示兒長語淸﹟潘徳輿

○心法吟

爲禽爲獸﹐爲孝爲忠。天壤懸隔﹐方寸之中。爾心能存﹐目明耳聰。爾心不存﹐目瞽耳聾。爾心能存﹐榮及祖宗。爾心不存﹐災及爾躬。何窮何通﹐何吉何凶﹐正心淫心﹐天不夢夢。毋黠而惰﹐寧拙而恭。寧直而嗇﹐毋曲而丰。五經之外﹐更無信從。五倫之外﹐更無事功。五常之外﹐更無心胸。士不治心﹐不如力農。

○作人詩七章

作人先立志﹐志立乃根基。人無向上志﹐念念入塗泥。從善天所命﹐爾毋迷途歧。

念念循善念﹐大端爲順親。何不從親訓﹐而乃從他人﹖悖徳者自思﹐何以有此身﹖

順親非面貌﹐反身誠爲主。外順內悖之﹐禽獸衣冠伍。魂夢內省來﹐欺詐速宜去。

誠心順親者﹐作事必識羞。惟恐辱吾親﹐戲蕩是吾仇。匪人引貨色﹐斷不與交遊。

識羞知正路﹐步步學謹愼。守身如執玉﹐保徳保性命。一言不敢妄﹐矧敢有惡行﹖

謹愼自勤業﹐讀書眞讀書。熟讀復細思﹐無處肯模糊。將求古人心﹐立品與之俱。

凡吾之所言﹐經傳咸已具。古訓誰不聞﹖嗜欲絆乃誤。斬欲始作人﹐失足悔遲暮。

右詩七章﹐章章相銜接而下﹐以首章爲提綱﹐以末章爲歸宿。中五章�順親﹐仁也﹔誠身﹐信也﹔識羞﹐義也﹔謹愼﹐禮也﹔讀書﹐智也。五常具備﹐萬事萬物之理﹐不出乎此矣。所以不言五常之名目﹐不依其自然之次序者﹐以言其理﹐則名目可不言也。且五常之理﹐甚大而精﹐姑言淺近急切之端﹐以自成其次序耳。

順親﹑誠身﹐𨿽非淺近﹐而小子肯聽父母教訓﹐亦爲順親﹔肯踏實作事﹐絕不說謊欺人﹐亦爲誠身﹐此皆最急之事。識羞﹑謹愼﹐皆踏實做工夫處﹐故卽次之。讀書﹐在作人爲餘事﹐乃智之一端﹐故置之後﹔然非此不能明理以誠其身﹐故足與上四者相配而立也。總之﹐先非立志﹐則善無原﹔終非斬欲﹐則惡不淨。故首﹑末二章﹐尢喫緊也。能率首﹑末二章之意﹐而中五章﹐乃一綫穿成矣。

以「作人」二字命題﹐明從此﹐則爲人﹔不從此﹐則爲禽獸也。欲爲人乎﹖欲爲禽獸乎﹖如之何勿思﹖孟子曰「我固有之也﹐弗思爾矣。」「豈愛身不若桐梓哉﹖弗思甚也。」「心之官則思﹐思則得之﹔不思則不得也。」「人人有貴於己者﹐弗思耳。」故「思」字最要。思之熟乃能立志耳。程子亦曰﹕爲惡之人﹐未嘗知有思﹔有思﹐則爲善矣。一心爲善﹐非立志而何。

知羞能喫苦﹐踏實自生明﹝肯喫苦而不尋樂﹐必是个出色男子﹞。理義爲眞我﹐《詩》《書》是後天。

聰明而浮游﹐非有成之材也。魯鈍之質而又有浮游之心﹐吾不知之矣。

「孝弟忠信﹐禮義廉恥」八字﹐爾輩知其當然﹐而不知其所以然。故視若束縛人之物而苦之也。知其所以當然之故﹐則不苦之矣。此非思不可也。口講耳聞﹐皆當然者也﹔學也﹐學而不思則罔﹐罔則苦也。

講日記故事﹐孝子悌弟﹐便有思齊之心﹐方是有才情後生。

肯讀書者﹐遠到不信道﹐爲下愚。

只要一个眞心﹐「眞心」者﹐恥也。

先求專誠不欺﹐再講餘事。

天下無一事能假﹐天下無一人可欺。不能假而假之﹐其徒假也──可笑。不能欺而欺之﹐其自欺也──可哀。

渾朴如孺子﹐微細如鳥雀﹐而不能欺之言色間﹐況進於此者乎﹖

孝弟者﹐人之元气﹔廉恥者﹐人之骨榦﹔忠信者﹐人之心肝﹐試思此﹐有一時可無者乎﹖

經﹑史﹐飲食也﹐所謂「後天」也﹐亦不可廢也。

○讀書三要

字句淸朗﹐徧數滿足﹐常常自背。

讀書二大要

思之﹐行之。

○讀書五則

凡讀書﹐須爲終身計。古人每日只讀一本書﹐一本書只讀二﹑三百字﹐二﹑三百字便讀二﹑三百徧﹐所以終身不再讀此書﹐而無不熟也。所以有餘力讀他書﹑生書﹐無一日停﹐而能無書不讀也。爾輩始而生書﹐繼而熟書﹐終而帶背﹐似手法詳慮密。究竟讀生書時﹐預備做熟書﹐再加徧﹔讀熟書時﹐預備歸帶背時﹐再加徧。挨次姑待﹐無一踏實透熟之時﹐故已歸帶背﹐仍然與熟書等。必須讀而後背﹐其爲有名無實亦甚矣。帶背旣多﹐時日不給﹐不得不停生書以理之﹐此爲磨面之驢﹐終日循環而一無所見﹐眼前路﹐究不知何處者也﹐其可哀亦甚矣。今生﹑熟書﹑帶背之例﹐誠難驟革﹐然爾等每讀生書﹐便須知爲終身計﹔則熟書帶背﹐亦勢如破竹矣。其已做熟書﹑已歸帶背者﹐每日溫理時﹐亦須痛下工夫﹐爲終身之計﹐方有出頭日子。否則﹐每日讀書﹐無一本熟。不智不信﹐卽讀書一端﹐而知爲庸惡陋劣之徒矣。

讀書。讀﹐固要緊﹔背﹐亦要緊。大抵背之時﹐不可早﹔背之數﹐不可少。如一書﹐須讀五﹑六十徧方熟者﹐定至五﹑六十徧方背。須三﹑四十徧方熟者﹐定至三﹑四十徧方背。早﹐則生疏而不自然浹洽。此背之時﹐不可早也。又如一書讀之五六十徧方熟者﹐定須背十五徧﹔讀之三四十徧方熟者﹐定須背十徧。古人看讀百徧﹐背讀亦百徧﹐所以書之精熟。今背十五徧﹐或十徧﹐較之古人﹐已減其十之八﹑九﹐豈可更少﹖少則生疏而不自然浹洽矣。此背之數﹐不可少也。其背的徧數已足後﹐仍加讀的徧數﹐多一徧﹐妙一徧。至夏夜露坐﹐滚背熟書﹐徧數或多或少﹐可不拘耳。

讀書眼到﹑口到﹐仍要耳到。字字入耳﹐心便在腔內﹔一字不入耳﹐便是心走了。此課心之妙訣也。

讀書勿遽講﹐熟讀成誦而後講。詩文則先講而後讀也。

朱子曰「某舊苦文字記不得﹐後來只是讀。今之記得者﹐皆讀之功也。是知書只貴熟讀﹐別無方法。」又曰「福州陳正之﹐極魯鈍﹐每讀書﹐只讀五十字﹐必二﹑三百徧方熟。積習讀去﹐後來卻無書不讀。」又曰「陳烈先生苦無記性﹐一日讀《孟子》﹕『學問之道無它﹐求其放心而已矣』。忽悟曰﹕『我心不曾收﹐如何記得書﹖』遂閉門靜坐百餘日﹐以收放心。更去讀書﹐遂一覽無遺。」朱子三說﹐皆讀書之眞千金方也。

○書緩緩讀有七美

唱嘆悠揚﹐不傷气力﹐一也﹔字句淸朗﹐鏗鏘悅聽﹐二也﹔無別字﹐無生疏字﹐三也﹔節拍分明﹐易通文義﹐四也﹔咀含有餘味﹐五也﹔次早﹐不必加徧﹐自能滚背﹐六也﹔帶背﹐永遠記憶﹐省卻許多工夫﹐七也。

○講書﹑看書六法

義理﹑時勢﹑人才﹑典章﹑物類﹑文詞。

○讀文﹑讀詩十五法

題求解﹑字求解﹑句求解﹑虛實前後﹑閉合反正﹑段段立意﹑著著歸題﹑筆筆斬爽﹑言之有味﹑生發不窮﹑通篇一气﹑看旁評﹑看總評﹑涵泳﹑旁推。

右十五法﹐每讀一文﹑一詩﹐以此十五法作十五徧﹐以分求之。前五法尢緊要。

○作文三美

筆气﹑筆情﹑筆力

○作文﹑詩二大原

積理﹑積書﹝積理﹐則思慮﹑處事﹑接物﹐凡有聞見皆是。積書﹐專在誦讀耳﹞。

○寫字三美

端直﹑渾厚﹑勻稱。

○寫字二法

摹帖﹐專學其筆意﹔臨帖﹐並學其結構﹐而仍以筆意爲要。

○作人二大要

敬﹑信。

作文學韓愈﹐作詩學杜甫﹐作字學王羲之﹐作時文學歸有光﹐此皆今人所知也。獨作人不知學孔子﹐何也﹖有言學孔子者﹐則笑其不知量。朱子所謂「讓第一等﹐與別人做」是也。所謂「書不記﹐熟讀可記﹔義不精﹐細思可精﹔惟有志不立﹐直是無著力處」是也。亦可悲也夫﹐亦可悲也夫﹗

○君子無四好

無好色﹑無好貨﹑無好名﹑無好便安。

誠者﹐萬善之會歸﹔僞者﹐萬惡之淵藪。

○學者四不足畏四大足畏

鬼神﹑气化也﹐不足畏﹔貧賤﹑時運也﹐不足畏﹔誹謗﹑俗情也﹐不足畏﹔生死﹑命數也﹐不足畏。

嗜欲不除﹐禽獸也﹐大足畏﹔品行不立﹐糞土也﹐大足畏﹔學問不廣﹐傀儡也﹐大足畏﹔時日易過﹐艸木也﹐大足畏。

二﹑三十歲方可交友。寧遲無早﹑寧少無多﹑寧澀無甜﹑寧孤無泛。

○擇友六法

事親﹐看其孝﹔臨財﹐看其廉﹔立言﹐看其直﹔處久遠﹐看其信﹔臨患難﹐看其仁﹔常相見﹐看其敬。

古人友多聞者﹐是多聞典禮道藝﹐有助身心。多聞治亂興亡﹐有關勸戒。今之多聞者﹐博雜之學也﹐旣驕且吝﹐庸足爲友乎﹖

四書五經之外﹐所當朝夕看者﹐其《通鑑綱目》《小學》《近思錄》乎﹖

○學者三難過關

貨色關﹑科名關﹑仙佛關。

○事親二大要

養志﹝父母在日﹞﹐守身﹝直貫終身﹞。

吾家先人始著仕績﹐自吾十一世祖冰壑公﹐武昌二尹也。吾九世祖﹑副都禦史熙臺公﹐在明武宗朝﹐以直諫聞。在明世宗朝﹐以軍績著。年逾五十便歸田在家﹐修家廟﹑定祭田﹑創宗譜﹐在郡建昭卹院﹐以白楊公之冤。輯《文獻志》﹐以闡淮人之美。其他興利除害之事尙多。出﹐不苟出﹔處﹐亦不苟處。《明史》本傳只書仕迹﹐故未及歸田後耳。家藏奏疏﹑雜文﹑詩稿﹐子孫敬謹展誦﹐便當感激奮發﹐求自樹立﹐無作我前人羞。否則碌碌無聞﹐已非繩武之美﹐況昏愚流蕩﹐顚覆其家範也乎﹗愼之哉﹐愼之哉﹗

吾家先人入郡邑志者﹐隱逸﹑獨行﹑仕績﹑文苑傳中皆有之。爲子孫者﹐當世濟其美﹐不可一日自惰。予嘗自勵云﹕光陰易逝書難讀﹐門戶難撐品易污。小子識之哉﹗

楊秉「三不惑」﹐故足爲淸白吏子孫。「三不惑」者﹐不惑於酒﹑不惑於色﹑不惑於財也。貧儒少年﹐初學入手﹐當切切以楊公爲法。此處立不住腳﹐永無指望。

酒色財气﹐俗言也。觀人先觀此四者。於此四者不動心﹐天下動心事亦寡。

不欺不蕩﹐長讀長講﹐後生有此﹐大器之相也。

多才易﹐寡過難。

饑寒﹐豈可求人﹐卻不當有致饑寒之理﹔魯鈍﹐豈足爲罪﹐卻不當抱魯鈍以終。

○接物五要

明辧﹑信實﹑長厚﹑謙謹﹑公直。

○治家六法

孝﹑弟﹑恭﹑恕﹑勤﹑儉。

○治家三禮

謹尊卑之序﹐嚴內外之辧﹐肅賓祭之儀。

讀書不破名利關﹐不足言大志﹔讀書非爲科名計也﹐讀書非爲文章計也﹐此展捲時便當曉得者。

讀書到昏怠時﹐當掩卷端坐﹐振起精神。不可因循咿唔而不自覺也。

讀書不欺人﹐事事不欺人矣。

《四書集注》講義理處﹐猶五經也﹐不可艸艸看過。

讀書﹐但得一句便可終身行之。如《大學》只一句﹕「毋自欺也。」《中庸》只一句﹕「擇善而固執之。」《論語》只一句﹕「修己以敬。」《孟子》只一句﹕「求其放心。」

《孟子》讀得透時﹐不獨學問大進﹐並气魄亦壯﹐文字亦佳。

人情不可失﹐世故可不從。

遵時與從俗大有異﹐不可不辧。

天文﹑地輿﹑禮﹑樂﹑兵﹑刑﹑食貨﹐此學問大頭腦也﹐略能通曉文義﹐便當講求﹐故經史如飲食也。

八家古文中﹐韓﹑歐﹑曾之文﹐可多讀。

以爲善驕人﹐此與以能喫飯驕人何異﹖以讀書多﹑能文章驕人﹐則如以能飲酒驕人者矣。以善鉤取富貴驕人﹐則如本有異癖﹐能食土炭而驕人焉﹐彌足怪矣。

讀「五經」﹐經文一字不可節去﹔「三傳」﹐且揀緊要讀耳。

《易》﹐只是分个陰陽﹔《書》﹐只是分个治亂﹔《詩》﹐只是分个貞淫﹔《春秋》﹐只是分个邪正﹔《禮》﹐只是分个敬怠。君子扶陽而抑陰﹐制治而鑑亂﹐保貞而防淫﹐黜邪以崇正﹐主敬以勝怠﹔小人一切反是。故五經之道行而天地位﹑萬物育﹔五經之道衰而三綱淪﹑九法ル。

胡文定公《教子書》曰「飲食男女﹐古聖賢都從這里做工夫起﹐可不愼乎﹖」文定此言﹐人禽關﹑金鎖銀匙也。

作惡者﹐斷不自以爲作惡﹐必以爲尋樂﹐不知惡成而樂何往哉﹖滅身﹑覆宗﹐皆尋樂之心害之耳。君子尋道而已矣﹐道得而樂在其中﹐故君子有樂而不尋樂。

以作惡爲尋樂﹐則必以作善爲尋苦。故庸陋之夫作惡﹐如下阪之丸﹔作善﹐如逆水之舟也。夫天性之內﹐本有善而無惡﹐及爲气質所拘﹐物欲所蔽﹐遂以惡順而善逆。欲爲善者﹐須步步用逆法。才要暢快﹐便思收斂。一步﹐艱難一步﹔實一步﹐長進一步。細看市井之徒﹐何人不自覺歡娛﹐朝朝歌笑﹐此皆作惡習慣而不自知也。逆水牽船﹐一步放松不得。愼之﹐愼之﹝「步步用逆法」﹐明髙忠憲公語也﹞。

「下愚不移」﹐不是蠢愚﹑魯鈍不能開明轉動﹐是他誤用聰明﹐自暴自棄。程子注甚明。

爲善﹐不遽有福﹐而必有福﹐爲惡﹐不遽有禍﹐而必有禍。數在理中﹐終久自驗。人眼光短﹐天气候大﹐故以爲無憑耳。

善之得福﹐此善气與善气相感通也﹔惡之得禍﹐此惡气與惡气相感通也。總是自然而然﹐不曾有一毫勉彊計較。蓋水必就濕﹐火必就燥之道也。能謂水就濕﹑火就燥有勉彊計較乎哉﹖然則謂善﹑惡兩途﹐天計較其報應者﹐妄矣。然則僞爲善﹐以求報應﹐而切切計較其間者﹐謬矣。

人之所以爲人者﹐理義也﹐非形气也。顧捨形气﹐則理義安所寄﹐是故君子愼言行也。書之所以爲書者﹐理義也﹐非字句也。顧捨字句則理義安所寄﹐是故初學者求訓詁也。

勿以不知爲知﹐勿以不能爲能。勿以知﹐傲人之不知﹔勿以能﹐傲人之不能。四者皆篤實長厚之道﹐亦遠恥避禍之法也。

言人之惡﹐在盛世爲徳薄﹐在末世爲禍端﹐愼之哉﹐愼之哉﹗惟居官建言﹐則當彈擊姦邪﹐無所回避耳。

佛﹐不必信﹔僧﹐不必罵。信佛﹐是不智也。今之僧﹐假此以博衣食耳﹐罵之則不仁也。

佛者﹐聖之賊也﹔仙者﹐佛之奴也。

仙﹐斷無﹔養生長年﹐或有之。程子言之盡矣。

行己有恥﹐博學於文。聖門教人淺近著實法﹐人人可循者也。

「敬」﹑「信」二字﹐皆徹上徹下﹑徹始徹終之道﹐無終食之間可違者也。

聖賢去人果遠乎﹖則仁義去人遠矣。人皆有所不忍﹐人皆有所不爲﹐仁義果遠乎哉﹖

吉人惟爲善﹐故吉﹔凶人惟爲不善﹐故凶。而不曰「善人」曰「吉人」﹐不曰「惡人」曰「凶人」者﹐可知理能包數﹐數斷不能逃理也。然則龍逢﹑比干之死時﹐亦曰「吉」﹔共工﹑歡兜富貴時﹐亦曰「凶」。

聖人論人才﹐不曰「善」﹑「惡」﹐而曰「枉」﹑「直」者﹐眞善乃爲「直」也﹐無惡迹也可以「枉」也。「枉直」二字﹐眞取出心肝來看人了。如此﹐方是知人。

國無禮必亂﹐家無禮必亡。禮﹐在「五常」則範乎仁﹑義﹑智﹑信﹔在「五經」則貫乎《易》《詩》《書》《春秋》。「人而無禮﹐胡不遄死」﹐「不弔不祥﹐威儀不類」﹐可不敬戒乎﹖

陰陽﹑堪輿﹑星占﹑子平﹑相法﹐皆有害義而惑人之語﹐以理義自持者﹐方能不爲所惑也。

知子平之術﹐非知命也。唐李虛中能以年﹑月﹑日斷人祿壽﹐而己則餌金丹暴死﹐可謂知命乎﹖

讀書未仕﹐亦有君臣之義乎﹖曰﹕如之何其未有也﹖作秀才﹐不好訟﹐不攬漕﹐不入有司衙署﹐皆是也。初應童子試不匿喪﹐考不懷挾﹐不爲人作文字﹐不雋人作文字﹐不通關節賄賂﹐皆是也。「遵王之路」卽義也﹐而謂之無君臣之義可乎﹖

「其亡其亡﹐系於苞桑」八字﹐保國﹑保家﹑保身﹑保心皆然﹐卽《尙書》一「欽」字也。

但說个「其亡其亡」﹐便「系於苞桑」乎﹖隋煬帝曰「好頭顱﹐誰當斫之。」亦知其必亡矣﹐而何益耶﹖故知兩「其」字﹐有許多事實在也。

《書》之《伊訓》《太甲》《咸有一徳》《無逸》﹔《詩》之《棠棣》《小》《小宛》《抑戒》﹔《丰》之《曲禮》《內則》《少儀》《學記》﹐皆初學所當痛讀﹑痛講而浹洽於心者也。

「吉人爲善﹐惟日不足﹔凶人爲不善﹐亦惟日不足」﹐「作徳心逸日休﹔作僞心勞日拙」數語﹐寫君子﹑小人情性﹐眞繪日繪影﹐繪水繪聲之技。𨿽云《古文尙書》是僞作﹐然此等﹐皆非聖人不能道﹐其殆有所本而言歟﹗

《風》之《七月》《雅》之篤《公劉》﹐多讀他幾徧。不獨使人肯習勤苦也﹐長厚古朴之意﹐亦油然生矣。

《書》之《洪範》《易》之否﹑泰﹑剝﹑復﹑損﹑益最好看。但初學苦不易解﹐且從淺處挨次理會去。

講書而不讀書﹐猶向面朋而乞米也﹔讀書而不解書﹐猶食美物而不化也。喜讀文而不喜讀書﹐猶好飲酒而不啖飯也﹔不喜讀書而常常作文﹐猶無米而朝夕炊爨也。今之學文章者﹐鮮不犯此病矣。

近寒士家子弟﹐迫於衣食﹐而不求其材之成就﹐遂至百無一佳者。其病在「三早」而已矣。一曰作文早﹐二曰應試早﹐三曰教館早。此「三早」者﹐皆爲學之大忌也。

不蕩難﹐不欺尢難。不欺者之不蕩﹐乃眞不蕩也﹔常讀難﹐常講尢難﹐常講者之常讀﹐乃有用之常讀也。

讀書不易熟﹐非盡關資質之鈍﹐心不易入﹐耳未聽著讀也。不拘何事﹐入心則易﹐不入心則難﹐獨讀書而不然乎﹖故爲學之道﹐一言以蔽之﹐曰治心。

立志要作第一等人﹐不盡是第一等人也。若立志要作第二﹑三等人﹐少間利欲當前﹐便和禽獸也都做了。故尙志最先﹝立志﹐是做人的基本﹐如谷之有種﹐木之有根也﹞。

一生﹐不能不與世俗之小人居﹐其何以處之﹖曰「敬」與「和」而已矣。敬﹐則彼不敢犯﹔和﹐則彼不忍犯。且小人之爲小人﹐暴慢而已矣。敬﹐足以化彼之慢﹔和﹐足以化彼之暴。彼方爲我所化﹐而犯我乎哉﹖其有犯者﹐以正容鎭之﹐以大度容之﹐不必辧也﹐不必爭也﹐而彼亦久而悟焉矣。除此二法﹐更無他法。若夫畏其犯而曲意以徇之﹐防其犯而厲色以拒之﹐皆失身招辱之道而已。

曾子曰「居處不莊﹐非孝也﹔事君不忠﹐非孝也﹔蒞官不敬﹐非孝也﹔朋友不信﹐非孝也﹐戰陳無勇﹐非孝也」。論「孝」至此﹐精矣﹐大矣﹗予又爲世俗之稍知孝道者﹐贅以數言曰﹕妻子不肅﹐非孝也﹔兄弟不愛﹐非孝也﹔族姻不睦﹐非孝也﹔鄕黨不和﹐非孝也﹔師長不敬﹐非孝也。

一收心便耳聰目明﹐𨿽中﹑下之材亦然。然則何爲聰明哉﹖收心而已矣﹔何爲不聰明哉﹖不收心而已矣。故聰明過人者﹐無他異焉﹐心易收而已矣。

「父母惟其疾之憂。」不獨父母在時當體此志也﹐𨿽終身可也。故曾子之「戰戰兢兢﹑如臨深淵﹑如履薄冰」也﹐謂之守身可﹐謂之養志亦可。

君子之心一﹐小人之心萬﹐只爭這些子。

小人之心萬﹐只是二﹑三。二﹑三﹐非萬也。二﹑三﹐未有不萬者也。《書》曰「徳二﹑三﹐動罔不凶」﹔《詩》曰「士也罔極﹐二﹑三其徳」﹐此之謂也。

有明黃石齋先生致命之日﹐猶作小楷數百字﹐豈眞鐵石心哉﹖只是一耳。

荀﹑荀攸﹑周瑜﹑陸遜﹐皆亂臣也。讀《春秋》方知此義也。吾於《三國》得二人焉﹐如諸葛武侯可以出﹐如管幼安可以處﹐皆合乎孔子之道者也。

今人之才學﹐非才學也。君子以有恥爲學﹐以攺過爲才。學不能有恥﹐無本之學﹔才不能攺過﹐無益之才。

「一刀兩斷」﹐只在爲亡。爲人處能一刀兩斷﹐則壁立萬仞矣。

有蓋世之志﹐方有蓋世之气﹔有蓋世之識﹐方有蓋世之量。

謙則有益﹐恆則無損。

「膽欲大﹐心欲小﹔智欲員﹐行欲方」。孫思邈方外之人﹐而《小學》采其言﹐以此十二字﹐足爲千秋之寶訓也。

二十歲內﹐子弟正是緊要關頭﹐爲善爲惡﹐皆在此時分途。愼之哉﹐愼之哉﹗一墜火坑﹐終身拔不出來﹐毋謂眼前受用爲可樂也。小則滅身﹐大則滅宗。祖﹑父之身﹐而非己一人之身可以滅之乎﹖況使門戶顚墜﹐祭祀斬絕﹐而一滅無所不滅乎﹖言至此﹐心膽眞欲墜地﹐而可不畏乎﹖可不痛乎﹗

子弟衣食﹐不可求美﹐宴遊不可數﹐與朋友不可驟交﹐閒人不可多見﹐淫詞不可寓目﹐時日不可偸過。

做秀才要做个好秀才﹐做官要做个好官﹐方不貽父母罵辱耳。不然﹐𨿽位至公卿﹐終爲不孝之子。

除好色﹑好貨﹑好名﹑好便安外﹐猶有病耶﹖有「四好」而萬惡來﹐無「四好」而萬善來。無之﹐殊不易﹐須猛力克耳。

○子弟偏好必中「四毒」﹕

一色毒﹝邪思﹑穢語﹑淫視﹑浪遊﹞。

二貨毒﹝錢財﹑器用﹑衣服﹑玩好﹞。

三名毒﹝詐僞﹑爭鬥﹑誇耀﹑妒忌﹞。

四便安毒﹝閒散﹑遊戲﹑貪飲﹑好眠﹞。

○旣中四毒﹑𨿽得善藥﹑難治「四癥」﹕

一傲癥﹝剛愎自用﹑聞善不服﹞。

二惰癥﹝𨿽不自用﹑頹靡難堪﹞。

三隔癥﹝非傲非惰﹑胸實不開﹞。

四雜癥﹝亦有所解﹑心自亂麻﹞。

○四癥旣深﹑善藥不治﹑必成「四死」﹕

一性情死﹝良心銷滅﹑永無轉念﹞。

二耳目死﹝聰明錮塞﹑無路開導﹞。

三身死﹝淫昏凶險﹑虧體促壽﹞。

四家死﹝世徳傾頹﹑門祚顚墜﹞。

嗚呼﹖凡子弟稍有人心者﹐聞吾「四毒」﹑「四癥」﹑「四死」之說﹐得不悚然自振拔哉﹗一悚然自振拔﹐而癥有起色﹐可以不死矣。彼「四毒」﹐又烏能害人也﹗危哉﹐微哉﹗

○佳子弟十徳﹝或問予﹕佳子弟若何﹐故書此﹞﹕

惇孝弟﹑務信實﹑存長厚﹑知名節﹑愼交遊﹑恆誦讀﹑循恭遜﹑持靜默﹑習勤苦﹑崇儉朴。

○今世士人家子弟﹐朝夕於師長﹑書策之前﹐而長有五惡﹕

鄙陋﹑怠惰﹑淫蕩﹑欺詐﹑桀傲。

○立身立業﹑二主二輔﹕

內懷廉恥﹝立身之主﹞﹐外飭威儀﹝立身之輔﹞﹔痛讀經書﹝立業之主﹞﹐親習文辭﹝立業之輔﹞。

○子弟變化气質二急務﹕

讀書﹑擇交﹝劉元城有言「子弟寧可終歲不讀書﹐不可一日近匪人。」然則二者之中﹐擇交尢急。﹞

不順乎親﹐則不信於友﹐此良友也。吾以爲不順乎親者﹐必交敗徳之友矣。《易》曰「比之匪人﹐不亦傷乎﹖」傷其身﹐卽傷其親而已矣。

不愛其親而愛他人者﹐謂之悖徳﹔不敬其親而敬他人者﹐謂之悖禮。古人愛敬良友之心﹐猶不敵愛敬其親之心之半也﹐而又焉有勢利之交哉﹖而又焉有浮蕩之交哉﹖今人於勢利﹑浮蕩之人﹐則敬之﹑愛之﹐惟恐不當其意﹐居然過於己之親焉﹐非大悖而何﹖

「傲不可長﹐欲不可縱。」二語相因﹐蓋長傲者欲必縱﹐縱欲者傲愈長﹐終於亡其心身而已矣。

「無若丹朱傲﹐惟漫遊是好。傲虐是作﹐罔晝夜額額﹐罔水行舟﹐朋淫於家﹐用殄厥世。」此數句只以一「傲」字括之。傲則必慢﹐傲則必好遊戲﹐傲則必虐人﹐傲則必多燕朋﹐傲則必淫﹐傲則不順天地之常。故晝夜不息﹐罔水而亦行舟。夫孝該百行則傲該萬惡﹐孝之爲言順也﹐傲字正相反。舜之孝﹐丹朱之傲﹐一聖一愚﹐天地懸絕﹐水火不相入﹐順而不順之間而已﹝舜﹐聖之至也﹐故能化丹朱而使不爲亂。《書》曰「虞賓在位」是也﹞。

與父﹑師常相親者﹐心胸必易明﹐學業必易進。

子弟初亦未見大惡﹐但於聖賢之格言﹐謂爲迂腐而無益﹐不便於身心者﹐其人必大姦邪流蕩之徒。

諸惡從一「薄」字生出。

「敬勝百邪」﹐朱子語也。切記﹐切記﹗

就事察事而義出矣﹐將心比心而仁出矣。

始不知理﹐繼不行理而患﹐遂入於膏肓而不可救。不知由於不思﹐須沈苦反復而思之﹔不行由於不斷﹐須著力猛克而斷之

嗜欲如水之流﹐非禮讓廉恥以防之﹐何不可以滔天哉﹖

少年人於可喜之事到前﹐須想到三件事﹕一曰身命﹑二曰品行﹑三曰學問。

尋樂則必逐欲﹐逐欲則必傷身﹐傷身則必害親。夫害親者﹐親之仇也。然則尋樂者﹐是尋其父母之仇人而與之爲樂也﹐亦大不仁哉﹝諸欲之中﹐色財二關最難打過。打過此二關﹐大半近理矣﹞﹗

嗚呼﹗汝來前﹐汝能聽吾言﹐則此數千言者﹐汝守之﹐以善其一身﹐而並以傳汝之子孫。予𨿽不徳﹐將與有榮焉。而此數千言者﹐且將爲傳家之寶訓也。不然﹐予𨿽諄諄言之﹐汝則藐藐聽之﹐則此數千言者﹐將視爲迂腐之物﹐不足爲重而止足爲笑﹐並席間之廢紙而猶不如者也。夫不言﹐予之過也﹔不聽﹐汝之罪也。予盡予之心而已矣﹐能彊汝乎哉﹖

