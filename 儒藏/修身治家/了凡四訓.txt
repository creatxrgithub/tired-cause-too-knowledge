了凡四訓明朝袁了凡

《第一篇

立命之學》

《第二篇

攺過之法》

《第三篇

積善之方》

《第四篇

謙徳之效》

余童年喪父﹐老母命棄舉業學醫﹐謂可以養生﹐可以濟人﹐且習一藝以成名﹐爾父夙心也。後余在慈云寺﹐遇一老者﹐修髯偉貌﹐飄飄若仙﹐余敬禮之。

語余曰「子仕路中人也﹐明年卽進學﹐何不讀書﹖」余告以故﹐並叩老者姓氏裏居。

曰「吾姓孔﹐雲南人也。得邵子皇極數正傳﹐數該傳汝。」余引歸﹐告母。

母曰「善待之。」試其數﹐纖悉皆驗。余遂啟讀書之念﹐謀之表兄沈稱﹐

言「郁海谷先生﹐在沈友夫家開館﹐我送汝寄學甚便。」余遂禮郁爲師。孔爲余起數﹕縣考童生﹐當十四名﹔府考七十一名﹐提學考第九名。明年赴考﹐三處名數皆合。復爲卜終身休咎﹐言﹕某年考第幾名﹐某年當補廩﹐某年當貢﹐貢後某年﹐當選四川一大尹﹐在任三年半﹐卽宜告歸。五十三歲八月十四日丑時﹐當終於正寢﹐惜無子。余備錄而謹記之。

自此以後﹐凡遇考校﹐其名數先後﹐皆不出孔公所懸定者。獨算餘食廩米九十一石五斗當出貢﹔及食米七十一石﹐屠宗師卽批準補貢﹐余竊疑之。後果爲署印楊公所駁﹐直至丁卯年﹐殷秋溟宗師見余場中備捲﹐嘆曰「五策﹐卽五篇奏議也﹐豈可使博洽淹貫之儒﹐老於窗下乎﹗」遂依縣申文準貢﹐連前食米計之﹐實九十一石五斗也。余因此益信進退有命﹐遲速有時﹐澹然無求矣。

貢入燕都﹐畱京一年﹐終日靜坐﹐不閱文字。己巳歸﹐遊南雍﹐未入監﹐先訪雲谷會禪師於棲霞山中﹐對坐一室﹐凡三晝夜不瞑目。

雲谷問曰「凡人所以不得作聖者﹐只爲妄念相纏耳。汝坐三日﹐不見起一妄念﹐何也﹖」

余曰「吾爲孔先生算定﹐榮辱生死﹐皆有定數﹐卽要妄想﹐亦無可妄想。」

雲谷笑曰「我待汝是豪傑﹐原來只是凡夫。」問其故﹖

曰「人未能無心﹐終爲陰陽所縛﹐安得無數﹖但惟凡人有數﹔極善之人﹐數固拘他不定﹔極惡之人﹐數亦拘他不定。汝二十年來﹐被他算定﹐不曾轉動一毫﹐豈非是凡夫﹖」

余問曰「然則數可逃乎﹖」

曰「命由我作﹐福自己求。詩書所稱﹐的爲明訓。我教典中說﹕『求富貴得富貴﹐求男女得男女﹐求長壽得長壽。』夫妄語乃釋迦大戒﹐諸佛菩薩﹐豈誑語欺人﹖」

余進曰「孟子言﹕『求則得之』﹐是求在我者也。道徳仁義可以力求﹔功名富貴﹐如何求得﹖」

雲谷曰「孟子之言不錯﹐汝自錯解耳。汝不見六祖說﹕『一切福田﹐不離方寸﹔從心而覓﹐感無不通。』求在我﹐不獨得道徳仁義﹐亦得功名富貴﹔內外雙得﹐是求有益於得也。若不反躬內省﹐而徒向外馳求﹐則求之有道﹐而得之有命矣﹐內外雙失﹐故無益。」

因問﹕「孔公算汝終身若何﹖」余以實告。

雲谷曰「汝自揣應得科第否﹖應生子否﹖」余追省良久﹐

曰「不應也。科第中人﹐有福相﹐餘福薄﹐又不能積功累行﹐以基厚福﹔兼不耐煩劇﹐不能容人﹔時或以才智蓋人﹐直心直行﹐輕言妄談。凡此皆薄福之相也﹐豈宜科第哉。

地之穢者多生物﹐水之淸者常無魚﹔余好潔﹐宜無子者一﹔和气能育萬物﹐余善怒﹐宜無子者二﹔愛爲生生之本﹐忍爲不育之根﹔余矜惜名節﹐常不能捨己救人﹐宜無子者三﹔多言耗气﹐宜無子者四﹔喜飲鑠精﹐宜無子者五﹔好徹夜長坐﹐而不知葆元毓神﹐宜無子者六。其餘過惡尙多﹐不能悉數。」

雲谷曰「豈惟科第哉。世間享千金之者﹐定是千金人物﹔享百金之產者﹐定是百金人物﹔應餓死者﹐定是餓死人物﹔天不過因材而篤﹐幾曾加纖毫意思。

卽如生子﹐有百世之徳者﹐定有百世子孫保之﹔有十世之徳者﹐定有十世子孫保之﹔有三世二世之徳者﹐定有三世二世子孫保之﹔其斬焉無後者﹐徳至薄也。

汝今旣知非。將向來不發科第﹐及不生子之相﹐盡情攺刷﹔務要積徳﹐務要包荒﹐務要和愛﹐務要惜精神。從前種種﹐譬如昨日死﹔從後種種﹐譬如今日生﹔此義理再生之身。

夫血肉之身﹐尙然有數﹔義理之身﹐豈不能格天。太甲曰﹕『天作孽﹐猶可違﹔自作孽﹐不可活。』詩云﹕『永言配命﹐自求多福。』孔先生算汝不登科第﹐不生子者﹐此天作之孽﹐猶可得而違﹔汝今擴充徳性﹐力行善事﹐多積陰徳﹐此自己所作之福也﹐安得而不受享乎﹖

易爲君子謀﹐趨吉避凶﹔若言天命有常﹐吉何可趨﹐凶何可避﹖開章第一義﹐便說﹕『積善之家﹐必有餘慶。』汝信得及否﹖」

余信其言﹐拜而受教。因將往日之罪﹐佛前盡情發露﹐爲疏一通﹐先求登科﹔誓行善事三千條﹐以報天地祖宗之徳。

雲谷出功過格示余﹐令所行之事﹐逐日登記﹔善則記數﹐惡則退除﹐且教持準提咒﹐以期必驗。

語余曰「符錄家有云﹕『不會書符﹐被鬼神笑。』此有祕傳﹐只是不動念也。執筆書符﹐先把萬緣放下﹐一塵不起。從此念頭不動處﹐下一點﹐謂之混沌開基。由此而一筆揮成﹐更無思慮﹐此符便靈。凡祈天立命﹐都要從無思無慮處感格。

孟子論立命之學﹐而曰﹕『夭壽不貳。』夫夭壽﹐至貳者也。當其不動念時﹐孰爲夭﹐孰爲壽﹖細分之﹐丰歉不貳﹐然後可立貧富之命﹔窮通不貳﹐然後可立貴賤之命﹔夭壽不貳﹐然後可立生死之命。人生世間﹐惟死生爲重﹐曰夭壽﹐則一切順逆皆該之矣。

至修身以俟之﹐乃積徳祈天之事。曰修﹐則身有過惡﹐皆當治而去之﹔曰俟﹐則一毫覬覦﹐一毫將迎﹐皆當斬絕之矣。到此地位﹐直造先天之境﹐卽此便是實學。

汝未能無心﹐但能持準提咒﹐無記無數﹐不令間斷﹐持得純熟﹐於持中不持﹐於不持中持。到得念頭不動﹐則靈驗矣。」

余初號學海﹐是日攺號了凡﹔蓋悟立命之說﹐而不欲落凡夫窠臼也。從此而後﹐終日兢兢﹐便覺與前不同。前日只是悠悠放任﹐到此自有戰兢惕厲景象﹐在暗室屋漏中﹐常恐得罪天地鬼神﹔遇人憎我毀我﹐自能恬然容受。

到明年禮部考科舉﹐孔先生算該第三﹐忽考第一﹔其言不驗﹐而秋闈中式矣。然行義未純﹐檢身多誤﹔或見善而行之不勇﹐或救人而心常自疑﹔或身勉爲善﹐而口有過言﹔或醒時操持﹐而醉後放逸﹔以過折功﹐日常虛度。自己巳歲發願﹐直至己卯歲﹐歷十餘年﹐而三千善行始完。

時方從李漸庵入關﹐未及回向。庚辰南還。始請性空﹐慧空諸上人﹐就東塔禪堂回向。遂起求子願﹐亦許行三千善事。辛巳﹐生男天啟。

余行一事﹐隨以筆記﹔汝母不能書﹐每行一事﹐輒用鵝毛管﹐印一朱圈於歷日之上。或施食貧人﹐或放生命﹐一日有多至十餘者。至癸未八月﹐三千之數已滿。復請性空輩﹐就家庭回向。九月十三日﹐復起求中進士願﹐許行善事一萬條﹐丙戌登第﹐授寶坻知縣。

余置空格一冊﹐名曰治心篇。晨起坐堂﹐家人攜付門役﹐置案上﹐所行善惡﹐纖悉必記。夜則設桌於庭﹐效趙閱道焚香告帝。

汝母見所行不多﹐輒顰蹙曰「我前在家﹐相助爲善﹐故三千之數得完﹔今許一萬﹐衙中無事可行﹐何時得圓滿乎﹖」

夜間偶夢見一神人﹐餘言善事難完之故。神曰「只減糧一節﹐萬行俱完矣。」蓋寶坻之田﹐每畝二分三釐七毫。余爲區處﹐減至一分四釐六毫﹐委有此事﹐心頗驚疑。適幻余禪師自五臺來﹐余以夢告之﹐且問此事宜信否﹖

師曰「善心眞切﹐卽一行可當萬善﹐況合縣減糧﹐萬民受福乎﹖」吾卽捐俸銀﹐請其就五臺山齋僧一萬而回向之。

孔公算予五十三歲有厄﹐余未嘗祈壽﹐是歲竟無恙﹐今六十九矣。書曰「天難諶﹐命靡常。」又云「惟命不於常」﹐皆非誑語。吾於是而知﹐凡稱禍福自己求之者﹐乃聖賢之言。若謂禍福惟天所命﹐則世俗之論矣。

汝之命﹐未知若何﹖卽命當榮顯﹐常作落寞想﹔卽時當順利﹐常作拂逆想﹔卽眼前足食﹐常作貧窶想﹔卽人相愛敬﹐常作恐懼想﹔卽家世望重﹐常作卑下想﹔卽學問頗優﹐常作淺陋想。

遠思揚徳﹐近思蓋父母之愆﹔上思報國之恩﹐下思造家之福﹔外思濟人之急﹐內思閒己之邪。

務要日日知非﹐日日攺過﹔一日不知非﹐卽一日安於自是﹔一日無過可攺﹐卽一日無步可進﹔天下聰明俊秀不少﹐所以徳不加修﹐業不加廣者﹐只爲因循二字﹐耽閣一生。

雲谷禪師所授立命之說﹐乃至精至邃﹐至眞至正之理﹐其熟玩而勉行之﹐毋自曠也。

《第二篇

攺過之法》

春秋諸大夫﹐見人言動﹐億而談其禍福﹐靡不驗者﹐左國諸記可觀也。大都吉凶之兆﹐萌乎心而動乎四體﹐其過於厚者常獲福﹐過於薄者常近禍﹐俗眼多翳﹐謂有未定而不可測者。至誠合天﹐福之將至﹐觀而必先知之矣。禍之將至﹐觀其不善而必先知之矣。今欲獲福而遠禍﹐未論行善﹐先須攺過。

但攺過者﹐第一﹐要發恥心。思古之聖賢﹐與我同爲丈夫﹐彼何以百世可師﹖我何以一身瓦裂﹖耽染塵情﹐私行不義﹐謂人不知﹐傲然無愧﹐將日淪於禽獸而不自知矣﹔世之可羞可恥者﹐莫大乎此。孟子曰﹕恥之於人大矣。以其得之則聖賢﹐失之則禽獸耳。此攺過之要機也。

第二﹐要發畏心。天地在上﹐鬼神難欺﹐吾𨿽過在隱微﹐而天地鬼神﹐實鑑臨之﹐重則降之百殃﹐輕則損其現福﹐吾何可以不懼﹖不惟此也。閒居之地﹐指視昭然﹔吾𨿽掩之甚密﹐文之甚巧﹐而肺肝早露﹐終難自欺﹔被人覷破﹐不值一文矣﹐烏得不懍懍﹖不惟是也。一息尙存﹐彌天之惡﹐猶可悔攺﹔古人有一生作惡﹐臨死悔悟﹐發一善念﹐遂得善終者。謂一念猛厲﹐足以滌百年之惡也。譬如千年幽谷﹐一燈才照﹐則千年之暗俱除﹔故過不論久近﹐惟以攺爲貴。但塵世無常﹐肉身易殞﹐一息不屬﹐欲攺無由矣。明則千百年擔負惡名﹐𨿽孝子慈孫﹐不能洗滌﹔幽則千百劫沈淪獄報﹐𨿽聖賢佛菩薩﹐不能援引。烏得不畏﹖

第三﹐須髮勇心。人不攺過﹐多是因循退縮﹔吾須奮然振作﹐不用遲疑﹐不煩等待。小者如芒刺在肉﹐速與抉剔﹔大者如毒蛇嚙指﹐速與斬除﹐無絲毫凝滯﹐此風雷之所以爲益也。

具是三心﹐則有過斯攺﹐如春冰遇日﹐何患不消乎﹖然人之過﹐有從事上攺者﹐有從理上攺者﹐有從心上攺者﹔工夫不同﹐效驗亦異。

如前日殺生﹐今戒不殺﹔前日怒詈﹐今戒不怒﹔此就其事而攺之者也。彊制於外﹐其難百倍﹐且病根終在﹐東滅西生﹐非究竟廓然之道也。

善攺過者﹐未禁其事﹐先明其理﹔如過在殺生﹐卽思曰﹕上帝好生﹐物皆戀命﹐殺彼養己﹐豈能自安﹖且彼之殺也﹐旣受屠割﹐復入鼎鑊﹐種種痛苦﹐徹入骨髓﹔己之養也﹐珍膏羅列﹐食過卽空﹐疏食菜羹﹐盡可充腹﹐何必戕彼之生﹐損己之福哉﹖又思血气之屬﹐皆含靈知﹐旣有靈知﹐皆我一體﹔縱不能躬修至徳﹐使之尊我親我﹐豈可日戕物命﹐使之仇我憾我於無窮也﹖一思及此﹐將有對食痛心﹐不能下咽者矣。

如前日好怒﹐必思曰﹕人有不及﹐情所宜矜﹔悖理相干﹐於我何與﹖本無可怒者。又思天下無自是之豪傑﹐亦無尢人之學問﹔有不得﹐皆己之徳未修﹐感未至也。吾悉以自反﹐則謗毀之來﹐皆磨煉玉成之地﹔我將歡然受賜﹐何怒之有﹖又聞而不怒﹐𨿽讒焰薰天﹐如舉火焚空﹐終將自息﹔聞謗而怒﹐𨿽巧心力辯﹐如春蠶作繭﹐自取纏綿﹔怒不惟無益﹐且有害也。其餘種種過惡﹐皆當據理思之。此理旣明﹐過將自止。

何謂從心而攺﹖過有千端﹐惟心所造﹔吾心不動﹐過安從生﹖學者於好色﹐好名﹐好貨﹐好怒﹐種種諸過﹐不必逐類尋求﹔但當一心爲善﹐正念現前﹐邪念自然污染不上。如太陽當空﹐魍魎潛消﹐此精一之眞傳也。過由心造﹐亦由心攺﹐如斬毒樹﹐直斷其根﹐奚必枝枝而伐﹐葉葉而摘哉﹖

大抵最上治心﹐當下淸淨﹔才動卽覺﹐覺之卽無﹔苟未能然﹐須明理以遣之﹔又未能然﹐須隨事以禁之﹔以上事而兼行下功﹐未爲失策。執下而昧上﹐則拙矣。

顧發願攺過﹐明須良朋提醒﹐幽須鬼神證明﹔一心懺悔﹐晝夜不懈﹐經一七﹐二七﹐以至一月﹐二月﹐三月﹐必有效驗。

或覺心神恬曠﹔或覺智慧頓開﹔或處冗沓而觸念皆通﹔或遇怨仇而回鎭作喜﹔或夢吐黑物﹔或夢往聖先賢﹐提攜接引﹔或夢飛步太虛﹔或夢幢幡寶蓋﹐種種勝事﹐皆過消滅之象也。然不得執此自髙﹐畫而不進。

昔蘧伯玉當二十歲時﹐已覺前日之非而盡攺之矣。至二十一歲﹐乃知前之所攺﹐未盡也﹔及二十二歲﹐回視二十一歲﹐猶在夢中﹐歲復一歲﹐遞遞攺之﹐行年五十﹐而猶知四十九年之非﹐古人攺過之學如此。

吾輩身爲凡流﹐過惡蝟集﹐而回思往事﹐常若不見其有過者﹐心粗而眼翳也。然人之過惡深重者﹐亦有效驗﹕或心神昏塞﹐轉頭卽忘﹔或無事而常煩惱﹔或見君子而赧然相沮﹔或聞正論而不樂﹔或施惠而人反怨﹔或夜夢顚倒﹐甚則妄言失志﹔皆作孽之相也﹐苟一類此﹐卽須奮發﹐捨舊圖新﹐幸勿自誤。

《第三篇

積善之方》

易曰「積善之家﹐必有餘慶。」昔顏氏將以女妻叔梁紇﹐而歷敍其祖宗積徳之長﹐逆知其子孫必有興者。孔子稱舜之大孝﹐曰「宗廟饗之﹐子孫保之」﹐皆至論也。試以往事徵之。

楊少師榮﹐建寧人。世以濟渡爲生﹐久雨溪漲﹐橫流衝毀民居﹐溺死者順流而下﹐他舟皆撈取貨物﹐獨少師曾祖及祖﹐惟救人﹐而貨物一無所取﹐鄕人嗤其愚。逮少師父生﹐家漸裕﹐有神人化爲道者﹐語之曰「汝祖父有陰功﹐子孫當貴顯﹐宜葬某地。」遂依其所指而窆之﹐卽今白兔墳也。後生少師﹐弱冠登第﹐位至三公﹐加曾祖﹐祖﹐父﹐如其官。子孫貴盛﹐至今尙多賢者。

鄞人楊自懲﹐初爲縣吏﹐存心仁厚﹐守法公平。時縣宰嚴肅﹐偶撻一囚﹐血流滿前﹐而怒猶未息﹐楊跪而寬解之。宰曰「怎柰此人越法悖理﹐不由人不怒。」自懲叩首曰「上失其道﹐民散久矣﹐如得其情﹐哀矜勿喜﹔喜且不可﹐而況怒乎﹖」宰爲之霽顏。

家甚貧﹐饋遺一無所取﹐遇囚人乏糧﹐常多方以濟之。一日﹐有新囚數人待哺﹐家又缺米﹔給囚則家人無食﹔自顧則囚人堪憫﹔與其婦商之。

婦曰「囚從何來﹖」

曰「自杭而來。沿路忍饑﹐菜色可掬。」因撤己之米﹐煮粥以食囚。後生二子﹐長曰守陳﹐次曰守址﹐爲南北吏部侍郎﹔長孫爲刑部侍郎﹔次孫爲四川廉憲﹐又俱爲名臣﹔今楚亭﹐徳政﹐亦其裔也。

昔正統間﹐鄧茂七倡亂於福建﹐士民從賊者甚眾﹔朝廷起鄞縣張都憲楷南徵﹐以計擒賊﹐後委布政司謝都事﹐搜殺東路賊黨﹔謝求賊中黨附冊籍﹐凡不附賊者﹐密授以白布小旗﹐約兵至日﹐插旗門首﹐戒軍兵無妄殺﹐全活萬人﹔後謝之子遷﹐中狀元﹐爲宰輔﹔孫丕﹐復中探花。

莆田林氏﹐先世有老母好善﹐常作粉團施人﹐求取卽與之﹐無倦色﹔一仙化爲道人﹐每旦索食六七團。母日日與之﹐終三年如一日﹐乃知其誠也。因謂之曰「吾食汝三年粉團﹐何以報汝﹖府後有一地﹐葬之﹐子孫官爵﹐有一升麻子之數。」其子依所點葬之﹐初世卽有九人登第﹐累代簪纓甚盛﹐福建有無林不開榜之謠。

馮琢庵太史之父﹐爲邑庠生。隆冬早起赴學﹐路遇一人﹐倒臥雪中﹐捫之﹐半僵矣。遂解己綿裘衣之﹐且扶歸救蘇。夢神告之曰「汝救人一命﹐出至誠心﹐吾遣韓琦爲汝子。」及生琢庵﹐遂名琦。

臺州應尙書﹐壯年習業於山中。夜鬼嘯集﹐往往驚人﹐公不懼也﹔一夕聞鬼云「某婦以夫久客不歸﹐翁姑逼其嫁人。明夜當縊死於此﹐吾得代矣。」公潛賣田﹐得銀四兩。卽僞作其夫之書﹐寄銀還家﹔其父母見書﹐以手迹不類﹐疑之。旣而曰「書可假﹐銀不可假﹐想兒無恙。」婦遂不嫁。其子後歸﹐夫婦相保如初。

公又聞鬼語曰「我當得代﹐柰此秀才壞吾事。」

旁一鬼曰「爾何不禍之﹖」

曰「上帝以此人心好﹐命作陰徳尙書矣﹐吾何得而禍之﹖」應公因此益自努勵﹐善日加修﹐徳日加厚﹔遇歲饑﹐輒捐谷以賑之﹔遇親戚有急﹐輒委曲維持﹔遇有橫逆﹐輒反躬自責﹐怡然順受﹔子孫登科第者﹐今累累也。

常熟徐鳳竹﹝木式﹞﹐其父素富﹐偶遇年荒﹐先捐租以爲同邑之倡﹐又分谷以賑貧乏﹐夜聞鬼唱於門曰「千不誆﹐萬不誆﹔徐家秀才﹐做到了舉人郎。」相續而呼﹐連夜不斷。是歲﹐鳳竹果舉於鄕﹐其父因而益積徳﹐孳孳不怠﹐修橋修路﹐齋僧接眾﹐凡有利益﹐無不盡心。後又聞鬼唱於門曰「千不誆﹐萬不誆﹔徐家舉人﹐直做到都堂。」鳳竹官終兩浙巡撫。

喜興屠康僖公﹐初爲刑部主事﹐宿獄中﹐細詢諸囚情狀﹐得無辜者若干人﹐公不自以爲功﹐密疏其事﹐以白堂官。後朝審﹐堂官摘其語﹐以訊諸囚﹐無不服者﹐釋冤抑十餘人。一時輦下咸頌尙書之明。

公復稟曰「輦轂之下﹐尙多冤民﹐四海之廣﹐兆民之眾﹐豈無枉者﹖宜五年差一減刑官﹐核實而平反之。」尙書爲奏﹐允其議。時公亦差減刑之列﹐夢一神告之曰「汝命無子﹐今減刑之議﹐深合天心﹐上帝賜汝三子﹐皆衣紫腰金。」是夕夫人有娠﹐後生應塤﹐應坤﹐應【俊】﹐皆顯官。

嘉興包憑﹐字信之﹐其父爲池陽太守﹐生七子﹐憑最少﹐贅平湖袁氏﹐與吾父往來甚厚﹐博學髙才﹐累舉不第﹐畱心二氏之學。一日東遊泖湖﹐偶至一村寺中﹐見觀音像﹐淋漓露立﹐卽解橐中十金﹐授主僧﹐令修屋宇﹐僧告以功大銀少﹐不能竣事﹔復取松布四疋﹐檢篋中衣七件與之﹐內﹝糸寧﹞褶﹐系新置﹐其僕請已之。

憑曰「但得聖像無恙﹐吾𨿽裸裎何傷﹖」

僧垂淚曰「捨銀及衣布﹐猶非難事。只此一點心﹐如何易得。」後功完﹐拉老父同遊﹐宿寺中。公夢伽藍來曰「汝子當享世祿矣。」後子汴﹐孫檉芳﹐皆登第﹐作顯官。

嘉善支立之父﹐爲刑房吏﹐有囚無辜陷重辟﹐意哀之﹐欲求其生。囚語其妻曰「支公嘉意﹐愧無以報﹐明日延之下鄕﹐汝以身事之﹐彼或肯用意﹐則我可生也。」其妻泣而聽命。及至﹐妻自出勸酒﹐具告以夫意。支不聽﹐卒爲盡力平反之。囚出獄﹐夫妻登門叩謝曰「公如此厚徳﹐晚世所稀﹐今無子﹐吾有弱女﹐送爲箕帚妾﹐此則禮之可通者。」支爲備禮而納之﹐生立﹐弱冠中魁﹐官至翰林孔目﹐立生髙﹐髙生祿﹐皆貢爲學博。祿生大綸﹐登第。

凡此十條﹐所行不同﹐同歸於善而已。若復精而言之﹐則善有眞﹐有假﹔有端﹐有曲﹔有陰﹐有陽﹔有是﹐有非﹔有偏﹐有正﹔有半﹐有滿﹔有大﹐有小﹔有難﹐有易﹔皆當深辧。爲善而不窮理﹐則自謂行持﹐豈知造孽﹐枉費苦心﹐無益也。

何謂眞假﹖昔有儒生數輩﹐謁中峯和尙﹐

問曰「佛氏論善惡報應﹐如影隨形。今某人善﹐而子孫不興﹔某人惡﹐而家門隆盛﹔佛說無稽矣。」

中峯云「凡情未滌﹐正眼未開﹐認善爲惡﹐指惡爲善﹐往往有之。不憾己之是非顚倒﹐而反怨天之報應有差乎﹖」

眾曰「善惡何致相反﹖」中峯令試言。

一人謂「詈人毆人是惡﹔敬人禮人是善。」

中峯云「未必然也。」

一人謂「貪財妄取是惡﹐廉潔有守是善。」

中峯云「未必然也。」眾人歷言其狀﹐中峯皆謂不然。因請問。

中峯告之曰「有益於人﹐是善﹔有益於己﹐是惡。有益於人﹐則毆人﹐詈人皆善也﹔有益於己﹐則敬人﹐禮人皆惡也。是故人之行善﹐利人者公﹐公則爲眞﹔利己者私﹐私則爲假。又根心者眞﹐襲迹者假﹔又無爲而爲者眞﹐有爲而爲者假﹔皆當自考。」

何謂端曲﹖今人見謹願之士﹐類稱爲善而取之﹔聖人則寧取狂狷。至於謹願之士﹐𨿽一鄕皆好﹐而必以爲徳之賊﹔是世人之善惡﹐分明與聖人相反。推此一端﹐種種取捨﹐無有不謬﹔天地鬼神之福善禍淫﹐皆與聖人同是非﹐而不與世俗同取捨。凡欲積善﹐決不可徇耳目﹐惟從心源隱微處﹐默默洗滌﹐純是濟世之心﹐則爲端﹔苟有一毫媚世之心﹐卽爲曲﹔純是愛人之心﹐則爲端﹔有一毫憤世之心﹐卽爲曲﹔純是敬人之心﹐則爲端﹔有一毫玩世之心﹐卽爲曲﹔皆當細辧。何謂陰陽﹖凡爲善而人知之﹐則爲陽善﹔爲善而人不知﹐則爲陰徳。陰徳﹐天報之﹔陽善﹐享世名。名﹐亦福也。名者﹐造物所忌﹔世之享盛名而實不副者﹐多有奇禍﹔人之無過咎而橫被惡名者﹐子孫往往驟發﹐陰陽之際微矣哉。

何謂是非﹖魯國之法﹐魯人有贖人臣妾於諸侯﹐皆受金於府﹐子貢贖人而不受金。孔子聞而惡之曰「賜失之矣。夫聖人舉事﹐可以移風易俗﹐而教道可施於百姓﹐非獨適己之行也。今魯國富者寡而貧者眾﹐受金則爲不廉﹐何以相贖乎﹖自今以後﹐不復贖人於諸侯矣。」

子路拯人於溺﹐其人謝之以牛﹐子路受之。孔子喜曰「自今魯國多拯人於溺矣。」自俗眼觀之﹐子貢不受金爲優﹐子路之受牛爲劣﹔孔子則取由而黜賜焉。乃知人之爲善﹐不論現行而論流獘﹔不論一時而論久遠﹔不論一身而論天下。現行𨿽善﹐其流足以害人﹔則似善而實非也﹔現行𨿽不善﹐而其流足以濟人﹐則非善而實是也。然此就一節論之耳。他如非義之義﹐非禮之禮﹐非信之信﹐非慈之慈﹐皆當抉擇。

何謂偏正﹖昔呂文懿公﹐初辭相位﹐歸故里﹐海內仰之﹐如泰山北斗。有一鄕人﹐醉而詈之﹐呂公不動﹐謂其僕曰「醉者勿與較也。」閉門謝之。逾年﹐其人犯死刑入獄。呂公始悔之曰「使當時稍與計較﹐送公家責治﹐可以小懲而大戒﹔吾當時只欲存心於厚﹐不謂養成其惡﹐以至於此。」此以善心而行惡事者也。

又有以惡心而行善事者。如某家大富﹐值歲荒﹐窮民白晝搶粟於市﹔告之縣﹐縣不理﹐窮民愈肆﹐遂私執而困辱之﹐眾始定﹔不然﹐幾亂矣。故善者爲正﹐惡者爲偏﹐人皆知之﹔其以善心行惡事者﹐正中偏也﹔以惡心而行善事者﹐偏中正也﹔不可不知也。

何謂半滿﹖易曰「善不積﹐不足以成名﹔惡不積﹐不足以滅身。」書曰「商罪貫盈﹐如貯物於器。」勤而積之﹐則滿﹔懈而不積﹐則不滿。此一說也。

昔有某氏女入寺﹐欲施而無財﹐止有錢二文﹐捐而與之﹐主席者親爲懺悔﹔及後入宮富貴﹐攜數千金入寺捨之﹐主僧惟令其徒回向而已。

因問曰「吾前施錢二文﹐師親爲懺悔﹐今施數千金﹐而師不回向﹐何也﹖」

曰「前者物𨿽薄﹐而施心甚眞﹐非老僧親懺﹐不足報徳﹔今物𨿽厚﹐而施心不若前日之切﹐令人代懺足矣。」此千金爲半﹐而二文爲滿也。

鍾離授丹於呂祖﹐點鐵爲金﹐可以濟世。

呂問曰「終變否﹖」

曰「五百年後﹐當復本質。」

呂曰「如此則害五百年後人矣﹐吾不願爲也。」

曰「修仙要積三千功行﹐汝此一言﹐三千功行已滿矣。」此又一說也。

又爲善而心不著善﹐則隨所成就﹐皆得圓滿。心著於善﹐𨿽終身勤勵﹐止於半善而已。譬如以財濟人﹐內不見己﹐外不見人﹐中不見所施之物﹐是謂三輪體空﹐是謂一心淸淨﹐則斗粟可以種無涯之福﹐一文可以消千劫之罪﹐倘此心未忘﹐𨿽黃金萬鎰﹐福不滿也。此又一說也。何謂大小﹖昔衛仲達爲館職﹐被攝至冥司﹐主者命吏呈善惡二錄﹐比至﹐則惡錄盈庭﹐其善錄一軸﹐僅如筋而已。索秤稱之﹐則盈庭者反輕﹐而如筋者反重。

仲達曰「某年未四十﹐安得過惡如是多乎﹖」

曰「一念不正卽是﹐不待犯也。」因問軸中所書何事﹖

曰「朝廷嘗興大工﹐修三山石橋﹐君上疏諫之﹐此疏稿也。」

仲達曰「某𨿽言﹐朝廷不從﹐於事無補﹐而能有如是之力。」

曰「朝廷𨿽不從﹐君之一念﹐已在萬民﹔向使聽從﹐善力更大矣。」故志在天下國家﹐則善𨿽少而大﹔苟在一身﹐𨿽多亦小。

何謂難易﹖先儒謂克己須從難克處克將去。夫子論爲仁﹐亦曰先難。必如江西舒翁﹐捨二年僅得之束脩﹐代償官銀﹐而全人夫婦﹔與邯鄲張翁﹐捨十年所積之錢﹐代完贖銀﹐而活人妻子﹐皆所謂難捨處能捨也。如鎭江靳翁﹐𨿽年老無子﹐不忍以幼女爲妾﹐而還之鄰﹐此難忍處能忍也﹔故天降之福亦厚。凡有財有勢者﹐其立徳皆易﹐易而不爲﹐是爲自暴。貧賤作福皆難﹐難而能爲﹐斯可貴耳。

隨緣濟眾﹐其類至繁﹐約言其綱﹐大約有十﹕第一﹐與人爲善﹔第二﹐愛敬存心﹔第三﹐成人之美﹔第四﹐勸人爲善﹔第五﹐救人危急﹔第六﹐興建大利﹔第七﹐捨財作福﹔第八﹐護持正法﹔第九﹐敬重尊長﹔第十﹐愛惜物命。

何謂與人爲善﹖昔舜在雷澤﹐見漁者皆取深潭厚澤﹐而老弱則漁於急流淺灘之中﹐惻然哀之﹐往而漁焉﹔見爭者皆匿其過而不談﹐見有讓者﹐則揄揚而取法之。期年﹐皆以深潭厚澤相讓矣。夫以舜之明哲﹐豈不能出一言教眾人哉﹖乃不以言教而以身轉之﹐此良工苦心也。

吾輩處未世﹐勿以己之長而蓋人﹔勿以己之善而形人﹔勿以己之多能而困人。收斂才智﹐若無若虛﹔見人過失﹐且涵容而掩覆之。一則令其可攺﹐一則令其有所顧忌而不敢縱﹐見人有微長可取﹐小善可錄﹐翻然捨己而從之﹔且爲艷稱而廣述之。凡日用間﹐發一言﹐行一事﹐全不爲自己起念﹐全是爲物立則﹔此大人天下爲公之度也。

何謂愛敬存心﹖君子與小人﹐就形迹觀﹐常易相混﹐惟一點存心處﹐則善惡懸絕﹐判然如黑白之相反。故曰﹕君子所以異於人者﹐以其存心也。君子所存之心﹐只是愛人敬人之心。蓋人有親疏貴賤﹐有智愚賢不肖﹔萬品不齊﹐皆吾同胞﹐皆吾一體﹐孰非當敬愛者﹖愛敬眾人﹐卽是愛敬聖賢﹔能通眾人之志﹐卽是通聖賢之志。何者﹖聖賢志﹐本欲斯世斯人﹐各得其所。吾合愛合敬﹐而安一世之人﹐卽是爲聖賢而安之也。

何謂成人之美﹖玉之在石﹐抵擲則瓦礫﹐追琢則圭璋﹔故凡見人行一善事﹐或其人志可取而資可進﹐皆須誘掖而成就之。或爲之獎借﹐或爲之維持﹔或爲白其誣而分其謗﹔務使成立而後已。

大抵人各惡其非類﹐鄕人之善者少﹐不善者多。善人在俗﹐亦難自立。且豪傑錚錚﹐不甚修形迹﹐多易指摘﹔故善事常易敗﹐而善人常得謗﹔惟仁人長者﹐匡直而輔翼之﹐其功徳最宏。

何謂勸人爲善﹖生爲人類﹐孰無良心﹖世路役役﹐最易沒溺。凡與人相處﹐當方便提撕﹐開其迷惑。譬猶長夜大夢﹐而令之一覺﹔譬猶久陷煩惱﹐而拔之淸涼﹐爲惠最溥。韓愈云「一時勸人以口﹐百世勸人以書。」較之與人爲善﹐𨿽有形迹﹐然對證發藥﹐時有奇效﹐不可廢也﹔失言失人﹐當反吾智。

何謂救人危急﹖患難顚沛﹐人所時有。偶一遇之﹐當如恫【環】在身﹐速爲解救。或以一言伸其屈抑﹔或以多方濟其顚連。崔子曰「惠不在大﹐赴人之急可也。」蓋仁人之言哉。

何謂興建大利﹖小而一鄕之內﹐大而一邑之中﹐凡有利益﹐最宜興建﹔或開渠導水﹐或築堤防患﹔或修橋梁﹐以便行旅﹔或施茶飯﹐以濟饑渴﹔隨緣勸導﹐協力興修﹐勿避嫌疑﹐勿辭勞怨。

何謂捨財作福﹖釋門萬行﹐以布施爲先。所謂布施者﹐只是舍之一字耳。達者內捨六根﹐外舍六塵﹐一切所有﹐無不捨者。苟非能然﹐先從財上布施。世人以衣食爲命﹐故財爲最重。吾從而捨之﹐內以破吾之慳﹐外以濟人之急﹔始而勉彊﹐終則泰然﹐最可以蕩滌私情﹐﹝衤去﹞除執吝。

何謂護持正法﹖法者﹐萬世生靈之眼目也。不有正法﹐何以參贊天地﹖何以裁成萬物﹖何以脫塵離縛﹖何以經世出世﹖故凡見聖賢廟貌﹐經書典籍﹐皆當敬重而修飭之。至於舉揚正法﹐上報佛恩﹐尢當勉勵。

何謂敬重尊長﹖家之父兄﹐國之君長﹐與凡年髙﹐徳髙﹐位髙﹐識髙者﹐皆當加意奉事。在家而奉侍父母﹐使深愛婉容﹐柔聲下气﹐習以成性﹐便是和气格天之本。出而事君﹐行一事﹐毋謂君不知而自恣也。刑一人﹐毋謂君不知而作威也。事君如天﹐古人格論﹐此等處最關陰徳。試看忠孝之家﹐子孫未有不綿遠而昌盛者﹐切須愼之。

何謂愛惜物命﹖凡人之所以爲人者﹐惟此惻隱之心而已﹔求仁者求此﹐積徳者積此。周禮﹐「孟春之月﹐犧牲毋用牝。」孟子謂君子遠庖廚﹐所以全吾惻隱之心也。故前輩有四不食之戒﹐謂聞殺不食﹐見殺不食﹐自養者不食﹐專爲我殺者不食。學者未能斷肉﹐且當從此戒之。

漸漸增進﹐慈心愈長﹐不特殺生當戒﹐蠢動含靈﹐皆爲物命。求絲煮繭﹐鋤地殺虫﹐念衣食之由來﹐皆殺彼以自活。故暴殄之孽﹐當與殺生等。至於手所誤傷﹐足所誤踐者﹐不知其幾﹐皆當委曲防之。古詩云「愛鼠常畱飯﹐憐蛾不點燈。」何其仁也﹗

善行無窮﹐不能殫述﹔由此十事而推廣之﹐則萬徳可備矣。

《第四篇

謙徳之效》

易曰「天道虧盈而益謙﹔地道變盈而流謙﹔鬼神害盈而福謙﹔人道惡盈而好謙。」是故謙之一卦﹐六爻皆吉。書曰「滿招損﹐謙受益。」予屢同諸公應試﹐每見寒士將達﹐必有一段謙光可掬。

辛未計偕﹐我嘉善同袍凡十人﹐惟丁敬宇賓﹐年最少﹐極其謙虛。

予告費錦坡曰「此兄今年必第。」

費曰「何以見之﹖」

予曰「惟謙受福。兄看十人中﹐有恂恂款款﹐不敢先人﹐如敬宇者乎﹖有恭敬順承﹐小心謙畏﹐如敬宇者乎﹖有受侮不答﹐聞謗不辯﹐如敬宇者乎﹖人能如此﹐卽天地鬼神﹐猶將佑之﹐豈有不發者﹖」及開榜﹐丁果中式。

丁丑在京﹐與馮開之同處﹐見其虛己斂容﹐大變其幼年之習。李霽巖直諒益友﹐時面攻其非﹐但見其平懷順受﹐未嘗有一言相報。予告之曰「福有福始﹐禍有禍先﹐此心果謙﹐天必相之﹐兄今年決第矣。」已而果然。

趙裕峯﹐光遠﹐山東冠縣人﹐童年舉於鄕﹐久不第。其父爲嘉善三尹﹐隨之任。慕錢明吾﹐而執文見之﹐明吾悉抹其文﹐趙不惟不怒﹐且心服而速攺焉。明年﹐遂登第。

壬辰歲﹐予入覲﹐晤夏建所﹐見其人气虛意下﹐謙光逼人﹐歸而告友人曰「凡天將發斯人也﹐未發其福﹐先發其慧﹔此慧一發﹐則浮者自實﹐肆者自斂﹔建所溫良若此﹐天啟之矣。」及開榜﹐果中式。

江陰張畏巖﹐積學工文﹐有聲藝林。甲午﹐南京鄕試﹐寓一寺中﹐揭曉無名﹐大罵試官﹐以爲瞇目。時有一道者﹐在傍微笑﹐張遽移怒道者。

道者曰「相公文必不佳。」

張怒曰「汝不見我文﹐烏知不佳﹖」

道者曰「聞作文﹐貴心气和平﹐今聽公罵詈﹐不平甚矣﹐文安得工﹖」張不覺屈服﹐因就而請教焉。

道者曰「中全要命﹔命不該中﹐文𨿽工﹐無益也。須自己做个轉變。」

張曰「旣是命﹐如何轉變﹖」

道者曰「造命者天﹐立命者我﹔力行善事﹐廣積陰徳﹐何福不可求哉﹖」

張曰「我貧士﹐何能爲﹖」

道者曰「善事陰功﹐皆由心造﹐常存此心﹐功徳無量﹐且如謙虛一節﹐並不費錢﹐你如何不自反而罵試官乎﹖」

張由此折節自持﹐善日加修﹐徳日加厚。丁酉﹐夢至一髙房﹐得試錄一冊﹐中多缺行。問旁人﹐

曰「此今科試錄。」

問﹕「何多缺名﹖」

曰「科第陰間三年一考較﹐須積徳無咎者﹐方有名。如前所缺﹐皆系舊該中式﹐因新有薄行而去之者也。」

後指一行雲﹕「汝三年來﹐持身頗愼﹐或當補此﹐幸自愛。」是科果中一百五名。

由此觀之﹐舉頭三尺﹐決有神明﹔趨吉避凶﹐斷然由我。須使我存心制行﹐毫不得罪於天地鬼神﹐而虛心屈己﹐使天地鬼神﹐時時憐我﹐方有受福之基。彼气盈者﹐必非遠器﹐縱發亦無受用。稍有識見之士﹐必不忍自狹其量﹐而自拒其福也﹐況謙則受教有地﹐而取善無窮﹐尢修業者所必不可少者也。

古語云「有志於功名者﹐必得功名﹔有志於富貴者﹐必得富貴。」人之有志﹐如樹之有根﹐立定此志﹐須念念謙虛﹐塵塵方便﹐自然感動天地﹐而造福由我。今之求登科第者﹐初未嘗有眞志﹐不過一時意興耳﹔興到則求﹐興闌則止。孟子曰「王之好樂甚﹐齊其庶幾乎﹖」予於科名亦然。

