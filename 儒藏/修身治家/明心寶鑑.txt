《明心寶鑑》

序

夫爲人在世﹐生居中國﹐稟三才之徳﹐爲萬物之靈﹐感天地覆載﹐日月照臨﹐皇王水土﹐父母生身﹐聖賢垂教。而從教者﹐達道爲先。非博學無以廣知﹐不明心無以見性。𨿽有生而知之者﹐近者奇稀。昔夏禹王聞善言﹐猶然下拜﹐何況凡世人乎﹖

曩古聖賢遺志經書﹐千言萬語﹐只要教人爲善。所以立仁義禮智信之法﹐分君子小人之品﹐別賢愚之階﹐辧善惡之異。蓋爲經書嘉言善行甚多﹐所以今人覽觀習行者少。況今學者﹐不過學其文藝爲先﹐未有先學徳行爲本。及今勸世﹐多勸修物外之善因﹐少勸爲當行之善事。其昔賢文等書﹐亦乃於世流傳。

今之好聽善言﹐君子觀以爲奇﹐罔知古今之要語﹐是以使人迷惑其心﹐少欲聞聖賢日用常行之要道。以致不肯存心守分﹐彊爲亂作胡行。夫爲善惡﹐禍福報應昭然。富貴貧賤﹐成敗興衰似夢﹐時刻須防不測﹐朝夕如履薄冰。常存一念中平﹐非橫自然永息﹐存於其心﹐自然言行相顧﹐貫串無疑﹐所爲焉從差誤矣﹖

洪武二十六年歲次癸酉二月旣望武林後學範立本序

重刊《明心寶鑑》序

嘗聞鑑能照物而妍媸無或遺也。《郁離子》曰「明鑑照膽﹐不啟櫳簾之顏。」今以鑑名書﹐而有明心之益﹐不謂之寶而何哉﹖𨿽然鑑有照膽之明而櫳簾之顏尙尢不啟﹐矧能明其心乎﹖嗚呼﹗通是說者﹐可謂知其道矣。何也﹖鑑固可以照形﹐而理尙可以明心﹐正湯之盤銘之意。有曰﹕湯以人之洗濯之心以去惡﹐如沐浴其身以去垢﹐故銘其盤。今書名《寶鑑》﹐是集羣聖之大成﹐萃諸賢之蘊奧﹐其義惟在明善復初﹐窮理盡性﹐而有日新之益﹐其明心得不因此而明焉。予平生珍愛是書﹐於侍禦之暇﹐朝夕披覽﹐其所喜者﹐字句立意﹐多以忠孝爲先。但其中文字多舛﹐遂播正拾遺﹐捐俸鋟梓以廣其傳﹐俾人同歸於忠孝之域矣。其於世教未必無小補云。

大明嘉靖歲次癸丑仲秋上浣之吉守庵曹玄序

繼善篇第一凡四十七條

子曰「爲善者﹐天報之以福﹔爲不善者﹐天報之以禍。」

《尙書》云「作善降之百祥﹐作不善降之百殃。」

徐神翁曰「積善逢善﹐積惡逢惡。仔細思量﹐天地不錯。善有善報﹐惡有惡報。若還不報﹐時辰未到。平生作善天加善﹐若是愚頑受禍殃。善惡到頭終有報﹐髙飛遠走也難藏。行藏虛實自家知﹐禍福因由更問誰﹖善惡到頭終有報﹐只爭來早與來遲。閒中檢點平生事﹐靜裏思量日所爲。常把一心行正道﹐自然天地不相虧。」

《易》云「積善之家必有餘慶﹐積不善之家必有餘殃。」

漢昭烈將終﹝《新刻音釋明心寶鑑正文》﹐敕後主曰「勿以惡小而爲之﹐勿以善小而不爲。」

莊子曰「一日不念善﹐諸惡自皆起。」

西山眞先生曰「擇善固執﹐惟日孜孜。」

耳聽善言﹐不墮三惡。人有善願﹐天必從之。

《晉國語》云「從善如登﹐從惡如崩。」

太公﹝周代呂尙的稱號。卽姜太公。﹞曰「善事須貪﹐惡事莫樂。」

顏子曰「善以自益﹐惡以自損。故君子務其益以防損﹐非以求名且以遠辱。」

太公曰「見善如渴﹐聞惡如聾。爲善最樂﹐道理最大。」

馬援曰「終身爲善﹐善猶不足﹔一日行惡﹐惡自有餘。」

顏子曰「君子見毫釐之善不可傾之﹐行有纖毫之惡不可爲之。」

《易》曰「出其言善﹐則千里應之﹔出言不善﹐則千里違之。」

但存心里正﹐不用問前程。但能依本分﹐前程不用問。若要有前程﹐莫做沒前程。

司馬溫公《家訓》﹕「積金以遺子孫﹐子孫未必能守﹔積書以遺子孫﹐子孫未必能讀﹔不如積陰徳於冥冥之中﹐以爲子孫長久之計。」

心好命又好﹐發達榮華早。心好命不好﹐一生也溫飽。命好心不好﹐前程恐難保。心命都不好﹐窮苦直到老。

《景行錄》云「以忠孝遺子孫者昌﹐以智術遺子孫者亡。以謙接物者彊﹐以善自衛者良。」

恩義廣施﹐人生何處不相逢﹖仇冤莫結﹐路逢險處難回避。

莊子云「於我善者﹐我亦善之。於我惡者﹐我亦善之。我旣於人無惡﹐人能於我無惡哉﹗」

老子曰「善人﹐不善人之師。不善人﹐善人之資。」

老子曰「柔勝剛﹐弱勝彊。故舌柔能存﹐齒剛則折也。」

太公曰「仁慈者壽﹐凶暴者亡。」

太公曰「懦必壽昌﹐勇必夭亡。」

老子曰「君子爲善若水﹐擁之可以在山﹐激之可以過顙﹐能方能圓﹐委曲隨形。故君子能柔而不弱﹐能彊而不剛﹐如水之性也。天下柔弱莫過於水﹐是以柔弱勝剛彊。」

《書》云「爲善不同﹐同歸於理。爲政不同﹐同歸於治。惡必須遠﹐善必須近。」

《景行錄》云「爲子孫作富貴計者﹐十敗其九。爲人行善方便者﹐其後受惠。」

與人方便﹐自己方便。

日日行方便﹐時時發善心。

力到處﹐行方便。

千經萬典﹐孝義爲先﹔天上人間﹐方便第一。

《太上感應篇》曰「禍福無門﹐惟人自招。善惡之報﹐如影隨形。所以人心起於善﹐善𨿽未爲﹐而吉神已隨之。或心起於惡﹐惡𨿽未至﹐而凶神已隨之。其有曾行惡事﹐後自攺悔﹐久久必獲吉慶﹐所謂轉禍爲福也。」

東嶽聖帝垂訓﹕「天地無私﹐神明暗察。不爲享祭而降福﹐不爲失禮而降禍。凡人有勢不可倚盡﹐有福不可享盡﹐貧困不可欺盡。此三者乃天地循環﹐周而復始。故一日行善﹐福𨿽未至﹐禍自遠矣。一日行惡﹐禍𨿽未至﹐福自遠矣。行善之人﹐如春園之艸﹐不見其長而日有所增。行惡之人﹐如磨刀之石﹐不見其損而日有所虧。損人安己﹐切宜戒之﹗」

一毫之善﹐與人方便。一毫之惡﹐勸人莫作。衣食隨緣﹐自然快樂。

康節邵先生戒子孫曰「上品之人﹐不教而善﹔中品之人﹐教而後善﹔下品之人﹐教亦不善。不教而善﹐非聖而何﹖教而後善﹐非賢而何﹖教亦不善﹐非愚而何﹖是知善也者﹐吉之謂也。不善也者﹐凶之謂也。吉也者﹐目不觀非禮之色﹐耳不聽非禮之聲﹐口不道非禮之言﹐足不踐非禮之地。人非善不交﹐物非義不取。親賢如就芝蘭﹐避惡如畏蛇蠍。或曰﹕不謂之吉人﹐則吾不信也。凶也者﹐語言詭譎﹐動止陰險﹐好利飾非﹐貪淫樂禍﹐嫉良善如仇隙﹐犯刑憲如飲食﹐小則殞身滅性﹐大則覆宗絕嗣。或曰﹕不謂之凶人﹐則吾不信也。《傳》有之曰﹕『吉人爲善﹐惟日不足。凶人爲不善﹐亦惟日不足。』汝等欲爲吉人乎﹖欲爲凶人乎﹖」

《楚書》曰「楚國無以爲寶﹐惟善以爲寶。」

子曰「見善如不及﹐見不善如探湯。」

子曰「見賢思齊焉。見不賢而內自省也。」

先儒曰「一日或聞一善言﹐行一善事﹐此日方不虛生。」

行合道義﹐不卜自吉。行悖道義﹐縱卜亦凶。人當自卜﹐不必卜神。

我如爲善﹐𨿽一介寒士﹐有人服其徳。我如爲惡﹐𨿽位極人臣﹐有人議其逆。

《周易》曰「善不積不足以成名﹐惡不積不足以滅身。小人以小善爲無益而弗爲也﹐以小惡爲無傷而弗去也﹐故惡積而不可掩﹐罪大而不可解。」

履霜堅冰至。臣弒其君﹐子弒其父﹐非一旦一夕之事﹐其由來者漸矣。

天理篇第二凡十九條

孟子曰「順天者存﹐逆天者亡。」

《近思錄》云「循天理﹐則不求利而自無不利。循人欲﹐則求利未得而害已隨之。」

諸葛武侯曰「謀事在人﹐成事在天。」

人願如此如此﹐天理未然未然。

康節邵先生曰「天聽寂無音﹐蒼蒼何處尋﹖非髙亦非遠﹐都只在人心。」

人心生一念﹐天地悉皆知。善惡若無報﹐乾坤必有私。

玄帝垂訓﹕「人間私語﹐天聞若雷。暗室虧心﹐神目如電。」

《忠孝略》曰「欺人必自欺其心﹐欺其心必自欺其天。心其可欺乎﹖」

人可欺﹐天不可欺。人可瞞﹐天不可瞞。

世人要瞞人﹐分明把心欺。欺心卽欺天﹐莫道天不知。天在屋檐頭﹐須有聽得時。你道不聽得﹐古今放過誰﹖

湛湛靑天不可欺﹐未曾舉意我先知。勸君莫作虧心事﹐古往今來放過誰﹖﹗

人善人欺天不欺﹐人惡人怕天不怕。

人心惡﹐天不錯。

皇天不負道心人﹐皇天不負孝心人﹐皇天不負好心人﹐皇天不負善心人。

《益智書》云「惡錯若滿﹐天必戮之。」

莊子曰「若人作不善得顯名者﹐人不害﹐天必誅之。」

種瓜得瓜﹐種豆得豆。天网恢恢﹐疏而不漏。

深耕淺種﹐尙有天災﹔利己損人﹐豈無果報﹖

子曰「獲罪於天﹐無所禱也。」

先儒曰「非災橫禍﹐世人常嘆無因。分付安排﹐皇天必自有說。」

若無後來報應﹐造物何以謝顏回﹖除卻永劫災殃﹐上帝胡私私曹操﹖

順命篇第三凡十六條

子夏曰「死生有命﹐富貴在天。」

孟子曰「行或使之﹐止或尼之﹐行止非人所能也。」

一飲一啄﹐事皆前定。

萬事分已定﹐浮生空自忙。

萬事不由人計較﹐一生都是命安排。

《景行錄》云「凡不可著力處﹐便是命也。」

會不如命﹐智不如福。

《景行錄》云「禍不可以免﹐福不可再求。」

《素書》云「見嫌而不苟免﹐見利而不苟得。」重刊本中此處還有一句﹕福至不可苟求﹐禍至不可苟免。

《曲禮》曰「臨財毋苟得﹐臨難毋苟免。」

子曰「知命之人﹐見利不動﹐臨死不怨。」

得一日過一日﹐得一時過一時。

緊行慢行﹐前程只有許多路。

時來風送滕王閣﹐運去雷轟薦福碑。

《列子》曰「癡聾瘖瘂家豪富﹐智慧聰明卻受貧。年月日時該載定﹐算來由命不由人。」

命裏有終須有﹐命裏無莫彊求。

先儒曰「世味非不濃艷﹐可以淡然處之。若富貴貧窮由我力取﹐則造物無權矣。」

孝行篇第四凡十九條

《詩》云「父兮生我﹐母兮鞠我。哀哀父母﹐生我劬勞。欲報深恩﹐昊天罔極。」

子曰「身體發膚﹐受之父母﹐不敢毀傷﹐孝之始也。立身行道﹐揚名於後世﹐以顯父母﹐孝之終也。」

孝之事親﹐居則致其敬﹐養則致其樂﹐病則致其憂﹐喪則致其哀﹐祭則致其嚴。

故人不愛其親而愛他人者﹐謂之悖徳﹔不敬其親而敬他人者﹐謂之悖禮。

君子之事親孝﹐故忠可移於君﹔事兄弟﹐故順可移於長﹔居家理﹐故治可移於官。

《曲禮》曰「夫爲人子者﹐出必告﹐反必面。所遊必有常﹐所習必有業。恆言不稱老﹐年長以倍則父事之﹐十年以長則兄事之﹐五年以長則肩隨之。」

父母在﹐不遠遊﹐遊必有方。

父母之年不可不知也。一則以喜﹐一則以懼。

父在觀其志﹐父沒觀其行。三年無攺於父之道﹐可謂孝矣。

伊川先生曰「人無父母﹐生日當倍悲痛﹐更安忍置酒張樂以爲樂﹐若具慶者可矣。」

太公曰「孝於親﹐子亦孝之。身旣不孝﹐子何孝焉﹖」

孝順還生孝順子﹐忤逆還生忤逆兒。不信但看檐頭水﹐點點滴滴不差移。

羅先生曰「天下無不是的父母。」

養子方知父母恩﹐立身方知人辛苦。

孟子曰「不孝有三﹐無後爲大。」

養兒防老﹐積谷防饑。

曾子曰「父母愛之﹐喜而不忘。父母惡之﹐懼而無怨。父母有過﹐諫而不逆。」

子曰「五刑之屬三千﹐而罪莫大於不孝。」

曾子曰「孝慈者﹐百行之先莫過於孝。孝至於天﹐則風雨順時﹔孝至於地﹐則萬物化盛﹔孝至於人﹐則眾福來臻。」

△△△△△△△△△△

《八反歌》﹝錄《桂宮志》﹞

幼兒或詈我﹐我心覺歡喜。父母嗔怒我﹐我心反不甘。一歡喜﹐一不甘﹐待兒待父心何懸﹖勸君今日逢親怒也﹐應將親作兒看。

兒曹出千言﹐君聽常不厭。父母一開口﹐便道多閒管。非閒管﹐親掛牽﹐皓首白頭多諳練。勸君敬奉老人言﹐莫教乳口爭長短。

幼兒屎糞穢﹐君心無厭忌。老親涕唾零﹐反有憎嫌意。六尺軀﹐來何處﹖父精母血成汝體。勸君敬待老來人﹐壯時爲爾筋骨敝。

看君晨入市﹐買餅又買糕。少聞供父母﹐多說供兒曹。親未啖﹐兒先飽﹐子心不比親心好。勸君多出買餅錢﹐供養白頭光陰少。

市間賣藥肆﹐惟有肥兒丸﹐未有壯親者。何故兩般看﹖兒亦病﹐親亦病﹐醫兒不比醫親癥。割股還是親的肉﹐勸君亟保雙親命。

富貴養親易﹐親常有未安。貧賤養兒難﹐兒不受饑寒。一條心﹐兩條路﹐爲兒終不如爲父。勸君養親如養兒﹐凡事莫推家不富。

養親只二人﹐常與兄弟爭。養兒𨿽十人﹐君皆獨自任。兒飽暖﹐親常問﹐父母饑寒不在心。勸君養親須竭力﹐當初衣食被君侵。

親有十分慈﹐君不念其恩。兒有一分孝﹐君就揚其名。待親暗﹐待兒明﹐誰識髙堂養子心﹖勸君漫信兒曹孝﹐兒曹親子在君身。

孫順家貧﹐與其妻傭作人家以養母。有兒每奪母食。順謂妻曰「兒奪母食﹐兒可得﹐母難再求。」乃負兒往歸醉山北郊﹐欲埋。掘地﹐忽有甚奇石鐘﹐驚怪。試撞之﹐舂容可愛。妻曰「得此奇物﹐殆兒之福﹐埋之不可。」順以爲然。將兒與鐘還家﹐懸於梁撞之。王聞鐘聲淸遠異常而核聞其實﹐曰「昔郭巨埋子﹐天賜金釜。今孫順埋兒﹐地出石鐘。前後符同。」賜家一區﹐歲給米五十石。

向徳值年荒癘疫﹐父母饑病濱死。向徳日夜不解衣﹐盡誠安慰。無以爲養﹐則刲髀肉食之。母發癰﹐吮之卽愈。王嘉之﹐賜賚甚厚。命旌其門﹐立石紀事。

都氏家貧至孝﹐賣炭買肉﹐無闕母饌。一日﹐於市晚而忙歸﹐鳶忽攫肉。都悲號至家﹐鳶旣投肉於庭。一日﹐母病﹐索非時之紅柿。都彷徨柿林﹐不覺日昏。有虎屢遮前路﹐以示乘意。都乘至百餘里山村﹐訪人家投宿。俄而主人饋祭飯﹐而有紅柿。都喜。問柿之來歷﹐且述己意。答曰「亡父嗜柿﹐故每秋擇柿二百个﹐藏諸窟中﹐而至此五月﹐則完者不過七八。今得五十个完者﹐故心異之。是天感君孝。」遺以二十顆。都謝﹐出門外﹐虎尙俟伏。乘至家﹐曉雞喔喔。後母以天命終﹐都流血淚。

正己篇第五凡百十七條

《性理書》云「見人之善而尋己之善﹐見人之惡而尋己之惡﹐如此方是有益。」

《景行錄》云「不自重者取辱﹐不自畏者招禍。不自滿者受益﹐不自是者博聞。」

子曰「君子不重則不威﹐學則不固。主忠信。」

《景行錄》云「大丈夫當容人﹐無爲人所容。」

人資稟要剛﹐剛則有立。

《素書》兵書名。舊題黃石公撰﹐宋張商英注。以道﹑徳﹑仁﹑義﹑禮五者爲主旨﹐取老子之說爲注釋。云「釋己以教人者逆﹐正己以教人者順。」

蘇武曰「不可以己之所能而責人之所不能﹐不可以己之所長而責人之所短。」

太公曰「勿以貴己而賤人﹐勿以自大而蔑小﹐勿以恃勇而輕敵。」

魯共公曰「以徳勝人則彊﹐以財勝人則凶﹐以力勝人則亡。」

荀子曰「以善先人者謂之教﹐以善和人者謂之順。以不善先人者謂之諂﹐以不善和人者謂之諛。」

孟子曰「以力服人者﹐非心服也。以徳服人者﹐中心悅而誠服也。」

太公曰「見人善事﹐卽須記之。見人惡事﹐卽須掩之。」

孔子曰「匿人之善﹐欺謂蔽賢﹔揚人之惡﹐欺謂小人。言人之善﹐若己有之﹔言人之惡﹐若己受之。」

馬援曰「聞人過失﹐如聞父母之名﹐耳可得聞口不可得言也。」

孟子曰「言人之不善﹐當如後患何﹖」

康節邵先生曰「聞人之謗未嘗怒﹐聞人之譽未嘗喜﹐聞人言人之惡未嘗和﹐聞人言人之善則就而和之﹐又從而喜之。故其詩曰﹕『樂見善人﹐樂聞善事﹐樂行善意。聞人之惡﹐如負芒刺。聞人之善﹐如佩蘭蕙。』」

《詩》云「心無妄思﹐足無妄走。人無妄交﹐物無妄受。」

《近思錄》云「遷善當如風之速﹐攺過當如雷之烈。」

子貢曰「君子之過也﹐如日月之食焉。過也﹐人皆見之。更也﹐人皆仰之。」

知過必攺﹐得能莫忘。

子曰「過而不攺﹐是謂過矣。」

《直言訣》曰「聞過不攺﹐是謂過矣。愚者若駑馬也。駑馬自受鞭策﹐愚人終受毀捶﹐而不漸其駕也。」

道吾惡者是吾師﹐道吾好者是吾賊。

子曰「三人行﹐必有我師焉。擇其善者而從之﹐其不善者而攺之。」

《景行錄》云「寡言擇交﹐可以無悔吝﹐可以免憂辱。」

太公曰「多言不益其體﹐百藝不忘其身。」

太公曰「勤爲無價之寶﹐愼是護身之符。」

《景行錄》云「寡言則省謗﹐寡欲則保身。」

《景行錄》云「保生者寡欲﹐保身者避名。無欲易﹐無名難。」

務名者﹐殺其身。多財者﹐殺其後。

老子曰「欲多傷神﹐財多累身。」

胡文定公曰「人須是一切世味﹐淡薄方好﹐不要有富貴相。」

李端伯師說﹕「人於外物奉身者﹐事事要好。只有自家一个身與心﹐卻不要好。苟得外物好時節﹐卻不知道自家身與心﹐已自先不好了也。」

《呂氏童蒙訓》曰「攻其惡﹐無攻人之惡。蓋自攻其惡﹐日夜自己點檢﹐絲毫不盡則憮於心矣﹐豈有工夫點檢他人耶﹖」

子曰「君子有三戒﹕少之時﹐血气未定﹐戒之在色﹔及其壯也﹐血气方剛﹐戒之在斗﹔及其老也﹐血气旣衰﹐戒之在得。」

孫眞人《養生銘》﹕「怒甚偏傷气﹐思多大損神。神疲心易役﹐气弱病相縈。勿使悲歡極﹐當令飲食均。再三防夜醉﹐第一戒晨嗔。」

《景行錄》云「節食養胃﹐淸心養神。口腹不節﹐致疾之因。念慮不正﹐殺身之本。」

子曰「君子食無求飽﹐居無求安。」

《脈訣》曰「智者能調五臟和。」

喫食少添鹽醋﹐不是去處休去。要人知﹐重勤學。怕人知﹐己莫作。

若欲不知﹐除非莫爲。

老子曰「欲人不知﹐莫若無爲。欲人不言﹐莫若不爲。」

《景行錄》云「食淡精神爽﹐心淸夢寐安。」

老子曰「人能常淸靜﹐天地悉皆歸。」

道髙龍虎伏﹐徳重鬼神欽。

蘇黃門曰「衣冠佩玉﹐可以化彊暴﹔深居簡出﹐可以卻猛獸﹔定心寡欲﹐可以服鬼神。」

《性理書》云「修身之要﹕言忠信﹐行篤敬﹐懲忿窒欲﹐遷善攺過。」

《景行錄》云「凡修身爲學﹐不在文字言語中﹐只平日待人接物便是。取非其有謂之盜﹐欲非其有謂之賊。」

太公曰「修身莫若敬﹐避彊莫若愼。」

《景行錄》云「定心應物﹐𨿽不讀書﹐可以爲有徳君子。」

《禮記》曰「君子姦聲亂色不畱聰明。淫樂匿禮不接心術。惰慢邪辟之气不設於身體。使耳目鼻口心知百體﹐皆由順正以行正義。」

古人克己以避名﹐今人飾己以要譽。

君子則無古今無治無亂﹐出則忠﹐入則孝﹐用則智﹐捨則愚。

老子曰「萬般求生﹐不如修身。千般求生﹐不如禁口。」

太公曰「身須擇行﹐口須擇言。」

《直言訣》曰「治家治身者﹐猶如搆屋者先固基址。立身者先要其徳行﹐成家者先要其產業。治家者須葺其房屋﹐捨修可以庇人物﹐立身可以奉神明。全家可以安長幼﹐治國可以保君子。若基址不實﹐屋必崩裂。心行若虐﹐身體危辱﹐家必喪亡。百姓離亂﹐國必傾墜﹐君臣何保﹖家若喪亡﹐長幼何托﹖身若危辱﹐神明何安﹖摧崩房屋﹐人物何庇﹖成敗如斯﹐孰可察也﹖」

《警身錄》云「聖世獲生乎﹐始覺寸陰勝尺璧﹐豈不去邪從正﹐惜身重命﹖如人未歷於事﹐當明根葉之異﹐禍福之殊。根葉者﹐賢良篤行信爲本﹐正直剛毅枝葉也。父母己身性爲本﹐妻子財物枝葉也。一家之內糧爲本﹐不急之物枝葉也。免辱免刑仁爲本﹐倚財靠勢枝葉也。疾病欲痊藥爲本﹐信卜巫醫枝葉也。萬事無過實爲本﹐巧言裝飾枝葉也。恩親賢良敬爲本﹐私好之人枝葉也。衣食飽暖業爲本﹐浮蕩之財枝葉也。爲官治訟法爲本﹐恣意擬斷枝葉也。是故有根無葉可以待時﹐有葉無根甘雨所不能滋也。若務本業勤謹儉用﹐隨時知足﹐孝養父母﹐誠於靜閒﹐守分安身﹐遠惡近善﹐知過必攺﹐善調五臟﹐以避寒暑﹐不必問命﹐此眞福也。」

《景行錄》云「禍莫大於從己之欲﹐惡莫甚於言人之非。」

子曰「君子欲訥於言﹐而敏於行。」

蘇武曰「一言之益﹐重於千金。一行之虧﹐毒如蛇蠍。」

《近思錄》云「懲忿如救火﹐窒欲如防水。」

《夷堅志》云「避色如避仇﹐避風如避箭。莫喫空心茶﹐少食中夜飯。」

利不苟貪終禍少﹐事能常忍得身安。頻浴身安頻欲病﹐學道無憂學道難。

太公曰「貪心害己﹐利口傷身。」

《景行錄》云「聲色者﹐敗徳之具。思慮者﹐殘生之本。」

荀子曰「無用之辧﹐不急之察﹐棄而不治。若夫君臣之義﹐父子之親﹐夫婦之別﹐則日切磋而不捨也。」

子曰「眾好之﹐必察焉。眾惡之﹐必察焉。」

太甲商王﹐成湯孫。曰「天作孽猶可違﹐自作孽不可活。此之謂也。」

《景行錄》云「聞善言則拜﹐告有過則喜﹐有聖賢气象。」

子路聞過則喜﹐禹聞善言則拜。

節孝徐先生訓學者曰「諸君欲爲君子﹐而使勞己之力﹐費己之財﹐如此而不爲君子﹐猶可也。不勞己之力﹐不費己之財﹐諸君何不爲君子﹖鄕人賤之﹐父母惡之﹐如此而不爲君子﹐猶可也。父母欲之﹐鄕人榮之﹐諸君何不爲君子﹖」

《論語》曰「夫子時然後言﹐人不厭其言﹔樂然後笑﹐人不厭其笑﹔義然後取﹐人不厭其取。」

酒中不語眞君子﹐財上分明大丈夫。

《大學》云「富潤屋﹐徳潤身。」

寧可正而不足﹐不可邪而有餘。

《景行錄》云「爲人要忠厚﹐若刻悛太甚﹐不肖之子﹐應之矣。」

徳勝財爲君子﹐財勝徳爲小人。

子曰「良藥苦口利於病﹐忠言逆耳利於行。」

作福不如避罪﹐避禍不如省非。

成人不自在﹐自在不成人。

子貢曰「君子有三恕。有君不能事﹐有人而求其使﹐非恕也﹔有親不能報﹐有子而求其孝﹐非恕也﹔有兄不能敬﹐有弟而求其聽令﹐非恕也。士明於此三恕﹐則可以端身矣。」

老子曰「自見者不明﹐自足者不彰﹐自伐者無功﹐自務者不長。」

劉會曰「積谷帛者﹐不憂饑寒﹔積道徳者﹐不畏凶邪。」

太公曰「欲徳量他人﹐先須自量。傷人之語﹐還是自傷。含血噴人﹐先污自口。」

太公曰「貧而雜懶﹐富而雜力。」

孔子食不語﹐寢不言。

《論語》曰「寢不尸﹐居不容。」

荀子曰「良農不爲水旱不耕﹐良賈不爲折閱﹝折閱﹕減低售價﹐這里指虧損。閱﹕賣。﹞不市﹐君子不爲貧窮怠乎道體。」

孟子曰「飲食之人﹐則人賤之矣﹐爲其養小而失大也。」

凡戲無益﹐惟勤有功。

太公曰「瓜田不納履﹐李下不整冠。」

孟子曰「愛人不親反其仁﹐治人不治反其智﹐禮人不答反其敬。」

《景行錄》云「自滿者敗﹐自矜者愚﹐自賊者忍。」

太公曰「家中有惡外已知之﹐身有徳行人自稱傳。」

人非賢莫交﹐物非義莫取﹐忿非善莫舉﹐事非是莫說。謹則無憂﹐忍則無辱﹐靜則常安﹐儉則常足。

《曲禮》曰「傲不可長﹐欲不可縱﹐志不可滿﹐樂不可極。」

《素書》云「行足以爲儀表﹐智足以決嫌疑﹐信可以守約﹐廉可以分財。」

《景行錄》云「心可逸﹐形不可不勞﹔道可樂﹐身不可不憂。形不勞﹐則怠惰易蔽﹔身不憂﹐則荒淫不定。故逸生於勞而常休﹐樂生於憂而無厭。逸樂者﹐憂勞其可忘乎﹖」

心無諂曲﹐與霹靂同居。

耳不聞人之非﹐目不視人之短﹐口不言人之過﹐庶幾君子。

門內有君子﹐門外君子至。門內有小人﹐門外小人至。

太公曰「一行有失﹐百行俱傾。」

《素書》云「短莫短於苟得﹐孤莫孤於自恃。」

老子曰「鑑明者﹐塵埃不能污﹔神淸者﹐嗜欲豈能膠﹖」

《書》云「不矜細行﹐終累大徳。」

一星之火﹐能燒萬頃之薪﹔半句非言﹐誤損平生之徳。

子曰「君子泰而不驕﹐小人驕而不泰。」

荀子曰「聰明聖智﹐不以窮人﹔濟給速通﹐不爭先人﹔剛毅勇敢﹐不以傷人。不知則問﹐不能則學。𨿽能必讓﹐然後爲徳。」

《賢士傳》曰「色不染無所穢﹐財不貪無所害﹐酒不貪無所觸。不輕他自厚﹐不屈他自安﹐心平則無怨惡。」

老子曰「聖人積徳不積財﹐執道全身﹐執利招害。」

蔡伯皆曰「喜怒在心﹐言出於口﹐不可不愼也。」

衛伯曰「寬惠博愛﹐敬身之基﹔勤學者﹐立身之本。」

子曰「身居富貴而能下人者﹐故何人而不與富貴﹖身居人上而能愛敬者﹐何人而敢不愛敬﹖身居權職所以嚴肅者﹐何人而敢不畏懼也﹖發言而古﹐動止合規﹐何人敢違命者也﹖」

《顏氏家訓》曰「借人典籍﹐不可損壞而不還﹐皆須愛護﹐凡有缺壞就爲補治﹐此亦士大夫百行之一也。」

宰予晝寢。子曰「朽木不可雕也﹐糞土之墻不可污也。」

紫虛元君戒諭心文﹕「福生於淸儉﹐徳生於卑退。道生於安樂﹐命生於和暢。患生於多欲﹐禍生於多貪。過生於輕慢﹐罪生於不仁。戒眼莫視他非﹐戒口莫談他短﹐戒心莫恣貪嗔﹐戒身莫隨惡伴。無益之言莫妄說﹐不干己事莫妄爲。默默默﹐無限神仙從此得﹔饒饒饒﹐千災萬禍一齊消。忍忍忍﹐債主冤家從此盡﹔休休休﹐蓋世功名不自由。尊君王﹐孝父母﹐敬尊長﹐奉有徳﹐別賢愚﹐恕無識。物順來而勿拒﹐物旣放而勿追。身未遇而勿望﹐事已過而勿思。聰明多暗昧﹐算計失便宜。損人終自失﹐倚勢禍相隨。戒之在心﹐守之在志。爲不節而亡家﹐因不廉而失位。勸君自警﹐於平生可懼可驚而可畏。上臨之以天神﹐下察之以地祇。明有王法相繼﹐暗有鬼神相隨。惟正可守﹐心不可欺。戒之﹗戒之﹗」

孟子曰「世俗所謂不孝者五﹕惰其四肢不顧父母之養﹐一不孝也﹔博奕好飲酒﹐不顧父母之養﹐二不孝也﹔好貨財﹐私妻子﹐不顧父母之養﹐三不孝也﹔從耳目之欲﹐以爲父母戮﹐四不孝也﹔好勇斗狠﹐以危父母﹐五不孝也。」

先儒曰「未能植己﹐何以耘人﹖」

先儒曰「妍醜不可太明﹐議論不可務盡。情勢不可殫竭﹐好惡不可驟施。」

責人之非﹐不如行己之是。揚己之是﹐不如克己之非。

安分篇第六凡十八條

《景行錄》云「知足可樂﹐多貪則憂。」

知足者貧賤亦樂﹐不知足者富貴亦憂。

知足常足﹐終身不辱。知止常止﹐終身不恥。

將上不足﹐比下有餘。

若比向下﹐生無有不足者。

《擊壤詩》云「安分身無辱﹐知機心自閒。𨿽居人世上﹐卻是出人間。」

《神童詩》云「壽夭莫非命﹐窮通各有時。迷途空役役﹐安分是便宜。」

子曰「富與貴﹐是人之所欲也。不以其道得之﹐不處也。貧與賤﹐是人之所惡也﹐不以其道得之﹐不去也。」

不義而富且貴﹐於我如浮雲。

老子曰「知其榮﹐守其辱。」

荀子曰「自知者不怨人﹐知命者不怨天。怨人者窮﹐怨天者無志。失之己﹐反之人﹐豈不亦迂哉﹗」

榮辱之大分﹐安危利害之常體﹐先義而後利者榮﹐先利而後義者辱。榮者常通﹐辱者常窮。通者常制人﹐窮者常制於人﹐是榮辱之大分也。

命合喫粗食﹐莫思重羅面。

量其所入﹐度其所出。

子曰「君子固窮﹐小人窮斯濫矣。」

省喫省用省求人。

汪信民常言「人常咬得菜根﹐則百事可爲。」

《中庸》云「素富貴﹐行乎富貴﹔素貧賤﹐行乎貧賤﹔素夷狄﹐行乎夷狄﹔素患難﹐行乎患難。」

子曰「不在其位﹐不謀其政。」

先儒曰「休怨我不如人﹐不如我者尙眾。休誇我能勝人﹐勝如我者更多。」

人勝我無害﹐彼無蓄怨之心。我勝人非福﹐恐有不測之禍。

過分求福適以速禍﹐安分遠禍將自得福。

人只把不如我者較量﹐則自知足。

二眉曙靑朱先生曰「天下富貴貧賤俱有个眞實受用。閉戶心無所營﹐何事掃除開門﹖活水靑山﹐見在繁華﹐凡得天地之正气者﹐俱能悅吾之目﹐盈吾之耳﹐適吾之口﹐克吾之腹。動容周旋﹐莫不爲我開設﹔隨緣取用﹐何曾有意收放。異乎人者﹐視聽言動﹔同乎人者﹐眼耳口鼻。其心可富﹐天下貧者終不患貧﹔此心可壽﹐天下夭者終不患夭。只管不出戶庭﹐功徳徧及大千。至若妻子田宅﹐日前安乎本分﹐身後聽其自然。」

△△△△△△△△△△

濫想徒傷神﹐妄動反致禍。

《書》曰「滿招損﹐謙受益。」

印觀賣綿於市。有署調者以谷買之而還。有鳶攫其綿墮印觀家。印觀取歸市署調曰「鳶墮汝綿於吾家﹐故還汝。」署調曰「鳶攫綿與汝﹐天也。吾何爲受﹖」印觀曰「然則還汝谷。」署調曰「吾與汝者市二日﹐谷已屬汝矣。」二人相讓﹐並棄於市而歸。掌市官以聞王。並賜爵。

洪耆燮少貧甚﹐無料一日早﹐婢兒踴躍獻七兩錢﹐曰「此在鼎中﹐米可數石﹐柴可數馱。天賜﹗天賜﹗」公驚曰「是何金﹖」卽書失金人推去等字﹐付之門楣而待。俄而姓劉者來問書意﹐公悉言之。劉曰「理無失金於人之鼎內﹐果天賜也。盍取之﹖」公曰「非吾物何﹖」劉俯伏曰「小的昨夜爲竊鼎來﹐還憐家勢蕭條而施之。今感公之廉價﹐良心自發﹐誓不更盜﹐願欲常侍﹐勿慮取之。」公卽還金曰「汝之爲良則善矣。金不可取。」終不受。後公爲判書﹐其子在龍爲憲宗國舅。劉亦見信﹐身家大昌。

存心篇第七凡八十三條

《景行錄》云「坐密室如通衢﹐馭寸心如六馬﹐可免過。」

《遊定夫錄》云「心要在腔子裏。」

《素書》云「務善策者無惡事﹐無遠慮者有近憂。」

有客來相訪﹐如何是治生。但存方寸地﹐畱與子孫耕。

《擊壤詩》云「富貴如將智力求﹐仲尼年少合封侯。世人不解靑天意﹐空使身心半夜愁。」

範忠宣公誡子弟曰「人𨿽至愚﹐責人則明。𨿽有聰明﹐恕己則昏。爾曹但當以責人之心責己﹐恕己之心恕人﹐不患不到聖賢地位也。」

將心比心﹐便是佛心。

以己之心﹐度人之心。

《素書》云「博學切問﹐所以廣知﹔髙行微言﹐所以修身。」

子曰「篤信好學﹐守死善道。」

聰明智慧﹐守之以愚﹔功被天下﹐守之以讓﹔勇力振世﹐守之以怯﹔富有四海﹐守之以謙。

子貢曰「貧而無諂﹐富而無驕。」

子曰「貧而無怨難﹐富而無驕易。」

邵康節問陳希夷求持身之術。希夷曰「快意事不可做﹐得便宜處不可再往。」

得意處﹐早回頭。

聰明本是陰騭功﹐陰騭引入聰明路。不行陰騭使聰明﹐聰明反被聰明誤。

風水人間不可無﹐全憑陰騭兩相扶。富貴若從風水得﹐再生郭璞也難圖。

古人形似獸﹐心有大聖徳。今人表似人﹐獸心安可測﹖

有心無相相逐心生﹐有相無心相從心滅。

三點如星象﹐橫鉤似月斜。披毛從此得﹐作佛也由他。

《大學》云「所謂誠其意者﹐毋自欺也。如惡惡臭﹐如好好色。」

《道經》云「用誠似愚﹐用默似訥﹐用柔似拙。」

人皆道我拙﹐我亦自道拙。有耳常如聾﹐有口不會說。你自逞豪傑﹐橫豎有一跌。喫跌教君思﹐反不如我拙。

百巧百成﹐不如一拙。

未來休指望﹐過去莫思量。

常將有日思無日﹐莫待無時思有時。

有錢常記無錢日﹐安樂常思病患時。

《素書》云「薄施厚望者不報﹐貴而忘賤者不久。」

求人須求大丈夫﹐濟人須濟急時無。

施恩勿求報﹐與人勿追悔。

寸心不昧﹐萬法皆明。

孫思邈曰「膽欲大而心欲小﹐智欲圓而行欲方。」

念念有如臨敵日﹐心心常似過橋時。

《景行錄》云「誠無悔﹐恕無怨﹐和無仇﹐忍無辱。」

懼法朝朝樂﹐欺公日日憂。

小心天下去得﹐大膽寸步難移。

子曰「思無邪。」

朱文公卽朱熹。曰「守口如瓶﹐防意如城。」

是非只爲多開口﹐煩惱皆因彊出頭。

《素書》云「有過不知者蔽﹐以言取怨者禍。」

《景行錄》云「貪是逐物於外﹐欲是情動於中。」

君子愛財﹐取之有道。

君子憂道不憂貧﹐君子謀道不謀食。

子曰「君子坦蕩蕩﹐小人常戚戚。」

量大福亦大﹐機深禍亦深。

寧爲福首﹐莫爲禍先。

各人自掃門前雪﹐莫管他人屋上霜。

早知今日﹐悔不當初。

心不負人﹐面無慚色。

莊子曰「求財恨不多﹐財多害人己。」

但存夫子三分禮﹐不犯蕭何六律條。

《說苑》云「推賢舉能﹐掩惡揚善。」

《景行錄》云「休恨眼前田地窄﹐退後一步自然寬。」

世無百歲人﹐枉作千年計。人無百歲人﹐枉作千年計。

兒孫自有兒孫福﹐莫與兒孫作馬牛。

世上無難事﹐都來心不專。

寧結千人意﹐莫結一人緣。

《景行錄》云「語人之短不曰直﹐濟人之惡不曰義。」

忍難忍事﹐恕不明人。

規小節者﹐不能成榮名﹔惡小恥者﹐不能立大功。

無求勝布施﹐謹守勝持齋。

言輕莫勸鬧﹐無錢莫請人。

孫景初安樂法﹕粗茶淡飯飽卽休﹐補破遮寒暖卽休。三平二滿過卽休﹐不貪不妬老卽休。

《益智書》云「寧無事而家貧﹐莫有事而家富。寧無事而住茅屋﹐莫有事而住金屋。寧無病而食粗飯﹐莫有病而食良藥。」

心安茅屋穩﹐性定菜根香。世事靜方見﹐人情淡始長。

風波境界立身難﹐處世規模要放寬。萬事盡從忙裏錯﹐此心須向靜中安。路當平處更行穩﹐人有常情耐久看﹐直到始終無悔吝﹐才生枝節便多端。

子曰「無欲速﹐無見小利。欲速則不達﹐見小利則大事不成。」

巧言亂徳﹐小不忍則亂大謀。

《景行錄》云「責人者不全交﹐自恕者不攺過。」

有勢不要使人承﹐落得孩兒叫小名。

子曰「恭則遠於患﹐敬則人愛之。忠則和於眾﹐信則人任之。」

子絕四﹕毋意﹐毋必﹐毋固﹐毋我。

君子成人之美﹐不成人之惡。小人反是。

孟子曰「君子不怨天﹐不尢人。此一時也﹐彼一時也。」

子曰「君子有三畏﹕畏天命﹐畏大人﹐畏聖人之言。小人不知天命而不畏也﹐狎大人侮聖人之言。」

《景行錄》云「夙興夜寐所思忠孝者﹐人不知﹐天必知之。飽食暖衣怡然自衛者﹐身𨿽安﹐其如子孫何﹖」

以愛妻子之心事親則曲盡其孝﹐以保富貴之策奉君則無往不忠。以責人之心責己則寡過﹐以恕己之心恕人則全交矣。

爾謀不臧﹐悔之何及﹖爾見不長﹐教之何益﹖利心專則背道﹐私意確則滅公。

會做快活人﹐凡事莫生事。會做快活人﹐省事莫惹事。會做快活人﹐大事化小事。會做快活人﹐小事化沒事。

孔子觀周﹐入后稷周族始祖。之廟﹐三緘其口﹐而銘其背曰「古之愼言人也。戒之哉﹗無多言﹐多言多敗。無多事﹐多事多患。安樂必戒﹐無所行悔。勿謂何傷﹐其禍將長。勿謂何害﹐其禍將大。勿謂不聞﹐禍將及人。焰焰不滅﹐炎炎若何。涓涓不壅﹐終爲江河。綿綿不絕﹐或成网羅。毫末不折﹐將尋斧柯。誠能愼之﹐福之根也。勿謂何傷﹐禍之門也。故彊梁者不得其死﹐好勝者必遇其敵。君子知天下之不可上也故下之﹐知眾人之不可先也故後之。溫恭愼徳﹐使人慕之。江海𨿽左﹐長於百川﹐以其卑也。天道無親﹐而能下人。戒之哉﹗」

生事事生﹐省事事省。

柔弱護身之本﹐剛彊惹禍之由。

《宣康府家訓》﹕「勢利少時﹐莫交道釋。錢財有日﹐當濟貧危。」

先儒曰「睚眥存心﹐小人之淺衷﹔一飯不忘﹐君子之厚徳。」

二眉曙靑朱先生曰「名曰仙佛聖賢﹐無非是个好人。可見諸般容易﹐惟好人難得。果爾存心天理﹐毋作非爲﹐念佛誦經也可﹐打坐參禪也可﹐若心不可問﹐不成人矣﹐誦經念佛打坐參禪﹐俱屬枉然。此曰救人之生﹐濟人之急﹐憫人之過﹐扶人之危﹐遴人之才﹐拔人之能﹐獎誘人之子弟﹐稱頌人之徳義﹐體貼人之心行﹐珍重人之財物﹐撫育人之孤寡﹐保全人之家產﹐完結人之婚嫁﹐才是世間有心胸的人物。」

戒性篇第八凡十五條

《景行錄》云「人性如水。水一傾則不可復﹐性一縱則不可反。制水者必以堤防﹐制性者必以禮法。」

忍一時之气﹐免百日之憂。

得忍且忍﹐得戒且戒。不忍不戒﹐小事成大。

一切諸煩惱﹐皆從不忍生。臨機與對鏡﹐妙在先見明。佛語在無諍﹐儒書貴無爭。好條快活路﹐世上少人行。

忍是心之寶﹐不忍身之殃。舌柔常在口﹐齒折只爲剛。思量這忍字﹐好个快活方。片時不能忍﹐煩惱日月長。

愚濁生嗔怒﹐皆因理不通。休添心上焰﹐只作耳邊風。長短家家有﹐炎涼處處同。是非無實相﹐究竟終成空。

子張欲行﹐辭於夫子﹕「願賜一言爲修身之美。」夫子曰「百行之本﹐忍之爲上。」子張曰「何爲忍之﹖」夫子曰「天子忍之國無害﹐諸侯忍之成其大﹐官吏忍之進其位﹐兄弟忍之家豪富﹐夫婦忍之終其世﹐朋友忍之名不廢﹐自身忍之無禍患。」子張曰「不忍何如﹖」夫子曰「天子不忍失其國校正本及重刊本作「國空虛」。﹐諸侯不忍喪其軀﹐官吏不忍刑罰誅﹐兄弟不忍各分居﹐夫妻不忍令子孤﹐朋友不忍情意疏﹐自身不忍患不除。」子張曰「善哉﹗善哉﹗難忍難忍﹗非人不忍﹐不忍非人。」

忍耐在。

《景行錄》云「屈己者能處眾﹐好勝者必遇敵。」

張敬夫曰「小勇者﹐血气之怒也。大勇者﹐禮義之怒也。血气之怒不可有﹐禮義之怒不可無。知此﹐則可以見性情之正而識天理人欲之分矣。」

惡人罵善人﹐善人總不對。善人若還罵﹐彼此無智慧。不對心淸涼﹐罵者口熱沸。正如人唾天﹐還從己身墜。我若被人罵﹐佯聾不分說。譬如火燒空﹐不救自然滅。嗔火亦如是﹐有物遭他﹐我心等虛空﹐聽你翻唇舌。

老子曰「上士無爭﹐下士好爭。」

凡事畱人情﹐後來好相見。

或問晦庵曰「如何是命﹖」先生曰「性是也。凡性格不通不近人情者﹐薄命之士也。」

先儒曰「爲人所不能爲﹐方稱奇男子。忍人所不能忍﹐乃是大丈夫。」

柔弱護身之本﹐剛彊惹禍之由。

勸學篇第九凡二十三條

子曰「博學而篤志﹐切問而近思﹐仁在其中矣。」

《禮記》曰「博學彊識﹐而讓惇善﹐行而不怠﹐謂之君子。」

子曰「敏而好學﹐不恥下問。」

《性理書》云「爲學之序﹕博學之﹐審問之﹐愼思之﹐明辧之﹐篤行之。」

莊子曰「人之不學﹐若登天而無階。學而智遠﹐若披祥雲而睹靑天﹐如登髙山而望四海。」

不登峻嶺﹐不知天髙。不履深淵﹐豈知地厚﹖人不遊於聖道﹐焉可謂賢﹖

《禮記》曰「玉不琢不成器﹐人不學不知道。」

太公曰「人生不學﹐冥冥如夜行。」

韓文公曰「人不通古今﹐馬牛而襟裾。」

人不知學﹐譬如牛羊。

朱文公曰「勿謂今日不學而有來日﹐勿謂今年不學而有來年。日月逝矣﹐歲不我延。嗚呼老矣﹐是誰之愆﹖」

朱文公曰「家若貧﹐不可因貧而廢學。家若富﹐不可恃富而怠學。貧若勤學﹐可以立身。富而勤學﹐名乃光榮。惟見學者顯達﹐不見學者無成。學者乃身之寶﹐學者乃世之珍。是故學者乃爲君子﹐不學則爲小人。後之學者﹐各宜勉之﹗」

徽宗皇帝勸學﹕「學也好﹐不學也好﹐學者如禾如稻﹐不學者如蒿如艸。如禾如稻兮﹐國之精糧﹐世之大寶。如蒿如艸兮﹐耕者憎嫌﹐鋤者煩惱﹐他日面墻﹐悔之已老。」

《直言訣》曰﹔「造燭求明﹐讀書求理。明以照暗室﹐理以照人心。」

劉通曰「蠶質合絲﹐待繅方出。人情懷知﹐須學乃成。」

《禮記》曰「獨學無友﹐則孤陋寡聞。」

書是隨身之寶﹐才是國家之珍。

《論語》曰「學如不及﹐猶恐失之。」

學到老﹐不會到老。

《論語》曰「好仁不好學﹐其蔽也賊﹔好直不好學﹐其蔽也絞﹔好信不好學﹐其蔽也蕩﹔好勇不好學﹐其蔽也亂﹔好剛不好學﹐其蔽也狂。」

子曰「弟子入則孝﹐出則悌﹐謹而信﹐泛愛眾而親仁。行有餘力﹐則以學文。」

諸葛武侯誡子弟曰「君子之行﹐靜以修身﹐儉以養徳。非澹泊無以明志﹐非寧靜無以致遠。夫學須靜也﹐才須學也。非學無以廣才﹐非靜無以成學。慆慢則不能研精﹐險躁則不能理性。年與時馳﹐意與歲去﹐遂成枯落﹐悲嘆窮廬﹐將復何及也﹖」

先儒曰「兒曹當以讀書通世務﹐不可以世務分讀。」

先儒曰「讓古人便是無志﹐不讓今人便是無量。」

二眉曙靑朱先生曰「道非談虛﹐釋非參禪﹐儒非文章。若謂有禪可參﹐是誣釋迦﹔有虛可談﹐是誣老子。夫子忠恕一貫﹐顏子齋坐忘﹐孟子知言養气﹐若謂是文章本頭功名種子﹐𨿽能眼到口誦﹐不識心會方行﹐是誣孔顏孟氏矣。」

衛由曰「寬惠博愛﹐敬身之基。勤學者﹐立身之本。」

△△△△△△△△△△

少年易老學難成﹐一寸光陰不可輕。未覺池塘春艸夢﹐階前梧葉已秋聲。

陶淵明詩云「盛年不重來﹐一日難再晨。及時當勉勵﹐歲月不待人。」

荀子曰「不積跬步﹐無以至千里。不積小流﹐無以成江河。」

訓子篇第十凡十七條

司馬溫公曰「養子不教父之過﹐訓導不嚴師之惰。父教師嚴兩無外﹐學問無成子之罪。暖衣飽食居人倫﹐視我笑談如土塊。攀髙不及下品流﹐稍遇賢才無語對。勉後生﹐力求誨。投明師﹐莫自昧。一朝雲路果然登﹐姓名亞等呼先輩。室中若未結姻親﹐自有佳人求匹配。勉旃汝等各早修﹐莫待老來徒自悔。」

柳屯田勸學文﹕「父母養其子而不教﹐是不愛其子也。𨿽教而不嚴﹐是亦不愛其子也。父母教而不學﹐是子不愛其身也。𨿽學而不勤﹐是亦不愛其身也。是故養子必教﹐教則必嚴﹐嚴則必勤﹐勤則必成。學則庶人之子爲公卿﹐不學則公卿之子爲庶人。」

白侍郎勉學文﹕「有田不耕倉廩虛﹐有書不教子孫愚。倉廩虛兮歲月乏﹐子孫愚兮禮義疏。若惟不耕與不教﹐是乃父兄之過歟﹗」

《景行錄》云「賓客不來門戶俗﹐詩書不教子孫愚。」

莊子曰「事𨿽小﹐不作不成﹔子𨿽賢﹐不教不明。」

《漢書》曰「黃金滿盈﹐不如教子一經﹔賜子千金﹐不如教子一藝。」

至樂莫如讀書﹐至要莫如教子。

公孫丑曰「君子之不教子﹐何也﹖」孟子曰「勢不行也。教者必以正﹐以正不行﹐繼之以怒﹐則反夷矣。夫子教我以正﹐夫子未出於正也。則是父子相夷也。父子相夷﹐則惡矣。古者易子而教之。父子之間不責善﹐責善則離﹐離則不祥莫大焉。」

呂榮公曰「內無賢父兄﹐外無嚴師友﹐而能有成者﹐鮮矣。」

太公曰「男子失教﹐長大頑愚。女子失教﹐長大粗疏。」

養男之法﹐莫聽誑言﹔育女之法﹐莫教離母。男年長大﹐莫習樂酒﹔女年長大﹐莫令遊走。

嚴父出孝子﹐嚴母出巧女。

憐兒多與棒﹐憎兒多與食。

憐兒無功﹐憎兒得力。

桑條從小抑﹐長大抑不屈。

人皆愛珠玉﹐我愛子孫賢。

《內則》曰「凡生子﹐擇於諸母與可者﹐必求其寬裕慈惠﹐溫良恭敬﹐愼而寡言者﹐使爲子師。子能食食﹐教以右手﹔能言﹐男「惟」女「兪」﹔男盤革﹐女盤絲。六年﹐教之數與方名。七年﹐男女不同席﹐不共食。八年﹐出入門戶及卽席飲食﹐必後長者﹔始教之讓。九年﹐教之數目。十年﹐出就外傳﹐居宿於外﹐學書計。」

龐徳公《誡子詩》云「凡人百藝好隨身﹐賭博門中莫去親。能使英雄爲下賤﹐解教富貴作饑貧。衣衫襤褸親朋笑﹐田地消磨骨肉嗔。不信但看鄕黨內﹐眼前衰敗幾多人。一樣人身幾樣心﹐一般茶飯一般人﹐同時天光同時夜﹐幾人富貴幾人貧。君子貧時有禮義﹐小人乍富便欺人。東海龍王常在世﹐得時休笑失時人。大家忍耐和同過﹐知他誰是百年人。瘦地開花晚﹐貧窮發福遲。莫道蛇無角﹐成龍也未知。但看天上月﹐團圓有缺時。」

省心篇第十一凡二百五十二條

《資世通訓》﹕「陰法遲而不漏﹐陽憲速而有。」

陽网疏而易漏﹐陰网密而難。

《景行錄》曰「無瑕之玉﹐可爲國瑞。孝弟之子﹐可爲家寶。」

寶貨用之有盡﹐忠孝享之無窮。

家和貧也好﹐不義富如何﹖但存一子孝﹐何用子孫多﹖

父不憂心因子孝﹐夫無煩惱是妻賢。言多語失皆因酒﹐義斷親疏只爲錢。

旣取非常樂﹐須防不測憂。

樂極悲生。

得寵思辱﹐居安慮危。

榮深辱淺﹐利重害深。

盛名必有重責﹐大功必有奇勛。

甚愛必甚費﹐甚譽必甚毀。甚喜必甚憂﹐甚贓必甚亡。

恩愛生煩惱﹐追隨大丈夫。庭前生瑞艸﹐好事不如無。

子曰「不觀髙山﹐何以知顚墜之患﹖不臨深淵﹐何以知沒溺之患﹖不觀巨海﹐何以知風波之患﹖」

荀子曰「不登髙山﹐不知天之髙也﹔不臨深溪﹐不知地之厚也﹔不聞先王之遺言﹐不知學問之大也。」

《素書》云「推古驗今﹐所以不惑。」

欲知未來﹐先察已往。

子曰「明鏡可以察形﹐鑑古可以知今。」

過去事明如鏡﹐未來事暗似漆。

《景行錄》云「明旦之事﹐薄暮不可必。薄暮之事﹐哺時不可必。」

天有不測風雲﹐人有旦夕禍福。

未歸三尺土﹐難保百年身。旣歸三尺土﹐難保百年墳。

巧厭多勞拙厭閒﹐善嫌懦弱惡嫌頑。富遭嫉妬貧遭辱﹐勤曰貪婪儉曰慳。觸目不分皆笑蠢﹐見機而作又言姦。思量那件當教做﹐爲人難做做人難。寫得紙盡筆頭漧﹐更寫幾句爲人難。

老子曰「上士聞道﹐謹而行之﹔中士聞道﹐若存若亡﹔下士聞道﹐大笑之不笑。」

子曰「朝聞道﹐夕死可矣。」

《景行錄》曰「木有所養﹐則根本固而枝葉茂﹐梁棟之材成。水有所養﹐則源泉壯而流脈長﹐灌漑之利博。人有所養﹐則志气大而識見明﹐忠義之士出。可不養哉﹗」

《直言訣》曰「鏡以照面﹐智以照心。鏡明則塵埃不染﹐智明則邪惡不生。人之無道也﹐如車無輪﹐不可駕也。人而無道﹐不可行也。」

《景行錄》云「自信者﹐人亦信之﹐吳越皆兄弟﹔自疑者﹐人亦疑之﹐身外皆敵國。」

《左傳》曰「意合則吳越相親﹐意不合則骨肉爲仇敵。」

《素書》云「自疑不信人﹐自信不疑人。」

疑人莫用﹐用人莫疑。

《論語》云「物極則反﹐樂極則憂。大合必離﹐勢盛必衰。」

物極則反﹐否極泰來。

《家語》云「安不可忘危﹐治不可忘亂。」

《書》云「致治於未亂﹐保邦於未危﹐預防其患也。」

《諷諫》雲「水底魚﹐天邊雁﹐髙可射兮低可釣。惟有人心咫尺間﹐咫尺人心不可料。」

天可度而地可量﹐惟有人心不可防。

畫虎畫皮難畫骨﹐知人知面不知心。

對面與語﹐心隔千山。

海枯終見底﹐人死不知心。

太公曰「凡人不可貌相﹐海水不可斗量。」

勸君莫結冤﹐冤深難解結。一日結成冤﹐千日解不徹。若將恩報冤﹐如湯去潑雪。若將冤報冤﹐如狼重見蠍。我見結冤人﹐盡被冤磨折。

《景行錄》云「結冤於人﹐謂之種禍。捨善不爲﹐謂之自賊。」

莫信直中直﹐須防仁不仁。

常防賊心﹐莫偸他物。

古人云「若聽一面說﹐便見相離別。」

禮義生於富足﹐盜賊起於饑寒。

貧窮不與下賤﹐下賤而自生。富貴不與驕奢﹐驕奢而自至。

飽暖思淫欲﹐饑寒起盜心。

長思貧難危困﹐自然不驕。每思疾病熬煎﹐並無愁悶。

太公曰「法不加於君子﹐禮不責於小人。」

桓範曰「軒冕以重君子﹐縲紲以罰小人。」

《易》曰「禮防君子﹐律防小人。」

《景行錄》曰「好食色貨利者气必吝﹐好功名事業者气必驕。」

子曰「君子諭於義﹐小人諭於利。」

《說苑》云「財者﹐君子之所輕。死者﹐小人之所畏。」

蘇武曰「賢人多財則損其志﹐愚人多財則益其過。」

老子曰「多財失其守正﹐多學惑於所聞。」

人非堯舜﹐焉能每事盡善。

子貢曰「自生民以來﹐未有盛於孔子者也。」

人貧志短﹐福至心靈。

不經一事﹐不長一智。

是非終日有﹐不聽自然無。

來說是非者﹐便是是非人。

《擊壤詩》云「平生不作皺眉事﹐世上應無切齒人。」

你害別人猶自可﹐別人害你卻何如﹖

嫩艸怕霜霜怕日﹐惡人自有惡人磨。

有名豈在鐫頑石﹐路上行人口勝碑。有麝自然香﹐何必當風立﹖

有意得其勢﹐無風可動搖。

得道誇經紀﹐時熟好種田。

孟子曰「得道者多助﹐失道者寡助。」

張無擇曰「事不可做盡﹐勢不可倚盡。言不可道盡﹐福不可享盡。」

有福莫享盡﹐福盡身貧窮。有勢莫倚盡﹐勢盡冤相逢。福宜常自惜﹐勢宜常自恭。人生驕與奢﹝人間勢與福﹞﹐有始多無終。

太公曰「貧不可欺﹐富不可勢。陰陽相推﹐周而復始。」

王參政「四畱銘」﹕「畱有餘不盡之功﹐以還造化﹔畱有餘不盡之祿﹐以還朝廷﹔畱有餘不盡之財﹐以還百姓﹔畱有餘不盡之福﹐以遺子孫。」

《漢書》云「勢交者近﹐勢竭而亡。財交者密﹐財盡而疏。色交者親﹐色衰義絕。」

子遊﹝孔子的弟子。﹞曰「事君數﹐斯辱矣。朋友數﹐斯疏矣。」

黃金千里未爲貴﹐得人一語勝千金。

千金易得﹐好語難求。

好言難得﹐惡語易施。

求人不如求己﹐能管不如能推。

用心閒管是非多。

能者乃是拙之奴。

知事少時煩惱少﹐識人多處是非多。

小船不堪重載﹐深徑不宜獨行。

踏實地﹐無煩惱。

黃金未爲貴﹐安樂值錢多。

是病是苦﹐是安是樂。

非財害己﹐惡語傷人。

人爲財死﹐鳥爲食亡。

《景行錄》云「利可共而不可獨﹐謀可寡而不可眾。獨利則敗﹐眾謀則泄。」

機不密﹐禍先發。

不孝怨父母﹐負債恨財主重刊本作「貧苦恨財主」。。

貪多嚼不細﹐家貧怨鄰有。

在家不會迎賓客﹐出外方知少主人。

但願有錢畱客醉﹐勝如騎馬倚人門。

貧居鬧市無人識﹐富在深山有遠親。

世情看冷暖﹐人面逐髙低。

仁義盡從貧處斷﹐世情偏向有錢家。

喫盡千般無人知﹐衣衫襤褸有人欺。

寧塞無底坑﹐難塞鼻下橫。

馬行步慢皆因瘦﹐人不風流只爲貧。

人情皆爲窘中疏。

《禮記》曰「豢豕爲酒﹐非以爲禍也﹐而獄訟益繁﹐則酒之流生禍也。是故先王因爲酒禮﹐一獻之禮﹐賓主百拜﹐終日飲酒而不得醉焉。此先王之所以避酒禍也。」

《論語》曰「惟酒無量不及亂。」

《史記》曰「郊天禮廟﹐非酒不享。君臣朋友﹐非酒不義。鬥爭相和﹐非酒不勸。故酒有成敗﹐而不敢泛飲也。」

子曰「敬鬼神而遠之﹐可謂智矣。」

非其鬼而祭之﹐諂也。見義不爲﹐無勇也。

禮佛者﹐敬佛之徳﹔念佛者﹐感佛之恩﹔看經者﹐明經之理﹔坐禪者﹐登佛之境﹔得悟者﹐證佛之道。

看經未爲善﹐作福未爲願。莫若當權時﹐與人行方便。

濟顚和尙警世﹕「看盡彌陀經﹐念徹大悲咒。種瓜還得瓜﹐種豆還得豆。經咒本慈悲﹐冤結如何救。照見本來心﹐做者還他受﹐自作還自受。」

子曰「志士仁人﹐無求生以害仁﹐有殺身以成仁。」

士志於道而恥惡衣惡食者﹐未足與議也。

荀子曰「公生明﹐偏生暗。端慤﹝作徳﹞生通﹐作僞生塞。誠信生神﹐誇誕生惑。」

《書》云「侮慢自賢﹐反道敗徳﹐其小人之爲也。」

荀子曰「士有妬友﹐則賢友不親。君有妬臣﹐則賢人不至。」

太公曰「治國不用佞臣﹐治家不用佞婦。好臣是國之寶﹐好婦是家之珍。」

讒臣亂國﹐妬婦亂家。

太公曰「斜耕敗於良田﹐讒言敗於善人。」

《漢書》云「曲突徙薪曲突徙薪﹕比諭防患於未然。無恩澤﹐焦頭爛額爲上客。」

整日梳妝合面睡。

畫梁斗栱猶未幹﹐堂前不見癡心客。

三寸气在千般用﹐一旦無常萬事休。

萬物有無常﹐萬物莫逃乎數。

萬般祥瑞不如無。

天有萬物於人﹐人無一物於天。

天不生無祿之人﹐地不生無根之艸。

大富由天﹐小富由勤。

莫道家未成﹐成家子未生。莫道家未破﹐破家子未大。

成家之兒﹐惜糞如金。敗家之子﹐用金如糞。

胡文定公曰「大抵人家須常教有不足處﹐若十分快意﹐提防有不恰好事出。」

康節邵先生曰「仁者難逢思有常﹐平生愼勿恃無傷。閒居愼勿說無妨﹐才說無妨便有妨。爽口物多終作病﹐快心事過必爲殃。爭先徑路機關惡﹐近後語言滋味長。與其病後能服藥﹐不若病前能自防。」

饒人不是癡﹐過後得便宜。

趕人不要趕上﹐捉賊不如趕賊。

梓潼帝君垂訓﹕「妙藥難治冤債病﹐橫財不富命窮人。虧心折盡平生福﹐行短天教一世貧。生事事生君莫怨﹐害人人害汝休嗔。天地自然皆有報﹐遠在兒孫近在身。」

藥醫不死病﹐佛度有緣人。

吳眞人曰「行短虧心只是貧﹐莫生巧計弄精神。得便宜處休歡喜﹐遠在兒孫近在身。」

十分惺惺使五分﹐畱取五分與兒孫。十分惺惺都使盡﹐後代兒孫不如人。

越姦越狡越貧窮﹐姦狡原來天不容。富貴若從姦狡得﹐世間呆漢吸西風。

花落花開開又落﹐錦衣布衣更換著。豪家未必長富貴﹐貧家未必常寂寞。扶人未必上靑霄﹐推人未必塡溝壑。勸君凡事莫怨天﹐天意於人無厚薄。

莫入州衛與縣衙﹐勸君勤謹作生涯。池塘積水須防旱﹐田地勤耕足養家。教子教孫多教藝﹐栽桑栽柘少栽花。閒是閒非休要管﹐渴飲淸泉悶煮茶。

堪嘆人心毒似蛇﹐誰知天眼轉如車。去年妄取東鄰物﹐今日還歸北捨家。無義錢財湯潑雪﹐倘來田地水推沙。若將狡譎爲生計﹐恰似朝開暮落花。

得失榮枯總是天﹐機關用盡也徒然。人心不足蛇吞象﹐世事到頭螳捕蟬。無藥可醫卿相壽﹐有錢難買子孫賢。家常守分隨緣過﹐便是逍遙自在仙。

寬性寬懷過幾年﹐人死人生在眼前。隨髙隨下隨緣過﹐或長或短莫埋怨。自有自無休嘆息﹐家貧家富總由天。平生衣食隨緣度﹐一日淸閒一日仙。

花開不擇貧家地﹐月照山河到處明。世間只有人心惡﹐凡事還須天養人。

眞宗皇帝禦制﹕「知危識險﹐終無羅网之門。舉善薦賢﹐自有安身之路。施恩布徳﹐乃世代之榮昌。懷妬報冤﹐與子孫之爲患。損人利己﹐終無顯達之雲程。害眾成家﹐豈有長久富貴。攺名異體﹐皆因巧語而生。禍起傷身﹐盡是不仁之召。」

仁宗皇帝禦制﹕「乾坤宏大﹐日月照鑑﹐分明宇宙﹐寬洪天地﹐不容姦黨。使心用﹐果報只在今生。善布淺求﹐獲福休言後世。千般巧計﹐不如本分爲人﹔萬種彊圖﹐爭似隨緣節儉。心行慈善﹐何須努力看經﹔意欲損人﹐空讀如來一藏。」

神宗皇帝禦制﹕「遠非道之財﹐戒過度之酒。居必擇鄰﹐交必擇友。嫉妬勿起於心﹐讒言勿宣於口。骨肉貧者莫疏﹐他人富者莫厚。克己以勤儉爲先﹐愛眾以謙和爲首。常思已往之非﹐每念未來之咎。若依朕之斯言﹐治家國而可久。」

髙宗皇帝禦制﹕「一星之火﹐能燒萬頃之薪。半句非言﹐折盡平生之徳。身披一縷﹐常思織女之勞。日食三餐﹐每念農夫之苦。苟貪嫉妬﹐終無十載安康。積善存仁﹐必有榮華後裔。福緣善慶﹐多因積徳而生。入聖超凡﹐盡是眞實而得。」

老子送孔子曰「吾聞富貴者送人以財﹐仁者送人以言。吾𨿽不能富貴於人﹐而竊仁者之號﹐請送子以言也。曰﹕聰明深察﹐反近於死﹔博辯閎遠﹐而危其身。」

王良曰「欲知其君﹐先視其臣。欲識其人﹐先視其友。欲知其父﹐先視其子。君聖臣忠﹐父慈子孝。」

家貧顯孝子﹐世亂識忠臣。

《家語》雲「水至淸則無魚﹐人至察則無徒。」

子曰「三軍可奪帥也﹐匹夫不可奪志也。」

生而知之者﹐上也﹔學而知之者﹐次也﹔困而學之﹐又其次也﹔困而不學﹐民斯爲下矣。

君子有三思﹐而不可不知也。少而不學﹐長無能也。老而不教﹐死無思也。有而不施﹐窮無與也。是故君子少思其長則務學﹐老思其死則務教﹐有思其窮則務施。

《景行錄》云「能自愛者未必能成人﹐自欺者必罔人。能自儉者未必能周人﹐自忍者必害人。此無他﹐爲善難﹐爲惡易。」

富貴者易於爲善﹐其爲惡也亦不難。

子曰「富而可求也﹐𨿽執鞭之士﹐吾亦爲之。如不可求﹐從吾所好。」

千卷詩書難卻易﹐一般衣飯易卻難。

天無絕人之祿。

一身還有一身愁。

輕諾者信必寡﹐面譽者背必非。

許敬宗曰「春雨如膏﹐滋長萬物﹐行人惡其泥濘。秋月如鏡﹝揚輝﹞﹐普照萬方﹐佳人喜其玩賞﹐盜者惡其照鑑。」

《景行錄》云「大丈夫見善明﹐故重名節於泰山﹔用心剛﹐故輕死生如鴻毛。」

外事無小大﹐中欲無淺深。有斷則生﹐無斷則死。大丈夫以斷爲先。

子曰「知而弗爲﹐不如勿知。親而弗信﹐莫如勿親。樂而方至﹐樂而勿驕。患之所至﹐思而勿憂。」

孟子曰「𨿽有智慧﹐不如乘勢。𨿽有鎡基﹐不如待時。」

《呂氏鄕約》云「徳業相勸﹐過失相規﹐禮俗相成﹐患難相卹。」

憫人之凶﹐樂人之善﹐濟人之急﹐救人之危。

經目之事猶恐未眞﹐背後之言豈足深信。

人不知己過﹐牛不知力大。

不恨自家麻繩短﹐只怨他家古井深。

僥脫﹐無辜報。

贓濫滿天下﹐罪拘福薄人。

人心似鐵﹐官法如鑪。

太公曰「人心難滿﹐溪壑易盈。」

天若攺常﹐不風卽雨。人若攺常﹐不病卽死。

《狀元詩》云「國正天心順﹐官淸民自安。妻賢夫禍少﹐子孝父心寬。」

孟子云「三代之得天下也以仁﹐其失天下也以不仁。國之所以廢興存亡者亦然。天子不仁﹐不保四海﹔諸侯不仁﹐不保社稷﹔卿大夫不仁﹐不保宗廟﹔庶人不仁﹐不保四體。今惡死亡而樂不仁﹐是猶惡醉而彊酒。」

子曰「始作俑者﹐其無後乎﹖」

木從繩則直﹐君從諫則聖。

佛經云「一切有爲法﹐如夢幻泡影﹐如露亦如電﹐應作如是觀。」

一派靑山景色幽﹐前人田土後人收。後人收得莫歡喜﹐更有收人在後頭。

蘇東坡云「無故而得千金﹐不有大福﹐必有大禍。」

《景行錄》云「大筵宴不可屢集﹐金石文字不可輕爲﹐皆禍之端。」

子曰「工欲善其事﹐必先利其器。」

爭似不來還不往﹐也無歡喜也無愁。

康節邵先生曰「有人來問卜﹐如何是禍福。我虧人是禍﹐人虧我是福。」

大廈千間﹐夜臥八尺。良田萬頃﹐日食二升。

不孝謾燒千束紙﹐虧心枉焚萬鑪香。神明本是正直做﹐豈受人間枉法贓﹖

久住令人賤﹐貧來親也疏。但看三五日﹐相見不如初。

渴時一滴如甘露﹐醉後添杯不如無。

酒不醉人人自醉﹐色不迷人人自迷。

孟子曰「爲仁不富矣﹐爲富不仁矣。」

子曰「已矣乎﹗吾未見好徳如好色者也。」

公心若比私心﹐何事不辧﹖道念若同情念﹐成佛多時。

老子曰「執著之者﹐不明道徳。」

過後方知前事錯﹐老來方覺少時余。

楊雄曰「君子修身﹐樂其道徳。小人無度﹐樂聞其譽。修徳日益﹐智慮日滿。」

子曰「君子髙則卑而謙﹐小人寵則倚勢驕奢。小人見淺易盈﹐君子見深難溢。故屏風𨿽破﹐骨格猶存﹔君子𨿽貧﹐禮義常在。」

《家語》曰「國之將興﹐實在諫臣。家之將榮﹐必有諍子。」

子曰「不知命﹐無以爲君子也。不知禮﹐無以立也。不知言﹐無以知人也。」

《論語》云「有徳者必有言﹐有言者不必有徳。」

濂溪周先生曰「巧者言﹐拙者默。巧者勞﹐拙者逸。巧者賊﹐拙者徳。巧者凶﹐拙者吉。天下拙﹐刑政徹。上安下順﹐風淸獘絕。」

《說苑》云「山致其髙﹐雲雨起焉。水致其深﹐蛟龍生焉。君子致其道﹐福祿存焉。」

《易》曰「徳微而位尊﹐智小而謀大﹐無禍者鮮矣。」

荀子曰「位尊則防危﹐任重則防廢﹐擅寵則防辱。」

子曰「夫人必自侮﹐然後人侮之。家必自毀﹐而後人毀之。國必自伐﹐而後人伐之。」

《說苑》云「官怠於宦成﹐病加於小愈。禍生於懈惰﹐孝衰於妻子。察此四者﹐愼終如始。」

子曰「居上不寬﹐爲禮不敬﹐臨喪不哀﹐吾何以觀之哉﹖」

孟子曰「無君子莫治野人﹐無野人莫養君子。」

老子曰「六親不和不慈孝﹐國家昏亂無忠臣。」

《家語》﹝卽《孔子家語》﹐原書27卷。今本10卷﹐系三國魏王肅搜集和僞造。﹞云「慈父不愛不孝之子﹐明君不納無益之臣。」

奴須用錢買﹐子須破腹生。

著破是君衣﹐死了是君妻。

莫笑他家貧﹐輪回事公道。莫笑他人老﹐終須還到我。

是日以過﹐命亦隨減﹐如少水魚﹐於斯何樂﹖

《景行錄》云「器滿則溢﹐人滿則喪。」

羔羊𨿽美﹐眾口難調。

尺璧非寶﹐寸陰是競。

《漢書》云「金玉者﹐饑不可食﹐寒不可衣﹐自古以谷帛爲貴也。」

《益智書》云「白玉投於泥﹐不能污濕其色。君子行於濁地﹐不能染亂其心。故松柏可以柰﹝耐﹞雪霜﹐明智可以涉艱危。」

子曰「不仁者﹐不可以久處約﹐不可以長處樂。」

無求到處人情好﹐不飲從他酒價髙。

入山擒虎易﹐開口告人難。

孟子曰「天時不如地利﹐地利不如人和。」

遠水難救近火﹐遠親不如近鄰。

太公曰「日月𨿽明﹐不照覆盆之下。刀劍𨿽快﹐不斬無罪之人。非災橫禍﹐不入愼家之門。」

贊嘆福生﹐作念禍生﹐煩惱病生。

國淸才子貴﹐家富小兒驕。

得福不知﹐禍來便覺。

太公曰「良田萬頃﹐不如薄藝隨身。」

《周禮》云「淸貧常樂﹐濁富多憂。」

房屋不在髙堂﹐不漏便好。衣服不在綾羅﹐和暖便好。飲食不在珍饈﹐一飽便好。娶妻不在顏色﹐賢徳便好。鄰里不在髙低﹐和睦便好。親眷不擇新舊﹐來往便好。養兒不問男女﹐孝順便好。兄弟不在多少﹐和順便好。朋友不在酒食﹐扶持便好。官吏不在大小﹐淸正便好。

道淸和尙警世﹕「善事𨿽好做﹐無心近不得。你若做好事﹐別人分不得。經典積如山﹐無緣看不得。忤逆不孝順﹐天地容不得。王法鎭乾坤﹐犯了饒不得。良田千萬頃﹐死來用不得。靈前好供養﹐起來喫不得。錢財過壁堆﹐臨行將不得。命運不相助﹐卻也彊不得。兒孫𨿽滿堂﹐死來替不得。」

欲修仙道先修人道﹐人道不能修﹐仙道遠矣。

孝友朱先生曰「終身讓路﹐不枉百步。終身讓畔﹐不失一段。」

顏子曰「鳥窮則啄﹐獸窮則攫﹐人窮則詐﹐馬窮則跌。」

著意栽花花不發﹐無心插柳柳成陰。

《景行錄》云「廣積不如教子﹐避禍不如省非。」

病有工夫急有錢。

得之易﹐失之易﹔得之難﹐失之難。

寧喫開眼湯﹐莫喫皺眉糧。

桓範曰「若服一縷﹐憶織女之勞﹔若食一粒﹐思農夫之苦。學而不勤不知道﹐耕而不勤不得食。怠則親者成疏﹐敬則疏者成親矣。」

《性理書》云「接物之要﹕己所不欲﹐勿施於人﹔行有不得﹐反求諸己。」

酒色財气四堵墻﹐多少賢愚在內廂。若有世人跳得出﹐便是神仙不死方。

人生智未生﹐智生人易老。心智一切生﹐不覺無常到。

立教篇第十二凡十七條

子曰「立身有義而孝爲本﹐喪祀有禮而哀爲本。戰陣有列而勇爲本﹐治政有理而農爲本。居國有道而嗣爲本﹐生財有時而力爲本。」

《景行錄》云「爲政之要﹐曰公與淸。成家之要﹐曰儉與勤。」

讀書起家之本﹐循理保家之本﹐勤儉治家之本﹐和順齊家之本。

勤者富之本﹐儉者富之源。

《孔子三計圖》云「一生之計在於勤﹐一年之計在於春﹐一日之計在於寅。幼而不學﹐老無所知。春若不耕﹐秋無所望。寅若不起﹐日無所辦。」

《性理書》云「五教之目﹕父子有親﹐君臣有義﹐夫婦有別﹐長幼有序﹐朋友有信。」

古靈陳先生爲仙居令﹐教其民曰「爲吾民者﹐父義母慈﹐兄友弟恭﹐子孝婦順﹐夫婦有恩﹐男女有別﹐子弟有學﹐鄕閭有禮。貧窮患難﹐親戚相救﹔婚姻死喪﹐鄰保相助。毋惰農業﹐毋作盜賊﹐毋學賭博﹐毋好爭訟﹐毋以彊淩弱﹐毋以惡淩善﹐毋以富吞貧。行者讓路﹐耕者讓畔﹐班白者不負戴於道路﹐則爲禮義之俗矣。」

《性理書》云「教人者﹐養其善心而惡自消。治民者﹐導之以敬讓而爭自息。」

《禮》云「爲君止於仁﹐爲父止於慈﹐爲子止於孝﹐爲友止於信﹐爲弟止於敬﹐爲國人交止於信。若爲斯道﹐可以爲政理矣。」

王蠋曰「忠臣不事二君﹐烈女不更二夫。」

文中子曰「治官莫若平﹐臨財莫若廉。」

《說苑》云「治國若彈琴﹐治家若執轡。」

孝當竭力﹐忠則盡命。

女慕貞潔﹐男效才良。

張思叔座右銘曰「凡語必忠信﹐凡行必篤敬。飲食必愼節﹐字畫必楷正。容貌必端莊﹐衣冠必整肅。步履必安詳﹐居處必正靜。作事必謀始﹐出言必顧行。常徳必固持﹐然諾必重應。見善如己出﹐見惡如己病。凡此十四者﹐我皆未深省。書此當座隅﹐朝夕視爲警。」

範益謙座右銘﹕「一不言朝廷利害邊報差除﹔二不言州縣官員長短得失﹔三不言眾人所作過惡﹔四不言仕進官職趨時附勢﹔五不言財利多少厭貧求富﹔六不言淫媟戲慢評論女色﹔七不言求覓人物幹索酒食。」又曰「人附書信﹐不可開拆沈滯。與人並坐﹐不可窺人私書。凡入人家﹐不可看人文字。凡借人物﹐不可損壞不還。凡喫飲食﹐不可揀擇去取。與人同處﹐不可自擇便利。凡人富貴﹐不可嘆羨詆毀。凡此數事﹐有犯之者﹐足以見其意之不肖﹐於存心修身大有所害﹐因書以自警。」

武王問太公曰「人居世上﹐何有貴賤貧富不同﹖願聞其說。」太公曰「富貴如聖人之徳﹐皆由天命。富者用之有節﹐不富者家有十盜。」武王曰「何爲十盜﹖」太公曰「時熟不收爲一盜﹐收積不了爲二盜﹐無事燃燈寢睡爲三盜﹐慵懶不耕爲四盜﹐不施工力爲五盜﹐專行竊害爲六盜﹐養畜太多爲七盜﹐晝眠懶起爲八盜﹐貪酒嗜欲爲九盜﹐彊行嫉妬爲十盜。」武王曰「家無十盜﹐不富者何如﹖」太公曰「人家必有三耗。」武王曰「何名三耗﹖」太公曰「倉庫漏濕不蓋鼠雀亂食爲一耗﹐收種失時爲二耗﹐拋撒米谷穢賤爲三耗。」武王曰「家無三耗﹐不富者何﹖」太公曰「人家必有一錯二誤三癡四失五逆六不祥七奴八賤九愚十彊。自招其禍﹐非天降殃。」武王曰「悉願聞之。」太公曰「養男不教訓爲一錯﹐嬰孩不訓爲二誤﹐初迎新婦不行教訓爲三癡﹐未語先笑爲四失﹐不養父母爲五逆﹐夜起赤身爲六不祥﹐好挽他弓爲七奴﹐愛騎他馬爲八賤﹐喫他酒勸他人爲九愚﹐勸他飯命朋友爲十彊。」武王曰「甚矣﹐誠哉斯言也。」

治政篇第十三凡二十二條

明道先生曰「一介之士﹐苟存心於愛物﹐於人必有所濟。」

唐太宗禦制﹕「上有麾之﹐中有乘之﹐下有附之。幣帛衣之﹐倉廩食之﹐爾俸爾祿﹐民膏民脂。下民易虐﹐上蒼難欺。」

《童蒙訓》曰「當官之法﹐惟有三事﹕曰淸﹐曰愼﹐曰勤。知此三者﹐則知所以持身矣。」

當官者﹐必以暴怒爲戒。事有不可﹐當詳處之﹐必無不當。若先暴怒﹐只能自害﹐豈能害人。

事君如事親﹐事官長如事兄。與同僚如家人﹐待羣吏如奴僕。愛百姓如妻子﹐處國事如家事。然後能盡吾之心﹐如有毫末不至﹐皆吾心有所未盡也。

或問﹕「薄﹐佐令者也。薄所欲爲﹐令或不從﹐柰何﹖」伊川先生曰「當以誠意動之。今令與薄不和﹐只是爭私意。令是邑之長﹐若能以事父兄之道事之﹐過則歸己﹐善則惟恐不歸於令﹐積此誠意﹐豈有不動得人﹖」

凡異色人﹐皆不宜與之相接。巫祝尼媼之類﹐尢宜罷絕﹐要以淸心省事爲本。

劉安禮問臨民。明道先生曰「使民各得輸其情。」問禦史。曰「正己以格物。」

韓魏公問明道先生。說﹕「立朝大槪前面路子放教寬﹐若窄時﹐異日和自家無轉側處。」

子曰「不教而殺謂之虐﹐不戒視成謂之暴﹐慢令致期謂之賊。」

舉直錯諸枉﹐能使枉者直。

舉直錯諸枉﹐則民服。舉枉錯諸直﹐則民不服。

其身正﹐不令而行。其身不正﹐𨿽令不從。

言忠信﹐行篤敬﹐𨿽蠻貊之邦行矣。言不忠信﹐行不篤敬﹐𨿽州裏行乎哉﹖﹗

子貢曰「位尊者﹐徳不可薄。官大者﹐政不可欺。」

子謂子產有君子之道四焉﹕其行己也恭﹐其事上也敬﹐其養民也惠﹐其使民也義。

子張問仁於孔子。子曰「恭則不侮﹐寬則得眾﹐信則人任焉。敏則有功﹐惠則足以使人。」

子曰「君子惠而不費﹐勞而不怨﹐欲而不貪﹐泰而不驕﹐威而不猛。」

孟子曰「責難於君謂之恭﹐陳善閉邪謂之敬﹐吾君不能謂之賊。」

《書》云「木以繩直﹐君以諫正。」

《抱朴子》曰「迎斧鉞而敢諫﹐投鼎鑊而盡言﹐此謂忠臣也。」

忠臣不怕死﹐怕死不忠臣。

顧東橋先生座側銘﹕「言行擬之古人則徳業進﹐功名付之天命則心事閒。報應會及子孫則治政公﹐受享慮及疾病則費用儉。」

先儒曰「處事不可不斬捷﹐存心不可不寬舒﹐待己不可不嚴明﹐與人不可不和气。」

二眉曙靑朱先生曰「居位臨民現宰官者﹐必非無因﹐每見仕途上人都認自家是某官某宦﹐不知自家就是救世的活佛。有功者賞﹐有過者罰。除害安民﹐慈惠多方﹐只是一个恰好﹐不可太過不及。果能爲人父母公祖﹐使地方老幼男女个个得所﹐化成極樂世界﹐家家供俸﹐人人頂禮﹐官也做了﹐佛也成了﹐何等心安﹐何等快捷﹐較之面壁修行﹐云壤萬仞矣﹗」

治家篇第十四凡十六條

司馬溫公曰「凡諸卑幼﹐事無大小﹐毋得專行﹐必咨稟於家長。」

勤儉常丰﹐至老不窮。

待客不可不丰﹐治家不可不儉。

有錢常備無錢日﹐安樂須防病患時。

健奴無禮﹐嬌兒無孝。

教婦初來﹐教子嬰孩。

太公曰「癡人畏婦﹐賢婦敬夫。」

凡使奴僕﹐先問饑寒。

時時防火發﹐夜夜防賊來。

子孝雙親樂﹐家和萬事成。

《景行錄》云「觀朝夕之早晏﹐可以識人家之興替。」

司馬溫公曰「凡議婚姻﹐先須察其婿與婦之性行及家法何如﹐勿苟慕其富貴。婿苟賢矣﹐今𨿽貧賤﹐安知異時不富貴乎﹖苟爲不肖﹐今𨿽富盛﹐安知異時不貧賤乎﹖婦者﹐家之所由盛衰也。苟慕一時之富貴而娶之﹐彼挾其富貴﹐鮮有不輕其夫而傲其舅姑﹐養成驕妬之性﹐異日爲患﹐庸有極乎﹖假使因婦財以致富﹐依婦勢以取貴﹐苟有丈夫之志气者﹐能無愧乎﹖」

安定胡先生曰「嫁女必須勝吾家者。勝吾家者﹐則女之事夫﹐必欽必戒。娶婦必須不若吾家者。不若吾家者﹐則婦之事舅姑﹐必執婦道。」

男大不婚﹐如劣馬無韁﹔女長不嫁﹐如私鹽犯首。

文中子曰「婚娶而論財﹐夷虜之道也。」

司馬溫公曰「凡爲家長﹐必謹守禮法﹐以禦羣子弟及家眾﹐分之以職﹐授之以事﹐而責其成功。制財用之節﹐量入以爲出﹐稱家之有無﹐以給上下之衣食及吉凶之費﹐皆有品節﹐而莫不均一。裁省冗費﹐禁止奢華﹐常須稍存贏餘﹐以備不虞。」

顧東橋先生曰「厚費以多營﹐不若省事以守儉。」

先儒云「待客當潔不當丰﹐不惟不能繼﹐亦非所以惜福。」

二眉曙靑朱先生曰「主人爲一家觀瞻。我能勤﹐眾何敢惰﹖我能公﹐眾何敢私﹖我旣美衣美食﹐眾何可受饑寒﹖我旣男婚女嫁﹐僕婢須令得所。一夫一婦﹐天下之正道。孤陰寡陽﹐人間之缺陷。無子不敢不娶﹐有子多妾何爲﹖或娶妾久而無出者﹐恐負彼靑春﹐未免閨怨﹐又當及時爲之覓良配而成室家。免了多少孽冤﹐解卻多少纏縛。至於精气漸衰﹐年華漸邁者﹐對靑鏡而自生愁嘆﹐尙問嬌柔悅汝乎﹖知得歲月有限﹐黃金買我不出﹐美色窺我不見也。」

創業艱難﹐守者不易。前人用盡心力無非爲兒孫計﹐後人深加體貼﹐不惟保全見在﹐益復廣大門庭。不肖之子﹐視一切如土芥﹐棄之惟恐不速﹐甚至家無立錐﹐遊手好閒﹐甘爲人下而不知自恥﹐良可悼與﹗與其求人甚難﹐追悔不及﹐莫若愼之孑始﹐克勤克儉﹐早圖萬全之策。

安義篇第十五凡五條

《顏氏家訓》曰「夫有人民而後有夫婦﹐有夫婦而後有父子﹐有父子而後有兄弟。一家之親﹐此三者而已矣。自玆以往﹐至於九族﹐皆本於三親焉。故於人倫爲重者也﹐不可不篤。」

曹大家曰「夫婦者﹐以義爲親﹐以恩爲合。欲行楚撻﹐義欲何義﹖詈罵叱喧﹐恩欲何恩﹖恩義旣絕﹐鮮不離矣。」

莊子云「兄弟爲手足﹐夫婦爲衣服。衣服破時更得新﹐手足斷時難再續。」

蘇東坡云「富不親兮貧不疏﹐此是人間大丈夫。富則進兮貧則退﹐此是人間眞小輩。」

太公曰「知恩報恩﹐風光如雅。有恩不報﹐非爲人也。」

二眉曙靑朱先生曰「順境易度﹐逆境難堪。飽暖之家﹐弗肯慮及饑寒。誰無親族姻眷﹐鄰里鄕黨﹐貧不能舉火﹐孤寡無力完娶﹐一槪置之不問﹐大傷天和﹐富貴豈能常保乎﹖逢歲小旱﹐民不聊生﹐減己糧而賑救﹐活人多矣。內不居功﹐外不求知﹐謂之陰徳﹐莫可限量。」

遵禮篇第十六凡二十一條

子曰「居家有禮﹐故長幼序。閨門有禮﹐故三族和。朝廷有禮﹐故官爵序。田獵有禮﹐故戎事閒。軍旅有禮﹐故武功成。」

晏子曰「上無禮﹐無以使下﹔下無禮﹐無以事上。」

子曰「恭而無禮則勞﹐愼而無禮則葸﹐勇而無禮則亂﹐直而無禮則絞。」

君子有勇而無禮則亂﹐小人有勇而無禮爲盜。

孟子曰「君子所以異於人者﹐以其存心也。君子以仁存心﹐以禮存心。仁者愛人﹐禮者敬人。愛人者人恆愛之﹐敬人者人恆敬之。」

有子曰「禮之用﹐和爲貴。」

言不和﹐貌且恭。

恭近於禮﹐遠恥辱也。

程子曰「無不敬。」

曾子曰「朝廷莫如爵﹐鄕黨莫如齒﹐輔世長民莫如徳。」

孟子云「徐行後長者謂之弟﹐疾行先長者謂之不弟。」

出門如見賓﹐入室如有人。

《少儀》曰「執虛如執盈﹐入虛如有人。」

孔子於鄕黨﹐恂恂如也﹐似不能言者。

若要人重我﹐無過我重人。

太公曰「客無親疏﹐來者當愛。」

父不言子之徳﹐子不言父之過。

欒共子曰「民生於三﹐事之如一。父生之﹐師教之﹐君食之。非父不生﹐非食不長﹐非教不知﹐生之族也。」

《禮記》曰「男女不同坐﹐不親授。嫂叔不通問﹐父子不同席。」

《論語》曰「祭如在﹐祭神如神在。」

子曰「事死如事生﹐事亡如事存﹐孝之至也。」

《宣康府家訓》﹕「兒曹凡見艷色冶容年長者如姑母﹐年少者如兒女﹐年相若者如姐妹。若能如此把持﹐庶幾不至越禮。」

二眉曙靑朱先生曰「耳可爲﹐目鼻可爲﹐舌心則無不可爲。能爲人所能爲﹐不爲人不爲。每日應事接物﹐如駕順水之舟﹐只須掌得舵穩。當行則行﹐不履邪徑﹔當坐則坐﹐無偏無倚﹔當立則立﹐端凝不苟﹔當言則言﹐是非不阿﹔當揖則揖﹐當拜則拜﹐無事一毫矯彊﹐何等自在﹗有時勞筋骨﹐苦心志﹐餓體膚﹐都只安心順受﹐切莫怨天尢人﹐可上可下﹐能屈能伸﹐心性圓明﹐了無色相﹐才是頂天立地一个漢子。」

△△△△△△△△△△

老少長幼﹐天分秩序﹐不可悖理而傷道也。

存信篇第十七凡七條

子曰「人而無信﹐不知其可也。大車無輗﹐小車無軏﹐其何以行之哉﹖」

老子曰「人之有信﹐如車有輪。」

君子一言﹐快馬一鞭。一言旣出﹐駟馬難追。

子路無宿諾。

司馬溫公曰「誠之道固難入﹐然當自不妄語始。」

《益智書》云「君臣不信國不安﹐父子不信家不睦。兄弟不信情不親﹐朋友不信交易疏。」

言語篇第十八凡二十五條

子曰「中人以上﹐可以語上也﹔中人以下﹐不可以語上也。可與言而不與之言失人﹐不可與言而與之言失言。知者不失人﹐亦不失言。」

士相見﹐《禮》曰「與君言﹐言使臣﹔與大夫言﹐言事君﹔與老者言﹐言使弟子﹔與幼者言﹐言孝弟於父兄﹔與眾言﹐言忠信慈祥﹔與居官者言﹐言忠信。」

子曰「夫人不言﹐言必有中。」

劉會曰「言不中理﹐不如不言。一言不中﹐千言無用。」

《景行錄》云「稠人廣坐﹐一言之失﹐顏色之差﹐便有悔吝。」

子曰「小辧害義﹐小言破道。」

君平曰「口舌者﹐禍患之門﹐滅身之斧也。」

四皓謂子房曰「向獸彈琴﹐徒盡其聲。以言傷人﹐痛如刀戟。」

荀子曰「與人善言﹐暖如布帛。傷人之言﹐深如矛戟。」

《離騷經》云「甜言如蜜﹐惡語如刀。人不以多言爲益﹐犬不以善吠爲良。」

刀瘡易好﹐惡語難消。

利人之言﹐暖如綿絲。傷人之語﹐利如荊棘。一言半句﹐重值千金。一語傷人﹐痛如刀割。

口是傷人斧﹐唇是割舌刀。閉口深藏舌﹐安身處處牢。

子貢曰「一言以爲智﹐一言以爲不智。言不可不愼也。」

《論語》云「一言可以興邦﹐一言可以喪邦。」

《藏經》云「人於倉卒顚沛之際﹐善用一言者﹐上資祖考﹐下蔭兒孫。」

逢人且說三分話﹐未可全拋一片心。不怕虎生三个口﹐只恐人懷兩樣心。

子曰「巧言令色﹐鮮矣仁。」

酒逢知己千鐘少﹐話不投機半句多。

能言能語解人﹐胸寬腹大。

荀子云「贈人一句﹝以言﹞﹐重如金石珠玉。勸人以言﹐美如詩賦文章。聽人以言﹐樂如鐘鼓琴瑟。」

子曰「惡人難與言﹐遜避以自勉。」

道聽而途說﹐徳之棄也。

先儒曰「能行不能言﹐無損其行。能言不能行﹐不如勿言。」

對病夫勿言某死﹐對貪夫勿言己廉。言𨿽無意﹐聽者必厭。

婦人之言不可聽﹐婢妾之言尢不可聽。

說性命﹐𨿽不必眞﹐彊似說情欲﹔言道徳﹐𨿽不必行﹐彊似講俗事。

顧東橋先生曰「好辯以招尢﹐不若默以怕性。誇能以誨妬﹐不若韜精以示拙。」

交友篇第十九凡二十四條

子曰「與善人居﹐如入芝蘭之室﹐久而不聞其香﹐卽與之化矣。與不善人居﹐如入鮑魚之肆﹐久而不聞其臭﹐亦與之化矣。丹之所藏者赤﹐漆之所藏者黑﹐是以君子必愼其所與處者焉。」

「與好人交者﹐如蘭蕙之香﹐一家種之﹐兩家皆香。與惡人交者﹐如抱子上墻﹐一人失腳﹐兩人遭殃。」

《家語》云「與好人同行﹐如霧露中行﹐𨿽不濕衣﹐時時滋潤。與無識人同行﹐如廁中坐﹐𨿽不污衣﹐時時聞臭。與惡人同行﹐如刀劍中行﹐𨿽不傷人﹐時時驚恐。」

太公曰「近朱者赤﹐近墨者黑。近賢者明﹐近才者智﹐近癡者愚﹐近良者徳﹐近智者賢﹐近愚者暗﹐近佞者諂﹐近偸者賊。」

橫渠先生曰「今之朋友﹐擇其善柔以相與﹐拍肩執袂以爲气合。一言不合﹐怒气相加。朋友之際﹐欲其相下不倦。故於朋友之間﹐至於敬者﹐日相親與﹐徳效最速。」

子曰「晏平仲善與人交﹐久而敬之。」

嵇康曰「凶險之人﹐敬而遠之。賢徳之人﹐親而近之。彼以惡來﹐我以善應。彼以曲來﹐我以直應。豈有怨之哉﹖」

孟子曰「自暴者﹐不可與有言也。自棄者﹐不可與有爲也。」

太公曰「女無明鏡﹐不知面上精粗﹔士無良友﹐不知行步虧踰。」

子曰「責善﹐朋友之道。」

結朋友須勝己﹐似我不如無。

相識滿天下﹐知心能幾人﹖

種樹莫種垂楊柳﹐結交莫交輕薄兒。

古人結交惟結心﹐今人結交惟結面。

宋弘曰「糟糠之妻不下堂﹐貧賤之交不可忘。」

施恩於未遇之先﹐結交於貧寒之際。人情常似初相識﹐到老終無怨恨心。

酒食弟兄千个有﹐急難之時一个無。

不結子花休要種﹐無義之朋切莫交。

君子之交淡如水﹐小人之交甜似蜜。

人用財交﹐金用火試。水持杖探知深淺﹐人用財交便見心。

仁義莫交財﹐交財仁義絕。

路遙知馬力﹐事久見人心。

顧東橋先生曰「廣交以延譽﹐不若索居以自全。」

文淸公曰「不能受言者﹐不可妄與一言﹐此是善交一法也。」

婦行篇第二十凡八條

子曰「婦人﹐伏於人也。是故無專制之義﹐有三從之道。在家從父﹐適人從夫﹐夫死從子﹐無所敢自遂也。教令不出閨門﹐事在饋食之間而已矣。是故女及笄乎閨門之內﹐不百里而奔喪。事無擅爲﹐行無獨成。參知而後動﹐可驗而後言。晝不遊庭﹐夜行以火﹐無火則止。所以正婦徳也。」

《益智書》云「女有四徳之譽。一曰婦徳﹐二曰婦容﹐三曰婦言﹐四曰婦工也。婦徳者﹐不必才明絕異﹔婦容者﹐不必顏色美麗﹔婦言者﹐不必辧口利詞﹔婦工者﹐不必伎巧過人也。其婦徳者﹐淸貞廉節﹐守分整齊﹐行止有恥﹐動靜有法﹐此爲婦徳也。婦言者﹐擇辭而說﹐不說非語﹐時然後言﹐人不厭其言﹐此爲婦言也。婦容者﹐洗浣塵垢﹐衣服鮮潔﹐沐浴及時﹐一身無穢﹐此爲婦容也。婦工者﹐專勤紡織﹐勿好暈酒﹐供其甘旨﹐以奉賓客﹐此爲婦工也。此四徳者﹐婦人之大徳也。爲之甚易﹐務在於正。依此而行﹐是爲婦節也。」

太公曰「婦人之禮﹐語必細輕﹐行必緩步﹐止則斂容﹐動則﹝足羊﹞﹝足且﹞。耳無餘聽﹐且無餘視。出無諂容﹐廢飾裙褶﹐不窺不觀牖戶。早起夜眠﹐莫憚勞苦。戰戰兢兢﹐常憂玷辱。」

賢婦令夫貴﹐惡婦令夫敗。

家有賢妻﹐夫不遭橫禍。

賢婦和六親﹐佞婦破六親。

或問﹕「孀婦於禮似不可取﹐如何﹖」伊川先生曰「凡取以配身也﹐若取失節者﹐是己失節也。」又問﹕「或有孀婦﹐貧窮無托者﹐可再嫁否﹖」曰「只是後世怕饑寒死﹐故有是說。然餓死事極小﹐失節事極大。」

《列女傳》曰「古者婦人子﹐寢不側﹐坐不邊﹐立不蹕。不食邪味﹐割不正不食﹐席不正不坐。目不視邪色﹐耳不聽淫聲。夜則令瞽誦詩﹐道正事。如此則生子形容端正﹐才智過人矣。」

附﹕新刻前賢切要明心寶鑑

讀書千徧﹐其義自現。

學在一人之下﹐用在萬人之上。

嚴師出弟子﹐嚴母出巧女。

不打不成人﹐打了做官人。欲求生富貴﹐須下死功夫。

惜錢不教子﹐說短莫從師。

擇師教子﹐擇婿嫁女。

惡求千貫易﹐善化一文難。

平生不做虧心事﹐半夜敲門心不驚。

若要小兒安﹐無過不饑寒。

寧做大家狗﹐休討小家人。小家做事慌張﹐大家做事尋常。

父母養其身﹐朋友長其志。

種田靠土﹐養子靠母。

家有千貫﹐不如朝進一文。

龍生龍子﹐虎生豹兒。

道吾好者是吾賊﹐道吾歹者是吾師。

孝順還生孝順子﹐忤逆還生忤逆兒。不信但看檐前水﹐點點滴滴不差移。

狼行千里喫肉﹐狗行千里喫骨。

雞兒不喫無功之食﹐羔羊乃有跪乳之恩。

《詩》云「子曰﹕卿牢事不出﹐籬牢火不入。」

從交休說眞言語﹐異日無情道是非。

桑條從小紐﹐長大紐不曲。

寧向好人相罵﹐休對惡人說話。

人不受千言﹐木不受萬斧。

好言一句三冬暖﹐話不投機六月寒。

小心爲人之本﹐剛彊惹禍之根。

寧可胡喫﹐不可胡說。

一雙伶俐眼﹐都是是非唇。

十分心機使七分﹐畱下三分與子孫。

山上有地須天種﹐衙門無事莫去行。

兩懶夾一勤﹐和勤一下懶。兩勤夾一懶﹐和懶一下勤。

勸君莫睡日頭紅﹐蚤起三朝當一工。若還全家都蚤起﹐免得求人落下風。

千般滋味不如喫鹽﹐富貴榮華不如種田。

國以農爲本﹐民以食爲先。

經紀道路眼前花﹐鋤頭落地是莊家。走盡天涯並海角﹐只有鋤頭不悞﹝悞﹕卽「誤」。﹞人。

除了心頭火﹐何用佛前燈。口內摩訶娑﹐船裏蛆喳上。

布得春風有夏雨﹐冬來寒冷禮義生。

人情布的﹐冤家結的。

行須緩步﹐語要低聲。

學成文武藝﹐方作帝王臣。

聚少成多﹐滴水成河。

一緣二命三風水﹐四積陰功五讀書。

畫龍畫虎難畫骨﹐知人知面不知心。

千金易得﹐好話難求。

學到知羞處﹐原是藝不精。

逢惡莫怕﹐遇善莫欺。

人無兩不是﹐車無坐倒地。

窮漢養嬌子﹐富漢得奴使。

文官坐處筆硯﹐武官坐處弓箭。

不是秀才莫看書﹐不是屠行莫殺豬。不是船家手﹐休要弄篙竿。

天黃有雪﹐人黃有病。

文官把筆安天下﹐武將提刀定太平。

乖漢做媒﹐癡漢做保。

差之毫釐﹐失之千里。

男大當婚﹐女長必嫁。

笑人前﹐落人後。

花有重開日﹐人不再少年。

家有賢妻﹐男兒不遭禍。家有能夫﹐妻兒不喫淡飯。

養家千口易﹐獨自一身難。

莫道君行早﹐更有早行人。

砍樹不倒斧口小﹐論人不過文字少。

寧可隨娘千日好﹐莫教隨爺一日孤。

龍遊淺水遭蝦戲﹐虎落平陽被犬欺。

一步一趨﹐路也不遠。

蛇咬踏著﹐狗咬撞著。

鼻如鷹嘴﹐啄人腦髓。面上無肉﹐必是怪物。

古人云「至善無如孝﹐極惡不過淫。我若淫人婦﹐人必淫我妻。」

人窮志短﹐馬瘦毛長。

不經一事﹐不長一志。

是非終日有﹐不聽自然無。

寧可喫飲稱眉水﹐從前不喫皺眉湯。

寧可等你害人﹐莫叫別人害你。你害別人猶自可﹐別人害你卻如何﹖

《漢書》云「長江無六月﹐靑山有時寒。」

子不嫌母丑﹐犬不怨家寒。

狗記千里路﹐牛還百日鄕。

討得一日飽﹐忘了百日饑。

人不通古今﹐馬牛如襟裾。人不知學﹐譬如牛羊。嗚呼老矣﹐歲不我延。

珍珠是寶玉﹐文章做髙官。識得千行字﹐自然禮義生。

夫子文章貴﹐提筆壓萬人。

許人一物﹐千金不移。

遠處是親家﹐近處是冤家。

三四五六人﹐七長八短漢。

愛好勤洗服﹐貪懶不梳頭。成人不自在﹐自在不成人。

大富由命﹐小富由勤。若還懶做﹐厥艸生靑。

要行山下路﹐便問去來人。

有麝自然香﹐何必當風立﹖

有志莫來屋邊逞﹐放牛兒子叫大名。

太平還是將軍定﹐太平不用舊將軍。

酒逢知己千杯少﹐話不投機半句無﹝「無」疑爲「多」之誤。﹞。

人無千日好﹐花無百日紅。

撈魚摸蝦﹐餓殺渾家。

有志無志﹐但看燒火掃地。

男人飲酒﹐搖腳擺手﹔女人飲酒﹐無醜可醜。

禮義生富貴﹐賊盜出饑寒。

人是舊的好﹐衣是新的好。

人老話多﹐樹老根多。

酒不醉君子﹐棒不打好人。

人心似鐵﹐官法如鑪。

君子一言﹐快馬一鞭。

君子爭坐位﹐小人爭臥處。

人有小大﹐口無尊卑。涼藥苦口﹐直言勸人。

何公無私﹖何水無魚﹖

古人貌醜﹐常出大賢﹔今人貌美﹐常出大姦。

黃金滿屋﹐不如種田。

打鼓求得雨﹐髙山也是田﹔禳星求得命﹐道士活千年。

人有善念﹐天必從之。

無物可配天地徳﹐全憑早晚一炷香。

殺人償命﹐欠債還錢。

富嫌千口少﹐貧恨一身多。

瞞人一似籃挑水﹐騙人一似网張風。

不習一經﹐不知禮義。

好看千里客﹐萬里去傳名。

損錢易飽﹐浪用還饑。

見人不唱喏﹐必定是蠢物。

身穿破衣裳﹐必是少錢糧。

好詩記得千百首﹐不會吟詩也會吟。

隨鄕入鄕﹐積麻入筐。

做賊三年偸百家﹐禍至門庭不須嗟。

孔子曰「百行之本﹐忍之爲上。」子張曰「何爲忍之﹖」夫子曰「天子忍之國無害﹐諸侯忍之成其大﹐官吏忍之進其位﹐兄弟忍之家富貴﹐夫妻忍之終其世﹐朋友忍之終其好﹐自身忍之無禍患。」子張曰「不忍何如﹖」夫子曰「天子不忍國空虛﹐諸侯不忍喪其位﹐官吏不忍刑法誅﹐兄弟不忍各分居﹐夫妻不忍子孫稀﹐朋友不忍情義疏﹐自身不忍禍不除。」子張曰「善哉﹗善哉﹗難忍﹗難忍﹗非人不忍﹐不忍非人。」

爲惡從流﹐從善如登。

五行百常﹐孝順爲先。

惜子嬌孫難訓誨﹐說長道短不成人。

生前不承有限之歡﹐死後空灑無情之淚。

有因分析家產﹐而怨父母不均者﹔有聽信妻言﹐而謗父母不愛者﹔有放縱驕奢﹐而憎父母防閒防閒﹕防備和禁阻。者﹔有飲酒嫖賭﹐而恨父母拘束者﹔有私其妻子﹐而吝父母衣食者﹔有厚於親朋﹐而薄父母用度者﹔有執定輪養﹐而致父母饑寒者﹔有子常出外﹐媳婦忤逆﹐而明知父母受气者﹔有出外多年﹐忘歸定省﹐而不顧父母奉養者﹔有父在經營母勞井臼﹐而夫妻貪逸﹐還說父母不是者﹔有父母患病﹐不請醫藥﹐而借言老病難治者﹔種種不堪﹐言之痛心。

要之﹐人間眞富貴﹐還是帝王家。

