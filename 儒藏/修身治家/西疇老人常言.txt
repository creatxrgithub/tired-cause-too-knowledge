西疇老人常言宋何坦○講學學貴有常﹐而悠悠害道。循序而進﹐與日俱新﹐有常也。玩忄曷自恕﹐曰我未嘗廢﹐非悠悠乎﹖顧一曝而十寒﹐斯害也已。孔子曰﹕學如不及﹐猶恐失之。學不可躐等﹐先致察於日用常行。人能孝於事親﹐友於兄弟﹐夫婦睦﹐朋友信﹐出而事君﹐夙夜在公﹐精白承徳。𨿽窮理盡性﹐亦無越於躬履實行也。學以養心﹐亦所以養身。蓋邪念不萌﹐則靈府淸明﹐血气和平﹐疾莫之攖﹐善端油然而生矣﹐是內外交相養也。《記》曰「心廣體胖。」此之謂也。士有假書於人者﹐必熟復不厭﹔有陳書盈幾者﹐乃坐老歲月。是以白屋多起家﹐膏梁易偸惰。知儆則庶幾矣。君子之學﹐體用具藏修之﹐余時與事物酬酢﹐因可以識人情世態。其間是非利害﹐豈能盡如吾意哉﹖有困心衡慮﹐則足以增益其所未能也。交朋必擇勝己者。講貫切磋﹐益也﹔追隨遊玩﹐損也。若佞諛相甘﹐言不及義﹐寧獨學寡聞﹐猶可以無悔吝。勿忌人善﹐以身取則焉﹐孳孽不已﹐惡知其非我有也﹖勿揚人過﹐反躬默省焉﹐有或類是﹐亟思悔而違攺也。去其不善而勉進於善﹐是之謂善學。與剛直人居﹐心所畏憚﹐故言必擇﹐行必謹﹐初若不相安﹐久而有益多矣。與柔善人居﹐意覺和易﹐然而言必予贊也﹐過莫予警也﹐日相親好﹐積尢悔於身而不自知﹐損孰大焉﹗故美味多生疾﹐藥石可保長年。孔門《大學》之道﹐備九思三畏﹐正心誠意也。敏事而謹言﹐修身也。孝友施於有政而家齊矣﹐敬信節用愛民惜力而國治矣。以至謹修憲度而四方之政行﹐振墜拔遺而天下之民歸心。二帝三王子治之道﹐莫或加此矣。節食則無疾﹐擇言則無禍。疾禍之生﹐匪降白天﹐皆自其口。故君子於口之出納惟謹。禮以嚴分﹐和以通情。分嚴則尊卑貴賤不逾﹐情通則是非利害易達。齊家治國﹐何莫由斯﹖恭儉﹐美徳也﹐出於矯則過。故足恭取辱﹐苦節招凶﹐君子約之以中﹐而行之以誠﹐則恭近禮﹐儉中度矣。子貢謂性與天道不可得而聞﹐夫子非隱也。如入孝出弟數語﹐必行有餘力而後可以學文﹐蓋實行不先則徒文無益﹐況可遽聞性與天道乎﹖後世學者從事口耳﹐且茫無所從入﹐乃竊襲陳言﹐自謂窮理盡性﹐亦妄矣。人心如盤水也﹐措之正則表裏瑩然﹐微風過之則湛濁動乎下﹐而淸明亂乎上矣。夫水方未動時﹐非有以去其滓污也﹐澄之而已。風之過﹐非有物入之也﹐撓動則濁起而淸白亂也。君子其謹無撓之哉﹗爲己之學﹐成己所以成物﹐由本可以及末也。爲人之學﹐徇人至於喪己﹐逐未而不知反本也。初學自誦數入﹐若口誦而心不在焉﹐罔然莫識其爲何說也。學者展捲﹐當屏棄外慮﹐收心於方策間﹐熟復玩味﹐義理自明﹐所謂習矣而知察也。水道曲折﹐立岸者見而操舟者迷﹔棋勢勝負﹐對奕者惑而傍觀者審。非智有明暗﹐蓋靜可以觀動也。人能不爲利害所汩﹐則事物至前﹐如數一二﹐故君子養心以靜也。爲學日益﹐須以人形己﹐自課其功﹐然後有所激於中而勇果奮發﹐不能自已也。人一己百﹐𨿽柔必彊。○律己上智安行乎善﹐而無所避﹔中人覬福慮禍﹐故彊爲善﹐而不敢爲惡﹔下愚瞀不畏禍﹐故肆爲惡而亡所忌憚。日用飲食﹐取給不必精也﹔衣冠禮容﹐苟備不必華也。若憫耕念織﹐將慚惕不暇﹐敢過用乎哉﹖一毫善行皆可爲﹐母徼福望報﹔一毫惡念不可萌﹐當知出乎爾者反乎爾。惟儉足以養廉﹐蓋費廣則用窘。盼盼然每懷不足﹐則所守必不固。𨿽未至有非義之舉﹐苟念慮紛擾﹐已不克以廉靖自居矣。飲寧淺酌﹐食必分器﹐戒乎畱殘﹔衣必浣濯﹐破必縫補﹐戒於中棄。蓋萬物皆造化所畀予﹐深惡人殄壞之也。福者備也﹐備者百順之名也。人惟起居飲食日順其常﹐福莫大焉。昧者不悟其爲福而徒歆慕榮利﹐不知榮利外物也﹐顧可當哉﹖飲啄前定﹐毋庸彊求。任目前所有則自如﹐想珍異不獲則心慊矣。自此理以推廣﹐凡貴賤亨屯無入而不自得也。惠迪吉﹐從逆凶﹐惟影響然。世固有多行悖戾而未罹殃咎者﹐何也﹖天有顯道﹐疏网難逃﹐霖淫浸漬﹐人固未之覺﹐迨兩止則墻隕矣。士能寡欲﹐安於淸澹﹐不爲富貴所淫﹐則其視外物也輕﹐自然進退不失其正。人情憚拘檢而樂放縱﹐初肆其情之所安﹐若未害也。操修不勤﹐威儀不攝﹔流入小人之域而不自覺﹐可不懼乎﹖所貴乎學問者﹐所以制其情之安肆也。君子安分養恬﹐凡物自外至者﹐皆無容心也。得則若固有之﹐不得本非我有也﹐欣戚不加焉。丰不見其有餘﹐夫何羨﹖約不知其爲乏﹐夫何慊﹖義理先立乎其在我﹐故人欲弗之累也。矜名譽﹐畏譏毀﹐自好也﹔忘檢制﹐肆偸情﹐自棄也。自好者﹐中人也﹐可導之使爲善也﹔自棄者﹐民斯爲下矣﹐不足與有爲也。知學則居貧無怨﹐學而探於道﹐則安貧能樂。常人貧則怨﹐小人貧則亂。學成行尊﹐優入聖賢之域者﹐上達也﹔農工商賈﹐各隨其業以成其志者﹐下達也。夫子論上達下達﹐蓋以學者對小民而並言也。若夫爲惡爲不義之小人﹐彼則有敗亂耳﹐惡能達﹖名者﹐實之賓也。實有美惡﹐名亦隨之。故溢美則爲譽﹐溢惡則爲毀﹐是以古者無毀譽﹐所謂直道而行也。過而能攺者﹐上也﹐聖人也﹔過而不貳者﹐次也﹐幾於聖也﹔有過而知悔﹐又其次也﹐抑亦可以爲賢矣﹔下此則有文過而遂非者矣﹐捨曰欲之而必爲之辭也。故曰「吾未見能見其過而內自訟者也﹐吾夫子之所以嘆也。」欲爲君子﹐非積行累善﹐莫之能致。一念私邪﹐一事悖戾﹐立見其爲小人。故曰「終身爲善不足﹐一旦爲惡有餘。」常情處順適則安﹐值猜沮則懼。懼則知防﹐安則靡戒﹐故悔吝多生於念慮所不加﹐而動必檢飭者﹐可保無咎也。君子有偶爲小人所困﹐抑若自反無愧作﹐於我何損﹐又安知其不爲進徳之助歟﹖○應世富兒因求宦傾貲﹐污吏以黷貨失職﹐初皆起於慊其所無﹐而卒至於喪其所有也。各泯其貪心而安分守節﹐則何奪祿敗家之有﹖士有寬余﹐義當軫念窮乏﹐然孰能徧愛之哉﹖骨肉則論服屬戚疏﹐交朋則計情義厚薄﹐以次及之﹐如力所不逮﹐亦勿彊也。酒用於饋祀醮集以成禮﹐若常飲則商刑所儆﹐彜酒則周誥所戒。況居官必有職業﹐處家亦有應酬﹐無故日飲則神昏思亂﹐安保其不舛謬哉﹖君子制之有節焉﹐惟賓饗則卜晝余﹐非燭後不舉盞。江行者事神甚敬﹐言動稍褻則飄風怒濤對面立見﹐此誠有之。愚俗蓋迫於勢耳。君子不欺暗室﹐處平地者顧可肆乎﹖凡居人上﹐有勢分之臨。惟以恕存心﹐乃可以容下。故行動必先謦欲﹐步遠則有前導﹐燕坐則毋簾窺壁聽。是故君子不發人陰私﹐不掩人之所不及也。無僕禦﹐莫事君子。平時當拊存以恩﹐而不可假之辭色。微過勿問﹐慵惰必儆﹐大不忠則斥遠﹐斯可以無後患。女君之育婢獲﹐亦莫不然。富貴利達是人之所欲也﹐然而出處去就之異趣﹐君子小人之攸分。蓋君子必審夫理之是非﹐而小人惟計乎事之利害。審是非則虞人𨿽賤﹐非招不往﹔計利害則苟可獲禽﹐𨿽詭遇爲之。惟天生人﹐隨賦以祿。蠶方蠕而桑先萌﹐兒脫胞而乳已生﹐如形聲影響之符﹐孰主張是﹖彼皇皇求財利如恐不及者﹐豈不謬用其心耶﹖人事盡而聽天理﹐猶耕墾有常勤﹐丰歉所不可必也。不先盡人事者﹐是舍其田而弗蕓也﹔不安於靜聽者﹐是揠苗而助之長也。孔子進以禮﹐退以義﹐非盡人事與﹖得之不得曰有命﹐非聽天理與﹖君子之事上也﹐必忠以敬﹔其接下也﹐必謙以和。小人之奉上也﹐必諂以媚﹔其待下也﹐必傲以忽。媚上而忽下﹐小人無常心﹐故君子惡之。齊人競與右師言﹐媚其權也﹐爲其能富貴己也。孟子獨不與之言﹐知良貴在我也﹐不甘爲小人屈也。去就有義﹐窮達有命﹐富貴在我﹐豈權幸所能擅哉﹖在仕者事上官如嚴師﹐待同僚如畏友﹐視吏胥如僕隸﹐撫良民如子弟﹐則無往而非學矣。居家者事親如君﹐敬尊屬如上官﹐待兄弟親賓如同僚﹐慈幼少﹑卹耕役者如百姓﹐禦奔走使令者如吏卒﹐而少加寬焉﹐是亦爲政矣。世俗之愛其身﹐曾不如愛其子之至也。遣子入學必厲以勤﹐教子治身必導以爲君子﹔逮迹其自爲則因循惰弛﹐罕克自彊﹐措心積慮甘心爲小人而不以爲病﹐玆非惑歟﹖有能卽其所以爲子謀者而爲己謀﹐則思過半矣。○明道道統之傳自堯舜﹐《書》𨿽載精一傳心﹐而學之名未著也。學聚問辧﹐蓋夫子贊《易》之辭﹔如三王四代﹐惟其師出於記禮者之言爾。堯學於君疇等﹐說亦見於孫卿所述﹐六經未之前聞也。發明典學實自《說命》始﹐至成王而後緝熙光明﹐形於詩人之頌焉。由是推之﹐傳說之有功於名教大矣。舜命契敷五教﹐《泰誓》數受狎侮五常﹐玆有見於經者。然初不列五者之目爲何事也。所謂仁義禮智信﹐孔門垂教﹐因門人問及﹐則隨爲之答﹐亦未嘗合五者而爲言﹐至漢儒而後指名爲五常矣。史氏以之協五行與五音﹐上配五星﹐下儷五事﹐其說似鑿。然質諸理而當﹐揆之數而合﹐蓋亦自然而然﹐非彊爲附會也。夫子論少壯老所當戒者三﹐爲學者血气戒也﹐而未始言養气。養气之說實於孟子。然則夫子曷爲不言養气也﹖曰﹕夫子稱天生徳於予而斯文在玆﹐其髙明廣大﹐渾然天成﹐視持養之功粗矣﹐是謂誠者﹐天之道也。若孟子則必善養而無害也﹐是謂思誠者﹐人之道也。充孟子之養﹐猶曰威武不能屈﹐則康人與宋司馬﹐其如夫子何多﹖見其不知量也。夫子答仲弓﹑子桑伯子之問﹐聞子遊弦歌之聲而笑﹐皆微啟其端以示之。居敬而行簡﹐學道則愛人﹐必待二子自述﹐夫子然後進之曰「雍之言然」﹐「偃之言是也」。其初也﹐夫子豈有隱乎﹖曰﹕開而弗達則思﹐舉一隅使得以三隅自反也。顏子終日不違﹐旣心通默識矣﹐猶必退省其私而後稱﹐其亦足以發﹐非所謂循循善誘歟﹖若夫造如愚之境﹐則非二子所能及也。孔子曰「我非生而知之者。吾有知乎哉﹖無知也。」孟子曰「我知言﹐我善養吾浩然之气。我非堯舜之道不陳﹐齊人莫如我敬王也。」孔子每自抑﹐孟子每誇大﹐何也﹖曰﹕夫子宗主斯文﹐故道洪徳博﹐如滄溟泰華無所不容。孟子思濟斯民﹐故行峻言厲﹐如拯溺救焚﹐不暇退遜。聖賢分量固殊﹐而所遭時勢又異﹐自不得而彊同也。夫子品題諸子﹐皆因問仁發之。由也可使治千乘之賦﹐求可宰千室之邑﹐赤可使與賓客言﹐三子皆卿大夫之才也。出門如見大賓﹐使民如承大祭﹐則付雍以侯國之任矣。一日克己復禮﹐天下歸仁焉﹐其與顏淵者何如哉﹖異時爲邦之問﹐獨以四代之禮樂許之﹐次而雍也﹐則可使南面。至若由﹑求輩﹐則僅列政事科而已。權衡誠設﹐寧有錙銖之爽乎﹖一貫之旨﹐曾子領其要﹐曰忠恕而已矣。及子思得其傳﹐其論誠也﹐極而可以贊天地之化育。孟子嗣之﹐其論養气也﹐大而至於塞乎天地之間。夫聖門講學﹐雍容惟諾而已。至子思﹑孟軻﹐乃如此張大﹐何歟﹖曰﹕聖道本平夷﹐夫子如一人在上﹐不言而信﹐羣弟子如百僚相師﹐溫乎其和也。子思﹑孟軻出自聖門﹐如肅將王命建侯植屏以蕃王室﹐八鸞四牡之盛﹐威儀皇皇﹐非復內朝之簡且易矣。本厚而華實蕃﹐不亦宜乎﹖孔子之於陽貨也﹐瞰其亡而往見之﹐不欲仕而諾以仕。聖人之言行當如是乎﹖待小人以權也﹐如不能全身遠害而直墮惡人之阱﹐則何以爲孔子﹖世未嘗無賢者也﹐君不見用﹐故績效不獲顯於時。士未嘗無遺逸也﹐不遇聖賢﹐故聲迹亦不著於後。微生畝﹑楚接輿與晨門﹑荷蕢﹑耦耕﹑荷之徒﹐𨿽議論趨響未合中道﹐然而生不逢辰﹐能捲懷遂志﹐豈不遠勝夫同流合污以自辱者哉﹖不幸不遇明君﹐不得以所長自見也﹔抑又幸而遇吾夫子﹐猶得以所懷自白也。夫子之不爲衛君也﹐冉有何疑﹖子貢又何待於問也﹖孔門諸子直情無隱﹐求實有疑。旣於心未安﹐賜未能決﹐亦不敢臆對﹐逮聞夫子夷齊得仁何怨之論﹐不惟二子之疑釋然﹐後世𨿽愚懵者﹐亦不待詔誥而自無疑惑矣。儒者之待異端﹐甚於拒寇敵﹐惟恐其得以潛窺側睨也。若其回心向正﹐亦欲招而納之﹐如逃楊墨而願歸於儒。孟子曰「歸斯受之」﹐豈非招降納款﹐開之以自新乎﹖楊墨害道﹐孟子辟之。在孔子時﹐豈無邪說訁皮行乎﹖不聞有以辟之﹐何也﹖曰﹕聖人之待異端﹐如十國之﹤耳氐﹥夷狄﹐人之﹤耳氐﹥禽獸也﹐世治化行則蠻夷率服矣。深居簡出﹐𨿽有猛鷙其如人何﹖孔子不過曰攻乎異端斯害也已﹐子夏謂小道致遠恐泥而已﹐處之於談笑之間。而孟子乃深排峻抵﹐𨿽曰出於不得已﹐然亦辭費而力殆矣。七十子之在聖門﹐皆可與共學也﹐而未必皆可適道。由﹑求﹑商﹑賜諸子可與適道矣﹐未可與立也。可與立者﹐顏子一人而已。抑可與權乎﹖曰﹕其殆庶幾﹐未達一間耳。擇乎中庸﹐未造乎時中也﹔三月不違﹐未至於安仁也。曾子何如﹖悟道於一惟之間而臨深履薄﹐終身戒懼﹐亦庶乎其爲立也。子所雅言﹐詩書執禮而已。子以四教﹐文行忠信而已。聖道可謂簡易﹐而冉求乃自病其力之不足﹐子貢謂猶天之不可階而升﹐何哉﹖誰能出不由戶﹐何莫由斯道也﹐匹夫之愚可以與知。天何言哉﹖四時行焉﹐百物生焉﹐宜學者望道而不可及也。○蒞官爲政寬嚴孰尙﹖曰﹕張嚴之聲﹐行寬之實。政有綱﹐令有信﹐使人望風肅畏者﹐聲也。法從輕﹐賦從薄﹐使人安靜自適者﹐實也。乃若始焉玩易啟侮﹐終焉刑不勝姦﹐𨿽欲行愛人利物之志﹐吾知其有不能也。凡蒞事之始﹐不可自出意見以立科條。𨿽嘗有所受之﹐亦恐易地不便於俗也。苟人情有弗而固行之﹐終必格﹐如病其難行而中變﹐後有命令人弗信矣。故初政莫若一仍舊貫﹐如行之宜焉﹐何必攺作﹖或節目未便﹐孰察而徐更之﹐人徒見上下相安而泯不知其所自﹐不亦善乎﹖故君子視俗以施教﹐察失而後立防也。官職崇庳當安義命。自抱關擊柝以上﹐苟能官修其方﹐職思其憂﹐𨿽未著殊庸偉績﹐亦可無愧於也無負於國。若苟且以僥求幸進﹐將誰欺乎﹖居下位求應上之期會﹐則蒞事毋拘早晏也。然須羣吏咸集﹐則觀聽無疑。吏或獨抱文書以進﹐在我者固不爲其私請而曲徇。萬一小人巧設陰計﹐姑炫外以售其私﹐則瓜李何能自明﹖玆不可不防也。當官動必自防﹐凡家之器服所需﹐宜壹取諸其鄕。不得已薪蔬常用市於官下﹐亦須給納明文帳具﹐予直適平而物毋苛擇﹐庶免於悔吝。敝政有當革者﹐必審稽源委﹐如其更也﹐於公私兼利﹐夫復何疑﹖若動而利少害多﹐不若用靜吉也。舉事而人情俱順﹐上也。必不得已﹐利無十全﹐則寧詘己以求利乎人﹐毋貽害於人而求便乎己。法示防閒﹐非必盡用﹐職存臨蒞﹐安在逞威﹖但使條教章明﹐則易避而難犯。吾謹無以擾之﹐任其耕食鑿飲﹐彼此兩相忘矣。守曰牧民﹐令曰字民﹐撫養惟鈞而孳毓﹐取義尢切也。蓋求牧與芻﹐不過使飽適而無散佚耳。凡乳兒有所欲惡﹐不能自言﹐所以察其疾癢﹐時其饑飽﹐勿違其意﹐是司乳哺者責也。若保赤子﹐故縣令於民爲最親。近世長民者每立抑彊扶弱之論﹐往往所行多失之偏﹐未免富豪有辭於罰。夫彊弱何常之有﹖固有貲厚而謹畏者﹐有怙貧而亡藉者﹐當置彊弱而論曲直可也。直者伸之﹐曲者挫之﹐一當其情﹐人誰不服﹖若在事者律己不嚴而爲彊有力者所持﹐則政格不行﹐孰執其咎哉﹖君子當官任職﹐不計難易而志在必爲﹐故動而成功。小人苟祿營私﹐擇己利便而多所辟就﹐故用必敗事。仲弓問政﹐夫子告之以舉賢才。子遊宰武城﹐方扣其得人而遽以澹臺滅明對。夫邑宰之卑﹐仕非得志也﹐而聖門之教必使之以舉賢爲先﹔子遊方閒暇時已得人於察訪之熟。後世有位通顯而蔽賢﹐不與之立﹐何以逃竊位之誚哉﹖○原治帝者以道懷民﹐其治渾然而不可名也﹐故其民安之而習於相忘。王者以仁撫民﹐其治至公而無私也﹐故其民愛之而上下相樂。霸者以法齊民﹐其治假公以行其私也﹐故其民畏而相制不敢違。彊國以威劫民﹐其治無往而非私也﹐故其民怨而易於相率以爲亂。僅存之國厲民以自養﹐無復有政治也﹐故其君民相與危寄﹐惴惴然朝不謀夕矣。周之士貴以肆﹐秦之士拘且賤。士生於秦﹐士之不幸也﹐而於秦乎何益﹖以是知臯﹑夔﹑稷﹑契﹐知效忠嘉爲當然。至夏商之季﹐亦豈逢﹑幹所願哉﹖人主立政造事﹐圖惟永久則當參酌羣言﹐是之謂僉謀。智略畢達則當擇是而從﹐是之謂獨斷。若事必己出而弗加咨訪﹐乃自用也﹐謂之獨斷可乎﹖自用則小﹐最君人者之大戒也。君臣相與謀謨﹐各由其心之相契而入。文帝天資仁厚﹐聞張釋之長者之言而悅﹔景帝資稟不及﹐而晁錯術數之說得以投之。故以徳化民﹐克成刑措之風﹔以智馭物﹐循致七國之變。一言契合﹐治體以分﹐可不謹夫﹗君子之事君﹐當彌縫其闕而濟其所不逮。漢武帝好大喜功﹐方窮奢極靡﹐而公孫洪爲相﹐乃以人主病不廣大爲言﹐孟子所謂逢君之惡者歟﹖人君以至誠治天下﹐不容有一毫之僞也。僞萌於心則發於政﹐事有不可掩焉者。如病作於心而脈已形﹐飲未及醉而色已見﹐可畏也哉﹗人主之心不可有所偏倚。漢武初年獨任宰相﹐致田之專恣擅權。厥後偏信諍臣﹐致嚴﹑朱﹑吾丘﹑主父諸人交私諸侯﹐潛蘊贊訴。故曰「偏聽生姦﹐獨任成亂。」大哉﹐我宋之祖宗容受讜言﹐養成臣下剛勁之气也﹗朝廷一黜陟不當﹐一政令未便﹐則正論輻湊﹐各效其忠﹐𨿽雷霆之威不避也。漢唐惡足以語此哉﹖有過而諱言﹐適重其過﹔因言而遽攺﹐適彰其美。晉靈公冬寒而役民鑿池﹐過也﹔能聽宛春之諫而罷其役﹐後世有取焉﹐爲其能用人之善也。況不爲靈公者﹐可諱過而憚攺乎﹖舜取人爲善﹐咨四嶽﹐辟四門﹐無所不訪也。近君側之人有不待問而自言者﹐或恐其有所挾而言﹐未可遽信也﹐故必察焉。所謂好問而好察邇言是也。天下不能常治﹐有獘所當革也﹔猶人身不能常安﹐有疾所當治也。溺於宴安而因循弗革﹐是卻藥屏醫而覬疾之自愈也﹔率意更張而躁求速效﹐是雜方俱試而幸其一中也。善保家者戒興訟﹐善保國者戒用兵。訟不可長﹐訟長𨿽富家必敝﹔兵不可久﹐兵久𨿽大國必詘。理有曲直﹐有司者治之﹐曲者必受罰﹔師有曲直﹐天鑑實臨之﹐曲者必敗績。故安分守己﹐崇遜息爭﹐可以長守富也﹔飭備安邊﹐愛民惜費﹐可以長享治也。齊國嘗饑﹐孟子言於王而爲之發棠。他日饑﹐齊人望之﹐孟子忍不與復請﹐何也﹖孟子非有言責而齊王本無愛民之誠心﹐一請而偶從﹐亦覺其若蹈虎尾矣。彼受牧者恝然立視﹐矧不在其位而狃於數請﹐得不貽攘臂之誚哉﹖以孟子切於濟民﹐且未免避遠形迹。人君不能捨己從人﹐則無望乎嘉言之罔伏也。進危言於平治之世﹐明主不可易之以爲過計也。齊威侯不說扁鵲有疾當治之言﹐逮至疾深﹐彼則望之而走矣。圖治者其毋忽乎思患豫防之戒哉﹗四方有敗﹐當國者諱言﹐猶赤子受病﹐保母爲之掩覆也。故禍幾始作﹐當杜其萌﹔疾證方形﹐當絕其根。諱亂而不早治者﹐危其國﹔諱病而不亟療者﹐亡其身。○評古季氏將伐顓臾﹐由﹑求同見而請問焉。夫子未答而獨呼求以責之﹐蓋主是役者﹐求也。求因聞持危扶顚之戒而後獨陳夫近費當取之說﹐夫子何以逆知其主是役哉﹖爲兵謀者先聚斂聖門﹐嘗鳴鼓以聲求之罪矣。然則子路不與謀歟﹖曰﹕不與謀則不同請矣。蓋求實倡而由和之也﹐宜夫子並目之爲具臣也。不仁者不可以久處約﹐爲其好勇而疾貧﹐易於爲亂也。然則如之何﹖王者制民之產使有常業﹐則不至於久處約矣。彼有仰事俯育之資﹐𨿽使不仁且勇﹐非迫於貧之可疾﹐肯捐所愛而爲亂乎﹖孟子不肯枉尺直尋﹐及說時君則每因其所好而進說﹐何也﹖功利之與仁義猶水火之相反﹐不乘其所樂聞而巽入之﹐則正論難以動其聽也。他日語齊王﹐方問以四境不治﹐則遽顧左右而言他矣。不仁者可與言哉﹖齊梁之君﹐地醜徳齊。孟子以仁義遊於其間﹐幸其聽用﹐則皆可以澤民也。卒乃謂齊王足用爲善﹐至梁惠則以不仁斥之﹐非有適莫也﹐志莫患乎自滿而惟虛可以受人。梁惠自矜其於國盡心而齊宣猶能謂吾忄昏不敏﹐取齊棄梁於此乎決矣。然而卒無成功者﹐天也。孟子亦自嘆夫天未欲平治也。滕文公服膺孟子之教講明﹐凡一再而行之身﹐措之國者﹐已有餘用。民之被澤未也﹐而仁心仁聞已達乎四境﹐賢者聞風而悅之﹐許行自楚往﹐陳相自宋往﹐何其速哉﹗信乎饑渴者易爲飲食也。梁襄﹐惠王之嗣也﹐孟子鄙之﹐謂望之不似人君。齊王之子亦人子也﹐孟子一望見之頃﹐則興喟然之嘆﹐爲大哉之稱。於此亦可見取齊棄梁之意也。什一﹐中制也﹐三代共之。由春秋至戰國﹐良法廢格而取民出於私意久矣。戴盈之欲復什一而未能﹐無勇也﹔白圭欲二十而取一﹐過猶不及也。唐杜佑建省官之議﹐上稽有虞之制﹐疾當時諸曹列寺官名之重復也。今六部長貳並制而諸司各具郎員﹐卿監與少皆除而丞屬亦俱充備。方之古制﹐冗不亦甚乎﹖是又杜佑之所未見也。先儒論本朝兵制之善﹐謂天下之兵本於樞密﹐有發兵之權而無握兵之重﹐京師之兵總於三帥﹐有握兵之重而無發兵之權﹐意深矣遠矣。歷數百年而無兵患﹐可爲法於天下後世﹐愈久而愈無獘也。古稱將帥﹐名號一也﹐今日之制實則異焉。將所以握兵﹐諸軍統制﹑統領﹑正副將是也。帥所以禦將﹐諸道制置經略安撫﹑知州帶節制是也。體統相維﹐上下相制﹐朝廷遠慮過於前代矣。租賦﹐田桑所出也﹐自禹定制﹐不使貢其所無。今之取民視古什一﹐何啻數倍矣﹐谷帛之外又折估而使輸錢焉。夫民不能自鼓鑄也﹐使捐其所有﹐損所直以就所售﹐吏之不良又先期以趣之﹐斯民益不堪命也。古者山虞不賦魚鱉﹐川衡不貢材木﹐先王卹民之意槪可識矣。朝廷責守令以惠養﹐徳意美矣。近制郡守更代﹐以財計虧盈爲殿最。於是常賦之在邑者﹐郡皆掩取不遺﹐而督迫於縣者日急。令亡所從出則又苛責於民﹐是澤上壅而害流於下也。法不良而欲美意之行﹐難矣﹗○用人使人當用其所長而略其所短﹐則無棄才。事上當度己量力以肅共王命﹐則無敗事。責人以其所不能﹐是使馬代耕也﹔彊己才之所不逮﹐是行舟於陸也。虞朝九官各因能任職而終身不易﹐後世庸才不量能否而俾更九職之事﹐以此責治﹐不亦難乎﹖而況鮮同寅協恭之誠﹐無率作興事之志﹖蓋由朝除夕攺之不常﹐考績黜陟之法廢也。朝廷需賢以爲用﹐常患乎欲用而無才。人才修飭以待用﹐每厄於無路以自進。蓋賢否之不辧則銓曹資格病之也﹐奔競者得志則廟堂聽察不廣也。上下相求﹐兩不相值﹐欲賢才不遐遺﹐官職無曠弛﹐得乎﹖州縣置學以教養人才﹐美意也。設教官之科而許人求試﹐是使人之好爲人師也。師嚴然後道尊﹐顧未能無患失之念﹐惡在其爲尊乎﹖君子小人互相指爲朋黨﹐辧之不早則君子常被誣而小人常得志也。先儒有言曰「君子至公引類﹐小人徇私立黨。」善夫爲國者﹐知所以扶植善類而不爲惡黨所傾﹐其庶幾矣。何代不生賢﹐𨿽戰國之世﹐未嘗無也﹐而曷爲不能致治﹖魯之使樂正子爲政也﹐用未必專也﹔宋使薛居州在王所也﹐愛莫助之也。滕將行王政而選擇使畢戰也﹐國褊小而無得展布也﹐甚至居位而言不見用﹐在下而上不見知﹐如齊之氐蛙﹑孔距心者﹐若之何而能致治哉﹖故君臣相得﹐古今所難也。○止獘甚矣風俗侈靡而法禁不行也。泥金以飾服玩﹐而山澤之產毛矣﹔銷錢以爲器具﹐而鼓鑄之利蠹矣。京都列肆﹐日價相誇﹐遠方何禁焉﹖王公戚裏﹐時尙競新﹐士庶何責焉﹖法行而後化流﹐皆當自近始也。冠昏喪祭﹐民生日用之禮﹐不可苟也。在上莫爲之制節而一聽俚俗之自爲﹐鄙陋不經甚矣。考古酌今﹐著爲彜典﹐頒之四方﹐以革猥習﹐是當今之急務也。三代盛時﹐民徳歸壹﹐農祥祈報而已。今也祠社非時﹐率斂徵醵﹐急於官府﹐是以丰年常若不給﹐一遇饑歉則流亡矣。上之教不明﹐下由之而莫知悔也﹐勿之何而使斯民之富庶也﹖自左道亂俗﹐有茹蔬雜聚而生廢人理者﹔自妖巫惑眾﹐有病不醫藥而死非正命者。準之法令﹐皆殺無赦。今愚迷誑誘﹐壁掛空文而刑戮不加焉﹐何以革其非而導之歸正歟﹖國匱民貧﹐莫今爲甚矣。寺觀塔廟崇建未已也﹐乃曰人自樂施﹐非欺罔乎﹖爲國者藏富於民﹐今乃潛耗民力﹐竭國本矣。上之人宜亟爲禁止也﹐況有導之者乎﹖古者禁人羣飲﹐今榷酤牟利﹐設法以誘其來﹐惟恐其不酣醉也。古者制民常產﹐今民自有田﹐州縣利於稅契﹐惟恐其不貿易也。富教大略如此﹐欲風俗還醇﹐不可得也。

