勸忍百箴

﹝元﹞許名奎

序一

予讀唐史﹐見髙宗幸張公藝家﹐問其九世不分之狀﹐書忍字百餘以對﹐於是興感。嗟乎﹐人爲血气所使﹐至於凶於而身害於而家何限﹖昔成王之命君陳曰「必有忍其乃有濟﹐有容徳乃大。「孔子曰「小不忍則亂大謀。「叔孫豹之慨季孫﹐其禦者曰「魯以相忍爲國。「趙襄子曰「以能忍恥庶無害。「趙宗平馭吏醉污丞相車茵當斥﹐丙吉曰「西曹第忍之。「柳玭《家訓》曰「肥家以忍順。「杜牧之《遺興詩》曰「忍過事堪喜。「司空圖曰「忍字敵災星。「《說苑叢談》云「能忍恥者安﹐能忍辱者存。「呂存仁亦云「忍詬二字﹐古之格言﹐學者可以詳思而致力。「然則忍之一字﹐自宰相至於士庶﹐人皆當以此爲藥石。予自壯至老﹐以賤且貧﹐故受侮於人屢矣。復思前哲有「徳量自隱忍中大「之語﹐益自勉勵﹐逆來順受﹐不與物競﹐因作《勸忍百箴》﹐願與天下共之。每箴皆事爲之句﹐入經出史﹐各有考據。公卿大夫四民十等﹐家置一本﹐朝夕看閱﹐亦足少補徳量之萬一﹐毋忽幸甚﹗

時至大三年良月吉旦四明梓碧山人許名奎敍

序二

四明梓碧山人許名奎著《勸忍百箴》四卷。考注者爲上竺前堂芳林釋覺澄﹐不知何時人。其書刻於萬曆甲春。余所得爲司禮監本。楊升庵《丹鉛雜錄》著之﹐顧誤名奎鄞。《藝文志》旣誤列許氏爲朱明時人﹐又訛「勸忍「爲「勤忍「﹐由於末見原書也。考山人自序作於至大三年﹐爲元武宗時。範氏天一閣有其書。惜山人生平無可稽﹐然受而讀之﹐淹貫經史﹐洞達事理﹐每箴以「可不忍歟「終﹐使人惕然憬然。有則攺之﹐無則加勉﹐誠有心人也。夫忍字從刃從心﹐謂心堅而能決絕也。《說文》﹕「忍﹐能也。「《廣雅﹔釋言》﹕「耐也。「凡堅而能上下日容忍﹐堅而能行日彊忍。容忍仁也﹐彊忍義也﹐殘忍則不仁不義矣。《荀子﹔儒效》篇﹕「志忍私然後能公﹐行忍性情然後修。「注﹕忍﹐謂矯其性也。《呂覽﹔去私》》篇﹕「忍所私以行大義。「《晉語》﹕「以忍去過。「注﹕以義斷也。要之非存仁義之心者不能忍也。道家言忍爲多﹐儒家言忍爲少﹐魯以相忍爲國﹐孔子於季氏舞八佾曰「是可忍也﹐孰不可忍也﹗「反之﹐卽小不忍則亂大謀之意。吾向以爲天下事有可忍者﹐有不可忍者﹐匹夫崗辱﹐拔劍而起﹐挺身而鬥爭﹐此可忍而不忍者也。富貴不能淫﹐貧賤不能移﹐威武不能屈﹐此其所挾持者甚大﹐所謂堅而能正也。忍與不忍﹐斷之於義可矣。豈忍而與之終古乎﹖則又所謂堅而能行矣。山人《百箴》﹐因物付物﹐悉取其當。生與死較﹐利與害權﹐福與禍衡﹐喜與怒稱﹐小之一身﹐大之天下國家﹐無所不包﹐鑑往知來﹐然後可以臨大事決大疑。前乎山人者﹐吾有取於楊誠齋之《易傳》﹔後乎山人者﹐吾有取乎劉念臺之《人譜》。合是書而三之﹐以矯其性﹐亦庶幾可以寡過矣。君子之於世也﹐亦時中而已矣。時當末至﹐進徳修業﹐終日乾乾﹐進退得喪﹐無失其正。及時旣至﹐發於事業﹐美在其中﹐以厚徳載物之身﹐支玄黃天地之局﹐剝極而復﹐無平不陂矣。若《賈子﹔道儒篇》所云「惻隱憐人謂之慈﹐反慈爲忍。「彼反慈者﹐其亦知存亡之道乎﹖余旣有感於時﹐因重刻許氏《勸忍百箴》而縱論之如此。

民國二十九年一月後學張壽鏞序

言之忍第一恂恂便便﹐侃侃誾誾﹐忠信篤敬﹐盍書諸紳。訥爲君子﹐寡爲吉人。

亂之所生也﹐則言語以爲階﹔口三五之門﹐禍由此來。

《書》有起羞之戒﹐《詩》有出言之悔﹐天有捲舌之星﹐人有緘口之銘。

白珪之玷尙可磨﹐斯言之玷不可爲。齒頰一動﹐千駟莫追。噫﹐可不忍歟﹗

气之忍第二燥萬物者﹐莫﹡乎火﹔撓萬物者﹐莫疾乎風。風與火值﹐扇炎起凶。

气動其心﹐亦蹶亦趨﹐爲風爲大﹐如韝鼓鑪。養之則爲君子﹐暴之則爲匹夫。

一朝之忿﹐忘其身以及其親﹐非惑歟﹖噫﹐可不忍歟﹗

色之忍第三

桀之亡﹐以妹喜﹔幽之滅﹐以褒姒。

晉之亂﹐以驪姬﹔吳之禍﹐以西施。

漢成溺﹐以飛燕﹐披香有「禍水「之譏。

唐祚中絕於昭儀﹐天寶召寇於貴妃。

陳候宣淫於夏氏之室﹐宋督目逆於孔父之妻﹐敗國亡家之事﹐常與女色以相隨。

伐性斤斧﹐皓齒蛾眉﹔毒藥猛獸﹐越女齊姬。枚生此言﹐可爲世師。噫﹐可不忍歟﹗

酒之忍第四禹惡旨酒﹐儀狄見疏。周誥剛制﹐羣飲必誅。

窟室夜飲﹐殺鄭大夫。勿誇鯨吸﹐甘爲酒徒。

布爛覆瓿﹐箴規凜然﹔糟肉堪久﹐狂夫之言。

司馬受陽谷之愛﹐適以爲害﹔灌夫罵田蚡之坐﹐自貽其禍。噫﹐可不忍歟﹗

聲之忍第五惡聲不聽﹐淸矣伯夷﹔鄭聲之放﹐聖矣仲尼。

文侯不好古樂﹐而好鄭衛﹔明皇不好奏琴﹐乃取羯鼓以解穢。𨿽二君之皆然﹐終貽笑於後世。

霓裳羽衣之舞﹐玉樹後庭之曲﹐匪樂實悲﹐匪笑實哭。

身享富貴﹐無所用心﹔買妓教歌﹐日費萬金﹔妖曲末終﹐死期已臨。噫﹐可不忍歟﹗

食之忍第六飲食﹐人之大欲﹐末得飲食之正者﹐以饑渴之害於口腹。人能無以口腹之害爲心害﹐則可以立﹐身而遠辱。

黿羹染指﹐子公禍速﹔羊羹不徧﹐華元敗衄。

覓炙不與﹐乞食目癡﹐劉毅末貴﹐羅友不羈。

捨爾靈龜﹐觀我朵頤。飲食之人﹐則人賤之。噫﹐可不忍歟﹗

樂之忍第七音聾色盲﹐馳騁發狂﹐老氏預防。

朝歌夜弦﹐三十六年﹐贏氏無傳。

金穀歡娛﹐寵專綠珠﹐石崇被誅。

人生幾何﹐年不滿百﹔天地逆旅﹐光陰過客﹔若不自覺﹐恣情取樂﹔樂極悲來﹐秋風木落。噫﹐可不忍歟﹗

權之忍第八子孺避權﹐明哲保身﹔楊李弄權﹐誤國殄民。

蓋權之於物﹐利於君﹐不利於臣﹐利於分﹐不利於專。

惟彼愚人﹐招權入已﹐炙手可熱﹐其門如市﹐生殺予奪﹐目指气使﹐萬夫脇息﹐不敢仰視。

蒼頭廬兒﹐虎而加翅﹐一朝禍發﹐迅雷不及掩耳。

李斯之黃犬誰牽﹐霍氏之赤族奚避﹖噫﹐可不忍歟﹗

勢之忍第九迅風駕舟﹐千里不息﹔縱帆不收﹐載胥及溺。

夫人之得勢也﹐天可梯而上﹔及其失勢也﹐一落地千丈。朝榮夕悴﹐變在反掌。炎炎者滅﹐隆隆者絕。觀雷觀火﹐爲盈爲實﹐實天收其聲﹐地藏其熱。髙明之家﹐鬼瞰其室。噫﹐可不忍歟﹗

貧之忍第十無財爲貧﹐原憲非病﹔鬼笑伯龍﹐貧窮有命。造物之心﹐以貧試士﹐貧而能安﹐斯爲君子。民無恆產﹐因無恆心﹐不以其道得之﹐速奇禍於千金。噫﹐可不忍歟﹗

富之忍第十一富而好禮﹐孔子所誨﹔爲富不仁﹐孟子所戒。蓋仁足以長福而消禍﹐禮足以守成而防敗。

怙富而好淩人﹐子羽已窺於子皙﹔富而不驕者鮮﹐史魚深警於公叔。

慶封之富非賞實殃﹐晏子之富如帛有幅﹐

去其驕﹐絕其吝﹐懲其忿﹐窒其欲﹐庶幾保九疇之福。噫﹐可不忍歟﹗

賤之忍第十二人生貴賤﹐各有賦分﹔君子處之﹐遁世無悶。

龍陷泥沙﹐花落糞混﹔得時則達﹐失時則困。

步騭甘受徵羌席地之遇﹐宗愨豈較鄕豪粗食之羞。

買臣負薪而不恥﹐王猛鬻畚而無求。苟充詘詘而隕獲﹐數子奚望於公侯。噫﹐可不忍歟﹗

貴之忍第十三貴爲王爵﹐權出於天﹔洪範五福﹐貴獨不言。朝爲公卿﹐暮爲匹夫。橫金曳紫﹐志滿气粗﹔下獄投荒﹐布褐不如。

蓋貴賤常相對待﹐禍福視謙與盈。鼎之覆﹡﹐以徳薄而任重﹔解之致寇﹐實自招於負乘。

訟之﹡帶﹐不終朝而三褫﹔孚之翰音﹐凶於天之躐登。靜言思之﹐如履薄冰。噫﹐可不忍歟﹗

寵之忍第十四嬰兒之病傷於飽﹐貴人之禍傷於寵。龍陽君之泣魚﹐黃頭郎之入夢。董賢令色﹐割袖承恩﹐珍禦貢獻﹐盡入其門。堯禪末遂﹐要領已分。

國忠娣妹﹐極貴絕倫﹔少陵一詩﹐畫圖麗人﹔魚陽兵起﹐血污遊魂。

富貴不與驕奢期﹐而驕奢至﹔驕奢不與死亡期﹐而死亡至。思魏牟之諫﹐穰侯可股栗而心悸。噫﹐可不忍歟﹗

辱之忍第十五能忍辱者﹐必能立天下之事。圯橋匍匐取履﹐而子房韞帝師之智﹔市人笑出胯下﹐而韓信負侯王之器。

死灰之溺﹐安同何羞﹔廁中之簀﹐終爲應侯。蓋辱爲伐病之毒藥﹐不瞑眩而曷瘳。

故爲人結襪者廷尉﹐唾面自漧者居相位。噫﹐可不忍歟﹗

安之忍第十六宴字鴆毒﹐古人深戒﹔死於逸樂﹐又何足怪。飽食無所用心﹐則寧免博奕之尢﹔逸居而無教﹐則又近於禽獸之憂。

故玄徳涕流髀肉﹐知終老於斗蜀﹔士行日運百甓﹐習壯圖之筋力。

蓋太極動而生陽﹐人身以動爲主。戶樞不蠹﹐流水不腐。噫﹐可不忍歟﹗

危之忍第十七圍棋制淝水之勝﹐單騎入回紇之軍。此宰相之雅量﹐非元帥之輕身。蓋安危末定﹐勝負末決﹐帳中倉皇﹐則麾下气懾﹐正所以觀將相之事業。

浮海遇風﹐色不變於張融﹔亂兵掠射﹐容不動於庾公。蓋鯨濤澎湃﹐舟楫寄家﹔白刃蜂舞﹐節制誰從。正所以試天下之英雄。噫﹐可不忍歟﹗

忠之忍第十八事君盡忠﹐人臣大節﹔苟利社稷﹐死生不奪。杲卿之罵祿山﹐痛不知於斷舌﹔張巡之守瞧陽﹐烹不憐於愛妾。

養子環丸而侮罵﹐眞卿誓死於希烈。忠肝義膽﹐千古不滅。在地則爲河嶽﹐在天則爲日月。

髙爵重祿﹐世受國恩。一朝難作﹐賣國圖身。何面日以對天地﹐終受罰於鬼神。昭昭信史﹐書曰叛臣。噫﹐可不忍歟﹗

孝之忍第十九父母之恩與天地等。人子事親﹐存乎孝敬﹐怡聲下气﹐昏定晨省。

難莫難於舜之爲子﹐焚廩掩井﹐欲置之死﹐耕於歷山﹐號泣而已。

冤莫冤於申生伯奇﹐父信母讒﹐命不敢違。祭胡爲而地墳﹐蜂胡爲而在衣﹖

蓋事難事之父母﹐方見人子之純孝。愛惡不當疑﹐曲直何敢較﹖

爲子不孝﹐厥罪非輕。國有刀鋸﹐天有雷霆。噫﹐可不忍歟﹗

仁之忍第二十仁者如射﹐不怨勝已﹔橫逆待我﹐自反而已。夫子不切齒於桓﹡三害﹐孟子不芥蒂於臧倉之毀。人欲萬端﹐難滅天理。

彼以其暴﹐我以吾仁﹔齒剛易毀﹐舌柔獨存。

彊怒而行﹐求仁莫近﹔克已爲仁﹐請服斯訓。噫﹐可不忍歟﹗

義之忍第二十一義者﹐宜也。以之制事﹐義所當爲﹐𨿽死不避﹔義所當誅﹐𨿽親不庇﹔義所當舉﹐𨿽仇不棄。

李篤忘家以救張儉﹐祈奚忘怨而進解狐。

呂蒙不以鄕人幹令而不戳﹐孔明不以愛客敗績而不誅。

叔向數叔魚之惡﹐實遺直也﹔石﹡行石厚之戮﹐其滅親乎﹖

當斷不斷﹐是爲懦夫。勿行不義﹐勿殺不幸。噫﹐可不忍歟﹗

禮之忍第二十二天理之節文﹐人心之檢制。出門如見大賓﹐使民如承大祭。當以敬爲主﹐非一朝之可廢。

﹡﹡屈於宣子之恭敬﹐漢兵弭於魯城之守禮。

郭泰識茅容於避雨之時﹐晉臣知冀缺於耕之際。

季路結纓於垂死﹐曾子易簀於將斃。噫﹐可不忍歟﹗

智之忍第二十三樗裏﹑晁錯俱稱智囊﹐一以滑稽而全﹐一以直義而亡。

蓋人之不可智用之﹐過則怨集而禍至。故寧武之智﹐仲尼稱美﹔智不如葵﹐鮑莊斷趾。

士會以三掩人於朝﹐而杖其子﹔聞一知十之顏回﹐隱於如愚而不誡。噫﹐可不忍歟﹗

信之忍第二十四自古皆有死﹐民無信不立。尾生以死信而得名﹐解楊以承信而釋劫。

範張不爽約於雞黍﹐魏侯不失信於田獵。

世有薄俗﹐口是心非。頰舌自動﹐肝膈不知。敢怨之道﹐種禍之基。誑楚六里﹐勿效張儀﹔朝濟夕版﹐曲在晉師。噫﹐可不忍歟﹗

喜之忍第二十五喜於問一得之﹐子禽見錄於魯論﹔喜於乘桴浮海﹐見誚於孔門。

三仕無喜﹐長者子文﹔沾沾自喜﹐爲竇王孫。

捷至而喜窺安石﹐公輔之器﹔捧檄而喜知毛義﹐養親之志。

故量有淺深﹐气有盈縮﹔易淺易盈﹐小人之腹。噫﹐可不忍歟﹗

怒之忍第二十六怒爲東方之情而行陰賊之气﹐裂人心之大和﹐激事物之乖異﹐若火焰之不撲﹐期燎原之可畏。

大則爲兵爲刑﹐小則以斗以爭。太宗不能忍於蘊古﹑祖尙之戮﹐髙祖乃能忍於假王之請﹑桀紂之稱。

呂氏幾不忍於嫚書之罵﹐調樊噲十萬之橫行。

故上怒而殘下﹐下怒而犯上。怒於國則干戈日侵﹐怒於家則長幼道喪。

所以聖人有忿思難之誡﹐靖節有徒自傷之勸。惟逆來而順受﹐滿天下而無怨。噫﹐可不忍歟﹗

疾之忍第二十七六气之淫﹐是生六疾。愼於末萌﹐乃眞藥石。

曾調攝之不謹﹐致寒署之爲釁。藥治之而反疑﹐巫眩之而深信。卒陷枉死之愚﹐自背聖賢之訓。

故有病則學乖崖移心之法﹐末病則守嵇康養生之論。

勿待二豎之膏肓﹐當恩愛我之疾痰。噫﹐可不忍歟﹗

變之忍第二十八志不懾者﹐得於預備﹔膽易奪者﹐驚於猝至。

勇者能搏猛獸﹐遇蜂蠆而卻走﹔怒者能破和壁﹐聞釜破而失色。

桓溫一來﹐坦之手板顚倒﹔愛有謝安﹐從容與之談笑。

郭晞一動﹐孝徳彷徨無措﹔亦有秀實﹐單騎入其部伍。

中書失印﹐裴度端坐﹔三軍山呼﹐張泳下馬。噫﹐可不忍歟﹗

侮之忍第二十九富侮貧﹐貴侮賤﹐彊侮弱﹐惡侮善﹐壯侮老﹐勇侮懦﹐邪侮正﹐眾侮寡﹐世之常情﹐人之通患。

湯事葛﹐文王事昆夷﹐是謂忍侮於小。太王事匈奴﹐勾踐事吳﹐是謂忍侮於大。忍侮於大者無憂﹐忍侮於小者不敗。當屏气於侵殺﹐無動色於睚眥。噫﹐可不忍歟﹗

謗之忍第三十謗生於﹡﹐亦生於忌。求孔子於武叔之咳唾﹐則孔子非聖人﹔問孟軻於臧倉之齒頰﹐則孟子非仁義。

黃金﹐王吉之衣囊﹔明珠﹐馬援之薏苡。以盜嫂污無兄之人﹐以笞舅誣娶孤女之士。

彼何人斯﹐面人心狗。荊﹡滿懷﹐毒蛇出口。投畀豹虎﹐豹虎不受。人禍天刑﹐彼將自取。我無愧怍﹐何慊之有。噫﹐可不忍歟﹗

譽之忍第三十一好譽人者諛﹐好人譽者愚。誇燕石爲瑾瑜﹐詫魚目爲驪珠。

尊桀爲堯﹐譽跖爲柳。愛憎奪其志﹐是非亂其口。

世有伯樂﹐能品題於良馬﹔豈伊庸人﹐能定駑驥之價。

古之君子﹐聞過則喜。好面譽人﹐必好背毀。噫﹐可不忍歟﹗

諂之忍第三十二上交不諂﹐知幾其神。巧言令色﹐見謂不仁。

孫弘曲學﹐長孺百折﹐蕭誠軟美﹐九齡謝絕。

郭霸嘗元忠之便液﹐之問奉五郎之溺器。朝夕挽公主車之履溫﹐都堂拂宰相須之丁渭。節之簡冊﹐千古有愧﹐噫﹐可不忍歟﹗

笑之忍第三十三樂然後笑﹐人乃不厭。笑不可測﹐腹中有劍。

𨿽一笑之至微﹐能召禍而遺患。齊妃嗤跛而郤克師興﹐趙妾笑﹡而平原客散。

蔡謨結怨於王導﹐以犢車之輕詆﹔子儀屏去左右﹐防鬼貌之盧杞。

人世碌碌﹐準無可鄙。馮道兔園策﹐師徳田舍子。噫﹐可不忍歟﹗

妒之忍第三十四君子以公義勝私欲﹐故多愛﹔小人以私心蔽公道﹐故多害。多愛﹐則人之有技若已有之﹔多害﹐則人之有技﹡疾以惡之。

士人入朝而見嫉﹐女子入宮而見妒。漢宮興人彘之悲﹐唐殿有人貓之懼。

蕭繹忌才而藥劉遴﹐隋士忌能而刺穎達。僧虔以拙笑之字而獲免﹐道衡以燕泥之詩而被殺。噫﹐可不忍歟﹗

忽之忍第三十五勿謂小而弗戒﹐潰堤者蟻﹐螫人者蠆。

勿謂微而不防﹐疽根一粟﹐裂肌腐腸。

患嘗消於所愼﹐禍每生於所忽。與其贊賞於焦頭爛額﹐孰若受諫於徙薪曲突﹐噫﹐可不忍歟﹗

忤之忍第三十六馳馬碎寶﹐醉燒金帛﹐裴不譴吏﹐羊不罪客。

司馬行酒﹐﹡遐墜地。推牀脫幘﹐謝不瞋系。訴事呼如周﹐宗周不以諱。是何觸觸生﹐姓名俱攺避﹖

蓋小之事大多忤﹐貴之視賤多怒。古之君子﹐盛徳弘度﹐人有不及﹐可以情恕。噫﹐可不忍歟﹗

仇之忍第三十七血气之初﹐寇仇之根。報冤復仇﹐自古有聞﹐不在其身﹐則在子孫。人生世間﹐愼勿構冤。小吏辱秀﹐中書憾潘。誰謂李陸﹐忠州結歡﹖

霸陵尉死於禁夜﹐庾都督奪於鵝炙。一時之忿﹐異日之禍。

張敞之殺絮舜徒﹐以五日京兆之忿﹔安國之釋田甲﹐不念死灰可溺之恨。

莫慘乎深文以致辟﹐莫難乎以徳而報怨。君子長者﹐寬大樂易﹐恩仇兩忘﹐人已一致。無林甫夜徒之疑﹐有廉藺交歡之喜。噫﹐可不忍歟﹗

爭之忍第三十八爭權於朝﹐爭利於市﹐爭而不已﹐﹡不畏死。

財能得人﹐亦能害人。人曷不悟﹐至於喪身。權可以寵﹐亦可以辱。人胡不思﹐爲世大﹡﹖

達人遠見﹐不與物爭。視利猶糞土之污﹐視權猶鴻毛之輕。污則欲避﹐輕則易棄。避則無憾於人﹐棄則無累於已。噫﹐可不忍歟﹗

欺之忍第三十九郁陶思君﹐象之欺舜。校人烹魚﹐子產遽信。

趙髙鹿馬﹐廷齡羨余。以愚其君﹐只以自愚。丹書之惡﹐斧鋮之誅。

不忍絲髮欺君。欺君﹐臣子之大罪。二子之言﹐千古明誨。

人固可欺﹐其如天何﹗暗室屋漏﹐鬼神森羅。作僞心勞﹐成少敗多。

鳥雀至微﹐尙不可欺。機心一動﹐末彈而飛。人心叵測﹐對面九疑。欺罔逝陷﹐君子先知。波遁邪淫﹐情見乎辭。噫﹐可不忍歟﹗

淫之忍第四十淫亂之事﹐易播惡聲。能忍難忍﹐謚之曰貞。

路同女宿﹐至明不亂﹔鄰女夜奔﹐執燭待旦。

宮女出賜﹐如在帝右。面閣十宵﹐拱立至曉。

下惠之介﹐魯男之潔。日磾彥回﹐臣子大節。百世之下﹐尙鑑風烈。噫﹐可不忍歟﹗

懼之忍第四十一內省不疚﹐何憂何懼﹖見理旣明﹐委心變故。

中水舟運﹐不諂河伯。霹靂破柱﹐讀書自若。

何潛心於《太玄》》﹐乃驚遽而投閣。故當死生患難之際﹐見平生之所學。噫﹐可不忍歟﹗

好之忍第四十二楚好細腰﹐宮人餓死。吳好劍客﹐民多瘡﹡。

好酒好財好琴好笛好馬好鵝好鍛好屐﹐凡此眾好﹐各有一失。人惟好學﹐於已有益。

有失不戒﹐有益不勸﹐玩物喪志﹐人之通患。噫﹐可不忍歟﹗

惡之忍第四十三凡能惡人﹐必爲仁者。惡出於私﹐人將仇我。

孟子惡我﹐乃眞藥石。不以爲怨﹐而以爲徳。

南夷之竄﹐李平廖立﹔隕星訃聞﹐二子涕泣。

愛其人者﹐愛及屋上烏﹔憎其人者﹐憎其儲胥。

鷹化爲鳩﹐猶憎其眼。疾之已甚﹐害幾不免。

仲弓之弔張讓﹐林宗之慰左原﹐致惡人之感徳﹐能滅禍於他年。噫﹐可不忍歟﹗

勞之忍第四十四有事服勞﹐弟子之職。我獨賢勞﹐敢形辭色。

《易》稱勞謙﹐不伐終吉。顏無施勞﹐服贗勿失。

故黽勉從事﹐不敢告勞﹐周人之所以事君﹔惰農自安﹐不昏作勞﹐商盤所以訓民。

疾驅九折﹐爲子贛之忠臣﹔負來百里﹐爲子路之養親。噫﹐可不忍歟﹗

苦之忍第四十五漿酒藿肉﹐肌丰體便。目厭粉黛﹐耳溺管弦。此樂何極﹖是有命焉。

生不得志﹐攻苦食淡﹔孤臣孽子﹐臥薪嘗膽。

貧賤患難﹐人情最苦。子卿北海之上牧羝﹐重耳十九年之羈旅。呼吸生死﹐命如朝露。

飯牛至晏﹐襦不蔽﹡﹔牛衣臥疾﹐泣與妻決。天將降大任於斯人﹐必先鋨其體而乏其身。噫﹐可不忍歟﹗

儉之忍第四十六以儉治身﹐則無憂﹔以儉治家﹐則無求。人生用物﹐各有天限。夏澇太多﹐必有秋旱。

瓦鬲進煮粥﹐孔子以爲厚﹔平仲祀先人﹐豚肩不掩豆。季公庾郎﹐二韭三韭。

脫粟布被﹐非敢爲詐﹔蒸豆菜菹﹐勿以爲訝。食錢一萬﹐無乃太過。噫﹐可不忍歟﹗

貪之忍第四十七貪財曰﹡﹐貪食曰餮。舜去四凶﹐此居其一。

﹡如打五鼓﹐謝令推不去。如此政聲﹐實﹡眾怒。

口稱夷齊﹐心懷盜跖。產隨官進﹐財與位積。遊道聞魏人之劾﹐寧不有﹡於面目。噫﹐可不忍歟﹗

躁之忍第四十八養气之學﹐戒乎躁急。刺卵擲地﹐逐蠅棄筆。錄詩誤字﹐嚙臂流血。覘其平生﹐豈能容物。

西門佩韋﹐惟以自戒。彼美劉寬﹐翻羹不怪。

震爲決躁﹐巽爲躁卦。火盛東南﹐其性不耐。雷動風撓﹐如鼓鑪﹡。大盛則衰﹐不耐則敗。一時之躁﹐噬臍之悔。噫﹐不可忍歟﹗

虐之忍第四十九不教而殺﹐孔謂之虐。漢唐酷吏﹐史書其惡。

寧成乳虎﹐延年屠伯。終破南陽之家﹐不逃嚴母之責。懇懇用刑﹐不如用恩﹔孳孳求姦﹐不如禮賢。

凡爾有官﹐師法循良。垂芳百世﹐召杜龔黃。噫﹐可不忍歟﹗

驕之忍第五十金玉滿堂﹐莫之能守。富貴而驕﹐自遺其咎。

諸侯驕人則失其國﹐大夫驕人則失其家。魏侯受田子方之教﹐不敢以富貴而自多。

蓋惡終之釁﹐兆於驕誇﹔死亡之期﹐定於驕奢。先哲之言﹐如不聽何﹗

昔賈思伯傾身禮士﹐客怪其謙。答以四字﹐衰至便驕。斯言有味。噫﹐可不忍歟﹗

矜之忍第五十一舜之命禹﹐汝雅不矜。說告髙宗﹐戒以矜能。聖君賢相﹐以此相規。人寸善﹐矜則失之。

問徳政而對以偶然之語﹐問治狀而答以王生之言。三帥論功﹐皆曰﹕臣何力之有焉。爲臣若此﹐後也稱賢。

文欲使屈宋衙官﹐字欲使羹之北面﹐若杜審言名爲虛言。噫﹐可不忍歟﹗

侈之忍第五十二天賦於人﹐名位利祿﹐莫不有數。人受於天﹐服食器用﹐豈宜過度。樂極而悲來﹐禍來而福去。

行酒斬美人﹐錦幛五十里﹐不聞百年之石氏﹔人乳爲蒸豚﹐百婢捧食器﹐待詫一時之武子。史傳書之﹐非以爲美﹐以警後人﹐戒此奢侈。

居則歌童舞女﹐出則摩﹡結駟。酒池肉林﹐淫窟屠肆。三辰龍章之服﹐不雨而澑之第。

廝養傅翼之虎﹐皂隸人立之﹡僭似王侯﹐薰炙天地。

鬼神害盈﹐奴輩到財。巢覆卵破﹐悔何及哉﹗噫﹐可不忍歟﹗

勇之忍第五十三暴虎馮河﹐聖門不許﹔臨事而懼﹐夫子所與。

黝之與捨﹐二子養勇﹐不如孟子﹐其心不動。

故君子有勇而無義﹐爲亂﹔小人有勇而無義﹐爲盜。聖人格言﹐百世詔誥。噫﹐可不忍歟﹗

直之忍第五十四晉有伯宗﹐直言致害﹔𨿽有賢妻﹐不聽其戒。

札愛叔向﹐臨別相勸﹔君子好直﹐思免於難。直哉史魚﹐終身如﹡。以屍諫君﹐𨿽死不死。夫子稱之﹐聞者興起。

時有污隆﹐直道不客。曲而如鉤﹐乃得封侯。直而如弦﹐死於道邊。枉道事人﹐隳名喪節﹔直道事人﹐身嬰本鐵。噫﹐可不忍歟﹗

急之忍第五十五事急之弦﹐制之於權。傷胸捫足﹐盜印追賊。誑梅止渴﹐扶背誤敵。

判生死於呼吸﹐爭勝負於頃刻。蝮蛇螫手﹐斷腕宜疾。冠而救火﹐揖而拯溺﹐不知權變﹐可爲太息。噫﹐可不忍歟﹗

死之忍第五十六人誰不欲生﹐罔之生也﹐幸而免﹔自古皆有死﹐死得其所﹐道之善。

巖墻桎梏﹐皆非正命﹔體受歸全﹐易簀得正。

召忽死糾﹐管仲不死﹐三釁三浴﹐民受其賜。

陳蔡之厄﹐回可敢死﹗仲由死衛﹐末安於義。百金之子不騎衡﹐千金之子不垂堂。非惡死而然矣﹐蓋亦戒夫輕生。噫﹐可不忍歟﹗

生之忍第五十七所欲有甚於生﹐寧捨生而取義。

故陳容不願與袁紹同日生﹐而願與臧洪同日死。

元顯和不願生爲叛臣﹐而願死爲忠鬼。天下後世﹐稱爲烈士。讀史至此﹐凜然生風。

蘇武生還於大漢﹐李陵生沒於沙漠﹐均爲之生﹐而不得並記於麟閣。噫﹐可不忍歟﹗

滿之忍第五十八伯益有滿招損之規﹐仲虺有志自滿之戒。夫以禹湯之盛徳﹐猶懼滿盈之害。

月盈則虧﹐器滿則覆﹐一盈一虧﹐鬼被禍福。

昔劉敬宣不敢逾分﹐常懼福過災生﹐實思避盈居損。三復斯言﹐守身之本。噫﹐可不忍歟﹗

快之忍第五十九自古快心之事﹐聞之者足以戒。秦皇快心於刑法﹐而扶蘇嬰矯制之害﹔漢武快心於徵伐﹐而輪臺有晚年之悔。

人生世間﹐每事欲快。快馳騁者﹐人馬俱疲﹔快酒色者﹐膏肓不醫﹔快言語者﹐駟不可追﹔快鬥訟者﹐家破身危﹔快然諾者﹐多悔﹔快應對者﹐少思﹔快喜怒者﹐無量﹔快許可者﹐售欺。與其快性而蹈失﹐孰若徐思而愼微。噫﹐可不忍歟﹗

取之忍第六十取戒傷廉﹐有可不可。齊薛饋金﹐辭受在我。

胡奴之米不入修齡之甑釜﹐袁毅之絲不充巨源之機杼。計日之俸何慚﹐暮夜之金必拒。

幼廉不受徐乾金錠之路﹐鐘意不拜張恢贓物之賜。彥回卻求官金餅之袖﹐張奐絕先零金﹡之遺。千古淸名﹐照耀金匱。噫﹐可不忍歟﹗

與之忍第六十一富視所與﹐達視所舉。不程其義之當否﹐而輕於賜予者﹐是損金帛於糞土﹔不擇其人之賢不肖﹐而濫於許與者﹐是委華背衮於狐鼠。

《春秋》不與衛人以繁纓﹐戒假人以名器。孔子周公西之急﹐而以五秉之與責冉子。噫﹐可不忍歟﹗

乞之忍第六十二簞食羹﹐不得則死﹐乞人不屑﹐惡其蹴爾。

晚菘早韭﹐赤米白鹽﹐取足而已﹐安貧養恬。

巧於鉆刺﹐郭尖李錐﹐有道之士﹐恥而不爲。

古之君子﹐有平生不肯道一乞字者﹔後之君子﹐詐貧匿富以乞爲利者矣。故《陸魯望之歌》曰「人間所謂好男子﹐我見婦人畱須眉。奴顏婢膝眞乞丐﹐反以正直爲狂癡。「噫﹐可不忍歟﹗

求之忍第六十三人有不足於我乎﹐求以有濟無﹐其心休休。馮驩彈鋏﹐三求三得。苟非長者﹐怒盈於色。維昔孟嘗﹐傾心愛客﹐比飯弗憎﹐焚劵弗責。欲效馮驩之過求﹐世無孟嘗則羞﹔欲效孟嘗之不吝﹐世無馮驩則倦。羞彼倦此﹐爲義不盡。

償債安得惠開﹐給喪誰是元振。噫﹐可不忍歟﹗

失之忍第六十四自古達人﹐何心得失。子文三已﹐下惠三黜﹐二子泰然﹐曾無慍色。

銀杯羽化﹐米斛雀耗﹐二子淡然﹐付之一笑。

蓋有得有失者﹐物之常理﹔患得患失者﹐目之爲鄙。塞翁失馬﹐禍兮福倚。得喪榮辱﹐奚足介意。噫﹐可不忍歟﹗

利害之忍第六十五利者人之所同嗜﹐害者人之所同畏。利爲害影﹐豈不知避﹗貪小利而忘大害﹐猶痼疾之難治。鴆酒盈器﹐好酒者飲之而立死﹐知飲酒之快意﹐而不知毒人腸胃﹔遺金有主﹐愛金者攫之而被系﹐知攫金之苟得﹐而不知受辱於獄吏。

以羊誘虎﹐虎貪羊而落井﹔以餌投魚﹐魚貪餌而忘命。

虞公耽於垂棘而昧於假道之假﹐夫羞﹡於西施而忽於爲沼之禍。

匕首伏於督亢﹐貪於地者始皇﹔毒刃藏於魚腹﹐溺於味者吳王。噫﹐可不忍歟﹗

頑囂之忍第六十六心不則徳義之經曰頑﹐口不道忠信之言曰囂。

頑囂不友﹐是爲凶人﹐其名渾惇﹐晉物醜類﹐宜投四裔﹐以禦魑魅。唐虞之時﹐其民淳﹐爲此爲戒﹔秦漢之下﹐其俗澆﹐習此不爲怪。

蓋凶人之性難以義制﹐其吠噬也﹐似犬而﹡其抵觸也﹐如牛而角。待之以恕則亂﹐論之以理則叛﹐示之以弱則侮﹐懷之以恩則玩。當以禽獸而視之﹐不與之鬥智角力﹐待其自陷於刑戮﹐若煙滅而爝息。我則行老子守柔之道﹐持顏子不輟之徳。噫﹐可不忍歟﹗

不平之忍第六十七不平則鳴﹐物之常性。達人大觀﹐與物不競。

彼取以均石﹐與我以錙銖﹔彼自待以聖﹐視我以爲愚。

同此一類人﹐厚彼而薄我。我直而彼曲﹐屈於乎髙下。人所不能忍﹐爭鬥起大禍。我心常淡然﹐不怨亦不怒。彼彊而我弱﹐彊弱必有故﹔彼盛而我衰﹐盛衰自有數。

人眾者勝天﹐天定則勝人。世態有炎燠﹐我心常自春。噫﹐可不忍歟﹗

不滿之忍第六十八望倉庾而得升斗﹐願卿相而得郎官﹐其志不滿﹐形於辭气。

故亞夫之怏怏﹐子幼之嗚嗚﹐或以下獄﹐或以族誅。

淵明之賦歸﹐揚雄之解嘲﹐排難釋忿﹐其樂陶陶。

多得少得﹐自有定分。一階一級﹐造物所靳。宜達而窮者﹐陰陽爲之消長﹔當與而奪者﹐鬼神爲之典掌。付得失於自然﹐庶神怡而心曠。噫﹐可不忍歟﹗

聽讒之忍第六十九自古害人莫甚於讒﹐謂伯夷混﹐謂盜跖廉。賈誼弔湘﹐哀彼屈原﹐《離騷》《九歌》﹐千古悲酸。

亦有周《雅﹐十月之交》﹕「無罪無辜﹐讒口囂囂。「

大夫傷於讒而賦《巧言》﹐寺人傷於讒而歌《巷伯》。父聽之則孝子爲逆﹐君聽之則忠臣爲賊﹐兄弟聽之則墻鬩﹐夫妻聽之則反目﹐主人聽之則平原之門無畱客。噫﹐可不忍歟﹗

無益之忍第七十不作無益害有益﹐不貴異物賤用物。此召公告君之言﹐萬世而不可忽。

酣遊廢業﹐奇巧廢功﹐薄博廢財﹐禽荒廢農。凡此無益﹐實貽困窮。

隋珠和壁﹐﹡醬筇竹﹐寒不可衣﹐饑不可食。凡此異物﹐不如五穀。

空走桓玄之畫舸﹐徒貯王涯之復壁。噫﹐可不忍歟﹗

苛察之忍第七十一水太淸則無魚﹐人太察則無徒。瑾瑜匿瑕﹐川澤納污。

其政察察﹐其民缺缺﹐老子此言﹐可以爲效法。

苛政不親﹐煩苦傷恩﹐𨿽出鄙語﹐薛宣上乘。

稱柴而﹡﹐數米而炊﹐擘肌折骨﹐如此用之﹐親戚叛之。

古之君子﹐於有過中求無過﹐所以天下無怨惡﹔今之君子﹐於無過中求有過﹐使民手足無所措。噫﹐可不忍歟﹗

屠殺之忍第七十二物之具形色﹐能飲食者﹐均有識知﹐其生也樂﹐其死也悲。

鳥俯而啄﹐仰而四顧﹐一彈飛來﹐應手而僕。

牛舐其犢﹐愛深母子﹐牽就庖廚﹐﹡觫畏死。

蓬菜謝恩之雀﹐白玉四環漢川。報徳之蛇﹐明珠一寸。勿謂羽鱗之微﹐生不知恩﹐死不知怨。仁人君子﹐折旋蟻封﹐彼𨿽至微﹐惜命一同。

傷猿﹐細故也﹐而部伍被黜於桓溫﹔放麂﹐違命也﹐而西巴見賞於孟孫。

胡爲朝割而暮烹﹐重口腹而輕物命﹖禮有無故不殺之戒﹐軻書有聞聲不忍食之警。噫﹐可不忍歟﹗

禍福之忍第七十三禍兮福倚﹐福兮禍伏﹐鴉鳴鵲噪﹐易驚愚俗。

白犢之怪﹐兆爲盲目﹐徵戊不及﹐月受官粟。

熒惑守心﹐亦孔之醜﹐宋公三言﹐反以爲壽。

城雀生烏﹐桑谷生朝﹐謂祥匪祥﹐謂妖匪妖。

故君子聞喜不喜﹐見怪不怪﹐不崇淫祀不虛費﹐不信巫覡之狂墈。信巫覡者愚﹐崇淫祀者敗。噫﹐可不忍歟﹗

苟祿之忍第七十四竊位苟祿﹐君子所恥﹐相持而動﹐可仕則仕。墨子不會朝歌之邑﹐志士不飲盜泉之水。

析圭儋爵﹐將榮其身﹐鳥猶擇木﹐而況於人。

逢萌掛冠於東都﹐陶亮解印於彭澤﹐權臯詐死於祿山之薦﹐費怡漆身於公孫之迫。

攜持琬琰﹐易一羊皮﹐枉尺直尋﹐顏厚忸怩。噫﹐可不忍歟﹗

躁進之忍第七十五仕進之路﹐如階有級﹐攀援躐等﹐何必噪急。

遠大之器﹐退然養恬﹐詔或辭﹐再命猶待三。趨熱者﹐以不能忍寒﹔媚竈者﹐以不能忍讒﹔逾墻者﹐以不能忍淫﹔穿窬者﹐以不能忍貪。

爵乃天爵﹐祿乃天祿﹐可久則久﹐可速則速。

輦載金帛﹐奔走形勢。食玉炊桂﹐因鬼見帝。虛夢南柯﹐於事何濟﹗噫﹐可不忍歟﹗

特立之忍第七十六特立獨行﹐士之大節﹐𨿽無文王﹐猶興豪傑。

不撓不屈﹐不仰不俯﹐壁立萬仞﹐中流砥柱。

炙手權門﹐君恐炭於朝而冰於昏﹔借援公侯﹐吾恐喜則親而怒則仇。

傅燮不從趙延殷勤之諭﹐韓稜不隨竇憲萬歲之呼。袁淑不附於劉湛﹐僧虔不屈於細夫。王昕不就移牀之役﹐李繪不供麋角之需。

窮通有時﹐得失有命。依人則邪﹐守道則正。修已而天不與者命﹐守道而人不知者性。

寧爲松柏﹐勿爲女蘿﹐女蘿失所托而萎恭﹐松柏傲霜雪而嵯峨。噫﹐可不忍歟﹗

勇退之忍第七十七功成而身退﹐爲天之道﹔知進而不知退﹐爲乾之亢。驗寒暑之候於火中﹐悟羝羊之悔於大壯。

天人一機﹐進退一理﹐當退不退﹐災害並至。祖帳東都﹐二疏可喜﹐兔死狗烹﹐何嗟及矣。噫﹐可不忍歟﹗

挫折之忍第七十八不受觸者﹐怒不顧人﹔不受抑者﹐忿不顧身。一毫之挫﹐若撻於市﹔發上衝冠﹐豈非壯士。

不以害人則必自害﹐不如忍耐徐觀勝敗。名譽自屈辱中彰﹐徳量自隱忍中大。黥布負气﹐擬爲漢將﹐待以踞洗則幾欲自殺﹐優以供帳則大喜過望。功名末見其終﹐當日已窺其量。噫﹐可不忍歟﹗

不遇之忍第七十九子虛一賦﹐相如遽顯﹔闕書一下﹐頓榮主偃。王生布衣﹐教龔遂而﹡祖漢庭﹔馬周白身﹐代常何而垂身唐殿。

人生末遇﹐如求谷於石田﹔及其當遇﹐如取果於家園。豈非得失有命﹐富貴在天﹖

卞和三獻﹐不售﹔顏駟三朝﹐不遇。何賈誼之抑鬱﹐竟知終於《鵬賦》。噫﹐可不忍歟﹗

才技之忍第八十露才揚已﹐器卑識乏。盆括有才﹐終以見殺。

學有餘者﹐𨿽盈若虧﹔內不足者﹐急於人知。

不扣不鳴者﹐黃鐘大呂﹔囂囂聒耳者﹐陶盆瓦釜。

韞藏待價者﹐千金不售﹔叫炫市巷者﹐一錢可貿。

大辯若訥﹐大巧若拙。遼豕貽羞﹐黔驢易蹶。噫﹐可不忍歟﹗

小節之忍第八十一顧大體者﹐不區區於小節﹔顧大事者﹐不屑屑於細故。視大圭者﹐不察察於微玷﹔得大木者﹐不快快於末蠹。以玷棄圭﹐則天下無全玉﹐以蠹廢材﹐是天下無全木。苟變幹城之將﹐豈以二卵而見麾﹔陳平而奇之智﹐不以盜嫂而見疑。

智伯發憤於庖亡一炙﹐其身之亡而弗思﹔邯鄲子瞋目於園失一桃﹐其國之失而不知。

爭刀錐之末而致訟者﹐市人之小器﹔委四萬斤金而不問者﹐萬乘之大志。故相馬失之瘦﹐必不得千里之驥﹔取士失之貧﹐則不得百里奚之智。噫﹐可不忍歟﹗

隨時之忍第八十二爲可爲於爲之時﹐則從﹔爲不可爲於不可爲之時﹐則凶。故言行之危遜﹐視世道之污隆。

老聃過西﹡而夷語﹐夏禹入裸國而解裳。墨子謂樂器爲無益而不好﹐往見荊王而衣錦吹笙。

苟執方而不變﹐是不達於時宜。貿章甫於椎髻之蠻﹐炫綢﹡履於跣足之夷﹐袗絺冰雪﹐挾纊炎曦﹐人以至愚而謚之。噫﹐可不忍歟﹗

背義之忍第八十三古之義士﹐𨿽死不避。欒布哭彭﹐郭亮喪孝。

王修葬譚﹐操嘉其義。晦送楊憑﹐擢爲禦史。此其用心﹐純乎天理。

後之薄俗奔走利欲﹐利在友則賣友﹐利在國則賣國。回視古人﹐有何面目﹖趙岐之遇孫嵩﹐張儉之逢李篤﹐非親非舊﹐情同骨肉﹐堅守大義﹐甘嬰重戮。噫﹐可不忍歟﹗

事君之忍第八十四子路問事君於孔子﹐孔子教以勿欺而犯。唐有魏徵﹐漢有汲黯。

長君之惡其罪小﹐逢君之惡其罪大。張禹有靦於帝師之稱﹐李績何顏於廢後之對﹖

俯拾怒擲之奏札﹐力救就戮之緋褌。忠不避死﹐主耳忘身。一心可以事百君﹐百心不可以事一君。若景公之有晏子﹐乃是爲社稷之臣。噫﹐可不忍歟﹗

事師之忍第八十五父生師教﹐然後成人。事師之道﹐同乎事親。

徳公進粥林宗﹐三呵而不敢怒﹔定夫立侍伊川﹐雪深而不敢去。

膏梁子弟﹐閭閻小兒﹐或恃父兄世祿之貴﹐或恃家有百金之資﹐厲聲作色﹐輒謾其師。弟子之傲如此﹐其家之敗可期。故張角以走教蔡京之子﹐此乃忠愛而報之。噫﹐可不忍歟﹗

同寅之忍第八十六同官爲僚﹐《春秋》所敬﹔同寅協恭﹐《虞書》所命。生各天涯﹐仕爲同列﹐如兄如弟﹐議論參決。

國爾忘家﹐公爾忘私﹐心無貪競﹐兩無猜疑。言有可否﹐事有是非﹐少不如意﹐矛盾相持。

幕中之辧人﹐以爲叛﹔臺中之評人﹐以爲順。昌黎此箴﹐足以勸懲。噫﹐可不忍歟﹗

爲士之忍第八十七峨冠博帶而爲士﹐當自拔於凡庸﹔喜怒笑﹡之易動﹐人已窺其淺中。故臨大節而不可奪者﹐必無偏躁之气﹔見小利而易售者﹐生之斗筲之器。

禮義以養其量﹐學問以充其智。不戚戚於貧賤﹐不汲汲於富貴。庶可以立天下之大功﹐成天下之大事。噫﹐可不忍歟﹗

爲農之忍第八十八終歲勤勤﹐仰事俯畜﹐服田力穡﹐不避寒燠。

水旱者﹐造化之不良﹐良農不因是而輟耕﹔稼穡者﹐勤勞之所有﹐厥子乃不知於父母。

農之家一﹐而食粟之家六﹐苟惰農不昏於作勞﹐則家不給﹐而人不足。噫﹐可不忍歟﹗

爲工之忍第八十九不善於斫﹐血指汗顏。巧匠傍觀﹐縮手袖間。

行年七十﹐老而斫輪﹐得心應手﹐𨿽子不傳。百工居肆以成其事﹐猶君子學以致其道。學不精則窘於才﹐工不精則失於巧。

國有尙方之作禮﹐有冬官之考階﹐身寵而家溫﹐貴技髙而心小。噫﹐可不忍歟﹗

爲商之忍第九十商者﹐販商﹐又曰商量。商販則﹡遷有無﹐商量則計較短長。

用之緩急﹐價有低昂﹐不爲折閱不市者。荀子謂之良賈﹐不與人爭買賣之價者﹔《國策》謂之良商﹐何必鬻良而雜苦﹐效魯人之晨飲其羊。

古之善爲貨殖者﹐取人之所捨﹐緩人之所急﹐雍容待時﹐贏利十倍。陶朱氏積金﹐販脂賣膊之鼎食﹐是皆大耐於計籌﹐不規小利於旦夕。噫﹐可不忍歟﹗

父子之忍第九十一父子之性﹐出於秉彜。孟子有言﹐貴善則離﹐賊恩之大﹐莫甚相夷。

焚稟掩井﹐瞽太不慈。大孝如舜﹐齊栗夔夔。

尹信後妻﹐欲殺伯奇﹐有口不辧﹐甘逐放之。

灑米數百斛而空其船﹐施才數千萬而罄其庫﹐以郗超﹑全琮不稟之專﹐二父胡爲不怒﹖

我見叔世﹐父子爲仇﹐證罪攘羊﹐徳色借耰。

父而不父﹐子而不子﹐有何面目﹐戴天履地﹖噫﹐可不忍歟±

兄弟之忍第九十二兄友弟恭﹐人之大倫。𨿽有小忿﹐不廢懿親。

舜之待象﹐心無宿怨﹔莊段費協﹐用心交戰。

許武割產﹐爲弟成名﹔薛包分財﹐荒敗自營。

阿奴火攻﹐伯仁笑受﹔酗酒殺牛﹐兄不聽嫂。

世降俗薄﹐交相爲惡﹐不念同乳﹐鬩墻難作。噫﹐可不忍歟﹗

夫婦之忍第九十三正家之道﹐始於夫婦。上承祭祀﹐不養父母。惟夫義而婦順﹐乃起家而裕厚。《詩》有仳離之戒﹐《易》有反目之悔。

鹿車共挽﹐桓氏不恃富而淩鮑宣﹔賣薪行歌﹐朱氏乃恥貧而棄買臣。

茂弘忍於曹夫人之妨﹐夷甫忍於郭夫人之悍。不謂兩相之賢﹐有此二妻之嘆。噫﹐可不忍歟﹗

賓主之忍第九十四爲主爲賓﹐無驕無諂﹔以禮始終﹐相孚肝膽。

小夫量淺﹐挾財傲客﹐簞食豆羹﹐卽見顏色。

毛遂爲下客﹐坐於十九人之末﹐而不知爲恥﹔鵬舉爲賤官﹐館於馬坊﹐教諸奴子而不以爲愧。廣陽豈識其文章﹐平原不擬其成事。

孫丞相延賓﹐而開東閣﹔鄭司家愛客﹐而戒畱門。醉燒列艦﹐而無怒於羊侃﹔收債焚券﹐而無恨於田文。楊政之勸馬武﹐趙壹之哭羊陟。居今之世﹐此末有聞。噫﹐可不忍歟﹗

奴婢之忍第九十五人有十等﹐以賤事貴﹐耕樵爲奴﹐織爨爲婢。父母所生﹐皆有血气﹐譴督太苛﹐小人怨詈。

陶公善遇﹐以囑其子。陽城不嗔易酒自醉之奴﹐文烈不譴糴米逃奔之婢。二公之性難齊﹐元亮之可繼。噫﹐可不忍歟﹗

交友之忍第九十六古交有眞金百煉而後不攺其色﹐今交如暴流盈涸而不保朝夕。

管鮑之知﹐窮達不移﹔範張之誼﹐生死不棄。

淡全甘壞﹐先哲所戒﹔勢賄談量﹐易燠易涼。蓋君子之交﹐其名爲市。

郈子迎谷臣之妻子至於分宅﹐到漑視西華之兄弟胡心不惻。指天誓不相負﹐反眼若不相識。噫﹐可不忍歟﹗

年少之忍第九十七人之少年﹐譬如陽春﹐鶯花明媚﹐不過九旬﹐夏熱秋淒﹐如環斯循。人壽幾何﹐自輕身命﹔貪酒好色﹐博奕馳娉﹔狎侮老成﹐黨邪疾正﹔棄擲詩書﹐教之不聽。玄﹡易白﹐紅顏早衰﹐老之將至﹐時不再來。不學無術﹐悔何及哉﹗

噫﹐可不忍歟﹗

將帥之忍第九十八閫外之事﹐將軍主之﹔專制輕敵﹐亦不敢違。衛靑不斬裨將而歸之天子﹐亞夫不出輕戰而深溝髙壘。軍中不以爲弱﹐公論亦稱其美。

延壽陳湯﹐興師矯制﹐手斬郅支﹐威振萬里﹐功賞末行﹐下獄幾死。

自古爲將﹐貴於持重﹔兩軍對陣﹐戒於輕動。故司馬懿忍於婦幘之遺﹐而猶有死諸葛之恐﹔孟明視忍於﹡陵之敗﹐而終致穆公之三用。噫﹐可不忍歟﹗

宰相之忍第九十九昔人有言﹐能鼻吸三斗醇醋﹐乃可以爲宰相。蓋任大用者存乎才﹐爲大臣者存乎量。丙吉不罪於醉污車茵﹐安世不詰於郎溺殿上。

周公忍召公之不悅﹐仁傑受師徳之包容。彥博不以彈燈籠錦而銜唐介﹐王旦不以罪倒用印而仇寇公。廊廟倚爲鎭重﹐身命可以令終。噫﹐可不忍歟﹗

好學忍第一百立身百行﹐以學爲基。古之學者﹐一忍自持。鑿壁偸光﹐聚螢作囊﹐忍貧讀書﹐車胤匡衡。

耕助畫傭﹐牛衣夜織﹐忍苦向學﹐倪寬劉寔。

以錐刺股者﹐蘇秦之忍痛﹔系獄受經者﹐黃霸之忍辱。

寧越忍勞於十五年之晝夜﹐仲淹忍饑於一盆之粟粥。

及乎學成於身﹐而達乎天子之庭。鳴玉曳祖﹐爲公爲卿。爲前聖繼絕學﹐爲斯世開太平。

功名垂於竹帛﹐姓字著於丹靑。噫﹐可不忍歟﹗

