度心第一吏者﹐能也﹐治之非易焉。仁者﹐鮮也﹐禦之弗厚焉。志大不朝﹐欲寡眷野。才髙不羈﹐徳薄善詐。民之所畏﹐吏無懼矣。狡吏恃智﹐其勇必缺﹐迫之可也。悍吏少謀﹐其行多疏﹐挾之可也。廉吏固傲﹐其心系名﹐譽之可也。治吏治心﹐明主不棄背己之人也。知人知欲﹐智者善使敗徳之人焉。禦心第二民所求者﹐生也﹔君所畏者﹐亂也。無生則亂﹐仁厚則安。民心所向﹐善用者王也。人忌吏貪﹐示廉者智也。眾怨不積﹐懲惡勿縱。不禮於士﹐國之害也﹐治國固厚士焉。士子嬌縱﹐非民之福﹐有國者患之。士不怨上﹐民心堪定矣。嚴刑峻法﹐秦之亡也﹐三代盛典﹐徳之化也。權重勿恃﹐名髙勿寄﹐樹威以信也。擒心第三徳不悅上﹐上賞其才也。才不服下﹐下敬其恕也。才髙不堪賤用﹐賤則失之。能傲莫付權貴﹐貴則毀己。才大無忠者﹐用之禍烈也。人不乏其能﹐賢者不拒小智。智或存其失﹐明者或棄大謀。不患無才﹐患無用焉。技顯莫敵祿厚﹐墮志也。情堅無及義重﹐敗心矣。欺心第四愚人難教﹐欺而有功也。智者亦俗﹐敬而增益也。自知者明﹐人莫說之。身危者駭﹐人勿責之。無信者疑﹐人休蔽之。詭不惑聖﹐其心靜焉。正不屈敵﹐其意譎﹝jue﹞焉。誠不悅人﹐其神媚焉。自欺少憂﹐醒而愁劇也。人欺不怒﹐忿而再失矣。縱心第五國盛勢衰﹐縱其彊損焉。人貴勢弱﹐驕其志折焉。功髙者抑其權﹐不抑其位。名顯者重其徳﹐不重其名。敗寇者縱之遠﹐不縱之近。君子勿拘﹐其心無拘也。小人縱欲﹐其心惟欲也。利己縱之﹐利人束之﹐莫以情易耳。心可縱﹐言勿濫也。行可偏﹐名固正也。構心第六富貴乃爭﹐人相構也。生死乃命﹐心相忌也。構人以短﹐莫毀其長。傷人於窘﹐勿擊其彊。敵之不覺﹐吾必隱眞矣。貶之非貶﹐君子之謀也。譽之非譽﹐小人之術也。主臣相疑﹐其後謗成焉。人害者眾﹐棄利者免患也。無妒者稀﹐容人者釋忿哉。逆心第七利厚生逆﹐善者亦爲也。勢大起異﹐愼者亦趨焉。主暴而臣諍﹐逆之爲忠。主昏而臣媚﹐順之爲逆。忠姦莫以言辯﹐善惡無以智分。謀逆先謀信也﹐信成則逆就。制逆先制心也﹐心服則逆止。主明姦匿﹐上莫怠焉。成不足喜﹐尊者人的也。敗不足虞﹐庸者人恕耳。奪心第八眾心異﹐王者一。懾其魄﹐神鬼服。君子難不喪志﹐釋其難攺之。小人貴則气盛﹐舉其污泄之。窮堪固守﹐凶危不待也。察僞言眞﹐惡不敢爲。神褫之傷﹐愈明愈痛。苛法無功﹐情柔堪畢焉。治人者必人治也﹐治非善哉。屈人者亦人屈也﹐屈弗恥矣。警心第九知世而後存焉。識人而後幸焉。天警人者﹐示以災也。神警人者﹐示以禍也。人警人者﹐示以怨也。畏懲勿誡﹐語不足矣。有悔莫罰﹐責於心乎。勢彊自威﹐人弱自慚耳。變不可測﹐小戒大安也。意可曲之﹐言虛實利也。誅心第十誅人者死﹐誅心者生。徵國易﹐徵心難焉。不知其恩﹐無以討之。不知其情﹐無以降之。其欲弗逞﹐其人殆矣。敵彊不可言彊﹐避其彊也。敵弱不可言弱﹐攻其弱也。不吝虛位﹐人自拘也。行僞於讖﹐謀大有名焉。指忠爲姦﹐害人無忌哉。

