《四庫全書﹟家範》作者﹕﹝宋﹞司馬光

目錄

《四庫全書﹟家範》提要

卷一﹑治家

卷二﹑祖

卷三﹑父母

卷四﹑子上

卷五﹑子下

卷六﹑女﹑孫﹑伯叔父﹑侄

卷七﹑兄﹑弟﹑姑姊妹﹑夫

卷八﹑妻上

卷九﹑妻下

卷十﹑舅甥﹑舅姑﹑婦妾﹑乳母

《四庫全書﹟家範》提要

臣等謹按﹕《家範》十卷﹐宋司馬光撰。光所著《溫公易說》諸書已別著錄﹐是書見於《宋史﹟藝文志﹟文獻通考》者﹐捲目俱與此相合﹐猶當時原本。自顏之推作家訓以教子弟﹐其議論甚正﹐而詞旨泛濫﹐不能盡本諸經訓。至狄仁傑著有《家範》一卷﹐史誌𨿽載其目﹐而書已不傳。光因取仁傑舊名﹐別加甄輯﹐以示後學準繩。首載《周易》家人卦辭﹑《大學》《孝經》《堯典》《詩》思齊篇語則﹐卽其全書之序也。其後﹐自治家至乳母﹐凡十九篇﹐皆雜采史傳事可爲法則者。亦間有光所論說與朱子《小學》。義例差異而用意略同。其節目備具﹐切於日用﹐簡而不煩﹐實足爲儒者治行之要。朱子嘗論《周禮》﹐師氏云﹕至徳以爲道本﹐明道先生以之敏徳﹐以爲行本。司馬溫公以之觀於是編﹐其型方訓俗之規﹐尢可以槪見矣。乾隆四十二年五月﹐恭校上。

總纂官﹕臣紀昀臣陸錫熊臣孫士毅

總校官﹕臣陸費墀

卷一治家

《周易》﹕離下巽上。家人﹕利女貞。

彖曰﹕家人﹐女正位乎內﹐男正位乎外﹐男女正﹐天地之大義也。

家人有嚴君焉﹐父母之謂也。父父﹐子子﹐兄兄﹐弟弟﹐夫夫﹐婦婦﹐而家道正。正家而天下定矣。

象曰﹕風自火出﹐家人。君子以言有物而行有恆。

初九﹕閒有家﹐悔亡。象曰﹕閒有家﹐志未變也。

六二﹕無攸遂﹐在中饋﹐貞吉。象曰﹕六二之吉﹐順以巽也。

九三﹕家人嗃嗃﹐悔﹐厲﹐吉。婦子嘻嘻﹐終吝。象曰﹕家人嗃嗃﹐未失也。婦子嘻嘻﹐失家節也。

六四﹕富家﹐大吉。象曰﹕富家大吉﹐順在位也。

九五﹕王假有家﹐勿卹﹐吉。象曰﹕王假有家﹐交相愛也。

上九﹕有孚威如﹐終吉。象曰﹕威如之吉﹐反身之謂也。

《大學》曰「古之欲明明徳於天下者﹐先治其國﹔欲治其國者﹐先齊其家﹔欲齊其家者﹐先修其身﹔欲修其身者﹐先正其心﹔欲正其心者﹐先誠其意﹔欲誠其意者﹐先致其知﹔致知在格物。物格而後知至﹐知至而後意誠﹐意誠而後心正﹐心正而後身修﹐身修而後家齊﹐家齊而後國治﹐國治而後天下平。自天子以至於庶人﹐一是皆以修身爲本。其本亂而末治者否矣﹐其所厚者薄﹐而其所薄者厚﹐未之有也﹗」此謂知本﹐此謂知之至也。所謂治國必先齊其家者﹐其家不可教而能教人者﹐無之。故君子不出家而成教於國。孝者所以事君也﹐弟者所以事長也﹐慈愛者所以使眾也。《詩》云「桃之夭夭﹐其葉蓁蓁。之子於歸﹐宜其家人。」宜其家人﹐而後可以教國人。《詩》云「宜兄宜弟。」宜兄宜弟﹐而後可以教國人。《詩》云「其儀不忒﹐正是四國。」其爲父子﹐兄弟足法﹐而後民法之也。此謂治國在齊其家。

《孝經》曰﹕閨門之內具禮矣乎﹗嚴父﹐嚴兄。妻子臣妾﹐猶百姓徒役也。

昔四嶽薦舜於堯﹐曰「瞽子﹐父頑﹑母嚚﹑象傲。克諧以孝﹐烝烝乂﹐不格姦。」帝曰「我其試哉﹗女於時﹐觀厥刑於二女。」釐降二女於嬀汭﹐嬪於虞。帝曰「欽哉﹗」

《詩》稱文王之徳曰「刑於寡妻﹐至於兄弟﹐以禦於家邦。」此皆聖人正家以正天下者也。降及後世﹐爰自卿士以至匹夫﹐亦有家行隆美可爲人法者﹐今采集以爲《家範》。

衛石碏曰「君義﹑臣行﹑父慈﹑子孝﹑兄愛﹑弟敬﹐所謂六順也。」

齊晏嬰曰「君令臣共﹑父慈子孝﹑兄愛弟敬﹑夫和妻柔﹑姑慈婦聽﹐禮也。」君令而不違﹐臣共而不二﹐父慈而教﹐子孝而箴﹐兄愛而友﹐弟敬而順﹐夫和而義﹐妻柔而正﹐姑慈而從﹐婦聽而婉﹐禮之善物也。

夫治家莫如禮。男女之別﹐禮之大節也﹐故治家者必以爲先。《禮》﹕男女不雜坐﹐不同椸枷﹐不同巾櫛﹐不親授受﹔嫂叔不通問﹐諸母不漱裳﹔外言不入於閫﹐內言不出於閫﹔女子許嫁﹐纓。非有大故不入其門。姑姊妹﹑女子子﹐已嫁而反﹐兄弟弗與同席而坐﹐弗與同器而食。男女非有行媒不相知名﹐非受幣不交不親﹐故日月以告君﹐齋戒以告鬼神﹐爲酒食以召鄕黨僚友﹐以厚其別也。

又﹐男女非祭非喪﹐不相授器。其相授﹐則女受以篚。其無篚﹐則皆坐奠之﹐而後取之。外內不共井﹐不共湢浴﹐不通寢席﹐不通乞假。

男子入內﹐不嘯不指﹔夜行以燭﹐無燭則止。女子出門﹐必擁蔽其面﹔夜行以燭﹐無燭則止。道路﹐男子由右﹐女子由左。

又﹐子生七年﹐男女不同席﹐不共食。男子十年﹐出就外傅﹐居宿於外。女子十年不出。

又婦人送迎不出門﹐見兄弟不逾閾。

又﹐國君﹑夫人﹑父母在﹐則有歸寧。沒﹐則使卿寧。

魯公父文伯之母如季氏﹐康子在其朝﹐與之言﹐弗應﹔從之及寢門﹐弗應而入。康子辭於朝而入見﹐曰「肥也不得聞命﹐無乃罪乎﹖」曰「寢門之內﹐婦人治其業焉﹐上下同之。夫外朝﹐子將業君之官職焉﹔內朝﹐子將庀季氏之政焉﹐皆非吾所敢言也﹐」

公父文伯之母﹐季康子之從祖叔母也。康子往焉﹐門而與之言﹐皆不逾閾。仲尼聞之﹐以爲別於男女之禮矣。

漢萬石君石奮﹐無文學﹐恭謹﹐舉無與比。奮長子建﹑次甲﹑次乙﹑次慶﹐皆以馴行孝謹﹐官至二千石。於是景帝曰「石君及四子皆二千石﹐人臣尊寵乃舉集其門。」故號備爲萬石君。孝景季年﹐萬石君以上大夫祿歸老於家﹐子孫爲小吏﹐來歸謁﹐萬石君必朝服見之﹐不名。子孫有過失﹐不誚讓﹐爲便坐﹐對案不食。然後諸子相責﹐因長老肉袒固謝罪﹐攺之﹐乃許。子孫勝冠者在側﹐𨿽燕必冠﹐申申如也。僮僕欣欣如也﹐惟謹。其執喪﹐哀戚甚。子孫遵教﹐亦如之。萬石君家以孝謹聞乎郡國﹐𨿽齊﹑魯諸儒質行﹐皆自以爲不及也。建元二年﹐郎中令王臧以文學獲罪皇太后。太后以爲儒者文多質少﹐今萬石君家不言而躬行﹐乃以長子建爲郎中令﹐少子慶爲內史。建老﹐白首﹐萬石君尙無恙。每五日洗沐歸謁親﹐入子捨﹐竊問侍者﹐取親中裙廁牏﹐身自浣灑﹐復與侍者﹐不敢令萬石君知之﹐以爲常。萬石君徙居陵裏。內史慶醉歸﹐入外門不下車。萬石君聞之﹐不食。慶恐﹐肉袒謝罪﹐不許。舉宗及兄建肉袒。萬石君讓曰「內史貴人﹐入閭裏﹐裏中長老皆走匿﹐而內史坐車自如﹐固當﹗」乃謝罷慶。慶及諸子入裏門﹐趨至家﹐萬石君元朔五年卒。建哭泣哀思﹐杖乃能行。歲餘﹐建亦死。諸子孫咸孝﹐然建最甚。

樊重﹐字君云。世善農稼﹐好貨殖。重性溫厚﹐有法度﹐三世共財﹐子孫朝夕禮敬﹐常若公家。其營經產業﹐物無所棄﹔課役童隸﹐各得其宜。故能上下戮力﹐財利歲倍﹐乃至開廣田土三百餘頃。其所起廬舍﹐皆重堂髙閣﹐陂渠灌注。又池魚牧畜﹐有求必給。嘗欲作器物﹐先種梓漆﹐時人嗤之。然積以歲月﹐皆得其用。向之笑者﹐咸求假焉。貲至巨萬﹐而賑贍宗族﹐恩加鄕閭。外孫何氏﹐兄弟爭財﹐重恥之﹐以田二頃解其忿訟。縣中稱美﹐推爲三老。年八十餘終﹐其素所假貸人間數百萬﹐遺令焚削文契。債家聞者皆慚﹐爭往償之。諸子從敕﹐竟不肯受。

南陽馮良﹐志行髙潔﹐遇妻子如君臣。

宋侍中謝弘微從叔混以劉毅黨見誅﹐混妻晉陽公主攺造瑯邪王練。

公主𨿽執意不行﹐而詔與謝氏離絕。公主以混家委之弘微。混仍世宰相﹐一門兩封﹐田業十餘處﹐童役千人﹐惟有二女﹐年並數歲。弘微經紀生業﹐事若在公。一錢﹑尺帛﹐出入皆有文薄。宋武受命﹐晉陽公主降封東鄕君﹐節義可嘉﹐聽還謝氏。自混亡至是九年﹐而室宇修整﹐倉廩充盈﹐門徒不異平日。田疇墾辟有加於舊。東鄕嘆曰「僕射生平重此一子﹐可謂知人﹐僕射爲不亡矣。」中外親姻﹑裏黨﹑故舊﹐見東鄕之歸者﹐入門莫不嘆息﹐或爲流涕﹐感弘微之義也。弘微性嚴正﹐舉止必修禮度﹐婢僕之前不妄言笑﹐由是尊卑大小﹐敬之若神。及東鄕君薨﹐遺財千萬﹐園宅十餘所﹐及會稽﹑吳興﹑瑯邪諸處。太傅安﹑司空琰時事業﹐奴僮猶數百人。公私或謂﹕室內資財﹐宜歸二女﹔田宅僮僕應屬弘微。弘微一物不取﹐自以私祿營葬。混女夫殷睿素好摴蒱﹐聞弘微不取財物﹐乃濫奪其妻妹及伯母兩姑之分﹐以還戲責。內人皆化。弘微之讓﹐一無所爭。弘微舅子領軍將軍劉湛謂弘微曰「天下事宜有裁衷﹐卿此不問﹐何以居官﹖」弘微笑而不答。或有譏以謝氏累世財產充殷﹐君一朝棄擲﹐譬棄物江海﹐以爲廉耳﹖弘微曰「親戚爭財﹐爲鄙之甚。今內人尙能無言﹐豈可道之使爭﹗今分多共少不至有乏﹐身死之後﹐豈復見關﹗」

劉君良﹐瀛州樂壽人﹐累世同居﹐兄弟至四從﹐皆如同气。尺布斗粟﹐相與共之。隋末﹐天下大饑﹐盜賊羣起﹐君良妻欲其異居﹐乃密取庭樹鳥雛交置巢中﹐於是羣鳥大相與鬥﹐舉家怪之。妻乃說君良﹐曰「今天下大亂﹐爭鬥之秋﹐羣鳥尙不能聚居﹐而況人乎﹖」君良以爲然﹐遂相與析居。月餘﹐君良乃知其謀﹐夜攬妻發﹐罵曰「破家賊﹐乃汝耶﹗」悉召兄弟﹐哭而告之﹐立逐其妻﹐復聚居如初。鄕裏依之﹐以避盜賊﹐號曰義成堡。宅有六院﹐共一廚。子弟數十人﹐皆以禮法﹐貞觀六年﹐詔旌表其門。

張公藝﹐鄆州壽張人﹐九世同居﹐北齊﹑隋﹑唐﹐皆旌表其門。麟徳中﹐髙宗封泰山﹐過壽張﹐幸其宅﹐召見公藝﹐問所以能睦族之道。

公藝請紙筆以對﹐乃書「忍」字百餘以進。其意以爲宗族所以不協﹐由尊長衣食﹐或者不均﹔卑幼禮節﹐或有不備。更相責望﹐遂成乖爭。苟能相與忍之﹐則常睦雍矣。

唐河東節度使柳公綽﹐在公卿間最名。有家法﹐中門東有小齋﹐自非朝謁之日﹐每平旦輒出﹐至小齋﹐諸子仲郢等皆束帶。晨省於中門之北。公綽決公私事﹐接賓客﹐與弟公權及羣從弟再食﹐自旦至暮﹐不離小齋。燭至﹐則以次命子弟一人執經史立燭前﹐躬讀一過畢﹐乃講議居官治家之法。或論文﹐或聽琴﹐至人定鐘﹐然後歸寢﹐諸子復昏定於中門之北。凡二十餘年﹐未嘗一日變易。其遇饑歲﹐則諸子皆蔬食﹐曰「昔吾兄弟侍先君爲丹州刺史﹐以學業未成不聽食肉﹐吾不敢忘也。」

姑姊妹侄有孤嫠者﹐𨿽疏遠﹐必爲擇婿嫁之﹐皆用刻木妝奩﹐纈文絹爲資裝。常言﹐必待資裝丰備﹐何如嫁不失時。及公綽卒﹐仲郢一遵其法。國朝公卿能守先法久而不衰者﹐惟故李相昉家。子孫數世二百餘口﹐猶同居共爨。田園邸捨所收及有官者俸祿﹐皆聚之一庫﹐計口日給餅飯﹐婚姻喪葬所費皆有常數。分命子弟掌其事﹐其規模大抵出於翰林學士宗諤所制也。

夫人爪之利﹐不及虎豹﹔膂力之彊﹐不及熊羆﹔奔走之疾﹐不及麋鹿﹔飛颺之髙﹐不及燕雀。苟非羣聚以禦外患﹐則反爲異類食矣。是故聖人教之以禮﹐使之知父子兄弟之親。人知愛其父﹐則知愛其兄弟矣﹔愛其祖﹐則知愛其宗族矣。如枝葉之附於根幹﹐手足之系於身首﹐不可離也。豈徒使其粲然條理以爲榮觀哉﹗乃實欲更相依庇﹐以捍外患也。

吐谷渾阿豺有子二十人﹐病且死﹐謂曰「汝等各奉吾一支箭﹐將玩之。」俄而命母弟慕利延曰「汝取一支箭折之。」慕利延折之。又曰「汝取十九支箭折之。」慕利延不能折。阿豺曰「汝曹知否﹖單者易折﹐眾者難摧。戮力一心﹐然後社稷可固。」言終而死。彼戎狄也﹐猶知宗族相保以爲彊﹐況華夏乎﹖聖人知一族不足以獨立也﹐故又爲之甥舅﹑婚媾﹑姻婭以輔之。猶懼其未也﹐故又愛養百姓以衛之。故愛親者﹐所以愛其身也﹔愛民者﹐所以愛其親也。如是則其身安若泰山﹐壽如箕翼﹐他人安得而侮之哉﹗故自古聖賢﹐未有不先親其九族﹐然後能施及他人者也。彼愚者則不然﹐棄其九族﹐遠其兄弟﹐欲以專利其身。殊不知身旣孤﹐人斯戕之矣﹐於利何有哉﹖昔周厲王棄其九族﹐詩人刺之曰「懷徳惟寧﹐宗子惟城﹔毋俾城壞﹐毋獨斯畏﹔苟爲獨居﹐斯可畏矣。」

宋昭公將去羣公子﹐樂豫曰「不可。公族﹐公室之枝葉也。若去之則本根無所庇蔭矣。葛藟猶能庇其根本﹐故君子以爲比﹐況國君乎﹖

此諺所謂庇焉﹐而縱尋斧焉者也﹐必不可君。其圖之﹐親之以徳﹐皆股肱也。誰敢攜貳﹗若之何去之﹖」昭公不聽﹐果及於亂。

華亥欲代其兄合比爲右師﹐譖於平公而逐之。左師曰「汝亥也﹐必亡。汝喪而宗室﹐於人何有﹖人亦於汝何有﹖」旣而﹐華亥果亡。

孔子曰「不愛其親而愛他人者﹐謂之悖徳﹔不敬其親而敬他人者﹐謂之悖禮。以順則逆﹐民無則焉﹐不在於善﹐而皆在於凶。徳𨿽得之﹐君子不貴也。故欲愛其身而棄其宗族﹐烏在其能愛身也﹖」

孔子曰「均無貧﹐和無寡﹐安無傾。」善爲家者﹐盡其所有而均之﹐𨿽糲食不飽﹐敝衣不完﹐人無怨矣。夫怨之所生﹐生於自私及有厚薄也。

漢世諺曰「一尺布尙可縫﹐一斗粟尙可舂。」言尺布可縫而共衣﹐斗粟可舂而共食。譏文帝以天下之富﹐不能容其弟也。

梁中書侍郎裴子野﹐家貧﹐妻子常苦饑寒。中表貧乏者﹐皆收養之。

時逢水旱﹐以二石米爲薄粥﹐僅得徧焉﹐躬自同之﹐曾無厭色。此得睦族之道者也。

爲人祖者﹐莫不思利其後世。然果能利之者﹐鮮矣。何以言之﹖今之爲後世謀者﹐不過廣營生計以遺之。田疇連阡陌﹐邸肆跨坊曲﹐粟麥盈囷倉﹐金帛充篋笥﹐慊慊然求之猶未足﹐施施然自以爲子子孫孫累世用之莫能盡也。然不知以義方訓其子﹐以禮法齊其家。自於數十年中勤身苦體以聚之﹐而子孫於時歲之間奢靡遊蕩以散之﹐反笑其祖考之愚不知自娛﹐又怨其吝嗇﹐無恩於我﹐而厲虐之也。始則欺紿攘竊﹐以充其欲﹔不足﹐則立券舉債於人﹐俟其死而償之。觀其意﹐惟患其考之壽也。甚者至於有疾不療﹐陰行鳩毒﹐亦有之矣。然則向之所以利後世者﹐適足以長子孫之惡而爲身禍也。頃嘗有士大夫﹐其先亦國朝名臣也﹐家甚富而尢吝嗇﹐斗升之粟﹑尺寸之帛﹐必身自出納﹐鎖而封之。晝而佩鑰於身﹐夜則置鑰於枕下﹐病甚﹐困絕不知人﹐子孫竊其鑰﹐開藏室﹐發篋笥﹐取其財。其人後蘇﹐卽捫枕下﹐求鑰不得﹐憤怒遂卒。其子孫不哭﹐相與爭匿其財﹐遂致鬥訟。其處女蒙首執牒﹐自訐於府庭﹐以爭嫁資﹐爲鄕黨笑。蓋由子孫自幼及長﹐惟知有利﹐不知有義故也。夫生生之資﹐固人所不能無﹐然勿求多餘﹐多餘希不爲累矣。使其子孫果賢耶﹐豈蔬糲布褐不能自營﹐至死於道路乎﹖若其不賢耶﹐𨿽積金滿堂﹐奚益哉﹖多藏以遺子孫﹐吾見其愚之甚也。然則賢聖皆不顧子孫之匱乏邪﹖

曰﹕何爲其然也﹖昔者聖人遺子孫以徳以禮﹐賢人遺子孫以廉以儉。舜自側微積徳至於爲帝﹐子孫保之﹐享國百世而不絕。周自后稷﹑公劉﹑太王﹑王季﹑文王﹐積徳累功﹐至於武王而有天下。其《詩》曰「詒厥孫謀﹐以燕翼子。」言丰徳澤﹐明禮法﹐以遺後世而安固之也。故能子孫承統八百餘年﹐其支庶猶爲天下之顯﹐諸侯棋布於海內。其爲利豈不大哉﹗

孫叔敖爲楚相﹐將死﹐戒其子曰「王數封我矣﹐吾不受也。我死﹐王則封汝﹐必無受利地。楚越之間有寢邱者﹐此其地不利而名甚惡﹐可長有者惟此也。」孫叔敖死﹐王以美地封其子。其子辭﹐請寢邱﹐累世不失。

漢相國蕭何﹐買田宅必居窮僻處﹐爲家不治垣屋﹐曰「今後世賢﹐師吾儉﹔不賢﹐無爲勢家所奪。」

太子太傅疏廣乞骸骨歸鄕裏﹐天子賜金二十斤﹐太子贈以五十斤。

廣日令家具設酒食﹐請族人﹑故舊﹑賓客﹐相與娛樂。數問其家金余尙有幾何﹐趣賣以共具。居歲餘﹐廣子孫竊謂其昆弟﹑老人﹑廣所愛信者曰「子孫冀及君時頗立產業基址﹐今日飲食費且盡﹐宜從大人所勸﹐說君買田宅。」老人卽以閒暇時爲廣言此計。廣曰「吾豈老悖不念子孫哉﹗顧自有舊田廬﹐令子孫勤力其中﹐足以共衣食﹐與凡人齊。今復增益之﹐以爲贏餘﹐但教子孫怠惰耳。賢而多財則損其志﹐愚而多財則益其過。且夫富者﹐眾之怨也。吾旣亡﹐以教化子孫﹐不欲蓋其過而生怨。」

涿郡太守楊震﹐性公廉﹐子孫常蔬食步行。故舊長者﹐或欲令爲開產業。震不肯﹐曰「使後世稱爲淸白吏子孫﹐以此遺之﹐不亦厚乎﹗」

南唐徳勝軍節度使兼中書令周本﹐好施。或勸之曰「公春秋髙﹐宜少畱余貲以遺子孫。」本曰「吾系艸﹐事吳武王﹐位至將相﹐誰遺之乎﹖」

近故張文節公爲宰相﹐所居堂室﹐不蔽風雨﹔服用飲膳﹐與始爲河陽書記時無異。其所親或規之曰「公月入俸祿幾何﹐而自奉儉薄如此。外人不以公淸儉爲美﹐反以爲有公孫布被之詐。」文節嘆曰「以吾今日之祿﹐𨿽侯服王食﹐何憂不足﹖然人情由儉入奢則易﹐由奢入儉則難。此祿安能常恃﹐一旦失之﹐家人旣習於奢﹐不能頓儉﹐必至失所﹐曷若無失其常﹗吾𨿽違世﹐家人猶如今日乎﹗」聞者服其遠慮。此皆以徳業遺子孫者也﹐所得顧不多乎﹖

晉光祿大夫張澄﹐當葬父﹐郭璞爲占墓地曰「葬某處﹐年過百歲﹐位至三司﹐而子孫不蕃﹔某處﹐年幾減半﹐位裁鄕校﹐而累世貴顯。」

澄乃葬其劣處﹐位止光祿﹐年六十四而亡。其子孫昌熾﹐公侯將相﹐至梁陳不絕﹐𨿽未必因葬地而然﹐足見其愛子孫厚於身矣。先公旣登侍從﹐常曰「吾所得已多﹐當畱以子孫。」處心如此﹐其顧念後世不亦深乎﹗

卷三父母﹑父﹑母

陳亢向於伯魚曰「子亦有異聞乎﹖」對曰「未也。嘗獨立﹐鯉趨而過庭。曰﹕『學詩乎﹖』對曰﹕『未也。』『不學詩無以言。』鯉退而學詩。他日﹐又獨立﹐鯉趨而過庭。曰﹕『學禮乎﹖』對曰﹕『未也。』『不學禮無以立。』鯉退而學禮。」聞斯二者﹐陳亢退而喜曰「問一得三﹐聞詩﹐聞禮﹐又聞君子之遠其子也。」

曾子曰「君子之於子﹐愛之而勿面﹐使之而勿貌﹐遵之以道而勿彊言﹔心𨿽愛之不形於外﹐常以嚴莊蒞之﹐不以辭色悅之也。不遵之以道﹐是棄之也。然彊之﹐或傷恩﹐故以日月漸摩之也。」

北齊黃門侍郎顏之推《家訓》曰「父子之嚴﹐不可以狎﹔骨肉之愛﹐不可以簡。簡則慈孝不接﹐狎則怠慢生焉。由命士以上﹐父子異宮﹐此不狎之道也﹔抑搔癢痛﹐懸衾篋枕﹐此不簡之教也。」

石碏諫衛莊公曰「臣聞愛子教之以義方﹐弗納於邪。驕奢淫逸﹐所自邪也。四者之來﹐寵祿過也。」自古知愛子不知教﹐使至於危辱亂亡者﹐可勝數哉﹗夫愛之﹐當教之使成人。愛之而使陷於危辱亂亡﹐烏在其能愛子也﹖人之愛其子者多曰「兒幼﹐未有知耳﹐俟其長而教之。」是猶養惡木之萌芽﹐曰俟其合抱而伐之﹐其用力顧不多哉﹖又如開籠放鳥而捕之﹐解韁放馬而逐之﹐曷若勿縱勿解之爲易也﹗

《曲禮》﹕「幼子常視毋誑。」

「立必正方﹐不傾聽。」

「長者與之提攜﹐則兩手奉長者之手。負劍辟咡詔之﹐則掩口而對。」

《內則》﹕「子能食食﹐教以右手。能言﹐男惟女兪。男鞶革﹐女鞶絲。六年﹐教之數與方名﹔七年﹐男女不同席﹐不共食﹔八年﹐出入門戶及卽席飲食﹐必後長者﹐始教之讓﹔九年﹐教之數日。十年﹐出就外傅﹐居宿於外﹐學書計。十有三年﹐學樂﹑誦詩﹑舞勺。成童﹐舞象﹑學射禦。」

曾子之妻出外﹐兒隨而啼。妻曰「勿啼﹗吾歸﹐爲爾殺豕。」妻歸﹐以語曾子。曾子卽烹豕以食兒﹐曰「毋教兒欺也。」

賈誼言﹕古之王者﹐太子始生﹐固舉以禮﹐使士負之﹐過闕則下﹐過廟則趨﹐孝子之道也。故自爲赤子﹐而教固已行矣。提孩有識﹐三公三少﹐固明孝﹑仁﹑禮﹑義。以道習之﹐逐去邪人﹐不使見惡行。於是皆選天下之端士﹑孝弟﹑博聞﹑有道術者﹐以衛翼之。使與太子居處出入。故太子乃生而見正事﹐聞正言﹐行正道﹐左右前後皆正人也。夫習與正人居之﹐不能毋正。猶生長於齊﹐不能不齊言也﹔習與不正人居之﹐不能毋不正﹐猶生長於楚﹐不能不楚言也。

《顏氏家訓》曰﹕古者聖王﹐子生孩提﹐師保固明仁孝禮義﹐道習之矣。凡庶縱不能爾﹐當及嬰稚﹐識人顏色﹐知人喜怒﹐便加教誨﹐使爲則爲﹐使止則止。比及數歲﹐可省笞罰﹐父母威嚴而有慈﹐則子女畏愼而生孝矣。吾見世間﹐無教而有愛﹐每不能然。飲食運爲﹐恣其所欲﹐宜誡翻獎﹐應呵反笑﹐至有識知﹐謂法當爾。驕慢已習﹐方乃制之﹐捶撻至死而無威﹐忿怒日隆而增怨。逮於長成﹐終爲敗徳。孔子云「少成若天性﹐習慣如自然」是也。諺云「教婦初來﹐教兒嬰孩。」誠哉斯語﹗

凡人不能教子女者﹐亦非欲陷其罪惡﹔但重於訶怒﹐傷其顏色﹐不忍楚撻慘其肌膚爾。當以疾病爲諭﹐安得不用湯藥鍼艾救之哉﹖又宜思勤督訓者﹐豈願苛虐於骨肉乎﹖誠不得已也。

王大司馬母衛夫人﹐性甚嚴正。王在湓城﹐爲三千人將﹐年逾四十﹐少不如意﹐猶捶撻之﹐故能成其勛業。

梁元帝時﹐有一學士﹐聰敏有才﹐少爲父所寵﹐失於教義。一言之是﹐徧於行路﹐終年譽之﹔一行之非﹐掩藏文飾﹐冀其自攺。年登婚宦﹐暴慢日滋﹐竟以語言不擇﹐爲周逖抽腸釁鼓云。然則愛而不教﹐適所以害之也。《傳》稱鳲鳩之養其子﹐朝從上下﹐暮從下上﹐平均如一。至於人﹐或不能然。《記》曰﹕父之於子也﹐親賢而下無能。使其所親果賢也﹐所下果無能也﹐則善矣。其溺於私愛者﹐往往親其無能﹐而下其賢﹐則禍亂由此而興矣。

《顏氏家訓》曰﹕人之愛子﹐罕亦能均。自古及今﹐此獘多矣。賢俊者自可賞愛﹐頑魯者亦當矜憐。有偏寵者﹐𨿽欲以厚之﹐更所以禍之。共叔之死﹐母實爲之﹔趙王之戮﹐父實使之。劉表之傾宗覆族﹐袁紹之地裂兵亡﹐可謂靈龜明鑑。此通論也。

曾子出其妻﹐終身不取妻。其子元請焉﹐曾子告其子曰「髙宗以後妻殺孝己﹐尹吉甫以後妻放伯奇。吾上不及髙宗﹐中不比吉甫﹐庸知其得免於非乎﹖」

後漢尙書令朱暉﹐年五十失妻。昆弟欲爲繼室。暉嘆曰「時俗希不以後妻敗家者。」遂不娶。今之人年長而子孫具者﹐得不以先賢爲鑑乎﹗

《內則》曰「子婦未孝未敬﹐勿庸疾怨﹐姑教之。若不可教﹐而後怒之。不可怒﹐子放婦出而不表禮焉。」

君子之所以治其子婦﹐盡於是而已矣。今世俗之人﹐其柔懦者﹐子婦之過尙小﹐則不能教而嘿藏之。及其稍著﹐又不能怒而心恨之。至於惡積罪大﹐不可禁遏﹐則喑嗚郁悒﹐至有成疾而終者。如此﹐有子不若無子之爲愈也。其不仁者﹐則縱其情性﹐殘忍暴戾﹐或聽後妻之讒﹐或用嬖寵之計﹐捶撲過分﹐棄逐凍餒﹐必欲置之死地而後已。《康誥》稱﹕「子弗祗服厥父事﹐大傷厥考心﹔於父不能字厥子﹐乃疾厥子。」謂之元惡大憝﹐蓋言不孝不慈﹐其罪均也。

爲人母者﹐不患不慈﹐患於知愛而不知教也。古人有言曰「慈母敗子。」愛而不教﹐使淪於不肖﹐陷於大惡﹐入於刑辟﹐歸於亂亡。非他人敗之也﹐母敗之也。自古及今﹐若是者多矣﹐不可悉數。

周大任之娠文王也﹐目不視惡色﹐耳不聽淫聲﹐口不出敖言。文王生而明聖﹐卒爲周宗。君子謂大任能胎教。古者婦人任子﹐寢不側﹐坐不邊﹐立不蹕﹐不食邪味﹐割不正不食﹐席不正不坐﹐目不視邪色﹐耳不聽淫聲。夜則令瞽誦詩﹐道正事。如此﹐則生子形容端正﹐才藝博通矣。彼其子尙未生也﹐固已教之﹐況已生乎﹗

孟軻之母﹐其捨近墓﹐孟子之少也﹐嬉戲爲墓間之事﹐踴躍築埋。

孟母曰「此非所以居之也。」乃去。捨市傍﹐其嬉戲爲衒賣之事。孟母又曰「此非所以居之也。」乃徙。捨學宮之傍﹐其嬉戲乃設俎豆揖讓進退。孟母曰「此眞可以居子矣﹗」遂居之。孟子幼時問東家殺豬何爲﹐母曰「欲啖汝。」旣而悔曰「吾聞古有胎教﹐今適有知而欺之﹐是教之不信。」乃買豬肉食。旣長就學﹐遂成大儒。彼其子尙幼也﹐固已愼其所習﹐況已長乎﹗

漢丞相翟方進繼母隨方進之長安﹐織履﹐以資方進遊學。

晉太尉陶侃﹐早孤貧﹐爲縣吏番陽﹐孝廉範逵嘗過侃﹐時倉卒無以待賓。其母乃截髮﹐得雙髲以易酒肴。逵薦侃於廬江太守﹐召爲督郵﹐由此得仕進。

後魏鉅鹿魏緝母房氏﹐緝生未十旬﹐父溥卒。母鞠育不嫁﹐訓導有母儀法度。緝所交遊﹐有名勝者﹐則身具酒饌。有不及己者﹐輒屏臥不餐﹐須其悔謝乃食。

唐侍禦史趙武孟﹐少好田獵﹐嘗獲肥鮮以遺母。母泣曰「汝不讀書﹐而田獵如是﹐吾無望矣﹗」竟不食其膳。武孟感激勤學﹐遂博通經史﹐舉進士﹐至美官。

天平節度使柳仲郢母韓氏﹐常粉苦參﹑黃連和以熊膽以授諸子﹐每夜讀書使噙之﹐以止睡。

太子少保李景讓母鄭氏﹐性嚴明﹐早寡家貧﹐親教諸子。久雨﹐宅後古墻頹陷﹐得錢滿缸。奴婢喜﹐走告鄭。鄭焚香祝之曰「天蓋以先君餘慶﹐湣妾母子孤貧﹐賜以此錢。然妾所願者﹐諸子學業有成﹐他日受俸﹐此錢非所欲也。」亟命掩之。此惟患其子名不立也。

齊相田稷子受下吏金百鎰﹐以遺其母。母曰「夫爲人臣不忠﹐是爲人子不孝也。不義之財﹐非吾有也。不孝之子﹐非吾子也。子起矣。」稷子遂慚而出﹐反其金而自歸於宣王﹐請就誅。宣王悅其母之義﹐遂赦稷子之罪﹐復其位﹐而以公金賜母。

漢京兆尹雋不疑﹐每行縣錄囚徒﹐還﹐其母輒問不疑﹐有所平反﹐活幾何人耶﹖不疑多有所平反﹐母喜﹐笑爲飲食﹐言語異於它時。或亡所出﹐母怒﹐爲不食。故不疑爲吏嚴而不殘。

吳司空孟仁嘗爲監魚池官﹐自結网捕魚作鮓寄母。母還之曰「汝爲魚官﹐以鮓寄母﹐非避嫌也﹗」

晉陶侃爲縣吏﹐嘗監魚池﹐以一坩鮓遺母。母封鮓責曰「爾以官物遺我﹐不能益我﹐乃增吾憂耳。」

隋大理寺卿鄭善果母翟氏﹐夫鄭誠討尉遲迥戰死。母年二十而寡﹐父欲奪其志。母抱善果曰「鄭君𨿽死﹐幸有此兒。棄兒爲不慈﹐背死夫爲無禮。」遂不嫁。善果以父死王事﹐年數歲拜持節大將軍﹐襲爵開封縣公﹐年四十授沂州刺史﹐尋爲魯郡太守。母性賢明﹐有節操﹐博涉書史﹐通曉政事。每善果出聽事﹐母輒坐胡牀﹐於障後察之。聞其剖斷合理﹐歸則大悅﹐卽賜之坐﹐相對談笑﹔若行事不允﹐或妄嗔怒﹐母乃還堂﹐蒙袂而泣﹐終日不食。善果伏於牀前不敢起。母方起﹐謂之曰「吾非怒汝﹐乃慚汝家耳。吾爲汝家婦﹐獲奉灑掃﹐知汝先君忠勤之士也﹐守官淸恪﹐未嘗問私﹐以身殉國。繼之以死﹐吾亦望汝副其此心。

汝旣年小而孤﹐吾寡耳﹐有慈愛無威﹐使汝不知禮訓﹐何可負荷忠臣之業乎﹖汝自童稚襲茅土﹐汝今位至方嶽﹐豈汝身致之邪﹖不思此事而妄加嗔怒心緣驕樂﹐墮於公政﹐內則墜爾家風﹐或失亡官爵﹔外則虧天子之法﹐以取辜戾。吾死日﹐何面目見汝先人於地下乎﹖」母恆自紡績﹐每至夜分而寢。善果曰「兒封侯開國﹐位居三品﹐秩俸幸足﹐母何自勤如此﹖」答曰「吁﹗汝年已長﹐吾謂汝知天下理﹐今聞此言﹐故猶未也。至於公事﹐何由濟乎﹖今此秩俸﹐乃天子報汝先人之殉命也﹐當散贍六姻﹐爲先君之惠﹐柰何獨擅其利﹐以爲富貴乎﹖又絲枲紡績﹐婦人之務﹐上自王后﹐下及大夫士妻﹐各有所制﹐若墮業者﹐是爲驕逸。

吾𨿽不知禮﹐其可自敗名乎﹖」自初寡﹐便不禦脂粉﹐常服大練﹐性又節儉﹐非祭祀﹑賓客之事﹐酒肉不妄陳其前﹔靜室端居﹐未嘗輒出門閣。內外姻戚有吉凶事﹐但厚加贈遺﹐皆不詣其門。非自手作﹐及莊園祿賜所得﹐𨿽親族禮遺﹐悉不許入門。善果歷任州郡﹐內自出饌﹐於衙中食之﹐公廨所供皆不許受﹐悉用修理公宇及分僚佐。善果亦由此克己﹐號爲淸吏﹐考爲天下最。

唐中書令崔玄﹐初爲庫部員外郎﹐母盧氏嘗戒之曰「吾嘗聞姨兄辛玄馭雲﹕『兒子從官於外﹐有人來言其貧窶不能自存﹐此吉語也﹔言其富足﹐車馬輕肥﹐此惡語也。』吾嘗重其言。比見中表仕宦者﹐多以金帛獻遺其父母。父母但知忻悅﹐不問金帛所從來。若以非道得之﹐此乃爲盜而未發者耳﹐安得不憂而更喜乎﹖汝今坐食俸祿﹐苟不能忠淸﹐𨿽日殺三牲﹐吾猶食之不下咽也。」玄由是以廉謹著名。

李景讓﹐宦已達﹐發斑白﹐小有過﹐其母猶撻之。景讓事之﹐終日常兢兢。及爲浙西觀察使﹐有左右都押牙忤景讓意﹐景讓杖之而斃。軍中憤怒﹐將爲變。母聞之。景讓方視事﹐母出﹐坐廳事﹐立景讓於庭下而責之曰「天子付汝以方面﹐國家刑法﹐豈得以爲汝喜怒之資﹐妄殺無罪之人乎﹖萬一致一方不寧﹐豈惟上負朝廷﹐使垂老之母銜羞入地﹐何以見汝先人乎﹖」命左右禠其衣坐之﹐將撻其背。將佐皆至﹐爲之請。不許。將佐拜且泣﹐久乃釋之。軍中由是遂安。此惟恐其子之入於不善也。

漢汝南功曹範滂坐黨人被收﹐其母就與訣曰「汝今得與李杜齊名﹐死亦何恨﹗旣有令名﹐復求壽考﹐可兼得乎﹖」滂跪受教﹐再拜而辭。

魏髙貴鄕公將討司馬文王﹐以告侍中王沈﹑尙書王經﹑散騎常侍王業。沈﹑業出走告文王﹐經獨不往。髙貴鄕公旣薨﹐經被收。辭母﹐母顏色不變﹐笑而應曰「人誰不死﹐但恐不得死所﹐以此並命﹐何恨之有﹖」

唐相李義府專橫﹐侍禦史王義方欲奏彈之﹐先白其母曰「義方爲禦史﹐視姦臣不糾則不忠﹐糾之則身危而憂及於親﹐爲不孝﹔二者不能自決﹐柰何﹖」母曰「昔王陵之母殺身以成子之名﹐汝能盡忠以事君﹐吾死不恨。」此非不愛其子﹐惟恐其子爲善之不終也。然則爲人母者﹐非徒鞠育其身使不罹水火﹐又當養其徳使不入於邪惡﹐乃可謂之慈矣﹗

漢明徳馬皇后無子﹐賈貴人生肅宗。顯宗命後母養之﹐謂曰「人未必當自生子﹐但患愛養不至耳。」後於是盡心撫育﹐勞瘁過於所生。

肅宗亦孝性淳篤﹐恩性天至﹐母子慈愛﹐始終無纖介之間。古今稱之﹐以爲美談。

隋番州刺史陸讓母馮氏﹐性仁愛﹐有母儀。讓卽其孽子也﹐坐贓當死。將就刑﹐馮氏蓬頭垢面詣朝堂﹐數讓罪﹐於是流涕嗚咽﹐親持杯粥勸讓食﹐旣而上表求哀﹐詞情甚切。上湣然爲之攺容﹐於是集京城士庶於朱雀門﹐遣舍人宣詔曰「馮氏以嫡母之徳﹐足爲世範﹐慈愛之道﹐義感人神。特宜矜免﹐用獎風俗。讓可減死﹐除名。」復下詔褒美之﹐賜物五百段﹐集命婦與馮相識﹐以旌寵異。

齊宣王時﹐有人鬥死於道﹐吏訊之。有兄弟二人﹐立其傍﹐吏問之。

兄曰「我殺之。」弟曰「非兄也﹐乃我殺之。」期年﹐吏不能決﹐言之於相。相不能決﹐言之於王。王曰「今皆捨之﹐是縱有罪也﹔皆殺之﹐是誅無辜也。寡人度其母能知善惡。試問其母﹐聽其所欲殺活。」相受命﹐召其母問曰「母之子殺人﹐兄弟欲相代死。吏不能決﹐言之於王。王有仁惠﹐故問母何所欲殺活。」其母泣而對曰「殺其少者。」相受其言﹐因而問之曰「夫少子者﹐人之所愛﹐今欲殺之﹐何也﹖」

其母曰「少者﹐妾之子也﹔長者﹐前妻之子也。其父疾且死之時屬於妾曰﹕『善養視之。』妾曰﹕『諾﹗」今旣受人之托﹐許人以諾﹐豈可忘人之托而不信其諾耶﹖且殺兄活弟﹐是以私愛廢公義也。背言忘信﹐是欺死者也。失言忘約﹐已諾不信﹐何以居於世哉﹖予𨿽痛子﹐獨謂行何﹗」泣下沾襟。相入﹐言之於王。王美其義﹐髙其行﹐皆赦。不殺其子﹐而尊其母﹐號曰「義母」。

魏芒慈母者﹐孟楊氏之女﹐芒卯之後妻也﹐有三子。前妻之子有五人﹐皆不愛慈母。遇之甚異﹐猶不愛慈母。乃令其三子不得與前妻之子齊衣服﹑飲食。進退﹑起居甚相遠。前妻之子猶不愛。於是﹐前妻中子犯魏王令﹐當死。慈母憂戚悲哀﹐帶圍減尺。朝夕勤勞﹐以救其罪。人有謂慈母曰「子不愛母至甚矣﹐何爲憂懼勤勞如此﹖」慈母曰「如妾親子﹐𨿽不愛妾﹐妾猶救其禍而除其害。獨假子而不爲﹐何以異於凡人﹖且其父爲其孤也﹐使妾而繼母。繼母如母﹐爲人母而不能愛其子﹐可謂慈乎﹖親其親而偏其假﹐可謂義乎﹖不慈且無義﹐何以立於世﹖彼𨿽不愛妾﹐妾可以忘義乎﹖」遂訟之。魏安釐王聞之﹐髙其義﹐曰「慈母如此﹐可不赦其子乎﹖」乃赦其子而復其家。自此之後﹐五子親慈母雍雍若一。慈母以禮義漸之﹐率導八子﹐咸爲魏大夫卿士。

漢安眾令漢中程文矩妻李穆姜﹐有二男﹐而前妻四子以母非所生﹐憎毀日積。而穆姜慈愛溫仁﹐撫字益隆﹐衣食資供﹐皆兼倍所生。或謂母曰「四子不孝甚矣﹐何不別居以遠之﹖」對曰「吾方以義相導﹐使其自遷善也。」及前妻長子興疾困篤﹐母惻隱﹐親自爲調藥膳﹐恩情篤密。興疾久乃瘳﹐於是呼三弟謂曰「繼母慈仁﹐出自天愛﹐吾兄弟不識恩養﹐禽獸其心。𨿽母道益隆﹐我曹過惡亦已深矣﹗」遂將三弟詣南鄭獄﹐陳母之徳﹐狀己之過﹐乞就刑辟。縣言之於郡。郡守表異其母﹐蠲除家徭﹐遣散四子﹐許以修革。自後訓導愈明﹐並爲良士。今之人﹐爲人嫡母而疾其孽子﹐爲人繼母而疾其前妻之子者﹐聞此四母之風﹐亦可以少愧矣﹖

魯師春姜嫁其女﹐三往而三逐。春姜問其故。以輕侮其室人也。春姜召其女而笞之﹐曰「夫婦人以順從爲務。貞愨爲首。今爾驕溢不遜以見逐﹐曾不悔前過。吾告汝數矣﹐而不吾用。爾非吾子也。」笞之百﹐而畱之三年。乃復嫁之。女奉守節義﹐終知爲人婦之道。令之爲母者﹐女未嫁﹐不能誨也。旣嫁﹐爲之援﹐使挾己以淩其婿家。及見棄逐﹐則與婿家鬥訟。終不自責其女之不令也。如師春姜者﹐豈非賢母乎﹖

卷四子上

《孝經》曰「夫孝﹐天之經也﹐地之義也﹐民之行也。天地之經﹐而民是則之。」又曰「不愛其親而愛他人者﹐謂之悖徳﹔不敬其親而敬他人者﹐謂之悖禮。以順則逆﹐民無則焉。不在於善﹐而皆在於凶徳。𨿽得之﹐君子不貴也。」又曰「五刑之屬三千﹐而罪莫大於不孝。」

孟子曰「不孝有五﹕惰其四支﹐不顧父母之養﹐一不孝也﹔博弈好飲酒﹐不顧父母之養﹐二不孝也﹔好貨財﹐私妻子﹐不顧父母之養﹐三不孝也﹔從耳目之欲﹐以爲父母戮﹐四不孝也﹔好勇斗狠以危父母﹐五不孝也。」夫爲人子﹐而事親或虧﹐𨿽有他善累百﹐不能掩也﹐可不愼乎﹗

《經》曰「君子之事親也﹐居則致其敬﹐養則致其樂﹐病則致其憂﹐喪則致其哀﹐祭則致其嚴。」

孔子曰「今之孝者﹐是謂能養。至於犬馬﹐皆能有養。不敬﹐何以別乎﹖」《禮》﹕子事父母﹐雞初鳴﹐咸盥漱﹐盛容飾以適父母之所。父母之衣衾﹑簟席﹑枕幾不傳﹐杖﹑履祗敬之﹐勿敢近。惇牟﹑卮﹐非餕莫敢用。在父母之所﹐有命之﹐應惟敬對﹐進退周旋愼齊。升降﹑出入揖遜。不敢噦噫﹑嚏﹑咳﹑欠﹑伸﹑跛﹑倚﹑睇視﹐不敢唾洟。寒不敢襲﹐癢不敢搔。不有敬事﹐不敢袒褶。不涉不撅。爲人子者﹐出必告﹐反必面。所遊必有常﹐所習必有業﹐恆言不稱老。

又﹕「爲人子者﹐居不主奧﹐坐不中席﹐行不中道﹐立不中門。食饗不爲槪﹐祭祀不爲屍。聽於無聲﹐視於無形。不登髙﹐不臨深﹐不苟訾﹐不苟笑。孝子不服闇﹐不登危﹐懼辱親也。」

宋武帝卽大位﹐春秋已髙﹐每旦朝繼母蕭太后﹐未嘗失時刻。彼爲帝王尙如是﹐況士民乎﹗

梁臨川靜惠王宏﹐兄懿爲齊中書令﹐爲東昏侯所殺﹐諸弟皆被收。

僧慧思藏宏﹐得免。宏避難潛伏﹐與太妃異處﹐每遣使恭問起居。或謂﹕「逃難須密﹐不宜往來。」宏銜淚答曰「乃可無我﹐此事不容暫廢。」彼在危難尙如是﹐況平時乎﹗

爲子者不敢自髙貴﹐故在《禮》﹕「三賜不及車馬。」不敢以富貴加於父兄。

國初﹐平章事王溥﹐父祚有賓客﹐溥常朝服侍立。客坐不安席。祚曰「豚犬﹐不足爲之起。」此可謂居則致其敬矣。

《禮》﹕「子事父母﹐雞初鳴而起﹐左右佩服以適父母之所。及所﹐下气怡聲﹐問衣燠寒﹐疾痛苛癢﹐而敬抑搔之。出入則或先或後﹐而敬扶持之。進盥﹐少者奉槃﹐長者奉水﹐請沃盥﹐卒﹐授巾。問所欲而敬進之﹐柔色以溫之。。」父母之命勿逆勿怠。若飲之食之﹐𨿽不嗜﹐必嘗而待﹔加之衣服﹐𨿽不欲﹐必服而待。

又﹐「子婦無私貨﹐無私畜﹐無私器。不敢私假﹐不敢私與。」

又﹐爲人子之禮﹐冬溫而夏凊﹐昏定而晨省﹐在醜夷不爭。

孟子曰「曾子養曾皙﹐必有酒肉﹔將徹﹐必請所與。問有餘﹐必曰﹕『有。』曾皙死﹐曾元養曾子﹐必有酒肉。將徹﹐不請所與﹐問有餘﹐曰﹕『亡矣。』將以復進也。此所謂養口體者也。若曾子﹐則可謂養志也。事親若曾子者﹐可也。」

老萊子孝奉二親﹐行年七十﹐作嬰兒戲﹐身服五采斑斕之衣。嘗取水上堂﹐詐跌僕臥地﹐爲小兒啼﹐弄雛於親側﹐欲親之喜。

漢諫議大夫江革﹐少失父﹐獨與母居。遭天下亂﹐盜賊並起﹐革負母逃難﹐備經險阻﹐常采拾以爲養﹐遂得俱全於難。革轉客下邳﹐貧窮裸跣行﹐傭以供母﹐便身之物﹐莫不畢給。建武末年﹐與母歸鄕裏﹐每至歲時﹐縣當案比﹐革以老母不欲搖動﹐自在轅中挽車﹐不用牛馬。由是鄕裏稱之曰「江巨孝」。

晉西河人王延﹐事親色養﹐夏則扇枕席﹐冬則以身溫被﹐隆冬盛寒﹐體無全衣﹐而親極滋味。

宋會稽何子平﹐爲揚州從事吏﹐月俸得白米﹐輒貨市粟麥。人曰「所利無幾﹐何足爲煩﹖」子平曰「尊老在東﹐不辦得米﹐何心獨饗白粲﹗」每有贈鮮肴者﹐若不可寄至家﹐則不肯受。後爲海虞令﹐縣祿惟供養母一身﹐不以及妻子。人疑其儉薄。子平曰「希祿本在養親﹐不在爲己。」問者慚而退。

同郡郭原平養親﹐必以己力﹐傭賃以給供養。性甚巧﹐每爲人傭作﹐止取散夫價。主人沒食﹐原平自以家貧﹐父母不辦有肴飯﹐惟餐鹽飯而已。若家或無食﹐則虛中竟日﹐義不獨飽﹐須日暮作畢﹐受直歸家﹐於裏糴買﹐然後舉爨。

唐曹成王臯爲衡州刺史﹐遭誣在治﹐念太妃老﹐將驚而戚﹐出則囚服就辟﹐入則擁笏垂魚﹐坦坦施施﹐貶潮州刺史﹐以遷入賀。旣而事得直﹐復還衡州﹐然後跪謝告實。此可謂養則致其樂矣。

《禮》﹕父母有疾﹐冠者不櫛﹐行不翔﹐言不惰﹐琴瑟不禦。食肉不至變味﹐飲酒不至變貌﹐笑不至矧﹐怒不詈﹐疾止復故。

文王之爲世子﹐朝於王季﹐日三。雞初鳴而衣服﹐至於寢門外﹐問內豎之禦者曰「今日安否﹖何如﹖」內豎曰「安。」文王乃喜。及日中﹐又至。亦如之。及莫又至﹐亦如之。其有不安節﹐則內豎以告文王。文王色憂﹐行不能正履。王季復膳﹐然後亦復初。武王帥而行之﹐不敢有加焉。文王有疾﹐武王不脫冠帶而養。文王一飯亦一飯﹐文王再飯亦再飯。旬有二日﹐乃間。

漢文帝爲代王時﹐薄太后常病。三年﹐文帝目不交睫﹐衣不解帶﹐湯藥非口所嘗弗進。

晉範喬父粲﹐仕魏﹐爲太宰中郎。齊王芳被廢﹐粲遂稱疾闔門不出﹐陽狂不言﹐寢所乘車﹐足不履地。子孫常侍左右﹐候其顏色﹐以知其旨。如此三十六年﹐終於所寢之車。喬與二弟並棄學業﹐絕人事﹐侍疾家庭。至粲沒﹐不出裏邑。

南齊庾黔婁爲孱陵令﹐到縣未旬﹐父易在家遘疾﹐黔婁忽心驚﹐舉身流汗。卽日棄官歸家﹐家人悉驚。其忽至時﹐易病始二日。醫云「欲知差劇﹐但嘗糞甜苦。」易泄利﹐黔婁輒取嘗之。味轉甜滑﹐心愈憂苦。至夕﹐每稽顙北辰﹐求以身代。俄聞空中有聲﹐曰「徵君壽命盡﹐不可延﹐汝誠禱旣至﹐攺得至月末。」晦﹐而易亡。

後魏孝文帝幼有至性﹐年四歲時﹐獻文患癰﹐帝親自吮膿。

北齊孝昭帝﹐性至孝。太后不豫﹐出居南宮。帝行不正履﹐容色貶悴﹐衣不解帶﹐殆將旬。殿去南宮五百餘步﹐雞鳴而出﹐辰時方還﹔來去徒行﹐不乘輿輦。太后所苦小增﹐便卽寢伏閣外﹐食飲藥物﹐盡皆躬親。太后惟常心痛﹐不自堪忍。帝立侍帷前﹐以爪掐手心﹐血流出袖。

此可謂病則致其憂矣。

《經》曰﹕孝子之喪親也﹐哭不哀﹐禮無容﹐言不文﹐服美不安﹐聞樂不樂﹐食旨不甘﹐此哀戚之情也。三日而食﹐教民無以死傷生﹐毀不滅性﹐此聖人之政也。喪不過三年﹐示民有終也。爲之棺槨衣衾而舉之﹐陳其簠簋而哀戚之。擗踴哭泣﹐哀以送之﹐卜其宅兆而安厝之﹐爲之宗廟﹐以鬼享之。春秋祭祀﹐以時思之。生事愛敬﹐死事哀戚﹐生民之本盡矣﹐死生之義備矣﹐孝子之事親終矣。君子之於親喪固所以自盡也﹐不可不勉。喪禮備在方冊﹐不可悉載。

孔子曰「少連﹑大連善居喪﹐三日不怠﹐三月不解﹐期悲哀﹐三年憂﹐東夷之子也。」髙子臯執親之喪也﹐泣血三年﹐未嘗見齒﹐君子以爲難。

顏丁善居喪﹐始死﹐皇皇焉﹐如有求而弗得﹔及殯﹐望望焉﹐如有從而弗及﹔旣葬﹐慨焉﹐如不及其反而息。

唐太常少卿蘇頲遭父喪﹐睿宗起復爲工部侍郎﹐頲固辭。上使李日知諭旨﹐日知終坐不言而還﹐奏曰「臣見其哀毀﹐不忍發言﹐恐其殞絕。」上乃聽其終制。

左庶子李涵爲河北宣慰使﹐會丁母憂﹐起復本官而行。每州縣郵驛公事之外﹐未嘗啟口。蔬飯飲水﹐席地而息。使還﹐請罷官﹐終喪制。

代宗以其毀瘠﹐許之。自余能盡哀竭力以喪其親﹐孝感當時﹐名光後來者﹐世不乏人。此可謂喪則致其哀矣。

古之祭禮詳矣﹐不可徧舉。孔子曰「祭如在。」君子事死如事生﹐事亡如事存。齋三日﹐乃見其所爲齋者。祭之日﹐樂與哀半﹐饗之必樂﹐已至必哀。外盡物﹐內盡志﹔入室﹐僾然必有見乎其位﹔周還出戶﹐肅然必有聞乎其容聲﹔也戶而聽﹐愾然必有聞乎其嘆息之聲。是故先王之孝也﹐色不忘乎目﹐聲不絕乎耳﹐心志嗜欲不忘乎心。致愛則存﹐致愨則著﹐著存不忘乎心﹐夫安得不敬乎﹗齊齊乎其敬也﹐愉愉乎其忠也﹐勿勿乎其欲其饗之也。《詩》曰「神之格思﹐不可度思﹐矧可思。」

此其大略也。

孟蜀太子賓客李鄲﹐年七十餘﹐享祖考﹐猶親滌器。人或代之﹐不從﹐以爲無以達追慕之意。此可謂祭則致其嚴矣。

《經》曰﹕身體發膚﹐受之父母﹐不敢毀傷﹐孝之始也。

曾子有疾﹐召門弟子曰「啟予足﹐啟予手。《詩》云﹕『戰戰兢兢﹐如臨深淵﹐如履薄冰。』而今而後吾知免夫小子。」

樂正子春下堂而傷足﹐數月不出﹐猶有憂色。門弟子曰「夫子之足瘳矣﹐數月不出﹐猶有憂色﹐何也﹖」樂正子春曰「善﹐如爾之問也﹗善﹐如爾之問也﹗吾聞諸曾子﹐曾子聞諸夫子曰﹕『天之所生﹐地之所養﹐惟人爲大。父母全而生之﹐子全而歸之﹐可謂孝矣﹔不虧其體﹐不辱其身﹐可謂全矣。故君子頃步而弗敢忘孝也﹐今予忘孝之道﹐予是以有憂色也。一舉足而不敢忘父母﹐一出言而不敢忘父母。一舉足而不敢忘父母﹐是故道而不徑﹐舟而不遊﹐不敢以先父母之遺體行殆﹔一出言而不敢忘父母﹐是故惡言不出於口﹐忿言不反於身。不辱其身﹐不羞其親﹐可謂孝矣。」

或曰﹕親有危難則如之何﹖亦憂身而不救乎﹖曰﹕非謂其然也。孝子奉父母之遺體﹐平居一毫不敢傷也﹔及其徇仁蹈義﹐𨿽赴湯火無所辭﹐況救親於危難乎﹗古以死徇其親者多矣。

晉末烏程人潘綜遭孫恩亂﹐攻破村邑。綜與父驃共走避賊﹐驃年老行遲﹐賊轉逼。驃語綜﹕「我不能去﹐汝走可脫﹐幸勿俱死。」驃困乏坐地﹐綜迎賊叩頭曰「父年老﹐乞賜生命。」賊至﹐驃亦請賊曰「兒少自能走﹐今爲老子不去。孝子不惜死﹐可活此兒。」賊因斫驃﹐綜乃抱父於腹下。賊斫綜頭面﹐凡四創﹐綜當時悶絕。有一賊從傍來會曰「卿舉大事﹐此兒以死救父﹐云何可殺﹖殺孝子不祥。」賊乃止﹐父子並得免。

齊射聲校尉庾道湣所生母漂流交州﹐道湣尙在𦇤褓。及長﹐知之﹐求爲廣州綏寧府佐。至府﹐而去交州尙遠﹐乃自負擔﹐冒崄自達。及至州﹐尋求母﹐經年不獲﹐日夜悲泣。嘗入村﹐日暮雨驟﹐乃寄止一家。

有嫗負薪自外還﹐道湣心動﹐因訪之﹐乃其母也。於是俯伏號泣。遠近赴之﹐莫不揮淚。

梁湘州主簿吉翂﹐父天監初爲原鄕令﹐爲吏所誣﹐逮詣廷尉。翂年十五﹐號泣衢路﹐祈請公卿。行人見者﹐皆爲隕涕。其父理𨿽淸白﹐而恥爲吏訊﹐乃虛自引咎﹐罪當大辟。翂乃撾登聞鼓﹐乞代父命。武帝嘉異之﹐尙以其童稚﹐疑受教於人﹐敕廷尉蔡法度嚴加脇誘﹐取其款實。

法度乃還寺﹐盛陳徽纆﹐厲色問曰「爾求代父死﹐敕已相許﹐便應伏法。然刀鋸至劇﹐審能死不。且爾童孺﹐志不及此﹐必人所教﹐姓名是誰﹖若有悔異﹐亦相聽許。」對曰「囚𨿽蒙弱﹐豈不知死可畏憚﹖顧諸弟幼藐﹐惟囚爲長﹐不忍見父極刑﹐自延視息。所以內斷胸臆﹐上干萬乘。今欲殉身不測﹐委骨泉壤。此非細故﹐柰何受人教耶﹖」法度知不可屈撓﹐乃更和顏誘﹐語之曰「主上知尊侯無罪行﹐當釋。亮觀君神儀明秀﹐足稱佳童。今若轉辭﹐幸父子同濟。奚以此妙年﹐苦求湯鑊﹖」曰「凡鯤鮞螻蟻﹐尙惜其生﹐況在人﹗斯豈願齏粉。但父掛深劾﹐必正刑書。故思殞僕﹐冀延父命。」翂初見囚﹐獄掾依法備加桎梏。法度矜之﹐命脫其二械﹐更令著一小者。翂弗聽﹐曰「翂求代父死﹐死囚豈可減乎﹖」竟不脫械。法度以聞﹐帝乃宥其父子。丹陽尹王志求其在廷尉故事並諸鄕居﹐欲於歲首﹐舉充純孝。曰「異哉王尹﹗何量翂之薄也。夫父辱子死﹐斯道固然﹐若有面目當其此舉﹐則是因父買名﹐一何甚辱﹗」拒之而止。此其章章尢著者也。

卷五子下

勿陷父母於不義

《書》稱舜「烝烝乂﹐不格姦」﹐何謂也﹖曰﹕言能以至孝﹐和頑嚚昏傲﹐使進進以善自治﹐不至於大惡也。

曾子耘瓜﹐誤斬其根。皙怒﹐建大杖以擊其臂。曾子僕地而不知人。

久之乃蘇﹐欣然而起﹐進於曾皙曰「響也﹗參得罪於大人﹐用力教參﹐得無疾乎﹖」退而就房﹐援琴而歌﹐欲令曾皙聞之﹐知其體康也。孔子聞之而怒﹐告門弟子曰「參來﹐勿內。」曾參自以爲無罪﹐使人請於孔子。孔子曰「汝不聞乎﹐昔舜之事瞽瞍﹐欲使之﹐未嘗不在於側﹔索而殺之﹐未嘗可得。小捶則待過﹐大杖則逃走﹐故瞽瞍不犯不父之罪﹐而舜不失烝烝之孝。今參事父﹐委身以待暴怒﹐殪而不避﹐身旣死而陷父於不義﹐其不孝孰大焉﹖汝非天子之民乎﹖殺天子之民﹐其罪奚若﹖」曾參聞之﹐曰「參﹐罪大矣﹗」遂造孔子而謝過﹐此之謂也。

或曰﹕孔子稱色難。色難者﹐觀父母之志趣﹐不待發言而後順之者也。然則《經》何以貴於諫爭乎﹖曰﹕諫者﹐爲救過也。親之命可從而不從﹐是悖戾也﹔不可從機時從之﹐則陷親於大惡。然而不諫是路人﹐故當不義則不可不爭也。或曰﹕然則爭之能無咈親之意乎﹖曰﹕所謂爭者﹐順而止之﹐志在必於從也。孔子曰「事父母幾諫。見志不從﹐又敬不違﹐勞而不怨。」《禮》﹕父母有過﹐下气怡色﹐柔聲以諫。諫若不入﹐起敬起孝。說則復諫。不說﹐則與其得罪於鄕黨州閭﹐寧熟諫。

父母怒﹐不說而撻之流血﹐不敢疾怨﹐起敬起孝。又曰﹕事親有隱而無犯。又曰﹕父母有過﹐諫而不逆。又曰﹕三諫而不聽則號泣而隨之﹐言窮無所之也。或曰﹕諫則彰親之過﹐柰何﹖曰﹕諫諸內﹐隱諸外者也﹐諫諸內則親過不遠﹐隱諸外故人莫得而聞也。且孝子善則稱親﹐過則歸己。《凱風》曰「母氏聖善﹐我無令人。」其心如是﹐夫又何過之彰乎﹖

或曰﹕子孝矣而父母不愛﹐如之何﹖曰﹕責己而已。昔舜父頑﹑母嚚﹑象傲﹐日以殺舜爲事。舜往於田﹐日號泣於旻天。於父母負罪引慝﹐只載見瞽瞍﹐夔夔齋栗﹐瞽瞍亦允。若誠之至也﹐如瞽瞍者猶信而順之﹐況不至是者乎﹖

曾子曰「父母愛之﹐喜而不忘﹔父母惡之﹐懼而弗怨。」

漢侍中薛包﹐好學篤行。喪母﹐以至孝聞。及父娶後妻而憎包﹐分出之。包日夜號泣﹐不能去。至被毆杖﹐不得已﹐廬於捨外﹐旦入而灑埽。父怒﹐又逐之。乃廬於裏門﹐晨昏不廢。積歲餘﹐父母慚而還之。

晉太保王祥至孝﹐早喪親﹐繼母朱氏不慈﹐數譖之﹐由是失愛於父﹐每使掃除牛下﹐祥愈恭敬。父母有疾﹐衣不解帶﹐湯藥必親嘗。有丹柰結實﹐母命守之﹐每風雨﹐祥輒抱樹而泣。其篤孝純至如此。母終﹐居喪毀悴﹐杖而後起。

西河人王延﹐九歲喪母﹐泣血三年﹐幾至滅性。每至忌月﹐則悲泣三旬。繼母卜氏﹐遇之無道﹐恆以蒲穰及敗麻頭與延貯衣。其姑聞而問之﹐延知而不言﹐事母彌謹。卜氏嘗盛冬思生魚﹐敕延求而不獲﹐杖之流血。延尋汾淩而哭﹐忽有一魚長五尺﹐踴出冰上﹐延取以進母。卜氏心悟﹐撫延如己生。

齊始安王諮議劉沨父紹仕宋﹐位中書郎。沨母早亡﹐紹被敕納路太后兄女爲繼室。沨年數歲﹐路氏不以爲子﹐奴婢輩捶打之無期度。沨母亡日﹐輒悲啼不食﹐彌爲婢輩所苦。路氏生溓﹐沨憐愛之﹐不忍捨﹐常在牀帳側。輒被驅捶﹐終不肯去。路氏病﹐經年﹐沨晝夜不離左右。每有增加﹐輒流涕不食。路氏病瘥﹐感其意﹐慈愛遂隆。路氏富盛﹐一旦爲沨立齋宇﹐筵席不減侯王。

唐宣歙觀察使崔衍父倫爲左丞﹐繼母李氏不慈於衍。衍時爲富平尉﹐倫使於吐蕃﹐久方歸。李氏衣敝衣以見倫﹐倫問其故﹐李氏稱倫使於蕃中﹐衍不給衣食。倫大怒﹐召衍責詬﹐命僕隸拉於地﹐袒其背﹐將鞭之。衍泣涕終不自陳。倫弟殷聞之﹐趨往以身蔽衍﹐杖不得下﹐因大言曰「衍每月俸錢皆送嫂處﹐殷所具知﹐何忍乃言衍不給衣食﹖」倫怒乃解。由是倫遂不聽李氏之譖。及倫卒﹐衍事李氏益謹。李氏所生次子﹐每多取母錢﹐使其主以書契徵負於衍﹐衍歲爲償之。故衍官至江州刺史而妻子衣食無所餘。子誠孝而父母不愛﹐則孝益彰矣﹐何患乎﹖

或曰﹕妻子失親之意則如之何﹖曰﹕《禮》﹕「子甚宜其妻父母不說﹐出。子不宜其妻﹐父母曰﹕『是善事我﹐』子行夫婦之禮焉﹐沒身不衰。」

漢司隸校尉鮑永﹐事後母至孝。妻嘗於母前叱狗﹐永去之。

齊徵北司徒記室劉﹐母孔氏﹐甚嚴明。年四十餘未有婚對﹐建元中﹐髙帝與司徒褚彥回爲娶王氏女。王氏穿壁掛履﹐土落孔氏牀上﹐孔氏不悅﹐卽出其妻。

唐鳳閣舍人李迥秀﹐母氏庶賤﹐其妻崔氏嘗叱媵婢﹐母聞之不悅﹐迥秀卽時出妻。或止之曰「賢室𨿽不避嫌疑﹐然過非出狀﹐何遽如此﹖」迥秀曰「娶妻本以養親﹐今違忤顏色﹐何敢畱也﹗」竟不從。

後漢郭巨家貧﹐養老母﹐妻生一子三歲﹐母常減食與之。巨謂妻曰「貧乏不能供給﹐共汝埋子。子可再有﹐母不可再得。」妻不敢違﹐巨遂掘坑二尺餘﹐得黃金一釜。或曰「郭巨非中道。」曰﹕然以此教民﹐民猶厚於慈而薄於孝。

或曰﹕五母在禮﹐律皆同服。凡人事嫡﹑繼﹑慈﹑養之情﹐烏能比於所生。或者疑於僞與。曰﹕是何言之悖也﹖在《禮》﹕爲人後者﹐斬衰三年。傳曰﹕何以三年也﹖受重者必以尊服服之。何如而可爲之後﹖

同宗則可爲之後。如何而可以爲人後﹖支子可也。爲所後者之祖﹑父母﹑妻﹑妻之父母﹑昆弟﹑昆弟之子若子。繼母如母。傳曰﹕繼母何以如母﹖繼母之配父與因母同。故孝子不敢殊也。慈母如母。傳曰﹕慈母者﹐何也﹖妾之無子者﹑妾子之無母者﹐父命妾曰「以爲子。」命子曰「女以爲母。」若是﹐則生養之﹐終其身如母﹐死則喪之三年如母﹐貴父之命也。況嫡母﹐子之君也﹐其尊至矣。梁中軍田曹行參軍庾沙彌嫡母劉氏寢疾。沙彌晨昏侍側﹐衣不解帶。或應鍼炙﹐輒以身先試。及母亡﹐水漿不入口累日。初進大麥薄飲﹐經十旬﹐方爲薄粥﹐終喪不食鹽醬。

冬日不衣綿纊﹐夏日不解衰絰﹐不出廬戶﹐晝夜號慟﹐鄰人不忍聞。所坐薦淚沾爲爛。墓在新林﹐忽有旅松百許株枝葉郁茂﹐有異常松。劉好啖甘蔗﹐沙彌遂不復食之。漢丞相翟方進﹐旣富貴﹐後母猶在﹐進供養甚篤。太尉胡廣年八十﹐繼母在堂﹐朝夕贍省﹐旁無幾杖﹐言不稱老。

漢顯宗命馬皇后母養肅宗﹐肅宗孝性純篤﹐母子慈愛﹐始終無纖介之間。帝旣專以馬氏爲外家﹐故所生賈貴人不登極位。賈氏親宗﹐無受寵榮者。及太后崩﹐乃策書加貴人玉赤綬而已。古人有丁蘭者﹐母早亡﹐不及養﹐乃刻木而事之。彼賢者﹐孝愛之心發於天性﹐失其親而無所施﹐至於刻木﹐猶可事也﹐況嫡繼慈養之存乎﹖聖人順賢者之心而爲之禮﹐豈有聖人而教人爲僞者乎﹖

葬者﹐人子之大事。死者以窀穸爲安宅﹐兆而未葬﹐猶行而未有歸也。是以孝子𨿽愛親﹐畱之不敢久也。古者天子七月﹐諸侯五月﹐大夫三月﹐士逾月。誠由禮物有厚薄﹐奔赴有遠近﹐不如是不能集也。國家諸今﹐王公以下皆三月而葬﹐蓋以待同位外姻之會葬者適時之宜﹐更爲中制也﹐《禮》﹕未葬不變服﹐啜粥﹐居倚廬﹐寢苫枕塊﹐旣虞而後有所變﹐蓋孝子之心﹐以爲親未獲所安﹐已不敢卽安也。

漢蜀郡太守廉範﹐王莽大司徒丹之孫也。父遭喪亂﹐客死於蜀漢﹐範遂流寓西州。西州平﹐歸鄕裏。年五十﹐辭母西迎父喪。蜀都太守張穆﹐丹之故吏﹐重資送範。範無所受﹐與客步負喪歸葭萌。載船觸石破沒﹐範抱持棺柩﹐遂俱沈溺。眾傷其義﹐鉤求得之﹐療救僅免於死﹐卒得歸葬。

宋會稽賈恩﹐母亡未葬﹐爲鄰火所逼﹐恩及妻栢氏號泣奔救。鄰近赴助﹐棺櫬得免﹐恩及栢氏俱燒死。有司奏﹐攺其裏爲「孝義裏」﹐蠲租布三世﹐追贈恩顯親左尉。

會稽郭原平﹐父亡﹐爲塋壙凶功不欲假人﹐己𨿽巧而不解作墓﹐乃訪邑中有塋墓者﹐助之運力﹐經時展勤﹐久乃閒練。又自賣丁夫以供眾費。窀穸之事﹐儉而當禮﹐性無術學﹐因心自然。葬畢﹐詣所買主﹐執役無懈﹐與諸奴分務﹐讓逸取勞﹐主人不忍使﹐每遣之。原平服勤﹐未嘗暫替。傭賃養母﹐有餘聚以自贖。

海虞令何子平﹐母喪去官﹐哀毀逾禮﹐每至哭踴﹐頓絕方蘇。屬大明末﹐東土饑荒﹐繼以師旅﹐八年不得營葬。晝夜號哭﹐常如袒括之日﹐冬不衣絮﹐暑不就淸涼﹐一日以數合米爲粥﹐不進鹽菜。所居屋敗﹐不蔽風日﹐兄子伯與欲爲葺理﹐子平不肯﹐曰「我情事未伸﹐天地一罪人耳﹐屋何宜覆﹖」蔡興宗爲會稽太守﹐甚加矜賞﹐爲營冢壙。

新野庾震喪父母﹐居貧無以葬﹐賃書以營事﹐至手掌穿﹐然後成葬事。賢者於葬﹐何如其汲汲也。今世俗信術者妄言﹐以爲葬不擇地及歲月日時﹐則子孫不利﹐禍殃總至﹐乃至終喪除服﹐或十年﹐或二十年﹐或終身﹐或累世﹐猶不葬﹐至爲水火所漂焚﹐他人所投棄﹐失亡屍柩﹐不知所之者﹐豈不哀哉﹗人所貴有子孫者﹐爲死而形體有所付也。而旣不葬﹐則與無子孫而死道路者奚以異乎﹖《詩》云「行有死人﹐尙或之。」況爲人子孫﹐乃忍棄其親而不葬哉﹗

唐太常博士呂才敍《葬書》曰﹕《孝經》云「卜其宅兆而安厝之」。

蓋以窀穸旣終﹐永安體魄﹐而朝市遷變﹐泉石交侵﹐不可前知﹐故謀之龜筮。近代或選年月﹐或相墓田﹐以爲一事失所﹐禍及死生。按《禮》﹐天子﹑諸侯﹑大夫葬﹐皆有月數﹐則是古人不擇年月也。《春秋》﹕九月丁巳葬寧公﹐雨﹐不克葬﹔戊午日中﹐乃克葬。是不擇日也。鄭簡公司墓之室﹐當道﹐毀之則朝而窆﹐不毀則日中而窆﹐子產不毀。是不擇時也。古之葬者﹐皆於國都之北﹐域有常處﹐是不擇地也。今葬者﹐以爲子孫富貴貧賤夭壽﹐皆因卜所致。夫子文爲令尹而三已﹐柳下惠爲士師而三黜﹐討其邱壠﹐未嘗攺移。而野俗無識﹐妖巫妄言﹐遂於躄踴之際﹐擇葬地而希官爵﹔荼毒之秋﹐選葬時而規財利。斯言至矣。夫死生有命﹐富貴在天﹐固非葬所能移。就使能移﹐孝子何忍委其親不葬而求利己哉﹖世又有用羌胡法﹐自焚其柩收燼骨而葬之者﹐人習爲常﹐恬莫之怪。嗚呼﹗訛俗悖戾﹐乃至此乎﹖或曰﹕旅宦遠方﹐貧不能致其柩﹐不焚之何以致其就葬﹖曰﹕如廉範輩﹐豈其家富也﹖延陵季子有言「骨肉歸復於土﹐命也﹐魂气則無不之也。」舜爲天子﹐巡狩至蒼梧而殂﹐葬於其野。彼天子猶然﹐況士民乎﹗必也無力不能歸其柩﹐卽所亡之地而葬之﹐不猶愈於毀焚乎﹖或曰﹕生事之以禮﹐死葬之以禮﹐祭之以禮﹐具此數者﹐可以爲大孝乎﹖曰﹕未也。天子以徳教加於百姓﹐刑於四海爲孝﹔諸侯以保社稷爲孝﹔卿大夫以守其宗廟爲孝﹔士以保其祿位爲孝。皆謂能成其先人之志﹐不墜其業者也。

晉庾衮父戒衮以酒﹐衮嘗醉﹐自責曰「余廢先人之戒﹐其何以訓人﹖」乃於父墓前自杖三十。可謂能不忘訓辭矣。

《詩》云「題彼脊令﹐載飛載鳴﹐我日斯邁﹐而月斯徵。夙興夜寐﹐無忝爾所生。」

《經》曰﹕立身行道﹐揚名於後世﹐以顯父母﹐孝之終也。又曰﹕事親者﹐居上不驕﹐爲下不亂﹐在醜不爭。居上而驕則亡﹐爲下而亂則刑﹐在醜而爭則兵。三者不除﹐𨿽日用三牲之養﹐猶爲不孝也。

《內則》曰「父母𨿽沒﹐將爲善﹐思貽父母令名﹐必果﹔將爲不善﹐思貽父母羞辱﹐必不果。」

公明儀問於曾子曰「夫子可以爲孝乎﹖」曾子曰「是何言歟﹗

是何言歟﹗君子之所謂孝者﹐先意承志﹐諭父母於道。參直養者也﹐安能爲孝乎。」

曾子曰「身也者﹐父母之遺體也。行父母之遺體﹐敢不敬乎﹖居處不莊非孝也﹐事君不忠非孝也﹐蒞官不敬非孝也﹐朋友不信非孝也﹐戰陳無勇非孝也。五者不備﹐災及其親﹐敢不敬乎﹖亨熟膻薌﹐嘗而薦之﹐非孝也。君子之所謂孝也﹐國人稱願﹐然曰﹕幸哉﹐有子如此﹗所謂孝也已。」爲人子能如是﹐可謂之孝有終矣。

卷六女﹑孫﹑伯叔父﹑侄

《禮》﹕女子十年不出﹐姆教婉娩聽從﹐執麻枲﹐治絲繭﹐織紝組紃﹐學女事以共衣服。觀於祭祀﹐納酒漿籩豆菹醢﹐禮相助奠。十有五年而笄﹐二十而嫁。古者婦人先嫁三月﹐祖廟未毀﹐教於公宮﹔祖廟旣毀﹐教於宗室。教以婦徳﹑婦言﹑婦容﹑婦功﹐教成祭之牲用魚﹐芼之以藻﹐所以成婦順也。

曹大家《女戒》曰﹕今之君子徒知訓其男﹐檢其書傳﹐殊不知夫主之不可不事﹐禮義之不可不存。但教男而不教女﹐不亦蔽於彼此之教乎﹖《禮》﹕八歲始教之書﹐十五而志於學矣﹗獨不可依此以爲教哉。夫云婦徳﹐不必才明絕異也﹔婦言﹐不必辯口利辭也﹔婦容﹐不必顏色美麗也﹔婦功﹐不必工巧過人也。淸閒﹑貞靜﹑守節﹑整齊﹐行已有恥﹐動靜有法﹐是謂婦徳。擇辭而說﹐不道惡語﹐時然後言﹐不厭於人﹐是謂婦言。盥浣塵穢﹐服飾鮮潔﹐沐浴以時﹐身不垢辱﹐是謂婦容。專心紡績﹐不好戲笑﹐潔齋酒食﹐以奉賓客﹐是謂婦功。此四者﹐女之大徳﹐而不可乏者也。然爲之甚易﹐惟在存心耳。凡人﹐不學則不知禮義。不知禮義﹐則善惡是非之所在皆莫之識也。於是乎有身爲暴亂而不自知其非也﹐禍辱將及而不知其危也。然則爲人﹐皆不可以不學﹐豈男女之有異哉﹖是故女子在家﹐不可以不讀《孝經》《論語》及《詩》《禮》﹐略通大義。其女功﹐則不過桑麻織績﹑制衣裳﹑爲酒食而已。至於刺繡華巧﹐管弦歌詩﹐皆非女子所宜習也。古之賢女無不好學﹐左圖右史﹐以自儆戒。

漢和熹鄧皇后﹐六歲能史書﹐十二通《詩》《論語》。諸兄每讀經傳﹐輒下意難問﹐志在典籍﹐不問居家之事。母常非之﹐曰「汝不習女工﹐以供衣服﹐乃更務學﹐寧當舉博士耶﹖」後重違母言﹐晝修婦業﹐暮誦經典﹐家人號曰「諸生」。其餘班婕妤﹑曹大家之徒﹐以學顯當時﹐名垂後來者多矣。

漢珠崖令女名初﹐年十三。珠崖多珠﹐繼母連大珠以爲系臂。及令死﹐當還葬。法﹐珠入於關者﹐死。繼母棄其系臂珠﹐其男年九歲﹐好而取之﹐置母鏡奩中﹐皆莫之知。遂與家室奉喪歸﹐至海關。海關候吏搜索﹐得珠十枚於鏡奩中。吏曰「嘻﹗此值法﹐無可柰何﹐誰當坐者﹖」初在左右﹐心恐繼母去置奩中﹐乃曰「初坐之。」吏曰「其狀如何﹖」初對曰「君子不幸﹐夫人解系臂去之。初心惜之﹐取置夫人鏡奩中﹐夫人不知也。」吏將初劾之。繼母意以爲實﹐然憐之。因謂吏曰「願且待﹐幸無劾兒。兒誠不知也。兒珠﹐妾系臂也。君不幸﹐妾解去之﹐心不忍棄﹐且置鏡奩中。迫奉喪﹐忽然忘之。妾當坐之。」初固曰「實初取之。」繼母又曰「兒但讓耳﹐實妾取之。」因涕泣不能自禁。女亦曰「夫人哀初之孤﹐彊名之以活﹐初身﹐夫人實不知也。」又因哭泣﹐泣下交頸。送喪者盡哭哀慟﹐傍人莫不爲酸鼻揮涕。關吏執筆劾﹐不能就一字。關候垂泣﹐終日不忍決﹐乃曰「母子有義如此﹐吾寧生之﹐不忍加文。母子相讓﹐安知孰是﹖」遂棄珠而遣之。旣去﹐乃知男獨取之。

宋會稽寒人陳氏﹐有女無男。祖父母年八九十﹐老無所知。父篤癃疾﹐母不安其室。遇歲饑﹐三女相率於西湖采菱蒓﹐更日至市貨賣﹐未嘗虧怠﹐鄕裏稱爲義門﹐多欲娶爲婦。長女自傷煢獨﹐誓不肯行。祖父母尋相繼卒﹐三女自營殯葬﹐爲庵捨居墓側。

又諸曁東洿裏屠氏女﹐父失明﹐母痼疾﹐親戚相棄﹐鄕裏不容。女移父母﹐遠住紵捨﹐晝采樵﹐夜紡績﹐以供養。父母俱卒﹐親營殯葬﹐負土成墳。鄕裏多欲娶之﹐女以無兄弟﹐誓守墳墓不嫁。

唐孝女王和子者﹐徐州人﹐其父及兄爲防狄卒﹐戍涇州。元和中﹐吐蕃寇邊﹐父兄戰死﹐無子﹐母先亡。和子年十七﹐聞父兄歿於邊﹐披髮徒跣縗裳﹐獨往涇州﹐行丐﹐取父兄之喪歸徐營葬﹐植松柏﹐剪髮壞形﹐廬於墓所。節度使王智興以狀奏之﹐詔旌表門閭。此數女者﹐皆以單煢事其父母﹐生則能養﹐死則能葬﹐亦女子之英秀也。

唐奉天竇氏二女﹐𨿽生長艸野﹐幼有志操。永泰中﹐羣盜數千人剽掠其村落。二女皆有容色﹐長者年十九﹐幼者年十六﹐匿巖穴間。盜曳出之﹐騎逼以前。臨壑谷﹐深數百尺﹐其姊先曰「吾寧就死﹐義不受辱﹗」卽投崖下而死。盜方驚駭﹐其妹從之自投﹐折足敗面﹐血流被體。盜乃捨之而去。京兆尹第五琦嘉其貞烈﹐奏之﹐詔旌表門閭﹐永蠲其家丁役。二女遇亂﹐守節不渝﹐視死如歸﹐又難能也。

漢文帝時﹐有人上書﹐齊太倉令淳於意有罪﹐當刑﹐詔獄逮系長安。

意有五女﹐隨而泣。意怒﹐罵曰「生女不生男﹐緩急無可使者。」於是少女緹縈傷父之言﹐乃隨父西﹐上書曰「妾父爲吏﹐齊中稱其廉平﹐今坐法當刑。妾切痛死者不可復生﹐而刑者不可復屬﹐𨿽欲攺過自新﹐其道莫由﹐終不可得。妾願入身爲官婢﹐以贖父刑罪﹐便得攺行自新也。」書聞﹐上悲其意。此歲中亦除肉刑法。緹縈一言而善﹐天下蒙其澤﹐後世賴其福﹐所及遠哉。

後魏孝女王舜者﹐趙鄒人也。父子春與從兄長忻不協。齊亡之際﹐長忻與其妻同謀﹐殺子春。舜時年七歲。又二妹﹐粲年五歲﹐璠年二歲﹐並孤苦﹐寄食親戚。舜撫育二妹﹐恩義甚篤。而舜陰有復仇之心﹐長忻殊不備。姊妹俱長﹐親戚欲嫁﹐輒拒不從。乃密謂二妹曰「我無兄弟﹐致使父仇不復﹐吾輩𨿽女子﹐何用生爲﹖我欲共汝報復﹐何如﹖」二妹皆垂涕曰「惟姊所命。」夜中﹐姊妹各持刀逾墻入﹐手殺長忻夫婦﹐以告父墓。因詣縣請罪﹐姊妹爭爲謀首﹐州縣不能決。文帝聞而嘉嘆﹐原罪。《禮》﹕「父母之仇﹐不與共戴天。」舜以幼女﹐蘊志發憤﹐卒袖白刃以揕仇人之胸﹐豈可以壯男子反不如哉﹗

《書》曰「辟不辟﹐忝厥祖。」《詩》云「無忘爾祖﹐聿修厥徳。」然則爲人而怠於徳﹐是忘其祖也﹐豈不重哉﹗

晉李密﹐犍爲人﹐父早亡﹐母何氏攺醮。

密時年數歲﹐感戀彌至﹐烝烝之性﹐遂以成疾。祖母劉氏躬自撫養。

密奉事以孝謹聞﹐劉氏有疾則泣﹐側息﹐未嘗解衣。飲膳湯藥﹐必先嘗後進。仕蜀爲郎﹐蜀平﹐泰始詔徵爲太子洗馬。密以祖母年髙﹐無人奉養﹐遂不應命。上疏曰「臣無祖母﹐無以至今日。祖母無臣﹐無以終餘年。母孫二人更相爲命﹐是以私情區區﹐不敢棄遠。臣密今年四十有四﹐祖母劉氏今年九十有六﹐是臣盡節於陛下之日長﹐而報養劉氏之日短也。烏鳥私情﹐乞願終養。」武帝矜而許之。

齊彭城郡丞劉﹐有至性﹐祖母病疽經年﹐手持膏藥﹐潰指爲爛。

後魏張元﹐芮城人﹐世以純至爲鄕裏所推。元年六歲﹐其祖以其夏中熱甚﹐欲將元就井浴﹐元固不肯。祖謂其貪戲﹐乃以杖擊其頭曰「汝何爲不肯浴﹖」元對曰「衣以蓋形﹐爲覆其褻。元不能褻露其體於白日之下。」祖異而捨之。年十六﹐其祖喪明三年﹐元恆憂泣﹐晝夜讀佛經禮拜﹐以祈福佑。每言「天人師乎﹖元爲孫不孝﹐使祖喪明﹐今願祖目見明﹐元求代暗。」夜夢見一老翁﹐以金鎞療其祖目﹐元於夢中喜躍﹐遂卽驚覺﹐乃徧告家人。三日﹐祖目果明。其後﹐祖臥疾再周﹐元恆隨祖所食多少﹐衣冠不解﹐旦夕扶侍。及祖沒﹐號踴﹐絕而復蘇。復喪其父﹐水漿不入口三日。鄕裏咸嘆異之。縣博士楊輒等二百餘人上其狀﹐有詔表其門閭。此皆爲孫能養者也。

唐僕射李公﹐有居第在長安修行裏﹐其密鄰卽故日南楊相也。丞相早歲與之有舊﹐及登庸﹐權傾天下。相君選妓數輩﹐以宰府不可外館﹐棟宇無便事者﹐獨書閣東鄰乃李公冗捨也﹐意欲吞之。垂涎少俟﹐且遲遲於發言。忽一日﹐謹致一函﹐以爲必遂。及復札﹐大失所望。又逾月﹐召李公之吏得言者﹐欲以厚價購之。或曰﹕水竹別墅交質。李公復不許。又逾月﹐乃授公之子弟官﹐冀其稍動初意﹐竟亡回命。有王處士者﹐知書善棋﹐加之敏辯﹐李公寅夕與之同處﹐丞相密召﹐以誠告之﹐托其諷諭。王生忭奉其旨﹐勇於展效。然以李公褊直﹐伺良便者久之。一日﹐公遘病﹐生獨侍前﹐公謂曰「筋衰骨虛﹐風气因得乘間而入﹐所謂空穴來風﹐枳枸來巢也。」生對曰「然﹐向聆西院﹐梟集樹杪﹐某心憂之﹐果致微恙。空院之來妖禽﹐猶枳枸來巢矣。且知賫器換緡﹐未如鬻之﹐以贍醫藥。」李公卞急﹐揣知其意﹐怒發上植﹐厲聲曰「男子寒死﹐餒死﹐鵩窺而死﹐亦其命也。先人之敝廬﹐不忍爲權貴優笑之地。」揮手而別。自是﹐王生及門﹐不復接矣。

平廬節度使楊損﹐初爲殿中侍禦史﹐家新昌裏﹐與路巖第接。巖方爲相﹐欲易其廏以廣第。損宗族仕者十餘人議曰「家世盛衰﹐系權者喜怒﹐不可拒也。」損曰「今尺寸土﹐皆先人舊物﹐非吾等所有﹐安可奉權臣邪﹗窮達﹐命也。」卒不與。巖不悅﹐使損按獄黔中。年餘還。彼室宅﹐尙以家世舊物﹐不忍棄失﹐況諸侯之於社稷﹐大夫之於宗廟乎﹖爲人孫者﹐可不念哉﹗

《禮》﹕「服﹐兄弟之子﹐猶子也。」蓋聖人緣情制禮﹐非引而進之也。

漢弟五倫性至公。或問倫曰「公有私乎﹖」對曰「吾兄子嘗病﹐一夜十往﹐退而安寢。吾子有病﹐𨿽不省視﹐而竟夕不眠。若是者﹐豈可謂無私乎﹖」伯魚賢者﹐豈肯厚其兄子不如其子哉﹖直以數往視之﹐故心安﹔終夕不視﹐故心不安耳。而伯魚更以此語人﹐益所以見其公也。

宗正劉平﹐更始時天下亂﹐平弟仲爲賊所殺。其後賊復忽然而至﹐平扶侍其母奔走逃難。仲遺腹女始一歲﹐平抱仲女而棄其子。母欲還取﹐平不聽﹐曰「力不能兩活﹐仲不可以絕類。」遂去而不顧。

侍中淳於恭兄崇卒﹐恭養孤幼﹐教誨學問﹐有不如法﹐輒反用杖自箠以感悟之。兒漸而攺過。

侍中薛包﹐弟子求分財異居﹐包不能止﹐乃中分其財。奴婢引其老者﹐曰「與我共事久﹐若不能使也。」田廬取其荒頓者﹐曰「吾少時所理﹐意所戀也。」器物取其朽敗者﹐曰「我素所服食﹐身口所安也。」弟子數破其產﹐輒復賑給。

晉右僕射鄧攸﹐永嘉末﹐石勒過泗水﹐攸以牛馬負妻子而逃。又遇賊﹐掠其牛馬。步走﹐擔其兒及其弟子綏。度不能兩个都救活﹐乃謂其妻曰「吾弟早亡﹐惟有一息﹐理不可絕﹐止應自棄我兒耳。幸而得存﹐我後當有子。」妻泣而從之。乃棄其子而去﹐卒以無嗣。時人義而哀之﹐爲之語曰「天道無知﹐使鄧伯道無兒。」弟子綏服攸喪三年。

太尉郤鑑﹐少值永嘉亂﹐在鄕裏﹐甚窮餒。鄕人以鑑名徳﹐傳共飯之。時兄子邁﹑外甥周翼並小﹐常攜之就食。鄕人曰「各自饑困﹐以君賢﹐欲共相濟耳﹗恐不能兼有所存。」鑑於是獨往﹐食訖﹐以飯著兩頰邊還﹐吐與二兒。後並得存﹐同過江。邁位至護軍﹐翼爲剡縣令。鑑之薨也﹐翼追撫育之恩﹐解職而歸﹐席苫心喪三年。世有殺其孤規財利者﹐獨何心哉﹗

宋義興人許昭先﹐叔父肇之坐事系獄﹐七年不判。子侄二十許人﹐昭先家最貧薄﹐專獨申訴﹐無日在家。餉饋肇之﹐莫非珍新。資產旣盡﹐賣宅以充之。肇之諸子倦怠﹐惟昭先無有懈息﹐如是七載。尙書沈演之嘉其操行﹐肇之事由此得釋。

唐柳泌敍其父天平節度使仲郢行事云﹐事季父太保如事元公﹐非甚疾﹐見太保未嘗不束帶。任大京兆鹽鐵使﹐通衢遇太保﹐必下馬端笏﹐候太保馬過方登車。每暮束帶迎太保馬首﹐候起居。太保屢以爲言﹐終不以官達稍攺。太保常言於公卿同云「元公之子﹐事某如事嚴父。」

古之賢者﹐事諸父如父﹐禮也。

卷七兄﹑弟﹑姑姊妹﹑夫

凡爲人兄不友其弟者﹐必曰﹕弟不恭於我。自古爲弟而不恭者孰若象﹖萬章問於孟子﹐曰「父母使舜完廩﹐捐階﹐瞽瞍焚廩﹔使浚井﹐出﹐從而掩之。象曰﹕『謨蓋都君咸我績。牛羊父母﹐倉廩父母。干戈朕﹑琴朕﹑弤朕﹑二嫂使治朕棲。』象往入舜宮﹐舜在牀琴。象曰﹕『郁陶思君爾﹗』忸怩。舜曰﹕『惟玆臣庶﹐汝其於予治。』不識舜不知象之將殺己與﹖」曰「奚而不知也﹖象憂亦憂﹐象喜亦喜。」曰「然則舜僞喜者與﹗」曰「否﹗昔者有饋生魚於鄭子產。子產使校人畜之池。校人烹之﹐反命曰﹕『始捨之﹐圉圉焉﹐少則洋洋焉﹐攸然而逝。』子產曰﹕『得其所哉﹗得其所哉﹗』故君子可欺以其方﹐難罔以非其道。彼以愛兄之道來﹐故誠信而喜之﹐奚僞焉﹗」萬章問曰「象日以殺舜爲事﹐立爲天子﹐則放之﹐何也﹖」孟子曰「封之也。或曰放焉」。

萬章曰「舜流共工於幽州﹐放歡兜於崇山﹐殺三苗於三危﹐殛鯀於羽山﹐四罪而天下咸服﹐誅不仁也。象至不仁﹐封之有庳。有庳之人奚罪焉﹖仁人固如是乎﹖在他人則誅之﹐在弟則封之。」曰「仁人之於弟也﹐不藏怒焉﹐不宿怨焉﹐親愛之而已矣。親之欲其貴也﹐愛之欲其富也。封之有庳﹐富貴之也。身爲天子﹐弟爲匹夫﹐可謂親愛之乎﹖」「敢問﹐或曰放者何謂也﹖」曰「象不得有爲於其國﹐天子使吏治其國﹐而納其貢賦焉﹐故謂之放﹐豈得暴彼民哉﹗𨿽然﹐欲常常而見之﹐故源源而來。不及貢﹐以政接於有庳。」

漢丞相陳平﹐少時家貧﹐好讀書﹐有田三十畝﹐獨與兄伯居。伯常耕田﹐縱平使遊學。平爲人長美色。人或謂陳平﹕「貧何食而肥若是﹖」其嫂嫉平之不視家產﹐曰「亦食糠核耳。有叔如此﹐不如無有。」伯聞之﹐逐其婦而棄之。

禦史大夫卜式﹐本以田畜爲事﹐有少弟。弟壯﹐式脫身出﹐獨取畜羊百餘﹐田宅財物盡與弟。式入山牧﹐十餘年﹐羊致千餘頭﹐買田宅。

而弟盡破其產﹐式輒復分與弟者數矣。

隋吏部尙書牛弘弟弼﹐好酒﹐酗。嘗醉﹐射殺弘駕車牛。弘還宅﹐其妻迎謂曰「叔射殺牛。」弘聞﹐無所怪問﹐直答曰「作脯。」坐定﹐其妻又曰「叔忽射殺牛﹐大是異事﹗」弘曰「已知。」顏色自若﹐讀書不輟。

唐朔方節度使李光進﹐弟河東節度使光顏先娶婦﹐母委以家事。及光進娶婦﹐母已亡。光顏妻籍家財﹐納管鑰於光進妻。光進妻不受﹐曰「娣婦逮事先姑﹐且受先姑之命﹐不可攺也。」因相持而泣﹐卒令光顏妻主之矣。

平章事韓滉﹐有幼子﹐夫人柳氏所生也。弟湟戲於掌上﹐誤墜階而死。滉禁約夫人勿悲啼﹐恐傷叔郎意。爲兄如此﹐豈妻妾他人所能間哉﹖

弟之事兄﹐主於敬愛。齊射聲校尉劉琎﹐兄夜隔壁呼琎。琎不答﹐方下牀著衣﹐立﹐然後應。怪其久。琎曰「向束帶來竟。」

梁安成康王秀﹐於武帝布衣昆弟﹐及爲君臣﹐小心畏敬﹐過於疏賤者。帝益以此賢之。若此﹐可謂能敬矣。

後漢議郎鄭均﹐兄爲縣吏﹐頗受禮遺﹐均數諫止﹐不聽﹐卽脫身爲傭。歲餘﹐得錢帛歸﹐以與兄﹐曰「物盡可復得。爲吏坐贓﹐終身捐棄。」兄感其言﹐遂爲廉潔。均好義篤實﹐養寡嫂孤兒﹐恩禮甚至。

晉咸寧中疫潁川﹐庾衮二兄俱亡。次兄毗復危殆。癘气方熾﹐父母諸弟皆出次於外﹐衮獨畱不去。諸父兄彊之﹐乃曰「衮性不畏病。」

遂親自扶持﹐晝夜不眠。其間復撫柩哀臨不輟。如此十有餘旬﹐疫勢旣歇﹐家人乃反。毗病得差﹐衮亦無恙。父老咸曰「異哉此子﹗守人所不能守﹐行人所不能行﹐歲寒然後知松柏之後凋﹐始知疫癘之不相染也。」

右光祿大夫顏含﹐兄畿﹐咸寧中得疾﹐就醫自療﹐遂死於醫家。家人迎喪﹐旐每繞樹而不可解﹐引喪者顚僕﹐稱畿言曰「我壽命未死﹐但服藥太多﹐傷我五臟耳﹐今當復活﹐愼無葬也。」其父祝之曰「若爾有命復生﹐其非骨肉所願﹐今但欲還家﹐不爾葬也。」乃解。及還﹐其婦夢之曰「吾當復生﹐可急開棺。」婦頗說之。其夕﹐母及家人又夢之﹐卽欲開棺﹐而父不聽。含時尙少﹐乃慨然曰「非常之事﹐古則有之。今靈異至此﹐開棺之痛﹐孰與不開相負﹖」父母從之﹐乃共發棺﹐有生驗以手刮棺﹐指抓盡傷﹐气息甚微﹐存亡不分矣。飲哺將獲﹐累月猶不能語。飲食所須﹐托之以夢。闔家營視﹐頓廢生業﹐𨿽在母妻﹐不能無倦也。含乃絕棄人事﹐躬親侍養﹐足不出戶者﹐十有三年。石崇重含淳行﹐贈以甘旨﹐含謝而不受。或問其故﹐答曰「病者綿昧﹐生理未全﹐旣不能進噉﹐又未識人惠﹐若當謬畱﹐豈施者之意也﹖」畿竟不起。含二親旣終﹐兩兄旣歿﹐次嫂樊氏因疾失明﹐含課勵家人﹐盡心奉養。日自嘗省藥饌﹐察問息耗﹐必簪屨束帶﹐以至病愈。

後魏正平太守陸凱兄琇﹐坐咸陽王禧謀反事﹐被收﹐卒於獄。凱痛兄之死﹐哭無時節﹐目幾失明﹐訴冤不已﹐備盡人事。至正始初﹐世宗復琇官爵。凱大喜﹐置酒集諸親曰「吾所以數年之中抱病忍死者﹐顧門戶計爾。逝者不追﹐今願畢矣。」遂以其年卒。

唐英公李勣﹐貴爲僕射﹐其姊病﹐必親爲燃火煮粥﹐火焚其須鬢。

姊曰「僕射妾多矣﹐何爲自苦如是﹖」曰「豈爲無人耶﹖顧今姊年老﹐勣亦老﹐𨿽欲久爲姊煮粥﹐復可得乎﹖」若此﹐可謂能愛矣﹗

夫兄弟至親﹐一體而分﹐同气異息。《詩》云「凡今之人﹐莫如兄弟。」又云「兄弟鬩於墻﹐外禦其侮。」言兄弟同休戚﹐不可與他人議之也。若己之兄弟且不能愛﹐何況他人﹖己不愛人﹐人誰愛己﹖人皆莫之愛﹐而患難不至者﹐未之有也。《詩》云「毋獨斯畏」﹐此之謂也。兄弟﹐手足也。今有人斷其左足﹐以益右手﹐庸何利乎﹖虺一身兩口﹐爭食相齕﹐遂相殺也。爭利而害﹐何異於虺乎﹖

《顏氏家訓》論兄弟曰「方其幼也﹐父母左提右挈﹐前襟後裾﹐食則同案﹐衣則傳服﹐學則連業﹐遊則共方﹐𨿽有悖亂之人﹐不能不相愛也。及其壯也﹐各妻其妻﹐各子其子﹐𨿽有篤厚之人﹐不能不少衰也。娣姒之比兄弟﹐則疏薄矣。今使疏薄之人而節量親厚之恩﹐猶方底而圓蓋﹐必不合也。惟友悌深至﹐不爲旁人之所移者﹐可免夫。兄弟之際﹐異於他人﹐望深𨿽易怨﹐比他親則易弭。譬猶居室﹐一穴則塞之﹐一隙則塗之﹐無頹毀之慮。如雀鼠之不卹﹐風雨之不防﹐壁陷楹淪﹐無可救矣。僕妾之爲雀鼠﹐妻子之爲風雨﹐甚哉﹗兄弟不睦﹐則子侄不愛。子侄不愛﹐則羣從疏薄。羣從疏薄﹐則童僕爲仇敵矣。如此﹐則行路皆踖其面而蹈其心﹐誰救之哉﹖人或交天下之士﹐皆有歡愛﹐而失敬於兄者﹐何其能多而不能少也﹖人或將數萬之師﹐得其死力﹐而失恩於弟者﹐何其能疏而不能親也﹖娣姒者﹐多爭之地也。所以然者﹐以其當公務而就私情﹐處重責而懷薄義也。若能恕己而行﹐換子而撫﹐則此患不生矣。

人之事兄不同於事父﹐何怨愛弟不如愛子乎﹖是反照而不明矣。

吳太伯及弟仲雍﹐皆周太王之子﹐而王季歷之兄也。季歷賢﹐而有聖子昌﹐太王欲立季歷以及昌。於是太伯﹑仲雍二人乃奔荊蠻﹐文身斷髮﹐示不可用﹐以避季歷。季歷果立﹐是爲王季﹐而昌爲文王。太伯之奔荊蠻﹐自號句吳。荊蠻義之﹐從而歸之千餘家﹐立爲吳太伯。子曰「太伯﹐其可謂至徳也已矣﹐三以天下讓﹐民無得而稱焉。」

伯夷﹑叔齊﹐孤竹君之二子也。父欲立叔齊。及父卒﹐叔齊讓伯夷。

伯夷曰「父命也。」遂逃去。叔齊亦不肯立而逃之。國人立其中子。

宋宣公捨其子與夷而立穆公。穆公疾﹐復捨其子馮而立與夷。君子曰「宣公可謂知人矣﹗主穆公﹐其子饗之﹐命以義夫﹗」

吳王壽夢卒﹐有子四人﹐長曰諸樊﹐次曰余祭﹐次曰夷昧﹐次曰季札。季札賢﹐而壽夢欲立之。季札讓﹐不可﹐於是乃立長子諸樊。諸樊卒﹐有命授弟余祭﹐欲傳以次﹐必致國於季札而止。季札終逃去﹐不受。

漢扶陽侯韋腎病篤﹐長子太常丞弘坐宗廟事系獄﹐罪未決。室家問賢當爲後者。賢恚恨﹐不肯言。於是賢門下生博士義倩等與室家計﹐共矯賢令﹐使家丞上書言大行﹐以大河都尉玄成爲後。賢薨﹐玄成在官聞喪﹐又言當爲嗣﹐玄成深知其非賢雅意﹐卽陽爲病狂﹐臥便利中﹐笑語昏亂。徵至長安﹐旣葬﹐當襲爵﹐以病狂不應召。大洪臚奏狀﹐章下丞相禦史案驗﹐遂以玄成實不病劾奏之。有詔勿劾﹐引拜﹐玄成不得已受爵。宣帝髙其節﹐時上欲淮陽憲王爲嗣﹐然因太子起於細微﹐又早失母﹐故不忍也。久之﹐上欲感風憲王﹐輔以禮讓之臣﹐乃召拜玄成爲淮陽中尉。

陵陽侯丁綝卒﹐子鴻當襲封﹐上書讓國於弟成﹐不報。旣葬﹐掛衰絰於冢廬而逃去。鴻與九江人鮑駿相友善﹐及鴻亡封﹐與駿遇於東海﹐陽狂不識駿。駿乃止而讓之曰「春秋之義﹐不以家事廢王事﹔今子以兄弟私恩而絕父不滅之基﹐可謂智乎﹖」鴻感語垂涕﹐乃還就國。

居巢侯劉般卒﹐子愷當襲爵﹐讓於弟憲﹐遁逃避封。久之﹐章和中﹐有司奏請絕愷國。肅宗美其義﹐特優假之﹐愷猶不出。積十餘歲﹐至永元十年﹐有司復奏之。侍中賈逵上書稱﹕「愷有伯夷之節﹐宜蒙矜宥﹐全其先公﹐以增聖朝尙徳之美。」和帝納之﹐下詔曰「王法崇善﹐成人之美﹐其聽憲嗣爵。遭事之宜﹐後不得以爲比。」乃徵愷﹐拜爲郎。

後魏髙涼王孤﹐平文皇帝之第四子也﹐多才藝﹐有志略。烈帝元年﹐國有內難﹐昭成爲質於後趙。烈帝臨崩﹐顧命迎立昭成。及崩﹐羣臣咸以新有大故﹐昭成來﹐未可果﹐宜立長君。次弟屈﹐剛猛多變﹐不如孤之寬和柔順。於是大人梁蓋等殺屈﹐共推孤爲嗣。孤不肯﹐乃自詣鄴奉迎﹐請身畱爲質。石季龍義而從之。昭成卽王位﹐乃分國半部以與之。

然兄弟之際﹐宜相與盡誠﹐若徒事形迹﹐則外𨿽友愛而內實乖離矣。

宋祠部尙書蔡廓﹐奉兄軌如父﹐家事大小皆咨而後行。公祿賞賜﹐一皆入軌。有所資須﹐悉就典者請焉。從武帝在彭城﹐妻郤氏書求夏服。時軌爲給事中﹐廓答書曰「知須夏服﹐計給事自應相供﹐無容別寄。」向使廓從妻言﹐乃乖離之漸也。

梁安成康王秀與弟始興王憺友愛尢篤﹐憺久爲荊州刺史﹐常以所得中分秀。秀稱心受之﹐不辭多也。若此﹐可謂能盡誠矣﹗

衛宣公惡其長子急子﹐使諸齊﹐使盜待諸莘﹐將殺之。弟壽子告之使行﹐不可﹐曰「棄父之命﹐惡用子矣﹗有無父之國則可也。」及行﹐飲以酒﹐壽子載其旌以先﹐盜殺之。急子至﹐曰「我之求也﹐此何罪﹐請殺我乎﹗」又殺之。

王莽末﹐天下亂﹐人相食。沛國趙孝弟禮﹐爲餓賊所得﹐孝聞之﹐卽自縛詣賊曰「禮久餓贏瘦﹐不如孝肥。」餓賊大驚﹐並放之﹐謂曰「且可歸﹐更持米來。」孝求不能得﹐復往報賊﹐願就烹。眾異之﹐遂不害。鄕黨服其義。

北漢淳於恭兄崇將爲盜所烹﹐恭請代﹐得俱免。又﹐齊國倪萌﹑梁郡車成二人﹐兄弟並見執於赤眉﹐將食之。萌﹑成叩頭﹐乞以身代﹐賊亦哀而兩釋焉。

宋大明五年﹐發三五丁﹐彭城孫棘弟薩應充行﹐坐違期不至。棘詣郡辭列﹕「棘爲家長﹐令弟不行﹐罪應百死﹐也以身代薩。」薩又辭列自引。太守張岱疑其不實﹐以棘﹑薩各置一處﹐報云「聽其相代﹐顏色並悅﹐甘心赴死。」棘妻許又寄語屬棘﹕「君當門戶﹐豈可委罪小郎﹖且大家臨亡﹐以小郎屬君﹐竟未妻娶﹐家道不立﹐君已有二兒﹐死復何恨﹖」岱依事表上。孝武詔﹐特原罪﹐州加辟命﹐並賜帛二十匹。

梁江陵王玄紹﹑孝英﹑子敏﹐兄弟三人﹐特相友愛﹐所得甘旨新異﹐非共聚食﹐必不先嘗。孜孜色貌﹐相見如不足者﹐及西臺陷沒﹐玄紹以須面魁梧﹐爲兵所圍﹐二弟共抱﹐各求代死﹐解不可得﹐遂並命云。賢者之於兄弟﹐或以天下國邑讓之﹐或爭相爲死﹔而愚者爭錙銖之利﹐一朝之忿﹐或鬥訟不已﹐或干戈相攻﹐至於破國滅家﹐爲他人所有﹐烏在其能利也哉﹖正由智識褊淺﹐見近小而遺遠大故耳﹐豈不哀哉﹗《詩》云「彼令兄弟﹐綽綽有裕。不令兄弟﹐交相爲癒。」其是之謂歟。子產曰「直鈞﹐幼賤有罪。」然則兄弟而及於爭﹐𨿽俱有罪﹐弟爲甚矣﹗世之兄弟不睦者﹐多由異母或前後嫡庶更相憎嫉﹐母旣殊情﹐子亦異黨。

晉太保王祥﹐繼母朱氏遇祥無道。朱子覽﹐年數歲﹐見祥被楚撻﹐輒涕泣抱持。至於成童﹐每諫其母﹐少止凶虐。朱屢以非理使祥﹐覽輒與祥俱。又虐使祥妻﹐覽妻亦趨而共之。朱患之﹐乃止。祥喪父之後﹐漸有時譽﹐朱深疾之﹐密使鴆祥。覽知之﹐徑起取酒。祥疑其有毒﹐爭而不與。朱遽奪﹐反之。自後﹐朱賜祥饌﹐覽先嘗。朱輒懼覽致斃﹐遂止。覽孝友恭恪﹐名亞於祥﹐仕至光祿大夫。

後魏僕射李衝﹐兄弟六人﹐四母所出﹐頗相忿鬩。及衝之貴﹐封祿恩賜﹐皆與共之﹐內外輯睦。父亡後﹐同居二十餘年﹐更相友愛﹐久無間然﹐皆衝之徳也。

北齊南汾州刺史劉丰﹐八子俱非嫡妻所生。每一子所生喪﹐諸子皆爲制服三年。武平﹑仲所生喪﹐諸弟並請解官﹐朝廷義而不許。

唐中書令韋嗣立﹐黃門侍郎承慶異母弟也。母王氏遇承慶甚嚴﹐每有杖罰﹐嗣立必解衣淸代﹐母不聽﹐輒私自杖。母察知之﹐漸加恩貸。

兄弟苟能如此﹐奚異母之足患哉﹗

齊攻魯﹐至其郊﹐望見野婦人抱一兒﹑攜一兒而行。軍且及之﹐棄其所抱﹐抱其所攜而走於山。兒隨而啼﹐婦人疾行不顧。齊將問兒曰「走者爾母耶﹖」曰「是也。」「母所抱者誰也﹖」曰「不知也。」齊將乃追之。軍士引弓將射之﹐曰「止﹗不止﹐吾將射爾。」婦人乃還。齊將問之曰「所抱者誰也﹖所棄者誰也﹖」婦人對曰「所抱者﹐妾兄之子也﹔棄者﹐妾之子也。見軍之至﹐將及於追﹐力不能兩護﹐故棄妾之子。」齊將曰「子之於母﹐其親愛也﹐痛甚於心﹐令釋之而反抱兄之子﹐何也﹖」婦人曰「己之子﹐私愛也。兄之子﹐公義也。夫背公義而向私愛﹐亡兄子而存妾子﹐幸而得免﹐則魯君不吾畜﹐大夫不吾養﹐庶民國人不吾與也。夫如是﹐則脇肩無所容﹐而累足無所履也。

子𨿽痛乎﹐獨謂義何﹖故忍棄子而行義。不能無義而視魯國。」於是齊將案兵而止﹐使人言於齊君曰「魯未可伐。乃至於境﹐山澤之婦人耳﹐猶知持節行義﹐不以私害公﹐而況於朝臣士大夫乎﹖請還。」齊君許之。魯君聞之﹐賜束帛百端﹐號曰「義姑姊」。

梁節姑姊之室失火﹐兄子與己子在室中﹐欲取其兄子﹐輒得其子﹐獨不得兄子。火盛﹐不得復入。婦人將自趣火﹐其友止之曰「子本欲取兄之子﹐惶恐卒誤得爾子﹐中心謂何﹖何至自赴火﹖」婦人曰「梁國豈可戶告人曉也﹐被不義之名﹐何面目以見兄弟國人哉﹖吾欲復投吾子﹐爲失母之恩。吾勢不可生。」遂赴火而死。

漢陽任延壽妻季兒﹐有三子。季兒兄季宗與延壽爭葬父事﹐延壽與其友田建陰殺季宗。建獨坐死。延壽會赦﹐乃以告季兒。季兒曰「嘻﹗獨今乃語我乎﹖」遂振衣欲去﹐問曰「所與共殺吾兄者﹐爲誰﹖」曰「與田建。田建已死﹐獨我當坐之﹐汝殺我而已。」季兒曰「殺夫不義﹐事兄之仇亦不義。」延壽曰「吾不敢畱汝﹐願以車馬及家中財物盡以送汝﹐惟汝所之。」季兒曰「吾當安之﹖兄死而仇不報﹐與子同枕席而使殺吾兄﹐內不能和夫家﹐外又縱兄之仇﹐何面目以生而戴天履地乎﹖」延壽慚而去﹐不敢見季兒。季兒乃告其大女曰「汝父殺吾兄﹐義不可以畱﹐又終不復嫁矣。吾去汝而死﹐汝善視汝兩弟。」遂以繦自經而死。左馮翊王讓聞之﹐大其義﹐令縣復其三子而表其墓。

唐冀州女子王阿足﹐早孤﹐無兄弟﹐惟姊一人。阿足初適同縣李氏﹐未有子而亡﹐時年尙少﹐人多聘之。爲姊年老孤寡﹐不能捨去﹐乃誓不嫁﹐以養其姊。每晝營田業﹐夜便紡績﹐衣食所須﹐無非阿足出者﹐如此二十餘年。及姊喪﹐葬送以禮。鄕人莫不稱其節行﹐競令妻女求與相識。後數歲﹐竟終於家。

夫婦之道﹐天地之大義﹐風化之本原也﹐可不重歟﹗《易》﹕「艮下兌上﹐咸。彖曰﹕止而說﹐男下女﹐故取女吉也。巽下震上﹐恆。彖曰﹕剛上而柔下﹐雷風相與。」蓋久常之道也。是故禮﹐婿冕而親迎﹐禦輪三周。所以下之也。旣而婿乘車先行﹐婦車從之﹐反尊卑之正也。

《家人》﹕「初九﹐閒有家﹐悔亡。」正家之道﹐靡不在初﹐初而驕之﹐至於狼﹐浸不可制﹐非一朝一夕之所致也。昔舜爲匹夫﹐耕漁於田澤之中﹐妻天子之二女﹐使之行婦道於翁姑﹐非身率以禮義﹐能如是乎﹖

漢鮑宣妻桓氏﹐字少君。宣嘗就少君父學﹐父奇其淸苦﹐故以女妻之﹐裝送資賄甚盛。宣不悅﹐謂妻曰「少君生富驕﹐習美飾﹐而吾實貧賤﹐不敢當禮。」妻曰「大人以先生修徳守約﹐故使賤妾侍執巾櫛﹐旣奉承君子﹐惟命是從。」宣笑曰「能如是﹐是吾志也。」妻乃悉歸侍禦服飾﹐更著短布裳﹐與宣共挽鹿車﹐歸鄕裏﹐拜姑畢﹐提甕出汲﹐修行婦道﹐鄕邦稱之。

扶風梁鴻﹐家貧而介潔。勢家慕其髙節﹐多欲妻之﹐鴻並絕不許。

同縣孟氏有女﹐狀肥醜而黑﹐力舉石臼﹐擇對不嫁﹐行年三十。父母問其故﹐女曰「欲得賢如梁伯駕者。」鴻聞而聘之。女求作布衣麻履﹐織作筐緝績之具。及嫁﹐始以裝飾﹐入門七日﹐而鴻不答。妻乃跪牀下請曰「竊聞夫子髙義﹐簡斥數婦﹐妾亦偃蹇數夫矣。今而見擇﹐敢不請罪﹖」鴻曰「吾欲裘褐之人﹐可與俱隱深山者爾。今乃衣綺縞﹐傅粉墨﹐豈鴻所願哉﹗」妻曰「以觀夫子之志爾。妾自有隱居之服。」

乃更椎髻﹐著布衣﹐操作具而前。鴻大喜﹐曰「此眞梁鴻之妻也﹗能奉我矣﹗」字之曰「徳曜。」遂與偕隱。是皆能正其初者也。夫婦之際﹐以敬爲美。

晉臼季使﹐過冀﹐見冀缺耨﹐其妻饁之﹐敬﹐相待如賓。與之歸﹐言諸文公曰「敬﹐徳之聚也﹐能敬必有徳﹐徳以治民﹐君請用之。」

文公從之﹐卒爲晉名卿。

漢梁鴻避地於吳﹐依大家臯伯通﹐居廡下﹐爲人賃舂。每歸﹐妻爲具食﹐不敢於鴻前仰視﹐舉案齊眉。伯通察而異之﹐曰「彼傭﹐能使其妻敬之如此﹐非凡人也。」方捨之於家。

晉太宰何曾﹐閨門整肅﹐自少及長﹐無聲樂嬖幸之好。年老之後﹐與妻相見﹐皆正衣冠﹐相待如賓﹐己南向﹐妻北面再拜﹐上酒﹐酬酢旣畢﹐便出。一歲如此者﹐不過再三焉。若此﹐可謂能敬矣﹗

昔莊周妻死﹐鼓盆而歌。漢山陽太守薛勤﹐喪妻不哭﹐臨殯曰「幸不爲夭﹐夫何恨﹗」太尉王龔妻亡﹐與諸子並杖行服﹐時人兩譏之。晉太尉劉實喪妻﹐爲廬杖之制﹐終喪不禦肉﹐輕薄笑之﹐實不以爲意。彼莊﹑薛棄義﹐而王﹑劉循禮﹐其得失豈不殊哉﹖何譏笑焉﹗

《易》﹕「恆。六五﹐恆其徳。貞﹐婦人吉。夫子凶。象曰﹕婦人貞吉﹐從一而終也。夫子制義﹐從婦凶也。」丈夫生而有四方之志﹐威令所施﹐大者天下﹐小者一官﹐而近不行於室家﹐爲一婦人所制﹐不亦可羞哉﹗昔晉惠帝爲賈後所制﹐廢武悼楊太后於金墉﹐絕膳而終。囚湣懷太子於許昌﹐尋殺之。唐肅宗爲張后所制﹐遷上皇於西內﹐以憂崩。

建寧王倓以忠孝受誅。彼二君者﹐貴爲天子﹐制於悍妻﹐上不能保其親﹐下不能庇其子﹐況於臣民﹗自古及今﹐以悍妻而乖離六親﹑敗亂其家者﹐可勝數哉﹖然則悍妻之爲害大也。故凡娶妻﹐不可不愼擇也。旣娶而防之以禮﹐不可不在其初也。其或驕縱悍戾﹐訓厲禁約而終不從﹐不可以不棄也。夫婦以義合﹐義絕則離之。今士大夫有出妻者﹐眾則非之﹐以爲無行﹐故士大夫難之。按禮有七出﹐顧所以出之﹐用何事耳﹗若妻實犯禮而出之﹐乃義也。昔孔氏三世出其妻﹐其餘賢士以義出妻者眾矣﹐奚虧於行哉﹖苟室有悍妻而不出﹐則家道何日而寧乎﹖

卷八妻上

太史公曰「夏之興也以塗山﹐而桀之放也以妹喜﹔殷之興也以有娀﹐紂之殺也嬖妲己﹔周之興也以姜嫄及大任﹐而幽王之擒也﹐淫於褒姒。故《易》基乾坤﹐《詩》始關雎。夫婦之際﹐人道之大倫也。禮之用﹐惟婚姻爲兢兢。夫樂調而四時和﹐陰陽之變﹐萬物之統也﹐可不愼歟﹖」爲人妻者﹐其徳有六﹕一曰柔順﹐二曰淸潔﹐三曰不妒﹐四曰儉約﹐五曰恭謹﹐六曰勤勞。夫天也﹐妻地也﹔夫日也﹐妻月也﹔夫陽也﹐妻陰也。天尊而處上﹐地卑而處下。日無盈虧﹐月有圓缺。陽唱而生物﹐陰和而成物。故婦人專以柔順爲徳﹐不以彊辯爲美也。漢曹大家作《女戒》﹐其首章曰「古者生女三日﹐臥之牀下﹐明其卑弱﹐主下人也。

謙讓恭敬﹐先人後己﹐有善莫名﹐有惡莫辭﹐忍辱含垢﹐常若畏懼。」

又曰「陰陽殊性﹐男女異行。陽以剛爲徳﹐陰以柔爲用。男以彊爲貴﹐女以柔爲美。故鄙諺有云﹕『生男如狼﹐猶恐其﹔生女如鼠﹐猶恐其虎。』然則修身莫若敬﹐避彊莫若順。故曰﹕敬順之道﹐婦人之大禮也。」又曰「婦人之得意於夫主﹐由舅姑之愛己也。舅姑之愛己﹐由叔妹之譽己也。」由此言之﹐我臧否譽毀﹐一由叔妹。叔妹之心﹐誠不可失也。皆知叔妹之不可失﹐而不能和之以求親﹐其蔽也哉﹗自非聖人﹐鮮能無過﹐𨿽以賢女之行﹑聰哲之性﹐其能備乎﹗是故室人和則謗掩﹐外內離則惡揚﹐此必然之勢也。夫叔妹者﹐體敵而名尊﹐恩疏而義親﹐若淑媛謙順之人﹐則能依義以篤好﹐崇恩以結援﹐使徽美顯章﹐而瑕過隱塞﹐舅姑矜善﹐而夫主嘉美﹐聲譽曜於邑鄰﹐休光延於父母。若夫蠢愚之人﹐於叔則托名以自髙﹐於妹則因寵以驕盈。驕盈旣施﹐何和之有﹖恩義旣乖﹐何譽之臻﹖是以美隱而過宣﹐姑忿而夫慍﹐毀訾布於中外﹐恥辱集於厥身﹐進增父母之羞﹐退益君子之累﹐斯乃榮辱之本﹐而顯否之基也﹐可不愼哉﹗然則求叔妹之心﹐固莫尙於謙順矣。謙則徳之柄﹐順則婦之行﹔兼斯二者﹐足以和矣﹗若此﹐可謂能柔順矣﹗妻者﹐齊也。一與之齊﹐終身不攺。故忠臣不事二主﹐貞女不事二夫。《易》曰「柔順利貞﹐君子攸行。」又曰「用六﹐利永貞。」晏子曰「妻柔而正。」

言婦人𨿽主於柔﹐而不可失正也。故后妃逾國﹐必乘安車輜軿﹔下堂﹐必從傅母保阿﹔進退則鳴玉環珮﹐內飾則結紉綢繆﹔野處則帷裳壅蔽﹐所以正心一意﹐自斂制也。《詩》云「自伯之東﹐首如飛蓬。豈無膏沭﹐誰適爲容。」故婦人﹐夫不在﹐不爲容飾﹐禮也。

衛世子共伯早死﹐其妻姜氏守義。父母欲奪而嫁之﹐誓而不許﹐作《柏舟》之詩以見志。

宋共公夫人伯姬﹐魯人也。寡居三十五年。至景公時﹐伯姬之宮夜失火﹐左右曰「夫人少避火。」伯姬曰「婦人之義﹐保傅不具﹐夜不下堂。待保傅之來也。」保母至矣﹐傅母未至也。左右又曰「夫人少避火。」

伯姬不從﹐遂逮於火而死。

楚昭夫人貞姜﹐齊女也。王出遊﹐畱夫人漸臺之上而去。王聞江水大至﹐使使者迎夫人﹐忘持其符。使者至﹐請夫人出。夫人曰「王與宮人約令﹐召宮人必持符。今使者不持符﹐妾不敢從。」使曰「今水方大至﹐還而取符﹐則恐後矣﹗」夫人不從。於是使者反取符﹐未還﹐則水大至﹐臺崩﹐夫人流而死。

蔡人妻﹐宋人之女也。旣嫁﹐而夫有惡疾﹐其母將再嫁之。女曰「夫人之不幸也﹐柰何去之﹖適人之道﹐一與之醮﹐終身不攺﹐不幸遇惡疾﹐彼無大故﹐又不遣妾﹐何以得去﹖」終不聽。

梁寡婦髙行﹐榮於色而美於行。早寡不嫁﹐梁貴人多爭欲娶之者﹐不能得。梁王聞之﹐使相聘焉。髙行曰「妾夫不幸早死﹐妾守養其幼孤﹐貴人多求妾者﹐幸而得免。今王又重之。妾聞婦人之義﹐一往而不攺﹐以全貞信之節。今慕貴而忘賤﹐棄義而從利﹐無以爲人。」乃援鏡持刀以割其鼻﹐曰「妾已刑矣﹐所以不死者﹐不忍幼弱之重孤也。王之求妾﹐以其色也﹐今刑余之人﹐殆可釋矣﹗」於是相以報王。王大其義而髙其行﹐乃復其身﹐尊其號曰「髙行。」

漢陳孝婦﹐年十六而嫁﹐未有子。其夫當行戍﹐夫且行時﹐屬孝婦曰「我生死來可知﹐幸有老母﹐無他兄弟備養﹐吾不還﹐汝肯養吾母乎﹖」婦應曰「諾。」夫果死不還。婦乃養姑不衰﹐慈愛愈固﹐紡績織紝以爲家業﹐終無嫁意。居喪三年﹐父母哀其年少無子而早寡也﹐將取而嫁之。孝婦曰「夫行時屬妾以其老母﹐妾旣許諾之﹐夫養人老母而不能卒﹐許人以諾而不能信﹐將何以立於世﹖」欲自殺。其父母懼而不敢嫁也﹐遂使養其姑二十八年。姑八十餘﹐以天年終﹐盡賣其田宅財物以葬之﹐終奉祭祀。淮陽太守以聞﹐孝文皇帝使使者賜黃金四十斤﹐復之終身無所與﹐號曰「孝婦」。

吳許升妻呂榮﹐郡遭寇賊﹐榮逾垣走。賊持刀追之。賊曰「從我則生﹐不從我則死。」榮曰「義不以身受辱寇虜也。」遂殺之。是日疾風暴雨﹐雷電晦冥﹐賊惶恐﹐叩頭謝罪﹐乃殯葬之。

沛劉長卿妻﹐五更桓榮之孫也。生男五歲而長卿率。妻防遠嫌疑﹐不肯歸寧。兒年十五﹐晚又夭歿。妻慮不免﹐乃豫刑其耳以自誓。宗婦相與湣之﹐共謂曰「若家殊無他意﹐假令有之﹐猶可因姑姊妹以表其誠﹐何貴義輕身之甚哉﹗」對曰「昔我先君五更﹐學爲儒宗﹐尊爲帝師。五更以來﹐歷代不替。男以忠孝顯﹐女以貞順稱。《詩》云﹕『無忝爾祖﹐聿修厥徳。』是以豫自刑剪﹐以明我情。」沛相王吉上奏髙行﹐顯其門閭﹐號曰「行義桓嫠」。縣邑有祀必膰焉。

度遼將軍皇甫規卒時﹐妻年猶盛而容色美。後董卓爲相國﹐聞其名﹐聘以軿輜百乘﹐馬四十匹﹐奴婢錢帛充路。妻乃輕服詣卓門﹐跪自陳請﹐辭甚酸愴。卓使傅奴侍者﹐悉拔刀圍之﹐而謂曰「孤之威教﹐欲令四海風靡﹐何有不行於一婦人乎﹖」妻知不免﹐乃立罵卓曰「君羌胡之種﹐毒害天下猶未足邪﹗妾之先人﹐淸徳奕世。皇甫氏文武上才﹐爲漢忠臣﹐君親非其趣使走吏乎﹗敢欲行非禮於爾君夫人耶﹖」卓乃引車庭中﹐以其頭懸軛﹐鞭撲交下。妻謂持杖者曰「何不重乎﹖速盡爲惠﹗」遂死車下。後人圖畫﹐號曰「禮宗」云。

魏大將軍曹爽從弟文叔妻﹐譙郡夏侯文寧之女﹐名令女。文叔早死﹐服闋﹐自以年少無子﹐恐家必嫁己﹐乃斷髮以爲信。其後家果欲嫁之。

令女聞﹐卽復以刀截兩耳。居止嘗依爽。及爽被誅﹐曹氏盡死﹐令女叔父上書﹐與曹氏絕婚﹐彊迎令女歸。時文寧爲梁相﹐憐其少執義﹐又曹氏無遺類﹐冀其意沮﹐乃微使人諷之。令女嘆且泣曰「吾亦悔之﹐許之是也。」家以爲信﹐防之少懈。令女於是竊入寢室﹐以刀斷鼻﹐蒙被而臥。其母呼與語﹐不應。發被視之﹐流血滿牀席。舉家驚惶﹐奔往視之﹐莫不酸鼻。或謂之曰「人生世間﹐如輕塵棲弱艸耳﹐何至辛苦乃爾﹗且夫家夷滅已盡﹐守此欲誰爲哉﹖」令女曰「聞仁者不以盛衰攺節﹐義者不以存亡易心。曹氏前盛之時﹐尙欲保終﹐況今衰亡﹐何忍棄之﹖禽獸之行﹐吾豈爲乎﹖」司馬宣王聞而嘉之﹐聽使乞子﹐養爲曹氏後。

後魏鉅鹿魏溥妻房氏者﹐慕容垂貴鄕太守常山房湛女也。幼有烈操﹐年十六﹐而溥遇疾且卒﹐顧謂之曰「死不足恨﹐但痛母老家貧﹐赤子蒙眇﹐抱怨於黃壚耳。」房垂泣而對曰「幸承先人余訓﹐出事君子﹐義在偕老。有志不從﹐蓋其命也。今夫人在堂﹐弱子𦇤褓﹐顧當以身少相衛﹐永釋長往之恨。」俄而溥卒。及將大斂﹐房氏操刀割左耳﹐投之棺中﹐仍曰「鬼神有知﹐相期泉壤。」流血滂然﹐喪者哀懼。姑劉氏輟哭而謂曰「新婦何至於此﹖」對曰「新婦少年﹐不幸早寡﹐實慮父母未量至情﹐覬持此自誓耳。」聞知者莫不感愴。時子緝生未十旬﹐鞠育於後房之內﹐未曾出門。遂終身不聽絲竹﹐不預坐席。緝年十二﹐房父母仍存﹐於是歸寧。父兄尙有異議﹐緝竊聞之﹐以啟其母。房命駕﹐紿云他行﹐因而遂歸﹐其家弗知之也。行數十里方覺﹐兄弟來追﹐房哀嘆而不反。其執意如此。

滎陽張洪祁妻劉氏者﹐年十七夫亡。遺腹生一子﹐二歲又沒。其舅姑年老﹐朝夕養奉﹐率禮無違。兄矜其少寡﹐欲奪嫁之。劉自誓不許﹐以終其身。

陳畱董景起妻張氏者﹐景起早亡﹐張時年十六﹐痛夫少喪﹐哀傷過禮﹐蔬食長齋。又無兒息﹐獨守貞操﹐期以闔棺。鄕曲髙之﹐終見標異。

隋大理卿鄭善果母崔氏﹐周末﹐善果父誠討尉遲迥﹐力戰死於陣。

母年二十而寡﹐父彥睦欲奪其志。母抱善果曰「婦人無再適男子之義。

且鄭君𨿽死﹐幸有此兒。棄兒爲不慈﹐背夫爲無禮﹐寧當割耳剪髮﹐以明素心。違禮滅慈﹐非敢聞命。」遂不嫁﹐教養善果﹐至於成名。自初寡﹐便不禦脂粉﹐常服大練﹐性又節儉﹐非祭祀賓客之事﹐酒肉不妄陳其前。靜室端居﹐未嘗輒出門閭。內外姻戚有吉凶事﹐但厚加贈遺﹐皆不請其家。

韓覬妻於氏﹐父實﹐周大左輔。於氏年十四適於覬﹐𨿽生長膏腴﹐家門鼎貴﹐而動遵禮度﹐躬自儉約﹐宗黨敬之。年十八﹐覬從軍沒﹐於氏哀毀骨立﹐慟感動路。每朝夕奠祭﹐皆手自捧持。及免喪﹐其父以其幼少無子﹐欲嫁之﹐誓不許。遂以夫孽子世隆爲嗣﹐身自撫育﹐愛同己生﹐訓導有方﹐卒能成立。自孀居以後﹐惟時或歸寧。至於親族之家﹐絕不往來。有尊親就省謁者﹐送迎皆不出戶庭。蔬食布衣﹐不聽聲樂﹐以此終身。隋文帝聞而嘉嘆﹐下詔褒美﹐表其門閭﹐長安中號爲「節婦閭」。

周虢州司戶王凝妻李氏﹐家靑齊之間。凝卒於官﹐家素貧﹐一子尙幼。李氏攜其子﹐負其遺骸以歸。東過開封﹐止旅捨﹐主人見其婦人獨攜一子而疑之﹐不許其宿。李氏顧天已暮﹐不肯去。主人牽其臂而出之。李氏仰天慟曰「我爲婦人﹐不能守節﹐而此手爲人執耶﹗不可以一手並污吾身。」卽引斧自斷其臂。路人見者﹐環聚而嗟之﹐或爲之泣下。

開封尹聞之﹐白其事於朝官﹐爲賜藥封瘡﹐卹李氏而笞其主人。若此﹐可謂能淸潔矣。

卷九妻下

《禮》﹐自天子至於命士﹐媵妾皆有數﹐惟庶人無之﹐謂之匹夫匹婦。是故《關雎》美后妃﹐樂得淑女以配君子﹐慕窈窕﹐思賢才﹐而無傷淫之心。至於《樛木》《螽斯》《桃夭》《芣莒》《小星》﹐皆美其無妒忌之行。文母十子﹐眾妾百斯男﹐此周之所以興也。詩人美之。然則婦人之美﹐無如不妒矣。

晉趙衰從晉文公在狄﹐取狄女叔隗﹐生盾。文公返國﹐以女趙姬妻衰﹐生原同﹑屏括﹑樓嬰。趙姬請逆盾與其母。衰辭而不敢。姬曰「不可。得寵而忘舊﹐不義﹔好新而慢故﹐無恩﹔與人勤於隘阨﹐富貴而不顧﹐無禮。棄此三者﹐何以使人﹖必逆叔隗﹗」及盾來﹐姬以盾爲才﹐固請於公﹐以爲嫡子﹐而使其三子下之﹔以叔隗爲內子﹐而己下之。

楚莊王夫人樊姬曰「妾幸得備掃除﹐十有一年矣﹐未嘗不捐衣食﹐遣人之鄭衛求美人而進之於王也。妾所進者九人﹐今賢於妾者二人﹐與妾同列者七人。妾知妨妾之愛﹑奪妾之貴也。妾豈不欲擅王之愛﹑奪王之寵哉﹖不敢以私蔽公也﹗」

宋女宗者﹐鮑蘇之妻也。旣入﹐養姑甚謹。鮑蘇去而仕於衛﹐三年而娶外妻焉。女宗之養姑愈謹﹐因往來者請問鮑蘇不輟﹐賂遺外妻甚厚。女宗之姒謂女宗曰「可以去矣。」女宗曰「何故﹖」姒曰「夫人旣有所好﹐子何畱乎﹖」女宗曰「婦人之所寶﹐豈以專夫室之愛爲善哉﹖若抗夫室之好﹐苟以自榮﹐則吾未知其善也。夫《禮》﹐天子妻妾十二﹐諸侯九﹐大夫三﹐士二。今吾夫固士也﹐其有二﹐不亦宜乎﹗且婦人有七去﹐七去之道﹐妒正爲首。姒不教吾以居室之禮﹐而反使吾爲見棄之行﹐將安用此﹖」遂不聽﹐事姑愈謹。宋公聞而美之﹐表其閭﹐號曰「女宗」。

漢明徳馬皇后﹐伏波將軍援之女也。年十三選入太子宮﹐接待同列﹐先人後己﹐由此見寵。及帝卽位﹐常以皇嗣未廣﹐每懷憂嘆﹐薦達左右﹐若恐不及。後宮有進見者﹐每加慰納。若數所寵引﹐輒增隆遇﹐未幾立爲皇后。是知婦人不妒﹐則益爲君子所賢。欲專寵自私﹐則愈疏矣﹗由其識慮有遠近故也。

後唐太祖正室劉氏﹐代北人也。其次妃曹氏﹐太原人也。太祖封晉王﹐劉氏封秦國夫人﹐無子﹐性賢﹐不妒忌﹐常爲太祖言「曹氏相﹐當生貴子﹐宜善待之。」而曹氏亦自謙退﹐因相得甚歡。曹氏封晉國夫人﹐後生子﹐是謂莊宗。太祖奇之。及莊宗卽位﹐冊尊曹氏爲皇太后﹐而以嫡母劉氏爲皇太妃。太妃往謝太后﹐太后有慚色。太妃曰「願吾兒享國無窮﹐使吾曹獲沒於地﹐以從先君﹐幸矣﹗他復何言﹖」莊宗滅梁入洛﹐使人迎太后歸洛﹐居長壽宮。太妃戀陵廟﹐獨畱晉陽。太妃與太后甚相愛﹐其送太后往洛﹐涕泣而別﹐歸而相思慕﹐遂成疾。太后聞之﹐欲馳至晉陽視疾﹔及其卒也﹐又欲自往葬之。莊宗泣諫﹐羣臣交章請畱﹐乃止。而太后自太妃卒﹐悲哀不飲食﹐逾月亦崩。莊宗以妾母加於嫡母﹐劉后猶不慍﹐況以妾事女君如禮者乎﹗若此﹐可謂能不妒矣。

《葛覃》美后妃恭儉節用﹐服浣濯之衣。然則婦人固以儉約爲美﹐不以侈麗爲美也。

漢明徳馬皇后﹐常衣大練﹐裙不加緣。朔望﹐諸姬主朝請﹐望見後袍衣疏粗﹐反以爲綺﹐就視乃笑。後辭曰「此繒特宜染色﹐故用之耳。」六宮莫不嘆息。性不喜出入遊觀﹐未嘗臨禦窗牖﹐又不好音樂。上時幸苑囿離宮﹐希嘗從行。彼天子之後猶如是﹐況臣民之妻乎﹖

漢鮑宣妻桓氏﹐歸侍禦服飾﹐著短布裳﹐挽鹿車。

梁鴻妻屏綺縞﹐著布衣﹑麻履﹐操緝績之具。

唐岐陽公主適殿中少監杜悰﹐謀曰「上所賜奴婢﹐卒不肯窮屈。」

奏請納之。上嘉嘆﹐許可。因錫其直﹐悉自市寒賤可制指者。自是閉門﹐落然不聞人聲。悰爲澧州刺史﹐主後悰行。郡縣聞主且至﹐殺牛羊犬馬﹐數百人供具。主至﹐從者不過二十人﹑六七婢﹐乘驢闒茸﹐約所至不得肉食。驛吏立門外﹐舁飯食以返。不數日間﹐聞於京師﹐眾嘩﹐說以爲異事。悰在澧州三年﹐主自始入後三年間﹐不識刺史廳屏。彼天子之女猶如是﹐況寒族乎﹖若此﹐可謂能節儉矣。

古之賢婦未有不恭其夫者也﹐曹大家《女戒》曰「得意一人﹐是謂永畢﹔失意一人﹐是謂永訖。」由斯言之﹐夫不可不求其心。然所求者﹐亦非謂佞媚苟親也。固莫若專心正色﹐禮義貞潔耳。耳無途聽﹐目無邪視﹐出無冶容﹐入無廢飾﹐無聚羣輩﹐無看視門戶﹐此則謂專心正色矣。若夫動靜輕脫﹐視聽陜輸﹐入則亂髮壞形﹐出則窈窕作態﹐說所不當道﹐觀所不當視﹐此謂不能專心正色矣。是以冀缺之妻饁其夫﹐相待如賓﹔梁鴻之妻饋其夫﹐舉案齊眉。若此﹐可謂能恭謹矣。

《易》﹕「家人﹐六二﹐無攸遂﹐在中饋。」《詩﹟葛覃》美后妃﹐在父母家﹐志在女功﹐爲絺綌﹐服勞辱之事。《采蘋》《采蘩》﹐美夫人能奉祭祀。彼後夫人猶如是﹐況臣民之妻﹐可以端居終日﹐自安逸乎﹖

魯大夫公父文伯退朝﹐朝其母。其母方績﹐文伯曰「以歜之家而主猶績乎﹖懼幹季孫之怒也﹐其以歜爲不能事主乎﹗」母嘆曰「魯其亡乎﹗使僮子備官而未之聞耶﹖王后親織玄紞﹐公侯之夫人加之以紘綖。

卿之內子爲大帶﹐命婦成祭服﹐列士之妻加之以朝衣﹐自庶士以下皆衣其夫。社而賦事﹐烝而獻功﹐男女效績﹐愆則有辟﹐古之制也。今我寡也﹐爾又在下位﹐朝夕處事﹐猶恐忘先人之業﹐況有怠惰﹐其何以避辟﹗吾冀而朝夕修我曰﹕『必無廢先人。』爾今曰﹕『胡不自安﹖』以是承君之官﹐余懼穆伯之絕嗣也。」

漢明徳馬皇后﹐自爲衣袿﹐手皆裂。皇后猶爾﹐況他人乎﹖曹大家《女戒》曰「晚寢早作﹐勿憚夙夜﹐執務私事﹐不辭劇易。所作必成﹐手迹整理﹐是謂勤也。」若此﹐可謂能勤勞矣。

爲人妻者﹐非徒備此六徳而已。又當輔佐君子﹐成其令名。是以《捲耳》求賢審官﹐《殷其雷》勸以義﹐《汝墳》勉之以正﹐《雞鳴》警戒相成﹐此皆內助之功也﹐自塗山至於太姒﹐其徽風著於經典﹐無以尙之。周宣王姜後﹐齊女也。宣王嘗晏起﹐後脫簪珥﹐待罪永巷﹐使其傅母通言於王曰「妾之淫心見矣﹐至使君王失禮而晏朝﹐以見君王樂色而忘徳也﹐敢請婢子之罪。」王曰「寡人不徳﹐實自生過﹐非後之罪也。」遂復姜後而勤於政事﹐早朝晏退﹐卒成中興之名。故《雞鳴》樂擊鼓以告旦﹐後夫人必鳴珮而去君所﹐禮也。

齊桓公好淫樂﹐衛姬爲之不聽。

楚莊王初卽位﹐狩獵畢戈﹐樊姬諫﹐不止﹐乃不食鳥獸之肉。三年﹐王勤於政事不倦。

晉文公避驪姬之難﹐適齊。齊桓公妻之﹐有馬二十乘﹐公子安之。

從者以爲不可﹐將行﹐謀於桑下﹐蠶妾在其上﹐以告姜氏。姜氏殺之﹐而謂公子曰「子有四方之志﹖其聞之者﹐吾殺之矣﹗」公子曰「無之。」姜曰「行也﹐懷與安﹐實敗名。公子不可。」善與子犯謀﹐醉而遣之﹐卒成霸功。

陶大夫答子治陶﹐名譽不興﹐家富三倍。妻數諫之﹐答子不用。居五年﹐從車百乘歸休﹐宗人擊牛而賀之﹐其妻獨抱兒而泣。姑怒而數之曰「吾子治陶五年﹐從車百乘歸休﹐宗人擊牛而賀之。婦獨抱兒而泣﹐何其不祥也﹗」婦曰「夫人能薄而官大﹐是謂嬰害﹔無功而家昌﹐是謂積殃。昔令尹子文之治國也﹐家貧而國富﹐君敬之﹐民戴之﹐故福結於子孫﹐名垂於後世。今夫子則不然﹐貪富務大﹐不顧後害﹐逢禍必矣﹗願與少子俱脫。」姑怒﹐遂棄之。處期年﹐答子之家果以盜誅﹐惟其母以老免﹐婦乃與少子歸﹐養始終卒天年。

楚王聞於陵子終賢﹐欲以爲相。使使者持金百鎰﹐往聘迎之。於陵子終入謂其妻曰「楚王欲以我爲相﹐我今日爲相﹐明日結駟連騎﹐食方丈於前﹐子意可乎﹖」妻曰「夫子織屨以爲食﹐業本辱而無憂者﹐何也﹖非與物無治乎﹐左琴右書﹐樂在其中矣﹗夫結駟連騎﹐所安不過容膝﹔食方丈於前﹐所飽不過一肉。以容膝之安﹑一肉之味而懷楚國之憂﹐其可乎﹖亂世多害﹐吾恐先生之不保命也。」於是﹐子終出謝使者而不許也。遂相與逃而爲人灌園。

漢明徳馬皇后﹐數規諫明帝﹐辭意款備。時楚獄連年不斷﹐囚相證引﹐坐系者甚眾。後慮其多濫﹐乘間言及﹐帝惻然感悟﹐夜起彷徨﹐爲思所納﹐卒多有降宥。時諸將奏事及公卿較議難平者﹐帝數以試後。後輒分解趣理﹐各得其情。每於侍執之際﹐輒言及政事﹐多所毗補﹐而未嘗以家私幹。

河南樂羊子嘗行路﹐得遺金一餅﹐還﹐以與妻。妻曰「妾聞志士不飲盜泉之水﹐廉者不受嗟來之食﹐況拾遺求利﹐不污其行乎﹖」羊子大慚﹐乃捐金於野﹐而遠尋師學。一年來歸﹐妻跑問其故。羊子曰「久行懷思﹐無它異也。」妻乃引刀趁機而言曰「此織生自蠶繭﹐成於機杼﹐一絲而累﹐以至於寸﹐累寸不已﹐遂成丈匹。今若斷斯織也﹐則絹失成功﹐稽廢時月。夫子積學﹐當日知其所亡﹐以就懿徳。若中道而歸﹐何異斷斯織乎﹖」羊子感其言﹐復還終業﹐遂七年不反。妻常躬勤養姑﹐又遠饋羊子。

吳許升少爲博徒﹐不治操行。妻呂榮嘗躬勤家業﹐以奉養其姑。數勸升修學﹐每有不善﹐輒流涕進規。榮父積忿疾升﹐乃呼榮﹐欲攺嫁之。榮嘆曰「命之所遭﹐義無離二。」終不肯歸。升感激自勵﹐乃尋師遠學﹐遂以成名。

唐文徳長孫皇后崩﹐太宗謂近臣曰「後在宮中﹐每能規諫﹐今不復聞善言﹐內失一良佐﹐以此令人哀耳﹗」此皆以道輔佐君子者也。

漢長安大昌里人妻﹐其夫有仇人﹐欲報其夫而無道徑。聞其妻之孝有義﹐乃劫其妻之父﹐使要其女爲中﹐譎父呼其女告之。女計念﹐不聽之﹐則殺父﹐不孝﹔聽之﹐則殺夫﹐不義。不孝不義﹐𨿽生不可以行於世。欲以身當之﹐乃且許諾曰「旦日在樓新沭﹐東首臥則是矣﹗妾請開牖戶待之。」還其家﹐乃譎其夫﹐使臥他所。因自沭﹐居樓上東首﹐開牖戶而臥。夜半﹐仇家果至﹐斷頭持去﹐明而視之﹐乃其妻首也。他人哀痛之﹐以爲有義﹐遂釋﹐不殺其夫。

光啟中﹐楊行密圍秦彥﹑畢師鋒﹐揚州城中食盡﹐人相食﹐軍士掠人而賣其肉。有洪州商人周迪﹐夫婦同在城中﹐迪餒且死﹐其妻曰「今饑窮勢不兩全﹐君有老母﹐不可以不歸﹐願鬻妾於屠肆﹐以濟君行道之資。」遂詣屠肆自鬻﹐得白金十兩以授迪﹐號泣而別。迪至城門﹐以其半賂守者﹐求去。守者詰之﹐迪以實對。守者不之信﹐與共詣屠肆驗之﹐見其首已在案上。眾聚觀﹐莫不嘆息﹐競以金帛遺之。迪收其餘骸﹐負之而歸。古之節婦﹐有以死徇其夫者﹐況敢庸奴其夫乎﹖

卷十舅甥﹑舅姑﹑婦妾﹑乳母

秦康公之母﹐晉獻公之女。文公遭驪姬之難﹐未反而秦姬卒。穆公納文公。康公時爲太子﹐贈送文公於渭之陽﹐念母之不見也﹐曰「我見舅氏﹐如母存焉﹗」故作渭陽之詩。

漢魏郡霍諝﹐有人誣諝舅宋光於大將軍梁商者﹐以爲妄刊文章﹐坐系洛陽詔獄﹐掠考困極。諝時年十五﹐奏記於商﹐爲光訟冤﹐辭理明切。商髙諝才志﹐卽爲奏﹐原先罪﹐由是顯名。

晉司空郤鑑﹐頰邊貯飯以活外甥周翼。鑑夢﹐翼爲剡令﹐解職而歸﹐席苫心喪三年。此皆舅甥之有恩者也。

晏子稱﹕「姑慈而從﹐婦聽而婉﹐禮之善物也。」

《禮》﹕「子婦有勤勞之事﹐𨿽甚愛之﹐姑縱之而寧數休之。子婦未孝未敬﹐勿庸疾怨﹐姑教之。若不可教﹐而後怒之﹔不可怒﹐子放婦出而不表禮焉。」

季康子問於公父文伯之母曰「主亦有以語肥也﹖」對曰「吾聞之先姑曰﹕『君子能勞﹐後世有繼。』子夏聞之﹐曰﹕『善哉﹗』商聞之曰﹕『古之嫁者﹐不及舅姑﹐謂之不幸。』夫婦﹐學於舅姑者﹐禮也。」

唐禮部尙書王珪子敬直﹐尙南平公主。禮有婦見舅姑之儀﹐自近代﹐公主出降﹐此禮皆廢。珪曰「今主上欽明﹐動循法制﹐吾受公主謁見﹐豈爲身榮﹐所以成國家之美耳﹗」遂與其妻就席而坐﹐令公主親執笲﹐行盥饋之道﹐禮成而退。是後﹐公主下降﹐有舅姑者﹐皆備婦禮﹐自珪始也。

《內則》﹕婦事舅姑﹐與子事父母略同。

舅沒則姑老﹐冢婦所祭祀賓客﹐每事必請於姑﹐介婦請於冢婦。舅姑使冢婦﹐毋怠﹑不友﹑無禮於介婦。舅姑若使介婦﹐無敢敵耦於冢婦﹐不敢並行﹐不敢並命﹐不敢並坐。

凡婦不命運私室﹐不敢退。婦將有事﹐大小必請於舅姑。子婦無私貨﹐無私蓄﹐無私器﹐不敢私假﹐不敢私與。婦或賜之飲食﹑衣服﹑布帛﹑佩帨﹑芷蘭﹐則受而獻諸舅姑。舅姑受之則喜﹐如新受賜。若反賜之﹐則辭。不得命﹐如更受賜﹐藏以待乏。婦若有私親兄弟﹐將與之﹐則必復請其故﹐賜而後與之。

曹大家《女戒》曰﹕舅姑之意豈可失哉﹖固莫尙於曲從矣﹗姑云不爾而是﹐固宜從命﹔姑云爾而非﹐猶宜順命。勿得違戾是非﹐爭分曲直﹐此則所謂曲從矣。故《女憲》曰「婦如影響﹐焉不可賞﹖」

漢廣漢姜詩妻﹐同郡龐盛之女也。詩事母至孝﹐妻奉順尢篤﹐母好飲江水﹐去捨六七里﹐妻常沂流而汲。後值風﹐不時得還﹐母渴﹐詩責而遣之。妻乃寄止鄰捨﹐晝夜紡績﹐市珍羞﹐使鄰母以意自遺其姑。如是者久之。姑怪問鄰母﹐鄰母具對。姑感慚呼還﹐恩養愈謹。其子後因遠汲溺死﹐妻恐姑哀傷﹐不敢言﹐而托以行學不在。

河南樂羊子﹐從學七年不反﹐妻常躬勤養姑。嘗有它捨雞謬入園中﹐姑盜殺而食之。妻對雞不餐而泣。姑怪﹐問其故。妻曰「自傷居貧﹐使食它肉。」姑竟棄之。然則舅姑有過﹐婦亦可幾諫也。

後魏樂部郎胡長命妻張氏﹐事姑王氏甚謹。太安中﹐京師禁酒﹐張以姑老且患﹐私爲醞之﹐爲有司所糾。王氏詣曹﹐自首由己私釀。張氏曰「姑老抱患﹐張主家事﹐姑不知釀。」主司不知所處。平原王陸麗以狀奏﹐文成義而赦之。

唐鄭義宗妻廬氏﹐略涉書史﹐事舅姑甚得婦道。嘗夜有彊盜數十人﹐持杖鼓噪﹐逾垣而入。家人悉奔竄﹐惟有姑獨在堂。廬冒白刃﹐往至姑側﹐爲賊捶擊﹐幾至於死。賊去後﹐家人問﹐何獨不懼﹖廬氏曰「人所以異禽獸者﹐以其有仁義也。鄰里有急﹐尙相赴救﹐況在於姑而可委棄﹖若萬一危禍﹐豈宜獨生﹗」其姑每云「古人稱﹐歲寒然後知松柏之後凋也﹐吾今乃知廬新婦之心矣﹗」若廬氏者﹐可謂能知義矣。

《詩》﹕「何彼穠矣﹐美王姬也。𨿽則王姬﹐亦下嫁於諸侯﹐車服不系其夫﹐下王后一等﹐猶執婦道﹐以成肅雍之徳。」

舜妻﹐堯之二女。行婦道於虞氏。

唐岐陽公主﹐憲宗之嫡女﹐穆宗之母妹﹐母懿安郭皇后﹐尙父子儀之孫也。適工部尙書杜悰﹐逮事舅姑。杜氏大族﹐其他宜爲婦禮者﹐不翅數千人。主卑委怡煩﹐奉上撫下﹐終日惕惕﹐屏息拜起﹐一同家人禮度。二十餘年﹐人未嘗以絲髮間指爲貴驕。承奉大族﹐時歲獻饋﹐吉凶賻助﹐必經親手。姑涼國太夫人寢疾﹐比喪及葬﹐主奉養﹐蚤夜不解帶﹐親自嘗藥﹐粥飯不經心手﹐一不以進。旣而哭泣哀號﹐感動它人。彼天子之女﹐猶不敢失婦道﹐柰何臣民之女﹐乃敢恃其貴富以驕其舅姑﹖爲婦若此﹐爲夫者宜棄之﹐爲有司者治其罪可也。

《內則》﹕「𨿽婢妾﹐衣服飲食必後長者。」

妾事女君﹐猶臣事君也。尊卑殊絕﹐禮節宜明。是以「綠衣黃裳」﹐詩人所刺﹔愼夫人與竇后同席﹐袁盎引而卻之﹔董宏請尊丁傅﹐師丹劾奏其罪。皆所以防微杜漸﹐抑禍亂之原也。或者主母屈己以下之﹐猶當貶抑退避﹐謹守其分﹐況敢挾其主父與子之勢﹐陵慢其女君乎﹖

衛宗二順者﹐衛宗室靈王之夫人及其傅妾也。秦滅衛君﹐乃封靈王世家﹐使奉其祀。靈王死﹐夫人無子而守寡﹐傅妾有子代後。傅妾事夫人﹐八年不衰﹐供養愈謹。夫人謂傅妾曰「孺子養我甚謹﹐子奉祀而妾事我﹐我不願也。且吾聞﹐主君之母不妾事人﹐今我無子﹐於禮斥絀之人也﹐而得畱以盡節﹐是我幸也。今又煩孺子不攺故節﹐我甚內慚﹗

吾願出居外﹐以時相見﹐我甚便之。」傅妾泣而對曰「夫人欲使靈氏受三不祥耶﹖公不幸早終﹐是一不祥也﹔夫人無子而婢妾有子﹐是二不祥也﹔夫人欲居外﹐使婢妾居內﹐是三不祥也。妾聞忠臣事君﹐無時懈倦﹔孝子養親﹐患無日也。妾豈敢以少貴之故﹐變妾之節哉﹖供養﹐固妾之職也﹐夫人又何勤乎﹖」夫人曰「無子之人﹐而辱主君之母﹐𨿽子歇爾﹐眾人謂我不知禮也。吾終願居外而已。」傅妾退而謂其子曰「吾聞君子處順﹐奉上下之儀﹐修先古之禮﹐此順道也。今夫人難我﹐將欲居外﹐使我處內﹐逆也。處逆而生﹐豈若守順而死哉﹖」遂欲自殺。其子泣而守之﹐不聽。夫人聞之﹐懼﹐遂許傅妾畱﹐終年供養不衰。

後唐莊宗不知禮﹐尊其所生爲太后﹐而以嫡母爲太妃。太妃不以慍﹐太后不敢自尊﹐二人相好﹐終始不衰﹐是亦近世所難。

《內則》﹕「異爲孺子室於宮中﹐擇於諸母與可者﹐必求其寬裕﹑慈惠﹑溫良﹑恭敬﹑愼而寡言者﹐使爲子師﹐其次爲慈母﹐其次爲保母。皆居於室﹐他人無事不往。」

魯孝公義保臧氏。初﹐孝公父武公與其二子——長子括﹑中子戲——朝周宣王。宣王立戲爲魯太子。武公薨﹐戲立﹐是爲懿公。孝公時號公子稱﹐最少。義保與其子俱入宮養公子稱。括之子曰伯禦﹐與魯人作亂﹐攻殺懿公而自立﹐求公子稱於宮中﹐入殺之。義保聞伯禦將殺稱﹐衣其子以稱之衣﹐臥於稱之處﹐伯禦殺之。義保遂抱稱以出﹐遇稱之舅魯大夫於外。舅問﹕「稱死乎﹖」義保曰「不死﹐在此。」舅曰「何以得免﹖」義保曰「以吾子代之。」義保遂抱以逃。十一年﹐魯大夫皆知稱之在保﹐於是請周天子殺伯禦﹐立稱﹐爲孝公。

秦攻魏﹐破之﹐殺魏王﹐誅諸公子﹐而一公子不得。令魏國曰「得公子者﹐賜金千鎰﹔匿之者﹐罪至夷。」公子乳母與公子俱逃。魏之故臣見乳母﹐識之﹐曰「乳母固無恙乎﹖」乳母曰「嗟乎﹗吾柰公子何。」故臣曰「今公子安在﹖吾聞秦令曰﹐有能得公子者﹐賜金千鎰﹔匿之者﹐罪至夷﹗乳母儻知其處乎﹖而言之﹐則可以得千金﹔知而不言﹐則昆弟無類矣﹗」乳母曰「吁﹗我不知公子之處。」故臣曰「我聞公子與乳母俱逃。」曰「吾𨿽知之﹐亦終不可以言。」故臣曰「今魏國已破亡﹐族已滅矣﹗子匿之﹐尙誰爲乎﹖」母曰「吁﹗夫見利而反上者逆﹐畏死而棄義者﹐亂也。今持逆亂而以求利﹐吾不爲也。且夫凡爲人養子者﹐務生之﹐非爲殺之也﹐豈可以利賞畏誅之故﹐廢正義而行逆節哉﹖妾不能生而令公子禽矣﹗」乳母遂抱公子逃於深澤之中。故臣以告秦軍﹐追見﹐爭射之。乳母以身爲公子蔽矢﹐矢著身者數十﹐與公子俱死。秦君聞之﹐貴其能守忠死義﹐乃以卿禮葬之﹐祠以太牢﹐寵其兄爲五大夫﹐賜金百鎰。

唐初﹐王世充之臣獨孤武都謀叛歸唐﹐事覺誅死。子師仁始三歲﹐世充憐其幼﹐不殺﹐命禁掌之。其乳母王蘭英求自髡鉗﹐入保養師仁﹐世充許之。蘭英鞠育備至。時喪亂凶饑﹐人多餓死﹐蘭英乞丐捃拾﹐每有所得﹐輒歸哺師仁﹐自惟啖土飲水而已。久之﹐詐爲捃拾﹐竊抱師仁奔長安。髙祖嘉其義﹐下詔曰「師仁乳母王氏﹐慈惠有聞﹐撫育無倦﹐提攜遺幼﹐背逆歸朝﹐宜有褒隆﹐以錫其號﹐可封壽永郡君。」

五代漢鳳翔節度使侯益入朝﹐右衛大將軍王景崇叛於鳳翔﹐有怨於益﹐盡殺其家屬七十餘人。益孫延廣尙𦇤褓﹐乳母劉氏以己子易之﹐拖延廣而逃﹐乞食於路﹐以達大梁﹐歸於益家。嗚呼﹗人無貴賤﹐顧其爲善何如耳﹗觀此乳保﹐忘身殉義﹐字人之孤﹐名流後世﹐𨿽古烈士﹐何以過哉﹗

