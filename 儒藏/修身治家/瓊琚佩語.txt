瓊琚佩語柏鄕魏裔介貞庵纂

爲學

一時勸人以口﹐百世勸人以書。﹝韓退之﹞

聖希天﹐賢希聖﹐士希賢。﹝周濂溪﹞

涵養須用敬﹐進學則在致知。﹝程明道﹞

六經須循環理會﹐義理無窮。﹝程伊川﹞

吾道自足﹐何事旁求。﹝張橫渠﹞

學者於釋氏之說﹐直須如淫聲美色以遠之。不爾﹐則駸駸然入於其中矣。﹝程明道﹞

心不淸則無以見道﹐志不確則無以立功。﹝林和靖﹞

讀書﹐吾得其要天命之性是也。﹝薛文淸﹞

讀書不向自家身心做工夫﹐𨿽讀盡天下書﹐無益也。﹝薛文淸﹞

開卷卽有與聖賢不相似處﹐可不勉乎。﹝薛文淸﹞

爲學只是學天理人倫﹐外此便非學。﹝薛文淸﹞

造化無一息之間﹐人之存心亦當無一息之間。﹝薛文淸﹞

論性是學問大本大原。﹝薛文淸﹞

才收斂身心便是居欲﹐才尋思義理便是窮理。二者交資﹐而不可缺一也。﹝薛文淸﹞

自有文籍以來﹐汗牛充棟之書日益多﹐要當擇其是而去其非可也。﹝薛文淸﹞

得聖學之眞﹐則知異學之妄。﹝薛文淸﹞

聖賢相傳之道﹐盡性而已。﹝薛文淸﹞

周子之幾﹐超凡之梯﹔張子之豫﹐作聖之據﹔程朱之敬﹐立身之命。敬以立身﹐豫以作聖﹐幾以超凡。吾計始定。﹝蔡虛齋﹞

趙文肅公曰﹕少年不學隳復隳﹐壯年不學虧復虧﹐老年不學衰復衰。一息不學謂之忘﹐一時不學謂之狂﹐一日不學謂之荒。或問何謂學﹐曰﹕瞬有存﹐息有養﹐仁不可終食違﹐道不可須臾離﹐禮樂不可斯須去。﹝脈望﹞

觀川流則思道體之無窮﹐視日陰則知天行之不息。﹝南牖日箋﹞

君子不能無非心之萌﹐而旋卽去之﹐故日進於聖賢。小人不能無良心之萌﹐而旋自昧之﹐故日近於禽獸。﹝趙夢白﹞

此生不學一可惜﹐此日閒過二可惜﹐此身一敗三可惜。﹝黃正夫﹞

量思寬﹐犯思忍﹐勞思先﹐功思讓﹐坐思下﹐行思後﹐名思悔﹐位思卑﹐守思終﹐退思早。﹝玉劍尊聞﹞

天地有萬古﹐此身難再得。人生只百年﹐此日最易過。幸生其間者﹐不可不知有生之樂﹐亦不可不懷虛生之憂。﹝座右編﹞

太極之祕義﹐一洙泗之微言。﹝孫鍾元﹞

讀書不獨變化气質﹐且能養人精神。蓋義理收攝故也。﹝拈屏語﹞

孟子生而楊墨熄﹐程朱出而佛老衰。﹝曹厚庵﹞

爲學全在精神﹐精神不足﹐未有能成者。精神者﹐二五之萃﹐人之本﹐徳之輿也。愛養精神﹐完固其學﹐易明易成。﹝研幾錄﹞

修己

制水者必以堤防﹐制性者必以禮法。﹝林和靖﹞

爲學大益﹐在自求變化气質。﹝張橫渠﹞

陽明勝則徳性用﹐陰濁勝則物欲行。﹝張橫渠﹞

正心之始﹐當以己心爲嚴師。﹝張橫渠﹞

動以天爲無妄。﹝程伊川﹞

蟬蛻人欲之私﹐春融天理之妙。﹝張南軒﹞

心本可靜﹐事觸則動。動之吉爲君子﹐動之凶爲小人。﹝遵生箋﹞

山勢祟峻則艸木不茂﹐水勢湍急則魚鱉不畱。觀山水可以觀人矣。﹝薛文淸﹞

气昏物誘者性之害﹐識明理勝者學之功。﹝薛文淸﹞

知道則言自簡。﹝薛文淸﹞

愼言謹行﹐是修己第一事。﹝薛文淸﹞

名節者﹐道之藩籬。藩籬不守﹐其中未有能獨存者。﹝陳白沙﹞

不自重者取辱﹐不自畏者招禍﹐不自滿者受益﹐不自是者博聞。﹝景行錄﹞

人之精神﹐貴藏而用之。苟衒於外﹐鮮有不敗者。﹝邵子﹞

象以牙而成擒﹐蚌以珠而見剖﹐翠以羽而招网﹐龜以殼而致亡﹐雉以尾而受羈﹐鸚以舌而取困﹐麝以臍而被獲﹐犀以角而就烹﹐金鐸以聲自毀﹐膏燭以明自煎。故勇士死於鋒鏑﹐智士敗於壅蔽﹐好水者溺於水﹐馳馬者墮於馬。君子愼勿以炫露而招損哉。﹝什類書﹞

寡言者可以杜忌﹐多行者可以藏拙﹐寡智者可以習靜﹐寡能者可以節勞。﹝省身集要﹞

器虛則注之﹐滿則覆之。木小則培之﹐大則伐之。故虛可處﹐滿不可處也﹔小可處﹐大不可處也。﹝何大復﹞

以簡傲爲髙﹐以謟諛爲禮﹐以刻薄爲聰明﹐以闒葺爲寬大﹐胥失之矣。﹝省身長語﹞

養得胸中無一物﹐其大浩然無涯。有欲則邪得而入﹐無欲則邪無自而入。且無欲則所行自簡﹐又覺胸中寬平快樂﹐靜中有無限妙理。﹝薛文淸﹞

造化翕聚專一則發育萬物有力﹐人心凝靜專一則窮理作事有力﹐愈收斂愈充擴﹐愈細密愈廣大﹐愈深妙愈髙明。﹝薛文淸﹞

人須是一切世味淡薄方好﹐不要有富貴相。常自激昂﹐便不得到墜墮。﹝胡文定﹞

凡人之心﹐存於有警﹐而佚於無制。﹝自警編﹞

君子事來而心始見﹐事去而心隨空。﹝座右編﹞

言行擬古人則徳進﹐功名付天命則心閒。報應念子孫則事平﹐受享慮疾病則用儉。﹝座右編﹞

容耐是忍事第一法﹐安詳是處事第一法﹐謙退是保身第一法﹐涵容是處人第一法﹐置富貴貧賤死生常變於度外是養心第一法。﹝座右編﹞

造命者天﹐立命者我。﹝袁了凡﹞

日日知非﹐日日攺過。﹝袁了凡﹞

天下聰明俊秀不少﹐所以徳不加修﹑業不加廣者﹐只爲因循二字擔合一生。﹝袁了凡﹞

善所當爲﹐羞譚福報。﹝座右編﹞

顏曾希聖﹐四勿三省。﹝玉劍尊聞﹞

盡人倫﹐體天理。﹝朱勉齋﹞

提出良心﹐自作主宰﹐決不令爲邪欲所勝﹐方是工夫。﹝金伯玉﹞

血气盛則克治難﹐欲養心者先治其气。﹝吳元汭先生﹞

戒之爲言﹐最爲入道之首而進徳之先。﹝吳元汭﹞

念頭起處﹐才覺向欲路上去﹐便挽從理路上來。一起便覺﹐一覺便轉。﹝菜根談﹞

節義傲靑雲﹐文章髙白雪﹐若不以徳性陶鎔之﹐終爲血气之私﹑技能之末。﹝萊根談﹞

惇倫

父善教子者﹐教於孩提。君善責臣者﹐責於冗賤。蓋嗜欲可以奪孝﹐富貴可以奪忠。﹝林和靖﹞

以愛妻子之心事親﹐則無往而不孝。以保富貴之心事君﹐則無往而不忠。﹝林和靖﹞

以忠孝遺子孫者昌。﹝林和靖﹞

嘗思君臣父子夫婦兄弟朋友﹐有多少不盡分處。﹝程明道﹞

爲家以正倫理﹑別內外爲本﹐尊祖睦族爲先﹐以勉學修身爲要﹐樹藝牧畜爲常。守以節儉﹐行以慈讓﹐足己而濟人﹐習禮而畏法﹐可以寡過﹐可以靜攝﹐可以成徳。﹝遵生箋﹞

孝友徳行第一事﹐故曰行仁之本。張仲以孝友人佐天子﹐君陳以孝友出尹東都﹐大舜以孝友爲天子。﹝鄭淡泉﹞

凡爲子孫計者﹐當戒以忿怒致爭。忿怒致爭﹐其初甚微﹐其禍甚大。語曰﹕一朝之忿﹐忘其身以及其親。此之謂也。性猶火也﹐方發之初﹐滅之甚易。旣炎則焚山燎原﹐不可撲滅。若人屢相淩逼﹐當理遣之﹑遜避之。﹝王氏家訓﹞

狄梁公以一身系唐宗社之重﹐賢者識其心﹐自白雲一念中來。故曰求忠臣於孝子之門。﹝陳白沙﹞

易基乾坤﹐詩始關睢。夫婦之際﹐人道莫重焉。周太王﹑王季﹑文王﹑武王﹐有太姜﹑太妊﹑太姒﹑邑姜爲配。周之子孫獨盛於夏商﹐世祚亦最永。豈惟帝王﹐古今世家﹐亦多繇母徳之賢。故婚配不可不愼。﹝集語要﹞

常觀孝弟之風﹐多惇於貧賤之族﹐而衰於富貴之家。蓋貧賤之族﹐骨肉相愛之情眞也。富貴之家﹐勢利爭奪之私勝也。﹝東谷贅言﹞

聞君子議論﹐如啜苦茗﹐森嚴之後甘芳溢頰。聞小人諂笑﹐如嚼糖冰﹐爽美之後寒沍凝腹。﹝樵談﹞

家人有過﹐不宜暴揚﹐不宜輕棄。此事難言﹐借他事隱諷之﹔今日不悟﹐俟來日正警之。如春風解凍﹐如和气消寒﹐才是家庭的型範。﹝菜根談﹞

政術

親履艱難者知下情﹐備經險易者達物僞。﹝張衡﹞

用不節財何以丰﹐民不蘇國何以安。﹝林和靖﹞

邪正者治亂之本﹐賞罰者治亂之具。舉正錯邪﹐賞善罰惡﹐未有不治者。邪正相雜﹐賞罰不當﹐求治難矣。﹝林和靖﹞

論學便要明理﹐論治便須識體。﹝程明道﹞

有天徳便可語王道﹐其要只在愼獨。﹝程明道﹞

治天下以正風俗﹑得賢才爲本。﹝程明道﹞

必有關睢麟趾之意﹐然後可以行周官之法度。﹝程明道﹞

欲當大事﹐須是篤實。﹝程明道﹞

學者不可不通世務。﹝程伊川﹞

風俗天下之大事﹐廉恥士人之美節﹐爲政者當以扶綱常﹑正名分﹑重道義爲第一。﹝司馬溫公﹞

放億萬之羽毛﹐未若消兵以全赤子﹔飯無數之緇褐﹐不如散廩以活饑民。周宣歌澤雁﹐孟子諷野殍﹐言窮民之當卹也。﹝蘇東坡﹞

夫宰相者﹐持心如水﹐以義理爲權衡而已﹐無與。﹝劉伯溫﹞

處有事當如無事﹐處大事當如小事。﹝夏忠靖﹞

言忠信﹑行篤敬﹐天徳也。不傷財﹑不害民﹐王道也。﹝梁石門﹞

三綱五常﹐禮樂之本﹐萬世之原。﹝薛文淸﹞

自古有天下者﹐觀其所用之人﹐則政事可知矣。﹝薛文淸﹞

爲政以愛人爲本。﹝薛文淸﹞

聖人治天下﹐公而已。﹝薛文淸﹞

法者﹐禮樂刑政是也。﹝薛文淸﹞

天人一理﹐故致乖致和﹐無不感通。﹝薛文淸﹞

舉四海九州島生民之气旣和﹐則自足以感陰陽之和。舉四海九州島生民之气旣乖﹐則亦足以感陰陽之異。此理之必然也。﹝薛文淸﹞

禹貢紀山川而不紀風俗﹐紀物產而不紀人才。風俗人才﹐由乎上之教化也。﹝升庵璅語﹞

平準書譏橫斂之臣﹐貨殖傳譏好貸之君﹐太史公之旨懿哉。﹝升庵璅語﹞

中才皆可用之才﹐不必求備。平易有近民之實﹐不必務奇。治有端緒﹐不必責效於旦夕之間。事可包荒﹐不必刻意於淵魚之察。﹝石文介﹞

席地古禮也﹐今也嚴。肉刑古政也﹐今也仁。﹝弇州剳記﹞

圖治之道察於事﹐則愈察而愈細。研於理﹐則愈研而愈精。﹝文文起﹞

國家之用才﹐猶農家之積粟。粟積於丰年﹐乃可以濟饑。才儲於平時﹐乃可以濟事。﹝玉劍尊聞﹞

風俗奢侈﹐所關不小。如古今階亂者﹐在太平富庶之後。其反治者﹐乃於國亂民貧得之。﹝憬然錄﹞

兵貴精不貴多﹐兵不用命﹐上無節制故也。﹝毛伯溫﹞

爲國欲致升平﹐必厚風俗。欲厚風俗﹐必正士習。欲正士習﹐必重師儒。此成周來已試之效也。﹝藤陰箚記﹞

教化衰則風俗日壞﹐斂財急則民生日困。﹝集語要﹞

成周六善﹐以廉爲首。當官三事﹐厥重惟淸。﹝谷貽錄﹞

陰小人也﹐陽君子也。進君子而退小人﹐燮理之能事畢矣。﹝魏環極庸言﹞

敬畏

恐懼者修身之本。事前而恐懼則畏﹐畏可以免禍﹔事後而恐懼則悔﹐悔可以攺過。夫知者以畏消悔﹐愚者無所畏而不知悔﹐故知者保身﹐愚者殺身。大哉﹐所謂恐懼也。﹝林和靖﹞

坐密室如通衢﹐馭寸心如六馬﹐可以免過。﹝林和靖﹞

敬勝百邪。﹝程明道﹞

敬只是主一也。﹝程伊川﹞

學者當提醒此心﹐如日之升﹐羣邪自息。﹝朱文公﹞

心存焉則謂之敬。﹝呂東萊﹞

善保家者戒興訟﹐善保國者戒用兵。訟不可長﹐訟長𨿽富家必敝。兵不可久﹐兵久𨿽大國必詘。﹝胡文定﹞

羅竹谷著畏說﹐曰﹕天子且有所畏﹐詩曰我其夙夜畏天之威。孰謂士大夫而可不知所畏乎﹐聖人且有所畏﹐魯論曰畏天命畏大人畏聖人之言。孰謂學者而可不知所畏乎﹐苟內不畏父兄之言﹐外不畏師友之議﹐仰不畏天﹐俯不畏人﹐猖狂妄行﹐恣其所欲﹐吾懼其入於小人之歸也。﹝鶴林玉露﹞

君子之立身立言﹐不可不愼。稱楊伯起者﹐以其辭暮夜之金也。薄楊子云者﹐以其獻美新之文也。﹝東谷贅言﹞

欲爲君子﹐非積行累善﹐莫之能致。一念私邪﹐立見爲小人。故曰﹕終身爲善不足﹐一日爲惡有餘。﹝賓退錄﹞

聖賢成大事者﹐皆從戰戰兢兢之心來。﹝薛文淸﹞

萬事敬則吉﹐怠則凶。﹝薛文淸﹞

易搖而難定﹑易昏而難明者﹐人心也。惟主敬則定而明。﹝薛文淸﹞

在暗室屋漏中﹐常恐得罪天地鬼神。﹝袁了凡﹞

知天地神人頃刻不離﹐自然常存敬畏。知祖孫父子榮辱相關﹐自然愛惜身名。﹝趙夢白擇言﹞

勤儉

一年之計在於春﹐一日之計在於寅。﹝座右編﹞

民生在勤﹐勤則不匱。一夫不耕﹐必受其饑﹔一婦不蠶﹐必受其寒。是勤可免饑寒也。農民晝則力作﹐夜則頹然甘寢﹐非心淫念無從而生﹐是勤可遠患也。戶樞不蠹﹐流水不腐﹐周公論三宗文王之壽﹐必歸之無逸。是勤可致壽考也。故大禹必惜寸陰。﹝鶴林玉露﹞

儉於聽可以養虛﹐儉於視可以養神﹐儉於言可以養气﹐儉於門闥可無盜賊﹐儉於嬪嬙可保壽命﹐儉於心可出生死。是知儉爲萬化之柄。﹝譚子﹞

有保一器畢生不璺者﹐有掛一裘十年不敝者﹐斯人也﹐可以司粟帛﹐可以親百姓﹐可以掌符璽﹐可以卽淸靜之道。﹝譚子﹞

生財不如節財﹐省用方能足用。﹝王十朋理財策﹞

不厚費者不多營﹐不妄用者不過取。﹝谷貽錄﹞

走江湖不如樂田園﹐煉丹砂不如惜五穀﹐結權貴不如樂妻孥﹐奉仙佛不如歆祖考。﹝黎壽﹞

攝生

水之有源﹐其流必遠。木之有根﹐其葉必茂。屋之有基﹐其柱必正。人之有精﹐其命必長。﹝抱朴子﹞

多言則背道﹐多欲則傷生。﹝林和靖﹞

聲色者﹐敗徳之具。﹝林和靖﹞

寡言省謗﹐寡欲保身。﹝林和靖﹞

廣積聚者﹐遺子孫以禍害。多聲色者﹐殘性命以斧斤。﹝林和靖﹞

口腹不節﹐致疾之因。念慮不正﹐殺身之本。﹝林和靖﹞

吾嘗夏葛而冬裘﹑饑食而渴飲﹐節嗜欲﹐定心气﹐如斯而已矣。﹝程明道﹞

天下同知畏有形之寇﹐而不知畏無形之寇。欲之寇人﹐甚於兵革﹔禮之衛人﹐甚於城郭。﹝呂東萊﹞

精神不運則愚﹐气血不運則病。﹝陸象山﹞

治身養性者﹐節寢處﹐適飲食﹐和喜怒﹐便動靜。在巳者得而邪气無由入。﹝辛文子﹞

萬般補養皆虛僞﹐惟有操心是要規。﹝許魯齋﹞

人之將疾也﹐必先酒色之好。國之將亡也﹐必惡直諫之言。﹝辛文子﹞

耳目淫於聲色﹐五臟動搖而不定﹐血气逸蕩而不休﹐精神馳騁而不守﹐禍之來如邱山﹐無由識之矣。﹝辛文子﹞

持守正念之法﹐如執玉﹐如捧盈﹐戰戰兢兢﹐惟恐失墜。﹝脈望﹞

人身未嘗有疾也﹐疾之生﹐必有致之之由。誠能預謹於飲食嗜欲之際﹐而愼察於喜怒哀樂之間﹐以固其元气﹐而調其榮衛﹐使寒暑燥濕之毒不能姦其中﹐𨿽微藥石﹐固不害其爲壽。﹝方遜志﹞

形勞而不休則蔽﹐精用而不已則竭。﹝莊子﹞

攝生之道﹐大忌嗔怒。﹝百警世編﹞

勿以妄想戕眞心﹐勿以客气傷元气。﹝康齋日記﹞

衰病多事﹐如著敝絮入荊棘中﹐觸處掛閡。簡豫習靜﹐如排沙尋金﹐往往見寶。﹝集語要﹞

常沈靜則含蓄﹐義理深而應事有力﹐故厚重靜定寬緩﹐乃進徳之基﹐亦養壽之要。﹝薛文淸﹞

只寡欲便無事﹐無事心便澄然矣。﹝薛文淸﹞

迷於利欲者如醉酒之人﹐人不堪其醜﹐而己不覺也。﹝薛文淸﹞

生死路窄﹐只在寡欲與否。﹝吳忠節公﹞

絕飲酒﹐薄滋味﹐則气自淸。寡思慮﹐屏嗜欲﹐則精自明。定心气﹐少眠睡﹐則神自澄。﹝王陽明﹞

夫天有元气焉﹐善養生者養此而已矣。善固國者﹐固此而已矣。元气者何﹖仁也。﹝藤陰箚記﹞

安靜可以養福。﹝座右編﹞

人常想病時則塵心自滅﹐人常想死時則道念自生。風流得意之事一過﹐輒生悲涼﹔淸眞寂寞之境愈久﹐轉有滋味。﹝崇修指要﹞

人之精神有限﹐過用則竭。﹝座右編﹞

欲心一萌﹐當思禮義以勝之。﹝座右編﹞

地上有門曰禍門﹐而作惡者自投之。地下有門曰鬼門﹐而好色者自趨之。此二門者﹐皆一入而不出者也。﹝座右編﹞

服金石酷烈之藥﹐必致損命。卽坐功服气﹐往往損人。人能淸心寡欲﹐自然血气和平﹐卻疾多壽。﹝申鳧盟荊園小語﹞

福者備也﹐備者百順之名也。人惟起居飲食日順其常﹐福莫大焉。﹝樂善錄﹞

接物

飛烏以山爲卑﹐而層巢其巓。魚鱉以淵爲淺﹐而穿穴其中。然所以得之者﹐餌也。君子苟能無以利害身﹐則辱安從生乎。﹝曾子﹞

處事速不如思﹐便不如當﹐用意不如平心。﹝張無垢﹞

人之於患難﹐只有一个處置﹕盡人謀之後﹐卻須泰然處之。﹝程伊川﹞

凡爲人言者﹐理勝則事明﹐气忿則招拂。﹝程明道﹞

惟正足以服人。﹝薛文淸﹞

深以刻薄爲戒﹐每事當存忠厚。﹝薛文淸﹞

事來不問小大﹐卽當揆之以義。﹝薛文淸﹞

但當循理﹐不可使气。﹝薛文淸﹞

木秀於林﹐風必摧之。堆出於岸﹐流必湍之。行髙於人﹐眾必非之。所以良田每敗於邪徑﹐黃金多鑠於眾口。投杼且疑於三疑﹐市虎亦成於三人。靑蠅簧鼓﹐無世無之。是以君子貴先覺也。﹝谷貽錄﹞

泛交不如寡交﹐多求不如愼守。﹝遵生箋﹞

慮事周密﹐處心泰然。﹝南牖日箋﹞

罪莫大於淫﹐禍莫大於貪﹐咎莫大於僭。此三者禍之車。﹝南牖日箋﹞

石生玉﹐反相剝。木生虫﹐還自食。人生事﹐還自賊。好事者未嘗不敗﹐爭利者未嘗不窮。﹝辛文子﹞

萬物不能礙天之大﹐萬事不能礙心之虛。﹝南牖日箋﹞

道心只在人心﹐應感上磨練﹔天理只在人事﹐變態中體貼。﹝南牖日箋﹞

說人之短﹐乃護己之短。誇己之長﹐乃忌人之長。皆由存心不厚﹑識量太狹耳。能去此獘﹐可以進徳﹐可以遠怨。﹝省身集要﹞

君子不迫人於險。當人危急之時﹐操縱在我﹐寬一分則彼受一分之惠。若阸之不已﹐烏窮則攫﹐獸窮則搏﹐反噬之禍﹐將不可救。﹝脈望﹞

覺人之詐﹐不形於言。受人之侮﹐不動於色。此中有無窮意味。﹝拈屏語﹞

市私恩不如挾公議﹐結新知不如惇舊好﹐立榮名不加種隱徳﹐尙奇節不如謹庸言。﹝菜根談﹞

君子不以己之長露人之短。天地間長短不齊﹐物之情也。必欲炫己之長露人之短﹐跬步成讎矣。言人之短者﹐謂種禍。﹝筆疇﹞

出處

聖人不畏多難﹐而畏無難。﹝容齋隨筆﹞

講學論政﹐當切切詢人。若夫去就語默﹐如人飲食寒溫﹐必自斟酌﹐不可詢人﹐亦非人所能決也。﹝胡安國﹞

與其得罪於百姓﹐不如得罪於上官。﹝吳其﹞

與其進而負於君﹐不若退而合於道。﹝李衡﹞

聖賢處世﹐出有出的道理﹐處有處的道理。盡得道理﹐出也好﹐處也好。今人志於富貴功名﹐所以見的處不如出也。﹝座右編﹞

亂世之名﹐以少取爲貴。﹝座右編﹞

自古豪傑之士﹐立業建功﹑定變弭難﹐以無所爲而爲者爲髙。若範蠡霸越而扁舟五湖﹐魯仲連下聊城而辭千金之謝﹑卻帝秦而逃上爵之封﹐張子房顚嬴蹶項而飄然從赤松子遊﹐皆髙出秦漢人物之上。﹝鶴林玉露﹞

進將有爲﹐退必自修。君子出處﹐惟此二事。﹝薛文淸﹞

修徳行義之外﹐當一聽於天。若計較利達日夜﹐思慮萬端﹐而所思慮者又未必遂﹐徒自勞擾﹐祗見其不知命也。﹝薛文淸﹞

徳業常看勝我者﹐則愧恥自增。爵祿常看不及我者﹐則怨尢自息。﹝人倫要鑑﹞

仕宦居鄕﹐百凡炫耀﹐所謂眾皆悅之﹐其爲士者笑之也。﹝文雅社約﹞

人品

外重者內輕﹐故保富貴而喪名節。內重者外輕﹐故守道徳而樂貧賤。﹝林和靖﹞

忠信廉潔﹐立身之本﹐非釣名之具也。﹝林和靖﹞

君子所貴﹐世俗所羞。世俗所貴﹐君子所賤。﹝程伊川﹞

寧可忍餓而死﹐不可苟利而生。﹝宋潛溪﹞

取與是一大節﹐其義不可不明。﹝薛文淸﹞

名節至大﹐不可妄交非類。﹝薛文淸﹞

願爲眞士夫﹐不願爲假道學。﹝邵文莊﹞

視屋漏如明廷﹐對妻孥如大賓。﹝玉劍尊聞﹞

財散可來﹐名辱不復。﹝玉劍尊聞﹞

居鄕勿爲鄕願﹐居官勿爲鄙夫。﹝髙子遺書﹞

名節之於人﹐不金帛而富﹐不軒冕而貴。士無名節﹐猶女不貞﹐𨿽有他美﹐亦不足贖。故前輩謂爵祿易得﹑名節難保。﹝官箴集要﹞

不學之謂貧﹐無成之謂賤﹐心死之謂夭﹐失身之謂無後。﹝弇州箚記﹞

爲人如構室﹐先須根基堅固﹐始可承載。忠誠惇厚﹐人之根基也。﹝寧鳩子﹞

只這主張形骸的一點良心﹐常然靜定﹐便是超凡入聖。﹝集語要﹞

見人有得意事﹐便當生忻喜心。見人有失意事﹐便當生憐憫心。皆自己眞實受用處。忌成樂欺﹐何預人事﹖自壞心術耳。﹝座右編﹞

詩書乃聖人之供案﹐妻妾乃屋漏之史官。﹝座右編﹞

世人若不求利卽無害﹐若不求福卽無禍。﹝座右編﹞

人能不以衣食自累﹐而讀書厚自堤防﹐則置身潔白﹐而與聖賢同歸矣。﹝座右編﹞

