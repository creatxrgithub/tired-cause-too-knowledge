

雙節堂庸訓

卷一述先卷二律己卷三治家卷四應世卷五蕃後卷六述師述友附錄

卷一述先

本系

我汪氏系出唐越國公華第七子爽後。爽傳十二世曰道安﹐遷婺源。又五世曰惟謹﹐遷慶元之鄞﹐今寧波府鄞縣也。惟謹生元吉。元吉生永漸。永漸生思信。思信長子大倫公在鄞﹐娶夫人髙氏﹐生存中﹔宋嘉定十年﹐髙夫人卒﹐繼娶夫人爲蕭山大義邨劉氏女﹐因家大義。而存中所生二子﹐之衎遷臨川﹐之琭遷宣城。亦無居鄞者。

大義邨汪氏﹐以遷蕭始祖大倫公爲第一世。公字叔彜﹐號冰谷﹐夫人劉氏﹐葬本裏花原——花原者﹐以樹木棉得名——子一。述﹐字天錫﹐夫人馮氏﹐子三。長演﹐字宗三﹐夫人趙氏﹐並祔葬花原﹔歲以淸明前二日墓祭﹐子二。長溥﹐字克洪﹐夫人楊氏﹔葬本裏西睦橋﹐子五。

三渙﹐字巨淵﹐夫人王氏﹐葬本縣航塢山﹐子二。長遊﹐字龜沼﹐號一齋﹐葬本裏中巷南園﹐旅歿黔中——相傳歿時﹐與山陰賈人同厝﹐比遷柩﹐二棺毀﹐櫝骨以歸﹐兩家秤骨分葬﹐時號秤骨府君——故夫人徐氏﹐遺命不同穴﹐別葬航塢山﹐皆以淸明前一日祭﹐子二。長椿﹐字春齡﹐號養拙﹐夫人朱氏﹐子二。次璋﹐字廷章﹐號居易﹐夫人鐘氏﹐並葬航塢山﹐以淸明日祭﹐子四。次纘﹐字克承﹐號逸庵﹐行彤三﹐夫人陳氏﹐子三。次範﹐字居賢﹐號樂遂﹐夫人徐氏﹐並葬航塢山﹐以淸明後一日祭﹐子三。

長天秩﹐字宗禮﹐號銳庵﹐行練二﹐夫人沈氏﹐葬航塢山﹐以淸明後二日祭——支下男婦俱集﹔自此以下各祖﹐皆依次墓祭﹐集男婦如禮——子四。次棟﹐字克隆﹐號成軒﹐行宏八﹐夫人傅氏﹐葬本裏前司東陂——相傳墓師登航塢山擇兆域﹐脫頭巾置石上﹐爲過鳥所銜﹐越數日﹐相地至此﹐前巾在焉﹐遂定爲吉壤﹐舊號頭巾地。余年十五﹐侍祭墓下﹐曰「是天所葬也﹐不宜以頭巾名。」乃稱「天葬地」云——子三。次時忠﹐字靖共﹐號秋莊﹐夫人沈氏﹑王氏﹑趙氏﹐沈夫人葬航塢山﹐王﹑趙兩夫人合祔前司東陂﹐子三。

三應元﹐字世魁﹐號惺臺﹐行明五十九﹐夫人朱氏﹐葬本裏硯湖灘﹐子四。季玉華公﹐諱造﹐行信八——爲輝祖髙祖考——夫人陳氏﹑繼夫人陳氏﹐葬山陰縣夏履橋徐闊塢﹐子三。第三爲曾祖考孚夏公﹐諱必正﹐行仁七十一﹐夫人沈氏﹐葬前司西陂﹐子三。第三爲顯祖考毅庵公﹐諱之瀚﹐字朝宗﹐行三﹐敕贈文林郎﹐湖南永州府寧遠縣知縣﹐夫人沈氏﹐敕贈孺人﹐葬硯湖灘﹐子二。長爲顯考皆木公﹐諱楷﹐字南有﹐行十三﹐河南衛輝府淇縣典史﹐敕贈文林郎﹐湖南永州府寧遠縣知縣誥贈奉直大夫﹐夫人方氏﹐敕贈孺人﹐誥贈宜人﹐夫人王氏﹐簉室徐氏﹐旌表「雙節」﹐建坊本裏聚奎橋北岸﹐並敕贈孺人﹐誥贈宜人﹐合葬山陰縣淸和裏秀山﹐子一。

輝祖﹐字煥曾﹐一字龍莊﹐罷官歸又以歸廬爲號。爲冰谷公十九世孫。乾隆戊子科舉人﹐乙未科進士。湖南永州府寧遠縣知縣﹐調長沙善化縣知縣﹐未任署永州府道州知州。告病解官。誥封奉直大夫。娶王氏﹐誥贈宜人﹐生子一﹕繼坊﹐字元可﹐行三﹐乾隆丙午舉人﹐揀選知縣﹐今就職直隸州州同﹐加二級。繼娶曹氏﹐誥封宜人﹐生子二﹕繼培﹐字因可﹐行九﹐縣學生﹔繼壕﹐字深可﹐行十一﹐國子監生。妾楊氏﹐生子二﹕繼墉﹐字勤可﹐行四﹔繼墉﹐字序可﹐行六。

繼坊娶朱氏﹐今二子﹔世鐘﹑世銘。繼墉娶婁氏﹐今一子﹕世鎬。繼墉娶王氏。繼垿娶陳氏﹐今一子﹕世鈺。繼壕聘來氏。

顯祖考文林公軼事

公少孤。讀《四子書》未竟。中年文﹑字並工。族黨規約盡出公手。輝祖十歲時﹐公年六十七﹐遇疑字必從人索解甚力。嘗語輝祖曰「我未學﹐非問不至此。我問一人﹐可答十﹑百人之問﹐受益最多。小子愼母懶於問也。」

公同懷三人﹐年十三﹐兩伯祖析產令別居。公力自樹﹐後諸父不善治生﹐並招與同爨﹐歷二十餘年無倦色。

自遷蕭始祖至髙祖﹐凡十五世﹐田息不足以給祭。淸明墓祀﹐往往入夏不舉﹐甚至棄子女以辦公﹐請之族長與各房長﹐準息入爲制﹐克日行禮﹐至今無敢渝者。

公行誼旣孚鄕裏﹐遇齟齬事﹐皆質正於公﹐公反覆理解﹐率釋忿去。終公之世﹐無履公庭者。洎公歿﹐族人多訟。輝祖四十餘歲﹐猶聞人言「朝三翁在﹐必不至是。」公字朝宗﹐行三﹐相習以是爲稱。蓋距公歿﹐逾三十年矣。

族有願人爲盜誣引﹕縣捕至﹐竄匿他所﹔捕者挾其婦去﹔公遇之塗﹐廉其情﹐立以私橐酬捕﹐婦得釋﹔而冤亦旋白。兩母「雙節坊」成﹐鄕耆追敍此事﹐皆云「宜有賢婦。」並謂公之隱徳類此者甚多雲。

公篤慕儒業﹐見識字人輒優以禮貌。遇博士弟子﹐𨿽卑幼﹐必肅然起立。貧不能應試﹐必助以資。或失館﹐則力爲推薦﹐必得當乃已。嘗有一士﹐考列下等﹐輝祖聞羣言訕笑﹐舉以告公﹐公怒叱曰「小子何知﹗秀才方有等﹐卽下等﹐畢竟賢於不入等者。汝他日能是﹐吾死且含笑也。」

輝祖幼時﹐公寶愛特甚﹐村中演劇﹐必命輝祖侍觀。歸﹐則詳問劇中人姓名及事之關目﹐並禍福報應之故。應對不訛輒喜賜小食﹔不能記憶或所述是非舛謬﹐輒恚怒曰「再爾必撻」。

祖母嘗以曠學爲言﹐公曰「非若所知。」一日觀演《繡襦記》﹐公曰「虧他後來中狀元。」輝祖對曰「便中狀元也算不得孝子。」公大喜。每舉以語人曰「兒有識﹐他日當做正經人。」恨輝祖徳不修而耄及﹐無以副會期望。至今﹐憶公之所以爲教﹐背汗常如雨下。

顯祖妣沈太孺人軼事

祖母年十五來歸﹐歸未三月﹐祖父析居。祖母食貧執苦垂三十年。迨吾父衣食粗足﹐祖父尙義好施與﹐祖母遇事贊成﹐無纖微靳色。

雅重讀書人。鄰有寒士﹐力不能自給﹐祖母嘗節縮口食周其匱。比吾家中落﹐祖母篤老且病﹐其人漸丰贍﹐不一顧。問見者議其辜恩﹐祖母不齒及也。

性莊重﹐與人謙謹。行輩最尊。凡卑幼跪拜﹐必答﹔過其前必起立﹐𨿽見丐者亦然。或止之﹐曰「彼亦人也﹐何敢以貧故慢之。」

顯考奉直公軼事

公自淇縣歸﹐年已四十有四。事祖父﹑祖母依依如童稚。得食物𨿽薄少必以奉。吾母疑爲不敬﹐公曰「只要舉念不忘﹐不在物之多寡。必多而後進﹐則不進者多矣。」一日輝祖見薄炊餅二枚﹐食其一。公察之大怒﹐曰「尙未送婆婆﹐汝便先喫﹐必折汝福。」輝祖不獲常侍膝下﹐卽此二事可想見孺慕大凡。

吾母王太宜人嘗言﹕公禮師最重﹐在官中每送束脩﹐必擇銀之上者﹐平亦較常用稍重。旣家居用制錢﹐遇大錢輒手自選畱充束脩之數。曰「萬一先生付典當贖衣物﹐有小錢揀退﹐是我之罪也。」

「陶器厚薄」之訓﹐詳《行述》中。輝祖尙憶公言「做人積福﹐須耐得幾層剝削﹐方可傳之子孫。如布如緞﹐自然耐久﹔絹便薄脆。降而如紙﹐亦須作髙麗紙﹐可以揭得數層﹔若爲竹紙﹐觸手便破矣。」蓋皆以厚爲道。

外父王坦人先生﹐公執友也。輝祖十一歲時﹐先生過捨﹐公命出見衣蘭色布袍﹐吾母曰「兒以敝衣見新親不雅觀﹐須假綢衣衣之。」公曰「何礙﹗此時衣綢﹑衣布無關榮辱。今父母爲之衣綢﹐而他年自以布衣終其身﹐乃爲辱耳。」會有邀公喜宴者﹐公以持服辭﹐其人堅欲引輝祖去﹐吾母曰「君將遠行﹐兒不能無應酬﹐令與人熟識亦可。」公曰「兒欲熟人﹐人不與兒熟也。兒能自立﹐人樂與交﹐何患無熟人﹖」終不許。

顯妣方太宜人軼事

吾母見背﹐輝祖未有識知﹐不能詳記行誼。讀家靜山先生撰傳略﹐見梗槪。祖母性嚴峻﹐禦家人﹐辭色不少假臧。獲有過誤﹐吾母輒身承之。而時時私敕家人曰「若愼母幹太孺人怒﹐吾向非愛若﹐恐髙年人不耐气耳。」一日﹐縫人制祖母衣﹐不戒於熨襟且焦﹐吾母急出己衣付質庫﹐市他縑﹐秉燭成之。

顯妣王太宜人軼事

曾祖祭田三畝﹐吾祖所置也。諸父輩共謀鬻之。是時輝祖年十四﹐家甚窶﹐書券者慮輝祖有後言﹐邀列名分價﹐吾母不可。書券者曰「列名賣﹐不列名亦賣。特不列名﹐則價不得分耳。」吾母曰「吾𨿽貧﹐何忍分此價﹖」

書券者曰「不分價﹐亦不能不值祭也。」吾母曰「譬祖傳止吾兒一人﹐願永永值祭﹐無他詞。」產遂廢。而諸父或絕或散四方﹐吾母歲時奉祭惟謹。

輝祖自年十五﹑六﹐以假貨資生﹐至二十二習幕事﹐子錢累七百餘金。至年三十歲﹐修尙不滿百金﹐吾母口食不給﹐而責家之息﹐付必以時。或勸少緩﹐曰「不可使吾兒無面目對人。」往往忍饑竟日。惟吾生母及吾前婦知之而已。風樹之痛﹐所爲百身莫贖也。

吾母終年無夢﹐夢必徵。乾隆十四年歲丁卯元日語輝祖曰「吾頃夢﹐中堂燃巨燭六﹑七條﹐面南坐者數人﹐東西侍者十餘人﹐汝祖﹑汝父與焉。奐若叔向上拜跪起立﹐東西侍者數人﹐向上揖語﹐不可辧聞。面南者曰﹕」應與宗銓﹑宗獻。『奐若叔又拜跪如初。汝祖﹑汝父向上揖﹐復揖奐若叔。奐若叔答揖﹐若不豫然。燭遂熄﹐不知是何祥也﹖汝其志之。「是年七月﹐輝祖將應省試﹐而奐若叔病。吾母曰﹕」叔屢試屢躓﹐今病不能試﹐而汝繼之﹐或將售此﹐其所以不豫乎﹖「亡何﹐輝祖下第。叔五男子析產﹐則尙友堂住宅爲銓﹝克標﹞兄獻﹝奕宸﹞弟鬮得。又數年﹐獻出遊﹐以所受小樓三間﹐暫典趙氏。又十二年爲乙未﹐吾母棄養。輝祖將治喪﹐無賓捨。代獻弟贖樓款賓﹐又十八年壬子﹐樓歸輝祖。憶吾母言﹐始恍然悟吾祖﹑父之所以揖也。

又歲己卯八月十四日﹐輝祖省闈遘疾﹐試竣輿歸﹐水漿不入口﹐晝夜臥﹐轉側需人﹐魂時時從頂上出。醫師莫名其證﹐治方溫涼歧雜﹐气不絕如絲。至九月初六日﹐辦附身具矣。吾母夢﹕「中堂簇簇數十人中﹐多古冠服者﹐吾祖﹑吾父皆西隅侍立。堂中聲喁喁﹐若辯論然。久之﹐聞一人大言捨多捨少﹐見一戴紅緯帽﹑隆準髙顴﹑須鬑鬑者﹐向上跪曰﹕」該畱垃圾『﹝垃圾﹐輝祖小名也﹞﹐吾祖﹐吾父遂叩首出﹐有號泣以從者﹐吾祖﹐吾父皆揖之。「

夢甫覺﹐而友人徐頤亭﹝夢齡﹞至﹐辧脈定證﹐一藥而起。未一月﹐堂伯父所生三子﹐堂叔父所生一子﹐相繼沒。明年﹐堂叔亦沒。曾祖支下惟輝祖獨存﹐以至今日。曾祖旅沒雲南﹐無遺像﹐故老言曾祖狀貌與吾母所夢符合。蓋輝祖之生﹐曾祖實相之矣。記此二夢﹐見祖蔭非可倖邀。我後人可不求所以仰承先澤之故與﹖

顯生妣徐太宜人軼事

吾母自生輝祖時得脾泄疾﹐時時憊困﹐執作不少休﹐前婦請代不許。及輝祖有妾﹐吾母猶親司爨火。輝祖固請命妾代勞﹐吾母曰「渠不善用薪﹐炊一頓飯吾可三頓﹐汝心血錢﹐吾不忍耗也。」力疾耐勤苦﹐大率類此。

病起出汲﹐至門不能舉步﹐門固有石條可坐﹐鄰媼勸少憩﹐吾母曰「此過路人坐處﹐非婦人所宜。」倚柱立﹐鄰媼代汲以歸。

嘗病頭暈﹐會賓至﹐剝龍眼肉治湯﹐吾母煎其核飲之﹐暈少定﹐曰「核猶如是﹐肉當更補也。」後復病﹐輝祖市龍眼肉以遂﹐則揮去曰「此可辦一餐飯﹐吾何須此﹖」固卻不食。羊角之痛﹐至今常有餘恨。

吾母寡言笑﹐與繼母同室居﹐談家事外﹐終日織作無他語。旣病﹐畫師寫眞﹐請略一解頤﹐吾母不應。次早語家人曰「吾夜間歷憶生平﹐無可喜事。何處覓得笑來﹖」嗚乎﹗是可知吾母苦境矣。

輝祖旣孤﹐力不能從師﹐吾母請於嫡母曰「兒不學﹐汪氏必替﹐歲需修脯十指可給也。」故𨿽病不廢織作。凡紡木棉花﹐必擇最白者另爲一機﹐潔而韌﹐市價逾常直。每獲千錢﹐選畱大錢三百﹐儲爲館谷之用。

吾母治庖以潔爲主。嘗言﹕物無貴賤﹐得味自善﹔手段無髙低﹐盡心自合宜。當吾師鄭又庭夫子主講家塾時﹐輝祖方奇窮﹐膳羞皆吾母手理。今五十餘年矣﹐吾師追述往事﹐猶言館餐之潔﹐莫若我家殽﹐𨿽不丰﹐無不適口。則當日之精於中饋﹐可想見也。

卷二律己

盡心

心宰萬事﹐人之成人﹐全恃此心。爲此一事﹐卽當盡心。於此一事所謂盡者﹐就此一事籌其始﹐以慮其終而已。人非聖賢﹐烏能念念皆善﹖全在發念時將是非分界辯得淸楚﹐把握得定﹐求其可以見天﹑可以見人﹐自然去不善以歸於善。不特名教綱常大節所系﹐斷斷差不得念頭﹐卽細至日用應酬﹐略一放心﹐便有不妥貼處。

亡友孫遲舟﹝辰東﹞嘗語余曰「朱子言﹕人同此心﹐心同此理。今竟有事出理外者﹐心有不同乎﹖」余應之曰「同此理方爲心﹐同此心方爲人。若在理外﹐昔人謂之全無心肝﹐卽孟子所云禽獸也。」我輩總當於同處求之﹐故惟事事合於人心﹐始能自盡其心。

人須實做

具五官﹐備四肢﹐皆謂之人。曰君臣﹑曰父子﹑曰夫婦﹑曰兄弟﹑曰朋友﹐是人之總名。曰士﹑曰工﹑曰農﹑曰商﹐是人之分類。然臣不能忠﹐子不能孝﹐便不成爲臣﹑子。士不好學﹐農不力田﹐便不成爲士﹑農。欲盡人之本分﹐全在各人做法。諺有云「做宰相﹐做百姓﹐做爺娘﹐做兒女。」凡有一名﹐皆有一「做」字。至於無可取材﹐則直斥曰「沒做」﹐以痛絕之。故「人」是虛名﹐求踐其名﹐非實做不可。

人從本上做起

俗曰「做人」﹐卽有子曰「爲人」。嘗讀《論語》開端數章﹐「聖功」﹑「王道」次第井井。聖人以學不厭自居。只一「學」字﹐已該千古人道之全。

學者﹐所以成其爲人﹐記者﹐恐人之爲學無下手處﹐故緊接其「爲人」也。「孝弟」一章﹐慮有幹譽之學﹐次以巧令鮮仁﹐一貫之。傳曾子以魯得之﹐記曾子爲學人榜樣﹐而聖功備矣。「道千乘」一章﹐王道也。「聖功」﹑「王道」基於「弟子」。故「弟子」一章﹐孝弟信仁俱於前數章見過﹐此卽弟子務本之學。以「行」不以「文」。如以文爲學﹐則子夏列文學之科﹐何以言學只在君親朋友實地﹖故做人須從本上起﹐方有著力處。

做人先立志

做人如行路﹐然舉步一錯﹐便歸正不易。必先有定志﹐始有定力。範文正做秀才時﹐卽以天下爲己任。文信國爲童子時﹐見學宮所祠鄕先生歐陽修﹑楊邦義﹑胡銓像皆謚「忠」﹐卽欣然慕之曰「沒不俎豆其間非夫也。」卒之範爲名臣﹐文爲忠臣。亦有悔過立志如周處﹐少時無賴﹐聞父老三害之言﹐殺虎斬蛟﹐折節厲學﹐終以忠勇著名﹐皆由志定也。故孟子曰「懦夫有立志。」蓋不能立志﹐則長爲懦夫而已矣。

須耐困境

番禺莊滋圃先生﹝有恭﹞撫浙時﹐手書客座楹貼曰「常覺胸中生意滿﹐須知世上苦人多。」識者已知爲宰相之器。人生自少至壯﹐罕有全履泰境者。惟耐的挫磨方成豪傑。不但貧賤是玉成之美﹐卽富貴中亦不少困境。此處立不定腳根﹐終非眞實學問。

常存退一步想

存一進念﹐不論在家﹑在官﹐總無泰然之日﹔時時作退一步想﹐則無境不可歷﹐無人不可處。天下必有不如我者﹐以不如我者自鏡﹐未有心不平﹑气不和者。心平气和﹐君子之所由坦蕩蕩也。

時日不可虛度

非僅「時不可失」之謂也。穿一日暖衣喫一日飽飯﹐費幾多織婦農夫心力﹖得能安享便是非常福分。此一日中各事其事﹕男則讀書者讀書﹐習藝者習藝﹔女則或紡﹑或績﹑浣汲﹑縫紉﹐不敢怠惰偸安﹐是爲衣食無愧。不然﹐人以勞奉我﹐我以逸耗人﹐享福之時﹐折福已多。富貴子弟或致衣食無覓處﹐職是之由。

作事要認眞

「世事宜假不宜眞」﹐此有激之談﹐非莊語也。畢竟假者立敗﹐眞者攧撲不破。𨿽認眞之始﹐未必不爲取巧者譏笑﹐然腳踏實地﹐事無不成。卽成之後﹐謗疑冰釋矣。

作事要有恆

能認眞於始而不免中輟﹐斷斷不可。諺曰「扳罾守店」﹐言罾不必得魚﹐手不離罾﹐必可得魚。店不必獲息﹐身不離店﹑必可獲息。貴有恆也。又曰「磨得鴨嘴尖雞賤。」言變計未必逢時﹐以無恆也。故作事欲成﹐全以有恆爲主。

事必期於有成

作事之成與不成﹐卽一事而可卜終身。福澤有首無尾﹐其人必無收束。嘗歷歷驗之﹐頗不甚爽。「不爲則已﹐爲則必要於成。」朱子所以垂訓也。「靡不有初﹐鮮克有終。」詩人所以示誡也。念之哉﹐毋爲有識者目笑。

要顧廉恥

事之失其本心﹐品不齒於士類﹐皆從寡廉鮮恥而起。顧廉恥乃忌憚﹐有忌憚乃能檢束﹐能檢束自爲君子而不爲小人。

貴愼小節

著新衣者﹐恐有污染﹐時時愛護﹔一經垢玷﹐便不甚惜﹔至於浣亦畱痕﹐則聽其敝矣。儒者﹐凜凜淸操﹐無敢試以不肖之事。稍不自謹﹐輒爲人所持﹐其勢必至於逾閒敗檢。故自愛之士﹐不可有一毫自玷﹐當於小節先加嚴愼。

當愛名

聖賢爲學﹐以實不以名。然君子疾沒世而名不稱焉。實至名歸﹐亦學者所尙。謂名不足愛﹐將肆行無忌。故三代以下患無好名之士。好孝名﹐斷不敢有不孝之心﹔好忠名﹐斷不敢爲不忠之事。始於勉彊馴致﹐自然事事皆歸實踐矣。第務虛名而不惇實行﹐斯名敗而詬訕隨之﹐大爲可恥。

勿好勝

夫愛名非好勝也。惟恐失名﹐自能求以實副﹔專以好勝爲念﹐必至心馳於外務﹔勝人之虛名﹐忘修己之實學﹐則人以虛名相奉﹐勢且墮人之術﹐受人之愚﹐而不自知其獘﹐終至失己而後已。

財色兩關尢當著力

世言累人者曰「酒色財气。」然酗酒斗狠﹐鄕黨自好者尙知儆戒。惟「財色」二字﹐非有定識﹑定力﹐鮮不移其所守。昔人言「道有黃金不動心﹐室有美人不炫目﹐方是眞正豪傑。」余獨有要箴二則﹐能臨境猛省﹐便百魔俱退。財箴曰「貨悖而入者﹐亦悖而出。」色箴曰「淫人妻女者﹐妻女亦被人淫。」天道好還﹐相在爾室矣。

因果之說不可廢

因果𨿽二氏之言﹐然《易》六十四卦皆言吉凶禍福﹔《書》四十八篇皆言災祥成敗﹔《詩》之《雅》《頌》﹐推本福祿壽考之故。「無所爲而爲善﹐無所畏而不爲不善」﹐惟賢者能之﹐降而中才不能無藉於懲勸。

余年十五﹐檢敗簏得先人舊遺《太上感應篇圖釋》半部。誦其詞﹐繹其旨﹐考其事﹐善不善之報﹐捷如桴鼓。自念少孤多病﹐懼以身之不修﹐廢墜先祀﹐怵然默誓。日曉起■洗訖﹐莊誦《感應篇》一過﹐方讀他書。

有一不善念起﹐輒用以自儆。比在幕中﹐率以爲常﹐日治官文書﹐惟恐造孽﹐不敢不盡心竭力。從宦亦然﹐歷五十年﹐幸不爲大人君子所棄﹐蓋得力於經義者猶鮮﹐而得力於《感應篇》者居多。故因果之說﹐實足糾繩。夙夜爲中人說法﹐斷不可廢。

不可責報於目前

「惠迪吉﹐從逆凶。」理之一定﹐然亦有不可盡憑者。陰騭文所云「近報在自己﹐遠報在兒孫」也。爲善必報﹐君子道其常而已。不當以他人惡有未報﹐中道遊移﹐以致爲善不終。

名過實者造物所忌

造物忌名﹐非實至名歸之名﹐乃聲聞過情之名也。盛名所歸﹐不但其實難副﹐兼恐其後難繼。幸而得名﹐兢兢業業﹐求卽於無過﹐自爲鬼神呵護﹔若以名自炫﹐必有物焉敗之。驗往徵今﹐若合符節。

不可妄與命爭

貧富貴賤﹐降才已定。但天不與人以前知﹐聽人之自盡所爲。人能居心仁恕﹐作事勤合﹐久之必邀天鑑。機械變詐之人﹐剝人求富﹐傾人求貴﹐幸得富貴﹐輒謂人力勝天﹐可與命爭﹐不知營謀而得亦有命所當然。心術徒壞﹐天譴隨之。向使循分而行﹐固未嘗不得也。

少年富貴須自愛

世上辛苦一生不得一壠﹐皓首窮經不得一第者。或襲祖先餘蔭﹐或藉文字因緣﹐少年時號素封躋■仕﹐此非常之福也。幸履福基﹐時存惜福之心﹐行修福之事﹐福自無量。不然﹐祿算綿長﹐良不易易。

處丰難於處約

處約固大難事。然勢處其難﹐自知檢飭﹐酬應未周﹐人亦諒之。至境地丰亨﹐人多求全責備﹐小不稱副﹐便致諐尢。加以淫佚驕奢﹐嗜欲易縱﹐品行一玷﹐補救無從。覆舟之警﹐常在順風。故快意時﹐更當處處畱意。

欲不可縱

縱欲敗度﹐立身之大患﹐當於起手處力防其漸。凡聲﹑色﹑貨﹑利﹐可以啟驕奢淫佚之獘者﹐其端斷不可開。

貧賤當勵气節

气節與肆慢不同。肆慢者﹐以貧賤驕人﹐必至恃貧無賴。位卑言髙﹐皆獲罪之道也。不淟涊以乞憐﹐不惟阿以附勢﹐固窮厲志﹐守義不移。富者﹐余而自傲﹔貴者﹐莫不敬其有守﹐謂之气節。

擇穩處立腳

如行軍然﹐出奇制勝﹐危道也。仁人之師﹐堂堂正正﹐勝固萬全﹐負亦不至隻輪不返。兩利相權﹐取其重﹔兩害相形﹐取其輕。寧按部而就班﹐不行險以僥幸。是爲隱處立腳。

居官當凜法紀

職無論大小﹐位無論崇卑﹐各有本分。當爲之事﹐少不循分卽幹功令。凡用人﹑理財﹑事上﹑接下﹐時存敬畏之心﹐庶兒身名並泰。

宦歸尢當避嫌

幸而宦成歸裏﹐當以謹身立行﹐矜式鄕黨。一切公事不宜干預﹐地方官長無相往還。遇有知交故舊﹐更宜引嫌避謝﹐稍可指摘﹐卽爲後進揶揄。

守身

《大學》《中庸》《論語》言身甚詳。誠身爲始事﹐致身爲終事。而孟子獨言「守身爲大。」蓋知所守﹐則窮通﹑壽夭無一敢輕。戰陳無勇﹐亦爲非孝。殺身成仁﹐未爲虧體﹐極守之能事矣﹗然聖賢甚愛此身﹐不肯輕擲﹐曰免於刑戮﹐曰隱﹐曰危行言遜﹐無一非守身之義。《詩》云「旣明且哲﹐以保其身。」終以保身爲守身之正。能立身揚名﹐以顯其親﹐尙已﹔其次﹐莫如夙夜匪懈﹐常凜懷刑之思﹐全受而全歸之﹐蓋棺論定﹐得稱善人﹐庶可見先人於九原。嗟乎﹗窮而在下﹐尺步繩趨﹐猶易自主﹔幸而通顯﹐地愈髙勢愈危。此義不可一日忘也。

卷三治家

統於所尊則整齊

一家之中﹐天合人合﹐气味不同﹐剛克柔克﹐性情亦異﹐惟受尊長約束﹐方能畫一。不然﹐妯娌以貧富相耀﹐姑嫂以疏戚生嫌﹐俛儳焉不可終日矣。

孝以順爲先

「順親」二字﹐見於《中庸》。諺云「孝不如順」。蓋孝無形而順有迹。順之未能﹐孝於何有﹖如謂父母亦有萬不當順之故﹐則幾諫一章自有可措手處。玩紫陽「愉色婉容」四字﹐何等委折﹖天下無不是之父母﹐必先引咎於己﹐方能歸善於親。一味戇直﹐激成父母於過﹐卽所謂不順也。若欲與父母平分曲直﹐以己之是﹐形親之非﹐不孝由於不順﹐罪莫大焉。

惟孝裕後

人能孝順也﹐只盡得子職﹐原不應望報於天﹐亦無望報於天而後勉爲孝順之理。然天道於此﹐報施最分明﹐最迅速﹐不待他證也。吾曾祖生子三人﹐吾祖父﹑祖母獨善事吾曾祖母﹐故止鐘福於吾祖一支。吾祖生吾父曁吾叔父二人﹐吾父﹑吾二母獨善事吾祖父﹑祖母﹐吾生母尢力爲其難﹝詳徐太宜人行述﹞﹐故吾以伶仃孤苦之身﹐得至成立。念吾祖母遺言﹐吾生母自當有後。知吾生母之必當有後﹐則知事親者﹐不可不奉吾生母爲法矣。

繼娶難爲父

婦未必皆賢也﹐而所生子女無懟母之人。不幸喪耦﹐處不得不繼之勢﹐遇不賢婦彊分畛域﹐調劑之苦﹐天實爲之。幸而婦知大義﹐未嘗不慈﹐而前妻子女外視其母﹐至父有誨勞﹐輒歸過於後母所爲。爲之父者﹐責善不能﹐避嫌不可﹐動而得謗﹐是誰之過與﹖

事後母

後母難事尙宜事之以禮﹐況易事者乎﹖然往往遇易事之母﹐而被以難事之名﹐使母稱不義﹐父號不慈。是誠何心﹖或曰「是有間之者」。賢如吾母王太宜人﹐蔑以加矣。然余年十三歲﹐太宜人約飭素嚴﹐族叔某私語余曰「若母慈汝﹐固萬不如慈汝妹也。」余大以爲不然﹐奉太宜人教益謹。不四年﹐某子死﹔又十餘年﹐某死﹐今爲之後者亦死。向使余惑某言﹐其能有今日乎﹖人在自爲耳﹐爲子而以人言﹐卽於不孝人。果任其咎歟﹖否歟﹖

事鰥父寡母更宜曲體

寡居之母﹐𨿽有婦可依﹐有女可侍﹐然婦有子女﹐女有夫婿﹐不能專依膝下。疾病飲食﹐苦有不能言者。至於父老鰥居﹐眞煢煢矣。向見吾族某翁﹐中年喪耦﹐至八十餘歲﹐寢食孑然。嘗語余曰「吾拭面巾久如敗絲瓜﹐求換一方不可得」﹐言已泣下。余■焉傷之。曾告其諸子﹐皆弗顧也。未幾﹐子亦身歷其境﹐窮且過之﹐天鑑不遠﹐可不畏哉﹗

友難於孝

人於父母﹐容有不敢直言之隱。若兄弟﹐則事事可以推誠共白﹐其勢比事父母較易﹐而往往難盡其道者﹐蓋家庭齟齬多起婦言。父子天性﹐讒不能行。婦非甚不孝﹐尙不敢肆論舅姑﹐子稍有天良﹐必無徇婦忤親之事。至妯娌相猜﹐讒言易入﹐起於芥蒂﹐釀爲參商。不知自父母視之﹐毫無區別﹐不能友愛﹐卽非孝順。故先聖引《書》云「惟孝﹐友於兄弟」也。歷來手足不和﹐多從利起。昔人有言「父母有事﹐譬如少生兄弟一人﹔父母分財﹐譬如多生兄弟一人。」能三復此言﹐婦言又何自而生。

冢子宜肩重任

冢子之生﹐多在父母盛年。及父母生幼子﹐冢子已屆成立﹐往往所生子女年齒與弟妹相等。貧賤之家﹐分勞立業﹐責在冢子﹐不當以力由己出﹐區弟妹而貳之。幸爲富貴之冑﹐則受庇獨早﹐子女並承餘蔭。迨父母衰邁﹐自宜以受庇之身﹐庇其弟妹。先圖自逸﹐知有己之子女﹐不顧父母之子女﹐父母其能安乎﹖知其不安﹐而忍而爲此﹐是可忍也﹐孰不可忍﹗

弟當敬事兄長

父兄並稱﹐故諺云「長兄如父。」其年齡旣長﹐其閱歷必多。爲之弟者﹐自應受其訓誡﹐敬而事之。凡事稟承﹐自有裨益。若儼然抗行﹐是謂不弟﹐必非福器。

齊家須從婦人起

「齊」之云者﹐一不一以歸於一也。婦自外來﹐母教不必盡同。一家之中﹐有一婦不遵家督﹐不守家範﹐或服飾鮮妍﹐或餐起遲晏﹐便規矩參差﹐不能畫一。往歲與客論《詩》﹐兒子繼坊﹑繼培侍﹐培方八歲﹐忽問坊曰「太史采風﹐不專女子﹐何以二南之詩﹐男少於女﹖坊無以應。余曰﹕」化男子易﹐化女於難。至女子皆化﹐則男子之率教可知。「𨿽一時臆說﹐每舉以質人﹐無異辭。姑錄之﹐以諗來者。

婦言不可聽

不聽婦言﹐大非易事。蓋婦人之性﹐多有偏蔽﹐全在爲之良人者﹐隨事隨時婉轉化導﹐使於大段道理一一分明﹐自然無禮無義之言不敢輕易出口。故不在禁於旣言之後﹐而在制於未言之先。屢言之而屢不聽﹐則頑者易疲﹐黠者必恚﹐漸開反目之端﹐必戾同心之義。惟相忘於無言﹐太和之气自在門內矣。

婦人不良咎在其夫

婦人以夫爲天﹐未有不願夫婦相愛者。屢憎於夫﹐豈其所性﹖惟言之莫予違也﹐馴至喋喋不休。爲之夫者﹐禦之以正﹐無論明理之婦﹐知所自處﹔卽不甚明理者﹐亦漸知感悟。故吾謂男子之能孝弟者﹐其婦必不敢不孝不睦。婦之不良﹐大率男子有以成之。

女子當教以婦道

婦姓不馴﹐皆由爲女子時失教。夫今日之女﹐他日之人婦也。以其爲女而驕縱之﹐一旦受姑嫜督約﹐苦不可耐。賢者尙能自勉﹐不才者必上下交盩矣。語云「百了女做不得一了婦」﹐可不豫乎﹗

佳子弟多由母賢

婦人賢明﹐子女自然端淑。今𨿽胎教不講﹐然子稟母气﹐一定之理。其母旣無不孝不弟之念﹐又無非道非義之心﹐子女稟受端正﹐必無戾气。稍有知識﹐不導以誑語﹑引以詈人﹐後來蒙養較易。婦人不賢﹐子則無以裕其後﹐女則或以誤其夫。故婦人關系最重。

教子弟須權其才質

子弟才質﹐斷難一致。當就其可造﹐委曲誨成﹔責以所難﹐必致僨事。昔宋胡安國﹐少時桀驁不可制﹐其父鎖之空室﹐先有小木數百段﹐安國盡取刻爲人形。父乃置書萬卷其中﹐卒爲大儒。大杗細桷﹐大匠苦心﹐父兄之教子弟亦然。

子弟勿使有私財

愛子弟輒私以財﹐此大謬事。天下悖理之行﹐皆非徒手可爲。向余自十六﹑七歲﹐至三十歲﹐內外知識未堅﹐血气未定﹐凡目之所接﹑心之所萌﹐可以喪名﹑可以敗儉者﹐無不可爲。幸囊無一錢﹐煽誘之所不到﹐余亦不能與華奢子弟參錯爲伍﹐遂由彊制以臻自然﹐得厲名節﹐不爲大人君子所棄。欲求子弟自愛﹐先不可使有私財。

謹財用出入

不惟寒素之家用財以節﹐幸處丰泰﹐尢當準入量出。一日多費十錢﹐百日卽多費千錢﹐「不節若則嗟若」。富家兒一敗塗地﹐皆由不知節用而起。

財貴能用

「節用」云者﹐非不用也。特不宜妄用耳。「錢」之義爲「泉」﹐取其流﹐無取其滯。惟事必需用﹐故貴有財。若疾病而靳醫藥﹐吉凶而斷往來﹐無濟於用﹐與無財何異﹖且有積之數十年而銷之不過數年者﹐其祖父慳吝過甚﹐其子孫糜費必多。盈虛之道﹐歷歷不爽。

勿貪不義之利

所貴乎有財者﹐以能爲所當爲﹐可得體面也。若義非當﹐取必越分。悖禮而取之﹐當其取之之時﹐怨毒所叢﹐詬及父母﹐詛及子孫﹐體面已傷。此等近利之徒﹐不過炫裘馬飾妻妾﹐當爲之事必不能爲。卽爲父母營養葬﹐爲子孫求田宅﹐庸人羨之﹐達人■之。不體面又孰甚焉﹖何如安貧守分﹐人人敬禮者之爲有體面乎﹖

勿爭虛體面

不顧體面﹐必不知自立。若虛飾體面﹐則又萬萬不可。蓋體面之說﹐起於流俗﹐儒者惟知有心術而已。勉爭體面﹐不得不詭無爲有。其獘也﹐假借子錢斥賣產業﹐不至水落石出不止流﹐至末路體面不能終保﹐將心術亦不能自固矣。是亦不可以已乎﹗

儉與吝嗇不同

儉﹐美徳也。俗以吝嗇當之﹐誤矣。省所當省曰儉﹔不宜省而省﹐謂之吝嗇。顧吝與嗇又有辧﹐《道徳經》﹕「治人事天莫如嗇。」注云「嗇者﹐有餘不盡用之意。吝﹐則鄙矣。」儉之爲獘﹐𨿽或流於吝﹐然與其奢也﹐寧儉。治家者不可不知。

非儉不能惜福

儉之爲益﹐非僅省財而已﹐惜福必多。嘗見富貴之家﹐子孫多不肖﹐或動與疾病相值﹔勤耕務織者﹐往往康彊﹐後人亦知守分﹐暴殄與惜福之別也。昔吾漸有達官寵妾占熊﹐屬吏以珠補繡蟒爲獻﹐達官大悅。

無識之吏聞風競起﹐凡獻蟒袍二百餘件﹐皆定制顧繡﹐其長不逾二尺。余曰「此兒必不育﹐不則必敗其家。」聞者大詫。余曰「蟒袍非常服可比﹐計二十歲狀元及第﹐三十歲作太平宰相﹐八十歲榮歸﹐亦不能衣蟒至二百餘件之多。今𦇤褓中遽受此數﹐恐福已消盡耳。」皆笑余迂闊。不數歲﹐達官賄敗﹐此兒納刑部獄。未幾病殤。反是以觀﹐則惜福者延齡。古人豈欺我哉﹗

服用戒過奢

服飾器用﹐俱視各人自家身分。不自審量﹐務爲逾分之美﹐不但損福﹐並足招尢。同儕共耦之中﹐人皆朴素﹐我獨奢華﹐卽不遭誚謔﹐亦莫與親近﹐爲輕薄子所詬﹐不可也﹔爲長厚人所遠﹐如之何其可。

儉非勤不可

餘言「佐治﹑學治﹐皆以勤爲本。」治家亦然。不惟貧者力食﹐非勤不可﹔卽富者租息之增減﹐管鑰之出納﹐無一不須籌畫。婢媼之功﹑僮奴之課﹐不歷歷鉤稽﹐則怠者不儆﹐勞者無勸﹐未有不相率而歸於惰者。至賓祭酬酢﹐在在皆關心力。不則﹐濡遲誤事﹐簡略貽譏。勝我者以爲慢﹐不知我者以爲驕﹐慢與驕﹐咎所由起也。諺曰「男也勤﹐女也勤﹐三餐茶飯不求人。女也懶﹐男也懶﹐千百萬畝終討飯。」蓋諺也﹐而深於道矣。

婦道尢以勤爲要

勤﹐固男子之職﹐而婦人尢甚。米薪瑣屑﹑日用百須﹐男子止能總計大綱﹔一切籌量贏絀﹐隨時督察﹐惟婦人是倚。婦人不知操持﹐必多無益之費。諺有云「鹽瓶跌倒醋瓶翻」﹐一無收束﹐安能不至千創百孔﹐甚至貸假﹑典質﹐以飾男子觀聽。往往饒富之戶﹐室已屢空﹐而主人尙不自知。極於無可補苴﹐男子亦難自主。故治家之道﹐先須教婦人以勤。

婦職不可不修

婦人不勤﹐必且廢職。作厭井臼﹐而莫大於棄鍼黹﹑遠庖廚。此二事乃婦人要職﹐富家女視爲不屑﹕綦履屬縫婦﹐粥飯屬庖人。主婦坐享其成﹐物力艱難﹐一無知識﹐而婢僕乘機偸盜﹐茫無檢點。且婦職旣廢﹐穿衣喫飯外﹐無所用心﹐則抹牌觀劇﹐皆越職爲之。馴致家索﹐豈曰天命哉﹗昔胡偶韓先生﹝文伯﹞嘗言﹐守揚州時籍沒潁州府王太守泰興原籍﹐居室壯麗﹐百物具備﹐而獨無廚竈。詰之﹐則門外酒肆領本開張﹐宅中饔飧食物皆給單支算﹐不自舉火。此自婦人不治中饋﹐充類以至於盡也。故教婦人以勤﹐先從縫紉﹑烹飪始。

婦不宜男當買妾

娶婦著代承祧爲重。旣不宜﹐男禮宜置妾。賢明之婦﹐自知大義。不幸而婦性猜妒﹐亦當曉以無後之禮。偏於所愛﹐縱之使驕﹐曲徇悍婦之私﹐忍絕先人之祀﹐生無以對裏黨﹐死無以見祖宗﹐眞不可爲人﹐不可爲子。

置妾不當取其才色

爲宗祊而置妾﹐非得已也。當擇其厚重有福相者﹐毋以色選﹐卽才藝亦非所尙。蓋厚重之人﹐必能下其正室﹔有福相可因子貴。矜才者巧﹐恃色者佻﹐皆非載福之器﹐且斷斷難與正室相安﹐所系於家道甚鉅。

有子勿輕置妾

美女入室﹐惡女之仇﹐自古爲然。故素相愛敬之伉儷﹐因妾生嫌﹐漸致反目。婦已有子﹐自可毋庸置妾。先貧後富﹑先賤後貴者﹐尢所不宜。實於品行有關﹐不僅室家可慮。

勿使妾操家

吾越作妾﹐類皆大家婢女。過江吳產﹐多以室女爲之。然亦小家女也﹐素無姆教。明理達義﹐百無二三﹐全賴正室拊循化誨﹐苟因正室願朴或衰老﹐令妾主持內政﹐必有不知大禮之處。若正室無子﹐以有子之妾操家﹐勢且尾大不掉﹐害有不可勝言者﹐終非其子之幸也。

娶醮婦宜愼

婦人義止從一﹐故能以夫爲天。旣已貳之﹐婦徳乖矣﹐分不宜娶﹐不待智者而知也。然或家貧而不能備禮﹐或喪耦而已近衰年﹐非醮婦莫爲之室者﹐欲延祧祀不得不權宜遷就﹐大非幸事。此與室女有間﹐盡可從容訪問﹐以家貧性順﹐無子女者爲尙。不然﹐愼母艸艸。至貪其媵資﹐尢爲大謬。

無子當立後

無後爲大﹐人盡知之。然往往不肯立後者﹐一則偏聽婦言﹐慮嗣子不能孝順﹔一則嗣子之本生父母攘踞嗣產爲己物﹐反致所後之親不得顧問﹐故人以立後爲畏。不知一朝怛化﹐爭繼爭財﹐喧呶肆起﹐鬼而有知﹐𨿽悔何追。故不幸年老無子﹐當於昭穆相當之中序立一人﹐以杜爭端﹐才不才自關家運﹐腹出之子何嘗皆克肖哉﹗

勿以異姓亂宗

立繼須擇同宗之人﹐一脈感通方能格享。同姓不宗﹐已難續祀﹐何況異性﹖《意林》載《風俗通》稱﹕「周翁仲妻產女﹐會屠者產男﹐密以錢易之。後翁仲使見鬼﹐周光與兒同祭先塋祭所﹐但見屠兒持刃割肉﹐別有人帶靑綬彷徨東廂不進﹐妻具陳其事﹐翁仲曰﹕」凡有子者﹐欲承先祖。先祖不享﹐何用﹖『遂送還屠家。「

近紀曉嵐先生﹝昀﹞《槐西雜誌》有視鬼者曰「人家繼子凡異姓者﹐𨿽女之子﹐妻之侄﹐祭時皆所生來享﹐所後者弗來也。凡同族者﹐𨿽五服以外﹐祭時皆所後來享﹐所生者𨿽亦來﹐而配食於側﹐弗敢先也。惟於某抱養張某子﹐祭時乃所後來﹐享後知其數世前於氏婦懷孕﹐嫁張生﹐是子之祖也。」蓋異姓之不享﹐古今一致。不幸無子﹐當以族子爲後。愼勿爲婦言所惑﹐子異姓之子﹐自斬其祀。

無子可繼宜依禮祔食

異姓不可爲後﹐而服屬之親又無可擇立﹐若必執繼絕之說彊爲序繼﹐則懷利者紛起﹐而爭甚謂也。夫承繼專爲承祭﹐但使烝嘗有屬﹐何庸似續旁求﹖《禮》有祔食於祖之文﹐以喪葬余貲﹐祔爲祖考祭產﹐俾有後者輪年祔祭﹐鬼自永不憂餒。息爭端而延久祀﹐莫善於此。

不可求爲人後

恩莫重於父子﹐出爲人後﹐以義裁恩﹐事難由己。擇立之所不及﹐議立之所不到﹐而曰「吾應爲後」﹐忘本貪財﹐不孝極矣。功令先盡同父周親﹐次以服制旁推﹐言其常也。繼言嗣子不得於所後之親﹐聽告官別立賢愛﹐通其變也。蓋誼非天屬﹐全以義維。故重賢愛﹐甚於重周親。旣擇立﹑議立﹐皆非主名﹐則其不得於所後之親﹐情事甚明。𨿽已立﹐尙聽告官﹔況猶未立﹐而欲以勢力爭之﹖天道有知﹐豈能昌後﹖

聖天子矜憐無告孀婦立繼﹐聽其自主。𨿽獨子﹐亦所不禁。近來爭端漸息﹐覬利以棄親者﹐亦可自惕矣。

祭先宜敬

羊跪乳﹐烏反哺﹐物猶知本﹐何況於人﹖祭先之道﹐不惟物之致丰﹐尢貴心之致敬。卽力有所絀﹐不能備物﹐誠意勿渝﹐先人亦格享之。不然﹐能邀福佑者﹐未之有也。

祭產宜豫

賢孝子孫﹐原不倚產承祭。但子姓繁多﹐不能盡屬有力。萬一力不副心﹐必致奉祀不虔。古人先備祭器﹐所以惇水源﹑木本之思也。且祀產不定﹐則祭之規模皆難豫立。丰儉無常﹐亦乖禮制。吾族遷蕭始祖傳世二十有餘﹐計年六百餘歲﹐而歷代墓祭至今勿替﹐祀產之益彰彰矣。

值祭不宜論產

亦有支下子孫以他事廢棄祭產。廢產者固爲不孝﹐若以產廢之故﹐卽諉祭於廢產之人﹐應輪祭而不值祭﹐坐視先靈之餒﹐此則視廢產者不孝尢甚。蓋子孫不致山窮水盡﹑貧極無聊﹐必不敢廢棄祭產。祭產旣廢﹐其不能料理祭祀﹐大槪可知。我尙饔飧足給﹐而忍俎豆不供﹐尢而效之﹐罪莫大焉。是必有善處之方﹐所當隨時斟酌。

賓宴宜潔

自奉不可不儉﹐以儉待賓﹐則斷斷不可。且不必主於丰也。不速之客﹐家常餐茗亦當以潔爲敬。卽一頓客飯﹐而中饋之勤惰可見。

勿淹葬

人有恆言曰「死者入土爲安。」聖人復起斯言不易。顧吾越淹葬之習﹐恬不爲怪。貧者猶曰「無力。」素封之家﹐妄求吉壤﹐月宕歲延﹐有一再傳而停柩於堂﹑厝棺於野者﹐甚或攺卜佳城﹐屢屢遷掘﹐沒者不寧﹐生者不順﹐不知古來發祥大地﹐其子孫未嘗人人富貴。大率獲福之人﹐類能守身敬祖。亦如子孫孝事祖父母﹑父母者﹐見愛於祖父母﹑父母﹔不孝者不愛也。爲人子孫﹐不自求多福﹐而借祖父母﹑父母遺魄爲祈福之具﹐其不獲罪於天者﹐鮮矣。

疾病宜速治

疾起卽藥﹐易於見效﹔因循不治﹐醫師束手。儉嗇之人靳於醫藥﹐猥曰「死生有命。」夫疾卽不死﹐而抱疾以生﹐何累如之。治家以勤﹐勤非康寧不可。故疾病以速治爲貴。

婚嫁宜量力

嫁娶之事﹐動曰顏面攸關。千方百計﹐典借飾觀。無本之流﹐涸可立待。成婚後﹐稍不周到﹐徒費口舌﹐有因而齟齬者。訂姻之初﹐宜從朴實﹐勿以媒妁所誑﹐作重聘厚奩之想﹐庶無後悔。

相子擇婦

相女配夫﹐古人言之。不知聘婦尢當相子。若子不才而徒希門閥﹐女子甚賢﹐自安義命。非然者﹐天壤之間﹐乃有王郎。必將薄視其夫﹐釀爲家門之禍。禮聘之始﹐何可不愼﹖

攀髙親無益

嫁女勝吾家﹐娶婦不如吾家﹐則女子能執婦道。前賢慮事極周。世俗多援系之見﹐無論嫁娶﹐總惟勝己者是求。夫富與富接﹐貴與貴比﹐人情也。兩家地位相當﹐自爾往來稠密。稍分髙下﹐漸判親疏﹐勢實使然﹐賢者不免。故五倫之內﹐不綴姻親﹐气誼浹洽﹐卽爲朋友。如不相孚﹐𨿽姻何益。

締姻宜取厚徳之家

子孫繁昌﹐類皆先世積善所致。擇婿聘婦﹐俱望其裕後興宗。殘刻之家﹐富不可保﹐貴亦難恃。目前榮盛﹐轉睫雕零。惟恭儉孝友﹐家風醇謹者﹐其子女目濡耳染﹐無澆薄習气﹐可以爲婿﹐可以爲婦。𨿽境地平常﹐餘慶所鐘﹐必有承其流澤者。

奴婢宜督約

幸有奴婢﹐足供使令﹐逸矣。然凡爲奴婢﹐知識多愚﹐筋骨多懈﹐非主人董率﹐鮮能盡分﹐隨才器使。因時督約﹐須處處精神周到﹐方可收指臂之助﹐其勞有過於無奴婢者。若稍耽安逸﹐聽奴婢之自爲﹐獘將錯出矣。《袁氏世範》於待婢僕之道﹐言重詞復有以夫。

奴婢不中用宜速遣

奴婢之長﹐以能護主爲上。旣不遵約束﹐或意在他圖﹐急宜邀中遣去。如以身價﹑雇價未淸﹐勉彊容畱﹐愚者愛惜气力﹐遇事因循﹔黠者勾串外人﹐乘機偸盜。家賊難防﹐閉門養虎﹐自貽伊戚﹐悔之晚矣。

奴婢疾病宜善遣

風寒小疾﹐必無他慮者無論。若病勢稍覺可慮﹐卽當邀同中保﹐交還親屬﹐量予藥資﹐聽其調治。旣見待人之厚﹐兼無意外之虞。一切所用之人﹐皆當如是。

婢女當養其廉恥

婢亦室女﹐特其父母貧窶﹐及幼失所親﹐不得自居於室耳。他日或爲人妾﹐或爲人婦﹐總望其有所成就。當於驅使之中﹐教以閨房之義。事之近於褻者﹐語之近於狎者﹐無使見聞。俾知愛惜廉恥﹐自無蕩檢逾閒之慮﹐亦惜福之一端也。

乳媼不宜輕雇

「教兒嬰孩」﹐古訓也。富貴之家較貧賤者﹐尢須加謹。其受害之源﹐全在乳媼。蓋乳媼一流﹐多單門下戶﹐貪喫懶做者爲之。恣兒所欲﹐固其歡心﹐至勢不可離﹐輒挾兒爲奇貨﹐百方求全﹐以逞其私。主母以兒故﹐不得不委曲貪忍﹐害有不可更僕數者。其恣兒之法﹕兒有知識﹐則導之索玩好﹐求衣食﹐爭好醜﹐競多寡。

小不如意﹐教以詬詈潑賴之方。僕從莫之敢忤﹐日以驕縱﹐少成習慣。故大家子弟一壞而不可檢制。古人養子﹐原皆自乳﹐或雇乳則擇端良之婦。顧婦之端良者﹐何可多得﹖且又安肯爲人乳哺﹖苟非產母缺乳﹐萬不得已﹐斷斷不宜雇媼乳兒。不惟可以省气﹐可以省費﹐實關於嬰兒之成敗者不細。

保全節操

婦人嫠居而能矢志不貳﹐或撫孤﹐或立後﹐其遇可矜﹐其行可敬﹐𨿽有遺資﹐總當善遇。若遭貧窶﹐更爲無告﹐房族不幸而有是人﹐必須曲意保全﹐俾成完行。吾母兩太宜人﹐艱難植節﹐吾所身親。具官寧遠﹐習俗不重貞節﹐會有茂才孀妻﹐貧難自立﹐諄諭族長於祭祀中﹐節贏資膳﹐堅其壹志。其後他族聞風式法﹐守節遂多。因知婦人立節﹐不可不思所以曲全之道。

無志秉節者不可彊

秉節之婦﹐固當求所以保全之矣。其或性非堅定﹐不願守貞﹐或勢逼饑寒﹐萬難終志﹐則孀婦攺適﹐功令亦所不禁﹐不妨聽其自便﹐以通人紀之窮﹔彊爲之制﹐必有出於常理外者﹐轉非美事。

酒最僨事

酒以成禮合歡﹐原不可少﹐耽之必至僨事。且好飲者﹐多在晚夕﹐一人銜杯未止﹐舉家停鐙以俟。奴僕則伺隙滋獘﹐廚竈則遺火可虞。故飲酒不可無節﹐而居家爲最。

戲具不宜蓄

賭博之事萬不可犯﹐犯必破家。卽一切賭具﹐亦不可蓄。嘗有新年無事﹐偶爾消閒﹐子弟相習成風﹐因之廢時蕩產。卽笙﹑蕭﹑鼓﹑板之類﹐𨿽非骰﹑牌可比﹐然亦足荒正務﹐總以勿蓄爲宜。

架上不可有淫書

淫詞艷語﹐最足壞人心術。子弟成童﹐天性未漓﹐尙不至爲物欲所誘。日見淫書﹐必至目搖神蕩﹐不能自制。間或蹈於匪僻﹐關系甚大。故書架之上﹐斷不可存此等書籍。

田宅交易須分明

典買田產﹐須確查戶貫﹑字號﹑段落﹑四至﹑界址﹑佃人﹑租額﹐有無典買他處﹖一一分明。然後憑中立契。屋宅則間數﹑椽瓦﹑墻壁﹑門窗﹑正路﹑旁徑﹐以及花木﹑磚石﹐凡宅中所有一切﹐均須注載淸白。售主當面交割﹐然後受產﹐自無後患。如或愛得些小便宜﹐必有餘累。弱者累在及身﹔彊者累貽後嗣。十常居其八﹑九矣。

便宜產業不宜受

產業各有時價﹐正項交關無所謂便宜者。且得業者虧亦不當。妄想便宜﹐無端而價值比大眾較廉﹐其中必有欺隱﹑影射﹑重賣﹑盜賣等獘。貪小承受﹐必致訟費不訾。或乘人窘急﹐多方準折﹐自謂得計﹐此則巧取昧心﹐甚非詒榖之道。前室王宜人嘗誦「喫虧時節便宜在﹔貴買家私受用多」二語﹐不知所本﹐義明理足。吾子孫能世世書爲座右箴﹐必有食其報者。

契稅不可漏

田產稅契﹐例限一年﹐漏匿不稅﹐當罰契價一半入官。故不稅之契﹐刁劣賣主得以藉詞找貼﹐卽爲訛詐之由。遇多事地方官﹑書役﹐更得借端滋擾﹐按例議罰﹐所傷實大。

勿欠額賦

國課早完﹐民之職也。黯者﹑疲者﹐率屬戶書捺擱﹐不卽依限完納。究之延欠﹐不過半年﹐終須全完。先費賄托之資﹐後受差追之擾﹐是謂至愚。

官項不宜借

官中出借﹐如生息銀兩﹑出陳倉谷之類。初時經承傳語﹐未必無些須利益﹐息價或輕於民間。一經具領﹐則銀有扣折﹐谷有攙合。領旣入官﹐不得不受﹐及於邀還官款﹐加平色﹐加斛面﹐層層喫虧。其或稍逾時日﹐則追呼隨之﹐至有典鬻應比﹐禍及子孫者。旣累且辱﹐不可不絕之於初。

勿受來歷不明之物

此種物事﹐大槪皆過路人賫售。亦有三姑六婆中轉鬻者。急於脫變﹐價直視尋常稍輕﹐來歷多不可問。艸率成交﹐必貽後患。昔有人以數十文錢買一銅壺﹐已而官捕查起彊盜正髒﹐輾轉根訊﹐事幸得白﹐家已全破。故物良價賤﹐率系來歷不明﹐斷斷不可貪小承受。

勿貪重息出貸

以本生息﹐治家者不能不爲。然借戶姦良不一﹐最須審察。經紀誠實之人掂斤簸兩﹐子母相權﹐必不肯借重息作本。其不較息錢﹐急於告貸者﹐原無必償之志。諺所云「口渴喫鹹菜鹵也」﹐利上加利﹐亦所不較。而終歸於一無所償。故甘出重息之戶﹐不宜出貸。

勿因息輕舉債

緩急相通﹐舉債亦不能免。要必不得已﹐而後爲之。須先權應借之故﹐得已卽已。或因借主息輕﹐以爲不妨多借﹐不知多借則多用﹐已爲失算。若出輕息以博重息﹐從而牟利﹐則人負我﹐而我不能負人﹐尢速貧之道也。

債宜速償

假債濟急﹐卽當先籌償之之術。與人期約﹐不可失信。諺云「有借有還﹐再借不難」﹐眞格言也。因循不果﹐至子大於母﹐則償之愈難﹐索之愈急。不惟交誼終虧﹐勢且負累日重。

子孫多產宜分析

累世同居﹐豈非美事﹖然眾口難調﹐彊之轉爲不美。蓋子多則婦多。婦人之性最難齊一﹐至孫婦更難矣。產業貲財不爲分析﹐不肖之婦各私所私﹐費用浩繁。有家長所不能檢者﹐致貧之道卽基於此。一朝撒手﹐兄弟﹑妯娌疑少爭多﹐必釀家門之禍。禮有之﹕「六十曰老。」而傳年力就衰﹐卽當手定分書﹐按股折授﹐以杜身後釁端。

析產宜酌畱公項

嗚呼﹗是言也。余固有爲言之也﹐使爲子者皆能以事親爲心。爲之親者何必過慮及此﹖顧余嘗見衰老之人﹐盡將產業分授諸男。遇有所需﹐向諸男索一文錢不可得。仰屋咨嗟﹐束手飲泣。而不肖子孫且曰「老人已日受膳奉﹐何有用錢之處﹖」茹苦莫訴。故旣分產﹐必須自畱公項。生則爲膳﹐死則爲祭﹐庶可不致看兒孫眉眼。嗚呼﹗後世受產子孫﹐讀是語而不惻然生孝親之念者﹐其能邀福於祖宗乎﹖

有室有家之男女宜爲曲諒

父母之愛其子﹐豈有窮期﹖男𨿽有室﹐猶若孩提﹔女𨿽有家﹐猶若在室。顧有室卽有兒女之事﹐有家卽有舅姑之奉﹐愛則維均。孝如有別﹐爲父母者﹐須當曲爲體諒﹐善自譬解﹐方可無失其慈。不然﹐鮮不郁而成憤﹐怒徵辭色矣。然女生外向﹐服且從降﹐義有專重﹐分不得齊父母於舅姑﹔男則何可厚兒女而薄父母哉。

嫁女亦須體卹

習俗務爲奩送﹐吾意不以爲然。然生女𨿽不如男﹐而鞠撫無異。且女子適人﹐舅姑娣姒間有不能不曲盡其意者﹐不專恃以順爲正﹐儀文不至﹐多爲獲咎之端。且女子旣嫁﹐止能受庇於父母爾。至兄弟而迹疏矣﹐至內侄而迹愈疏矣。可以庇而不庇之﹐使其無可告訴﹐亦屬虧慈。特義須量力。婦人無識﹐損男以益女﹐則於情不愜也。

愛憐少子長孫之故

成立之子日與親遠﹐少子常依膝下﹐愛所由鐘也。父母於子﹐皆望見其成立。子尙少而身漸老﹐勢恐不及庇之有成﹐憐所由起也。以憐生愛﹐以愛增憐﹐情也﹐亦理也。成立者以爲父母偏愛﹐忌而疏之﹐則愛憐愈甚矣。至祖愛長孫﹐《袁氏世範》以爲由少子而推之﹐此則未然。蓋人之性情﹐大衰老而漸寬﹐祖之見孫﹐多在中年以後。孫畏父嚴﹐而樂祖寬﹐常與祖近﹔祖亦藉以自娛。此其所以愛歟﹖

勿營多藏

力求儲積爲子孫計﹐非不善也。然子孫之賢者﹐不賴祖父基業﹔苟其不肖﹐多財何益﹖天下總無聚而不散之理。苦求其聚﹐凡可以自利者﹐無所不至﹐陰謀曲構﹐鬼笑人詛。聚之愈巧﹐散之愈速。惟勤儉所遺﹐庶幾久遠耳。

宜量力贍族

同一祖系﹐一支富貴﹐必有數支貧賤﹐非祖蔭有厚薄也。气之所行﹐盈虛相間﹐有損始有益﹐此盛則彼衰﹐理固然耳。我幸富貴﹐如之何不念貧賤者﹖顧富貴無止境﹐亦無定象。衣食有羨﹐卽爲丰饒﹔俸祿有餘﹐卽爲充裕。宜儉約自持﹐節損所贏﹐以廣祖宗之庇。有服之親無子者﹐或立後﹑或祔食﹐使鬼不憂餒。

極貧者﹐或給資﹑或分產﹐使人無失所。髙曾以上﹐則置義田以卹之。昔宋範文正贍族義田﹐至今弗替。其規模宏遠﹐𨿽萬難幾及﹐然自就己力﹐量贏籌辦﹐爲平地一簣之基﹐何患無繼起以成其美者﹖必待甚有餘而後爲之﹐則終無爲之之日矣。吾祖無百畝之戶﹐公事動多掣肘﹐仁術一無可行。余夙鍥於中﹐而佐幕食貧﹐竊祿未久有志焉﹐無能爲也。後有賢達者﹐尙其念旃。

宜儲書籍

「遺金滿籯﹐不如一經」﹐古人所以稱書爲良田也。暴發之戶﹐非無秀彥﹐苦於無書可讀﹐虛負聰明。爲父兄者﹐早爲儲蓄﹐俾知開卷有益之故。中人以上﹐固可望爲通儒﹔中人以下﹐亦可免爲俗物。或謂書非急需﹐急而求售﹐必虧原直。嗚呼﹗是薄待子孫之說也。子孫至於售書﹐不才極矣。以購書之資置產﹐終歸罄蕩。若其才者﹐則讀家藏書籍﹐大用大效﹐小用小效﹐又豈必以資產爲憑藉哉﹗

造宅不宜過麗

宅取安居﹐惟堅朴者可久。子孫賢才﹐自能別恢基業。如系中人之質﹐必使力易葺治﹐方無傾圮之患。蓋居是宅者﹐不必皆無力也。丁口繁多﹐有一﹑二人力不能齊﹐卽難一律整頓。每見世家大族﹐其門戶廳堂﹐往往剝落﹐以葺治之不易也。故造宅不宜過麗。乾隆十八年﹐武進布商張氏﹐承買藉沒張藩司﹝括﹞之靑山莊別墅﹐毀拆花木亭臺﹐得直繳官﹐而以莊地爲蔬圃。當時羣訝其俗。迨二十一年﹐總督尹公按部常州﹐欲至莊攬勝﹐聞莊廢而止。假令別墅猶存﹐則爲當道遊觀之所﹐轉須時時葺治﹐重貽後累。知此義者﹐庶可治家。

長齋拜經宜戒

衰翁老婦﹐嫁婚事畢﹐藉誦佛號﹐消遣歲日﹐亦愛養精神之一端。至特殺本所當戒﹐托茹素以全物命﹐未爲不可。有等愚暗之人﹐妄聽僧尼簧鼓﹐男旣誦經拜佛﹐女復長齋禮懺﹐甚至婦廢蠶織﹐深扃佛堂之內﹐目蓐室爲暗房。姑不卹婦﹐姒不顧娣﹐少婦免身﹐一切付之蓐母﹐有釀成大患者。菩薩慈悲﹐豈忍致是﹖吾祖母﹐吾二母﹐俱恪守婦行﹐不信長齋﹐不禮經卷﹐考終備福﹐可知皇天與善﹐在此而不在彼。家法具在﹐愼毋爲邪說所搖。

女尼宜絕其往來

三姑六婆﹐先民所戒﹕尼姑一種﹐尢易惑人。裙釵無識﹐愛聞禍福之談。此輩莠言﹐可人托經卷爲名﹐鼓舌搖唇﹐誑財騙物﹐兼致婢媼之類亦被煽蠱﹐不惟耗財﹐終且滋事。故宜早防其漸﹐禁止往來。

卷四應世

勿欺

天下無肯受欺之人﹐亦無被欺而不知之人。智者﹐當境卽知﹔愚者﹐事後亦知。知有遲早﹐而終無不知。旣已知之﹐必不甘再受之。至於人皆不肯受其欺﹐而欺亦無所復用﹔無所復用﹐其欺則一步不可行矣。故應世之方﹐以勿欺爲要﹐人能信我勿欺﹐庶幾利有攸往。

處事宜小心

事無大小﹐粗疏必誤。一事到手﹐總須愼始慮終﹐通籌全局﹐不致忤人累己﹐方可次第施行。諸葛武侯萬古名臣﹐只在小心謹愼。呂新吾先生坤《呂語集粹》曰「待人三自反﹐處事兩如何。」小心之說也。余嘗書以自儆﹐覺數十年受益甚多。

大節不可遷就

一味頭方亦有不諧﹐時處些小通融﹐不得不曲體人情。若於身名大節攸關﹐須立定腳跟﹐獨行我志。𨿽蒙譏被謗﹐均可不顧。必不宜捨己徇人﹐遷就從事。

寧喫虧

俗以「忠厚」二字爲「無用」之別名﹐非達話也。凡可以損人利己之方﹐力皆能爲而不肯爲。是謂宅心忠待物厚。忠厚者﹐往往喫虧﹐爲儇薄人所笑。然至竟不獲大咎。林退齋先生遺訓曰「若等只要學喫虧。」從古英雄只爲不能喫虧﹐害多少事﹖能學喫虧充之﹐卽是聖賢克己工夫。

勿圖占便宜

譬如路分三條﹐中爲公﹐甲行其左﹐乙行其右﹐各相安也。甲跨中之左半﹐乙猶聽之。跨至中之右半﹐乙縱無言﹐見者詫矣。若並乙之右一條而涉足焉﹐乙𨿽甚弱﹐不能忍也。倘遇兩彊﹐安能不競至相競﹐而曲直判﹐是非分﹐甲轉無地可容。「占便宜者失便宜。」千古通論。

勿任性

不如意事常八九。事之可以競气者﹐多矣。原競气之由﹐起於任性。性躁則气動﹐气動則忿生﹐忿生則念念皆偏。在朝﹑在野﹐無一而可。到气動時﹐再反身理會一番﹐曲意按柰﹐自認一句不是﹐人便气平﹔讓人一句是﹐我愈得體。

遇橫逆尢當忍耐

凶狠狂悖之徒﹐或事不干己無故侵陵﹐或受人唆使借端擾詐﹐孟子所謂「橫逆」也。此等人廉恥不知﹐性命不惜﹐稍不耐性﹐構成釁端﹐同於金注﹐悔無及矣。須於最難忍處﹐勉彊承受﹐則天下無不可處之境。曩館長洲時﹐有丁氏無賴子﹐負吳氏錢﹐慮其索也﹐會婦病劇﹐負以圖賴﹐吳氏子斥其無良﹐吳氏婦好語慰之﹐出私橐贈丁婦﹐丁婦屬夫急歸﹐遂卒於家。耐性若吳氏婦﹐其知道乎﹖

讓人有益處

且橫逆者未嘗無天良也﹐讓之旣久﹐亦知愧悟。遇有用人之處﹐渠未必不能出力。

斷不可啟訟

不惟官斷十條路﹐難操勝券也。卽幸勝矣﹐候批示﹐勞鄰證﹐饒舌央人﹐屈膝對簿﹐書役之需索﹐舟車之往來﹐廢事損財﹐所傷不小。總不如忍性耐气﹐聽親黨調處﹐歸於無事。彼激播唆訟者﹐非從中染指﹐卽假公濟私。一被搖惑﹐如縱孤舟於駭浪之中﹐彼第立身髙岸﹐不能爲力。勝則居功﹐負則歸過於本人無用﹐斷不可聽。

勿鬥爭

逞一朝之忿﹐忘其身以及其親。聖訓切著﹐有理不在髙聲。爭且不必﹐況斗乎﹖余閱事數十年﹐凡官中命案﹐不必多傷﹐亦不必致命也﹐偶然失手﹐便爲正凶。故爭競之時﹐萬萬不可舉手撻人。

言語宜愼

多言宜戒﹐卽直言亦不可率發。惟善人能受盡言﹐善人豈可多得哉﹗朋友之分﹐忠告善道。善道云者﹐委婉達意與直言不同﹐尙須不可則止。余素戇直﹐往往言出而悔。深知直言未易之故。若借沽直之名﹐冷語尖言﹐訐人私隱﹐心不可問﹐賈禍亦速﹐又不在此例。古云「出口侵人要算人受得」。又曰「傷心之語﹐毒於陰兵。」非閱歷人﹐不能道也。

小人不可忤

與君子忤﹐可以情遣﹐可以理諭﹐諒我無他﹐不畱嫌怨。小人气質﹐用事志在必勝。忤之則隱怒不解﹐必圖報復。故遇小人無禮﹐當容以大度。卽宜公言﹐亦須稍畱餘地﹐庶不激成瑕釁。

嫉惡不宜太甚

余性褊急﹐遇不良人﹐略一周旋﹐心中輒半日作惡。不惟良友屢以爲誡﹐卽閨人亦嘗諄切規諫。臨事之際﹐終不能攺。比讀史至後漢黨錮﹐前明東林﹐見坐此病者﹐大且禍國﹐小亦禍身。因書聖經「人而不仁﹐疾之已甚﹐亂也。」十言於兒﹐時時寓目警心﹐稍稍解包荒之義。涵養气質﹐此亦第一要事。

善惡不可不分

然善惡之辧﹐斷不可小有模糊。或曰﹕皂白分則取捨嚴﹐取捨嚴則門戶立﹐非大度之說也。曰﹕不然。不知而徇之﹐謂之闇﹔知而容之﹐謂之大度。闇則爲人玩矣。毋顯受人玩﹐寧佯受人欺。

勿苛人所短

此卽使人以器之道也。人無全徳﹐亦無全才。雞鳴狗盜之技﹐有時能濟大事。但悉心自審﹐必有能﹑有不能﹐自不敢苛求於人。故與人相處﹐不當恃己之長﹐先宜諒人之短。

勿過剛

剛爲陽徳。正人之性﹐大槪多剛。然過剛必折﹐總非淑世淑身之道。千古君子爲小人讒陷﹐率由於此。當爲受者層層設想﹐使其有以自容﹐則寬柔以教﹐原不必全露鋒稜。

遇事宜排解

鄕民不堪多事﹐治百姓當以息事寧人爲主。如鄕居﹐則排難解紛爲睦鄰要義。萬一力難排解﹐卽奉身而退﹐切不可袒■激事。如見人失勢﹐從而下石﹐尢不可爲。爲者﹐必遭陰禍。

勿預人訟事

切己之事尙不宜訟事﹐在他人何可干預﹖如鄰佐幹証之類﹐斷斷不宜列名。蓋庭鞫時語挾兩端﹐則易遭官府訶遣﹔公言之﹐必與負者爲仇﹐大非保身之哲。

勿輕作居間

姻族中遇有立繼﹑公議之事﹐於分於理不能自外者﹐不得不與。卽不得已而訟案有名﹐亦不得不昌言。此有公議可憑﹐非一人所得偏也。若事關田產資財﹐恐有未了者﹐總不宜與事居間﹐後幹訟累。至官司交易﹐一涉銀錢﹐便爲贓私過付﹐牽連獲罪﹐尢當避而遠之。

勢力不可恃

恃勢逞力﹐必有過分之事﹐損福取禍﹐萬萬不可。諺云﹕有一日太陽曬一日谷。「又云﹕」有尺水行尺船。「皆刻薄語也。有太陽時﹐須算到陰雲霖雨﹔有水時﹐須算到河流淺涸﹐自不敢恣所欲爲。能以禮下人﹐全在有勢力時﹐若本無勢力可倚﹐不得不畏首畏尾﹐非讓人也。天道惡盈﹐凜之哉﹗

信不可失

以身涉世﹐莫要於信。此事非可襲取﹐一事失信﹐便無事不使人疑。果能事事取信於人﹐卽偶有錯誤﹐人亦諒之。吾無他長﹐惟不敢作誑語。生平所歷﹐愆尢不少﹐然宗族姻黨﹐仕宦交遊﹐幸免齟齬。皆曰某不失信也。古云「言語虛花﹐到老終無結果。」如之何弗懼﹗

勿傍人門戶

他人位髙多金﹐與我何涉﹖依門傍戶﹐徒爲識者所鄙。且受恩如受債﹐一仰人鼻息﹐便終身不能自振。惟豎起脊骨﹐忍苦奮厲﹐方爲有志之士。

勿貪受贈遺

勢當窮迫無路﹐亦不得不藉人援手。無論姻親﹑朋友﹐望其提攜﹐切不可受其遺贈。蓋品題作佳士﹐在人不費﹐在我有益。世無樂於解橐者。至靳我以言﹐酬我以資﹐其情分盡矣。斷不能再爲發棠之復。是受一人惠﹐卽絕一人交﹐不可誤貪近利。

貧賤勿取厭親友

貧賤之人﹐僕僕於富貴親友之家﹐縱一無干求見之者﹐總疑其有所請乞。且地處富貴﹐類無閒空工夫。我以閒散之身﹐參伍其間﹐原不免有眾裏嫌身之狀。久則厭生﹐或爲同輩所輕﹐或爲閽人所慢﹐甚無謂也。

富貴勿薄視姻鄰

生女無人道喜﹐載生男子﹐姻鄰並賀﹐非賤女而貴男也。謂女生外向﹐而男子興宗﹐榮可旁及也。原思辭祿﹐夫子卽教以與鄰里鄕黨﹐其義甚明﹔幸而得志﹐當存此心。如倚勢以逞﹐至鄰黨寒心﹐姻親側目﹐未有不速禍者。

刻薄之名﹐又其餘事已。故身處富貴﹐遇單微戚友﹐必須從優禮款﹐並訓約子弟﹑僮僕﹐不許稍有褻狎﹐俾可久遠往還﹐以盡篤親重故之誼。

須予人可近

春夏發生﹐秋冬肅殺﹐天道也。惟人亦然。有春夏溫和之气者﹐類多福澤﹔專秋冬嚴凝之气者﹐類多枯槁。固要巖巖特立﹐令人不可干犯﹐亦須有藹然气象﹐予人可近。孤芳自賞﹐畢竟無興旺之福。

失意人當禮遇

趨炎附勢﹐君子不爲。然熱鬧場中遇落寞人﹐多不暇照應。不知我目中無彼﹐而彼目中有我﹐淡泊相遭卽似有心倨侮。余年十四﹑五時﹐身孤貌寢﹐家難多端﹐幾不爲宗親齒﹔數山陰李惟一先生﹐族姑夫也﹐一見相賞﹐謂「孺子不凡」。輒有知己之感﹐益自奮勵﹐至今猶常念之。故生平遇失意人及孤兒﹑寒士﹐無不加意禮遇﹐亦有無意中得其力者。俗傳﹕「錦上添花﹐不如雪中送炭。」言近指遠﹐當百復也。

保全善類

澆薄之徒﹐惡直醜正﹐非其同類﹐多被謗毀﹐受摧折。專賴端人君子爲之調護扶持。遇此種事務﹐宜審時察勢﹐竭力保全﹔切勿附和隨聲﹐致善類無以自樹。事之關人名節者﹐更不可不愼。

敬官長

朝廷設官以治尊卑相統。不特富戶﹑平人當守部民之分﹐卽曾居顯宦﹐總在地方官管內﹐禮宜謙恭致敬。俗所謂「宰相歸來拜縣門」也。若身在仕途﹐亦宜約敕子弟﹑家人﹐謹遵法度。投鼠忌器之故﹐不可不知。萬不可被里人慫恿﹐把持抗阻﹐爲官長之所憎嫉。

勿交結官長

仕路最險。同官爲寮﹐可以公事往來。宦成退居﹐已不必與地方官晉接。若分止士庶﹐斷不宜交結官長。蓋略與官近﹐易爲鄕裏屬目。卽不敢小有干預﹐而姻友之涉訟者﹐不無望其盼睞。謝而絕之﹐嫌怒遂生﹐彼不知自愼﹐以致身敗名裂﹐更無論已。

睦鄰有道

望衡對宇﹐聲息相通﹐不惟盜賊﹑水火呼援必應﹐卽間有力作之需﹐亦可借佽將伯。若非平時輯睦﹐則如秦人視越人之肥瘠矣。輯睦之道﹕富﹐則用財稍寬﹔貴﹐則行己盡禮﹔平等﹐則寧喫虧﹐毋便宜。忍耐謙恭﹐自於物無忤。𨿽彊暴者﹐皆久而自格。

受恩不可不報

士君子欲求自立﹐受恩之名﹐斷不可居。事勢所處﹐不得不受人恩﹐卽當刻刻在念﹐力圖酬報。如事過輒忘﹐施者縱不自功﹐亦問心有愧。

索債毋太急

負債須索﹐常情也。其人果力不能償﹐亦勿追求太急。迫之於窮懦者﹐典男鬻女﹐旣獲罪於天﹔彊者﹐徵色發聲﹐亦取怨於人﹔甚有抱慚無地釀成他故者﹐不可不慮。

貸親不如貸友

炎涼之見起於至親。倘境處貧困﹐向富戚告貸﹐我原意在必償﹐彼先疑我必賴。以必償之債﹐被必賴之名﹐無論未必肯貸。卽肯貸矣﹐其聲音笑貌總有一種夷然不屑光景。自愛之士﹐誰能堪此﹖且十年消長不一﹐他日有求於我﹐稍不遂意﹐輒以前事相苛。余爲童子時﹐聞鄰家有先世叨親戚之助﹐至其子孫尙苦訾議者﹐故向當奇窮之日﹐每從朋友通融﹐不煩親戚假借。蓋朋友有通財之義﹐果稱相知﹐自關休戚。旣償之後﹐無他口實。故存必償之念者﹐貸於親﹐不若貸於友。

宜量友力

然竭人之忠﹐盡人之歡﹐則又不可。𨿽密友至交﹐前逋未償﹐必不宜再向饒舌。卽我處必貸之勢﹐亦先須權友之是否能貸。倘友實力有不及﹐而我必彊以所難﹐安得不取憎於人﹖

諱貧僞貧皆不必

富少貧多﹐古今一致﹐故士以安貧爲貴。然非佚居無事也﹐特不肯爲悖理遠天之事耳。有道而貧﹐儒者所恥﹐自當劬躬循分﹐求可免於長貧。若以貧爲諱﹐將飾虛爲盈﹐必致寡廉不顧。至實己不貧﹐而僞爲貧狀﹐此在居家則欲疏親簡友﹔在居官則圖虧帑婪贓。鄙哉﹗不足道也。

受憐受忌皆不可

我丈夫也﹐何事可不如人而下气低頭﹑乞人憐我﹐恥乎不恥﹖若才智先人﹐事事欲求出色﹐則鋒稜太露﹐爲人所忌﹐必至獲咎。故受憐不可﹐受忌亦不可。

與人共事不可不愼

不幸與君子同過﹐猶可對人﹔幸與小人同功﹐已爲失己。況君子必不諉過﹐小人無不居功。與人共事﹐何可不愼﹖故剛正若難逢時而堅守不移﹐終爲人重﹔惟阿似易諧俗﹐而得中無主﹐卒受人愚。欲處處討好﹐必處處招尢。鄕願固不可爲﹐亦不易爲也。

勿破人機關

此遠怨之道也。一切財利交關﹑婚姻撮合﹑至親密友相商﹐自應各以實告。如事非切己﹐何必攻瑕訐隱﹐破人機關﹖昔有願人爲盜誣引﹐屢質不脫﹐莫知所由。久之身以刑傷﹐家以訟破。盜始曰「吾今仇雪矣。某年除夕﹐吾鬻缸已售﹐汝適路過﹐指缸有滲漏﹐售主不受﹐吾無以濟用﹐因試爲竊﹐後遂滑手爲之﹐致有今日。非汝﹐吾缸得鬻﹐豈爲盜哉﹗」嗚呼﹗天下有結怨於人﹐而己尙懵然者﹐大抵自口召之。金人之銘﹐可不終身誦歟﹖

知受侮方能成人

爲人所侮﹐事最難堪。然中人質地快意時﹐每多大意﹐不免有失。無端受侮﹐必求所以遠侮之方﹔遇事怕錯﹐自然無錯﹔逢人怕尢﹐自然寡尢﹔事事涵養气度﹔卽處處開擴識見。至事理明徹﹐終爲人敬禮。余向孤寒時﹐未知自立﹐幸屢丁家釁﹐受一番侮﹐發一回憤﹐愈侮愈憤﹐黽勉有成﹐故知受侮者方能成人。

老成人不可忽

少年之人惟天分穎異者﹐見理早徹﹐處事能周。如非過人之質﹐類多血气用事﹐壯往致悔。涉歷一番﹐則精細一番。故持重之說﹐專歸老成。不獨學問中人﹐卽野叟鄙夫﹐閱事旣多﹐識議亦時中肯。綮諺云「若要好﹐問三老。」大舜之察邇言﹐詩人之詢芻蕘﹐非務乎其名也。言出老成人﹐須反覆尋繹﹐不可以其易而忽之。

先友宜敬事

先人取友﹐必有數事相契﹐方與定交。其言論﹑風采﹐亦必有與先人相類之處。手澤猶珍﹐況先友乎﹖余不幸少孤﹐不逮事父﹐吾父執友一無識面。年十八﹐授徒郡城﹐遇山陰會稽先輩﹐詢及吾父名號﹐肅然敬對。有曰向曾同文會者﹔有曰向嘗共師門者。餘皆謹執猶子之禮。或以爲太過﹐余曰「先人旣蒙垂念﹐非友而何﹖敬父執卽所以尊吾父也。」至今念之此意﹐差可上質先人。

故人子宜念

讀嵇叔夜《絕交書》﹐令人气結。彼所謂交本非義合﹐■怪其然。果以文字相知﹐性情相洽﹐非攀援聲气可比﹐不■宿艸更新﹐只雞增痛﹐遇其後嗣﹐自當爲之保護。如孤兒■立﹐有待扶持﹐更不宜冷眼相看﹐致負故人於泉下。

不必議論二氏

老釋二氏之學﹐固儒者弗道。然庸夫﹑愚婦﹐不畏物議﹐而畏報應﹔不懼官長﹐而懼鬼神。存其說﹐未始不足陰輔。皇治何必以隸籍儒門力與爲難﹖且今之道士﹑比邱﹐誠不盡守老子﹑如來。法律卽我輩談性命﹑爲文章﹐亦豈人聖工夫﹖無昌黎﹑考亭之精實學詣﹐而摭拾辟二氏陳言﹐虛張吾幟﹐不幾躬自薄﹐而厚責於人乎﹖余生平於二氏之徒一無還往﹐而未嘗放言攻擊。自愧業儒浮淺﹐無以折其心而關其口也。故佞奉二氏妄求福佑𨿽斷斷不可﹐要不妨聽其自爲生滅﹐置諸不論不議之條。

卷五蕃後

裕後有本

欲求子孫繁熾久長﹐謀積聚﹐圖風水﹐皆末也。其本全在存心利物。肯受一分虧﹐卽子孫饒一分益。創業之家﹐多由赤手﹔成名之子﹐半屬孤兒﹐並不恃祖父資產。昔有人談宦缺美惡者﹐余笑曰「缺𨿽惡﹐總勝秀才課徒。吾未見官鬻妻妄﹐只見官賣兒孫。」聞者詫曰「惡有是﹖」余歷數數十年中聞見﹕橫虐厚斂﹐蓄可累世者﹐一彈指間子孫零落﹐爲被虐者所嗤。而淸苦慈惠之吏﹐子孫類能繼起作官。如此﹐居家可知。

濟美不易

世濟其美﹐昔賢所榮﹐不特名公鉅卿也。業儒﹑力田之家﹐世世淸白﹐相承亦復不易。數傳十百人中﹐有一不肖子﹐卽爲門第之辱。固由積之不厚﹐亦因教之不先故。欲後嗣賢達﹐非教不可。

教當始於孩提

孩提之時﹐天性未漓﹐當先固其眞性﹐斷不可導以詈人。聞詈人則呵止之﹐使有忌憚。若詈及人之父母者﹐尢爲損福﹐萬不宜姑恕。他如撲打虫豸之類﹐𨿽細事﹐總干天和﹐須明白戒禁﹐養其慈祥之气。至拜跪儀節﹐亦當隨事教導﹐則愛敬行乎自然矣。

宜令知物力艱難

巨室子弟﹐揮霍任意﹐總因不知物力艱難之故。當有知識時﹐卽宣教以福之應惜。一衣一食爲之講解來歷﹐令知來處不易。庶物理﹑人情﹐漸漸明白。以之治家﹐則用度有準﹔以之臨民﹐則調劑有方﹔以之經國﹐則知明而處當。

宜令習勞

愛子弟者動曰「幼小不宜勞力。」此謬極之論。從古名將相﹐未有以懦怯成功。筋骨柔脆﹐則百事不耐。聞之旗人教子﹐自幼卽學習禮儀﹑騎射。由朝及暮﹐無片刻閒暇。家門之內﹐肅若朝綱。故能諸務嫻熟﹐通達事理﹐可副國家任使。欲望子弟大成﹐當先令其習勞。

宜令知用財之道

財之宜用與用之宜儉﹐前已詳哉言之。但應用不應用之故﹐須令子弟從幼明晰。能於不必用財﹝如僭分﹑繼富等類﹞及萬萬不可用財﹝如纏頭﹑賭博等類﹞之處﹐無所搖惑﹐則有用之財不致浪費。遇有當用﹝如嫁婚﹑醫藥﹑喪祭﹑贈遺等類﹞之處﹐方可取給裕如﹐於心無疚。

昔吾越有達官公子﹐務爲豪侈﹐積負數千金﹐將鬻產以償。受產者約日成交﹐公子張筵款接﹐薄暮未至。居間人出視﹐則布衣艸履﹐爲閽者所拒﹐仁候門外半日矣。導之入曰「此某也。」公子敬而禮之。宴畢贈以儀曰「先生教我﹐不敢棄產。」居間人詢其故﹐曰「彼力能受吾產﹐尙刻苦如此。吾罪過﹐何面目見先人。」遂痛攺前之所爲﹐出衣飾盡償宿負﹐謝門下客﹐減奴僕﹐節日用﹐訖爲保家令子。今已再傳﹐猶襲其餘資云。

宜令勿遊手好閒

此患多在富貴之家。蓋貧賤者以力給養﹐勢不能遊手好閒。富貴子弟衣鮮齒肥﹐無所憂慮﹔又資財饒足﹐幫閒門客及不肖臧獲相與﹐淆其聰明﹐蠱其心志﹐障蔽其父兄之耳目﹐順其所欲﹐導之以非﹐莊語不聞﹐巽言不入﹐捨嬉娛之外﹐毫無所長﹔一旦勢去財空﹐親知星散﹐求粗衣淡飯不可常得。豈非失教之故歟﹖小說家稱﹕「富家兒中落﹐持金碗行乞﹐知乞之可以得食﹐而不知金碗之可以易粟。」語𨿽惡謔﹐有至義焉。

宜杜華奢之漸

略省人事﹐無不愛喫﹑愛穿﹑愛好看。極力約制﹐尙虞其縱﹔稍一徇之﹐則恃爲分所當然。少壯必至華奢﹐富者破家﹐貴者逞欲。宜自幼時﹐卽杜其漸﹐不以姑息爲慈。

父嚴不如母嚴

家有嚴君﹐父母之謂也。自母主於慈﹐而嚴歸於父矣。其實﹐子與母最近﹐子之所爲﹐母無不知﹐遇事訓誨﹐母教尢易。若母爲護短﹐父安能盡知﹖至少成習慣﹐父始懲之於後﹐其勢常有所不及。慈母多格﹐男有所恃也。故教子之法﹐父嚴不如母嚴。

蒙師宜擇

爲子第擇師﹐夫人知之。獨於訓蒙之師﹐多不加意。不知句讀﹑音義所關最鉅。初上口時﹐未能審正﹔後來攺定﹐便覺喫力。吾謂童蒙受業﹐能句讀分明﹑音義的確﹐則書理自易領會。嘗聞村塾蒙師課徒「道盛徳至善」句﹐「道盛」二字逗斷﹐讀者不察﹐輒以「道」與「徳」對﹐「盛」與「至善」對﹐豈非句讀不淸之明驗歟﹖故延蒙師不可不擇﹐爲人訓蒙亦不可不深省。

不宜受先生稱字

師嚴則道尊。人生在三﹐事之如一﹐師與君﹑親並重。微特弟子事師﹐必當隆禮﹔卽爲師者﹐亦不宜稍有降格。吾爲童子時﹐見塾師之呼弟子﹐無不稱名。二十年前﹐有稱字者矣。近遇成童弟子﹐或止稱其字之上一字﹐而冠以老字呼者﹐應者俱安之若泰。師道淩夷至此﹐而欲弟子知所嚴憚﹐豈不難哉﹗望子弟有成者﹐先宜教以不敢受先生稱字。

讀書以有用爲貴

所貴於讀書者﹐期應世經務也。有等嗜古之士﹐於世務一無分曉。髙談往古﹐務爲淹雅。不但任之以事﹐一無所濟﹔至父母號寒﹐妻子啼饑﹐亦不一顧。不知通人云者﹐以通解情理﹐可以引經制事。季康子問從政﹐子曰「賜也達﹐於從政乎何有﹖」達卽通之謂也。不則迂闊而無當於經濟﹐誦《詩三百》𨿽多﹐亦奚以爲﹖世何賴此兩腳書廚耶﹗

讀書求於己有益

書之用無窮。然學焉﹐而得其性之所近﹐當以己爲準。己所能勉者﹐奉以爲規﹔己所易犯者﹐奉以爲戒﹔不甚干涉者﹐略焉。則讀一句﹐卽受一句之益。余少時﹐讀《太上感應篇》﹐專用此法。讀「四子書」﹐惟守「君子懷刑」及「守身爲大」二語﹐已覺一生用力不盡。

須學爲端人

希賢希聖﹐儒者之分。顧聖賢品業﹐何可易幾﹖旣稟儒術﹐先須學爲端人。繩趨尺步﹐寧方毋圓。名士放誕之習﹐斷不可學。

作文字不可有名士气

父兄延師授業﹐皆望子弟策名成務﹐無責其爲名士者。士人自命宜以報國興宗爲志﹐功令自童子試至成進士﹐必由四書文進身。鐘鼎勛猷﹐皆成進士後爲之。能早成一日進士﹐便可早做一日事業﹕可以濟物﹐可以揚名。好髙務遠者﹐嘐嘐然以名士自居﹐薄場屋文字﹐不足揣摩﹐誤用心力﹐與寒畯角勝﹐迨白首無成﹐家國一無所補。刊課藝炫鬻虛聲﹐顏氏所譏﨎詅癡符也。抑知前明以來﹐四書文之傳世者﹐類皆甲科中人。苦志靑衿﹐僅僅百中之一。何去何從﹐其可昧所擇歟﹖

文字勿涉刺誹

言爲心聲﹐先貴立誠。無論作何文字﹐總不可無忠孝之念。涉筆遊戲已傷大雅﹐若意存刺誹﹐則天遣人禍未有不相隨屬者。「言者無罪﹐聞者足戒。」古人𨿽有此語﹐卻不可援以爲法。凡觸諱之字﹐諷時之語﹐臨文時切須檢點。讀烏臺詩案﹐坡公非遇神宗﹐安能曲望矜全。蓋唐宋風气不同﹐使杜少陵﹑李義山輩﹐遇邢﹑章諸人﹐得不死文字間乎﹖士君子守身如執玉﹐愼不必以文字樂禍。

勿作穢褻詞

文以載道﹐表章忠孝﹐維持綱紀﹐尙已。降而托於寓言﹐比興詼諧﹐猶之可也。至穢詞褻語﹐下筆時心已不正﹐閱者神識昏搖﹐必有因而隳行者。

他人之孽﹐皆吾所造。人謫鬼禍﹐懺悔無期。自來文人多悲薄命﹐未必不由於此。

文章關福澤

文章气象﹐關一生福澤。凡享順遂之境者﹐其文類皆和平中正﹐無幽憂蕭颯之气。動輒慨嘆﹐斷非福徵。且習不加察﹐縱其筆之所如﹐勢必傷時罵坐﹐召怨蒙愆。至應試之文﹐尢以醇雅爲貴。

讀古人文取法宜愼

作文宜愼﹐讀文先不可不擇。嘗見塾師授業﹐好選前人悲感恣肆之作﹐令子弟誦習﹐謂可開拓心胸﹐引伸議論。讀之者不能得其神髓﹐而僅學其皮毛﹐所誤不小。吾友江西新城魯潔非﹐素書往還﹐論文相契。別有唐宋八家選本﹐凡傷時感事之語﹐細加評節﹐具有苦心。

勿輕爲人作詩文序

詩文之序﹐所以道作者之意﹐非徧覽全集﹐不能得其窾要。萬一集中文字失於檢核﹐旣爲作序﹐不能以未見自解。代人受過﹐關系非輕。故非於作者心術﹑品詣深知有素﹐斷不可徇一時請托﹐冒昧措辭。至鄕曲文人﹐多不知文章體裁﹐其所撰述﹐更宜詳審。

勿記錄時事

「不在其位﹐不謀其政」﹐聖訓也。位卑言髙之罪﹐孟子又剴切示之。唐宋文人私記間及國事﹐然多與史傳■戾。蓋所聞異辭﹐所傳聞異辭﹐類非確實。昔有不解事人﹐以耳食爲筆記﹐謬妄觸忤﹐禍及身家﹐皆由不遵聖賢彜訓所致。故日記﹑札記等項﹐斷不宜摭拾時事。

浮薄子弟不可交

血气未定時﹐習於善則善﹐習於惡則惡﹐交遊不可不謹。與朴實者交﹐其獘不過拘迂而止﹔交浮薄子弟﹐則聲色貨利﹐處處被其煽惑。才不可恃﹐財不可恃﹐卒至隳世業﹑玷家聲﹐禍有不可僂指數者。

勿輕換帖稱兄弟

交滿天下﹐知心實難。余生平識面頗多﹐從無凶隙之事。然以心相印者﹐寥寥可數。惟此數人﹐勢隔形分﹐窮通一致。每見世俗結締﹐動輒齒敍﹐同懷兄弟﹐莫之或先。有朝見而夕盟者﹔有甲款而乙附者。公宴之後﹐塗遇不相知名﹐大可笑也。旣朋友﹐卽系五倫之一﹐何必引爲兄弟﹖如其無益﹐不如塗人。故功令換帖之禁﹐皆宜遵守﹐不必專在仕途也。

擇友有道

人不易知﹐知人亦復不易。居家能倫紀周篤﹐處世能財帛分明﹐其人必性情眞摯﹐可以倚賴。若其人專圖利便﹐不顧譏評﹐縱有才能﹐斷不可信。輕與結納﹐鮮不受累。或云「略行取才」﹐亦是一法﹐然千古君子之受害於小人﹐多是「憐才」二字誤之。

業儒亦治生之術

子弟非甚不才﹐不可不業儒。治儒業日講古先道理﹐自能愛惜名義﹐不致流爲敗類。命運亨通﹐能由科第入仕固爲美善﹔卽命運否寒﹐藉翰墨糊口﹐其途尙廣﹐其品尙重。故治儒業者﹐不特爲從宦之階﹐亦資治生之術。

讀書勝於謀利

不特此也﹐文字之傳可千古﹐面藏鏹不過數世﹔文字之行可天下﹐而藏鏹不過省﹑郡﹔文字之聲價﹐公卿至爲折節﹐而藏鏹𨿽多﹐止能雄於鄕裏﹔文字之感孚﹐子孫且蒙餘蔭﹐而藏鏹旣盡﹐無以庇其後人。故君子之澤﹐以業儒爲尙。

勿慕讀書虛名

然「業儒」二字須規實效﹐若徒務虛名﹐轉足誤事。富厚之家﹐不論子弟資稟﹐彊令讀書﹕丰其衣食﹐逸其肢體﹐至壯歲無成﹐而彊者气驕﹐弱者性懶﹐更無他業可就﹐流爲廢材。子弟固不肖﹐實父兄有以致之。故塾中子弟﹐至年十四﹑五不能力學﹐卽當就其材質﹐授以行業。農﹑工﹑商﹑賈﹐無不可爲。諺云「三十六行﹐行行出貴人。」有味乎其言之也。

勿任子弟匿瑕作僞

爲父兄者﹐無不願子弟學問勝人。然因其本領平常﹐姑聽匿瑕不出及作僞盜名﹐則萬萬不可。故子弟所作文字﹐遇親友索觀﹐必須責令面奉教益。

凡有文會﹐亦不當稍任規避。蓋受人指摘﹐可望感愧奮發﹐功力漸進。若意在藏拙﹐未有不燕石自珍者。至作僞之獘﹐尢爲可慮。窗下倩﹑雇﹑捉刀﹐習爲常技﹔臨場必有懷挾﹑搶手等事。作姦犯科﹐所關匪細。近閱邸抄﹕江西有一童生﹐縣試時以槍手考列第一﹐院試敗露﹐學使奏鞫治罪。其父年逾八十﹐亦坐遠戍﹐不準收贖。原其由起﹐始於匿瑕﹐終於作僞。涓涓不絕﹐將成江河﹐可不戒於初乎﹖

不宜輕令子弟附學

獨學無耦﹐則孤陋寡聞﹐敬業之所以樂羣也。然附學他處﹐同門人眾﹐品詣必有參差﹐苟蹈羣居之戒﹐卽鮮廣益之功﹐全在擇師而事﹐不宜徒鶩虛聲。倘人師難得﹐又不若扃戶下帷﹐嚴憚父兄之教矣。故冀子弟不染習气﹐以家塾延師爲尙。

授徒勿誤人子弟

業儒者﹐以授徒爲第一事。弟子終身北面﹐禮至重﹐品至崇﹐須令弟子曉然於爲人之本﹐不僅在文藝也。然文藝亦斷不可荒。有種不自愛重之人﹐靦然擁臯比﹐談經史﹐於主者前髙自位置﹐而教其弟子則惟恐不稱主者之旨。

遇有所作﹐私爲刪潤﹐以誑其父兄﹐此固不足污人齒頰。卽不至是﹐而約敕不嚴﹐縱弟子之肆﹔課程不密﹐長弟子之惰。所誤何可勝道﹖大槪二十歲內讀書﹑爲人俱要立定基址。一過二十﹐不特寒畯子弟多內顧之憂﹐不能專心鍵戶﹔卽富貴兒郎﹐亦有婚宦牽率。自五﹑六歲至二十歲﹐全在爲之師者範之以正﹐誨之有方。

凡人相處﹐不合則離。惟師席必終一年之局。韶光如水﹐禁得拋荒幾个一年﹖且父兄旣將子弟付托師長﹐勢不復身親考校。師長荒之﹐則竟就荒﹐可乎不可﹖弟子材質不同﹐造就匪易。聰明者﹐必當成之於學﹔頑鈍者﹐亦宜曲爲誘勵﹐令多讀數卷書﹐省識爲人之分﹐庶幾不負師長之任。

曩讀《曲詴舊聞》﹐屯畱王誥﹐少應進士舉﹐家貧﹐訓幼學爲業。屢取鄕薦﹐而於省試不利。每赴省試﹐必夢胡僧謂曰「君此行徒虛耳。君骨相𨿽主有才﹐而不應得祿位。壽可過耳順。外是非余所知也。」年五十餘﹐又將赴省試。夢前僧相賀曰「君是舉必登第無疑。」夢中詰之曰「師向語我不當得祿位﹐今何云登第也﹖」

僧曰「以君教導童子用心篤摯﹐不負其父母所托。爲有陰徳﹐故天益君算﹐報君以祿位。」因引至一官府﹐指庭下所陳樂器曰「君記之﹐異時當自悟也。」時範蜀公方獻新樂﹐詔於廷和殿案試。誥意廷試必問樂﹐凡古今樂事無不經意。試賦題爲《「樂調四時」和「遂預正奏」》。名於馬涓榜下。賜第歷官數任﹐以奉議郎致仕﹐年至七十有七。

近又見稗官載﹕武進有老學究教讀數十年﹐勤懇不倦。乾隆辛酉元日﹐鄰叟夢文昌司命甄別新科舉人名次﹐一生以行玷應黜﹐司命難其選補﹐旁一神曰「某學究可。」司命曰「學問欠優。」神曰「某教讀認眞﹐不誤人子弟。」司命曰「若是﹐可矣。」果於是年江南鄕試中式。循是以思﹐不負子弟之父母者﹐徳可奪命。彼素行無他玷而終絀於試者﹐得毋有誤人子弟之愆歟﹖

力田勿欠人租息

士之次莫如農﹐此本業也。因天時﹐乘地利﹐盡己之力﹐以收其成﹐不須因人輕重。卽佃人之田﹐依額償租﹐亦可於人無求。偶逢歉歲﹐自有鄕例可循。乃無恥下農恃頑欠租﹐或致公庭追比﹐辱莫甚焉。縱佃主憐而不控﹐亦爲鄕裏不齒。況其勢必至於無田可佃﹐難免凍餒之戚。

藝事無不可習

人惟遊惰﹐必致饑寒。其餘一名一藝﹐皆可立業成家。但須行之以實﹐持之以恆。有一事昧己瞞人﹐便爲人鄙棄。昔仁和張氏﹐以說書藝花爲生﹐得有辛工﹐隨手散去。有勸其爲子孫計者。曰「吾福子孫多矣。」詰之。曰「若輩生具耳﹑目﹑手﹑足﹐盡可自活。」眞達識哉﹗

幕道不可輕學

吾越業儒無成及儒術不足治生﹐皆遷而之幕﹐以幕之與儒近也。然幕之爲道﹐負荷甚重﹐必心術正﹑才識敏﹑周於慮﹑勤於力﹑廉於守﹑安於分者﹐方可爲之﹔不則﹐逐響依聲﹐誤人自誤。諺云「作幕喫兒孫飯。」非幕之必損徳也﹐乃不可爲幕﹔而漫爲之者﹐徳必損也。余衣食於幕﹐垂三十年﹐從不敢薄視幕客。顧目之所接﹐未敢盡愜於心。比從宦數年﹐身親民事﹐益知隔壁聽聲﹐迥異當場辧色。幕中無心之過﹐所在多有。甚不願吾子孫更習此事。勢或不得已而爲之﹐則《佐治藥言》具在﹐不可不潛心玩味﹐以補吾過。

習醫宜愼

語曰「儒學醫﹐菜作齏。」言其易也。又曰「不爲良相﹐則爲良醫。」蓋醫以活人爲道﹐其功甚大。然天之寒燠異候﹔地之燥濕異宜﹔人之彊弱異質。拘泥成方﹐殺人必多。非儒業精深﹐未易辦此。以性命所寄﹐博衣食之資﹐何可不愼﹖嘗見醫家以病試藥﹐消補遞換﹐涼熱互更﹐或致病因加劇。

歲己卯鄕試﹐八月初九日﹐晝夜雨號﹐捨水沒至踝﹐余於十二日得病。試畢輿回僵臥﹐勺水不進﹐汗流不止﹐肢體滯重﹐不能轉側﹐醫屢易不效。余自分不起﹐九月初七日備後事矣。執友徐頤亭﹝夢齡﹞過訪診視曰「此號捨水气直達上部也。」投以「人參﹑肉桂﹑附子」。一劑﹐而瀉水數升﹔兩劑﹐能扶牀立﹔三劑﹐而啖粥。

不數日霍然。蓋頤亭同試﹐故能直探病源。向使不遇頤亭﹐詎有濟乎﹖後有爲救貧計者﹐寧從他術﹐切勿妄習岐黃。倘必習之﹐宜細玩古書﹐潛心體驗。遇貧苦人﹐尢須加意﹐愼勿髙擡聲價﹔至藥料不正﹐最足累病。市肆售藥﹐道地絕少﹐此亦大傷陰徳業。此者﹐必不可以僞亂眞﹐負心害命。讀《袁氏世範》﹐戒貨假藥一條﹐仁人之用心苦矣。

勿妄言相墓術

幕客﹑醫師之外最足誤入者﹐莫如相幕師卜葬之術。言人人殊﹐襲其詞而不能通其理﹐毫釐千里﹐爲禍甚大。古云「只有人發地﹐未有地發人。」積善之家﹐自獲吉壤。積不善之家﹐𨿽有吉壤﹐而福不足以承之﹐轉爲厲階。吾目中所見﹐因求地而破產者﹐比比也。先隴不幸侵於蟻水﹐不得不遷。

若冀子孫富貴﹐遷葬父祖遺骸﹐不孝甚矣。而相墓之無識者﹐好持遷葬之說﹐自神其術﹐造孽何可勝算﹗其他誤於取捨﹐營葬水蟻之地﹐致令破家絕嗣﹐得不蒙陰譴乎﹖吾喜覽百氏之書﹐獨不讀地理家言﹐懼蔽於識也。後人愼毋輕學相墓師以誤人﹔亦毋爲相墓師所惑以自誤。

作事須專

無論執何藝業﹐總要精力專注。蓋專一有成﹐二三鮮效。凡事皆然。譬以千金資本專治一業﹐獲息必夥。百分其本﹐以治百業﹐則不特無息﹐將並其本而失之。人之精力亦復猶是。

臨財須淸白

財利交關﹐最足見人眞品。天下無不能計利之人﹐其不屑屑較量﹑甘於受虧者﹐特大度包荒耳。顯占一分便宜﹐陰被一分輕薄。故𨿽至親﹑密友﹐簿記必須淸白。

勿自是

事到恰好之謂「是」。讀書應世大率「是」處少﹐「不是」處多。常恐「不是」﹐則必精求其「是」﹐可以爲學﹐可以淑身。一有「自是」之念﹐便覺「不是」在人﹐爭端易起。窮則忤人﹐達則病國﹐可勿愼諸﹖

勿自矜

讀書中狀元﹐從宦爲宰相﹐皆儒者分內事。況狀元﹑宰相尙是空名。循名責實﹐大懼難副。又況不能爲狀元﹑宰相乎﹖恃才而狂﹐挾貴而驕﹐昔人所謂「器小易盈」﹐非惟不直一錢﹐且有從而獲祝者。《易》曰「謙受益﹔滿招損。」萬事皆然。舉一隅﹐餘可類推。

當明知止知足之義

致顯宦﹑號素封﹐皆由祖宗積累。承庥食報﹐當念國恩家慶酬稱兩難。刻刻矜持﹐尙防磋跌﹔一意進取﹐必致肆行無忌。日中則昃﹐月盈則虧﹐將有噬臍無及者。「知止不殆」﹑「知足不辱」二語﹐當銘之座右﹐時時深省。

言動當念先人

人非聖賢﹐不能終身無過。蓋棺論定之後﹐猶視子孫賢否﹐以資尙論。子孫賢﹐則人舉其父祖善行﹐推福所自來﹔子孫不肖﹐則人摘其父祖瑕疵﹐溯殃所由積。爲人子孫﹐柰何以一己行事﹐上累父祖。班孟堅因張安世而恕張湯﹔朱晦翁因張栻而寬張浚。常存此念﹐庶不敢貽玷先人。

門閥不可恃

幸踵祖宗門閥﹐席丰履厚﹐得所憑依。進身之途﹐治生之策﹐諸比常人較易。然必克自樹立﹐則延譽有人。汲引有人﹐在在事半而功倍。若穿衣喫飯之外﹐曾無寸長足錄﹐𨿽門閥淸華﹐於身無補﹐適足爲人鄙棄﹐玷辱家聲。所謂銀匠之後有節度使﹐不足恥﹔節度使之後爲銀匠﹐乃足恥也。嘗聞人言﹕會稽陶堰陶氏﹐當前明時﹐甲科鼎盛﹐郡邑鮮與倫比。同裏陳氏有成進士者﹐乘轎拜客﹐陶氏無賴子見而揶揄之曰「小家兒﹐何遽學官樣﹖」進士下轎謝曰「惶恐惶恐。寒族無柰兄輩人多﹐小家名不敢辭﹐貴族大家只是弟輩一流人多。」耳聞者啞然。進士固器小﹐然陶氏子當前受辱﹐可爲恃門閥者炯戒。

幹蠱大難

祖父有隱疵﹐全賴子孫蕩滌。第積垢有因﹐湔洗不易。與君子同功﹐不得並君子揚名。與小人同過﹐必且代小人受謗。無他﹐憎其父祖者﹐刻核其子孫。人情類然。故「犁牛之子」𨿽騂角﹐而人欲勿用也。不幸而處此境地﹐尢當痛自飭厲﹐事事求全﹐歸善於親﹐不可有毫釐失行﹐予人口實。我能使人敬人﹐自不敢道及前愆﹐我能使人愛人﹐更不忍追言先慝﹐方爲賢孝子孫。昔山陰沈某﹐少負文譽﹐嘗膺博學鴻詞科薦舉。禦試黜落﹐人咎其所出不良﹐自號「牛糞靈芝」。以靈芝自比﹐而比其親於牛糞﹐坎■終身﹐爲鄕黨不齒。生二子﹕一號「蔗皮」﹐一號「角心」﹐並無所取材。今寂寂久矣﹐不知「幹蠱」之義﹐獲罪於天如此。

須作子孫榜樣

賢子孫﹐良不易爲。卽欲爲賢祖父﹐亦談何容易﹗創業成家者﹐固非勞心劬力不可﹔卽承先人餘蔭﹐小不勤飭﹐斷不能守成善後。生之而無以爲養﹑無以爲教﹐便孤祖父之名。夫子教我以正﹐夫子未出於正﹐子孫𨿽不敢顯言﹐未嘗不敢腹誹。無論居何等地位﹐一言一動﹐要想作子孫榜樣﹐自然不致放縱。

不可道他人先世短處

澆薄小人﹐不樂成人之美﹐好道他人先世短處﹐以資談柄。試設身以處﹐先人被人瑕疵﹐於心何安﹖損福招禍﹐莫此爲甚。況吹毛索瘢﹐何所不至﹖萬一他人反唇相稽﹐污我先人以不美之名﹐不孝之罪更何以自解。能一轉念﹐斷不忍輕易出口。不特此也﹐嘗聞爭詈之時﹐以詬辱人之先世爲快﹐𨿽怒不擇言與有心攻訐不同﹐然畢竟口孽﹐且使子孫效爲。刻薄總非昌後之道。

爲後人畱餘地

髙明之家﹐鬼瞰其室。造物忌巧﹐天道惡盈。居家刻薄者﹐資無久享﹐居官貪殘者﹐後有餘殃。蓋火烈爲人所畏﹐旣成燼﹐便無火气﹔水懦爲人所狎﹐𨿽斷流猶剩水痕。故稱世曰澤。誦「君子有榖﹐貽孫子」之詩﹐可以知所藉手。

窮達皆以操行爲上

士君子立身行世﹐各有分所當爲。俗見以富貴子孫﹐光前耀後﹐其實操行端方﹐人人敬愛。𨿽貧賤終身﹐無慚賢孝之目。若陟髙位﹑擁厚資﹐而下受人詛﹐上干國紀﹐身辱名裂﹐固玷家聲﹔卽幸保榮利﹐亦爲敗類。古人所以崇令名也。余嘗持此論﹐勵官箴﹑規士行﹐識者不以爲非。故所言蕃後諸條﹐多安貧守分之事﹐不專望子孫富貴。且富貴何可多得﹖苟能富貴﹐願日誦「思貽父母令名」之句。

得志當思種徳

爲學志科名﹐末已然﹐達則行道﹐究以入仕爲貴。人人可以做官﹐我獨幸荷國恩﹐此由祖徳綿長﹐適逢運會。第政柄在手﹐不能種徳﹐便至造孽﹐總無中立之理。曩辛卯赴禮部試﹐吳菉庵﹝斐﹞明府同上計車﹐言吾邑風水單薄﹐鮮世傳進士﹐且進士之後﹐類多不振。余曰「然則不如返轍南歸爲老舉人﹐畱兒孫科第矣。」因歷數式微之家﹐則皆進士而起家知縣者。余曰「是非進士之不大其後﹐而知縣之自隳其先也。」蓋官之有權者﹐種徳不難﹐造孽亦易。微特知縣﹐等而上之﹐至於督撫及風憲﹑刑名之官﹐無不如是。惟得志時﹐常以造孽爲戒。惟恐於物有傷﹐自然於人有濟。庶先人之澤﹐不致自我而湮。

人當於世有用

「有用」云者﹐不必在得時而駕也。卽伏處艸野﹐凡有利於人之事﹐知無不爲﹔有利於人之言﹐言無不盡。使一鄕稱爲善士﹐交相推重﹐皆薰其徳而善良﹐是亦爲朝廷廣教化矣。硜硜然畫地﹐以趨求爲自了漢﹐尙非天地生人之意。

惡與過不同

「惡」與「過」迹多相類﹐只爭有心無心之別。過出無心﹐猶可對人﹔若有心爲惡﹐則舉念時乾造物之誅﹐行事後﹐致世人之怒。不必其在大也﹐大事多從小事起﹐必不可爲。

淸議不可犯

常人讒口勢固不能盡弭﹐然不授之以隙﹐亦未必無端生謗。至爲士君子淸議所不容﹐則眞有靦面目矣。故事之有幹淸議者﹐𨿽有小利﹐斷不可忍恥爲之﹐流爲無所忌憚之小人。

宜知盈虛消長之理

諺云「十年富貴輪流做。」庚金伏於盛夏。暑气方炎﹐涼飈旋起。處極盛時﹐非刻刻存敬畏之心﹐必不能持盈保泰。藝花者﹐費一年辛力﹐才博三春蕊發﹐花開滿足﹐轉眼雕零甚矣。興之難﹐而敗之易也。梅之韻幽而長﹔桂之香艷而短﹔千葉之花無實。故發泄不可太盡﹐菁華不宜太露。余自有知識訖於今玆﹐五﹑六十年間所見﹐戚友興者什之二﹔敗者什之八。大槪謹約者興久﹐放縱者敗速。匪惟天道﹐有人事焉。知此義者﹐可以蕃後。

聽言不可不察

人有失誤﹐惟祖若父可以厲色嚴詞﹐明白教誨。伯叔兄長﹐色稍和﹐詞稍緩矣。朋友之規諫﹐旁引曲諭而已﹐全在自家畱心體察。聞有談他人得失者﹐總須反觀自照。必待實指本身﹐已成笨伯。若■如充耳﹐先聖所謂吾未如之何也已矣。其他種種世事﹐亦畢生學習不盡。惟聽一事解一事﹐觸類引伸﹐便無地非學矣。至祖父﹑家庭﹐敍述親友盛衰﹑賢否﹐原想子孫知所法戒﹐更不可作閒話聽過﹐方不負教誨苦心。

宜常念忠恕之道

餘數十年間閱事﹐方悟忠恕之道須叟不可離。蓋心有一毫不盡﹐事必無成。只知有己而不知有人﹐必到處窒礙。覺「忠恕」二字理﹐日在人眼前。不常存此心﹐微特不能希賢希聖﹐卽求爲尋常寡過之人﹐亦不可得。

聖賢實可學而至

孟子謂「人皆可以爲堯舜」﹐止在「孝」「弟」二字﹐原非彊人所難。讀孔子「老安」數語﹐益知聖賢之道﹐事事切近。人未有不欲安我之老﹐信我之友﹐懷我之幼者。特我之外不暇計耳。去一「我」字﹐擴而充之﹐便是天下一家气象。聖賢何嘗不可學而至哉﹗

人在自爲

天之生人﹐原不忍令其凍餓﹐𨿽殘廢無能﹐尙可名一技以自活﹐況官體具備乎﹖上之可爲聖﹑爲賢﹔下之至爲姦﹑爲慝﹔貴之可爲公﹑爲卿﹔賤之至爲乞﹑爲隸。在人之自爲﹐而天無與焉。父母之於子亦然。流俗妄人乃謂祖﹑父未有資產﹐以致子孫窮困。此大悖之說也。必有資產而後可爲祖﹑父﹐則成家多在中年以後﹐娶婦生子非五﹑六十歲不可。有是理乎﹖不能爲祖﹑父光大門閭﹐而以不肖之身歸罪祖﹑父。爲此說者﹐全無心肝﹐靦然人面。而襲其說以自寬﹐吾知其能爲祖﹑父者罕矣。

不孝者不祥

孝能裕後﹐前已切實言之。今復申以此條者﹐蓋孝量無盡﹐而不孝易見。孩稚稍有知識﹐父母卽取坊本刻像二十四孝故事﹐爲之講解﹐冀迪其良知﹐又費幾許心力﹐方得授室成人。世風澆薄﹐一有室家﹐卽置父母於不顧﹐專爲妻子。惜力靳資財如性命﹐視手足爲途人﹐甚且發於聲﹐不僅誹於腹。

縱爲父母者隱忍不言﹐天能不奪其魄乎﹖故有孝而不報者﹐未有不孝而不報者。孝而不報﹐必孝有未至﹔不孝之報﹐則其子眼見其父之所爲﹐必且過之。孫則更甚於子﹐一再傳之﹐後欲求一不孝之子孫﹐亦不可得。余不逮事父二母﹐又不獲安一日之養﹐天地間大罪人也。惟念吾祖﹑吾父﹐並以孝友著聞﹐微末之躬上承三世﹐故稟二母之教﹐不敢不孝。今有男子五人矣。盡解此義﹐勉承先澤﹐吾之幸也。苟或不然﹐吾祖﹑吾父實昭鑑之﹐詎肯令不孝子克蕃厥後哉﹗

善惡不在大

有利於人﹐皆謂之善﹔有損於人﹐皆謂之惡。不必顯徵於事也。一念之起﹐鬼神如見﹐尙不愧於屋漏﹐君子所以愼諸幽獨。凡人發念﹐大都專求利己﹐故惡多於善。久之習慣﹐盡流於惡所。當於童稚時﹐卽導以善端。童稚無善可爲﹐但節其嗜好﹐正其愛惡﹐使之習大馴順﹐不敢分毫恣縱﹐自然由幼至長﹐漸漸惡念少而善念多﹐可爲樹徳之基。袁了凡先生功過格是檢身要術﹐余於佐幕時嘗試行之﹐借以自飭。宦遊以後﹐役役奔走﹐萬念起止不常﹐境過輒忘﹐不及塡注﹐此事遂廢。比來年衰少睡﹐晝之所爲每於枕上記憶﹐善事極鮮﹔而不可上質鬼神之事﹐終不敢爲。後人常存此意﹐或者可無大惡﹐庶幾日卽於善﹐爲善必昌﹐蕃後之本﹐端在於是。

雙節贈言不可不讀

吾家士行﹑壺則﹐不待他師﹐亦不煩遠引。吾祖吾父﹐世徳相仍。吾少稟母訓﹐惟恐遏佚前光。旣爲二母請旌乞言天下﹐更恐當代作者薄吾不肖﹐靳先人以言﹐寢興檢勵﹑求不見惡於有道仁人。幸蒙羣雅斐然投贈﹐復愧不克負荷。是以將吏湖南畱別都門﹐前輩有最好官箴﹐《雙節傳》及「怕羞銀管贈言人」之句益用。凜凜焉竊祿數年﹐黽勉奉職﹐懼貽二母怨恫﹐爲贈言諸公之玷。會有下堂之厄﹐循例求退。今老矣﹐銜卹餘生﹑彌憂末路。蓋自中年以來﹐兢兢栗栗﹐幸免大戾。皆《雙節》文字之教也。後世子孫不敢有忝先人﹐自不敢稍虧素行。故贈言集錄二十八卷﹐續集二十二卷﹐是律己準繩﹑治家矩矱﹑應世範模﹐欲藩後者﹐不可一日不讀。

申嫡庶之辧

嫡庶等差﹐禮不可紊。生順歿寧﹐分定則安。吾生母事吾繼母一生恭謹﹐屬纊遺言﹐惟命孝事主母。以故余得仰承慈蔭﹐守身庇後。念曾祖以來﹐惟餘一人承祧﹐實由吾生母節撫綿延﹐是以向爲考妣造壙﹐止分昭穆﹐吾生母一壙與嫡繼二母兩壙相並﹐所謂禮因義起也。會稽陶氏之有嫡子者﹐欲援余爲例﹐卽以是說答之。凡有嫡子者﹐自不當與嫡耦﹐恐後世子孫不明此分﹐故余自治生壙﹐妾不與焉。異時妾非如吾生母者﹐不得視吾生母之制。

傳世名系

生子命名﹐當避先諱。吾宗舊譜﹐未免失檢。大率單名居多﹐二名聯屬﹐可無此獘。曾祖而降﹐惟吾祖一支。自吾祖以逮吾孫﹐取義五行相生﹐遞嬗約系四十言﹐來者世占一字﹐增綴二名﹐用章先徳詞曰「世思秉正﹐立本爲先。志學日上﹐庸行宜全。成名守道﹐庶其克賢。興宗奉國﹐慶澤以延。承啟惟善﹐佑徳在天。」

卷六述師述友

童子試

陳秋崖夫子諱其凝﹐江蘇上元人﹐雍正庚戌進士﹐官太僕寺卿。乾隆十一年提督浙江學政。九月科試﹐取輝祖入縣學。

鄕試

博虛宥夫子諱卿額。滿洲鑲紅旗人。乾隆戊辰進士。初名綸音惠﹐攺今諱。國子監司業。乾隆三十三年戊子﹐浙江鄕試正典試﹐後終奉天府尹。

陸耳山夫子諱錫熊。江蘇上海人﹐乾隆辛巳進士。壬午召試﹐欽賜內閣中書﹐爲戊子浙江副典試﹐終都察院左副禦史。

曾洞莊夫子諱光先。湖南湘潭人﹐乾隆乙丑進士。象山縣知縣。戊子分詩五房﹐爲輝祖本房師。後加通判銜﹐罷官﹐終錢塘行館。輝祖年十八﹐應丁卯鄕試﹐時祈神簽云「舉頭莫道靑雲遠﹐得路先憑博陸侯。」每遇鄕闈﹐輒盼霍姓典試﹐不可得。後客平湖﹐年已三十八﹐將去館禱於文昌祠﹐簽云「應得光先兼裕後﹐功名一路到耆頤。」至是科﹐座主爲博﹑陸二姓﹐而房師之諱直著文昌。簽語遇合﹐前定如此。

會試

嵇拙修夫子名璜﹐江蘇無錫人。雍正庚戌進士。日講起居注官﹐兵部尙書。乙未大總裁。今經筵講官﹐太子太保﹐文淵閣大學士﹐文淵閣領閣事﹐兼吏部尙書。

王惺園夫子名傑﹐陜西韓城人。乾隆辛巳進士。刑部右侍郎﹐乙未副總裁。今經筵講官﹐東閣大學士﹐管禮部事務。周海山太夫子煌﹐撰先人墓表﹐夫子手書勒石。

阿雨齋夫子諱肅﹐滿州鑲白旗人。乾隆甲戌進士。都察院左副都禦史﹐乙未副總裁。歷內閣學士兼禮部侍郎﹐終光祿寺少卿。

湯辛齋夫子諱先甲﹐江蘇宜興人。乾隆辛未進士。翰林院編修﹐乙未分詩一房﹐爲輝祖本房師。終廣東學政。

受業

薄夫子﹐淇縣人。不能追記諱字。輝祖六歲受業。

家靜山夫子諱崇智﹐同出髙祖支下。輝祖自七歲至十歲受業﹐訓詁之學皆稟師授。旅沒京師。無子。輝祖屬族兄鳳琳﹝綬﹞歸其喪﹐今尙無爲之後者。

鄭又亭夫子﹐名嘉禮。同縣人。縣學生。先君子將爲粵東之遊﹐預聘延主墊﹐輝祖年十一至十四歲﹐受業四年。館課勤密﹐不使得有暇晷。今年七十有九。輝祖不逮事父﹐夫子爲先君子禮聘﹐見夫子如見吾父﹐夫子亦視輝祖如子。呼名受拜﹐不假辭色。白頭師弟肅然也。近今館師﹐更無能繼之者。

徐冠周夫子諱冕。上虞人﹐館族叔奐若先生家。輝祖年十五從學。當是時﹐家難交訌﹐夫子語輝祖曰「汝不成名﹐門戶必隳。當念二母辛苦﹐用百倍功充汝才﹐不患不成進士也。」又曰「吾年逾六十﹐我兒未十歲﹐不知他日吾子得如汝否﹖」視輝祖亦如子。輝祖年三十﹐客長洲﹐從上虞鄭茂才﹝源﹞詢知﹕夫子久棄人事﹐世兄補博士弟子﹐終未得一見也。

茅再鹿夫子諱繩武﹐一字詒孫。山陰人。縣學生。舅氏王深甫先生內侄﹐館韓徳師先生家。輝祖年十六﹐爲童子師課表弟二人。遇文期﹐則從夫子乞題作文。夫子謙甚﹐不以師道自居﹔然誨教切至﹐歷二年不倦。

張百斯夫子諱嗣益。山陰人。歲貢生。授徒魚化橋家塾。輝祖年十八﹐爲乾隆丁卯科初應鄕試之前﹐仍爲童子師﹐乞夫子命題﹐求教凡四月。

許虛齋夫子諱廷秀。江蘇山陽人。乾隆甲子科舉人。戊辰三月﹐先外父王坦人先生官山陽典史﹐恐輝祖以蒙師廢學﹐招至甥館﹐從夫子遊﹐凡八月﹐以疾辭歸﹐明年己巳﹐仍受業於百斯夫子。

馮夫子佚名字。山陰人。縣學生。館安昌沈氏﹐庚午闈前﹐從遊二十餘日。

楊魯蕃夫子名際昌。山陰人。乾隆辛酉舉人。辛未館坦人先生從兄家。輝祖授徒裏中作舉業文﹐郵呈求教﹐夫子導之以正﹐且有相賞於文字外者﹐訖一年。

孫景溪夫子諱爾周。山東昌邑人。乾隆乙丑進士。令內邱調吳橋﹐丁外艱。歲己卯﹐輝祖客蘇松糧儲道胡偶韓先生﹝文伯﹞所﹐夫子服將闕﹐探戚官中﹐錄課藝求教夫子﹐授以場屋律度﹕曰相題﹐曰煉局﹐曰運气﹐曰選調﹐曰遣詞﹐曰煉字。反復講解﹐每夜至四更方息。凡四閱月﹐稍稍領受。忝竊科名﹐皆夫子訓也。後有業儒者﹐飲水思源﹐不得忘所自來。夫子歷官四川寧遠知府。歸老。以子西林先生含中官陜西按察使﹐誥封通議大夫。

亡友

孫西林先生﹝含中﹞﹐景溪師子也。乾隆辛巳﹐師令秀水﹐輝祖傭書幕中﹐先生試禮部中式﹐來官解省覲﹐得共晨夕。一日侍坐﹐師曰「若兩人操心制行﹐異日當爲端士﹐可齒敍如同气﹐毋忘今日之誼。」輝祖敬謝﹕「不敢當。」師曰「子毋辭﹐士君子論交﹐不以窮達異趣。況子豈終幕客者﹖子毋辭。」先生與輝祖同生庚戌﹐長輝祖二十四旬有奇﹐遂兄事焉。越一年餘別去。

癸未選庶吉士﹐丙戌攺戶部主事。而輝祖於戊子忝充秋賦﹐己丑至京師﹐主先生寓廬﹐不知身之在客也﹐辛卯秋九月﹐先生由員外郎出爲寧紹臺兵備道﹐款輝祖入幕﹐凡四月﹐以會試辭。比下第南歸﹐先生已調江蘇河庫道。甲午量移蘇松太兵備道﹐屢以師命召﹐輝祖母老﹐不果往。先生旋司臬陜西。丁酉來浙開藩﹐再四招延﹐且屬韓城師道意輝祖﹐過辱下交﹐懼爲人指目﹐固辭﹐先生不之彊也。

有機事輒相邀商榷﹐有所建白﹐罔弗采納。戊戌六月﹐手書相訂﹐輝祖將俶裝﹐而先生中暍捐館捨﹐憑棺一慟已矣。生平先生爲政﹐持大體﹐廉仁平恕﹐守正不阿。是時﹐大吏頗與先生齟齬﹐而先生能力行其志。發引日﹐道路手香跪哭﹐靈輀不得前。至今述遺愛﹐猶多泣下。輝祖爲先生所部﹐而冠先生於亡友者﹐尊師命也。

羅臺山﹝有髙﹞﹐江西瑞金人。乾隆乙酉舉人。己丑會試﹐以邵二云﹝晉涵﹞先容﹐得訂交焉。又七年﹐余佐慈溪知縣黃補畬﹝元煒﹞幕中﹐臺山方主鄞縣。邵雙橋﹝洪﹞家迓以來﹐共晨夕者二旬。奉《雙節堂贈言》﹐匄爲論定。越二年﹐敍別於錢塘寓捨。凡《贈言》中古文﹐一一次第點正。通《內典》﹐嘗進余以攝生之道﹐余未之能行也。而臺山以己亥正月卒於家。

孫遲舟﹝辰東﹞﹐初名宸。歸安人。乾隆壬辰舉禮部試第一﹐第一甲第二名進士及第。官翰林院編修。先是歲丙戌﹐遲舟方持父服﹐課平湖知縣劉冰齋﹝國烜﹞二子學﹐余治申韓家言﹐佐平湖幕﹐稱莫逆交。甲午丁內艱﹐主講東陽書院﹐余客海寧﹐屢寄文字商正。丙申﹐余再館平湖﹐遲舟服闕﹐過余敍別。明年﹐遲舟舉男﹔余舉女。因有婚姻之訂﹐是爲庚子之春。其後秋分﹐校順天鄕試﹐卒於闈中。

來江臯﹝起峻﹞﹐同邑長河里人。乾隆壬辰進士。余之交江臯也﹐始自辛卯公車﹐繼以壬辰水同舟﹑陸同車﹑京邸同寓捨﹐志趣並同。官戶部湖廣司額外主事。以父母篤老﹐引疾歸﹐授徒於船樓家塾。甲午亦爲余評騭課藝﹐已而疊丁內外艱﹐會經理西江塘水利﹐勞病卒。

陶午莊﹝廷珍﹞﹐會稽人。乾隆庚寅冬扁舟過訪﹐出試文相質﹐遂訂交。明年舉於鄕﹐丁未補咸安宮教習。丁內艱﹐歸﹐校訂《雙節堂贈言》甚力。辛丑揀發甘肅﹐累署知縣﹐借補直隸肅州州同。卒於官﹐以弟子爲後。

張潛亭﹝羲年﹞﹐余姚人。乾隆乙酉拔貢生﹐宮於潛﹐訓導俸滿﹐保舉以知縣用﹐請畱「四庫館」效力﹐賜國子監助教銜﹐充《四庫全書》纂修官。丁酉中順天鄕試舉人﹐戊戌下第﹐特賜一體殿試﹐屆期疾作﹐遂不起。

徐頤亭﹝夢齡﹞﹐山陰人。國子監生。精醫術。屢試省闈不遇。治危證多愈。余有回生之感﹐詳《習醫宜愼》條。會戚屬邀赴口外﹐旅沒。仲子嘉會﹐能世其業﹔季子端揆﹐以孝友著稱。

嚴古緣﹝果﹞﹐仁和人。乾隆庚寅舉人。先是壬申二月﹐恩科鄕試第三場於號捨訂交。垂三十年﹐久而愈篤。性肫摯。別數月﹐必作畫幅題句寄贈﹐情溢楮墨間﹐弟鐵橋﹝誠﹞﹐乙酉舉人﹐豪爽過於兄﹐詩筆髙邁﹐亦工繪事﹐兼精篆刻。先四年卒。

家昌年﹝永祚﹞﹐六世祖支下﹐猶子行也。家奇窮﹐年四十方室。詩法徐謂﹐畫師米芾。事母篤孝﹐有禮聘者﹐不忍出遊離膝下﹐忍貧爲童子師﹐以終其身。年八十餘﹐及見曾孫而卒。弟介甫﹝永祺﹞﹐年十六爲山陰賈人司筦鑰。

賈人父疾﹐屬侍醫師治藥﹐念母衰病﹐力不能延醫﹐夜讀醫書﹐曉就醫師求方脈之理﹐久之﹐工醫術。母倚其藥而生者﹐三十餘年。爲余治病輒效﹐言必以正﹐曰「疾病皆由不自愛而起﹐或以先天不足歸咎父母﹐不孝甚矣。」初﹐余習幕學﹐語余曰「侄見郡城幕者多浪費﹐願叔戒之。」又曰「叔祖浮厝十餘年﹐當亟謀安葬﹐此事無促迫者﹐不可以遠遊故﹐一刻忘也。」其相愛大率類是。先昌年卒。余爲作《汪氏二孝子傳》云。

孫惠疇﹝世埰﹞﹐山陰人。仲姊婿也。余孤且寒﹐年十四﹑五時﹐頗不爲姻黨所禮﹐獨荷款接勤摯。性豪爽善飲。急人難如己﹐不治家人生產。遊吳越間﹐無所遇。歸而病酒﹐至於沒。子四人﹐長繼英﹐能修內﹐行佐幕﹐仁謹有聞。

陸三徳﹝天勝﹞﹐同里人。有至性﹐重然諾﹐能知大義﹐爲鄕黨信重。長餘十歲﹐少時誤陷縲紲﹐先大父雪出之。歲元旦起﹐卽至大父像前禮拜。先贈公赴粵東時﹐屬料理家事﹐已而贈公喪歸。遇力作﹐無寒署﹐早晚有呼必應。力傭自給﹐獨不受餘一錢。曰「吾受朝三翁未報﹐且諾十三叔不可負也。」

余入試省闈﹐執勞無倦色。至戊子﹐忝列科榜﹐欣然曰「吾固知朝三翁當有後也。」視餘如弟﹐歷四十年﹐名余不攺。又四年而沒。沒之前夕﹐余客海寧歸﹐亟過訪﹐執余手曰「好好尙得見弟一面﹐恨不及待弟官也。」蓋余自少孤至成立﹐人情屢易﹐始終如一者﹐一人而已。

方望山﹝魯﹞﹐同邑路西人。初以治疾相識﹐久之志趣甚洽﹐交相敬也。爲人質直無城府﹐急人之病如在己身。遇惇請﹐𨿽極貧之家﹐嚴寒酷暑﹐皆立赴。其術以疏气爲先﹐謂病率起於气滯﹐故定方多用「逍遙散」加減﹐所治輒效﹐時人號稱「方逍遙」。子孔昭﹐亦工醫有聲。

於體乾﹝士宏﹞﹐同邑峽山人。乾隆丙午舉人﹐性純孝﹐與弟汝夔友愛甚摯。余自己卯鄕試寓捨訂交。長餘一歲﹐余兄事之。後歷試無不同寓。至戊子﹐余忝充秋賦﹐君攻苦益力。於家塾旁置小屋一楹﹐幾坐皆設仄版﹐如號捨然。

課日食息其中。曰「習此﹐則闈中寬綽﹐可以從容構思。」庶幾一當又八試﹐始與兒子繼坊同出唐一峯先生門下。年已五十有八﹐太孺人年逾八十﹐君不忍離寢門﹐上計戚友多勸駕者﹐太孺人亦促辦裝﹐因過余裏門敍年誼。

余敬謝曰「白頭兄弟何當爲兒輩屈﹗」君笑曰「盼同年何可易得﹖肯不敍耶﹖」蓋訂交後四年﹐繼坊甫生﹐而君辱與同榜﹐宜其言之慨也。具述太孺人命。余曰「如兄者﹐其報國日長乎﹖」君躍然起﹐執余手曰「微子孰肯作是言﹐吾計決矣。」遂不行﹐已而余之湖南寧遠﹐君向晦徒步至義橋江幹敍別﹐勉余以「親民」之義﹐出《福惠全書》一冊相餉。越二年﹐而凶問至寧遠﹐爲罷食者數日。年不副徳﹐遇不副才。士論至今惜之。

附錄

《雙節堂庸訓》自序

《雙節堂庸訓》者﹐龍莊居士教其子孫之所作也。中人以上﹐不待教而成﹔降而下之﹐非教不可。居士有五男。子﹐才不逮中人。孫之長者﹐粗解字義﹔其次亦知識漸開。居士扃戶養屙﹐日讀《顏氏家訓》《袁氏世範》﹐與兒輩講求持身涉世之方﹐或揭其理﹑或證以事﹐凡先世嘉言媺行及生平師友淵源﹐時時樂爲稱道﹐口授手書﹐久而成帙。

刪其與顏﹑袁二書詞指復沓者﹐爲綱六﹑爲目二百十九﹐釐爲六卷﹕首《述先》﹐志祖徳也﹐先考﹑妣事具行述者不贅﹔次《律己》﹐無忝所生﹐有志焉未逮也﹔次《治家》﹐約舉大端而已﹐家世相承﹐兼資母範﹐故論女行稍詳﹔次《應世》﹐寡尢寡悔﹐非可倖幾也﹔次《蕃後》﹐保世滋大﹐其在斯乎﹖以《師友》終之﹐成我之恩﹐輔仁之誼﹐永矢勿諼矣。

友之存者﹐兒輩耳熟能詳﹐不煩錄敍﹔且凜凜乎﹐有《谷風》陰雨之憂焉。居士自少而壯﹑而老﹐循軌就範﹐庸庸無奇行也。庸徳庸言之外﹐槪非所知﹐故名之曰《庸訓》。冠以「雙節堂」者﹐獲免於大戾﹐稟二母訓也。諸所爲訓﹐簡質無文﹐皆從數十年體認爲法﹑爲戒﹐欲令世世子孫﹑婦稚可以通曉。自念身爲庸人﹐不敢苛子孫蘄至聖賢﹐而參以顏袁二書各條﹐則學爲聖賢之理﹐未嘗不備。

夫人無中立﹐不志於聖賢﹐其勢必流於不肖﹐可不愼歟﹖嗟乎﹗教者﹐祖父之分﹔率教者﹐子孫之責。苟疑訓詞爲庸﹐而別求新異之說以自托﹐將有離經畔道﹐重貽身世之患者﹐是則居士之所大懼也。

乾隆五十九年正月癸卯﹐龍莊居士汪輝祖。書時年六十有五。

