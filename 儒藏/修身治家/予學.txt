《予學》東漢許劭

得失卷一

大失莫逾亡也﹐身存則無失焉。大得莫及生也﹐害命則無得焉。得失之患﹐啟於不捨。不予之心﹐興於愚念。

人皆有圖也﹐先予後取﹐順人之願﹐智者之智耳。彊者不予﹐得而復失。弱者不予﹐失之難測。予非失﹐乃存也。得勿喜﹐失或幸﹐功不論此也。奪招怨﹐予生敬﹐名成於此矣。

順逆卷二

患死者癡﹐患生者智。安順者庸﹐安逆者泰。多予不亡﹐少施必殃。惠人惠己﹐天不佑凶也。順由予生﹐逆自虐起。君子不責小過﹐哀人失徳焉。小人不納大言﹐恨己無勢焉。君子逆而不危﹐小人順而弗遠。福禍不侵﹐心靜可也。苦樂不怨﹐非悟莫及矣。

尊卑卷三

尊者人予也﹐失之則卑。卑者自彊也﹐恃之則尊。以金市爵﹐得而不祥。以勢迫人﹐威而有虞。金不可濫﹐權不可縱﹐極則易也。貧者勿輕﹐其忠貴也。賤者莫棄﹐其義厚也。忠予明主﹐義施君子﹐必有報焉。譽非予莫取﹐取之非譽也。功不爭乃獲﹐獲之則功也。

休戚卷四

物有異也﹐理自通焉。命有別也﹐情自同焉。悅可悅人﹐哀可哀人﹐休戚堪予也。福不可繼﹐禍不可養﹐福禍莫受也。不省之人﹐事無功耳。同歡者寡﹐貴而遠離也。共難者眾﹐卑而無間也。苦樂由人﹐非苦樂也。至樂乃予﹐生之崇焉。至苦乃虧﹐死之惶焉。

榮辱卷五

人彊不辱﹐气傲無榮。榮辱莫攺﹐其人惟賢。予人榮者﹐自榮也。予人辱者﹐自辱也。君子不長衰﹐小人無久運﹐道之故也。饑以食﹐莫逾困以憐。寒以暖﹐無及厄以誡。予人至缺﹐其可立也。榮極則辱﹐惟徳可存焉。辱極則榮﹐惟善勿失焉。

成敗卷六

成無定式﹐利己利人乃成焉。敗有定法﹐害人害己乃敗焉。君子之名﹐勝於小人之實。小人之禍﹐烈於君子之難。觀其人也﹐可知成敗矣。敵者﹐予之可制也。友者﹐予之可久也。親者﹐予之可安也。功髙未可言勝﹐功不爲勝也。人愚未可言敗﹐愚不爲敗矣。

興亡卷七

無不亡之身﹐存不滅之理。春秋易逝﹐宏業可畱。薄斂則民富﹐興焉。政苛則民怨﹐亡焉。人主興亡﹐非爲天也。君子興家﹐不用奇計。小人敗業﹐壞於姦謀。正不予賄﹐邪不予濟﹐察之無誤也。天降之喜﹐莫徑取焉。不測之災﹐勿相欺焉。

