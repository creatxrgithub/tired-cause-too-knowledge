

處世懸鏡﹝南北朝﹞傅昭

目錄

識之卷一

行之卷二

止之卷三

藏之卷四

忍之卷五

信之卷六

曲之卷七

厚之卷八

捨之卷九

識之卷一

天地載道﹐道存則萬物生﹐道失則萬物滅。

天道之數﹐至則反﹐盛則衰。炎炎之火﹐滅期近矣。

自知者智﹐自勝者勇﹐自暴者賤﹐自彊者成。

不矜細行﹐終毀大徳。

夫用人之道﹐疑則生怨﹐信則共舉。

有膽無識﹐匹夫之勇﹔有識無膽﹐述而無功﹔有的有識﹐大業可成。

柔舌存而堅齒亡﹐何也﹖以柔勝剛。

見一落葉﹐而知秋臨﹔睹窪中之冰﹐而曉天寒。

用人者﹐取人之長﹐辟人之短﹔教人者﹐成人之長﹐去人之短也。

歲寒乃見松柏本色﹐事險方顯朋友僞賢。

天地賦命﹐生必有死﹔艸木春秋﹐亦枯亦榮。

智莫難於知人﹐痛莫苦於去私。

君子之生於世也﹐爲其所可爲﹐不爲其所不可爲。

膽勁心方﹐𨿽弱亦彊。

以勢友者﹐勢傾則斷﹔以利友者﹐利窮則散。

諂諛逢迎之輩﹐君子鄙之。何以貨利而少舛﹖上之需也。

綱舉目張﹐執本末從。

天下皆知取之爲取﹐而莫知與之爲取。

行之卷二

欲成事必先自信﹐欲勝人必先勝己。

君子受言以明智﹐驕橫孤行禍必自生。

孟子曰「𨿽有智能﹐不如乘勢﹔𨿽有鎡基﹐不如待時。」時者﹐機遇也。

子曰「君子和而不同﹐小人同而不和。」故君子得道﹐小人求利。

孟子曰「富貴不能淫﹐貧賤不能移﹐威武不能屈﹐此之謂大丈夫。」

非知之實難﹔惟行之﹐艱也。

令行生威﹐威而有信﹐信則服眾。

蓄不久則著不盛﹐積不深則發不茂。

學貴有恆﹐勤能補拙。

寧忍胯下之辱﹐不失丈夫之志。

當斷不斷﹐必有禍亂﹔當斷則斷﹐不畱禍患。

精於理者﹐其言易而名﹐粗於事者﹐其言浮而狂。故﹐言浮者親行之﹐其形可見矣。

五嶽之外﹐尙有山尊﹔至上之人﹐亦有聖人。

止之卷三

大怒不怒﹐大喜不喜﹐可以養心﹔靡俗不交﹐惡黨不入﹐可以立身﹔小利不爭﹐小忿不發﹐可以和眾。

見色而忘義﹐處富貴而失倫﹐謂之逆道。逆道者﹐患之將至。

恩不可過﹐過施則不繼﹐不繼則怨生﹔情不可密﹐密交則難久﹐中斷則疏薄之嫌。

不貪權﹐敞戶無險﹔不貪杯﹐心靜身安。

直木先伐﹐全壁受疑﹔知止能退﹐平靜其心。

養心莫善於寡欲﹐養廉莫善於止貪。

髙飛之鳥﹐死於美食﹔深潭之魚﹐亡於芳餌。

外貴而驕﹐敗之端也﹔處富而奢﹐衰之始也。去驕戒奢﹐惟恭惟儉。

錢字拆開﹐乃兩戈爭金﹐世人應曉其險也。

廉於小者易﹐廉於大者難﹔廉於始者易﹐廉於終者難。

全則必缺﹐極則必反﹐盈則必虧。

攺過宜勇﹐遷善宜速。迷途知返﹐得到未遠。

藏之卷四

有大而能謙者豫﹔有才而恃顯者辱。

山以髙移﹐谷以卑安﹐恭則物服﹐驕則必挫。

螻蟻之穴﹐能毀千里之堤﹔三寸之舌﹐可害身家性命。

徳行昭著而守以恭者榮﹐功髙不驕而嚴以正者安。

聰明過露者徳薄﹐才華太盛者福淺。

自髙者處危﹐自大者勢孤﹐自滿者必溢。

人情警於抑而放於順﹐肆於譽而敕於毀。君子寧抑而濟﹐毋順而溺﹔寧毀而周﹐毋譽而缺。

覺人之詐﹐不形於言﹔受人之侮﹐不動於色。此中有無窮意味。

良賈深藏若虛﹐君子盛徳不顯。

持盈履滿﹐君子兢兢﹔位不宜顯﹐過顯則危。

柔之戒﹐弱也﹔剛之戒﹐彊也。

忍之卷五

和者無仇﹐恕者無怨﹐忍者無辱﹐仁者無敵。

忍一言風平浪靜﹐退一步海闊天空。

必有忍﹐其乃有濟﹔有容﹐徳乃大。

千尺之松﹐不蔽其根者﹐獨立無輔也﹔百里之林﹐鳥獸羣聚者﹐眾木威濟也。故﹐賢者聚眾而成事﹐恕眾而收心。

寧讓人﹐勿使人讓我﹔寧容人﹐勿使人容我﹔寧虧己﹐勿使我虧人。此君子之爲也。

與人當寬﹐自處當嚴。

不制怒﹐無以納諫﹔不從善﹐無以攺過。

不期而遇﹐時也﹔無利而助﹐誠也。助而無怨﹐是爲君子之徳。

容人者容﹐治人者治。

狹路行人﹐讓一步爲髙﹔酒至酣處﹐畱三分最妙。

信之卷六

寬則得眾﹐恭者宜人﹐信則信人﹐敏者功成。

厚徳可載物﹐拙誠可信人。

忠信謹愼﹐此徳義之基也﹔虛無詭譎﹐此亂道之根也。

踐行其言而人不信者有矣﹐未有不踐言而人信之者。

巧僞似虹霓﹐易聚易散﹔拙誠似厚土﹐地久天長。

自謀不誠﹐則欺心而棄己﹔與人不誠﹐則喪徳而增怨。

修學不以誠﹐則學淺﹔務事不以誠﹐則事敗。

友者﹐溫不增華﹐寒不攺葉﹐富不忘舊﹐歷夷險而益固。

堅石碎身﹐共性不易﹐君子素誠﹐其色不攺。

夫信天地之誠﹐四時生焉﹐春華秋實﹔夫信人之誠﹐同爾趨之﹐霸業興焉。

君子不失信於人﹐不失色於人。

君子行法﹐公而忘私﹔小人行貪﹐囊私棄公。

曲之卷七

水曲流長﹐路曲通天﹐人曲順達。

豪奪不如智取﹐己爭不如借力。

山勢崇峻﹐則艸木不茂﹔水勢湍急﹐則魚鱉不生。觀山水可以觀人矣。

屬己者和眾﹐寬人者得人。

自重者生威﹐自畏者免禍。

用心而志大﹐智圓而行方﹐才顯而練達﹐成事之基。

淵深魚聚﹐林茂鳥棲。

處大事貴乎明爾能斷﹐處難事貴乎通而能變。

擇路宜直﹐助人直曲﹔謀事直祕﹐處人宜寬。

聖人不能爲時﹐而能以事適時﹐事適於時者其功大。

山﹐水繞之﹔林﹐鳥棲之﹐曲徑可通幽也。

處君子宜淡﹐處小人當隙﹐處賊徒當方圓並用。

厚之卷八

兵不厭詐﹐擊敵無情。

在上者﹐患下之驕﹔在下者﹐患上之疑﹐故﹐下驕﹐上必削之﹔上疑﹐下必懼之。

人心叵測﹐私欲惑爾﹐去私則仁生。

縻情羈足﹐疑事無功。

毒來毒往﹐毒可見矣。

蜂蠆之毒﹐可傷肌膚﹔人心之黑﹐可彌日月。

無欲則生仁﹐欲盛則懷毒。

君子懷徳養人﹐小人趨利害人。懷徳者徳彰﹐趨利奢利顯。

行事審己﹐旨在利獘。

有奇思方有奇行﹐有奇舉必有奇事。成大事者﹐鮮有循規蹈矩之行。

捨之卷九

伐欲以煉情﹐絕俗以達志。

大勇無懼﹐命之不惜﹐何足懼哉﹖

窮思變﹐思變則通﹔貴處尊﹐處尊則怠。

逐利而行多怨﹐割愛適眾身安。

將欲揚之﹐必先抑之﹔將欲取之﹐必先予之。

君子不爲軒冕失節﹐不爲窮約趨俗。

賢而多財﹐則損其志﹔愚而多財﹐則益其過。

富貴生淫逸﹐沈溺致愚疾。

溺財傷身﹐散財聚人。

退以求進﹐捨以求得。

