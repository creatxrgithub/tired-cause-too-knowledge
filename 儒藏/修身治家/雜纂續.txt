雜纂續﹝宋﹞王君玉撰

奴婢相

添瓶滿。挑燈長。

放物當路。翻著衣裳。

報卓子髙。喫漧飯。

疾睡著。剪燭短。

凡惡

裹假紫頭巾。系古樣腰帶。

瀝酒作咒。談話眨眼。

喫豬髒夾子。著繡鞋。

敲卓子唱《文序子》。說大官是親情。

好看相撲。馬上扠手祗揖。說著大官後扣頭。

易圖謀

鄰捨貓兒。小兒手中物。

卑官古畫。上元夜出軍水口。取債人物業。

難柰何

恃寵婢。有錢惡妻。

咬人馬。破活鮎魚。

被裏狗蚤。解隱形賊。

不識羞

下第後人入期集院。新女婿渾身著新衣。

被妓女不采後﹐彊門前過。假低價物作貴價。

賭輸誇口。不請喚來掇坐。

誇妓有情。邊臣添兵權。

誇妻端正。酒食店畱得筆帖。

不濟事

將女嫁內官。仕賭擲渾花。

飯後請喫茶。持齋日作客。

打殺人後戒酒。無錢斷賭。

大斧傷人手摩挲。臨死許修善。

斷案了赦到。船行借得鞍馬。

酒盡伶人來。臨老了及第。

落解後試官道好程試。臨渴掘井。江心補漏。

暗歡喜

丈夫商販遠歸。賭錢札地位多一。

賣棺聞人病重。同行拾得遺棄物。

少男女聞女使懷妊。舉人薦緘﹐緘達試官。

磨勘選人橫門﹐逢見院子點頭。

不得人憐

卒死虔婆。釘手劫賊。

偸食貓兒。咬人犬子。

不孝義兒。別人家醜孩兒。

使性气乞兒。不成器子弟。

趁不得

步行尋下水船。驚馬脫籠。

伴病起人喫飯。與村樂官合曲。

少經紀後課錢。捉雞貓兒。

班行與文資磨勘。醉漢蹴踘。移日照人影。

無憑據

山縣更鼓。選人攺官。

秀才應舉。低手圍棋。

醉後許物。牙郎說咒。

初學卜人斷禍福。不封底鎖。

托魚雁傳書。無神通廟裏杯筊。

子女歲數。買妾問來歷。

不數料

惡文章嫌科名低。老漢恨妻醜。

嫌舉主不才。不解作客嘆沈滯。

老子弟爭行首。惡札人愛使箋紙。

客作兒嫌人家茶飯。大將妻要人呼縣君。

巧人作事拙人不伏。押君借差嗔人不喚使。

低棋人要與國手下棋。牙校使人雙控馬。

醜妻恨夫要娶妾。下賤人呼人表徳。

愛便宜

不取錢官人賤買物。賭錢輸人稍著。

共喫果子揀大底。騎別人馬遠出。

好使短陌錢。將生鐵博鍼。

共臥把自己被在上。寄槽養馬。

將蝦釣鰲。畜養母狗雌貓。

過不得

出敕限災傷狀。賃房欠房錢。

鞋綫穿繡鍼。夫妻反目。

狹巷騎馬逢車子。臨渡無船。

省試落韻。逢大官節。

謁上官被虱嘬。暑月酣睡被蠅擾。上司不喜。

難理會

波斯念《孔雀經》。醉漢寐語。

杜撰艸書。兩人拽斜說話。

古篆碑額。抽亂茸綫。

經紀人市語。短舌人罵詈。

欠債無有約。啞漢做手勢。

遠從兄弟服紀。大官侵占人田土。

不識遲疾

急如廁說葛藤話。畱未食人喫茶。

喚老娘逢人請召。畱走馬天使還賭賽。

判狀救火。告搶妻女依日期。

發救兵須揀吉日。發倉賑饑待奏報。

冷淡

念曲子。說雜劇。

喫素冷淘。齋筵聽說話。

軍下人戲。無妓逃席。

村伶打諢。喫水晶鱠不用醋。

不識好惡

失火處乞麩炭。岸上看人溺水。

看斬人賞儈子好手。投事望人遺表。

貧子去燈心皂莢鋪上乞錢。養蠶處乞僵蠶。請舉子明年教學。

左科

鄭州出曹門。上廁回嗽口。

應舉下第授借差。下汴尋上水船。

喚人父作大人。喚自己作足下。

丈母牙痛﹐灸女婿腳根。問人及第﹐道甚年上叨忝。

好殺合

老妓嫁富商。曹司出職。

應五六舉﹐進士髙等及第。猛將成功。貪官致仕。

瑯璫

沒折合襟劇。拖白舉人。

剎竿上幡。侯白船家。

逃走帶料。村妓唱長詞。醉漢裩襠。

惡行戶

暑月仵作家。世代劫墓。

行法劊子。屈曲賃房。

少思算

低棋趁手下。無錢挾妓。

荒唐舉人逞俊。癡兒使爺錢。

借錢當賭。秀才不讀書。

不相稱

水手淹殺。夫子逃學。

師巫魘死。縣尉著賊。

知班失儀。孝服上著銀帶。

艸屋上安獸頭。油畫屎桶。

搭材匠跌死。法司犯法。先生懶惰。

自做得的

木匠帶枷。館殿書啟。

師姑袈裟。冶人鍋釜。

服內懷孕。和尙犯戒還俗。看棋頭撞。

好看

髙樓上見人家失火。五花斬人。岸上看遭風船。

輟不得

問患腳人借鞍乘。廚子處借刀。

就雨中人借傘。三伏手中扇。取課錢逢親作謁。

少道理

不會禪和尙問答。無證見論訟。

老令斷公事。初學讀書人策論。

和尙撰碑記。村學堂講書。田夫論朝政。

好笑

對客泄气。村妓妝梳。

長人著短衣。婦人墜馬。

口喫人相罵。村巫降神。

阻興

點心處饅頭來盡。訪妓有客。

便風無帆。元宵寺門不得開。

賭錢處燭滅。待遊山雨下。

玩月被雲遮。新婚忽有疾。

花時多事。賞花聞鄰家哭聲。

不可托

相新婦。覓女使。

買馬。往別州追妓。數不知數散錢。

見和尙有五防

冬月不請去頭袖﹐防夏月不揖開襟。

懷中有文字﹐防是上疏頭。

上元夜請檀施﹐防圖謀人家口。

愛弄人物﹐防教化去。

廳上回顧左右﹐防說公事。

四不憤

直殿壓京官。油餅壓骨頭。

和尙壓道士。見初學人及第。

三官怕

都監怕城門。提刑怕油餅。

沒用處

過年桃符。破鞋襪。

漏瓶罐。折鍼。

舊曆。禿筆。

可惜許

好女嫁醜漢。慳人有錢。

富商據名妓。新鞋袴蹴踘。

彩帛鋪失火。歇妓被決。

失手玉器。驢子喫牡丹。古銅器重鑄。

重難

濕瘡上喫棒。冬月飲冷酒。

暑天赴公筵。陪奉著炙。

許捨身修寺。煉頂求福。

陣上帶甲馬。臥棘鍼乞錢。

大雨中送殯。暑月檢屍首。冬月跣足乘馬。

難忍柰

觀棋不得人教行。病起人忌日。

腳骨上取箭頭。患腹泄人尋廁不得。

小兒灼艾。見人說無天理話。

又愛又怕

村裏漢看弄神鬼。狗喫熱油。

無裩漢上秋千。小兒看雜劇。

小兒放紙炮。新婚女子。

初登山遊玩。村夫看官討。

沒意頭

入山訪僧不遇。妓家誇會做活計。

不祿底大官門前牽攏馬。對屠兒說買物放生。

對將官說儒雅事。對僧道說異端害正。

