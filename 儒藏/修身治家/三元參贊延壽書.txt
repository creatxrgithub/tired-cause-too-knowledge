三元參贊延壽書﹝元李鵬飛﹞

《四庫總目提要》﹕

所言皆攝生之事﹐凡節嗜欲﹐愼飲食﹐神仙導引之法﹐俚俗陰陽之忌﹐因果報應之說﹐無不悉載。其說頗爲叢雜﹐要其指歸﹐則道家流也。前有自序﹐亦稱得之飛來峯下道士云。

序

黃帝問岐伯曰「余聞上古之人﹐春秋皆度百歲而動作不衰﹐今時之人﹐年至半百而動作皆衰﹐時世異耶﹖人將失之耶﹖」岐伯對曰「上古之人﹐其知道者﹐法於陰陽﹐和於術數﹐食飲有節﹐起居有常﹐不妄作勞﹐故能形與神俱﹐而盡終其天年。今時之人不然也。以酒爲漿﹐以妄爲常﹐以欲竭其精﹐以耗散其眞﹐不知持滿﹐不時禦神﹐務快其心﹐逆於生樂﹐故半百而衰也。」又曰「知之則彊﹐不知則老﹐知則耳目聰明﹐身體輕健﹐老者復壯﹐壽命與天地無窮」。此僕養生延壽之書所由作歟。

所謂養生者﹐旣非鑪鼎之訣﹐使憚於金石之費者不能爲﹔又非吐納之術﹐使牽於事物之變者不暇爲。郭橐馳有云「馳非能使人壽且孳也﹐以能順人之天﹐而致其性焉耳」。僕此書﹐不過順乎人之天﹐皆日用而不可缺者﹐故他書可有也﹐可無也。此書則可有﹐也必不可無也。

僕生甫二周﹐而生母遷於淮北﹐壯失所在﹐哀號奔走淮東西者﹐凡三年。天憫其衷﹐見母於蘄之羅田。自是歲於涉淮。一日道出龐居士舊址﹐遇一道人﹐綠發童顏﹐問姓﹐曰「宮也﹐」問所之﹐曰「采藥。」與語移日﹐淸越可喜﹐同宿焉。道人夜坐達旦﹐問其齒﹐九十餘矣。詰其所以壽﹖曰「子聞三元之說乎」﹖時匆匆不暇叩。後十年戊辰﹐試太學至禮部﹐少憩飛來峯下﹐忽復遇其人﹐貌不減舊。始異之﹐攜手同飲。因詰向語﹐道人曰「此常理耳。」余稽手請之﹐曰「人之壽天元六十﹐地元六十﹐人元六十﹐共一百八十歲。不知戒愼﹐則日加損焉。精神不固﹐則天元之壽減矣﹔謀爲過當﹐則地元之壽減矣﹔飲食不節﹐則人元之壽減矣。當寶嗇而不知所愛﹐當禁忌而不知所避﹐神日以耗﹐病日以來﹐而壽日以促矣。其說皆具見於黃帝﹑岐伯﹑《素問》﹑老聃﹑莊周及名醫書中。其與孔孟無異﹐子歸以吾說求之﹐無他術也。復爲余細析其說﹐且遺以二圖﹐余再拜謝。蚤夜以思之﹐前之所爲﹐其可悔者多矣。於是以其說﹐搜諸書集而成編﹐以自警焉。僕年七十﹐父年且九十一矣﹐蒙恩免役﹐侍奉他無以仰報。

明時願鋟諸梓與眾﹐共之庶讀者詳焉。不敢以父母遺體行﹐殆安樂壽考﹐以泳太平﹐似於天朝好生之徳﹐不爲無補云。

至元辛卯菊月吉日﹐九華澄心老人李鵬飛

捲之首﹕人說

天地之間人爲貴﹐然囿於形而莫知其所以貴也。頭圓象天﹐足方象地﹐目象日月﹐毛髮肉骨象山林土石﹐呼爲風﹐呵爲露﹐喜而景星慶雲﹐怒而震霆迅雷﹐血液流潤﹐而江河淮海。至於四肢之四時﹐五臟之五行﹐六腑之六律﹐若是者﹐吾身天地同流也。豈不貴乎﹖按﹕藏教父母及子相感﹐業神入胎﹐地水火風﹐眾緣和合﹐漸得長生。一七日如藕根﹔二七日如稠酪﹔三七日如鞋襪﹔四七日如溫石﹔五七日有風觸胎﹐名攝提﹐頭及兩臂脛﹐五種相現﹔六七日有風﹐名旋轉﹐兩手足四相現﹔七七及八七日﹐手足十指二十四相現﹔九七日眼﹑耳﹑鼻﹑口及下二穴﹑大小便處九種相現﹔十七日有風﹐名普門吹﹐令堅實及生五臟﹔十一七日上下气通﹔十二七日大小腸生﹔十三七日漸知饑渴﹐飲食滋味﹐皆從臍入﹔十四七日身前身後﹐左右二邊各生五十條脈﹔十五七日又生二十條脈﹐一身之中共有八百吸气之脈﹐至是皆具﹔十六七日有風﹐名甘露﹐安置兩眼﹐通諸出入息气﹔十七七日有風﹐名毛拂﹐能令眼﹑耳﹑鼻﹑口﹑咽喉﹑胸臆一切合入之處﹐皆得通滑﹔十八七日有風﹐名無垢﹐能令六根淸淨﹔十九七日眼耳鼻舌四根成就得種報﹐曰身命意﹔二十七日有風﹐名堅固﹐二腳二手二十指節至﹐一身二百大骨及諸小骨﹐一切皆生﹔二十一日有風﹐名生起﹐能令生肉﹔二十二七日有風﹐名浮流﹐能令生血﹔二十三七日生皮﹔二十四七日皮膚光悅﹔二十五七日血肉滋潤﹔二十六七日發毛爪甲皆與脈通﹔二十七七日發毛爪甲悉皆生就﹔二十八七日生屋宇園池河等八想﹔二十九七日各隨自業﹐或黧或白﹔三十七日黧白想現﹔三十一七日至三十四七日漸得增長﹔三十五七日肢體具足﹔三十六七日不樂往腹﹔三十七七日生不淨臭穢﹐黑暗三想﹔三十八七日有風﹐名藍花﹐能令長伸兩臂﹐轉身向下﹐次越下風﹐能令足上首下﹐以向生門。是時也﹐萬神必唱﹐恭而生男﹐萬神必唱﹐奉而生女。至於五臟六腑﹐筋骨髓腦﹐皮膚血肢﹐精髒水髒﹐二萬八千形景﹐一萬二千精光﹐三萬六千出入﹐八萬四千毛竅﹐莫不各有其神以主之。然則人身﹐豈易得哉﹖鞠育之恩﹐又豈淺淺哉﹖夫以天地父母之恩生﹐此不易得之。身至可貴﹐至可寶者五福﹐一曰壽而已。旣得其壽﹐則富貴利達﹐致君澤民﹐光前振後﹐凡所掀揭宇宙者皆可爲也。蓋身者﹐親之身。輕其身是輕其親矣﹐安可不知所守以全天與之壽而有以盡事親之大乎﹖或曰﹕嬰孺之流﹐天眞未剖﹐禁忌飲食又無所犯﹐有至夭枉者﹐何歟﹖曰﹕此父母之過也。爲父母者﹐或陽盛陰虛﹔或陰盛陽虛﹔或七情郁於內﹔或八邪襲於外﹔或母因胎寒而餌暖藥﹔或父陰萎而餌丹藥﹔或胎元旣充﹐淫欲未已﹐如花傷培﹐結子不實。旣產之後﹐稟賦怯弱﹐調養又失其宜﹐驕惜太過。睡思旣濃﹐尙令咀嚼﹔火合旣暖﹐猶令飲酌﹔厚衾重覆﹐且令衣著﹐撫背拍衣﹐風從內作。指物爲虫﹐驚因戲謔﹐危坐放手﹐我笑渠惡﹐欲令喜笑﹐肋脇指齪。雷鳴擊鼓﹐且與掩耳﹐眠臥過時﹐不令早起﹐飲食飽於﹐不與戒止。睡臥當風﹐恐嚇神鬼。如此等事﹐不一而已。斯言也﹐演山省翁之至言也。父母者因是而鑑之﹐則後嗣流芳﹐同此一壽﹐豈不偉歟。

卷之一﹕天元之壽﹝精神不耗者得之﹞

男女居室﹐人之大倫﹐獨陽不生﹐獨陰不成﹐人道有不可廢者。莊周乃曰「人之可畏者﹐衽席之間﹐不知戒者過也。」蓋此身與造化同流﹐左爲腎﹐屬水﹔右爲命門﹐屬火。陽生於子﹐火實藏之﹐猶北方之有龜蛇也。膀胱爲左腎之腑﹐三焦爲右腎之腑。三焦有脂膜﹐如掌大﹐正與膀胱相對﹐有二白脈﹐自中而出﹐夾脊而上﹐貫於腦。上焦在膻中﹐內應心﹔中焦在中脘﹐內應脾﹔下焦在臍﹐下卽腎間﹐動气分布﹐人身方其湛寂。欲念不興﹐精气散於三焦﹐榮華百脈。及欲想一起﹐欲火熾然﹐翕撮三焦﹐精气流溢﹐並從命門輸瀉而去。可畏哉。嗟夫。元有限﹐人欲無涯﹐火生於木﹐禍發必克﹐尾閭不禁﹐滄海以竭。少之時﹐血气未定﹐旣不能守夫子在色之戒﹐及其老也﹐則當寡欲閒心。又不能明列子養生之方﹐吾不知其可也。麻衣道人曰「天地人等列三才﹐人得中道﹐可以學聖賢﹐可以學神仙。」況人之數﹐多於天地萬物之數。但今人不修人道﹐貪愛嗜欲﹐其數消滅﹐只與物同也。所以有老﹑病﹑夭﹑傷之患。鑑乎此﹐必知所以自重而可以得天元之壽矣。

卷之一﹕欲不可絕

黃帝曰「一陰一陽之謂道﹐偏陰偏陽之謂疾。」曰「兩者不和﹐若春無秋﹐若冬無夏﹐因而和之﹐是謂聖度。」聖人不絕和合之道﹐但貴於閉密﹐以守天眞也。

《素女》曰「人年二十者﹐四日一泄﹔三十者﹐八日一泄﹔四十者﹐十六日一泄﹔五十者﹐二十日一泄。」此法語也﹐所稟者厚﹐食飲多﹐精力健﹐或少過其度﹐譬之井焉﹐源深流長﹐𨿽隨汲隨滿﹐猶懼其竭也。若所稟者薄﹐元气本弱﹐又食減精耗﹐顧彊而爲之﹐是怯夫而試馮婦之術﹐適以虎牙耳。

《素女》曰「人年六十者﹐常閉精勿泄﹐若气力尙壯盛者﹐亦不可彊忍久而不泄﹐致生癰疾。」

彭祖曰「男不可無女﹐女不可無男。若念頭正直﹐無可思者﹐大住長年也。」又曰「人能一月再泄精﹐一歲二十四泄﹐得壽二百歲。」

《名醫論》曰「思欲無窮﹐所願不得﹐意淫於外﹐爲白淫而下﹐因是入房太甚﹐宗筋縱弛。」

《書》云「男子以精爲主﹐女子以血爲主﹐故精盛則思室﹐血盛則懷胎。若孤陽絕陰﹐獨陰無陽﹐欲心熾而不遂﹐則陰陽交爭﹐乍寒乍熱﹐久而爲勞。」

富家子唐靖﹐瘡發於陰至爛﹐道人周守眞曰「病得之欲泄而不可泄也。」

《史記》濟北王侍人韓女﹐病腰背痛﹐寒熱。

《倉公》曰「病得之欲男子不可得也。」

卷之一﹕欲不可早

齊大夫褚澄曰「羸女則養血﹐宜及時而嫁﹔弱男則節色﹐宜待壯而婚。」

《書》云﹕男子破陽太早﹐則傷其精﹔气女破陰太早﹐則傷其血脈。

《書》云﹕精未通而禦女﹐以通其精﹐則五體有不滿之處﹐異日有不狀之疾。

《書》云﹕未笄之女﹐天癸始至﹐已近男色﹐陰气早泄﹐未完而傷。

《書》云﹕童男室女積想在心﹐思慮過當﹐多致苛損﹐男則神色先散﹐女則月水先閉。

卷之一﹕欲不可縱

《黃庭經》曰﹕長生至愼房中急﹐何爲使作令神泣。

彭祖曰﹕上士異牀﹐中士異被﹐服藥千裹﹐不如獨臥。

老君曰﹕情欲出於五內﹐魂定魄靜﹐生也。情欲出於胸臆﹐精散神惑﹐死也。

彭祖曰﹕美色妖麗﹐嬌妾盈房﹐以致虛損之禍﹐知此可以長生。

《陰符經》曰﹕淫聲美色﹐破骨之斧鋸也﹐世之人若不能秉靈燭以照迷情﹐持慧劍以割愛欲﹐則流浪生死之海﹐害生於恩也。

全元起曰﹕樂色不節則精耗﹐輕用不止則精散﹐聖人愛精﹐重施髓滿骨堅。

《書》云﹕年髙之時﹐血气旣弱﹐覺陽事輒盛﹐必愼而抑之。不可縱心竭意﹐一度不泄﹐一度火滅﹐一度火滅﹐一度增油。若不制而縱欲﹐則是膏火將滅﹐更去其油。

莊子曰﹕嗜欲深者﹐其天機淺。春秋秦醫和﹐視晉候之疾曰「是謂近女室﹐非鬼非食﹐惑以喪志」。公曰「女不可近乎。」對曰「節之。」

玄樞曰﹕元气者﹐腎間動气也﹐右腎爲命門﹐精神之所捨﹐愛惜保重﹐榮衛周流﹐神气不竭﹐可與天地同壽。

《元气論》曰﹕嗜欲之性﹐固無窮也﹐以有極之性命﹐遂無涯之嗜欲﹐亦自斃之甚矣。

《仙經》云﹕無勞爾形﹐無搖爾精﹐歸心靜默﹐可以長生。經頌云﹕道以精爲寶﹐寶持宜祕密﹐施人則生人﹐畱己則生己﹐結嬰尙未可﹐何況空廢棄﹐棄損不覺多﹐衰老而命墜。

《仙書》云﹕陰陽之道﹐精液爲寶﹐謹而守之﹐後天不老。

《書》云﹕聲色動蕩於中﹐情愛牽纏﹐心有念﹐動有著﹐晝想夜夢﹐驅逐於無涯之欲﹐百靈疲役而消散﹐宅舍無寶而傾頹。

《書》云﹕恣意極情﹐不知自惜﹐虛損生也。譬枯朽之木﹐遇風則析將潰之岸﹐值水先頹。苟能愛惜節情﹐亦得長壽也。

《書》云﹕腎陰內屬於耳中﹐膀胱脈出於目眥﹐目盲所視﹐耳閉厥聰﹐斯乃房之爲患也。

《書》云﹕人壽夭在於樽節﹐若將息得所﹐長生不死﹐恣其情﹐則命同朝露。

《書》云﹕欲多則損精﹐人可保者命﹐可惜者身﹐可重者精。肝精不固﹐目眩無光﹔肺精不交﹐肌肉消瘦﹔腎精不固﹐神气減少﹔脾精不堅﹐齒髮浮落。若耗散眞精不已﹐疾病隨生﹐死亡隨至。

神仙可惜許歌曰﹕可惜許﹐可惜許﹐可惜元陽宮無主。一點旣隨濃色﹐百神泣送精光去。三喜﹐七魄怒﹐血販气衰將何補。尺宅丹田屬別人﹐玉鑪丹竈阿誰主。勸世人﹐休戀色﹐戀色貪淫有何益﹖一神去後百神離﹐百神去後人不知。幾度待說說不得﹐臨臨下口泄天機。

卷之一﹕欲不可彊

《素問》曰「因而彊力﹐腎气乃傷﹐髙骨乃壞。」云「彊力入房也。彊力入房則精耗﹐精耗則腎傷﹐腎傷則髓气內枯﹐腰痛不能仰。」

《黃庭經》云「急守精室勿妄泄﹐閉而寶之可長活。」

《書》云﹕陰痿不能快欲﹐彊服丹石以助陽﹐腎水枯竭﹐心火如焚﹐五臟漧燥﹐消渴立至。近訥曰﹕少水不能滅盛水﹐或爲瘡瘍。

《書》云﹕彊勉房勞者﹐成精極﹑體瘦﹑羸﹑驚悸﹑夢泄﹑遺瀝﹑便濁﹑陰痿﹑小腹裏急﹑面黑耳聾。

眞人曰﹕養性之道﹐莫彊所不能堪爾。

《抱朴子》曰﹕才不逮﹐彊思之﹐力不勝﹐彊舉之﹐傷也甚矣。彊之一字﹐眞戕生伐壽之本。夫飲食所以養生者也。然使醉而彊酒﹐飽而彊食﹐未有不疾而害其身﹐況欲乎﹖欲而彊﹐元精去﹐元神離﹐元气散﹐戒之。

卷之一﹕欲有所忌

《書》云﹕飽食過﹐房室勞損﹐血气流溢﹐滲入大腸﹐時便淸血﹐腹痛﹐病名腸癖。

《書》云﹕大醉入房﹐气竭肝傷﹐丈夫則精液衰少﹐陰痿不起﹔女子則月事衰微﹐惡血淹畱﹐生惡瘡。

《書》云﹕燃燭行房﹐終身之忌。

《書》云﹕忿怒中盡力房事﹐精虛气節﹐發爲癰疽。恐懼中入房﹐陰陽偏虛﹐發厥﹑自汗﹑盜汗﹐積而成勞。

《書》云﹕月事未絕而交接﹐生白駁。又冷气入內﹐身面萎黃不產。

《書》云﹕金瘡未瘥而交會﹐動於血气﹐令瘡敗壞。

《書》云﹕忍小便入房者﹐得淋疾﹐莖中疼痛﹐面失血色﹐或致胞轉﹐臍下急痛死。

《書》云﹕或新病可而行房﹐或少年而迷老﹐世事不能節減﹐妙藥不能頻服﹐因玆致患。歲月將深﹐直待肉盡骨消﹐返穴神鬼﹐故因油盡燈滅﹐髓竭人亡。添油燈壯﹐補髓人彊﹐何干鬼老來侵﹐總是自招其禍。

《書》云﹕交接輸寫﹐必動三焦﹐心脾腎也﹐動則熱而欲火熾﹐因入水致中焦熱郁發黃﹔下焦气勝額黑﹔上焦血走隨瘀熱行於大便﹐黑溏。男女同室而浴者﹐多病死。

《書》云﹕服腦麝入房者﹐關竅開通﹐眞气走散﹐重則虛眩﹐輕則腦瀉。

《本艸云》﹕多食葫行房﹐傷肝﹐面無光。

《書》云﹕入房汗出中風﹐爲勞風。

《書》云﹕赤目當忌房事﹐免患內障。

《書》云﹕時病未復﹐犯者舌出數寸死。

《三國誌》子獻病已瘥﹐華佗視脈曰「尙虛未復﹐勿爲勞事﹐色復卽死﹐死當舌出數寸。」其妻從百里外省之﹐止宿﹐夜交接﹐三日病發﹐一如佗言。可畏哉。

卷之一﹕欲有所避

孫眞人曰﹕大寒與大熱﹐且莫貪色欲。

書云﹕凡大風﹑大雨﹑大霧﹑雷電霹靂﹑日月薄蝕﹑虹霓地動﹑天地昏冥﹑日月星辰之下﹑神廟寺觀之中﹑井竈圊廁之側﹑墓﹑柩之傍﹐皆所不可。若犯女﹐則損人神。若此時受胎﹐非止百倍損於父母﹐生子不仁﹑不孝﹐多疾損壽。唐﹖魏徵令人勿犯長命及諸神﹐降日犯淫者﹐促壽。及《保命訣》所載﹕朔日減一紀﹐望日減十年﹔晦日減一年。初八上弦﹐二十三下弦﹐三元減五年﹔二分二至二社﹐各減四年﹔庚申甲子本命減二年。正月初三萬神都會﹐十四十六三官降﹐二月二日萬神會﹐三月初九牛鬼神降﹐犯者百日中惡。四月初四萬佛善化﹐犯之失音。初八夜蓋惡童子降﹐犯者血死。五月三个五日﹑六日﹑七日爲九毒日﹐犯者不過三年。十月初十夜﹐西天王降﹐犯之一年死。十一月二十五日﹐掠剩大夫降﹐犯之短命。十二月初七夜犯之惡病死﹔十日天師相交行道﹐犯之惡病死。二十天師相交行道﹐犯之促壽。每月二十八人神在陰﹔四月十月陰陽純用事﹐已上辰犯淫且不可﹐況婚姻乎。按《庚申論》曰﹕古人多盡天數﹐今人不盡天年﹐何則﹖以其罔知避愼﹐肆情恣色﹐暗犯禁忌﹐陰司減其齡﹐算能及百歲者﹐幾何人哉。蜀王孟昶﹐納張麗華於觀側﹐一夕迅雷電火﹐張氏殞。道士李若衝﹐於上元夜﹐見殿上有朱履衣冠之士﹐面北而立廊下﹐羅列罪人﹐有女子甚苦﹐白其師唐洞卿﹐師曰「此張麗華也﹐昔寵幸於此﹐褻瀆髙眞所致。」由是觀之﹐天地間禁忌不可犯也。

卷之一﹕嗣續有方

建平孝王妃姬寺﹐皆麗無子﹐擇良家未笄女﹐入內又無子﹐問褚澄曰「求男有道乎﹖」澄曰「合男女必當其年﹐男𨿽十六而精通﹐必三十而娶﹔女𨿽十四而天癸至﹐必二十而嫁﹐皆欲陰陽完實﹐然後交合﹐合而孕﹐孕而育﹐育而子壯彊壽。今也不然此﹐王之所以無子也。」王曰「善。」未再期﹐生六男。

書云﹕丈夫勞傷過度﹐腎經不暖﹐精淸如水﹐精冷如冰﹐精泄﹐聚而不射﹐皆令無子。近訥曰﹕此精气傷敗。

《書》云﹕女人勞傷气血﹐或月候愆期﹐或赤白帶下﹐致陰陽之气不和﹐又將理失宜﹐食飲不節﹐乘風取冷﹐風冷之气﹐乘其經血﹐結於子髒﹐皆令無子。

《書》云﹕月候一日至﹐三日子門開﹐交則有子﹐過四日則閉﹐而無子。又經後一日﹑三日﹑五日受胎者﹐皆男﹔二日﹑四日﹑六日受胎者﹐皆女。過六日胎不成。淩霄花﹐凡居忌種此﹐婦人聞其气﹐不孕。

卷之一﹕妊娠所忌

《產書》云﹕一月足厥陰肝養血﹐不可縱欲﹐疲極筋力﹐冒觸邪風﹔二月足少陽膽﹐合於肝﹐不可驚動﹔三月手心主右腎養精﹐不可縱欲﹐悲哀﹐觸冒寒冷﹔四月手少陽三焦合腎﹐不可勞逸﹔五月足太陰脾養肉﹐不可妄思﹐饑飽﹐觸冒卑濕﹔六月足陽明胃合脾﹐不得雜食﹔七月手太陰肺養皮毛﹐不可憂鬱叫呼﹔八月手陽明大腸合肺以養气﹐勿食燥物﹔九月足少陰腎養骨﹐不可懷恐﹐房勞﹐觸冒生冷﹔十月足太陽膀胱合腎﹐以太陽爲諸陽﹐主气﹐使兒縷皆成﹐六腑調暢﹐與母分气﹐神气各全﹐候時而生。所以不說心者﹐以心爲五臟主﹐如帝王﹐不可有爲也。若將理得宜﹐無傷胎髒。又每月不可鍼灸其經。如或惡食﹐但以所思物與之食必愈。所忌之物﹐見食物門中。

《太公胎教》云﹕母常居靜室﹐多聽美言﹐講論詩書﹐陳說禮樂﹐不聽惡言﹐不視惡事﹐不起邪念﹐令生男女﹐福壽惇厚﹐忠孝兩全。演山翁云﹕成胎後﹐父母不能禁欲﹐已爲不可。又有臨產行淫﹐致其子頭戴白被而出﹐病夭之端也。

卷之一﹕嬰兒所忌

《書》云﹕兒未能行﹐母更有娠﹐兒飲妊乳﹐必作病﹐黃瘦骨立﹐發熱發落。

《書》云﹕小兒多因缺乳﹐喫物太早﹐又母喜嚼食餵之﹐致生疳病﹐羸瘦腹大﹐發豎萎困。

《養子直訣》云﹕喫熱莫喫冷﹐喫軟莫喫硬﹐喫少莫喫多﹐眞妙法也。

《書》云﹕母淚勿墮子目中﹐令子目破﹐生翳。

《瑣碎錄》云﹕小兒勿令指月﹐主生月蝕瘡﹐勿令就瓢及瓶中飲水﹐令語訥﹔又衣服不可夜露。

卷之二﹕地元之壽﹝起居有常者得之﹞

人之身﹐仙方以屋子名之。耳﹑眼﹑鼻﹑口其窗牖﹑門戶也﹔手足肢節其棟梁﹑榱桷也﹔毛髮體膚其壁瓦﹑垣墻也。曰气樞﹑曰血室﹑曰意捨﹑曰倉廩玄府﹑曰泥丸絳宮﹑曰紫房玉闕﹑曰十二重樓﹑曰賁門﹑曰飛門﹑曰玄牝等門﹐蓋不一也﹐而有主之者焉。今夫屋或爲暴風疾雨之所飄搖﹐螫虫蟻蠹之所侵蝕﹐或又爲鼠竊狗偸之所損壞﹐苟聽其自如而不知檢﹐則日積月累﹐東傾西頹﹐而不可處矣。蓋身者屋也﹐心者居室之主人也。主人能常爲之主﹐則所謂窗戶﹑棟榱﹑垣壁皆完且固﹐而地元之壽可得矣。

卷之二﹕養生之道

老子曰﹕人生大期﹐百年爲限﹐節護之者﹐可至千歲。如膏之小炷與大耳。眾人大言﹐而我小語﹐眾人多煩﹐而我少記﹐眾人悸暴﹐而我不怒。不以人事累﹐意淡然無爲﹐神气自滿﹐以爲不死之藥。

莊子曰﹕能尊生者﹐𨿽富貴不以養傷﹔身𨿽貧賤﹐不以利累形。今世之人﹐居髙年尊爵者﹐皆重失之。

《孫眞人銘》曰﹕怒甚偏傷气﹐思多太損神﹐神疲心易役﹐气弱病相縈。勿使悲歡極﹐當令飲食均﹐再三防夜醉﹐第一戒晨嗔。夜寢鳴云鼓﹐晨興漱玉津﹐妖邪難犯己﹐精气自全身。若要無諸病﹐常當節五辛﹐安神宜悅樂﹐精气保和純。壽夭休論命﹐修行本在人﹐若能遵此理﹐平地可朝眞。

《書》云﹕未聞道者放逸其心﹐逆於生樂﹐以精神殉智巧﹐以憂畏殉得失﹐以勞苦殉禮節﹐以身世殉財利﹐四殉不置心﹐爲之病矣。陶隱居云﹕萬物惟人靈且貴﹐百歲光陰如旅寄﹐自非畱意修養中﹐未免疾苦爲身累。

卷之二﹕養生之道

老子曰﹕人生大期﹐百年爲限﹐節護之者﹐可至千歲。如膏之小炷與大耳。眾人大言﹐而我小語﹐眾人多煩﹐而我少記﹐眾人悸暴﹐而我不怒。不以人事累﹐意淡然無爲﹐神气自滿﹐以爲不死之藥。

莊子曰﹕能尊生者﹐𨿽富貴不以養傷﹔身𨿽貧賤﹐不以利累形。今世之人﹐居髙年尊爵者﹐皆重失之。

《孫眞人銘》曰﹕怒甚偏傷气﹐思多太損神﹐神疲心易役﹐气弱病相縈。勿使悲歡極﹐當令飲食均﹐再三防夜醉﹐第一戒晨嗔。夜寢鳴云鼓﹐晨興漱玉津﹐妖邪難犯己﹐精气自全身。若要無諸病﹐常當節五辛﹐安神宜悅樂﹐精气保和純。壽夭休論命﹐修行本在人﹐若能遵此理﹐平地可朝眞。

《書》云﹕未聞道者放逸其心﹐逆於生樂﹐以精神殉智巧﹐以憂畏殉得失﹐以勞苦殉禮節﹐以身世殉財利﹐四殉不置心﹐爲之病矣。陶隱居云﹕萬物惟人靈且貴﹐百歲光陰如旅寄﹐自非畱意修養中﹐未免疾苦爲身累。

卷之二﹕忿怒

《書》云﹕忿怒則气逆﹐甚則嘔血。少怒則形佚﹐悄悄忿恨則損壽﹐怒目久視日月去則損明。

《書》云﹕大怒傷肝﹐血不榮於筋而气激矣﹐气激上逆﹐嘔血﹑飧泄﹑目暗﹐使人薄厥。

《書》云﹕切切忿怒﹐當止之。盛而不止﹐志爲之傷﹐喜忘前言﹐腰背隱痛﹐不可以仰屈伸。

《書》云﹕多怒則百脈不定。又多怒則鬢髮焦﹐筋萎爲勞﹐卒不死﹐俟五臟傳徧終死矣。藥力不及。苟能攺心易志﹐可以得生。隱居云﹕道家更有頤生旨﹐第一令人少嗔恚。

《書》云﹕當食暴嗔﹐令人神驚﹐夜夢飛揚。

《淮南子》曰﹕大怒破陰﹐又勿恚怒﹐神不樂。

《名醫敍論》曰﹕世人不終耆壽﹐皆由不自愛惜﹐忿爭盡意﹐聚毒攻神﹐內傷骨髓﹐外乏肌肉﹐正气日衰﹐邪气日盛﹐不異舉滄波以炷爝火﹐頹華嶽以涓流。先賢詩曰﹕怒气劇炎火﹐焚和徒自傷﹐觸來勿與競﹐事過心淸涼。

卷之二﹕悲哀

《書》云﹕悲哀﹑憔悴﹑哭泣﹑喘乏﹐陰陽不交﹐傷也。故弔死問病﹐則喜神散。

《書》云﹕悲哀動中則傷魂﹐魂傷則狂忘不精﹐久而陰縮拘攣﹐兩脇痛不舉。

《書》云﹕悲哀太甚﹐則胞絡絕。而陽气內動﹐發則心下潰﹐溲數血也。

《書》云﹕大悲伐性﹐悲則心系急﹐肺布葉舉﹐上焦不通﹐榮衛不舒﹐熱食在中而气消。又云﹕悲哀則傷志﹐毛悴色夭﹐竭絕失生。近訥云﹕肺出气﹐因悲而气耗﹐不所以心系急而消矣。夫心主志﹐腎藏志﹐悲屬商﹐因悲甚而失精陰縮﹐因悲而心不樂﹐水火俱離﹐神精喪亡矣。

卷之二﹕思慮

黃帝曰﹕外不勞形於事﹐內無思想之患﹐以恬愉爲務﹐以自得爲功﹐形體不獘﹐精神不散﹐可壽百數也。

彭祖曰﹕凡人不可無思﹐當漸漸除之﹐人身虛無﹐但有气﹐气息得理﹐百病不生。又曰﹕道不在煩﹐但能不思衣﹐不思食﹐不思聲色﹐不思勝負﹐不思得失﹐不思榮辱﹐心不勞﹐神不極﹐但爾可得千歲。

庚桑楚曰﹕全汝形﹐抱汝生﹐無使汝思慮營營。

《靈樞》曰﹕思慮怵惕則傷神﹐神傷則恐懼﹐自失破悃﹐脫肉毛悴色夭。

《書》云﹕思慮過度﹐恐慮無時﹐郁而生涎﹐涎與气搏﹐升而不降﹐爲憂气勞思食﹐五噎之病。

《書》云﹕思慮則心虛﹐外邪從之喘而積气﹐在中時害於食。又云﹕思慮傷心﹐爲吐衄﹐爲發焦。

《書》云﹕謀爲過當﹐食飲不敵﹐養生之大患也。

諸葛亮遣使至司馬營﹐懿不問戌事﹐但以飲食及事之繁簡爲問﹐使曰「諸葛公夙興夜寐﹐罰二十以上﹐皆親覽焉﹐飲食不數升。」懿曰「孔明食少事煩﹐其能久乎﹖」以後果然。

張承節云「勞﹐經言瘵證﹐有虫﹐患者相繼﹐誠有是理。只譬如俗談﹐不曉事人﹐吉相思病也。與一女人情密﹐忽經別離﹐念念不捨﹐失察忘餐﹐便覺形容瘦悴﹐不償所願﹐竟爲沈屙。士人有觀書忘食﹐一日有紫衣人立前曰「公不可久思﹐思則我死矣。」問其何人﹖曰「我谷神也」。於是絕思﹐而食如故。蓋思則气結﹐喉熱不散﹐久而气血俱虛﹐則疾速至而夭枉也。

卷之二﹕憂愁

《靈樞》曰﹕內傷於憂愁則气上逆﹐上逆則六輸不通﹐溫气不行﹐凝血蘊裏而不散﹐津液澀滲著不去﹐積遂成矣。

《書》云﹕憂傷肺气而不行。又云﹕遇事而憂不止﹐遂成肺癆﹐胸膈逆滿﹐气從胸達背﹐隱痛不已。

《書》云﹕憂愁不解則傷意﹐恍惚不寧﹐四肢不耐。

《書》云﹕當食而憂﹐神爲之驚﹐夢寐不安。

《書》云﹕女人憂慮﹐思想哭泣﹐令陰陽气結﹐月水時少時多﹐內熱苦渴﹐色惡﹐肌體枯黑。

《書》云﹕深憂重恚﹐寢息失時﹐傷也。又云﹕久泣神悲感﹐大愁气不通﹐多愁則心懾。

卷之二﹕愁泣

《眞誥》曰﹕學生之法﹐不可泣淚及多唾泄﹐此音爲漏精損液﹐使喉腦大痛﹐是以眞人﹑道士常吐納咽味﹐以和六液。又云﹕哭者亦趣死之音﹐哀者乃朽骨之大患﹐恐君子未悟之﹐相爲憂耳。

《巢氏病源》曰﹕哭泣悲來﹐新哭訖不用卽食﹐久成气病。不可泣淚﹐使喉澀大渴。憤懣傷神﹐神通於舌﹐損心則謇喫。

卷之二﹕驚恐

《書》云﹕因事而有大驚恐﹐不能自遣﹐膽气不壯﹐神魂不安﹐心虛煩悶﹐自汗體浮﹐食飲無味。《書》云﹕恐懼不解則精傷﹐骨﹐精時自下﹐五臟失守﹐陰虛气不耐。

《書》云﹕驚則身無所倚﹐神無所歸﹐慮無所定﹐气乃亂矣。

《書》云﹕大恐傷腎﹐恐不除則志傷﹐恍惚不樂﹐非長生道。

《書》云﹕驚恐憂思﹐內傷臟腑﹐气逆於上﹐則吐血也。

《書》云﹕恐則精卻﹐卻則上焦閉﹐閉則气逆﹐逆則下焦脹﹐气乃不行。有婦人累日不產﹐以坐艸太早﹐恐懼气結而然﹐遂與紫蘇藥破气﹐方得下。

《書》云﹕臨危冒險則魂飛﹐戲狂禽異獸則神恐。

《淮南子》曰﹕大怖生狂。髙逢辰表﹐常惠山﹐暮歸遇一二人﹐醉臥寺門﹐驚悸不能解﹐自是便溺﹐一日五﹑六十次。心﹑小腸受盛府也﹐因驚而心火散失﹐心寒腎冷而然﹐其傷心傷腎之驗歟。有朝貴坐寺中﹐須臾雷擊坐後柱﹐且碎﹐而神色不動。又有使髙麗者﹐遇風檣析﹐舟人大恐﹐其人恬然讀書﹐如在齋閣。苟非所守如此﹐則其爲疾﹐當何如耶﹖

卷之二﹕憎愛

老子曰﹕甚愛必大費﹐多藏必厚亡﹐知足不辱﹐知止不殆﹐可以長久。甚愛色﹐費精神﹔甚愛財﹐遇禍患。所愛者少﹐所費者多﹐惟知足知止﹐則自可不辱而不危也﹐故可長久。

《書》云﹕憎愛損性傷神﹐心有所憎﹐不用深憎﹐常運心於物平等。心有所愛﹐不用深愛﹐如覺偏頗﹐尋卽攺正。不然損性傷神。

《書》云﹕多好則專迷不理﹐多惡則憔悴無歡﹐乃戕生之斧也。

《淮南子》曰﹕好憎者使人心勞﹐弗疾去則志气日耗﹐所以不能終其壽。

卷之二﹕視聽

老子曰﹕五色令人目盲﹐五音令人耳聾。

彭祖曰﹕淫聲哀音﹐怡心悅耳﹐以致荒耽之惑﹐知此可以長生。

孔子曰﹕非禮勿視﹐非禮勿聽。孟子曰﹕伯夷目不視惡色﹐耳不聽惡聲。

孫眞人曰﹕生食五辛﹐接熱食飲﹐極目遠視﹐夜讀注疏﹐久居煙火﹐博奕不休﹐飲酒不已﹐熱餐麵食﹐抄寫多年﹐雕鏤細巧﹐房室不節﹐泣淚過多﹐月下觀書﹐夜視星斗﹐刺頭出血多﹐日沒後讀書數卷﹐日月輪看﹐極目瞻視﹐山川艸木﹐馳騁田獵﹐冒涉風霜﹐迎風追獸﹐日夜不息﹐皆喪明之由。愼之。

《書》云﹕心之神發乎目﹐久視則傷心﹔腎之精發乎耳﹐久聽則傷腎。

《書》云﹕耳耽淫聲﹐目好美色﹐口嗜滋味﹐則五臟搖動而不定﹐血气流蕩而不安﹐精神飛馳而不守﹐正气旣散﹐邪淫之气乘此生疾。

《敍書》云﹕久視日月星辰損目﹐路井莫顧損壽﹐故井及水瀆勿塞﹐令人目盲﹑耳聾。玩殺看斗﹐則气結。

《書》云﹕五色皆損目﹐惟皂糊屏風可養目力。

《淮南子》曰﹕五色亂目﹐使目不明﹐五聲嘩耳﹐使耳不聰。又曰﹕耳目曷能久燻勞而不息乎。有年八十餘﹐眸子然﹐夜讀蠅頭字。云別無服藥﹐但自小不食畜獸肝﹐人以《本艸》羊肝明目﹐而疑之。余曰﹕羊肝明目﹐性也。他肝不然﹐畜獸臨宰之時﹐忿气聚於肝﹐肝主血﹐不宜於目明矣。

卷之二﹕疑惑

《書》云﹕疑惑不已﹐心無所主﹐正气不行﹐外邪干之﹐失寐忘食﹐沈沈默默﹐气血以虛﹐漸爲虛勞。春秋晉候有疾﹐秦醫和視之﹐曰「不可爲也﹐疾如蠱。」趙孟曰「何謂蠱﹖」對曰「淫溺惑亂所生也﹐於文血虫爲蠱﹐在《易》女惑男﹐風落山謂之蠱。其卦巽下艮上。巽爲長女﹐爲風﹔艮爲少男﹐爲山。少男而悅長女﹐非匹﹐故惑。山木得風而落也。

《國史補》云﹕常疑必爲心疾。李蟠常疑遇毒﹐鎖井而飲。心靈府也﹐爲外物所中﹐終身不痊。多疑惑﹐病之本也。昔有飲廣客酒者﹐壁有雕弓﹐影落杯中﹐容疑其蛇也﹐歸而疾。作復再飲其地﹐始知其爲弓也﹐遂愈。又僧入暗室﹐踏破生茄﹐疑爲物命﹐念念不釋﹐中夜有扣門索命者﹐僧約明日薦拔﹐天明視之﹐茄也。疑之爲害如此。

卷之二﹕談笑

老子曰﹕塞其兌﹐閉其門﹐終身不勤﹔開其兌﹐濟其事﹐終身不救。謂目不妄視﹐口不妄言﹐終身不勤苦。若目視情欲﹐又益其事則沒﹐身不可救矣。

《書》云﹕談笑以惜精气爲本﹐多笑則腎轉腰疼。

《書》云﹕多笑則神傷﹐神傷則悒悒不樂﹐恍惚不寧。

《書》云﹕多笑則髒傷﹐髒傷則臍腹痛﹐久爲气損。眞人云﹕人若不會將理者﹐只者多說話。戒多言損气﹐以全其壽也。

《書》云﹕呼叫過常﹐辯爭問﹐冒犯寒暄﹐恣食鹹苦﹐肺爲之病矣。又云﹕多笑則傷髒﹐多樂則意溢﹐多喜則忘錯昏亂。

《書》云﹕行語令人失气﹐語多須住乃語。

卷之二﹕津唾

眞人曰﹕常習不唾地﹐蓋口中津液﹐是金漿玉醴﹐能終日不唾﹐常含而咽之﹐令人精气常畱﹐面目有光。

《書》云﹕養性者﹐唾不至遠﹐遠則精气俱損﹐久成肺病。手足重﹐皮毛粗澀﹐脊痛﹐咳嗽。故曰遠唾不如近唾﹐近唾不如不唾。

《書》云﹕嗌爲醴泉﹐聚流爲華池府﹐散爲津液﹐降爲甘露﹐漑髒潤身﹐宣通百脈﹐化養萬神﹐肢節毛髮﹐堅固長春。《書》云﹕人骨節中有涎﹐所以轉動滑利﹐中風則涎上潮﹐咽喉衮饗﹐以藥壓下﹐俾歸骨節可也。若吐其涎﹐時間快意﹐枯人手足﹐縱活亦爲廢人。小兒驚風﹐亦不可吐涎也。

《仙書》云﹕亥子日不可唾﹐亡精失气﹐滅損年命。有人喜唾﹐液幹而體枯﹐遇至人教以回津之法﹐久而體復潤。蓋人身以滋液爲本﹐在皮爲汗﹐在肉爲血﹐在腎爲精﹐在口爲津﹐伏脾爲痰﹐在眼爲淚。曰汗﹑曰血﹑曰淚﹑曰精﹐出則皆不可回﹐爲津唾則獨可回﹐回則生意又續矣。滋腋者﹐吾身之寶。

金丹訣曰﹕寶聚則爲富家翁﹐寶散則爲孤貧客。

卷之二﹕起居

廣成子曰﹕無勞爾形﹐無搖爾精﹐乃可以長生。所謂無勞者﹐非若飽食坐臥﹐兀然不動﹐使經絡不通﹐血气凝滯。但不必提重執輕﹐喫喫終日﹐無致精力疲極﹐則妙矣。

莊周曰﹕人有畏形惡迹而走﹐舉足愈數而迹愈多﹐走愈疾而影不隨﹐是自以爲尙遲﹐疾走不休﹐絕力而死。不知處陰以休影﹐處靜以息迹﹐遇亦甚矣。

《書》云﹕勇於敢則殺﹐勇於不敢則活。蓋敢於有爲卽殺身﹐不敢有爲則活其身也。

《書》云﹕起居不節﹐用力過度﹐則絡脈傷﹐傷陽則衄﹐傷陰則下

《書》云﹕起居不時﹐食飲不節者﹐陰受之而入五臟﹐塡滿拍塞爲泄﹐爲腸癖。賊風虛邪者﹐陽受之而入六腑﹐身熱不得臥﹐上爲喘呼。

《書》云﹕精者﹐神之本。气者﹐神之主。形者﹐气之宅﹐神大用則竭﹐精大用則竭﹐气大勞則絕。

《書》云﹕淸旦常言好事﹐勿惡言。聞惡事﹐卽向所來方唾之三徧﹐吉。又勿嗔怒﹐勿叱吒咄呼﹐勿嗟嘆﹐勿唱柰何﹐名曰請禍。

《書》云﹕早起以左右手摩腎﹐次摩腳心﹐則無腳气諸疾。以熱气摩面﹐則令人悅色﹐以手背揉眼﹐則明目。煨生薑早晨含少許﹐生胃气﹐辟山瘴邪气。早起先以左足下牀﹐則一日平寧。每日下牀﹐先左腳﹐念「乾元亨利貞」﹔下右足﹐念「日日保長生」﹐如此各念三徧﹐則終日吉。晨興以鐘乳粉入白粥中﹐拌和食之﹐極益人。早起不可用刷牙子﹐恐根浮﹐兼牙疏易損極﹐久之患牙疼。蓋刷牙子皆是馬尾爲之﹐極有所損。今時出牙者﹐盡有馬尾灰﹐蓋馬尾能腐齒根。

《書》云﹕早起向東坐﹐以兩手相摩令熱﹐以手摩額上至頂上﹐滿二九﹐正名曰存泥丸。淸旦初起﹐以兩手又兩耳極上下之二七止﹐令人不聾。次縮鼻閉气﹐右手從頭上引左耳二七止﹐次引兩發鬢﹐舉之﹐令人血气流通﹐頭不白。又摩手令熱﹐以摩身體﹐從上至下﹐名幹浴﹐令人勝風寒﹐時气﹐寒熱頭疼﹐百病皆除之。凡人旦起﹐常言善事﹐天與之福。夜起坐以手攀腳底﹐則無筋轉之疾。

卷之二﹕行立

《書》云﹕久行傷筋﹐勞於肝﹔久立傷骨﹐損於腎。

《養生》云﹕行不疾步﹐立不至疲﹐立勿背日。

《書》云﹕奔走及走馬﹐大動其气﹐气逆於膈未散﹐而又飲水﹐水搏於气﹐爲上气。

《書》雲﹕水有沙虱處勿浴勿渡﹐當隨牛馬急渡之﹐不傷人。水中又有弩射人影卽死﹐以物打水﹐令弩散﹐急渡吉。

《書》云﹕行汗勿牀懸腳﹐久成血痺﹐足痛腰疼。眞人曰﹕夜行常啄齒﹐殺鬼邪。又疾行損筋﹐行不得令人失气。又行及乘馬﹐不用回顧﹐則神去。凡欲行來﹐常存魁罡在頭上﹐所向皆吉。行不多言﹐恐神散而損气。夜行常啄齒﹐啄齒亦無限數也﹐煞鬼邪。鬼邪畏啄齒聲﹐是故不敢犯人。夜行及冥臥﹐心中恐者﹐存日月還入於明堂中﹐須臾百邪自滅﹐山居恆爾此爲佳。夜歸左手或右手﹐以中指書手心﹐作「我是鬼」三字﹐再握固﹐則不恐懼。沈存中《筆談艸閒》有黃花蜘蛛﹐名天蛇。遭其螫仍濡露﹐則病如癩﹐通身潰爛﹐露涉者愼之。

《書》云﹕大霧不宜遠行﹐行宜飲少酒﹐以禦露瘴。昔有三人早行﹐一食粥而病﹐一空腹而死﹐一飲酒而健﹐酒能壯气﹐辟霧瘴也。

卷之二﹕坐臥

《書》云﹕久坐傷肉﹐久臥傷气﹐坐勿背日﹐勿當風濕﹐成勞﹔坐臥於墓之傍﹐精神自散。

《書》云﹕臥出而風吹之﹐血凝於膚爲痺﹐凝脈爲血行不利﹐凝於足爲厥。

《書》云﹕燈燭而臥﹐神魂不安。臥宜側身屈膝﹐不損心气﹐覺宜舒展﹐精神不散﹐舒臥招邪魅。孔子云﹕寢不尸。

《書》云﹕寢不得言語﹐五臟如懸﹐磬不懸﹐不可發聲。

孔子曰﹕寢不言。

《書》云﹕臥不可戲將筆墨畫其面﹐魂不歸體。

《書》云﹕臥勿以腳懸踏髙處﹐久成腎水﹐損房足冷。

《書》云﹕臥魘魂魄外﹐爲邪所執﹐宜暗喚﹐忌以火照﹐照則神魂入﹐乃至死於燈前。魘者本由明出﹐不忌火﹐並不宜近喚及急喚﹐亦喜失神魂也。

《書》云﹕臥處頭邊勿安火鑪﹐日久引火气﹐頭重目赤鼻幹﹐發腦癰瘡癤。

《書》云﹕臥習閉口﹐气不失﹐邪不入。若張口久成消渴﹐無血色。又夜臥勿覆頭﹐得長壽。濯足而臥﹐四肢無冷病。又醉臥當風﹐使人發。醉臥黍穰中﹐發瘡﹐患大風眉墮。又雷鳴時﹐仰臥星月下﹐裸臥當風中﹐醉臥以人扇之﹐皆不可也。隱居云﹕臥處須當傍虛歇﹐烘烘衣衾常損人。

《書》云﹕飽食卽臥﹐久成气病﹐腰痛﹐百屙不消﹐成積聚。

《書》云﹕汗出不可露臥及浴﹐使人身振﹐寒熱風疹。

《西山記》﹕坐臥於墓之間﹐精神自散。枯木大樹之下不可息﹐防陰气觸人陽神。孫眞人曰﹕坐臥莫當風﹐頻於暖處浴。

《書》云﹕坐臥處有隙風急避之﹐尢不宜體虛年老之人。昔有人三代不壽﹐問彭祖﹐祖觀其寢處﹐果有一穴﹐當其腦戶﹐令塞之﹐遂得壽。蓋隙風入耳吹腦﹐則陽气散。頭者諸陽所聚﹐以主生也。

卷之二﹕沐浴洗面

《書》云﹕頻沐者﹐气壅於腦﹐滯於中﹐令形瘦體重﹐久而經絡不通暢。

《書》云﹕飽食沐髮﹐冷水洗頭﹐飲水沐頭﹐熱泔洗頭﹐冷水濯足﹐皆令人頭風。

《書》云﹕新沐髮勿令當風﹐勿濕縈髻﹐勿濕頭臥﹐令人頭風﹑眩悶及生白屑﹑發禿﹑面黑﹑齒痛﹑耳聾。

《書》云﹕女人月事來不可洗頭﹐或因感疾﹐終不可治。

《書》云﹕沐浴漬水而臥﹐積气在小腹與陰﹐成腎痺。

《書》云﹕炊湯經宿洗體成癬﹐洗面無光﹐作甑哇瘡。

《書》云﹕頻浴者﹐血凝而气散﹐體𨿽澤而气自損﹐故有癰﹑疽﹑瘡﹑癤之疾者﹐气不勝血﹐神不勝形也。

《書》云﹕時病新愈﹐冷水洗浴﹐損心胞。

《書》云﹕盛暑衝熱﹐冷水洗手﹐尙令五臟漧枯﹐況沐浴乎﹖

《書》云﹕因汗入水﹐卽成骨痺。昔有名醫將入蜀﹐見負薪者﹐猛汗河浴。

醫曰﹕此人必死﹐隨而救之。其人入店中﹐取大蒜細切﹐熱面澆之﹐食之汗出如雨。

醫曰「貧下人且知藥﹐況富貴乎。」遂不入蜀。

《書》云﹕遠行觸熱﹐逢河勿洗﹐面生烏。

《閒覽》云﹕目疾切忌浴﹐令人目盲。白彥良壯歲﹐常患赤目。道人曰﹕但能不沐頭﹐則不病此。彥良記之﹐七十餘更無眼疾。

卷之二﹕櫛發

眞人曰﹕發多櫛﹐去風明目﹐不死之道。曰﹕頭髮梳百度。陶隱居云﹕飽則人浴饑則梳﹐梳多浴少益心目。故道家晨梳﹐常以百二十爲數。

眞人曰﹕發宜多櫛﹐手宜在面﹐齒宜數叩﹐精宜常咽﹐气宜精煉。此五者﹐所謂子欲不終﹐修昆侖耳。

安樂詩云﹕發是血之餘﹐一日一次梳。通血脈﹐散風濕。

《瑣碎錄》云﹕亂髮藏臥房壁中﹐久招不祥。又云﹕勿令發覆面﹐不祥。頭髮不可在魚中食之﹐殺人。

《本艸》云﹕收自己亂頭髮﹐洗淨﹐幹﹐每一兩入椒五十粒﹐泥固封﹐入鑪﹐大火一煆﹐如黑糟﹐細研﹐酒服一錢匕﹐髭發長黑。劉安君燒自己發﹐合頭垢等分﹐合服如大豆許三丸﹐名曰還精。令頭不白﹐服气積義。

劉根曰﹕取七歲男齒女發﹐與己頸垢合燒﹐服之一歲﹐則不知老﹐常爲之﹐使老有少容也。

《書》云﹕凡梳頭髮及爪皆理之﹐勿投水火﹐正爾拋擲。一則敬父母之遺體﹐二則有鳥﹐曰鵠﹐夜入人家﹐取其爪發﹐則傷魂。

《書》云﹕發落諸飲食中﹐食之成瘕。

宋明帝宮人腰痛引心﹐發則气絕﹐徐文伯曰「發瘕也。」以油灌之﹐吐物長二尺﹐頭已成蛇﹐懸柱上水瀝盡﹐惟餘一發。

唐﹖甄立言爲太常﹐昔有病人心腹滿煩彌瘴﹐診曰「誤食發而然。」令餌雄黃﹐吐一蛇﹐如拇指大﹐無目。燒之﹐有發气﹐若頭尾全﹐誤食必然。

卷之二﹕大小腑

《書》云﹕忍尿不便﹐成五淋﹔膝冷成﹔忍大便成五痔。

《書》云﹕弩小便﹐足膝冷呼气﹔弩大便﹐膝痛目澀。

《書》云﹕或飲食﹐或走馬﹐或疾走﹐或爲寒熱所迫﹐令胞轉﹐臍下痛﹐胞屈辟﹐不小便致死。

《瑣碎錄》云﹕夜間小便時﹐仰面間眼﹐至老眼不昏。又丈夫饑欲坐小便﹐若飽則立小便﹐愼之無病。又云﹕不可對正北溺﹐及對三光便溺﹐及向西北﹐並損人年壽。

《書》云﹕凡人求道受戒﹐勿犯五逆﹐有犯者凶。大小便向南一逆﹐向北二逆﹐向日三逆﹐向月四逆﹐仰視天及星辰五逆。

《書》云﹕大小二事﹐勿彊關抑忍﹐又勿失度﹐或澀﹐或滑﹐皆傷气害生﹐爲禍甚速。劉惟簡至乾寧軍﹐有人獻金花丸﹐以縮小便﹐藥犯砒蠟﹐服三日﹐小便極少。至羈州﹐肢體通腫。蓋被閉卻水道﹐水溢妄行。不遇盧昶﹐幾爲所誤。蓋水泉不止者﹐膀胱不藏也﹐宜服暖劑以攝水﹐可彊止之耶﹖

卷之二﹕衣著汗

《書》云﹕春冰未泮﹐衣欲下厚上薄﹐養陽收陰﹐繼世長生。

《書》云﹕春天不可薄衣﹐傷寒﹑霍亂﹑食不消﹑頭痛。

《書》云﹕冬時綿衣﹑氈褥之類﹐急寒急著﹐急換急脫。陶隱居云﹕綿衣不用頓加添﹐稍暖又宜時暫脫。

《瑣碎錄》云﹕若要安樂﹐不脫不著﹐北方語也。若要安樂﹐頭脫頭著﹐南方語也。

《書》云﹕醉酒汗出﹐脫衣靴襪﹐當風乘涼﹐成腳气。

《書》云﹕大汗能易衣佳﹐或急洗亦好。又多汗損血。又云﹕大汗偏脫衣﹐得偏風﹐半身不遂。又云﹕勞傷汗出成疾。

《書》云﹕大汗急宜敷粉。汗濕衣不可久著﹐令人發瘡及風瘙﹐大小便不利。

《書》云﹕汗出毛孔開﹐勿令人扇﹐亦爲外風所中。又人汗入諸肉﹐食之作疔瘡。

《黃帝﹖素問》曰﹕飲食飽甚﹐汗出於胃﹐飽甚胃滿﹐故汗出於胃也﹔驚而奪精﹐汗出於心﹐驚奪心精﹐神气浮越﹐陽內薄之﹐故汗出於心也﹔持重遠行﹐汗出於腎﹐骨勞气越﹐腎復過疲﹐故持重遠行汗出於腎也﹔疾走恐懼﹐汗出於肝﹐暴役於筋﹐肝气罷極﹐故疾走恐懼汗出於肝也﹔搖動勞苦﹐汗出於脾﹐搖動體勞﹐苦謂動作旋力﹐非疾走遠行也﹐然動作用力則谷精四布﹐脾化水谷﹐故汗出於脾也。

卷之二﹕天時避忌

《內經》云﹕陽出則出﹐陽入則入﹐無擾筋骨﹐無見霧露﹐違此三時﹐形乃困薄。

《經》云﹕大寒大熱﹑大風大霧勿冒之。天之邪气﹐感則害人五臟。水谷寒熱﹐感則害人六腑。地之濕气﹐感則害人皮肉筋脈。先賢曰﹕人以一握元气﹐豈可與大造化敵﹐康節有四不出之訓。

《書》云﹕犯大寒﹐而寒至骨髓﹐主腦逆﹑頭痛﹑齒亦痛。又云﹕不遠熱而熱至﹐則頭痛﹑身熱﹑肉痛生矣。眞人曰﹕在家在外﹐忽逢大風﹑暴雨﹑震雷﹑昏霧﹐皆是諸龍鬼神經過﹐宜入室﹐燒香靜坐以避之﹐

過後方出﹐吉﹐不爾殺人。

《書》云﹕大忌朔不可哭﹐晦不可歌﹐招凶。四時調攝《內經》曰﹕春三月﹐此謂發陳﹐夜臥早起﹐生而勿殺﹐逆之則傷肝﹐夏爲寒變﹐奉長者少。又春傷於風﹐夏必飧泄。

《書》云﹕春夏之交﹐陰雨卑濕﹐或引飲過多﹐令犯風濕﹐自汗體重﹐轉側難﹐小便不利。作他治必不救﹐惟五苓散最佳。

《內經》曰﹕夏三月﹐此謂蕃秀﹐夜臥早起﹐使志無怒﹐使气得泄。逆之則傷心﹐秋爲瘧﹐奉收者少。陶隱居云﹕四時惟夏難將息﹐伏陰在內腹冷滑﹐補腎湯劑不可無﹐食物稍冷休哺啜。

《書》云﹕夏之一季﹐是人休息之時﹐心旺腎衰化爲水。至秋而凝﹐冬始堅﹐當不問老少﹐皆食暖物﹐則不患霍亂﹐腹暖百病不作。

《書》云﹕夏冰止可隱映飲食﹐不可打碎食之﹐入腹冷熱相搏成疾。

《書》云﹕夏至以後迄秋分﹐須愼肥膩﹐餅﹑油酥之屬﹐此物與酒漿﹑瓜果極理相妨﹐所以多病者﹐爲此也。陶隱居云﹕冷枕涼席心勿喜。凡枕冷物大傷人目。《書》云﹕夏不宜露臥﹐令皮膚厚﹐成癬或作面風。

《書》云﹕夏傷暑﹐秋瘧。忽大寒﹐勿受之。患時病由此。

《書》云﹕暑月日曬處﹐有石不可便坐﹐熱生瘡﹐冷成疝。

《書》云﹕盛熱帶汗﹐當風不宜過。自日中來﹐勿用冷水沃面﹐成目疾。伏熱者﹐未得飲水及以冷物迫之﹐殺人。

《書》云﹕五六月澤中停水﹐多有魚鱉精﹐飲之成瘕。

《內經》曰﹕秋三月﹐此謂容平﹐早臥早起﹐使志安寧﹐逆之則傷肺。冬爲飧泄﹐奉藏者少。

《書》云﹕秋傷於濕﹐上逆而咳﹐發爲痿厥。又立秋日勿浴﹐令皮膚粗燥﹐因生白屑。又八月一日後﹐微火暖足﹐勿令下冷。

《內經》曰﹕冬三月﹐此謂閉藏﹐水冰地拆﹐無擾乎陽﹐早臥晚起﹐必待日光﹐去寒就溫﹐毋泄皮膚﹐逆之傷腎﹐春爲痿厥﹐奉生者少。

《書》云﹕冬時忽大熱﹐勿受之﹐患時病由此。又曰﹕冬傷於寒﹐春必病溫。

《書》云﹕冬時天地閉﹐血气藏﹐作勞不宜﹐汗出冷背。

《書》云﹕冬寒𨿽近火﹐不可令火气聚﹐不須於火上烘炙﹐若炙手暖則已﹐不已損血﹐令五心熱﹐故手足應於心也。

《書》云﹕大雪中﹐跣足人不可便以熱湯洗﹐或飲熱酒﹐足趾隨墮。又觸寒來﹐寒未解﹐勿便飲湯食﹑熱物。

《四气調神論》曰﹕夫四時陰陽者﹐萬物之根本也。所以聖人春夏養陽﹐秋冬養陰﹐與萬物浮游於生長之門。逆其根則伐其本﹐壞其眞矣。故陰陽四時者﹐萬物之終始﹐死生之本也。逆之則災害生﹐從之則苛疾不起﹐是謂得道。故《天眞論》曰﹕有賢人者﹐逆從陰陽﹐分別四時﹐將從上古合同於道﹐亦可使益壽而有極時也。

卷之二﹕旦暮避忌

《書》云﹕早出含煨生薑少許﹐辟瘴開胃。又曰﹕起空腹不宜見臭气﹐人鼻﹑舌上白起﹑口臭﹐欲見宜飲酒少許。

眞人曰﹕平明欲起時﹐下牀先左腳﹐一日無災咎﹐去邪兼辟惡﹐如能七星步﹐令人長壽樂。又淸旦常言善事﹐聞惡事則向所來方三唾之吉。又旦勿嗔恚﹐暮無大醉﹐勿遠行。

《經》曰﹕平旦人气生﹐日中陽气隆﹐日西陽气已虛﹐气門乃閉。是故暮而收拒﹐無擾筋骨﹐無見霧露﹐違此三時﹐形乃困薄。

《書》云﹕夜行用手掠發﹐則精不敢近。常啄齒﹐殺鬼邪。又夜臥﹐二足伸屈不並﹐無夢泄。

眞人云﹕夜夢惡不須說﹐旦以水面東之﹐咒曰﹕惡夢著艸木﹐好夢成珠玉。吉。有教入廣者曰﹕朝不可虛﹐暮不可實。今气候不齊﹐不獨入廣也。

卷之二﹕雜忌

《書》云﹕過神廟勿輕入﹐入必恭謹﹐不宜恣視﹐吉。

《書》云﹕忽見光怪變之物﹐彊抑勿怪﹐吉。伊川官廨多妖﹐有報曰鬼使扇﹐曰﹕他熱。又曰鬼打鼓曰以槌與之。範文正公常讀書於府學﹐每夜有大面之鬼怪近案邊﹐範公以筆書其面曰﹕汝面非常大﹐難欺範仲淹。二公不以怪處之﹐而怪自滅。可爲法也。

《書》云﹕脂油燃燈﹐人神不安在血光之下﹐等閒刀畫地﹐乃招不祥事。

《感應篇》曰﹕勿朔旦號怒﹐勿對北惡罵。不可臘歌舞﹐不可對竈吟詠﹐不可向竈罵詈﹐不祥。愼勿上牀臥歌凶。凡欲眠﹐勿歌詠﹐不祥。

《書》云﹕凡刀刃所傷﹐切勿飲水﹐令血不止而死。若血不止﹐急以布蘸熱湯之﹐或冷水浸之﹐嚼寄葉止血妙。

《書》云﹕凡古井及深井中多毒气﹐不可輒入﹐五六月最甚﹐先下雞﹑鴨毛試之﹐若旋轉不下﹐是有毒气﹐便不可下去。又云﹕山有孔穴﹐采寶者惟三月﹑九月﹐餘月山閉气交﹐死也。

《瑣碎錄》云﹕蕭管掛壁取之﹐勿便吹﹐恐有蜈蚣。

祖師劉復眞﹐赴召早起﹐見店婦僕地﹐叫號可畏﹐但見吹火筒在傍﹐劉知其蜈蚣入腹﹐刺豬血灌之﹐吐出蜈蚣﹐可不愼歟。

卷之三﹕人元之壽﹝飲食有度者得之﹞

《黃帝內經》曰「陰之所生﹐本在五味﹔陰之五宮﹐傷在五味。」扁鵲曰「安身之本﹐必資於食﹐不知食宜者﹐不足以存生。」鄕黨一篇具載聖人飲食之節爲甚詳。後人奔走於名利而饑飽失宜﹐沈酣於富貴而肥甘之人﹐是務不順四時﹐不和五味而疾生焉。戒乎此則人元之壽可得矣。

卷之三﹕五味

《內經》曰「謹和五味﹐骨正筋柔﹐气血以流﹐腠理以密﹐長有天命。」

《淮南子》曰「五味亂口﹐使口爽﹐傷病也。」

陶隱居云「五味偏多不益人﹐恐隨臟腑成殃咎。五味稍薄﹐令人神爽﹐若稍偏多﹐損傷臟腑﹐此五行自然之理。初則不覺﹐久當爲患也。」酸多傷脾﹐肉而唇竭﹐故春七十二日﹐省酸增甘﹐以養脾气。曲直作酸﹐屬木﹐脾主肉﹐屬土﹐木克土也。

酸過食﹐損胃气及肌髒筋骨﹐不益男子﹐損顏色。不與蛤同食﹐相背也。有云「飲少熱醋﹐辟寒勝酒。」黃戩云「自幼不食醋﹐今八十﹐尢能傳神。」又﹕心色赤﹐宜食酸﹐小豆﹑犬肉﹑李﹑韭皆酸。鹹多傷心血﹐凝泣而變色。故冬七十二日﹐省咸增苦﹐以養心气。潤下作咸﹐屬水﹐心主血﹐屬火﹐水克火也。鹽過於鹹﹐則傷肺﹐膚黑損筋力﹐西北人食而耐咸﹐多壽﹔東南人食絕欲咸﹐少壽。病咳及水气者﹐全宜禁之。晉桃源避世之人﹐鹽味不通﹐多壽。後五味通而壽嗇矣。又﹕脾色黃﹐宜食鹹﹐大豆﹑豕肉﹑栗﹑藿皆咸。甘多傷腎﹐骨痛齒落﹐故季月各十八日﹐省甘增鹹﹐以養腎气。稼穡作甘﹐屬土﹐腎主骨﹐屬水﹐土克水也。蜜餳﹑沙糖﹐各見本條。又﹕肝色靑﹐宜食甘﹐粳米﹑牛肉﹑棗﹑葵皆甘。苦多傷肺﹐皮槁而毛落﹐故夏七十二日﹐省甘增辛﹐以養肺气。炎上作苦﹐屬義﹐肺主皮毛﹐屬金﹐火克金也。膽﹑柏皮等。又﹕肺色白﹐宜食苦﹐麥﹑羊肉﹑杏﹑薤皆苦。辛多傷肝﹐筋急而爪枯﹐故秋七十二日﹐省辛增酸﹐以養肝气。從革作辛﹐屬金﹐肝主筋﹐屬木﹐金克木也。胡椒和气﹐過多損肺﹐令人吐血。紅椒久食﹐失明乏气﹐合口者害人﹐十月勿食。椒損人心﹐傷血脈﹐多忘除濕﹐濕中益婦人。又腎色黑﹐宜食辛﹐黃黍﹑雞肉﹑桃﹑蔥皆辛。

卷之三﹕飲食

《書》云﹕善養性者﹐先渴而飲﹐飲不過多﹐多則損气﹐渴則傷血﹔先饑而食﹐食不過飽﹐飽則傷神﹐饑則傷胃。

《書》云﹕飲食務取益人者﹐仍節儉爲佳﹐若過多﹐覺彭亨短气便成疾。

《書》云﹕飲食於露天﹐飛絲墮其中﹐食之﹐咽喉生泡。

《書》云﹕飲食收器中﹐宜下小而上大﹐若覆之不密﹐虫鼠欲盜食而不可﹐環器墮涎﹐食者得黃病﹐通身如蠟﹐鍼藥不能療。

《書》云﹕飲食以銅器蓋之﹐汗若入內﹐食者發惡瘡肉疽。

《書》云﹕飲食上蜂行住﹐或貓犬破之水生瘡。

《書》云﹕飲食生冷﹐北人土厚水深﹐稟气堅實﹐不損脾胃。久居南方﹐宜忌之。南人土薄水淺﹐稟賦多虛﹐不宜脾胃。久居北方者﹐尢宜忌之。

《書》云﹕空心茶﹐宜戒﹔卯時酒﹑申後飯﹐宜少。

《書》云﹕極饑而食且過飽﹐結積聚極﹐渴而飲且過多﹐成痰癖。日沒後食訖﹐便未須飲酒﹐不漧嘔。

太宗謂宰臣曰「朕每日所爲﹐自有常節﹐飲食不過度﹐行之已久﹐甚覺有力。老子云﹕『我命在我﹐不在天﹐全在人之調適。』卿等亦當加意﹐毋自輕攝養也。」陶隱居云﹕何必飡霞服大藥﹐妄意延年等龜鶴﹐但於飲食嗜中﹐擊其甚者將安樂。漿水﹐按《本艸》﹕味甘﹐酸﹐微溫﹐無毒。調中引气﹐開胃止渴﹐彊力通關﹐治霍亂瀉痢。消宿食﹐解煩去睡﹐調理臟腑﹐治嘔噦﹐白人膚體如繒帛﹐爲人常用﹐故不齒其功。世之所用熟水品目甚多﹐貴如沈香則燥脾﹐木骨艸則澀气﹐蜜香則冷胃﹐麥門冬則體寒﹐如此之類﹐皆有所損。紫蘇湯﹐今人朝暮飲之﹐無益也。芳艸致豪貴之疾﹐此有一焉。宋仁宗命翰林院定熟水﹐奏曰「紫蘇第一﹐沈香第二﹐麥門冬第三﹐以蘇能下胸膈浮气。」殊不知久則泄人眞气﹐令人不覺。

《本艸》云﹕酒飲之﹐體軟神昏﹐是其有毒也﹐損益兼行。扁鵲云﹕久飲常過﹐腐腸爛胃﹐潰髓蒸筋﹐傷神損壽。有客訪周﹐出美酒兩石﹐飲石二﹐客飲八斗﹐次明﹐無所苦﹐酒量貫也﹐客已死矣。觀之﹐客腸已出﹐脇已穿﹐豈非量過﹐而犯扁鵲之戒歟。飲白酒﹐食牛肉﹐生虫。酒漿﹐照人無影不可飲﹐不可合乳汁飲﹐令人气結﹐祭酒自耗者殺人。酒後食芥辣物多﹐則緩人筋骨。臥黍穰﹐食豬肉﹐患大風。凡中藥毒及一切毒﹐從酒得者難治。酒性行血脈﹐流徧身體也。

《書》云﹕飲酒﹐醉未醒﹐大渴飲冷水﹐又飲茶﹐被酒引入腎臟﹐爲停毒之水。腰腳重﹐膀胱冷痛﹐兼患水腫﹐消渴攣。」

《書》云﹕酒醉當風﹐以扇扇之﹐惡風成紫癜。又﹕醉酒吐罷﹐便飲水﹐作消渴。神仙不禁酒﹐以能行气壯神﹐然不過飲也。

《本艸》﹕茶飲者﹐宜熱﹐宜少﹐不飲尢佳。久食去人脂﹐令人瘦﹐下焦虛冷﹐惟飽食後一﹑二盞不妨消渴也。飲則尢不宜﹐令人不眠。同韭食身重。

《書》云﹕將鹽點茶﹐引賊入家﹐恐傷腎也。東坡說茶除煩去膩﹐世固不可無茶。然暗中損人不少﹐吾有一法常自修之。輒以濃茶漱口於食後﹐煩膩旣去而脾胃不知﹐凡肉之在齒者﹐得茶漱滌﹐乃不覺脫去﹐不煩挑剔也。蓋齒性便苦﹐緣此漸堅牢﹐而齒蠹且日去矣。

《書》云﹕飲多﹐則肺布葉舉﹐气逆上奔。

《書》云﹕陰地流泉﹐六月行路﹐勿飲之﹐發瘧。

《書》云﹕飲宴於聖像之側﹐魂魄不安。

《書》云﹕飲水勿急咽﹐久成气病。

《書》云﹕形寒飲冷﹐則傷肺﹐上气咳嗽﹐鼻鳴。

《書》云﹕粥後飲白湯﹐爲淋﹐爲停濕。陶隱居云﹕食戒欲粗並欲速﹐寧可少餐相接續。莫教一飽頓充腸﹐損气傷心非爾福。」

《養生》云﹕美食須熱嚼﹐生肉不須吞。」又云﹕食畢漱口﹐數過齒不齲﹐口不臭﹐漱口忌熱湯﹐則損牙齒。」又云﹕食炙﹐宜待冷﹐不然傷血脈﹐損齒。」

《書》云﹕食廚屋漏水﹐墮脯肉﹐成瘕﹐生惡瘡。」

《書》云﹕人汗入肉﹐食之作疔瘡。又食諸獸自死肉亦然。」

《書》云﹕食物以象牙﹑金銅爲匙箸﹐可以試毒。」隱居云﹕生冷粘膩筋韌物﹐自死牲牢皆勿食。饅頭閉气莫過多﹐生膾偏招脾胃疾。炸醬胎卵兼油膩﹐陳臭淹藏盡陰類。老人朝暮更餐之﹐借是寇兵無以異。

《瑣碎錄》云﹕饅頭閉气悔血﹐湯以破之。包子包气﹐好醋以破之。

《書》云﹕食物以魚器盛之﹐有蠱毒﹐輒裂破入閩者﹐宜審之。

《書》云﹕夜半之食宜戒﹐申酉前晚食爲宜。

《周禮》﹕樂以消食。蓋脾喜音聲﹐夜食則脾不磨﹐爲音響絕也。夏月夜短﹐尢宜忌之。老子云﹕不饑彊食﹐則脾勞。不渴彊飲﹐則胃脹。食欲常少﹐勿令虛。冬則朝勿虛﹐夏則夜勿飽。

《書》云﹕君子愼言語﹐節飲食﹐人之當食﹐須去煩惱﹐食畢當漱口﹐數過令人牙齒不敗﹐口香。

天隱子云﹕人之有齋戒者﹐齋乃潔淨之物﹐戒乃節愼之稱﹐有饑卽食﹐食勿全飽﹐此所謂中也。百味未成熟﹐勿食﹐此皆宜戒也。手常摩擦皮膚﹐溫熱熨去冷气﹐此所謂暢外也。此是調理形骸之法。

《書》云﹕色惡不食﹐臭惡不食﹐失飪不食﹐不時不食。前云﹕色臭二惡不食者﹐調飯食及肉顏色香臭變惡者﹐皆不食之。失飪不食者﹐謂非朝夕日中時也。

《書》云﹕飲食以時﹐饑飽得中﹐水谷變化﹐沖气和融﹐精血生﹐榮衛以行﹐腑臟調平﹐神志安寧﹐正气充實於內﹐元眞通會於外﹐內外邪﹐莫之能幹﹐一切疾患無從所作也。又﹕飲食之宜﹐當候已饑而進食﹐食不厭熟嚼﹐仍候焦渴而引飲﹐飲不厭細呷﹐無待饑甚而後食。食不可飽﹐或覺微渴而省飲﹐飲不欲太煩﹐食不厭精細﹐飲不厭溫熱。食無生冷﹑韌﹑焦燥﹑粘滑物傷﹐則胃中水谷易於腐化矣。食物飽甚﹐耗气非一﹐或食不下而上湧嘔吐以耗靈源﹐或飲不消而作痰咯唾以耗神水。好食炙者﹐將爲口瘡﹑咽痛﹑壅熱﹑癰瘍之疾。偶食物飽甚﹐𨿽覺體倦﹐無輒就寢﹐可運動徐行納百餘步﹐然後解帶﹑松衣﹑伸腰﹑端坐﹐兩手按摩心腹﹐交叉來往約一二十過﹐復以兩手自心脇間按擦﹐向下約十數過﹐令心腹气道不至壅塞﹐過飽食隨手消化也。當盛暑時﹐食飲加意調節﹐緣伏陰在內腐化稍遲﹐又果園蔬﹐多將生啖﹐蘇水桂漿﹐惟欲冷飲﹐生冷相值﹐克化尢難。微傷卽飧泄﹐重傷卽霍亂吐利。是以暑月食物尢要節減﹐使脾胃易於磨化﹐戒忌生冷﹐免有腹髒之疾也。

《瑣碎錄》云﹕暑月瓷器如日照者﹐不可便盛飲食。

閻孝忠曰﹕吳楚之人﹐每中脘有疾﹐翻謂脾病﹐胸腹痛不以虛實﹐悉謂脾病。凡脾藥皆椒姜術附之類。又盛夏必然食﹐居密室服藥﹐習以爲常。余勸以夏當寒食﹐髙居以遠炎暑。則曰﹕吳楚與北人異﹐以此自將安樂﹐充實豈不難哉。

《經》云﹕春夏養陽﹐秋冬養陰﹐順天地之柔剛。注﹕陰報於陽謂五月﹐五陽一陰始生﹐聖人春食溫﹐夏食寒﹐以抑陽扶陰。十一月﹐五陰一陽﹐故熱附炎以抑陰扶陽﹐反此者是謂伐根。盛夏熱食﹐窮冬寒食﹐以自取困踣﹐吾未如之何。一日之忌﹕暮無飽食物﹐至飽傷臟腑。又人之陽气﹐隨日升沈﹐日中則隆﹐日西則虛。無勞復筋骨﹐當休息肢體﹐力省運行﹐食難磨化﹐或卽就寢﹐不免重傷。故云﹕夜食飽甚損一日之壽也。王叔和洞識攝生之道﹐常謂﹕人曰食不欲雜﹐雜則或有所犯﹐當時或無災患﹐積久爲人作疾。尋常飲食﹐每令得所﹐多食令人膨短气﹐或致暴疾。夏至秋分少食肥膩﹑餅之屬﹐此物與酒食瓜果相妨﹐當時不必習病﹐入秋節變陽消陰息﹐寒气總至﹐多諸暴卒。良由涉夏取冷太過﹐飲食不節故也。而不達者﹐皆以病至之日便謂是受病之始﹐而不知其所由來者漸矣。豈不惑哉。

卷之三﹕食物

物之無益而有損者﹐常人尢不可多食﹐況病人當避忌者乎﹐此書所載。凡物之有益而無損者﹐不書。或損益相半者﹐則書其損而不書其益。

卷之三﹕果實

生棗令人熱﹐渴﹑气脹﹑寒熱﹑羸瘦者﹐彌不可多﹐動臟腑﹐損脾元﹐與蜜同食損五臟。軟棗冷﹐動宿疾﹐發嗽﹐與蟹相忌。

梅子壞齒及筋﹐多食發熱。

生龍眼平﹐沸湯內淖過不動脾。

櫻桃﹐寒熱病多食﹐發暗風﹐傷筋骨﹐嘔吐。小兒多食作熱﹐性熱也。

生荔枝性熱﹐多食發虛熱﹑煩渴﹑口漧﹑衄血。

楂子不可多食﹐損齒及筋。

乳柑太寒﹐冷脾﹐發痼疾﹐利腸﹐發輕汗。脾胃冷人﹐尢不可多食﹐諸柑性同。

橘柚酸者聚痰﹐甜者潤肺﹐不可多食﹐令人口爽﹐不知五味。

橙子溫﹐皮多食傷肝﹐與檳榔同食﹐頭旋惡心﹐生痰瘧。

楊梅多食發熱﹐損齒及筋。

杏實熱﹐多食傷筋骨。

杏酥生熟喫俱得﹐半生半熟﹐殺人。

杏仁久服﹐目盲﹐眉﹑發﹑須落﹐動宿疾。雙仁者﹐殺人﹐可研細治犬傷。

桃實﹐發丹石﹐損胃﹐多食有熱。飽食桃仁﹐水浴成淋。桃杏花﹐本五出而六出者﹐必雙仁能殺人者﹐失常故也。

李子平﹐發瘧﹐多令虛熱﹐白蜜和食﹐傷人五內﹐不可臨水上啖之及與雀肉同食。李不沈水者﹐毒。仁和

雞子食﹐內結不消。

梨寒﹐乳鵝梨﹑紫花梨治心熱﹐此外生不益人﹐多食﹐寒中。產婦﹐金瘡人﹐勿食﹐令萎困。其性益齒而損脾胃﹐正二月勿食佳。有人家生一梨﹐大如斗﹐送之朝貴﹐食者皆死。考之樹下有大蛇﹐聚毒於此﹐不常爲妖也﹐他此。

藤梨﹐名沐猴梨﹐食多冷中。林檎多食﹐發熱澀气﹐好睡發冷疾﹐生瘡癤﹐脈閉不行﹐子不可食﹐令人煩。

石橊多食﹐損肺及齒。山石橊多無益﹐澀气。

栗子﹐溫﹐生治腰腳。生卽發气﹐宜暴漧蒸炒﹐食多卽气壅﹐患風水气﹐人不宜食。生栗可於灰火中煨﹐令汗出﹐殺其水气﹐不得通熟。小兒食生者﹐多難化。熟者﹐多滯气。

柿子﹐寒﹐日幹者﹐性冷﹐多食腹痛﹐生者彌冷。紅柿與蟹同食﹐吐紅﹔飲酒食紅柿﹐心痛至死﹐亦易醉﹐不解酒毒。一種塔柿引痰﹐日幹多動風火﹐幹味不佳。子性尢冷﹐與蟹同食﹐腹疼大瀉。葡萄酒過﹐昏人眼﹐架下飲酒﹐防虫屎傷人。

白果生引疳﹐解酒﹔熟食益人﹐然不可多食﹐腹滿﹐有云滿一千个者﹐死。此物二更開花﹐三更結子﹐當是陰毒之物。有人艱糴﹐取白果以爲飯﹐飽食﹐次日皆死。

蔞芰也﹐冷髒色利﹐損陽﹐令陰萎﹐不益脾﹐難化﹐令脹滿﹐姜酒解之。七月食生菱﹐作蟯虫。茨菇﹐大寒﹐動宿冷气﹐腹脹滿﹐小兒秋食之﹐臍下痛﹐孕不可食。

吳茱萸食﹐患腳气﹐癱瘓﹐損齒﹐失顏色。

荸薺性與烏芋同。

芡實生食﹐動風冷气﹐損脾難消卻益精。

藕多食﹐冷中﹐能去疫气﹐產後惟此不同生冷忌者﹐破血故也。

甜瓜﹐動痼疾﹐多食﹐陰下濕癢﹐生瘡﹐發虛熱。破腹﹐令人弱﹐腳手無力。少食則可不中暑﹐多食未有不下。貧下多食﹐深秋下痢難治﹐損陽故也。患腳气食此﹐永不除。五月甜瓜沈水者﹐殺人。多食﹐發黃疸﹐動气﹐解藥力。雙蒂者﹐殺人。與油餅同食發病。防州太守陳逢原﹐避暑食瓜至秋﹐忽腰腿痛﹐不能舉動﹐遇商助教療之﹐更生。

西瓜甚解暑毒﹐北人稟厚食慣﹐南人稟薄﹐不宜。多食至於霍亂﹐冷病人終身不除。

木瓜﹐溫﹐皮薄微赤黃﹐香﹐甘酸不澀﹐向裏子頭尖﹐一面方﹐是眞。益脾而損齒。若圓和子微黃﹐蒂粗澀小圓﹐味澀微鹹﹐傷人气﹐多食損牙。

甘蔗多食﹐衄血﹐燒其滓﹐煙入目則眼暗。

砂糖﹐寒﹐多食心痛。鯽同食成疳﹔葵同食生流癖﹔筍同食成食瘕﹐身重不能行。小兒多食﹐損齒及生蟯虫。不可多食﹐損齒傷筋。

松子多食﹐發熱毒。

柰子多食﹐臚脹﹐不益人﹐病人尢甚。

胡桃﹐平﹐多食﹐利小便﹐脫人眉﹐動風﹐動痰﹐惡心嘔吐。酒同食過多﹐咯血。五月食未成果核﹐發癰癤寒熱。秋夏果落地﹐惡虫緣食之﹐患九漏。一切果核雙仁害人。生果停畱多日﹐有損處﹐食之傷人。

治諸果毒﹐燒豬骨過爲末﹐水服方寸匕。

枇杷多食﹐發痰熱。

橄欖食之﹐必去兩頭﹐有大熱。過白露摘食﹐庶不病。

榧子多食﹐能消穀﹐助筋骨﹐行榮衛﹐明目輕身﹐治咳嗽。食之過多﹐則滑腸。

榛子﹐益气力﹐寬腸胃。

蓮子﹐食之宜蒸﹐生則脹人腹中﹐噫﹐令人吐。食當去之﹐不去心食之霍亂。又﹕性寒﹐生食微動气﹐蒸食之良。

藕生食﹐主霍亂後煩渴﹐虛悶不能食﹐蒸食能補五臟﹐實下焦。與蜜同食﹐令人腹髒肥﹐不生諸虫。除煩解酒毒﹐壓食反﹐病後熱渴﹐食藕用少鹽水或梅水浸﹐供多食﹐不損口。久服輕身耐老﹐止熱破血。雞頭益精气志﹐令耳目聰明。久服﹐輕身不饑﹐耐老﹐作粉食極妙﹐是長生之藥。與小兒食﹐不能長大﹐故駐年耳。生食﹐動風冷气﹐多食不益脾胃气兼難消化。

卷之三﹕米谷

粳米﹐生者冷﹐燔者熱﹐生不益脾﹐過熟則佳。蒼耳同食﹐卒心痛﹔馬肉同食﹐發痼疾。

稻米﹐糯米也。妊娠與雜肉食之﹐不利其子﹐生寸白。久食﹐身軟緩筋故也。性寒﹐壅經絡气﹐使人四肢不收﹐昏悶多睡﹐發風動气﹐可少食。

秫米﹐似黍而小﹐亦可造酒。動風﹐不可常食。

黍米﹐發宿疾﹐久食﹐昏五臟﹐好睡。小兒食﹐不能行﹐緩人筋骨﹐絕血脈。白黍久食﹐多熱﹐令人煩。赤黍不可合蜜﹐惟可作糜。不可爲飯﹐粘著難解。

五種黍米﹐合葵食之﹐成痼疾﹐藏脯於中﹐食之閉气。肺病者﹐宜此。生米戲食﹐久爲米瘕﹐肌疲如勞﹐缺米則口吐淸水。飴糖進食﹐健胃﹐多食則動脾風。麥占四時﹐秋種夏收。西北多霜雪﹐面無毒﹔南方少雪﹐有毒。

小麥﹐性壅熱﹐小動風气﹐治面後覺中毒﹐以酒咽漢椒三五粒不爲疾。

大麥﹐久食宜人﹐帶生則冷﹐損人。麥蘗﹐久食消腎﹐不可多。麥﹐西川多種﹐山東河北人﹐正月方種﹐先患冷气﹐人不宜食。

蕎麥﹐性寒難消。久食動風﹐頭眩﹐和豬肉食八九次﹐患熱風﹐脫眉須。

粟米食後﹐勿食杏仁﹐令人吐瀉。

稷米﹐也﹐發三十六種病。八谷之中最爲下﹐不可同川附子服。陳廩粟米﹑米﹐陳者﹐性皆冷﹐頻食之﹐自利。藏脯臘於中﹐三月久滿不知而食之﹐害人。

綠豆治病﹐則皮不可去﹐去皮﹐食少壅气。

赤小豆﹐行小便﹐久食虛人﹐令人黑瘦枯燥﹐能逐津液﹐身體重。

靑小豆﹐一名胡豆﹐合鯉魚食之﹐肝黃﹐五年成幹消。

赤白豆合魚食之﹐成消渴。

黑白黃褐豆﹐大小豆﹐作豉極冷﹐黃卷及醬皆平﹐多食體重。

服大豆末者﹐忌豬肉。炒豆與一歲以上十歲以下食之﹐卽啖豬肉﹐久當壅气死人。有好食豆腐中毒﹐不能治。更醫至中途﹐遇作腐人家相爭﹐因問﹐妻誤將萊菔湯置鍋中﹐腐更不成。醫得其說﹐以萊菔湯下藥而愈。

萊菔﹐卽蘿卜也。

醬﹐當是豆爲者﹐今以面麥爲者﹐食之多殺藥力。夫子云﹕不得其醬﹐不食﹐故五臟悅而愛之﹐此亦安樂之端。

脂麻炒熟﹐乘熱壓出生油﹐但可點。再煎煉方方謂熟油﹐可食。油發冷疾﹐滑骨髓﹐困脾臟﹐經宿卽動气。牙齒脾疾人宜陳油﹐飲食須逐日熬熟。

黑脂麻﹐炒食之﹐不生風疾﹐風人日食之﹐則步履端正﹐語言不謇。白脂麻﹐生則寒﹐炒則無發霍亂﹐抽人肌肉。

又﹕別有胡麻﹐味苦﹐乃苣勝也﹐不可爲補益。用烏麻最益人。胡麻﹐一名苣勝﹐服之不老﹐耐風濕﹐補衰老。九蒸九曝﹐末之﹐以棗膏丸服之﹐治白髮還黑。補五內﹐益气力﹐長肌肉﹐塡骨髓腦﹐堅筋骨。久服輕身不老﹐明耳目﹐耐饑渴﹐延年。逐日熬熟﹐用經宿卽動气﹐有牙齒並脾胃疾人﹐切不可喫。大麻仁﹐不宜多食﹐損血脈﹐滑精气﹐痿陽气﹐婦人多食﹐發帶疾。以五升同蔥一握搗﹐和浸三日﹐去滓沐髮﹐令白髮不生。研取汁﹐煎三十餘沸收之﹐常取汁和羹兼煮粥﹐食之去一切五臟气。

卷之三﹕菜蔬

葵爲五菜﹐主秋種﹐早者至春作子﹐名冬葵。其心有毒﹐傷人。性冷﹐熱食之亦令熱悶﹐甚動風气。葵凍者﹐生食之﹐動五種癅﹐飲甚則吐水﹐和鯉魚食之﹐害人。四季勿食。生葵不化﹐發人一切宿疾。百藥忌食之﹐發狂犬咬。

吳葵﹐一名蜀葵﹐不可久食﹐鈍人志性。被狗咬戒食﹐誤食之﹐永不瘥。

戎葵並鳥肉食﹐無顏色。生蔥食之﹐卽啖蜜﹐下痢。食燒蔥啖蜜﹐壅气﹐死。雜白犬肉食之﹐九竅出血。患气者多發气﹐上充人﹐五臟閉絕﹐虛人胃﹐開骨節﹐正月食之﹐生面上游風。大抵功在發汗﹐多則昏人神。

胡蔥﹐多食傷神﹐損性多忘﹐損目發痼疾﹐狐臭﹑齒人食之甚﹐靑魚合食﹐生虫。

韭﹐俗呼艸鐘﹐乳病人可食。然多食﹐昏神暗目﹐酒後尢忌。不可與蜜同食。未出土爲韭黃﹐不益人﹐滯气。花動風。過淸明勿食﹐不利病人﹐心腹痼疾者加劇。霜韭﹐不可食﹐動宿飲﹐必吐水。五月食之損人滋味﹐乏气力﹐不可共牛肉食﹐成瘕熱病。後十日﹐不可食﹐發困。蔥亦不宜。

薤﹐肥健人。生食﹐引涕唾﹐與牛肉食﹐作瘕。四月勿食薤。三冬至食﹐多涕唾。葫﹐大蒜也﹐久食傷肝損目﹐弱陽。煮以合靑魚發黃作﹐啖伐命。惟生食﹐不中煮。暑毒﹐爛嚼下咽卽知﹐仍禁冷水。四月八月﹐食之傷神﹐損膽气﹐喘悸气急﹐腹內生瘡﹐腸腫成疝瘕。多食葫行房﹐傷肝﹐面無光﹐北方人稟厚者﹐食慣病少。

小蒜不可常食﹐食而啖生魚奪气﹐陰核疼﹐欲死。三月勿食﹐傷志。時病瘥後﹐與一切食﹐竟入房﹐病發必死。胡荽﹐蕎子也﹐久食令人多忘﹐狐臭﹐口气﹐慝齒﹐腳气加劇﹐根發痼疾。

蓼子﹐是水浸令生芽而食之者﹐多食令人吐水﹐損陽少精﹐心痛寒熱﹐損骨髓。二月食之﹐傷腎﹐和生魚食﹐奪陰气﹐核子痛﹐欲死。

萱艸﹐一名忘憂﹐嫩時取以爲蔬﹐食之動風﹐令人昏昏然﹐終日如醉﹐因得其名。

菘﹐發諸風冷﹐有熱﹐人食之﹐不發病﹐性冷也。

芥﹐多食動風气﹐發丹石﹐與兔肉同食﹐成惡病。

蕪靑﹐蔓靑也﹐根不可多食﹐令气脹﹐子作油塗﹐頭髮黑。

萊菔﹐卽蘿卜﹐力弱。人不宜多食﹐生者滲人血。

生靑菜﹐時病瘥後食之﹐手足靑腫。

一切菜﹐五月五日勿食之﹐變百病。

一切菜﹐熟煮熱食之。凡澹流滴著者﹐有毒。十月被霜菜﹐食者面無光﹐目澀﹐腰疼﹐心瘧。發時﹐足十指爪靑﹐萎困。

薺菜﹐不宜面同食﹐令人督悶發病﹐凡用甘艸皆忌此。

莧菜﹐多食動气﹐冷中損腹﹐共蕨及鱉食﹐生瘕。

堇菜﹐不宜多食﹐令人身重﹐多腫﹐只可一二頓。

蕓苔菜﹐患腰腳人﹐多食加劇。損陽气﹐發口瘡﹐齒痛生虫﹐狐臭人忌之。

鹿角菜﹐久食發宿疾﹐損經絡﹐少顏色。

菠菜﹐北人食肉面卽平﹐南人食魚米卽冷。多食﹐冷大小腸﹔久食﹐腳軟腰痛。蒓菜﹐多食性滑發痔﹐引疫气﹐上有水銀故也。七月蠟虫著上﹐令霍亂﹐勿食之。

芹菜生髙田者﹐宜人。黑滑地名水芹﹐赤色者害人﹐性寒﹐和醋食之損齒。春秋龍帶精入芹中﹐偶食之﹐手靑肚滿﹐痛不可忍﹐服砂糖三二斤﹐吐出蚰蜴﹐便愈。

苦蕒﹐夏月食之以益心﹐蠶婦忌食之。

萵苣冷﹐久食昏人目。白萵苣﹐冷气人食之﹐腹冷。產後不可食﹐寒中。共飴食﹐生虫。苦苣不可與蜜同食。多食﹐動气冷气﹐人食之﹐必破腹。

苜蓿﹐利在小腸。蜜食下痢﹐多食瘦人。

蕨﹐久食腳弱無力﹐弱陽﹐眼暗多睡﹐鼻塞﹐發落﹐小兒食之﹐不行。冷气食之﹐腹脹。生食成蛇瘕。郤鑑鎭丹徒出獵﹐有甲士折一枚食之﹐覺心淡淡成疾﹐後吐一小蛇﹐懸屋前﹐漸成幹蕨﹐信不可生食蕨也。

茄至冷﹐五勞不可多食﹐發瘡損人﹐動气發痼疾。熟者少食無憂患﹐冷人不可食﹐秋後食之損目。

黃瓜﹐本名胡瓜﹐不益人。患腳气虛腫者﹐毒永不除。

越瓜﹐色白﹐動气發瘡﹐腳弱不益。小兒﹑時病後勿食﹐與乳酪及空心食﹐心痛。

靑瓜﹐令人多忘。冬瓜多食﹐陰濕生瘡﹐發黃疸﹐九月勿食。被霜瓜向冬發血寒熱﹐反惡。病初食﹐吐﹐食竟心下停水﹐或爲翻胃。有冷者食之瘦﹐瓜能暗人眼﹐尢不宜。老人中其毒﹐至秋爲瘧痢。

一切瓜﹐苦者有毒。兩蒂兩鼻者﹐害人。瓠子﹐冷气人食之病甚。大耗食﹐患腳气﹐虛腫。人食之﹐毒永不除。

葫蘆﹐多食令人吐。

芋﹐一名土芝﹐有紫有白﹐冬月食﹐不發病﹐他月不可食。

薯蕷﹐亦有紫白﹐頗勝芋。有小而名山藥者佳﹐冷气人少食之。曾有患瘵﹐自謂無生﹐是物不忌﹐鄰家修﹐求食之﹐美﹐遂多食﹐竟愈。有病腮癰者數人﹐余教多食此而愈。甜瓜多食﹐令人陰下癢濕生瘡﹐發黃疸病。凡瓜入水沈者﹐食之得冷气﹐終身不瘥。

上牀蘿卜下牀姜。蓋夜間蘿卜消宿食﹐早起姜能開胃也。蘿卜和羊肉食﹐下五臟一切气冷﹐人肥白。如無羊肉﹐諸魚肉皆得用也。久服澀腸衛﹐令人發早白。牛蒡﹐通十二經脈﹐洗五臟壅气﹐可常菜食。菜細切﹐以生蜜洗或略煎﹐喫之爽口﹐妙﹐能消宿食。多食發痼疾。昆布多食令人瘦。紫菜多食﹐令人腹痛﹐發气吐白沫﹐飲少熱醋解。決明葉﹐明目輕身﹐利五臟﹐作菜食之良。子﹐主肝家熱﹐每日取一匙﹐將去土﹐空腹吞之﹐百日後夜見字。

幹苔﹐發諸瘡疥﹐下一切丹石﹐殺諸藥毒﹐不可多食﹐令人動血气。

茭白﹐不可合生菜食之。多食發气並弱陽﹐不可雜蜜食之﹐發痼疾。主心胸中浮熱動气。不中食﹐發冷﹐滋牙齒﹐傷陽道﹐不食爲妙。

苦筍﹐主不睡﹐去面目並舌下熱黃﹐消渴﹐明目﹐解熱毒﹐除熱气﹐健人。筍箭﹐荀新者﹐稍可食﹐除者﹐不可食。淡竹荀﹐𨿽口美﹐發背悶﹑腳气。

筍以薄荷葉數片同煮﹐卽無奩味。諸筍煮二三日不爛﹐脾難克化﹐脾病者﹐不宜喫。

生薑﹐九月九日勿食之﹐傷神損壽。

漧薑﹐妊多食內消。椿芽﹐多食神昏。

楡仁﹐多食發熱﹑心痛。

菌﹐地生爲菌﹐木生爲﹑爲木耳﹑爲蕈。新蕈有長者﹑下無紋者﹑夜有光者﹑煮不熟者﹑欲爛無虫者﹑煮訖照人無影者﹑春夏有惡虫毒蛇經過者﹐皆殺人。誤食毒菌﹐往往笑不止而死。惟掘地爲坎﹐投水攪取淸者飲之。木菌﹐楮﹑槐﹑楡﹑柳﹑桑五木之耳可食﹐冬春無毒﹐木耳亦不宜多食﹐如前所云者皆殺人。

又﹕赤色仰面不覆者﹐及生野田中者﹐皆毒。又﹕發冷風气痔﹐多睡無力。甘露子﹐不宜生食﹐不可多食﹐生寸白虫﹐與諸魚同食﹐病生反胃。茱萸﹐六七月食之﹐傷神气。茼蒿﹐多食气滿。蒔蘿根﹐曾有食者殺人。蔓菁﹐菜中之最益人者﹐常食之﹐通中益气﹐令人肥健。蘭香﹐不可多食﹐壅關節﹐澀榮衛﹐令人血脈不行﹐又動風﹐發腳气。

卷之三﹕飛禽

雞﹐黃者宜老人﹐烏者暖血﹐產婦宜之。具五色﹐食者必狂﹐六指。玄雞白頭家雞及野禽生子有八字文及死不伸足﹐害人。烏雞合鯉魚食﹐生癰疽。丙午日食雞肉﹐主丈夫燒死﹐目盲﹐女人血死﹐妄見。《千金方》載﹕四月勿食暴雞肉﹐作疽液漏﹐男女虛勞乏气。八月食之傷神气。妊婦多食﹐子患諸虫。妊食雞子﹐多令子失音。雞子動風﹐動气﹐合鱉肉食害人﹔合犬肝﹑犬肉食泄利害人﹔合魚汁內成心瘕﹔合獺肉及野雞共家雞肉合食之﹐成遁屍﹐屍鬼纏身﹐四肢百節疼痛。雞子白合胡荽﹑蔥﹑蒜食﹐滯气短气﹔合生蔥﹑犬肉食﹐穀道流血﹐疹。食雞鴨子眼翳。雞過宿收不密﹐蜈蚣必集其中﹐不再煮而食之﹐爲害非輕。雞並子不可合李子食之。老雞能呼人姓名﹐殺之則止。雞有四距重翼者﹐龍也﹐殺之震死。烏雞最暖﹐可補血﹐婦人可食。閹雞善啼﹐內毒。踏雞子殼令人得白瘕風。半夜雞啼則有憂事。雞生子皆雄者必有喜事。雉離﹐禽也。損多益少﹐久食瘦人﹐春夏多食有毒。九﹑十至十一月稍補﹐他月發痔及瘡疥﹐八月忌之。益人神气﹐丙午日不可食﹐明主於火也。四月勿食﹐气逆。和胡桃﹑菌子同食﹐下血﹐有痼疾者不宜。和蕎麥麵食生肥虫。卵不與蔥同食生寸白。

鶩﹐鴨也﹐六月勿食﹐益神气。黑鴨滑中﹐發冷痢腳气﹐人不可多食﹐有毒。妊娠多食﹐令子倒生。野鴨不可與胡桃﹑木耳同食。《異苑》曰﹕章安有人元嘉中啖鴨肉成瘕﹐胸滿面赤﹐不得飲食﹐醫以秫菜食之﹐須臾吐一鴨雛﹐遂瘥。此因內生所致﹐又食過而然。白鴨﹐補虛﹐目白者殺人。鴨卵多食發疾冷气。老鴨善﹐嫩鴨毒。鴨子不可合蒜食之﹐又不可合李子﹑鱉肉食之。野鴨九月已後﹐卽中食﹐全勝家者﹐𨿽寒不動气﹐又身上生熱瘡﹐多年不好者﹐但多食之卽瘥。白鵝﹐肉性冷﹐多食霍亂髮痼疾。卵不可多食。

蒼鵝發瘡膿。老鵝善﹐嫩鵝毒。鵝毛柔暖而性冷﹐選細毛夾以布帛﹐絮而爲被﹐偏宜覆嬰兒而避驚癇也。

鵪鶉﹐四月已後﹐八月已前﹐不堪食。《本艸》云﹕蝦蟆化也。鶉﹐患痢人可煮食之﹐良。和生羹煮食泄痢﹐酥煎偏令下焦肥。與豬肝同食面生黑子。與菌同食發痔疾。鷓鴣不可與筍同食﹐令人腹脹。此鳥天地之神﹐每月取一隻饗﹐至尊﹐自死者忌之。

山雞頓食發五痔﹐和蕎麥食生瘡﹐不與豉同食﹐殺人﹐卵不可與蔥同食﹐生寸白﹐不可久久食﹐令人疫。雉﹐一名山雞﹐養之禳火災﹐山雞類也。南唐相馮延已苦腦痛﹐久不減﹐太醫吳延紹誥。庖人曰「相公平日多食鷓鴣﹑山雞。」吳曰「得之矣。」投以甘艸湯而愈。蓋此禽多食烏頭﹑半夏﹐有毒﹐以此解之。又類編通判楊立之官南方﹐多食鷓鴣﹐生喉癰﹐膿血日夕不止。泗水楊吉老令先啖生薑一片﹐愈。蓋以制半夏毒也。唐崔魏公﹐以多食竹雞暴亡﹐梁新命捩生薑汁﹐折齒灌之﹐復活。亦此意也。

鴛鴦肉常食之患大風。夫婦不相和﹐煮鴛鴦肉食之﹐卽時和順相愛也。雀肉不與李同食。合醬食妊娠所忌。不可合雜生肝食之。雀糞和老薑末蜜丸服之﹐令人肥白。

鵓鴿﹐𨿽益人﹐病者食之多減藥力。

雄鵲﹐婦人不可食﹐燒毛納水中沈者是雄。

烏鴉﹐肉澀不中食。鴉瘦﹐病嗽骨蒸者﹐可和五味腌炙食之。鴉眼睛﹐研﹐注人目中﹐令人見神鬼。

燕肉﹐人不可食﹐入水必爲蛟龍所害﹐食者損人神气。出千金博物志。

雁肉勿食﹐損人神气。脂﹐可和豆黃末服﹐令人肥白。孔雀毛入人眼卽瞎。諸般死鳥皆不可食。

杜鵑初鳴先聞者﹐主別離。學其聲吐血。廁上聞者﹐不祥﹐作犬聲應之﹐吉。凡禽自死口不閉者殺人。

卷之三﹕走獸

豬肉之用最多﹐然不宜人﹐食之暴肥﹐致風虛也﹐閉血脈﹐弱筋骨﹐虛人肌﹐病人金瘡者尢甚。食其肉飲酒﹐不可臥秫穰中。又﹕白豬白蹄雜靑者﹐不可食。豬腎理腎气﹐多食腎虛﹐久食少子。豬心肝不可多食﹐無益﹐豬臨宰驚入心﹐絕气歸肝也。豬肝﹑鵪鶉同食﹐令人面生黑點。豬肉共羊肝和食之﹐令人心悶﹔不可與生胡荽同食﹐爛人臍﹔不可合龜鱉肉﹐食之害人﹔不可合葵及烏梅﹐食之气少﹔不可合雞子同食﹐令人气消悶﹔食豬脂忌烏梅﹑生梅子﹐害人。

野豬靑蹄者不可食﹐江豬多食者令人體重。豪豬不可多食﹐發風气﹐令人虛羸。凡煮豬肉用桑白皮﹑皂莢﹑髙良姜﹑黃蠟塊同煮﹐食不發風。脂油作燈﹐目暗。肝肺共魚或﹐食之作癰疽。共鯉子食﹐傷人神。八月勿食佳。腦子損陽﹐臨房不能舉。今食者以鹽酒﹐是引賊也﹐曾不思皮尙可消而不覺其毒耶﹖頭動風﹐其嘴尢毒﹐風人不宜食者。以竹葉燒煙撐口燻之﹐得口鼻涎出則無害。豬不姜食之﹐中年气血衰﹐面生黑點。兪氏云「豬肉生薑同食﹐發疾風。」又云「發大風。」羊肉﹐性大熱﹐時病愈﹐百日內不可食﹐食則復令骨蒸。和食傷人心﹐和生魚酪食害人。生脂宿有熱者不可食。蹄甲中有珠子白者﹐名懸筋﹐發人。肝和豬肉及梅子﹑小豆食之傷人﹐心肝有竅﹐不可合烏梅﹑白梅食之﹐皆害人。

山羊肉不可久食﹐及楮木炙食﹐及合雞子食﹐令人腹生虫。大病人妊娠食肝﹐令子多厄。一切羊肝共生椒﹐食之破五臟﹐傷心﹐小兒亦忌之。肚子﹐病人共飯常食之﹐久成反胃﹐作噎病。共甜粥﹐食之多唾﹐吐淸水。腦子﹐男子食之損精﹐少子﹐欲食者﹐研細醋和之。豬腦亦然﹐不食佳。白羊黑頭﹐食其腦作腸癰。飲酒後不得食羊﹑豕腦﹐大害人。心有孔者及一角者﹐皆殺人。羊﹐靑羝羊也。肉以水中柳木及白楊木﹐不得於銅器內煮。食之丈夫損陽﹐女子絕陰﹐暴下不止。髓及骨汁合食﹐煩熱難退﹐動利。六月勿食﹐以益神气。靑羊肝和小豆食之﹐目少明。羊不醬同食﹐久而生癩﹐發痼疾。羊﹑豬血﹐人不可過﹐多食則鼻中毛出﹐晝夜可長五寸﹐漸粗圓如繩﹐痛不可忍﹐𨿽忍痛摘去﹐卽復生。子益治奇疾﹐方用乳石﹑硇砂各一兩爲末﹐以飯丸如桐子大﹐空心臨臥水吞下十粒﹐自然退落。

牛﹐盛熱時卒死者﹐不食﹐作腸癰﹐下痢者﹐必劇。丑月食之﹐傷神气。患牛腳蹄中拒筋﹐食之作肉刺。合馬肉食﹐身癢﹔共豬肉食﹐生寸白。不可和黍米﹑白酒﹑桑柴火炙﹐並生栗食﹐生寸白虫。牛肉﹐患冷人不宜食。五臟各補人五臟。沙牛肉﹐常食發宿疾。牛者﹐稼穡之資﹐不可屠殺﹐自死者﹐血脈已絕﹐骨髓已竭﹐不堪食。牛黃髮病﹐黑牛尢不可食。牛乳汁及酪合生魚食﹐成魚瘕。花牛最毒﹐眼疾人喫雙盲﹐用姜損齒。獨肝牛肉食之殺人﹐牛食蛇者獨肝。一切牛﹐盛熱气時奇死者﹐總不堪食﹐生腸癰之疾。食牛之人﹐生遭惡鬼侵害﹐多染疫癘﹐死入地獄﹐受赦所不原之罪﹐戒殺編類。臺州攝參軍陳昌夢入東嶽﹐見廊下有罪數人﹐悉斷割肢體﹐號叫極甚。陳問陰吏﹐曰「此數人以食牛肉﹐宰殺耕牛﹐受此報也。」旣覺遂不食牛肉與雞。臺州起瘟疫﹐環城幾無免者﹐陳頗憂之﹐夢神告曰「子不食牛肉﹐我當護衛。邪疫之气﹐各自回避﹐不必憂也。」其患遂息。好食牛肉﹐人壽祿皆減﹐百神皆散。戒食者﹐百神守護﹐妖邪鬼魅不敢侵犯。

馬肉﹐自死者害人﹐甚者殺人﹐勿食。下痢人食者加劇。肉多著水浸洗﹐方煮得爛﹐去血始可煮。炙肥者亦然﹐不然毒不出﹐患疔腫。只可煮﹐餘食難消﹐不可多食。妊不食。五月食之﹐傷神气。食肉而心煩悶者﹐飲淸酒則解﹐濁酒則劇。不與陳食﹑米同食﹐卒得惡﹐十死九。姜同食﹐生气嗽﹐患痢﹐食心悶。血有毒﹐飲美酒解。白馬玄蹄腦令人﹔白馬靑蹄肉不可食﹔黑脊斑臂肉不可食﹔鞍下黑色徹肉裏者﹐傷人五臟。馬頭骨作枕﹐令人不睡。食死馬﹐勿食倉米﹐發百病。馬汗气及毛﹐不可偶入食中﹐害人。汗不可近陰﹐先有瘡﹐不得近馬汗及肉汁﹑馬气並毛等﹐必殺人。馬筋肉非十二月采者﹐宜火幹。馬心﹐下痢人不可食。馬蹄﹐夜目五月以後﹐勿食之。肉不可與鹿膳同食。患疥人食之﹐令人身體癢。馬肉不可熱喫﹐傷人心。馬豬肉共食﹐成霍亂。

驢肉病死者﹐不堪。騾﹑驢﹑馬爲其十二月胎﹐騾又不產妊﹐不可食。驢肉動風﹐脂肥尢甚﹐食肉愼不可飲酒﹐至疾殺人。尿稍毒服不過二合。驢﹑豬肉合食﹐霍亂。醍醐酥酪有益無損﹐羊﹑牛﹑馬酪食竟卽食大酢﹐變血澹﹐尿血。牛乳不可與酸物食﹐成堅積。驢乳冷不堪酪。一切牛馬乳及酪共生魚食﹐成魚瘕。乳酪煎魚﹐主霍亂。甲子日勿食一切獸肉﹐大吉。

《五行書》云「白犬虎文﹐南斗君﹐畜之﹐可致萬石也。」黑犬白耳犬﹐王犬也。畜之令家富貴﹔黑犬白前兩足﹐宜子孫﹔白犬黃頭﹐家大吉﹔黃犬白尾﹐代有衣冠。又白前兩足利人。人家養犬﹐純白者﹐主凶。犬黑色者﹐養之能辟伏屍。若斑靑者﹐識盜賊則吠之。犬肉不熟食及多食﹐令人成瘕﹐患消渴病。白犬合海食﹐必生惡病。白犬自死舌不出﹐食之害人。不與蒜同食﹐損人﹐及懸蹄犬肉有毒﹐敗人。犬瘦者﹐是病不可食﹔妊娠食犬﹐兒無聲。九月禁食﹐以養神气。血﹐食肉而去血﹐不益人。狂犬﹐若鼻赤起與燥者﹐此欲狂﹐其肉不堪食。孫眞人曰「春末夏初﹐犬多發狂﹐當戒﹐小弱持杖預防之。防而不免﹐莫出於灸。其法只就咬處牙上灸一日一次﹐灸一二三丸﹐在意灸至百二十日止。咬後便討韭菜煮食之﹐日日食爲佳。此病至重﹐世不以爲意﹐不可不知也。」喫犬肉人﹐減克年壽﹝《戒殺編》﹞人能戒牛﹑犬﹐壽命延長。《眞武啟聖錄記》云「食犬折壽祿﹐作事大不利。」鹿肉﹑獐肉爲一﹐不屬十二辰也。五月勿食之﹐傷神﹐豹文者﹐殺人。鹿茸不可以鼻嗅﹐有小虫入鼻爲虫顙﹐藥不及也。鹿肉痿人陰﹐不可近。鹿肉﹐多食令人弱房﹐發腳气。麋不可合獺肉﹐食之害人。不可合雜鴣肉食﹐不可合生菜﹑蝦米﹐同食之害人。鹿角銼爲屑﹐白蜜五升淹之﹐微火熬令小變﹐曝漧更攜篩﹐服之令人輕身﹐益气彊骨髓﹐補絕陽。鹿一千年爲蒼鹿﹐又百年化爲白鹿﹐又五百年化爲玄鹿﹐玄鹿爲脯﹐食之壽二千歲。貍肉骨﹐可治勞。白鹿肉和蒲白作羹﹐發惡瘡。壺居士云「餌藥人食鹿肉﹐必不得效。以其食解毒之艸﹐能散藥力也。」獐肉﹐八月至十一月食之﹐勝羊肉﹐餘月動气。獐肉不可合蝦及生菜﹑梅﹑李﹑果實食﹐發痼疾。獐肉不可炙食﹐令人消渴。麂肉﹐多食動痼疾。以其食蛇﹐所以毒。麋肉﹐不與野雞及蝦﹑生菜﹑梅﹑李﹑果實同食﹐皆病人。麋脂﹐不可近男子陰﹐令痿。肉不可與雉肉同食。麋脂及梅﹑李子﹐若妊娠婦人食之﹐令子靑盲﹐男子傷精。麋骨﹐可煮汁釀酒飲之﹐令人肥白﹐美顏色。生肉共蝦汁合食之﹐令人心痛。生肉共雉肉食之﹐作痼疾。肉不可合鵠肉食之﹐成病。麝肉共鵠肉食之﹐作病。麝臍中香﹐治一切惡气﹐疰。百疾研服之﹐立瘥也。

象肉不可食﹐令人體重。

虎肉不可熱食﹐壞人齒。虎肉正月忌食﹐以益壽。藥箭死者﹐毒漬骨間﹐血猶能傷人﹐不可食。貍﹑豹同。人家畜貓一產止一子者﹐害其主人﹐急棄之乃免。又云﹕𨿽一產三四而皆雄或皆雌者﹐亦不可畜。

兔肉﹐妊娠食﹐生子缺唇﹐兔產從口出﹐忌之宜。丹石人八月﹑十一月可食。多食損陽絕血脈﹐令人萎黃。豆瘡﹐食之大毒﹐斑爛損人。二月勿食﹐養神气。共獺肉﹑肝食﹐成遁屍。鵝肉同食﹐血气不行。白雞肝同食﹐面失血色﹐一年成疸。共姜﹑橘同食﹐心气痛﹐成霍亂。兔肉﹐深時則可食﹐令气全生。兔死而眼合者﹐食之害人。

川山甲﹐多食動舊風气。

豹肉﹐酸不可食﹐消人脂肉﹐令人瘦﹐損神情。

獺肉﹐只治熱﹐若冷气﹑虛脹﹐食之甚也。消陽不益﹐男子宜少食。五臟及肉性寒﹐惟肝溫﹐治傳屍勞。

熊肉﹐有痼疾者不可食﹐終身不愈﹐十月禁食。脂﹐不可作燈﹐煙气入目﹐失明。不可近陰﹐不起。麝肉共鵠肉食﹐作瘕。此物夏月食蛇﹐帶其香﹐日久透關成異疾。不得近鼻﹐有白虫入腦﹐患虫顙。猿猴﹐小兒近之傷志。

蝟肉﹐可食﹐骨不得食﹐能瘦人﹐使人縮小。肉汁在密器中气不泄者﹑禽畜肝靑者及獸赤足者﹑有歧尾者﹑煮熟不斂水者﹑煮而不熟者﹑生而斂者﹑野獸自死北首伏地者﹑祭肉無故自動者﹑禽獸自死無傷處者﹑犬懸蹄沾漏﹑肉中有星如米者﹑羊脯三月以後有虫如馬尾者﹑米甕中肉脯久藏者皆殺人。脯暴不燥﹐火燒不動﹐入腹不消。自死﹐肝臟不可食。肉𨿽鮮似有息气﹐損气傷髒。肉及肝落地不粘塵﹐不可食。諸心損心﹐諸血損血﹐一切腦﹑一切肝不可食﹐皆能害人。一切肉惟爛煮停冷食之﹐食畢漱口數過﹐齒不齲。食肉過度﹐還飲肉汁﹐卽消。禽畜五臟﹐三月三日勿食﹐則吉。

卷之三﹕魚類

魚及魚﹐有瘡者不可食。

鯉魚﹐至陰之物也。其鱗三十六﹐陰極則陽復。所以《素問》曰「魚﹐熱中。」王叔和曰「熱卽生風﹐食之所以多發風熱。」諸家所解皆不言。日華子云「鯉魚﹐涼」今不取﹐直取《素問》爲正。萬一風家使食魚﹐則是貽禍無窮矣。鯉魚多發風熱﹐修理當去脊上兩筋及黑血。沙石溪中者﹐毒多在腦﹐勿食其頭。山上水中有鯉﹐不可食。五月五日﹐勿食鯉。天行病後不可食﹐再發癰疽。鯉不可合小豆﹑藿食。食桂竟食鯉﹐成瘕。魚及子不可合豬肝食﹐鯽魚亦然。鱖魚背上有十二蓍骨﹐每月一骨﹐毒殺人﹐宜盡去之。蘇州王順食鱖骨﹐鯁幾死。漁人張九取橄欖核末﹐流水調服而愈。人問其故﹐九曰「父老傳橄欖木作掉﹐魚觸便浮﹐知魚畏此木也。」白魚﹐泥人心。瘡癤人不可食﹐其發膿﹐灸瘡不發。食之﹐久食發病。鯉魚不可合犬肉食之。六甲日﹐勿食鱗甲之肉。二月庚寅日﹐勿食魚﹐大惡。

鯽魚﹐春不食﹐其頭中有虫也。合猴﹑雉肉﹑豬肝食之﹐不宜。子合豬肉食不宜﹔和蒜少熱﹔和姜﹑醬少冷﹔與麥門冬食﹐殺人﹔與芥菜同食﹐水腫。

靑魚及﹐服木者忌之。合生葫﹑葵﹑蒜﹑麥醬食不宜﹔靑魚不可合小豆﹑藿食之。黃魚發气﹑發瘡﹑動風﹐不可多食。合蕎麥食﹐無音﹔黃顙魚不可合荊芥食﹐令人吐血。犯者以地漿解。時魚味美﹐稍發疳痼。魴魚﹐患疳痢者禁之。

鮎魚勿多食﹐赤目赤須者殺人。合鹿肉及無鰓者同。

鯔魚久食﹐令人肥健。

鱘魚味美而發諸藥毒﹐𨿽世人所重﹐不益人﹐丹石人不可食﹐令少气﹐發瘡疥﹐動風气。小兒食之多成瘕及咳﹐大人久食卒心痛﹐合干筍食之癱瘓。魚腹中有子﹐最毒﹐不可食﹐令人下痢。魚﹐多食發疥。比目魚﹐多食動气。

鱸魚﹐多食令人發痃癖病﹐尢良。肝不可食﹐中其毒﹐面皮剝落及瘡腫。不可與乳酪同食。

鯽魚﹐不可同砂糠食﹐令人成疳虫﹔不可合烏雞肉同食﹐令人發疽。石首魚和蒓菜作羹﹐開胃益气﹐只不堪鮮食。

鱖魚益气力﹐令人肥健﹐仙人隱常食之。章魚冷而不泄。狗魚暖而不補。鮎魚不可與牛肝合食﹐令人患風﹐多噎﹑涎。又不可與野豬肉同食﹐令人吐瀉。魚﹐卽魚也﹐不可合鹿肉食之﹐令人筋甲縮。河豚﹐又名胡夷魚﹐味珍。《經》云「無毒。」實有大毒﹐修治不如法﹐殺人。眼赤者害人﹐獨行者不可食。食河豚罷﹐不可啜菊頭。肝有大毒﹐中之立死。中其毒者﹐橄欖﹑蘆根汁解之。鱖魚﹐肝及子有毒﹐入口爛舌﹐入腹爛腸。魚﹐卽鼉也﹐老者多能變化爲邪魅﹐又能吐气成霧。梁周興嗣常食其肉﹐後患惡瘡﹐切勿食之。

鰍魚﹐不可合白犬肉﹑血食之。

鱔﹐不可合白犬肉血食之。鱔魚﹐時病起﹐食之復﹐過則成霍亂。四月食之﹐害神气﹐腹下黃爲黃鱔。又有曰鱔﹐稍粗﹐二者皆動風气。妊娠食之﹐胎生疾。凡頭中無腮﹐皆有白點並殺人。《茅亭客話》云「鱔鱉不可殺﹐大者﹐有毒﹐殺人。」京師一郎官喜食鱔﹐一日過度﹐吐利大作﹐幾殆﹐信不可多食也。鱔魚肝生惡瘡﹐勿以鹽炙。食鱔﹐不可用桑柴煮之。鱔是赤﹐形類聖蛇﹐宜放﹐不可殺食。食鱔折人壽祿﹐作事無成。烏賊魚久食﹐主無子。

烏魚﹐水厭焚修者﹐忌之。鱟魚﹐多食發嗽並瘡癬。小者﹐謂之鬼鱟﹐害人。魚中若有頭髮在內﹐誤食殺人。黃魚食後﹐食荊芥殺人。凡食一切魚﹐皆忌荊芥。一切魚毒。魚油點燈﹐煙盲人眼﹐諸禽獸油亦然。無鱗惡荊芥。無腮發癲。全腮發癰。魚目有睫。目自開合。二目不同。魚連鱗者。無鱗者。皆殺人。腹下丹字魚﹐煮不熟食﹐之成瘕。石礬魚﹐勿食腸卵﹐就成霍亂吐瀉。魚無腸膽﹐食之三年﹐丈夫陰萎﹐女人絕產。頭有白色如連珠至脊上者﹐殺人。白目﹑白背黑點﹑赤鱗﹑目合﹐並不可食。有角食之發心驚﹔目赤者﹐作成瘕﹐作害人﹐共菜食﹐作蛔蟯虫。下痢者食魚﹐加劇難治。一切魚尾不益人﹐多有勾骨著人咽。魚子共豬肝﹐食不化﹐成惡病。妊娠食幹魚﹐令子多疾。魚汁肉不可合鸕鶿肉食。魚﹑瓜﹐忌同食。鰻鱺魚﹐𨿽有毒而治勞。

昔陳通判女病勞將死﹐父母以船送之江中﹐飄泊孤洲﹐漁人見而憐之﹐與之鰻鱺羹﹐漸有生意﹐越月漁人送還陳府﹐女病已脫然矣。治蚊虫﹐以鰻鱺魚漧於室中燒之﹐蚊子卽化爲水矣。燒煙燻氈中蛀虫﹐置其骨於箱衣中﹐斷白魚蛀虫。鱧魚屬北方癸化﹐不可殺﹐只宜放。能發瘡﹐忌食。又能治腳气﹐風气﹐食之效。南方溪澗中有魚﹐生石上﹐號石班魚﹐作甚美﹐至春有毒﹐不可食﹐云與蜥蜴交也。《眞武啟聖錄》大忌食鱉﹐系四足狀﹐如神龜﹐只宜放﹐不宜殺﹐食折人壽祿﹐作事不利。鱉居水底﹐性甚冷海。有勞气﹑瘕人﹐不宜食。肉主聚﹐甲主散﹐凡制鱉當銼其甲﹐同煮熟﹐則去其甲食之﹐庶幾性稍平。目大者﹑顯足者﹑肉下有王字形者﹑三足者並能殺人。獨目者﹑目白者害人。腹下有蛇紋者﹐是蛇﹐須看之。合雞子﹑鴨﹑豬肉﹑兔肉﹑芥子﹑醬﹐食之損人。妊娠食之﹐令子短項。六甲日忌食龜鱉及鱗甲﹐害人心神。薄荷煮鱉﹐曾殺人。合莧菜食﹐腹中生鱉。巢氏云「有主人共奴俱患鱉瘕﹐奴前死﹐剖腹得一白鱉仍活。有人乘白馬來看﹐馬尿落鱉上卽縮頭﹐尋以馬尿灌之﹐化爲水。其主曰吾病將瘥矣。卽服之﹐果瘥。」龜黑者﹐常啖蛇不中食﹐其甲不可入藥。十一月勿食龜鱉﹐能發水病。龜肉共豬肉食害人﹔合酒並菇﹑白米﹑果子同食﹐令人生寒熱﹔不可瓜食之﹔不可合莧菜食之。六甲日勿食龜﹐害人心神。

蟹未被霜者﹐甚有毒﹐雲食水茛。人中之不卽療﹐多死。背上有星點者﹑腳不全者﹑獨螯者﹑獨目者﹑兩目相向者﹑足斑目赤者﹑腹下有毛﹑腹中有骨並殺人。中其毒﹐速以冬瓜汁﹑紫蘇湯或大黃汁灌之。妊娠食之﹐令子橫生。蟹及動風﹐體有風疾﹑風气人﹐不可食之。至八月蟹腸有眞稻芒長寸許﹐向冬輸與海神﹐未輸芒未可食﹐十二月勿食﹐以養神气。食蟹卽食紅柿及荊芥﹐動風﹐緣黃下有風虫﹐去之不妨﹐與灰酒同食吐血。海邊又有彭蜞擁出﹐似彭而大﹐似蟹而小﹐不可食。蔡謨初渡江﹐不識而食之﹐幾死。嘆曰﹕讀《爾雅》不熟﹐幾爲所誤。蛙﹐骨熱食之﹐小便淋﹐甚苦。妊娠食之﹐令子壽夭。蛙之小者﹐亦令多小便閉﹐臍下酸疼﹐有至死者﹐冷水擂車前艸飲之。牡礪火上炙令沸﹐去殼﹐食之最美﹐令人﹐細肌膚﹐美顏色。

蝦﹐發風動气及瘡癬﹑冷積之疾。無須者及腹中通黑煮而色白者﹐不可食。蝦﹑生蝦不可合雜肉﹐食之損人。內有者﹐大毒。以熱飯盛密器中﹐作毒人至死﹐蝦共豬肉食之﹐常惡心﹐多唾﹐損顏色﹑精气。螺﹐大寒﹐療熱﹐醒酒﹐壓丹石﹐不可常食。螺﹑蚌﹑菜共食之﹐心痛三日一發。蚌著甲之物﹐十二月勿食之。

蚌﹐冷﹐無毒。明目除煩﹐壓丹石藥毒。蚶子﹐每食後以飯壓之﹐不爾令人口漧。蚶﹐益血色﹐利五臟﹐健脾﹐可火上暖之令沸﹐空腹中食十數个﹐以飯壓之﹐大妙。蛤蜊﹐服丹石人食之﹐腹中結痛。淡菜多食﹐煩悶﹑目暗﹐微利卽止。蜆多食﹐發嗽並冷气﹑消腎。馬刀﹐京師謂之岸﹐發風痰﹐不可多食。蟶與服丹石人相宜﹐天行病後不可食﹐切忌之。又云﹕主胸中煩悶﹐邪熱相過﹐須在飯後食之佳。

卷之三﹕虫類

蜜﹐七月勿食﹐生韭發霍亂﹐蜜瓶不可造﹐瓶不可盛蜜。煎﹐損神气。

白花蛇﹐用之去頭尾﹐換酒浸三日﹐棄酒不用﹐大炙仍令去皮骨﹐此物毒甚﹐不可不防。

烏蛇﹐生商洛﹐今蘄黃有之﹐皆不三稜﹐色黑如漆﹐性善﹐不嚙物﹐多在蘆叢嗅花气﹐尾長能穿百錢者佳。市者僞以他蛇﹐煙燻貨之﹐不可不察。脊髙﹐世謂斂脊烏稍。商州有患大風﹐家人惡之﹐爲起茅屋﹐山中有烏蛇﹐墮酒罌﹐病人不知而飲﹐遂瘥。《史記》有患者﹐食至胸﹐卽吐﹐作胃疾不愈。病者日素有大風﹐求蛇肉﹐風愈而有此疾。蓋蛇瘕﹐腹上有蛇形也。蛇頭不可以刀斷﹐必回傷人﹐名曰蛇箭。已年不宜殺蛇。見蛇莫打﹐損壽﹐凡見蛇交則有喜。

蛤蜊﹐其毒在眼﹐其功在尾﹐尾全爲佳。水蛭幹者﹐冬月豬脂煎令黃﹐乃堪用﹐腹有子去之﹐此物極難死﹐火炙經年﹐得水猶活。

石蛭﹐頭尖腹大﹐不可藥用﹐誤用令人目生煙不已﹐漸至枯損﹐不可不辧。有吳少師得疾數月﹐肉瘦﹐食下咽﹐腹中如萬虫鉆刺且癢痛﹐皆以爲勞﹐張蛻取黃土溫調服﹐下馬蝗千餘﹐皆困。云﹕去年出師飲澗水﹐似有物入口﹐吞入喉﹐自得疾。夫虫入肝脾﹐勢須滋生﹐食時則聚丹田間﹐吮咂精血﹐隨則散處四肢﹐久則殺人﹐不可不甚也。

蜈蚣黃足者甚多﹐不堪用。雞殺過宿﹐收拾不密﹐此虫必集其中﹐不再煮而食之﹐其害非輕。花蜘蛛絲﹐最毒﹐能癅﹐斷牛尾﹐人有小遺﹐不幸而著陰﹐纏而後已﹐切宜愼之。曾有斷其陰者。蠶砂煮酒﹐色淸美﹐能療病疾。

蜘蛛﹐灰色大腹﹐遺尿著人﹐作瘡癬。

蚯蚓﹐著月履濕毒﹐能中人。昔有中其毒者﹐腹大﹐夜聞蚯蚓鳴於身﹐以鹽水浸之而愈。又張歆爲蚓所咬﹐形如大風﹐眉須盡落﹐蚓鳴於身﹐亦以此取效﹐仍當飲鹽湯。

卷之四﹕神仙救世﹝卻老還童眞訣﹞

三元之道﹐所謂地元﹐人元﹐百二十歲之壽﹐得其術則得其壽矣。如迷途﹐一呼萬里可徹然﹐天元六十者﹐固已失之東隅﹐能不收之桑楡者乎﹖歸而求之﹐又將與天地始終﹐豈止六十而已哉﹖喬松彭祖﹐當斂在下風﹐或曰此道神仙所祕也。少火方炎﹐彊勉而行眞﹐可一蹴而造仁壽之哉﹖柰之何﹗道不易知也﹐縱知之亦未易行也。人年八八﹐卦數已極﹐汞少鉛虛﹐欲眞元之復殆﹐渴而穿井﹐不亦晚乎﹖煮石爲粥﹐曾不足諭其難﹐於是豈知道也域﹖剝不穹則復不返也﹐陰不極則陽不生也﹐知是理可以制是數矣。

《回眞人內景訣》曰「天不崩地不裂﹐惟人有生死何也﹖」曰「人晝夜動作﹐施泄散失元气不滿天壽﹐至六陽俱盡﹐卽是全陰之人﹐易死也。」若遇明師指訣﹐信心苦求則𨿽一百二十歲﹐猶可還乾﹐譬如樹老用嫩枝再接﹐方始得活。人老用眞气還補﹐卽返老還少。勤修一年﹐元气添得二兩﹐便應復卦道。

《書》曰﹕人者﹐物之靈也。壽本四萬三千二百餘日﹐元陽眞气﹐本重三百八十四銖﹐內應乎乾。乾者﹐六陽具而未知動作施泄。迨十五至二十五﹐施泄不止﹐气虧四十八銖。存者﹐其應乎。加十歲焉﹐又虧四十八銖。存者﹐其應乎。加十歲焉﹐又虧四十八銖。存者﹐其應乎否。至此乃天地之中气。又不知所養﹐加五歲焉﹐其虧七十二銖。存者﹐其應乎觀。加五歲焉﹐其虧九十六銖。存者﹐其應乎剝。剝之爲卦﹐上九一陽爻而已。

《仙書》曰「有一爻陽气者不死。」倘又不知所覺則元气盡矣﹐其應乎坤。坤者﹐純陰也﹐惟安谷而生﹐名曰苟壽。當此苟壽之時﹐而不爲延壽之思﹐惑矣。天下無難事也﹐馬自然怕老怕死。有六十四歲將謂休之嘆﹐汲汲求道﹐遇劉海蟾傳以長生之訣﹐返老還嬰﹐遂得壽於無窮。彼何人哉﹖之則時在一覺頃耳。苟能覺之體大易之﹐復日積月累﹐元气充暢﹐復而臨﹐臨而泰﹐泰而大壯﹐大壯而﹐眞精純粹﹐乾陽不難復矣。箕疇五福之一微﹐斯人吾誰與歸﹖𨿽然此道天之寶也﹐有能覺之﹐天不負道﹐必將默佑於冥冥中﹐當遇至夫如劉海蟾者﹐以盡啟其祕。滋補有藥﹐導引有法﹐還元有圖﹐則俱列於左。

卷之四﹕滋補有藥

孫眞人曰「人年四十以後﹐美藥當不離於身。」

神仙曰「世事不能斷絕﹐妙藥不能頻服﹐因玆致患﹐歲月之久﹐肉消骨弱。」

彭祖曰「使人丁壯﹐房室不勞損﹐莫過麋角﹐妙藥也。」麋角末七兩﹐酒浸炙熟生附子一个炮熟上爲末﹐合和﹐每服方寸匕﹐酒調﹐日三。昔城都府有綠須美顏道士﹐酣酒樓歌曰﹕尾閭不禁滄海竭﹐九轉丹砂都謾說﹐惟有班龍腦上珠﹐能補玉堂關下血。乃奇方也﹐今名班龍珠丹。鹿角霜十兩﹐爲末鹿角膠十兩﹐酒浸數日﹐煮糊丸藥菟絲子十兩﹐酒浸二宿﹐蒸焙子仁十兩﹐淨﹐別研熟地黃十兩﹐湯洗﹐淸酒浸二宿﹐蒸焙入藥用上末﹐以膠酒三四升煮糊﹐杵一二千下﹐丸如梧桐子大﹐食前鹽湯或酒吞下﹐五六十丸。

卷之四﹕導引有法

夜半後生气時﹐或五更睡覺﹐或無事閒坐﹐腹空時寬衣解帶﹐先微微呵出腹中濁气﹐一九止或五六止﹐定心閉目﹐叩齒三十六通﹐以集身中神气。然後以大拇指背拭目﹐大小九過﹐使無翳障﹐明目去風﹐亦補腎气。兼按鼻左右七過﹐令表裏俱熱﹐所謂灌漑中嶽以潤肺。次以兩手摩令極熱﹐閉口鼻气﹐然後摩面不以徧數﹐連髮際﹐面有光。又摩耳根﹑耳輪不拘徧數﹐所謂修其城郭以補腎气﹐以防聾。名眞人起居之法﹕以舌柱上齶﹐上漱口中內外﹐津液滿口作三咽下之﹐如此三度九咽。《黃庭經》曰「漱咽靈液﹐體不幹」是也。便兀然放身心同太虛﹐身若委衣﹐萬慮俱遣﹐久久行之﹐血气調暢﹐自然延壽也。又兩足心湧泉二穴﹐能以一手舉足一手摩擦之百二十數﹐疏風去濕健腳力。歐陽文忠公用此有大驗。神枕法﹕昔太山下有老翁者﹐失其名姓﹐漢武帝東巡見老翁鋤於道傍﹐背上有白光髙數尺。帝怪而問之有道術否﹖老翁對曰「臣昔年八十五時﹐衰老垂死﹐頭白齒落﹐有道士者教臣服棗﹐飲水絕谷﹐並作神枕法﹐中有三十二物﹐其三十二物中二十四物藥以當二十四气﹐其八物毒以應八風。臣行之轉少﹐白髮返黑﹐墮齒復生﹐日行三百里。臣今年一百八十歲矣﹐棄世入山﹐顧戀子孫﹐復還食穀﹐又已二十餘年﹐猶得神枕之力﹐往不復老。」武帝視老翁顏狀當如五十許人﹐驗問其鄰﹐皆云信。帝乃從受其方作枕而不能隨其絕谷飲水也。方用五月五日﹑七月七日取山林柏以爲枕﹐長一尺二寸﹐髙四寸﹐空中容一斗二升﹐以柏心赤者爲蓋﹐厚二分﹐蓋致之令密﹐又當使可開用也﹐又鉆蓋上爲三行﹐每行四十孔﹐凡一百二十孔﹐令容粟米大。其用藥﹕芎﹑當歸﹑白芷﹑辛夷﹑杜衡﹑白術﹑槁本﹑木蘭﹑蜀椒﹑官桂﹑漧薑﹑防風﹑人參﹑桔梗﹑白薇﹑荊實﹑飛廉﹑柏實﹑白術﹑秦椒﹑麋蕪﹑肉蓯容﹑薏苡仁﹑款冬花﹐凡二十四物以應二十四气﹔加毒者八物以應八風﹕烏頭﹑附子﹑藜蘆﹑皂莢﹑甘艸﹑礬石﹑半夏﹑細辛。上三十二物各一兩﹐俱咀﹐以此藥上﹐安之滿枕中﹐用布囊以衣﹐枕百日面有光澤。一年體中所疾及有風疾一一皆愈﹐滿身盡香。四年白髮變黑﹐齒落更生﹐耳目聰明﹐神方有驗﹐祕不傳其非人也。槁本是老芎母也﹐武帝以問東方朔﹐答曰「昔女廉以此方傳玉靑﹐玉靑以傳廣成子﹐廣成子以傳黃帝。近者﹐谷城道士淳於公枕此藥枕耳﹐百餘歲而頭髮不白。夫病之來皆從陽脈起﹐今枕藥枕﹐風邪不得侵人矣。又當以布囊衣枕﹐復以幃囊重包之﹐須欲臥枕時乃脫去之耳。」帝大喜﹐詔賜老翁匹帛﹐老翁不受。曰「陛下好善﹐故進之耳。」

卷之四﹕神仙警世

黃帝問气之盛衰﹐岐伯對曰「人生十歲﹐五臟始定﹐血气通﹐眞气在下﹐好走﹔二十歲血气始盛﹐肌肉方長﹐好移﹔三十歲五臟大定﹐肌肉堅固﹐血气盛滿﹐好步﹔四十歲臟腑十二筋脈皆大盛以平定﹐腠理始疏﹐榮華頹落﹐發頗斑白﹐平盛不搖﹐好坐﹔五十歲肝气始衰﹐肝葉始薄﹐膽汁始滅﹐目始不明﹔六十歲心气始衰﹐善憂悲﹐血气懈惰﹐好臥﹔七十歲脾气虛﹐皮膚枯﹔八十歲肺气衰﹐魄離﹐故言善誤﹔九十歲腎气焦﹐四髒經脈虛﹔百歲五臟皆虛﹐神气乃去﹐形骸獨居。」《經》曰「人年四十陰气陪﹔五十肝气衰﹔六十筋不能動﹐精气少﹐須當自愼自戒﹐少知調和攝養﹐寧不爲養生之本﹔七十以上﹐宜取性自養﹐不可勞心苦形冒寒暑﹐若能順四時運气之和﹐自然康健延年﹐苟求貪得﹐尙如壯歲﹐不知其可如矣。」《壯神眞經》曰「養生以不損爲延年之術﹐不損以有補爲衛生之經﹐處安慮危防未萌也﹐不以小惡爲無害而不去﹐不以小善爲無益而不爲。𨿽少年致損﹐气弱體枯。及晚景得悟﹐防患補益﹐气血有餘而神自足矣﹐則自然長生延壽也。」

卷之四﹕陰徳延壽論

一念所覺﹐因所以得三元之壽﹐考一徳之修﹐又所以培三元之壽脈甚矣。念之不可以不覺﹐而徳之不可以不修也。

老子曰「我命在我﹐不在天。」

紫陽眞人曰「大藥修之有易難也﹐須由我也﹐由天若非積行施陰徳﹐動有羣魔作障﹐緣是可以自信矣。」道人郭太史﹐精於談天者也﹐應天有書﹐後之星翁推步必來取法。曰「五行四柱曰星辰運限如是﹐而富貴壽考如是﹐貧賤疾苦如是﹐而是凶惡夭折若鏡燭影﹐若契合符﹐世之人似不能逃其數者及其究也。合於書者固多﹐其不合者亦不少﹐是何歟﹖豈人生宇宙間﹐或囿於數﹐或不囿於數歟﹖蓋嘗考之。其推玄究微﹐旣條列於前﹐至其後則曰「陰功不延其壽﹐吉人依舊無凶。」又曰「隨時應物行方便﹐縱犯凶星亦不危。」是必有見矣﹐不然﹐壽夭休論命﹐修行本在人。」孫思邈曰「何以有此言歟﹖」太極眞人徐來勒嘗遇南斗壽星﹐問壽夭吉凶之事﹐星君曰「天道福善禍淫﹐神明賞善罰惡逆。人能刻意爲善﹐靜與道合﹐動與福會﹐如此則我命在我﹐不爲司殺所執﹐不求壽而自壽﹐不求生而自生。苟或墮綱紀﹐違天地﹐肆愚悖侮神明﹐背仁慈﹐虧忠孝﹐明則刑綱理之﹐幽則鬼神誅之﹐是不知所積﹐冥冥中奪其算而夭其壽者矣﹐廣行陰徳如於公治獄﹐子爲丞相﹔徐卿積善﹐衮衮公侯﹐在所不論。昔比丘得六神通﹐與一沙彌同處林野間﹐比丘知沙彌七日當死﹐因曰父母思汝可暫歸﹐八日復來。沙彌八日果來﹐比丘怪之入三昧。察其事﹐乃沙彌於歸路中脫袈裟壅水﹐令不得入蟻穴﹐得延壽一紀。孫叔敖兒時見兩頭蛇﹐恐他人又見﹐殺而埋之﹐母曰「吾聞有陰徳者﹐天報之福﹐汝不死也。」後爲楚令尹。竇禹鈞夜夢祖父謂曰「汝年過無子﹐又壽不永﹐當早修陰徳。」禹鈞自是勤修陰徳﹐行之罔倦。後又夢其祖父與曰「天以汝陰徳﹐故延壽三紀﹐賜五子﹐榮顯後﹐居洞天之位。」範仲淹爲之記。由是觀之﹐三元壽考﹐固得於一念之覺﹐三元壽脈﹐又在於一徳之修也。或曰﹕陰徳曷從而修之﹖曰「凡可修者﹐不以富貴貧賤拘﹐亦不在勉彊其所爲﹐但於水火﹑盜賊﹑饑寒﹑疾苦﹑刑獄逼迫﹑逆旅狼狽﹑險陰艱難﹐至於飛﹑潛﹑動﹑植﹐於力到處種種﹐多行方便﹐則陰徳無限量﹐而受報如之矣。善乎﹗《西山之記》曰﹕至人得傳眞法﹐𨿽云修養所至﹐是亦陰徳之報也。此予所以於參贊書後﹐復作論曰﹕陰徳延壽。

卷之四﹕函三爲一歌圖

天地人三元﹐每元六十年﹐三六一百八十年﹐此壽得於天。天本全付與﹐於人或自偏。全之有其法﹐柰何世罕傳。函三爲一圖﹐妙探太極先。外圓而內方﹐一坤與一干。定體凝坤象﹐妙用周乾園。壽年在黃間﹐得之本自然。一歲加一點﹐漸此喬彭肩。未悟參贊法﹐所點恐莫全。此書神仙訣﹐識者作壽仙。顏朱發長綠﹐髓滿骨且堅。豈特點盡圖﹐天地相周旋。

天之健應地無疆﹝圖缺﹞

乾﹐陽剛也﹐生意本具﹐一旦爲陰柔乘之﹐爲﹑爲遁﹑爲否﹑爲觀﹑爲剝﹐剝極而爲坤。坤﹐純陰也﹐陰極則主殺矣。苟知所復則碩果不食﹐陰極而陽﹐靜極而動﹐生意又勃然矣。

坤﹐陰也﹐陰極陽復。陰﹐人欲也。陽﹐天理也。以理制欲﹐於是陽長陰消﹐患迷復耳。苟不迷焉復而臨﹐臨而泰﹐泰而大壯﹐大壯而﹐﹐決也﹐決則純乾可復﹐行天之健﹐與天同壽矣。

還元圖﹝圖缺﹞

道心泯而人心勝﹐則自望至晦之月也。人欲盡而天理還﹐則自旦至望之月也。

