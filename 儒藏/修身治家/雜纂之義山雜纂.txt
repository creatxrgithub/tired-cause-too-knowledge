義山雜纂﹝唐﹞李義山撰

必不來

窮措大喚妓女。醉客逃席。

把棒喚狗。客作偸物請假。追王侯家人。

不相稱

先生不甚識字。貧斥使人。

窮波斯。不解飲弟子。

瘦人相撲。社長乘涼轎。

瘦雜職。病醫人。

老翁入娼家。屠家念經。肥大新婦。

羞不出

新婦失禮。師姑懷孕。

初落解。相撲人面腫。

奴婢偸物敗。犯姦。

富人乍貧。重孝醉酒。

子女豆瘢。處子犯物議。

怕人知

攝官系獄。犯人愛寵。

匿人子女。賊把贓物。

國忌動樂。親情犯罪。透稅。

相似

老鴉似措大﹐饑寒則吟。

窮親情似破袖肘﹐常自出。

婢似貓兒﹐暖處便住。

京官似冬瓜﹐暗長。

印似嬰兒﹐長長隨身。

饅頭似表親﹐獨見相親。

燕子似尼姑﹐有伴方行。

縣官似虎狼﹐動要傷人。

尼姑似鼠狼﹐入深處。

樂官似喜鵲﹐人見不嫌。

不嫌

徒行得劣馬。饑得粗飯。

久貧得薄酒。渴飲冷漿。

行久得坐次。行急得小船。遇雨就小屋。

不如不解

措大解聲音﹐解則廢業。

婦人解詩﹐解則犯物議。

劣奴解識字﹐解則作過。

僧人解飲酒﹐解則昏教。

子弟解燒煉﹐解則破產。

官人解手藝﹐解則卑污。

惡不久

夫婦爭小事。罵愛寵。

大僚門客發怒。贓濫官打罵公人。奸污僧尼罵行童。

遲滯

老長官上任。佐官勾追人。

謁致仕官。新媳婦見客。

休官後出入。窮漢醵率。

老剩員傳語。貧家作會。孕婦行步。

不得已

忍病喫酒。掩意打兒女。

大暑赴會。汗流行禮。

爲妻打罵愛寵。忍痛灼灸。

爲人題疏頭。窮寺院待過客。

被勢位牽率。冒暑迎謁。老乞休致。

失本體

不學發遣書題﹐失子弟體。

弔孝不哀﹐失凶禮體。

不收拾碗器家事﹐口中不喃喃﹐失老婢體。

送客不出門下廳﹐不安排椅榻﹐失主人體。

不闌腰﹐不自持刀砧﹐失廚子體。

不點檢學生作課﹐不念書﹐失先生體。

不口打口罵﹐失節級體。

早晚不禮拜念佛﹐失僧尼體。

僕子著鞋襪衣裳寬長﹐失僕子體。

不聽呼喚﹑不會傳語﹐失院子體。

逃席後不傳語謝主人﹐失賓客體。

唱小喏﹐行步遲緩﹐失武官體。

惱人

遇佳食味﹐睥胃不調。終夜歡飲﹐酒尊卻空。

賭博方勝﹐油盡難尋。牽不動驢馬。

相看上司忽背癢。淘井漢急尿屎。

著不穩衣裳。扇不去蚊蠅。遣不動窮親情。

隔壁聞語

說所送物好還麼﹐必是不佳。

新娶婦卻道是前緣﹐必是醜。

說食鱠恰好﹐必是少。

說太公八十遇文王﹐必是不達。

說食祿有地﹐必是差遣不好。

說隨家丰儉﹐必是待客不成禮數。

說屋住得恰好﹐必是小狹。

咒罵祖先﹐必是家計不成。

不窮相

駿馬嘶。蠟燭淚。

栗子皮。荔枝殼。

堆垛錢米。遺下花鈿。

鶯燕語。落花飛。

髙樓上唱歌。念書聲。搗藥碾茶聲。

謾人語

說風塵有情。說燒煉致富。

說在官課績。說上位見知。

說所入莊課。自說勤苦讀書。

說愛寵年紀小。窮縣說官淸。誇說器皿價例。

酸寒

山縣移市。村縣喝道。

書齋作會。村縣待客。

牛背上吹笛。騾鳴村中。

村漢呼雞。村漢著新衣。

乞兒打驅儺。散樂打單枝鼓。

不快意

鈍刀切物。破帆使風。

鱠醋不中。築墻遮山。

樹陰遮景致。花時無音樂。

暑月背風排筵。夏月著熱衣服。

惶愧

出門逢債主。少人物未還。

犯人家諱忌。犯人家奴婢。

去人家失禮。撞見仇家。

醒酒後說醉時語。誤說他心中諱事。

煞風景

松下喝道。看花淚下。

苔上鋪席。斫卻垂楊。

花下曬裩。遊春重載。

石筍系馬。月下把火。

步行將軍。背山起髙樓。

果園種萊。花架下養雞鴨。妓筵說俗事。

難容

僧道對風塵笑語。客作兒惱婢。

少去就客。僕人學措大體段。

卑幼傲尊長。發怒對長官。

吏人學書語。虞候攙語論。

不忍聞

落第後聞喜鵲。旅店秋砧聲。

孤館猿啼。市井穢語。

做孝聞樂聲。少婦哭夫。

夜靜聞乞兒聲。才及第便卒。

虛度

好時節褊迫。花時多雨。

好家業常廝吵。閹官有美婦。

貧家節日。好景不吟。

好廳館不作會。貧家好花樹。富家不會使用。

不可過

夏日肥漢。入舍妻惡。

窮措大舉選。嚴惡人家奴婢。

遇著惡俗同官。守令發人家私事。

大暑涉長途。對粗俗人久坐。

遭貪酷上官。舟中雨漏。茅屋下穢濕

意想

冬月著碧紗似寒。夏月見紅似熱。

入神廟若有鬼。腹大師尼似有孕。

重幕下似有人。過屠家覺膻。

見冰玉心中涼。見梅齒軟。

惡模樣

作客與人爭相罵。打球墜馬。

對大僚食咽。僧尼新還俗。

做客踏翻臺桌。說主人密事。

對丈人丈母唱艷曲。嚼殘魚肉歸盤上。

對眾倒臥。橫箸在羹碗上。

悶損人

局席辦請客不來。不喚自來。

酒醉喝人。出門逢債主。

物賤無錢買。大暑逢惡客。

攫索人守著門。與仇家對坐。

被醉人纏住不放。美妾妒妻。

不達時宜

不相稱彊學時樣妝束。下賤人前談經史。

向娼婦吟詩。認他髙貴爲親。

入境不順風儀。將男女赴筵。

隔席和人唱。殘食還主人。

誇男女伎倆。將主人酒食做人情。

筵上啜醋聲。筵上包彈品味。獎男女嬌騃。

無所知

與寡婦往來。與他飲食不謙讓。

借他物令人取。得人恩不思報。

向人花園摘花果。入人房合取人物看。

食後不起妨主人。窮漢說大話。

家貧學人富。作客自呼賓。

問主人魚肉價。暑月排筵久坐。家貧不守已。

癡頑

有錢不還債。知過不能攺。

見他言語彊拗。自不知非責人過。

話語不信。把酒犯令不受罰。

見人文字彊評隲。家貧彊作富貴相。

少知塵俗

狎近小人。合姓稱名。

和匙把箸。未語先笑。

攙人話病。捶胸打背。

學市廛語牽曳衣衫。筵上亂叫喚。

著鞋臥人牀。覷人不轉睛。

愚昧

見人彊語。背面說人過。

講他人惡事。棄家酖酒。

講人家密事。聞善不記。

聞過作他人。黨妻兒罵人。

圖他酒食作證人。說六親過惡與外人。

三頭兩面趨奉人。父母在索要分張。

會聚不識尊長位次。有憾於人望人恕。有惠於人望人報。

時人漸顚狂

無因依妒毒仇記他人。酒後呼鬼神。

孝子說歌令。重孝鬥鷄走馬。

仇記恩門。長大漢放風箏。

養閒漢出入。賣田業了吉凶。

殢人擲杯珓。將田宅與人作保。婦女出街坊罵詈。

非禮

呼兒孫表徳。母在呼舅作渭陽。

呼他兄作家兄。呼他弟作捨弟。

客穿人房合。對父母呼妻弟行。

聽妻話怪尊長。傲慢尊長不拜。祭亡人卻動樂。

不祥

臥喫食。無事嗟嘆。

寢如屍。薦上座。

露頂喫食。對日月大小便。

未食碗中先插匙箸。臥牀上唱歌曲。

牽父母作咒誓。婦人發垂下不收。

露頂寫字。捶胸罵人。

枉屈

好父母無好子。好子無好妻。

好女無好良人。有錢不會使。

好衣不會著。向口惜食。

家富不追陪。向身惜衣。

好廳館不灑掃。有匹帛不裝著。

男女長成不教。好閒廢業。

好顏色不解匹配。惜錢有病不醫。

家藏書不解讀。好妾驅使重難事。

明月夜旱睡。有好花不吟詩酌酒。

近好山水不遊玩。有美味慳藏臭腐。

淸要官自犯贓罪。年少時好閒不習事。權在手不作好事。

須貧

家有懶婦。早臥晚起。

作債追陪。養子不及婦。

狼藉米谷。倉庫不點檢。

拋散飲食。莊園不收入。

多輸愛賭。漫藏貯不堪物。

棄業逐樂。物貴爭買。

遮蓋家作非爲事。家事不惜愛。

物賤算分文不買。愛賭博飲酒。

多蓄愛寵。好遷移不止。

好結納權貴。慳不中禮。多作淫巧。

必富

勤求儉用。見藝廣學。

不迷酒色。不取債負。

不嫌粗辣。愛惜家事衣服。

耕種釀造及時。婢妾解機織。

錢物出入有簿歷。算計買賣不失時。

及時收藏。檢束家計不作踐。

常點檢家事。夜眠早起。

家養六畜。子弟一心。

主母不信佛。諸婦和諧。積少成多。

有智能

立性有守。密事藏機。

交結有智人。爲客善談對。

臨事有心機。有疑問人。

酒後不多語。接論知今古。

回避他人諱。不習賤劣事。

入門問忌諱。入境問風俗。

尊敬徳行人。小人不親近。

不共愚人爭是非。不妄自逞能。

不妄信奴僕。夜間常醒睡。

失去就

卸起帽與人言談。衩衣出門迎客。

不敲門直入人家。主人未請先上廳坐。

席局上不愼涕唾。主人未揖食先舉箸。

探手隔坐取物。眾食未了先卸箸。

開人家盤盒書啟。罵人家奴婢。鉆壁窺人家。

養男訓誨

一曰習祖業。二立言不回。

三知禮義廉恥。四精修六藝。

五談對明敏。六知尊卑威儀。

七忠良恭儉。八孝敬慈惠。

九博學廣覽。十與賢者交遊。

十一不事嬉遊。十二有守。十三遇事有知識。

養女訓誨﹫

一曰習女工。二議論飲食。

三溫良恭儉。四修飾容儀。

五學書學算。六小心軟語。

七閨房貞潔。八艷詞不唱。

九聞事不傳。十善事尊長。

彊會

見他人文籍彊披覽。見他人鞍馬逞乘騎。

見他人弓矢彊彈射。見他人文字彊彈駁。

見他人著衣彊問色目。見他人家事彊處置。

見他人鬥打彊助拳。見他人物件彊評價色。見他人評論彊斷是非。

無見識

不問道理隨人做事。不說事因先罵人。

做賤劣人伎倆。俗人學僧家道場。

遇事不分別是非。習工藝之事。

不量能解使人。縱兒子學樂藝。

不識字自撰。縱兒子籠養。

男兒學女工。要小下便宜。

十戒

不得飲酒至醉。不得暗黑處驚人。

不得陰損於人。不得獨入寡婦人房。

不得開人家書。不得戲取人物不令人知。

不得黑暗獨自出行。不得與無賴子弟往還。

不得借人物經旬不還。

