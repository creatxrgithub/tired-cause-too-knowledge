陸氏家制﹝宋﹞陸九韶撰

居家正本上

古者﹐民生八歲入小學﹐學禮樂射禦書數。至十五歲﹐則各因其材而歸之四民﹐故爲農工商賈者亦得入小學﹐七年而後就其業。其秀異者入大學而爲士。民之徳行﹐凡小學大學之所教﹐俱不在言語文字﹐故民皆有實行而無詐僞。自井田廢壞﹐民無所養﹐幼者無小學之教﹐長者無大學之師﹐有國者設科取士。其始也﹐投名自薦﹐其終也﹐糊名考校。禮義亷恥絕滅盡矣。學校之養士﹐非養之也﹐賊夫人之子也。父母之教子﹐非教之也﹐是驅而入爭奪傾險之域也。愚謂人之愛子﹐但當教之以孝弟忠信﹐所讀之書先須六經語孟﹐通曉大義﹐明父母君臣夫婦兄弟朋友之節﹐知正心修身齊家治國平天下之道﹐以事父母﹐以和兄弟﹐以睦族黨﹐以交朋友﹐以接鄰里﹐使不得罪於尊卑上下之際次。讀諸史以知歷代興衰﹐究觀皇帝王霸與秦漢以來爲國者規模措置之方。此皆非難事﹐功效逐日可見﹐惟患不爲耳。世之教子者不知務此﹐惟教以科舉之業﹐志在於薦舉登科﹐難莫難於此者。試觀一縣之閒應舉者幾人﹐而與薦者有幾﹖至於及第﹐尢其希罕。蓋是有命﹐非偶然也。此孟子所謂求在外者得之有命是也。至於止欲通經知古今修身﹐爲孝弟忠信之人﹐特恐人不爲耳。此孟子所謂求則得之求在我者也。此有何難﹐而人不爲耶﹖況旣通經知古今﹐而欲應今之科舉﹐亦無難者。若命應仕宦﹐必得之矣。而又道徳仁義在我﹐以之事君臨民﹐皆合義理﹐豈不榮哉﹗

居家正本下

人孰不愛家愛身愛子孫﹖然鮮克明愛之之道﹐故終焉適以損之。請試言其略﹕一家之事﹐貴於安寧和睦悠久也﹐其道在於孝弟謙遜﹐重仁義而輕名利夫﹗然後安寧和睦﹐可得而享也。今則不然﹐所謂謙遜仁義之道﹐口未嘗言之﹐朝夕之所從事者﹐名利也﹔寢食之所思惟者﹐名利也﹔相聚而講究者﹐取名利之方也。言及於名利﹐則津津然有喜色﹔言及於孝弟仁義﹐則淡然無味﹐惟思臥﹔幸其時數之遇﹐則躍躍以喜﹔小有沮意﹐則躁悶若無所容與﹐鑊湯鑪炭無異。如其時數不遇﹐則朝夕憂煎﹐怨天尢人﹐至於父子相夷﹐兄弟叛散﹐良可憫也﹗豈非愛之適以損之乎﹖夫謀利而遂者不百一﹐謀名而遂者不千一。今處世不能百年﹐而乃徼幸於不百一不千一之事﹐豈不癡甚矣哉﹖就使遂志﹐臨政不明仁義之道﹐亦何足爲門戶之光耶﹖愚深思熟慮之日久矣﹐而不敢出諸口。今老矣﹐恐一旦先朝露而滅﹐不得與鄕曲父兄子弟語及﹐於此懷不滿之意﹐於冥冥之中無益也。故輒冒言之﹐幸垂聽而擇焉。夫事有本末﹐知愚賢不肖者本也﹐貧富貴賤者末也。得其本則末隨﹐趨其末則本末俱廢。此理之必然也。何謂得其本則末隨﹖今行孝弟﹐本仁義則爲賢爲知﹐賢知之人﹐眾所尊仰。𨿽簞瓢爲奉﹐陋巷爲居﹐已固有以自樂﹐而人不敢以貧賤而輕之﹐豈非得其本而末自隨乎﹖夫慕爵位﹐貪財利﹐則非賢非知﹐非賢非知之人﹐人所鄙賤﹐𨿽紆靑紫﹐懷金玉﹐其胸襟未必通嘵義理﹐亦無以自樂﹐而人莫不鄙賤之。豈非趨其末而本末俱廢乎﹖況貧富貴賤﹐自有定分。富貴未必得﹐則將隕獲而無以自處矣。斯言往往招人怒罵﹐然愚謂或有信之者﹐其爲益不細﹐𨿽怒罵有所不卹也。況相信者稍眾﹐則賢才自此而盛﹐又非小補矣﹗

居家制用上

古之爲國者﹐冢宰制國用﹐必於歲之杪﹐五榖皆入﹐然後制國用。用之大小﹐視年之丰耗。三年耕﹐必有一年之食。九年耕﹐必有三年之食。以三十年之通制國用﹐𨿽有凶旱水溢﹐民無菜色。國旣若是﹐家亦宜然。故凡家有田疇﹐足以瞻給者﹐亦當量入而爲出﹐然後用度有凖﹐丰儉得中﹐怨讟不生﹐子孫可守。今以田疇所收﹐除租稅及種蓋糞治之外﹐所有若干﹐以十分均之﹐畱三分爲水旱不測之備。

專存米榖﹐不可變易銀錢輕貨﹐但當逐年增置倉廩。

一分爲祭祀之用﹐祭祀謂先祖中澑社稷之神。

六分分十二月之用﹐閏月則分作十三月之用。

取一月合用之數﹐約爲三十分﹐日用其一。茶飯魚肉﹐賓客酒漿﹐子孫紙筆﹐先生束脩﹐幹事奴僕等﹐皆取諸其間。

可余而不可盡﹐用至七分﹐爲得中。不及五分﹐爲太嗇。蓋於所餘太多﹐則家益富﹐不至僭侈無度﹐而入於罪戾矣。

其所餘者﹐別置簿收管﹐以爲伏臘裘葛修葺墻屋醫藥賓客弔喪問疾時節饋送。又有餘﹐則以周給鄰族之貧弱者﹐賢士之窮困者﹐佃人之饑寒者﹐過往之無聊者﹐毋以妄施僧道。蓋僧道本是蠧民﹐況今之僧道﹐無不丰足。施之適足以濟其嗜欲﹐長其過惡﹐而費農夫血汗勤勞所得之物﹐未必不增吾冥罪﹐果何福之有哉﹖其田疇不多﹐日用不能有餘﹐則一味節嗇﹐裘葛取諸蠶績﹐墻屋取諸畜養﹐雜種蔬果皆以助用﹐不可侵過次日之物。一日侵過﹐無時可補﹐則便有破家之漸﹐當謹戒之﹗其有田少而用廣者﹐但當淸心儉素﹐經營足食之路﹐於接待賓客弔喪問疾時節饋送聚會飲食之事﹐一切不講﹐免致干求親舊﹐以滋過失責望﹐故素以生怨尢﹐負諱通借﹐以招恥辱。家居如此﹐方爲稱宜﹐而遠吝侈之咎。積是成俗﹐豈惟一家不憂水旱天災﹐𨿽一縣一郡通天下皆無憂矣﹗其利豈不博哉﹗

居家制用下

居家之病有七﹐曰呼﹐曰遊﹐曰飲食﹐曰土木﹐曰爭訟﹐曰玩好﹐曰惰慢。有一於此﹐皆能破家。其次貧薄而務周旋﹐丰余而尙鄙嗇﹐事𨿽不同﹐其終之害﹐或無以異﹐但在遲速之間耳。夫丰余而不用者﹐宜若無害也﹐然已旣丰余﹐則人望以周濟。今乃恝然﹐必失人之情。旣失人之情﹐則人不佑之﹐惟恐其無隙。苟有隙可乘﹐則爭媒蘗之﹐𨿽其子孫﹐亦懷不滿之意。一旦入手﹐若決堤破防矣。前所言存畱十之三者﹐爲丰余之多者制也。苟所餘不能三分﹐則存二分亦可。又不能二分﹐則存一分亦可。又不能一分﹐則宜樽節用度﹐以存贏餘﹐然後家可長久。不然一旦有意外之事﹐必遂破家矣。

記曰﹕喪用三年之仂。注謂仂﹐什一也。計今所存畱三分之數﹐喪葬所費﹐其丰約之節﹐當以此爲凖。余謂人家婚禮﹐當視喪禮所費﹐則丰約亦似得中。其有貧者﹐豈復可立凖則﹖所謂斂手足形﹐還葬而無槨﹐人豈有非之者﹖則婚禮亦宜俱無所費﹐所謂迨其謂之是矣。

前所謂一切不講者﹐非絕其事也。謂不能以貨財爲禮耳。如弔喪則以先往後罷爲助﹐賓客則樵蘇供爨淸談而已。至如奉親﹐最急也﹐啜菽飲水﹐盡其歡﹐斯謂之孝﹔祭祀﹐最嚴也﹐蔬食菜羹﹐足以致其敬。凡事皆然。則人固不我責﹐而我亦何歉哉﹗如此﹐則禮不廢而財不匱矣。前所言以其六分爲十二月之用﹐以一月合用之數約爲三十分者﹐非謂必於其日用盡﹐但約見每月每日之大槪﹐其間用度﹐自爲贏縮﹐惟是不可先次侵過﹐恐難追補。宜先余而後用﹐以無貽鄙嗇之譏。世皆謂用度有何窮盡﹖蓋是未嘗立法﹐所以丰儉皆無準則。好丰者妄用以破家﹐好儉者多藏以斂怨﹐無法可依﹐必至於此。愚今考古經國之制﹐爲居家之法﹐隨貲產之多寡﹐制用度之丰儉。合用萬錢者﹐用萬錢不謂之侈﹔合用百錢者﹐用百錢不謂之吝﹐是取中可久之制也。

