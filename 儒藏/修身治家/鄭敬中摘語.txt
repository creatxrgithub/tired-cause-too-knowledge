鄭敬中摘語

明鄭心材撰

善觀人者索其終善修己者履其始

立身制行小心翼翼易云恐懼修省朱云憂勤惕勵書云驕淫矜俺孟云般樂怠敖此十六字出入之間禍福別焉思之愼之

惟謙可以養徳惟儉可以守家惟寡欲可以多男惟讀書可以遠到書易心之蕩也貌俯心之歉也量褊甚心之隘也事嗜速心之躁也四者皆心之放也放其心而受病多矣故曰學問之道無他求其放心而已矣

天有常度地有常形君子有常行人亦率其常而已撼之以威而不憂臨之以財而不苟委之以棘而不淆處之以簡而不懈悅之以順而不淫激之以逆而不怒抑之以久而不援進之以驟而不亢斷金可利尙有賴於同心介石是貞貴見幾於終日宣聲耀迹利或隨之韜靈畜徳害則遠巳

力不可彊孰能簪筆而荷戈才所當憐豈無尺瑕而寸玉

積善慶源畏結寃路頭窄

古之君子各潔其心不泥其迹夷山望海毛博薛漿陶翁江湖梅生城市方朔廟堂伯鸞舂簸平泉晚出淡成早歸子陵一謁孫叔三起迹若殊途心歸一致乃若擬鳳從莽如龍附卓先勁後回範詭易節不惟取譏於正直抑且厭快於權貴矣此某之所以危心深盧必欲無愧於靑天白日者也

文有四貴胸次貴恬夷气局貴豪蕩詞句貴渾雄思致貴糾結

男兒立身揚名豈在名次先後若我無可奮之具𨿽第一傳臚位極師保畢竟艸木同年功名富貴風裏浮雲昔登津要專榮寵姓名無聞者不雷幾何人矣而史稱好淡乃有貧賤終身不及一見庭闕者要其不朽寧偶然哉人顧自樹何如

澹泊凝靜所以俟時磨湼切磋所以考徳素書莊子聞中一觀讀書諳練有具而仕守身守官無忝所生孝矣

膽欲大心欲小志欲圓行欲方大志非才不就大才非學不成學非記誦云爾當究事所以然融於心目如身親履之南陽一出卽相淮陰一出卽將果蓋世雄才皆是平生所學志士讀書當知此

作善不於存省而於捐布緡錢補過不於修治而於誦呼哀吁

語言聞盡殼積徳澹泊中曹可長生

