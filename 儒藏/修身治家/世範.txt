《世範》宋

袁采

《四庫全書世範》提要

臣等謹案﹕《袁氏世範》三卷﹐宋袁采撰。考衢州府誌﹐采字君載﹐信安人﹐登進士第三﹐宰劇邑﹐以廉明剛直稱﹐仕至監登聞檢院。陳振孫《書錄解題》稱﹕采嘗宰樂淸﹐修縣誌十卷。王圻績《文獻通考》又稱﹕其令政和﹐時著有《政和雜誌》《縣令小錄》。今皆不傳。是編卽其在樂淸時所作﹐分睦親﹑處己﹑治家三門﹐題曰﹕《訓俗》。府判劉鎭爲之序﹐始更名《世範》。其書於立身處世之道﹐反覆詳盡。所以砥礪末俗者﹐極爲篤摯。𨿽家塾訓蒙之書﹐意求通俗﹐詞句不免於鄙淺﹐然大要明白切要﹐使覽者易知易從﹐固不失爲《顏氏家訓》之亞也。明陳繼儒嘗刻之祕笈中﹐字句訛脫特甚。今以《永樂大典》所載宋本互相校勘﹐補遺正誤。仍從《文獻通考》所載﹐勒爲三卷云。乾隆四十六年九月恭校上。

總纂官﹕臣紀昀﹑臣陸錫熊﹑臣孫士毅總校官﹕臣陸費墀袁氏世範卷上睦親性格不可彊求一致

人之至親﹐莫過於父子兄弟。而父子兄弟有不和者﹐父子或因於責善﹐兄弟或因於爭財。有不因責善﹑爭財而不和者﹐世人見其不和﹐或就其中分別是非而莫名其由。蓋人之性﹐或寬緩﹐或褊急﹐或剛暴﹐或柔懦﹐或嚴重﹐或輕薄﹐或持檢﹐或放縱﹐或喜閒靜﹐或喜紛拏﹐或所見者小﹐或所見者大﹐所稟自是不同。父必欲子之彊合於己﹐子之性未必然﹔兄必欲弟之性合於己﹐弟之性未必然。其性不可得而合﹐則其言行亦不可得而合。此父子兄弟不和之根源也。況凡臨事之際﹐一以爲是﹐一以爲非﹐一以爲當先﹐一以爲當後﹐一以爲宜急﹐一以爲宜緩﹐其不齊如此。若互欲同於己﹐必致於爭論﹐爭論不勝﹐至於再三﹐至於十數﹐則不和之情自玆而啟﹐或至於終身失歡。若悉悟此理﹐爲父兄者通情於子弟﹐而不責子弟之同於己﹔爲子弟者﹐仰承於父兄﹐而不望父兄惟己之聽﹐則處事之際﹐必相和協﹐無乖爭之患。孔子曰「事父母﹐幾諫﹐見志不從﹐又敬不違﹐勞而無怨。」此聖人教人和家之要術也﹐宜孰思之。

人之父子﹐或不思各盡其道﹐而互相責備者﹐尢啟不和之漸也。若各能反思﹐則無事矣。爲父者曰「吾今日爲人之父﹐蓋前日嘗爲人之子矣。凡吾前日事親之道﹐每事盡善﹐則爲子者得於見聞﹐不待教詔而知效。倘吾前日事親之道有所未善﹐將以責其子﹐得不有愧於心﹗」爲子者曰「吾今日爲人之子﹐則他日亦當爲人之父。今父之撫育我者如此﹐畀付我者如此﹐亦云厚矣。他日吾之待其子﹐不異於吾之父﹐則可以俯仰無愧。若或不及﹐非惟有負於其子﹐亦何顏以見其父﹖」然世之善爲人子者﹐常善爲人父﹐不能孝其親者﹐常欲虐其子。此無他﹐賢者能自反﹐則無往而不善﹔不賢者不能自反﹐爲人子則多怨﹐爲人父則多暴。然則自反之說﹐惟賢者可以語此。

慈父固多敗子﹐子孝而父或不察。蓋中人之性﹐遇彊則避﹐遇弱則肆。父嚴而子知所畏﹐則不敢爲非﹔父寬則子玩易﹐而恣其所行矣。子之不肖﹐父多優容﹔子之願愨﹐父或責備之無已。惟賢智之人卽無此患。至於兄友而弟或不恭﹐弟恭而兄不友﹔夫正而婦或不順﹐婦順而夫或不正﹐亦由此彊卽彼弱﹐此弱卽彼彊﹐積漸而致之。爲人父者﹐能以他人之不肖子諭己子﹔爲人子者﹐能以他人之不賢父諭己父﹐則父慈愛而子愈孝﹐子孝而父亦慈﹐無偏勝之患矣。至如兄弟﹑夫婦﹐亦各能以他人之不及者諭之﹐則何患不友﹑恭﹑正﹑順者哉﹗

自古人倫﹐賢否相雜。或父子不能皆賢﹐或兄弟不能皆令﹐或夫流蕩﹐或妻悍暴﹐少有一家之中無此患者﹐𨿽聖賢亦無如之何。譬如身有瘡痍疣贅﹐𨿽甚可惡﹐不可決去﹐惟當寬懷處之。能知此理﹐則胸中泰然矣。古人所以謂父子﹑兄弟﹑夫婦之間人所難言者如此。

子之於父﹐弟之於兄﹐猶卒伍之於將帥﹐胥吏之於官曹﹐奴婢之於雇主﹐不可相視如朋輩﹐事事欲論曲直。若父兄言行之失﹐顯然不可掩﹐子弟止可和顏幾諫。若以曲理而加之﹐子弟尢當順受﹐而不當辯。爲父兄者又當自省。

人言居家久和者﹐本於能忍。然知忍而不知處忍之道﹐其失尢多。

蓋忍或有藏蓄之意。人之犯我﹐藏蓄而不發﹐不過一再而已。積之旣多﹐其發也﹐如洪流之決﹐不可遏矣。不若隨而解之﹐不置胸次。曰﹕此其不思爾。曰﹕此其無知爾。曰﹕此其失誤爾。曰﹕此其所見者小爾。曰﹕此其利害寧幾何。不使之入於吾心﹐𨿽日犯我者十數﹐亦不至形於言而見於色﹐然後見忍之功效爲甚大﹐此所謂善處忍者。

骨肉之失歡﹐有本於至微而終至不可解者。止由失歡之後﹐各自負气﹐不肯先下爾。朝夕羣居﹐不能無相失。相失之後﹐有一人能先下气﹐與之話言﹐則彼此酬復﹐遂如平時矣。宜深思之。

興盛之家﹐長幼多和協﹐蓋所求皆遂﹐無所爭也。破蕩之家﹐妻孥未嘗有過﹐而家長每多責罵者﹐衣食不給﹐觸事不諧﹐積忿無所發﹐惟可施於妻孥之前而已。妻孥能知此﹐則尢當奉承。

年髙之人﹐作事有如嬰孺﹐喜得錢財微利﹐喜受飲食﹑果實小惠﹐喜與孩童玩狎。爲子弟者﹐能知此而順適其意﹐則盡其歡矣。

人之孝行﹐根於誠篤﹐𨿽繁文末節不至﹐亦可以動天地﹑感鬼神。

嘗見世人有事親不務誠篤﹐乃以聲音笑貌繆爲恭敬者﹐其不爲天地鬼神所誅則幸矣﹐況望其世世篤孝而門戶昌隆者乎﹗苟能知此﹐則自此而往﹐凡與物接﹐皆不可不誠﹐有識君子﹐試以誠與不誠較其久遠﹐效驗孰多﹖人當嬰孺之時﹐愛戀父母至切。父母於其子嬰孺之時﹐愛念尢厚﹐撫育無所不至。蓋由气血初分﹐相去未遠﹐而嬰孺之聲音笑貌自能取愛於人。亦造物者設爲自然之理﹐使之生生不窮。𨿽飛走微物亦然﹐方其子初脫胎卵之際﹐乳飲哺啄必極其愛。有傷其子﹐則護之不顧其身。然人於旣長之後﹐分稍嚴而情稍疏。父母方求盡其慈﹐子方求盡其孝。飛走之屬稍長則母子不相識認﹐此人之所以異於飛走也。然父母於其子幼之時﹐愛念撫育﹐有不可以言盡者。子𨿽終身承顏致養﹐極盡孝道﹐終不能報其少小愛念撫育之恩﹐況孝道有不盡者。凡人之不能盡孝道者﹐請觀人之撫育嬰孺﹐其情愛如何﹐終當自悟。亦由天地生育之道﹐所以及人者至廣至大﹐而人之報天地者何在﹖有對虛空焚香跪拜﹐或召羽流齋醮上帝﹐則以爲能報天地﹐果足以報其萬分之一乎﹖況又有怨咨於天地者﹐皆不能反思之罪也。

人之有子﹐多於嬰孺之時愛忘其丑。恣其所求﹐恣其所爲﹐無故叫號﹐不知禁止﹐而以罪保母。陵轢同輩﹐不知戒約﹐而以咎他人。或言其不然﹐則曰小未可責。日漸月漬﹐養成其惡﹐此父母曲愛之過也。及其年齒漸長﹐愛心漸疏﹐微有疵失﹐遂成憎怒﹐撫其小疵以爲大惡。如遇親故﹐裝飾巧辭﹐歷歷陳數﹐斷然以大不孝之名加之。而其子實無他罪﹐此父母妄憎之過也。愛僧之私﹐多先於母氏﹐其父若不知此理﹐則徇其母氏之說﹐牢不可解。爲父者須詳察之。子幼必待以嚴﹐子壯無薄其愛。

人之有子﹐須使有業。貧賤而有業﹐則不至於饑寒﹔富貴而有業﹐則不至於爲非。凡富貴之子弟﹐耽酒色﹐好博弈﹐異衣服﹐飾輿馬﹐與羣小爲伍﹐以至破家者﹐非其本心之不肖﹐由無業以度日﹐遂起爲非之心。小人贊其爲非﹐則有啜錢財之利﹐常乘間而翼成之。子弟痛宜省悟。

大抵富貴之家教子弟讀書﹐固欲其取科第及深究聖賢言行之精微。

然命有窮達﹐性有昏明﹐不可責其必到﹐尢不可因其不到而使之廢學。

蓋子弟知書﹐自有所謂無用之用者存焉。史傳載故事﹐文集妙詞章﹐與夫陰陽﹑卜筮﹑方技﹑小說﹐亦有可喜之談﹐篇卷浩博﹐非歲月可竟。

子弟朝夕於其間﹐自有資益﹐不暇他務。又必有朋舊業儒者﹐相與往還談論﹐何至飽食終日﹐無所用心﹐而與小人爲非也。

人有數子﹐飲食﹑衣服之愛不可不均一﹔長幼尊卑之分﹐不可不嚴謹﹔賢否是非之迹﹐不可不分別。幼而示之以均一﹐則長無爭財之患﹔幼而教之以嚴謹﹐則長無悖慢之患﹔幼而有所分別﹐則長無爲惡之患﹑今人之於子﹐喜者其愛厚﹐而惡者其愛薄。初不均平﹐何以保其他日無爭﹖少或犯長﹐而長或陵少﹐初不訓責﹐何以保其他日不悖﹖賢者或見惡﹐而不肖者或見愛﹐初不允當﹐何以保其他日不爲惡﹖

人之兄弟不和而至於破家者﹐或由於父母憎愛之偏﹐衣服飲食﹐言語動靜﹐必厚於所愛而薄於所憎。見愛者意气日橫﹐見憎者心不能平。

積久之後﹐遂成深仇。所謂愛之﹐適所以害之也。苟父母均其所愛﹐兄弟自相和睦﹐可以兩全﹐豈不甚善﹗

父母見諸子中有獨貧者﹐往往念之﹐常加憐卹﹐飲食衣服之分或有所偏私﹐子之富者或有所獻﹐則轉以與之。此乃父母均一之心。而子之富者或以爲怨﹐此殆未之思也﹐若使我貧﹐父母必移此心於我矣。

人於子孫﹐𨿽見其作事多拂己意﹐亦不可深憎之。大抵所愛之子孫未必孝﹐或早夭﹐而暮年依托及身後葬祭﹐多是所憎之子孫。其他骨肉皆然。請以他人已驗之事觀之。

同母之子﹐而長者或爲父母所憎﹐幼者或爲父母所愛﹐此理殆不可曉。竊嘗細思其由﹐蓋人生一二歲﹐舉動笑語自得人憐﹐𨿽他人猶愛之﹐況父母乎﹖才三四歲至五六歲﹐恣性啼號﹐多端乖劣﹐或損動器用﹐冒犯危險﹐凡舉動言語皆人之所惡。又多癡頑﹐不受訓誡﹐故𨿽父母亦深惡之。方其長者可惡之時﹐正值幼者可愛之日﹐父母移其愛長者之心而更愛幼者﹐其憎愛之心從此而分﹐遂成迆邐。最幼者當可惡之時﹐下無可愛之者﹐父母愛無所移﹐遂終愛之﹐其勢或如此。爲人子者﹐當知父母愛之所在﹐長者宜少讓﹐幼者宜自抑。爲父母者又須覺悟﹐稍稍回轉﹐不可任意而行﹐使長者懷怨﹐而幼者縱欲﹐以致破家。

父母於長子多不之愛﹐而祖父母於長孫常極其愛。此理亦不可曉﹐豈亦由愛少子而遷及之耶﹖

凡人之子﹐性行不相遠﹐而有後母者﹐獨不爲父所喜。父無正室而有寵婢者亦然。此固父之暱於私愛﹐然爲子者要當一意承順﹐則天理久而自協。凡人之婦﹐性行不相遠﹐而有小姑者獨不爲舅姑所喜。此固舅姑之愛偏﹐然爲兒婦者要當一意承順﹐則尊長久而自悟。或父或舅始終於不察﹐則爲子爲婦無可柰何﹐加敬之外﹐任之而已。

兄弟子侄同居至於不和﹐本非大有所爭。由其中有一人設心不公﹐爲己稍重﹐𨿽是毫末﹐必獨取於眾﹐或眾有所分﹐在己必欲多得。其他心不能平﹐遂啟爭端﹐破蕩家產。馴小得而致大患。若知此理﹐各懷公心﹐取於私則皆取於私﹐取於公則皆取於公。眾有所分﹐𨿽果實之屬﹐直不數十金﹐亦必均平﹐則亦何爭之有﹗

兄弟子侄同居﹐長者或恃其長﹐陵轢卑幼。專用其財﹐自取溫飽﹐因而成私。簿書出入不令幼者預知﹐幼者至不免饑寒﹐必啟爭端。或長者處事至公﹐幼者不能承煩﹐盜取其財﹐以爲不肖之資﹐尢不能和。若長者總提大綱﹐幼者分幹細務﹐長必幼謀﹐幼必長聽﹐各盡公心﹐自然無爭。

兄弟子侄貧富厚薄不同﹐富者旣懷獨善之心﹐又多驕傲﹐貧者不生自勉之心﹐又多妒嫉﹐此所以不和。若富者時分惠其餘﹐不卹其不知恩﹔貧者知自有定分﹐不望其必分惠﹐則亦何爭之有﹗

朝廷立法﹐於分析一事非不委曲詳悉﹐然有果是竊眾營私﹐卻於典賣契中﹐稱系妻財置到﹐或詭名置產﹐官中不能盡行根究。又有果是起於貧寒﹐不因祖父資產自能奮立﹐營置財業。或𨿽有祖宗財產﹐不因於眾﹐別自殖立私財﹐其同宗之人必求分析。至於經縣﹑經州﹑經所在官府累十數年﹐各至破蕩而後已。若富者能反思﹐果是因眾成私﹐不分與貧者﹐於心豈無所慊﹗果是自置財產﹐分與貧者﹐明則爲髙義﹐幽則爲陰徳﹐又豈不勝如連年爭訟﹐妨廢家務﹐必資備裹糧﹐與囑托吏胥﹐賄賂官員之徒廢耶﹖貧者亦宜自思﹐彼實竊眾﹐亦由辛苦營運以至增置﹐豈可悉分有之﹖況實彼之私財﹐而吾欲受之﹐寧不自愧﹖苟能知此﹐則所分𨿽微﹐必無爭訟之費也。

人有兄弟子侄同居﹐而私財獨厚﹐慮有分析之患者﹐則置金銀之屬而深藏之﹐此爲大愚。若以百千金銀計之﹐用以買產﹐歲收必十千。十餘年後﹐所謂百千者﹐我已取之﹐其分與者皆其息也﹐況百千又有息焉﹗用以典質營運﹐三年而其息一倍﹐則所謂百千者吾已取之﹐其分與者皆其息也﹐況又二年再倍﹐不知其多少﹐何爲而藏之篋笥﹐不假此收息以利眾也﹗余見世人有將私財假於眾﹐使之營家久而止取其本者﹐其家富厚﹐均及兄弟子侄﹐綿綿不絕﹐此善處心之報也。亦有竊盜眾財﹐或寄妻家﹐或寄內外姻親之家﹐終爲其人用過﹐不敢取索及取索而不得者多矣。亦有作妻家﹑姻親之家置產﹐爲其人所掩有者多矣。亦有作妻名置產﹐身死而妻攺嫁﹐舉以自隨者亦多矣。凡百君子﹐幸詳鑑此﹐止須存心。

兄弟同居﹐甲者富厚﹐常慮爲乙所擾。十數年間﹐或甲被破壞﹐而乙乃增進﹔或甲亡而其子不能自立﹐乙反爲甲所擾者有矣。兄弟分析﹐有幸應分人典賣﹐而己欲執贖﹐則將所分田產丘丘段段平分﹐或以兩旁分與應分人﹐而己分處中﹐往往應分人未賣而己先賣﹐反爲應分人執鄰取贖者多矣。有諸父俱亡﹐作諸子均分﹐而無兄弟者分後獨昌﹐多兄弟者分後浸微者﹔有多兄弟之人不願作諸子均分而兄弟各自昌盛﹐勝於獨據全分者﹔有以兄弟累眾而己累獨少﹐力求分析而後浸微﹐反不若累眾之人昌盛如故者﹔有以分析不平﹐屢經官求再分﹐而分到財產隨卽破壞﹐反不若被論之人昌盛如故者。世人若知智術不勝天理﹐必不起爭訟之心。兄弟義居﹐固世之美事。然其間有一人早亡﹐諸父與子侄其愛稍疏﹐其心未必均齊。爲長而欺瞞其幼者有之﹐爲幼而悖慢其長者有之。顧見義居而交爭者﹐其相疾有甚於路人。前日之美事﹐乃甚不美矣。故兄弟當分﹐宜早有所定。兄弟相愛﹐𨿽異居異財﹐亦不害爲孝義。一有交爭﹐則孝義何在﹖

兄弟子侄有同門異戶而居者﹐於眾事宜各盡心﹐不可令小兒﹑婢僕有擾於眾。𨿽是細微﹐皆起爭之漸。且眾之庭宇﹐一人勤於掃灑﹐一人全不知顧﹐勤掃灑者已不能平﹐況不知顧者又縱其小兒婢僕﹐常常狼藉﹐且不容他人禁止﹐則怒詈失歡多起於此。

同居之人﹐有不賢者非理相擾﹐若間或一再﹐尙可與辯。至於百無一是﹐且朝夕以此相臨﹐極爲難處。同鄕及同官亦或有此﹐當寬其懷抱﹐以無可柰何處之。

父之兄弟﹐謂之伯父﹑叔父﹔其妻﹐謂之伯母﹑叔母。服制減於父母一等者﹐蓋謂其撫字教育有父母之道﹐與親父母不相遠。而兄弟之子謂之猶子﹐亦謂其奉承報孝﹐有子之道﹐與親子不相遠。故幼而無父母者﹐苟有伯叔父母﹐則不至無所養﹔老而無子孫者﹐苟有猶子﹐則不至於無所歸。此聖王制禮立法之本意。今人或不然﹐自愛其子﹐而不顧兄弟之子。又有因其無父母﹐欲兼其財﹐百端以擾害之﹐何以責其猶子之孝﹗故猶子亦視其伯叔父母如仇仇矣。

人有數子﹐無所不愛﹐而爲兄弟則相視如仇仇﹐往往其子因父之意遂不禮於伯父﹑叔父者。殊不知己之兄弟卽父之諸子﹐己之諸子﹐卽他日之兄弟。我於兄弟不和﹐則己之諸子更相視效﹐能禁其不乖戾否﹖子不禮於伯叔父﹐則不幸於父亦其漸也。故欲吾之諸子和同﹐須以吾之處兄弟者示之。欲吾子之孝於己﹐須以其善事伯叔父者先之。

凡人之家﹐有子弟及婦女好傳遞言語﹐則𨿽謂舅姑﹑伯父﹑妯娌皆假合﹐彊爲之稱呼﹐非自然天屬。故輕於割恩﹐易於修怨。非丈夫有遠識﹐則爲其役而不自覺﹐一家之中乖變生矣。於是有親兄弟子侄隔屋連墻﹐至死不相往來者﹔有無子而不肯以猶子爲後﹐有多子而不以與其兄弟者﹔有不卹兄弟之貧﹐養親必欲如一﹐寧棄親而不顧者﹔有不卹兄弟之貧﹐葬親必欲均費﹐寧畱喪而不葬者。其事多端﹐不可槪述。亦嘗見有遠識之人﹐知婦女之不可諫誨﹐而外與兄弟相愛常不失歡﹐私救其所急﹐私周其所乏﹐不使婦女知之。彼兄弟之貧者﹐𨿽深怨其婦女﹐而重愛其兄弟。至於當分析之際﹐不敢以貧故而貧愛其兄弟之財者﹐蓋由見識髙遠之人不聽婦女之言﹐而先施之厚﹐因以得兄弟之心也。婦女之易生言語者﹐又多出於婢妾之間。婢妾愚賤﹐尢無見識﹐以言他人之短失爲忠於主母。若婦女有見識﹐能一切勿聽﹐則虛佞之言不復敢進﹔若聽之信之﹐從而愛之﹐則必再言之﹐又言之。使主母與人遂成深仇﹐爲婢妾者方洋洋得志。非特婢妾爲然﹐僕隸亦多如此。若主翁聽信﹐則房族﹑親戚﹑故舊皆大失歡﹐而善良之僕佃皆翻致誅責矣。

房族﹑親戚﹑鄰居﹐其貧者才有所闕﹐必請假焉。𨿽米﹑鹽﹑酒﹑醋﹐計錢不多﹐然朝夕頻頻﹐令人厭煩。如假借衣服﹑器用﹐旣爲損污﹐又因以質錢。借之者歷歷在心﹐日望其償﹔其借者非惟不償﹐以行行常自若﹐且語人曰「我未嘗有纖毫假貸於他。」此言一達﹐豈不招怨怒。應親戚故舊有所假貸﹐不若隨力給與之。言借﹐則我望其還﹐不免有所索。索之旣頻﹐而負償冤主反怒曰「我欲償之﹐以其不當頻索。」則姑已之。方其不索﹐則又曰「彼不下气問我﹐我何爲而彊還之﹖」

故索而不償﹐不索亦不償﹐終於交怨而後已。蓋貧人之假貸﹐初無肯償之意﹐縱有肯償之意﹐亦何由得償﹖或假貸作經營﹐又多以命窮計絀而折閱。方其始借之時﹐禮甚恭﹐言甚遜﹐其感恩之心可指日以爲誓。至他日責償之時﹐恨不以兵刃相加。凡親戚故舊﹐因財成怨者多矣。俗謂「不孝怨父母﹐欠債怨財主」。不其念其貧﹐隨吾力之厚薄﹐舉以與之。則我無責償之念﹐彼亦無怨於我。

子孫有過﹐爲父祖者多不自知﹐貴宦尢甚。蓋子孫有過﹐多掩蔽父祖之耳目。外人知之﹐竊笑而已﹐不使其父祖知之。至於鄕曲貴宦﹐人之進見有時﹐稱道盛徳之不暇﹐豈敢言其子孫之非﹗況又自以子孫爲賢﹐而以人言爲誣﹐故子孫有彌天之過而父祖不知也。間有家訓稍嚴﹐而母氏猶有庇其子之惡﹐不使其父知之。富家之子孫不肖﹐不過耽酒﹑好色﹑賭博﹑近小人﹐破家之事而已。貴宦之子孫不止此也。其居鄕也。彊索人之酒食﹐彊貸人之錢財﹐彊借人之物而不還﹐彊買人之物而不償。親近羣小﹐則使之假勢以淩人﹔侵害善良﹐則多致飾詞以妄訟。鄕人有曲理犯法事﹐認爲己事﹐名曰擔當﹔鄕人有爭訟﹐則僞作父祖之簡﹐幹懇州縣﹐求以曲爲直﹔差夫借船﹐放稅免罪﹐以其所得爲酒色之娛。殆非一端也。其隨侍也﹐私令市賈買物﹐私令吏人買物﹐私托場人買物﹐皆不償其直﹔吏人補名﹐吏人免罪﹐吏人有優潤﹐皆必責其報﹔典賣婢妾﹐限以低價﹐而使他人塡賠﹔或同院子遊狎﹐或幹場務放稅。其他妄有求覓亦非一端﹐不卹誤其父祖陷於刑辟也。凡爲人父祖者﹐宜知此事﹐常關防﹐更常詢訪﹐或庶幾焉。

子弟有愚繆貪污者﹐自不可使之仕宦。古人謂治獄多陰徳﹐子孫當有興者﹐謂利人而人不知所自則得福。今其愚繆﹐必以獄訟事悉委胥輩﹐攺易事情﹐庇惡陷善﹐豈不與陰徳相反﹖古人又謂我多陰謀﹐道家所忌﹐謂害人而人不知所自則得禍。今其貪污﹐必與胥輩同謀﹐貨鬻公事﹐以曲爲直﹐人受其冤無所告訴﹐豈不謂之陰謀﹗士大夫試歷數鄕曲三十年前宦族﹐今能存者僅有幾家﹖皆前事所致也。有遠識者必信此言。

同居父兄子弟﹐善惡賢否相半﹐若頑狠刻薄不惜家業之人先死﹐則其家興盛未易量也﹔若慈善長厚勤謹之人先死﹐則其家不可救矣。諺云「莫言家未成﹐成家子未生﹔莫言家未破﹐破家子未大。」亦此意也。

貧者養他人之子當於幼時。蓋貧者無田宅可養暮年﹐惟望其子反哺﹐不可不自其幼時衣食撫養以結其心﹔富者養他人之子當於旣長之時。令世之富人養他人之子﹐多以爲諱故﹐欲及其無知之時撫養﹐或養所出至微之人。長而不肖﹐恐其破家﹐方議逐去﹐致其爭訟。若取於旣長之時﹐其賢否可以粗見﹐苟能溫淳守己﹐必能事所養如所生﹐且不致破家﹐亦不致爭訟也。

多子固爲人之患﹐不可以多子之故輕以與人。須俟其稍長﹐見其溫淳守己﹐舉以與人﹐兩家獲福。如在𦇤褓﹐卽以與人﹐萬一不肖﹐旣破他家﹐必求歸宗往往興訟﹐又破我家﹐則兩家受其禍矣。

養異姓之子﹐非惟祖先神靈不歆其祀﹐數世之後﹐必與同姓通婚姻者﹐律禁甚嚴。人多冒之﹐至啟爭端。設或人不之告﹐官不之治﹐豈可不思理之所在﹖江西養子﹐不去其所生之姓﹐而以所養之姓冠於其上﹐若復姓者。𨿽於經律無見﹐亦知惡其無別如此。同姓之子﹐昭穆不順亦不可以爲後。鴻雁微物﹐猶不亂行﹐人乃不然﹐至於叔拜侄﹐於理安乎﹖況啟爭端。設不得已﹐養弟養侄孫以奉祭祀﹐惟當撫之如子﹐以其財產與之。受所養者﹐奉所養如父。如古人爲嫂制服﹐如今人爲祖承重之意﹐而昭穆不亂亦無害也。

賢徳之人﹐見族人及外親子弟之貧﹐多收於其家﹐衣食教撫如己子。

而薄俗乃有貪其財產﹐於其身後﹐彊欲承重﹐以爲某人嘗以我爲嗣矣。

故髙義之事使人病於難行。惟當於平昔別其居處。明其各稱。若己嗣未立﹐或他人之子弟年居己子之長﹐尢不可不明嫌疑於平昔也。娶妻而有前夫之子﹐接腳夫而有前妻之子﹐欲撫養不欲撫養﹐尢不可不早定﹐以息他日之爭。同入門及不同入門﹐同居及不同居﹐當質之於眾﹐明之於官﹐以絕爭端。若義子有勞於家﹐亦宜早有所酬。義兄弟有勞有恩﹐亦宜割財產與之﹐不可拘文而盡廢恩義也。

寡婦再嫁﹐或有孤女年未及嫁﹐如內外親姻有髙義者﹐寧若與之議親﹐使鞠養於舅姑之家﹐俟其長而成親。若隨母而歸義父之家﹐則嫌疑之間多不自明。

中年以後喪妻﹐乃人之大不幸。幼子幼女無與之撫存﹐飲食衣服﹐凡閨門之事無與之料理﹐則難於不娶。娶在室之人﹐則少艾之心﹐非中年以後之人所能禦。娶寡居之人。或是不能安其室者﹐亦不易制。兼有前夫之子﹐不能忘情﹐或有親生之子﹐豈免二心﹗故中年再娶爲尢難。

然婦人賢淑自守﹐和睦如一者﹐不爲無人﹐特難值耳。

婦人有以其夫蠢懦﹐而能自理家務﹐計算錢谷出入﹐人不能欺者﹔有夫不肖而能與其子同理家務﹐不致破家蕩產者﹔有夫死子幼而能教養其子﹐孰睦內外姻親﹐料理家務至於興隆者﹐皆賢婦人也。而夫死子幼﹐居家營生最爲難事。托之宗族﹐宗族未必賢﹔托之親戚﹐親戚未必賢。

賢者又不肯預人家事。惟婦人自識書算﹐而所托之人衣食自給﹐稍識公義﹐則庶幾焉。不然﹐鮮不破家。

人之男女﹐不可於幼小時便議婚姻。大抵女欲得托﹐男欲得偶﹐若論目前﹐悔必在後。蓋富貴盛衰﹐更疊不常。男女之賢否﹐須年長乃可見。若早議婚姻﹐事無變易﹐固爲甚善﹐或昔富而今貧﹐或昔貴而今賤﹐或所議之婿流蕩不肖﹐或所議之女狠戾不檢。從其前約則難保家﹐背其前約則爲薄義﹐而爭訟由之以興﹐可不戒哉﹗

男女議親﹐不可貪其閥閱之髙﹐資產之厚。苟人物不相當﹐則子女終身抱恨﹐況又不和而生他事者乎﹗

有男𨿽欲擇婦﹐有女𨿽欲擇婿﹐又須自量我家子女如何。如我子愚癡庸下﹐若娶美婦﹐豈特不和﹐或有他事﹔如我女醜拙狠妒﹐若嫁美婿﹐萬一不和﹐卒爲其棄出者有之。凡嫁娶因非偶而不和者﹐父母不審之罪也。

古人謂「周人惡媒」﹐以其言語反復。給女家則曰男富﹐給男家則曰女美﹐近世尢甚。給女家則曰﹕男家不求備禮﹐且助出嫁遣之資﹔給男家則厚許其所遷之賄﹐且虛指數目。若輕信其言而成婚﹐則責恨見欺﹐夫妻反目﹐至於仳離者有之。大抵嫁娶固不可無媒﹐而媒者之言不可盡信。如此﹐宜謹察於始。

嫁女須隨家力﹐不可勉彊。然或財產寬余﹐亦不可視爲他人﹐不以分給。今世固有生男不得力而依托女家﹐及身後葬祭皆由女子者﹐豈可謂生女之不如男也﹗大抵女子之心最爲可憐﹐母家富而夫家貧﹐則欲得母家之財以與夫家﹔夫家富而母家貧﹐則欲得夫家之財以與母家。爲父母及夫者﹐宜憐而稍從之。及其男女嫁娶之後﹐男家富而女家貧﹐則欲得男家之財以與女家﹔女家富而男家貧﹐則欲得女家之財以與男家。爲男女者﹐亦宜憐而稍從之。若或割貧益富﹐此爲非宜﹐不從可也。

人言「光景百年﹐七十者稀」﹐爲其倏忽易過。而命窮之人﹐晚景最不易的過﹐大率五十歲前過二十年如十年﹐五十歲後過十年不啻二十年。而婦人之享髙年者﹐尢爲難過。大率婦人依人而立﹐其未嫁之前﹐有好祖不如有好父﹐有好父不如有好兄弟﹐有好兄弟不如有好子侄﹔其旣嫁之後﹐有好翁不如有好夫﹐有好夫不如有好子﹐有好子不如有好孫。故婦人多有少壯享富貴而暮年無聊者﹐蓋由此也。凡其親戚﹐所宜矜念。人之姑﹑姨﹑姊﹑妹及親戚婦人﹐年老而子孫不肖﹐不能供養者﹐不可不收養。然又須關防﹐恐其身故之後﹐其不肖子孫卻妄經官司﹐稱其人因饑寒而死﹐或稱其人有遺下囊篋之物。官中受其牒﹐必爲追證﹐不免有擾。須於生前令白之於眾﹐質之於官﹐稱身外無餘物﹐則免他患。大抵要爲髙義之事﹐須令無後患。

父祖髙年﹐急於管幹﹐多將財產均給子孫。若父祖出於公心﹐初無偏曲﹐子孫各能戮力﹐不事遊蕩﹐則均給之後﹐旣無爭訟﹐必至興隆。

若父祖緣有過房之子﹐緣有前母后母之子﹐緣有子亡而不愛其孫﹐又有𨿽是一等子孫﹐自有憎愛﹐凡衣食財物所及﹐必有厚薄﹐致令子孫力求均給﹐其父祖又於其中暗有輕重﹐安得不起他日之爭端﹗若父祖緣其子孫內有不肖之人﹐慮其侵害他房﹐不得已而均給者﹐止可逐時均給財谷﹐不可均給田產。若均給田產﹐彼以爲己分所有﹐必邀求尊長立契典賣﹐典賣旣盡﹐窺覷他房﹐從而婪取﹐必至興訟﹐使賢子賢孫被其擾害﹐同於破蕩﹐不可不思。大抵人之子孫或十數人皆能守己﹐其中有一不肖﹐則十數均受其害﹐至於破家者有之。國家法令百端﹐終不能禁﹔父祖智謀百端﹐終不能防。欲延家祚者﹐鑑他家之已往﹐思我家之未來﹐可不修徳熟慮﹐以爲長久之計耶﹖

遺囑之文﹐皆賢明之人爲身後之慮。然亦須公平﹐乃可以保家。如劫於悍妻黠妾﹐因於後妻愛子中有偏曲厚薄﹐或妄立嗣﹐或妄逐子﹐不近人情之事﹐不可勝數﹐皆所以興訟破家也。

父祖有慮子孫爭訟者﹐常欲預爲遺囑之文﹐而不知風燭不常﹐因循不決﹐至於疾病危篤﹐𨿽心中尙了然﹐而口不能言﹐手不能動﹐飲恨而死者多矣。況有神識昏亂者乎﹗

人之智識固有髙下﹐又有髙下殊絕者。髙之見下﹐如登髙望遠﹐無不盡見﹔下之視髙﹐如在墻外欲窺墻裏。若髙下相去差近猶可與語﹔若相去遠甚﹐不如勿告﹐徒費口頰舌爾。譬如弈棋﹐若髙低止較三五著﹐尙可對弈﹐國手與未識籌局之人對弈﹐果何如哉﹖

富貴乃命分偶然﹐豈宜以此驕傲鄕曲﹗若本自貧窶﹐身致富厚﹐本自寒素﹐身致通顯﹐此𨿽人之所謂賢﹐亦不可以此取尢於鄕曲。若因父祖之遺資而坐享肥濃﹐因父祖之保任而馴致通顯﹐此何以異於常人﹗其間有欲以此驕傲鄕曲﹐不亦羞而可憐哉﹗

世有無知之人﹐不能一槪禮待鄕曲。而因人之富貴貧賤設爲髙下等級。見有資財有官職者則禮恭而心敬。資財愈多﹐官職愈髙﹐則恭敬又加焉。至視貧者﹐賤者﹐則禮傲而心慢﹐曾不少顧卹。殊不知彼之富貴﹐非吾之榮﹐彼之貧賤﹐非我之辱﹐何用髙下分別如此﹗長厚有識君子必不然也。

操履與升沈﹐自是兩途。不可謂操履之正﹐自宜榮貴﹐操履不正﹐自宜困厄。若如此﹐則孔﹑顏應爲宰輔﹐而古今宰輔達官﹐不復小人矣。蓋操履自是吾人當行之事﹐不可以此責效於外物。責效不效﹐則操履必怠﹐而所守或變﹐遂爲小人之歸矣。今世間多有愚蠢而享富厚﹐智慧而居貧寒者﹐皆有一定之分﹐不可致詰。若知此理﹐安而處之﹐豈不省事。世事多更變﹐乃天理如此。今世人往往見目前稍稍榮盛﹐以爲此生無足慮﹐不旋踵而破壞者多矣。大抵天序十年一換甲﹐則世事一變。今不須廣論久遠﹐只以鄕曲十年前﹑二十年前比論目前﹐其成敗興衰何嘗有定勢﹗世人無遠識﹐凡見他人興進及有如意事則懷妒﹐見他人衰退及有不如意事則譏笑。同居及同鄕人最多此患。若知事無定勢﹐則自慮之不暇﹐何暇妒人笑人哉﹗

膺髙年享富貴之人﹐必須少壯之時嘗盡艱難﹐受盡辛苦﹐不曾有自少壯享富貴安逸至老者。早年登科及早年受奏補之人﹐必於中年齟齬不如意﹐卻於暮年方得榮達。或仕宦無齟齬﹐必其生事窘薄﹐憂饑寒﹐慮婚嫁。若早年宦達﹐不歷艱難辛苦﹐及承父祖生事之厚﹐更無不如意者﹐多不獲髙壽。造物乘除之理類多如此。其間亦有始終享富貴者﹐乃是有大福之人﹐亦千萬人中間有之﹐非可常也。今人往往機心巧謀﹐皆欲不受辛苦﹐卽享富貴至終身。蓋不知此理﹐而又非理計較﹐欲其子孫自小安然享大富貴﹐尢其蔽惑也﹐終於人力不能勝天。

富貴自有定分。造物者旣設爲一定之分﹐又設爲不測之機﹐役使天下之人﹐朝夕奔趨﹐老死而不覺。不如是﹐則人生天地間全然無事﹐而造化之術窮矣。然奔趨而得者﹐不過一二﹔奔趨而不得者﹐蓋千萬人。

世人終以一二者之故﹐至於勞心費力。老死無成者多矣。不知他人奔趨而得﹐亦其定分中所有者。若定分中所有﹐𨿽不奔趨﹐遲以歲月﹐亦終必得。故世有髙見遠識超出造化機關之外﹐任其自去自來者﹐其胸中平夷。無憂喜﹐無怨尢﹐所謂奔趨及相傾之事未嘗萌於意見﹐則亦何爭之有﹖前輩謂死生貧富生來注定。君子贏得爲君子﹐小人枉了做小人。此言甚切﹐人自不知耳。

人生世間﹐自有知識以來﹐卽有憂患如意事。小兒叫號﹐皆其意有不平。自幼至少至壯至老﹐如意之事常少﹐不如意之事常多。𨿽大富貴之人﹐天下之所仰羨以爲神仙﹐而其不如意處各自有之﹐與貧賤人無異﹐特所憂慮之事異爾。故謂之缺陷世界﹐以人生世間無足心滿意者。能達此理而順受之﹐則可少安。

凡人謀事﹐𨿽日用至微者﹐亦須齟齬而難成﹐或幾成而敗﹐旣敗而復成。然後﹐其成也永久平寧﹐無復後患。若偶然易成﹐後必有不如意者。造物微機不可測度如此﹐靜思之則見此理﹐可以寬懷。

人之徳性出於天資者﹐各有所偏。君子知其有所偏﹐故以其所習爲而補之﹐則爲全徳之人。常人不自知其偏﹐以其所偏而直情徑行﹐故多失。《書》言九徳﹐所謂寬﹑柔﹑願﹑亂﹑擾﹑直﹑簡﹑剛﹑彊者﹐天資也﹔所謂栗﹑立﹑恭﹑敬﹑毅﹑溫﹑廉﹑塞﹑義者﹐習爲也。此聖賢之所以爲聖賢也。後世有以性急而佩韋﹑性緩而佩弦者﹐亦近此類。𨿽然﹐己之所謂偏者﹐苦不自覺﹐須詢之他人乃知。

人之性行𨿽有所短﹐必有所長。與人交遊﹐若常見其短﹐而不見其長﹐則時日不可同處﹔若常念其長﹐而不顧其短﹐𨿽終身與之交遊可也。處己接物﹐而常懷慢心﹑僞心﹑妒心﹑疑心者﹐皆自取輕辱於人﹐盛徳君子所不爲也。慢心之人自不如人﹐而好輕薄人。見敵己以下之人﹐及有求於我者﹐面前旣不加禮﹐背後又竊譏笑。若能回省其身﹐則愧汗浹背矣。僞心之人言語委曲﹐若甚相厚﹐而中心乃大不然。一時之間人所信慕﹐用之再三則蹤迹露見﹐爲人所唾去矣。妒心之人常欲我之髙出於人﹐故聞有稱道人之美者﹐則忿然不平﹐以爲不然﹔聞人有不如人者﹐則欣然笑快﹐此何加損於人﹐只厚怨耳。疑心之人﹐人之出言﹐未嘗有心﹐而反復思繹曰「此譏我何事﹖此笑我何事﹖」則與人締怨﹐常萌於此。賢者聞人譏笑﹐若不聞焉﹐此豈不省事﹗

言忠信﹐行篤敬﹐乃聖人教人取重於鄕曲之術。蓋財物交加﹐不損人而益己﹐患難之際﹐不妨人而利己﹐所謂忠也。不所許諾。纖毫必償﹐有所期約﹐時刻不易﹐所謂信也。處事近厚﹐處心誠實﹐所謂篤也。禮貌卑下﹐言辭謙恭﹐所謂敬也。若能行此﹐非惟取重於鄕曲﹐則亦無入而不自得。然敬之一事﹐於己無損﹐世人頗能行之﹐而矯飾假僞﹐其中心則輕薄﹐是能敬而不能篤者﹐君子指爲諛佞﹐鄕人久亦不歸重也。

忠﹑信﹑篤﹑敬﹐先存其在己者﹐然後望其在人。如在己者未盡﹐而以責人﹐人亦以此責我矣。今世之人能自省其忠﹑信﹑篤﹑敬者蓋寡﹐能責人以忠﹑信﹑篤﹑敬者皆然也。𨿽然﹐在我者旣盡﹐在人者也不必深責。今有人能盡其在我者固善矣﹐乃欲責人之似己﹐一或不滿吾意﹐則疾之已甚﹐亦非有容徳者﹐只益貽怨於人耳﹗

今人有爲不善之事﹐幸其人之不見不聞﹐安然自得﹐無所畏忌。殊不知人之耳目可掩﹐神之聰明不可掩。凡吾之處事﹐心以爲可﹐心以爲是﹐人𨿽不知﹐神已知之矣。吾之處事﹐心以爲不可﹐心以爲非﹐人𨿽不知﹐神已知之矣。吾心卽神﹐神卽禍福﹐心不可欺﹐神亦不可欺。《詩》曰「神之格思﹐不可度思﹐矧可射思。」釋者以謂「吾心以爲神之至也」﹐尙不可得而窺測﹐況不信其神之在左右﹐而以厭射之心處之﹐則亦何所不至哉﹖

人爲善事而無遂﹐禱之於神﹐求其陰助﹐𨿽未見效﹐言之亦無愧。

至於爲惡而未遂﹐亦禱之於神﹐求其陰助﹐豈非欺罔﹗如謀爲盜賊而禱之於神﹐爭訟無理而禱之於神﹐使神果從其言而幸中﹐此乃貽怒於神﹐開其禍端耳。

凡人行己公平正直者﹐可用此以事神﹐而不可恃此以慢神﹔可用此以事人﹐而不可恃此以傲人。𨿽孔子亦以敬鬼神﹑事大夫﹑畏大人爲言﹐況下此者哉﹗彼有行己不當理者﹐中有所慊﹐動輒知畏﹐猶能避遠災禍﹐以保其身。至於君子而偶罹於災禍者﹐多由自負以召致之耳。

人之處事﹐能常悔往事之非﹐常悔前言之失﹐常悔往年之未有知識﹐其賢徳之進﹐所謂長日加益﹐而人不自知也。古人謂行年六十﹐而知五十九之非者﹐可不勉哉﹗

凡人爲不善事而不成﹐正不須怨天尢人﹐此乃天之所愛﹐終無後患。

如見他人爲不善事常稱意者﹐不須多羨﹐此乃天之所棄。待其積惡深厚﹐從而殄滅之。不在其身﹐則在其子孫。姑少待之﹐當自見也。

人有所爲不善﹐身遭刑戮﹐而其子孫昌盛者﹐人多怪之﹐以爲天理不誤。殊不知此人之家﹐其積善多﹐積惡少﹐少不勝多﹐故其爲惡之人身受其報﹐不妨福祚延及後人。若作惡多而享壽富安樂﹐必其前人之遺澤將竭﹐天不愛惜﹐恣其惡深﹐使之大壞也。

人能忍事﹐易以習熟﹐終至於人以非理相加﹐不可忍者﹐亦處之如常。不能忍事﹐亦易以習熟﹐終至於睚眥之怨深﹐不足較者﹐亦至交詈爭訟﹐期以取勝而後已﹐不知其所失甚多。人能有定見﹐不爲客气所使﹐則身心豈不大安寧﹗

人之平居﹐欲近君子而遠小人者。君子之言﹐多長厚端謹﹐此言先入於吾心﹐乃吾之臨事﹐自然出於長厚端謹矣﹔小人之言多刻薄浮華﹐此言先入於吾心﹐及吾之臨事﹐自然出於刻薄浮華矣。且如朝夕聞人尙气好淩人之言﹐吾亦將尙气好淩人而不覺矣﹔朝夕聞人遊蕩不事繩檢之言﹐吾亦將遊蕩不事繩檢而不覺矣。如此非一端﹐非大有定力﹐必不免漸染之患也。

老成之人﹐言有迂闊﹐而更事爲多。後生𨿽天資聰明﹐而見識終有不及。後生例以老成爲迂闊﹐凡其身試見效之言欲以訓後生者﹐後生厭聽而毀詆者多矣。及後生年齒漸長﹐歷事漸多﹐方悟老成之言可以佩服﹐然已在險阻艱難備嘗之後矣。

聖賢猶不能無過﹐況人非聖賢﹐安得每事盡善﹖人有過失﹐非其父兄﹐孰肯誨責﹔非其契愛﹐孰肯諫諭。泛然相識﹐不過背後竊譏之耳。

君子惟恐有過﹐密訪人之有言﹐求謝而思攺。小人聞人之有言﹐則好爲彊辯﹐至絕往來﹐或起爭訟者有矣。

言語簡寡﹐在我﹐可以少悔﹔在人﹐可以少怨。

人之出言舉事﹐能思慮循省﹐而不幸有失﹐則在可諫可議之域。至於恣其性情﹐而妄言妄行﹐或明知其非而故爲之者﹐是人必挾其凶暴彊悍以排人之異己。善處鄕曲者﹐如見似此之人﹐非惟不敢諫誨﹐亦不敢置於言議之間﹐所以遠侮辱也。嘗見人不忍平昔所厚之人有失﹐而私納忠言﹐反爲人所怒﹐曰「我與汝至相厚﹐汝亦謗我耶﹗」孟子曰「不仁者﹐可與言哉﹖」

以此﹐不善人𨿽人所共惡﹐然亦有益於人。大抵見不善人則警懼﹐不至自爲不善。不見不善人則放肆﹐或至自爲不善而不覺。故家無不善人﹐則孝友之行不彰﹔鄕無不善人﹐則誠厚之迹不著。譬如磨石﹐彼自銷損耳﹐刀斧資之以爲利。老子云「不善人乃善人之資。」謂此爾。

若見不善人而與之同惡相濟﹐及與之爭爲長雄﹐則有損而己﹐夫何益﹖

勉人爲善﹐諫人爲惡﹐固是美事﹐先須自省。若我之平昔自不能爲﹐豈惟人不見聽﹐亦反爲人所薄。且如己之立朝可稱﹐乃可誨人以立朝之方﹕己之臨政有效﹐乃可誨人以臨政之術﹔己之才學爲人所尊﹐乃可誨人以進修之要﹔己之性行爲人所重﹐乃可誨人以操履之詳﹔己能身致富厚﹐乃可誨人以治家之法﹔己能處父母之側而諧和無間﹐乃可誨人以至孝之行。苟爲不然﹐豈不反爲所笑﹗

人有出言至善﹐而或有議之者﹔人有舉事至當﹐而或有非之者。蓋眾心難一﹐眾口難齊如此。君子之出言舉事﹐苟揆之吾心﹐稽之古訓﹐詢之賢者﹐於理無礙﹐則紛紛之言皆不足卹﹐亦不必辧。自古聖賢﹐當代宰輔﹐一時守令﹐皆不能免﹐居鄕曲﹐同爲編氓﹐尢其無所畏﹐或輕議己﹐亦何怪焉﹖大抵指是爲非﹐必妒忌之人﹐及素有仇怨者﹐此曹何足以定公論﹐正當勿卹勿辯也。

人有善誦我之美﹐使我喜聞而不覺其諛者﹐小人之最姦黠者也。彼其面諛吾而吾喜﹐及其退與他人語﹐未必不竊笑我爲他所愚也。人有善揣人意之所向﹐先發其端﹐導而迎之﹐使人喜其言與己暗合者﹐亦小人之最姦黠者也。彼其揣我意而果合﹐及其退與他人語﹐又未必不竊笑我爲他所料也。此𨿽大賢﹐亦甘受其侮而不悟﹐柰何﹖

人有詈人而人不答者﹐人必有所容也。不可以爲人之畏我﹐而更求以辱之。爲之不已﹐人或起而我應﹐恐口噤而不能出言矣。人有訟人而人不校者﹐人必有所處也。不可以爲人之畏我﹐而更求以攻之。爲之不已﹐人或出而我辧﹐恐理虧而不能逃罪也。

親戚故舊﹐人情厚密之時﹐不可盡以密私之事語之﹐恐一旦失歡﹐則前日所言﹐皆他人所憑以爲爭訟之資。至有失歡之時﹐不可盡以切實之語加之﹐恐忿气旣平之後﹐或與之通好結親﹐則前言可愧。大抵忿怒之際﹐最不可指其隱諱之事﹐而暴其父祖之惡。吾之一時怒气所激﹐必欲指其切實而言之﹐不知彼之怨恨深入骨髓。古人謂「傷人之言﹐深於矛戟」是也。俗亦謂「打人莫打膝﹐道人莫道實」。

親戚故舊﹐因言語而失歡者﹐未必其言語之傷人﹐多是顏色辭气暴厲﹐能激人之怒。且如諫人之短﹐語𨿽切直﹐而能溫顏下气﹐縱不見聽﹐亦未必怒。若平常言語﹐無傷人處﹐而詞色俱歷﹐縱不見怒﹐亦須懷疑。古人謂「怒於室者色於市」﹐方其有怒﹐與他人言﹐必不卑遜。他人不知所自﹐安得不怪﹗故盛怒之際與人言語尢當自警。前輩有言「誡酒後語﹐忌食時嗔﹐忍難耐事﹐順自彊人。」常能持此﹐最得便宜。

髙年之人﹐鄕曲所當敬者﹐以其近於親也。然鄕曲有年髙而徳薄者﹐謂刑罰不加於己﹐輕詈辱人﹐不知愧恥。君子所當優容而不較也。

與人交遊﹐無問髙下﹐須常和易﹐不可妄自尊大﹐修飾邊幅。若言行崖異﹐則人豈復相近﹗然又不可太褻狎﹐樽酒會聚之際﹐固當歌笑盡歡﹐恐嘲譏中觸人諱忌﹐則忿爭興焉。

行髙人自重﹐不必其貌之髙﹔才髙人自服﹐不必其言之髙。

居鄕曲間﹐或有貴顯之家﹐以州縣觀望而淩人者。又有髙資之家﹐以賄賂公行而淩人者。方其得勢之時﹐州縣不能柰何﹐鬼神猶或避之﹐況貧窮之人﹐豈可與之較﹖屋宅墳墓之所鄰﹐山林田園之所接﹐必橫加殘害﹐使歸於己而後已。衣食所資﹐器用之微﹐凡可其意者﹐必奪而有之。如此之人惟當遜而避之﹐逮其稔惡之深﹐天誅之加﹐則其家之子孫自能爲其父祖破壞﹐以與鄕人復仇也。鄕曲更有健訟之人﹐把持短長﹐妄有論訟﹐以致追擾﹐州縣不敢治其罪。又有恃其父兄子弟之眾﹐結集凶惡﹐彊奪人所有之物﹐不稱意則羣聚毆打。又復賄賂州縣﹐多不竟其罪。如此之人﹐亦不必求以窮治﹐逮其稔惡之深﹐天誅之加﹐則無故而自惟於罹憲网﹐有計謀所不及救者。大抵作惡而幸免於罪者﹐必於他時無故而受其報。所謂「天网恢恢﹐疏而不漏」也。

鄕曲士夫﹐有挾術以待人﹐近之不可﹐遠之則難者﹐所謂君子中之小人﹐不可不防﹐慮其信義有失﹐爲我之累也。農﹑工﹑商﹑賈﹑僕﹑隸之流﹐有天資忠厚可任以事﹑可委以財者﹐所謂小人中之君子﹐不可不知﹐宜稍撫之以恩﹐不復慮其詐欺也。

士大夫居家能思居官之時﹐則不至干請把持而撓時政﹔居官能思居家之時﹐則不至狠愎暴恣而貽人怨。不能回思者皆是也。故見任官每每稱寄居官之可惡﹐寄居官亦多談見任官之不韙﹐並與其善者而掩之也。

忠信二事﹐君子不守者少﹐小人不守者多。且如小人以物市於人﹐敝惡之物﹐飾爲新奇﹔假僞之物﹐飾爲眞實。如絹帛之用膠糊﹐米麥之增濕潤﹐肉食之灌以水﹐藥材之易以他物。巧其言詞﹐止於求售﹐誤人食用﹐有不卹也。其不忠也類如此。負人財物久而不償﹐人苟索之﹐期以一月﹐如期索之不售﹐又期以一月﹐如期索之又不售。至於十數期而不售如初。工匠制器﹐要其定資﹐責其所制之器﹐期以一月﹐如期索之不得﹐又期以一月﹐如期索之又不得﹐至於十數期而不得如初。其不信也類如此﹐其他不可悉數。小人朝夕行之﹐略不知怪﹐爲君子者往往忿懥﹐直欲深治之﹐至於毆打論訟。若君子自省其身﹐不爲不忠不信之事﹐而憐小人之無知﹐及其間有不得已而爲自便之計﹐至於如此﹐可以少置之度外也。

張安國舍人知撫州日﹐以有賣假藥者﹐出榜戒約曰「陶隱居﹑孫眞人﹐因《本艸》《千金方》濟物利生﹐多積陰徳﹐名在列仙。自此以來﹐行醫貨藥﹐誠心救人﹐獲福報者甚眾﹐不論方冊所載﹐只如近時﹐此驗尢多﹐有只賣一眞藥便家資巨萬﹐或自身安榮﹐享髙壽﹔或子孫及第﹐攺換門戶﹐如影隨形﹐無所差錯。又曾眼見貨賣假藥者﹐其初積得些小家業﹐自謂得計﹐不知冥冥之中﹐自家合得祿料都被減克。或自身多有橫禍﹐或子孫非理破蕩﹐致有遭天火﹑被雷震者。蓋緣贖藥之人﹐多是疾病急切﹐將錢告求賣藥之家﹐孝子順孫只望一服見效﹐卻被假藥誤賺﹐非惟無益﹐反致損傷。尋常誤殺一飛禽走獸﹐猶有因果﹐況萬物之中人命最重﹐無辜被禍﹐其痛何窮﹗」詞多更不盡載。舍人此言﹐豈止爲假藥者言之﹐有識之人﹐自宜觸類。

市井街巷﹐茶坊酒肆﹐皆小人雜處之地。吾輩或有經由﹐須當嚴重其辭貌﹐則遠輕侮之患。或有狂醉之人﹐宜卽回避﹐不必與之較可也。

衣服舉止異眾﹐不可遊於市﹐必爲小人所侮。

居於鄕曲﹐輿馬衣服不可鮮華。蓋鄕曲親故﹐居貧者多﹐在我者孑然異眾﹐貧者羞澀﹐必不敢相近﹐我亦何安之有﹖此說不可與口尙乳臭者言。

婦女衣飾﹐惟務潔淨﹐尢不可異眾。且如十數人同處﹐而一人之衣飾獨異﹐眾所指目﹐其行坐能自安否﹖

飲食﹐人之所欲﹐而不可無也﹐非理求之﹐則爲饕爲饞﹔男女﹐人之所欲﹐而不可無也﹐非理狎之﹐則爲姦爲淫﹔財物﹐人之所欲﹐而不可無也﹐非理得之﹐則爲盜爲賊。人惟縱欲﹐則爭端起而獄訟興。聖王慮其如此﹐故制爲禮﹐以節人之飲食﹑男女﹔制爲義﹐以限人之取與。

君子於是三者﹐𨿽知可欲﹐而不敢輕形於言﹐況敢妄萌於心﹗小人反是。聖人云﹕不見可欲﹐使心不亂。此最省事之要求。蓋人見美食而下咽﹐見美色而必凝視﹐見錢財而必起欲得之心﹐苟非有定力者﹐皆不免此。惟能杜其端源﹐見之而不顧﹐則無妄想﹐無妄想則無過舉矣。

子弟有耽於情欲﹐迷而忘返﹐至於破家而不悔者﹐蓋始於試爲之﹐由其中無所見﹐不能識破﹐則遂至於不可回。

世人有慮子弟血气未定﹐而酒色博弈之事﹐得以昏亂其心﹐尋至於失身破家﹐則拘之於家﹐嚴其出入﹐絕其交遊﹐致其無所見聞﹐朴野蠢鄙﹐不近人情。殊不知此非良策。禁防一弛﹐情竇頓開﹐如火燎原﹐不可撲滅。況居之於家﹐無所用心﹐卻密爲不肖之事﹐與出外何異﹖不若時其出入﹐謹其交遊﹐𨿽不肖之事習聞旣熟﹐自能識破﹐必知愧而不爲。縱試爲之﹐亦不至於朴野蠢鄙﹐全爲小人之所搖蕩也。

起家之人﹐生財富庶﹐乃日夜憂懼﹐慮不免於饑寒。破家之子﹐生事日消﹐乃軒昂自恣﹐謂「不復可慮」。所謂「吉人凶其吉﹐凶人吉其凶」﹐此其效驗﹐常見於已壯未老﹐已老未死之前﹐識者當自默諭。

起家之人﹐見所作事無不如意﹐以爲智術巧妙如此﹐不知其命分偶然﹐志气洋洋﹐貪取圖得。又自以爲獨能久遠﹐不可破壞﹐豈不爲造物者所竊笑﹖蓋其破壞之人﹐或已生於其家﹐曰子曰孫﹐朝夕環立於其側者﹐他日爲父祖破壞生事之人﹐恨其父祖目不及見耳。前輩有建第宅﹐宴工匠於東廡曰「此造宅之人。」宴子弟於西廡曰「此賣宅之人。」後果如其言。近世士大夫有言「目所可見者﹐漫爾經營﹔目所不及見者﹐不須置之謀慮。」此有識君子知非人力所及﹐其胸中寬泰﹐與蔽迷之人如何。

起家之人﹐易爲增進成立者﹐蓋服食器用及吉凶百費﹐規模淺狹﹐尙循其舊﹐故日入之數﹐多於日出﹐此所以常有餘。富家之子﹐易於傾覆破蕩者﹐蓋服食器用及吉凶百費﹐規模廣大﹐尙循其舊﹐又分其財產立數門戶﹐則費用增倍於前日。子弟有能省用﹐速謀損節猶慮不及﹐況有不之悟者﹐何以支持乎﹖古人謂「由儉入奢易﹐由奢入儉難」﹐蓋謂此爾。大貴人之家尢難於保成。方其致位通顯﹐𨿽在閒冷﹐其俸給亦厚﹐其饋遺亦多﹐其使令之人滿前﹐皆州郡廩給﹐其服食器用𨿽極華侈﹐而其費不出於家財。逮其身後﹐無前日之俸給﹑饋遺使令之人﹐其日用百費非出家財不可。況又析一家爲數家﹐而用度仍舊﹐豈不至於破蕩﹖此亦勢使之然﹐爲子弟者各宜量節。

人之居世﹐有不思父祖起家艱難﹐思與之延其祭祀﹐又不思子孫無所憑藉﹐則無以脫於饑寒。多生男女﹐視如路人﹐耽於酒色﹐博弈遊蕩﹐破壞家產﹐以取一時之快。此皆家門不幸。如此﹐冒幹刑憲﹐彼亦不卹。豈教誨﹑勸諭﹑責罵之所能回﹖置之無可柰何而已。

人有財物﹐慮爲人所竊﹐則必緘縢扃鐍﹐封識之甚嚴。慮費用之無度而致耗散﹐則必算計較量﹐支用之甚節。然有甚嚴而有失者﹐蓋百日之嚴﹐無一日之疏﹐則無失﹔百日嚴而一日不嚴﹐則一日之失與百日不嚴同也。有甚節而終至於匱乏者﹐蓋百事節而無一事之費﹐則不至於匱乏﹐百事節而一事不節﹐則一事之費與百事不節同也。所謂百事者﹐自飲食﹑衣服﹑屋宅﹑園館﹑輿馬﹑僕禦﹑器用﹑玩好﹐蓋非一端。丰儉隨其財力﹐則不謂之費。不量財力而爲之﹐或𨿽財力可辦﹐而過於侈靡﹐近於不急﹐皆妄費也。年少主家事者宜深知之。

中產之家﹐凡事不可不早慮。有男而爲營生﹐教之生業﹐皆早慮也。

至於養女﹐亦當早爲儲蓄衣衾﹑妝奩之具﹐及至遣嫁﹐乃不費力。若置而不問﹐但稱臨時﹐此有何術﹖不過臨時鬻田廬﹐及不卹女子之羞見人也。至於家有老人﹐而送終之具不爲素辦﹐亦稱臨時。亦無他術﹐亦是臨時鬻田廬﹐及不卹後事之不如儀也。今人有生一女而種杉萬根者﹐待女長﹐則鬻杉以爲嫁資﹐此其女必不至失時也。有於少壯之年﹐置壽衣壽器壽塋者﹐此其人必不至三日五日無衣無棺可斂﹐三年五年無地可葬也。

居官當如居家﹐必有顧藉﹔居家當如居官﹐必有綱紀。

士大夫之子弟﹐苟無世祿可守﹐無常產可依﹐而欲爲仰事俯育之資﹐莫如爲儒。其才質之美﹐能習進士業者﹐上可以取科第致富貴﹐次可以開門教授﹐以受束脩之奉。其不能習進士業者﹐上可以事筆札﹐代箋簡之役﹐次可以習點讀﹐爲童蒙之師。如不能爲儒﹐則醫卜﹑星相﹑農圃﹑商賈﹑使術﹐凡可以養生而不至於辱先者﹐皆可爲也。子弟之流蕩﹐至於爲乞丐﹑盜竊﹐此最辱先之甚。然世之不能爲儒者﹐乃不肯爲醫人﹑星相﹑農圃﹑商賈﹑伎術等事﹐而甘心爲乞丐﹑盜竊者﹐深可誅也。凡彊顏於貴人之前而求其所謂應副﹔折腰於富人之前而托名於假貸﹔遊食於寺觀而人指爲穿雲子﹐皆乞丐之流也。居官而掩蔽眾目﹐盜財入己﹐居鄕而欺淩愚弱﹐奪其所有﹐私販官中所禁茶﹑鹽﹑酒﹑酤之屬﹐皆竊盜之流也。世人有爲之而不自愧者﹐何哉﹖

凡人生而無業﹐及有業而喜於安逸﹐不肯盡力者﹐家富則習爲下流﹐家貧則必爲乞丐。凡人生而飲酒無算﹐食肉無度﹐好淫濫﹐習博弈者﹐家富則致於破蕩﹐家貧則必爲盜竊。

人有患難不能濟﹐困苦無所訴﹐貧乏不自存﹐而其人朴訥懷愧﹐不能自言於人者﹐吾𨿽無餘﹐亦當隨力周助。此人縱不能報﹐亦必知恩。

若其本非窘乏﹐而以干謁爲業﹐挾持便佞之術﹐徧謁貴人富人之門﹐過州幹州﹐過縣幹縣﹐有所得則以爲己能﹐無所得則以爲怨仇。在今日則無感恩之心﹐在他日則無報徳之事﹐正可以不卹不顧待之。豈可割吾之不敢用﹐以資他之不當用﹖

居鄕及在旅﹐不可輕受人之恩。方吾未達之時﹐受人之恩﹐常在吾懷﹐每見其人﹐常懷敬畏﹐而其人亦以有恩在我﹐常有徳色。及吾榮達之後﹐徧報則有所不及﹐不報則爲虧義﹐故𨿽一飯一縑﹐亦不可輕受。

前輩見人仕宦而廣求知己﹐戒之曰「受恩多﹐則難以立朝。」宜詳味此。

今人受人恩惠多不記省﹐而人所急於人﹐𨿽微物亦歷歷在心﹐古人言﹕施人勿念﹐受施勿忘。誠爲難事。

人有居貧困時﹐不爲鄕人所顧﹐及其榮達﹐則視鄕人如仇讎。殊不知鄕人不厚於我﹐我以爲憾﹔我不厚於鄕人﹐鄕人他日亦獨不記耶﹖但於平時薄我者﹐勿與之厚﹐亦不必致怨。若其平時不與吾相識﹐苟我可以濟助之者﹐亦不可不爲也。

聖人言「以直報怨」﹐最是中道﹐可以通行。大抵以怨報怨﹐固不足道﹐而士大夫欲邀長厚之名者﹐或因宿仇﹐縱姦邪而不治﹐皆矯飾不近人情。聖人之所謂直者﹐其人賢﹐不以仇而廢之﹔其人不肖﹐不以仇而庇之。是非去取﹐各當其實。以此報怨﹐必不至遞相酬復無已時也。

居鄕不得已而後與人爭﹐又不得已而後與人訟﹐彼稍服其不然則已之﹐不必費用財物﹐交結胥吏﹐求以快意﹐窮治其仇。至於爭訟財產﹐本無理而彊求得理﹐官吏貪謬﹐或可如志﹐寧不有愧於神明﹗仇者不伏﹐更相訴訟﹐所費財物﹐十數倍於其所直﹐況遇賢明有司﹐安得以無理爲有理耶﹖大抵人之所訟互有短長﹐各言其長而掩其短﹐有司不明﹐則牽連不決。或決而不盡其情﹐胥吏得以受賕而弄法﹐蔽者之所以破家也。

人之治家﹐須令垣墻髙厚﹐藩籬周密﹐窗壁門關堅牢﹐隨損隨修。

如有水竇之類﹐亦須常設格子﹐務令新固﹐不可輕忽。𨿽竊盜之巧者﹐穴墻剪籬﹐穿壁決關﹐俄頃可辧。比之頹墻敗籬﹑腐壁敝門以啟盜者有間矣。且免奴僕奔竄及不肖子弟夜出之患。如外有竊盜﹐內有奔竄及子弟生事﹐縱官司爲之受理﹐豈不重費財力﹗

居止或在山谷村野僻靜之地﹐須於周圍要害去處置立莊屋﹐招誘丁多之人居之。或有火燭﹑竊盜﹐可以卽相救應。

凡夜犬吠﹐盜未必至﹐亦是盜來探試﹐不可以爲他而不警。夜間遇物有聲﹐亦不可以爲鼠而不警。

屋之周圍須令有路﹐可以往來﹐夜間遣人十數徧巡之。善慮事者﹐居於城郭﹐無甚隙地﹐亦爲夾墻﹐使邏者往來其間。若屋之內﹐則子弟及奴婢更疊巡警。

夜間覺有盜﹐便須直言「有盜。」徐起逐之﹐盜必且竄。不可乘暗擊之﹐恐盜之急以刀傷我﹐又誤擊自家之人。若持燭見盜﹐擊之猶庶幾﹐若獲盜而已受拘執﹐自當準法﹐無過毆傷。

多蓄之家﹐盜所覬覦﹐而其人又多置什物﹐喜於矜耀﹐尢盜之所垂涎也。富厚之家若多儲錢谷﹐少置什物﹐少蓄金寶絲帛﹐縱被盜亦不多失。前輩有戒其家﹕「自冬夏衣之外﹐藏帛以備不虞﹐不過百匹。」此亦髙人之見﹐豈可與世俗言﹗

劫盜有中夜炬火露刃﹐排門而入人家者﹐此尢不可不防。須於諸處往來路口﹐委人爲耳目﹐或有異常﹐則可以先知。仍預置便門﹐遇有警急﹐老幼婦女且從便門走避。又須子弟及僕者﹐平時常備器械﹐爲禦敵之計。可敵則敵﹐不可敵則避。切不可令盜得我之人﹐執以爲質﹐則鄰保及捕盜之人不敢前。

劫盜𨿽小人之雄﹐亦自有識見。如富家平時不刻剝﹐又能樂施﹐又能種種方便﹐當兵火擾攘之際﹐猶得保全﹐至不忍焚毀其屋凡。盜所快意於焚掠汗辱者﹐多是積惡之人。富家各宜自省。

家居或有失物﹐不可不急尋。急尋﹐則人或投之僻處﹐可以復收﹐則無事矣。不急﹐則轉而外出﹐愈不可見。又不可妄猜疑人﹐猜疑之當﹐則人或自疑﹐恐生他虞﹔猜疑不當﹐則正竊者反自得意。況疑心一生﹐則所疑之人揣其行坐辭色皆若竊物﹐而實未嘗有所竊也。或已形於言﹐或妄有所執治﹐而所失之物偶見﹐或正竊者方獲﹐則悔將何及﹖

居宅不可無鄰家﹐慮有火燭﹐無人救應。宅之四圍﹐如無溪流﹐當爲池井﹐慮有火燭﹐無水救應。又須平時撫卹鄰里有恩義﹐有士大夫平時多以官勢殘虐鄰里﹐一日爲仇人刃其家﹐火其屋宅。鄰里更相戒曰「若救火﹐火熄之後﹐非惟無功﹐彼更訟我﹐以爲盜取他家財物﹐則獄訟未知了期。若不救火﹐不過杖一百而已。」鄰居甘受杖而坐視其大廈爲灰燼﹐生生之具無遺。此其平時暴虐之效也。

火之所起﹐多從廚竈。蓋廚屋多時不掃﹐則埃墨易得引火﹐或竈中有畱火﹐而竈前有積薪接連﹐亦引火之端也。夜間最當巡視。

烘焙物色過夜﹐多致遺火。人家房戶﹐多有覆蓋宿火而以衣籠罩其上﹐皆能致火﹐須常戒約。

蠶家屋宇低隘﹐於炙簇之際﹐不可不防火。農家儲積糞壤﹐多爲茅屋﹐或投死灰於其間﹐須防內有餘燼未滅﹐能致火燭。

茅屋須常防火﹔大風須常防火﹔積油物﹑積石灰須常防火。此類甚多﹐切須詢究。

富人有愛其小兒者﹐以金銀寶珠之屬飾其身。小人有貪者﹐於僻靜處壞其性命而取其物﹐𨿽聞於官而置於法﹐何益﹖

市邑小兒﹐非有壯夫攜負﹐不可令遊街巷﹐慮有誘略之人也。

人之家居﹐井必有幹﹐池必有欄﹐深溪急流之處﹐峭險髙危之地﹐機關觸動之物﹐必有禁防﹐不可令小兒狎而臨之。脫有疏虞﹐歸怨於人﹐何及﹖

親賓相訪﹐不可多虐以酒。或被酒夜臥﹐須令人照管。往時括蒼有困客以酒﹐且慮其不告而去﹐於是臥於空捨而鑰其門﹐酒渴索漿不得﹐則取花瓶水飲之。次日啟關而客死矣。其家訟於官。郡守汪懷忠究其一時捨中所有之物﹐云「有花瓶﹐浸旱蓮花」。試以旱蓮花浸瓶中﹐取罪當死者試之﹐驗﹐乃釋之。又置水於案而不掩覆﹐屋有伏蛇遺毒於水﹐客飲而死者。凡事不可不謹如此。

淸晨早起﹐昏晚早睡﹐可以杜絕婢僕姦盜等事。

士大夫之家﹐有夜間男女羣聚而呼盧至於達旦﹐豈無托故而起者。

試靜思之。

人家有僕﹐當取其朴直謹願﹐勤於任事﹐不必責其應對進退之快人意。人之子弟不知溫飽所自來者﹐不求自己徳業之出眾﹐而獨欲僕者俏黠之出眾﹐費財以養無用之人﹐固來甚害﹐生事爲非﹐皆此輩導之也。

僕者而有市井浮浪子弟之態﹐異巾美服﹐言語矯詐﹐不可蓄也。蓄僕之久﹐而驟然如此﹐閨閫之事﹐必有可疑。

飛禽走獸之與人﹐形性𨿽殊﹐而喜聚惡散﹐貪生畏死﹐其情則與人同。故離羣則向人悲鳴﹐臨庖則向人哀號。爲人者旣忍而不之顧﹐反怒其鳴號者有矣。胡不反己以思之﹖物之有望於人﹐猶人有望於天也。物之鳴號有訴於人﹐而人不之卹﹐則人之處患難﹑死亡﹑困苦之際﹐乃欲仰首叫號﹐求天之卹耶﹗大抵人居病患不能支持之時﹐及處囹圄不能脫去之時﹐未嘗不反復究省平日所爲﹐某者爲惡﹐某者爲不是﹐其所以攺悔自新者﹐指天誓日可表。至病患平寧及脫去罪戾﹐則不復記省﹐造罪作惡無異往日。余前所言﹐若言於經歷患難之人﹐必以爲然。猶恐痛定之後不復記省﹐彼不知患難者﹐安知不以吾言爲迂﹖

有子而不自乳﹐使他人乳之﹐前輩已言其非矣。況其間求乳母於未產之前者﹐使不舉己子而乳我子﹐有子方嬰孩﹐使捨之而乳我子﹐其己子呱呱而泣﹐至於餓死者。有因仕宦他處﹐逼勒牙家誘賺良人之妻﹐使捨其夫與子而乳我子﹐因挾以歸家﹐使其一家離散﹐生前不復相見者。

士夫遞相庇護﹐國家法令有不能禁﹐彼獨不畏於天哉﹖

族人﹑鄰里﹑親戚有狡獪子弟﹐能恃彊淩人﹐損彼益此﹐富家多用之以爲爪牙﹐且得目前快意。此曹內旣姦巧﹐外常柔順﹐子弟責罵狎玩﹐常能容忍。爲子弟者亦愛之。他日家長旣沒之後﹐誘子弟爲非者皆此等人也。大抵爲家長者必自老練﹐又其智略能駕馭此曹﹐故得其力。至於子弟﹐須賢明如其父兄﹐則可無慮。中材之人鮮不爲其鼓惑﹐以致敗家。唐史有言「妖禽孽狐﹐當晝則伏息自如﹐得夜乃爲之祥。」正謂此曹。若平昔延接淳厚剛正之人﹐𨿽言語多拂人意﹐而子弟與之久處﹐則有身後之益。所謂「快意之事常有損﹐拂意之事常有益」﹐凡事皆然﹐宜廣思之。

幹人有管庫者﹐須常謹其簿書﹐審見其存。幹人有管穀米者﹐須嚴其簿書﹐謹其管鑰﹐兼擇謹畏之人﹐使之看守。幹人有貸財本興販者﹐須擇其淳厚﹐愛惜家業﹐方可付托。蓋中產之家﹐日費之計猶難支吾﹐況受傭於人﹐其饑寒之計﹐豈能周足﹖中人之性﹐目見可欲﹐其心必亂﹐況下愚之人﹐見酒食聲色之美﹐安得不動其心﹖向來財不滿其意而充其欲﹐故內則與骨肉同饑寒﹐外則視所見如不見。今其財物盈溢於目前﹐若日日嚴謹﹐此心姑寢。主者事勢稍寬﹐則亦何憚而不爲﹖其始也﹐移用甚微﹐其心以爲可償﹐猶未經慮。久而主不之覺﹐則日增焉﹐月益焉﹐積而至於一歲﹐移用已多﹐其心𨿽惴惴﹐無可柰何﹐則求以掩覆。至二年三年﹐侵欺已大彰露﹐不可掩覆。主人欲峻治之﹐已近噬臍。故凡委托幹人﹐所宜警此。

國家以農爲重﹐蓋以衣食之源在此。然人家耕種出於佃人之力﹐可不以佃人爲重﹗遇其有生育﹑婚嫁﹑營造﹑死亡﹐當厚周之﹔耕耘之際﹐有所假貸﹐少收其息﹔水旱之年﹐察其所虧﹐早爲除減﹔不可有非理之需﹔不可有非時之役﹔不可令子弟及幹人私有所擾﹔不可因其仇者告語增其歲入之租﹔不可彊其稱貸﹐使厚供息﹔不可見其自有田園﹐輒起貪圖之意。視之愛之﹐不啻於骨肉。則我衣食之源﹐悉借其力﹐俯仰可以無愧作矣。

佃僕婦女等﹐有於人家婦女﹑小兒處﹐稱「莫令家長知」﹐而欲重息以生借錢谷﹐及欲借質物以濟急者﹐皆是有心脫漏﹐必無還意。而婦女﹑小兒不令家長知﹐則不敢取索﹐終爲所負。爲家長者﹐宜常以此諭其家。

尼姑﹑道婆﹑媒婆﹑牙婆及婦人以買賣﹑鍼灸爲名者﹐皆不可令入人家。凡脫漏婦女財物及引誘婦女爲不美之事﹐皆此曹也。

池塘﹑陂湖﹑河埭﹐蓄水以漑田者﹐須於每年冬月水涸之際﹐浚之使深﹐築之使固。遇天時亢旱﹐𨿽不至於大稔﹐亦不至於全損。今人往往於亢旱之際﹐常思修治﹐至收刈之後﹐則忘之矣。諺所謂「三月思種桑﹐六月思築塘」﹐蓋傷人之無遠慮如此。

池塘﹑陂湖﹑河埭有眾享其漑田之利者﹐田多之家﹐當相與率倡﹐令田主出食﹐佃人出力﹐遇冬時築﹐令多蓄水。及用水之際﹐遠近髙下﹐分水必均﹐非止利己﹐又且利人﹐其利豈不博哉﹖今人當修築之際﹐靳出食力﹐及用水之際﹐奮臂交爭﹐有以鋤耰相毆至死者。縱不死﹐亦至坐獄被刑﹐豈不可傷﹗然至此者﹐皆田主慳吝之罪也。

桑﹑果﹑竹﹑木之屬﹐春時種植甚非難事﹐十年二十年之間卽享其利。今人往往於荒山閒地﹐任其棄廢。至於兄弟析產﹐或因一根荄之微﹐忿爭失歡。比鄰山地偶有竹木在兩界之間﹐則興訟連年。寧不思使向來天不產此﹐則將何所爭﹖若以爭訟所費﹐傭工植木﹐則一二十年之間﹐所謂材木不可勝用也。其間有以果木逼於鄰家﹐實利有及於其童稚﹐則怒而伐去之者﹐尢無所見也。

人有小兒﹐須常戒約﹐莫令與鄰里損折果木之屬。人養牛羊﹐須常看守﹐莫令與鄰里踏踐山地六種之屬。人養雞鴨﹐須常照管﹐莫令與鄰里損啄菜茹六種之屬。有產業之家﹐又須各自勤謹。墳塋山林﹐欲聚叢長茂蔭映﹐須髙其墻圍﹐令人不得逾越。園圃種植菜茹六種及有時果去處﹐嚴其籬圍﹐不通人往來﹐則亦不至臨時責怪他人也。

人有田園山地﹐界至不可不分明。異居分析之初﹐置產制賣之際﹐尢不可不仔細。人之爭訟多由此始。且如田畝﹐有因地勢不平﹐分一丘爲兩丘者﹔有欲便順並兩丘爲一丘者﹔有以屋基山地爲田﹐又有以田爲屋基園地者﹔有攺移街﹑路﹑水圳者。官中𨿽有經界圖籍﹐壞爛不存者多矣。況又從而攺易﹐不經官司﹑鄰保驗證﹐豈不大啟爭端﹖人之田畝﹐有在上丘者﹐若常修田畔﹐莫令傾倒﹐人之屋基園地﹐若及時築疊垣墻﹐才損卽修﹐人之山林﹐若分明挑掘溝塹﹐才損卽修﹐有何爭訟﹖惟其鹵莽﹐傾倒﹐修治失時﹐屋基園地止用籬圍﹐年深壞爛﹐因而侵占。山林或用分水﹐猶可辧明﹐間有以木﹑以石﹑以坎爲界﹐年深不存﹐及以坑爲界﹐而外又有一坑相似者﹐未嘗不啟紛紛不決之訟也。至於分析﹐止憑鬮書﹐典買止憑契書﹐或有鹵莽﹐該載不明﹐公私皆不能決﹐可不戒哉﹗間有典買山地﹐幸其界至有疑﹐故令元契稱說不明﹐因而包占者﹐此小人之用心。遇明有司﹐自正其罪矣。

錢谷不可多借人有輕於舉債者﹐不可借與﹐必是無籍之人﹐已懷負賴之意。凡借人錢谷﹐少則易償﹐多則易負。故借谷至百石﹐借錢至百貫﹐𨿽力可還﹐亦不肯還﹐寧以所還之資爲爭訟之費者多矣。

貧富無定勢﹐田宅無定主。有錢則買﹐無錢則賣。買產之家當知此理﹐不可苦害賣產之人。蓋人之賣產﹐或以缺食﹐或以負債﹐或以疾病﹑死亡﹑婚嫁﹑爭訟。已有百千之費則鬻百千之產。若買產之家卽還其直﹐𨿽轉手無畱﹐且可以了其出產﹑欲用之一事。而爲富不仁之人﹐知其欲用之急﹐則陽距而險鉤之﹐以重扼其價。旣成契﹐則姑還其直之什一二﹐約以數日而盡償。至數日而問焉﹐則辭以來辦。又屢問之﹐或以數緡授之﹐或以米谷及他物髙估而補償之。出產之家必大窘乏。所得零微﹐隨卽耗散。向之所擬以辦某事者﹐不復辦矣。而往還取索夫力之費﹐又居其中。彼富者﹐方自竊喜﹐以爲善謀。不知天道好還﹐有及其身而獲報者﹐有不在其身而在其子孫者。富家多不之悟﹐豈不迷哉﹗

凡人之敢於舉債者﹐必謂他日之寬余可以償也。不知今日之無寬余﹐他日何爲而有寬余﹖譬如百里之路﹐分爲兩日行﹐則兩日可辦﹔若欲以令日之路使明日並行﹐𨿽勞苦而不可至。凡無遠識之人﹐求目前寬余而那積在後者﹐無不破家也。切宜鑑此﹗

凡有家產﹐必有稅賦﹐須是先截畱輸納之資﹐臨時爲官中所迫﹐則舉債認息﹐或托攬戶兌納而髙價算還﹐是皆可以耗家。大抵曰貧曰儉自是賢徳﹐又是美稱﹐切不可以此爲愧。若能知此﹐則無破家之患矣。

鄕人有糾率錢物以造橋﹑修路及打造渡航者﹐宜隨力助之﹐不可謂捨財不見獲福而不爲。且如造路旣成﹐吾之晨出暮歸﹐僕馬無疏虞﹐及乘輿馬﹑過渡橋﹐而不至惴慄者﹐皆所獲之福也。

起造屋宇﹐最人家至難事。年齒長壯﹐世事諳歷﹐於起造一事猶多不悉﹐況未更事﹖其不因此破家者幾希。蓋起造之時﹐必先與匠者謀。

匠者惟恐主人憚費而不爲﹐則必小其規模﹐節其費用。主人以爲力可以辦﹐銳意爲之﹐匠者則漸增廣其規模﹐至數倍其費﹐而屋猶未及半。主人勢不可中輟﹐則舉債鬻產﹔匠者方喜興作之未艾﹐工鏹之益增。余嘗勸人起造屋宇須十數年經營﹐以漸爲之﹐則屋成而家富自若。蓋先議基址﹐或平髙就下﹐或增卑爲髙﹐或築墻穿池﹐逐年漸爲之﹐期以十數年而後成。次議規模之髙廣﹐材木之若干﹐細至椽﹑桷﹑籬﹑壁﹑竹﹑木之屬﹐必籍其數﹐逐年買取﹐隨卽斫削﹐期以十數年而畢備。決議瓦石之多少﹐皆預以餘力積漸而儲之。𨿽僦雇之費﹐亦不取辦於倉卒﹐故屋成而家富自若也。

