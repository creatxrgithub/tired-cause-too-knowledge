家誡要言﹝明﹞吳麟徵

時學莫如謙﹐立事莫如豫﹐持己莫若恆﹐大用莫若畜。

毋爲財貨迷﹐毋爲妻子蠱﹐毋令長者疑﹐毋使父母怒。

爭目前之事﹐則忘遠大之圖﹔

深兒女之懷﹐便短英雄之气。

多讀書則气淸﹐气淸則神正﹐神正則吉祥出焉﹐自天祐之﹔

讀書少則身暇﹐身暇則邪間﹐邪間則過惡作焉﹐憂患及之。

能三才之謂儒﹐常愧頂天立地﹔

備百行而爲士﹐何容恕己責人。

知有己不知有人﹐聞人過不聞己過﹐此禍本也。

敵自私之念萌則鏟之﹐讒諛之徒至則卻之。

鄧禹十三杖策幹光武﹐孫策十四爲英雄﹐所忌行步殆不能前。汝輩碌碌事章句﹐尙不及鄕裏小兒。人之度量相越﹐豈止什伯而已乎﹗

師友當以老成莊重﹑實心用功爲良﹐若浮薄好動之徒﹐無益有損﹐斷斷不宜交也。

方今多事﹐舉業之外﹐更當進所學。

碌碌度日﹐少年易過﹐豈不可惜。

秀才本等﹐只宜暗修積學﹐學業成後﹐四海比肩。

如馳逐名場﹐延攬聲气﹐愛憎不同﹐必生異議。

秀才不入社﹐作官不入黨﹐便有一半身分。

熟讀經書﹐明晰義理﹐兼通世務。

世亂方殷﹐八股生活﹐全然冷淡。

農桑根本之計﹐安穩著數﹐無如此者。

詩酒聲遊﹐非今日事。

才能知恥﹐卽是上進。

鳥必擇木而棲﹐附托非人者﹐必有危身之禍。

見其遠者大者﹐不食邪人之餌﹐方是二十分識力。

男兒七尺﹐自有用處﹐生死壽天﹐亦自爲之。

語云﹕身貴於物。汲汲爲利﹐汲汲爲名﹐俱非尊生之術。

人心止此方寸地﹐要當光明洞達﹐直走向上一路。

若有齷齪卑鄙襟懷﹐則一生徳器壞矣。

立身無愧﹐何愁鼠輩。

打掃光明一片地﹐囊貯古今﹐研究經史﹐豈可使動我一念。此七字眞經也。

功名之上﹐更有地步﹐義利關頭﹐出奴入主﹐間不容髮。

少年作遲暮經營﹐異日決無成就。

少年人只宜修身篤行﹐信命讀書﹐勿深以得失爲念﹐所謂得固欣然﹐敗亦可喜。

對尊長全無敬信﹐處朋儕一味虛憍﹐習慣旣久﹐更一二十年﹐當是何物﹖

交遊鮮有誠實可托者﹐一讀書則此輩遠矣。省事省罪﹐其益無窮。

人品須從小作起﹐權宜苟且詭隨之意多﹐則一生人品壞矣。

制義一節﹐逞浮藻而背理害道者比比﹐大抵皆是年少﹐姑深抑之。吾所取者﹐歷練艱苦之士。

多讀書達觀今古﹐可以免憂。

立身作家讀書﹐俱要有繩墨規矩﹐循之則終身可無悔尢。我以善病﹐少壯懶惰﹐一旦當事寄﹐𨿽方寸湛如﹐而展拓無具﹐只坐空疏鹵莽﹐秀才時不得力耳。

邇來聖明向學﹐日夜不輟﹐講官蒙問﹐𨿽多不能支。東宮亦然。一日宮中有慶暫假﹐皇上語閣臣曰「東宮又荒疏四五日矣。」汝輩一月潛心攻苦﹐能有幾日﹖欲望學問之成﹐難矣﹗

士人貴經世﹐經史最宜熟﹐工夫逐段作去﹐庶幾有成。

器量須大﹐心境須寬。

切須鼓舞作第一等人勾當。

眞心實作﹐無不可圖之功。

竹帛靑史﹐豈可讓人﹗

不合時宜﹐遇事觸忿﹐此亦一病。多讀書則能消之。

忠信之禮無繁﹐文惟輔質﹔仁義之資不匱﹐儉以成廉。

海內鼎族﹐子姓繁多﹐爲之督者﹐其气象寬衍疏達﹐有禮法而無形畛﹐有化導而無猜刻﹐故一人篤生﹐百世茀郁﹐以醞釀深而承藉厚也。水淸無魚﹐墻薄亟裂。車鑑不遠﹐尙其愼旃﹗

謨道作事公﹐莫道開口是﹐恨不割君雙耳朵﹐插在人家聽非議﹔莫恃築基牢﹐莫恃打算備﹐恨不鑿君雙眼睛﹐畱在家堂看興廢。

家之本在身﹐佚蕩者往往取輕奴隸。

家用不給﹐只是從儉﹐不可攪亂心緒。

四方兵戈云擾﹐亂離正甚﹐修身節用﹐無得罪鄕人。

疾病只是用心於外﹐碌碌太過。

家門履運﹐正當蹇剝﹐跬步須當十思。

處亂世與太平時異﹐只一味節儉收斂﹐謙以下人﹐和以四家誡要言處眾。

生死路甚仄﹐只在寡欲與否耳。

水到渠成﹐窮通自有定數。

治家﹐捨節儉別無可經營。

待人要寬和﹐世事要練習。

四方衣冠之禍﹐慘不可言﹐𨿽是一時气數﹐亦是世家習

於奢淫不道﹐有以召之。若積善之家﹐亦自有獲全者。

不可不早夜思其故也。

憂貧言貧﹐便是不安分﹐爲習俗所移處。

孤寡極可念者﹐須勉力周卹。

近奉運當百六﹐到處多事﹐行過東齊﹐往往數百里絕人煙﹐縉紳衣冠之第﹐僅存空捨。河南尢慘﹐一省十亡八九。江南號爲樂土﹐近亦稍稍見端﹐後憂患更不可測。

凡事循省﹐收斂節儉﹐惜福惜財﹐多行善事﹐勿苟圖利益﹐勿出入縣門﹐勿爲門客家奴所使﹐勿飽食安居晏寢﹐自鳴得意。

厚朋友而薄骨肉﹐所謂務華絕根﹐非乎﹖戒之﹐戒之﹗

世變日多﹐只宜杜門讀書﹐學作好人﹐勤儉作家﹐保身爲上。

早完錢糧﹐謹持門戶。

兒曹不敢望其進步﹐若得養祖宗元气﹐於鄕黨中立一人品﹐卽終身學究﹐我亦無憾。浮華鮮實﹐不特傷風敗

俗﹐亦殺身亡家之本。文字其第二義也。

人情物態﹐日趨變怪﹐非禮義法紀所能格化﹐宜早自爲計。

若身在事內﹐利害不容預計﹐盡我職分﹐余委之天而五家誡要言已。

陳白沙先生云﹕吾儕生分薄於福﹐敢求金﹖三復斯言﹐自可不肉而肥。

家業事小﹐門戶事大。

人心日薄﹐習俗日非﹐身入其中﹐未易醒寤。但前人所行﹐要事事以爲殷鑑。

惡不在大﹐心術一壞﹐卽入禍門。

姻事只擇古舊門坊﹑守禮惇實之家﹐可無後患。

本根厚而後枝葉茂﹐每事寬一分卽積一分之福。揆之天道﹐証之人事﹐往往而合。

遇事多算計﹐較利悉錙誅﹐其過甚小﹐而積之甚大﹐愼之﹐愼之。

茹荼歷辛﹐自是儒生本色﹐須打淸心地以圖大業﹐萬勿爲瑣瑣縈懷。

一念不愼﹐敗壞身家有餘。

世變彌殷﹐止有讀書明理﹐耕織治家﹐修身獨善之策。

卽仕進二字﹐不敢爲汝曹願之﹐況好名結交﹑嗜利召禍乎﹗

遊談損徳﹐多言傷神﹐如其不悛﹐誤已誤人。

官長之前﹐止可將敬﹐不可逐膻。

居今之世﹐爲今之人﹐自己珍重﹐自己打算﹐千百之中﹐無一益友。

俗客往來﹐勸人居積﹐談人老成﹐一字入耳﹐虧損道心﹐增益障蔽﹐無復向上事矣。

