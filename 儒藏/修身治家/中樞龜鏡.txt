中樞龜鏡

﹝唐﹞蘇瓌

﹝原注﹕「字昌容﹐雍州人﹐唐中宗宰相。以子頲有宰相器﹐暇日逡巡舉二十七事豫戒之。及頲相﹐密以示宋璟﹐請號《中樞龜鏡》云。」﹞

宰相者﹐上佐天子﹐下理陰陽﹐萬物之司命。居司命之位﹐苟不以道應命﹐翺翔自處﹐上則阻天地之交泰﹐中則絕性命之至理﹐下則阻生物之阜植。苟安一日﹐是稽陰誅﹐況久之乎﹗

臨大事﹐斷大議﹐正道以當之。若不能﹐卽速退。中樞之地﹐非偸安之所。

平心以應物﹐無生妄慮。似覺非正﹐則速回之﹐使久而不失正也。

敷奏宜直勿婉﹐應對無常。速機可以回小事﹐沈機可以成大計。

同列之間﹐隨器以應之﹐則彼自容矣。容則自峻其道以示之﹐無令庸者其來凂我也。賢者親而狎之﹐無過狎而失敬﹐則事無不舉矣。

舉一官一職﹐一將一帥﹐須其材徳者。

聽眾議以命之﹐公是非卽無爽矣。

人不可盡賢盡愚﹐汝惟器之。

與正人言﹐則其道堅實而不渝。材人可以責成辦事﹐辦事不可與議。與之議﹐則失根本﹐歸權道也。

審姦吏﹐辭煩而忘親者﹐去之。

崇儒則篤敬﹐侈靡之風不作﹐不作則平和﹐平和則自臻理道矣。

刺史縣令﹐久次以居之﹐不能者立除之。無姦柄施恩﹐交馳道路﹐旣失爲官之意﹐受獘者隨之矣。

欲庶而富﹐在乎久安。

不教而戰﹐是謂棄之。

佐理在乎謹守制度﹐俾邊將嚴兵修斥堠﹐使封疆不侵﹐不必務廣﹐徒費中國﹐事無益也。

古者用刑﹐輕﹑中﹑重之三典﹐各有攸處。方今爲政之道﹐在乎中典﹐謹而守之﹐無爲人之所貳。

無請數赦以開幸門。

勿畏彊禦而損制度。

教令少而確守之﹐則民情膠固矣。

毋太剛以臨人事➂﹐慮不盡﹐臣不密﹐則失身。非所議者﹐勿與之言。

勤思慮﹐不以小事而忽機管。

財無多蓄﹐計有三年之用﹐外散之親族。多蓄甚害義﹐令人心不寧﹐不寧則理事不當矣。

淸身檢下﹐無使邪隙微開﹐而貨流於外矣。

遠妻族﹐無使揚私於外﹐仍須先自戒謹。檢子弟無令開戶牖﹐毋以親屬撓有司。一挾私﹐則無以提綱在上矣。

子弟壻居官﹐隨器自任﹐調之勿過其器而居人之右。

子弟車馬服用﹐無令越眾﹐則保家﹐則能治國。

居第在乎潔﹐不在華﹐無令稍過﹐以荒厥心。

