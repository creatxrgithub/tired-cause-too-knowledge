今世說﹝淸﹞王晫

卷一

徳行

梁蒼巖教子弟家法醇謹﹐𨿽步履折旋進退﹐必合規矩。自理學經濟諸書外﹐稗官野史都不令流覽。然必使涉獵詩詞﹐曰﹕所以發其興﹐觀羣怨﹐俾識古人﹐美人香艸皆有所寄托也。﹝梁名淸標﹐字玉立﹐北直眞定人。癸未進士﹐歷官尙書。篤學不倦﹐每退食﹐卽簾閣靜坐﹐嘯詠自娛﹞

孫鐘元甫逾弱冠﹐丁內外艱﹐率昆弟苫塊倚廬﹐閱六載如一日。居恆不爲嶄絕峭特之行﹐自公卿以逮布素﹐皆歡然誠信相接﹐如坐人春風中。﹝孫名奇逢﹐直隸永城人。年十七舉於鄕﹐旣乃屏棄不事﹐澘心濂洛諸儒之緒。家庭雍睦﹐如見三代气象。避地蘇門﹐累徵不起﹐從遊日眾﹐所居漸成邑聚﹞

徐敬庵少負至性﹐父死豫章﹐蒲伏數千里求遺骸。閒關險阻﹐猛虎在前﹐初不色動。感父見夢﹐得死處﹐卒負骨以歸。﹝徐名旭齡﹐字元文﹐浙江錢塘人。讀書刻責﹐毅然以古人自待。登乙未進士﹐歷官大中丞﹞

胡勵齋父患脾疾﹐日夜侍湯藥﹐衣不解帶﹐目不交睫﹐下至中裙廁牏﹐皆自滌之。及卒﹐三日勺水不入口﹐一慟吐血數升﹐遂以哀毀成疾﹐尋亦不祿。室無妾媵﹐稿無旨蓄﹐士論惜之﹝胡名亶﹐字保林﹐浙江仁和人。己丑進士﹐歷官右通政。性謙下﹐不以行能驕人。厚重不佻﹐終身無疾言遽色﹞

魏天民教子敬重師傅﹐飲食必親視﹐束脩金必至精者。嘗曰﹕人冀子孫賢﹐而不敬其師﹐猶欲養身而反損其衣食也﹝魏名兆鳳﹐字聖期﹐江西寧都人。爲人忠孝﹐嶽嶽多大節﹞

嚴顥亭以宏獎人倫爲己任﹐凡詞場藝苑﹐苟擅一長﹐必傾心倒屣﹐不惜齒牙爲遊揚。時論其名在三君八俊間﹝嚴名沆﹐字子餐﹐浙江余杭人。乙未進士﹐歷官少司農。性坦易﹐接人處事﹐洞然無隱情。其牧已謙沖退約﹐𨿽踐九列﹐抑然如寒士。平時不至有聲色加人﹐𨿽家人婦子有過﹐微言相警﹐取善攺而已﹞

黃庭表性落落﹐惟與人交當生死患難﹐不肯轉目相背負﹝黃名與堅﹐江南太倉人。童年穎悟﹐詩一目文二三目卽記憶。三歲能識字﹐五歲能誦詩﹐八歲酷好唐人詩錄﹐小本攜出入﹐輒爲蒙師所禁抑。十四歲慨然有志於古學﹐欲徧讀周秦以下書。甫三年﹐讀周末諸子六朝以上者幾盡。己亥成進士後﹐又中博學宏詞科﹐官翰林﹞

方稚官孝友性成﹐事父少傅公服勤盡養。少傅嘗曰﹕是子先意承順﹐不愧古養志者。已少傅遇變閩中﹐乃盡鬻田廬迎柩以歸。少弟稚稷偶隨之吳門﹐遘寒疾﹐舌苔厚幾寸許﹐稚官以帛裹指拭口中﹐四十日始愈。指爲潰爛﹝方名成郯﹐浙江遂安人。少時夢入一山寺﹐有語之者曰﹐子宿世爲僧﹐名本祚﹐因自號本祚居士。祖直完令壽寧﹐以循良著。父書田歷官東閣大學士。身爲世冑﹐弱冠餼郡庠﹐初不以貴介自矜。及子象瑛成進士﹐亦澹約如平時。手錄格言﹐以崇澹泊遠權勢爲鑑誡﹞

黃仙裳幼赴童子試﹐爲州守陳澹仙所知。後陳官給事中﹐以事系獄貧甚﹐黃售其負郭田﹐得百金﹐盡以贈陳﹐與之同臥起囹圄中。陳后得釋﹐兩人同出白門而去。陳歿後﹐黃赴桐鄕往弔之。至之日正陳忌辰﹐舉聲哀號﹐感動行路﹝黃名云﹐江南泰州人。長身玉立﹐能詩文﹐善談論﹐負气慷慨。逢俗人稍不合意﹐輒謾罵之。人多目以爲狂﹐不敢近。陳名素﹐字函白﹐浙江桐鄕人﹐甲戌進士﹞

泰州守田雪龕居官廉﹐黃仙裳與周旋﹐絕不幹以私。後田落職在州﹐不得去﹐黃自汝寧歸﹐囊中僅有二十金﹐乃先至田寓﹐分其半以贈。後語人曰﹕是日吾先至家﹐則家中需金甚亟﹐不得分以贈田矣﹝黃客汝寧﹐太守金公爲黃舊好﹐贈貽極厚。時有別駕鄭君﹐所知客多不能成行﹐黃一日徧召客﹐置酒髙會﹐酒酣﹐以太守贈金盡散諸客而去﹐故歸時止存二十金﹐其貧如故。人多笑之﹐黃不以屑意也。田名作澤﹐字小宛﹐河南商邱人﹞

周櫟園在閩﹐有趙十五陳叔度皆工詩﹐沒不能葬。周出俸金葬之西郊﹐題曰詞人趙十五陳叔度墓。寥落無所之之士﹐時漬酒其下﹝周名亮工﹐字元亮﹐一字減齋﹐一稱櫟下先生﹐河南祥符人。中庚辰進士﹐累官少司農。方頤丰下﹐目光如電﹐材器揮霍﹐善經濟﹐喜議論﹐疾齷齪拘文。吏當大疑難﹐剸斷生殺﹐神气安閒﹐無不迎刃而解。性嚴岸﹐居官不肯假借官里人顧﹐好嘉與後進。嘗置一簿坐上﹐與客言海內人才某某﹐輒疏記之。宦轍所至﹐山陬海澨。有以讀書能爲文名者﹐必枉車騎過之。有可致者﹐卽爲拂席開閣﹐或又令進其所知﹐使耳目間不遺一士﹐然後快。得一善力﹐抽揚之惟恐不及。𨿽少年一才一藝﹐不惜齒牙出其名字。老生貧交﹐相依如兄弟﹐有著作不顯著者﹐務表章之不遺餘力。尢嗜繪事及古篆籀法﹐每天明﹐盥漱出外舍﹐從容談說古今圖史書畫方名彜器﹐皆條分節解﹐盡其指趣。客退﹐則手一卷燈熒熒然﹐至夜分歸寢﹐以爲常。著述多至數十種。趙名璧﹐陳名鴻﹐俱福建侯官人﹞

毛大可遊靖江﹐當壚馮氏者悅其詞﹐欲私就之。毛謝曰﹕彼美不知我﹐直以我爲狂夫也。徑去﹝毛名奇齡﹐一名甡﹐字齊於﹐浙江蕭山人。官翰林﹐少與兄萬並知名﹐人呼小毛子。性恢奇﹐負才任達﹐與人坦然﹐無所忤。賢者多愛其才﹐匿就之。善詩歌樂府塡詞﹐所爲大率托之美人香艸﹐以寫其騷激之意。纏綿綺麗﹐按節而歌﹐使人淒悅﹐又能吹簫度曲﹞

計甫艸客鄴城﹐徧詢謝茂榛葬處﹐得之南門外二十里。見小冢頹墮荒艸中﹐爲賦詩弔之。求其子孫不可得﹐因固請鄴中當事﹐爲封土三尺餘﹐禁里人樵牧其上。立碣志之曰明詩人謝茂榛墓﹝計名東﹐江南吳江人。丁酉孝廉﹐忍辱好奇計﹐勃勃有飛揚之气。負經世才﹐常自比王猛馬周﹞

王介人與郡司李嚴方公善﹐王無子﹐嚴贈之妾。妾故有夫﹐兵驅散後訪至王所﹐王哀憐﹐立還妾重妻其夫﹝王名翃﹐浙江嘉興人。少失學﹐論孟不卒讀﹐識字而已。弱冠偶覽琵琶傳奇﹐欣然會意﹐曰﹕此無難﹐吾亦能之。卽據案唔唔學塡詞﹐竟合調。自後學不少懈﹐乃工詞曲﹐又進工詩。家故貧﹐自攻詩﹐貧益甚。居室如斗大﹐一長須候門﹐婢汲漿﹐婦執爨給饔餐。王樹膝苦吟﹐落落不問家人產。好奇計﹐多大言﹐遇知己﹐岸幘抵掌﹐談論不休。嚴名正矩﹐一稱洯庵﹐湖廣孝感人。癸未進士﹐歷官侍郎。霞奔玉映﹐關六鈴推爲絕席之雄﹞

荊元初爲丹陽巨族﹐族之人推元初爲詞正。每春秋時享庀俎豆省牲﹐牽率羣從子姓執籩裸獻﹐不以年至爲讓﹐不以寒暑爲解。祀畢﹐手料簡酒肉﹐序列長幼﹐飲三行﹐顧視同坐諸老人曰﹕吾族大子弟數犯法﹐不可以無教。令乃書二簿明徵其善否﹐召不率教者前﹐責之曰﹕某年月日以某事應擿罰﹐𨿽甚頑梗﹐若撻於市﹐無所容﹐退而相戒﹐莫敢犯。一郡之人咸稱其宗法﹝荊名文端﹐字肅之﹐江南丹陽人。嘗官鴻臚﹐輒與職﹐家居以孝悌聞。先人資產推其上腴﹐以與仲叔二弟。仲蚤亡子幼﹐荊成就之﹐訖於舉進士。爲人彊力任事﹐醇謹篤誠﹐性方嚴﹐寡言笑﹐不妄交與﹐好面折人之過。其中寬然長者也。輕財好施﹐見孤嫠窮餓者傾囊橐﹐毀質劑﹐無幾微徳色。君子謂其處己也﹐惠而勤。其教人也﹐肅而寬。其事先也﹐敬而有禮。後以子廷實貴﹐封兵部主事﹞

毛太素督修秋租﹐田戶以稗濕充數﹐太素置不復問。或詰之﹐乃惻然曰﹕田戶力田作苦﹐尙不能飽妻孥。吾姑譬之鼠雀耗耳。比至歲祲﹐頗不能自給﹐勿顧也﹝毛名之履﹐字爾旋﹐浙江遂安人。嗜學﹐積書數千卷﹐丹黃皆徧。爲文奇肆自姿﹐不名一體。應舉幾得復失﹐遂絕意仕進﹐日課子爲文。其子際可﹐年十九赴省試﹐太素嘆曰﹕孺子文他日必能榮世﹐然以汝文爲佳﹐則雅非吾意。若使汝攺轍從我﹐恐誤汝生平。汝就所能勉之﹐吾不復閱汝文矣。際可中戊戌進士﹐果以文稱於天下﹞

王慕吉喪父﹐負土成墳﹐居廬不出﹐服闋食﹐貧自守。有非意加之者﹐處之巋然﹐不以一言較臧否﹝王名範﹐字君鑑﹐一字心矩﹐四川成都人。肆力經史﹐工詩古文詞。辛未成進士﹐筮丹陽縣令﹐治漕有功﹐擢禦史。會遭母艱﹐時已大亂﹐遂移家入吳。丹陽之人聞其至﹐爭願割田宅授之﹐謝弗受﹐東阡西陌與父老過存見者﹐初不知爲舊令也。子擔四名於蕃﹐官司李﹞

田彿淵少時名﹐善屬文﹐陳黃門謂夏考功﹕此子才气卓犖﹐他日必成偉器。後黃門歿﹐子幼貧﹐墓傍荒田數十畝﹐彿淵代內官租二十年。復與友人梓其遺集﹐謂客曰﹕無以償黃門大徳﹐生平每以爲愧﹝田名茂遇﹐江南華亭人。戊子孝廉﹐才辧器識﹐絕出流輩。讀書穿穴經傳﹐落筆爲詩歌古文﹐衮衮不能自休。與人交﹐好傾身爲之﹐盡窮達盛衰﹐誓不得而移也﹞

田彿淵妻孥終歲布衣糲食﹐客到﹐治具甚盛畱﹐累月不厭。後進生以詩文就正﹐有小好必極口稱許。世謂彿淵家貧而能好客﹐才富而能好善。蕭孟昉性慷慨不吝施予﹐嘗蠲田谷數千石﹐具饔餐以活獄囚。又爲逋賦者完室家﹐贖子女﹐其好義如此﹝蕭名伯升﹐江西太和人。豪詄自喜﹐意气卓犖﹐交遊滿天下﹞

沈臨秋爲節母求海內詩文﹐得數百篇﹐置篋中。遇盜失之﹐沈號哭道中﹐七日不去。時佘山寺老僧晨起﹐見供桌有一卷書﹐封識甚密﹐署曰煩上人親致沈孝子﹐沈遂得之﹝沈名泓﹐江南華亭人﹐癸未進士﹞

王瑞虹初聚族居長版巷﹐一夕盜入其室﹐無所獲﹐遂縱火。時火猝起﹐人又畏盜﹐皆屏迹不敢前。祖母沈年髦﹐不能避陷煙焰中﹐徑路且絕。王挺身投焰﹐負之出﹐毛髮爲焦。兩得無恙﹐人咸異之﹝王名湛﹐字澄之﹐浙江錢塘人。少負至性﹐端重不佻﹐及壯﹐狀貌奇偉﹐長七尺有餘﹐雙眸炯然﹐美髯如畫。平生自奉甚約﹐賓客過從﹐則牽衣投轄﹐窮日夕不厭﹐一以坦衷待人。出言洞見肝膈﹐嘗面折人過﹐人不加恨而多敬畏之。有告之以過﹐亦必欣然攺容謝。與人期﹐終始不爽﹐視人事如己事﹐爲之規畫經理﹐必竭其智力而後止﹞

包驚幾篤於友誼﹐與吳東湖善。吳卒﹐撫其家甚至﹐後方嫁女﹐聞吳女將適人﹐貧不能理裝﹐卽以其女之奩具贈之。己女後一載始嫁。時論稱之﹝包名捷﹐江南吳江人。有才名﹐與弟振同舉壬午南闈﹐時稱二包子。咸亦舉壬子孝廉﹞

毛繼齋嘗過一債家﹐其人設食坐﹐毛身出外酤。頃之﹐婦薄帷與毛通語﹐毛驚而去﹐遂棄債不復往﹝毛名應鎬﹐字叔成﹐浙江杭州人﹞

姜子翥被難系獄﹐顧與治力營救﹐不能出。除夕遣甥梁爾礪同囚守歲﹐久始得雪﹝顧名夢遊﹐江南江寧人。性嚴介﹐恥於進﹐困省試數十年﹐以次舉明經﹐應得仕﹐棄去。故交顯者數彊起﹐卒以病辭。任俠﹐卹死友﹐嘗與莆田宋比玉善。比玉歿十餘年﹐與治走閩哭﹐伐石表墓。南州蘇武子工古文﹐夭﹐與治鐫之板行世。武子以有聞。北平於司直好奇結客﹐遊秦淮﹐死無卹者﹐與治含殮理喪﹐卽又板其文傳。司直費考功筆山﹐罷官貧不歸﹐石阡分宅居之。歿﹐葬顧氏塋傍﹐歲時祭。始筆山令福淸稿佚﹐遠求得之行世。又周旋釋剩公難﹐幾株及﹐剩公寂﹐搜其遼左雜詠存之。其髙致類此。梁亦慷慨有至性﹐多類與治。姜名鶴儕﹐江南鎭江人﹞

陸麗京學旣淵茂﹐立志以忠誠自勗。有人屬書郵寄者﹐務令必達﹐且終身未嘗私扣一函。時人比之阮長之不侮闇室﹝陸名圻﹐一字景宣﹐浙江杭州人。文行彪炳一時﹐事親至孝﹐居喪執禮﹐人擬之髙子臯﹞

趙希幹年十七﹐母病甚﹐割心以食母。旣剖胸﹐心不可得﹐則叩腸而截之﹐母子俱無恙。其後胸肉合﹐腸不得入﹐糞穢從胸間出﹐穀道遂閉﹐飲食男女如平人﹝趙江西南丰人﹐至性純篤﹐粥粥如不出諸口。舉乙酉明經﹐以母老不仕﹐隱於星技﹞

李叔範初讀書﹐及兄叔則補諸生有名﹐叔範遂讓長兄﹐使專治經史﹐而身任經營內外﹐已承父命﹐使分產﹐叔範意逡巡不忍答﹐輒曰﹕有長兄在﹐凡田宅俱請受其下者。叔則亦曰﹕吾家一區一廛﹐並吾弟所益。吾當受其下者。兄弟交讓不置﹐裏中聞者競嗟嘆﹐至以名呼曰李氏兄可爲模﹐弟可爲楷。一時傳爲嘉言﹝叔則名士楷﹐叔範名士模﹐浙江鄞縣人﹞

沈去矜爲人孝友﹐父歿﹐毀瘠嘔血。東鄕盜起﹐焚其堂。堂本分居屬兩兄﹐旣燼﹐去矜卽割己宅居之。久之兩兄欲徙去﹐去矜念兄貧苦﹐僦屋固畱以讓兄﹝沈名謙﹐浙江仁和人。少穎慧﹐六歲能辧四聲﹐益長篤學。尢好爲詩古文﹐嘗自言著作須手定自刻﹐庶保垂遠。若以俟子孫﹐恐故紙斤不足當二分直也。僻處杭之東﹐偏聲名籍籍﹐吳越齊楚之士過﹐鼓邨車轍恆滿﹞

孫無言居廣陵﹐以能詩聞。布衣之士有工一詩擅一技者﹐莫不折節下之。其少舊通籍﹐自方伯郡守以下或招之﹐亦不往。南洲王於一客死武林﹐無言爲之奔告故人﹐經營其喪﹐紀其妻子﹐俾歸葬於南昌﹝孫名默﹐江南休寧人。性瀟灑絕俗﹐志欲歸隱黃山。累年未遂。四方賢士大夫﹐作詩文送者以千百計﹞

唐容齋有母喪﹐會賊入邑中殺長吏﹐吳人死者相枕籍。唐縗麻苴杖﹐臥於喪側﹐賊逐之﹐環棺三匝﹐且泣且罵。賊以刀斫唐﹐弗中﹐中幾﹐幾裂﹐刀亦寸寸斷。賊相顧驚怪﹐稍稍引去。自是遂相誡﹐無敢入唐孝子門﹝唐幼而好學﹐顧有淸羸之疾﹐父憐之﹐誡勿過自苦。唐不敢傷父意﹐乃夜引燈帳中﹐臥覽而默疏之。質明﹐視裀席間血絲如絡。文以大家爲宗﹐每一篇出﹐見者以爲王唐復起。治家尙儉﹐食無兼豆﹐而雅好賓客。舄屐到門﹐歡然握手﹐袒裼呼盧﹐參橫月落。與人交不侵然諾﹐人有婚喪之請﹐未嘗以無爲解﹐有古俠烈丈夫之風﹞

陳際叔葬父拮據﹐營辦頗竭資財﹐發穴得舊棺﹐急掩之曰﹕冥漠君不安﹐卽親靈未妥也。仍厚禮葬師而遣之﹝陳名廷會﹐一字瞻云﹐浙江杭州人。生有至性﹐居父喪﹐斷去酒肉﹐傫然骨立﹐乃以貧教授河渚間。旦夕哀號﹐涕零枕席﹐聞者爲之酸感﹞

姜桐音歷世仕宦﹐而無籯笥。然性喜中友之急。山陰徐伯調家被賊﹐賊質其子男而要之贖﹐徐不能﹐姜卸婦頭上妝贖之﹝姜名廷梧﹐浙江會稽人﹐大司農一洪仲子。幼給捷行﹐文不起艸﹐口所誦卽成句。論者謂其詩類何景明。近爲詩者莫過也。婦祁氏名弢英﹐忠敏公長女﹐賢有文章。每與姜倡和﹐或姜遠遊﹐則必詒詩相問訊。有靜好集。徐名緘﹐喜出遊﹐所至飭廚傳爭相爲歡﹐四方請教﹐日益輻輳。第簡傲﹐未能委曲隨世低昂﹐韋布軒冕﹐相形轉驕。每見之詩文﹐以寓忼愾﹐以故人多娼之﹐間有困者﹞

沈甸華聞人有過﹐輒自警曰﹕吾得毋有是﹖亦以此訓其子弟。又嘗言﹕人多讀書則識進﹐且能自見瑕疵。故終身都無足處﹝沈名蘭先﹐浙江錢塘人﹞

王丹麓遭外艱﹐喪葬盡禮﹐銜卹霣涕風雪中﹐重趼遠涉﹐徧告當世鉅公﹐乞爲志傳﹐成帙曰幽光集﹐士大夫讀而悲之﹝王名晫﹐一字木庵﹐浙江錢塘人。好坐溪上聽松﹐自稱松溪子﹐見者稱爲松溪主人。喜讀書﹐所交多一時賢豪長者。遇同好輒談論移日﹐或至信宿不厭。其他𨿽相對﹐終日卒不妄交一言。匪類故多恨之。平生重然諾﹐與人期﹐或允所請﹐不爽時刻﹐性不耐飲﹐復善愁。凡在六合之內﹐或有才士塗窮﹐佳人失所﹐每聞其事﹐輒爲於邑。甚至累日減餐﹐終身不見有喜色﹞

孫幼闇少貧﹐訓童子﹐學拳拳忘勞﹐有不率教則撻之﹐亦自悔罵流涕。朱近修嘆曰﹕孫郎審有气人。遂相攜徧交邑之諸名士﹐由是著名﹝孫名宏﹐浙江海寧人。幼孤貧﹐奉母氏依外家張﹐遂名張孫宏﹐貌古質弱﹐性落拓﹐喜飲酒奕棋﹐醉後叫呼﹐胸气益急。里社髙會﹐邀之飲且奕。諸名士知其好勝﹐故困之飲奕連負﹐悶悶不能發﹐舒抱木柱摩其腹。諸名士相揶揄以爲樂。壬午舉於鄕﹐已就選﹐得宣平教諭﹐未幾卒於官。朱名一是﹐一稱欠庵﹐浙江海寧人﹐壬午孝廉﹐才以無所不有﹐爲大文以隨感﹐而肖爲工。抱經綸之宏略﹐少不見用於時﹐中歲輒自放廢﹐與方外緇衲爲侶徒﹐以著作送老。當世惜之﹞

呂翼令在白下聞父喪﹐踉蹌就道﹐衝雪兼程﹐遂廢眠食。比歸﹐一慟幾殞﹐勺水不入口者五日。杖而彊起﹐書蓼莪詩懸之座側﹐三復流涕。論者謂呂不廢蓼莪﹐正與王裒事異而情實同﹝呂名律﹐浙江仁和人。事父母篤孝﹐年已彊壯﹐孺慕不衰。執親喪一遵禮制﹐寢處苫塊蔬食三年﹐親朋好會﹐槪辭勿與。每遇忌辰﹐身服縞素﹐不禦酒肉﹐不苟言笑﹐涕淚終日﹞

袁重其狀貌臞然﹐能讀書識字﹐好以禮義自維﹐不苟言笑。與四方賢士大夫交言而有信。鄕裏交嘆爲善人﹝袁名駿﹐江南吳縣人。三歲而孤﹐母苦節垂六十年。駿日走四方﹐乞當世賢士大夫詩文以頌母。每歸莊誦母傍﹐聲出金石。歲葺一卷裝褫之﹐積五十餘軸。陳徵君眉公首題其幀曰霜哺篇﹐海虞錢宗伯亦爲作識字行一章﹐其詞曰﹕母能識節字﹐兒能識孝字﹐人生識字只兩个﹐何用三倉四部盈箱笥。世之人遂無不知有袁孝子者﹞

包飲和授書裏閈﹐身無私錢﹐比歲懷授書金﹐跽其父慚獻之。獨一歲跽赧然不起﹐良久曰﹕兒於中擅取數緡矣。偵之周甲貧也。又一歲復然﹐易書也。其謹如此﹝包名秉徳﹐一字卽山﹐浙江蕭山人。著述自豪﹐出處不苟。嘗與同邑崇儒裏沈七禹錫﹐城南蔡五十一仲光﹐城東裏毛甡爲四友﹞

閔象南老好觀書﹐年七十餘﹐每夜漏下二三十籌﹐手不釋卷。嘗自抄錄古人格言於壁﹐以自勉訓子孫。所坐臥小室﹐人每勸撤材新之﹐象南曰﹕視吾不蔽風雨時何如﹖且久與之習如故人﹐不忍棄也﹝閔名世璋﹐江南歙縣人。外祖家四棺未葬﹐出三十金﹐一日盡葬之。嘗渡江謁九華山﹐見下河饑民蜂屯江口﹐乃稅駕避風館買米三日﹐賑之而去。又王喜鳳被誣逮於法﹐以十二歲女質人金﹐如其歲營救得活﹐女思母病欲死﹐母曰﹕女死吾不獨生矣。象南捐十二金贖還之。母女皆獲全。其他懿行﹐詳魏冰叔善徳紀聞錄﹞

卷二

言語

蔣虎臣與王阮亭談﹐所謂遇鐘離意謦欬俱成丹砂﹝蔣名超﹐江南金壇人﹐丁亥進士﹐官翰林。風流儒雅﹐宋旣庭稱其修潔如處子﹐澹蕩如道人﹐恬退如後門寒素。王名士禎﹐字貽上﹐山東新城人。生有巽﹐質弱不好弄﹐日誦習數千言﹐語必驚人。舉乙未進士﹐官戶部。上廉其才﹐攺授翰林﹞

魏環極言﹕薄於朋友者﹐薄親戚之漸也。薄於鄕黨者﹐薄宗族之漸也﹝魏名象樞﹐一稱庸齋﹐山西蔚州人﹐丙戌進士﹐官都憲。性至孝﹐持正淸挺﹐以言事忤旨﹐左遷光祿丞﹐補官卽請終養都亭帳飲。丁祠部以詩送之﹐乞黃精數斗以貽母﹐裏居後不復通書。朝士或以著述寓汪鈍翁﹐惟用方幅楮題姓名其上而已﹐其耿介如此。尋復召用歷官尙書﹞

周櫟園偕馮伯宗過劍津西山﹐有竹數頃﹐丹如火齊﹐笑曰﹕乃知此君亦戲著緋。

施愚山語所親曰﹕我輩旣知學道﹐自無大戾名教﹐但終日不見己過﹐便絕聖賢之路。終日喜言人過﹐便傷天地之和﹝施名閏章﹐字尙白﹐江南宣城人﹐己丑進士﹐官侍講。性本忠愛﹐義篤友朋﹐操履孤遠﹐學有本原﹐力以名教爲己任。嘗講學湖西﹐羣父老子弟環而聽者輒數千人。聞孝弟忠信禮讓之言﹐往往至於泣下。當世推論文章理學﹐莫不以宛陵爲歸﹞

客指燕地蒲桃問汪鈍翁﹕吳中何以敵此﹖汪答曰﹕橘柚秋黃﹐楊梅夏紫。言之已使津液橫流﹐何況身親剖摘﹝汪名琬﹐字苕文﹐江南長洲人。讀書勵志行﹐內自重有守﹐又善彊記﹐過目終身不忘。舉乙未進士﹐官戶部。浮沈郎署﹐位不副志。發爲著作﹐原本經術。晚築室堯峯之麓﹐幅巾杖履﹐與山樵野叟行歌互答。當道大吏求一見不可得也。嘗語人云﹕士大夫行己不可無本末﹐讀書不可無師承﹐立論不可無依據。會詔舉博學宏詞﹐公卿交薦﹐遂考授翰林﹞

宋荔裳王西樵曹顧庵同客湖上﹐一夕看演邯鄲盧生事﹐酣飲達旦。曹曰﹕吾輩百年間入夢出夢之境﹐一旦縮之銀鐙檀板中﹐可笑亦可涕也﹝宋名琬﹐字玉叔﹐山東萊陽人﹐丁亥進士。歷官廉使。所至輒有能聲。數遭困厄﹐意气自如﹐揮毫髙視﹐不覺更有旁人。王名士祿﹐字子底﹐山東新城人﹐壬辰進士﹐官司勛。眉宇朗秀﹐襟懷伉爽﹐爲人望所屬。撰然脂集﹐攬擷古今閨秀文章至百六十卷。又撰閨中遺事﹐爲朱鳥逸吏六十餘卷。曹名爾堪﹐字子顧﹐浙江嘉善人。十歲能屬文﹐十二歲善詩詞﹐時人擬之聖童。壬辰登進士第﹐累官侍講學士。淹博多識掌故﹐又工彊記﹐所過山川厄塞﹐無不指畫形勢。士大夫一與之遊﹐積久不忘﹐無貴賤具能識其名氏爵裏家世﹐無毫髮誤。卽虞世南之稱行祕書﹐李守素之號人物志﹐無以過之。爲文敏給博麗﹐兼長眾體﹐閣試兩稱最﹐同館皆遜服之﹞

徐竹逸喪子﹐客有議之者曰﹕徐君必有隱惡﹐故罰及其子。竹逸聞之曰﹕昔仲尼有何隱惡﹐而伯魚夭乎﹖客聞而謝之﹝徐名喈鳳﹐江南宜興人﹐戊戌進士﹐官司李。少負軼才﹐淩厲矯亢﹐慨然以古作者自命﹐與人交諄誠懇擬﹐動出肺腑相示﹞

滬上校書玉煙慧甚善行酒﹐凡飲席必來典觴﹐且能使意之所屬﹐曲爲照顧﹐令不苦飲。張宏軒嘗曰﹕如玉煙者可稱傾城悅名士矣﹝張名錫懌﹐字悅九﹐江南華亭人﹐乙未進士﹐官刺史﹞

毛大可自言生平可幸者三﹕一行文無宋人論習﹐二無負郭田作衣租食稅男兒﹐三不爲繼子慈孝兩隔。

王瑞虹杜門謝客。不與外事。好閱通鑑綱目諸書﹐熟悉古今成敗利害。嘗誨其子晫曰﹕丈夫處世﹐固不當爲賢士大夫所棄﹐亦不當爲庸眾人所容。時嘆爲名言。

衛澹足云﹕與丹麓處﹐如澹對黃花﹐使人幽賞﹝衛名貞元﹐山西陽城人﹐丙戌進士﹐官禦史﹞

毛會侯自言一夕得霞舉堂諸刻﹐如饞猿探果﹐不能自定﹝毛名際可﹐一字鶴舫﹐負才雋異﹐淹雅博聞﹐胸次瀟灑﹐虛懷善下。文極工妙﹐有刻意彈射者輒欲下拜﹐至與友朋往還﹐必以無所規益相督。宦轍所至著聲績﹐爲羣吏冠。霞舉堂﹐王丹麓讀書處也。刻有南窗文略八卷﹐松溪漫興十卷﹐峽流詞三卷﹐尺牘二卷﹐雜著十種﹐木庵外編二種﹐遂生集十二卷﹐幽光集二卷﹐贈言兩集文津二卷﹞

徐仲光曰﹕吾儕如鳥中子規﹐自是天地閒愁種﹝徐名芳﹐江西南城人﹐庚辰進士﹞

袁萚庵云﹕名譽人之賊也﹐安逸道之賊也﹐聰明詩之賊也﹐爽快文之賊也﹝袁名於令﹐字令昭﹐江南吳縣人﹐官荊州守﹞

王於一問杜於皇﹕窮愁何似往日﹖杜云﹕往日之窮﹐以不舉火爲奇。近日之窮﹐以舉火爲奇﹝王名猷定﹐江西南昌人﹐太僕止敬子也。遭亂居廣陵﹐窮愁著書﹐力迫大雅。海內能文之士羣翕然推之﹐客死西湖﹐篇帙散失﹐大梁周司農爲輯其遺稿刻行於世﹐書法亦遒勁﹐有晉人風度。杜名浚﹐一稱茶村﹐湖廣黃岡人﹞

杜於皇刻己集﹐才及數篇﹐手之而笑。或問何笑﹐杜曰﹕昔範詹事自贊其後漢書爲天下奇作﹐吾嘗笑之。今吾意中之言仿佛詹事﹐吾恐後之人又將笑吾﹐是以先自笑也。

申鳧盟曰﹕靜坐自無妄爲﹐讀書卽是立徳﹝申名涵光﹐一字和孟﹐直隸永年人。父端湣公﹐盡節後﹐以理學訓其兩弟﹐皆能立身揚名。觀仲名涵煜﹐隨叔名涵暉﹞

寧都三魏﹐或比之眉山三蘇氏。魏笑謝曰﹕人各自成﹐其我𨿽兄弟至親﹐不期相類。何事髙擬﹐以辱古人﹝魏氏三子皆徵君﹐天民子﹐長曰祥﹐一名際瑞﹐字善伯﹐是爲伯子。次曰禧字冰叔﹐曰禮字和公﹐是爲叔子季子。三子平日以父爲師﹐兄弟相爲朋友﹐四方及鄕裏之賢者﹐三子莫不折節請受其益。或講求天下古今之故﹐或窮聖賢之理義﹐或談論詩賦文章﹐皆欲究得其所以然者。伯子季子閱歷十二國﹐所經恆數萬里﹐其於世務人情多所諳識。叔季二子所交奇偉蘊抱之士﹐視伯子爲至多。各有文集十數卷行世﹞

塗子山守貧不務苟得﹐所與遊少當意者﹐以是得狂名。魏冰叔嘆曰﹕人言子山狂﹐人自不狂耳﹝塗名酉﹐江西新城人﹐好爲詩古文辭﹐有名於時。爲人短小﹐胸無鱗甲﹐性率易近人。及考古義﹐與人爭魚魯﹐則疾聲搖頭不自止。當無聊時﹐往往髙誦其得意句﹐醉則抵掌掀髯﹐搔耳頓足﹐隱然有不可一世之意﹞

宋去損精八分書﹐髙云客以爲學從祖比玉﹐宋云﹕僕固不厭家雞﹐然何至捨古橅今﹝宋名祖謙。比玉名玨﹐福建莆田人。髙名兆﹐福建侯官人﹐淑身修行﹐抗志懷古﹐淮南陶季深稱其蕭然窮巷﹐俗士曾不得至其門。五父之衢﹐亦無能尋其履綦之迹﹞

吳介玆客山陰時﹐念林鐵崖去住未定﹐但覺千巖競愁﹐萬壑爭淚﹝吳名晉﹐江南江寧人。林名嗣環﹐福建晉江人﹐己丑進士﹐官觀察。倡議屯田﹐爲武臣所中被逮﹐久得雪。寓居湖上﹐以著述自娛﹐無歸志﹐卒以客死﹞

或問陸麗京﹕諸賢雅負經世﹐吳司李治姑蘇﹐何以都不稱﹖陸云﹕平子事迹不逮﹐無損名士﹝吳錦雯官蘇州司李﹞

陸麗京嘗遘危疾﹐宛轉牀第間﹐猶喜滑稽。一夕向陳際叔曰﹕柰何歲在龍蛇﹖陳慰之曰﹕正恐吳中髙士﹐陸後竟起。

或問計甫艸暇日何以自娛﹐計云﹕賦詩彈棋﹐俱增惡業。但能日誦楞嚴經兩卷﹐便足了一生事。

林鹿庵好客﹐𨿽處憂勞況瘁中﹐遇良友至﹐則大喜。嘗謂人曰﹕友者儉歲之粱肉﹐寒年之纖纊也﹝林名璐﹐字玉逵﹐浙江錢塘人。峻潔自好﹐環堵蕭然﹐篤學工文章。時或中酒興來﹐輒瞪目箕踞﹐議論排突﹐不復知有坐人﹞

毛稚黃負才﹐善病六載﹐起處不離牀榻。人以爲憂。毛自若﹐曰﹕病味頗亦佳﹐第不堪爲躁熱人道耳﹝毛名先舒﹐一名騤﹐字馳黃。浙江仁和人。澹泊寗靜﹐不求聞達﹐以古學振起西陵﹐天下士翕然稱之﹞

毛稚黃欲賣田刻集﹐意猶未決﹐諸虎男曰﹕產去則免役﹐紙貴可以操贏﹐是有兩得無兩失也。毛笑頷之﹝諸名匡鼎﹐爲駿男弟﹐浙江錢塘人﹐並有令聞。時人方之機云軾轍﹞

許彜千嘗登語溪大橋﹐目城中靑楓歷歷﹐嘆曰﹕此樹不知歷幾興亡﹝許名先甲﹐浙江杭州人﹞

陸藎思云﹕子弟能讀書﹐不患不佳﹐不宜專習帖括。若者𨿽榮﹐終非俊物﹝陸名進﹐浙江仁和人﹐才情敏給﹐議論風生。同人宴會﹐藎思不與﹐舉坐爲之不歡﹞

徐敬輿嘗誤金盡裘敝爲裘盡金敝﹐座客笑之徐曰﹕皮之不存﹐毛將焉附﹐非裘盡乎﹖何意百煉剛﹐化爲繞指柔﹐非金敝乎﹖客無以難﹝徐名敬直﹐浙江仁和人﹞

沈稽中父君化有怨家﹐詣軍門誣以大逆﹐遣吏捕。時方治反獄﹐誅殺日數十百人。吏到門﹐舉家惶懼﹐稽中挺身出曰﹕我卽君化也。訊時顏狀不變﹐詞理條暢﹐竟得釋。君化嘆曰﹕兒之身我生之﹐自今日以往﹐我之身乃兒生之﹝稽中名儒﹐江南靑浦人﹐論尙書甚精﹐有尙書說行世﹞

政事

王阮亭爲揚州法曹﹐地殷務劇﹐賓客日進﹐早起坐堂皇﹐目覽文書﹐口決訊報﹐呼謈之聲沸耳﹐案牘成於手中。已放衙﹐召客刻燭賦詩﹐淸言霏霏不絕。坐客見而詫曰﹕王公眞天才也。

龔芝麓拜禦史大夫﹐抗疏每言時政得失﹐迨決獄日必平反數十事﹐事𨿽奏當﹐有毫髮疑必推駁至盡﹐至輟匕箸﹐展轉含毫﹐獲有生機後已。同事或期期不可﹐必動色力爭﹐至再三不厭﹝龔名鼎孳﹐字孝升﹐生時庭產紫芝﹐因號芝麓。江南合肥人﹐甲戌進士﹐歷官大宗伯。天材宏肆﹐數千言可立就﹐詞藻繽紛﹐都不點竄。爲孝陵所識賞﹐嘗在禁中嘆曰﹕龔某眞才子也。酒餘好卽席限韻﹐擊缽灑翰﹐工麗絕倫。尢好汲引善類﹐獎借後進﹐學者仰之如山斗﹞

周櫟園按察入閩﹐時值寇警所在﹐城堡常四面火起﹐鉦鼓聲動地。周指揮鹵楯藺石渠答﹐施設有序﹐手發大黃﹐應弦殪敵﹐長嘯若神人。

史立庵爲少宗伯時﹐同官議裁孝子節婦廩給﹐曰﹕彼自分內事﹐何與朝廷﹖史曰﹕爲子不孝﹐爲婦不節﹐亦何與朝廷﹐必以法繩之耶﹖議遂寢﹝史名大成﹐字及超﹐浙江鄞縣人﹐乙未狀元及第。歷官侍郎﹐性至孝﹐以母病陳情終養﹐爲當事所格﹐曰﹕吾豈以一官易一日之養乎。遂家居十年﹐例應削籍。後遇赦得免﹞

姜定庵爲溫州教攝瑞安縣事﹐適寇至﹐時寇輕瑞安用少嘗之﹐姜帥鎭兵之守門者數十人驟殺而出﹐賊遁。後又大至﹐姜乃斂民家碗瓿凡百餘﹐丹紙泥其唇﹐以唇四向架陴間﹐賊望見瓿﹐驚以爲列炮﹐不敢近﹝姜名希轍﹐浙江會稽人﹐累葉承華﹐蚤馳駿譽。壬午舉孝廉﹐歷官京兆。爲人惇朴達權﹐和易凝直﹐名業冠於一時﹞

林西仲出理徽州時﹐有府吏專寵稔惡﹐林廉得其迹逮至﹐欲杖斃之。吏呼曰﹕小人罪固當死﹐但以不能攺過遷善﹐賫恨泉下耳。遂釋之。後吏以善稱於時。及林罷去﹐泣於道左曰﹕非公之嚴﹐我竟以爲惡生。非公之寬﹐我竟以爲惡死。聞者咸異其言﹝林名云銘﹐福建閩縣人﹐弱冠舉於鄕﹐戊戌成進士﹐理徽九載﹐多異政。奉裁歸裏﹐著作益饒。吳方漣侍禦見所注莊子﹐因嘆爲標旨淸殊﹐迥絕羣議﹞

顧且庵官侍禦﹐彈劾不避權貴﹐然卒無妄。言嘗曰﹕言而當足以裨國。是言之不當﹐𨿽天子不以爲罪。使異日輕諫官﹐非計一時。朝野以爲得人﹝顧名豹文﹐字李蔚﹐浙江錢塘人﹐乙未進士﹞

相州許酉山作鹽官令﹐政尙淸峻﹐修教令飭廉隅禁頑暴﹐民不敢犯﹐邑固濱海。一日驚傳海水且大上﹐居人洶怖反走﹐許下禁令﹐刑白馬於神﹐爲文詛之。及祊﹐怒潮退舍四十里﹐沙磧復爲平壞﹝許名三禮﹐河南安陽人﹐辛丑進士﹐知海寧﹞

嵇叔子治杭州﹐事無巨細皆委曲周詳﹐夜以繼日﹐不以爲勞。郡有好古樂道之士﹐必折柬招之﹐不至﹐𨿽在蓬蓽﹐親造訪焉﹝嵇名宗孟﹐江南山陽人﹐丙子孝廉。美須髯﹐眉間一尺。居官淸介。張鞠存吏部嘗過署中﹐見其四壁蕭然﹐數椽不蔽風雨﹐案牘筆墨與泥塗相揉雜﹐卻鮓懸魚﹐一埤交謫。殆有中人之產所不能堪者﹞

周釜山守栝三年﹐行廉政淸﹐士民化之。有篙工拾遺犀一簏﹐不忍取﹐白府以歸遺者﹝周名茂源﹐字宿來﹐江南華亭人﹐己丑進士。官比部郎。比部爲王李諸公舊遊﹐當時所稱白雲樓詩﹐卽其地也。周與同官宋直方施愚山時相過從﹐飲酒賦詩爲樂。𨿽大風雪弗輟。一時都下盛傳﹐謂復見先輩風流。出守栝州﹐爲治不尙威嚴﹐栝人歌思之﹞

胡勵齋以詞臣備兵常鎭時﹐鎭多黠盜﹐每擒治一人﹐輒株連百餘家。捕使按籍鉤索﹐胡毅然爭曰﹕鼠輩特欲緩須臾死﹐害及無辜﹐庸可信乎。使者數至﹐數不與﹐復正色曰﹕殺人媚人﹐吾不爲也。何惜一官爲數百人請命耶。卒力白之。

毛會侯宰城固多異政﹐邑人梁樟爲折尾虎所攫﹐毛爲文禱於神﹐果獲之。人謂不減昌黎驅鱷。

荊涇野令歸安﹐內行修潔﹐輔以精敏。羨余無所取﹐請托無所受﹐舉邑中數十年之敝政﹐一舉而更張之。有數掾吏幹沒爲姦﹐荊廉得實﹐立收案致法﹐士民戴若父母﹝荊名彥﹐丙寅進士﹐陜西涇陽人﹞

郭鳴上筮仕授昆山縣令﹐縣故劇難治﹐吏人且多豪猾。郭赴官未至縣五百里﹐吏人十數輩迎於道﹐乃詐稱疾不起﹐自懷部牒間道行一晝夜抵縣。守縣吏方會飲堂廡﹐見一老書生儀狀朴野﹐直上堂踞坐﹐皆大怒叱逐之。不肯去﹐視其手中所持若文書狀﹐迫視之則部給昆山知縣牒也。大驚互相推擠僕堂下。前迎令者怪疾久不出﹐伺得其故﹐亦馳歸適至﹐共叩頭請死罪。郭笑遣之﹐吏愈恐不肯起﹐乃諭之曰﹕若所爲我盡知之。今爲若計﹐欲舞文亂法﹐快意一時﹐而身陷刑戮乎﹖欲守公奉法﹐飽食暖衣﹐與妻子處乎﹖皆曰﹕欲飽暖守妻子耳。曰﹕果爾﹐我今貸若罪。後有犯者﹐殺無赦。吏皆涕泣悔悟﹐終郭任無犯法者﹝郭名文雄﹐山西介休人﹐年四十以諸生貢入京師﹐得授是官﹐尋卒。吏民聚哭於庭﹐闔縣皆罷市往弔﹐發其橐﹐敝衣數事而已。無子﹐喪不能歸。縣人共買地﹐葬於馬鞍山﹐更立祠其旁﹐歲時祀焉。葬之日﹐他邑來會者數萬人﹐吏民哭之如其私親﹞

李公望爲廣陵訓導﹐郡中知名士必親造焉。嘗曰﹕昔陳仲舉遷豫章﹐至便問徐孺子所在。吾每想慕其風﹐惜廣文寒氈﹐不足道也﹝李名公渭﹐江南興化人﹐郡守蕭五云喜其才﹐稱爲昭陽博士﹞

董巽峯令襄陽﹐期年政教大洽﹐襄民甚戴之。會王師徵湖南﹐先後且數萬至﹐芻糧勿備﹐諸大吏以爲憂。董獨匹馬入鄕﹐告百姓以故。百姓轉相傳告曰﹕事且急﹐柰何累我父母爲﹖遂大供車牛﹐小供芻豆﹐挽負不絕於道﹐三日而畢﹐軍輸以饒。諸大吏驚服以爲能﹝董名上治﹐字智甫﹐江南武進人﹐丁亥進士。累官水部﹐少以理學經濟自任﹐得伊川考亭窾卻﹐旁瞻子史說集。凡天文地利河渠兵戰諸書盡習之﹐爲人踆踆謹退﹐不言躬行﹐風範凜然﹞

許彜千司訓桐鄕時﹐值盜警﹐城無守禦﹐邑令惶怖。許曰﹕是可先聲奪之﹐命邑中火炬齊發﹐金鼓震撼。盜以有備駭去。邑令嘆曰﹕公此舉﹐𨿽古曳柴增炬﹐翦楮削木﹐何以過是。

卷三

文學

王敬哉爲禮部尙書猶好學﹐寒宵擁鑪﹐篝鐙吚唔不輟。諸公子環坐聽其緒論﹐退而筆之﹐爲冬夜語兒箋記。時人見其書﹐以爲其體制核而賅﹐其用心仁以恕﹐其立言皆可爲天下後世法﹝王名崇簡﹐直隸宛平人。癸未進士﹐善自謙下﹐崇厲名教﹐獎引後學﹐孜孜若弗及﹞

王阮亭於役淮陰﹐泊舟秦郵湖﹐風雪凝沍﹐淒然動心﹐秉燭作歲暮懷人詩六十首﹐夜漏未半﹐屬艸都就﹐詞旨淸麗﹐間出奇峭語。茶村杜處士語人曰﹕使君才藻如許﹐當是天人。

程昆侖登焦山﹐披艸搜痤鶴銘遺迹﹐爲衝波撼擊﹐缺蝕不完。別購善本磨懸崖而刻之﹐拉阮亭同遊﹐相視叫絕。憑髙弔古﹐各賦一章紀其事。江幹之人艷稱之﹝程名康莊﹐山西武鄕人﹐大司空鳳庵孫也。名徳博洽﹐爲時輩所推。蔣虎臣嘗評其文云﹐禰韓祖馬兒﹐視樊元孫劉。官鎭江通守﹐一時稱其廉平﹞

曹秋嶽稱李天生長律詩云﹕風雅以來僅有斯制﹝曹名溶﹐字鑑躬﹐浙江嘉興人﹐丁丑進士﹐官侍郎。李名因篤﹐一稱子徳﹐陜西富平人。應薦博學宏詞﹐考授翰林﹐尋卽辭去﹞

方渭仁少年負气﹐自豪裏中。時有文會﹐每當同人搦管拈題苦吟面壁﹐方與毛會侯輒握手修篁怪石間﹐相與縱譚天下事﹐或誦近所爲詩歌共質﹐間以諧謔。日向午猶不肯成一字。同人來相惇迫﹐方始振筆直書﹐濤怒云舒不可端倪﹝方名象瑛﹐浙江遂安人﹐性簡重﹐天資穎異。年十餘時卽能操筆成詩騷短賦﹐爲鄕國艷傳。祖書田少傅尢鐘愛。丁未成進士﹐益發憤讀書﹐日與同好以文章相切劘。四方人士翕然宗之。會廷試博學宏詞﹐選入翰林﹞

毛大可過海陵至淮上﹐時吏部張鞠存父子嗜詩﹐有名園中秋夜會客數十人﹐伎樂合作鼓吹竟夕。毛倚醉扣盤賦明河篇﹐凡六百餘言﹐及旦﹐淮上諸家傳寫殆徧。宣城施愚山還自京師﹐見之目爲才子﹝張名新標﹐江南山陽人﹐己丑進士﹐官吏部﹞

宗定九稱汪舟次文理不謬搖其枝﹐字不妄舒其藻﹝宗名元鼎﹐一稱梅岑﹐江南江都人﹐恭謹朴雅﹐與人交終始無失。學有源本﹐旁搜子史六朝奇聞僻事﹐罔不手鈔心識。家苦貧課一二老僕耕廢田﹐舂而食﹐析而爨﹐著書自娛﹐足不入州府。汪名楫﹐一稱悔齋﹐江南休寧人。性伉直意气偉然﹐通達治亂﹐富於學問﹐文章翰墨妙天下﹐名公卿咸折節願交。己未召試官翰林﹞

吳志伊酷耽文籍﹐綜博無遺。嘗與吳錦雯會飲﹐馬鳴九許錦雯問鄦殹二字何讀﹐志伊曰﹕殹也同本秦權古文﹐鄦許同本說文長箋。錦雯嘆服﹝吳名任臣﹐浙江仁和人﹐志行端愨博學而思深﹐兼精天官奇壬之術﹐射事多中﹐時人比之管郭﹐薦舉博學宏詞考授翰林。錦雯名百朋﹐浙江杭州人﹐少奇敏﹐讀書五六行並下操筆爲文﹐數千言立就未嘗起艸。壬午舉於鄕﹐久乃謁選﹐兩爲司李﹐都有異政﹐攺令南和﹐尢得民心﹐病沒於官﹐百姓如喪考妣﹐哭奠者比肩接踵﹐紙錢騰價﹐一縣盡空。東西各建祠祀之。兒童亦疊瓦礫爲小屋祠吳公云﹞

禦兒朱韞斯誤娶同姓﹐後十年覺得欲去其婦﹐友人曹射侯陸麗京憐其雅非同望輕致唾井﹐作書勸之﹐因疏古名儒取同姓事﹐會吳志伊後至曰﹕王沈與王基聯姻﹐劉疇與劉嘏爲婚﹐世人無譏﹐緣非同原也。一時服其敏核﹝曹名序﹐浙江石門人﹞

吳錦雯博物洽聞﹐貫串經史﹐嘗與徐世巨輩創爲恢麗瑰瑋之文﹐天下誦之號爲西陵體。陸麗京目之曰﹕天下經綸徐世臣﹐天下靑雲吳錦雯﹝徐名繼恩﹐浙江仁和人﹐少擢茂才異等﹐舉明經﹐遭亂不仕﹐隱於竺幹山中。更名淨挺﹐字俍亭﹐天性英爽﹐不耐憂煩。嘗謂人非金石﹐立見銷亡﹐不若逃形全眞﹐肆志方外﹞

顧景範著方輿紀要成﹐吳撫軍先刻其五卷行世。孫宇臺謂其書若長河亙天﹐珠囊照地﹐古今興亡天下形勢﹐了如指掌﹐眞人間所未有﹝顧名祖禹﹐江南無錫人﹐沈敏有大略﹐爲人奇貧而廉介﹐寬厚朴摯﹐不求名於時﹐獨耽著述。凡山川險易﹐古今用兵戰守攻取之宜﹐興亡成敗得失之迹﹐輯爲是書﹐約一百二十卷。論者謂九州記一統志諸書不能及也。吳名興祚﹐字伯成﹐浙江山陰人﹐慷慨有才略﹐爲無錫令﹐政聲卓絕。由閩臯至閩撫軍。孫名治﹐一稱鑑庵﹐浙江仁和人。隱居教授﹐爲人倫所宗﹞

周櫟園觀察維揚﹐簿書稍暇﹐手一編不輟。卽參拜大僚酬訪賓客﹐坐輿幙中往來市肆﹐雜沓日以十數卷自隨。歸語友人﹐輒能舉其詳曲。𨿽甚久遠偶晰一字之疑﹐引據證明﹐必指其出何書﹐載何捲﹐以及行墨之次第簡牘﹐當命掌記依檢應手而出﹐不差絫黍。周櫟園少時讀書﹐恆以夜﹐自更初至達旦﹐方一偃息。日則遊行登覽。常謂人曰﹕云影天光﹐皆足亂人心志。作此等功業﹐須是一隙不露﹐乃可靜悟。

錢牧齋目沈畱侯藝林匯考爲經籍之禁禦﹐文章之圃田﹝錢名謙益﹐字受之﹐江南常熟人﹐庚戌進士﹐歷官尙書。目下十行﹐老而好學﹐每手一編﹐終日不倦。暑月夜讀苦蚊﹐輒以足置兩甕中。沈名自南﹐一字恆齋﹐江南吳江人。圭璋特達﹐博通今古﹐登壬辰進士﹐爲山東蓬萊令﹞

楊以齋性樂閒適﹐不近囂埃。每讀莊子﹐輒以爲能移我情﹝楊名雍建﹐字自西﹐浙江海寧人﹐乙未進士﹐歷官貴州撫軍﹞

宋旣庭謁龔芝麓於京師﹐一見歡甚﹐酒闌鐙炧﹐相與分韻賦詩。龔才思敏捷﹐落筆如飛﹐望之若神仙中人﹝宋名實穎﹐江南吳縣人。醇靜寡欲﹐動止皆有常則。才名蚤著﹐三十舉孝廉﹐以公車至京師﹐輒攝衣據諸貴人上坐﹐意气岸然﹐絕無所顧讓。自名公卿訖四方遊士﹐慕之者無不日夜持謁到門﹐以望見顏色爲幸﹞

曹顧庵登南宮上第﹐宰相愛其門地才華﹐亟欲致之館閣。於時安邱孟縣兩館師皆極天下之望﹐恆傾心下之。顧庵以文詞翺翔諸公遊士之間﹐每一揮毫﹐霞明玉映﹐諸翰林皆自以爲不及也。

王煙客插架千卷﹐皆丹黃勘仇。每當賓朋雜坐﹐舉史傳中一事﹐輒援據出入穿穴舊聞﹝王名時敏﹐江南太倉人﹐官奉常﹞

分湖葉元禮爲鐘廣漢徵誄文﹐援筆作引﹐頗屬哀艷。李武曾曰﹕讀此如聞急風淒雨﹐令人益增鄰笛之悲﹝葉名舒崇﹐江南吳江人﹐丙辰進士。鐘名淵映﹐浙江嘉善人。李名良年﹐浙江嘉興人﹞

林西仲少嗜學﹐每探索精思﹐竟日不食。暑月家僮具湯請浴﹐率和衣入盆﹐衣盡濕始覺。里人皆呼爲書癡。

陳椒峯讀書至夜分﹐兩眸欲闔如綫﹐輒用艾灼臂﹐久之成痂。每一顧﹐益自奮不敢怠﹝陳名玉璂﹐字賡明﹐江南武進人。少有大志﹐凡天文地誌兵刑禮樂河渠賦役諸大事﹐莫不講求爛熟﹐言之娓婫。賓客輻輳應酬旁午﹐以至彈琴投壺嬉戲之樂﹐靡所不爲。偶有所觸發爲詩文﹐旬日之間﹐動至盈尺。見者遜其俊才﹐比於劉穆之云。舉丁未進士﹐官中書﹞

吳漢槎最耽書﹐一目數行﹐然短於視﹐每鼻端有墨﹐則是日讀書必數寸矣。同學以此驗其勤惰﹝吳名兆騫﹐江南吳江人﹐性傲岸﹐不爲同裏所喜。其友或規之﹐吳大言曰﹕安有名士而不簡貴者﹞

王西樵目錢礎曰﹕詩髙朗者﹐譬諸星緯。浩瀚者﹐乃若江河﹐有目共見﹐終古如新﹝錢名肅潤﹐江南無錫人﹐學博行方﹐嚴取予﹐重然諾﹐家居孝友﹐落落有古人之節。閉戶傳經﹐門下皆知名士。雅好述作﹐博綜今古。柏鄕魏相國推其理學爲鄒魯於城﹐其論吏諸文以爲陳君舉何去非﹐咸未逮也﹞

紀伯紫言﹕人生有三大事﹐性命﹐經濟﹐文章。柏鄕一身﹐嶷然直任之矣﹝紀名映鐘﹐一稱戇叟﹐江南江寧人。魏貞庵名裔介﹐字石生﹐一稱昆林﹐直隸柏鄕人﹐丙戌進士﹐歷官太傅﹞

嵇叔子爲李太虛作閬園影賦﹐累累數千言﹐編珠貫玉﹐地負海涵﹐刻畫都盡。李攜示趙洞門李叔﹐則各舌撟不下﹝李名明睿﹐江西南昌人﹐壬戌進士﹐歷官尙書。趙名開心﹐湖廣長沙人﹐甲戌進士﹐歷官尙書﹞

徐野君嗜山水遊﹐輒有記﹐嘗以示呂翼令。呂曰﹕數日目力之勞﹐省卻古人多少筍輿蠟屐﹝徐名士俊﹐浙江杭州人﹐少奇敏﹐於書無所不讀﹐發爲文﹐跌宕自喜。好爲樂府詩歌古文詞﹐與人交﹐如坐春風飲醇酒。有問字者﹐傾心教之。有一長可錄者﹐不惜齒牙獎成之。故所至逢迎恐後﹐爭禮爲上賓。日有課程﹐𨿽老勿替。讀書無論捲葉多寡﹐必自首至末以覽竟爲率。五經歲讀一過﹐有徐廣之風。曾遇異人魯云陽﹐授以導引法﹐年近八十﹐蒼髯丹唇﹐顏面鮮澤如嬰兒﹞

鄒程邨語言妙天下﹐小詞單文令人色飛神艷﹝鄒名只謨﹐字訏士﹐江南武進人。戊戌進士。天資穎異﹐過目靡所遺忘。上自經籍子史﹐下逮藝文雜著﹐旁及天文宗教百家之書﹐細至古今人爵裏姓氏世次年譜﹐無不悉記。至性沈摯﹐意气眞篤﹐與人交久要不忘﹞

鄒程邨讀書如漢主挍獵﹐不至野盡山窮囊括其雌雄不止。惲正叔與鄒程邨同客湖上﹐鄒向惲誦王丹麓不去口。後惲數過王﹐見其兀坐一室﹐時時握管摻纂﹐志在千古。歸與鄒言﹐交嘆爲奇士﹝惲名格﹐一名壽平﹐江南武進人。工詩文﹐通書法﹐畫尢絕倫﹞

王丹麓博學擅才藻﹐一時名聲滿江左。居北郭爲往來舟車之衝﹐四方士大夫過武林者必先造其廬﹐問字納交﹐停軛不忍去﹝方渭仁嘗稱松溪子爲人著述名海內﹐而非聖之言不陳。交遊盡天下名流﹐未嘗向俗客一通姓字﹞

來元成遇未見之書﹐𨿽至典衣購之不吝。夜閱晝錄﹐必速終捲而後快﹝來名集之﹐浙江蕭山人﹐生有異質﹐過目成誦。庚辰成進士﹐給事瑣闥。謝政後﹐日手一編﹐探索討論﹐得則豁然開朗﹐眉宇飛動。不得則憤悶累日﹐寢食俱廢。每有譚議舉一事﹐必批根導源﹐窮詰流末﹐條條然如說家人事。如按驗官府文牘﹐如自訴肌膜所屙癢﹐如數壯貝。聽者輒爲爽然﹞

黃太衝家多藏書﹐裝本厚二寸﹐灑墨塗乙參互散亂﹐人求不得。太衝獨省記之。季弟澤望丹黃工致﹐篇幅精整﹐訖一書更一書﹐品第循環不輟﹝太衝名宗羲﹐一稱梨洲﹐浙江余姚人。父忠端公死奄禍﹐太衝上書訟冤﹐聲振國門。年逾六十餘﹐尙嗜學不止。每寒夜身擁縕被﹐以雙足置土鑪上﹐余膏熒熒﹐執一卷危坐。暑月則以麻帷蔽體﹐置小燈帷外﹐翻書隔光﹐常至丙夜。所學上本五經﹐旁羅百氏﹐俱能采精獵微﹐得其本末。澤望名宗會﹐善飲﹐磁杯瓦樽置兒右﹐佐以鹽豉﹐讀書每數百行仰一杯﹐自朝及夕﹐觀頰薰潤。薄暮陶然﹐步阡陌吟嘯爲常﹞

髙云客少遭喪亂﹐自江左還舊鄕﹐補衣蔬食﹐塊處蓬室中。采搜隱逸輯爲髙士續傳﹐鑑別精嚴﹐論者謂其才識不讓士安﹝髙士續傳﹐起晉至明﹐凡得一百四十三人﹞

興化宗子發陸縣圃﹐以髙節能文章﹐名於江北。四方士稱曰宗陸﹝宗名元豫﹐持髙節獨行古道﹐虛懷善下人。陸名延掄﹐魏冰叔稱其文以直道自任﹐有毅然之色﹐與其爲人相似﹞

賈靜子負奇好大言﹐嗜酒﹐不拘繩墨﹐常自許得爲宰相﹐當一年平寇﹐三年可盡撤諸塞上兵。里人大笑﹐以爲病狂﹐乃感憤著八陣圖數千言﹝賈名開宗﹐河南商邱人﹐自稱野鹿居士。少落拓不羈﹐慕司馬相如之爲人﹐學擊劍鼓琴﹐嗜遠遊。巳讀書爲文詞力學好問﹐數十年卒軌於正﹐天下以純儒目之﹞

王於一自謂﹕讀書三十年﹐方悟慚愧二字。

董文友道﹕黃雲孫文如王謝家富貴子弟﹐便極奢華﹐無裘馬紈褲气。又如渴虹飲水﹐霜隼摩天﹐變幻夭矯﹐令人睫驚﹝董名以寗﹐江南武進人﹐少負才望﹐豪邁感慨﹐不可一世。然當其卹交遊﹐急然諾﹐輒復纏綿婉篤﹐比於膠漆。博覽彊識﹐著書滿家。執經問難弟子恆數百人。黃名永﹐一字艾庵﹐江南太倉人﹐乙未進士。孝友深摯﹐交情剴切﹐和神善气﹐目坐人於春風﹐生平無疾言遽色﹐毀譽不經其心﹐名滿天下﹐而守如處子﹞

毛季蓮舟抵小孤山﹐逆瀾蕩楫柔不可上﹐索漁人舴艋隨波心沈入﹐已乃登﹐作賦一篇﹐還示吳慶百。吳讀竟嘆曰﹕新穎動人﹐但覺洪濤舂激胸臆﹝毛名遠公﹐浙江蕭山人﹐丁巳孝廉。吳名農祥﹐浙江錢塘人﹐負軼才﹐世推莫匹﹞

江子九郊居﹐嘗制百簽﹐寫古人於簽面。風日晴好﹐輒煮茶焚香﹐隨取簽中人相與罄彼我﹐而評論之竟日而罷。名曰云社﹝江名思令﹐浙江仁和人。慷慨負誌略。辛酉舉於鄕﹐官黔陽令。亂後絕意仕進﹐徙居北墅﹐荒野寥落﹐孤介自髙。富貴人不敢輒有所遺卽遺之﹐多不受﹞

陸儇胡自許儷語爲海內少雙﹝陸名繁弨﹐一字拒石﹐浙江仁和人。大行鯤庭子﹞

安靜子讀書如浪子入煙花場中﹐不知流蕩何所﹝安名致遠﹐山東壽光人﹞

安靜子稱櫟園詩情浮其貌﹐意勝於法﹐遠想長思﹐徑致獨絕。

吳介玆云﹕讀吳野人詩﹐如入冰雪窖﹐使人冷畏﹝野人名嘉紀﹐字賓賢﹐江南泰州人﹞

朱若始讀史尢愛史記漢書﹐壯歲乃專攻漢書﹐曰﹕太史公如神龍變化不測﹐孟堅文整齊典贍﹐故可學而至﹝朱名溶﹐江南華亭人﹞

錢葆馚總角卽好倚聲﹐酒肆粉墻﹐倡家團扇﹐每因興會﹐輒有斜行﹝錢名芳標﹐江南華亭人﹐丙午孝廉﹞

徐子能和牡丹詩得百餘首﹐貫花結鬘﹐香粉散落。吳人傳寫爲之手馥﹝徐名增﹐江南吳縣人﹞

包飲和讀書有常候﹐比讀必過丙夜﹐常授書友人宅。其宅髙樓當城隅﹐販傭僦焉﹐每丁夜渡江﹐其婦睡醒﹐聽包度紙聲並竹中鴟﹐輒曰鴟﹐未呼包二﹐先生尙拽書起徐徐。後販婦聞包死﹐出涕。

徐武含喜著書﹐苦無由得錢易楮翰﹐常於破幾上起艸束麻﹐濡煤作字﹝徐名汾﹐浙江仁和人﹐一稱管涔子﹐一稱京山人﹐一稱炎州學者﹐一稱笑癡﹐一稱髯徐。少秉異資﹐九歲通魯論易象﹐十三熟六經左國﹐十五誦文選秦漢百家書﹐善騷賦。十八專工詩古文辭﹞

方正李映碧童時讀日記故事﹐見漢湖陽公主坐屏後像﹐輒舉筆抹其面。師怪問﹐對曰﹕事諧則移天﹐卽不諧亦移心﹐吾實恥之﹝李名淸﹐一字心水﹐江南興化人﹐辛未進士﹐歷官廷尉。嘗列刑垣數上章論祥刑﹐獄中人見疏無不感涕﹐黏其疏語於獄街之壁。時共讀之﹐合掌誦佛以過。後以風節著稱﹞

蔣愼齋至性過人﹐類多密行﹐𨿽齋居獨處﹐皎然不欺﹝蔣名永修﹐一字日懷﹐江南宜興人﹐丁亥進士﹐官學使﹞

王邁人居官彊項﹐不屈任﹐意爲其難﹐八年不通京師一字﹐所遷皆極邊﹐卽單車就道﹐不惕利害。家計蕭條﹐幾不能朝夕﹐亦不問也﹝王名庭﹐字言遠﹐浙江嘉興人。少貧﹐舉孝廉十四年﹐貧日甚﹐杜門局守﹐無雜營分好﹐日事詩古文﹐笑嘆歌詠﹐畱連不去。中己丑進士﹐累官參政﹞

何蕤音官侍禦﹐與張祖望友善。人短之曰﹕此君遺落世事﹐傲慢難近。何曰﹕今人不少便佞﹐吾正喜其傲慢﹝何名元英﹐浙江秀水人。乙未進士。張名綱孫﹐一名丹﹐字秦亭﹐浙江仁和人。美須髯長尺餘﹐手足胸背有毫寸許。夏月好坦腹臥大樹下﹐視富貴若不介意﹐性恬淡不樂交遊﹐好詩賦古文辭﹐喜山水深溪邃谷﹐不避險阻。每得意長嘯而返﹞

徐羽儀九歲善屬文﹐卽見知邑令﹐益自攻苦。同捨生或窺園﹐徐正色以諫。生侮之曰﹕童子何知。徐自恨誠不足格友﹐爲之不食。同捨乃慚謝﹝徐名一鴻﹐江西懷玉人﹐生而早慧﹐容狀魁奇。經明行修不枉道以逢世﹐恆自嘆曰﹕吾讀書﹐獨不得明道爲憂耳。何慕富貴﹖富貴能福人亦能禍人。嘗應舉渡鄱陽湖﹐風變舟覆﹐遇救得免﹐同舟半皆溺死。徐覓其屍衣冠殮埋﹐又爲文以祭之方去﹞

胡勵齋納言歸裏居﹐恆端坐一室﹐左史右圖而外﹐若聲色貨利徵逐遊觀之樂去之。若浼菽粟布被﹐無異爲諸生時﹝勵齋聰明彊記﹐於書無所不讀。讀已終身不忘。旣杜門謝客﹐惟以古爲歡﹐自經史子集以及老氏浮屠天官形家醫卜字義音韻歌曲﹐無不手自裁定﹐勒爲成書﹞

陸麗京持己端潔﹐嘗教授臨平沈氏﹐有伎爲主人所索﹐就匿陸帳中。陸危坐讀書就帳外書瓜田李下四字﹐去矜披帷見之﹐頗相欽嘆。

豫章陳伯璣避亂移家﹐與劉遠公流寓蕪江﹐杜門窮巷﹐雅志坐嘯﹐不輕以言於人。有引其家伯玉事爲詞者﹐陳曰﹕吾寧愛吾琴耳。因署愛琴於旅次﹐並名其詩﹝陳名允衡﹐江西建昌人﹐幼負俊名﹐才雄等輩。父立宇﹐直聲動天下﹐風采凝峻﹐有山斗之目﹞

柴虎臣生平拙於逢人﹐少營幹﹐疏懶率素。於儕偶間好面折平議。顧胸無俯仰﹐人亦諒之﹝柴名紹炳﹐一稱省軒﹐一稱翼望山人﹐浙江仁和人。生而奇敏﹐少喜文詞﹐馳騖聲聞。中年悔之﹐有意求道﹐以朴實恬澹爲歸。天質素羸﹐軀短小﹐膚色不華﹐而肝膈之要無殊於大廷屋漏。與人言未嘗不勉以爲善﹐動嫻禮則﹐準於賢聖。居然有閩洛之風﹞

翁仲謙性孤介﹐不與俗諧。家酷貧﹐值歲儉不能糊口﹐終日啜水而已。鄰近或有招之食者﹐謝不赴也。嘗曰﹕耐饑易耐俗子難。惟徐介白顧茂倫餉之方受。後病卒﹐茂倫賣古琴殮之﹝翁名遜﹐一字研石﹐江南吳江人。能詩善書畫﹐不入格而有髙趣﹐介潔方正﹐𨿽貴遊至其門弗見也。徐名白﹐吳江人﹐朱長孺稱其嵚崎歷落﹐格韻在東野閬仙之間。顧名有孝﹐吳江人﹐志气邁往﹐身長七尺餘﹐妙擅經術﹐且能出入古今文章。其任事幾無所遺力﹐故人士皆歸之﹞

孫豹人應召入都﹐初以老病辭﹐不許﹐旣將還籍﹐復有年老授銜之命。吏部集驗於庭﹐孫獨臥不往。旋受惇促﹐乃徐入逡巡。主爵者望見其須眉皆白﹐引之使前曰﹕君老矣。孫直對曰﹕未也。我年四十時卽若此﹐且我前以老求免試﹐公必以爲壯。今我不欲以老得官﹐公又以爲老。何也﹖眾皆目笑其愚﹐孫固自若﹝孫名枝蔚﹐陜西三原人﹐身長八尺﹐聲如洪鐘﹐龐眉廣顙﹐以詩文名天下﹞

卷四

雅量

繆念齋初擢廷對第一﹐其意挹挹益下人﹐自奉益菲薄﹐欿然若有不足於懷者。計甫艸見之嘆曰﹕念齋之志行遠矣﹝繆名彤﹐字歌起﹐江南吳縣人﹐丁未狀元及第﹐授官修撰﹞

汪蛟門居百尺梧桐閣﹐隱囊麈尾頌酒彈棋﹐興致蕭遠飄飄欲仙﹝汪名懋麟﹐字季用﹐江南江都人﹐丁未進士﹐官中書舍人。事親孝﹐事兄恭﹐擇人而友之﹐敬而能和。其立心澹蕩而髙明﹞

髙念東家般陽﹐每風日晴和﹐自跨一驢出﹐遇嘉石濃陰﹐卽系驢而臥。見者不知其爲貴人也﹝髙名珩﹐字蔥佩﹐山東蒙陰人。性方嚴﹐骨淸神佚﹐气靜情疏﹐少年登第﹐筮仕館閣﹐歷任大僚﹐屢奉簡命﹐出入中外三十餘年﹐所在聲名赫奕。然不以富貴貧賤動其心﹐士大夫髙之﹞

王匡廬不恆爲詩﹐每遇林臯淸曠﹐襟抱悠然﹐輒復有作。諸子或請編錄﹐王諭之曰﹕吾寫懷送抱﹐如弦之有音﹐所懷旣往﹐則弦停音寂。何庸畱此枝贅爲耶﹝王名與敕﹐山東新城人﹞

丁藥園初至靖安﹐卜築東岡﹐躬自飯牛﹐與牧豎同臥起。暇則乘牛車行遊紫塞中﹐手周易一卷﹐吟誦自若﹝丁名澎﹐字飛濤﹐浙江仁和人。乙未進士﹐官法曹。無事日作詩﹐與宋觀察荔裳施大參愚山嚴黃門顥亭輩稱燕臺七子﹐名滿京師。時上方冊立西宮﹐念無嫻典禮者﹐調入東省兼主客。貢使至﹐譯問主客爲誰﹐廉知丁﹐持紫貂銀鼠美玉象犀﹐從吏人易其詩歸國。長安縉紳以爲榮。謫居五載﹐略無遷謫狀﹐躬耕自樂﹐灑然有箕山之風﹞

方稚官夭懷坦易﹐飲酒數斗不亂。每良辰令節攜故人詣獅山﹐劇飲歡呼﹐曠然自放。間獨行道中﹐諸田父相謂曰﹕村釀新熟﹐翁能從吾飲乎﹖但苦無佐酒具﹐方亟歸﹐左提魚右持蓋﹐行烈日中就其家酣醉﹐達旦始罷。

周櫟園雪夜坐念室中獄事正急﹐鐵衣周羅戶外﹐方與黃山吳冠五共爲詩﹐漏下數十刻不止。嘗對臥薄板上﹐已解衣臥﹐忽聯句成﹐兩人擁敗絮從口吻中濕不律﹐露臂爭書﹐薄板躍起﹐短燭撲滅﹐一笑而止﹝周又嘗坐獄堂下﹐健卒猙獰立﹐鋃鐺累累﹐呼謈聲如沸﹐手拳據地﹐顧伍伯乞紙筆﹐作送客遊大梁詩三十三絕句。投筆起對簿﹐詩語皆驚人。吳名宗信﹐江南休寧人﹞

鼎革初兵戈四起﹐人皆裹糧避山谷間。徐竹逸與弟竹虛獨守敝廬﹐晝則力田﹐夜不廢讀﹐儼如太平之世。其避兵他處者率多受警歸﹐竹逸語弟曰﹕吉凶悔吝生乎動﹐於今益信。

董蒼水渡洞庭至鹿角山﹐風大作﹐波翻浪湧﹐上流覆舟﹐蔽湖而下。僮僕震懾無人色﹐董怛然危坐﹐賦二詩投湖中﹐竟得無恙。數時輒行三百餘里﹐見者疑有神助﹝董名兪﹐一稱樗亭﹐江南華亭人﹐邃初少宰孫也。童時喜讀古人詩﹐略上口卽能爲聲偶之言。父師見而叱之﹐乃吟詠自如不少奪。庚子舉孝廉﹐與兄進士閬石並以才名顯。後坐公事摧挫﹐不得用於世﹐卜築南村方塘小榭﹐竹翠花深﹐灌園鋤菜﹐歌嘯自得﹐𨿽突煙常冷﹐意豁如也﹞

徐羽儀讀書靈鷲山﹐夜陟北峯望月﹐有虎怒嘯﹐山谷震動。或勸之避﹐徐笑曰﹕虎𨿽猛獸﹐焉能嚙人。人惟畏虎﹐虎故嚙之。意气自若。

明末兵亂﹐有大猾招集散亡寇浙東西﹐素與沈康臣有卻﹐懸賞購沈急。沈毅然儒衣冠往見曰﹕某來矣﹐殺一書生﹐何購爲。猾奇之﹐大笑縱飲而釋﹝沈名胤範﹐一稱肯齋﹐浙江山陰人。丁未進士﹐官比部﹐好學善讀書﹐尢以詩聞﹞

徐野君性坦易﹐不與人忤。每遇能文章者與言文章﹐曉音律者與言音律﹐善琴奕丹靑諸藝者與言琴奕丹靑諸藝。常獨行村落山顚水涯﹐值村翁溪叟樵牧童豎亦與談說﹐周旋終日無倦色。

吳錫孺閭失火﹐時夜闌﹐延燒將入宅。吳起視﹐從容還內﹐取朝衣冠帶整束而出﹐光焰燭天中﹐鞠躬四頓首﹐火隨熄﹝吳名晉剡﹐江南宜興人﹐壬辰進士﹐官司李﹞

朱子殷瓶無宿舂﹐歌呼笑傲﹐不攺其樂。宋旣庭稱爲積學辯才﹐今日之樓君卿也﹝朱名輅﹐浙江嘉善人﹞

王丹麓意思深遠﹐常有以自下﹐與人言未嘗先一語。名士宴集﹐故未嘗不在﹐竟日衝然﹐若不知其在座者。

吳六益負郭而居堂曰﹕梅花書屋﹐淸溪喬木﹐映帶前後﹐每當橫潦載塗﹐階下水深至骭﹐車馬到門罕得見。吳讀書其中﹐意泊如也﹝吳名懋謙﹐江南華亭人﹞

鄒程邨爲晉陵甲族﹐會有蜚語中之者﹐一日散萬金立盡﹐鄒四顧壁立﹐舉酒自慰曰﹕田園無存﹐幸吾賓客尙在耳。

諸駿男嘗同姜眞源過金山﹐颶風大作﹐舟直觸郭璞墓石。時眞源在別舟﹐意諸必大惶怖﹐諸方吟嘯自若﹐作過金山詩﹝諸名九鼎﹐一名曇﹐字鐵闇﹐浙江錢塘人。才鉅而學贍﹐貫穿經史百家之言﹐爲人英偉倜儻﹐有不可一世之槪。姜名圖南﹐字匯思﹐浙江仁和人﹐官禦史﹞

吳郡葉林屋以選詩遊四方﹐其弟尙從行。每同宿共一布被。客云居山﹐夏月無帳﹐窗外聚蚊薨薨至旦﹐卒無一飛入室中。其友朱若始過宿嘗之信﹐乃賦能弟詩贈焉﹝葉名闇﹐江南蘇州人﹐寓居金陵﹐工詩文﹐好遊尙﹐字豈僧﹐以畫名﹞

李鄭生遊學白鹿洞﹐數年不歸﹐獨居攻苦﹐夜半孤燈。忽見緋衣滿室﹐不之動﹐吟誦自如﹝李名夢蘭﹐��修湖人。家貧喜讀書﹐弱冠舉孝廉公車不第﹐策蹇南歸。務益砥礪讀書。農時率一僕躬耕自給﹐間入城﹐禿衫椎結行於市﹐人不知其爲名孝廉也。善奕能詩﹐工書法﹐人多求之﹐日不暇給。所見緋衣﹐或疑濂溪晦庵諸公降鑑云﹞

黃大宗遊楚﹐嘗月夜破浪江行﹐爲戍卒所追﹐扣舷吟嘯﹐神思自若﹝黃名之翰﹐江南山陽人﹐是兵部蘭巖子。多才好遊﹐跌宕自喜﹐性尙然諾﹐篤气誼﹐與貧士交﹐解衣推食無倦容﹞

識鑑

丁藥園知中州貢舉﹐闈中搜采瑋異﹐得一卷奇之﹐同考以波瀾簡質﹐度其人已老﹐請置於乙﹐丁曰﹕才與膽峙豈老生所辦﹐必年少知名﹐終爲大器。榜發﹐乃廬陽李湘北天馥也。同考出語人曰﹕吾以世目衡文﹐幾失此佳士。李果方弱冠﹐名振西淸﹐以文章道誼服天下﹝李號容齋﹐河南永城人﹐戊戌進士﹐歷官侍郎。著述自豪﹐讀書不輟﹐好賢下士﹐海內仰爲人宗﹞

王匡廬家居教諸子弟﹐絕不以時義程督之。詩歌古文﹐各徇其意。親串中或諷曰﹕諸郎君幸蚤露頭角﹐何不令銳力場屋﹐顧爲爾耶。王怡然曰﹕君勿言﹐彼伏獵侍郎﹐詎是寧馨物。

周櫟園被讒詣詔獄幾死﹐獄且成時﹐父赤之家金陵客爲之憂﹐赤之曰﹕吾今固甚念之﹐然吾生平無一念足死吾子﹐吾子又類我﹐於理不死﹐行當雪耳。且義命有在﹐吾卽日夜憂之﹐豈能遂脫吾子。卒與客飲酒自若﹐已而事果得雪﹐竟如其言﹝赤之名文煒﹐素行屹立﹐人稱爲如山先生。周曰﹕吾如山哉﹐吾乃坦然者耳。因以自號。少以文自豪﹐尢喜賓客﹐嘗數致千金﹐爲人緩急立盡。初官諸曁簿﹐尋忤令左遷王府官屬。會母喪過哀﹐竟以病棄官﹐教子成名進士。於所居爲昔有園﹐與向時賓客觴詠其中﹐謂之秦淮釣侶。又豫置一棺﹐當風日晴好﹐被酒入臥﹐命諸孫羣繞呼之﹐或擲梨棗出﹐使競相奔拾以爲笑樂﹐更自撰爲墓志銘﹞

邵薪傳言﹕向子平未是達人﹐旣知富不如貧﹐貴不如賤﹐便應知死賢於生﹝邵名燈﹐江南常熟人﹐壬辰進士﹐官刑部﹞

趙洞門爲禦史大夫﹐車馬輻輳望塵者接踵於道。及罷歸﹐出國門送者才三數人。尋召還﹐前去者復來如初。時吳園次獨落落然﹐不以欣戚攺觀。趙每目送之﹐顧謂子友沂曰﹕他日吾百年後﹐終當賴此人力。未幾友沂早世﹐趙亦以痛子歿於客邸﹐兩孫孤立﹐園次哀而振之﹐撫其幼者如子﹐字以愛女﹐一時咸嘆趙爲知人﹝吳名綺﹐江南歙縣人﹐官湖州守﹐爲治簡靜放衙散帙﹐蕭然洛誦﹐繩牀棐幾﹐燈火靑熒﹐吏人從屏戶窺之﹐不辧其爲二千石也。喜與賓客遊﹐四方名士過從無虛日﹐卒以是罷官。友沂名而忭﹐長於詩賦﹐官中書舍人﹞

吳漢槎少時簡傲不拘禮法﹐在塾中見人所脫巾冠﹐輒竊取溺之。其師計靑鱗大加捶楚﹐後見吳所作膽賦﹐乃嗟賞曰﹕此子異時必有盛名﹐然當不免於禍。至丁酉科場事起﹐眾謂計知言﹝計名名﹐江南吳江人﹞

林視公自爲生藏﹐每佳日命僕夫荷壺攜一卷詩﹐日造飲其所。人過問之﹐林笑答曰﹕卜吾眞宅﹐愛此寂居﹐遊雲翩翩﹐古今無期。聞者謂有劉參軍陶彭澤之風﹝林名嶽隆﹐浙江鄞縣人﹐侍禦祖述子。有文名﹐兄弟四人﹐兄名棟隆﹐官少宰。弟曰萬葉﹐能詩工樂府﹞

有客薦相者陳生於毛稚黃﹐謂其術比許負。毛曰﹕貧賤吾所自有﹐富貴本非所望。夭壽不貳﹐修身俟之。僕自相審矣。政無煩此公饒舌。

賞譽

宋荔裳標格意气風流文采﹐並足推倒一世。尢悔庵目爲東海偉人﹝尢名侗﹐字展成﹐江南長洲人。文辭超軼﹐經術醇深﹐弱冠名播天下﹐所交皆人倫英傑。初仕永平司李﹐後以博學宏詞科特授翰林﹐朝野榮之﹞

汪鈍翁目王阮亭風姿玉舉﹐逸藻雲飛。王阮亭和漱玉詞﹐有郎似桐花妾似桐花鳳語﹐長安以此遂有玉桐花之目﹝王詞又有﹕春水平颿綠﹐夢裏江南綠﹐新婦磯頭煙水綠。鄒程邨嘆曰﹕昔應子和名三紅秀才﹐今更不當稱三綠耶﹞

吳默巖謂讀王阮亭七題名﹐如乘騏驥﹐處處制以銜勒﹐而逸气自在﹝吳名國對﹐江南全椒人﹐戊戌進士﹐官翰林﹞

李坦園目毛會侯文精煉有法度﹐不爲枝葉之詞﹝李名霨﹐直隸髙陽人。丙戌進士﹐官大學士﹐徳器淵粹﹐退食後手不釋卷﹐詩文爲海內所宗﹞

盧西寧少有異秉﹐斷乳後不食他物﹐晝夜飲酒三五升﹐一吸輒盡。家人謂之酒仙﹝盧名琦﹐字景韓﹐浙江仁和人。生三歲未嘗聞啼聲﹐迨五歲能語﹐遂與兄同就外傅讀書﹐往往不肯讓其兄。東方甫曙﹐每伺兄未起﹐輒先至塾中復所肄書。年十二應省試﹐人多有物色之者。中丁未進士﹐歷官侍講學士﹞

孫怍庭稱唐濟武詩刻煉之工﹐山顰水笑﹝孫名光祀﹐山東濟南人﹐乙未進士﹐歷官侍郎。唐名夢賚﹐山東淄川人﹐生時父夢神人授爲傅說﹐故命是名﹐少負異姿﹐比長卓有匡濟之略。己丑成進士﹐官翰林﹐言論丰采﹐雄視一世﹐舉朝咸以公輔目之﹞

張禹木守會稽﹐言論讜直﹐顧且庵目爲暑月懷冰﹐凜凜有霜气﹝張名三異﹐湖廣漢陽人。己丑進士﹐爲政多奇績﹐有古良吏之風﹞

周櫟園稱金冶王抗厲希古﹐不可一世﹝金名鼎﹐江南鎭江人。治制舉業﹐不屑屑進取﹐好爲古文辭。人有購之者面授之﹐如宿構﹐性不妄交。其在白門﹐惟周櫟園吳眾香盛此公相往來﹐他客值之﹐瞪目直視﹐卒不交一語。彊與語﹐輒遭詬厲﹐世以此怪之﹞

許有介稱周櫟園秋月澹面﹐春風扇人﹝許名友﹐福建侯官人﹞

儲同人稱周立五﹕其徳足以惇天下之鄙﹐其學足以正天下之詖﹐其文章足以起天下之衰﹝儲名欣﹐江南宜興人。周名啟雋﹐江南宜興人﹐弱冠時顴未髙﹐兩頤逼而禿﹐面有槁色﹐鄕人竊笑者曰﹕此黃冠相耳。周聞之若弗聞也﹐年三十二猶困童子試﹐偕其父荊南旅宿南城外倉橋側﹐夢中見一雉冠絳衣人﹐右手操刀﹐左手提一人頭﹐須髯如戟﹐至榻前易頭去﹐以手所提頭函其頸。周大驚﹐持父足疾呼﹐及舉手摩之﹐頭如故。凜凜者累日。未幾顴漸髙﹐兩頤骨漸﹐丰須鬑鬑然日益長。越年餘﹐又夢一白須老者﹐冠緇冠執長尾麈﹐隨一金甲人語曰﹕吾來易而腹。語訖﹐金甲人抽所佩刀﹐啟周腹﹐出滌其臟腑而復納之﹐旣納以方竹笠覆腹上﹐復取釘椎釘四角。周夢中聞響聲丁丁﹐而怪其無痛也。釘畢﹐白須老者揮麈拂而祝曰﹕淸虛似鏡﹐原本無塵﹐忽釘與笠﹐溪然有聲。周寤﹐自是文學日進﹐歷試兩闈﹐皆獲售。歷官侍講學士﹞

朱長孺見徐電發﹐嘆其天才駿發﹐語顧茂倫曰﹕此今之郭功甫也。世有王荊公﹐定當激賞其才。邀致爲上客耳﹝朱名鶴齡﹐江南吳江人﹐貫穿六籍﹐折衷百氏﹐著書滿家﹐羣推學海。徐名釚﹐江南吳江人﹐英姿玉立﹐倜儻有大志﹐好古博學﹐通經濟﹐弱冠才名蔚起﹐搖筆數千言倚待立就。應薦博學宏詞﹐考授翰林﹞

毛大可稱顧茂倫人倫之雅鑑﹐品目之善裁。毛稚黃道吾家大可﹐生負異才﹐挺然埃囂之表﹐其俯視鄕之人﹐猶雕鶚之縶﹐而就雞羣也。

朱近修稱丁藥園風義髙舉﹐雄視藝林﹐天爲加絢﹐地爲加藻。

張祖望目陳其年其行惇篤而立誠﹐其材灝瀚而精英﹐其气盤礡而淑靈﹝陳名維崧﹐江南宜興人﹐美髭髯﹐气沖而盛﹐神睟以和﹐才情志意如江河之浩浩﹐莫可砥竭。己未召試﹐官翰林﹞

王丹麓稱張祖望賦﹐盧楠以上張衡以下﹐潘嶽郭璞之儔。

吳錦雯稱蕭尺木亮節髙致﹐博雅之宗﹝蕭名雲從﹐江南蕪湖人﹞

吳錦雯目朱人遠渥窪龍種﹐丹穴鳳雛﹝朱名爾邁﹐浙江海寧人﹞

梁仲木至武林﹐一見孫宇臺﹐便披衿契﹐謂人曰﹕若孫子者﹐所謂雲中白鶴﹐邴根矩劉士光之儔也﹝梁名以楠﹐直隸宛平人﹐任俠仗義﹐博覽洽聞﹐與弟以樟並有髙名。江淮人士皆宗之﹞

有人問孫宇臺曰﹕朱朗詣仗气絕俗﹐揮斥一切﹐何以不罹禍患﹖曰﹕朗詣不矯矯立崖異﹐故能居磨涅之中﹐而無淄燐之損。蟬蛻塵垢﹐非凡識所及﹝朱名士稚﹐浙江山陰人﹐金庭相國之孫。爲人慷慨﹐不負然諾﹐貫穿掌故﹐有良史之才﹞

西陵諸名士﹐風雅都長。虎臣稚黃去矜尢精韻學。虎臣作古韻通﹐去矜作東江詞韻﹐稚黃作南曲正韻。麗京嘆曰﹕恨孫勉周徳淸曾無先覺。陸麗京度曲四劇薄遊﹐武塘錢仲芳大集賓客﹐卽令吳伶演唱新聲﹐艷髮絲竹﹐轉淸四座之間﹐魂搖意深。

宗定九稱張子羽丰度標舉﹐屐齒皆韻﹝張名翀﹐一字圖南﹐江南江都人。流寓白門﹐以畫名於時。性澹簡有塵外趣﹐客過訪﹐茶瓜間進﹐輒畱連竟日﹞

龔半千稱屈翁山龍章鳳姿﹐輝映南海﹝龔名賢﹐一稱柴丈﹐江南江寧人。屈名大均﹐廣東南海人﹞

諸駿男幼有文藻﹐警敏不凡。其舅祖嘗賞之曰﹕子居馬市﹐故自龍駒。諸駿男道﹕我家阿虎﹐洵是虎癡。

諸駿男云﹕王丹麓精鑑朗識﹐如冰壺映物﹐無不澄澈。

王丹麓爲陸藎思妹婿﹐兩人刻意耽述作﹐時人爲之語曰﹕王丹麓寤寐千秋﹐陸藎思神明萬古。徐武令云﹕讀丹麓片言隻字﹐如啖梅臘﹐可以香口。

李杲堂嘗言﹕說經無雙﹐名擅八龍﹐昔有慈明﹐今見充宗﹝李名鄴嗣﹐浙江鄞縣人﹐風骨不凡﹐年十二三能詩﹐卽有秀句。父棡官儀部﹐及殉難﹐喪從省至﹐放聲一哭﹐遂絕意人世。穿竄艸石﹐充宗姓。萬名斯大﹐浙江鄞縣人﹞

世目許九曰﹕天才雋拔﹐風格雄峭﹝許名旭﹐江南太倉人﹞

孫介夫稱嚴修人﹕其澹如菊﹐其溫如玉﹐其靜如止水﹐其虛下如谷﹝孫名金礪﹐浙江慈溪人。嚴名允肇﹐浙江歸安人。七歲受經﹐十歲能文﹐十一遊庠序﹐十五六百家諸子淹貫略盡。二十三舉孝廉﹐二十四成進士。旣生長華冑﹐又早得名﹐好學不倦﹐著述益工。官邑令﹞

吳門之有永叔兄弟﹐猶建安之有二丁﹐平原之有二陸﹐時人號稱雙珠﹝永叔姓衛名泳﹐一稱懶仙﹐江南蘇州人。落落穆穆﹐端介自守﹐羣推篤行之士﹞

宋去損云﹕方叔歸述雪舫盛事﹐如自旃檀林來﹐舉體皆香﹝方叔﹐周姓嬰名﹐福建莆田人﹞

許彜千少便歧嶷﹐總角風气更進。嘗詣從祖原孝﹐原孝索冠見之﹐左右曰﹕孫見祖﹐何復著此﹖原孝曰﹕此子是許氏南來之秀。

張岵思美才稱尙﹐馬圖求比之參軍謝寶﹐逸少王珍﹝張名新杼。馬名駿。並江南山陽人﹐同舉己酉孝廉﹞

鐘百里稱陳蝶庵才酒俱壯﹐殊足念﹝鐘名震陽﹐江南宣城人。陳名周政﹐字子鵑﹐四川營山人﹞

陳吳興嘗言﹕浙東之有吳賜如﹐猶西華有靑柯坪﹐黃河有碣石﹐蜀江有灩澦堆也。蓋有削夷爲阻之功﹐眞文苑之禦侮﹝吳名之器﹐浙江義烏人。壬午孝廉﹞

卷五

品藻

宋旣庭與宗弟疇三俱以孝廉知名﹐時稱大宋小宋。或問汪鈍翁﹕大宋何如人﹖汪言﹕阮思曠都不及﹐眞長逸少﹐而能撮有諸人之勝﹝疇三名徳宏﹐江南長洲人﹐辛卯孝廉﹞

或問計甫艸﹕侯二宋三可方古何人﹖計戲爲題目曰﹕研徳如張子布﹐疇三如魯子敬﹝侯名元泓﹐江南嘉定人﹞

陳其年與汪鈍翁論六朝之文﹐詞雄旨洽﹐鉤入深微﹐多出諸賢尋賞之外。時冒朴庵在坐傾聽不置﹐陳遽掀髯謂汪曰﹕與子納交十年﹐今夕始稱知己﹝冒名襄﹐一稱辟疆﹐江南如臯人。孝友易直﹐能文章﹐善結納﹐知名天下﹞

胡旅堂與龔總憲書云﹕研徳疇三﹐吳門之兩玉樹。門下見之﹐定把臂入林。半千自是我輩人﹐气不諧俗﹐非時賢所識。過蕪城時試畱盤礡﹐知其蕭遠耳﹝胡名介﹐字彥遠﹐浙江杭州人。少有髙志﹐立名節﹐寡雜交﹐遨遊公卿間﹐名譽甚盛﹞

毛大可目史訥齋雝睦居家﹐事父怡愉﹐不間嘻嗃﹐有似陳季方。把臂堪托以妻孥﹐似朱生。見利思義﹐不因人炎熱﹐似梁伯鸞。嗜酒疏脫﹐每一飲必陶然盡醉而諸務不失簡﹐則有似張黃門。訓諸經百氏鉤深致遠﹐可使擔囊負笈執經問字者不絕門捨﹐𨿽傾筐倒篋隨叩隨應﹐猶然鼠壤有餘物﹐似馬季長﹝史名廷柏﹐浙江蕭山人。弱年蜚聲文林﹐豪蕩驅遣﹐領袖東南。凡人士宴會有所譜記﹐不得史名不就﹞

王西樵嘗稱林鐵崖異人者三﹕須眉奇古﹐略如李伯時所畫羅漢相﹐則異在容貌。下筆落落能爲峍屼俶詭之詞﹐出入於孫樵劉蛻之間﹐則異在文筆。每當宴會竹肉間作﹐或值徜徉山水之際﹐時而意得忘言﹐如釋迦拈花達摩面壁﹐時快論斗發﹐又如春雷奮蟄﹐奇鬼搏人﹐則異在性情言語。

曹子顧子間兄弟﹐人目爲云礽王謝﹐風貌阮何﹝子間名爾坊﹐意思蕭散﹐不與外物相關。尢悔庵嘗以外朗內潤目之。三十六歲早卒﹐其子彜士﹐英姿好學﹐詞翰並優﹐中己未進士﹐官翰林﹞

曹顧庵目王丹麓遂生集爲鷲苑﹐杠梁文津﹐爲藝林餦脯。

萬履安有子八人﹐長孫貞一並稱令器。李杲堂嘗論之曰﹕粹然有得造次儒者﹐吾不如公擇。事古而信篤志不分吾﹐不如充宗。足以文章名世居然大家﹐吾不如貞一。至若學通古今無所不辧﹐則吾不如季野﹝姚江黃太衝每言﹕浙東門風之盛﹐莫過萬氏。履安名泰﹐一稱悔庵﹐生有異稟﹐美風儀﹐進止不失尺寸。舉丙子孝廉。亂後遂隱居不仕﹐文行爲天下模楷。李杲堂論其風格﹐比之東漢郭有道黃徵君云。公擇名斯選﹐顏色充豫﹐內腴外丰﹐被服雍容﹐出言款款有序。悔庵書法最斐亹﹐諸子中惟允誠得其傳。允誠名斯備﹐欲言理學則就公擇﹐欲論經學則就充宗﹐欲從衡今古則就季野。季野名斯同﹐貞一名言﹐生而不凡﹐乃祖嘗言是兒魁梧﹐當不負吾門。比長性嗜學﹐好爲古文家言﹐每下筆獨出冠時。黃太衝數稱其文爲有戴剡源歸震川風味﹞

明州有鑑湖社﹐仿場屋之例糊名易書﹐以杲堂爲主考﹐甲乙樓上少長畢集﹐樓下候之。一聯被賞﹐門士臚傳。其人拊掌大喜﹐如加十賚。世稱莊澹庵所至﹐如墨濡素練﹐便出雲煙﹝莊名回生﹐江南武進人。丁亥兄弟回舉禮闈﹐時年最少﹐入直史館﹐稱雙璧人。澹庵能自傾下﹐所至無問識與不識﹐折節論交﹐詩文書畫脫手淋漓﹐士林爭寶惜之﹞

黃兪邰目周櫟園吏事精能﹐撫戢殘暴則如張乖崖。其屢更槃錯乃別利器則如虞升卿。其文章名世領袖後進則如歐陽永叔。其博學多聞窮搜遠覽則如張茂先。其風流宏長座客恆滿則如孔北海。其心妤異書性樂酒徳則如陶淵明。其惇篤友朋信心不欺則如朱文季。其孺慕終身友愛無間則如荀景倩李孟元。至其登朝未久試用不盡則如範希文。而遭讒被謗坎壈挫折又如蘇長公﹝黃名虞稷﹐福建晉江人﹞

王丹麓蚤年髙隱﹐甚負才望。趙千門亟稱之﹐比爲天地私蓄﹝趙名鑰﹐山東萊陽人。戊戌進士﹐官司李﹞

黎愧曾文章雄視海內﹐徐巨源嘗曰﹕漢陽李文孫﹐長汀黎愧曾﹝黎名士宏﹐福建長汀人。徐名世溥﹐江西新建人。李名昌祚﹐字來園﹐湖廣漢陽人。壬辰進士﹐官廷尉﹞

董文友嘗言﹕予與訏士﹐非惟文章道同﹐覺性情俱與我近。

陸麗京目徐世臣勵志箕山﹐斐然述作﹐方之西園偉長非特不愧。

陸麗京年徳轉升﹐往往領袖羣彥﹐然虛懷衝挹不自滿假。或問卿自比稚黃志伊如何﹖陸曰﹕志伊學海﹐稚黃雅宗﹐故當不及。

陸麗京與陳際叔孫宇臺齊名友善﹐一日聯袂出北郊﹐道傍觀者竊嘆曰﹕此三人定爾殊常﹐何乃神理都肖。

陸麗京云﹕西陵儷語﹐家有靈蛇﹐若儇胡秀如春采﹐仲昭絢若朝霞﹐故當並推﹝仲昭姓王名嗣槐﹐浙江錢塘人。慷慨善談論﹐於書無所不窺。文詞瑰麗﹐尢工爲賦。己未召試﹐特授內閣中書﹞

毛稚黃嘗言﹕西陵有三絕﹐林玉逵文搏捖神光﹐雲行雨步。陸儇胡駢體﹐行控送於絕麗﹐能使妙義回環而來。張祖望詩蒼漭頓挫﹐如大漠風莽莽無極。

陸拒石年十五作春郊賦﹐詞藻流美﹐筆不停綴。麗京云﹕王筠芍藥遜其敏﹐正平鸚鵡讓其工。

惲正叔過毛稚黃飲﹐謂毛曰﹕曩未識駿男﹐然得阿虎﹐令人有雄舉之思﹐虎固當勝耶。毛曰﹕駿神鋒豪上﹐虎亦俊快﹐正如蒲梢駃騠﹐並驅康莊﹐未知誰先後耳。

毛稚黃過夾城陸氏﹐出語人曰﹕吾始交藎思﹐倜儻英澈﹐器爲國寶。發其堂﹐仲季出揖﹐髙仲骨削﹐神藹睟然。升璜鸞聳驥逸﹐卓卓欲度諸兄已。茂林公扶杖出﹐肅然穆然﹐使人瞻之不見所屆﹝茂林名之遇﹐字際明﹐浙江錢塘人。抱材不偶﹐學使者辟爲越州教授﹐非其志也。山顚水涯﹐晚而自放﹐所與遊者惟處士徐野君雪廠道人余體崖道士﹐餘人罕睹其面。煙波上下﹐羣屐蕭間﹐望見者以爲古狂狷者流。髙仲名售﹐善書。升璜名雋﹐能詩工篆刻﹞

羅隨園嘗言﹕老而好學﹐有徳有言﹐吾敬張君祖望。博聞彊記﹐不妄許可﹐吾敬毛君稚黃。雕龍繡虎﹐與物無競﹐吾敬丁君素涵。閉戶著書﹐朗有卓識﹐吾敬李君東琪。汪洋千頃﹐能以度勝﹐吾敬沈君開先。情辭斐亹﹐波瀾老成﹐吾敬孫君宇臺﹝羅名賢﹐字倍千﹐陜西華州人。七世官郎署﹐代有聞人﹐爲關中貴族之冠。七歲侍客飲﹐客屬對曰﹕山頭玉井蓮。卽應聲曰﹕天上金盤露。客異之。比長益好吟詠﹐嘗至京師﹐名重公卿。參軍臬幕無事﹐日與西陵耆舊放情詩酒﹐久不得調﹐益歌嘯自如。有子名甡﹐年十四嗜文章﹐有父風。丁名溁﹐沈名峻曾﹐浙江仁和人。李名式玉﹐錢塘人﹞

規箴

王阮亭性和易寬簡﹐好獎引气類。然人以詩文投謁者﹐必與盡言其失﹐得不稍寬假。

汪舟次兄弟好古力學﹐名沸大江南北﹐戶外屨常滿。父意歉之﹐誡曰﹕吾不願爾曹爲名士﹐名如翦彩鏤棘﹐實不存也。爾曹與人交以其文﹐無寧以其行。郭泰之異茅容﹐庾衮之敬褚徳﹐豈爲名髙哉﹖爾曹愼之﹝汪父名汝蕃﹐字生伯。自言生平無異人﹐惟不欺二字﹐反復無愧耳。嘗築友善庵﹐出米數百石賑饑﹐身與妻子粗糲自如。亂後家中落﹐乃整飭余緒﹐每得金卽贖屯營婦女歸其家﹐又埋胔掩骼﹐二十年內櫝槥千餘﹞

蘄州顧赤方出其詩與施愚山相仇校﹐嘗握手笑曰﹕吾儕本相好﹐攻瑕索垢﹐當猛鷙如寇仇﹐毋畱纖塵﹐爲後人口實。時嘆爲名言﹝顧名景星﹐湖廣蘄州人﹞

文與也作畫頗得待詔家法﹐然多率爾之筆。汪鈍翁規之曰﹕此事定須霞思云想﹐刻意經營。柰何頹唐落墨﹐便布人間﹝文名點﹐江南吳縣人﹞

鄒子先趙砥之並居吳江之西郊﹐亂後邑人多謝去子衿。俄學使者來傳相告言﹐不出且遣戍。趙頗心動﹐鄒正色曰﹕我輩但當論是非﹐不當計利害。於是遂止。趙每爲人言﹕微鄒君幾喪吾守﹝鄒名甲芳﹐趙名瀚﹐並江南吳江人。時論鄒之剛決不撓﹐趙之服義推美﹐君子兩賢之﹞

捷悟

喬文衣夜半過午門前﹐萬籟俱寂﹐猛思日中百億生靈今歸何處﹐人世升沈﹐如此而已﹝喬名缽﹐直隸內邱人。官司城﹞

安西估魏丙貿卉布上海市﹐中夜就旅宿醉臥﹐風雨大作﹐失橐金三百兩。時上海令爲任待庵﹐素善讞。至是獄不能定﹐因詣城隍廟禱於神﹐請以實告﹐乃畱捕隨往者﹐使待命於神寢宮捕﹐夢寢宮有幼婦出右手抱細女﹐左手挈衣與之。及接視則裙襕也。歸以告令﹐令俯首再三﹐仰而曰﹕夫賜衣而得裙襕﹐則非衣也。非衣者﹐裴也。豈有裴姓其人者耶﹖捕叩頭曰﹕似也。閭左有裴愛﹐無賴不事家人產﹐其人僦旅捨傍﹐而得出入於其捨。卽欲得裴姓﹐此當是。令曰﹕然。然則其抱細女者﹐抑可知矣。夫細女﹐愛女耳﹐吾聞納音之數﹐陽姓從左﹐今左非衣而右愛女﹐其爲裴愛無可疑者。遂收裴拷之得實﹝任名辰旦﹐字千之﹐浙江蕭山人。丁未進士﹞

計甫艸雪後攀鐵索造日觀峯﹐不見日出﹐於峯之傍見丰碑矻立﹐大書禮爲人子不登髙不臨深數言。計再拜稽首其下﹐卽杖策下山﹐不復登。

陸麗京誦讀明敏﹐善思誤書。嘗閱韓非子至一從而咸危﹐曰﹕是一徙而成邑也。後令他人覆射﹐無一合者﹐惟弟左墄中之﹝左墄名焰﹐神骨軒朗﹐詞令宏通﹞

胡循蜚官湘東司李時﹐定南王駐師於衡。一日召胡至帳下曰﹕軍中有馬數千﹐需櫪五百﹐具命若三日爲期。過期斬。胡出已暮﹐至江壖﹐適有人跣足立星露中﹐顧謂非司李胡公耶﹐何爲至此﹖胡告之故。曰﹕小人家於江﹐有漁艇百餘﹐破其一可得櫪五六。具請後二日以報。五百具鱗次江上﹐胡進之王﹐王大悅﹝胡名貞開﹐一稱瑟庵﹐浙江杭州人。生數歲﹐祖襟寰中丞見其超邁不羣﹐授以書﹐數行並下。性喜任俠﹐旁通藝流諸術。每雄談四座爲辟易。己卯舉於鄕﹐時流寇猖獗﹐詔下大司馬﹐鄕貢中式後別試騎射﹐一日有司集壇下較射﹐多鞠躬謝不敏。胡獨出﹐一躍上馬﹐彎勁弓抽矢三發皆中的﹐遂擢異等。及遭鼎革﹐自甘放廢。開府張公物色之﹐辟至軍門備參謀﹐尋授湘東司李﹐有惠政。未幾告歸。畜聲伎﹐與人言雜詼諧調笑﹐自稱耳空居士。工書愛畫石﹐爲文絕類蘇長公。才大用小﹐有志不就﹐時論惜之﹞

夙慧

徐電發蚤歲韶令﹐天姿英敏﹐年十二和無題詩﹐有殘月無情入小樓之句﹐長老咸嗟異之。

魏昭士生甫二十餘月﹐母口授歸去來辭及九歌一二章﹐久之輒能背誦。諸父嘗抱持誘以果餅使歌之﹐聲悠揚可聽﹐相詫爲英物﹝魏名世效﹐江西寧都人﹐是和公子。性狷急﹐勇於事。仲父冰叔嘗稱其爲文﹐鋒銳所至﹐往往有沒羽之力﹞

沈漢儀總角時﹐嘗從父公趾遊苑中。公趾曰﹕名卉不乏﹐何以淵明愛菊﹖對曰﹕淡而能久也。父嘆曰﹕此兒出語可人﹝漢儀名家恆﹐一字巨山﹐浙江建徳人﹞

沈孚先十歲著大臣論﹐稍長尙風節﹐嘗讀漢書黨錮傳﹐至度遼將軍皇甫規目以西州豪傑不得與黨人上書自訟﹐沈足筆塡其下。時蕭山沈功宗以童子同將軍上書﹐其慷慨如此﹝沈名功宗﹐浙江蕭山人。工詩善書法﹐遇縑素必移易書滿。好談﹐每夜分﹐列廣氈置蠟槃其中箕坐﹐與客談達曙不寐﹞

許彜千是許勉無子﹐勉無讀書竟夜不輟﹐許每臥聽父讀書﹐旦輒默誦。父嘆曰﹕兒臥時乃過我醒時。

卓有枚七歲出就塾師﹐使讀論語。有枚嘗置一本掩所讀書下﹐時竊觀。塾師發視﹐則司馬公通鑑也。師以此奇之﹝有枚﹐工部去病少子也。浙江仁和人﹐生有異稟﹐父比諸枚少孺﹐因名曰人臯﹐負經世才﹐著有古文集行世﹞

虞景銘十歲卽善屬文﹐嘗薄柳州乞巧﹐更作辭巧文﹐識者知其遠到﹝虞名黃昊﹐浙江石門人﹐丙午孝廉﹞

吳威卿七歲嘗侍客坐﹐客論詩無孤獨連文者﹐吳應聲答曰﹕孤云獨去間﹐非佳耶﹖一坐驚嘆﹝吳名廌﹐錦雯子﹞

章言在幼從塾師學﹐師出有友訪之﹐比歸羣兒告以故﹐而忘其姓氏﹐師怒呵羣兒。章曰﹕毋怒也﹐我猶能約略記之。因以筆狀其顴額須眉﹐栩栩然也。師見而笑曰﹕是得非某乎。已而叩之果然﹝章名谷﹐一稱古愚﹐居北郭聖堂橋﹐其地古名散花灘﹐因又稱散花主人。少時曈神如秋水﹐膚色如玉﹐人多比之爲衛洗馬。嘗抵豫章買舟歸浙﹐有美姬附舟尾﹐見章貌而悅之﹐數以足挑章﹐章起默自念曰﹕我違父母膝下久﹐今此江有神﹐倘一涉污邪致於神譴﹐葬於魚腹﹐卽何日得復見父母乎﹖不覺泣下﹐遂整衣冠危坐達旦。善八分隸體﹐畫尢工絕﹐爲時所稱﹞

趙禹功九歲﹐父遊學歸﹐大雪不能舉火﹐出古畫一幅﹐命禹功詣友所易米﹐不得﹐家人悵然。禹功閉戶乃吟詩曰﹕吾家有古畫﹐其價重連城。不易街頭米﹐歸來雪滿罌。父聞之笑曰﹕有子如此﹐饑亦何憾﹝趙名甸﹐浙江山陰人。母性嚴﹐小不豫跽請備至﹐嘗出妻﹐數月感悟﹐始返。裏中稱趙孝子﹞

宗定九子舉兒年五歲﹐曾同諸兒戲於庭。一兒指月中言曰﹕月中那得有桂樹。舉兒曰﹕汝謂月中桂樹爲奇﹐彼天地間之有樹﹐當亦奇耶﹝舉兒名學詩﹐貌甚淸貴﹐善言辭﹐喜讀書﹐性和雅﹐能體父母意。父定九謂其識見動作俱不似幼子所爲﹐六歲卽殤﹐父甚哀之﹞

王丹麓座客常滿﹐有客謂孔子無須﹐眾詰其說﹐客曰﹕本孔叢子﹐子思告齊君曰﹕先君生無須眉﹐天下王侯不以此損其敬。故知今像多須誤也。時丹麓子鼎六歲﹐在側應聲曰﹕然則孔子亦無眉耶﹖客語塞﹝鼎字用和﹐器度端重﹐聰慧性成﹐喜讀書﹐講習便能了了。行文亦時露新穎。八歲學吟詩有無情風雨過花落不成春之句﹐客有談及紅顏薄命者﹐則舉大學集注中夭夭少好貌一語爲證﹐以爲夭字讀作上聲﹐卽夭義也。十二歲卽殤﹐識者謂其讖云﹞

王丹麓病起畏寒﹐每當雪夕閉戶謹風。時幼子小能五歲﹐坐著膝上曰﹕大人寒故畏風﹐抑知風亦畏寒。王問故﹐答曰﹕風不畏寒﹐何由喜撲人懷﹝小能是丹麓第五子﹐資性聰敏﹐容貌端妍﹐孝事父母﹐迥異凡兒。四五歲時蒼頭負經市上﹐見者莫不嘖嘖稱羨﹐甚欲連手縈之﹞

卷六

豪爽

世祖章皇帝嘗獵過滹沱河﹐宋牧仲從行﹐時天大寒河冰闊二丈餘﹐宋揚鞭大呼﹐一躍而渡﹐上壯之﹝宋名犖﹐河南商邱人﹐年未二十﹐博學能文章詩歌﹐筆翰動天下望而卽之溫其如玉出。判黃州﹐虛己向學﹐與四方賢士大夫相交結﹐日肆遊江湖山谷之間﹞

王阮亭爲同考至白門﹐夜鼓柁行大江中﹐漏下將盡﹐始抵燕子磯。王興發欲登﹐會天雨新霽﹐林木蕭颯﹐江濤噴湧﹐與山谷相應答。從者顧視色動﹐王徑呼束苣以往﹐題數詩於石壁﹐從容屣步而還。冀日詩傳白下和者凡數十家。

施愚山倡學湖西﹐問道者車接轂。蕭孟昉爲之供扉屨飾廚傳﹐勝流歙集﹐賓至如歸。

吳六益訪汪鈍翁邸捨﹐每被酒自誦其所作遊五嶽詩﹐音響瑯瑯若出金石﹐覺爾時意致遒上﹐不可復及。

汪然明教其子成名﹐卽放浪湖山﹐靑簾白舫﹐選伎徵歌﹐日與二三知己傾尊賦詩以爲笑樂﹐望見者謂前則子瞻﹐後惟廉夫﹐差堪仿彿其槪﹝汪名泣謙﹐江南歙縣人。居武林虞山。錢宗伯嘗稱其量博而智淵﹐幾沈而才老﹐熱腸俠骨﹐囊橐一世之志气﹐如洑流濆泉觸地湧出。子玉立﹐舉明經。繼昌﹐己丑進士﹐官觀察﹞

周櫟園性嗜飲喜客﹐客日滿坐﹐坐必設酒﹐談諧辧難﹐上下今古﹐旁及山川艸木方名小物﹐娓娓不倦﹐觴政拇陣疊出新意﹐務極客歡而去。

熊雪堂令汝陰時﹐廬州被圍﹐鄰郡偵探至城下﹐熊從埤堄間磨盾鼻作答﹐一手雙挾朱墨二筆﹐運腕如飛﹐一往勃勃﹐眞覺骨嶷气湧﹝熊名文舉﹐字公遠﹐江西南昌人。辛未進士﹐歷官侍郎﹞

吳慶百應藨入京﹐止竹林寺。毛季蓮嘗偕叔大可過吳寓﹐輒據柳牀﹐自吟所爲宴集及登臨諸作﹐大聲撼四壁。吳顧大可﹕君家阿咸﹐正復不減﹐將不使卿單行。

義興大饑﹐當事集紳士議賑。紳士曰﹕賑饑是極難事﹐毋輕議也。徐竹逸曰﹕天下難事我輩不爲﹐誰爲之者。條陳數則﹐活數萬人。

李如縠官武昌郡守﹐荊州曹叔方以所編樂府投之﹐會李坐黃堂上﹐立取梁州序親自度曲﹐以扇代拍﹐時隸役百十輩皆屏息而聽﹐寂若無人﹐歌罷卽出千金贈曹﹝曹名國矩﹐湖廣江陵人﹞

申鳧盟偕楊猶龍殷伯巖行藂薄中﹐林葉颯然﹐疑有虎。楊據片石負杖叱吒﹐萬壑雷鳴﹐同行爲之神王﹝楊名思聖﹐直隸鉅鹿人﹐丙戌進土﹐歷官侍讀。天才雋妙﹐風神卓絕﹐工詩擅書法﹐性愼許可﹐間秤量人物。時有貴顯以壇墠自命者﹐輒不肯屈。一指聞者恚之。殷名嶽﹐直隸雞澤人﹐官睢寧令﹞

侯朝宗豪邁多大略﹐少本有濟世志﹐嘗與吳次尾更彜仲醉登金山﹐指評當世人物﹐臨江悲歌。二子以侯比周瑜王猛﹝侯名方域﹐河南商邱人。幼博學﹐隨父司徒官京師﹐習知中朝事。嘗嘆曰﹕天下且亂﹐所見卿大夫殊無足以佐中興者﹐其殆不救乎。去﹐遊金陵﹐爲一時所引重。論者謂其詩追少陵﹐古文出入韓歐﹞

吳園次蕭散自得﹐陶然於酒﹐所至偕故交文士名娼髙衲﹐放浪於山顚水涯﹐每醉輒歌吟笑樂詼調終夜﹐酒痕淋漓﹐頭伏几案。與之遊者至忘寢食。

宋俗上元夜張燈飲酒﹐睢陽司氏巨族也﹐張銀瓢容酒數斗﹐約能勝飲者持瓢去。羣少皆醉臥窘甚﹐時漏下三鼓﹐會賈靜子服尨衣駕鹿車﹐自百里外至﹐忽叱吒登階﹐舉滿一飲﹐卽擲瓢付奴持之﹐不通姓名。坐賓駭散。雲間田彿淵董蒼水兩孝廉﹐素稱好客﹐四方士大夫接踵而至。一日集圃如艸堂赴者五十餘人﹐兩孝廉相繼迎入﹐未與談卽呼常從具衍篋出紙筆分題鬮韻而賦之﹐有頃賦已會食﹐命廚割腥酒炙交至﹐酒中各唱所業﹐盡歡而罷。

計甫艸自海陵歸渡江舟﹐大風雨雪﹐舟不得發。同行者皆垂首嘆惋﹐計坐舵樓下﹐手王阮亭詩讀之﹐至論鄭少谷絕句﹐哭失聲﹐旣乃大喜﹐拭涕起﹐坐雪中觀江濤澎湃﹐吟嘯自樂。

李礪園性好遊。每興發﹐𨿽愛子牽衣割裾﹐不暇顧。他事益漫不訾省﹐蹤迹幾徧天下﹐所至名勝﹐輒爲文以記之﹝李名淦﹐字季子﹐江南興化人。博學好古﹐少負才名﹐丰標落落然﹐與之言縱橫古今﹐懸河注瀉﹐秀傑之气見於須眉。性僻山水﹐每遊必窮巓崖隈澳﹐凡豺虎所嗥﹐蛇豕所窟﹐漁樵不能至者﹐必身歷之而後快﹞

淮海杜湘艸過武林﹐冒雪遊西湖﹐樂甚。次日適王丹麓﹐使至﹐遂以相聞。據案作書﹐忽傳方伯監司聯車到門﹐並謝不見。士論髙之﹝杜名首昌﹐江南山陽人﹐書法文詞卓絕一時﹞

吳錦雯遊寓蘭陵﹐酒徒劍容及弄阮咸撥箜篌者滿座上﹐日解縕袍貰酒﹐酒酣對客揮毫﹐煙雲滿紙﹝錦麥生具異表﹐身長七尺餘﹐目靑睛﹐鬢髯甚紫﹐怒則戟張。胸有毫數莖﹐長三寸。爲人少言不泄﹐及遇事不平﹐輒侃侃不畏彊禦﹐至推座罵起﹐與人交舒鬲要﹐負气好俠﹐急友患難﹐蓋彊直敢任﹐其天性也﹞

孫介夫遇王惟夏於邗關﹐執手道故。王固善飲﹐與入酒捨﹐洗盞而酌。浮滿數十盡。初坐客哄甚﹐聞兩人聲奪耳﹐皆瞪眸迎視﹐气爲不吐﹝王名昊﹐江南太倉人﹐善詩歌古文詞樂府﹐吳梅村嘆其才爲天下無雙﹞

陳興霸喜談兵論劍﹐抵掌天下事。酒後耳熱﹐輒罵古僞豪傑不中一文錢﹝陳名孝滅﹐江西臨川人﹐大士仲子﹞

毛稚黃言﹕丈夫旣有此六尺身﹐何可不令千古。

丁野鶴官椒邱廣文﹐忽念京師舊遊﹐策長耳驢冒風雪﹐日馳三四百里﹐至華巖寺陸舫中﹐召諸貴遊﹐山人琴師劍客雜坐酣飲﹐笑謔怒罵﹐筆墨淋漓﹐興盡策驢而返﹝丁名耀亢﹐山東諸城人。襟期曠朗﹐讀書好奇節﹐髙譚驚坐﹐目無古人﹞

吳舒鳧托懹豪逸﹐情與興俱﹝吳名儀一﹐浙江錢塘人。髫年入太學﹐名滿都下。二十爲人師﹐經史子集一覽成誦﹐古文去歐陽永叔王荊公﹐詩宗杜子美。性善飲﹐飲醉直市井子輒謾罵之。姜定庵京兆重其才﹐延之幕中﹐歷邊塞﹐詩文益工﹞

謝晝也好施﹐數千金都緣手盡﹐復假貸以費。京師謂之窮孟嘗﹝謝名晟﹐浙江山陰人﹐嘗登大觀臺觀錢塘江潮﹐忽思年五十無成﹐大慟。見者皆怪笑之﹞

楊序玉園居﹐器具精良非世所恆有。客至命酒﹐珍錯疊陳﹐少醉卽欲賦詩﹐或召冶童歌﹐自吹簫以和之﹝楊名方榮﹐一字東起﹐江南武進人。父以進士起家﹐累官中丞。家多伎樂率善歌舞﹐治園圃亭池之屬﹐爲裏中冠。楊生旣習知歌舞處﹐凡吹簫擊鼓鳴筆度曲俱幼眇自喜。又美姿容﹐時比之潘衛﹐以望見爲幸。每一出遊﹐至傾市觀顧。好爲文章﹐能學歌詩獵傳記﹐𨿽善談笑不爲嫚戲。後赴省試罷歸﹐愈發憤力學﹐凡昔日所往還者率謝絕不爲通。曰﹕使吾讀書三載﹐卽不如古人﹐何至若妄庸人﹐徒逐若輩以爲豪耶。未幾以病卒﹐年止二十有七﹐諸從遊者無不流涕﹞

王水雲常與茅子鴻偕渡﹐大江風濤洶湧﹐王掀髯稱快﹐曰﹕吾胸中郁勃之气﹐對此稍舒。茅亦爲之放膽﹝王名舟瑤﹐字白虹﹐浙江余杭人。杭爽負气﹐不習軟媚。貧時得錢不甚惜﹐多與賢豪結歡﹐壬午舉孝廉﹐旣久不得志﹐始摧抑爲令﹐除授興安﹐又爲信之瘠邑﹐城中才數百家﹐爲之期月坐嘯無所事﹐乞免官﹐不許。嘗抱膝嗔目曰﹕作吏顧如此乎。發爲詩﹐多幽憂峭激﹐類侘傺失志之人。楚黃曹石霞嘗言﹕每讀水雲集﹐風雨欲來﹐聲淚交下。茅名兆儒﹐一字雪鴻﹐浙江錢塘人。孤介自持﹐情深一往詩詞書畫﹐涉筆輒工﹞

容止

梁蒼巖襟期瀟灑﹐意度廓落﹐大類坡仙。彭禹峯長身修髯﹐聲若洪鐘﹐一飲能舉數升﹐一食能盡一彘肩。汪鈍翁目爲撥亂之異才﹝彭名而述﹐字子篯﹐河南鄧州人。奇偉卓犖﹐气蓋一世﹐庚辰進士﹐歷官參政﹞

張敉庵姿容瑰偉﹐飲啖日可三升。興至蒲博爭道﹐獨酌引滿﹐呼小僮撾鼓奏伎﹐奮褏激昂﹐大噱不止﹝張名王治﹐字無近﹐江南太倉人。涉獵彊記﹐雅擅絕才。中丁亥進士﹐官黃門。初敉庵兄西銘以經術負盛名﹐其負笈從遊﹐巷捨爲滿。揮洗輟餐﹐倒屣莫及。敉庵傾身容接﹐人人各盡其意。時論四銘之有敉庵﹐猶士衡之有云孟陽之有協也﹞

黃大宗狀貌奇偉﹐王昊廬見之嘆曰﹕風神超逸﹐卓有父風﹝王名澤宏﹐字涓來﹐湖廣黃岡人。少負異姿﹐才十餘歲﹐下筆娓娓千言。乙未成進士﹐官少詹。李文孫稱其溫然爲君子﹞

周芮公衝懷貞淡﹐與之晤對﹐如揖廣成﹐如瞻水鏡﹝周名廷鑨﹐字元立﹐福建晉江人。戊辰進士﹐僻耽吟詠﹐尢好與騷人衲客相醉唱﹞

丁文博眉目明秀﹐如碧梧翠竹﹝丁名彥﹐浙江嘉善人。己丑進士﹐官水部﹞

吳六益目錢礎曰﹕神姿崖異﹐有壁立萬仞之槪。閔伯宗性簡默﹐意致蕭遠﹐殊不大快人意。久與居處﹐覺欣然如飲醇醪﹝閔名派魯﹐一稱曹夕﹐河南祥符人。官溧水令﹐善詩﹐雅曠絕倫﹐爲後來之秀﹞

嵇叔子目王丹麓神致蕭散﹐超然物外。程穆倩眉宇深古﹐視下而念沈﹐處治不媒進﹐處亂不程方﹝程名邃﹐江南歙縣人。能詩善書畫﹐尢工篆刻﹐蕭森老蒼﹐迢然有異﹞

李戒庵美風儀﹐嘗於上元夜著絳衣﹐與郡中名士集賀監祠﹐乘月上湖橋長嘯﹐十洲人遙望﹐俱謂神仙﹝李名文純﹐字姬伯﹐浙江鄞縣人。父榯官西川提舉知合州﹐戒庵少善讀書﹐老而不衰。詩古文詞各臻其妙。與人言古今成敗﹐爛若披掌﹐聽者忘倦。至所讀書﹐無不經手鈔。平居靜守一幾﹐流汗黏席﹐寒風裂窗﹐筆墨未嘗少間﹞

丁大聲軀材拔起﹐意識豪略﹐咳如挺鐘﹐言同奔河﹝丁名克振﹐浙江蕭山人。用經術藝文著於鄕邑﹐其因人緩急﹐又多槪節﹐有魯連之風﹞

柏嶷山過涉園﹐魏靑城稱其髙風秀骨﹐英采惠姿﹐照映泉石﹝柏名立本﹐江南華亭人。年未及冠﹐畫理精妙已入宋元之室。魏名學渠﹐字子存﹐浙江嘉善人﹐戊子孝廉﹐官少參﹞

韋六象神朗貌臞﹐衣布不肉食。長夜擁絮被危坐不寐﹐讀書至旦爲常。髙簡淡泊﹐仿佛如枯巖禪客﹐與人言肺腑傾盡﹐不事表襮塵﹐俗人望之﹐頹然自遠﹝韋名人鳳﹐浙江武康人。與兄劍威並能文章﹐尙气節﹞

吳錦雯張祖望並有修髯﹐夏日嘗促膝吟詠﹐意思蕭曠。毛稚黃戲以詩云﹕吳公美髯不易得﹐張也於思亦自奇。長日吟詩相對坐﹐南風吹動萬莖絲。相與大笑。

沈去矜形弱不勝衣﹐而骨性剛挺。平時與人語气才屬﹐及發辯議則電閃霆激﹐摧屈一坐。徐武令爲人朴訥﹐辭艱於口﹐平居輒好書寫﹐不知棋局。每自比方葛洪介公﹐風儀肅散﹐寡言笑﹐體羸若不勝﹐而神鑑淵然。每與一時諸名士接﹐但以目會﹐四坐盡通。退相品題﹐不失分寸﹝介公名元燈﹐字明介﹐天童寺西堂﹞

企羨

徐立齋扈蹕南海﹐世祖親控玉虯。一日顧問尢悔庵者三﹐每覽西堂雜組﹐稱爲才子。時有以讀離騷樂府獻者﹐上益讀而善之﹐令梨園子弟播之管弦﹐爲宮中雅樂﹐比之淸平調云﹝徐名元文﹐字公肅﹐江南昆山人。已亥狀元及第﹐官總憲﹞

徐健庵負俊才﹐好交樂善﹐於士類尢極推獎。宇內之人羣歸之﹐如百川之赴巨海﹝徐名幹學﹐字原一﹐庚戌探花及第﹐官贊善。與弟果亭立齋﹐並以文章顯名﹐當世時號三徐。學博才雄﹐與之遊恂恂謙謹﹐言論所及﹐爲藝林所宗﹞

新城王西樵阮享每過郵亭野店﹐輒題詩壁上﹐詩旣驚人﹐使筆斗大﹐龍拏虎攫。尢悔庵道經燕齊見之﹐解鞍造食坐對﹐移晷不能去。

彭羨門驚才絕艷﹐詞家推爲獨步。王阮亭稱其吹气如蘭﹐每當十郎﹐輒自愧傖父﹝彭名孫遹﹐字駿孫﹐浙江海鹽人。已亥進士﹐禦試博學宏詞第一﹐官翰林﹞

王阮亭宦廣陵﹐一夕雪甚﹐漏且三十下﹐風籟杳窱﹐街鼓寂然﹐燈下簡篋中故書﹐得吳賓賢詩﹐且讀且嘆﹐遂泚筆爲序。明日走急足馳二百里寄之。吳感其意﹐爲刺舟來郡城﹐相見歡甚。

汪鈍翁初未遊西山﹐逢人輒相咨詢。或曰﹕西山𨿽復崇深﹐意謂不如東南諸郡﹐淸潭鏡澄﹐層峯屏峙﹐一花一石相對﹐饒有勝情。

廣平申和孟不欲輕通貴交﹐惟致書汪鈍翁﹐微訊王吏部近狀。汪報之曰﹕吏部蕭疏簡遠﹐不失故武﹐誠吾黨第一流也。

申鳧盟道未晤櫟園﹐未睹滄海﹐自是生平兩闕。

周櫟園以少司農出爲督糧使﹐使江淮間﹐四方之士慕之者爭願見司農。舟車輻輳道路爲隘。周櫟園貽胡元潤詩卷﹐輔以朋尊。胡展帙長哦﹐啟罌浮白﹐不知秋風吹墮白日﹝胡名玉昆﹐江南江寧人﹞

李方山客南昌﹐有傳宋荔裳已死者﹐持爲詩弔之。與宋初未識也。後至武林﹐聞宋尙無恙﹐李喜甚﹐借友人馬疾馳相視﹐且出詩讀之。兩人因與泣下沾襟﹐已命酒﹐狂飲極歡﹐策馬而去﹝李名日景﹐山東淄川人﹞

王丹麓居窮巷﹐門除肅然。顧且庵過﹐每促席移晷﹐嘗語人曰﹕見丹麓如把秋英﹐淸芬襲人﹔如循古澗﹐仰峭壁驟難梯接。

計甫艸過順徳﹐日晡方就旅宿﹐忽念歸震川昔佐此郡﹐有廳記二篇﹐遂徒步入城求遺址﹐不可得。乃入署傍廢圃中﹐西向設瓣香﹐流涕再拜而去。

盛此公嘗願此生得一少年﹐如張緒衛玠王子晉﹐能飲一斗不醉。得一老緇老黃﹐能痛飲酒記天寶遺事。得一遲暮佳人﹐能歌離騷舞三尺劍﹐醉讀南華秋水篇﹝盛名於斯﹐一名篯﹐字鏗侯。江南南陵人﹞

王山史與李天生初未相識﹐一日邂逅長安茶肆﹐隔席遙接﹐各以意擬名姓﹐及詢之皆不謬﹐遂與定交﹝王名宏撰﹐字無異﹐陜西華陰人﹐學粹天人性命﹐克紹濂雒關閩之緒﹞

陸麗京酷推陳際叔文﹐典冊類相如。陸撰沈獻廷祝文﹐稚黃不覺謂爲陳作﹐陸有欣色﹝沈名士逸﹐浙江仁和人﹞

陸麗京梯霞晜弟聚處﹐嘗空瓦屋三間。張效靑步靑就居於陸。諸駿男過張曰﹕昔張陸同居雒下﹐今復有醴泉交讓之嘆﹝梯霞名階﹐髙文異采﹐與兄麗京鯤庭競爽﹐一時時號三陸。效靑名埈﹐浙江仁和人。步靑名壇﹐效靑弟也。庚子孝廉﹞

胡彥遠髙自棲托﹐神理雋邁﹐嘗隱河渚﹐近止城北﹐芳樹池塘環接戶外。諸駿男每過﹐談彌日。歸語人曰﹕嘗謂永興南穴﹐汲郡北山緬邈。不謂近在咫尺。

閩中邱則飛以賣靛爲業﹐遊於山水之間﹐喜吟詠﹐集成﹐求雲間張洮侯作序﹐過虔州關﹐以詩謁榷使者。見張序云﹕詩能張洮侯作序﹐豈尋常商賈耶。輒免其稅﹝張名彥之﹐一名愨﹐爲王屋孫﹐江南華亭人。卓犖知大節﹐深沈好書詩歌﹐與董黃齊名。尢喜自負﹐使酒善侵人﹐然實無他腸。人以是原之﹞

傷逝

曹顧庵侍從說詩﹐數受世祖恩眷﹐攀髯余痛﹐常結胸臆。每聽猿嘯鵑啼﹐便欲愴然霣涕。

汪梅坡早年子女不育﹐哭之甚哀。每一念至﹐輒疑身是眼淚結成﹝汪名鶴孫﹐字雯遠﹐浙江錢塘人。神悄飛動﹐識解過人。錢虞山目爲閒鐘之才﹐癸丑進士﹐官翰林﹞

林鐵崖持節駐珠崖﹐其地故多颶風﹐風起拔山飛樹。林嘗袒立中庭﹐仰天祝曰﹕好將某吹送到泉郡開元寺內﹐掛東西千丈二石塔上﹐然後呼僧絙引而下﹐得見吾父母﹐拊棺一慟﹐幸甚。

王異公賦十二哀詩﹐追數舊遊﹐目規口嘆﹐流漓揮灑﹐各竭思盡致﹐能令讀者摧惻﹝王名撰﹐江南太倉人﹐古懷落落﹐生平不妄交。交必終身以之﹞

繆於野謂﹕鐘廣漢若不夭﹐則神懷散朗﹐學義淹長﹐在後進中吾未見其匹也﹝繆名永謀﹐浙江嘉善人﹞

陳緯云﹕云鄒董相繼零落﹐蘭陵舊遊酒旗歌板故地﹐闌風長雨﹐不可復尋。言之淒然﹐不待過黃公酒罏而始慟矣﹝陳名維嶽﹐其年弟也。江南宜興人﹞

陸麗京與沈駿明素無深好﹐聞沈負才蚤世﹐乘醉達其家﹐哭之失聲。從子儇胡不輕與人定交者﹐亦一哀出涕﹝沈名炳﹐浙江錢塘人﹞

趙山子旣歿﹐有人議其短長。吳聞瑋擲杯謾罵曰﹕斯人不死﹐鼠子敢爾﹝趙名澐﹐江南吳江人。癸卯孝廉。吳名鏘﹐一字玉川﹐吳江人。好遊喜爲詩﹐遇名流勝集﹐言論娓娓可聽。娶龐氏﹐字惠纕﹐亦工詞翰﹐流傳藝林。嫁時奩具頗厚﹐以吳不問生產﹐傾奩佐之。情安澹泊﹐晨昏或不給﹐倡和自如﹞

諸駿男過廣陵﹐嘆曰﹕小有之風流﹐頓盡於一之宿艸久衰﹐柴丈遁迹於白門﹐梅岑棲蹤於遠郭。故人雲馳雨散﹐念此能不傷懷﹝小有姓李名盤﹐一名長科﹐江南興化人﹞

計甫艸有才子準早夭﹐哭之哀﹐爲作思子亭﹝準字念祖﹐幼慧能文章﹐獨好儒先之學。甫艸爲聘宋旣庭女﹐女名景昭﹐年十三﹐聞夫死守貞﹐居小樓十年不下。微聞親戚有欲奪其志者﹐輒不食凡二十日﹐嘔血至盡死﹞

王丹麓有三子﹐幼子小能最鐘愛。六歲蚤殤﹐王大哀慟。或爲太過﹐王曰﹕佳者不存﹐存者又不能佳﹐吾目未喪﹐方自愧不及情﹐君乃爲太過耶。言罷復益欷歔。

卷七

棲逸

孫鐘元居蘇門夏峯村﹐淸泉嘉樹﹐映帶茅衡﹐一觴一詠﹐翛然物外。李工部以爲先生本非隱者﹐其少時豪俠之气尙自稜稜爽露﹝李名震生﹐號愼庵﹐江西安福人。乙未進士﹞

徐伯調處梅市﹐扁舟篛笠﹐弋釣自娛。落落與世俗鮮有所諧。會宋荔裳分守紹興﹐宣城施愚山寓書於宋曰﹕山陰有徐﹐緘者渭之亞也。宋遣人招之﹐久不至。比宋罷官客湖上﹐徐乃時時來相與盱衡抵掌﹐抗言今昔﹐意所不合﹐𨿽尊貴甚有气勢﹐口期期不服。

宋射陵奉母不樂仕宦﹐退隱射陽之濱﹐自號耕海潛夫﹐名其圃曰蔬枰﹝宋名曹﹐字邠臣﹐江南鹽城人。工爲詩﹐尢精書法。海昌朱近修稱其古道照人﹐足以師表海內﹞

宗定九性不喜煩﹐與人對終日卽病飲酌﹐數夕亦然﹐或值勢利毀譽之場﹐便如溽暑置身赤日下﹐移家鄕僻閒居﹐未嘗至柴門外。或客至或入郡始一到門﹐不則數月兀坐艸堂而巳﹝定九處東原艸堂﹐秋日燕去巢空﹐巢泥時時落污幾席﹐乃命童子探巢汲水洗之﹐復徵洗燕泥詩。酷嗜梅花﹐堂有古梅一株﹐時人謂之宗郎梅﹞

王酉山解井陘之綬﹐髙臥海曲﹐淸流映帶﹐喬木郁盤﹐乃綸竿篛笠﹐釀黍種樹﹐間與田夫野畯較陰晴﹐課蟹稻以爲樂﹝王名章﹐山東萊陽人。丁亥進士﹐官邑令﹞

魏善伯曉聞鳥語﹐知是天晴﹐起來獨立﹐自謂至樂。魏和公登華山絕頂﹐日月從兩耳升﹐降視黃河如襪帶委地下﹐燕趙秦豫隱隱見黑子俯仰天地﹐悲從中來﹐有入山披髮﹐長往不返之意﹝和公素持髙義﹐重然諾﹐好俶儻畫策﹐林確齋以爲有太史慈之風﹞

龔柴丈隱居淸涼山曲﹐有園半畝﹐種名花異卉﹐水周堂下﹐鳥弄林端。日長無事﹐讀書寫山水之餘﹐髙枕而已。

郭去問隱居綿亭山中﹐三十年織簾讀書﹐不求仕進。時比晉劉驎之﹝郭名鼎京﹐福建福淸人﹐書法最工﹐兼擅繪事。宋去損嘗云﹕每展郭畫﹐便思放杖投足﹞

邱維正隱武原秦駐山﹐捨茅籬槿﹐身率妻子力作以食﹐恆業樵間釣弋小販﹐暇說詩書教二子孝弟﹐不見衣冠客。田夫牧豎相爾汝歡甚﹐素與朱近修善﹐朱乘閒訪之﹐邱方負薪﹐熟視曰﹕何憊也。出飯一盂菜杯對食﹐喋喋竟日不離樵事。朱曰﹕能出山信宿艸堂中乎﹖不答﹐抱稚孫以嬉久之﹐曰﹕十年欲遊洞庭山﹐無一貫錢而止。朱遂去﹝邱名上儀﹐江南武進人﹐少攻舉子業﹐好奇計。後去而應武試﹐遂成進士﹐累官參將。每之官﹐肩襆被一囊﹐去來不名俸外一錢。蒞嘉湖瀕海賊蜂起懾其威﹐浙以西咸帖服﹐守土吏毒民﹐邱峻節風之﹐士民守參府門百人賀之﹐不內。樹丰碑﹐署天下第一淸官。過其下輒拜而去﹞

沈去矜家臨平東鄕﹐嘗謂張祖望曰﹕居山食貧﹐亦能不攺其樂﹐恨無黔婁之婦﹐穎士之奴。

羅瑕公云﹕樓居受用天气﹐看春夏過接處﹐光景絕微﹝羅名孚尹﹐江南上元衛人﹞

申自然居無定所﹐野店僧寮﹐匡牀布被之外更無長物。間走荒臺木末﹐哭其所知﹐謂人曰﹕終當以哀死﹐化爲杜宇﹐擾人魂夢耳。﹝申名浦﹐江南華亭人﹐以畫名於時。黃太衝嘗言﹕自然好哭似臯羽﹐無家似思肖﹞

賢媛

李孝貞事父﹐終身不嫁。閭巷聞而化之﹐諸婦女有爭言﹐詬誶相恐嚇﹐戒毋令孝貞知。時復爲之語曰﹕生女愼勿嗔﹐養父不嫁有孝貞﹝孝貞字鳳﹐秀州李夢康女也。夢康士而貧﹐夕不再炊﹐女織紝以佐饔。屍父疾﹐禱於天﹐有鳥銜果蓏墮藥拌中﹐嘗而進之﹐脫然愈。裏中世族爭欲聘孝貞﹐孝貞益不自安。一日請於父﹐曰﹕女孰賢﹖佯曰﹕善事舅姑耳。女曰﹕休矣焉﹐有捨我父事他人親以爲賢乎﹗竟不可奪﹞

汪魏美亂後隱居不出﹐其內姻欲彊之試禮部﹐出千金視汪妻曰﹕能勸夫子駕﹐則畀汝。對曰﹕夫子不可勸﹐吾亦不愛此金。其人慚而止﹝汪名沨﹐浙江錢塘人﹐年二十二舉孝廉﹐甘貧不仕。嘗獨身提藥裹﹐往來山谷間。宿食無定處﹐與人落落。性不好聲華﹐時人號曰汪冷。當事或割俸金爲壽﹐不得卻﹐坎而埋之。裏貴人請墓銘百金﹐拒弗許。妻錢氏﹐字瑟瑟﹐南昌守武山女。初成婚﹐汪謂曰﹕吾本寒儒﹐得連姻貴室﹐所望知禮義孝﹐事姑嫜﹐和妯娌﹐足矣。侈簪珥綺繡之飾﹐毋庸也。錢卽盡去服飾﹐屏侍婢﹐以疏布﹐親操作﹞

杜於皇母性方嚴﹐生平不肯見畫師。一日於皇遇善手曾鯨﹐喜以白母﹐且云﹕鯨老矣﹐寫照其宜也。母作色曰﹕安有婦人呈頭露面﹐與男子注目熟視﹐而不知羞者﹗先王制禮﹐男女有別﹐何嘗云老者不在此例耶﹗

宗定九少時﹐奉母陳家居﹐值歲凶﹐啼饑號寒﹐初不向宗族借貸。母曰﹕餓死事小﹐遣十歲童子汗顏面以求人﹐使從此不知有廉恥﹐品行事大。於時以爲名言﹝陳江都人﹐州守九室第三女也﹐歸太學宗景巖。少嫻家教﹐讀五經周禮孝經女孝經諸書﹐兼通鑑二十一代史﹐有訓子詩六章盛傳於世﹞

吳巖子吐辭溫文﹐出入經史﹐與人相對﹐如士大夫﹝吳靑山人﹐爲卞楚玉配﹐以詩名。工書法﹐晚更好道﹐得奇疾﹐疾作則右手自運動﹐日夜作字不休。或濡筆書紙上﹐悉成元理。疾止不復記憶。凡二年﹐而愈白髮朱顏﹐奕然有丹砂之色。長女元文﹐工詩辭。次女徳基﹐善畫並賢能﹐好讀書﹐精筆札。先後事劉孝廉竣度﹐竣度以賢豪名廣陵﹞

丁季淵繼婦張夫人親喪﹐三年不脫衰。以親染風疾﹐終身不言風。嘗作討李賊檄﹐顧和知以爲孔璋讓其英蕤﹐賓王失其峻烈﹝顧名若璞﹐浙江錢塘人。上林署丞顧友白女﹐學使黃寓庸長子文學東生婦。生具夙慧﹐尢好讀史﹐上自班馬﹐以迄列朝典故﹐能陳說﹐或論著其大旨。又以其餘力自肆於詩古文﹐每夜分﹐執捲諷詠良苦。曰﹕使吾得壹意讀書﹐卽不能補班十志﹐或可詠雪謝庭。嘗於食頃作七夕詩三十七首﹐一時嘆其敏妙。文章節行﹐爲武林閨秀之冠﹞

術解

胡勵齋博綜羣書﹐尢精天官家言﹐日月薄蝕星辰躔度﹐推測毫髮無遺。在長安與監中西洋專家反覆辧論﹐羣皆嘆服﹝胡著有中星譜﹐周天現界圖﹐步天歌行世﹞

龍舒方直之工射覆﹐客匿黃錢一﹐命筮之﹐方曰﹕金體四文﹐旣圓且方﹐流布天下﹐錢文爲光。竟中錢。坐客莫不歡悅﹝方名其義﹐江南桐城人﹐天才橫溢﹐不讓其兄。力矯健能騰身屋上﹐履如平地。時推爲兼才。兄密之優於天官易數﹐亦精射覆﹐人以公明曼倩不能遠絕﹞

吳志伊亦精樂律﹐曾於市上見編鐘一枚﹐叩之曰﹕此大呂鐘也。後滌視款識﹐云古大呂之鐘。

陸麗京孫宇臺並精京氏學﹐於甲申除夕各占元旦明晦﹐麗京決晴﹐宇臺斷雨。次早曈曨日出﹐晚卽滂沱雨來。人咸異之。孫宇臺旣精易課﹐兼善潛虛﹐嘗與陸麗京同在臨平沈去矜座﹐陸舉之字問孫云﹕今日當得幾客﹖孫應聲云﹕之文十一也。已而果驗。

海昌範文園工相術﹐邑中有隙地或塑太歲﹐範以爲威儀具足﹐應享巍峨。未幾遂成巨剎﹐又指禾中千佛閣肖型慘戚﹐當厄於火。已而果災﹝範名騋文﹐白弟也。浙江海寧人。事親孝﹐與兄弟友恭﹐於朋友信﹐而又好推分施與拯濟人之艱危。嘗夢神人付以右髻﹐自稱右髻道人﹐遂精相術。語多奇中﹐入京師﹐一日驟名動公卿﹞

巧藝

毛大可善歌﹐沈康臣吹洞簫和之﹐能曲折倚其聲﹝沈工書法﹐王柳顏歐﹐鉤畫摹脫盡變極神﹐旁通篆籀﹐偶刻石爲印記﹐士林寶之﹞

萬年少自詩文畫之外﹐琴棋劍器百工技藝細﹐而女紅刺繡粗﹐而革工縫紉無不通曉。唐叔升嘆謂﹕我輩十指𨿽具﹐乃如懸槌﹐若是何種慧性﹐一能至此﹝萬名燾祺﹐江南淮安人。已卯孝廉。唐名堂﹐江南金溪人﹞

顧樵水詩篇秀絕﹐畫亦屬能品。嘗作秋林圖贈吳梅村﹐吳嘆曰﹕對此尺幅﹐使人幽思頓生﹝顧名樵﹐江南吳江人。吳名偉業﹐字駿公﹐江南太倉人﹐舉辛未會試第一﹐歷官司成﹞

洞庭葉林屋少嘗學翁家槍﹐每投石超距﹐以驗其法。會有賊艦泊太湖﹐欲上山肆掠。葉倡率鄕勇卻之﹐一時稱其絕伎。

王筠侶工繪事﹐不屑屑師古。所畫山水樓觀人物艸木虫魚﹐蕭遠閒曠﹐間出古人之上。人爭貴之。性任誕不羈﹐非其所悅﹐𨿽權貴人迫之﹐不輕作﹝王名崇節﹐直隸宛平人﹐大宗伯敬哉母弟。生五歲而孤﹐多病習懶慢﹐不喜爲章句學。學擊劍走馬﹐舉武科爲興州衛千總﹐久之不樂棄去﹐放浪家居﹐益肆力爲畫。宗伯素友愛筠侶﹐未嘗倚門地請謁﹐足不至公卿門。或乏食﹐不肯向其兄及從子輩索一錢﹐甘心貧約﹐以繪事自食其力。士大夫雅慕其人﹐求畫者滿戶外﹐必先償直後欣然命筆。梁大司農見之﹐稱爲絕藝﹐厚酬以繪帛﹐辭不受曰﹕崇節貧﹐安用帛爲﹐更易金。如其常直彊之﹐乃受其廉。於取又如此﹐朝廷聞其名﹐召見中和殿。筠侶偉丰儀﹐須長數尺﹐上命起立視良久﹐令供奉畫苑。時年六十餘﹐以足疾引退﹐從子司空爲築室娛老﹐遂不出。未幾病卒。畫益貴。生平不飲酒﹐喜婦人﹐得金卽持往狹邪立盡。初私一婦﹐其夫覺撻之創甚﹐婦自經。一夕坐室中見婦忽至﹐似有所語。筠侶大驚憒﹐家人於簾間見婦裙影﹐隨之入﹐遂不見。亦異事也﹞

蔡子佩具絕人之姿﹐不恃攻苦﹐輒能爲文章詞賦歌詠論議﹐卽下及書數繪畫博塞﹐遊娛之細﹐無不意志所至﹐手目畢達﹝蔡名瑢﹐浙江蕭山人﹞

毛稚黃小姬瘵﹐勢漸欲肉骨﹐沈去矜以一刀圭愈之。毛大驚嘆曰﹕曾聞敵二豎﹐過於五丁東﹐陽顧影腰帶幾何﹐竟具神力乃爾。沈文人﹐工繪事﹐兼善音律。間爲小詞﹐直窺稼軒之奧。其穠情逸韻﹐周勒山謂蕙艸雪消﹐不足方也﹝沈名永令﹐江南吳江人。官龍門令﹞

胡循蜚下第南還﹐至汶陽之西﹐遙望黃埃起處﹐一矢驟至。少頃賊披介冑奔耀日中﹐同行者盡蒲伏﹐胡躍怒馬從眾中出﹐拓弓大呼﹐連擊數賊。賊披靡走﹐胡徐過市﹐下馬解衣踞胡牀﹐乘風綠槐樹下。久之同行者始至﹐驚曰﹕神人也。

錢塘藍田叔工寫生﹐陳章侯請藍法傳染﹐已而輕藍。藍亦自以不逮陳﹐終其身不寫生。曰﹕此天授也﹝陳名洪綬﹐好畫蓮﹐自稱老蓮。浙江會稽人﹐數歲見李公麟畫孔門弟子勒本﹐能指其誤處。十四歲懸其畫市中﹐立致金錢。後遊於酒﹐人所致金錢隨手盡﹐尢喜爲窶儒畫。窶儒藉陳畫給﹐富豪家索之千緡勿得也。嘗爲諸生﹐學使索之亦勿得。顧生平好婦人﹐非婦人在坐不飲﹐夕寢非婦人不得寐。有攜婦人乞畫輒應之。崇禎末命供奉﹐不拜﹐尋以兵罷。所寫博古牌爲新安黃子立摩刻﹐陳死後子立晝見陳至﹐因命妻子辦衣斂曰﹕陳公畫地獄變相成﹐呼我摩刻﹐遂死﹞

張閒鶴性簡曠嗜飲多﹐少進輒醉﹐醉輒喜畫蘭﹐勃勃有生气。陸子黃嘗得所畫﹐懸之素壁﹐忽發香滿室中。陸異之﹐因額其處曰蘭堂﹝張名道岸﹐字懸渡﹐浙江湖州人。苕南四隱﹐張其一也﹞

祝培之年已七十﹐能於徑寸牙牌上書桃源記﹐細髮爲行﹐微塵遮字﹐更畱其下爲作圖。周櫟園見之嘆曰﹕使劉子驥遇此﹐定應畏其局促﹐攢眉而去﹐豈復生問津想﹝周又嘗稱﹐濟南胡春以鵝管作蕭笛﹐有穿雲裂石聲﹞

寵禮

世祖禦極之初﹐名公卿大臣子弟入衛﹐時商邱宋文康公長子牧仲﹐年甫十四﹐儀觀俊偉﹐冠侍從冠。蟒衣褲褶帶刀侍上左右。上愛重之﹐每賜食中和殿。一日牧仲對食遜避﹐私出帶間斜幅﹐裹餅餌棗粟將懷之。上怪問﹐牧仲前跽謝曰﹕臣有祖母老﹐甚愛臣。臣懷以獻﹐榮上之賜也。上喜﹐自是每賜食必盡﹐敕以歸。

琉球中山王請封﹐上愼於擇使﹐下部議須通經術善詔命者﹐廷臣會推翰林汪楫以充正使﹐汪才質端偉﹐專對具宜﹐入見上大悅﹐賜一品服璽﹐書金冊臨軒遣之。汪自國門駕八騶﹐天仗前導﹐龍旆飛揚﹐都亭張設﹐不絕於路。朝士賦詩送者數百人﹝康熙二十年﹐琉球國世子尙貞遣陪臣來請襲封﹐上嘉其恭謹守禮﹐許之﹐故有是名﹞

金沙史遠公精畫事﹐鎭國公延之閣中﹐屬以縑素。時方初暑﹐史濡毫脫冠於案﹐公來縱觀﹐戒令勿起。史遂忘冠﹐坐爲應對。蔣馭鹿從旁笑曰﹕山野之士﹐疏放自然。若史某者﹐眞所謂脫帽露頂王公前矣。公笑應曰﹕君不見揮毫落紙﹐如雲煙耶﹝公精白純﹐謹樂善小﹐心願以漢東平自期。閒居雅好詩文﹐兼事翰墨﹐禮賢下士﹐气度淵宏﹐無有涯際。史名鑑宗﹐江南金壇人﹐頎而長﹐美髭髯﹐髙顴濃眉﹐睛光射人。心靈敏﹐多藝能詩﹐善弈工字﹐學兼精丹碧。凡智巧事人不能解者﹐一見輒悟悉無疑。辛卯舉孝廉﹐慷慨有大志﹐浮沈學捨爲生徒師﹐鬱鬱不得志而死。蔣名鑨﹐一字玉淵﹐江南武進人。鎭國公開府奉天禮聘天下名士﹐馭鹿首應其選。毛稚黃雲﹕馭鹿無干而好遊﹐忘名而喜友﹞

任誕

金穀似詩歌頗有唐調﹐汪鈍翁北遊時﹐金來話別。值賓客盈坐﹐金都不敍語﹐竟出其所作送別長歌﹐朗吟一徧。腹捧謂汪曰﹕此詩何如髙達夫﹖舉坐默然﹐汪頷之而已﹝金名式祖﹐江南吳縣人﹞

劉公勇性曠達﹐嘗置酒慈仁寺松下﹐遇遊人至﹐不論識與不識﹐必牽挽使飲﹐有不能勝者必彊灌之﹐至醉嘔乃已﹝劉名體仁﹐江南潁川衛人。乙未進士﹐官吏部﹞

姜學在嘗襆被挾一童子附估人舟﹐往登洞庭東山。山中多富人﹐絕不與通刺。相羊僧寺中見一丐者題壁絕句﹐異而物色﹐得之延置上座﹐與之共飲食。丐者不知何許人﹐顧握姜手曰﹕若眞知我者。姜遂大喜﹝姜名實節﹐山東萊陽人﹐爲黃門貞毅先生仲子﹐少不事舉子業﹐獨習爲五七言詩﹐善鑑別書畫及周秦以來器物﹐遇其所欲得﹐𨿽卬價以售不吝也。僑寓吳門﹐所居位置潔淸﹐日邀致諸名士賦詩飲酒﹐盡出其所蓄書畫器物摩挲賞玩﹐移日抵掌不倦﹐絕無貴公子驕據態。𨿽吳中好事者亦相顧以爲不如也。丐者與姜論詩稍久﹐輒亂以他語﹐僧或侮易之﹐丐者起批僧頰﹐竟去不顧。他日姜又訪求丐者於途﹐人或誚姜交非其類﹐姜益大喜﹐錄其數詩﹐歸攜以詫汪戶部鈍翁。汪讀其詩﹐多恍惚物外語﹐因謂微獨丐者異人﹐卽公子亦異人也﹞

梁公狄初與豫章王於一交﹐兩人相論詩﹐每篇成不卽示﹐艸率相攜至荒臺古寺車馬不經處﹐始出詩共讀﹐狂呼驚拜﹐或至慟哭而後退﹝梁名以樟﹐一稱鷦林﹐直隸宛平人﹐庚辰進士﹐官太康令。每在酒坐﹐主客獻酬﹐獨據席出袖中白板扇字﹐髙聲三讀﹐不覺匹坐有人﹞

陸麗京與徐孝先分𨿽甥舅﹐契若金蘭。嘗劇醉共被臥﹐徐咍噎中大吐﹐早起不覺﹐但見牀下地污﹐乃曰﹕舅昨茗艼耶﹖陸亦不能辧﹝徐名介﹐浙江仁和人﹞

陸麗京云﹕荀奉倩取婦﹐遺才存色﹐此是至言﹐非關興到。假令左思張載可與同筆研﹐寧可共枕席耶﹖

柏斯民性僻山水﹐嘗寓西湖﹐一日冒雨執傘獨上北髙峯頂﹐引領四望。衫履淋漓﹐見者咸笑爲癡。柏意愈自得﹝柏名古一﹐字雪耘﹐江南華亭人。蓬蒿滿徑﹐簞瓢屢空﹐工古文詩詞書法﹐曠然有千古之志﹞

沈漢儀家貧好客﹐每遇良友輒慷慨沈飲﹐或勸以稍事生業﹐對曰﹕良朋樽酒﹐吾故藉以生者。

丁野鶴在椒邱﹐每晏起不冠﹐搦管倚樹髙哦﹐得佳句呼酒﹐禿發酣叫﹐傍若無人。間以示椒邱諸生﹐多不解。因抵地直上牀﹐蒙被而睡。

王丹麓不好棋﹐每見客手談﹐輒亂其局﹐或竟擄子納奩中曰﹕日朗天淸﹐柰何爲此鬼陣。

王介人善故金吾張道浚﹐一日張會貴客﹐並邀王酒行舉樂。客皆正襟坐﹐王直入﹐解發跣兩足踞上席﹐客大驚﹐目視王。王言笑自若。

諸虎男常云﹕酒可千日不飲﹐不可一日不醉。

沈子均從朱近修遊妙峯庵﹐遙望棲鳳災。棲鳳故沈所居﹐人爲沈弔﹐沈曰﹕可賀也。詰其故﹐曰﹕家所有惟身耳。我已攜家妙峯來矣﹐庸何弔。竟不歸﹝沈浙江奉化人﹐少時饒生產﹐任俠贈人﹐遂中落。又喜飲酒﹐醉或眠井中不肯起。善詼諧﹐娓娓見日不倦﹐亦工唱曲。偶從蒓湖歸﹐唱於途﹐有人躡武至其家﹐怪問曰﹕客何來﹖應曰﹕欲走奉化﹐聽公曲迷失路耳。沈以爲知音﹐止宿設醴﹐成賓主禮而去﹞

卷八

簡傲

汪鈍翁性狷急不能容物﹐意所不可﹐𨿽百賁育不能掩其口。其所稱於當世人物之眾不能數人。汪鈍翁頗自患懶放﹐兼以此規王西樵。王莞爾曰﹕長安車馬喧闐﹐若無吾黨一二孤寂者點綴其間﹐便成缺陷。

周櫟園好客﹐然不耐俗士。有過從者周便率意與談﹐盡﹐輒望其去。坐少久﹐輒露不快色。去又輒忘其姓字。

謝石臞判常州日﹐持一卷書坐廳事﹐有吏抱牘至﹐輒揮之。鄕先達請燕見者﹐亦往往謝去。顧喜與諸生論古今以文章爭勝負﹐人目之爲傲吏。輒欣然有喜色﹝謝名良琦﹐字仲韓﹐一稱獻庵﹐廣西全州人﹐壬午孝廉﹞

陳散木性狷介﹐不爲苟容。素健辧論﹐遇客或不合﹐抗首立拄之不少遷。隨或憾焉。散木聞而曰﹕我之所嫉怒我固然﹐卽爾見喜正復何益﹝陳名世祥﹐字善百﹐直隸通州人。才勇气銳﹐落落寡合﹐與同好堅則金石。意所不屬望望然去之﹐性嗜飲﹐善治觴政。生平博覽彊記﹐每與座客會隸事肆應不竭﹐弱冠舉於鄕﹐久乃得官新安令﹐終以不肯折腰﹐解組歸。益獨行其意﹐托興於詩詞﹐雅好遊名山水之所在﹐淹畱至忘歲月。家人生產不問也﹞

王山長嘗讓杜於皇傲慢不求友﹐杜云﹕某豈敢如此﹐只是一味好閒無用﹐但得一覺好睡﹐總有司馬遷韓昌黎在隔捨﹐亦不及相訪也﹝王名岱﹐湖廣湘潭人。能詩文兼工書畫﹐嵚崎磊落﹐以气節自命。發甫燥名滿海內﹐已卯孝廉﹐官學博﹞

燕人梁公狄瘠立嵚崎﹐遠客萬里初至﹐鄞客於梵捨﹐兀然坐一藜榻。有客造戶謁入不延。裏中薦紳聞梁至﹐置酒相迎﹐梁彊一過﹐見席中客有非類﹐卽命人取水洗兩目﹐良久立上車去。

徐大文將遊豫章﹐其友吳慶百林玉逵送之。時徐年少慷慨﹐涉江遙指笑曰﹕吾過洪都﹐惜子安已沒﹐無可與言詩者。客或乞吾書﹐正恐麻姑碑板羞見吾耳﹝徐名林鴻﹐一字寶名﹐浙江海寧人。少時卽名播江左﹐數好遊﹐所至公卿大夫及賢豪長者爭願交歡﹞

來成夫授書江園﹐與其徒同邑沈功宗山陰傅宗﹐夜秉燭藉廣氈箕坐﹐縱談古今興喪得失﹐及漢魏以來理學藝文人物﹐徹三晝夜。及遇軒冕與不當意﹐端視緘嘿﹐𨿽終日不出一語。問之間亦不對。故相值者多卜來語嘿以示臧否。至爲語云﹕言勿言﹐視來蕃。蓋重之焉﹝來名蕃﹐浙江蕭山人。負夙穎﹐十歲出試輒冠軍﹐兼精六書﹐能作古文魚籀大小篆殳隸八分﹐第不輕爲人寫。好立名節﹐每道東漢人物﹐人有以東漢人物相擬則喜。來本甲族﹐蕃獨居貧﹐空敝衣摟裂所儲圖史外﹐惟瓶盎十餘實﹐米鹽紵絮於其中。每出行書衣筆帙手自持抱至﹐有掛兩肘累累﹐蔽以博袖﹐儼五石匏者。嘗大雪忽憶毛甡﹐遠遊覆笠﹐登香鑪峯﹐四顧蒼茫﹐吟所制八君詠詩﹐慟哭乃歸﹞

商邱徐恭士榜其門曰﹕問君何所長。客至必指此問之﹐有一藝者卽與盤桓竟日﹐或都無可采﹐輒踞坐揮手曰﹕客休矣﹝徐名作肅﹐河南商邱人﹞

董文友少時气勇神踔﹐視天下人無可交者。每朋聚翕熱手揮而已。如不相識﹐及合坐捉筆爲文﹐獨寫數千言不休。文成坐客不解一語﹐輒瞠目相視﹐人咸目攝之。

沈君善性不喜俗﹐嘗持不語戒﹐手懸一牌上鐫不語戒三字。有貴人訪之曲致殷勤﹐君善瞠目直視出牌示之﹐不交一語。貴人去﹐適周安期顧茂倫及其弟畱侯來﹐相與傾倒﹐雄辯四出。或譏其太過﹐君善指其口曰﹕天生我口﹐不解與傖語。見快人不與語﹐又安用我口耶﹝沈名自繼﹐江南吳江人﹐副使珫之子﹐與弟自徵自炳自駉自然自南自東﹐妹宛君俱有才名。詩文盛行於世。周名永年﹐吳江人﹐少負才名﹐制義詩文倚待立就。才器通敏﹐風流宏長﹐禪宮講席西園北裏﹐參承錯互﹐詩酒淋漓﹐莫不分身肆應獻酬曲中。海內咸以通人目之畱侯。性簡亢﹐嘗謁大吏﹐雅聞沈名﹐以所作詩文示之﹐沈覽畢盛稱其居官大。吏曰﹕以詩文示子﹐子稱某居官何也﹖沈曰﹕知公勤於政事﹐那有閒心檢點及此。大吏甚銜之﹞

排調

客問汪鈍翁何意沈酣故籍中﹐汪徐應曰﹕身之好書﹐政如君侯之好博奕。

彭羨門在廣陵見沈去矜董文友詞﹐笑謂鄒程邨曰﹕泥犁中皆若人﹐故無俗物。

劉公勇棄官入蘇門﹐依孫鐘元。嘗築堂孫所居側﹐久之厭其蕭寂﹐棄所攜一琴於堂而去。因名畱琴堂。王儀曹作畱琴堂詩﹐其起句云﹕身是巢由未得閒。聞者便爲絕倒。

葉元禮素病羸﹐然頗不耐杜門﹐客有憂之者﹐或笑曰﹕猿狙之性﹐動而彌壽。

有人語杜於皇﹕某一介不與﹐卻未一介不取﹐可謂一邊伊尹。杜應之曰﹕某無周公之才﹐使驕且吝﹐豈非半截周公﹖

宋禹域短而多髯﹐嘗同沈漢儀宴集﹐沈曰﹕吾爲監史﹐當以兩官畀一人。因指宋曰﹕汝以參軍兼主簿。眾客皆笑﹝宋名嗣京﹐一稱定山﹐浙江仁和人。丁未進士﹐官邑令﹞

計甫艸故貧士﹐嘗置一妾﹐晨夕設食﹐惟粗爄而已。妻張夫人謔曰﹕古聞糟糠之婦﹐不聞糟糠之妾。如何舊有相國堂聯﹐放開肚皮喫飯﹐立定腳跟做人。或議首句不佳﹐徐野君曰﹕彼小人常戚戚者﹐震雷常在匕箸間﹐那能放開肚皮喫飯。

陸麗京飲陳際叔家﹐半坐欲起﹐謂主人曰﹕陳家惟卜晝耳。際叔弟魯季對曰﹕君不聞孟公投轄耶﹖陸更入座。

毛大可會侯同詣李湘北﹐李笑曰﹕不謂今日初見二毛。

徐世臣與陸麗京同舟下臨平﹐詼笑百端﹐竟日相持。時潘新彈及陸弟左墄俱從壁上觀﹐但覺入其元中﹐不能定其勝負﹝潘名沐﹐浙江仁和人。癸丑進士﹐官翰林﹞

王丹麓年逾四十﹐益復困頓。婦戲語曰﹕同學少年皆不賤﹐柰何夫子獨長貧。王曰﹕昊廬少詹有言﹐貧者上天所設﹐以待學者之淸俸。金陵吳介玆亦言﹐天以貧徳人令處儔類之中﹐天幸徳我﹐特頒淸俸﹐義難獨享﹐願以共卿。婦哂曰﹕君意良厚﹐但不知何日俸滿耳﹝婦姓鄒﹐文學公遴女﹐十六歸王。布裙操作﹐客至供饌惟謹。一日王欲畱客﹐適無錢﹐大爲局蹐﹐入謀諸婦。婦故難之曰﹕身所有秪此發耳﹐惟君所裁。王曰﹕卿未嘗倩筆畫眉﹐顧乃假手截髮耶。婦笑拔簪付之﹞

輕詆

周櫟園見士人日事奔競﹐輒曰﹕是以日遊神兼騎望火馬者﹝宋嘉祐中﹐未有謁禁。士人多馳騖請托﹐有一人號爲望火馬﹐又一人號爲日遊神﹞

蔣絢臣與周櫟園論詩云﹕時選𨿽惡﹐然亦有足采者。臭泥中生蓮花﹐但采蓮花勿取臭泥可也。周云﹕但恐盡是臭泥﹐無蓮花在﹝蔣名玢﹐一字用弢﹐福建閩縣人﹞

王阮亭目淮上還﹐靑簾畫舫乘風南下﹐與汪鈍翁相值秦郵湖﹐遙語曰﹕有事欲附致家博士。及遣信至﹐乃寄舫中所有第二泉四罌而已。汪以道遠稍難之﹐王攢眉曰﹕汪大乃成俗吏。

程周量嘗撫慈仁寺松嘆曰﹕長安諸賢﹐率皆未登庾嶺﹐故使諸松浪得盛名﹝程名可則﹐一稱石臞﹐廣東南海人。舉壬辰會試第一﹐官桂林守﹞

大覺禪師云﹕吾心眼頗平等﹐然因指見箕尾甚喜﹐觀水中荇藻亦喜﹐縱目空碧亦喜﹐獨對淸狂不慧人刀刁魚魯殊不耐﹝師名通琳﹐字玉林﹐江南江陰人。世祖拜爲宏覺國師﹞

陳士業嘗論當世名流卓然足自表見者﹐屈指不過二十輩。其餘率多樊英殷浩﹐聞其姓字或亦赫然﹐與之狎處往往使人自咎其傾注之過﹝陳名宏緒﹐江西新建人。淸襄公道亨子。賦性警敏﹐少而好學﹐集書萬卷﹐日與四方知名士講習其中。家以是落﹐岸然不顧﹞

吳人有爲正錢錄者﹐攻摘虞山不遺餘力。計甫艸戲語客曰﹕僕自山東來﹐曾遊泰山登日觀峯﹐神志方悚栗﹐忽欲小遺甚急﹐下山且四十里﹐不可忍﹐乃潛溺於峯之側﹐恐得重罪﹐然竟無恙。何也﹖山至大且髙﹐人溺焉者眾﹐泰山不知也。客躍起大罵。吳梅村聞之頗是計言。

周雪客嘗品白嶽如五都之市﹐𨿽珍異錯目一覽輒盡﹝周名在浚﹐櫟園長子﹞

陸麗京長於引古﹐毛稚黃善於標新。毛讀陸文﹐每曰﹕苦成語多。

張祖望弟祖靜祖定俱能詩﹐祖靜微遜孫宇臺嘗讀其詩﹐嘗之曰﹕人言張氏兄弟如腰鼓﹐夫豈其然﹝祖靜名麒孫﹐祖定名振孫﹞

地師沈六如過王丹麓﹐指庭前不宜種樹。謂口字著木是困﹐形不佳。王曰﹕誠然﹐吾賢亦未宜立此口字﹐著人豈不成囚字乎﹖沈默然。

假譎

周釜山少以詩名海內﹐後與宋荔裳同爲郎﹐遂相與往來﹐賦詩每一篇出﹐羣遜謝勿及。周有子鷹垂方年少﹐間嘗誑客﹐以其詩雜釜山集中﹐讀者竟無以辧。旣而知之﹐輒驚顧嘆服﹐鷹垂由是知名﹝鷹垂名綸﹐田彿淵嘗言釜山少工徐庾家言﹐鷹垂又復蜚聲掞藻﹐後先掩映﹐眞庾家之有子山﹐徐氏之有孝穆也﹞

雲間諸幹一董蒼水於重陽後作神山之會﹐卽彭仙人棲神處也。時婁東吳梅村在坐﹐連遣覓女郎倩扶﹐必不得夜分滬上。張宏軒刺史來赴﹐投刺後吳命以己車迎入﹐使者傳覆需兩車﹐人頗訝之。及至﹐則挾一衣冠少年﹐光艷暗射若薄雲籠月﹐人各卻步﹐且不敢詢姓氏。及移燭燭之﹐則倩扶也。一座嘩然﹝諸名嗣郢﹐一稱勿庵﹐江南靑浦人﹐辛丑進士﹞

侯輔之少遭家難﹐避居嘉興。捕者突至﹐逮系登舟。侯默然手執周易﹐熟視之倦則依榜人臥。捕者以爲癡﹐且以紈絝少年易制也。將抵會城﹐各簡視行李或登陸﹐意益懈。侯睨視兩岸桑翳然無際﹐突起竄身坐桑林中。捕者眙齶出不意﹐疾追不能得。夜燃炬大搜林中﹐侯望見火光所指﹐卽疾避之。微行近白門﹐遇詰者﹐以周易示之曰﹕吾卜者也。遂脫於難﹝侯名忭﹐河南商邱人。太常卿執蒲季子﹐大司徒恂大司成恪皆同父兄也。兩兄蚤貴﹐兄子方鎭方夏方嶽方巖方域皆以才名交滿天下﹐家門赫奕﹐莫與比。輔之和雅修飭﹐檢身若寒素﹐不爲貴介驕蹇之態。闔戶讀書﹐孝友恭遜﹐兩兄亦愛憐之。順治間貢入京師﹐文日有名。人勸之仕﹐不應﹐深居簡出﹐擁書自娛﹐凝然不苟言笑﹐得失哀樂不形於色。平生寡嗜好獨﹐好飲酒﹐每飲必醉﹐醉亦不亂性。不喜廣交﹐獨於兄子方嶽相愛﹐曁同裏賈開宗徐作肅徐鄰唐宋犖等數人爲文酒之友﹐意泊如也﹞

汰侈

翁逢春遊臨安﹐輦橐中金二千。於寓廡下一日被酒歸﹐蹴金傷其趾﹐遽怒呼曰﹕吾明日用汝不盡﹐不復稱俠。遂徧召故人遊士及妖童艷唱之屬﹐期詰旦集湖上﹐是日檥舫西泠橋合數十百人﹐置酒髙會﹐所贈遺纏頭無算。抵暮問守奴餘金幾何﹐則已告盡矣﹝翁世居洞庭之東山﹐官舍人﹞

忿狷

劉伯宗下第﹐孫阿匯嘆曰﹕九華奇秀﹐不入江上名山誌。巢湖亦江淮巨浸﹐不入禹貢水經。山川有知﹐寧不感憤﹝孫名汧如﹐江南六合人﹞

黃九煙落落髙蹤﹐時人惡其冷。鄧孝威曰﹕今已無伯通之廡下﹐安所得杜陵之艸堂耶。只須移家渡江向九龍峯依阿垣﹐最爲長策﹝黃名周星﹐江南江寧人。庚辰進士﹐官戶部。以文章名節自任﹐兼擅篆籀工圖章。性骯髒難合﹐𨿽處困窮﹐不攺其操﹐君子髙之。鄧名漢儀﹐江南泰州人﹞

馮幼將與張櫟園書云﹕淪落旣久﹐耳目都慣﹐塵沙撲面﹐只似春風。毒霧侵人﹐亦如沆瀣﹝馮名肇杞﹐浙江會稽人﹞

王仲昭性簡脫﹐與俗忤。年過壯盛﹐郁抑不得行其志﹐日偕友人散發袒裸浮拍糟邱。意極興酣﹐嘻笑怒罵不復知人間事。

夏樂只慷慨任俠﹐好與貧士。遊客至﹐輒命酒﹐不給則解敝衣貰之。有障扇過門者﹐便欲塞戶。偶有所感﹐乃首戴瓦盎﹐哭於西陵橋上﹐曰﹕新乎新乎﹝夏名基﹐江南徽州人。僑寓湖濱﹐能詩工書畫﹐曠然有髙世之志﹞

尢悔

王西樵裏居時﹐屢空見迫﹐卒歲鮮歡。嘗雪後出﹐爲人家送葬。從驢子背上作西樵山人傳一篇﹐稱心而言﹐自謂實錄。一出心迹乖反﹐遂使此文不復可傳。每爲嘆絕。

袁重其將出遊﹐母爲脫輕容衣浣﹐浣更紝以衣子袁衷之裼﹐以褒衣久之脆﹐時就客飲﹐有鑷工爲之按摩﹐誤爲所裂。初不覺﹐歸寢解外服﹐露母前所攺衣挼褷不可卸之﹐大驚﹐捧衣長號﹐悔痛終身不能釋。

惑溺

張幼量行長白山中﹐見有巨黃石甚佳﹐以牛三百頭拽至園亭。每語人曰﹕此石絕似大癡畫中物。又嘗愛一竹根石﹐大不盈寸﹐根節宛然﹐撫玩不去手﹝張名萬斛﹐山東鄒平人﹞

新城二王好爲香奩體﹐或以綺語爲言西樵﹐云﹕不過使我於宣尼廡下﹐俎豆無分耳﹝陳其年嘗作詞懷二王﹐有云﹕名士終朝能妄語。阮亭讀至此笑曰﹕家兄與下官不敢多讓﹞

朱錫鬯詩才雋逸﹐文尢跌蕩可觀。然性好飲酒﹐嘗與髙念祖入都﹐每日暮泊舟﹐輒失朱所在﹐及髙往求之﹐朱已闌入酒肆中﹐醉臥壚下矣﹝朱名彜尊﹐浙江秀水人。薦舉博學宏詞﹐考授翰林。髙名佑釲﹐浙江秀水人﹞

周櫟園官閩﹐每求江瑤柱﹐輒令蜑人取諸梅花廠石間﹐其甲上紋如瓦楞映日﹐視之與綠玉相類﹐彩色燦漫﹐晃人眸子。周語人曰﹕卽此膚理﹐便足鞭撻海族。惜其生育遐陬不登玉食耳。

楊香山客揚州﹐有鬻鶴者﹐傾橐爲易二雙載歸。嘲笑並至﹐楊曰﹕予門可羅雀﹐對之如得良友﹔老乏丁男﹐撫之如倚玉樹。寂處無絲竹之娛﹐屢空有交謫之感。戛然一鳴﹐悅心盈耳﹐憂鬱可捐。因賦詩十章爲友誦之﹝楊名體元﹐直隸大興人﹐官郡司馬﹞

邵僧彌性舒緩有潔癖﹐整拂巾屐﹐經營幾硯﹐皆人世所不急﹐乃爲之煩數纖悉。僮僕患苦﹐妻子竊罵﹐終其身不爲攺﹝邵名彌﹐江南長洲人。淸羸頎秀﹐好學多才藝﹐於詩宗陶韋﹐於畫仿宋元﹐於艸書出入大小米﹐楷法逼虞褚﹐稱絕工。半生揮灑小幀尺幅﹐人皆藏弆以爲重﹐或購之累數十金﹐乃用以搜金石訪蜼彜及圖章玩好諸物。此外蕭然無辦﹐題所居曰頣堂﹐置一榻其中﹐以藥鑪茗具自娛。賓客到門謦欬﹐雅步移時始出。與人飲不半升﹐頹然就睡。𨿽坐有重客弗顧。中年得小消疾﹐覽方書多禁忌和揉燥濕飲啖多寡﹐不能適其中﹐以此益困殆。其迀僻如此﹞

王於一晚歲客湖上﹐狎一妓頗粗陋﹐或嘲之。王笑曰﹕近代美人尙肥。

徐野君性灑落﹐不與人事﹐獨好觀俳優戲﹐以爲騷人逸士興會所至﹐非此類不足稱知己。

吳介玆食文官果﹐每一含咀不忍直下﹐嘗語王隆吉曰﹕香甘雪嫩﹐令人輒有奴視楊梅雞豆之想﹝王名廷棟﹐江南儀眞人﹐壬子孝廉﹞

李啟美嗜古學﹐抱屙十月﹐猶聚書牀頭讀之。將革﹐嘆曰﹕吾死矣。獨念茫茫泉路﹐能讀書否﹖悠悠來生﹐解讀書否﹖不勝於邑﹝李名潛﹐一名洵﹐字士美﹐江南興化人﹞

辛先民客居吟嘆﹐聞有人招飲﹐直欲捐性命徇之。或諫其不節﹐辛笑曰﹕柰五臟神願馳驅何﹝辛名民﹐一名霜翊﹐字嚴公。直隸宛平人。壬午孝廉﹐官司理﹞

徐伯調好煉沖舉﹐餐气啜液。嘗自厭毛髮不潔﹐作遊仙詩以自諭。

洪潤孫以博雅擅名﹐乃有潔癖。每靧面輒自旦達午不休。陸麗京儇胡共往看之﹐洪爾時神气傲邁﹐旁若無人﹝洪名景融﹐浙江錢塘人﹞

查醉白繼婦陸﹐陸故名家子﹐性敏又善詩﹐嬿婉酬唱﹐相得益歡。陸亡﹐查哀痛咯血升許﹐已復爲悼亡詩百首﹐多酬陸韻。悵悵若有失﹐逾年竟死﹝查名繼昌﹐浙江海寧人。七歲善吟詩﹐十三遊庠序﹐美風儀﹐郡邑試士或里社髙會諸少年咸集﹐查至詞說慷慨﹐顧盼煒如﹐一坐驚嘆﹐無不願交查者。工臨池﹐能辧古彜器及唐宋諸家翰墨圖繪﹐又學射學奕﹐𨿽不工﹐亦自負﹞

王丹麓喜方術﹐一日檢書得同夢方﹐時念張廣平處京師﹐特千里致書相期試夢。聞者笑之﹝張名元時﹐浙江杭州人。少時與弟辭奇同執經應嗣寅之門﹐應便深賞。嘗作詩與廣平云﹕子旣張目無不識﹐弟亦下筆如有神。兒如亞子眞可畏﹐元方季方安擬倫。後果以詩文聲冠一時﹞

王丹麓家旣落﹐顧時喜刻書客至﹐質衣命酒。其詩曰﹕平生好賓客﹐資用苦不周。有懷莫可告﹐室人且見尢。施愚山誦之輒失笑曰﹕蓋有類予者﹝全詩具載松溪漫興﹞

