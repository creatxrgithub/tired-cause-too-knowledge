卷之上睦親

性不可以彊合

人之至親﹐莫過於父子兄弟。而父子兄弟有不和者﹐父子或因於責善﹐兄弟或因於爭財。有不因責善﹑爭財而不和者﹐世人見其不和﹐或就其中分別是非而莫名其由。蓋人之性﹐或寬緩﹐或褊急﹐或剛暴﹐或柔懦﹐或嚴重﹐或輕薄﹐或持檢﹐或放縱﹐或喜閒靜﹐或喜紛挐﹐或所見者小﹐或所見者大﹐所稟自是不同。父必欲子之性合於己﹐子之性未必然﹔兄必欲弟之性合於己﹐弟之性未必然。其性不可得而合﹐則其言行亦不可得而合。此父子兄弟不和之根源也。況凡臨事之際﹐一以爲是﹐一以爲非﹐一以爲當先﹐一以爲當後﹐一以爲宜急一以爲宜緩﹐其不齊如此﹐若互欲同於己﹐必致於爭論﹐爭論不勝﹐至於再三﹐至於十數﹐則不和之情自玆而啟﹐或至於終身失歡。若悉悟此理﹐爲父兄者﹐通情於子弟﹐而不責子弟之同於己﹔爲了弟者﹐仰承於父兄﹐而不望父兄惟己之聽﹐則處事之際﹐必相和協﹐無乖爭之患。孔子曰「事父母﹐幾諫﹐見志不從﹐又敬不違﹐勞而不怨。」此聖人教人和家之要術也﹐宜孰思之。

人必貴於反思

人之父子﹐或不思各盡其道﹐而互相責備者﹐尢啟不和之漸也。若各能反思﹐則無事矣。爲父者曰「吾今日爲人之父﹐蓋前日嘗爲人之子矣。凡吾前日事親之道﹐每事盡善﹐則爲子者得於見聞﹐不待教詔而知效。倘吾前日事親之道有所未善﹐將以責其子﹐得不有愧於心﹗」爲子者曰「吾今日爲人之子﹐則他日亦當爲人之父。今吾父之撫育我者如此﹐畀付我者如此﹐亦云厚矣。他日吾之待其子﹐不異於吾之父﹐則可俯仰無愧。若或不及﹐非惟有負於其子﹐亦何顏以見其父﹖」然世之善爲人子者﹐常善爲人父。不能孝其親者﹐常欲虐其子。此無他﹐賢者能自反﹐則無往而不善﹔不賢者不能自反﹐爲人子則多怨﹐爲人父則多暴。然則自反之說﹐惟賢者可以語此。

父子貴慈孝

慈父固多敗子﹐子孝而父或不察。蓋中人之性﹐遇彊則避﹐遇弱則肆。父嚴而子知所畏﹐則不敢爲非﹔父寬則子玩易﹐而恣其所行矣。子之不肖﹐父多優容﹔子之願愨﹐父或責備之無已。惟賢智之人卽無此患。至於兄友而弟或不恭﹐弟恭而兄或不友﹔夫正而婦或不順﹐婦順而夫或不正﹐亦由「此彊卽彼弱﹐此弱卽彼彊」積漸而致之。爲人父者﹐能以他人之不肖子諭己子﹐爲人子者﹐能以他人之不賢父諭己父﹐則父慈而子愈孝﹐子孝而父益慈﹐無偏勝之患矣。至於兄弟﹑夫婦﹐亦各能以他人之不及者諭之﹐則何患不友﹑恭﹑正﹑順者哉﹗

處家貴寬容

自古人倫﹐賢否相雜。或父子不能皆賢﹐或兄弟不能皆令﹐或夫流蕩﹐或妻悍暴﹐少有一家之中無此患者﹐𨿽聖賢亦無如之何。身有瘡痍疣贅﹐𨿽甚可惡﹐不可決去﹐惟當寬懷處之。能知此理﹐則胸中泰然矣。古人所以謂父子﹑兄弟﹑夫婦之間人所難言者如此。

父兄不可辯曲直

子之於父﹐弟之於兄﹐猶卒伍之於將帥﹐胥吏之於官曹﹐奴婢之於雇主﹐不可相視如朋輩﹐事事欲論曲直。若父兄言行之失﹐顯然不可掩﹐子弟止可和言幾諫。若以曲理而加之﹐子弟尢當順受﹐而不當辯。爲父兄者又當自省。

人貴能處忍

人言「居家久和者﹐本於能忍。」然知忍而不知處忍之道﹐其失尢多。蓋忍或有藏蓄之意。人之犯我﹐藏蓄而不發﹐不過一再而已。積之旣多﹐其發也﹐如洪流之決﹐不可遏矣。不若隨而解之﹐不置胸次﹐曰「此其不思爾﹗」曰「此其無知爾﹗」曰「此其失誤爾﹗」曰「此其所見者小爾﹗」曰「此其利害寧幾何﹗」不使之人於吾心﹐𨿽日犯我者十數﹐亦不至形於言而見於色。然後﹐見忍之功效爲甚大﹐此所謂善處忍者。

親戚不可失歡

骨肉之失歡﹐有本於至微而終至不可解者。止由失歡之後﹐各自負气﹐不肯先下爾。朝夕羣居﹐不能無相失。相失之後﹐有一人能先下气﹐與之話言﹐則彼此酬復﹐遂如平時矣。宜深思之。

家長尢當奉承

興盛之家﹐長幼多和協﹐蓋所求皆遂﹐無所爭也。破蕩之家﹐妻孥未嘗有過﹐而家長每多責罵者﹐衣食不給﹐觸事不諧﹐積忿無所發﹐惟可施於妻孥之前而已。妻孥能知此﹐則尢當奉承。

順適老人意

年髙之人﹐作事有如嬰孺﹐喜得錢財微利﹐喜受飲食﹑果食小惠﹐喜與孩童玩狎。爲子弟者﹐能知此而順適其意﹐則盡其歡矣。

孝行貴誠篤

人之孝行﹐根於誠篤﹐𨿽繁文末節不至﹐亦可以動天地﹑感鬼神。嘗見世人有事親不務誠篤﹐乃以聲音笑貌繆爲恭敬者﹐其不爲天地鬼神所誅則幸矣﹐況望其世世篤孝而門戶昌隆者乎﹗苟能知此﹐則自此而往﹐與物應接﹐皆不可不誠。有識君子﹐試以誠與不誠者較其久遠﹐效驗孰多﹖

人不可不孝

人當嬰孺之時﹐愛戀父母至切。父母於其子嬰孺之時﹐愛念尢厚﹐撫育無所不至。蓋由气血初分﹐相去未遠﹐而嬰孺聲音笑貌自能取愛於人。亦造物者設爲自然之理﹐使之生生不窮。𨿽飛走微物亦然﹐方其子初脫胎卵之際﹐乳飲哺啄必極其愛。有傷其子﹐則護之不顧其身。然人於旣長之後﹐分稍嚴而情稍疏。父母方求盡其慈﹐子方求盡其孝。飛走之屬稍長則母子不相識認﹐此人之所以異於飛走也。然父母於其子幼之時﹐愛念撫育﹐有不可以言盡者。子𨿽終身承顏致養﹐極盡孝道﹐終不能報其少小愛念撫育之恩﹐況孝道有不盡者。凡人之不能盡孝道者﹐請觀人之撫育嬰孺﹐其情愛如何﹐終當自悟。亦猶天地生育之道﹐所以及人者至廣至大﹐而人之報天地者何在﹖有對虛空焚香跪拜﹐或召羽流齋醮上帝﹐則以爲能報天地﹐果足以報其萬分之一乎﹖況又有怨咨乎天地者﹐皆不能反思之罪也。

父母不可妄憎愛

人之有子﹐多於嬰孺之時愛忘其丑。恣其所求﹐恣其所爲。無故叫號﹐不知禁止﹐而以罪保母。陵轢同輩﹐不知戒約﹐而以咎他人。或言其不然﹐則曰「小未可責。」日漸月漬﹐養成其惡﹐此父母曲愛之過也。及其年齒漸長﹐愛心漸疏﹐微有疵失﹐遂成憎怒﹐摭其小疵以爲大惡。如遇親故﹐裝飾巧辭﹐歷歷陳數﹐斷然以大不孝之名加之。而其子實無他罪﹐此父母妄憎之過也。愛憎之私﹐多先於母氏﹐其父若不知此理﹐則徇其母氏之說﹐牢不可解。爲父者須詳察此。子幼必待以嚴﹔子壯無薄其愛。

子弟須使有業

人之有子﹐須使有業。貧賤而有業﹐則不至於饑寒﹔富貴而有業﹐則不至於爲非。凡富貴之子弟﹐耽酒色﹐好博奕﹐異衣服﹐飾輿馬﹐與羣小爲伍﹐以至破家者﹐非其本心之不肖﹐由無業以度日﹐遂起爲非之心。小人贊其爲非﹐則有■啜錢財之利﹐常乘間而翼成之。子弟痛宜省悟。

子弟不可廢學

大抵富貴之家教子弟讀書﹐固欲其取科第及深究聖賢言行之精微。然命有窮達﹐性有昏明﹐不可責其必到﹐尢不可因其不到而使之廢學。蓋子弟知書﹐自有所謂無用之用者存焉。史傳載故事﹐文集妙詞章﹐與夫陰陽﹑卜筮﹑方技﹑小說﹐亦有可喜之談﹐篇卷浩博﹐非歲月可竟。子弟朝夕於其間﹐自有資益﹐不暇他務。又必有朋舊業儒者﹐相與往還談論﹐何至飽食終日﹐無所用心﹐而與小人爲非也。

教子當在幼

人有數子﹐飲食﹑衣服之愛不可不均一﹔長幼尊卑之分﹐不可不嚴謹﹔賢否是非之迹﹐不可不分別。幼而示之以均一﹐則長無爭財之患﹔幼而責之以嚴謹﹐則長無悖慢之患﹔幼而教之以是非分別﹐則長無爲惡之患。今人之於子﹐喜者其愛厚﹐而惡者其愛薄。初不均平﹐何以保其他日無爭﹗少或犯長﹐而長或陵少﹐初不訓責﹐何以保其他日不悖﹗賢者或見惡﹐而不肖者或見愛﹐初不允當﹐何以保其他日不爲惡。見惡﹐而不肖者或見愛﹐初不允當﹐何以保其他日不爲惡。

父母愛子貴均

人之兄弟不和而至於破家者﹐或由於父母憎愛之偏﹐衣服飲食﹐言語動靜﹐必厚於所愛而薄於所憎。見愛者意气日橫﹐見憎者心不能平。積久之後﹐遂成深仇。所謂愛之﹐適所以害之也。苟父母均其所愛﹐兄弟自相和睦﹐可以兩全﹐豈不甚善﹗

父母常念子貧

父母見諸子中有獨貧者﹐往往念之﹐常加憐卹﹐飲食衣服之分或有所偏私﹐子之富者或有所獻﹐則轉以與之。此乃父母均一之心。而子之富者或以爲怨﹐此殆未之思也﹐若使我貧﹐父母必移此心於我矣。

子孫當愛惜

人於子孫﹐𨿽見其作事多拂己意﹐亦不可深憎之。大抵所愛之子孫未必孝﹐或早夭﹐而暮年依托及身後葬﹑祭﹐多是所憎之子孫。其他骨肉皆然﹐請以他人已驗之事觀之。

父母多愛幼子

同母之子而長者或爲父母所憎﹐幼者或爲父母所愛﹐此理殆不可曉。竊嘗細思其由﹐蓋人生一二歲﹐舉動笑語自得人憐﹐𨿽他人猶愛之﹐況父母乎﹗才三四歲至五六歲﹐恣性啼號﹐多端乖劣﹐或損動器用﹐冒犯危險。凡舉動言語皆人之所惡。又多癡頑﹐不受訓戒﹐故𨿽父母亦深惡之。方其長者可惡之時﹐正值幼者可愛之日﹐父母移其愛長者之心而更愛幼者。其憎愛之心﹐從此而分﹐遂成迆邐。最幼者當可惡之時﹐下無可愛之者﹐父母愛無所移﹐遂終愛之。其勢或如此﹐爲人子者﹐當知父母愛之所在。長者宜少讓﹐幼者宜自抑。爲父母者又須覺悟稍稍回轉﹐不可任意而行﹐使長者懷怨而幼者縱欲﹐以致破家可也。

祖父母多愛長孫

父母於長子多不之愛﹐而祖父母於長孫多極其愛。此理亦不可曉﹐豈亦由愛少子而遷及之耶﹖

舅姑當奉承

凡人之子﹐性行不相遠﹐而有後母者﹐獨不爲父所喜。父無正室而有寵婢者亦然。此固父之暱於私愛﹐然爲子者要當一意承順﹐則天理久而自協。凡人之婦﹐性行不相遠﹐而有小姑者獨不爲舅姑所喜。此固舅姑之愛偏﹐然爲兒婦者要當一意承順﹐則尊長久而自悟。或父或舅姑終於不察﹐則爲子爲婦無可柰何﹐加敬之外﹐任之而已。

同居貴懷公心

兄弟子侄同居至於不和﹐本非大有所爭。由其中有一人設心不公﹐爲己稍重﹐𨿽是毫末﹐必獨取於眾﹐或眾有所分﹐在己必欲多得。其他心不能平﹐遂啟爭端﹐破蕩家產。馴小得而致大患。若知此理﹐各懷公心﹐取於私則皆取於私﹐取於公則皆取於公。眾有所分﹐𨿽果實之屬﹐直不數十文﹐亦必均平﹐則亦何爭之有﹗

同居長幼貴和

兄弟子侄同居﹐長者或恃其長﹐陵轢卑幼。專用其財﹐自取溫飽﹐因而成私。薄書出入不令幼者預知。幼者至不免饑寒﹐必啟爭端。或長者處事至公﹐幼者不能承順﹐盜取其財﹐以爲不肖之資﹐尢不能和。若長者總持大綱﹐幼者分幹細務﹐長必幼謀﹐幼必長聽﹐各盡公心﹐自然無爭。

兄弟貧富不齊

兄弟子侄貧富厚薄不同﹐富者旣懷獨善之心﹐又多驕傲﹔貧者不生自勉之心﹐又多妒嫉﹐此所以不和。若富者時分惠其餘﹐不卹其不知恩﹔貧者知自有定分﹐不望其必分惠﹐則亦何爭之有﹗

分析財產貴公當

朝廷立法﹐於分析一事非不委曲詳悉﹐然有果是竊眾營私﹐卻於典賣契中稱「系妻財置到」﹐或詭名置產﹐官中不能盡行根究。又有果是起於貧寒﹐不因父祖資產自能奮立﹐營置財業。或𨿽有祖宗財產﹐不因於眾﹐別自殖立私產﹐其同宗之人必求分析。至於經縣﹑經州﹑經所在官府累十數年﹐各至破蕩而後已。若富者能反思﹐果是因眾成私﹐不分與貧者﹐於心豈無所慊﹗果是自置財產﹐分與貧者﹐明則爲髙義﹐幽則爲陰徳﹐又豈不勝如連年爭訟﹐妨廢家務﹐及資備裹糧﹐資絕證佐﹐與囑托吏胥﹐賄賂官員之徒費耶﹗貧者亦宜自思﹐彼實竊眾﹐亦由辛苦營運以至增置﹐豈可悉分有之﹗況實彼之私財﹐而吾欲受之﹐寧不自愧﹗苟能知此﹐則所分𨿽微﹐必無爭訟之費也。

同居不必私藏金寶

人有兄弟子侄同居﹐而私財獨厚﹐慮有分析之患者﹐則買金銀之屬而深藏之﹐此爲大愚。若以百千金銀計之﹐用以買產﹐歲收必十千。十餘年後﹐所謂百千者﹐我已取之﹐其分與者皆其息也﹐況百千又有息焉﹗用以典質營運﹐三年而其息一倍﹐則所謂百千者我已取之﹐其分與者皆其息也﹐況又三年再倍。……不知其多少﹐何爲而藏之篋笥﹐不假此收息以利眾也﹗余見世人有將私財假於眾﹐使之營家而止取其本者﹐其家富厚﹐均及兄弟子侄﹐綿綿不絕﹐此善處心之報也。亦有竊盜眾財﹐或寄妻家﹐或寄內外姻親之家﹐終爲其人用過﹐不敢取索及取索而不得者多矣。亦有作妻家﹑姻親之家置產﹐爲其人所掩有者多矣。亦有作妻名置產﹐身死而妻攺嫁﹐舉以自隨者亦多矣。凡百君子﹐幸詳鑑此﹐止須存心。

分業不必計較

兄弟同居﹐甲者富厚﹐常慮爲乙所擾。十數年間﹐或甲破壞﹐而乙乃增進﹔或甲亡而其子不能自立﹐乙反爲甲所擾者有矣。兄弟分析﹐有幸應分人典賣﹐而己欲執贖﹐則將所分田產丘丘段段平分﹐或以兩旁分與應分人﹐而己分處中﹐往往應分人未賣而己分先賣﹐反爲應分人執鄰取贖者多矣。有諸父俱亡﹐作諸子均分﹐而無兄弟者分後獨昌﹐多兄弟者分後浸微者﹔有多兄弟之人不願作諸子均分而兄弟各自昌盛﹐勝於獨據全分者﹔有以兄弟累眾而己累獨少﹐力求分析而分後浸微﹐反不若累眾之人昌盛如故者﹔有以分析不平﹐屢經官求再分﹐而分到財產隨卽破壞﹐反不若被論之人昌盛如故者。世人若知智術不勝天理﹐必不起爭訟之心。

兄弟貴相愛

兄弟義居﹐固世之美事。然其間有一人早亡﹐諸父與子侄其愛稍疏﹐其心未必均齊。爲長而欺瞞其幼者有之﹐爲幼而悖慢其長者有之。顧見義居而交爭者﹐其相疾有甚於路人。前日之美事﹐乃甚不美矣。故兄弟當分﹐宜早有所定。兄弟相愛﹐𨿽異居異財﹐亦不害爲孝義。一有交爭﹐則孝義何在﹖

眾事宜各盡心

兄弟子侄有同門異戶而居者﹐於眾事宜各盡心﹐不可令小兒﹑婢僕有擾於眾。𨿽是細微﹐皆起爭之漸。且眾之庭宇﹐一人勤於掃灑﹐一人全不之顧﹐勤掃灑者已不能平﹐況不之顧者又縱其小兒婢僕﹐常常狼籍﹐且不容他人禁止﹐則怒詈失歡多起於此。

同居相處貴愛

同居之人﹐有不賢者非理以相擾﹐若間或一再﹐尙可與辯。至於百無一是﹐且朝夕以此相臨﹐極爲難處。同鄕及同官亦或有此﹐當寬其懷抱﹐以無可柰何處之。

友愛弟侄

父之兄弟﹐謂之伯父﹑叔父﹐其妻﹐謂之伯母﹑叔母。服制減於父母一等者﹐蓋謂其撫字教育有父母之道﹐與親父母不相遠。而兄弟之子謂之猶子﹐亦謂其奉承報孝﹐有子之道﹐與親子不相遠。故幼而無父母者﹐苟有伯叔父母﹐則不至無所養﹔老而無子孫者﹐苟有猶子﹐則不至於無所歸。此聖王制禮立法之本意。今人或不然﹐自愛其子﹐而不顧兄弟之子。又有因其無父母﹐欲兼其財﹐百端以擾害之﹐何以責其猶子之孝﹗故猶子亦視其伯叔父母如仇讎矣。

和兄弟教子善

人有數子﹐無所不愛﹐而於兄弟則相視如仇讎。往往其子因父之意遂不禮於伯父﹑叔父者﹐殊不知已之兄弟卽父之諸子﹐己之諸子﹐卽他日之兄弟。我於兄弟不和﹐則我之諸子更相視效﹐能禁其不乖戾否﹖子不禮於伯叔父﹐則不孝於父亦其漸也。故欲吾之諸子和同﹐須以吾之處兄弟者示之。欲吾子之孝於己﹐須以其善事伯叔父者先之。

背後之言不可聽

凡人之家有子弟及婦女好傳遞言語﹐則𨿽聖賢同居﹐亦不能不爭。且人之做事不能皆是﹐不能皆合他人之意﹐寧免其背後評議﹖背後之言﹐人不傳遞﹐則彼不聞知﹐寧有忿爭﹖惟此言彼聞﹐則積成怨恨。況兩遞其言﹐又從而增易之﹐兩家之怨至於牢不可解。惟髙明之人有言不聽﹐則此輩自不能離間其所親。

同居不可相譏議

同居之人或相往來﹐須揚聲曳履使人知之﹐不可默造。慮其適議及我﹐則彼此愧慚﹐進退不可。況其間有不曉事之人﹐好伏於幽暗之處﹐以伺人之言語。此生事興爭之端﹐豈可久與同居﹗然人之居處﹐不可謂僻靜無人﹐而輒譏議人﹐必慮或有聞之者。俗謂﹕「墻壁有耳。」又曰「日不可說人﹐夜不可說鬼。」

婦女之言寡恩義

人家不和﹐多因婦女以言激怒其夫及同輩。蓋婦女所見不廣不遠﹐不公不平。又其所謂舅姑﹑伯叔﹑妯娌皆假合﹐彊爲之稱呼﹐非自然天屬。故輕於割恩﹐易於修怨。非丈夫有遠識﹐則爲其役而不自覺﹐一家之中乖變生矣。於是有親兄弟子侄隔屋連墻﹐至死不相往來者﹔有無子而不肯以猶子爲後﹐有多子而不以與其兄弟者﹔有不卹兄弟之貧﹐養親必欲如一﹐寧棄親而不顧者﹔有不卹兄弟之貧﹐葬親必欲均費﹐寧畱喪而不葬者﹔……其事多端﹐不可槪述。亦嘗見有遠識之人﹐知婦女之不可諫誨﹐而外與兄弟相愛常不失歡﹐私救其所急﹐私周其所乏﹐不使婦女知之。彼兄弟之貧者﹐𨿽深怨其婦女﹐而重愛其兄弟。至於當分析之際﹐不敢以貧故而貪愛其兄弟之財產者﹐蓋由見識髙遠之人不聽婦女之言﹐而先施之厚﹐因以得兄弟之心也。

婢僕之言多間斗

婦女之易生言語者﹐又多出於婢妾之間斗。婢妾愚賤﹐尢無見識﹐以言他人之短失爲忠於主母。若婦女有見識﹐能一切勿聽﹐則虛佞之言不復敢進。若聽之信之﹐從而愛之﹐則必再言之﹐又言之﹐使主母與人遂成深仇﹐爲婢妾者方洋洋得志。非特婢妾爲然﹐奴隸亦多如此。若主翁聽信﹐則房族﹑親戚﹑故舊皆大失歡﹐而善良之僕佃﹐皆翻致誅責矣。

親戚不宜頻假貸

房族﹑親戚﹑鄰居﹐其貧者才有所闕﹐必請假焉。𨿽米﹑鹽﹑酒﹑醋計錢不多﹐然朝夕頻頻﹐令人厭煩。如假借衣服﹑器用﹐旣爲損污﹐又因以質錢。借之者歷歷在心﹐日望其償﹔其借者非惟不償﹐又行行常自若﹐且語人曰「我未嘗有纖毫假貸於他。」此言一達﹐豈不招怨怒。

親舊貧者隨力周濟

應親戚故舊有所假貸﹐不若隨力給與之。言借﹐則我望其還﹐不免有所索。索之旣頻﹐而負償「冤主」反怒曰「我欲償之﹐以其不當頻索﹐則姑已之。」方其不索﹐則又曰「彼不下气問我﹐我何爲而彊還之﹗」故索亦不償﹐不索亦不償﹐終於交怨而後已。蓋貧人之假貸﹐初無肯償之意﹐縱有肯償之意﹐亦由何得償﹖或假貸作經營﹐又多以命窮計絀而折閱。方其始借之時﹐禮甚恭﹐言甚遜﹐其感恩之心可指日以爲誓。至他日責償之時﹐恨不以兵刃相加。凡親戚故舊﹐因財成怨者多矣。俗謂「不孝怨父母﹐欠債怨財主。」不若念其貧﹐隨吾力之厚薄﹐舉以與之。則我無責償之念﹐彼亦無怨於我。

子孫常宜關防

子孫有過﹐爲父祖者多不自知﹐貴官尢甚。蓋子孫有過﹐多掩蔽父祖之耳目。外人知之﹐竊笑而已﹐不使其父祖知之。至於鄕曲貴宦﹐人之進見有時﹐稱道盛徳之不暇﹐豈敢言其子孫之非﹗況又自以子孫爲賢﹐而以人言爲誣﹐故子孫有彌

天之過而父祖不知也。間有家訓稍嚴﹐而母氏猶有庇其子之惡﹐不使其父知之。富家之子孫不肖﹐不過耽酒﹑好色﹑賭博﹑近小人﹐破家之事而已。貴宦之子孫不止此也。其居鄕也﹐彊索人之酒食﹐彊貸人之錢財﹐彊借人之物而不還﹐彊買人之物而不償﹔親近羣小﹐則使之假勢以陵人﹔侵害善良﹐則多致飾詞以妄訟﹔鄕人有曲理犯法事﹐認爲已事﹐名曰「擔當」﹔鄕人有爭論﹐則僞作父祖之簡﹐幹懇州縣﹐求以曲爲直﹔差夫借船﹐放稅免罪﹐以其所得爲酒色之娛。殆非一端也。其隨侍也﹐私令市賈買物﹐私令吏人買物﹐私托場務買物……皆不償其直﹔吏人補名﹐吏人免罪﹐吏人有優潤﹐皆必責其報﹔典買婢妾﹐限以抵價﹐而使他人塡賠﹔或同院子遊狎﹐或幹場務放稅……其他妄有求覓亦非一端﹐不卹誤其父祖陷於刑辟也。凡爲人父祖者﹐宜知此事﹐常關防﹐更常詢訪﹐或庶幾焉。

子弟貪繆勿使仕宦

子弟有愚繆貪污者﹐自不可使之仕宦。古人謂「治獄多陰徳﹐子孫當有興者」。謂「利人而人不知所自﹐則得福。」令其愚繆﹐必以獄訟事悉委胥輩攺易事情﹐庇惡陷善﹐豈不與陰徳相反﹗古人又謂「我多陰謀﹐道家所忌」﹐謂「害人而人不知所自﹐則得禍」。今其貪污﹐必與胥輩同謀﹐貨鬻公事﹐以曲爲直﹐人受其冤無所告訴﹐豈不謂之陰謀﹗士大夫試厲數鄕曲三十年前宦族﹐今能自存者僅有幾家﹖皆前事所致也。有遠識者必信此言。

家業興替系子弟

同居父兄子弟善惡賢否相半﹐若頑很刻薄不惜家業之人先死﹐則其家興盛未易量也﹔若慈善長厚勤謹之人先死﹐則其家不可救矣。諺云「莫言家未成﹐成家子未生﹔莫言家未破﹐破家子未大。」亦此意也。

養子長幼宜異

貧者養他人之子當於幼時。蓋貧者無田宅可養暮年﹐惟望其子反哺﹐不可不自其幼時衣食撫養以結其心﹔富者養他人之子當於旣長之時。今世之富人養他人之子﹐多以爲諱故﹐欲及其無知之時撫養﹐或養所出至微之人。長而不肖﹐恐其破家﹐方議逐去﹐致有爭訟。若取於旣長之時﹐其賢否可以粗見﹐苟能溫淳守己﹐必能事所養爲所生﹐且不敢破家﹐亦不致興訟也。

子多不可輕與人

多子固爲人之患﹐不可以多子之故輕以與人。須俟其稍長﹐見其溫淳守己﹐舉以與人﹐兩家獲福。如在𦇤褓﹐卽以與人﹐萬一不肖﹐旣破他家﹐必求歸宗﹐往往興訟﹐又破我家﹐則兩家受其禍矣。

養異姓子有礙

養異姓之子﹐非惟祖先神靈不歆其祀﹐數世之後﹐必與同姓通婚姻者﹐律禁甚嚴﹐人多冒之﹐至啟爭訟。設或人不之告﹐官不之治﹐豈可不思理之所在。江西養子﹐不去其所生之姓﹐而以所養之姓冠於其上﹐若復姓者﹐𨿽於經律無見﹐亦知惡其無別如此。

立嗣擇昭穆相順

同姓之子﹐昭穆不順﹐亦不可以爲後。鴻雁微物﹐猶不亂行﹐人乃不然﹗至於叔拜侄﹐於理安乎﹐況啟爭端﹗設不得已﹐養弟﹐養侄﹑孫以奉祭祀﹐惟當撫之如子﹐以其財產與之。受所養者奉所養如父﹐如古人爲嫂制服。如今世爲祖承重之意﹐而昭穆不亂﹐亦無害也。

庶孽遺腹宜早辧

別宅子﹑遺腹子宜及早收養教訓﹐免致身後論訟。或已爲愚下之人方欲歸宗﹐尢難處也。女亦然﹐或與雜濫之人通私﹐或婢妾因他事逐出﹐皆不可不於生前早有辧明。恐身後有求歸宗而暗昧不明﹐子孫被其害者。

三代不可借人用

世有養孤遺子者﹐及長﹐使爲僧﹑道﹐乃從其姓﹐用其三代。有族人出家而借用有蔭人三代﹐此𨿽無甚利害﹐然有還俗求歸宗者﹐官以文書爲驗﹐則不可斷﹐以爲非。此不可不防微也。

收養義子當絕爭端

賢徳之人見族人及外親子弟之貧﹐多收於其家﹐衣食教撫如己子﹐而薄俗乃有貪其財產﹐於其身後﹐彊欲承重﹐以爲「某人嘗以我爲嗣矣」。故髙義之事使人病於難行。惟當於平昔別其居處﹐明其名稱。若己嗣未立﹐或他人之子弟年居己子之長﹐尢不可不明嫌疑於平昔也。娶妻而有前夫之子﹐接腳夫而有前妻之子﹐欲撫養不欲撫養﹐尢不可不早定﹐以息他日之爭。同入門及不同入門﹐同居及不同居﹐當質之於眾﹐明之於官﹐以絕爭端。若義子有勞於家﹐亦宜早有所酬。義兄弟有勞有恩﹐亦宜割財產與之﹐不可拘文而盡廢恩義也。

孤女財產隨嫁分給

孤女有分﹐必隨力厚嫁﹔合得田產﹐必依條分給。若吝於目前﹐必致嫁後有所陳訴。

孤女宜早議親

寡婦再嫁﹐或有孤女﹐年未及嫁。如內外親戚有髙義者﹐寧若與之議親﹐使鞠養於舅姑之家﹐俟其長而成親。若隨母而歸義父之家﹐則嫌疑之間﹐多不自明。

再娶宜擇賢婦

中年以後喪妻乃人之大不幸。幼子稚女無與之撫存﹐飲食衣服﹐凡閨門之事無與之料理﹐則難於不娶。娶在室之人﹐則少艾之心﹐非中年以後之人所能禦。娶寡居之人﹐或是不能安其室者﹐亦不易制。兼有前夫之子﹐不能忘情﹐或有親生之子﹐豈免二心﹗故中年再娶爲尢難。然婦人賢淑自守﹐和睦如一者不爲無人﹐特難值耳。

婦人不必預外事

婦人不預外事者﹐蓋謂夫與子旣賢﹐外事自不必預。若夫與子不肖﹐掩蔽婦人之耳目﹐何所不至﹖今人多有遊蕩﹑賭博﹐至於鬻田園﹐甚至於鬻其所居﹐妻猶不覺。然則夫之不賢而欲求預外事何益也﹗子之鬻產必同其母而僞書契字者有之。重息以假貸而兼並之人﹐不憚於論訟﹐貸茶﹑鹽以轉貸﹐而官司責其必償﹐爲母者終不能制。然則子之不賢而欲求預外事何益也﹗此乃婦人之大不幸﹐爲之柰何﹖苟爲夫能念其妻之可憐﹐爲子能念其母之可憐﹐頓然悔悟﹐豈不甚善﹗

寡婦治生難托人

婦人有以其夫蠢懦而能自理家務﹐計算錢谷出入﹐人不能欺者﹐有夫不肖而能與其子同理家務﹐不致破家蕩產者﹐有夫死子幼而能教養其子﹐惇睦內外姻親﹐料理家務﹐至於興隆者﹐皆賢婦人也。而夫死子幼﹐居家營生最爲難事。托之宗族﹐宗族未必賢﹐托之親戚﹐親戚未必賢。賢者又不肯預人家事﹐惟婦人自識書算而所托之人衣食自給﹐稍識公義﹐則庶幾焉。不然﹐鮮不破家。

男女不可幼議婚

人之男女﹐不可於幼小之時便議婚姻。太抵女欲得托﹐男欲得偶﹐若論目前﹐悔必在後。蓋富貴盛衰﹐更疊不常﹔男女之賢否﹐須年長乃可見。若早議婚姻﹐事無變易固爲甚善﹐或昔富而今貧﹐或昔貴而今賤﹐或所議之婿流蕩不肖﹐或所議之女很戾不檢。從其前約則難保家﹐背其前約則爲薄義﹐而爭訟由之以興﹐可不戒哉﹗

議親貴人物相當

男女議親﹐不可貪其閥閱之髙﹐資產之厚。苟人物不相當﹐則子女終身抱恨﹐況又不和而生他事者乎﹗

嫁娶當父母擇配偶

有男𨿽欲擇婦﹐有女𨿽欲擇婿﹐又須自量我家子女如何。如我子愚癡庸下﹐若娶美婦﹐豈特不和﹐或有他事﹔如我女醜拙很妒﹐若嫁美婿﹐萬一不和﹐卒爲其棄出者有之。凡嫁娶因非偶而不和者﹐父母不審之罪也。

媒妁之言不可信

古人謂「周人惡媒」﹐以其言語反復。給女家則曰「男富。」給男家則曰「女美。」近世尢甚。給女家則曰「男家不求備禮﹐且助出嫁遣之資。」給男家則厚許其所遷之賄﹐且虛指數目。若輕信其言而成婚﹐則責恨見欺﹐夫妻反目﹐至於仳離者有之。大抵嫁娶固不可無媒﹐而媒者之言不可盡信。如此﹐宜謹察於始。

因親結親尢當盡禮

人之議親﹐多要因親及親﹐以示不相忘﹐此最風俗好處。然其間婦女無遠識﹐多因相熟而相簡﹐至於相忽。遂至於相爭而不和﹐反不若素不相識而驟議親者。故凡因親議親﹐最不可托熟闕其禮文﹐又不可忘其本意﹐極於責備﹐則兩家周致﹐無他患矣。故有侄女嫁於姑家﹐獨爲姑氏所惡﹔甥女嫁於舅家﹐獨爲舅妻所惡﹔姨女嫁於姨家﹐獨爲姨氏所惡﹐皆由玩易於其初﹐禮薄而怨生﹐又有不審於其初之過者。

女子可憐宜加愛

嫁女須隨家力﹐不可勉彊。然或財產寬余﹐亦不可視爲他人﹐不以分給。今世固有生男不得力而依托女家﹐及身後葬祭皆由女子者﹐豈可謂生女不如男也﹗大抵女子之心最爲可憐﹐母家富而夫家貧﹐則欲得母家之財以與夫家﹔夫家富而母家貧﹐則欲得夫家之財以與母家。爲父母及夫者﹐宜憐而稍從之。及其有男女嫁娶之後﹐男家富而女家貧﹐則欲得男家之財以與女家﹔女家富而男家貧﹐則欲得女家之財以與男家。爲男女者﹐亦宜憐而稍從之。若或割貧益富﹐此爲非宜﹐不從可也。

婦人年老尢難處

人言「光景百年﹐七十者稀」﹐爲其倏忽易過。而命窮之人晚景最不易過﹐大率五十歲前過二十年如十年﹐五十歲後過十年不啻二十年。而婦人之享髙年者﹐尢爲難過。大率婦人依人而立﹐其未嫁之前﹐有好祖不如有好父﹐有好父不如有好兄弟﹐有好兄弟不如有好侄﹔其旣嫁之後﹐有好翁不如有好夫﹐有好夫不如有好子﹐有好子不如有好孫。故婦人多有少壯享富貴而暮年無聊者﹐蓋由此也。凡其親戚﹐所宜矜念。

收養親戚當慮後患

人之姑﹑姨﹑姊﹑妹及親戚婦人﹐年老而子孫不肖﹐不能供養者﹐不可不收養。然又須關防﹐恐其身故之後﹐其不肖子孫卻妄經官司﹐稱其人因饑寒而死﹐或稱其人有遺下囊篋之物。官中受其牒﹐必爲追證﹐不免有擾。須於生前令白之於眾﹐質之於官﹐稱身外無餘物﹐則免他患。大抵要爲髙義之事﹐須令無後患。

分給財產務均平

父﹑祖髙年﹐怠於管幹﹐多將財產均給子孫。若父﹑祖出於公心﹐初無偏曲﹐子孫各能戮力﹐不事遊蕩﹐則均給之後﹐旣無爭訟﹐必至興隆。若父﹑祖緣有過房之子﹐緣有前母后母之子﹐緣有子亡而不愛其孫﹐又有𨿽是一等子孫﹐自有憎愛﹐凡衣食財物所及﹐必有厚薄﹐致令子孫力求均給﹐其父﹑祖又於其中暗有輕重﹐安得不起他日爭端﹗若父﹑祖緣其子孫內有不肖之人﹐慮其侵害他房﹐不得已而均給者﹐止可逐時均給財谷﹐不可均給田產。若均給田產﹐彼以爲己分所有﹐必邀求尊長立契典賣﹐典賣旣盡﹐窺覷他房﹐從而婪取﹐必至興訟﹐使賢子賢孫被其擾害﹐同於破蕩﹐不可不思。大抵人之子孫或十數人皆能守己﹐其中有一不肖﹐則十數人皆受其害﹐至於破家者有之。國家法令百端﹐終不能禁﹔父﹑祖智謀百端﹐終不能防。欲保延家祚者﹐覽他家之已往﹐思我家之未來﹐可不修徳熟慮以爲長久之計耶﹖

遺囑公平維後患

遺囑之文皆賢明之人爲身後之慮。然亦須公平﹐乃可以保家。如劫於悍妻黠妾﹐因於後妻愛子中有偏曲厚薄﹐或妄立嗣﹐或妄逐子﹐不近人情之事﹐不可勝數﹐皆所以興訟破家也。

遺囑之文宜預爲

父﹑祖有慮子孫爭訟者﹐常欲預爲遺囑之文﹐而不知風燭不常﹐因循不決﹐至於疾病危篤﹐𨿽心中尙了然﹐而口不能言﹐手不能動﹐飲恨而死者多矣。況有神識昏亂者乎﹗

置義莊不若置義學

置義莊以濟貧族﹐族久必眾﹐不惟所得漸微﹐不肖子弟得之不以濟饑寒。或爲一醉之適﹐或爲一擲之娛……致有以其合得券歷預質於人﹐而所得不其半者﹐此爲何益﹖若其所得之多﹐飽食終日﹐無所用心﹐擾暴鄕曲﹐紊煩官司而已。不若以其田置義學及依寺院置度僧出﹐能爲儒者擇師訓之﹐旣爲之食﹐且有以周其乏。質不美者﹐無田可養﹐無業可守﹐則度以爲僧。非惟不至失所狼狽﹐辱其先徳﹐亦不至生事擾人﹐紊煩官司也。

卷之中處己

人之智識有髙下

人之智識固有髙下﹐又有髙下殊絕者。髙之見下﹐如登髙望遠﹐無不盡見﹔下之視髙﹐如在墻外欲窺墻裏。若髙下相去差近猶可與語﹔若相去遠甚﹐不如勿告﹐徒費口頰爾。譬如弈棋﹐若髙低止較三五著﹐尙可對弈﹐國手與未識籌局之人對弈﹐果何如哉﹖

處富貴不宜驕傲

富貴乃命分偶然﹐豈宜以此驕傲鄕曲﹗若本自貧窶﹐身致富厚﹐本自寒素﹐身致通顯﹐此𨿽人之所謂賢﹐亦不可以此取尢於鄕曲。若因父祖之遺資而坐享肥濃﹐因父祖之保任而馴致通顯﹐此何以異於常人﹗其間有欲以此驕傲鄕曲﹐不亦羞而可憐哉﹗

禮不可因人輕重

世有無知之人﹐不能一槪禮待鄕曲﹐而因人之富貴貧賤設爲髙下等級。見有資財有官職者則禮恭而心敬。資財愈多﹐官職愈髙﹐則恭敬又加焉。至視貧者﹑賤者﹐則禮傲而心慢﹐曾不少顧卹。殊不知彼之富貴﹐非我之榮﹐彼之貧賤﹐非我之辱﹐何用髙下分別如此﹗長厚有識君子必不然也。

窮達自兩途

操履與升沈自是兩途。不可謂操履之正﹐自宜榮貴﹐操履不正﹐自宜困厄。若如此﹐則孔﹑顏應爲宰輔﹐而古今宰輔達官不復小人矣。蓋操履自是吾人當行之事﹐不可以此責效於外物。責效不效﹐則操履必怠﹐而所守或變﹐遂爲小人之歸矣。今世間多有愚蠢而享富厚﹐智慧而居貧寒者﹐皆自有一定之分﹐不可致詰。若知此理﹐安而處之﹐豈不省事。

世事更變皆天理

世事多更變﹐乃天理如此。今世人往往見目前稍稍榮盛﹐以爲此生無足慮﹐不旋踵而破壞者多矣。大抵天序十年一換甲﹐則世事一變。今不須廣論久遠﹐只以鄕曲十年前﹑二十年前比論目前﹐其成敗興衰何嘗有定勢﹗世人無遠識﹐凡見他人興進及有如意事則懷妒﹐見他人衰退及有不如意事則譏笑。同居及同鄕人最多此患。若知事無定勢﹐則自慮之不暇﹐何暇妒人笑人哉﹗

人生勞逸常相若

應髙年享富貴之人﹐必須少壯之時嘗盡艱難﹐受盡辛苦﹐不曾有自少壯享富貴安逸至老者。早年登科及早年受奏補之人﹐必於中年齟齬不如意﹐卻於暮年方得榮達。或仕宦無齟齬﹐必其生事窘薄﹐憂饑寒﹐慮婚嫁。若早年宦達﹐不歷艱難辛苦﹐及承父祖生事之厚﹐更無不如意者﹐多不獲髙壽。造物乘除之理類多如此。其間亦有始終享富貴者﹐乃是有大福之人﹐亦千萬人中間有之﹐非可常也。今人往往機心巧謀﹐皆欲不受辛苦﹐卽享富貴至終身﹐蓋不知此理﹐而又非理計較﹐欲其子孫自少小安然享大富貴﹐尢其蔽惑也﹐終於人力不能勝天。

貧富定分任自然

富貴自有定分。造物者旣設爲一定之分﹐又設爲不測之機﹐役使天下之人朝夕奔趨﹐老死而不覺。不如是﹐則人生天地間全然無事﹐而造化之術窮矣。然奔趨而得者不過一二﹐奔趨而不得者蓋千萬人。世人終以一二者之故﹐至於勞心費力﹐老死無成者多矣。不知他人奔趨而得亦其定分中所有者。若定分中所有﹐𨿽不奔趨﹐遲以歲月﹐亦終必得。故世有髙見遠識超出造化機關之外﹐任其自去自來者﹐其胸中平夷﹐無憂喜﹐無怨尢。所謂奔趨及相傾之事﹐未嘗萌於意間﹐則亦何爭之有﹗前輩謂﹕「死生貧富﹐生來注定﹔君子贏得爲君子﹐小人枉了爲小人。」此言甚切﹐人自不知耳﹗

憂患順受則少安

人生世間﹐自有知識以來﹐卽有憂患不如意事。小兒叫號﹐皆其意有不平。自幼至少﹐至壯﹐至老﹐如意之事常少﹐不如意之事常多。𨿽大富貴之人﹐天下之所仰羨以爲神仙﹐而其不如意處各自有之﹐與貧賤人無異﹐特其所憂慮之事異爾。故謂之缺陷世界﹐以人生世間無足心滿意者。能達此理而順受之﹐則可少安。

謀事難成則永久

凡人謀事﹐𨿽日用至微者﹐亦須齟齬而難成﹐或幾成而敗﹐旣敗而復成。然後﹐其成也永久平寧﹐無復後患。若偶然易成﹐後必有不如意者。造物微機不可測度如此﹐靜思之則見此理﹐可以寬懷。

性有所偏在救失

人之徳性出於天資者﹐各有所偏。君子知其有所偏﹐故以其所習爲而補之﹐則爲全徳之人。常人不自知其偏﹐以其所偏而直情徑行﹐故多失。《書》言九徳﹐所謂寬﹑柔﹑願﹑亂﹑擾﹑直﹑簡﹑剛﹑彊者﹐天資也﹔所謂栗﹑立﹑恭﹑敬﹑毅﹑溫﹑廉﹑塞﹑義者﹐習爲也。此聖賢之所以爲聖賢也。後世有以性急而佩韋﹑性緩而佩弦者﹐亦近此類。𨿽然﹐己之所謂偏者﹐苦不自覺﹐須詢之他人乃知。

人行有長短

人之性行𨿽有所短﹐必有所長。與人交遊﹐若常見其短﹐而不見其長﹐則時日不可同處﹔若常念其長﹐而不顧其短﹐𨿽終身與之交遊可也。

人不可懷慢僞妒疑之心

處己接物﹐而常懷慢心﹑僞心﹑妒心﹑疑心者﹐皆自取輕辱於人﹐盛徳君子所不爲也。慢心之人自不如人﹐而好輕薄人。見敵己以下之人﹐及有求於我者﹐面前旣不加禮﹐背後又竊譏笑。若能回省其身﹐則愧汗浹背矣。僞心之人言語委曲﹐若甚相厚﹐而中心乃大不然。一時之間人所信慕﹐用之再三則蹤迹露見﹐爲人所唾去矣。妒心之人常欲我之髙出於人﹐故聞有稱道人之美者﹐則忿然不平﹐以爲不然﹔聞人有不如人者﹐則欣然笑快﹐此何加損於人﹐祗厚怨耳﹗疑心之人﹐人之出言未嘗有心﹐而反復思繹曰「此譏我何事﹖此笑我何事﹖」……則與人締怨﹐常萌於此。賢者聞人譏笑若不聞焉﹐此豈不省事﹗

人貴忠信篤敬

言忠信﹐行篤敬﹐乃聖人教人取重於鄕曲之術。蓋財物交加﹐不損人而益己﹐患難之際﹐不妨人而利己﹐所謂忠也。有所許諾﹐纖毫必償﹐有所期約﹐時刻不易﹐所謂信也。處事近厚﹐處心誠實﹐所謂篤也。禮貌卑下﹐言辭謙恭﹐所謂敬也。若能行此﹐非惟取重於鄕曲﹐則亦無人而不自得。然「敬」之一事於己無損﹐世人頗能行之﹐而矯飾假僞﹐其中心則輕薄﹐是能敬而不能篤者﹐君子指爲諛佞﹐鄕人久亦不歸重也。

厚於責己而薄於責人

忠﹑信﹑篤﹑敬﹐先存其在己者﹐然後望其在人。如在己者未盡﹐而以責人﹐人亦以此責我矣。今世之人能自省其忠﹑信﹑篤﹑敬者蓋寡﹐能責人以忠﹑信﹑篤﹑敬者皆然也。𨿽然﹐在我者旣盡﹐在人者亦不必深責。今有人能盡其在我者固善矣﹐乃欲責人之似己﹐一或不滿吾意﹐則疾之已甚﹐亦非有容徳者﹐只益貽怨於人耳﹗

處事當無愧心

今人有爲不善之事﹐幸其人之不見不聞﹐安然自肆﹐無所畏忌。殊不知人之耳目可掩﹐神之聰明不可掩。凡吾之處事﹐心以爲可﹐心以爲是﹐人𨿽不知﹐神已知之矣。吾之處事﹐心以爲不可﹐心以爲非﹐人𨿽不知﹐神已知之矣。吾心卽神﹐神卽禍福﹐心不可欺﹐神亦不可欺。《詩》曰「神之格思﹐不可度思﹐矧可射思。」釋者以謂「吾心以爲神之至也」﹐尙不可得而窺測﹐況不信其神之在左右﹐而以厭射之心處之﹐則亦何所不至哉﹗

爲惡禱神爲無益

人爲善事而未遂﹐禱之於神﹐求其陰助﹐𨿽未見效﹐言之亦無愧。至於爲惡事而未遂﹐亦禱之於神﹐求其陰助﹐豈非欺罔﹗如謀爲盜賊而禱之於神﹐爭訟無理而禱之於神﹐使神果從其言﹐而幸中﹐此乃貽怒於神﹐開其禍端耳。

公平正直人之當然

凡人行己公平正直者﹐可用此以事神﹐而不可恃此以慢神﹔可用此以事人﹐而不可恃此以傲人。𨿽孔子亦以敬鬼神﹐事大夫﹐畏大人爲言﹐況下此者哉﹗彼有行己不當理者﹐中有所慊﹐動輒知畏﹐猶能避遠災禍﹐以保其身。至於君子而偶罹於災禍者﹐多由自負以召致之耳。

悔心爲善之幾

人之處事能常悔往事之非﹐常悔前言之失﹐常悔往年之未有知識﹐其賢徳之進﹐所謂長日加益而人不自知也。古人謂「行年六十而知五十九之非」者﹐可不勉哉﹗

惡事可戒而不可爲

凡人爲不善事而不成﹐正不須怨天尢人﹐此乃天之所愛﹐終無後患。如見他人爲不善事常稱意者﹐不須多羨﹐此乃天之所棄。待其積惡深厚﹐從而殄滅之。不在其身﹐則在其子孫。姑少待之﹐當自見也。

善惡報應難究詰

人有所爲不善﹐身遭刑戮﹐而其子孫昌盛者﹐人多怪之﹐以爲天理有誤。殊不知此人之家﹐其積善多﹐積惡少。少不勝多﹐故其爲惡之人身受其報﹐不妨福祚延及後人。若作惡多而享壽富安樂﹐必其前人之遺澤將竭﹐天不愛惜﹐恣其惡深﹐使之大壞也。

人能忍事則無爭心

人能忍事﹐易以習熟﹐終至於人以非理相加﹐不可忍者﹐亦處之如常。不能忍事﹐亦易以習熟﹐終至於睚眥之怨﹐深不足較者﹐亦至交詈爭訟﹐期於取勝而後已﹐不知其所失甚多。人能有定見﹐不爲客气所使﹐則身心豈不大安寧﹗

小人當敬遠

人之平居﹐欲近君子而遠小人者﹐君子之言多長厚端謹﹐此言先入於吾心﹐及吾之臨事﹐自然出於長厚端謹矣﹔小人之言多刻薄浮華﹐此言先入於吾心﹐及吾之臨事﹐自然出於刻薄浮華矣。且如朝夕聞人尙气好淩人之言﹐吾亦將尙气好淩人而不覺矣﹔朝夕聞人遊蕩﹑不事繩檢之言﹐吾亦將遊蕩﹑不事繩檢而不覺矣。如此非一端﹐非大有定力﹐必不免漸染之患也。

老成之言更事多

老成之人﹐言有迂闊﹐而更事爲多。後生𨿽天資聰明﹐而見識終有不及。後生例以老成爲迂闊﹐凡其身試見效之言欲以訓後生者﹐後生厭聽而毀詆者多矣。及後生年齒漸長﹐歷事漸多﹐方悟老成之言可以佩服﹐然已在險阻艱難備嘗之後

君子有過必思攺

聖賢猶不能無過﹐況人非聖賢﹐安得每事盡善﹗人有過失﹐非其父兄﹐孰肯誨責﹔非其契愛﹐孰肯諫諭。泛然相識﹐不過背後竊議之耳。君子惟恐有過﹐密訪人之有言﹐求謝而思攺。小人聞人之有言﹐則好爲彊辯﹐至絕往來﹐或起爭訟者有矣。

言語貴簡寡言語簡寡﹐在我﹐可以少悔﹔在人﹐可以少怨。

小人爲惡不必諫

人之出言舉事﹐能思慮循省﹐而不幸有失﹐則在可諫可議之域。至於恣其性情﹐而妄言妄行﹐或明知其非而故爲之者﹐是人必挾其凶暴彊悍以排人之議己。善處鄕曲者﹐如見似此之人﹐非惟不敢諫誨﹐亦不敢置於言議之間﹐所以遠侮辱也。嘗見人不忍平昔所厚之人有失﹐而私納忠言﹐反爲人所怒﹐曰「我與汝至相厚﹐汝亦謗我耶﹗」孟子曰「不仁者﹐可與言哉﹖」

覺人不善知自警

不善人𨿽人所共惡﹐然亦有益於人。大抵見不善人則警懼﹐不至自爲不善。不見不善人則放肆﹐或至自爲不善而不覺。故家無不善人﹐則孝友之行不彰﹔鄕無不善人﹐則誠厚之迹不著。譬如磨石﹐彼自銷損耳﹐刀斧資之以爲利。老子云「不善人乃善人之資。」謂此爾。若見不善人而與之同惡相濟及與之爭爲長雄﹐則有損而已﹐夫何益﹖

門戶當寒生不肖子

鄕曲有不肖子弟﹐耽酒好色﹐博弈遊蕩﹐親近小人﹐豢養馳逐﹐輕於破蕩家產﹐至爲乞丐竊盜者﹐此其家門厄數如此﹐或其父祖稔惡至此。未聞有因諫誨而攺者﹐𨿽其至親﹐亦當處之無可柰何﹐不必■■﹐徒厚其怨。

正己可以正人

勉人爲善﹐諫人爲惡﹐固是美事。先須自省﹕若我之平昔自不能爲人﹐豈惟人不見聽﹐亦反爲人所薄。且如己之立朝可稱﹐乃可誨人以立朝之方﹔己之臨政有效﹐乃可誨人以臨政之術﹔己之才學爲人所尊﹐乃可誨人以進修之要﹔己之性行爲人所重﹐乃可誨人以操履之詳﹔己能身致富厚﹐乃可誨人以治家之法﹔己能處父母之側而諧和無間﹐乃可誨人以至孝之行。苟惟不然﹐豈不反爲所笑﹗

浮言不足卹

人之出言至善﹐而或有議之者﹔人有舉事至當而或有非之者。蓋眾心難一﹐眾口難齊如此。君子之出言舉事﹐苟揆之吾心﹐稽之古訓﹐詢之賢者﹐於理無礙﹐則紛紛之言皆不足卹﹐亦不必辯。自古聖賢﹐當代宰輔﹐一時守令﹐皆不能免﹐況居鄕曲﹐同爲編氓﹐尢其無所畏﹐或輕議己﹐亦何怪焉﹗大抵指是爲非﹐必妒忌之人﹐及素有仇怨者。此曹何足以定公論﹐正當勿卹勿辯也。

諛巽之言多姦詐

人有善誦我之美﹐使我喜聞而不覺其諛者﹐小人之最姦黠者也。彼其面諛我而我喜﹐及其退與他人語﹐未必不竊笑我爲他所愚也。人有善揣人意之所向﹐先發其端﹐導而迎之﹐使人喜其言與己暗合者﹐亦小人之最姦黠者也。彼其揣我意而果合﹐及其退與他人語﹐又未必不竊笑我爲他所料也。此𨿽大賢亦甘受其侮而不悟﹐柰何﹗

凡事不爲己甚

人有詈人而人不答者﹐人必有所容也。不可以爲人之畏我而更求以辱之﹐爲之不已。人或起而我應﹐恐口噤而不能出言矣。人有訟人而人不校者﹐人必有所處也。不可以爲人之畏我﹐而更求以攻之﹐爲之不已。人或出而我辯﹐恐理虧而不能逃罪也。

言語慮後則少怨尢

親戚故舊﹐人情厚密之時﹐不可盡以密私之事語之﹐恐一旦失歡﹐則前日所言﹐皆他人所憑以爲爭訟之資。至有失歡之時﹐不可盡以切實之語加之﹐恐忿气旣平之後﹐或與之通好結親﹐則前言可愧。大抵忿怒之際﹐最不可指其隱諱之事﹐而暴其父祖之惡。吾之一時怒气所激﹐必欲指其切實而言之﹐不知彼之怨恨深入骨髓。古人謂「傷人之言﹐深於矛戟」是也。俗亦謂「打人莫打膝﹐道人莫道實」。

與人言語貴和顏

親戚故舊﹐因言語而失歡者﹐未必其言語之傷人﹐多是顏色辭气暴厲﹐能激人之怒。且如諫人之短﹐語𨿽切直﹐而能溫顏下气﹐縱不見聽﹐亦未必怒。若平常言語﹐無傷人處﹐而詞色俱厲﹐縱不見怒﹐亦須懷疑。古人謂「怒於室者色於市」﹐方其有怒﹐與他人言﹐必不卑遜。他人不知所自﹐安得不怪﹗故盛怒之際與人言語尢當自警。前輩有言「誡酒後語﹐忌食時嗔﹐忍難忍事﹐順自彊人。」常能持此﹐最得便宜。

老人當敬重

髙年之人﹐鄕曲所當敬者﹐以其近於親也。然鄕曲有年髙而徳薄者﹐謂刑罰不加於己﹐輕詈辱人﹐不知愧恥。君子所當優容而不較也。

與人交遊貴和易

與人交遊﹐無問髙下﹐須常和易﹐不可妄自尊大﹐修飾邊幅。若言行崖異﹐則人豈復相近﹗然又不可太褻狎﹐樽酒會聚之際﹐固當歌笑盡歡﹐恐嘲譏中觸人諱忌﹐則忿爭興焉。

才行髙人自服行髙人自重﹐不必其貌之髙﹔才髙人自服﹐不必其言之髙。

小人作惡必天誅

居鄕曲間﹐或有貴顯之家﹐以州縣觀望而淩人者﹔又有髙資之家﹐以賄賂公行而淩人者。方其得勢之時﹐州縣「不能誰何」﹐鬼神猶或避之﹐況貧窮之人﹐豈可與之較﹗屋宅墳墓之所鄰﹐山林田園之所接﹐必橫加殘害﹐使歸於己而後已。衣食所資﹐器用之微﹐凡可其意者﹐必奪而有之。如此之人﹐惟當遜而避之﹐逮其稔惡之深﹐天誅之加﹐則其家之子孫自能爲其父祖破壞﹐以與鄕人復仇也。鄕曲更有健訟之人﹐把持短長﹐妄有論訟﹐以致追擾﹐州縣不敢治其罪。又有恃其父兄子弟之眾﹐結集凶惡﹐彊奪人所有之物。不稱意﹐則羣聚毆打﹐又復賄賂州縣﹐多不竟其罪。如此之人﹐亦不必求以窮治﹐逮其稔惡之深﹐天誅之加﹐則無故而自罹於憲网﹐有計謀所不及救者。大抵作惡而幸免於罪者﹐必於他時無故而受其報。所謂「天网恢恢﹐疏而不漏」也。

君子小人有二等

鄕曲士夫﹐有挾術以待人﹐近之不可﹐遠之則難者﹐所謂君子中之小人﹐不可不防﹐慮其信義有失爲我之累也。農﹑工﹑商﹑賈﹑僕﹑隸之流﹐有天資忠厚可任以事﹑可委以財者﹐所謂小人中之君子﹐不可不知﹐宜稍撫之以恩﹐不復慮其詐欺也。

居官居家本一理

士大夫居家能思居官之時﹐則不至干請把持而撓時政﹔居官能思居家之時﹐則不至狠愎暴恣而貽人怨。不能回思者皆是也。故見任官每每稱寄居官之可惡﹐寄居官亦多談見任官之不韙﹐並與其善者而掩之也。

小人難責以忠信

「忠信」二字﹐君子不守者少﹐小人不守者多。且如小人以物市於人﹐敝惡之物﹐飾爲新奇﹔假僞之物﹐飾爲眞實。如絹帛之用膠糊﹐米麥之增濕潤﹐肉食之灌以水﹐藥材之易以他物。巧其言詞﹐止於求售﹐誤人食用﹐有不卹也。其不忠也類如此。負人財物久不嘗﹐人苟索之﹐期以一月﹐如期索之﹐不售。又期以一月﹐如期索之﹐又不售。至於十數期而不售如初。工匠制器﹐要其定資﹐責其所制之器﹐期以一月﹐如期索之﹐不得。又期以一月﹐如期索之﹐又不得。至於十數期而不得如初。其不信也類如此﹐其他不可悉數。小人朝夕行之﹐略不之怪。爲君子者往往忿懥﹐直欲深治之﹐至於毆打論訟。若君子自省其身﹐不爲不忠不信之事﹐而憐小人之無知。及其間有不得已而爲自便之計﹐至於如此﹐可以少置之度外也。

戒貨假藥

張安國舍人知撫州日﹐以有賣假藥者﹐出榜戒約曰「陶隱居﹑孫眞人因《本艸》《千金方》濟物利生﹐多積陰徳﹐名在列仙。自此以來﹐行醫貨藥﹐誠心救人﹐獲福報者甚眾。不論方冊所載﹐只如近時此驗尢多﹐有只賣一眞藥便家資巨萬。或自身安榮﹐享髙壽﹔或子孫及第﹐攺換門戶﹐如影隨形﹐無有差錯。又曾眼見貨賣假藥者﹐其初積得些小家業﹐自謂得計﹐不知冥冥之中﹐自家合得祿料都被減克。或自身多有橫禍﹐或子孫非理破蕩﹐致有遭天火﹑被雷震者。蓋緣贖藥之人多是疾病急切﹐將錢告求賣藥之家﹐孝子順孫只望一服見效﹐卻被假藥誤賺﹐非惟無益﹐反致損傷。尋常誤殺一飛禽走獸猶有果報﹐況萬物之中人命最重﹗無辜被禍﹐其痛何窮﹗……」詞多更不盡載。舍人此言豈止爲假藥者言之﹐有識之人自宜觸類。

言貌重則有威

市井街巷﹐茶坊酒肆﹐皆小人雜處之地。吾輩或有經由﹐須當嚴重其辭貌﹐則遠輕侮之患。倘有譏議﹐亦不必聽﹐或有狂醉之人﹐宜卽回避﹐不必與之較可也。

衣服不可侈異衣服舉止異眾﹐不可遊於市﹐必爲小人所侮。

居鄕曲務平淡

居於鄕曲﹐輿馬衣服不可鮮花。蓋鄕曲親故﹐居貧者多﹐在我者揭然異眾﹐貧者羞澀必不敢相近﹐我亦何安之有﹗此說不可與口尙浮臭者言。

婦女衣飾務潔淨

婦女衣飾惟務潔淨﹐尢不可異眾。且如十數人同處﹐而一人衣飾獨異﹐眾所指目﹐其行坐能自安否﹖

禮義制欲之大閒

飲食﹐人之所欲﹐而不可無也﹐非理求之﹐則爲饕爲饞﹔男女﹐人之所欲﹐而不可無也﹐非理狎之﹐則爲姦爲淫﹔財物﹐人之所欲﹐而不可無也﹐非理得之﹐則爲盜爲賊。人惟縱欲﹐則爭端起而獄訟興。聖王慮其如此﹐故制爲禮以節人之飲食﹑男女﹐制爲義以限人之取與。君子於是三者﹐𨿽知可欲而不敢輕形於言﹐況敢妄萌於心﹗小人反是。

見得思義則無過

聖人云﹕不見可欲﹐使心不亂﹐此最省事之要術。蓋人見美食而必咽﹐見美色而必凝視﹐見錢財而必起欲得之心﹐苟非有定力者﹐皆不免此。惟能杜其端源﹐見之不顧﹐則無妄想﹐無妄想則無過舉矣。

人爲情惑則忘返

子弟有耽於情欲﹐迷而忘返﹐至於破家而不悔者﹐蓋始於試爲之。由其中無所見﹐不能識破﹐遂至於不可回。

子弟當謹交遊

世人有慮子弟血气未定﹐而酒色博弈之事﹐得以昏亂其心﹐尋至於失徳破家﹐則拘之於家﹐嚴其出入﹐絕其交遊﹐致其無所見聞﹐朴野蠢鄙﹐不近人情。殊不知此非良策﹐禁防一馳﹐情竇頓開﹐如火燎原不可撲滅。況拘之於家﹐無所用心﹐卻密爲不肖之事﹐與外出何異﹗不若時其出入﹐謹其交遊﹐𨿽不肖之事習聞旣熟﹐自能識破﹐必短愧而不爲。縱試爲之﹐亦不至於朴野蠢鄙﹐全爲小人之所搖蕩也。

家成於憂懼破於怠忽

起家之人﹐生財富庶﹐乃日夜憂懼﹐慮不免於饑寒。破家之子﹐生事日消﹐乃軒昂自恣﹐謂「不復可慮」。所謂「吉人凶其吉﹐凶人吉其凶」﹐此其效驗﹐常見於已壯未老﹐已老未死之前。識者當自默諭。

興廢有定理

起家之人見所作事無不如意﹐以爲智術巧妙如此﹐不知其命分偶然﹐志气洋洋﹐貪多圖得。又自以爲獨能久遠﹐不可破壞﹐豈不爲造物者所竊笑﹗蓋其破壞之人或已生於其家﹐曰「子」曰「孫」﹐朝夕環立於側者﹐皆他日爲父祖破壞生事之人﹐恨其父祖目不及見耳﹗前輩有建第宅﹐宴工匠於東廡曰「此造宅之人。」宴子弟於西廡曰「此賣宅之人。」後果如其言。近世士大夫有言「目所可見者﹐謾爾經營﹔目所不及見者﹐不須置之謀慮。」此有識君子知非人力所及﹐其胸中寬泰與蔽迷之人如何﹖

用度宜量入爲出

起家之人易於增進成立者﹐蓋服﹑食﹑器﹑用及吉凶百費規模淺狹﹐尙循其舊故。日入之數多於日出﹐此所以常有餘。富家之子易於傾覆破蕩者﹐蓋服﹑食﹑器﹑用及吉凶百費規模廣大﹐尙循其舊。又分其財產立數門戶﹐則費用增倍於前日。子弟有能省用﹐遠謀損節猶慮不及﹐況有不之悟者﹐何以支持乎﹗古人謂﹐由儉入奢易﹐由奢入儉難﹐蓋謂此爾。大貴人之家尢難於保成。方其致位通顯﹐𨿽在閒冷﹐其俸給亦厚﹐其饋遺亦多。其使令之人滿前﹐皆州郡廩給。其服﹑食﹑器﹑用𨿽極於華侈﹐而其費不出於家財。逮其身後﹐無前日之俸給﹑饋遺﹑使令之人﹐其日用百費非出家財不可。況又析一家爲數家﹐而用度仍舊﹐豈不至於破蕩﹗此亦勢使之然。爲子弟者各宜量節。

起家守成宜爲悠久計

人之居世有不思父祖起家艱難﹐思與之延其祭祀﹐又不思子孫無所憑藉則無以脫於饑寒。多生男女﹐視如路人。耽於酒色﹐博弈遊蕩﹐破壞家產﹐以取一時之快﹐此皆家門不幸。如此﹐冒幹刑憲﹐彼亦不卹﹐豈教誨﹑勸諭﹑責罵之所能回﹗置之無可柰何而已。

節用有常理

人有財物﹐慮爲人所竊﹐則必緘滕扃鐍封識之甚嚴。慮費用之無度而致耗散﹐則必算計較量﹐支用之甚節。然有甚嚴而有失者﹐蓋百日之嚴﹐無一日之疏﹐則無失﹔百日嚴而一日不嚴﹐則一日之失與百日不嚴同也。有甚節而終至於匱乏者﹐蓋百事節而無一事之費﹐則不至於匱乏﹔百事節而一事不節﹐則一事之費與百事不節同也。所謂百事者﹐自飲食﹑衣服﹑屋宅﹑園館﹑輿馬﹑僕禦﹑器用﹐玩好……蓋非一端。丰儉隨其財力則不爲之費﹔不量財力而爲之﹐或𨿽財力可辦而過於侈靡﹐近於不急﹐皆妄費也。年少主家事者宜深知之。

事貴預謀後則時失

中產之家﹐凡事不可不早慮。有男而爲之營生﹐教之生業﹐皆早慮也。至於養女﹐亦當早爲儲蓄衣衾﹑妝奩之具﹐及至遣嫁﹐乃不費力。若置而不問﹐但稱臨時﹐此有何術﹖不過臨時鬻田廬及不卹女子之羞見人也。至於家有老人﹐而送終之具不爲素辦﹐亦稱臨時﹐亦無他術﹐亦是臨時鬻田廬及不卹後事之不如儀也。今人有生一女而種杉萬根者﹐待女長﹐則鬻杉以爲嫁資﹐此其女必不至失時也。有於少壯之年置壽衣﹑壽器﹑壽塋者﹐此其人必不至三日五日無衣無棺可斂﹐三年五年無地可葬也。

居官居家本一理居官當如居家﹐必有顧藉﹔居家當如居官﹐必有綱紀。

子弟當習儒業

士大夫之子弟﹐苟無世祿可守﹐無常產可依﹐而欲爲仰事俯育之計﹐莫如爲儒。其才質之美﹐能習進士業者﹐上可以取科第致富貴﹐次可以開門教授﹐以受束脩之奉。其不能習進士業者﹐上可以事筆札﹐代箋簡之役﹐次可以習點讀﹐爲童蒙之師。如不能爲儒﹐則巫醫﹑僧道﹑農圃﹑商賈﹑伎術﹐凡可以養生而不至於辱先者﹐皆可爲也。子弟之流蕩﹐至於爲乞丐﹑盜竊﹐此最辱先之甚。然世之不能爲儒者﹐乃不肯爲巫醫﹑僧道﹑農圃﹑商賈﹑伎術等事﹐而甘心爲乞與﹑盜竊者﹐深可誅也。凡彊顏於貴人之前﹐而求其所謂應副﹔折腰於富人之前﹐而托名於假貸﹔遊食於寺觀而人指爲穿雲子﹐皆乞丐之流也。居官而掩蔽眾目﹐盜財入己﹐居鄕而欺淩愚弱﹐奪其所有﹐私販官中所禁茶﹑鹽﹑酒﹑酤之屬﹐皆竊盜之流也。世人有爲之而不自愧者何哉﹗

荒怠淫逸之患

凡人生而無業﹐及有業而喜於安逸不肯盡力者﹐家富則習爲下流﹐家貧則必爲乞丐。凡人生而飲酒無算﹐食肉無度﹐好淫濫﹐習博弈者﹐家富則致於破蕩﹐家貧則必爲盜竊。

周急貴乎當理

人有患難不能濟﹐困苦無所訴﹐貧乏不自存﹐而其人朴訥懷愧不能言於人者﹐吾𨿽無餘﹐亦當隨力周助。此人縱不能報﹐亦必知恩。若其人本非窘乏﹐而以干謁爲業﹐挾持便佞之術﹐徧謁貴人富人之門﹐過州幹州﹐過縣幹縣﹐有所得則以爲己能﹐無所得則以爲怨仇。在今日則無感徳之心﹐在他日則無報徳之事。正可以不卹不顧待之﹐豈可割吾之不敢用以資人之不當用。

不可輕受人恩

居鄕及在旅﹐不可輕受人之恩。方吾未達之時﹐受人之恩﹐常在吾懷﹐每見其人﹐常懷敬畏。而其人亦以有恩在我﹐常有徳色。及我榮達之後﹐徧報則有所不及﹐不報則爲虧義。故𨿽一飯一縑﹐亦不可輕受。前輩見人仕宦而廣求知己﹐戒之曰「受恩多則難以立朝。」宜詳味此。

受人恩惠當記省

今人受人恩惠多不記省﹐而有所惠於人﹐𨿽微物亦歷歷在心。古人言﹕施人勿念﹐受施勿忘。誠爲難事。

人情厚薄勿深較

人有居貧困時﹐不爲鄕人所顧﹔及其榮達﹐則視鄕人如仇讎。殊不知鄕人不厚於我﹐我以爲憾﹔我不厚於鄕人﹐鄕人他日亦獨不記耶﹗但於其平時薄我者﹐勿與之厚﹐亦不必致怨。若其平時不與我相識﹐苟我可以濟助之者﹐亦不可不爲也。

報怨以直乃公心

聖人言「以直報怨。」最是中道﹐可以通行。大抵以怨報怨﹐固不足道﹐而士大夫欲邀長厚之名者﹐或因宿仇縱姦邪而不治﹐皆矯飾不近人情。聖人之所謂「直」者﹐其人賢﹐不以仇而廢之﹔其人不肖﹐不以仇而庇之。是非去取﹐各當其實。以此報怨﹐必不至遞相酬復﹐無已時也。

訟不可長

居鄕﹐不得已而後與人爭﹐又大不得已而後與人訟。彼稍服其不然則已之﹐不必費用財物﹐交結胥吏﹐求以快意﹐窮治其仇。至於爭訟財產﹐本無理而彊求得理﹐官吏貪謬﹐或可如志﹐寧不有愧於神明﹗仇者不伏更相訴訟﹐所費財物﹐十數倍於其所直。況遇賢明有司安得以無理爲有理耶﹗大抵人之所訟互有短長﹐各言其長而掩其短﹐有司不明﹐則牽連不決﹐或決而不盡其情。胥吏得以受賕而弄法﹐蔽者之所以破家也。

暴吏害民必天誅

官有貪暴﹐吏有橫刻﹐賢豪之人不忍鄕曲眾被其惡﹐故出力而訟之。然貪暴之官必有所恃﹐或以其有親黨在要路﹐或以其爲州郡所深喜﹐故常難動搖。橫刻之吏﹐亦有所恃﹐或以其爲見任官之所喜﹐或以其結州曹吏之有素﹐故常元忌憚。及至人戶有所訴﹐則官求勢要之書以請托﹐吏以官庫之錢而行賂﹐毀去簿歷﹐攺易案牘。人戶𨿽健訟﹐亦未便輕勝。兼論訴官吏之人又只欲劫持官府﹐使之獨畏己﹐初無爲眾除害之心。常見論訴州縣官吏之人﹐恃爲官史所畏﹐拖延稅賦不納。人戶有折變﹐己獨不受折變﹔人戶有科敷﹐己獨不伏科敷。睨立庭下﹐抗對長官﹔端坐司房﹐罵辱胥輩﹔冒占官產﹐不肯輸租﹔欺淩善弱﹐彊欲斷治﹔請托公事﹐必欲以曲爲直﹐或與胥吏通同爲姦﹐把持官員﹐使之聽其所爲﹐以殘害鄕民。如此之官吏﹐如此之姦民﹐假以歲月﹐縱免人禍﹐必自爲天所誅也。

民俗淳頑當求其實

士大夫相見﹐往往多言某縣民淳﹐某縣民頑。及詢其所以然﹐乃謂見任官髒污狼籍﹐鄕民吞聲飲气而不敢言﹐則爲淳﹔鄕民列其惡訴之州郡監司﹐則爲頑。此其得頑之名﹐豈不枉哉﹖今人多指奉化縣爲頑﹐問之奉化人﹐則曰「所訟之官皆有入己贓﹐何謂奉化爲頑﹖」如黃巖等處人言皆然﹐此正聖人所謂「期民也﹐三代之所以直道而行也」。何頑之有﹗今具其所以爲頑之目﹕應納稅賦而不納﹐及應供科配而不供﹐則爲頑﹔若官中因事廣科﹐從而隱瞞﹐其民戶不肯供納則不爲頑。官吏斷事﹐出於至公﹐又合法意﹐乃任私忿﹐求以翻異﹐則爲頑﹔官吏受財﹐斷直爲曲﹐事有冤抑﹐次第陳訴﹐則不爲頑。官員淸正﹐斷事自己﹐豪橫之民無所行賂﹐無所措謀﹐則與胥吏表裏撰合語言﹐妝點事務﹐妄興論訟﹐則爲頑﹔若官員與吏爲徒﹐百般詭計掩人耳目﹐受接賄賂﹐偸盜官錢﹐人戶有能出力爲眾論訴﹐則不爲頑。

官有科付之獘

縣﹑道有非理橫科及預借官物者﹐必相率而次第陳訟。蓋糧稅自有常額﹐足以充上供州用縣用﹔役錢亦有常額﹐足以供解發支雇。縣官正己以率下﹐則民間無隱負不輸﹐官中無侵盜妄用﹐未敢以爲有餘﹐亦何不足之有﹗惟作縣之人不自檢己﹐喫者﹑著者﹑日用者﹐般挈往來﹐送遺給托﹐置造器用﹐儲蓄囊篋﹐及其他百色之須﹐取給於手分﹑鄕司。爲手分﹑鄕司者﹐豈有將己財奉縣官﹐不過就薄歷之中﹐恣爲欺獘。或攬人戶稅物而不納﹔或將到庫之錢而他用﹔或僞作過軍﹑過客券﹐旁及修葺廨捨﹐而公求支破﹔或陽爲解發而中途截撥……其獘百端﹐不可悉舉。縣官旣素受其污啖﹐往往知而不問﹐況又有懵然不曉財賦之利病。及曉之者﹐又與之通同作獘。一年之間﹐𨿽至小邑﹐虧失數千緡﹐殆不覺也。於是有橫科預借之患﹐及有拖欠州郡之數。及將任滿﹐請托關節以求脫去﹐而州郡遂將積欠勒令後政補償。夫前政以一年財賦不足一年支解﹐爲後政者豈能以一年財賦補足數年財賦﹗故於前政預借錢物多不認理﹐或別設巧計陰奪民財﹐以求補足舊欠﹐其禍可勝言哉﹗

大凡居官蒞事﹐不可不仔細﹐猾吏姦民尢當深察。若輕信吏人﹐則彼受鄕民遺賂﹐百端撰造﹐以曲爲直﹐從而斷決﹐豈不枉哉﹗間有子弟爲官懵然不曉事理者﹐又有與吏同貪﹐𨿽知是否而妄決者﹐鄕民冤抑莫伸。仕官多無後者﹐以此盍亦思上之所以責任我者何意﹖而下之所以赴愬於我者﹐正望我以伸其冤抑﹐我其可以不公其心哉﹗凡爲官吏當以公心爲主﹐非特在己無愧﹐而子孫亦職有利矣﹗

卷之下治家

宅舍關防貴周密

人之居家﹐須令垣墻髙厚﹐藩籬周密﹐窗壁門關堅牢。隨損隨修﹐如有水竇之類﹐亦須常設格子﹐務令新固﹐不可輕忽。𨿽竊盜之巧者﹐穴墻剪籬﹐穿壁決關﹐俄頃可辧﹐比之頹墻敗籬﹑腐壁敝門以啟盜者有間矣。且免奴婢奔竄及不肖子弟夜出之患。如外有竊盜﹐內有奔竄及子弟生事﹐縱官司爲之受理﹐豈不重費財力﹗

山居須置莊佃

居止或在山谷村野僻靜之地﹐須於周圍要害去處置立莊屋﹐招誘丁多之人居之。或有火燭﹑竊盜﹐可以卽相救應。

夜間防盜宜警急

凡夜犬吠﹐盜未必至亦是盜來探試﹐不可以爲他而不警。夜間遇物有聲﹐亦不可以爲鼠而不警。

防盜宜巡邏

屋之周圍須令有路﹐可以往來﹐夜間遣人十數徧巡之。善慮事者﹐居於城郭﹐無甚隙地﹐亦爲夾墻﹐使邏者往來其間。若屋之內﹐則子弟及奴婢更疊巡警。

夜間逐盜宜詳審

夜間覺有盜﹐便須直言「有盜」﹐徐起逐之﹐盜必且竄。不可乘暗擊之﹐恐盜之急﹐以刃傷我﹐及誤擊自家之人。若持燭見盜擊之﹐猶庶幾。若獲盜而已受拘執﹐自當準法﹐無過毆傷。

富家少蓄金帛免招盜

多蓄之家﹐盜所覬覦﹐而其人又多置什物﹐喜於矜耀﹐尢盜之所垂涎也。富厚之家若多儲錢谷﹐少置什物﹐少蓄金寶絲帛﹐縱被盜亦不多失。前輩有戒其家﹕「自冬夏衣之外﹐藏帛以備不虞﹐不過百匹。」此亦髙人之見﹐豈可與世俗言﹗

防盜宜多端

劫盜有中夜炬火露刃排門而入人家者此尢不可不防﹐須於諸處往來路口委人爲耳目﹐或有異常則可以先知。仍預置便門﹐遇有警急﹐老幼婦女且從便門走避。又須子弟及僕者平時常備器械﹐爲禦敵之計。可敵則敵﹐不可敵則避﹐切不可令盜得我之人﹐執以爲質﹐則鄰保及捕盜之人不敢前。

刻剝招盜之由

劫盜𨿽小人之雄﹐亦自有識見。如富人平時不刻剝﹐又能樂施﹐又能種種方便﹐當兵火擾攘之際猶得保全﹐至不忍焚掠污辱者多﹐盜所快意於劫殺之家﹐多是積惡之人。富家各宜自省。

失物不可猜疑

家居或有失物﹐不可不急尋。急尋﹐則人或投之僻處﹐可以復收﹐則無事矣。不急﹐則轉而出外﹐愈不可見。又不可妄猜疑人﹐猜疑之當﹐則人或自疑﹐恐生他虞﹔猜疑不當﹐則正竊者反自得意。況疑心一生﹐則所疑之人揣其行坐辭色皆若竊物﹐而實未嘗有所竊也。或已形於言﹐或妄有所執治﹐而所失之物偶見﹐或正竊者方獲﹐則悔將若何﹗

睦鄰里以防不虞

居宅不可無鄰家﹐慮有火燭﹐無人救應。宅之四圍如無溪流﹐當爲池井﹐慮有火燭﹐無水救應。又須平時撫卹鄰里有恩義。有士大夫平時多以官勢殘虐鄰里﹐一日爲仇人刃其家﹐火其屋宅。鄰里更相戒曰「若救火﹐火熄之後﹐非惟無功﹐彼更訟我以爲盜取他家財物﹐則獄訟未知了期﹗若不救火﹐不過杖一百而已。」鄰里甘受杖而坐視其大廈爲煨燼﹐生生之具無遺。此其平時暴虐之效也。

火起多從廚竈

火之所起﹐多從廚竈。蓋廚屋多時不掃﹐則埃墨易得引火。或竈中有畱火﹐而竈前有積薪接連﹐亦引火之端也。夜間最當巡視。

焙物宿火宜儆戒

烘焙物色過夜﹐多致遺火。人家房戶﹐多有覆蓋宿火而以衣籠罩其上﹐皆能致火﹐須常戒約。

田家致火之由

蠶家屋宇低隘﹐於炙簇之際﹐不可不防火。農家儲積糞壤﹐多爲茅屋。或投死灰於其間﹐須防內有餘燼未滅﹐能致火燭。

致火不一類

茅屋須常防火﹔大風須常防火﹔積油物﹑積石灰須常防火。此類甚多﹐切須詢究。

小兒不可帶金寶

富人有愛其小兒者﹐以金銀寶珠之屬飾其身。小人有貪者﹐於僻靜處壞其性命而取其物。𨿽聞於官而寘於法﹐何益﹖

小兒不可獨遊街市市邑小兒﹐非有壯夫攜負﹐不可令遊街巷﹐慮有誘略之人也。

小兒不可臨深

人之家居﹐井必有幹﹐池必有欄。深溪急流之處﹐峭險髙危之地﹐機關觸動之物﹐必有禁防﹐不可令小兒狎而臨之。脫有疏虞﹐歸怨於人何及﹗

親賓不宜多彊酒

親賓相訪﹐不可多虐以酒。或被酒夜臥﹐須令人照管。往時括蒼有困客以酒﹐且慮其不告而去﹐於是臥於空捨而鑰其門。酒渴索漿不得﹐則取花瓶水飲之。次日啟關而客死矣。其家訟於官。郡守汪杯忠究其一時捨中所有之物﹐云「有花瓶﹐浸旱蓮花」。試以旱蓮花浸瓶中﹐取罪當死者試之﹐驗﹐乃釋之。又有置水於案而不掩覆﹐屋有伏蛇遺毒於水﹐客飲而死者。凡事不可不謹如此。

婢僕姦盜宜深防淸晨早起﹐昏晚早睡﹐可以杜絕僕婢姦盜等事。

嚴內外之限

司馬溫公《居家雜儀》﹕「令僕子非有警急修葺﹐不得入中門﹔婦女婢妾無故不得出中門。只令鈴下小童通傳內外。治家之法﹐此過半矣。

婢妾常宜防閉

婢妾與主翁親近﹐或多挾此私通﹐僕輩有子則以主翁藉口。畜愚賤之裔﹐至破家者多矣。凡婢妾不可不謹其始﹐亦不可不防其終。

侍婢不可不謹出入

人有婢妾不禁出入﹐至與外人私通。有妊不正其罪而遽逐去者﹐往往有於主翁身故之後﹐自言是主翁遺腹子﹐以求歸宗。旋至興訟。世俗所宜警此﹐免累後人。

婢妾不可供給

人有以正室妒忌﹐而於別宅置婢妾者﹔有供給娼女﹐而絕其與人往來者。其關防非不密﹐監守非不謹﹐然所委監守之人得其犒遺﹐反與外人爲耳目以通往來﹐而主翁不知﹐至養其所生子爲嗣者。又有婦人臨蓐﹐主翁不在﹐則棄其所生之女﹐而取他人之子爲己子者。主翁從而收養﹐不知非其己子﹐庸俗愚暗大抵類此。

暮年不宜置寵妾

婦人多妒﹐有正室者少蓄婢妾﹐蓄婢妾者多無正室。夫蓄婢妾者﹐內有子弟﹐外有僕隸﹐皆當關防。制以主母猶有他事﹐況無所統轄﹗以一人之耳目臨之﹐豈難欺蔽哉﹗暮年尢非所宜﹐使有意外之事﹐當如之何﹖

婢妾不可不謹防

夫蓄婢妾之家﹐有僻室而人所不到﹐有便門而可以通外。或混廁與廚竈相近而使膳夫掌庖﹐或夜飲在於內室而使僕子供役﹐其獘有不可防者。蓋此曹深謀而主不之猜﹐此曹疊爲耳目﹐而主又何由知覺﹗

美妾不可蓄

夫置婢妾﹐教之歌舞﹐或使侑樽以爲賓客之歡﹐切不可蓄姿貌黠慧過人者﹐慮有惡客起覬覦之心。彼見美麗﹐必欲得之。「逐獸則不見泰山」﹐苟勢可以臨我﹐則無所不至。綠珠之事在古可鑑﹐近世亦多有之﹐不欲指言其名。

賭博非閨門所宜有

士大夫之家﹐有夜間男女羣聚呼盧至於達旦﹐豈無托故而起者﹗試靜思之。

僕廝當取勤朴

人家有僕﹐當取其朴直謹願﹐勤於任事﹐不必責其應對進退之快人意。人之子弟不知溫飽所自來者﹐不求自己徳業之出眾。而獨欲僕者峭黠之出眾。費財以養無用之人﹐固未甚害﹐生事爲非皆此輩導之也。

輕詐之僕不可蓄

僕者而有市井浮浪子弟之態﹐異巾美服﹐言語矯詐﹐不可蓄也。蓄僕之久而驟然如此﹐閨閫之事﹐必有可疑。

待奴僕當寬恕

奴僕小人﹐就役於人者﹐天資多愚﹐作事乖舛背違﹐不曾有便當省力之處。如頓放什物必以斜爲正﹔如裁截物色必以長爲短。若此之類﹐殆非一端。又性多忘﹐囑之以事﹐全不記憶﹔又性多執﹐所見不是﹐自以爲是﹔又性多很﹐輕於應對﹐不識分守。所以顧主於使令之際﹐常多叱咄。其爲不攺﹐其言愈辯﹐顧主愈不能平。於是箠楚加之﹐或失手而至於死亡者有矣。凡爲家長者﹐於使令之際有不如意﹐當云「小人天資之愚如此﹐宜寬以處之」。多其教誨﹐省其嗔怒可也。如此﹐則僕者可以免罪﹐主者胸中亦大安樂﹐省事多矣。至於婢妾﹐其愚尢甚。婦人旣多褊急狠愎﹐暴忍殘刻﹐又不知古今道理﹐其所以責備婢妾者又非丈夫之比。爲家長者宜於平昔常以待奴僕之理諭之﹐其間必自有曉然者。

奴僕不可深委任

人之居家﹐凡有作爲及安頓什物﹐以至田園﹑倉庫﹑廚﹑廁等事﹐皆自爲之區處﹐然後三令五申以責付奴僕﹐猶懼其遺忘﹐不如吾志。今有人一切不爲之區處。凡事無大小聽奴僕自爲謀﹐不合己意﹐則怒罵﹐鞭撻繼之。彼愚人﹐止能出力以奉吾令而已﹐豈能善謀﹐一一暗合吾意。若不知此﹐自見多事。且如工匠執役﹐必使一不執役者爲之區處﹐謂之「都料匠」。蓋人凡有執爲﹐則不暇他見﹐須令一不執爲者﹐旁觀而爲之區處﹐則不煩擾而功增倍矣。

頑很婢僕宜善遣

婢僕有頑很全不中使令者﹐宜善遣之﹐不可畱﹐畱則生事。主或過於毆傷﹐此輩或挾怨爲惡﹐有不容言者。婢僕有姦盜及逃亡者﹐宜送之於官﹐依法治之﹐不可私自鞭撻﹐亦恐有意外之事。或逃亡非其本情﹐或所竊止於飲食微物﹐宜念其平日有勞﹐只略懲之﹐仍前畱備使令可也。

婢僕不可自鞭撻

婢僕有小過﹐不可親自鞭撻﹐蓋一時怒气所激﹐鞭撻之數必不記﹐徒且費力﹐婢僕未必知畏。惟徐徐責問﹐令他人執而撻之﹐視其過之輕重而定其數。𨿽不過怒﹐自然有威﹐婢僕亦自然畏憚矣。壽昌胡氏﹐彥特之家﹐子弟不得自打僕隸﹐婦女不得自打婢妾。有過則告之家長﹐家長爲之行遣。子弟擅打婢妾則撻子弟﹐此執賢者之家法也。

教治婢僕有時

婢僕有過﹐旣以鞭撻﹐而呼喚使令﹐辭色如常﹐則無他事。蓋小人受杖方內懷怨﹐而主人怒不之釋﹐恐有輕生而自殘者。

婢僕橫逆宜詳審

婢僕有無故而自經者﹐若其身溫可救﹐不可解其縛。須急抱其身令稍髙﹐則所縊處必稍寬。仍更令一人以指於其縊處漸漸寬之。覺其气漸往來﹐乃可解下。仍急令人吸其鼻中﹐使气相接﹐乃可以蘇。或不曉此理﹐而先解其系處﹐其身力重﹐其縊處愈急﹐只一噓气便不可救。此不可不預知也。如身已冷﹐不可救﹐或救而不蘇﹐當畱本處﹐不可移動。叫集鄰保﹐以事聞官。仍令得力之人日夜同與守視﹐恐有犬鼠之屬殘其屍也。自刃不殊﹐宜以物掩其傷處。或已絕﹐亦當如前說。人家有井﹐於甃處宜爲缺級﹐令可以上下。或有墜井投井者﹐可以令人救應。或不及﹐亦當如前說。溺水﹐投水﹐而水深不可援者﹐宜以竹篙及木板能浮之物投與之。溺者有所執﹐則身浮可以救應。或不及﹐亦當如前說。夜睡魘死及卒死者﹐不可移動﹐並當如前說。

婢僕疾病當防備

婢僕無親屬而病者﹐當令出外就鄰家醫治﹐仍經鄰保錄其詞說﹐卻以聞官。或有死亡﹐則無他慮。

婢僕當令飽暖

婢僕欲其出力辦事﹐其所以禦饑寒之具。爲家長者不可不畱意﹐衣須令其溫﹐食須令其飽。士大夫有云﹕蓄婢不厭多﹐教之紡績﹐則足以衣其身﹔蓄僕不厭多﹐教以耕種﹐則足以飽其腹。大抵小民有力﹐足以辦衣食。而力無所施﹐則不能以自活﹐故求就役於人。爲富家者能推惻隱之心﹐蓄養婢僕﹐乃以其力還養其身﹐其徳至大矣。而此輩旣得溫飽﹐𨿽苦役之﹐彼亦甘心焉。

凡物各宜得所

婢僕宿臥去處﹐皆爲檢點﹐令冬時無風寒之患﹐以至牛﹑馬﹑豬﹑羊﹑貓﹑狗﹑雞﹑鴨之屬遇冬寒時﹐各爲區外牢圈棲息之處。此皆仁人之用心﹐見物我爲一理也。

人物之性皆貪生

飛禽走獸之與人﹐形性𨿽殊﹐而喜聚惡散﹐貪生畏死﹐其情則與人同。故離羣則向人悲鳴﹐臨庖則向人哀號。爲人者﹐旣忍而不之顧﹐反怒其鳴號者有矣。胡不反己以思之﹕物之有望於人﹐猶人之有望於天也。物之鳴號有訴於人﹐而人不之卹﹐則人之處患難﹑死亡﹑困苦之際﹐乃欲仰首叫號求天之卹耶﹗大抵人居病患不能支持之時﹐及處囹圄不能脫去之時﹐未嘗不反復究省平日所爲﹕某者爲惡﹐某者爲不是。其所以攺悔自新者﹐指天誓日可表。至病患平寧及脫去罪戾﹐則不復記省。造罪作惡無異往日。余前所言﹐若言於經歷患難之人﹐必以爲然﹐猶恐痛定之後不復記省。彼不知患難者﹐安知不以吾言爲迂。

求乳母令食失恩

有子而不自乳﹐使他人乳之﹐前輩已言其非矣。況其間求乳母於未產之前者﹐使不舉己子而乳我子。有子方嬰孩﹐使捨之而乳我子﹐其己子呱呱而泣﹐至於餓死者。有因仕宦他處﹐逼勒牙家誘賺良人之妻﹐使捨其夫與子而乳我子﹐因挾以歸鄕﹐使其一家離散﹐生前不復相見者。士夫遞相庇護﹐國家法令有不能禁﹐彼獨不畏於天哉﹗

雇女使年滿當送還

以人之妻爲婢﹐年滿而送還其夫﹔以人之女爲婢﹐年滿而送還其父母﹔以他鄕之人爲婢﹐年滿而送歸其鄕。此風俗最近厚者﹐浙東士大夫多行之。有不還其夫而擅嫁他人﹐有不還其父母而擅與嫁人﹐皆興訟之端。況有不卹其離親戚﹑去鄕土﹑役之終身﹐無夫無子﹐死爲無依之鬼﹐豈不甚可憐哉﹗

婢僕得土人最善

蓄奴婢惟本土人最善。蓋或有患病﹐則可責其親屬爲之扶持﹔或有非理自殘﹐旣有親屬明其事因﹐公私又有質證。或有婢妾無夫﹑子﹑兄﹑弟可依﹐僕隸無家可歸﹐念其有勞不可不養者﹐當令預經鄰保﹐自言並陳於官。或預與之擇其配﹐婢使之嫁﹐僕使之娶﹐皆可絕他日意外之患也。

雇婢僕要牙保分明雇婢僕須要牙保分明。牙保﹐又不可令我家人爲之也。

買婢妾當詢來歷

買婢妾旣已成契﹐不可不細詢其所自來。恐有良人子女﹐爲人所誘略。果然﹐則卽告之官﹐不可以婢妾還與引來之人﹐慮殘其性命也。

買婢妾當審可否

買婢妾須問其應典賣不應典賣。如不應典賣則不可成契。或果窮乏無所倚依﹐須令經官自陳﹐下保審會﹐方可成契。或其不能自陳﹐令引來之人於契中稱說﹕「少與雇錢﹐待其有親人識認﹐卽以與之也。」

狡獪子弟不可用

族人﹑鄰里﹑親戚有狡獪子弟﹐能恃彊淩人﹐損彼益此﹐富家多用之以爲爪牙﹐且得目前快意。此曹內旣姦巧﹐外常柔順﹐子弟責罵狎玩常能容忍。爲子弟者亦愛之。他日家長旣歿之後﹐誘子弟爲非者皆此等人也。大抵爲家長者必自老練﹐又其智略能駕馭此曹﹐故得其力。至於子弟﹐須賢明如其父兄﹐則可無慮。中材之人鮮不爲其鼓惑﹐以致敗家。唐史有言「妖禽孽狐當晝則伏息自如﹐得夜乃佯狂自恣﹐正謂此曹。若平昔延接淳厚剛正之人﹐𨿽言語多拂人意﹐而子弟與之久處﹐則有身後之益。所謂「快意之事常有損﹐拂意之事常有益」﹐凡事皆然﹐宜廣思之。

淳謹幹人可付托

幹人有管庫者﹐須常謹其薄書﹐審其見存。幹人有管穀米者﹐須嚴其簿書﹐謹其管鑰﹐兼擇謹畏之人﹐使之看守。幹人有貸財本興販者﹐須擇其淳厚﹐愛惜家累﹐方可付托。蓋中產之家﹐日費之計猶難支吾﹐況受傭於人﹐其饑寒之計﹐豈能周足﹗中人之性﹐目見可欲﹐其心必亂﹐況下愚之人﹐見酒食聲色之美﹐安得不動其心﹗向來財不滿其意而充其欲﹐故內則與骨肉同饑寒﹐外則見所見如不見。今其財物盈溢於目前﹐若日日嚴謹﹐此心姑寢。主者事勢稍寬﹐則亦何憚而不爲﹖其始也﹐移用甚微﹐其心以爲可償﹐猶未經慮。久而主不知覺﹐則日增焉﹐月盈焉。積而至於一歲﹐移用已多﹐其心𨿽惴惴無可柰何﹐則求以掩覆。至二年三年﹐侵欺已大彰露﹐不可掩覆。主人欲峻治之﹐已近噬臍。故凡委托幹人﹐所宜警此。

存卹佃客

國家以農爲重﹐蓋以衣食之源在此。然人家耕種出於佃人之力﹐可不以佃人爲重﹗遇其有生育﹑婚嫁﹑營造﹑死亡﹐當厚周之。耕耘之際﹐有所假貸﹐少收其息。水旱之年﹐察其所虧﹐早爲除減。不可有非理之需﹔不可有非時之役﹔不可令子弟及幹人私有所擾﹔不可因其仇者告語增其歲入之租﹔不可彊其稱貸﹐使厚供息﹔不可見其自有田園﹐輒起貪圖之意。視之愛之﹐不啻如骨肉﹐則我衣食之源﹐悉藉其力﹐俯仰可以無愧怍矣。

佃僕不宜私假借

佃僕婦女等﹐有於人家婦女﹑小兒處稱「莫令家長知」﹐而欲重息以生借錢﹑谷﹐及欲借質物以濟急者﹐皆是有心脫漏﹐必無還意。而婦女﹑小兒不令家長知﹐則不敢取索﹐終爲所負。爲家長者宜常以此諭其家知也。

外人不宜入宅舍

尼姑﹑道婆﹑媒婆﹑牙婆及婦人以買賣﹑鍼灸爲名者﹐皆不可令入人家。凡脫漏婦女財物及引誘婦女爲不美之事﹐皆此曹也。

漑田陂塘宜修治

池溏﹑陂湖﹑河埭﹐蓄水以漑田者﹐須於每年冬月水涸之際﹐浚之使深﹐築之使固。遇天時亢旱﹐𨿽不至於大稔﹐亦不至於全損。今人往往於亢旱之際﹐常思修治﹐至收刈之後﹐則忘之矣。諺所謂「三月思種桑﹐六月思築塘」﹐蓋傷人之無遠慮如此。

修治陂塘其利博

池塘﹑陂湖﹑河埭有眾享其漑田之利者﹐田多之家當相與率倡﹐令田主出食﹐佃人出力﹐遇冬時修築﹐令多蓄水。及用水之際﹐遠近髙下﹐分水必均。非止利己﹐又且利人﹐其利豈不博哉﹗今人當修築之際﹐靳出食力﹐及用水之際﹐奮臂交爭﹐有以鋤耰相毆至死者。縱不死亦至坐獄被刑﹐豈不可傷﹗然至此者﹐皆田主慳吝之罪也。

桑木因時種植

桑﹑果﹑竹﹑木之屬﹐春時種植甚非難事﹐十年二十年之間卽享其利。今人往往於荒山閒地﹐任其棄廢。至於兄弟析產或因一根荄之微﹐忿爭失歡。比鄰山地偶有竹木在兩界之間﹐則興訟連年。寧不思使向來天不產此﹐則將何所爭﹖若以爭訟所費﹐傭工植木﹐則一二十年之間﹐所謂「材木不可勝用」也。其間﹐有以果木逼於鄰家﹐實利有及於其童稚﹐則怒而伐去之者﹐尢無所見也。

鄰里貴和同

人有小兒須常戒約﹐莫令與鄰里損折果木之屬。養牛羊須常看守﹐莫令與鄰里踏踐山地六種之屬。人養雞鴨須常照管﹐莫令與鄰里損啄菜茹﹑六種之屬。有產業之家﹐又須各自勤謹﹐墳塋山林﹐欲聚叢長茂蔭映﹐須髙其圍墻﹐令人不得逾越。園圃種植菜茹六種及有時果去處﹐嚴其籬圍﹐不通人往來﹐則亦不至臨時責怪他人也。

田產界至宜分明

人有田園山地﹐界至不可不分明。異居分析之初﹐置產﹑典買之際﹐尢不可不仔細。人之爭訟多由此始。且如田畝有因地勢不平﹐分一丘爲兩丘者﹔有欲便順並兩丘爲一丘者﹔有以屋基山地爲田﹐又有以田爲屋基園地者﹔有攺移街﹑路﹑水圳者﹐官中𨿽有經界圖籍﹐壞爛不存者多矣。況又從而攺易﹐不經官司﹑鄰保驗證﹐豈不大啟爭端﹗人之田畝有在上丘者﹐若常修田畔﹐莫令傾倒﹐人之屋基園地若及時築疊坦墻﹐才損卽修﹐人之山林若分明挑掘溝塹﹐才損卽修﹐有何爭訟﹗惟其鹵莽﹐田畔傾倒﹐修治失時﹐屋基園地只用籬圍﹐年深壞爛﹐因而侵占。山林或用分水﹐猶可辯明﹐間有以木以石以坎爲界﹐年深不存﹐及以坑爲界﹐而外又有坑相似者﹐未嘗不啟紛紛不決之訟也。至於分析﹐止憑鬮書﹐典買止憑契書﹐或有鹵莽﹐該載不明﹐公私皆不能決﹐可不戒哉﹗間有典買山地﹐幸其界至有疑﹐故令元契稱說不明﹐因而包占者﹐此小人之用心。遇明官司自正其罪矣。

分析鬮書宜詳具

分析之家置造鬮書﹐有各人止錄己分所得田產者﹐有一本互見他分者。止錄己分多是內有私曲﹐不欲顯暴﹐故常多爭訟。若互見他分﹐厚薄肥瘠可以畢見﹐在官在私易爲折斷。此外﹐或有宣勞於眾﹐眾分棄與田產﹔或有一分獨薄﹐眾分棄與田產﹔或有因妻財﹑因仕宦置到﹐來歷明白﹔或有因營運置到﹐而眾不願分者﹐並宜於鬮書後開具。仍須斷約﹐不在開具之數則爲漏鬮﹐𨿽分析後﹐許應分人別求均分。可以杜絕隱瞞之獘﹐不至連年爭訟不決。

寄產避役多後患

人有求避役者﹐𨿽私分財產甚均﹐而鬮書砧基則裝在一分之內﹐令一人認役﹐其他物力低小不須充應。而其子孫有欲執書契而掩有之者﹐遂興訴訟。官司欲斷從實﹐則於文有礙﹔欲以文斷﹐而情則不然。此皆俗曹初無遠見﹐規避於目前而貽爭於身後﹐可以鑑此。

冒戶避役起爭之端

人有已分財產而欲避免差役﹐則冒同宗有官之人爲一戶籍者﹐皆他日爭訟之端由也。

析戶宜早印鬮書

縣道貪污﹐遇有析戶印鬮則厚有所需。人戶憚於所費﹐皆匿而不印﹐私自割析。經年旣深﹐貧富不同﹐恩義頓疏﹐或至爭訟。一以爲己分失去鬮書﹐一以爲分財未盡﹐未立鬮書。官中從文則礙情﹐從情則礙文﹐故多久而不決之患。凡析戶之家宜卽印鬮書﹐以杜後患。

田產宜早印契割產

人戶交易﹐當先憑牙家索取鬮書砧基﹐指出丘段圍號﹐就問見佃人﹐有無界至交加﹐典賣重疊。次問其所親﹐有無應分人出外未回﹐及在卑幼未經分析。或系棄產﹐必問其初應與不應受棄。或寡婦卑子執憑交易﹐必問其初曾與不曾勘會。如系轉典賣﹐則必問其元契已未投印﹐有無諸般違礙﹐方可立契。如有寡婦幼子應押契人﹐必令人親見其押字。如價貫年月﹑四至﹑畝角﹐必卽書塡。應債負貨物不可用﹐必支見錢。取錢必有處所﹐擔錢人必有姓名。已成契後﹐必卽投印﹐慮有交易在後而投印在前者。已印契後﹐必卽離業﹐慮有交易在後而管業在前者。已離業後必卽割稅﹐慮因循不割稅而爲人告論以致拘沒者。官中條令﹐惟交易一事最爲詳備﹐蓋欲以杜爭端也。而人戶不悉﹐乃至違法交易﹐及不印契﹑不離業﹑不割稅﹐以至重疊交易﹐詞訟連年不決者﹐豈非人戶自速其辜哉﹗

鄰近田產宜增價買

凡鄰近利害欲得之產﹐宜稍增其價﹐不可恃其有親有鄰及以典至買及無人敢買而扼損其價。萬一他人買之則悔且無及﹐而爭訟由之以興也。

違法田產不可置

凡田產有交關違條者﹐𨿽其價廉﹐不可與之交易。他時事發到官﹐則所廢或十倍。然富人多要買此產﹐自謂將來拼錢與人打官司。此其癖不可救﹐然自遺患與患及子孫者甚多。

交易宜著法絕後患

凡交易必須項項合條﹐卽無後患。不可憑恃人情契密不爲之防﹐或有失歡則皆成爭端。如交易取錢未盡及贖產不曾取契之類﹐宜卽理會去著﹐或卽聞官以絕將來詞訴。切戒﹐切戒﹗

富家置產當存仁心

貧富無定勢﹐田宅無定主﹐有錢則買﹐無錢則賣。買產之家當知此理﹐不可苦害賣產之人。蓋人之賣產﹐或以闕食﹐或以負債﹐或以疾病﹑死亡﹑婚嫁﹑爭訟﹐已有百千之費﹐則鬻百千之產。若買產之家卽還其直﹐𨿽轉手無畱﹐且可以了其出產欲用之一事。而爲富不仁之人知其欲用之急﹐則陽距而陰鉤之﹐以重扼其價。旣成契﹐則姑還其直之什一二﹐約以數日而盡償。至數日而問焉﹐則辭以未辦。又屢問之﹐或以數緡授之﹐或以米谷及他物髙估而補償之。出產之家必大窘乏﹐所得零微隨卽耗散﹐向之所擬以辦其事者不復辦矣。而往還取索﹐夫力之費又居其中。彼富家方自竊喜﹐以爲善謀﹐不知天道好還﹐有及其身而獲報者﹐有不在其身而在其子孫者﹐富家多不之悟﹐豈不迷哉﹗

假貸取息貴得中

假貸錢谷﹐責令還息﹐正是貧富相資不可闕者。漢時有錢一千貫者﹐比千戶侯﹐謂其一歲可得息錢二百千﹐比之今時未及二分。今若以中制論之﹐質庫月息自二分至四分﹐貸錢月息自三分至五分。貸谷以一熟論﹐自三分至五分﹐取之亦不爲虐﹐還者亦可無詞。而典質之家至有月息什而取一者﹐江西有借錢約一年償還而作合子立約者﹐謂借一貫文約還兩貫文。衢之開化借一秤禾而取兩秤。浙西上戶借一石米而收一石八斗﹐皆不仁之甚。然父祖以是而取於人﹐子孫亦復以是而償於人﹐所謂天道好還﹐於此可見。

兼並用術非悠久計

兼並之家見有產之家子弟昏愚不肖﹐及有緩急﹐多是將錢彊以借與。或始借之時設酒食以媚悅其意﹐或旣借之後歷數年不索取。待其息多﹐又設酒食招誘﹐使之結轉並息爲本﹐別更生息﹐又誘勒其將田產折還。法禁𨿽嚴﹐多是幸免﹐惟天网不漏。諺云「富兒更替做」﹐蓋謂疊相酬報也。

錢谷不可多借人

有輕於舉債者﹐不可借與﹐必是無籍之人﹐已懷負賴之意。凡借人錢谷﹐少則易償﹐多則易負。故借谷至百石﹐借錢至百貫﹐𨿽力可還﹐亦不肯還。寧以所還之資爲爭訟之費者多矣。

債不可輕舉

凡人之敢於舉債者﹐必謂他日之寬余可以償也。不知今日無寬余﹐他日何爲而有寬余。譬如百里之路﹐分爲兩日行﹐則兩日皆辦。若欲以今日之路使明日並行﹐𨿽勞苦而不可至。凡無遠識之人﹐求目前寬余而挪積在後者﹐無不破家也。切宜鑑此。

賦稅宜預辦

凡有家產﹐必有稅賦﹐須是先截畱輸納之資﹐卻將贏餘分給日用。歲入或薄﹐只得省用﹐不可侵支輸納之資。臨時爲官中所迫﹐則舉債認息﹐或托攬戶兌納而髙價算還﹐是皆可以耗家。大抵曰貧曰儉自是賢徳﹐又是美稱﹐切不可以此爲愧。若能知此﹐則無破家之患矣。

賦稅早納爲上

納稅𨿽有省限﹐須先納爲安。如納苗米﹐若不趁晴早納﹐必欲拖後﹐或值雨雪連日﹐將如之何﹖然州郡多有不體量民事﹐如納秋米﹐初時旣要幹圓﹐加量又重。後來縱納濕惡﹐加量又輕﹐又後來則折爲低價。如納稅絹﹐初時必欲至厚實者﹐後來見納數之少﹐則放行輕疏﹐又後來則折爲低價。人戶及攬子多是較量前後輕重﹐不肯攙先送納﹐致被縣道追擾。惟鄕曲賢者自求省事﹐不以毫末之較遂愆期也。

造橋修路宜助財力

鄕人有糾率錢物以造橋﹑修路及打造渡船者﹐宜隨力助之﹐不可謂捨財不見獲福而不爲。且如造路旣成﹐吾之晨出暮歸﹐僕馬無疏虞及乘輿馬過橋渡而不至惴惴者﹐皆所獲之福也。

營運先存心近厚

人之經營財利偶獲厚息﹐以致富盛者﹐必其命運亨通﹐造物者陰賜致此。其間有見他人獲息之多﹐致富之速﹐則欲以人事彊奪天理。如販米而加以水﹐賣鹽而雜以灰﹐賣漆而和以油﹐賣藥而易以他物……如此等類不勝其多。目下多得贏餘﹐其心便自欣然﹐而不知造物者隨卽以他事取去﹐終於貧乏。況又因假壞眞以虧本者多矣﹐所謂人不勝天。大抵轉販經營﹐須是先存心地﹐凡物貨必眞﹐又須敬惜。如欲以此奉神明﹐又須不敢貪求厚利﹐任天理如何﹐𨿽目下所得之薄﹐必無後患。至於買撲坊場之人尢當如此﹐造酒必極醇厚淸潔﹐則私酤之家自然難售。其間或有私醞﹐必審止絕之術﹐不可挾此打破人家朝夕存念﹐止欲趁辦官課﹐養育孥累﹐不可妄求厚積及計會司案﹐拖賴官錢。若命運亨通則自能富厚﹐不然﹐亦不致破蕩。請以應開坊之人觀之。

起造宜以漸經營

起造屋宇﹐最人家至難事。年齒長壯﹐世事諳歷﹐於起造一事猶多不悉﹐況未更事﹐其不因此破家者幾希。蓋起造之時﹐必先與匠者謀﹐匠者惟恐主人憚費而不爲﹐則必小其規模﹐節其費用。主人以爲力可以辦﹐銳意爲之。匠者則漸增廣其規模﹐至數倍其費﹐而屋猶未及半。主人勢不可中輟﹐則舉債鬻產。匠者方喜興作之未艾﹐工鏹之益增。余嘗勸人起造屋宇須十數年經營﹐以漸爲之﹐則屋成而家富自若。蓋先議基址﹐或平髙就下﹐或增卑爲髙﹐或築墻穿池﹐逐年爲之﹐期以十餘年而後成。次議規模之髙廣﹐材木之若干﹐細至椽﹑桷﹑籬﹑壁﹑竹﹑木之屬﹐必籍其數﹐逐年買取﹐隨卽斫削﹐期以十餘年而畢備。次議瓦石之多少﹐皆預以餘力積漸而儲之。𨿽僦雇之費亦不取辦於倉卒﹐故屋成而家富自若也。

附錄一

袁采自序

近世老師宿儒多以其言集爲「語錄」﹐傳示學者﹐蓋欲以所自得者﹐與天下共之也。然皆議論精微﹐學者所造未至﹐𨿽勤誦深思猶不開悟﹐況中人以下乎﹗至於小說﹑詩話之流﹐特賢於己﹐非有裨於名教。亦有作爲家訓戒示子孫﹐或不該詳﹐傳焉未廣。采朴鄙﹐好論世俗事﹐而性多忘﹐人有能誦其前言而己或不記憶。續以所言私筆之﹐久而成編。假而錄之者頗多﹐不能徧應﹐乃鋟木以傳。昔子思論中庸之道﹐其始也﹐夫婦之愚皆可與知﹐夫婦之不肖皆可能行。極其至妙﹐則𨿽聖人亦不能知﹑不能行而察乎天地。今若以「察乎天地」者而語諸人﹐前輩之語錄固已連篇累牘。姑以夫婦之所與知能行者語諸世俗﹐使田夫野老﹑幽閨婦女皆曉然於心目間。人或好惡不同﹐互是疊非﹐必有一二契其心者﹐庶幾息爭省刑﹐欲還醇厚。聖人復起﹐不吾廢也。初﹐余目是書爲《俗訓》﹐府判同捨劉公更曰《世範》﹐似過其實。三請易之﹐不聽﹐遂彊從其所云。

紹熙攺元長至三衢梧坡袁采書於徽州婺源琴堂。

《袁氏世範》序

思所以爲善﹐又思所以使人爲善者﹐君子之用心也。三衢袁公君載﹐徳足而行成﹐學博而文富。以論思獻納之姿﹐屈試一邑學道。愛人之政﹐「武城弦歌」不是過矣。一日出所爲書若干捲示鎭曰「是可以厚人倫而美習俗﹐吾將版行於玆邑﹐子其爲我是正而爲之序﹗」鎭熟讀詳味者數月﹐一曰「睦親」﹐二曰「處己」﹐三曰「治家」﹐皆數十條目。其言則精確而詳盡﹐其意則惇厚而委曲﹐習而行之﹐誠可以爲孝悌﹐爲忠恕﹐爲善良﹐而有士君子之行矣。然是書也﹐豈惟可以施之樂淸﹐達諸四海可也﹔豈惟可以行之一時﹐垂諸後世可也。噫﹗公爲一邑而切切﹐焉欲以爲己者﹗爲人如此﹐則他日致君澤民﹐其思所以兼善天下之心﹐蓋可知矣。鎭於公爲太學同捨生﹐今又蒙賴於桑梓。荷意不鄙﹐乃敢冠以骫骳之文﹐而欲目是書曰《世範》可乎﹖君載諱采。淳熙戊戌中元日﹐承議郎新權通判隆興軍府事劉鎭序。

同年鄭公景元貽書謂余曰「昔溫國公嘗有意於是﹐止以《家範》名其書﹐不曰「世」也。若欲爲一世之範模﹐則有箕子之書。在今﹐恐名之者未必人不以爲諂﹐而受之者或以爲僭﹐宜從其舊目。」此眞確論﹐正契余心﹐敢不敬從﹐且刊其言於左﹐使見之者知其不爲府判劉公之云云而私變其說也。采謹書。

重刻《袁氏世範》序

蘇老泉《族譜亭記》﹐義主於﹐「積之有本末﹐施之有次第。」顧通篇專舉鄕之望人以爲戒﹐其詞隱﹐其旨遠﹐讀之者或未能得其微意之所存焉。若玆《世範》一書﹐則凡以「睦親」﹑以「處己」﹑以﹑治家」者﹐靡不明白切要﹐使人易知易從。「俗訓」云乎哉﹐卽以達之四海﹐垂之後世無不可已。吳門袁子又愷﹐新修家譜於汝南﹐文獻蒐羅大備矣﹐近獲陶齋﹑謝湖兩先生珍藏《世範》﹐附梓於後﹐正如夏鼎商彜﹐燦陳幾席﹐令人不作三代以下想。微特袁氏所當世寶﹐抑亦舉世有心人亟奉爲典型者也。此書曾刊於陶南村《說郛》﹑鐘瑞先《唐宋叢書》中﹐類多訛缺。今屬宋雕善本﹐讎校精審。沈晦數百年乃得又愷重登梨棗﹐頓還舊觀﹐是誠作者之厚幸也夫﹗

乾隆五十三年戊申立冬日震澤楊復吉撰。

跋﹝一﹞

有明正徳庚辰六月朔﹐偶得《世範》三卷。其目曰「睦親」﹑「處己」﹑「治家」﹐皆吾人日用常行之道﹐實萬世之範也。讀其「自序」﹐以爲過實﹐謙徳之盛如此﹐吾家其世寶之。袁表識。

跋﹝二﹞

《袁氏世範》﹐馬端臨《書考》定爲一卷﹐此本次列三卷﹐後附《詩鑑》一集﹐且刻畫精工﹐信爲善本﹐豈《書考》有所誤耶﹖觀書中皆修齊切要之言﹐誠余家所當「世範」者也。是宜珍藏之。正徳庚辰六月八日﹐袁褧書。

跋﹝三﹞

宋三衢袁君采著《袁氏世範》﹐見《唐宋叢書》及《眉公祕笈》﹐陳榕門先生復采入《訓俗遺規﹐然皆非足本。乙巳春﹐予於書肆檢閱舊編﹐得此宋本書﹐分三卷﹐後附方景明《詩鑑》一卷。有予從祖陶齋公﹑謝湖公二跋﹐稱其校刻精善﹐洵爲世寶。是吾家故物也﹐楚弓楚得﹐若有冥貽。謹讀數過﹐其言約而賅﹐淡而旨﹐殆昌黎所謂「其爲道易明而其爲教易行」者耶﹗予方刻載家譜﹐鮑丈以文見而賞之﹐復梓入叢書﹐附《顏氏家訓》後﹐以廣其傳。是作書者幸甚﹐而予之購得此書亦幸甚。乾隆庚戌孟冬﹐古吳袁廷檮跋。

附錄二

集事詩鑑《原著附錄》

子之於父當鑑顧愷

顧愷每得父書﹐常掃幾筵﹐舒書於上﹐拜跪讀之。每句應喏畢﹐復再拜。若父有疾耗之問﹐卽臨書垂泣﹐語聲哽咽。愷之爲子也﹐得父書而敬孝﹐愛孝之心兩存。使愷承顏於朝夕﹐其孝行必有可觀者。推是心以往。其事君亦然。

詩孝敬眞情切蓼莪﹐此書那抵萬金多。庭闈侍遠恭如許﹐想得承顏更若何。

子之於母當鑑陳遺

陳遺之母好食鐺底焦飯。遺作郡主簿﹐常裝一囊。每煮食輒貯焦飯以遺母。後﹐值孫恩賊出吳郡﹐其時﹐袁府君西徵﹐遺已聚得數斗焦飯﹐未及歸家卽帶以從軍。戰敗﹐軍潰逃出山澤﹐遺獨以焦飯得免。時人以爲純孝之報﹐子之孝於其母﹐豈有望報之理﹗及患難之臨乎前﹐乃得遺母之飯以自活﹐良由孝心一萌﹐神明已自彰著﹐可不敬哉﹗

詩孝行何心影響推﹐神明偏爲孝扶持。我知焦飯頻供母﹐那識危中療我急。

父之於子當鑑劉商﹑鄧禹

劉商有子七人﹐各受一經。一門之內﹐七業俱成。鄧禹有子十三人﹐使各守一藝﹐教養子孫爲後世法。今之習俗﹐多以生男爲喜﹐日望一日﹐無所成就。其原失於素無繩墨約束﹐𨿽悔何追﹗韓退之遠其子於城南﹐作詩以警之。必以年至十二三爲慮﹐以至二十三十而賢不肖決矣。有父如劉商﹑鄧禹何憂乎哉﹗

詩俗喜生男復患多﹐龍豬一判柰身何﹗早分經藝爲家儉﹐有石𨿽頑亦可磨。

母之於子當鑑王珪母李氏

李氏嘗謂人曰「吾兒必貴﹐未知所與遊者何如人﹖」異日﹐房玄齡﹑杜如晦到其家。李驚喜曰「二客公輔才﹐汝貴不疑﹗」自孟母擇鄰之後﹐無復有賢徳之母光於史牒。珪母乃以交遊之賢﹐卜知其子之貴。噫﹗知子莫如父﹐未聞有母之知子也﹐異哉﹗

本朝蘇參政易簡之母召入禁中。太宗問曰「何以教子﹐遂成令器﹖」對曰「幼則速於禮遜﹐長則教以詩書。」上顧左右曰「今之孟母也﹐非此母不生此子。」賜白金千兩。

王母知其子以交遊﹐蘇母教其子以禮遜﹐其成功一也。母之教子所可能也﹐母之知子爲難能也﹐故作李氏之歌。

詩有母誰知有子賢﹐擇交何止擇鄰遷。才如杜房難窺際﹐李氏驚看獨了然。

孫之於祖父當鑑張元

張元年十六﹐其祖喪明。三年﹐元常憂泣﹐晝夜讀佛經﹐禮拜以祈福佑。後讀《藥師經》﹐見「盲得視」之言﹐遂請七僧燃七燈七日七夜﹐轉《藥師經》行道。其夜夢見一老翁以金篦療其祖目﹐於夢中喜躍驚覺﹐偏告家人。三日﹐祖目果明。鄕裏咸嘆異之。末俗之爲子者﹐未必能親嘗湯藥於其父母﹐誰能至誠迫切療疾於其祖乎﹖

詩縱有金篦入夢來﹐盲精惟藉孝誠開。《藥師經》在人能讀﹐晝夜精神哭幾回。

孫之於祖母當鑑劉商

祖母王氏盛冬思芹而不能言﹐劉商知之。時年九歲﹐乃慟哭澤中﹐聲不絕者半日。忽若有人云「止﹐止」聲。方拭淚間﹐忽有芹生於地﹐得斛餘以歸。孩提之童﹐誰無父母之愛﹐又誰無祖母撫摩之恩﹖當思芹不言之時﹐𨿽少壯者承顏左右﹐而未必知。縱知之而誰爲澤中之哭﹖劉商九歲乃如是耶。商自哭芹之後﹐夢人謂之曰「西籬下有粟。」寤而掘之﹐得粟十五鐘。銘曰「七年粟百石﹐以賜孝子。」劉商自是食之﹐七載方盡。孫之孝事祖母﹐其感應有如是﹐可不念哉﹗

詩九歲嬰孩方聚嬉﹐誰從祖母薦甘肥﹖盛寒豈是多芹候﹐天與劉商斛粟歸。

子之於繼母當鑑王延

王延事後母﹐夏扇枕席﹐冬以身溫被。母愛魚﹐求不得﹐杖之流血。延叩冰而哭﹐忽有魚長五尺﹐躍出。母食之不盡﹐於是撫之如己子。事有不幸而遭繼母之嚚者﹐其子能進食於善﹐不以杖之爲酷﹐而以吾之愛心爲重。𨿽神明亦且應感﹐況人乎﹗杖我者﹐所以責望我者也﹐此其所以爲王延。

詩母無先後色爲難﹐起孝須從至性看。受杖不妨流血慘﹐叩冰惟以得魚歡。

子之在官無貽父母之憂當鑑陶侃﹑陳堯咨

陶侃少爲縣吏﹐監魚梁以鮓遺母。諶氏封鮓責之曰「爾以官物遺我﹐不能益我﹐乃增我憂爾﹗」陳堯咨知制誥﹐出守荊南回﹐其母何氏問曰「古人居一郡一道﹐必有異政。汝典名藩有何異效﹖」堯咨曰「荊州路當衝要﹐郊勞宴餞迨無虛日﹐然稍精於射﹐眾無不服。」何氏曰「汝父訓汝以忠孝俾輔國家﹐今不務仁政善化﹐而專卒伍一夫之伎﹐豈汝先人之意耶﹗」以杖擊之﹐金魚墜地。二母之望其子者﹐不在利達貴顯﹐而在身名事業賢矣哉﹗

詩誰知母道是嚴君﹐易彖「家人」備戒云。爲嘆斷機風教泯﹐諶何此訓亦堪聞。

子之在家宜安父母之貧當鑑韓康伯

韓康伯年數歲﹐至大寒﹐母商氏令康伯捉熨斗﹐而謂之曰「且著襦﹐尋當作復褌。」康伯曰「不復須。」母問其故。對曰「火在斗中而柄熱﹐今旣著襦﹐下亦當暖。」母甚異之﹐其舅商浩稱其有出羣之器﹐後官至太常。子之生於親之膝下﹐豈不知家之有無﹗世俗所謂不肖子﹐假儒衣冠﹐浮浪城闕﹐多出於豪家貴冑﹐柰何貧家之子亦復有長袖博帶者﹐曾不卹父母劬勞之外﹐攻苦食淡﹗商氏之愛子﹐旣著襦矣﹐將繼之以復褌﹐此亦料理寒具之常者。康伯在童兒歲懼其母念之深﹐借斗柄以自諭﹐蓋所以安母之心也。知有母不知有身﹐其惟康伯乎﹗

詩親在誰能不有身﹐我生憂母不憂貧。寒襦蓋體粗爲爾﹐似此兒曹今幾人。

弟妹之於兄姊當鑑孔融﹑李勣

孔融年四歲﹐與兄食梨而輒取小者。人問其故﹐答曰「小兒法當取小者。」李勣以姊病親爲煮粥﹐回風■其須。姊曰「僕妾幸多﹐何苦如是﹗」勣曰「姊老勣亦老﹐𨿽欲久爲煮粥﹐其可乎﹗」幼而四歲﹐知有兄之尊﹐老而公爵﹐知有姊之奉﹐過人遠矣。

詩兄姊常尊眾所同﹐幼誰悌順老誰恭﹖孔融李勣今亡矣﹐我讀遺書爲斂容。

兄姊之於弟妹當鑑盧延﹑賈逵

盧延遭王莽之亂﹐有從妹年在孩乳﹐其母不能活之﹐棄於溝中﹐延哀而收養之﹐遂至成人。賈逵年五歲﹐其姊聞鄰家讀書﹐逐日抱逵聽之。逵年六歲乃暗通六經﹐姊之力也。活從妹則易收之﹐孩乳則難養﹔幼弟則易抱之﹐聽讀則難。如是恩愛﹐不可以常理論也。

詩愛妹人皆有至情﹐誰從溝壑活餘生﹖更看幼弟爲難養﹐有姊能令學業精。

兄弟異母當鑑王祥﹑王覽

王祥弟覽。繼母朱氏遇祥無道﹐覽見祥被撻﹐輒流涕抱杖。及長﹐諫母不止。使祥非理﹐覽亦與焉﹐朱意乃止。天之生物使之一本﹐如曰二本是違天也。祥﹑覽𨿽異母﹐而兄弟無二本。是以覽之名𨿽亞於祥﹐而孝友根於天性。祥位至三公﹐覽至光祿大夫。覽奕世多賢才興於江左﹐得非餘慶至此耶﹖

詩母嚚弟傲舜尢難﹐祥覽相須尙可安。自古聖賢多不幸﹐只畱名教後人看。

兄弟分財當鑑薛包﹑李孟元

薛包好學有行﹐弟求分財異居﹐包不能止﹐乃中分其財。奴婢取老弱者﹐曰「我共事久矣。」田園取其荒者﹐曰「吾少所理﹐意所戀也。」器物取朽損者﹐曰「素所服﹐身口所安也。」李孟元性恭順﹐與叔子就同居。就有痼疾﹐孟元推所有田園悉以遜就﹐夫婦紡績日給。嗟乎﹗分異之事﹐古人所難言也﹐末俗安之﹐恬不知怪。有能於區分之際自取其不如意者﹐亦復遜其所有﹐以自勞苦者﹐非有至徳絕俗輩﹐未可以語是也。

詩朴俗凋零誰忍聞﹐古人何處有區分﹖就如李薛猶難到﹐叔世相尋以斧斤。

夫之於婦當鑑何曾

何曾位至三公﹐閨門整肅﹐自少及長﹐無聲樂嬖幸之好。與妻相見﹐正衣冠﹐相待如賓﹐己南面﹐妻北面﹐再拜﹐上酒而酬酢之禮行焉。曾𨿽華侈過度﹐性實至孝﹐嘗面折阮籍居喪無禮於文帝之前﹐以爲「污染華夏﹐宜擯四裔」。其節行亦可嘉﹐又復以賓禮行乎夫婦﹐𨿽老而謹。其視晉朝漫滅典禮爲如何﹖孟子曰「身不行道﹐不行於妻子﹔使人不以道﹐不能行於妻子。」曾亦有道君子焉﹗

詩百年伉儷在蘋蘩﹐禮法須從我輩看。誰道晉人多曠誕﹐何曾獨解整衣冠。

婦之於夫當鑑樂羊子之妻

樂羊子遊學一年而歸﹐妻跪問其故。羊子曰「久行懷思﹐無異也。」妻乃引刀﹐趨而言曰「此織生自蠶繭﹐成於機杼。一絲而累﹐至寸不已﹐遂成丈匹。夫子積學﹐當日知其所亡﹐以就懿徳﹐若中道而歸﹐何異斷斯織乎﹗」羊子感其言﹐復還終業﹐遂七年不反。婦人何所知見﹐而能以學業責成其夫如此﹖其後﹐妻以賊劫﹐又能身死以全其姑。嗟乎﹗正節大義與寒霜烈日爭嚴﹐不出於丈夫而出於婦人也。

詩機斷何殊學半塗﹐婦人以此勉其夫。一生節義寒冰凜﹐寧殞微軀活我姑。

婦之於姑當鑑姜詩之妻

姜詩事母至孝﹐其妻奉順尢謹。妻嘗溯流取江水以奉姑﹐詩以後時而遣之。妻乃止鄰捨﹐晝夜紡績﹐日市珍羞﹐使鄰母自遺其姑。如是者久之﹐姑感慚﹐呼還﹐養愈謹。其子後因汲水溺死﹐妻恐姑哀傷不敢言﹐而托以遊學。未幾﹐捨側湧泉﹐味如江水﹐每旦輒躍雙鯉以供姑之膳。赤眉賊過詩裏﹐弛兵過曰「驚大孝﹐必觸鬼神。」婦之孝於其姑﹐是亦理之常﹐誰知姜詩之妻以取水後時而見逐﹐乃安心鄰捨而事姑之禮尢謹。又誰能命其子取水而溺死﹐乃語其姑以遊學﹐惟恐哀傷﹐此皆古今所未嘗聞之事。是宜盜亦有道﹐而曰「驚大孝必觸鬼神」也。

詩姜婦眞心世所無﹐孝誠極處可驚吁。子殘身逐渾閒事﹐直要甘泉日養姑。

婦翁之於婿當鑑張宣子

張宣子家富於財﹐欲以女妻同郡劉商。其妻怒曰「我女年始十四﹐姿識如此﹐何慮不得爲公侯妃﹐而遂以妻劉商乎﹗」宣子曰「非爾所及也。」誡其女曰「劉商至孝冥感﹐兼才識超世﹐此人終當遠達﹐爲世名公。汝其謹事之。」張氏性亦婉順﹐事王母以孝聞。時司空齊王攸辟商爲掾﹐徵南將軍羊祜召參軍事﹐宣子亦勸商就辟。商曰「王母在堂﹐一就辟命﹐當盡臣禮便不得就養。」宣子曰「如子所言﹐豈庸人所識哉﹗」宣子一喜其言而妻之以女。莫大乎宣子之見也。「婦翁冰淸」﹑「女婿玉潤」﹐皆晉人浮誇等語﹐不足爲劉商道﹐亦非宣子所樂聞也。

詩衿帨從人若可依﹐東牀何必數羲之。要令我女供蘋藻﹐不嫁劉商外更誰﹖

叔母之於侄當鑑任氏

皇甫謐年二十﹐不好學﹐遊蕩無度。嘗得瓜來進叔母任氏。叔母曰「孝經云『三牲之養﹐猶爲不孝』﹐汝今年餘二十﹐目不存教﹐心不入道﹐無以慰我。昔孟母三徙以成人﹐曾父烹豕以存教﹐豈我居不卜鄰﹐教有所闕﹖何爾魯鈍之甚﹖修身篤學自汝得之﹐於我何有﹖」因對之涕流。謐乃感激﹐帶經而農﹐遂博綜典籍﹐自號元晏先生。謐晚年尢耽書忘疾與食﹐或有箴其損耗精神。謐曰「朝聞道﹐夕死可矣﹗況命之修短在天乎﹗」謐又嘗自表就武帝借書﹐武帝送一車書與之。謐𨿽羸疾而披閱不怠。復累詔﹐竟不仕。謐之初年遊蕩乃如彼﹐晚節成名乃如此﹐叔母任氏眞孟母也。孟母之訓其子﹐母之常也﹔任母之訓其侄﹐幾人哉﹖

詩誨存叔侄理宜然﹐叔母希聞有此賢。學術作成皇甫謐﹐不令孟母獨光前。

伯父之於侄女當鑑劉平

劉平弟仲爲賊所殺﹐扶母奔。平抱仲遺腹之女﹐年方一歲﹐而棄其己之子。母欲還之﹐平曰「力不能兩活﹐仲不可絕類。兄弟之子『猶子』也。」「猶子」云者﹐是不以兄弟之子異乎己子也。劉平不忍仲之無後﹐而棄其子以活其弟之子﹐此皆絕無僅有之事。

詩大賢至識與誰評﹖死厭藩籬障此生。寧棄吾兒存仲後﹐鴒原髙處看劉平。

叔之於嫂當鑑顏含﹑馬援

顏含有嫂樊氏﹐喪明。究心醫養﹐求蛇膽不得﹐忽有靑衣童子授之。童子化成飛鳥而去﹐疾尋愈。馬援敬事寡嫂﹐不冠不入廬。世俗以嫂叔之無服也﹐是以不謹其名分﹐惟賢者敬兄如敬其父﹐事嫂如事其母。顏含﹑馬援何愧焉﹗

詩事嫂須知事母同﹐此身何處不溫恭﹖人如顏馬今其幾﹖再見斯徒亦可宗。

叔之於侄當鑑郗鑑﹑謝安

郗鑑遭永嘉之亂﹐窮餒無聊﹐鄕人共食之。鑑常攜兄子邁及外甥以就食﹐鄕人以「不能兼口」辭之。鑑乃獨往﹐含飯於兩頰吐與二兒。此叔於艱食之中而能養其侄者。謝元之好佩紫羅香囊﹐其叔謝安患之。不欲傷其意﹐因戲賭而焚之。此叔於至微之飾而能警其侄者。食之﹐誨之﹐皆欲驅之成人之地﹐叔父之名郗鑑﹑謝安有焉。

詩叔也誰無撫侄心﹐賢如郗謝寓情深。吐余頰哺無窮愛﹐焚卻香囊有誨箴。

侄之於叔當鑑王濟

王濟之叔湛﹐兄弟宗族皆以爲癡﹐惟濟與之談易﹐剖析精妙。晉武帝以濟之癡叔爲問。濟曰「臣叔不癡﹐山濤以下﹐魏舒以上。」湛由是顯名。噫﹗善則稱親﹐理之常然。叔父﹐我父也。兄弟宗族以爲癡﹐聞之天子﹐亦以爲癡﹐而濟獨以爲山濤﹑魏舒之匹。使湛果癡耶﹐濟不敢欺君以爲賢﹔使濟果不賢耶﹐亦不能稱叔之美於其上。有侄如是﹐何負叔耶﹗

詩剛道吾家叔不癡﹐君言正對豈容欺﹗階前有此奇蘭玉﹐王湛佳名藉汝馳。

娣之姒當鑑鐘氏﹑郝氏

王渾妻鐘氏與弟婦郝氏皆有徳行﹐鐘𨿽門髙而與郝相親重。郝不以賤下鐘﹐鐘不以貴陵郝。時人稱鐘夫人之禮﹐郝夫人之法。人皆以兄弟睦爲家之肥﹐苟爲娣姒者非其鐘﹑郝﹐𨿽有令兄弟﹐亦爲盛徳之累。

詩婦徳於人誰獨全﹖一門二姓乃俱賢。結縭母訓粗能守﹐鐘郝風嘉何慊然﹗

內外兄弟當鑑皇甫謐

皇甫謐有從姑之子梁柳出守城陽﹐有勸謐餞之者。謐曰「柳爲布衣時﹐吾送迎不出門﹐食不過鹽菜﹐貧者不以酒肉爲禮。今作郡送之﹐是貴城陽太守而賤柳﹐豈中古之人情﹖非吾心所安也。」謐不以待城陽太守之禮而待姑之子﹐蓋平日所以相處者未嘗逾禮。一旦以太守之禮禮之﹐謐所不爲也。

詩窮達休休逐世情﹐城陽太守卽書生。我於姑子恩爲重﹐貴顯都來艸芥輕。

甥舅恩義當鑑羊祜

史氏所載﹕「舅之於甥每致其厚。」如魏舒之倚寧氏。周翼之倚郗氏﹐未聞甥之於舅而能致其厚者。羊祜進爵乞封舅子蔡襲﹐晉之袁湛嘗謂「世無『謂陽』情」﹐祜而有此﹐亦景星麟鳳。祜封其舅之子﹐念母也﹔念母不可得見﹐則念舅矣﹔念舅不可得見﹐則念舅之子矣。祜仁孝人也﹐墮淚之碑存乎峴山之下﹐無所不厚可知也矣。

詩誰能三復謂陽詩﹐舉世寥寥此道衰。念舅幸聞羊叔子﹐尙能邀爵到孤兒。

同居當鑑張公藝

張公藝九世同居﹐髙宗臨幸其家問本末﹐書「忍」字以對﹐天子流涕賜縑帛。三世一爨尙或有之﹐九世而同居者﹐不惟士庶之所難﹐𨿽九重之尊﹐亦或發問。噫﹗「爲善於家﹐賞於朝。」信斯言也。「忍」之一字﹐其言得於顏子「犯而不校」之學﹐後進皆可以馴致。

詩萬木皆從一本傳﹐比鄰樂汝浪紛然。我知忍字爲家寶﹐會有精神到九天。

鄰居當鑑王吉

王吉東家有棗﹐實垂吉庭中﹐吉婦取之啖。吉後知之﹐乃去婦。禮與食﹐孰重﹖曰﹕禮重。一介微物非我所有而取之﹐賢者死不肯矣。吉之妻取東家之棗﹐以資吉之奉﹐使吉知之於未啖之初﹐千百年愧赧之恨﹐不可一日釋﹐況知之於旣啖之後耶﹗故其怒﹐直至去婦也﹐叱狗而去婦﹐以全其孝﹔啖棗而去婦﹐以厲其行。婦去而棗伐﹐在常情有所不忍﹔婦歸而棗存﹐於名教實有所尊。王吉之徳﹐厥光大矣。吉上疏於宣帝﹐有曰﹕夫婦﹐人倫大綱。豈不知夫婦之恩爲厚耶﹗妻遇不以其正﹐吉所不爲也。

詩克己奇功人不思﹐可堪鄰物更容私。子陽異日鈞衡手﹐正要掃除天下欺。

獨居當鑑魯男子

魯男子獨處於室﹐鄰之嫠婦亦獨處於室。嫠婦因風雨室壞﹐趨而托之﹐男子不納。嫠婦曰「子獨不見柳下惠乎﹖」男子曰「柳下惠可﹐吾固不可。」孔子聞之曰「善學柳下惠者﹐莫若魯之男子。」執虛如執盈﹐入室如有人﹐士君子於不聞不睹之地﹐每致其惑於安平無事之日。若曰風雨室壞而納嫠婦﹐特倉卒中姑息耳﹗魯之男子所以別嫌微者﹐非其道也。其絕之也宜。

詩看取《中庸》數百言﹐惟於「謹獨」最居先。魯誇男子爲標置﹐我謂持循理合然。

貧賤則勵固窮之操當鑑謝僑

謝僑素貧﹐嘗一朝無食﹐其子啟欲以「班史」質錢。答曰「寧餓死﹐豈可以此充食乎﹗」饑食渴飲﹐人之常爾。一日之計不辦﹐而僑之子請以其書質錢﹐貧可知矣。僑寧餓死而不從﹐亦可謂固窮之異乎人者。

詩去信猶勝去食難﹐質書那肯給朝飧。謝僑脫或從兒請﹐歿後身名作麼看﹖

富貴則防席勢之驕當鑑房玄齡﹑穆寧﹑柳玼

房玄齡治家有法度﹐常恐諸子驕侈﹐席勢陵人。於是乎集《家誡》。柳玭淸直有父風﹐常恐子孫事墜先訓﹐則異他人𨿽生可以苟爵﹐死不可見祖先地下。於是乎集《家訓》。穆寧居家嚴﹐有四子曰贊﹑曰質﹑曰員﹑曰賞﹐皆以行義顯。時人目之以珍味﹐如酪﹑酥﹑醍醐﹑乳腐﹐亦家令之嚴乃至此。唐正元間言家法者﹐惟韓穆二家﹐卽韓休﹑穆寧也。

詩世祿驕從气體移﹐誰將禮樂問鎡基﹖倘嚴家法如三子﹐福汝孫孫無盡期。

