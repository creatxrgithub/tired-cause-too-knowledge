

欽定四庫全書

子部一

戒子通錄八卷

儒家類

提要

﹝臣﹞等謹案戒子通錄八卷宋劉淸之撰淸之字子澄號靜春臨江人紹興二年進士光宗時知袁州宋時本傳稱其生平著述甚多是書其一也其書博采經史羣籍凡有闗庭訓者皆節錄其大要至於母訓閫教亦備述焉史稱其甘貧力學博極羣書故是編采摭繁富或不免於冗雜然其隨事示教不憚於委曲詳明𨿽瑣語碎事莫非勸戒之資固不以過多爲患也元虞集甚重其書嘗勸其後人刻諸金溪後崔楝復爲重刻顧自宋以來史誌及諸家書目皆不著錄惟文淵閣書目載有二冊亦無卷數外間傳本尢稀今謹據永樂大典所載約略篇頁釐爲八卷所引諸條原本於標目之下各粗舉其人之始末其中間有未偹者今並爲考補增注以一體例惟自宋以前時代錯出頗無倫次蓋一時隨手摘錄未經排比之故今亦姑存其舊焉

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●序

元虞集序

愚嘗聞之人受天之命以生亦猶子之稟父命而行也君子畏天命而不敢違猶孝子之從父命而不敢悖事天事親其致一也人之事天而不求於事親則不可以爲人子之事親而不足以事天則不可以爲子是故父命卽天命也同一至仁而無私者也然而天不能爲諄諄之誨也知命者觀乎風雨霜露之迹變化消息之故而得之詩云昊天曰明及爾出王昊天曰旦及爾遊衍庶幾奉以周旋者乎故曰富貴福澤將厚吾之生也貧賤憂戚庸玉女於成也莫非惟其所命而順受其正者也事親之道亦若是而已矣夫親之於其子也蓋無不愛焉欲其善良欲其賢智欲其福澤長久而不欲其凶惡愚不肖不欲其困乏斷折其心無有異者語曰厲人生子夜而取火是欲其子之善者至於凡庸盡然況中人以上乎是故愛之至則慮之深知之明則言之切或因其材或因其事或抑其過或朂其不及或正其偏或定其是以啟迪其所未知而增益其所可進𨿽人品不同而立言遠近淺深頓異要其指歸皆愛其子而已矣天理之公孰有著於此者乎昔靜春劉先生輯凡爲人父者之戒其子言載書傳者以爲戒子通錄意其所以謂之通錄者豈不以天下之爲人父者各以其愛子之心而爲之戒天下之爲人子者皆可因其所戒而省念之如聞其父之命親在求諸容也辭气之接而不能盡也卽此書以充其所未達親歿思其精神志意之微而有不及聞也卽此書以徵其所欲知一語黙動息無非受命於其親者矣天理寧有間斷乎集嘗得其書而敬愛之服行講明不敢後也他日至臨川劉氏之族在金溪者多賢俊每出其先世遺書相示僕嘅然問之曰戒子通錄無恙乎有曰儆叔熙者對曰是吾世守以保族者也敢忘之乎集曰子之家顯且二三百年豈偶然乎蓋又聞之孝弟之順徳視犯上作亂之惡其間之相去甚不相似也而有子推兩端之極於一言之間豫章羅先生曰天下無不是之父母而陳公了翁推致之曰亂臣賊子之起常始於見父母之不是嗚呼不受命之害至於如此三君子之言所以有功於萬世名教者也而忽焉者不足以知其言之有功也必有觀乎此書而用力焉則能惕然恐懼而所以盡心於事天事親者矣子盍刻而廣之也儆曰諾明年以成書來告因請題其說云

元陳黃裳序

人之愛子何所不至哉自𦇤褓鞠乳以至成人授之以土宇人民而欲其富傳之以印綬車服而欲其貴凡可以與之者壹無靳色𨿽我躬不閱亦必思所以遺後謂不若是則父母之責未盡也然此豈所以愛子哉石碏曰愛子教之以義方古者子生八歲入小學立之師傅教之禮樂射禦書數達之灑掃應對進退蓋自天子之儲貳諸侯之世子公卿大夫之子以至於士庶人莫不以此爲急先務必義方之教行由小學以進於大學禔身承家肯堂肯播而後能保其所謂土宇人民印綬車服者此固父母所望於子而爲人子者亦豈易事哉近世朱徽文公旣成小學之書又柬劉靜春集史傳嘉謨善行與宋氏諸儒之格言爲戒子通錄凡爲父母爲子侄爲兄弟爲夫婦之道具是階庭講學耳濡目染非茍知之亦允蹈之其於世教實非小補湖湘舊有板今不復存平陽崔君架之間以語余幕府餘閒手自讎校且繡梓以廣其傳盛心可尙已以儒飭吏言政及化豈俗吏所能哉旣爲嘉嘆且系之辭大徳庚子春丁前進士眉山陳黃裳敍

元曾福升序

立三極備萬物者人也而所以爲人之道其要有三重焉一曰宅心二曰立身三曰教子然能宅則能立能立則能教君子不謂三也昔者曾子之在聖門其親承斯道之傳繼述先聖之志者孝經一編大學一書而已其它遺言見於問載於記班班可考曷嘗外是而他有所謂哉試卽二書之表而推之其曰宏毅任重戒之戒之宅心之謂也其曰三省自反而縮養敬安卒愼行其身立身之謂也夫惟宅心立身之道亦旣若是其往矣後世𨿽有弗肯堂弗肯播而能讀其書者亦將化蒲盧而肖蜾臝矣矧有是者哉友人崔架之其宅心立身知所本者與得靜春劉先生所集戒子通錄善本以刻諸梓將廣其傳是亦錫類之美事𨿽然卽吾心吾身之所有則其不言之教固己諄諄於其子矣而況昭諸不朽若是乎故吾因架之今之此舉並以發是錄言外之意初亦不出於大學修正齊家之要領也舉瞻孔庭有嚴在目子其勉諸以盡爲人之道以任三極萬物之責大徳庚子秋中日富州文學掾廬陵曾福升題

元崔棟序

近得臨江劉淸之所輯戒子通錄一編皆古者明君良臣慈父淑母教誡子弟理明意切讀之能使爲人臣爲子弟者油然起忠孝之心惜此本傳之者寡遂鋟梓以廣之庶有補於將來大徳庚子良月河東崔棟謹識

●欽定四庫全書

戒子通錄卷一

﹝宋﹞劉淸之撰

列女傳胎教

古者婦人姙子寢不側坐不邊立不蹕不食邪味割不正不食席不正不坐目不視於邪色耳不聽於淫聲夜則令瞽誦詩道正事如此則生子形容端正才徳過人矣太王之子曰王季王季成童靡有過失娶太任太任之性端一誠莊惟徳之行不視惡色不聽淫聲不出敖言能以胎教生文王而明聖太任教之以一而識百卒爲周宗

禮記內則名子辭【子生父咳而名之父曰欽有帥母對曰記有成】

子生三日始負之異爲孺子室於宮中必求寛裕慈惠溫良敬恭謹而寡言者使爲子師其次爲慈母其次爲保母皆居子室他人無事不往三月之末擇日剪髮爲鬌男角女羈否則男左女右是日也妻以子見於父姆先相曰母某敢用時日祇見孺子夫對曰欽有帥父執子之右手咳而名之妻對曰記有成子師辯告諸婦諸母名夫告宰名宰辯告諸男名書曰某年某月某日某生而藏之

儀禮冠辭【士冠三加辭醴辭三醮辭字辭】

冠始加祝曰令月吉日始加元服棄爾幼志順爾成徳壽考維祺介爾景福再加曰吉月令辰乃申爾服敬爾威儀淑愼爾徳眉壽萬年永受胡福三加曰以歲之正以月之令咸加爾服兄弟具在以成厥徳黃耇無疆受天之慶醴辭曰甘醴惟厚嘉薦令芳拜受祭之以定爾祥承天之休壽考不忘醮辭曰旨酒旣淸嘉薦亶時始加元服兄弟具來孝友時格永乃保之再醮曰旨酒旣湑嘉薦伊脯乃申爾服禮儀有序祭此嘉爵承天之祜三醮曰旨酒令芳籩豆有楚咸加爾服肴升折俎承天之慶受福無疆字辭曰禮儀旣備令月吉日昭告爾字爰字孔嘉髦士攸宜宜之於假永受保之曰伯某甫仲叔季惟其所當

婚辭【士昬父醮子命之父送女命之母命之庶母以父母之命命也】

昬父醮子命之往迎爾相承我宗事朂帥以敬先妣之嗣若則有常子曰諾惟恐弗堪不敢忘命父送女命之曰戒之敬之夙夜毋違命母施衿結帨曰勉之敬之夙夜毋違宮事庶母及門內施鞶申之以父母之命命之曰敬恭聽宗爾父母之言夙夜無愆視諸衿鞶

戒書周武王【姬發踐阼三日召師尙父問焉有萬世可以爲子孫常者乎尙父對並王爲戒書】

師尙父道書之言曰敬勝怠者吉怠勝敬者滅義勝欲者從欲勝義者凶王聞書之言恐懼退而爲戒焉爲席前左端之銘曰安樂必敬前右端之銘曰無行可悔鑑之銘曰見爾前慮爾後盤之銘曰與其溺於人寧溺於淵溺於淵猶可遊也溺於人不可救也楹之銘曰毋曰胡殘其禍將然毋曰胡害其禍將大毋曰胡傷其禍將長劍之銘曰帯之以爲服動必行徳行徳則興倍徳則崩矛之銘曰造矛造矛少間弗忍終身之羞予一人所聞以戒後世子孫

漢孝武【景帝子徹子閎爲齊王旦爲燕王胥爲廣陵王同日立皆賜策各以國土風俗白戒焉凡三章】

嗚呼小子閎受玆靑社朕承天序【案朕承天序史記作朕承祖考】惟稽古建爾國家封於東土世爲漢藩輔嗚呼念哉共朕之詔惟命不於常人之好徳克明顯光義之不圖俾君子怠悉爾心允執其中天祿永終厥有愆不臧乃凶於而國害於爾躬嗚呼保國乂民可不敬與王其戒之嗚呼小子旦受玆元社建爾國家封於北土世爲漢藩輔嗚呼燻鬻氏虐老獸心加以姦巧邊甿朕命將率䢐徵厥罪北州以綏悉爾心毋作怨毋作棐徳毋乃廢備非教士不得從徵王其戒之嗚呼小子胥受玆赤社建爾國家封於南土世爲漢藩輔古人有言曰大江之南五湖之間其人輕心揚州保疆三代要服不及以政嗚呼悉爾心祇祇兢兢乃惠乃順毋侗好逸毋邇宵人惟法惟則書云臣不作福不作威靡有後羞王其戒之

梁簡文帝【蕭綱戒子當陽公大心】

汝年時尙幼所闕者學可久可大其惟學歟所以孔丘言吾嘗終日不食終夜不寢以思無益不如學也若使墻面而立沐猴而冠吾所不取立身之道與文章異立身先須謹重文章亦勿放蕩

周公【周文王子姬旦旦子伯禽封於魯將之國故戒之也又一章荀卿子又一章劉向】

君子不施其親不使大臣怨乎不以故舊無大故則不棄也無求備於一人又云君子力如牛不與牛爭力走如馬不與馬爭走智如士不與士爭智又云徳行廣大而守以恭者榮土地博裕而守以險者安祿位尊盛而守以卑者貴人眾兵彊而守以畏者勝聰明睿智而守以愚者益博文多記而守以淺者廣去矣其毋以魯國驕士矣

文儆傳周書【案維文王以下系節錄文儆篇中語九年在鄗以下系節錄文傳篇中語】

維文王告薨懼後嗣之無保庚辰詔太子發曰汝敬之哉民物多變民何向非利利維生痛痛維生樂樂維生禮禮維生義義維生仁嗚呼敬之哉民之適敗上察下遂信何向非私私維生抗抗維生奪奪維生亂亂維生亡亡維生死嗚呼敬之哉九年在鄗召太子發曰嗚呼吾語汝所保所守守之哉厚徳廣惠忠信愛人君子之行不爲驕侈不爲靡泰山林非時不升斤斧川澤非時不入网罟不麛不卵孤寡辛苦鹹賴生焉無殺夭胎無伐不成材無墮四時如此者有十年之積有十年之積者王無一年之積者亡

書顧命周成王【周成王姬誦作顧命保元子釗】

嗚呼疾大漸惟幾病日臻旣彌畱恐不獲誓言嗣玆予審訓命汝昔君文王武王宣重光奠麗陳教則肄肄不違用克達殷集大命在後之侗敬迓天威嗣守文武大訓無敢昬逾今天降疾殆弗興弗悟爾尙明時朕言用敬保元子釗弘濟於艱難柔遠能邇安勸小大庶邦思夫人自亂於威儀爾無以釗冒貢於非幾

葉公【葉公子髙楚縣公將死命其子】

毋以小謀敗大作毋以嬖禦人疾莊後毋以嬖禦士疾莊士大夫卿士

魏武帝【曹操告子丕等案此條與下魏收李績並錄之者不以人廢言也】

吾在軍中執法是也至小忿怒大過失不當效

戒子言魏文帝【曹丕戒子又使弟植守鄴戒之】

父母於子曰𨿽肝腸腐爛爲其掩蔽不欲使鄕黨士友聞其罪過然行之不攺久久自知之用此仕官不亦難乎又曰吾昔爲頓邱令年二十三思此時所行無悔於今今汝年二十三矣可不勉與

蕭薿【南齊髙帝子豫章文獻王戒子子廉子恪等】

凡富貴少不驕奢以約失之者鮮矣漢世以來侯王子弟以驕恣之故大者滅身喪族小者削奪邑地可不戒哉吾之後當共相勉勵篤睦爲先才有優劣位有通塞運有富貧此自然之理無以相淩侮勤學行守基業修閨庭尙閒素如此足無憂患

戒子言光武【秀字文叔毎旦視朝日昃乃罷夜分乃寐皇太子見帝勤勞不怠承間諫曰陛下有禹湯之明而失黃老養性之福願頤愛精神優遊自寧帝曰】

我自樂此不爲疲也

敕後主辭蜀漢先主備【字符徳涿郡人子後主禪字公嗣凡一章】

朕初疾但下痢耳後轉雜他病殆不自濟人五十不稱夭年已六十有餘何所復恨不復自傷但以卿兄弟爲念射君到說丞相嘆卿智量甚大增修過於所望審能如此吾復何憂勉之勉之勿以惡小而爲之勿以善小而不爲惟賢惟徳能服於人汝父徳薄勿效之可讀禮記漢書閒暇歷觀諸子益人意智又曰汝與丞相從事事之如父

帝範唐太宗【隴西人諱世民爲書十二篇戒子髙宗治案帝範十二篇其首尾兩條則節錄前後序也】

蓋聞大徳曰生大寶曰位樹之君上所以撫育黎元自非明哲武文安可叨臨神器先皇當經綸之會實定王業逮余以弱冠之年思靜大難躬擐甲冑親當矢石剪長鯨而淸四海掃欃槍而廓八紘旣而承慶【案原本作乘慶】天潢濫登【案原本作登暉】璇極戰戰兢兢若臨深而禦朽日愼一日思善始而令終汝以幼年偏鍾慈愛義方多闕庭訓有乖不知稼穯之艱難未辧君臣之禮節廢寢忘食思此爲憂披鏡前蹤博采史籍聚其要言以爲近誡如山嶽髙峻而不動如日月貞明而普照寛大其志足以並包平正其心足以制斷奉先思孝處下思恭傾己勤勞以行徳義此爲君之體也【君體】夫六合曠道大寶重任遠近相持親疎並用則並兼路塞逆節不生是以封建親戚以爲藩衛封之太彊則有噬臍之患致之太弱則無固本之理莫若眾建宗親而少其力使輕重相鎭憂樂是同盛衰一心安危同力【建親】夫國之匡輔必恃忠良任使得人天下自治是以明君博訪英賢搜揚側陋求之則勞任之斯逸此以求賢爲貴也【求賢】夫良匠無棄材明君無棄士人才有長短能有巨細君擇才而授官臣量己而受職則委任責成不勞而治此設官不可不審也【審官】夫王者髙居深視虧聽阻明恐有過而不聞懼有闕而莫補虛心思獻替之謀傾耳佇忠正之說昬主則不然說者拒之以威勸者窮之以罪大臣惜祿而莫諫小臣畏誅而不言其爲壅塞無以自知此拒諫之惡也【納諫】夫讒佞之徒國之蟊賊也惡忠賢之在己上恐富貴之不我先先意承旨以悅於君巧言令色以親於上今人顏貌同於目際猶不自瞻是非在於無形焉能自覩況逆耳之辭難受順心之說易從故明主納諫病就苦而能消暗主從諛命因甘而致殞可不戒哉【去讒】夫君者儉以養性靜以修身儉則民不勞靜則下不擾不竭民力不匱民財亂世之君極其驕奢恣其嗜欲人神憤怨上下乖離佚樂未終傾危已至此驕奢之忌也【戒盈】夫奢儉由人安危在己斯二者榮辱之端五關近閉則令徳遠盈千欲內攻則凶源外發故驕出於志不節則志傾欲生於身不遏則身喪故桀紂肆情而禍結堯舜約己而福延可不務乎【崇儉】顯罰以威之明賞以化之威立則惡者懼化行則善者勸故賞者不徳君功之所致也罰者不怨上罪之所當也故云無偏無黨王道蕩蕩此賞罰之權也【賞罰】夫食爲民天農爲政本國無九歲之儲不足備水旱家無一年之服不足禦寒暑故上不節心則下多逸志莫若約己正身則民不言而化矣【務農】夫土地𨿽廣好戰則人雕邦境𨿽安忘戰則民殆是以勾踐軾蛙卒成霸業徐偃棄武終於喪邦何則越習其威徐忘其備也【閱武】夫宏風導俗莫尙於文敷教訓民莫善於學因文以隆道假學以光身質蘊吳竿非筈羽不美性懷辧慧非積學不成此崇文之術也【崇文】此十二條帝王之大綱安危興廢咸在玆焉古人有云非知之艱惟行不易行之可勉惟終實難是以暴亂之君非獨明於惡路聖哲之主豈獨見於善途良由大道遠而難遵邪徑近而易踐小人俯從其易不能力行其難是知禍福無門惟人所召欲悔非於旣往惟愼過於將來擇哲王以師焉思以古爲前鑑夫取法於上僅得爲中取法於中故爲其下自非上哲不可效焉吾在位以來所制多矣奇麗服翫錦繡珠玉不絕於前此非防欲也雕楹刻桷髙臺深池每興其役此非儉志也犬馬鷹鶻無遠必致此非節心也數有行幸以亟勞人此非屈己也斯數事者吾之深過勿以玆爲是而取法【案原本作後法】焉但我濟育蒼生其益多矣平定區宇厥功大矣益多損少人不以爲怨功大過微徳未以之虧然猶盡美之蹤於焉多媿盡善之道顧此懷慚況汝無纎毫之功直緣基而履慶若崇善以廣徳則業泰而身安若肆情以縱非則業傾而身喪且成遲敗速者國基也失易得難者天位也可不愼哉可不惜哉

戒皇屬國朝太宗類苑

太宗嘗謂皇屬曰朕卽位十三年矣外絕遊觀之樂內卻聲色之娛汝等生於富貴長自深宮夫帝子親王先須克己毎著一衣則憫蠶婦毎餐一食則念耕夫至於聽斷之間勿先恣其喜怒朕每親臨庶政豈敢憚於焦勞汝等勿鄙人短勿恃己長乃可永久富貴以保終吉先賢有言逆吾者是吾師順吾者是吾賊不可不察也

庭聞孔子【名丘字仲尼魯人子鯉字伯魚仲尼嘗獨立鯉趨而過庭聞斯二者】

學詩乎不學詩無以言學禮乎不學禮無以立又曰女爲周南召南人而不爲周南召南其猶正墻面而立也與

家戒王肅【字子雍魏散騎常侍家戒歐陽詢所記爲詳案肅東海人】

夫酒所以行禮養性命爲歡樂也過則爲患不可不愼是故賓主百拜日飲酒而不得醉先王所以備酒禍也凡爲主人飲客使有酒色而巳無使至醉若爲人所彊必退席長跪稱父戒以辭之敬仲辭君而況於人乎爲客又不得唱造酒史也若爲人所屬下坐行酒隨其多少犯令行罰示有酒而巳無使多也禍變之興常於此作所宜深愼

杜恕【字務伯京兆人魏黃門侍郎稱東郡張閣之爲人】

張子臺視之似鄙朴人然其心中不知天地間何者爲美何者爲好惇然似與陰陽合徳者作人如此自可不富卽貴禍患當何從而來

嵇康【字叔夜譙國人晉中散大夫】

人無志非人也但君子用心量其善者必擬議而後動若志之所之則口與心誓守死無二恥躬不逮期於必濟若心疲體懈或牽於外物或累於內欲不堪近患不忍小情則議於去就議於去就則二心交爭二心交爭則向所見役之情勝矣或有中道而廢或有未成而敗以之守則不固以之攻則怯弱與之誓則多違與之謀則善泄臨樂則肆情處逸則極意故𨿽繁華熠耀無結秀之效終年之勤無一旦之功斯君子所以嘆息也所居長吏但宜敬之而已矣不當極密不宜數往往當有時其有眾人又不當獨在後又不當前所以然者長吏喜問外事或時發舉則恐爲人所說無以自免也宏行寡言愼備自守則怨責之路解矣其立身自當淸逺若有煩辱欲人之盡命托人之請求謙言辭謝某素不預此輩事當相安亮耳若有怨急心所不忍可外違拒密爲濟之所以然者上遠宜適之幾中絕常人淫輩之求下全束脩無誨之文【案本集作下全束脩無玷之稱】稱此又秉志之一隅也

戒子言仲孫貜【孟釐子魯卿且死誡其嗣懿子仲孫何忌】

吾聞聖人之後𨿽不當世必有達者今孔丘年少好禮其達者歟吾卽沒若必師之

孫叔敖【楚相將死戒其子叔敖死王以美地封其子子辭請寢邱累世不失】

王數封我矣吾不受也我死王則封汝必無受利地楚越之間有寢邱者此其地不利而名惡可長有者惟此也

歐陽地余【千乘人漢元帝少府將死戒子案地余系歐陽生字正思之孫世受尙書】

我死官屬卽送汝財物愼毋受汝九卿儒者子孫以廉潔著可以自成

嚴光【或云嚴君平姑存之案光字子陵余姚人光武時除諫議大夫不屈耕於富春山君平名遵臨卭人以卜易隠於成都市】

十誡嗜欲者潰腹之患也貨利者喪身之仇也嫉妬者凶軀之害也讒慝者斷脛之兵也謗毀者雷霆之報也殘酷者絕世之殃也陷害者滅嗣之場也博戲者殫家之漸也嗜酒者窮餒之始也【案第十誡原注缺文】

樊宏【字靡卿南陽人後漢壽張侯爲人謙柔畏謹不求茍進常戒其子】

富貴盈溢未有能終者吾非不喜榮勢也天道惡滿而好謙前世貴戚皆明戒也保身全己豈不樂哉

辛憲英【辛毗女羊耽妻子琇爲鍾會參軍伐蜀英憂之案此條宜入後母訓內】

行矣戒之古之君子入則致孝於親出則致節於國在職思其所司在義思其所立不遺父母憂患而已軍旅之間可以濟者其惟仁恕乎汝其謹之

源賀【後魏太尉遺令勅諸子案賀西平人】

吾頃以老患辭事不悟天慈降恩爵逮於汝汝其毋傲恡毋荒怠毋奢越毋嫉妬疑思問言思審行思恭服思度遏惡揚善親賢遠佞目觀必貞耳屬必正誠勤以事上淸約以臨己吾終之後所葬時服單櫝足申孝心芻靈明器一無用也

宋隠【字處黙西河人魏道武時領吏部選臨終謂其子】

汝等茍能入順父兄出悌鄕黨仕郡幸而至功曹史以忠淸奉上足以不勞遠詣臺閣也

向朗【字巨達襄陽人蜀左將軍案襄陽記此系遺言戒子蜀志朗子條景耀中爲禦史中丞】

天地和則萬物生君臣和則國家平九族和則動得所求靜得所安是以聖人守和以存以亡也吾楚國之小子耳而早喪所天爲二兄所誘養使其性行不隨祿利以墮今但貧耳貧非人患惟和爲貴汝其勉之

曹衮【魏武子中山恭王其世子孚嗣】

汝幼少未聞義方早爲人君但知樂不知苦不知苦必將以驕奢爲失也接大臣務以禮𨿽非大臣者猶宜答拜事兄以敬卹弟以慈兄弟有不足之行當造膝諫之諫之不從流涕諭之諭之不攺乃白其母若猶不攺當以奏聞並辭國土與其守寵罹禍不若貧賤全身也此亦謂大罪惡耳其微過細故當掩之

士會【字季晉大夫食邑於隨曰隨武子後更受範曰範武子將老召其子士燮戒之】

燮乎吾聞之喜怒以類者鮮易者實多詩曰君子如怒亂庶遄沮君子如祉亂庶遄已君子之喜怒以己亂也弗己者必益之郤子其或者欲己亂於齊乎不然余懼其益之也爾從二三子惟敬

髙漢筠【後晉客省使在常山戒子意葬常山從其欲也案漢筠字時英齊州歷山人見薛居正五代史】

吾遊歷多矣觀風俗淳厚以經術相尙罕得如此地者教子訓孫可爲終焉之計負國鑿荒以爲田種樹以成圃凡議婚嫁必接士人

荀朂【字公曾頴陰人晉尙書令或勸有所營置令有歸戴者朂語諸子】

人臣不密則失身樹私則背公是大戒也汝等亦當宦達人間宜識吾此意

戒子言阮籍【字嗣宗陳畱人晉步兵校尉與兄子咸字仲容皆任達不拘子渾少慕通達不飾小節籍謂曰】

仲容已豫吾此流汝不得復爾

崔冏【字法俊淸河人北齊鴻臚卿臨終戒其二子】

夫恭儉福之輿傲侈禍之機乘福輿者浸以康休蹈禍機者忽而傾覆汝其戒歟

牛宏【隋光祿大夫案宏字顯仁鶉觚人】

汝等子孫宜以誠敬自立

傅奕【相州人唐太史令臨終戒其子】

周孔六經是爲名教汝宜習之妖人亂華舉時皆惑惟獨竊嘆眾不我從悲夫汝等勿學也

房喬【字符齡齊州人唐宰相集古今聖賢家戒書於屏風令諸子各取其一因戒之】

不可以地望陵人驕奢沈溺袁家累葉忠節是吾所尙汝宜師遵

閻立本【京兆人唐武后右相立本𨿽有應務之才尢善圖畫太宗嘗與侍臣學士泛舟春苑池中有異鳥隨波容與詔坐者爲詠令立本寫焉不勝愧赧退戒其子案立本新舊唐書皆不載其字兄讓字立徳以字行則立本當亦以字行也】

吾少好讀書幸免墻面緣情染翰頗及儕輩惟以丹靑見知躬廝役之務辱莫大焉汝宜深戒勿習此末技

穆寧【懷州人唐祕書通達體命未嘗服藥每戒諸子案新唐書穆寧撰家令訓子人一通】

吾聞君子之事親養志爲大直道而已愼無爲諂吾之志也

張霸【字伯饒成都人後漢侍中】

人生一世但當畏敬於人若不善加己直爲受之

誨子弟言朱仁軌【字徳容唐逸人門人謚曰孝友先生敬則其弟也】

終身讓路不枉百步終身讓畔不失一段

戒子孫言王祥【字休徵瑯邪人晉三公疾篤遺令訓子孫】

夫言行可覆信之至也推美引惡徳之至也揚名顯親孝之至也兄弟怡怡宗族欣欣悌之至也臨財莫過乎讓此五者立身之本

李襲譽【字茂實隴西人唐涼州都督】

吾近京有賜田十頃耕之可以充食河內有賜桑千樹蠶之可以充衣江東所寫之書讀之可以立身吾沒之後爾曹但能勤此三事亦何羨於人

姚崇【字符之陜州人唐宰相遺令戒子孫】

古人云富貴者人之怨也貴則神忌其滿人惡其上富則鬼瞰其室虜利其財自開辟已來書籍所載徳薄任重而能壽考無咎者未之有也故範蠡疏廣之輩知止足之分前史多之況吾才不逮古人而久竊榮寵位逾髙而益懼恩彌厚而增憂往在中書遘疾虛憊𨿽終匪懈而諸務多闕薦賢自代屢有誠祈人欲天從竟蒙哀允優遊園沼放浪形骸人生一代斯亦足矣田巴云百年之期未有能至王逸少云俛仰之間已爲陳迹誠哉此言比日見諸達官身亡已後子孫旣失覆蔭多至貧寒斗尺之間參商是競豈惟自玷乃更辱先無論曲直俱受嗤毀莊田水碾旣眾有之遞相推倚或致荒廢陸賈石苞皆古之賢達也至預爲定分以絕後爭吾靜思之深所嘆息昔孔子大聖母墓毀而不修梁鴻至賢父亡席捲而葬楊震趙咨盧植張奐皆當代英達通識今古咸有遺言屬以薄葬或濯衣時服或單帛幅巾子孫皆遵成命迄今以爲美談凡厚葬之家例非明哲或溺於流俗不察幽明咸以奢厚爲忠孝以儉薄爲慳惜至令亡者致戮屍暴骸之酷存者陷不忠不孝之誚可爲痛哉可爲痛哉且五帝之時父不葬子兄不哭弟言其致仁壽無天橫也三王之代國祚延長人用休息其人臣則彭祖老聃之類皆享遐齡當此之時未有佛教豈抄經鑄像之力設齋施物之功耶宋書西域傳著名僧爲白黑論理澄明白足解沈疑宜觀而行之且死者是常古來不免所造經像何所施爲夫釋迦之本法爲蒼生之大獘汝等各宜警策勿效兒女子曹終身不悟也吾亡後必不得輙用餘財爲無益之佛事亦不得妄出私物徇追福之虛談道士者本以元牝爲宗初無趨競之教而無識者慕僧家之有利約佛教而爲業欲尋老君之說亦興道齋之文又用僧例失之彌遠汝等勿拘鄙俗輙屈於家汝等身沒之後亦教子孫依吾此法

戒子通錄卷一

●欽定四庫全書

戒子通錄卷二

﹝宋﹞劉淸之撰

家訓顏之推【瑯邪人終隋開皇太子學士著書二十篇訓子思魯等其大略具此按之推字子介顏子三十五世孫子思魯字孔歸唐秦府記室】

夫聖賢之書教人誠孝愼言檢迹立身揚名亦已備矣吾今所以復爲此者非敢軌物範世也業以整齊門內提撕子孫夫同言而信信其所親同命而行行其所服禁童子以暴謔則師友之戒不如傅婢之指揮止凡人之鬥鬩則堯舜之道不如寡妻之誨諭吾望此書爲汝曹之所信猶賢於傅婢寡妻耳吾家風教素爲整密昔在齠齔便蒙誨誘每從兩兄曉夕溫凊規行矩步安辭定色鏘鏘翼翼若朝嚴君焉賜以優言問所好尙勵短引長莫不懇篤嬰稚識人顏色知人喜怒便加教誨使爲則爲使止則止比及數歲可省笞罰父母威嚴而有慈則子女畏愼而生孝矣吾見世間無教而有愛每不能然飲食運爲恣其所欲宜戒翻奨應訶反笑至有識知謂法當爾驕慢已習方復制之捶撻至死而無威忿怒日隆而增怨逮乎成長終爲敗徳孔子云少成若天性習慣如自然是也俗諺曰教婦初來教兒嬰孩誠哉斯語凡人不能教子女者亦非欲陷其罪惡但重於呵怒傷其顏色不忍楚撻慘其肌膚耳當以疾病爲諭安得不用湯藥鍼艾救之哉王父司馬【按家訓原本作王大司馬下亦作王在湓城無父字】母魏夫人性甚嚴正王父在湓城時爲三千人將年踰四十少不如意猶捶撻之故能成其勲業梁元帝時有一學士聰敏有才爲父所寵失於教義一言之是徧於行路終年譽之一行之非掩藏文飾冀其自攺年登婚宦暴慢日滋竟以言語不擇爲周逖抽腸釁鼓云父子之嚴不可以狎骨肉之愛不可以簡簡則慈孝不接狎則怠慢生焉由命士以上父子異宮此不狎之道也抑搔癢痛懸衾篋枕此不簡之教也人之愛子罕亦能均自古及今此獘多矣賢俊者自可賞愛頑魯者亦當矜憐有偏寵者𨿽欲以厚之更所以禍之共叔之死母實爲之趙王之戮父實使之夫有人民而後有夫婦有夫婦而後有父子有父子而後有兄弟一家之親此三者而已矣自玆以往至於九族皆本於三親焉故於人倫爲重者也不可以不篤兄弟者分形連气之人也方其幼也父母左提右挈前襟後裾食則同案衣則傳服學則連業遊則共方𨿽有悖亂之人不能不相愛也及其壯也各妻其妻各子其子𨿽有篤厚之人不能不少衰也娣姒之比兄弟則疏薄矣今使疏薄之人而節量親厚之人猶方底而圓蓋必不合矣惟友悌深至不爲傍人之所移者免夫二親旣沒兄弟相顧當如形之與影聲之與響愛先人之遺體惜己身之分气非兄弟何念哉兄弟之際異於他人望深則易怨地親則易弭譬猶居室一穴則塞之一隟則塗之則無頹毀之慮如雀鼠之不卹風雨之不防壁陷楹淪無可救矣僕妾之爲雀鼠妻子之爲風雨甚哉兄弟不睦則子侄不愛子侄不愛則羣從疏薄羣從疏薄則僮僕爲讎敵矣如此則行路皆踖其面而蹈其心誰救之哉人或交天下之士皆有歡愛而失敬於兄者何其能多而不能少也人或將數萬之師得其死力而失恩於弟者何其能疏而不能親也娣姒者多爭之地也使骨肉居之亦不若各歸四海感霜露而相思佇日月之相望也況以行路之人處多爭之地能無間者鮮矣所以然者以其當公務而執私情處重責而懷薄義也若能恕巳而行換子而撫則此患不生矣人之事兄不可不同於事父何爲愛弟不及愛子乎是反照而不明也沛國劉琎嘗與兄瓛連棟隔壁瓛呼之數聲不應良久方答瓛怪問之乃云向來未著衣帽故也以此事兄可以免矣吉甫賢父也伯奇孝子也賢父禦孝子合得終於天性而後妻間之伯奇遂放曾參婦死謂其子曰吾不及吉甫汝不及伯奇王駿喪妻亦謂人曰我不及曾參子不如華元並終身不娶此等足以爲戒其後假繼慘虐孤遺離間骨肉傷心斷腸者何可勝數愼之哉江左不諱庶孽喪室之後多以妾媵終家事疥癬蚊■﹝亡上虫下﹞或未能免限以大分故稀斗鬩之恥河北鄙於側出不預人流是以必須重娶至於三四母年有少於子者後母之弟與前婦之兄衣服飲食爰及婚嫁至於士庶貴賤之隔俗以爲常身沒之後辭訟盈公門謗辱彰道路子誣母爲妾弟黜兄爲傭播揚先人之辭迹暴露祖考之長短以求直己者往往而有悲夫自古姧臣佞妾以一言陷人者眾矣況夫婦之義曉夕移時婢僕求容助相說引積年累月安有孝子乎此不可不畏凡庸之性後夫多寵前夫之孤後妻必虐前妻之子非爲婦人懷嫉妬之情丈夫有沈惑之僻亦事勢使之然也前夫之孤不敢與我子爭家提攜鞠養積習生愛故寵之前妻之子每居己生之上宦學婚嫁莫不爲防焉故虐之異姓寵則父母被怨繼親虐則兄弟爲讎家有此者皆門戶之禍也生民之本要當稼穡而食桑麻以衣蔬果之蓄園場之所產雞豚之善塒圏之所生爰及棟宇器械樵蘓脂燭莫非種殖之物也至能守其業者閉門而爲生之具以足但家無鹽井耳今北土風俗率能躬儉節用以贍衣食江南奢侈多不逮焉世間名士但務寛仁至於飲食饟饋僮僕減損施恵然諾妻子節量狎侮賓客侵耗鄕黨此亦爲家之巨蠧矣婦主中饋惟事酒食衣服之禮耳國不可使預政家不可使幹蠱如有聰明才智識逹古今正當輔佐君子助其不足必無牝雞晨鳴以致禍也江東婦女略無交逰其婚姻之家或十數年間未有識者惟以信命贈遺致殷勤焉鄴下風俗専以婦持門戶爭訟曲直造請逄迎車乘塡街衢綺羅盈府寺代子求官爲夫訴屈此乃恆代之遺風乎太公曰養女太多一費也陳蕃云盜不過五女之門女之爲累亦以深矣然天生蒸民先人傳體其如之何世人多不舉女賊行骨肉如此而望福於天乎諺云婦人之性率寵子壻而虐兒婦寵壻則兄弟之怨生焉虐婦則姊妹之讒行焉然則女之行畱皆得罪於其家者母實爲之至有諺云落索阿姑飡此其相報也家之常可不戒哉近世嫁娶有賣女納財買婦輸絹比量父祖計較錙銖責多還少市井無異或猥壻在門或傲婦擅室貪榮求利返招羞恥可不愼歟借人典籍皆須愛護先有缺壊就爲補治此亦士大夫百行之一也濟陽江祿讀書未竟𨿽有急速必待捲束整齊然後得起故無損敗人不厭其求假焉或有狼籍几案分散部秩多爲童幼婢妾之所點污風雨犬鼠之所毀傷實爲累徳吾每讀聖人之書未嘗不肅敬對之其故紙有五經詞義及賢逹姓名不敢穢用也吾家巫覡符章絕於言議汝曹所見勿爲妖妄俗云辰日不哭哭則重喪今無教者辰日有喪不問輕重舉家淸謐不敢發聲以辭弔客昔者周公一沐三握髮一飯三吐飱以接白屋之士一日所見七十餘人晉文公以沐辭豎頭湏致有圖反之誚門不停賓古所貴也失教之家閽寺無禮或以主君寢食嗔怒拒客未通江南深以爲恥黃門侍郎裴之禮號善爲士大夫有如此軰對賓杖之其門生僮僕接於他人折旋俯仰辭色應對莫不肅敬與主無別也用其言棄其身古人所恥凡有一言一行取於人者皆顯稱之不可竊人之美以爲己力𨿽輕𨿽賤必歸功焉竊人之財刑辟之所處竊人之美鬼神之所責士大夫子弟數歲巳上莫不被教多者或至禮傳少者不失詩論及至冠婚體性稍定因此天機倍須訓誘有志尙者遂能磨礪以就素業無履立者自玆惰慢便爲凡人生在世會當有業農民則計量耕稼商賈則討論貨賄工巧則致精器用伎藝則沈思法術武夫則慣習弓馬文士則講議經書多見士大夫恥渉農商羞務工伎射旣不能穿札筆則才記姓名飽食醉酒忽忽無事以此銷日以此終年或因家世余緒得一階半級便謂爲足安能自苦及有吉凶大事議論得失蒙然張口如坐雲霧公私宴集談古賦詩塞黙低頭欠伸而已有識傍觀代其入地何惜數年勤學長受一生愧辱哉梁朝全盛之時貴遊子弟多無學術至於諺云上車不落則著作體中何如則祕書無不薫衣剃面傅粉施朱駕長檐車跟髙齒屐坐碁子方褥憑班絲隠囊列器玩於左右從容出入望若神仙明經求第則雇人答策三九公燕則假手賦詩當爾之時亦快士也及離亂之後朝市遷革銓衡選舉非復曩者之親當路秉權不見昔時之黨求諸身而無所得施之世而無所用披褐而喪珠失皮而露質兀若枯木泊若窮流孤獨戎馬之間轉死溝壑之際當爾之時誠駑材也有學藝者觸地而安自荒亂已來諸見俘虜𨿽百世小人知讀論語孝經者尙爲人師𨿽千載冠冕不曉書記者莫不耕田養馬以此觀之安可不自勉耶若能常保數百卷書千載終不爲小人也夫明六經之指渉百家之書縱不能增益徳行惇厲風俗猶爲一藝得以自資父兄不可常依鄕國不可常保一旦流離無人庇蔭當自求諸身耳諺曰積財千萬不如薄技在身而況易習而可貴者無過讀書也世人不問愚智皆欲識人之多見事之廣而不肯讀書是猶求飽而懶營饌欲暖而惰裁衣也夫讀書之人自羲農已來宇宙之下凡識幾人凡見幾事生民之成敗好惡固不足論天地所不能藏鬼神所不能隱也人見鄰里親戚有佳快者使子弟慕而學之不知使學古人皆其蔽也世人但知跨馬被甲長矟彊弓便云我能爲將不知明乎天道辧乎地利比量逆順鑑逹興亡之妙也但知承上接下積財聚榖便云我能爲相不知敬鬼事神移風易俗調節陰陽薦舉賢聖之至也但知私財不入公事夙辦便云我能治民不知誠巳型物執轡如組反風滅火化鴟爲鳯之術也但知抱令守律早刑晚舎便云我能平獄不知同轅觀罪分劍追財假言而姧露不問而情得之察也爰及農商工賈廝役奴隸釣魚屠肉飯牛牧羊皆有先逹可爲師表博學求之無不利於事也夫所以讀書學問本欲開心明目利於行耳未知養親者欲其觀古人之先意承顏怡聲下气不憚劬勞以致甘腝惕然慚懼起而行之也未知事君者欲其觀古人之守職無侵見危授命不忘誠諌以利社稷惻然自念思欲效之也素驕奢者欲其觀古人之恭儉節用卑以自牧禮爲教本敬者身基瞿然自失斂容抑志也素鄙恡者欲其觀古人之貴義輕財少私寡欲忌盈惡滿賙窮卹匱赧然悔恥積而能散也素暴悍者欲其觀古人之小心黜已齒敝舌存含垢藏疾尊賢容眾薾然沮喪若不勝衣也素怯懦者欲觀古人之逹生委命彊毅正直立言必信求福不回勃然奮厲不可恐懾也歷玆以往百行皆然縱不能淳去泰去甚學之所知施無不逹世人讀書但能言之不能行之武人俗吏所共嗤詆良由是耳人讀數十卷書便自髙大淩忽長者輕慢同列人疾之如讎敵惡之如鴟梟如此以學求益今反自損不如無學也田裏間人音辭鄙陋風操蚩拙相與専固無所堪能問一言輒酬數百責其指歸或無要會鄴下諺云博士買驢書劵三紙未有驢字使汝以此爲師令人气塞孔子曰學也祿在其中矣今勤無益之事恐非業也何晏王弼祖述元宗遞相誇尙景附艸靡皆以農黃之化在乎己身周孔之業棄之度外而平叔以黨曹爽見誅輔嗣以多笑人被疾山巨源以蓄積取譏夏侯元以才望被戮嵇叔夜以排俗取禍郭子元以傾動權勢阮嗣宗沈酒荒迷謝幼輿贓賄黜削彼諸人者並其領袖元宗所歸其餘桎梏塵滓之中顚僕名利之下者豈可備言乎直取其淸談髙論剖元析微賓主往復怡心悅耳非濟世成俗之要也吾見世人淸名登而金貝入信譽顯而然諾虧不知後之矛戟毀前之幹櫓也宓子賤云誠於此者形於彼人之虛實眞僞在乎心無不見乎迹但察之未熟耳一爲察之所鑑巧僞不如拙誠承之以羞大矣伯石讓卿王莽辭政當於爾時自以巧密後人書之畱傳萬代可爲骨寒毛豎也夫君子之處世貴能有益於物耳不徒髙談虛論左琴右書以費人君祿位也國之用材大較不過六事一則朝廷之臣取其鑑逹治體經綸博雅二則文史之臣取其著述憲章不忘前古三則軍旅之臣取其斷決有謀彊幹習事四則藩屏之臣取其明練風俗淸白愛民五則使命之臣取其識變從宜不辱君命六則興造之臣取其程功節費開略有術此則皆勤學守行者所能辧也人性有長短豈責具美於六塗哉但當皆曉指趣能守一職便無愧耳吾見世中文學之士品藻古今若指諸掌及有試用多無所堪居承平之世不知有喪亂之禍處廟堂之中不知有戰陣之急保奉祿之資不知有耕稼之苦肆吏民之上不知有勞役之勤故難可以應世經務也古人欲知稼穡之艱難斯蓋貴糓務本之道也夫食爲民天民非食不生矣三日不粒父子不能相存耕種之茠鉏之刈獲之載積之打拂之簸揚之凡幾渉手而入倉廩安可輕農事而貴末業哉江南朝士因晉中興而渡江本爲覊旅至今八九世未有力田悉資俸祿而食耳假令有者皆信僮僕爲之未嘗目觀起一墢土耘一株苗不知幾月當下幾月當收安識世間余務乎故治官則不了營家則不辦皆優閒之過也諌諍之徒以正人君之失爾必在得言之地當盡匡贊之規不容茍免偸安垂頭塞耳至於就養有方思不出位幹非其任斯則罪人故表記云事君逺而諫則諂也近而不諫則屍利也論語曰未信而諫人以爲謗己也君子當守道崇徳蓄價待時爵祿不登信由天命須求趨競不顧羞慚比較材能斟量功伐厲色揚聲東怨西怒或有刼持宰相瑕疵而獲酬謝或有諠聒時人視聽求見發遣以此得官謂爲才力何異盜食致飽竊衣取溫哉世見躁競得官者便爲弗索何獲不知時運之來不索亦至矣見靜退未遇者便爲弗爲胡成不知風雲不與徒求無益也禮云欲不可縱志不可滿宇宙可臻其極情性不知其窮惟在少欲知足爲立涯限爾先祖靖侯戒子侄曰汝家書生門戶世欲富貴自今仕宦不可過二千石婚姻勿貪勢家吾終身服膺以爲名言也自亂離已來吾見名臣賢士臨難求生終爲不救徒取窘辱令人憤懣侯景之亂王公將相多被戮辱妃主姬妾略無全者惟吳郡太守張嵊建義不捷爲賊所害辭色不撓及鄱陽王世子謝夫人登屋詬怒見射而斃夫人謝遵女也何賢智操行若此之難婢妾引決若此之易悲夫醫方之事取妙極難不勸汝曹以自命也微解藥性小小和合居家得以救急亦爲勝事皇甫謐殷仲堪則其人也

唐桞玭序訓【爲禦史大夫按玭京兆華原人太保公綽之孫僕射仲郢之第四子昭宗時官禦史大夫】

先祖河東節度使公綽在公卿間最名有家法中門東有小齋自非朝謁之日每平旦輙出小齋諸子皆束帯晨省於中門之北公綽決私事接賓客與弟公權及羣從弟再會食自旦至暮不離小齋燭至則命子弟一人執經史躬讀一過訖乃講議居官治家之法或論文聴琴至人定鐘然後歸寢諸子復昏定於中門之北凡二十餘年未嘗一日變易其遇饑歲則諸子皆蔬食曰昔吾兄弟侍先君爲丹州刺史以學業未成不聽食肉吾不敢忘也祖母韓夫人相國休之曾孫相國滉之孫僕射貞公臯之長女家法嚴肅儉約爲搢紳家楷範歸我家三年無少長未嘗見啟齒貞公在省爲僕射先公於襄陽加端揆常衣絹素不用綾羅錦繡貞公親仁裏有宅每歸覲不乘金碧輿祇乘竹兜子二靑衣步屣以隨貞公嘆乃禦下之儉也常命粉苦參黃連熊膽和爲丸賜先公及諸叔每永夜習學含之以資勤苦先公居外藩先公每入境郡邑未嘗知旣至每出入常於戟門外下馬呼幕賓爲丈皆許納拜未嘗笑語欵洽牛相國辟爲武昌從事動遵禮法奇章公嘆曰非積習名教不及此先公以禮律身居家無事亦端坐拱手出內齋未嘗不束帯三爲大鎭廐無良馬衣不薫香公退必讀書手不釋卷家法在官不奏祥瑞不度僧道不貸贓吏法凡理藩府急於濟貧卹孤有水旱必先期假貸廩粟軍食必精丰逋租必貰免館傳必增飾宴賓犒軍必華盛而交代之際倉儲帑藏必盈溢於始至境內有孤貧衣纓家女及笄者皆爲選壻出俸金爲資裝嫁之叔祖少保公權字誠懸玭兄弟嘗從諸季父送別東郊僕馬在門會陰晦多雨具少保因言我少時家貧當房嚴訓年十六當房往鮑陂人家致祭處分先往撰文時甚雪祇得一驢女家人淸淨隨後得一破褥子披至鮑陂爲莊客所哀爲燔薪得附火爲文冩上板子當房朝下到莊呈祝版此時免科責便滿望豈暇知寒今日𨿽散退還得爾許官爾等作得祭文者有幾人皆乘馬有油衣吾爲爾等憂太保曉聲律而不好樂常云聞樂令人驕惰先妣韋夫人外王父相國文公貫之奕世以貞諒峻鯁稱先夫人事君舅君姑凡十一年晨省於雞鳴昏定於初夕未嘗闕梁國夫人有疾先夫人一月不下堂早夜奉養疾愈始歸院文公及第登諌科判入髙等授長安尉秩滿困窮穴地燔薪噉豆糜以禦冬孝公房舅謂余弟兄曰爾家𨿽非鼎甲然中外名徳冠冕之盛亦可謂華腴右族玭自聞此言刻骨畏懼夫門地髙可畏不可恃可畏者立身行己一事有墜先訓則罪大於他人𨿽生可以茍取爵位死亦不可見祖先於地下不可恃者門髙則自驕族盛則爲人窺嫉實藝懿行人未必信纎瑕微累十手爭指矣所以承地冑者修己不得不懇爲學不得不堅夫士君子生於世己無能而望他人用之己無善而望他人愛之亦猶農夫鹵莽種之而怨大澤之不潤𨿽欲弗餒其可得乎余幼時每聞先公僕射與太保房叔祖講論家法莫不言立巳以孝弟爲基以恭黙爲本以畏怯爲務以勤儉爲法以交結爲末事以气焰爲凶人肥家以忍順保交以簡敬百行備矣體之未臧三緘宻慮言之或失廣記如不及求名如儻來去恡與驕庶幾寡過蒞官則潔己省事而後可以言守法守法而後可以言養人直不近禍廉不沽名廩祿𨿽微不可易黎甿之膏血榎楚𨿽用不可恣褊狹之胸襟憂與禍不偕潔與富不並余又比見名家子孫其祖先正直當官耿介特立不畏彊禦者及其衰也則但有暗劣莫知所宗此際幾微非賢不逹夫壊名災己辱先喪家其失有尢大者五宜深記之一是自求安逸靡甘淡泊茍便於己不卹人言二是不知儒術不閒古道懵前經而不恥論當世而解頥自無學業惡人有學三是勝己者厭之佞己者恱之惟樂戱談莫思古道聞人之善嫉之聞人之惡傳之浸漬頗僻銷刓徳義簮裾徒在廝養何殊四是崇好慢遊耽嗜曲糵以銜杯爲髙致以勤事爲俗人習之易荒覺巳難悔五是急於名宦暱近權要一資半級𨿽或得之眾怒羣猜鮮有存者玆五不韙甚於痤疽痤疽則砭石可瘳五失則神醫莫理前朝炯戒方冊具存近世覆車聞見相接夫中人已下修詞力學者則躁進患失思展其用審命知退者則業荒文蕪一不足操惟智者研其慮博其聞堅其習精其業用之則行舎之則藏茍異於斯孰爲君子余自幼奉嚴訓實自懇克不敢以資基冒進分爲州邑冗吏未嘗以一言求伸於公卿間今優遊淸切乃踰心期至於披閱墳史研味祕奧猶惜寸陰不知老之將至噫君臣父子之道禮樂刑政之規在於儒術是乃本源夫以憂虞疾疢有限之年自少及衰從旦至暮孜孜於本教之事尙不得一二矧以他事撓之耶語曰不有博奕者乎爲之猶賢乎己此一章意義全在己字己者飽食終日無所用心之人也如是者心智昏懶兼不及於博奕夫子以博弈爲諭者乃深切於戒勸明言博奕爲鄙事非許儒學不務經術但博奕耳吳宮之論可爲格言近者又有葉子戲或聞其名本起婦女旣鄙於握槊乃賭錢之流手執靑蚨坐銷白日進徳修業其若是乎夫世族之源長慶逺與命位之丰約否泰不假問蓍龜不假徵星數處心行事而已今昭國裏崔山南昆弟子孫之盛鄕族罕比山南曾祖母長孫夫人年髙無齒祖母唐夫人事姑孝每旦櫛縰笄拜於階下卽升堂乳其姑長孫夫人不粒食數年而康寧一日疾病長幼咸萃宣言無以報新婦恩願新婦有子有孫皆得如新婦孝敬則崔之門安得不昌大乎今東都仁和裏裴尙書寛子孫眾盛實爲名閥天后時宰相魏元同選尙書之先爲長壻未成婚而魏陷羅織獄一家徙於嶺表來俊臣軰旣死始沾恩還北魏之長女已踰笄及湖外其家議北裴必不復求婚淪落貧窶無以爲衣食資詣老比邱尼祈披緇居其寺女亦甘願下髮有日矣有客尼自外至聞其議曰一見魏氏女可乎見之曰此女俗福丰厚必有令匹子孫將徧天下宜事北歸言訖而去遂不敢議及荊門則裴自京洛賫資聘俟魏氏之北反已數月矣今勢利之徒奉權幸如不及捨信誓如反掌則裴之蕃衍乃天之報施也鄭司徒言於河南文公云裴某作刺史兒女皆飯餅餌人言其爲吏淸白與周給親愛不可不信矣余季妹適宏農楊堪在蔣相國幕淸刻自持屬吏有饋獻皆不納嘗言不惟自淸抑亦內助焉余舊府髙公先侍郎兄弟三人俱居淸列非速客不二羮胾夕食齕卜匏而已皆保重名於世永寧王相國【按王相涯】方居相位掌利權竇氏女歸請曰玉工貨一釵奇巧須七十萬錢王曰七十萬我一月俸金爾豈於女惜但一股釵七十萬此妖物也必與禍相隨女不復敢言數月女自婚姻會歸告王曰前時釵爲馮外郎妻首飾矣乃馮球也王嘆曰馮爲郎吏妻之首飾有七十萬錢其可久乎其善終乎馮爲賈相門人最宻【按賈相餗】賈爲東戶又取爲屬郎賈有蒼頭頗張威福馮於賈忠將發之未能賈入相馮一日遇蒼頭於門召而朂之曰戶部中謗詞不一茍不悛必告相國奴泣拜謝而去未浹旬馮晨與賈未興時方命設火內齋曰冠當出俄有二靑衣賫銀罌出曰相公恐員外寒命奉地黃酒三杯馮恱盡舉之靑衣入馮出告其僕禦曰渇且咽粗能言其事食頃而終賈爲馮興嘆出涕竟不知其由又明年王賈皆遘禍噫王以珍玩奇貨爲物之妖信知言矣而徒知物之妖而不知恩權隆赫之妖甚於物邪馮以卑位貪寶貨已不能正其家盡忠所事而不能保其身斯亦不足言矣賈之臧獲害門客於墻廡之間而不知欲始終富貴其可得乎此𨿽一事作戒數端又李相國泌居相位請徵陽道州爲諌議大夫陽旣至亦甚衘恩未幾李薨於相位其子蘩居喪與陽並居陽將獻疏斥裴延齡之惡嗜酒目昏以恩故子弟待蘩召之冩疏蘩彊記絕筆誦於口錄以呈延齡逓奏之云城將此疏行於朝數日矣道州疏入徳宗已得延齡槁震怒俄斥道州竟不反蘩後爲譙郡守虐誅巨盜不以法舒相元輿布衣時以文贄蘩蘩曰自此有一舒家銜之及爲禦史鞫譙獄入蘩罪不可解數年舒亦及禍今世人各盛言宿業報應之說曾不思視履考祥之事不其惑歟余又見名門右族莫不由祖考忠孝勤儉以成立之莫不由子孫頑率奢傲以覆墜之成立之難如升天覆墜之易如燎毛言之痛心爾宜刻骨又余家世本以學識禮法稱於士林間比見諸家於吉凶禮制有疑文者多取正焉喪亂以來門祚衰落淸風素範有不絕如綫之慮當禮樂崩壊之際荷祖先名教之訓弟兄兩人年將中壽基構之重屬於後生纂續則貧賤爲榮隳墜則富貴可恥今所紀舊事十忘三四晝覽而夜思棲心講求觸類滋長夫行道之人徳行文學爲根株正直剛毅爲柯葉有根無葉【按有根無葉四字原本脫去今從新唐書增入】或可俟時有葉無根膏雨所不能活也茍懵斯理欲紹家聲則今之流傳反成災害諦聽熟念以保令名至於孝慈友悌忠信篤行乃食之酰醤不可一日無也豈必言哉比史官皆有序傳以紀宗門余初及行在尙守左史故敢以序訓爲目

戒子通錄卷二

●欽定四庫全書

戒子通錄卷三

﹝宋﹞劉淸之撰

幼訓王褒【臨沂人周小司空著幼訓以戒諸子其一章云按褒字子深周武帝保定中除內史中大夫】

陶士行曰昔大禹不恡尺璧而重寸陰文士何不誦書武士何不馬射若乃元冬修夜朱眀長日肅其居處崇其墻仭門無糅雜坐闕號呶以之求學則仲尼之門人也以之爲文則賈生之升堂也古者盤盂有銘幾杖有戒進退修焉俯仰觀焉立身行道終始若一造次必於是君子之言歟吾自幼學不墜斯業汝能修之吾之志也

曽子告子言【參字子輿魯人疾病告曽元曽華凡三章】

微乎吾無夫顏氏之言吾何以語汝哉然而君子之務盡有之矣夫華繁而實寡者天也言多而行寡者人也鷹隼以山爲卑而曽巢其上魚鱉黿鼉以淵爲淺而蹷穴其中卒其所以得之者餌也是故君子茍無以利害義則辱何由至哉親戚不恱不敢外交近者不親不敢求逺小者不審不敢言大故人之生也百歲之中有疾病焉有老幼焉故君子思其不復者而先施焉親戚旣殆𨿽欲孝誰爲孝年旣耆艾𨿽欲弟誰爲弟故孝有不及弟有不時其此之謂與官怠於宦成病加於少愈禍生於懈惰孝衰於妻子察此四者愼終如始詩曰靡不有初鮮克有終

史鰍【字子魚衛靈公臣且死謂其子曰靈公往弔問其故其子以父言聞靈公寤衛國以治】

我卽死治喪於北堂吾生不能進蘧伯玉而退彌子瑕不能正君也生不能正君死不當成禮死而置屍於北堂於禮足矣

司馬談【談漢太史令夏陽人畱滯周南發憤且卒執子遷手而泣曰】

予先周室之太史也自上世嘗顯功名於虞夏典天官事後世中衰絕於予乎女復爲太史則續吾祖矣今天子接千歲之統封泰山而予不得從行是命也夫命也夫予死汝必爲太史爲太史毋忘吾所欲論著矣且夫孝始於事親中於事君終於立身揚名於後世以顯父母此孝之大者夫天下稱誦周公言其能論歌文武之徳宣周召之風達太王王季之思慮爰及公劉以尊后稷也幽厲之後王道缺禮樂衰孔子修舊起廢論詩書作春秋則學者至今則之自獲麟以來四百有餘歲而諸侯相兼史記放絕今漢興海內一統眀主賢君忠臣義士予爲太史而不論載廢天下之文予甚懼焉汝其念哉

何曽【字穎考陽夏人晉司徒嘗侍武帝宴退告其子遵曰】

國家應天受命創業垂統吾每侍宴未嘗聞經國逺圗惟說平生常事非詒厥孫謀之道也後嗣其殆乎此吾子孫之憂汝等猶可沒身孫軰必遇亂亡

殷仲堪【陳郡人晉荊州刺史性眞素飯粒落席間輙拾以噉之】

人見我受任方州謂我豁平昔時意今吾處之不易貧者士之常焉得登枝而捐其本爾其存之

謝僑【字國美父元大任梁侍中】

僑素貧嘗一日朝無食其子啟欲以班史質錢答曰寧餓死豈可以此充食乎

劉贊【魏州人父玭爲縣令按贊後唐明宗時爲禦史中丞刑部侍郎】

贊始就學衣以靑布衫襦毎食則玭自肉食而別以蔬食食贊於牀下謂之曰肉食君之祿也爾欲之則勤學問以干祿吾肉非爾之食也由是贊益力學舉進士官至中書舍人

疏廣告兄子言【字仲翁東漢人漢太子太傅兄子受字公子爲少傅廣告之受叩頭曰從大人議】

吾聞知足不辱知止不殆功遂身退天之道也今仕宦至二千石官成名立如此不去懼有後悔豈如父子相隨出關以壽命終不亦善乎

孔臧戒子書【子順之後安國之從兄事漢孝武告子琳書按臧孔子十一代孫嗣封蓼侯爲太常】

頃來聞汝與諸友生講肄書傳【按孔叢子作講肄學傳】孜孜晝夜衎衎不怠善矣人之進退惟問其志取必以漸勤則得多山澑至柔石爲之穿蠍虫至弱木爲之獘夫澑非石之鑿蠍非木之鉆然而能以微脆之形陷堅剛之體豈非積漸之致乎訓曰徒學知之未可多履而行之乃足佳

東方朔【字曼倩平原人漢武帝臣似道家言姑存之】

眀者處世莫尙於中優哉遊哉與道相從首陽爲拙栁恵爲工飽食安步以仕代農

鄭元【字康成北海人漢獻帝時嘗疾篤自慮以書戒子益恩】

吾家舊貧不爲父母羣弟所容去廝役之吏遊學周秦之都往來幽並兗豫之役獲覲乎在位通人處逸大儒得意者咸從捧手有所受焉遂博稽六藝粗覽傳記時覩祕奧年過四十乃歸供養假田播殖以娛朝夕遇閹尹擅勢坐禁黨錮十有四年而蒙赦令舉賢良方正有道辟大將軍三司府公交車再召比牒並名早爲宰相惟彼數公懿徳大雅克堪王臣故宜式序吾自忖度無任於此但念述先聖之元意思整百家之不齊亦庶幾以竭吾才故聞命罔從而黃巾爲害萍浮南北復歸邦鄊入此歲來已七十矣宿素衰落仍有失誤案之禮典便合傳家今我告爾以老歸爾以事將閒居以安性覃思以終業自非拜國君之命問族親之憂展敬墳墓觀省野物胡嘗扶杖出門乎家事大小汝一承之咨爾煢煢一夫曽無同生相依其勗求君子之道研鉆勿替敬愼威儀以近有徳顯譽成於僚友徳行立於己志若致聲稱亦有榮於所生可不深念邪可不深念邪吾𨿽無紱冕之緒頗有讓爵之髙自樂以論贊之功庶不遺後人之羞末所憤憤者徒以亡親墳壠未成所好羣書率皆腐敝不得於禮堂冩定傳與其人日西方暮其可圗乎家今差多於昔勤力務時無卹饑寒菲飲食薄衣服節夫二者尙令吾寡恨若忽忘不識亦已焉哉

劉向【字子政彭城人漢成帝臣】

汝有何徳蒙恩甚厚將何以報董生有云弔者在門賀者在閭言有憂則恐懼敬事敬事則必有善功而福至也又曰賀者在門弔者在閭言受福則驕奢驕奢則禍至故弔隨而來齊頃公之始藉覇者之餘威輕侮諸侯戲跛蹇之客故被鞌之禍遁服而亡所謂賀者在門弔者在閭也兵敗師破人皆弔之恐懼自新百姓愛之晉侯皆歸其所奪邑所謂弔者在門賀者在閭也

司馬徽【後漢】

聞汝充役室如懸磬何以自辦論徳則吾薄說居則吾貧勿以薄而志不壯貧而行不髙也

王修【字叔治北海人魏奉常戒子】

自汝行之後恨恨不樂何者我實老矣所恃汝等也皆不在目前意遑遑也人之居世忽去便過日月可愛也故禹不愛尺璧而愛寸陰時過不可還若年大不可少也欲汝早成未必讀書並學作人欲令見舉動之宜觀髙人逺節志在善人左右不可不愼善否之要在此際也行止與人務在謹之言思乃出行詳乃動皆用情實道理違斯敗矣父欲令子善惟不能殺身其餘無惜也

王昶【字文舒魏司空名兄子黙字處靜沈字處道子渾字符衝深字道衝皆依謙實以見意遂書以戒之】

夫人爲子之道莫大於寶身全行以顯父母此三者人知其善而或危身破家陷於滅亡之禍者何也由所祖習非其道也夫孝敬仁義百行之首行之乃立身之本也孝敬則宗族安之仁義則鄕黨助之此行成於內名著於外者矣人若不篤於至行而背本逐末以陷浮華焉以成朋黨焉浮華則有虛僞之累朋黨則有彼此之患此二者之戒昭然著眀而循覆車滋眾逐末彌甚皆由感常時之譽昧目前之列故也夫富貴聲名人情所樂而君子或得而不處何也惡不由其道耳患人知進而不知退知欲而不知足故有困辱之累悔吝之咎語曰如不知足則失所欲故知足之足常足矣覽往事之成敗察將來之吉凶未有干名要利欲而不厭而能保世持家永全福祿者也【按魏志王昶傳此下尙有欲使汝曹立身行己遵儒者之教履道家之言故共十九字】以元黙沖虛爲名欲使汝曹顧名思義不敢違越也古者盤杅有銘幾杖有戒俯仰察焉用無過行況在己名可不戒之哉夫物速成則疾亡晚就則善終朝華之艸夕而零落松柏之茂隆寒不衰是以大雅君子惡速成戒闕黨也若範燮對秦客而武子擊之折其委笄惡其掩人也夫人有善鮮不自伐有能寡不自矜伐則掩人矜則淩人掩人者人亦掩之淩人者人亦淩之故三郤爲戮於晉王叔負罪於周不惟矜善自伐好爭之咎乎故君子不自稱非以讓人惡其蓋人也夫能屈以爲伸讓以爲得弱以爲彊鮮不遂矣夫毀譽愛惡之原而禍福之機也是以聖人愼之孔子曰吾之於人誰毀誰譽如有所譽必有所試又曰子貢方人賜也賢乎哉我則不暇以聖人之徳猶尙如此況庸庸之徒而輕毀譽哉昔伏波將軍馬援戒其兄子言聞人之惡當如聞父母之名耳可得而聞口不可得而言也斯戒至矣人或毀己當退而求之於身若己有可毀之行則彼言當矣若己無可毀之行則彼言妄矣當則無怨於彼妄則無害於身又何反報焉且聞人毀己而忿者惡醜聲之加人也人報者滋甚不如黙而自修己也諺曰救寒莫如重裘止謗莫如自修斯言信矣若與是非之士凶險之人近猶不可況與對校乎其害深矣夫虛僞之人言不根道行不顧言其爲浮淺較可識別而世人惑焉猶不檢之以言行也近濟陰魏諷山陽曹偉皆以傾邪敗沒熒惑當世挾持姦慝驅動後生𨿽刑於鈇鉞大爲炯戒然所污染固以眾矣可不愼與若夫山林之士夷叔之倫甘長饑於首陽安赴火於綿山𨿽可以激貪礪俗然聖人不可爲吾亦不願也今汝先人世有冠冕惟仁義爲名守愼爲稱孝悌於閨門務學於師友吾與時人從事𨿽出處不同然各有所取潁川郭伯益好尙通達敏而有知其爲人宏曠不足輕貴有餘得其人重之如山不得其人忽之如艸吾以所知親之暱之不願兒子爲之北海徐偉長不治名髙不求茍得澹然自守惟道是務其有所是非則托古人以見其意當時無所褒貶吾敬之重之願兒子師之東平劉公幹博學有髙才誠節有大意然性行不均少所拘忌得失足以相補吾愛之重之不願兒子慕之樂安任昭先淳粹履道內敏外恕推遜恭讓處不避洿怯而義勇在朝忘身吾友之善之願兒子遵之若引而伸之觸類而長之汝其庶幾舉一隅耳及其用財先九族其施捨務周急其出入存故老其論議貴無貶其進仕尙忠節其取人務道實其處勢戒驕淫其貧賤愼無戚其進退念合宜其行事加九思如此而已吾復何憂哉

諸葛亮家戒【字孔明瑯琊人蜀漢丞相戒子書與子疏凡三章】

君子之行靜以修身儉以養徳非澹泊無以眀志非寧靜無以致逺夫學須靜也才須學也非學無以廣才非靜無以成學慆慢則不能研精險躁則不能理性年與時馳意與歲去遂成枯落悲嘆窮廬將復何及也又云每得來疏書尙麤拙豈修之不勤而量之有限耶又云夫志當存髙逺慕先賢絕情欲棄凝滯使庶幾之志掲然有所存惻然有所感忍屈伸去細碎廣咨問除嫌吝𨿽冇淹畱何損於美趣何患於不濟若志不彊毅意不慷慨徒碌碌滯於俗黙黙束於情永竄伏於凡庸不免於下流矣

羊祜【字叔子泰山人晉徵南大將軍無子詔以兄子曁曁弟伊伊弟篇爲祜後戒書出歐陽詢】

吾少受先君之教能言之年便召以典文年九歲便誨以詩書然尙猶無鄕人之稱無淸異之名今之職位謬恩之加耳非吾力所能致也吾不如先君逺矣汝等復不如吾諮度宏偉恐汝兄弟未能也奇異獨達察汝等將無分也恭爲徳首愼爲行基願汝等言則忠信行則篤敬無口許人以財無傳不經之談無聽毀譽之語聞人之過耳可得受口不得宣思而後動若言行無信身受大謗自入刑論豈復惜汝恥及祖考思乃父言纂乃父教各諷誦之

商裒【晉人按商裒卽殷裒宋人避諱所攺也曾爲滎陽令有恵政】

天道也者易尋而難窮易知而難行也故京房之徒考步吉凶之變而不能自見其禍更爲姚平所戒此道之難知也省爾之才不及於房而吾之言過於平矣昔弗父何三命滋恭晏平仲久而敬之曽顏之徒有若無實若虛也況爾析薪之智欲彈射世俗身爲謗先怨禍並集使吾懷朝夕之憂爲範武子所嘆亦非汝之美也若朝益暮習先人後己恂恂如也則吾聞音而識其曲食旨而知其甘永終吾餘年矣復何恨哉古人有言思不出其位爾其念之爾其念之

司馬越【晉東海王以王承爲記室參軍雅相知重勑其子毗】

夫學之所益者淺體之所安者深閒習禮度不如式瞻儀型諷味遺言不若親承音旨王參軍人倫之表汝其師之

李暠【字符盛隴西人晉涼武昭王遷於酒泉手令戒其諸子】

吾自立身不營世利經涉累朝通否任時初不役智有所要求今日之舉非本願也然事會相驅遂荷州土憂責不輕門戶事重𨿽詳人事未知天心登車攬轡百慮塡胸後事付汝等粗舉旦夕近事數條遭意便言不能次比至於杜漸防萌深識情變此當任汝所見深淺非吾勑戒所盡也汝等𨿽年未至大若能克己纂修比之古人亦可以當事業矣茍其不然𨿽至白首亦復何成汝等其戒之愼之節酒愼言喜怒必思愛而知憎惡而知善動念寛恕審而後與眾之所惡勿輕承信詳審人核眞僞逺佞諛近忠正【按晉書作忠臣】蠲刑獄忍煩擾存髙年卹喪病勤省按聽訟訴刑法所應和顏任理愼勿以情輕加聲色賞勿漏疎罰勿容親耳目人間知外患苦禁禦左右無作威福勿伐善施勞逆詐意必【按晉書作億必】以示己眀廣加咨詢無自専用從善如順流去惡如探湯富貴而不驕者至難也念此貫心勿忘須臾寮佐邑宿盡禮承敬燕饗饌食事事畱懷古今成敗不可不知退朝之暇究觀典籍面墻而立不成人也此郡世篤忠厚人物惇雅天下全盛時海內猶稱之況復今日實是名邦正爲五百年鄊黨婚親相連至於公理時有小小頗回爲當隨宜斟酌吾臨蒞五年兵難騷動未得休眾息役恵康士庶至於掩瑕藏疾滌除疵垢朝爲冦讎夕委心膂𨿽未足希凖古人粗亦無負於新舊事任公平坦然無類初不容懷有所損益計近便爲少經逺如有餘亦無愧於前志也

陳顯達【宋孝武世以軍主歷驅使南齊遷都督江州諸軍事自以人微位重毎遷官有愧懼之色諸子多事豪侈顯達聞之不恱子休尙爲郢府主簿過九江戒之按顯達南彭城人】

我本志不及此汝等勿以富貴淩人麈尾蠅拂是王謝家物汝不須捉此卽取於前焚之

王僧虔【瑯琊人仕齊爲儀同宋世嘗有書戒子】

吾在世𨿽乏徳素要復推排人間十許年故是一舊物人或以比數汝耳卽化之後若自無調度誰復知汝事者捨中亦有少負令譽弱冠越超淸級者於時王家門中優者龍鳳劣猶虎豹失蔭之後豈龍虎之儀況吾不能爲汝蔭政應各自努力耳或有身經三公蔑爾無聞布衣寒素卿相屈體父子貴賤殊兄弟聲名異何也體盡讀數百卷書耳吾今悔無所及亦以前車戒爾後乘也汝年入立境方應從宦兼有室累何處復得下帷如王郎時邪各爾身已切豈復關吾邪鬼惟知愛深松茂柏寧知子弟毀譽事因汝有感故略敍胸懷

徐勉戒子書【字修仁東海人梁武帝臣戒其子菘其略曰】

吾家本淸亷故常居貧素至於產業之事未嘗經營薄躬遭逢遂至今日仰藉門風故臻此爾古人所謂以淸白遺子孫不亦厚乎中年聊於東田開營小園者非播蓺以要利政欲穿池種樹少寄情賞聞汝所買湖田甚爲舄鹵有所收獲汝可自分贍內外大小宜令得所又復應沾之諸女耳汝旣居長故有此及凡爲人長殊復不易當使中外諧輯人無間言先物後己然後可貴汝當自勗見賢思齊不宜忽略以棄日也棄日乃是棄身身名美惡豈不大哉可不愼歟今之所敕略言此意政謂爲家以來不事資產曁立墅捨以垂舊業陳其始末無愧懷抱

王筠【字符禮瑯琊人仕梁爲太子詹事與諸子論家門集】

史傳稱安平崔氏及汝南應氏並累葉有文才所以範蔚宗云崔氏雕龍然不過父子兩三世耳非有七葉之中名徳重光爵位相繼人人有集如吾門者也汝等仰觀堂構思各努力

李恕【唐中宗時縣令以崔氏女儀戒不及男顏氏家訓訓遺於女遂著戒子拾遺十八篇兼教男女令新婦子孫人冩一通用爲鑑戒云】

男子六歲教之方名七歲讀論語孝經八歲誦爾雅離騷十歲出就師傅居宿於外十一専習兩經志學之年足堪賓貢平翼二子卽是其人夫何異哉積勤所致耳擢第之後勿棄光陰三四年間屏絕人事講論經籍爰迄史傳並當諳憶悉令上口洎乎弱冠博綜古今仁孝忠貞溫恭謙順器惟瑚璉材堪廊廟如或出身之後怠而自逸被服綺羅弄姿顧影朝遊酒肆暮宿倡樓𨿽則生之不如遄死若■﹝犭屯﹞犬耳奚足惜哉居九品之中處百僚之下淸勤自勗平眞無虧事長官以忠誠接僚友以謙敬言思乃出行思乃動勿輙有毀譽勿輕論得失格式律令爲政之堤防一牽吏役動遵憲綱與奪割斷必須理愜條章喜怒刑名豈可率由胸臆枷杖樣式著於令文凖令而行足堪市恥勿奮威怒麤杖大枷肆一朝之忿取終身之敗申上移牒言惟謹爾署必眞書愼勿侮弄刀筆譏玩朋僚若犯要司敗不旋踵若輕同類怨豈在眀位下處卑觸塗防謹部內士人虛心接引鄕中耆望以禮承迎若恣心縱罵輕出莠言罵父子怨罵兄弟怨旣爲怨府亦謂深讎劉寛不呵童僕嗣宗口不臧否韓子曰善爲吏者樹徳不善爲吏者樹怨勉之勉之縣有長官職宣風化丞尉卑末無勞廣爲若乃斥彊健壓雄豪奮下車之威釣髙眀之譽指揮一縣専擅六曹識者寒心旁觀啟齒但能正身範物修己安人不與典吏交言不在公庭妄笑立無偏倚坐必正方人自懷之畏之矣汝軰後生始從卑仕祿俸所獲僅以代耕宜減省家人謹身節用合門晝掩鎭安闗鑰家童斂迹無出府廷使馬如羊不以入廏使金如粟不以入懷夫如是則驄馬埋輪且安髙枕豈多言之可畏何眾口之能傷哉楊震爲涿郡太守子孫皆蔬食步行曰使人稱爲淸白吏子孫誠哉斯言誓銘肌骨部內交關誠非所願儻緣切要不遑逺市衣食之外無輙交通必須依價錢歸物主分眀付領書取文鈔𨿽云細務易涉流言勿招抑逼之詞以獲侵漁之謗若能逺希先覺遙杜未萌淸介皎然吾無憂矣周生烈云食祿坐觀賊也老子云債少易償職寡易守汝等欲仕周行深期自卜審己量分或保微班冒寵貪榮方貽後譴但能績著鳴弦功彰露冕足隆門閥不墜箕裘豈要榮貴方爲宦達納采行媒咸求雅對河魴宋子勿墜淸規或嫁女從夫有資賢壻如爲男求婦必在甲門無隳百代之規以適一時之欲告休暇景公務餘閒學以潤身必資宏益譙周云聖人學之於天君子學之於聖又云進者猶行也朝發而異宿矣益者其猶取菜乎勤則頃筐盈矣家中經史不能周足但能閱市恆有賤書假如數萬靑蚨才當一馬之直堪得數千黃卷便爲百代之寶凡人皆知市駿馬恱輕肥而莫肯市書見近識小淮南子雲家有三史無癡子可不勉歟吾昆弟七房子侄尢眾未出一門已成三從左提右挈洎乎成長世祀云逺恩愛不渝懷橘而歸遺兼諸母易衣而出詎止同胞服有功緦禮經所限情存家法勿或虧焉博徒暴客破產傾家汝等子孫尢宜戒謹脫子侄之中頑嚚不肖公違父叔之令輙從輕薄之徒必當斷其擲頭之指以爲終身之戒寧不知虧令斷骨忍痛傷心折一指足以保一門所全者大故不隠也夫酒者所以祀鬼神養病老冠昏之禮非酒不成賓主之歡非酒不接無容沈湎過度顚沛有虧汝等從宦顧惜身名縱不能全然禁斷倍須拘檢酒气未盡不可參預府庭面色未平不宜呵叱百姓以此爲戒餘可知矣孫叔敖爲令尹一老父教之云位益髙而意益下官益大而心益小袁子云貧賤願人之接己富貴忘己之接人大禹一飯十起周公一沐三握夫接士忘疲禮賢忘倦聖賢猶且若是而況凡庸乎曽子云書功不過百日諺云千裏面首旣堪力致何惜餘閒諸葛戒子尙憂粗拙汝軰鍾張眞艸之迹念並畱心陰陽卜筮之書愼毋開卷射宮觀徳君子攸宜彈琴自娛性靈取恱自余伎術並勿經懷敬愼威儀以近有徳女誡女儀兒女等各冩一通咸將自警女兼輔佐君子兒亦勸奨室家中外相承夫妻並立終朝三省毎月一尋實獲我心念無違也閭閻賤弟委巷庸兄多分嫡庶構成痛痏不念胞胎𨿽別骨血不殊豈可兒結父讎子兼母妬傷心犯順所不忍言汝等幼習義方以歸名教察天倫之重旣悟同生覺流俗之非毋遵覆轍女子七歲教以女儀讀孝經論語習行步容止之節訓以幽閒聽從之儀禮云女子十年治絲枲織紝觀祭祀納酒漿事人之禮此最爲先十五而笄十七而嫁旣從禮制是謂成人若不微涉靑編頗窺緗素粗識古今之成敗測覽古女之得失不學墻面寧止於男通之婦人亦無嫌也婦人之徳貴在貞靜內外之言不出閨閫鄭衛之音尢非所習遊娛之樂無以寛懷夫若東西家無耆舊年少子幼慮逺防微家具無假於人饋獻杜而弗納心懷亷謹外絕交通衣食斟量常令備足披尋譜諜記憶親姻戚屬尊卑吉凶周至方爲內範念勗前規諺云成家由婦破家由婦緬尋其語諒匪虛談未有娣姒相憐而兄弟不睦娣姒相嫉而昆季雍和者也升堂拜母心所未通廣坐呈妻理尢不可人之家法難易不同在於吾心以難勝易與其輕易寧可從難

姚信【按信吳人梁時太常】

古人行善者非名之務非人之爲心自甘之以爲己度崄易不虧終始如一進合神契退同人道故神明佑之眾人尊之而聲名自顯榮祿自至其勢然也又有內析外同吐實懷詐見賢則暫自新獨居則縱所欲聞譽則驚自飾見尢則棄善端凡失名位常多怨人而害善怨一人則眾人疾之害一善則眾人怨之𨿽欲陷人而進己不可得也祇所以自毀耳顧眞僞不可掩褒貶不可妄捨僞從實遺己察人可以通矣捨己就人去否適泰可以宏矣貴賤無常惟人所速茍善則匹夫之子可至王公茍不善則王公之子反爲凡庶可不勉哉

楊椿【字延壽華陰人北齊侍中歸老臨行戒子孫云】

我家入魏之始卽爲上客自爾至今二千石方伯不絕祿卹甚多於姻親知故吉凶之際必厚加贈禭來往賓寮必以酒肉飲食故六姻朋友無憾焉國家初丈夫好服彩色吾𨿽不記上谷翁時事然記淸河翁時服飾恆見翁著布衣韋帶常自約敕諸父曰汝等後世若富貴於今日者愼勿積金一斤彩帛百匹已上用爲富也不聽與世家作婚姻至吾兄弟不能遵奉今汝等服乘漸華好吾是以知恭儉之徳漸不如上也吾兄弟若在家必同盤而食若有近行不至必待其還亦有過中不食忍饑相待吾兄弟八人今存者有三是故不忍別食也又願畢吾兄弟不異居異財汝等眼見非爲虛假如聞汝等兄弟時有別齋獨食者此又不如吾等一世也聞汝等學時俗人乃有坐待客者有驅馳勢門者有輕論人惡者及見貴勝則敬重之見貧賤則慢易之此人行之大失立身之大病也汝家仕皇魏以來髙祖以下乃有十郡太守三十二州刺史內外顯職時流少比汝等若能存禮節不爲奢淫驕慢假不勝人足免尢誚足成名家吾今年始七十五自惟气力尙堪朝覲天子所以孜孜求退者正欲使汝等知天下滿足之義爲一門法耳非是茍求千載之名汝等能記吾言吾百年後終無恨矣

馬援【字文淵扶風人後漢伏波將軍兄子嚴惇並喜譏議而通輕俠客援在交趾還書戒之】

吾欲汝曹聞人過失如聞父母之名耳可得聞口不可得言也好議論人長短妄是非正法此吾所大惡也寧死不願聞子孫有此行也汝曹知吾惡之甚矣所以復言者施衿結褵申父母之戒欲使汝曹不忘之耳龍伯髙惇厚周愼口無擇言謙約節儉亷公有威吾愛之重之願汝曹效之杜季良豪俠好義憂人之憂樂人之樂淸濁無所失父喪致客數郡畢至吾愛之重之不願汝曹效也效伯髙不得猶爲謹勑之士所謂刻鵠不成尙類鶩者也效季良不得陷爲天下輕薄子所謂畫虎不成反類狗者也訖今季良尙未可知郡將下車切齒州郡以爲言吾常爲寒心是以不願子孫效也

楊侃【按侃字士業齊侍中椿之子爲後魏大都督】

我家受魏恩二千石方伯不絕記淸河翁約敕諸父曰汝等後世若富貴於今日者愼勿積金一斤彩帛百匹已上用爲富也不聽與世家作婚姻吾今日不爲貧賤然居住舍宅不作壯麗者正慮汝等後世不賢不能保守之將爲勢家所奪

張奐【字然明燉煌人事漢靈帝太常】

汝曹薄佑早失賢父財單藝盡今適喘息聞仲祉輕傲耆老侮狎同年極口恣意當崇長幼以禮自持聞燉煌有人來同聲相道皆稱叔時寛仁聞之喜而且悲喜叔時得美稱悲汝得惡論經言孔子於鄊黨恂恂如也恂恂者恭謙之貌也聖賢難知且自以汝賢父爲師汝父寧輕鄕裏耶年少多失攺之爲貴蘧伯玉年五十見四十九年非但能攺之不可不思吾言不自克責反云張甲謗我李乙恚我我無是過爾亦已矣

石奮責子言【奮趙人漢九卿子內史慶醉入裏門不下車奮聞之不食慶肉袒請罪不許舉宗及兄建肉袒奮曰】

內史貴人入閭裏裏中長老皆走匿而內史坐車中自如固當

邴吉【字少卿魯國人漢孝宣丞相子顯嗣爵顯爲諸曹嘗從祠髙廟至夕牲日乃使出取齋衣吉大怒曰】

宗廟至重而顯不敬愼亡吾爵者必顯也

辛毗【郤子言字佐治陽翟人魏衛尉明帝任劉放孫資毗不與往來子敞諫曰今孫劉用事眾皆影附大人宜小降意和光同塵不然必冇謗言毗正色而曰】

吾之立身自有本末就與劉孫不平不過令吾不作三公而已何危害之有大丈夫欲爲公而毀其髙節耶

戒子通錄卷三

●欽定四庫全書

戒子通錄卷四

﹝宋﹞劉淸之撰

陶潛命子詩疏【字符亮晉彭澤令命子詩及與子儼等疏】

悠悠我祖爰自陶唐邈爲虞賓世歷重光禦龍勤夏豕韋翼商穆穆司徒厥族以昌紛紛戰國漠漠衰周鳳隱於林幽人在邱逸虯遶云奔鯨駭流天集有漢眷余湣侯於赫湣侯運當攀龍撫劍風邁顯玆武功書誓河山啟土開封亹亹丞相允迪前蹤渾渾長源鬱鬱洪柯羣川載導眾條載羅時有語默運因隆窊在我中晉業融長沙桓桓長沙伊勲伊徳天子疇我專徵南國功遂辭歸臨寵不忒孰謂斯心而近可得肅矣我祖愼終如始直方二臺惠和千里於穆仁考淡焉虛止寄迹風雲寘玆慍喜嗟余寡陋瞻望弗及顧慚華鬢負影只立三千之罪無復其急我誠念哉呱聞爾泣卜云嘉日占亦良時名汝曰儼字汝求思溫恭朝夕念玆在玆尙想孔伋庶其企而厲夜生子遽而求火凡百有心奚特於我旣見其生實欲其可人亦有言斯情無假日居月諸漸免於孩福不虛至禍亦易來夙興夜寐願爾斯才爾之不才亦已焉哉疏告儼俟份佚佟天地賦命生必有死自古聖賢誰獨能免子夏有言曰死生有命富貴在天四友之人親受音旨發斯談者將非窮達不可妄求壽夭永無外請故耶吾年過五十少而窮苦每以家獘東西遊走性剛才拙與物多忤自量爲己必貽俗患僶俛辭世使汝等幼而饑寒餘嘗感孺仲賢妻之言敗絮自擁何慚兒子此旣一事矣但恨鄰靡二仲室無萊婦抱玆苦心良獨內愧少學琴書偶愛閒靜開卷有得便欣然忘食見樹木交蔭時鳥變聲亦復歡然有喜常言五六月中北窻下臥遇涼風暫至自是羲皇上人意淺識罕謂斯言可保日月遂往機巧好疎緬求在昔眇然如何疾患以來漸就衰損親舊不遺毎以藥石見救自恐大分將有限也汝輩稚小家貧毎役柴水之勞何時可免念之在心若何可言然汝等𨿽曰同生當思四海皆兄弟之義鮑叔管仲分財無猜歸生伍舉班荊道舊遂能以敗爲成因喪立功他人尙爾況同父之人哉潁川韓元長漢末名士身處卿佐八十而終兄弟同居至於沒齒濟北範稚春晉時操行人也七世同財家人無怨色詩曰髙山仰止景行行止𨿽不能至爾心尙之汝其愼哉吾復何言

杜甫示子詩【字子美京兆人唐拾遺示子宗武】

覓句新知律攤書解滿牀試吟靑玉案莫帶紫羅蘘假日從時飲明年共我長應須飽經術已似愛文章十五男兒志三千弟子行曾參與遊夏達者得升堂

韓愈【字退之昌黎人唐吏部侍郎子符讀書城南以示之】

木之就規矩在梓匠輪輿人之能爲人由腹有詩書詩書勤乃有不勤腹空虛欲知學之力賢愚同一初由其不能學所入遂異閭兩家各生子提孩巧相如少長聚嬉戲不殊同隊魚年至十二三頭角稍相疎二十漸乖張淸溝映污渠三十骨骼成乃一龍一豬飛黃騰踏去不能顧蟾蜍一爲馬前卒鞭背生虫蛆一爲公與相潭潭府中居問之何因爾學與不學歟金璧𨿽重寶費用難貯儲學問藏之身身在卽有餘君子與小人不系父母且不見公與相起身自犂鋤不見三公後寒饑出無驢文章豈不貴經訓乃菑畬潢潦無根源朝滿夕已除人不通今古馬牛而襟裾行身陷不義況望多名譽時秋積雨霽新涼入郊墟燈火稍可親簡編可捲舒豈不旦夕念爲爾惜居諸恩義有相奪作詩勸躊躇

盧仝寄子詩【唐逸人詩寄男抱孫】

別來三得書書道違離久書處甚麤殺且喜見汝手尙書當畢功禮記速須剖尋義低作聲便可養年壽莫學村學生麤气彊叫吼殷十七老儒是汝父師友傳讀有疑誤輒告咨問取兩手莫破拳一吻莫飲酒小時無大傷習性防已後莫惱添丁郎淚子作面垢莫引添丁郎赫赤日裏走

賀惇謂子言【隋金州總管宇文護忌而害之臨終呼子弼謂曰按惇復姓賀若世居漠北爲周申州刺史卽被害事見北史此標賀姓疑有脫字注云隋亦誤也弼字輔臣仕隋以平陳功封宋國公見隋書】

吾必欲平江南然此心不果汝當成吾志且吾以舌死汝不可不思因引錐刺弼舌出血誡以愼口

韋世康與子弟書【京兆人隋司會中大夫】

祿豈須多防滿則退年不待暮有疾便辭

李績【唐人以疾謂弟弼曰】

我見房元齡杜如晦髙季輔皆辛苦立門戶悉爲不肖子敗之我子孫今以付汝汝可謹察有不厲言行交非類者急榜殺以聞毋令後人笑吾猶吾笑房杜也

房彥謙與子言【字孝衝淸河人隋長葛令居官得祿周卹親友謂子元齡曰】

人皆因祿富我獨以官貧所遺子孫在於淸白耳

杜牧寄兄子詩【字牧之樊川人唐中書舍人冬至日寄兄子阿宜】

小侄名阿宜未得三尺長頭圓筋骨緊兩臉明且光去年學官人竹馬遶四廊指揮羣兒輩意气何堅剛今年始讀書下口三五行隨兄旦夕去斂手整衣裳去歳冬至日拜我立我旁祝爾願爾貴仍且壽命長今年我江外今日生一陽憶爾不可見祝爾傾一觴陽徳比君子初生甚微茫排陰出九地萬物隨開張一似小兒學日就復月將勤勤不自已二十能文章仕宦至公相致君作堯湯我家公相家劍佩嘗丁當舊第開朱門長安城中央第中無一物萬卷書滿堂家集二百編上下馳皇王多是撫州寫今來五紀彊尙可與爾讀助爾爲賢良經書刮根本史書閱興亡願爾一祝後讀書日日忙一日讀十紙一月讀一箱吾兄苦好古學問不可量晝居府中治夜歸書滿牀後貴有金玉必不爲爾藏崔昭生崔蕓李兼生窟郎堆錢一百屋破散何披猖今𨿽未卽死餓凍幾欲僵參軍與縣尉塵土驚劻勷一語不中治笞箠身滿瘡官罷得絲髮好買百樹桑稅錢未輸足得米不敢嘗願爾聞我語歡喜入心腸大明帝宮闕杜曲我池塘我苦自潦倒看汝爭翺翔總語諸小道此詩不可忘

顏延之庭誥【字延年瑯琊人宋武帝臣閒居無事爲庭誥之文施於閨庭之內謂不逺也按庭誥有二篇此節錄其第一】

吾年居秋方慮先艸木故遽以末聞誥爾在庭情有公私公通可以使神明加向私塞不能令妻子移心是以昔之善爲士者合公屏私尋尺之身而以天地爲心數紀之壽常以金石爲量觀夫古之先生垂戒長老餘論𨿽器用細制每以不朽見銘繕築末迹咸以可久承志況植徳立義收族長家而不思經逺乎曰身行備足遺之後人欲求子孝必先慈將責弟悌務爲友𨿽孝不待慈而慈固植孝悌非期友而友能立悌夫和之不備或應以不和猶信不足焉必有不信儻知恩意相生情理相出可使家有參柴人皆由損夫內居徳本外夷民譽言髙一世處之逾默器重一時體之滋衝不以所能幹眾不以所長議物淵泰入道與天爲人者士之上也若不能遺聲敬慕謙通畏避矜踞思廣監擇從其逺大文理精出而言稱未達論問宣茂而不以居身此其亞也若乃聞實之爲貴以辯畫所克見聲之取榮謂爭奪可獲言不出於戶牖自以爲道義久立才未信於僕妾而曰我有以過人於是感茍銳之志馳傾觖之望豈悟已掛有識之裁入修家之戒乎記所云千人所指無病自死者也行近於此者吾不願聞之矣凡有知能預有文論若不練之庶士校之羣言通才所歸前流所與焉得以成名乎若呻吟於墻室之內喧囂於黨輩之間竊議以迷寡聞妲【按妲字疑誤】語以敵要說是短算所出而非長見所上適值尊朋臨座稠覽博論而言不入於髙聽人見棄於眾視則慌若迷塗失偶黶如深夜撤燭銜聲茹气腆■﹝月黑﹞【按本集作腆黙】而歸豈識向之誇慢祇足以成今日之沮喪邪此固少壯之廢爾其戒之夫以怨誹爲心者未有達無心救得喪多見誚耳此蓋臧獲之爲豈識量之事哉是以徳聲令气愈上愈髙忿言懟議愈下愈發有尙於君子者寧可不務勉邪𨿽曰常人之情不能素盡故當以逺理勝之麼笇除之豈不可務自異而取陷庸品乎富厚貧薄事之懸也以富厚之身親貧薄之人非可以一時同處然昔有守之無怨安之不悶者蓋有理存焉夫旣有富厚必有貧薄豈其證然時乃大道若人富厚是理無貧薄然乎必不然也若謂富厚在我則宜貧薄在人可乎又不可矣道在不然義在不可而橫意去就謬生希幸以爲未達至分蠶溫農飽民生之本躬稼難就上以僕役爲資當施其情願庀其衣食定其當治遞其優劇出之休饗後之捶責𨿽有勸卹之勤而無沾曝之苦務前公稅以逺吏讓無急傍費以息流議量時發斂視歳穰儉省贍以奉己損散以及人此用天之善禦生之得也率下多方見情爲上立長多術晦明爲懿𨿽及僕妾情見則事通𨿽在畎畝明晦則功博若奪其常然役其煩務使威烈雷霆猶不禁其欲棄其大用窮其細瑕或明灼日月將不勝其邪故曰孱焉則差的焉則闇是以禮道尙優法意從刻優則人自爲厚刻則物相爲薄耕收誠鄙此用不忒無謂野陋而不以居心也含生之氓同祖一气等級相傾遂成差品至夫願欲情嗜宜無間殊若能服溫厚而知穿獘之苦明周之徳厭滋旨而識寡嗛之急仁恕之功豈與夫比肌膚於艸石方手足於飛走者同其意用哉罰愼其濫惠戒其偏罰濫則無以爲罰惠偏則不如無惠𨿽爾眇末猶偏庸保之上事思反已動類念物則其情得而人心塞矣抃博蒲塞會眾之事諧調哂謔適坐之方然失敬致侮皆此之由方其克瞻彌喪端儼況遭非鄙慮將醜折豈若正其容而簡其事靜其气而逺其意使言必諍懨賓友淸耳笑不傾撫左右恱目非鄙無因而生侵侮何從而入此亦持徳之管鑰爾其謹哉嫌惑疑心誠亦難分豈惟厚貌蔽智之明深情怯剛之斷而已哉必使猜怨賢愚則嚬笑入戾耽愛犬馬則步顧成妖況動容竊斧束裝濫金又何足論也是以前王作典明愼議獄而僭濫易意朱公論璧光澤相如而倍薄異價此言𨿽大可以戒小遊道𨿽廣交義爲長得在可久失在輕絕久由相敬絕由相狎愛之勿勞當扶其正性忠而勿侮必藏其枉情輔以藝業會以文辭使親不可褻疎不可間每存大徳無挾小怨率此往也足以相終酒酌之設可樂而不可嗜嗜而非病者希病而遂眚者幾旣眚旣病將蔑其正若存其正性紓其妄發其惟善成乎聲樂之會可簡而不可違違而不背者鮮矣背而非獘者反矣旣獘旣背將受其殿必能通其礙而節其流意可爲中和矣按本集作愛誤善施者惟發自人心乃出天則與不待積取無謀實並散千金誠不可能贍人之急𨿽乏必先使施如王丹受【按本集作愛誤】如杜林亦可與言交矣浮華怪飾滅質之具奇服麗食棄素之方動人勸慕傾人顧盼可以逺識奪難用近欲從若覩其淫怪知生之無心爲見奇麗能致諸非務則不抑自貴不禁自止夫數相者必有之徵旣聞之術人又驗之吾身理可得而論也人者兆气二徳稟體五常二徳有奇偶五常有勝殺及其爲人寧無協沴亦猶生有好丑死有夭壽人皆知其懸天至於丁年乖遇中身迂合者可易地哉是以君子遘命愈難識道愈堅古人恥以身爲溪壑者屏欲之謂也欲者性之煩濁气之蒿蒸故其爲害則燻心智耗眞精傷人和犯天性𨿽生必有之而生之徳猶火含煙而妨火桂懷蠧而殘桂然則火勝則煙滅蠧壯則桂折故性明者欲簡嗜繁者气惛去明卽惛難以生矣是以中外羣聖建言所黜儒道眾智發論是除然有之者不患不深故藥之者恆苦術淺所以毀道多而於義寡矣夫嫌嗜之性不同故畏慕之情或異從事於人者無執人我之心不以己之所善謀人爲有明矣不以人之所務失我能有守矣己所謂然而彼定不能弈棊之獘恱彼之可而忘我不可學嚬之獘將求去獘者念通性分【按本集作怍介誤】而已流言謗議有道所不免況在闕薄難用算防接應之方言必出已或信不素積嫌間所襲或信不和物尢怨所聚有一於此何處逃毀茍能反悔在我而無責於人必有達鑑昭其情逺識迹其事日省吾躬月料吾志寛默以居潔靜以期神道必在何卹人言喭曰富則盛貧則病矣貧之病也不惟形色麤黶或亦神心沮廢豈但交友疎棄必有家人誚讓非廉深識逺者何能不移其操故欲蠲憂患莫若懷古懷古之志當自同古人見通則憂淺意逺則怨浮昔人琴歌於編蓬之中者用此道也夫信不逆彰義必出隱交賴相盡明有相照一面見旨則情固邱嶽一言中志則意入淵泉以此事上水火可蹈以此托友金石可敝豈待充其榮實乃將議報厚之筐篚然後圖終如或與立茂思無忽祿利者受之易易則人之所榮蠶穡者就之艱艱則物之所鄙艱易旣有勤倦之情榮鄙又開向背之意此二塗所爲反也以勞定國以功施人則役徒屬而擅丰麗自埋於民自事其生則督妻子而趨耕織必使陵侮不作縣企不萌所謂賢鄙處宜華野同泰人以有惜爲質非假嚴刑有恆爲徳不慕厚賞有惜者以理會有恆者與物終世有位去則情盡斯無惜矣又有務謝則心移斯不恆矣又非徒若此而已或見人休事則懃蘄結納及聞否論則處彰離貳附會以從風隱竊以成釁朝吐面譽暮行背毀昔同稽欵今猶叛戾斯爲甚矣又非若此而已或憑人惠訓藉人成立與人餘論依人揚聲曲存稟仰甘赴塵軌衰沒畏逺忌聞影迹又蒙蔽其善毀之無度心短彼能私樹己拙自崇恆輩罔顧髙識有人至此實蠧大倫毎思防避無通閭伍覩驚異之事或涉流傳遭卒迫之變反思安順若異從已發將屍謗人迫而又迕愈使失度能夷異如裴楷處逼如裴遐可稱深士乎喜怒者有性所不能無常起於褊量而止於宏識然喜過則不重怒過則不威能以恬漠爲體寛愉爲器者大喜蕩心微抑則定甚怒煩性小忍卽歇動無愆容舉無失度則物將自懲人將自止習之所變亦大矣豈惟蒸性染身乃將移智易慮故曰與善人居如入芝蘭之室久而不知其芳與之化矣與不善人居如入鮑魚之肆久而不知其臭與之變矣是以古人愼所與處惟夫金貞玉粹者乃能盡而不污爾故曰丹可滅而不能使無赤石可毀而不能使無堅茍無丹石之性必愼浸染之由能以懷道爲人必存從理之心道可懷而理可從則不議貧議所樂爾或云貧何由樂此未求道意道者瞻富貴同貧賤固得而齊自我喪之未爲通議茍議不喪夫何不樂或曰溫飽之貴所以榮生饑寒在躬空曰從道取諸其身將非篤論此又不通理用者也凡養生之具豈聞定實或以膏腴夭性有以菽藿登年中散云所足在內不由於外是以稱體而食貧歳愈歉量腹而炊丰家余飡非粒實息耗意有盈虛爾況心得優劣身獲仁富明白入素气志如神𨿽十旬九飯不能令饑歡席【按本集作業席】三屬不能爲寒豈不信然且以已爲度者無以自通彼量渾四極而斡五緯天道宏也振河海而載山川地道厚也一情紀而合流貫人靈茂也昔之通乎此數者不爲剖判之行必廣其風度無挾私殊博其交道靡懷曲異故望塵請友則義士輕身一遇拜親則仁人投分此倫序通允禮俗平一上獲其用下得其和世務𨿽移前休未逺人之適主吾將反本夫人之生暫有心識幼壯驟過衰耗騖及其間夭郁旣難勝言假獲存遂又云無幾柔麗之身亟委土木剛淸之才遽爲邱壤回遑顧慕惟數紀之中爾以此持榮曾不可畱以此服道亦何能久進退我生遊觀所達得貴爲人將在含理含理之貴惟神與交幸有心靈義無自惡偶信天徳逝不上慚欲使人沈來化志符往哲勿謂是賒日繄斯密若通此意吾將忘老如曰不然其誰與歸偶懷所撰述略布眾條若備舉情見顧未畫一贍身之經別在田家節政奉終之紀自著燕居畢義

劉禹錫名子說【字夢得中山人唐夔州刺史名二子說又畱海曹師等詩】

魏司空王昶名子制誼咸得立身之要前史是之然則書紳銘器孰若發言必稱之乎今余名爾長子曰允字信臣次曰廙字敬臣欲爾於人無賢愚於事無大小咸推以信同施以敬俾物從而眾說其庶幾乎夫忠孝之於人如食與衣不可斯須離也豈俟余勗哉仁義道徳非訓所及可勉而企者故存乎名夫朋友字之非吾職也顧名旨所在遂從而釋乎夫孝始於事親終於事君偕曰臣之終也萬物有醜好各各一姿分惟人卽不爾學與不學論學非探其花要自發其根孝友與誠實而不忘邇言根本旣深實柯葉自滋繁念爾無忽此期以慶吾門

魏收枕中篇【字伯起巨鹿人北齊史官以子侄少年申以戒厲著枕中篇云】

吾曾覽管子之書其言曰任之重者莫如身途之畏者莫如口期之逺者莫如年以重任行畏途至逺期惟君子爲能及矣追而味之喟然長息若夫嶽立爲重有潛戴而不傾山藏稱固亦趨負而弗停呂梁獨浚能行歌而匪惕焦原作險或躋踵【按北史作削踵】而不驚九陔方集故眇然而迅舉五紀當定想窅乎而上徵茍任重也有度則任之而愈固乘危也有術蓋乘之而靡卹彼期逺而能通果應之而可必豈神理之獨爾亦人事其如一嗚乎處天壤之間勞死生之地攻之以嗜欲牽之以名利梁肉不期而共臻珠玉無足而俱致於是乎驕奢仍作危亡旋至然則上知大賢惟幾惟哲或處或出不常其節其舒也濟世成務其捲也聲銷迹滅玉帛子女椒蘭律呂諂諛無所先稱肉度骨膏唇挑舌怨惡莫之前勲名共山河同久志業於金石比堅斯蓋厚棟不撓遊刃砉然逮於厥徳不常喪其金璞馳騖人世鼔動流俗挾湯日而謂寒包溪壑而未足源不淸而流濁表不端而影曲嗟乎膠漆詎堅寒暑甚促反利而成害化榮而就辱欣戚更來得喪仍續至有身禦魑魅魂沈狴獄詎非足力不彊迷在當局孰可謂車戒前傾人師先覺聞諸君子雅道之士遊遨經術厭飫文史筆有奇鋒談有勝理孝弟之至神明通矣審道而行量路而止自我及物先人後己情無系於榮悴心靡滯於慍喜不養望於邱壑不待價於城市言行相顧愼終猶始有一於斯郁爲羽儀恪居展事知無不爲或左或右則髦士攸宜無悔無吝故髙而不危異乎勇進忘退茍得患失射千金之產邀萬鍾之秩投烈風之門趣炎火之室載蹶而墜其貽燕或蹲乃喪其貞吉可不畏歟可不戒歟門有倚禍事不可不密墻有伏寇言不可而失宜諦其言宜端其行言之不善行之不正鬼執彊梁人囚徑廷【按徑廷北史作徑挺均不可解疑爲勁挺之訛】幽奪其魄明夭其命不服非法不行非道公鼎爲己信私玉非身寶過涅爲紺踰藍作靑持繩視直置水觀平時然後取未若無欲知止知足庶免於辱是以爲必察其幾舉必愼於微知幾慮微斯亡則稀旣察且愼福祿攸歸昔蘧瑗識四十九非顏子鄰幾三月不違跬步無已至於千里覆簣而進及於萬仞故云行逺自卑可大可久與世推移月滿如規後夜則虧槿榮於枝望暮而萎夫奚益而非損孰有損而不害益不欲多利不欲大惟居徳者畏其甚體眞者懼其大道尊則羣謗集任重而眾怨會其達也則尼父棲遑其忠也而周公狼狽無曰人之我挾在家不可而覆無曰人之我厚在我不可而咎如山之大無不有也如穀之虛無不受也能剛能柔重可負也能信能順險可走也能知能愚期可久也周廟之人三緘其口漏巵在前欹器畱後俾諸來裔傳之坐右

中樞龜鏡蘇瓌【字昌容雍州人唐中宗宰相以子頲有宰相器暇日逡巡舉二十七事豫戒之及頲相密以示宋璟請號中樞龜鏡云】

宰相者上佐天子下理陰陽萬物之司命居司命之位茍不以道應命翺翔自處上則阻天地之交泰中則絕性命之至理下則阻生物之阜植茍安一日是稽陰誅況久之乎臨大事斷大議正道以當之若不能卽速退中樞之地非偸安之所平心以應物無生妄慮似覺非正則速回之使久而不失正也敷奏宜直勿婉應對無常速機可以回小事沈機可以成大計同列之間隨器以應之則彼自容矣容則自峻其道以示之無令庸者其來凂我也賢者親而狎之無過狎而失敬則事無不舉矣舉一官一職一將一帥須其材徳者聽眾議以命之公是非卽無爽矣人不可盡賢盡愚汝惟器之與正人言則其道堅實而不渝材人可以責成辦事辦事不可與議與之議則失根本歸權道也審姦吏辭煩而忘親者去之崇儒則篤敬侈靡之風不作不作則平和平和則自臻理道矣刺史縣令久次以居之不能者立除之無姦柄施恩交馳道路旣失爲官之意受獘者隨之矣欲庶而富在乎久安不敎而戰是謂棄之佐理在乎謹守制度俾邊將嚴兵修斥堠使封疆不侵不必務廣徒費中國事無益也古者用刑輕中重之三典各有攸處方今爲政之道在乎中典謹而守之無爲人之所貳無請數赦以開幸門勿畏彊禦而損制度敎令少而確守之則民情膠固矣毋太剛以臨人事慮不盡臣不密則失身非所議者勿與之言勤思慮不以小事而忽機管財無多蓄計有三年之用外散之親族多蓄甚害義令人心不寧不寧則理事不當矣淸身檢下無使邪隙微開而貨流於外矣逺妻族無使揚私於外仍須先自戒謹檢子弟無令開戶牖毋以親屬撓有司一挾私則無以提綱在上矣子弟壻居官隨器自任調之勿過其器而居人之右子弟車馬服用無令越眾則保家則能治國居第在乎潔不在華無令稍過以荒厥心

戒子通錄卷四

●欽定四庫全書

戒子通錄卷五

﹝宋﹞劉淸之撰

蘇丞相訓子孫詩頌【字子容丹陽人元佑丞相紹聖家居作述懷百韻以代家訓今取其略云按以後錄宋人語標題內俱不直書其名蓋當時尊禮先進之意今亦各仍其舊】

我昔就學初髫童齒未齔嚴親念癡狂小藝誘愚鈍始時授章句次第敎篇韻十齡獨侍行千里赴朝覲應門待賓客睦族周親分箕裘襲素風蘭芷漸腴潤占畢自忘勞攻堅常切問六經日沈酣百氏恣蹂躪籝書迨今存手澤亦未泯賴此漸摩益稍知聖賢蘊風霜經六紀蓬葆垂兩鬢念昔多囏勤誨爾宜悱憤名教樂有餘異端多亂紊其要本誠明烏在問圓頓美璞不雕琢安得懷瑜瑾良器不深藏渠能免瑕璺學問不沾洽何由垂望聞操守不堅純久必成淄燐進修欲及時行違要無悶當年儻因循晚歲必悔恨更思祖先勲相傳淸白訓出處有殊途丰約毋過分考室俟肯堂肥家在忍順常使棣華榮無致荊枝忿中冓須自防外誘不可徇力行儻不渝家聲期逺振

邵康節戒子孫【雍字堯夫洛陽人熈寧徵士謚康節】

上品之人不敎而善中品之人敎而後善下品之人敎亦不善不敎而善非聖而何教而後善非賢而何敎亦不善非愚而何是知善也者吉之謂也不善也者凶之謂也吉也者目不觀非禮之色耳不聽非禮之聲口不道非禮之言足不踐非禮之地人非善不交物非義不取親賢如就芝蘭避惡如畏蛇蠍或曰不謂之吉人則吾不信也凶也者語言詭譎動止陰險好利飾非貪淫樂禍疾良善如讎隙犯刑憲如飲食小則殞身滅性大則覆宗絕嗣或曰不謂之凶人則吾不信也傳有之曰吉人爲善惟日不足凶人爲不善亦惟日不足汝等欲爲吉人乎欲爲凶人乎戒子吟云至寶明珠非有颣全珍良玉自無瑕爲珠爲玉尙如此何況爲人多過差又云有過不能攺知賢不肯親𨿽生人世上未得謂之人又云善惡無他在所存小人君子此中分攺圖不害爲君子迷復終歸作小人良藥有功方利病白圭無玷始稱珍欲成令器須追琢過失如何不就新又教子吟爲人能了自家身千萬人中有一人𨿽用知如未知說在乎行與不行分該通始謂才中秀傑出方名席上珍善惡一何相去逺也由資性也由勤

孫宣公【奭字宗右博州人天禧從官疾甚徙正寢屏婢妾謂子瑜曰】

逮吾屬纊當毋內姬妾獨若與諸孫在庻不死於婦人之手

陳師徳【閩人謂之爲學十戒按朱子文集師徳名定莆田人官右承奉郎】

道不可不力學勿入諸子經當潛心以終身勿作經生行不可不砥礪勿作險怪政事不可不學勿作俗吏文不可不學勿作文士詩不可不學勿作詩人九流不可不貫穿勿泥小道科目不可不勉應勿作舉子書不可不學勿取書名技藝不可不學勿妨本業

胡翼之遺訓【名瑗泰州人嘉佑天章侍講】

嫁女必須勝吾家者勝吾家則女之事人必欽必戒娶婦必須不若吾家者不若吾家則婦之事舅姑必執婦道

劉彥衝【子翚字彥衝建州人紹興通判興化軍訓其子玶云】

吾聞之糟粕捐淳精聚誠意畢芻狗除此言𨿽小可以諭大孰爲學問之粹而有益於吾身哉木穉而曲其老不舒人穉弗攻其成必愚故善學者必謹其初凡日用間業業幹幹散秩必恭執事必虔中惟不自輕𨿽奴隸亦尊唾地如污其畏如是寢則易安食則知味颒面奏圊脫襟屣履每每存之斯無過矣自朝至昬以一條貫焉勿謂末也本實由之毋悅於新毋駭於奇驟得必誇久而寖微習而察焉豈曰無徵出指於所底止必恭其次也頃刻之功初若不足外務奪之或斷或續及其至焉皆其所積故君子許其進而惰夫疑以自絕原有生之初愚智混混學如蛻焉其質乃變變非他知實由昔見存之則誠體之則仁孰明此哉聖心之純性本渾全或誤於未聞知誤勿執守之則眞斯言不守何多求焉棟宇𨿽充不如掩編如人有車身必自登弗軸弗輈則何以行凡初有聞果然自足嵬岸恣睢自離於曲可口之實出於凡木人或有言志善忘惡彼眞不賢可助余之朂見賢可信信之不疑勿窺其小疵謂不足以爲余師我信乃自益我疑則自隳師乎師乎惟已之爲溫故知新吾昔所聞與今聞合豈不欣欣如膏熾薪心源益明古人得善惟恐弗居如捄火捕亡其敢緩諸茍曰此日姑且聊以優遊則知終身無復好修惟命乃中扃泯泯棼棼以敬直之如風掃蚊一道通明振古如玆曰予衰矣尙識前言子其循之學心有聞

張忠獻遺令【名浚字徳逺廣漢人紹興丞相】

婚禮不用樂三日後管領親家卽隨宜使酒成禮可矣不當效彼俗子徒爲虛費無益有損祭禮重大以至誠嚴潔爲主別置盤盞碗碟之類常切封鎖以待使用喪禮貴哀佛事徒爲觀看之美誠何益不若節浮費而依古禮施惠宗族之貧者賓客盡誠盡禮可也恣烹炮飾器用又羣集婦女言語無節昬志損財爲害莫大

範魯公戒從子詩【質字太素大名人建隆宰相從子果嘗求奏遷秩質作詩曉之】

去年初釋褐一命列蓬邱適會飛龍慶王澤天下流爾得六品階無乃太爲優如何志未滿意欲淩霄遊苦言品位卑寄書來我求省之再三嘆不覺淚盈眸吾家夲寒素門地寡公侯先子有令徳樂道嘗優遊積善有餘慶淸白爲詒謀伊余奉家訓孜孜務進修夙夜事勤肅言行思悔尢出門擇交友防愼畏燻蕕省親嘗懼玷恐掇庭闈羞童年志於學不敢墮箕裘二十中甲科赭尾化爲虯三十入翰苑步武向瀛洲四十登輔佐貂冠侍冕旒備位行一紀將何助帝猷旣非救旱雨豈是濟川舟天子未遐棄日益素餐憂黃河潤九里艸木皆浸漬吾宗凡九人繼踵升官次門內無白丁森森朱緑紫鵷行曁內職亞尹州從事府掾監省官髙低皆淸美悉由僥幸然不因資考至朝廷懸爵秩命之曰公器才奢祿及身有功賞於世非才又非功安得專厚利寒衣內府帛饑食太倉米不蠶復不穡未嘗勤四體𨿽然一家榮豈塞眾人議顒顒十目窺齪齪千人指借問爾與吾如何不自愧戒爾學立身莫若先孝弟怡怡奉親長不敢生驕易戰戰復兢兢造次必於是戒爾學幹祿莫若勤道藝嘗聞諸格言學而優則仕不患人不知惟患學不至戒爾逺恥辱恭則近乎禮自卑而尊人先彼而後己相鼠與茅鴟宜鑑詩人刺戒爾勿放曠放曠非端士周孔垂名教齊梁尙淸議南朝稱八逹千載穢靑史戒爾勿嗜酒狂藥非佳味能移謹厚性化爲凶險類古今傾敗者歷歷皆可記戒爾勿多言多言眾所忌茍不愼樞機災厄從此始是非毀譽間適足爲身累舉世重交遊擬結金蘭契忿怨從易生風波當時起所以古人疾蘧蒢與戚施舉世重任俠俗呼爲气義爲人赴急難往往陷囚系所以馬援書勤勤告諸子舉世賤淸素奉身好華侈肥馬衣輕裘揚揚過閭裏𨿽得市童憐還爲識者鄙我本覊旅臣遭逢堯舜理位重才不充戚戚懷憂畏深泉與薄冰蹈之惟恐墜爾曹當閔我勿使增罪戾閉門斂蹤迹縮首避名勢勢位難久居畢竟何足恃物盛則必衰有隆還有替速成不堅牢亟走多顚躓灼灼園中花早發還先萎遲遲澗畔松鬱鬱含晚翠賦命有疾徐靑雲難力致寄語謝諸郎躁進徒爲耳

晏元獻與兄書【殊字同叔撫州人康定丞相與兄書言教子之事】

殊再拜領手書深喜王事外尊候萬福長幼安寧四郎下面二孩兒知己取在彼不知令讀書否假如性不髙亦須勤令讀書學書學禮度視老宿有徳之人所冀向後自了得一身免辱門戶也切切此最日夕急切之事二十也殿直一二年來大叚聽人言語謹卓不曾出入兼識好惡甚得力免勞人心力亦應是從有家累知惜身事兄弟且免一件憂煎所以因信上聞希令諸子知之若个个稍學好事免爲人所嗤笑成立得身事則尊上父母一生放心有望矣門前望不要令小後生輕薄不著實者來往或尋得一有年甲嚴謹門客教訓諸子甚好先少師所以常切切於此事重余性饒美朴實嫌其餘輕薄殊日近思量方知是格言也近日京朝官班行中公事甚多細觀多是人家子弟輕事親狎非類者足知小男女尢宜親近有徳逺輕薄之徒也冬寒公餘加愛不備

杜正獻責弟書【衍字世昌越州人慶曆丞相與大寺丞書】

比人從到便嫌我家貧云汝左右皆金釧釵鈿每婢榻上各有四五張綾被然則汝性侈料得亦未有許多物色始則不信洎聞蔣姑東下屢出告隨舟歸汝家去洎不從之由是病日增矣以此參驗卽慕汝家富無差矣二哥不肯盡述恐汝不悉故報之

韓忠獻戒子侄詩【琦字稚圭相州人嘉佑丞相寒食親拜二墳因戒子侄】

春色淸且明節盛一百五寒食遵遺俗潑火霽微雨非才忝國恩因病得吾土何以知殊榮此日奉宗祖新安惟皇考丰安則王父松楸各萬株崗勢擁城府二塋相去間近止一捨許前曉掲旌牙蠲潔具罍俎芬馨逹孝誠儼若侍容語禮成無一違觀者競如堵退惟愚小子未老膺旄斧顧巳胡能然世徳大門戶思爲後嗣戒永永著家矩子侄聽吾言汝各志心膂汝曹生綺紈得仕匪艱苦學業勤則成富貴汝自取仁睦周吾親忠義報吾主聞須求便官墳隴善完補死則托二塋愼勿葬他所得從祖考遊魂魄自寧處無惑葬師言背親圖福祜有一廢吾言汝行則臣虜宗族正其罪聲伐可鳴鼓宗族不繩之鬼得而誅汝

歐陽文忠書示【子修字永叔廬陵人治平執政試筆書付子棐奕】

藏精於晦則明養神於靜則安晦所以畜用靜所以應動善畜者不竭善應者無窮此君子修身治人之術然性近者得之易也勉諸子玉不琢不成器人不學不知道然玉之爲物有不變之常𨿽不琢以爲器而猶不害爲玉也人之性因物則遷不學則捨君子而爲小人可不念哉與侄通理自南方多事以來日夕憂汝得昨日遞中書頓解憂想歐陽氏自江南歸明累世蒙朝廷官祿吾今又被榮顯致汝等並列官品當思報效偶此多事如有差使盡心向前不得避事至於臨難死節亦是汝榮事但存心盡公神明自佑汝愼不可思避事也昨書中言欲買朱砂來吾不闕此物汝於官下宜守亷何得買官下物吾在官所除飲食外不曾買一物汝可觀此爲戒也

唐質肅【介字子方案介江陵人天聖侍禦史】

公一日退朝謂諸子曰吾以直道自任蒙聖主厚恩參貳政府惟以至公爲報不敢以朝廷官爵爲己私恩桃李固未與汝等栽培惟荊棘則甚多矣然仕宦窮逹各有時命汝等自勉之

與子書韓忠憲【億字宗魏雍邱人景佑參知政事與子綜書】

得書知汝受館閣之職深切忻慰但服勤職業一心公忠何慮不逹更宜每事韜晦懼輕言之失爲妙又云知汝受府推乍贊浩穣庻事皆須經心熟思毋致小有失錯至於斷一笞杖稍或不當明則懼於朝章幽則累於陰隲可不戒哉

名二子說蘇先生洵【字明允眉州人嘉佑編禮】

輪輻蓋軫皆有職乎車而軾獨若無所爲者𨿽然去軾則吾未見其爲完車也軾乎吾懼汝之不外飾也天下之車莫不由轍而言車之功者轍不與焉𨿽然車僕馬斃而患亦不及轍是轍者善處乎禍福之間也轍乎吾知免矣

訓子孫文司馬文正【光字君實陜州人元佑丞相】

吾家本寒族世以淸白相承吾性不喜華靡自爲乳兒時長者加以金銀華美之服輙羞赧棄去之二十忝科名聞喜燕獨不戴花同年曰君賜不可違也乃簪一花平生衣取蔽寒食取充腹亦不敢服垢獘以矯俗干名但順吾性而已眾人皆以奢靡爲榮吾心獨以素儉爲美人皆嗤吾固陋吾不以爲病應之曰孔子稱與其不遜也寧固又曰以約失之者鮮矣又曰士志於道而恥惡衣惡食者未足與議也古人以儉爲美徳今人以儉相詬病嘻異哉近世風俗尢爲侈靡走卒類士服農夫躡絲履吾記天聖中先公爲羣牧判官客至未嘗不置酒或三行或五行不過七行酒沽於市果止梨栗棗柿肴止於脯醢菜羮器用甕漆當時士大夫家皆然人不相非也會數而禮勤物薄而情厚近日士大夫家酒非內法果肴非逺方珍異食非多品器皿非滿桉不敢會賓友常數月營聚然後敢發書茍或不然人爭非之以爲鄙吝故不隨俗靡者鮮矣嗟乎風俗頹獘如是居位者𨿽不能禁忍助之乎又聞李文靖公爲相治居第於封邱門外廳事前僅容旋馬或言其太隘公笑曰居第當傳子孫此爲宰相廳事誠隘爲太祝奉禮廳事已寛矣參政魯公爲諫官眞宗遣使急召之得於酒家旣入問其所來以實對上曰卿爲淸望官柰何飲於酒肆對曰臣家貧客至無器皿果肴故就酒家觴之上以其無隱益重之張文節爲相自奉如河陽掌書記時所親或規之曰公今受俸不少而自奉若此𨿽自信淸約外人頗有公孫布被之譏公宜少從眾公嘆曰吾今日之俸𨿽舉家錦衣玉食何患不能顧人之常情由儉入奢易由奢入儉難吾今日之俸豈能常有身豈能常存一旦異於今日家人習奢已久不能頓儉必致失所豈若吾居位去位身存身亡如一日乎嗚呼大賢之深謀逺慮豈庸人所及哉禦孫曰儉徳之共也侈惡之大也共同也言有徳者皆由儉來也儉則寡欲君子寡欲則不役於物可以直道而行小人寡欲則能謹身節用逺罪丰家故曰儉徳之共侈則多欲君子多欲則貪慕富貴枉道速禍小人多欲則多求妄用敗家喪身是以居官必賄居鄕必盜故曰侈惡之大也昔正考父饘粥以餬口孟僖子知其後必有逹人季文子相三君妾不衣帛馬不食粟君子以爲忠管仲鏤簋朱紘山楶藻梲孔子鄙其小器公叔文子享衛公史鰍知其及禍及戍果以富得罪出亡何曾日食萬錢至孫以驕溢傾家石崇以奢靡誇人卒以此死東市近世冦萊公豪侈冠一時然以功業大人莫之非子孫習其家風今多窮困其餘以儉立名以侈自敗者多矣不可徧數聊舉數人以訓汝汝非獨身當服行當以訓汝子孫使知前軰之風俗云夫人孤愚者則不然棄其九族逺其兄弟欲以專利其身殊不知身旣孤人斯戕之矣於利何有哉昔周厲王棄其九族詩人刺之曰懷徳惟寧宗子維城毋俾城壊毋獨斯畏茍爲獨居斯可畏矣宋昭公將去羣公子樂豫曰不可公族公室之枝葉也若去之則本根無所庇蔭矣葛藟猶能庇其本根故君子以爲比況國君乎此諺所謂庇焉而縱尋斧焉者也必不可君其圖之親之以徳皆股肱也誰敢攜貳若之何去之昭公不聽果及於亂華亥欲代其兄合比爲右師譖之平公而逐之左師曰汝夫也必亡汝喪而宗室於人何有人亦於汝何有旣而華亥果亡孔子曰不愛其親而愛他人者謂之悖徳不敬其親而敬他人者謂之悖禮以順則逆民無則焉不在於善而皆在於凶徳𨿽能徳之又奚足以爲君子之所貴哉故世之人欲愛其身而棄其宗族烏在其能愛身也孔子曰均無貧和無寡安無傾善爲家者爪牙之利不及虎豹旅力之彊不及熊羆奔走之疾不及麋鹿飛揚之髙不及燕雀茍非羣聚以禦外患則久爲異類食矣是故聖人教人以禮使知父子之親人知愛其父則知愛其兄弟矣知愛其祖則知愛其宗族矣如枝葉之附於根幹手足之系於身首不可離也豈徒使其粲然條理以爲榮觀哉乃實欲使相依芘以扞外患也吐谷渾阿豺有子二十人病且死謂曰汝等各奉吾一隻箭折之慕利延折之曰汝取十九隻箭折之利延不能折阿豺曰汝曹知否單者易折眾則難摧戮力一心然後社稷可固言終而死彼戎狄也猶知宗族相保以爲彊況華夏乎聖人知一族不足以獨立也故又爲之甥舅婚媾姻婭以輔之猶懼其未也故又慈養百姓以衛之故愛親者所以愛其身也如是則其身安如泰山壽如箕翼他人安得而侮之哉故自古聖賢未有不先親九族然後能施及他人者彼盡其所有而均之𨿽糲食不飽獘衣不完人無怨矣夫怨之所生生於自私及有所厚薄也漢世諺曰一尺布尙可縫一斗粟尙可舂言尺布可縫而共衣斗粟可舂而共食譏文帝以天下之富不能容其弟也梁中書侍郎裴子野家貧妻子常苦饑寒中表貧乏者皆収養之時逄水旱以二石米爲薄粥僅得徧焉躬自同之曾無厭色此得収族之道者也爲人父祖者莫不思利其後世然果能利之者鮮矣何以言之今之爲後世謀者不過廣營生計以遺之田疇連阡陌邸肆跨坊曲粟麥盈囷倉金帛充篋笥慊慊然求之猶未足施施然自以爲子子孫孫累世用之莫能盡也然不知以義方訓其子以禮法齊其家自於十數年中勤身苦體以聚之而子孫以歲時之間奢靡遊蕩以散之反笑其祖考之愚不知自娛又怨其吝嗇無恩於我而厲之也始則欺紿攘竊以充其欲不足則立約舉債於人觀其意惟患其祖考之壽也然則鄕之所以利後世者適足以長子孫之惡而身禍也頃常有士大夫其先亦國朝名臣也家甚富而尢吝嗇斗升之粟尺寸之帛必身自出納鏁而封之晝則佩鑰於身夜則置鑰於枕下病甚困絕不知其子孫竊其鑰開藏室發篋笥取其資財其人復蘇卽捫枕下求鑰不得憤怨遂卒其孫不哭相與爭匿其財遂致鬥訟其處女亦蒙首執牒自訴於府庭以爭嫁資爲鄕黨笑蓋由子孫自幼及長惟知有利不知其義故也夫生生之資固人所不能無然勿求多餘多餘希不爲累矣使其子孫果賢耶豈疏糲布褐不能自營死於道路乎若其不賢耶𨿽積金滿堂室又奚益哉故多藏以遺子孫也吾見其愚之甚然則聖賢不顧子孫之匱乏耶曰何爲其然也昔者聖賢遺子孫以亷以儉舜自側微積徳至於爲帝子孫保之享國百世而不絕周自后稷公劉太王王季文王積徳累功至於武王而有天下其詩曰詒厥孫謀以燕翼子言丰徳澤明禮法以遺後世而安固之也故能子孫承統八百餘年其支庶猶爲天下之顯諸侯棊布於海內其爲利豈不大哉海虞令何子平母喪去官哀毀踰禮毎哭踴頓絕方蘇屬大明末東土饑荒繼以師旅八年不得營葬晝夜號哭常如袒括之日冬不衣絮夏不就淸涼一日以米數合爲粥不進鹽菜所居屋敗不蔽風日兄子伯興欲爲葺理子平不肯曰我情事未申天地一罪人耳屋何宜覆蔡興宗爲會稽太守甚加矜賞爲營冢壙新野庾震喪父母居貧無以葬賃書以營事至於掌穿然後成葬事賢者於葬如此其汲汲也今世俗信術者妄言以爲葬不擇地及歲月日時則子孫不利禍殃總至乃至終喪除服或十年或二十年或終身或累世猶不葬至爲水火所漂焚他人所投棄失亡屍柩不知所之者豈不哀哉人所貴有子孫者爲其死而形體有所付也旣而不葬則與無子孫而死道路者奚以異乎詩云行有死人尙或殣之況爲人子乃忍棄其親而不葬哉唐太常博士呂才敍葬書曰孝經云卜其宅兆而安厝之蓋以窀穸旣終永安體魄而朝市遷變泉石交侵不可前知故謀之龜筮近代或選年月或相墓田以爲一事失所禍及死生按禮天子諸侯大夫葬皆有月數則是古人不擇年月也春秋九月丁巳葬定公雨不克葬戊午日下昃乃克葬是不擇日也鄭葬簡公司墓之室當路毀之則朝而窆不毀則日中而窆【按左傳作朝而堋日中而堋】子產不毀是不擇時也古之葬者皆於國都之北域兆有常處是不擇地也今葬書以爲子孫富貴貧賤夭壽皆因葬所致夫子文爲令尹而三已柳下惠爲士師而三黜計其邱壠未嘗攺移而野俗無識妖巫妄言遂於擗踴之際擇葬地而希官爵荼毒之秋選葬時而規財利斯言妄矣夫死生有命富貴在天固非葬所能移就使能移孝子何忍委其親不葬而求利於己哉世又有用羌胡法自焚其柩収燼骨而葬之者人習爲常恬莫之怪嗚呼訛俗悖戾乃至此乎或曰旅官逺方貧不能致其柩不焚之何以致其歸葬曰如亷範輩豈其家富耶延陵季子有言骨肉復歸於土命也魂气則無不之也舜爲天子巡守至蒼梧而殂葬於其野彼天子猶然況士民乎必也竭力不能歸其柩卽所亡之地而葬之不猶愈於火焚乎易恆之六五曰恆其徳貞婦人吉夫子凶象曰婦人貞吉【案恆字舊本作常貞字舊本作正蓋避眞宗仁宗諱今攺正】從一而終也夫子制義從婦凶也丈夫生而有四方之志威令所施大者天下小者一官而近不行於室家爲一婦人所制不亦可羞哉昔晉惠帝爲賈後所制廢武悼楊太后於金墉絕膳而終囚湣懷太子於許昌尋殺之唐肅宗爲張后所制徙上皇於西內以憂崩建寧王倓以忠孝受誅彼二君者貴爲天子制於悍妻上不能以保其親下不能以庇其子況於臣民乎自古及今以悍妻而乖離六親敗亂其家者可勝數哉然則悍妻之爲害大矣故凡娶妻不可不愼擇也旣娶而防之以禮不可不在其初也其或驕縱悍戾訓勵禁約而終不從不可以不棄也夫婦以義合義絕則離今之士大夫有出妻者眾則非之以爲無行故士大夫難之按禮妻有七出顧所以出之用何事爾若妻實犯禮而出之乃義也昔孔氏三世出其妻自余賢士以義出其妻者眾矣奚虧於行哉茍室有悍妻而不去則家道何日而寧乎太史公曰夏之興也以塗山而桀之放也以末喜殷之興也以有娀紂之殺也嬖妲己周之興以姜嫄及太任而幽王之禽也淫於褒姒故易基乾坤詩始關雎夫婦之際人道之大倫也禮之用惟婚姻爲兢兢夫樂調而四時和陰陽之變萬物之統也可不愼歟爲人妻者其徳有六一曰柔順二曰淸潔三曰不妬四曰儉約五曰恭謹六曰勤勞夫天也妻地也夫日也妻月也夫陽也妻陰也天尊而處上地卑而處下日無盈虧月有圓缺陽唱而生物陰和而成物故婦人專以柔順爲徳不以彊辯爲美也

張無盡【名天覺案張商英字天覺號無盡居士蜀之新津人紹聖執政此云名天覺誤也】

父孝子必孝不教亦須孝自己身不孝養子謾勞教慈烏本來孝何曾得人教孝是種子法不由教不教

戒子弟言王文正旦【字子明魏州人景徳丞相】

我家世名淸徳當務儉素保守門風不得恃相輔家事泰侈

戒子言髙瓊﹝亳州人景徳大將每戒諸子﹞

毋曲事要勢以蘄進身若吾奮節行間至秉旄鉞豈因人力哉

唐旣【字潛亨江陵人元符隱士教子務充其徳性】

良能富於己何得爲貧識者皆貴之何得爲賤此天下眞富貴也汝能自立足矣余聽命可也

家訓楊文公億【字大年建州人天禧翰林學士】

童穉之學不止記誦養其良知良能當以先入之言爲主日記故事不拘今古必先以孝弟忠信禮義亷恥等事如黃香扇枕陸績懷橘叔敖陰徳子路負米之類只如俗說便曉此道理久久成熟徳性若自然矣

江端友【陳畱人案端友字子我靖康初賜進士出身後至太常少卿】

夜臥不眠常須息心定志勿妄籌劃無益之事及起邪思當審觀此身暫聚不久旣死之後急急斂藏蓋其敗壊不可堪見方此之時誰爲我者如此思之用意勞神鑿空妄作名利之心皆可灰滅以之渉世遇患鮮矣志慮旣澄自能體道念念皆正則大丈夫之事也凡飲食知所從來五榖則人牛稼穡之艱難天地風雨之順成變生作熟皆不容易肉味則殺生斷命其苦難言思之令人自不欲食況過擇好惡又生嗔恚乎一飽之後八珍艸萊同爲臭腐隨家丰儉得以充饑便自足矣門外窮人無數有盡力辛勤而不得一飽者有終日饑而不能得食者吾無功坐食安可更有所擇若能如此不惟少欲易足亦進學之一助也吾嘗謂欲學道當以攻苦食淡爲先人生直得上壽亦無幾何況逡巡之間便乃隔世不以此時學道復性反本而區區惟事口腹豢養此身可謂虛作一世人也食已無事經史文典謾讀一二篇皆有益於人勝別用心也與人交遊宜擇端雅之士若雜交終必有悔且久而與之俱化終身欲爲善士不可得矣談議勿深及他人是非相與意了知其爲是爲非而已棊弈雅戱猶曰無妨毋及婦人嬉笑無節敗人志意此最不可也旣不自重必爲有識所輕人而爲人所輕無不自取之也汝等志之

庭戒宋景文【祁字子京安陸人嘉佑從臣】

吾世爲儒今華吾體者衣冠也榮吾私者官祿也謹吾履者禮法也睿吾識者詩書也入以事親出以事君生以養死以葬莫非儒也由終日戴天不知天之髙終日跖地不知地之厚故天下蚩蚩終無謝生於其本者徳大而不可見也吾沒後不得作道佛二家齋醮此吾生平所志若等不可違命作之違命作之是死吾也是以吾爲遂無知也孔子稱天下有至徳要道之孝故自作經一篇以教後人必到於善謂曰至莫不切於事謂曰要舉一孝百行罔不該焉故吾以此教若等凡孝於親則悌於長友於少慈於幼出於事君則爲忠於朋友則爲信於事爲無不敬無不敬則庶乎成人矣若等兄弟十四人𨿽有異母者但古人謂四海之內皆兄弟也況同父均气乎詩稱死喪之威兄弟孔懷不可不念也兄弟之不懷求合他人他人渠肯信哉縱陽合之彼應背憎也若等視吾事莒公莒公及吾云何可以爲法矣大抵人不可以無學至於章奏箋記隨宜爲之天分自有所稟不可彊也要得數百卷書在胸中則不爲人所輕誚矣

戒子通錄卷五

●欽定四庫全書

戒子通錄卷六

﹝宋﹞劉淸之撰

家戒黃太史【庭堅字魯直豫章人元佑史官紹聖中作家戒付子相】

庭堅自丱角讀書及有知識迄今四十年時態歷觀諦見潤屋封君巨姓豪右衣冠世族金珠滿堂不數年間復過之特見廢田不耕空囷不給又數年復見之有縲紲於公庭者有荷擔而倦於行路者問之曰君家曩時蕃衍盛大何貧賤如是之速耶有應於予曰嗟乎吾髙祖起自憂勤噍類數口叔兄慈惠弟侄恭順爲人子者告其母曰無以小財爲爭無以小事爲讎使我兄叔之和也爲人夫者告其妻曰無以猜忌爲心無以有無爲懷使我弟侄之和也於是共巵而食共堂而燕共庫而泉共廩而粟寒而衣其幣同也出而遊其車同也下奉以義上謙以仁眾母如一母眾兒如一兒無爾我之辧無多寡之嫌無私貪之欲無橫費之財倉箱共目而斂之金帛共力而収之故官私皆治富貴兩崇逮其子孫蕃息妯娌眾多內言多忌人我意殊禮義消衰詩書罕聞人面狼心星分瓜剖處私室則包羞自食遇識者則彊曰同宗父無爭子而陷於不義夫無賢婦而陷於不仁所志者小而所失者大至於危坐孤立患害不相維持此其所以速於苦也庭堅聞而泣曰家之不齊遂至如是之甚可志此以爲吾族之鑑因爲常語以勸焉吾子其聽否昔先猷以子弟諭芝蘭玉幹生於階庭者欲其質之美也又謂之龍駒鴻鵠者欲其才之俊也質旣美矣光耀我族才旣俊矣榮顯我家豈有偸取自安而忘家族之庇乎漢有兄弟焉將別也庭木爲之枯將合也庭木爲之榮則人心之所葉者神靈之所佑也晉有叔侄焉無間者爲南阮之富好異者爲北阮之貧則人意之所和者陰陽之所贊也大唐之間義族尢盛張氏九世同居至天子訪焉賜帛以爲慶髙氏七世不分朝廷嘉之以族閭爲表李氏子孫百餘眾服食器用童僕無所異黃巢祿山大盜橫行天下殘滅人家獨不劫李氏云不犯義門也此見孝慈之盛外侮所不能欺𨿽然皆古人陳迹而已吾子不可謂今世無其人徳安王兵部義聚百年至五世諸母新寡弟侄謀析財而與之俾營別居諸母曰吾之子幼未有知識吾所倚賴猶子伯伯叔叔也不願他業待吾子得訓經意知禮數足矣其後侄子官至兵部侍郎諸母授金冠章帔人皆曰諸母豈先知乎有助耶鄂之咸寧有陳子髙者有腴田五千其兄田止一千子髙愛其兄之賢願合戶而同之人曰以五千膏腴就貧兄不亦卑乎子髙曰我一房爾何用五千人生飽暖之外骨肉交歡而已其後兄子登第仕至大中大夫舉家受蔭人始曰子髙心地吉乃預知兄弟之榮也然此亦人之所易爲也吾子欲知其難者願悉以告昔鄧攸遭危厄之時負其子侄而逃之度不兩全則托子於人而寧抱其侄也李充在貧困之際昆季無資其妻求異遂棄其妻曰無傷我同胞之恩人之遭貧遇害尙能爲此況處富盛乎然此予聞見之逺者恐未可以言人又當告以耳目之尢近者吾族居雙井四世矣未聞公家之追負私用之不給泉粟盈儲金朱繼榮大抵禮義之所積無分異之費也其後婦言是聽人心不堅無勝己之交信小人之黨骨肉不顧酒胾是從乃至茍營自私偸取目前之逸恣縱口體而忘逺大之訃居湖坊者不二世而絕居東陽者不二世而貧其或天歟亦人之不幸歟吾子力道問學執書冊以見古人之遺訓觀時利害無待老夫之言矣於古人气槪風味豈特髣髴耶願以吾言敷而告之吾族惇睦當自吾子起若夫子孫榮昌世繼無窮之美則吾言豈小補哉志之曰家戒時紹聖元年八月日書

家庭談訓梁況之【燾須城人元佑執政】

士人修性正在臨事時悅意之喜忿急之怒皆修性著力時惟忍以自勝使不失中和爲貴益之曰喜怒之言勿出諸口造次顚沛勿忘於恕又曰子弟沈黙緩畏毋戱物妄笑遇物和而有容語言舉止務淹雅凝重喜怒不形於色然後可以爲佳士

唐子滂【字惠潤作孝義篇】

人性茍有一孝則無所不包猶樹根一固而百枝生焉鷹隼羣飛鳳凰逺逝小人成列君子深藏聖人聞諫若味甘愚者得諫若食荼君子不以昏行易操不以夜寐易容

皇考戒柳開【字仲塗國初崇儀使其皇考治家孝且嚴旦望弟婦等拜堂下畢卽上手低面聽戒云云退則惴惴不敢出一語爲不孝事開輩賴之得全其家也案宋史柳聞大名人作家戒千餘言】

人之家兄弟無不義盡因娶婦入門異姓相聚爭長競短漸漬日聞偏愛私藏以至背戾分門割戶患若賊讎皆汝婦人所作男子有剛腸者幾人能不爲婦人言所役吾見多也若等寧見乎

示子詩王禹偁【字符之至道翰林學士觀種黍蔬食二詩示子嘉佑案禹偁巨野人】

觀種黍云北鄰有閒園瓦礫雜荊杞未嘗動耕牛但見牧羣豕今夏赤旱天斵琢誰家子播種甚莽鹵苖稼安能起秋來連月雨柴門書不啟新晴一攜杖出戶聊徙倚重到田中立黍稷何薿薿吐穗欲及肩鳥雀亦深喜力穡乃有秋斯言不虛矣向使懶種植荒榛殊未巳有書閒不讀爲學還如此蔬食云吾爲士大夫汝爲隸子弟身未列冠裳庶人亦何異無故不食珍禮文明所記況非膏粱家左宦乏貲費商山水復旱糓價方騰貴更恐到前春藜藿亦不繼吾聞栁公綽近代居貴位每逄水旱年所食惟一器丰稔卽加籩列鼎又何媿且吾官冗散適爲時所棄汝家本寒賤自昔無生計菜茹各須甘努力度凶歲

張太史【耒字文潛宛邱人元佑史官序云北鄰賣餅兒毎五鼔未旦卽遶街呼賣𨿽大寒烈風不廢而時刻不少差也有所警示巨】

城頭月落霜如雪樓頭五更聲欲絕捧盤出戶歌一聲市樓東西人未行北風吹衣射我餅不憂衣單憂餅冷業無髙卑志當堅男兒有求安得閒

戒子孫賈文元【昌朝字子明眞定人慶曆宰相】

今誨汝等居家孝事君忠與人謙和臨下慈愛眾中語渉朝政得失人事短長愼勿容易開口仕宦之法淸廉爲最聽訟務在詳審用法必求寛恕追呼決訊不可不愼吾少時見里巷中有一子弟被官司呼召證人詈語其家父母妻子見吏持牒至門涕泗不食至暮放還乃已是知當官蒞事凡小小追訊猶使人恐懼若此況刑戮所加一有濫謬傷和气損陰徳莫甚焉傳曰上失其道民散久矣如得其情則哀矜而勿喜此聖人深訓當書紳而志之吾見近世以苛剝爲才以守法奉公爲不才以激訐爲能以寡辭愼重爲不能遂使後生輩當官治事必尙苛暴開口發言必髙詆訾市怨賈禍莫大於此用是得進者則有之矣能善終其身慶及其後者未之聞也復有喜怒愛惡專任己意愛之者變黑爲白又欲置之於靑雲惡之者以是爲非又欲擠之於溝壑遂使小人奔走結附避毀就譽或爲朋援或爲鷹犬茍得祿利略無媿恥吁可駭哉吾願汝等不廁其間又見時人肆胸臆事頰舌舉止軒昻出繩檢之外而觀其行實往往無取大抵古人重厚朴直乃能立功立事享悠久之福其以軒昻而得者累過積非卽成禍敗是以君子居不欺乎暗屋出不踐乎邪徑外訥於言而內敏於行然後身立而名著矣又見好奢侈者服玩必華飲食必珍非有髙貲厚祿則必巧爲計劃規取貨利勉稱其所欲一旦以貪污獲罪取終身之恥其可捄哉又見士人之家叔侄昆弟茍有過失不務交相規正於內而乃互爲謗毀於外詳究其因止於爭官職競貨財而已夫以榮利之薄而亡親戚之厚玆名教罪人也且士人所貴節行爲大軒冕失之有時而復來節行失之終身不可得矣戒之謹之吾暇日未嘗不以經籍道義教誨汝等冀免斯咎吾年六十二諸子若孫凡二十餘人矣不覬汝等紹吾爵位但能守素業使門戶不辱吾之幸也

戒子弟黃太史【案此條亦系庭堅語似當附在前家戒之後】

吉蠲筆墨如澡身浴徳揩拭幾硏如攺過遷善敗筆涴墨瘝子弟職書幾書研自黥其面惟弟惟子臨深戰戰

關澮【字聖功錢塘人政和中書壁以戒其子弟呂居仁稱之】

樂道人之善惡稱人之惡

範文正【仲淹字希文蘇州人慶曆參知政事告諸子於是恩例俸賜常均於人並置義田宅云】

吾貧時與汝母養吾親汝母躬執爨而吾親甘旨未嘗充也今而得厚祿欲以養親親不在矣汝母已早世吾所最恨者忍令若曹享富貴之樂也吳中宗族甚眾於吾固有親疏然以吾祖宗視之則均是子孫固無親疏也茍祖宗之意無親疏則饑寒者吾安得不卹也自祖宗來積徳百餘年而始發於吾得至大官若獨享富貴而不卹宗族異日何以見祖宗於地下今何顏以入家廟乎京師交遊愼於髙議不同常言之地【案文集作不同當言責之地】且溫習文字【時聞召試】淸心潔行以自樹立平生之稱當見大節不必竊論曲直取小名招大悔矣【與直講三哥】京師少往還凡見利處便須思患老夫屢經風波惟能忍窮故得免禍【案文集此條與宅眷賢弟書】大參到任必受知也惟勤學奉公勿憂前路愼勿作書求人薦拔但自充實爲妙【案文集此條與集賢學士書惟愼勿作書云雲集作愼無好書札有文性勿小其志也】將就大對誠吾道之風采宜謙下兢畏以副士望【與賢良】靑春何苦多病豈不以攝生爲意耶門才起立宗族未受賜有文學稱亦未爲國家用豈肯循常人之情輕其身汨其志哉【與提點案以上二條今本文集尺牘中未載】賢弟請寛心將息𨿽淸貧但身安爲重家間苦淡士之常也省去冗口可矣請多著工夫看道書見壽而康者問其所以則有所得矣【案文集此條書中亦但稱賢弟】汝守官處小心不得欺事與同官和睦多禮有事只與同官議莫與公人商量莫縱鄕親來部下興販自家且一向淸心做官莫營私利汝看老叔自來如何還曾營私否自家好家門各爲好事以光祖宗【案文集此條與監簿書】

戒子弟言範忠宣純仁【字堯夫蘇州人建中靖國丞相】

人𨿽至愚責人則明𨿽有聰明恕己則昏爾但常以責人之心責己恕己之心恕人不患不到聖賢地位也

鄒忠公【浩字志完常州人元符諫臣子柄冠爲此文其略云】

合抱之木生於毫末之細九層之臺起於累土之卑汝其尊六經以爲本博羣籍以爲枝可取者友可奉者師孝弟忠順之端篤誠充擴而弗移俾人曰幸哉有子如此豈可不自於斯時乎汝其勉之汝其勉之

胡文定【安國字康侯建安人紹興從臣與子寅書今略取十二事】

上殿札子推得元意廣大得敷奏之體更趨簡約爲妙詞命貴無長語紀作用貫處密進人才所補者大契舊之間固無彼此然必毎事盡誠告之使善出於彼吾無與焉則爲善矣誠實無私曲說得來自別聽者亦須感動出身事主不以家事辭王事爲人臣無以有己吾說如此更以大義裁斷之臣之事君猶子之事父以忠信爲本公事私事一切苦參著意經理須以誠意說與屬官須要知此著意經營公使庫待賓並以五盞爲率自足展盡情意禁姦吏必止其邪心不徒革面爲政必以風化徳禮爲先風化必以至誠爲本民訟旣簡每日可著一時工夫詳與理會因訓道之使趨於善且以風動左右不無益也立志以明道希文自期待立心以忠信不欺爲主本行己以端荘淸愼見操執臨事以明敏果斷辧是非又謹三尺考求立法之意而操縱之斯可爲政不在人後矣汝勉之哉治心修身以飲食男女爲切要從古聖賢自這里做工夫其可忽乎君實見趣本不甚髙爲他廣讀書史苦學篤信淸儉之事而謹守之人十已百至老不倦故得志而行亦做七分已上人若李文靖澹然無欲王沂公儼然不動資稟旣如此又濟之以學故是八九分地位也後人皆不能及並可師法汝在郡當一日勤如一日深求所以牧民共理之意勉思其未至不可忽也若不事事別有覬望聲績一塌了更整頓不得宜深自警省思逺大之業

送終禮髙司業【閌字抑崇明州人紹興從臣作送終禮三十二篇此篇戒子】

吾家他日如營居室必先家廟其餘堂寢之制僅可以敍族合宗吾百歲之後惟嫡子孫相繼居之眾子別營居焉蓋嫡庶之禮明而人自知分矣古者父子異宮兄弟異居但同財耳故喪服傳曰昆弟之義無分然而有分者則避子之私也子不私其父則不成爲子故有東宮有西宮有南宮有北宮異居而同財有餘則歸之宗不足則資之宗今人不知古人異居之意而乃分析其居更異財焉不亦誤乎且析居之法但取均平以止爭端而無嫡庶之辧此作律者之失也夫喪不慮居爲無廟也若兄弟探籌以析居則廟無定主矣而律復有婦承夫分女承父分之條萬一婦人探籌而得之則家廟遂無主祀也而可乎惟我子孫其遵吾家法庶幾他日漸復宗子之禮不待譜牒而人各知其本支所自如好禮者亦效吾家而行之𨿽措之天下可也

教子語家頥【字養正眉山人凡有十章】

人生至樂無如讀書至要無如教子父子之間不可溺於小慈自小律之以威繩之以禮則長無不肖之悔教子有五導其性廣其志養其才鼓其气攻其病廢一不可養子弟如養芝蘭旣積學以培植之又積善以滋潤之人家子弟惟可使覿徳不可使覿利富者之教子須是重道貧者之教子須是守節子弟之賢不肖系諸人其貧富貴賤系之天世人不憂其在人者而憂其在天者豈非誤耶士之所行不混流俗一以抗節於時一以詒訓於後士人家切勤教子弟勿令詩書味短孟子以惰其四支爲一不孝爲人子孫遊惰而不知學安得不愧

示子辭何耕【字道夫蜀之廣漢人終祕書少監號恬庵】

學業在我富貴在時在我者不可不勉在時者靜以俟之疏瀹乎六藝之源游泳乎諸史之涯泛窺於百家之說而旁獵於前輩大老之文辭廣聞見於益友質是非於名師以文采論議爲華以孝友謙慈爲基識欲逺而不欲近志欲髙而不欲卑若是則其逹也必能卓然有立以示百僚之準式其窮也亦將介然自重以爲一鄕之表儀茍惟不然是林林而生泯泯而死者耳尙何以名男子爲哉

童蒙訓呂舍人本中【字居仁東萊人紹興從臣訓其子侄今略取之案本中宰相許國公夷簡之元孫申國公謚正獻公著之曾孫滎陽公希哲之孫東萊郡侯好問之子】

本中往年每侍前輩先生長者論當世邪正善惡是是非非無不精盡至於前輩行事得失文字工拙後生敢略議及之者必作色痛裁折之曰先儒得失前輩是非豈後生所知楊十七學士應之兄弟晁丈以道持此規矩最嚴故凡後生嘗親近此諸老者皆有惇厚之風無浮薄之過前輩士大夫專以風節爲己任其於褒貶取予甚嚴故其所立實有過人者夏侯旄節夫京師人年長本中以倍本中猶及與之交崇寧初任諸州教授學制旣頒卽日尋醫去後任西京幕官罷任當攺官以舉將一人安惇也不肯用卒不攺官浮湛京師至死不屈唐文名恕字處厚崇寧初任荊南知縣新法旣行卽致仕不出者幾三十年範正平子夷忠宣公之子忠宣當國子夷是時官當入逺不肯用父恩例卒授逺地皆卓然自立不媿古人矣東萊公嘗言凡眾人日夕所說之話如趙丈仲長諸公都無此話也眾人所作之事如楊公應之李公君行諸公都不做眾人做底事也唐充之廣仁每稱前輩說後生聞人宻論不能容受而輕泄之者不足以爲人李公公擇每令子婦諸女侍側爲說孟子大義滎陽公嘗言後生初學且須理會气象气象好時百事自當气象者辭令容止輕重疾徐足以見之矣不惟君子小人於此焉分亦貴賤壽夭之所由定也紹聖初滎陽公罷經筵捨於京城外華嚴寺俟命者月餘陳無己師道晁伯宇載之唐季實之問皆就見公爲公畱月餘執事左右如親子弟晨夕皆揖於寢門之外後人能如此尊事前輩蓋少矣崇寧初滎陽公謫居符離趙丈仲長演公之長壻也時時自汝陰來省公公之外弟楊公瓌寶亦以上書謫監符離酒稅楊公事公如親兄趙丈事公如嚴父兩人日久在公側公疾病趙丈執藥牀下屏气問疾未嘗不移時也公命之去然後去楊公慷慨獨立於當世未嘗少屈趙丈謹厚篤實動法古人兩人皆一時之英也饒徳操節黎介然確汪信民革時皆在符離每疾病少間則必來見公而退從楊公趙丈及公子孫遊焉亦一時之盛也趙丈每與公子弟及外賓客語及作書帖之類但稱滎陽公曰公其尊之如此楊公與他人語稱滎陽但曰內兄或曰侍講未嘗敢字稱也蓋滎陽公中表惟楊氏兄弟盡事親長之道可爲後生之法滎陽公爲郡處令公帑多畜鰒魚諸幹物及筍幹蕈幹以待賓客以減雞鴨等生命也李君行先生年二十餘時見安退處士劉師正解春秋甚愛之後於楚州聚學劉問何故畱此君行曰吾父母戒我令不登科勿歸我以期喪不得就試故畱此聚徒以待後舉劉曰不然難得而易失者事親之日也豈可以爵祿故久去親側如此君行聞之卽徑歸侍外髙祖侍郎晉陽王公諱子融嘗編京師世家家法善者以遺子孫錄出之以自警戒亦樂取諸人以爲善之義也京師曹氏諸貴族卑幼不見尊長三日必拜劉器之論當時人物多雲弱實中世人之病大抵承平之久人皆偸安畏死避事因循茍且而致然耳紹聖崇寧間諸公遷貶相繼然往往能自處不甚介意龔彥和夬貶化州徒步徑往以扇乞錢不以爲難也張才叔庭堅貶象州所居屋才一架上漏下濕屋中間以箔隔之家人處箔內才叔躡屐端坐於箔外日看佛書了無厭色凡此諸公皆平昔絕無富貴念故遇事自然如此使世念不忘富貴之心尙在遇事艱難縱欲堅忍亦必有不懌之容勉彊之色矣鄒志完侍郎嘗稱才叔云是天地間和气燻蒸所成欲往相近先覺和气襲人也滎陽公嘗榜文中子數語於家中壁上云子之室酒不絕注云用有節禮不闕也範子夷嘗言其家學不卑小官居一官便思盡心治一官之事只此便是學聖人也若以爲州縣之職徒勞人爾非所以學聖人也子夷說其祖作外任官時京中人書言居京愼勿竊論曲直不同任言官時取小名受大禍因言吾徒相見正當論行己立身之事耳又說仲尼聖人也才作陪臣顏子大賢也簞食瓢飲後之不及孔子顏子逺矣而常嘆仕宦不逹何愚之甚若能以自己官爵比孔顏僥幸之甚矣又說凡人爲事須是由衷方可若矯飾爲之恐不免有變時任誠而已𨿽時有失亦不覆藏使人不知但能攺之而已陳瑩中說立人之朝能捨生取義始可然此事須是學問有功方始做得從容又說學者非特習於誦數發於文章而已將以學古人之所爲也自荊公之學興此道壊矣又說凡欲解經必先反諸其身又思措之天下反諸其身而安措之天下而可行然後爲之說焉縱未能盡聖人之心亦庶幾矣若不如是𨿽辭辧通暢亦未免乎鑿也今有語人曰冬日飲水夏日飲湯何也冬日陰在外陽在內陽在內則內熱故令人思水夏日陽在外陰在內陰在內則內寒故令人思湯𨿽甚辧者不能破其說也然反諸其身而不安也措之天下而不可行也嗚呼學者能如是用心豈曰小補之哉滎陽公言吾幼學之年侍親於東潁時邦人王回深甫常秩夢臣皆爲先公所重常先生深居靜黙罕與人交召之多不至王先生每與先公及歐陽公侍讀劉公原父朝夕講論故有聚星之說焉滎陽公言焦伯彊先生嘗言荘敬日彊安肆日偸故君子當自彊不息以之容貎禮際其接人也不敢不敬不敢少懈也況君親乎況長上乎況賢於我者乎茍不能自彊則怠惰之心入矣非惟失義也禍且及焉滎陽公元佑末嘗與子弟書云予生五十二歲矣欲極富貴之樂事窮山水之勝遊豈惟心力已有所不逮於殘年晚日鋪排亦不能矣若汲汲爲善則亦未晚要無虛日云爾滎陽公嘗言伯祖行父嘗題於壁云但畏賢者之議論不顧小人之是非治平中李公公擇數謂朋友言呂蔡州未嘗聞其疾聲見其遽色亦未嘗艸書學者當師慕之呂蔡州謂正獻公也正獻公簡重淸靜出於天性冬月不附火夏月不用扇聲色華耀視之漠然也範公淳夫實公之壻性酷似公後滎陽公長壻趙丈仲長嚴重有法亦實似公焉正獻公教子旣有法而申國魯夫人簡肅公諱宗道之女閨門之內舉動皆有法則滎陽公年十歲夫人命對正獻公則不得坐命之坐則坐不問不得對諸子出入不得入酒肆茶肆每諸婦侍立諸女少者則從婦傍正獻公年三十餘通判頴州已有重名範文正公以資政殿學士知靑州過頴來復謁公呼公謂之曰太博近朱者赤近墨者黑歐陽永叔在此太博宜頻近筆研申國大夫在廳事後聞其言嘗語以教滎陽公焉前輩規勸懇切出於至誠類如此滎陽公張夫人待制諱昷之之女也自少每事有法亦魯肅簡公外孫也張公性嚴毅不屈全類肅簡肅簡深愛之家事一委張公夫人張公幼女最鐘愛然居常至微細事教之必有法度如飲食之類飯羮許更益魚肉不更進也時張公已爲待制河北都轉運使矣及夫人嫁呂氏夫人之母申國夫人姉也一日來視女見舎後有鍋釡之類大不樂謂申國夫人曰豈可使小兒輩私作飲食壊家法耶叔父舜從旣與東萊公從當世賢士大夫遊常訓子弟曰某幸得從賢士大夫遊然過相推重某自省所爲才免禽獸之行而已未能便合人之理也何得士大夫相過與也因思前輩自警修省如此正獻公交遊某不能盡知之其顯者範蜀公司馬溫公王荊公劉侍讀原甫也滎陽交遊則二程二張孫莘老李公擇王正仲顧子惇楊應之範淳夫也東萊公交遊則李君行田明之田誠伯吳坦求陳端誠田誠君陳瑩中張才叔龔彥和及其弟之任也近世故家惟晁氏因以道申戒子弟皆有法度羣居相呼外姓尊必曰某姓第幾叔若兄諸姑尊姑之夫必曰某姓姑夫某姓尊姑夫未嘗敢呼字也其言父黨交遊必曰某姓幾丈亦未嘗敢呼字也當時故家舊族皆不能若是陳瑩中與關止叔沼與滎陽公書問其言前輩與公之交遊必平闕書云某公某官如稱器之則曰待制劉公之類其與己同等則必斥姓名示不敢尊也如遊酢謝良佐云此皆可以爲後生法後生學問且須理會曲禮少儀禮儀等學灑掃應對進退之事及先理會爾雅訓詁等文字然後可以語上下學而上逹自此脫然有得自然度越諸子也不如此則是躐等犯分陵節終不能成孰先傳焉孰後倦焉不可不察也李君行先生自虔州入京至泗州止其子弟請先往君行問其故曰科場近欲先至京師貫開封戶籍取應君行不許曰汝虔州人而貫開封戶籍欲求事君而先欺君可乎寧遲緩數年不可行也正獻公幼時未嘗博戲人或問其故公曰取之傷亷與之傷義滎陽公嘗言少時與叔祖同見歐陽文忠公至客次與叔祖商議見歐陽公敍契分求納拜之語及見歐陽旣敍契分卽端立受敬如當子侄之禮公退而謂叔祖曰觀歐陽公禮數知吾輩不及前輩逺矣本中嘗問滎陽公曰兄弟之生相去或數日或數十日其爲尊卑也微矣而聖人直如是分別長幼何也公曰不特聖人直是重先後之序如天之四時分毫頃刻皆有次序此是物理自然不可易也古人自奉簡約類非後人所能及如飲食髙下故自有制度諸侯無故不殺牛大夫無故不殺羊士無故不殺犬豕此猶是極盛時制度也大抵古人得食肉者至少如食肉之祿冰皆與焉肉食者謀之肉食者無墨此言貴者方得肉食也荘子九方歅相子祺之子刖而鬻之於齊適當渠公之街然身食肉而終相班超者曰虎頭燕頷食肉相也以此知古人以食肉爲貴食肉爲難得比之後人簡約甚矣燻陶漸染之功與講究持論互相發明者也要之燻陶之益過於講究知此理者方可以語學矣今日記一事明日記一事久則自然貫穿今日辧一理明日辧一理久則自然浹洽今日行一難事明日行一難事久則自然堅固渙然冰釋怡然理順久自得之非偶然也學問工夫全在浹洽涵養蘊畜之久左右采擇一旦冰釋理順自然逄原矣非如世人彊襲取之揠苖助長苦心極力卒無所得也前輩常教少年毋輕議人毋輕說事惟退而自修可也學記曰幼者聽而弗問皆使人自修不敢輕發養成徳器也鄢陵之戰範匄趨進曰塞井夷竈陳於軍中而疏行首晉楚惟天所授何患焉文子執戈逐之曰國之存亡天也童子何知焉鄭侵蔡有功鄭人皆喜惟子產不順曰小國無文徳而有武功禍莫大焉楚人來討能勿從乎從之晉師必至晉楚伐鄭自今鄭國不四五年弗得寧矣子國怒之曰爾何知國有大命而有正卿童子言焉將爲戮矣範宣子子產之言皆切論也而文子子國深抑之如此者正恐後生輕發未成徳器而先招旤敗卒無以立也故此兩人後來所立如此之逺良由老成教之有素中有所主也前輩嘗說後生才性過人者不足畏惟讀書尋思推究者爲可畏耳又云讀書只怕尋思蓋義理精深惟尋思用意爲可以得之鹵莽厭煩者決無有成之理論語溫故而知新先儒以爲溫尋也尋繹故者又知新者學而不思則罔先儒以爲學不尋思其義則罔然無所得尋繹尋思就先儒分上所得已多況眞能尋繹尋思者乎君子气象難遽形容惟平易安和者爲近之書曰其心休休焉其如有容此近君子气象也所謂休休者平易安和無急躁狼戾貪冒之意也範宣子譲其下皆譲傳稱之曰一人刑善百姓休和鄭未服晉知武子曰若能休和逺人將至休和二字最是無急躁忿戾貪冒處故古人數稱之亦切論也朝廷有伉直之風然後臨難有死節之士五代之際能以端謹厚重不忌嫉人不爲中傷不爲傾陷已是極至若責仗節死難則猶闕焉曹彬在朝忠厚寛和足師表一世然史家稱其未嘗抗辭忤旨此乃爲大臣功名之極勢須如此然未可以爲事君之法五代之際所以無死節之士良由以此爲是事君之法當如宋璟顏眞卿蕭復乃是極至人主必欲有益於國則當何用亦曰當用伉直之士緩急有益於己者爾不然累千人緩急之際各自爲計亦何用哉然則伉直之風亦在人主奨進之爾此是爲國者切己利害也唐太宗固知之矣勢位使人往往不能自知如气血之盛詞色舉動悉與常人不同而亦不自知也醉酒者天地易位服藥者喜怒不定酒消藥散則復如常君子思所以自養不可不察也滎陽公嘗問邵康節先生亦讀佛書否康節曰人病捨其田蕓人之田汪信民常言人常咬得菜根則百事可做胡安國康侯聞之擊節嘆賞滎陽公在京師舊第時諸位子侄常召來自教之書使日有程課晁以道自言少時毎自嫌以門蔭得官以爲不由進士仕進者如流外雜色非眞是作官也後旣登第始與李六丈徳叟遊徳叟薄進士得官卻如某以前薄門蔭時也自此始知登科不足爲美其後徧親師友粗有立者皆出李六丈徳叟激發所致徳叟名秉彛公擇弟子商老之父也晁以道篤於親戚故舊有牽聯之親一日之雅皆委曲惇敍後生聞而化者甚眾以道盛文肅家外甥洪炎玉父祖母文城君亦盛氏甥以道於玉父爲尊行一日同會京師玉父未及見以道邂逅僧寺中玉父謂以道曰公丈行也前此未得一見以道遽折之曰某自是公表叔何丈行之有玉父再三謝之曰是表叔但某未曾敢敍致爾以此知遊學之士須經中原先逹鈐椎方能有成也呂進伯爲河北運判黃魯直爲北京教官托魯直爲請門客數日斥去之召魯直謂曰此人豈可爲人師某至學院卻見與小子對坐如此豈可爲人師請魯直別請一門客魯直爲之遴選且嚴戒之曰呂運判行古禮賢且加愼旣數日又逐去魯直問所以進伯云此人尢甚卻聞呼小子字豈可爲人師耶呂汲公家法至嚴進伯汲公兄也汲公夫人每見進伯必拜於庭下汲公旣相進伯往見之夫人令兩獲扶下階而拜進伯不樂曰宰相夫人尊重不必拜汲公甚懼遽令兩獲勿扶夫人劉羲仲壯輿云尋常人各有自然輩行不以年齒貴賤如劉原父與申公便自是兄弟行貢父便是父子行也當官之法惟有三事曰淸曰愼曰勤知此三者則知所以持身矣知此三者可以保祿位可以逺恥辱可以得上之知可以得下之援然世之仕者臨財當事不能自克常自以爲不必敗持不必敗之意則無所不爲矣然事常至放敗而不能自已故設心處事戒之在初不可不察借使役用權智百端補治幸而得免所損己多不若初不爲之爲愈也司馬子微坐忘論云與其巧持於末孰若拙戒於初此天下之要言處當官之大法用力簡而見功多無如此言者人能思之豈復有悔吝耶事君如事親事官長如事兄與同僚如家人待羣吏如奴僕愛百姓如妻子處官事如家事然後爲能盡吾之心如有毫末不至皆吾心有所未盡也故事親孝故忠可移於君居家理故治可移於官豈有二理哉當官處事常思有以及人如科率之行旣不能免便就其間求所以使民省力不使重爲民害其益多矣不與人爭者常得利多退一步者常進百步取之亷者得之常過其初約於今者必有垂報於後不可不思也惟不能少自忍者必敗此實未知利害之分賢愚之別也予常爲泰州獄掾顏岐夷仲以書勸予治獄次第每一事冩一幅如夏月取罪人早間在西廊晚間在東廊【案西廊東廊當互易始與避日色合】以辟日色之類又如獄中遣人勾追之類必使之畢此事不可更別遣人恐其受賂已足不肯畢事也又如監司郡守嚴刻過當者須平心定气與之委曲詳盡使之相從而後巳如未肯從再當如此詳之其不聽者少矣當官之法直道爲先其有未可一向直前或直前反敗大事者須用馮宣徽所稱惠穆秤停之說此非特小官然也爲天下國家當知之黃兌剛中嘗爲予言頃爲縣尉每遇驗屍𨿽盛暑亦先飲少酒捉鼻親視人命至重不可避少臭穢使人橫死無所申訴也範侍郎育作庫務官隨行箱籠只置廳事上以防疑謗凡若此類皆守官所宜詳知也當官者難事勿辭而深避嫌疑以至誠遇人而深避文法如此則可以免前輩嘗言小人之性專務茍且明日有事今日得休且休當官者不可徇其私意忽而不治諺有之曰勞心不如勞力此實要言也當官旣自亷潔又須關防小人如文字歷引之類皆須明白以防中傷不可不至愼不可不詳知也徐丞相擇之嘗言前輩盡心職事仁廟朝有爲京西轉運使者一日見監窯官問日所燒柴凡幾竈曰十八九竈吾所見者十一竈何也窯官愕然蓋轉運使者晨起望窯中所出煙凡幾道知之其盡心如此前輩嘗言吏人不怕嚴只怕讀蓋當官者詳讀公案則情僞自見不待嚴明也當官者凡異色人皆不宜與之相接巫祝尼媼之類尢宜疏絕要以淸心省事爲本後生少年乍到官守多爲猾吏所餌不自省察所得毫末而一任之間不復敢舉動大抵作官嗜利得甚少而吏人所盜不貲矣以此被重譴良可惜也當官者先以暴怒爲戒事有不可當詳處之必無不中若先暴怒只能自害豈能害人前輩嘗言凡事只怕待待者詳處之謂也蓋詳處之則思慮自出人不能中傷也嘗見前輩作州縣或獄官每一公事難決者必沈思靜慮累日忽然若有得者則是非判矣是道也惟不茍者能之處事者不以聰明爲先而以盡心爲急不以集事爲急而以方便爲上孫思邈嘗言憂於身者不拘於人畏於己者不利於彼愼於小者不懼於大戒於近者不侈於逺如此則人事畢矣實當官之要也同僚之契交承之分有兄弟之義至其子孫亦世講之前輩專以此爲務今人知之者蓋少矣又如舊舉將及舊嘗爲舊任按察官者後已官𨿽在上前輩皆辭避坐下坐風俗如此安得不厚乎叔曾祖尙書當官至爲亷潔蓋嘗市縑帛欲制造衣服召當行者取縑帛使縫匠就坐裁取之並還所直錢與所剰帛就坐中還之滎陽公爲單州凡每月所用雜物悉書之庫門買於民間未嘗過此數民皆悅服關沼止叔獲盜法當攺官曰不以人命易官終不就賞可謂淸矣然恐非通道或當時所獲盜有情輕法重者止叔不忍以此被賞也當官取傭錢般家錢之類多爲人程而過受其直所得至微所喪多矣亦殊不知此數亦吾分外物也當官者前輩多不敢就上位求薦章但盡心職事所以求知也心誠求之𨿽不中不逺矣未有學養子而後嫁者也當官遇事或有難決以此爲心鮮不濟矣畏避文法固是常情然世人自私者常以文法難委之於人殊不知人之自私亦猶己之自利也以此處事其能有濟乎其能有後福乎其能使子孫昌盛乎當官處事務合人情忠恕違道不逺觀於己而得之未有捨此二字而能有濟者也嘗有人作郡守延一術士同處書室後術士以公事干之大怒叱下竟致之理杖背編置招延此人已是犯義旣與之稔熟而幹以公事亦人常情也不從之足矣而治之如此之峻殆似絕滅人理嘗謂仁人所處能變虎狼如人類如虎不入境不害物蝗不傷稼之類是也如其不然則變人類爲虎狼凡若此類乃告訐中傷謗人欲寘其死地是也唐充之廣仁賢者也深爲陳鄒二公所知大觀政和間守臣蘇州朱氏方盛充之數刺譏之朱氏深以爲怨傅致之罪劉器之以爲充之爲善欲人之見知故不免自異以致禍患非明哲保身之謂當官大要直不犯禍和不害義在人消詳斟酌之爾然求合於道理本非私心專爲己也當官處事但務著實如塗擦文書追攺日月重易押字萬一敗露得罪反重亦非所以養誠心事君不欺之道也百種姦僞不如一實反復變詐不如愼始防人疑眾不如自愼知數周密不如省事不易之道事有當死不死其詬有甚於死者後亦未必免死當去不去其禍有甚於去者後亦未必得安世人至此多惑亂失常皆不知輕重義命之分也此理非平居熟講臨事必不能自立不可不預思古之欲委質事人其父兄日夜先以此教之矣中材以下豈臨事一朝一夕所能至哉教之有素其心安焉所謂有所養也忍之一事眾妙之門當官處事尢是先務若能淸愼勤之外更行一忍何事不辦書曰必有忍其乃有濟此處事之本也諺有之曰忍事敵災星少陵詩云忍過事堪喜此皆切於事理爲世大法非空言也王沂公常說喫得三斗釅醋方做得宰相蓋言忍受得事也劉器之建中崇寧初知潞州部使者觀望治郡中事無巨細皆詳考然竟不得毫髮過𨿽過往驛劵亦無違法予者部使者亦嘆服之後居京南有府尹取兵官日直歷點磨他寓居無有不借禁軍者獨器之未嘗借一人其亷愼如此

戒子通錄卷六

●欽定四庫全書

戒子通錄卷七

﹝宋﹞劉淸之撰

辧志錄呂太史【祖謙字伯恭東萊人淳熈著作郎集錄辧志以訓子延孫弟祖儉祖烈等按此條原本在母訓女戒之後今移於前】

幼學之士先要分別人品之上下何者是聖賢所爲之事何者是下愚所爲之事向善背惡去彼取此此幼學所當先也顏子孟子亞聖人也學之𨿽未至亦可以爲賢人今之學者若能知此則顏孟之事我亦可爲言溫而气和則顏子之不遷漸可學矣過而能悔又不憚攺則顏子之不貳漸可學矣知埋鬻之戱不如俎豆念慈母之愛始於三遷自幼至老不厭不攺終始一意則我之不動心亦可以如孟子矣若夫立志不髙則其學皆常人之事語及顏孟則不敢當也其心曰我爲孩童豈敢學顏孟哉此人不可以語上矣先生長者見其卑下豈肯與之語則其所與語者皆下等人也言不忠信下等人也行不篤敬下等人也過而不知悔下等人也悔而不知攺下等人也聞下等之語爲下等之事譬如坐於房舍之中四面皆墻壁也𨿽欲開明不可得矣書曰不學墻面孔子曰其猶正墻面而立也歟言人不可以不學也揚子曰吾焉開明哉言學聖賢然後心開而意明也【陳瑩中】大要前軰作事多周詳後軰作事多闊略【酬酢事變下同】字者朋友之職嘗見前軰先進不呼後進字後進固不敢呼先進也气類不同者亦不相呼三四十年來先進始有字後進者又觀前軰凡父行父執受拜不跪江南閭裏間士大夫或不學問羞爲鄙朴道聽塗說彊事飾辭呼徵質爲周鄭謂霍亂爲博陸上荊州必稱峽西下揚都要雲海郡言食則餬口道錢則孔方問移則楚邱論昏則燕爾及王則無不仲宣語劉則無不公幹凡有一二百件轉相祖述尋問莫知源由文翰時復失所【顏氏家訓】恩讎分明此四字非有道者之言也無好人三字非有徳者之言也後生戒之【酬酢事變】溫公幼時患記問不若人羣居講習眾兄弟旣成誦遊息矣獨下帷絕編迨能背諷乃止用力多者其所誦乃終身不忘矣李翺寄從弟正辭書知爾京兆府取解不得如其所懷念勿在意借如用汝之所知分爲十焉用其九學聖人之道而和其心使有餘以與時世進退俯仰如可求也則不啻冨且貴矣如非吾力也𨿽盡用其十秖益勞其心矣安能有所得乎【文集】王羆性儉率嘗有臺使至羆爲設食使乃裂去薄餅緣羆曰耕種收獲其功已深舂爨造成用力不少爾之選擇當是未餓命左右徹去之使者愕然大慚【北史】春秋以後先王之澤漸逺然善言相傳猶有存者學者得其言猶可詳思而致力也如伍子胥爲人剛戾忍詬能成大事趙襄子言君所以能致無卹爲能忍詬也莊子稱伊尹彊力忍詬亦是【舍人雜錄】迂叟曰世之人不以耳視而目食者鮮矣聞者駭曰何謂也曰衣冠所以爲容望也稱禮斯美矣世人捨其所稱聞人所尙而慕之豈非以耳視者乎飲食之物所以爲味適口斯善也世人取果餌而刻鏤之朱緑之以爲盤案之玩豈非以目食者乎【司馬集】吳庠妻謝氏子賀與賓客言及人之長短夫人屏間竊聞之怒笞賀百或解夫人曰臧否士之常曷笞之若是夫人曰愛其女者必取三復白圭之士而妻之今獨產一子使知義命而出語忘親豈可久之道哉因泣涕不食賀由是恐懼謹黙發人私書拆人信物深爲不徳甚者遂至結爲仇怨余得人所附書物𨿽至親卑幼者未嘗輙畱必爲附至及人托於某處問訊干求若事非順理而己之力不及者則可至誠面卻之若已諾之矣則必湏達所欲言至於聽與不聽則在其人凡與賓客對坐及往人家見人得親戚書切不可往觀及注目偸視若屈膝並坐目力可及則斂身而退候其收書方復進以續前話若其人置書幾上亦不可取觀湏俟其人云足下可觀方可一看若書中說事無大小以至戱謔之語皆不可於他處復說凡入人家切不可於几案上及書攀等內翻看人家書簡及記事策子錢榖文歷若人將文字令看切不可於背後觀皆無徳之一端也凡借人書冊器用茍得己者則不須借若不獲己則須愛護過於己物看用才畢卽便歸還切不可以借爲名意在沒納及不加愛惜至有損壊大率豪气者於己物多不頋惜借人物豈可亦如此此非用豪气之所乃無徳之一端也又飲食蒸餅去皮饅頭去蒂肉去脂皮之類皆非成人所爲乃癡騃無知而已自非生硬臭惡與犯已宿疾之物豈有不可食之理凡與人同坐夏則己擇涼處冬則己擇暖處及與人共食多取先取皆無徳之一端也【範益謙自戒】呂正獻公會諸壻於東園時韓師朴王正國新登第皆惠穆壻也中休鄰園閒坐正國唱自作小詞甚多景純問師朴曰師朴莫亦有不正色曰豈有此事【家塾廣記】讀書不輟甚書不讀了萬一都廢且自今重新勤下十分工夫不可因循隱忍甘心作庸人過一生也最是行義一事不可放過正心修身念念須學前軰久久之間自然相應矣【舍人書】萬事眞實有命人力計較不得吾平生未嘗幹人在書局亦不謁執政或勸之吾對曰他安能陶鑄我自有命在若信不及風吹艸動便生恐懼憂喜枉做卻閒工夫枉用卻閒心力信得命及便養得气不折挫【上蔡語錄】問某有一病且如作一簡便須安排言語寫教如法要人傳玩飯一客便要器皿飲饌如法教人感激推此每事皆然先生曰此誇心欲以勝人皆私也作簡請客如法是合做底只下面一句便是病根此病根因甚有只爲不合有已得人道好於我何加因說孟子說宮室之美妻妾之奉所識窮乏者得我舉皆是有个誇心又問更有一病稱好則溢美稱不好則溢惡此猶是好惡使然且如今日泥濘只是五寸須說一尺有利害猶且得無利害須要如此此病在甚處曰欲以意气加人亦是誇心有人做作說話張筋努脈皆爲有己【同上】劉道原之子羲仲本佳近亦變壊揚子云稱言心聲書心畫羲仲每有書來呼兒輩譯之數四有不能識者字小而闇弱亦其心術之不明類此安世每於書畫之間得其人之太半【元城語】李習之答朱載言書古之人相接有等輕重有儀列於經傳皆可詳引如師之於門人則名之於朋友則字而不名稱之於師則𨿽朋友亦名之子曰吾與回言又曰參乎吾道一以貫之又曰若由也不得其死然是師之於門人驗也夫子於鄭兄事子產於齊兄事晏嬰平仲傳曰子謂子產有君子之道四焉又曰晏平仲善與人交子夏曰言遊過矣子張曰子夏云何曽子曰堂堂乎張也是朋友字而不名驗也子貢曰賜也何敢望回又曰師與商也孰賢子遊曰有澹臺滅明者行不由徑是稱於師𨿽朋友亦名驗也足下之書曰韋君詞楊君潛足下之徳與二君未知先後也而足下齒幼而位卑而皆名之傳曰吾見其與先生並行非求益者也欲速成者也【李文公集】劉器之嘗論至誠之道凡事據實而言才渉詐僞後來忘了前話便是脫空據實而言十年二十年後說事異同賢便不說劉安世元來是脫空漢【元城語】步隲與衛旌俱以種瓜自給會稽焦徵羌郡之豪族人客放縱乃共修刺奉瓜以獻徵羌方在內臥駐之移時旌欲委去隲止之曰本所以來畏其彊也而今捨去欲以爲髙祗結怨耳良久徵羌開牖見之身隱幾坐帳中設席置地坐隲旌於牖外旌愈恥之隲辭色自若徵羌作食身享大桉殽膳重沓以小盤飯與隲旌惟菜茹而已旌不能食隲極飯致飽乃辭出旌怒隲曰何能忍此隲曰吾等貧賤是以主人以貧賤遇之固其冝也當何所恥【三國誌】範云少與領軍長史王畯善雲起宅新成移家始畢畯亡於官舍死無所歸以東廂給之移屍自門入躬自營唅招復如禮時人以爲難【南史】孔戡於爲義若嗜欲不顧前後於利與祿則畏避退怯如懦夫然【韓文】王楊盧駱謂之四傑裴行儉曰士之致逺先器識而後文藝勃等𨿽有文才而浮躁淺露豈享爵祿之器耶楊子沈靜應得令終爲幸其後勃溺南海照鄰投潁水賓王被誅烱終盈川令皆如行儉之言【唐書下同】閻立本善畫秦府十八學士圖及貞觀中淩煙閣功臣圖立本之迹也時人稱妙太宗與侍臣學士泛舟於春苑池中有異鳥隨波容與太宗撃賞詔坐者賦詩召立本令寫焉閣外傳呼云畫師閻立本時立本已爲主爵郎中奔走流汗俯伏池側手揮丹粉瞻望坐賓不勝愧赧退戒其子曰吾少學讀書今惟以丹靑見知躬廝役之務辱莫甚焉汝冝深戒勿習此末伎王仲舒韋成呂洞輩爲郎官朋黨輝赫日會聚歌酒慕李藩名節彊收致同會藩不得已一至仲舒輩好爲訛言俳戲後召藩堅不去曰吾與仲舒輩終日不曉所與言何也後果敗徐仲車爲楚州教授嘗言事各有所主不得相侵如借書必白經諭有急故畱門必白直學不敢自專也【呂氏雜錄】仲車嘗言人之同官不可不和和則事無乖逆而下不能爲姦必欲和莫若分過而不掠美靑州人隱蕃逃犇入吳朱據郝普數稱蕃有王佐之才賓客盈堂潘浚子翥亦與蕃周旋饋餉之浚聞大怒疏責翥曰吾受國厚恩志報以命爾輩在都當念恭順親賢慕善何故與降虜交以糧餉之在逺聞此心震面熱惆悵累旬疏到急就往使受杖一百促責所餉當時人咸怪之頃之蕃謀作亂於吳事覺亡走捕得伏誅吳王切責郝普惶懼自殺朱據禁止歷時乃解【三國誌按此條系裴松之注中語】梁蕭統葬其母丁貴嬪遣人求墓地之吉者或賂宦官兪三副求賣地云若得錢三百萬與之三副宻上言太子所得地不如今地於上爲吉上年老多忌卽命市之葬畢有道士云此地不利長子若厭之或可申延乃爲蠟鵝及諸物埋於墓側長子位宮監鮑邈之魏雅初有寵於太子邈之晚見疏於雅乃宻啟上云雅爲太子厭禱上遣檢掘果得鵝物大驚將窮其事徐勉固諫而止但誅道士由是太子終身慚憤不能自明及卒上徵其長子華容公歡至建康欲立以爲嗣衘其前事猶豫久之卒不立庚寅遣還鎭司馬光曰君子之於正道不可少頃離也不可跬步失也以昭明太子之仁孝武帝之慈愛一染嫌疑之迹身以憂死罪及後昆求吉得凶不可湔滌可不戒哉是以詭誕之事奇邪之術君子逺之【通鑑】梁賀琛奏今天下守所以貪殘良由風俗侈靡使之然也今之燕喜相競誇豪積果如邱陵列肴同綺繡露臺之產不周一燕之資而賓主之間財取滿腹未及下堂己同臭腐爲吏牧民者致資巨億罷歸之日不支數年率皆盡於燕飲之物歌謡之具所費事等邱山爲歡止在俄頃乃更追恨向所取之少如虎傅翼增其搏噬一何悖哉夫失節之嗟亦民所自患正恥不能及羣輩故勉彊而爲之【南史】雍州刺史武昌王渾與左右作檄文自號楚王攺元永光備置百官以爲戱笑長史王翼之封呈其手迹八月庚申廢渾爲庶人徙始安郡遣員外散騎侍郎東海戴明寶詰責渾因逼令自殺時年十七【南史】有貨玉帶者王文正弟以呈文正文正曰如何弟曰甚佳公命系之曰還見佳否弟曰繋之安得自見文正曰自負重而使觀者稱好無乃勞乎我腰間不稱此物亟還之故平生所腰止於賜帯【王文正遺事下同】王文正公毎見家人服餙似異卽瞑目曰吾門素風一至於此亟令減損故家人有一衣稍華必於車內易之不敢令公見焉呂文穆不喜記人過初參知政事入朝堂有朝士於簾內指之曰是小子亦參政邪文穆佯爲不聞而過之其同列怒令詰其官位姓名文穆遽止之罷朝同列猶不能平悔不窮問文穆曰若一知其姓名則終身不能忘固不如毋知也且不問之何損王吉爲昌邑王中尉而王好遊獵馳驅國中動作無節吉上疏諫曰大王不好書術而樂逸遊慿軾撙銜馳騁不止口倦乎叱吒手苦於箠轡身勞乎車輿朝則冒霧露晝則被塵埃夏則爲大暑之所暴炙冬則爲風寒之所匽薄數以耎脆之玉體犯勤勞之煩毒非所以全壽命之宗也又非所以進仁義之隆也夫廣廈之下細旃之上明師居前勸誦在後上論唐虞之際下及殷周之盛考仁聖之風習治國之道欣欣然發憤忘食日新厥徳其樂豈徒銜橛之間哉【漢書】魏左將軍李栗性簡慢嘗對道武舒放不肅咳唾任情道武積其宿過遂誅之鄭餘慶不事華潔後進趨其門者多垢衣敗服以望其知而武儒衡謁見未嘗輙易所好但與之正言直論餘慶因亦重之李翛尹京兆莊憲太后崩爲山陵橋道使恃能惜費每事減損靈駕至覇橋頓從官多不得食及至渭橋北門壊先是橋道司請攺造渭城北門計錢三萬翛以勞費不從令深鑿軌道以通靈駕掘土旣深旁柱皆懸因而殞壊所不及轀輬車者數步韋昭博奕論云今世之人多不務經術好翫博奕廢事棄業忘寢與食窮日盡明繼以脂燭當其臨局交事雌雄未決專精鋭意神迷體倦人事曠而不修賓旅闕而不接𨿽有太牢之饌韶夏之舞不暇存也至或賭及衣物徙棊易行亷恥之意弛而忿戾之色發然其所志不出一枰之上所務不過方罫之間而空妨日廢業終無補益顧覬之嘗執命有定分非智力所移惟應恭己守道信天任運而闇者不達妄意僥幸徒虧雅道無闗得喪乃以其意命弟子願作定命論溫公曰凡觀書當先識其文辧其音然後可以求其義人湏是於一切世味淡薄方好不要有冨貴相周恭叔才髙識明初年亦甚好後只緣累太重若把得定盡長進在昔聞明道先生一見呂微仲便曰宰相微仲須做只是這漢俗謝上蔡云爲他有貴底相態便是俗處楊訓黎明侍坐胡文定先生目黎曰爲士人當只知窮經問學不須及他事如賢前所言誰又罵詈自家誰又道甚言語如此是自家身心都不理只了得與人閒爭也孟子曰自反而仁矣自反而有禮矣此物奚冝至哉萬一自家都是亦只得如此待人況罵詈長官親聞乃坐若聽人傳言是來讒賊之口有何窮也陶淵明爲彭澤令不以家累自隨送力給其子書曰汝旦夕之費自給爲難今遣此力助汝薪水之勞此亦人子也可善遇之韓魏公曰以之遇可以成功以之不遇可以免禍者其惟晦叔乎又曰人情微處湏深體之若直用已以處所失多矣又曰君子操履須當精微放過一事便爲小人所窺也韓魏公因論君子小人之際皆當以誠待之但知其爲小人則淺與之接耳凡人至於小人欺已處不覺則必露其明以破之公獨不然明足以照小人之欺然每受之未曽形言色也有人問祁寛尹和靜先生尋常說今日政事向背當如何寛曰不曽說渠曰賢曽問否寛曰不曽問曰何故不問寛曰先生教人思不出其位不在其位不謀其政安敢問也渠云孔孟何故說寛曰孔孟亦不曽說渠引孔孟之言寛曰此聖人在其位爲司冦齊卿時說底至於答一時君臣問政皆時君大臣問政不得不告也觀孔子說底危行言孫及不謀其政气象方其閒處必不說也曰如此則先生之學焉用寛曰然每教人必以君臣父子夫婦朋友之道必欲君君臣臣父父子子又論爲國爲天下必進賢退不肖信賞必罰極其本必以仁義孝弟則其論政亦大矣奚必指時事而言書云孝乎惟孝友於兄弟是也一日舉似先生先生曰甚善甚善【祁居之】田腴承伯云作官從人奏辟非但賓主便有君臣之義不冝輕也陳長方【步裏客談下同】龜山楊先生見子作許少伊哀詞云文字間甚能形容少伊但全篇大體似平交前輩於前後輩之際甚嚴又云有美一人兮丰下而多髯此語固可見其儀形然黃魯直詩須得儋州禿鬢翁此逮乎不敬不可學也郭逵爲西帥王韶初以措置西事至邊逵知其必生邊患用備邊財賦事連問牘移牒取商韶讀之怒形顏色擲牒於地者久之乃徐取納懷中入而復出對使者碎之逵奏其事上以問韶韶以元牒繳進無一損壊上不悟韶計不直逵言自後逵論韶並不報而韶遂得志矣予舊見前輩語及此事無不切齒而新進小生往往以此談不容口近有一士人自言久遊太學論及韶行事亦以此爲智數過人而不以罔上陷老成罪韶往往茍合干進者持此自售亦不足怪不謂經此大變猶守舊聞如此等輩直是不識濁淨其可責哉韓魏公重修五代祖塋域記夫謹家譜而心不忘於先塋者孝之大也惟墳墓祭祀之有托故以子孫不絕爲重琦自志於學毎見祖先所爲文字與家世銘志則知寶而藏之有遺逸者常精思搜掇未始少懈時編歲緝寖以大偹其所志先域之所在𨿽距今百餘年必思博訪而得之卒能不墜先業推及先塋之八世得以歲時奉祀少慰庸嗣之志向若家牒之不謹祖先文字不傳𨿽有孝於祖先之心欲究其宅兆而嚴事之其可得乎鄧州花蠟燭名著天下𨿽京兆不能造相傳云是冦萊公燭法萊公知鄧州而自少年冨貴不點油燈尢好夜宴劇飲寢室亦燃燭達旦毎罷官去後人至官舍見廝混間燭淚在地往往成堆杜祁公衍爲人淸儉在官未嘗然官燭油燈一炷熒然欲滅與客相對淸談而已二公皆爲名臣而奢儉不同如此然祁公壽考終吉萊公晚有南遷之禍遂歿不反𨿽其不幸亦可以爲戒也【歐陽公歸田錄】杜祁公食於家惟一麫一飯而已或美其儉公曰衍本一措大耳名位爵祿冠冕服用皆國家俸入之餘以給親族之貧者常恐浮食焉敢以自奉也一旦名位爵祿國家奪之卻爲一措大又將何以自奉養耶文正範公子純仁娶婦將歸傳聞以羅爲帷幔者公聞之不恱曰羅綺豈帷幔之物邪吾家素淸儉安得亂吾家法持至吾家當火於庭問人能充無受爾汝之實無所往而不爲義爾汝者是相爾汝之小恩愛否曰須是壁立萬仞一介不以取諸人方能如此孟子自有此气象故說出此等話如我以吾仁我以吾義我所不爲皆古之制一聞可使寡人得見之語便更不見大凡事不可放過才放過便受爾汝胡文定問楊訓相知訓言楊宋臣愷悌君子旣而宋臣受總司差權湘潭令大熱中之官遇疾而終訓請先生言於總司保任爲歿於王事先生曰宋臣固可傷然凡事不必如此計較君子愛人以徳使宋臣也決不喜爲此等賢能教養其孤足矣齊文宣帝怒臨漳令嵇曄舍人李文師以賜臣下爲奴中書侍郎鄭頥私誘祠部尙書王昕曰自古無朝士爲奴者昕曰箕子爲之奴頥以白帝曰王元景比陛下於紂帝銜之帝與朝臣酣飲昕稱疾不至帝遣騎執之昕方揺膝吟詠遂斬於殿前蘇丞相子容知亳州有豪民婦被罪當杖以病未科毎旬檢校未愈鄧元孚爲譙縣簿謂其子曰尊公髙明平昔以政事稱今豈可爲一豪婦人所紿賢爲公子不可不白但諭醫者如法檢校彼自不誣矣其子白之公曰萬事付公議何容心焉若言語輕重則人有觀望或有可悔旣而此婦死元孚大慚服曰吾輩狹小豈可測公之用心也【蘇氏談訓】畢義云作書與髙元海入宮不覺遺之給事中李貞得而奏之帝由是疏元海和士開復譛元海帝以馬鞭箠元海六十出爲兗州刺史峭直深刻之人明習法令所以檢護其身可使無過此其所長然卒用其所長以把持窺刺爲心一二聽之褊廹不容或善其刻而用其深則必置人主於有過之地士有負俗之累而其心坦明出於愷悌不肯欺負人主以賊其民與彼深刻之人相去萬萬豈可以有瑕之玉而置於碔砆之下乎取人於上者將何擇哉仁宗朝李都尉喜延士夫盡聲色之樂一時館閣淸流無不往者韓魏公於其間最年少獨未嘗造焉李數召數以公事辭人有彊之者公曰固欲往但未有名耳公處之不失和李莫能致怨同時諸公亦不以爲介也【別錄下同】韓魏公在政府時極有難處置事嘗言天下事無有盡如意湏常隱忍不然不可一日處矣公言往時同列二三公不相下語常至相擊待其气定毎爲平之以理歸於是而己𨿽好勝者亦自然不爭韓公知歐陽永叔不以系辭爲孔子書又多不以文中子爲可取中書相會累年未嘗與之言及也韓公在北門一屬官有小才公多委以事人謂公眞許之他日或問之公曰某人但任術所爲大不惇篤大中其獘韓公爲陜西招討時尹師魯與夏英公不相與師魯於公處卽論英公事英公於公處亦論師魯公皆納之不形於言遂無事不然不靜矣韓公云臨事若慮得是札定腳更不移成敗則任如此方可成務韓公言王文正弟傲不可訓一日逼冬至祀家廟列百壺於堂前弟皆擊破之家人皇駭文正忽自外入見酒流滿路不可行俱無一言但攝衣步入堂其後弟忽感悟而復爲善終亦不言今之儒者移學文藝幹仕進之心以收其放心而善其身則又何古人之不可及也父兄以文藝令其子弟朋友以仕進相招往而不返則心始荒而不治萬事之成咸不逮古先矣【胡仁仲知言】今喜以直爲言是非可否不得所安自墮於小人之偸而愧夫君子之篤敬朱全忠嘗與僚佐及遊客坐於大柳之下全忠獨言曰此木宜爲車轂眾莫有應有遊客數人起應曰宜爲車轂全忠勃然厲聲曰書生輩好順口玩人皆此類也車轂須用夾楡柳木豈可爲之顧左右曰更何待左右數十人捽言宜爲車轂者悉撲殺之桓譚謂秦延君說堯典篇目兩字之說至千餘言但說若稽古三萬言班固嘆後世經傳旣已乖離博學者又不思多聞闕疑之義而務碎義相難便辭巧說破壊形體說五字之文至於二三萬言是今滋蔓傷本之獘古人已深斥之矣又可隨而踵之蹈覆車之轍邪彼方自詫曰前之文士才慳不能宏闡有愧今日之富亦難與言矣卜子夏首作喪服傳記者曰傳者傳也傳其師說云爾唐陸淳於春秋毎一義必稱淳聞於師曰詩則有魯故有韓故有齊後氏故齊孫氏故毛詩故訓傳書有大小夏侯解故前人惟故之尙如此敬宗時裴度自興元入覲朝士持兩端者日擁度門一日度畱飲酒劉棲楚矯求度之歡曲躬附裴耳而語崔咸疾其諂舉觴罰度曰丞相不當許所由官囁嚅耳語度笑而飲之棲楚不自安趨出坐客皆快之呂正獻書古人詩好衣不近節士體梁肉似怕腹中書兩句書於子捨之屏風【家塾記】滎陽公居東萊揚州曹官廨捨所居無几案以竹系架上置書冊器皿之屬悉不能具處之甚安其簡儉如此【呂氏錄】劉器之待制云安世初登科與二同年謁張觀參政三人同起身請教張曰觀自守官以來常持四字曰勤謹和緩中間一後生應聲曰勤謹和旣聞命緩之一字如何張曰甚事不因忙後錯了嚴彭祖遷太子太傅亷直不事權貴或說曰天時不勝人事君不以修小禮曲意事貴人左右之助經誼𨿽髙不至宰相願少自勉彊彭祖曰凡通經術固當修行先王之道何可委曲從俗茍求冨貴乎竟以太傅終【漢書】梁世士大夫皆尙褒衣博帶大冠髙履出則車輿入則扶持郊郭之內無乘馬者周宏正爲宣城王所愛給一果下馬常服禦之舉朝以爲放達乃至尙書郎乘馬則糾之及侯景之亂膚脆骨柔不堪行步體羸气弱不耐寒暑坐死倉卒者往往而然惠穆公赴人飲食之約未嘗後到曰使主人望望然而客不至吾不忍也【家塾記】大抵後生爲學湏是嚴立課程不可一日放慢毎日須讀一般經書一般子書不湏多只要令精熟湏靜室危坐讀取二三百徧字字句句湏要分明又毎日湏連前三五授通讀五七徧湏令成誦不可一字放過也史書湏毎日讀取一卷或半捲以上始見功湏是從人授讀疑難處便質問湏是孜孜就人不可自家先自放慢也然此是學之業又湏理會所以爲學者何事一行一住一語一黙湏要盡合道理求古聖賢用心竭力從之亦無不至矣夫指引者師之功也行有不至從旁規戒者朋友之任也決意而往則湏用己力難仰他人矣【舍人書】見與董生論周易九六義取老而變以爲畢中和承一行僧得此說異孔頴達疏而以爲新奇彼畢子董子何膚末於學而遽云云也都不知一行僧承韓氏孔氏而果以爲新奇不亦可笑矣哉何畢子董子之不視其書而妄以口承之也【栁文】張率作賦頌二千餘首有虞訥者見而詆之率乃一旦焚毀更爲詩示焉托云沈約訥便句句嗟稱無字不善率曰此吾作也訥慚而退甄琛舉秀才入都積歲頗以奕棊廢日至乃通夜不止手下蒼頭常令執燭或時睡頓大加其杖如此非一奴不勝楚痛乃曰郎君辭父母仕宦若爲讀書執燭不敢辭罪乃以圍棊日夜不息豈是向善之意而賜杖罰不亦非理琛悵然慚感遂從許赤彪假書研習李公擇尙書公家人嘗置聲伎孫中丞莘老不以爲然滎公曰此莫是小節不孫中丞曰此一節不小

戒子通錄卷七

●欽定四庫全書

戒子通錄卷八

﹝宋﹞劉淸之撰

母訓戒子言鄒孟軻母【列女傳】

孟子之少也旣學而歸孟母方織問學所至孟子自若孟母以刀斷其織孟子懼而問其故母曰子之廢學若吾斷斯織也夫君子學以立名問則廣知今而廢之是不免於廝役而無以離於禍患也孟子懼旦夕勤學不息祖師子思遂成天下之名儒又曰孟子之少也嬉遊爲墓間之事孟母曰此非所以居處子也乃去舎市傍其嬉戱爲賈人衒賣之事孟母又曰此非所以居子也復徙舎學官之傍其嬉遊乃設爼豆揖遜進退孟母曰眞可以居吾子矣遂居孟子長學六藝卒成大儒

敬姜【魯公父穆伯之妻文伯歜之母文伯退朝朝其母其母方績文伯曰以歜之家而主猶績其以歜爲不能事主乎其母嘆曰魯其亡乎使僮子備官而未之聞邪居吾語汝又文伯出學而還歸敬姜側目而眄之其友上堂従後降階而卻行奉劍而正履若事父兄文伯自以爲成人矣敬姜召而數之凡二事】

昔聖王之處民也擇瘠土而處之勞其民而用之故長王天下夫民勞則思思則善心生逸則淫淫則忘善忘善則惡心生沃土之民不材淫也瘠土之民莫不向義勞也是故天子大采朝日與三公九卿祖識地徳日中考政與百官之政事師尹惟旅牧相宣序民事少采夕月與太史司載紏虔天刑日入監九禦使潔奉禘郊之粢盛而後卽安諸侯朝修天子之業命晝考其國職夕省其典刑夜儆百工使無慆淫而後卽安卿大夫朝考其職晝講其庶政夕序其業夜庀其家而後卽安士朝而受業晝而講貫夕而習復夜而計過無憾而後卽安自庶人以下明而動晦而休無日以怠王后親織元紞公侯之夫人加之以紘綖卿之內子爲大帶命婦成祭服列士之妻加之以朝服自庶士以下皆衣其夫社而賦事烝而獻功男女效績愆則有辟古之制也君子勞心小人勞力先王之訓也自上以下誰敢淫心捨力今我寡也爾又在下位朝夕處事猶恐忘先人之業況有怠惰其何以避辟吾冀而朝夕修我曰必無廢先人爾今曰胡不自安以是承君之官余懼穆伯之絕嗣也又曰昔者武王罷朝而結絲襪絕左右頋無可使結之者俯而自申之故能成王道桓公坐友三人諫臣五人日舉過者三十人故能成覇業周公一食而三吐哺一沐而三握髮所執贄而見於窮閭隘巷者七十餘人故能存周室彼二聖一賢者皆覇王之君也而下人如此其所與遊者皆過己者也是以日益而不自知也今以子年之少而位之卑所與遊者皆爲服役子之不益亦以眀矣

楚子發母【楚將子發之母子發攻秦軍絕糧使人請於王因歸問其母問使者曰士卒無恙乎曰升分菽粒而食之又問將軍無恙乎曰朝夕芻豢粱黍子發大破秦將而歸其母閉門而不內使人數之曰】

子不聞越王勾踐之伐吳與客有獻醇酒一噐者王使人注江之上流使士卒飲其下流味不及加美而士卒戰自五也異日有獻一嚢糗糒者王又以賜軍軍士分而食之甘不足踰嗌而戰自十也今子爲將士卒升分菽粒而食之子獨朝夕芻豢黍粱何也詩不云乎好樂無荒良士休休言不失和也夫使人入於死地而自康樂於其上𨿽有以得勝非其術也子非吾子也無入吾門

師春姜【魯人嫁其女三往而三逐以輕侮其室人也春姜召其女而笞之畱之三年女奉守節義終知婦道】

夫婦人以順從爲務貞愨爲首今爾驕溢不遜以見逐曽不悔前過吾告汝數年而不吾用爾非吾子也

孟仁母【仁吳司空自結网捕魚作鮓寄母母還之仁大慚】

汝爲魚官以鮓寄母非避嫌也

嚴嫗【號萬石嚴嫗子延年爲漢河南太守冬月行屬縣刑戮囚徒流血數里母見責之曰歲餘果敗】

汝宣化千里不聞仁愛而殺人立威名豈爲人父母哉天道神眀人不可獨殺我不意老見壯子被刑戮也行矣去東歸掃墓地耳

陶侃母【新淦人湛氏陶丹娉以爲妾生侃爲尋陽縣吏嘗監魚梁以一坩鮓遺母湛氏封鮓及書責侃曰】

爾爲吏以官物遺我非惟不能益吾乃以增吾憂矣

許善心母【善心隋人母範氏善心至孔魚家魚令子紹新與之譚宴夜久方歸微有酒容範氏泣謂曰善心再拜受教遂卽閉齋讀書四年之中窺渉萬卷】

汝是寡婦之子爲俗所輕自非髙才異行不可以求仕進孔紹新是當朝允子易獲聲譽彼宜逸樂汝湏勤苦何地殊而相效乎

崔氏【隋大卿鄭善果母善果父誠討賊戰死善果爲郡或行事不允或妄嗔怒母泣不食善果伏於牀前不敢起母謂之曰按善果滎澤人仕隋爲魯郡太守歸唐爲檢校大理卿此云隋大卿似誤】

吾非怒汝乃愧汝家耳吾爲汝家婦獲奉灑掃知汝先君忠勤之士也守官淸恪未嘗問私以身徇國繼之以死吾亦望汝副其此心汝旣年小而孤吾寡婦耳有慈無威使汝不知禮訓何可負荷忠臣之業乎汝自童子襲茅土汝今位至方嶽豈汝身致之邪不思此事而妄加嗔怒心緣驕樂惰於公政內則墜爾家風或失亡官爵外則虧天下法以取罪戾吾死日何面目見汝先君於地下乎

李景讓母【景譲唐浙西觀察使有左都押衙忤意杖之而斃軍士憤且變母出坐廳事立景譲於庭下而責之將撻之將佐拜泣乃釋之】

天子付汝以方面國家刑法豈得以爲汝喜怒之資妄殺無罪之人乎

責子言田稷子母【齊田稷子相齊受下吏之貨金百鎰以遺其母母曰安所得此曰受之於其下其母云云稷子慚而出反其金自歸罪宣王恱母之義捨之復其位】

吾聞士修身潔行不爲茍得竭誠盡實不行詐僞非義之事不計於心非禮之利不入於家言行若一情貌相逼故交友親而相結固夫以匹士相與猶然況於受祿之臣乎今君設官以待子厚祿以奉子言行備則可以報君夫爲人臣而事其君猶爲人子而事其父也盡力竭能忠信不欺務在效忠必死奉命廉潔公正故志遂而無患今子反是逺忠矣夫爲人臣不忠是爲人子不孝也不義之財非吾有也不孝之子非吾子也子起矣

問子言雋不疑母【不疑漢京兆尹毎行縣錄囚徒還母輙問卽不疑多有所出母喜笑飲食】

有所平反活幾何人

答子言習氏【吳威逺將軍李衡妻衡銳欲治生妻輙諫止之臨終告児曰汝母惡吾治生故貧如此吾武陵龍陽洲有千頭木奴不仰衣食之給歲止匹絹亦足爲汝曹計也兒具白母母曰】

汝家失十戶客來七八年吾嘗疑之果汝父宻遣種甘橘也汝父常稱太史公言江陵千株橘樹當封君家吾曰人患無徳義不患不富若貴而能貧方好耳彼豈所以貽子孫哉汝勿恃之

張鎰母【鎰蘇州人唐乾元殿中侍禦史原令盧擬以公事呵責內侍內侍誣擬罪死鎰白母曰上疏理擬擬必免死而鎰貶官以爲太夫人憂不言鎰負於當官敢問所安母曰云云遂奏之擬配流鎰貶撫州司戶案鎰字季權一字公度河南人新唐書原令作華原令盧擬作盧樅】

爾無累於道吾所安也

王義方母【漣水人唐侍禦史欲彈李義府先白其母母曰】

昔王陵之母殺身以成子之名汝能盡心以事君吾死不恨

戒子言董昌齡母【昌齡事吳少誠元濟爲郾城令母曰云云昌齡乃以城降憲宗喜賜緋魚昌齡謝曰此皆老母之訓蔡平楊氏幸無恙封北平郡太君】

逆順之理成敗可知賊黨欺天天所不福汝當速降無以老母爲念汝爲忠臣吾無恨矣

孫氏【富春人孫權族孫女也適虞忠生潭爲晉吳興守假節徵蘇峻孫氏勉潭以必死之義貿其所服環佩以爲軍資戒子曰】

吾聞忠臣出孝子之門汝當捨生取義勿以吾老爲累也

崔元暐母【唐益州都督博陵崔元暐之母盧氏戒元暐而元暐遵奉以淸謹稱】

吾見姨兄屯田郎中辛元馭雲兒子從官者有人來云貧乏不能存此是好消息若聞貲貨充足衣馬輕肥此惡消息吾常重此言以爲確論比見親表中仕宦者多將錢物上其父母父母但知喜恱竟不問此物従何而來必是祿俸餘資誠亦善事如其非理所得此與盜賊何別縱無大咎獨不內媿孟母不受魚鮓之饋蓋爲此也汝今坐食祿俸榮幸已多若其不能忠淸何以戴天履地孔子云𨿽日用三牲之養猶爲不孝又曰父母惟其疾之憂特宜修身潔己勿累吾此意也

陳夫人【陳氏新淦人淳化中判三司磨勘贈太保新諭劉公諱式之夫人下蔡令立本職方郎中立言主客郎中贈太傅立志祕書監贈少師立徳兵部貟外郎集賢校理贈金紫立禮之母也太保公沒夫人戒五子曰】

先夫秉淸潔之行惟有書數千卷命之曰墨莊今貽汝輩爲學殖之具能遵是訓則吾子也

何氏【名臣傳陳尭咨母】

尭咨精於弧矢自號小由基出守荊南回母何氏問曰古人居一郡一道必有異政汝有何效尭咨曰稍精於射何氏曰汝父訓汝以忠孝俾輔國家今不務仁政善化而專卒伍一夫之伎豈汝先人之意邪以杖擊之金魚墜地

戒女書李氏【余先妣長垣趙夫人諱琳字彥章手書且跋云李氏戒女書親授之於父兄𨿽愚鄙不能如其教然朝夕覧之未嘗去手建炎己酉渡江遂亡其夲不復盡記惜哉李氏者今不知其名】

夫者天也天固不可逃夫固不可離也行違神眀天則罰之禮義有愆夫則薄之故易著牝馬之象詩有闗雎之興夫孝敬貞順専一無邪者婦人之紀綱閨房之大節也昔冀缺妻饁田相敬如賓梁鴻婦進食舉桉齊眉書之方冊賢者以爲有禮凡人謂之怕夫何其謬也貧者安其貧富則戒其富貧不自安者恥貧而廣求求旣不得怨由玆生室家相輕恩易情薄富而不戒則誇勝之心生淩慢之容旣彰和柔之色安在棄和柔之色作嬌小之容是爲輕薄之婦人藏心爲情出口爲語言語者榮辱之樞機親疏之大節也亦能離堅合異結怨興讎大者則覆國亡家小者猶六親離間是以賢女謹口恐招恥謗或在尊前或居閒處未嘗觸應答之語發諂諛之言不出無稽之詞不爲調謔之事不渉穢濁不處嫌疑

告子言叔向母【晉叔向之母妬叔虎之母美而不使其子皆諫其母母曰云云使往視寢生叔虎美而有勇欒盈嬖之故羊舌氏之族及於難】

深山大澤實生龍蛇彼美余懼其生龍蛇以禍汝汝獘族也余何愛焉

﹝臣﹞等謹案劉淸之此段所引左傳汝獘族也之下刪去國多大寵不仁人間之不亦難乎三句其所注又不明晰前後文義幾至不可曉仰蒙禦制書事文辧正其誣所以存人心世道之公爲萬世褒貶之法恭錄禦制文冠於捲端並識於此

謂子言李絡秀【晉安東將軍周浚妾生顗嵩謨顗等旣長絡秀謂顗等從命由此李氏遂得爲方雅之族】

我屈節爲汝家作妾門戶計耳汝等不與我家爲親者吾亦何惜餘年

宋氏【晉韋逞母宋氏逞爲苻堅太常號母宣文君就家立講堂置生員百二十人隔絳紗幔而受業周官學復行於世初宋父謂女曰按此與下庾衮二條俱宜移在下劉氏之後】

吾家世學周官傳業相繼此又周公所制經紀典誥百官品物備於此矣吾今無男可傳汝可受之勿令絕世

王孫賈母【齊大夫王孫賈之母也賈事閔王王出見弒國人不討賊母謂賈曰云云賈乃入市中而令百姓曰淖齒亂齊國弒閔王欲與我誅之者袒右從者四百人與之殺淖齒】

汝朝出而晚來則吾倚門而望汝汝暮出而不還則吾倚閭而望汝今汝事王王出走汝不知其處汝尙歸乎

別子言範滂母【滂字孟博漢汝南功曹滂坐黨人被収其母就與訣母曰云云滂跪受教再拜而辭】

汝今得與李杜齊名死亦何恨旣有令名復求壽考可兼得乎

戒兄女言庾衮【字叔褒晉後族孤兄女芳將嫁衮刈荊苕爲箕帚集諸子於堂男女以班命芳曰】

芳乎汝少孤汝逸汝豫不汝疵瑕今汝適人將事舅姑灑掃庭內婦之道也故賜汝此匪器之爲美欲溫恭朝夕𨿽休勿休也

勉子言劉氏【何無忌母牢之姊也牢之爲極元所害劉氏常思報復及無忌與劉裕定謀劉氏喜勸勉無忌】

桓元必敗義師必成汝能如此吾讎恥雪矣

女戒【荀爽字慈明漢司空藝文類聚作魏荀爽】

詩雲泉源在左淇水在右女子有行逺父母兄弟明當許嫁配適君子竭節從理昬定晨省夜臥早起和顏悅色事如依恃正身潔行稱爲順婦以崇螽斯百葉之祉婚姻九族云胡不喜聖人制禮以隔陰陽七歲之男王母不抱七歲之女王父不持親非父母不與同車親非兄弟不與同筵非禮不動非義不行是故宋伯姬遭火不下堂知必爲災傅母不來遂成於灰春秋書之以爲髙也

女訓【蔡邕字伯喈陳畱人漢末左中郎將女訓戒子凡三章】

心猶首面也是以甚致飾焉面一旦不修飾則塵垢穢之心一朝不思善則邪惡入之咸知飾其面不修其心夫面之不飾愚者謂之醜心之不修賢者謂之惡愚者謂之醜猶可賢者謂之惡將何容焉故覽照拭面則思其心之潔也傅脂則思其心之和也加粉則思其心之鮮也澤髮則思其心之順也用櫛則思其心之理也立髻則思其心之正也攝鬢則思其心之整也又舅姑若命之鼓琴必正坐操琴而奏曲若問曲名則捨琴興答曰某曲坐若近則琴聲必聞若逺左右必有贊其言者凡鼓小曲五終而止大曲三終而止無數變曲無多小曲尊者之聽未厭不敢早止若顧望視他則曲終而後止亦無中曲而息也琴必常調尊者之前不更調張私室若近舅姑則不敢獨鼓若絕逺聲音不聞鼓之可也鼓琴之夜有姊妹之宴則可也又戒子貴賤無常惟人所速茍善則庸夫之子可至於三公茍不善則王公之子反爲庶人是知皇天無親惟徳是輔信矣哉

班昭【字惠明扶風班彪女同郡曹叔妻也作女戒七章以戒諸女】

古者女生三日臥之牀下弄之瓦磚而齋告焉臥之牀下明其卑弱主下人也弄之瓦磚明其習勞主執勤也齋告先君明當主繼祭祀也三者蓋女人之常道禮法之典教謙讓恭敬先人後己有善莫名有惡莫辭忍辱含垢常若畏懼是爲卑弱下人也晚寢早作勿憚夙夜執務私事不辭劇易所作必成手迹整理是爲執勤也正色端操以事夫主淸靜自守無好戲笑潔齋酒食以供祖宗是爲繼祭祀也三者茍備而患名稱之不聞黜辱之在身未之見也三者茍失之何名稱之可聞黜辱之可逺哉夫婦之道參配陰陽通逹神明信天地之宏義人倫之大節也是以禮貴男女之際詩著闗雎之義由斯言之不可不重也夫不賢則無以禦婦婦不賢則無以事夫夫不禦婦則威儀廢壊【按廢壊漢書作廢缺】婦不事夫則義理墮闕方斯二事其用一也察今之君子徒知妻婦之不可不禦威儀之不可不整故訓其男檢以書傳殊不知夫主之不可不事禮義之不可不存也但教男而不教女亦蔽於彼此之數乎禮八歲始教之書十五而至於學矣獨不可依此以爲則哉陰陽殊性男女異行陽以剛爲徳陰以柔爲用男以疆爲貴女以弱爲美故鄙諺有云生男如狼猶恐其尫生女如鼠猶恐其虎然則修身莫若敬避彊莫若順故曰敬順之道婦人之大禮也夫敬非他持久之謂也夫順非他寛裕之謂也持久者知止足也寛裕者尙恭下也夫婦之好終身不離房室周旋遂生媟黷媟黷旣生語言過矣言語旣過縱恣必作則侮夫之心生矣此由於不知止足者也夫事有曲直言有是非直者不能不爭曲者不能不訟訟爭旣施則有忿怒之事矣此由於不尙恭下者也侮夫不節譴呵從之忿怒不止楚撻從之夫爲夫婦者義以和親恩以好合楚撻旣行何義之有譴呵旣宣何恩之有恩義俱廢夫婦離矣女有四行一曰婦徳二曰婦言三曰婦容四曰婦功婦徳不必才明絕異也婦言不必辯口利辭也婦容不必顏色美麗也婦功不必工巧過人也淸閒貞靜守節整齊行己有恥動靜有法是謂婦徳擇辭而說不道惡語時然後言不厭於人是謂婦言盥浣塵穢服飾鮮潔沐浴以時身不垢辱是謂婦容專心紡績不好戲笑潔齋酒食以奉賓客是謂婦功此四者女人之大徳而不可乏者也然爲之甚易惟在存心耳古人有言仁逺乎哉我欲仁斯仁至矣此之謂也夫有再娶之義婦無二適之文故曰夫者天也天固不可逃夫固不可離也行違神祇天則罰之禮義有愆夫則薄之故女戒曰得意一人是謂永畢失意一人是謂永訖由斯言之夫不可不求其心然所求者亦非謂佞媚茍親也固莫若專心正色禮義居潔耳無淫聽目無邪視出無冶容入無廢飾無聚會羣輩無看視門戶此則謂專心正色矣若夫動靜輕脫視聴任意入則亂髮壊形出則窈窕作態說所不當道觀所不當視此謂不能專心正色矣夫得意一人是謂永畢失意一人是謂永訖欲人定志專心之言也舅姑之心豈當可失哉物有以恩自離者亦有以義自破者也夫𨿽云愛舅姑云非此所謂以義自破者也然則舅姑之心柰何固莫尙於曲從矣姑云不爾而是固宜從令姑云爾而非猶宜順命勿得違戾是非爭分曲直此則所謂曲從矣故女憲曰婦如影響焉不可賞婦人之得意於夫主由舅姑之愛己也舅姑之愛己由叔妹之譽己也由此言之我臧否譽毀一由叔妹叔妹之心復不可失也皆知叔妹之不可失而不能和之以求親其蔽也哉自非聖人鮮能無過故顏子貴於能攺仲尼嘉其不貳而況婦人者也𨿽以賢女之聰哲之性其能備乎是故室人和則謗掩外內離則惡揚此必然之勢也易曰二人同心其利斷金同心之言其臭如蘭此之謂也夫叔妹者體敵而義尊恩疏而義親若淑媛謙順之人則能依義以篤好崇恩以接援使徽美顯章而瑕過隠塞舅姑矜善而夫主嘉美聲譽曜於邑鄰休光延於父母若夫蠢愚之人於叔則托名以自髙於妹則因寵以驕盈驕盈旣施何和之有恩義旣乖何譽之臻是以美隱而過宣姑忿而夫慍毀譽布於中外恥辱集於厥身進增父母之羞退益君子之累斯乃榮辱之本而顯否之基也可不愼哉然則求叔妹之心固莫尙於謙順矣謙則徳之柄順則婦之行凡斯二者足以和矣詩云在彼無惡在此無射其斯之謂也

程曉【字季明魏黃門侍郎大著文章多失亡存者不十一按曉東阿人】

婦人四教以備爲成婦徳闕則仁義廢矣婦言虧則辭令慢矣婦容惰則邪僻生矣婦功簡則織紝荒矣故禮有公宮宗室之教詩有牖下蘋藻之奠然後家道諧允儀則表見於內若夫麗色妖容髙才美辭貎足傾城言以亂國此乃蘭形棘心玉曜瓦質在邦必危在家必亡

李晟【字良器唐功臣嘗正歳崔氏女歸省未及階晟覩之遂不視而遣還家】

爾有家況姑在堂婦當奉酒醴供饋以待賓客

戒公主太祖皇帝【類苑魏成信言】

魏國長公主嘗衣貼繡鋪翠襦入宮中太祖曰汝當以此與我自今勿復爲此飾主笑曰此所用翠羽幾何太祖曰不然主家服此宮闈戚裏皆相效京城翠羽價髙小民逐利傷生寖廣實汝之由汝生長富貴當念惜福豈可造此惡業之端

張橫渠【載字子厚郿縣人熙寜同知太常禮院作女戒九章章四句付呂氏女盈】

婦道之常順惟厥正是曰天明是其常命嘉爾婉婉克安爾親往之爾家克施克勤爾順惟何無違夫子無然臯臯無然訿訿彼是而違爾焉作非彼舊而革爾焉作儀惟非惟儀女生則戒王姬肅雍酒食是議貽爾五物以銘爾心錫爾佩巾墨子誨言銅爾提匝謹爾賓薦玉爾奩具案爾藻絢枕爾文竹席爾吳筦念爾書訓思爾退安彼實有室爾勿従室遜爾提提爾生引逸

戒子通錄卷八

