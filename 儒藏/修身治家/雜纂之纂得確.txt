纂得確﹝淸﹞石成金撰

書內𨿽分十類﹐善讀者以每事條正者反之﹐反者正之﹐又推廣甚多。

自敍

李義山以滑稽巷談撰《雜纂》書一卷。載列事條﹐中情極確。繼後﹐王君玉﹑蘇子瞻﹑黃允交俱仿其意﹐各有續纂﹐而確當亦不遜於義山。予讀諸纂﹐其間事系於身心家國者甚少﹐因另輯十類。篇目俱以一正一反﹐兩兩並列﹐令讀者知某某爲宜當行﹐某某爲宜當戒﹐則舉止有所憑式。較之前人《雜纂》﹐似有益也。輯成此書﹐以俟異日後有感發﹐再加增續。省庵徐先生見而髙聲謂予曰「纂得確﹗」予乃不遮厚顏﹐卽以此三字名其書。天基石成金撰。

好模樣﹕行好得好﹐畱樣兒孫。

敬天地祖宗。孝子順孫。

婦人不管外政。好讀書。

肯攺過。結交正人﹐遠絕匪類。

謹身節用。好行盛徳事。

常說嘉言﹐引進後學。言語低婉。

宴會有節。延端方明師訓子弟。

故舊窮親在座飲酒。衣服朴素。

體卹下人饑寒勞苦。不說謊。

謙恭遜讓。不與愚人爭是非。

臨事三思。酒後不多言。婦女不入寺燒香。

壞模樣﹕壞事習慣﹐日流汗下。

使暗箭。唆人爭鬧結訟。

好談朝政並官府升降。習學樂技。

撒酒風。慣敍家世﹐誇獎勢利。

坐下卽架腳或搖腿。行坐低唱。

誇己長﹐道人短。無端說鬼話。

討下小便宜。亂翻人書籍器皿。

說話髙聲猛撞。窮漢說大話。亂認富貴人爲親友。

讀得成﹕用功勤學﹐書不誤人。

聞雞早起。時習﹐不息惰﹐不間斷。

尊師長﹐親近正人君子。熟讀默記。

勿畏難。讓不肖人矜盛。

喜夜讀。有疑難就問。

不以長物自累。敬書惜字。

精研義理。不在飲食衣帽上求勝。

讀不成﹕因循自棄﹐可惜可憐。

好遊。結交下流小人。

好管閒事說閒話。不聽父兄師友教訓。

姑待明日。好看小說歌詞閒雜書。

定然富﹕人力致富﹐可以回天。

勤本分事。省事儉用。

奴婢善耕織。子弟一心。

合家和睦。治家有禮節。

早起。門戶墻垣堅固。

三姑六婆不入門。不嫌粗糲。

忍辱耐事。不克剝佃戶窮民。

定然貧﹕自作貧窮﹐是誰之過。

早臥晏起。莊園不料理。

拋撒飲食五穀。多作淫巧。

養閒漢。出重分結會扮戲。

遊手好閒。慳不中禮。

多買古董無用物。喜攺造。

好遷移。學富貴人家體面。

攀髙貴親友。厚嫁女。

不小心常致火盜。造花園樓閣。

結交官府。沒主意信人哄騙。

教戲子。非嫖卽賭。

兄弟妯娌時常合气。大費用。

專事口腹。癡糊塗喜奉承。

大吉利﹕言行不妄﹐快樂甚多。

知福。心裏常自寬樂。

待人無論髙下都謙和。不占人便宜。

不多事。對人說話不哭窮訴苦。

不吉利﹕行事犯忌﹐必罹凶災。

無事嗟嘆。逢人訴窮訴苦。

一動气便毀器皿什物。臥食飲。

日髙不起。逢時節偏角口鬥爭。

小故大嗔。動口就咒罵。

外宅婦在家姦宿。以勢利欺人。

笑人勤儉。對日月井竈大小便。

牀上唱曲。自己搗鬼。怨恨天地祖宗。

極相宜﹕安分知足﹐自求多福。

最樂者﹐爲善積徳。最本分者﹐耕田讀書。

最好者﹐知過卽攺。最有益者﹐待人寬厚。

最安穩者﹐不妄作非爲事。最有見識者﹐有錢就還債。

最享福者﹐隨緣知足。最遠謀者﹐教子孫學好。

極不宜﹕匪類壞事﹐存心切戒。

最無謂者﹐管閒事。最折本者﹐愛小便宜。

最苦者﹐趨炎附勢。最造孽者﹐做狀詞。

最下流者﹐賭錢。最可恨者﹐搬弄是非。

最毒者﹐編人諢名﹑捏人壞事。最可笑者﹐只說別人家事。

最不好過者﹐大醉後吐。最耽驚險者﹐做姦盜事。

最受气者﹐做媒人中保。最沒見識者﹐說人家過失。

最憂愁者﹐打官司。最無理者﹐搶人話說。

最忌食者﹐牛犬肉。最厭者﹐歪廝纏人。

最可嫌者﹐自誇能幹。最不該者﹐向人伸懶腰。

纂得確二集自敍

予曾將人事之好歹﹐兩兩並列﹐撰書一卷﹐令倀倀者讀之而知所趨避矣。年來復見人之言行舉止﹐不當於理﹐而犯天人之惡者﹐比比皆然。因又另續十類﹐各以「惜」字貫首。要知「惜」者﹐有憐愛痛惜之義存焉。惟人不知此「惜」也﹐所以易染種種過愆。其於言語﹐尢爲更甚﹐是以書內《惜官》之條獨多﹐願讀者俱加自惜。予知今後有益於身心世道者﹐又更多矣。但予自愧何人﹐敢於上續東坡諸才子之貂﹐一而復再﹐誠不知羞恥之至也。天基石成金撰。

惜念﹕舉心動念﹐神鬼先知。

不起壞念。不遠愁過慮。

不妒人有笑人無。不怨天尢人。

不念舊惡。不妄想遠大事。

惜身﹕危墻之下﹐知命不立。

不好色無度。不大醉。

不輕立危險之地。不暴怒。

不交下流小人。不忿恨與人打降。

惜福﹕永言配命﹐自求多福。

不暴殄天物。不愛奢華。

不過求全備。不想非分。

不作賤五穀。不殺害生命。

惜事﹕世本無事﹐庸人自擾。

不薄倫常。不作壞心事。

不違逆父母師長命。不多言。

不動客气。不兩面三刀趨奉人。

不多事。不作燈頭會首。

不克剝貧賤下人。不欺淩孤寡。

不誣告人。不習學一切無益事。

不欺隱田糧。不欠官糧。不收藏犯禁人物。

惜兒﹕愛不以道﹐害誤一生。

不許飲食過飽。不許多食生冷油膩。

不許穿戴金珠錦繡。不許近小人。

不許多話。不許學習無益下流事。

不許傲下。不許到嫖賭場。

不許至風波險惡之地。不許罵人。

不許閒蕩。不許自打奴婢。

惜財﹕量入爲出﹐乃積乃倉。

不嫌衣食粗糲。不起造園亭。

不收買無用物件。不交往官宦。

不頻飲宴。不學富貴人家行事。

惜言﹕多言多敗﹐不如守中。

不談人閨閫。不說人密事。

不臧否人之品藻。不犯人忌諱。

不傷人父母。不破人一切好事。

不起人事端。不笑人相貌。

不數子弟﹑家人罪過。不慣好戲謔。

不發誓。不當面破人不是。

不疾惡太過。不直言自信。

不造語陷害人。不誇富。

不哭窮。不說與富人交往。

不厲色說話。不鄙人貧賤。

不攙奪人說話。不說自己才能。

不說謊。不贊助人做壞事。

不說歪文。不講嫖賭事。

不說話有頭無尾。不咒人罵人。

不說男女伎倆。不評論衣食精粗。

不訴苦。不間人妙談。不訕謗聖賢。

惜筆﹕文人之筆﹐勝於戈矛。

不寫一切損人害人之字。不寫一切詞訟控告之字。

不寫一切傷風敗俗之字。不寫一切離間是非之字。

惜書﹕聖賢精義﹐如寶如珍。

不以書夾刺。不以書作枕。

不以書與婦女夾鍼綫。不捲腦折角。

不亂翻亂揭。不雜亂堆積黴爛。

惜字﹕惜字一千﹐延壽一紀。

不以字紙抹桌拭污。不以字紙糊窗糊壁。

不以字紙覆甕。不以字紙包銀裹物。

不以字紙放口內亂嚼。不以字紙與婦女脫鞋剪樣。

