《家政須知》﹝淸﹞丁耀亢著

序

自序

勤本

節用

逐末

習苦

防蠹

多算

廣積

通變

因時

十敗

跋

附錄

丁野鶴

靑氈樂

靑氈笑

吾友丁頤若﹐善讀父書者也。憶乃翁野鶴先生﹐曠世逸才﹐於書無所不窺﹐著作甚富。其大者﹐論斷古史﹐法戒昭乘﹔次而主盟詞壇﹐古體﹑近體﹑歌行﹑賦記﹑贊頌﹐一切俱臻絕頂﹔兼及傳奇﹑小說。遺稿諸書﹐傳流海內者非一日。此皆予素聞教於先生﹐而親見頤若之誦讀。珍祕收藏﹐重刊訂正﹐以克承先志於無替者也。洵可謂大孝哉﹗一日﹐搜簡殘編﹐得先生《家政須知》一冊相示﹐將命剞劂﹐囑一言爲序。余受而讀之﹐嘆曰﹕異哉﹐先生﹗世家鴻儒﹐功名富貴人也。塵視軒冕。勇退林泉﹐年邁古稀﹐而爲此書。目次十條﹐包羅萬善﹐其文顯﹐其詞質﹐不言朝政而言家政﹐不言訓世俗而言訓家人。此殆先生寓意﹐寄托深遠﹐慈悲度世﹐撥蚩愚之迷途﹐遊斯人於樂國者乎﹖設當年閩海赤子﹐獲蒙慈母教養之恩﹐伐謀室家﹐甘棠一樹﹐畱遺愛於南國﹐此徳政錄也。卽糟軒之使﹐采風謠而獻當寧﹐將勸農救荒。富國便民之策﹐由一人一家而因類擴充之﹐無不可見諸施行﹐立有成效﹐亦可補周官理財﹑太史《貨殖傳》所未詳。先聖有言曰﹔是亦爲政﹐奚其爲爲政﹖區區家政云乎哉﹗先生如在﹐當不以予言爲謬。

同邑後學王復振拜撰

自序

《孝經》曰﹕居家理可移於官。家國一理也。人皆知訓子讀書爲光耀門戶﹐而不知以家政教之也。往往有宦室富家﹐巨資厚蓄﹐其先人旣往﹐不數年而子孫蕩費至於饑寒無卓錐者。固其子孫之不肖﹐亦父兄未嘗以家教習之﹐故蒙昧無知﹐財利歸之他人﹐田土反爲己害。敗家之道﹐種種不一﹕有以嫖賭而敗者﹐有以爭訟而敗者﹐有以奢侈而敗者﹐有以庸懦癡愚而敗者﹐有以好聲色結朋友而敗者。速莫速於賭博﹐癡莫癡於揭債﹐愚莫愚於苟安﹐險莫險於欠稅﹐窮莫窮於家漏﹐損莫損於妄費。凡此者﹐總因失算寡謀﹑安逸疏懶之所致也。余旣倦勤﹐傳家於子孫﹐不二年而田宅荒廢﹐負欠官糧﹐將至不支。後此數年﹐更可知矣。念余童年失父﹐十六持家﹐今年古稀有一﹐所置田宅十倍於昔﹐思堂構之難成﹐悲創造之不易﹐病中無事﹐聊遺片言﹐以爲守成之警耳。

度熙己酉初夏野鵝老人書於椽谷山房

勤本

萬物生於上而財聚焉﹐故王道先於農桑。周禮重於食貨﹐勤本之道莫重於農。太史公《貨殖傳》曰「凡人有千畝之田而不能富者﹐庸人也。」古人百畝之田﹐可以無饑﹐以其勤於農而儉於用。今有千畝之田﹐欠租稅而苦不足者﹐蓋不能取地之利﹐有錢糧之累﹐耗於用而寡於積耳。治田之要﹐莫急於積糞。積糞之法﹐莫先於畜牧。牛羊之糞有限﹐積艸之糞無窮﹐《月令》所謂「溽暑殺艸﹐可以糞田疇﹑美土疆」是也。計三伏共一月﹐初伏九日﹐入伏日取艸積濠中﹐初伏晝卽取出。中伏十日﹐亦於中伏初取艸如前法。末伏十二日﹐再取艸亦如前。凡鑿濠必於灣下積水之地﹐水愈深而積糞愈多。或擇隙地共爲一濠﹐公家積糞而公用焉。或各家自爲小濠而各用焉。今北方勤農﹐鋤田之外﹐凡有暇時﹐盡取艸根。道旁無曠土﹐無宿艸﹐如此則畜牧𨿽少﹐每畝得數十車。立秋後至初冬﹐復取道旁枯艸作堆﹐盡擡入牛羊圈中﹐名之曰「牛腳艸」。一冬牛羊所踐踏以成糞者也。北方地少農勤﹐或至爭艸興訟﹐則重糞可知。又有拆火炕之糞﹐拆向陽之墻以爲糞者。人糞﹑鴿糞﹐油坊麻餅之糞﹐陰溝淤泥之糞﹐種種不一。其廑糞如此﹐田安得不茂乎﹖如糞少田多﹐則輪轉上糞。今歲糞麥田﹐卽來歲黍谷地﹔又爲麥地﹐加糞如前。三年輪轉﹐其糞皆均。一曰「先時」﹐凡耕種因時爭先﹐則谷力能全。一曰「因地」﹐擇地髙下燥濕﹐以分谷性。耕之不深﹐如不耕同﹔鋤之不淨﹐與不鋤同。秋耕早﹐陽气入地而肥﹔春耕太早﹐霜气入地而瘦。凡田少者當自力農﹐田廣者不能自力而分種﹐我失其五矣﹔分種而不得其人﹐糞少農惰﹐我失其七矣﹔不得已而行貢法﹐此田多不得利也。可用公田之法﹐自種其十之一﹐取力於眾農﹐亦是一法。《詩》云「無田甫田﹐惟莠驕驕。」爲惰農戒耳。

節用

吾觀太史公《貨殖傳》﹐白圭﹑猗頓﹑陶朱之術﹐要不過「生眾食寡﹐爲疾用舒」四語而盡。生眾爲疾者﹐勤也﹔食寡用舒者﹐儉也。四語中要不過「勤儉」二字而盡。《禮記》云「國君以三十年之通計國用﹐量入以爲出。」故庶民之家﹐一年必有三月之食﹐三年必有一年之食﹐十年必有三年之食﹐則財恆足矣。齊俗喜功利﹐好誇詐﹐故其民多豪奢自矜。一會鄕鄰﹐或破數日之費﹐而家無擔石者。吳越之俗﹐喜輕揚﹐好遊晏﹐有燻香衣羅而無隔宿之食者。燕趙之俗﹐尙遊俠﹐盛服飾﹐有美其飲食而無卓錐之地者﹐謂之寄生之民﹐以不知節用故也。惟唐風尙儉﹐而過於陋。素封之家﹐終年無肉食﹔擔夫販豎﹐葛履履霜﹐家有千金之積。故云晉國天下莫彊焉﹐以其富而節也。財物之生有限﹐人情之奢欲無涯。以無涯之欲而耗有限之財﹐以一夕之樂而費經旬之積﹐吾知其不能繼也。余嘗憶明神宗時﹐鄕紳大老童僕無靑衣而服短褂﹐出門無大轎而乘小車﹐非請縣官不設戲﹐非行大禮不宰牲﹐飲食皆用小器﹐衣服不尙文繡。當是吋﹐鬥粟不過十文﹐尺布不過五文﹐雞豚之肉﹐其賤如土。爺屋之民﹐積粟至數千石者。犬不夜吠﹐吏不催徵﹐物愈丰而用愈節也。今天下庶人衣王侯之服﹐田舍享大官之奉﹐每會必用大器﹐婚喪皆擬鄕紳﹐傾中人之產而博豪俠之名﹐罄囊揭債﹐驕誇鄕裏﹐貴賤等威﹐一無所辧。一畝之田﹐賦役加於數倍﹐終年之積﹐耗費盡於一時。橫徵急斂﹐敲皮剝骨﹐民無常業﹐村無樂土﹐用愈奢而愈不節矣。故必節其飲食而甘粗糲﹐則有餘食矣﹐節其衣服而甘質陋﹐則有餘衣矣﹔節其晏飲交遊﹐則有餘財矣﹔節其婚姻喪祭﹐則有餘力矣。蓋千金之家﹐亦有贏餘﹐千乘之國﹐或苦不足者﹐節不節之故耳。

逐末

海至深也﹐必納細流﹐以成其大﹔山至厚也﹐必積土壤﹐以成其髙。故衣必有副以防其敝﹐器必有二以防其毀。今勤農爲本也。天道五年一變﹐非稔則饑﹔人事四時不同﹐非增則減。故有終歲勤勞﹐而逢年箕豆俱空﹐糧稅不足﹐將若之何﹖於是有逐末之法﹐廣其生息﹐滋其贏餘﹐庶幾可以卒歲。在於擇人而任使﹐通權而達變﹐非其人無利也﹐非其時無利也﹐非其地無利也。或爲行商﹐或爲坐賈﹐或爲畜牧﹐或爲收藏﹐或賤入而貴出﹐或更舊而爲新﹐醯醬雉菽﹐酒曲絲麻﹐販羊牧豕﹐油房雜靛﹐苟得其人﹐可爲恆產。不得其人﹐本末俱亡。故必有忠信之朋﹐兼有通變之識﹐同心分金﹐有才有守﹐庶幾得之。不然﹐則門內之貿易﹐猶可得其錙銖﹔門外之生息﹐無由察其出入﹐可不審諸﹖

今夫■﹝衤丸﹞袴之子﹐日食膏粱﹐見粗糲則投箸而起﹔帖括書生﹐用心章句而不知稼穡﹐冒寒暑霜露則病。夫夫也。一旦失勢居貧﹐不能謀生﹐與餓殍等。卽長處富貴﹐當大難﹐膺大任﹐不耐勞苦。無以自全者﹐皆不習苦之故也。是以古人袖鐵習力﹐運甓習勤﹐則骨力堅而神明白生﹐磨礪久而淫佚不起。愛子弟者莫先於習苦。陶潛《躬耕》詩曰「人生歸有道﹐衣服固其端。孰是都不營﹐而己求自安﹖」又云﹔「晨起理荒穢﹐日入負未還。四體誠乃疲﹐庶無異患幹。」其安貧樂道如此。吾閱歷久﹐熟觀往事﹐每見少年時受得一分苦﹐其末路卽有一分福。或少年豪華奢靡﹐暴殄折福﹐過於一分受用﹐則有一分窮。天道人事﹐歷歷不爽。蓋■﹝恙﹞久替換心﹞囚井廩。皆聖賢磨煉之場﹔酒色淫荒﹐卽庸人消沈之路。然後知「生於憂患﹐死於安樂」﹐良有以也。

防蠹

木之將枯也﹐必有蠹虫以食其心。人見其枝葉尙茂﹐而根本枯矣。國之將喪也﹐必有蠹臣以亂其權﹐人見其法令如故﹐而元气喪矣。家之將敗也﹐必有蠹僕以竊其財﹐人見其田宅猶存﹐而蓄積空矣。欲訓子弟之治家﹐先詳言其防蠹。有內蠹焉﹕妻妾專權﹐寵僕亂法﹐誘我以小利﹐逢君之大恧是也。有外蠹焉﹕上下蒙蔽﹐內外串通﹐竅我之財而不知﹐空我之蠹而不覺是也。其不可用者有四﹐其當防者有五﹕一曰「黠奴」﹐機深而詐﹐舌慧而巧﹐窺我之喜趨﹐避以爲姦﹐則不可用。一曰「悍奴」﹐膽大心雄﹐酗酒使气﹐敢於犯上﹐則不可用。一曰「盜奴」﹐性貪嗜利﹐善爲姦欺﹐聽言若甘﹐無謀不私﹐則不可用。一曰「詐奴」﹐如簧之口﹐其曲如鉤﹐實少僞多﹐似忠而詐﹐則不可用。至於托以田土﹑付以錢糧其爲蠹者﹐種種不一﹕一曰「掛欠」﹐本爲主管之自肥﹐反開他人之拖欠﹐旣失時而不催﹐隔年之另算。一曰「開除」﹐不經手之支消﹐多立名色﹐任昧心之開算﹐難以稽查。一曰「冒支」﹐知陳賬之難淸﹐復開新欠﹐報現存之虛數﹐假冒放糧﹐年又一年﹐欠而復欠。一曰「開逃」﹐欠旣難完﹐借逃戶不頂補。房之將倒﹐或折毀而焚燒。一曰「拋荒」﹐擇肥饒以自種﹐派瘠土於窮民﹐指爲積荒﹐外租減數。凡此者﹐欺疏懶之主﹐如戲小兒。開斗石之名﹐總爲烏有。漫責之﹐而虛期歲月﹐徒爲止渴之梅﹔嚴追之﹐欲剝其膏脂﹐反作吠主之犬。甑已破矣﹐田將墟矣﹐責無益矣﹐悔無及矣。當早有防之﹐勿使爲我蠹也。惟明而且斷者能之。

多算

財之爲言﹐才也。其爲字也﹐「才」與「貝」相依。有才而財聚﹐無才而財散矣。貨之爲言﹐化也。其爲字也﹐「化」在「貝」之上。能化則貨生﹐不能化則貨絕矣。錢之爲言﹐戔也。其爲字也﹐雙「戈」伏於「金」旁﹐有爭伐之意焉。利之爲言﹐理也。其爲字也﹐卓「刀」立在「禾」側﹐有利害之意焉。故其爲物也﹐多算勝﹐少算不勝。善算者得手盈虛消息之數﹐算在天者也。揣其土產物理之宜﹐算在地者也。籌度乎金生粟死﹐賤人貴出﹐和而不爭。守而不失之理﹐算在人者也。昔有國氏甚富﹐向氏甚貧﹐兩人心交也。往而問之﹐國氏曰「吾善盜。」向氏曰「吾知之矣。」於是﹐穿窬掘壁﹐逾垣發伏﹐白晝攫金而犯於法﹐幾不免死。再過國氏﹐怨之曰「汝誤我﹐汝誤我﹗」國氏大笑曰「吾所謂『盜』者﹐道也。盜其虛﹐不盜其盈﹐而盈自至﹔盜其少﹐不盜其多﹐而多自至。盜其所不爭﹐人棄而我取﹐則物不能先之。盜其所各得﹐我往而彼來﹐則物不能後之。盜其道﹐不盜其所不道。」向氏歸而習之﹐三年富與國氏等。善算者﹐善取不如善守﹐算人不如算己。造化生於心﹐得喪存於命。善治財者﹐下令如流水之源﹐則人皆樂之。不善治財者﹐如逆水而行舟﹐則人皆苦之。故竹頭木屑﹐皆應機而辦事﹔牛溲馬渤﹐可治病而醫人。彼庸人敗子﹐茫然無知﹐遂至朝不謀夕﹐皆不知算者也。又烏得知吾人之言﹖姑與淺言之﹐曰「算其一年之所入而謹之﹐算其一年之所出而節之﹐庶幾無敗歟﹗」鳥鼠至無知也。野鵲知藏﹐蓋以備風雨﹔田鼠知積糧﹐以潛地窖。人而不知積也﹐曾鳥鼠之不如乎﹗水之積不深﹐不能泛萬斛之舟﹔風之積不髙﹐不能鼓扶搖之羽。江海之有容納﹐天地之有收藏﹐皆積漸使然也。彼不知積者。曰一簣之土﹐無以成其髙﹐而不知爲山之基﹐可以百仞。一勺之水﹐無以見其力﹐而不知汲井之澑﹐可以穿石。亦積之久使之然也。自少而積之﹐由渺忽可至千萬﹐由累黍可至尋丈。萬里之程﹐始於跬步﹔乾鈞之鼎﹐始於寸鐵﹔百狐之裘﹐始於一腋。在山積薪炭﹐近海積魚鹽﹐在田積谷粟槁稭﹐在家積麻縷絲絮﹐在畜牧積牛馬羊豕﹐在園圃積藜藿瓜瓠。積無用以化有用﹐積及時而防失時。如此﹐則貴賤貿易加一等矣。極而推之﹐聖人積徳﹐士大夫積功﹐文人積學問﹐莫不因有積而成﹐無積而敗。

通變

金可以變粟﹐粟可以變金﹐人所知也﹔金變爲糞﹐糞變爲金﹐人所不知也。貴者賤之母﹐賤者貴之子﹐人所知也﹔積貴生賤﹐積賤生貴﹐人所不知也。廉者得半﹐貪者得倍﹐人所知也﹔廉者倍之﹐貪者半之﹐人所不知也。貧者富之資﹐富者貧之資﹐人所知也﹔富以生貧﹐貧以生富﹐人所不知也。功名成於亂世﹐暴富起於凶年。善變者﹐朽腐化爲金玉﹔不善變者﹐金玉化爲朽腐。守而不變﹐■﹝衤丸﹞袴多餓死﹔變而能通﹐賤豎成公卿。故曰﹕窮則變﹐變則通。是故賢者與世推移而不膠滯於物。

因時

聖人先時﹐賢者不違時﹐庸人失時﹐春生夏長﹐秋收冬藏。天之時也。冬至一陽生﹐分十二候以完春夏之令。夏至一陰生﹐分十二候以完秋冬之令。時之气也﹐迎其气而業成焉﹐後其气而業廢焉﹐惟智能得乎气之先﹐故事半而功倍。語云﹕𨿽有智慧﹐不如乘勢﹔𨿽有錢基﹐不如待時。宜其然乎﹗今有《田家五行》《居家必用》等書﹐要不外周之《月令》一篇。大而敬天勤民﹐小而立身治家﹐盡乎此矣。𨿽南北風气不同﹐時勢不一﹐智者變而通之。

正月

布置農務。算一歲官糧之數。入學﹐課月程。修理房屋。更換耕牛。覓農工。勤夜作。

二月

乘凍移樹﹐春分前後栽種十日。接果樹。課農。春耕。動土功。播種。鋤麥田。省耕。開倉。

三月

播種。相土地之宜﹐農功大作。停土功。孳養雞鵝羊豕。浴蠶﹐種菜﹐盡出積糞。修糞池。次開倉。省耕。出粟貴糶。備官糧。修園囿﹐挑野菜。煮酒。

四月

課鋤。養蠶﹐修水道﹐伐樹枝。修倉窖以防陰雨。采樹頭作菜。三開倉省鋤。栽菊種蘭。分蜂。

五月

采藥﹐收絲﹐織絹。割麥﹐種豆。墁墻。大修糞窖﹐以備積艸。牧豕﹐栽竹﹐修桑樹。制藥。踏酒曲。

六月

曬麥﹐曬書畫。課農。取艸作糞﹐修田間溝洫。動木工做家器﹐用漆。曬皮氈衣﹐作醬曲。插各樣花。伐櫟去皮下水。修桑。

七月

末伏出糞積糞﹐伏中早耕麥地。漚雜木﹐伐枯竹。再風書畫﹑氈衣。收瓜子﹑麻檾。運種麥糞。

八月

天社前種麥﹐收芝麻。做氈貨﹐裱書畫。采葛。收松果﹑橡栗﹐剝棗。早秋耕。割牛艸。

九月

伐薪柴﹐燒炭禦寒。收諸艸上垛﹐收籽粒。鋤牛腳艸。釀酒﹐腌菜。收野菜﹐禦冬。

十月

塞北戶﹐修囤倉﹐計算一年出入賬目。收山艸上垛﹐爲來春修蓋。培果樹﹐栽牡丹﹑芍藥。

十一月

夜誦﹐勤夜功。紡績。收豬上膺。備祭祀。修暖棚﹐封倉。治農兵防夜。培竹。

十二月

修家廟﹐修祭器。新炭出山﹐備交際禮物﹐腌臘肉。貿易年貨。勞農。

以上遵而行之﹐治國治家之理﹐可盡於是。𨿽富而由命﹐勤可由人。如此十年﹐猶有饑寒者﹐吾不信也。

十敗

豪傑無所因而成﹐庸人有所資而敗﹐故有萬乘之國﹐成於匹夫﹔巨萬之家﹐敗於一人。成敗之機﹐在乎一心﹐不在乎所資之有無也。

吾見敗家之子﹐性與人殊。未至敗家﹐必先失徳。或有凶頑之子﹐剛愎多猜﹐飾非拒諫﹐喜近羣小﹐疏遠正人﹐酗酒使气﹐負義忘恩﹔或爲庸暗之子﹐愚懦昏懶﹐疏惰苟安﹐性𨿽木訥﹐心不忠信。疏遠骨肉﹐專聽婦言。其類有十。性也﹐有命焉﹔人事也﹐有無道焉。家之成敗﹐關於子孫﹐吾安得而怨之﹖約略其狀﹐名之以禽虫﹐言其非人類也。凡庸人多喜睡﹐惰子必晚起。或有長

夜飲博﹐妻妾酣眠﹐門戶不啟者﹐吾名之曰﹕『『瞌睡虫」﹔欠債而反揭債﹐欠糧而更貸糧﹐本利倍加﹐勢必典衣物釵釧﹐終年不能贖﹐盡爲質當所有﹐名之曰「蛇退皮」﹔債不能完﹐必至賣產。官糧不輸﹐必至賣宅﹐或減準於債主﹐或求售於豪門﹐甚至賣屋賣磚﹐卓錐無地﹐名之「穴地老鼠」﹔膏粱之子﹐必貪口腹﹐伕遊宴樂﹐酒肉如流﹐家無旬日之糧﹐坐滿遊閒之客﹐名之曰「吞山虎」﹔酒囊飯袋﹐目不識丁﹐田荒而不思治﹐屋倒而不知修﹐前人所遺﹐坐食而盡﹐名之曰「井底蛙」﹔悍婦當家。外嬖專寵﹐囊橐在人﹐身如寄生﹐心𨿽有知﹐力不能斷﹐名之曰「死肥鵝」﹔坐食旣空。便賣家器﹐桌椅牀凳﹐盡爲人有﹐搜賣樹木﹐並及墳林﹐名之曰「啄木鳥」﹔古書名畫﹐前人所藏﹐借與人而不還﹐或爲婢僕所竊﹐糊窗覆瓿﹐裱帛包裹﹐間有全者﹐賤售於人﹐名之曰「喫書虫」﹔家產旣盡﹐無以謀生﹐塵甑魚釜﹐衣敝履穿﹐借斗粟而人不應﹐投急親而親不禮﹐名之曰「餓老鴟」﹔財散人空﹐棲身無所﹐寒冬寄宿於他家﹐閒日遊食而不攺﹐口饞身懶﹐負義滅親﹐求一日之苟安﹐忘期月之長計﹐鳥有不能爲巢者﹐寒天宿於枯樹﹐自啼曰「凍殺我﹐凍殺我﹗天明起來壘大窩。」及至日出﹐忘卻夜寒﹐飛而復啼曰﹔「日頭出來暖和和﹐不壘窩﹐不壘窩﹐得過且過﹗」名之曰「寒號虫」。

跋

先大人惠安公﹐十一而孤﹐十六持家﹐性任俠﹐耽情詩酒。南走吳楚﹐北遊燕趙﹐𨿽海內薄有才名﹐而所以取重於大老者﹐重然諾﹐周困乏﹐排人之難﹐解人之紛﹐豈獨以詩文著﹑以官績顯耶﹖至於治家﹐寬然有道﹐勤儉合宜。田夫野老之言﹐商賈懋遷之事﹐有可采者﹐必錄投囊中﹐以此利獘咸悉。得失在心﹐效而爲之﹐百不失一。先太父柱史公﹐遺產不及中人﹐先大人胸有成畫﹐造無米之釜炊﹐成空中之樓閣﹐皆能以無生有﹐以少勝多﹐自童年以至古稀﹐未嘗淪躓窘乏﹐非承基之有餘﹐殆創業之無不足也。𨿽耋逢陽九﹐蠹魚生災﹐而門戶猶瓦全無恙者﹐亦以此耳。不肖行等﹐折箸多年﹐每於謀生事﹐株守無策。先大人切責之餘﹐復作訓言數則﹐名曰《家政須知》。蓋欲以示子孫﹐非敢以公世好也。因念手澤所存﹐時時捧誦﹐歲久恐致湮沒﹐謹付剞劂﹐藏爲世訓。後之子孫或讀之而不能行﹐行之而不獲報者﹐命也﹐天也﹐不得謂先大人貽謀之不周云。

康熙壬戌五月谷旦不肖男愼行謹識

附錄﹕

《丁野鶴》

丁耀亢撰

治幾處莊兒﹐不近又不遠﹔騎一个驢兒﹐不勤又不懶。茅屋兩三間﹐閒書數十卷。撲面春風﹐不寒又不暖﹔順口油腔﹐不長又不短。淸閒日子臨到俺﹐喫幾頓消停飯。樽中酒不空﹐鑪內勤添炭。得玩玩且玩玩﹐還嫌玩的晚。

九里山前﹐柴兒夠一擔﹔五里灘頭﹐魚兒夠一籃。人生一夢間﹐世事如棋變。不愛髙官﹐貴的不去攀﹔不愛千金﹐富的不去諂。光陰一去不復返﹐須髮白多半。醉來石作牀﹐醒時云爲伴﹐不隨著旁人去胡鬧館。

名不求﹐利不貪﹐只學佛﹐不學仙﹐人間第一个癡呆漢。但只願歲歲丰年﹐普天下處處平安﹐四下裏聞不得人嗟嘆。盡著俺懶散淸閒﹐一家兒喜地歡天。放眉頭飽喫些粗茶飯﹐常住著艸舍茅檐﹐常守著山嶺薄田﹐至親好友常相見。

花幾株﹐竹一林﹐幾軸畫﹐一張琴﹐紙窗兒窄小多風韻。看幾本書﹐喫幾杯茶﹐閉一閉眼﹐養一養神﹐把那癡心妄想全消盡。每日裏兄弟同來﹐花開共賞﹐酒熟同斟﹐團圓骨肉眞和順。大家裏無病無災﹐過一月勝似三春﹐省下了多少愁悶﹗

恩合愛﹐一筆勾﹐數間茅屋且藏頭。晚眠常到晨牌候﹐夢醒時好友來投﹐家常便飯隨意畱﹐不嫌酒薄喫个夠。到晚來﹐引著兒子明白讀﹐山妻烹茶﹐小女擎甌。常怕這淸福難消受﹐沒本領的轉了多少淸閒﹐不熱鬧的免些憂愁﹐從不會把眉頭皺。

心兒懶﹐身子閒﹐醒時歌﹐醉時眠﹐客去緊閉門兩扇。見幾个捨命的做官﹐見幾个有本領的掙錢﹐人看著精細我看著淡﹐到頭來只擎著兩隻空拳。只求个不饑不寒﹐活一年自在一年﹐不著人欺﹐亦不著人嫌﹐朦朧睡去夢纏綿﹐金雞又報曉﹐日落下西山。

玉兔東升早﹐山河換幾朝﹐日月依然照。楚漢爭鋒﹐幾處啼春鳥﹔吳越交兵。一半埋荒艸。循環甲子催人老﹐拍手哈哈笑。黃梁夢已熟﹐不走邯鄲道﹐想人生自有个蓬萊島。滿屋黃金﹐石崇不到老﹔天大朱門﹐王孫都去了。花盛開還落﹐月明圓又消。蓋世功名﹐淮陰不自保﹔滿腹文章﹐蒙正反不飽。人生如秋艸﹐命運隨天造。逢花莫教空﹐對酒開懷抱﹐一个啞謎兒參透了。

一帙俗書﹐不長又不短﹔邋遢雜事﹐不近又不遠。塗鴨天地知﹐潛藏不外見。柴扉掩閉﹐相知有圈點﹔夜闌人靜﹐披覽獨自憐。文名不求學逃形﹐書成只畱子孫看。齊丘嘗投海﹐谷口又立言。敝帚制就且自珍﹐怡樂賽神仙。

事不相關﹐裝聾且推啞﹔人不相投﹐半眞還半假。淸貧守自然﹐豪富多牽掛。樹大招風﹐精細細船到江心﹐風波不是耍。柴門不羨車合馬﹐醉臥南窗下﹐藏一張無弦琴﹐掛一幅單條畫﹐把人情世事如瓢瓦。

五畝田園﹐栽花又栽柳﹔五畝宅墻﹐養雞又養狗。身安莫怨貧﹐無病休嫌瘦。幾處靑林﹐閒行又閒走﹔幾个相知﹐能詩又能酒。萬事不如杯在手﹐待夠何時夠。浮雲本是空﹐明月還依舊﹐賞中秋直醉到九月九。

滿桌珍饈﹐只圖一个飽﹔綾錦千箱﹐能穿幾个襖。田多苦自勞﹐名大添煩惱。萬頃良田﹐子孫種不了﹔大廈千間﹐一身睡多少﹖豪傑誰肯回頭早﹐錯認了虛圈套。七十古來稀﹐不見重年少﹐休把這好韶光錯過了。

節屆淸明﹐桃花一片紅﹔村內秋千﹐春楊一半靑。王孫吹玉笛﹐士女遊芳徑。綠楊柳邊﹐黃鸝幾處鳴﹔靑艸山坡﹐黃牛幾處耕。山林有了淸幽景﹐任俺疏狂性。挑燈看海棠﹐把酒數紅杏。喚春農﹑趁天晴﹐長把莊稼領。

節屆端陽﹐池荷早放花﹔堂向槐陰﹐新巢早報鴉。汲水試新茶﹐煮酒開香臘。開徧薔薇﹐芭蕉捲綠紗﹔熟徧櫻桃﹐新筍另茁芽。山林有个靑幽法﹐醉倒葡萄架。靑衣換葛巾﹐團扇題詩畫。向南窗﹑髙臥白石榻。

轉眼中秋﹐芙蓉開的早﹔節屆重陽﹐黃菊開的好。梧桐金井飄﹐紅葉迎霜雕。檐前寒蛩﹐淒淒不住的吵﹔云外賓鴻﹐聲聲過去了。田園禾黍收多少﹐先割門前稻。水淸蟹正肥﹐雨過收栗棗。喚鄰翁﹐向東籬喫个飽。

百歲光陰﹐臨秋又未晚﹔四季平安﹐天寒又日短。梅花紙帳眠﹐雜木燒山炭。掃雪烹茶﹐小屋紅鑪暖﹔美酒珍饈﹐貴客傳金盞。山人緊把柴門掩﹐對酒吟詩卷。騎驢過小橋﹐看雪尋僧院。百樣事﹐不關心﹐自有天來管。

不是髙僧﹐頭髮一抹光﹔不是神仙﹐胡須一半蒼。去山張子房﹐棄職陶元亮。不住叢林﹐時時走外鄕﹔不煉金丹﹐有人送口糧。範蠡曾把扁舟蕩﹐學成江湖相。制一頂白葛巾﹐拖一條靑竹杖﹐帶一个藥葫蘆﹐去把眞人訪。

南北雙調合套

靑氈樂

【新水令北】髙名不列薦紳編﹐別有儒林便覽。行藏原是隱﹐羈旅號爲官。瀟灑淸閒。又休看作風塵下賤。

【步步嬌南】空堂四壁紅塵遠﹐鎭日把重門掩﹐修然似遠山。風雨疏簾﹐靜把圖書展。鳴琴仔細彈﹐歌一曲猗蘭﹐空谷無人見。

【折桂令北】老頭巾不受人憐﹐說什麼炎涼冷暖﹐苦辣酸甜。到處有酒瓢詩卷﹐龍泉射電﹐彩筆如椽。扶世界不用俺登朝上殿﹐挽江河那用俺進表陳言。天賜平安平安﹐一任盤桓。受淸貧﹐料沒有暮夜黃金﹐論官箴那里討犯法靑錢。

【江兒水南】把傀儡排場戲﹐看長安棋局翻。見多少掀天揭地興亡亂﹐白衣蒼狗浮雲變﹐朝更暮攺蜃樓幻。月落酒闌人散﹐夢醒邯鄲﹐續不上儒門公案。

【雁兒落帶得勝令北】穿一件舊烏靑破絹衫﹐喫幾口淡黃齏閒茶飯。白胡須扮出个四皓賢﹐黑皮靴活像个鐘馗判。煞不出郭汾陽將相權﹐也沒有伍子胥髑髏劍。森嚴﹐明倫堂緊對文宣殿。回也麼賢﹐俺是个活壽星長命的老顏淵。

【僥僥令南】靑雲時已暮﹐白日夢長閒。只當做參禪持戒把雄心煉也﹐何須訪名山費往還。

【收江南北】呀﹗做張良辟穀去求仙﹐學蘇卿嚙雪並餐氈﹐到如今聞韶三月食無鹽。又何用熬煎﹐又他道是不是煙火古瞿曇。

【園林好南】對明月星斗爛斑﹐對松影風露連翩。受用些燈昏酒談﹐得意處竟忘言。

【沽美酒帶太平令北】履平地靜波瀾﹐拋舟楫任長川﹐正好在蘆花岸。閒看魚龍罷釣竿﹐似遼陽鶴反。弔城郭﹐閱塵寰。又何須雕盤美饌﹖又何須錦衣繡幔﹖又何須油車翠幰﹖又伺須瓊樓曲檻﹖俺呵﹐這的是隨緣﹐遇緣﹔知天﹐樂天。呀﹐素位中春風無限﹗

【淸江引南】髙陽知己何時反﹖濁酒自家勸。文章鏡裏花﹐富貴風中綫﹐不覺的飯牛歌歸去晚。﹝北遊錄﹞

南北雙調合套

靑氈笑

【新水令北】笑學官不是等閒來﹐想八字有前生冤債。才名成一笑﹐命運自然該。酸腐形骸﹐又跳不出黌宮以外。

【步步嬌南】三間官署門窗壞﹐瓦漏將泥蓋﹐東西分兩齋。屋塌墻歪﹐有个官兒在。少米又無柴﹐好一似孔仲尼獨自遊陳蔡。

【折桂令北】明倫堂沒甚安排﹐見了个懸鐘破鼓﹐四壁塵埃。並沒有排衙皂快﹐投文畫卯﹐放告擡牌。有幾个冷秀才打躬下拜﹐有幾个老門斗少襪無鞋。破廟枯槐﹐古碣荒苔﹐本像个野寺頭陀。又多了行香送考﹐瘦馬空街。

【江兒水南】逢節令門生到﹐見靑錢紙裏來。料不如揚州十萬腰纏快﹐買燒刀只辦的黃韭菜﹐買豆腐只拌的靑鹽塊﹐惹的師娘見怪﹗他道夫貴妻榮﹐全不見紫袍金帶。

【雁兒落帶得勝令北】又撞著容城縣水潦有荒災﹐眾門生逃散他州外。只望著春秋祭大開齋﹐又誰知鄕飲酒仍停待。地俸薪銀丟放開﹐眾工食從何派﹗說什麼髙才﹐何處抱文章賣﹖說什麼雄懷﹐何時笑眼開﹖奇哉﹗老先生錯把靑天怪。癡也該駿。遙指望受饑寒熬出薦語來。

【僥僥令南】才名多不遇﹐壯士命常乖。只見須髮蒼蒼朱顏敗﹐爲甚的走風塵困駑駘﹖

【收江南北】呀﹗算官星八座與三臺﹐論文章李杜和鄒枚﹐辜負了風雷寶劍竟塵埋。到如今丟開﹐困鹽車不見一人哀。

【園林好南】升縣令歲月耽捱﹐轉國學進部求差。妄想中許多境界﹐酬餓眼鼓空腮。

【沽美酒帶太平令北】山鳥倦盼蒿萊﹐云出岫困煙霾﹐現放著靑山在。茅屋疏籬竹樹栽﹐訪詩朋酒儕。烹茗筍﹐坐松崖。命孤舟長江一派﹐駕籃輿靑林一帶。任陰晴風濤澎拜﹐任炎涼浮雲艸芥。俺呵﹐也不羨州才﹑縣才﹐鸞臺﹑柏臺。呀﹗老學官不消把黃粱夢賽。

【淸江引南】功名困頓眞苦海﹐誤把儒冠戴。風波世路難﹐日暮光陰快﹐早學个歸去來彭澤宰。﹝北遊錄﹞

