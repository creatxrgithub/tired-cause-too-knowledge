女孝經

進《女孝經》表

妾聞天地之性﹐貴剛柔焉﹔夫婦之道﹐重禮義焉。仁義禮智信者﹐是謂五常。五常之敬﹐其來遠矣。總而爲主﹐實在孝乎﹗夫孝者﹐感鬼神﹐動天地﹐精神至貫﹐無所不達。蓋以夫婦之道﹐人倫之始﹐考其得失﹐非細務也。

《易》著乾坤﹐則陰陽之制有別﹔《禮》標羔雁﹐則伉儷之事實陳。妾每覽先聖垂言﹐觀前賢行事﹐未嘗不撫躬三復﹐嘆息久之﹐欲緬想餘芳﹐遺蹤可躅。妾侄女特蒙天恩﹐策爲永王妃﹐以少長閨闈﹐未嫻詩禮﹐至於經誥﹐觸事面墻﹐夙夜憂惶﹐戰懼交集﹐今戒以爲婦之道﹐申以執巾之禮﹐並述經史正義﹐無復載於浮詞﹐總一十八章﹐各爲篇目﹐名曰《女孝經》。上自皇后﹐下及庶人﹐不行孝而成名者﹐未之聞也。妾不敢自專﹐因以曹大家爲主﹐𨿽不足藏諸巖石﹐亦可以稍補閨庭。輒不揆量﹐敢玆聞達。輕觸屏﹐伏待罪戾。妾鄭氏誠惶誠恐﹐死罪死罪﹐謹言。

女孝經

開宗明義第一章

曹大家閒居﹐諸女侍坐。大家曰「昔者聖帝二女有孝道﹐降於嬀﹐卑讓恭儉﹐思盡婦道﹐賢明多智﹐免人之難﹐汝聞之乎﹖」諸女退位而辭曰「女子愚昧﹐未嘗接大人餘論﹐曷得以聞之﹖」大家曰「夫學以聚之﹐問以辯之﹐多聞闕疑﹐可以爲人之宗矣﹗汝能聽其言﹐行其事﹐吾爲汝陳之。夫孝者﹐廣天地﹐厚人倫﹐動鬼神﹐感禽獸﹐恭近於禮﹐三思後行﹐無施其勞﹐不伐其善﹐和柔貞順﹐仁明孝玆﹐徳行有成﹐可以無咎。《書》云﹕『孝乎﹗惟孝友於兄弟。』此之謂也。」

后妃章第二

大家曰「關雎麟趾﹐后妃之徳﹐憂在進賢﹐不淫其色﹐朝夕思念﹐至於憂勤。而徳教加於百姓﹐刑於四海﹐蓋后妃之孝也。《詩》云﹕『鼓鐘於宮﹐聲聞於外。』」

夫人章第三

居尊能約﹐守位無私﹐審其勤勞﹐明其視聽﹐詩書之府可以習之﹐禮樂之道可以行之﹐故無賢而名昌﹐是謂積殃﹔徳小而位大﹐是謂嬰害。豈不誡歟﹗靜專動直﹐不失其儀﹐然後能和。其子孫保其宗廟﹐蓋夫人之孝也。《易》曰「閒邪﹗存其誠﹐徳博而化。」

幫君章第四

非禮教之法服﹐不敢服﹔非詩書之法言﹐不敢道﹔非信義之徳行﹐不敢行。欲人不聞﹐勿若勿言﹔欲人不知﹐勿若勿爲﹔欲人勿傳﹐勿若勿行。三者備矣﹐然後能守其祭祀﹐蓋幫君之孝也。《詩》云「於以采蘩﹐於沼於汕。於以用之﹐公侯之事。」

庶人章第五

爲婦之道﹐分義之利﹐先人後己﹐以事舅姑﹐紡績衣裳﹐社賦蒸獻﹐此庶人妻之孝也。《詩》云「婦無公事﹐休其蠶織。」

事舅姑章第六

女子之事姑舅也﹐敬與父同﹐愛與母同。守之者義也﹐執之者禮也。雞初鳴﹐咸盥漱衣服以朝焉。冬溫夏淸﹐昏定晨省﹐敬以直內﹐義以方外﹐禮信立而後行。《詩》云「女子有行﹐遠兄弟父母。」

三才章第七

諸女曰「甚哉﹗夫之大也。」大家曰「夫者天也﹐可不務乎﹗古者女子出嫁曰歸﹐移天事夫﹐其義遠矣。天之經也﹐地之義也﹐人之行也﹐天地之性而人是則之。則天之明﹐因地之利﹐防閒執禮﹐可以成家。然後先之以泛愛﹐君子不忘其孝慈﹔陳之以徳義﹐君子興行﹔先之以敬讓﹐君子不爭﹔道之以禮樂﹐君子和睦﹔示之以好惡﹐君子知禁。《詩》云﹕『旣明且哲﹐以保其身。﹐」

孝治章第八

大家曰「古者淑女之以孝治九族也﹐不敢遺卑幼之妾﹐而況於娣侄乎﹗故得六親之歡心以事其舅姑。治家者不敢侮於雞犬﹐而況於小人乎﹗故得上下之歡心以事其夫。理閨者﹐不敢失於左右﹐而況於君子乎﹗故得人之歡心以事其親。夫然﹐故生則親安之﹐祭則鬼享之﹐是以九族和平﹐萋菲不生﹐禍亂不作。故淑女之以孝治上下也如此。《詩》云﹕『不愆不忘﹐率由舊章。﹐」

賢明章第九

諸女曰「敢問婦人之徳﹐無以加於智乎﹖」大家曰「人肖天地﹐負陰抱陽﹐有聰明賢哲之性﹐習之無不利﹐而況於用心乎﹗昔楚莊王晏朝﹐樊女進曰﹕『何罷朝之晚也﹐得無倦乎﹖』王曰﹕『今與賢者言樂﹐不覺日之晚也。』樊女曰﹕『敢問賢者誰歟﹖』曰﹕『虞丘子。』樊女掩口而笑。王怪問之。對曰﹕『虞丘子賢則賢矣﹐然未忠也。妾幸得充後宮﹐尙湯沐﹐執巾櫛﹐備掃除﹐十有一年矣。妾乃進九女﹐今賢於妾者二人﹐與妾同列者七人。妾知妨妾之愛﹐奪妾之寵﹐然不敢以私蔽公﹐欲王多見博聞也。今虞丘子居相十年﹐所薦者非其子孫﹐則宗族昆弟﹐未嘗聞進賢而退不肖﹐可謂賢哉﹖』王以告之﹐虞丘子不知所爲﹐乃避舍露寢﹐使人迎孫叔敖而進之﹐遂立爲相。夫以一言之智﹐諸侯不敢窺兵﹐終霸其國﹐樊女之力也。《詩》云﹕『得人者昌﹐失人者亡。』又曰﹕『辭之輯矣﹐人之洽矣。』」

紀徳行章第十

大家曰「女子之事夫也﹐緬笄而朝﹐則有君臣之嚴﹔沃盥饋食﹐則有父子之敬﹔報反而行﹐則有兄弟之道﹔受朝必誠﹐則有朋友之信﹔言行無玷﹐則有理家之度。五者備矣﹐然後能事夫。居上不驕﹐爲下不亂﹐在醜不爭。居上而驕則殆﹐爲下而亂則辱﹐在醜而爭則乖。三者不除﹐𨿽和如琴瑟﹐猶爲不婦也。」

五刑章第十一

大家曰「五刑之屬三千﹐而罪莫大於妒忌﹐故七出之狀標其首焉。貞順正直﹐和柔無妒﹐理於幽閨﹐不通於外﹐目不徇色﹐耳不畱聲﹐耳目之欲﹐不越其事﹐蓋聖人之教也﹐汝其行之。《詩》云「令儀令聲﹐小心翼翼。占訓是式﹐威儀是力。」

廣要道章第十二

大家曰「女子之事舅姑也﹐竭力而盡禮﹐奉娣姒也﹐傾心而罄義。撫諸孤以仁﹐佐君子以智﹐與娣姒之言信﹐對賓侶之容敬﹐臨財廉取與讓﹐不爲苟得。動必有方﹐貞順勤勞﹐勉其荒怠。然後愼言語﹐省嗜欲。出門必掩蔽其面﹐夜行以燭﹐無燭則止。送兄弟不逾於閾。此婦人之要道﹐汝其念之。」

廣守信章第十三

立天之道﹐曰陰與陽﹔立地之道﹐曰柔與剛。陰陽剛柔﹐天地之始﹔男女夫婦﹐人倫之始。故乾坤交泰﹐誰能間之。婦地夫天﹐廢一不可。然則丈夫百行﹐婦人一志。男有重婚之義﹐女無再醮之文﹐是以苤苡興歌﹐蔡人作誡。匪石爲嘆﹐衛主知慚。昔楚昭王出遊﹐畱姜氏於漸臺﹐江水暴至﹐王約迎夫人必以符合﹐使者倉促﹐遂不請行。姜氏曰「妾聞貞女義不犯約﹐勇士不畏其死﹐妾知不去必死﹐然無符﹐不敢犯約﹔𨿽行之必生﹐無信而生﹐不如守義而死。」會使者還取符﹐則水髙臺沒矣﹗其守信也如此﹐汝其勉之。《易》曰「鶴鳴在陰﹐其子和之。」

廣揚名章第十四

大家曰「女子之事父母也孝﹐故忠可移於舅姑﹔事姊妹也義﹐故順可移於娣姒﹔居家理﹐故理可聞於六親。是以行成於內﹐而名立於後世矣。」

諫諍章第十五

諸女曰「若夫廉貞孝義﹐事姑敬夫﹐揚名則聞命矣﹗敢問婦從夫之令﹐可謂賢乎﹖」大家曰「是何言歟﹖昔者周宣王晚朝﹐姜後脫簪珥待罪於永巷﹐宣王爲之夙興。漢成帝命班婕妤同輦﹐婕妤辭曰﹕『妾聞三代明王﹐皆有賢臣在側﹐不聞與嬖女同乘。』成帝爲之攺容。楚莊王耽於遊畋﹐樊女乃不食野味﹐莊王感焉﹐爲之罷獵。由是觀之﹐天子有淨臣﹐𨿽無道﹐不失其天下﹔諸侯有諍臣﹐𨿽無道﹐不失其國﹔大夫有淨臣﹐𨿽無道﹐不失其家。士有諍友﹐則不離於令名﹔父有諍子﹐則不陷於不義﹔夫有諍妻﹐則不入於非道。是以衛女矯齊桓公不聽淫樂﹐齊姜遣晉文公而成霸業。故夫非道則諫之﹐從夫之令﹐又焉得爲賢乎﹗《詩》云﹕『猷之未遠﹐是用大諫。』」

胎教章第十六

大家曰「人受五常之理﹐生而有性習也﹐感善則善﹐感惡則惡﹐𨿽在胎養﹐豈無教乎﹗古者婦人妊子也﹐寢不側﹐坐不邊﹐立不跛﹔不食邪味﹐不履左道﹐割不正不食﹐席不正不坐﹐目不視惡色﹐耳不聽靡聲﹐口不出傲言﹐手不執邪器﹔夜則誦經書﹐朝則講禮樂。其生子也﹐形容端正﹐才徳過人﹐其胎教如此。」

母儀章第十七

大家曰「夫爲人母者﹐明其禮也。和之以恩愛﹐示之以嚴毅﹐動而合禮﹐言必有經。男子六歲教之數與方名﹐七歲男女不同席﹐不共食﹐八歲習之以小學﹐十歲以從師焉。出必告﹐反必面﹐所遊必有常﹐所習必有業。居不主奧﹐坐不中席﹐行不中道﹐立不中門。不登髙﹐不臨深﹐不苟訾﹐不苟笑。不有私財﹐立必正方﹔耳不傾聽﹐使男女有別﹔遠嫌避疑﹐不同巾櫛。女子七歲教之以四徳﹐其母儀之道如此。皇甫士安叔母有言曰﹕孟母三徙﹐以教成人﹐買肉以教存信﹐居不卜鄰﹐令汝魯鈍之甚。《詩》云﹕『教誨爾子﹐式似之。』」

舉惡章第十八

諸女曰「婦道之善﹐敬聞命矣﹗小子不敏﹐願終身以行之。敢問古者亦有不令之婦乎﹖」大家曰「夏之興也以塗山﹐其滅也以妹喜﹔殷之興也以有莘氏﹐其滅也以妲己﹔周之興也以太任﹐其滅也以褒姒。此三代之王﹐皆以婦人失天下﹐身死國亡﹐而況於諸侯乎﹗況於卿大夫乎﹗況於庶人乎﹗故申生之亡﹐禍由驪女﹐湣懷之廢﹐戮起南風。由是觀之﹐婦人起家者有之﹐禍於家者亦有之。至於陳禦叔之妻夏氏﹐殺三夫﹐戮一子﹐弒一君﹐走兩卿﹐喪一國﹐蓋惡之極也。夫以一女子之身﹐破六家之產﹐吁可畏哉﹗若行善道﹐則不及於此矣﹗」

