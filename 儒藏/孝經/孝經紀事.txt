孝經紀事

﹝淸﹞陳澧輯

孝經紀事引

《孝經》《論語》﹐聖賢教人之書也。而《孝經》尢簡約﹐朝廷以此試士﹐本以聖賢之教教天下﹐而士但以爲考試題目而已。世之勸人爲善者﹐乃至取巫覡語而刊布之﹐不亦愼乎﹖古人尊信《孝經》之事﹐羣書所載甚多。今取其見十七史者若干條﹐抄而刻之﹐其餘更俟續刻焉。咸豐十一年二月。

孝經紀事

《孝經》﹕十三經皆聖人教人之書也﹐而至徳要道尢在《孝經》。其書最少﹐其義最顯。近年考試�﹝一﹞。功令增《孝經》論﹐蓋欲天下人人讀之。此所以順天下也。自�功令頒布以來﹐不知天下果人人讀之歟﹖其讀者視爲聖人教人之書歟﹖抑但視爲考試題目歟﹖而世俗之人方取浮屠道士之語寫刻傳布﹐以爲可以勸善戒惡而不知求之聖人之書﹐非所謂好仁。不好學其蔽也愚歟﹖澧旣刻《孝經》唐石臺本﹐又刻開成石經本﹐乃抄十七史中論說《孝經》之事若干條爲一帙以綴後﹐將來有續抄者更當增入之﹐欲以此爲讀《孝經》者勸﹐使知其不可不讀而﹝不﹞徒爲考試題目而已也﹝二﹞。【『而』字下當脫『不』字——壽昌校。】

《史記仲尼弟子列傳》﹕曾參﹐尙武城人﹝三﹞﹐字子輿﹐少孔子四十六歲。孔子以爲能通孝道﹐故授之業﹐作《孝經》﹝四﹞。

《漢書藝文志》云﹝五﹞﹕漢興﹐長孫氏﹑博士江翁﹑少府後倉﹑諫大夫翼奉﹑安昌侯張禹傳之﹐各自名家。【《孝經》】

【要添『孝經』二字﹝六﹞。】

《漢書疏廣傳》云﹝七﹞﹕﹝廣徙﹞爲太傅﹐﹝廣﹞兄子受……爲少傅﹝八﹞﹐……在位五歲﹐皇太子年十二通《論語》《孝經》。

《後漢書六十二葉荀爽傳》曰﹝九﹞﹕﹝故﹞漢制使天下誦《孝經》。

【采此條以見人人皆當讀《孝經》。】

《後漢書儒林傳》﹝十﹞﹕明帝卽位﹐……自期門羽林之士悉令通《孝經章句》﹝十一﹞。

《後漢書蓋勛傳》﹝十二﹞﹕﹝涼州刺史﹞宗梟患多寇叛﹝十三﹞﹐謂勛曰﹕『涼州寡於學術﹐故屢到反暴﹝十四﹞﹐今欲多寫《孝經》﹐令家家習之﹐或使人知義﹝十五﹞。』

《晉書劉超傳》﹝十六﹞﹕恭帝時年八歲﹐𨿽幽厄之中﹐超猶授《孝經》《論語》。

《晉書車允傳》﹝十七﹞﹕孝武帝嘗講《孝經》﹐僕射謝安侍坐﹐尙書陸訥侍講﹝十八﹞﹐侍中卞忱執讀﹝十九﹞﹐黃門侍郎謝石﹑吏部郎袁宏執經﹐允與丹陽尹王混擿句﹝二十﹞﹐時論榮之。

《晉書皇甫謐傳》﹝二十一﹞﹕﹝篤終制曰﹞﹝二十二﹞﹕平生之物皆無自隨﹐惟賫《孝經》一卷﹝二十三﹞﹐示不忘孝道。

【采此條以見終身不可離《孝經》。】

《宋書何承天傳》﹝二十四﹞﹕皇太子講《孝經》﹐承天與﹝中庶子﹞顏延之同爲執經﹝二十五﹞。

《南齊書張敬兒傳》﹝二十六﹞﹕敬兒始不識書﹐晚旣爲方伯﹐乃習字讀《孝經》《論語》﹝二十七﹞。

【采此條亦見武人當讀《孝經》。】

《南齊書王儉傳》【八葉】﹝二十八﹞﹕﹝後﹞上使陸澄誦《孝經》﹝二十九﹞﹐自『仲尼居而還』﹝三十﹞﹐儉曰﹕『澄所謂博而寡要﹐……』乃誦『君子之事上』章。上曰﹕『善。張子布更覺非奇也。』

《南齊書》﹝三十一﹞﹕劉瓛答齊髙帝曰﹕『政在《孝經》。』……帝咨嗟曰﹕『儒者之言可萬寶萬世。』

【采此條以見《孝經》卽政事。】

《梁書儒林皇侃傳》﹝三十二﹞﹕常日限誦《孝經》二十徧以擬觀世音經。

《梁書庾子興傳》﹝三十三﹞﹕五歲讀《孝經》﹐手不釋卷。或曰﹕『此書文句不多﹐何用自苦﹖』答曰﹕『孝徳之本﹐何謂不多﹖』

【采此條亦見《孝經》𨿽少﹐所包實多。】

《梁書王僧孺傳》﹝三十四﹞﹕﹝僧孺﹞年五歲讀《孝經》﹐問授者此書所載述。曰﹕『論忠孝二事。』僧孺曰﹕『若爾﹐常願讀之。』

《陳書徐陵傳》﹝三十五﹞﹕皇太子入學﹐釋奠百司陪列﹐孝克發《孝經》題後主詔﹐皇太子北面致敬。【孝克﹐陵子】﹝三十六﹞。

【采此條以見賞者當讀《孝經》。】

《陳書徐陵傳【子份】》﹝三十七﹞﹕陵嘗遇疾﹐甚篤。份燒香泣涕﹐跪誦《孝經》﹐日夜不息﹐如此者三日。陵疾豁然而愈。

【《南史》同﹝三十八﹞。】

【采此條以誘俗人。下三條同。】

《南史文學岑之敬傳》﹝三十九﹞﹕之敬始以經業進﹐而博涉文史﹐雅有詞筆﹐不爲醇儒﹝四十﹞﹐性謙謹﹝四十一﹞﹐未嘗以才學矜物﹐接引後進恂恂如也。

﹝每﹞忌日﹝四十二﹞﹐營齋必躬自灑掃涕泣終日﹐士君子以篤行稱之。

之敬年五歲讀《孝經》﹐每燒香正坐。﹝四十三﹞。

《南史隱逸顧歡傳》﹝四十四﹞﹕﹝又﹞有病邪者問歡﹝四十五﹞。歡曰﹕『家有何書﹖』答曰﹕『惟有《孝經》而已。』歡曰﹕『可取「仲尼居」置病人枕邊﹐恭敬之自差也﹝四十六﹞。』病者果愈。後人問其故。答曰﹕『善禳惡﹐正勝邪。此病﹝者﹞所以差也﹝四十七﹞。』

《南史隱逸沈麟士傳》﹝四十八﹞﹕遺令棺中依皇甫﹝四十九﹞﹐……﹝依﹞士安用《孝經》﹝五十﹞。

《魏書逸士馮亮傳》﹝五十一﹞﹕遺誡兄子綜﹐斂以衣幍﹝五十二﹞﹐左手持板﹐右手執《孝經》一卷。

【古人屢有此事。】

《北齊書王紘傳》﹝五十三﹞﹕年十三見揚州辭史﹝太原﹞郭元貞﹝五十四﹞。元貞撫其背曰﹕『汝讀何書﹖』對曰﹕『誦《孝經》。』曰﹕『《孝經》云何﹖』曰﹕『在上不驕﹐爲下不宄﹝五十五﹞。』﹝元﹞貞曰﹝五十六﹞﹕『吾作刺史﹐豈其驕乎﹖』紘曰﹕『公𨿽不驕﹐君子防未萌﹐亦願畱意。』

《北齊﹝書﹞儒林傳序》﹝五十七﹞﹕《論語》《孝經》﹐諸學徒莫不通講。

《北周書齊煬王憲【子貴】傳》﹝五十八﹞﹕少聰敏。……始讀《孝經》﹐便謂人曰﹕『讀此一經﹐足爲立身之本。』

《北周書顏之儀傳》﹝五十九﹞﹕﹝顏之儀﹞三歲能讀《孝經》。

又《蕭大圜傳》﹝六十﹞﹕﹝蕭大圜﹞年四歲能誦《三都賦》及《孝經》《論語》。

《周書長孫澄傳【長孫書傳後】》﹝六十一﹞﹕魏文帝嘗與太祖及羣公宴。從容言曰﹕『《孝經》一卷﹐人行之本﹐諸公宜各引要言。』澄應聲曰﹕『夙夜匪懈﹐以事一人。』座中有人次曰﹕『匡救其惡﹐旣而出合﹝六十二﹞。』太祖深嘆澄之合機﹐而譴其次答者。

【《北史》略同。】

《北史於【仲文】傳【於栗禪傳後】》﹝六十三﹞﹕﹝於仲文﹞九歲嘗於云陽宮見周文帝。問曰﹕『聞兒好讀書﹐書有何事﹖』對曰﹕『資父事君﹐忠孝而已。』周文甚嗟嘆之。

《北史封偉伯傳【封軌之子】》﹝六十四﹞﹕﹝太尉淸河王﹞懌親爲《孝經解詁》﹝六十五﹞﹐命偉伯爲難例九條﹐皆發起隱漏。

《太平禦覽》﹝六十六﹞﹕劉盛不好讀書﹐只讀《孝經》《論語》。曰﹕『誦此能行足矣﹐安用多誦而不行乎﹖』

【查《困學紀聞》﹐此出《北史》。】

蘇綽戒子威云﹝六十七﹞﹕『讀《孝經》一卷足以立身治國﹐何用多爲﹖』

《隋書儒林何妥傳》﹝六十八﹞﹕蘇威﹝嘗﹞言於上曰﹕『臣先人每誡臣云「只讀《孝經》一卷足可立身治國﹐何用多爲﹖」』上亦然之。

《隋書鄭譯傳》﹝六十九﹞﹕﹝帝下﹞詔曰﹝七十﹞﹕『譯嘉謨良策﹝七十一﹞﹐寂爾無聞﹐鬻獄賣官﹐沸騰盈耳。若畱之於世﹐在人爲不道之臣﹔戮之於朝﹐入地爲不孝之鬼。有累幽顯﹝七十二﹞。無以置之﹐宜賜以《孝經》﹐令其熟讀。』

《隋書韋師傳》﹝七十三﹞﹕初就學﹐始讀《孝經》。捨書而嘆曰﹕『名教之極﹐其在玆乎﹖』

《隋書文學傳王頍》﹝七十四﹞﹕﹝王頍﹞年二十尙不知書。爲其兄顒所責怒﹐於是感激﹐始讀《孝經》《論語》﹐晝夜不倦。

《舊唐書天寶年》﹝七十五﹞﹕詔天下民間家藏《孝經》一本﹝七十六﹞。

《新唐書元宗本紀》﹝七十七﹞﹕天寶三載﹐……詔天下家藏《孝經》。

《新唐書禮樂志【五葉】》﹝七十八﹞﹕太宗觀釋奠於國子學﹐詔祭酒孔穎達講《孝經》。

《新唐書【四十四﹑二】選舉志》﹝七十九﹞﹕﹝而﹞明經之別有五經﹐有三經﹐有二經。……《孝經》《論語》皆兼通之。

《新唐書【百三十】楊瑒傳》﹝八十﹞﹕瑒從父兄晏精《孝經》學﹐常手寫數十篇﹐可教者輒遺之。

【采此條以見當刻《孝經》分遺。】

《新唐書百【六十二】獨孤及傳》﹝八十一﹞﹕﹝獨孤及﹞爲兒時讀《孝經》。父試之曰﹕『兒志何語﹖』對曰﹕『立身行道﹐揚名於後世。』

【查《舊唐書》﹐有則不引此。】

《新唐書【一百六】趙弘智傳》﹝八十二﹞﹕﹝入﹞爲陳王師﹐講《孝經》百福殿﹐於是宰相﹑弘文館學士﹑太學生皆在。弘智舉五經﹐諸儒更詰辯隨問酬﹝八十三﹞﹐悉舌無畱語﹝八十四﹞。髙宗喜曰﹕『試爲我陳經之要﹐以輔不逮。』對曰﹕『天子有爭臣七人﹐𨿽無道﹐不失天下﹐願以此獻。』帝悅﹐賜絹二﹐名馬二﹝八十五﹞。

《新唐書【百九十六】儒學﹝上﹞孔穎達傳》﹝八十六﹞﹕皇太子令穎達撰《孝經章句》﹝八十七﹞。因文以盡箴諷﹝八十八﹞。

【《舊﹝唐﹞書》云﹝八十九﹞﹕庶人承幹令撰《孝經義疏》﹝九十﹞﹐穎達因文見意﹐更廣規諷之道﹐學者稱之。】

《新唐書儒學﹝下﹞褚無量傳》﹝九十一﹞﹕皇太子及四王未就學﹐無量以《孝經》《論語》五通獻帝。帝曰﹕『朕知之矣。』

《新唐書【百九十七】循吏韋景駿傳》﹝九十二﹞﹕……﹝後﹞爲貴鄕令﹐有母子相訟者。景駿曰﹕『令少不天常自痛。爾幸有親而忘孝耶﹝九十三﹞﹖教之不孚﹐令之罪也。』因嗚咽流涕﹐付授《孝經》﹐使習大義。於是母子感悟﹐請自新。遂爲孝子。

《新唐書【百六十四】薛放傳》﹝九十四﹞﹕帝穆宗嘗問﹕『朕欲學經與史﹐何先﹖』放曰﹕『六經者﹐聖人之言﹐孔子所發明天人之極也。《史記》道成敗得失﹐亦足以鑑﹐然謬於是非。非六經比。』帝曰﹕『吾聞學者白首不能通一經﹐安得其要乎﹖』對曰﹕『《論語》﹐六經之菁華也﹔《孝經》﹐人倫之本也。漢時《論語》首立於學宮。光武令虎賁士皆習《孝經》﹐元宗﹝親﹞爲注訓﹝九十五﹞。蓋人知孝慈則气盛和樂也。』帝曰﹕『聖人以孝爲至徳要道﹐信然。』

《新五代史南平世家【卷六十九】》﹝九十六﹞﹕漢遣國子祭酒田敏使於楚﹐假道荊南。……敏以印本五經遺從誨。從誨謝曰﹕『予之所識﹐不過《孝經》十八章爾。』敏曰﹕『至徳要道﹐於此足矣。』敏因誦『諸侯章』曰﹕『在上不驕﹐髙而不危﹐制節謙度﹝九十七﹞﹐滿而不溢。』從誨以爲譏己﹐卽以大卮罰敏。

《後漢書循吏仇覽傳》﹝九十八﹞﹕注云﹕謝承書曰﹕『覽爲縣陽遂亭長﹐好行教化人。羊元凶惡不孝﹝九十九﹞。其母詣覽言元。覽呼元﹐誚責元以子道。與一卷《孝經》﹐使誦讀之。元深攺悔﹐到母牀下謝罪曰﹝一百﹞﹕「元少孤﹐爲母所驕。諺曰﹕『孤犢觸乳﹐驕子罵母。』乞今自攺。」母子更相向泣。於是元遂修孝道﹐後成佳士也﹝一百零一﹞。』

《說文》【十五末】﹝一百零二﹞﹕﹝許衝上書曰﹞﹝一百零三﹞﹕『……臣父﹐故太尉南閣祭酒﹝一百零四﹞。……﹝愼又﹞學《孝經》孔氏古文說﹝一百零五﹞。文古《孝經》者﹝一百零六﹞﹐孝昭帝時魯國三老所獻。建武時給事中議郎衛宏所校。皆口傳﹐官無其說。謹撰具一篇並上。』

《太平禦覽》【六百八】﹕《唐書》曰﹝一百零七﹞﹕長慶中﹐上謂兵部侍郎薛放曰﹕『……六經所尙不一﹐至學之士白首不能盡通﹝一百零八﹞﹐如何得其要乎﹖』對曰﹕『《論語》者﹐六經之菁華﹔《孝經》者﹐人倫之大本﹐窮理之要道﹝一百零九﹞。眞可謂聖人至言。是以漢朝《論語》首列學官﹐光武令虎賁之士皆習《孝經》。元宗親爲《孝經》注解﹝一百一十﹞﹐皆使當時大理。海內久安﹝一百一十一﹞﹐人知孝節﹐气感和樂之所致也。』上曰﹕『聖人謂孝爲至徳要道﹐其信然乎﹝一百一十二﹞﹖』

【查《舊唐書》﹐有則不引《禦覽》。】

【采此條以見經學必以《孝經》爲先。】

【司馬氏《書儀》﹝一百一十三﹞。】

【采此條以見童子必當讀《孝經》。】

《臨川集贈太師中書令勤威馮公【守信】神道碑》﹝一百一十四﹞﹕公𨿽在軍旅﹐數以《孝經》《論語》爲人講說﹐人尙以儒者目之。至是眞宗召問﹐出《孝經》使講﹐公講『天子』一章﹐因言﹕『﹝自﹞天子至於士不可以無學﹝一百一十五﹞﹐學不必博﹐《孝經》《論語》皆聖人以誨學者言行之要﹐臣愚不足以盡識﹐然所以事陛下﹐不敢一日而忘此。』眞宗嗟嘆者久之。

【采此條以見武人嘗讀《孝經》。】

《朱子文集【政迹卷二】南康任示俗》云﹝一百一十六﹞﹕《孝經》云﹕『用天之道﹐因地之利﹐【謂依時及節耕種田土。謹身節用﹐謹身﹐謂不作非違﹐不犯刑憲﹔節用﹐謂省使儉用﹐不妄耗費﹐以養父母。人能行此三句之事﹐則身安力足﹐有以事養其父母﹝一百一十七﹞﹐使其父母安穩快樂。】此庶人之孝也﹝一百一十八﹞。【庶人﹐謂百姓也。能行此上四句之事﹐方是孝順﹐𨿽是父母不存﹐亦須如此﹐方能保守父母產業﹐不至破壞﹐乃爲孝順。若父母生存﹐不能事養﹔父母亡歿﹐不能保守﹐便是不孝之人。天所不容﹐地所不載﹐幽爲鬼神所責﹐明爲官法所誅﹐不可不深戒也。】

以上《孝經》「庶人章」正文五句﹐系先聖至聖文宣王所說﹐奉勸民間逐日持誦﹐依此經解說﹐早晚思惟﹐常切遵守﹐不須更念佛號﹑佛經﹐無益於身﹐枉費力也。』

【此條最佳。】

【壽昌按﹕此條已入《讀書記》。】

《直齋書錄解題》﹝一百一十九﹞﹕禦注《孝經》一卷﹐……唐孝明皇帝撰並序。……號爲『石臺《孝經》』。……家有此﹐刻爲四大軸﹐以爲書閣之鎭。

《漢執金吾丞武榮碑》﹝一百二十﹞﹕闕。幘傳講《孝經》《論語》。

《從政遺規》載﹝一百二十一﹞﹕顏光衷【名茂猷﹐福建平和人﹐崇禎會元。】《官鑑》云﹕明孝宗爲皇太子﹐有典璽郎覃吉溫雅誠篤﹐識大體﹐通書史﹐議論方正﹐𨿽儒生不能遇﹐輔導東宮之功居多﹐東宮嘗念髙皇經﹐見吉﹐至以《孝經》自攜。【原注云﹕內官能如此﹐見大識體。】

《困學紀聞》所引﹝一百二十二﹞﹕劉盛不好讀書﹐只讀《孝經》《論語》。曰﹕『誦此能行足矣﹐安用多誦而不行乎﹖』【查《太平禦覽》。】

《後漢書循吏仇覽傳》﹝一百二十三﹞﹕注云﹕謝承書曰﹕『覽爲縣陽遂亭長﹐好行教化人。羊元凶惡不孝。其母詣覽言元。覽呼元﹐誚責元以子道。與一卷《孝經》﹐使誦讀之。元深攺悔﹐到母牀下謝罪曰「元少孤﹐爲母所驕。諺曰﹕『孤犢觸乳﹐驕子罵母。』乞今自攺。」母子更相向泣。於是元遂修孝道﹐後成佳士也。』

【可見宋泉非虛誕。】

或問曰﹕『漢隴右刺史宋泉【《後漢書》作梟﹐章懷注云﹕《續漢書》梟字作泉也﹐】患多寇叛﹐欲多寫《孝經》﹐令家家習之﹐庶或使人知義﹐詔書詰責﹐坐虛慢徵﹐【見《後漢書蓋勛傳》。】然則講《孝經》者得無虛慢乎﹖』余應之曰﹕『否。《孝經》言天下修身﹑愼行﹑徳教﹐加於百姓﹑卿大夫﹐非先王之法服不敢服云云。』【下闕。】﹝一百二十四﹞

【校記】

﹝一﹞�處原空一格。下同。

﹝二﹞『不』字原無﹐據壽昌校補。

﹝三﹞四庫本作『南』。

﹝四﹞此條見《史記》卷六十七﹐列傳第七。四庫本『作《孝經》』後尙有『死於魯』三字。

﹝五﹞此條見《漢書》卷三十﹐志第十。

﹝六﹞夾注『孝經』二字應補於『藝文志』下。

﹝七﹞此條見《漢書》卷七十一﹐傳第四十一。

﹝八﹞方括號內文字原脫﹐據四庫本補。下同。

﹝九﹞此條見《後漢書》卷九十二﹐列傳第五十二。原作﹕『故漢制使天下誦《孝經》﹐選吏察孝廉。』

﹝十﹞此條見《後漢書》卷一百九﹐儒林列傳第六十九上。

﹝十一﹞『通』原作『道』。據四庫本﹑中華本攺

﹝十二﹞此條見《後漢書》卷八十八﹐列傳第四十八。

﹝十三﹞『宗』中華本﹑四庫本均作『宋』。

﹝十四﹞『到』中華本﹑四庫本均作『致』。

﹝十五﹞『或』前今本有『庶』字。『人』﹐四庫本作『民』。

﹝十六﹞此條見《晉書》卷七十﹐列傳第四十一。

﹝十七﹞此條見《晉書》卷八十三﹐列傳第五十三。『允』﹐四庫本作『胤』。下同。

﹝十八﹞『訥』﹐四庫本作『納』。

﹝十九﹞『忱』﹐四庫本作『耽』。

﹝二十﹞『擿』﹐四庫本作『摘』。

﹝二十一﹞此條見《晉書》卷五十一﹐列傳第二十。

﹝二十二﹞此處四庫本作『著論爲葬送之制﹐名曰「篤終」﹐曰﹕』。

﹝二十三﹞『賫』或作『賷』。

﹝二十四﹞此條見《宋書》卷六十四﹐列傳第二十四。

﹝二十五﹞『中庶子』三字原無﹐據四庫本補。

﹝二十六﹞此條見《南齊書》卷二十五﹐列傳第六。

﹝二十七﹞『字』﹐四庫本作『學』。

﹝二十八﹞此條見《南齊書》卷二十三﹐列傳第四。

﹝二十九﹞『後』字據四庫本補。

﹝三十﹞『還』﹐四庫本作『起』。

﹝三十一﹞此條不見《南齊書》﹐而見《南史》卷五十﹐列傳四十﹐文字略同。殆誤作《南齊書》。

﹝三十二﹞此條見《梁書》卷四十八﹐列傳第四十二。『侃』﹐四庫本作『偘』。

﹝三十三﹞此條不見《梁書》﹐而見《南史》卷五十六﹐列傳四十六庾域條。殆誤作《梁書》。『興』殆『輿』之誤。

﹝三十四﹞此條見《梁書》卷三十三﹐列傳二十七。

﹝三十五﹞此條見《陳書》卷二十六﹐列傳二十。亦見《南史》卷六十二。

﹝三十六﹞據四庫本﹑中華本﹐『陵子』當作『陵弟』。

﹝三十七﹞此條見《陳書》卷二十六﹐列傳二十徐陵子儉﹑份﹑儀條。亦見《太平禦覽》卷六百十﹐學部四﹐三國典略。

﹝三十八﹞此條不見《南史》。

﹝三十九﹞此條見《南史》卷七十二﹐列傳第六十二﹐亦見《陳書》卷三十四。

﹝四十﹞『爲』﹐《冊府元龜》引作『愧』。

﹝四十一﹞『謹』原稿作『謙』﹐據四庫本攺。

﹝四十二﹞『每』字原稿無﹐據四庫本補。

﹝四十三﹞此條見《南史》卷七十二﹐亦見《陳書》卷三十四。當前移。

﹝四十四﹞此條見《南史》卷七十五﹐列傳第六十五。

﹝四十五﹞『又』﹐據四庫本補。

﹝四十六﹞『差』當作『瘥』。下同。

﹝四十七﹞『者』字原無﹐據四庫本﹑中華本補。

﹝四十八﹞此條見《南史》卷七十六﹐列傳六十六。

﹝四十九﹞這段文字與四庫本﹑中華本頗不同﹐玆錄如次﹕『以楊王孫﹑皇甫謐深達生死﹐而終禮矯俗﹐乃自爲終制﹐遺令﹕……』

﹝五十﹞『依』字據四庫本補。

﹝五十一﹞此條見《魏書》卷九十﹐列傳第七十八。

﹝五十二﹞『幍』﹐四庫本作『』。

﹝五十三﹞此條見《北齊書》卷二十五﹐列傳第十七。

﹝五十四﹞『太原』二字原稿無﹐據今本補。

﹝五十五﹞『宄』﹐四庫本﹑中華本作『亂』。

﹝五十六﹞『元』字原稿無﹐據今本補。

﹝五十七﹞此條見《北齊書》四十四卷﹐列傳第三十六。亦見《北史》卷八十一。『書』字原稿無﹐據今本補。

﹝五十八﹞此條見《周書》卷十二﹐列傳第四。《北周書》﹐今均作《周書》。下同﹐不另注。

﹝五十九﹞此條見《周書》卷四十﹐列傳第三十二。

﹝六十﹞此條見《周書》卷四十二﹐列傳第三十四。

﹝六十一﹞此條見《周書》卷二十六﹐列傳第十九。原作「長孫紹遠﹑弟澄」。《北史》卷二十二﹐列傳第十長孫道生條略同。

﹝六十二﹞『而出』二字﹐《北史》作『出西』。

﹝六十三﹞此條見《北史》卷二十三﹐列傳第十一﹐《隋書》卷六十四略同。『禪』四庫本作『磾』。

﹝六十四﹞此條見《北史》卷二十四﹐列傳第十二。《魏書》卷三十二﹐列傳第二十封懿條封偉伯傳同。

﹝六十五﹞『太尉淸河王』五字據四庫本﹑中華本補。

﹝六十六﹞此條不見《太平禦覽》﹐而見《困學紀聞》卷七及《拾遺錄》。《十六國春秋》卷八劉盛條略同。

﹝六十七﹞此條見《困學紀聞》卷七。『威』原作『盛』﹐據四庫本攺。

﹝六十八﹞此條見《隋書》卷七十五﹐列傳第四十。亦見《北史》卷八十二。

﹝六十九﹞此條見《隋書》卷三十八﹐列傳第三。《北史》卷三十五略同。

﹝七十﹞『帝』字原稿有。『下』字據四庫本補。

﹝七十一﹞『謨』﹐四庫本作『課』。

﹝七十二﹞『幽顯』原作『函願』﹐據四庫本攺。

﹝七十三﹞此條見《隋書》卷四十六﹐列傳第十一。《北史》六十四略同。

﹝七十四﹞此條見《隋書》卷七十六﹐列傳第四十一。

﹝七十五﹞此條見《舊唐書》卷九﹐玄宗紀。『天寶年』爲『天寶三載』。

﹝七十六﹞『詔』原稿作『誨』﹐據今本攺。

﹝七十七﹞此條見《新唐書》卷五﹐本紀五。『元』今本作『玄』。

﹝七十八﹞此條見《新唐書》卷十五﹐禮樂志五。

﹝七十九﹞此條見《新唐書》卷四十四﹐志第三十四。

﹝八十﹞此條見《新唐書》卷一百三十﹐列傳第五十五。

﹝八十一﹞此條見《新唐書》卷一百六十二﹐列傳第八十七。

﹝八十二﹞此條見《新唐書》卷一百六﹐列傳第三十一。

﹝八十三﹞『辯』﹐四庫本作『辧』。

﹝八十四﹞『悉』原作『患』﹐據四庫本攺。

﹝八十五﹞前一『二』字下四庫本有『百』字﹐後一『二』字四庫本作『一』。

﹝八十六﹞此條見《新唐書》卷一百九十八﹐列傳第一百二十三。亦見《冊府元龜》卷七百十四。『上』字原稿無﹐據四庫本﹑中華本補。

﹝八十七﹞『撰』﹐四庫本作『譔』。

﹝八十八﹞『盡』﹐原作『畫』﹐據四庫本攺。

﹝八十九﹞『唐』字原無﹐據四庫本補。

﹝九十﹞『庶』原作『廣』﹐據四庫本攺。

﹝九十一﹞此條見《新唐書》卷二百﹐列傳第一百二十五。『下』字原無﹐據四庫本﹑中華本補。

﹝九十二﹞此條見《新唐書》卷一百九十七﹐列傳第一百二十二。亦見《舊唐書》卷一百八十五上﹐文字略同。

﹝九十三﹞『耶』﹐四庫本﹑中華本作『邪』。

﹝九十四﹞此條見《新唐書》卷一百六十四﹐列傳第八十九。

﹝九十五﹞『元』﹐今本作『玄』。『親』字原稿無﹐據四庫本﹑中華本補。

﹝九十六﹞此條見《新唐書》卷六十九﹐南平世家第九。亦見《十國春秋》一百一﹐文字略同。

﹝九十七﹞『謙』﹐四庫本作『謹』。

﹝九十八﹞此事𨿽見《後漢書》﹐但文字大異﹐當載《後漢書補逸》卷十。亦見《續後漢書》卷六十九上﹐文字稍異。

﹝九十九﹞『羊』﹐四庫本作『陳』。

﹝一百﹞『到』﹐四庫本作『倒』。

﹝一百零一﹞四庫本無『也』字。

﹝一百零二﹞此條見《說文解字》卷十五序。

﹝一百零三﹞『許衝上書曰』原作『臣衝稽首再拜上書皇帝陛下曰』。

﹝一百零四﹞『閣』原作『合』﹐據今本攺。

﹝一百零五﹞原無『愼又』二字﹐據今本補。

﹝一百零六﹞『古文』﹐當『故』之誤。

﹝一百零七﹞此條見《太平禦覽》卷六百八﹐學部二敍經典。

﹝一百零八﹞『至』﹐四庫本作『志』。

﹝一百零九﹞『要道』﹐四庫本無『道』字。

﹝一百一十﹞『元』﹐四庫本﹑中華本作『玄』。

﹝一百一十一﹞『久』﹐四庫本作『乂』。

﹝一百一十二﹞『乎』﹐今本作『矣』。

﹝一百一十三﹞《書儀》﹐宋司馬光撰。此處大槪原擬采卷四婚儀下﹕『男子始習書字﹐女子始習女工之小者。七歲男女不同席﹐不共食﹐始誦《孝經》《論語》。𨿽女子亦宜誦之。』

﹝一百一十四﹞此條見《臨川集》卷八十八。亦見《名臣碑傳琬琰集》卷十七。《臨川集》﹐四庫本作《臨川文集》。

﹝一百一十五﹞原稿脫『自』字﹐據四庫本補。

﹝一百一十六﹞此條見四庫本《晦庵集》卷九十九。

﹝一百一十七﹞『事養』﹐四庫本作『奉養』。下同。

﹝一百一十八﹞『庶』﹐原文均作『廣』﹐據四庫本攺。下同。

﹝一百一十九﹞此見《直齋書錄解題》卷三。

﹝一百二十﹞此條見都穆《金薤琳瑯》卷五﹐亦見王昶《金石萃編》卷十二。

﹝一百二十一﹞《從政遺規》二卷﹐淸陳弘謀輯。

﹝一百二十二﹞此條已見前。

﹝一百二十三﹞此條已見前﹐但無夾注。『吏』原作『史』。

﹝一百二十四﹞此條殆陳氏自擬。

