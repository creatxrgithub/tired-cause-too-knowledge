

欽定四庫全書

經部六

提要

孝經類

孝經述注一卷

【臣】等謹案孝經述注一卷明項霦撰霦始末無可考惟江西志載項霦浙江臨海人洪武間爲按察司僉事與黃昭原序所言合當卽其人也是編用古文孝經本其所詮釋不務爲深奧之論而循文衍義按章標防詞意頗爲簡明猶說經家之不支蔓者明史藝文志不著錄朱彛尊經義考亦不載其名惟永樂大典僅存此本然編次佚脫以第七章

注文入第六章

經文下遂使六章無注七章無經今以所佚經文按古文原本補入所佚注文則世無別本無從葺完矣以其沈埋蠧簡之內三百餘年世無能舉其名者今幸際

昌期發其光耀亦萬世一時之遭際故特采掇出之俾聞於後不以殘缺而廢焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

孝經述注原序

欽惟聖明天子應天啟運肇造區防薄海內外靡不臣順首建宗廟報本追逺蓋將以孝治天下爲子孫帝王萬世之業也嗚呼盛哉於是內設臺憲以振風紀外置察司以糾姦慝法至宻矣江西爲大藩府物盛人眾獄訟繁滋彰善癉惡樹之風聲非學有經術亷愼明察者不足以與玆選已酉冬乃命安君智來爲憲副項君霦郭君永錫共僉憲事受命陛辭玉音懇惻其所付任不亦重乎安君舊曆顯仕有學有猷郭君由神童擢科第累任繁劇項君家世業儒隱居十有餘載克承父志著書立言其經濟之資蓋可想見矣余以盲病告老寓洪三君之來也廼不鄙而枉顧焉耳其言挹其气雍容端重意藹如也他日憲從事劉君鼎承憲副之意而致辭曰項君之述作固多難以悉舉今姑取其集書內孝經注一編將廣其傳蓋樂其有關於治道也敢祈一言以冠之餘不得辭乃爲之言曰孝百行之原行仁之本也徳修於身教成家國而化行乎天下此自然之理也故夫子稱舜爲大孝而武王周公爲天下之達孝然則帝王之治孰有加於孝乎漢文置孝經博士幾致刑措唐太宗以孝弟設科而死囚歸獄气象𨿽殊理一而已後世教化不明彛倫攸斁民之犯法也非出於不知則出於不幸不揣其本一切以法繩之刑政日紊民乃不堪是以治日常少而亂日常多也近艸廬吳公以孝經分經傳正訛闕爲是書之防粲然明白今項君又爲之注正與吳公互相發明其亦可謂勤己君以觀風行部所以發其所用之學迨將信而有徵安君又將鋟梓以播之使江西之民家有是書人有是徳悖慢之俗除禮樂之習興所謂振風紀者將於是乎在由是推之天下四海人人有士君子之行則堯舜三代之治必將權輿於此其於聖天子孝治天下之心顧不韙歟昭旣慕項君學術之正復嘉憲副公與人爲善之美於是乎書前提刑按察使副使臨川黃昭序

欽定四庫全書

孝經述注

明項霦撰

此書孔子傳道與曽子本防初言孝之綱領始終及天子諸侯卿大夫士庶人之孝中復次第申言以防繹其義末言臣子及天下之通孝以終焉曽子門人記錄尊之曰經凡十有八章舊本頗有錯簡今從古文更加次第訂正略爲訓詁以便初學

仲尼閒居曽子侍坐子曰參先王有至徳要道以順天下民用和睦上下無怨女知之乎曽子避席曰參不敏何足以知之

孔子有聖徳而無其位知道不行故於閒居啟發問端欲以古聖王相傳之道授於曽子曽子儆悟卽離席拱聽敬受其防與大學中庸論語篇首所記略同四書皆孔門傳授若合符節眞萬代不刋之典嗚呼至哉蓋自太初一元之气包含眞性性卽理也以其天賦與人得之具於心而不失故曰徳至者極至無以加尙之稱以其循率此徳性而行若由大路然故曰道要者總要不紊之謂道徳名二而理一聖人因人心本然自有之徳性道理以順天下父子君臣夫婦長幼朋友上下和睦無怨皆由孝道始

子曰夫孝徳之本教之所由生復坐吾語女

五常之中仁爲心徳總要而主慈愛愛莫大於愛親故孝爲徳性之根本至於立政教以化治天下皆由教道出然徳教二字𨿽總括一書之綱領而其節目非一言可盡故令曽子還坐而語之如下文諸章所云

身體發膚受之父母不敢毀傷孝之始也立身行道揚名於後世以顯父母孝之終也

謹守本分保全承受父母生育之遺體此孝道之有始也明自已徳性至於成立及措諸事業揚名顯親此孝道之有終也

夫孝始於事親中於事君終於立身大雅云無念爾祖聿修厥徳

此通結上文孝道始終之義蓋事親事君皆本然之徳性能修其徳則能立身矣故引詩言豈不思念爾祖父遂修厥徳以光顯之乎勉其及時立身也而戒其無或失徳以忝厥祖之意亦見於言表矣古人語多引詩斷章取義通而不固優遊詠歌使自得之故其感人也深後凡引詩放此

右第一章

言孝之綱領始終

子曰愛親者不敢惡於人敬親者不敢慢於人愛敬盡於事親而徳教加於百姓刑於四海蓋天子之孝甫刑曰一人有慶兆民賴之

君王身爲百姓標凖盡人倫之至可以建皇極自然上行下效使人人皆克愛敬其親卽由己之不惡不慢所推老吾老以及人之老幼吾幼以及人之幼此之謂也不言郊祀者蓋謂徳教廣被措時雍熙天地宗廟百神咸享可知復申於第十六章

合而觀之其義備矣又引書言天子一人有大福慶則被於四海萬姓咸承恩托防以遂其生育教誨之樂而拳拳諷諫之意亦見於言表云或失徳無道則亂亡相尋民罹其禍患父母妻子不能相保全尙何賴焉君天下者宜鑑於玆

右第二章

言天子之孝

子曰在上不驕髙而不危制節謹度滿而不溢髙而不危所以長守貴滿而不溢所以長守富富貴不離其身然後能保其社稷而和其民人蓋諸侯之孝詩云戰戰兢兢如臨深淵如履薄冰

古公侯伯子男皆一國之君自封建廢今爲方伯牧守矣諸侯列爵分土富貴隨身能守法不驕斯可長保也社土神稷谷神土谷養民故凡建國則立壇祀之與國存亡不及宗廟者舉重而言引詩以寓儆戒戰兢臨深履薄皆不敢荒寧放逸之意所以諭富貴之難保凜然可懼然其善保封疆福及子孫永享其安樂者亦可見矣

右第三章

言諸侯之孝

子曰非先王之法服不敢服非先王之法言不敢道非先王之徳行不敢行是故非法不言非道不行口無擇言身無擇行言滿天下無口過行滿天下無怨惡三者備矣然後能守其宗廟蓋卿大夫之孝也詩云夙夜匪懈以事一人

卿大夫在朝執政之官凡服禦名器皆服類凡議論文辭皆言類得於心曰徳措諸事曰行三者皆當謹守法度不敢逾越禮分其間言行不待選擇自無差失不敢怨憎可見其執徳不回守法無二矣引詩戒儆而言其早夜之弗遑寧居者以見其所思所爲莫非忠君報國之事也

右第四章

言卿大夫之孝

子曰資於事父以事母而愛同資於事父以事君而敬同故母取其愛而君取其敬兼之者父也故以孝事君則忠以敬事長則順忠順不失以事其上然後能保其祿位而守其祭祀蓋士之孝也詩云夙興夜寐無忝爾所生

資取也士有祿位之人事母非不敬也而愛心爲重事君非不愛也而敬心爲重或謂卿大夫士之孝何以異乎蓋古人由始仕至命爲大夫爲卿自有次第故知卿大夫先爲士時已行士之孝士後爲卿大夫亦然合而觀之其意備矣引詩儆勉其動靜思爲之間循率徳義以不忝祖父爲心也

右第五章

言士之孝

子曰用天之道因地之利謹身節用以養父母此庶人之孝也故自天子已下至於庶人孝無終始而患不及者未之有也

右第六章

言庶人之孝【按第六章

原本脫去注文今仍舊第七章

原本脫去經文今補入】

子曰君子之教以孝也非家至而日見之也教以孝所以敬天下之爲人父者教以弟所以敬天下之爲人兄者教以臣所以敬天下之爲人君者詩云豈弟君子民之父母非至徳其孰能順民如此其大者乎

使各親其親各長其長猶已孝敬之也故引詩優遊涵泳其至徳而復嘆美其盛大如此

右第七章

申言至徳

子曰教民親愛莫善於孝教民禮順莫善於弟移風易俗莫善於樂安上治民莫善於禮

孝弟禮樂教民之要道四者皆本乎人心自有之徳性而非外也其見於親愛曰孝見於恭順曰弟見於敬讓曰禮見於和平曰樂又施之於事君曰忠治民曰政罰其不率教曰刑以至於酬應萬變亦何莫非此道之妙用者乎

禮者敬而已矣故敬其父則子悅敬其兄則弟悅敬其君則臣悅敬一人而千萬人悅所敬者寡而悅者眾此之謂要道也

禮主敬樂主和惟其敬已之父兄君長有限此禮之所以行也自然天下之子弟臣眾各敬其親長人心和悅則樂之所由生也所敬者至簡人感化悅從者至多非要道而何

右第八章

申言要道

曽子曰甚哉孝之大也子曰夫孝天之經地之義民之行天地之經而民是則之

曽子於是聞至徳要道之蘊奧而嘆美孝道之大故夫子復申明以順天下和睦無怨之義以告之經常也義宜也孝乃天地恆常合宜之理具於人心順奉以行此道貫三才之妙也

則天之明因地之義以順天下是以其教不肅而成其政不嚴而治

變經言明者以見徳性是天之明命聖人依天地明命恆常合宜之道理順天下民心本然自有之徳性以設教立政是故不加威猛而致治平因以見道徳本心之所自有先王順之無拂焉爾非加作爲以彊民之所無也

先王見教之可以化民也是故先之以博愛而民莫遺其親陳之以徳義而民興行先之以敬讓而民不爭道之以禮樂而民和睦示之以好惡而民知禁詩云赫赫師尹民具爾瞻

此詳言上文法天地順民心施政教之事教卽孝之道道𨿽一而感化各因其類博愛爲仁之用天子君萬邦所及者廣故以身先之而萬民莫不興孝也徳義卽天命之性聖王因人心所自有者布諸政事故曰陳民皆感化循率而行則爲興行矣敬讓爲禮之用和睦爲樂之本禮樂之感化上下安定風俗丕變不爭卽和睦矣又上之好善也有尊賢任能爵賞之政焉其惡惡也有簡不率教及怙終之刑焉所以示勸懲也凡此皆不過法天地以躬行於上順民心以施教於下而已後世之爲政者不本諸徳義已先無博愛敬讓禮樂好惡之實乃彊飾文具陳之道之示之而欲民之興行孝弟不爭和睦勸善懲惡難矣乎故引詩以寓警戒之意師尹牧長之官王所任以施教於民者也

右第九章

申言以順天下

子曰昔者明王之以孝治天下也不敢遺小國之臣而況於公侯伯子男乎故得萬國之驩心以事其先王遺猶失也以天子之尊接見小國之陪臣且不敢失其驩心則於五等國君朝覲燕享禮儀交接其恩意之厚爲何如

治國者不敢侮於鰥寡而況於士民乎故得百姓之驩心以事其先君

無妻曰鰥無夫曰寡無父曰孤無子曰獨皆謂窮民以諸侯之貴且不敢侮慢而施恩焉則其禮遇撫愛士民之厚從可知矣

治家者不敢失於臣妾而況於妻子乎故得人之驩心以事其親

臣妾家臣婢僕也以家主之嚴禦賤猶不敢失其驩心則於妻子恩義之重不言而諭

夫然故生則親安之祭則鬼享之是以天下和平災害不生禍亂不作故明王之以孝治天下也如此詩云有覺徳行四國順之

此結上文以孝治天下國家之效驗其發明道心之至和何其深切著明也與至是豈惟親安鬼享而措時於春風和气中無一物不得其樂然後知孝之功用如此故引詩歌詠之覺大也

右第十章

申言民用和睦上下無怨

曽子曰敢問聖人之徳其無以加於孝乎子曰天地之性人爲貴人之行莫大於孝

曽子至是聞天下和睦之效知孝之徳性無以加尙而質問焉故孔子復次第申明徳教本原及孝道始終之義以告之夫陰陽五行之理气循環四時以行化育凡生類之有性情者皆本乎天地之情性其間最貴者爲人稟五常之全徳於心而仁爲總要蓋親愛之情自仁中出故孝爲百行之原莫有大於此者

孝莫大於嚴父嚴父莫大於配天則周公其人也昔者周公郊祀后稷以配天宗祀文王於明堂以配上帝是以四海之內各以其職來助祭夫聖人之徳又何以加於孝乎

承上文推言聖王孝道無以加尙之事昔周公制禮知其祖后稷父文王之徳同乎天故於郊祀明堂推以配天配上帝以盡其尊祖嚴父之意非謂歷代天子之祖父無功徳者皆可推以配天配上帝然後爲孝之大也天以造化之自然而言帝以造化之主宰而言其實一也

故親生之膝下以養父母日嚴聖人因嚴以教敬因親以教愛聖人之教不肅而成其政不嚴而治其所因者本也

上文旣極言孝之大此承嚴父之義復推原孝爲徳之本云孩提之童無不知愛其親自生育膝下侍奉父母漸長則嚴敬之心日加然其愛其敬皆出乎天性非由矯僞彊飾聖人順而導之則民易從所以然者蓋曰孝爲人心自有徳性之根本也

右第十一章

申言孝徳之本

子曰父子之道天性君臣之義父母生之續莫大焉君親臨之厚莫重焉

此因孝爲徳之本以明教之所由生父慈子孝天賦本然之徳性君令臣共其義一也父母生育所以續其身君上臨教所以厚其生故恩義之大之重莫有加焉

子曰不愛其親而愛他人者謂之悖徳不敬其親而敬他人者謂之悖禮以順則逆民無則焉不在於善而皆在於凶徳𨿽得之君子所不貴

凡一章之內重書子曰者若非問答之辭則語有更端故也此言小人逆理失教之事悖違逆也孝本順理而反逆之民無則焉者以其愛敬失倫違逆天理不順無足取法也徳本善性而反爲凶故𨿽得位臨民而不足貴者以上無善政下無法守近於防亡也

君子則不然言斯可道行斯可樂徳義可尊作事可法容止可觀進退可度以臨其民是以其民畏而愛之則而象之故能成其徳教而行其政令詩云淑人君子其儀不忒

此言君子順理立教之事言斯可道卽言滿天下無口過也行斯可樂卽行滿天下無怨惡也凡其言行徳義設施威儀動靜無一不本諸天性順乎人情故可尊可法可觀可度以之臨民則民敬之如神明愛之如父母莫不感化悅從以取法焉而立教之道備於此矣所以然者蓋人心所自有之徳性以立教故也卒引詩歌詠善人君子之徳美其能敬愼威儀不差忒可爲民則也

右第十二章

申言教之所由生

子曰孝子之事親居則致其敬養則致其樂病則致其憂防則致其哀祭則致其嚴五者備矣然後能事親致極也五者極盡事親始終之道故曰能然其敬樂憂哀嚴𨿽發乎情而皆本乎自然之徳性無一毫外假

事親者居上不驕爲下不亂在醜不爭居上而驕則亡爲下而亂則刑在醜而爭則兵此三者不除𨿽日用三牲之養猶爲不孝也

人子先能安分保身不貽父母之憂然後得以遂甘防奉養之歡醜眾也

子曰五刑之屬三千而罪莫大於不孝要君者無上非聖人者無法非孝者無親此大亂之道也

承上文不孝而言五刑墨劓剕宮大辟要者挾求之意非者違背之謂君王爲百姓主聖人爲萬世法父母有生育之恩犯此則爲無父無君違法之人刑所必加以致毀傷其身敢不敬與

右第十三章

申言始於事親及不敢毀傷

子曰君子事上進思盡忠退思補過將順其美匡救其惡故上下能相親詩云心乎愛矣遐不謂矣中心藏之何日忘之

進仕則思盡自己忠心致君於聖明退閒則思補自己過失增益其所不能君欲行善事則開導贊引順承以行之惡事則委曲諫諍正救以止之故君臣上下同心戮力而政教成矣引詩歌詠言臣有眞實愛君之心豈謂疏逺而暫忘末二句尢見拳拳愛君不忘之誠此忠厚之至也

右第十四章

申言中於事君

子曰閨門之內具禮矣乎嚴父嚴兄妻子臣妾猶百姓徒役也

具備也故禮備於家而治成於國矣在家之嚴父嚴兄卽在國之尊君敬長也在國之撫百姓卽在家之愛妻子卹其饑寒也在國之禦徒役猶在家之有僕妾供使知其勞困也然其敬愛之施𨿽有親疏先後之倫而無彼我遠近之間故上下能相親睦以致天下和平後世治家國者不達絜矩之道膠蔽親疏妄分彼我暱愛於閨門以恩掩義斂怨於士庶以防勝恩故常亂多治少可勝嘆哉

子曰君子之事親孝故忠可移於君事兄弟故順可移於長居家理故治可移於官

承上文而言以見孝親弟兄忠君順長理家治國之事皆本乎徳性無有不通故君子不出家而成教於國

是以行成於內而名立於後世矣

通結上文以其盡修齊治平之道故能立身揚名顯親

右第十五章

申言終於立身及揚名於後世以顯父母

子曰昔者明王事父孝故事天明事母孝故事地察長幼順故上下治天地明察神明彰矣

天地父母一气貫通明昭著察鑑諦亦該仰觀俯察之義聖王道心純一通明素與天合故於此章推事父母誠敬之心以事天地則仰觀俯察之際宜神只之昭著鑑諦也以至尊尊卑卑上下和平亦無所往而不貫通益見道心周流如四時之錯行如日月之代明至有不可以言諭

故𨿽天子必有尊也言有父也必有先也言有兄也宗廟致敬不忘親也修身愼行恐辱先也宗廟致敬鬼神著矣

承上文申明事父兄宗廟祭祀之義以擴充其踐履刑於四海之盛也

孝弟之至通於神明光於四海無所不通詩云自西自東自南自北無思不服

通結上文因引詩歌詠而極言其功效之廣大益可見聖王至孝之發用卽天地鬼神之變化渾然貫通無所間隔夷夏咸服六合同風莫非至誠之驗也歟右第十六章

申言天子之孝

曽子曰若夫慈愛恭敬安親揚名參聞命矣敢問子從父之令可謂孝乎

曽子至是旣悉聞申明孝道之詳已神會心融乃復啟問其餘蘊故孔子又告以臣子及天下之通孝以終焉

子曰是何言與是何言與昔者天子有爭臣七人𨿽無道不失其天下諸侯有爭臣五人𨿽無道不失其國大夫有爭臣三人𨿽無道不失其家士有爭友則身不離於令名父有爭子則身不防於不義

此斷以孝之大義所以觧千載之惑也歷代天子諸侯卿大夫之無道者必至於亡天下敗國家以其有爭臣諫勸正救之能攺過遷善故得不失令善也

故當不義則子不可以弗爭於父臣不可以弗爭於君故當不義則爭之從父之令又焉得爲孝乎

通結上文自天子至於庶人一有不義爲臣子者必當諫勸救正勿防君父於惡而以順從爲忠孝也右第十七章

申言臣子之通孝

子曰孝子之喪親哭不偯禮無容言不文服美不安聞樂不樂食防不甘此哀戚之情

哀戚之情出乎天性自然非假彊飾偯哭有餘剩轉曲聲容善容儀以飾觀美凡有一毫矯僞不誠則失其本性矣

三日而食教民無以死傷生毀不滅性此聖人之政防不過三年示民有終

聖人順中正以制禮使賢者俯而就之不肖者跂而及之

爲之棺槨衣衾而舉之陳其簠簋而哀戚之擗踴哭泣而哀送之卜其宅兆而安厝之爲之宗廟以鬼享之春秋祭祀以時思之

外棺曰槨簠簋祭器擗手擊胸踴足頓地宅兆墳塋也孝子事親始終之道愛敬侍養所以奉其生也棺衾斂葬所以藏其魄也陳奠哭慟所以哀其亡也宗廟祭祀所以安其靈而永孝思也凡養生送死奠祭之義莫不因其本然自有之徳性以盡其終身孺慕誠孝之心而已矣

生事愛敬死事哀戚生民之本盡矣死生之義備矣孝子之事親終矣

總括一書孝道始終之義何其著明周備若斯其至乎

右第十八章

申言天下之通孝

於戱是經賴有神明防衛幸逃秦火之厄運文章照映簡編經緯天地同乎日月眞希世至寶聖王建中立極之心法修齊治平之事實粲然具載而人道備於此矣後之受讀者玩索精微以悟道心純一貫通之神妙何啻親炙聖人而傳道統也歟

