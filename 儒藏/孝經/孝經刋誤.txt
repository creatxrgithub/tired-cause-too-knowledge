

欽定四庫全書

經部六

孝經刋誤

孝經類

提要

【臣】等謹按孝經刋誤一卷宋朱子撰書成於淳熙十三年朱子年五十七主管華州雲臺觀時作也取古文孝經分爲經一章傳十四章刪舊文二百二十三字後有自記曰熹舊見衡山胡侍郎論語說【案胡宏髙宗時爲禮部侍郎居衡州故曰衡山所著有五峯論語指南一卷】疑孝經引詩非經本文初甚駭焉徐而察之始悟胡公之言爲信而孝經之可疑者不但此也因以書質之沙隨程可久丈【案可久程迥之字也】程答書曰頃見王山汪端明【案汪應辰孝宗時爲端明殿學士】亦以此書多出後人附防於是乃知前輩讀書精審其論固己及此竊幸有所因述而得免於鑿空妄言之罪云云今以朱子語錄考之黃防記云孝經除了後人所添前面子曰及後面引詩便有首尾又云順則逆民無則焉是季文子之詞言斯可道行斯可樂一段是北宮文子論令尹之威儀在左傳中自有首尾載入孝經都不接續全無意思又葉賀孫記云古文孝經有不似今文順者如父母生之續莫大焉又著一个子曰字方說不愛其親而愛他人者謂之悖徳此本是一段以子曰分爲二恐不是又輔廣記云孝莫大於嚴父嚴父莫大於配天豈不害理如此則湏是如武王周公方能盡孝道尋常人都無分豈不啟人僣亂之心是朱子詆毀此書已非一日特不欲自居於攺經故托之胡宏汪應辰耳歐陽修詩本義曰刪詩云者非止全篇刪去也或篇刪其章或章刪其句或句刪其字引唐棣君子偕老節南山三詩爲證朱子蓋陰用是例也陳振孫書錄解題載此書注其下曰抱遺經於千載之後而能卓然悟疑辧惑非豪傑特起獨立之士何以及此此後學所不敢仿效而亦不敢擬議也斯言允矣南宋以後作注者多用此本故今特著於錄見諸儒淵源之所自與門戶之所以分焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

孝經刋誤【古今文有不同者別見考異】

宋朱子編

仲尼閒居曾子侍坐子曰參先王有至徳要道以順天下民用和睦上下無怨汝知之乎曾子避席曰參不敏何足以知之子曰夫孝徳之本也教之所由生復坐吾語汝身體發膚受之父母不敢毀傷孝之始也立身行道揚名於後世以顯父母孝之終也夫孝始於事親中於事君終於立身大雅云無念爾祖聿修厥徳子曰愛親者不敢惡於人敬親者不敢慢於人愛敬盡於事親而徳教加於百姓刑於四海蓋天子之孝甫刑云一人有慶兆民賴之在上不驕髙而不危制節謹度滿而不溢髙而不危所以長守貴滿而不溢所以長守富富貴不離其身然後能保其社稷而和其民人蓋諸侯之孝詩云戰戰兢兢如臨深淵如履薄冰非先王之法服不敢服非先王之法言不敢道非先王之徳行不敢行是故非法不言非道不行口無擇言身無擇行言滿天下無口過行滿天下無怨惡三者備矣然後能守其宗廟蓋卿大夫之孝也詩云夙夜匪以事一人資於事父以事母而愛同資於事父以事君而敬同故母取其愛而君取其敬兼之者父也故以孝事君則忠以敬事長則順忠順不失以事其上然後能保其爵祿而守其祭祀蓋士之孝也詩云夙興夜寐無忝爾所生子曰用天之道因地之利謹身節用以養父母此庻人之孝也故自天子以下至於庻人孝無終始而患不及者未之有也

此一節夫子曾子問答之言而曾氏門人之所記也疑所謂孝經者其本文止如此其下則或者雜引傳記以釋經文乃孝經之傳也竊嘗考之傳文固多傅防而經文亦不免有離析增加之失顧自漢以來諸儒傳誦莫覺其非至或以爲孔子之所自著則又可笑之尢者蓋經之首統論孝之終始中乃敷陳天子諸侯卿大夫士庻人之孝而其末結之曰故自天子以下至於庶人孝無終始而患不及者未之有也其首尾相應次第相承文勢連屬脈絡通貫同是一時之言無可疑者而後人妄分以爲六七章【今文作六章古文作七章】又增子曰及引詩書之文以雜乎其間使其文意分斷間隔而讀者不復得見聖言全體大義爲害不細故今定此六七章者合爲一章而刪去子曰者二引書者一引詩者四凡六十一字以復經文之舊其傳文之失又別論之如左方

曾子曰甚哉孝之大也子曰夫孝天之經地之義民之行天地之經而民是則之則天之明因地之義以順天下是以其教不肅而成其政不嚴而治先王見教之可以化民也是故先之以博愛而民莫遺其親陳之以徳義而民興行先之以敬讓而民不爭導之以禮樂而民和睦示之以好惡而民知禁詩云赫赫師尹民具爾瞻此以下皆傳文而此一節蓋釋以順天下之意當爲傳之三章而今失其次矣但自其章首以至因地之義皆是春秋左氏傳所載子太叔爲趙簡子道子產之言惟易禮字爲孝字而文勢反不若彼之通貫條目反不若彼之完備明此襲彼非彼取此無疑也【子產曰夫禮天之經地之義民之行也天地之經而民實則之則天之明因地之性其下便陳天明地性之目與其所以則之因之之實然後簡子贊之曰甚哉禮之大也首尾通貫節目詳備與此不同】其曰先王見教之可以化民又與上文不相屬故溫公攺教爲孝乃得粗通而下文所謂徳義敬讓禮樂好惡者卻不相應疑亦裂取他書之成文而彊加裝綴以爲孔子曾子之問答但未見其所出耳然其前段文𨿽非是而理猶可通存之無害至於後段則文旣可疑而謂聖人見孝可以化民而後以身先之於理又已悖矣況先之以博愛亦非立愛惟親之序若之何而能使民不遺其親耶其所引詩亦不親切今定先王見教以下凡六十九字並刪去

子曰昔者明王之以孝治天下也不敢遺小國之臣而況於公侯伯子男乎故得萬國之懽心以事其先王治國者不敢侮於鰥寡而況於士民乎故得百姓之懽心以事其先君治家者不敢失於臣妾而況於妻子乎故得人之懽心以事其親夫然故生則親安之祭則鬼享之是以天下和平災害不生禍亂不作故明王之以孝治天下如此詩云有覺徳行四國順之

此一節釋民用和睦上下無怨之意爲傳之四章其言𨿽善而亦非經文之正意蓋經以孝而和此以和而孝也引詩亦無甚失且其下文語已更端無所隔礙故今且得仍舊耳【後不言合刪攺者放此】

曾子曰敢問聖人之徳其無以加於孝乎子曰天地之性人爲貴人之行莫大於孝孝莫大於嚴父嚴父莫大於配天則周公其人也昔者周公郊祀后稷以配天宗祀文王於明堂以配上帝是以四海之內各以其職來助祭夫聖人之徳又何以加於孝乎故親生之膝下以養父母日嚴聖人因嚴以教敬因親以教愛聖人之教不肅而成其政不嚴而治其所因者本也

此一節釋孝徳之本之意傳之五章也但嚴父配天本因論武王周公之事而贊美其孝之詞非謂凡爲孝者皆欲如此也又況孝之所以爲大者本自有親切處而非此之謂乎若必如此而後爲孝則是使爲人臣子者皆有今將之心而反陷於大不孝矣作傳者但見其論孝之大卽以附此而不知其非所以爲天下之通訓讀者詳之不以文害意焉可也其曰故親生之膝下以下意郤親切但與上文不屬而與下章相近故今文連下二章爲一章但下章之首語己更端意亦重復不當通爲一章此語當依古文且附上章或自別爲一章可也

子曰父子之道天性君臣之義父母生之續莫大焉君親臨之厚莫重焉子曰不愛其親而愛他人者謂之悖徳不敬其親而敬他人者謂之悖禮以順則逆民無則焉不在於善而皆在於凶徳𨿽得之君子所不貴君子則不然言斯可道行斯可樂徳義可尊作事可法容止可觀進退可度以臨其民是以其民畏而愛之則而象之故能成其徳教而行政令詩云淑人君子其儀不忒此一節釋教之所由生之意傳之六章也古文析不愛其親以下別爲一章而各冠以子曰今文則合之而又通上章爲一章無此二子曰字而於不愛其親之上加故字今詳此章之首語實更端當以古文爲正不愛其親語意正與上文相續當以今文爲正至君臣之義之下則又當有斷簡焉今不能知其爲何字也悖禮以上皆格言但以順則逆以下則又雜取左傳所載季文子北宮文子之言與此上文旣不相應而彼此得失又如前章所論子產之語今刪去凡九十字【季文子曰以訓則昏民無則焉不度於善而皆在於凶徳是以去之北宮文子曰君子在位可畏施捨可愛進退可度周旋可則容止可觀作事可法徳行可象聲气可樂動作有文言語有章以臨其下】

子曰孝子之事親居則致其敬養則致其樂病則致其憂喪則致其哀祭則致其嚴五者備矣然後能事親事親者居上不驕爲下不亂在醜不爭居上而驕則亡爲下而亂則刑在醜而爭則兵此三者不除𨿽日用三牲之養猶爲不孝也

此一節釋始於事親及不敢毀傷之意乃傳之七章亦格言也

子曰五刑之屬三千而罪莫大於不孝要君者無上非聖人者無法非孝者無親此大亂之道也

此一節因上文不孝之云而系於此乃傳之八章亦格言也

子曰教民親愛莫善於孝教民禮順莫善於弟移風易俗莫善於樂安上治民莫善於禮禮者敬而已矣故敬其父則子悅敬其兄則弟悅敬其君則臣悅敬一人而千萬人悅所敬者寡而悅者眾此之謂要道

此一節釋要道之意當爲傳之二章但經所謂要道當自已而推之與此亦不同也

子曰君子之教以孝也非家至而日見之也教以孝所以敬天下之爲人父者教以悌所以敬天下之爲人兄者教以臣所以敬天下之爲人君者詩云愷悌君子民之父母非至徳其孰能順民如此其大者乎

此一節釋至徳以順天下之意當爲傳之首章然所論至徳語意亦疎如上章之失云

子曰昔者明王事父孝故事天明事母孝故事地察長防順故上下治天地明察神明彰矣故𨿽天子必有尊也言有父也必有先也言有兄也宗廟至敬不忘親也修身愼行恐辱先也宗廟致敬鬼神著矣孝悌之至通於神明光於四海無所不通詩云自西自東自南自北無思不服

此一節釋天子之孝有格言焉當爲傳之十章【或云宜爲十二章】

子曰君子之事親孝故忠可移於君事兄悌故順可移於長居家理故治可移於官是故行成於內而名立於後世矣

此一節釋立身揚名及士之孝傳之十一章也【或云宜爲九章】

子曰閨門之內具禮矣乎嚴父嚴兄妻子臣妾猶百姓徒役也

此一節因上章三可移而言傳之十二章也嚴父孝也嚴兄悌也妻子臣妾官也【或云宜爲十章】

曾子曰若夫慈愛恭敬安親揚名參聞命矣敢問從父之令可謂孝乎子曰是何言與是何言與昔者天子有爭臣七人𨿽無道不失其天下諸侯有爭臣五人𨿽無道不失其國大夫有爭臣三人𨿽無道不失其家士有爭友則身不離於令名父有爭子則身不陷於不義故當不義則子不可以弗爭於父臣不可以弗爭於君故當不義則爭之從父之令又焉得爲孝乎

此不觧經而別一義宜爲傳之十三章

子曰君子事上進思盡忠退思補過將順其美匡救其惡故上下能相親詩曰心乎愛矣遐不謂矣中心藏之何日忘之

此一節釋中於事君之意當爲傳之九章【或云宜爲十一章】因上章爭臣而誤屬於此耳進思盡忠退思補過亦左傳所載士貞子語然於文理無害引詩亦足以明移孝事君之意今並存之

子曰孝子之喪親哭不偯禮無容言不文服美不安聞樂不樂食防不甘此哀戚之情三日而食教民無以死傷生毀不滅性此聖人之政喪不過三年示民有終爲之棺槨衣衾而舉之陳其簠簋而哀戚之擗踴哭泣哀以送之卜其宅兆而安措之爲之宗廟以鬼享之春秋祭祀以時思之生事愛敬死事哀戚生民之本盡矣死生之義備矣孝子之事親終矣

傳之十四章亦不觧經而別一義其語尢精約也熹舊見衡山胡侍郎論語說疑孝經引詩非經本文初甚駭焉徐而察之始悟胡公之言爲信而孝經之可疑者不但此也因以書質之沙隨程可久丈程答書曰頃見玉山汪端明亦以爲此書多出後人傅防於是乃知前軰讀書精審其論固己及又竊竊自幸有所因述而得免於鑿空妄言之罪也因欲掇取他書之言可此經之防者別爲外傳【如冬溫夏凊昏定晨省之類卽附始於事親之傳】顧未敢耳淳熈丙午八月十二日記

孔叢子亦僞書而多用左氏語者但孝經相傳已久蓋出於漢初左氏未盛行之時不知何世何人爲之也孔叢子敍事至東漢然其詞气甚卑近亦非東漢人作所載孔臧兄弟往還書疏正類西京雜記中僞造漢人文章【西京雜記之繆匡衡傳注中顏氏已辧之可考】皆甚可笑所言不肯爲三公等事以前書考之亦無其實而通鑑皆誤信之其他此類不一欲作一書論之而未暇也姑記於此云

孝經刋誤

