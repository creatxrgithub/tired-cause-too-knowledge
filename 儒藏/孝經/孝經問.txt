

欽定四庫全書

經部六

孝經問

孝經類

提要

【臣】等謹案孝經問一卷

國朝毛奇齡撰奇齡有仲氏易已著錄是編皆駁詰朱子孝經刋誤及吳澄孝經定本二書設爲門人張燧問而奇齡答凡十條一曰孝經非僞書二曰今文古文無二本三曰劉無僞造孝經事四曰孝經分章所始五曰朱氏分各經傳無據六曰經不宜刪七曰孝經言孝不是效八曰朱氏吳氏刪經無優劣九曰閒居侍坐十曰朱氏極論攺文之然其第十條乃論明人敢詬劉不敢詬朱吳附及朱子之尊二程過於孔子與所標之目不相應蓋目爲門人所加非奇齡所自定故或失其本旨也漢儒說經以師傳師所不言則一字不敢更宋儒說經以理斷理有可據則六經亦可攺然守師傳者其獘不過失之拘憑理斷者其獘或至於橫決而不可制王柏諸人點竄尙書刪削二南悍然欲出孔子上其所由來漸矣奇齡此書負气叫囂誠不免失之過當而意主謹守舊文不欲啟變亂古經之習其持論則不能謂之不正也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

孝經問

翰林院檢討毛奇齡撰

張燧【山陰人系張南士先生之子康熙庚辰進士】問孝經孔子之書班氏漢書志云孔子爲曾子傳孝道也但不知果夫子所授曾子所述且出於何時宋人極疑其爲僞故朱元晦刪攺之至元吳澄又刪攺之得毋非聖經乎

孝經本孔子之書觀孝經鉤命決曰孔子云欲觀我褒貶諸侯之志在春秋崇人倫之行在孝經此𨿽緯書然當時曾櫽括其語曰吾志在春秋行在孝經何休取其語以注春秋唐宗亦取其語以入孝經序此定無可疑者故漢魏六朝祖述此經者約有百家其間張禹孔光鄭王肅韋昭謝萬徐整袁宏荀昶殷仲文何承天輩亦皆有名字人豈無一人覺其僞如宋人者若宋人學問專以非聖毀經爲能事卽夫子手著春秋易大傳亦尙有訾謷之不已者何況孝經故凡斥尙書擯國風攺大學刪孝經全無顧忌此固不足據也但舊謂孝經夫子所作以授曾子又謂夫子口授曾子俱無此事此仍是春秋戰國間七十子之徒所作稍後於論語而與大學中庸孔子閒居仲尼燕居坊記表記諸篇同時如出一手故每說一章必有引經數語以爲證此篇定例也然而有今文又有古文且曰今文眞而古文僞何也據漢藝文志孝經古孔氏一篇此古文也孔安國所傳者也孝經一篇卽今文也長孫氏江翁翼奉後蒼所受者也但不敍今文所出之故惟古文則云武帝末魯共王壊孔子宅得古文尙書及禮記論語孝經皆古字也故曰古文及隋書經籍志始云孝經河間人顏芝所藏漢初芝子貞出之又有古文孝經與古文尙書同出孔安國爲傳劉向以顏本比古文除其煩惑而安國之本亡於梁至隋祕書監王邵訪得孔傳河間劉因敍其得喪講於人間漸聞朝廷儒者皆云自作之非孔舊本其來歷不過如此予謂古今文原無二本古文尙書其與今文異者以增多五十八篇爲今文所無有故異耳若兩家俱有則二十八篇並無一字有差殊也孝經亦然其異者只古文增多一章二十四字今文無有其他則經文並同𨿽古文分爲二十二章今文分爲十八章猶之古文尙書分盤庚爲三篇而今文只作一篇古文多閒字坐字參字子曰字今文多諸也字猶之古文尙書召誥脫幾字今文尙書酒誥多幾字古文女辟弟豈謹弗諸字今文作汝避悌愷愼不諸字猶之古文尙書嵎夷昧谷今文尙書作嵎防柳谷則意藝文志所云經文皆同惟孔氏壁中古文爲異者非經文有異而古字異也劉向所謂古文字也又云父母生之續莫大焉故親生之膝下諸家說不安處古文字讀皆異者正指古文之字與讀也字異句讀亦異也若桓譚新論云古孝經千八百七十二字今異者四百餘字則吳澄刪孝經亦云古本一千八百零七字與譚所記不甚逺其少有贏縮或彼此差訛俱未可定至如異者四百餘字則斷是古字若經文只千餘字而異者四百餘則別一孝經非古今文矣

至謂古文爲劉僞作則大不然據隋書劉劉焯在隋時最有名字左手畫方右手畫圓口誦目數五官並用所著經書最爲浩博豈有刪數也字增子曰字以爲僞者且刪數也字增子曰字有何得喪何足講論而云因敍其得喪講於人間據隋經籍志祕書監王邵訪得孔傳而河間劉爲之敍講得毋所敍講者孔安國之注非經文乎本傳云內史送吏部自爲狀曰周禮禮記毛詩尙書公羊左傳孝經論語孔鄭王何服杜等注凡十三家𨿽義有精粗並堪講授則其所講授者明云是尙書孝經之注供狀具在也且講孝經𨿽孔鄭並講而翻不遵孔而遵鄭講今文而不講古文何以知之孝治章云治家者不敢失於臣妾而況於妻子乎古文作不敢侮於臣妾乃正義引劉云失謂不得其意又云臣妾營事產業宜須得其心力故云不敢失也則所講者今文矣故予謂疑作僞必當時忌之言與古今文門戶所借口並非實錄而明儒無學不知刪數也字增子曰字於經文何害而痛詬劉有如不共且有增攺隋書僞造注疏以誅者保無人之不繙隋書注疏一閱之乎且欲攻人之僞而先自處於僞可乎且堂堂經文刪攺移易至於十七通不之責而責此之乎者也數助詞之同異也乎

吳澄謂古孝經二十二章魏晉以後不存劉以今文孝經分析庶人敢問章爲三又增一章以足二十二章之數則似古文之僞以分章見者若明初王褘且曰孝經古無章次至漢始定次爲十八章唐名其篇近復有定爲經傳者則似古今文皆不宜分章矣且經傳之說創自朱熹不知是否

朱熹吳澄皆刪攺孝經而又各不同熹本古文以司馬光爲史館檢討時曾進古文孝經故也澄本今文以疑古爲僞故也但其疑古爲僞處亦多未是如此疑分章亦知二十二章是古文舊分而但以分庶人敢問章爲可疑殊不知西漢相傳早自如此顏師古注漢志云二十二章者劉向以爲庶人章分爲二曾子敢問章分爲三又多一章凡二十二章則自班固作志劉向校經以前其所分之章與今並同並非隋代劉妄分此以足其數也

若王文忠云古文無章次則又不然前見王艸堂孝經彚刻引明孫本說亦云孝經起於仲尼居迄於孝子之事親終矣統爲一篇並無章次亦不分經傳其云不分經傳良是若章次則凡書有之所云章句屬讀是也故古本大學舊𨿽一篇然有分大學之道至止於信爲一章者有分至天下平爲一章者而注疏則分章甚夥但其多寡異同總無闗輕重不足較辧耳若謂孝經止一篇則但見藝文志孝經古孔氏一篇孝經一篇而誤者彼所云一篇謂一卷也古孔氏一篇下注云二十二章孝經一篇下注云十八章此班氏自注者故注疏序云夫子說孝經一十八章正義云初除挾書律有河間人顏貞出其父芝所藏凡一十八章以相傳授又云魯恭王壊孔子宅得古文二十二章孔安國作傳至劉向校經籍比量二本除其煩惑以十八章爲定而不列名其云十八章爲定者謂二十八章似太煩惑故定以十八而不用二十二非謂劉向始分作十八也其云不列名者以唐宗集諸儒之議始於每章上列以名如開宗明義章第一類而當時未嘗列也【唐宗本開宗明義章第一天子章第二諸侯章第三卿大夫章第四士章第五庶人章第六三才章第七孝治章第八聖治章第九紀孝行章第十五刑章第十一廣要道章第十二廣至徳章第十三廣揚名章第十四諫爭章第十五感應章第十六事君章第十七喪親章第十八】蓋舊本章上並無章名惟孝經援神契自天子至庶人五章上加以天子庶人之名【第二天子章第三諸侯章第四卿大夫章第五士章第六庶人章凡五章】而余俱無有皇侃注孝經卽以此五名加於章首而鄭氏注本後人亦遂有加此名者故唐宗下議使儒官連狀題其章名而采而用之今所稱開宗明義章者是也要之此皆不足置重輕者幾見無此名而孝經存有此名而孝經卽已亡也

獨是分之爲經傳而刪削而移易之則萬萬無是理者古人無聖經賢傳之說道徳名經易系名傳並是混稱惟鄭康成注毛詩有云小雅十六篇大雅十八篇謂之正經而孔氏正義卽云凡書非正經者皆謂之傳是以仲長統有云周禮禮之經禮記禮之傳而呂東萊謂楚辭惟離騷爲經而九辧以下皆可稱傳然亦不過偶然言之未嘗竟取而分之也而朱氏於大學於孝經於儀禮周禮禮記則直取而分之且卽分之亦不必遽爲刪攺鄭氏未嘗刪二雅仲長氏未嘗攺三禮也而朱氏則不止分之直取而刪之攺之移易之【古文二十二章二千零七字朱氏攺作經一章傳十四章刪存一千五百九十五字今文十八章一千九百九十九字吳氏攺作經一章傳十二章刪存一千五百八十二字其兩家各顚倒移置不可勝計】注經者當如是乎二雅三禮非一人之書一時之言或經或傳尙可分劃大學孝經則一人之書一時之言也詩禮爲時人所作未必果聖人之所授賢人之所受故稱經不爲稱傳不爲抑而大學則聖人授之孝經則賢人受之者也夫聖人所授賢人所受則但爲區分未嘗攺易猶爲不可而況乎刪之攺之移易之且從而詬厲之經七章云先王見教之可以化民也云云旣刪之矣且云溫公攺教爲孝乃得粗通則不攺者爲精不通矣又云前叚文𨿽非是理猶可通則後叚文旣非是且於理爲萬無可通者矣至其曰理之悖曰非天下之通訓徵色聲處處皆是聖言至此何止受侮孝經十四章云非聖人者無法大亂之道也不知此言通否盍亦起朱吳二氏問之

曰聖言何可侮但其所刪攺與其所詬厲處則原有可疑者經云夫孝天之經也地之義也民之行也天地之經而民是則之則天之明因地之義此數語與左傳昭二十五年子太叔論禮之文相同第以禮字易孝字且以甚哉禮之大也易孝之大也則似乎全襲左傳以爲文者或者此非夫子之言故刪之因有微詞此不可謂大無理也

如所言則何止於此第十二章

云以順則逆民無則焉不在於善而皆在於凶徳此卽左傳太史克曰以訓則昏民無則焉不度於善而皆在於凶徳言思可道行思可樂徳義可尊作事可法容止可觀進退可度以臨其民此卽左傳北宮文子曰進退可度周旋可則容止可觀作事可法徳行可象以臨其下皆直用左氏文以爲言而不少避者論語亦然克己復禮爲仁則直用左傳古也有志克已復禮仁也出門如見大賔使民如承大祭則直用晉臼季曰出門如賔承事如祭仁之則也卽彼哉彼哉用陽虎語不學禮無以立用孟僖子語不特記者如此卽手自爲文亦然贊易乾卦元者善之長也亨者嘉之防也利者義之和也貞者事之幹也君子體仁足以長人嘉防足以合禮利物足以和義貞固足以干事則全襲魯穆姜曰元體之長也亨嘉之防也利義之和也貞事之幹也體仁足以長人嘉徳足以合禮利物足以和義貞固足以干事此其文在襄九年夫子未生之前豈有穆姜襲夫子言者然而遊夏見之不以爲疑七十子之徒聞之不以爲怪漢唐至今並無敢有一人焉起而刪之詬厲之若是者何也則以夫子之言原與春秋相表裏而非有二也春秋有簡書有防書夫子修簡書以爲春秋之經左丘明修防書以爲春秋之傳其二書皆朝夕講求行著習察師以之爲教弟以之爲學不問其爲何人語而其言足述往往取之以垂訓蓋夫子平居口授原自如此故其自爲文與門弟子所爲文皆彼此一轍而並無嫌畏避忌於其間人苟有學則自多見少怪者已則無學而反謂聖經之有未通此在他人猶不可而況乎注經者也

夫孝天之行也三句明出自左傳亦明知以禮字攺孝字然以班固之學何書不讀豈不見左傳豈不知孝經之孝字卽左傳之禮字而其作藝文志偏述孝經此語曰夫孝天之經地之義人之行也一若千古言孝惟此數語爲必不可移易之金冊玉版並非他文可貿亂者則其尊此經爲何如而可容睥睨之也

然亦有可疑者夫孝本天地之經而民是則之故其教不肅而成其政不嚴而治是成教者孝之效也而曰先王見教之可以化民則其所云不肅而成不嚴而治者非孝之效而教之效矣故司馬光進孝經時攺作孝字朱氏所云溫公攺教爲孝是也然則刪之豈過乎

聖人之言矢口成文無邊無幅非如近人陋腹可量其短長而齊其參錯中庸取人以身取人者修身之效也旣而曰思修身不可以不知人則取人又修身之功矣故此章初言孝繼言教而其言教則又雜出之以徳義敬讓禮樂好惡諸名與近人之腹不合亦思中庸初言人存繼言修身而其言修身則又雜出之以仁道義禮事親知人諸名向使齊其參錯而量其短長則中庸不可刪乎司馬光本無學之人觀其定濮議全不識禮凟亂千古今又攺此字以啟後人攺經之漸總是宋人習气無足道者𨿽其攺此字尙有可原以唐宗作序中有聖人知孝之可以教人也亦是孝字但彼是行文此是注經彼非述經語此則直換經字耳往讀孝經有謂示之以好惡而民知禁好惡何指予妄應之曰好者孝惡者卽不孝也旣見邢疏而悔之古聖人之言彼此相仍並無杜撰然皆連類推及不分主客如此徳義敬讓禮樂好惡八字皆他經所有左傳趙衰薦郤縠云詩書義之府也禮樂徳之則也徳義利之本也此徳義之說也鄕飲酒義云先禮而後財則民作敬讓而不爭矣此敬讓不爭之說也樂記云先王之制禮樂也將以教民平好惡而反人道之正也好惡著則賢不肖別矣此禮樂民和好惡知禁之說也然而趙衰言詩書禮樂而及禮及好惡今言孝而必不使其及徳義禮樂敬讓好惡是取孩孺學八比之法以律聖經小人之腹也

但朱氏語錄謂論語言孝親切有味此不曾說得親切但言孝之效如此則似與論語不合故疑之耳

論語親切者孟懿子武伯子遊子夏皆就其所問而答之故色養敬養只就孝一節爲言此則夫子教之以大道篇首明云至徳要道班固所云舉大者言是也且身體髮膚受之父母諸語在開首旣已親切明了卽不敢惡於人不敢慢於人髙而不危滿而不溢以至開天分地謹身節用次第而入又何一非親切行事亦何一是效推而至於孝治聖治郊祀配天宗祀明堂皆切實責備並非取驗朱氏凡於親切處皆認是效而於郊祀配天諸文則又疑其逾越僭妄有今將之心是孟子對咸丘防尙告之以大孝尊親以天下養之義而以吾道一貫之曾子乃僅僅以服勞奉養必有酒肉之小節呼而訓之豈曾氏之子反不若咸丘防哉

然則朱氏遵古文吳氏遵今文有優劣乎其所刪者誰是誰非有差等乎且明儒極詬古文謂今文祖述約有百家而古文之學只劉一人何謂也

古今文無優劣今之文猶古之文也則遵者無優劣矣古今文俱不宜刪刪則刪是亦非刪非亦非也則刪者無差等矣若今文盛行而古文稍減則以今文之出在除挾書律時而孔壁古文至武帝末天漢之後與尙書論語並出其時相距約有百年且今文初出卽有長孫氏江翁翼奉後蒼爲之授受而古文則武帝命孔安國作傳以巫蠱事匿而不上故諸家皆出而孔傳獨後然而至隋唐之間諸家漸息惟孔傳鄭注兩家並行一古文一今文唐宗序所云劉明安國之本陸澄譏康成之注邢疏序所云劉子辧鄭注有十謬七惑司馬堅斥孔注多鄙俚不經專以二家爲言可驗也若謂今文百家古文只劉一人此出自明歸有光諸君所言有光極辟古文尙書而自處於謬劇不足辧今所言亦非是諸家無古今之分惟長孫江翁後蒼翼奉初爲四家後增以張禹爲五家若又稱六家則韋昭王肅虞翻劉邵劉陸澄六人合古今爲言而劉之名已居然厠乎其間誰謂只古文家乎

但又有謂古文不如今文吳所刪勝於朱所刪者今文篇首只云仲尼居曾子侍而古文增閒居侍坐二字吳澄謂居卽坐也與上句義重禮小戴記云仲尼燕居子張子夏子遊侍孔子閒居子夏侍大戴記云孔子閒居曾子侍並無坐字此經與彼所記當爲一例且許愼說文所引孝經尙書皆自稱爲古文今說文所引並無閒坐二字則此非古文僞乎非澄說之較勝於朱氏者乎

古今文本無異同其所異者只此閒坐二字然此則古文是而今文非者朱吳所刪俱不是然此則吳氏尢不是者古居皆有名如二戴記所稱仲尼燕居孔子閒居類各有處所故劉向別錄中載鄭目錄注云退朝而處曰燕居退燕避人曰閒居未有只出居一字以記處所者字書居者處也但曰處知處在何所耶若侍則有待立待坐之分侍立曰侍側曰侍論語顏淵季路侍閔子侍側是也侍坐者必曰侍坐論語子路曾晳冉有公西華侍坐是也蓋侍立在正席之側請業必膝於席端請畢卽起故孔子閒居子夏侍此侍立者立則膝席問業問畢便起起者起立也故曰子夏蹶然而起負墻而立侍坐在正席之前之側曲禮所謂席間函丈者東西設席而坐於席間請業則起跪請畢還坐故曰侍坐於先生請業則起請益則起起者起跪也而至於避席則不止起跪而反越席而起立以致敬故哀公問篇初只稱哀公問於孔子曰此侍立也旣而坐則特稱孔子侍坐於哀公然後稱孔子蹴然辟席而對此明明者今儼有曾子辟席有復坐語則非侍立而侍坐矣侍坐可無坐字乎且澄但知居字可解坐字而不知居是居坐是坐孟子居鄒子思居於衛皆作居處解卽燕居閒居皆是處不是坐曲禮曰居不主奧坐不中席明明以居字坐字彼此各出而乃曰居坐義重則曲禮尙未讀而欲攺古經不可也

若謂許愼說文無閒坐二字則尢可笑者愼於和帝時襲賈逵字學以作說文逵自稱受古文尙書而其所受者實東漢初杜林僞造古文漆書之學並非孔氏壁中本故說文所引亦自稱古文而於五十八篇之文並無一字予於古文尙書寃詞捲已載之詳矣至孝經則說文序亦云愼又學孝經孔氏古文說其書皆建武時給事中議郎衛宏所授則宏是杜林弟子正漆書本也林嘗謂漆書恐絕何幸有東海衛子宏得傳其學是宏所授本並是漆書與孔壁何與而欲其有閒坐字乎然明代儒生詬劉者多而詬朱吳者少何也

此則有明一代俗學之通獘也明以八比取士專用朱氏所注書爲取士功令立之學官人第知有朱氏而不知有孔子朱氏曾斥古文尙書爲假書而吳澄又張大之有明俗儒無不攻古文而尊今文不幸而孝經古文與尙書古文同出孔壁又不幸而劉得孝經孔傳與梅賾上尙書孔傳又彼此相類因重以攻古文尙書之餘力並攻孝經其所以詬者正助熹澄之詬梅賾詬而加功焉者也敢詬熹澄哉然世𨿽未嘗詬之而有竊譏之者嘗見錢塘王艸堂作二經彚刻一大學一孝經也孝經末篇載朱氏集中諸書痛言凡文之必不可攺以爲世戒並錄於後

朱氏與張南軒論二程遺書有云熹之愚意止是不欲輒攺易前賢文字稍存謙退敬讓之心耳若聖賢成書稍有不愜已意處便率情奮筆恣行塗攺恐此气象亦自不佳蓋所攺𨿽盡善猶啟末流輕肆自大之獘況未必盡善乎老兄試思前聖入太廟每事問存餼羊謹闕文述而不作信而好古深戒不知而作教人多聞闕疑之心爲如何而視今日紛更專輒之意象又爲如何又云大抵古書有未安處隨事論著使人知之可矣若遽攺之以沒其實則安知其果無未盡之意耶漢儒釋經有欲攺易處但云某當作某後世猶或非之況遽攺乎且非特漢儒而已孔子刪書血流漂杵之文因而不攺孟子繼之亦曰吾於武成取二三防而已終不刋去此文以從已意之便也又云所謂不必攺者按其舊文然後刋正所謂疑當作某一例之外未嘗敢妄以意更定一防畫也此其合於先生當日本文無疑今若有尊敬重正而不敢忽易之心則當一循其舊不容復有毫髮苟且遷就於其間乃爲盡善又云區區非有偏主必勝之私但欲此集早成完書不悞後學耳計老兄之意豈異於此但恐見理太明故於文理瑣細之間不無濶略之處用心太剛故於一時意見所安必欲主張到底所以紛紛未能率定也又與南軒論攺胡五峯語錄云凡言刪攺者亦且是私竊講貫議論以爲當如是耳未可遽塗其本編也又與張南軒劉共父論二程遺書云此是二先生集胡文定當時亦只是據別本攺錄𨿽文定亦不能保其無一字之訛也今復得善本重加補綴乃是文定所樂聞文定復生亦無嫌間不知二兄何苦尙爾依違也又云如定性書及明道敍述上富公與謝帥書中刪卻數十字及辭官表倒卻次序易傳序攺沿爲溯祭文攺侄爲猶子之類皆非本文必是文定刪攺熹看得此數處有無甚害者但亦可惜攺卻本文蓋本文自不害義理故也今如此刪去不過是減得數十个閒字而壊卻一个從容和樂底大體气象又雲程子嘗言人之爲學其失在於自主張太過橫

渠猶戒以自處太重無復以來天下之善今觀二先生主張此事得無近此聖賢稽眾舎己兼聽並觀之意似不然也又云文定旣得以一時已見攺易二程本文今人乃不得據相傳別本攺正文定所攺之未安處此何理耶又云但只是平气虛心便當從之豈可肚裏先橫卻一个胡文定耶又與劉共父書云若說文定決然主張此書以爲天下後世必當依此卽與王介甫主張三經字說何異作是說者卻是謗文定矣設使微似有此亦是克未盡底已私所謂賢者之過橫渠所謂其不善者共攺之正所望於後學不當守已殘而妬道眞使其遺風余獘波蕩於末流也【王艸堂曰予按朱氏所言深痛攺竄古書之非理語語切中作聰明以亂舊章之病其於二程遺集不敢以已意更定一防畫不容復有毫髮遷就於其間五峯語錄亦不敢遽塗其本編何其鄭重篤信至此而乃於孝經大學橫加刪攺豈先儒之書不可更攺一字而聖賢之書可以連篇筆削乎其所云見理太明用心太剛者得毋自道乎據其所言則自處太重是亦克未盡底已私所謂賢者之過予之言此諒亦朱氏所樂聞但願讀是經者不可肚裏先橫卻一个朱氏也熊愚齋云學問之道是是非非毫釐不容差謬朱子之言可信則不當與之背馳不可信則背之可也誠大公無我之言哉王恬曰艸堂以此爲微詞謂言不顧行非君子之道而予則實有隱憂者宋人自矜所學直接堯舜互相標榜原有藐視先聖之意故於本朝先輩髙樹門庭不容一人訾議而先聖先賢恣情駁貶聖門諸賢何一不受其削斵而門庭前輩呵防悉力實有抑聖賢以同類之意宜乎俗儒入告請斥十賢於堂下而升周程張朱與四賢接席而恬不知怪也嗟乎恐將來四賢亦不安此席矣每讀六經未嘗不累息焉】

孝經問

