

《四庫全書簡端錄》

﹝明﹞邵寶撰

欽定四庫全書

經部七

簡端錄

五經總義類

提要

臣等謹案簡端錄十二卷明邵寶撰寶字國賢別號二泉無錫人成化甲辰進士官至戶部左侍郎謚文莊事迹具明史儒林傳是編皆其讀書有得卽題識簡端積久漸多其門人天臺王宗元鈔合成帙因以簡端爲名凡易三卷書二卷詩一卷春秋三卷禮記一卷大學中庸合一卷論語孟子合一卷前有寶自序又有雍正壬子華希閎重刋序稱格物一義頓悟者方欲掃除一切先生則曰格物猶言窮理也理卽物之所以爲物也不曰窮理而曰格物者要之於其實也云云蓋時方趨向良知以爲聖人之祕鑰儒者日就元虛寶所學獨篤實不支故其言如此全書大旨不外於斯馬鄭孔賈之學至明殆絕其中平心談理不爲放言髙論者卽爲有禆於經義寶所記𨿽皆寥寥數言而大旨不悖於聖賢其醇正固足取矣

乾隆四十三年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●簡端錄原序

寶病餘閒居無以自適時取舊所讀書披而誦之吾母太淑人每以過勞爲戒故不敢彊力求解當意所會輒書於簡之端簡之端先是屢書矣今或存之或去之或損益之新故胥錯蓋有不可勝書者則錄諸別簡日尋月繹皆扵是乎繼寶夙有志扵學𨿽艾矣尙欲就正有道焉執是以往將不可乎顧疏淺自媿不敢別立名義乃惟曰簡端錄云凡若干捲正徳乙亥三月朢古華山人邵寶書於容春精舎之泉齋

東林推髙景逸顧涇陽兩先生而開其先者實邵二泉先生也先生扵四子五經非徒言之實能行之所著簡端錄皆其深造有得卓然見道之言卽如格物一義頓悟者方欲掃除一切先生則曰格物猶言窮理也理卽物之所以爲物者也不曰窮理而曰格物者要之扵其實也卽此一言而先生之學可知諸所辯論孰非剖析精微窮極事理足以發眀聖人之道正天下後世之學術者哉髙顧兩先生繼起而東林講席爲斯道之光然則先生是集其道脈之所寄也夫雍正壬子季春同裏後學華希閎謹序

●欽定四庫全書

簡端錄卷一

﹝明﹞邵寶撰

○易【凡一百三】

幹之占惟大徳受命者當之故其辭有贊而無戒幹有四徳諸卦之體綂也坤以下或具而微或缺一或二三或咸元焉而幹之變極矣

周之易爲筮設乎不爲筮設則爻稱九六何取於變也

四徳何以示占四徳之義大矣文王之爲斷也捨是又何辭之以邪

已上並幹彖元亨利貞之簡

自貞之悔可以遂卽貞乎易曰變化者進退之象也自貞之悔其在進退之間乎涉於悔而未離乎貞也如之何其可以遂卽貞也故用九之占不同於純坤用六之占不同於純乾他卦何如取二體之義而流觀其爻辭則思過半矣傳曰震之離亦離之震又曰大有去睽而復

右幹用九見羣龍之簡

乾元坤元合二元而成一元卽太極也其餘卦中稱元者一事有一事之元一物有一物之元一時有一時之元

右幹彖傳大哉乾元之簡

生物之機莫大於雨雲也者所以雨也故夫子傳幹之亨曰雲行雨施而風霆不與焉若夫全功則風霆固亦有力矣故系辭曰鼓之以雷霆潤之以風雨

右幹彖傳雲行雨施之簡

大明終始則幹幹在我時乘六龍我卽幹也

右幹彖傳大明終始之簡

乾象六奇孔子傳之曰天行坤象六偶孔子傳之曰地勢自彊厚徳法象之道也乃若六爻效動謂之小象周公則有辭矣孔子傳之傳其辭所以傳其象也

右乾象曰天行健之簡

不言所利利之大也有是利則後有是貞矣有是貞則可以成是元矣貞之不言何也貞則藏矣藏則無可言矣

無所不生幹之元也故無所不利爲幹之貞

已上並幹文言幹始能以羙利利天下之簡

六龍天也非乘曷禦乘而非時猶弗乘也𨿽然聖人有妙用焉雲行雨施禦天之功著矣聖人其天乎

右幹文言時乘六龍以禦天也之簡

此極贊大人之道也況人況鬼神言乎天地之間也天地之間幽明而已矣明則人幽則鬼神無有能外者有外非大人也非大人不足當幹之九五故九二之大人不與焉非道不足也位不稱也

右幹文言而況於人乎之簡

坤之於乾何其徳之同於元亨而異於利貞也陽従其時不能不同陰歸其分不能不異

右坤彖坤元亨利牝馬之貞之簡

東北喪朋非離羣而去也安焉而不敢與陽抗也以臣則不敢抗夫君以妻則不敢抗夫夫故曰喪朋若其徳則配也傳曰嘉耦曰配其心則偶也書曰明朂偶王曰朋則烏乎敢或曰子道何異於是子道𨿽卑陽道也是故子有爲父之時臣終不可爲君妻終不可爲夫也

右坤彖東北喪朋之簡

天生之地成之二元一元也故曰乃順承天

右坤彖傳至哉坤元之簡

莫靜於坤而六二獨言動中正也中正天下之大臣也不動則何以承乎大君義以方外必於動焉觀之

右坤六二象六二之動之簡

臣弗敢成成之者君君之功亦臣之功也故曰有終

右坤六三含章可貞之簡

臣而疑於君之地也伊周攝政時也若羿莾媧武之地自爲之也非時爲之也黃裳之義彼豈知之一爻非主一人人以地異地以時異昨一爻今一爻翼一爻亦何常之有此所謂時爲之者也

右坤六五黃裳元吉之簡

戰則稱龍敗則稱血無往而不尊君也玄黃之書則婉而志矣蓋易有春秋之義焉於是陽亢而剝且失其所鄭之野其能免祝聃之矢乎

右坤上六龍戰於野之簡

乾爲馬坤之牝馬之貞猶未離乎乾也故用六曰利永貞

右坤用六利永貞之簡

六經言理始見於此系辭有之窮理盡性以至於命中庸有之溫而理孟子有之心之所同然者謂理也義也𨿽然未盡理之說也論語理之宗也而未嘗専言之所謂性與天道不可得聞者也

右坤文言君子黃中通理之簡

剛柔始交蓋謂夫乾坤故乾坤不言交

右屯彖傳剛柔始交而難生之簡

侯以濟屯故初則利二三四皆否臣民之分也天造艸昧惟此時爲然然盤桓居貞易之戒亦至矣

右屯初九盤桓之簡

再三瀆瀆則不告者不憤不悱不能以三隅反者也不然在滕世子則告在滕更則不告

右蒙彖再三瀆之簡

蒙卦六爻惟三言取女之占而不言蒙其餘皆言蒙而亦或以他占繼之初以刑人之占二以納婦之占上以禦冦之占皆蒙類也

右蒙初六利用刑人之簡

卦有舉一以立主者或以其中或以其少惟中也故蒙訟困主二皆以剛故惟少也故小畜主四大有主五𨿽柔亦尙之體不由爻則有遺焉而舉二體如丰歸妹者或以名而謙吉剝凶或以時而震動艮靜卦之取義博矣

右蒙九二包蒙之簡

或従王事非訟也其占如訟故系之

右訟六三食舊徳之簡

宋襄伐楚楚人執之以歸攘夷之舉非不善也不以律也易曰師出以律否臧凶

右師初六師出以律之簡

弟子輿屍戒於師始小人勿用戒於師終始無弟子則終無小人萬一有之或賞而不封或封而不任不任亦不用也

右師上六大君有命之簡

比之於人大矣故必筮而従事原筮元永貞其所由來者久矣占如斯徳固如斯何咎之有古人祭必筮屍冠必筮賓況比乎何莫不筮而獨言於比與蒙蒙言初尙誠也比言原尙豫也觀於二卦而他可知矣

右比彖比吉原筮元永貞之簡

三驅者立四表而三作三坐王者之田之法也周官詳矣以法従事而不必於得王者之田之心也比則何取於田象有之矣坤爲輿爲眾坎爲豕其變離爲飛鳥前禽背而去者虞三苖夏防風是也舜禹何心哉

右比九五王用三驅之簡

旣雨旣處在小畜謂之成然是雨也僅能止風而不能及物也是亦維畜之故不然將不爲雲行雨施之雨乎故昔之君子有以旱而訟風伯者

右小畜上九旣雨旣處之簡

履同人艮中孚皆以卦名入彖辭省文也釋在其中矣隨時變化易之道也文王之文如之

右履彖履虎尾之簡

陽之徳文陰之徳武故六有武人之象三𨿽爲成卦之主然其位則臣也何以言乎大君言爲大君之所信任也蓋臣位而君權者也故不曰爲而曰爲於其言爲者何書曰予欲宣力四方汝爲

右履六三眇能視之簡

視履考祥祥在我也其旋元吉元吉亦在我也旋元吉也吉而不元凶悔吝而不吉亦視其旋否而已矣

右履上九視履考祥之簡

陽自上而下曰復小往大來也陰自上而下亦曰復大往小來也上下位也往來气也位無往來气有上下故曰天地際也際之爲言妙矣哉

復其見天地之端乎泰其見天地之際乎譬之循環而反及乎其始之所是之謂端而環未嘗缺也譬之引繩而適當乎其中之分是之謂際而繩未嘗絕也知無端者可與言端知無際者可與言際

已上並泰九三象無往不復天地際也之簡

土一也築則爲城崩則爲隍否泰一道也轉移之機則存乎人焉耳

右泰上六城復於隍之簡

否大往小來故不利君子貞故曰否之匪人匪云無乎人之辭也萬物不通則人類不生天下無邦則人道不成不成猶不生也蓋大往小來而君子之道消猶無君子也無君子猶無人也曰無邦猶可復焉曰無人則絕之矣故不曰無人而曰匪人

右否彖否之匪人之簡

否泰者時也時也者上之人之所爲也故泰之象言後道在上也否之象言君子道在下也時乎否也君子在下亦且柰何哉存吾道而已矣徳非爲辟難而儉也本分之外無加焉耳矣泰之時財成輔相君子與有力焉今也不然是謂儉徳

右否大象天地不交否之簡

初六三陰之始也同類相比而未動於邪故以而不徵以而不徵得化而爲貞乎狂念作聖蓋轉移之幾大矣聖人之望深矣

右否初六拔茅茹之簡

易𨿽不爲小人謀而不能使小人之不占故開之以包承君子之路聖人豈欲天下之有小人哉扶陽抑陰其道不同其歸一也

右否六二包承之簡

同人之五二君子何求之深也此所謂充類至義之盡者也二也五也貞矣而未能通天下之志也烏乎天下爲公之世尙矣昔者堯知舜而不廢疇咨以天下用舜不以堯用舜也舜知禹而不廢枚卜以天下用禹不以舜用禹也蓋大同之道如此不然而惟同心相與不知其它此夫人之交也聖君賢相之相遇也豈其然哉孔子曰二人同心其利斷金蓋亦謂夫人之交云

右同人九五同人先號咷之簡

六二曰得位六五曰得尊位六二曰得中六五曰大中

右大有彖傳柔得尊位之簡

天地無心而變化鬼神有心而無私眾志合則公如鬼神

右謙彖傳天道虧盈而益謙之簡

六四九三皆在臣位而功有有無才不同也才不同而徳同故一則曰勞謙一則曰撝謙禹不矜伐九官相讓吾於斯見之矣

右謙六四無不利撝謙之簡

天下之聲莫髙於雷霆樂則何以以之以其和而奮也不以其聲𨿽然中聲旣定則髙而雷霆下而蠛蠓固樂之所不廢也何爲其不可以以也崇徳崇祖考之徳也有是徳而無是樂祖考𨿽聖其何辭以配乎思文之詩所以配后稷於天也我將之詩所以配文王於帝也

右豫大象雷出地奮之簡

穆姜筮遇艮之八史曰是謂艮之隨蓋以五爻皆變然何以謂之之八也五爻變則以一不變爻占占法也其曰元亨利貞者蓋史爲權辭以寛姜姜乃従而辧之而其言則得易之義矣

右隨彖隨元亨利貞之簡

澤中有雷雷無聲也然則曷以言雷無聲而有有聲者在其殆謂夫春夏之月發而未發時邪或曰秋冬時也是時陽方窮上雷何有於澤中

右隨大象澤中有雷隨之簡

孚不在道者有矣夫道不以明者亦有矣夫然偏系者契或乖於久暗合者履或衰於終故孚必在道道必以明尹復政而退旦就列而居明之至也道之至也孚之至也

右隨九四隨有獲之簡

九五孚於六二而不知其小子之系君道也六二系於初九而不知丈夫之失臣之道固如是乎𨿽然此隨之時也故以二之中正尙不免於負俗之累況其它乎是故君子去其所系而嘉徳成矣

右隨九五孚於嘉之簡

先甲三日先之至也後甲三日後之至也三日淺矣而何以爲至也易曰七日來復言七月也推之於年於世不亦可乎古人稱讓以三爲固三之稱至久矣是故將尙文者究必於質忠之先將建丑者慮必於子亥之後十日起於甲故言事始者稱之先甲三日謀始之預也後甲三日慮終之逺也物成於三三日至矣凡事皆然況當蠱之時乎

此古占法也今不傳矣若以義理言之則謹始於先慮終於後之意甲者事之始庚者事之變始者大變更者小變變通之義大矣

已上並蠱彖先甲三日後甲三日之簡

以卦體言艮剛在上巽柔在下以卦爻言艮一陽在二陰之上巽二陽在一陰之上皆剛柔上下之說也隨震九居初兌六居上蠱則反是故曰剛上而柔下剛上雷之初爲山之上也柔下澤之上爲風之初也

右蠱彖傳剛上而柔下之簡

治蠱曰蠱猶治亂曰亂治荒曰荒甲之爲言當所治事也先三日終前事也後三日始後事也前後無端終始無息故曰天行

右蠱彖傳終則有始之簡

不能治蠱有子猶無子也

右蠱初六乾父之蠱之簡

臨之彖至於八月有凶說者以爲周正文王演易時未攺正朔也烏有所謂周正哉八月云者猶復之七日也詩曰一之日數之起蓋於此乎爾

右臨彖至於八月有凶之簡

觀敎道也臨有政道焉何以言敎思無窮也禮樂法度無非敎也敎之思常存於政之中政以行教教不以政廢故曰敎思無窮

右臨大象澤上有地之簡

盥非灌也將以灌也盥而不薦其灌之時乎灌之重於祭也尙矣孔子於衰魯猶欲觀焉況先王臨之其精誠荘肅何如也聖人稱其時地而不加之一辭至矣哉

右觀彖觀盥而不薦之簡

聖人之神道設教觀乎天而得之一陰一陽之謂道陰陽不測之謂神天之所以爲天也天何言哉四時行焉百物生焉聖人垂衣裳而天下治蓋取諸乾坤聖人之所以爲神也

右觀彖傳觀天之神道之簡

此爲占者言也君子小人以位

右觀初六童觀之簡

陰進而踰其分矣故君子不能無觀省焉六三之觀我生豈亦以羣陰並進之故歟聖人旣爲陽謀復爲陰謀爲陰謀亦所以爲陽也

右觀六三觀我生進退之簡

卽書所謂天子之光也曰國云者朝廷百官莫不一於正也

右觀六四觀國之光之簡

書曰向用五福威用六極易曰觀我生觀民也知所以觀則知所以向知所以威矣

苟不固君子未能敵眾小人也我生於是乎觀

已上並觀九五觀我生君子無咎之簡

從容和緩以求其情惟柔而中者能之然其位則剛也苟得其情則法於是乎行焉故曰利用獄

有所噬而後能嗑先明而威從之君用其柔臣用其剛而噬嗑之道盡矣

已上並噬嗑彖噬嗑亨利用獄之簡

荷校滅耳大惡也治大獄者未能卽成或反爲所噬故六三有遇毒小吝之象然天討所加彼焉能累我哉故曰無咎

右噬嗑六三噬臘肉之簡

六五中矣然以柔居剛非貞也能貞厲則非貞而貞何咎之有非貞者位也貞厲者心也

右噬嗑六五貞厲無咎之簡

人馬俱白待飾之至也翰如求飾之甚也語曰繪事後素蓋惟位之可疑故其情如此不然則與之矣三非應而近初應而逺逺可親而難近不可親而易所謂疑者如此

右賁六四賁如皤如之簡

四之皤亟於文也上之白反於質也得文質之中者非五乎賁於丘園文矣而束帛何戔戔也蓋猶有尙質之風焉此賁道之善也

右賁六五賁於丘園之簡

剝幾於坤矣上九一陽能制羣陰哉然宮人之於王以陰承陽亦有剝之道焉聖人於是乎有宮人之戒宮人以位小人以徳

右剝六五貫魚以宮人寵之簡

樹至結果木之貞也貞而復元循環無端理則然爾術家以栗芽木華明朽骨之蔭豈知碩果之義乎朽骨果之殻也若夫實而仁也則在子矣

輿爲小人之象小人無害乎小人與君子不並立誠君子也固有禦小人之道矣不然則否

已上並剝上九碩果不食君子得輿之簡

反復者往而還也來復者還而至也往而還者始於姤還而至者終於坤姤而遁而否而觀而剝而坤而復此所謂其道也七日七月也月所以紀日也

气有往來之機物無流轉之理故論水於尾閭昆侖者不可以論姤復

已上並復彖反復其道之簡

剝小人長故其占不利有攸往復剛長故其占利有攸往

右復彖利有攸往之簡

復見天地之心機尙伏也大壯見天地之情機已達矣

右復彖傳復其見天地之心乎之簡

後不省方非止天子羣後皆然此先王之制也十有一月朔巡守事之不可已者也是日且已之況其它乎

右復大象雷在地中復之簡

無妄之世而以匪正往其將何之天之所佑者正也不正則不之佑也能違天而行乎所謂不利有攸往者如此

匪正有眚而天命不佑在諸爻之外諸爻之得失或有之有逆天者乎

已上並無妄彖其匪正有眚之簡

以艮之上而居震之初故曰剛自外來震以一陽爲主故曰爲主

右無妄彖傳剛自外來而爲主於內之簡

天道非動不能生物一陽之動物正性命之根也

右無妄大象天下雷行之簡

無妄天之道也故曰象往吉人之道也故曰占

右無妄初九無妄往吉之簡

不耕獲不菑畬無妄也而有天人之分無天也不人也有所爲而無所冀非無妄也無所爲而有所冀亦非無妄也當耕而耕當獲而獲何耕獲之有當菑而菑當畬而畬何菑畬之有此之謂無妄

右無妄六二不耕獲不菑畬之簡

或系之或得之皆無與於邑人而災不免焉無妄之災也若邑人之牛非無妄也

無妄動以天初之吉二之利四之無咎固其所也上之眚則窮之故耳三之災五之疾何爲其然哉君子曰時也災無妄之災也疾無妄之疾也然則何以處之亦曰無妄而已矣五曰勿藥三盍亦曰勿校乎

已上並無妄六三無妄之災之簡

光自天而於逺有耀故山生輝焉知止而不息日新其徳也天徳之次也非大畜其何以與於此哉

右大畜彖傳剛健篤實輝光之簡

風之气行於天上天陽物也故曰行天之气行於山中山陰物也故曰在前言往行猶山也徳猶天也天在山中徳在言行中言行迹也徳其理也此亦格致之意也

右大畜大象天在山中之簡

尢外至者也而冺於中非能自止何以與此

右大畜九二小象輿說輹中無尢也之簡

非上之剛無畜陽之力非四五之柔無畜陽之機合機與力夫是以善於畜也畜何爲而施於陽哉時則有然者矣抑有調燮之義焉故畜極而通皆歸於吉

右大畜六四童牛之牿之簡

勢去而牙失其猛所去在彼所失在此故曰豶豕之牙

右大畜六五豶豕之牙吉之簡

畜極而通非天衢不足以諭之謂若加寛大然此何字與書於變時雍於字相似

右大畜上九何天之衢亨之簡

古之人千駟弗顧一介弗取者其知此道乎自求口實養口體也徳之養在其中矣

右頤彖頤貞吉觀頤自求口實之簡

觀而後能得故頥道重觀自求猶自考深於觀矣口實養也觀之則何以曰以聖人以天地天地有形而無養聖人有養而無私

右頥彖傳觀頤觀其所養也之簡

隆非有所加也不撓乎下而已矣

右大過九四棟隆吉之簡

坎之有孚伊尹以之豫九四之勿疑周公以之邵子益云二君子者孰難烏乎時同而地或異也地同而事或異也人不可以若是其辧也伊尹純乎臣者也周公兼乎親者也純乎臣者有任在我兼乎親者有謗在人是故孚而終者難疑而復者尢難非伊周之徳爾殊也時也地也事也

右坎彖習坎有孚之簡

天一生水而地六成之陰盛而陽陷焉故水曰坎坎非水也所以坎者水也地二生火而天七成之陽盛而陰麗焉故火曰離離非火也所以離者火也

右坎彖傳習坎重險也之簡

坎盈則流流則平平則出險此自然之理也

右坎彖傳水流而不盈之簡

日風象也故曰隨曰作隨作之爲言近乎虛山澤形也故曰兼曰麗兼麗之爲言近乎實雷水在形象之間故曰洊天行地勢則動靜之極也

右坎大象水洊至習坎之簡

略器數之繁而樽酒簋何質也省獻酬之節而貳用缶何誠也簋不言食蒙樽酒也

右坎六四樽酒簋之簡

水莫盛於平之祗月莫盛於朢之幾月過朢則虧水過平則溢幾未朢也祗未平也

右坎九五坎不盈之簡

折言斬也獲言執也折首刑之正也非其醜而折爲濫執之可也右離上九王用出徵之

簡簡端錄卷一

●欽定四庫全書

簡端錄卷二

﹝明﹞邵寶撰

○易【凡一百十七】

此乾坤之變也幹三索得女爲兌坤三索得男爲艮此二气感應以相與也陰陽之感應莫大於斯故下經首之

右咸彖咸亨之簡

柔上而剛下言乎兌艮也二气相與則追言乎乾坤也兌艮乾坤之交咸兌艮之合

右咸彖傳柔上而剛下之簡

天地之感與聖人之感人也若是同乎曰天地無心而成化聖人有心而無爲蓋其情如此然則其言情也曷爲不及聖人曰觀乎天地則見聖人矣

君天也臣民地也和平所以成化生也

已上並咸彖傳天地感而萬物化生之簡

寂然不動性也感而遂通情也故曰觀其所感而天地萬物之情可見矣天地無心而成化此所謂貞也

右咸彖傳天地萬物之情可見矣之簡

感莫大於心之貞故拇也腓也股也脢也輔頰舌也吉凶悔吝各以時地生乎動焉蓋至於心之貞而感道極矣然有心而無思猶無心也故諸爻言拇言腓言股言脢言輔頰舌而九四不言心心有異用貞則所謂有心而無思者也否則萬慮起矣故曰朋從爾思

有心之感不若無心之感故戒以貞吉貞者去其邪心以求至於無心之地者也天地無心聖人有心而無爲亦無心也廓然而大公物來而順應聖人之心蓋如此憧憧往來私感也朋從爾思私應也

天地自相感聖人之心天地也一動一靜亦自相感往往來來而無所謂憧憧焉心之自相感者如此不言心心不外形也思者心之用

已上並咸九四貞吉悔亡憧憧往來之簡

聖人非無心也無思也無爲也故能感物若誠無心脢而已矣外此則拇也股也輔頰舌也

右咸上六咸其輔頰舌之簡

雷風气也故曰相與山澤形也而相與者气故曰二气感應以相與

右恆彖傳雷風相與之簡

窮則變變則通通則久天地萬物之情固如此不如此則烏能恆哉

右恆彖傳日月得天之簡

厲道非一此則有疾而憊也厲道之一也

右遁九三小象系遁之厲之簡

大者壯也壯之體大者正也壯之道

正不離大道不離气也君子勉於正則大在其中矣故曰以直養而無害則塞於天地之間

已上並大壯彖傳大者正也之簡

能如雷在天上則何非禮之履之有顏子能之

右大壯大象雷在天上大壯之簡壯無禮之勇也罔無知之勇也

右大壯九三小人用壯之簡

喪羊於易位使之然也故有不覺其亡之象

右大壯六五喪羊於易之簡

人臣被親禮於上而不由公正則私暱也故晝日三接君子貴之

右晉彖康侯用錫馬蕃庶之簡

罔孚裕無咎所以申貞之必吉也患沮於罔孚而弗能裕耳貞吉其常也裕無咎其變也

右晉初六晉如摧如貞吉之簡

五爲中離體爲虛中而且虛人君之明也臣以中正順之在彼則受福在此則悔亡往吉無不利

右晉六五悔亡失得勿卹之簡

易稱古人者七湯文王武王箕子顏氏之子動而尙其變者也髙宗帝乙筮而尙其占者也皆善用易者也

右明夷彖傳內文明而外柔順之簡

三日不食卽在陳絕糧之意去之決而不顧其它也

主人主我者也若逆旅然蓋淺之爲識者也若夫有識之士則不然

已上並明夷初九明夷於飛之簡

南者離位也狩者田獵之名也於南而以狩行變亦大矣是故疾貞之難必也渠魁殱而劼毖次之

右明夷九三明夷於南狩之簡

明夷諸爻稱明夷若有是人也者卦言乎時爻言乎變當是時也值是變也不有其人乎在文王則曰文王在箕子則曰箕子不然則曰明夷亦若有是人也者此吾所謂易設虛以擬天下無窮之變者也

右明夷六五箕子之明夷之簡

彖専言女而傳亦先之蓋內治之系於家大矣男女交天地之大情男女正天地之大義二五壯則爲夫婦老則爲父母

右家人彖傳女正位乎內之簡

正自尊者始故曰家人有嚴君焉

右家人彖傳家人有嚴君焉之簡

假至也至如孝經援神契王者徳至山陵之至蓋燻蒸透徹者極矣有家謂所有之家內則母妻妾媵諸婦外則父兄弟子諸子無一人之不化也故曰交相愛也程子舉應爻言之蓋舉夫婦而凡有家者皆在其中矣

九五家人之主何以稱王自天子至於庶人莫不有家也王者之家正則國治天下平矣其孰能與於此哉詩曰文王之徳之純又曰窈窕淑女君子好逑

已上並家人九五王假有家之簡

澤惟動故睽若火動而澤止則何睽之有觀睽於二動焉見之

右睽彖傳火動而上之簡

卦凡言變者必大翻覆故初之上二之五三之四若訟自需若升自萃若鼎自革若渙自節若晉自明夷若睽自家人若漸自歸妹若隨自蠱若賁噬嗑無妄大畜之相自凡彖傳有言者皆同其未言者推之而皆合也吾蓋於文王彖否泰得之

右睽彖傳柔進而上行之簡

睽生於疑見輿曵無曵之者見牛掣無掣之者天且劓亦其人自取之耳上九之疑抑有甚焉豕之塗猶可言也車之載鬼其可言哉其辭枝其象幻

右睽六三見輿曵之簡

蹇之九三在解爲九四故曰往得眾二陰眾之象也解之九二在蹇爲九五故曰往得中五陽中之位也

右蹇彖傳利西南往得中也之簡

從五求三得三援五歸濟其君之難而已此所謂來碩而利見者也

右蹇上六往蹇來碩之簡

天地解心也雷雨作气也百果艸木皆甲拆形也解之雨卽屯之云

右解彖傳天地解而雷雨作之簡

蹇之時縕解之時紓故解曰時蹇曰時用右解彖傳解之時大矣哉之簡志於解而無貳是曰維有解道在退小人退小人在孚維有解無他術也解亦無他有孚於小人而已

已上並解六五君子維有解之簡

泰否之初上相易故茅茹象同損益之二五相易故朋龜象同旣未濟之三四相易故鬼方象同卦變之道於是乎觀

右損六五或益之之簡

一民莫非其臣則天下皆其家矣故曰得臣無家

右損上九弗損益之之簡

無疆久矣無方廣矣而非與時偕行可乎天地無心而成化聖人有心而無爲其所謂時者一也

右益彖傳凡益之道之簡

益下之時必有任焉以致之民者初有才而求稱三有位而思奮二中正以從事皆其人也夫人受益則天下皆受益矣

右益初九利用爲大作之簡

三受上之益而致之下者也以才則不能無彊勉以位則不能無矯擅是故用凶事無咎非凶咎也君子於此其必誠以本之義以行之禮以出之乎告公用圭禮也告公所以告王也書曰旅王若公

右益六三益之用凶事之簡

事莫大於遷國有益於民則爲之大臣之道也然必告公從焉而後從事曰公者不斥王也

右益六四中行告公從之簡

損上益下則上亦受下之益故九五曰有孚惠我徳蓋上下之交如此上九但見其上益而忘其損之自上也乃以偏辭求益不已此無交而求者也而益道衰矣故曰立心勿恆凶

右益上九莫益之之簡

夬一象而二觀施祿及下欲溥也居徳則忌恐濫也溥則成施濫則失徳則轉詞忌如書呂刑敬忌之忌記曰上酌民言則下天上施施觀於夬有自天之義焉書曰愼乃儉徳惟懷永圖語曰以約失之者鮮矣居觀於夬𨿽欲不忌其將能乎故曰夬一象而二觀

右夬大象澤上於天夬之簡

夬五君子而去一小人何其難也五君子者初有志二有謀三有術四有恥五有徳有志者病於躁有謀者病於疑有術者病於勞有恥者病於怯有徳者病於系其位使之然也去其所病而剛道成矣

右夬初九壯於前趾之簡

聞言不信甚言不自克也此以事爲象亦象也

右夬九四聞言不信之簡

應其徳曰遇姤之彖曰柔遇剛也當其位亦曰遇姤之彖曰剛遇中正

右姤彖傳剛遇中正之簡

陰躁而媚其始進也躁未露而媚先焉故五陽者或魚之或瓜之或次且而觀望之蓋羸豕之者鮮矣是故可憂也而不可遏也故曰含章有隕自天

金柅羸豕象也貞吉往凶占也觀象者可以得一陰躁進之狀玩占者可以得五陽靜制之幾

已上並姤初六系於金柅之簡

握握手也一握爲笑猶言聫袂而歌也所謂眾楚人咻之也

右萃初六一握爲笑之簡

未孚用禴非利也

右萃六二孚乃利用禴之簡

以眾笑而不往求正應則初六卒於乃亂以眾棄而不往求正應則六三卒於無攸利

右萃六三萃如嗟如之簡

非盡善不能得大吉大吉盡善之徵也

右萃九四大吉無咎之簡

五爲萃主五之萃非四之萃之比也何咎之有萃有位也志之未光於是有非孚者亦自修而已矣

右萃九五萃有位之簡

升萃之反對也澤地萃今爲地風升故曰柔以時升此所謂交易也所謂卦變也

右升彖傳柔以時升之簡

文王居岐故有事於岐山凡祭必占隨之上六升之六四文王皆嘗得之故周公於二爻系焉占在其中矣

右升六四王用亨於岐山之簡

冥升非利也而占有時乎利者不息之貞也不息之貞也者貞而不息者也亦於其心焉取之陰陽變化一轉移間耳

右升上六冥升之簡

君子以志得爲伸故飲食以需之不然終日醉飽何適之有飫之至也故曰困於酒食九五何以利用祭上施也

九二何以利用亨中盈也中盈者誠誠者亨之本也上施者惠惠者祭之餘也

已上並困九二困於酒食之簡

困於石自取之也人莫不有困而已乃自取於斯故曰非所困而困焉也

右困六三困於石之簡

上傷而不可觀也下傷而不可行也日猶盛服以臨於臣不亦勞乎故曰困於赤紱赤紱臣朝於君之服也臣紱赤則君紱朱

右困九五困於赤紱之簡

諸卦系祭祀之辭者四渙萃之義大矣隨之上六誠之極也困之九五如之其九二中實有積誠之象焉觀之盥損之簋旣濟之禴𨿽非爲祭而告然得之亦吉觀以敬損以儉旣濟以中實中實誠也

右困九五利用祭祀之簡

井非掘不成曷爲言渫言甃而不言掘卦以象告爻以情言掘未及泉猶未成乎井也故掘也不列於初𨿽然泥焉而使之勿泥也谷焉而使之勿谷也孰非掘之功哉

井初六爲井泥不食之象爲舊井無禽之象無禽不食之至也二井而一義

已上並井初六井泥不食之簡

立賢無方與人不求備此王之明也

右井九三王明並受其福之簡

坎中之泉眞水也寒其眞性也

右井九五井冽寒泉食之簡

井至於渫君子修己之極也井道之小成也井至於收君子及物之極也井道之大成也

右井上六井收勿幕之簡

澤中何以有火也澤有木火或生焉爲獸而烈古之時亦有之矣非水滅火則火涸水故曰相息是故金木用而鼎成鼎成而水火濟

右革大象澤中有火之簡

物變於大人故曰大人虎變豹變未能如虎革面又不能爲豹也

汗之出也不反毛之革也無爲气至則然也近取諸身逺取諸物於是爲切

有孚虎變革道之精微也非大人其何以與於此至於政則臣宜與聞之故九四曰攺命若其議也諸臣莫不與聞也故九三曰革言

已上並革九五大人虎變之簡

天下之人不出君子小人二者革則無不革矣凡君子小人其初皆以位言也君子猶公子也其徳如之小人亦然世降俗變則有徳非其位者矣是故君子小人有以徳言者有以位言者

右革上六君子豹變之簡

上水下火烹飪之道也鼎上火而下木何居火非木不生故曰以木巽火聖人制鼎之用大矣水固有不必言者

右鼎彖傳以木巽火之簡

正位取諸離凝命取諸巽君命天命也凝則申

右鼎大象木上有火鼎之簡

否之出也於鼎大矣何必待乎顚也此所謂會逢其適者也故君子幸之不顚而出亦必有道矣而不如顚之易爲力也曰利幸之也

右鼎初六鼎顚趾之簡

某幼讀鼎折足其形渥之文而未能解輒以爲渥之云者覆餗之形然耳乃今讀諸家注疏始知童見之無稽也

右鼎九四鼎折足之簡

九四受六五之信而下應於初初之不足信四之責也上之所以信我者如何而我如此乎故曰信如何也

右鼎九四象覆公餗之簡

五在鼎爲耳耳納鉉以舉者也剛以當大任故曰金金鉉言耳徳也上在鼎爲鉉鉉貫耳以舉者也貞以居成功故曰玉玉鉉言鉉徳也耳徳以力鉉徳以徳力以金著徳以玉成

右鼎六五鼎黃耳金鉉之簡

此所謂不動聲色而措天下於泰山之安者也然無位矣伊尹告歸時也鼎一也而二鉉用不同也鉉一也而二質象不同也

已上並鼎上九鼎玉鉉之簡

九陵非可躋之地也惟震來之厲辟易自失若或逐而躋焉迷迫之狀於是極矣億數之大也億喪猶言大喪也

右震六二震來厲億喪具之簡

腓𨿽止而不能不隨於股股動則動股止則止故曰不拯其隨猶言無救於亂

右艮六二艮其腓之簡

羽者乘气以行者也气以志而之故曰志不可亂

右漸上九象其羽可用爲儀吉不可亂也之簡

鬼神造化之迹於物乎見之人物之靈也故易之言之也先於鬼神

右丰彖傳日中則昃之簡

日中見斗晝晦也見沬晦之甚也其蔀自爲之障蔽也其沛自爲之擁塞也皆近習之象也

右丰六二丰其蔀之簡

得賢而天下稱慶故曰來章有慶譽

右丰六五來章之簡

瑣瑣旅之所也

右旅初六旅瑣瑣之簡

人君無旅旅之六五則何人斯臣有順徳而旅焉者也射雉志期中乎文明也一發不中必再發而中焉是以終有譽命也徳及於上而上稱之故曰上逮五君位於諸爻爲上

右旅六五射雉一矢亡之簡

巽在牀下巽之至矣然非僞也史巫紛若神可以欺哉

右巽九二巽在牀下之簡

此卜田之吉占也他事得之何如理同事異其占亦如斯而已矣予嘗謂易設虛以擬天下無窮之變豈惟是哉

右巽六四悔亡田獲三品之簡

先後甲三日重甲也甲者始也先後庚三日重庚也庚者更也蠱亂而治有復始之道故曰終則有始巽變而通有圖終之道故曰無初有終

巽之先庚蠱之所謂後甲也庚有人焉甲亦嘗慮至此乎蠱而巽巽而復蠱天之道也甲而庚庚而復甲人之道也知天者盡人知人者順天

已上並巽九五貞吉悔亡無不利無初有終之簡

木巽物也而浮於水非風之力曷能乘之故曰乘木有功也

右渙彖傳利涉大川之簡

萬物本於天人生本乎祖故曰享於帝立廟

右渙大象風行水上渙之簡

時何以有渙民有淫朋人有比徳聚非其所聚也聚其所聚是謂其羣有丘羣之大也類聚於此則羣分於彼矣

右渙六四渙其羣之簡

就私羣則爲闇爲小光大闇小之反也

右渙六四象渙其羣元吉光大也之簡

書言令出惟行弗惟反而繼之以公滅私此卽所謂汗其大號也君者天下之心汗從心出者也

右渙九五渙汗其大號之簡

不在其位而欲收人心如田氏之於齊可乎蓋正位之義不明於天下久矣

右渙九五象王居無咎正位也之簡

九五六四君與大臣同欲濟渙故在下位者皆從而圖之上九無位不志乎出而奚爲哉時同而義異位不同也

血以形言惕以心言血去惕出身心何害之有

已上並渙上九渙其血去惕出之簡

節之貞爲兌兌澤象也澤漏則枯故聖人於初系漏言之戒兌爲口言象也觀於物漏而節宣之道可知已三之道節二之道宣節節也宣亦節也

右節初九不出戶庭之簡

中孚兼虛實而取之不虛則有所作不實則無所主主主忠信之主作作聰明之作

豚魚水族無知之物也風行水上則豚魚吹喣騰躍於其間風澤何心於豚魚哉蓋二卦中實合而中虛其感也如此孚之至也聖人取象之意切矣

已上並中孚豚魚吉之簡

天爵人爵自孟子始有此論前此未之有也好爵爾靡無亦祗謂夫爵祿之爵也歟爵一也不私權利惟徳是與故曰好雲蓋古疏如此苟以孟子之意槪之則謂之天爵也亦宜

右中孚九二鳴鶴在陰之簡

孚之至故鳴鶴自和於子感之衰故翰音徒登於天鶴與翰音皆有信之物故中孚取之九二澤體故有在陰之象上九風體故有於天之象

右中孚上九翰音登於天之簡

鳥飛而音遺飛之過也不宜上宜下小也卦有此象故占如之

右小過彖飛鳥遺之音之簡

二之四過二陽故曰祖二之五遇一陰故曰妣祖妣以象言君臣以位言

右小過六二過其祖遇其妣之簡

彼謂六在穴謂二彼對我之稱二五皆六自五而謂之曰彼在穴輕之之稱謂不足與有爲也

右小過六五公弋取彼在穴之簡

苟不過髙飛鳥安得離之故飛鳥離之爲過髙之象

右小過上六弗遇過之之簡

旣濟之貞言乎其旣濟也其道有三故尾可濡茀可喪鬼方可伐也未濟之貞言乎其未濟也其道亦有三故尾可濡輪可曵大川可涉也持重奮發因時而動並行不悖如是哉旣濟之窮則之於未濟故曰濡其首未濟之極則反於旣濟故亦曰濡其首言平之不可玩也言險之不可不戒也至矣哉

旣濟之濡尾將登岸而濡也未濟之濡尾將涉淵而濡也

已上並旣濟初九曵其輪之簡

三年克之憊也𨿽戒焉亦可用之占也惟所用者小人則不可蓋占法如此

右旣濟九三髙宗伐鬼方之簡

旣濟之東西鄰以爻位之陰陽言也六二在旣濟初其時也進九五在旣濟終其時也退則殺牛不如禴祭

右旣濟九五東鄰殺牛之簡

事莫大乎濟川喜莫大乎登岸懼莫大乎臨淵易地而異者情也易時而異者義也是故旣濟之戒莫大乎知存而不知亡未濟之戒莫大於知進而不知止以言乎祭祀則丰不如薄以言乎徵伐則憊不如震君子知此可與論否泰之道矣淵明之飲酒有孚而無咎者也若諸晉人則不免於濡首矣

已上並未濟上九有孚於飲酒之簡

簡端錄卷二

●欽定四庫全書

簡端錄卷三

﹝明﹞邵寶撰

○易【凡一百六】

天地有對待有運行有流布有化生剛柔對待者也日月運行者也風雷流布者也男女化生者也

右系辭剛柔相摩之簡

諸卦受畫於雷風山澤水火諸卦之畫無一而非雷風山澤水火也雷風山澤水火無一畫而非干坤也

右系辭鼓之以雷霆之簡

爻變則卦變矣

右系辭剛柔相推而生變化之簡

存乎悔之悔與悔吝之悔小異前悔以事幾言後悔以心幾言

震者復之端也悔者心之復也

已上並系辭憂悔吝者存乎介之簡

窮理則有以包羅天下之賾而可以言彌盡性則有以分疏天下之動而可以言綸故曰智周乎萬物而道濟天下一言以蔽之矣範圍不過曲成不遺其至也通晝夜而知其原也妙此者神乎兩在不測何方之有屍此者易乎一陰一陽何體之有此彌綸之所以爲大也

知賾不可惡故有以彌之擬諸形容而象其物宜彌之道也知動不可亂故有以綸之觀其會通以行其典禮綸之道也合六爻之所綸而成一卦之彌合六十四卦之所綸以成乾坤之彌天下之能事畢矣

已上並系辭易與天地凖之簡

仰觀俯察則天地之理盡矣盈天地間不過精气二物始終而已於此而窮之尙何理之不盡哉此窮理之要大學之根基也

理若是其窮乎得無務其逺大精深而遺其近小粗淺乎天下之理三才盡之矣觀以知天察以知地原反以知人如是而尙有遺理乎窮神知化徳之盛也謂不自下學而得之未之有也昔者夫子之答子路之問事鬼神也曰事人問死也曰知生此所謂通乎晝夜之道而知也誠則眀明則誠其道一也

已上並系辭仰以觀於天文之簡

气於天地間聚不能無散散亦不能無聚一陰一陽之道也是故聚而有體謂之物散而無形謂之變惟物也故散必於其所聚惟變也故聚不必於其所散是故聚以气聚散以气散昧於散者其說也佛荒於聚者其說也仙皆不知鬼神之情狀者也

右系辭精气爲物之簡

神無方不測在明則明在幽則幽神而化之在明者也神之格思在幽者也故有神人有神鬼此統言也分言之在陽爲神在陰爲鬼

右系辭是故知鬼神之情狀之簡

至是則易在聖人之心矣孟子曰所存者神

右系辭故神無方之簡

顯有可見也藏無可見也仁以有可見爲顯仁卽用之藏者用以無可見爲藏用卽仁之顯者

右系辭顯諸神之簡

一陰一陽生生也易卽道也二言一理也

右系辭生生之謂易之簡

數何以極極其數遂定天下之象象定而後知來故曰極數知來之謂占

右系辭極數知來之簡

天地日月皆陰陽也天地無言而日月有象故易中陰陽之義見乎辭以示人者取諸日月謂其象之明也蓋所配者在此

陰陽之道運乎天而日月以光明示陰陽之義存乎易而卦爻以言義示故曰配朱子蓋云至徳盡乎人事矣

已上並系辭廣大配天地之簡

易簡而天下之理得則乾坤之徳在人而成位乎其中矣此所謂至徳也言天而遺人則於天地之間則備矣者何有哉

天地之間皆人事也然孰有出於簡易之徳之外者簡易天地之徳也人有是徳則參乎天地矣曷不曰徳而曰善徳爲虛位易之所言固有非其善者何以配諸

已上並系辭易簡之善配至徳之簡

禮卽理也以禮言則有據矣故曰約禮崇禮復禮亦此之謂也

右系辭易其至矣乎之簡

變化行所謂易也道義出焉人之變化也

右系辭天地設位之簡

以十有八變爲成故追言九變爲小成九變則成三畫三畫之卦凡八故曰八卦謂內卦也引而伸之自九變而十有八變也此兼內外卦謂遇卦也觸類而長之則存乎動謂之卦也類謂陰陽

右系辭八卦而小成之簡

酬酢物來順應之謂言焉以言行焉以事

右系辭顯道神徳行之簡

周之易爲筮而作也故仲尼論聖人之道四而占後焉後之者歸重之也至精者所以極其深也至變者所以研其幾也而神行乎其中矣占之尙不在於斯乎

言也動也制器也皆不占而尙焉者也然則何以有變程子曰推辭考卦可以知變

已上並系辭易有聖人之道四焉之簡

何以尙其辭曰擬之何以尙其變曰議之何以尙其象不曰取諸乎

右系辭以言者尙其辭之簡

卦六十四各有時義焉變也爻三百八十四亦各有時義焉變而變也故以動者尙之

右系辭以動者尙其變之簡

參伍以變據卦揲扐時言變者數之未成者也錯綜其數總卦揲扐後言數者變之已成者也此二句相成止謂一變通變成文以成爻言也老少不出乎二象故曰天地之文極數定象以成卦言也動靜實該乎萬事故曰天下之象

右系辭參伍以變之簡

古人引詩斷章取義爲多其它卽事卽物亦惟意之至焉而已如易論蓍卦而取諸神武不殺非知言者其孰能知之

吉凶與民同患此天下之公事也亦天下之公心也卽所謂聖人之憂也

物來順應行所無事故曰知以藏往

已上並系辭蓍之徳圓而神之簡

妙哉戶之諭夫易也自乾坤至於神皆切而不彊其間變也通也神也諭之尢難而宛乎其可見也易之理其有出於戶之外者乎仲尼偶得於見而言之前此未之有也故曰謂之後此形而上下亦曰謂之皆立言之體也

右系辭闔戶謂之坤之簡

樞焉軸焉以成闔辟往來之用戶之法也畫焉蓍焉以成乾坤變通之用易之法也法立而人莫不由之是之謂神戶與易一也

右系辭制而用之謂之法之簡

天地四時日月三者盡乎造化矣富貴聖人二者盡乎人事矣富貴以勢言聖人以道言二者所以造化天下者也是故非天地不立非四時不行非日月不著非富貴不尊非聖人不信天下之吉凶縱橫萬變不出乎是是故著龜與參焉蓍龜所以盡人事之變者也

右系辭法象莫大乎天地之簡

天生神物以蓍龜言天地變化以變言河圖洛書以數言天垂象以象言四者缺一不足以爲易

天垂象見吉凶聖人像之象其以吉凶示人也

陰陽交易而立卦老少變易而生爻聖人所以效乎天地也故曰易有四象所以示也卦有辭爻亦有辭卦有占爻亦有占聖人所以象乎天也故曰系辭焉所以告也定之以吉凶所以斷也凡易之作皆天也故神物圖書始終乎天或謂龜何與於蓍書何與於圖蓋卜筮之相稽協象數之相發揮其理尙矣四稱聖人爲聖人者亦四伏羲也文王也周公也而禹與焉由今觀之則合吾夫子而五矣

伏羲之畫心畫也天地之文也蓋仰觀俯察近取逺求而得之得之神物則卜筮之理具於心矣得之變化則卦爻之理具於心矣得之垂象則象占之理具於心矣然猶未敢専也必徵諸圖出而後作故仲尼亦末言之蓍龜異物而卜筮一理河洛異祥而羲禹一心

已上並系辭天生神物之簡

洛書之出於河圖逺矣然大衍之數從橫五十者參之而合焉聖人之於揲扐也能無取諸

易以象範以數物生而後有象故有變滋而後有數故無變象在數先故可以該數數在象後故不可以該象易之六九非數也象也範之奇偶非象也數也

已上並系辭河出圖之簡

易曰履信思順禮曰體信達順

右系辭易曰自天佑之之簡

設卦以盡情僞系辭焉以盡其言此所謂書以盡言也

盡情僞盡意之極也盡利盡神豈止盡言已哉

已上並系辭書不盡言之簡

易以乾坤爲體是故謂之門是故謂之縕然則何哉所謂無體者其神乎蓋天地聖人皆然故言無體而以神先之

奇爲幹幹陽物也偶爲坤坤陰物也六畫具而後乾得爲乾坤得爲坤故曰成列而變化出焉故曰易立毀謂不成列也二卦不成變化何由行哉幾乎息非息也

已上並系辭乾坤其易之縕邪之簡

此五言要在變通二言以申變而通之之意也不曰道器則所謂變通者何哉

形乃謂之器曷爲又爲之而下也辧有無者介乎形於是乎有上下之說不於形而何取之故言隠者先費形也亦然程子曰顯微無間某亦曰上下無位

右系辭形而上者謂之道之簡

人有徳行斯會道器於一矣

通變變不已也

已上並系辭化而裁之謂之變之簡

貞勝以不常爲常貞觀貞明貞一以常爲常以常爲常不常者出焉是故天地之道貞觀者也不觀非貞也日月之道貞明者也不明非貞也天下之動貞夫一不一非貞也一而不一蓋天下多矣故曰吉凶者貞勝者也

貞勝以事勢言貞一以事理言

已上並系辭吉凶者貞勝者也之簡

河馬洛龜亦獸之文也羲禹得而寶之是故曰圖曰書

右系辭觀鳥獸之文之簡

農無占農者生民之本何占之有無妄之履曰不耕獲不菑畬無事也而況於占乎然則祭祀亦常事也何占之多也詩曰神之格思不可度思矧可射思

右系辭神農氏作之簡

昔也並耕今也垂衣此天下之大變也是時也民將倦矣忽而通之可駭也亦可疑也而宜焉非神化其孰能與於此故變通特言於黃帝堯舜

右系辭神農氏沒之簡

屈信申往來之意尺蠖龍蛇終屈信之義下言學則人事也

右系辭日往則月來之簡

過此以往而或知是亦憧憧往來也學貴於思於人事中最不能無者故舉而言之以見學亦戒於憧憧也而況其它乎

右系辭過此以往未之或知也之簡

君子之所以不溺於豫者以其斷也能介而後能斷介於石介之至也介之至則斷之決故曰斷可識矣

右系辭知幾其神乎之簡

文王之心孔子能道之所謂惟聖人能知聖人也無亦於其行事而觀之乎動而尙變先聖後聖其揆一也

右系辭作易者其有憂患乎之簡

事至行權至矣率且易焉而爲之可乎故曰巽以行權巽順也入也伏也不然則於制也稱也何有制經也稱進退以求中也

右系辭巽以行權之簡

書不可逺不可須臾離也爲道屢遷無往而不在也惟變所適道有不在乎

右系辭易之爲書也不可逺爲道也屢遷之簡

易設虛以待天下無窮之變春秋據實以究天下難隠之情

右系辭變動不居之簡

六虛六位也其靜也謂之六畫其動也謂之六爻交易之義取諸畫變易之義取諸爻交易成於始畫今不可及矣今可推者猶有卦變存焉凡命蓍而得者皆變易之義也洪範曰貞悔蓋兼二易言之

右系辭周流六虛之簡

一卦六爻貞一而變六也自此之彼是故謂之變若謂自彼之此變而成卦則何者爲貞傳曰上下無常剛柔相易所謂卦變者蓋如此此蓋於觀象得之

右系辭上下無常之簡

以變易言故爻曰九六然交易之變非變易之變故彖曰剛柔不曰九六有畫可見故不曰陰陽而曰剛柔

有在書之卦有在筮之卦在書之變交易也在筮之變變易也交易存乎反對變易存乎之遇

遇卦之九則之卦之八也遇卦之六則之卦之七也九六多者乃復觀於之之九六是之而又之也然則奚觀曰觀彖彖也者言乎其靜者也以遇之動而參乎之之靜以象孰合以徳孰當以事孰告往復二卦之間不亦可乎古之占者一爻之變亦然況三爻以上不然何爲

已上並系辭剛柔相易之簡

危者使平孰使之易者使傾孰使之理如是而易言之謂易之使之也亦宜百物不廢理無物而不存也懼以終始心無時而不存也無咎者用易之功

右系辭易之興也之簡

非至健不能易不能知險非至順不能簡不能知阻

右系辭夫乾天下之至健也之簡

變化天道也云爲人事也云者方形於言猶變也爲者已見於事猶化也吉有祥凶亦有祥象事知器不筮而知也占事知來筮而知也

右系辭是故變化云爲之簡

變動以利言以下以變言也以利謂本爻所值之當否也然未足以見吉凶必參之下六者之情而吉凶斯定矣六者何愛惡逺近情僞也處天下之事而不由乎是則將率已違物無所不至矣非易之教也故斷易者不能無此義焉

吉凶以情遷凡卦爻承乘比應皆例諸此

已上並系辭變動以利言之簡

爻何以重應易以道陰陽陽之所求者陰也陰之所求者陽也位旣相對起而相從固其所也應之重不亦宜乎

觀變動者存乎應應逺者也陽唱陰和是謂相得故屯六二之貞君子取之否則爲比之三矣辧順逆者存乎比比近者也陽乘陰承是謂相得故復六二之休君子取之否則爲遁之四矣𨿽然感莫大於正應而比不與焉應有正矣而苟焉以求相得可乎故曰近不必比逺不必乖此之謂也

應之於爻大矣故逺而相求有如暌之三上者久而相待有如屯之二五者變而相守有如同人之二五者難而相濟有如蹇之二五者此所謂相得也如其無正應也則近有相取之道焉如賁之二則以承而賁須如復之二則以乘而下仁此亦所謂相得也其不然者反是

已上並系辭逺近相取而悔吝生之簡

情僞之動非數之所求也故有合散如萃之六二者有屈伸如幹之初九者有躁靜如歸妹之九四者有柔剛如履之六三者是曰體與情反質與願違情僞之道不越是矣合散合而散也屈伸屈而伸也躁靜躁而靜也柔剛柔而剛也

右系辭情僞相感而利害生之簡

爻應於逺則於近者不能相取僞而不情惡而不愛感道絕而相攻之釁生矣故曰凶或害之悔且吝苟比於近則於逺也亦然近者得禍於勢逺者得罪於義得罪於義者人得而攻之然不若得禍於勢者之迫也辭言近者其理如此非姑以爲例也動尙變筮尙占其道一也

右系辭近而不相得之簡

黙而成之至矣其次則知言乎卦爻之辭皆聖人之言也何爲而以夫人之言觀之聖人因卦爻而爲言也卦爻之情猶夫人之情也聖人能擬諸其形容而不能擬諸其言乎

右系辭將叛者其辭慚之簡

和順道徳大徳惇化也理於義小徳川流也

右說卦和順於道徳之簡

命者理性之源也至於命窮理盡性之極也義命二字人事天道具矣吉凶於是生焉而天下之大業成矣

厥初一气也混沌之極則自辟焉則自運焉則自化焉孰辟是孰運且化是辟而運且化者如斯夫如斯者不可名指而名之曰理理非假於外也理無不在故曰靜而正由靜正有中之名故執中則盡理

理也者行於气之中而超乎气之上名於气之後而得乎气之先者也有理斯有气先是非無也無理混沌耳一辟而萬化一運而萬古有理故也

以理言理猶以川流言道川流道中之一物也水以順流故凝而爲冰其理亦順豈惟水哉火爇而煙生土埴而甓成金鑄而器出莫不皆有理焉而況其自成者乎故曰天理盈天地間無非理也非理無物也故曰天地以順動天地且不能無理以動而況於物乎夫如是然後知理之不可須臾離也道也者行此者也敎也者傳此者也參天地贊化育皆由此出大學曰致知在格物物格則理斯在矣是故君子貴窮理窮理而外乎物非善窮理者也

气者气也所以气者理也故言气者先理气則在气象則在象形則在形天有天理地有地理人有人理物有物理盈天地間無無理者

已上並說卦窮理盡性以至於命之簡

天地定位山澤通气雷風相薄水火不相射八卦相錯先天一圖二十一字盡之帝出乎震齊乎巽相見乎離致役乎坤說言乎兌戰乎乾勞乎坎成言乎艮後天一圖二十九字盡之

數往者順知來者逆以先天圓圖知之易逆數也以方圖知之方圖畫卦之序也分方爲圓於是乎有往來順逆之說卦之畫也於逆也逆【謂巽至坤】於順也亦逆【謂震至乾】故曰逆數易以知來其原於斯乎

有方圖而無圓圖可乎有方圖而無圓圖是有地而無天也易道幾乎息矣烏乎可

有周易故羲易有先天之名有羲易故周易有後天之名此後世學易者之議非易之本義也乃若先後天之說則孔子於幹文言蓋云

已上並說卦天地定位之簡

帝之出無可見於萬物乎見之萬物之出非帝孰爲主宰者

右說卦帝出乎震之簡

神一也乾坤兩在六子六在萬物無不在

後天之圖言乎其流行者也流行有位非先天之位矣而神無不在是故坎離易位而火水不害其相逮震巽易位而雷風不害其相順艮兌易位而山澤不害其相通皆神之所爲也變化而成萬物豈有出於先天之外者哉先天干坤縱而六子橫後天干坤神而六子化故言六子而不言乾坤

先天之卦兩儀之奠也後天之卦四時之行也作者列之謂之體伏羲是也述者演之謂之用文王是也先聖後聖其揆一也

已上並說卦神也者妙萬物而爲言者也之簡

旣成盡成也傳曰未旣濟與此旣字意同

右說卦旣成萬物之簡

幹之象龍說卦乃以屬馬而於震稱之乾陽物也陽之九動乎動者也故取諸龍焉不然則馬其恆象乎震乾之初也其徳動故曰震爲龍坤之馬猶幹之龍也坤之牛猶幹之馬也

右說卦幹爲馬之簡

足得陽而能走故震爲足一陽在下也手得陽而能握故艮爲手一陽在上也

右說卦幹爲首之簡

血卦繼耳痛之後其諸人身之疾乎躁卦風乎物而得其气者也幹卦日乎物而得其气者也

右說卦坎爲血卦之簡

有天地然後萬物生焉天地萬物之父母也故易上經首乾坤而屯繼之有男女然後有夫婦有夫婦然後有父子夫婦人之天地也故易下經首咸而恆繼之咸者夫婦之道故言咸而不言夫婦天地無不恆而夫婦有不恆恆之繼咸以是哉

天下各父其父各子其子非君臣孰能一之君臣者天下之大父子也

已上並序卦有天地然後有萬物之簡

某者某也所以申上意也觀離者麗也之屬上知之

右序卦離者麗也之簡

雜卦謂反對之卦也昔者聖人旣作易矣見夫卦有反對之象而理寓焉故以爲言或以爲圖夫子從而傳之上一字爲卦下一字爲傳蓋古之釋卦者如此坤之文言曰玄黃者天地之雜也天玄而地黃知此其知雜乎

序卦序言之也雜卦錯言之也於序之中復錯舉其反對者序言之其義如此錯言之其義又如此序也錯也互爲經緯者也

已上並雜卦乾剛坤柔之簡

賁無色也天下之至文也其有自然之色也者是亦無色而已矣謂其未嘗加之色也故天文曰文人文曰文天文不可加矣人文而復加焉無乃太過乎故聖人贊賁賁無色也天下之至文也文止乎是矣

右雜卦賁無色也之簡

遇則匯而不流故曰遇

右雜卦困相遇也之簡

止則畜而不流故曰止

右雜卦節止也之簡

王晦叔氏以坤遁明夷旅四卦皆不爲君位坤分也遁明夷旅義也分以常居義由變出遁之爲變泰伯之至徳伯夷叔齊之求仁尙矣旅之變則何之哉𨿽然周襄魯昭辱止其身尙可言也明夷之變危闇傷人紂之惡不可言也坤之分抑尢有可言者臣疑於君而黃裳元吉此伊周所以攝君而終成其臣也或以羿奡媧武當之是與簒弒造端也豈其然哉然則坤之君安在曰幹君道也坤臣道也君君臣臣分也

右雜卦遁則退也之簡此

親迎之禮所由起也

右雜卦漸女歸待男行也之簡

簡端錄卷三

●欽定四庫全書

簡端錄卷四

﹝明﹞邵寶撰

○書【凡八十一】

書以道政事仲尼刪書豈徒以文乎哉篇有一大義焉其間小節目不論也是故典謨禪繼也湯誥牧誓徵伐也太甲遷也大誥攝也顧命終也康王之誥始也他篇凖是蓋無無義者

右堯典曰若稽古之簡

堯之典爲天下作也放勲光被四表格於上下天下之功也本諸身曰克明俊徳自於家曰九族旣睦皆爲時雍言之也克能也旣已也盡也

右堯典克明俊徳之簡

天有象有數欽若而歷象之歷也以天象也以天而已無與焉是謂欽若

右堯典乃命羲和之簡

東作南訛西成朔易民之事也而有令於歷在民者與在歷者合乎否歟非平秩則何以驗之

右堯典平秩東作之簡

天與日會爲歲十二月日與月會之期也天與日違爲日十二時日與月違之度也

右堯典期三百有六旬有六日之簡

書曰以閏月定四時成歲閏之置堯非得已也魯史用周正其於歲時大矣仲尼獨能無情哉故曰夏時冠周月君子之論允矣

右堯典以閏月定四時成歲之簡

否不通音義皆然非訓否爲不通也吾聞之師云

人倫之權聖人行之不待變而後通者其惟堯乎胤焉而廢權父子也側焉而揚權君臣也二女並降權夫婦也貳室疊賓權朋友也乃若升陑誓牧遷桐辟管則變而後通者也故曰其惟堯乎

已上並堯典明明揚側陋之簡

舜壯而鰥頑嚚者制焉爾也人道始夫婦而闕焉可乎二女於是乎嬪女行而娣侄従禮亦有之𨿽然非堯則莫之能行也或以爲絕人之事亦過矣

右堯典嬪於虞之簡

六宗何神也或曰天神或曰地祗或曰人鬼吾取天神焉知然者以序以名上帝之下山川之上非天神而何蓋祭帝於郊而凡天之神皆従與享焉故曰以序孝經有之宗祀文王於明堂以配上帝宗以祭帝名猶郊以祭天名也故曰以名吾取天神焉者以此𨿽然爲天神之說者多矣曰日月星辰曰乾坤六子曰天地四方曰四時寒暑曰水旱曰風雨若是者則何主夫神亦不出乎是矣乃若其數與名今之說固不能合乎古之說也

右舜典禋於六宗之簡

誠則明誠則公所謂成己也八元舉則舉四凶誅則誅所謂成物也禮焉樂焉刑焉政焉流焉放焉殛焉竄焉所謂時措之宜也

右舜典四罪而天下咸服之簡

欽哉欽哉惟刑之卹哉蓋刑法總志也簡而盡焉如此非古志其孰能與於此

右舜典象以典刑之簡

黃鍾聲气之元也黃鍾定而後諸律定爲律而求應於時之黃鍾五季王朴之陋也弦柱以凖律便則便矣朴之鑿也𨿽然朴亦精巧人哉

右舜典同律度量衡之簡

古者律和聲和以天也王朴依京房爲律凖是以絲和聲也今用之近乎人矣古今之樂其所以異者在此

五聲主淸濁六律主髙下聲同而律異則髙下以調律同而聲異則淸濁以別衡以辧之従以第之而天下無不定之音矣

已上並舜典律和聲之簡

舜老而禹攝舜之出非巡狩也陟方於是乎書凡帝王之出皆曰狩舜旣倦勤而禪焉其南遊者蓋不與乎天下也曰巡狩者蓋書法然耳孔子曰舜有天下而不與焉謂在位時也況旣禪乎禪而復與焉是二天子也而異說於是乎起矣史記曰巡狩書曰陟方書法固殊也彊而同之何居陟禹之迹方行天下洛誥字義蓋有同此者矣不必引他書也

右舜典舜生三十徵庸之簡

熙明也不明則疑疑謀勿成而用其明所謂惟熙也謀涉有爲志出無作

右大禹謨疑謀勿成之簡

堯之水說者謂開辟以來未有治之者故不得其道而若是烈也天下之生久矣歷三皇氏未聞懷襄昏墊之爲害也何獨至於堯而後然歟此天地之大變變通之會其當斯時乎以粒易鮮以居易巢斯所謂通變宜民者也非水之治其何以及此是故洪水一亂也化懷襄而平成轉昏墊而敍且歌豈非開萬世之治乎易曰云雷屯水哉水哉所以啟君子之經綸者大矣而況恆雨積焉諸山泄焉當是時水固有異於常者而泛以災異配湯之旱云者殆儒生之常談也夫

右大禹謨洚水儆予之簡

危微以眾人言之聖人否小人亦否聖人著乎微而安乎危小人危而陷焉微而亡焉者也

人心私心也道心公心也人有二心乎無二心而有二幾幾生於心者也不謂之心謂之何哉有物我爲私無物我爲公

已上並大禹謨人心惟危之簡

中者物乎物而不以已參焉者也非精一其孰能執之惟不執而後能執

右大禹謨惟精惟一之簡

好盟好之好出乎好則入乎戎矣出乎戎則入乎好矣天下之物反復之速者莫大於戎好故以爲謹言之戒

右大禹謨惟口出好興戎之簡

攝其事而未陟其位舜於堯然禹於舜亦然故曰若帝之初蓋謂夫居攝之體非謂夫受終之禮也

右大禹謨正月朔旦之簡

七旬有苗格如其未格將遂已乎將復䢐徵乎至誠無息悠久而物成舜猶天也風雨霜露天何心焉𨿽然人固有成乎天者故益之言爲贊而分北繼之

右大禹謨七旬有苗格之簡

允迪厥徳猶克明俊徳也奚獨以謨明弼諧言之典主君道謨主臣道易曰地道無成而代有終蓋於明且諧而盡矣若夫惇敍勵翼至於可逺則固君道也所謂旣睦昭明於變何以異此哉

右臯陶謨允迪厥徳之簡

知人難矣抑有道焉亦惟以九徳求之驗諸事實而已二亦之爲言蓋有所承云孟子曰奚有於是亦爲之而已矣

右臯陶謨亦行有九徳之簡

有徳而才不足者有矣未有無徳而有才者也無徳而有才不謂之才是故九徳咸事則俊乂在官人君惟徳之用則才在其中矣才所以治天下之事者也求才於才不若求才於徳古之知人能官人者如此

右臯陶謨日宣三徳之簡

舜嘗稱禹不矜不伐今觀益稷載禹之言乃若自敍其績焉者何也爲國盡瘁不知力之出於己也爲君盡規不知言之出於己也述往圖終君臣一體於是乎見之

右益稷烝民乃粒之簡

帝何吁乎禹禹以安止歸重於君帝以弼直專望於臣故吁之吁之不足又反復嘆詠之其詞吁其意則都

右益稷帝曰吁臣哉鄰哉之簡

十二章皆象物獨黻也有象而無物何居黼黻之施於繪事尙矣黼取其斷黻取其辧蓋古之遺繪也繡於裳自舜始其象與義蓋取諸此

右益稷予欲觀古人之象之簡

五言之出者雅頌之謂也五言之納者風謠之謂也樂以言成聽言所以審樂也

右益稷予欲聞六律五聲八音在治忽之簡

四鄰盡乎臣之辭也前是曰四目曰四聰後是曰四輔意皆如是蓋大臣率以弼直其道無他惟曰欽而已四鄰之弼直皆大臣之責也𨿽然欽以率之而猶有不然者故有庶頑讒說之慮

右益稷予違汝弼之簡

惟帝時舉與詩維天子使意同蓋人才之盛如此

右益稷禹曰兪哉之簡

堯有天下老而傳焉以子則朱以賢則舜捨子傳賢事亦大矣舜有一毫之弗堯若也是堯負天下也故禹戒舜有無若丹朱傲之說

右益稷無若丹朱傲之簡

臯陶之象刑非必以於苗也惟明於天下而風動於苗理則有固然者矣苗豈無人心者哉徳以化天下無間於苗刑以示天下亦無間於苗此帝舜待苗之意也

右益稷臯陶方祗厥敍之簡

禹非自敍其績於以見苗頑之實耳苗之頑所謂堯舜猶病者也而其心固未嘗忘且外之也堯往矣舜不念可乎此禹之所謂憂也

右益稷苗頑不卽工之簡

王者之後稱公稱賓丹朱在廟其位奚若周建微子爲上公而春秋凡會先宋位則定矣朱與羣後徳讓其諸一時之儀歟不然虞一時也周一時也其禮固有不同者矣

右益稷虞賓在位之簡

天生神物聖人則之豈惟蓍龜哉秬黍之於律呂也亦然天地變化聖人像之豈惟卦爻哉律呂之於聲樂也亦然是故有至徳斯有至樂和之至也鳳凰靈鳥和气所生其來儀也有使之者乎非至和不足以與此

右益稷簫韶九成之簡

同聲相應天地間有萬聲焉毫釐有差求應難矣鳳儀獸舞應之妙也

右益稷鳳凰來儀之簡

載始及修至於皆言施功也諸州言施功例諸此底績至於皆言成功也諸州言成功例諸此諸州多言成功不言施功者本諸此

右禹貢冀州旣載壺口之簡

厥賦下下書法之常也變而言貞聖經所以爲訓也微哉逺乎

右禹貢兗州厥賦貞之簡

桑土蠶以物知土陽鳥居以物知水

右禹貢揚州陽鳥攸居之簡

彭蠡可居陽鳥彭蠡之治也震澤以定爲治治水無常隨其所在而求無害焉斯已矣

右禹貢揚州震澤底定之簡

前乎此者江漢未合水勢未可知也後乎此者江漢旣合水勢不必言也是故朝宗一書於荊而江漢之水勢於是乎定

右禹貢荊州江漢朝宗於海之簡

九江卽今之洞庭乎洞庭九江之淵也書九江殷言洞庭治也洞庭之治原於九江之殷而極於云夢之土乂洞庭九江之委云夢洞庭之溢

右禹貢荊州九江孔殷之簡

地同而勢有髙下或治而土或治而乂故曰云土夢作乂云夢之治也以洞庭其不治也亦以洞庭洞庭溢而淫則云夢不治道而流則云夢治云

夢澤歟非澤也非澤而以爲澤何居云夢皆土也當是時洪水懷山襄陵何有於云夢哉水聚焉而爲澤固名之宜也於是而土焉於是而乂焉云夢之宜也不然宜澤而土且乂其將能乎縦能之其得謂之行所無事乎周職方荊州澤曰云夢蓋兼洞庭有之

已上並禹貢荊州云土夢作乂之簡

九江大龜亦貢也特書焉何也前知神物大疑是稽重其事必異其禮書法云乎哉書法云乎哉

右禹貢荊州九江納錫大龜之簡

賦錯出者他州無與焉升降之說非是

右禹貢梁州厥賦下中三錯之簡

江水與彭蠡接漢在江之西似無與於彭蠡也然成乎匯之力者江與漢合則加力焉故匯於漢言之

右禹貢東匯澤爲彭蠡之簡

江漢水漲彭蠡郁不流逆爲巨浸無仰其入而有賴其遏彼不遏則此不積所謂匯也者如此故曰北會於匯匯言其外也蠡言其內也於匯不於彭蠡勢則然也蓋實志也江水浚發最在上流其次則漢自北入其次則彭蠡自南入三水並持而東則江爲中江漢爲北江彭蠡所入爲南江可知已非判然異派之謂也且江漢之合茫然一水惟見其爲江也不見其漢也故曰中江曰此江然其勢則相敵也故曰江漢朝宗凡集傳謂經誤者非是余幹張克修云寶亦云

右禹貢岷山導江之簡

鳥鼠同穴孔疏之說其必有所従來矣蓋物之性然亦何足怪哉

右禹貢導渭自鳥鼠同穴之簡

塗山之會玉帛萬國土姓之賜久矣水土旣平申之咸之政固不能不先也

右禹貢錫土姓之簡

禹貢九州島皆有疆界天下獨無疆界乎東漸西被朔南曁此天下之疆界也

右禹貢東漸於海之簡

王正必歸於一甘誓何爲言三正也天工之亮莫大於時三正之於時大矣子詩所謂一之日也丑詩所謂二之日也寅詩所謂三之日也是三月者庶事皆有所始於此怠棄則違天廢事孰甚焉故奉天討者以爲罪之首而不奉王正次之

右甘誓有扈氏怠棄三正之簡

予則云者在軍則制命在予蓋權也非常法也故甘誓云湯誓亦云

右甘誓予則孥戮汝之簡

五子之歌所謂其兄關弓垂涕泣而道之者也詩可以怨於是焉觀

右五子之歌五子咸怨之簡

無慚徳不足以爲聖有慚徳不足以爲君是故仲虺之告不得不作慚爲天下慚誥爲天下誥也

右仲虺之誥成湯放桀於南巢之簡

風愆在卿士邦君有喪亡之禍況王乎不斥王而有位之儆重輔也不訓有位而蒙士之訓重豫也

右伊訓制官刑之簡

遷桐禮乎禮之變也墓藏體魄卽逺而無退孝子專精於廟享禮也而墓焉是宮於禮何有𨿽然禮之變也禮變於不得已此之謂乎是故遷桐處其變諒闇處其常

右太甲王䢐桐宮居憂之簡

視明則逺故曰視逺惟明聽聰則徳故曰聽徳惟聰

右太甲奉先思孝之簡

善無常主協於克一此吾道一以貫之之意也

協於克一何以不言心一卽心也易咸之九四言貞而不言心亦此意心一於理而無心心之正也若憧憧往來之私則何一之可協乎協之而猶判渙猶不一也故言一而必曰克

已上並咸有一徳徳無常師之簡

不當遷而遷則不従者爲是於是而加罪焉是罰其所不當罰也此謂非罰當遷而遷則不従者爲非於是而不加罪焉是不罰其所當罰也此謂非徳

右盤庚予亦不敢動用非徳之簡

此道路之令也顚越不恭斗也暫遇姦宄盜也劓刑也殄滅之殺也

右盤庚乃有不吉不迪之簡

亳地依山契始居之其後屢遷而湯復居焉故曰多於前功多多之也多之猶言大之非以此加彼之言也

右盤庚古我先王將多於前功之簡

說命三篇萬世立相之法也匹夫爲天子自舜始匹夫爲相自說始相非必匹夫苟賢矣𨿽匹夫可也審象旁求於是乎書

右說命乃審厥象之簡

求相於巖無常典立相於朝有常禮書曰爰立則接之見之咨之詢之固在其中矣蓋書法固然非省文也立相不言王天下之相與天下共立之也師則自得故曰王置

右說命爰立作相之簡

戒而不允猶不戒也允而不明猶不允也戒玆句允玆句克明句

右說命惟口起羞之簡

此求言也惟啟乃沃

右說命啟乃心之簡

王忱不艱克艱也不艱以克艱故

右說命非知之艱之簡

多聞蓋兼今古言之故下專言古訓

右說命人求多聞之簡

遜志而時敏此斆於人者也未及乎自學也然斆學相半者也旣斆矣須自致其力焉故曰念終始典於學或曰半須自得釋語也非吾儒之言也不曰自致其力乎儒釋毫釐之辧正在於此學記論學故引說命之言釋說命者乃復因

學記而附會焉故其說鑿其意迂君固有師道然教人非其事也傅說初相告其君者不以政而以學此相道之精微也不以政而言教何居

教人曰斆教於人亦曰斆遜志時敏受教者之所有事也所謂半也說者曰半須自得予曰半須自力須自得者近於禪須自力者非禪也

已上並說命惟斆學半之簡

遜志時敏允懷而念終始學於古訓者如此所謂祖述堯舜也然必監先王成憲焉而後可以無愆此則所謂憲章文武者合內外貫古今聖學其在玆乎

右說命監於先王之簡

髙宗祖庚之襧也祭或丰焉故祖已因雉雊爲訓史記列之祖庚之紀有以哉

右髙宗肜日王司敬民之簡

黎當戡則戡崇當伐則伐不知紂之迫也黎焉崇焉而不及紂文王於君臣之際重矣哉

右西伯戡黎祖伊恐之簡

箕子比干皆處臣道之變比干變之常故無言箕子變之變故有言

唐虞禪夏后殷周繼天下之通義也繼之道何如傳曰立子以嫡不以長立嫡以長不以賢𨿽然武王賢非長也立而興周微子賢非嫡也廢而亡商君子以是知達守之難也

已上並微子自靖之簡

簡端錄卷四

●欽定四庫全書

簡端錄卷五

﹝明﹞邵寶撰

○書【凡一百一】

天父地母自然之道元後父母天地作之也天地何心哉理之自然而已曰作則有可繼之道焉

右泰誓惟天地萬物父母之簡

有罪而以爲無越厥志也無罪而以爲有亦越厥志也有天者在予則何敢作之在天棄之在天

右泰誓天佑下民之簡

獲實獲我心之獲伐國不問仁人仁人同心其爲獲也孰大於是

右武成予小子旣獲仁人之簡

或謂血流漂杵乃紂前徒自攻而然史書其實焉爾固無嫌於周之殺也孟子不如無書之云蓋過於慮後世者𨿽然當時倒戈之舉亦豈若是慘哉書之而過其實則嗜殺人者視之將甘心焉孟子有憂之故不知其言之激也聖賢厭亂之情於是乎可見矣仲尼論作俑亦然

右武成前徒倒戈之簡

日有明月亦有明月光生於斯日光照於斯其符也如是故曰哉生明而或以爲借

右武成厥四月哉生明之簡

武成稱柴在祖周廟後於周郊也明堂位稱柴在奠牧室前則於商郊也商郊遄舉何其易也周郊再舉何其瀆也與其信禮吾寧信書

右武成柴望大告武成之簡

文王之追王其在牧野旣事之後以諸侯祀周廟之時乎故前此止曰文考不曰文王稱文王自玆始

三分天下有其二以服事殷文王烏得生稱王哉然則孰王而謚之武王追王而謚之也謚與王孰先曰先謚薨而謚焉諸侯之所得爲也王非諸侯所敢稱也故泰誓曰惟我文考武成告諸侯曷爲曰文考文王也當是時周已代商而王矣禮未成乎王也而追稱之詞則有然者矣曰周王發曰先王曰太王王季皆是也抑豈當時止稱文考而後之史臣乃從而益之歟史記伯夷傳曰西伯卒武王載木主號爲文王東伐紂

已上並武成我文考文王之簡

禹治洪水賜洛書法而陳之洪範是也聖人行其道而寶其眞降及於商箕子在父師位而典之周克殷以箕子歸武王親虛已而問焉漢五行志云然箕子不惟典之實能明之所謂眞者其相傳之故也嘗考顧命所陳有河圖而無洛書抑何說邪

彛倫在天下非大無道之世何嘗斁哉然弗類以則則弗得敍也苟弗敍則𨿽謂之斁也亦宜故箕子以爲言說者謂鯀之世其失也誣謂鯀之身其失也滯

已上並洪範箕子乃言之簡

天地間一五行而已水五行之始也水治則治水亂則亂斁敍率是焉由故九疇以五行爲先

右洪範初一曰五行之簡

三徳存乎人君得而用之五福六極出乎天君不得而用之然則曰向用曰威用何也用以驗吾極之建否也蓋君享五福而臣民亦皆享之此極之建而臣民由之之故也則用以爲勸君罹極而臣民亦皆罹之此極之不建而臣民不由之之故也則用以爲懲此所謂向用威用也蓋皇極之應也

右洪範向用五福之簡

潤下水之爲水也炎上火之爲火也曲直木之爲木也従革金之爲金也稼穡土之爲土也此五言者盡乎五行矣然未見其切於民也於是著其味焉鹹者潤下之爲也故物得气於水者其味鹹苦者炎上之爲也故物得气於火者其味苦酸者曲直之爲也故物得气於木者其味酸辛者従革之爲也故物得气於金者其味辛甘者稼穡之爲也稼穡生於土故物得气於土者其味甘稼以成始穡以成終天下之物皆然而五榖爲大故特言之五行之用廣矣而味於飲食爲切人莫不飲食也此而不切惡乎切乎五行有聲色臭味而獨言味味切於民也言味則聲色臭在其中矣有理焉而不言者蓋於五事見之五事人也五行天也天人一道也

五行有聲色气味當云有聲色臭味气者聲色臭味之原也例數之可乎

水火木金直言味而土言稼穡作稼穡之味也由此觀之水也火也木也金也其爲味也亦必有所以爲之者矣土言所生則余行可知矣余行言性則土亦可見矣

已上並洪範一五行之簡

八政言政不言官故無冢宰冢宰佐王者也皇極三徳與有力焉

右洪範三八政之簡

皇極卽思作聖之人居位以立焉者也是故有身教焉有政教焉有言教焉均之爲斂福錫民也凡厥庶民至惟皇作極化於身教者也凡厥庶民至而邦其昌則成於政教者也無偏無黨至以爲天下王則得於言教者也三者兼則極道全矣

右洪範五皇極之簡

有贍家之祿而後可責其善不然則虛有好善之心而後可予以祿不然則濫

右洪範旣富方榖之簡

三徳之用五所以施之者三世也人也地也世云者周禮平國中國新國之謂也人云者論語求也退由也兼人之謂也地云者中庸南方之彊北方之彊之謂也

右洪範六三徳之簡

庶徵五气也本諸五行而應於五事乃不以五言天道不可以泥而求也以此立訓後世尙有附五行傳而談災異者

右洪範八庶徵之簡

易曰天地變化艸木蕃洪範曰五者來備各以其敍庶艸蕃廡舉極輕言盛也

右洪範五者來備之簡

天道幽逺有不可以質言者故若之若之者象之也猶易焚如死如之意謂順則泥謂語詞則虛

右洪範曰肅時雨若之簡

星者气聚而成像者也气在天地間𨿽散爲萬殊然必以類相従星之所在而日月従之則休咎之在天下者以類應焉卽箕畢之風雨而其它可知己

右洪範庶民惟星之簡

旅獒之書爲保泰之道爲服逺之道

右旅獒惟克商之

簡無方物非賓也有異物亦非賓也

右旅獒明王愼徳之簡

無元子之責於天則亦已矣如其有也則請以旦代之蓋周公因武王之疾憂深慮切莫知其端故爲是言冀其必瘳耳不然公豈索之茫昧者哉

右金縢若爾三王之簡

下地對上天而言以祖考在天故也蓋告神之詞如此若所謂丕子之責所謂材藝能事者其意皆然先王有依歸以三王心事感動之也

右金縢乃命於帝庭之簡

辟猶致辟管叔之辟此周公之義也當是時公固自信其如成王之疑何王疑則公去矣於是乎居東二年詩人尊公故曰公孫碩膚弗可以弗辟義也而不容不孫者亦義也

右金縢周公居東二年之簡

未敢誚亦未能信是時也非天示變以警焉公之忠聖誰則知之者

右金縢公乃爲詩之簡

鴟鴞之詩周公之心也而作於流言之時信之可信也疑之可疑也書曰王亦未敢誚公王之心其在疑信之間乎

右金縢王亦未敢誚公之簡

風雷之變書謂作於周公居東之時史記乃謂作於周公旣卒之後周公居東辟流言也成王於是有疑焉故天示變以警之厥後公誕保受命七年而終公功康矣公心白矣天何爲而示變哉且王之出郊往迎公也謂之祭天何居禮莫大於郊而可易舉乎謂於是而賜魯郊尢爲不經大抵史遷雜采金縢諸書而爲之辭孟子曰盡信書不如無書予於史亦云

右金縢王出郊之簡

汝陳時臬事卽汝陳時臬也罰蔽殷彜用其義刑義殺卽司師玆殷罰有倫也勿庸以次汝封卽無或刑人殺人劓刵人也此設其已能者言也合是數者是謂盡遜謂之曰時敍可也猶必曰未有遜事哀矜勿喜其用於斯乎

右康誥汝陳時臬之簡

酒誥作於武王一人之言也文王嘗誥西土矣非一人之言一代之言也殷先哲王嘗不敢崇飲矣非一代之言萬世之公言也

右酒誥我聞惟曰之簡

禹惡旨酒後千餘年而後有酒誥禹惡於甘之初文武誥於酗之後

右酒誥朝夕曰祀玆酒之簡

人之情醉飽易溺養祀難修就養祀言之生者或可勉焉而死且亡者尢爲易忽故武王作誥設其己能而勉其未至體悉周委至於如此惟永觀省而後能作稽中徳觀省存乎心作稽存乎事

右酒誥其爾典聽朕教之簡

克羞饋祀則得以安於宴樂所謂逸者非自介而誰介之詩曰自求多福其自介之謂歟

右酒誥爾乃自介用逸之簡

物妍則妍物媸則媸是謂水監人得則徳人失則怨是謂民監監妍媸於水監得失於民

右酒誥人無於水監之簡

獻臣諸臣之表毖獻臣所以毖諸臣毖諸臣所以毖殷民也

殷獻臣侯甸男衛殷故賢臣之在外者也太史內史亦殷故臣今爲友者曰友則賢可知矣獻臣百宗工對在外者言之至爾事以下則今之所有事者蓋周臣云在殷臣則自賢者始賢者化則人無不従矣在周臣則自貴者始貴者化則人無不服矣

已上並酒誥汝劼毖殷獻臣之簡

古者有井田之法故司空專一卿焉後世此法不行則司空之職乃若多設而考工之說興矣

右酒誥宏父定辟之簡

不能剛制則釀爲羣飲者有矣坐而視之之謂縦執而殺之之謂激縦生變激亦生變故有執歸之令而示之其殺之法其之者疑之也其必有所以處之者矣

右酒誥厥或誥曰羣飲之簡

三卿以下旣有執拘歸殺之法則殷諸臣其位尢卑宜在必殺矣故又開之又惟之爲言也旣發而又思之之謂也

右酒誥又惟殷之迪諸臣之簡

辧者政之賊也故伊尹訓太甲曰罔以辧言亂政典聽朕毖康叔所司也辧以亂焉民湎於酒矣故重勿之

右酒誥其爾典聽朕毖之簡

以厥臣民非違道以干之也盡吾分而已矣洪範曰日月之行則有冬有夏此之謂也

右梓材以厥庶民之簡

此述先王命監之辭述而不能盡述故曰至於又曰至於蓋所該者多矣自古王若玆猶詩曰自古在昔先民有作云爾也

右梓材王啟監之簡

周公觀洛告於郊社而不及祖說者謂在丰已告之其然乎然洛初成位郊可壇也社可壇也於是焉告禮也若祖則宮未考主未遷也𨿽欲告烏乎告諸

右召誥丁巳用牲於郊之簡

以猶春秋以某師之以蓋太保率諸侯出復率以入其禮如此

右召誥太保乃以庶邦冡君之簡

此通乎天人之道者也通乎人而不通乎天者有矣故曰有能稽謀自天蓋重其人也

右召誥則無遺壽耉之簡

日南冬至也而景短於尺有五寸則地偏於南故多暑日北夏至也而景長於尺有五寸則地偏於北故多寒日東春分也而景夕則地偏於西故多風日西秋分也而景朝則地偏於東故多陰景夕者日午而景在西景朝者日午而景在東東西南北皆以午時言

君前臣名故曰旦曰

商人以水故而遷殷周人以土故而宅洛體同而事異後之遷都者可以監矣

已上並召誥王來紹上帝之簡

詩曰自天子所謂我來矣孟子曰在王所者長幼尊卑皆非薛居州也傳曰此非不足君所乎蓋所之言於人主尙矣釋王敬作所所其無逸者亦有以哉

右召誥王敬作所之簡

曰惟有者謂立國之初命於天者如此猶曰卜世卜年云爾曰不其延者謂命數如此而不能如此所謂不及其歷者也凡此皆天道也天道逺故皆曰不敢知惟不敬厥徳乃早墜厥命此人事也早墜厥命卽所謂不其延者也延不延在徳而由天乎哉非老臣其誰知之知人卽所以知天也故曰稽謀自天

右召誥我不可不監於有夏之簡

上下勤卹云云謂上自公卿下至民庶莫不以歷年爲期者非求之茫昩也欲王以小民受天永命而已小民之以捨敬徳其何以哉

右召誥上下勤卹之簡

拜手稽首成前拜手稽首之禮也其意若謂保受之責我固不敢辭至於末有成命以顯此則祈天之實我豈敢以此爲勤哉惟王能之我供奉幣而已責難之意婉而切也如此

右召誥拜手稽首曰予小臣之簡

三卜其追書乎初卜黎不吉不卒事故不書必告焉重卜也

右洛誥伻來以圖及獻卜之簡

周鎬京也今休則共貞至於萬億年敬天之休則望公以之能左右之曰以

右洛誥公其以予萬億年敬天之休之簡

記功宗爲祀記也功有宗宗有元禮也

右洛誥記功宗之簡

師猶言洛師也公稱丕顯徳以下數言卽公前所云云而尊重其詞耳所謂答公者如此

右洛誥王若曰公明保予衝子之簡

大惇典殷獻民欲王於相宅時行之曰以下設王言也孚先下無曰字公自言與設王言者不同故也所謂刑者卽上文云云

右洛誥孺子來相宅之簡

賓助祭諸侯書稱作賓易象尙賓皆是謂也諸侯則曷爲來其來也以歲烝故殺視殺也禋精意以享也殺也王視而諸侯従禋也王對而賓相格格於文祖之格咸皆也咸格文武廟皆至也王入太室祼求神焉於是禮也格異而祼同

右洛誥戊辰王在新邑之簡

此敍事變體也先日而月而追計其年若曰是時也周公輔政七年矣曰誕保文武受命者蓋終誥詞云

右洛誥惟周公誕保文武受命惟七年之簡

爲方伯則有伯事伯事所需庶邦供之國事不與焉是謂惟正

伯其起於周之衰乎殷之末造亦有之矣文王是也至周盛時周公召公亦伯也及其衰也桓文出焉而伯道衰矣文王以徳周召以道桓文以力

已上並無逸以庶邦惟正之供之簡

老成國之蓍龜也召公去而周公不畱之是以後人迷也𨿽非吾以猶吾以也以後人明不以後人迷此周公之自處也召公獨能無意哉

右君奭公曰嗚呼君肆其監於玆之簡

位三公可以稱偶王矣𨿽然非亶何以乘玆大命偶猶不偶也乘在亶偶亦在亶

右君奭前人敷乃心之簡

非丕時而讓忘世者也不謂之讓非俊民而明誤國者也不謂之明有此二者而後可以乞身此大臣去國之道也

右君奭予不允惟若玆誥之簡

武王伐商遲之又久者卽天之所須暇也天何須焉紂商子孫也自攺焉其可也或別立商賢子孫其亦可也之謂商也文王旣沒武王服喪三年還兵二年爲五年

右多方天惟五年須暇之子孫之簡

非迪知忱恂於九徳之行不敢以揚臣知恂而君聽之臣之知恂卽君之知恂也是謂克宅謀面用丕訓徳者反是然則君之求賢亦惟於其賢臣而已矣以賢知賢此三宅之所以得也

右立政古之人迪惟有夏之簡

三宅言於夏當是時唐虞之際未逺也有其人卽庸之蓋所謂惟帝時舉者湯之時非禹之時矣人才有待於儲焉故於商始言三俊

右立政亦越成湯之簡

庶常吉士一言而上下蒙之此作書之體也然王朝卿士固皆賢者侯國而下抑或有間歟

右立政司徒司馬司空亞旅之簡

牧夫三宅之一也舉一以見其二蓋文法也用違是訓則不免於用言矣故稱罔敢知者惟曰庶獄庶愼

右立政文王罔攸兼之簡

周官三公三公也在六卿外後世三公三卿耳三公以道而尊三卿以權而尊立政三宅在周官前周官六卿在立政後立政圖任人而未定其制周禮擬分職而未見於行周官周禮之綱而立政之成也

右周官董正治官之簡

三公師道也唐虞之時君臣俱聖相師以心不以職三公未之建也夏無考矣商之時太甲惟庸尹作保衡武丁思道說置左右蓋有師道焉至於周成王惟衝周公師焉召公保焉三公於是乎立官惟其人亦惟其時

右周官立太師太傅太保玆惟三公之簡

論道經邦致中和也燮理陰陽位天地育萬物也陰陽和而天下治矣蓋以人而贊於天者如此然必曰燮理焉則何事哉論焉經焉而考祥焉而更化焉以天而徵諸人其道固在我也若曰坐而無爲如陳平丙吉之云豈知天人者哉

陰陽何以燮理其論道經邦乎道尙能行不尙能言何以曰論焉而已也臣論之君行之是之謂經夫如是陰陽之气當無不和者矣若猶未也斟之酌之調之劑之必歸於和而後已是之謂燮理不然一言官職耳何謂三公乎

道貫天人律天以立人於是乎有論論者謨謀之謂於是乎有經經者政事之謂所謂必有事焉者也燮理陰陽以是而已勿忘勿助亦存乎人焉耳必於天則惑忽於人則荒

天气病故有災異久則自復人能病之人亦能復之故曰調元

已上並周官論道經邦燮理陰陽之簡

陰陽言乎流行者也天地言乎成位者也燮理謂之气和寅亮謂之形和蓋一道而有精粗耳

右周官少師少傅少保之簡

此司徒之職也今也不然何居司徒地官卿也地之爲地大矣或者以土地視之遂以司空之事離附焉無怪乎其異於古也

右周官司徒掌邦敎敷五典擾兆民之簡

唐虞九官周六卿夏商則有三宅周公作立政亦因之旣而講畫以成一代之典名之曰周禮六卿之職於是乎備書未成而公卒周官之所董正者其大綱也君子曰周禮在是矣

周六卿卽虞九官也冡宰百揆也司徒稷播榖契敷教也宗伯夷典禮夔典樂龍納言也司馬司冦臯陶作士也司空垂共工益作虞也

已上並周官六卿分職之簡

虞五載四朝歲至以方周六年五朝歲至以甸時巡考制度明黜陟也先柴告至耳天子之郊莫大於歲冬至

右周官六年五服一朝之簡

學古而議事不以制猶不學也師典常而以利口亂焉猶不師也是皆謂之不學

右周官學古入官之簡

自爾師虞盡人之謀不以已意先之也以已意先之則人將羣和以承偏指矣烏乎可哉然則洪範曰謀及乃心又何爲者先定志而後謀謀必盡人此謀之道也

右君陳圖厥政之簡

斯道也大臣之道也斯言也非人君之言也大臣行之則爲賢臣人君言之則爲中君

右君陳爾有嘉謀嘉猷之簡

三大不宥固其所也三細恐或宥之故特以爲言今法十惡亦有罪杖者

右君陳狃於姦宄之簡

輅貴賤通乎存地近逺因乎殯大而綴而次而先輅之貴賤也賓而阼而右而左地之近逺也

右顧命大輅在賓階面之簡

塾左右自內向外言以輅之貴賤近逺知之

右顧命先輅在左塾之前之簡

義嗣徳疏謂史述王答拜意嗣徳嗣位也召誥曰王位在徳元嗣位所以嗣徳也宜嗣而嗣故義之

凡傳位有嗣徳亦有讓徳王以嗣徳爲義故答拜不然不拜

已上並康王之誥王義嗣徳答拜之簡

正始之禮舜典禹謨示其常顧命康王之誥盡其變蘇氏曰禮變於不得已非此謂而誰謂乎

右康王之誥王釋冕反喪服之簡

暑兩而怨咨祁寒而怨咨無時不怨咨也厥惟艱哉誠以體民也

右君牙夏暑雨之簡

穆王黷於貨故訓刑荒於遊故命僕此其情也其詞則正

右冏命王若曰伯冏之簡

天子稱皇帝自秦政始呂刑之兩稱之也則孰謂孔氏曰堯也蔡氏曰舜也按史記神農氏世衰諸侯相侵伐蚩尢最爲暴莫能伐黃帝乃徵師諸侯與蚩尢戰於涿鹿之野遂擒殺蚩尢國語觀射父對楚子曰少昊氏之衰也九黎亂徳顓頊受之使復舊常韋昭解曰九黎氏九人蚩尢之徒也蓋蚩尢九黎之君黃帝𨿽滅之猶有種類在至少昊末復作亂鄭玄以爲苗民卽九黎之後顓頊誅九黎至其子孫爲三國髙辛之衰又復九黎之惡堯興誅之堯末在朝舜攝位又竄之禹攝位又逆命禹又誅之蓋紀載所傳如此以此觀之蚩尢也九黎也三苗也同類同惡歷世滋久而黃帝顓頊堯舜禹皆嘗治之故總稱皇帝云皇帝云者猶曰帝王云爾若堯若舜稽世考事參差不合而皇帝並舉爲天子之號三代之時曾是之有邪

右呂刑皇帝哀矜庶戮之不辜之簡

諸侯用夷禮則夷之春秋法也夷禮不可夷刑可乎三苗五虐所謂夷刑也後世之刑有甚於此者矣

右呂刑皇帝淸問下民之簡

私則作好作惡公則自作元命皆出於心

凡身之所行皆可言之於口所謂罔有擇言在身者如此與單言口無擇言者不同

已上並呂刑典獄非訖於威之簡

禮刑一物也故伯夷言播刑臯陶言邁種徳

右呂刑今爾何監之簡

昭穆以盡世仲叔季以盡序序言於弟上以該諸父之世下以該諸子孫之世

右呂刑伯父伯兄之簡

卹固善心而處泰不可以徒卹故易曰勿卹其孚戒固善心而用刑不可以或戒故書曰罔或戒不勤

右呂刑爾罔或戒不勤之

簡簡端錄卷五

●欽定四庫全書

簡端錄卷六

﹝明﹞邵寶撰

○詩【凡九十三】

琴瑟於閨門燕居之時鐘鼓於廟庭贄見之際

右周南關雎參差荇菜之簡

麟仁獸也一身之間無非仁者趾也定也角也其一體也仁徳於是乎形焉故重嘆之公子公姓公族猶夫趾定角也非文王后妃其何以有此嘆麟所以嘆文王后妃也

詩中助字如曲中泛聲有聲故不能無字字之外加之聲則復矣於音節何有哉讀者不可不知也

已上並周南麟趾麟之趾之簡

兄弟不可據豈其徳類莊姜之夫故不直其愬歟

右邶風柏舟我心匪鑑之簡

緑絲不妾之怨而歸怨於夫夫可終怨乎於是有古人之思絺綌淒風古之善處此者亦無可柰何而已矣

右邶風緑衣緑兮絲兮之簡

夫婦之義無所逃於閨門之內故曰不能奮飛知義之言也

右邶風日月日居月諸之簡

物是物也日是日也而不以其時非聘也禮有期序爲聘不然爲奔奔非婚姻之正而況以淫行之乎詩曰士如歸妻迨冰未泮此何時哉𨿽妻吾不信也

右邶風匏有苦葉雝雝鳴雁之簡

凡民有喪匍匐救之婦人之知義如此先王之化也

右邶風谷風就其深矣之簡

周東矣周東矣西方美人此所爲思哉如有爲東周者是思也可以免矣

右邶風簡兮山有榛之簡

北門之安命北風之先幾所處不同同歸於道也

右邶風北風北風其涼之簡

騋牝三千塞淵之效見於事者久矣大矣

右墉風定之方中秉心塞淵之簡

以正行之則爲婚姻以邪行之則爲淫奔一間耳

右墉風蝃蝀乃如之人也之簡

寛綽重較一猗三兮嘆詠之外不加一詞而其人可想見矣詩哉詩哉

武公蓋和易人也未能免於戱謔詩人美之謂不爲虐矣而武公未敢自謂也抑初筵所以作也

已上並衛風淇奧瞻彼淇奧之簡

盤盤桓之意隠者有之考盤猶曰考終言成乎隠也世固有隠而弗成者矣獨寐寤言言之至隠者也

永矢弗告自得也隠而至於自得斯能隠矣

已上並衛風考盤考盤在澗之簡

碩人一詩爲莊姜不見答於莊公而作四章之中惟大夫夙退無使君勞二句微露其意所謂婉而章者也

右衛風碩人碩人敖敖之簡

氓一章說者謂淫婦見棄而作以予觀之豈當時刺淫之詩而托爲婦言者歟其言則能盡婦之情矣其感而懲歟否也則在聞者

媒於昏有之而非女之所當責也卜於昏有之而非女之所當問也況責媒以爲堅志之計問卜以爲發言之端又皆不出於誠此所以爲欲也

已上並衛風氓氓之蚩蚩之簡

衛之淫靡久矣故有氓之詩有有狐之詩有木瓜之詩然竹竿河廣之詩亦衛女作也天理之在人心豈終亡哉故君子不以地廢人

右衛風河廣誰謂河廣之簡

憂思非人之欲也而願言之可以觀情矣

甘心疾首甚言憂思之苦也樹諼以忘憂此亦人之常情至於願言心痗乃若不欲解者思至於不欲解非身嘗之孰能知之

夫有不說其婦而說其婦者乃夫之正婦有不思其夫而思其夫者乃婦之正詩曰豈無膏沐誰適爲容

已上並衛風伯兮自伯之東之簡

將仲子其在理欲之間乎當是時女子有爲是言也者故詩人従而歌之刺之而猶幸其知恥焉觀一人而一國一時之俗槪可知也前乎此者其何如也後乎此者又何如也風以地殊亦以時異

鄭詩淫者居七之四惟女曰雞鳴出其東門二詩爲知禮義將仲子猶有愧心焉

已上並鄭風將仲子兮之簡

鄭詩野有蔓艸褰裳萚兮風雨有女同車說者皆謂淫奔之詩然鄭六卿餞範宣子宣子請賦子■﹝齒差﹞子太叔子旗子栁所賦卽此諸詩也若皆淫也諸子者何爲不諱於客乎不然則諸子之志荒矣

右鄭風野有蔓艸之簡

詩人述淫奔者自敍之詞國俗荒於遊淫奔之所由起也方且托之聲詩以相誇詡俗之漸也深且久矣

右鄭風溱洧溱與洧方渙渙兮之簡

魯風寓齊詩中敝笱載驅是也然姜齊女也抑固齊之風乎

右齊風敝笱敝笱在梁之簡

椒聊逺條詩人之比也抑有史義焉

右唐風椒聊椒聊之實之簡

綢繆束薪三星在天志偶見也陶詩采菊見山語意同此

右唐風綢繆綢繆束薪之簡

有關雎之風則薫爲麟趾之厚有宛丘之俗則流爲株林之淫微之著也如此夫

右陳風株林胡爲乎株林之簡

說者謂君不用道好潔其衣服逍遙遊燕而不能自彊於政治大夫以道去者作是詩也諸侯之朝服緇衣羔裘大蠟息民則黃衣狐裘今以朝服燕居祭服視朝所謂好潔者如此去不忘君而形於言大夫之厚也古有微罪行玆殆微罪言者歟

右檜風羔裘羔裘逍遙之簡

豳風月日兼用夏周用夏以月用周以日春王正月意蓋如此一變文而二代之紀存焉

右豳風七月七月流火之簡

七月在野八月在字九月在戶十月蟋蟀入我牀下先事後物古人爲文蓋有然者出自幽谷遷於喬木陽气之升也八月在宇九月在戶陰气之降也

已上並豳風七月七月在野之簡

爲春酒言釀也凍醪謂之春酒於冬釀於春用古人以爲養老之具餘人不得飲焉曰介眉壽蓋釀酒之意如此

右豳風七月爲此春酒之簡

古者藏冰蓋備來歲之發苟不藏之𨿽欲發得乎

右豳風七月二之日鑿冰衝衝之簡

狼善顧蓋多慮之物眩於利害則跋焉疐焉固其所也詩人蓋略假荒迫之狀以起興非以是爲公比也君子謂公孫碩膚爲不使讒邪得加忠聖而謂以異類況乎

右豳風狼跋狼跋其胡之簡

理气充塞無間則神無往而不臨也詩曰神之聽之終和且平其知神乎

右小雅伐木伐木丁丁之簡

伐木之興見聞之所及歟興有偶出於見聞者亦有偶得於心思者有意爲比無意爲興

右小雅伐木伐木許許之簡

以莫不興謂山阜岡陵也以莫不增謂川也參錯成文詩之體固如此

右小雅天保定爾以莫不興之簡

祠禴嘗烝時祭之序也禴上於祠以諧聲故嘗下於烝以協韻故公先公也曰於先公王於義得矣先言公而後及先王文有蒙上亦有蒙下者如此

右小雅天保禴祠烝嘗之簡

豈不日戒玁狁孔棘已戒而猶以爲未也

右小雅采薇豈不日戒之簡

曰玁狁而不曰西戎西戎之患小玁狁之患大舉其大而終焉猶春秋公至自某之書法也

右小雅出車玁狁於夷之簡

新田菑畆言羨卒盡起也其數爲車三千師幹之試言習於陳法也以盡起之卒而皆習於陳法周家之制素矣師眾也扞禦敵也與眾扞敵與人自爲扞者異故曰陳法

右小雅采芑薄言采芑之簡

顯允方叔徵伐玁狁蠻荊來威所謂不戰而屈人者也望之不可無也如此哉

右小雅采芑顯允方叔之簡

四月曰正月十月曰陽月扶陽抑陰無所不用其極也

右小雅正月正月繁霜之簡

日行於天之內故天舒於日數也月行於日之內故日揜於月亦數也數徵於象人得而推之亦得而見之然理行於气人得而與焉不得而見也是故陰不能勝陽其常也故當食不食於數爲變於理爲常陽不能勝陰其變也故當食而食於數爲常於理爲變故曰十月之交交言數也又曰彼月而微此日而微微言气也

右小雅十月朔日辛夘之簡

左翼之戢自然而戢也君子之得遐福似之

右小雅鴛鴦戢其左翼之簡

周公封魯儉於百里太公封齊亦儉於百里此封建之制不敢過也采菽之車馬衮黼亦此意歟

右小雅采菽路車乘馬之簡

我行旣集召公於本役之外無所加焉可見矣

右小雅黍苗我任我輦之簡

泉流旣淸水之治也一言而盡物如此夫土髙下各得其宜是之謂平

右小雅黍苗原濕旣平之簡

鴛鴦之比與前興不同然謂不失其常則意亦不異也

右小雅白華鴛鴦在梁之簡

嘗獻酢酬燕飲之序亦少見於此

右小雅瓠葉君子有酒之簡

亂世气象數言盡之傷哉傷哉

右小雅何艸不黃之簡

聖人稟天地至淸之气而生其生也固是气也其沒也是气安歸哉亦歸諸至淸之地而已矣故曰文王陟降在帝左右

右大雅文王文王在上之簡

濟濟多士文王以寧以者用也多士在周非文王孰能以之

右大雅文王濟濟多士之簡

純亦不已文王其天也配文王者非天之妺其孰譬之

右大雅大明俔天之妺之簡

人心莫同於同舟周王邁而六師及何以異此右大雅棫朴渒彼涇舟之簡我王金玉也而勉勉焉其爲追琢也至矣

右大雅棫朴勉勉我王之簡

二國謂禹湯之後也當是時湯之後方爲天子故天於是乎求旣而罔顧猶須暇之況前此乎於是乎而求之杞焉然後究度於四國此蓋理之當然也故曰維此二國或曰此天意也人惡知之曰以人知之孔子曰我欲觀夏道是故之杞我欲觀商道是故之宋觀乎人可以知天矣又曰夷殷於夏之後天知殷之亡久矣

右大雅皇矣維此二國之簡

三以天下讓民無得而稱焉此仲尼爲萬世立言也彼固有稱之者矣曰載錫之光而已觀其所稱而其無得而稱者益可見矣嗚呼微哉或曰載錫之光詩人敍周徳也蓋爲一代立言也

右大雅皇矣載錫之光之簡

舜敷徳於三旬之餘而苗格文王修教於三旬之餘而崇降

右大雅皇矣崇墉言言之簡

求寧而觀厥成聽於天而無所必也受命而有武功蓋因時而成焉耳

右大雅文王有聲之簡

棄之者異之也屢遷焉復異之也曷異之無生道而生曷復異之有死道而不死

右大雅生民誕寘之隘巷之簡

此詩所戒蓋在王左右而逢且長焉者也戒之所以戒王也觀其詞顧若不知其惡而忠告焉蓋詩人之厚如此

謂無縦且戎且女之者一人也詭隨無良冦虐又一人也托此以戒彼所以諷警王也

已上並大雅民勞民亦勞止之簡

大宗維翰其梓材所謂大家孟子所謂巨室乎故朱子曰彊族如謂本宗則支也謂大宗無嫌乎

右大雅板大宗維翰之簡

殷之亂貪暴之臣與有力焉若人者曾是自爲貪乎曾是自爲暴乎曾是自起在位乎曾是自起在服乎天降慆徳而女興是力耳

右大雅蕩文王曰咨之簡

抑賓筵衛武公詩也說者謂作於爲卿士之日有二雅之音制焉故列之雅若豳諸詩多周公所作乃列之變風者豈周公旣逺而豳人猶歌誦之不忘歟則固所謂風也乃若其義則夫子取之而王通氏言之矣

右大雅抑抑抑威儀之簡

祿以代耕民之所願也稼穡以代食是誠何心哉

右大雅桑柔代食維好之簡

人君負天下之責亦無所逃於天地之間也故曰寧俾我遁

右大雅云漢昊天上帝寧俾我遁之簡

古人贈言不以詩今作詩爲贈故言以明之

誦如今之曲詩謂曲詞風謂曲調贈申伯之贈卽古贈處之贈

已上並大雅崧髙吉甫作誦之簡

詩非作於一人人品不同固有不知道者

右大雅烝民天生烝民之簡

明哲之保身也或出或處或生或死惟義所在身也者理气之會兼得焉上也苟不得已與其全軀吾寧存理故詩曰旣明且哲以保其身又曰夙夜匪懈以事一人此之謂也

右大雅烝民旣明且哲之簡

匪教匪誨則謂之何爲譛爲愬而已此詩人微婉之詞也

右大雅瞻卬匪教匪誨之簡

淸廟言従祭之人而不言文王之徳徳固在其中矣中庸以洋洋如在著鬼神之徳意亦如此

右周頌淸廟於穆淸廟之簡

基命二字詩書皆稱之詩自人言書自天言

右周頌昊天有成命之簡

昊天子之蓋自任有不能已者其之爲言則不敢必之意存焉自任分也義也不敢必者敬畏之心也

右周頌時邁時邁其邦之簡

來牟與天地俱生至稷而後識之藝之以爲粒食之輔故曰貽我來牟帝命率育是故洛書曰天錫來牟曰帝命其事一也

右周頌臣工貽我來牟之簡

緝熈明也光明明徳也緝熙之至光明復矣

右周頌敬之維予小子之簡

耘有二千耦其耘於未種前綿綿其麃於旣苗後

右周頌載芟千耦其耘之簡

飶其香香如飶也椒其馨馨如椒也

右周頌載芟有飶其香之簡

此周之命也非文王武王一人之命也蓋其所従來者逺矣

右周頌賚時周之命之簡

此敍巡狩所過名山大川也舉髙嶞以盡山舉翕河以盡水柴望在其中矣

右周頌般於皇時周之簡

頌祭祀之樂歌也商周之頌其體純魯則變矣未祭而擬其歌其究也諛

右魯頌駉駉駉牡馬之簡

黍稷重穋菽麥稙穉天性也惟后稷能性之是天降之福也福一人所以福天下萬世也

右魯頌閟宮是生后稷降之百福之簡

許卽春秋所書許田也桓公以簒立故爲鄭脇取未聞復之如汶田者此詩所言殆祝之歟許朝宿之邑也不朝何以居之復宇所以復禮也詩人之爲祝莫大於是

右魯頌閟宮居常與許之簡

觀思成之說可以見祭祀之理

右商頌那綏我思成之簡

禹敷下土方以下數言言契母家爲中國大國蓋頌其所出也

右商頌長髮浚哲維商之簡

詩稱湯曰武王書稱武丁曰髙宗文王曰文考武王曰寧考各以徳言之非謚也殷未有謚文王遂以文爲謚武王謚武

韋顧旣伐昆吾夏桀治亂者先其黨也

已上並商頌長髮武王載斾之簡

簡端錄卷六

●欽定四庫全書

簡端錄卷七

﹝明﹞卲寶撰

○春秋【凡一百四】

堯典曰欽若昊天敬授人時春秋曰春王正月皆聖人之政也堯行之仲尼書之撥而反之存乎其人書之亦行之也

元年一年也不曰一者一數之始也元天徳之首也不以數而以徳所以重君之始也由是而亨而利而貞而天徳成矣有天徳而後可語王道有王道而後成其爲君

天子有元諸侯亦有元元者紀一君之始也是故國史君元而王朔太史王正而天時隱公以桓爲嫡當立而已特攝也故每每自嗛道之不明故也

大夫𨿽七十無無主婦者蓋衣服不備粢盛不潔不可以祭故也況國君乎故元妃卒於是乎有繼室𨿽然國君不再娶禮也其初娶也則有來媵而娣侄從之者進而攝焉固妾也是故魯隱出於聲子不謂之嫡否則再納焉亦妾也是故魯桓出於仲子不謂之嫡

已上並隱公元年之簡

元年春王正月有一國之體有天下之體有萬世之體天下皆知有帝故虞之正月不冠以帝天下皆知有王故夏之正月不冠以王

何以書春顏淵問爲邦子曰行夏之時夏時之春寅也卯也辰也示萬世建正之法也時攺則月從之矣王正月著夫正之爲建子也何以知爲建子孟子曰七八月之間旱又曰十一月徒杠成十二月輿梁成以是知之然則魯史舊文柰何書春書正月者常例也王居春正之間上焉著春爲夏時下焉著正爲周月此聖筆之妙也宗周者從周繼周者從夏筆外意又如此

孔子曰行夏之時夏之時何取於孔子也傳曰夏數得天帝堯若天以定四仲夏時蓋本諸此夏正建寅寅卯辰三月爲春周正建子非春矣其爲春者猶有寅之一月焉故聖人存春以俟後聖蓋萬世若天之政於是乎在𨿽然春秋作於周故書法云爾若夫秦正建亥在秦而作春秋其書法當有異於是者要之歸於若天而已矣非聖人其何以與此

大哉王之書乎所以立尊周之制者在是所以立繼周之法者亦在是王周王也以正月系王周人其能違諸非周人其能彊諸仲尼造化之神妙於一字如是哉

魯史以春秋爲名則所謂春正月者其舊文也疑若用夏正者書王見正月之爲子也而得失在其中矣抑有微旨焉夏數得天尙矣以時制不敢違也此尊王第一義也抑又有微旨焉孔子曰行夏之時是在繼周者周徳未攺而輒夏之從是自專反古而烖及焉者也

四徳始於元四時始於春天之道也周以子爲正𨿽不謂之春吾不信也先儒謂春秋以夏時冠周月愚謂春秋以天時正周月吾從周乎吾從天乎從周周之諸侯之分也爲萬世計者不從天而奚從聖人於是發其端矣

已上並隱公元年春王正月之簡

扁鵲見垣一方人聖人觀人洞見肺腑故春秋論人貌與心並得之見之眞也

右隱公元年鄭伯克段於鄢之簡

當時仲子已稱夫人皆以爲嫡而桓當立也天子賵之亦且夫人之矣春秋書曰惠公仲子妾之也不夫人之也

王賵仲子關雎之變也春秋於是乎始西狩獲麟麟趾之變也春秋於是乎終

春秋曷爲惇典庸禮哉失於典禮者書之俾可正焉是典禮也

昔者夫子序書夏商周稱王春秋周世也系王於天則何以異於書或曰爲萬世立法也或曰不然於是有僣王者不天之系則無以著無二之義也天雲天云豈得已哉

已上並隱公元年天王使宰咺來歸惠公仲子之賵之簡

日有食之揜於月也歷家蓋有常度矣孔子作春秋曰有曰之若不可推究然者其意逺矣君子以仰觀近省而不泥不瀆斯克謹天戒者乎

右隱公三年日有食之之簡

春秋之中天王崩魯不會葬者凡七平也莊也僖也惠也頃也定也靈也蓋諸侯皆然罪於是乎大矣當是時誰歟伯者是可忍也孰不可忍也謂之尊王不亦愧乎

右隱公三年天王崩之簡

禮雜記曰君薨赴於他國之君曰寡君不祿曲禮曰短折曰不祿君薨而以不祿赴臣子辭也鄰國承赴而卒之有尊敬之道焉曲禮曰壽考曰卒𨿽然天子曰崩諸侯曰薨大夫曰卒士曰不祿禮也以薨號於國中而以不祿赴於他國蓋臣子之辭如此薨焉則已尊不祿焉則已慊故卒之史有恆體春秋從之而褒貶不與焉

右隱公三年八月庚辰宋公和卒之簡

州吁公子也何爲削其屬籍特以國氏莊公不能待以公子之道而州吁自絕於公子久矣故曰爲人君父而不知春秋之義必蒙首惡之名爲人臣子而不知春秋之義必陷篡弒之罪然則待公子也柰何石碏曰教以義方弗納於邪

右隱公四年衛州吁弒其君完之簡

宋契之後也契之後數百年而湯有天下又千餘年而仲尼爲萬世師契之教至是而大敷契之功至是而大報天之意其然乎

古之遇也適今之遇也預同禮而異情蓋非禮之禮也君子不謂之禮

已上並隱公四年公及宋公遇於淸之簡

此春秋之特筆也石碏旣殺州吁遂因國人之情而立晉焉則何不可之有內無所承則無父上不請命則無君書晉則天下之事之類晉者皆禮法之罪人也殺州吁曰衛人立晉亦曰衛人抑何以異吾聞亂臣賊子人人得而誅之矣未聞國人人得而立之也此其所以異也春秋之法美惡不嫌同辭

右隱公四年衛人立晉之簡

魚者漁也故比於狩而加觀焉狩者人君之所有事也狩之過則有書焚咸丘者矣

右隱公五年公觀魚於棠之簡

考者何始成而祀也仲子何以有宮隱公以孟子入惠公之廟仲子無祭享之所別立宮以祀之祀之禮歟庶子爲君爲其母築宮使公子主其祭於子祭於孫正禮也而隱公爲宮以祀庶弟之母適足以召亂而已矣豈禮也哉獻六羽何以書初明前此用八之僣也然則仲子而用六羽可乎臣擬君妾擬嫡其僣一也

右隱公五年考仲子之宮之簡

八佾用於宗廟久矣而不自知其僣也至於考仲子之宮而始用六羽春秋書之幸之也而有遺憾焉諸侯之妾之用六羽猶諸侯之用八也

右隱公五年初獻六羽之簡

鄭伯使宛來歸祊以至書至不以日而以月疑之也疑之而卒成故入以日

右隱公八年庚寅我入祊之簡

滕杞薛皆先侯而後伯杞且稱子說者謂時王所黜烏乎時王而能黜諸侯則豈有伯哉殆國小力薄職貢不供伯主請於王而降從其班歟春秋從而書之則罪必有所歸矣

右隱公十一年滕侯薛侯來朝之簡

伐許者鄭志也非齊魯則莫能入故書公及而先齊於鄭

右隱公十一年公及齊侯鄭伯入許之簡

崩者下墜之形見者盡乎天下天下稱之薨者下墜之聲聞者盡乎國中國中稱之在他國稱卒當時來赴之文不可得見矣從而書之異於本國也若曰諸侯放恣故降從大夫之例以正王法其間親爲弒逆者固多有之當以大辟猶謂之緩而例貶從大夫乎是時也大夫之放恣猶諸侯也諸侯卒大夫亦卒一降一否抑又何謂也

隱公見弒魯史舊文必以實書今曰公薨不地不葬者何文定之論允矣桓則惡矣隱於何有隱𨿽非嫡而在庶爲長惠欲立桓私心也然未有成命也隱於此能以從道而不從父從義而不從君之義自處具列事理吿諸天王繼歟及歟聽自上簡已無與焉夫何不可旣不能然則當辧之於早卒成讓國之節亦庶幾能免於難今也依違於攝讓之間遲疑於授受之際此爲人君父而不知春秋之義者隱之罪視乎桓薄乎云爾實弒而書薨何實乎君終於路寢正也餘皆非正然而必書焉以著之今皆不書公谷所謂不忍者是也或者問之必有所對而實於是存矣討之復之何與於葬以不葬爲義義安在乎縱賊不討視讎不復而甘心事之一時臣子是皆與乎弒者也皆與乎弒則葬之者誰歟故𨿽葬猶不葬也必魯有臣子討焉復焉而後葬焉是謂成葬

已上並隱公十一年壬辰公薨之簡

繼故不書卽位不行卽位之禮也賊不討是可忍也孰不可忍也忍而行焉非與聞乎故則人心亡矣行猶不行也故不書或謂有王命書有父命書咸無焉不書信斯言也則是書也禮也非春秋也春秋以行事著法故親弒而卽位亦書

右桓公元年春王正月公卽位之簡

加璧焉鄭伯必得之計也非祊薄於許也

右桓公元年鄭伯以璧假許田之簡

督將弒殤而憚孔父於是乎先攻孔父而後及其君今先弒以及孔父之死爲君故也及以上下不以先後

君前臣名禮也上名其君而下書孔父者仲尼爲祖諱也諱以著名名以存禮禮之變也或曰字也字無獨稱者或曰名也大物不可以命物莫大於父而命之何居禮不敢齒君之路馬況大夫乎故孔父蒙弒以及孔父與君存亡可以爲大夫矣

大夫與君同死故得蒙弒之文重君也不然𨿽君之子不得稱弒而況其它乎

已上並桓公二年宋督弒其君與夷及其大夫孔父之簡

春秋紀事書也而並言其意者有四事焉曰成宋亂也曰宋災故也曰釋宋公也曰伐楚以救江也皆不能已於言者也然則彼皆闕歟隱歟易曰系辭焉以盡其言四事者近之其餘皆所謂立象以盡意者也

右桓公二年三月公會齊侯陳侯鄭伯於稷之簡

魯取郜鼎於宋猶鄭取許田於魯也谷梁氏曰郜鼎者郜之所爲也孔子曰名從主人物從中國此谷梁引孔子之言也孔子之言非爲郜鼎發也

郜所爲鼎從郜之號必有不以爲鼎者然中國之所通稱則鼎也故曰物從中國不然則惑矣蓋史之書法如此

已上並桓公二年取郜大鼎於宋之簡

春秋之初諸侯會盟尙少也自是而後則漸眾矣伯興而世道降其可見於是乎是故有不告告則書之有不聞聞則書之有不書書則春秋存之史實錄也春秋有王道焉

右桓公二年蔡侯鄭伯會於鄧之簡

桓弒君而王不討王不王也𨿽然人心猶有望也故元年二年猶書王月三年不討人望幾乎絕矣故自是月不書王又七年爲十年則有來復之望焉而不討如故故不書王者終桓之世而後書法乃復乎常其歳之數以三以七柰何語曰三年有成易曰七日來復

右桓公三年春正月之簡

胥命一體也來言又一體也胥命者不用盟來言者不用書不疑故不明不僣故不書

右桓公三年齊侯衛侯胥命於蒲之簡

桓公四年七年不書秋冬二時程子之說然矣無亦因二時無事故義因以起歟倘如六年秋有子同生之事五年秋有蔡人衛人陳人從王伐鄭之事則將何如聖人隨物賦形眾人固未能識也

右桓公四年春正月之簡

夏五魯史之闕文歟春秋之闕文歟如謂魯史之闕文者筆則筆削則削何獨闕其所不必疑以示後世乎闕其所不必疑以示後世推不誠伯髙之心是不誠於後世也聖人豈爲之哉不然則甲戌己丑叔彭生仲孫忌又何爲者是故夏五春秋之闕文也非魯史之闕文也

右桓公五年甲戌己丑陳侯鮑卒之簡

天子討而不伐今桓王於鄭乃自伐焉失王體矣鄭可討乎曰可抑尢有甚焉者魯宋是也鄭蓋次之舍魯宋而獨鄭焉事失王道矣故不以王討書𨿽然王不可以不尊若曰王以諸侯伐鄭不太夷乎故曰從王伐鄭所以存君臣之分也而不從者之罪亦著矣若夫伐之是非則固在王不在諸侯也

右桓公五年秋蔡人衛人陳人從王伐鄭之簡

以國君如曹其復否未可知則州之公之猶未紀其初也以匹夫適我不能復可知矣則名之皆其實也而待之之禮於斯乎在

右桓公六年寔來之簡

凡王所建皆曰太太廟太學之類是也凡王所舉皆曰大大搜大閱之類是也曾謂魯可行之乎書責之也

右桓公六年秋八月壬午大閱之簡

焚咸丘或以爲火攻或以爲火田凡伐國無無帥者而今莫之書也君子於是乎有取於田之說

右桓公七年焚咸丘之簡

周正月夏仲冬也烝行冬事所謂自夏未爲非禮當是時必有以春興之不時爲說如谷梁所云者故五月又烝五月夏季春也其爲不時益甚矣謂之何哉

右桓公八年夏五月丁丑烝之簡

祭公曷爲出哉逆王后也逆則曷爲之魯或曰使我媒或曰使我主媒而遂逆何其遽也主而無成命可乎左氏曰禮何居然則禮奚若卿往逆公監之吾聞諸胡文定云魯周同姓也聞主王姬未聞主王后蓋程子亦云

右桓公八年祭公來之簡

來戰於郎不與其伐也我無可伐之罪也昔也有可伐而不伐今也不可伐而伐之不書伐豈特不與其伐哉亦恐嫌於能伐爾

右桓公十年來戰於郎之簡

丙戌公會鄭伯盟於武父丙戌衛侯晉卒日同而地異故兩書焉卽書者紀事之職追書者承赴之體

右桓公十二年丙戌衛侯晉卒之簡

夏五何傳疑也是簡缺何可疑者因其無疑而傳之示萬世傳疑之法也況眞有疑者乎

右桓公十四年夏五之簡

鄭忽系之鄭當有國也其出奔衛也曷不書世子未嘗命於王也況是時也尙在喪也或曰旣葬葬不待五月非制也猶未葬也然則他日曷爲又書世子突旣卽乎其位則伯固突所當稱也忽又伯焉則是兩伯者未知正之在也故忽稱世子世子固忽之所當稱也伯有不正而世子無不正世子在此伯在彼伯立於彊援可廢世子定於初生不可易也一稱世子而鄭伯之位定矣

世子書而無突天王書而無朝名正於此而義黜於彼聖人之筆大矣簡矣

已上並桓公十五年鄭世子忽復歸於鄭之簡

鄭忽出奔衛曷不稱伯未成君也未成君則曷不稱世子以權臣爲存亡世子道如是乎不以世子之道𨿽世子也亦夫人耳突歸於鄭不稱公子突少也庶也以彊國爲進止公子道如是乎不以公子之道𨿽公子也亦夫人耳此春秋之名實也至於突出奔蔡入於櫟稱鄭伯者於是突旣君其國矣不曰鄭伯而何以哉忽復歸鄭曰鄭世子忽忽固世子也此又春秋之名實也然忽之出曰鄭忽突之歸曰突忽復歸曰復歸突復歸曰入於櫟此春秋之權衡也

定忽而黜突者天子之權也聽突而存忽者春秋之義也存以明法聽以紀實存之則定在其中矣𨿽聽也不拯其爲黜也而或者以突能君而予之豈其然哉

已上並桓公十五年鄭伯突入於櫟之簡

蔡桓何以稱侯蔡季賢知請謚於王也何以知其謚於王侯王爵也爵王爵則謚王謚矣故私謚者則從其私稱

右桓公十七年葬蔡桓侯之簡

桓公之世月或稱王或不稱王者何蓋謂王綱不振王法不行若無王也而王號猶建王澤猶存故或書焉望之也或不書焉責之也王之稱天不稱天其義亦然說者必以始終存沒久近爲詞則失之鑿矣

右桓公十有八年春王正月之簡

此春秋之特筆也何以謂之大去先是齊侯遷紀郱鄑郚紀季以酅入於齊蓋已去其半矣至是大去之者土地人民儀章器物悉委置之而不顧也然則曷歸乎以匹夫寄迹於人之境人亦匹夫之而已矣紀侯去國其得之傳聞乎當是時紀亡矣誰歟告者是故弗詳所如也𨿽然紀侯旣去國一庶人耳行無所過止無所寓亦何能爲有無哉去國之書其衰弱之哀彊盛之警乎此亦存繼之義也

死社稷曰死棄之曰奔效於人曰降奔之於降有間矣紀侯不忍社稷之將亡不能死又不忍死其民以宗祀屬季而違齊難焉故不曰奔而曰大去大去云者猶曰永訣而無復歸之意也不能以社稷死則何以復歸此之謂紀侯之志

紀侯奔矣不書奔而書大去矜其不降也已不降而以降諉諸季可乎君子視人猶己巳所不欲勿施於人忠恕之道也春秋惡齊之彊故於是乎矜之非予之也

已上並莊公四年紀侯大去其國之簡

惡大故諱之諱之所以著其大也及者我所欲是可忍孰不可忍哉

右莊公四年公及齊人狩於禚之簡

曷不書王使也孟子曰天子討而不伐伐而救之非天子之師也故諱之使若子突自救然者尊王體也

右莊公六年王人子突救衛之簡

於衛朔見君命之重於齊荼見父命之重

右莊公六年衛侯朔入於衛之簡

恆星者何列星也何以不見異也旣不見矣何以隕復而隕也何謂如雨著隕狀也

星隕而成形則爲石隕而不成形故擬其象曰如雨隕星之變也如雨星隕之變也

已上並莊公七年恆星不見之簡

谷肇於神農故曰禾曰苗而不以類蓋天下習稱之久矣麥自后稷始有之故異於是書曰禾則盡起論語曰苗而不秀者有矣夫孟子曰王知夫苗乎

麥苗者何麥與苗二穀也麥言埀成苗言始生苗於五月故曰秋禾於十月故曰冬蓋周之時所稱如此災在秋書秋在冬書冬

已上並莊公七年秋大水無麥苗之簡

君將不稱帥師正也三稱師而不及君變於正矣

右莊公八年秋師還之簡

齊大夫不名史失之也名失而爵爵失而人

盟以謀納糾內則釋怨親讎外則輔少伉長如倫理何人莫甚於父母之仇國莫大於少長之序

已上並莊公九年公及齊大夫盟於蔇之簡

能與讎戰𨿽敗亦榮然非爲復讎戰也故不諱敗而諱公不諱敗者著其迹諱公者原其心

右莊公九年庚申及齊師戰於幹時我師敗績之簡

當是時魯方伐齊納糾今取而殺之何其易也意出於齊而聽之者魯魯欲辭其名焉胡可得也若齊則誠殺之矣𨿽曰歸討於魯將誰欺乎然則魯何罪始伐以納終聽而殺惟利所在忍心從事所謂薄乎云爾者也聖筆如此事與心蓋兼得焉孟子曰其文則史史有是哉

糾𨿽不當立然無可殺故納也不子殺也子之子之而可殺孰不可哉然則宜何如仁人之於兄弟不藏怒焉不宿怨焉置而勿問可也此小白之意而罪齊人何也廢立之際生殺予奪寄於當國大臣之手故殺無知則殺殺子糾則殺於賊於親一施之此齊人之罪也於魯何如取之者齊聽之者魯

已上並莊公九年齊人取子糾殺之之簡

長勺之戰傳稱齊師敗績而春秋書敗齊師敗之云者以詐戰之法施之或謂齊已陳而鼓之何詐之有不知劌之稽師所以爲詐也自後世兵家言之可謂勝算矣三代之用師必不若是斯民也三代之所以直道而行也何獨於兵而不然此聖人所以待斯世之意也

右莊公十年公敗齊師於長勺之簡

師以伐人惟敗之之求而春秋惡敗堂堂乎何其貞也後世言兵法者惟求爲其所惡耳烏乎傷哉

右莊公十年荊敗蔡師於莘之簡

宋捷見弒牧何以死立朝執政而君弒不以其私𨿽欲勿死焉得而勿死書之柰何牧可謂不畏彊禦者矣書之以爲求利焉而逃其難者之戒也

右莊公十二年宋萬弒其君捷及其大夫仇牧之簡

八月弒十月奔𨿽請之緩矣有臣子知討賊者如是乎故𨿽得賊猶不得也

右莊公十二年宋萬出奔陳之簡

人諸侯而不人齊人則無以見齊侯之在矣人諸侯所以人齊也春秋𨿽幸伯之興而不忍王之不振也故書法如此

周禮九命作伯天子嘗使召伯賜齊侯命矣而谷梁氏謂桓非受命之伯何居命而後伯禮也伯而後命非禮也

齊桓晉文易地如何桓能不斁乎不斁則當晉文之時何不可之有文能不譎乎不譎則當齊桓之時亦何不可之有王失而霸桓倡其始文承其終同歸於義而已非正無始非思無終正者譎之反也思者斁之反也

已上並莊公十三年齊侯宋人陳人蔡人邾人會於北杏之簡

興滅國繼絕世天下之民歸心焉齊始圖伯而滅人之國其亦異於是矣

右莊公十三年齊人滅遂之簡

自隠公至莊公之世傳書楚事多矣春秋於入蔡伐鄭之外無書焉外而略之也蔡鄭中國之封也而楚入之伐之夫焉得不書繼是而日益猾夏大書特書不一書而已也者豈得已哉

右莊公十四年荊入蔡之簡

伐在楚則失於鄭鄭不明於夷夏君臣之義而欲中立於齊楚之間二而受敵不得已而爲幽之同盟

右莊公十六年荊伐鄭之簡

詹之執孰告而書也以詹逃來而知之而書之也不曰來奔奔不足以盡逃也執於人有二道死道在我釋道在人

右莊公十七年齊人執鄭詹之簡

殲齊人者齊人也不滅遂則無戌不易遂則無殲皆其自取焉苟以存亡繼滅存心以弔民伐罪舉事則豈有是哉

右莊公十七年齊人殲於遂之簡

谷梁子曰逃義曰逃詹之義何在死以立節生以待理

右莊公十七年鄭詹自齊逃來之簡

書曰宥過無大魯肆大眚春秋書之何異乎有罔愆之徳則爲好生否則縱而已矣宥寛之也肆釋之也二者亦有間矣書春秋之旨烏乎而不異

肆大眚譏失刑也譏擅命也天討有罪五刑五用哉用自天子肆自天子失刑非君擅命非臣

已上並莊公二十有二年肆大眚之簡

文姜之行甚矣而用小君之禮可乎孫齊之時不能絕之至是已無及矣姜桓配也而曰文姜爲之謚也婦人亦可謚乎非先王之制而肆爲之何所不可然則宜何如曰從其夫

右莊公二十二年葬我小君文姜之簡

禦宼陳世子也未命於王故曰公子何以殺之欲立嬖姬子欵也殺者宣公而歸之陳人者何陳人之志猶公之志也是以與申生異詞

右莊公二十二年陳人殺其公子禦宼之簡

觀社非禮也無故而行是之謂縱有爲而往是之謂淫然則莊公何居昏議尙疑故以觀社爲名再往議之是有爲也公於是三十有六矣意者齊人有疑於年故公誇示之者不一而足歟

右莊公二十三年公如齊觀社之簡

娶仇女以奉宗廟又以不正之飾加焉無父甚矣而侈不與焉

右莊公二十四年刻桓宮桷之簡

書至危之以親迎而至焉何以事以勢猶仇之也越月而後夫人至於親迎乎何有

右莊公二十四年公至自齊之簡

男女同見非禮也何以見其同見贄同則見同矣男女之別國之大節也

右莊公二十四年大夫宗婦覿用幣之簡

突恃彊援而入羈畏彊敵而出入之先者恃之至也出之先者畏之至也

右莊公二十四年赤歸於曹之簡

魯史爲國諱故爲私行之辭春秋爲君相責故從私行之例事不師古公猶私也古者稅什一丰年補助不外求而上下皆足也然則國有饑饉卿出告糴古之制也非歟事不務本𨿽古也君子以爲非古也

遽而乞師饑而告糴非國之得已也臧孫辰爲國隠而無情申包胥爲國懇而有禮

已上並莊公二十八年臧孫辰告糴於齊之簡

友與札也孰賢友以義任札以徳讓友也靖國札也自靖札近伯夷之才友無周公之過

右閔公元年季子來歸之簡

殺賊之功不足以贖逸賊之罪殺賊者季子一人之功逸賊者國人上下之罪𨿽然在當時必有圖以爲討者不然不逸

魯無弒非無弒也凡弒曰薨或曰卒魯無殺非無殺也凡殺曰刺或曰卒魯無出非無出也凡出曰孫或曰如爲國諱禮也

已上並閔公二年公子慶父出奔莒之簡

簡端錄卷七

●欽定四庫全書

簡端錄卷八

﹝明﹞邵寶撰

○春秋【凡八十二】

城邢新邢也卽夷儀也後凡言邢者皆謂是矣

右僖公元年齊師宋師曹師城邢之簡

夫人姜氏薨於夷齊人以歸此桓公召而殺之之諱詞也若曰薨而以歸耳不然喪曷爲自齊至哉所謂其文則史其義則丘取之者如此召而殺之者義也故不書姜魯以情請其喪而不能絕者非義也故猶書氏觀春秋所書而輕重之權衡見矣或曰氏而不姜其諸以是起問者歟

右僖公元年夫人姜氏薨於夷之簡

俘獲異乎名異而實同在魁曰獲在丑曰俘皆生得也執獲異乎名異而實同在會曰執在陳曰獲亦皆生得也獲有重傷而死有輕縱而逸執之逸也釋俘之生也肆

右僖公元年獲莒拏之簡

絕也諱也絕以義諱以禮

右僖公元年夫人氏之喪至自齊之簡

許男新臣卒蓋於國之辭非於師之辭桓公師於召陵許男在焉其去國邇矣疾而遄歸蓋桓公聽之

右僖公四年許男新臣卒之簡

王世子非撫軍監國於諸侯無會會且不告非禮也權也舜不告而娶權行於上首止不告而會權行於下權行於上故君子以爲猶告權行於下故功莫大於首止罪莫大於首止文王爲齊桓則何如惠王非紂也猶可諫焉率諸侯而並諫亦知翼戴之同矣王能勿從乎

右僖公五年諸侯盟於首止之簡

宋公在喪無嫌於好會乎會非金革之事𨿽不與焉可也伯令嚴矣然其初命曰誅不孝苟以喪辭蓋將許之

右僖公九年會宰周公齊侯宋子於葵丘之簡

君之子與君之大夫皆臣也故里克殺奚齊曰殺荀息亦大夫也何以曰弒蒙君之文也弒殺別於分不繋於字義世子未爲君猶臣也況非世子乎

右僖公九年晉裏克殺其君之子奚齊之簡

至告至也有禮焉行則書否則不書史法也非大義所在春秋何損益之有

右僖公十年公如齊之簡

夷伯之子曰公子展其孫無駭隠公時爲司空其卒也公命以其祖之字爲展氏厥後有展禽者僖公時人其弟曰跖莊子云

右僖公十五年己卯晦震夷伯之廟之簡

淮之會後邢侯曹伯於鄭許孰爲之哉齊桓爲之也伯令易王爵春秋何不正之書其不正以伺正者此春秋之志也而齊伯之衰於是乎見矣

右僖公十六年公會齊侯宋公陳侯衛侯鄭伯許男邢侯曹伯於淮之簡

桓八年以後楚再伐隨皆不書至僖二十年伐隨則書之隨故隨也何詳略如是今之楚於昔進矣故入蔡也以州舉侵鄭也以國稱外之故略內之故詳

右僖公二十年楚人伐隨之簡

凡稱某人某人通指其國言之有略且外之之意焉要之以君爲重而臣次之若謂某君公也降而人之某君侯也降而人之某帥卿也某使大夫也降而人之則豈春秋初指也哉宰我曰殷人以柏周人以栗孟子曰殷人七十而助周人百畝而徹周人殷人爲萬世立言也若春秋所書楚人云者爲天下立言也

右僖公二十一年楚人使宜申來獻捷之簡

宋微子之後周天子客焉而膰且拜者也中國諸侯禮莫隆焉故春秋於其事也必謹之於稷曰成宋亂於薄曰釋宋公於澶淵曰宋災故皆謹之之實也乃若其義則存乎其事焉耳矣

右僖公二十一年公會諸侯盟於薄之簡

日事遇朔曰朔朔重於日也故朔事行於日必先朔而後日

右僖公二十二年冬十有一月己巳朔宋公及楚人戰於泓之簡

齊侯伐宋自將也圍緡甚矣

右僖公二十三年春齊侯伐宋之簡

襄王之出也嘗告難於諸侯故仲尼據策而書之其入也與夫惠王之出入也皆未嘗吿於諸侯策所不載仲尼𨿽得之傳聞安得書之乃若敬王之立則仲尼所見之世也子朝奔楚且有使以告諸侯況天王乎策之所具蓋昭如也故狄泉也書成周也書夫臣之於君有翊戴而無廢置劉單於敬王近於翊戴鄭於惠王晉於襄王嫌於廢置或書或不書有天下之大義焉而豈徒哉

惠王無出無入天子之位不使鄭與焉爾也襄王有出無入天子之位不使晉與焉爾也故王有居無立天子之位亦不使劉單與焉爾也始立者非久於位者之比也故居而且入居然而居居然而入君臣之分亦嚴矣哉

已上並僖公二十四年天王出居於鄭之簡

城濮可以爲召陵乎曰可哉出谷戍釋宋圍楚已服矣楚之服不以先軫之謀而以子犯之教若加之以欒貞子之詞則於屈完之盟也何有不知出此而以戰爲功此晉文之所以爲晉文也

右僖公二十八年春晉侯侵曹之簡

城濮之戰晉退三捨𨿽文公之譎當是時使有屈完者來則將若之何漢陽諸姬楚實盡之以是爲詞則何有於包茅聞於欒貞子而弗之用也晉文譎而不正其信然哉

城濮之敗楚殺子玉於及瑕之時而罪止其身邲之敗晉殺先縠於及淸之後而罪及其族緩急重輕其孰得失乎

已上並僖公二十八年晉侯齊師宋師秦師及楚人戰於城濮楚師敗績之簡

胡氏再克再敗之說以功利言也如以道言則得臣可殺亦可無殺以將道可殺以君道可無殺喪師非將也棄將非君也

右僖公二十八年楚殺其大夫得臣之簡

春秋書朝王惟踐土河陽兩王所耳當是時在會諸侯豈皆不朝而獨書公乎朝而非旅也王時巡諸侯朝於方嶽也必旅不旅非朝也不朝非臣也

春秋諸侯如京師者亦有之矣而不得書朝不爲朝而往也天下之事莫大於朝王不爲朝而往則何之矣故王所書朝以存體也京師不書朝以明義也體存而天下之志一義明而天下之分定

公朝於王所王曷爲至於踐土哉所以起問者在此天王勞晉侯𨿽不書猶書也

已上並僖公二十八年公朝於王所之簡

溫之會晉侯召王踐土之盟王何以至哉晉侯以意致之也不召而作王宮非致而何致與召其陵孰甚陵莫大於意而迹次之故春秋誅意

右僖公二十八年公會晉侯齊侯宋公蔡侯鄭伯陳子於溫之簡

文侯之命於周尙矣文公之命猶文侯之命也易爲不書命自上不自下自下非命也文之譎久矣隧可請狩可使伯不可圖乎不書不予其伯也胙致於桓而伯致於文文之情可見矣

且使王狩晉侯固有是圖而形於言春秋因而狩之存體也

齊桓合諸侯以尊天子而伯晉文挾天子以令諸侯而伯正譎之論此其大乎

已上並僖公二十八年天王狩於河陽之簡

訟春秋時有之而經不書何居豈以爲常事乎詩曰虞芮質厥成孟子曰訟獄者不之堯之子而之舜又曰訟獄者不之益而之啟唐虞之時且然而況於春秋乎無怪乎仲尼以爲常事也然則盟何以書書曰罔中於信以覆詛盟此豈我中國之事乎

右僖公二十八年衛元咺自晉復歸於衛之簡

以賂釋衛侯而不能定其國天子方伯與有責焉

右僖公三十年衛殺其大夫元咺之簡

王之卿士何以或公之或子之兼三公者曰公不兼者曰子劉捲卒何以稱公外旣僣矣內何以不僣此王室之衰也正外者自內始正逺者自近始

右僖公三十年天王使宰周公來聘之簡

周四月夏二月也二月爲仲春於是卜郊非祈谷之禮所謂失禮之中又失禮焉者如此

右僖公三十一年夏四月四卜郊之簡

秦伯成師於納王而不屑於爭功敗師於伐鄭而不憚於攺過蓋度越常情逺矣

秦穆公未嘗主中國之會盟曷爲而稱五伯也伯西戎也古者受命之伯亦惟一方而已故文王爲西伯周公陜以東召公陜以西太公東至海西至河南至穆陵北至無棣穆公之稱伯也不亦可乎宋志於伯而不量力卒於辱華楚成乎伯而不率義卒於猾夏故得罪於春秋秦窺中國惟鄭之役爲大敗而亟悔猶無窺也故君子予之

殽之敗天下之幸也秦蔑王室而猾諸夏其惡甚矣譬之於國誠有所謂門庭之寇者晉子釋殯卽戎宜若無罪然其所謀豈爲天下攘夷哉故春秋不以秦恕晉

蹇叔諫穆公知勝敗之理而不知華夷之分故能使敗而悔不能使勝而悔

已上並僖公三十三年晉人及姜戎敗秦於殽之簡

處父去族示變也大夫與公盟可謂變矣變而爲公諱禮也

右文公二年及晉處父盟之簡

王子虎卒左氏曰赴弔如同盟禮也春秋以爲禮而書之歟天子內臣無外交赴焉非所赴也弔焉非所弔也君子不謂之禮因其非禮而書焉所以庸禮也

右文公三年王子虎卒之簡

閏積歳之餘分也故春秋書閏不系以月見於廟一也有事曰告無事曰朝朝禮也事以禮行禮不以事廢

文公不視朔久矣獨於閏月書因變而著失禮春秋之法也春秋有實紀而無虛議故以朝廟書

已上並文公六年閏月不告月猶朝於廟之簡

仲子惠公之妾也成風僖公之母也春秋之文一施之何以知其此爲妾彼爲母乎仲子以夫而貴成風以子而尊當時國人孰不知之而未知禮法之不可也春秋因天王來賵而正之若曰此惠公之妾仲子爾貴其所貴而非國人之所同貴也因秦人來禭而正之若曰此僖公之母成風爾尊其所尊而非國人之所同尊也然則何以當夫天王之賵何以當夫秦人之禭天王蓋有失焉秦人次之是故名不可不正也名正則分定分定則禮之非也可知已此聖人撥亂之大致也仲子之卒葬在春秋前吾不得見其書矣若夫成風薨稱夫人葬稱小君又何爲者此國人之詞也撥反之機於是乎在仲子妾也夫以寵而夫人之加於繼室非禮之所謂夫人也故曰惠公仲子成風妾也子以貴而夫人之加於嫡母非禮之所謂夫人也故曰僖公成風或曰並之而已何言乎加曰嫡不可並並焉加也並繼室猶並嫡也

已上並文公九年秦人來歸僖公成風之襚之簡

楚椒秦術何爲至於魯哉假禮文以覘中國之情也蓋諸國皆至焉何以知其皆至也於吳季子之歷聘知之

右文公十二年秦伯使術來聘之簡

春秋曰太室屋壊左氏曰太室之屋壊公羊曰魯公稱世室胡氏取公羊焉蓋魯公實魯始封之祖故魯人以其廟爲世室而左氏稱之實太室云

右文公十三年太室屋壊之簡

天王之不諱天下莫不聞以不訃而不書謹日也日莫重於是矣而可以不謹乎追不訃之故則罪必有所歸矣此又一義也

右文公十四年春王正月之簡

志有之斗爲帝車又曰天之璣衡七政所出於此而孛且入焉蓋將有僣行天子之事者兩伯疊興七雄並起而先王之制大壊於秦其兆於斯乎叔服之言何其狹也

右文公十四年有星孛入於北斗之簡

趙盾殆畏義者歟納捷菑弗克納立公子雍弗克立弒靈公爲法受惡

右文公十四年晉人納捷菑於邾之簡

惠伯有季友之志而其道未光其才未稱其言未昌故其死不白史無董狐誰歟書者仲尼因其不書示諱法焉此春秋之權也

右文公十八年冬十月子卒之簡

卽位之禮行則書之不行則否文成以下六君皆行之隠以爲攝而不必行莊閔僖則繼故而不忍行者也桓之行桓之志也宣之行宣之志也

右宣公元年春王正月公卽位之簡

婦者有姑之詞主喪昏者誰歟凡姑皆有罪焉而敬嬴爲甚

右宣公元年遂以夫人婦姜至自齊之簡

趙盾之弒君孰書之歟仲尼因董狐之所書書之也董狐在當時身親其事知其謀出於盾故以律所謂造意者當之如此其曰亡不越竟反不討賊云者蓋折盾之詞非以二端故而輒加以大惡之名也不然則何以謂之良史左氏稱仲尼曰越竟乃免云者則加之文而不知其失於誣也說者謂非聖人之言有見矣或曰狐之折盾猶公孫弘之斷郭解也其然也謂推見至隠可謂書法不隠不可

春秋之筆莫大於斷弒君之獄斷弒君之獄尢莫大於微顯闡幽之二三策者故曰筆則筆削則削遊夏不能贊一辭此之謂矣是故晉夷臯之弒捨穿而歸盾鄭夷之弒捨宋而歸歸生楚虔之弒捨觀從而歸比齊荼之弒捨朱毛而歸乞久矣盾之不欲立夷臯也立而不君苟有弒者盾固心與之矣歸生聞宋之謀諫而不討蓋有遺力焉比用罔先登圖惟大利而不知棄疾之擬其後陳乞一言以成景公立少之謀是誨之爭奪也首惡之歸其能辭諸不然盾亡矣歸生諭老畜矣乞泣孺子矣比出於迫進退維谷矣多而可免少亦可末減矜宥也夫然則何以止亂哉夫惟歸生之不得末減也而後脇從者懼比之不得矜釋也而後刼立者懼盾乞之不得免也而以意謀國以術寛身者懼非聖人其何以與於此若夫穿也毛也宋也觀從也凡法吏者孰得而捨諸然則弒而薨卒之抑何以異於是魯以本國而諱禮也楚以夷狄而外且略義也髠頑陽生獄無適歸故隠其非命以伸體焉其餘則皆常法而已矣許止何如亦常法也宥過無大故旣斷之又從而赦之

趙盾爲法受惡許止爲禮受惡故曰於盾見忠臣之至於止見孝子之至

已上並宣公二年晉趙盾弒其君夷臯之簡

郊望非變不書非失不書不書則固行之矣行之非禮也春秋之庸禮也存乎書亦存乎不書

右宣公三年郊牛之口傷之簡

葬而稱公臣子詞也從其私稱著其私謚也

右宣公三年葬鄭穆公之簡

捨陳亂而伐邾說者以爲偵使陳無亂邾當伐乎

右宣公十年公孫歸父帥師伐邾之簡

誅惡者眾人之公心故曰楚人取國者一人之私心故曰楚子楚子有欲取之心焉故曰入罪人旣得則無事於入矣其入也何爲哉然卒不取也故不曰取

右宣公十一年楚子入陳之簡

天王無兄曷爲無兄有之則王矣有庶兄曰王子先王之子也春秋曰王札子弟亦曰王子春秋曰王季子曰其弟子曰王子季以字弟以親子朝子瑕其常也札子其變也

右宣公十五年王札子殺召伯毛伯之簡

滅赤狄者士會也曰晉人者略之外之若無士會焉者以爲有之亦若人耳所以貶士會也此春秋書人之意也

右宣公十六年晉人滅赤狄甲氏之簡

宣王中興嘗講武於東都於是乎有榭焉後王思其功因以爲宮而祀之樂器藏焉亦固其所然非制廟也故不曰宮而曰榭云

右宣公十六年夏成周宣榭火之簡

有年則有之大有年則大有之聖人何心哉以爲紀異者天下後世之論也

右宣公十六年大有年之簡

春秋爲天下紀異者三梁山崩有星孛入於北斗西狩獲麟山斗以異爲異麟以祥爲異以異爲異者亂世之常以祥爲異者亂世之變斗之異在天山之異在地麟之異在天地之間

右成公五年梁山崩之簡

武公之謚武也必嘗有功於武矣季孫行父以鞌之功不勝其侈於是乎有武宮之立故漢儒因是以擬武世室焉其說𨿽出附會而意亦近矣

右成公六年立武宮之簡

吳泰伯之後也以其僣王而陵上國故夷之曰子狄之曰吳如其守禮則將謂何爵之則四裔之分何施夷之則五等之名何置

右成公七年吳伐郯之簡

旣書免牛何以又書不郊起三望也夏二月祈谷之祭於是焉行至是不郊則不郊矣不然則猶三望獨不可書乎

右成公七年不郊猶三望之簡

來言不用書也不用書不敢以伯令行乎魯也伯有王事則用書焉故士彌牟營成周書以授師

右成公八年晉侯使韓穿來言汶陽之田之簡

春秋書天子惟此父天母地而爲之子此有天下者之號也故一書爲萬世法其它書王者蓋周之稱於天下久矣系之天尊之也其不天者君子則有說云

右成公八年天子使召伯來賜公命之簡

古之賦詩蓋誦之以見意耳非歌也故晉侯會於溫使諸大夫舞曰歌詩必類歌而曰舞以先之則歌之與賦異矣

右成公九年夏季孫行父如宋致女之簡

華元合晉楚之成春秋略之然則固將構兵於夷狄乎夷狄之於中國其名分大矣懼其構而自彊可也自屈可乎成非屈也中國之於夷狄以事爲成以體爲屈元嘗爲平矣今日之成猶他日之平也向戌亦然魏絳之和戎何如此疆場之事也非敢損天下之體也

右成公十二年公會晉侯衛侯於瑣澤之簡

僑如以夫人婦至君子以爲捨族尊夫人也是秋往逆嘗稱族矣此之舍也其文無乃有當然者乎不然何以曰婉而成章

右成公十四年僑如以夫人婦姜氏至自齊之簡

君子曰伯討諒哉乃若先盟後執則文之故譎也於厲乎何尢使能先令於會執而盟焉召陵將斯下矣

右成公十五年晉侯執曹伯歸於京師之簡

宋四告故四書之實一事也元曷爲先奔而後討哉先奔而後討討賊之法也忘寵而後能奔得人而後能討華元出未至晉而書奔晉志其志也河上非晉地曰還自晉何也奔所宜奔而有益於國故成其奔焉河上非晉之地也之晉之道也

已上並成公十五年宋華元出奔晉之簡

嬰齊後歸父何以加之仲也加之仲是成其爲歸父之後也不然而止稱嬰齊焉知其爲後乎撥而反之是在執法者此春秋之法也

右成公十五年仲嬰齊卒之簡

甲午日也旣日矣曷又言晦書朔爲日食也晦之書其諸謂陳而不違非天時也歟陳不違晦以犯天忌蓋郤至實云

右成公十六年甲午晦之簡

孰刺之公刺之也曷不言公蒙上文也無亦有所諱歟內以諱爲罪

殺道多端刺道惟一一者何也刃也何以知之以周官知之訊於司寇而有他道殺者哉殺不必刃凡致之死皆謂之殺

已上並成公十六年刺公子偃之簡

用郊以意爲之也商書曰無有作好無有作惡好惡加之意故云作用之云者猶作也

右成公十七年九月辛丑用郊之簡

晉厲之惡甚矣然惟天子得以廢之甚則誅之春秋天子之事也稱國以弒是春秋之誅厲公也乃若書偃則謂之何書偃異姓之卿也而輒加刃於君人人得而誅之者也故春秋略焉比之趙穿三郤與胥童罪孰輕重三郤之失民也久胥童之賊君也大苟有殺之者皆國人殺之也稱國以殺是春秋之誅錡犨至也稱國以殺是春秋之誅童也當是時也如有殺書偃者其書之也亦必如之是春秋之誅書偃也故曰春秋天子之事也悼公賢君也施生戮死宜於是乎有失焉逐不臣者七人而可遺書偃哉

右成公十有八年晉殺其大夫胥童之簡

晉弒其君州蒲與趙盾書法略同各誅意之所在也若律所謂主謀者若夫穿也書也乃從而加功者耳夫誰不知之而必待書哉

右成公十八年晉弒其君州蒲之簡

簡端錄卷八

●欽定四庫全書

簡端錄卷九

﹝明﹞邵寶撰

○春秋【凡一百六】

鄭伯髠頑弒而不弒從赴也赴以瘧疾則何以知其弒也旣弒矣其孰能掩諸𨿽然傳聞之言不可以加於策書之赴故赴卒亦卒然則討賊之義安在諸侯在會地則邇矣時則迫矣而不知賊之所歸亦末如之何也已矣若知而不討則何貴於伯且會哉卒而不弒亦所以刺在會之諸侯也不弒而弒如趙盾許止者柰何止也自責盾亦受惡異於傳聞者矣

右襄公七年鄭伯髠頑如會之簡

不敵而言會晉侯之志也晉侯不出境而召諸侯之大夫以聽朝聘之數固將以自便也會於是乎稱然不知體失於上權移於下於是乎兆天下之亂晉伯之衰何足言哉鄭伯在會則何言乎不敵鄭伯來以獻捷不以聽朝聘之會

右襄公八年季孫宿會晉侯於邢丘之簡

有書爵而貶者貶莫大乎目其人目其人則不能不爵故人其人貶爵其人亦貶

右襄公九年楚子伐鄭之簡

作三軍假於公以濟其私也利於私必損於公公臣不能具三耦是其驗矣故穆子對武子有政將及子子必不堪之說其爲公計如此而武子不從盟且詛者蓋要其後𨿽不堪無易此制也斯豈爲公乎

右襄公十一年作三軍之簡

召陵之師伐楚而得盟齊桓之義也蕭魚之師伐鄭而得會晉悼之略也

齊桓始伯天下莫彊焉齊衰而晉彊晉衰而楚彊楚衰而吳彊此春秋之勢也譬之人身其皆出於血气者乎故有時乎衰秦在一隅蓄鋭養精而不輕用至戰國而橫行天下蓋若有血气而知保嗇之道焉者然亦非心志義理之彊也故其終也決裂而不可救當秦之彊非能加於晉也中國之能抗秦賴有晉耳晉不分則秦不能以獨雄晉以羣才而彊其用物弘矣故亦以羣才而衰不知保嗇者如是況齊楚自耗以取滅亡者乎燕終春秋不聞其彊其彊其衰皆於戰國見之

已上並襄公十一年會於蕭魚之簡

非圍臺不可以興師非救臺不可以請命彊臣擅國之情於是乎著

右襄公十二年季孫宿帥師救臺之簡

禮諸侯不敢祖天子而魯有文王之廟何居有功徳而王命立之也非王命而自立不可鄭祖厲王亦猶魯之祖文王也皆非禮也

右襄公十二年吳子乘卒之簡祭

公來遂逆王后於紀來云者有事於我也不書其事事不外於逆也故書遂劉夏逆王后於齊以過我書過我而無事於我故不書來傳稱官師從單靖公而不書說者謂得禮故同行而不同書然則得無失實乎其諸從而不同行也是故君子惟經之信也

右襄公十五年劉夏逆王后於齊之簡

春秋之國之彊者齊晉秦楚其次則魯衛宋鄭齊晉秦楚皆嘗霸矣宋圖霸而不成魯衛鄭何獨無圖霸之心乎國有人焉知其力之不足也且衛當齊晉之衝鄭當晉楚之衝奔走服役朝夕不暇敢復圖霸哉魯守禮義仲尼所謂一變至道者也閟宮之詩曰居常與許復周公之宇則君臣之志可知矣齊有太公之履晉有文侯之鉞蓋其所傳者舊矣故桓文修之

右襄公十五年晉侯周卒之簡

湨梁之會𨿽曰爲討邾莒以成父志然父之喪才三月耳而是舉非有尊王之義何汲汲也當是時晉侯在喪𨿽未講於古禮而諒闇之儀猶有存者諸臣其將挾君以行已志之爲快歟不然卽君有命亦可諫也故書曰大夫盟作春秋者其知之矣

右襄公十六年公會晉侯於湨梁之簡

諸侯在而大夫盟可以觀大夫矣可以觀大夫則可以觀諸侯可以觀諸侯則可以觀天下矣其盟也以髙厚歌詩不類而諸侯之有異志也其盟曰同討不庭諸侯事也而盟大夫何也下陵上替於是乎極

右襄公十六年戊寅大夫盟之簡

宋災故小事而大之也當是時事有大者顧不舉焉世道益可閔矣豈獨蔡之賊哉

右襄公二十年公會晉侯盟於澶淵之簡

地可以哉舉其圖籍則民隨之矣

右襄公二十一年邾庶其以漆閭丘來奔之簡

晉以一國一人之事而再勤諸侯其肆然甚矣無逸曰文王以庶邦惟正之供供不以正且不可以令而況於會乎會何以爲正會莫正於尊天王攘夷狄而誅亂討賊救災卹患次之

右襄公二十一年公會晉侯於商任之簡

陳侯藉屈建之力屈建挾陳侯之分是以能殺二慶當是時若使慶氏有惠於民如完之於齊鮑之於宋陳人皆爲慶守則殺之成否未可知也

右襄公二十三年陳殺其大夫慶虎及慶寅之簡

欒盈帥曲沃之甲因魏獻子以晝入絳此經所謂欒盈復入於晉也欒氏乘公門範鞅用劍以帥卒欒氏退攝車從之欒樂死欒魴傷欒盈奔曲沃晉人圍之此經所謂入於曲沃也入於晉則入欒氏有人也入於曲沃晉猶有人也不然晉殆矣

右襄公二十三年晉欒盈復入於晉之簡

春秋列國史於弒君之事隱而不書者有之書而遜詞者亦有之不然何齊晉二史獨以直筆稱邪

右襄公二十五年齊崔杼弒其君光之簡

秦霸西戎楚奄徵南海其國勢一也然秦不聞其侵陵小國而楚屢滅之如庸如舒鳩不一而足故秦久而益彊楚𨿽彊而不能久也

右襄公二十五年楚屈建帥師滅舒鳩之簡

子展子產之入陳也君子以爲有禮然而不能止其君使無是舉焉子展子產之所以爲子展子產者也當是時謀國者如此蓋亦以時勢而不能大貞也能以禮行之而已是故夾谷之會可以觀仲尼陳國之入可以觀子展子產

右襄公二十五年鄭公孫夏帥師伐陳之簡

諸侯不生名書法之正也吳子遏伐楚門於巢卒取卒之名加之伐楚之上書法之變也

右襄公二十五年吳子遏伐楚門於巢卒之簡

湨梁之會諸侯旣會無中事而大夫盟故止言大夫若宋則會者大夫也盟者亦大夫也自夏䢐秋中有他焉再舉則文繁不再舉則志晦故必曰諸侯之大夫蓋凡會者皆在前目後凡書法固當然哉

宋之盟向戍爲之也其有戰國儀秦之風乎晉伯其衰矣戌其伯者之罪人乎晉楚之從交相見也自宋之盟始

已上並襄公二十七年豹及諸侯之大夫盟於宋之簡

季氏之勢盛矣襄公之不敢歸畏武子也況昭公之於平子乎公冶有子家之節而才識弗逮

右襄公二十九年公至自楚之簡

札之使史記在王余祭之二年然其書乃後於余祭之弒則孰先孰後曰使先弒後弒之書也以所聞所聞先故先使之書也以所至所至後故後

右襄公二十九年閽弒吳子余祭之簡

吳子使札來聘在夷末卒十八年前仲尼豈得而預貶之兄亡弟及旣有先君之命矣則札也實君之貳也夫吳子烏得而使之札亦烏得而承之此春秋貶札之實也

季氏同母兄弟四季子弱而才兄弟同愛之請無與子而與弟兄弟疊爲君而致國乎季子夷昧也死則國宜之季子也季子使而亡焉使者迹也亡者心也此季氏辭國之實也公羊此言可謂得其心矣不當使而使不當亡而亡春秋責備於季子者其在斯乎乃若僚弒而致國焉季子不受曰爾弒君而吾受國吾與爾爲篡也去之延陵終身不入吳國爲季子之道固當如此春秋於季子與何誅

季札讓國而安於爲臣故居則居出則出一毫無容心焉臣道也春秋於其出也使則使聘則聘名則名一毫無加禮焉所以成其臣道也成其臣道也者所以著其讓國之節也札之讓始於壽夢之欲立已終於光之致國於已終辭於亂可能也始辭於未亂不可能也如以讓責季札則莫如討賊僚死而光篡天子方伯無可告矣若擅興兵於國也是以光治光也札之所守固無責焉耳矣或謂使而亡焉是所以爲其身者重而所以爲社稷先君者輕亂不我弭則自我生矣以是責札札亦何辭之有

季子凡四讓始之辭父禮也叔齊之道也繼之辭兄義也子臧之道也終之不與爲篡法也叔肸之道也此三讓者得矣至於托使以亡是逃僚也逃僚何義哉苟欲潔身焉必以國老自處明嫡長之義使國有所歸而已無與焉可也今也不然春秋之書其不謂此也夫

已上並襄公二十九年吳子使札來聘之簡

孟子曰世衰道微暴行有作臣弒其君者有之子弒其父者有之孔子懼作春秋何春秋有弒君而無弒父也春秋國書也父孰非君子孰非臣非君非臣不書是以有弒君而無弒父也

右襄公三十年蔡世子般弒其君固之簡

成公九年伯姬歸於宋又九年公薨至襄公三十年伯姬卒凡三十九年由是觀之伯姬之年蓋幾六十矣猶待姆而逮乎火吁其賢哉

右襄公三十年叔弓如宋之簡

子產之不黨駟丰晏子之不死齊莊季札之不討吳光何如子產義也晏子禮也季札知也其皆巽以出之而成章者乎

右襄公三十年鄭人殺良霄之簡

蔡固之葬歸首惡於固也固也淫而不父首惡必歸焉春秋書葬以爲葬而後討賊可也討賊而後葬者罪無所逃葬而後討賊者惡有所分此春秋之微權也然則許買之葬何以異於是乎君子以爲赦止之罪辭也非分惡於買也

右襄公三十年葬蔡景公之簡

魯襄公作楚宮而穆叔知其必死衛出公效吳言而子之知其不免妖孽見乎四體固其然哉

右襄公三十一年公薨於楚宮之簡

麇死於弒而以卒赴春秋亦卒之者何哉治楚之罪蓋有大於此者矣春秋天下之書也

楚麇弒而書卒其故何也從策赴也其義何也責中國諸侯之不能知賊也討賊者存乎力知賊者存乎知知不足斯從之矣苟從之𨿽知猶不知也

已上並昭公元年楚子麇卒之簡

賊可討賊乎賊固人人之所得討也賊亦人也何獨不可是故楚圍可戮慶封或將戮圍𨿽圍可也而況不爲圍者乎

右昭公四年執齊慶封殺之之簡

捨中軍毀三而爲四也此季孫之志也故不曰作四軍而曰捨中軍中軍季孫之所有也中軍旣捨則其勢不得不二不得不二則不得不四此季孫之志也當其作也已有毀之之志叔孫於是乎盟以今之舍參昔之作季孫之罪著矣

中軍季孫之所有也季孫不欲捨誰敢捨之季孫蓋諉諸施氏臧氏叔孫氏矣旣誣諸人又誣諸鬼而不能欺吾聖人也春秋書曰捨中軍蓋二子者皆不與焉而況他人乎

已上並昭公五年捨中軍之簡

陳侯於畱有欲立之意於偃師無欲殺之心招逆其邪志而成之而陳侯蓋不勝其恚也始屬之非正至是其如之何是故大學釋齊家重偏之戒而嫡庶之際大矣

右昭公八年陳侯之弟招殺陳世子偃師之簡

王室亂以叔鞅之言書陳災以叔弓之言書古史之道也

右昭公九年夏四月陳災之簡

楚子何以名公羊以爲絕之也前此嘗殺齊慶封殺陳幹徵師矣曷不名之封徵師皆臣也蔡侯死則名之位醜徳齊殺者旣名殺之者烏得不名

右昭公十一年楚子虔誘蔡侯般殺之於申之簡

虔之縊非比令也而比實逼之故曰比弒比之自殺非棄疾令也而棄疾實惴之故曰棄疾殺虔君也比臣也下殺上曰弒比棄疾皆公子兩下相殺曰殺

有比而無棄疾則不足以死虔曷爲不以弒歸棄疾乎虔天下之惡也虔不死天下之難未巳是故棄疾於虔可以謂之弒而不謂之弒於比可以謂之討而不謂之討程子所謂時措從宜爲難知者其此類也夫

比棄疾皆志於弒君得國者也比旣當乎王則所謂弒也者必比焉當之王不得而辭弒亦不得辭也比旣王矣非棄疾之惴誰能死之兩下不弒分也兩賊不討義也

已上並昭公十三年楚公子比弒其君虔於幹溪之簡

比志於爲君者也棄疾無是心乎而獨以歸比也二子同欲觀從知而啟之同行而比先焉非比而誰或以子臧責比比無子臧之行國人焉得子臧之虔之無道甚矣

使無觀從之謀人或有子臧棄疾者棄疾固不辭也惟久而無是舉也於是乎聽觀從而入焉然則棄疾殺比何以免於弒君賊不並稱比賊矣則人皆得而誅之獨棄疾乎法聞弒君不聞弒賊也

右昭公十三年楚公子棄疾殺公子比之簡

此庸禮之議也變之得書變之失書皆庸也

右昭公十五年有事於武宮之簡

荀吳之克鼓三代之遺師也帥哉帥哉

右昭公十五年晉荀吳帥師伐鮮虞之簡

戎之爲類眾矣豈能殱旃其在陸渾者則於是乎盡矣故春秋曰晉荀吳滅陸渾之戎

兵出不意古亦有之以祭爲諼不亦誣神乎誣神不可以師𨿽勝君子不取也

已上並昭公十七年晉荀吳帥師滅陸渾之戎之簡

大辰何星也公羊氏曰大火爲大辰伐爲大辰北辰亦爲大辰然則有星孛焉於三者何居按左氏載申須之言曰彗所以除舊布新也今除於火火出必布焉由是觀之辰其大火乎當時占者謂火之徵𨿽或信之未必然也或以後世星志乃謂徵於王室之亂其然豈其然乎子產曰天道逺人道邇

右昭公十七年有星孛於大辰之簡

弒者殺人之別名也凡下殺上皆曰弒其惡不系於字義也故許世子止亦書弒左氏稱許悼公飲世子止之藥而卒止非醫也其殆自以爲能醫者歟故不由醫而自爲之藥親有疾召醫而弗擇也進藥而弗嘗也謂之不孝況不由醫而自爲之藥乎飲止藥而死是死於藥也非止而誰𨿽然止悔而奔以死非不孝子也而不知重其親不知重其親無父之漸於是乎在故春秋謹之左氏曰君子曰盡心力以事君捨藥物可也其言亦因咽廢食之論也盍亦曰擇醫而嘗藥不以已意參焉可也捨之其可哉

右昭公十九年許世子止弒其君買之簡

以周事子而歸死於公孟此宗魯所欲求之名也而卒以盜書故曰求名不得

齊豹盜也謂宗魯盜何宗魯豹之徒也盜云者蓋兼謂豹魯

已上並昭公二十年盜殺衛侯之兄縶之簡

易曰天下之至賾而不可惡也叔鞅之言王室也可謂至賾矣春秋書王室亂一言以蔽之又何惡焉

右昭公二十二年王室亂之簡

天王何以居於狄泉哉何以入於成周哉蓋必有以之者矣而春秋不書天王天之子也天之子非天其誰與立之蓋正者如此不正者則否突然見於策若自天降然者聖筆亦神矣哉

右昭公二十三年天王居於狄泉之簡

經書地震震於魯也傳稱南宮極震震於周也南宮極南宮之極也周大臣有南宮極者於時附子朝人惡焉而以其氏名當之

右昭公二十三年地震之簡

死惡物也而或祈之此豈人之情也哉爕以暴君婼以彊臣人之情於是爲極

右昭公二十五年叔孫婼卒之簡

公何以圍成哉季孫以貨而使齊齊以間而信之故胥諼以愚公也然則何以書公蓋獨夫之云爾同圍而不同力同力而不同心非獨夫而何公至是益可哀矣是賾也非聖人其孰能形容之如是哉

右昭公二十六年公圍成之簡

成周下都也王旣入成周矣曷不遂入王城也子朝之餘黨在焉故也故萇弘之建議城成周也謂之遷都蓋其任怨也大矣非忠之至者其孰能與於此或者不知王城成周爲二遂以入成周爲入於京師使遷都之說卒無所歸而弘之忠不白於後世洛誥曰我卜澗水東瀍水西是謂王城又曰我又卜瀍水東是謂成周烏乎地之不考乃害於義如此哉

王城下都皆周公之所營也一則藉平王之遷一以藉敬王之入東而又東西方之人逺矣烏乎傷哉

已上並昭公二十六年天王入於成周之簡

意如之如晉也應晉侯之召也晉侯之召之也將納公也屬有通言者故意如召而來焉且從荀躒如幹侯矣春秋書曰季孫意如會晉荀躒於適歷又曰晉侯使荀躒唁公於適歷意如之情不於是乎見乎

右昭公三十一年季孫意如會晉荀躒之簡

黒肱何以不系之邾分濫而國焉久矣曷不稱濫分不出於天子天下未有濫也吾聞諸公羊云然則擬諸郈費成也不亦同乎郈費成私邑也濫國而分焉者也非私邑也

右昭公三十一年黑肱以濫來奔之簡

諸侯之力可以城成周不可以城杞此公私之辧也或者以宗周夏肄爲重輕先後豈春秋之志哉

右昭公三十二年冬城成周之簡

定無正而有春王春王三月也事在三月故以三月書隠莊元年皆事在三月然則何以有正月隠莊於正月卽位史嘗書之矣春秋削而不書不書而存正月所以見不書故若定公則六月卽位正月本無事何書之有故曰春王三月

春秋紀事書也紀莫大乎時故無事亦書首時有則隨事書之而已十有二月皆王月也春三月無事則書正月事在二月王二月可也事在三月王三月亦可也然隠莊元年事皆在三月曷爲皆書正月也立皆正月卽位不書則無以示缺焉故也定公卽位則在六月且書焉者也不書正月何謂哉系正月於王春秋法也徒王而無正謂如夏五可謂如夫人氏烏可

已上並定公元年春王三月之簡

晉人執宋仲幾於京師無天子也無天子而後敢執人於京師無諸侯而後敢執人於國無方伯而後敢執人於會

右定公元年晉人執宋仲幾於京師之簡

躋僖公臧文仲之謬也從祀先公陽虎之姦也立武宮季孫行父之侈也立煬宮季孫意如之飾也謬者不知其偏侈者不克其妄姦者不掩其發難之情飾者不拯其斁彜之罪

右定公元年立煬宮之簡

同一召陵也齊伯以興晉伯以衰齊之興也管仲之功晉之衰也荀寅之罪

右定公四年公會劉子晉侯於召陵侵楚之簡

古人有言曰物莫能兩大是故杞衰而越興虞衰而吳興陳衰而齊興

右定公四年蔡侯以吳子及楚人戰於柏舉之簡

齊人謂齊之人也齊侯在其中矣外之也外之也者惡之也

右定公七年齊人執衛行人北宮結以侵衛之簡

公會師無嫌會大夫失列矣

右定公八年公會晉師於瓦之簡

從祀而不禘主是者誰歟事出陽虎有不忍言者書法若此固將以起問者爾先公何以知爲閔而非昭乎諸侯五廟二昭二穆定之世昭穆自文而下閔祧矣先公也若昭則固當云昭公非昭也陽虎何急於是閔且從祀矣昭之不時祔誰爲之者民方弗忍而我且以是發之季氏其何以解諸此陽虎之情也今夫陽虎之情以媚則從祀也以彊則盜竊也從祀順而逆盜竊逆而逆春秋皆致法焉無隠顯一也

虎叛不書奔不書從祀先公竊寶玉大弓得寶玉大弓則書此所謂定哀之間之微詞也叛易知也奔易知也祀乎器乎其於國也大矣而人或以爲小也不書其可乎且書叛書奔迹也而未若二者之書之得其情與勢也曲而中稱而隠仲尼豈得已哉

已上並定公八年從祀先公之簡

陽虎作亂而叛是時也魯故多矣不書書其重者曰盜竊寶玉大弓而暴橫無君之狀著矣曰從祀先公蓋發難之端也其情逆其事順啟邪心有由哉從祀於是乎書

右定公八年盜竊寶玉大弓之簡

陽虎旣竊寶玉大弓魯何以復得之殆虎遺於道路以爲緩追之計也追者得之以歸故府故書曰得幸之也抑有遺恨焉耳

右定公九年得寶玉大弓之簡

齊旣平矣何以又有夾谷之會會而歸田所以成乎平也於是齊有異心焉非仲尼在相安能成此好乎故君子歸仲尼之功或謂歸仲尼之功是小仲尼也仲尼之功上下與天地同流何有於此孰知此所以爲仲尼之大哉凡言大者必盡乎小乘田而蕃畜委吏而計當相會而好成皆仲尼之大也

右定公十年公會齊侯於夾谷之簡

鄆讙龜陰魯田也曷爲言來歸無仲尼則魯無是田田齊田也有仲尼則魯有是田田齊心也來歸於是乎書然則何以得乎齊有行乎季孫之化公羊氏云有言於夾谷之辭谷梁氏云

前此嘗歸我濟西田矣後此嘗歸讙及闡矣皆不云來來者齊志也誠於歸矣歸者平之約來歸者聖人之化

已上並定公十年齊人來歸鄆讙龜陰田之簡

曁者意均於眾及者意專於獨故曰曁猶曁曁也曁曁者眾辭及猶汲汲也汲汲者獨辭

右定公十年宋公之弟辰曁仲佗石彄出奔陳之簡

令行乎叔孫季孫故可以墮郈墮費令不行乎孟孫而公自圍之故不克

三都之墮仲尼之志乎仲尼之志也抑非仲尼不能與於此於是仲尼在司寇之位駟赤效其謀而郈墮申句須樂頎效其力而費墮仲尼無聲色焉孟子曰所存者神此之謂矣然則成何以不卒墮也於是仲尼由司寇攝相事未幾去魯矣不然於墮成乎何有且墮成則齊人必至於北門其意則私其言或可聽也遲速之機將於是乎在仲尼亦何心哉

已上並定公十二年公圍成之簡

三子同叛異情罪必有等差焉而夫子一書之則何以斷鞅之晉陽猶魯三家之郈費成衛孫林父之戚也歸我衛貢其意何如哉乃若朝歌者宋之南裏耳蕭耳寅吉射惟不知有君也遽而稱兵無已而入朝歌其迹何異於晉陽哉知此義者可以斷斯獄矣

右定公十三年晉趙鞅入於晉陽以叛之簡

君弒而不書弒者名傳聞之未眞也然則罪將曷歸哉臣子不討賊其罪一也臣世子爲大

右定公十三年薛弒其君比之簡

書歸脤存王也於是周之使命不行於諸侯久矣然祭與號猶有存者諸侯苟起尊王之心孰其禦之

右定公十四年天王使石尙來歸脤之簡

成風以下母以子貴而尊爲夫人者多矣其書之也非得已也今姒氏子未成君夫人之號未之尊也不曰定姒而何以哉況卒也後公二月葬也後公二旬以君正妾固宜若是也

君夫人卒必繼室焉祭必有主婦故也君卒則祭在其嗣何繼之有謂君母也者養以夫人葬從君夫人禮也僖宣昭襄四妾母卒皆夫人之葬皆小君之至於哀公之母則惟曰定姒何以異也春秋庸禮之書也禮得則書禮失則書而已無與焉者也然則孰爲得嫡妾之分尙矣送終之禮大矣可以近俗徇嗣君乎

已上並定公十五年姒氏卒之簡

聵亡矣靈公欲立郢郢曰輒在是有見於嫡庶無見於昭穆也𨿽然父喪而無子則孫可以承重父喪而有子則孫不可以襲尊可以承重者禮之變不可以襲尊者道之常禮變於變不待命也道變於常𨿽有命烏乎其從諸聵輒之父子猶夷齊之兄弟也輒有父聵亦有父以位則聵以命則郢輒之拒聵吁其甚哉聵之殺母其將乎未可知也父喪不哀而惟位之利是可忍也孰不可忍也聵無父輒亦無父

右哀公二年晉趙鞅帥師納衛世子蒯聵於戚之簡

湯作夏社爲後戒也周存亳社其猶湯之志歟凡都邑皆有之蓋舊社云爾

右哀公四年亳社災之簡

陽生弒而辛以齊赴云爾也赴於師曰卒故書於史亦曰卒此春秋之法也見弒而無媿於正君子不謂之非命此春秋之義也

赴以卒則卒赴以弒則弒弒而赴以卒其弒也傳聞云爾也傳聞不勝簡書是以書卒以待察也此之疑獄髠頑不忍以華卽夷陽生不忍以國予敵故其被弒也君子不謂之非命易曰過涉滅頂凶無咎君臣一道也荼之弒歸獄於陳乞陽生之罪固在也齊人殺之宜何如書曰弒則無以討昔之亂賊不曰弒而曰殺是以亂討亂也春秋之法不以亂易亂而可以亂討亂乎故因其以卒赴而卒之此所謂時措從宜之難也

已上並哀公十年齊侯陽生卒之簡

吳夷之也夷之有救不如諸夏之亡也春秋書曰吳救陳所黜在彼所傷在此

右哀公十年吳救陳之簡

魯昭弱而資援於吳故娶其女吳彊矣曷爲許之徒欲尊貴其女而不知禮之不可也蓋禮之廢久矣然名不正則言不順故不請於君不見於廟不登於策不稱夫人而以孟子稱於國當是時國人上下莫不稱爲孟子也旣而公逐顚沛淹卹伉儷俱困公薨之後煢然一婦人寄迹彊臣之間誰復以夫人待之生以辱生死以辱死禮之不可廢也如此哉是故卒書孟子不薨不成薨也不葬不成葬也在當時皆紀實也春秋修之有諱之義焉而昭公之罪著矣或謂天王舉法當何如曰削之則無名可削也黜之則無位可黜也歸之吳而葬焉其將然乎

聘則爲妻禮也娶同姓聘猶不聘也孟子何名哉昭公爲之諱也春秋書之有正名之義焉不然則夫人之矣經曰天王使宰咺來歸惠公仲子之賵蓋稱妾之詞如此

已上並哀公十二年夏五月甲辰孟子卒之簡

或曰春秋不敢進退諸侯其然乎曰然有王命則敢無王命則不敢命非時王之命也先王之命也周爵五等王之命也四夷稱子王之命也禮莫大於分分莫大於名名莫大於王吳王矣楚王矣春秋退而子之以從王命而天下之名分於是乎定何不敢哉若齊桓侯也則固不敢退而伯之也晉文侯也亦固不敢退而伯之也王命故也𨿽然桓文嘗稱公矣春秋於其葬也乃亦公之何哉存僣稱以著私謚所以爲王命削之之地也亦固所以退之也僣王者號於天下僣公者稱於國中權輕重而致法庸禮討罪一以王命而已無與焉是故春秋之進退諸侯有王命敢無王命不敢故曰春秋天子之事此之謂也

春秋於諸侯有退而無進其退之也有王命也無王命而進之則烏乎敢是故楚稱王非王命也則退而子之子其爵也王之命之久矣吳稱王非王命也則退而子之子其爵也王之命之久矣夫是之謂退然則齊侯爵也其葬也則公之晉侯爵也其葬也亦公之至於諸國皆然得非進乎因私謚而著其僣稱以俟王命王有命斯退之矣是退也非進也吳楚之不稱葬柰何罪殊而法異春秋蓋有不得已焉耳五爵莫尊於公然有土封者其臣皆得稱之沒以配謚僣矣議其罪而黜焉宜也天無二日土無二王王可一朝稱乎此所謂不待教而誅之者故列國書葬吳楚不書葬所謂罪殊而法異者如此此春秋退諸侯之道也或曰春秋以王爵待吳楚故書子子之書於勢爲退於道爲進退之所以進之也

吳凡四稱子爵也王僣號也伯蓋晉侯稱命圭之辭云公則晉侯欲其去王而稱爵故不曰子而曰公蓋猶爲相尊之辭也

已上並哀公十三年公會晉侯及吳子於黃池之簡

西狩孰狩哉國狩也公與乎公命而不與與則書公矣不書公知其不與也獲麟而賜虞人孰賜之也獻於公而公賜之故仲尼得觀焉獲麟於是乎書

春秋非感麟而作感麟而止也書至魯哀以言乎時則久矣以言乎事則多矣以言乎典禮命討則庶幾乎備矣聖筆將絕而麟出且踣焉故以是歳止卦疇以圖書作春秋以麟止作以天止亦以天

獲麟爲天下紀異也麟在周南爲祥在春秋爲異何者非其時也仲尼之作春秋欲俟明王行此義於天下也陳恆弒君仲尼嘗沐浴請討春秋之世爲恆者眾矣仲尼請討之志寧知老之將至乎至是絕筆焉以其欲行於天下者而傳之後世蓋亦不得已焉爾矣故以異終𨿽然春秋治於萬世麟萬世之祥也祥異無定物

聖人因魯史而修春秋不以春秋而廢魯史春秋行則魯史從之矣然則魯史安在今之左傳是也何以謂之傳傳以附經左氏蓋修飾之

仲尼假魯史而修春秋所以經世也年至二百四十有二經世之道略備矣聖筆於是乎終焉初不系於麟之出與不出也然麟瑞物也可遊也不可獲也獲麟爲天下紀異也此其系於世道大矣故終也取之經莫重於始亦莫重於終故始以春王終以獲麟

春秋謹嚴猶待傳者乎將起問者乎天何心哉日月行焉眾星麗焉天何心哉

已上並哀公十四年西狩獲麟之簡

簡端錄卷九

●欽定四庫全書

簡端錄卷十

﹝明﹞邵寶撰

○禮記【孝經附凡一百六】

此修已以敬之道也安民其效也不期而自得焉者也安民哉眞古經之言哉簡而旨

毋不敬總身心內外言之容貎辭气乃其大者

已上並曲禮毋不敬之簡

安安而能遷與安而後能慮語意同遷言行也慮言思也

右曲禮安安而能遷之簡

聽於無聲視於無形此親存而存也色不忘乎目聲不絕乎耳此親亡而存也

右曲禮聽於無聲之簡

立必正方席不正不坐蓋異物而同義也

右曲禮童子不衣裘裳之簡

厚別厚夫婦之別也昏姻以爲親而曰厚別斯禮也其有大義乎

右曲禮故日月以告君之簡

凡祭豈爲求福哉神之不享謂之無福

右曲禮凡祭有其廢之之簡

曲禮持敬之目也其未盡者則毋不敬一言盡之矣

右曲禮納女於天子之簡

古禮也非當世之宜也封之四尺孔子行之矣

右檀弓國子髙曰葬也者藏也之簡

盡其道者謂名不徒錄而必爲明旌之制也

右檀弓銘明旌也之簡

殷旣封而弔弔於壙也周反哭而弔弔於家也人之始死也則哀其死旣葬也則哀其亡弔人者弔其哀也反哭亡之初哀於是爲甚焉故弔弔於墓是重弔死也孔子捨殷而從周其以是夫

右檀弓殷旣封而弔之簡

極推辟踴之所生而不可去有如此者

右檀弓人喜則斯陶之簡

不以得位爲心而輕違乎禮此石祁子之所以爲賢也賢而爲後龜之有知政在於是

右檀弓石駘仲卒之簡

狥以止狥此禮術也

右檀弓陳子車死於衛之簡

有心於死之是謂故死有心於生之是謂故生故死傷於仁故生傷於義

有肉刑然後有刑人上古廢之中古用之無肉刑而有刑人後世之謬也好生者聖人之徳而於此乃曰弗故生云其棄之者至矣𨿽然弗故生亦弗故死此亦天地之心也

已上並王制公家不畜刑人之簡

爵有等少失則僣故曰律刑有等少失則濫故曰律律節音之具也

右王制有功徳於民者加地進律之簡

搜苖狝狩四時之田也而謂三田何古疏曰夏不田蓋夏時也無事三田其有事也柰何蓋有廢而不能三者矣不能三則再可也一可也然則何以共祭大事廢否則取共而已田禮不備猶不田也

或曰田有三爲焉故曰三田非歲三舉之之謂也在春曰搜在夏曰苖在秋曰狝在冬曰狩無事不田曰不敬有事而不田可也

已上並王制天子諸侯無事則歲三田之簡

葬不爲雨止庻人之禮也諸侯則不然魯葬定公雨不克葬禮乎

右王制庶人縣封葬之簡

習二禮所以簡士也射鄕射禮也鄕鄕飲酒禮也二禮行之有時今以簡士而行之故曰習

右王制命鄕簡不帥教者以告之簡

地天泰正月之卦也月令所謂地气其天气乎所謂天气其地气乎上騰者以進爲上下降者以退爲下

右月令天气下降之簡

君之政爲令令貴若天違天則有咎

右月令孟春行夏令之簡

十二月節气啟閉分至之外言雷風者各一言雨露霜雪者各二言寒者二言暑者三易曰鼓之以雷霆潤之以風雨日月運行一寒一暑蓋於是乎備矣風雷無形故言淸明而不言風言驚蟄而不言雷

右月令雷乃發聲之簡

力穡有秋商人之書也故習用夏正麥秋至秦人之書也故習用周正

右月令麥秋至之簡

雷未當收聲而收故曰收雷先行何以知其收也自是無聲矣故也非其聲之異也

右月令雷始收聲之簡

日竆於次言日也月竆於紀言月也星回於天言天也天一月十二日三百六十而歲終始焉三言者盡紀之道矣然不能同於一日故月而不日

右月令是月也日竆於次之簡

此古人之誠也不然則有爲不聞也者而卒事者矣

右曽子問將冠子之簡

諸侯從天子救火不以方色與兵遽故也若日食則可推其期而禮出焉非救火比矣

右曽子問諸侯從天子救火之簡

必殯葬而後致事謂其心乎喪而未及焉故也𨿽致事不欲其亟而況從事乎然則奚若殯則殯葬則葬外是無與焉體之至也

右曽子問子夏問曰三年之喪卒哭之簡

體異姓者體異姓之心不使公族常重於禮也體百姓者體百姓之心不使公族獨輕於刑也

右文王世子公族朝於內朝之簡

以貴戚而異罰此百姓之心所不平者故𨿽親不以犯其體此心乎慮卽囚徒之慮同姓曰兄弟

右文王世子公族之罪之簡

貨惡其棄於地不必藏於已大道之世然也孔子之論遺弓陋其已藏也程子之論失錢迂其地棄也

右禮運大道之行也之簡

夏時以占候故不廢於杞坤乾以卜筮故不廢於宋禮失而求諸野野尙可求況二書乎二書吾不得而見之矣其因革損益變而通之者蓋可推也觀之道莫大於是

右禮運夫子之極言禮也之簡

人之理具於心他體具而不全天地之理具於人他物具而不全故曰天地之心人不具五行則不能食味別聲被色而生也言天地則陰陽鬼神在其中矣

右禮運故人者天地之心也之簡

龜元龜也卽九江之所納錫者神之故配三靈非謂難得也

右禮運何謂四靈之簡

體信達順此君子語道之至論也理本實先王體之而已气本順先王達之而已气之順也有理故也體之斯達之矣故曰則是無故其故以是蓋先王之世靈物駢至世固有乘之而爲異說者不可不辟也

右禮運故天不愛其道之簡

禮有大同焉聖人不敢自己作禮有小異焉聖人不必自己出故曰或素或靑夏造殷因蓋言小也

右禮器或素或靑之簡

凡飲養陽气也凡食養陰气也胡爲兩見之也前爲春秋言也後爲有無樂言也而食甞無樂云者饗禴之有樂也在其中矣

右郊特牲享禴有樂而食甞無樂之簡

天子存二代之後猶尊賢也尊賢不過二代崇徳象賢一代焉禮也二代焉不已厚乎故曰猶以義斷之故曰不過二代

右郊特牲天子存二代之後之簡

寓公繼世則何以爲祿右郊特牲諸侯不臣寓公之簡巡守之禮莫大於柴後世言封禪者附焉巡守以人封禪以已

右郊特牲天子適四方先柴之簡

冬至陽生萬物於是乎始故郊說者以爲迎長日之至也

右郊特牲郊之祭也之簡

王制曰命官然後爵之始其官之也蓋以徳定今也爵之亦視諸官而已矣故曰以官爵人徳之殺也

右郊特牲天子之元子士也之簡

張子厚卒關中諸士問謚於伊川伊川復書謂古者生無爵死無謚孔子沒哀公誄之不聞弟子復爲之謚也與其以陳文範陶靖節王文中孟貞曜爲比其尊之也曷若以孔子爲比乎此至當之論然孔子有爵矣誄而無謚國之缺典也非弟子之失禮也故爲尊子厚之道者公謚可私謚不可

右郊特牲生無爵死無謚之簡

鬼者陰之靈也神者陽之靈也鬼神陰陽靈之也敢不冕而齋戒歟

右郊特牲玄冕齋戒之簡

內則之書意者當時有此條教乎不然何其悉也

右內則後王命冡宰之簡

如新受賜如更受賜孝婦之誠也爲此言者其知孝乎

右內則婦或賜之飲食之簡

愛亦愛敬亦敬而或問其是非則有責善之意矣養老者固如是哉𨿽然此以老者言也如其未老而愛敬之所關者大當其失也則有幾諫之道焉

右內則曽子曰孝子之養老也之簡

夫婦有別謹夫婦謹其別也內外之辧出入之嚴凡以此耳𨿽然閽寺之守非通乎下之禮也得其意不襲其迹𨿽一夫一婦豈不可行也哉

右內則禮始於夫婦之簡

禮曰妻將生子及月辰出居側室又曰士之妻死於死終事也故重

右內則妻將生子之簡

此其所以定嫡庶之疑者乎妾之有於禮也久矣有媵而妾者有卜而妾者卜而妾者聞命而趨不待六禮之備故謂之奔傳曰疲於奔命蓋言速也奔者非必淫淫而奔者則曰淫奔是故女之嫁有二道焉有聘而嫁者有奔而嫁者於此有二婦長幼異年貴賤異出先後異歸則孰爲妻孰爲妾昔者趙姬叔隗同處趙衰之室姬氏近乎聘隗氏近乎奔君子之論於是乎定乃若姬之讓徳蓋出於常分之外矣

右內則奔則爲妾之簡

門亦南門也於外爲常於中且扉焉示變也

右玉藻閏月闔左扉之簡

王者聲爲律故禦瞽幾聲之上下期於律焉耳禦瞽明於律者也

幾聲定气則理斯順矣不爲修於外而然也非知道者其孰能知之

已上並玉藻禦瞽幾聲之上下之簡

趨以采齊行以肆夏周旋中規折旋中矩進則揖之退則揚之君子之行固如此初非佩玉之鏘鳴也然爲玉之意政欲制其行於禮也禮何如哉如斯六者而已矣

右玉藻趨以采齊之簡

記天子諸侯大夫士之佩古之制也記夫子之佩聖人之制也聖人自我作古禮斯寓焉可謂善記矣

右玉藻凡帶必有佩玉之簡

據於徳據也者有實地之象也立容徳者其諸謂夫有實地而可據也歟若曰有徳气象則所謂重恭端止之類何者非有徳之气象乎

右玉藻立容徳之簡

接武而進不疾不徐若四時之運是謂時行如謂當行則行乃行之義也非行之容也與山立揚休玉色者得無異乎

易曰與四時合其序者莫大乎時故曰時行

已上並玉藻時行之簡

旣曰周公又曰天子猶書曰周公曰王若曰也位則成王政則周公此其徵哉朝諸侯於明堂之位公以諸侯朝也春秋曰杞伯姬來朝其子

明堂位若志魯之僣也者然記者之意豈其然乎其事雜其詞誇

已上並明堂位昔者周公朝諸侯之簡

成王伯禽皆非聖人其賜其受蓋有之無足怪者曲爲之說何庸哉

右明堂位成王以周公爲有勲勞於天下之簡

明堂位稱魯君臣未嘗相弒禮樂政俗未嘗相變或以爲誣或以爲諱然記者之意蓋謂天下傳之如此故又曰天下以爲有道之國以爲之爲言也得於策書聞而未眞疑而未定之謂也故君子以爲非志

右明堂位凡四代之服器官之簡

大夫適子之妻喪大夫爲之主故適子不杖期禮也天子諸侯尊於大夫其主適子之妻之喪適子亦不杖期故曰同分不同而禮同故著之

右喪服小記世子不降妻之父母之簡

妾無子妾子無母者父命之爲子是謂慈母其死也喪之如母所謂爲慈母后也若妾嘗有子子死而父命他妾之子後之則固庶母也庶母死喪之亦如母故曰爲庶母可也其於祖之妾亦然故曰爲祖庶母可也蓋緣慈母而起庶母之義又緣庶母而起祖庶母之義如此𨿽然後大宗者降本生者服若三母者𨿽後之不降或曰三母者必先命之若嫡母無子庶子之爲後則不先命庶子固其子也其爲之後也傳重而已異乎諸母者之爲之後者矣然而必曰爲後柰何曰辟嫡嫡重矣是故嫡諸介不爲諸母后爲祖庶母后者亦傳重而已其分則固孫也故曰祖庶母

右喪服小記爲慈母后者之簡

除喪則己巳非除也葬不葬之別也

右喪服小記久而不葬者之簡

宗其繼別子之所自出者謂君也君有絕宗之道而本原之義亦有不能判然者宗別子而必云所自其意逺矣

右大傳別子爲祖之簡

大宗一小宗四古之制也小宗宗大宗大宗獨無宗乎出天子者不敢戚天子而不能不宗天子出諸侯者不敢戚諸侯而不能不宗諸侯禮𨿽未之有可以義起也是故傳敍之譜敍之墓碑敍之而吾所謂大宗者固自若也是故大宗之有宗義可得而推禮不可得行也

右大傳有百世不遷之宗之簡

排闔說屨戶內者一人長長也有尊長在則否亦長長也長長之義在彼在此周旋無方可以觀禮矣孰謂小節哉

右少儀排闔說屨於戶內者之簡

名者名也衣裳取諸乾坤其制非一而朝祭爲大其餘若齊服若喪服若戎服若深衣若逢掖之衣莫不皆有義焉不知其義則何貴於章哉而不衷之獘興矣

右少儀衣服在躬之簡

凡有響者皆謂之聲禽獸所知者謂此耳說者証之伯牙瓠巴是以音論聲也烏乎可

右樂記凡音者生於人心者也之簡

著根據之謂著不息云者動之謂也著不動云者靜之謂也著也者有體而常之謂也不息之天卽極乎天之天不動之地卽蟠乎地之地極云蟠云則所謂天地之間也陰陽鬼神是也故曰明則有禮樂幽則有鬼神竆髙逺者天之極也測深厚者地之蟠也

右樂記及夫禮樂之極乎天之簡

樂之用廣矣賞諸侯蓋其一也謂以是而始制可乎舜命夔曰命汝典樂教冑子神人以和

右樂記夔始制樂以賞諸侯之簡

善則行象徳矣謂先王之世也徳在樂先故風俗成而和應焉行之象也固其所也不然亦象所謂率天下以暴而民從之者也徳可不愼歟徳也者教時寒暑事節風雨者也

右樂記善則行象徳矣之簡

未下車而封黃帝堯舜之後何其亟也亟於行義武王之志也當是時風聲號令必有傳播於人者故牧野之語云孟子謂書不可盡信況語出於野者乎𨿽然由野語則勇於義由書辭則安於忍與其信書寧信野語

右樂記且女獨未聞牧野之語乎之簡

齊斬異布禮也斬則斬齊則齊而尊卑又異布焉何居晏子爲大夫而以士服喪父可謂知禮其曰惟卿爲大夫所謂遜以出之也非其志也父母之喪無貴賤一也此古之禮也

右雜記士爲其父母兄弟之爲大夫者之簡

朝服細而密緦密而疎其疎也半於朝服故曰去其半而緦

右雜記朝服十五升之簡

見乎母則見妻妾不與焉可知已

右雜記三年之喪言而不語之簡

冠嫁娶何爲若是急也其將有不得已者乎然則其冠也嫁也娶也何服冠於喪則喪冠其末也異於喪矣其從吉哉嫁娶亦然是故必父子偕祭乃行

右雜記大功之末之簡

凡以抑外族而已士庶人且然況有國有天下者乎此義行無外戚之禍矣

右雜記姑姊妹其夫死之簡

周攺夏月乎曰攺哉孟獻子曰正月日至可以有事於上帝七月日至可以有事於祖孟子曰七八月之間旱又曰十一月徒杠成十二月輿梁成不然二子者胡爲其言之也

右雜記正月日至之簡

婦見舅姑兄弟姑姊妹皆舅姑之同室也見之時立而侍焉禮也禮統於尊固無特見之理故曰是見已諸父異室且尊者也故其禮異是

右雜記婦見舅姑之簡

亡其地不在其地也故魯三望爲非禮

右祭法諸侯在其地則祭之之簡

孝者人之同心也子有不孝苟孝矣中如是外必如是故曰可知非孝子則否不然深愛婉容可知於生而敬愉之色獨不可知於祭乎

右祭義孝子之祭可知也之簡

君爲昭則穆答君君穆則昭答可知也

右祭義祭之日君牽牲穆答君之簡

日日一周是謂陽之長月日不及十二度有奇是謂陰之短旣合而違復積而遇一月一會是謂終始相巡由是歲功成焉是謂致天下之和巡之爲言過而不畱之謂也今會爲始於前爲終今會爲終於後爲始所謂相巡者如此

右祭義祭日於壇之簡

合鬼與神教之至也不然是體物而有所遺也敬有時乎可息矣教烏乎至

右祭義合鬼與神教之至也之簡

非入學不齒故曰當當當其時也

右祭義君子設四學之簡

陽道常饒以饒爲盛陰道常乏以乏爲盛

右祭統礿禘陽義也之簡

靜而正者物之則也少違則爲過過過也不及亦過也其惟中正乎是謂不過乎物

右哀公問公曰何謂成身之簡

郊郊社社嘗嘗禘禘是之謂明乎明者能知物之謂能知物則能處物不明乎物𨿽誠如不當物何不當物而格者未之有也孔子曰明乎郊社之禮禘嘗之義治國其如視諸掌乎說者要之理明誠格其意如此記曰有禮是故加於身而錯於前凡眾之動得其宜此所謂視諸掌者也非理明誠格何以與此

右仲尼燕居是故以之居處有禮之簡

引宣王詩而以文武之徳三代之徳太王之徳非古之人其孰能及此

右孔子閒居淸明在躬之簡

春秋書諸侯之葬紀實之外有二義焉著僣稱也著私謚也楚越何以不書不忍書也削之而從其本爵何如削之則沒其實矣是故不書猶有志焉與其削也

右坊記春秋不稱楚越之王喪之簡

參雜無緒是之謂儳儳焉如不終日不能持敬者爲然不使一日如是毋不敬也論持敬之情者莫切於是

右表記君子莊敬日彊之簡

中道而廢則何言乎好仁不自畫也不至於是不止也

右表記中心安仁者之簡

軾者車之事非軾則不成爲車服者衣之事非服則不成爲衣蓋所謂不誠無物如此敝者服之久也言敝深於服矣葛覃證服之之意古之賦詩引詩者類如此

右緇衣苟有車必見其軾之簡

服有降而情無降情至則哀哀至則哭哭不爲位猶野哭也

右奔喪無服而爲位之簡

公子之外兄弟謂舅之子從母之子也舉其子而外祖父母從母可知矣不言舅統於外祖父母也此記者立文之意也疏直稱外祖父母從母吳臨川謂未詳其義其義豈如是乎

右服問有從無服而有服之簡

十有二次天之數也在紀爲月三百有六十有五度天之數也在紀爲日制應十二月通衣裳言之也故繼之以應規應方應直應平或者旣知此論而又泥於今交裁十二幅之制故其言幅也支古者上下衣裳取諸乾坤旣乃合衣裳而一之則深衣其制也深衣者蓋古今之間乎古也以爲簡易今也以爲繁難可以觀世矣

深衣其起於中古乎古者上衣下裳蓋朝祭之服皆然矣君子之於天下其有事焉者多矣而朝祭爲大朝祭之外則爲深衣以通之不曰服而專言衣衣變而長矣裳蓋不變也夫衣何爲而變也夫裳何爲而不變也衣天也裳地也天圜而地方天動而地靜是故朝服之裳猶祭服之裳也祭服之裳猶朝服之裳也何獨深衣而不然深衣之制記者於深衣篇蓋詳今之深衣何如今之深衣非古之深衣也

已上並深衣以應十有二月之簡

始加緇布冠加於髮也再加皮弁加於緇布冠也三加爵弁又加於皮弁也益而不易蓋如是而後士服成故曰三加彌尊加有成也竊意古禮如此今之冠者凡三易冠亦三易服於加乎何有且祝辭有之始曰始再曰申三曰咸夫是之謂加

諸侯冠四加至玄冕天子冠五加至衮冕三加者士禮也故至於爵弁而禮成

已上並冠義三加彌尊加有成也之簡

郊祭天也於郊故曰郊名以地也宗祭上帝也宗尊也名以義也郊惟歲舉稱之其它因事舉者或曰類或曰柴或曰用牲於郊宗凡尊神皆穪之書曰禋於六宗是也而上帝爲大或以祀文王也而遂謂宗廟之宗誤矣

右孝經宗祀文王於明堂之簡

簡端錄卷十

●欽定四庫全書

簡端錄卷十一

﹝明﹞邵寶撰

○大學【凡十九】

明明徳以新民爲至然有不必然者顏子是也能得明徳之效也新民在其中矣故曰君子無所不用其極

右經慮而後能得之簡

大學自明明徳於天下遡而至於致知格物皆約彼而之此一而二二而一有應而無違焉者也致格也者約虛於實約泛於切約逺於近約微於著約精於粗不求理於理而求理於物竆理之要蓋莫有大於是者

大小學相承其在格物致知乎物者小學事也格之者大學之功也致而至則效矣小學盡物乎曰未也𨿽然修身以上大略具矣繼是而齊焉而治平焉有物有則常一而變殊擬諸其變而槪乎其常審經權之用焉然後可以盡物仁𨿽未能守而知能及之斯之謂格

正心人知之而未知本於誠意佛氏之寂也致知人知之而未知本於格物老氏之虛也

格致誠正修齊治平八者功效同言言功此言言效亦此言格格之也格之而後格致致之也致之而後致誠誠之也誠之而後誠正正之也正之而後正修修之也修之而後修齊齊之也齊之而後齊治治之也治之而後治平平之也平之而後平惟致易爲至凡效例諸此治讀爲治凡功例諸此

已上並經古之欲明明徳於天下者之簡

萬物皆備於我故致知在格物物可盡格乎堯舜之智不徧物急先務也然則格物之先務何在凡小學之所已習大學之所當行皆是物也人心本無所不知其有不知气拘物蔽焉爾致云者極其本然而非有加也然一意推極則索隠竆髙無所不至故約之使近而實格物是也

格致之說有本乎易曰知至至之此格之說也禮曰物至知知此致之說也格物猶言竆理也格之竆之也理卽物之所以爲物者也不曰竆理而曰格物者要之於其實也聖學所以異於異端者其在此乎

聚精會神置吾心於是物之中致一而不及乎他是之謂格易曰王假有廟

自明而誠聖學之大要也故孔門博約之誨萬世之道訓也程朱釋格物爲竆理蓋有見於此格竆理之至也易曰至於命此之謂也或以格爲感格何居行之誠而能動物者有矣知之至而動物寧有之邪

或謂日用常行恐不足以盡物物一也惟變爲多爲難親之變至瞽叟而極必盡其變而後可以言孝君之變至商紂而極必盡其變而後可以言忠引而伸之觸類而長之天下無餘事矣亦無難事矣

已上並經致知在格物物格而後知至之簡

詩曰天生烝民有物有則孟子曰萬物皆備於我矣中庸曰博學之審問之愼思之明辧之有弗學學之弗能弗措也有弗問問之弗知弗措也有弗思思之弗得弗措也有弗辧辧之弗明弗措也論語曰夫然後行易曰竆理盡性以至於命此謂物格此謂知之至也

右傳此謂物格之簡

修身在正其心功已致矣今復謂有情之偏者欲加之察耳猶中庸省察之功

右傳所謂修身在正其心者之簡

畏敬而辟語所謂愼而葸者也敖惰而辟其所謂居簡行簡者乎气質之偏而道不勝情修身之功蓋有未至焉爾故君子致力焉

右傳之其所畏敬而辟焉之簡

親愛畏敬哀矜賤惡之有則固也敖惰於未成人亦有則焉辟云者修之之功猶有未至情之所向不自知其偏也於此而不察焉制焉任情而行豈不爲修且齊之病哉忿懥恐懼好樂憂患心之偏而累乎修身者也親愛畏敬哀矜賤惡敖惰身之偏而累乎齊家者也

右傳之其所敖惰而辟焉之簡

秦誓所稱前一人民之所好也好其所好是謂能好後一人民之所惡也惡其所惡是謂能惡

右傳此之謂民之父母之簡

赫赫師尹民具爾瞻好惡之系於人者大矣用之者誰哉故曰有國者不可以不愼愼之何如好好惡惡如仁人而已矣讀節南山之詩則知所以監讀秦誓之書則知所以處

右傳有國者不可以不愼之簡

有徳不患無財用尙矣𨿽然財亦不可不理也故要於大道而末言之

右傳徳者本也之簡

放流加於媢疾之人此仁人之惡人也觀其所惡而所好者可知矣好一人而天下蒙其福故曰能好惡一人而天下免其害故曰能惡平天下之要其在是乎

右傳惟仁人放流之之簡

君子居仁人之位者大道仁人之好惡是也未至焉者必有事於忠信焉得之則同乎仁人矣驕泰以失之慢也過也拂人之性也

右傳君子有大道之簡

○中庸【凡二十四】

知體用一源者然後可與論費隠矣鳶魚言化育之流行盈天地間皆道也

右君子之道費而隱之簡

庸言之信庸行之謹孔子嘗以贊易蓋自修之至也故子思稱之

右君子之道四之簡

體用一源顯微無間其鬼神章之旨乎蓋言誠也

右鬼神之爲徳之簡

天下之人自天子達盡乎人矣明盡乎人則幽盡乎鬼神天子祭天地則百神皆與享焉下此則諸侯則大夫則士庶人各祭其祭大以承大小以承小所謂盡鬼神者如此由後世之淫祀而於古人之通論妄有別白亦淺之爲見矣

右使天下之人之簡

祭重齋齋不至不足以祭

右齋明盛服之簡

王應韶問六宗五嶽等神其饗祀時情狀如何寶不能答旣而讀韓子元和聖徳詩有曰羣星從坐錯落侈哆日君月妃煥赫婐■﹝女巵﹞瀆鬼蒙鴻嶽祗嶪峩則嘆曰詩曰賚我思成其此之謂乎安得起應韶而語之

右洋洋乎如在其上之簡

四聖人者時地各殊舜讓而君文服而臣武伐而君周公攝而臣或視則髙或視則卑以道律之皆中庸也蓋舉四聖而君道之變盡矣故言舜不言堯言武不言湯非謂夫道統之傳也

右舜其大孝也與之簡

身不失天下之顯名曰身心猶慊焉曰不失亦險矣哉

右身不失天下之顯名之簡

費隠章以前其重在學用在其中矣費隠章以後其重在用學在其中矣道之用廣矣然本則身也故有不逺人以爲道之說行道始於家自家而達之邦國天下故有素位之說有行逺自邇登髙自卑之說有舜文武周公之說舜文武周公富貴之極也而其時地又若是殊也皆中庸之道也所謂費也而誠貫乎其間不誠無物無小大一也

右武王周公其達孝矣乎之簡

見之不明則施之不當𨿽有誠不格也物莫大於郊明則當當則格天下之物皆然故曰如視諸掌

天子饗帝而饗誠之所格也誠當其物則格苟不明乎理則奚物之當求格焉得乎哉凡物皆然而郊大矣明則誠於天下乎何有

已上並郊社之禮之簡

一心誠則一物成一物成則萬物成

盡其性者成已之仁也盡人物之性者成物之知也蓋誠之者充積之極自然及物如此不假有所爲也時措而已其又盛則下章所謂悠久成物與天地同用者也孰謂天人果異道哉

惟人萬物之靈故萬物皆備於我物各賦物已何與焉是謂自成然合而言之道也人能弘道非道弘人是謂自道

中庸諸章意多與首章同而各有發明之指前所未盡至是足焉如此章者其責存乎自道其貫存乎內外之合其妙存乎時措之宜否則義缺是故足之不然何多言之不厭也

君君臣臣父父子子夫夫婦婦處常有經處變有權歸當其物而已推之庶物莫不皆然以已而加諸彼必有事焉而時措之是謂成物

物對已未嘗相離所謂成不獨成者也捨物而言成禪定耳捨己而言成吏飾耳道合內外而時措其間吾道其至矣乎

心猶鏡也天下萬物之理具於心猶天下萬物之形照於鏡也鏡照形而不能攺物之形心具理而不能易物之理故仁必於父子而不於君臣義必於君臣而不於父子當其爲子則盡子道當其爲臣則盡臣道行道由已而由人乎哉君子誠之爲貴蓋言心也以心應物則物各得其理子孝成子而亦成夫父非必化而慈置之得所則非遺其親矣是故父子之物成臣忠成臣而亦成夫君非必化而仁置之得所則非後其君矣是故君臣之物成蓋天下皆然其在心也存焉爲仁發焉爲知初無內外之分及夫隨物賦形守常遇變事有萬殊而吾之應之動中節會自然之妙固如此耳成物至矣孰謂此外又有所謂時措者哉

已上並誠者自成也之簡

自道不言其功功在心矣故曰誠之爲貴

右是故君子誠之爲貴之簡

至誠無息天徳也悠逺博厚髙明王道也

右故至誠無息之簡

理與事不可相離故存心致知不可相廢廢其外則禪廢其內則俗

右君子尊徳性而道問學之簡

易之所謂時陰陽之候也陰陽气也所以陰陽者道也故律天時則盡道

上律天時律如六律之律天時之運無一息之停必法之如律然後妙契否則粗矣

已上並仲尼祖述堯舜之簡

中庸尙絅章猶樂詞之亂蓋一書之總要也

右詩曰衣錦尙絅之簡

簡端錄卷十一

●欽定四庫全書

簡端錄卷十二

﹝明﹞邵寶撰

○論語【凡四十四】

論學而乎之三何爲乎其疑之也將俾自考乎古之學者爲已自考焉以進徳也易曰視履考祥

右學而學而時習之之簡

君子小人其初皆以位言之君子猶言公子自王公至大夫士通稱之小人細民也農工商賈凡庶人皆是古者徳必稱位故言徳以位至於後世徳位往往相反是以君子小人皆以徳稱而古意微矣

右學而不亦君子乎之簡

言有三復行有三思皆愼重之至也曽子之日三省也亦然

右學而吾日三省吾身之簡

刪後無詩無道徳也無風化也無典章也故善不足以勸惡不足以戒

右爲政詩三百一言以蔽之之簡

心所欲志也從之見於行也聖人與道爲一矩自我出而曰不踰者蓋謙詞云

右爲政七十而從心所欲不踰矩之簡

人而無信知其不可而已不知其可也車無輗軏則不可行信之於人猶輗軏之於車也可無乎不可哉

右爲政人而無信之簡

上有文武爲之君下有周召爲之臣惇教化之原立綱常之凖酌制作之宜達救敝之道夫是之謂繼周不然𨿽繼猶不繼也

右爲政其或繼周者之簡

灌祭之始也此不欲觀則始終無可觀者矣子爲是言者殆以婉詞著僣乎

右八佾禘自旣灌而往者之簡

孔子周人也其先殷人也稱夏以後殷周皆人之此春秋之法萬世之公論也聖人不得而與也夏以禪得之殷周以放伐得之故也然其終也皆繼也故子曰夏后殷周繼其文一施之而少異焉聖人不私殷周其私夏后乎

右八佾夏后氏以松之簡

與仁同過然後其仁可知也故曰觀過知仁

右裏仁人之過也之簡

禮莫大於分讓則無爭而分定斯成乎禮矣不然𨿽有儀文以逞非禮也然讓亦有不出於禮者故言讓必曰禮仲尼在魯當上下僣竊之時此殆有爲而言者歟

右裏仁能以禮讓爲國乎之簡

一而不貫非吾道也貫而不一非吾道也

右裏仁吾道一以貫之之簡

夫幾諫何爲者也幾者事之微也易曰惟幾也故能成天下之務書曰惟幾惟康皆言幾也故諫父母必是致力焉而自牖之意行乎其間可也若謂聲色之末則烏乎感哉故言不從曰志言志曰見

右裏仁事父母幾諫之簡

有心過有身過顏子之不貳合內外之道也

右雍也不貳過之簡

至壽者莫如天地天地之壽亦不過全其初數而已

右雍也仁者壽之簡

气順理順一身之間無非仁也故手足痿痺爲不仁

右雍也夫仁者已欲立而立人之簡

凡諸侯立有天命有王命有先君之命嫡長天命也王因之君亦因之先君有易是者以賢故爲公以愛故爲私惟公無私故叔齊讓君子賢之不以咎孤竹季札讓君子賢之不以咎壽夢然則齊札何爲其辭之固也君不勝王王不勝天𨿽然王不勝天而可以造命故有變置諸侯之舉其惟聖王乎

右述而伯夷叔齊何人也之簡

一人行不善卽惡師亦於是乎在矣必曰三人者一人行二人中易復六四所謂中行也不然奚擇之有不曰居而曰行行言事居言志師事乃實師志乃虛

右述而三人行之簡

泰伯爲君臣而逃文王爲君臣而服夷齊爲君臣而死其心一也

泰伯逃天下於荊蠻其於君臣之分見之審矣推其志也終不忍見周之代商也說者謂泰伯之讓同於伯夷豈其然哉文王之心猶泰伯之心也故仲尼皆稱之曰至徳

已上並泰伯其可謂至徳也已矣之簡

王者有分土無分民文王三分有二蓋謂民乎有民斯有土矣有也者有其心也非有其地也心歸之其地焉往𨿽謂之有可也文王何心哉觀文王者不可不辧

右泰伯文王三分天下有其二之簡

孔子生文王之後曰後生者宜也而曰後死者何居道成於生事定於死

右子罕文王旣沒之簡

詩之未刪也何其多也成康以後自昭王至平王東遷凡十世東遷以後陳詩觀風之典尙行於天下廟有頌朝有雅列國有風類附而肄習天下傳之欲無多得乎然而頌不稱其徳也雅不得其義也風而不足爲勸戒也仲尼於是乎刪乃若■﹝比阝﹞墉以下多春秋時詩則誰歟采者仲尼聞而采之也有益焉而統謂之刪何居蓋刪之義大矣聞而不采亦刪之義也

右子罕吾自衛反魯之簡

不醉無歸飲之者欲其醉也徳將無醉飲者節而不醉也仲尼之不困是也屢舞傞傞醉矣亂矣醉而不出是謂伐徳恐亂也旣醉以酒酒之徵也酒之醉猶飯之飽蓋其力如此故朱子以爲飲之節酒充其量曰醉大醉曰亂

右鄕黨惟酒無量不及亂之簡

成服之宜之謂非制之畢之謂喪禮言成服亦然

右先進春服旣成之簡

由也達足以爲邦皙也達足以爲天下由之未達以知故其究喭皙之未達以行故其究狂

右先進夫子何哂由也之簡

克已復禮古有是語而未知其爲仁之則則之在是也自吾夫子告顏淵始

仁者天下之公理故一日克已復禮天下歸仁焉苟有一毫之不盡其何以與於此歸仁哉其以成功言也說者以爲言效

所謂一日非盡克而全復者不足以語此是豈易得哉

已上並顏淵一日克已復禮之簡

非禮者人心之發也人心之發不必皆非禮也信其所之合乎禮者亦有矣其歸於非禮者什恆九也於是而有以勿之是又何心哉然微矣摻此之微而制彼之危非明決剛健不足以與此故仲尼以告顏子

右顏淵非禮勿視之簡

君子於其言無所苟而已矣名不正言烏得無所苟哉

右子路名不正則言不順之簡

期月而可三年有成必世後仁君子謂皆當思其作爲如何史記食貨志以三年餘一年之畜衣食足而知榮辱廉讓生而爭訟息三年有成成此功也又謂二十七歲遺九年食然後王徳流洽禮樂成也繇此道也以此爲作爲盡之乎未也此富也未及於教也教之道自身始程子曰有關雎麟趾之意然後可以行周官之法度烏乎盡之矣

右子路如有王者之簡

身在此心亦在此此謂靜時之敬事在此心亦在此此謂動時之敬

右子路樊遲問仁之簡

管仲非仁者也而功如之然則仁亦可以襲爲乎此所謂假之而伯者也行一不義殺一不辜而得天下不爲仁也九合諸侯一匡天下民到於今受其賜伯也志有之與仁同功其仁未可知也其管仲之謂乎

右憲問桓公殺公子糾之簡

行夏之時春秋之志也春虛位也寅定名也夏后氏以寅春則春殷人以丑春則春周人以子春則春春王正月春秋著周正之爲子也其於天人得焉否焉後聖有作稽諸堯典必有辧而攺之者故曰行夏之時春秋之志也

時行於天協於人爲正令出於人得於天爲善傳曰夏數得天此之謂也

已上並衛靈公行夏之時之簡

天下之感莫大於聲鄭雅不兩立久矣感道可不愼歟

右衛靈公放鄭聲之簡

祿福也洪範曰惟辟作福惟辟作威此之謂也言福則威在其中矣威福人君之政柄也昔者吾友殷南金欲以權字解之意𨿽切而義無所當然起我者多矣故今猶念之

右季氏祿之去公室之簡

气之直爲理气無不直陰陽五行得其中則直而直也故曰人之生也直孟子之道性善蓋宗乎是偏勝焉於是乎有不直者而其直者未嘗不在也故曰性相近也

性猶水也孟子之言性也出山而未離乎山者也孔子之言性也在溪焉在澗焉者也蓋成乎水矣諸子者之言性也則水之下流者爾

已上並陽貨性相近也之簡

屈原之忠不在於死而在於怨徘徊江滸旣絕而復冀萬一焉累篇連章反復無厭何其眷戀之至是故惟忠臣而後能怨惟孝子而後能怨小弁之怨親親也其是類乎

右陽貨可以怨之簡

鄕原之說發於孔子而孟子申之至揚子云又有鄕訕之說原微而難知訕淺而易見古之訕也訐今之訕也謗

右陽貨鄕原徳之賊也之簡

無可無不可聖人之心有可有不可聖人之迹

右微子我則異於是之簡

夷齊之餓爲天下死也周曷爲不求之舉逸民而遺二子可乎以道而訪之箕子是也以義而存之於夷齊乎固宜如已死則墓封焉子孫錄焉禮也

右堯曰舉逸民之簡

○孟子【凡十九】

載理者气也害理者亦气也故孟子合之其功爲大

右公孫丑我善養吾浩然之气之簡

集義之變至於捨生而取之是亦養气也

右公孫丑是集義所生者之簡

棺無貴賤故謂不得不可以爲恱爲非棺者不知言者也旣質言之又設言之必理盡而後止孟子之立言每如此

右公孫丑不得不可以爲恱之簡

將爲君子將爲野人設爲問焉者無君子莫冶無野人莫養設爲答焉者

右滕文夫滕壤地褊小之簡

井田之制直以方故阡陌有餘地焉秦人惡其地之餘而不足以盡民力也於是乎開之開之云者自田而言之也是故方則方圓則圓直則直曲則曲奇斜衡從期於盡地而已矣然則阡陌有存者乎古之阡陌廢於秦矣今之阡陌秦之阡陌也

右滕文使畢戰問井地之簡

江淮河濟四水獨源而專達於海故謂之瀆而他水不與焉非獨以大故也不然淮小且近亦瀆之何哉濟𨿽入河尋復出而之焉故亦瀆之然則三吳諸粵水亦有達海者曷爲不瀆不經中國不得列於川也

右滕文決汝漢排淮泗而注之江之簡

夫夫婦婦偶而定定而恆是謂有別內外之辧亦其事也故詩人取諸雎鳩

右滕文夫婦有別之簡

春秋於典禮議焉命討議焉至矣哉深矣爲天下後世慮也是故𨿽不韙弗卹此仲尼之志也所謂百世以俟聖人而不惑者也故曰知我者春秋彼亂賊者烏能知之知惡其害己而已矣惡之則思所以壞之小則毀大則戕陽虎桓魋之爲何所不至哉仲尼何罪罪云罪云蓋自道爾

孔子曰罪我者其惟春秋乎孔子何罪哉蓋自亂賊言之耳是故誅亂臣則亂臣懼而以誅之者爲罪討賊子則賊子懼而以討之者爲罪孔子何罪哉或者以假權爲僣是與亂賊爲之詞也與亂賊爲之詞則何患於無詞

已上並滕文罪我者其惟春秋乎之簡

春秋成而亂臣賊子懼誅其心也是故姦者露其情巧者暴其迹欲諉諸人不可得矣苟有以爲討則法加焉故懼

有春秋不知春秋之爲功也當於未有春秋時觀之

已上並滕文孔子成春秋而亂臣賊子懼之簡

王迹熄而詩亡蓋巡守典廢而陳詩之政不行於天下也不獨雅亡也雅亡非亡也徳旣下衰降於國風也風亡乎風有降而無亡風之降變風也今之所謂變風已乎蓋刪而逸焉者多矣

右離婁王者之迹熄之簡

昔者周蓋千八百國入春秋以來何其少也使告不及於魯魯史不書者仲尼固不得而益也然則於天下之事得無缺乎備天下之事者史之職存天下之法者經之義春秋以史爲經事不必備惟其法而已矣

右離婁其文則史之簡

天開於子天之元也日月星辰皆天也有不起於子乎是故歲月日時皆在甲子七曜於是乎同垣是爲歷元歷之元非天之元也上而溯乎天之初開亦可得而推之故𨿽謂天之元也亦宜

右離婁天之髙也之簡

君重於父然有命而違父不若無命而從君故舜娶不告

右萬章舜不告而娶之簡

人喜則气溢故常呼子憂則气反故常呼親

右萬章舜號泣於旻天之簡

孟子與門人論舜禹湯武伊尹周公孔子之事蓋世之竊議久矣問焉以盡其疑答焉以發其義援焉以證其迹諭焉以白其心所以爲萬世告也非一時應對之談也故七篇曰作

右萬章人有言至於禹而徳衰之簡

禹之傳子通變於未竆者也不然則變或生矣禹之後復有禹焉能通其變則豈有升陑之師哉升陑之師竆而後變者也

右萬章天與子則與子之簡

司城宋官孔子在陳曷爲主貞子貞子時爲陳侯周臣也臣云者志其非癰疽侍人之倫也或謂臣孔子爲之考之論語孔子無與陳侯語者他國未嘗臣而獨臣陳也哉他日孟子論行可際可公養三仕亦無及陳者

右萬章是時孔子當阨之簡

簡端錄卷十二

