

欽定四庫全書

經部七

刋正九經三傳沿革例

五經縂義類提要

【臣】等謹按刋正九經三傳沿革例一卷宋嶽珂撰珂字肅之號倦翁湯陰人居嘉興鄂忠武王飛之孫敷文閣待制霖之子也官至戶部侍郎淮東總領制置使宋時九經刋板以建安余氏興國於氏二本爲善廖剛又釐訂重刻當時稱爲精審珂復取廖本九經增以公谷二傳及春秋年表春秋名號歸一圖二書校刋於相臺書塾並述校刋之意作總例一卷余仁仲左傳字辧嘗論其誤以杜注不皆與今說詩者同倒冩爲皆不與今說詩者同則尙見原刻今則諸經印本率已罕傳僅王弼易注冇翻刻之本己失其眞春秋年表及名號歸一圖有重刻之本亦頗非其舊惟此總例一卷尙行於世其目一曰書本二曰字畫三曰注文四曰音釋五曰句讀六曰脫簡七曰攷異皆參訂同異考證精博釐舛辧疑使讀者有所依據實爲有功於經學其論字畫一條酌古準今尢屬通人之論也乾隆四十六年正月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

九經三傳沿革例

宋嶽珂撰世所傳九經自監蜀京杭而下有建安余氏興國於氏二本皆分句讀稱爲善本廖氏又以余氏不免誤舛於氏未爲的當合諸本參訂爲最精板行之初天下寶之流布未久元板散落不復存嘗博求諸藏書之家凡聚數帙僅成全書懼其久而無傳也爰仿成例乃命良工刻梓家塾如字畫如注文如音釋如句讀悉循其舊且與明經老儒分卷校勘而又證以許愼說文毛晃韻略非敢有所增損於前偏旁必辧圈點必校不使有毫釐訛錯視廖氏世防堂本加詳焉舊有總例存以爲證

書本

九經本行於世多矣率以見行監本爲宗而不能無譌謬脫略之患【監中大小本凡三嵗久磨滅散落未有能修補之者】蓋京師冑監經史多仍五季之舊今故家往往有之實與俗本無大相逺【晁公武云公武守三榮嘗對國子監所模長興板本讀之其差誤蓋多昔議者謂太和石本授冩非眞時人弗之許而以長興板本爲便宋朝初遂頒布天下收向日民間冩本不用然有訛舛無由參校判知其謬獨以爲官旣刋定難於獨攺由是而觀石經固脫錯而監本亦難盡從】紹興初僅取刻板於江南諸州視京師承平監本又相逺甚與潭撫閩蜀諸本互爲異同柯山毛居正誼父以其父晃所增注禮部韻幹淳間進之朝後又校訂增益申明於嘉定之初其於經傳亦旣博覽精擇辛巳春朝廷命胃監刋正經籍司成謂無以易誼父遂取六經三傳諸本參以子史字書選粹文集研究異同凡字義音切毫釐必校儒官稱嘆莫有異詞刋修僅及四經猶以工人憚煩詭竄墨本以紿有司而誤字實未嘗攺者什二三繼欲修禮記春秋三傳誼父以病目移告事遂中輟自時厥後無復以爲意矣余每惜之誓欲修刋有所未暇且以世所傳本互有得失難於取正前輩謂興國於氏本及建安余氏本爲最善逮詳考之亦彼善於此爾又於本音義不列於本文下率隔數頁始一聚見不便尋索且經之與注遺脫滋多餘本間不免誤舛要皆不足以言善也今以家塾所藏唐石刻本晉天福銅版本京師大字舊本紹興初監本監中見行本蜀大字舊本蜀學重刋大字本中字本又中字有句讀附音本潭州舊本撫州舊本建大字本【俗謂無比九經】兪韶卿家本又中字凡四本婺州舊本並興國於氏建安余仁仲凡二十本又以越中舊本注疏建本有音釋注疏蜀注疏合二十三本専屬本經名士反覆參訂始命良工入梓固自信以爲盡善正恐掃塵隨生亦或有之惟望通經先達不吝惠教

字畫

字學不講久矣經文非古訛以傳訛魏晉以來則又厭朴拙嗜姿媚隨意遷攺義訓混淆漫不可考重以避就名諱如操之爲摻昭之爲佋此類不可勝舉唐人統承西魏尢爲謬亂至開元所書五經往往以俗字易舊文如以頗爲陂以平爲便之類更多五季而後鏤版傳印經籍之傳𨿽廣而點畫義訓訛舛自若今所校本之以許愼說文張參五經文字唐度九經字樣顏魯公幹祿書郭忠恕佩觿集呂忱字林秦昌朝韻略分毫補注字譜參以

毛晃增韻及其子居正所著六經正誤其有甚駭俗者則通之以可識者【謂如冝之爲宜防之爲晉之類皆取之石經遺文】非若近世眉山李肩吾從周所書古韻及文公孝經刋誤等書純用古體也凡此者實與同志之精於字學者逐一探討折衷不使分毫差誤𨿽注字偏旁點畫必校庶幾聖經賢傳不隳於俗學之陋當爲世所善矣

注文

諸本於經正文尙多脫誤【如易說卦物不可以終動動必止之諸本無動必二字惟蜀本興國本有之巳添入此類亦多見之考異】而況於注間有難曉解者以疏中字防足其義

如易比卦彖注云不寧方來矣或者誤認不寧爲不安方來爲方至及依疏添一之字一皆字云不寧之方皆來矣意始明

如書之泰誓注言紂至親𨿽多不如周家之多仁人及考疏仁人之下有一也字則仁人也自爲一句意始明

如召誥注今天其命哲末曰𨿽說之其實在人𨿽說之三字亦不可曉考石經則曰𨿽說之於天添於天二字意始明

如洛誥曰明禋注成王畱之本說之本說之三字亦不可曉依疏云故本而說之意始明

如詩角弓教猱升木注云若使之必也依疏增一能字爲必能也意始明

如思齊神防時怨神防時恫箋云無是怨恚其所行者無是痛傷其所爲者諸本皆無其所爲者四字惟建大字本有之及考疏則曰神明無是怨恚文王其所行者神明無是痛傷文王其所爲者以此明箋文舊有其所爲者四字而諸本傳寫逸之也今從建大字本意始明此類甚多不悉舉

【髙宗肜日防非天典祀無丰於暱注云無非天所嗣常也嗣之下合有一典字常也實訓典字也此實傳寫之脫而疏義乃因之此不敢添】

【又洪範凡厥庶民有猷有爲有守注民戢有道戢字止是一或字傳寫誤作戢爾疏義彊釋作斂戢之戢此不敢攺】

【顧命一人冕執鋭鋭實鈗字也按說文以爲兵器今注中釋爲矛屬而陸徳明又音以稅反且諸本皆作鋭獨越中注疏於正文作鈗爾疏中又皆作鋭今只從眾作鋭】

【中庸天命之謂性注云木金火水土之神水神宜曰知土神宜曰信乃誤以信爲水神知爲土神而疏義又從而附防之亦不敢攺今按幹鑿度雲水土二行兼信與知】

【射義好禮不變旄期稱道不亂者不在此位也者不系上聲建興余本注云稱猶言也行也者不言有此行不可以在此賔位也越本建大字本注云稱猶言也道猶行也言行也者不言有此行不可以在此賔位也以越建本比監興余本上多道猶二字下多言行也三字參而訂之互有得失監興餘三本所謂稱猶言也行也只提得經文稱字而遺道字則越建本所謂道猶行也爲是越建二本所謂言行也者不者不二字是提經文以起注義而言行也三字於上下文意不相屬則監本興本余本無此三字爲是與其逸道猶二字寧若衍言行也三字今姑依越建本】

【周禮秋官司寤氏掌夜時注夜時謂夜晚早若今甲乙至戍疏又以甲乙則早時戌亥則晚時實其說獨蜀本作戊字竊謂戊字爲是而疏則因傳寫之誤而曲爲之說爾注意正指甲夜乙夜至戊夜也旣疏義如此今不敢攺】

【壺涿氏掌除水虫以炮土之鼓敺之注故書炮作泡杜子春讀炮爲苞有苦葉之苞謂燔之炮之炮以文義觀之當云炮之之炮炮之之下逸一之字旣諸本皆然今不敢添】

【左傳昭二十年衞侯賜析朱鉏諡曰成子注霄從公故詳考傳文本末時齊豹殺衞侯之兄縶衞侯出如死鳥析朱鉏宵從竇出徒行從公公入而賜之諡注云宵從公故蓋以其宵自竇出徒行從公而賜諡宵夜也其字當作宵則注與傳上文合今諸本於注皆作霄誤也亦不敢攺此類甚多】

音釋

唐石本晉銅版本舊新監本蜀諸本與他善本並刋古注若音釋則自爲一書難檢尋而易差誤建本蜀中本則附音於注文之下甚便繙閱然龎雜重贅適增瞀今欲求其便之尢便則亦附音釋如建蜀本然亦粗有審訂音有平上去入之殊則隨音圈發或者不亮其意而以爲病則但望如監本及他善本視之舍此而自觀釋文可也若大學中庸論孟四書則並附文公音於各章之末【如雍也篇樂水樂山知者樂釋文皆音嶽之類自與注意背馳防文公音則義愈晦矣𨿽此爲古注釋設亦不害其爲相正】玆以其凡疏所見於後

有字本易識初不假音者音釋爲難字設也今凡正文之音皆存之其有音切𨿽多而只同前音者與別無他音而眾所共識者未免擇其甚贅者間削去惟注亦然釋文每有後可以意求及更不重出及後放此之說則不必贅出亦明矣

有音重復而徒亂人意者如堯典光被四表被皮寄反而徐又音扶義反以扶字切之則爲音吠蓋徐以吳音爲字母遂以蒲爲扶以蒲切之無異於皮寄反法應刪又如曲禮負劍辟咡詔之辟匹亦反是音僻矣而徐氏又音芳益反沈氏又音扶赤反以芳與扶切之實不成字蓋吳音以芳爲滂以扶爲蒲二切皆音僻又何必再三音此一字爲哉如此者甚多

有的然之音不待釋者在上之上【時亮反】在下之下【戶雅反】此指髙卑定體而言若自下而上【時掌反】自上而下【遐嫁反】此指升降而言此本不必言復有間見而不盡音者滋惑也【如曲禮居不主奧注命士以上上時掌反復自云凡言以上者皆放此是不必盡音而可以意求也】今所校者於疑似處亦音之間有注字不附音亦一一圈發矣又如先後二字指在先在後之定體則先平聲後上聲若當後而先之當先而後之則皆去聲又如左右二字指定體而言則左右皆上聲指其用者而言則皆去聲亦已隨音圈發

有誤音而不容盡攺者如易系六爻之義易以貢易當音肄而作如字書盤庚汝分猷念以相從分當如字而作去聲【此類不敢盡攺】記內則注釋鞶革鞶絲曰則是鞶裂與考疏與者疑而未定之辭釋文乃音預於義不通【已依疏攺音余】禮秋官司儀賔拜送幣每事如初賔亦如之注以賔亦如之之賔讀爲儐釋文乃誤以賓拜送幣之賓音擯今疏其誤於下【經文云賓三揖三讓登再拜授幣賓拜送幣每事如初賓亦如之注云賓三揖三讓讓升也登再拜授幣授當爲受主人拜至且受玉也每事如初謂享及有言也賓當爲儐謂以郁鬯禮賓也上於下曰禮敵者曰儐禮器曰諸侯相朝灌用郁鬯謂此朝禮畢儐賓也疏云賓主俱升主人在阼階上北面拜乃就兩楹間南面賔亦就主君賓授玉主君受之故云再拜受幣也云賓拜送幣者賓旣授乃退向西階上北面拜送幣乃降也以注疏求經指則拜受幣者主也拜送幣者賓也賓拜之賓乃主賓之賓非儐禮之儐也注所謂賓當爲儐者乃指言賓亦如之之賔蓋謂受幣送幣之禮旣畢享及有言之事又畢主乃以郁鬯禮賓其禮亦如享及有言之禮也故注旣解賓亦如之之義又系之曰謂此朝禮畢儐賓也況注之上文先解經文每事如初之義而後曰賔當爲儐以次序先後求之則賓之當音儐者在此而不在彼也釋文乃提起賓拜送三字下注云依注賓音儐其不深考注義如此】

有因字畫相近而疑傳寫之誤失其本音者禮春官人西曰靁屬北曰若屬注左倪靁右倪若釋文靁力胃反又如字考疏則云左倪靁者爾雅云左倪不類不類卽類一也右倪若者不若卽若也同稱若故爲一物如以疏義下文不若卽若證上文不類卽類一語疑靁當讀爲類從力胃反豈冑字卽胃字之誤耶左傳文十五年宋華耦來盟其官皆從之注卿行旅從春秋時率多不能備禮釋文率所類反又音律以義求之率當讀爲類從所類反則讀如將帥之帥豈所類反三字乃音類二字之誤耶【諸本皆然今不輕攺】

有點畫防不同而音義甚易辧者如母字牡後反中從兩點與從一直者不同毋字音無中從一直下與從兩點者不同釋文於曲禮毋不敬之毋詳言之矣【如毋追淳毋春秋寧毋之類則音之】如錫予之錫星歷反旁從易鏤鍚之鍚餘章反旁從昜又如戍之與戌音卹者系作一小畫音舂遇反者從人謂人荷戈曰戍神只之只從示而無畫祗敬之祗從示而有畫底音抵者上有點厎音止者無點又如已之與己與已皆可考識如此類甚多初不假借本不必音而間亦音矣

有當音而不音合增入者如書舜典重華協於帝重字無音尙以人所共知不假增入至於讓於殳斨殳字無音記曲禮則左右屏而待屏字無音禮冬官廬人兵同彊無音凡此類增音亦多然亦有不敢增音者記玉藻山立揚休休無音注曰其息若陽之休物疏則曰揚陽也休養也若盛陽之气生養萬物如此則從吁句反不敢增【諸經中樂之當音洛者如記大傳禮俗刑而後樂及樂記中數處皆無音乃間有音嶽者與注疏之義不合其必有說不敢輕攺又如喪字凡喪亂喪亡死喪之喪去聲凡有喪遭喪之喪平聲詩釋文全不曽分別谷風之凡民有喪釋文無音猶可曰此從平聲系是正音無假於音也板之喪亂蔑資蕩之小大近喪桑柔云漢之天降喪亂召旻之天篤降喪釋文亦皆無音猶可曰喪有二音以義求之居然可見亦無假於音也然頍弁之死喪無日釋文息浪反抑之曰喪厥國亦音息浪反死喪喪國之喪與喪亂喪亡之喪同義此有音而彼無音假曰前面出一音後不復出而二音乃間出於諸詩之間又禮天官膳夫王之稍事設薦脯醢鄭司農云非日中大舉而間食謂之稍事謂稍事有小事而飲酒漿人共賔客之稍禮注謂王稍所給賔客者釋文皆無音疑當從上聲至於內宰均其稍食注謂吏祿廩此正廩稍之稍釋文無音但於大宰家削下云本亦作稍所教反若地官稍人及甸稍之稍與家削之義略同可以類推若稍食之稍則與家削之義異亦無音何也今各隨文義合加圈發者加圈發以別之此類亦多不可悉舉】

有一音而前後自差雜者如書舜典朕堲讒說殄行殄訓絕凡書中殄字皆徒典反系上聲惟益稷用殄厥世乃徒現反則去聲矣及考監韻只收上聲不收去聲烏有義同而音異哉合攺爲徒典反如記王制屏之四方必政反系去聲至屏之遠方則必郢反系上聲同一義而有上去之殊及以監韻參之去聲訓除上聲爲屏蔽之屏若是則去聲爲是又如檀弓注叔向之向香亮反案左傳宣十五年釋文香丈反系上聲與響同音是一爲上聲一爲去聲也又如遇於一哀而出涕涕音體矣反本篇垂涕洟涕音他計反亦同義而二音又如左傳莊二十八年其娣生卓子卓勅角反至僖四年卓子之卓又音吐濁反昭二十六年王子朝釋文朝如字凡人名字皆張遙反至論語衞公子朝則又音直遙反又如禮天官之屬庖人賈八人釋文賈音古又音嫁下放此至夏官之屬馬質賈四人止云賈音嫁注及下同則棄初音而從次音矣秋官之屬庶氏釋文庶音煮又章預反至後庶氏掌除毒蠱止云庶章預反則亦棄初音而從次音矣其最差雜者則記文王世子凡學世子及學士必時釋文凡學世子戶孝反教也下小樂正學幹籥師學戈學舞干戚同若以義推之學世子之學旣爲戶孝反學士之學當同音又以經文所謂學世子學士必時推之則春夏學干戈秋冬學羽籥正承上文必時之意故疏有秋冬羽籥同教春夏亦同教干戈之說疏義以學爲教則皆從戶孝反釋文何獨於小樂正學幹籥師學戈同爲戶孝反而他皆不音耶又注有所謂陽用事則學之以聲陰用事則學之以事亦皆當從戶孝反而釋文亦無音使讀者拘於音例而失其指趣此大也今姑識之以俟觀者擇焉

有當音當切而比附聲近者如所謂附近之近間厠之間閒隙之閒【平聲】伺候之伺【平聲】爭鬭之爭應對之應是也今亦皆從其舊不欲更爲音切

有一字數切而自爲龎雜者一長【上聲】字也則丁丈張丈知丈展兩反一中【去聲】字也則丁仲張仲貞仲反後來監韻所收則長爲展兩反中爲陟仲反豈不明白歸一哉初欲更而爲一以他音亦有類是者姑悉存其舊

有用吳音爲字母而反切難者沈氏徐氏陸氏皆吳人故多用吳音如以丁丈切長字丁仲切中字是切作吳音也以至蒲之爲扶補之爲甫邦之爲方旁之爲房徵之爲丁鋪之爲孚步之爲布惕之爲飭領之爲冷茫之爲亡姥之爲武敵之爲直是以吳音爲切也此類不可勝紀但欲知此只以吳音切之可也

有反切難而韻亦不收者如周禮掌固夜三鼜以號戒注趣與造音相近而趣竟爲莊久反天子圭中必必府結反論語其庶乎屢空空力縱反是已

有不必音而音當音而不音者如治字本不必音乃音爲直吏反平聲則不音以爲正字固也而周禮小宰注平治也則云如字下治其施捨同案治字從水從臺臺本音怡諧聲故爲平聲於此獨音如字者恐人疑爲去聲故特音之不可以此有音而他無音爲非平聲也毛居正云音持者攻理也凡未治而攻之者則平聲經史中治天下左傳治絲大禹治水治玉曰琢治兵治獄之類是也爲理與功效則去聲經史釋音自可識或無明音亦凖此推之𨿽然曷不以文公爲凖乎其釋大學先治其國欲治其國皆音平聲家齊而後國治國治而後天下平皆音去聲仍於二音之下俱云後放此是使人可以意求也【文公於孟子梁惠王上奚暇治禮義亦音平聲凡爲理物之義者放此】蓋平聲系使然去聲系自然初不難辧又如數目之數三數之數每音上聲數算之數數責之數每音去聲至左傳釋文則數責之數兼有上聲去聲二音至史記釋音及宋景文國語補音則以數責之數爲上聲矣今四方之音卻與國語史記音合惟吳音不爾

有當音或不音而可以例推者詩載芟春借田而祈社稷注借之言借也借字釋文無音孟子滕文公助者借也孫奭釋文亦無音參以記王制古者公田借而不稅注亦云借之言借也釋文借在亦反借子亦反則知春借田之借與助者借也之借皆當從在亦反又考之說文帝耤千畆其上無卄亦從入聲又漢書名聲借甚注云狼藉甚盛也其字上亦從卄以此知古借字有入聲不但借田之借助借之借爲然也今監韻亦收借田之借在二十二昔韻則借之當從入聲爲愈明矣近世學者因借借之義多有讀孟子借字爲去聲殊不知借字古亦是入聲也

有當音當切遺於前而見於後者如易乾卦九二注徳施周普上則過亢施亢二字釋文初皆無音至上九亢龍有悔始音亢苦浪反彖雲行雨施始音施始豉反書序康王之誥合於顧命顧字釋文初無音至顧命篇始音工戶反禮地官均人注主平土地之力政者政字釋文初無音至後均人之職地政力政始音徵冬官輪人注蓋髙一丈髙字釋文初無音至匠人營國雉長三丈髙一丈始音古報反春秋左傳隠元年費伯帥師城郎注髙平方與縣東南有郁郎亭方與二字釋文初無音至二年公及戎盟於唐注髙平方與縣北有武唐亭始音方爲房與爲預此類甚多蓋陸徳明作釋文時不甚檢點故後先倒置爾今各隨其義而加圈發

有經文兩字同而音義有異者周禮之施捨與左傳之施捨音義有不同地官大司徒之舍禁弛力又與小宰小司徒鄕師之施捨音義不同大司徒之弛力注息繇役也捨禁注公無禁利也捨讀爲捨小宰小司徒鄕師之施捨注謂應復免不給繇役者釋文施式氏反舍字無音左傳之施捨注以施爲施恩恵捨爲捨勞役施捨二字釋文皆無音蓋周禮之施字從上聲左傳之施字則從平聲【以注義施恩恵推之亦可從去聲以釋文無明音只從平聲蓋施之爲義加也設也從平聲及也延也從去聲以義考之則音可見】至捨字則二經皆去聲也【左傳本不可以言經今從俗所謂汴本十三經建本十一經稱之】近世傳讀多以周禮施捨之舍爲捨蓋以注文復免不給繇役有捨之義殊不知捨之爲義置也所謂復免繇役及捨勞役皆以置而不役爲義則讀爲如字音義俱通左傳釋文多有此比如僖十五年呂甥對秦伯曰服而捨之二十八年晉侯欲殺魏犫曲踴三百乃捨之又晉侯曰宋人告急捨之則絕凡此等捨字釋文初音皆從如字此又捨從去聲之明證也

有字同音異隨注義以爲別者如詩大序注謂好逑也好呼報反關雎君子好逑則以如字爲初音呼報反爲次音蓋大序鄭注也故注文好逑之好從呼報反圈發爲去聲若詩則先有毛傳而後有鄭箋當以毛音爲正故詩文好逑從毛音只爲如字此類惟詩與禮最多然詩則以毛傳爲正音禮則多以康成之說折衷此又在觀者尋其指趣而爲之區別也

有釋文起音之字與經文注文異者如記曲禮注膺擖此引少儀經文也釋文則以擖爲葉音如字禮地官大司徒其植物宜皁物諸本經文只是皁字釋文則曰早音皁又如均人旬用之旬注旬均也讀如防防原隰之防釋文不以經文旬字起音而以防字起音【釋文云防音均又舒均反又音旬】春官巾車薻車薻蔽注故書作釋文不以經文薻字起音而以字起音【釋文云音總又音藻又倉防反】夏官圉師夏庌馬釋文不以經文庌字起音而以注文訝字起音【釋文云爲訝五嫁反】此皆陸氏因其時所祖之本隨各字而起音也觀者知其故則可以知其音矣

有照注義當爲初音而釋文以爲次音者詩不弔昊天毛鄭注皆以弔爲至左傳昭十六年帥羣不弔之人哀十六年旻天不弔杜注亦皆以弔爲至凡此弔字夷考注義當以丁歷反爲初音釋文則以如字爲初音禮夏官挈壺氏注讀爲絜髮之絜疏云絜卽結也當以結爲初音釋文以苦結反爲初音冬官韗人注讀韗爲運釋文以況萬反爲初音朴屬注讀朴爲僕釋文以普剝反爲初音春秋哀四年盜殺蔡侯申注不言弒賊盜也釋文殺申志反之類

句讀

監蜀諸本皆無句讀惟建本始仿館閣校書式從旁加圈點開卷了然於學者爲便然亦但句讀經文而已惟蜀中字本興國本並點注文益爲周盡而其間亦有於大義未爲的當者今就其是者而去其未安者大指皆依注疏𨿽儒先章句行於世者亦不敢雜於其間若疏義及釋文揆之所見而有未安者則亦不敢盡從也姑疏一二於下【如書牧誓庸蜀羌髳防盧彭濮人注羌在西蜀叟疏誤以西蜀叟爲句案西羌居析支渠搜之地禹貢所謂西戎卽敍者也孔傳以西戎卽敍之下明言羌髳之屬漢時先零防開正居析支渠搜之地所謂賜支河首卽禹貢之析支也以此証之羌在西當爲一句蜀叟者孔傳以叟字解蜀字也後漢之季呂布旣誅董卓卓將李傕等攻布布有叟兵內反傕等遂破長安及馬騰劉範之攻傕也益州牧劉焉遣叟兵五千助之章懷太子賢注曰叟蜀兵以此証之蜀叟當自爲一句今已攺定句讀又如禮地官委人掌斂野之賦斂薪芻考之注疏當以掌斂野之賦爲一句以斂薪芻屬之下句釋文賦斂力艶反則是以掌野之賦斂薪芻爲一句今姑依釋文爲句又案釋文惟稅斂賦斂之斂力艶反至斂弛斂市斂布斂其皮角斂總布斂市之不售春頒秋斂與此斂野之斂皆無音謂當如字讀從上聲也若照注疏則此斂野之賦與斂薪芻之斂皆當從上聲旣照釋文以賦斂薪芻連文讀之則斂薪之斂從去聲此當入音釋例因句讀之例而附見於此】

脫簡

諸經惟記禮獨多見之玉藻樂記雜記喪大記注疏可考興國本依注疏更定亦覺辭意聨屬今則不敢仿之第以所更定者系於各篇之後庶幾備盡【大學一篇文公所更定天下家傳而人誦之書之武成先儒亦嘗更定但今本止以注疏爲據所以不敢增入】

考異【石經亦別有考異一卷今仿之】

書禹貢滎波旣豬及道沇水東流爲濟入於河溢爲滎凡滎字皆從水禮夏官職方氏豫州其川熒雒經文熒字從火注滎字多從水左傳衞懿公及狄人戰於熒澤及杜預注自隠元年以來所引熒陽者不一熒字率多從火釋文云作滎者非若合書禮左傳而言之則同此滎耳以水溢言之則曰滎波熒澤以秦漢置縣及魏晉之後置郡言之其地在滎水之陽則曰滎陽故孔注禹貢則曰泉源爲沇流去爲濟濟水入河並流十數里而南截河又並流數里溢爲滎澤在敖倉東南鄭注職方氏則曰滎兗水也出東垣入於河泆爲滎滎在滎陽波讀爲播禹貢曰滎播旣都杜預注滎澤之戰則以熒澤當在河北孔穎逹疏曰禹貢豫州滎波旣豬導沇水入於河溢爲滎在河南此時衞都河北爲狄所敗乃東徙渡河故知此熒澤當在河北但沇水入河乃溢被河南多故專得滎名其北𨿽小亦稱滎也參考諸家之說則滎波之滎熒雒之熒熒澤之熒滎陽之滎同以濟水溢爲波爲澤而得名釋文於左傳決然以爲作滎者非似未深考也只如禹貢之滎波旣豬鄭引以注職方氏則曰滎播旣都禹貢之沇水鄭注則曰兗水蓋播卽波也都卽豬也兗卽沇也而其字則異焉各因其時所傳之本之舊也滎字之或從水或從火要亦如此今各從其本之舊而實則一也

唐太宗諱世民若單言民則闕斜鉤而作�若從偏旁則闕上畫而作氏如書盤庚之不昏作勞呂刑之汦汦棼棼左傳昭公二十九年若汦棄之之類今皆更定

書泰誓注吉人渇日以爲善凶人亦渴日以爲惡疏以渴作竭釋文渴苦曷反泛而觀之疏則以其義爲竭盡之竭釋文則音爲饑渴之渴然考之周禮渴澤用鹿渴其列反則渴字亦有竭音說文渴丘葛反盡也則音饑渴之渴其字亦有竭義注所謂渴日蓋猶言盡日也今只作渴

詩定之方中注馬七尺以上爲騋諸本皆是馬七尺爲騋惟餘仁仲本有以上二字以釋文考之則疑舊有以上二字而傳寫逸之也釋文於騋牝二音之下便有上時掌反一音考注文別無上字而釋文有上音此明舊有以上二字也疏曰七尺爲騋庾人文也又考禮庾人馬七尺以上爲騋六尺以上爲馬則周禮亦有以上二字余本爲是今從之

防鴞予尾修修監本蜀本越本皆作修修興國本及建寧諸本作修修及考疏則曰舊本作消消定本作修修又考釋文則修修素雕反蓋監蜀越本以疏爲據興建諸本以釋文爲據也今從釋文又巧言昊天大膴蜀本越本興國本皆作泰余仁仲本及建大字本作大釋文大音泰徐勅佐反此亦以釋文爲據也今亦從釋文

雨無正首章云浩浩昊天不駿其徳章內昊天疾威弗慮弗圖俗本皆作昊天以釋文有宻巾反遂並經與注並攺作旻直謂有作昊天者非及考疏則曰上有昊天明此亦爲昊天定本皆作昊天俗本作旻天誤也今從疏及諸善本

生民實覃實訏箋云訏謂張口嗚呼也諸善本皆作嗚余仁仲本作鳴蓋以嗚字駭俗而從鳴字也及考疏則曰訏音呼字又從言故爲張口嗚呼是其聲音已大於呱呱之時因言張口嗚呼卽說聲音之大今從疏及諸善本作嗚

記曲禮二名不偏諱偏合作徧疏曰不徧諱者謂兩字作名不一一諱之也案舊杭本栁文載子厚除監察禦史以祖名察躬辭奉勅二名不徧諱不合辭據此作徧字是舊禮作徧字明矣若謂二字不獨諱一字亦通但與鄭康成所注舊文意不合可見傳寫之誤然仍習日久不敢如蜀大字本興國本輕於攺也

檀弓孔子過泰山側問婦人之哭於墓者實使子貢而興國及建諸本皆作子路考之疏亦不明言何人及考石本舊監本蜀大字本越本注疏本皆作子貢未知孰是以家語証之則子貢也

月令孟夏丘蚓出仲冬蚯蚓結同此蚯蚓也而有丘蚯之異旣諸本皆然不欲輕攺

曾子問夏后氏三年之喪旣殯而致事殷人旣葬而致事而注中周卒哭而致事一句獨興國本大書而爲經文曰周人卒哭而致事視注復添一人字以三代之禮並言之未爲非也及考舊監本注周字乃作則字如此則是第言夏殷而不及周人今皆從舊不敢攺也

喪服小記除殤之喪其祭也必注殤無變文不縟諸本多作縞惟興國本及釋文作縟及考之疏則曰除殤之喪卽從禫服是文不繁縟也今從疏及釋文

少儀笏書修苞苴弓茵席枕幾熲杖琴瑟注熲警枕也疏本作穎釋文及建諸本作熲監本及興本作穎玉篇廣韻亦有穎字釋篋也𨿽與注所謂警枕不同亦足以明穎爲一物也但疏謂鄭注以穎爲警枕者所以別下文經文卻刃授穎之穎則以爲兩穎字字同而義異釋文以警枕之熲其旁下從火音京領反以授穎之穎其旁下從禾音役頂反則字異而音亦異又未知監本興國本穎字其旁下從禾者以何本爲據今熲穎二字皆依釋文而並識之以見異同

祭義濟濟者容也容以逺諸本間以王肅音爲口白反遂以容字作客字及考石經舊監本蜀大字本及越本注疏並作容疏云容以逺謂事容貌非所以接親親也一字爲容一字爲客未之有也今依疏義及石經等本並攺作容

儒行愼靜而尙寛彊毅以與人監本及諸本有無尙字者建大字興國本余仁仲本則有尙字及考疏則曰旣愼而靜所尙寛緩也今從之

禮天官大宰百工飭化八材鄭司農注雲珠曰切象曰瑳諸本有作骨曰切者及考疏則雲珠曰切之下並爾雅文皆治器用之名也然今爾雅云骨曰切蓋司農讀爾雅本作珠也如此則舊本自是珠字由今觀之則骨曰切爲通俗珠曰切爲駭俗今存古只從珠字

小宰凡祭祀贊王幣爵之事諸本王皆作玉惟越注疏及建大字本作王以義考之良是諸本作玉幣爵者因大宰職有贊玉幣爵之文遂以此王幣爵亦爲玉幣爵小宰所贊之幣爵固大宰所贊之玉幣爵也但於此則決非玉字何以明之大宰贊玉幣爵上文先有贊王牲事明贊玉幣爵贊王之玉幣爵也小宰職卑不獲贊王牲事而與贊幣爵之事上文未有王字故以王幣爵言之亦明其贊王也注所謂從大宰助王其義甚明由此言之則王字是而玉字之爲非也昭昭矣

地官總列職名有饎人稾人及經分職掌則饎作稾作稿同此一職而字不同考舊監本蜀大本則並攺而爲饎與稾而監本又於稾字上添從卄旣重思之與稿字注中有之音義復釋之則不必攺作與稾亦可而監本又於稾字上添卄者蓋夏官亦有稾人恐惡夫同也

鄕大夫正嵗令羣吏攷法於司徒以退各憲之於所治國大詢於眾庶則各帥其鄕之眾寡余本云各憲之於所治之國旣妄添一之字又以國字屬上句俗本多與此同及考諸善本並無之字而國字自屬下句越本注疏於所治之下且入注一段如此則愈足證矣

左傳僖二十三年懷與安實敗名建本及諸俗本多作懷其安今從監本蜀本及諸善本作與字

僖三十年若不闕秦將焉取之諸本多無若字與將字建上諸本則有之眞西山文章正宗亦依建上諸本竊謂上句有若字下句有將字文意尢爲明暢今從之

哀十六年石乞曰此事也克則爲卿不克則烹諸本多無也字蜀大本興國本建大字本有也字今從之

孟子滕文公艸尙之風必偃注云尙加也艸而加以風則偃諸俗本多因論語艸上之風必偃遂以尙爲上今已攺定

離婁政不足閒也俗本乃添一與字與人不足與適也句同又烏可已也俗本無也字今一削一增

公羊谷梁傳

春秋三傳於經互有發明世所傳十一經蓋合三傳並稱幹淳間毛居正嘗參校六經三傳當時皆稱其精確刋修未竟中輟廖氏刋九經未暇及公羊谷梁二傳或者惜其闕焉因取建余氏本合諸本再加考訂與九經並刋句讀字畫悉用廖氏例惟是余仁仲本於陸氏釋音字或與正文字不同如釀嘲作讓曰搜作廋之類並兩存之參他本皆然今亦不敢輒有更定

春秋年表

三朝藝文志不載作者名今諸本或闕號名或紊年月參之經傳多有舛錯不無刋寫之誤如諸國君繼立有簒奪者表止書某立今增入諸國君有弒殺表例書某卒今攺定諸國君卒或年與月誤或稱某公子若弟與兄誤今考注疏刋正諸國君卒與立皆書惟魯闕今依經傳添補如鄭莊公卒表書厲公突立突出奔按經傳昭公立宋人執祭仲以厲公歸而立之昭公奔衞如莒著丘公去疾表書又名郊公按傳著丘公卒郊公不慼注郊公著丘公子如楚莊王旅誤爲旋晉景公獳誤爲孺若此類不可枚舉皆以經傳正之史記年表書事今表止書繼立循舊不敢增【按館閣書目元丰中楊彥齡撰二卷紹興中環中撰一卷今本一卷與紹興本及藝文志所載者同】

春秋名號歸一圖

按史藝文志春秋名號歸一圖二卷馮繼先撰刋本多訛錯嘗合京杭建蜀本參校有氏名略同實非一人而合爲一者有名字若殊本非二人而析爲二者有自某國適他國而前後互見者有稱某公與某年而經傳不合者或以傳爲經或以注爲傳或偏旁疑似而有亥豕之差或行數牽連而無甲乙之別若此類非一今皆訂之經傳刋其譌謬且爲分行以見別書若雜出於經傳與注而止稱經或傳注散見於前後數年間而止稱某公某年蓋據始見而書之廖本無年表歸一圖今旣刋公谷並補二書以附經傳之後

九經三傳沿革例

