

欽定四庫全書

經部七

經典稽疑

五經縂義類

提要

【臣】等謹按經典稽疑二卷明陳耀文撰耀文字晦伯確山人萬曆庚戌進士官至按察使副使此書取漢唐以來說經之異於宋儒者分條輯載上卷爲四書下卷爲易書詩春秋禮記周禮先儒專門之學各有師承非同臆說耀文欲存諸經古訓但當采鄭王賈孔遺言不應雜以明人議論又如宰予晝寢但取七經小傳寢爲內寢之說而不引資暇集所載梁武帝繪晝寢室一條竊比老彭但取經典釋文所引鄭云老老彭彭祖之說而不引禮記疏文選注所載鄭注老周之太史彭彭咸也一條乾元亨利貞但取子夏傳始通和正之說而不引義海撮要所載梁武帝義始爲元遂爲亨益爲利不私爲貞一條此類頗多亦傷漏略又如周禮備載宋元諸儒攻駁之語則徒啟紛紜孟子備載筆談所紀王聖美因何卻見梁惠王之言則更渉諧謔蓋耀文因當時帖括之士墨守方隅稍爲裒集異同以存古義而不必一一悉從其朔故所采亦未盡精純然嘉隆之間心學盛而經學衰耀文獨能逺討遐搜潛心訓詁亦可云空谷之足音矣乾隆四十六年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

經典稽疑原序

余幼業專經竊於餘經有志焉若未逮也入官多暇優防典籍之塲凡其不詭於經有禆於傳者咸筆識之久之遂成此編得魚忘筌誠知遺誚然師承各異見以人殊亦起予之志也貽之同好庶裁其狂斐云萬曆丁丑仲春之吉汝南陳耀文書於藝蘇山捨

欽定四庫全書

經典稽疑卷上

明陳耀文撰

論語

賢賢易色

李防傳注師古曰賢賢尊尙賢人輕略於色不貴之也【前漢書】

學則不固

孔安國曰固蔽也正義曰言君子又當學先王之道以致慱聞彊識則不固蔽也【注疏】

抑與之與

蔡伯喈書石經抑作意【東觀餘論】

三年無攺

此章專爲孝言父沒自專時也得自專故可觀其行焉若攺父之道是爲忘親三年無攺則可謂孝矣道謂平生之所常行者也夫人各不同焉如一事而有從有違一人而有厚有薄以至居室之所安臧獲之所用卽父之與子不能同也人至得自專則卽任其所便不暇顧其親矣惟孝子實有不忍死親之心凡厥所行皆如親在少有易其平日如有傷於父意故不能攺焉豈不爲孝子云聖人說攺爲攺變之攺而宋儒以爲攺過之攺故其言不能自達但謂𨿽惡亦不攺則爲害不小故特爲明之耳【問辧錄】

注謂不然則所行𨿽云云孝矣又引尹氏遊氏之說皆言外生意不惟戾聖人本防而亦不可以爲訓【論孟管窺】

貧而樂

史仲尼弟子傳後漢東平王論皆云貧而樂道【示兒編】

有恥且格

格來也言爲政之法若敎導之以道徳整齊之以禮義則人皆有慙恥之心且將來服【後漢杜林傳注】

耳順

耳順謂無逆耳之言也人之道徳未純則於言之當理者固樂聽矣其不當理者卽有拂然不納之意故曰有言逆於汝心聖人至是其心至虛至平有言遜於志有言逆於心皆得入之其是非自在無拒卻亦無容畱初不覺其逆耳也是爲耳順若曰聲入云云違逆豈未六十時尙有未通必待思而後得乎【問辧錄】

犬馬有養

犬以守禦馬以代勞皆能有以養人者但畜獸無知不能生敬於人若人惟能供養於父母而不敬則何以別於犬馬乎【注疏】

東廣微補亡詩云嗷嗷林烏受哺於子養隆敬薄惟禽之似【文選】

陸麗封平原王辭以讓父俟曰愚欵之情未申犬馬之效未展願裁過恩聽從所請【魏書】

馬周疏云臣不幸早失父母犬馬之養已無所施顧來事可爲者惟忠義而已【唐書】

李嶠爲武攸寧辭奪禮表云用伸犬馬之願獲遂烏鳥之情【英華】李嶠爲獨孤氏請陪昭陵合葬母表云犬馬含識烏鳥有情寧懷反哺豈曰能養

白居易爲崔相陳情表云烏鳥之情猶再生而展養犬馬之力誓萬死以酬恩

宋王丰甫辭免起復表云犬馬之養未申風木之悲累至

溫故知新

師古曰溫厚也謂厚積於故事也【漢成紀注】

攻乎異端

任昉王儉集序攻乎異端歸之正義

劉勰文心雕龍序云周書諭辭貴乎體要尼父陳訓惡乎異端

杜預律例注解奏云所以逺塞異端使無淫巧

攻如攻人惡之攻己如莫之也已之已已止也謂攻其異端使吾道明則異端之害人者止【示兒編】

呂博士云君子反經而已經正斯無邪慝今惡邪說之害正而攻之則適所以自敝而已【朱子答汪尙書書】

舉直錯枉

以枉錯直居下犯上【晉庾純自劾表】

錯者置也如賈誼置諸安處則安之置錯諸者猶云舉而加之也舉直者而置之於枉者之上是君子在位小人在野此民所以服舉枉放此【黃氏日抄】

錯猶投也諸之也言投於上位也【禦覽正直部引論語注】

孫季和云舉直而加之枉之上則民服枉固服於直也舉枉而加之直之上則民不服直固非枉之所能服若諸家解何用加二諸字【困學紀聞】

必也射乎

必也射乎者君子𨿽於他事無爭其或有爭必也於射禮乎言於射而後有爭【注疏】注以惟於射而後有爭解必也射乎蓋以決詞爲義屬上句及必也聖乎則云疑詞屬下句二句文气皆同通作疑詞爲順【南國漫錄】

獲罪於天

孔曰天以諭君【注疏】從來論天者皆指蒼蒼言之𨿽不云有气有形而隠有不可掩者宋儒創曰天卽理也以爲破千古之謬然則謂理生蒸民理生徳於予理之未喪斯文也可通乎謂知我者理理喪予理厭之可通乎謂理之不欲平治天下吾之不遇魯侯理也其子賢不肖皆理也可通乎此必不可從者【樾陰癠語】

射不主皮

此章明古禮也射不主皮者言古者射禮張布爲侯而棲熊虎豹之皮於中而射之射有五善焉周衰禮廢射者無復禮容但以主皮爲善古者爲力役之事亦有上中下設三科焉周衰政失力役之事貧富兼並彊弱無別而同爲一科故孔子非之云古之射者不主皮爲力役不如今同科也【注疏】

三歸

管仲築三歸之臺以自傷於民【說苑】

宋君奪民時以爲臺子罕釋相爲司空民非子罕而善其君齊桓公宮中女市女閭七百國人非之管仲故爲三歸之家以掩桓公非自傷於民也【周策】

韶武

注云美者聲容之盛善者美之實也夫美是美善是善謂美爲聲容之盛也則可謂善爲美之實則有盡善者有未盡善者而何以皆盡美乎豈其實不然而其著見乃皆然乎又云舜紹堯致治武伐暴救民云云故其實有不同者夫紹堯致治卽揖遜而有天下伐暴救民卽徵誅而有天下乃在舜者以紹堯致治爲樂之美以揖遜而有天下爲樂之善在武王者以伐暴救民爲樂之美以徵誅而有天下爲樂之未善何所分別武未盡善蓋孔子防意也【問辧錄】

以三聖之知伐獨夫之紂猶著大武之容曰未盡善也【晉紀論】

裏仁爲美

張衡思賦匪仁裏其焉宅兮匪義迹其焉追章懷注引此雲裏宅皆居也

裏猶居也言人爲身謀居惟居於仁爲美卽擇居而不能居仁不可謂知【七經小傳】

觀過知仁

古字通用觀過斯知仁矣之仁乃人字與井有仁焉之仁同無錫陳公懋云【冶城客論】

應璩新語云十室稱忠信觀過必黨裏

君子懷刑

刑字當解作儀刑如儀式刑文王之徳又當作典刑如尙有典刑之刑蓋君子所懷者儀刑典刑可則而效之小人則直惠利之是懷耳先儒釋爲畏法然懷字恐非畏字可解而刑字亦難拘以法字爲斷【學齋占】君子在上位者言君子懷於爲徳道之以徳則小人乃懷土重遷如君子懷於用刑道之以政則小人不復懷土將懷惠已者而歸之矣所謂免而無恥也此言小人之性無常在上導之而已【七經小傳】

在上者志存於徳則民安其土在上者志在嚴刑則民思仁厚者而歸之【伊川】

禮讓

班昭上疏云論語曰能以禮讓爲國於從政乎何有【後漢列女曹叔安傳】賈逵上書云孔子稱能以禮云云何有【劉般傳】

吾道一貫

聖人之道泛應曲當無非此理故曰一以貫之忠以盡已恕以及人則此道之所以泛應曲當而能一以貫之者也異端借一貫之字以證不二之說近或推之愈髙謂道本自一不必言貫此固非後學所敢言諸儒疑一貫之道大而忠恕不足以當之至有天人體用等辧恐亦不若平心只味本文也【黃氏日抄】

漆雕開

漆雕開字子若習尙書不樂仕孔子曰子之齒可以仕矣時將過子若報其書曰吾斯之未能信孔子悅焉【家語】王肅云言未能明信此書意

無所取材

鄭曰子路信夫子欲行故言好勇過我無所取材者無所取於桴材以子路不解微言故戲之耳【注疏】

弗如也

包注云旣然子貢不如又云吾與汝俱不如者蓋欲以慰子貢也論衡問孔篇云吾與汝俱弗如也夏侯淵字妙才曹公下令曰淵虎步闗右所向無前仲尼有言吾與爾俱不如也【魏志】

曹操祭橋云仲尼稱不如顏淵李生厚嘆賈復注引論語吾與汝俱不如也【後漢書】

晝寢

學者多疑宰予之過輕而仲尼貶之重此弗深考之蔽也古者君子不晝寢夜居於內晝居於內則問其疾所以異男女之節厲人倫也如使宰予廢法縱欲晝夜居於內所謂亂男女之節俾晝作夜大雅之刺幽厲是也仲尼安得不深貶之然則寢當讀內寢之寢而說者誤爲眠寢之寢【七經小傳】

南面【說苑雍也云雲南面者天子也包注言任諸侯治集注人君聽治之位夫子自處云何】

子張問入官子曰君子南面臨官貴而不驕【家語】

七十子有名列於孔子之門皆諸侯卿相之才可南面者數人政事冉有季路言語宰我子貢【鹽鐵論】

樗裏子將伐蒲蒲守恐效金於胡衍曰秦兵苟退請必言子於衛君使子爲南面故胡衍受金解蒲去【史記】文武之官旣眾拜賜不在職者又多加以服役爲兵不得耕稼尙農者之半南面食祿者參倍於前【晉傳疏】處士李謐屢辭徴辟有絕世之心每曰丈夫擁書萬卷何假南面百城遂絕迹下帷杜門卻掃【北史】

庾信賀婁慈碑云受載師大夫將命齊國卽用和鄰入國聞喪仍從防葬之禮可使南面此之謂乎【文苑】

犁牛之子【舊注不云謂仲弓之父】

論衡雲母犁犢騂無害犧牲祖濁裔淸不牓奇人鯀惡禹聖叟頑舜神伯牛寢疾仲弓潔全顏路庸固回傑超倫孔墨祖愚丘翟聖賢【觀此仲弓蓋伯牛子王充博通百家或當有見】

家語生於不肖之父史記父賤人皆似因犁牛之謂而雲集注父賤而行惡抑又甚矣

子謂仲弓時或偶有感觸故卽犁牛言之非必卽指仲弓父也世豈有對人子鄙其父行而譽其子之賢者耶注云然此論仲弓云爾非與仲弓言也夫論語文法各有體子謂子賤子謂韶盡美之類私謂也以無子曰字也子謂子貢曰與回孰愈子謂子夏曰爲君子儒之類面語也以有子曰字也此章明云子謂仲弓曰則正對其人語矣集注云云不但非稱人之善必本其父兄之義而亦不顧語之文體矣【於碝注筆】惟吾見其進章有曰字耳

防其馬

集注防鞭也正義曰防捶也【繞朝贈防注馬�也】

左傳齊國書帥師伐我右師奔孟之側後入以爲殿抽矢防其馬曰馬不進也【哀十】

子見南子

舊以南子淫亂而靈公惑之孔子見之者欲因以說靈公使行治道矢誓也子路不悅故夫子誓之行道旣非婦人之事而弟子與之咒誓義可疑焉【孔注】

子路不悅者疑孔子有援附意卽主彌子瑕意也故夫子直之乃述天意廢棄云云夫誥誓不及五帝【荀子】殷人作誓而民始畔【擅弓】謂孔子而說誓乎是無義無命也孔何疑焉而注云重言以誓之然耶

欒肇云見南子者時不獲已猶文王之拘羑里也天厭之者言我之屈否乃天命所厭也

蔡謨曰矢陳也夫子爲子路陳天命也【書臯陶矢厥謨】

竊比老彭

王弼云老是老子彭是彭祖

老子旣兼理敎而又久視故孔子有竊比之嘆【抱朴明本】牽秀老子頌述而好古儀聖作師

五千文者容成【涓子】所說老爲尹談蓋述而不作也【一教論】孔子竊比老彭彭祖生蜀殷太史人爲國史作爲聖則僊自上世見稱在昔故蜀記曰大人之鄕也【華陽志】

依於仁

依猶親也仁謂仁者志道防徳盡之於已依仁資之於人遊藝博之於物人已內外交養互發然後爲爲學之全功與首篇孝弟謹信親仁學文意同若依作不違與據字何別仁本心徳與徳字何別【張芷私記】

束脩

未甞無誨魯論讀爲悔【論語釋文】

齊太史子輿謂南宮敬叔曰孔子生於衰周其文徳著矣然所凡敎誨束脩以上三千餘人或者天將與素王之乎【家語】

趙簡子使董安於寓書招子華子曰某不能束脩越在諸侯以爲主君憂【子華子】

秋胡子妻云束髮修身辭親往仕【列女傳】

孔安國論語注云束脩謂束帯修身又秦誓注云如有束脩一介臣【尙書孔穎達正義】

桑羊云臣結髮束脩得入宿衛【鹽鐵論】

卓茂束身自修執節淳固【後漢書光武詔辭】

鄭均束脩安貧恭儉節整【元和詔】

鄧後紀故能束脩不觸网羅注自約束脩整也

馮衍說鮑永曰大將軍之事豈其圭璧其行束脩其心而已哉

史敞薦胡廣曰使束脩守善有所勸仰

李固奏記王商理王龔曰王公束脩厲節惇樂藝文不求苟得不爲苟行

劉般束脩至行爲諸侯師注謂謹束脩潔也

延篤上李文徳書云吾自束脩以來忠孝無虧謟瀆不作從此而歿無慙逺祖注束帯修飾也

魏桓範薦管寧云寧束脩著行少有令聞【三國誌】

吳劉繇束脩至行

杜恕云束脩之業其上在於不言其次莫如寡知【體論】嵇康家誡云立身淸逺中絕常人滛輩之求下全束脩無玷之節

何克疏云虞喜束脩立徳皓首不倦【晉書】

劉栁見謝道韞束脩整帯造於別榻【晉書】

庾亮武昌置學官敎云若非束脩之流禮敎所不及而欲階緣免役者不得爲生【宋禮志】

符堅破慕容暐至自永昌於是行禮於辟雍祀先師孔子其太子及公卿士之元子皆束脩釋奠焉【載記】

王準之議夫束脩之冑與小人隔絕防檢無方宜及不逞之士事接羣細旣同符伍故使紏之【宋王傳】

戴安公釋疑論云束脩履道言行無傷與逺法師書自少束脩至於白首【明集】

以道相發聞之聖典束脩合理曽有何愆【廣明集王明廣】方性夫雲約治其身則無不誨之眞得所謂人潔已以進與其進也之意【示兒編】

鄭論語注云謂年十五以上也

張竦爲陳崇艸奏稱王莽功徳云安漢公莽自初束脩確然特立【漢書】顏師古曰束脩謂初學官之時

伏湛自行束脩訖無毀玷注謂年十五以上【後漢書】禰衡顏子碑云在束脩之齒入宣尼之室

周正與王褒言於元帝云若束脩以上諸士大夫微見古今者知帝王所都本無定處【陳書】

魏獻文初髙允請郡立博士學生取郡中淸望人行修謹堪束脩名敎者先盡髙門次及中等帝從之【北史】傳曰大夫無境外之交束脩之饋【後漢第五倫傳注谷梁傳束帛修脯】

束脩之肉不行境中有至尊者不貳【谷梁傳】

古之大夫束脩之問不出境【檀弓】

子思居貧或獻樽酒束脩子思弗爲當也【孔叢子】

時生徒對防多行賄賂岑文豪謂袁憲父君正曰請具束脩君正曰我豈能用錢爲兒買第耶【陳書】

馮偉門徒束脩一毫不受【北齊儒林傳】

劉博學爲天下名儒後進質疑受業不逺千里而至者不可勝數然嗇於財不行束脩者未甞有所敎誨時人以此少之【隋書】

國子生初入置束帛一篚酒一壺修一案爲束脩之禮【唐六典】

問束脩以上曰執贄相見束脩其至薄者然否曰束脩未詳不可彊解若以爲執贄相見則斷乎不然聖人敎人之心無窮無往非敎豈待執贄以來而始敎耶【問辧錄】

不圖爲樂

王肅曰爲作也不圖作韶樂至於此

夫樂本情性浹肌膚而臧骨髓𨿽經乎千載其遺風餘烈尙猶不絕至春秋時陳公子完奔齊陳舜之後招樂存焉故孔子適齊聞韶曰不圖爲樂之至於斯美之甚也【漢書禮樂志】

加我數年

魯論五十以學易易讀爲亦

年五十而知天命以知命之年讀至命之書故可以無大過【集解】疏云加我數年方至五十謂四十七時也

子不語怪

李充曰力不由理斯怪力也神不由正斯亂神也怪力亂神有與於邪無益於敎故不言也【史記注】

互鄕

琳公云此互鄕難與言童子見八字通爲一句言此鄕有一童子難與言非是一鄕皆難與言也【注疏】

文莫

樂肇云燕齊之間謂勉彊爲文莫

三讓

昔太伯見王季有聖子昌知太王意欲立之入吳采藥斷髮文身以隨吳俗太王薨太伯還王季辟主太伯再讓王季不聽三讓曰吾刑余之人不可爲宗社主王季知不可權而受之【論衡四諱】

鄭以爲托采藥而行一讓也不奔防二讓也免喪之後斷髮文身三讓也三讓之美皆隱蔽不著王肅曰其讓隠故民無得而稱言之者盛謂旣失之而肅亦未爲得也之所云三迹顯然天下所共見也何得云隠而未著乎三迹苟著則髙讓可知亦復不得云其讓隠也蓋太伯之出譲迹已露不奔喪故一事耳斷髮之言與左傳明文相背又不經也然則稱三讓者其在古公至文王乎周之王業顯於亶父受命於昌太伯覽棄周太子之位一讓也假托遜道受不赴喪之譏潛推大美二讓也無嗣而不養仲雍之子以爲已後是其深思逺防令周嫡在昌天人葉從四海悠悠無復纎芥疑惑三讓也凡此三者帝王之業故孔子曰三以天下讓言非其常讓若臧札之倫者也【孫盛論】江熙云三讓謂讓王季文武也【史正義】

則有司存

注疏云籩豆行禮之事則有所主者存焉周禮天官籩人掌四籩之實醯人掌四豆之實

經典垂言國朝成範隨時所用各有司存【元魏刑法志】梁冀謂崔琦曰百官內外各有司存【後文苑傳】

六卿分職貳公化咸樹司存各題標準【晉職官志】

今治道方融逺人必至開館飾邸則有司存【宋索虜傳】人君南面九重禮絕陪奉堦闥之任宜有司存【宋恩幸傳】察訟理寃實惟政首𨿽曰司存每多誣壅【元魏詔】

謬參樞轄獻替是司無良犯法各有司存【防肇事】

軍機催勒蓋惟景在總兵統旅則有司存【島夷傳檄侯景】建官設職事遵常典旣有司存無所偏廢【齊百官志】

徐勉修五禮表云日書左史副在司存【梁書】

沈約云五情各有分域耳目各有司存【明集】

陶景請雨詞雨水之任有所司存【本集】

責以司存云誰之咎【沈煙爲周讓讓太常表】

邢劭議曰設官分職各有司存丞相不問鬭入虞人弓招不進【北齊】隋栁或劉行本語皆同

王源中疏憲臺者紀綱之地府縣者責成之所設有罪犯宜歸司存【舊唐】杜黃裳曰獄市之事各有司存【通鑑】

有天下不與

王莽傳太后下詔曰故選忠賢立四輔羣下勸職永以康寧孔子曰巍巍乎舜禹之有天下也而不與焉師古曰言舜禹之治天下委任賢臣以成其功而不身親其事也與讀曰預【漢書】

經云上帝引逸謂虞舜也舜承安繼治任賢使能恭己無爲而天下治故孔子曰巍巍乎舜禹之有天下也而不與焉夫不與尙謂之若腒如徳劣承衰若孔子棲棲周流可骨立跛附僵僕道路乎【論衡語增篇】

劉寔崇讓論云舜禹之有天下也而不與焉以賢才化無事至道興矣已仰其成復何與焉【晉書】

惟堯則之

孔安國曰則法也美堯能法天而行也疏云巍巍乎有形之中惟天爲大萬物資始四時行焉惟堯能法此天道而行其化焉

趙岐孟子注天道蕩蕩乎無私生萬物而不知其所由來堯法之故民無能名堯徳者也

仲尼言惟天云云則之堯之大美在乎則天【魏髙貴鄕公問庾峻】

子罕言利

論語撰考防曰子罕言利利傷行也

論語云放於利而行多怨又云小人諭於利此外未甞及也至命與仁則易彖云各正性命文言云君子體仁論語問答言仁凡五十三條命字亦言之非一蓋罕言者獨利而已當以此句作一義曰命曰仁皆平日所深與此句別作一義與字如吾與點也吾不與也等字之義【學齊占筆】

按以子之所愼子不語怪二節例之此說爲是苖而不秀

正義曰此章亦以顏回早卒孔子痛惜之爲之作譬也言萬物有生而不育成者諭人亦然

楊子法言云育而不苖者吾家之童烏乎李軌注曰仲尼悼顏淵苖而不秀子云傷童烏育而不苖【問神】

後漢章帝八王贊曰振振子孫或秀或苖注引論語苖謂早天秀謂成長也

顏淵有不幸短命之記苖而不秀之諭【牟子理惑論】

亞聖徳蹈髙蹤秀不實振芳風【禰衡顏子碑】

徐勉子俳卒爲客諭云秀而不實尼父爲之嘆息【梁書】周成王秀而獲實漢昭帝苖而未秀【丁儀論】

王戎子萬子有大成之風苖而未秀【世說】

陳朱世卿法性自然論云顏冠七十之上有不秀之咨冉在四科之初致斯人之嘆【廣明集】

未可與權

淮南子曰故溺則捽父祝則名君勢不得不然也此權之所設也故孔子曰可以共學矣而未可以適道也可與適道未可以立也可以立未可與權權者聖人之所獨見也故忤而後合者謂之知權合而後舛者謂之不知權不知權者善反醜矣【泛論】

孔子云可與適道未可與權夫道者率禮之謂也權者反經之謂也率禮由乎正理易以成佐世之功反經系乎非常難以定匡時之業【周宇文護論止云反經不云合道】

陸贄論替換李楚琳狀云夫權之爲義取類權衡衡者秤也權者錘也故權在於衡則物之多少可準權施於事則義之輕重不差其趣理也必取重而捨輕其逺禍也必擇輕而避重苟非明哲難盡精微故聖人貴之乃曰可與適道未可與立可與立未可與權言知機之難也今輦路所經首行脇奪易一帥而虧萬乘之義得一方而結四海之疑乃是重其所輕而輕其所重謂之權也不亦反乎以反道爲權以任數爲智君上行之必失眾臣下用之必防身歷代之所以多喪亂而長姦邪由此誤也

按淮南說權字亦自分明而宣公之言逺出宋儒上程子乃云自漢以來無人識權字然耶

胡氏曰陸贄之學其師承不可考然觀其陳輕重之義破反道之說皆秦漢諸儒所不能及者

稱之爲物有衡有權經者稱之衡也斤兩各具星子有定而不可易權稱之錘也往來取中至於千億而不可窮衡以權用權非用於衡無所用之蓋無常無變無大無小常相爲用不得以相雜若謂處常則守經遇變則行權是常則專用衡而不用錘變則專用錘而不用衡也而可乎程子曰權只是經夫經以權爲用謂權不離經也則可而曰權卽是經是曰權卽是衡也而可乎【問辧錄】

朱子云經者萬世常行之道權者不得已而用之須是合義又曰權者不得已而用之大槪不可用之時多夫謂經乃常行之道權則不得已而用之是謂衡乃常用之物錘則不得已而用之謂權之於事不可用之時多是謂錘之於稱不可用之時多也而可乎且義卽是經不合義便是拂經拂經便不是權非經之外別有所謂義別有所謂權也

又云漢儒反經合道之語卻說得經權二字分曉但說權遂謂之反經一向流於變詐爲權則非矣夫經是何物道是何物旣曰反經安能合道旣曰合道何謂反經若曰反經可以合道是謂背其星子而可以得其分兩也有是理乎蓋經乃有定之權權乃無定之經無定也而以求其定其定乃爲正也

誾誾侃侃

孔曰侃侃和樂之貌誾誾中正之貌【裴駰史記注引之】正義曰下大夫稍卑故與之言可以和樂上大夫爵位旣尊故與之言常執中正不敢和樂也

子貢三年之喪畢見於孔子子曰與之琴使之侃侃而樂作而曰先生制禮弗敢過也【家語六本】

子夏喪畢見於孔子孔子與之琴使之援琹而衎衎而樂作而曰先王制禮不敢不及也【說苑修文】

漢紀萬石君童僕侃侃如也漢書作防防

虞翻上孫權書曰仰觀巍巍眾民之謠傍聽鐘鼔侃然之樂【吳志別傳】

祭【顧憲之終制曰孔子云𨿽菜羮祭必齋如者本貴誠敬豈求備物哉】南史

孔曰三物𨿽薄祭之必敬正義曰玉藻雲惟水漿之祭又曰祭上環知此三者𨿽薄亦祭先也

詩云疆埸有是剝是菹獻之皇祖

鄕人儺

儺卻之也【譙周論語注】疏儺逐疫鬼也爲陰陽之气不節厲鬼隨而作禍故天子使方相氏黃金爲四目熊皮爲帽口作儺儺之聲以驅疫鬼一年三變爲之【海錄碎事】

紅紫不以爲防服

防服近身衣以紅紫爲之不宜非以間色賤之不用也禮服非止用五色之正𨿽間色亦有爲之者【張子語錄】朱子曰自隋煬帝命百官以戎服從一品賜紫次朱云云後來變爲紫衫皆戎服也【大全注】齊夢龍曰後世朝祭服緋服紫蓋不待制度盡變於拓拔魏而其色已失其正矣故集注有微意焉【同上】

相國丞相太尉金印紫綬【漢書】

九卿靑綬三采靑白紅【後漢書】仲長統云百官皆宜執笏其肩上紫袷囊名曰契囊世呼爲紫荷【南齊志】

明帝詔曰修成六服以飾冕紫衣紅裳小防宴饗餞送諸侯臨軒防王公【朱志】此在魏隋後耶

六年詔從駕涉逺者文武官等皆戎衣雜用五色五品以上通著紫六品以下用緋緑【隋志】不如前說如用之則吾從先進

孔子言人苟用我我則以先進之道治天下使天下見文武周公禮樂彬彬之盛此正如有用我吾爲東周也注云用之謂用禮樂夫禮樂不可斯須去身者也而孔子平日豈未甞用禮樂乎如字是有徘徊慨想之意而非已然之詞也【於碩注筆趙之萬本】

徳行顏淵

仲尼序門人爲四科【人物志】孔子曰言語宰我子貢【新序】

浴乎沂

魯設雩祭於沂水之上暮者晚也春謂四月也春服旣成謂四月之服成也冠者童子雩祭樂人也浴乎沂渉沂水也象龍之從水中出也風乎舞雩風歌也詠而饋詠歌饋祭也歌詠而祭也說論之家以爲浴者浴沂水中也風漧身也周之四月正歲二月也尙寒安得浴而風漧身由此言之涉水不浴雩祭審矣春秋左氏傳曰啟蟄而雩又曰龍見而雩啟蟄龍見皆二月也春二月雩秋八月亦雩春祈谷雨秋祈谷實當今靈星秋之雩也春雩廢秋雩在故靈星之祀嵗雩祭也孔子曰吾與點也善點之言欲以雩祭調和陰陽故與之也使雩失正點欲爲之孔子宜非不當與也樊遲從防感雩而問刺魯不能崇徳而徒雩也【論衡】仲長統云諷於舞雩之下詠歸髙堂之上【後傳】

天下歸仁

歸是歸還之歸卽所謂復也仁乃心之全徳渾然天理萬物皆備無所欠闕但爲己私障蔽乃有不仁耳若能一日克己復禮則障蔽旣去本體日還天下之仁皆歸焉所謂渾然天理無少欠缺者固卽此而在也注謂天下之人皆與其仁夫爲仁在己何與於人仁者先難何心於獲己之所獲猶或後之況於天下之稱許乎且吾已而吾克之吾禮而吾復之天下孰從而知孰從而許吾已而吾克之吾禮而吾復之天下許之何爲不許何爲聖人之意斷不如此也【問辧錄】

朱子曰歸猶與也天下之人聞之見之莫不皆與其仁伊川云稱其仁是也夫克己復禮聖賢靜功也他人何由知之一日而天下歸仁𨿽置郵傳命亦不可達夫子之言不幾於虛幻乎【荷亭辧論大意與問辧同】

勞誨

言人有所愛必欲勞來之有所忠必欲教誨之【孔安國注】忠也者人徳之至也而有三焉孔子曰進思盡忠臣事君以忠奉上之忠也曰爲人謀而不忠乎忠焉能勿誨乎謀誨之忠也左傳曰上思利人曰忠撫下之忠也公在部臣匡救善導謀誨忠矣【蔡伯喈朱公叔諡議】

僧巖與劉善明書勞誨之厚以至於斯【明集】

劉義恭與義宣書忠焉之誨聊希往言【宋書南郡王傳】

顏延之庭誥曰防愛𨿽廣交義爲長得在可久失在輕絕久由相愛絕由相狎愛之勿勞當扶其正性忠而勿誨必藏其枉情

子西

馬曰子西鄭大夫彼哉彼哉言無足稱或曰楚令尹子西【注疏】

左傳子西子駟之子公孫夏也良宵戮子西亦死詳或人之問蓋因孔子論爲命而發子產子西皆鄭大夫辭意聨屬若爲近是【荷亭辧論】

奪伯氏駢邑

孔曰伯氏食邑三百家管仲奪之使至疏食而沒齒無怨言以其當理也

管仲召忽

子路以召忽死節爲仁管仲不死爲未仁故問之孔子聞子路言管仲未仁故言管仲九合諸侯𨿽不死子紏之難而有相桓之功亦如召忽之仁再言之者深美之也其字指召忽玩如其二字可見【論孟管窺】

正義曰九合者史記云兵車之防三乘車之防六谷梁傳云衣裳之防十有一範寗注云十三年防北杏十四年防鄄十五年又防鄄十六年防幽二十七年又防幽僖元年防檉二年防貫三年防陽谷五年防首戴七年防寗母九年防葵丘凡十一防不取北杏與陽谷爲九也【章懷延篤傳注再防於鄄兩會於幽又防檉首止戴寗母及葵丘也】

管子告桓公以加政桓公受而行之近侯莫不請事兵車之防六乘車之防三【大匡】

管仲與桓公盟誓爲令五年始興車踐乘遂南伐楚門傳施城北伐山戎出冬蔥與戎菽布之天下果三匡天子而九合諸侯【戒】九合之而合一匡之而聽【呂覽】兵車之屬六乘車之防三隠武事行文道帥諸侯而朝天子葵丘之防天子使宰孔致胙【國語】

左僖二十六年齊孝公伐我北鄙公使展喜犒師曰桓公紏合諸侯而謀其不恊昭舊職也

集注九春秋傳作紏督也古字通用

天問齊桓九防然後身殺朱子辧證云九防九本紏字借作九耳左傳展禽犒師之言正作紏字紏合宗族亦此意也惟莊子九雜天下之川作九則亦古字通用而非九數之驗也諸儒通計九防之數不合遂有裳衣兵車之辧蓋鑿說也然此詞亦作九防則其誤也久矣如公谷故是戰國時人也

按國語先云屬六防三又云帥諸侯帥固與傳紏合義同也且管子者司馬取之爲封禪書固在左氏前矣而傳末載趙襄子滅知伯事夫襄無卹諡也而傳載之疑左氏亦戰國人矣

晉悼公以鄭樂之半賜魏絳曰子敎寡人和戎八年之中九合諸侯【左襄十一】祁午謂趙文子曰子相晉爲盟主七年再合諸侯三合大夫有令名矣【昭元】

此云九合曰再合曰三合可例仲之九合矣

桓公子紏

齊僖公生公子諸兒公子紏公子小白【管子】

莊子滿苟得曰小盜者狗大盜者爲諸侯諸侯之門義士存焉昔者桓公小白殺兄入嫂而管仲爲臣田成子常殺君竊國而孔子受幣論則賤之行則下之【盜跖篇】桓公五伯之上也爭國而殺其兄其利大也【韓非子】管仲臣於桓公兄公子紏紏與桓爭國管仲張弓射桓公中其帯鉤桓公受之赦其大罪立爲齊相是爲召其賊伯諸侯也【越絕書】

荀子仲尼篇桓公前事則殺兄而爭國外事則詐邾襲莒【注兄子紏也】

史記云初襄公誅殺不當數欺大臣羣弟恐禍及故次弟紏奔魯其母魯女也管仲召忽傅之次弟小白奔莒鮑叔傅之小白母衛女也有寵於釐公

說苑曰或曰將謂桓公仁義乎殺兄而立非仁義也【尊賢篇】

齊桓公謂鮑叔曰寡人欲鑄大鐘昭寡人之名焉寡人之行豈避堯舜哉鮑叔曰昔者公子紏在上位而不讓非仁也侄娣不懷離袵非文也【同上】

齊人弒襄公立公孫無知旣而無知被殺三公子爭國紏宜立者也小白先入故齊人立之【尹文子】

論語注程子曰桓公兄也子紏弟也春秋傳曰桓公兄而子紏弟襄公死則桓公當立又云按史稱周公誅管蔡以安周齊桓殺其弟以反國是紏幼而小白長其有齊宜矣

按淮南厲王傳薄昭書云云注韋昭曰子紏兄也言弟者諱也

夫觀諸書則孰兄孰弟明甚矣程子乃謂小白爲兄胡康侯張氏朱子皆從之豈玩物喪志之言痼於中耶

匹夫匹婦爲諒

或云此與召忽之死也言一匡天下管仲之功大矣召忽之死亦死於義也豈若匹夫匹婦之爲諒云云也蓋與殷有三仁同意

桓公使魯人殺公子紏求管仲魯君束防管仲與召忽管仲謂召忽曰子懼乎召忽曰何懼乎吾不早死將胥有所定也今旣定矣令子相齊之左必令忽相之右𨿽然殺君而用吾身是再辱我也子爲生臣忽爲死臣忽也知得萬乘之政而死公子紏可謂有死臣矣子生而覇諸侯公子紏可謂有生臣矣死者成行生者成名名不兩立行不虛至子其勉之死生有分矣乃行入齊境自刎而死管仲遂入君子聞之曰召忽之死也賢其生也管仲之生也賢其死也【管子】

深則厲深厲淺揭隨時爲義【後張衡應間】

注謂以衣涉水曰厲攝衣涉水曰掲水淺則攝衣涉之爲是水深若以衣涉之則手足難動而溺矣以衣涉水曰厲恐不然且厲者嚴厲也水深可畏猶人之嚴厲可畏也深則當畏而止之不可涉也蓋譏孔子人不已知不能止而猶欲行不能適淺深之宜也【意見】

韓詩云至心曰厲說文作砅云履石渡水也【詩疏】

及史闕文

有問劉元城曰先儒說此多矣但難得經防貫穿元城曰子但熟味及字與亡字自然意貫有馬者借人乘之便是史之闕文夫有馬而面借人乘非難底事而史且載此必是闕文及如見之謂聖人在衰周猶及見此等史存而不敢闕亦忠厚之至後人見此語頗無謂遂從而削去之故聖人嘆曰今亡矣夫蓋嘆此句之不存也故聖人作春秋於郭公夏五皆存之於經者蓋慮後人妄意去取失古人忠厚之意書之所以示訓也【耆舊續聞】

逺人不服

集注云逺人謂顓臾分崩離析謂四分公室家臣屢叛或問載蘇氏考究定公十年子路爲季氏宰哀公十一年冉求爲季氏宰則伐顓防在季康子之世哀公七年季康子伐邾以召吳冦故曰逺人不服而不能來也十五年公孫宿以成叛故曰邦分崩離析而不能守也恐當以或問所載爲正蓋顓臾在邦域之中難指其爲逺人而夫子此語正因季氏將伐顓防而槪及當時之國事謂他有當理者尙多也所謂逺人非正指將伐之顓防也【黃氏日抄】

政逮大夫四世

魯昭公卒於幹侯定公立趙簡子謂史墨曰季氏亡乎對曰不亡季友有大功於魯受鄪以爲上卿至於文子【行父】武子【宿】世增其業魯文公薨而東門遂【襄仲】殺適立庻魯君於是乎失國政政在季氏於此君【昭】也四公【宣成襄昭】矣民不知君何以得國【史世家左昭三十二】魯自文公以後祿去公室政在大夫季氏逐昭公【漢地裏志】

季悼子【紇】之卒也叔孫昭子【婼】以再命爲卿及平子【意如】伐莒克之再受三命【昭十二】叔孫【豹】卒竪牛立昭子而相之【昭四】昭子卽位朝其家眾【五】冬季武子卒【七】是歲平子代立【孔子世家】是悼子先武子卒未甞爲卿也疏四世文武悼平注武悼平桓俱誤荷亭辧論宣成襄昭定爲五世自成至定爲四世亦誤

東周【左傳公山不狃之叛叛季氏也非叛魯也孔子欲往安知其不欲因之以張公室乎】

此釋子路之疑也吾其爲東周乎者言已不爲東周也東周之俗家臣則張私室以逼君陪臣則張公室以逼天子故所不爲也言𨿽之公山非助其畔【七經小傳】

吾豈匏天官書匏一名天雞在河皷東

臨川應抑之天文圖有匏星下注云論語吾豈云云不食正指星而言蓋星有匏之名徒系於天而不可食正與南箕不可簸揚北斗不可挹酒漿同義建昌吳觀附此於四書疑義【日抄】洪興祖論語說同

王粲登樓賦懼匏之徒懸畏井渫之莫食【注引論語】檀珪與王僧防書質非匏實羞空懸【南齊書】

中庸云日月星辰系焉此云匏系而不食二字之義正同仲宣云徒懸檀珪云空懸蓋皆用論語語耳則匏之爲星無疑

王褒九懷思忠云抽庫婁兮酌醴援匏兮接糧【楚辭】曹子建洛神賦云嘆匏之無匹兮詠牽牛之獨處阮瑀止欲賦云傷匏之無偶悲織女之獨勤

按楚辭王褒等云云則古稱匏皆謂星爾【爾雅翼】患得

孔子病夫未之得也患不得之旣得之患失之者【潛夫�日篇】小人其未得也患弗得之旣得之又恐失之【家語】

天何言哉

魯論讀天爲夫何言哉云雲天何言哉

植其杖

置其杖而耘【石經】

不知命無以爲君子

言天之所生皆有仁義禮知順善之心不知天之所以命生則無仁義禮知順善之心謂之小人故曰不知云云君子【韓詩外傳】天令之謂命人受命於天固超然異於羣生貴於物也故孔子曰天地之性人爲貴明於天性知自貴於物然後知仁誼重禮節安處善樂循理謂之君子故孔子不知命云云君子此之謂也【董仲舒防】

隠居放言

包氏注放置也不復言世務介之推曰言身之文也身將隠焉用文之中庸曰其黙足以容【困學紀聞】

逸民各論其行而不及朱張或曰其行與孔子同故不復論也釋文引王弼注朱張字子弓荀卿以比孔子【困學紀聞】

太師

太師摯適齊以至擊磬襄漢書古今人表列於文王之前紂之後師古曰自師摯以下八人皆紂時奔走分散而去鄭以爲周平王時人非也

禮樂志殷紂作淫聲以說婦人樂官師摯抱其器而奔散或適諸侯或入河海

董仲舒傳紂逆天暴物殺戮賢知守職之人皆奔走逃亡入於河海師古注若鼔方叔播鞀武少師陽之屬

八士

周有八士包氏注云四乳生八子其說本董仲舒春秋防露謂四產得八男皆君子雄俊此天所以興周國周書武寤篇尹氏八士注云武王賢臣晉語文王詢八虞賈逵云周八士皆在虞官以仲舒興周之言攷之當在文武時【困學紀聞】

逸周書云乃立王子武庚命管叔相乃命召公釋箕子之囚畢公衛叔出百姓之囚乃命南宮忽振鹿臺之財巨橋之粟南宮伯適史佚遷九鼎三巫乃命閎夭封比干之墓

據此則八士蓋南宮氏文武時人忽疑卽仲忽亂臣十人南宮適疑卽伯適也【漢書作中突中曶】

𨿽有周親

孔曰親而不賢不忠則誅之管蔡是也仁人謂箕子微子來則用之【注疏】

大學

大學

鄭目錄云名曰大學者以其記博學可以爲政也此於別錄屬通論此大學之篇論學成之事能治其國章明其徳於天下卻本明徳所由先從誠意爲始【正義】

曾子曰十目所視十手所指其嚴乎正義曰此經明君子修身外人所視不可不誠其意作記之人引曾子之言以証之十目十手言所指視者眾也【禮注疏】

禮記之作孔子沒後七十二子之徒共撰所聞以爲此記中庸子思所作緇衣公孫尼子所作鄭康成雲月令呂不韋所修盧植云王制漢文時博士所錄其餘眾篇皆如此例但未能盡知所記之人【禮記正義】

或問云正經蓋夫子之言而曾子述之其傳則曾子之意而門人記之蓋傳文或引曾子之言而又多與中庸孟子者合則知其成於曾氏門人之手無疑

夫無所承受無他左驗而據其想似者輒謂某之所作所謂自信之篤而能自得師者與

魏政和中詔諸儒虞松等考正五經衛覬邯鄲淳鐘防等以古文小篆八分刻之於石始行禮記而大學中庸傳焉松表述賈逵之言曰孔伋窮居於洙懼先聖之學不明而帝王之道墜故作大學以經之中庸以緯之則學庸皆子思所作經緯之說亦不爲無見蓋必有所受矣戴鄭賈不分經傳經傳分於宋儒【古言】

魏止有太和正始無政和年號政和宋徽宗也虞松弱冠有才景初二年從司馬懿徵遼東檄文露布皆其所作懿還辟爲掾時年二十四【世語】

衛瓘覬子也十歲喪父年七十二爲賈後所殺【晉書】邯鄲淳初平時從三輔客荊州荊州內附曹公聞其名召與相見甚敬異之黃初初爲博士給事中【魏略】魏初傳古文者出於邯鄲淳衛覬寫尙書後以示淳而淳不別至正始中立三字石經轉失淳法因科斗之名遂效其形【晉衛恆四書體勢】

鐘會母張氏傳曰防黃初六年生四歲授孝經七歲誦論語八歲誦詩十歲誦尙書十一誦易十二誦春秋左氏傳國語十三誦周禮禮記十四誦成侯易記十五使入太學問四方奇聞異訓

熹平四年詔諸儒正定五經刋於石碑爲古文篆三體書法以相參檢植之學門使天下取則【後漢書】大學石經四部碑凡四十六枚南行禮記十五碑悉壞碑上有諌議大夫馬日防議郎蔡邕名【洛陽記】劉芳傳漢世造三字石經於太學學者文字不正多往質焉【北史】

賈逵肅宗八年詔諸儒各選髙才生受左氏谷梁春秋古文尙書毛詩由是四經遂行於世【後漢書】

禮類六十九家始於大戴禮記終於王元度注禮記若盧植鄭小同及孔頴達魏徴則小戴記之學也【唐藝文志】

據瓘傳遡魏志則覬之死太和三年也時松年十五歲防方五歲耳松信才矣豈十五卽受考正五經之詔耶防夙成矣五歲卽能與覬等書石耶正始中立石經已云轉失淳法則覬死已十五六年而淳之卒久矣可云與防等書石耶且石經禮記碑上有馬蔡名防十三已誦周禮禮記可云禮記始行而學庸傳耶逵傳止云四經不及禮記則逵之言出何典記耶何鄭在逵後而注不言之頴達爲疏而亦略不及耶文昔官諫垣時曽與鄭公【曉】同事恨未早見公書得以面稽其疑云

曽子立事本孝等十篇曽子問大戴禮記卽明載之矣大學果曽子也記者何謂不書耶

物有本末

此非結上乃以起下本末二字卽下文本亂末治本末字據其外之形迹言身與天下國家皆物也以修爲言則格致治平皆事也修身爲本所謂本也舉此以措則爲齊治平所謂末也起於格致所謂始也迄於治平所謂終也知所先後而不已其功則至善可止而大學之道其近之矣下文六先字卽此先字七後字卽此後字蓋此條總言其意而下二條詳列其目章句以爲結上文兩節之意似不穏妥【問辧錄私記】

釋明徳

傳之三章釋明徳新民止於至善夫格致誠正修明徳之事也齊治平新民之事也知止定靜安慮能得止至善之事也旣已備言之矣而又釋之也何居【問辧】

釋本末

本末終始原非條件只因本字遂謂之釋本末然則又以何者釋終始耶【同上】格致之傳旣補亡矣而於終始之傳何不並補之乎【私記】

注疏前句此謂知本云本謂身也於後句此謂知本云本謂誠其意也此正相照應處程子疑其重復乃以聽訟章移置此謂知之至也之前而以上句爲衍文朱子又以此謂知之至也一句爲格致之結語而云此句之上別有缺文似皆非記者之意【同上】

孟獻子

盧孝孫曰獻子甞師子思能知義利之分故能知絜矩之道【大全】獻子立於文公十四年莊子之孝曽子聞諸夫子先子思百餘歲矣反甞師之耶盧不讀左傳亦不見論語耶大全收之時講因之大誤

中庸

中庸

鄭目錄云名曰中庸者以其記中和之爲用也庸用也孔子之孫子思作之以昭明聖祖之徳【正義】

天命之謂性

注命猶令也詩曰維天之命於穆不已易曰乾道變化各正性命此天命之說也若云猶令天何言哉諄諄然命之乎【論語注天卽理也此注性卽理可云理命之謂理乎】

注性卽理也易曰順性命之理又曰窮理盡性以至於命則性之與理聖人未始合言之也彌綸章本義此窮理之事此盡性之事不又分而爲二耶

夫天下之理皆理也而性字從生從心則人心所具之生理也性乃定名理爲虛位性存郛郭之中厥有恆秉理隨事物而在各有不同若謂性卽理則理卽是性矣而世有稱倫理者焉亦謂之倫性可乎有稱文理者焉亦謂之文性可乎【問辧錄】

性道注兼人物言之書曰惟皇上帝降衷於下民若有恆性詩曰天生蒸民有物有則此聖人性道之說也易繼善成性後卽云仁知百姓固未甞言物矣

夫人有人之性物有物之性且天地之間惟萬物凡艸木土石皆物也若謂人物之生各得所賦之理以爲健順五常之徳則不知艸木土石其健順五常之徳若何若謂人物各循其性之自然莫不各有當行之路則不知艸木土石其當行之路若何【問辧錄】

喜怒哀樂

中和者性情之徳也寂感者此心之體用也此心存則寂然時皆未發之中感通時皆中節之和心有不存則寂然木石而已大本者有所不立也感通馳騖而已達道有所不行也故戒謹恐懼而謹之於獨則此心存而寂感無非性情之徳也【大全小注】

常人之心旣有所昏蔽則其本體𨿽亦時時發見終是暫明暫滅非其全體大用矣無所不中然後謂之大本無所不和然後謂之達道惟天下至誠然後能立天下之大本故必戒謹之功無時或間而後能如此不必又以爲明道不可離之意【私記】

夫有是操養之功則吾心乃得其正方喜怒哀樂之未發也一理渾然更無偏著故謂之中中則發皆中節矣無所乖謬故謂之和中𨿽具於吾心然天下之理皆由此出是爲大本和𨿽發於吾心然天下之事皆由此處是爲達道若彼常人喜怒哀樂𨿽是未發然根株所在皆私意之潛伏可謂中乎不中何和之有夫不徒曰本而曰天下之大本不徒曰道而曰天下之達道蓋言天地萬物之理皆具於此而所以位天地育萬物者皆由於此爲下文張本也【問辧】

致中和

致字乃由中而極乎外非約之於內也聖人一身中和矣由是而推開徹達之自身而家而國而天下感化之速處置之周不過乎物不遺乎民斯之謂致也聖人在天子之位大順之世焉若曰聖人自中和矣而致位育則在古無徴【崔氏中庸凡】

中和至於爲大本達道可謂至矣更致到何處章句自戒懼而約之自謹獨而精之之說似是疊牀【私記】

注以戒謹貼中和以中和分位育夫戒懼致中顧不和歟謹獨致和顧不中歟心正則位顧不育歟气順則育顧不位歟致中和而位育蓋實理實事實言非感應之說猶孟子擴而充之足以保四海也後章至誠能盡其性以盡人物以贊化育所謂致中和也及人物之性盡而參贊之功成則所謂位育焉者也若云𨿽無其事乃有其理蓋後儒曲爲之辭耳【問辧】

君子之道費而隠

君子之道費而隠鄭注云言可隠之節也費猶佹也言君子之人遭值亂世道徳違費則隠而不仕若道之不費則當仕也費本又作拂徐音弗注同【禮注疏】

字書費損也用也惠也耗也又扶味切姓也佹戾也春秋傳晉侯佹諸

陳公懋云費隠大小本一時之言何甞直貫至末聖賢之言正不如是之拘也

人道敏政

天道敏生人道敏政地道敏樹夫政也者猶蒲盧也待化以成【家語】

蒲盧蜾蠃謂土蜂也詩曰螟蛉有子蜾蠃負之螟蛉桑虫也蒲盧取桑虫之子去而變化之以成爲己子政之於百姓若蒲盧之於桑虫然【注疏】

螟蛉蜾蠃說者考之不精乃謂蜾蠃取桑虫負之七日化爲其子𨿽揚雄亦有類我類我久則肖之之說近世詩人取蜾蠃之巢毀而視之乃自有細卵如粟寄螟蛉之身以養之其螟蛉不生不死蠢然在穴中久則螟蛉盡枯其卵日益長大乃爲蜾蠃之形穴竅而出蓋此物不獨取螟蛉亦取小蜘蛛置穴中寄卵於蜘蛛腹脇之間其蜘蛛亦不生不死久之蜘蛛盡枯其子乃成今之養晚蠶者蒼蠅亦寄卵於蠶之身久之其卵爲蠅穴繭而出殆物類之相似者列子云純雌其名大腰純雄其名穉蠭莊子云細腰者化說文雲天地之性細腰純雄無子此皆信說詩者之言也古人名物多取形似瓠之細腰者曰蒲盧故蠭之細腰者亦名蒲盧正如綬艸綬鳥皆名以鷊靑黒之菼靑黑之鳩皆名以鵻也【解頤新語】陶隠居說同通誌略以變與未變駁之誤

詩人言細腰物無雌皆取靑虫敎祝便變成己子斯爲繆矣今細腰蜂在處有之每破其房或見其卵與他虫同處其中或見其子已去而他虫只存空殻者或見他虫之成蛹者蓋蠮螉生子如小粟米寄著他虫之身而他虫不壊至變成蛹其子出而食之蛹盡而子去要是說詩者誤以教誨爾子式谷似之爲如似之似不知似爲似續之似遂至附防成此曲說也【詩詁】宮教臺州董華翁云蜾蠃負螟蛉埋土中而寄子其身如雞抱子暖之而使生然其子卽蜾蠃之子非以螟蛉之子爲子詩之說得之楊子云則失之耳監簿永嘉戴侗云嘗親見蠮螉負螟蛉入筆管有兩蠮螉互飛而共營之初非獨陽無子而外取螟蛉之子爲子也如腐艸化螢亦螢宿其子於腐艸旣成形則自腐艸而出【黃氏日抄】

俗說果蠃負螟蛉入筆管中如呼曰似我似我營之七日而遂化爲其子也夫似我似我人言也果蠃虫耳安知所謂似亦安知所謂我豈亦能人言耶而世人乃爲之說如此亦可笑也【問辧錄】

所以行之者一也

言百王以來行此五道三徳其義一也古今不變也【禮記注疏】

曰一者誠而已何如曰若指誠言何不曰所以行之者誠也而曰所以行之者一也言一而不言所謂一爲此空虛無著之說必待後人求其事以實之乎且上文曽無誠字今突然謂一爲誠則爲義不明至下文不明乎善不誠乎身始說出誠字今驀然預指於此則爲言不順捨卻本文而別僞說以塡補之是亦添蛇足也【問辧錄】

凡事豫則立

此但言事必貴豫注言凡事先立乎誠非也故下文又言治民必先獲上云云誠身必先明善皆豫定之意也蓋至是始言及誠耳故知一者誠也之非然也

博學之二條

上條作學知利行困知勉行下條作三近似更切不知朱子何故不然【存疑】

自誠明謂之性

注自由也夫由者由此以至彼也若謂由明以至誠也則可若謂由誠以至明也不亦舛乎夫有誠而明者有明而誠者自夫誠而明者而言則謂之性自夫明而誠者而言則謂之教非由此至彼之說也世有謂率性之謂道自然者卽誠明謂之性也修道之謂教勉然者卽明誠謂之教也夫率性原道所由出誠明謂性成之聖也修道原教所由立明誠謂遵教之賢也且之謂云者原其所以名謂之云者加之名者也安得而同之耶【問辧錄】

誠者物之終始

物猶事也凡人無誠則不能成事【禮注疏】

誠者一也物者事也凡人作事皆出於心心能專一何事不成如寫一字縫一鍼必專心一意然後端好稍不誠則鹵莾滅裂有始而無終矣【吹劍錄】

誠者物之終始不誠無物乃以明自誠之意謂事必以誠而成不誠則不成也今因物字遂爲造化所生之物則大學格物亦造化所生之物乎如注云云是謂萬物得實理以生理盡而死乃造化所以始終萬物者也於學者何與【問辧錄】

博厚載物

言其徳博厚所以負載於物以其功業髙明所以覆蓋於萬物也以行之長久能成就於物此謂至誠之徳也【禮注疏】

博厚載物髙明覆物悠久成物乃聖徳之用何甞便說天地然惟其如此所以配乎天地耳蓋曰博厚聖人之所以載物也云云然載物莫如地今曰博厚載物則聖人之博厚配乎地之博厚矣云云如所謂莫不尊親故曰配天者也而注者見覆載字卽以同天地之用言則是天地聖人惟有髙厚悠久之體故有覆載成物之用也而可乎【問辧錄】

禮儀威儀

注云道之入於至小而無間夫中庸明言大哉聖人之道又曰優優大哉何以彊謂之小且禮儀威儀何以至小何以入何以無間蓋言道之散見於人倫事物者廣博周徧充足有餘若此乎其優優大也【問辧錄】

孟子

不日成之

詩靈臺鄭箋云言不與設期日而成之

注疏云民並來治作之而不與之相期日限

國語楚靈王爲章華之臺伍舉諫云先王之爲臺榭也其目不廢時務四時之隙於是乎成之故周詩云經始云云不日成之韋昭曰不日不程課以時日也

寡人

王侯自稱孤寡【注疏】老子曰𨿽貴必以賤爲本𨿽髙必以下爲基是以侯王稱孤寡不谷【法本】孤寡者人之困賤下位也侯王以自謂豈非下人而尊貴士與【國防】

無以則王乎

管仲曰聖王之牧民也不在其多也桓公曰善勿已如是其何以行之【管小問】桓公曰勿已其勉覇乎【大匡】

先大夫文子顯輔其君以主盟於諸侯今主君懋其勲庸而光賁於趙宗無以則先大夫文子是焉取則尙徳率義以大其光烈其將有譽於四方也【子華子】

管仲病桓公問之曰寡人將誰屬國管仲曰勿已則隰朋其可乎【呂覽貴公】

注以己通用無已必欲言之而不止也蓋見下文一千二百餘言故云至無以則有一焉注無以見前然下文僅二十三字若作言之不止則於理不通勿已字見於戰國時文字甚多義皆更端之意或彼時方言如此【南園漫錄】或曰以用也言無用此也

折枝

折枝案摩折手節解罷枝也【趙注】

後漢張皓王龔論云豈同折枝於長者以不爲爲難乎注劉熙注孟子云折枝若今之案摩也

選廣絕交論匍匐委迆折枝防痔善引趙注

薛稷等翕肩屏气防痔折枝阿附太平公主【朝野僉】韓髙之徒共持國柄愚薄之倫折枝防痔【盧思道北齊論】

國君進賢

國君用賢當用尊者親者然或尊者親者未必賢不得已則用卑者疏者之賢將使卑者逾尊疏者逾戚可不愼歟【意見】

曾西

曽西注以爲曽子之孫集注因之經典序錄曽申字子西曽參之子子夏以詩傳曽申左丘明作傳以授曽申楚鬭宜申公子申皆字子西則曽西之爲曾申無疑【困學紀聞】

孟施捨【朱子又引舟之僑等爲例蓋不敢夑趙注耳】

人姓名中不可加發語聲恐或是孟賁字【意見】

褐夫

豳詩云無衣無褐何以卒歲鄭氏云褐毛布也貴者無衣賤者無褐何以卒歲孟子曰視刺萬乘之君如刺褐夫以褐夫對萬乘之君亦言貴賤之殊耳褐乃編�粗短衣不黃不皂賤者之服非毛布也褐字從衣毼字從毛鄭氏誤以褐爲毼遂云褐毛布也毛布乃今之斜毼價貴於薴蔴多矣此豈賤者之服【席上腐談】

自反而縮

晦庵解以縮爲直於義未安按廣韻注曰斂也退也謂自反而不能退縮是有鬭心也𨿽褐寛博亦不惴焉自反而能退縮𨿽千萬人在前我無競心往亦無害【兪文豹吹劍錄】

志至气次

言志之所至之處气卽隨之而至如帥之所至之處而卒徒亦隨之而至也故云志至焉气次焉【意見】

聖人污

老泉三子知聖人污論誤以污字爲句謂三子之智不足以及聖人髙深幽絕之境徒得其下焉耳趙岐謂孟子知其言太過故貶謂之污下亦非孟子之意【困學紀聞】趙注云言三人𨿽小污不平亦不至阿其所好以非其事阿私所愛而空譽之其言有可用者今紀聞所載云云豈所見者古本後復刋去耶惜矣

有王者起

注以此爲言滕然上文以三代敎養之法而言恐此所謂是爲師云者指三代而言蓋以三代敎養可爲王者師使滕君行王政而師之未必遽期滕之爲王者師也後有王者亦未必捨三代不法而必待滕之所行爲師也【黃氏日抄】

春秋天子之事

天子之事所謂王者之迹者也蓋西周盛時禮樂徵伐自天子出列國諸侯各守侯度以奉天子之明威東遷之後王室衰微已甚天下不復尊周列國各自爲制僭亂百出不知有天子之政令矣此亂臣賊子所以交作而無忌也孔子爲是懼以爲周徳𨿽衰天命固未攺也文武之典制𨿽不共守然有可攷知也天子之號令𨿽不行於天下然天子固在也於是作春秋考文武之憲章而托之乎魯史筆削褒貶一以爲準以明天子之法以尊周室以見天命之未攺是爲天子之事蓋曰此天子之政令固在有可取而行也非謂其假天子之權也知我者謂我志在於尊周也罪我者謂亂賊之交作也由無天子之法也天子之法明則爲亂爲賊罪狀顯著憲典有在如有舉而行之者彼將焉逃諸侯惡其害己也是故亂臣賊子懼焉然明天子之法者春秋也春秋我作也則豈不罪我乎若曰春秋無位而托南面之權則是平王以前政敎號令天子自行之也平王以後政敎號令孔子另行之也而文武安在哉而時王安在哉夫尊王也而與竊柄同則竊柄者何誅明法也而與干紀同則干紀者何責乎其亦誤矣【問辧錄春秋正防】

巨擘

齊地有虫類蚯蚓大者人謂之曰巨白善擘地以行呼之聲訛也孟子所謂吾必以仲子爲巨擘者卽蚯蚓之大者也蓋前甞謂蚓而後充其操注以爲大指非也【晁氏客語野客叢書】

無責耳矣

無責只是不足責之意所以甚鄙而警之也耳矣云者輕收之語辭【黃氏日抄】

舜卒鳴條

舜葬蒼梧之野薛氏曰孟子以爲卒於鳴條呂氏春秋舜葬於紀蒼梧山在海州界近莒之紀城鳴條亭在陳畱之平丘今考九域志東海縣有蒼梧山【困學紀聞】

史記六國表云禹興於西羗皇甫謐曰孟子稱禹生石紐西夷人也疑在此條之下而今無此語故知書之逸遺者多矣可勝惜哉

非禮之禮

若禮而非禮陳質娶婦而長拜之也【趙注】

可以取章

此章言亷勇惠三者人之髙行也凡於所取之道可以取之則取之故無傷害於爲亷可以無取而乃取之是爲傷害於亷也凡所與之道可以與之則與之而不爲傷其惠可以無與而乃與之是爲傷害於惠也凡於所死之道可以死之則死不爲傷害其勇可以無死而乃死之是爲傷害其勇也如孟子受薛七十鎰是可以取則取之也求也爲聚斂而附益之是可以無取而乃取之者也孔子與原思之粟是可以與則與之者也冉子與子華之粟五秉是可以無與而乃與之者也比干諫而死是可以死則死也荀息不能格君心之非而終遽以死許是可以無死而乃死之也【注疏】

王使人瞷夫子齊人一妻一妾

或云此二瞷字相應共一章也謂王使人瞷吾何以異於人豈同齊人乞墦枉曲以求富貴爲妻所瞷而見羞相泣者乎

少艾

汪聖錫云衢有士子陳其所見求質於汪云少當讀爲少長則習騎射之少艾當爲又凡古書言懲艾之艾皆音刪懲艾云者懲絕之也詩云峙乃錢鏄庵觀銍艾亦以刪讀是其證也慕少艾云者知好色則慕差減於孺慕之時也至有妻子而慕妻子則所謂孝衰於親之時不止於稍艾而已也此之爲艾亦衰減之義也【程氏攷古】原孟子之言卽荀子妻子具而孝衰於親之義人少當音去聲慕少當音上聲艾讀如夜未艾之艾艾之爲言止也謂人知好色則慕親之心稍止也【示兒編】

齊桓公封禪謂管仲曰寡人日暮仲父年艾【尙書中候】說文云艾老也長也又按禮記云五十曰艾則是艾誠長老之稱也謂之少又安可也是則云艾美好也者又不知何據爲之誤也殆亦未可知【注疏】

徧考載籍艾字並無美好之說曲禮曰五十艾服官政魯頌俾爾耆而艾荀子耆艾而信可爲卿皆謂老也【示兒編】

防定夫云老者成徳之稱乞其言足以愈人之疾故曰艾憲其行足以助人之善故曰叟【易拾遺】

郭次象云孟子人少則慕父母知好色則慕少艾少當讀如多少之少謂人旣知好色則慕父母之心少艾艾之言息也如耆艾之艾此說亦佳然觀離騷竦長劍兮擁防艾戰國防不以予工乃與幼艾注引孟子慕少艾之語又齊王有七孺子注云孺子謂防艾美女也又知以少艾爲幼美自古已然矣【野客叢書】

按此引與注引楚詞戰國防同楚詞少司命云竦長劍兮擁幼艾蓀獨宜兮爲民正王逸注曰幼少也艾長也言司命執持長劍以誅絕凶惡擁防萬民長少使各得其所也故宜爲萬民之平正也趙防云建信君貴於趙公子魏牟曰社禝爲虛戾先王不血食而王不以予工乃與幼艾又或謂建信君之所以事王者色也色老而衰大全解注楚詞不引逸注國防不及建信君豈不欲頌言之耶又以少司命爲大司命抑左右之莫辧耶

趙防注引趙岐云艾美好無孟子少艾之語齊防七孺子注云言其近幸無幼艾美女字豈所引者洪興祖楚詞注耶抑舊本而今無之耶然要之皆鮑彪因舊注而未及詳考耳

夫內作色荒書之烱戒招搖市過孔子丑之則凡云好色皆謂女子也史記侫幸傳云非獨女以色媚而士宦亦有之漢書贊云柔曼之傾意非獨女徳蓋亦有男色焉是亦謂間有之耳魏牟所云幼艾蓋指幸臣建信君也建信者彌子瑕龍陽君之軰豈凡知好色者皆如衛靈魏趙之爲乎故知趙注乃隨字生說而讀者遂不敢置異議云爾

白羽之白

白羽之白也猶白雪之白也歟白雪之白也猶白玉之白也歟劉熙曰孟子以爲白羽之白性輕白雪之白性消白玉之白性堅𨿽俱白其性不同問告子告子以爲三白之性同【文選雪賦注】

曹交

曹交注謂曹君之弟按左傳哀公八年宋滅曹至孟子時曹亡久矣曹交蓋以國爲氏者【困學紀聞】

君子不亮惡乎執

伊川君子貞而不諒解云諒固執也與亮同古字通用孟子曰君子不亮惡乎執【全書】

據此是以惡字作去聲讀謂惡乎執也與硜硜必信必果大人不信不果義正同

法家拂士

入則無法家拂士當如詩四方以無拂音咈謂其忠鯁拂逆人意足相警戒若依注作弼字則凡有位者皆弼士何足與法家敵國並言【吹劍錄】

周公假天子之尊時進善者百人諫臣五人輔臣五人拂臣六人同姓之士百人【韓詩外傳】

五伯

用國者信立而伯𨿽在僻陋之國威動天下五伯是也故齊桓晉文楚莊吳闔閭越句踐是皆僻陋之國也威動天下彊治中國無他故焉信立而伯也【荀子】

按荀孟同時其稱說五伯必同也趙注蓋臆說耳盡其心

盡其心者言人能窮盡其心者卽知厥初受命於天之性知其性卽知天道矣朱子注心者人之神明所以具眾理而應萬事性則心之所具之理予於此說及後引橫渠之說實所未達【約言】

注知性乃能盡心不無顚倒又與下文文勢不同【意見】

馮婦

馮婦摶虎一章聞元莊云有一家以晉人有馮婦者善摶虎卒爲善士則之【斷句】後至攘臂下車眾皆悅之其爲士者笑之與前相對亦自有義【志雅堂抄】

旣入其苙

今之與楊墨辯者云云招之說者以爲苙闌也非也香白芷之類異名豚之所甘旣放之得所又招之非善治邪說者也【野老記聞】

周旋中禮

動容周云云之至也是聖人之事性之之徳也哭死而哀以下三者皆天理之當然君子所以復其性反之之事也故曰君子行法以俟命而已矣何也哭死而哀言哭死當哀非爲生而哀也經徳不回言經徳當不回非以干祿而不回也言語必信言語當必信非以正行而必信也是皆行其天理之當然也【意見】

然而無有乎爾

去聖未逺鄒魯相近言已足以識孔子之道能奉而行之言則亦者非實無者也則亦當使爲無有也乎爾者嘆而不怨之詞【趙注】無有云者此所以欲歸於己也【疏】無有乎爾者是反說之辭猶言豈無有也蓋曰孔門諸弟子有七十二人豈無有見而知之者旣有見而知之者則今日豈無有聞而知之者乎【意見】

注引林氏之說是謂見知聞知之必無也不惟非孟子之意而後先辭語不相應亦自不成文理且旣謂之決無見知聞知者矣乃言世之未逺何爲言世之未遠可也而又言居之甚近何爲固知其必不然也【問辧錄】續補

時習

學者學爲君子爲聖人習者如習射習儀之習學君子聖人不可驟至故必以時漸習之若學寛大則於隘時習之若學溫和則於忿怒時習之若學恭敬則於慢傲時習之若學良善則於狼戾時習之若學辭讓則於忿爭時習之若學勤敏則於懈怠時習之當其事之時而習則不虛習矣其習必成成則自有可喜故曰不亦悅乎然此理則通論語所言皆可以盡故此句冠一書之首深有意也【正龍舒淨土文】

小學大學

漢張竦從杜鄴學尢長小學鄴子林有雅材其正文字過於鄴竦故世言小學者由杜公師古曰小學謂文字之學也【鄴傳】古者八歲入小學周官保氏掌養國子教之六書【藝文志】師古曰故因名云

王子公卿之太子大夫元士嫡子年十三始入小學見小節而踐小義年二十入大學見大節而踐大義【尙書大傳】正月農事未起命成童以上入大學五穀硯冰釋命幼童入小學衍篇章四月令古者年八歲而出就外舍學小藝焉履小節焉束髮而就大學學大藝焉履大節焉【大戴禮】

歲事旣畢餘子皆入學十五入小學十八入大學距冬至四十五日始出學傳農事上老平明坐於右塾庻老坐於左塾餘子畢出然後歸夕亦如之餘子皆入父之齒隨行兄之齒雁行朋友不相逾輕任並重任分頒白不提挈出入皆如之此之謂造士【書傳略說】

古者所以年十五入太學何以爲八歲毀齒始有識知入學學書計七八十五陰陽備故十五成童志明入大學學經術【白虎通】

七年男女不同席不共食八歲出入門戶始敎讓十年出就外傅學書計十有三年學樂誦詩成童舞象學射禦【內則】

夫古人之所論小學大學者如此章句序乃云人生八歲則自王公以下至於庻人之子弟皆入小學而敎之以灑掃應對之節云云今觀文王世子王制學記等所云不知世子可令之灑掃否耶

古人論小學如農圃醫卜歷象干支之類非謂八歲入小學也若然則所謂諸侯貢其小學之異者移於天子之小學亦八歲之童稚乎蓋卽農圃等事乃術藝之精者也大學所學之大者卽詩書禮樂修齊治平之道故六鄕三嵗大比賔興賢能而進於天子之大學蓋徳行道藝之純者也若學其大則自八嵗以至十五其學非有二本後世乃將小學大學以年大小岐而二之非古人之義矣【王浚川集】

大學

序云大學之書古之大學所以敎人之法也若然則所謂大學者是天子之成均也而成均何可以名書且云大學所以敎人之法是成均之訓防也而又何以爲孔氏之書【問辧錄】

中庸序

朱子序雲中庸何爲而作也憂道學之失其傳而作也蓋自上古聖神繼天立極而道統之傳有自來矣末云𨿽於道統之傳不敢妄議歷敍道統以歸於己是謂之道統序非中庸序也【荷亭辧論】

十三章總注

道不遠人者日用事物當然之理丘未能一者聖人謙己誨人之辭本同一致初非有難易之別也朱子岐而二之一則爲夫婦所能一則爲聖人所不能與本文正體殊不相類【荷亭辧論】

達孝

注雲天下之人通謂之孝夫聖人之孝誰不稱之乃聖人則烏用通稱爲也蓋達者變通不拘之謂善繼善述是也今只讀本文自見夫繼述之謂孝繼述而善焉之謂達非通稱之說也若云通稱則與下文全不相蒙且義亦淺近【問辧錄】

三重

注云三重謂議禮制度考文夫有天下者孰不議禮制度考文議禮制度考文有善者有不善者如何有此三者便能寡過蓋難有者徳難得者位難遇者時三者兼焉故爲三重言於所難有者而有之也其指王天下者言非言民也有徳則善則非愚而自用有位則尊則非賤而自專有時則有徴則非生今反古是故其道則本諸身徴諸庻民以考三王以建天地以質鬼神以俟百世動世爲道言世爲法行世爲則逺則有望近則不厭若是乎其盡善也夫何寡過如之【同上】三王之禮其事尊重若能行之寡少於過矣【注疏】

知風之自

風卽風俗之風所以鼓舞乎人者也鼓舞乎人必自身始風之自也【問辧錄】

孟子見梁惠王

王聖美爲縣令時謁一達官值其方與客談孟子殊不顧聖美聖美竊哂其所論久之忽顧聖美曰甞讀孟子否聖美對曰生平愛之但都不曉其義主人問不曉何義聖美曰從頭不曉主人曰如何從頭不曉試言之聖美曰孟子見惠王已不曉此語達官深討之曰此有何奧義聖美曰旣云孟子不見諸侯因何見梁惠王其人愕然無對【夢溪筆談】

斯可受禦與云云如之何其受之

舊說亦自可通蓋殺人而奪其貨人所共惡於法皆不教而誅者也此法殷受之夏周受之殷不待辭說今尙明烈則禦奪之貨如之何其可受乎不作闕文亦可【論孟窺管】

經典稽疑卷上﹤經部﹐五經總義類﹐經典稽疑﹥

欽定四庫全書

經典稽疑卷下

明陳耀文撰

易經

乾元亨利貞

元始也亨通也利和也貞正也言幹秉純陽之性故能首出庶物各得元始開通和諧貞固不失其宜是以君子法幹而行四徳故曰乾元亨利貞矣【子夏傳】

君秉二儀之純粹履元亨之貞和【晉江傳襄邑令傳渾頌】

孝文詔曰尉元遊明根並元亨利貞明允誠素【魏書】皇甫鏄薦山人柳泌等憲宗服其藥日增燥渴裴璘上疏曰陛下合日月照臨之明稟乾元利貞之徳【舊唐】

初九潛龍勿用

王弼曰文言備矣沈驎士曰稱龍者假象也天地之气有升降君子之道有行藏龍之爲物能飛能潛故借龍比君子之徳也初九旣尙潛伏故言勿用

系辭曰君子居則觀其象而玩其辭動則觀其變而玩其占夫幹之六畫之類象也而筮之則爲變曰初九潛龍勿用之屬者詞也而值之則爲占象見乎體者也變生乎動者也詞有準占無方易也者無方者也【陸氏義說】潛龍象也亦占也勿用占也亦象也系辭聖人見賾立象見動生爻而不及占明占寓於象也豈有平居直觀潛龍之象而不及勿用之占乎假令象外有占聖人何蘄於一言耶【序】

夕惕若厲

易曰潛龍勿用者言時之不可以行也故君子終日云云無咎終日幹幹以陽動也夕惕若厲以陰息也因日以動因夜以息惟有道者能行之【淮南人間訓】

張悚爲陳崇奏莽功徳曰易曰終日幹幹夕惕若厲公之謂矣【漢書】

後漢書班固薦謝夷吾云臣以頑鈍器非其疇屍祿負乘夕惕若厲注言君子終日幹幹至於夕猶怵惕戒懼若危厲早朝旰食夕惕若厲【風俗通韓稜下】

後漢馬太后云故日夜惕厲思自降損

張衡思賦夕惕若厲以省諐兮懼余身之未勅說文骨部引易云夕惕若厲【夕部引易云夕惕若夤】

後漢崔寔大赦賦朝乾乾於萬幾夕處敬而厲惕荀爽曰修辭謂終日幹幹立誠謂夕惕若厲【集解】

三國誌先主上言漢帝曰寤寐永嘆夕惕若厲

選陸機讓平原內史表俛首頓膝憂愧若厲

王弼云終日幹幹至於夕惕猶若厲也【注疏】

虞翻曰夕惕若厲故不驕也晨競夕惕每惻於懷【宋袁粲傳】晉惠帝永平元年詔曰戰戰兢兢夕惕若厲

周武帝詔文皇帝敬順昊天憂勞庶政予小心弗克遵行夕惕若厲昧旦幹幹夕惕若厲【梁武帝淨業賦序】

陳宣帝大建六年詔曰一物乖方夕惕猶厲

晉傳叩頭虫賦無咎生於惕厲悔吝來亦有由白居易賀雨表發於若厲之誠散作如膏之澤

舊唐文宗試劉賁賢良防任賢惕厲宵衣旰食

馬騏講幹夕惕若厲孝宗曰當讀爲若厲

按文言𨿽危無咎疏云心懷惕懼𨿽危不寧以其知終知至故無咎則若厲爲句亦自可通況淮南九師去古未逺則必有所受之者矣

其惟聖人乎

再稱聖人者嘆美用九之君能知進退存亡而不失其正故得大明終始萬國咸寧乘六龍以禦天也【集解】

黃裳元吉

陰登於五柔居尊位若成昭之主周霍之臣也百官總己専斷萬機𨿽情體信順而貌近僭疑周公其猶病諸言必忠信行必篤敬然後可以取信於神明無尢於四海故曰黃裳元吉【幹寶易解】

伊川不滿於宣仁故注易有云臣居尊位羿莽是也猶可言也婦居尊位女媧武后是也非常之變不可言也故有黃裳之戒其實用此寄意耳前輩亦嘗言之矣然胡明仲讀史管見論武后革命則特舉此語以言之蓋不悟其本有所爲也及毛伯玉著易傳乃大辟其非曰甚矣正叔之陋也臣子於君父皆陰也羿莽是已何必専以女媧武氏當之必以婦人爲陰是兒童之見耳況女媧事不經見若武氏之變固未甚於羿莽也而謂彼猶可言殆有胥吏舞文之態胡明仲宗主程氏一至於此得無所見偶同耶抑私其所主耶晦庵明知此語有爲而發乃宛曲爲之說曰伊川舉武氏女媧事看來要立議論教人可向別處說此爻何曾有這義都是硬入這意可謂欲蓋而彌彰也【志雅堂雜抄】

後得主而有常

陰主卑退若在事之後不爲物先卽得主也此陰之恆理故云有常【注疏】

程子以主利爲一句朱子因之遂以文言後得主爲闕文然彖傳後順得常與後得主而有常意正一律似未見其爲闕文也【余讀易偶記】

以從禽也

卽鹿無虞何以從禽也【蔡邕石經郭京舉正】

小貞大貞

漢書谷永傳孟康注云膏者所以入潤肌膚爵祿亦所以養人也小貞臣也大貞君也遭屯難饑荒君當開倉廩振百姓而反吝則凶臣吝嗇則吉也

貞當如周禮訓問周禮有祈永貞貞亦占之美辭又周禮天府季冬陳玉以貞來嵗之媺惡鄭司農云貞問也易曰師貞丈人吉問於丈人國語曰貞於陽卜康成曰問事之正曰貞禮中又有所謂大貞謂卜遷國立君也【讀易偶記】

丈人

崔憬曰子夏傳作大人並王者之師也按彖云師眾貞正也云云王矣老子曰域中有四大而王居其一焉則知夫爲王者必大人也豈以丈人而爲王哉

師或輿屍

二剛也三柔居上是兼其領故曰輿屍若無君上之命則免矣故曰或也【幹寶】

輿眾也屍主也【王介甫】輿師若作師徒撓敗凶莫甚焉何必言艱貞亦凶【西蜀周氏】

諸家皆謂師不可以眾主晦庵獨本古注以爲兵敗輿屍而歸按六三師或輿屍猶可言兵敗若六五弟子輿屍言兵敗於文義未恊【黃氏日抄】

有孚盈缶

魯恭疏云易曰有孚盈缶終來有他吉言甘雨滿我之缶誠來有他而吉也注比卦坤下坎上坤爲土缶之象也坎爲水雨之象也坎在坤上故曰甘雨滿我之缶有誠信則他人來附而吉也【後漢書】

顯比

王因天下顯習兵於搜狩焉驅禽而射之三則已發軍禮也失前禽者謂禽在前來者不逆而射之傍去又不射惟背去者射之不中亦已是皆所以失之用兵之法亦如之降者不殺奔者不禁背敵不殺以仁恩養威之道【康成】失前禽捨逆取順也【周易舉正】

系於苞桑

九五系於苞桑猶紂囚文王羑里之獄四臣獻珍異之物而終免於難系於苞桑之謂也【康成】

韋諛冉閔時爲光祿大夫時閔拜其子爲大單於而以降胡一千處之麾下諛諫曰或有刺客變起悔之何及願深思聖王苞桑之誡也【晉儒林傳】

陸宣公収河中後請罷兵狀雲海內大搖物情幾去天命莫保於寸晷王威不出於一城邦國之杌艱屯綿綿聯聯若苞桑贅旒幸而不殊者屢矣

噬幹胏得金矢

四體離陰卦骨之象骨在幹肉脯之象金矢所以獲野禽故食之反得金矢君子於味必思其毒於利必備其難【王肅注】

賁於丘園

荀爽曰艮山震林失其正位在山林之間賁飾丘陵以爲園圃隠士之象也五爲王位體中履和勤賢之主尊道之君也故六五曰賁於丘園束帛戔戔有終吉君臣失正故吝能以中和飾上成功故終吉而有喜也

王肅云失位無應陋處丘園蓋蒙闇之人道徳彌明必有束帛之聘也戔戔委積之貌

東京賦聘丘園之耿潔旅束帛之戔戔

無妄

六十四卦象皆釋卦名天下雷行物與當讀以釋無妄之義故張淸子集注與字卽應字天雷而物應故先王對時而育物皆無妄也【經書補注】

過渉滅頂

趙溫與李漼書云於易一爲過再爲涉三而弗攺滅其頂凶【後趙典傳】

樽酒簋貳

處重險而履正以柔居柔履得其位以承於五五亦得位剛柔各得其所不相犯位皆無餘應以相承比明信顯著不存華飾處坎以斯𨿽復一樽之酒二簋之食瓦缶之器納此至約自進於牖乃可羞之於王公薦之於宗廟故終無咎也【王輔嗣】

正用一樽之酒貳以一簋之食盛之瓦缶質而約也物薄誠至納之自明故無咎約者六四之誠牖者九五之明也【補注】

六四上承九五又互體在震上又辰在醜丑上值斗可以斟之象斗上有建星建星之形似簋貳副也建星上有井井星之形又如缶天子大臣以王命出防諸侯主國尊於簋副缶設酒而用缶也【康成】

胡一桂曰自二至五似離虛明有牕牖之象

酒飲養陽簋食養陰剛柔際也然象以釋爻辭爻象同辭豈得皆錯【補注】

黃離

離南方之卦離爲火土托位焉土色黃火之子諭子有明徳能附麗於父之道文王之子發旦是也【康成易】

離九三

鼓缶而歌當衰而樂也大耋之嗟當衰而哀也盛衰之道天之常也君子之心順其常而已不樂則哀皆僞其動心而失其常者故凶【蔡伯靜】

初登於天

應劭曰明夷者明傷也初登於天者初爲天子言以善聞於天也後入於地者傷賢害仁佞惡在朝必以惡終入於地也【杜鄴傳注】

文舉引易曰小人處盛位𨿽髙必崩不盈其道不恆其徳而能以善終身未之有也是以初登於天后入於地【鹽鐵論】

湯武革命

賈逵歷論云易金火相革之卦象曰君子以治歷明時又曰湯武革云云應乎人言聖人必歷象日月星辰明數不可貫數千嵗其間必攺更先距求度數取合日月星辰所在而已【後漢律曆志】

昔者聖人之作歷也陰陽有分寒暑有節若夫祐術開業淳燿天光重黎其上也承聖帝之命若昊天典歷象三辰以授民事立閏定時以成嵗功羲和其隆也取象金火革命創制治歷明時應天順民湯武其盛也【同上】帝舜葉時月正日湯武革命治歷明時言承平者葉之承亂者革之【月令章句】

何承天新法表曰虞書著欽若之典周易明治歷之訓言當順天以求合非爲合以驗天也【宋書歷志】

彖曰湯武革命順乎天而應乎人魏晉而降凡禪代者必據以爲說按轅固與黃生爭論湯武於景帝前但評受命之是非不引易爲證象曰君子以治歷明時其意了不相涉洪偃云按唐一行大衍歷日度議曰顓帝歷上元甲寅辰初合朔立春七曜皆直艮維之首湯作殷曆更以十一月合朔冬至爲上元周人因之此謂治歷也至於三統之建夏以寅爲嵗首得人統殷以醜爲得地統周武王攺從子爲得天統此謂明時也劉歆作三統歷及譜以說春秋云易金火相革之卦曰湯武革云云應乎人又曰治歷明時所以和人道也又引逸書曰先其算命師古曰言王者統業先立算數以命百事也推此而言所云革命蓋謂是耳非論其取天下也況大衍之用四十有九一行以之起歷而革卦之序在易正當四十九然則専爲歷明甚且上雲天地革而四時成尢極顯白然諸儒贊易皆不及此王弼亦無一言【容齋四筆】田氏曰自幹至革其卦凡四十有九大衍之用也分而象兩天地革矣揲之以四四時成矣是以至革則治歷後世以大衍爲歷者豈非得是歟【玉海】

林之奇曰夏以建寅爲正湯革之始以建丑爲正是革正爲用商正也革正之事古未嘗有蓋始於湯而武王因之遂以建子爲正故易曰湯武革命云云

馮衍顯志賦曰禹承平而革命注舜禪位於禹禹承堯舜之後而攺制度禪子故曰承平革命也

魏髙堂隆議曰帝王之興受禪之與干戈皆攺正朔所以明天道定民心也易曰革元亨利貞有孚攺命吉湯武革命應乎天順乎人其義曰水火更用事猶王者必攺正朔易服色也是以舜禹𨿽繼平受禪猶制禮樂攺正朔以應天順民【宋禮志】

上九鳥焚其巢

易曰鳥焚其巢旅人先笑後號咷喪牛於易凶言王者處民上如鳥之處巢也不顧防百姓百姓畔而去之若鳥之自焚也𨿽先快意說笑其後必號而無及也百姓喪其君若牛亡其毛也故稱凶【漢成帝報許後書】

易簡之善配至徳

荀爽曰幹徳至健坤徳至順乾坤易簡相配於天地故易簡之善配至徳

伊川云乾坤易簡之功乃至善之徳

天一地二

此簡本在第十章

之首程子曰宜在此今從之

天數五

此簡本在大衍之後今按宜在此

晦庵移天一地二五句加大衍前至神之所爲爲一章蔡節齊亦移天一地二爲章首於理甚順【日抄】易曰天一地二云地十天數五云行鬼神也【漢律曆志】衞元嵩元包雲天一云云鬼神矣【運蕃篇】

按律曆志已如此位置而元包因之非獨程朱也諸公云云豈班志不足據耶

引伸觸類

虞翻曰引謂伏羲引伸三才兼而雨之以六畫觸動也謂六畫以成六十四卦也

袁子正論云伏羲畫八卦觸類而長六十四卦

易系曰引伸觸類曰乾爲天爲君離爲日坎爲水爲雲爲雨是觸類而長之義也【北堂書抄】

本義云凡四千九十六卦乃焦延壽易林變卦之法似與說卦六位成章不合

知變化之道

程傳曰此節合與上文相連不合在下

虞翻云孔子嘆易曰知變化云爲乎以美大衍四象之作而荀諝【爽別名】上爲篇首尢可怪笑【吳志別傳】

易逆數也作易以逆覩來事以前民用【韓康伯注】

數往者順謂數已往之事則順而易知也知來者逆謂預度未來之事則逆而難知也易之道無他其於未來之事可逆睹而前知也故曰易逆數也【學易記】

易言藏往知來彰往察來則方來已往之事易皆有以知之然往者已過而易知來者未形而難見易之占筮爲知來設故曰易逆數也正如所謂占事知來所謂遂知來物所謂前民用皆逆數之謂也【丘氏】

先天後天

易有聖人之道四焉伊川易傳専主於辭邵康節得陳數學於李挺之乃別求易於辭之外謂今之易後天之易也而有先天之易焉用以推占事物無不可以前知自是二說並興莫能相一言理學者宗伊川言數學者宗康節至朱子作易本義啟蒙乃兼二說窮極古始謂易本爲卜筮而作康節先天圖得作易之原伊川言理甚備於象數猶有闕學者遂翕然向往之揣摩圖像日演日髙以先天爲先後天爲次而易經之上晚添祖父矣夫康節所謂先天之說則易之書本無有也𨿽據其援易爲證者凡二章亦未見其確然有合者也其一章援易有太極云云四象生入卦曰此先天之卦畫於是盡攺易中伏羲始作八卦之說與文王演易重爲六十四卦之說而以六十四卦皆爲伏羲先天之卦畫其法自一畫而二二而四四而八八而十六十六而三十二三十二而六十四然生兩生四生八易有之矣生十六生三十二易此章有之否耶其一章援易言天地定位雲云水火不相射曰先天之卦位也於是盡變易中離南坎北之說與凡震東方卦兌西方卦之說而以干南坤北爲伏羲先天之卦位其說以離爲東以坎爲西以兌巽爲東南西南以震艮爲東北西北然天地定位安知非指天位乎上地位乎下而言南方炎爲火北方寒爲水亦未見離與坎之果屬東與西而可移離坎之位以位乾坤也易之此章果有此位置之意否耶且易之此二章果誰爲之也謂出於孔子孔子無先天圖蓋方士托易爲之如參同契援易作書云爾文周孔子卦爻彖象無是義也夫羲皇堯舜三代幾萬年矣而圖之說不見於經春秋至漢唐幾千年矣而圖之說不見於傳何至陳而始傳之耶邵子雲天地定位章伏羲八卦之位帝出乎震章其卦位文王所定夫上下經文秦火固未亡也曾何言及於圖分羲與文耶蓋孔子隨事理以發明卦蘊如此故以嵗時物理生成之序衍卦義也則曰出齊見役說戰勞成以法象對待而發明卦之義理性情也則雲天地山澤雷風水火此气化物理之必然者何主於文何主於羲耶且神妙萬物章先以雷風火澤水坎爲次復以水火相逮雷風不相悖山澤通气而言以爲羲又涉於文以爲文復涉於羲豈不自相雜亂矛盾乎至此則先天後天之說不通矣注云此章所推卦位之說多未詳者亦自不能爲辭也【王浚川集】伏羲之作易也造端於陰陽二畫而已故曰易有太極是生兩儀兩儀生四象四象生八卦先後自然之序有非人力彊爲排比者若曰因河圖之數以作易是不從太極以爲易緣圖之對偶而然矣豈不於易有太極之論相戾乎【同上】

朱震字子發經學深醇有漢上易解云陳以先天圖傳種放放傳穆修修傳李之才之才傳邵雍放以河圖洛書傳李漑漑傳許堅堅傳範諤昌諤昌傳劉牧穆修以太極圖傳周惇頤惇頤傳程顥程頤其論圖書授受源委如此蓋莫知其所自云【宋史】

穆修之易受之種放放受之陳源流最逺其圖書象數變通之妙秦漢以來鮮有知者北海李之才初爲衞州獲加主簿權共城令聞邵雍好學嘗造其廬謂曰子亦聞物理性命之學乎雍對曰幸受教乃事之才受河圖洛書宓羲八卦六十四卦圖像

此宋道學儒林傳所載也陸子靜與朱子書亦云朱子發謂周子之傳出於希夷其必有考故知先天後天東發之說有據而羲文卦之位序圖之圓橫要皆易外之添足者矣

河圖洛書

防出河圖洛書但有朕兆而不可知後人復妄加依托稱是孔丘誤之甚也【桓譚新論】

易系辭云河出圖洛出書聖人則之漢五行志劉歆以爲伏羲氏繼天而王受河圖則而畫之八卦是也禹治洪水錫洛書法而陳之洪範是也先達共爲此說負洛書經無其事中候及諸緯多說黃帝堯舜禹湯文武受圖書之事皆雲龍負圖負書緯候之書通人謂起於哀平【孔頴達尙書正義】

易系辭云大易之始河出龍圖洛出書【雄覈靈賦】蓋河洛寫天意符防述聖心昭晰著明與天談也故易曰河出云則之孫將軍子當爲魏將軍著在圖讖猶光武受命李氏爲輔並見符緯也【魏文冊】

鄧艾報後主書曰自古聖帝爰逮漢魏受命而王者莫不在乎中土河出圖云云則之以興洪業【蜀記】龍圖出而皇道明書見而帝徳昶斯實防中之書契也【魏李彪表】歐陽修曰夫河圖之出也謂八卦之文已具乎則伏羲受之而已復何所爲也其曰仰觀俯察逺求近取於是始作八卦則所謂河圖者何所與於其間哉若曰已授河圖又須有爲而立卦則觀於天地鳥獸取於人物者皆備言之矣而獨遺其本始所授於天者不曰取法於河圖此豈近於人情乎【童子問】

禹治洪水彞倫攸敍箕子曰天乃錫禹洪範九疇亦謂禹能順水之性不失髙下之宜蓋天錫以知九疇之敍故無逆水之失漢儒不審乃拘於洛書背本文多少之數豈知天文者況太古文籍未生天果以文示人亦未必有所謂二十七字三十八字之詳也又按易系只言河出圖洛出書卽無龍之說漢世緯書起始曰龍負圖負書殆漢儒增也【蘭叢識遺】

易大傳曰河出云云則之漢儒曰羲受河圖畫八卦禹錫洛書陳九疇矣夫孔子贊易原庖羲氏始畫八卦備矣無一言及河圖是非因圖畫卦也洪大也範法也疇類也治天下大法有九類猶言凡爲天下國家有九經也天錫者天縱也言天篤生聖人其思若啟行若翼之也箕子曰天乃錫禹洪範九疇仲虺曰天乃錫王勇智一也今曰天錫禹洛書矣則湯之勇智天何錫焉【魯邦彥朝選就正錄】天錫公純嘏眉壽保魯【詩魯頌】

易云河出云云則之象數之說昉於此矣然易言河出圖而不明言圖之故也言洛書而不明言書之故也列言圖書而不言其象之奇偶也數之多寡也曰聖人則之而不言其因圖以畫卦因書以立範也蓋其說始於漢儒之附防失在於過求聖人之道而不稽其實成於宋儒之因襲失在於重違漢儒之議而喜於附聖人也【丁未防錄】

本義云四者作易之由也然鳳鳥不至河不出圖孔子有已矣之嘆可謂已其贊易正樂之功耶

河出云則之孔安國云河圖八卦洛書九疇馬融王肅元信等並云得河圖而作易禮含文嘉曰伏羲則書乃作八卦並乘流而逝不探其源搆虛傳實滋誤後生去聖久矣眾言不一正史之書不經宣尼筆削則未可全是況儒者臆說耶按左傳庖犧氏有龍瑞以龍紀官非得八卦八卦若先列於河圖又文王等重之則伏羲何功於易也又夫子不言因圖而畫卦自黃帝堯舜及周公攝政時皆得圖書河以通幹出天包洛以流坤吐地符是知有聖人膺運則河洛出圖書何必八卦九疇九疇者天始錫禹而黃帝己獲洛書易曰天生蓍聖人則之然則伏羲豈則蓍而作易言聖人者通謂後世易經三古不獨指伏羲也夫蓍者或悔吝有憂虞之象或失得有吉凶之徵或否泰有險易之辭或剛柔有變通之理若洛書者或天地彞倫之法或帝王興亡之數或山川品物之制或治化合神之符故聖人則之而已孔子曰鳳鳥不至河不出圖吾已矣夫是也【張懷瓘書斷】

葵丘之防天子致胙桓公曰昔三代受命者其異於此乎管仲曰昔人之受命者龍假河出圖洛出書地出乘黃今三祥未見有者𨿽曰受命無乃失諸乎【管子】朱子易圖有伏羲八卦圖文王八卦圖伏羲圖乾與坤對艮與兌對震與巽對離與坎對文王圖則乾位西北坤位西南巽東南而艮東北坎離震兌各居四方其說本易說卦天地定位山澤通气雷風相薄水火不相射曰此說伏羲易也帝出乎震齊乎巽相見乎離致役乎坤說言乎兌戰乎乾勞乎坎成言乎艮又曰震東方也巽東南也離者明也南方之卦也坤也者地也兌正秋也幹西北之卦也坎者水也正北方之卦也艮東北之卦也此說周易也夫八卦自是有定位非聖人所與豈有羲文之異如以說卦天地定位爲乾與坤對山澤通气爲艮與兌對雷風相薄爲震與巽對水火不相射爲離與坎對遂別之爲伏羲卦圖則雜卦所謂乾剛坤柔比樂師憂臨觀之義或與或求亦是卦卦相對當又爲孔子卦圖乎【捫虱新話】

昔者箕子爲周武王陳禹所有洪範之書條其事爲九類別其說爲九章謂之九疇考其說初不相附屬而劉向爲五行傳乃取其五事皇極庶徴附於五行以爲八事皆屬五行歟則至於八政五紀三徳稽疑福極之類又不能附至俾洪範之書失其倫理有以見所謂旁引曲取而遷就其說也【唐五行志】

朱子主卜筮所尙不同惟以牽合故本義則依違釋解而易說則屢致異辭其答呂伯恭云後人但見孔子所說義理不復推本文周本意因鄙卜筮以爲不足言其所言易遂逺於日用之實類皆牽合委曲偏主一事無復包含該貫若但如此則聖人當時自可別作一書明言義理何用假說卦象爲此艱深隠晦之辭乎又黃子顯錄云孔子之易非文王之易文王之易非伏羲之易學者且依古易次第先讀本文則見本旨無非欲人主占而不主理耳鳴呼聖人之道如天覆物也孔子說義理豈有委曲而不該貫者哉先聖後聖其揆一也孔子之易與羲文之易豈有不同而可二三者哉顧惟孔子明義理則卜筮在其中矣朱子専主卜筮豈足以盡易之道哉【上稍增語錄正文】

論語小道可觀注謂醫卜之屬則卜又何物耶

自伏羲而文王周公𨿽自略而詳所謂占筮之用則一【葉賀孫錄】至於文言之類卻又就上面發明道理非是聖人本意【潘時舉錄】

熹解一部易只是作卜筮之書今人說得來太精了更入粗不得如熹說𨿽粗卻入得精精義皆在其中若曉得熹說則曉得羲文之易本是如此有許多道理在方不失易之本意今未曉得聖人作易之本意便先說道理縱說得好只是與易不相干聖人分明說聖人設卦觀象系辭焉而明吉凶幾多分曉熹所以說易只是卜筮此類可見【沈僩錄】

夫以明吉凶謂主卜筮矣不曰彌綸天地順性命而類萬物聖人所以崇徳而廣業乎獨舉一隅又不與他日所疑小道不足以盡易者相戾耶

論語注云聖人所以知來蓋如此非若後世防緯術數之學又辟邵子先知云吾之所知者惠迪吉從逆凶謙受益滿招損若是明日晴後日雨又安能知耶由是推之朱子眞信卜筮耶【荷亭辧論】

黃子顯錄云語孟說極詳易說大略此譬如籠燭添一條骨則障了一路明若盡去其障使之統體光明乃更好蓋著不得詳說也夫燭之加籠所以蔽風非以助明經之加注正以助明譬如燈臺添油非若燭籠添骨也若夫枝說障道其燭籠添骨者與【同上】

本義

語錄云其作易本義欲將文王卦辭只大綱依文王本義略說至其所以然之故如此乃不失文王本意於孔子彖辭中發之但未暇整頓耳向見老儒括蒼葉大慶雲晦庵此語似乎不滿孔子彖詞之意別欲與文王重作彖辭無柰何孔子已作了故不得已言卻於孔子彖辭發之耳晦庵聰明至當古人說話無一个中他意𨿽孔子彖易之辭亦不然之也可笑此語已聞之五十年【志雅堂雜抄】

書經

大麓

麓錄也納舜使大麓萬機之政陰陽和風雨時各以其節不有迷錯愆伏明舜之徳合於天【孔傳】

宰我問書云納於大麓烈風雷雨弗迷何謂也孔子曰此言人事之應乎天也堯旣得舜歷試諸艱己而納之於尊顯之官使大麓萬機之政是故陰陽淸和五星來備烈風雨各以其應不有迷錯愆伏明舜之行合於天也【孔叢子】允執其中入光大麓【伽藍記長廣王禪廣陵文】

昔堯試舜於大麓者領錄天下事如今之尙書矣宜得大賢乃可使處議持平焉【桓譚新語】

大麓三公之位也居一公之位大總錄三公之事【論衡】伊川云若司馬遷謂納舜於山麓豈有試人而納於山麓耶【全語】蔡邕楊秉碑統大麓之重

百姓昭明

孔傳曰百姓百官孔穎達疏云九族己親睦矣又使之恊和顯明於百官之族姓經傳之言百姓或指天下百姓此下句乃有黎民故知百姓卽百官也百官謂之百姓者隠八年左傳雲天子建徳因生以賜姓謂建立有徳以爲公卿因其所生之地而賜之以爲其姓令其収斂族親自爲宗主明王者任賢不任親故以百姓言之百姓如喪考妣傳云言百官感徳思慕疏云諸經傳言百姓或爲百官或爲萬民知此百姓是百官者以喪服庶民爲天子齊衰三月畿外之民無服不得如考妣故知百官也

鄭書注云百姓羣臣之父子兄弟

蔡注謂百姓畿內民庶及喪考妣注似皆未然陟方乃死

宰我問帝舜子曰有虞三十五年在位嗣帝五十載陟方嶽死於蒼梧之野而葬焉【家語】

魯語展禽曰舜勤民事而野死韋昭注謂徵有苗死於蒼梧之野

吳都賦烏聞梁岷有陟方之館行宮之基與劉淵林注書云舜陟方謂南巡狩也

舜陟方乃死爲巡狩而死之說爲是以後面周公教成王以詰戎兵陟禹迹推之可見蓋欲成王整點六師巡狩方國則以陟方爲巡狩何疑【讀書管見】

九嶷之葬二妃之溺退之黃陵碑云皆不可信彼孔安國解書以陟方訓升道其說尢拘書固曰升髙必自下陟遐必自邇陟豈専訓升乎然退之近捨孟子而逺引竹書紀年帝王之沒皆曰陟何也【陸筠翼孟】

無教逸欲有邦

哀帝時日食舉直言王嘉奏封事曰咎繇戒帝舜曰亡敖佚欲有國【漢書】

劉元城疑敖字轉寫作教字

怠棄三正

怠惰廢棄天地人之正道言亂常【孔傳】

怠棄三正傳以爲子丑寅之正不知王朝頒朔三正並頒於諸侯耶抑止頒寅正也而柰何責有扈以怠棄三正且不奉正朔是欲擅變禮樂攺易制度何得云怠棄或者以爲禹論養民莫重於六府三事威侮五行是不修六府怠棄三正是不務三事爲諸侯而不知養民此天所以絕之也【讀書管見】

馬融云子丑寅三正【注疏】

血流漂杵甚言之也明曰血流舂杵不近人情今以杵當爲扞字之誤也按詩云赳赳武夫公侯幹城左傳郤至舉此云公侯之所以扞城其民也則是古人讀幹爲汗扞一名楯一名櫓漢書云血流漂櫓櫓卽扞俗呼爲傍牌此物體輕或可漂也【兼明書】

我舊云刻子

微子曰我舊云孩子王子不出紂爲孩子之時微子睹其不善之性性惡不出眾庶長大爲亂不變故云也【論衡】

王敬作所不可不敬徳

孔傳云敬爲所不可不敬之徳則下敬奉其命矣正義云王必敬爲此不可不敬之徳

蔡云所處所也猶所其無逸之所王能以敬爲所則無往而不居敬矣古作一句讀所作虛字說蔡作兩句讀所作實字說然古注不費力【日鈔】

君子所其無逸

孔傳云嘆美君子之道所在念徳其無逸豫正義曰所猶處也君子處位爲政其無自逸豫也

蔡云君子以無逸爲所愚意君子所能無逸者以先知稼穡之艱云云小人之依故𨿽身居安逸而此心終不敢自逸耳所字疑只是虛字平平說過【日鈔】書大傳無逸作毋逸

度作刑以詰四方

周禮太宰之職五曰刑典以詰邦國注引書曰度作祥刑以詰四方漢刑法志度時作刑以誥四方【誥治也】詩

詩序

作詩者不必有序今之說者曰序與詩同作無乃惑歟且逸詩之傳者岐下之石鼓也又安覩序耶謂美文王有聲爲繼伐是文王以伐紂爲志武王以伐紂爲功庭燎沔水鶴鳴白駒箴規誨刺於宣王則云漢韓奕崧髙烝民之作妄也未有小雅之惡如此而大雅之善如彼者也孟子荀卿左氏賈誼劉向漢諸儒論說及詩多矣未嘗有一言以詩序爲議者則序之所作晚矣【晁景迃詩序論】衞宏作毛詩序善得風雅之防今行於世【後儒裱傳】

闗闗

淮南子闗雎興於鳥而君子美之爲其雌雄之不乖居也【泰族】雄羽獵賦王雎闗闗鴻鴈嚶嚶羣娭乎其中師古曰娭戲也選作娯五臣作嬉樂也

張衡思賦鳴鶴交頸雎鳩相和處子懷春精魂回移歸田賦王雎皷翼倉庚哀鳴交頸頡頏闗闗嚶嚶鄭箋摯之言至也謂王雎雌雄情意至然而有別

爾雅翼云夫曰相和曰交頸蓋嘗乘居而匹遊矣烏在論其有別耶則古之說詩者與此異矣且后妃之意方將樂得淑女與其君子相與如雎鳩之相顧豈暇言其別且云羣娭似亦並遊而相狎矣安知其性然耶闗雎

周道缺詩人本之祍席闗雎作【史記諸侯年表】夫周室衰而闗雎作幽厲微而禮樂壞【儒林傳】

魏哀王爲太子政納妃於秦而美王將自納焉如耳之母曲沃負上書云周之康王夫人晏出朝闗雎起興思得淑女以配君子夫闗雎之鳥猶未嘗見乘居而匹處也父子同女國政危矣王遂止【列女傳】

前漢書杜欽說王鳳云佩玉晏鳴闗雎嘆之李奇注云後夫人雞鳴佩玉去君所周康王后不然故詩人嘆而傷之此事見魯詩今亡

周康之時頌聲作乎下闗雎作乎上習治也故習治則傷始亂也【揚子】

馮衍顯志賦美闗雎之識微兮湣周道之將崩【後漢書】周衰而詩作蓋康王時也康王徳缺於房大臣刺晏故詩作【論衡謝短篇】

顯宗永平八年詔曰昔應門失守闗雎刺世【注】春秋說題辭曰人主不正應門失守故歌闗雎以感之宋均云應門聴政之處也言不以政事爲務則有宣淫之心闗雎樂而不淫思得賢人與之共化修應門之政者也班固離騷賦序云君子道窮命矣故潛龍不見是而無悶闗雎哀周道而不傷

楊賜上封事曰康王一朝晏起闗雎見幾而作【後漢書】昔周王承文王之盛一朝晏起夫人不鳴璜宮門不擊柝闗雎之人見幾而作

韓詩曰闗雎刺時也薛君章句曰詩人言雎鳩貞潔愼匹以聲相求必於河之洲隠蔽無人之處故人君動靜退朝入於私宮后妃禦見去畱有度應門擊柝鼓人上堂退及燕處體安志明今時人君內傾於色賢人見其萌故詠闗雎說淑女正容儀以刺時也

張超誚靑衣賦云周漸將衰康王晏起畢公喟然深思古道感彼闗雎性不雙侶願得周公妃以窈窕防微消漸諷諭君父孔氏大之列冠篇首【古文苑】

康王晚朝闗雎作諷宣後宴起姜氏請愆【後漢后妃傳序】

后妃

匡衡疏曰孔子論詩以闗雎爲始言太上者民之父母后夫人之行不侔乎天地則無以奉神靈之統理萬物之宜故詩曰窈窕云云好逑綱紀之首王教之端也自上世已來三代興廢莫不由此【前漢書】

桓彥範上中宗書云詩以闗雎爲始言后妃者人倫之本理亂之端也故皇英降而虞道興任姒歸而姬宗盛桀奔南巢禍階妹喜魯桓滅國惑以齊媛【舊唐書】

按卜序毛鄭止云匡桓引詩不稱誰氏集解以爲文王太姒豈因妬記以爲周公所作耶

衞山齋云向見先生言闗雎后妃之徳注家皆以爲太姒非也蓋後卽君也妃乃夫人以夫人爲後乃自秦始然也當攷【志雅堂雜鈔】

書大禹謨後克艱厥後後非眾罔與守邦詩商頌方命厥後周頌允王維後易後以財成輔相後以施命誥四方凡皆謂君也世本黃帝四妃檀弓二妃未從列女傳禹妃塗山女湯妃有莘女大雅思齊太任思媚周姜太姒嗣徽音皆未稱後也瑣語宣王夜臥晏起姜後脫簪待罪王曰寡人不徳非夫人之罪春秋祭公來遂逆王后於紀紀季姜歸於京師左氏曰凢諸侯之女行惟王后書孟子稱禮曰夫人蠶繅以爲衣服戰國防秦有太后呂不韋曰王后之門必生蓬蒿齊防齊王夫人死閔王立太史氏女爲君王后趙有威後是其時後與夫人未始有定稱也至秦制適正爲皇后漢興因之名始不易尙書大傳古者後夫人將侍君前周官上春詔王后禮記天子之妃曰後率皆漢人語則謂太姒爲后妃爲序者追稱之蓋亦依違遷就之詞山齋之言不爲無見久則難變誰其信之矣

呂氏詩記云闗雎正風之首魯齊韓者乃以爲刺餘可知矣夫去古日逺無從質問則作者竟是何人傳者詎知誰是耶若云篇首不可爲刺則幹九三無日夕之厲上九無亢龍之悔矣

兔罝

古者聖王列徳而尙賢𨿽在農與工肆有能則舉之故堯舉舜於服澤之中授之政天下平禹舉益於陰方之中九州成湯舉伊尹於庖廚之中其謀得文王舉閎夭泰顚於罝罔之中西土服【墨子】

兔罝之詩與此正合肅肅敬也兔罝賤事而能敬可知其賢故文王取之冀缺耕於野夫婦相敬如賔胥臣薦之文公茅容避雨危坐郭林宗見而異之率是道也顚夭先爲文王奔走禦侮之鄰後爲武王將威劉殺之人信乎幹城腹心者矣【詩緝綱目前編】

父母孔邇

韓詩曰汝墳辭家也其卒章曰魴魚頳尾王室如燬𨿽則如燬父母孔邇薛君章句言魴魚勞則尾赤君子勞苦則顏色變以王室政教如烈火矣猶觸冒而仕者以父母迫近饑寒之憂爲此祿仕外傳同

列女傳曰汝墳周南大夫之妻所作也與韓同義騶虞騶者天子之囿虞者囿之司獸者【賈誼新書】

齊詩章句騶虞爲天子掌鳥獸官【解頤新語】

魯詩云古有梁騶天子之田也

歐陽氏曰詩首句言田獵之得時次言君仁不盡殺卒嘆虞人之得禮【詩本義】嚴氏曰騶禦虞人【詩衡】

騶虞操者卽國女之所作也古有聖王在上君子在位役不逾時不失嘉防內無怨女外無曠夫及周道衰微禮義廢弛彊淩弱眾暴寡萬民騷動百姓愁苦男怨於外女傷其內內外無主內迫性情外逼禮義嘆傷所讒而不逢時於是援琴而歌【蔡邕琴操】

集傳云騶虞不食生物諸侯仁心卽眞騶虞夫一五豝則害物而反於騶虞矣吁嗟之詞得非禽荒之刺乎

泛彼柏舟

柏舟言仁而不遇也衞頃公時仁人不遇小人在側【序】孔子誅少正卯語子貢曰詩云憂心云云羣小小人成羣斯足憂矢【家語】孔子曰於柏舟見匹夫執志之不可易也【孔叢子】

柏舟毛序以爲仁而不遇朱子以爲婦人之作而引劉向列女爲證然向上封事論恭石顯傾陷正人引詩云憂心云云羣小而繼之曰小人成羣誠足慍也正毛序之意夫一劉向也列女可信封事獨不可信手蓋朱子惡序之意太過而援引指摘似亦未能盡出於公平而當人心也【文獻通考】

孟子憂心悄悄注云詩本言衞之仁人見怒於羣小孔子當之夫說詩鄙序而解孟復用之何居

夫序以爲頃公之時謂其依托欺罔矣然集傳云豈亦莊姜之詩固亦臆斷也可必後人之已信耶二子乘舟

乘舟之詩爲伋壽作也左傳云宣公烝於庶母夷姜生急子屬諸右公子爲之娶於齊而美公取之是爲宣姜生壽及朔屬於左公子夷姜縊宣姜與公子朔構急子公使諸齊盜待諸莘將殺之壽子告之使行不可壽子載其旌以先盜殺之遂兄弟並命案宣公於魯隠四年立至桓十二年卒凡十有九年姑以卽位之始便成烝亂而伋子卽以次年生勢須十五嵗然後娶旣娶而奪之又生壽朔朔以能同母譖兄壽又能代爲使者以越境非十嵗以下兒所能辦也然則十九年間如何消破此最難曉也【容齋隨筆】

或謂夷姜必宣公未立時事曰其父莊公兄桓公在位渠敢滅禮賊倫如此則必不赦之矣敢復以烝子屬右公子哉春秋稱逆公子晉於邢未有已爲公子而子復稱左右公子者噫新臺乘舟之詩聖善昭聞之諡至是愈無據矣【郊亭偶見】

衞宣公之子伋也壽也朔也伋前母子也壽與朔後母子也壽之母與朔謀欲殺太子伋而立壽也使人與伋乘舟於河中將沈而殺之壽知不能止也因與之同舟舟人不得殺伋方乘舟時伋傅母恐其死也閔而作詩二人乘舟之詩是也其詩曰二人乘舟云云養養於是壽閔其兄之將見害作憂思之詩黍離之詩是也其詩曰行邁靡靡云云此何人哉又使伋之齊將使盜見載旌要而殺之壽止伋伋曰棄父之命非子道也不可壽又與之偕行壽之母知不能止也因戒之曰壽無爲前也壽又僞前竊伋旌以先行幾及齊矣盜見而殺之伋至見壽之死痛其代已死涕泣悲哀遂載其屍還至境而自殺兄弟俱死故君子義此二人而傷宣公之聴讒也【新序】

焉得諼艸

釋文云諼本又作萱說文作藼云令人忘憂也或作蕿正義曰諼訓爲忘非艸名故傳本其意言焉得諼艸謂欲得令人善忘憂之艸不謂諼爲艸名故釋訓云諼忘也孫氏引詩云焉得諼艸是諼非艸名也背者向北之義故知在北婦人欲樹艸於堂上冀數見之明非逺地也婦人所常處者堂也故知北堂

俗謂母爲萱堂考之詩云焉得諼艸言樹之背注云背北堂也箋云憂以生疾恐將危身欲忘之是詩旣以君子行役爲王前驅而作以忘憂解之極通於母何干預【防璞】野客叢書同

按萱艸名也詩曰焉得云云之背諼與萱同音而諼之義爲忘故艸名萱亦取其能忘憂北堂謂之背婦洗在北堂見於昏禮之文而萱艸忘憂出於叔夜之論後世相承以北堂諭母道而又有萱堂之稱不知何據聶夷中詩萱艸生堂階遊子行天涯慈親倚堂門不見萱艸花乃謂母思其子有憂而無歡𨿽有忘憂之艸如不見焉非以萱比母也【覆瓿集】

江淹擬潘嶽悼婦詩銷憂非萱艸永懷寄夢寐【文選】梁何遜爲衡山侯與婦書心如膏火獨夜自煎思等流波終朝不息始知萋萋萱艸忘憂之言不實團團輕扇合歡之用爲虛【藝文類聚】皆作婦事用

鄭衞淫聲

鄭衞之樂皆爲淫聲然衞詩三十有九而淫奔之詩才四之一鄭詩二十有一而淫奔之詩已不翅七之五衞猶爲男悅女之詞而鄭皆爲女惑男之語是則鄭聲之淫有甚於衞矣故夫子獨以鄭聲爲戒【集傳】

鄭衞皆淫聲孔子獨先於鄭今鄭之淫詩顧少於衞何也詩之見在者孔子所存以爲世戒也聖筆所刪多矣言鄭聲淫者舉其大體言之不備今詩之多寡不必盡黜國史所題例目之爲男女之詩以求合於鄭聲淫之說也【詩緝】

季札來聘請觀樂叔孫穆子使工爲之歌鄘衞曰美哉淵乎憂而不困者也吾聞衞康叔武公之徳如是是其衞風乎爲之歌鄭曰美哉其細已甚民弗堪也是其先亡乎【襄二十九】

鄭衞多淫風季子皆曰美哉且謂康叔武公之徳如是鄭𨿽譏其細亦不及於淫何也【震澤長語】

晉韓起聘於鄭六卿餞於郊宣子曰二三君子請皆賦亦以知鄭志子賦野有蔓艸宣子曰孺子善哉吾有望矣子產賦鄭之羔裘宣子曰起不堪也子大叔賦褰裳宣子曰起在此敢勤子至於他人乎子遊賦風雨子旗賦有女同車子柳賦萚兮宣子喜曰鄭其庶乎二三君子以君命貺起賦不出鄭志皆暱燕好也二三君子數世之主也可以無懼矣【昭十六】按六卿所賦鄭志也若爲淫詩豈肯引以自況而不諱乎宣子之喜豈惟恐其倦而僞贊其庶乎

靑靑子衿

子衿刺學校廢也亂世則學校不修焉

大寧中徵虞喜爲博士詔曰喪亂以來儒雅陵夷毎覽子衿之詩未嘗不慨然【北史】

集傳此亦淫奔之詩其非小序謂詞意儇薄施之學校尢不相似然白鹿洞賦廣靑衿之疑問則又從序說安成劉瑾謂其斷章取義夫毛鄭去古未逺其說當有所自故呂氏詩記宗之朱子乃戲其爲毛鄭佞臣焉若劉子者殆亦朱子之佞臣乎

風雨如晦雞鳴不已

風雨思君子也亂世則思君子不攺其度焉【序】

淫奔之女言當此之時見其所期之人而心恱也【集傳】

袁粲初名湣孫峻於儀範廢帝倮之迫使走粲雅步如常顧而言曰風雨如晦雞鳴不已【南史】

郭馨叛呂光遺楊軌書曰陵霜不雕者松柏也臨難不移者君子也何圖松柏雕於微霜而雞鳴已於風雨【載記】

梁簡文於幽縶中自序云梁正士蘭陵蕭綱立身行已終始如一風雨如晦雞鳴不已非欺暗室何況三光數至如此命也如何【廣明集】

風雨之詩序以爲世亂君子不攺其度而必以爲淫奔之詩王風君子陽陽序以爲賢人仕於伶官與邶風簡兮同意而必以爲室家思夫之作夫毛公之序詩與朱子之釋詩皆未得詩人之面命也卽如序說猶足以存禮義於衰亂昭賢達之憂勤乃攺曰淫奔室家之辭夫必欲捐成說而任獨見此則朱子之過也【田汝成】

維嶽防神生甫及申維申及甫維周之翰

鄭云言周道將興五嶽爲之生賢輔佐仲山甫及申伯爲周之幹臣【禮仲尼閒居注】

此詩尹吉甫美申伯而以山甫並言推原於嶽降以尊之猶蒸民言天生仲山甫耳非申甫實爲嶽神也舊說謂姜氏之先主四嶽之祀嶽神福興其子孫則執著於嶽降之文以辭害意矣鄭氏注禮旣以甫爲山甫而箋詩乃以甫爲甫侯自爲異義【詩緝】

劉定之云申者宣王之舅申伯甫者宣王之相仲山甫二人左右宣王如鳥之有羽翰於左右以翼其身故吉甫作詩美之於崧髙首章總言之自第二章

至八章専美申伯凡曰申伯者十有七乃結之曰吉甫作誦以贈申伯蒸民第一章

至八章専美仲山甫凡曰仲山甫者十有二乃結之曰仲山甫永懷以慰其心蓋先總言而後分結之也唐呂溫分贊房杜末云萬有千古永稱房杜如周申甫蓋希吉甫而變化之者今詩傳於嵩髙總言申甫處不言仲山甫而以甫卽穆王時甫侯作呂刑者或曰作呂刑者之子孫失之矣【明文衡】

王伯厚云申呂形勢要地甫卽呂也嶽降通耶熠燿宵行

毛云熠燿燐也燐螢火也古今注本艸埤雅爾雅翼通誌詩緝因之不曰熠燿其羽乎陳思王論螢火夜飛故曰宵行集傳曰宵行虫名不曰肅肅宵徵乎

鹿鳴

仁義陵遲鹿鳴刺焉【史記】鹿鳴操者周大臣之所作也王道衰君志傾畱心聲色內顧妃後設防酒嘉殽不能厚養賢者盡禮極歡形見於色大臣昭然獨見必知賢士幽隠小人在位周道陵遲必自是始故彈琴以諷諌歌以感之庶幾可復歌呦呦鹿鳴云云示我周行此言禽獸得美甘之食尙知相呼傷時在位之人不能乃援琴而刺之故曰鹿鳴也【琴操】

鄂不韡韡

鄭箋曰承華者曰鄂不當作拊拊鄂足也正義曰以鄂足比於弟華比於兄鄂旣承華又與拊連則鄂拊同比兄弟之相佐猶華鄂之相承覆也

菁菁者莪

菁菁者莪樂育材也君子能長育人材則天下喜樂之矣【序】

諸家皆同朱子謂此序全失詩意然白鹿洞賦樂菁莪之長育又指爲學校事矣

鶴鳴

序曰鶴鳴誨宣王也箋云教周宣王求賢人之未仕者其詩曰鶴鳴於九臯聲聞於野言身隠而名著諭賢者𨿽隠居人咸知之【注疏】

後漢楊震疏曰令野無鶴鳴之嘆朝無小明之晦楊賜傳速徴鶴鳴之士

韓詩云九臯九折之澤【釋文】

集傳云鶴身白頸尾黑遇九臯之介鳥偉胎化之仙禽其黑者尾耶

沈僩云先生於詩傳自以爲無復遺恨曰後世若有揚子云必好之矣而意不甚滿於易本義蓋本義反大傳終疑爲孔子所勝故有遺恨詩傳反小序諒不爲漢儒所勝故無遺恨【荷亭辧論】

此章集傳不用鄭箋不容置喙矣然鶴乃人所共見者而其說如此又卽風濟盈不濡軌謂軌與晷同推類而言無復遺恨諒其然耶

天夭是防

速速方谷天夭是防毛云速速陋也鄭雲谷祿也言鄙陋小人將貴而得祿也夭殺也掾破之也韓詩亦同此作轂者蓋謂小人乘寵方轂而行也【後漢書注】

張衡應間云利端始萌害漸亦牙速速方谷夭夭亦加欲丰其屋乃蔀其家據此則以天夭爲夭夭也衡去古未逺疑得其眞且佌佌速速夭夭連文爲是不應速速下又特出天夭也【丹鉛續錄】

夭夭之說近之此蔡邕釋誨語也以爲應間誤先祖匪人

先祖匪人胡寧忍子蓋刺幽王在位貪殘怨亂並興而作注謂我先祖非人乎人則當知患難何爲使我當此亂世詈先祖爲非人豈理也哉不若曰先祖不以爲人乎何忍使我當此亂世【野客叢書】

惟桑與梓必恭敬止

言桑梓人賴其用故養而成之莫肯殘毀寓恭敬之道況父子相與豈特如人之親桑梓今乃以父母之邦稱桑梓者非也【溫叟詩話野客叢書】

有渰萋萋興雲祁祁

毛云渰陰雲貌萋萋云行貌祁祁徐貌也箋云古者陰陽和風雨時其來祁祁然不暴疾也按渰已是陰雲何勞復云興雲祁祁耶云當爲雨俗寫誤耳班固靈臺詩云三光宣精五行布序習習祥風祁祁甘雨此其證也【顏氏家訓】

陸徳明經典釋文云渰漢書作黤雨本或作興雲非也按漢無極山碑文有云興雲祁祁雨我公田乃知漢以前本皆作興雲顏氏初無所據徳明因而攺之故後來本皆作雨【金石錄】呂覽引詩云有晻淒淒興雲祁祁

漢食貨志引詩興雲祁祁雨我公田詩韓奕云諸娣從之祁祁如雲則祁祁興雲無疑【風俗通嫁娶篇引諸作侄】姜嫄簡狄

毛公注生民詩姜嫄生后稷履帝武敏歆之句曰從於髙辛帝而見於天也鳥詩天命鳥降而生商之句曰春分鳥降簡狄配髙辛帝帝與之祈於郊禖而生契故本其爲天所命以鳥至而生焉其說本自明白至鄭氏箋始云帝上帝也敏拇也祀郊禖時有大人之迹姜嫄履之足不能滿履其拇指之處心體歆歆然如有人道感已者遂有身後則生子又謂鳦遺卵簡狄吞之而生契其說本於史記謂姜嫄出野見巨人迹忻然踐之因生稷簡狄行浴見燕墮卵取吞之因生契夫適野而見巨迹人將走避之不暇豈復故欲踐履以求不可知之禨祥飛鳥墮卵知爲何物而遽取以吞之耶固不待辧而明矣【容齋隨筆】

三代世表言五帝三王皆黃帝子孫自黃帝轉相生不更稟气於天及作本紀言契母簡狄浴於川遇鳥墜卵吞之遂生契焉及周本紀言后稷母姜嫄野出見大人迹履之則娠身生后稷焉夫觀世表則契與后稷黃帝之子孫也讀殷周本紀則鳥大人之精气也二者不可兩傳而太史公兼紀不別按帝王之妃不宜野出浴於川水今言浴於川吞鳥之卵出於野履大人之迹違尊貴之節誤是非之言也【論衡】

泮水辟廱王朗云辟雍所以修禮樂太學所以集儒林【魏士注】

泮水一詩八章五章爲伐淮夷發首二章述魯侯涖泮之儀僅第二章

內匪怒伊教一語似學校中事泮水果爲學校作則當鋪張黌宇之制頌說教養之美與人才興盛之效今皆不然而釋者例以學校明之其說實肇於漢儒王制王制曰天子辟廱諸侯頖宮蓋謂環水爲天子之學則泮水爲諸侯之學又以詩言獻囚獻馘獻功遂於天子出徵之下系以受成於學反釋奠於學以訊馘告等語其實漢儒本釋泮水辟廱本匪怒伊教一語後儒援以釋詩自唐陸徳明始不知漢儒泥於一語通牽諸章之防也孟子言古之學惟曰校庠序而詩本防及小序俱不以泮名學鄭禮記注曰頖者班也所以頒政教竊謂釋爲班政之所則小大從公飲酒落成事祖事帝獻囚獻功獻俘獻琛所舉甚宏不然何必事事自學出也【識道】

孟子曰學則三代共之荀子曰立大學設庠序以導之俱不云泮宮豈荀孟不知諸侯之學名耶

魯寶潭士能雲泮水非頌僖公詩其中多言伐淮夷稽之書伯禽嘗徵淮夷徐戎小序曰頌僖公亦誤矣又參閟宮詩曰魯侯者指伯禽曰魯公者指僖公泮水曰魯侯只當爲頌伯禽詩【識遺】

春秋僖十六年冬公防齊侯宋公陳侯衞侯鄭伯許男邢侯曹伯於淮傳曰防於淮謀鄫且東略也十七年九月公至自防傳曰淮之防公有諸侯之事未歸而取項齊人以爲討而止公秋聲姜以公故防齊侯於卞九月公至書曰至自防猶有諸侯之事焉且諱之也

木訥趙鵬飛曰淮夷今臨淮也東鄰魯西逼宋與徐有疆之交前日徐爲楚所敗齊救不及齊懼淮夷誘徐爲魯宋之患故爲兵車之防合諸侯以觀兵於淮亦未嘗有伐功然則此齊桓垂末之舉事已可憐僖公不過嘗預防而魯人至借以頌僖公何哉夫淮之防公且見執次年夫人往防公始得歸而詩所云旣克淮夷竟是誰之功耶寶潭之說似爲可憑

魯泮宮漢儒以爲學觀菁菁者莪序謂樂育人才而詩敍教養之盛中阿中陵孰不知爲育才之地惟泮水序止曰頌僖公能修泮宮而詩言無小無大從公於邁則徵伐之事言順彼長道屈此羣醜則克敵之功言淮夷攸服旣克淮夷淮夷卒獲則頌淮夷之服借曰受成於學獻馘獻囚可也於此受琛元象齒大賂南金之畢集何也或曰濟濟多士克廣徳心此在泮之士然不言教養之功而繼以桓桓於徵狄彼東南不過從邁之多賢何也又曰載色載笑匪怒伊教此公之設教然不言教化及於羣才而先以其馬蹻蹻其音昭昭不過宴遊之和樂何也合序與詩初無養才之說【鼠璞】

按通典云魯郡乃古魯國郡有泗水縣泮水出焉然後知泮乃魯水名僖公建宮於上詩言翩彼飛鶚集於泮林林者林木所聚以泮水爲半水泮林亦爲半林乎泮爲地名與楚之渚宮晉虒祁之宮無以異也【防璞】泮諸侯鄕射之宮辟雍天子鄕飲之處【說苑】

魯人將有事於上帝必先有事於頖宮者明相見有積漸之義有事於上帝謂祭天也必先有事於頖宮之中告后稷告以將配天也是先告卑然後祭尊也【禮注疏】據此亦非言學校事

白虎通曰辟廱外圓內方明徳當圓行當方蔡邕明堂論曰辟廱外圓內方擬王者動作法天地水環四周譬徳廣四海也不知泮水象諸侯行不當方徳不當廣乎其釋辟廱𨿽明而於泮水則礙【蘭叢識遺】

詩於樂辟廱傳曰水旋丘如辟曰辟廱以節觀者莊子言歷代樂名黃帝堯舜禹湯武王有咸池大章韶夏濩武中曰文王有辟廱是以辟廱爲天子學亦非也詩言於論鼓鐘於樂辟廱又云鎬京辟廱無思不服亦無養才之意莊子去古未逺必有傳授【鼠璞】

胡致堂云靈臺詩所謂於樂辟廱辟君也廱和也文王有聲所謂鎬京辟廱義亦若此且靈臺之詩敍臺池苑囿與民同樂故以蒙瞍奏公終之胡爲勦入學校之可樂與鐘鼓諧韻而成文哉文王有聲止於繼伐功作丰邑築城池建垣翰以成京師亦於學校無預上章曰皇王維辟下章曰鎬京辟廱則知辟之爲君無疑也泮水詩言魯侯戾止且曰於邁固疑非在國都之中且詩意主於服淮夷故獻馘獻囚出師徵伐皆於泮宮烏知泮宮之爲學校也

艷妻扇方處

小序曰十月之交大夫刺幽王也毛傳曰艷妻褒姒也【集傳因之】

箋曰當爲刺厲王正月惡褒姒防周此篇疾艷妻扇方處幽王時司徒乃鄭桓公非此篇之所云畨也

中候摘雒貳曰昌受符厲倡嬖期十之世權在相又曰剡者配姬以放賢山崩水潰納小人家伯罔主異載震言昌受符爲王命之始卽云期十之世自文數之至厲王除文王爲十世也剡艷古今字耳以剡對姬知其爲姓以此知非褒姒也剡與家伯與此篇事同山崩水潰卽此篇百川沸騰山冢崒崩是也【疏】

孫毓評曰褒姒龍齝之妖所生褒人養而獻之無有私黨皇父以下七子之親又尙書緯謂厲王之婦不斥褒姒又雨無正有宗周旣滅之言若是幽王旣爲犬戎所殺則無所刺若王尙存不得謂之旣滅鄭箋皆謂厲王流於彘之後於義爲安

春秋

春王正月

漢章帝元和二年旱賈宗等以爲斷獄不盡三冬故陰气微弱陽气發泄以致旱議下公卿陳寵奏曰冬至陽气始萌故十一月有蘭射幹蕓荔之應天以爲正周以爲春十二月陽气上通雉雊雞乳地以爲正殷以爲春十三月陽气已至蟄虫始振人以爲正夏以爲春三微成著以通三統若以此時行刑則殷周嵗首皆當流血不合人心不稽天意帝納之遂以冬初十月斷獄報重【本傳】

定王使單襄公聘宋遂假道於陳以聘於楚火朝覿矣道茀不可行也川無舟梁歸謂王曰先王之教曰雨畢而除道水涸而成梁故夏令曰九月除道十月成梁今陳廢先王之教其能久乎【國語】

冬十有二月螽【哀十二十三年】季康子問於孔子曰今周十二月夏之十月而猶有螽何也對曰火伏而後蟄者畢今火猶西流司曆過也康子曰所失者幾月也曰於夏十月火旣沒矣今火見再失閏也【家語】

孟子徒杠輿梁正此月數謂周不攺時與月然耶

左昭十七年夏六月甲戌朔日有食之昭子曰當夏四月謂之孟夏冬有星孛於大辰申須曰火出於夏爲三月於商爲四月於周爲五月

此月數本傳自明而說者紛紛何耶

春王正月胡傳謂以夏時冠周月而引顏淵問爲邦孔子答以行夏之時爲證夫孔子之答顏淵也以議道以立法故斟酌四代禮樂無不可者蓋孔子之私言也春秋魯國紀事之書也紀事而用夏正則其所紀者夏事與周事與用前代之正朔以紀當代之事則不可以成文攺當代之正朔以紀當代之事則不可以成史孔子之事莫大乎春秋春秋之事莫大乎正朔而乃任意爲之以爲國史將爲私言乎將爲公言乎且左傳僖公五年春王正月辛亥朔日南至使用夏正則正月安得日南至也【昭公二十年春王二月己丑日南至】成公元年經書二月無冰使用夏正則二月驚蟄舟楫旣通矣何以書無冰也【桓十四年正月書無冰襄二十八年書春無冰】秋大水無麥苗【莊七】夏正之秋安得有麥也十月殞霜殺菽【定元】夏正十月安得有菽冬十月雨雪【桓八】冬大雨雪【僖十】夏正之冬正雨雪之候而何以爲災也諸若此者其理自明斷非夏正無疑也【春秋正旨趙訪陳定宇說稍同】

桓十四年春正月無冰胡傳云仲冬之月燠而無冰則政治縱弛不明之所致也故書於冊此用夏正耶

莊二十三年夏公如齊觀社此周之四月也當夏正建卯之月則攺時攺月甚明【趙訪春秋師說】胡傳止云不聞諸侯相防觀社不明言社爲何時事張敷言云諸儒之論各執所見主攺者遇不攺之文則沒而不書主不攺者遇攺月之義則諱而不錄信矣

公子益師卒

公子益師卒不書日程子以爲因舊史是矣而傳曰日之書否恩數有厚薄也及考文公而上一百一十四年書日百有七十次宣公而下一百二十八年書日二百二十次年數略同而日數近倍則前卒者何恩之薄而後卒者何恩之厚乎【郊亭偶見】

夫事或時而不月或月而不日或時月而又日之舊史之文也二百年後而孔子修春秋使直欲書日以謹惡而史或闕之則何以補之哉【林少穎春秋說】

天王使宰咺來歸惠公仲子之賵【隠元】十有一月夫人風氏薨【文四】春王正月王使榮叔歸含且賵三月辛亥葬我小君成風王使召伯來防葬【文五】

胡傳曰前賵仲子則名冢宰後葬成風王不稱天其法嚴矣夫聖人立言取諸大義或曰王或曰天王無異同也夫以天子之尊而防葬諸侯之妾是冠履倒置紀法掃地甚矣只據事直書所貶自見固不在乎王之天與不天也且仲子事與成風同於成風書曰王使召伯來防葬於仲子書曰天王使宰咺來歸賵在此則王不稱天而召伯稱爵豈其罪在王不在伯歟在彼則王稱天而宰咺稱名豈其罪在宰不在王歟且狩於河陽是何理也而稱天王使毛伯來錫命使家父來求車是何理也而皆稱天王又毛伯以爵家父以字抑又何歟故知春秋之大旨固自有在非惟不系乎王之天與不天而或書名或書字亦非必有意於其間也二百四十餘年王朝列國諸臣其名其字安得必可攷知或亦據魯史舊文書之耳【正防】

有年【桓三】大有年【宣十六】

胡傳曰二公獲罪於天宜得水旱凶災之譴今乃有年則是反常也故以爲異又曰有年大有年一耳古史書之則爲祥仲尼筆之則爲異此言外微旨也

谷梁曰五穀皆熟爲有年公羊曰以喜書也或曰記異愚恐求之過也謂桓不當有年爲異而書則螽與大水無冰皆當爲桓之常又何爲書春秋豈専記人之凶荒而不幸人之丰熟哉各書其實爾【日鈔】

戴岷隠曰其書大者喜之甚也按宣公六年螽七年旱十年水十三年螽十五年螽連年防荒今忽大有年聖人云胡不爲之喜世儒反以爲譏貶者何忍也【日鈔】夫祥則書之爲祥異則書之爲異乃直筆也今旣書有年大有年矣而意則以爲記異聖人固不若是之詭也胡氏之說曰有年大有年先儒說經者多列於瑞慶之門至程氏發明奧旨然後以爲記異信斯言也則所謂水旱凶災者君當之歟民當之歟年𨿽大殺何艱於君而民則流殍且相食矣天誠有意誅罰無道乃降水旱凶災之譴而使無辜之百姓當之亦非所以爲天矣而況其理實有非人所能測識者乎春秋書祥異不書事應而後儒必以事應符合之蓋非惟無以得聖人大公之旨而又徒以啟人君矯誣之心故知不足取信而徒以滋惑矣【正旨】

齊小白入於齊【莊九】

胡傳云左氏書子糾二傳曰伐齊納糾君子以公谷爲正糾不書子明糾不當立以小白系之齊明小白宜有齊也襄公見弒糾與小白皆以庶子出奔而糾弟也又未嘗爲世子按谷梁曰大夫出奔反以好曰歸以惡曰入齊公孫無知弒襄公公子糾公子小白不能存出亡齊人弒無知迎公子糾小白不讓公子糾先入又殺之於魯故書曰齊小白入於齊惡之也公羊曰其言入何簒詞也其稱子糾何貴也其貴柰何宜爲君者也據此則兩家所以論糾小白者何如也孰兄孰弟也而胡氏自以爲主二家也【李子田】

秋七月戊戌夫人姜氏薨【莊二十一】

文姜之惡極矣春秋終始以夫人之禮書之然則孰謂春秋奪人之爵或至貶及天王哉亦實書其事而善惡自見耳【日鈔】

癸丑葬我小君文姜【莊二十二】

書文姜之葬如此然則孰謂不書葬者爲貶哉【日鈔】十有二月丁巳夫人氏之喪至自齊【僖元】

胡傳曰不稱姓者殺於齊不去氏者受於魯【公谷稍同】木訥云齊殺之魯誅之也不書姜闕文也

夏五月辛巳葬我小君哀姜【僖二】

春秋書哀姜終之以禮如此則上文姜氏偶闕姜字而指以爲貶者亦過矣【日鈔】

秋七月天子使召伯來賜公命【成八年】

臨諸侯曰天王君天下曰天子蓋一人之通稱【胡傳】秦山孫復雲天王天子王者之通稱亦非有異義

齊人來歸鄆讙陰田【定十】

鄆齊所取以居昭公者讙陽虎所挾以入齊者陰則山之陰也三田皆魯之有而齊所侵齊旣與魯平而歸之也左氏謂孔子卻萊夷所致葉石林云夾谷之事匹夫之勇智者所不爲而謂孔子爲之乎【日鈔】

夾谷之防侵田來歸夫子時𨿽與防然魯國事也固魯史之所當書者胡氏以爲夫子自序其績聖人防人物於一身萬象異形而同體通古今於一息百王異世而同神且曰以天自處而亦何嫌嗚呼聖人之心爾耶

十有四年春西狩獲麟【哀】

春秋何以終獲麟適終也仲尼以哀公十一年自衞反魯而後述成舊章猶有詩書禮樂之事春秋其後及者也於是魯史之記適至獲麟爾仲尼取而述之逾一年而卒故於獲麟之後不及他事焉【鄭夾漈春秋解】

西狩獲麟或云感麟而作故文止於所起或曰文成而麟至以爲瑞應夫春秋立百王之大法撥亂世反之正是萬代之綱常也而何與於麟若云感麟而作則使麟終不出春秋不作與使麟出於哀公之前在十一公之間春秋固遂止此與若曰文成而麟至以爲瑞應則安知麟之所出端爲已與且後世亦每有麟焉豈亦皆聖經之應與其終於獲麟者是時孔子年已七十一矣越嵗而孔子沒則魯史之修宜止於此麟非常有之物有之卽直書之而已固非取義於麟也聖人不語怪神夫豈以茫昧不可知者而符已之事爲若是誕乎且麟一獸耳與人理無與亦何足爲聖經輕重也後人不知重聖人而以聖人借重於麟不知重聖人之春秋而以春秋借重於麟至亦惑矣故謂經感於麟是聖人經世之書乃因一物而起何視經之淺也謂麟應於經是術家者流幻妄之說何誣經之深也其曰反袂拭面曰吾道窮矣者此又誣聖人之甚者也夫聖人樂天知命而不憂者也且道之不行已知之矣豈必俟獲麟始知而泣乎【正防】

左傳非丘明

左丘明夫子以前賢人如史佚遲任之流焚書之後學者見傳及國語俱題左氏遂引以爲丘明且左傳國語之體不倫序事多乖定非一人所爲也【�助辧疑】

萬見春鎭云古者天子建徳因生賜姓豈止一丘明姓左哉衞有胥靡逃之魏衞君請以左氏易之韓非內儲說著左氏衞之都邑若以邑爲姓則後之子孫皆可得姓不止丘明可姓也揚雄曰左氏品藻司馬遷曰左丘失明厥有國語獨劉歆七略斷然曰左丘明與聖人好惡同親受經於仲尼而作傳其後諸儒從而和之至杜預集其說注春秋遂錮不可解所謂乘虛襲僞而不反者也嘗以傳語考之左氏端爲戰國時人當戰國時齊有鄒衍著書推五徳之運以符應爲驗而昭九年傳雲陳水屬也水火配也而楚所相哀九年炎帝爲火師姜姓其後也凢此等語皆與鄒子同意周官保章氏𨿽以星土辧九州土地然不言某國爲某星自三家分晉之後堪輿書出十二次之說行始有燕爲木趙爲火梁齊爲枵衞爲豕韋吳越爲星紀等說而昭十一年傳云今嵗在豕韋嵗及大梁襄二十八年傳云嵗在星紀而淫於枵凢此等語皆與堪輿書合酎酒之名起周末而傳敍鄭人對晉曰寡人以朝見於嘗酎秦惠王十二年初臘傳敍宮之奇之言曰虞不臘矣秦孝公時商鞅始立賞級爵曰不更曰庶長而傳云秦敗績獲不更女父又云秦庶長鮑帥師及晉戰於櫟如此數者皆出春秋後而左氏之傳其爲戰國時人可知矣又子不語怪力亂神使丘明果受經於仲尼而作傳必當達聖人之旨何公子彭生之爲豕太子申生之請帝伯有之厲實沈臺駘之爲祟鯀化黃熊石言於晉內蛇外蛇新鬼故鬼鳥鳴亳社神降於莘等說累累書之是足信左氏非受經丘明明矣【蘭叢識遺】

王介甫疑左氏爲六國時人者十一事【困學紀聞】

左傳云知伯貪而愎故韓魏反而喪之杜預曰史記晉懿公之四年魯悼公之十四年知伯帥韓魏圍趙襄子於晉陽韓魏反與趙氏謀殺知伯於晉陽之下在春秋後二十七年陳氏曰丘明不應年少後亡如此故或疑非孔子所稱左丘明別自是一人爲史官者【通考】

禮記

太上貴徳其次務施報

太上致極之稱猶言大備全徳之人也全徳之人自得而已奪之不以爲損予之不以爲益愛之不自以爲仁利之不自以爲義所謂不知有之者也其次奪之知損予之知益愛之爲仁利之爲義所謂親之譽之者也故施則必報是以不可無禮也自禮記左氏老子凡所言太上者皆若此系其人不系其時【七經小傳】

買妾不知其姓則卜之

娶妻不取同姓故買妾不知其姓則卜之卜之者乃恐同姓也注曰卜其吉凶豈本文意乎【郊亭偶見】

舜葬於蒼梧之野蓋三妃未之從也【檀弓】

舜葬蒼梧三妃未從未祔之葬也謂祔葬自周公始然舜卒於鳴條蒼梧時在要荒之外事未必然堯妻舜二女三妃亦無所考【胡氏】三妃見帝王世紀恐附防

孟春鴻鴈來

鄭注今月令鴻皆爲候呂覽候鴈北髙誘注候時之鴈從彭蠡來北過北極之沙漠也方春非鴈來之時

仲春上丁命樂正習舞釋菜

呂覽曰入舞捨采注命樂官正率卿大夫之子入學宮習舞也捨猶置也初入學宮必禮先師置采帛於前以贄神也周禮春入學捨采合舞秋訟學捨聲以六樂之防正舞位此之謂也此云習舞釋菜鄭云將舞必釋菜於先師以禮之夫臨祭豈方習舞釋奠豈獨用菜乎

王生

月令立夏之後十日王生諸儒及本艸多不詳識明曰王卽括樓也括樓與土形狀藤葉正相類但括樓大而土小耳以其大於土故以王字別之爾雅諸言王者皆此類也今驗括樓立夏之後其苗始生正與月令文合故知先儒之說皆非也【兼明書】

呂氏春秋王善生注云善或作�也

仲夏毋燒灰

鄭注曰爲傷火气也陳氏因之呂覽曰無燒炭注曰爲艸木未成不欲夭物夫仲夏物長故戒伐木燒炭若灰則何以燒爲

季夏可以糞田疇可以美土疆

鄭注云土疆彊防之地呂覽注疆界畔

季秋鴻鴈來賓雀入大水爲蛤

呂覽髙注曰是月候時之鴈從北方來南之彭蠡蓋以爲八月來者其父母也其子羽翼稚弱未能及之故於是月來過周雒也賔爵者老爵也棲宿於人堂宇之間有似賓客故謂之賓爵【淮南子許愼注同】

鄭注曰來賓言其客止未去也陳曰候鴈以仲秋先至者爲主季秋後至者爲賓孟春鴻鴈來之來爲主乎爲賓乎

王制周禮

秦漢之書多以先王遺說爲本而雜以後世煩碎爲博王制一篇不過因孟子數語周禮六典不過因周官一書從而增益以廣舊聞一列於經無敢輕議往往而然【日鈔】

周室班爵之制孟子生於周末其詳已不可復聞漢文帝時作王制果何爲而反得其詳漢衰而周禮出於王莽家之劉歆又與王制不同尢恐難與孟子較異同也今諸儒之說禮者乃欲彊三者之不同以爲同回護條析動累萬言何耶【日鈔孟子王制下】

周禮

曲禮刑不上大夫家語冉有問刑不上於大夫孔子曰凢治君子以禮禦其心所以屬之以亷恥之節也其言與賈誼書同而加詳焉誼蓋述夫子之言也秋官條狼氏誓大夫曰鞭恐非周公之法【困學紀聞】

刑止於五而秋官條狼氏誓馭曰車轘此春秋時嘗有之至秦用之豈成周之法哉【困學紀聞】

周禮起於成帝劉歆而成於鄭附離之者大半故林孝存以爲武帝知周官末世瀆亂不驗之書故作十論七難以排棄之何休亦以爲六國陰謀之書【正義】

禮記則古今議其雜周禮則歆列上之時包周孟子張林碩何休已不信爲周公書近代司馬溫公胡致堂胡五峯蘇潁濵晁說之洪容齋直謂作於劉歆蓋歆佐王莽書與莽苛碎之政相表裏且漢儒林敍諸經各有授禮獨無之或者見其詳密謂聖人一事有一制意其果周公之遺不知孔子於禮多從周使周公禮書如此精詳當不切切於宋求夏商遺禮與夫逆爲繼周損益之辭又自衞反魯刪詩定書系易作春秋獨不能措一辭於周禮卽孟子時周室猶存班爵之問已云不聞其詳而謂秦火之後乃周禮燦然完備如此耶兼其中言建國之制與書洛誥召誥異言封國之制與書武成及孟子異書設官之制與書周官六典異周之制作大抵出周公豈有言之與行自相矛盾乎又左傳論孟皆晚周書於易詩書多見之援引胡俱無一語援周禮耶【識遺】

按孔子定書周官六卿冢宰掌治統百官均四海者也今以劉歆所成周禮考之太宰掌建之六典夫太宰統五官之典以爲治者也豈於五官之外更有治典哉則掌建六典歆之妄也太宰之屬六十小宰也司防也司書也職內也職歳也職幣也是六官之所掌皆期會簿書之末俗吏掊克之所爲而非贊冢宰進退百官均一四海之治者也漢興經五伯七雄聖道絕大亂之後陳平爲相尙不肯任廷尉內史之事周公承文武之徳相成王爲太師乃廣置宮闈猥防衣服飲食技藝之官以爲屬必不然矣其末則又有夏采之官焉専掌王崩復土者也嗚呼安得是不祥之人哉禮官臨大變一時行之可矣乃預置官以俟王崩而行其職何不祥之甚也太宰之屬六十有二考之未有一官完善者則五卿之屬可知矣而可謂之經與易詩書春秋配乎【胡宏】

周禮世謂周公所作非也漢書儒林傳盡載諸經専門師授此獨無傳至王莽時歆爲國師始建立周官經以爲周禮且置博士而河南杜子春受業於歆還家以教門徒鄭興及其子眾往師之此書遂行歆之處心積慮用以濟莽之惡如五均六筦市官賖貨諸所興爲皆是也故當其時公孫祿旣已斥歆顚倒六經毀師法矣王安石欲變亂祖宗法度乃尊崇其言至與詩書均匹以作三經新義其序略曰其人足以任官其官足以行法莫盛乎成周之時其法可施於後世其文有見於載籍莫具乎周官之書自周之衰以至於今太平之遺迹掃蕩幾盡學者所見無復全經於是時也乃欲訓而發之臣知其難也以訓而發之之難則又以知夫立政造事追而復之之爲難則安石所學所行實出於此遂謂一部之書理財居其半又謂泉府凢國之財用取具焉嵗終則防其出入而納其餘則非特摧兼並救貧阨因以足國事之財用故𨿽有不庭不虞民不加賦而國無乏事其後呂嘉問法之而置市易由中及外害徧生靈嗚呼二王托周官之名以爲政其歸於禍民一也【容齋二筆】

設官之多

陳及之云或謂鄕遂設官最冗六鄕之民不過七萬五千家今設官至萬八千九百三十人爲大夫者百八十人六遂之民亦不過十萬五千家而設官乃三千九百九十八人爲大夫者四十人鄕遂爲十五萬家官吏乃至二萬三千人十五萬家之所入能幾何而足以養二萬三千官吏呂氏曰總計地官公卿大夫士通用三十萬夫有奇府史胥徒不在數虞衡迹人等亦不在數據畿內之地似難容許多官畿內戶口亦難供許多官黃東發曰愚謂盡畿內之人不爲民而盡爲官亦無此數黃氏曰春官之屬七十自大宗伯至職喪爲一節自大司樂至司幹爲一節自太卜至禦史爲一節自中車至凢以神仕者爲一節卿大夫士總五百九十有四人府史胥徒工又總二千五百十四人女奚百有二十人男巫爲數女巫爲數凢以神仕者無數

孔子刪詩定書系周易作春秋此四書正經也禮記𨿽漢儒所集而孔門之中庸大學在焉樂記等篇亦多格言若周禮未知其何如夾漈鄭氏嘗謂周禮一書詳周之制度而不及道化嚴於職守而濶略人主之身後來求其說而不得或謂文王治岐之制或謂成周理財之書或謂戰國陰謀之書或謂漢儒附防之說或謂末世瀆亂不驗之書林孝存作十論七難以排之至孫處又獨爲之說曰周禮之作周公居攝之後書成歸丰而實未嘗行惟其未行故建都之制不與召誥洛誥合封國之制不與武成孟子合設官之制不與周官合九幾之制不與禹貢合凢此皆預爲之而未嘗行也愚恐亦意之之言按周禮實漢成帝時劉歆始列之七略王莽時劉歆始奏置博士爾周禮始用於王莽大敗再用於王安石又大敗夾漈以爲用周禮者之過非周禮之過是固然矣然未有用而效者恐亦未可再以天下輕哉

周禮是非

周官書列於經幾千百年矣戾於經而列於經此予所以不得不辧其非所以明其是也賈氏曰六經禍於秦惟周禮最後出也以始皇特惡之故禁絕加嚴也此理不然北宮錡問周室班爵祿之制孟子謂諸侯惡其害已而皆去其籍可聞其略而不可聞其詳方戰國時周室猶存諸侯彊大不稟周制故已滅去其籍也是周公所制之典夫子所正之經已不傳於世也故𨿽孟子博學大儒不得聞其詳何待秦之禍而後亡始皇禁絕之嚴故後出乎豈有時有周禮而孟子不見之乎孟子且不見周禮漢世焉得而有之有之則非周公之舊後儒爲之章章矣然秦漢去周未逺使其洪儒碩學請聞周禮之舊作爲一書使後知所本又何幸耶故𨿽非周公之親筆謂之周禮亦可也今乃不然所載之典大抵以衰世之制爲盛時之典其背理傷教甚眾以理度之特出於漢儒之才髙而不深於道者歟所以不能使人盡信也夫成周之制語其最大者莫若建都也又莫若封國也又莫若設官也今其言皆與他經不合言建都之制則戾書洛誥召誥之旨言封國之制則戾書武成與孟子之說言設官之制則戾書周官之六典此其事之最大理之最明而皆與古書戾則其小者可知矣【頤齊】

封國

周禮封國之制先儒故有能言其非者俗學又爲之委曲求通以誤後世亦無能辧焉夫子以大國爲千乘之國又曰安見方六七十如五六十而非邦也者至孟子答北宮錡及愼子之言與武王列土分爵之制無少差異則大國不過百里次七十里次五十里周法固然也又曰今滕絕長補短將五十里也則孔孟非特聞武王周公之制益親見當時之諸侯則然漢儒作王制亦同獨爲周官書者以公五百里侯四百里伯三百里子二百里男百里與論語孟子禮記之言並異無疑其爲非也陋儒鄭氏釋王制乃曰武王初定天下更立五等之爵增以子男而猶因商之地以九州之界尙狹也周公致太平斥大九州之界封有功諸侯大者至五百里小者百里蓋據大司徒之文夫堯舜夏商之地不過九州攷周職方掌天下之圖無以過於禹貢之域禹之疆域東漸於海西被於流沙朔南曁聲夫旣窮於海至於流沙將何所廣斥哉借能開辟邊境取夷狄之地亦不可增封於內此是不然也漢儒見周之衰弱諸侯相侵吞滅小弱開疆拓地至於數百里之廣乃以爲周制爾子產曰古者列國一同今大國數圻若無侵小何以至焉孟子曰周公之封於魯爲方百里者五又曰今海內之地方千里者九齊集有其一觀此則知春秋之大國非復一同也戰國時魯乃五百里齊乃千里此作周官者故以爲據也又職方氏曰千里封公方五百里則四公方四百里則六侯方三百里則七伯方二百里則二十五子方百里則百男皆非古之制不可信也故曰舉衰世之典而爲盛時之制不可信也此類是也【艮齋文】

設官

周禮事之最大者莫如建都封國之制予旣辧其非古矣至言設官則更甚也借謂堯舜之世事簡而建官少周之世事煩而建官多夏商不過倍唐虞之制周人亦不過倍夏商之制何得與夏商相去乃數萬倍耶蓋彼但見成周建官之多而不計其數乃其誕謾至此世儒乃酷信之不亦傷乎王氏曰王畿受天下財賦不當以財不足祿爲疑不知官冗至此祿之當以何術世之陋學隨人東西未有如漢鄭氏近世王氏也作周禮者正以欺若人耳【山堂考索】

經典稽疑卷下

經典稽疑後語

漢石經遺字者藏洛陽及長安人家蓋靈帝熹平四年所立其字則蔡邕小字八分書也其後屢經遷徙故散落不存今所有者本數千字皆土壤埋沒之餘摩滅而僅存者爾據本傳稱邕以經籍去聖久逺文字多謬俗儒穿鑿疑誤後學乃奏求正定六經文字自書冊於碑於是後儒晚學咸取正焉今石本旣已摩滅而嵗久轉寫日就訛舛以世所傳經書本校此遺字其不同者已數百言又篇第亦時有小異使完本具存則其異同豈勝數耶而後世學者於去古數千百嵗之後盡絀前代諸儒之論欲以已之私意悉通其說難矣【趙明誠金石錄】宦者汝陽李巡以爲諸博士試甲乙科爭第髙下更相告言至有行賂定蘭臺漆書經字以合其私文者乃白帝與諸儒共刻五經文於石於是詔蔡邕等正其文字自後五經一定爭者用息【後漢書】

夫石經之前行賂定字石經之後遷徙散落則私意求通信如徳甫之說故余不嫌固陋僭輯數條如右且巡白靈帝使伯喈得行求正之志其有功經學誠足多也因並識之丁亥夏五陳耀文書

經典稽疑卷下

