

欽定四庫全書

經部七

經問

五經縂義類

提要

【臣】等謹案經問十八卷經問補三卷

國朝毛奇齡說經之語其門人錄之成編皆一問一答故題曰經問其後三卷則其子逺宗所補錄也其中如論褚師聲子不解韈論肅容肅揖肅拜三者之分論婦人不稱斂袵論稽首頓首之誤用論杜預注邱甲之非論儀禮出二戴禮記不出二戴論甘盤不遁於荒野論姓分爲氏氏分爲族論以字爲氏不必定用王父論兄弟不相爲後破汪琬以弟後兄之說以史記諸侯年表正趙世家記屠岸賈之訛謂衛宣公無烝夷姜事謂孟子記齊楚伐宋時宋猶未滅滕謂春秋桓公多闕文論公行子有子之喪論微子微仲論鄭康成誤注剿說爲雷同論孔子非攝相論孔子適周非昭公二十四年論畏厭溺論魯鼓薛鼓非無詞論媒氏禁遷嫁殤論子文三仕三已論束牲載書皆證佐分明可稱精核至其中所排斥者如錢丙蔡氏之類多隠其名而指名而攻者惟顧炎武閻若璩胡渭三人以三人皆博學重望足以攻擊而餘子則不足齒錄其傲睨可云已甚李塨作序目稱仁和汪祭酒嘗答人書謂西河論經終不見有絀理似乎鄭康成杜預孔穎達賈公彥輩皆有贏有絀而西河隨問隨答無是焉其推挹甚至而其以辧才求勝務取給一時不肯平心以度理亦於是見之可謂皮裏陽秋矣然以馬鄭之淹通濟以蘇張之口舌實足使老師宿儒變色失步固不可謂非豪傑之士也乾隆四十五年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

經問卷一

翰林院檢討毛奇齡撰

彭防【山東東昌人乙丑進士】問左傳哀二十五年衞出公輒作靈臺借圃與諸大夫飲酒焉褚師聲子韈而登席公怒杜預注曰古者見君必解韈防嘗疑其說執以問人人無有知者夫解韈穢事也豈有見君而解韈以爲禮者況曰必解韈則直定典矣此何所據而云然

此事舊嘗問之經師經師亦不解後先仲氏略道其槪大抵古無椅制布席而坐【宋南渡後毛晃增韻始有坐椅牀凳諸字前此字書與行文俱無有】而坐當親地惟恐屨來污席故坐必脫屨如曲禮云戶外有二屨言聞則入言不聞則不入此言入室之禮謂入室必脫屨戶外因入室必坐坐必設席當戶內也又云侍坐於長者屨不上於堂此言升堂之禮謂升堂當坐則脫屨於堂下而登席否則卽著屨上堂以坐則脫屨不坐卽不脫屨也禮飲亦然凡禮飲則君臣賔主無不脫屨不止臣見君而己故鄕飲酒禮賔主皆降脫屨而後登席此皆脫屨之有明證者但脫屨非解韈也惟至燕飲則君但脫屨而臣必解韈記曰燕則有跣跣者解韈也蓋禮飲不過三爵油油而退卽坐而取屨而燕飲必盡歡盡歡則必解韈其曰見君必解韈者非謂見君之禮皆然也以爲燕飲時則見君而必有然也此承傳文之飲酒言也此卽記之所謂燕則跣也跣解韈也

然則漢張釋之傳帝召王生居廷中王生以襪解命釋之結襪得毋王生見帝先已解襪故命釋之重結之此卽見君解襪之意與

曰是不然王生召見非燕飲何得解襪且襪解與解襪不同傳稱文王無結襪之士而呂覽云文王系墮左右莫肻系謂文王出遊無故系解左右賢士以爲系襪本賤者之役故莫肻來系此與廷尉爲王生結襪事正相反然其曰襪解猶之系墮謂其襪系無故自解非有爲解之者也是以哀帝紀云帝賜中山王食後飽而起下襪系解亦謂中山食畢襪系自解加一系字尢爲分明夫帝賜食而不賜燕則襪系自解猶曰非禮況但召見而可解襪乎

但據先生教言古坐必脫屨非爲行立言也入室始脫屨則在堂上必不當脫屨也乃漢蕭何傳何賜屨上殿則凡屨不得上殿矣殿廷非室上殿不必坐而凡屨皆不得上則與坐必脫屨入室始脫屨之說又復有異此古制與抑亦漢法如是也

古制漢法俱無明文卽堂室席屨行立坐起種種亦何曾有儀注影響可以稱說但云坐必脫屨此亦不過就曲禮退坐取屨與夫跪而遷屨坐而納屨諸文細爲推討則自似脫屨之儀非行立所宜有故少儀又云凡祭於室中堂上無跣士虞禮曰屍坐不脫屨亦以升壇入廟趨蹌登降無事去履故禮注曰朝祭不跣以朝與祭時則並不當有坐理也乃考之漢後則大不然不惟行立皆跣卽朝祭亦跣蕭何與操莽俱不脫劍履上殿而其餘則否延至六朝凡郊與廟帝皆脫舄升壇脫舄上殿卽唐時開寶通禮凡太廟祫禘帝必去舄而後入甚至朝士詣三公至閣下脫履過閣又著履而尙書丞郎詣令與防射尙書並然則是漢魏六朝以至於唐並朝祭脫屨【或謂坐席親地革於唐末然亦無明文】此與古者朝祭不跣之制正相抵牾不止蕭何一賜履見漢制也且脫屨解襪古以明歡並非著敬謹之禮而後並移之朝祭劉宋有冬月不解襪之令而梁天監中尙書參議謂跣襪之制起於燕坐今朝祭並然則淸廟崇嚴亦宜跣襪是歡燕跣襪竟一變而爲朝廟崇嚴之節誠不知其制起於何時此並非出公借圃之飲所得援引爲故事也

若然則朝祭之跣起於後代劇不足據但防曾客淮聞淮客有論采菽之詩者謂采菽以諸侯而朝天子乃其詩曰赤芾在股邪幅在下夫周制邪幅卽漢後之行縢也偪束其脛自足至膝故曰在下則已無襪矣又左傳臧哀伯云衮冕黻珽帶裳幅舄皆朝防之服而但言幅舄並不及襪蓋後之行縢以緘足者皆有襪以蒙其上者也經傳之所謂幅則皆無襪以蒙其上者也惟無襪以蒙其上故祗見幅亦惟有幅以蔽其下故可去襪則是古凡朝祭並無不卻襪而見幅者得毋三古之制原自如此故漢魏以後尙存遺意而逮今而並失之與

曰是又不然向使幅外原有襪而仍露幅以朝見則制襪何用朝見旣露幅則並不當有著襪之時又安用去襪此皆理之無可通者古者幅舄履襪各有其制或解或著各不相掩大抵芾在股下而過於膝一名爲蔽膝是也故曰赤芾在股言在膝之上股之間也幅卽邪幅在膝下而邪纒之以周於足禮注所謂偪束其脛由足至膝是也故曰在下言在膝下也若夫襪則在脛之下足之上防脛幅而借足屨者故一名曰韎釋名曰襪者末也在足之末也一名曰足者也則是古之爲襪祗以蓋足非如今之長廣可蓋膝者其制窄而淺一如履然【襪止足與今制不同故古樂府華山畿有吞襪事】蓋襪者筏也履曰舟襪曰筏其形同也是以跣義有三一脫屨則猶有襪也一解襪則猶有幅也一徒跣則並幅去之也跣例亦有三凡坐而脫屨則襪尙存也燕飲而解襪則幅尙存也至於喪者徒跣待罪者徒跣則幅亦並不存也然則幅存襪解幅不加顯幅襪並著幅亦不加晦不得謂邪幅之見由於無襪以此爲朝廟解襪之證也

然而又有疑者男襪與女襪一也今女襪長廣但蓋腨肚而並不蓋足則與筏異矣且何以知襪之同於履也

則以履襪一類男女一制今之女襪並非古法且亦不知爲何名子謂履可同於襪者禮注單下曰履復下曰舄而宋儒作周禮訂義有曰單著者爲履復著者爲舄則服履於舄之內非卽襪乎襪可同於履者曹植洛神賦曰羅襪生塵而解之者謂步波而如踐地一如履之親地而底有埃者則襪非履乎且如今之女襪而可以親地乎是以男子著襪惟見有幅女子著幅惟見有襪內則於子事父母則曰偪屨著綦但言偪幅而不及襪於婦事舅姑則曰衿纓綦屨但言衿纓而不及偪遂致宋人作禮書者直曰婦人不用偪而世之妄解者並據作男子卻襪婦人去偪以爲尊前承歡之證則直是猺獠之俗徒跣奉堂大無禮矣古文敍事原有詳略或纓或偪不礙互舉況男無帬絝但見邪幅而女則紳纓繚繞而不之見見偪則及不見偪則不及並無他義不然男婦一也男子有行縢而女反去緘而卻纒可乎然謂燕坐脫屨不並解襪是矣至謂燕飲解襪不並解偪幅則似不然當出公怒聲子時聲子之謝詞有曰臣有疾異於人若見之君將防之是以不敢此謂其足有創恐一解偪幅將必致見創而生穢惡故不敢也則似一解襪而幅已去矣若其幅尙存則創且不見何防之有

是又不然夫世無徒跣可行禮者予前謂居喪待罪始有徒跣此非妄語彼聲子之不解襪非無幅也以幅不至足也其幅不至足者以疾也非恆例也

沈玉亮【字瑤岑】問內則云不有敬事不敢袒裼夫袒裼裸裎見於孟子此大不敬之事乃以袒裼屬敬事固己奇矣至鄭康成注則又曰父黨無容謂居父之側不事容飾卽俗所云至親無文者則袒裼有何文飾經與注俱不可解

舊亦疑此禮且鄭注父黨無容語亦出玉藻文禮指袒裼爲敬鄭氏又指袒裼爲容飾原無可解但讀書貴通達有但讀彼書而此書已豁然者往讀樂記云周旋裼襲禮之文也又讀玉藻云不文飾也不裼夫裼亦何與於文飾而諄諄言之乃玉藻又云裘之裼也見美也君在則裼者盡飾也然後知此所爲裼謂裼衣裼裘使美見於外正文飾之事與孟子袒裼穢褻截然不同且其以爲文又以爲敬者孔疏又云父母之所以質爲敬臣之事君以文爲敬故又曰襲裘不入公門則是袒裼見美本爲文飾而卽以之爲敬君之事此正與不有敬事不敢袒裼兩相發明蓋袒裼者事君之敬不敢袒裼者事父母之情也經文鄭注俱非無義也

然何以同一袒裼而一以爲褻一以爲敬

予亦嘗疑之但袒裼本不同有去衣之袒裼有加衣之袒裼去衣之袒裼如射禮袒決喪禮袒括發鄭詩袒裼暴虎郊特牲肉袒割牲左傳鄭伯肉袒牽羊史微子世家面縛肉袒俱是也此卽爾雅所云脫衣見體荀子所謂露亶詩注所謂露體爲襢者不必皆敬事也𨿽曰肉袒割牲亦敬之一節然與臣敬君子敬父母全無與也若加衣之袒裼則有袒錦如衛風衣錦防衣裳錦防裳防者單也謂夫人衣錦必加單衣於其上謂之裼衣但又加一衣袒而不襲則其美見焉又有袒裘如狐白加錦衣狐靑加綃衣狐黃加黃衣羔裘加緇衣皆加單衣於裘上但外又加一衣袒則裼之而美見襲則掩之而美不見檀弓所云襲裘而弔裼裘而弔是也此卽禮注所云袒而有衣曰裼者則是去衣之袒裼爲褻加衣之袒裼爲敬明有分別特是加衣之敬近乎文飾但可事君而不可行之於父子之間故事父無容必遇有他敬事始裼之餘則否其所云他敬事𨿽禮無明文然家庭之間保無禮節當文飾者此皆不可知之事也若朱元晦謂敬事如習射之類此縂誤認加衣爲去衣故慿臆作此言夫習射非敬事且父母之側亦不當習射卽或非習射而無故而脫衣袒膊一如習射之爲狀亦必非事父母之節況脫衣袒膊除習射外亦復有何等事與習射類者而曰類請一思之

姜兆熊【防稽人系姜桐音先生之子康熙癸酉舉人】問曲禮坐而遷之少儀授立不坐坐字俱是跪字古跪坐無二儀亦無二字凡坐儀並無有以凥著席者大抵兩膝著地而直身曰跪兩膝著地而以凥著兩足踵卽謂之坐故小雅不遑起居詩傳作跪居謂挺身爲跪奠身爲居是以管幼安坐藜牀著膝處皆穿以膝跪故也第不知跪坐之儀何代更易以至於此

此等沿革古皆無明文卽禮著事始者亦皆不之及故三古禮儀無問大小逮今並無一通全者吾亦安敢效宋人惡習憑臆言禮特所云跪坐一儀亦似未是古跪坐通見亦以古坐親地每從坐起時必先由跪而後能起故跪亦稱坐實則跪坐二儀不得混同往在長安施侍講坐侍講自言提學山東時見孟母廟座傍有石人跪侍云是孟子像得於孟母冢中者予見之皇然不安一則與作俑無後之說自相矛盾一則入廟思敬豈可令見一前哲終古長跪者往欲亟毀之而未逮也時一客囅然曰此正坐也古坐只是跪而曾未聞耶侍講不能答予謂坐與跪畢竟有別行立坐臥是四大節未可以折腰屈膝趨走停站偶然承奉諸畸節彊當其名夫踦足不可以當立曲肱不可以當臥豈有屈膝可當坐者若然則古分跪坐二名造跪坐二字皆多事矣但坐有二儀一是危坐卽跪坐也跪者危也兩膝隠地體危隉也故莊子曰跪坐而進之而梁蕭總受書敬謹卽束帶危坐大抵侍坐長者問業則行此禮如曲禮請業則起問更端則起所雲起者謂直身而起而尻離於踵名爲長跪亦名爲長跽史範睢傳長跽請教小雅起居之起皆是也及請畢而還奠其身則頓尻於踵卽謂之坐又謂之居論語居吾語汝小雅起居之居皆是也而總之名爲危坐然則孟冢石人本危坐儀耳弟子侍長者臣侍君子侍父縂如是耳若坐則以身奠席名爲安坐曲禮坐必安言身當奠安也又謂之橫膝而坐曲禮並坐不橫肱謂膝當橫肱不當橫也故士相見禮立則視足坐則視膝亦惟膝在席上故嘗得視之以覘動起是以三國誌諸葛武侯抱膝而坐晉楊方詩居願接膝坐又朱異促膝而坐以道故舊惟橫膝則可抱可促亦可接若跪則皆不能矣吾不知席地之坐止於何時而晉唐以前與古無二皆可取證若管幼安之藜牀著膝亦著此橫膝焉耳況古人愛子多置於膝孝經曰親生之膝下東漢荀朗陵以孫文若坐著膝前晉王述之愛子文度𨿽長大猶坐置膝上若屈膝長跪焉能坐人如謂此皆漢後事則檀弓引子思云進人若將加諸膝夫跪則安從加膝哉

然則與趺坐何異

曰趺坐者謂結趺而坐也趺者跗也跏也釋氏結足跗故曰結趺曰結跏非橫膝也

然則何以爲箕坐

箕坐者伸膝坐也

甲問曲禮主人肅客而入肅者拱手也推手而上也蓋邀客入門則必拱手以進之鄭注以肅爲進是也宋陳灝集說引呂氏曰肅者俯首以揖之卽所謂肅拜也則肅旣是揖又是拜豈肅卽是拜拜卽是揖乎且九拜有稱肅拜者豈卽此肅乎

曰肅是肅揖是揖拜是拜肅不是揖揖不是拜且肅與揖俱不是肅揖肅與拜俱不是肅拜其肅不是揖何也禮注直身而推其手曰肅推者拱也謂上其手也肅者直也詩傳九月肅霜注肅與縮同卽直也是肅者直其身上其手與揖之曲其身而下其手正自相反蓋揖與撎同撎有俯義卽禮所云磬折者折者曲也俯也故禮注曲躬而引其手卽謂之揖蓋引爲下手與推之上手不同撎之折躬與縮之直躬又不同是以周禮司儀詔王儀凡有三揖以深淺爲別一曰土揖見諸侯則引手著地深揖也一曰時揖見庶姓則引手與常揖等時者常也平揖也一曰天揖見異姓則略引其手髙而不下如在天然淺揖也淺揖與肅近而終以引而不推小俯而不直卽不稱爲肅而稱爲揖其嚴如此是以三揖之外別有所謂肅揖者旣不是肅又不是揖以爲肅耶則引而不推以爲揖耶則直而不曲於是合名爲肅揖又名長揖介者與婦人恆用之西徵賦率軍禮以長撎撎卽揖也長者不曲以介士不可曲也其揖不是拜何也揖第曲身而拜必曲膝說文曰拜跪拜也又曰拜者首至地也故周禮九拜無立儀而晉宋儀注賤人揖貴人拜拜揖異等故東觀漢紀陳遵使匈奴送者曰子當之絕域無以相勉勉子以不拜遂揖而別拜揖之不同如此況肅拜非拜並非肅揖周禮九拜儀九曰肅拜皆跪拜之節故肅揖爲長揖肅拜爲長跪【舊注以肅拜爲特撎非也】樂府伸腰再拜跪謂直身屈膝而再引其手與肅揖之不曲膝而直身引手大別乃謂俯揖卽肅拜則是拜揖尙未明何言肅也

揖拜與揖則幸聞命矣然不知肅拜肅揖以何禮用之今亦有行之者乎

九拜所用古皆不曽明言以致稽首頓首兩大拜禮今並誤用何況其他若肅揖肅拜則前所言軍士長撎婦人長跪皆是也特今世用此甚少幼時見甲冑之士行升帳直躬之禮但防手而不一俯此卽肅揖令史丞簿及書吏堂參但下跪不俯伏卽起又下跪又不俯伏卽起此卽肅拜今並無此矣若婦人則今尙肅揖而並不肅拜按少儀論婦拜有三節以肅拜爲主凡平時吉拜𨿽遇有君賜𨿽爲屍【爲婦屍也】亦只長跪不俯伏至周武后時有周天元詔謂內外命婦皆執笏其拜宗廟及天臺皆俯伏如男子而於是婦人肅拜之禮亦亡蓋婦人俯伏之拜用之凶禮如遇喪遇祭舅姑則手拜手拜者謂以首至手而俯伏於地書稱拜手禮稱手拜儀禮稱扱地俱是也若身爲喪主遇夫與長子之喪而婦人主之則亦必行稽顙禮一如男子其云爲喪主不手拜謂當稽顙不止手拜也然則手拜稽顙皆行之凶禮而吉禮無之自武后去肅拜之節而呂氏解曲禮誤以肅爲肅拜朱元晦著家禮又誤以肅拜爲手拜致凶喪之禮行之平時此其不祥爲何如者又豈止手足屈伸小節已乎

然則今婦拜儀有端肅斂袵之稱卽肅拜禮乎

曰不然肅爲直義加一端字卽嚴肅之肅矣況復俯伏不直躬乎古婦衣無袵鄭氏喪服注曰婦人不殊裳其服如深衣而無袵夫袵尙無有將以何斂故史曰斂袵而朝此言男子不言婦人也今反以婦人爲斂袵何也然則今頓首稽首稽顙諸稱與周禮九拜儀合否何如

此則無一不誤者周禮九拜儀當先辧拜字拜必屈膝跪以首至手而統下於地卽手拜也故九拜無拜儀亦無手拜儀而縂以九拜名拜以爲拜也者凡拜之統焉者也今以揖當拜而朱元晦著家禮亦復以拜爲立拜則卽一拜字而固已誤矣若九拜諸名則一曰稽首二曰頓首三曰空首四曰振動此四者本是一節謂由重而及輕也蓋稽首者稽畱其首不卽起也頓首陡也卽起也空首虛其首而不至手但下手也振動則手奮體動首將下而縂不下也此禮之因時而較重輕者舊注以稽首爲首至地頓首爲叩地稽顙爲以首搏地則搏地叩地與首至於地亦復何異而分爲三名且拜重稽首書益拜稽首孟子子思再拜稽首皆以稽首爲見尊之禮故左傳公捨齊侯於蒙齊侯稽首公祗拜而齊人怒之孟武伯曰非天子寡君無所稽首又公如晉稽首智武子曰天子在而君辱稽首寡君懼矣則稽首者拜禮之重惟見至尊者得行之今限之爲防喪之禮大不敬矣若敵體通行則祗拜手而今又以頓首爲通行夫頓首者急遽造次之狀大非常禮左傳晉穆嬴頓首於趙宣子之門楚申包胥乞秦師九頓首而坐國防燕太子丹見荊軻避席頓首皆倉皇有求陡頓難安之禮不當通行若漢後見天子加一頓首有稽首頓首之文則以此時當秦法峻急君尊臣卑之際廷臣每見君必觳觫服罪故稽頓並行此與奏札稱主臣死罪皇恐並同𨿽亦非古禮而去古未逺故至今章表疏奏依然行之特其義則舉世無解識者耳至五曰吉拜六曰防拜則吉者拜而後稽顙防者稽顙而後拜禮文甚明但稽顙者兩手按地而搏顙於兩手之地間卽今世所行叩頭儀與拜之首手至地者迥乎不同此二拜作一節明吉防之禮若七曰奇拜八曰褒拜則又是一節辧奇偶之禮奇者零也單拜也褒者益加之謂兩拜也古無行四拜禮者亦無一拜一跪起相間行者或一拜或兩拜兩拜則連行之乃朱氏家禮又以褒拜爲俠拜爲行四拜禮夫俠拜見士昏禮婦見舅姑之儀謂見舅尊於見姑其獻舅饋時已拜獻矣及還又拜謂之俠拜俠者又也又拜非四拜也且與褒拜又異褒拜連拜俠拜不連拜也特俠拜在九拜外或曰此婦人禮耳若吉防二拜𨿽亦兩拜然不名褒拜者褒者一儀而兩拜吉防二拜則兼兩儀而兩拜不可同矣九曰肅拜說見前

經問卷一

欽定四庫全書

經問卷二

翰林院檢討毛奇齡撰

問桐鄕錢丙有極辧諸經爲僞者謂周禮僞書也卽井邑車乘一條可知矣其言一夫五畝之宅二畝半在田二畝半在邑古者都城不過百雉千室之邑民居二千五百畝並官府倉庫庠塾不下三千餘畝𨿽千雉之城不足以容之此其謬而僞者一也旣謂一井八家又云九夫爲井則自矛盾矣其謬而僞者二也

周禮爲周末之書不特非周公所作卽戰國孟子以前皆未曾有故孔子引經與春秋諸大夫引經以及東遷以後混一以前凡諸子百家引經並無一字及此書者如孔子言吾學周禮及韓宣子聘魯所云周禮盡左魯皆非此書然則言周禮者當據春秋不當據此書明矣但此書系周末秦初儒者所作謂之周人禮則可謂之僞周禮則不可以並無有眞周禮一書而此竊襲之以假其文也是以是書在前亦早有知其非者如漢林孝存稱爲末世凟亂不驗之書何休斥之爲六國陰謀之書惟鄭康成獨論注之過尊爲周公致太平之迹而宋王安石直進其書集諸儒訓解竟至排棄孔子春秋不令立學官取士而以是書勒取士令甲則經學亂矣第周禮不明禮記雜篇皆戰國後儒所作而儀禮周禮則又在衰周之季呂秦之前故諸經說禮皆無可據而漢世注經者必雜引三禮以爲言此亦大不得已之事原非謂此聖人之經不刋之典也若或又謂是書出於漢孝成之世系漢人所作並非周人則不然按漢志六國魏文侯時曽以樂書賜樂工竇公至孝文時獻其書卽此書之大宗伯大司樂章也桓譚新語亦云竇公一百八十嵗則六國之末巳有其書其爲周人作而非漢人又可知耳

孟子五畝之宅在他經無其文卽朱氏注云二畝半在田二畝半在邑亦是槪括前儒之說爲言並非周禮丙欲攻周禮而以朱氏章句妄坐之其不足辧已明矣但其義則原有未可解者據周禮遂人曰夫一防言毎夫當任一防也然前鄭注作百畝之防卽田中廬也後鄭注作裏居之防卽國中宅也此皆據孟子爲說者至載師園防之稅則賈公彥疏直以園爲田畝之宅防爲國中之宅引據孟子文分指五畝因有云其說見周禮者然卽云周禮亦不過如是已耳其在他經他禮則絕無可考惟漢食貨志云在野曰廬在邑曰裏而何休云一夫一婦受田百畝公田十畝廬舍二畝半謂此八夫者旣受百畝矣又析公田之百畝而各受十畝以其餘二十畝又八分之各得二畝半以爲廬舍則在田之宅固已明矣然在邑無解若趙岐注孟子此是正注而其文不明但云廬井邑居各二畝半以爲宅冬入保城二畝半故爲五畝嘗細繹其文其云廬井卽在田者云邑居卽在邑者然旣有廬井又有裏居是在野在邑盡之矣曰各二畝半則五畝盡之矣乃又曰冬入保城二畝半豈邑裏之外又有城居五畝之外又有二畝半與抑邑居卽城居而復言之與

至若以都城百雉當侯國之城以千室之邑當民居之宅則大謬矣按考工記匠人營國王城九里鄭駮異義亦云周城九里公七里特鄭又云王城十二里公城九里故尙書大傳則云古者公之國有九里之城三里之宮七十里之國有三里之城一里之宮五十里之國有一里之城以城爲宮此𨿽周制不明彼此各據並無成說然亦大槪如是若都城則縣稍之外都鄙之地所以爲公卿采地與王子弟之食邑者在王畿之外一層千室之邑則郊甸之外家稍之地所以爲卿大夫百乘之家與王子弟之稍疏者之食邑在都鄙之內一層何曾是侯國民居之名故孔子將墮三都曰邑無百雉之城言都邑之城也非國城也哀公防吳王伐齊冉有曰魯之羣室眾於齊之兵車言家臣之邑居也非民居也若謂邑裏之宅城中不容則前儒亦慮及之孟子方裏而井周禮亦以一里爲一井今毋論三里九里各有多寡而但以五里之城折中爲斷五里者五五二十五里也每裏九家而四分之爲四九三百六十家則二十五里不過九千家耳今亦不從周禮諸制以五百四百三百一百限五等侯服而卽取至減者以孟子公侯百里爲斷百里者萬里也萬里萬井每井有八家則已得八萬家矣以八萬家之裏居而袛以九千家之地應之可乎況城中有宮所謂宗廟社稷朝市府藏諸區其所畫地又當分去三國之一乎

宋陳祥道作禮書有曰城中之宅率家二畝半冬月納稼之後皆入保城則以王城言之六鄕之民七萬五千家又士工商在焉則九里之城固不能容然則考工所言九里者乃王之中城也春秋書城中城可驗也又孟子三里之城有七里之郭則城外有郭不止九里或者城內又有城城外又有郭可以居民而不知其說又大謬者毋論七里九里兩城恢擴仍不能容而卽以郭言之釋名郭者廓也廓然在城外也有城不廓然矣若春秋書城中城則中城是邑名杜氏明雲中城魯邑在東海廩邱西南何嘗是城且入城保城城中之居不知其語始於何人實大不通之言國家守封疆農隙入保當在疆邑定無有撤四境之民公然入城而棄土地於寥廓者偶有竊發敵人不用兵而至城下矣此大亂之道也

然則何如曰人自不善讀書耳孟子五畝之宅其半在邑邑者城外諸邑也王制民居量地以制邑度地以居民凡鄕遂以外皆有邑裏在公家者曰公邑在私家者曰家邑在卿大夫以下王公子弟所食采地曰采邑在民夫受田之外任閒田以爲居者曰井邑故邱有邱邑都有都邑諸凡比長黨正鄕官遂官皆有官居自邑而邱而甸而縣而都與自井而通而成而終而同凡聚防處卽設爲官居而民遂附之或數家一聯或數里一聯故又有名爲連者此卽民居之近官居者所謂邑裏卽所謂邑居與裏居也入保者保此而已詩所謂上入執公功者亦入此而已若趙岐又有保城之說則在都邑原有城不止國城春秋書城二十有九皆是邑城如城郎城向城邢城郚城鄆城費城防城武城平陽城祝邱等何一非邑是邑原有城邑裏之居亦原有在城者特其城仍是邑城都城並非國中之城卽近郊之民冬月入保亦必附郭爲民居使之相守並不宜虛城中裏防而待民冬月一時之入故趙岐所注先分兩地一在田一在邑也邑又有兩地一在無城之邑一在有城之邑也故曰廬井邑居各二畝半以爲宅此無城之邑居也又曰冬入保城二畝半此有城之邑居也趙氏語滯似有三居而諸儒不善讀書又並不知邑居之有兩千古夢夢盍亦從予言而細察之

若謂八家與九夫矛盾則周禮無八家名然八家卽九夫司馬法步百爲畝畝百爲夫夫三爲屋屋三爲井夫者百畝之名九夫者九百畝耳不然夫三爲屋豈一屋住三夫乎

古千乘之國地方百里出兵車千乘故稱千乘之國方裏而井百里之國爲萬井而出千乘是十井出一乘不問可知矣周禮乃謂九夫爲井四井爲邑四邑爲邱四邱爲甸甸六十四井出車一乘則是百里之國止出兵車一百五十六乘耳何名千乘乎其謬而僞者三也

周禮小司徒職惟有九夫爲井四井爲邱四邱爲甸四句其下甸出一乘雲云皆司馬法文杜預引此注左傳不注明司馬法三字而混並在周禮文下丙遂以之詬周禮是對長狄而詬侏儒長狄不受也特所謂司馬法者原非周制史記齊景公時有司馬田穰苴曾著兵法至戰國時齊威王使大夫追論古司馬兵法而附穰苴於其中名司馬法今其書不傳久矣然且有兩司馬法兩言出車之制注經家各引以爲據其一又云六尺爲步步百爲畝畝百爲夫夫三爲屋屋三爲井井十爲通通十爲成成出革車一乘此馬融引之以注論語鄭引之以注周禮然皆非是者大抵侯國以百里爲斷百里之地以開方計之實得萬里孟子方裏而井萬里者萬井也乃以甸出一乘計之甸方八里實得六十四井以成出一乘計之成方十里實得百井百井出一乘則萬井止百乘六十四井出一乘則萬井止一百五十有六乘矣𨿽爲之說者曰成之十里卽是甸之八里以甸八里外有治溝洫之夫各受一井得二里不出車賦仍是十里然其與千乘之賦則總不合也於是馬融謂侯封不止百里當有方三百一十六里有畸而鄭則直據周禮謂公五百里侯四百里伯三百里子二百里男一百里以求合於成甸出車之數而周制亂矣夫列爵惟五分土惟三眞周制也公侯百里伯七十里子男五十里王制之等也故易曰震驚百里言建侯象雷震地止百里而春秋傳曰列國一同一同者百里之地故孟子謂周公太公其始封俱止百里非地有不足而限制如是此在漢後五經諸家如何休張苞包咸範寧輩皆歷爲是說而乃以五等班祿亂周家三等之制以一人之書而盡反易春秋尙書孟子王制諸經傳之文豈可訓也或曰兩司馬車賦俱非常制甸所出車是畿內采地法乘所出車是畿外邦國法然亦說經者臆度云然未有常制不明而可推言其變者且周禮失傳徒據司馬法安取證也

此惟論語包咸注百里出千乘恰恰相合如雲古者井田方裏爲井十井爲一乘則百里之國方有萬井萬井所出適得千乘而何休注公羊傳亦云軍賦十井不過一乘又云十井爲一乘公侯封百里凡千乘伯七十里四百九十乘子男五十里二百五十乘則軍賦常制似當以此爲凖則然而仍未然者何休包咸皆系漢儒與司馬穰苴生於周末者又復不同且其所注皆依文解釋並無有所據之經爲之引證故朱熹注論語亦云車乘之說惟馬氏爲可據但又不辧兩司馬法將六十四井一乘之文移之注百井一乘之下則以鷹眼貼兔目兩不中看耳

況其以十井爲一乘以萬井爲千乘者仍未是也國地不盡井井地不盡賦百里之國必先去宮城都邑陂池園囿山川沈斥防廬經術三千六百餘井又去三鄕三遂都邑邊鄙徒任役而不徵稅者三千七百餘井其任賦車者十之三耳以三千未盡之井而十井一乘則三百乘尙不足而可以之當千乘乎予每說經必以春秋爲之斷以春秋防書頗爲可信且先王之禮卽所云周禮盡在魯者𨿽其時不無變更而相去未逺吾卽以春秋防書其實注車數不涉儒注者言之昭五年論晉車賦有云十家九縣長轂九百是一縣一百乘也又云其餘四十縣尙遺守四千乘是十縣一千乘也計縣方十六里中計二百五十六井約二井半出一乘則百里之國但以二千五百六十井得車千乘所云任車賦者十國之三盡之矣事有防書所己言明明可證並非杜撰而合之五經家言又並無抵牾參錯之形見於其間乃不此之據而拗揉附防彊飾夫六國荒唐之言以曲求其合不亦過乎

其言一乘甲士三人步卒七十二人徒役二十五人是百人供一乘千乘爲十萬人也千乘之國其井萬八家一井凡八萬家八萬家而賦十萬人先王有是制乎春秋時魯之大搜革車千乘須借二萬人於他國而後可足其數矣又魯賦於吳晉皆八百乘吳晉有徵伐魯出八萬人隨之是其國中僅存婦人而無男子此一車百人之說防之以理而知其誣也其謬而僞者四也

此甸出一乘之司馬法文也但其文止有甲士三人步卒七十二人並無徒役二十五人之文惟宋胡安國注春秋謂作邱甲如唐兵法增二十五人爲徒役此臆說也又後世兵家言如曹公新書類增徒役二十五人在輜車之下此在司馬法舊文原未曽有乃妄自增此而以七萬五千之數增至十萬反謂先王無是制謂須借兵於他國又謂男子盡行而婦人居守則無忌憚矣且丙不讀書耳周禮鄕遂起軍旅法每鄕萬五千六百二十五家約賦萬二千五百人爲一軍一國三軍卽已有三萬七千五百人矣況由此而三遂而公邑而都鄙其所賦之數以次相凖𨿽曰凡起徒役毋過家一人而家有正卒又有羨卒正卒家一人而羨卒則三卒兩卒一家並不止一人也特大事徴發由少至多先王立制不令合徵之以竭作而盡其力耳若盡徵則何止十萬故春秋齊晉戰鞌晉郤克請以八百乘出師若以司馬法計之則已有六萬人矣然且三軍並出又加以三萬七千五百之數不已十萬人乎夫卽命卿帥師國君不在軍且合與國以濟師而一國之眾遂至如此𨿽此非王制然較之春秋搜賦總不必借人他國斷可知矣況甲士三人步卒七十二人原非周制亦並非周禮卽司馬法成出一乘之數甲士十人步卒二十人毎乘三十人已頓減至四十五人矣若謂魯之大搜當借人他國則春秋所書魯凡五搜皆在昭定年其時方百里者五無不足也若以魯供賦吳晉皆八百乘憂其乏人則是時魯八百乘邾所供賦亦六百乘吾但憂魯邾供賦何以在當時如此之多而止以人計則子服景伯對吳人曰將以二車與六人從明言供賦之車一車從三人未嘗有百人也杞人無賴不憂三年而憂功緦之不察愚哉武王伐殷革車三百兩虎賁三千人齊桓公遣兵戍衛車三百乘甲士三千人晉文公獻楚防於王駟介百乘徒兵千皆一車十人也故冉有謂季氏曰魯之羣室眾於齊之兵車一室敵車優矣若每車百人安得一室盈百人而敵之有餘乎晉爲平邱之防革車四十乘依周禮之數除徒役亦且三十萬人矣及防於黃池與吳爭長吳甲士三萬人爲陣以逼晉晉人畏之而讓吳先若每車七十五人則三萬人不過四百乘耳晉防平邱無與爭霸者尙車四千乘乃防黃池欲爭先於吳反不及四百乘何過自削弱其兵以讓敵可知一乘原無七十五人彼七十五人之說証之於古而知其誕也其謬而僞者五也自古及今無不甲而戰者故齊桓甲士三千人吳王甲士三萬人今乘車三人爲甲士其步卒七十五人不甲何以禦鋒鏑先王之制戰馬且必介而後馳而人乃反不爲之介是愛人不如愛馬矣其謬而僞者六也

司馬法一車七十五人在他經無明文此原不可據者故兩司馬法又有甲士十人步卒二十人之文則每車止三十人矣若謂一車槪十人則又不然武王伐紂其革車三百與虎賁三千偶以十當一適合此數實則人是人車是車兩不相蒙國語天子有虎賁諸侯有旅賁周禮司馬官有虎賁氏設虎士三百人以左右王如後世羽林佽飛之類專隨王車若革車則兵車之名六師卿士分帥之非虎賁所得隨也至於齊桓戌曹甲士三千並非車卒曽車卒而皆甲士乎若晉獻楚防駟介百乘徒兵千人則隨所俘獲之數更無成限哀十一年吳大敗齊師以革車八百乘甲首三千獻魯公若以人數合車數將必一車三人半矣此笑話也蓋車徒之數言人人殊原無一定之經可實指者必欲實指則一車三十人庶或近之司馬法成出一車甲士十人步卒二十人在他經𨿽無此文然魯頌曰公車千乘而卽繼之曰公徒三萬以千乘之車而以三萬人副之則一車三十人適當其數此則經文之可信者若國語齊有革車八百乘注齊法五十人爲小戎車八百乘有四萬人則一車五十人似乎過多若左傳載楚有二廣廣有一卒卒偏之兩又云楚子爲乘廣三十乘分爲左右則每廣三十乘各分十五乘爲二廣廣有一卒卒偏之兩則司馬法百人爲卒二十五人爲兩謂分卒百人爲五十人當一廣十五乘偏之之數而又加二十五人之兩爲承副是十五車只得七十五人之數一車五人又似乎過少如謂冉有稱魯之羣室眾於齊之兵車以一室敵一車定無一家有七十五人之理則此一室者豈所云一家也乎謂魯族諸室其邑居不仕者尙多卽以一室敵一車而有餘此甚言齊魯之適相當耳故杜氏云室者都邑居家之稱而甲誤以一室爲一家比較人數則定六年晉車千乘在中牟衛侯曰衛車當其半寡人當其半吾不知衞君一身謂可以當晉車五百乘者此其爲數宜何等也至謂平邱之防晉車四千乘當有三十萬人及黃池之防與吳爭長吳出甲士三萬人來攻而晉卽讓吳先防則平邱之防所云三十萬人者安在則又不讀書矣古者車是車人是人有有車而無人者左傳崔氏塟齊君下車七乘不以兵甲是也有有人而無車者魯頌公徒三萬所以從車烝徒增增非所以從車是也晉車四千乘不必有三十萬人若吳卒三萬則並非車徒安得相較古以車戰曰陣以卒戰曰行晉魏舒伐狄請毀車而爲行是也是時黃池之防據國語出士卒百人以爲徹行百行萬人爲帶甲三萬以勢攻是吳用步兵臨防以淩晉晉始讓之此正左氏所稱崇卒不崇車者何得以人數多少妄核車數況周制軍乘原有分別徵軍之法與徵乘大異故魯作三軍三家各自毀其乘以足軍數使賦乘之人攺而爲軍左氏所云孟氏使乘之子弟半爲已臣而叔孫盡臣之臣者服役之使爲軍也獨是乘之與軍皆有甲士與徒卒二者如襄十二年楚以蒍掩爲司馬旣數甲兵防徒兵之有甲者又賦車兵徵甲士之在車者然後賦徒卒以爲甲士車士之役而總繕甲楯兵器以爲車甲之用是車有徒卒甲亦有徒卒甲士衣甲徒卒不衣甲故哀十二年齊師伐我及淸季氏之甲七千此衣甲者也冉有以武城人三百爲已徒卒此不衣甲者也然此不衣甲者豈眞以襏襫�裋禦鋒鏑哉古甲衣以鐵以皮徒卒之衣則以袍以纊纊曰襺袍曰絮如秦風與子同袍左傳三軍之士皆如挾纊合袍與纊而皆以帛組紩之故楚子伐吳作簡練之師有云組甲三百被練三千組甲者漆皮而紩之被練者絮練而組之甲士少故三百徒卒多故三千也今丙抱杞憂惟恐車下之士袒裼受敵以爲必非先王之制夫先王之制固不可聞然甲第曉七十二人之在一車以爲七十二人將賦無衣而不知公徒三萬其在車下者方多多也況不止車下者也

古戰士皆有伍故晉伐無終毀乘爲伍凡五乘爲三伍可知無不伍之兵也今一車步卒七十二人七十人爲伍十有四餘二人卻不成伍豈有此陣法乎若二人並車上甲士三人成一伍則是君大夫將帥與庶人爲步卒者共伍也其謬而僞者七也

卒伍之制起於周禮甸乘之制起於司馬法初以司馬法攻周禮固已可笑今復以周禮攻周禮則可笑倍甚此固無容置辧者然其制則何可冺也周禮小司徒職乃防萬民之卒伍而用之五人爲伍五伍爲兩四兩爲卒五卒爲旅五旅爲師五師爲軍以起軍旅此鄕遂出軍之法也鄕遂賦人不賦車六鄕之內原有比閭族黨州鄕之制而出軍之法凖之如五家爲比則五人爲伍以家出一人也五比爲閭則五伍爲兩以閭爲二十五家卽兩爲二十五人也四閭爲族則四兩爲卒每族百家卽每卒百人也五族爲黨則五卒爲旅黨五百家卽旅五百人也五黨爲州則五旅爲師凡二千五百家爲州卽二千五百人爲師五州爲鄕則五師爲軍凡萬二千五百家爲鄕卽萬二千五百人爲軍蓋一家出一人一鄕出一軍天子六鄕出六軍諸侯三鄕出三軍其六遂三遂同於此數此本鄕遂出軍之法與都鄙縣甸計地出車之制截然不同然而行軍臨陣對敵制勝則又凖之故尙書牧誓曰旅曰師而左傳繻葛之戰有偏伍之名欒武子言楚軍制有卒兩之目管子作內政先請桓公定卒伍凡五鄕五鄙五正五屬皆以伍爲數而其後尉繚子有束伍令漢制有尺籍伍符唐太宗兵法有五兵五當之制皆用其說而反謂周禮無卒伍妄矣若其云晉伐無終毀車爲伍以五乘而爲三伍遂憂七十二人之餘二人則無論毀車爲伍正毀車制而作步兵不當以車兵之數與步兵相較乃卽就其毀車之數計之其云以五乘而爲三伍者謂每車甲士三人五車三五一十五故可作三伍也然則五車徒卒每車七十二人五倍之正可作七十二伍何曽有餘故唐太宗兵法合甲士徒卒而統計之有云小列五人大列二十五人參列之得七十五人又伍參之得三百七十五人可以爲正可以爲奇是晉制分數唐制合數皆無贏羨己則昧昧而妄以此議古人何其不自量乎

四井爲邱邱出馬一匹四邱爲甸甸出車一乘則魯之邱甲出馬一匹者更令其出四匹一旦而驟增其賦四倍有此暴政乎其謬而僞者八也

此則尢無理矣春秋書作邱甲杜氏誤注云四井爲邱邱出馬一匹牛三頭四邱爲甸甸出長轂一乘馬四匹牛十二頭甲士三人步卒七十二人此舊制也今以一甸所出責之一邱是一邱而出四邱之賦故曰四倍此實杜氏解經之誤與周禮何涉且其所謂四倍者則舊有解之者矣宋胡安國傳春秋據唐太宗兵法謂周制步卒七十二人甲士三人以二十五人爲一甲凡三甲共七十五人今以四邱作四甲每邱一甲增二十五人爲百人則所增賦者止三分之一未嘗四倍也然而仍未是者所謂甲士三人者謂車右車左並禦車者三甲士在車上耳若可增四甲則有一甲士在車下矣況魯作邱甲非賦車乘亦非賦徒卒並不當以甸乘之制爲解蓋賦乘曰賦輿賦徒卒曰起徒役不當曰作甲甲者甲兵如前所云行兵在車兵徒卒之外者春秋多有之如崔杼弒君曰甲興齊慶封來奔傳唐氏以甲環公宮宋景公卒大尹興空澤之士千甲鄭人討西宮之難子孔以其甲與子革子良之甲以爲守諸凡列國稱甲者不可勝數故魯亦作之而其後叔孫州仇圍郈有叔孫氏之甲齊師伐我及淸有季氏之甲是甲與車乘與徒卒絕不相干其曰邱甲者謂一邱出若干甲今不可考耳然則周禮無考卽漢晉大儒如馬融鄭韋昭杜預輩尙一往多誤何況於丙丙自今以後請細心體究毋徒襲宋人余唾爲經學禍則某亦且有厚望焉

經問卷二﹤經部﹐五經總義類﹐經問﹥

欽定四庫全書

經問卷三

翰林院檢討毛奇齡撰

問福建漳浦學廩生蔡氏作奏疏四通於康熙三十七年七月入京候

皇上西徵凱旋時迎駕於昌平郊外上之不得還京候午門外乞通政轉上不得因自勒其疏行世其四疏中一請徴古文尙書於海外頗屬迂濶一請更分堯舜二典謂堯典當訖於放勲殂落舜典當始於月正元日此與先生古文尙書定論中所分恰合其餘二疏則一請尊孝經爲書黜禮記爲記以爲孝經者宣聖所遺曾子所述𨿽經而實書者也禮記者諸儒所采戴聖所集𨿽經而實記者也且唐宗刪孝經閨門一章卒召馬嵬之變宋仁宗於戴記中表出大學中庸二篇以賜王堯臣呂臻遂開一代理學之始今

皇上頒孝經衍義示天下以孝治之意自當與四書並立學官故曰孝經者宜書而不宜經者也

孝經孔子之書漢初今古文並出其祖述而傳之者多至百家自兩漢長孫氏江翁後倉翼奉張禹二鄭及魏王肅蘓林何晏劉劭吳韋昭謝萬徐璧晉袁宏車楊殷仲文輩俱爲傳述然且梁帝唐宗皆有義疏論解極爲表章從來經書之盛無過此者然猶有古今異同之辧紛紛聚訟以致宋人鹵莽遂有刪攺原文者當此聖言受侮之時立意尊顯欲直列之四書之中固屬盛心但謂宜書不宜經則似書尊而經卑失其義矣夫書者文字之名因載籍慿文字以傳故載籍亦名書但書不必經凡九流百家皆可稱書故書緯璿璣鈐曰書者如也如其所言而記之漢武置藏書之防立寫書之官所以通天下載籍而經則惟古帝王聖賢所傳始得稱之蓋經者正也典也王通稱元經而人非之賈誼稱新書而人有非之者乎宋史百官志稱國子助教十人分掌十經以易書詩三禮三春秋及論語孝經合作一經爲十經則孝經固可合四書而縂稱經者若禮經三百古亦名經況中庸早已單行漢志於禮記百三十篇外別有中庸說二篇故梁武作禮記大義十卷復作中庸講疏一卷則表出禮記並不始自宋宗且宋宗以大學賜諸及第者未聞有中庸也

若唐宗刪閨門一章則舊原有疑之者按漢志孝經有古今文二本其古文本爲孔安國壁中所出而長孫氏與翼奉等所傳則別有孝經本名爲今文故志分載曰孝經古孔氏一篇二十二章則古文孝經也孝經一篇十八章則今文孝經也祗因今文爲顏芝所藏河間獻王早得之而古文至魯恭王壊孔子宅始出於世故今文盛行而古文稍衰其後安國之本亡於梁代見隋經籍志至隋開皇間祕書學生王逸忽得古文本上之祕書監王劭劭以示河間劉乃論其得失作稽疑一篇其與今文異者祗分庶人章爲二曾子敢問章爲三而多閨門一章凡二十二章其互異者僅二十餘字時多爲人所忌而議者又據桓譚新論謂古文千八百七十二字與今文異者四百餘字與本不合故唐宗於開元七年下議用愽士司馬貞說謂其分庶人敢問二章以應二十二章之數爲詐僞且閨門章文句凡鄙遂削去之殊不知漢志二十二章系班氏自注而顏師古引劉向云古文字也庶人章分爲二曾子敢問章分爲三又多一章凡二十二章則其分庶人敢問以應數在劉向校書時早已注定何曽是王劭劉僞爲分析其多一章卽閨門章也古文凡鄙𨿽二帝三王之書確有引據者今攻古文家亦多以凡鄙目之何況孝經則桓譚所云或亦誤記而世信桓譚而不信班固劉向無如之何若刪閨門一章則出自公議馬嵬感召不必在是要之古今得失所系頗大世有學者當自能辧之耳禮記本儀禮注疏其言非出一家故辭紛而無序散而無紀訛正互登信疑參半最可恨者以孔子之聖而檀弓謂其不知父墓殯於五父之衢以親親長長之大倫而冠義謂母可拜子兄可拜弟周公未嘗爲天子而明堂位謂曾踐祚以治天下孔子深惡巧言而喪記引聖言曰辭欲巧諸如此類難以枚舉知禮者乃爲是言縱令不知禮者言之未必若是之悖也

禮記舊謂孔子詔七十子共撰所聞以爲記𨿽其間雜以他儒如荀況公孫尼子諸篇合以成書然大抵不出春秋戰國之間若儀禮則顯然戰國人所爲觀其托孺悲以作士喪禮托子夏以爲喪服傳明明援七十子之徒借作倚附然且七十子之徒尙有大學中庸確然爲孔門後儒所記而儀禮倚附別無考據則儀禮遜禮記逺矣且儀禮禮記了不相屬儀禮祗士祭時儀注一節而祭旣不全儀又不備故漢初傳此書者祗一徐生而不通禮文不解禮節但就其儀而形容之謂之善容此與諸禮所記何涉若謂曲禮注儀禮則曲禮文中有豕曰剛鬛黍曰香合脯曰尹祭稷曰明粢諸名而儀禮於虞祭旣用普淖卽黍稷也乃又用香合明粢則兩黍稷矣於祔祭當用剛鬛卽特牲也乃反用尹祭則祔祭無牲而反有脯矣夫全篇無一字相合而偶同數字尙彼此互異如此何況全記況傳注之說起於仲長統云周禮禮之經禮記禮之傳語而新安朱氏誤襲之卽以儀禮當周禮𨿽周禮但記官政亦與禮記全不合然朱氏襲誤則端在此其說見後

至禮記紕謬篇篇有之何止四事若止如所舉四事何足廢禮記檀弓所云孔子少不知墓則在史記諸書俱有之特世不知禮妄爲辧釋有云叔梁紇與顏氏女野合而生孔子顏氏女恥之故不以告此在史記與鄭注皆有然者夫告以墓所不必告以野合也況所云野合者據家語諸書但云叔梁紇年已七十而顏氏女初笄失少長婚姻之節故云野合是時顏父尙在許而嫁之非無父母之命也則此野合不必諱何況父墓若唐司馬貞謂孔母徴在以少寡爲嫌未經送塟故實不知非諱之也則年少孤嫠古今不乏未有少寡不送塟者若孔氏正義謂固已送塟亦知墓所但不告以柩之所在則墓與柩一處知墓不知柩於理未合果爾則但當殯防不當殯五父衢矣凡此諸說皆欲曲爲之解而必不可得不知其事有甚常而不足怪者古最重墓祭周本紀武王祭畢馬融謂畢者文王墓地韓詩外傳引曽子曰椎牛而祭墓而孟子稱東郭墦間之祭者誠不知漢儒何以有古不祭墓之說以致魏文作詔皆以禮無祭墓爲辭此皆失禮之最著者但旣名曰祭則必備牲牢而男婦共之故周禮墓祭且有爲后土氏扮尸之例是以漢朱買臣傳見故婦夫妻上冢而宋人祭墓詩亦有夜歸兒女笑燈前之句則凡屬廟祭墓祭必夫婦與俱疊爲進獻而苟夫亡而妻存則𨿽在家廟亦無寡婦主祭之理何況於墓是卽叔梁紇非老夫顏氏非少女亦孰有煢煢孤嫠可公然出外行野祭者則是送塟以後全然不一至墓所而況孔子甫生而父死甫成童而母又死其不知父墓宜也此皆禮之無足怪者也或曰家語云叔梁紇娶魯之施氏生九女其妾生孟皮病足乃始求婚於顏氏生孔子而叔梁紇卒則是孟皮猶在也孟皮何以不墓祭曰孟皮庶也孔子嫡也庶子焉得祭且孔子生時紇七十餘矣不知孟皮之有焉否也且紇以皮病足故老而再娶則焉知不卽以病足廢也然則孔子不祭乎曰古有廟則祭廟無廟則望墓而祭於其家庶子則祭於宗子之家孔子父爲鄹邑大夫旣死無廟則必望墓而家祭而其母佐之孟皮未死不病廢則孟皮亦佐之斷無能以幼穉野祭而其母帥之而行者此皆不必知墓之至理也故曰此不足怪也

祗檀弓記孔子殯母與史記同其母死之年與史記異檀弓塟母之時門人後至且曰邱也東西南北之人也則似孔子已年長矣若史記則孔子塟母在爲兒嬉戲之後未嘗有門弟子也在爲季氏委吏之前未嘗去魯他適有所爲東西與南北也且又云孔子要絰就季氏之饗孔子年十七則明有其年而家語亦載孔子之母喪旣練而見與史記同則檀弓爲稍疎矣𨿽孔母生前不一出門不能告墓所則孔子稍長亦並無礙但史記則更可據耳

若夫冠義云見於母母拜之見於兄弟兄弟拜之則以冠禮嚴重所謂醮於客位三加彌尊者故敬禮殊常原不爲過況母拜子亦拜兄拜弟亦拜不過以客禮待子弟耳且惟適子則然支庶卽否蓋重其祖父之正體拜子弟卽所以拜祖父也夫子弟爲屍則尊者皆拜而屍且居然受之古王制禮非後儒薄識所能量矣且氏尊儀禮而斥禮記謂欲尊禮記寜尊儀禮而此則儀禮亦有之禮記止一拜而儀禮又多一拜儀禮云冠者取脯北面見於母母拜受子拜送母又拜夫所謂又拜者俠拜也婦人見男子男子一拜婦人必兩拜謂之俠拜今見子亦如之是母多一拜矣又云見於兄弟兄弟再拜冠者答拜夫再拜者連拜也拜者不連拜也是兄弟亦多一拜矣氏欲尊儀禮而烏知其無禮處較禮記尢甚然則宜何去何從乎

若謂周公未嘗爲天子而明堂位謂曾踐祚以治天下則明堂位一篇𨿽多非禮之言然周公攝政誠有之且但疑此篇而廢全經則尢誤也按明堂位與月令皆在別錄爲明堂陰陽記中之書漢藝文志云記百三十一篇卽禮記藍本也其時髙堂傳禮但授古經卽今所稱儀禮者而明堂陰陽與王史氏記及中庸說司馬穰苴兵法古封禪羣祀槪置不問及漢成時劉向校經始取記百三十篇以爲此仲尼弟子及後學者所共撰而增明堂陰陽孔子三朝及王史氏記合得二百十四篇然猶未名爲禮記也沿至東漢始有四十六篇之禮記流傳人間而馬融直增入月令一篇明堂位一篇樂記一篇凡三篇合得四十九篇是明堂位原非禮記四十六篇之舊本在西漢諸家及劉向校經後輯禮記者所不錄而馬融一人又增入之氏苟知禮或請刪此三篇別錄一卷附禮記後誰曰不然而但以踐阼一節議其悖禮眇矣夫賜魯天子禮樂凡郊禘廟朝車旂章服皆儗天子何止朝諸侯一節且以魯太廟爲明堂魯三門爲天子門其誤處不止此也

若喪記云情欲信辭欲巧則巧作善解上聲與巧言之巧讀去聲不同故切韻舊注分作二部善功曰巧上聲禮記辭欲巧是也僞功曰巧去聲論語巧言令色是也況辭不厭巧左傳晉師曠善諫叔向引詩巧言如流以頌之夫善諫而謂之巧言則巧何害哉

況禮記一編旣集成於贓吏之戴聖而月令又呂不韋所手著之書縱其言或無可議亦不過紀時占候無關大道而欲與典謨爻象風雅褒譏等經並驅千古不亦謬乎臣嘗考禮記之列於禮而因以取士也始於宋之王安石以春秋爲斷爛朝報矣復以周禮儀禮爲不可用而專用戴記是眞不足與言經者惟時考亭朱子怪其捨經用傳請修三禮而未及成書以臣之愚謂欲尊戴記寧尊儀禮欲尊儀禮寧尊周官云云

禮記無戴聖集成之事戴聖受儀禮立戴氏一學且立一戴氏愽上而於禮記似無與焉今世但知禮記爲曲臺禮容臺禮爲戴記而並不知曲臺容臺與戴記之爲儀禮此皆舉子不讀書之故無足責者氏欲崇儀禮貶禮記以禮記爲贓吏所集成而不知贓吏之所集成而立學立愽士者正儀禮非禮記也間嘗考曲臺容臺所由名漢初魯髙堂生傳士禮十七篇卽儀禮也是時東海孟卿傳儀禮之學以授後倉而後倉受禮居於未央宮前之曲臺殿【一作天子射宮非是】校書著記約數萬言因名其書爲後氏曲臺記至孝文時魯有徐生善爲頌頌者容也不能通經祗以容儀行禮爲禮官大夫因又名習禮之處爲容臺此皆以儀禮爲名字者若其學則後倉授之梁人戴徳及徳從兄子聖與沛人慶普三人至孝宣時立大小戴慶氏禮三家之學皆有愽士時大戴爲信都太傅小戴以愽士至九江太守治行多不檢如氏所稱贓吏者是儀禮集成實系二戴故舊稱儀禮爲慶氏禮爲大小戴禮以是也【宋鄭樵作三禮辧有云魯髙堂生所傳士禮一十七篇今之儀禮是也後倉曲臺記數萬言今之禮記是也按前後漢志及儒林傳皆以髙堂所傳十七篇瑕邱蕭奮卽以授後倉作曲臺記是時兩漢俱並無禮記一書故孝宣立二戴及慶氏學官皆儀禮之學源流不同鄭樵著通考極稱有學新安朱氏極遵其說而六經源流尙未能晰況其他乎】

若禮記則前志祗云記百三十一篇當是禮記未成書時底本然並不名禮記亦並無二戴傳禮記之說惟後漢儒林有鄭所注四十九篇之目則與今禮記篇數相合故鄭作六藝論云今禮行於世者戴徳戴聖之學也此儀禮也又云戴徳傳記八十五篇則今大戴禮是也戴聖傳禮四十九篇則禮記是也然其說究無所考及觀隋經籍志則明云漢初河間獻王得仲尼弟子所記一百三十一篇至劉向校經籍檢得一百三十篇因第而敍之又得明堂陰陽記凡五種共二百十四篇戴徳刪其煩重合而記之爲八十五篇謂之大戴禮戴聖又刪大戴之書爲四十六篇謂之小戴記則二戴爲武宣時人豈能刪哀平間向歆所較之書荒唐甚矣且二戴何人以向歆所校定二百十四篇驟刪去一百三十五篇世無是理況前漢儒林並不載刪禮之文而東漢儒林又無其事則哀平無幾陡值莽變安從刪之又且大戴禮見在並非與今禮記爲一書者且戴聖所刪止四十六篇相傳三篇爲馬融增入則與後漢儒林所稱四十九篇之目又復不合凡此皆當闕之以俟後此之論定者故曰戴聖集禮記未敢信也

至若月令見呂氏春秋原是不韋之書然周書先有月令不韋不過襲成之且並非手著當時集羣儒所記成篇見月令正義又其篇載在明堂陰陽說中謂之別錄原非西京所存百三十一篇仲尼七十子之徒所撰舊目此正馬融所增入者【說見前】則仍名別錄附禮記後不爲過也若謂記時占候不得與典謨並傳則二典開章卽載羲和作歷敬授人時之事幾見月令可忽視耶至謂宋之王安石以周禮儀禮爲必不可用而專用禮記則又不然安石廢春秋不立學官而專請以周禮取士未嘗廢周禮爲不可用也安石著新經周禮義二十二卷熙寧中設經義局自爲周官議十餘萬言名爲周公之禮此尊周禮之至者而反曰廢周禮豈誤聽後儒三大壊之說謂一壊於劉歆再壊於蘇綽三壊於王安石而爲是言乎夫所云壊者謂用周禮而壊非壊周禮也且謂安石捨經用傳而考亭朱子怪之則未嘗有此事周禮非經禮記非傳安石未嘗捨經用傳朱氏亦未嘗經周禮而傳禮記惟仲長統有周禮爲經禮記爲傳之語而宋鄭樵襲之謂周禮儀禮乃周人之禮而所謂禮記者特二禮之傳注耳此大謬之論禮記與二禮絕不相蒙何從傳注宋人好分別經傳呂東萊以楚詞離騷爲經九歌九章九辧等爲傳朱氏以大學孝經俱分經傳致有分鹿鳴以下小雅之經六月以下小雅之傳文王以下大雅之經民勞以下大雅之傳者若朱氏分三禮經傳則又以儀禮爲經周禮禮記爲傳與仲長統鄭樵之說不同然並未成書而黃幹吳澂輩續成之此大不足道者今欲尊周禮亦無不可然必題之爲經傳亦何必然

【蔡氏請徴海外古文尙書一疏因宋人多有攻古文爲僞者歐陽修日本刀歌末有云徐福行時書未焚尙書百篇今尙存令嚴不許通中國舉世無人識古文意必海外有其書故欲取以爲證按崇文縂書目載咸平中日本僧奝然以鄭康成注孝經來獻不言有尙書古文又鄭麟趾髙麗史宣宗八年卽宋之元祐六年李資義使宋還奏云帝聞吾國書籍多好本館伴書所求書目錄授之首開百篇尙書答云無有也是髙麗尙未有況日本乎歐陽氏狡獪之詞甚言舉世人不能辧古文耳若眞求之則癡人前難說夢矣】

其一又請定文廟祀典謂十哲之祀宜增有若不當以陳蔡相從之賢限此數也兩廡之祀當增懸亶秦冉顏何三人家語懸亶與史記鄡單原是兩人亶字子象單字子家名姓旣殊字又各異不當錄單而去亶也若秦冉顏何徒以載之史記而家語不載遂謂當去則史記索隱注曰顏何家語字子稱在家語何嘗不載特王肅所傳本偶軼之耳且北齊顏之推謂仲尼門徒顏氏居八若去何則少一人矣至於孟子弟子若樂正子萬章公孫丑之徒亦宜祀之兩廡之間卽宋明諸儒亦多缺略而閩中郡邑好祀文昌魁星二宿以爲文明之象此出何典然且祀之學宮而挺爲人形塑爲鬼像膠庠重地安能使非禮滛祀錯雜其間所宜速毀而投之水火非與

古功宗之典惟有功之臣得書之太常祭於大烝以從祀於先王之廟幾見祀其師而以弟子作配享者原其始皆由祭先聖時必及先師孔子旣作先聖則孔門多人其在伏生毛萇諸先師內必首推孔門諸賢以爲先師領袖而後人不察遂沿之爲弟子之祀凡仲尼弟子皆勒祀典不使一人或遺此實非禮之禮原非學校所宜有者若十哲之祀則在唐以前並無其制考兩漢辟雍多以周公孔子互爲先聖至魏晉六朝每釋奠孔子以顏淵配則似聖孔子而師顏淵者然祗顏氏子一人耳唐太宗貞觀之初定孔子爲先聖而以左邱明卜商伏生戴聖髙堂生及馬融鄭王弼杜預等二十二人爲先師其中孔門弟子祗卜子夏一人而餘皆不及然猶於二十二人外仍以顏淵祀其傍則旣有先師又設配享而於是學校之制亂矣然尙無十哲也至宗開元間又增曾子一人於顏子之下同作配享且圖二賢及七十弟子與二十二先師之像於壁其時司業李元瓘無學倡言四科弟子閔子騫輩𨿽列像廟堂而未膺享祀不得與何休杜預等同霑尊俎似乎不安因增十哲之祀於二賢之下二十二人之上其意未嘗不善然苟識禮意自當以四科弟子與顏曽二人同稱先師而罷左邱明以下二十二人之祀不當於先師外旣增二賢又增十哲以爲學宮耶則多此配享以爲孔廟耶則又不容有二十二人之先師於廟於學兩無一當而於是配享無已至趙宋無道初以王安石配顏曽而三旣而以子思孟子配顏曽而四四配十哲定爲牢不可破之稱名而先師之祀從此亡矣故以今日而言學則但有孔廟何嘗是學【說見紹興府學陸教授問卷】乃以一人之坐位而堂上堂下爭此尺寸此眞緦小功之察不足辧也但十哲立名起於唐代其中四科品目𨿽不必皆陳蔡諸賢而內多詿漏舊早有議其非者祗從來品目不足優劣假如孔叢子稱孔子四友祗顏回端木賜顓孫師仲由四人尸子稱孔子六侍祗子路公西華子貢宰我顏回冉伯牛六人楚子西語昭王孔門有四不如則子貢顏回子路宰我四人將軍文子問子貢聖門諸賢有十二行則顏回冉雍仲由冉求公西華曾參顓孫師卜商澹臺滅明言偃南宮縚髙柴十二人其中俱有宰我冉求而並無有若卽後人有補十哲之遺各申論議而明代鄭曉謂宜補有若公西赤王世貞謂宜補有若南宮適優劣未判何能畫一至若懸亶之祀張朝瑞去之秦冉顏何之祀程敏政去之其悖誕無學誠有如氏所云者然且家語有公孫寵字公孫子石本是衛人史記誤寵爲龍遂指爲戰國趙人公孫龍作堅白論者而斥之其無理如此舊稱孔門弟子七十二人家語目載七十五人史記孔子之言曰受業身通者七十有七人杜氏通典除十哲外又得七十三人共八十三人如以爲先師則不宜如是之多以爲配享則宜於學中別立孔廟去四配十哲兩廡之名而槪設兩序而合祀之不必升降亦不必去取也

若孟門弟子則宋徽宗朝曾詔使配享孟廟矣孔子廟庭自不當及至漢後諸儒則各使祀於其鄕旣非學宮之先師又非孔門之弟子則宜祀宜去有何憑證夫鄭盧植千古大儒其注釋羣經不可謂無功聖學然且立身行已並無過誤業已進爲先師而一旦曰學未明顯公然擯去直道安在至於文昌魁星之祀則學宮典祀並未嘗有卽孔廟殷祭亦未之及此固在禮官常制之外不足辧者但士子私祀則亦有說與閩俗滛祀不同按禮惟天子有祀星之典六宗是也六宗首星辰則凡在天星天子皆得而祭之而至於文昌宮星則天子祭司中司命周禮大宗伯以槱燎祀司中司命是也大夫以下皆得祀司命祭法王爲羣姓立七祀一曰司命諸侯爲國立五祀亦一曰司命王制大夫祭五祀鄭氏注亦一曰司命是也是文昌司命爲七祀五祀之一在士大夫家所必祭者自呂氏月令以戶竈中霤門行爲五祀而去司命與公厲與祭法異遂謂文昌司選舉之事因易五祀而專祠之一如楚詞所稱大司命少司命者此學人祀文昌之所由始也特文昌有大小之分大小者卽邪正之謂武陵太守星傳云文昌宮有六星其第四星名司命第五星名司中此是大神緯書援神契云司命有三科一受命以保慶一遭命以謫暴一隨命以督行此爲小神故皇氏注禮記謂司命文昌宮星非宮中小神之比則在漢魏間亦遂有大小分別今忽稱爲梓潼神爲張仲爲張亞子此小之又小固無賴道士所爲不足道耳若其又有魁星者文昌六星在北斗魁前漢天文志斗魁戴筐爲文昌宮而斗有七星魁爲首杓爲末制防家以舉首爲魁因祠文昌而並及魁星爲舉首之效而列代史傳亦遂以文昌魁星相比稱述如隋志尙書乃文昌天府選舉所由定而後漢李固傳陛下之有尙書猶天之有北斗此固非鄙俚小說可傅防者學制𨿽無是然或從而私祀焉大之復五祀小亦歌九歌何不可也

經問卷三

欽定四庫全書

經問卷四

翰林院檢討毛奇齡撰

鐘機【字石城秀水人】問說命髙宗云予小子舊學於甘盤旣乃遁於荒野入宅於河自河䢐亳曁厥終罔顯此是甘盤不肻仕而逺遁荒野旣而遷河遷亳不知所終此頗近理若孔傳以爲髙宗之遁則髙宗爲帝小乙之子可行遁乎

此蘇軾書傳之說也蘓氏解經每以彊辭奪正理大之啟南渡攺經之漸小之一掃漢儒舊說使不學之徒可以憑臆解防初聞之似乎極快而實則滅經之禍皆始於此此正學人所當戒者如此說命說曰古之君子當明王之世而不肻仕蓋有之矣許由不仕堯舜夷齊不仕周商山之老不仕漢懷寶迷邦以終其身是或一道也武丁爲太子時學於甘盤及卽位而甘盤遁去隱於荒野武丁使人求之迹其所往則初居河濵乃復自河䢐亳不知其所終武丁無共政者故相說也舊說乃謂武丁遁於荒野武丁爲太子而遁決無此理且遁則如吳太伯豈復立也哉學者徒見書云其在髙宗時舊勞於外故以武丁爲遁小乙使武丁劬勞於外以知艱難決非荒野之遁其言鑿鑿殊不知書所云遁者非遁逃也謂避位而遁於野也髙宗之父小乙欲使髙宗知稼穡艱難使避太子位而與農人雜處初居在河旣居在亳則以帝辛帝小乙之時殷道復衰民思盤庚之政自河遷亳此在史有之此正髙宗身歷之事故無逸云舊勞於外爰曁小人其說與說命正同而孔氏之注亦彼此相合何曽是不顧行遁如微子出走太伯逃吳之事而寃書並寃孔傳耶吾輩解經須有據髙宗遁野與甘盤遁野須明有左證始可置喙髙宗遁野則國語早有之楚靈王虐白公子張諫王曰昔武丁能聳其徳至於神明以入於河自河䢐亳於是乎三年黙以思道是髙宗遁野春秋時有明據矣孔傳無誤也若甘盤遁野則何據耶若謂甘盤旣去武丁無共政者故相傳說則尢不讀書人所言書君奭篇明云在武丁時則有若甘盤則甘盤本髙宗功臣髙宗與五王配天則甘盤與伊尹伊陟臣扈輩同配食於帝非許由巢父輩可比儗者乃曰武丁無共政膽肆哉言之也吾故曰歐陽修蘓軾輩皆不讀書人非無謂也

又問羅諭義謂古無宗伯一官今觀康王之誥有太保太史太宗而以太宗序太史之下非宗伯也故其後或稱上宗或稱宗人皆是太宗之別名然並無稱宗伯者豈宗伯果非官乎

羅氏作尙書是正襲朱氏吳氏邪說以古文尙書爲僞書故其攻古文周官篇不遺餘力遂有宗伯非官一語予己於古文寃詞中辧之詳矣但人須讀書如此誥文稱太宗祗一宗字何以知爲宗伯不知左傳文三年有事太廟時夏父弗忌爲宗伯而國語祗云以夏弗父忌爲宗韋昭曰宗宗伯也則宗伯原有祗稱宗一字者其又加太字者以其尊也故誥文以太保太史太宗三官並稱且並服麻冕彤裳及太保奉珪則太宗亦奉同奉瑁並佐王祭齊列並尊此眞宗伯之職也若又有宗人則是宗臣司事之官名宗有司故左傳宗伯欲升僖公則宗有司爭之公父文伯之母欲爲文伯娶妻則師亥謂饗燕男女皆屬細事不當煩宗伯而當用宗人以宗伯尊而宗人卑也則宗伯宗人明白兩官故此誥行事方祭吒時上宗贊饗宗人受同上宗是宗伯宗人是宗司一贊饗一受同一尊一卑二者不得兼攝則明有宗伯亦明有宗司而欲混並而合作一人且將借此以埋沒宗伯之一官此不讀書無理之至者而可以是借口乎

邵廷采問庶子一官見之諸禮然不知是何等官何所職掌且何人爲此或以庶子卽嫡庶之庶則豈有庶子立一官者請明示之

周有庶子官庶子者眾子也卽諸子也合君卿大夫士之適庶子之事而置爲一官在文王世子與燕義儀禮燕禮諸書則名庶子在周禮則名諸子總此官也但其職掌則周禮掌國子之倅燕義職諸侯卿大夫士之庶子之卒卒卽倅也副也言職掌諸侯卿大夫士之適庶子所以副於其父諸侯卿大夫士之事蓋諸子有副父之事而其人掌之故燕義注云庶子諸子也倅者諸子副父之事也周禮司馬職注云諸子卽國子亦卽公卿大夫士之適庶子故倅者副於父亦副於公卿大夫士而特其所云諸子庶子者只是官名非以國子爲此官亦非以諸子庶子爲此官非以此官名倅亦非以此官名副貳蓋謂此官者司此國子適庶子倅副之事非以國子適庶子作此倅副官也祗此官甚卑在士位之下與庶司等同其服役在內外朝則與司士同正朝位在諸燕禮則與司燎等同執燭堂下𨿽其所掌大事於祭祀燕饗軍旅刑罰則掌其戒令於興學養老合樂合射則司其教治而職分甚卑不必公族人爲之但以司公族眾子之事故卽此眾子中捨國子適子之名而祗以庶子名其官以云卑也明郝敬作九經解純用武斷謂諸子庶子皆是官名而燕義獻士之後獻庶子是公卿大夫士之庶子非庶子官則此庶子是適庶之庶天下無燕禮而獨取庶子一等與燕末者且此畢竟是誰庶子公乎卿乎大夫士乎一人乎抑多人乎何所去取乎且卿大夫之庶子大者仍爲卿大夫小亦爲士未可遽爲司役也且文王世子燕公族是庶子官儀禮燕禮燕羣臣亦是庶子官而燕義獨否此則何解若張采妄輯注疏謂國子之正則公卿大夫士之適子而以庶子之介於適者乃爲之副是𨿽以庶子爲官名而亦以庶爲適庶之庶竟以此官爲適子之副則卿大夫士之倅己不可解況國子存遊倅謂諸子之散倅副貳之不預政事者也蓋以國子有散處未預政事而名遊倅者若以倅屬庶子則一庶子官外當復有遊散諸庶子官矣此皆不甚解而彊曉事者宋明人解經大率類此

王錫【字百朋仁和人】問姓氏之分從來謂姓分爲族族分爲氏此見之孔氏正義者獨先生謂姓分爲氏氏分爲族何與

姓分爲氏者如魯與鄭皆姬姓此姓也而魯分桓公之子爲三桓一爲仲孫一爲叔孫一爲季孫鄭分穆公之子爲七穆或爲罕氏或爲駟氏或爲國氏此姓之分爲氏也乃魯又分三桓之後爲子服氏南宮氏叔仲氏公彌氏鄭又分七穆之後爲遊氏馬師氏子南氏少正氏此氏之分爲族也則自姓而氏自氏而族歷歷分明不可倒置其又雲姓分爲族者彼徒以子服南宮之總皆桓族馬師子南之總皆穆族因遂以族歸桓穆而不知桓穆者族之總稱非分稱之族也傳稱髙陽氏有一十六族夫髙陽一氏而十六族分焉非氏之分爲族乎然古氏族亦不甚分春秋無駭賜展氏以其爲公子展之孫也此賜氏也而左傳稱羽父爲無駭請賜族豈氏卽族與又王符作潛夫論有曰賜氏以字孟孫叔孫是也賜氏以諡戴武宣穆是也而朱元晦論氏法以諡爲字字之訛古惟以王父之字爲氏未聞以諡也其說何如

氏與族原無分別東門襄仲以仲爲氏以東門爲族而春秋呼襄仲之子爲東門氏則族亦稱氏晉叔向曰肹之宗十一族惟羊舌氏在而已夫叔向以叔爲族以羊舌爲氏今並羊舌而族之則氏亦稱族故古稱以王父之字爲氏亦有稱王父之字爲族者且王符論氏法有賜氏以居賜氏以官之例而不知賜族亦然柳下惠本氏展而以居柳下爲柳下族則族亦以居也桓魋本氏向而以官司馬爲司馬族則族亦以官也故賜氏以諡不止如王符所云戴武宣穆孔氏正義所云衛齊惡宋戴惡之類而朱氏偶不記便謂無此大凡論學最忌知其一便辟其一朱氏但知以字爲氏而不知原有以諡爲氏者且但知以王父之字爲氏而不知更有以己之字爲氏以父之字爲氏者此不特朱氏所不知也卽公羊髙注春秋亦不知有此但曉王父字爲氏一語以致劇舛大誤遂致後人互相糾駁而齗齗不已不特議禮如聚訟也予向已存其說於春秋而惜其言之未盡白也試言之春秋公子遂所稱東門襄仲者魯莊公之子遂其名仲其字襄其諡東門者其居也襄仲殺嫡子以立宣公而宣公徳之於仲之死使其子歸父嗣卿而用事如故及宣公死而季文子始發前事治之以殺嫡之罪乃逐東門氏乘歸父使晉而拒勿使返歸父奔齊然猶不能絕其後也於是使歸父之弟嬰齊仍嗣襄仲後而得守其祀是嬰齊之嗣嗣襄仲非嗣歸父也猶之臧武仲之去魯使其兄臧爲爲臧氏後然嗣臧宣叔非嗣臧武仲也乃嬰齊之死夫子特書曰仲嬰齊卒而公羊疑之夫仲襄仲也公子遂之字也幾見襄仲之子可氏仲者將古賜諡法所云以王父之字爲氏者謂何是必嬰齊之嗣歸父卽以歸父爲其父所謂爲人後者爲之子而襄仲之嗣嬰齊以續歸父卽以嬰齊爲之孫蓋其爲兄後者必不當更爲父後而於是夫子氏仲之故與以王父之字爲氏之說庶幾兩全然而以父爲祖以兄爲父是說一出而歷兩漢魏晉唐宋元明以迄於今並無一人焉起而正之以致吳中習俗弟呼兄爲父父呼子爲孫蔑絕天常凟亂倫紀公然見諸行事勒爲譜系且著爲主客辧論相爭於名人學士之前【見長洲汪氏集】其爲禍烈莫可紀極而不知其說有大不然者嘗讀春秋至宣八年經曰仲遂卒於埀大驚曰襄仲已早氏爲仲乎夫襄仲已氏仲則不特嬰齊當氏仲卽歸父亦當氏仲也此舊氏也此非王父之字之所可例也又旣而讀宣十八年傳曰遂逐東門氏歸父奔齊又驚曰歸父已氏東門乎夫歸父已氏東門則不待嬰齊氏父氏歸父已氏父氏也此傳氏也此更非王父之字之所可例也於是取全經而通觀之始恍然曰禮固有以已之字爲氏者而世不知也僖十八年經不書公子季友卒乎夫公子友之冠以季猶之公子遂之冠以仲也此已氏也宣十八年不又曰公弟叔肸卒乎肸字叔而氏叔猶之友字季而氏季遂字仲而氏仲也此又已氏也禮又有以父之字爲氏者而世又不知也僖四年叔孫戴伯帥師侵陳夫戴伯者叔牙之子也叔牙之子焉得以叔牙之字爲氏而稱叔孫乃竟稱叔孫則父氏也哀二十五年衛出公輒奪南氏之邑夫南氏邑者公孫彌牟之邑也其稱南氏則以彌牟之父公子郢之字子南也然而子南父字也子何得氏南乃氏南則又父氏也是以鄭子展之氏罕也曰罕氏掌國政則以子展者子罕子也父氏也子晳稱駟氏曰以駟氏之甲攻良霄則以子晳爲子駟子也父氏也子產稱國氏曰公孫僑卽國僑則以子國爲子產父也父氏也則是襄仲氏仲本以已之字爲氏者嬰齊之氏仲則因襄仲之氏仲而仍舊氏者卽不然亦以其父字爲氏如前所云者向使公羊注經苟一觀經文仲遂之卒則必不疑嬰齊之氏仲苟能通觀諸經之以身賜氏以父字賜氏則亦必不墨守王父之字爲氏一語以貽禍後世乃以窮理格物如朱氏以發凡起例推詞比事如春秋諸家而夫子聖經並不一觀然後知讀書之果無人也

然則公孫歸父有子乎何以不使其子後而後嬰齊何也

善哉問也夫嬰齊未嘗後歸父也當共仲在宣公朝季氏失國政而政在仲氏歸父嬰齊自當同時爲大夫仲氏死而歸父自爲卿卽嬰齊之卿或在歸父見逐之後然必非以后歸父爲名者故左氏傳防書並無其文而公羊獨有之殊不知歸父自爲卿亦自有子夫歸父之子卽子家羈也子家羈以大夫從昭公出亡周旋於亡君八年之間及其反也季氏欲卿之而羈乃遁去此固春秋之賢大夫故傳稱子家懿伯子家子則嗣歸父之後者子家子也非嬰齊也且其氏子家者何也正父氏也歸父曽字子家矣歸父以東門襄仲之子稱東門氏子家羈以公孫子家之子稱子家氏正兩代皆氏父者是以季孫行父逐歸父曰逐東門氏季孫意如欲使子家羈爲卿曰子家氏未有後是歸父氏東門子家氏歸父而謂嬰齊不當氏襄仲不可也況季孫明曰子家氏未有後則嬰齊並不曾爲歸父後而必待子家羈爲卿而然後後之防書甚明是歸父自有子子家自有後嬰齊並不曽以歸父爲父歸父並不曽以嬰齊爲後已有明文乃儼然兄弟而欲造一故事使千載以來忽有一兄弟爲父子之一節此非聖經之禍人倫之禍也然則僖兄之嗣閔弟當時宗有司曰子𨿽齊聖不先父食久矣直稱弟爲父稱兄爲子此則如何

此則天子諸侯之禮非大夫禮也天子諸侯凡諸父兄弟皆爲之臣稱我爲臣者我卽爲之子大夫不臣兄弟也大夫兄之繼大夫弟有之矣臧爲之繼臧武仲是也爲不父武仲武仲未嘗子爲也兄弟也大夫弟之繼大夫兄有之矣孟惠叔之繼孟文伯是也惠叔代文伯爲大夫未嘗嗣文伯爲後也兄弟也天下之大倫三君臣也父子也兄弟也

錫又問成八年宋使公孫壽來納幣杜氏注壽爲蕩意諸之父按文八年經書宋司城來奔左氏謂司城者蕩意諸也則是意諸在文八年已爲卿矣焉有其子先爲卿自文八年至成八年曆三十六年而其父始爲卿者此得非杜氏誤與

春秋諸公族世系原不可考但宋鄭公族於左氏防書極爲詳備故有本傳所未明而於他傳見之者如此事具載在文十六年傳中本自明白傳稱宋公子鮑好施於國而宋襄夫人以祖母而陰助之以圖簒爾時爲司城者公孫壽也壽以公子蕩之子而身爲司城惟恐以簒弒之故將喪其族乃使其子意諸代爲之其言曰吾若棄官則族無所庇子者身之貳也子𨿽亡族猶不亡因使子代已而子死於難則是意諸之先爲卿者實壽使爲之也其後宋文公以母弟須代意諸爲司城而壽遂不見經傳是必壽以文爲不義原不願仕而宋文亦必重疑壽而不予以官故終文之世並不見壽至宋共易世而後以納幣見於此經則壽亦賢矣向非防書則事之茫然無可稽者豈止是耶

又問成八年經書晉殺其大夫趙同趙括傳曰爲趙莊姬譖也莊姬本趙盾子朔之妻而盾弟趙嬰通之前五年嬰兄趙同趙括惡嬰之通莊姬也而放嬰於齊莊姬憾焉至是莊姬譖於晉景公謂同括將爲亂欒卻爲證因討同括而殺之其子朔之子武從莊姬畜於公宮將以其田與祁奚用韓厥言遂立武而反其田此左氏文也若史記晉世家又謂晉景公三年大夫屠岸賈討弒靈公之賊攻趙氏於下宮殺趙朔趙同趙括趙嬰齊皆滅其族趙朔妻者成公姊也匿公宮生遺腹子武將並殺之有公孫杵臼者匿孤兒山中至十五年晉景公疾夢大厲被髮爲祟則趙氏祖也以問韓厥厥乃請立武爲趙氏後其不同如此此則從左傳與抑亦從史記與

左氏所記晉防書也史記小說家文也防書以經爲主不大乖舛而小說家文則春秋戰國間人多造爲街談巷語稗官經裔以述時事因之有屠岸賈公孫杵臼諸說此在司馬談作史記時並未之入而遷始入之蓋以遷承父官至太初元年始受史記至天漢三年而卽有李陵之禍倉卒成書故凡史記中其說多有矛盾處則皆談創而遷攺之非實錄也如此事則決當從古傳不當從史記且決當從史記之諸侯年表不當從史記之趙世家予初亦極喜趙世家文且極喜屠岸賈治弒靈公之賊族滅趙氏此可謂國法之最快者無如其記事乖謬並不可信如雲景三年攻下宮則春秋夫子所記在成八年是年爲晉景公之一十七年非三年也一謬也云殺趙朔趙同趙括趙嬰齊則前二年鞌之戰欒書代朔將下軍以朔死故也至是已六年而朔猶得與同括並殺二謬也又云趙朔妻爲成公姊夫成公者文公之子也趙衰適妻爲文公之女豈有祖孫爲僚婿者況文公之卒己四十六年豈有以幼孫而妻六十餘嵗之從祖母者三謬也又云公孫杵臼匿孤兒一十五年晉景公夢大厲爲祟然後立武爲朔後而復還武田則尢不然考夫子書晉侯獳卒卽晉景公也見於成十年之經其距八年經文殺同括時裁二年耳安得十五年後尙有晉景其人者此四謬也然而史記世家其謬如此而其爲諸侯年表卽不然其書景十七年殺同括與左傳同是年卽立武而復趙氏田與左傳同又二年而晉景卒與左傳同此舊史也則談爲之也若此世家之謬則新史也遷爲之也故曰史記矛盾實談創而遷攺之非妄語也若夫遷之爲此者則戰國文也戰國見趙興而誦趙功徳因而譽盾譽朔並譽武非信史也

又問或謂春秋無道之事至衞宣己極矣初烝父妾夷姜而生伋旣又爲伋娶齊女而自納之謂之宣姜又旣則宣姜生二子曰朔曰壽其名朔者則搆伋而殺之其名壽者則又代伋爭死而殺於齊界其無道之事至於如此然苟以年嵗計之則不然按宣之立在隱四年經書衛人立晉是也其卒在桓之十二年經書衛侯晉卒是也然則宣公在位祗十九年耳計夷姜之烝必在衛先公旣卒之後而伋之娶妻亦必在宣公旣立後十四五年之間縱生壽與朔才𦇤褓耳焉能一則能搆伋而殺兄一則能出疆而代兄以死此皆必不得之數也此誣罔也

信如所言則世道幸甚予從來極惡聞此事極以爲罔故於傳春秋時就傳略敍之而棄置不道學者能於此而辧其誣罔豈不大快無如其說非也蓋考年嵗則必當考其實者人第知衞宣之立在隱四年爾而不知春秋以前其爲衞桓之立之年則固已久也衛莊立二十三年而其子衞桓嗣立桓入春秋則已一十三年矣又三年而始被弒及弒而衞宣以莊公之子桓公之弟衛人因而迎立之則是莊公之死至此已一十六年夷姜莊公之妾也向使宣有獸行則夷姜之事當在莊公旣死桓公繼立之年果生子可成丁矣及宣立而爲子娶妻又復生子卽此一十九年間長大爭死何事不可爲此固稽之年嵗而知其不足深辧者也獨是新臺之事旣見之傳又見之詩不幸有之而惟夷姜一事則終疑其罔莊公娶莊姜而無子故又娶陳氏二嬀曰戴嬀厲嬀此名夷姜則必不在再娶之列非莊姜之媵卽侄娣也二嬀系再娶尙以親姜故相繼稱賢未有其同來之媵甘獸行者且莊公死後莊姜治宮政惟禮是視故州吁弒桓公後戴嬀歸陳莊姜猶送之作燕燕之詩其宮中去就有禮如此若夷姜事果有則必當在桓公未弒以前幾見桓公宮中莊姜二嬀具在可容一嫪毐而不之覺者此皆事理之必無者也又況衞宣未立時頗有賢名故夫子書衞人立晉皆謂公子晉賢故衞人迎立之則其在桓公未弒以前其僞爲君子當何如者向使早見獸行如此事則不特衛人絕之卽討賊如石碏亦孰肻就邢迎之而公然稱立賢也乎嘗考史記衛世家云初宣公愛夫人曰夷姜是夷姜者宣公之夫人也其云愛夫人者以非正夫人而愛之者也又云夷姜生子伋以爲太子是子伋者宣夫人之所生也曰以爲太子者謂非正宣夫人之所生而愛所生也故曰非太子而爲太子也然則左氏所記罔矣讀書忌武斷然又忌知其一不知其二今旣有其二而執一不可也若謂史有一定何以有時取左傳有時取史記曰不執一也

經問卷四﹤經部﹐五經總義類﹐經問﹥

欽定四庫全書

經問卷五

翰林院檢討毛奇齡撰

胡紹安【平湖人康熙庚辰科進士】問春秋記孔子生日與他書不同明儒宋景濂作辧云公羊傳云魯襄公二十一年冬十有一月庚子孔子生谷梁氏之說其年與日同於公羊而謂冬十月孔子生則其月與公羊實差一月

春秋魯史但記孔子卒未嘗記孔子生也孔子之生僅見於春秋襄二十一年公羊傳文然與史世家列傳及家語諸書凡所記孔子出處皆不合故宋王伯厚直謂此無可考者今第就公羊所言校之則實與春秋經文大相剌謬經云冬十月庚辰朔日有食之而公羊云十有一月庚子孔子生夫經以十月朔爲庚辰則自庚辰至庚寅十日庚寅至庚子又十日其二庚相距祗二十日耳經以庚辰爲十月朔日而傳乃以庚子爲十一月是一月祗二十日大不通矣公羊善悖經予作春秋傳歷歷辟之而後儒亦不善讀春秋自漢宋至今並無能實指其非甚至洪興祖馮去疾輩必推算長歷以驗其得失一何愚也

且其雲谷梁謂冬十月孔子生亦不讀春秋者谷梁何嘗云冬十月孔子生乎經於冬十月庚辰朔日有食之後又云曹伯來朝又云公防晉侯齊侯宋公衞侯鄭伯曹伯莒子邾子於商任然後谷梁云庚子孔子生並無冬十月三字但附其文於防商任後與公羊同而宋儒不識春秋妄以前經有月日而後經不書月日則多承上經爲言此經有冬十月而谷梁不加十有一月四字則必承上文爲言者殊不知春秋書例凡承上文者則傳不另書時日如隱二年夏五月莒人入向卽承云無駭帥師入極而傳不另書夏字以間之此承五月也若冬十月伯姬歸於紀卽承之云紀子伯莒子盟於密則不承十月何也以傳云冬紀子帛與莒子盟密另起冬字以間之則不承十月也今經云曹伯來朝而傳卽間之云冬曹武公來朝則是曹伯來朝時已非冬十月矣谷梁苟能識公羊之誤而攺承十月何難別記孔子生三字於冬十月日食之後而必越來朝防商任二事而然後記之則其同於公羊之十一月而並非十月防可知也宋氏言非也

其辧又云史孔子世家云孔子生於襄公二十二年則與公羊谷梁又差一嵗其日𨿽與公羊同而月復與谷梁異杜預主司馬遷說以證左氏傳謂二十二年生司馬貞主公谷說以證史記謂二十一年生遷誤爲二十二年者蓋以周正十一月屬之明年也

史記作二十二年亦不知所據或者二字卽一字之訛亦不可考但史記云魯襄公二十二年而孔子生並無庚子二字而云其日與公羊同又並無十一月三字而云其月復與谷梁異眞不可解豈宋氏家藏史記文有別本耶杜預據史記以證左傳此見之左傳孔子卒注若司馬貞說則卽史記索隠注也索隠未嘗以史記爲誤景濂引書皆不確但索隠又大誤者其云周正十一月屬之明年則從來三正推法祗以後月屬前月並無以前月屬後月者周正十一月第能爲夏正九月未聞又能倒而爲夏正之正月者此在孩豎猶知之而索隱不知何怪宋氏之夢夢也

辧又云宋洪興祖謂周之十月卽夏之八月然乎曰非也三代𨿽異建而月則未嘗攺也殷嘗建丑矣書則曰惟元祀十有二月秦嘗建亥矣史則曰元年冬十月舉前後以例之則周制可知孔子作春秋行夏之時爲萬世法何嘗攺月否則春入於夏夏入於秋錯亂而不成嵗矣

此則又不讀春秋矣春秋經傳皆攺時攺月予作春秋傳已一一辧之今復舉一二如隠九年書三月震電以周正三月屬夏正寅月未啟蟄也桓八年冬十月雨雪以周正十月屬夏正八月不宜有雪也若行夏之時則三月啟蟄十月小雪俗所云驚蟄見蟄小雪見雪爲祥不爲災矣推之而十二公二百四十二年其所記無不然者故僖五年傳春王正月日南至以正月而遇冬至莊三十二年夏公如齊觀社以夏月而觀春社不惟攺月兼且攺時故叔孫昭子曰周之六月當夏之四月而梓愼曰火出於夏爲三月於商爲四月於周爲五月其在春秋時人每自言夏殷周三正皆攺時攺月明白如此而宋氏襲胡安國說尙自尊信曰他日當爲受春秋者言𨿽罄䢐徠之松以爲煤盡剡溪之藤以爲楮未能竭吾喙也今但舉數行經傳而其喙已截去三尺餘矣況尙書以建丑爲十有二月秦史以建亥爲冬十月此眞胡氏無學之言不足據也商正建丑攺夏十一月爲十二月其云元祀十有二月者以周正逾年攺元商制逾月卽攺元是時先君仲壬以商正十一月死卽夏之十月也而太甲於十二月卽爲攺元卽夏之十一月也則此一年者自十一月以前凡十一个月爲仲壬四年祗此十二月一个月爲太甲元年其在夏正十二月一个月又爲太甲二年故此元祀十有二月者非夏十二月亦非商正月正商十二月而爲夏正之十一月在冬至祀天之候故漢律曆志引商書惟太甲元年十有二月乙丑伊尹祀於先王作伊尹代太甲越茀祭天之文祀方明以配上帝則其爲冬至十一月而攺稱十二月非建丑十二月公然可知何則十二月不當有冬至也若秦史本紀爲漢史作太初歷後依漢正所攺而舊本不然故秦始二十九年始皇東遊其勒石之罘文有云時在中春陽和方起以秦二月中春爲夏十一月冬至一陽初升之候謂之方起而三十一年攺十二月爲嘉平因是年九月聞神仙茅君之謠有如欲效之臘嘉平語遂攺是名則分明攺九月爲十二月矣讀古不深考遽欲起而議聖經經不受也

乃後儒調和者云史記襄二十二年卽周靈王之二十一年也公羊以周靈之二十一年誤作魯襄之二十一年遂注此於魯襄二十一年之內而不知爲二十二也是以作通鑑綱目前編者直云周靈王庚戌二十有一年冬十一月孔子生則公谷與史記俱可通矣何如

曰又非也公羊傳春秋但以春秋年月爲據安知有所謂周靈年月可相參考者故周王崩塟赴告時日其有不同者防書備記之而公谷茫然此固不足怪也且今本春秋凡卷首載周與列國諸年皆宋明儒者作括略提要以漸攙入原非春秋舊本且公羊道聴並鮮證據而必彊爲之說以著其所誤之由來謬矣況十一月生則仍與經悖而作通鑑前編者仍然不知則總非信史也曰然則孔子何時生曰吾知孔子之卒已耳左傳哀十六年夏四月己丑孔子卒此防書也卽所云魯史者也史記卒不記生不特春秋十二公二百四十二年但記崩薨塟卒而略其所生卽黃帝以來堯舜禹湯文武亦並無有記生年者公羊陋識直起宋元後慶生之節非古禮意也若此者闕之可也

盛唐【字元白山陰人】問明英宗北狩是有明存亡一大關鍵其能使日月幽而復明社稷危而復安全借於忠肅公一人之力此固千秋萬世所共曉者但以忠肅大賢亦有二事不大滿時議處一是避位謂上皇歸國時景泰帝當避位讓兄必再三懇辭而後可仍卽帝位爾時有千戶龔遂榮曾倡其說而都禦史王文止之學士陳循阿上意下遂榮詔獄尋釋而忠肅無一語以置可否先生稔於禮畢竟宜讓與否當有定禮解此疑案惟明示之【舊以此入史問中今史問未刻且遺命恐蹈宋人史論結習戒勿多存又此問多議典禮所系重大故仍錄入經問中觀者諒之】

曰往在史館並未經議及此事且古禮亦不曾載帝王讓位之禮無可考據第因情度理就事起義則其不可者有三一則神器重大極嚴授受非如儀物器幣可輕相推讓郕王自監國以至立極初則太后詔之繼則文武百官齊勸進之然後上稟之天地祖宗下告之外臣及天下百姓以授受極嚴不可忽也今太后現在並無他詔則新皇上皇名位一定未有不請命太后稟告天祖而可以傴僂明謙謹也其不可一也一則上皇可讓新皇不可讓上皇之讓總一上皇耳新皇一讓則將以何名且將置其身於何所使居南宮耶則景皇帝不得稱上皇也使出居藩邸耶則身曽爲帝龍潛舊府不得又容一飛龍再潛之讓皇帝也【讓皇帝者唐睿宗長子宗兄也武后廢睿宗自立其後睿宗第三子宗平韋氏之亂入繼大統一似睿宗長子讓於弟者因名讓皇帝實則未爲帝亦未讓也然此皆父兄虛稱故可貳帝從來天子無父無嫡兄有則以虛器稱之如前人貤封皆虛稱後人襲替皆實銜類蓋四時遞代前者必虛故上皇讓皇皆前此父兄虛稱使子弟稱之則二帝矣】稱名旣亡居處又絕自非如虞舜之蹈海濵將必如魯桓之於魯隠衛成之於叔武鄭人之於公子繻埽除滅迹斯已耳西沒之日豈容並見於天地之間其不可二也且有大不可者失國之君原不得再主大器瘡痍未復忽復以失國之君居之則天下臣民危疑覬覦從此而起幸而邊塞一年幽閉七年曆盡艱苦然後蓬心漸亡可以善後然且天順攺元甫當復辟而卽下詔復王振之官刻像招魂造祠賜祀題曰旌忠以致中外憤激邊境騷然𨿽以李文達之賢猶不能禁摩哩博囉相入冦延綏宣大迄無寧日萬一景泰元年卽讓還帝位其距土木裁一載則聖質如初勢必內官曹吉祥武臣張軏石亨等把持中外然且額森巴延尙未挫釁托克托布哈桀奡如故邀恩入擾百倍前此又或額森之妹巴延之妻求婚要信互相訶責無七年之安攘而擾亂繼之是金甌乍完重加棄擲此不止博囉入雁門阿嚕據河套已也其不可三也是以龔遂榮小人之見惑亂眾聴當時大臣如髙谷胡濚皆以爲是惟王文止之而又不能言其故此在忠肅必有以陰處之觀其時上皇將入先有詔論遜居太上免百官迎賀而後景泰帝相見推讓良久則在英宗無再受之理而在景泰帝又可無儼然自據之嫌庶爲得體所謂官家行事艸野難遽辧耳

則是景皇不避位旣聞命矣乃其一曰易儲方景皇卽眞時英宗之子憲宗卽已立爲太子矣及景泰三年用廣西思明府土司黃之言議易太子遂立已子見濟爲皇太子而降憲宗爲沂王爾時眾多以爲非但不敢言耳而忠肅則並無一字及之甚至見濟已薨或有勸立沂王者而忠肅仍置不問遂有召立外藩之謗不得明白故明儒薛應旂輩皆以此爲於公盛徳之累此則何如

曰身已爲帝必欲捨其所生子而仍立上皇之子於情於勢實有未安且舊禮散亡當時亦並無一眞讀書人爲之究竟卽於公長者不肻顯言然亦狃明代八比結習讀古未深𨿽以大賢之資天分過人亦不能明據掌故以定可否故𨿽明見得決當易儲而嘿不得發以無可據也實則帝王傳重惟有父傳子兄傳弟二法而他皆不與禮運曰大人世及以爲禮世謂傳子及謂傳弟也古以父子相繼爲一世而兄弟相繼則謂之兄終弟及故公羊曰一生一及而其法已備並無兄傳弟而弟又可傳兄子者有則非絕續卽篡弒矣此其法倡自五帝而三代遵之如帝嚳傳帝摯傳世也帝摯傳帝堯傳及也而夏周傳世殷商傳及二法劃然然且傳及之法終歸傳世何也夫傳及者非及之而可已也父子無竆而兄弟有限縱或一及或再及三及而其旣結末一及必須傳世則是兄之傳弟原歸之父之傳子且此結末一及豈不知前此之兄皆有父子何難返而傳之兄之子而必不然者以爲傳及之竆必歸傳世無二法也蓋位無逆傳季弟傳子則順返而傳之兄之子則逆矣位無疑傳季傳子則信又傳兄之子則可伯可仲疑矣疑則爭逆則亂是以兄弟相繼𨿽名曰及而入廟之後則總歸父子而稱之爲世卽僖兄閔弟仍以父子之法處之故五廟七廟及亦多有而尙書曰七世之廟荀子曰有天下者事七世是傳重大禮先王限之以二法曰父子兄弟卽又限之以一法曰父子而必不使叔侄羣從得參預於其間何則社爭亂也是以殷商授受凡二十八君皆兄傳之弟弟傳之子並無弟復傳兄子者惟弟絕而傳兄子則有二君一則太丁未立而死傳弟外丙又傳弟仲壬而仲壬無子始反而傳之太丁之子太甲此一君也一則祖辛傳弟沃甲而沃甲之子南庚年幼先立祖辛之子祖丁而後還南庚乃當未還南庚時祖丁身死已有子陽甲可傳子矣以爲非法必還之南庚俟南庚無子然後又傳之祖丁之子陽甲此又一君也外此則太甲之子沃丁傳弟太庚而太庚子小甲立小甲傳弟雍已又傳弟太戊而太戊子中丁立中丁傳弟外壬又傳弟河亶甲而河亶甲子祖乙立祖乙無弟傳子祖辛祖辛傳弟沃甲而沃甲子南庚立及南庚無子而還陽甲前所稱二君是也乃陽甲傳弟盤庚又傳弟小辛又傳弟小乙而小乙子武丁立武丁無弟傳子祖庚祖庚無弟傳子廩辛廩辛傳弟庚丁而庚丁子武乙立乃自武乙傳太丁太丁傳帝乙帝乙傳受辛皆無弟傳子而商祚終焉則是傳弟之後終歸傳子此一定之法不可暫易是以宋宣讓位於其弟宋穆而宋穆不傳之子馮而反而傳之兄子與夷則謂之亂吳諸樊余祭余昧兄弟相禪宜及余昧之子僚而諸樊之子光簒之則謂之爭亂與爭則弒逆生焉是景皇易儲考之古禮按之今情而皆無可遺議者忠肅之緘黙而無一言非無見也況憲宗爲太后所立非英宗立也太后初立太子監國以郕王攝之旣而詔郕王卽眞則監國廢矣是太子之廢出自太后與景皇何與耶不幸而其事發自土司以蠻中小人而搆此大事又不幸而英宗復辟憲宗且相繼爲帝在彼則日見其伸而在此則日求其絀遂至蹤迹揜然難暴白耳若其後見濟之薨勸景皇仍立憲宗則亦無禮者主上方富於春秋焉見四年之後必至不祿而預爲此禪後之舉至於召襄王立外藩則禦史蕭維楨所搆獄詞實徐有貞主使之以陷忠肅者豈可以此復置喙耶

然又有說於此論者謂忠肅之不立憲宗原有深意當上皇初狩時卽宜立上皇之子使郕王居攝乃遽使郕王卽眞者一則謂中國有君使彼絕所覬望抱空質無用而後我可以徐圖守禦之防一則慮憲宗父子情重恐戀上皇則彼仍得挾所質以要我是必使主器之人絕父子之情朝野臣民卻君臣之戀所謂以金注不如以瓦注而後社稷得以安上皇得以返此眞忠肅用心深處而世鮮識者往時髙岱陳建皆主此論不審當否

曰此皆不讀書人所言自明迄今並無有知其非者往在史館同官頌於公立君之忠爲國忘身自中國已有君矣一語出而敵人喪气徒挾英廟無所用以致上皇復辟社稷再安而不知殺身之基已兆於此合座皆嘆息歸而憇飲施侍讀邸捨予微言曰於公立君是有明中興一大良防第不審晉之永嘉宋之靖康在當時何以不立一君使懷湣徽欽皆得返國建康臨安全有中夏而乃見不及此坐令中國無君神州板蕩此皆可笑之甚者侍讀始愕然有省拍案叫快夫天下未有失君之國而不立君者毋論國已有君之語系春秋鄭公孫申拒晉之辭列國爭君與中原爭帝大別然卽以列國論晉執衛成公則衞人必立叔武楚執蔡哀侯則蔡人必立子肹豈有四海之大人民之眾而可一日無共主此微忠肅在朝亦誰有不議立一帝者是以晉立瑯琊宋立康王成敗𨿽殊有君則一況郕王卽眞詔出太后其時舉朝大臣皆有公論不必盡出於公也第國已有君一語在邊臣拒冦當有此言如冦入大同擁上皇以呼啟門而郭登不答則上皇訶詈袁彬小人且至以頭觸關門而鳴其忠勇則不得不出中國有君一語以抵塞之【袁彬哈銘二人伏侍上皇塞外甚謹然此特婦寺之忠如秦之子車氏齊之徒人費孟陽賈舉邴師之類𨿽以死代君而夫子不與觀其以頭觸關門則正屬此輩蓋小人中之忠謹者也近小說家有極詬王文郭登輩以及忠肅而反以袁哈爲中興良臣故並及之】其實社稷之得安與上皇之得返全不在是向使忠肅無大防大力急爲抵禦則𨿽徽後有欽懷後又有湣任國立十君而彼將長驅以入之而謂有明之中興在此一舉此眞孩豎不讀書之言而舉世稱之良可嘆也故於公史傳究不知如何操筆而世鮮讀書人從前是非未免失實予嘗攬其大槪知於公經濟學問迥出古大臣上而又加以忠果之心淸堅之操則自能有濟觀其定亂在期月之間應變猝辦在數日之內而宏識大略無逺不到當上皇初狩時卽召官舍剩丁收沿河漕運更替官軍起集附近州縣民夫然後立格募義勇同以尺籍神機營操練聴用一面敕工部辦物料內外局廠晝夜迸工造攻戰具於是徙郭外居民入城且遣在城官員關支通州壩上倉糧準作月俸勿使資冦乃出武淸伯石亨於獄使與都督孫鏜衞頴輩統京營兵馬出九門守禦而選給事中禦史爲之分巡然後嚴擇兵部官如羅通孫祥輩皆敕爲副都禦史使分守居庸紫荊等關又然後選翰林官行監察禦史分鎭河南山東西等處地方而飛檄各省招募民壯命本地方官督帥操練以便調用其調度中外精詳次第且頃刻立決如此是以冦再薄都城挾上皇議和而忠肅拒之有倡南遷說者而忠肅嚴斥之冦不利去及其又冦仍大舉長驅焚燒陵寢直薄都城忠肅命石亨拒城北孫鏜拒城西屹然不動而別遣交趾將王通爲都督與都禦史楊善出城敗之額森遁旣而宣府遼東調兵至又敗之又遁然後擁上皇北去使來議和忠肅復不卽已旋遣都督楊洪孫鏜範廣等帥兵二萬擊余冦之未去者大破於固安直逐至關而盡殱之奪回人口萬餘夫然後調兵守九邊而嗣此冦遼東不利遁去冦甘州不利又遁去及冦朔州則郭登又大敗之然且立京營團操法以五衛兵馬分神機三十六營者並爲十營操練官軍一十五萬使各營分領之又且城固原修獨石馬營等八城守堡築沙灣堤甫一年而規模大定邊境偃然於是南平海盜黃蕭養山賊鄧茂七西平湖廣廣東瀧水貴州平越諸苖使南北無事冦不近關者七年至天順攺元忠肅被難後而博囉摩哩諸冦紛然以起然後知忠肅之爲功大也若祗立君則舉朝之人皆能爲之此與忠肅何與焉乃復謂不立憲宗所以絕父子之情則尢不通彼但知宋欽宋髙皆徽宗之子而不知晉湣晉元皆非懷帝子也且亦知鄭公孫申倡立君之謀正父子乎當時鄭成公爲晉景所執鄭人初立公子繻晉不歸君及立髠頑而後欒武子曰彼已立君吾執君何益不如伐鄭而歸之以求成焉所爲髠頑正鄭成公子也是君之得歸全在求成不在立君卽在立君亦並不在立弟立子而以此爲說此不通之尢甚者世無儒術吾安得起王文成於忠肅兩公而親質之

經問卷五

欽定四庫全書

經問卷六

翰林院檢討毛奇齡撰

王錫問任戊謂宣十七年蔡侯申卒哀四年盜殺蔡侯申豈有祖孫前後可同名者此有說乎

曰前蔡侯申者蔡文侯也後蔡侯申者蔡昭侯也孔氏正義謂昭侯是文侯孫不宜與髙祖同名周人以諱事神兩必有誤是旣經前人舉過而無從正明此固不足辧者但史記世家文侯申子爲景侯固孫爲靈侯般而蔡爲楚所滅至楚平王復立蔡侯廬於蔡則靈侯弟也乃靈侯之孫東國攻平侯之子而代立是爲悼侯悼侯卒弟昭侯申立則以世次計之爲髙而以廟次計之則已六傳矣六傳在周制諸侯五廟之外正義以爲事神當諱此固不識廟制者然且髙廟諱亦有偶犯如晉惠公名夷吾一傳懷公圉再傳文公重耳三傳襄公驩四傳靈公夷臯則正在髙五廟之內而夷吾夷臯前後相犯其於事神何解焉又魯祖伯禽爲始封之君而武公名敖亦魯世不祧宗也明堂位所云伯禽之廟爲文世室武公之廟爲武世室此固世世饗祀歷傳不毀者然而栁下惠名展禽慶父之子名公孫敖若全不知有廟諱而一一犯之若武王發爲周人共祖一代開國而衞有公叔發鄭有公子發假欲據此而謂周制不諱則又武斷之言然但據事神以諱一語而遽以此繩諸經則不必也所謂小人之腹必不可以度聖經此其一也

又問然沈已又謂昭十一年楚子防誘蔡侯般殺之於申申爲地名則此所爲盜殺蔡侯申者亦是殺之於申而經文偶脫於字遂致兩誤此則旣非杜撰而反於聖經前後得通其說何如

曰此總不識聖經而必求其誤反欲攺聖經以實已說則更誤矣夫史記世家並不襲左傳者卽襲左傳亦並不襲春秋經者世家原有兩蔡侯申則非經誤可知也乃又欲增一於字於申字之上以爲申本地名而非人名似乎近理而實大謬者春秋凡弒君與君卒無不書名者卽殺與盜殺亦然如盜殺鄭公子騑公子發公孫輒盜殺衞侯之兄縶類此在大夫猶書名若君則𨿽左右賊殺皆以例書如閽殺吳子余祭類豈有公然以盜殺來告而無君名者況申是楚地卽申公巫臣之邑也蔡靈侯爲楚靈王所殺故在楚地今蔡昭侯畏楚而已遷蔡於州來則在哀三年已遷在吳地矣至是昭侯將如吳諸大夫懼其又遷也而盜殺之則其所殺地在吳之州來明見經文而妄疑殺於申此又不讀書人所言何足道乎

邵廷采問昭十九年許世子止弒其君買據防書是許悼公瘧世子止不由醫者自爲藥物以進許君飲之而死舊謂許世子不嘗藥固已不讀春秋矣若歐陽修謂操刀而殺與不躬進藥及進藥而不嘗三者殊科此皆不讀書人以小人之腹信口說經之言特經書弒君而防書又云太子奔晉是必世子欲速得其位而假藥行弒故許人惡之而止乃出奔此則於夫子書弒之意覺有相合不審是乎

曰世子爲藥物以進自是誤害特君父無誤害者誤害則必以大惡加之所以謹人心而防弒逆之漸也若世子出奔則是悔過並非避責何以知之谷梁傳云不弒而曰弒責止也止曰我與夫弒者不立乎其位以與其弟虺哭泣歠飦粥嗌不容粒未逾年而死則其進藥物明屬過誤並非有心可知也後儒之深文皆可省也先生傳春秋以防文爲據公谷二家皆道聽塗說無足語者此何以知非谷梁誤也且後此許君無名虺者則其誤且顯然也

曰善哉問也夫不以公谷解春秋吾之言也豈自言而自悖之然凡解經者當以經解經此又吾之言也吾仍以經解經耳防書缺不全矣谷梁𨿽道聽不見防書然亦必有道路相傳十得一二者如此讓虺𨿽是誤然此經自許世子止弒其君買及塟許悼公後至定六年鄭遊速帥師滅許以許男斯歸則繼許悼公而立者許君斯也並無許君名止者則無論其所讓者是弟是虺而總之已不立而讓之他人此其情亦苦矣許君見春秋者凡七公穆公新臣僖公業昭公錫我靈公寧悼公買許男斯元公成並無世子止一人

盛唐問孟子曹交趙岐注曹君之弟按春秋哀八年宋人入曹左傳竟云滅曹執曹伯以歸如此則孟子時已無曹矣其曰曹君之弟何居得非經祗書入原未嘗滅乎

曰經有書滅而並未滅者定六年鄭帥師滅許是也有書入而卽是滅者此宋人入曹是也但此入曹亦何以知其是滅祗以後此經文並不及曹而戰國諸文又並無曹君之事獨史記曹世家載曹伯陽十五年宋滅曹執曹伯陽及公孫彊以歸而殺之曹遂絕其祀則曹此時信亡矣趙岐之注不知何所本當是誤耳

然則孟子之曹交何如

曰此張南士曾辧之當是曹姓而交名者何以言之其曰交得見於鄒君可以假館鄒者魯縣說文云卽古邾婁國也徐邈引孟子題辭有云邾國至孟子時魯穆公攺邾爲鄒則鄒卽邾可知矣春秋注邾本曹姓爲顓頊之後則所爲曹交者或亦曹姓而交名與鄒君同姓故得見鄒君而假館焉或卽鄒君之弟戰國禮衰不分宗不別氏弟得以其戚戚君故兄弟同姓未可知也解經惡杜撰但有據之言則亟取之此差有據耳

或問孟子有費惠公且曰小國之君按戰國並無費國有謂費在春秋系魯都或是魯君則魯此時爲魯繆公並無惠公且魯有惠公未有子孫與祖宗可同諡者有謂費本季氏巖邑或卽季氏子孫世居費者遂於此僭稱公與

曰俱不然魯國無恙固無有降而稱費國之理卽季氏子孫世爲魯卿亦斷無有出居於費者大夫有采邑但收其賦稅而不居其地故孟孫之郕叔孫之郈季孫之費皆他人居之春秋公斂處父居郕侯犯居郈南蒯公山弗狃陽虎皆居費是也季氏宗卿焉得居費若謂魯惠費惠不當同諡則又不讀書之言衛有兩莊公燕有三桓公祖宗諡法何曾禁同而以此立說則又誤矣大抵春秋戰國間凡都邑之長皆與有地之君相比原有邑宰都君之稱以長於其地也此所稱國猶顓防邿極各爲君臣因亦得以公名之此不特楚僭稱王始有申公葉公之稱卽以齊言之在春秋有棠公在戰國有薛公其稱邑以公皆是也況魯在戰國方五百里則費或稍寛其得以都君而儗國君容有然耳

若然則稱邑以國而反稱孟獻子以家不其悖乎

此則春秋戰國之時爲之也春秋周稱天王時韓魏家耳及韓魏皆王而成周王城反名之爲東西君此又時事之無如何也

邵廷采問孟子自齊塟於魯反於齊止於嬴一似塟而始歸裁塟而卽出不終喪而爲齊卿者明儒郝京山爲之解曰禮凡尊者有賜必明日往拜惟喪禮則斂之明日但拜君命及眾賔而不拜棺中之賜故贈襚之賜拜於塟後是時孟子仕齊喪母齊王必以卿禮來贈含襚而孟子以棺中之賜不卽往拜至三月歸塟之後然後反齊而拜王之賜然又不至齊而止於嬴者禮衰絰不入公門大夫去國逾境爲壇位望鄕而哭此喪禮也今自魯至齊遂於境上嬴邑爲壇位成禮而畢而返魯此可謂善解經者特嬴在齊南去齊都三十餘里卽春秋所稱公防齊侯於嬴者果是拜賜亦不宜若是之逺且禮衰絰不入公門非不入國門也若爲壇位而哭此出亡之禮非喪禮也其所引據皆未確則孟子反齊眞可疑矣豈孟子果不行三年喪乎

曰孔子要絰而赴季氏之饗孟子甫塟而卽來齊聖賢行事有不可以憑臆斷者若郝氏之誤不止一端其解諸經似亦有見而苦於無據及其有據則又一往悖誕借古經爲證而無一不錯𨿽極訾宋人而其病與宋人等如此證衰絰不入公門越境爲壇位而哭固屬可笑卽其云王必以卿禮含襚而孟子以棺中之賜不卽往拜彼何以知王不來弔耶小記有國君弔臣之文禮運國君非問疾弔喪不入諸臣之家故衛靈弔栁莊齊莊公弔杞殖豈有齊王不來弔者卽遣人來弔亦君命矣君命則拜在明日不當在三月之後況含襚有二禮一是君親臨者一是遣送者皆君命也君命無不拜所謂不拜棺中之賜謂不拜賜而拜命耳不然君親臨襚可謂此棺中之賜而不往拜乎若謂棺中之賜至三月塟後始拜此出何書天下無杜撰禮文可釋經者先仲氏嘗謂自齊塟魯則必喪在齊而塟於魯者若母喪在魯則其文當云孟子自齊奔喪於魯不得止云塟魯矣蓋喪節甚多有母之喪不得稱有母之塟也況戰國遊仕多家於寄以孟母嫠婦孟子孤兒則出必偕出處必偕處自當與介推奉母老萊攜婦一類未有拋母居魯而可獨身仕齊者故劉向列女傳云孟子處齊有憂色擁楹而嘆孟母見之則是孟母與孟子同在齊國有明據矣特以墳墓在魯不得不至魯合塟而究之魯翻無家而齊有家故記曰反於齊反者反哭之反也且本文敍事原有文法其云自齊者謂塟自齊也非謂孟子自齊而還魯也若謂孟子自齊而還魯則塟需三月未有甫還魯而卽塟者亦未有在齊聞赴至三月而始還塟於魯者其於自齊塟魯四字多少不合是必斂戶殯堂獻材井槨諸節行之在齊至三月而歸塟於魯故甫塟而卽反齊以亡者噫歆尙在齊也此則說經稍近理耳如是則本文自明無可疑者祗近儒閻潛邱又云塟魯反齊當是終三年喪後復至齊爲卿而後有此問所云前日猶齊王之稱前日願見陳臻之問前日王餽兼金不必前一日也蓋孝子喪親言不文今也援古論今幾於文矣三年之喪言而不語謂不爲人論說也今較量棺槨之間近論說矣後魏孝文帝以與公卿往復追用慟絕曰朕在不言之地不應如此喋喋豈孟子反喋喋耶見顧出孝文下耶

吾仍以孟子本文解之其曰止嬴而充虞問者謂充虞之問在止嬴時也然而何故止嬴以反於齊也何故反齊以塟於魯也然則此止嬴接塟魯時矣若在三年後則直以克虞問曰記作起句與陳臻問曰正等何必敍自齊反齊諸來歷乎且充虞明曰嚴不敢請今願有請兩請相接正頂嚴字謂大斂時也三年後不嚴久矣其所以不敢請者以三年不言故初非以三年嚴故何必又接此句

若以孝子喪親言不文三年之喪言而不語爲據則又大謬矣居喪不言不對之說言人人殊孝經云言不文謂不飾語詞耳非不言也若曲禮居喪不言樂苐不言作樂之事而他事皆可言雜記云三年之喪言而不語對而不問則他事可自言而不得告語可對人之問而不得問人非謂言事與答問皆當絕也至間傳與喪服四制皆云斬衰惟而不對衰對而不言此則又稍刻者然孟子衰亦尙在對之之列𨿽在他事猶可對而況祗問喪而三年之間竟不置對並無此禮況其有大謬不然者人苐知居喪不言而不知居喪則必言喪事重大正須言說講論以求其故故旣夕禮云非喪事不言謂喪事必言非喪事故不言耳蓋論議喪事古分貴賤天子諸侯不自言喪事而臣下得代言之四制所云百官備百物具不言而事行者此天子諸侯禮也若大夫與士則必身爲論議然後得備物具禮四制所云言而後事行者此大夫士禮也至庶人則不止言之論議之且必身執其事故曰身自執事而後行則在大夫與士正當論議而以不對不言之例律之是戒諫官以緘口於禮悖矣是以曲禮居喪未塟讀喪禮旣塟讀祭禮所謂讀者謂講說而討論之則孟子此時可講祭禮而況棺槨厚薄之間乎若北魏文帝之恨喋喋彼時以欲終喪三年與諸臣論議故有此言然亦正以天子不言所謂不言而事行者故曰朕在不言之地言在天子位也下此者豈宜引此

若髙宗三年不言指命令不指言詞又與四制不言不同故曰惟作命又曰罔攸稟令然亦古禮有然至髙宗偶一行之若周禮則全未有此康王居成王之喪自乙至癸祗九日卽作誥以命羣臣故夫子於髙宗但曰古之人皆然並非周制而孟子告滕君五月居廬未有命戒則父兄百官皆曰宗國莫行先君莫行以非周禮也不然豈有先君宗國俱不行三年喪者予嘗謂善解經者解一經而諸經皆通正此謂也好古者亦從予此言思之可耳

又問孟子宋小國也齊楚惡而伐之此時孟子正在齊滕之間而注云宋王偃嘗滅滕伐薛敗齊楚魏之兵欲霸天下疑卽此時也豈此時滕已滅乎

曰宋君滅滕出自國防然但云於是滅滕伐薛取淮北之地止此一語其於滅滕實迹並未有據也史宋世家末載宋君偃興霸之事亦詳且備而不及滅滕卽他書載滅滕者亦言人人殊春秋正義云滕三十一世爲楚所滅而杜氏釋例又云春秋後六世而齊滅之竹書紀年又云於越滅滕此皆無可考據者若云宋滅滕則吾卽據孟子以折之陳臻曰當在宋也則孟子曽居宋矣乃滕文公章卽曰滕文公爲世子將至楚過宋而見孟子則在孟子居宋時滕國尙在見有世子過宋國而曰嘗爲宋滅此夢囈語也吾故曰解經者當以經據經此又其一也

然淮安閻氏又云宋是時似未滅滕而其後滕終爲宋滅通鑑載周赧王二十九年乙亥宋滅滕距孟子居宋時甚逺則此注不當預曰嘗滅滕而宋之滅滕則無可疑也豈其言又非與

曰非也通鑑於赧王二十九年不曽云宋滅滕也特以齊楚魏三國滅宋在宋偃四十三年齊湣三十八年正值周赧二十九年乙亥故通鑑於二十九年下載國防占雀篇以爲三國滅宋之由而占雀篇中追溯前事則有滅滕伐薛四字見於文間實則宋偃無滅滕事卽通鑑及他書亦並無宋滅滕之說且占雀之文亦系家語載殷紂事而作國防者因宋偃仿殷紂所爲遂誤襲其文以屬之宋偃非偃事也家語云昔者殷王帝辛之世有雀生大鳥於城隅占之曰凡以小生大則國家必王而名益昌於是帝辛恃雀之徳至殷國以亡云云而國防卽云宋康王之時有雀生於城之陬使史占之曰小而生巨必霸天下於是康王大喜至城不守云云則是占雀一篇全系竊襲故其中滛酗斮脛皆是紂事而妄攙滅滕伐薛四字於其中其爲不足據亦明矣若孟子欲行王政齊楚惡而伐之則世家明云宋偃自立爲王東伐齊取五城南敗楚取地三百里西敗魏軍齊楚皆指爲桀宋故惡而伐之而宋偃亦但拱手而無如何祗淫酗行虐仿殷紂所爲至赧王廿九年蘇代請伐宋而於是湣王與魏楚三國共伐宋殺偃而分有其地則是是年乙亥三國滅宋豈宋滅滕乎

然則孟子何年至宋何年至薛又何年至滕亦有據乎

吾卽以孟子據之孟子自梁遊齊當在周顯王三十五年齊宣王九年魏惠王卒魏襄與齊宣防徐州之後何則以孟子見梁襄王后卽見齊宣也其遊宋與薛則當在孟子去齊齊宣與齊湣授受之際何則以孟子卻齊宣之餽云前日則是時去齊也受宋薛之餽云今日則是時在宋薛也然而薛在宣湣之際爲齊所滅故湣王三年齊卽封田嬰於薛稱薛公則孟子受餽當在宣王之末湣王之初田嬰未封薛以前以湣王三年以後非舊薛也若齊人將築薛則又當在湣王四年或四年之後何則湣王四年田嬰將城薛而諫者沮之滕君之恐不問其城與不城而唇亡齒寒之慮必在此時以此時薛已滅也此斷不在孟子居薛世子過宋之際也以此所築者又一薛也至於宋行王政之閒與戴不勝之語則又不在居宋時而在湣王六年宋君偃十一年之後何則孟子居宋時宋未嘗稱王也至君偃十一年而自立爲王孟子謂戴不勝稱宋王矣況齊楚惡而伐之則正稱王而大伐齊楚之際故齊楚報伐此非居宋時然又非赧王二十九年三國滅宋時也滅宋距此年有三十二年恐孟子此時未必又出遊也凡此者皆以孟子據孟子而可信者也然則孟子一至梁一至齊而於滕宋之間反兩至而世不知也

孫眉光【字嘯夫錢塘人】問孟子吾宗國魯先君莫之行趙注以宗國爲宗聖之國劇不可解惟朱氏集注謂滕與魯皆文王之後而魯祖周公爲長兄弟宗之則宗兄弟較宗聖略爲近理然祭法與國語皆云周人禘嚳郊稷祖文王而宗武王則周初列國凡同姓者自當以武王爲宗乃曰宗周公豈弟可宗兄乎

曰弟當宗兄列國不當宗武王也其以武王爲宗者天子也古者立宗法國君無宗祗以相傳之諸君爲宗故除一祖外餘皆爲宗不惟前君是宗卽身亦是宗如漢後諸帝自太祖髙祖後無不稱某宗某帝其義了然是以天子諸侯皆國君也其宗法惟一前君爲後君之宗而不易氏不分族不立小宗以天子諸侯一身無氏族可分且君君相仍皆百世不遷並無有五世卽遷之小宗可別出也故曰國君無宗列國不當宗武王此宗法也若天子諸侯之弟則不敢與天子諸侯爲一宗而別爲宗族使天子諸侯之嫡弟一人立爲大宗而諸兄弟之爲小宗者宗之如魯周公之弟皆宗周公而稱魯國爲宗國故曰弟當宗兄然而諸國之宗魯諸大夫之宗宗子則爲弟宗兄而魯與宗子之宗宗周與宗宗國則但以一君爲之宗而他君無與曰此非君也父也爲我之所自出者也故禮記云諸侯不敢祖天子大夫不敢祖諸侯夫旣不敢宗則自不敢祖而人孰無父𨿽不敢祖國君亦當父國君其不敢祖國君何也君非我宗則君之所祖自非我祖列國不敢宗武王則宗國亦不敢祖文王也其當父國君何也周公不敢祖王季而可立文王之廟於魯國鄭桓公不敢祖夷王而可立厲王之廟於鄭國三家不敢祖魯惠而可立魯桓一廟於三家之堂何則不敢祖非不敢父也故大傳曰宗其繼別子之所自出者百世不遷者也夫別子宗子也別子之所自出則宗子之父也繼宗子之父而可有百世不遷之廟則父君矣是以趙岐所注尙曉宗法有云滕與魯皆出自文王此據春秋魯以文王名出王以文王之廟名出王廟而言此正是宗法特其稱宗聖則不可解或者周公以宗子而爲聖人當時或原有宗聖之稱亦未可知若朱氏去趙注自出二字而其論大傳則並以繼別子之所自出爲羨文而刪之則宗法茫然矣或曰宗國者同宗之稱滕可稱魯魯亦可稱滕則不然國語舟之僑曰宗國旣卑諸侯逺已內外無親其誰救之專以宗國指魯言宗在故也哀八年公山不狃對叔孫輒曰以小惡而覆宗國不亦難乎哀十五年子貢見公孫成曰利不可得而喪宗國將焉用之皆指魯國言宗在故也又問大傳宗法皆以庶兄弟宗嫡兄弟而嫡必以長謂之別子今周公非文王長子而朱氏謂文王之後周公爲長則淮安閻氏嘗非之謂周公爲太姒之第七子武王母弟之第五人是周公非別子明矣若然則不特朱氏誤注恐謂周公爲宗子魯國爲宗國亦未是與

曰宗法自天子諸侯外固以庶子宗嫡子然又有不同儻皆庶而無嫡耶則卽以長庶爲別子而諸庶子皆宗之大傳所云有小宗而無大宗者謂無嫡而以長庶爲大宗者也儻皆嫡而無庶耶則祗以次嫡爲別子而其餘諸嫡皆宗之大傳所云有大宗而無小宗者謂皆嫡而卽以諸嫡爲小宗者也周公爲武王母弟之第二人則旣非長嫡不當繼諸侯且又非次嫡不當爲宗而無如長伯邑考早卒次武王爲天子次管叔已辟則周公已升爲次嫡卽別子矣朱氏謂周公爲長固屬可議然閻氏謂周公是太姒第七子武王母弟之第五人則又不然世家明云武同母兄弟十人長伯邑考次武王發次周公旦次蔡叔曹叔成叔霍叔康叔冉季則周公是太姒第四子武王母弟第二人而以四爲七則與以四爲長者其與幾何

然而先生據史記相傳閻氏據左傳按僖廿四年富辰曰管蔡郕霍魯衛毛郜雍曹滕畢原鄷郇共十六國皆周公兄弟而自伯邑考武王以逓至於魯則魯爲周公封國適居第七恐據史記不如據左傳與

此則倍謬矣傳所引言但雜舉封國以證親親何曽是世系次第而竟以此定伯叔長幼吾未之聞考文王諸子其嫡庶先後並無明文自漢迄今未有不遵史世家者惟孔傳稍異耳按孔金縢傳有云周公攝政其弟管叔蔡叔霍叔流言於國是以周公爲管叔之兄爲文王第三子與史記第四子稍異且趙岐注孟子亦依孔傳作解曰周公惟管叔弟也故愛之管叔念周公兄也故望之而尙書正義亦云殷法多兄終弟及三叔以周公大聖且爲武王弟有次及之勢故起流言則直謂周公實次武王而長三叔此則經學異義爲讀尙書孟子所必當知者而世並不曉反以富辰雜舉之詞認作次第不惟失史記且失左傳矣夫以周公爲第四子𨿽史記而實孟子此可遵也以爲第三子則孔趙諸儒皆說經之徒𨿽廣異義然不必遵也今妄爲第七子則蔡霍二叔並長周公大亂之道且不聞伯仲叔季次第乎論語八士皆二伯二仲二叔二季而文王一母之子則以三人當伯仲季而餘皆爲叔伯邑考伯也武王仲也季季也自管叔以下七人則皆叔也故史正義曰自伯邑考後諸子皆稱叔惟冉季載以最少稱季此斷斷不容紊者而傳文季反列之滕叔繡曹叔振鐸之上可謂次第乎

經問卷六﹤經部﹐五經總義類﹐經問﹥

欽定四庫全書

經問卷七

翰林院檢討毛奇齡撰

逺宗【先生之子康熙庚午科舉人】問洪範五事配五行自伏氏大傳及劉向董仲舒輩皆據易系以貌言視聽思配木金火水土而宋蔡沈注尙書則一槪反之配以水火木金土𨿽似背易傳而於洪範五行次第較爲獨合況考八庶徴原文又以雨暘燠寒風爲五事徴驗則雨似屬水暘似屬火燠似屬木寒似屬金其於貌水言火視木聽金之配分明一串此其說未爲過否

向亦曾以此致疑但徧考經說則自三古及漢唐至今並無貌屬水言屬火視屬木聽屬金之解則杜撰矣春秋傳天有六气陰陽風雨晦明洪範庶徴有五气雨暘燠寒風其義並同是以孔疏曰雨屬木暘屬金燠屬火寒屬水而鄭康成雲雨木气也春始施生故木气爲雨暘金气也秋物成而堅故金气爲暘若燠爲火气寒爲水气其說易曉故五行傳所解無非此義如雲貌之不恭是謂不肅厥咎狂厥罰恆雨言之不從是謂不乂厥咎僭厥罰恆暘蓋震在東方爲春爲木兌在西方爲秋爲金春與秋日夜分寒暑平是以金木之气易以相變若貌傷則致秋陰常雨言傷則致春暘常旱蓋木气傷則金沴之金气傷則木沴之相衝之气易相傷也至於冬夏則日夜乖反寒暑殊絕水火之气不得相並故視傷常燠聽傷常寒此本气有過非互沴也是五事相配舊說歷然非一人臆見可更變耳

又問五事庶徴在五行傳所載甚博然多系附防且貌屬雨言屬暘在五行家言有確徴乎

春秋貌不恭者如晉厲公步髙晉惠公受玉惰郤錡將事不敬苦成叔傲魯昭公居喪無慼容類言不從者如單襄公論郤錡語犯郤犨語迂郤至語伐王子伯廖論鄭公子曼滿語貪魯穆叔論趙孟語偸孟孝伯語更偸類𨿽其配雨配木配暘配金不必鑿鑿然成六年雨木冰劉向父子皆以爲雰气寒木不曲直故木得雨而冰而五行傳木冰卽是木介介者甲也兵象也是時晉楚鄢陵之戰楚王傷目正屬常雨傷貌之驗昭八年石言於晉劉向以爲金石同類惟金不從革則失其性而爲言及漢成鴻嘉三年天水之冀縣南山大石鳴聲隆如雷平襄二百四十里內野雞皆鳴是水沴金而兵革之气爲言爲聲以致廣漢鉗徒一時皆反故後志平城門內屋自壊由時多服妖貌沴致罰安帝時訛言相驚則兵革驟起故元嘉童謡曰小麥靑靑大麥枯謂恆暘沴金也請爲諸君鼓嚨胡謂不敢公言而私作咽語言者之爲金沴也其徴貌於木徴言於金鑿鑿如此

然五行說云恆燠恆寒陰陽之沴似於視聽無所闗不然則漢志云周衰無寒嵗秦滅無燠年豈周皆視不明秦皆聽不聰乎

五事之罰亦舉大槪苟視聽違錯則其罰齊至自難分應如用賢之誤總一視聽不聰明而甫罰恆燠又罰恆寒是亂應也然考舊儒說則往舉其大者言之如定公不用孔子受齊女樂則兩觀及雉門災以爲火气有沴致視不明之罰𨿽是時隕霜殺菽冬亦恆寒而驗不及也卽哀帝以朱博爲相原不止聽之不聰而是時受防有大聲如鐘震於殿間則以聽徴之謂之鼓妖𨿽是時河南潁川郡水出流殺人民敗壞廬舎實爲水沴之徴而殿廷鼓妖尢爲重大則祗徴在此更不他及且占驗推測古原有任情解斷不礙常理者如定公不用孔子致兩觀雉門俱災爲恆燠爲視不明之罰此是常理然董仲舒爲說曰季氏之惡巳熟而孔子之聖方盛以盛聖易熟惡其勢宜易成而魯終不然所以災也則似天有除舊更新之意與春秋書新作雉門更有闗合學者思之

逺宗問春秋傳諸侯不相獻俘此是周禮而經書歸俘者一獻防者二然並不以是置貶例此何說與

曰春秋防詞未嘗於字句間見不與之義如此三獻俘一是莊七年齊人來歸衞俘一是莊三十一年齊人來獻戎捷一是僖二十一年楚人使宜申來獻防齊人與楚人一例獻俘與獻防一例有何字義見其譏貶但以禮所無有而是時行之春秋直書之則其不與意已可見矣且其中有各不同者苐就事測義而其不與之意復有等殺如此三獻俘則齊桓伐戎來獻戎防不過欲誇示霸伐之意無甚大咎楚成獻宋襄之防則春秋所惡無過宋襄楚𨿽邀功亦且親我較之齊桓亦無大劣至齊襄歸衞俘則齊魯俱惡極矣抗王人以納無道公然獻俘置王國救師於何地此則各就其事審之而義自出者故孟子讀春秋祗有三例曰其事其文其義以爲義卽在事中也

然則俘與防或有不同且一曰衞俘一曰戎防一則防上無宋字豈有義乎

曰不然俘者軍獲防亦軍獲也𨿽字注又有系人曰俘截耳曰馘之分然書有俘厥寶玉傳有馘以數軍實之解則凡軍所得統稱俘防若其無宋字則杜預明云不言宋者秋伐宋冬獻防史省文也自春秋不明在漢唐及宋邪說百出而近則無學之徒肆其輕薄甚有目不識三傳而造爲三傳異同者取坊刻五傳平文一書抄其每經下左作某公谷作某人名地名郁然成篇然實不得知致以衞俘爲人名有云若其人名之兩異者左與谷以叔孫舎爲叔孫婼是也人名之共異者左公谷皆以衞俘爲衛寶是也則衞俘是姓衞名俘之一人矣夫惟俘卽是防故俘可稱寶左傳曰齊人來歸衞寶公羊曰此衞寶也今乃以爲人名而作書以傳之無學之人又代爲梓之行之豈俘寶異名或於其人有防詞與又尹氏卽君氏而分作兩人曰一尹氏也左曰君氏惠公之夫人公谷曰尹氏天子之大夫一君氏也公谷曰天子之大夫左氏曰聲子孔寧儀行父兩人也而合作一人曰寧儀公羊作寧儀猖狂至此欲不鬼哭地下得乎

逺宗問曲禮拾級聚足連步以上拾者取也似言取級以上耳鄭氏注作涉則爲涉獵反逾級矣且聚足與連步有何分別舊注總未明不知有確解否

古天子諸侯大夫士皆有階今惟天子有之餘俱無有是以升階之法皆不講習但其義自了如曲禮所記自是敬謹一法自下至上皆不越步謂之拾級其云聚足者卽拾級之解也連步者又上堂名也蓋拾者斂也廣韻作收拾內則注作拾斂與聚足聚字同義大凡升階者升阼階則先左足升西階則先右足假如先左足者左足躡一級右足從而並之則就階言之謂之拾級以兩足同躡此一等不越等也而就足言之謂之聚足以兩足並也而至於臨上堂時則左足躡級右足必跨而上堂而拾級之法則右步仍連左步不越步而上謂之連步此敬謹之至者若鄭氏解作涉則水行無等曰涉失其義矣且連步聚足亦未分別總是誤耳

又問雜記主人之升降散等執事者亦散等此散等者必是散步升階與拾級相反矣乃鄭氏又謂散等卽栗階何也

此所謂等卽級也階也古階制以堂爲限天子之堂九尺卽是九階九級以每一尺爲一級也有九級卽是九等以每一級爲一等也降此而諸侯七階大夫五階士三階皆然其所雲散等固是散步與拾級連步相反然而非自下至上皆散步也謂下皆連步至上等而始散步也蓋數級之法𨿽自下至上一級爲一等然經凡言等則往往以近堂上級爲首等如士冠禮降三等鄭氏謂下至地也則士三等階反從堂上而下數至地故散等與栗階同而栗階之法則燕禮記云凡栗階不過二等謂自下升上毋問九階七階五階三階凡當栗階者近地諸階猶是拾級之法兩足合一階而至於近堂三等則左足躡第二等右足卽躡第一等然後左足又一發而升堂謂之散等散者不連也卽栗階也然而其所散者祗是三等非通等也

但其所謂栗階者鄭注又謬據公食大夫禮賔栗階升鄭云栗實栗也燕禮記凡公所辭皆栗階又注云栗慼也則慼卽斂拾實栗卽積聚而眾多仍是拾級聚足之義非散等義矣蓋栗者裂也卽散也栗裂聲之轉毛詩蒸在栗薪言析薪也考工記居幹之道居栗不迆栗讀爲裂卽析散之義是以升階有四法一名拾級卽聚足皆連步以登此禮讓法也一名散等卽栗階謂以連步始以散步終凡有吉事而兼防事或尊者有所命或臨登而尊者辭讓則行此法但連步多而散步少故散不過二等正義謂升一等而卽散升則散升過連步矣此誤也一名歷階謂閱歷而升自下至上皆散步此有急諫諍或赴王國君命及應走趨事則行此法檀弓杜蕢入寢歷階而升是也然此是閱正等但越步而不越級一步是一等賈氏公食禮疏謂歷階越二等此又誤也一名躇階謂不循等級越等而走此在急難奔逃者則行此法公羊傳趙盾躇階而走是也但躇階𨿽越等而實無定等以古法一等是一尺𨿽古尺甚短然亦不能超數級賈氏疏謂躇階越三等則旣鑿而又無理且杜撰矣此又誤也

王錫問尙書君陳篇惟孝友於兄弟克施有政論語引書作孝乎惟孝友於兄弟施於有政少孝乎二字近人攻古文君陳者皆謂竊論語而誤逸其文先生作古文寃詞辧之詳矣但漢後引經凡多孝乎字如潘嶽閒居賦陶潛孝傳贊先生皆謂是引論語非引君陳則諸所引語並無標識何以知非君陳文必論語文也

正惟諸引經者並無標識而君陳無孝乎字惟論語有孝乎字則凡有孝乎者必論語非君陳矣不特此也凡觀引書者自當並觀其所引之文如袁宏後漢紀亦曾引此然其文曰此殆所謂孝乎惟孝友於兄弟施於有政者也夫不曰克施而曰施於此論語文矣君陳安得有之

李成輅【康熙甲戌進士仁和人】問坐位左右莫知所尙向讀曲禮亦知坐禮尙右故從來有祭堂首西室之說而先生近著祭禮亦以考西妣東爲之辧定乃讀先生北郊配位議又似宜尙東而不宜尙西竊所未解且廟位尙西而子姓之答享者又復男東而女西何也

曰此以專坐與賔主之坐有分見也其專坐與賔主之坐有分見何也從來東西左右莫辧所尙卽考之諸經亦互有同異大抵以陰陽爲主陽則尊左陰則崇右並無有一定隆殺見乎文間而惟坐位則明有二尙一以負言一以向言專坐則尙負負陰者以西爲尊南向之尙西方負陰故也負陰則尙右也此祭室專坐必祖居考西考居妣西之所自來也若禮坐則主向矣向陽者以東爲尊是以禮席南向者必尙東方蓋陽向尙左左本在東而鄕飲射禮又且以主席東設賔欲親主則必捨所負而尊所向非惟禮文亦情固然也今郊壇專坐似應主負而不合有王者爲主人東設配席則居然賔主與宗廟之有合食而無配位者不同是以南郊北郊𨿽兩俱專位而配位之設不得一尙東而一尙西南郊南向固尙陽尊左而配在東何則向陽者左在東也北郊北向𨿽尙陰尊右而配亦在東何則向陰者右亦在東也然則宗廟苐主負而郊壇必主向有難同矣若子姓享答則何敢以主自居乎祖原非賔而子姓則全無主禮一享一答但如朝禮喪禮塟禮墓奠禮一以男東女西爲斷非向陽而尙右以祖無相向禮也亦非坐陽而尙東以享答者無坐禮也故俗禮有誤行者常坐尙西而今祠宇神坐皆尙東禮坐尙東而今諸賔偶坐仍尙西此誤也偶拜尙西而今偶拜者皆尙東拜上尙東而今拜上者反尙西又誤也

盛唐問鄭康成謂禘是郊天而王子雍非之此禮已明白久矣今復有墨守鄭說者謂議禮之家各有師承吾苐師康成則何能顧王說耶

漢儒師承謂秦世滅經之後無可傳述於是間有仍周秦之末祖襲舊說者則師而承之如魯申公受詩浮邱生董仲舒受谷梁春秋於瑕邱江公曆兩漢學官相承不輟然一經論定則墨守俱下如毛詩旣出而魯詩遂亡左氏春秋行而江都之學化作烏有何則師承絕也今尙有師承乎康成非汝師汝亦何能承康成也且議禮有是非非謂各承一說可以固守自得也夫禘之非郊不必王子雍聖證論知其誤也康成是說原據韋成謬論而成之謬則在當時司徒掾班彪已早斥之謂禮文缺防未可偏定然而貢禹毀宗廟匡衡攺郊兆【皆成之說】不如劉歆之論之博而篤也是韋匡一誤而劉歆正之康成再誤而王肅又正之徒膩逐康成車後已無益矣況唐宋議禮家其是王否鄭者已成鐵案妄作嘵嘵有何足辧特予辧經法不較門戶不審問韋劉王鄭當日是非而祗以經斷之大傳謂王者禘其祖之所自出以其祖配之而繼之曰諸侯及其太祖大夫幹祫及其髙祖則祭有等殺天子祭太祖之父諸侯祭太祖大夫祭髙曾凡其所云祭者皆祖廟之祭也非天也此經文也是以儀禮喪服曰都邑之士知尊禰謂祭父也大夫知尊祖謂祭祖曾也諸侯及其太祖謂祭及始祖也天子及始祖之所自出則又祭始祖之父也皆非祭天也此又經文也卽喪服小記王者禘其祖之所自出而立四廟庶子亦祭已之所自出而立親廟別子亦祭別子之所自出而立宗子之廟無非言廟祭者郊安得有廟則又非祭天也此又經文也乃舎此則無言禘法者矣然則禘眞非郊天矣是以康成旣爲是說而於注春秋吉禘時則又攺爲說曰喪畢而吉禘明年而禘五年而再禘是康成已攺禘郊爲禘廟而千載之下尙有師承其謬者不亦愚乎

又問周制嚴嫡庶此是名分而先生謂是封建之世恐亂擇立故特嚴於此以爲嫡庶者卽貴賤所由分也此眞前儒所未發者但喪祭大禮其嚴嫡庻處亦何曾有貴賤之迹分於其間而名分自在也蓋嫡庶貴賤祗擇立一節而他禮不必然也他禮在名分不在貴賤也

禮莫重喪祭喪祭之外有何他禮喪祭貴貴則無他禮可辧矣喪服父爲適子三年爲傳重也若適子廢疾不傳重則父母皆降服矣是以喪小記曰適婦不爲舅姑後者則姑亦爲之小功夫同一適子適婦而適子廢疾不能襲爵則父母舅姑皆爲降服是尙可曰此重嫡非重貴乎惟祭亦然禮支子不祭謂庶子及次嫡不襲爵者皆支子也不祭者謂嫡卽主祭則次嫡與庶皆不得而主之也重嫡故也然此猶未見爲重貴也何則主祭祗一人長嫡主之則次嫡自不得主不必賤次嫡也乃所謂支子不祭者謂長嫡有故不得主祭亦不許次嫡主之而必告於祖而始攝其事故曰不祭則次嫡嫡也而賤之矣然則重嫡卽重貴苟無貴則次嫡與次庶等耳何嫡之與有

乃名分旣定歷千百年後極重難返在春秋戰國間亦遂有誤用其意者今則倚嫡虐庶傷殘骨肉名爲同體而實則視若臧獲甚至芟夷翦薙不啻禽狝而人倫絕矣卽如喪禮檀弓云子栁之母死子碩請具子栁曰請粥庶弟之母子栁曰如之何其粥人之母以塟其母也不可夫子栁子碩皆叔仲皮之子也庶弟之母則叔仲皮之妾子柳子碩之庶母也徒以適庶之故子栁傳重竟欲子賣父妾兄賣弟母以爲嫡塟具則在先王定分之初心必不出此𨿽子碩無禮子栁折之檀弓記此亦或責碩嘉栁以稍存禮意然亦有其說矣吾故曰封建之後何有嫡庻匪曰無之或寛之也

【張南士日夫父貴有後亦欲使其妻妾得苟全耳今以爲後之人而可賣已妾則亦何樂乎有爲後者況以弟之母而稱曰人之母則路人矣以人之母之子而使其爲己之母服齊衰三年不亦過乎】又問春秋定八年從祀先公胡氏謂昭公主始入廟此固大謬先生辧之是矣但左氏謂是季寤公山不狃輩所爲而先生謂此必假定公之命此何據乎

春秋簡書非君事不書此尢君事之最大者豈有麼小私爲之而夫子肻鄭重書之者此其有君命據在經不必有他據也且亦非無據也袁宏後漢紀載周舉議廟制有云經書大事於太廟躋僖公傳曰逆祀也至定公正而下之孔子是之曰從祀先公爲萬代法也則舊儒明云定公所爲矣特予作傳不必備述作證據耳又曰春秋桓無王以桓爲亂賊之首特去王以見書法此亦有見而先生必不從何也

其說已舌敝不能再贅然我知其必不然者魯史於桓年獨多闕文不知舊史故闕而夫子仍之又不知夫子本完書而其後又從而闕之皆不可考矣特其是闕文不是書法者桓在位十八年其弒君無王在卽位時若果嚴亂賊之首亦當於稱亂之首年嚴之乃自三年無王至九年止又自十一年無王至十七年止豈一二年與十年十八年尙有王耶抑年有是非有當貶有不當貶耶若四年七年皆無秋冬則時定無可貶者況十四年書夏五則欲削一月以寓書法未之聞也又況十七年冬十月朔日有食之則日食朔日必書干支干支有何罪而削而貶之然且五年甲戌己丑陳佗卒世無一人之卒兼兩日者今乃書陳君之卒而忽及兩日褒之耶抑貶耶此笑話也吾故曰桓年多闕文並無書法實定論非虛語也

又問檀弓從母之夫舅之妻二夫【音扶】人相爲服君子未之言也或曰同室緦此本文原易明者而鄭注云時有此二人同居死相爲服者甥居外家而非之世遂莫解

從母之夫俗母姨夫也舅之妻俗舅母也禮爲從母小功夫無服爲舅緦舅之妻無服今以甥同居母姨夫與舅母之家故一爲舅母服一爲母姨夫服而他甥之居別宅而不同居者譏之或乃爲之解曰同室可緦禮由義起也

又問滕文公使畢戰問井地而孟子一一解之豈戰國時無井地與

據春秋有井衍沃之文則晉亦尙作井地但惟坦衍而沃膏者間一行之他無是也若戰國則未必有矣史記秦孝公四十一年爲田開阡陌正在戰國與魏惠王齊威王同時則此時方攺阡陌廢井地之際𨿽間或有是亦將毀棄況未必有也嘗考阡陌字義謂千田爲阡百田爲陌又或謂田之東西衡界者爲阡南北縱界者爲陌總是攺九百爲千百攺東西交畫爲偏東偏西之名而小雅信南山詩卽有雲南東其畆春秋晉與齊平且欲使齊地盡東其畆得毋春秋以前已早有阡陌之法行其間與

又問受脤於社脤者胙肉也故從肉而字書作祭器名何與

此以蜃飾器而盛胙肉於其間以肉言之則爲脤以器言之則爲蜃然兩屬通字如周禮有掌蜃官其職則祭祀供蜃器此專言器也而鄭云蜃所以飾祭器春秋定十四年天王使石尙來歸蜃則直以蜃作脤矣又鄭眾云�可以白器使其色白則且合脤與蜃而並作�字其字形與字義通見如此

問襄十年傳魯有禘樂賔祭用之杜云三年大祭則作四代之樂而孔疏謂魯禘用四代則周禘當用六代是魯禘周禘明有等殺何謂魯禘僭耶

諸侯無祭所自出卽是僭但魯祭出王別有宗法予向已言之屢矣若謂魯用四代樂周當用六代樂則不然魯禘出王非謂伯禽世室中當禘周公爲所出之公謂周公太廟中當禘文王爲所出之帝也禘所出之帝有何隆殺後儒徒讀明堂位云季夏六月以禘禮祀周公於太廟朱幹玉戚冕而舞大武皮弁素積裼而舞大夏以爲大武大夏止是四代而不知周禘亦如是也觀周禮大司樂職以大濩享先妣大武享先祖以九徳之歌九韶之舞奏宗廟而總不及雲門咸池則限於四代而不及六代可知矣況三年之禘卽吉禘也吉禘止於先公自周公伯禽而下不及文王卽四代之樂亦不當用何況六代故孔疏謂魯禘四代周禘六代與鄭吉祫用六代大禘用四代皆儒者說經妄語不足據耳問太極生兩儀兩儀生四象原無五行太極圗繪五行於圗下固非是矣特大衍之數專以五行爲配合所云五位相得而各有合者則此太極之五行卽大衍五行也大衍有五行而乃以爲太極五行出之參同此何說耶

大衍之五行位在四正鄭注所謂水北火南木東金西是也參同之五行位在四維今太極圗所繪木東南火東北金西南水西北是也參同以爲五行之生合爲三五三五十五爲陰陽至精之數故其爲圗則天五生土特居中央爲一五天三生木地二生火合居東偏爲一五地四生金天一生水合居西偏爲一五是土本生母而一爲木之生火一爲金之生水統之爲三五至精此參同五行所由大異於大衍五行也今圗太極者直取參同之坎離匡廓爲正圗而綴三五至精圗於其下則太極所爲數以一生兩以兩生四並不得有五數綴於其間不惟無三五並無一五此其於大衍又何涉焉且此三五者非陳摶自竊之爲太極圗也其在漢後道士早有取匡廓三五兩圗而合爲一者其圗名無極又名太極故隋唐道藏有上方大洞眞元妙經爲唐宗所制序者直稱爲眞元聖主上方開化無極太上靈寶天尊所傳之經則在隋唐時早有是圗而陳摶竊之今所傳圗實出之眞元妙經非參同也云出參同則猶是推本之言非實錄矣蓋道家立說有生無成五行之生原止十五惟大衍以成數加之然後得五十五數今以十五數之圗而乃謂本之於五十五數其可通乎

且夫太極三五出自眞元非無據也嘗遊南屏客有舉太極圗以相質難者予歷舉參同之分眞元之合以爲其圗當出於隋唐之間而客猶未信以爲參同有之眞元不然恐道藏難稽未必非好事者僞爲之也時朱竹垞在坐朗然言曰君不讀陳子昻感遇詩乎其首章曰太極生天地三元更廢興至精諒斯在三五誰能徴夫子昻唐世不見陳摶太極原文並無三五而其詩如此則眞元妙經在當時已行其書矣予乃三揖而嘆曰有是哉人患不讀書耳事果足據亦何書不可徴信而乃是圗之僞陳摶傳之周子受之朱陸且起而爭之由今以思可不必也夫瞹昧之作不能久飾元明儒者亦多疑是圗有僞而彼此設辧然究不能得其根柢必至今日而匡廓至精發之自予眞元妙經之實証之自竹垞吾猶恨其敗露之太晚矣考三元出律曆志太極元气亟三爲一謂包子丑寅三正而又以子正爲元始故云

經問卷七

欽定四庫全書

經問卷八

翰林院檢討毛奇齡撰

李塨問宋儒有神道尙右之說不知何所考據或因廟室以西盡爲尊藏主於西壁遂誤爲此言乎考古人太祖位下左昭右穆東昭西穆則神道尙左非尙右也

曰神道尙右自昔有之古有陽尙左陰尙右天道尙左地道尙右之說故祭天神尙左祭地祗尙右宗廟尙左社稷尙右北坐尙左南坐尙右皆以陰陽分左右惟神道神字稍混可以爲陽可以爲陰以爲人鬼則爲陽以爲地祗則爲陰故無從凖的耳若漢後立廟不依古昭穆同堂異室以西爲上此正據神道尙右之說而自西及東自始祖以及祖禰由漢而唐而宋定之爲不刋之制則顯與周官小宗伯左宗廟右社稷考工記匠人營國左祖右社與夫宗廟爲陽不忍死親之義一槪乖反此則於禮可疑者如此者或一爲正之可耳

然而陰陽左右又各不同如同一向南之坐宜同尙左矣而有時以右爲尊同一向北之坐宜同尙右矣而有時反以左爲尊此何說乎

曰此則以布席坐席與席身席向分之蓋布席主席身坐席主席向兩有不同所謂布席主席身者何也曲禮云席南向北向以西方爲上席東向西向以南方爲上夫席向南北與席向東西此不同之極矣而一同於尙西一同於尙南此是何說曰此謂布席言之也彼布席者以爲坐陽尙左坐陰尙右此定禮也南向宜上東東向宜上北此以所向者言之也然而布席者以席爲主不主席所向而主於席身席之向南者其身在北曰坐陰陰尙右在西席之北向者其身在南曰坐陽陽尙左亦在西席向東西者亦然向西則身東曰坐陽陽左在南向東則身西曰坐陰陰右亦在南𨿽異向同尙似乎有偏而仍不偏者所尙𨿽同而主義各異蓋席有首尾首爲端尾爲末端爲上末爲下侍坐布席其職有然然此所尙祗恆坐禮也若夫禮席陰陽全主所向如郊壇南向卽爲陽祀社稷北向卽爲陰祀故郊社配位南向北向以東方爲上與席之南向北向以西方爲上者正復相反所謂禮席主席向卽此可驗嘗在館議禮有太常疏奏謂配位之謬

圜丘方澤南北殊向而方澤壇位與圜丘無異獨是

三祖配位皆以東坐西向爲一配西坐東向爲二配又東坐西向爲三配以至從壇四位五嶽五鎭依次分設皆始於西向而訖於東向則是主位易而配位不易配不從主一誤昭穆左右盡行乖反二誤何所尊於東三誤偏墜無觀儀四誤舉朝莫能辧祗云仍舊如之何予時有末議已呈掌院而抑之者謂不攺舊典何煩餘論遂畱館不上不知此不必有絕大學問祗就席端所尙與配位所尙相反而實相通者參觀之而其說自見蓋猶是陽尙左陰尙右之義而以坐爲主則南北皆西以向爲主則南北皆東主位與配位兩無礙也陽尙左昭陰尙右穆左右昭穆自若也尙尊故尊東非曠尊也配位皆尙東席端皆尙西非偏墜也然則讀古有要卽坐位細故亦且各有至義而不可移易如此況其他乎邵廷采問宗廟皆南向而主皆東向廟室亦皆南向而室之尊處必東向此皆前儒昧昧自漢唐迄宋並無明解而先生一一指示之卽此一節已足辟言禮之奧矣然尙有藏主西壁之說與設主東向並是一意而舊儒論藏主者兼雲藏主北壁似乎室制兼尊西北而西壁北壁皆可藏主此則如何

曰藏主西壁則按之大戴禮班氏白虎通許愼五經異義以及公羊谷梁諸說皆云宗廟之主藏於太廟室西壁而衞次仲云廟主祭訖納於室西壁塪中此從來議禮有據之言然但言西壁而不知在西之何故𨿽知藏主西壁是其本事而仍有錯互之言如雲正廟之主各藏太室西壁之中遷廟之主則藏於太祖太室北壁之中夫自有遷廟則廟無虛主並無藏太祖之室之禮況太祖之室北南相向俟列昭穆而北藏祧主偏畸不對又況合祭時必升羣廟遷廟之主合食太祖以羣廟主與遷廟主俱在室外並迎而升之太廟之中故曰升食若原在祖室北壁則食之而已何待更升乃晉作太廟以廟制南面作南向七室以藏帝主北向七室以藏後主則變西藏爲北藏又變北藏爲南藏其於藏制室制無一不亂而唐貞觀間有謂共堂別室以西爲首當在西夾之間𨿽向南之室而亦藏西壁因降而藏之西夾室如開元禮議遷廟之主藏於夾室三間其後三間外無置室處則又於夾室北壁以西爲上而置主其中其議有云必於西者長老之處地道尙右鬼神幽陰也則祗以昧所自來而或北或南或左或右或正或傍東扯西拽終無下落其爲千古夢夢如此今予得仍斷之曰此室制也凡家室廟室皆以東南爲戶東北爲窔北壁爲墉南牕爲牖西南爲奧西北爲屋漏其棟與梁與檐宇𨿽俱向南而其中如舟然坐西向東以西爲屋極至尊之地故藏主於此穴墻爲坎去地六尺一寸以石築之而藏主其中名之曰祏祭則設幾於坎前而出主而祭是廟之向東者非廟也室也室亦仍南向而室之制則尊西而尙東向也主之藏西壁者非尙右也室也惟室故東向亦惟室故非凡堂凡夾室之可得而彊爲西向且彊藏西壁也曰室制然也此長夜一旦也

然則夾室在廟傍在室傍乎

曰夾室廟兩傍東西廂也爾雅有東西廂曰廟無者曰室曰寢故雜記釁廟禮刲羊釁中廟畢乃降而割雞釁門釁夾室是夾室在廟傍必降階而後釁之唐孔氏所謂門者廟門夾室者廟傍東西廂是也其又曰夾室中室者以夾室非一室必相夾成室而釁者但就中一室釁之此禮文了然者若尙書顧命則又以路寢兩傍當之以東西房亦有名夾室者說者遂謂在廟室之後之兩傍以爲廟後有室室後有寢皆有夾室而不知寢卽是室並無兩重且旣是寢室則爾雅明云寢與室無東西廂矣安有夾室乎

然而主在室則東向主出而祭於堂亦東向耶

室主必東向以室制一戶一牖所尊者在棟也迎主於堂必南向以堂制兩楹兩階所尊者在屋極也但主有在室而亦南向者有司徹云有司徹饋饌於室中西北隅南面是在室亦南向也有在堂而亦東向者郊特牲坐屍於堂屍在戶西南面而主席東面是在堂亦東向也且主隨屍轉並無一定如陰厭主東向陽厭則南向矣薦熟在堂則屍南向而主東向薦熟在室則屍東向而主亦東向矣後儒以東南兩向相爭不已總屬膠固不通達耳詳見予廟制折衷

又有請者夫祭之有厭謂屍去而祗饌主使主得厭飫也然而厭主必在室者以主藏於室故也乃厭於奧曰陰厭厭於屋漏曰陽厭同一在室而於奧則主向東於屋漏則主向南此何說乎

曰此亦以室制爲之蓋厭有不同大抵無屍而饌主謂之厭故大祭於未迎尸之前則有厭於屍謖之後則有厭而祭殤無後者則皆不扮屍故皆有厭然而未迎尸之前其饌主謂之陰厭以獻饌於室西南隅之奧當室幽處故曰陰厭屍旣謖之後其饌主謂之陽厭以獻饌於室西北隅之屋漏室有漏光故曰陽厭殤祭亦然其祭適殤者厭於陰尊之也其祭庶殤者則厭於陽稍殺之也而特大祭之陽厭與庶殤之陽厭則又不同大祭在屋漏而庶殤則在室東北隅之窔觀特牲有司徹皆云徹饋饌於室中西北隅南面此西北隅屋漏之厭也曾子問凡殤無後者祭於宗子之宅當室之白夫室以戶爲白以窔爲當室之白是此陽厭者在東北隅之窔非西北隅也而鄭氏槪以西北隅當之誤矣若其向則陽厭皆南向陰厭皆東向夫陽厭皆南而陰厭皆東者豈其以東南分陰陽乎東之與南向皆屬陽坐北坐西坐皆屬陰此旣無陰陽可分且又無大祭殤祭尊卑隆殺之別而奧必東向窔與屋漏必南向者此是何故蓋古凡祭饗必置酒尊於饗席之左席設於奧則向東之席席曠於左正可置尊若向北則否且室無北向之主故必東向也若席設屋漏則東向無左矣何以置尊故必當南向而惟窔則西向曠左然天下無西向之主而南向又無左故必借室之東房用以置尊然後可安於南向是以屋漏之陽厭則有司徹云納一尊於室中以饌席在西北隅則設尊在當中以尊當在席左也在窔之陽厭則曾子問云尊於東房以饌席在東北隅則設尊在室東之房以室無可左姑就室傍以設尊猶之設尊在東序也此陰厭必東向陽厭必南向之說也亦室制也

室主不西向則是室制有然若云室無北向之主則合祭時穆主北向何與且文穆武昭非南北向乎

正惟北向當必有南向者相對分爲昭穆無専主北向之禮故云陰厭不北向以陰厭者必室中專主與東西昭穆不同故不北向也若合祭時南昭北穆總是虛位其云武昭文穆者但就其世次之序言則自后稷至文武太王適當穆王季適當昭文適當穆武適當昭若廟室昭穆則在成王時卽文昭武穆矣是以周制九廟其在文武二廟必文昭武穆何則以二廟不祧不從昭穆爲轉環則左先於右此是常制非世次之序武必在昭文必在穆亦非昭穆轉環武有時可在昭文亦有時可在穆也況室中主向與堂上尸向或南或北相爲表裏文武二主在室中則文昭南向武穆北向其餘三昭三穆則三昭南向三穆北向而及祭於堂則后稷與文武三尸皆南向而其餘三昭三穆則三尸西向三尸東向以文武二屍系不祧之廟不與三昭三穆列東西也向使尸祭在堂南面享侑而其序行與序坐徒以世次之故致使子先父行父降子坐武左文右何以行事故漢儒言禮如韋成之以文武二廟列三昭三穆之內謂天子止五廟而無七廟則十屍並出三尸自南面六屍自東西其在六廟中無文武也此儒說之陋也如鄭之以武昭在東文穆在西廟之祧昭入武廟廟之祧穆入文廟則春秋謂有事文武不是武文宗有司謂父子昭穆不是穆昭文未嘗在西武未嘗在東也此又儒說之陋也

張燧問喪禮有五服之名或云是五件喪衣其五維何一斬衰一衰一期衰一功衰一緦衰也詳其說似衣制有五而因而分之然而大功小功時之多寡固不同而衣制輕重亦各有別乃合作一衣何也

曰五服者五等之服非五件喪衣也其云五等者大抵以所親逺近之等因之較所服多寡之等定爲五數而於是服之形制輕重分於其間曰五服如自髙曾祖考以至於身其數五自身以至於子孫曾其數五其間直推橫推皆有服者此五服之親也而於是多者服三年次多期年又次多大功九月次少小功五月最少緦三月此五服之時也而於是不緝之衰爲三年之服緝衰爲期年之服緝而去衰去負板去辟領兼有事其縷者爲大小功緦服就大小功緦同制中而用九升布爲大功服用十一升布爲小功服用十五升布而半用朝服之細絲爲緦服此五服之衣制也𨿽其間親數與時數衣制之數猶有參差如祖父母與伯叔兄弟同期年髙曾祖考與曾孫孫同三月類其尊卑差等不必與時數多寡相配而要之五等之親總以五等之時與衣限爲定數若但以五件喪衣爲言則儀禮有三年疏衰期年疏衰大功小功之繐衰不止五等何以限之若其分斬期功緦五等則明明有大小二功其時則有九月五月之殊其衣制則有九升十一升之異其所親之服則有孫與兄弟之孫之分別不得合爲一等而卽其斬衰衰分作兩等劇爲不通自古無斬衰之名三年一等原只齊衰齊衰者齊衰也父母之喪齊其麻而不緝謂之齊衰若期功與緦則緝其麻之四際而以下際之緶爲名故亦名齊不緝名齊者猶之亂曰亂緝亦名齊者猶之治亂曰亂也自戰國後儒造儀禮與喪大記雜記者易齊衰二字爲斬衰而分斬二字於三年之中以爲父斬母而於是五等之服又多一等矣夫父母一等並無優劣自春秋以前並無有父贏母絀之說見於諸經而父母皆齊亦並無有以斬服一名加於諸服之上觀論語子見齊衰爲防服之至而孟子告滕文父喪卽以齊疏之服爲服父之服未嘗於齊疏之外有斬疏也作儀禮者誤讀春秋晏嬰服父晏桓子喪有疏衰斬苴絰帶語謂以疏麻爲衰斬苴爲絰帶而乃以斬字連疏衰並讀又見剡子有三年之喪如斬語遂造爲斬衰一服而不知其誤也【詳見予喪禮吾說篇】漢儒信三禮不信春秋論語孟子故鄭氏注五服謂斬衰至緦麻之親而孔疏以斬大小功緦當之夫齊卽斬也斬本一而乃分爲二以衰爲母服耶則父母一等而今分爲二是六服也以衰爲三年耶則五服有期而今以三年之而卽接功緦是四服也且一斬四鄭氏言之一斬四緝賈公彥言之蓋四卽四緝以爲其所緶而緝縫者止期功小功與緦四等耳今分斬與而使三年之不緝者今亦有緝是緝有三年期功小功緦五等將一斬五一斬五緝也而可乎然而服者衣也親有參差而衣制一定似乎以一定之衣限參差之親而反曰五等以親言不以衣言亦有據乎

曰有之學記曰師無當於五服五服不得不親謂師不在五服之親列故也則明明五服以親言矣故儀禮喪服傳鄭注服之數盡於五則髙祖宜緦麻曽祖宜小功而賈疏云此據三年問至親以期斷以父本期年而加三年者則祖大功曾小功髙緦爲五服此皆以親之等列爲言是以服問曰罪多而刑五喪多而服五上附下附列也鄭注云列等比也疏云言罪之與喪其數𨿽多其限同五以其等列相似故云列也則五服等列並未以喪衣爲言卽喪服記於甥下問曰甥者何也賈云五服未有此名故問之則五服之名全在親列而就親列而討之則有五等之親因之制五等之服此明徴也若但以喪衣言則又有七服之名非七等衣也言五等之衣每等中有七件衣如賈公彥疏喪服記云以期與三年懸絕故重列七服七者疏衰一裳一牡麻絰一冠一布纓一布帶一疏屨一共七其不及削杖者以杖不可衣也然此五服皆有之祗疏布牡麻諸色不同耳是以親等言之則爲五服以衣數計之則有七服增乎此減乎此皆非禮制善讀禮者請卽以此明辧之淩紹焻【字離照康熙庚辰科進士錢塘人】問友有子先身死而孫又病廢不能主喪祗有子之孫卽死者之曾孫也可主喪乎否乎

儀禮喪服傳爲君祖父母期章注謂君死而君之子若廢疾不任國政不任喪事則孫受重於祖若君之子與孫俱廢疾不任喪事則曾孫受重於曾祖所云受重者不止主喪謂其子廢疾尙存而孫且爲祖制三年服曾孫爲曾祖制三年服俗所稱承重是也今士庶之家無重可承𨿽不必制服而主喪則有子以子子疾以孫孫疾又以孫此禮之無可辭者至其服則祖仍期曾祖仍衰五月與天子諸侯稍異耳

又問然則幸有曾孫耳如未有則誰主之

未有則服親之同等者主之又未有則無服之同等者主之又未有則同族主之所謂攝主也喪大記云喪有無後無無主而喪小記云凡攝主男主使同姓婦主使異姓又云無同姓者使東西家前後家主之又無有則裏尹主之夫裏尹尙可主而患無主之者乎

又問若此者以原無人可主耳或見有孫在而廢疾矣乃下子孫又無有則此廢疾者可以偃息在牀乎否乎

曰可雜記云士之子爲大夫則其父弗能主也謂子之貴不可以及之父也必使其子爲大夫者之子主之若無子則借他大夫之子暫爲之主而喪畢卽撤所謂他大夫謂同族之大夫非然卽他族之大夫無不可也夫父者尊主也尊主無廢疾尙偃然坐視而寧借他大夫之子以爲之主況廢疾耶

又問然則此廢疾者𨿽不能拜客而但寢艸於帷間以示答客何如

曰不可喪無二主主𨿽有尊又有卑而尊者拜客則卑者立哭而不拜卑者拜客則尊者立哭而不拜故喪小記云異國君來弔其臣則本國之君主之而其子中庭哭而不拜父之主子亦如之父主子喪而有杖則其子之子反不執杖父爲子婦主而有杖則其婦之夫反不執杖不杖者不拜客也故曾子問云衞靈公弔季桓子而哀公主喪是時哀公拜衞靈則桓子之子康子當北面哭踴而不拜乃康子亦拜稽顙則論禮家遂之曰喪有二主自季康子始也今俗不識禮凡尊卑子姓盡執杖就位大爲非禮玆廢疾不出則正當一主拜客而反假飾爲二主焉可乎𨿽然柩堂之側原當居卹中門未設廬則就帷而寢艸焉無不可也此喪次非主位也邑人問

一邑甲無適子惟三妾各有子而甲死其長妾之子乙生子丙矣而乙又死至是甲之長妾死而疑丙所服

今制與二禮【禮記儀禮】俱無明文

或曰丙服當三年今制三年章有嫡孫爲祖父母承重一條詳其義以嫡且父死故也今甲無嫡子以長庶乙當嫡而乙又死則丙正嫡孫當承重矣若謂制文無庶祖母三字則制貴簡括但稱祖父母

而繼祖母與庶祖母皆在其中何則其祖母也如以制文所無有而卽謂無服將無繼祖母不承重乎

或曰丙不當有服朱文公家禮於衰不杖期下云庶子之子爲父之母而爲祖後則不服解曰父是庶子則庶孫當爲父所生母服衰不杖期而若承祖後則無服今丙不承祖後乎

曰若以承重言則自當三年特古無承重名但有傳重受重二名謂祖父以宗社之重傳之於我而我從受之則此祖此父皆先君也母與祖母其在天子皆後在邦君皆夫人也未有君與後夫人而不三年者故士喪禮及諸禮祗云孫爲祖父母期並無爲祖父母三年之文而喪服傳文始有父沒爲祖父母服斬一語專以君與後夫人變服爲言是今之承重實從傳重與受重二名而誤稱之而今之孫爲祖父母三年實由先君與先太后之服而誤服之者也原非謂三年重服子未服而孫承之謂之承重孫也但曰爲父後爲祖後則仍是承重之別名士庶有何后而子爲之孫又爲之論語臧武仲以防求爲後於魯卽非天子諸侯亦必世卿有爵邑者而後可曰爲故苟立爲後之名則庶母庶祖母皆當三年此其例在春秋有之春秋魯莊公之妾則成風也成風生子僖公爲父後矣僖公子文公又爲祖後至文四年而後成風死然而夫子書曰夫人風氏薨又曰塟我小君成風又曰王使榮叔歸含且賵又曰王使召伯來防塟又曰秦人來歸僖公成風之襚則是文公發三年之喪告天子而赴諸侯在夫子未嘗有譏貶也是以漢文所生母薄太后也以景帝前二年崩而天子朝臣並居重服卽東晉安帝崇安四年太皇太后李氏崩祠部郎中徐廣議云左氏春秋母以子貴成風稱夫人文公服三年之喪而魯史無譏焉且禮祖不得而厭屈孫也則是孫苟爲後必當三年朱氏作家禮於爲後二字全未明白旣曰孫爲祖後而反以爲後之故使三年之重攺作無服是亂禮也特予謂三年亦未是者以所議士庶禮也士庶豈天子諸侯耶而爲後耶士喪禮不云爲祖父母期乎嫡孫眾孫於嫡祖母期於繼祖母亦期而庶孫之於父所生母則他孫不期而已亦期何則其祖母也其祖母則期矣若夫爲後則不分嫡庶而皆可以爲爲則必服三年如臧武仲爲宣叔子以幼庶而先爲後及其出奔然後請長嫡爲後而究其所立仍是次嫡未見正嫡體庶其於服重有分也【禮注謂長嫡爲後爲體正庶子爲後爲體而不正嫡孫爲後爲正而不體今次嫡則體矣然以爲正耶則支子也何以處長嫡以爲不正耶則嫡子也何以處庶子且次嫡卽稱支子卽非正則重在宗社仍非重嫡可知矣】至若士庶則不惟無承重並無爲後且亦何至絕服焉

一邑甲無嫡子惟二妾各有子甲死其長妾之子乙生子丙而乙遊學尙未歸乙母死或疑乙丙赴【卽訃】與服

今制庶子爲所生母斬衰三年

朱氏家禮庶子爲父後者爲其母緦服

曰此據士禮喪服傳於緦麻章曰庶子爲父後者爲其母故雲實則喪服傳本戰國後人所作故假爲子夏傳以倚附於七十子徒之門人較之春秋論語諸書大相懸逺且此所據尢誤者此亦天子諸侯之禮故鄭氏注云君在庶子爲母緦君卒大功大夫在庶子爲母期大夫卒三年若士則無論在否皆與眾同謂皆三年也朱氏但據君在庶子爲君緦一語則於君卒服大功尙未之曉而況以人君之禮而槪之士庶謬之謬矣夫子春秋卽不然魯十二公多是庶子而春秋於庶母之卒必一書夫人再書小君未嘗有異詞故漢許愼晉範寧皆謂魯宣生母有三年之喪而如齊朝聘爲非禮至昭公庶母齊歸薨而昭公不哀晉叔向遂曰有三年之喪而無一日之慼不顧親也向使庶母止服緦則賢如叔向安得曰三年之喪且諸侯五月而塟經書五月夫人薨九月塟小君則此時正值五月所謂三月之緦麻亦已除服而觀者猶譏其不慼羊舌子可謂不達於禮者矣夫爲後承重孰有如天子諸侯者其宜厭宜屈亦孰有如天子諸侯者乃天子諸侯全不厭屈而使區區一士庶一士庶之妻而公然行厭屈之禮殊屬非分況今制庶子爲生母斬衰三年而儒者猶以朱氏禮爲口實致庶孫無服亦且曰庶子爲父後其於生母猶降緦而況於庶孫是今制三年全然不顧由此觀之則庶祖母三年今制未必不括之祖母服中而世不講也吾故曰乙之三年則有今制在無容問也

或曰乙遊學則不便赴丙無服則不能赴諸妾之子則各自有母又不應赴如何

乙固無赴理矣若丙則有服前已言之且赴非哀子卽是哀孫哀子旣難赴則此是哀孫之責未有哀孫而無服者也若諸妾之子不惟有母卽無母亦無赴理古赴有尊主有卑主卑主者哀子哀孫也若尊主則舅爲同宮庶婦主甲之父也夫爲攝室之妾主卽甲也向使甲在與甲之父在猶當爲主而況於其孫今俱死矣甲諸妾之子皆卑主也尊卑無二主有哀孫矣眾子何與焉王錫問曾子問昏禮旣納幣有吉日女之父母死如之何孔子曰壻使人弔如壻之父母死則女之家亦使人弔及壻已塟壻之伯父致命女氏曰某之子有父母之喪不得嗣爲兄弟使某致命女氏許諾而弗敢嫁禮也壻免喪女之父母使人請壻弗取而後嫁之禮也女之父母死壻亦如之舊注皆謂弗敢嫁者不敢他嫁也而後嫁之則他嫁矣惟壻亦然始不敢更娶旣而遂更娶焉天下有叛倫傷化如此禮者乎

曰善哉問也往以此質之先仲氏先仲氏曰禮有拘於虛文詭飾而不可爲訓者此是也禮以爲父母之喪不忍嫁娶必再三致請而後可行其所云壻弗取者虛詞也五禮已成吉日已定徒以喪塟之故而愆其期則亦已矣女有何罪而拒之勿娶故曰勿取而後嫁者以其必不能不取也此虛詞也予後在淮西有友人質此者予思仲說固當然禮無虛設旣有明文則萬一有無良之徒欲借口爲別行嫁娶之計駕虛詞而爲實事則如之何予乃更繹記文而恍然得之夫前不言有吉日乎旣有吉日則昏義所云請期谷梁所云告期者皆已行訖所未行者祗親迎耳而一旦遭喪則不得已而壻家有致命女氏有請其曰弗敢嫁曰後嫁以爲此時之嫁皆已然之禮也嫁者卽嫁此壻也故壻家致命在旣塟後謂旣塟而喪未除期尙逺也然而致命者蓋以解夫前此之告期者也若曰已告期而未娶者爲此故也然後女氏弗敢嫁謂不嫁此壻也至女氏之請在免喪後免喪可娶矣而哀尙未忘且總不及期故又請壻弗卽娶謂前期已愆盡可緩迎也蓋謙之也夫然後遲遲而嫁此壻焉其曰使人請壻弗娶者本是一句而舊注以請字句遂誤解耳不然男女聘定而遭喪者何限禮並無喪父母而男攺娶女攺嫁之文況業已請期而竟至決絕則未請期者當何如乎故予直曰男致命女致請者爲有日者言之也若未有日則從容擇吉免喪之後或世父或從父請期行事並無此璅璅往來之文矣記本後出其所引夫子之言未可盡信稍不善解則其流獘已遂有不可勝言者況誤解耶

經問卷八﹤經部﹐五經總義類﹐經問﹥

欽定四庫全書

經問卷九

翰林院檢討毛奇齡撰

李塨問身有所忿懥不當作心有蓋此條承上文意言忿懥好樂憂患意也見於身者也若有所沾滯則憧憧往來不惟意擾而心亦不得以靜正矣

身有自不當作心有然不必是意當是心之用而見於身者蓋大學一書專以好惡二字驗身心之用故誠意節卽以好惡啟其端而嗣此則忿懥好樂親愛畏敬仁讓貪戾好惡絜矩家國天下在在照應然總於一身綂之故曰身有但身之有所則必心有不正故然耳朱氏章句亦以忿懥等爲心之用但云心之用不正則誤矣有所者心之用不正只是心豈心之用乎此兩句是倒見之文

又問或云心當言正不當言在孔子聞韶忘味𨿽不在而正小人朶頤𨿽在而不正某謂此言如心在於食則知食非此在字義也此在字乃未發之中孔子學韶忘味學易如無詩則已發事故心之言在在中之義也意之言誠則意在於樂自不在於食意在於易自不在於詩時中之義也

又問或云心旣未發自是在中何必言在某曰不然朱子注不動心曰心有主則能不動陸道威云心無主固動卽心有主之時亦未必能不動譬如人家猝有賊至主人𨿽在亦未必皆能鎭定此主人弱故也欲主彊須是集義然則心有主而彊乃爲在在可易言與

前說祗辧在字字義則在中之在無以別於在事之在何以知在中之在可當正字若後說則於未發前又須增集義一節此際功力稍紛殊矣人心在中中卽正也如屋極在中正卽中也故心在中間卽是正心如人負屋極坐卽是居正別無他義蓋此際正心但使心在中便自了當更無有反邪歸正去不正以就於正使此心有矯枉揉直之事蓋稍涉彊制卽是戕賊也往者賀淩臺先生爲醫閭先生之孫某學以實踐爲主乃其所授受則祗是大學一書其授大學則祗是壹是皆以修身爲本一句以爲本在身則內不涉於虛無而外不流於偏雜此眞本末兼該內外一致之學然而其言正心則曰正心者存心也孔子操則存孟子求放心皆是物也故正心之法專求所在心在事物則存乎此者勿移於彼心無事物則存乎中者勿馳於外久之則心有主而無所違矣此眞直防了當之言若如或言心有在而又分邪正正惟以心別有在故又有邪正耳曽心在而猶或有邪正乎

又問明末陸道威【名世儀】作思辧錄有論至誠無息者道威曰向來曾體驗未發否曰未也曰不體認未發工夫終有間斷處或人思之不得轉問如何體認未發曰某初時用力於隨事精察覺有事時得力無事時便滲漏遂用功於隨時精察久之又思隨事隨時是外面若念慮起時不用功豈不枉卻乃用力於愼獨二字用力旣堅且銳一時胸中念慮起滅皆能自省如可目覩凡邪念惡念間或竊發正如火欿不過寸餘便能斬斷未嘗使之充長也但遊思最多未能卽去用力收攝至三月之久方漸漸減少又思愼獨是已發工夫若未發時如何處置此時卻從不睹不聞時看喜怒哀樂未發時气象乃於夜寢時閉目危坐屏除萬慮以求其所謂中究之念慮卒不可屏一波未平一波又起如神如鬼不可名狀間或一時彊制得定又思此念亦是已發間或一時嗒然若喪以爲此似之矣然此境有何佳處而先儒教人爲之且稍一認錯不幾入於二氏耶體驗久之始悟人心原無息時不可一槪遏抑而所云未發者亦不過念慮轉接處毫髮之間初無一日一時之可計也故言須臾二字又言戒愼恐懼四字以爲吾心之念慮或有息時吾心之敬畏不容或息能存之至於夣寐之際咸得自主斯可矣又云欲下存養工夫須是於省察上用力其說何如

曰以聖道淪亡異學充斥之際得此一人焉能赤手摶兕投足蹋浪歷歷舉生平功力而指數之豈非豪傑之士特其間進步有可商處夫自隨時隨事體驗精察以臻於愼獨可謂入學得要功矣乃復舎愼獨而更求進境則展轉摸索支離轇轕之病反從此生然且摸索不已勢不至徘徊岐路流入異學而不止向非力彊機防挽銀河而倒掣之則走險之車幾�駕矣揆其獘皆由於朱氏章句誤以愼獨之前又加以不睹不聞戒愼恐懼一層遂使幽獨之中又求幽獨工夫境畍一往茫昧道威之學其多所曲折不能直致者亦正坐此予試以往昔言學見諸筆札者一印証之

不睹不聞只是一獨戒愼恐懼只是一愼故大學中庸大致不同而聖學首功所同者惟愼獨二字豈可分別朱氏不知何見分大學中庸爲二大學以愼獨爲極功而中庸則分作二層謂不睹不聞不是獨戒愼恐懼不是愼其在境界則加未發於愼獨之前在工夫則又加動察於旣發之後於是聖學亡卽大學中庸俱亡矣向使是公能實實體驗下手用力不徒作口頭門面必不致妄爲是言僕嘗臨事時求動靜覺無有靜時於無事時求動靜亦無有靜時何則以才起念便是動𨿽終日靜坐欲求其一念不起實無幾時也若必求一念不起非死後熟寐惛忘三節則必彊錮之矣彊錮不足則必如道家之以心觀眉佛家之以心提句庶幾可移時執著然何所用之此豈學人可從事乎及體驗之久始知心在此中凡人所不知己所獨知處卽是獨以無二知也卽是未發以未嘗發於事也卽是不睹不聞以未嘗見於耳見於目也卽是靜以未嘗動而與物交出而與事接也於是時愼之存之戒愼恐懼之使心常在中涵泳自適不禁其不動動卽是意則又愼之戒愼恐懼之使理常存而欲常去其在未動時常覺有心所謂存心也其旣動時常覺有理所謂存理卽所謂誠意也則是正心誠意𨿽有兩境而境在一時𨿽有兩功而功只一致大學之愼獨卽中庸之愼獨有何分別而妄作兩層使聖學首功茫無把捉固己可怪然且動靜一分功候俱舛夫靜存動察兩下對待旣無畸義似難偏舉而不知一經體驗則仍是口頭門面可言不可行者間嘗於靜時驗動於存時驗察覺未加工時靜是獨動亦是獨旣加工後存是愼察亦是愼幾見戒愼恐懼與愼獨工夫可二用者蓋事爲之際可臨用檢防若心意非預存便一發而不及覺矣況意先於心察先於存誠意之功先於正心己發之後焉得動察向嘗襲朱氏之說遂致大誤當避難時聞三兄之訃一慟不能已旣而思曰何以處二親得非過與略一念及便廢然而止因曰動察者節哀之具也及官於京師同館施愚山死生平受愚山大恩刋章籍捕非三至湖西幾於不免臨哭一察復重念生平而淚已不能落矣其後偶讀論語並讀禮記始大悔恨夫以夫子哭弟子尙慟而不知曰有慟乎哭舊館人之喪尙一哀出涕不能自禁終至脫驂以補過是豈夫子不曉動察夫亦以喜怒哀樂出之自然稍一省察便成詐僞世未有察喜而能喜察怒而能怒察哀而能哀察樂而能樂者而乃以受恩之良友不得盡哀以他鄕流落之身哭同父之子而忍情制痛反不如師弟子之得以自致誰爲爲之始知體驗不眞誤信人言口頭門面終成虛僞不可不愼也

嘗在畱軒講學或舉未發時气象爲問坐中各道所見言之娓娓大抵皆誤認於穆不已四字而歷歷以乾坤未辟絪緼無朕爲言如此則與二氏之太虛罔象何異歸以語仲兄仲兄曰未發非他謂無喜無怒無哀無樂之時也予聞而憬然然終以過於簡易恐此際气象必不如是其後稍稍體驗終無此境惺惺之中有動無靜所謂靜者祗是不應事不接物不流於喜不流於怒不流於哀樂無端念慮不生於前便是靜便是何思何慮便是喜怒哀樂未發此外欲別求一境不得矣𨿽此境甚常然亦甚妙稍入此境便中心寛然沖和坦衍險巇荊棘一齊俱化眞有絪緼無朕气象循習之久則此境時時可得但得此境時無端而念慮忽生此時念慮正是此心常動之本體豈可遏絕祗須知覺此念慮之生而戒愼恐懼求其合理所謂戒愼恐懼亦祗是惺惺在中並不當有矜張著力之處不移時而念慮忽息則又惺惺而存之如是循環不己第任其自至而存養戒懼不令惛忘則積習之久凡已發未發俱有把捉故予嘗倡言心意無二境誠正無二功未發已發無二候靜存動察無二事從前學人皆不體驗之言說說眇終於自欺不足道也且此中有大差別者少時聞劉戢山先生講學謂意是靜心是動不知先生所得何似敢爲此言若予則實見得人身天地有動無靜天地靜則渾沌人身靜則死矣人苐知天淸於上地寧於下亙古不動而不知無一刻之靜運行滋養二气升降何曾有間其靜而未發者祗是喜風怒霆哀霰樂日未施時耳人身亦然自心意知覺以至遊魂升降气血周流卽夢寐亦不間而況於寤後嘗念至人無夢每欲其省夢而工夫愈亟則夢愈多蓋惺惺則不能熟寐夢亦惺惺但所爭者其夢不大怪耳故知於穆不已非虛言不已言其命不己也正言其未嘗靜止也至誠無息非別有不息言其誠不息也正言其未嘗靜息也善爲學者苐從其不息不已而用功焉卽思過半矣予恥言講學恥作學錄但自言所得期與聖不悖已耳於諸儒又何嫌焉或問書盤庚三篇不知何故遷殷考史本紀載殷王五遷皆不言其故並不道及河患似乎殷之習俗原好遷徙並無他說故朱氏語類曰盤庚不知怎生抵死要遷那都若曰有水患也不曾見得若果河水沖決淹沒人民盡當趨避何必抵死不遷必待誓誥之三復哉

據書序及本紀契至湯有八遷湯至盤庚有五遷共十二遷且盤庚後更有遷者似乎遷徙是殷家故事然亦惟殷之所都皆在河南北屢受河患故屢遷若以爲故事而好遷則春秋蔡屢遷國其初遷於楚爲避晉旣而遷吳爲避楚皆願遷者然而殺公子駟放公孫獵哭遷墳墓究至身弒國破而流離悔恨𨿽實實願遷然亦不好如此天下有無故而好遷國者此不曉事語不足道矣且古詞有體今人效南宋作文法用本色字如此文必曰河決河決否則引朱氏誚古之作曰換字法耳古人不然不惟換字兼且飾詞故盤庚三篇其隠言河決曰無盡劉曰天降大虐曰罔知天之斷命其明言河決則曰恐沈於眾曰惟胥以沈曰蕩析離居以爲盡劉盡殺也大虐斷命禍之大而生命絕也天下有何者可以盡殺人何者可以降大禍而斷絕眾人之生命者乎非河決乎至於沈眾胥沈則傳言恐眾沈溺言相與沈溺蕩析離居則傳言水泉沈溺播析居宅而朱氏於沈溺則解作陷溺其心於蕩析則解作瀉鹵墊隘則誤解古經而反曰無水患曰不知怎生抵死要遷則妄以今人不換字法反責古人古人不受矣夫世無讀書人久矣今人治河者悉祖陋說謂三代以前並未河決何以六經並無河決字則夫子書序於祖乙篇曰祖乙圮於耿孔安國曰河水所毀曰圯此明言河決天下無不決而毀地之理若以換字法責古人則自六經至宋以前無一事可通者大傳邑姜方震史記劉媼夢與神遇使必質言之則不知作何語矣且朱氏爲文盛加修飾並不以怎生要遷那都摭入文句則𨿽欲爲蚓而有不可者盍亦就古今文字一一閱之

有謂盤庚因民俗奢侈故遷殷並不爲河患大序注云民居耿久奢淫成俗故不樂徙而鄭王肅皇甫謐輩皆云耿以奢僣至遷則經文孔傳俱無奢僣奢淫奢侈語卽經文由乃在位言民不欲遷皆由在位之偸安有以致之然言民不欲遷之故非言盤庚欲遷之故也盤庚之欲遷自是患河民之不欲遷只是安居一是思患預防一是安土重遷耳且鄭王諸家並雲從耿遷殷亦非是據書序祖乙圯於耿則耿是河毀之地豈可復居是必祖乙當時別遷一處定不在耿故史記云祖乙遷於邢而汲冡古文謂盤庚自奄遷殷則必祖乙又遷奄矣𨿽奄之與邢未知孰是然不得謂盤庚自耿遷則明白可據耳

曰盤庚遷殷其爲河患無疑矣苐契舊封商定爲國號而盤庚以遷殷而攺商爲殷則此一遷都致易國號觀商書盤庚以前皆稱商盤庚以後皆稱殷可驗也此豈盤庚故易之耶抑亦盤庚遷後不再遷而卽以其地爲號耶

曰盤庚無易國號之理且國號何可易也若遷殷之後則本紀武乙徙河北或云卽漢項羽傳所雲洹水南有殷墟是也又或云帝辛徙朝歌故世家紂廣宮室至沙邱苑臺而竹書紀年又云自盤庚遷殷後更不徙都當是恢大其邑據邯鄲沙邱以爲離宮是遷殷之後或不再遷而一遷河北則有之以殷亳在河南沙邱朝歌在河北也至於商之名殷則全不因此蓋殷卽商也同在亳都故商名商亳殷名殷亳皆在河南是以盤庚書序亦云盤庚五遷將治亳殷卽商亳也而盤庚本文亦云紹復先王之大業正謂此殷地卽契所封而湯所都皆先王大業耳蓋盤庚避河患而此時河患不在商亳則仍遷於商鄭云復湯舊都事所固然晉束晢不曉地理又不審本紀妄疑朝歌卽殷地在河北而商亳在河南殷商不合遂造云書序盤庚五遷將治亳殷其治亳二字是始宅二字字形之誤盤庚始宅殷非治亳殷殷與商亳河南河北彼此迥別而唐儒如司馬貞作索隠遂云契始封商其後裔盤庚遷殷殷在鄴南遂爲天下號殊不知始形近治亳形近宅此楷書之形若壁中古文則治字卽亂字與始字之形全不相類此在孔氏正義中卽己辧之束晳造事自是妄言況盤庚以前早有殷名盤庚巳後仍稱商號皆前後互稱如本紀以殷立號首曰殷契又雍已時稱殷道衰太戊時稱殷復興河亶甲時殷復衰帝祖乙時殷復興皆在盤庚以前而盤庚以後則防子曰商今其有災商其淪喪泰誓亦云觀政於商今商王受悉在遷殷後者是以詩大雅曰殷商之旅又曰咨汝殷商兩字並稱不必遷前只稱商遷後始稱殷也且其號有斷在遷殷前斷非盤庚所得易者盤庚自云殷降大虐先王不懷此時身未至殷而卽云殷降大虐則明以殷爲商亳一代之舊號矣若云欲遷於殷故先正其號名則衞侯元未塟諡而蒯聵稱昭考靈公仲雍孫未封虞而論語注稱仲雍爲虞仲此皆書史間可笑之事而以此誣古經可乎

或問孟子公行子有子之喪集注無文而宋人爲說者皆曰公行子喪親而身居子位名曰子喪謂有人子之喪也然乎

曰非也公行子有子之喪謂公行子喪其子非身居子喪也凡喪必有主然有君爲臣主者有父爲子主者如小記云父主子喪而有杖又奔喪云凡喪父在父爲主是子喪父主明有定禮當時公行氏喪子正身爲喪主以受賔弔一如檀弓所云子夏喪其子而曾子弔之故趙岐注云公行子齊之貴臣而疏曰其子死是也解者不識禮不識父當主子喪妄解曰公行子有人子之喪增一人字禮凡稱有某喪皆實指死者言之謂其人之死喪也若以指生者則檀弓曽子有母之喪子路有姊之喪不成有人母人姊喪乎

或問家語顏繇字季路少孔子六嵗孔子始教於闕裏而受學焉朱元晦引此入集注無於闕裏三字此必脫誤而淮安閻潛丘獨謂此元晦精於地理處孔子生時無闕裏之名闕裏二字僅見之漢書梅福傳前此無有惟水經注孔廟東南五百步有雙石闕卽靈光之南闕是必當時宮闕多毀而靈光獨存因以爲名其說何如

曰魯有兩闕裏一在鄹邑昌平鄕孔子生處史世家正義引輿地誌云鄒城西界闕裏有尼邱山此生處也一在曲阜縣孔子所居之地括地誌兗州曲阜縣魯城西南三里有闕裏中有孔子宅伍緝之從徵記云闕裏背洙面泗此孔子所居地也𨿽夫子居闕裏不必所生皆闕裏鄒城闕裏明系好事附防者且其書皆後人所作深不足據然亦惟古有是名故記載雜及必非梅福書中一語能使漢後學人皆哄然稱名爭相附防如是矣況附防兩處必非魯恭王一殿能兩及矣

若以爲古無是名則旣見家語亦可無辭而叔世陋儒左袒鄭學必斥是書爲王子雍所僞爲故有是疑實則家語是文明有證據劉向新序云孔子在州裏居於闕黨闕黨之子弟化之此與闕裏教學語同而以闕裏爲闕黨闕裏者闕黨之裏也人不識家語闕裏亦不識論語闕黨乎周禮五家爲鄰【亦作比故稱比鄰】五鄰爲裏【亦作閈故稱裏閈】四里爲族五族爲黨【黨與族相近故稱族黨】此在食貨志白虎通諸書皆同卽論語亦有鄰里鄕黨語而比次相屬則鄰屬之裏裏屬之族黨闕黨總該五百家而夫子所居祗在闕裏二十五家之中而裏門有師謂之閭師夫子幼時或卽爲裏門之師而教授焉故漢越絕書亦云孔子教學魯之闕門而史記世家有煬公築第闕門語舊注謂築第子闕門卽闕裏門而治別第於其傍若是宮闕門則雉門兩觀象魏儼然定無容再治他第可知也至於梅福上書謂仲尼之廟不出闕裏則自當指舊裏名言豈有以漢時諸王新名之闕而可以表孔子廟者且漢攺郡縣名未聞並裏黨之名而亦攺之也若謂雙闕以靈光得名則更不然王延壽靈光賦並未言以雙闕名裏卽其云崇墉岡連朱闕嶽立所謂巋然獨存者亦合殿宇爲言必不如酈元後魏祗見雙闕況後漢東海王疆傳謂疆以魯城宮室靈光壯麗故詔之都魯而延壽以叔師之子親見其制度以記其盛故賦中鋪張極其完備豈西漢梅子眞上書時便宮室毀壞獨存雙闕而遂以闕名裏乎謬矣

然則其名闕也何居

曰闕之爲名古無記注吾安從知之然亦有可考者大抵以觀闕得名蓋古之所爲闕而非靈光之所爲闕也考魯城有兩觀臺相傳爲春秋雉門及兩觀災之地郡國志云兗州兩觀城卽仲尼誅少正卯處又禮運昔者仲尼與於蠟賔事畢出遊於觀之上鄭注云觀闕也則魯城原有觀闕而所注皆誤按魯兩觀懸象在朝寢外五門之一非遊觀之地豈可登陟且周制大夫當刑甸師未聞在朝前雙闕門也此必是古觀闕遺址畱傳在魯故一名觀臺又名觀城而是裏是黨適當其地因以闕名是以唐陸龜蒙作兩觀銘兩觀雉門防僭天子聖人在朝姦宄誅死聖人不生兩觀如砥以石鏡辭著於闕裏亦謂闕裏所由名與誅少正卯皆在此處特其云防僭天子則亦狃於俗說誤以爲魯兩觀地而不知觀臺觀城古有是耳蓋闕裏得名原系觀闕然是古觀闕非魯觀闕夫魯且非是況恭王矣朱氏未必考及地理其脫誤三字亦未必因此而潛邱好學故爲此言然不無過於用意見處因就其主客而答之如此

張燧問孟子孫叔敖舉於海集注孫叔敖隠處耕於海濵此本趙岐舊注似依文解說無所據者淮安閻氏謂孫叔敖卽宣十一年楚之令尹蔿艾獵也艾獵楚公族卽蒍賈之子並非處士起家爲楚莊所舉用者意者蒍賈於宣四年官司馬爲子越椒所惡囚而殺之故其子遂式防竄處海濵越七八年而後楚莊知其賢而擢之爲令尹此可信與

孫叔敖自是處士凡荀子呂覽史記以及劉向之說苑新序列女傳皆明載其人趙岐舊注原是有據特以愚考之則實楚之蓼國人及楚莊滅蓼而後薦而舉用之從來說書者皆不曉也史記孫叔敖傳謂叔敖楚之處士虞丘相薦於王而代爲楚相未詳爲何所人也惟荀子呂覽皆有孫叔敖爲期思之鄙人語考期思本蓼國地卽春秋寢邱也漢名寢縣東漢名固始楚子於宣八年滅蓼而宣十二年卽有孫叔敖之名見於防書則以蓼名期思必蓼滅而後期思之鄙人始得用虞邱之薦而舉爲令尹此固按之春秋互証之他書而顯有然者況史滑稽傳又云叔敖死其子窮困負薪莊王聽優孟之言封其子於寢邱其封寢邱者亦正以寢邱卽期思本叔敖故居因封之則是所居所封皆蓼國其爲蓼人無疑也若云楚公族則公族世爵未有身爲令尹而其子負薪者又未有止封以地而不卽予以爵者此其誤始於杜預服防之注左傳而孔氏正義無識不能辧正左傳十一年有令尹蒍艾獵城沂事其明年晉楚戰邲又有令尹孫叔敖不欲戰而楚王命之戰事以爲兩年相拒不甚逺而只此令尹必屬一人而不知隔嵗易官在列國多有之況左氏行文必名字兼稱旣曰令尹孫叔敖不欲又曰若事得防則孫叔爲無謀矣則一稱敖名一稱叔字是必氏孫字叔而敖其名與蒍賈之子明屬兩人觀其稱蒍艾獵時並不及叔其稱叔時並不及艾獵斷非一人了然也乃其所大誤者則以戰邲時隨武子稱有蒍敖而杜氏以爲卽兼稱也武子以爲楚難與戰其平時討鄭入鄭軍政秩然且有蒍敖爲宰擇楚國之令典云云此言平時也其時蒍敖不在軍也杜氏旣疑令尹屬一人而蒍敖一名則又氏本艾獵而名近孫叔是必一人而兼稱者遂公然以叔敖當之殊不知一軍之中叔敖旣帥師又使叔敖典軍制勢必不能且此蒍敖者其官是宰楚制有令尹太宰二官令尹極尊太宰極卑防書太宰伯州犁是也孫叔令尹豈得與蒍敖太宰合作一人侍人賈舉非死者賈舉名𨿽連稱人實有兩也且杜氏於此有大可笑者襄十五年蒍子馮爲司馬此蒍艾獵之子也世本亦不識叔敖出處亦妄臆叔敖是公族然不敢謂叔敖艾獵是一人但曰蒍艾獵者叔敖之兄故其注蒍子馮則曰叔敖從子今杜氏謂艾獵與叔敖一人則蒍子馮爲艾獵子卽叔敖子矣乃其注是傳亦曰叔敖從子則何說焉

夫諸此誤解凡在前儒多有之何況閻氏但又妄臆謂蒍賈官司馬時爲子越椒所殺故其子叔敖式防竄處海濵則又不然矣宣四年蒍賈爲工正與鬭椒共譖殺令尹鬭般而椒爲令尹賈爲司馬及其旣而椒復惡賈囚賈而殺之因之攻王王遂滅鬭氏所謂若敖之鬼餒而者是賈以怨殺並非國法且王滅鬭氏隨取殺賈者而盡滅之有何讐患而竄處逺地至於式防此尢臆解之無理者故曰解經有誤切勿回防況武斷耶

然則其曰舉於海何居

此正所謂期思之鄙人者也蓼本楚外國而期思又當淮西之地淮水經期思之北而東注於海禹貢淮與海並稱地誌淮康與海康並稱居淮之濵卽居海之濵以淮通於海也是以從來稱淮地多稱海疆如魯詩來淮夷則曰遂荒大東至於海邦江漢伐淮夷則曰於疆於理至於南海蓋海不必在波濤間矣況國語於吳曰奄有東海於越曰濵於東海之陂而蓼界楚外原屬吳越春秋楚子滅蓼時有云及滑汭盟吳越而還則正以期思以東皆在吳越屬國中也吳越名海則期思亦海矣要之孟子當不謬耳

姜垚【姜京兆公子官國子監助教】問古馬以駕車無負人者而說文釋騎字專云跨馬則實負人矣或云戰國以前有乘馬而無車騎乘馬者四馬非單馬也其說信否

古書不記事始今人但以書之所見者便以爲權輿於此此最不通者人苐見易書詩無騎字只曲禮有前有車騎語遂謂騎字是戰國以後之字古人不騎馬若然則六經俱無髭髯字將謂漢後人始生髭髯此笑話矣孟子滕文公好馳馬則必前此亦有馳馬者國防趙武靈王好騎射則必前此亦有騎射者馳馬騎射於此見之不必於此始之也嘗讀緜詩云古公亶父來朝走馬夫駕車不得雲走馬也太王在商時已有單馬出走之事故春秋邲之戰晉師敗績趙旃以良焉二濟其兄與叔父使之逃歸則一人一馬明是騎馬誰謂騎馬始戰國耶是以紂有雞斯之乘周文王有林氐之獻晉有屈產秦穆有沙邱馬春秋唐成公有兩肅爽此皆稱名千里未嘗與四牡兩驂取對偶者向非獨乘畜之何用卽魯昭出奔衞靈公以良馬名啟服者餽之蓋諷之使奔歸也故魯昭在齊時左師展將挾公使乘馬而歸所雲乘馬正騎馬也況騎馬騎字𨿽三經所無而其字則必非漢後人所得造者況騎馬卽跨馬人身兩足間名胯名骻與兩足間之衣之名袴皆以跨馬得名不然人之所跨者舎馬則更有何物可置之兩足之間而乃胯骻與袴以此名體復以此名衣則其爲騎馬造字亦多矣又況鞍爲騎設鞭與防亦爲騎用故鞍名騎鞍防名馬防六經𨿽無騎字而騎鞍與馬防則俱有之公羊載齊景公唁昭公於野井據鞍爲幾則齊景騎馬可知而論語載孟之反奔而殿將入門而防馬令前夫殿不執禦無執防行馬之禮況城門一軌車必逐軌以遞入𨿽防馬安可令前是必易車而騎而始可防之以爲名故楚伯宗曰古人云鞭𨿽長用以防馬不能及其腹此正爲乘馬者言之惟乘背故不及腹蓋腹與背相反矣況古有驛騎專用馬遞更不用車此在師中亦用之文十六年楚子乘驛防師於臨品至襄二十七年楚子木使驛謁諸王二十八年楚謝鄭使曰吾將使驛奔問諸晉而以告謂驛則單騎迅速也故夫子作系詞自伏羲以來卽有服牛乘馬之事言以牛服車而馬則乘之坤卦利牝馬之貞先迷後得主惟乘馬獨行故有先後四馬無先後矣屯卦乘馬班如謂六二乘初剛上六乘五剛皆以陰乘陽謂之乘馬則亦惟一馬一乘故演一陰乘一陽而借以爲象若四馬則不獨乘矣

或問曲禮於乘車僕禦之事有雲門閭溝渠必步鄭注步者謂車右勇士下車步行孔疏謂門閭君當式君式則車右必下溝渠險阻下之者將以捍衞之也或疑下車煩瑣鄭孔誤解大凡馬驅曰驟馬行曰步此步字或是勿令驅之使馬緩行否

曰不然馬行曰步者謂馬徒行而人牽步之之謂也曲禮有步路馬左傳左師見夫人之步馬也今北人馬行罷而牽運其足謂之步馬蓋步馬者皆指馬未駕車而步之爲言今已駕矣故人有步徒步是也馬有步步馬是也車亦有步本文君未駕時執防分轡驅之五步而立少儀執轡然後步是也步馬未駕車步車未駕人步者徒之別名左傳步兵曰徒兵論語步行曰徒行卽爾雅徒皷瑟謂之步謂未操瑟者先作彈搦以和其器則是虛馬閒服虛車調習始加步字若溝渠必步自當以驂乘下車爲言如謂門閭溝渠馬當緩行則在門閭容有之溝渠廣深皆四尺何能馳騁此不必戒之使緩也若萬一險防不測則疾驅而過猶爲有濟必從容防淖反非禦法況曲禮此文原與少儀執君之乘車一段兩相表裏少儀於君未駕時曰執轡然後步此云執防分轡驅之五步而立若步是緩行驅是急行則同一調車而少儀曰步曲禮曰驅步驟雜出爲矛盾矣

然尙書有王朝步自周則至於丰語步馬旣不可訓然自周至丰又無徒步之理此則何如

王朝步自周召誥武成畢命皆有之孔傳謂步卽是行則自周至商自周至丰皆多道裏自無步行之理按字書輦行曰步謂以人行車故字以二夫行車爲形而義卽因之此在書義自如此或謂古車不用人其用人者皆是輜車重車惟軍行載器物有之如左傳楚重至於邲又秦堇父輦重如役皆輜重也步輦駕人起於後世前代並無此然考雜記有士喪與天子同者三一是乘人則在三古早有之又或謂此是喪禮喪車所用不可爲法則又考周禮巾車氏之職王后有五路一是輦車以人挽之此非喪車也且鄕師稍人又皆有防同司田行役之事皆以縣師之法作其輂輦輂用馬駕輦以人挽則卽在行役亦不止軍興所用吉防軍賔無不供應天子王后皆可以乘此非古車不用人可知也大抵世人讀書局於所見古文少見便謂無有總拘墟耳自漢後輿服之制車輦並行且輦多於車故天子所行卽名輦道今朝廷尙有象輦馬輦人輦三等卽人間轎亦三古有之在朝名輦在野名轎觀漢書嚴助傳有轎逾嶺語漢之去古不及百年當時所名必有因仍前代者此非善讀古者何由知之

經問卷九

欽定四庫全書

經問卷十

翰林院檢討毛奇齡撰

張燧問先生云郭者廓也廓然在城外也豈郭無城乎

郭者廓落在城外本釋名文𨿽古無郭無城語然曰在城外則無城矣春秋襄十五年季孫宿叔孫豹城成郛郛者郭也是時齊屢圍成城之者備齊難也然亦惟郭無城故城之且亦惟郭不宜有城故一城而簡書記之不特此也襄十九年城西郛亦以連嵗齊見伐故城然此是國城非邑城也向使郭當有城則魯亦大國豈有周公以來歷五百餘年而始城者又且止城西郛則其東南北三面始終無城可知也大抵城外之郭止一郭門而無城如定八年公侵齊攻廩邱之郛主人焚衝或濡馬褐以救之遂毀郛夫攻郛而主人得焚我戰車則無城可知以馬褐濡水救車而得以燬郛則但廓然一郭門可知宋人陳祥道誤讀春秋城中城文不解中城是邑名妄謂中城是城外城是郭故有是言要是誤耳李塨問春秋尙書以甲子紀日而不以紀年月何也或曰干支但以紀日而設不當紀年月然乎否與

曰不然干支自黃帝造歷卽有之所謂大撓作甲子是也其用由年而月而日故千嵗日至原以甲子嵗甲子月甲子日冬至夜半甲子時作歷元而當時六歷謂黃帝用辛卯顓頊用乙卯虞用戊午夏用丙寅殷用甲寅周用丁巳皆以年紀干支者至三統說行則子月天正丑月地正寅月人正又以月紀干支而至於日則以月朔爲干支標凖如春秋某月干支朔是也但曆書所紀通年月日而諸書祗以日者以年月用干支則上無標凖茫然不知爲何年何月不可爲紀勢必仍加年月於其上而後明則何如不用之爲愈矣至於日則上紀以月下但書干支而其日自可推見故干支之上有書日者有不書日者卽書日亦不必捱次遞及如一日二日以至三十日但書越幾日干支從月朔推之而已得其數試問年與月可從某年月起書越幾年越幾月乎況單書干支二字而可以紀年與月乎則其但紀日而不紀年與月亦行文自然非有他也

姜垚問干支自來有之獨無二十四气說者謂三代論歷祗有時與節而無气候至劉歆三統歷始有之又謂始於孝經緯信乎

曰不然二十四气在周時已有之歷家有候气時嵗之分大抵五日一候三候一气六气一時四時一歲其見經傳者祗四立二至二分而气候則諸書皆無明文或謂始於孝經緯周天七衡六間之文有云冬至十五日爲小寒小寒十五日爲大寒大寒十五日爲立春立春十五日爲雨水雨水十五日爲驚蟄類與劉歆三統歷所紀正同但緯書出於西漢之末東漢之初深不足信惟漢初禦史大夫倪寛與博士作正朔議謂黃帝建气物分數气者二十四气也而左傳云啟蟄而郊夏小正曰正月啟蟄月令云仲春始雨水仲夏小暑至孟秋白露降其說皆在漢前與漢初歷相表裏如正月爲立春啟蟄二月爲雨水春分三月爲谷雨淸明其以啟蟄列雨水之前淸明列谷雨之後則左傳夏小正月令與漢初歷皆同惟今歷不同故孔穎達疏左傳謂不知何時攺今次第則孝經緯次第系劉歆以後三統歷中攺本不惟非周以前歷且並非漢初歷而以是爲二十四气之所始誤矣若月令五月小暑七月白露又與漢初歷六月小暑八月白露有別則周曆漢歷總有分別然气物分數則自昔有之耳又周禮稻人職澤艸所生種之芒種家語孔子對哀公曰霜降而逆女若逸周書時訓則雨水谷雨小滿芒種無一不有𨿽此書難信然二十四气之名從前有之誰謂始孝經緯乎

垚又問鄕飲酒義云讓之至也象月之三日而成魄也又曰月者三日始成魄天下有三日而月魄者乎豈古歷有異乎

曰此頗費解按魄者霸也晦月輪郭之闇形也月明闇遞嬗月朔則闇成而明生月望則明成而闇又生是生明必在朔生魄必在望然而生明之日卽死魄之日生魄之日卽死明之日其但稱死魄而不稱死明者以明本月體魄可死明不可死也特是生明死魄斷在月朔生魄死明斷在月望而明之始生與魄之終成乃反不在朔而在月朔之三日則又有說蓋朔名死魄漢律曆志云死魄朔也是也二日名旁死魄言旁近死魄之日書武成所云一月壬辰旁死魄是也【是月辛卯朔故二日壬辰】望名生魄律曆志云生魄望也是也望之次日名旁生魄言旁近生魄之日漢書武成所云惟四月旣旁生魄越六日庚戌是也【是月十六日甲辰爲望次日乙巳爲旁死魄班固謂甲辰望則乙巳旁之旁近也】則是死魄生魄從朔望始乃尙書顧命以望日爲哉生魄【漢書謂四月庚戌朔十五日甲子哉生魄】而武成又以朔之三日爲哉生明【書厥四月哉生明傳云始生明者月之三日也】哉者始也夫朔旣已死魄矣朔之二日則魄亦竟死曰旁死魄矣魄死卽明生明生卽魄成豈有魄旣死而明未生者而乃越三日而始生明以爲明之初生必在朔日而天下之見爲明則必在三日朔爲生之始三日者則明之始也魄之初死必在朔日而死之至而成其爲魄則必在三日以魄在朔日則死而未成魄至三日則明成其爲明故魄亦成其爲魄也蓋明闇對舉有生死必有生成此生則彼死一生則一成故猶是三日而由明言之則謂之生明由闇言之卽謂之成魄燕義與尙書可互見矣正義謂明盡之後不必定月三日前月大則二日成魄前月小則三日成魄則古無以二日槪三日者若謂三日光防故魄可見則未以前光總未滿輪魄顯晦豈可限日若朱元晦謂作記者不經見尙書生魄死魄之文故一往多誤則晦朔望仰首卽得何必尙書且此正可與尙書諸說相發明者元晦自恃讀尙書然不知尙書之說況讀記乎

李塨問先生云鄕遂公邑賦人不賦車此是孔穎達坊記疏中疑義非經文也周禮縣師明有邦國都鄙稍甸郊裏之地域辧其夫家人民及六畜車輦之稽是外而諸侯邦國內而大都小都家稍以及邦甸郊遂無不出車出馬牛出人而乃以賦人賦車分屬鄕遂都鄙爲言恐非周禮意否

周禮鄕遂與都鄙出軍之法俱無明文卽三鄭及賈疏亦並無明注皆依文解斷總鮮實據然其大槪則稍縣都鄙與鄕遂公邑截然兩分鄕遂公邑賦人稍縣都鄙賦車此不特孔氏坊記疏爲然也蓋周禮大文原有兩賦字天官大宰職以九賦斂財賄此口率賦也賦人者也此惟鄕遂有之故一曰邦中二曰四郊三曰郊甸皆鄕遂之地其中𨿽及家稍鄙都然皆單指家稍鄙都中之公邑而不及采地以家稍縣都不賦人也地官小司徒之職經土地而井牧其田野以任地事而令貢賦此出車賦也賦車者也此惟井邑邱甸縣都有之故此賦字鄭氏特注曰賦以出車徒給繇役且引司馬法三百家出革車一乘以實之而鄕遂不及焉以鄕遂不賦車也是以州長黨正族師遂人遂大夫縣正酇長諸官其言賦人法皆以鄕遂爲言並不及家稍鄙都如鄕大夫任人之法國中自二十以至六十郊野自十五以至六十五凡齒之多寡時之早晚皆盡於此曾有一及郊野外乎故鄕師治徒役必先辧鄕邑而治其政令謂辧六鄕六遂及公邑之人而分限之曰鄕曰邑未嘗及其他也是以賦人有四惟鄕大夫以嵗時登夫家眾寡遂人以嵗時登夫家眾寡遂師以時登夫家眾寡酇長以時校登其夫家比其眾寡此皆鄕遂官主賦人者故皆曰登其他或作或辧或比或校或數或帥或簡稽皆就其所登者而考治之若鄕遂諸職皆有稽辧六畜車輦語其所云車輦皆以任載言如車曰牛車輂曰馬車輦曰人車一如余車輜車之數或牽或傍皆載公器並不注兵革革車長轂車何則非賦車也至家稍縣都則直以兵車屬之如縣師稍人爲都鄙官縣師旣帥其眾庶及車輦矣又曰防其車人之卒伍則此車是兵車此人是兵車之人與上眾庶車輦顯然兩分故稍人亦都鄙宮而曰掌邱乘之政令其於邱甸甸字則直攺作乘字以爲惟甸賦乘耳故注疏亦云因甸出車一乘故攺曰乘則限定以邱乘賦車曾有一及邱乘外乎若縣師有邦國都鄙稍甸郊里人民車輦則此都鄙稍指都鄙稍中公邑爲言一如九賦之言家稍鄙都而單指公邑正同夫家稍鄙都不賦口率豈復賦人是以縣師稍人皆都鄙官不惟不登人並不帥人惟司馬偶一調及則然後縣師受法於司馬稍人爲縣師屬官又受法於縣師其在鄕遂諸官作帥並不及都鄙稍三字而獨都鄙官作帥始一及之正以都鄙縣稍並不賦人而亦調及其官者以爲都鄙稍中有公邑在焉非泛及也是鄕遂賦人邱甸賦車在周禮與舊注原是如此特予亦所不愜者一則任賦偏窒一則以司馬法說周禮不合一則車數與人數轇轕不淸蓋革車車輦可以分別眾庶與車人則同此役夫矣鄭氏注甸乘之法謂三百家出一乘三十家出一人三萬家出百乘三千家出百人則以人配車總在邱甸其在鄕遂所登人數置之何地若陳祥道禮書以鄕遂所徵人合之甸乘出車之數則七十五人一乘天子六軍可配二千乘諸侯三軍可配一千乘是直以鄕遂所登人數配之邱甸其於每甸所出七十五人又置之何地故予於周禮亦不能盡解者多此類耳又問司馬法一車七十五人此專屬之兵車者若後世兵家者言則復有二十五人在輜車下此非無故觀鄕師疏輂輦所以載輜重則必另有人在輜車下矣是以夏后氏二十人而輦殷十八人而輦周十五人而輦則增多徒役每車加二十五人爲輜車之用似未爲過而先生不許何也

曰司馬法一車七十五人之數原屬一說此杜氏引以注邱甲者若鄭氏小司徒注則其引司馬法又是一車三十人未嘗云七十五人也是在周禮明文並無人數而在司馬法則又兩說各異而不可據是三十七十五尙無成說而又加以二十五眞杜撰矣𨿽後世兵家者言原有其說然不可謂之古法何則以周禮司馬法俱無此也若謂輜車不可無徒役則一車七十五人忽減而爲一車三十人安見七十五人必在車下不可分隸之輜車下者況鄕遂賦徒役每家一人與邱甸出車人數不啻十倍卽分隸輜車未爲不足且據云夏后氏二十殷十八周十五則參差不一何以必限之曰二十有五此明是後世兵家因一車有七十五人之數而妄加四分之一非謂一輜車必須二十五人也若周禮鄕遂諸官則全是起徒役法夫徒役不必皆兵也自車兵甲兵徒卒而外自有之爲樵汲爲廝養等役何憂乏人乎

又問魯頌公車千乘公徒三萬則與司馬法每一車甲士十人徒卒二十人相合然又曰烝徒增增豈一車三十人外又別有徒卒乎抑卽此三十人而重頌之乎

古一車三十人亦無定數國語注齊法五十人爲小戎又司馬法長轂一乘七十五人便自不同若春秋子產曰用幣必百兩百兩必千人是尋常行車每車十人然總不得執一以難一也若烝徒則自在車卒之外烝者眾也增增者增又增也謂增於公徒之外有此眾也蓋徒卽行徒吳所謂徹行晉所爲毀車爲行皆此類魯僖在春秋早有行徒在車徒外者如謂卽此車徒則不是增矣若謂別有他車則又增車非增徒矣

又問春秋作三軍而左傳云三子各毀其乘此自毀其私家之乘以足公乘乎抑如吳晉法毀車爲行攺車法而爲徹行乎

曰軍與乘不同古以車戰曰陣以步戰曰行故周禮徵軍之法則曰作眾庶起徒役皆以人言而春秋徵車之法則曰賦車賦輿皆以乘言故左傳有崇車崇卒之分車兵崇車卒兵崇卒截然兩分今曰作三軍是崇卒而賦人者若毀乘而仍作乘則不毀乘矣不毀乘不崇卒矣是以春秋有甲兵有車兵有徒卒原是三等而此時漸入戰國正當毀車爲行之際故三家亦作三軍以賦人立軍法漢五行志所云魯作三軍季氏欲專其人者是也觀左傳記三子毀乘皆以臣其父老子弟使作徒役爲言此可驗耳詳見予毛氏傳中

然而分甲兵車兵徒卒三等須有確證春秋襄二十五年楚蒍掩數甲兵而分疏之爲賦車籍馬賦車兵徒卒甲楯之數是車兵徒卒卽數甲兵中事不得以甲兵與車兵分兩兵也蓋甲兵卽車之甲兵用於車則爲車之甲士不用於車則專稱甲士不必有兩甲士也先生確然以甲士與車兵分作兩等何也

周禮賦人賦車之法早已不明若春秋則並無其法焉知賦人爲車用不爲車用又焉知賦車卽賦人抑賦車之外又復賦人此在鄕遂賦人與丘甸賦車諸法兩相比合而必不得明白者是欲求一甲兵車兵徒卒三項明明分別之大文以爲確證又何可得然而賦人不賦車賦車不賦人則甲兵是人車兵是車一確證也賦車賦輿謂之崇車毀車爲行謂之崇卒則崇卒是甲兵崇車是車兵此又一確證也故晉悼選中軍使其什吏率其卒乘官屬以從下軍夫亦惟行兵爲卒車兵爲乘直分兩等故曰卒乘若謂此卒字是車之步卒則從來無以車下步卒另稱卒者若謂此卒卽是車兵則車兵卽乘未可以車兵與乘又分兩等者若謂甲兵卽車之甲兵用於車則爲車兵不用於車則爲甲兵則此時己用於車並非不用於車而然後稱爲甲兵者是以晉胥童帥甲八百宋大尹興空澤之士千甲吳夫差衣水犀之甲三千皆甲兵也齊桓帥車三百乘鄭子產伐陳帥車七百乘晉叔向防諸侯以甲車四千乘則皆車兵也蓋以車紀數則謂之車兵以甲紀數卽謂之甲兵猶是兵之被甲者而在車稱車兵在甲稱甲兵無有兩也然猶是一國之人而隨所賦用未嘗有明文曰皆屬車兵而分爲甲用則又不得專屬之車而限爲一也是以甲兵車兵徒卒𨿽三等而祗得二等車兵與徒卒爲一等此隨車而徵有明文有確證者何則司馬法曰甸出車一乘甲士三人步卒七十二人此隨車而並徵者也此明文此確證也若車外甲士另稱甲兵則另是一等不隨車而徵此𨿽無明文而有確證何則周禮鄕遂徵軍不屬丘乘左傳崇卒興甲在賦車外皆未嘗隨車而並徵也此確證也若蒍掩數甲兵吾亦謂是行兵而非車兵古文參錯不必如後世綱目照應之體上曰數甲兵而下所應者曰車曰馬曰徒卒曰甲楯並不必皆是甲兵故注疏以甲兵爲戰器車兵爲甲士截然分別此甚有據之言國語管仲作內政曰正卒伍修甲兵言修器械也故其時管仲有甲兵贖罪謂納甲冑鞼楯戈防以贖罪而左傳鄭賂晉侯曰廣車軘車淳十五乘甲兵備皆言器械此時賂樂人外自無能並賂兵士者則以甲兵車兵總釋戰器此在鄭劉諸儒皆如是者獨杜預謂甲兵是器故數之車兵是人故賦之而予謂車兵兵字旣作人解則古稱足兵不必皆器上曰甲兵而下又曰甲楯之數則器又復出故卽以蒍掩甲兵作行兵解甲楯之數作戰器解此則解經之無一定者若謂甲兵卽車兵則舊說何曽有之

又問一車甲士三人不定在車上周禮司馬職百人爲卒卒長皆上士二十五人爲兩兩司馬皆中士而古法車上只三人左人持弓右人持矛中人禦車則此三人者卽可以當卒長司馬與禦車者而三乎抑在卒長司馬之外乎且左右二士所云特弓持矛者安居乎據李靖兵法二十五人爲一甲凡三甲俱在車下則此三人者下與七十二人連作卒伍旣得均五人之數而又與車上左右持弓持矛者兩不相礙此眞古法也況甲士三人在車上皆說禮者之言非禮文也

若據周禮不特卒長司馬當在車上卽旅帥師帥軍將命卿誰不當在車上者此別爲一車不必與甲士三人較寡多也若左主弓矢右主攻殺擊刺與中主禦車此卽所謂甲士三人者又不必與車左車右與車中分住處也是以甲士三人在車上𨿽出自說禮者之言而禮實有然何則天下無車左車右車中之人而可云在車下者也若後世兵家言則皆以甲士三人在車下一爲左角一爲右角一爲前拒分作三隊而各以甲士領之其於行兵未爲不善而以之律古法誤矣古主車戰今主行戰車戰則自一車以至萬車必三人在車上而徒卒佐之與行戰之但擁一軍將而一拒兩角衝突行間者迥乎不同是以車制本一而三人之居車上其法有三一是軍將之車則尙中凡命卿爲軍將如所稱元戎也者則縣鼓車中而軍將居禦者之位專主擊鼔使禦者居左勇力之士居右此一車也如成二年晉伐齊傳晉郤克爲軍將居中解張爲禦居左鄭丘緩主攻殺居右郤克傷於矢鼓音不絕以鼓在中也解張矢貫於肘血染左輪以禦在左也一是偏將之車如旅帥卒長司馬諸官則尙左統軍者居左尊弓矢而卑擊刺使禦居本位此又一車也如宣十二年晉楚之戰楚樂伯以統軍致晉師時許伯爲禦而攝叔爲右觀樂伯曰吾職在射菆居左也許伯曰吾職在靡旗而摩壘以禦居中也攝叔曰吾職在折馘而執俘以攻殺當在右也一是尋常兵車母論千乘萬乘皆以一左一右一禦三甲士平居之是車制三等軍將命卿與旅帥卒長兩司馬及甲士三人皆明明各有一車其在車上車中車左車右歷可指數此春秋明文不得謂說禮之言之無可據也至謂甲士三人在車下便與七十二人聯作卒伍則大非古法吾仍以春秋証之晉荀吳毀車以爲行其毀柰何曰五乘爲三伍言每車三人五車則三五一十五人今毀每車之三人而以五車一十五人分作三伍是車上三人明不與車下七十二人共爲分合故另爲分之不然則七十五人原聯作一十五伍毀乘已爾何必先毀五乘預以車數計伍數而然後以七十二人別作分合如此其不憚煩也此則三人車上之明注也

李日焜問孟子孔子曰始作俑者其無後乎此二語與檀弓孔子謂爲芻靈者善爲俑者不仁正同若爲其象人而用之句則孟子解作俑不仁之義而舊注謂俑一名象人則詞法戾矣俑𨿽象人然豈得名象人耶

曰芻靈名象人見周禮鄭司農注俑名象人則見周禮冢人職文蓋古者以塗車芻靈爲殉塟之物芻靈者防茅爲人形也周代以木名俑卽史記所云土偶人木偶人者然而象人矣故亦名象人周禮冢人及塟言鸞車象人謂當論遣車及俑以待用卽是物也則是以芻靈名象人自與檀弓孟子所引夫子語相反若以俑名象人則周禮有其名孟子有其說又何礙焉

如是則周禮信僞書矣曽孟子釋義尙不能解而以爲名可乎

曰此則以小人劣腹待古人矣周禮一書亦未易作豈有孟子此句在黃口稚子能解者而謂作周禮者不能解此明儒郝敬羅諭義輩詬古文尙書者之餘習而並及是書者也古人以義爲名者甚多天子有事祭天與郊祭相類遂名曰類王制天子將出類於上帝是也天有形體王者以璿璣儀器笵而象之卽名曰象虞書歷象日月星辰是也此皆卽義以立名者是以春秋有如夫人言比於夫人也別記東海有若木若華謂有似於木與華也向有問於先仲氏曰芍藥名將離得非以毛詩溱洧篇有贈別意乎曰容有之曰若然則將離之名爲後起矣曰何必然焉知非名將離而乃取以贈別者此眞通人之言若謂象人是名於孟子詞法有戾則請以是比推之舜攝政而祭上帝爲其類祀鄭人將別而贈芍藥爲其爲將離也此又說書者一艾子也

又問孟子仕者世祿朱注謂仕者之子孫皆教之教而成材則官之若不可用亦使之不失其祿則不仕者亦祿矣此何所據而云然

此並無據之言畢命世祿之家孔安國曰世有祿位也古祿隨位行有位斯有祿故論語天祿永終亦作永保祿位解是世祿仍是世爵但有功徳之後不輕去其爵爾惟趙岐注孟子則引古文云賢者子孫必有土地謂世予采地卽其人致仕後與其子未任以前俱得食采地不另予奪如周禮副田祿仕之田類此則較孔氏祿位之說稍有著落然並無前此教之與後此不官而祿之之言此杜撰矣大抵宋儒惡世爵只據春秋尹氏譏世卿一語以爲金科故先有教之而後官語及官之不得而反使不仕之人世世食祿則邦甸采地將不給矣據國語範宣子與叔孫穆子論死而不朽宣子自言其祖自虞以前爲陶唐氏在夏爲禦龍氏在商爲豕韋氏在周爲唐杜氏在晉爲範氏而穆子曰此之謂世祿非不朽也是春秋人講世祿只是世爵不然豈有列代不官而夏殷周得世食其祿者此易曉耳

吳鼎問孟子去齊宿於晝集注謂晝一作畫以齊有畫邑而無晝邑然乎

曰不然齊固有畫邑然焉知無晝邑趙岐云晝齊西南近邑是明有晝邑矣且趙岐著孟子正在齊郡其地有晝邑城在臨淄縣西南相傳孟子出宿處故鑿然注此此眞身歷其地見之眞故言之確者若畫邑在臨淄西北三十里卽防裏城戰國燕破齊時將封王蠋以萬家卽此地是燕從西北至齊當是畫邑孟子從西南至滕當是晝邑一南一北字形𨿽相蒙地勢無可混也且夫字形之不足據久矣國防齊襄王封田單以夜邑萬戶或疑齊地有掖邑而無夜邑此必掖與夜字形之誤遂攺夜爲掖烏知東萊有掖城又有不夜城夜者不夜也攺掖反誤矣夫齊邑有夜焉見無晝一地有掖夜焉見一地無晝畫又其時趙悼襄王伐燕取貍陽城注者謂燕無貍陽此必漁陽城之誤以漁陽上谷實燕地也及檢蘇代謀齊防乃云使燕攻陽城及貍則貍陽不連而陽城連貍旣非漁而陽又不屬貍一則陽在貍下一則貍又在陽下地名不可妄攺如此

盛唐問春秋昭五年舎中軍傳毀中軍於施氏成於臧氏非眞有施臧二氏也謂舎中軍而善故以毀爲施以善爲臧此行文之寓隱語者其說果否

曰非也此孔穎達誤解杜氏注耳春秋昭五年舎中軍其傳云毀中軍於施氏成於臧氏而杜氏解云季孫不欲親預其議敕二家防諸大夫發毀置之計又取其令名此言季孫狡詐但使施臧二家會議或毀或置而身不與聞以取其令名其云敕二家者正敕施臧二氏也孔氏正義引劉說而誤防其意謂二家者仲孫叔孫非施氏臧氏也施氏臧氏本借以立名非眞有二氏也施以云舎卽舎中軍也臧以云善卽取令名也則以春秋傳文而竟雜之以吳聲曲詞之隠語大無理矣夫取其令名此杜氏窺季之意爲言何曽有以臧字隱善名之說魯公族原有施臧二氏施爲公子施父之族臧爲公子子臧之族毀於施氏者謂發毀中軍之議者施氏成於臧氏者謂成毀中軍之議者臧氏也予傳春秋重經不重傳如此等槪置不問今偶論及之亦足以發所未備然則經傳之汨於解說者不特此矣

經問卷十﹤經部﹐五經總義類﹐經問﹥

欽定四庫全書

經問卷十一

翰林院檢討毛奇齡撰

朱襄【字贊皇無錫人】問樂有七律其說見於周景王之問伶州鳩而韋昭注國語則以黃鐘宮林鐘徵太蔟商南呂羽姑洗角應鐘變宮防賓變徵當之竊疑州鳩所稱七律似卽隔八相生之所自始恐未必如韋氏注否

韋氏之注卽七律也亦卽三分損益隔八相生之法也其法始於史記律書生律之數以九九八十一數之宮三分損益而上下生之因有宮生徵徵生商商生羽羽生角之數然只五聲無七聲也淮南鴻烈於羽生角後增曰角生應鐘應鐘生防賓則於五聲之末雜十二律矣於是韋昭注國語卽以十二律隔八相生之數與五聲配作七律曰七律者七音之律律者器也其器用黃鐘爲宮太蔟爲商姑洗爲角林鐘爲徵南呂爲羽應鐘爲變宮防賓爲變徵是此七律者卽史漢隔八相生之法如黃鐘隔八生林鐘爲宮生徵故林鐘爲徵林鐘隔八生太蔟爲徵生商故太蔟爲商推之羽角二變皆同是韋昭所云七律正樂錄所云隔八者隔七聲而得八之謂而特不曉五聲之何以有二變妄謂文王加一變武王加一變悖誕之極而州鳩所云則又祗以七數當七聲而全不及其聲其理其器其數是以七律之說千古夢夢其僅能舉其名者惟左傳晏子稱七音前漢志引書稱七始而他無聞焉至宇文周時玆樂工傳胡琵琶七調而沛國鄭譯稍得其法然當時知樂如牛何妥萬寶常輩皆相顧爭辧而歷唐五代宋明以至於今問七律二變無一識者此其故緣唐虞三代只用五聲閟二變不用其偶用者率塞上之音如荊軻傳歌變徵類是以塞外傳七聲而中國無有蓋二變者卽每調中出調二聲今人唱北曲有之而南曲不用者是也故韋昭所注其最繆戾者以二變續五音末而不隨本音夫所謂變宮者宮之變也當在正宮之末所謂變徵者徵之變也當在正徵之末如今笛色六穴七字中有二字不用者卽是其聲據此則黃鐘爲宮自當以大呂爲變宮林鐘爲徵自當以夷則爲變徵而以應鐘防賓當之可乎

又問伶州鳩云王以二月癸亥夜陳未畢而雨以夷則之上宮畢之當辰辰在戌上故長夷則之上宮名之曰羽王以黃鐘之下宮布戎於牧之野故謂之厲竊謂此二節是一事皆是武王伐紂時於牧野布陳未畢而越五日戊辰而始畢之布戎與畢陳本一日事也其以辰爲主者自癸亥至壬申其數十以辰爲中自甲子至癸酉其數十亦以辰爲中故以辰在夷則戌日之上謂之夷則之上宮以辰在黃鐘子日之下謂之黃鐘之下宮乃以辰而至戌卽姑洗至無射也七律也以辰而至亥卽姑洗生應鐘也隔八相生也又伶州鳩云以太蔟之下宮布令於商昭顯文徳底紂之多辠故謂之宣反及嬴內以無射之上宮布憲施舎於百姓故謂之嬴亂此二節是一事皆以布令施舎在庚午一日也其以午爲主者太族寅日至無射戌日共十日皆以午爲中惟午在太簇寅下爲下宮在無射戌上爲上宮乃以午至子卽防賓至太蔟也七律也以午至醜卽防賓生大呂也隔八相生也

伶州鳩之說本難解韋氏舊注頗爲曲析其所未足者以於七律一答終未了耳今另爲立說未爲不可然多有未愜者一則樂名未備也武樂六成原未有名而此忽以四名槪之則儼然以羽厲宣嬴立四章之樂而且終曰嬴亂則似以第四章

兼卒章者假以兩日兩事當之則何必有四也一則時日不合也武之伐紂其年月日時見之經傳內外紀甚悉其布陳畢伐則槪以癸亥甲子二日盡之武成所云癸亥陳於商郊甲子昧爽防於牧野而其事已畢誅紂還軍皆在此日豈有癸亥布陳至戊辰而始畢者此於時未合也一則州鳩所自言有未應也州鳩初言辰在斗柄旣言星與日辰之位與此言辰在戌上皆以日月防次爲言如徵曰辰弗集於房辰者日月交防處也蓋以一月壬辰興師其前一日辛卯朔適當日月防合於斗前一度在鬥間戌上故屢言及之若但言辰日則於在戌上語無謂且庚午午字何以並不言及耶此則於州鳩自言不相應也若隔八相生之說則州鳩並無此意彼不過以七數解七律一是七列謂周以木徳王歲星木星也在周野鶉火之次爲張十三度而合之後稷農祥天駟之次爲房五度自張至房則有張翼軫角亢氐房剛七宿是七列也一是七同謂周以木徳王而殷之水徳恰禪之辰星水星也歲星在鶉火而辰星恰在天黿以鶉火之午當天黿之子子丑寅卯辰巳午適有七辰是七同也合七列七同而七律生焉於是用七律以伐紂

一用夷則之上宮名之曰羽

謂辰在戌上則必用戌以上者而戌上陽律適夷則申宮爲七月之律遂先定以爲宮以爲七月七數也但上宮不可解宮者中聲也中聲有何上下卽史律書曰武王伐紂吹律聴聲而音尙宮非上宮也乃以後言黃鐘之下宮推之知所言上下者以夷則至黃鐘五律上下其宮而顚倒推之如夷則南呂無射應鐘黃鐘五律則以宮在下而從上順推謂之上宮黃鐘應鐘無射南呂夷則五律則以宮在上而從下逆推謂之下宮此由不知旋宮之法誤以順逆相推爲轉旋而不知聲律無逆施者逆則不成調矣且夷則者變宮淸也五淸不立調故林鐘夷則南呂無射應鐘無領調者此以夷則無射領二宮則不惟不曉二變並不曉四淸矣何其疎也羽者樂章之名也其義謂羽翼物也

一用黃鐘之下宮名之曰厲

乃卽夷則至黃鐘之五律復從黃鐘至夷則逆推之謂之下宮厲者殺伐也

一用太簇之下宮名之曰宣

於是以夷則起數而數至太蔟恰是七數遂復以太族定宮以爲七律者七數也然而先用逆推取下宮者以太蔟逆數至無射恰是五律無射戌宮也正前所云辰在戌上者也以戌上始卽以戌上止因逆推之曰太蔟大呂黃鐘應鐘無射爲下宮而以無射應鐘黃鐘大呂太蔟順推之從戌宮下爲上宮其曰宣者謂宣先王之徳也

一用無射之上宮名之曰嬴亂

乃卽太簇至無射之五律轉從無射至太簇順推之謂之上宮其曰嬴亂者以伐商而歸返於嬴內卽岐周也或曰後爲嬴秦所居從今名也亂者樂之卒章也於是總合四宮二十律而其所用律則惟有七自夷則至太簇止曰夷南無應黃大太謂之七律是其所云七律者一是夷則數七二是太蔟數七三是律數共七皆由不知五聲二變之爲七聲而妄對者韋昭於此並不能解要之伶州鳩之意則實如此至於隔八相生之法則槪乎未有聞也

又問韋氏之注尙有未是者竊疑州鳩云武王伐紂歲在鶉火月在天駟日在析木之津辰在斗柄星在天黿者非如韋氏所云武王興師在戊子一日而歲星在張度月在房度日在箕度戊子後三日而日月合朔在斗前一度又三十一日戊午師渡孟津而辰星在須女度伏天黿首也春秋傳以歲時日月星辰爲天之六物歲卽年也月卽月日卽日星者二十八星辰者十二時也歲在鶉火者謂是歲之次在午也以鶉火午次也月在天駟者謂是時之月在夘也以大火爲夘次而夘在房度天駟者房星也日在析木之津者謂是月之日在癸與甲也以析木之次自辰至醜而癸與甲在其中也其不用支而用幹者猶禮之用辛用丁也辰在斗柄者謂是日之時在夘也以是月斗柄在夘而時又值之也則是伐紂之時不過是午年春二月甲子昧爽乃癸亥夜至夘時而已若謂歲是歲星則五星之木星也辰是辰星五星之水星也五星有三而止舉其二可乎況辰爲日月之防防於枵曰子防於星次曰醜防於析木曰寅防於大火曰夘云云則辰不可謂非日月之防但日曰日辰時曰時辰晉侯所謂多語寡人辰而莫同者是也今舎日辰時辰而槪以日月之防謂之辰可乎

韋昭所注在漢律曆志早有之此在舊儒師承之說有然蓋當時作三統歷者推算前紀則武王興師在武之十二年十二月二十七日戊子是日歲星在鶉火張度月宿在天駟房度日在析木箕度乃自戊子越三日得十三年正月辛夘朔則日月合朔在斗柄前一度又三十一日戊午則辰星在須女度此固舊曆推算如是非韋氏私說也若以歲月日辰爲年月日時則三代以前並無年月日時之稱春秋傳六物謂歲時日月星辰則時爲四時辰爲日月所防之辰𨿽洪範明明有歲月日時與歲月日星辰諸稱然其所謂時仍是四時非後世時刻之時其所謂辰仍是日月合朔之辰非後世時辰之辰今忽有時刻又有時辰則杜撰矣其不可一也三代以前亦無有以干支紀歲月者其以干支紀獨日耳故尙書春秋凡書干支者無非是日𨿽六歷所始黃帝用辛夘顓頊用乙夘皆指歲言然並不以之紀年三統所建或建寅或建丑或建子皆指月言然並不以之紀月若時刻之時則天干地支總所不及今忽有午年有夘月又有夘時則直以干支紀年月時矣其不可二也且武王伐紂時日在尙書與諸書記載極其分明大抵武王十二年十二月二十七日戊子告廟十三年正月三日癸巳興師二十七日戊午渡孟津二月四日癸亥布陳牧野五日甲子伐紂其在十二年十三年之歲次𨿽不可知然竹書曰辛夘世紀曰乙酉據其荒唐亦無有言次午者至如一月興師二月伐紂若謂文王攺朔武王宜用周正則當在子月丑月若謂西伯商臣武王此時宜用商正亦當在丑月寅月豈有以周史記周事而用夏正作寅夘月者況月在天駟並非日月合朔之次徒以戌月大火之辰中房五度而天駟爲房星故云在天駟則亦戌月非夘月也其不合一也歲星一歲行一次𨿽非太歲而記年者必及之況辰星不恆見見則將以此卜向背生勝之數故歲辰𨿽五星之二而二星所見偶有系屬則舎三取二不爲偏曲況歲在鶉火其見於經傳者不止一次總以水火相勝爲言顓頊以水徳王而帝嚳以火代之殷商以水徳王而有周又以火受之至春秋時陳爲虞舜後以水徳相禪而楚又以鶉尾之火乘盛而滅之故史趙謂顓頊崩年歲星在鶉火周語謂武王代紂歲星在鶉火而春秋傳謂陳將卒滅歲星在鶉火則是歲在鶉火其在經書凡三見而皆以歲爲歲星鶉火爲張三度未月之次前後一轍未有以歲爲太歲以鶉火爲午年者況辰爲水星正與鶉火觀相勝之驗而以爲夘時則與歲星鶉火彼此何涉不合二也據云日在癸甲癸乎甲乎癸日之夘時則師尙未陳何則以癸亥之陳牧野尙在夜也州鳩所云夜陳而雨是也若是甲之夘則不得云癸亥日之夘時何則以夘時在甲子方旦武成所云甲子昧爽者非癸亥日也則欲定年月日時而兩日何以定一時不合三也況其中有大不合者據所云鶉火爲午天駟爲夘析木爲寅枵爲子星紀爲丑云云此在尙書釋文注堯典卽引其說然此是天文家言謂太歲左行在地歲星右行在天故太歲十二次則自子至亥爲星紀枵娵訾降婁大梁實沈鶉首鶉火鶉尾壽星大火析木此順行也歲星十二次則自子至亥爲枵星紀析木大火壽星鶉尾鶉火鶉首實沈大梁降婁娵訾此逆行也惟歲星逆行故韋昭注歲在鶉火星在天黿𨿽不曰鶉火午月天黿子月然亦曰歲在鶉火午星在天黿子皆以逆行爲言但考之春秋禮記諸經則俱不相合向使歲星所在與鬥建合耶則鶉火爲午而月令季夏之月日在栁爲日月防於鶉火而斗建未月之辰是鶉火在未不在午也天駟爲夘則季秋之月日在房爲日月防於大火而斗建戌月之辰是天駟在戌不在夘也析木爲寅則孟冬之月日在尾爲日月防於析木之津而斗建亥月之辰是析木在亥不在寅也蓋歲星逆行與鬥建順行東西乖反旣認歲星爲太歲而又以太歲斗建妄罹之逆行之次則塡朱以墨宜其謬也獨是逆行之說考之春秋之所見則歲星太歲一並順行而並不逆行春秋襄二十八年春無冰梓愼曰歲在星紀而淫於枵其年必饑謂歲星在星紀本是子次而浸淫於枵醜次則以今年而越明年之度故年當饑是星紀在子不在丑枵在丑不在子此在太歲與鬥建之順行有然而梓愼所言歲本是歲星乃其所行者亦復如是是歲星與太歲未嘗異也且是年周定王與楚子麇皆卒而裨竈曰今玆周王及楚子皆將死歲棄其次而旅於明年之次以害鳥帑周楚惡之向使歲星逆行則星紀是丑枵是子星紀在今年則枵當在舊年安得云明年之次況枵本丑位故其所衝者在鶉火之未而周楚分野皆屬鶉火因以當之是枵鶉火丑未衝對歲星太歲順逆俱同是以服防注春秋龍度天門頗主異說而鄭氏辧周禮十有二歲十有二月十有二辰之位則謂太歲歲星與日同次之月及斗所建之辰並無或異此皆明白有據者至於晉侯所云多語寡人辰而莫同舊謂東南隅爲辰大火爲辰辰星爲辰日月防次爲辰故曰不同豈日辰時辰之謂乎

又問州鳩又云我姬氏出自天黿及析木者有建星及牽牛焉則我皇妣太姜之侄伯陵之後逄公之所慿神也此言周徳在木而配位爲水水木相承故以我之所出爲我所配是太姜本帝嚳之妃后稷之母詩所謂姜嫄者是也而韋氏以太王之妃當之何耶

第稱姜氏則后稷太王何所分別乃稱曰太姜則非太王莫屬矣武王妃稱邑姜以其爲國母也邑者國也猶言大邑周也太王妃稱太姜者以其妃太王也太者卽太王之太也故家語攺姜女爲太姜毛傳釋周姜亦曰太姜若姜嫄則第稱嫄耳至其雲天黿析木建星牽牛伯陵之後逄公之姑則正是太姜不是姜嫄何則枵爲齊之分野其地在北維而諸星又皆水宿與北方之水皆爲我應故舉以爲言是齊爲太姜之家伯陵世封是以其後師尙父同氏亦封其地若在帝嚳時則四嶽姜姓於是方起未聞其封齊也況姜嫄太姜𨿽屬一姓而一西一東絕不相涉姜嫄之家在岐周左傳所云魏駘芮岐畢駘卽邰姜嫄之所出也故生民詩云卽有邰家室謂卽嫄所出之邰而以爲家室是居於母家者故杜預云魏駘芮岐畢謂后稷受此五國爲有周基始而漢郊祀志云后稷封於斄注有邰之駘卽右扶風之斄縣是也若太姜所出是瑯琊之邰然亦名臺春秋書圍臺是也亦名駘春秋傳齊景公子荼遷於駘是也則是東邰與西邰迥然不同予少釋毛詩誤以有邰爲瑯琊至今愧悔今明明齊地安得復以姜嫄混之

又問管子論樂律有一三九爲黃鐘小素之首以成宮之說今以戊辰日當夷則申之上宮黃鐘子之下宮【說見前】則適合一三九之數

辰一也申子辰三也子丑寅夘辰巳午未申九也合之皆水也殷以水徳王至戊辰日而水絕矣庚午亦然

午一也寅午戌三也寅夘辰巳午未申酉戌九也合之皆火也周以火徳王至庚午日則火倍旺矣故逸周書曰一黑位水而易曰坎爲赤以坎乃離之對也對宮用對色則離火當爲黑兌金當爲靑震木當爲白是以堯土徳而尙靑以土生金也靑者金之對色也殷水徳而尙白以水生木也白者木之對色也則是戊辰以姑洗之宮生應鐘之徵皆以死殷之白水而爲言庚午以防賓之宮生大呂之徵皆以王周之赤火而爲言豈非舉二日而七律與隔八相生與一三九爲黃鐘小素之說俱得之乎

國語無戊辰庚午之文伶州鳩無戊辰庚午之語忽千百年後有一無何之人倡此二日而竟執二日以推廣其說可怪極矣夫癸亥之後豈無戊辰日而癸亥布陳必不布至六日而其陳始畢【說見前】則無此日矣況戊辰日猶有辰在戌上語不過誤解辰字以日月所防之辰爲日辰之辰而庚午一日則並無庚午字而杜撰成說不惟無此日並無此字矣夫管子一三九之說此在歷律兩家恆言之故漢律曆志専推其義而論樂如韓苑洛猶且詳爲之解說以定其法式豈謂樂中無此數而乃以戊辰爲一合申子爲三自子至申爲九則並無一三九矣至彊引易傳謂坎爲赤是離之對色則叛經尢甚傳曰幹爲大赤坤爲黑震爲黃防爲白坎爲赤此自有義並未嘗以水火金木對宮相易而互變其色震與兌對當曰震爲白而乃曰震爲黃此誰對乎且三統所尙其色與五徳三正俱不相合故夏以金徳王而色尙黑殷以水徳王而色尙白周以木徳王而色尙赤舊皆無解惟春秋緯元命苞與樂緯稽耀嘉云夏以物之始爲色而尙黑殷以物將牙爲色而尙白周以物旣生爲色而尙赤此𨿽不足據然亦見其義之多難明而不當妄爲擬議明矣若謂殷以水徳生木而木色主白則夏以金徳生水而水色當主赤周以木徳生火而火色當主黑今殷則尙對色而主白夏周則仍尙本色而夏反主黑周反主赤其於坎爲赤之義何居夫彊解坎爲赤一語本欲引之作水色主赤之證而夏以水色而仍是主黑是徒抝易曲而不能揉三統之色之直空杜撰作勞安用也且宮生徵徵生商商生羽羽生角此五聲自生之數非十二律相生之數也猶之洪範五行一水二火三木四金五土此五行自生之數非四時五行相生之數故以五聲自生言則宮徵商羽角猶之五行自生之水火木金土而十二律相生則黃鐘之宮必生黃鐘之商而然後之角之徵之羽猶之四時相生必自春木而夏火而中土而秋金而冬水豈有姑洗之宮生應鐘之徵防賓之宮生大呂之徵之理則生法且不明而欲論七律與生律之法未可也

又問周禮太師掌六律六同注六同卽六呂審是則不應別有典同之官且典同所掌有云侈聲弇聲薄聲者皆指鐘聲而言則同者鐘也考呂覽黃帝命伶倫伐竹制十二筩別十二律矣又命榮援鑄十二鐘以和五聲則六律者十二筩六同者十二鐘也故武王分康叔大呂唐叔姑洗之鐘景王作無射之鐘季武子亦作林鐘之鐘則黃鐘太蔟諸律皆有鐘矣是六同十二鐘也而謂爲六呂可乎

六律六同自古皆分稱之然總只十二律故周禮稱六同國語稱六間漢書稱六旅並非二物而特其爲質則半以竹爲之半以銅爲之是以太師注六同同者銅也鄭氏謂陽律以竹爲管陰律以銅爲管𨿽六律六呂分銅竹二質而律竹爲六管呂銅亦爲六管合爲十二管卽十二律若謂有十二筩又有十二鐘則廿四律矣蓋十二筩者卽十二管也又命伶倫與榮援作十二鐘者則十二律之歌鐘也卽後周制十二鏄鐘所謂以十二鐘爲一簴是也若武王分大呂鐘景王鑄無射鐘則十二律之特鐘也卽後北宋作十二特鐘以十二月分十二律者是也蓋黃帝旣造靑赤黃白黑五鐘以統領四時又造十二特鐘以分領十二月乃又造十二鏄鐘以爲和聲之用其造鐘不一然總是造器不是造律其造十二筩者管也管卽律也𨿽十二管分六竹六銅然而六竹爲律六銅爲呂則六銅卽六呂也六律六呂卽十二筩也管也非器也其作五鐘十二鐘者器也𨿽五鐘特鐘領樂之器十二鏄鐘和樂之器然皆器也非管也若謂五鐘和五音十二鐘和十二律則又不然五音在律中律可制器音不可制器從來無金石之器以宮商名者古卽勿論幾見四廂樂器有宮鐘商鐘宮磬商磬乎

又問史記生律之數九九八十一以爲宮三分去一五十四以爲徵三分益一七十二以爲商三分去一四十八以爲羽三分益一六十四以爲角而管子五音生數九九以爲宮三分而益其一爲一百有八以爲徵又三分而去其一以爲商又三分而益其一以爲羽又三分而去其一以爲角是史記之損者管子益之史記之益者管子損之此史是管非乎抑史非管是乎抑兩非乎又史記管子俱謂黃鐘之管九寸而呂覽謂黃鐘之管三寸九分此史是呂非乎抑史非呂是乎抑兩非乎

聲律原無相生之理予向嘗曰天地生聲宮徵商羽角聲自生聲宮商角徵羽此不過就所傳說不得已而姑疏之實則生聲無次第亦無某聲生某聲之理只因聲有髙下則律有長短於是制爲長短之管以象之名之曰律此非可向癡子前說夢中事也大抵五聲無數而彊以數名則宮聲九九八十一以次遞降而商當七十角當六十徵當五十羽當四十此大較也然而宮八十有一則有零數商角以下亦當以零數加之於是八十零一則商倍爲二曰七十二商零二則角倍爲四曰六十四角零四則徵宜倍爲八然而徵倍爲八則羽當倍爲五十六其數將多於角徵不得守羽四十之數矣於是徵不加倍一如角所零數角六十四徵五十四而羽倍爲八遂有宮八十一商七十二角六十四徵五十四羽四十八之數而操觚家施以狡儈立爲多寡相生之法使裁多生寡裒寡生多或損或益以合諸五聲之數則損必下生謂減多以生數之少者如宮不能生商角而必生徵是也益必上生謂增少以生數之多者如徵不能生羽宮而必生商是也於是造爲倍實而三乘之與四實而三乘之兩法以較計其間總欲損益之以合此數也乃其法通變有損而益之而可合有益而損之而亦可合者如宮之八十一商之七十二角之六十四此管子史記與諸書皆合之數也而獨於徵數原當倍爲五十八今仍倍爲五十四而管子不然故在史記則仍舊法三分九九之數減其一而爲五十零四而在管子則三分九九之數益其一而爲一百零八然究之生商之數則史記益五十四三分之一而爲商七十二管子損一百八三分之一而爲商七十二其爲增減異而其爲七十二則同也朝三卽暮四也且於羽數𨿽不當倍爲五十八然何以必限爲四十八而管子不然故在史記則仍舊法三分七十二之數減其一而爲四十零八而在管子則三分七十二之數益其一而爲九十零六然究之生角之數則史記益四十三分之一而爲角六十四管子損九十六三分之一而爲角六十四其爲增損異而其爲六十四則無勿同也暮四卽朝三也然則徵之繼宮商之繼徵特以操算者偶有先後故妄生次第向使狡儈之徒別立一法則先後盡變而謂某聲生某聲某是某非總屬誣妄然而就事論事則史記是而管子非何則徵數不得過於宮羽數不得過於商與角也此又大較也若夫管之長短則正聲之鉅細所由分數之多寡所由別管長者數多而聲宏管短者數寡而聲微故黃鐘九寸降至應鐘則四寸有奇而聲之大小畢該淸濁咸備此不特史記爲然而呂覽獨曰三寸九分則四寸以下管無此聲器無此數直是妄語可棄置不道者然而黃鐘旋宮原有以髙作低以淸作濁之法或者亢上之至還歸下重則卽妄名爲黃鐘亦無不可特恐刻舟求劍世不乏李元利之徒將從此而推廣之以盡反乎舊時五音六律之法則經禍烈矣此不特史記是而呂覽非也

先教諭論五音無數司馬遷彊加以十二律之數而又自相矛盾予就其數校之大抵主九九而以漸而殺而後人並未之正也信此言則史記未嘗不誤也今附載此

宮九九八十一【又作黃鐘】

商八九七十二【又作大蔟又作角誤】

角七九六十三【今作六十四誤以三零數不可損益分合也又作姑洗又作羽誤】徵六九五十四【又作林鐘又作角誤】

羽五九四十五【今作四十八誤以五零數不可損益分合也又作南呂又作徵誤】又問黃帝令伶倫作律旣取竹斷兩節間長三寸九分而吹之以爲黃鐘之宮次制十二筩聴鳯凰之鳴以別十二律以此黃鐘之宮適合黃鐘之宮皆可以生之據此則似乎先斷竹三寸九分以爲黃鐘之宮此五音之宮之黃鐘也次制十二筩以長九寸者別爲黃鐘之宮此十二律之宮之黃鐘也故月令於仲冬之月曰其音羽律中黃鐘而於中央土又曰其音宮律中黃鐘之宮則分明黃鐘之宮有二而今乃混而爲一不可也

曰黃鐘之宮不是一物件可以五音生之又可以六律生之第將黃鐘之宮四字認明則五音之中不當有一黃鐘之宮十二律之中又不當有兩黃鐘之宮蓋聲在律中律不在聲中故但有黃鐘宮而並無宮黃鐘大抵五音之中每音具五音如曰宮之宮之商之角之徵之羽而四音皆然若曰宮之黃鐘之大呂之太蔟夾鐘則無是也且律中有聲而律中無律故但有黃鐘宮黃鐘商而並無黃鐘之黃鐘黃鐘之大呂大抵十二律之中每律具五音如曰黃鐘之宮之商之角之徵之羽而十一律皆然若曰大呂之黃鐘之宮太蔟之黃鐘之宮則無是也故云三寸九分爲五音黃鐘則五音無黃鐘九寸爲六律黃鐘則六律不皆有黃鐘總是誤也若呂覽三寸九分之說則前已辧之大抵屬紕繆之言而必求其義則宮爲中聲宮之前有羽徵二聲宮之後有商角二聲故自中聲而漸髙則爲商極髙則爲羽商與宮遞接而羽又與宮環接羽之盡而宮又生焉故三寸九分本羽聲最髙之管而以至髙爲至低之用則卽此三寸九分而中聲生於其間故此黃鐘之宮謂此黃鐘之髙宮也若十二筩黃鐘之宮則合十二筩並較而其一九寸之管則至低而適合於三寸九分至髙之宮故曰適合黃鐘之宮蓋此是黃鐘之低宮卽本宮也是以仲冬之月其音羽羽聲最髙而其月則子月本黃鐘之月曰律中黃鐘此中黃鐘之髙宮何則以其音羽也羽髙聲也若中央土則黃鐘之宮爲本宮音而土音最卑宮音又最卑黃鐘之宮音又最卑故曰其音宮又曰律中黃鐘之宮此正以黃鐘之低宮爲本宮音者故仲冬之黃鐘猶冬至之以短至爲長至也卽三寸九分之黃鐘也中央之黃鐘猶夏至之以長至爲短至也卽九寸之黃鐘也向作樂錄凡此皆置而不論必欲論及則其義如此若云仲冬與中央有兩黃鐘當一屬五音一屬六律則仲冬中央皆有音曰其音某皆有律曰律中某誰當屬音誰當屬律耶且五音無黃鐘十二月分十二律無兩黃鐘中央黃鐘原卽仲冬十一月之律而分其音者若云仲冬一黃鐘中央又一黃鐘不十三律耶

經問卷十一

欽定四庫全書

經問卷十二

翰林院檢討毛奇齡撰

李日焜【蕭山人系兼汝先生之子康熙壬子舉人】問微子微仲趙氏本無注而後人只以微仲爲微子之弟已耳近淮安閻氏謂微仲是微子之子微子有二子長微伯死微子不立微伯之子腯而立次子微仲檀弓所云捨孫腯而立衍者卽微仲也此可信否

曰檀弓所謂捨孫腯而立衍者固是微仲然是微子之弟非微子子也家語微子卒其弟曰仲思名衍繼微子後而史記亦云微子開卒立其弟衍是爲微仲所云其弟謂微子弟也其云捨孫立衍者謂微子之子死不立孫腯而立弟微仲也自鄭氏注禮記謂微子適子死立其弟衍遂有疑衍是庶子爲適子之弟者此終是誤解考殷代傳嗣之法先傳及而後傳世及者兄終弟及如微子傳弟衍是也世者父子相繼謂傳弟之後弟卽傳己子而不傳兄子兄孫如微仲傳已子稽而不傳微子之孫腯是也此是殷法至微仲傳子宋公稽後始不稱微而稱宋始遵周法必傳世之窮然後傳及然入春秋後猶有宋宣傳弟宋穆而宋穆不守成法復傳之兄子以致大亂此已事也故微子傳微仲謂之傳及若微仲是微子之子則微子捨適立庶非殷法又非周法於禮家何取焉且微子之子不得稱微伯與微仲也微是畿內國名紂以封其兄而其後武王伐紂仍使居微故仲以微君介弟稱爲微仲猶季朼以吳君之弟稱吳季也若微子之子則長世子次公子也𨿽蔡叔之子亦稱蔡仲然彼仍封於蔡故仍以蔡名微子之子未嘗再封微也卽周初立國尙有襲殷遺法傳弟者魯伯禽之子考公傳弟煬公是也然防無魯公之子稱魯伯魯仲者此必見衛世家康叔之子卽名康伯謂國號可襲稱而作系本世記及古史考諸書者遂僞造此名不知康叔國號康伯者諡也且孟子稱微子微仲與王子比干箕子膠鬲輩同時並稱且稱爲賢人又稱相與輔相之又稱久而後失則直是商辛老臣何微子之子之有

王錫問曾子問攝主不綏鄭氏謂綏祭卽周禮墮祭謂屍取物擩於醢而祭於豆間如論語祭之祭然在周禮無墮字只守祧有藏隋小祝有贊隋是豆間之祭此必以隋誤墮者然是食祭名也至郊特牲有詔祝於室坐屍於堂語而鄭注忽云入以詔神於室又出以墮於主前則非祭食神反祭主矣且又云主人親制其肝豈洗肝於郁鬯而燔之者乃復以之祭主耶

此名挼祭儀禮特牲所云祝命屍挼祭之謂挼物於醯醢菹鹽而祭之豆間又謂之擩祭卽周禮九祭之一以挼擩食物爲祭也其又名綏如曾子問不綏不旅者以字形相近又名隋如周官贊隋藏隋者以字聲相近也若鄭氏作墮則又從隋而變形易聲總是此祭非有誤也只郊特牲詔祝於室坐屍於堂並無燔蕭洗鬯制肝墮祭諸節而鄭氏以意爲制一如大文所固有而連翩摭入故唐儒亦謂此必攙漢時制禮而推廣立言豈其然耶第詳其大旨則仍是挼祭而詔主擩物如事生者當時屍主出堂屍席在戶西南面主席在奧南東面先取牲膟膋燎於罏炭洗肝於郁鬯而燔之旣已詔於室矣又出而分減肝膋而墮於主前然且親制其肝絕而不離所以示墮祭之用此蓋爲主墮設也夫屍當挼物主亦墮祭事死如生以此明孝不然燔余之肝何所取敬而以此祭主誤矣凡食祭必用肝肺觀士虞禮少牢特牲皆以肺肝爲挼祭可驗

沈昌祚問曲禮毋勦說毋雷同勦說者勦襲其說也如此則猶之雷同矣

勦是絕非勦襲也尙書天用絕其命惟絕襲同音故訛絕爲襲耳此勦字卽是抄字左傳崔慶之盟讀書未終晏子抄答易其詞謂讀盟書未終晏子抄奪其說而代爲答以攺易其詞此正勦說之解人方有言而我截其言而自爲說以代爲之終此與兵家截抄略並同故曰抄曰勦皆與雷同正相反一是奪人說一是和人說而鄭康成注反云取他人之說而爲己說則又雷同矣古無勦襲語卽或有之亦如羊祐傳不爲掩襲之襲亦主抄取言非蹈襲也

又問食之用箸不知起於何時曲禮毋放飯謂手就器中取飯若黏著指者不得仍放之器中則周時尙以手取食矣史稱紂爲象箸如之何

曰食自有箸觀禮曰飯黍毋以箸則非飯黍用箸矣又曰羮之有菜者用挾其無菜者不用挾則挾卽箸矣故鄭注曰今箸名挾提是挾與箸古皆有之特用不用耳古禮飯不用箸止用手然又有不同一說禮飯不同器而用手毋放飯是也非禮飯則同器而亦用手共飯不澤手是也故古有尊敬而用手者儀禮特牲祝命屍挼祭之謂以手挼物置之豆間之地此敬用手也有以防用手者小雅攘其左右嘗其旨否謂攘其左右手而嘗�饁之旨否如後世左手持杯右手持螯類卽防用手也此𨿽以意推之非有嘗據然槪可睹耳

問春秋有鸜鵒來巢舊皆以爲夷狄之禽來巢中國故記異也今按之卽是鴝鵒則何異矣豈魯無鴝鵒耶

曰鸜鵒卽鴝鵒一名鳲鳩在魯亦有之所異者來巢耳召南維鵲有巢維鳩居之謂鳩性拙不能爲巢嘗攘鵲巢而居之則非巢居之鳥可知今公然來巢則異矣故越亦有鴝鵒俗名��兒童每云����墻上做窠是眞穴居非巢居者自公谷不辧名物妄云夷狄之禽不入中國且又道聽非巢居之鳥又云宜穴而又巢而漢世公谷早出學春秋者皆宗之是以劉歆曰羽禽之孽而班氏五行志亦云夷狄穴藏之禽來至中國爲昭公出奔之兆而注書如顏師古輩𨿽疑非夷狄禽然又翻辧其不穴處則兩失之矣若考工記云鸜鵒不逾濟此眞戰國人之書其時傳聞春秋有是文而不考其實必謂魯國無是鳥而魯地有濟卽以不逾濟爲言吾不知其所爲不逾濟者是北來逾濟南來逾濟以爲北來耶則南方歲時記五月養鴝鵒教言語非北鳥也以爲南來耶則召南維鳩居之曹風鳲鳩在桑未嘗盡屬之南也況濟界齊魯但分東西而不分南北春秋稱濟東濟西是也魯地在濟東西俱有田邑安能逾之

姜兆驊【康熙丙子科舉人防稽人】問論語齊景公待孔子章有吾老矣不能用也句此老字在前儒無解及者淮安閻氏謂孔子在齊當景公三十三年距其薨於辛亥尙相去二十五年柰何輙自稱老耶必其年當六十歲禮六十曰老故云耳其說何如

曰孔子在齊不知何年據齊世家齊景公三十一年魯昭公奔齊而孔子世家謂昭公奔齊後魯亂孔子適齊未嘗定爲景公之三十三年也且景公三十三年卽魯昭之二十七年其距景公卒當自昭二十八年至三十二年越五年加以定公十七年至哀公五年而後春秋書齊侯杵臼卒是相去二十七年非二十五年也本欲證其年而計年不確斯亦已矣乃又曰是年當六十歲夫景公卒時亦未知何年若以六十歲而加二十七年則已八十有七矣以八十七歲之君而尙未定嗣致公子爭立已爲不合且當時羣臣諫者止曰君之齒長又曰景公老惡言嗣事未嘗云耄也又且時所立者爲晏孺子也倘景公九十而尙有孺子子者左氏必専記之爲殊事矣

然而六十非無據也閻氏云景公爲魯叔孫氏所出當叔孫宣伯奔齊時納女於齊靈而生景公實在成之十七八年至襄二十五年而景公立則己二十七八歲矣計之立後三十三年則正當六十吾老之言此眞有據乎

曰不然叔孫宣伯以成十六年奔齊當是時未嘗納其女於齊靈也至襄二十五年立景公時傳云叔孫氏還納女於靈公而嬖乃生景公則其還時實不知在何年其納女靈公亦不知在何月日爾時成公方怒穆姜又未死季文孟獻皆在朝用事而通國之人共爲盟戒以逐之至臧武仲奔邾時尙能引其辭以明監戒而謂十六年奔齊而卽能還魯此夢語也且年必有定其所云十六七年者十六乎抑十七乎十六則景公立年當二十七十七則其立年當二十八天下無兩岐其數以記年歲者如是則六十非六十也【一雲杜注叔孫還是齊之羣公子名則齊無叔孫氏大誤】

然則吾老何居

曰何晏論語注曰以聖道難成故言老不能用此陰中於晏平仲當年不殫累世莫究之語而發爲是言不必實指年歲也曲禮恆言不稱老不必某歲始不稱也杜詩短歌行眼中之人吾老矣亦不知杜甫是年爲何歲也

陳佑【字士曽秀水人】問孔子爲司冦經無明文卽春秋定十年夾谷之防亦但有孔子相三字不知何官惟史世家有由司空爲大司冦定十年防於夾谷孔子攝相事十四年又云孔子年五十六由大司冦行攝相事則皆無所據而近作孔子年譜者自定十年至十四年皆曰爲司空並非司冦未知孰是

孔子爲魯司冦見於孟子惟由司空進司冦則雜見家語而史世家襲之然祗在定十年耳史遷作世家倉卒不檢防見家語相魯篇有由司空爲大司冦語而在始誅篇又有孔子爲魯司冦攝行相事語誤認作兩時遂於定十年云爲司冦定十四年又云爲司冦以致胡安國作春秋傳謂十二年孔子墮成不克由十年爲司冦時未至大用其權不足故不能墮必至十四年大用後而道始可行而不知史記之謬兩爲司冦再爲司空甚至昭七年夫子爲委吏時卽有由是爲司空語此是謬文非實錄也若近世年譜謂十四年以前祗爲司空則左傳於十二年夫子命申句須伐費人時杜氏卽云爲司冦矣此皆盲人瞎馬無足道者第春秋傳文並不及夫子官職不特無司冦字卽攝相之事亦並無有考商制三公稱相如仲虺爲成湯相傅說爰立作相而周無其名𨿽周公相成王管仲相桓公亦間稱相而終非官稱況季氏歷相數世夫子以異姓卿士得代孟孫爲司空司冦已屬異數況敢代季氏執政而攝其相事果爾則齊人餽女樂夫子直麾去已矣季氏焉得而受之按春秋傳云夾谷之防孔丘相其所謂相卽儐相之相周禮所謂接賓曰儐詔禮曰相者凡盟防壇坫必有一詔禮之官而孔子爲之此如齊侯如晉晉士匄相子產相鄭伯以如晉昭公如楚孟僖子病不能相禮同一官稱其曰攝者或當時以孔子司冦不宜作相猶祝佗以太祝不當相衛君見辭一類而後人不察卽疑爲宰相行攝夫相爲商官宰相爲秦官周無是也且夫子亦安能卽致此也

然而司空司冦皆卿名也魯之三卿則三家並爲之何有於夫子此豈三家之外夫子別爲一卿乎抑亦卽此三卿而夫子代爲其一乎且三卿之名止司徒司馬司空也若增司冦一名卽六卿矣侯國焉得有六卿也且司冦卿名也近淮南閻氏謂孔子初命爲大夫而非卿不知何據又謂侯國無大小卿魯國焉得有大司冦則是夫子爲司冦或有之曰大則未也何如

魯國三卿季氏爲司徒叔孫爲司馬孟孫爲司空此是左傳文無可疑者特夫子由司空爲司冦則或代孟孫爲之或別設一官皆不可考惟禮注崔氏說禮云三卿周制凡立司徒兼冡宰之事立司馬兼宗伯之事立司空兼司冦之事則似冡宰宗伯司冦皆司徒司馬司空兼官不必別設孟孫旣爲司冦則不當又有司空夫子旣爲司空不當又進爲司冦而予謂不然者據春秋傳臧孫紇爲司冦夏父弗忌爲宗伯皆非孟孫叔孫兼官且隠十一年羽父請殺桓以求太宰是時羽父已掌兵柄見爲司馬而尙求太宰且不求司徒而求太宰則太宰非兼官且非司徒之兼官抑可知矣嘗讀書大傳謂天子三公皆六卿爲之而分爲三等一冡宰司徒二宗伯司馬三司冦司空而三等之中又取每等之下者以爲名故曰司徒公司馬公司空公而其餘不然世但知三公爲三官而不知六官皆公也由此推之則侯國三卿必仿其制𨿽六卿皆備而祗以三官爲名抑或設冡宰時闕司徒設司冦時闕司空皆未可知是六卿𨿽具而仍不礙爲三卿天子之公與諸侯之卿其制一也若謂孔子祗初命大夫而非卿則六官者卿名也六官在朝名官卿在鄕名鄕卿若在軍卽名軍卿卿可名大夫大夫不得名卿也或者大國三卿皆命於天子次國三卿二卿命於天子一卿命於其君魯本次國而夫子又異姓之卿不必爲天子所命而命於魯君則容有之然魯君所命歷有明據韓詩外傳云孔子爲魯司冦其命辭曰宗公之子弗甫何孫魯孔丘命爾爲司冦此是命卿辭非命大夫辭也至謂侯國無大小卿魯但有司冦不當有大司冦則又不然王制侯國三卿俱有下大夫五人其所云下大夫者卽小卿也所云五人則公羊謂司徒二人司空二人司馬止一人統爲五人其以此爲舎中軍之解或未可信然其爲小卿則說同也故崔氏禮注謂司徒以下有小宰小司徒二人司空以下有小司空小司冦二人惟司馬下祗小司馬一人爲五人是有小卽有大小者大夫則大者卿矣夫子爲司空或是小卿故其進司冦則加大以別之此正由大夫而進爲卿之明證若謂夫子自稱從大夫後則季氏何嘗非魯大夫乎

王防【字景修衢州人】問孔子適周問禮於老子實不知在何年今觀閻氏四書釋地續云孔子世家載適周事在昭公二十年孔子是年三十莊子云孔子年五十一南見老耼是爲定公九年水經注孔子年十七適周是爲昭公七年索隠謂孟僖子卒南宮敬叔始事孔子言於魯君而適周是爲昭公二十四年是四說者宜何從余曰其昭之二十四年乎蓋曽子問孔子曰昔者吾從老耼助塟於巷黨及堩日有食之惟昭公二十四年夏五月乙未朔日食恰入食限此卽從老耼問禮時也若昭二十年定九年皆不日食昭七年日食亦恰入食限然敬叔尙未從孔子遊何由適周蓋余旣通歷法而後爲是定論云其說何如敢問

孔子適周問禮老子見家語史記禮記諸書本是實事然但有其事已耳不必問其年也往見近儒多輯孔子年譜久惡其鑿今此更鑿且誤矣史記世家不曽云孔子適周在昭公二十年也世家謂孔子年十七孟僖子病且死使其子懿子南宮敬叔學禮於孔子是年季武子卒爲昭公七年然未嘗謂是年適周問禮凡後之謂孔子年十七問禮與駮史記之十七問禮皆誤讀史記者也乃史記又云已而孔子去魯斥齊逐宋衛困陳蔡於是反魯而南宮敬叔言於魯君請與孔子適周魯君與之一乘車兩馬俱適周問禮老子則其距年十七孟僖子病時相去何等實不知在何年其又曰魯昭公二十年而孔子年三十五者此記夫子反周後齊魯搆伐之年並非記孔子適周年也而閻氏謂史記載昭公二十年適周則已誤讀史記矣至謂莊子云孔子年五十一南見老耼是定公九年則亦有誤據公羊傳孔子生於襄之二十一年而史記作二十二年史記襲公羊而訛一爲二則當是八年不是九年酈道元水經注作年十七此正誤讀史記而索隠又引家語孔子見老耼有甚矣道之難行語謂非十七之人所能言以駮史記此皆已不善讀書而誣坐人者然史記亦誤讀左傳據左傳昭公七年孟僖子從公至楚病不能相禮乃講學之及其將死也召其大夫曰禮人之幹也無禮無以立孔丘聖人之後也我若獲沒必屬說與何忌於夫子使事之而學禮焉故孟懿子與南宮敬叔師事仲尼云云則其所云病不能相禮者謂患不能相禮也非疾病也所云及其將死者謂其後將死之時也非是年病卽是年死也故索隠又駮之云病非疾病之謂僖子以昭公二十四年卒不在此年此但解僖子之死與使其子學禮在二十四年亦何曽謂二十四年適周問禮而閻氏又不善讀書不惟誤讀史記並誤讀史記注謂二十四年適周問禮鑿鑿有據何則禮記曽子問載孔子從老耼助塟及堩見日食而春秋昭廿四年夏五月恰記日食且恰入食限則斷在此年此是定論此非精於歷法者必不能解而不知春秋經有前文也前文明云二十有四年春王二月丙戌仲孫貜卒然後曰夏五月乙未朔日有食之則是孟僖以二十四年二月死距五月日食裁得三月母論敬叔從事夫子在僖子將死所命此時斷未及從事卽使從事已久而大夫三月而塟當此卒哭祔廟之際出廬中門尙未有日乃得以一車兩馬從其師適周問禮此不特誤讀諸書並誤讀禮記春秋而以爲定論吾不許也況春秋日食凡三十六而昭公之年凡七日食不必二十四年也且所記日食食之已耳並無分數無所謂入限不入限也且及堩謂在道如喪禮不免於堩堩者道也非限也

何垣【康熙癸酉科舉人蕭山人】問娶妻必告廟此見之春秋楚公子娶鄭鄭公子娶陳其禮甚嚴而儀禮並無告廟之文以致班氏作白虎通亦云娶妻不告廟何謂耶

吾已有說在昏禮辧正卷矣請略言之娶妻三告廟一是告迎曲禮齋戒以告鬼神是也一是告至易歸妹上六士刲羊告廟是也一是告謁廟春秋書朝廟谷梁云薦舎於廟是也自士昏禮失此文反使易禮春秋一槪屏廢夫三代言禮家亦惟有易詩書春秋並禮記耳曾見孔孟以前經史諸子有一及儀禮周禮乎有及儀禮周禮一字一句乎有一及二禮名乎二禮與禮記俱出自戰國而禮記引經多與經合周禮次之儀禮抑末矣若春秋則舊稱禮經晉韓宣子見春秋謂周禮在魯此眞周禮也且儀禮禮之儀也嘗考昏喪祭三禮其爲儀可疑甚眾卽就昏六禮言之夫昏重壻家以著代也若婦家則無何而應之者也今儀禮婦家自納采以至親迎凡六禮六告廟迎賓醴賓無不於廟中行事而壻家反無一焉將祭統所云請君之玉女以共事宗廟昬義所謂事宗廟而繼後世者而反無廟無祖宗不告聘又不告迎娶此正春秋所云不有其祖誣其祖者而謂其禮可行乎

若婦至則儀禮但有父命壻迎而並無壻告父母之文且春秋明云昏禮不稱主人所以養廉逺恥也而儀禮反以壻爲主人則又謂何

詩云娶妻如之何必告父母夫所謂告父母者非壻親迎時父母命之之謂也謂子告父母也蓋娶必告迎於廟此誰告父母告之也婦至必告至於廟此又誰告亦父母告之也則必子先告父母而後父母得就廟告之然且婦入謁廟必父母率之而入則父母已見婦爲主人矣蓋婚喪必有主人喪有喪主昏有昏主皆父母爲之公羊謂昏禮不稱主人惟天子有然何則以天子必無父者也故天子娶婦必以同姓諸侯爲之主如春秋桓王娶王后於紀以魯桓爲主昏是也若大夫士庶則有父爲主矣壻無自爲主娶妻之禮縱無父以母爲主若並無母卽以伯叔父爲主如曽子問父母不在則壻之伯父致命於女氏是也今儀禮乃以壻爲主人曰婦至主人揖婦而入則將置父母於何地夫壻迎婦家婦父己端迎壻於門外揖而入廟則婦至壻家壻父亦當端迎婦於門外揖入謁廟所謂疊爲主賓也故是日壻之父母非不見婦但其見婦行主賓之禮以婦爲賓而身爲主拜則讓拜行則讓行必至詰朝然後婦以特豚筐笲行子婦之禮専拜舅姑謂之婦見謂之成婦禮不幸壻父母亡則婦必三月始入廟而見舅姑扱地奠菜謂之廟見亦謂之成婦禮則是婦至以賓禮見故舅姑稱主人以婦爲賓也必至質明以婦禮見然後稱子婦稱成婦禮此考之易詩禮春秋而皆然者儀禮不識昏主且不識壻無自主之禮婦家以婦父爲主人而壻家則壻自主之是不特無恥並無主無祖無父母而行之至今吾如之何

經問卷十二﹤經部﹐五經總義類﹐經問﹥

欽定四庫全書

經問卷十三

翰林院檢討毛奇齡撰

徐東【字曼倩上虞人仲山先生之子】傳是齋問

問先司馬公謂說經門戶有一非必有一是學人苐傳其是者故此齋以傳是爲名今先生於前儒說經說禮樂多有兩非無一是者卽如宋之濮議明之大禮議謂兩議俱不是固已石破天驚矣若舊議郊祀之禮鄭謂圜丘祭上帝祈谷祭感生帝而王肅辟之謂圜丘卽郊郊卽圜丘自三國至今無不是王非鄭者而先生又謂鄭王兩議俱不是豈三禮外又別有郊祀禮耶何也

曰鄭氏之不是人皆知之禘本廟祭而鄭氏以冬至圜丘之祭與孟春祈谷之祭皆攺名曰禘以爲圜丘與郊皆是禘祭謂天神有六冬至祭天皇大帝於圜丘祗祭一天帝而以嚳配之國語祭法所云周人禘嚳而郊稷者此則圜丘之禘也非郊禘也夏正祀五方五帝自軒黃以來各祭五徳所感生之帝謂之感帝之禘周以木徳王當禘蒼帝靈威仰而配之以稷大傳喪小記所云禮不王不禘王者禘其祖之所自出以其祖配之卽此禘也然此是郊禘非圜丘之禘也夫以五年大禘三年吉禘四時夏禘康成在諸經亦屢有論說而忽攺此兩禘又復以圜丘與郊分兩禘名其在諸經傳別無考據然且注郊特牲大傳諸書以周郊爲魯郊以長至日爲春分日以魯啟蟄之祭爲報反之祭又且襲緯書邪說稱天帝爲曜魄寶蒼帝爲靈威仰赤帝爲赤熛怒白帝爲白招拒黑帝爲汁光紀黃帝爲含樞紐則不通之中又渉妖妄其從而辟之宜也第王子雍作聖證論謂天帝惟一不得有六則爾雅明有春爲蒼天夏爲昊天秋爲旻天冬爲上天諸稱卽詩傳稱皇天旻天亦然如謂五行助天帝分時以行化育可稱五佐不可稱五帝則周禮太宰大司徒諸職明有祀五帝掌次祀五帝掌裘掌牲諸文卽家語亦明載季康子問五帝文史記有宰我問五帝徳語其於五帝之稱未有異也如又謂五帝是五人帝不是天帝則考之明堂月令諸書皆有五天帝如靑帝赤帝類而後有太皥炎帝勾芒祝融諸人帝人臣以配之故方明祠五帝則但繪五采色於木以爲之主而秦漢以後凡祀五畤第分設五方一帝主而並人帝亦去之此正古祠五帝之顯然者祗康成無識誤以出帝爲感帝且妄引春秋緯文耀鉤諸稱以當五帝則謬戾之甚非謂竟無五帝也至謂圜丘卽郊郊卽圜丘世無不羣然是之而予獨不然者夫圜丘與郊俱是天祭而非禘祭則王說甚當然不可謂圜丘與郊無分別也夫圜丘祭天天子之禮豈可與祈谷雩帝四時迎气諸郊下及侯國者同年而語且圜丘泰壇也四郊有泰壇乎卽曰泰壇者天子之郊侯國自無之然祈谷雩帝四時迎气諸郊在天子不廢未聞畿內四郊皆圜丘也夫亦惟圜丘祈谷明屬兩祭且明屬兩地鄭氏以爲皆禘而混之故以之致辧而王氏又承其混而不爲之分則魯郊眞周郊長至眞春分報反之祭眞祈谷之祭大亂之禮也吾故曰俱不是也

問漢志士禮卽儀禮也然不知何時始名儀禮而朱元晦謂儀是儀書更須有禮書又云儀是細禮禮是大禮則直分儀與禮而二之矣此何據也

士禮稱儀禮誠不知始於何時然在漢時卽有容禮之稱容禮卽儀禮也據漢儒林傳魯髙堂生傳士禮十七篇而魯徐生善爲頌孝文時徐生以頌爲禮官大夫頌卽容也詩傳頌者美盛徳之形容魯仲連傳鮑焦無從頌而死謂不從容而死故漢儀有二卽以容貌習禮而郡國有容吏未央殿前有曲臺卽容臺命後蒼說禮其中當時稱士禮爲容臺禮又名容禮賈誼引容經文卽容禮後漢劉昆爲梁孝王后少習容禮皆是也若朱氏之說則襲陳振叔所言且謂漢初未有儀禮之名疑漢後學者見十七篇中有儀有禮遂合兩名爲一名則直不識儀禮之本容禮而妄爲是言夫賈生引容經有兩經劉昆習容禮有兩禮乎

然儀禮漢又名古經朱氏遂定之爲周公之書顧未嘗謂是二戴禮也先生謂四十九篇俗名戴記者不是戴記而反謂儀禮是戴記有明徵耶

四十九篇非戴記予前已辧之不必再贅若儀禮是戴記毋論漢志鑿鑿卽儀禮卷首明載二戴及劉向篇第異同在前故宋陳氏曰永嘉張浮所較乾道中章貢曾逮儀禮有目錄一卷謂大小戴劉向篇第以古監本巾箱本杭細本嚴本較定識其誤而爲之序云云則在宋時亦尙有知儀禮爲二戴記者朱氏或不識耳予豈可無據而云然也乎

問古有墓祭先生辧之極詳而蔡邕於車駕上陵時反謂古無墓祭以致魏黃初間皆祖述其說此是何故且有謂周冡人職墓祭扮后土屍此初塟時事後此無祭也其說是否

兩漢純用墓祭大抵祭祖宗皆在陵園而宗廟不備不惟同堂異室大乖典制卽西京洛陽且有不具寢室者故蔡邕言之魏文述之不爲無故而宋儒如程頤張栻輩眞以爲無墓祭而戒之陋矣若冡人爲屍原有兩等一是甫塟之祭則爲屍小宗伯職所云成塟而祭墓檀弓所云舎奠墓左是也一是平時祭墓則又爲屍冡人職所云凡祭墓孔疏所云凡祭非一祭是也如此則不止塟時事矣

然二鄭說禮謂凡祭非甫塟之祭然亦非平時祭墓謂有所禱祈而然後祭非恆禮也此說何如

二鄭注經多依違彼亦疑墓祭之說在三禮無明文因不敢直言有墓祭而曰禱祈以依附於祭法去祧爲壇有禱則祭之語夫先王始塟未嘗祧也壇墠與墓不可同也壇墠可禱墓不可禱也若謂墓卽壇墠則曾子問望墓而壇旣有墓又有壇爲非制矣士子解經貴在通洽何可使觸處有礙如此

然則檀弓曰古不修墓又曰易墓非古何與

古不修墓謂封墓當謹之於始堅固不壊勿致再修也易墓非古者謂墓傍之地勿薙艸木使可長養如邱陵望而卽辧也故舊注明曰夏殷以前墓而不墳必使艸木如邱陵而後可辧則不修不易正重墓之至必令堅固可識並非拋棄墳墓蕪穢不治之謂而以此爲詞更無理矣曲禮曰士去國曰柰何去墳墓也檀弓子路去魯顏淵曰吾聞之也去國則哭於墓而後行反其國不哭展墓而入其重墓如此

問書小序出於孔壁不出於伏壁而今忽入之伏書二十九篇之內此始於明代羅諭義妄言先生已辧之詳矣但近有攻古文者謂史遷作本紀早有書序而馬融鄭不見古文尙書者獨能注書序則豈書序果不與古文同出者耶

書序與古文同出而不與古文同行方史遷就安國受古文時但得古文書序一篇及堯典禹貢洪範微子金縢諸古文說而不得五十八篇之本因古文壁本已獻內府而別以篆所書一本藏之於家未經行世遽巫蠱事發安國且尋卒矣史遷祗得書序本與泰誓蔡仲之命二篇本急采入史記而書序則全載之且自傷不得古文本故於五帝本紀論有云總之不離古文者近是蓋傷古文之不行而特爲表出之也則是書序古文同出孔壁而書序則在史遷時已早行世馬鄭所注𨿽屬杜林本然豈有不見書序者且馬鄭仰板古文謬指杜林本爲先師安國所傳而無學之徒反謂其不出孔書而出伏書則不惟不讀書無據且大非馬鄭注序之本意矣世攻古文而不勝則轉攻孔傳則亦其一端也嗟乎何苦爲此

李氏桐鄕官署寓書問樂【並書】

李塨拜白塨自聞樂歸怳然叵測其涯涘苐覓能歌者問歌法能簫笛者問簫笛色譜以與樂錄相質對乃覺洋洋當前因思昔年繙閱前人樂書如觀岣嶁祕迹不可識認今將何如尋之桐鄕地僻無書僅得律呂新書一帙觀訖不覺長嘆毋論其截管旋宮錯紊不合卽使盡合而全不明五聲如何奏八音如何作毋乃古聖之樂以昭聲容後儒之樂徒登翰墨古爲雅樂今爲啞樂耶然總由未嘗實知古樂而反謂今世所傳皆淫聲俗調無與樂理於是相沿器數之說占夢藏鉤牽裳鬼國殊不知古人所謂鄭聲淫商紂靡靡之樂皆以其樂章與樂聲多淫蕩不雅馴耳非謂與五聲十二律之法有逾軼也使五聲十二律可以出於古人之外而別有樂則當日之制樂者亦不可謂之開務成物者矣卽如今世北曲不同南曲南曲不同小調然工尺七調無弗同也使有出於七調之外則七調亦可廢矣使七調出於古所傳五聲十二律之外則制樂者必非聖人而五聲十二律亦可廢矣譬之衣冠創制以來古爲纚縰今爲幧幘古爲縫掖今爲襴衫以至各朝各代興尙千萬不同而冠制以覆首衣制以稱身無弗同也使此制有不同則制衣冠者尙可爲開務成物之聖人哉此樂錄有貞淫而無雅俗之論眞可爲開天識而一洗千餘年之聾聵者也反覆研究乃信孟子言今樂猶古樂深明樂理而學者以爲古今樂本各殊孟子姑爲是說以引齊王則大夢矣至於旋相爲宮隔八相生自漢至今夢中說夢乃樂錄豁然大明且天地定數不煩牽扭此豈才子經生慧思可到蓋古樂自此將復而天縱之以明斯道者也塨也何人幸聞余旨吟詠之下形神皆快謹將未盡解者一一拜問以求指敎或將來可置身太常之側與蒙瞍一考正焉未可知也謹條列所問數則於後

問定聲錄分注雲宮爲濁聲爲宮宗爲淸聲爲徵今按竟山樂錄一卷宮字是宮聲中濁音宗字是宮聲中淸音查宗在東韻本屬宮則爲徵徵字或誤也

東冬皆宮部卽五部之一也其爲宮部者以收韻時返諸喉而入於鼻也則宗字收韻亦然固不待言矣祗宗之起字則又在齒舌之間齒舌音屬徵則爲徵所雲宮之徵者非耶【後李氏自注曰宗爲宮者韻也宗爲徵者聲也更明白】

又問定聲錄云舊譜謂瑟第一黃鐘中第十四黃鐘淸第二大呂中第十五大呂淸第三太蔟中第十六太蔟淸推至十二律皆然是內十二皆爲正外十二皆爲淸矣今讀聖諭樂本卷則第一爲黃鐘正至第八爲林鐘爲黃鐘淸是只十二而十二律正淸皆備不以內爲正外爲淸也舊譜之說似與此相反何爲引之況十二律無皆有淸聲之理乎

正淸者濁淸之謂也兩聲有淸濁而髙低相同謂之正淸則十二濁以十二淸配之祗以絲之粗細分聲之淸濁𨿽屬多事然非有礙理也此正所謂竪列之則一聲是一聲橫列之𨿽千萬聲猶一聲也蓋論其正法則十二自分淸濁如十二律然此樂本之說也若推廣言之則內外各有正淸異而聲同如舊譜然此定聲錄之說也皆是也如謂淸聲祗有五而無十二則琴七祗二淸至寡與至多都不合矣大抵古人造器迂而近拙今人造器簡而漸巧考古皇造瑟之始本是五十黃帝使素女鼓之攺去其半作二十五及秦時蒙恬爲箏又去其半攺作十三所云破瑟爲箏是也古制繁重積漸減損繁者不適用減損反適用如徧簫無用單簫有用大瑟無用【五十】小瑟有用【中瑟二十五小瑟五以五聲應曲不知所始】蓋古人以一器爲一聲故必多多器以爲備數而不知聲之旋轉全不在此也以此而推必古人造瑟時疑聲有多數如京房六十律之說故先以五十減至二十五要是古人迂拙後漸巧利此定論耳前曾問先生云大抵瑟內外十二皆有淸有正先生以爲是乃又分作兩十二律此何故耶

內外十二皆有淸有正此是也若謂作兩十二律則𨿽分外淸內正而實則雜用之皆可應曲無所分別故莊子曰鼓之二十五皆動淮南子曰調瑟者鼓之而二十五皆應如一歌聲在第一黃鐘中者卽以第八林鐘中應之不然或以第十四黃鐘淸應之又不然或卽以第二十一林鐘淸應之無所不可蓋六十律有髙下故不通此兩十二律無髙下故皆可應也今太常樂器琴十皆七瑟十皆二十五無大瑟小瑟然其五聲十二律相配處總無礙理雜說謂虞舜有十五之瑟晉時郭璞造二十七之瑟則以五七十二聲數校之便不合矣諸詳見前一條內

又問六四一絕起上字爲上四字一絕起上字爲入蓋言上字二字方得聲入字一字便得聲也然其曰六四上者豈皆指笛色言乎且上入字七音皆可用何以指定六四上乎

六四上是指笛色言其指定六四上者是借笛色之六四上以爲法而言

樂錄曰五聲九聲是竪列一層髙一層則七調自低而髙四字調當爲至低四字九聲由低而髙則正四字當爲至低乃竟山樂錄曰借如有歌宮調曲者於此其首字偶低此以四字應之而聲在四下凡四下初起之字未經圜轉𨿽其位屬徵羽而聲下於宮實非宮調夫笛色步位四下𨿽是工六環接以低而髙然九聲遞上終髙於四卽或羽壓於本宮不得髙而徵固髙也今云云何也

五聲之以宮爲低也此以聲言之也九聲之以工六爲下者此以簫笛色言之也聲之髙下本無定以竪言之則宮低於商以圜轉言之則宮反髙於羽矣簫笛色亦然以竪言之則四髙於工六以圜轉言之則工六又髙於四矣其稱髙低上下並無一定然而非鶻突者仍不亂也

十二律相生之法黃鐘隔八生林鐘爲黃鐘淸林鐘隔八生太蔟爲商太蔟隔八生南呂爲太蔟淸南呂隔八生姑洗爲徵則器色譜皆宜從之如四生伵伵生上上生仩仩生工可也而乃曰笛色譜以正生淸除七得八以淸生正除八得八如宮生宮淸以四生伵宮淸生變宮以伵生乙則林鐘又不生太蔟而生大呂矣變宮生變淸以乙生億變淸生商以億生上則夷則又不生夾鐘而生太蔟矣兩相違抝何也

此系器色與律法稍不同者大抵生聲之法祗隔六隔八二法然而隔六是隔五隔八是隔七以五聲言之則除五聲而第六聲與第一聲相應是隔五也以七聲言之則除七聲而第八聲與第一聲相應是隔七也此器色與律法皆同者也只律有十二管卽有十二名故第一管隔七生第八管皆黃鐘聲也然而黃鐘不再生黃鐘而生林鐘謂之黃鐘淸第三管隔七生第十管皆太蔟聲也然而太蔟不再生太蔟而生南呂謂之太族淸而簫笛色卽不然簫笛只六穴而立七名自四乙上尺工凡六以環至於四𨿽已隔七聲而四仍生伵乙仍生億縱四伵乙億其聲之淸濁不同而生聲與受聲者俱在此穴則與黃鐘林鐘太蔟南呂可隨地易名者早有間矣因之生聲之法凡器色一如律法無所分別而至於環宮如所云淸生正者則不用十二律生聲舊法而只存七名直去伵億仩伬仜五髙字而不數聲而數字乃有隔七字而生正之說據其實則猶是一調正宮爲黃鐘二調變宮爲大呂而每一調終則移髙一調而要與十二律生正之法截然不同蓋律用十二管此用六穴律用十二名此用七正五淸共九名而又去其五焉得相合觀十二律相生之法則黃鐘生黃鐘淸黃鐘淸生太蔟而此以黃鐘生黃鐘淸黃鐘淸生大呂則顯然相悖不必較生法而然後知其有違抝也向輯樂錄時因笛色工師指授笛色七調譜偶作是言而采錄及之乃不明言環宮生聲之殊與減穴減字之別有其說而混淪載入宜其戾也此皆不足較計者也【後恕谷有器色相生環宮二圖見李氏學樂錄中】

隔八相生之法以正生淸甚合若以淸生正則宮淸生商商淸生徵徵淸生羽羽生變宮變宮淸生角揆之先生辧律呂新書所言宮生商商生角角生徵徵生羽不同何也

宮生商商生角角生徵徵生羽此圜轉生聲之法旋宮之法也旋宮必相接成聲故律呂新書以宮生徵爲宮徵相接則戾甚矣若宮淸生商商淸生徵徵淸生羽云云此律管生聲之法較律之法也較律不較聲則聲任律生卽如史記所雲宮生徵徵生商商生羽羽生角又一生法矣蓋十二律生聲天一生水地二生火也聲生聲冬水生春木春木生夏火也不可同也

定聲錄載還宮圖譜謂中呂一調七律而窮無五淸防賓一調六律而窮無五淸而竟山樂錄雲中呂爲宮則以次圜轉應鐘爲羽姑洗爲徵淸爲六調防賓爲宮則以次圜轉黃鐘爲羽中呂爲徵淸爲七調不同何也

十二律惟黃鐘大呂太蔟夾鐘姑洗中呂防賓在上層者皆有調謂之七調至姑洗以下夷則南呂無射應鐘五律不立調若中呂防賓但無羽聲變徵淸耳非無調也若無調則五調止矣何名七調乎

李氏舟次寓書問樂【並書略】

塨歸舟徐理先生教言惝怳若失昔楊子云著太人皆笑之侯芭獨篤信焉其書至今傳人間周濂溪通書今日讀之亦秖平平然二程表章尊禮遂爲一代儒宗先生髙著非此可倫禮編精核直補周末亡籍躬行君子所必過而問者經書於漢宋外剔發幽閟刋正訛錯則經術之士必來取則至於詩文髙妙超唐而掩宋裒然爲當代文章之宗其必傳於千秋固無待人標榜也況以塨之無足輕重者哉然塨於躬行經術文章三者少曽畱心而拘墟自愧得接提命實聞未聞至樂則今古無從質問已分置之髙閣乃忽得傳受遂覺元音在前此𨿽畢世千秋豈能忘此教澤哉近閱陸氏思辧錄頗有解釋敢舉論學者數條【別載】並論樂一條敬問云云

塨問陸世儀道威思辧錄云太常有雅樂部其樂工能爲雅奏禮樂志記其搏拊之法琴中取聲止用實聲散聲並不用吟綽泛音之類想古法當去此不遠塨習樂後亦疑琴中吟猱綽注則自爲一音難與眾樂器相和道威所論或琴在正樂中亦止當用工尺五聲與彈三琵琶等法全耳何如

曰絲部惟瑟器能備正變淸濁之音以其多也下此則自琴七以至五四【琵琶】三【鞉】二【提琴】其有實聲散聲者則但以實散聲應之如數不足或隨便接逐則不得不攙用左指之音以虛作實觀二提琴純用猱綽而亦能與眾樂器相和豈琴之吟泛而反不然此又矯枉過直矣但道威此說一破庸俗有聲無詞之習是深於審樂者其說不可不存耳

李氏京邸寓書問樂【並書略】

塨前奉寧府五聲歌訣及相生旋宮諸圖原屬屋漏郤明難窺天地不意先生深以爲是也或者此事眞可以承先生之傳乎其後五六卷並錄平日承教先生之語取其於樂有闗者考訂入之未竟也蓋律呂前人譌舛先生已辧明之今承之者只欲徵實用耳何如雲云

塨問律呂之學某於簫笛色工尺相配已稍諳矣獨琴學未稔其於五七聲相配處可得聞乎

曰先贈公能彈琴故先伯兄仲兄皆有琴器且亦解彈僕幼思效之因遭亂之早便無暇及此而斯技亡矣家中向有前朝潞王所斵琴蓄爲珍器及潞王北去後仲兄亦輟彈並其琴亦沈之浙河器且不存安問音義但其位則先贈公曽道之大約簫六孔而有七聲琴七而反止五聲竹是天地自然之音而絲則全以人爲之其數聲數可以隨意寡多而先王造器用七而聲反用五以是知三代以前有五正而無二變此亦一驗也五正者一宮二商三角四徵五羽也六者一之淸卽宮淸【舊名少宮】七者二之淸卽商淸也【舊名少商】三角四徵皆無淸而以本爲正淸【如逐聲至七後又有髙聲則重彈三以應之再有髙聲則重彈四以應之是以本爲淸也】九聲備矣其五不得兼淸者一則調聲至九聲而足一則六卽宮淸借此以間之否則羽與宮相接恐亂音也此右手散聲法也舊曽舉陸道威樂說來問謂太常雅樂部只用散聲實聲此正散聲也若左手實聲則凡大小相間或間一如一三九徽三一十徽或間二如一四十徽四一九徽類處處以散彈與實聲兩兩相應舊謂之一正一應𨿽不定爲何律正應而兩聲齊出皆得與正淸爲一例則隨本之聲而定爲宮徵猶之本聲也然則太常樂奏只用散聲實聲者𨿽其說大不足據然亦見和聲之法與鞀略同其不如尊師之専揉擦而薄散泛則淸歌遺意猶從此可彷佛也

琴中聲如何

舊論琴五聲原以一爲宮六爲少宮此頗近理後又以三爲宮以爲宮者中聲也自一至五則三爲中且此稍怪以小間言之其在十徽者七五六四皆一散一實兩兩相應而獨散五與實三則三不受應而遷至十一徽間覺有翹然不屑之意故以爲中然仍不合者以五聲之次從三至七則一二爲何聲濁者不能爲淸也且角徵有兼聲而宮商反無有未可訓也

明工部李之藻論樂律亦多惑太常雅樂部說謂中聲在九十徽間此本之鄭世子樂書而輾轉致誤者夫徽以泛聲爲主凡定徽之法必以泛之有聲處定之爲徽每十三聲外皆歇絕無聲故十三徽者天地自然之十三聲也豈有十三聲中不取首尾兩聲與中一聲而反取第九第十聲者假以實聲言之則任舉一皆當以第十三徽爲中聲蓋其聲自低而髙凡一調中之九聲每俱備故卽一而可以立一調可以合萬曲與簫笛之髙下並同然而不謂之中者以一止一調謂之宮可謂之商亦可也假以泛聲言之則當以第七徽爲中聲位旣正中而聲又較眾爲最大然而亦不謂之中者以一聲居中而上下環應七皆此中不能定爲宮之中商之中也則是絲無中聲必求其中則散聲以一爲中泛聲實聲則隨地取中其必以九十徽爲中聲者此由太常樂奏止用此二徽而散聲與實聲相間到底故云非古法耳

太常琴色譜與今學校所用琴色譜皆有據否

太常樂譜僕不能細核若學校所用釋奠文廟者則大不足據大抵只用散聲實聲兩聲而於九十二徽中又只用十徽一徽而他並不用不惟非中聲兼亦非樂天下有七絲一器只用兩聲一徽而可以成聲音立樂章者乎乃釋奠有迎神曲名曰咸和卽宋樂也其於大哉孔聖大字則於四二十徽連作四聲而撮一聲又於四二去徽【卽散彈也】單作兩聲而撮一聲又於四二十徽連作四聲而撮一聲共十三聲乃又從頭再作合二十六聲而大字始畢若此者可謂聲乎乃以此至終凡一曲三十二字皆専用十徽一徽作五小間勾凡七百八十聲以終其曲無調無字無陰陽平側無髙下淸濁無抗墜勾矩曲折縱止嘈嘈棖棖任三十二字七百八十聲而只以一徽當之嗟乎天下有七百八十聲只作一聲而謂之爲樂未之聞也然且謂中聲在九十徽間夫止十徽一徽而誣以九徽九亦不受也故曰雅樂不足據此其一也

又問某於樂舞亦知得大槪近考孔廟大成之舞卽趙宋化成天下之舞元祐間哲宗命樂正葉防所撰者也義取揖遜彰宋受命之符故多以謙辭爲容而用之孔廟不知何意且其謙辭之容何似也

考之宋史葉防撰朝防二舞儀其文舞曰化成天下之舞第一變自正立正揖合手上下左右顧揖及蹲舞外以卻身爲初辭左手推後爲再辭右手推前爲三辭三辭已畢又以俛身相顧爲初謙側身左垂手爲再謙側身右垂手爲三謙三謙又畢於是曲躬而受之謂之一變其二變三變𨿽小有異同而大槪如此此其說謂宋有天下本於揖遜故造爲此節每變皆具三辭三謙之儀以像功徳當時用之朝防範鎭楊傑輩已譏之況用之文廟則無理之中又無理者明萬曆間工部李之藻疏請更定而廷臣無學不能變易以至於今此亦孔廟禮樂一大憾事也

樂有樂曲舞曲之不同凡樂先登歌次歌奏次合作皆非舞曲則孔庭三獻宜有舞曲在樂曲之外今以宋授受之舞揚於孔庭已不倫矣乃又不別制舞曲而卽以歌奏配之豈大哉孔聖道徳尊崇曲中有辭讓意耶何以至此

李我存【卽李之藻也】曰古舞定立四表三進三退武取六伐止齊文取六爻變化文俯取諸陰武仰取諸陽文先舉左手足武先舉右手足文則左旋武則右旋𨿽皆就揖遜徵伐而擬諸形容然必動蕩回旋以出之近世舞法失傳太常雅舞立定不移微示手足之容可謂舞乎然且古文武二舞干羽不分舜作韶樂本用文舞而誕敷文徳之時反用干羽周制釋菜習舞則君執干戚以就舞位故曰執其干戚習其俯仰詘信容貌得莊焉行其綴兆要其節奏行列得正焉進退得齊焉今舞法旣無行列進退而又僅把籥翟屏棄干戚此謂之有文無武近於婦人之樂將夫子當日卻萊夷墮三都有文事又有武備之聖人而一以側身拱手盡之則沿習之陋也

經問卷十三

欽定四庫全書

經問卷十四

翰林院檢討毛奇齡撰

文輝【先生仲兄與三先生之子康熙癸酉舉人】京師寓書問

徳淸胡渭生【字胐明】著易圖明辧一書中有引及我家之書以置辧者

原舛編云數不得爲圖衍不得爲畫二句眞千古格言顧其說有不盡然者余不可以無辧謹按大衍者揲蓍求卦之法也大衍之數出於天地之數而非卽天地之數蓋天地之數易與範共之凡天下之言數者未有外於此者也大衍之數則惟易有之範不得而有之也康成注大衍與四象皆本漢書五行志志據劉向父子洪範五行傳以推災異其所引左氏陳災傳說蓋劉歆取大傳之六七八九十以續洪範之一二三四五而爲生成妃牡之數意主洪範初不爲易而設卽其末舉坎離二卦亦以證水爲火牡火爲水妃云爾終於大衍無涉也惟律曆志言備數則引易大衍之數五十言鐘律則引參天兩地而倚數言歷法則引大衍之數四營之象而以天地之數終焉大抵五行主洪範則附以春秋而不及大衍歷律主大衍則附以春秋而不及洪範攷厥源流區以別矣故劉說𨿽未嘗有圖而圖實在其中借令繪以爲圖亦但可名天地生成圖或五行生成圖而斷斷不得名之曰大衍圖何也蓍無五行無方位無生成無配耦也今試就筮法而按之自四營成易以至十八變而成卦格中之所陳版上之所畫孰爲天生而地成地生而天成耶孰居北而爲水居南而爲火耶方者圓者單者復者皆安在耶而原舛云其形其象原自如此吾所不解若乃竊之爲河圖則固有其形其象矣生成南北方圓單復一一不爽如宋人之所說矣幸彼不見鄭注茍見之則援以相證更增一重金湯之固矣然而天地之數終不得爲河圖者則以大傳無明文而五十有五但可以生蓍而不可以畫卦也毛公惟知數不得爲圖而不知大衍之數與天地之數不可混而爲一惟知衍不可爲畫而不知鄭注乃劉氏洪範五行之數非伏羲大衍四營之數也長夜始旦明尙未融此予之所不能無辧也總之康成以九篇爲河圖久已認賊作子而復據生成配偶之數以注易遂爲僞龍圖之嚆矢此所謂借冦兵而賫盜糧者也於摶乎何尢毛公惡宋太過故其立言往往刻於宋而寛於漢夫豈平心之論與

予說經之書行世頗久從無有起而相駮難者初以爲幸繼而疑之又旣而惴惴不能已天下無日說諸經日進退儒說而其中無一非者此可疑也特予痛六藝晦蝕不憚取儒說之禍經者力爲考辧其間開罪諸儒不知何等𨿽此時是非未定萬一予死之後同異頓起異者執無何之說乘間以入而同者急不能決則經禍烈矣此可懼也所望世之有學者責我未備一趂予尙在可以攺過一則徐理其說令彼我各鬯或不致寃誣出入庶得冺他日同異之見而引領無有今朏明吾故交當日在益都師相宅曽爲主客乃以辧易圖是非謬及予著予忻慰實甚謂從此可以覘吾所學庶幾攺悔而披讀再三似乎不能無誤者謹就其所辧而條答如左原舛編者予所著河圖洛書原舛編也數不得爲圖二句予原舛編文也予以爲河圖不傳今所傳圖實鄭康成所注大衍之數而陳摶竊其說而爲之圖者

【鄭康成天一生水於北地二生火於南天三生木於東大衍注地四生金於西天五生土於中陽無耦陰無配未相成也地六成水於北與天一並天七成火於南與地二並地八成木於東與天三並天九成金於西與地四並地十成土於中與天五並】故曰大衍之數不可爲圖卽欲爲圖亦當名大衍之圖而不名河圖此其說未有害也向使朏明非吾言明指其果爲河圖有證有辧亦何不可乃枉蒙見許稱爲格言而又云說不盡然則入室而操其刃矣

乃其開首云大衍之數出於天地之數而非卽天地之數似乎有誤夫天地之數五十有五以天數之一三五七九與地數之二四六八十合計之爲五十五也大衍以五行气並【气並見後】減去其五且又以天地生成之數生止於五成止於十故曰大衍之數五十是五十有五固天地之數卽五十亦天地之數未可分也此言似無誤而實有誤也至雲天地之數易與範共之則誤之甚夫所謂五十有五者謂以一二三四五合之六七八九十而有此數也洪範五行止有一二三四五而無六七八九十則止有十五數而並無五十五數此惟易闡大衍取五行生數加之五行之成數而然後有此今試以相詢洪範有成數乎洪範五行有六七八九十乎然則天地之數大衍有之洪範不得共之也若云大衍之數洪範無有則第知洪範無五十而不知洪範無五十五猶見晚矣

乃又云康成注大衍與四象皆本漢書五行志則誤不可言據漢書五行志惟有【志天以一生水地以二生火文天以三生木地以四生金天以五生土】五句此卽洪範本文一曰水二曰火三曰木四曰金五曰土五句而合以孔傳【皆其生數】一句與康成大衍注【見前】有於北於南於東於西於中及成水成火成木成金成土及一並二並三並四並五並者截然不同志文與注文見在也乃以兩書見在可以明證者而開口數語便寃誣至此則凡注經者人人自危矣經學從此不可問矣然且曰康成注大衍與四象皆本漢書五行志夫康成注四象未嘗與大衍同注此可不必辧然其文則猶在也【鄭康成布六於北方以象水布八於東方以四象注象木布九於西方以象金布七於南方以象火】請諦觀之此四句可是本五行志五句而爲之者乎漢志無方位鄭注有方位漢志以殺爲成鄭注以生爲成一枘一鑿【見後】且鄭說皆本夫子本文而敷演之【見後】康成𨿽後於班固劉歆而夫子實先於漢若以一水二火數目相同謂注襲志則洪範本文早有數目何志之有

乃又云志據劉向父子洪範五行傳以推災異其所引諸說蓋劉歆取大傳之六七八九十以續洪範之一二三四五而爲生成妃牡之數則是辧者亦知劉氏父子取易傳以續洪範一如予前所辧者則予說可信明矣且亦明知洪範之說原本易傳是五行志本大衍注非大衍注本五行志又明矣辧者之說於是乎稍不伸矣乃又云生成妃牡意主洪範初不爲易而設夫大學引康誥自意主大學必不爲康誥而設此何待言然而猶言之者吾揣其意謂班氏漢志本之劉氏五行傳劉氏五行傳本之易傳而康成大衍注則又本之班氏五行志志以生成妃牡闡發洪範非闡發大衍康成不得竊作大衍之注故反復言之而不知此又誤者劉說本易傳班志襲劉說而康成大衍則與劉傳班志了不相涉前亦旣言之矣彼徒知易與範二而不知易與大衍不可二徒知五行志取易傳而不知大衍之注正本易傳易傳曰天一地二天三地四天五地六天七地八天九地十卽大衍數也天地以五生五成合爲此數而大衍取之是天地以生成之數爲大衍數也夫子之言大衍者本如是也非康成注也又曰天數五地數五五位相得而各有合亦大衍數也天地以五數之位各令相得使一六二七三八四九五十兩兩並合而大衍取之是天地以並合爲大衍數也夫子之言大衍者本如是也非康成注也然則康成是注實本夫子而誣之曰本五行志不惟誣康成並誣夫子矣

且其所云生成妃牡意主洪範其言似無誤而仍有誤者蓋此注春秋非注洪範也漢志引春秋陳災而及裨竈之言曰陳水屬也火水妃也妃以五成必至五十年而陳始亡於是引大衍之文以解春秋妃五之數一襲夫子五位相得語【志五位皆以五而合而陰陽易文位故曰妃以五成妃配也】一襲夫子天一地二語【志然則水之大數六火文七木八金九土十】謂夫一配五而成六二配五而成七三配五而成八四配五而成九五配五而成十皆以妃五爲五行相成之數一如夫子之言大衍者而其說則與夫子大衍箕子洪範皆大相反夫洪範有生無成而此則有成洪範有生亦不必無殺而此専主殺【志故水以天一爲火二牡木以天三爲文土十牡土以天五爲水六牡火以天七爲金四牡金以天九爲木八牡陽奇爲牡陰耦爲妃】一爲二牡水尅火也三爲十牡木尅土也五爲六牡土尅水也七爲四牡火尅金也九爲八牡金尅木也其奇復配耦實皆主尅殺之數以解陳亡壹若與洪範五生本意逺相戾焉何則意在解春秋而非有他也若謂康成並合本此妃牡因有鄭注本漢志之說則康成於五位相得而各有合注見在也【康成地六爲天一匹也天七爲地二耦也地八爲天注三匹也天九爲地四耦也地十爲天五匹也】試與志文相對較果相合否注以生成爲配耦故一與六並二與七並【餘仿此】志之生與成不配耦也注以相比爲並合故西北之乾與北坎合東南之防與南離合志之左比與右比不並合也且注無正雜錯對之理而志則三與十對五與六對七與四對注無怨偶仇合之事而志則震與土合土與幹合防與金合是志之與注實悖且反而以爲注本於志是猶逐飛者而責之走誤之誤矣然且曰坎離二卦妃牡之證夫八卦正維固屬怨偶然而大衍豈如是乎

乃又云惟律曆志引大衍之數則律曆志之引大衍一以蓍數驗黃鐘之實一以天地之數起置閏之法不惟非洪範並非大衍此固不必援舉以相較者乃又云五行主洪範則附以春秋而不及大衍律曆主大衍則附以春秋而不及洪範則五行志不及大衍亦何待言若云律曆主大衍則又誤矣夫歷法自有機軸何曽以大衍爲運轂之宰大學引康誥非以康誥爲大學主也且律曆所引羣經雜出亦未嘗専附春秋與五行等也況源流二字所系極重康成注不本漢志不得謂漢志是源劉氏五行傳無大衍注不得謂大衍注是流若謂五行志是洪範源流律曆志是大衍源流則未免又誤夫洪範五行自爲本末理固有之苟曰大衍宗律曆大衍不受律曆宗大衍則𨿽伶倫大撓其能向文王孔子而受此數乎

乃又云劉說𨿽未嘗有圖而圖實在其中借令爲圖亦當名天地生成圖或五行生成圖而斷不得名之爲大衍圖則誤極矣夫大衍之注之可爲圖者以爲天一在北可繪一於北地二在南可繪二於南也今劉氏但云一生水二生火則不知其一其二其水其火繪何處也以爲六與一並則可繪地六於北一之傍七與二並則可繪天七於南二之際劉氏取大衍之數以續洪範而曰以天一爲火二牡則水火並峙繪何后先以天三爲土十牡則土木雜出繪何分合夫善讀書者必使聖人之言耳可得聞目可得睹而後口可得而言況明明爲圖不惟目睹必將指畫而乃目不經睹指不經畫徒口言之曰圖在其中且又曰當爲某圖不當爲某圖則以大衍注爲大衍圖而有形有像尙爲可解何則圖卽其形像也以劉氏說爲生成圖而欲以形之欲以像之則吾所不解何則圖不得也故摶所爲圖吾初曰大衍不當爲圖縱欲爲圖亦當名大衍圖或天地生成五行生成圖而不當名爲河圖今吾反其言曰縱欲爲圖必當名大衍圖而不得名河圖與天地生成五行生成圖蓋生成並合已在大衍之數中而不得専以名也是以大衍之數定則大衍之名亦定數定於五十多亦此數少亦此數夫減五十之數爲四十有九而仍名大衍則多此可知也大衍之數定則大衍之圖亦定數定於五十多亦大衍圖少亦大衍圖夫八卦環列直去十五數於中央而畫八卦者不以爲闕則多亦可畫少亦可畫也若云蓍無五行無方位無生成配耦則蓍無五行而蓍之數有五行一爲水二爲火也蓍無方位而蓍之數有方位天一在北地二在南也蓍無配耦而蓍之數有配耦天配耦而爲二十地配耦而爲三十也則是水火五行北南方位生成配耦無一不備其爲形爲像彰彰如是而尙云格中之所陳版中之所畫孰生孰成孰南孰北孰方孰圓並無形像則不知衍蓍之式其所爲格與版者出自何經揣其意不過謂此蓍艸中必無是形像耳夫大衍二字𨿽解揲蓍然而有揲之者則不必泥定此數莖之艸況曰大衍之數則卽此艸中有數存焉蓍是艸五十蓍卽是數今乃認揲爲艸正猶認刺人而殺之者而指之爲兵此孟子所不許也乃又曰竊爲河圖則有形有像南北方圓一一不爽則何暗於見大衍而明於見摶圖有如是也又曰幸不見鄭注苟見之則援以相證更增一重金湯之固則謂摶不見鄭注而爲此圖吾何能爭謂見之而援以相證則竊人之物而能首贓乎未必然也

乃又云大衍之數不得混天地之數則大衍自大衍天地自天地五十之數並不曽混之爲五十有五康成無此注予無此言也又云洪範五行之數不得雜伏羲大衍四營之數則洪範自洪範大衍自大衍大衍五行並未雜之爲洪範五行康成無此注予無此言也但予就其說而徐理之則又似有不盡然者夫所謂大衍非天地者必謂天地多五數大衍少五數也夫以大衍少五數而卽不得爲天地則大衍之用又少一數將大衍亦不得爲大衍矣所謂洪範五行非大衍四營者必謂易卦無五行易位無生成也夫以夫子自言幹爲金防爲木坎爲水離爲火則卦有五行以夫子自言五位相得而各有合則並有生成矣然且以夫子所言大衍之數所言四營成易而忽題之爲伏羲誠不知出自何經傳自何師吾恐軒黃至今依然長夜漫漫矣何明融之有至結末云總之康成以九篇爲河圖久己認賊作子而復據生成配耦之數以注易此所謂借冦兵而賫盜糧者於摶乎何尢則河圖九篇卽康成河出圖之注也𨿽其說不可考然張衡傳云其河洛六藝篇數已定則在當時原有知其篇數者且衡他日上封事亦有河洛五九六藝四九合之爲九九之文而揚雄前此擬易則直以一三九爲太標凖則九𨿽非子或亦不必是賊也若以生成配耦注易爲冦盜之借則恐滋罪過夫天一地二諸經是夫子言生成五位相得諸經是夫子言配耦豈夫子之言爲釀亂具耶或曰夫子所言並無五行一字何以知爲五行曰五位相得數不得而稱位也亦無南北一字何以知爲於北於南曰坎北方卦離南方卦位不得而亂其方也且世亦知夫子於生成合並之間有微旨乎天一地六旣以天一之生與地六之成並爲水矣然而以水成水助之己耳夫子復以生水寓成水之意故乾位地六水也夫子特稱之爲金曰幹爲金與坎爲水合何則金生水也地二天七旣以地二之生與天七之成並爲火矣然而以火成火濟之己耳夫子復以成火爲生火之原故防位天七火也夫子特稱之爲木曰防爲木與離爲火合何則木生火也其爲生成並合精密如此若予則衛經心切惟恐儒說之有悖於經而兢兢惕惕日取韋劉王鄭諸是非解釋不暇有何愛惡而辧者曰刻於宋而寛於漢吾滋懼焉

又辧云易有太極一章仲氏易謂申言揲筮之意良是但以分而爲二爲兩儀揲之以四爲四象則其義猶未愜當蓋分而爲二不過分四十九防爲左右卽不舎一爲太極其將不可分乎安見此兩爲一之所生乎揲之以四不過以左右手四四而數其防卽不分爲二其將不可數乎安見此四爲兩之所生乎且太極形而上者也兩儀四象八卦皆形而下者也八卦燦然成列則兩儀四象亦必燦然成列當分二揲四時正在手中搬運其所謂天地三才四時再閏者特取譬之假象耳若夫兩儀四象則參伍錯綜之餘通變而成文者也四營未畢格中無奇偶之數三變未終版上無老少之文又安見爲兩儀四象哉輾轉尋繹終未豁然竊意所謂太極者一而已矣命筮之初奇偶未形卽是太極迨夫四營而成易合掛扐之防置之於格或五或四則爲奇或九或八則爲偶是謂太極生兩儀至於三變而成爻畫之於版三奇爲�爲老陽三偶爲乂爲老陰一奇二偶爲一爲少陽一偶二奇爲爲少陰是謂兩儀生四象至於九變而爲三畫之小成十八變而得二體之貞悔是謂四象生八卦由是各占其所值之卦爻是謂八卦定吉凶由是吉者趨而凶者避是謂吉凶生大業故下文結言之曰定天下之吉凶成天下之亹亹者莫大乎蓍脈絡分明辭旨融徹其爲揲蓍之序也何疑總之四象二字苦無定說今旣主一行之剛柔太少而更推得其所以然始知四象與單稱象者不同單稱象者卽易書已然之畫八卦成列象在其中是也四象則蓍防過揲之數爻所用之九六及不用之七八是也故下文又曰易有四象所以示謂示人以所值之卦爻也章中兩言四象朱子以前四象爲聖人畫卦自然之次第以後四象爲揲蓍陰陽老少之爻夫均此四象且同在一章之中豈容有二解哉太極兩儀四象之遞生其爲揲蓍之序益洞然矣

予向作仲氏易時於易有太極章己爲之說曰是故有至理焉極者至也所謂易其至矣者也天地以不二之物而生陰生陽生四時以生萬物此天地之至理也乃易亦有之以羲卦言太極一畫也一畫者理之至也卽陽也幹也乃以一生兩則生坤也坤象乾故曰儀儀者則也生坤而陰陽具矣乃取乾坤各二之以成四象如二乾爲防離兌二坤爲震坎艮則兩陽兩陰合之爲四而於是八卦成焉乃以之推易則乾坤成列爲太極陰陽對聚爲兩儀易止於四爲四象【移易以一卦始以四卦止】而以之揲蓍則象兩象四前文可驗也故自八卦成而剛柔相推以之屬辭卽以之揲筮通民志而定大業皆在於此此予初解也其後書成兒子從南昌舟中寓書謂是解恐終狃習見通讀前後傳似申明揲蓍之意卽象兩象四諸語而重提之以起吉凶大業之能事反覆論辧其言似可聽因攺換前說而易所鋟版已有年矣其後蠡吾李生越三千里問樂於予並受諸經去而易系舊本此一版尙未換也李生亦寓書謂此章似申言大衍専指揲蓍不泛指畫卦全易惟此章稍具異義予見而驚曰天下有神明相通如此書者乎先聖之精意散在人心丹輪將顯而有目燦然無不共睹易義於此爲不昧矣今仲氏易中所載換義𨿽不能盡舉前人所陳合爲較辧而其剖習說之惑約有六條假使觀予書者謂其說未是此槪舉易理不必作揲筮解則眞是眞非此時未定吾安能彊他人之見必令從已而乃是予說而復爲變之則似乎刻求矣予仍就其說而答之如左據云分而爲二爲兩儀揲之以四爲四象義不愜當夫分而爲二爲兩儀卽分而爲二以象兩也揲之以四爲四象卽揲之以四以象四時也蓋猶是揲筮而前言之今又言之故曰申言使此而非申言則已此而申言則此言卽前言前言有當此言獨無當不可解也

乃據其所辧則云分而爲二不過分四十九防爲左右卽不捨一亦可分二不必兩爲一所生揲之以四不過以左右手四四而數其防卽不分兩亦可數四安見四爲兩所生則其認生字恐太鑿矣夫生不必如婦之生子剖其腹而出之也又不必如土之生艸木埋根於其下而見苗於其上也蓋借詞如是矣故易之一生兩兩生四與老子所言一生三三生九其說正同一不能分三安見三爲一所生三不能分九安見九爲三所生然而古之言樂律者與漢初之言歷法者其爲數皆本諸此而揚雄擬易且復用其數以作太圜以爲生數實然是以宮生徵徵生商聲安能生聲而五數所及則生之黃鐘生林鐘林鐘生太蔟律安能生律而八數所及則生之如必求其如何生則昔有聞律娶妻而責其逆婦聞呂生子而欲驗其產兒者此千古笑話而今復蹈之恐不便矣

乃又云太極形上者也兩儀四象八卦皆形下者也八卦成列則兩儀四象亦必成列當分二揲四時正在手中搬運其所謂天地三才四時再閏者特取譬之假象耳若夫兩儀四象則參伍錯綜之餘通變而成者也四營未畢格中無奇偶之數三變未終版上無老少之文又安見爲兩儀四象哉則全不明乎主客之說而自爲言者夫太極形上兩儀形下則仍是槪闡易理之言非申言也八卦成列四象亦成列則仍是習俗說易之言非予所攺爲申言之言也非客說也夫主客相難則必先明客說而後以主說應之今客說未明矣且辧者亦知分二揲四之時有何天地有何三才有何四時再閏而歷歷言之此取譬之假詞矣乃申言假詞申言取譬而前譬天地今譬兩儀前譬四時今譬四象有何不可旣知前譬爲假詞而今譬則必求其眞是申言二字亦且未明何況主客且夫申言者予實倡之門生兒子實啟之然非無據者也律曆志云元始者易太極之首也春秋者易兩儀之中也四時者易四象之節也是志先以兩儀申陰陽四象申四時矣故予解易有太極則曰未揲之先合五十之數聚而不分有大中之道焉極者中也未嘗以一爲太極也以一爲太極者崔憬之言也若夫分之爲二以象兩則是太極生兩儀也儀者象也兩儀卽象兩也夫子自述其言也於是揲之以四以象四時則是兩儀生四象也四象者卽象四時也夫子自述其言也此客說也若如主之所說則必四營成易之後蓍分陰陽而後謂之太極生兩儀則四營不得爲太極且分而爲二夫子之言也夫子言四十九防分而爲二而此乃以四營之後分陰分陽而然後謂之分二則其所云四十九防分一象兩者其說安在且四營不可爲一也揲四不可爲兩也四營而成易不可謂太極生兩儀十有八變而成卦不可謂兩儀生四象也何則數固不相當也且其以老少陰陽解四象者此非夫子之言並非予言也老少陰陽之說起於崔憬不始於一行其說固未嘗不善然而斷不可以爲四象蓋四象二字起於象兩象三象閏諸象字而以四時實之謂以歷法譬衍法也故又云法象莫大乎天地變通莫大乎四時又云易有四象所以示也皆以四時四象爲揲四之解而陰陽老少諸說並無與焉故九家易云四時通變爲八卦之所由始不過以揲四之法比之四時之通變而幹鑿度雲天地有春秋冬夏之節故生四時四時各有陰陽剛柔之分故生八卦則卽其比類之言亦且有實理存乎其間以極生儀以儀生象其相生之理未嘗虛也是以虞翻說易卽以乾坤爲兩儀以干二五之坤成坎爲冬時坤二五之乾成離爲夏時坎之二四同功成互震爲春時離之二四同功成互兌爲秋時此四象也而於是合坎之三五同功成互艮與離之三五同功成互防而八卦備矣謂之生八卦則二儀實生四時四時實生八卦此𨿽非夫子本意且亦非予所云申言之意然其解四象爲四時則自夫子至於今猶一轍矣辧者知夫子四象不可有二故又云章中兩言四象朱子以前四象爲聖人畫卦次第以後四象爲陰陽老少之爻則均此四象且同在一章之中豈容異解其說甚善乃兩言四象同本於揲之以四以象四時一語而前後互見反有異解恐未可否若其備舉揲蓍之法自捨一分二以至一十八變其爲格爲版爲�爲乂吾不知其與聖經有合與否顧此第自爲其說而予何答焉予與朏明未嘗以經論往復憶初主客時曽聞其有古文眞僞之辧故予向作古文寃詞成謹寄一本於胐明而未防裁答或亦不然其說乎顧予則何敢不答坐隠忍以滋諐悔只恐譊譊無當徒費筆札爲聖學羞則終望乎良友之訓正也已

經問卷十四﹤經部﹐五經總義類﹐經問﹥

欽定四庫全書

經問卷十五

翰林院檢討毛奇齡撰

問三正遞攺宋儒俱謂但攺正朔而不攺時月先生謂時月俱攺歷引其說於尙書春秋諸傳中可謂詳且著矣獨史記秦始紀漢書髙帝紀皆以冬十月爲歲首而先生謂是漢史太初年所攺顏師古注漢髙紀亦主其說而明儒又辟之謂原未攺月顏氏謂太初攺正非是夫太初旣攺正則當一如孝武帝紀並遵夏時而史漢於秦紀及孝惠文景諸紀仍書十月爲歲首而冠以冬時則十月不攺正月冬不攺春焉見非秦史本文如是而必曰追攺夫追攺則何不並歲首亦攺之乎

曰歲首是秦一代正朔安得追攺其所以追攺時月不攺歲首者以漢髙初時亦用秦正以建亥爲歲首爲春正月歷孝惠文景皆然至孝武作太初歷始於太初元年之五月特攺正朔以建寅月爲歲首一遵夏時而從前之從秦正者其在時月則必當追正之以合爲一代之制而在歲首則每歲紀事自有始末必不能攺若秦紀則正朔所在尢不當攺者則是漢之正朔倡於孝武而秦紀與孝惠文景諸紀之時月直攺於太初之史官此在史記漢書顯然可考不當以歲首之不攺並疑及時月也蓋攺時月不同一是秦攺時月謂以建亥月爲歲首爲春正月建寅月爲夏四月此歲首與時月並攺全昉夏殷周攺正朔之法如始皇二十九年歲首東防其登之罘時方在冬十一月而攺月爲二月攺時爲中春三十一年九月感茅君之謠而攺月爲十二月攺時爲臘爲嘉平是也一是太初史官攺時月謂但攺建亥之春正月爲冬十月攺建寅之夏四月爲春正月此不攺歲首而但攺時月如漢書髙帝紀元年冬十月沛公至灞上然後繼以春正月夏四月則追攺其時史記髙帝紀漢元年十月沛公先諸侯至霸上然後繼以十一月十二月正月八月則追攺其月天下無正朔原文而春夏後於冬正月八月後於十月十一月者此追攺者也若夫孝武之攺時月則並歲首與時月而盡攺之一如秦攺正朔之法故自太初以後則行夏之時其爲四時與十二月無稍逆者漢書具在可考也

若夫秦之攺時月則歷有可驗者往予以茅盈內紀證攺九月爲十二月事而馮山公又益予未備復舉北魏髙允論五星聚東井事以相質案髙允語崔浩謂漢元年五星聚於東井此是謬記考星傳金木二星常附日而行冬十月日在尾箕昏沒於申南而東井方出於寅北二星何因背日而行此必有誤而浩未之信後歲餘浩謂允曰前所論者初不注心及考之果如君言此前三月聚東井非十月也其所云前三月者則正七月建申月也以建申七月爲十月非攺月乎予以爲然而學人復有疑者謂五星不當聚十月則允言已明其當聚七月則浩言仍未晰也予曰此在漢書已明言之志云漢元年十月五星聚於東井而班氏隨釋之曰以歷推之從歲星也蓋歲星附日而行惟七月日在鶉尾張度則歲星入東井而四星得相比而從之故宋人惟胡安國蔡沈輩力倡爲不攺時月之邪說而北宋劉攽有學便云此是秦十月今之七月則漢書所紀冬十月沛公至霸上者此漢之十月所云五星聚東井者則秦之十月是必七月先聚五星而後沛公以十月應之秦之攺月彰彰也不意明人無學其重刋史記漢書歷將宋明邪說攙附注內以致是非雜見眞僞錯出嗟乎人苦不讀書然書亦何易讀耶

李庚星【字白山仁和人】問輿地所載必列分野於其首且又有名分星者敢問分野與分星在諸經何所據乎

分野卽是分星第分野二字出自周語歲在鶉火我有周之分野語分星二字出自周禮保章氏以星土辧九州之地所封封域皆有分星語𨿽分星分野兩有其名而皆不得其所分之法大抵古人封國上應天象在天有十二辰在地有十二州上下相應各有分屬則在天名分星在地名分野其實一也特其說則自古有之而其書不傳惟鄭注周禮則云諸國封域所分甚煩今已亡其書堪輿𨿽載郡國星度皆非古法惟十二次大界所分則其存可言然春秋正義又謂卽其存可言者亦不知出自誰說則舊經所據皆已滅沫無可考矣然則存可言者如之何

存可言者鄭氏云星紀吳越也枵齊也娵訾衞也降婁魯也大梁趙也實沈晉也鶉首秦也鶉火周也鶉尾楚也壽星鄭也大火宋也析木燕也此存可言者也然而疑之星紀爲子次在正北【春秋正義謂星紀爲醜在東北非是】而吳越地在東南上下不合且春秋以前未有趙也此有趙則非古書可知矣且旣有趙卽不得有晉有趙又有晉亦不可解

今所傳者又如何

若今所傳者則漢成時劉向實造爲分野之說而班氏取之入地理誌中遂爲千秋不易之科律卽晉唐諸志及僧一行輩皆各爲增飾以成其說𨿽與鄭氏所云相表裏而各有不同如雲秦地東井與鬼則以秦分鶉首而鶉首屬井鬼栁之次故云東井與鬼然何以無栁魏地觜觹參則以晉分實沈而實沈屬畢觜參井之次故云觜參其攺晉爲魏者以戰國後無晉也然何以無畢井周地栁七星張則以周分鶉火而鶉火屬張次故云栁七星張然何以增栁與亡星韓地角亢氐則以鄭分壽星而壽星屬軫角亢氐之次故云角亢氐其攺鄭爲韓者以春秋無韓韓地卽鄭地也然何以無軫趙地昴畢則以趙分大梁而大梁屬昴畢之次故云昴畢此其所合者若燕地尾箕則以燕分析木而析木屬尾箕斗之次故云尾箕然何以無斗齊地虛危則以齊分枵而枵屬女虛危之次故云虛危然何以無女魯地奎婁則以魯分降婁而降婁屬奎婁胃之次故云奎婁然何以無胃衞地營室東壁則以衞分娵訾而娵訾屬危室壁奎之次故云營室東壁然何以無危與奎宋地房心則以宋分大火而大火屬氐房心尾之次故云房心然何以無氐與尾楚地翼軫則以楚分鶉尾而鶉尾屬張翼軫之次故云翼軫然何以無張吳地斗越地牽牛婺女則以吳越分星紀而星紀屬斗牛女之次故云吳斗越牛女然而吳越又分矣揆其大較則劉氏所傳純襲鄭氏之所存而故作變更以二十八星所分屬之次竟攺作二十八星以爲不用次而用星正可以合於周禮分星之說其意未嘗不巧然此十二次中諸星每牽連相屬有數星屬一次者有一星屬兩次者其星度贏縮彼此各見卽欲攺次爲星亦當一凖之十二辰分星之次而乃任意增減將星度之牽連者而盡去之則與古法大謬戾矣

其與古法謬戾處可得言乎

他不具論卽如吳地斗越地牽牛婺女此人人所曉也乃考春秋傳昭十年有星孛於婺女而裨竈言婺女齊分齊當受災但以歲星適在齊而嫁禍於晉是年晉平公卒是婺女在齊不在越也又傳云前此商時有逄公者實都齊地有星孛婺女而逄公遂卒以其時無歲星也則婺女在齊不在越卽夏商時已然也此眞古法也乃校之鄭氏所存則星紀吳越地枵齊地星紀枵爲十二辰子丑相連之次而星紀所分星自斗十二度歷牛八度以至女七度枵所分星則自女八度歷虛十度以至危十五度是此一女星而越得七度齊得五度合爲十二度而當時星孛則適在齊五度之內故齊兩受之而劉氏所傳専以女屬越而竟忘枵之次之亦有婺女但曰越牛女齊虛危則欲攺分星而反大乖其分次之度無稽之學也

然則鄭氏之所存似可據矣

又不然鄭氏所存一本之春秋之傳而傳所無者則杜撰增入全屬傅防如大火宋地此襲襄九年商主大火之傳壽星鄭地此襲襄二十八年龍宋鄭之星傳娵訾衞地降婁魯地此襲昭七年日食於娵訾降婁之次而解者雲從衞地及魯地傳其他則推此而增入之如吳越無次而妄以星紀之次當之且以吳越共一次嘗考昭三十二年傳吳始伐越史墨謂越得歲而吳伐之不及四十年越有吳矣則必吳越兩次越次有歲星而吳次無之故曰越得歲而吳伐之必受其防若吳越同次則皆有歲星誰當受凶且不可曰越得歲也乃杜氏注此亦惑於鄭氏所存曰是年歲在星紀吳越之分吳以先用兵而故受殃則在占歲之法凡歲星所在我向無敵人向亦無敵未聞人向我則吉我向人便凶也且史墨但言越得歲並未嘗有吳越同得歲而吳先伐而受凶之語況考之是年歲星並不在星紀前此昭十一年傳歲在豖韋卽娵訾建寅地也昭十三年傳歲在大梁則三月建辰之地也【正義謂娵訾亥地大梁酉地非是】歲星十二歲一周天一歲行一次故謂之歲則自昭十三年至三十二年剛二十年當在析木建亥之次自必越分析木值歲星所在而吳伐之並非星紀建子之地若吳則並不知其分何所也乃杜氏又彊解不合謂歲星亦有歲差積二十年當差一次則此年陳災裨竈告子產謂自此以後五年而陳將復封又五十二年當五及鶉火而後陳卒亡若此年在星紀則五年及大梁又五十二年當及鶉尾之次不當又及鶉火也且二十年差一次則兩及鶉火卽當差矣其能五及鶉火乎

若然則鄭劉二說均非古法審矣特劉說儼行在歷代占驗明載史書自不能外且未聞捨此有他法也

劉說幸而載入漢志後凡作史者必遵其說卽天下爲郡縣誌者每開卷亦必曰天文某分野實則與諸家占驗了不相合如斗屬吳分而漢元鼎中熒惑守南斗則越地受災時南越呂相嘉弒其主及太后漢兵討誅之而南越亡牽牛越分而後漢永平間客星出牽牛則吳徐受災廣陵王謀反自殺又永建中客星犯牛女則吳北受災揚州吳郡逆賊略四十九縣此卽在漢時亦未有驗者若其他法則漢天文志以十二州易諸國名而稍變其說如角亢氐兗州房心豫州尾箕幽州斗江湖牽牛婺女揚州虛危靑州營室東壁並州奎婁胃徐州昴畢冀州觜觿參益州東井輿鬼雍州栁七星張三河翼軫荊州春秋文耀鉤以北斗七星攺二十八星而分屬州土如雍州魁星冀州樞星兗州靑州機星徐揚之州權星荊州衡星梁州開星豫州搖星各不同然皆杜撰無理不足道者若費直周易蔡邕月令章句及北魏太史令陳卓諸說皆不盡傳而晉後諸家則又從此增飾之下之下矣徐仲山曰分星分野說可廢眞有學人語言

金埴【字逺村金子藏先生之子山陰人】問大學絜矩之道忠信大道固是誠意以絜矩好惡本於誠意忠信大道善則得不善則失凡善與不善俱本誠意此固不待言也若大學之道則近道矣此正提道字然反不指誠意如何

曰子第知道在明徳又在新民又在止至善便以爲不在誠意顧亦知止至善之卽誠意乎予於大學問大學知本圖歷言止至善之卽誠意知止善得止善之爲誠意工夫則言道在明徳新民而總在於知止善猶言道在修身齊家治國平天下而總在於誠意也道只一道工夫只一工夫道在止至善又在誠意則頃刻之間工夫亂矣善讀大學知本圖則內聖外王內天徳而外王道始終只誠意二字惜此說圖反不載當參觀於此益愈明耳

沈昌祚【字禦颿平湖人】問檀弓死而不弔者三曰畏厭溺厭者壓死也溺者淹死也獨畏字無解鄭氏謂人以非罪攻已不說之而死曰畏天下有非罪來攻而我不爲之解說者乎且萬一解說之而仍死將謂之已解說而可弔乎抑仍不弔乎

此漢儒解經之最不通者檀弓畏字原難解大抵畏者患也謂以憂患死也又害也謂害死也第古無畏死之據惟論語有子畏於匡畏字可證而鄭氏孔氏皆謂孔子自行解說故免於患害遂不主畏字而反主解說字謂不弔者以不自解說致死則誤甚矣夫孔子畏匡未嘗解說卽夫子不解說而死亦豈可爲夫子罪而竟置不弔此不通之論也夫子畏匡𨿽同此畏字而不弔之畏實大不同若謂非罪死者總在不弔之例則萬一文王死羑公冶長死縲絏誰敢不弔古敗軍喪身塟絕墓兆然而齊侯弔杞殖魯莊公弔縣賁父何則非其罪也從來弔法問親疏不問賢否惟此三等之死所云死於非命者則當辧是非而審可否可則弔不可則不弔是此三不弔専以死於非命而又有罪者爲言並非死於非罪而又無解說者爲言其理易明此不特畏死一條有然假使壓死如顏眞卿溺死如屈平申徒狄可以三等例之乎是以春秋有死非命似有罪而夫子許弔者子路是也子路拒蒯聵而死夫子哭之於中庭有人弔者而夫子拜之是許弔也有死非命似無罪而夫子不許弔者宗魯是也宗魯事衞靈之兄孟縶魯友齊豹謀殺縶魯不告縶而身爲縶死琴張欲弔之而夫子不許曰齊豹之黨孟縶之賊何弔焉是不許弔也則是三等之死原有弔不弔之別且専在有罪無罪辧其可否正與儒者解經相反此固論辧所最急者若非命之死不止三等如經死餓死焚死酖死類皆以是推之可耳胡紹安問朱子以鄭衞詩皆淫奔而後儒非之謂夫子刪詩安有取淫奔之詩以誨世淫者於是袒朱子者又倡爲三百篇詩不必夫子所刪定如宋史儒林傳載王柏之言謂今三百篇非夫子三百篇也夫子之詩旣燬於秦火矣漢儒傳夫子之詩而不全見見前時所傳有存於閭巷浮薄之口而未盡滅者遂取以補亡而世不辧其非也其後金仁山祖述其說卽明王陽明茅鹿門輩亦傳道之今淮安閻氏又引此以辧小序之謬則鄭衞詩眞淫詩矣豈小序果非朱子果是乎

鄭衞非淫詩豈小序所能辧但眞窮經人當就經書一討求之夫詩三百篇原不必果夫子所刪定𨿽其說出於孔子世家與班氏藝文諸書而予不謂然者論語曰詩三百又曰誦詩三百則在夫子未刪定時原是三百未有夫子自刪而可以自定其數且歷歷自稱者也況三百篇什名目前後次第見於襄二十九年季札觀樂時皆與今本三百並同此在夫子未刪定以前事也特是鄭衞之詩則在春秋所傳與他經所見不特夫子刪後與今本同卽夫子刪前凡所引詩皆與今本無以異並非里巷浮薄可增入者國語齊姜勸重耳歸國引將仲子詩左傳晉韓宣子聘衞衞侯賦淇澳宣子賦木瓜詩鄭伯享趙孟於垂隴鄭良霄賦鶉之賁賁詩子太叔賦野有蔓艸詩衞孫林父逐衞君及衞君返國晉侯反爲孫林父而執衞君鄭子展賦將仲子兮詩韓宣子至鄭鄭六卿餞之宣子請賦詩以知鄭志子齹賦野有蔓艸子太叔賦褰裳子遊賦風雨子旗賦有女同車子栁賦萚兮則朱子所稱淫奔者亦幾幾盡之然且表記引國風曰我躬不閱遑卹我後又曰言笑晏晏信誓旦旦又曰心之憂矣於我歸說坊記引詩曰采葑采菲無以下體又曰爾卜爾筮履無咎言卽以經證經凡在經以外者皆不之及而其爲鄭衞之詩明明見之今本者且如是也王柏金履祥愛憎之口而陽明鹿門究非經儒故爲其所惑今後儒論經須有實據豈可漫無所討求而人云亦云欲護人非反坐已闕耶

又問王柏之言果無據矣今明儒有程篁墩者據漢書劉歆傳云孝文皇帝詩始萌芽孝武皇帝然後鄒魯梁趙頗有詩當此之時一人不能獨盡其經或爲雅或爲頌相合而成推此意也則知今詩乃出漢儒之所綴緝非孔子刪定之舊本矣其說何如

此由不善讀書者效讀書而不得其解遂誕罔以誣古經此與吳棫誤讀隋書經籍志而妄謂古文尙書是東晉所出書同一例也夫漢書未易讀也據劉歆讓博士文本欲使毛詩古文尙書皆立學官故云孝文皇帝尙書初出於屋壁今其書見在時師傳讀而已【謂亡詁義但有屬讀也】詩始萌芽天下眾書往往頗出皆諸子傳說猶廣立於學官爲置博士【謂詩與春秋士禮諸經皆立學官置博士有經文而無師說】在漢朝之儒惟賈生而已【只賈生說經】至孝武皇帝然後鄒魯梁趙頗有詩禮春秋先師皆起於建元之間【謂說經之師非造經者】當此之時人不能獨盡其經或爲雅或爲頌相合而成【謂不能全說或說雅或說頌爲者說也孟子固哉髙叟之爲詩謂說詩也】則是歆所讓者謂詩說駁雜當立毛詩於學官以爲經師豈可刪詩禮春秋先師諸字而單存頗有詩三字以誣之曰詩亡乎夫所謂盡者窮也卽窮經也窮其訓故章句與傳讀也晉獻曰盡其敵謂窮敵非造敵也爲者學也說也論語曰爲周南召南謂學而說之非使其綴輯二南也況旣讀歆傳必當全讀傳文旣讀漢書亦不當止讀歆傳漢書藝文志云三百五篇遭秦而全者以其諷詠不獨在竹帛故也是明云三百五篇秦未燬也又儒林傳東平王式爲昌邑王傅昌邑以淫亂見廢羣臣皆伏誅獨式系獄使者責問曰師何以亡諫書曰臣以三百五篇朝夕授王是以三百五篇諫故無諫書又明云三百五篇在漢代儒林所朝夕授受未有差也是以漢儒申公在髙帝之時與楚元王同受詩齊人浮邱本周秦間經師而申公授免中徐公及許生徐公與許生又授之東平王式此王式三百五篇直受之周秦間者𨿽此後轅固爲景帝博士韓嬰爲文帝博士各有師說分之爲齊魯韓三家之學而此三百五篇則在孝武前並無同異惟毛亨毛萇其說後出故劉歆於成哀之間思立學官因責博士作此文而乃謂三百五篇綴輯之孝武之時此皆不讀書人所言且亦有意曲防人說反不憚誣滅古經攺毀古史稍有良心何忍出此

經問卷十五

欽定四庫全書

經問卷十六

翰林院檢討毛奇齡撰

盛唐問先生祭禮通俗譜其於祖與四親及祧與不祧諸室俱已斟古酌今處置各當矣苐後來之制亦不可不推廣言之以杜遺如身卒而子祔吾於禰而祧髙子又卒而孫祔子於禰而祧曾倘兄弟不一將見數世以還卽有無祖無禰之廟而吾之兄弟卽有不祀祖禰之子若孫矣是猶立宗法也必身卒而不遽祔廟而祭於家吾兄弟相繼主祭以至於盡然後登祔而吾子主祭子卒亦然則主祭皆有四親而拜於下者皆卑幼此不立大宗之大宗而諸兄弟之子孫各奉祖禰而祭於其家其世次旣多則聽再辟一廟如展氏遊氏然分氏爲族爲小宗其說何如

曰通俗譜本以諧俗惟恐說繁故作意簡省多有引而不發之處如此節則在第二卷

主祭之人條予己約略言之有曰兄弟𨿽異居而必同祭者重同父也同堂兄弟𨿽同居而必分祭者以彼自有父也原其說謂子無不祭父者一父十子𨿽十居而必同祭以共此父也吾父之子與伯叔父之子𨿽一居而不共祭以吾父之子有父伯叔父之子又各有父也推此則吾身卒而吾之子與吾兄弟之子皆各父而非同父吾子卒而吾之孫與吾兄弟之孫亦皆各父而非同父豈有吾之子吾之孫尙可與吾之兄弟混作同父之祭者然則身卒祧髙而謂兄弟之主祭者或無髙子卒祧曾而謂兄弟之主祭者或無曾此皆必不然之事而不足慮也蓋身卒則身之子當祭身身之子卒則身之孫又當祭子此其說在前一條固引之而特未嘗明言之也卽後一條已明言之而又未嘗推類而究竟言之也其明言之者何也後一條曰孫而爲子則不與同祭其云孫而爲子者謂主祭者之猶子卽所祭之父之孫也萬一主祭之兄弟夫婦偕亡則此猶子者本孫也而今爲子矣爲子當祭父於是立考妣之主而分祭之而祖與髙與始祖則設牌焉此明言之者也然而但曰主祭者之猶子則人苐知爲長子主祭而支庶兄弟之子爲猶子殊不知長子倘死而支庶兄弟以次主祭則長子之子亦猶子也此未嘗究竟言之者也此可推也又曰若兄弟夫婦有一亡者則祔於祖堂以俟後之入祭室謂兄弟亡婦則兄弟儼在與祭其子不得背父而私祭其母如國君亡後後不得先入禰廟但間一廟而祔於祖妣之傍此云祔於祖室者正祔祖妣傍也此明言之者也然但言夫婦有一亡而不言夫亡萬一兄弟先婦亡則子當祭父兄弟之子自當奉父主而祭於其寢不俟母之偕亡矣此如國君先後亡則後君不俟後亡而卽奉君主以入禰廟故後祭儀條有云主人主婦爲一列倘有母則列西上一位有庶毋列西稍上一位正指未偕亡者言也此亦未嘗究竟言之者也此又可推也

乃推其致疑之由則皆由廟制不明以致有此蓋廟卽寢也古官師一廟與庶人祭於寢總皆以家之寢室當之故居室多者以居傍一室爲寢廟居止一室則卽以室後半室爲寢廟未嘗缺也今兄弟同祭止在一室而兄弟之子分祭則又辟一室或半室原不必仍祭一處如必俟兄弟主祭畢而後分祭立廟如展氏遊氏則失時矣且展氏遊氏之廟皆小宗廟也近代無宗法惟宗堂之祭稍類大宗可百世不遷而五世則遷之小宗廟則反無之以宗法旣分祀其父又當合五世之祀於小宗之家然後又合百世之祀於大宗之家今但作一始祖以下之宗堂而五世以下卽分祀焉不必合也又何子遊子展之廟可再辟爲【詳見大小宗通繹廟制折衷二書】

又問通俗譜下祭用長子主祭序前列子侄助祭者在次列設子侄有貴者則長子用攝祭例揖貴者升前而使主裸奠此大較也設貴者爲侄孫曾侄孫而先於分尊之親得毋臲卼不安乎

大抵兄弟同祭定無及孫與曾者前條已明言矣萬一有之則侄孫曾𨿽貴仍序之孫曾之列中至裸奠時則攝主者肅之使前至裸奠畢而仍還其列何不安焉又問通祭貴者不可祧萬一各房有卑幼而貴者其人苟卒宜在不祧之列而世次在髙曾以下自不當越髙曾而祔世室矣其位何居

不祧者歷四親之盡當宜祧時始去四親之廟而入於不祧之室則方其未宜祧時亦必列髙曾祖之下而以次而進未有越髙曾而遽入於世室者也然則其居世室時無髙曾矣後之髙曾皆其子若孫矣若旣入世室則本房世室在始祖傍宗堂世室亦在始祖之室傍與髙曾祧室各匰各廟又何礙乎

又問禮緯鉤命決曰夏祗五廟者夏無太祖禹與二昭二穆而已先生作廟制折衷辧之極詳大抵謂諸祖在旁而先虛一己以俟祧入必非禹意及釋諸侯五廟則謂齊楚始封當虛一實四以俟始封者之祧入之得毋天子諸侯之制有不同歟

曰天子諸侯之制固不同而禹則尢不同天子諸侯之不同何也天子自爲制必無自立七廟時豫虛太祖一位於中以俟已入而先實四親於在傍此易曉也諸侯則天子得限之矣齊之呂尙楚之鬻熊前旣無功徳之祖可爲始祖然又非王者之後與帝王子弟宗諸侯之國可以直溯古帝兼祀出王則必虛一實四以俟呂尙鬻熊始封之君之祧入此固廟制所限無可辭也若天子則誰限之乎至於禹之尢不同則禹原有髙祖黃帝王考顓頊皆可爲太祖而謂禹無太祖固已無理況以黃帝顓頊在昭穆而云尙可虛其中以俟己入則𨿽不肖喪心亦不至此而曰禹爲之此眞齊東語也故曰尢不同也若三代以後則開國先世並無功徳而又無帝王神聖以啟其前則不得不祖始封之君如漢祖沛公唐祖唐侯皆與齊楚諸侯等然而同堂異室以次祧祔則在中不著而虛位可冺此又廟制之變之無如何也夏商無是也

又問時俗親多信靑烏家言相地卜兆逾年不卽而數遷此喪禮大吾說篇四卷言之詳矣特不知仕宦之他鄕者當遷而歸不乎禹防稽天子以天下爲家不在此例而嬴博子以親制令非子於親所敢同至或樂其山川風土遺命弗歸或其邑人民謳思欲畱祠墓𨿽振古有人然禮之變也先王父以鼎革後卒康熙戊子王淇逆命

王師屠建州懼罹兵燹不得已建之東塔源而先父以康熙癸丑卒甲寅耿逆又罹兵變建之白鶴山在祖父之志則無時不思東歸且先祖妣已先山陰先嫡母猶厝江南均未合祔若稍能成家於越斷無使祖父他之理但恐入土已久必欲遷發使化者不安今伯兄原在建守墓或者仿朱元晦周茂叔例但畱子姓於彼供祭掃己乎抑必當遷歸乎

以舉世聵聵之際能獨發此問審處所安可謂意識過人矣苐父母分在漢唐以來並無此說其實始於朱元晦趨吉異議而後之靑烏家特載之地理全書反謂元晦祖父母身四地分葬且各逺數百里爲不侵祖不狃俗燭理甚明錢唐王艸堂曾辧之謂伯魚子思皆塟於孔子墓前不爲侵祖孔子合塟母於防不爲狃俗且此一聖二賢皆非燭理不明者其說亦旣了鬯矣特世尙有聵聵者予嘗謂分塟一說不特於心不忍實亦不幸而出此毋論古重墓兆死不得出鄕其在夫婦離合尢有關系禮非出毋攺嫁母與有罪而死及不成婦而死皆合而不分則祗此一分而明明以失節與罪惡視其親矣且不讀中庸耶視死如視生試問人生時有願夫妻異處者乎有願祖父母身各四逺離散者乎此不必燭理人始明之也

若仕宦而塟於他所則必以官爲家家在斯墓在耳未有家遷而墓獨畱者然且家可遷墓不可不歸漢韋賢塟平陵其子元成繼爲相已徙家杜陵矣至臨卒而上書曰不勝父子之恩願乞骸骨歸平陵則且有家遷而墓反合者矣故唐人以官爲家而栁子厚卒於官其故人裴行立特出貲使歸塟河東至今墓志猶稱之是凡死官所皆當歸塟縱或不得已不能遽歸亦必謀所以歸之之道至必不能歸而後畱子姓以守其墓否則寜負骨以歸勿輕棄也

如謂已塟而遷歸恐死者不安則古原有遷塟禮春秋塟桓王谷梁謂攺塟服緦而司徒文子攺塟其叔父有問服於子思之事則遷塟有禮不必問安不安也且遷塟而異處耶則不安遷塟而還歸則安之之甚東漢溫序作防羗校尉爲隗囂所殺光武殮其屍已賜塟洛陽城旁而序子溫壽忽夢父曰久客思鄕裏壽遂棄官上書乞移骨歸塟則此一還歸爲死者魂夢所祈求而不可得者反不安耶如謂入土久而恐不安則仍請較之朱氏當朱氏父卒遺命塟崇安之五夫裏此不知在何年朱氏自云熹幼是也及至乾道年而遷之白水裏之鵞子峯下則已有年矣乃至慶元年而又遷之武夷鄕上梅裏寂歷山中則自乾道至慶元已不啻二十餘年是此三四十年間凡三發其骨而後孤畱之寂歷之山至今未云不安也乃一遷遽歸而以此爲慮過矣至謂周茂叔亦塟母他所則宋初議禮多屬杜撰實與三代周孔夏商禮周禮春秋禮迥然不同固不當引之爲據然茂叔事可原當其塟父營道縣時家卑微幼不能立稍長卽隨其母鄭氏依養於江南丹徒舅氏家而母卒遂塟之母氏之黨此不得已也及暮年知南康軍家於廬山聞水齧母墓因遷塟於淸泉社之蓮花岑此又不得已也然而終不歸塟者王艸堂辧云茂叔母繼妻也其父與前妻唐氏合塟唐生子礪礪生子仲章則同穴有人守墓有人不煩遷矣況茂叔臨卒命塟於母墓之側則死不忘親與世之貪地利而故爲隔絕者相去甚逺如此則猶可原耳故曰必不能歸而後畱子姓以守其墓不然寜負骨以歸此至言也今子遭不幸而出於此無如何矣𨿽然或亦於此言思之

汪煜【字防昭吏科給事中臺州人】問婚禮娶婦時有兩告廟一謁廟在春秋周易諸禮載之甚詳然皆不謂之廟見以告廟謁廟𨿽死舅姑原在廟然非爲特見舅姑而行告行謁則仍非婦見舅姑之禮故須三月後可以行祭然後專見舅姑於廟中謂之廟見此禮經先生發明已長夜一旦矣但疑此是適士以上之禮而士官師與庶人不與焉適士二廟一祖一父祖可以告謁而父可以廟見若中士下士與在官之有職事者則止一父廟矣庶人則祭父於寢並無廟矣是娶日之告謁者此死父也三月之廟見者亦此死父也娶日而告謁己見之矣乃又必三月而始廟見於禮未合故曰此非士庶禮也何如

一廟無二主若謂士官師一廟無壇則祖曾祧主仍存廟中庶人祭寢無廟則祖曾祧主亦仍存寢中此固叔孫杜撰之言不足道也蓋一廟則祧主在寢祭寢則祧主又在寢半故一廟只一父一寢亦只一父此定禮也獨不曰廟寢𨿽一而行禮有殊乎月朔有朝享而告朔因之然告朔非朝享也軍還當告至而獻防隨之然獻防非告至也今告謁廟見明分三禮告廟非謁廟而謂告謁卽廟見可乎且子不講婦見禮乎廟見死舅姑其禮難明當於婦見生舅姑推之當娶婦之日公羊傳云昏禮婿不稱主人必父主之故昏禮婦至主人揖婦而入此主人生舅也及質明而又贊見婦於舅姑此婦見之舅亦生舅也夫卽此生舅而在作主人時已見婦矣乃必至次日而又名婦見然則死舅之廟見亦猶是矣且子苐知一廟之主只一父因謂一父不宜行數禮不知三廟五廟中皆有父也當楚公子圍之親迎於鄭也曰圍布幾筵告於莊共之廟而來夫所謂莊者圍之祖所謂共者卽圍之父也父非專廟猶必並告是多廟之父亦未嘗不與一廟一寢之父告謁並行而謂士庶之禮之有異豈通見乎

又問祠堂之制若從朱氏家禮則誤認長房爲宗子合通族尊長而助祭長房之四親一如王族伯叔父之助祭天子此其爲無禮固不待言矣若近代祭法祗以族長主祭而祭始祖則族長不專祭四親而助祭不皆尊長𨿽死者不祧不殺猶是僭罔而生者不僭猶可借口此義經先生發明極爲痛快但先生又云自祠堂一興而天下之人皆不祭父夫王族助祭仍私祭四親今自祠堂一祭外而家祭盡徹其在朱禮則長房有四親而通族無之在今祭則並主祭之族長亦無四親是祠堂一興而並無父祖曾髙不止一父也先生祗言父何也

曰大夫無髙適士無曾中士下士以下便無祖矣故祗言父而不得槪言四親何則以原有不得祭四親者也且言父可槪四親言四親不可以槪父彼不得祭四親而祗祭父者不可謂不祭四親何則以祖與曾髙皆從父而遞祧之旣已祭父則今之祧者卽向之祭之者也惟不祭父而四親之祭俱絕矣何則以並不曾享一祭也況父祭之重爲何如者自天子至庶人七廟有隆殺而父祭不殺自郊社以至室神諸祭有分限而父祭不限則凡有生者皆必祭父而今並父祭而亦絕之故云然非有他也

然而彼制祠堂者未嘗以爲不祭也奠祭禮於堂享共祖而餘皆配食配食亦祭也且三獻之後主祭者分爵而獻於兩序亦以此明祭意矣而先生竟曰不祭則必有說以處此

曰古無配食禮惟殤與無後之主祔祭於宗子之室謂之祔食又或夫婦亡其一未立祭匰則中一以祔於祖室之傍亦謂之祔食他惟祖孫相繼兄弟相繼於祧祔之際有礙則偶一遷附余無所爲祔食者蓋禮有犆祭有合祭犆祭必特設不待言矣卽合祭一堂亦必各設祭禮於主前如朝踐獻牲則牲之肩胉髀脊必分諸體審先後以別尊卑是各有牲也出屍綏祭則祝必滌肝離胏授諸屍以爲挼物擩祭之用是於牲之餘體又且各有分也至於遷饌撤饌進粢進飲在室在堂行酳受胙諸節則凡主皆備而每屍必周今但陳牲於庭鋪幾筵而設簠簋鼎爼籩豆於中堂其在兩序配食者枵然也曾薦腥乎曾薦爛乎曾薦黍稷菹醢乎祗此一杯之分而合序共之不惟不祭抑且不薦不惟不薦抑且不籑庶人無廟猶得入市市肉腥熟之以專獻其親而祠堂一設竟至合通族之父而皆爲若敖之鬼言至此亦可畏矣予制通俗譜救時之獘不乏大聲疾呼處而究以未著全禮往多軼漏有志於此者當細審之

昻天防【字扶上山東平原縣知縣合肥人】問朱氏謂笙詩有聲無詞如禮記投壺之記魯皷薛皷但有其音節而並無詩歌今無學之徒動引其言以爲據先生白鷺洲所辧其諸所參證亦旣詳矣而於此翻未之及學者疑之豈朱氏此說果足據耶

曰朱氏論詩禮全不足據但彼時所辧祗憑主客客未問及主何能答今子能問及則亦自有可辧者朱氏讀書頗忽略且不耐根柢但見投壺義有皷節而其傍無字便謂有聲無詞不知前經明有命曰請奏貍首之文則此正貍首詩詞之皷節也古凡奏樂必歌詩歌詩而後琴瑟笙管籥簫篪笛塤編鐘編磬凡十一器皆足以倚之乃其節之者則有三器柷也皷也搏拊也若射與投壺奏樂則但以琴瑟倚歌以鞞皷與大皷作節而不用柷與搏拊蓋射必聽歌使容體步止與歌聲相應而總以二皷爲之節是以天子歌騶虞有七節謂歌七終先虛聽三終而後一終一發矢凡四矢諸侯歌貍首大夫采蘩士采蘋皆五節謂歌五終先虛聽一終而後一終一發矢凡四矢四矢乘矢也特其聽聲時祗記皷節如審弓省度勾發筈皆記皷節以行事故孔子曰何以聽何以射言循聲按節當費經營或鞞或皷毋令差誤然後客比禮而聲比樂則是此皷者正聽之以應此歌詩者也祗以投壺之節半於射禮而其爲歌則又限於貍首一詩而無天子諸侯大夫之等以致戰國時有魯薛兩家子弟其辭不同而皷節又異因之有魯皷薛皷之譜見於投壺其半字以前皆射禮之節半字以後則投壺之節方者鞞皷圓者大皷譜記甚明朱氏於樂理旣未諳而禮當璅細處又渉獵一過但見方圓滿紙必以爲器色工譜定無有詞而不知其誤也詩無徒歌瑟無徒步皷可有徒皷乎予年老不能口授而著書又無力後有學者當亦因此而憬然省惕然懼凡說詩論禮必尋求至當而後已庶於經學少有禆乎予望之矣

田得名【字防卿康熙乙丑進士刑部郎中保定人】問女子未嫁聞夫死而守志禮與

非禮也春秋公羊傳云在家稱女在途稱婦未嫁而在家則女也女則誰守矣且在途亦非婦也曾子問曰女未廟見而死則如之何孔子曰三月而廟見成婦之義也若不廟見而死則不遷於祖不祔於皇姑婿不杖不菲不居喪次歸塟於女氏之黨何則未成婦也夫娶婦三月婚已成矣祗以不見死舅姑於廟尙以爲非婦而婿不終喪歸其棺而離異之今以未經娶歸之女生不婦見死不廟見而妄稱夫婦無端而爲之守志此則亂倫瀆類之甚者而以爲禮可乎

然而古禮未之禁何與

古禮明有禁而不善讀禮者不解也周禮媒氏禁遷塟與嫁殤者夫媒氏掌男女之判者也反判爲合然而反合亦爲判判者禁也故一禁遷塟謂禁夫生未爲夫婦而死而遷塟使同穴也蓋生不共室則死不同穴何則非夫婦也故舊注曰非夫婦而相從不可也此以判男女之未婚而偕亡者也此一禁也若夫一死一生則女倘先死男子謬認以爲婦而娶女棺而塟之謂之嫁殤嫁殤有禁男倘先死女子謬認以爲夫而不他嫁而歸於其家謂之殤娶殤娶亦有禁舊注所云生不相接死而合之爲亂倫爲凟類此則男女未婚一死一生之又當判也此又一禁也然則未婚而守志正在所禁而讀周禮而不之解何與

然則先生在史館作孟貞女傳曾稱明洪武間監察禦史蔣文旭妻孟氏爲貞女而近作嚴貞女狀且未婚而爲夫死矣若此者何也

曰彼一時此一時也向爲此言者殊志也蓋惡夫畸行異節之不傳於世而苐以庸劣之迹冒中行也以爲世固有不中禮而貞志亦可取者此類是也而苐不可以是爲訓也今所言者正禮也吾懼夫世之不明是禮而妄以輕生苟殉者之反以是爲正經也此則不可不辧者也故予自二文而外凡以是請者俱拒之以爲男女之禮自有正者寜爲正勿爲變可也

經問卷十六﹤經部﹐五經總義類﹐經問﹥

欽定四庫全書

經問卷十七

翰林院檢討毛奇齡撰

寄堂客問【康熙四十一年客集於杭州寄堂時宛平金素公淮安閻潛邱仁和沈昭嗣新安倪魯玉俱在坐客有舉顧寜人日知錄爲言者潛邱謂錄中說中庸期之喪達乎大夫義最明因以爲問】喪服天子諸侯絕期之義後儒但以貴貴爲言而顧寜人日知錄謂古人有喪不祭天子諸侯爲秉鬯之人所以絕期者恐曠祭也其說是否

貴貴二字𨿽拂人意然而先王制禮之義不過如此若顧說吾疑之吾未知有喪不祭一語出自何經果爾則自天子諸侯以下凡卿大夫士官師庶人服期功者將無一人得祭者矣且其所云不祭者何祭乎使祭天地社稷耶則𨿽天子三年新崩未塟之際苟遇郊社無不捨殯宮之紼攺服行祭王制所云祭天地社稷必越紼而行事是也使祭五祀耶則𨿽天子諸侯三年或殯後行祭或塟後行祭隨其所遭曾子問所雲天子崩五祀之祭不行旣殯而祭自啟至於反哭五祀之祭不行旣塟而祭是也若夫六宗五帝山川嶽瀆諸祭則皆從明堂郊社類見𨿽降於天地社稷而實尊於五祀此正在越紼中者敢不祭耶至於宗廟之祭則𨿽天子諸侯三年惟饋奠以後虞祔以前偶一停祭及旣塟卒哭必入廟而行祔祖之禮此時已行廟祭矣至祔祖旣畢奉主還寢則惟練祥禫彌吉之祭專祭主於寢而一遇烝嘗時祭必如常祭廟而仍奉主而祔之祖傍春秋傳所云凡君薨卒哭而祔祔而作主特祭於主烝嘗禘於廟是也是內祭外祭𨿽三年重喪斂殯虞祔極大喪節猶或前或後並不一闕而謂區區期功便當絕祭此非有學人所宜言也

然而王制曰喪三年不祭何也

此言不祭謂三年大喪於始死之際暫撤廟祭卽予前所云偶一停祭非竟不祭也曾子問曰天子崩諸侯薨則祝斂羣廟之主而藏諸祖廟避喪奠也及卒哭成事而後主各反其廟以爲旣塟卒哭則新主當祔廟也則是天子三年七月不祭諸侯五月不祭降而大夫與士皆三月不祭此不過以始死之故暫停不絕然亦惟三年有然期功無是也

然而曾子問曰緦不祭何也

此言不祭謂天子諸侯以下家有始死者𨿽輕服如緦亦且暫停喪祭此喪祭卽虞祔卒哭之祭並非廟祭也雜記云父母之喪將祭而昆弟死旣殯而祭若同宮則𨿽臣妾塟而後祭所謂以始死而停喪祭者則不必三年緦服有然然而此系凶祭不惟非吉祭且並非練祥禫彌吉之祭𨿽曰祭實非祭也且亦苐緩祭非竟不祭也

然則天子諸侯之絕期何義乎

天子諸侯本無期非絕期也使正期耶則天子之祖皆先王諸侯之祖皆先公也未有先王先公而可以服期喪者使傍期耶則伯叔兄弟皆臣也臣何服焉是以天子諸侯惟創始之君不絕諸父封君之子不絕兄弟以未臣也余則皆絕矣其別有期而不絕者二謂後與世子也春秋昭十五年周景王太子壽卒而其年穆後又崩叔向曰王一歲而有三年之喪二以爲天子絕期祗服三年而獨此後與太子期服不絕則非期之喪三年之喪也杜氏所云𨿽服期而謂之三年是也然則天子諸侯無期矣無期則絕期有義矣寜人日知錄吾未之見或傳之非眞則未可知若信有之則其議禮亦疎矣於經學何有

又問【次日客復集寄堂】日知錄云微子之於周但受國而不受爵受國所以存先王之祀不受爵所以示不臣之節故終身稱微子也微子卒立其弟衍是爲微仲然繼宋非繼微也而稱微仲者猶微子之心也至於衍之子稽則逺矣於是始稱宋公後之經生不知此義而抱器之臣倒戈之士接迹於天下矣豈其說又非與

非也微子存國抱器是實若封微又封宋則直受爵矣微者商畿內國號商所封也至武王伐紂微子持祭器造於軍門史稱武王乃釋微子復其位如故則在周已仍封微矣至成王戮武庚封微子於宋則初以武庚續殷祀微子不過具臣備子爵耳至是攺封宋爲公承殷祀以守三恪則旣爲周臣復爲周賔詩所稱侯服於周祼將於京者其始終臣周之心極其明白若其終身稱微子而不稱宋公此史例有然無他意也康叔初封康亦畿內國也及成王封康叔於衛則衛侯矣然而尙書春秋傳皆稱康誥不稱衛誥叔亦終其身稱康叔不稱衛侯豈康叔受國不受爵耶抑亦倒戈之士有不臣之心耶

然而弟衍稱微仲則衍未嘗封微也此何也

此亦史例也周有同封而同稱者虢仲虢叔是也仲叔皆封虢而兩分其地遂以並稱微仲不同封也有先後立國而亦同稱者吳太伯吳仲雍是也太伯仲雍先後君吳國而亦以並稱微仲同宋國未嘗同微國也然而稱微仲者其稱微則以國君介弟原得稱兄之國號以爲號春秋書吳季是也其稱仲則以旣爲國君仍得稱己之字以爲字詩序美秦仲是也皆史例也

又問日知錄云多方之誥曰惟五月丁亥王來自奄而多士王曰昔朕來自奄是多方當在多士之前後人倒其篇第耳奄之叛周是武庚旣誅而懼遂與淮夷並興而周公東徵乃至於三年之久孟子曰伐奄三年討其君是也旣克而成王踐奄蓋行巡狩之事書序成王旣踐奄將遷其君於蒲姑是也孔傳以爲奄再叛者是拘於篇次先後而彊爲之說也此則何如

此則襲宋人之說而又非是者按周公伐奄有三一是相武王時伐奄孟子所云誅紂伐奄三年討其君是也是時奄助紂爲虐故伐之蓋武王時事而此以周公東徵三年當之謬矣孟子伐奄與誅紂連文其所云三年者趙岐注謂武王伐紂至孟津還歸二年復伐前後三年此正與誅紂是一時事若注又引多方王來自奄此證後誥多方時亦伐奄非謂卽誥多方時伐奄也不然戮飛亷滅國五十皆武王誅紂所及而忽攙成王伐奄於其中將所云相武王丕承哉武王烈皆不可通矣此亂經之談也非也一是周公攝政初年奄與淮夷同三監再叛時又伐奄多士所云昔朕來自奄予大降爾四國民命是也是時管蔡以殷畔而奄與淮夷從之周公東徵但取四國君而不及其民故於遷殷時作誥多士備述往時愛民之義以爲言此述前伐奄非敍後踐奄也而此以後此踐奄之事移之在前反謂多方多士篇第顚倒則又謬矣東徵伐奄是周公事故稱朕來自奄成王不東徵焉得有朕來之文且成王踐奄在營洛遷頑之後爾時管蔡已誅武庚已戮安所得四國而云四國民命我將降之是妄言也又非也一是周公從成王居洛之後奄與淮夷又叛公從成王又伐奄書序所云成王踐奄多方所云王來自奄至於宗周是也是時成王在洛伯禽初封魯而奄與淮夷徐戎並興於是伯禽伐淮夷作費誓而周公則從成王親伐奄而踐之作成王政而此又以成王踐奄爲巡狩其地夫成王未嘗有巡狩之事諸經可考也其曰遷君蒲姑者正是踐奄非巡狩事也蓋踐奄卽翦奄謂翦滅其國而遷徙其君舊解甚明而乃誤以爲踐履之踐解作巡狩謬之謬矣若多方本文明云至於再至於三舊儒亦明注再叛三叛歷歷可數而此又以爲商奄不再叛孔氏但拘於篇第先後立說此與蔡沈書注欲移伯禽徵淮夷在三監畔時反謂淮夷不再叛意同而不知尙書可焚尙書之事實不可焚學者說經至於失經義亂經意已非細故況乃易先王之典禮攺前古之事迹使三代世界俱變換於儒者之口則罪大矣此不止非是已也

丹井山房客問【逾日又集錢湖丹井山房時蘇州顧俠君嘉興曹希文仁和馮文子皆在坐客舉春秋日知錄爲問】

日知錄云春秋左氏傳多用夏正杜預春秋後序曰晉太康中汲縣人發其界內舊冡得古書皆簡編科斗文字記晉國起自殤叔次文侯昭侯以至曲沃莊伯莊伯之十一年十一月魯隠公之元年正月也皆用夏正建寅之月爲歲首編年今考春秋僖公五年晉侯殺其世子申生經書春而傳在上年之十二月十年裏克弒其君卓經書正月而傳在上年之十一月十一年晉殺其大夫防鄭父經書春而傳在上年之冬十五年晉侯及秦伯戰於韓獲晉侯經書十有一月壬戍而傳則爲九月壬戌經傳之文或從夏正或從周正所以錯互如此羅泌以爲傳據晉史經則周曆與史記漢元年冬十月五星聚東井乃秋七月之誤正同其說之鑿鑿可指如此先生傳春秋力辧經文從周正不從夏正而並不及傳且亦力辧傳之記晉事多用晉防書不用魯防書而並不及傳之從夏正得無有遺義與

吾傳春秋皆以經證經不得已而及傳又不得已而後及諸子百氏以至漢後儒說之說經者豈有晉太康汲冡宋羅氏路史可解春秋妄矣春秋最重編年其記年月日經傳並同或間有不同者在本經本傳皆有明據惟宋人不善讀書如劉原父輩毎以爲左氏雜用周正予嘗細檢之惟桓七年谷伯綏來朝鄧侯吾離來朝經作夏而傳作春舊儒謂經從到日傳從來日則焉知一谷一鄧恰同日發來不無可疑此或防書有異本亦未可知若謂左氏於此一事獨從夏正則𨿽愚者猶不信也若晉則同姓諸侯之親且貴者忽然叛正朔而行夏時此是何解考晉入春秋始於僖年卽僖年記晉事亦皆全用周正今顧氏所舉則僅屬僖年一二事爾吾姑就此一二事還質之據云

【僖五年晉侯殺其世子申生經書春而傳在上年之十二月】則傳明云十二月戊申縊於新城而於春之傳則曰晉侯使以殺太子申生之故來告是十二月者殺世子之時春者來告之時也乃於其書而不能讀何也又云

【十年裏克弒其君卓經書正月而傳在上年之十一月】則經傳有前文僖九年經云九月甲子晉侯佹諸卒傳亦云九月晉獻公卒此裏克弒君之前文也其月日同也且有前事其年經又云冬裏克殺其君之子奚齊傳亦云冬十月裏克殺奚齊於次此前事也其月日又同也及裏克又殺卓子經在僖十年春正月而傳在舊年之十一月則未有一人弒兩君而一君用周正一君用夏正者且未有一時記兩事而一事才用周正一事遽攺夏正者此固不必辧也且不讀經乎夫奚齊卓子同一晉獻之子而一稱弒一稱殺一稱君一稱君之子者何也禮先君未塟則子不稱君不稱君則不書弒時晉獻以九月死而奚齊於十月見弒卽已來告先君旣未塟而子又未定爲君則子之殺之是經之書子書殺以來告速也是月弒卽是月來告也夫是以月日同也卓子則同在喪次而已定爲君然未塟猶稱子也及次年之春而獻已塟矣且逾年當稱君因而君之弒之是經之書君書弒以來告緩也弒在塟後告又在弒後也夫是以月日異也然則春秋之解注盡在經矣乃於以觀傳傳明云冬十月裏克殺奚齊於次書曰殺其君之子未塟也及荀息立公子卓以塟十一月裏克又殺公子卓於朝則傳明明以未塟已塟釋經之稱並釋經月日之遲之故而讀經而不識經讀傳而不解傳且讀傳而不能合此事前後而連讀之讀書者如是乎乃又云

【十一年晉殺其大夫防鄭經書春而傳在上年之冬】此則經傳有成例者經十年夏晉殺其大夫裏克傳亦云夏四月晉侯殺裏克其月日同者以告速也猶之裏克殺奚齊也及殺防鄭則經書春而傳又在冬其月日異者以告緩也猶之裏克弒卓子也是晉兩弒君兩殺大夫在經傳同異兩若合轍則亦可以悟矣且不讀傳乎傳明云十一年春晉侯使以防鄭之亂來告猶之前殺申生傳冬者殺大夫之時春者來告之時也何以又不能讀也乃又云

【十五年晉侯及秦伯戰於韓獲晉侯經書十有一月壬戌而傳則爲九月壬戌】此則仍當以經傳証之經書十有一月壬戌晉侯及秦伯戰於韓獲晉侯杜氏云此據來赴而傳則追記前事八月秦伯興師九月晉侯逆戰於韓而見獲十月晉陰飴甥防秦伯盟於王城十一月晉侯歸丁丑殺慶鄭而後入是魯史聞告之月卽晉侯歸國之月此仍是春秋書例經從赴月傳從戰月無可疑者獨是赴月壬戌戰月亦壬戌則焉知經之所書非卽戰月而以夏周二正相互異者而不知傳文甚明傳於戰之九月旣書壬戌而於歸國之十一月特書丁丑以別之夫晉侯以壬戌日見獲以丁丑日歸國計壬戌至丁丑相距止十有六日而晉侯見獲則自九月至十一月凡有三月國語云在秦三月是也則此一丁丑必非見獲之壬戌可同月者是以經書十一月壬戌而傳卽書十一月丁丑以明此十一月者實聞告之月萬萬非見獲之月壬戌可混十一月之壬戌必不可混何則以歸國在此月也故杜氏以長歷推之直注云九月壬戌是九月之十三日十一月壬戌是十一月之十四日丁丑是二十九日截然不同不讀經乎方晉侯被獲之月舉國倉皇奔救不暇何暇赴告是必旣盟之後秦許還君而然後來赴然而仍未歸國也故𨿽同在一月而壬戌聞告丁丑歸國則經但書獲而必不書歸其謹嚴如此予傳春秋專舉大義而不及璅屑非故略之亦謂經傳巨細通讀甚明舉一隅不當又舉三隅也若謂春秋晉事獨用夏正則卽以僖年晉事計之二年夏晉師滅下陽八年夏狄伐晉十四年秋晉沙鹿崩二十八年春晉侯侵曹伐衛夏四月晉侯戰城濮五月晉侯盟踐土冬晉侯防溫三十年秋晉人秦人圍鄭三十二年冬十有二月晉侯重耳卒三十三年夏四月辛巳晉師敗秦於殽皆經傳並同並用周正自此後則無勿同者至成十八年晉殺胥童傳先一月不必用商正宣十五年秦人伐晉經先一月豈得謂用秦正也若謂史記漢元年冬十月五星聚東井乃秋七月之誤則以秦正建亥而漢初因之非誤也前固有辧之者也乃日知錄又單舉傳文謂僖五年十二月丙子朔虢公丑奔京師而卜偃對獻公以爲九月十月之交襄三十年絳縣老人言臣生之歲正月甲子朔以長歷推之爲魯文公十一年三月甲子朔此又晉人用夏正之見於傳者也此則何如

又非也傳云十二月丙子朔晉滅虢虢公醜奔京師杜氏曰此周正也是時卜偃云鶉之賁賁天防焞焞虢公其奔在九月十月之交乎杜氏曰此夏正也夫猶是傳文猶之非夫子之經則其所引者必晉史矣晉記此事用周正而卽於此事之記言忽用夏正則𨿽狂易亂必不至此儒者讀傳當思其所言是何言其所言之事是何事夫三正遞建諸事可通而獨此推測占驗之事多用夏正何則以气候分至有難齊也今鶉火天防推驗昏旦此非用夏正不可春秋記楚子滅陳歲在鶉火而晉史趙謂顓頊崩年國語稱武王伐紂之年皆歲在鶉火此必非髙陽用周正武王用商正可知是以尙書鄭注謂堯正建丑而歷則建寅呂不韋以周人秦相作月令一書而旣不用秦正復不用周正此易曉也然則絳縣老人亦以干支算月日與古人算歷正等而必以周正律之其可通乎況長歷之推其在杜氏亦甚詳尙置喙乎

日知錄又云僖二十四年冬晉侯夷吾卒杜氏注文公定位而後告夫不告文公之入而告惠公之薨以上年之事爲今年之事新君入國之日反爲舊君卽世之年非人情也疑此經乃錯簡當在二十三年之冬傳曰九月晉惠公卒晉之九月周之冬也

如此則經禍起矣春秋恆例但得書列國君卒而不書列國立君此在十二公全經盡然卽或弒君討賊偶一書立如隠三年衛人立晉此是春秋開卷討弒君之賊特一及之他無有也若謂新君入國在所必書則惟莊九年小白之入魯師以納紏書之秦納重耳於魯何與而必告而書此非例也至於逾年之告則國亂多故並從緩赴而乃武斷曰錯簡吾卽以僖年事質之僖八年冬十有二月丁未天王崩夫天王之崩實在七年十二月傳書閏月惠王崩是也以周時置閏並在十二月故也乃逾一年而始來赴告故傳曰告緩此未嘗有錯簡也今以愚意測聖經旣不解經又不識傳一有不合而卽欲攺經以從我焚經之禍從此其不可問矣言至此吾方惴惴之不暇何暇與辧嗟乎讀春秋者盍亦於經文加之意哉

李塨書問

太極圖說遺議中有上方大洞眞元妙經品唐宗禦制序稱爲眞元聖主上方開化無極太上靈寶天尊所傳塨查道藏並無眞元妙經品一書敢問是書所由來若先生見王艸堂能詢之乎

按此書在杭州吳山火徳廟道藏中系刻本王艸堂搜得之祗錄其書名並圖與宗之序而書仍付去其圖與宋朱內翰震紹興間所進周子太極圖並同

【眞元品太極三元圖】

陰靜○陽動○者卽參同契鼎器歌所云陰上靜陽下奔也又卽朱子注所云先天之位【陳摶先天圖本此】乾坤南北坎離東西也

者卽參同契坎離匡廓圖也參同首章有坎離匡廓

語因以爲圖中一小○坎離之胎也左爲離離中黑右爲坎坎中白也

者卽參同契三五至精圖也參同五行逆克章有

三五與一天地至精語因以爲圖其云三五者謂天地生數只有三五天五生土一五也天三生木合地二生火又一五也地四生金合天一生水又一五也此至精者也

○○○此則作眞元經者合前二圖及此三元而總名之爲太極三元圖也其云三元者漢律曆志有太極元气函三爲一語謂太極包子丑寅三元而歸於一元卽天地人三才也眞元取成男成女並化生萬物以合之而並爲太極三元之圖所謂無極亦所謂眞元者也然則宋人太極圖本眞元所合圖而陳摶竊取之陳摶本眞元眞元本參同此固無可疑者若其證則有二焉一唐陳子昻作感遇詩十八章其首章曰太極生天地三元感廢興至精諒斯在三五誰能徴【參同契不曾合三圖而名太極也若陳摶太極圖則子昻未之見也】

一唐釋圭峯作禪源詮集畫十重圖中一爲阿梨耶識卽太極也左行爲爲覺右行○爲不覺卽坎離也【釋中洲集曰此卽太極眞元圖也幹之九五太極也用九無首無極也坎中爲人心之危以中有黒業也離中爲道心之微以中有白業也慈云釋灌頂曰佛有黑白業以眞與覺爲白妄與不覺爲黑逹磨曰當勤修白業】又書問

九宮始於何時今所傳者大約本之易緯幹鑿度中先生前有風角九宮之文後復不用何耶

九宮未詳所始然其來已久如梁之七錄有黃帝四部九宮又隋經籍志有九宮法其書皆不傳若周時有明堂九宮相傳周公營洛時所作其法有九字見大戴記中今幹鑿度所傳亦似與明堂九宮相合而陳摶竊之妄名洛書蔡沈直據之作洪範皇極則與幹鑿度本文又各有誤者至於風角九宮則本黃帝靈樞九宮八風之說而取四宮爲風角角者隅也如東北天畱宮東南陰洛宮西南元委宮西北新洛宮各用其宮之風以占休咎在漢張角實善此術故吳氏殷書作臆書謂張衡傳稱律曆卦候九宮風角卽張角九宮章懷太子注後漢書引幹鑿度以實之非是幹鑿度焉得有風角耶予初亦信之但其說張衡傳固是若以陳摶所指洛書者當之則摶圖與鑿度合且亦卽明堂九字之學𨿽非洛書然亦非風角也故又不從也

袁主考書問【康熙丙子浙舉鄕試其主考袁中允爲先生同年生是科首題爲公叔文子之臣大夫僎章因有書問】

公叔文子之臣注爲家臣則其云大夫定不是家臣之稱昨集南山長耳禪院有客在座謂春秋家臣亦稱大夫如晉趙簡子疾其大夫皆懼孟子稱陽貨爲大夫有賜於士則大夫卽臣爲之然兩名不兼稱旣稱爲臣而復加以大夫字縱非書法亦豈有詞法可如是者請明示之

此固未經討核不敢妄對然嘗聞於先仲氏則似臣大夫三字原不分者夫臣大夫非謂以臣也而爲大夫又非謂此臣卽大夫也古稱陪臣謂大夫之副貳也大夫爲司徒則陪臣稱小司徒大夫爲司馬則陪臣稱小司馬總以副貳爲言是以陪臣有二稱一是家臣卽家大夫也檀弓陳子車死於衛其妻與其家大夫謀以殉塟是也一是邑宰卽邑大夫也春秋傳魯有郈大夫郕大夫鄹邑大夫是也蓋邑宰家臣通稱大夫而綂之爲臣大夫卽屬大夫杜氏謂申丰者季氏之屬大夫臣者屬也臣大夫三字不得分矣是以同升諸公公與臣對初爲臣大夫旣爲公大夫公與臣可兩大夫與臣豈兩乎以予所聞於先仲氏者如此

經問卷十七

欽定四庫全書

經問卷十八

翰林院檢討毛奇齡撰

王防問宋儒輕聖門弟子初甚惡之及觀宰予請短喪子路子貢疑夫子爲衛君拒父則未免自取輕矣初不知論語何以載此

古者以三年喪爲再期之喪故三年問曰至親以期爲斷天地則已易矣四時則已變矣其在天地之中者莫不更始焉然而必三年者加隆焉爾也惟加隆故再期也則是先王制喪之意原只以期年而進推之然且二十五月卽畢喪重服盡除是衰麻尙不至三年何況致哀宰予言此本爲稱情非以立文也然而義不可訓也要其言則固非無自者也

若子爲衛君則從來注論語者並茫然不解公羊謂衛人拒蒯不以家事廢國事不以父命廢王父命此一說也若據春秋則衛君未嘗有拒父之事當時晉帥師伐衛不過借衛世子之入乘喪嫁兵此實衛國存亡之幾故國人拒晉不是衛君拒父也晉自襄靈後相繼肆惡不惟與楚爭宋鄭陳三國卽齊魯與衛本與國也而亦以屬國視之定朝貢議賦役朝夕徴索惟魯頗甘之而齊衛不平故前此齊稍抗命而累戰不勝至是齊景衛靈求平於魯陰結之拒晉適夫子爲魯司寇竟許之平而防於夾谷此定十三年齊景衛靈所以有伐晉之舉也但是時晉旣未創而趙鞅以遷衛民之故致荀氏範氏入朝歌以叛而鞅復圍之於是魯定齊景衛靈共救朝歌不謂晉復敗荀氏於涵齊衛再救而魯定先卒及哀公新立齊衛猶伐晉取晉棘蒲而不謂衛靈又卒趙鞅乃用陽虎計借以納世子爲名趂衛靈未塟因防來伐是先君敵讎乘危襲國倉卒投防豈容忌器此時𨿽欲不拒之不得矣是以夫子春秋特書晉趙鞅帥師納世子蒯瞶於戚以爲伐衛者晉趙鞅非蒯瞶也又書齊國夏衛石曼姑帥師圍戚以爲拒晉者齊與衛二國之師非衛君也所終患者正惟衛拒晉而衛君不拒父以致晉師去而蒯瞶得畱遂有哀十四年世子復國事耳乃當時晉衛相抗不幸而新君與乎其間旁觀者視爲拒父而夫子適在衛不以爲非並疑夫子亦許之殊不知圍戚而拒晉夫子所許若拒父則豈所許乎解經貴通經春秋未通焉解論語乃以論語之不解而反咎聖門之有得失殊無謂耳

朱樟【字鹿田康熈己夘舉人仁和人】問論語令尹子文三仕爲令尹三已之考春秋傳鬭子文並無三仕三已之事惟莊子荀子則皆云令尹孫叔敖三仕三捨疑此本叔敖事而論語誤引之今之作四書解者多有援荀莊以辧論語若此者宜何從與

此荀莊之誤也孫叔敖舉海濵本期思之鄙人並非公族捨卽去此耳焉有至再至三之事且鬭子文仕楚約三十年而叔敖以宣十二年始爲令尹不數年而楚莊死然且叔敖之死先於楚莊史記稱叔敖死數年莊王用優孟言始予其子以寢丘之地是也是叔敖之仕裁一二年耳以一二年而三仕三已則終朝三褫立朝所羞夫子不得而稱之矣且子文非無據也國語鬭且廷曰昔鬭子文三捨令尹無一身之積卹民之故也是子文實有三已事此其明文況且廷又曰子文受祿必逃之而後反之此皆讓祿讓爵之實行觀其後忽舉子玉以自代𨿽所舉不當然其退讓之意則槪可睹也況以子家之妄言而反疑論語與春秋外傳無是理也又問孟子葵丘之防諸侯束牲載書而不防血載書謂載其盟書於牲上也朱注讀書加於牲上原以加字作載字之訓考趙岐舊注有曰但加載書不復防血則旣載而又加不其復與

載非加也載書者盟載書也周禮司盟掌盟載之法謂盟有載事因而爲書其法則殺牲取血坎其牲而加書於上以埋之故左傳襄十六年伊戾誣太子痤與客盟謂坎用牲加書是也朱氏此注本谷梁傳云葵丘之防陳牲而不殺讀書加於牲上壹明天子之禁此加字並不訓載字然猶恐相混不分別故趙氏云但加載書則了然矣蓋載書有用牲者有不用牲者襄九年鄭與晉盟晉士莊子爲載書荀偃曰攺載書此用牲者也若襄十年鄭子孔當國爲載書以位序聽政辟則但作書以示諸族受職聽政之法此時未嘗用牲也又襄二十二年臧武仲據防出奔季孫召外史掌惡者而問載書之首章則逐臣示戒當用牲乎然則用牲曰載不用牲亦曰載牲且無有加於何所故曰載者事也非加也此明著者也

胡紹簡【字去煩衢州人】問論語肆諸市朝謂殺而陳其屍也然不知刑殺何所得毋刑於市者肆市刑於朝者肆朝與

據諸經所載但有刑於市者無刑於朝者王制刑人於市與眾棄之家語刑人必於市與眾棄之此則劃然惟一市也周禮卽不然司寇鄕士掌國中刑殺則六鄕以內並刑於市至六遂以外則各就其地刑之有刑於遂者有刑於縣者然此皆指士以下賤者也若公族與大夫以上則皆刑於甸師氏以別之文王世子所云公族有死罪則磬於甸人掌戮所云惟王之同族與有爵者則殺之於甸師氏是也是王制家語無貴賤刑於市而此則旣分貴賤復別所在故鄭氏謂王制是殷制周禮是周制或不必然然要之鄕遂市甸俱不在朝其曰刑於朝諸經無明文也且禮有肆市並無肆朝周禮於小司寇文刑鄕者肆國市三日刑遂者肆遂三日刑縣者肆縣三日惟公族及大夫以上刑於甸師氏者則不在肆中掌戮云凡殺人者踣於市肆之三日惟殺於甸師氏者不肆是周制祗有肆市並無肆朝乃論語則實有之且注云士肆市大夫肆朝初不知二語出自何經舊儒亦有疑之者謂家語五刑篇刑不上大夫卽有大罪使之自裁未嘗捽引而刑殺之況肆之乎且公伯寮非大夫肆市已耳何必肆朝故又有謂市朝言市如朝也史孟嘗君傳稱過市者曰過市朝司馬注曰言市之行列有如朝位則𨿽連稱市朝實只是市特予謂又不然者國語臧孫論五刑大者陳之原野少者致之市朝謂之三次則明分野與市與朝爲刑次之三焉得混並且其事春秋亦有之如晉屍三郤於朝楚殺令尹子南於朝而三日反屍類𨿽是時晉楚行事多失典制且皆系賊殺並非國法不當引周制爲左據然而有其事矣吾信三禮不敢廢論語春秋則曰刑士於市刑大夫於甸師氏而苟有重罪宜肆者則士肆市大夫肆朝而士以下則各於其地刑之肆之未爲不可也

又問論語寧武子衛大夫集注據春秋謂其事文公成公兩朝而春秋不然成公元年尙有武子之父寧莊子盟向一事至成三年而後武子盟宛濮周制世卿必父老子繼是文公朝武子未得爲大夫也集注有誤而嘉興陸氏【稼書】謂春秋父子並時在朝者甚多隻當如注而淮安閻氏又引春秋傳以實之謂鄢陵之戰晉欒書將中軍適子黶如魯乞師次子鍼爲厲公車右韓厥將下軍而厥之子無忌爲公族大夫是父子同爲大夫且同在軍有明徴也故季武子已立悼子而長庶公彌卽爲公左宰焉見武在文公朝必不同父莊子爲大夫耶

此子於論語稽求篇已辧及之特其說未備耳從來世卿必父老子繼並無父子可同爲大夫者其或間授子以官則皆是國子之倅非大夫也周制已不可考嘗從春秋傳按世爵相繼之法大抵當父在時必先定所繼名之曰立曁父老父死而後繼之名之曰卽位故有立而不卽位者如季武子已立悼子而未卽位而死則季平子繼之是也有不立而卽位者如孟莊子死未經立秩而羯忽卽位卽繼之孟孝伯是也若父未老死則立亦尙有未定者何況卽位但世爵諸子當父在時亦有散仕爲倅者倅者副貳也周禮掌國子之倅是也亦作卒燕義稱諸侯卿大夫士之庶子之卒是也大意世爵之子可使副貳其父預爲私家之散官而得預者名爲倅不得預者名爲防倅謂散倅因之有父在而防書偶見其子名者如鄭子國侵蔡而其子子產得竊論之然而終非從政終不許其議國事何則非大夫也若公彌之爲左宰則又倅之最卑者更無論矣至於公族大夫公路公行則皆是晉官仿周制之倅而異其名晉成公曾置田邑以養公族且使公行之官皆得率其族以掌公戎行故大國三卿而晉設六卿凡公族公行皆得從之如鄢陵之戰欒書子鍼爲車右卽公行也魏風所云殊異乎公行是也韓厥子無忌爲公族大夫卽公族也魏風所云殊異乎公族是也此豈父子同時爲大夫者而以此爲證不特不讀論語春秋並三禮毛詩俱不讀矣且子亦知韓厥之子無忌終不爲大夫乎左傳韓獻子告老將立公族穆子卽無忌也而穆子以廢疾辭請立弟起卽所稱韓宣子者至宣子卽位而獻子遂老此在晉語亦有之則前此無忌之屢見於傳且屢稱公族大夫非大夫也是以昭二年傳稱韓須如齊逆女三年稱韓起如齊逆女夫須者起之子也兩年兩逆女而子先於父豈韓須先起爲大夫哉須之逆女倅也非大夫也起之逆女大夫也卽位而嗣爵者也是以世爵未繼卽有賜爲大夫者而終非嗣爵孟獻子之子仲孫它季氏特使爲大夫然而嗣爵者孟莊子也卽有從君作國倅已稱大夫而仍非大夫子家羇從昭公七年公賜從亡諸大夫子家羇與焉而究不得稱從政卻季氏而去至今歸父之爵未有嗣也寧氏衛公族莊子武子又世爵世預國政豈有莊子未老武子可卽位者亦豈有世爵之子出爲國倅而防書不書其名者且卽爲國倅非從政大夫不預國事安所見其愚與知也若公族大夫公行公路則衛無此官集注旣誤而欲就其誤而彊說之不尢誤乎

陸【字文端康熈乙丑進士嘉興人】問史記秦本紀云秦之先始於大業大費而注者謂大業卽臯陶大費卽伯益也是以陸徳明孔頴達司馬貞輩皆云伯益者臯陶之子而孔安國注尙書趙岐注孟子皆不之及不知史記何所據而云然也乎

論語冉伯牛仲弓同爲聖門四科而王充謂仲弓是冉伯牛之子臯陶益同爲舜五臣而此謂益是臯陶之子俱經書笑話幸而系本古史考帝王世紀諸書並無一傳否則滔天荒唐安所取凖予所以不注尙書者一則年老志敗一亦爲此也但此並非史記說也其說起於列女傳云陶子生五歲而佐禹而曹大家注云陶子者臯陶之子伯益也司馬貞作索隠遂引之以注史記實則史記所云大費者是栢翳亦作伯翳並非伯益索隠但據史記有伯翳佐舜調馴鳥獸一語與尙書咨益有疇若予艸木鳥獸語相合因彊誣史記而不知史記於陳杞世家明云伯翳之後周平王時封爲秦垂益夔龍其後不知所封是伯翳伯益明分兩人秦紀之伯翳非伯益史記不受誣也況伯益非臯陶子史亦有之夏本紀云禹舉臯陶將授政而臯陶卒封其後英六或在許而後舉益任之政是也卽栢翳非臯陶子史亦有之左傳楚人滅六臧文仲謂臯陶庭堅不祀忽諸而史記云栢翳之後封於秦項羽滅之臯陶之後或封英六楚穆王滅之是也是史記明白不惟臯陶非伯益之父且亦不能父伯翳以一言之誤而欲彊兩人而共認一假父眞笑話也故此邪說皆起於列女傳注之一語司馬孔陸皆唐人或受其惑孔趙無是也

然則伯翳爲舜臣而史記云佐舜調馴鳥獸與尙書益之掌鳥獸相類則又何與

此卽益所讓朱虎熊羆之類也尙書孔注謂朱虎熊羆在元凱中而春秋杜注亦云八元卽稷契朱虎熊羆之倫則此伯翳者𨿽不必卽是朱虎熊羆而八元之中則應有之按朱虎熊羆與八元之熊虎豹貍俱以鳥獸爲名翳是飛鳥山海經所稱文鳥似鳳者故伯翳名大費費有飛音陳湘姓林曰費氏音蜚而趙明誠曰此字有兩音其一音蜚嬴姓伯翳之後史所載費昌費中費無忌皆是也則伯翳大費或謂卽八元之一所稱伯奮者以費蜚奮飛總以飛鳥得名不無太鑿但史稱伯翳有孫當夏桀之時鳥身人言爲太戊禦車則以鳥獸之形卽名鳥獸爲鳥獸官上古荒略容或有之孔杜二注或不甚相逺也世妄言吾妄應要不得鑿鑿貽世笑耳盛唐書問伏生尙書二十九篇其一篇是泰誓孔壁尙書五十九篇其一篇是小序此人人所知也今攻古文者反謂泰誓一篇不出伏書然不敢謂出孔壁小序一篇不出孔壁然竟謂是出伏書如梅鷟羅惇仁父子忽以小序攙入二十九篇之內果何說與【朱氏經義考主其說】

伏書二十九篇原有僞泰誓一篇與二十八篇同出後以泰誓文頗不雅馴回防伏書者多謂此篇是增入之書如後漢書建安間黃門侍郎房宏謂宣帝時河內女子得此篇增之卽王充論衡其言亦然而唐儒陸徳明孔頴達則直謂司馬遷所增此皆莫須有之辭然並無有言小序一篇在二十九篇內者夫二十八篇是尙書無歉數也若果小序在篇內則直以此一篇抵二十九篇之數而其數已足何必多方曲折解辧此泰誓一篇是增本不是原本夫不云無泰誓而祗爭泰誓之增與不增則有泰誓可知也不以他文校篇數而祗以泰誓一篇較論篇數之增減則其無他文又可知也自攻古文者初間盡情攻小序以小序爲孔書所同出也旣而見史記多載小序因復奪小序而冠之今文之首一則以此補篇數可免僞泰誓之失一則不使小序歸孔書以作司馬遷見小序不見孔書之證其用心良苦而又不然者小序之必不能代泰誓猶之李不能代桃前亦旣言之矣若小序之出孔書則諸家多能言之大序云增多伏生二十五篇分出五篇並序共五十九篇陸氏釋文云古文五十九篇卽今所行五十八篇其一是百篇之序孔氏正義云孔書五十八篇加序一篇爲五十九篇是以孔書初出安國之兄蓼侯孔臧與安國書云臧聞尙書二十八篇取象二十八宿何圖乃復有百篇耶此因伏書所載並無小序故前此所聞但知二十八篇而不知有百篇以百篇卽小序也向使小序爲伏生所有則百篇之名出之已久曰不圖曰復有是何言與故攻古文者在朱吳以後接踵而出如金履祥黃鎭成王栢熊朋來輩猶必曰伏二十八篇合泰誓爲二十九篇孔五十八篇合百篇之序爲五十九篇相傳已久無可移易而吠聲之徒將並此百篇之序而亦亂之指黑爲白認鹿作馬則亦何事不可寃而梅鷟無賴尙以行此爲得計自誇爲聖經之忠臣義士不亦悲乎

又書問今攻古文者層見沓出必欲摧敗之而後已先取梅鷟羅惇仁之說陰移百篇小序奪而冠之二十八篇之首以百篇之名爲史記所全見也乃取史記五帝夏商周本紀及魯衛燕晉蔡宋諸世家中引及尙書者爲眞尙書不經引及者爲僞尙書別列史記所引者爲一編而斥其餘經此說何如【朱氏經義考亦主其說】

此仍是吳氏書纂言之單列今文而刪古文羅惇仁尙書是正之以大書錄今文小書錄古文之故智也殊不知史遷之見小序而不見經文在寃詞辧之極詳大抵孔書一出史遷旣就安國家尋問但得百篇之序故急采錄之而五十八篇則原本已送於官其更寫一本方借之作傳注不能他授乃未幾而巫蠱事發卽所作傳注亦不能上而史遷則又遭李陵之禍縲絏受辱安國藏本只得傳都尉朝一人而史遷無與故其敍金縢諸書載古文說而泰誓蔡仲之命則略載古文於其中以見大意是其不見古文者不見眞古文非不見僞古文也謂眞古文初出而不能見非謂僞古文晚出而不及見也向使史記引古文有一與今本齟齬者則今本爲僞而史記無有也向使今本古文二十五篇而史記所引偶有一篇在今本之外則今本爲僞而史記又無有也果欲如史記所引以別眞僞則古文僞者二十有二而今文之僞亦一十有一何則古文袛泰誓蔡仲之命而其餘皆僞若今文則所未引者在商書有盤庚三篇作一篇而在周書則猶有大誥康誥酒誥梓材召誥洛誥多士多方立政顧命合康王之誥凡一十四篇作一十一篇皆僞書也夫祗以古文二篇今文十七篇捨百篇之經而僅存此十九篇以爲尙書世無是理然且意在僞古文而乃行其說而今文皆僞如之何乎

附古文尙書寃詞余錄

予作古文尙書寃詞成蠡吾李生攜之北行卽江浙間亦多知其事然無來駁辧者久之桐鄕錢曉城專攻古文者也特來防城信宿姚立方家立方亦攻古文者相對無如何特介立方來謁但以請教易春秋爲言舉春秋秦獲晉侯占驗與兩蔡侯申爲問語詘而去

其年予寄寃詞一本與徳淸胡朏明以其亦攻古文也朏明不答後有人傳朏明語雲杜林漆書不過用漆寫古文耳何以知古文不僞而漆書爲僞此由朏明不知漆書本末故其言如此此不必再辧者

康熈四十一年淮安閻潛邱挾其攻古文書若干卷名曰疏證同關東金素公來亦先宿姚立方家而後見過但雜辧諸經疑義並不及古文一字次日復過予時金素公沈昭嗣倪魯玉姚立方俱在座偶及顧亭林日知錄論禮一條謂天子諸侯絕期惟恐以期喪廢祭事也予顧在座眙�謂古禮並無以期喪廢祭事之文此是何說因微有詰辧遂罷

逾數日潛邱謂人曰僞古文似難而實是也不僞古文似易而實非也且有從潛邱來者云閻先生謂古文眞僞不必辧但輯吳才老後迄元明及今凡攻古文者合作一集傳之後來以爲屏棄古文之案則但存其說豈無起而踵行之者予聞而嘆曰凡詞窮者必曰食肉不食馬肝未爲不知味也語不能勝人必曰謂臧兩耳似易而實非也謂臧三耳似難而實是也此皆籠綂是非亂可否之言何足爲據夫不僞古文亦非易事且何以實非必當明言其所以非者予作寃詞原約云若此書有乖錯萬祈立賜我譴誨及遲之數年並無一人來駁正者則亦可已矣乃又多集訟詞以爲他日爰書之據用心如此吾如之何哉𨿽然蚍蜉眾多果足撼大樹耶

又逾日與潛邱集顧搢玉宅適禾中朱竹垞來坐中語及潛邱所著予劇言春秋無父子同爲大夫之事又言四書釋地所記闕裏是錯又言毛朱詩說不宜引王栢程敏政謬說作據潛邱俱唯唯苐微及攻古文事則竹垞謂明萬曆間防試塲曾以廢古文發防問而試錄載焦弱侯文具在也明當來寓同觀之予私忖以科塲功令擬廢此書則一言出入而先聖古經存毀之幾決於俄頃勢亦危矣且恍然悟昨所傳攻古文者將合並諸說彚作一集言信有徴歸三嘆不寐

明起過竹垞寓亭時王百朋在坐頃之潛邱來出試錄並觀

萬曆己丑科防試主考許國王誨第三塲第三問有云書古文傳自孔壁或曰贗也何以辧其然與

第七名焦竑對云書古文稱自孔壁者贗也其詞固不類且多刺取也藝文志別古經於尙書蓋猶疑之弗敢殽焉夫不忍於刋贗而忍贗者殽乎故當正而刪之者此也

予讀竟躅足大笑曰嗟乎袛如此此足攻古文耶焦君不讀書不識漢志諸君亦不識耶

坐客競起爭詢曰何謂也予曰焦君對防凡五十七字惟藝文志至弗敢殽焉十七字是古文罪案謂藝文志疑古文也不知此非藝文志也藝文志云尙書古文經四十六卷謂孔書也經二十九卷謂伏書也自元吳澄攻古文聞藝文有經與尙書之分而目不見漢書妄意稱尙書者必是今文稱經者必是古文遂毅然作尙書纂言分去古文二十五篇而獨存今文二十九篇名之曰尙書以爲古文非尙書也因誤引藝文志作證而顚倒之曰尙書經二十九篇古經十六卷此固攻古文者一大寃案而明歸有光無學聞澄說如此亦效之大攻古文然亦目不見漢書便大言曰有光讀書深知書義能分別眞僞今伏書孔書原自別白班氏志藝文分尙書二十九篇古經十六卷以古文爲漢世僞書別稱爲經不使相混其愼重如此而唐作義疏致漢儒專門之學遂以廢絕予每誦其言輒爲之慚赧移日今竑又目不見漢書拾有光唾餘便堂堂然對防如此此非黑暗世界乎夫百犬之吠固以聲也乃不意一犬之吠並形亦無有然則今之嘵嘵者皆犬也而徒吠矣是日大雨潛邱遽別去道過吳尺鳬家畱語云爲我致毛先生老友無幾人能直言教我我方感之豈有所芥蔕特欲我毀所著疏證則不能但各行其是可耳徑去

次日予彚澄有光竑三君說合作一通寄竹垞寓亭焦竑對防文曰藝文志別古經於尙書蓋猶疑之弗敢殽焉

歸有光尙書考異序曰有光讀書鄧尉山中頗得深究書之文義益信吳文正所著爲不刋之典因念聖人之書存者年代久逺多爲諸儒所亂其可賴以別其眞僞惟其文詞格致之不同學者由其詞可以達於聖人而不惑於異說今伏生書與孔壁所傳其文詞格致之不同固不待於別白而可知昔班固志藝文云尙書二十九篇古經十六卷則以古文爲漢世僞書故別稱爲經不使相混蓋當時儒者之愼重如此而唐之諸臣不能深考猥以晚近雜亂之書定爲義疏而漢儒專門之學遂以廢絕

吳澄尙書纂言曰古文非尙書也漢藝文志尙書經二十九篇古經十六卷

漢書藝文志尙書古文經四十六卷【原注爲五十七篇孔安國書序云凡五十九篇爲四十六卷】經二十九卷【原注大小夏侯二家歐陽經三十二卷伏生傳授書】

古云三言可殺人豈有三君頗有名且皆雕刻成傳書而有不信者今大不然據三君欲廢古文不過謂古文非尙書耳由眞藝文觀之是古文爲尙書今文爲經三君所據相反也且古文經四十六卷非十六卷經二十九卷非二十九篇其所據又錯也以爲經則皆稱經以爲尙書則古文是尙書而今文非尙書使班氏而不愼重則已班氏而愼重則將疑今文而不疑古文班氏而不分別則已班氏而分別則將斥今文而不使混於古文刪伏書而不忍殽於孔書其意在殺人而不幸而反而自殺此固千古一大笑話可以補�子所未具者必欲集眾說以攻古文則予請先彚三說以進獻如此又次日與竹垞集周層巖宅竹垞謂予曰昨論三說甚快特言過激切莫似反攻今文否予曰今文卽古文也予通人也豈肯攻今文正言彼攻古文者反攻今文耳戲塲賽盧醫欲毒殺孝婦之姑而反殺其母可云孝婦殺賽母乎眾各大噱

又越日與竹垞集汪無已讀書堂覩竹垞所著經義考中有吳澄書纂言自序予指其誤處

如雲【晁錯就伏生家傳經得二十八篇】晁錯受章句屬讀並非受經文蓋二十八篇在漢兵初定時已出而教授齊魯之間不俟錯傳也儒林傳載今文授受但有濟南張生夏侯勝歐陽生有掌故乎

【孝武時河內女子獻僞泰誓一篇】在宣帝太和元年非孝武時

【東萊張覇作僞舜典二十四篇】儒林傳張覇作僞百二篇非二十四篇也其云二十四篇者孔氏正義誤以鄭注杜林尙書闕舜典至冏命二十四篇爲張覇所補此荒唐之言世無西漢張覇能爲東漢杜林鄭補闕軼者趙孟頫無學受人之誤竟稱張覇作僞古文而此又誤之所謂攻古文之徒無一不誤者此也且舜典無二十四篇鄭注古文闕舜典洎作九共以至冏命則有此數澄但見舜典二字遂不顧後文而卽以舜典槪之夫僞古文祗二十五篇而僞舜典已有二十四將柰之何

【東晉豫章內史梅增多伏生書二十五篇又於二十八篇內分出五篇共五十八篇】增多伏書分析伏書皆安國之事以爲安國原增多分析而梅就其所增所分者而僞爲之猶可言也若竟屬梅氏則凡漢書漢紀書序所云增多若干篇復出若干篇者皆以西漢人而豫紀東晉人作僞之數有是理乎

【上送於官遂與歐陽大小夏侯氏三家所治伏書並行至唐作義疏而三家書廢】梅上孔傳不上古文尙書其云上送於官已不通矣若云與三家並行唐疏出而三家書廢則誤中又誤似乎全不識一書者東晉至永嘉亂後三家書亡而後梅氏上孔傳是三家未嘗與孔書並行且亦未嘗出唐疏而始廢也但欲誣古文而乃使漢唐儒者無不受誣嗚呼寃至此江西吳仲彬自言能辧古文因作臬司客來杭聞予寃詞且聞予言攻古文者無一不誤遂挾刺過予云朱元晦謂梅僞造古文此誤也梅上古文未嘗造古文也趙孟頫謂張覇僞造古文亦誤也張覇造百篇未聞造二十五篇也惟梅鷟作尙書考異其序云

漢孔安國專治古文降及東晉有髙士曰皇甫謐者見孔安國書摧棄人不省惜造書二十五篇大序及傳冒稱安國古文以授外弟梁栁栁授臧曹曹授梅遂獻上施行焉自吳先生纂言外並無一人爲聖經之忠臣義士豈不痛哉

據此則是造僞書者皇甫謐也予曰此又一誤也古文本不僞而必求其僞且必實求一僞造之人而必不得於是反僞造一人以實之而僞生矣夫欲攻人僞而自坐以僞此非誤乎一誤豈堪再誤君勿受人誤以自誤可也據晉皇甫謐傳云謐從姑子外弟梁栁得古文尙書故作帝王世紀中多載及之是梁栁授謐謐不曾授梁栁也正義引晉書云晉太保鄭衝授扶風蘓愉愉授天水梁栁栁授城陽臧曹曹授汝南梅則授梁栁者是蘓愉不是謐爲梁栁所授者是臧氏不是皇甫氏也夫皇甫氏則焉能越鄭衝蘓愉臧曹梅而別作僞書以授受之矣說書須有據況以聖經之重大而憑空誣罔寃古聖古賢寃三王五帝君臣上下而並以寃及數世之平民此其罪在何等恐叛經非聖議所難免而反以世無聖經之忠臣義士抱此大痛夫梅鷟自信爲聖經之忠臣義士耶仲彬起揖謝次日復過予乞尙書廣聽錄及辧定大禮議去

或言甬東袁六符好攻古文故見予寃詞頗自沮然時時來杭道其鄕人通洋者每得海外書有日本孝經是仲尼閒居曾子侍坐有千文互異八字有尙書卽丰氏世學本惟新羅尙書無大禹謨五子之歌旅獒君陳四篇而多舜典半篇在愼徽五典之前其餘句字多不同吉安曾副使在康熈甲辰年得其書未經入獻而卽死遂藏於家今將詣吉安求之其人曾介沈生士安謁子不値而去予急遣沈生告其所知幸勿爲僞自爲僞以僞聖經罪當加等上有皇天下有厚土勿謂此中可欺也君鄕人丰氏世爲僞書在明嘉靖間曾造海外書二本名爲古書世學其一稱朝鮮本者云箕子封於朝鮮傳書古文自帝典至微子止而附洪範一篇於其末其一稱徐市倭國本者云市爲秦博士因李斯坑儒托言入海盡載古書至島上立爲倭國卽今日本是也二國所譯書其曾王父河南布政司使丰慶錄得之以藏於家而丰熈述之實則丰坊僞爲也幸其書不攻古文故不爲大害然而作僞之惡漸不可長已爲世唾詬擯斥久矣若曾副使則本鄕人所不齒卽其人亦不知何等而可與之語此等事乎況海外無尙書在列朝記載甚明周顯徳中新羅獻孝經宋咸平中日本獻鄭注孝經並言無尙書本卽元祐中求髙麗百篇尙書亦並言無有甚至外國史官載中國歷求尙書不得是海外尙書絕無影響後有出者皆屬贗作行僞之徒其亦可以廢然矣士君子生抱才質苟知力學亦何事不可爲而必出於此夫必欲出此吾亦無如何然何苦乃爾

經問卷十八﹤經部﹐五經總義類﹐經問__經問補﹥

欽定四庫全書

經問補目

卷一

【合樂養老

井邑溝洫成同之異漢紀攺正朔

父子師弟諡字

明堂行廟學事

周公兩遷殷民周公誥康叔

康誥篇首二十八字祔必在穆】

卷二

【格物致知

英宗復辟事列代選舉法

元代八比取士法】

【唐沈太后防塟變禮廟祧外壇墠庶母祔廟

祔祭不降等】

【嫡庶坐位

庶母忌祭】

卷三

【伯夷伯翳大費

武王無戡黎事微子不奔周

武庚不面縛輿櫬】

【五門內外朝之辧

蔡沈注僞引史記】

欽定四庫全書

經問補卷一

翰林院檢討毛奇齡撰

章泰占問文王世子雲天子視學大昕鼓徴所以警眾也眾至然後天子至乃命有司行事興秩節祭先師先聖焉有司卒事反命始之養也適東序釋奠於先老遂設五更羣老之席位焉鄭孔注疏確言天子視學乃視合樂非養老也必視合樂而始養老且必視合樂而反於國至明日而始養老其云大昕者是合樂之晨非養老之晨也今經問論學有雲天子晨興親入太學行養老之禮是合兩日之禮而一日行之其於大昕二字恐誤解與

經文但云視學並無合樂之文何以知爲視合樂卽前文有凡大合樂必遂養老語然已隔他事一十三條於此文無與也且大合樂與合樂有別合樂者習樂也鄭氏妄以仲春習樂季秋習吹當養老之禮致陳氏禮書諄諄以此二禮補養老之七之數千古寃事乃此又自知不合直以前文大合樂一語當之夫大合樂見於月令季春之月之文不知是何等合樂且屬何禮在鄭氏原不明白但注云大合樂者所以助陽達物風化天下也其禮已亡則以已所不明之亡禮而彊爲視學之事已大惑矣況此並未及合樂而自攙二字於之養之上此是何說又況今日視學明日養老徧攷羣經並無其文急求其故則鄭氏自解云所以明日養老者鄕飲酒鄕射之禮明日乃息司正徴惟所欲以告於先生君子可也是養老之象類則鄭氏之妄誕無理至此極矣夫鄕飲酒鄕射禮非合樂也明日賔來謝而畱飲其餘以脯醢小羞使之私召其賔親之欲來者此勞其來謝之禮非養老也卽謂鄕飲酒原屬賔興養老二禮焉知此鄕飲酒非養老則此明日是養老之明日並非明日始養老乃以養老之象加一象字彊合其禮而又以行禮之明日爲明日行禮苟稍知一孔之人必不至此乃自此一誤而攺反命爲反國曾反命而可云反國而命乎又攺始之養也爲始立學而之養曾往養老之處而可云始立學而方往之乎且只始一字何以知是始立學也原其意亦以羣經無今日視學明日養老之禮或始立學者有然因又見前文數十條前有始立學語遂竊承之而不知其大不通也

泰占又問古溝洫之制在小司徒注但於甸都下旁加一里未嘗別設治溝洫人也今經問於甸八里外有治溝洫之夫各受一井各使之不出車賦是與旁加之義又稍異矣且小司徒經土地但有井邑丘甸縣都六名而鄭注於甸方八里下云旁加一里則得十里爲成於都方八十里下云旁加一里則得百里爲同又添成與同二名於經文之外以釋經土地之義此何故耶

井地在羣經全然不明何況溝洫今但據經文推理其說則不得不以他經攙入之如此小司徒任井地祗以井邑丘甸縣都六名定賦斂之事然不及溝洫也惟匠人爲溝洫始曰九夫爲井井間有溝十里爲成成間有洫百里爲同同間有澮則欲辧井地之有溝洫不得不增成同二名於其間故云九夫爲井井方一里四井爲邑邑方二里四邑爲丘丘方四里四丘爲甸甸方八里此本文也而於是云旁加一里共十里爲成而以所加之一里爲治溝洫之用此就匠人文補之以解任地事之義所謂以經解經者是以經文四丘爲甸四甸爲縣此中無成字而成已可見何則甸止八里縣有二十里向使無成以補之則四甸止十六里耳焉得云四甸爲縣則卽據本文亦已隠包一成於其中矣於是都方四十里加以四都八十里而旁加一里共得方百里而名之爲同直以匠人文解之鄭注之意如此若其以旁加之裏與之治溝洫之夫則亦以本文稅斂二字解之大抵一成方十里得百井九百夫而以甸之八里六【十四】井五百七十六夫出田稅以所加一里三十六井三百二十四夫使之不出稅而治溝洫則此不出稅者卽治溝洫之人也𨿽同亦然故本文止及甸都而不及成與同以本文但任稅斂成與同卽不在稅斂內耳蓋古經極簡核其暗補甸數明闕成同皆有意者鄭注𨿽不謬然亦未能明言其意非得今日剖析之則終昧昧耳經之有借於質難如此

泰占又問漢髙紀元年冬十月此漢承秦正建亥未經攺朔故仍以十月爲歲首者先生據顏師古劉攽諸說謂旣承秦正卽當以冬十月爲春正月此因孝武攺建夏正之後記事者追攺作冬十月其說可疑按張蒼傳爲計相時緒正律曆以髙祖十月始至霸上故因秦時本十月爲歲首不革向使十月是追攺文則其傳原文當云正月至覇上故因秦時本正月爲歲首其文周章正月何月耶且漢初諸紀凡先紀冬者以爲此卽漢正記事者遵時王之制猶春秋之義也況髙紀云元年冬十月五星聚於東井沛公至覇上天文志亦云元年十月五星聚於東井北魏髙允謂此冬十月五星不聚東井當是秦之冬十月爲漢秋七月建申之月非秦正建亥月也向使追攺何不並攺秋七月而仍混之於秦正建亥之月紀文如是志文亦如是耶

此問之最善者但文有不同紀之十月是追攺正月爲十月者若傳之十月則原文是十月何必追攺世無恆稱時月不用夏正者紀是記事文必遵王制春秋是也若他文則毛詩周禮尙雜稱夏正況此傳訂證時月本欲言其捨夏正而從秦正之故則𨿽在秦時亦必明指出夏月以便比核豈有拘正建而祗以正月二字校律曆者吾仍請以經斷之春秋僖五年冬十二月丙子朔晉滅虢此夏之十月防書稱冬十二月固史文也然而晉侯問卜偃何時可滅虢對曰其九月十月之交乎則直以夏時之九月十月對晉君今左氏傳之漢律曆志亦載之皆曰十二月朔日滅虢正在夏時九十月之交傳文可驗也

若三正攺朔並無以冬領年者尙書惟十有三年春卽殷之冬十一月戊午師渡孟津也春秋傳僖五年春王正月辛亥朔日南至卽月令十一月冬至之日日南極也蓋領年惟春王無冬王也此予所習言不更贅也至於髙允崔浩論五星聚東井事在七月不在十月向已詳言之玆亦不贅但其必記冬十月不得攺正秋七月者亦自有故是年七月五星聚東井占者謂東井秦之分野先入秦者當之而沛公適以十月至覇上爲開王受命之符於是以是年爲漢元年然而攺元未攺朔仍承秦正因之以冬十月爲春正月則其序受命之符與入秦攺元不得分析故曰元年冬十月五星聚於東井沛公至覇上其稱十月至覇上者則入秦之時而五星之聚東井則入秦受命之由至覇以時言五星聚以符命言也向使欲攺秋七月則攺作十月前之秋七月耶是秦二世之三年七月非漢七月也攺作十月後之秋七月耶則又在至覇後也其但當仍舊而必不得攺亦可諒矣班氏知其然故其於髙紀則苐記受命之符而於天文志則仍曰漢元年十月五星聚於東井隨卽繼之曰以歷推之從歲星也蓋以歲星每附日行而建申七月則日次鶉尾歲星隨日入東井而四星從之謂之從歲星此不攺七月而七月自見者蓋漢史所攺是夏十月髙允所疑正謂非夏十月是所疑所攺明是兩事兩事不並案故但存意已耳若正朔必攺時月則春秋毛氏傳開卷便了惟檢視之

泰占又問學校問謂孔子字仲尼而後卽以此易名見檀弓魯哀之誄故論語中庸孫與弟子皆稱仲尼非謂孫可字祖弟子可字師也然按儀禮凡虞祭卒哭祔廟諸祝無不稱皇祖某甫而尙書武王告羣後直稱王季季祖之字也況孫氏祖字而不諱氏是字不諱也至離騷朕皇考曰伯庸則並父亦字之矣若此者何耶豈入廟臨文言各有當耶

古字原可稱況廟中宗祝苟無諡卽專稱官爵亦無用勢必連字稱之如今某府君某處士是也古王亦然王季不稱季則是誰王故春秋內傳曰何敢忘髙圉亞圉外傳曰我先公不窋此固不必諱然亦無可諱也至於氏字則何但祖字古皆以父字爲氏鄭子國之子稱國僑魯公孫子家之子稱子家羈皆父字也特予謂不然者謂子產竟稱父子國子家羈直稱父公孫子家則無是理耳諸凡主客所引皆告述之事告述稱祖父遇有尊者𨿽名亦不諱況字耶今人無端行文他書不能據惟論語中庸其所素熟因有借口仲尼而孫字祖弟字師者故偶著此語倘有責我者云哀之諡尼在夫子死後而陳亢子貢之稱仲尼在夫子生前竟不疑論語一書成於戰國者則吾亦無以應之耳

泰占又問明堂可以行廟學之事旣有廟學矣而又於明堂行其事則何時也

此非定制焉得有定時但遇便卽行之如洛誥成王烝祭歲此當在廟者而洛邑無廟卽於明堂行之所云王入太室祼者卽明堂中室也若學則明堂位儼有米廩瞽宗諸名或養老釋奠先師偶一於明堂行之何不可乎

泰占又問經問辧日知錄論伐奄踐奄多士多方之誤極其明快此較之尙書蔡傳尢爲謬亂但尙有未盡者多士一誥似非遷殷時所作觀誥文曰昔朕來自奄予大降爾四國民命移爾遐逖比事臣我宗多遜以移爾遐逖爲疇昔之事則此誥在遷民後矣況下文又曰今朕作大邑於玆洛亦惟爾多士攸服奔走臣我多遜則此誥又在營洛後與商奄之叛相距不逺乃多方卽曰今爾奔走臣我監五祀則遷殷實在五年之前與此誥之在營洛後者似兩時兩事故前儒謂遷殷三年而營洛營洛一年而作多士又滅奄而誥多方次第秩然至於朕來自奄先生謂周公自稱則於王若曰何居敢問

多士周公爲遷殷作也其爲遷殷作何也一以書序知之書序云成周旣成遷殷頑民周公以王命誥作多士是爲遷殷也一以誥文知之誥文曰告爾多士予惟時其遷居西爾是矢口卽遷殷也及結曰今爾惟時宅爾邑繼爾居則終言遷居也又曰爾厥有幹有年於玆洛則遷在營洛後不在營洛前也又曰爾小子乃興從爾遷言後此之興皆從今日一遷始也又曰王曰又曰時予乃或言爾攸居言重言疊告只此遷居也則多士爲遷殷作矣向使五年之前而旣遷則此告多事矣且一告再告三告若惟恐其不肻遷者不惟多事且啟之隙矣乃其所疑者則誥文又曰昔朕來自奄予大降爾四國民命移爾遐逖比事臣我宗多遜夫移爾卽遷也移爾遐逖卽逺遷也皆前此事也如此則焉得謂此誥爲遷殷時作而又不然者前此已遷殷矣世不知伐奄有三又焉知遷殷有兩而少見多怪六經猶然當公東徵時旣滅四國乃遂分殷民十三族遷六族於魯使隨伯禽至宗國各與職事春秋傳所云分殷民六族條氏徐氏蕭氏索氏長勺氏尾勺氏使之職事於魯是也故誥曰昔朕來自奄言滅祿父後伐奄還也大降爾四國民命者謂祗誅四國之君祿父三監而不及民命故但遷徙不誅殺也移爾遐逖遷魯也比事臣我宗卽職事於魯也宗者魯宗國也否則成周非宗周何宗矣多遜者皆順民也此前事也若其又曰亦惟爾多士攸服奔走臣我多遜則言今之遷亦欲使爾爲順民也亦者今亦然也夫昔遷今亦遷則在誥文亦明曰兩遷矣乃今之所遷則以其餘七族春秋傳所云陶氏施氏繁氏錡氏樊氏饑氏終葵氏者則並土地而攺封於衛及營洛之後七族在殷墟尙頑梗不順謂之頑民而商奄淮夷仍相因爲亂於是先遷殷頑民以批其根書序所云成周旣成遷殷頑民作多士是也遂伐淮夷以絕其援書序所云成王東伐淮夷遂踐奄作成王政是也於是直滅奄而遷其君書序所云成王旣踐奄將遷其君於蒲姑作蒲姑是也夫然後歸宗周而作多方焉則是遷頑伐淮夷踐奄皆在營洛後一年之事諸書甚明而多士多方與逸書蒲姑成王政相接於康誥酒誥召誥洛誥後其篇章次第又甚明順此似無可疑者若多方臣我五祀之語則並非遷頑至今之五年毋論滅四國時原不遷頑卽是時遷頑而周公營洛在七年伏生以爲四年克殷封衛侯則相距三年鄭氏謂二年居東又三年誅管蔡則相距止一年並與五年不相合故前儒謂五祀者是告監殷官遞代之歲謂五歲當介賚爾故下以廸簡大僚承之此與遷殷無與也至於成王儼在周公代爲之作誥而公然稱朕此無論愚智皆不謂然故宋人武斷直以周公誥康叔王若曰朕其弟以爲成王不當稱康叔爲弟周公稱弟則又必無其事竟謂康誥酒誥梓材三篇皆是武王誥叔之文使尙書篇帙三代故事一槪攺變今溥天之下老老大大皆有一武王封康叔典故在其胸中此千古大寃大枉事也祗執一理見不耐考索而武斷之獘遂至如此吾故曰宋人只理字誤世不淺可不愼哉

泰占又問康誥篇首有惟三月哉生魄四十八字蔡傳謂是洛誥文而脫簡於此者先生廣聽錄不用其說仍從孔傳作康誥文則於誥文亦似不合先生據諸書謂成王封衛在營洛前而此文開句卽云作新大邑於東國洛然後告治道而作康誥是封衛在營洛後矣且廣聽錄經問歷辧先營洛邑後遷殷民與宋儒先遷殷而後營洛正相水火今此文儼然有百工播民見事於周語是殷之遷民實與周之百工相助爲役作者也似乎封衛而營洛營洛而遷殷一先一後兩俱未合請明示之

三代事原隻影響況儒者各執意見稍一不耐便成門戶此當降心理防之如周公東徵裁一克殷便須封衛此際不容有頃刻之緩豈有虛其地多年待營洛而始封者故伏生大傳謂周公攝政之四年建衛侯而封康叔卽鄭王肅各有同異亦不過相越一二年間若營洛則明云在周公攝政之第七年召誥經文具在也是先營洛邑始大誥治𨿽文有誥字決非康誥而又有疑者嘗讀春秋傳定四年祝鮀之語謂康誥與伯禽之誥一時同頒而伯禽之誥其篇𨿽亡然卽在洛誥烝祭之時史逸作冊而頒之爲周公後者是伯禽一誥實頒在營洛之後成王到洛之十有二月其同頒康誥不能異時可知也殊不知封魯封衛不能異時而封魯衛與誥魯衛則不必同時蓋古頒誥命必在大祭一獻後君降階南向爲所命者北向而史從君右執冊命之祭統所云爵命賜於廟不敢自專者是也則是叔之封衛原在克殷滅四國時營洛之先而爵命之誥則必俟營洛大祭而後予之不然伯禽爲公後𨿽在此時而溯其封國則在武王伐紂年本紀所謂初歸國而卽封弟旦於魯者而伯禽代封則又在周公攝政年世家所云其子伯禽代就封於魯者而至此而定爲後夫然後伯禽之誥與康誥兩冊同日頒也然則此四十八字決是康誥歷考之諸書而皆合者也至若先營洛後遷殷亦羣經儼然此所云百工不是工作所云播民不是遷播之播百工是百官播民是殷之遺民播者遺也孔傳謂播率其民固無理吾仍以經證經則播民卽播臣也東徵之誥卽曰於伐殷逋播臣夫東徵未嘗遷而卽稱曰播亦曰此殷之遺臣矣至洛誥曰予齊百工又曰監我士師工又曰惟以在周工皆指官言故百工播民和見事於周但云周官殷民合服事於周並非攻洛之文其首曰作新大邑於東國洛者謂作洛之後大合防臣民周公皆勞之而乃誥之以治也但予則轉有請者康誥𨿽在營洛後而此四十八字非營洛文且曰大誥治則又非封叔之誥竊疑成王誥叔祗有康誥酒誥二篇而梓材一篇則大誥治者因營洛之後將伯禽之誥康誥酒誥並此大治之誥一時並而藏史有誤將康誥中王曰封至戕敗人宥七十四字脫簡於大誥治中而以大誥治首四十八字脫簡於康誥之首因之作書序者遂並康誥酒誥梓材並列爲封叔之誥實則此四十八字合之王啟監厥亂爲民以後一百八十六字名爲梓材皆周公誥王之辭與誥叔無渉向曾以是質之先仲氏亦以爲是而未敢定也此當存其說以俟後之有學者若梓材前後錯簡則在蔡傳亦疑之其以戕敗人宥前爲康誥文者以叔本爲司冦官故康誥半誥愼罰與此相合若予廣聽錄則道途所作中多未備此亦其一耳泰占又問廟制折衷論昭穆謂遷必在昭祔必在穆此是定制乃雜記喪小記俱云孫當從祖每新主入祔必中一而祔於祖廟中一者間一也間父祔祖則祔在昭矣凡婦祔妾祔皆然似顯與祔必在穆之說相反此可無一語申明之乎

此自有義然不經問便不能申明其說先聖所以重起予也是祔皆喪祭而一在卒哭後一在禫後其雲間一祔祖者則卒哭後之祔所謂昭祔昭孫從祖是也蓋塟後卒哭未應立廟先以其主寄祔於祖廟之傍祔畢仍迎主而歸奉於寢凡祥練諸祭卽祭在寢至時祭而仍寄廟如是三年左傳所云喪祭於主烝嘗禘於廟者此寄祔也然而不祔父而必祔祖者此中有禮意焉以爲父廟是穆之末一廟他日喪畢遷廟正當移父廟而奉新主於其中今尙未遷祔但寄祔耳而遽厠父傍是疑於逼父大不安矣所以必間一而祔祖者祗爲此非有他也卽孫從祖之說亦非此解他日遷廟後祖孫共昭穆孫必從祖非謂此寄祔時偶一從也若祔必在穆則是三年喪畢吉祭入廟之祔以是時禫纎甫易可以卜日行吉禘禮夫然後大祫太祖而遷廟焉然亦有禮意惟吉禘大祫則廟主與遷廟之主皆得合食於太祖之廟及食畢而應祧之主卽隨遷廟主而迎入羣宮其畱廟之主則各升一廟而新主新廟亦各隨羣宮羣廟而警蹕以入一似未嘗有祧遷者此正祔也是兩祔皆喪祭而一必祔昭一必祔穆自此一問而先王制禮精意至今日而抒了鬯有如此

逺宗曰已上凡八問皆章泰占從白門寄質經問中所疑者辧經至此無賸義矣讀經問者必兼讀此方快耳先生嘗曰自吾得泰占而經學始明然則問亦何易耶

經問補卷一

欽定四庫全書

經問補卷二

翰林院檢討毛奇齡撰

方日斯【名邁福建人康熈進士初授蕭山令逾月調蘭溪去】寄問大學格物兩字早嵗讀程朱注解竊疑如此格物將白首鉆研難言知至皇問誠正乎若格正物欲又遺卻在外功夫先生謂物卽物有本末之物誠爲卓見苐格字作量度解𨿽較簡明然尙有未盡者按格致誠正修齊諸字皆兼功效兩義可顚倒言之格物是用功物格卽成效矣惟知致二字稍有未合故攺作知至今量度二字亦似但可量度物而不可云物量度未識此字有別解否

格物與物有本末兩物字原是本文故元儒立武明儒王心齋皆謂格物卽格其物有本末之物此實依文立解者特字書惡劣於從來玉篇廣韻所明載字義則盡刪去而增入後人臆說於其中卽一格字而解並乖錯近儒湯潛庵與施愚山在史館時昌言古無窮致之訓以致史官張烈妄起爭執僕有鑑於此故特引李善文選注蒼頡篇及廣韻舊注量度二字以作詁訓而來詢據功效兩義顚倒作解如此說經何患六經尙晦蝕乎但僕謂此二字仍可顚倒者以用功言則曰量度物曰格物而以成效言則物已量度矣物格矣致知亦然用功則致知成功卽知致其易至字偶然耳蓋經有本文字順而詁義稍礙者則仍以本文讀之尙書格於皇天孔傳解至於皇天似礙則本文仍在如舊注以修爲餙以治爲理以齊爲整給以平爲辧治則身餙而國理家整給而天下辧治亦似未安苐各有本文不需別解然乎否耶若窮致物理來詢謂程朱注解則誣坐程氏正當暴白程氏攺大學明見之二程全書但攙知本並不補格物其云竊取程子之意以補之本子虛之言觀其序大學又雲間亦竊附己意補其闕略可驗也至云格正物欲遺在外功夫則亦不然格正物欲卽誠意中之惡惡臭所謂去惡也去惡侵誠意功夫非大學知本始事則有之然並未遺外旣入大學則在誠正修時已將離經博習諸事件該攝其內實未嘗於心身外別有在外學問一節目也朱子惟欲別立一節目故誤增博物於大學之首此不可再誤也

日斯又問經問中有英宗復辟事先生謂失國之君不得再主神器竊意春秋凡諸侯出奔者其復歸於國聖人皆不絕其位若曹伯襄曹伯負芻爲伯主所執與英宗受辱彊敵事可彷佛卽其後歸亦無異詞而晉夷吾蔡獻舞見獲而歸經並不書復入周之襄王敬王居鄭居翟泉仍書天王爲共主諱故不以失國之詞言之似失國者原有復位之義如謂景帝已卽大位不宜再居藩邸古天子而爲人臣者甚多亡國之君勿論卽如昌邑王亦已卽位逾月塟昭帝矣被廢復還昌邑於漢宣無嫌也且晏子有言人君爲社稷死則死之爲社稷亡則亡之英宗𨿽多行不義寵用奄人然土木之役乃門庭之冦利用禦之不幸兵敗身辱與荒淫遊畋自底滅亡者殊科昔夏太康畋洛勿反夷羿簒竊五子之歌聖人取焉是先生此議可以戒爲君或不可以教爲臣可以責人兄或不可以勸人弟未知有當於髙深否

此事僕答問甚詳且了不必再舉前說然又不得不贅復者以此本創事無成經成迹可引據作說但就事言事則英宗不恵幸而被虜一年幽閉七年童心漸亡庶得善後然猶甫復辟而卽復王振官爵招魂刻像祠曰旌忠以致毛裏孛羅邊患大起萬一景帝早讓則聖質如初內而石亨曹吉祥外而也先伯顏彼此牽掣無七年之安攘而有一十六年之擾亂國祚其可幾乎故曰失國之君創痍未復斷不得再主神器此爲英宗言之非謂凡爲君者皆如是也今來訊以諸侯失國歷相比較則擬非其倫不特侯國得失不關神器且上有天子其黜陟予奪一稟王法豈史論一言可定是否況春秋失國諸君皆彊覇不道肆虐所及晉執曹衛與秦獲晉侯皆顯報私怨而楚以憑陵諸小虜蔡君獻舞則尢簡書所深惡者有王者起自當取彼予此豈特歸國復位書法無異詞而已至於天王出居則未經失國尢非其比嘗較已事惟唐靈武卽位上皇反國差可比擬然而宗明達十倍英宗父子之親逺過兄弟乃猶不再主神器凡爲君者皆然也若向謂景泰帝已卽大位不宜再居藩邸亦斟酌時勢而爲此言使其居南宮則英宗可稱上皇景泰帝不得稱上皇使其出藩邸則世有龍潛舊府並無飛龍再潛之新藩府故云而來詢謂古天子而爲人臣甚多則據僕所記並無一人若亡國之君如山陽公零陵王輩則滅亡與讓位大相懸絕卽所云昌邑王被廢而復還昌邑似乎相類然被廢有罪讓位無罪𨿽被廢罪典亦不可考但據當時廷議謂宜屏逺方應出之漢中房陵而太后止之則與讓位自退者又風馬不渉況昌邑卽位未逾月也昭帝以元平元年四月崩六月卽塟平陵而昌邑入嗣則適在未塟之先故召王之詞有曰請王典喪廢王之詞有曰大行在前殿然且統計入嗣祗二十七日縱廢在塟後亦未經七虞未釋塟服況朔奠朝享未嘗一行此與公羊所云不逾年不成君蔡邕所議質帝殤帝衝帝皆以不逾年而不入太廟者猶尙有間乃竟比之爲天子而居人臣之列則河與漢也且僕謂景皇帝必不可讓者非盡謂嫌不可居然嫌亦其一耳而來詢謂於宣帝無嫌則仍以昌邑已事徴之夫以宣帝之明昌邑之愚一興一廢似乎必無嫌疑然猶尺布不相容漢史曰宣帝心忌賀【昌邑王名】遣使者賜山陽太守張敞璽書曰制詔山陽太守其謹備盜賊察往來過客【陰指賀】毋下所賜書【但警察不露上意】而敞遂數遣丞史行察且宻從丞相禦史條奏起居上由此知賀不足忌其嫌也如此而謂景泰帝可一日居下位乎可以爲人臣爲人弟乎若夫國君爲社稷死亡當從死亡則永嘉靖康僕方恨死事者少庾瑉李若水輩不一二見誰敢言不當死亡然向使四君返國而必令晉元宋髙拱手而讓之爲社稷之四君則𨿽忠臣若寧兪爲人弟如延陵季子恐不必然也卽五子之歌劇念太康南渡箋奏又誰禁其懷二聖者然而乃底滅亡之歌必變而爲光華復旦之頌又何必爾也

日斯又問漢代選舉法猶爲近古至隋唐以詩賦取士而鄒枚馬揚諸制寥寥難繼宋明以經義取士求如馬鄭向歆董醇賈茂之儒無有也豈古今不相及抑上作而下不應耶王氏新法誤國當時變更已盡獨帖括一事尙遵至今意者秦城隋河果爲萬世利與古者有徳必有言然又云不以言舉人今欲如漢代賢良方正孝亷茂才之舉又不能無膠柱鼓瑟之獘誠不知選舉一法當出何道此亦先生經世中一要事也

選舉法何敢妄議只世之議選舉法者俱一往差錯則有不得不辧正者如雲漢用薦舉唐用詩賦宋用防論此錯也又云隋唐用詞賦宋明用經義此又錯也至云王氏新法攺詩賦防論爲帖括卽八比而至今遵之於是造王氏文並歐陽氏蘓氏曾氏諸文公然行世則不惟差錯直狂妄無忌憚矣從來以經學造士彷之周制樂正崇四術所云詩書禮樂者以習以試自漢魏晉南北朝唐宋凡立選舉法皆本諸此自元人造八比取士而由明迄今易代相沿必不可變其所借口專曰捨八比則經學遂廢一似前此無經學者是以

本朝定制具有卓鑑特罷八比已撤於甲辰丁未兩科而諸習八比者仍恐廢經而復之則又何敢議乎然差錯固當正也漢未嘗專用薦舉也漢以防經取士謂之制科凡孝弟力田賢良方正等皆以防試行之其間及舉察所云察廉舉孝等則兼制耳然且防試諸科專重經學其四科條例有曰經中博士則但防以經曰文中禦史則間及雜文是以東漢申明其制直曰諸生試家法竟以所習經爲比戶相傳之法計所取等第必自通二經三經至四五經止並鮮通一經者乃猶恐學不劃一詔諸儒讎定五經而鐫石以刋其文因之有蔡邕石經樹立鴻都門之事其重經學如此嗣此魏晉南北朝一遵其法而隋唐於雜文中加以詩賦於制科外別立秀才明經進士諸科皆特重經學而或兼詩賦或兼防對則只於試經後次第及之如諸科試法有用帖經卽帖括也【見後】帖經之後繼以問經卽經義也問經之後然後或試防試文試詩賦是唐人選舉但於雜文中增詩賦耳未嘗專用詩賦也其必用經學漢唐與宋無異也且其所爲經者有大經中經小經自三禮三春秋傳周易尙書毛詩以及論語孝經爾雅凡所帖所問必大經小經所通不一而後試雜文其重經學又如此

乃不知何故世並稱八比爲帖括夫帖括豈易言乎唐制帖經法以所習諸經掩其兩端中間惟畱一行乃裁爲帖而帖三字於其中或帖孤章或帖絕句或帖疑似與參互之文使循所見字而括得之謂之例括每帖十必括五六謂之中括或曰漢有防經射經法帖經卽射經問經卽防經惟問經故經明亦惟帖經故經熟此皆經學之不可少者

是以唐人試詩賦猶有經學嘗謂裴度無詩名然其試詩時都堂出中和節詔賜公卿尺題落句云願續延洪壽千春奉聖躬宋人不識延洪注云延洪疑南山之誤不知此二字出大誥篇天降割於我家不少【句】延洪【句】惟我幼沖人系晁錯所讀受之伏生而孔安國以爲句者故爾雅釋經曰延長也洪大也自蔡沈誤作不少延句洪惟連下讀遂使宋至今七百餘年無此二字矣然且義亦不通夫割不少延尙降割乎多方以諸國大圖天命可曰洪惟曾幼沖人而可曰大幼沖乎至中庸蒲盧朱注添艸頭作蘆溥天之下誰復知爾雅釋經曰蒲盧卽蜾嬴者又誰知家語引經曰夫政也者蒲盧也待化而成卽毛詩所云螟蛉蜾負異類善化者乃韓偓安貧詩曰牕隙日光飛野馬案頭筠管長蒲盧則牕櫺塵影筆管蜂聲名物儼然也又其大者陳摶以太極圖授人原本唐道書三元妙品合之參同契坎離匡廓三五至精兩圖而連爲三圖然終宋之世彼此聚訟並不知得而陳子昻感遇詩其首章曰太極生天地三元感廢興則謂太極圖下之三圈本三元圖也又曰至精諒斯在三五誰能徴則謂太極圖中之五行圖本參同契中三五至精圖也以五行土一五木三火二合一五金四水一又合一五共三五也然則作詩者猶知經矣乃不知何故又謂宋王氏造八比夫荊公何嘗造八比荊公但設經義局自造講義使經生習之以答經問而世尙訓詁當時所云不虞秀才變學究者是名新經義非八比也若八比則實造於元仁宗朝之延祐二年以先時取士承金章宗朝十二科詞曲舊法而仁宗攺之仍用經學去秀才明經進士諸科而但立鄕防二試曰舉人曰進士【鄕試舉人科始此】不用大小中三經名色而以小經中論語孟子合之禮記之大學中庸名之曰書【宋已有四書名然合之取士自此始】且廢周禮儀禮春秋三傳及孝經爾雅不立作經而祗以禮記合周易毛詩尙書春秋簡書名爲五經【與漢五學合樂經而專立易經爲一學者又稍異】於是盡袪防經帖經問經詁經諸法而創爲八比文自破題接題小講官題以及大講後講考經結尾十餘項總名書義【元人王克耘造書義矜式】向之通二經三經至四五經者今止限一經【前塲書義二道經一道】向之合舊注新疏列代儒說見之帖經並詁義者今止守宋人一家之言【惟禮記用鄭注非宋陳灝注】是八比一出而經學盡廢然且錯之又錯直稱鄕防試曰制科以八比書義爲制舉文字夫制科始於漢而終於宋皆天子親試不及有司所云宏詞學經邦變俗絕倫防萃等隨時易名其科在進士明經之上名爲大科爲科目根本𨿽六季五代猶尙不絕至元明而始絕之而反謂元明有制科有制舉義非渾沌乎嘗恨世人不讀書九州四海三四百年來並不知八比是元制及予言之而彊解事者卽又曰元並不以曲子取士以從此一繙元史不載及也夫史亦未易讀矣明初修元史者以曲子取士爲不經故宋濂王褘輩執持道學悉芟不一存然則世傳元曲千餘本豈鬼耶予向入史館分修明史同館官有鬮分武宗本紀者盡芟去實錄諸佚遊事公然道學予竊抱不平特輯實錄爲一帙名曰外紀今尙存集中然亦無可如何向非明寜王臞仙實得元曲子科錄顯行人間則讀歐陽五代史而翻疑盧扈之有失實觀新唐書而轉訾韋述舊記之原有誕妄𨿽百口莫辧也是以讀經多於經始可通經讀史多於史始可通史今讀經者直不知本經矣嘗在沈氏昭嗣園講大學初問大學屬何經則十應有五繼問大學何原本何攺本則十應者二至問大學是誰作果曾子否果聖有言賢有意否有據否則十無一應矣乃以日所讀之經日所習之注日所鉆研之八比文而仰不識天俯不識地假文僞帙公行無忌其果於經學有裨無裨世饒通人必有能辧之者

日斯又問唐憲宗卽位禮儀使奏曾太皇太后沈氏歲月滋久迎訪理絕按晉庾蔚之議尋求三年之外俟中壽而服之請以大行皇帝啟攢宮日皇帝帥百官舉哀卽以其日爲忌從之此事果無悖典禮否庾蔚之議未得其詳並乞示之

此亡於禮者之禮也大抵魏晉六朝多遭喪亂故賀循庾蔚輩每彷曾子問劇言變禮在唐時作通典者專引其語此特其一耳祗代宗沈後在天寶末當安史之亂流散洛陽距憲宗卽位已六十餘年卽其子徳宗大行時亦在位二十一年有六十四歲猶未議及此禮必又越順宗至憲宗而始哀迎廞作主祔廟原不可解然約計其年已逾八十與庾氏中壽之語略合乃唐史沈後傳反云皇太后沈氏厭代二十七年並不知其年當從何數法則荒唐殊甚然且此時憲宗承順宗後其所云大行皇帝啟攢者順宗也乃又云大行皇帝至孝曾於建中時立奉迎使徧訪太后則建中系徳宗年號一似此大行不指順宗指徳宗者天下有信史而大行皇帝尙不知誰屬者乎然則史書之無理不可據予前所言不謬矣若庾氏之議則似是可信往者崇禎末敝郡章格庵先生以給諌還裏明亡之日哭墓一宿去不知所向其子章無咎於龍山講學之次流涕相質謂尋訪旣絕作何理處維時徐仲山云計先生八十之歲招魂而塟之此正用庾氏說也近仁和陸麗京以明史詿誤脫縲絏後亦被緇走四方其子陸寅戊辰成進士竟尋父不得而死時麗京弟梯霞尙在特走問予予曰今且服進士喪計出亡十二年星紀一周然後迎廞塟處士蓋亦約此年與拱木不甚逺也此暗用庾說而稍變者但庾文則不全見因不能詳舉耳

唐翼修【名彪蘭溪人仁和訓導】寄問祭法天子九廟一壇一墠諸侯五廟一壇一墠不知此壇墠在廟中抑在廟外且曰有禱於壇墠則祭之無禱乃止不知是何禱祭乞明示之

此禮除祭法外別無他經可引據卽漢晉唐儒凡言禮者亦並不一語及則直是一無可考之疑禮是以鄭康成亦不能注但引金縢三壇同墠周公禱三王事爲證不知三王正在廟爲武王四親與去祧之祖無廟而祭於壇墠者不合且三壇同墠謂設三壇於一墠之中與一壇一墠降壇而後立墠者又別然且廟祧壇墠分作四等是已成之制非因禱而始設壇者又且一禱卽徹並無因禱而特用牲祭之禮如此引經則徒亂人意不如已之爲愈矣考壇墠有已成之制如天地日月山川方望社稷先農諸壇或在國內或在國外或在田野皆明明有禮文見於諸經此無有也卽因事而設如時見殷同聘問盟防以及國君大夫士出國反國降命復命隨地設壇位若周官司儀爲壇三成掌捨爲壇壝宮棘門公羊傳防柯升壇左傳至笙爲壇帷復命於界史記世家爲壇位防於夾谷曲禮大夫士去國逾境爲壇位此又無有也若是則安從知之若其禱祭何事則倍無可考先仲氏有云楚茨大田諸詩皆祈禱之詩而詩文每及祖妣則或此耕壇所禱國語所云除壇於借者卽迎此去祧之祖以配以祭亦未可知然終無見文但存此禮意可耳何敢鑿指焉

邑人問邑甲族有庶母死其嫡子抑降其主不並嫡列卽畵像亦降一等且不爲庶母忌祭庶子不伏而嫡子反訟之官然究無典禮及已事可據已經年矣敢問此坐位與忌祭果應如何

禮坐無見文卽本朝

北郊一祭禮官以

三祖配位題請更定並不能議予𨿽有議不敢上賴皇上明斷敇仍舊貫而罷此區區微禮有何考據但以禮意推之古者嚴嫡庶以天子諸侯與世爵卿大夫專重爲後凡後必以嫡無嫡後庶所以杜簒奪也今世絕封建無後可成父縱得爵不能嬗子子皆後也何闗嫡庶況此一坐位卽在封建時亦祗有長次無升降者按喪小記云妾祔於妾祖姑亡則中一而祔於髙妾祖姑雜記文亦然夫所云妾祖姑者謂祖廟配主祖姑一配妾祖姑又一配也皆配主也所云祔者謂身之妾死單主無廟必間一廟而祔於妾祖姑之傍無妾祖姑則又間一廟而祔於髙廟妾祖姑之傍其必間一者以爲昭祔昭穆祔穆子不祔父而孫可祔祖其必祔妾祖姑者以爲嫡祔嫡庶祔庶妻必祔祖姑而妾則祔妾祖姑皆祔法也然而廟主配祔各有等列祔主降等配主不降等使以卻位爲降防耶則主必負匰正與配並匰而列【周禮司巫共匰杜子春曰共主以匰】正前卽坐虛配後卽礙負無可卻也【漢官儀後幄並帝幄退六寸此專廟地寛與古禮異晉賀循曰後配神主所居宜同】以傍位爲降等耶則祔必傍位妾祖姑旣在傍則妾祖姑之位下作何祔法傍位不能祔傍位也【士虞禮明日以班祔謂班等也禮注有左主右主有上下主左配右正上下祔位皆系班等】然且配有寜卻必不傍者妾祖姑旣傍位則以女主祔將孫婦而疑於祖妾亂也以男主祔將祖妾而直與孫主爲對配又亂也是以記又云婦祔於祖姑【此以妾祖姑之孫婦亦有祔者故統稱婦】祖姑三人則祔於親者【謂舅所生母或嫡或繼或庶】豈一嫡二繼母哉【鄭康成謂一嫡二繼】繼母不必一然亦何得限於二注所云二繼者謂一繼母一繼室也此正禮所云妾之當室者謂之繼室春秋齊請繼室於晉隠公母稱繼室聲子是也則是三人本一列也然而記又云妾無妾祖姑者易牲而祔於女君可也【女君祖姑】注云凡妾牲降女君一等夫牲有降等而位反不然何也

牲有降等位獨無降等且此降等牲非降妾祖姑之牲也配位同則牲不異等故儀禮少牢饋食謂配位同幾則共牢合食俎豆不兩陳惟祔位是卑牲不敢饗尊故士祔大夫當易大夫牲此亦易女君牲以尊之然是升等牲非降等牲也且正義云牲牢無文並亦不知爲何牲也若坐位則全不在此也

若然則坐位齊等不匹嫡乎

豈惟匹之且有時加等而不嫌逼蓋嫡庶之分專嚴貴賤若嫡貴庶亦貴嫡賤庶亦賤則尊卑有限其等殺不過長次而已故春秋襄二年書夫人姜氏薨塟我小君齊姜四年書夫人定姒薨塟我小君定姒此齊等也匹也若僖母哀姜生母成風亦同書夫人小君同書薨塟此是齊等然而天子含賵命卿防塟夫子曆書之則加等矣不止匹矣是以漢晉儒臣凡議喪祭禮皆引春秋例爲據乃西漢郊位天地一列天西而地東帝後一列後東北而帝東南而東漢攺之此據禮坐爲更定者然而帝後之配則但論賢否不論嫡庶直攺呂太后爲薄太后夫薄太后文帝自稱爲髙皇帝側室者三家叔孫必以爲不宜與呂后匹列乃不惟匹之且從而去取之以庶配帝以側室而配天地煌煌郊壇如是者亦復有年此時東設西向之位旣無降等亦難傍卻𨿽其事創見未必合古然當時議禮諸臣如張純朱浮輩亦非不讀書者成事𨿽難憑然禮意猶可據也

苐不知生時坐位亦齊等否耶

亦齊等而稍卻之與廟位不同不讀爰盎傳乎上與皇后夫人常同坐同坐者師古謂髙下齊同無差等也及遊上林郎署長布席如故盎引卻愼夫人坐蓋前爲進後爲卻稍退謂之卻稍離亦謂之卻當時必衡退而稍離之盎所云尊卑有序此卽序矣若傍與降則皆非卻義且與序亦不合耳

然則庶子家或自立考主並生妣主如何

此𨿽無禮文然禮意亦有之周以禘稷所自出設帝嚳主乃不敢立廟因立姜嫄廟以棲其主但祭嫄廟時則未有嚳主藏其室而不並饗者𨿽仍稱祭嫄不是祭嚳然兩主儼在也若私祭生母一主𨿽禮文亦有之然旣可祔廟安用單祭說禮不當兩騎也

忌祭如何

忌祭非古禮惟喪禮忌奠在未除喪以前行之謂之哭忌大抵庶子三年之喪及練而還歸其宮庶子期喪則卒哭還宮乃忌日朔日則必反哭於殯宮之次𨿽期亦然蓋期與三年皆以十三月爲祥奠之期然而忌日亦十三月也三年之禫在二十七月而期喪之禫在十五月則此十三月間期服未除焉得以未除之喪不與哭喪忌𨿽庶母喪祭凡忌奠練奠皆其子自主之然所稱眾主人者安在此則嫡子之尢無禮者特忌祭非古禮而喪奠不再行或不與計較可耳

經問補卷二

欽定四庫全書

經問補卷三

翰林院檢討毛奇齡撰

王虎文【名崇炳東陽門人】問敝鄕先進有仁山金氏善作經辧然往多疑之謹錄其數條奉詢祈示可否一伯益辧曰伯益卽伯翳秦人以入爲去故謂益爲翳也秦紀伯翳所云佐禹平水土卽書載隨山刋木諸事所云馴服鳥獸卽書益作朕虞若予上下鳥獸諸事唐虞功臣若朱虎熊羆各以類見豈有伯翳其功如此而反不見於書者乎其卽伯益明矣然而大費之名又何以稱焉胡元瑞辧曰吾讀汲冡紀年而得之竹書記啟卽位之二年費侯伯益出就國史記稱伯翳復稱大費翳則人名費則國名也大費爲國名以費侯伯益之文按之則伯翳卽伯益矣

伯益卽伯翳柏翳始於司馬貞之注秦紀𨿽說類荒略然前古艸昧其書多如是此固無關論辧者乃仁山金氏旣信其說以爲益翳聲訛定是一人而又以益旣是翳則不宜又名大費爲疑考秦記前文大業生大費而注引曹大家注列女傳謂伯益爲臯陶子大業卽臯陶也夫以臯益舜臣久相抵抗而一旦指作父子此如冉伯牛仲弓同在聖門列四科之一而以仲弓爲伯牛之子皆大可疑事而於此不疑且卽以臯陶言旣名臯陶又名咎繇又名庭堅今又名大業此亦大可疑事而又不疑乃反疑名費豈誤認益之與翳伯之與柏皆是另名非一字而兩出者故不宜又名費與至若胡氏引竹書謂費是國名不是人名則竹書出於晉太康間較之古書相傳尢不可信且尙書命官凡二十二人皆不著封國或曰益避南河爲益所封地然亦不可考又且伯翳當時旣賜嬴姓而其子若木又卽以父名爲姓攺姓費氏則費以名氏未聞以國氏也又呂覽謂東海小諸侯有滕費諸國注者以魯之費邑當之卽他注有附防竹書者謂鄪爲嬴姓卽柏翳之後然考之無據故凡玉篇廣韻其注鄪字亦仍注魯邑可考也予謂此等記載皆不關論辧請卽以本書解之夫謂益爲翳者以史記也謂益爲臯陶子者亦以史記也乃史記陳杞世家又曰臯陶之後或封英六伯翳之後封於秦惟垂與益其後不知所封則顯以臯陶益翳分作三人而益且不知所封若此者何如也

一西伯戡黎辧曰戡黎之西伯武王非文王也商都朝歌黎卽潞州黎城相去三百里則畿內諸侯之國與邢崇密須等國不同文王至徳方率叛國事紂豈遽觀兵天子畿內乎史遷以文王伐耆爲戡黎受之以祖伊之告於是傳注皆以爲文王失之矣

西伯戡黎自是文王事𨿽黎與紂都相近然終非內諸侯國觀其後衛封紂舊都而黎侯失國終在衛外可知也況畿內之說始於鄭氏鄭注商書時誤讀書序有殷始咎周語謂他伐不咎周而伐黎咎周則必在畿內而孔氏正義旣引王肅語以辟之且又曰若在畿內則文王方率殷之叛國以事紂豈得入伐此正辧黎非畿內故文王可伐非謂黎是畿內文王不當伐之也且文王伐黎在文攺元之五年尙書大傳所云一年質虞芮二年伐邘三年伐密四年伐犬夷五年伐耆耆卽黎也至六年伐崇而討伐終焉此非可漫移之後王者若謂史記稱伐耆爲誤則在殷本紀稱饑國周本紀始稱耆國至宋微子世家則又稱�國而注謂並是黎國是耆�饑黎史總有之然總見他書不得專讀周本紀指之爲史記誤也若武王則有必不得伐黎者按武王嗣位在文之十年已八十三歲中庸所謂末受命者乃服防再期甫大祥而觀兵孟津伯夷以父死不葬沮之謂纖練未終等之未葬而武亦以爲時尙未至𨿽八百諸侯齊至勸伐而武廢然歸至三載服闋泰誓所云文之十三年者然後興師牧野一伐而畢則自武嗣位至此三年之間亦何時可行討伐而以爲武王戡黎誤矣況武嗣西伯經無明文前儒解西伯二字鄭氏謂伯是封爵西者雍岐方名而王肅非之謂東西二伯與方連正長皆監諸侯之官可專討伐是官名不是爵名然至今無辧定者假使西伯是爵則𨿽遭防繼爵然不得遽行討伐何則商制森嚴必三年防畢始得行事與周制之不避金革大不同也若是官名則官無世授必防畢而請命天子始襲官位豈有儼然衰絰未受紂命而可爲西伯者則是武王此時尙非西伯可戡黎乎又況戡黎之時紂拒祖伊曰有命在天故武作泰誓歷數其旣往之行以告友邦曰吾有民有命此已事也若武始戡黎則身所爲事何可以有命二字據之作罪案而數之如此一微子不奔周辧曰微子行遁耳孔氏遂有知紂必亡而奔周之說左氏又云武王克商微子面防銜璧衰絰輿櫬是左傳之訛也如孔氏之說則微子已奔周矣如左氏之說則微子不奔周克商之日始面防請降耳武王稔知微子之賢請降之日何不卽立微子而立武庚也然則面防請降者必武庚也微子此時遁野未獲至武庚再叛受誅始求微子以後殷耳

此皆武斷解經全然不是者微子不奔周然實降周但其降周在克殷之日而克殷以前先已出亡商書微子篇所云遜荒云行遁者而混降於亡合兩事爲一事因之有奔周之說雜見史冊然要非孔氏書注始也嘗考史記其訛混蹤迹可實指者泰誓舊文謂紂作新聲而太師少師有抱器奔散之事此太師少師樂師也其所爲器則樂器也而商周官制凡在朝公孤太子保傅及鄕先生裏門敎學與樂官之長皆有太師少師之稱此二師奔周其名適與微子篇太師少師所稱箕子比干爲公孤者相合遂隠相訛錯其在周本紀有云太師少師抱樂器而奔周語而在殷本紀則曰殷之太師少師乃持其祭器奔周此二師爲誰且是祭器非樂器必紂親戚而微子降周時又適有持其祭器造軍門如宋世家所云則旣非二師必是微子此微子奔周之說所自來也但微不奔周非不降周其所爭辧不過謂未克殷時微不先降周耳若克殷降周則歷見書傳豈可抹煞而乃以面防銜璧爲左傳之訛夫左傳有訛祗是左丘明自爲解斷依附簡書處若防書紀事並是實錄此微子事在僖六年許僖公降楚子面防銜璧大夫衰絰士輿櫬而楚子怪之問諸逢伯對曰昔武王克殷微子啟如是武王親釋其防受其璧而袚之焚其櫬禮而命之此楚之三防左氏據而錄之者有何訛錯乃又謂武稔知微子之賢旣已請降則何不卽立微子而立武庚此眞不讀書之言夫武庚爲殷王主鬯絕王不絕祀舊所稱王賓又所稱殷恪者此非他人所得承必武庚也及武庚又滅而然後以防承之故書曰作賔詩曰有客皆在成王之世武安得捨武庚而立微子又且武庚無降理紂未死時則父在師中史所稱帝紂師者武庚固不得叛父師而私自出降至紂死而武王已親至死所降亦不及況父紂初死搶亂之際祿父𨿽忘父恐亦不得講輿櫬事也乃揣其論辧必謂微旣降周則何無封國至殺庚而始封宋殊不知降周之日原有一封謂仍封於微左傳所云復其所史記所云復其位如故是也以此時𨿽已出師而尙未滅紂則無地可封姑以舊國當始封可也然而旣滅紂而旋封於宋樂記所云武王克商下車而投殷之後於宋是也以先封微國由微徙宋卽謂之投投者徙也則是一降周而已有兩封知賢不立可無過慮然且此時封宋不知何爵並不名賔且不承湯祀至成王殺庚申命微子作微子之命始有統承先王作賔王家建爾上公諸文見於命中是前已封宋而後復申命非成王始封始作是命而武防立說又復以微子行遁爾時始獲一似武王在時並未見有一微子者一似微子在武王時並未封國至是而始得一封宋者旣不讀書又復杜撰此皆閩洛後人說經習獘祖龍遺烈莫甚於此𨿽貴邦先賢大需審愼虎文天下士幸勿以一隅自局可也

逺宗曰先生答此三條畢適過友人宅語其事或曰此在史文原有之出學堂綱鑑輯略一書以觀則俗生無賴謟諛前儒竟攺文王作武王微子作武庚直以儒者偶見之言爲已然事矣此實經史禍烈不秦火而遭灰燼者𨿽虎文之問先生之答必不能救周天之熖然車薪桮水又安可少也學者有志卽從此而憤焉可已

一吳師道防問鄭司農云王有五門外曰臯門二曰雉門三曰庫門四曰應門五曰路門路門一曰畢門外朝在路門外內朝在路門內鄭康成云庫門在雉門外雉門爲中門外朝在庫門之外臯門之內據二鄭之說一則由臯門而雉而庫一則由臯門而庫而雉一則云外朝在路門外一則云外朝在庫門外諸生稽經考古不可不辧

此則後鄭是而前鄭非者毋論孔穎達疏尙書賈公彥疏周禮皆從後鄭實則考之羣經而前鄭有不合者據天子五門皆有次第諸侯三門依次減二故在天子曰臯庫雉應路在諸侯曰庫雉路若如鄭司農說雉在庫外則諸侯三門當稱雉庫路不當稱庫雉路矣且雉門有不能在外者雉門中門其傍設兩闕如雉兩翼又名闕門史魯世家魯煬公築第闕門豈有外門可築第者若庫門則不能在內禮凡衰絰不入公門而閔公服莊公防旣葬而防服不入庫門正以庫門卽公門論語所稱入公門者在闕門外耳使雉在庫外則當不入庫門時而雉闕門已先入矣其於公門之不入何有故舊傳謂諸侯之宮三門三朝其外曰臯門次曰應門此卽明堂位所云魯以庫門當臯門雉門當應門者亦以臯庫同在外雉應同在內其內外次第有一定故耳若夫內外朝位則顯有經據並無路門內是內朝路門外是外朝之說古天子諸侯皆有三朝皆有兩內朝一外朝其兩內朝則一在路寢之外路門之內名燕朝一在路門之外應門之內名正朝然皆名內朝惟一在庫門之外臯門之內者名爲外朝是以周官分職以夏官司士掌正朝之位太僕掌燕朝之位秋官朝士掌外朝之位其內外分別實以王族子弟與太僕太右凡頒儀辧等列內朝位者皆在路門之左右而路門在內故曰內朝若三槐九明樹東西嘉石肺石顯排左右大之爲孤卿大夫公侯伯子之班聨而小之卽爲平刑理訟三刺三詢之表制其地在外而庫雉兩門適當其地故曰外朝此原非私意可顚倒者況他經雜見皆有明證如禮云諸侯朝服以日視朝於內朝退適路寢亦惟內朝卽正朝在路門之外故視內朝畢可適路寢若路門外是外朝而內朝只一路寢則退寢之後又將安適又且尙書顧命以二人雀弁執惠立畢門之內謂王殯在寢而衛殯之士立路門內畢門卽路門本燕朝地也及新王卽位而王出畢門之外應門之內則以卽位當禦朝出路門外卽傳所稱正朝者是同此路門而內爲燕朝居舊王之殯外爲正朝卽新王之位兩朝皆內朝而中外分辧如此明析向使外朝在畢門外應門內則豈有新天子卽位不先禦正朝而禦外朝者是以匠人營國左祖右社前朝後市凡宗廟兩社東西相對俱在雉門外內朝之前而外朝則又在庫門外祖社之前故曰前朝若外朝在應門內則三朝皆祖社後矣是以天子從澤宮歸先申誥戒於庫門作外朝之命隨申誥誡於太廟作內朝之命自外而內由朝而祖位次秩然故舊傳謂臯門內曰外朝應門內曰內朝路門內曰路寢之朝此極明了者二鄭注禮原有優劣如此等則前劣彌甚況此條後鄭自有駮文在周禮注中不必深辧也

馮文子【名念祖庚午科舉人】問王虎文所請正西伯戡黎謂西伯是武王不是文王先生辧之詳矣但此說不始自仁山金氏在尙書蔡沈注已早有之且謂史記嘗載紂使膠鬲觀兵膠鬲問曰西伯爲何而來則武王已繼文王爲西伯矣此以史記爲據且直見之專立學官之書注中又何說與

曰此予所謂自宋人書出而六經子史俱遭焚燬正謂此也夫史記則何曾有此文也史自殷周本紀外凡齊魯宋衛及殷周以來世家列傳年表或偶有傍及者皆無有此此本出自呂覧貴因篇而其文小異有云西伯將何之是膠鬲問武王語或者蔡注道聽錯記呂覧爲史記因有此注特予謂呂覧無理故不取其說觀其別篇有載伯夷避紂歸文王事伯夷曰吾聞西方有偏伯焉是虞廷四伯商周二伯各以長伯爲監牧諸侯之官尙未得知此與王肅駁鄭解西伯爲西方之伯正是一轍而乃謂武王繼伯竟視命官爲世爵之襲豈可據也至若汲冡竹書竟稱西伯予前所云武嗣西伯竹書之謬者相傳其書出於晉太康年系後人作僞襲呂覧而爲之者且云紂四十二年爲武王攺元之年西伯受丹書於呂尙四十四年西伯伐黎五十二年周始伐殷則不識泰誓惟十有三年春是連文九年武四年合稱十三年而以武攺元至此爲十三年此正蔡氏朱氏金氏諸宋人所襲僞而凡尙書無逸禮記文王世子中庸大戴禮書傳詩傳尙書大傳諸書一切俱焚毀者是書禍也詳見予尙書廣聽錄及四書正事諸篇

經問補卷三

