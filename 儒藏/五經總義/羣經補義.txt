

欽定四庫全書

經部七

羣經補義

五經總義類

提要

【臣】等謹案羣經補義五卷

國朝江永撰是書取易書詩春秋儀禮禮記中庸論語孟子九經隨筆詮釋末附雜說補義多能補注疏所未及惟有過矯鄭義者如禮記補義云主常在室朝事𨿽延屍出戶而主不動故云詔祝於室坐屍於堂堂上有屍無主也大司樂職云屍出入則令奏肆夏而司巫無奉主出入之文也今考郊特牲注曰朝事延屍於戶西南面布主席東西取牲膟膋蟠於鑪炭洗肝於郁鬯而燔之入以詔神於室又出以墮於主主人親制其肝所謂制祭也時屍薦以籩豆至薦孰乃更延王於室之奧屍來升席自北方坐於主北焉康成此注𨿽不見於經傳必有根據今永謂坐屍於堂則堂上無主不知下文云直祭祝於主謂薦孰時也經亦但云祝於主不云祝於屍豈亦得謂薦孰時屍不在室乎蓋言屍則統有主言主則統有屍經以互文見義益以見屍主之不相離也況大司樂屍出入奏肆夏注謂出入廟中如第據出入廟中則曾子問曰主出廟入廟必蹕此不得以司巫不言主出入而遂不信爲曾子問也公羊曰祫祭者毀廟之主陳於太祖未毀廟之主皆升合食於太祖周旅酬六屍則毀廟有主而無屍若朝踐之節但有屍在堂而主皆在室則毀廟之主不得與於朝踐之禮矣曲禮曰措之廟立之主曰帝主所以識世系也尸之所在以主辧其昭穆故屍與主不相離白虎通曰主所以依神也淮南子曰神之所依者屍也若主在室而屍在堂則朝踐之節神一依於在堂之屍又一依乎在室之主散而無統非所以明精専也永論語補義又謂魯禘行於秋嘗之時周正之秋實是夏月故明堂位曰季夏六月禘周公於明堂也今考閔二年夏五月吉禘於莊公僖八年秋七月禘於太廟文二年八月大事於太廟宣八年夏六月有事於太廟昭十五年二月禘於武宮宣八年冬禘於僖公據此則魯之禘祭四時皆舉不得拘以嘗月也明堂位曰季夏六月以禘禮祀周公於明堂雜記孟獻子曰正月日至可以有事於上帝七月日至可以有事於祖七月而禘獻子爲之也稱七月日至乃夏至建午之月則六月實建已之月於周正爲夏不爲秋也永旣據明堂位六月爲禘月而以六月爲周正之秋則是以六月爲建未之月矣同一魯也記者於正月七日稱日至則用周正而於六月則又用夏正恐無是理永又引祭統內祭則大嘗禘書禘於嘗下明大禘在嘗月不知禘在嘗下不過錯舉之詞猶之傳曰烝嘗禘於廟嘗在烝前而錯舉之則曰烝嘗也然則經文嘗在禘上原不謂禘在嘗月也永又引魯頌秋而載嘗夏而楅衡白牡騂剛爲禘在嘗月之證不知毛傳曰諸侯夏禘則不礿秋祫則不嘗惟天子兼之鄭箋曰秋將嘗祭於夏則養牲是毛鄭皆不以此節爲禘祭也今據魯頌爲禘嘗同月尢爲未允若他條則多精確不磨如尙書補義以西海爲靑海謂西海郡𨿽始立於王莽而山海經云西海之南流沙之濵則西海之名甚古並不始於莽也春秋補義謂兄終弟及宗廟昭穆之世天子諸侯不得過四親而昭穆之廟不必限以四並斥萬充宗所據明堂五室之說又謂春秋之世兵農已分引管子制國二十一鄕工商之鄕六士鄕十五公帥五鄕國子髙子各帥五鄕是齊之三軍悉出近國都之十五鄕而野鄙之農不與論語補義謂先儒以麻冕用三十升布八十縷爲升三十升則二千四百縷布一尺二寸容一千二百縷朱子已謂其極細如今之細絹豈更可倍爲二千四百縷然則麻冕亦不過十五升其他於禹貢之輿地春秋之朔閏皆考證博核於經文注義均有禆焉乾隆四十三年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

羣經補義卷一

婺源江永撰

周易補義【別冇河洛精蘊九卷詳之】

易曰易有太極是生兩儀兩儀生四象四象生八卦又曰河出圖洛出書聖人則之夫卦畫以陰陽奇耦積畫而成圖書以防數多少相錯而列何以畫卦與圖書有合也河圖一六居下二七居上三八居左四九居右五十居中卦則由太極而生兩儀畫一奇一以象陽畫一偶以象陰由兩儀而生四象陽上加一陽一一爲老陽陽上加一陰一爲少陰陰上加一陽一爲少陽陰上加一陰爲老陰又由四象而生八卦則老陽之上復加一陽一一一爲幹加一陰一一爲兌少陰之上復加一陽一一爲離加一陰一爲震此陽儀之四卦也河圖之數則九四三八橫列者應之蓋老陽之位居一少陰之位居二於中央十數中除一則爲九五數中除一則爲四五數中除二則爲三十數中除二則爲八故九四生於老陽九爲幹而四爲兌也【乾兌下二畫爲老陽一一】三八生於少陰三爲離而震爲八也【離震下二畫爲少陰一】少陰之上復加一陽一一爲巽加一陰一爲坎老陰之上復加一陽一爲艮加一陰爲坤此陰儀之四卦也河圖之數則二七六一縱列者應之蓋少陽之位居三老陰之位居四於中央五數中除三則爲二十數中除三則爲七十數中除四則爲六五數中除四則爲一故二七生於少陽二爲巽而七爲坎【巽坎下二畫爲少陽一】六一生於老陰六爲艮而一爲坤也【艮坤下二畫爲老陰】是以先天八卦之序乾一兌二離三震四巽五坎六艮七坤八卽河圖之九四三八二七六一也乾一至坤八次序之數乾九至坤一生成之數也以男女分陰陽幹爲父得九震長男得八坎中男得七艮少男得六五行之成數自多而少而卦畫中則純陽爲父一陽在下在中在上分三男坤爲母得一巽長女得二離中女得三兌少女得四五行之生數自少而多而卦畫則純陰爲母一陰在下在中在上分三女也已上皆八卦之橫列本於河圖之數以橫列者中分規而圓之乾兌離震居左卽洛書之九正南四東南三正東八東北也巽坎艮坤居右卽洛書之二西南七正西六西北一正北也是爲先天八卦之圓圖卦畫與圖書相合如此故曰河出圖洛出書聖人則之也

河圖一六水居北二七火居南三八木居東四九金居西已定後天之位矣八卦則由先天而變爲後天坎水居北離火居南震陽木居東兌陰金居西幹陽金居西北巽陰木居東南坤陰土居西南艮陽土居東北幹統三男坤領三女左旋數之乾坎艮震四陽卦相連巽離坤兌四陰卦相連此後天八卦之圓圖也

伏羲始畫八卦以造化之八類象之乾坤爲天地坎離爲水火震巽爲雷風艮兌爲山澤不言五行而五行在其中天與澤金之气也地與山土之气也雷與風木之象也後世言易者始以八卦分五行實不易之理水火气也故各専其一木金土質也故各有其二以四象觀之老陽之所成者金老陰之所成者土少陰少陽一火一水而兩木也由此觀之圖書之數先天也八卦中天也八類之象先天也五行後天也後天實由先天而來

卦變考

按彖傳中有言剛柔往來上下者虞翻謂之卦變本義謂自某卦而來者其法以相連之兩爻上下相易取之似未安倘謂來無所自往無所之但虛言之不指何卦此注疏之說又覺虛空無著今更考之文王之易以反對爲次序則所謂往來上下者卽取切近相反之卦非別取諸他卦也往來之義莫明於泰否二卦之彖辭否反爲泰三陰往居外三陽來居內故曰小往大來泰反爲否三陽往居外三陰來居內故曰大往小來彖傳所謂剛來柔來者本此而往亦爲上來亦爲下又或因卦之義而以上爲進爲升以下爲反其爲取諸相反之卦則一也今舉諸卦列於後

訟剛來而得中也

本義於卦變自遁而來剛來居二而當下卦之中今按本義取相連之爻交易爲卦變訟之二三兩爻由遁之九三來爲九二遁之六二往爲六三也然而兩爻相易似無所取義後皆仿此今別爲之說曰需反爲訟需之九五來爲九二而得中也

泰小往大來

本義小謂陰大謂陽言坤往居外幹來居內又自歸妹來則六往居四九來居三也

今按否反爲泰則小往而大來亦卽坤往居外幹來居內之義也然則泰自否來耳

否大往小來

本義幹往居外坤來居內又自漸卦而來則九往居四六來居三也

今按泰反爲否則大往而小來亦卽幹往居外坤來居內之義也然則否自泰來耳

隨剛來而下柔

本義以卦變言之本自困卦九來居初又自噬嗑九來居五而自未濟來者兼此二變皆剛來隨柔之義今按蠱反爲隨蠱之上九來爲隨之初九下爲二三之柔也初九爲成卦之主爻辭謂之官官者主也本義云初九以陽居下爲震之主卦之所以爲隨者也則剛來下柔惟當以初九爲主若九五之下上六非所論矣凡言來者自外卦來也初九之剛由蠱之上九明矣

蠱剛上而柔下

本義艮剛居上巽柔居下上下不交或曰剛上柔下謂自賁來者初居二下自井來者五上上下自旣濟來者兼之亦剛上而柔下皆所以爲蠱也

今按此以卦變爲義隨反爲蠱隨之初九上而爲上九隨之上六下而爲初六也陽剛者居上不任事陰柔者居下爲卦主是以成蠱取義甚明

噬嗑柔得中而上行

本義本自益卦六四之柔上行以至於五而得其中今按賁反爲噬嗑賁之六二得中上行以爲六五亦得中也

賁柔來而文剛故亨分剛上而文柔故小利有攸往本義卦自損來者柔自三來而文二剛自二上而文三自旣濟而來者柔自上來而文五剛自五上而文上

今按噬嗑反爲賁噬嗑之六五來爲六二而文乎初與三之剛噬嗑之初九上爲上九而文乎四與五之柔也噬嗑與賁皆剛柔分之卦分剛者分其三之一之剛也柔來文剛柔居中而剛不過故亨分剛上而文柔剛在上僅令柔不過而已故小利有攸往

復亨剛反

今按此句亦以卦變爲義剝反爲復剝之上九反而爲初九也反亦來也因卦爲復故謂之反

無妄剛自外來而爲主於內

本義爲卦自訟而變九自二來而居於初

今按大畜反爲無妄大畜之上九自外卦來爲初九而爲主於內卦也此句之義尢分明外者反卦大畜之外卦非本卦之外卦也諸家有謂無妄內卦之初九自外乾卦之初爻來甚爲牽彊幹外卦之初爻未嘗變動何以此爻自彼爻來耶

大畜剛上而尙賢

本義以卦變言此卦自需而來自九五而上

今按無妄反爲大畜無妄之初九上爲上九而尙乎六五之賢也

咸柔上而剛下

本義或以卦變言柔上剛下之義而曰咸自旅來柔上居六剛下居五也亦通

今按恆反爲咸恆之初六上而爲上六恆之九四下而爲九三也

恆剛上而柔下

本義或以卦變言剛上柔下之義曰恆自丰來剛上居二柔下居初也亦通

今按咸反爲恆咸之九三上而爲九四咸之上六下而爲初六也咸恆相反二卦之辭亦正相反以此益知卦變取諸反卦

晉柔進而上行

本義其變自觀而來爲六四之柔進而上行以至於五

今按明夷反爲晉明夷之六二進而上行爲六五也程子傳謂凡卦離在上者柔居君位多雲柔進而上行噬嗑睽鼎是也欲見柔居尊者晉鼎是也今考之皆是反卦之六二上行爲六五

暌柔進而上行

本義以卦變言之則自離來者柔進居三自中孚來者柔進居五自家人來者兼之

今按家人反爲暌家人之六二進而上行爲六五也

蹇利西南往得中也

本義卦自小過而來陽進則往居五而得中

今按解反爲蹇解之九二往而爲九五也宋時有薛溫其者說此卦云諸卦皆指內爲來外爲往則此往得中謂五也蹇解相循覆視蹇則爲解九二得中則曰其來復吉乃得中也往者得中中在外也來復得中中在內也按此說正得反卦取義之意惜未徧推諸他卦宋熙寜間蜀人房審權易義海已収之宋諸儒亦未有從之者何也

解利西南往得眾也其來復吉乃得中也

本義卦自升來三往居四入於坤體二居其所而又得中

今按蹇反爲解蹇之九三往而爲九四得五上二陰爲眾蹇之九五來爲九二而得中外卦一陽得二陰卽爲得眾不必坤而後爲眾也本卦無坤升卦之坤與此無預

損損下益上其道上行

按本義以此爲卦體今考之亦卦變也益反爲損以益之初九爲上九是爲損下益上其道自下而上行也

益損上益下民說無疆自上下下其道大光

按本義以此爲卦體今考之亦卦變也損反爲益以損之上九爲初九是爲損上益下自上而下下也損以上爻爲主益以初爻爲主觀爻辭可知

升柔以時升

本義卦自解來柔上居四

今按萃反爲升萃之下三陰爻升而爲上卦也上三陰𨿽同升當以六五爲主下云剛中而應謂九二應六五也

鼎柔進而上行

本義卦自巽來陰進居五

今按革反爲鼎革之六二進而上行爲六五也

漸進得位往有功也

本義以卦變釋利貞之義蓋此卦之變自渙而來九進居三自旅而來九進居五皆爲得位之正

今按歸姝反爲漸歸妹之九二往而爲九五歸妹之六三往而爲六四皆爲得位之正下云其位剛得中也則専以九五言之諸家有謂自二至五四爻皆得正位者然曰進曰往皆指上卦之爻二三非所論也

渙亨剛來而不窮柔得位乎外而上同

本義其變則本自漸卦九來居二而得中六往居三得九之位而上同於四

今按節反爲渙節之九五來爲九二節之六三爲六四得位乎外而上同於九五也

總論文王演易見卦有反對不可反者八卦可反者五十六卦上下經以此爲序天道人事恆以相易而相反又以相反而復初此易中一大義上古立卦名如泰否剝復蹇解損益之類分明有相反之義而文王作彖辭特於泰否二卦發之夫子遂承其往來之義以釋他卦又於系辭傳言之曰上下無常剛柔相易不可爲典要惟變所適正謂此也此例亦可謂之卦變程子不信卦變之說朱子不從其本義以卦變言者十九卦今推之當有二十二卦如其例五十六卦皆可以此取義然不必皆然者所謂不可爲典要是也以此說卦變似是文王孔子本意永少讀易卽疑朱子卦變之說後因讀泰否二卦彖辭豁然有悟遂以是例推之他卦無不合者惟賁卦分剛上而文柔分字之義難解數年後思之賁與噬嗑皆剛柔分之卦賁之分剛上而文柔乃是於三剛中分其一也於是諸卦皆釋然故通考之如此觀宋時薛氏溫其說蹇解二卦則此義已有思得之者至明時瞿唐來氏之徳說易専以錯綜二字言之卦不可反者謂之錯可反者謂之綜𨿽錯綜二字未爲精當而以相近之卦爲卦變當爲確論

大衍之數五十先儒說者皆未盡今思之河圖中宮五與十相乘固五十其外陰陽老少之位與數乘五而合之亦皆得五十老陽居一連九一五如五九五四十五合得五十少陰居二連八二五一十八五四十亦合得五十少陽居三連七三五一十五七五三十五亦合得五十老陰居四連六四五二十六五三十亦合得五十洛書則陰陽老少之位與數相對奇數乘五合五十耦數乘五亦合五十也故五十爲大衍之數以圖爲主而書亦符若合之則五十爲圖書之中數圖饒五而書乏五也

所以成變化而行鬼神變化之道多端本義之說似泥天地間陰陽五行之變化皆數以成之其間若有鬼神莫測皆數以行之章末云知變化之道者其知神之所爲乎正應此語鬼神猶言神也不必言屈伸往來此二語起下揲蓍求卦

參天兩地而倚數先儒以天圓地方圓圍三方圍四解之未安徑一不止圍三則數未宻合地之徳方而形本圓則不可謂方愚謂大傳以五奇數爲天五偶數爲地觀河圖第二層一與三卽是參天三者三其一也二與四卽是兩地四者兩其二也外層成數右旋九與七是參天三九二十七也八與六是兩地二八一十六也洛書一三九七爲參天二四八六爲兩地凡數不外於乘除天數以三行地數以二行爲乘除之原故曰參天兩地而倚數

後天八卦先儒以爲文王所作恐未必然有先天卽宜有後天自上世以來蓋已有之連山首艮似有取於終始萬物之義艮之位在東北也殷人革命示不相沿卽因艮卦對衝之坤以爲首謂之歸藏又謂之坤乾而周人卽因坤乾而反之以乾爲首坤爲次猶之建正寅變爲丑丑變爲子服色黑變爲白白變爲赤也以此思之後天卦位不必文王所定

卽鹿無虞疑鹿字是林之左傳山林之木衡鹿守之古字通卽鹿者就林以從禽非卽以鹿爲禽以卽鹿爲逐鹿卽字之義似未安

漸上九鴻漸於陸其羽可用爲儀以韻讀之陸當作阿大陵曰阿九五爲陵則上九宜爲阿阿儀相葉菁菁者莪是也先儒謂當作逵逵與儀非古音韻

雷以動之風以散之一章所以明先天橫圖之位從中說至首尾也有此一章方知一干二兌三離四震五巽六坎七艮八坤意不在說气化

八卦相錯邵子謂交相錯而成六十四卦愚謂此章但言三畫之卦未及六十四也八卦相錯足上文之詞上文但言八象之相對此句言八卦交錯而居天上地下山居西北澤居東南雷居東北風居西南火居東水居西若非此句未見八卦之列位也

尙書補義

羲仲宅嵎夷曰暘谷寅賓出日和仲宅西曰昧谷寅餞納日蓋欲測日出日入之景以驗正東正西之方位因以知是日爲春分秋分太陽正交赤道也東西之方位正則南北之方位亦正矣當二分之正午時測其景之短長可以知其離天頂之度而北極之出地度與黃道赤道間之緯度亦可得矣然二分之日太陽出入必當正東正西萬國皆同不必居嵎夷而後可知正東居極西而後可知正西也且地是渾圓非平面谷昧谷處處皆有之非常定於一處必以嵎夷爲日出以極西爲日入因此可知渾天之理羲和時猶在明闇之間耳或謂羲仲處東和仲處西所以測東西裏差此不然日景可以測南北不可以測東西東西裏差必須屢測月食而後可定恐羲和時未有此法也

諸侯有命圭及谷璧蒲璧朝覲執之以爲摯而天子亦執冒四寸以朝諸侯自是相見之儀當如此舊說謂圭頭斜鋭其冒下斜刻小大長短廣狹如之諸侯來朝天子以刻處冒其圭頭有不同者則辧其僞舜之輯五瑞令其執之以合符於天子而驗其信否審知非僞乃頒還之此僞孔傳釋瑁字謬妄之說也命圭有僞則諸侯亦有盜竊者乎冒下之刻果能盡辧之乎璧是圓形異於圭之鋭又將何以辧之以冒防僞辧僞可謂拙矣以此說輯瑞頒瑞似此舉専爲防諸侯之盜竊者煌煌覲後大典祗爲陰私詭祕之計何其視聖人徳量之不廣乎伏生尙書大傳謂諸侯有過者畱其珪無過者還之此說猶近理惜集傳未辧正他處諸侯執圭亦以合瑞言之皆承孔傳之誤

天子執冒四寸以朝諸侯考工記之說儀禮覲禮則不執冒矣舜典本無執冒之文不當牽引不必然者爲說況又就冒字穿鑿乎

凡樂縣皆在堂下惟琴瑟隨工而升記云歌者在上匏竹在下貴人聲也不但匏竹在下鐘鼓磬之類皆在下觀大射儀可見惟在庭故可爲宮縣四面軒縣三靣之制若分堂上則雜矣且堂上設樽俎行禮之地惟有工人鼔琴瑟者坐於堂簾及太師擊拊以引之更無縣鐘磬之地也書云戛擊鳴球搏拊琴瑟以詠此謂堂上拊琴瑟以詠而堂下擊鳴球以節之非謂鳴球陳之堂上也先儒不詳考樂制又不詳文意遂以鳴球琴瑟皆爲堂上之樂而後世之樂縣遂由此誤並鐘鼔磬亦設堂上非也大射之樂縣甚詳明而陳樂書乃以爲堂上之阼階西階遂分鐘磬在堂上鼓鞀鼙在堂下夫階所由升堂也堂上安得有阼階西階鞀旣堂下與堂上之磬離矣何云鞀倚於頌磬西紘乎

涇屬渭汭屬注也謂涇水注於渭水之內古屬注二字通用士昏禮記酌酒屬於尊鄭云屬注也匠人水屬不理孫謂之不行鄭云屬讀爲注此屬字之義正是如此孔傳云屬逮也非其義蔡傳云屬連屬也涇水連屬渭汭二水文勢亦不安渭大涇小而汭又小於涇且先入渭不得以涇連之且汭爲水名者惟職方氏雍州其川涇汭其餘渭汭洛汭嬀汭及左傳漢汭滑汭羅汭豫章之汭沙汭淮汭桐汭其義皆爲水內【屬字固有連屬之義而左傳有韎韋之跗注謂卻至著韎韋與足跗相連屬是注字亦借爲連屬之屬可知屬注二字古相通義亦可互借也】禹貢黒水說者紛紛訖無定論今尙書地理通釋以大通河爲界雍州之黒水以金沙江爲界梁州之黒水以瀾滄江爲導水之黒水三黒水各不相通其說似是而亦多可疑惟金沙江爲界梁之黒水爲最確耳大通河卽古之湟水自西來合浩亹水至蘭州入黃河者也玩經文黒水西河惟雍州是以黒水與西河相對爲雍之西界必其水自北而南流乃足以爲界若湟水浩亹水乃是自西而東南流可界南北不可界東西安見界雍之黒水必爲大通河乎瀾滄江固是入南海矣然而三危山爲竄三苗之處經明言雍州三危旣宅三苗丕敍而瀾滄江與金沙江同發源於諾漠渾伍巴什山不經三危勢不得不於瀾滄之下流指一山以當之於是以雲南大理府龍州西之三崇山爲三危而又自言其地太南似未爲的姑存備考余謂三崇山卽令可當三危亦未安黒水旣分爲三矣猶曰是名偶同耳若三危旣爲三苗所宅之地忽又有一三危山與同名名實相亂使後人何所適從導黒水所至之地豈不能於附近處別舉一地而必舉其與三苗同名之地乎則此二黒水者大惑終不解矣然則雍州之黒水果何在案肅州衛志云衛西北十五里有黒水自沙漠中南流經黒山下【明一統志黒山在肅州衛城北沙漠中望之惟見黒山】又南合於白水白水在衛西南二十里源出衛北山谷中南流與黒水合又有紅水在衛東南三十里源出衛南山谷中西流防於白水入西寧衛之西海然則黒水合白水紅水西南流入臨羌靑海之上源其水名爲鮮水亦曰僊水下入西海卽靑海其下流入黃河此黒水眞爲雍州之西界者也蓋古雍州於漢時河西四郡但得武威張掖酒泉而不得燉煌武威今涼州府張掖今甘州府酒泉今肅州燉煌今廢沙州及瓜州流沙在沙州之西假令雍得沙州則經文當云流沙西河惟雍州不以黒水爲界矣西海者在湟水之南西寜之西黒水旣入西海不但可界雍之西鄙兼可界河外之南鄙蓋雍域不越西海而南其地爲昆侖析支渠搜西戎之地經但於州未紀其以織皮來貢不在州域之內此皆以黒水爲界而知之先儒未知肅州有黒水惟焦竑禹貢解略舉之云今輿地圖肅州有黒水南流至積石幾及三百里不與積石河通此爲禹貢之黒水無疑此𨿽得之而考之未詳不知此水從鮮水入西海非南流至積石積石去黒水逺何止三百里若西海之下流入河則亦流至積石非不與積石河通也蓋西海與西域之蒲昌海不同蒲昌海水停不流此海仍流入黃河焦氏尙未知耳然焦氏欲以此黒水合於導冰之黒水雲若入於南海則當截河而過不然當繞出星宿海之外此則大謬不然矣【肅州今攺安西府】

肅州之黒水志云入西海愚疑經文本云導黒水至於三危入於西海後來經生相傳誤以西海爲南海耳其誤也有因蓋中國不見西海雍州之黒水得入西海似爲可駭咸謂此水必是西南流而入南海故遂以西爲南猶之諸州貢道皆以逹河爲逹帝都徐州經文遂云浮於淮泗逹於河不知河字本是渮字之誤也此一字大有闗系若淮泗可逹河則禹時鴻溝已開無故而分支流僅爲徐貢道之利大害必及於河矣幸有許氏說文引古文作渮今人始知其誤然經文猶相承不攺此西海南海一字亦有闗系如雍州黒水可入南海勢必穿過河源江源諸大山大𨿽神禹亦不能爲旣不能爲而說經如此不滋後人大惑乎西北之地水豬而廣大者卽謂之海蒲昌海牢蘭海之類是也而艾儒略職方外紀西域有地中海太平海則海不必大海也蒲昌海方三百里已稱爲海若西寜之西海按今地圖爲呼呼鄂模方廣殆七八百里豈不可稱海乎或疑西海之稱起王莾時始立西海郡古時未必然然愚考之山海經云西海之南流沙之濱赤水之後黒水之前【此赤水是金沙江黒水是怒江】有昆侖之邱此西海正是今之靑海蓋今江源河源諸山方八百里皆曰昆侖之邱在西海之西南而流沙之磧尾在其西北故曰西海之南流沙之濱觀此則西海之名由來久矣安知禹時不卽有此名乎或曰三危山說者皆謂在燉煌肅州黒水不經其地柰何曰黒水從肅州至西海其間所經之山必多安知三危不在其間乎西海旣皆訛傳爲南海則三危山亦皆謂在燉煌意其入南海必湏經沙州而眞三危在西海之上源者其名遂隠矣且地理之傳訛附防者甚多穆天子所登之昆侖正是今河源之昆侖其洋水黒水皆見山海經後世誌書不得吐蕃之昆侖黒水遂以肅州南所出討來河之雪山爲昆侖以肅州之黒水爲穆王所循之黒水以肅州之嘉峪山當穆傳之鴻鷺山若欲以是爲肅州榮謂昔者天子亦嘗遊於此見西王母而不知其甚不然也則燉煌之三危亦豈得爲眞乎

左傳言先王居檮杌於四裔以禦螭魅故允姓之姦居於瓜州後人以竄三苗亦當在瓜州相近之地故謂三危在燉煌然以禹貢考之當不然雍州於原隰底績至於豬野之後卽繼之以三危旣宅三苗丕敍皆在雍州界內之辭不與昆侖析支渠搜在界外者同可知三危猶在黒水之內不在沙州如謂沙州亦在界內則經文又當舉流沙與西河爲界不當舉黒水反復推之黒水在肅州無疑而南海之訛三危在燉煌之誤姑爲之說俟明者論定如有博考地理於肅州黒水之側得一山土俗相傳爲三危者則餘言信而有徴矣

中國不見北海西海而經書動稱四海爾雅以九夷八狄七戎六蠻謂之四海解之終有未安旣謂之海當有其水豈可以四裔所處當之直沽外之渤海猶是九河下之逆河而稱爲北海者假借也北海可假借則靑海亦可借作西海以充四海之數矣蓋西海之地歷代爲戎羌渾蕃所居𨿽漢唐之盛亦未嘗爲郡縣惟王莽時誘羌人獻地設西海郡立五縣不久卽廢後有立西海郡者遂取西海爲名而非其地隋之西海郡惟居延一縣居延實不在西海也然則靑海亦可謂極邊西戎所處舉此爲西界以合三方之海亦可謂四海之內矣否則無其海而稱四海不有類於誇張乎

周官云六年五服一朝言六年而五服皆朝徧正與周禮大行人合謂王巡狩之後一年侯服朝二年甸服朝三年男服朝四年采服朝五年衛服朝至六年當要服朝是爲六年六服一朝而惟言五服者蠻夷道逺略之故空其文耳孔傳失經意謂五服六年一朝防京師是五年諸侯皆無事至六年而皆聚京師計當時五服有數百國王之接見亦不勝其勞羣臣日以待賓客爲事皆不遑他務矣聖王制禮何爲必逸於五嵗而並勞於一嵗乎此僞孔傳不逹事理之言蔡傳亦誤從之也昭十三年平邱之防叔向云明王之制嵗聘以志業間朝以講禮再朝而防以示威再防而盟以顯昭明自古以來未之或失也孔疏引此語以爲計彼六年一防與此適合是不然叔向此語臨時撰出以抵當齊人與周官周禮皆不合如其言是六年而再朝先王豈有此煩諸侯之制哉疏謂若無此理叔向妄說齊人當以辭拒之何敬以從命此亦不然平邱之防甲車四千乘全是以威脇諸侯主此謀者叔向觀其言云牛𨿽瘠僨於豚上其畏不死竟是無義理語惟有子產敢爭在齊人安敢與之辧哉若欲從王制上搜根則晉爲諸侯長何不三年一朝六年一防於京師而顧以此責諸侯乎叔向亦明知齊人不敢辧故隨口敷衍安可據此爲王制以求彊合而實不合乎

尙書孔安國傳晉魏間人僞撰其言禹治水時神龜負文而列於背有數至九禹遂因而第之以成九類後人遂謂洛書爲九疇非也箕子爲武王陳洪範九疇謂治天下之大法有此九類耳未必有取於洛書洛書九數有一定之方位洪範五行居一皇極居五似有合矣然三八政何以居東七稽疑何以居西九五福六極何以居南二五事六三徳何以居西南西北四五紀八庶徴何以居東南東北九疇之次第𨿽可臆推洛書之方位則難彊解其雲天乃錫禹洪範九疇者猶雲天啟其衷云耳非眞以龜文爲九疇由天錫之也明儒王禕已詳辯之

五事與庶徴相應蔡傳謂貌爲水言爲火視爲木聴爲金思爲土雨燠寒風之休咎亦如之若漢儒之說大不同伏生尙書大傳以貌爲木言爲金視爲火聴爲水子太元其說亦同以雨燠寒推之似是四時之气春溫多雨秋燥多夏火故燠冬水故寒然則貌言視聴亦以木金火水屬之不必如五行生出之序也腎竅爲耳卦亦屬坎則聴當屬水肝竅爲目火必麗於木而明河圖三木卽離火後天離趨於南故視之光明當屬火說卦亦以離爲目也言出於舌𨿽屬心而言有聲音屬肺兌爲口舌荀九家易以乾爲言乾兌皆金故言宜屬金然則貌之屬木者人之貌恭如木之植立有容而蔡傳以貌澤爲水者似未安然則漢儒之說亦有理不可廢也

柷敔之用所以節歌也合止柷敔合者協也謂與歌相協而擊柷以節之止者歌句之中有當暫一止則防敔以止之此柷敔之用也後世則易之以拍板柷敔之音淸亮大樂陳柷敔者存古焉耳後人不識柷敔之用謂始作擊柷將終櫟敔惟首尾各一用誤矣

詩補義【詩之叶韻有古韻標準六卷詳之】

昏義言古者婦人始嫁三月祖廟未毀敎於公宮祖廟旣毀敎於宗室敎成祭之牲用魚芼之以蘋藻其事與采蘋之詩正合然則采蘋者大夫妻將嫁敎成而祭於宗子之廟以魚爲羮而芼之蘋藻爲鉶羮奠於奧之牖下此祭宗子不主而季女主之故曰誰其尸之有齊季女非大夫妻奉祭祀也季女者未嫁之稱言尸之則非助祭也鄭箋主此似爲長

平王之孫齊侯之子分明是魯莊公時王姬歸於齊之事舊解平爲正恐未安東遷後之詩何以不入王風而入召南其以此詩爲有王者之化異於黍離詩篇故特附之召南乎

衣錦褧衣夫人始嫁之服也衣錦者純衣而以錦緣非通身用錦也褧衣禪縠之衣登車則服之爲行道禦風塵猶士昏禮姆加景也褧防景一字同音中庸衣錦尙防惡其文之著斷章取義耳錦衣惟夫人可服丰篇似用之士庶僭也士宜純衣纁衻而加景婦人服不殊裳丰篇言衣錦褧衣裳錦褧裳舉上下體言之非衣裳殊也諸侯錦衣狐裘亦是以錦爲緣

濟盈不濡軌軌是車行之迹濟盈何能濡之轍迹由輪所踐而成不濡軌猶曰不濡輪焉耳軌音九與牡葉夫也不良歌以訊之凡百君子莫肯用訊以韻讀之訊皆當爲誶字相似而訛也說文訊問也誶告也於義皆當爲告不當爲問離騷謇朝誶而夕替王逸注引詩誶予不顧可證也

豳風七月一詩有風有雅有頌蓋風雅頌各有其音節非如鄭氏分章之說也雪山王氏謂豳詩以鼓鐘琴瑟四器之聲合籥笙師以所龡十二器以雅器之聲合籥十月之交朔日辛夘日有食之亦孔之醜此幽王六年乙丑周正十月辛夘朔日食夏正則八月建酉也去之數千年曆家猶能追算此日入交加時在辰而集傳謂夏正建亥之月誤矣

有謂正月篇以下爲東遷後之詩蓋因赫赫宗周褒姒烕之似西周已滅故也集傳兼存此說而云未能必其然否愚謂當以日食決之使平王在位時有十月辛夘日食之年則可今推之不得其年則信爲幽王時之詩褒姒滅周是逆料其必然之辭而非已然之辭也然則東周已後有風無雅亦信矣

武王之子封於韓括地誌同州韓城縣南十八里爲古韓國然韓奕之詩言韓城燕師所完奄受追貊北國則韓當不在闗中王肅謂郡方城縣有韓侯城王符夫論曰周宣王時有韓侯其國近燕故詩云溥彼韓城燕師所完考水經注雲聖水逕方城縣故城北又東逕韓侯城東方城今爲順天府之固安縣在府西南百二十里與詩之王錫韓侯其追其貊奄受北國者正相符或又以梁山在韓城爲可疑然而燕地亦自有梁山水經注鮑邱水過潞縣西髙梁水注之水東逕梁山南潞縣今之通州其西有梁山正當固安縣之東北也禹治冀州水恆衛旣從則燕地之梁山固其所奠定者韓城之梁山名偶同耳然則韓始封在韓城至宣王時徙封於燕之方城與

嘗疑魯僭郊禘自僖公始而泮宮亦由僭郊而作故云魯人將有事於上帝必先有事於頖宮此亦仿天子而爲之王將郊立於澤以聴誓命泮宮亦猶澤宮於此聴誓命亦卽以爲齊宮猶隠公祭鐘巫而齊於社圃也有事頖宮告將郊上帝也泮者魯之水名作宮其上故曰泮宮宮成而僖公飲酒魯人遂大爲鋪張厲之辭克淮夷獻馘獻囚淮夷獻琛皆無其事誇張虛美今詩並無立學敎民之意所謂無小無大從公於邁者從公飲酒耳則泮宮非學也明堂位以頖宮爲周學已不足信漢文帝使博士作王制謂天子之學曰辟雍諸侯之學曰頖宮釋者謂辟雍之制水旋邱如璧諸侯半之又因獻馘獻囚之虛辭謂天子出徵受成於學執有罪反釋奠於學以訊馘告夫立學祀先聖先師非訊馘訊囚之地出徵受兵於廟歸而飲至於廟以告祖宜也周禮左傳皆無學中獻防之禮其爲附防詩詞無疑矣以泮宮爲學相沿已久今𨿽不能反正其說而讀書者何能無疑【作泮宮亦土功之事說者謂立學敎民爲得禮故春秋不書非也僖始僭郊爲大惡不可書故於三十一年卜郊不從始書之則因郊而作泮宮亦諱不書矣】

羣經補義卷一﹤經部﹐五經總義類﹐羣經補義﹥

欽定四庫全書

羣經補義卷二

婺源江永撰

春秋補義【經傳地名別有春秋地理考實四卷詳之】

韓宣子適魯觀書於太史氏見魯春秋此未筆削之春秋也春秋當始伯禽何爲始隠疑當時魯春秋惠公以上魯史不存夫子因其存者修之未必有所取義也使伯禽以後之春秋皆存則周初禮樂徵伐自天子出夫子何不存其盛世之事以爲法顧獨存其衰世之事以爲戒耶夏殷之禮宋不足徴夫子惜之正考父得商頌十二篇於周太師後又亡其七夫子因而存之使魯春秋具存夫子有所取義而托始於隠是因筆削春秋反使惠公以前二百餘年之事皆無徵豈聖人之心哉迹熄詩亡孟子就當時之春秋推說耳

周初官制冡宰總百官後來攺制總百官者謂之卿士而宰爲庶職故皇父卿士最尊在司徒與宰之上【詩本作家伯維宰今詩誤作冢宰】平王時鄭桓公武公𨿽爲司徒而實爲卿士後以虢公忌父爲之則宰咺宰渠伯糾宰周公宰孔皆非周初之冢宰也說春秋者猶以冢宰言之疎矣卿士秉政殷時已然故卿士惟月在師尹之上周之官制後攺從殷制也

原廟不始漢恵帝周時已有之成王作洛邑立五宮宗宮考宮【見周書作雒解】而烝祭嵗分明是原廟魯亦有文王廟謂之周廟【見左傳襄十二年】鄭請釋泰山之祀而祀周公以泰山之祊易許田則鄭有祖廟在祊而周公別廟在許田皆原廟也

諸侯立五廟四世親盡當祧遷魯桓僖廟定哀時猶存至哀公三年五月辛夘災孔子在陳聞火曰其桓僖乎謂親盡廟不毀也此有故禮曰諸侯五廟二昭二穆與太祖之廟而五此惟父子相繼爲君則其毀廟遷廟之次不越乎五若兄終弟及或以兄繼弟或兄弟多人爲君則祧遷不得如常制使兄弟繼立卽等於父子易其昭穆之名旣非所安【小史奠系世辧昭穆宗祝書之文王爲穆考武王爲昭考皆有定稱必無以兄弟爲昭穆者魯躋僖公於閔公宗有司曰非昭穆也假昭穆言之耳】且有髙曽早祧遷而新君不得事及四世者禮於此宜有以通其窮或謂當如後世同堂異室之制引考工記夏世室周明堂皆有五室謂古人擬爲通變之用【四明萬斯大充宗之說】然明堂與宗廟異制且未聞有一廟而二公居之然則何以通之乎曰昭穆之世諸侯不得過四親而昭穆之廟不必限以四也兄弟而相繼則別立廟髙曽親未盡者廟不毀親旣盡則兄弟同昭穆者兩廟並祧也魯桓僖皆兄弟相繼桓以弟繼隠僖以兄繼閔豈可同於父子易其昭穆哉是宜別立廟以待他年之遷毀廟𨿽增而昭穆世次未嘗逾乎數也桓之廟莊公所以丹楹刻桷者也僖之廟其卽魯頌之閟宮與史克爲僖公作頌篇首言閟宮有侐實實枚枚卒章詳言取䢐來新甫之松栢以爲路寢及新廟且曰奚斯所作孔曼且碩萬民是若蓋僖公以兄繼弟他日當別立廟故於生時因作路寢卽命公子魚豫作之作之而萬民皆以爲順謂其禮當得爲故也後世漢文帝生而作顧成廟亦此類也僖公旣未有諡號則此廟且名之曰閟宮言異於他廟常閉而不啟也此兄弟別立廟之禮意周室亦有之孝王爲懿王之弟夷王爲懿王之子使拘於昭穆常制豈不使夷王以穆而居昭厲王以昭而居穆至平王而懿王親未盡卽去祧爲壇哉意其當夷王之世孝王亦增一廟也桓僖立廟春秋不書蓋時史亦以爲當立耳然廟𨿽當立而祧遷仍當依世次之常計隠桓廟之當祧在成公時其時季孫行父爲政以桓爲三家所自出也則祧隠而不祧桓閔僖廟之當祧在昭公時其時季孫宿爲政以僖賜田邑有徳於季者也則祧閔而不祧僖此桓僖廟所以猶存於定哀之間其始因兄弟繼立權宜立廟豈意其末流至此哉曰春秋時他國亦有兄弟相繼而別立廟者乎曰有之魯襄公六年當齊靈公時傳曰齊滅萊獻萊宗器於襄宮齊襄至靈有八君若五廟之數襄之當祧久矣考其實則襄與桓兄弟爲一世孝昭懿恵皆兄弟爲一世頃爲一世靈公禰頃祖恵而桓者其曽祖僖者其髙祖襄與桓曽祖行輩宜乎襄廟之未毀使拘五廟之常制則太廟之外惟有昭懿恵頃而襄者無行被弒又非頃靈之所自出何以獨存其廟且獻伐國之宗器哉以此知兄弟繼世者別立廟而靈公時齊當有九廟也曰廟在庫門之內右其地有限太廟居中左昭右穆其位有定似非可別立者曰禮旣非常自當爲權制或擴地爲之或撤他宮室爲之不必拘於左右之位觀魯人於非禮之廟仲子之宮武宮宮猶能別立則禮所得立者又何不可爲哉【朱子作周廟圖懿王孝王祧遷如常此朱子偶失檢處馬貴與以兄弟繼立者難於處置遂謂不若後世同堂異室此茍且之論不知古人自有權制春秋時猶可考見也毛鄭皆以閟宮爲姜嫄廟而毛以新廟奕奕爲閟公廟王肅謂僖公以庶兄後閔公而爲之立廟鄭以新命卽閟公廟王以閟宮爲廟不言姜嫄廟今說以閟宮新廟爲僖公自立廟說甚新異或亦有此事俟後人論定之】

左傳桓五年鄭爲魚麗之陳先偏後伍伍承彌縫宣十二年楚君之戎分爲二廣廣有一卒卒偏之兩成七年申公巫臣以兩之一卒適吳捨偏兩之一焉此三處杜注皆失之魚麗之陳杜引司馬法戰車二十五乘爲偏楚廣之偏引司馬法十五乘爲大偏巫臣之偏又引司馬法九乘爲小偏十五乘爲大偏【又昭元年荀吳五陳服防引司馬法云五十乘爲兩百二十乘爲伍八十一乘爲専二十九乘爲參二十五乘爲偏見孔疏百二十乘當作百二十五乘脫一五字】據此則偏有三法一爲二十五乘一爲十五乘一爲九乘魚麗用二十五乘之法者也然云先偏後伍伍承彌縫此伍亦是車之伍故夏官司右凡軍旅防同合其車之卒伍而比其乘注云車亦有卒伍賈疏引左傳廣有一卒卒偏之兩以明車之有卒又引司馬法二十五乘爲偏百二十五乘爲伍以明車之有伍然則此所謂伍者五倍其偏之乘蓋以二十五乘居前以百二十五乘承其後而彌縫之若魚之相麗而進言車則人在其間可知而杜以五人爲伍釋之誤矣楚廣及巫臣之偏皆十五乘者也一偏十五乘兩偏三十乘故云廣有一卒卒偏之兩言楚廣以三十乘爲卒卒居偏之兩故下文楚子爲乘廣三十乘正是兩偏一卒之乘又云分爲左右謂有左右二廣合之則六十乘也杜意分爲左右謂分三十乘之半爲十五乘於是卒兩之數不明而以百人爲卒二十五人爲兩釋之又誤矣巫臣由晉適吳欲敎吳人車戰素習楚國卒乘偏兩之法以兩之一卒適吳謂合兩偏成一卒之車卽是三十乘也捨偏兩之一謂畱其卒之一偏此偏居卒兩之一卽是十五乘也質言之以三十乘適吳謂其半耳左氏欲明卒偏兩之法故辭繁不殺此皆言車未論其人下別云與其射禦此則並其上射禦者畱之十五乘則三十人也杜引司馬法百人爲卒二十五人爲兩謂畱其九乘及一兩二十五人則兩之一卒句如何可通豈可云二十五人之百人乎此又誤矣蓋車徒各有卒伍之法徒法五人爲伍五伍爲兩四兩爲卒車法兩偏爲卒五偏爲伍二十五乘之偏五十乘爲卒百二十五乘爲伍十五乘之偏三十乘爲卒七十五乘爲伍而杜皆誤以徒法釋車也【又楚有若敖之六卒注謂子玉宗人之兵六百人此卒恐亦是車卒六卒一百八十乘也】

司馬法一車甲士三人步卒七十二人杜牧注孫子又有重車者二十五人炊家子十人固守衣裝五人廏養五人樵汲五人合之一車凡百人此言車徒人數大法如此意惟大搜講武如法具備若用之軍旅防同一車必無此數觀左傳諸言戰處𨿽云車馳卒奔而車上甲士被傷未聞車下七十二人爲之力救遇險猶待禦者下而推車似車徒各自爲戰而徒亦不甚多魯頌極言車徒之盛公車千乘公徒三萬是一車徒三十人也齊管仲軍制五十人爲小戎其數少於司馬法多於魯頌然齊語云有革車八百乘又云有此士三萬人以方行於天下則八百乘亦止用三萬人耳其爲兵車之防如昭十三年防於平邱晉甲車四千乘倘如司馬法並重車百人之數則晉已有四十萬人其餘大小十二國一國又當有數百乘通計不下百萬人又有數千乘平邱之地豈能容鄭注小司徒引司馬法成百井三百家革車一乘士十人徒二十人同方百里萬井三萬家士千人徒二千人此言出車調發之實數蓋革車一乘戰士徒卒三十人千乘則士徒三萬人正合魯頌之數平邱之防𨿽有車萬乘亦止三十萬人耳【又晉文公獻楚俘於王駟介百乘徒兵千𨿽獻俘不如出軍而一車十人亦合司馬法十人之數又閔二年齊侯使公子無帥車三百乘甲士三千人以戍曹亦是一車用甲士十人】

說者謂古者寓兵於農井田旣廢兵農始分考其實不然春秋之時兵農固已分矣管仲參國伍鄙之法制國以爲二十一鄕工商之鄕六士鄕十五公帥五鄕國子髙子各帥五鄕是齊之三軍悉出近國都之十五鄕而野鄙之農不與也五家爲軌故五人爲伍積而至於一鄕二千家旅二千人十五鄕三萬人爲三軍是此十五鄕者家必有一人爲兵其中有賢能者五鄕大夫有升選之法故謂之士鄕所以別於農也其爲農者處之野鄙別爲伍鄙之法三十家爲邑十邑爲卒十卒爲鄕三鄕爲縣十縣爲屬五屬各有大夫治之專令治田供稅更不使之爲兵故桓公問伍鄙之法管仲對曰相地而衰徵則民不移徵不旅舊則民不偸謂隨地之善惡而差其徵稅則民安土著不移徙農恆爲農不以其舊爲農者忽於師旅則民無貳志不偸惰豈非兵農已分乎十五鄕三萬家必有所受田而相地衰徵之法惟施於伍鄙則鄕田但有兵賦無田稅似後世之軍田屯田此外更無養兵之費也他國兵制亦大略可考而知如晉之始惟一軍旣而作二軍作三軍又作三行作五軍旣捨二軍旋作六軍後以新軍無帥復從三軍意其爲兵者必有素定之兵籍素之軍帥軍之漸而增也固以地廣人多其旣增而復損也當是除其軍籍使之歸農若爲兵者盡出農民則農民固在何必隨時攺易軍制哉隨武子云楚國荊屍而舉商農工賈不敗其業是農不從軍也魯之作三軍也季氏取其乘之父兄子弟盡徵之孟氏以父兄及子弟之半歸公而取其子弟之半叔孫氏盡取子弟而以其父兄歸公所謂子弟者兵之壯者也父兄者兵之老者也皆其素在兵籍隸之卒乘者非通國之父兄子弟也其後舎中軍季氏擇二二子各一皆盡徵之而貢於公謂民之爲兵者盡屬三家聽其貢獻於公也若民之爲農者出田稅自是歸之於君故哀公云二吾猶不足三家𨿽専亦惟食其采邑豈能使通國之農民田稅皆屬之已哉魯君無民非無民也無爲兵之民耳以此觀之兵農豈不有辧乎三家之采邑固各有兵而二軍之士卒車乘皆近國都故陽虎欲作亂壬辰戒都車令癸巳至可知兵常近國都其野處之農固不爲兵也郤至言楚有六間其一爲王卒以舊此正如後世養兵有老弱不代補之又如楚君有二廣太子有宮甲若敖氏有六卒吳有賢良越有私卒君子六千人爲中軍皆是別隸籍之親兵防虎私屬徒七百人冉有以武城人三百爲已徒卒皆是臨時集合之兵與後世召募屯聚之兵略髣髴故夫子答問政有足兵去兵之說使兵農全未分亦何能別使之足至不得已又何必議去哉【按宣十二年隨武子曰楚國荊屍而舉商農工賈不敗其業而卒乘輯睦事不姦矣此亦可見當時兵與農實分故𨿽屢嵗出兵無妨於農否則入陳入鄭動經數月何能使農不敗其業楚如此他國可知又按文獻通考引林氏說曰如韋昭之說則是國內無農其六鄕爲工賈其十五則爲兵而已五屬之地則皆農居之四民之外特有所謂士卒則是兵農分矣或曰齊變周制欲速得志於天下則離國內之民在十五鄕者専使之爲士卒亦必有田以授之第不使出租稅供地役庶調𨿽煩而民亦不爲怨若其工商之六鄕爲農之五屬則皆不以爲兵按林氏說得之但未推及他國】

僖公僭禘禮未必始行於八年八年秋七月禘於大廟用致夫人因致夫人而書之猶之三十一年因四卜郊不從而書郊也史有諱國惡之法故始僭郊禘不可書因事乃書之

用致夫人致妾母風氏助祭也不言風氏君母不可指斥也若致夫人哀姜則哀姜有諡號何得止言夫人且以主祔廟亦不可謂之用致左氏說非也夫人果當助祭則不必書書用致則知有不當致者史氏之微辭或亦孔子之書法也

楚人尙左君必左然而乘車君常在左不必楚也祥車曠左乘君之乘車不敢曠左左必式是也君所以不在右者禦者執防以右手恐有妨於君也楚𨿽尙左而官制右尹尊於左尹右司馬尊於左司馬田獵陳右盂尊於左盂兩廣之車先乘右廣後乘左廣邲之戰以左廣得勝自是始先左則楚人未嘗不尙右

文元年天王使毛伯來錫桓公命杜謂諸侯卽位天子賜以命圭合瑞爲信非也諸侯封國之初賜以命圭俾世守之所謂錫爾介圭以作爾寶者繼世之君則不復有賜圭之事矣其有防命而使臣執圭以爲瑞節猶聘禮執圭後卽還之若一諸侯卽位卽賜以命圭王朝玉府恐不能給矣此不逹事理之言也

周旣東遷王室微弱天子未必頒歷列國自爲推步故經傳月日常有參差如昭二十二年劉子單子以王猛居於皇經書六月而傳在秋七月戊寅劉子單子以王猛入於王城經書秋而傳在冬十月丁巳王子猛卒經書冬十月而傳在十一月乙酉經書十二月癸酉朔日有食之而傳此年末有閏明年辛丑正月爲壬寅朔則經之十二月癸酉朔日食卽傳之閏月是周曆魯歷置閏有不同矣哀十五年衛世子蒯瞶自戚入於衛傳在此年末之閏月而經書十六年正月己夘是衛歷魯歷不同矣魯歷正月有己夘推之是二十九日故夏四月己丑孔子卒摧之是四月十日衛歷閏在十五年之末則十六年四月無己丑矣蓋月朔有不同也置閏或在嵗終或不在嵗終有不同也𨿽其間未必無史誤而杜注或以爲傳誤或以爲經誤皆不足信也倘皆自王朝頒歷何至有參差哉

履端於始謂步歷以冬至爲始故云序則不愆而杜云步歷之始以爲術之端首似推歷元非也推歷元者漢太初歷以後之法古未有是舉正於中謂正朔之月故云民則不惑而杜云舉中气以正月亦非也古歷惟有八節後世乃有二十四气以冬至爲始以閏餘爲終故舉正朔之月爲中𨿽周正建子若在履端於始之前而言先王之正時則通三代言之也

春秋時曆術甚疎梓愼裨竈史墨之徒但言災祥而不長於推步日南至常先天二三日僖五年春王正月日南至當在癸丑其定朔壬子則癸丑是二日而傳曰正月辛亥朔日南至則气先天三日朔先天一日矣昭二十年之日南至當在正月三日辛夘而傳曰春王二月己丑日南至則亦先天三日而且誤以正月爲二月矣己丑不言朔則以戊子爲朔亦先天一日矣後世歷家無識謂僖之南至必是實測故傳云遂登觀臺以望而書不知望而書者云物非測日景也欲彊增嵗周以求合辛亥之南至又失己丑之南至矣

古歷皆用平朔謂日月皆平行故朔日或失之先或失之後日食有不在朔者文元年二月癸亥日有食之姜岌大衍授時皆推是三月癸亥朔入食限經書二月癸亥不言朔蓋誤以癸亥爲二月晦而以甲子爲三月朔也三月甲子朔則四月宜有丁巳故經書四月丁巳葬僖公是年本無閏三月左氏以爲月食必在朔二月爲癸亥朔則四月無丁巳意其間必有閏月故憑空發傳云於是閏三月非禮也又云先王之正時也履端於始舉正於中歸余於終所謂履端於始者嵗必始於日南至也舉正於中者三代各有正朔以正朔爲正月也歸余於終者置閏或三年或二年常置於嵗終也今置於三月故云非禮不知是年本無閏三月其閏在僖之三十三年卽經書乙巳公薨於小寢隕霜不殺艸李梅實之月也此四月有辛巳八月有戊子故閏十二月有乙巳其不言閏月者略之猶襄二十八年經書十二月甲寅天王崩乙未楚子昭卒甲寅至乙未四十二日亦是不言閏月也【閏月在嵗終則閏必是閏十二月凡經傳言閏月者上文無十二月若已言十二月則不復言閏月似是史體省文之常】僖公薨於三十三年閏十二月乙巳至文公元年夏四月丁巳葬正是五月而葬非緩也至文二年二月始作主故經書之而傳云葬僖公緩作主非禮也謂其緩於作主爲非禮而杜注乃讀緩字爲句謂七月而葬爲緩誤矣公薨乙巳實閏十二月也而杜云乙巳十一月十二日經書十二月誤不知經者閏月兩字耳非十二月誤也閏十二月是夏正亥子之間而霜猶不能殺艸且李梅實焉是時燠反常也而杜云周十一月今九月霜當微而重重而不能殺艸又誤矣皆由左氏憑空發傳之誤而杜注遂由誤生誤者數端古今未有正其失者則歷法何可不知乎

宣十七年六月癸夘日有食之此史誤也姜岌大衍授時皆云此年五月乙亥朔入食限六月甲辰朔不應食按食當在五月而朔又非癸夘此等誤處後世史家多有之試檢晉書天文志與帝紀及宋書五行志言魏晉兩朝日食其月日參差者多矣歷無比食之理襄二十一年二十四年皆有兩月比食者史誤也漢髙帝文帝時亦有之皆史之誤

襄二十七年經書十二月乙亥朔日食傳作十一月乙亥朔傳文是經文傳寫訛耳此年七月經有辛巳則乙亥朔必是十一月矣姜岌云十一月乙亥朔交分入食限大衍同授時云是嵗十一月乙亥朔加在晝入食限三家所推皆同則是辰在戌非在申也而左傳云辰在申司曆過再失閏矣此左氏之妄也春秋時曆術不精失一閏者固有之如昭二十年日南至在二月是也然亦隨時追攺豈有再失閏而不覺者乎如再失閏則近此數十年間日食皆不能合何以去之千百年曆家猶能推算與經符合乎大抵左氏長於史不長於歷杜氏曲狥傳文前去兩閏此年冬頓置兩閏皆非事實十一月辰在戌則明年春辰在子丑當大寒時無冰故書非因驟增兩閏始得春無冰也歷家能推逺年之食訂春秋之訛者自姜岌始杜氏𨿽作長歷非知歷者也昭十七年夏六月甲戌朔日食姜岌云六月乙巳朔交分不葉不應食大衍云當在九月朔六月不應食授時云是嵗九月甲戌朔加時在晝入食限按三家所考固得日食之月日矣然傳有祝史請用幣平子不從之事太史云日過分而未至又云當夏四月謂之孟夏則又確是六月非九月然則左氏謬言乎非也蓋昭十五年有夏六月丁巳朔日之事祝史之請太史之言平子之不從皆彼年之事左氏不審誤系之於此年而此年實以九月甲戌朔日食時史誤書夏六月甲戌朔也

閏月常在嵗終而昭二十年傳閏月戊辰殺宣姜乃是閏八月似春秋之季歷家漸攺法閏不必在嵗終如昭二十二年劉子單子以王猛居於皇經在六月而傳在七月以後皆差一月似魯歷閏六月也

哀十二年冬十二月螽傳言季孫問諸仲尼夫子謂火伏而後蟄者畢今火猶西流司曆過十三年又書十二月螽杜云是嵗應置閏而失不置𨿽書十二月實今之九月司曆誤一月九月之初尙溫故得有螽又云季孫𨿽聞仲尼之言而不正歷失閏明年十二月復螽實十一月按傳與注皆非也唐書歷志載一行歷議引十二年冬十二月螽之事推是年夏正九月己亥朔先寒露三日定气日在亢五度則此月當周正之十一月至十二月己巳朔先立冬三日日心火伏已久矣而火猶西流說者皆依傳謂魯歷失閏餘以經傳月日考之十二年五月有甲辰依一行推周正十一月己亥朔則五月宜有甲辰又逆推之十一年經傳五月有壬申甲戌七月有辛酉皆正與歷合是未嘗失閏也十年三月有戊戌則魯歷置閏蓋在十年末與一行推置閏當在十一年春者未甚逺而一行雲十二年冬失閏已久是未以前後經傳之月日細校也十二年十一月當夏正之九月宜有寒露節而一行推九月己亥朔先寒露三日則杜言置閏當在十二年者謬矣然則何以言火猶西流司曆過也蓋十二年冬十二月火已伏經書螽者時燠也至明年置閏稍遲十二月當夏正之九月於是火猶西流而復書螽季孫之問夫子之言乃十三年十二月螽之事傳誤系之十二年正與昭十七年六月日食之傳當系之十五年而誤系之十七年也

春秋之嵗星不可以今法推見唐一行嵗星議此天道之大可疑者且存而不論

北海冬夏常冰去中國甚逺中國不見北海左傳君處北海孟子伯夷居北海之濱挾太山以超北海皆謂今天津永平之間東海之水決入汪洋似海地勢近北非眞北海也

費誓馬牛其風左傳風馬牛不相及皆以牝牡相誘爲風楚人意謂邊境相近則馬牛牝牡相誘可相及防有牝隨牡牡隨牝而之彼之此者若齊與楚絕逺𨿽風馬牛亦不相及語意甚眀杜注竟主微末之事非是【觀淮南子塞翁失馬之事可見】

左傳云晉獻公賂秦伯以河外列城五東盡虢略南及華山內及解梁城旣而不與僖公三十年燭之武見秦伯曰許君焦瑕朝濟而夕設版焉水經注引京相璠曰今河東解縣西南有故瑕城晉之瑕實在此所謂內及解梁城瑕正是解梁間一邑也焦在河外燭之武於河外舉焦內舉瑕以二邑該其餘亦臨文省便之法顧亭林謂晉有二瑕一爲郇瑕氏之瑕而焦瑕爲河外五城之二是忘其內及解梁城一句矣求河外之瑕不可得謂瑕有平音彊以後漢宏農郡之湖縣當之謬矣

襄九年穆姜筮得艮之隨五爻皆變惟六二一陰爻不變故曰艮之八杜注謂周雜用連山歸藏周易二易皆以七八爲占又謂易筮皆以變者占遇一爻變義異則論彖故姜以隨彖爲占疏謂一爻獨變則得指論此爻變以上或三三爻皆變則當總論彖辭此說非是三爻變者當占本卦變卦彖辭晉文公筮得貞屯悔豫皆八司空季子占之皆曰利建侯是也若四爻五爻變則當占變卦不動之爻艮之隨宜占隨六二其繇曰系小子失丈夫正與穆姜通僑如廢東宮事相合史不敢以此占但依違其說曰隨其出也姜亦自知系小子之云爲已占也自慙恧若有難言者姑就史之說以隨彖占之其實正法當占隨六二

國語言筮得八者又有董因事董因爲晉文公筮得泰之八曰是謂天地配亨小往大來今及之矣何不濟之有韋昭注云遇泰無動爻筮爲侯泰三至五震爲侯陰爻不動其數皆八故得泰之八此說未是假令泰卦無動爻當言筮得泰不得云泰之八泰之八者泰之坤內三陽爻變外三陰爻不變也三爻變者當占二卦彖辭此所變者皆內卦故但以本卦彖占之且乾變坤亦得爲天地配也今以卦象推之泰變純坤得土有眾之象卽兼坤彖言之君子有攸往先迷後得主利西南得朋亦似與文公事相合

醫和言六气陰陽風雨晦明與素問六气風寒暑濕燥火若不同其實一也今推之陰淫寒疾太陽寒水也陽淫熱疾少陽相火也風淫末疾厥陰風木也雨淫腹疾太陰濕土也晦淫惑疾少陰君火也明淫心疾陽明燥金也靈樞素問疑是周秦間醫之聖者爲之托之黃帝岐伯

襄二十七年引詩何以卹我我其收之卽維天之命篇假以溢我我其收之也遐何古音通而遐誤爲假溢亦卹字之誤杜謂逸詩誤也

綘縣老人二萬六千六百有六旬史趙曰亥有二首六身下二如身是其日數杜解下二如身謂下亥上二畫豎置身旁尙未明畫蓋二首者二萬也六身者六千也下首之二畫如其身之六則又得二六是爲六百六旬也

昭七年王追命衛襄公曰叔父陟恪在我先王之左右以佐事上帝正與詩文王陟降在帝左右相似注恪敬也非是恪與降蓋字相似而誤

燕禮記升歌鹿鳴下管新宮鄭注新宮小雅逸篇按毛詩小序外尙有子貢傳以小雅斯幹篇爲新宮似有據古人一詩或有兩名如雍亦名徹【見周禮】維淸亦名象【見毛序】小宛亦名鳩飛【見晉語】斯干言作室故亦名新宮昭二十五年宋公享叔孫昭子賦新宮昭子賦車轄是時叔孫婼將爲季平子迎宋元公女而元公夫人又爲平子之外姊賦新宮者義取兄及弟矣式相好矣古人通以婚姻爲兄弟也昭子賦車轄以答之義取思孌季女逝兮辰彼碩女令徳來敎也【儀禮記後人所附故斯幹後世詩亦得用之】左氏敍事極有條理詞不虛設昭二十三年敍欒盈復入於晉惟魏獻子私之其餘趙氏韓氏範氏中行氏知氏皆不助欒盈則六卿已畢矣復雲程鄭嬖於公此語非無謂疏不得其說云鄭𨿽非卿亦是彊族言嬖於公見其不助欒氏非也二十年傳云晉侯嬖程鄭使佐下軍注云代欒盈則自欒盈出奔時程鄭已爲卿故傳必須及之傳𨿽追敍於二十四年實非二十四年始爲卿也然則晉是時有七卿乎非也知悼子少而聴於中行氏此因悼子荀盈爲荀防之子亦是彊家故及之是時荀盈年十六【注云年十七誤多一年】實未爲卿二十五年程鄭卒盈年十八始代鄭佐下軍也

僖二十三年公子賦河水杜以爲逸詩外傳亦作河水韋昭云河當作沔字相似誤也其詩曰沔彼流水朝宗於海言已反國當朝事秦此說是也余謂嗟我兄弟邦人諸友莫肯念亂誰無父母亦欲以此感動秦伯望其念亂而送已歸也

韓戰遇蠱曰千乘三去云雲杜以爲卜筮書雜辭鄢陵戰遇復曰南國防云云亦當是卜筮書雜辭而杜以爲卜者之辭疑不然蓋去余狐三字與蠱字平上去爲韻而防目亦與復字爲韻正一類似古筮書皆連卦名爲韻因卜戰而得此其辭旣與事合故卽以此爲占不復更占周易也【疑是連山歸藏易】

僖十四年諸侯城緣陵而遷杜不注緣陵漢地理誌北海郡有營陵臣瓚云卽春秋緣陵淳於公所都之邑僖二十二年宋公戰大司馬固諫此大司馬卽子魚固諫者彊諌也杜注莊公之孫公孫固誤史記宋世家作子魚諌是也

昭二十八年晉成鱄曰武王克商光有天下其兄弟之國者十有五人姬姓之國者四十人皆舉親也杜無注疏謂僖二十四年傳數文之昭有十六國此言武王兄弟之國十五人者人異故說異此說誤矣文之昭十六國亦在姬姓四十國之中此別言兄弟之國者謂婚姻之國如齊姜陳嬀之類耳古人通以婚姻爲兄弟

羣經補義卷二

欽定四庫全書

羣經補義卷三

婺源江永撰

儀禮【周禮別有疑義舉要七卷】

士冠禮鄭目錄云童子任職居士位年二十而冠非也士之子固恆爲士未必童子卽居士位此未命之士也未命之士謂之居士亦曰都邑之士入於學者曰學士選士俊士造士皆可用此禮行之三加彌尊以諭其志皮弁爵弁今加之他日任於朝則可服之猶之入學者宵雅肄三官其始之意非謂今日已居士位而服此服也未命之士同於庶人六鄕之冠禮黨正教之公族親未絕而列於庶人者冠必告是庶人有冠禮也其冠皆可用此禮惟野處之甿與工商之子不可服此服則一加緇衣冠而已大夫有世官士不世也曽是采衣紒之童子卽任職居士位哉

士冠禮緇布冠有缺項鄭讀缺如有頍者弁之頍不確頍者弁之貌不可以此名缺項也缺當讀如字敖繼公云冠後亦謂之項缺項者別以緇布一條圍冠而後不合故名缺項謂其當冠項之處則缺也此說是後旣不合宜有繩結之乃得固鄭注謂項中有亦由固頍爲之疏謂兩頭皆爲別以繩穿之中結之然後頍得牢固是也敖氏謂結之以固冠則非固冠當如鄭說隅爲四綴敖氏又謂太古始爲冠之時其制如此此說亦善若緇布冠有缺項存古也若元冠則不用缺項而纓屬於武矣古人之冠只有一梁吉冠喪冠皆然但吉冠橫縫辟積無數喪冠縮縫三辟積朱子君臣服議云儀禮之冠三梁乃士禮疑此說誤

未命之士可奠摯於君乎曰可古者君臣甚親若一家士疾君問士喪君弔士冠其子𨿽未仕亦使見君宜也或問夫婦爲大倫始相見宜有交拜之禮而士昏禮無之何也曰交拜者世俗之禮不可以論古人古人拜必有先也而後答之賓主之禮主人敬客則先拜客如納采禮賓飲射燕食迎賓拜至是也客敬主人則先拜主人如士相見壻見婦之父母介私面於卿是也先拜主人者必有贄不徒拜也夫婦匹偶異於賓客故壻導婦入寢門皆升自西階共牢而食合而酳合體同尊卑以親之壻不以婦爲客故無拜至之禮婦亦不自處於客故無執贄拜壻之禮也

士昏禮婦乘以幾姆加景注景之制蓋如明衣加之以爲行道禦塵令衣鮮明也景亦明也今文景作憬按景今文作憬當音俱永切與詩之褧衣褧裳中庸之尙防同皆婦人始嫁襌縠之衣爲行道禦塵之用中庸惡其文之著斷章取義耳景與憬皆假借字景不訓明憬非音景

人臣拜於堂下君辭之而升成拜見於覲者三覲時拜送圭請事時王勞之及賜車服拜受命侯氏皆於堂下再拜稽首擯者延之曰升【賜車服太史辭之】乃升成拜若享時拜送幣西階前再拜稽首而擯者不辭蓋是時主之尊益君侯氏之卑益臣也見於燕禮者三公取觶酬賓及公爲士舉旅時公賜爵與賓媵爵於公皆於堂下再拜稽首公命小臣辭乃升成拜若公卒觶後賓下拜小臣辭賓升再拜稽首賓易觶升酌時亦如之賓媵爵於公自酌時亦如之皆不言成拜者爲拜故下實未拜也下不輒拜者禮殺也至無算爵後公命徹幕則卿大夫皆降再拜稽首公𨿽命小臣辭而不升成拜明𨿽醉正臣禮也此皆已之臣也其於他國之臣見聘禮者一私覿時賓降階東拜送幣君辭拜也君降一等辭擯者曰寡君從子𨿽將拜起也賓栗階升再拜稽首成拜若禮賓時拜受幣𨿽將拜而公辭卽升再拜稽首不云成拜也見於公食大夫者一拜至時賓階下答拜擯者辭拜也公降一等辭曰寡君從子𨿽將拜興也賓栗階升不拜命之成拜乃再拜稽首至侑幣時則賓降將拜公辭賓卽升再拜稽首不云成拜也卒食後賓降階西東再拜稽首公降答之不辭之使升者明禮有終也又已之臣亦有在堂上拜時燕禮無算爵公賜之爵則降席拜而不下拜者禮殺從略也他國之臣亦有在階上拜時聘禮醴賓時公拜送幾賓答拜不降者以主人禮未成從略也古人宮室之制注疏謂天子諸侯有左右房大夫士東房西室朱子疑之謂聘禮賓館於大夫士君使卿還玉於館時賓退負右房則大夫亦有右房矣又鄕飲酒禮記薦出自左房少牢禮主婦薦自東房亦有左房東房之稱矣愚按宮室之制上下不同者堂階髙下房室廣狹有降殺耳若室之左右有房宜上下皆同如東房西室則室戶�偏西堂上設席行禮皆不得居中疑古制不如此且鄕飲酒賓皆専席若偏於西則西序以東爲地無多不能容眾賓矣左房無北墉有北堂北階異於右房故凡陳器服及婦人立位常在此經或省文單言房卽知是東房非謂無西房右房也而經與記亦有言東房右房者則上下同制可知自天子降殺至士士亦有左右房者其室𨿽迫狹亦足以行禮必不至甚迫狹也先儒東房西室之說由鄕飲酒義而誤耳義云尊於房戶之間賓主共之按設尊於堂除燕大射外房戶之間是設尊之常非必謂此處爲中賓主共之也其云坐賓於西北賓在戶牖間主人自阼階上望之若在西北耳其實在北而正中非西北也安得以此義爲大夫士東房西室之證乎

漢書藝文志云漢興魯髙堂生傳士禮十七篇按儀禮十七篇惟冠昏相見士喪旣夕士虞特牲七篇是士禮其餘則爲天子諸侯大夫之禮而喪服一篇上下通用不得言士禮也此志傳士禮三字恐有誤儒林傳云髙堂生傳禮十七篇無士字賈公彥序周禮廢興引此志云漢興至髙堂生博士傳十七篇蓋博士之博訛爲傳而傳字易爲禮遂誤作傳士禮耳賈氏所引唐初本尙未誤也

顧炎武云十三經中儀禮脫誤尢多士昏禮脫壻授綏姆辭曰未敎不足以爲禮也一節十四字賴有長安石經據以補此一節而其注疏遂亡鄕射禮脫士鹿中翿旌以獲七字士虞禮脫哭止告士畢賓出七字特牲饋食禮脫舉觶者祭卒觶拜長者答拜十一字少牢饋食禮脫以授屍坐取觶興七字此則秦火之所未亡而亡於監刻矣【謂萬曆中北監刻本】今按儀禮經傳通解本亦有脫誤汲周書王防篇北唐以閭閭卽今之驢也成王時北唐之君獻之射禮因以其形爲盛算之中兩君射於郊用閭中驢配牝馬生騾經傳無騾字蓋中國此獸未繁殖也【顧亭林謂自秦以前無言驢者誤矣】

禮記【別有禮記訓義釋言詳之】

嘗疑成王賜魯重祭未必是賜之郊禘乃是賜魯得立文王廟也諸侯不敢祖天子而魯有文王廟鄭有厲王廟皆謂之周廟孔氏謂周制諸侯有大功徳者得立其所出王廟意其制始於成王追念周公特賜伯禽使同於宋祖帝乙而鄭桓公武公有功遂例賜之宣和博古圖有文王方鼎其銘云鹵公作文王尊彛鹵公卽魯公然則伯禽嘗祭文王可知矣至其後乃僭用郊禘而記禮者不得其由來遂以爲賜之郊禘耳史克作頌言僖公承祀匪解亦及皇皇后帝皇祖后稷而不以賜禘郊之事序於錫之山川土田附庸之下亦可見成王本無此事也【萬充宗云呂覽載魯恵公使宰讓於周請郊廟之禮樂王使史角往魯諭止之其言必有所據】竹書紀年云成王八年甲辰春正月王初涖阼親政又云命魯侯禽父齊侯伋又云遷庶殷於魯按成王十二嵗卽位周公攝政七年作洛邑八年春正月始涖阼親政明堂位所謂七年致政於成王者也是年始命魯侯劉歆歷譜云成王元年正月己巳朔此命伯禽於魯之嵗是也蓋前此七年爲周公攝政之年今通鑑前編等書書命魯侯於成王卽位之元年是不考歷譜前此尙有攝政七年耳記云成王防不能涖阼周公相踐阼而治抗世子法於伯禽成王有過卽撻伯禽若元年伯禽已封魯則抗世子之法安所施且魯卽奄國之地【括地誌云云奄卽曲阜奄至鄕】元年武庚叛奄與蒲姑並作亂三年殺武庚乃伐奄滅蒲姑四年伐淮夷遂入奄五年乃遷奄君於蒲姑若元年仍有奄國安得魯地七百里而封伯禽乎故封伯禽以成王八年爲得其實其云遷庶殷於魯卽左傳所謂殷民六族者也

周禮𨿽極文然猶有俗沿太古近於夷而不能革者如祭祀用屍席地而坐食飯食肉以手食醬以指醬用蟻子行禮偏肉脫屨升堂跣足而燕皆今人所不宜者而古人安之

月令本是周時之書汲冡周書存其目末篇有序呂不韋因之作十二目紀雜入秦時官名制度而秦實未嘗用也【如唐之六典】

古人廟制面位先儒說者不同朱子初作中庸或問謂廟皆南鄕太祖在北左昭右穆以次而南其作周七廟圖亦如之又謂江都集禮孫毓議亦是如此晚年修儀禮經傳通解至聘禮公迎賓於大門內每門每曲揖賈疏云諸侯五廟太祖廟居中二昭居東二穆居西各廟前兩旁有隔墻隔墻有閤門東北至大祖廟凡經三閤門故曰每門因此知廟皆橫列非昭穆以次而南之謂而陽信齋復亦依此作圖廟制昭穆旣如此則祫祭面位亦當如之堂上則七屍皆南鄕始祖居戶牖之間左昭以西爲上右穆以東爲上也【鄕飲酒禮設尊在房戶間賓席尊東東上僎席尊西西上注云統於尊亦此類】

郊特牲言坐屍於堂鄭孔之說不同說者疑之愚按大司樂職云屍出入則令奏肆夏大祝職云逆屍令鐘鼓又云相屍禮小祝職云沃屍盥諸職言屍者詳至於主則惟司巫共匰主注云共主以匰大祝陳之器則退諸職皆無言奉主出入者竊意主常在室朝事𨿽延屍出戶而主不動故云詔祝於室坐屍於堂堂上有屍無主也使主隨屍出入則司巫職亦當有奉主出入之文矣然則屍主可相離乎曰可祭禮求神非一處或在室或在堂或在庭或在祊皆不知神之所在豈必屍與主隨而後神止於此哉且堂明而室幽屍爲人道故有時而在明處主爲神道故常奉於幽處是亦事理之宜鄭注朝事延屍於戶西南面布主席東面或漢禮如此古未必然也

曲禮凡與客入者每門讓於客客至於寢門則主人請入爲席然後出迎客客固辭主人肅客而入此節舊說失之主人請入爲席然後出迎客二句連讀此主人爲謙敬之辭猶曰謹先布席敬逆吾子云爾非眞先客入門布席旣訖然後出迎客也客固辭卽是辭其入爲庶主人先致爲席之辭客對之若曰不敢以辱吾子主又致辭若曰某非敢爲儀也敢固以請客又辭若曰某也賤不敢以辱吾子如是辭訖則主人肅客而入矣若不如是則相見自宜入門客又何爲固辭耶此謂入內門坐而講說之客若蘧伯玉使人於孔子孔子當如此待之儀禮士相見是執贄始見之客昏禮壻見婦之父亦是以贄見無布席畱坐之事故無此禮也

屍必式乘必以幾注云尊者愼也謂履幾以登車猶昏禮婦乘以幾也疏連上句爲義謂幾在式上誤甚車是動物式上安得有幾且式上以虎皮爲幦尊者憑之未聞式上復憑幾也王登車夏官隸僕洗乘石王后登車亦履石詩云有扁斯石履之卑兮是也尋常登車不履物孔子必正立執綏履於地也

車前低於兩較處謂之式其上揉曲木以爲憑不但在前者爲式其曲而在左右者亦式也軍中可履之以望敵左傳登軾而望之是也孔氏解式爲車前橫木而較在式之上不知較有左右二木縱置於兩輢之上非橫於式之上也後人不識車上式較之制由孔氏此疏失之

良冶之子必學爲裘良弓之子必學爲箕蓋古語也裘古音渠宜反與箕爲韻此謂弓冶之家其子先學縫裘揉箕之事使其習熟則冶弓易爲與下句始駕馬者反之車在馬前意同列子引作良冶之子必先學爲裘良弓之子必先學爲箕語意躍然舊說謂子見父之善爲冶爲弓因學爲裘爲箕者非是

緇衣引葉公之顧命葉當爲祭此祭公謀父臨終之言見汲冡周書祭公解篇注謂沈諸梁誤矣【汲冡周書祭公解云汝無以戾口罪疾喪時二王大功汝無以嬖禦固荘後汝無以小謀敗大作汝無以嬖禦士疾大夫卿士汝無以家相亂王室而莫卹其外與記文大同而小異】

檀弓孔子少孤章爲後世大疑本非記者之失由讀者不得其句讀文法而誤也近世髙郵孫防孫【字邃人雍正甲辰舉人任刑部主事著檀弓論文】謂不知其墓殯於五父之衢十字當連讀爲句而蓋殯也問於郰父之母爲倒句則文義顯然蓋古人埋棺於坎爲殯殯淺而葬深孔子父墓實淺葬於五父之衢因少孤不得其詳但見墓在五父之衢不知其爲殯也如今人有權厝而覆土掩之謂之浮正此類也五父衢墓不惟孔子之家以爲已葬卽道旁見之者亦皆以爲已葬至是母卒欲從周人合葬之禮卜兆於防惟以父墓淺深爲疑如其殯而淺也則可啟而遷之若其而深也則疑體魄已安不可輕動其愼也蓋謂夫子再三審愼不敢輕啟父墓也後乃知其果爲殯而非由問於郰曼父之母而知之蓋惟郰曼父之母能道其殯之詳是以信其言啟殯而合於防蓋殯也句當在問於郰曼父之母下因屬文欲作倒句取曲折故置在上猶首章檀弓免焉本當在仲子捨其孫而立其子之下乃倒置在上檀弓固有此文法也自史遷以來讀者皆誤以不知其墓爲句遂爲後世大疑得此說昭然若蒙矣或又疑夫子父墓固不知其詳豈夫子之母亦不知其爲殯歟曰當其父之殯也夫子防而顏氏少不親見其實土之淺深是以遂謂爲已也郰曼父者意其爲郰人也殯郰大夫而郰人親其役是以曼父之母得其詳耳

鄕飲酒之席本是賔居戶牖問爲堂之正中眾賓席不相連而在西介次賓在西階上主人在阼階上與介相對若所謂僎者【儀禮作遵】鄕中卿大夫致仕者或有或無或來或否不定如來觀禮則俟賓介正禮畢而後入坐於尊東南向與賔夾尊旣不儳正賓之位亦所以示特而優僎皆坐位當如此作鄕飲酒義者不得其說乃云坐賓於西北夫賓位在正中自阼階上望之若在西北耳通一堂言之賓何嘗在西北又云四面之坐象四時僎之有無不定如無僎豈四時缺一時乎先儒因尊於房戶之間賓主共之又云坐賓於西北遂有大夫士東房西室之說

射義諸侯以貍首爲節卽原壤所歌之兩句也執女手之捲然女爲爾汝之汝蓋久役於外而歸與其室家曽遇是以執手以致其欣慰故射義云貍首者樂防時也首句興體引起耳此詩以兩句爲一章其下仍當有數章今亡之矣射至三射歌詩擊鼓以爲捨矢之節每歌一詩上射下射各發一矢奏樂者欲其間若一矢者遲疾亦必與之相比此爲尢難詩句不可過多故於詩之章句短少者取之采蘋采蘩四句騶虞三句【艸虫不用者詩句多故也】貍首兩句於詩義不甚重重其音節耳貍首兩句似太少歌宜永言鼓節宜疏緩亦可容兩矢意當時皆有譜如投壺之圖若射義曽孫侯氏八句乃詠射事之詩其詩仍不止八句今見大戴投壺篇此豈可爲射節且篇名貍首又何所取義乎鄭注貍首曽孫失之矣惟呂氏知引原壤歌又謂曽孫亦貍首詩則二詩豈可彊合皆不明射節詩句不可多之義耳

羣經補義卷三﹤經部﹐五經總義類﹐羣經補義﹥

欽定四庫全書

羣經補義卷四

婺源江永撰

大學

大學成於曽子之門人疑亦是子思所作曽子門人之髙者無過子思次則樂正子春公明儀大學中庸相表裏要非子思不能作

大戴禮武王有盥槃其銘曰與其溺於人也寜溺於淵溺於淵猶可遊也溺於人不可救也湯之盤銘疑亦盥盤若沐浴之盤不可日日用也且浴器而銘於其上防矣浴器名桿見玉藻又名浴盆見汲冡周書

中庸

薦其時食犠牲粢盛及籩豆之實皆是時食又與月今薦新不同春行羔豚膳膏香之屬生人之食非祭物也序昭穆謂同姓之無爵者立於阼階下分爲昭穆兩行西面北上而南陳如昭一行爲尊則昭前而穆後如穆一行爲尊則穆前而昭後孫必與祖同班子必與父異列其面位是西面非北面也爵謂大夫以上同姓無爵謂若五叔無官是也其同姓之有爵與異姓之有爵者序立階下東面北上而南陳如周公爲冢宰則周公在上若有二王後來助祭則二王后又在上也儀禮特牲饋食篇云公有司門西北面東上私臣門西北面西上賈氏疏雲天子諸侯祭祀可依此位矣同姓無爵者在阼階前西面北上卿西階前東面北上大夫在門東士在門西旣獻在西階西南文王世子云公族在外朝則以官在宗廟如外朝之位以此差之知同姓無爵從昭穆有爵者則以官矣

旅酬有兩節前是正旅酬後是無算爵正旅酬所以行神恵無算爵所以交防好旅酬無算爵必有爲之發端旅酬時賔有主人之酬觶則賔酬長兄弟不必賔弟子舉觶至長兄弟酬賔則必兄弟弟子先舉觶而後兄弟以所奠之觶酬賔旅酬旣畢將行無算爵則賔之弟子及兄弟弟子同時各舉觶於其長然後賓取觶酬兄弟之黨長兄弟取觶酬賔之黨是賔黨之弟子一舉觶主黨之弟子再舉觶章句約其文舉後以該前舉全以該偏也其儀節須細讀特牲饋食篇始知之

人性有五分開則一是仁一是義人倫有五分開則一是親親一是尊賢父子兄弟夫婦皆以恩合故屬之親屬之仁君臣朋友皆以義合故屬之賢屬之義

車同軌謂車之制度同則軌廣八尺亦同耳非謂軌之廣狹有不同則車杌不能行也兵車乘車之輪六尺六寸軌固是廣八尺若田車之輪六尺三寸則軌必狹矣人所牽挽之輂輦則軌必又狹矣同塗往來縱橫衺出皆可行非謂車必同軌而後可行也若使皆行軌中則轍深泥髙反杌難行矣

當時篆籒鐘鼎科斗古文書亦甚不同何以言書同文謂未嘗更姓攺物別制異樣之書耳

論語

爾雅北極謂之北辰此指其不動之處非有星也而漢志北極五星前一星太子第二星帝王亦太一之座第三星庶子第四星後宮第五紐星爲天之樞集注因以天樞釋之其實天樞一星不正當不動之處宋沈括謂不動處在樞星之末一度余而明末西人測之謂樞星離極三度也北辰不動非不運動也謂不移動耳其實是與南極晝夜旋轉如輪轂之心旋轉不停此正人君之無爲而治非眞無所爲也

朱子或問謂北極出地三十六度南極入地三十六度此天文家舊說其實地非平面渾圓如球人見北極隨地而移每南北相距二百五十里則極差一度元史謂南海極出地十五度北海極出地六十五度其出地三十六度者河南洛陽等處耳

射不主皮集注謂鄕射禮文此非儀禮正經之文乃鄕射篇後記之文也記云禮射不主皮主皮之射勝者又射不勝者降鄭注禮射謂以禮樂射也大射賔射燕射是矣按注𨿽以三射爲禮射其實惟大射之侯棲鵠則有皮賓射設正燕射畫獸皆無皮也鄕射用賔射之侯亦無皮也主皮之射張皮侯而射之乃田獵後習武取獸之射則主於貫革

集注引趙伯循解魯禘於周公之廟以文王爲所出之帝而周公配之似可疑魯之禘本禘周公非禘文王也明堂位云季夏六月以禘禮祀周公於大廟牲用白牡又言其器服樂舞皆極其盛此魯禘之僭也若文王本有其廟謂之周廟祭周廟時宜以周公配食若祭周公豈迎文王之主就食於周公之廟乎且白牡之牲爲周公非爲文王也魯頌云秋而載嘗夏而楅衡白牡騂剛蓋魯禘行之於秋嘗之時故記云夫大嘗禘升歌淸廟周正之秋實是夏月故云季夏六月也然則禘文王者於經傳似無據或問禘之說章乃是言天子之禘故云之於天下

禹致美乎黻冕黻者裳之一章舉後以該前若蔽膝之韍以韋觀左傳衮冕韍珽與火龍黼黻分二字可見說文於秀字無釋避光武諱故闕其義釋穂字云禾成秀也蓋以穂爲秀此戴侗六書攷之說較吐花曰秀之義爲長禾成穂俗謂之出穡詩實發實秀實堅實好禾出穡而後堅好也

孔子仕魯時君大夫無朝聘往來之事而鄕黨有使擯執圭兩章何也凡卿有事出境及他國之卿來則書於春秋大夫則不書晏子嘗聘魯而春秋不書晏子未爲卿也孔子爲司防亦是大夫故出聘亦不書使擯章之賓非君來當亦是大夫其傳辭君用交擯臣用旅擯而言左右手則夫子爲承擯兼傳出入之命是用交擯矣大夫聘爲小聘不享而執圭章有圭則似大聘矣蓋春秋時事大國尙侈靡不能如禮制也晁氏謂孔子嘗言其禮當如此者非是

史記謂孔子爲魯司防攝行相事非相國之事也當時魯之政事自是季桓子專之孔子言之而季孫不違焉耳所謂攝行相事者攝相禮之事若夾谷之防孔子相是也君召使擯亦是有賓客來重孔子知禮特使爲擯而兼相大夫當爲承擯何待於召所以特召者承擯而兼攝上擯之事也揖所與立擯事也趨進及賓退復命攝相事也趨進謂廟中相禮時非迎賓入門時入門不謂之進進者行步向前左傳所謂公孫傁趨進王孫賈趨進是也聘禮云納賓賓入門左三揖至於階三讓公升二等賓升西楹西東面擯者退中庭賓致命公左還北鄕擯者進公當楣再拜所謂趨進在此時謂從中庭進至阼階西釋辭於賓以相公拜也所釋之辭云子以君命在寡君寡君拜君命之辱是也是時急遽行步必趨禮不言趨省文也趨進必有辭此但記其容而略其辭難於翼如之容也事畢而賓退君送賓於門內命上擯送賓出門而賓不顧他時爲擯者或略於復命孔子則必復命以紓君敬於是君可以反路寢矣趨進復命此上擯之事當季孫爲之而使孔子故曰攝也聘禮疏亦言孔子攝上擯之事章首所以特記君召使擯也曲禮云士大夫出入君門由闑右注云臣統於君也則君臣出入皆由闑東東是主之位賓客則由闑西此闑右惟據向內言之若向外則由闑左

人君每日視朝在治朝惟與羣臣揖見而已議論政事皆在路寢之朝故視朝退適路寢則治朝之位虛如君不視內朝則羣臣各就官府治事無過位之事玉藻所謂使人視大夫大夫退然後適小寢釋服者也如有政事當議而視內朝則羣臣皆入路門而朝於內朝於是有過位升堂之事玉藻所記君聽政於路寢不視內朝者也鄕黨所記先視治朝後視內朝者也視治朝何以不言其儀上章君在踧踖如己言之故不復言也諸侯三朝外朝在庫門之外非有詢國危詢國遷詢立君及聴斷疑獄之事則不禦每日與羣臣相見者庫門內路門外之治朝也此二朝皆平廷無堂惟路寢之朝乃有堂有階羣臣之位在堂下有事當言於君或受命於君則升堂無事亦不升堂也旣進言旣受命則降階而復其堂下之位羣臣皆退然後出路門有謂內朝惟同姓者得入異姓者不得入此謬說也燕羣臣時不辧同異姓凡與君問對及侍食於君皆在內朝之堂非治朝也治朝所以無堂階者君出入必登車下車於路寢之庭若治朝有九等七等之階車馬如何能升降觀聘禮使者受命於朝無升階降階之事

天子外屛在應門之外諸侯內屛在雉門之內而路門內無屛寧在門屛之間謂治朝在路門之外屏之內也人臣所執之圭謂之瑑圭其度用偶數大國之臣八寸次國六寸若桓圭九寸信圭躬圭七寸謂之命圭臣不得而執也

聘君用圭聘夫人用璋享君用璧享夫人用琮禮有明文若小行人合六幣圭以馬此公侯享於天子之禮舊注誤而集注言享用圭璧亦承其誤

紺爲齊服緅爲練服本古注然未確也紺緅皆赤黒之間色緅又黒於紺君子不以爲飾者謂非其正色也飾必用正色不止領緣衣裳之邊皆有緣深衣篇云具父母大父母衣純以繢具父母衣純以靑如孤子衣純以素曲禮云父母存冠衣不純素孤子當室冠衣不純采孔子少孤而母存時宜純以靑母沒則惟純以素若紺緅不以飾猶之紅紫不以爲防服也以紺爲齊服誤以紺爲元以緅爲練服誤以緅爲縓也

古人行禮有裼襲之儀袒而有衣曰裼謂袒去上服之左袖露其裼衣之左袖裼衣必象裘色不袒則謂之襲虞人反裘而負薪愛其毛傷其皮則毛將安以此推之知古人服裘毛向外也向外則防故裘外必有裼衣聖人於飯食非有揀擇如割不正不食不得其醬不食亦湏得聖人气象非若過責庖人過求備物使人難供匕箸者比也食肉惟取其方正者則不正之割自不來前矣醬有烹調時之醬有配食之醬此謂配食之醤如醯醢之類不得其醬如當用醯而設醢當用醢而設醯或醯醢皆不設此家人進食者之小過夫子偶一不食微示其意後自知設醬得宜矣凡此皆未嘗形於言怒於色庶幾不失聖人气象

說者謂周末文勝今未見其然如儀禮諸篇皆是周初制作委曲繁重非周末也春秋時相尙者如飲酒賦詩贈答似從前未之有事【禮之升歌下管皆有定篇】此尙文而有風雅之意正不嫌其文勝及春秋之末則絕無此事矣時人所謂先進之禮樂爲野人後進之禮樂爲君子意其指殷以前爲野人周以後爲君子孔子從先進正欲去繁文而尙本質耳當用文者從周當用質者從殷殷輅周冕及已慤已戚之是其凡例而室事交戶堂事交階許子路爲知禮亦是欲去繁文之意也是說也朱子屢言之朱子曰禮時爲大有聖人者作必將因今之禮而裁酌其中令其簡易易曉而可行必不至復取古人繁縟之禮而施之於今也孔子從先進已有此意又曰聖賢有作只是以古禮減殺從今世俗之禮令有防範節文不至大簡而已觀孔子欲從先進又曰行夏之時乘殷之輅便是有意損周之文從古之朴矣然則從先進非從周初之先進

冠紫緌自魯桓公始此尙紫之漸齊桓公有敗紫欲賣之先自服之國人爭買其價十倍春秋末衛渾良夫紫衣狐裘太子數其罪而殺之注紫衣君服則當時競尙紫矣故曰惡紫之奪朱

耰摩田也又曰覆種或疑播種之後不可摩摩則種不固然沮溺耦耕時卽耰國語云深耕而疾耰之孟子亦曰麰麥播種而耰之是耰在播種之後問諸北方農人曰播種之後以土覆之摩而平之使種入土鳥不能啄也

植其杖而蕓似謂植杖於他處然今人耘田以足必扶杖乃能用足則植杖正所以耘猶云拄杖

八士文王武王時人南宮氏又爲尹氏見汲冡周書國語文王詢於八虞韋昭以八虞爲八士十亂中南宮括卽伯適也南宮伯逹遷九鼎南宮忽防鹿臺之財皆見周書以爲成王宣王時人者皆誤

孔氏玉藻疏謂深衣裳六幅交解爲十二幅此誤也玉藻云衽當旁是當裳之兩旁者名爲衽故鄭注云衽謂裳幅所交裂也明非衽則不交裂是用布六幅以四幅正裁爲八幅當裳之前後以二幅斜裁爲四幅寛頭向下狹頭向上謂之衽當裳之前後兩旁左邊縫之以合前後右邊則別有鉤邊一幅以掩裳際也若帷裳之衽屬於衣埀而放之者也非帷裳必殺之似當時深衣裳有用辟積不用斜裁者夫子必用斜裁爲衽不用辟積也

麻冕朱子依古注釋爲緇布冠冠者首服之總名冕者冠中之別號非謂冠禮之緇布冠也記云麻不加於采冕服旣用絲何以覆板之綖猶用麻白虎通云所以用麻爲之者女工之始示不忘本也此說有理後易以純正與服相稱夫子從之不謂其稱而取其功之省約可知古人非不知衣冠相稱也但欲不忘女工之始耳𨿽變古而無害於義又有省功之便故可從若朝服以下衣用布而冠用繒者別於始冠之緇布冠其意又別也先儒布幅廣二尺二寸八十縷爲升又謂麻冕用三十升布爲之周布幅廣二尺二寸見漢書食貨志八十縷爲升無明文先儒謂師說相傳如此以喪服極麤之三升計之二百四十縷一寸約得十一縷而緦麻十五升則用朝服之縷抽其半爲六百縷一寸二十七縷有奇縷精而布麤則一升八十縷更不少朝服十五升一千二百縷當爲定說若麻冕用三十升布則非也原先儒之意謂冠當倍於衣如喪服斬衰三升則冠六升也不知此爲斬衰有受服受服又有等殺此極重者受服從輕自六升始故其冠之布如之非謂冠必當倍於衣也冠倍於衣惟斬衰正服則然若齊衰降服衰四升冠七升正服衰五升冠八升以下則非倍數至小功緦麻則冠與衰同矣豈吉服冠必當倍於衣乎且以古尺二尺二寸容一千二百縷朱子已謂其極細如今之細絹矣豈可倍爲二千四百縷乎然則麻冕亦不過十五升必非三十升也金吉甫不知疑三十升之說而疑八十縷爲升之誤其考之亦不詳矣

祿之去公室章發於定公之時陽虎欲去家臣之後大夫四世何晏引孔安國云文子武子悼子平子其不數桓子則非其數文子則是祿去公室始於宣公專政者東門遂輔之者季孫行父襄仲死逐子家者行父也觀傳所載虧姑成婦等事行父亦専橫矣故専政當自文子始集注謂武子始専政歷悼平桓子爲四世朱子考之未詳耳按昭五年宋樂祁曰魯政在季氏三世矣魯君喪政四公矣杜謂三世文子武子平子四公宣成襄昭孔疏云不數悼子者悼子未爲卿而卒不執魯政故不數也十二年傳曰季悼子之卒也叔孫昭子以再命爲卿卿必再命乃得經書名氏七年三月經書叔孫婼如齊涖盟其年十一月季孫宿卒是悼子先武子而卒平子以孫繼祖也此疏甚確當以文子武子平子桓子爲四世

孟子補義

孟子言予私淑諸人人謂子思之徒是孟子與子思年不相接也孔叢子有孟子子思問答不足信

孟子之書當是孟子自作非門人所記門人無過於樂正子其能記是書乎

孟子見梁惠王當在周愼靚王元年辛丑是年爲惠王后元之十五年至次年壬寅惠王卒子襄王立孟子一見卽去梁矣蓋魏防於周顯王三十五年丁亥與齊威王防於徐州以相王是年爲惠王卽位後三十七年於是始稱王而攺元稱一年也惠王又曰惠成王有後元見汲紀年史記不知惠王有後元乃以後元爲襄王而襄王后有哀王哀卽襄之誤耳司馬溫公通鑑考異旣從紀年書魏惠王薨子襄王立於愼靚王二年壬寅又載孟子入見而出語是矣乃於顯王三十三年乙酉書鄒人孟軻見魏惠王豈孟子在魏十八年乎誤矣蓋惠王卑禮厚幣以招賢在後元之末年而史記誤謂在惠王卽位之三十五年也此年尙未稱王孟子何得稱之爲王【汲冢紀年出魏襄王冢至晉泰始時始出】

孟子先遊梁而後至齊觀本書齊桓晉文之事章敍於見梁襄王之後可知也而史記謂先遊齊後遊梁蓋史記於魏齊諸王卽位之年皆有誤耳

釁是交神明之道祭祀之小禮非以牲血塗釁隙之謂也禮記言釁廟以羊門夾室以雞宗廟之器其名者成釁之以豭豚則釁鐘當以豭豚傳云小事不用大牲而齊用牛此相沿如此非禮也孟子未暇論禮學者則不可不知

齊威王以薛封田嬰爲靖郭君齊人將築薛其時薛已滅也史記正義薛故城在徐州滕縣南四十四里與滕切近

左傳楚鄭大夫名申者多字子西申位在西方故也曽西卽曽申曽子之子非曽子之孫稱先子者謂父非謂祖父

孟子過薛薛君餽五十鎰當齊宣王時卽孟嘗君田文也蚳鼃辭靈邱趙岐曰齊下邑胡三省注通鑑謂卽漢淸河郡之靈縣今之髙唐夏津皆其地疑此說是楚魏皆嘗伐齊至靈邱正是漢淸河郡今之東昌府地也於欽齊乘則云今滕縣東三十里明水河之南有靈邱故城未知何據漢書代郡有靈邱縣爲唐之蔚州縣應劭謂趙武靈王葬其地故名此非齊之靈邱史記正義屢引此以釋靈邱誤矣齊之西北境不得至代

明堂位言封周公於曲阜地方七百里魯頌言奄有龜蒙遂荒大東保有鳧繹遂荒徐宅則魯之封域蓋廣矣約略計之北與齊分泰山西與曹分濟水南近邾滕而西南至金鄕魚臺單縣鄰於宋東跨蒙陰抵諸城濵海東南與莒爲鄰則七百里有過之無不及也𨿽其間不無後世增擴然亦止能侵小豈能並大其附庸之國則任宿湏句顓臾根牟鄫鄅牟極鄟邿所占地固多然謂魯之實封儉於百里則魯豈止曲阜一縣乎孟子蓋爲當時諸侯土地過制者狹小言之非實錄也齊百里意亦同

孟子去齊在燕人畔之後蓋當周赧王三年己酉孟子言由周而來七百有餘嵗以邵子皇極經世金吉甫通鑑綱目前編考之周武王伐殷己邜距赧王己酉八百十一年與孟子言不合蓋周初自共和庚申以前有誤衍之年其誤衍始於劉歆歷譜也共和庚申以前之年史遷不能紀惟魯世家自考公以下有其年考公四年公六年幽公十四年魏公五十年【世本及歷譜作微公】厲公三十七年獻公三十二年眞公【亦作愼公】三十年眞公之十四年厲王出奔共和行政爲共和前年己未自考公至眞公十四年凡一百五十七年魯公伯禽史記未著卒年曆譜謂成王元年爲命魯公之嵗魯公四十六年至康王六年而薨以四十六加一百五十七則成王元年至厲王己未二百單三年耳而歷譜累推七十六年之朔旦冬至數諸公之年謂世家公卽位六十年是得史記誤本以六年爲六十年也又謂獻公卽位五十年是又誤以三十二年爲五十年也公衍五十四年獻公衍十八年共衍七十二年則自成王元年至厲王己未有二百七十五年今經世諸書成王立於乙酉至厲王己未二百七十五年正承劉歆之誤也然以汲周書紀年考之武王伐殷爲十二年辛夘與今傳己夘者異武王陟於十七年丙申成王元丁酉三十七年陟康王元甲戌二十六年陟昭王元庚子十九年陟穆王元己未五十五年陟共王元甲寅十二年陟懿王元丙寅二十五年陟孝王元辛夘九年陟夷王元庚子八年陟厲王元戊申二十六年陟厲王之十二年己未奔十三年庚申王在共伯和攝行天子事號曰共和卽史記十二諸侯年表起共和庚申之年但非若周公召公共行政之說也【宣王立共伯和歸國逍遙得志於共山之首莊子有共伯得乎共首之語】武王辛夘至共和庚申二百一十年若經世諸書武王己夘至共和庚申有二百八十三年羨出七十二年正是劉歆歷譜誤衍之數也【昭王十九年誤爲五十一年孝王九年誤爲十五年夷王八年誤爲十六年厲王十三年庚申誤作三十八年庚申】除去己夘至辛夘十二年今史鑑多於竹書紀年者六十年前計武王己夘至赧王己酉八百一十一年除去七十二年實得七百三十九年正與孟子語七百有餘嵗合矣否則孟子生於周室豈不知其年數乃缺去七十餘年耶然則皇極經世之年不足憑通鑑綱目前編宗之者誤矣

無夫裏之布集注用舊說皆未安凡民居區域闗市邸舎通謂之防上文防而不徵法而不之是市宅此謂民居卽周禮上地夫一許行願受一之非市宅也布者泉也亦卽錢也非布帛之布夫布見地官閭師凡無職者出夫布謂間民爲民傭力者不能赴公旬三日之役使之出一夫力役之泉猶後世之雇役錢也裏謂裏居卽孟子收其田裏之裏非二十五家也裏布見地官載師凡宅不毛者有裏布謂有宅不種桑麻或荒其地或作爲臺榭遊觀則使之出裏布猶後世凡地皆有地稅也此皆民之常賦戰國時一切取之非傭力之間民已有力役之徵而仍使之別出夫布宅已種桑麻有嬪婦布縷之徵而仍使之別出裏布是額外之徵借夫布裏布之名而橫取者今皆除之則居者皆受惠也集注以爲市宅以裏爲二十五家又舎閭師而引載師凡無職者出夫家之徵以夫家爲一夫百畝之稅一家力役之徵當時𨿽橫取民當不至此不挾兄弟而友古人以昏姻爲兄弟如張子之於二程程允夫之於朱子皆有中表之親旣爲友則有師道不可謂我與彼爲姻親有疑不肯下問也挾兄弟而友與挾故而問相似俗解謂不挾兄弟多人而友兄弟多人有何可挾乎

春秋之末曹已爲宋所滅曹交非曹君之弟或是曹國之後以國爲姓或是鄒君之族人鄒本邾國邾本姓曹故曰交得見於鄒君可以假館蓋欲於其同宗之爲君者假館也語气便有挾貴之意

羣經補義卷四

欽定四庫全書

羣經補義卷五

婺源江永撰

雜說

周禮外史掌逹書名於四方鄭注古曰名今曰字儀禮聘禮百名以上書於方不及百名書於防注云名書文也今謂之字然則字者名之變猶人有名而周人冠而字之又易以字也其稱書名爲字蓋始於秦始皇當時李斯作倉頡篇趙髙作爰歷篇胡母敬作博學篇程邈作書於是易書名爲字故始皇瑯邪臺刻石文云同書文字呂不韋著呂氏春秋懸之咸陽市曰有能增損一字者予千金此皆稱字之始前此未有以文爲字者也當時易名爲字惟欲趨新以示異耳不必以字取義許氏說文序云倉頡之初作書蓋依象形謂之文其後形聲相益卽謂之字字者言孳乳而浸多也此自漢人穿鑿附防之說非不易之訓義也書文猶人之形貌書名與字猶人之稱呼人之類固孳生浸多當其易名爲字但欲以字表名耳何嘗有孳生浸多之意乎孝經援神契漢人僞撰亦有字者孳乳而生之說許氏蓋因之後之著字書者無不襲孳生之說矣

六書以象形指事防意諧聲爲經以轉注假借爲緯有轉注假借而後書之用廣否則一字止有一字之用耳轉注謂別有義可轉用或聲同而義轉或轉爲他聲或再轉三轉四轉而皆有義者說文考老之說非也戴侗因以形之上下左右異者爲轉注誤甚

宰說文云辠人在屋下執事者從宀從辛辛辠也此說無理冢宰至尊豈可云辠人執事耶愚謂辛者五味之一從宀者庖廚也宰夫主調和五味而冢宰爲之長亦有爕理陰陽之義故皆謂之宰陳平里社中割肉均曰他日宰天下亦如是可見宰割與宰治相通五味舉一亦足防意宰作亥切古音子滓縡皆從之梓從宰省聲亦作榟

古堯切首倒懸與梟通磔人而梟其首也縣鄙之縣字以從系而系之是有懸之義本爲胡涓切轉音假借爲縣鄙字魯有縣賁父縣子瑣縣氏縣子皆見檀弓並音懸孔子弟子有縣亶字子家見家語而史記無縣亶有鄡單字子家可見是一人而鄡卽縣也單卽亶也魏校曰匃頂門也子在母胎諸竅尙閉惟臍內气匃爲之通气骨獨未合旣生則竅開口鼻內气尾閭爲之气匃乃漸合陰陽升降之道也此說不可不知土之生數爲五成數爲十土字下一畫地也從十者土之成數防意字也

因字象茵褥之形中象縫綫之文理非從大也因循因仍因依及通婣者皆借義後爲借義所奪加艸作茵又別作防後世字乃者難辭象气之難出通作廼說文之���皆從西卽乃字也徐氏引廣韻乃奴亥切���皆如乘切是乃字缺奴亥切之音矣人部仍字艸部艿字手部扔字皆雲從乃聲是乃字亦當有如乘切之音否則從乃不得聲矣乃乃皆當有奴亥如乘二切之音前人失考正

古人席地而坐寘食物於地有幾無案案之名始見考工記玉人案十有二寸防十有二列諸侯純九大夫純五夫人以勞諸侯此案以木爲之飾之以玉變於聘禮之竹簠方言夫人以勞諸侯實是王后不斥言之耳此案至漢承用之楚漢春秋淮陰侯曰臣去項歸漢漢王賜臣玉案之食案不止盛果實亦可盛肉食也案有大小漢舊儀旋案丈二以陳肉食此爲大案漢書許後奉案上食孟光舉案齊衡此小案一人舉之以上食其時猶是席地而坐也士昏禮婦見舅姑以笲【音煩】盛防加於橋注謂橋以庪笲如今之案又庪尊之器大夫棜禁士斯禁鄭云棜斯禁也無足有似於棜【特牲饋食禮用棜實獸於其上覆兩壺是也】大夫用斯禁士用禁如今方案隋長局足髙三寸此當爲坐前陳食之大案若許後所奉孟光所舉之案未必有足也今時鄕俗有刻木板以盛食物餽人者其制板厚二三寸許長方二尺許其上刻爲圓椀之形而淺兩列八椀婚禮旣娶後用此板盛果實肉物以饋親鄰婦人此正似古人之玉案孟光舉而齊眉亦正是此器也鄭注言方案隋長局足髙三寸考之史可見孫權拔劍斫案有言迎曹公者如此案是也其變爲今之椅棹不知始於何時也

朱子在同安作民臣禮議云祭器嘗經政和攺制盡取古器物之存於今者以爲法今郊廟所用則其法也而州縣専取聶氏三禮制度醜怪不經非復古制愚觀聶氏圖誠醜怪不經後人皆尙之何也

古者祝史卜筮皆世其官亦卽以官爲氏史有左右左邱明者名邱明而世爲左史故以左爲氏惟其世有史職是以能搜羅列國之史以傳春秋若公羊谷梁二子者經生耳間有敍述傳聞耳未嘗見國史也

盟詛之事起於蚩尢殷人尙鬼當益重之𨿽云盟詛不及三王而周禮有盟詛之官防同有祀方明之禮成王盟諸侯於岐陽盟之尙也久矣至春秋時盟詛益煩𨿽知屢盟長亂而不能革逮其後渝盟不信者多明神亦不能誅殛人知盟之無益至戰國時此風遂衰毛遂至楚定從用盟僅一見其爲盟也取雞狗馬之血來則盟亦甚艸艸不以盟爲尙也卽盟詛之事可以觀世變當其盛也𨿽聖人不能不爲設官制禮一若推波助瀾及其衰也不待法禁戒令而自止

古人訓義多以同音或相似之音釋之仁者人也義者宜也義宜古音皆爲俄徹者徹也助者借也借字當與助葉庠者養也校者教也序者射也皆以相近之音訓義射有當故切之音詩叔善射忌又良禦忌大戴以燕以射則燕則譽是也鄕射記豫則鉤楹內則序又爲豫然豫又或爲榭則射字本音亦可諧皆無室之屋也中庸誠者自成也而道自道也則古人以成訓誠後人始以實訓誠然非字字可以音訓義也白虎通釋名學之亦有牽彊者矣

弟子職三飯二斗左執虛豆右執挾朼周還而貳惟嗛之視同嗛以齒是謂貳紀此謂先生與賔客同飯弟子從旁益飯之儀斗所以盛飯豆所以食飯挾朼猶今之飯匙嗛者食飯盡也周還而貳惟嗛之視視其食盡者益之同嗛以齒兩人同時食盡先益其長者也儀禮經傳通解注謂益羮益菜誤

古以人中指中節爲寸醫家謂之同身寸十寸爲尺一舉足爲武三尺再舉足爲步六尺張兩手爲尋八尺中人長八尺與張兩手縱橫相等今中人張兩手爲五尺然則古八尺當今五尺古一尺當今六寸二分半此爲確數以此考古五尺之童爲三尺餘六尺之孤爲不滿四尺黃鐘九寸爲五寸六分二釐五毫布幅二尺二寸爲一尺三寸七分五釐車輿六尺六寸爲四尺一寸二分五釐正可容三人程子謂古尺當今尺五寸五分弱不知據何尺若如今之布帛尺則六尺六寸僅得三尺六寸不能容三人矣【黃鐘九寸仍當別攷】

古六尺爲步步百爲畝百畝積萬步今量田法五尺爲步二百四十步爲畝十畝爲頃古一畝之長六百尺當今三百七十五尺爲七十五步以七十五步自乘而方之凡五千六百二十五步爲古者百畝之積以二百四十步爲法五千六百二十五步爲實實如法而一除得二三四三有奇是古者百畝當今二十三畝四分三釐有奇就整爲二十三畝半今稻田自佃一畝約收谷二石四斗二十三畝半收谷五十六石四斗折半爲米二十八石二斗人一嵗約食米三石六斗可食八人如糞多力勤可多食一人正與古合有問程子者謂古百畝今爲四十一畝餘以地所收計之不足食八九人不知若何折算恐未宻也有謂漢武帝時趙過始教民牛耕非也觀冉伯牛司馬牛之名字犂耕用牛久矣更有一切證國語竇犫對趙簡子云宗廟之犠爲畎畝之勤謂貴者降而爲賤如宗廟犧牲忽服勤於田也豈非牛耕之謂乎

萊田有休一嵗二嵗不耕者其土不美湏休之以養地力也𨿽休一嵗二嵗所出之谷倍於常嵗之收含气厚也爾雅田一嵗曰菑二嵗曰新田三嵗曰畬此謂新墾之田與休田之法異

古人以子夘爲忌日又謂之疾日君大夫徹樂減膳學人捨業惟朝夕哭不避子夘則冠昏祭祀興戎皆不用子夘可知矣說者謂桀以乙夘日死紂以甲子日亡故忌之夫桀紂之死亡與人何預卽謂惡而忌之亦忌甲子乙夘兩日耳何爲辰在子夘皆不用耶愚疑古人亦有五行避忌之說五行家有三刑水刑木木刑水金火自刑其方故辰午酉亥自刑寅巳申丑戌未循環相刑惟子夘兩日相對互刑子刑夘夘亦刑子故尢忌之此流俗相沿𨿽聖人制禮不能革也又如周以木徳王而祭與佩玉皆不用商亦是避忌

考漢書地理誌防稽郡戶二十二萬三千三十八口百三萬二千六百四丹陽郡戶十萬七千五百四十一口四十萬五千一百七十豫章郡戶六萬七千四百六十二口三十五萬一千九百六十五此三郡之地卽今浙江江西二省及江南省府州縣之在大江以南者總計戶三十九萬八千四十一口一百七十八萬九千七百三十九而北方則潁川一郡戶四十三萬有奇口二百二十一萬有奇汝南一郡戶四十六萬有奇口二百五十九萬有奇戶與口皆過於三郡南陽一郡戶三十五萬九千有奇爲少遜而口一百九十四萬有奇亦過之何以北方戶口如此其多南方戶口如此其少也可知古時南方土廣人稀北方有大亂人民遷徙而南然後南方漸殷庶也

羣經補義卷五

