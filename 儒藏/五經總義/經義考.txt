禦制題經義考朱彜尊

秦燔弗絕殆如繩未喪斯文聖語曾疑信𨿽滋後人議述傳終賴漢儒承天經地緯道由托一貫六同教以興藜閣炎劉校誠韙竹垞昭代撰堪稱存亡若彼均詳注﹝彜尊號竹垞秀水人康熈己未以博學鴻詞授檢討入直內廷博聞淹貫是書通考歷代諸儒說經書目每書先列撰人姓氏書名卷數次列題注曰存曰闕曰佚曰未見次列原書序跋諸儒論斷及其人爵裏彜尊考正按語載於末而附以逸經毖緯擬經諸目凡三百卷自漢迄今說經諸書存亡可考文獻足徵編輯之勤考據之審网羅之富實有禆於經學惟所注闕佚未見者今四庫所錄往往其書尙存蓋冊府儲藏外間難覯不足爲彜尊病至卷首冠以我朝世祖禦注孝經聖祖日講解義自屬體制應爾若臣工著述則當按時代先後彜尊於編次時亦未及詳訂卽如本朝成徳所著之大易集義粹言合訂列於前而朱子元亨利貞說列於後殊爲參錯苐已刋布成書難以攺刻惟令於四庫全書提要內聲明以正體例至其義在尊經不惟汲古之助並將昭示來玆矣﹞文獻於玆率可徵逺紹旁搜今古會焚膏繼晷歲年增考因晰理求其是義在尊經靡不勝枕葄寧惟資汲鑑闡崇將以示孫曽

經義考提要

經義考三百卷﹐國朝朱彜尊撰。彜尊字錫鬯﹐號竹垞﹐秀水人。康熙己未薦舉博學鴻詞召試﹐授檢討﹐入直內廷。彜尊文章淹雅﹐初在布衣中﹐已與王士禎聲價相齊。博識多聞﹐學有根柢﹐復與顧炎武閻若璩頡頏上下。凡所撰述﹐具有本原。是編統考歷朝經義之目﹐初名經義存亡考﹐惟列存亡二例。後分例曰存曰闕曰佚曰未見﹐因攺今名。凡禦注勅撰諸書一卷﹐易七十卷﹐書二十六卷﹐詩二十二卷﹐周禮十卷﹐儀禮八卷﹐禮記二十五卷﹐通禮四卷﹐樂一卷﹐春秋四十三卷﹐論語十一卷﹐孝經九卷﹐孟子六卷﹐爾雅二卷﹐羣經十三卷﹐四書八卷﹐逸經三卷﹐毖緯五卷﹐擬經十三卷﹐承師五卷﹐宣講立學共一卷﹐刋石五卷﹐書壁鏤版著錄各一卷﹐通說四卷﹐家學自述各一卷。其宣講立學家學自述三卷﹐皆有錄無書﹐蓋撰輯未竟也。每一書前列撰人姓氏書名卷數﹐其卷數有異同者﹐次列某書作幾卷﹐次列存佚闕未見字﹐次列原書序跋﹑諸儒論說﹐及其人之爵裏。彜尊有所考正者﹐卽附列案語於末。𨿽序跋諸篇與本書無所發明者﹐連篇備錄﹐未免少冗﹐而源委詳明﹐足稱博贍。至所注佚闕未見者﹐今以四庫所錄校之﹐往往其書具存﹐彜尊所言不盡可據。然冊府儲藏之祕﹐非人間所得盡窺﹐又恭逢我皇上稽古右文﹐搜羅遺逸﹐嫏嬛異笈﹑宛委珍函莫不乘時畢集﹐圖書之富曠古所無。儒生株守殘編﹐目營掌錄﹐窮一生之力﹐不能測學之津涯﹐其勢然也。至其編次﹐首以禦注禦纂諸經冠於卷首﹐其義允矣。乃一經之中多析門類﹐又未顯爲標識﹐致使朱子所撰元亨利貞說﹐轉列於本朝成徳所輯大易集義粹言合訂之後﹐一展捲而時代先後多有舛錯。但久經刋板﹐幾於家有﹐其書故不復移正而糾之如右云

經義考卷一翰林院檢討朱彜尊撰

禦注

禦注孝經一卷順治十三年二月十五日

世祖章皇帝禦制序曰朕惟孝者首百行而爲五倫之本天地所以成化聖人所以立教通之乎萬世而無斁放之於四海而皆凖至矣哉誠無以加矣然其廣大𨿽包乎無外而其淵源實本於因心遡厥初生咸知孺慕𨿽在顓蒙卽備天良故位無尊卑人無賢愚皆可以與知而與能是知孝者乃生人之庸徳無甚玄奇抑固有之秉彜非由外鑠誠貴乎篤行而非語言之間所得而盡也𨿽然降衷之理固根於凡民之心而覺世之功必賴夫聖人之訓苟非著書立說以廸天性自然之善抒人子難己之情使天下之人曉然於日用之恆行卽爲大經大法之所存而惇行不怠以全其本始夫亦孰由知孝之要盡孝之詳以無忝所生也哉此孔子孝經之書所由作也朕萬幾之暇時加三復自開宗明義迄於終篇見其言近而旨逺理約而該博本之立身以行道推之移風而易俗愛敬所著公卿士庶皆得循分以承歡感應所通東西南北罔不漸被而思服誠萬世不刋之懿矩百聖不易之格言自天子以至於庻人不可一日闕者夫子所謂吾志在春秋行在孝經良有以也自漢以來去聖日逺詮釋滋多厥旨寖晦孔安國尙古文鄭玄主今文互有異同各矜識解魏晉而降諸儒羣興析疑闡奧代不乏人源流攸分不無繁蕪迨及開元更立注疏亦旣萃一代之菁英垂表章於奕世矣而詳略或殊詎云至當宋之邢昺元之吳澄輩標新領異間有發揮然揆之美善或未盡焉至於明季著述紛紜或拾前賢之緒餘文其謭陋或摘古人之紕繆肆彼譏彈不知天懷旣薄問學復疎因心之理未明空文之多奚補其於作經之意均未當耳夫親恩罔極髙厚難酬徳至聖人猶虞未盡同爲人子孰不佩至教而興永錫之感乎然則訓詁未確漸摩弗力欲其相觀而善厥路無由朕爲此慮爰集古今之注更互考訂其得中而窽綮者采輯之其妄逞而臆說者刪除之譬諸沙礫旣披美鏐始出稂莠盡剪嘉禾乃登至若瀏覽之餘時獲一是或足以補未發之蘊者輙爲增入聊備參觀總以孝之道甚大而平故不必旁求隱怪用益髙深誇示繁縟徒滋復贅惟以布帛菽粟之言昭廣大中正之理𨿽未知於作者之旨能盡脗合可無枘鑿與否然而前代諸儒之書瑕瑜難掩與夫近代羣言之失淆亂不稽者於玆正之庶幾發蒙啟錮四方億兆咸知效法而允廸共底於大順之休焉夫如是將見至徳要道由此而廣和睦無怨由此而成矣

臣謹按尙書孝經均有古今文魯國三老所獻劉向所錄衛宏所校此古文孝經也衛文侯所受顏芝所藏唐石臺所勒此今文孝經也

禦注孝經因石臺本注經

世祖章皇帝親自刪定文簡而義該順治中鏤板印行而民間流傳甚少臣同裏禮部尙書杜臻購得寶藏臣謹錄之以弁經義考之首

勑撰

日講四書解義二十六卷康熙十六年十二月八日

皇帝禦制序曰朕惟天生聖賢作君作師萬世道綂之傳卽萬世治綂之所系也自堯舜禹湯文武之後而有孔子曾子子思孟子自易書詩禮春秋而外而有論語大學中庸孟子之書如日月之光昭於天嶽瀆之流峙於地猗歟盛哉蓋有四子而後二帝三王之道傳有四子之書而後五經之道備四子之書得五經之精意而爲言者也孔子以生民未有之聖與列國君大夫及門弟子論政與學天徳王道之全修己治人之要具在論語一書學庸皆孔子之傳而曾子子思獨得其宗明新止善家國天下之所以齊治平也性教中和天地萬物之所以位育九經逹道之所以行也至於孟子繼往聖而開來學辟邪說以正人心性善仁義之旨著明於天下此聖賢訓辭詔後皆爲萬世生民而作也道綂在是治綂亦在是矣歷代賢哲之君創業守成莫不尊崇表章講明斯道朕紹祖宗丕基孳孳求治畱心問學命儒臣撰爲講義務使闡發義理裨益政治同諸經史進講經歷寒暑罔敢間輟玆已告竣思與海內臣民共臻至治特用校刋用垂永久爰制序言弁之簡首每念厚風俗必先正人心正人心必先明學術誠因此編之大義究先聖之微言則以此爲化民成俗之方用期夫一道同風之治庻幾進於唐虞三代文明之盛也夫

臣謹按四書解義總裁官二人經筵日講官起居注翰林院掌院學士兼禮部侍郎加一級教習庶吉士資政大夫喇沙裏經筵日講官起居注翰林院掌院學士兼禮部侍郎教習庶吉士通議大夫陳廷敬分撰官十一人日講官起居注詹事府詹事兼翰林院侍讀學士沈荃日講官起居注翰林院侍讀學士加三級通議大夫色冷日講官起居注翰林院侍讀學士葉方藹日講官起居注翰林院侍讀學士加二級蔣弘道經筵日講官起居注翰林院侍講學士加一級奉政大夫庫勒納日講官起居注翰林院侍講學士食正四品俸張英日講官起居注右春坊右庶子兼翰林院侍講張玉書日講官起居注翰林院侍讀加一級奉政大夫牛鈕日講官起居注翰林院侍講承徳郎韓菼日講官起居注右春坊右中允兼翰林院編修董訥儒林郎日講官起居注左春坊左贊善兼翰林院檢討王鴻緒

日講書經解義十三卷康熙十九年四月十二日

皇帝禦制序曰天生民而立之君非特予以崇髙富貴之具而已固將副教養之責使四海九州島無一夫不獲其所也是故古之帝王奉若天道建都樹屏以立其綱設官置吏以張其紀經天緯地以盡其才親親尊尊以弘其業黎民阻饑而爲之教稼五品不遜而爲之明倫爲禮樂以導其中和爲兵刑以息其爭訟事未然而預爲之備患已至而急爲之驅蓋治天下之法見於虞夏商周之書其詳且密如此宜其克享天心而致時雍太和之效也所以然者蓋有心法以爲治法之本焉所謂敬也誠也中也敬則神明有主而物欲不能揺誠則孚信在中而僞巧不能間中則公正無偏而衺說不能移凡書中曰欽明曰寅恭曰祗懼曰廸畏皆敬之屬也曰允塞曰至誠曰一徳曰惇信皆誠之屬也曰義制事禮制心曰沈濳剛克髙明柔克曰寛而有制從容以和皆中之屬也性之者爲堯舜禹文身之者爲湯武髙宗困而學之者爲太甲成王悖而去之者爲太康桀紂嗚呼心法之存亡治道之升降分焉天命之去畱系焉曷其柰何弗鑑朕萬幾餘暇讀四代之書惕若恐懼爰命儒臣取漢宋以來諸家之說薈萃折衷著爲講義一十三卷逐日進講玆特加鋟梓頒示臣民俾知朕仰法前代聖王志勤道逺然夙夜兢兢思體諸身心措諸政治以母負上天立君之意夫豈敢一日忘哉是爲序

臣謹按書經解義總裁官二人經筵日講官起居注翰林院掌院學士兼禮部侍郎教習庻吉士庫勒納經筵日講官起居注翰林院掌院學士兼禮部侍郎教習庻吉士葉方藹分撰官十三人通議大夫日講官起居注詹事府詹事格爾古徳日講官起居注詹事府詹事兼翰林侍讀學士加一級沈荃日講官起居注翰林院侍讀學士加二級蔣弘道日講官起居注翰林院侍讀學士食正四品俸張英經筵日講官起居注翰林院侍讀學士奉政大夫牛鈕日講官起居注翰林院侍讀學士奉政大夫常書日講官起居注翰林院侍講學士食正四品俸崔蔚林日講官起居注翰林院侍講學士奉政大夫嚴我斯日講官起居注翰林院侍講學士朱馬泰日講官起居注左春坊左庻子兼翰林院侍讀張玉書日講官起居注翰林院侍讀阿哈逹日講官起居注翰林院侍講董訥日講官起居注翰林院侍講王鴻緒

日講易經解義十八卷康熙二十二年十二月十八日

皇帝禦制序曰朕惟帝王道法載在六經而極天人窮性命開物前民通變盡利則其理莫詳於易易之爲書合四聖人立象設卦系辭焉而廣大悉備自昔庖犧神農黃帝堯舜王天下之道咸取諸此蓋詩書之文禮樂之具春秋之行事罔不於易會通焉漢班固有言六藝具五常之道而易爲之原詎不信歟朕夙興夜寐惟日孜孜勤求治理思古帝王立政之要必本經學嘗愽綜簡編玩索精蘊至於大易尢極研求特命儒臣參考諸儒注疏傳義撰爲解義一十八卷日以進講反復卦爻之辭深探作易之旨大抵造化工用不外陰陽而配諸人事則有貞邪淑慝之別運數所由盛衰風俗所由治亂君子小人所由進退消長鮮不於奇偶二畫屈伸變易之間見之若乃體諸躬行措之事業有觀民設教之方有通徳類情之用恐懼修省以治身思患豫防以維世引而伸之觸類而長之而治理備矣於是刋刻成書頒示天下朕惟體幹四徳以容保兆民且期庻司百職事矢於野渙羣之公成拔茅允升之美則泰交嫓於明良而太和溢於宇宙庻稱朕以經學爲治法之意也夫

臣謹按易經解義總裁官三人經筵日講官起居注翰林院掌院學士兼禮部侍郎加一級支二品俸教習庻吉士牛鈕經筵日講官起居注翰林院掌院學士兼禮部侍郎教習庻吉士孫在丰日講官起居注翰林院學士兼禮部侍郎張英分撰官十八人通議大夫經筵日講官起居注詹事府詹事加一級傅臘塔日講官起居注詹事府詹事兼翰林院侍讀學士加禮部侍郎降一級畱任沈荃資政大夫日講官起居注詹事府少詹事兼翰林院侍講學士仍加詹事府詹事蔣弘道通議大夫日講官起居注詹事府少詹事兼翰林院侍講學士仍加詹事府詹事嚴我斯經筵日講官起居注翰林院侍讀學士奉政大夫常書日講官起居注翰林院侍讀學士加一級又加一級支四品俸奉政大夫朱馬泰日講官起居注翰林院侍讀學士王封濚日講官起居注翰林院侍講學士加二級中憲大夫阿山日講官起居注翰林院侍講學士加一級朝議大夫邵吳逺日講官起居注翰林院侍講學士徐幹學日講官起居注翰林院侍講學士髙士奇日講官起居注翰林院侍講加侍讀學士加一級董訥日講官起居注翰林院侍講翁叔元日講官起居注左春坊左中允兼翰林院編修秦松齡日講官起居注右春坊右贊善兼翰林院檢討王頊齡日講官起居注翰林院修撰儒林郎歸允肅日講官起居注翰林院編修文林郎曹禾日講官起居注翰林院檢討徵仕郎嚴繩孫

孝經衍義一百卷康熈二十九年四月二十四日

皇帝禦制序曰朕緬維自昔聖王以孝治天下之義而知其推之有本操之有要也夫孝者百行之源萬善之極

書言奉先思孝詩言孝思維則明乎爲天之經地之義人性所同然振古而不易故以之爲己則順而祥以之教人則樂而易從以之化民成俗則徳施溥而不匱帝王奉此以宰世禦物躬行爲天下先其事始於寢門視膳之節而推之於配帝饗親覲光揚烈諴萬民而光四海皆斯義也孔子教孝之言散見於六籍而綂會於孝經曾子以純孝親承斯訓其詞約其指逺條貫終始綜括羣論言孝之義於斯爲備自顏芝藏本出於漢初考注箋釋代有其人如孔安國鄭康成皇侃邢昺輩無慮百餘家大約皆訓詁章句辧論古今文同異而求其推廣義蘊逹之於萬事萬物而皆莫出其範圍者則尙未之備也世祖章皇帝弘敷孝治懋昭人紀特命纂修孝經衍義未及成書朕纘承先志詔儒臣搜討編輯仿宋儒眞徳秀大學衍義體例徵引經史諸書以旁通其說竊以仲尼稱至徳要道以順天下又曰教之所由生而後詳列天子諸侯卿大夫士庻人之五孝此則一經之大旨亦猶大學之言明徳新民格致誠正修齊治平也是故衍至徳之義則仁義禮智信之說備矣衍要道之義則父子君臣夫婦昆弟朋友之論備矣衍教所由生之義則禮樂政刑之屬備矣衍五孝而皆以愛敬爲本明貴賤之所同也由天子之敬親推之則郊丘宗廟典禮之義備矣由天子之愛親推之則仁民育物撫綏愛養之義備矣無非敬也無非愛也卽無非孝也遞而至於諸侯之不驕不溢卿大夫之法服法言法行士庻人之忠順事上謹身節用何一非愛敬之義推而極之通於神明貫乎天地夫寧有涯際乎哉書成凡一百卷鏤版頒行並制序言冠於簡端庻幾嘉與海內共遵斯路家修子弟之職人奉親長之訓協气旁流休風四逹以成一代惇厚鴻龎之治斯則朕繼述先烈尊經崇本之志也夫

臣謹按孝經衍義總裁官二人經筵講官翰林院學士兼禮部侍郎加禮部尙書管部右侍郎事葉方藹日講官起居注翰林院學士兼禮部侍郎張英纂修則日講官起居注翰林院侍講韓菼凡例目錄一卷經旨總要二卷衍義一百卷康熙二十一年三月進呈所衍之目曰至徳曰要道曰教之所由生曰天子之孝曰諸侯之孝曰卿大夫之孝曰士之孝曰庻人之孝曰大順之徵至徳之目曰仁曰義曰禮曰智曰信要道之目曰父子曰君臣曰兄弟曰夫婦曰朋友師弟子附焉教所由生之目曰禮曰樂曰政曰刑天子之孝一曰愛親愛親之義曰早諭教曰均慈愛曰惇友恭曰親九族曰體臣工曰重守令曰愛百姓曰課農桑藉田附焉曰薄稅斂曰備凶荒曰省刑罰曰卹徵戍二曰敬親敬親之義曰事天地曰法祖宗曰隆郊配曰嚴宗廟曰重學校飬老附焉曰崇聖學曰教宮闈曰論官材曰優大臣曰設諌官曰正紀綱曰別賢否曰制國用曰厚風俗諸侯之孝曰愛親敬親不驕不溢卿大夫之孝曰愛親敬親法言徳行士之孝曰愛親敬親事君忠事長順庻人之孝曰愛親敬親用天道分地利謹身節用終以大順之徵者因經有以順天下之文也

經義考卷二翰林院檢討朱彜尊撰

易一

連山唐志十卷司馬膺注佚

周禮太卜掌三易之法一曰連山二曰歸藏三曰周易其經卦皆八其別皆六十有四又曰簭人掌三易以辧九簭之名一曰連山二曰歸藏三曰周易

山海經伏羲氏得河圖夏后因之曰連山

杜子春曰連山宓羲

桓譚曰連山八萬言歸藏四千三百言夏易煩而殷易簡又曰連山藏於蘭臺

淳於俊曰連山似山出內气連天地也

姚信曰連山氏神農得河圖夏人因之曰連山

阮籍曰庖犧氏布演六十四卦之變後世聖人觀而因之象而用之禹湯之經皆在而上古之文不存

皇甫謐曰炎帝營都於魯重八卦之數究八八之體爲六十四卦又曰夏人因炎帝曰連山連山易其卦以純艮爲首艮爲山山上山下是名連山雲气出內於山夏以十三月爲正人統艮漸正月故以艮爲首

幹寶曰帝出乎震齊乎巽相見乎離致役乎坤說言乎兌戰乎乾勞乎坎成言乎艮此連山之易也

梁元帝曰杜子春云連山伏羲也歸藏黃帝也按禮記我欲觀殷道得坤乾焉今歸藏先坤後乾則知是殷明矣歸藏旣系殷制連山理是夏書

北史劉炫傳時牛弘奏購求天下遺逸之書炫遂僞造書百餘卷題爲連山易魯史記等錄上送官取賞而去後人有訟之經赦免死坐除名

孔頴逹曰連山起於神農又曰周世之卜雜用連山歸藏周易連山歸藏以不變爲占占七八之爻二易並亡不知實然與否

賈公彥曰洪範云擇建立卜筮人三人占從二人之言蓋筮時連山歸藏周易三易並用夏殷以不變爲占周易以變者爲占三人各占一易士喪禮筮宅東面旅占旅眾也與其屬共占之春秋演孔圖云孔子修春秋九月而成卜之得陽豫之卦宋均注云夏殷之卦名故今周易無文是孔子亦用二代之筮也

劉敞曰艮其背不獲其身人之道也以寅爲正穆姜之筮遇艮之入是謂艮之隨者此連山之易

邵子曰夏以建寅之月爲正月謂之人綂易曰連山以艮爲首艮者人也

方愨曰連山首乎艮其卦具內外而一體其位居東北之兩間則向乎人之時焉夏用人正故其書以之黃裳曰闡幽者易之仁也故夏曰連山象其仁而言之也山者靜而生養乎物者也有仁之道焉

沈括曰卦爻之辭皆九六惟連山歸藏以七八占

陸佃曰連山始於艮故曰連山易曰兼山艮是也先儒以爲象雲气之出於山連連不絕非是又曰連山易長安人家有之其卦皆縱

邵博曰連山易意義淺甚其劉炫之僞書乎

李綱曰連山歸藏以靜爲占故爻稱七八七八者少陰少陽之數也陰陽之少虛而未盈故靜而不變

朱震曰連山首艮者八風始於不周實居西北之方七宿之次是爲東壁營室於辰爲亥於律爲應鐘於時爲立冬此顓帝之歷所以首十月也

郭雍曰夏易曰連山啇易曰歸藏而不名曰夏啇易者時未有易之名故也

張行成曰夏曰連山天易也太玄義取之

鄭諤曰連山以艮爲首夏人之易其卦艮上艮下故曰連山言如山之相連也又曰周易以九六爲占而連山歸藏以七八爲占周易占其變者連山歸藏占其不變者

鄭樵曰連山夏后氏易至唐始出今亡

程迥曰連山歸藏冝與周易數同而其辭異先儒謂周易以變者占非也連山歸藏以不變者占亦非也古之筮者兼用三易之法衛元之筮遇屯曰利建侯是周易或以不變者占也季友之筮遇大有之幹曰同復於父敬如君所此固二易辭也旣之幹則用變矣是連山歸藏或以變者占也

程大昌曰周官紀三易其經卦皆八其別皆六十有四連山夏也歸藏啇也夏啇之世八卦固已別爲六十四矣

蔡元定曰連山首艮歸藏首坤意其作用必與周易大異然其爲道則同

鄭東卿曰自包犧至夏啇八卦𨿽重而未知七八九六之常變也連山始艮歸藏始坤夏啇用之皆以不變爲占其數止於六十四而已

羅泌曰炎帝神農氏令司怪主卜巫咸巫陽主筮於是通其變以成天地之文極其數以定天地之象八八成卦以酬酢而佑神以通天下之志以斷天下之業謂始萬物終萬物者莫盛乎艮艮東方之卦也故重艮以爲始所謂連山易也

羅蘋曰春秋演孔圖孔子成春秋卜之得陽豫之卦史記始皇得鎬池君壁言明年祖龍死卜之得遊徙吉陽豫遊徙連山卦也又曰連山之文禹代之作

陳藻曰夏有連山筮昉於此乎故夏未代虞而舜廷有之矣

李過曰易鈔云有天地然後有萬物夏易首艮是物先乎天地矣夏易所以不傳其說固善然未免爲率爾之談夏商周易首卦不同蓋寓三綂之義夏后氏建寅以正月爲歳首爲人紀天地二十四位艮連於寅萬物終乎艮又始乎艮也夏正建寅艮連於寅故首艮爾

劉炎曰或問連山歸藏之眞僞曰漢志不錄連山唐志則有之漢志不錄歸藏晉中經隋唐志則有之昔無今有其僞可知況其言之不經耶

王應麟曰連山首艮艮萬物之所終始也八風始於不周卦气始於中孚冬至爲歷元黃鐘爲律本太玄紀日於牛宿紀气於中首而以罔冥爲元艮之終始萬物也又曰意夏商卦下亦各有辭故周人並存以爲占

葛寅炎曰連山包羲先天易也

朱元升曰連山者三易之首也又曰連山易之作兼取則於圖書又曰連山作於伏羲用於夏歸藏作於黃帝用於商周公相成王設官分職命太卜簭人與周易並掌不以周用周易而置連山歸藏於無用又曰周禮疏賈公彥釋連山之義曰連山其卦以純艮爲首艮爲山山上山下是名連山卽賈氏之疏稽之說卦之辭夏時之候夏建寅正純艮實應立春春爲時之首艮所以爲連山易之首乎考之漢律曆志述三綂謂人綂寅木也太簇律長八寸象八卦虙犧氏之所以順天地通神明類萬物也以是知虙犧氏巳用寅正夏后氏因之而巳公彥謂連山作於伏羲因於夏后氏此之謂也又曰連山易亡久矣因周禮得存其名因說卦傳得存其義因夏時得存其用又曰連山二篇自復至幹爲陽儀自姤至坤爲陰儀其策萬有一千五百二十系辭二篇之末萬有一千五百二十舉連山策言之也又曰連山易夏時之取則也堯典一書分命羲和亦夏時之取則也以書考易其義一也書曰日中星鳥以殷仲春日永星火以正仲夏宵中星虛以殷仲秋日短星昴以正仲冬蓋取中星以定四時者也今卽連山易而布以二十八宿冬至其卦也復其宿也虛夏至其卦也姤其宿也星春分其卦也臨其宿也氏房秋分其卦也遁其宿也昴四時之二至二分以卦凖宿卽堯典之中星又曰長分消翕者連山易至精至變至神之理寓焉乾與坤對乾之長卽坤之消乾之分卽坤之翕坤之長卽乾之消坤之分卽乾之翕兌與艮對離與坎對震與巽對餘六十四卦兩兩相對長分消翕悉凖八卦

金履祥曰連山歸藏其辭不復可考學者謂邵氏互體旣濟卦諸圖卽連山之遺法也後世納甲歸魂之法卽歸藏之遺法也

胡一桂曰連山十卷見唐藝文志自唐以前並無其書則唐之連山似隋世僞書

吳澄曰連山夏之易

吳萊曰易占以變故其數但用九六而尙老連山歸藏占以不變故其數但用七八而尙少連山七而首艮歸藏八而初坤亦不過伏羲之舊及推其所用之策連山三十有六歸藏四十有六易則四十有九又若不相爲用者

朱隱老曰連山神農之易也以艮爲首而凡建寅者宗之𨿽唐虞亦然不獨夏后氏爲然也

雷思齊曰連山歸藏之易其筮法同而繇辭異也

朱升曰連山首艮終始之際也

王褘曰易自伏羲始畫八卦因而重之爲六十四卦當時蓋有圖而無書也後聖因之作連山作歸藏作周易皆本於伏羲之圖而取用各不同

何喬新曰唐藝文志有連山十卷出於長孫無忌次述文多闕誤其書不傳久矣然求之周易尙有可言者所謂兼山艮卽連山之遺意也六爻皆別人像書𨿽不存象可得而推焉

王道曰連山首艮說者皆謂艮寅位與建寅之義合此殊不然艮在寅文王後天卦位夏何由而預取之且六子皆屬人道獨首艮何也蓋三女無論震以一陽動於二陰之下坎以一陽陷於二陰之中俱不足以當人道之正也惟艮一陽止二陰之上旣有符於一君二民之象而又深契夫惟止能止眾止之妙人道之最善也首艮取此

湛若水曰夏之連山知止者始終之要程子所以取艮卦也

孫宐曰解連山者謂如山出云連綿不絕夫出云連綿奚足盡天下之理又曰八卦以序相循環連山歸藏亦各有序而其義未偹

胡應麟曰連山易十卷見唐藝文志按班氏六經首周易凡夏啇之易絕不聞隋牛弘購得寓內遺書至三十七萬卷魏元成等修隋史晉梁以降亡逸篇名無不具載皆不聞所謂連山者而至唐始出可乎北史劉炫傳隋文搜訪圖籍炫因僞造連山及魯史記上之馬端臨據此以爲炫作或有然者蓋炫後事發除名故隋志不錄其書尙傳後開元中盛集羣書仍入禁中爾

沈懋孝曰夏易首艮以成終而胎出震之用

郝敬曰連山六畫艮卦艮爲山上下兩艮故曰連山焦竑曰連山艮也夏時講學者所重在止

孫奇逢曰連山首艮艮止也天下事不日新於行而日新於止惟其時止則止所以時行則行也成始成終之義也

黃宗炎曰桓譚謂連山八萬言歸藏七千三百言是殷書與周易等夏之文字幾二十倍於文王周公之辭豈古昔之方冊乎爲此說者亦不明古今之通義矣

顧炎武曰連山歸藏非易也而周官云三易者後人因易之名以名之也猶之墨子言周之春秋燕之春秋宋之春秋齊之春秋周燕齊宋之史非必皆春秋也而云春秋者因魯史之名以名之也

尢侗曰連山首艮歸藏首坤序卦略殊卦名未嘗異也

黃與堅曰易周之所命名則連山歸藏亦周以易名之而謂之三易也

按連山歸藏漢志不載則其亡已久而酈道元注水經引連山易云有崇伯鯀伏於羽山之野是元魏時尙有其書矣若司馬膺所注度卽劉炫僞本爾李淳風乙巳占云有馮羿者得不死之藥於西王母姮娥竊之以奔月將往枚筮於有黃有黃占之曰吉翩翩歸妹獨將西行逢天晦芒無恐無驚後且大昌姮娥遂托身於月是亦僞本連山之文今其書亦亡毛漸所序三墳首列山墳謂是連山之易伏羲所作其象有崇山君伏山臣列山民兼山物濳山陰連山陽藏山兵疉山象等義其言曰天皇始畫八卦連山名易君臣民物陰陽兵象始明於世荒誕不足信也

又按黃佐六藝流別載連山繇辭復初七曰龍濳於淵存神無畛象曰復以存神可致用也剝上七曰數窮致剝終吝象曰致剝而終不知變也姤初八曰聚蛇於窪滋孽之牙象曰陰滋牙不可長也中孚初八曰一人知女尙可以去象曰女未歸孚不中也不知本於何書豈有連山之易乃效王弼易傳之體乎作僞者拙且爲劉炫笑矣

又按杜子春以連山爲宓羲歸藏爲黃帝姚信以列山爲神農而班孟堅古今人表旣於聖人列宓犧神農黃帝又於仁人著列山歸藏不應復出乃爾

經義考卷三翰林院檢討朱彜尊撰

易二

歸藏隋志十三卷晉太尉參軍薛貞注﹝唐志同崇文書目三卷﹞佚

禮記孔子曰吾欲觀殷道是故之宋而不足徵也吾得坤乾焉

山海經黃帝氏﹝姚信作歸藏氏﹞得河圖商人因之曰歸藏

杜子春曰歸藏黃帝

桓譚曰歸藏藏於太卜

鄭康成曰殷陰陽之書存者有歸藏

淳於俊曰歸藏者萬物莫不歸藏於其中也

於寶曰初幹初奭初艮初兌初犖初離初釐初釐此歸藏之易也

阮孝緒曰歸藏載卜筮之書雜事

劉勰曰歸藏之經大明迂怪乃稱羿斃十日嫦娥奔月

隋書歸藏漢初已亡按晉中經有之惟載卜筮不似聖人之旨

孔頴逹曰歸藏起於黃帝又曰聖人因時隨宜不必皆相因故歸藏名卦之次亦多異又曰孔子曰吾得坤乾焉殷易以坤爲首故先坤後乾又曰歸藏僞妄之書非殷易也

賈公彥曰殷人因黃帝曰歸藏歸藏易以純坤爲首坤爲地萬物莫不歸而藏於其中殷以十二月爲正地綂故以坤爲首

元稹曰穆姜遇艮足徵麟史之文尼父得坤亦驗歸藏之首

邢昺曰歸藏者成湯之所作是三易之一也

劉敞曰坤者萬物所歸商以坤爲首禮運吾得坤乾焉此歸藏之易

歐陽修曰周之末世夏商之易已亡漢初𨿽有歸藏已非古經今書三篇莫可究矣

邵子曰商以建丑之月爲正月謂之地綂易曰歸藏以坤爲首坤者地也

方愨曰歸藏首乎坤各歸其根密藏其用皆殷之所爲則合乎地之時焉殷用地正故其書名之

黃裳曰微顯者易之知也故商曰歸藏者以其藏諸用而言之也

王觀國曰禮記孔子曰吾得坤乾焉鄭氏注得商陰陽之書其書存者有歸藏爾雅釋羊屬有牡羭郭璞注引歸藏曰兩壺兩羭初學記云部引歸藏曰有白雲出蒼梧入於大梁舉此可以見矣

中興書目歸藏隋世有十三篇今但存初經齊母本蓍三篇文多闕亂不可訓釋

朱震曰歸藏之書其初經者庖犧氏之本旨也卦有初幹初奭﹝坤﹞初艮初兌初犖﹝坎﹞初離初釐﹝震﹞初巽卦皆六畫周禮三易經卦皆八所謂經卦則初經之卦也又曰歸藏之乾有乾大赤乾爲天爲君爲父又爲辟爲卿爲馬爲禾又爲血卦又曰歸藏小畜曰其丈人乃知丈人之言三代有之

張行成曰商曰歸藏地易也元包義取之

鄭鍔曰歸藏以坤爲首商人之易其卦坤上坤下故曰歸藏言如地道之包含萬物所歸而藏也

鄭樵曰連山亡矣歸藏隋有薛貞注十三卷今所存者初經齊母本蓍三篇而已言占筮事其辭質其義古後學謂爲不文疑而棄之獨不知後之人能爲此文乎

楊簡曰孔子之時歸藏猶存故曰之宋而得坤乾焉羅泌曰黃帝正坤乾分離坎倚象衍數以成一代之宜謂土爲祥乃重坤以爲首所謂歸藏易也

羅蘋曰歸藏初經卦皆六位其卦有明夷營惑耆老大明之類昔啟筮明夷鯀治洪水枚占大明桀筮營惑武王伐商枚占耆老曰不吉是也又曰歸藏之文有乾爲天爲君爲父爲大赤爲辟爲卿爲禾爲血卦之類知與今易通矣又曰歸藏黃帝之書而坤啟筮乃有堯降二女以舜妃之語節卦云殷王其國常母谷月之類其卦是也其文非也蓋歸藏之文湯代之作

林學蒙曰易疏論連山歸藏一以爲伏羲黃帝之書一以爲夏商之書未知孰是

蔣君實曰商之序易以坤爲首其尙質尙白之制皆自此出也

李過曰易鈔雲天尊地卑乾坤之定位也商易首坤是地尊乎天也商易所以不傳不知商人建丑以十二月爲歲首取丑未之衝爲地綂坤爲地商用地綂只得首坤又曰夏后氏連山易不可得而見商人歸藏易今行於世者其經卦有八重卦已有六十四經卦八謂坎爲犖犖者勞也以萬物勞乎坎也謂震爲釐釐者理也以帝出乎震萬物所始條理者也餘六卦同其六十四卦幹屯蒙溽訟師比小毒畜履泰否同人大有很釐大過頤困井革鼎旅丰小過林禍觀萃稱僕復毋亡大毒畜瞿散家人節奐蹇荔貟諴欽恆規夜巽兌離犖兼分歸妹漸晉明夷岑霽未濟遂大壯蜀馬徒四卦闕名與周易卦同者三之二曰屯蒙訟師比小畜履次序大略相同卦名不同者如謂需爲溽小畜爲小毒畜大畜爲大毒畜臨爲林禍之類如此則文王重易止因商易之舊今以周易質之歸藏不特卦名用商卦辭亦用商如屯之屯膏師之帥師漸之取女歸妹之承筐明夷之垂其翼皆因商易舊文則六十四卦不在文王時重自伏羲以來至於夏商其卦已重矣乃知系辭所載取象十三卦皆當時所有之易也

王應麟曰越絕外傳範子曰道生气气生陰陰生陽愚謂先陰後陽卽歸藏先坤之意闔而辟靜而動也馬端臨曰連山歸藏乃夏商之易本在周易之前然歸藏漢志無之連山隋志無之蓋二書至晉隋間始出而連山出於劉炫僞作北史明言之度歸藏之爲書亦類此爾

葛寅炎曰歸藏黃帝中天易也

家鉉翁曰歸藏之書作於黃帝

朱元升曰歸藏易黃帝演伏羲連山易而作也孔子曰吾得坤乾焉斯歸藏易之謂矣又曰歸藏𨿽自黃帝作實循伏羲之卦序漢律曆志曰伏羲畫八卦由數起至黃帝而大偹是知伏羲易與黃帝易一以貫之而已又曰周禮太卜掌三易之法簭人掌三易以辧九簭之名初未嘗以周易廢歸藏也魯襄公九年穆姜爲筮而遇艮之八杜預釋之曰是雜用連山歸藏周易也以此見春秋之時歸藏尙無恙也又曰歸藏取則河圖者也河圖藏十不具是以歸藏去十不用又曰歸藏易以純坤爲首坤爲地萬物莫不歸而藏於中說卦曰坤以藏之蓋造化發育之眞機常於此藏焉然而一元有一元之造化癸亥甲子之交爲之藏一歲有一歲之造化冬夏二至之交爲之藏一日有一日之造化夜半日中之交爲之藏是又歸藏易無所往而不用其藏也六十四卦藏者十有六用者四十有八幹爲六十四卦之父坤爲六十四卦之母坤綂藏卦幹綂用卦坤乾所以首六十四卦也有藏者斯有用者純坤又所以首純乾也又曰歸藏易以六甲配六十四卦所藏者五行之气也所用者五行之象也又曰歸藏易首坤尾剝又曰歸藏二篇自甲子至癸巳爲先甲自甲午至癸亥爲後甲其策萬有八百

吳澄曰歸藏商之易又曰夏商二易蓋因羲皇所畫之卦而用之以占筮卦序與先天自然之序不同故連山首艮歸藏首坤朱子易贊曰降帝而王傳夏曆商有占無文民用勿彰以爲二易無繇辭也或曰春秋左氏傳所載繇辭與周易不同者蓋夏商之易則有繇辭矣然今莫可考證世俗所傳歸藏易僞書也

吳萊曰歸藏三卷晉薛貞注今或雜見他書頗類焦贛易林非古易也

趙道一曰軒轅黃帝取伏羲卦象法而用之據神農所重六十四卦之義帝乃作八卦之說謂之八索求其重卦之義也帝一號歸藏氏乃名所制曰歸藏書此易之始也

朱隱老曰歸藏黃帝之易也以坤爲首而凡建丑者宗之不特殷人爲然也

朱升曰歸藏首坤靜動之首也

何喬新曰隋經籍志有歸藏十三卷出於劉光伯所上意甚淺陋書𨿽不傳易所謂坤以藏之卽歸藏之遺意也

何孟春曰殷易先坤後乾有靜斯動陰陽之定理也楊愼曰連山藏於蘭臺歸藏藏於太卜見桓譚新論則後漢時連山歸藏猶存不可以藝文志不列其目而疑之

胡應麟曰七略無歸藏晉中經簿始有此書隋志因之稱此書惟載卜筮不類聖人之旨蓋唐世固疑其僞矣

鄧元錫曰歸藏首坤藏而後發孔子曰吾欲觀商道得坤乾焉蓋善之也然於易爲褊矣

沈懋孝曰商易首坤以藏斂而發動直之機

郝敬曰歸藏坤卦坤爲地百昌歸土曰歸藏

焦竑曰歸藏坤也商時講學者首重在靜

董斯張曰歸藏易今亡惟存六十四卦名而又闕其四與周易不同需作溽小畜作小毒畜大畜作大毒畜艮作很震作釐升作稱剝作僕損作員咸作諴坎作犖謙作兼遁作逯蠱作蜀觧作荔無妄作毋亡家人作散家人渙作奐又有瞿欽規夜分五卦岑霽林禍馬徒三復卦名不知當周易何卦也

孫奇逢曰歸藏首坤坤以藏之天下事不竭於發而竭於藏退藏不密生趣所以日枯也故藏者飬也坤元所以資生也

黃宗炎曰歸藏六十四卦名其間不同於周易者需爲溽云上天而將雨必有濕溽之气先見於下大畜小畜爲﹤大／毒﹥畜﹤小／毒﹥畜毒取亭毒之義艮爲狠艮有反見之象無言笑面目可徵故取其剛狠之義與震爲釐離當爲釐於震則不近豈以雷釐地而出以作聲與升爲稱地之生木土厚者茂土瘠者瘁言木與土相稱也剝爲僕坎爲犖坎爲勞卦故從勞諧聲而省物莫勞於牛故從牛但此乃夫子之說卦豈殷人之所取義與家人爲散家人則義不可考損爲員咸爲諴謙爲兼渙爲奐古字或加偏旁或不加偏旁因而互易也遁爲逯形意本通無有異義蠱爲蜀蜀亦蠱也但蠱之義深逺矣觧爲荔荔亦有聚散之義無妄爲毋亡毋卽無亡卽妄非有他也又有瞿欽規夜分五卦岑霽林禍馬徒三復卦名不知作周易何卦再以愚測之瞿當屬觀欽當屬旅規當屬節夜當屬明夷分當屬暌岑霽當屬賁其它則不可詳也

徐善曰歸藏之亡久矣有求之古三墳及司馬膺薛貞之書者失之訛有卽指歸魂納甲之書爲歸藏者失之陋有謬觧乾君坤藏之語而謂方圖卽歸藏者失之傅會若衛氏之操筆妄擬則失之肆矣又曰子復丑臨寅泰卯大壯辰夬巳幹午姤未遁﹝歸藏本文作逯﹞申否酉觀戌剝﹝歸藏本文作僕﹞亥坤此歸藏十二辟卦所謂商易也辟者君也其法先置一六畫坤卦以六陽爻次第變之卽成復臨泰大壯夬五辟卦次置一六畫幹卦以六陰爻次第變之卽成姤遁否觀剝五辟卦十辟見而綱領定矣於是又置一六畫坤卦以復辟變之成六卦之一陽以臨辟變之成十五卦之二陽以泰辟變之成二十卦之三陽以大壯辟變之成十五卦之四陽以夬辟變之成六卦之五陽更進爲純乾而六十四卦之序已盡變矣徐而察之幹之六位巳爲遞變之新爻而坤之六位猶爲未變之舊畫卽卦中陽爻已變而陰爻猶故也於是復置新成之幹卦以姤辟變之成六卦之一陰以遁辟變之成十五卦之二陰以否辟變之成二十卦之三陰以觀辟變之成十五卦之四陰以剝辟變之成六卦之五陰更進爲純坤而坤之六位已更新矣卒之非有兩營也止此六十四虛位順而求之由坤七變得陽爻一百九十二而純乾之體見逆而遡之由幹七變得陰爻一百九十二而純坤之體見一反一覆而三百八十四爻之易以全矣又曰歸藏卦序坤震坎艮兌離巽乾蓋震下一陽生於純坤之後進坎而中進艮而上乃交於中五而得兌之二陽然一陰猶在上也至離而中陽進上至巽而初陽進中於是純乾體成此陽气漸長之序也反而推之巽下一陰生於純乾之後進離而中進兌而上乃交於中五而得艮之二陰然一陽猶在上也至坎而中陰進上至震而初陰進中於是純坤體成此陰气漸長而陽气歸藏之序也歸藏之名之義殆本諸此其數則自下而上者始八終二由於陽气之生自無而有其理爲知來之逆也自下而上者始二終八由於陽气之歸自有而無其理爲數往之順也聖人命歸藏之名蓋告人以反本復始之道焉

按歸藏隋時尙存至宋猶有初經齊母本蓍三篇其見於傳注所引者如榮榮之蕐徼徼鳴狐離監監燂若雷之聲有鳥將至而垂翼上有髙臺下有雝池有鳬鴛鴦有雁鷫鷞有白雲自蒼梧入大梁空桑之蒼蒼八極之旣張乃有夫羲和是主日月職出入以爲晦明舊言之擇新言之念君子戒車小人戒徒有人將來遺我貨貝以至則徹以求則得有喜將至若以賈市其富如河漢昭昭九州島日月代極平均土地和合四國不利出徵惟利安處彼爲貍我爲鼠勿用作事恐傷其父鼎有黃耳利取﹤魚旦﹥鯉剝良人得其玉小人得其粟瞿有瞿有﹤魚瓜﹥宵粱爲酒尊於兩壺兩羭飲之三日然後蘇士有澤我取其魚凡此辭皆古奧而孔氏正義謂歸藏僞妄之書亦未盡然若三墳書以歸藏易爲气墳其爻卦大象曰天气歸地气藏木气生風气動火气長水气育山气止金气殺各爲之傳則較傳注所引大不倫矣

又按歸藏之書有本蓍篇亦有啟筮篇有齊母經亦有鄭母經今見於郭景純山海經注曰瞻彼上天一明一晦有夫羲和之子出於陽谷曰共工人面蛇身朱髮曰麗山之子靑羽人面馬身曰羽民之狀鳥喙赤目而白首曰滔滔洪水無所止極伯鯀乃以息石息壌以塡洪水曰鯀去三歲不腐剖之以吳刃化爲黃能﹝一作龍﹞曰昔彼九冥是與帝辧同宮之序是爲九歌曰不得竊辧與九歌以國於下此啟筮之文也﹝太平禦覽載啟筮文曰夏后享神於晉之靈臺作璇臺﹞曰夏后啟筮禦飛龍登於天吉曰昔者羿善射畢十日果畢之此鄭母經之文也隋志謂歸藏漢初已亡故班固藝文志不載又謂晉中經簿有之斯景純得援之以釋山經也

又按太平禦覽引歸藏文曰蓍末大於本爲上吉蒿末大於本次吉荊末大於本次吉箭末大於本次吉竹末大於本次吉蓍一五神蒿二四神荊三三神箭四二神竹五一神筮五犯皆藏五筮之神明皆聚焉當屬本蓍篇中語

又按歸藏六十四卦其名或異然亦皆依反對爲序以謙作兼而分次之則分爲豫也以蠱作蜀而馬徒次之則馬徒爲隨也以損作員而諴次之則諴爲益也林禍在觀之前則臨也欽在恆之前則咸也瞿在散家人之前則暌也岑霽在未濟之前則旣濟也惟規夜二名不審當何卦非夬姤則噬嗑賁當之矣

經義考卷四翰林院檢討朱彜尊撰

易三

周易漢志十二篇存

山海經曰列山氏得河圖周人因之曰周易

易通卦驗曰文王得赤烏而演易

易辧終偹曰煌煌之耀幹爲之綱合凝之類坤握其方雄雌呿吟六節揺通﹝謂六子﹞萬物孶甲日營始東﹝震也﹞易幹鑿度曰易者其徳也變易者其气也不易者其位也

春秋說題辭曰易者气之節含五精宣律曆上經象天下經計歷文言立符彖出期節象言變化系設類迹

孝經援神契曰易建八卦序六十四卦轉成三百八十四爻運機布度其气轉易故稱經也又曰易長於變

論語比考讖曰孔子讀易韋編三絕鐵摘三折漆書三滅

程本曰出於一立於兩成於三連山以之而呈形歸藏以之而禦气周易以之而立數

司馬遷曰西伯拘而演周易

揚雄曰易始八卦而文王六十四

班固曰商道弛文王演周易又曰秦禁學易爲卜筮之書獨不禁故傳授者不絕又曰詩書禮樂春秋五者五常之道易爲之原

許愼曰日月爲易象陰陽也

王逸曰易與春秋同經摠一機之織經營天道以成人事

鄭康成曰易一名而含三義易簡一也變易二也不易三也

劉表曰易惟譚天入神致用故系稱旨逺辭文言中事隱韋編三絕固哲人之驪淵也

徐幹曰伏羲作八卦文王增其辭

淳於俊曰包羲因燧皇之圖而制八卦神農演之爲六十四黃帝堯舜通其變三代隨時質文各繇其事故易者變易也

阮籍曰文王系其辭於是歸藏氏逝而周典興上下無常而剛柔相易不可爲典要惟變所適故謂之易

虞翻曰易字從日下月

陸績曰孔子易云有四易一世二世爲地易三世四世爲人易五世六世爲天易遊魂歸魂爲鬼易

皇甫謐曰文王在羑里演六十四卦著七八九六之爻謂之周易

紀瞻曰昔庖犧畫八卦陰陽之理盡矣文王仲尼系其遺業三聖相承共同一致稱易凖天無復其餘也

葛洪曰九聖共成易經足以彌綸陰陽不可復加也褚澄曰易彌天地之道通萬物之情𨿽有異家之學同以象數爲宗蓋無體不可以一體求屢遷不可以一遷執也

顏延之曰淳象始於三畫兼卦終於六爻

梁武帝曰周易文言是文王所制

酈道元曰羑水出蕩陰西北東流經羑城北故羑里也昔殷紂納崇侯虎之言囚西伯於此散宜生南宮適見文王乃演易用明否泰始終之義焉

王通曰聖人於易沒身而已

隋書秦焚書周易獨以卜筮得存惟失說卦三篇後河內女子得之

陸徳明曰周代名也周至也徧也偹也今名書義取周普

顏師古曰上下經及十翼故十二篇

賈公彥曰夏殷易以七八不變爲占周易以九六變者爲占

孔頴逹曰鄭氏釋周易言易道周普無所不偹𨿽有此釋更無所據按世譜等書神農一曰連山氏亦曰列山氏黃帝一曰歸藏氏旣連山歸藏並是代號則周易稱周蓋取岐陽地名又文王作易之時正在羑里周徳未興猶是殷世故題周以別於殷易緯云因代以題周是也十翼謂上彖下彖上象下象上系下系文言說卦序卦雜卦

虞世南曰不讀易不可爲宰相

崔憬曰易之爲書明三才廣無不偹大無不包悉偹有萬物之象

張懷瓘曰易者太古之書先賢說八卦非伏羲自重易曰聖人立象以盡意設卦以盡情僞八卦成列象在其中矣因而重之爻在其中矣剛柔相推變在其中矣伏羲自重之驗也易又曰昔者聖人之作易也觀變於陰陽而立卦發揮於剛柔而生爻故易六畫而成卦六位而成章又伏羲自重之驗也

韓愈曰易奇而法

宋理宗曰易六十四卦大象之義各有攸屬自出治而言則謂之後自定位而言則謂之上自創法而言則謂之先王自繼體而言則謂之大人余則總謂之君子皆主於人君而言也

楊繪曰虞書之文曰龜筮恊從筮云者非八卦之可爲也必六十四之然後爲筮矣舜禹之際而曰龜筮恊從則何文王重卦之有乎

代淵曰彖與大小象諸卦本同幹卦例皆於六爻後相繼而列之聚爲一處至鄭康成王弼注時謂彖與大象本論卦體故置六爻前小象在釋爻故各退在逐爻後使人易曉惟畱幹卦不移者用存其本體令後世知之

陸秉曰易字篆文日下從月取日月二字交配而成日往月來疊相爲易之義言易則萬物變化之用盡在其中矣

胡瑗曰易系辭云易窮其變變則通又云生生之謂易是大易之作專取變易之義伏羲畫卦文王重之又從而爲之彖辭至周公又爲之爻辭仲尼又十翼之數聖相繼道偹於周故曰周易

石介曰易題作上下二篇當是文王周公時已然後人又自幹至履自泰至觀之類別離爲捲則幹傳第一是後人題也

歐陽修曰易理無盡以象談易占筮者之事以數談易推算者之事以理談易學士大夫之事皆不可不兼也又曰易者文王之作也其書則經也其文則聖人之言也其事則天地萬物君臣父子夫婦人倫之大端也大衍筮占之一法耳非文王之事也孔子生於周末懼文王之志不見於後世而易專爲筮占用也乃作彖象發明卦義必稱大人君子王后以當其事而常以四方萬國天地萬物之大以爲言蓋明非止於卜筮也若十翼之說不知起於何人自秦漢以來大儒君子不論也非聖人之言也

王開祖曰或曰易系辭果非聖人之言乎曰其原出於孔子而後相傳於易師其來也逺其傳也久其間失墜而增加者不能無也

勾微曰周之一字一取代號之稱二取周普之義

袁建曰易者易也不易也變易也謂一義而含三名則非謂一名而含三義何損於易哉

陳臯曰幹爲君爲父坤爲臣爲母艮爲子爲少陽聖人設教以尊爲先則順故周易先幹

薛溫其曰彖累聖相傳之意大象孔子獨出之事

李淸臣曰十翼皆孔子之言乎不得而知也然有疑焉序卦者韓康伯𨿽已明非易之蘊而未明其所以然也易卦之序二二相從今序卦之名蓋不恊矣有義之苟合者有義之不合而彊通者是豈聖人之言耶

周子曰聖人之精畫卦以示聖人之蘊因卦以發卦不畫聖人之精不可得而見微卦聖人之蘊殆不可悉得而聞易何止五經之源其天地鬼神之奧乎

邵子曰周以建子之月爲正月謂之天綂易曰周易以幹爲首幹者天也又曰上古聖人皆有易但作用不同今之易文王之易也故謂之周易又曰易者聖人長君子消小人之具也

張子曰易乃是性與天道其字日月爲易易之義包天道變化又曰易非止數又曰系辭所以論易之道旣知易之道則易象在其中故觀易必由系辭又曰易與君子謀不與小人謀

程伯子曰易起於數非也有理而後有象有象而後有數易因象以明理由象以知數得其義則象數在其中矣

程子曰周者著代也言文王之書以別連山歸藏也蘇軾曰易者聖人所以盡人情之變而非所以示神於卜筮也

龔原曰上經始於乾坤終於坎離言天道也故卦象以體爲主若天行地勢水洊至明兩作是也下經始於咸恆終於旣濟未濟言人道也故卦象以用爲主若洊雷兼山隨風麗澤是也

劉安世曰今之學者言象數則諱談義理言理義則恥說象數若象數可廢則無易矣若不說義理又非通論又曰文王拘於羑里而演六十四卦之辭如乾元亨利貞坤元亨利牝馬之貞是也非重六爻也至於爻辭則恐周公所作若爻辭是文王作不應曰王用享於西山又不應曰箕子之明夷也

林之奇曰易序卦𨿽若有可疑者然其間自有深旨陸佃曰伏羲用蓍占法惟用七八六十四卦皆不動若干止於乾坤止於坤不能變也夏商因之皆以七八爲占連山歸藏是已後至文王占法始用九六蓋不如此不足應天下之變也今易是已又曰說文云蜥易蝘蜓守宮也象形周易之義疑出於此取其陰陽構合而名一曰蜥易日十二時變色故曰易也舊說蜥易嘔雹蓋龍善變蜥易善易故幹以龍況爻其書謂之易爻者言乎其變也象之義出於象彖之義出於豕易之義出於易皆取諸物也

朱震曰連山神農氏之別號也歸藏軒轅氏之別號也並是代號所以易題周以別余代猶周書周禮之謂也

郭雍曰易者道貫三才理該萬物其實行處要湏以人事明之

鄭厚曰易從日從月天下之理一奇一偶盡矣天文地理人事物類以至性命之微變化之妙否泰損益剛柔失得出處語黙皆有對敵故易設一長畫一短畫以總括之所謂一陰一陽之謂道者此也

張行成曰易有四體一用三伏羲先天體也連山天易歸藏地易周易人易用也

鄭東卿曰上經起乾坤至坎離三十卦下經起咸恆至旣濟未濟三十四卦雜卦無上下經之分然自乾坤至困亦三十卦自咸恆至夬亦三十四卦

鄭樵曰連山用三十六策歸藏用四十五策周易用四十九策

李郁曰易有辭同而旨異前發而後明舉此而見彼者多矣大扺有類於春秋

程迥曰易以道義配禍福故爲聖賢之書陰陽家獨言禍福而不配以道義故爲技術又曰朱待制新仲嘗謂迥曰序卦非聖人書唐僧一行易纂引孟喜序卦曰陰陽飬萬物必訟而成之君臣飬萬民亦訟而成之然則今序卦亦出於經師可知也又曰張蕓叟疑大觀在上之文且言陸希聲深病爻辭之不類輙欲去取歐陽公童子問王景山儒志亦疑易文聖人之道逺如天固難知也謂不類非也

吳沆曰重卦之說自古爲疑然以理推之六十四卦或自古而有而六十四卦之名則自文王始也蓋卜筮之書隨世而變其所起之法所占之辭代有不同其不得而異者惟六十四變以成易爾周禮太卜掌三易連山歸藏周易其經卦皆八其別皆六十有四考此則連山歸藏之卦自重於三皇之時而周易之卦乃重於文王之世故其書謂之周易理亦明也文王以前易道止於卜筮文王而後始用之修身治人爲國而易道始興於此則謂之易興於中古可也

羅泌曰易者廬﹤虫廛﹥之名守宮是矣身色無恆日十二變是則易者從其變也彖者茅犀之名豨神是已犀形獨角知幾知祥是則彖者取於幾也而象則直取其身形相象逺近不變若有成位膽應四時而已是則易者象也取諸物以爲象聖人之意見矣又曰三易之書其書一其法異其爲卦皆六位經卦皆八而別卦皆六十四書一也易尙變連山歸藏尙不變法異也變老也不變少也易用九六尙老也連山用七歸藏用八尙少也尙變之占三百八十有四不變之占亦三百八十有四古以三易參而占之連山歸藏其數皆六十四與易同也惟易則變故一可六十四而六十四可以爲一是故以六十四乘六十四得四千九十有六其與連山歸藏倍一之理殊矣

呂祖謙曰古者教人之道法詩書禮樂而已至於易則未嘗躐等與人是以孔子孟子之問答初未嘗及易也若如魏晉相尙虛浮談老者徧天下則秦焚之久矣又曰讀易當觀其生生不窮處

吳仁傑曰連山歸藏以不變者占其占不出於本卦周易以變者占其占必通於兩卦春秋傳之文可考也又曰易始乎伏羲成乎文王六十四正卦伏羲之所作也卦外六爻及六十四覆卦文王之所作也伏羲有正卦有象卦自幹至未濟象如天行健之類是也夫子未贊易以前史墨對趙簡子曰在易卦雷乘幹曰大壯是有卦則有此象矣如曰君子非禮勿履則孔子所系也文王有爻有覆卦爻如幹初九至上九覆卦如用九之類是已

鄭耕老曰周易二萬四千二百七字

李舜臣曰班馬只言文王演卦又曰人更三聖世歷三古止言包犧文王孔子未嘗及周公也馬融陸績王肅姚信始有周公作爻辭之說絕不經見孔頴逹始引韓宣子見易象與魯春秋而知周公之徳與周之所以王爲周公爻辭之證審爾謂周公作爻辭可也而春秋又將屬之周公乎

陸九淵曰後世言伏羲畫八卦文王始重之爲六十四其說不然且如周禮𨿽未可盡信若筮人之言三易經卦皆八其別皆六十有四龜筮恊從亦見於虞書必非僞說如此則卦之重久矣蓋伏羲旣畫八卦卽從而重之然後能通徳類情扶持天下之理文王蓋因繇辭而加詳以盡其變爾

朱子曰周代名也易書名也其卦本伏羲所畫有交易變易之義故謂之易其辭則文王周公所系故系之周以其簡袠重大故分爲上下兩篇經則伏羲之畫文王周公之辭也並孔子所作之傳十篇凡十二篇中間頗爲諸儒所亂近世晁氏始正其失而未能盡合古文呂氏又更定著爲經二卷傳十卷乃復孔氏之舊云又曰易本卜筮之書故先王設官掌於太卜而不列學校所教詩書禮樂而已又曰易自伏羲始畫八卦文王重爲六十四作系彖辭周公作系爻辭孔子作彖象文言系辭說卦序卦雜卦而彖象系辭各分上下是爲十翼又曰文王所系之辭以斷一卦之吉凶所謂彖辭周公所系之辭以斷一爻之吉凶所謂爻辭又曰竊疑卦爻之辭本爲卜筮者斷吉凶而因以訓誡至彖象文言之作始因其吉凶訓戒之意而推說其理義以明之

陳淳曰伏羲之易本無文字始於幹而終於坤每卦惟有六畫而已文王於羑里乃取而衍之始於乾坤終於未濟若今所傳之序以彖辭列六十四卦之吉凶若干元亨利貞之類是也周公繼志述事於逐卦之爻又分別爻義而系之爻辭以斷六爻之吉凶若初九濳龍勿用之類是也以文字始著於文王周公因謂之周易又以簡帙重大分爲上下經兩篇周之衰易道不明孔子乃黜八索而作十翼以贊之曰彖上傳曰彖下傳所以釋文王所系彖上下經文之辭若大哉乾元以下等是也曰象上傳曰象下傳所以釋伏羲卦之上下兩象若天行健等類及周公所系兩象六爻之辭若濳龍勿用陽在下也等類是也曰系辭上傳曰系辭下傳所以述文王周公所系卦爻辭之傳而通論一經之大旨上自天尊地卑以下下自八卦成列以下是也曰文言傳所以申言乾坤彖象之旨而爲諸卦之例若元者善之長以下是也曰說卦傳所以詳其所未盡之意若昔者聖人之作易也幽贊於神明而生蓍以下是也曰序卦傳所以序其先後若有天地然後萬物生焉以下是也曰雜卦傳所以錯雜而言之若干剛坤柔比樂師憂以下是也

林學蒙曰伏羲畫卦以寫陰陽之變化文王周公作卦爻辭以決天下之疑孔子作彖象以推明事物當然之理然爻畫旣具而三者已備乎其中先聖後聖互相發明耳

陳善曰易之爲書無所不有或以歷數或以卜筮蓋不但性命之說也

葉適曰周官三易經卦皆八其別皆六十有四則六十四卦自舜禹以來用之而後世謂伏羲氏始畫八卦文王重爲六十四卦又謂紂囚文王於羑里始演周易學者因之有伏羲先天文王後天之謂不知何所本始又曰班固用劉歆七略記易所起伏羲文王作卦重爻與周官不合蓋出於相傳浮說言孔氏爲彖象系辭文言序卦之屬亦無明據論語但言假我數年五十以學易而已易學之成與其講論問答乃無所見所謂彖象系辭作於孔氏者亦未敢信也又曰以乾坤爲父母坎離震艮巽兌爲男女皆卜筮牽合之虛文非孔氏之書所道又曰易之始有三而已自然而成八有六而已自然而成六十四一成一反而名義出焉一畫對分而爲十二二卦對立而爲六十四畫之始終具焉聖人非罔民以自神者而學者多異說不知之過也又曰易傳惟序卦最淺鄙於易有害按諸卦之名以象取之聖人重復殷勤其辭以訓釋之多至數十百言未已蓋其難明如此今序卦不然鱗次櫛比而言之使其果若是則束而聯之一讀而盡矣又曰卦之次序無系乎易之損益又曰易有上下經因簡帙繁重分之是也序卦旣錯舉以附合之又爲之說曰有男女然後有夫婦有夫婦然後有父子學者因是謂上經首乾坤下經首咸恆者父母夫婦之象也夫關雎鵲巢明指義類自家刑國以是爲后妃夫人者蓋以其事言也若天地陰陽則象之而已其父母夫婦男女安在耶又曰序卦至未濟乃言易不可窮審如其序則易已窮於此所謂不可窮者從孰求之

李心傳曰文言傳者十翼之第七篇

也先儒以其首章八句與春秋傳所載穆姜之言不異疑非孔子之言故梁武帝以此篇爲文王所作

髙似孫曰易曰元者善之長也左傳曰元者體之長也易曰嘉會足以合禮左傳曰嘉徳足以合禮善之與體會之與徳其字不同其義則別易之文言以爲孔子所作然孔子生於襄公二十二年史作此筮乃襄公九年二語蓋在孔子之先也

眞徳秀曰易者陰陽變易之謂日往月來寒往暑來晝夜昏明循環不息此天道之常也聖人擬之以作易不過推明陰陽消長之理而已陽長則陰消陰長則陽消一消一長天之道也人而學易則知吉凶消長之理進退存亡之道矣

魏了翁曰周易偹三易之義闔戶謂之坤卽歸藏終萬物始萬物莫盛乎艮卽連山

章如愚曰聖人作易本以明道其緒餘可以卜筮而已而後之言陰陽者言星歷者言樂律者莫不於易求之求之自以爲得配之自以爲合然於聖人之意則非也

李過曰六經中惟大易一書可見聖人之心蓋自秦人焚滅先王典籍後漢興逐旋收拾𨿽能略偹如詩書二禮春秋皆不免有散失抵牾惟易以卜筮獨存故大易一書不經秦火爲聖人全書學者欲見文王孔子之心當於此書求之又曰文王演易𨿽在商末自武王革命之後周之子孫所世守以爲卜筮之書與三易並藏故稱周以別余代亦猶周書周禮之立名耳其所謂周普之義果安在哉趙汝楳曰周官太卜三曰周易則知爲周人之所自名以別於連山歸藏也

王應麟曰易十二篇今易幹卦至用九卽古易之本文鄭康成始以彖象連經文王輔嗣又以文言附乾坤二卦至文辭連屬不可附卦爻則仍其舊篇目自康成輔嗣合彖象文言於經學者遂不見古本又曰迂齋講易謂伏羲未作易之前天下之人心無非易伏羲旣作易之後天下之萬事無非易愚按爾雅小罍謂之坎大琴謂之離萬物之象無非易也

陳普曰易者交易而化陰陽寒暑治亂生死之大體也萬變無窮日夜相代無停止也

胡一桂曰晁氏謂古者竹簡重大以經爲二篇然經分上下誠有至理上下經𨿽有三十卦三十四卦之不同以反對計之各十八卦一也上經反對五十二陽爻五十六陰爻下經反對五十六陽爻五十二陰爻二也上經以四正卦爲主首乾坤而終坎離與先天圖南北東西四方卦合下經以二變卦爲主震變爲艮巽變爲兌首咸恆而終旣濟未濟與先天圖四維之卦合而坎離之交不交亦可見伏羲先天一圖大旨偹見於文王序卦首尾中三也若是者豈以竹簡重大之故耶

胡炳文曰解易者或以周字爲普徧之義或以卦爲文王所重子朱子本義出然後其說始定蓋周禮三易夏曰連山商曰歸藏文王之易命之曰周以別夏商也交者陰陽之對待變者陰陽之流行經之分爲兩也皆自然而然合三百八十四爻觀之上下經多少不齊在上經者宜陽多於陰今陽爻八十六陰爻九十四而陰之多於陽者八在下經者宜陰多於陽今陰爻九十八陽爻百有六而陽之多於陰者亦八以反對推之上下經各十八卦各一百八爻可謂齊矣在上經者陽爻五十二陰爻五十六而陰之多於陽者四在下經者陰爻五十二陽爻五十六而陽之多於陰者亦四或四或八互爲多少自然有陰陽相交之象焉上經首乾坤气化之始也乾坤而後十卦陰陽各三十畫然後爲泰爲否而天地之交不交者可見矣下經首咸恆形化之始也咸恆而後十卦陰陽亦各三十畫然後爲損爲益而少男少女長男長女之交不交可見矣至若上經終坎離乾坤中爻之交下經終旣濟未濟又坎離中男中女交不交也本義謂易有交易變易之義先交而後變其旨深矣哉兪琰曰呂東萊謂經分上下始於文王郭白雲謂序卦已分其來尙矣故不言分經之由邵康節曰重卦之象不易者八反易者二十八故卦有六十四而止用乎三十六爻有三百八十四而用止乎二百一十有六知此則知所以分上下者蓋有由焉非苟然也或疑上經卦三十下經卦三十四多寡不均殊不知卦有對體有覆體何謂覆體屯倒轉爲蒙需倒轉爲訟之類是也何謂對體乾坤坎離頤大過中孚小過相對而不可覆者是也餘皆一卦倒轉爲兩卦故上經卦三十約之則十八下經卦三十四約之亦十八謂之不均可乎卦分內外二體凡六十四陽六十四陰約爲三十六則上經純陽卦六純陰卦四下經純陽卦四純陰卦六陰陽相重之卦上下經皆八不亦均乎上經陽爻八十六陰爻九十四約爲十八則五十二陽五十六陰共一百八下經陽爻一百六陰爻九十八約爲十八則五十六陽五十二陰共一百八其均如此孔頴逹謂系辭分上下無異義直以簡帙重大是以分之晁以道乃曰古者竹簡重大分經爲二篇今又何必以二篇成帙蓋皆不知六十四卦約之則爲兩十八也

王申子曰古今諸家說易往往求之太過或以性理或以气候或以步占或以老莊𨿽切近如太玄濳虛經世亦各得其一偏耳系辭之文先儒多疑其錯亂以爲非夫子所作然其間發明作易之要示人用易之法委曲詳盡有條有理非胸中有全易者不能道若夫經中序卦之文義乖理淺決非聖人之旨也又曰易有聖人之道四而伊川易傳止尙其辭康節數學止尙其象漢上易說止尙其變晦庵本義止尙其占

熊良輔曰易卦下之辭謂之彖彖曰以下謂之彖傳爻下之辭謂之象象曰以下謂之象傳系辭傳無經可附蓋總括卦爻之大意而云漢以來以系辭名之今謂之系辭亦可歐陽公謂非聖人作殊不思道徳性命之蘊六經之理皆自此出而天地事物之情狀亦靡所不載矣

王希旦曰善讀易者要識聖人畫卦作易來處無非太極河圖理數自然之妙則系辭啟蒙是其機括又湏分別四聖之易通卦名義然後以本義程傳相參考沿流溯源由粗探精分合看之逺近取之則數存象列言盡理得上極天地自然之易於是始信易與天地凖窮理盡性開物成務內聖外王之學偹於斯易何止五經之原其天地鬼神之奧豈欺我哉

袁桷曰五經言理莫詳於易其辭深且密闡幽顯微不以直易言之

吾丘衍曰俗儒談易多鄙象數夫乾九坤六乾天坤地非象數而何又曰夜遊錄有言彖象皆假畜獸以彖爲大豕行則俯首一望而全體皆見故綂論一卦之體取以諭之象有六牙故六爻之義取以諭之又按說文蒼頡制易字象蜥蜴形蜥蜴善變則知古人托之以諭其變不疑也或言日月爲易按易字無從日月之說而伏羲畫卦時但云八卦重卦之後以其變化無盡故有變易之名不可以日月爲惑也

劉夏曰庖犧氏作易易何在也今六十四卦爻之所以爲象六十四卦名之所以取義此則庖犧氏之易書文字矣至周時文王周公孔子俱各系以辭始謂之周易是故設六十四卦爻以示象命六十四卦名以示義往古來今數千萬年治亂興亡理勢情狀之所必至者舉不出六十四卦六十四義之中矣

梁寅曰易之爲書上以原造化之微下以該人事之著君子明之以決進退庶民賴之以知吉凶然非靜之至不能明之非誠之至不能用之

薛瑄曰聖人言天地之造化莫偹於易論天地之造化而不本於易皆妄也

章懋曰易不爲小人謀特不爲之謀爲小人之事爾小人而欲爲君子易固未始不爲之謀也

丘浚曰易之爲易有理有數言理者宗程子言數者宗邵子明理者𨿽不知數自能避凶而從吉學數者倘不明理必至舍人而言天且將流爲技術易𨿽告以卜筮而未聞以推步漢世納甲飛伏卦气凡推步之術無不倚易爲說而易實無之不若以理言易則日月常行無往非易矣

邵寶曰周之易爲筮而設也故仲尼論聖人之道四而占後焉後之者歸重之也又曰有周易故羲易有先天之名有羲易故周易有後天之名此後世學易者之議非易之本義也

蔡淸曰易自彖象文言傳亡今易有彖曰象曰文言曰字後之讀者不知爲後之所加此今易之所以失而古易之不可復也

胡居仁曰天下之變無窮惟易可以盡之蓋易陰陽奇耦變易無窮若天地之闔辟气運之盛衰日月之更疊寒暑之往來陰陽之消長人物之死生國家之興亡世道之今古其消息盈虛升降屈伸吉凶消長進退存亡幽明終始善惡邪正惟易能盡也

鄭善夫曰易也者用於君子而勿用於小人者也

何孟春曰周易先乾後坤陽尊陰卑天地之定位也楊時喬曰重卦始於伏羲彖辭出於文王爻辭出於周公周易名經始於周分上下經爲二篇彖象四傳十翼作於孔子古易二經四傳十翼各自爲篇取彖象傳作注解經文附經下自費直始而定於劉向成於鄭康成取文言乾坤二卦附於乾坤彖傳後始於王弼以系辭附於象傳後攺說卦上中作系辭加傳字以文言十八條附系辭傳削去彖象傳文言之名成於韓康伯至宋晁以道疑分二經爲非呂伯恭以分二經爲是朱子本義從之吳澄分四傳以系辭爲大象以爻辭爲小象合爲象傳亦皆未安

郭子章曰書皆始於人惟易始於天

吳安國曰易天地人之理偹焉聖人之精蘊也以卜筮而存者易之幸爾而遂以卜筮言易也可乎

錢一本曰周易漢費直本畫一全卦系以彖辭再畫本卦系以爻辭又畫覆卦系以用九用六之辭後以一傳字加彖傳之首鄭康成本省去費夲六爻之畫又省用九用六覆卦之畫移上下體於卦畫之下又移初九至用九爻位之文加之爻辭之上又合彖傳象傳於經於彖傳加彖曰字於象傳加象曰字王弼本同鄭但移文言附乾坤二卦之後加文言曰字以孔子贊爻之辭本以釋經乃各附當爻每爻加象曰字歷代因之是爲今易漢藝文志云易經十二篇呂大防定爲經二卷傳十卷晁說之釐爲八卷呂祖謙復定爲十二卷一以古爲斷是爲古易嗚呼易夲羲畫𨿽無文辭八卦相錯剛柔雜居之中鬱鬱乎爲天下之至文乃宇宙間開辟第一文字是謂之古爾若文周孔子之辭凡皆以明羲畫之象合於一處匪今釐於二處匪古詎在辭之離合間耶

郝敬曰春秋傳韓宣子適魯觀書於太史見易象曰吾乃知周公之徳與周之所以王然則易象系自周公久矣孔頴逹作正義辧之甚詳而班固云易更三聖世歷三古說者以伏羲文王孔子爲三聖周公不與焉嘗觀孟子序堯舜以來聞知止稱文王亦不及周公蓋二聖父子同世言父則不復及子言三古則不復列四聖立言應爾豈謂周公不與於斯文乎說者因大傳云作易者有憂患當文王與紂之事其辭危因謂危辭多在爻爻辭亦文王作非也文王序易逐卦系彖周公承考逐爻系象易始大偹公嘗自言文王我師孔子亦謂文王無憂父作子述卽此類也今檢爻辭如隨云王用享於西山升云王用享於岐山指文王岐周也明夷云明夷於南狩得其大首指武王誅紂也箕子之明夷指箕子爲奴也小畜履隨蠱皆隱用文武之象泰之六五歸妹之六五引商王帝乙是文王所親臣事者也豈以系爻凡此皆足以徵爻辭之非出自文王甚明也蓋周公相武王誅紂伐商晚遭流言憂患與文考同故摹冩往事眞切如此凡周公之辭孰非文王之辭惟彖作自文王故夫子爲文王作彖傳爲乾坤二卦作文言其象傳則爲周公作又甚明也聖人修辭立誠言不盡意伏羲畫卦無辭以俟文王文王系彖無爻以俟周公周公系象無傳以俟孔子三聖皆以未盡之意遞相傳述若使文王系彖又系爻則周公作象亦宜作翼孔子成春秋修經亦宜修傳如後世自爲綱自爲目識者譏之矣又曰孔子神明天縱讀易三絕韋編而作十翼羲聖卦位爻畫未明而作說卦文王演易次第未明而作序卦彖辭未明而作彖傳周公爻象未明而作象傳恐作者泥於爻又約其旨而作大象慮學者局於序又錯其序而作雜卦無所不用其極而世儒猶謂孔子有未盡之易以待夫陳搏魏伯陽邵堯夫先天後天方圓等圖出而後羲易見吁亦愚且悖矣又曰卦八而已無所謂六十四也六十四者八之錯耳經苐言八卦未嘗言六十四周禮太卜八爲經六十四爲別卽經之別耳邵堯夫橫圖相生是經與別渾無分也旣以序生如榦有枝枝有葉則不應言八卦相錯旣序矣焉用錯一生二二生四四生八猶彊引兩儀四象八卦語解至八生十六十六生三十二三十二生六十四則鑿空漫說矣其實八卦錯成六十四安所得十六與三十二乎

樊良樞曰尙書斷自堯始而欽天敬人以一中體乾元之大四詩並始文王而徽柔懿恭以小心法坤元之至春秋正乾坤之大義經禮立陰陽之大防易兼三才之撰故是五經之原聖人神而明之賢者黙而識之

陸振奇曰天地定位而易行乎其中矣故文王之易首乾坤陰陽合徳剛柔有體或謂易扶陽抑陰必盡去陰而後快未之然矣去之不如用之之尊陽也故天用地而泰男用女而咸雷用風而恆火用水而濟則一陰一陽之謂道而生生之謂易宇宙所以至今不毀爾

徐三重曰晉人以老易並言然易是道老是術易是順理老是用智

羅諭義曰易是蜥蜴陸佃云蜴善變易吐雹有陰陽析易之義一名蜥蜴周易之名蓋取於此小者長七八寸生山石間無所取之近之使可玩也其所謂彖乃是毛牛楊愼云狀如犀而角小善知吉凶交廣人謂之豬神是也彖曰猶斷曰也彖者於神斷則人爾象者大荒之獸也今夫人希見象也想象之而已無所取之逺之使不可玩也或逺或近若逺若近皆有妙理爻者爼也錯雜陳之有觕有精猶文之有吉有凶也系者維也詩曰泛泛楊舟紼纚維之舟系於杙若可系也亦可解也系解舟發隨所之適豈有極哉五者皆寓名也

陳一洙曰秦以卜筮小易而易獲不火

洪化昭曰易上經首乾坤天地定位也下經首咸恆山澤通气雷風相薄也上經終坎離下經終旣濟未濟水火不相射也上經首乾坤終坎離天地絪縕萬物化醇也下經首咸恆終旣濟未濟男女媾精萬物化生也易之有彖象文言也猶文家之有注釋也易之有系辭也猶文家之有評論也若夫說卦序卦雜卦則非聖人之言王元美謂爲漢河上公所增入者理或然也又曰易彖象文言有就其辭而重發明之者不嫌其爲同也有反其辭而別發明之不嫌其爲異也必欲彊文言以合彖象又彊彖象以合卦爻易之理不若是固矣

黃淳耀曰自漢以降言易者無慮千百家其精者發揮理性其觕者爲陰陽術數之言然亦不可謂之非易也

錢澄之曰易理無所不蘊凡得其一端皆足以入神如衛元嵩元包揚雄太玄京房卦气之類是已至於星歷音律之學無不以易爲本故朱子嘗欲於納甲飛伏之類皆欲窮其理𨿽非易之本旨要亦可以見易也

徐在漢曰世謂包羲作八卦文王重爲六十四文王系彖辭周公系爻辭俱非也周禮𨿽未可盡信如簭人言三易經卦皆八其別皆六十四則重卦其來久矣蓋包犧始作八卦卽因而重之故能通神明之徳類萬物之情文王則設卦觀象系辭明吉凶以成其變化爾傳曰易之興也當文王與紂之事傳中累舉包犧文王不及周公則爻辭系於文王無疑夫文王演易演包犧之易也孔子翼易翼文王之易也𨿽然犧之象簡而文之辭微學易者捨孔子十翼孰從觀象而玩辭觀變而玩占知其書之不可逺而道之屢遷者乎故學易者不必捨彖傳而求彖辭捨爻傳而求爻辭也惟彖傳明而彖辭得矣爻傳明而爻辭得矣分言之爲包犧文王孔子三聖之易其實孔子之易明而犧文之易無餘蘊矣又曰世儒有今易古易之分夫文王演羲皇之易孔子翼文王之易後學由孔子之易求文王之易由文王之易求羲皇之易則知三聖人無二易千萬世無二易聖人先得我心所同然天地之道可一言而盡和順道徳而理於義窮理盡性以至於命先立乎大者則小者不能奪不此之求而以文孔之易合於一爲今分於二爲古矻矻終身卒無定論不揣其本而齊其末惑之甚已

黃宗羲曰易者範圍天地之書也廣大無所不偹故九流百家之學俱可竄入焉自九流百家借之以行其說而於易之本意反晦矣

黃宗炎曰上古朴直如人名官名俱取類於物象與以鳥記官之意及夔龍稷契朱虎熊羆之屬是也易者取象於虫其色一時一變一日十二時攺換十二色卽今之析易也亦名十二時因其倐忽變更借爲移易攺易之用易易之爲文象其一首四足之形周易卦次俱一反一正兩兩相對每卦六爻兩卦十二爻如析易之十二時一爻象其一時在本卦者象日之六時在往來之卦者象夜之六時取象之奇巧精確不可擬議無踰於此俗儒反病其一物之微不足以包含大道妄解日月爲易開端於虞仲翔而聖人之取義漸隱夫日月合體其字爲明日升於東月生於西故明者不特指其晝夜之光蕐而兼指其光蕐所生之位置一在東一在西也今以上日下月爲易其舛謬有七如以日爲天上之日月爲地下之月是於時爲望爲晝日麗中天萬象具陳而獨取九淵之藏魄以配太陽不見其得宜何從而變化舛謬一也如以日往月來月往日來相推代明則亦當以左右爲出入南北爲躔道甚無關於上下舛謬二也如以謂日月同在天上同經不同緯則月爲暗魄於義無補同經同緯則日有食之又災變而非變化舛謬三也況其爲文原從勿但象四足之形不成字與�逺甚舛謬四也揆厥所由實因�昜字而訛易從旦從勿旦者日之始出離於滄海其光芒灼爍爲五采而注射於八方勿者指其象若旗斿也昜且不可爲月豈可因昜而轉及於易乎舛謬五也日將出謂之昧爽史記作昒爽日入處謂之昧谷古作昒谷則是日將出將入映於海水但有光芒四逹也豈可亦指爲月乎舛謬六也按說文有�暘字聲同易注云日覆云暫見也則原有日之易矣易上之日自爲虫首非日無疑舛謬七也羅泌云日月爲易而文正爲勿勿者月光之散者也是猶疑勿與月之不同僅指爲月光也其後戴侗周伯琦輩襲夫新奇竟攺作�冒字矣聖人至理悉去其餼羊可不辧哉又曰他書引用易語今不可考者未知是篇章偶逸或緯書依托之文也左傳疏伏羲作十言之教曰乾坤震巽坎離艮兌消息劉向傳誣神者殃及三世說苑建其本而萬物理失之毫釐差以千里又有一道大足以守天下中足以守國家小足以守其身謙之謂也夫天道毀滿而益謙不損而益之故損自損而終故益又天地動而萬物變化風俗通其亡斯自取災說文地可觀者莫可觀於木東方朔正其本萬事理失之毫釐差以千里鹽鐵論小人處盛位𨿽髙必崩不盈其道不恆其徳而能以善終者未之有也是以初登於天后入於地細繹諸所引之辭不但不佀彖象亦且不佀大傳大約爲後儒解經者所述而引用之人遂渾呼之爲經爾

王弘撰曰古篆文易從日從月則日月爲易明矣參同契亦如此說若羅泌云易於文爲勿月采之散者也則鑿矣或云易蜥蜴也身色無恆日十二變易取其變也趙撝謙亦云然陳苐曰夫易開物成務冒天下之道乃借義微虫不亦鄙乎是其取義𨿽得而釋文實謬以易爲蜴陸佃之過也又曰孔子言伏羲始作八卦因而重之二語本自明白其爲伏羲重卦無疑若復別有人孔子豈得無一言乎又如八卦相錯明八卦已錯爲六十四矣周禮太卜掌三易經卦皆八別皆六十有四明夏商已有重卦矣揚雄從司馬遷之說謂文王重卦而胡安定諸人以爲然皆非也

按連山歸藏惟其不著時代致儒者紛綸或以爲宓犧或以爲神農或以爲黃帝或以爲夏商之書迄無定說周易成於殷之末世慮其與歸藏淆也爰以代名蓋無俟外史逹書名於四方灼然共信爲文王周公孔子之作述是可法也鄭氏周普之義殊爲牽率

又按六經自秦火之後惟周易爲完書𨿽費直更之於前王弼亂之於後其餘無可議者而歐陽永叔王景山乃疑及系辭張蕓叟疑及爻辭李邦直朱新仲王巽卿疑及序卦傳皆髙明之過也

經義考卷五翰林院檢討朱彜尊撰

易四

竹書易經五篇佚

晉書太康二年汲郡人不凖盜發魏襄王墓或言安釐王冡得竹書數十車其易經二篇與周易上下經同易繇陰陽二篇與周易略同繇辭則異卦下易經一篇似說卦而異

杜預曰汲郡汲縣有發舊冡者大得古書周易上下篇與今正同別有陰陽說而無彖象文言系辭疑於時仲尼造之於魯尙未播之於逺國也

竹書公孫氏﹝叚﹞邵氏﹝陟﹞論易二篇佚

晉書竹書公孫叚二篇公孫叚與邵陟論易

卜子﹝商﹞易傳僞本隋志二本﹝唐志同中經簿四卷七錄六卷釋文序錄三卷國史誌中興書目十卷﹞佚﹝今存別本十一卷﹞

家語卜商衛人字子夏好論精微時人無以尙之

劉歆曰漢興韓嬰傳

荀朂曰丁寛所作

張璠曰或馯臂子弓所作薛虞記﹝陸徳明曰虞不詳何許人﹞

唐會要開元七年三月六日詔子夏易傳近無習者令儒官詳定四月七日劉知幾議曰按漢志易有十三家而無子夏作傳者至梁阮氏七錄始有子夏易六卷或云韓嬰作或云丁寛作然據漢書韓易二篇丁易八篇求其符會則事殊隳刺者矣夫以東魯服膺文學與子遊同列西河告老名行將夫子連蹤而歲越千齡時經百代其所著述沈翳不行豈非後來假憑先哲亦猶石崇謬稱阮籍鄭璞濫名周寶必欲行用深以爲疑司馬貞議曰按劉向七略有子夏易傳但此書不行已久今所存多失眞本又荀朂中經簿云子夏傳四卷或云丁寛所作是先逹疑非子夏矣又隋書經籍志云子夏傳殘闕梁六卷今二卷知其書錯謬多矣又王儉七志引劉向七略云易傳子夏韓氏嬰也今題不稱韓氏而載薛虞記又今祕閣有子夏傳薛虞記其質觕略旨趣非逺無益後學不可將帖正經五月五日詔子夏傳逸篇令帖易者停

崇文總目此書篇第略依王氏決非卜子夏之文又其言近而不篤然學者尙異頗傳習之

國史誌子夏易傳假托眞子夏傳一行所論定然殘闕

中興書目按隋志周易二卷魏文侯師卜子夏傳殘闕唐志卜商傳二卷今乃十卷考陸徳明音義所引與今本間有合者若云地得水而柔水得地而流故曰比今本作地藏水而澤水得地而安但小異爾至束帛戔戔作殘殘又云五匹爲束三玄二纁象陰陽今本並無此文蓋後人附益者多

孫坦曰世有子夏易傳以爲親得孔子之蘊觀其辭略而不粹間或取左氏春秋傳語証之晚又得十八占稱夫子則曰縣官嘗疑漢杜子夏之學及讀杜傳見引明夷對策疑始釋然不然班固序儒林何以言易始於商瞿子木而遽遺卜商也哉

程伯子曰子夏易𨿽非卜商作必非杜子夏所能爲必得於師傳也

晁說之曰古今咸謂子夏受於孔子而爲易傳然太史公劉向父子班固皆不論著唐劉子玄知其僞矣書不傳於今今號爲子夏傳者唐張弧之易也弧唐大理評事亦不詳何時人

晁公武曰子夏傳唐藝文志已亡今此書約王弼注爲之者止雜卦

洪邁曰孔子弟子惟子夏於諸經獨有書𨿽傳記雜言未可盡信然要爲與他人不同矣於易則有傳於詩則有序而毛詩之學子夏授髙行子四傳而至小毛公或云傳曾申五傳而至大毛公於禮則有儀禮喪服傳一篇於春秋所云不能贊一辭蓋亦嘗從事於斯矣公羊髙實受之於子夏榖梁赤者風俗通亦云子夏門人於論語則鄭康成以爲仲弓子夏等所撰定也後漢徐防上疏云詩書禮樂定自孔子發明章句始於子夏斯其證云

按洪氏申明子夏傳經之功可謂得其要矣韓非子自孔子之死有子張之儒有子思之儒有顏氏之儒有孟氏之儒有漆雕氏之儒有仲良氏之儒有公孫氏之儒有樂正氏之儒而子夏之門人若髙行子曾申公羊髙榖梁赤傳詩及春秋者反不與焉不得其解也

程迥曰子夏易傳京房爲之箋先儒疑非卜商也近世有陋儒用王弼本爲之注鄙淺之甚亦托云子夏凡先儒所引子夏傳此本皆無之熈寧中房審權萃訓詁百家凡稱子夏者乃取後贗本

呂祖謙曰崇文總目剟去子夏名以祛誤惑最爲有理

陳振孫曰子夏易傳陸徳明李鼎祚亦時稱引考漢志初無此書其經文彖象爻辭相錯正用王弼本決非漢世書以徳明所引求之今傳皆無有豈惟非漢世書亦非隋唐所傳書矣

章如愚曰子夏易傳竊意非古所傳觀其書不依古易經次乃遵費氏鄭氏王氏所合彖象文言於爻下而傳之

趙汝楳曰易家有子夏傳先儒多引以斷疑𨿽於其書不於其人然亦不容不辧蓋由隋志以爲卜商故後人承而弗察信之者以爲京房爲之箋疑之者以爲近世人以王弼本冒爲之傳世有兩書今觀諸儒所用二書中語皆不類洙泗气象縱微後人冒作亦決非卜商之書孫坦疑子夏傳爲杜子夏之學按杜欽杜鄴與鄧彭祖王商萬章禽慶皆字子夏二杜於易未聞師授孫氏之論尙爲可疑惟彭祖傳梁丘之學如以子夏爲彭祖猶有彷佛以爲欽鄴則無所依據

王應麟曰帝乙歸妹子夏傳謂湯之歸妹也京房載湯嫁妹之辭曰無以天子之尊而乘諸侯無以天子之富而驕諸侯陰之從陽女之順夫本天地之義也往事爾夫必以禮義荀爽對策引帝乙歸妹言湯以娶禮歸其妹於諸侯也張說鄎國公主銘云帝唐降女天乙歸妹

何喬新曰子夏之易不依古易篇次而遵費氏則爲後人之假托可見

按子夏易傳見於隋經籍志止二卷釋文序錄止三卷爾至宋中興書目益爲十卷而今本多至十一卷不獨篇第悉依王弼並其本亦無異辭考陸氏釋文所引如屯六二乘馬班如乘音繩班如相牽不進貌比傳地得水而柔水得地而流故小畜九五有孚攣如攣作戀思也上九月幾望作近望履九四愬愬恐懼貌泰六四翩翩輕舉貌上六城復於隍作堭大有九四匪其彭作旁謙卦作嗛云嗛謙也豫六三旴作紆九四盍簪疾也噬嗑九四胏作脯賁六五束帛戔戔作殘殘傳云五匹爲束三玄二纁象陰陽復上六有災眚傳云傷害曰災妖祥曰眚頤六二拂經作弗云輔弼也六四逐逐作攸攸坎上六寘於叢棘寘作湜離六五戚作磩咨慚也咸初六拇作﹤足母﹥遁上九傳云肥饒裕晉九四鼫鼠作碩明夷六二夷於左股用拯馬壯吉夷作睇傳云旁視曰睇拯作抍暌六二其牛掣作契傳云一角仰也夬九四牽作掔姤初六柅作鑈九五包作苞困九四徐徐作荼荼傳云內不定之意井九二鮒傳謂蝦蟇六四井甃傳云修治也丰九三沛傳云小也沬傳云星之小者旅九四資斧作齊斧旣濟六二茀作髴六四繻有衣袽繻作�袽作茹今文皆不然又王氏困學紀聞引泰六五傳云湯之歸妹也今亦無之且書中引周禮春秋傳其僞不待攻而自破矣

又按孫坦疑是杜鄴徐幾趙汝楳疑是鄧彭祖蓋兩人俱字子夏也然繹其文義總不類漢人文字並不類唐人文字謂爲張弧所作恐非今本

周易子夏十八章僞本一卷﹝崇文總目三卷﹞佚

按紹興闕書目亦有之五行家言托名子夏尢不倫矣

漢淮南王劉﹝安﹞道訓漢志二篇﹝劉向別錄七略作十二篇﹞佚

劉向曰九師道訓者淮南王安所造王聘善爲易者九人從之采獲故中書著爲淮南九師書

王通曰九師興而易道微

洪邁曰壽春有八公山正安所延致客之所傳記不見姓名而髙誘序以爲蘇飛李尙左吳田由雷被毛被伍被晉昌等八人

何喬新曰九師之易王通以爲易道因之而微則無資於聖經可知

按陸氏釋文於需蠱遁損諸卦其所引稱師者當卽九師本而鴻烈解引易曰剝之不可遂盡也故受之以復此則道訓之序卦傳文矣

田氏﹝何﹞易傳佚

漢書自魯商瞿子木受易孔子以授魯橋庇子庸子庸授江東馯臂子弓子弓授燕周丑子家子家授東武孫虞子乘子乘授齊田何子莊何以齊田徙杜陵號杜田生

崇文總目田何之易卦象爻彖與文言說卦等離爲十二篇而自爲章句易之本經也

晁說之曰商瞿受易孔子五傳而至田何漢之易書蓋自田何始何而上未嘗有書

王氏﹝同﹞易傳漢志二篇佚

漢書杜田生授東武王同子中洛陽周王孫丁寛齊服生同授淄川楊何齊卽墨成廣川孟但魯周覇莒衡胡臨淄主父偃

皇甫謐曰自孔子授易五傳至田何何以授弟子東武王同子中

晁說之曰易家著書自王同始

周氏﹝王孫﹞易傳漢志二篇佚

漢書丁寛至洛陽從周王孫受古義號周氏傳

丁氏﹝寛﹞易傳漢志八篇佚

漢書儒林傳寛字子襄梁人從田何受易復從周王孫受古義景帝時爲梁孝王將軍距吳楚號丁將軍作易說三萬言訓故舉大義而已今小章句是也寛授同郡碭田王孫王孫授施讎孟喜梁丘賀由是易有施孟梁丘之學又曰丁寛易家之始師

胡一桂曰寛師田何而復師其同門之友以受古義可謂見善如不及者矣然所謂易說三萬言不過訓故大義又曰小章句竊意其學只是文義章句象數之學恐非所及也

何喬新曰丁寛作易說三萬言而訓詁之學興

服氏﹝光﹞易傳漢志二篇佚

漢書儒林傳曰王同周王孫丁寛齊服生皆著易傳數篇

楊氏﹝何﹞易傳漢志二篇佚

史記楊何以易徵官至中大夫齊人卽墨成以易至城陽相廣川人孟但以易爲太子門大夫魯人周覇莒人衡胡臨淄人主父偃以易至二千石然要言易者本於楊何之家

漢書楊何字叔元菑川人元光中徵爲大中大夫

晁說之曰易得立學官自楊何始所謂易楊者是也

韓氏﹝嬰﹞易傳漢志二篇佚

漢書韓嬰燕人孝文時爲愽士景帝時至常山太傅嬰言詩亦以易授人推易意而爲之傳燕趙間好詩故其易微惟韓氏自傳之孝宣時涿郡韓生其後也以易徵待詔殿中曰所受易卽先大夫所傳也嘗受韓詩不如韓氏易深太傅故専傳之

王應麟曰蓋寛饒受韓氏易其上封事引韓氏易傳言五帝官天下三王家天下

施氏﹝讎﹞周易章句漢志二篇佚

漢書施讎字長卿沛人從田王孫受易拜博士甘露中與五經諸儒雜論同異於石渠閣讎授張禹瑯琊魯伯禹授淮陽彭宣沛戴崇子平魯伯授太山毛莫如少路瑯琊邴丹曼容繇是施家有張彭之學

隋書施氏易亡於西晉

按施氏易見於後漢書者沛人戴賓以授陳畱劉昆桓公又廣漢景鸞亦受施易

孟氏﹝喜﹞周易章句漢志二篇﹝梁七錄十卷隋書八卷釋文序錄十卷新舊唐書志同﹞佚

周易災異漢志十一篇又六十六篇﹝蓋合京房言之﹞佚

漢書孟喜字長卿東海蘭陵人從田王孫受易舉孝亷爲郎曲臺署長病免爲丞相掾喜授同郡白光少子沛翟牧子兄繇是有翟孟白之學

陸徳明曰無上經七錄云又下經無旅至節無上系隋書孟氏京氏有書無師

釋一行曰十二月卦出於孟氏章句其說易本於气而後以人事明之

王應麟曰許氏說文稱易孟氏其文多異

胡一桂曰孟旣師田又不擇所從復受之於趙趙死而遂倍之以至不見信於友不獲用於上亦其宐矣

按許氏說文解字序言易稱孟氏則所引皆孟氏易也其與今文異者如夕惕若厲無咎作夕惕若夤﹝句﹞泣涕漣如漣作慗再三瀆作黷以往吝作遴履虎尾愬愬終吉愬愬作虩虩下有恐懼二字百榖艸木麗乎土作﹤艸麗﹥於地日昃之離昃作﹤廠伯﹥罔孚裕無咎罔作有其牛掣作觢天且劓作﹤臬刂﹥君子豹變其文蔚也蔚作斐用拯馬壯吉拯作抍無用字繻有衣袽繻作需袽作絮夫幹確然確作寉服牛乘馬服作�重門擊柝作﹤木橐﹥天地絪縕作壹壹雜而不越作﹤戉辶﹥莫暵乎火作離爲的顙的作馰爲黔喙之屬無之屬字又如孰飪﹝句﹞埶�﹝句﹞地可觀者莫可觀於木則今本無是文不知當日何所屬也又按陸氏釋文孟氏易咸其輔頰舌頰作俠晉卦作齊懲忿窒欲作恎浴偏辭也作徧辭日中則昃作稷闃其無人闃作窒隤然作退然大寶作保包犧作伏戲皆與今文異

又按東漢之爲孟氏易者南陽窪丹子玉中山觟陽鴻孟孫廣漢任安定祖

梁丘氏﹝賀﹞周易章句漢志二篇佚

漢書梁丘賀字長翁瑯琊諸人爲武騎從太中大夫京房受易﹝顏師古曰別一京房非焦延壽弟子﹞房者淄川楊何弟子也房出爲齊郡太守賀更事田王孫宣帝時聞京房爲易明求其門人得賀賀時爲都司空令坐事論免爲庶人待詔黃門數入說教侍中以召賀賀入說上善之以爲郎賀以筮有應繇是近幸爲大中大夫給事中至少府賀傳子臨臨代五鹿充宗君孟爲少府充宗授平陵士孫張仲方沛鄧彭祖子夏齊衡咸長賓繇是梁丘有士孫鄧衡之學

隋書梁丘易亡於西晉

洪邁曰晉永嘉之亂梁丘之易亡

胡一桂曰梁丘初師京房後𨿽更事田王孫卒以京顯至其子臨專行京法可見也再傳而五鹿結黨小人兼官受譏三傳而衡咸爲莽講學大夫梁氏易至此掃地矣

董眞卿曰商瞿受易孔子傳至田何又傳至施孟梁丘爲最著乃古易也又轉而爲費直則今易權輿矣若是則施孟梁丘之後正古今易因革之一會也

按東漢之爲梁丘易者代郡範升辧卿升上疏曰臣與愽士梁恭山陽太守呂羌俱修梁丘易又京兆楊政子行潁川張興君上亦傳其學

五鹿氏﹝充宗﹞周易略說漢志三篇佚

漢書少府五鹿充宗﹝字君孟﹞貴幸爲梁丘易自宣帝時善梁丘氏說元帝好之欲考其異同令充宗與諸易家論充宗乘貴辯口諸儒莫能與抗

漢紀元帝時五鹿充宗與石顯皆貴幸治梁丘易帝令諸易家考合異同充宗乘貴口辧諸儒莫敢與抗皆稱疾不會有薦朱云能說易者云攝齊升堂抗辭而請音動左右旣論連折充宗諸儒爲之語曰五鹿嶽嶽朱云折其角

張蕐曰五鹿充宗受易於弘成子成子少時嘗有人過之授以文石大如燕卵成子吞之遂大明悟爲天下通儒成子後病吐出此石以授充宗又爲碩學也

經義考卷六翰林院檢討朱彜尊撰

易五

焦氏﹝延壽﹞易林隋志五行家十六卷﹝新舊唐書志崇文緫目同七錄作三十二卷殆合變占十六卷言之﹞存

易林變占隋志五行家十六卷佚

漢書延壽字贛梁人以好學得幸梁王學旣成爲郡吏察舉補小黃令舉最當遷三老官屬上書願畱贛有詔許增秩畱卒於小黃其說長於災變分六十四卦更直日用事以風雨寒溫爲候各有占驗

費直曰六十四卦變占者王莽時建信天水焦延壽之所撰也夫易廣矣大矣以言乎逺則不禦以言乎邇則靜而正以言乎天地之間則偹矣然易謂六十四卦也推而言之則由說卦之所未盡故連山歸藏周易皆異辭而同卦𨿽三家並行猶舉一隅耳贛善於陰陽復造此以致易未見者其射存亡吉凶遇其事類則多中至於靡碎小事非其類則亦否矣贛之通逹隱幾聖人之一隅也

班固曰焦延壽獨得隱士之說托之孟氏不相與同孟康曰分卦直日之法一爻主一日六十四卦爲三百六十日餘四卦震離兌坎蓋爲方伯監司之官所以用震離兌坎者是二至二分用事之日又是四時各專王之气各卦主一時其占法各以其日觀其善惡也

王兪序曰大凡變化象數莫逃乎易惟人之情僞最爲難知筮者尙占憂者與處贛明且哲乃畱其術兪巖畊東鄙目前困蒙客有枉駕蓬廬以焦辭數軸出示予嘗讀班史列傳及歷代名臣譜系諸家雜說之文盛稱自夫子授易於商瞿僅十餘輩延壽經傳於孟喜固是同時當西漢元成之間淩夷厥政先生或出或處輒以易道上於梁王遂爲羣察舉詔補小黃令而邑中隱伏之事皆預知其情得以寵異蒙遷秩亦卒於官次其著大易通變其卦總四千九十六題事本彌綸同歸簡易其辭假出於經史其意雅合於神眀但齋潔精專舉無不中而言近意逺易識難詳不可瀆蒙以爲辭費後之好事如君行者則子云之書爲不朽矣聖唐會昌景寅歲

崇文緫目焦贛以一卦轉之六十四卦各有繇言著吉凶占驗然不傳推用之法

葉夢得曰焦贛易林京房易二書大抵皆卜筮陰陽气候之言不復更及易道

黃伯思曰易林十六篇其法每卦變而之六十四爲林三千八百世凡筮得某卦之某卦則觀其所之卦林以占吉凶或卦爻不發則但觀本卦林辭初未嘗分四時節候至於漢書京房傳所云六十四卦更直日用事者蓋爻主一日六十卦當三百六十日餘四卦爲監司此法但以風雨寒溫爲候而占災變耳若房封事所謂辛酉太陽精明丙戌蒙气復起之類孟康注之甚詳此是延壽占災祥一法非闗易筮也後世昧者勿悟乃合二術一之而於直日卦中求所得卦以考人之吉凶謬托燕薊士之祕法豈不誤甚與蓋眞日之法分至外餘日惟一爻用事而易林變卦則非止一爻也乃知林自林直日災祥之法自直日災祥之法二者𨿽皆本於易同出延壽而初未嘗一其用也又曰焦延壽易林中或字誤以快爲怏以羊爲手以喜爲嘉以鸛爲鵲義可兩存延壽名贛梁人以好學得幸梁王王共其資用令極意學旣成爲郡吏察舉補小黃令但有盜先知盜遂無敢舉者考最當選吏民上書乞畱詔許增秩卒於小黃世人謂延壽之法凡筮得某卦則觀其所之卦林以占吉凶或卦爻不動則但觀本卦林辭有王佖者於雍熙二年春遇異人筮得觀之賁林云東行無門西出蕐山道寒於難遊子爲患之語最爲有凖後之觀者不可不辧延壽所著𨿽卜筮之書出於陰陽家流然當西漢中葉去三代未逺文辭雅澹頗有可觀

程迥曰漢天水焦延壽傳易於孟喜此其所著書也書皆韻語與左氏傳載鳯凰於飛和鳴鏘鏘漢書所載大橫庚庚予爲天王之語絕相類豈古之卜者各有此等書耶

陳振孫曰又名大易通變唐會昌景寅越五雲溪王兪序凡四千九十六卦蓋一卦可以變六十四也又曰舊見沙隨程氏所紀紹興初諸公以易林筮時事奇驗求之多年寶慶丁亥始得其書於莆田錄而藏之皆韻語古雅頗類左氏所載繇辭間嘗筮之亦驗獨恨多脫誤無他本是正嘉熙庚子自吳門歸霅川偶爲鄕守王寺丞侑道之因以家藏本見假𨿽復多脫誤而用兩本參互相校十頗得八九於是兩家所藏皆成全書其間亦多重復或數爻共一繇莫可稽究校畢歸其書王氏而志其校正本末於此淳佑辛丑五月

薛季宣序曰漢焦贛易林十六卷捲有四林林六十有四繇凡六十四卦之變四千九十有六以所傳中祕書孫氏藏書參校中書繇多亡佚以孫氏書銓補圓偹故書屢經傳寫字多舛誤以羊爲缶以快爲決若此者眾爲是正其曉然者其不可知以喜爲嘉以鵲爲鸛以烏爲鳥一卦兩占之類並兩存之無所去取具已刋定可繕寫漢儒傳易明於占候者如贛費直許峻崔篆管輅數家易俱有林惟焦氏林今傳於世東觀漢記孝明帝永平五年少雨上禦雲臺自爲卦遇蹇以京氏易林占之繇曰蟻封穴戶天將下雨沛獻王輔用體說卦謂蟻穴居知雨京房延壽弟子今書蹇繇實在震林林爲焦氏可不疑贛延壽字也其學本以六十四卦更直日用事以風雨寒溫爲候易林用之卜筮尙其占與變者政和間校書郎黃伯思校中祕書論林自林直日災祥自直日災祥其法𨿽同出於贛初未嘗一其用昧者勿悟乃合而一之於直日卦中求所得卦謬托燕薊士之祕本朝王佖於雍熙二年春遇異人爲筮得觀之賁其占乃觀中賁林觀賁皆白露之卦非春所宜用不當於觀中求之異人之占固不應誤是知直日之說非可用之占筮伯思言若簡易其實非也簭法固於直日林中求所遇卦於遇卦林中求變所之觀從初決從終則雍熙異僧之占初未嘗與術戾僧論一幕掀天一同掃地自有得之繇林之外者未可以一術齊也直卦之法略在漢京房郎顗傳天朝班歷尙取其象或者直以周易卦爻占數猶屢有符驗至用林筮頗多不合伯思之說未易循也京氏學以卦爻分配期日坎離震兌用事自分至之首皆得八十分日之七十三頥晉井大畜皆五日十四分餘皆六日七分歲旣有之日亦宜然於直日卦中分卦直時如日之次日凡十卦一時八刻三分刻之一配卦時有一刻二分頥晉井大畜皆五刻二分坎離震兌用事於日卦貞悔初爻之首中爻之中皆四刻一分是又卜數一法不待筮而占者自可通用易經並論風雨陰陽占候不必專取諸林漢儒林傳孟喜授易於田王孫得易家候陰陽災變書詐言田生且死時枕喜厀獨傳喜同門染丘賀疏通證明之曰田生絕於施讎手中時喜歸東海安得此事延壽嘗從孟喜問易京房以爲延壽卽孟氏學翟牧白生不肯皆曰非也劉向校書以爲諸易家說皆祖田何楊叔丁將軍大義略同惟京氏爲異黨延壽獨得隱士之說托之孟氏不相與同藝文志易有孟氏京房諸篇無復分異京氏書世尙有之𨿽陰陽家不特災變之候論以漢儒林傳藝文志自有不可誣者諸儒黨同伐異可盡信邪延壽行事略在京房傳中舉最小黃詔聽畱增秩矣其曰得我道以亡身者京生也知人見事未可以明經學士視之易林近古占書旣自可尙綴辭引類尢爾雅可喜尙其辭者於漢氏西京文字又可忽諸乾道六年八月

項安世曰焦氏卦法自幹至未濟並依易書本序以一卦直一日幹直甲子坤直乙丑至未濟直癸亥乃盡六十日而四正卦則直二分二至之日坎直冬至離夏至震春分兌秋分不在六十卦輪直之數此卽京房六十卦气之法但京主六日七分此但主一日京用商易之序此用周易之序爾

趙汝楳曰焦延壽不袓田楊不用筮卜自成一家又曰焦延壽作易林以三百八十四爻之辭不能周四千九十六變之吉凶故外易而別爲之辭又雜以納甲飛伏之說是舍人事義理而專於占者也

胡一桂曰延壽卦變法以一卦變爲六十四卦六十四卦通變四千九十六卦而卦變之次本之文王序卦首乾坤而終旣濟未濟且如以幹爲本卦其變首坤次屯蒙以至未濟又如以坤爲本卦其變首幹次屯蒙以至未濟又如以末一卦未濟爲本卦其變亦首幹次屯蒙以至旣濟每一卦變六十三卦通本卦成六十四卦且每一卦變成詩六十四首六十四卦變共四千九十六首以代爻辭而文王周孔辭並不復用又曰焦氏卦變卓然自爲一家而又托於孟者惡其無傳也

劉誠曰焦贛易林専取納甲飛伏非聖人法

何喬新曰焦延壽述陰陽災異而穿鑿之獘起

彭蕐曰易之道無所不該學者各得其一偏耳然皆不可謂非易也易自夏商周已有三易其後連山歸藏不傳惟周易獨傳周易至漢儒分而爲三有田何易焦贛易費直易何之易傳自孔子分上下經以孔子所作爲十傳而有章句贛之易專於占察易林凡十六卷直之易長於卦筮無有章句徒以彖象文言等參入卦中以解經漢末田焦之學微絕而費氏獨存蓋費之後有鄭康成王弼輩爲之注故也宋程伊川據弼易爲傳固出於費朱氏晦庵據呂伯恭古易爲本義則本之田何於是田費之易皆盛行於世而贛獨不幸無傳者近於內閣閱書得易林觀其辭韻皆非後人所能到頗類左傳中所載繇辭因錄而藏之異日間有事以占亦未嘗不驗也然則贛之易豈無所本者耶惜乎末學淺識不能爲之傳注使之盛行以爲夫人之趨吉避凶一助也成化癸巳夏五月韓邦奇曰焦氏四千九十六變孔氏之正傳也京氏直爻則以己意衍之

楊愼曰焦氏易林西京文辭也辭皆古韻與毛詩楚辭叶韻相合或似詩或似樂府童謡觀者但以占卜書視之過矣

鄭端簡公曰易林十六卷世傳出焦延壽𨿽隋唐經籍志亦然今考漢書儒林傳藝文志及荀氏漢紀皆不言焦氏著易林疑今之易林未必出於焦氏延壽爲京房師今明夷之咸林云新作初陵踰蹈難登三駒推車跌損傷頤乃成帝時事節之解林云皇母多恩字養孝孫脫於𦇤褓成就爲君似言定陶傅太后育哀帝事皆在延壽後不應延壽預言之也刻本易林載東萊費直曰六十四卦變占者王莽時建信天水焦延壽所撰然劉向當成帝時校書已有延壽易說延壽非莽時人明矣況直𨿽後於延壽與髙相同時𨿽直亦非莽時人也唐王兪序易林云延壽與孟喜同時又云當在西漢元成間喜與梁丘賀同門豈元成間人耶

姜恩曰焦氏易林演六十四卦爲四千九十六卦而辭變象占皆具其意精而深其文簡而古

馬粦曰日兵憲蓉川齊公訊疑未決顧予曰發伏若焦延壽無遁情矣予退而筮之得訟之隨云甲乙丙丁俱歸我庭三丑六子入門見母后五日獄得稽其日乃乙丑訟之者僅六人焉焦易之神如此

於愼行曰焦氏易林其辭古奧爾雅而旨趣深愽有六經之道非漢以下文字然世徒以爲占卜之書學士弗誦也

楊時喬曰焦氏之學溺於陰陽占察不類聖人之經鍾惺曰焦延壽用韻語作易占似讖似謡有數十百言所不能盡者回翔於一字一句之中寛然有餘其鍜煉精簡未可謂無意爲文也

顧炎武曰易林疑是東漢以後人撰而托之焦延壽者延壽在宣昭之世其時左氏未立學官今易林引左氏語甚多又往往用漢書中事如曰彭離濟東遷之上庸事在武帝元鼎元年曰長城旣立四夷賓服交和結好昭君是福事在元帝竟寜元年曰火入井口楊芒生角犯歷天門窺見太微登止玉牀似用李尋傳語曰新作初陵踰蹈難登似用成帝起昌陵事又曰劉季發怒命滅子嬰又曰大蛇當路使季畏懼則又非漢人所宜言也

陳廷敬曰焦贛易林言吉凶與聖經絕相悖蓋術數之學謬妄乖離之尢可鄙者沙隨程氏偶有驗乃神奇其書以爲與左氏傳載鳯凰於飛和鳴鏘鏘漢書載大橫庚庚予爲天王之語相類今考其言多俚諺如程氏所稱亦未之能及也

王弘撰曰自焦氏爲詩以代占辭而後之筮者不復用文王周公孔子之辭矣此焦氏之罪也

按漢易惟焦氏獨全至李鼎祚易集解於隨卦采贛之說云漢髙帝與項籍具明徵也當屬變占中語

經義考卷七翰林院檢討朱彜尊撰

易六

京氏﹝房﹞易傳通誌三卷﹝漢志十一篇馬氏通考四卷﹞存

周易章句隋志十卷﹝七錄十卷錄一卷目釋文序錄十二卷﹞佚

周易錯卦隋志五行家七卷﹝七錄經部八卷﹞佚

周易妖占隋志五行家十二卷﹝七錄十三卷﹞佚

按晉書宋書五行志及水經注太平禦覽俱引之

周易占事隋志五行家十二卷佚

周易守林隋志五行家三卷佚

周易飛候隋志五行家九卷又六卷﹝七錄八卷新舊唐詩志六卷﹞佚

周易飛候六日七分隋志五行家八卷佚

按京氏飛候太平禦覽每引之

周易四時候隋志五行家四卷﹝新舊唐書志二卷﹞佚

周易混沌隋志五行家四卷佚

周易委化隋志五行家四卷佚

周易逆刺占災異隋志五行家十二卷﹝漢志災異孟氏京房六十六篇京氏段嘉十三篇﹞佚

易傳積算法雜占條例通考一卷存

漢書京房字君明東郡頓丘人受易梁人焦延壽延壽云嘗從孟喜問易喜死房以爲延壽易卽孟氏學翟牧白生皆曰非也房以明災異得幸石顯五鹿充宗皆疾房欲逺之元帝於是以房爲魏郡太守爲石顯所譖誅房授東海段嘉河東姚平河南乘弘繇是易有京氏之學又曰房本姓李吹律自定爲京氏劉向曰諸易家說皆祖田何楊叔丁將軍大義略同惟京氏爲異黨

東觀漢紀曰沛獻王輔善京氏易永平五年京師多雨上禦雲臺自爲卦以周易林占之其繇曰蟻封穴戶大雨將至上以問輔輔上書曰蹇艮下坎上艮爲山坎爲水山出雲爲雨蟻穴居知雨將至故以蟻興荀悅曰京房受易於梁人焦延壽獨得隱士之說托之孟氏劉校易說云不與孟氏同

王通曰京房郭璞古之亂常人也

金君卿曰京生分六十四卦更值日用事以候風雨寒溫非聖人設卦垂敎之本意矣

胡旦曰京房以卦气言事皆有效驗

宋咸曰京房郎顗闗子明輩假易之名以行其壬遁卜祝陰陽術數之學聖人之旨則無有焉嗚呼好怪之甚也

李淸臣曰自焦延壽京房毛爽祖孝孫之徒爲六日七分之說日辰之支幹律呂之淸濁風雨寒暑節气之候與夫天文曆法以爲皆從易而生故術者咸自托於易五行家曰我之術出於易也太乙家曰我之術出於易也律家亦曰然歷象所云又然已而參同方伎卜相筮占之流莫不持籌衍圖指畫天地自以爲知易謂之伎術非聖人之徒也

晁說之曰是書兆乾坤之二象以成八卦凡八變而六十四而酬酢乎萬物之表者炳然在目也大抵辧三易運五行正四時謹二十四气悉七十二候而位五星降二十八宿其進退以幾而爲一卦之主者謂之世奇耦相與據一以起二而爲主之相者謂之應世之所位而陰陽之肆者謂之飛陰陽肇乎所配而終不脫乎本以隱賾佐神明者謂之伏起乎世而周乎內外參乎本數以紀月者謂之建終之始之極乎數而不可窮以紀日者謂之積會於中而以四爲用一卦偹四卦者謂之互幹建甲子於初坤建甲午於上八卦之上乃生一世之初初一世之五位乃分而爲五世之位其五世之上乃爲遊魂之世五世之初乃爲歸魂之世而歸魂之初乃生後卦之初其建剛日則節气柔日則中气其數虛則二十有八盈則三十有六蓋有可言者如此若夫象遺乎意意遺乎言則錯綜其用惟變所適或兩相配而論內外二象若世與內若世與外或不論內外之象而論其內外之位或三相參而論內外與飛若伏或相參而論內外世應建伏或不論內外而論世建與飛伏或兼論世應飛伏或專論世應或論世之所忌或論世之所生於其所起見其所滅於具所形見其所生故曰死於位生於時死於時生於位苟非彰往而察來微顯而闡幽者曷足以與此

葉夢得曰按授梁丘賀學者亦京房顏師古謂別一人今世有京房易皆陰陽曆數之書又有京房雜算數十篇其言龎雜專主卜筮兩人莫知爲誰審爲授延壽學者

晁公遡曰明於象數而不達於進退者京房是也房深於易惜非善用易者也

晁公武曰漢藝文志易京氏凡三種八十九篇隋經籍志有京氏章句十卷又有占候十種七十三卷唐藝文志有京氏章句十卷而易占候存者五種二十三卷今其章句亡矣乃略見於僧一行及李鼎祚之書今傳者曰京氏積算易傳三卷雜占條例法一卷或共題易傳四卷而名皆與古不同今所謂京氏易傳或題曰京氏積算易傳者疑隋唐志之錯卦是也錯卦在隋七卷唐八卷所謂雜占條例法者疑隋志之逆刺占災異十二卷是也至唐逆刺三卷而亡其八卷元佑八年髙麗進書有京氏周易占十卷疑隋周易占十二卷是也

林光朝曰先秦之爲易者未有及理義也自田何而後章句傳說多矣見於今者獨有費氏之書費氏舊亡章句而學者宗王弼之說至於京氏之陰陽占筮其書𨿽存視之爲術數之流矣易有聖人之道四焉理義之學以其辭耳王弼而下其說紛紛不若象數之粗有所明也

陳藻曰漢有二京房皆出焦延壽之門

陳振孫曰京房易傳三卷積算雜占條例一卷吳郁林太守陸績注京氏學廢絕久矣所謂章句者旣不復傳而占候之存於世者僅若此較之前志十百之一二耳

趙汝楳曰京房傳焦氏之學專明卦气占驗極而至於蘇竟郎顗楊由景鸞樊英之徒則以易兼河洛圖緯風角七政而易儕於讖諱矣

項安世曰以京易考之世所傳火珠林者卽其法也以三錢擲之兩背一面爲拆卽兩少一多少陰爻也兩面一背爲單卽兩多一少少陽爻也俱面爲交交者拆之聚卽三多老陰爻也俱背爲重重者單之積卽三少老陽爻也蓋以錢代蓍一錢當一揲此後人務徑捷以趨卜肆之便而本意尙可考其所異者不以交重爲占自以世爲占故其占止於六十四爻而不能盡三百八十四爻之變爾又曰京氏易法只用八卦爲本得本卦者皆以上爲世爻得歸魂卦者皆以三爲世爻亦因下體復得本卦而三在本卦爲上也其餘六卦皆以所變之爻爲世世之對爲應凡其所謂變者非以九六變也皆自八純卦積而上之知其爲某爻之所變耳如幹本卦上九爲世九三爲應干初變姤爲一世卦初六爲世九四爲應再變遁爲二世卦六二爲世九五爲應三變否爲三世卦六三爲世上九爲應四變觀爲四世卦六四爲世初六爲應五變剝爲五世卦六五爲世六二爲應剝之四復變爲晉謂之遊魂卦九四爲世初六爲應晉下卦皆變爲大有坤復歸乾謂之歸魂卦九三爲世上九爲應餘仿此又曰京房於世爻用飛伏法凡卦見者爲飛不見者爲伏其在八卦止以相反者爲伏乾見伏坤之類皆以全體相反也至八卦所變世卦則不然自一世至五世同以本生純卦爲伏蓋五卦皆一卦所變至遊魂二卦則又近取所從變之卦爲伏如幹一世姤姤下體巽飛爲巽初辛丑伏仍用幹初甲子二世遁飛爲艮遁二丙午伏仍幹二甲寅之類至五世皆以本卦乾爻爲伏者也自五世復下爲遊魂卦剝四變晉是艮變其飛爲離四己酉伏爲艮四丙戌矣又下爲歸魂卦晉下三爻變爲大有自坤變乾故飛爲幹三甲辰伏爲坤三乙卯矣二卦皆近卽所從變之卦不用本生純卦也餘卦仿此

胡一桂曰京氏易以八宮卦爲序分上中下三卷上卷首乾宮八卦﹝幹姤遁否觀剝晉大有﹞次震宮八卦﹝震豫解恆升井大過隨﹞次坎宮八卦﹝坎節屯旣濟革豊明夷師﹞次艮宮八卦﹝艮賁大畜損睽履中孚漸﹞中卷首坤宮八卦﹝坤復臨泰大壯夬需比﹞次巽宮八卦﹝巽小畜家人益無妄噬嗑頥蠱﹞次離宮八卦﹝離旅鼎未濟蒙渙訟同人﹞次兌宮八卦﹝兌困萃咸蹇謙小過歸妹﹞蓋專八純卦變六十四卦也下卷雜論卜筮一篇首論聖人作易揲蓍布卦次及納甲法次二十四气候配卦與夫天地人鬼四易﹝一二世地易四世人易五世八純天易遊魂歸魂鬼易﹞父母兄弟妻子官鬼等爻龍徳﹝十一月子在坎卦左行﹞虎刑﹝五月午在離卦右行﹞天官﹝甲乙庚辛之類﹞地官﹝甲乙申酉之類﹞與五行生死所寓之類﹝寅中有生火丑中有死金之類﹞此晁氏讀書志所謂星行气候之學非章句也又一本題曰京氏易傳其間論積算法﹝亦無起例可推﹞及卜筮新條例﹝占求官家宅之類﹞及列六十四卦定三百八十四爻斷法與前下卷同而尢詳偹者但如漢志所載京房易傳論集中尢無此豈其所謂章句者歟

陸深曰京房易傳於易無所發明蓋亦自成一家言卦分世應起星气算位卽今世錢卜五鄕六親之術小數也而文理微密比太玄頗爲易簡

韓邦奇曰京氏易傳至百餘卷必於其四千九十六卦俱有所附五星眾星之經畱順逆遲速守犯自開物以至閉物俱有定局惜無所考也

朱睦﹤木挈﹥曰京房有二其一頓丘人其一不知何許人皆以易學顯爲大中大夫者顏師古謂書字誤耳大

王弘撰曰京易揚雄皆以卦配气候而爲說各異惟以卦气起於中孚則同

徐善曰京房以十二辟主十二月而佐以公侯卿大夫除離南坎北震東兌西分主四季餘六十卦以五卦主一月正月侯小過大夫蒙卿益公漸辟泰二月侯需大夫隨卿晉公解辟大壯三月侯豫大夫訟卿蠱公革辟夬四月侯旅大夫師卿比公小畜辟幹五月侯大有大夫家人卿井公咸辟姤六月侯鼎大夫丰卿渙公履辟遁七月侯恆大夫節卿同人公損辟否八月侯巽大夫萃卿大畜公賁辟觀九月侯歸妹大夫無妄卿明夷公困辟剝十月侯艮大夫旣濟卿噬嗑公大過辟坤十一月侯未濟大夫蹇卿頥公中孚辟復十二月侯屯大夫謙卿暌公升辟臨其法每爻主六日又八十分日之七三百六十爻當一歲三百六十五日四分日之一用中孚初爻起冬至

按京氏易傳君子體仁作體信利物作利之福謙作富謙不忒作不貸殷薦作隱薦盱豫作污豫朋盍簪作攢剝牀以膚作簠君子得輿作徳輿朋來作崩來朶頥作瑞頥水洊至洊作瑧袛旣平袛作褆大耋作絰憧憧作﹤忄重﹥夷於左股夷作胰先張之弧後說之弧弧作壺赦過宥罪作尢罪劓刖作劓劊吾與爾靡之作之月幾望作近望繻有衣袽作絮旁行而不流作畱天下之頥作嘖行其典禮作等禮再扐而後掛作卦可與酬酢作醋易以貢作工洗心作先心包犠作伏戲坎爲豕作彘爲瘠馬作柴馬爲吝作遴爲馵足作朱足爲矯輮作柔豫怠也怠作治皆與今易異辭見陸氏釋文

段氏﹝嘉﹞易傳漢志十二篇佚

漢書京房授東海段嘉河東姚平河南乘弘皆爲博士

蘇林曰東海人爲博士

顏師古漢書注嘉卽京房所從受易者也見儒林傳及劉向別錄

任氏﹝良﹞易旗漢志蓍龜家七十一卷佚

漢紀京房薦上弟子姚平任良願以爲刺史

經義考卷八翰林院檢討朱彜尊撰

易七

費氏﹝直﹞周易注﹝釋文序錄新舊書志作章句﹞七錄四卷佚﹝釋文殘闕﹞

易林隋志五行家二卷﹝七錄五卷﹞佚

周易筮占林七錄五行家五卷佚

易內神筮隋志五行家二卷佚

漢書費直字長翁東萊人治易爲郎至單父令長於卦筮亡章句徒以彖象系辭十篇文言解說上下經瑯琊王璜平中能傳之劉向以中古文易經校施孟梁丘經或脫去無咎悔亡惟費氏與古文同

隋書費直傳易其本皆古字號曰古文易行於人間而未得立後漢陳元鄭眾皆傳費氏之學馬融又爲傳以授鄭玄玄作易注荀爽又作易傳魏代王肅王弼並爲之注自是費氏易大興

歐陽修曰易至漢分爲三有田何之易焦贛之易費直之易今行世者惟有王弼易其原出費氏費氏興而田學遂息古十二篇之易遂亡其本

邵愽曰古易卦爻一彖二象三文言四系辭五說卦六序卦七雜卦八其次第不相雜也先儒謂費直專以彖象文言參解易爻今入彖象文言於卦下者自費氏始

朱震曰隋書經藉志漢費直注周易四卷鄭康成注周易九卷魏王弼注周易六卷韓康伯注系辭三卷鄭王二家之易本於費氏康伯之學卒於輔氏則費氏之後易經上下離爲六卷系辭五篇合爲三卷矣是以二家所注皆九卷也

晁公武曰焦贛費直傳受皆不明漢末焦氏之學微而費氏獨存其學無章句惟以彖象文言等十篇解上下經凡彖象文言等參入卦中皆祖費氏東京荀劉馬鄭皆傳其學王弼最後出或用鄭說則弼亦本費氏也

吳仁傑曰費直易省去彖傳象傳系辭傳之目但總以一傳字加於彖傳之首王弼王肅易皆存傳字蓋本於此又曰費直易亡章句崇文總目序云以彖象文言雜入卦中者自費氏始按鄭康成易以文言說卦序卦合爲一卷則文言雜入卦中康成猶未爾非自費直始也

馮椅曰直傳徒以彖象系辭十篇之言解說上下經

崇文總目云以彖象文言雜入卦中自費始蓋誤以之言爲文言且康成易猶以文言說卦序卦雜卦合爲一篇則不始直明矣彖象系辭之名一沒而汨亂古經則始於此

章如愚曰費氏興而余學息今所傳卽費氏易也

趙汝楳曰漢興羣經殘闕惟易爲全書孰謂其紛揉反甚於他經劉向以中古文易經較施孟梁丘經或脫去無咎悔亡獨費氏經與古文同施梁丘髙氏亡於西晉孟京亦不傳陳元鄭眾皆傳費學馬融鄭玄荀爽王肅王弼皆爲之注今易乃費氏經也

熊朋來曰漢藝文志易經十二篇上下經十翼各自爲篇也以彖象雜入卦中者自費直始鄭康成之徒因之古易遂紊然其初不過如今幹卦之例未入小象於各爻王弼不知小象是韻語自坤以下六十三卦輙分入各爻自乾坤二卦各附文言而諸卦文言散逸今見於大傳者無幾也

胡一桂曰費直以彖象文言參入卦中古經變亂實權輿於此

朱睦桔曰費直自爲易以相授受原無師傳

髙氏﹝相﹞易說佚

漢書相沛人治易與費公同時其學亦亡章句專說陰陽災異自言出於丁將軍傳至相相授子康及蘭陵母將永繇是易有髙氏學髙費皆未嘗立於學官隋書髙氏易亡於西晉

朱睦桔曰髙相易自言出於丁將軍寛寛景帝時人相平帝時人相去甚逺或亦私淑者也

趙氏﹝賓﹞易論佚

漢書蜀人趙賓好小數書後爲易餙易文持論巧慧易家不能難皆曰非古法也賓死莫能持其說

周必大曰文王重爻之時紂𨿽虐而商未危箕子尙爲商臣其明未夷卦之六五已曰箕子之明夷利貞此趙賓所以鑿爲荄滋之說也

於陵氏﹝欽﹞易吉凶漢志著龜家二十三卷佚

伏氏﹝萬壽﹞周易集林隋志五行家十二卷佚

阮孝緒曰易集林伏萬壽撰

按太平禦覽引集林文云占天雨否外卦得陰爲雨得陽不雨其爻發變得坎爲雨得離不雨坎化爲巽先風後雨

嚴氏﹝遵﹞周易骨髓決通誌一卷佚

髙士傳嚴遵字君平蜀人也隱居不仕嘗賣卜於成都市日得百錢以自給卜訖則閉肆下簾以著書爲事揚雄少從之遊屢稱其徳

何孟春曰嚴君平卜筮於成都市以爲卜筮賤業而可以惠眾人有邪惡非正之問則依蓍龜爲言利害與人子言依於孝與人弟言依於順與人臣言依於忠各因其勢導之以善夫易爲卜筮作以卜筮徵諸易之所言豈曰賤哉後世占驗紛論之爲則有不假易者此君平所謂賤業爾

崔氏﹝篆﹞易林六十四篇佚

後漢書篆涿郡安平人王莽時爲郡文學以明經徵詣公交車太保甄丰舉爲步兵校尉篆投劾歸後爲建新大尹建武初幽州刺史舉篆賢良篆自以宗門受莽僞寵慚愧漢朝遂辭歸不仕客居榮陽閉門濳思著周易林六十四篇用決吉凶多占驗

連叢子孔子和爲臨晉令其友崔駰以其家卦林占之謂爲不吉語子和曰盍辭乎答曰學不爲人仕不擇官所以爲吉也且卜以決疑不疑何卜吉凶由人而由卦林乎徑往之官

李石曰篆駰之祖著易林六十四篇或曰卦林或曰象林

窪氏﹝丹﹞易通論本傳七篇佚

後漢書窪丹字子玉南陽育陽人世傳孟氏易王莽時常避世教授專志不仕徒眾數百人建武初爲博士稍遷十一年爲大鴻臚作易通論七篇世號窪君通丹學義研深易家宗之稱爲大儒

東觀漢記丹作通論七卷

景氏﹝鸞﹞易說佚

後漢書景鸞字漢伯廣漢梓潼人能理齊詩施氏易兼受河洛圖緯作易說及詩解文句兼取河洛以類相從名爲交集

益部耆舊傳鸞少隨師學經渉七州之地作易說及詩解文句兼取河洛以類相從名曰奧集

袁氏﹝太伯﹞易章句佚

王充曰東番鄒伯奇臨淮袁太伯袁文術會稽吳君髙周長生之輩位𨿽不至公卿誠能知之囊槖文雅之英雄也觀伯奇之元思太伯之易章句文術之咸銘君髙之越紐錄長生之洞歷劉子政揚子云不能過也

袁氏﹝京﹞易難記佚

後漢書京字仲譽汝陽人習孟氏易作難記三十萬言初拜郎中稍遷侍中出爲蜀郡太守

彭氏﹝宣﹞易傳佚

冊府元龜彭宣字子佩淮陽人爲大司馬長平侯作易傳

胡一桂曰張禹授易於宣位爲上公見險而止異於苟患失之者

戴氏﹝崇﹞易傳佚

冊府元龜戴崇字子平沛人爲少府作易傳

樊氏﹝英﹞易章句佚

後漢書樊英字季齊南陽魯陽人習京氏易兼明五經七緯隱於壺山之陽安帝初徵爲博士順帝時拜五官中郎將以光祿大夫賜告歸著易章句世名樊氏學

許氏﹝峻﹞易新林隋志五行家一卷﹝七錄十卷﹞佚

易決﹝七錄作易要決﹞隋志五行家一卷﹝七錄三卷﹞佚

易雜占七錄七卷佚

易災條隋志五行家二卷佚

後漢書峻字季山汝南平輿人善卜筮之術時人方之京房所著易林至今傳於世

按北堂書鈔引許氏易災條雲母病腹脹蛇在井旁當破缾甕井沸泥浮五色玄黃又初學記引易災條云井中有魚似虫出流若當井沸五色玄珠蓋亦焦氏易林類也

馬氏﹝融﹞周易注﹝或作傳﹞七錄一卷﹝釋文序錄新舊唐書作章句十卷﹞佚

後漢書馬融字季長扶風茂陵人桓帝時爲南郡太守著三傳異同說注孝經論語詩易三禮尙書

荀悅曰孝桓帝時故南郡太守馬融著易解頗生異說

朱震曰費氏之易至馬融始作傳融傳鄭康成康成始以彖象連經文

按馬氏易傳見於釋文與今易異者聖人作而萬物覩作聖人起婚媾作冓云重婚也擊蒙作系蒙血去作卹去履愬愬作虩虩天道虧盈作毀盈介於石介作扴云觸小石聲由豫作猶豫云疑也盍簪作臧天命不佑作右百果艸木皆甲拆作甲宅云根也萃亨旡亨字徳之修也修作循

經義考卷九翰林院檢討朱彜尊撰

易八

鄭氏﹝玄﹞周易注隋志九卷﹝七錄十二卷舊唐志同釋文序錄新唐書十卷﹞佚﹝王應麟錄成一卷﹞

後漢書鄭玄字康成北海髙密人師事京兆第五元先始通京氏易公羊春秋又從東郡張恭祖受周官禮記左氏春秋韓詩古文尙書以山東無足問者乃西入闗因涿郡盧植事扶風馬融公交車再徵不至徵爲大司農所注周易尙書毛詩儀禮禮記論語孝經尙書大傳又著六藝論毛詩譜駁許愼五經異義答臨孝存周禮難凡百餘萬言

淳於俊曰鄭玄合彖象於經欲使學者尋省易了

陸澄曰王弼注易玄學之所宗今若弘儒鄭注不可廢

王儉曰易體微逺實貫羣籍施孟異聞周韓殊旨豈可專據小王便爲該偹依舊存鄭意謂可安

蕭子顯曰康成生炎漢之季訓義優洽一世

李延壽曰鄭玄並爲眾經注解大行於河北魏末大儒徐遵明門下講鄭氏所注周易遵明以傳盧景裕及淸河崔瑾景裕傳權會郭茂權會早入鄴都郭茂恆在門下教授其後能言易者多出郭茂之門

隋書鄭康成王弼二注梁陳列於國學齊代惟傳鄭義至隋王注盛行鄭學寖微今殆絕矣

崇文總目今惟文言說卦序卦雜卦合四篇其餘皆逸

朱震曰鄭氏傳馬融之學多論互體

吳仁傑曰鄭康成易省去六爻之卦又省去用九用六覆卦之畫移上下體於卦畫之下又移卦名於兩體之下又移初九至用九爻位之文加之爻辭之上又合彖傳象傳於經於彖傳加彖曰二字於象傳加象曰二字

馮椅曰鄭氏易隋志九卷唐志十卷不知何緣增一卷崇文總目止有一卷惟文言說序雜合四篇餘皆逸旨趣淵確去聖人未逺也中興書目亡

王應麟曰康成注易九卷多論互體江左與王輔嗣學並立顏延之爲祭酒黜鄭置王齊陸澄貽王儉書云易自商瞿之後𨿽有異家之學同以象數爲宗數年後乃有王弼之說王濟云弼所誤者多何必能頓廢前儒河北諸儒專主鄭氏隋興學者慕弼之學遂爲中原之師唐因之今鄭注不傳此景遷晁氏所慨嘆也李鼎祚云鄭多參天象王全釋人事易道豈偏滯於天人者哉合彖象於經蓋自康成始其說間見於鼎祚集解及釋文易詩三禮春秋義疏後漢書文選注乃於讀易之暇輯爲一卷庶使先儒象數之學猶有考焉又曰鄭康成詩箋多攺字其注易亦然如包蒙謂包當作彪文也泰包荒謂荒讀爲康虛也大畜豶豕之牙謂牙讀爲互大過枯楊生稊謂枯音姑山楡也晉錫馬蕃庶讀爲蕃遮謂蕃遮禽也解百果艸木皆甲柝作甲宅皆讀如解解謂坼呼皮曰甲根曰宅困劓刖當爲萃一握爲笑握讀爲夫三爲屋之屋系辭道濟天下之道當作導言天下之至賾賾當爲動說卦爲幹卦幹當爲幹其說多鑿

按鄭氏之易與王輔嗣本不同者甚多如爲其嫌於無陽也嫌作謙君子以經綸作論君子幾作機包蒙包作彪需讀爲秀需於沙作沚致宼作戎患至掇也掇作惙終朝三褫之褫作拕王三錫命錫作賜乘其墉作庸明辧晳也晳作遰裒多益寡裒作捊捨車而徒車作輿賁如皤如皤作蹯頻復作顰復枯楊生梯作荑不鼔缶而歌作擊缶則大耋之嗟下無凶字離王公也離作麗浚恆作浚恆或承之羞或作咸羸其角羸作累不詳也詳作祥失得勿卹作矢得勿卹文王以之作似之夷於左股夷作睇其牛掣作﹤挈﹣手﹢牛﹥先張之弧後說之弧弧作壺宜待也作宜待時也懲忿窒欲窒作懫壯於頄作頯其行次且作趀且姤作遘後以施命誥四方作詰四方升作升劓刖作倪﹤亻兀﹥其形渥作剭列其夤作﹤月寅﹥遇其配主配作妃丰其蔀作菩丰其沛作韋日中見沫作眛天際翔也翔作祥麗澤兌作離澤所樂而玩者玩作翫故君子之道鮮矣鮮作尟藏諸用藏作臧議之而後動作儀之有功而不徳作不置冶容作野容又以尙賢也作有以暴客作客雜物撰徳撰作算爲廣顙作黃爲科上槁作稾爲黔喙之屬作黯喙蠱則飭也飭作節當日河北諸儒專主鄭學今則王伯厚所集一卷外見於陸氏釋文者僅此爾

荀氏﹝爽﹞周易注隋志十一卷﹝新舊唐書志十卷﹞佚

後漢書爽字慈明一名諝潁川潁陰人延熹五年拜郎中獻帝卽位就拜平原相行至宛陵復追爲光祿勲視事三日進拜司空著禮易傳詩傳尙書正經春秋條例又作公羊問及他所論敍凡百餘篇

張璠曰爽起自布衣九十五日而至三公

荀恱曰臣恱叔父故司徒爽著易傳據爻象承應陰陽變化之義以十篇之文解說經意由是兗豫之言易者咸傳荀氏學

虞翻曰漢初以來海內英才其讀易者解之率少至孝靈之際潁川荀諝號爲知易臣得其注有愈俗儒又南郡太守馬融有俊才其所解釋復不及諝

鄒湛曰易箕子之明夷荀爽訓箕爲荄詁子爲滋漫衍無經不可致詰

程迥曰荀爽於說卦添物象以足卦爻所載查元章謂不須添添亦不盡

九家易解隋志十卷﹝釋文序錄新舊唐書志作集解﹞佚

陸徳明曰荀爽九家集注十卷不知何人所集稱荀爽者以爲主故也其序有荀爽景房馬融鄭玄宋衷虞翻陸績姚信翟子元注內又有張氏朱氏並不詳何人其說卦傳本幹後更有四爲龍爲直爲衣爲言坤後有八爲牝爲迷爲方爲囊爲黃爲裳爲帛爲漿震後有三爲玉爲鵠爲鼓巽後有二爲揚爲鸛坎後有八爲宮爲律爲可爲楝爲叢棘爲狐爲蒺藜爲桎梏離後有一爲牝牛艮後有三爲鼻爲虎爲狐兌後有二爲常爲輔頰注云常西方神也

朱震曰秦漢之時易亡說卦孝宣時河內女子發老屋得說卦至後漢荀爽集解又得八卦逸象三十有一

李心傳曰九家易說卦坤有爲牝爲迷爲方爲囊爲裳爲黃爲帛爲漿字牝陰陽也迷先迷之意方地之形囊所容物裳下服黃地之色帛桑土所生漿未詳其義

吳仁傑曰易爻三百八十六諸儒但知三百八十四爻耳獨苟爽論八純卦之爻通用九用六而爲五十他未有以爲言者按說卦所論二篇之策此三百八十四爻之策也乾坤之策則用六用九兩爻之策也注疏旣通乾坤之策爲兩篇之策朱氏又破荀爽之說謂用九用六皆在八卦爻數之內若爾則乾坤之策未免於重出而用九用六兩爻亦幾於贅而可削矣夫有是爻則必有是策今三百八十六爻具在而獨置兩爻不論聖人之意豈若是乎

王應麟曰荀爽易其說見於李鼎祚集解若干升於坤曰云行坤降於乾曰雨施乾起坎而終於離坤起離而終於坎離坎者乾坤之家而陰陽之府故曰大明終始皆諸儒所未發

董眞卿曰荀爽有周易章句十卷又集九家集解十卷

郝敬曰九家者流附會穿鑿迂僻無當

按荀氏易注見於釋文所引其文不同於今者陰疑於陽疑作凝爲其嫌於無陽也嫌作嗛財成天地之道作裁成裒多益寡裒作桴朋盍簪作宗賁如皤如皤作波蔑貞凶蔑作滅其欲逐逐作悠悠大耋之嗟作差下戚嗟若亦爾出涕沱若沱作池咸其拇作母解而拇同咸其腓作肥有疾﹤偹心﹥也﹤偹心﹥作偹文王以之作似之家人嗃嗃作確確其牛掣作觭以正邦也爲漢諱作國已事遄往遄作顓愓號愓作鍚包有魚包作胞聚以正也聚作取君子以除戎噐除作慮劓刖作臲�井谷射鮒射作耶井收勿幕收作甃震來虩虩作愬愬震遂泥作隊列其夤作腎厲燻心燻作動婦孕不育孕作乘歸妹以須作孺月幾望作旣望中孚同𨿽旬作均匪夷所思夷作弟婦喪其茀作紱言天下之至賾而不可惡也惡作亞可與佑神矣佑作侑六爻之義易以貢作功爲矯輮作撓爲亟心作極心丰多故親﹝句﹞寡旅也別爲句

劉氏﹝表﹞周易章句隋志五卷﹝新舊唐書同中經簿錄易注十卷七錄九卷目錄一卷﹞佚

後漢書劉表字景升山陽髙平人魯恭王之後也爲鎭南將軍荊州牧封成武侯闗西兗豫學士歸者千數表起立學校博求儒術綦母闓宋忠等撰立五經章句謂之後定謝承後漢書表受學於同郡王暢

漢末英雄記州略羣宼旣盡表乃開立學官博求儒士使綦母闓宋忠等撰定五經章句

宋氏﹝衷﹞周易注﹝或作忠﹞七錄十卷﹝新舊唐書志同釋文序錄九卷﹞佚

隋志梁有漢荊州五業從事宋忠注周易十卷亡

虞翻曰北海鄭玄南陽宋忠𨿽各立注忠小差玄而皆未得其門難以問世

陸徳明曰衷字仲子南陽章陵人

李氏﹝譔﹞古文易佚

蜀志李譔字欽仲梓潼涪人父仁字徳賢與同縣尹默俱遊荊州從司馬徽宋忠等學譔具傳其學又從黙講論五經延熙元年爲庶子遷僕射轉中散大夫右中郎將著古文易尙書毛詩三禮左氏傳太玄指歸皆依凖賈馬異於鄭玄與王氏殊隔初不見其所述而意歸多同

張氏﹝滿﹞周易林唐志七卷佚

按張滿未詳何代人唐志列於許峻之前姑附於此

魏氏﹝伯陽﹞周易參同契唐志二卷﹝崇文總目一卷通考三卷﹞存

陸徳明曰虞翻注參同契云易字從日下月

三洞珠囊魏伯陽撰參同契其說以周易爻象論作丹之事而儒者不知神丹之事多作陰陽注之殊失其旨

中興書目參同契明金丹之訣篇題蓋仿緯書之目詞韻皆古奧雅難通首言乾坤坎離四卦槖鑰之外其次言屯蒙六十卦以見一日用功之蚤晚又次言納甲六卦以見一月用功之進退又次言十二辟卦以分納甲六卦而兩之蓋內以詳理月節外以兼統歳功此書大要在坎離二字

彭曉序曰魏伯陽會稽上虞人修眞潛黙養志虛無慱贍文詞通諸緯候得古人龍虎經盡獲妙旨乃約周易譔參同契三篇復作補塞遺脫一篇所述多以寓言借事隱顯異文密示靑州徐從事徐乃隱名而注之桓帝時公復傳授與同郡淳於叔通遂行於世參雜也同通也契合也謂與周易理通而義合也其書假借君臣以彰內外敍其離坎直指汞鈆列以乾坤奠量鼎噐明之父母保以始終合以夫妻拘其交媾譬諸男女顯以滋生析以陰陽導之反復示之晦朔通以降騰配以卦爻形於變化隨之斗柄取以周星分以晨昏昭諸刻漏莫不托易象而論之故名周易參同契云

晁公武曰漢魏伯陽撰按神仙傳伯陽會稽上虞人通貫詩律文辭贍愽修眞養志約周易作此書凡九十篇徐氏箋注桓帝時以授同郡淳於叔通因行於世彭曉爲之解隋書不載按唐陸徳明解易字云虞翻注參同契言字從日下月今此書有日月爲易之文其爲古書明矣

鄭東卿曰伯陽之參同契意在鍜煉而入於術於聖人之道爲異端

朱子曰參同契本不爲明易姑借此納甲之法以寓其行持進退之候其言納甲之法則今所謂京房占法見於火珠林者是其遺法所云甲乙丙丁庚辛者乃以月之昏旦出沒言之非以分六卦之方也此𨿽非爲明易而設然易中無所不有苟其言自成一家可推而通則亦無害於易又曰參同契文章極好蓋後漢之能文者爲之其用字皆根據古書非今人所能解

範成大曰伯陽作參同契五行相類凡三卷其說似周易其實假借爻象以論作丹之意而世人不考丹事每作陰陽決之殊失其旨

黃震曰參同契者漢世上虞人魏伯陽所造其說出於神仙傳不足憑爲之注釋者五代末彭曉則此書必出於五代之前也參雜也同通也契合也此方士煉丹之書謂與諸丹經理通而義合也然必冒周易爲爲稱者煉丹取子午時爲火候是坎離因用乾坤坎離四正卦於槖鑰之外其次言屯蒙六十卦以見一日用功之早晚又次言納甲六卦以見一月用功之進退又次言十二辟卦以分納甲六卦而兩之要皆附會周易以張大粉餙之其實煉丹無符於易易本無預於煉丹而今世言火候者因以三百八十四爻爲一周天以一爻值一日而爻多日少終不相合其妄可知近日蔡季通學慱而不免於雜嘗畱意此書而晦庵與之遊因爲校正其書頗行然求其義則終無之嗚呼煉丹之說盛於唐而唐世人主若士大夫凡惑之者無不速其死此書又可尙乎道書魏伯陽傳言伯陽將三弟子一白犬入山作金丹及成與犬犬死伯陽自服自死弟子繼服又死二弟子不服而出山爲伯陽求棺斂至則伯陽已活矣其鄙如此且或有之人主柰何以一死試丹而伯陽之再活者今安在壽幾何耶

劉辰翁曰古書惟參同契似先秦文

兪琰曰參同契文委時去害與鬼爲鄰委鬼魏字也鄭煥攺鬼爲仙誤矣百世一下遨遊人間百一之下爲白人乃其旁之立人合之則伯字也湯遭阨際水早隔並湯遭早而無水易字也阨之厄際爲阝合之則陽字也此自解魏伯陽三字也

胡一桂曰參同契三篇補塞遺脫一篇大槪借易以明火候煉丹修養之法孟蜀彭曉爲之分九十一章解義朱文公又隱名而爲之注讎定考辧正文復爲上中下三篇

薛瑄曰參同契假易論長生之術若指諸掌然終是方技之書

陸深曰魏伯陽作參同契本之緯書文字結構頗爲古質時作韻語多所根據過於文人蕐靡之作

羅欽順曰參同契有彭曉陳顯微儲蕐谷陰眞人兪琰陳致虛六家注皆能得其微旨

按參同契本道家之言不當列於經義然朱子嘗爲之注且謂無害於易故附載之是書諸家注解頗眾則槪略而不記也

亡名氏古五子傳漢志十八篇以下俱佚

漢律曆志日有六甲辰有五子

劉向別錄所校讎中古五子書除復復位著十八篇分六十四卦著之辰自甲子至壬子凡五子

漢書藝文志注自甲子至壬子說易陰陽

古雜傳漢志八十篇

神輸漢志五篇

劉向曰神輸者王道失則災害生得則四海輸之祥瑞

梁元帝曰易則神輸道訓

雜災異漢志三十五篇

周易漢志蓍龜家三十八卷

蓍書漢志蓍龜家二十八卷

周易明堂漢志蓍龜家二十六卷

周易隨曲射匿漢志蓍龜家五十卷

漢書東方朔傳上嘗使諸數家射覆朔自贊曰臣嘗受易請射之乃別蓍布卦而對

大筮衍易漢志蓍龜家二十八卷

大次雜易漢志三十卷

易卦八具漢志蓍龜家捲未詳

鼠序卜黃漢志蓍龜家二十五卷

周易版詞通考一卷

陳振孫曰不知名氏當是漢魏以前人所爲其間官名皆東京制也

經義考卷十翰林院檢討朱彜尊撰

易九

王氏﹝郎﹞易傳佚

魏志王朗字景興東海郡人魏國初建以軍祭酒領魏郡太守遷禦史大夫攺司空進封蘭陵侯謚曰成著易春秋孝經周官傳咸傳於世正始五年十二月詔故司徒王朗所作易傳令學者得以課試

魏略朗本名嚴後攺爲朗

董氏﹝遇﹞周易注﹝釋文序錄作章句﹞七錄十卷佚

魏略遇字季直建安初舉郡孝廉稍遷黃門侍郎黃初中出爲郡守明帝時入爲侍中大司農遇善左氏傳更爲作朱墨別異人有從學者遇不肯教而云必當先讀百徧言讀書百徧而義自見從學者云苦渇無曰遇言當以三餘或問三餘之義遇言冬者歳之餘夜者日之餘陰雨者時之餘也由是諸生少從遇學無傳其朱墨者

魏志明帝時大司農弘農董遇歷注經傳頗傳於世

陸徳明曰遇弘農蕐陰人

朱震曰天地之數五十有五董遇謂其六以象六畫之數減卦之六畫爲四十九不知五十有五天地之極數大衍之數五十其一太極不動而四十九運而爲八卦重而六十四若去六畫卽說不通

按董氏易注君子體仁作體信與京氏荀氏同裒多益寡裒作桴與鄭氏荀氏同洗心退藏於密洗作先與京氏荀氏虞氏張氏同夫坤隤然示人簡矣隤作妥與陸氏姚氏同餘如拔茅茹以其彚徵彚作夤賁如皤如皤作盤君子得輿作徳車婦喪其茀作笄爲幹卦作幹卦與諸家別

劉氏﹝邠﹞易注佚

管輅別傳故郡將劉邠字令先淸和有思理好易而不能精與輅相見自說注易將訖輅言今明府欲勞不世之神經緯大道誠富美之秋然輅以爲注易之急急於水火水火之難登時之驗易之淸濁延於萬代不可不先定其神而後垂明思也自旦至今聴采聖論未有易之一分易安可注也邠因易系辭諸篇之理以爲注不得其要輅尋聲下難事皆窮柝曰夫乾坤者易之祖宗變化之根源今明府論淸濁者有疑疑則無神恐非注易之符也邠言數與何平叔論易及老莊之道至於精神遐流與化周旋淸若金水郁若山林非君侶也

管氏﹝輅﹞周易通靈決隋志五行家二卷佚

周易通靈要決隋志五行家一卷佚

周易林唐志五行家四卷佚

隋書魏少府丞管輅撰

趙汝楳曰梁丘賀以占筮顯名漢宣時費直長於卦筮髙相専說災異其後虞翻闗子明之徒尢注意於占至管輅𨿽分筮八卦乃絕口不及易中辭義矣

胡一桂曰公明精於卦筮窮極幽微占言吉凶禍福無毫髮爽雜以射覆說相一皆神妙

郝敬曰管輅分蓍占象援引易理自謂得其源遂渉其流然此實一人一家之學其於民義物則至徳要道無與焉聖人所謂隱怪弗爲者也

鍾氏﹝會﹞周易無互體論七錄十卷佚

周易盡神論隋志一卷佚

魏志鍾會字士季潁川長社人太傅繇小子也爲司徒初會弱冠與山陽王弼並知名會嘗論易無互體孫盛曰荀顗嘗難會易無互體見稱於世

王氏﹝肅﹞周易注隋志十卷佚

周易音佚

魏志肅字子雍年十八從宋忠讀太玄而更爲之解黃初中爲散騎黃門侍郎後以常侍領祕書監兼崇文館祭酒出爲廣平太守徵還拜議郎頃之爲侍中遷太常後遷中領軍加散騎常侍肅善賈馬之學而不好鄭氏采會同異爲尙書詩論語三禮左傳解及撰定父朗所作易傳皆列於學官

李延壽曰鄭玄易大行於河北王肅易亦間行焉

陸徳明曰子邕東海蘭陵人魏衛將軍太常蘭陵景侯又注尙書禮喪服論語孔子家語述毛詩注作聖證論以難鄭玄又曰爲易音者三人王肅李軌徐邈

王應麟曰王肅注易十卷今不傳釋文云自系辭訖於雜卦肅本皆有傳字漢儒林傳云孔子晚而好易讀之韋編三絕而爲之傳肅本是也其注噬幹胏得金矢曰四體離陰卦骨之象骨在幹肉脯之象金矢所以獲野禽故食之反得金矢君子於味必思其毒於利必偹其難見太平禦覧

胡一桂曰王肅撰定其父成侯朗所作易傳列於學官本義所引有曰王肅本者是也又曰王肅注周易十卷崇文總目乃十一卷題王肅傳云後人算陸徳明釋文所取者附益之非肅本書

按王氏易注易音皆不傳見於釋文所引者六爻發揮作輝其惟聖人乎作愚人後結始作聖人卽鹿作﹤楙鹿﹥云上於天作云在天上致宼至宼作戎鞶帯作盤帯承天寵也寵作龍比之匪人作匪人凶天下隨時作之隨時之義作隨之時義君子以向晦入宴息向作鄕君子以振民育徳育作毓有子考無咎以考絕句盥而不薦作觀薦王用出徵以正邦也下更有獲匪其醜大有功也八字有戾﹤偹心﹥也﹤偹心﹥作斃羸其角羸作縲不詳也詳作祥失得勿卹作得失勿卹夷於左股作般其人天且劓作臲中行告公用圭作用桓圭後以施命誥四方誥作詰系於金柅作抳來徐徐作余余劓刖作臲﹤臬兀﹥女歸吉也作女歸吉利貞君子以居賢徳善俗作善風俗天際翔也翔作祥幹知大始大作泰而成位乎其中矣而下有易字範圍天地之化作犯違開物成務開作闓洛出書作雒何以守位曰人人作仁妙萬物而爲言妙作眇爲臭作爲香臭蠱則飭也飭作節自系辭上訖於雜卦皆有傳字與諸家多不同

王氏﹝弼﹞周易注隋志六卷﹝七志十卷﹞存

魏志弼好論儒道辭才逸辧注易及老子爲尙書郎年二十餘卒

何劭曰弼注易往往有髙麗言太原王濟好談易老莊常云見弼易注所悟者多然弼爲人淺而不識物情

孫盛曰易之爲書窮神知化非天下之至精其孰能與於此世之注解殆皆妄也況弼以附會之辧而欲籠統玄旨者乎故其序浮義則麗辭溢目造陰陽則妙賾無聞至於六爻變化羣象所效日時歲月五气相推弼皆擯落多所不闗𨿽有可觀者焉恐將泥夫大道

王儉曰易體微逺實貫羣籍施孟異聞周韓殊旨豈可專據小王便爲該偹

李延壽曰河南卽靑齊之間儒生多講王輔嗣所注師訓益寡

孔頴逹曰傳易者西都則有丁孟京田東都則有荀劉馬鄭大體更相祖述非有絕倫惟魏世王輔嗣之注獨冠古今所以江左名儒並傳其學河北學者罕能及之

陸徳明曰弼字輔嗣山陽髙平人魏尙書郎年二十四卒注易上下經六卷作易略例一卷

石介曰王弼多取康成舊解爲之訓說今之易蓋出於費說也

李石曰王弼注易刻木偶爲鄭玄像見其所誤輙呼叱之

冊府元龜顧悅之難王弼易義四十餘條京口閔康之申王難顧逺有情理

宋祁曰王弼著易直發胸臆不知鄭康成等師承有自

陳臯曰易本上下二篇王弼注釋之時以孔子十翼文相錯因離爲六篇謂之幹傳泰傳夫旣稱經又何以名傳案鄭康成本並無干傳泰傳字蓋輔嗣加之也

代淵曰彖與大小象諸卦本同幹卦例皆於六爻後相繼而列之聚爲一處至鄭康成王弼注時謂彖與大象本論卦體故列六爻前小象以釋爻故各退在逐爻後使人易曉惟畱幹之一卦不移

金君卿曰弼出於馬鄭馬鄭出於費氏

程伯子曰王弼注易玄不見道但卻以老莊之意解說而已

司馬光曰輔嗣好以老莊解易恐非易之本旨其以雷動風行運變萬化爲非天之心然則爲此者果誰邪

張子曰以老氏以有無論易自王弼始

晁說之曰易雜老莊而專明人事則自王弼始弼好老魏晉談玄皆弼輩倡之使當暴秦之時則易豈能以卜筮免乎

郭雍曰漢興諸儒僅能訓詁舉大義或復歸於陰陽家流大失聖人言易之旨正始中王輔嗣一切革去易以髙尙之言然輔嗣祖述虛無其辭𨿽美而無用於天下國家於是易爲空言矣又非三聖人所謂易之道也

邵愽曰孔頴逹謂王輔嗣之意象本釋經宜相附近分爻之象各附當卦蓋古易旣亂於費氏又亂於王氏也

李綱曰弼有得意在忘象得象在忘言之論深斥象數之學謂互體不足遂及卦變變又不足推至五行義無所取而近世學者遂廢象而不談失聖人之意多矣

朱震曰弼去舊說雜以老莊之言於是儒者専尙文辭不復推大傳天人之道自是分裂不合

王炎曰焦延壽京房孟喜之徒遁入於小數曲學無足深誚而鄭玄虞翻之流穿鑿附會象旣支離理滋晦蝕王弼承其後遽棄象不論後人樂其說之簡且便也故漢儒之學盡廢而弼之注釋獨存於今

吳仁傑曰王弼易用康成本謂孔子贊易之辭本以釋經宜相附近乃各附當爻每爻加象曰以別之謂之小象又移文言附於乾坤二卦加文言曰三字於首而以系辭上下傳字施之說卦前後二篇分上經幹傳第一泰傳第二噬嗑傳第三下經咸傳第四夬傳第五丰傳第六而無卷字

朱子曰王弼周易巧而不明又曰古易彖象文言各在一處至弼始合爲一後世諸儒遂不敢與移動陳振孫曰自漢以來言易者多溺於占象之學至弼始一切掃去暢以義理於是天下宗之餘家盡廢然弼好老氏魏晉談玄自弼輩倡之易有聖人之道四焉去三存一於道闕矣況其所謂辭者又雜異端之說乎範謂其罪深於桀紂誠有以也

章如愚曰三易同祖伏羲而文王之易獨以理傳五家同傳周易而費氏之學獨以理傳馬王諸儒同釋易之學而王弼之注獨以理傳然則明易之要在理而已矣

趙汝楳曰西漢之末向長範升諸人好談老易東都則折象魏則何晏王弼裴徽皆以玄說易後至杜弼王希夷王績武攸緒輩皆好之開元初詔張說舉通易老莊者則易儕於老莊矣

稅汝權曰易經羲文周孔之手可謂最古而篇第不明蓋漢魏以來諸儒之辠而王韓尢其著者魏志謂鄭康成始合彖象於經厥初猶如今幹卦附之於後至王弼則自坤以下各爻聮綴之標題乃以上經幹傳至下經丰傳爲六卷已不知於義何居及康伯又以上下系爲七八卷說序雜爲第九卷

略例爲第十卷

使羲文周公上下二篇之經不成二篇而孔子十翼不成十翼漢魏迄今幾千餘年列於學官專置愽士無一人能辧其非者惑世誣民抑何甚哉

劉克莊曰京房費直諸人皆捨章句而談陰陽災異往往揆之前聖而不合推之當世而少驗至王輔嗣出始研尋經旨一掃漢學然其獘流而爲玄虛矣

王應麟曰程子謂學易先看王弼蓋輔嗣之注學者不可忽也其以寂然至無爲復又云冬至陰之復夏至陽之復蘓子美辧其非愚謂先儒云至靜之中有動之端所以見天地之心與寂然至無之說異矣

黃震曰易聖人之書也所以明斯道之變易無往不在也王弼間以老莊虛無之說參之誤矣

丁易東曰漢去古未逺諸儒皆以象變言易矣言象變而遺理不可也王輔嗣一掃而去之以其遺理而去之可也並象變而去之則後之學者不知三聖命辭之本心矣

兪琰曰易初九潛龍勿用此爻辭也文王之所作也濳龍勿用陽在下也此爻傳也孔子之所述也古易爻傳自爲一篇不以附經自費氏以此解經而鄭康成傳費氏之學始移附各卦經文之後猶未若王弼以之分附於諸爻之下也弼更以象爻置於爻辭之前又於象辭之首並爻傳之首皆冠以象曰二字於是後人以象辭爲大象爻辭爲小象象安有所謂大小哉又曰文王之辭謂之經孔子之辭謂之傳傳者所以釋經之辭也經有彖傳卽文王所系於卦下之辭孔子釋文王卦下之辭而傳述其意故謂之彖傳古者經與傳各爲一書自費直以傳解注而後鄭康成以彖傳連經文然猶若今幹卦次序至王弼乃自坤卦而始每卦以彖傳移綴於彖辭之後又加以彖曰二字冠之後之人遂不謂之彖傳而直謂之彖夫以孔子之彖傳爲彖則文王之彖辭當復謂之何哉學者惟弼是從竟莫敢移動呂汲公王原叔晁以道李巽巖呂東萊朱紫陽皆以分經合傳非古吳仁傑稅汝權編周易古經亦皆極論弼之失讀易者要當審其是不可紐以舊說而以彖傳爲彖也

吳源曰五經惟易最古至費氏而古易遂變爲今至鄭康成王弼而今易不可復古噫使天下後世不知聖人作易系易之蘊皆漢晉諸儒之過也

王褘曰弼注髙談理致以老莊之意爲解

何喬新曰王弼之傳祖尙淸虛

楊時喬曰魏晉間王弼說行依易談玄虛名𨿽爲易聖人卜筮尙占理象數皆失之矣

郝敬曰魏漢以還學者迷習訓詁獨王輔嗣超然窺十翼之藩而說者謂其於象太疏又曰易者象而已矣而弼曰得意在忘象弼懲漢魏諸家之附會矯枉過直毀繩墨而尙淸言習气使然不可以爲訓也

黃宗羲曰王輔嗣注易得意忘象得象忘言日時歲月五气相推悉皆擯落顧論者謂其以老莊解易試讀其注簡當而無浮气何曽籠絡玄言故能逺歷於唐發爲正義其廓淸之功不可冺也

黃宗炎曰易以卜筮獨不罹秦火其民間自相授受亦止言卜筮而不敢及乎理義故漢儒易學大扺皆論災祥禍福以象數爲重蓋其由來使然也然其章句之沿習與訓詁之垂傳者固未嘗廢也乃宋人竟詆之謂秦火焚書而書存漢儒窮經而經絕豈其然哉輔嗣生當漢後見象占之牽彊拘泥有乖於聖教始一切掃除暢以義理天下之耳目煥然一新聖道爲之復覩唐太宗詔長孫無忌與諸儒刋定義疏十餘家凡辭尙虛誕者皆所不取惟王注獨冠古今亦其學其辭有足以折服羣賢豈徒以當時習尙而漫爲回護之者哉乃宋儒竟詆之謂崇尙虛無雜述異端曲說晉魏談玄自王倡始至神州陸沈中原魚爛皆輔嗣所肇甚或擬其罪爲桀紂噫亦太過矣夫談象數則斥之如彼詮辭理則咎之如此爲宋以前之儒者不亦難乎

陳廷敬曰費直以彖象釋經附於卦後今幹卦大哉乾元至用九天徳不可爲首是其例也𨿽其初加一傳字以別於經然十二篇之經直已亂之矣至鄭康成注易合彖象於經而所謂彖象不連經文者猶在至王弼注易用康成本又增入乾坤文言𨿽加彖曰象曰文言曰以別於經然直之所旣亂者弼又從而亂之若說卦等篇仍其舊總曰繋辭自是宋儒知有弼易而不知有古經矣

周易略例隋志一卷﹝新舊唐書合周易注作七卷﹞存

邢璹曰略例者舉釋綱目之名統明文理之稱略不具也例舉並也輔嗣以先儒注二十餘家𨿽小有異同而疊相雜述推比所見特殊故作略例以辧諸家之惑錯綜文理略錄之也

項徳棻曰王輔嗣周易略例明象辧位二篇淵乎邃也邢氏稱其總一部之指歸明六爻之得失可以經天緯地探測鬼神推辟咎悔自愽士宗宋而此書塵土矣

沈珩曰輔嗣明卦明爻諸篇舉義明徹不特掃象占之溺亦出漢經師訓之上

周易窮微論通誌一卷佚

國史誌王弼論一卷大類略例而不及

易辧中興書目一卷佚

陳振孫曰世稱王輔嗣凡爲論五篇館閣書目王弼易辧一卷論彖論象亦頗略例意卽此書又言此書已亡至晉得之王羲之承詔錄藏於祕府世莫得見未知何據

何氏﹝晏﹞周易私記二十卷佚

周易講說十三卷佚

冊府元龜何晏撰周易私記二十卷周易講說十三卷

孫氏﹝炎﹞周易例佚

魏志樂安孫叔然授學鄭玄之門人稱東州大儒懲爲祕書監不就作周易春秋例毛詩禮記春秋三傳國語爾雅諸注

裴松之曰叔然與晉武帝同名故志稱其字

荀氏﹝輝﹞周易注七錄十卷佚

荀氏家傳輝字景文﹝又云字長倩﹞太子中庶子與賈充共定晉律又作易集解

魏志輝官至虎賁中郎將

阮氏﹝籍﹞通易論宋志一卷存

魏志籍才藻艷逸而倜黨放蕩行已寡欲以莊周爲模則官至步兵校尉

胡一桂曰阮嗣宗易通論一卷凡五篇

嵇氏﹝康﹞周易言不盡意論一篇佚

晉書嵇康字叔夜譙國銍人拜中散大夫

虞氏﹝翻﹞周易注隋志九卷﹝釋文序錄十卷﹞闕

吳志虞翻字仲翔會稽余姚人嘗與少府孔融書並示以所著易注融答書曰易自啇瞿以來舛錯多矣去聖彌逺眾說騁辭曩聞延陵之禮樂近覩吾子之治易乃知東南之美非徒會稽之竹箭也孫權以爲騎都尉數犯顏諌爭權不能悅又性不恊俗多見謗毀坐徙丹陽涇縣權積怒非一遂徙翻交州𨿽處罪放而講學不倦門徒嘗數百人又爲論語國語訓注皆傳於世

別傳曰翻初立易注奏上曰臣髙祖父故零陵太守光少治孟氏易曾祖父故平輿令成纘述其業至臣祖父鳯爲之最密臣先考故日南太守歆受本於鳳最有舊書世傳其業至臣五世臣生遇世亂長於軍旅習經於枹鼓之間講論於戎馬之上蒙先師之說依經立注又臣郡吏陳桃夢臣與道士相遇放髮披鹿裘布易六爻撓其三以飲臣臣乞盡吞之道士言易道在天三爻足矣豈臣受命應當知經所覧諸家解不離流俗義有不當實輙悉攺定以就其正

宋咸曰先儒如虞翻崔憬輩之用互體京房郎顗輩之用五行皆去聖人逺矣

張根曰三代之書或曰連山或曰歸藏或曰周易而易之名莫之或攺豈非變通之義不可易與此八卦所以爲易之本而三代同之也虞翻好易遇飲三之夢而不得其說猥曰易道在天三爻足矣豈眞知易者哉

朱震曰虞氏論象太密則失之於牽合牽合之獘或至於無說

王應麟曰虞翻注說卦云乾坤五貴三賤故定位艮兌同气相求故通气震巽同聲相應故相薄坎戊離巳月三十日一會於壬故不相符坤消從午至亥故順幹息從子至巳故逆蓋用納甲卦气之說

易律曆隋志五行家一卷佚

陳振孫曰虞翻注京氏參同契律曆志一卷專言占象而不可盡通字亦多誤未有別本校

王弘撰曰納甲之說京氏易傳魏氏參同契皆有之而虞氏之說較備

周易集林隋志五行家一卷佚

周易日月變例七錄六卷佚

隋志注周易日月變例六卷虞翻陸績撰

按虞氏世治孟氏易然釋文所引其文或不盡依孟氏若陰凝於陽爲其嗛於無陽也則同荀氏本累其角得失勿卹冶容作野則同鄭氏夲萃亨無亨字則同馬氏鄭氏本易以工則同京氏本先心則依京氏荀氏本余若匪其彭作尫明辧晳也作柝朋盍簪作戠咸其輔作﹤面甫﹥滕口說也滕作媵己事遄往已作紀剛揜也作弇坤作成物作坤化系辭焉而明吉凶下有悔吝二字剛柔者晝夜之象作晝夜者剛柔之象也易之序也作象所樂而玩者作所變樂天知命作變天慢藏誨盜冶容誨淫作悔天地之文作爻爲龍爲駹爲科上槁科作折謙輕而豫怠也怠作怡此與諸家不同易注凡九卷𨿽不傳而李氏集解摭采獨詳錄之尙可得二三卷其大略尙存也

陸氏﹝績﹞周易注﹝釋文序錄注作述﹞隋志十五卷﹝釋文序錄新舊唐書志十三卷會通一卷﹞佚﹝鹽邑誌林載有一卷﹞

注京氏易三卷存

吳志陸績字公紀吳郡吳人爲郁林太守加偏將軍𨿽有軍事著述不廢作渾天圖注易釋玄皆傳於世朱震曰陸績之學始論動爻

按陸氏易注已亡今鹽邑誌林載有一卷乃系抄撮陸氏釋文李氏集解二書爲之所存者幾希矣其經文異諸家者履帝位而不疚作疾明辧晳也晳作逝納約自牖作誘喪羊於易作場婦子嘻嘻作喜喜君子以懲忿窒欲作療欲吾與爾靡之作﹤糹麻﹥之三年克之﹤偹心﹥也作備也曹侍郎秋嶽曾見藏書家有存三卷者惜侍郎沒無從訪求矣

程氏﹝秉﹞周易摘佚

吳志程秉字徳樞汝南南頓人逮事鄭玄後避亂交州與劉熙考論大義遂愽通五經權聞其名徵拜太子太傳著周易摘尙書駁論語弼凡三萬餘言

姚氏﹝信﹞周易注隋志十卷﹝七錄十二卷﹞佚

阮孝緒曰姚信字符直吳興人吳太常卿

陸徳明曰信字徳佑

按阮氏七錄有姚信集二卷又嘗著士緯十卷吳志陸績傳注有表請賜績女郁生以義姑之號又陸遜傳姚信以親附太子枉見流徙又孫和傳寶鼎二年十二月遣守丞相孟仁太常姚信等備官僚中軍步騎二千人以靈輿法駕東迎神於明陵又晉書範平傳平研覽墳索徧該百氏姚信賀部之徒皆從受業又南史姚察傳讓選部書曰臣九世祖信名髙往代云云今易注已亡見於釋文者盱豫作旴云日始出引詩旴日始旦夷於左股作右盤君子以順徳作得折其右肱作股閴其無人作鬩日月運行作違行言語以爲階作機貞勝者也作貞稱爲弓輪作倫爲蠃作蠡

尙氏﹝廣﹞周易雜占隋志五行家九卷﹝唐志八卷﹞佚

翟氏﹝玄﹞易義﹝九家易有翟子元﹞佚

陸徳明曰子元不詳何人爲易義

按翟氏易義先張之弧後說之弧弧亦作壺愓號作鍚號云賜也來徐徐作荼荼云內不定之意正位凝命作擬命云度也

張氏易義佚

按張氏易見九家易注不詳其名陸氏釋文載有張倫本直方大上有易曰二字合車而徒車作輿寘於叢棘寘作置振恆作震恆羸其角羸作虆婦子嘻嘻作嬉嬉往蹇來譽宜待也待作時範圍天地作犯違云猶裁成也未審卽其人否考之序錄又未列其姓氏不敢臆定也

朱氏易義佚

陸徳明曰荀爽等九家集注注內又有張氏朱氏並不詳何人

按李鼎祚集解引諸家易中有朱仰之疑卽其人也

楊氏周易集二王注隋志五卷佚

周易馬鄭二王四家集解隋志十卷佚

經義考卷十一翰林院檢討朱彜尊撰

易十

裴氏﹝秀﹞易論佚

文章敍錄秀字季彥年二十五爲黃門侍郎累遷散騎常侍尙書僕射令光祿大夫咸熈中封廣川侯晉室受襌進左光祿大夫攺封巨鹿公遷司空著易及樂論又畫地圖十八篇傳行於世

衛氏﹝瓘﹞易義佚

晉書衛瓘字伯玉河東安邑人太康初司空侍中尙書令惠帝卽位加太保錄尙書事

王氏﹝宏﹞易義佚

晉書王宏字正中髙平人粲從孫泰始初爲汲郡太守遷衛尉河南尹大司農太康中爲司隸校尉後爲尙書

陸徳明曰宏弼之兄晉大司農贈太常爲易義

鄒氏﹝湛﹞周易綂略隋志五卷﹝新舊唐志綂略論三卷﹞佚

晉書鄒湛字潤甫南陽新野人仕魏歷通事郎太學愽士太康中爲散騎常侍國子祭酒轉少府

劉氏﹝兆﹞周易訓注佚

晉書劉兆字延世濟南東平人武帝時五辟公府三徵愽士皆不就撰周易訓注以正動二體互通其文

向氏﹝秀﹞周易義佚

晉書向秀字子期河內懷人爲散騎侍郎轉黃門侍郎散騎常侍

按向氏易文王以之依鄭氏荀氏本作似

阮氏﹝咸﹞周易難答論唐志二卷佚

晉書咸字仲容歷仕散騎侍郎出補始平太守

唐書阮長成阮仲容難答

應氏﹝貞﹞明易論唐志一卷佚

晉書應貞字吉甫汝南南頓人魏侍中璩之子武帝初置太子中庻子官以貞爲之後遷散騎常侍

王氏﹝濟﹞周易義佚

晉書王濟字武子善易尙長山公主起家拜中書郎累遷侍中出爲河南尹尋使白衣領太僕

皇甫氏﹝謐﹞易解佚

晉書皇甫謐字士安安定朝郡人有髙尙之志以著述爲務號玄晏先生

胡一桂曰見正義

阮氏﹝渾﹞周易論﹝釋文序錄論作義﹞隋志二卷佚

陸徳明曰阮渾字長成籍之子晉太子中庻子馮翊太守爲易義

袁氏﹝凖﹞周易傳佚

袁氏世紀凖字孝尼著書十餘萬言爲周易周官傳及論五經滯義聖人之微言以傳於世

荀綽曰凖有雋才泰始中爲給事中

庾氏﹝運﹞易義佚

陸徳明曰庾運字玄度新野人官至尙書爲易義

郭氏﹝琦﹞注京氏易一百卷佚

冊府元龜郭琦字公偉爲著作佐郎注榖梁春秋京氏易百卷鄕人王遊等皆就琦學

徐氏﹝苖﹞周易筮占七錄五行家二十四卷佚

晉書徐苖字叔冑髙密淳於人與弟賈就愽士濟南宋鈞受業遂爲儒宗作五經同異評郡察孝亷州辟從事治中別駕舉異行公府五辟愽士再徵並不就

欒氏﹝肇﹞周易象論隋志三卷﹝唐志一卷﹞佚

陸徳明曰肇字太初泰山人晉太保掾尙書郎爲易論

李氏﹝充﹞周易音六篇佚

晉書李充字弘度江夏人辟丞相王導掾轉記室參軍累遷中書侍郎注尙書及周易音六篇行於世

王氏﹝廙﹞周易注隋志三卷﹝殘闕七錄十卷釋文序錄十二卷﹞佚

晉書王廙字世將丞相導從弟爲荊州刺史徵爲輔國將軍加散騎常侍進左衛將軍

按王氏易注明辧晳也晳作晰利用侵伐作寢伐繻有衣袽繻作�見釋文又其注云駁馬能食虎豹取其至健也正義引之又艮爲徑注云物始攺爲徑路又震爲大塗注云大塗萬物所生太平禦覽引之

楊氏﹝乂﹞周易卦序論隋志一卷﹝新舊唐志同﹞佚

陸徳明曰乂字符舒汝南人晉司徒左長史

王應麟曰禦覽嘗引之

按徐堅初學記引乂易卦序論云險而止山也險而動泉也動靜皆蒙險故曰山

郭氏﹝璞﹞周易洞林隋志五行家三卷﹝宋志一卷﹞佚

周易新林隋志五行家九卷﹝又四卷﹞佚

周易林七錄五行家六卷佚

易立成林隋志五行家二卷佚

周易玄義經宋志一卷佚

易斗圖隋志五行家一卷佚

易八卦命錄斗內圖隋志五行家一卷佚

晉書郭璞字景純河東聞喜人博學有髙才而訥於言論好古文奇字妙於陰陽算歷有郭公者客居河東精於卜筮璞從之受業公以靑囊中書九卷與之由是遂洞五行天文卜筮之術爲著作佐郎遷尙書郎嬰王惇之禍璞撰前後筮驗六十餘事名爲洞林又抄京費諸家要撮更撰新林十篇卜韻一篇注釋爾雅別爲音義圖譜又注三蒼方言穆天子傳山海經及楚辭子虛上林賦數十萬言皆傳於世

王廙曰璞之爻筮𨿽京房管輅不過也

胡一桂曰景純得靑囊書遂洞五行天文卜筮之術嘗撰前後筮驗六十餘事名爲洞林斷法用靑龍朱雀勾陳騰蛇白虎玄武六神及太歲諸煞神時日旺相等推算靈驗無比又抄京費諸家撮要更撰新林十篇卜韻一篇大扺只用卦爻不假文字然雜以說相塟法行符壓勝之術往往流於技藝而易道日以支離卑下矣

按郭氏洞林初學記嘗引之雙湖胡氏撰啟蒙翼傳云世罕有其書從王楚翁才古抄得之則元時此書尙存也洞林之文有三言者如簪非簪釵非釵有四言者如同人之革曰朱雀西飛白虎東起姦猾衘璧敵人束手占行得此是謂無咎隨之升曰虎在山右馬過其左駁爲功曹猾爲主者垂耳而濳不敢來下爰升虛邑遂釋魏野豫之小過曰五月晦日羣魚來入州城寺捨旣濟曰小狐汔濟垂尾累衰初𨿽偸安終靡所依案卦言之秋吉春悲又有七言者如否曰乾坤閉塞道消長虎刑挾鬼法凶亂亂則何時時建寅僵屍交林血流漂此占行者入塗炭小過之坤曰小過之坤卦不奇𨿽有卦气變陽離初見勾陳被牽覊暫過則可覊不宐將見刧追事幾危賴有龍徳終無疵遁之姤曰卦象出墓气家囚變身見絕鬼濳遊爻墓充刑鬼煞俱卜病得此歸蒿丘誰能救之坤上牛若依子色吉之尢賁之豫曰時陰在初卦失度殺陰爲刑鬼入墓建未之月難得度消息卦爻爲扶助馮馬之師乃寡嫗自然奇救宐餐兔子若卹之得守故豫之解曰有釡之象無火形變見夜光連月精濳龍在中不遊行案卦卜之藻盤鳴金爻所憑無咎慶驗其占法靡不奇中所謂林者自爲韻語占決之辭猶存左氏傳遺意

葛氏﹝洪﹞周易雜占七錄五行家十卷佚

晉書葛洪字稚川丹陽句容人元帝爲丞相辟爲掾以平賊功賜爵關內侯咸和初轉司徒掾遷咨議參軍於寶薦洪才堪國史選爲散騎常侍領大著作洪辭不就聞交趾出丹砂求爲勾漏令止羅浮山煉丹積年著述不輟

孫氏﹝盛﹞易象妙於見形論一篇佚

晉書劉惔傳時孫盛作易象妙於見形論簡文帝使殷浩難之不能屈惔與抗答辭甚簡至盛理遂屈

本傳孫盛字安國太原中都人桓溫畱爲參軍從入關平洛以功封吳昌縣侯出補長沙太守累遷祕書監加給事中時殷浩擅名一時與抗論者惟盛而已盛著易象妙於見形論浩等竟無以難之

袁氏﹝宏﹞周易略譜舊唐書志一卷﹝新唐書同﹞佚

晉書袁宏字彥伯謝尙爲安西將軍引宏參軍事尋遷大司馬桓溫府記室自吏部郎出爲東陽郡

宣氏舒通易象論﹝陸氏經典序錄作通知來藏往論﹞唐志一卷佚

陸徳明曰舒字幼驥陳郡人晉宐城令爲通知來藏往論

張氏﹝輝﹞易義佚

陸徳明曰輝字義充梁國人晉侍中平陵亭侯爲易義

杜氏﹝育﹞易義佚

陸徳明曰育字方叔襄城人晉國子祭酒爲易義

楊氏﹝瓚﹞易義佚

陸徳明曰瓚不知何許人晉司徒右長史爲易義

邢氏﹝融﹞易義佚

裴氏﹝藻﹞易義佚

許氏﹝適﹞易義佚

楊氏﹝藻﹞易義佚

陸徳明曰邢融裴藻許適楊藻四人不詳何人並爲易義

張氏﹝軌﹞易義佚

崔鴻曰軌字士彥安定烏氏人漢常山王耳十七世孫涼州刺史謚武穆

按涼武公易得其資斧資作齊云齊斧黃鉞斧也

張氏﹝璠﹞周易集解七志十卷﹝隋志八卷殘缺新舊唐書志仍云十卷﹞佚

略論一卷佚

陸徳明曰璠安定人東晉祕書郎參著作集解十二卷集鍾會向秀庾運應貞荀輝張輝王宏阮咸阮渾楊乂王濟衛瓘欒肇鄒湛杜育楊瓚張軌宣舒邢融裴藻許適楊藻二十二家序云依向秀本﹝七錄雲集二十八家﹞

按璠嘗撰後漢紀三十卷所爲易注有云險而止山也險而動泉也太平禦覽引之

幹氏﹝寶﹞周易注隋志十卷佚﹝今止存一卷鹽邑誌林載之﹞

周易宗塗七錄四卷佚

周易爻義隋志一卷佚

周易問難二卷佚

周易玄品二卷佚

晉書幹寶字令升新蔡人爲著作郎平杜弢有功賜爵關內侯領國史補山陰令遷始安太守王導請爲司徒右長史遷散騎常侍爲春秋左氏義外傳注周易周官凡數十篇

冊府元龜幹寶爲散騎常侍領著作撰周易問難二卷周易玄品二卷周易爻義一卷

中興書目寶之易學以卦爻配月或配日時傳諸人事以前世已然之迹証之訓義頗有據

胡一桂曰幹寶周易傳十卷復別出爻義一卷宣和四年蔡攸上其書曰其學以卦爻配月或以配日時傳諸人事而以前世已然之迹証之訓義頗有所據若大有九三本左傳訓晏享乃與古合房審權亦采錄之

屠曾序曰吾師艸廬先生謂易爲五經冠而吳晉英舊以易解聞吾鹽得兩君子爲陸郁林公紀於常侍令升苐幹氏易有注者僅三十卦卦惟幹偹六爻余止一彖一爻而已要皆自古易類萃中摘抄然亦羲文象數幸衍一脈於蛟潭海澨間不可謂東南易髓不自令升標揭之也況駿心雄理遣詞英上不遜輔嗣錄之不啻起晉儒而淸言也乎

項臯謨跋曰嘗覽羣經幹子十卷幹令升寶周易注十卷周易宗塗四卷爻義一卷問難二卷玄品二卷有其名亡其書及從裏中太史氏後借讀文淵閣書目易類一百十種晉以上惟存京君明傳鄭康成注王輔嗣略例並注而子夏傳唐張素履僞作不覩有於氏易略見李鼎祚易傳集解中海鹽樊侯愽綜墳典專精譔述錄示幹常侍易解似於載籍節比句櫛者絕無僅有希世奇書也令升新蔡人徙吳郡海鹽仕吳爲著作郎賜爵關內侯入晉領國史爲散騎常侍補山陰令遷始安太守所著晉紀總論搜神記具在志林必悉之淩稚哲萬姓綂譜幹於二姓俱收令升幹氏宗幹犨於氏宗於定國幹裔有居海鹽有居嘉善以搏埴爲業幹窯鎭由是得名是幹非於無疑

按隋志周易玄品二卷不著撰人姓名當卽幹氏之書又有王氏周易問難二卷疑訛幹爲王也其文水洊至洊作薦井牧勿幕勿作网丰其沛作韋云祭祀之蔽膝爲科上槁作熇幹氏易已無傳惟散見於陸氏釋文李氏集解近海鹽胡氏編鹽邑誌林乃抄撮其僅存刋行之

殷氏﹝融﹞象不盡意論一篇佚

按南史殷景仁傳云陳郡長平人曾祖融晉太常隋志有晉太常卿殷融集十卷

黃氏﹝頴﹞周易注隋志四卷﹝七錄唐志十卷﹞佚

隋志晉儒林從事黃頴注今殘缺

陸徳明曰南海人晉廣州儒林從事

按黃氏易賁於丘園作世豚魚作遁魚

宋氏﹝岱﹞周易論隋志一卷佚

隋志晉荊州刺史宋岱撰

徐氏﹝邈﹞周易音隋志一卷佚

晉書徐邈東莞姑幕人孝武帝招延儒學之士謝安舉以應選補中書舍人撰正五經音訓學者宗之遷中書侍郎太子前衛率安帝卽位拜驍騎將軍所注榖梁傳見重於時

陸徳明曰邈字仙民

按徐氏於諸經皆有音顏氏家訓書證音辭篇屢引之

範氏﹝宣﹞周易論難佚

晉書範宣字宣子陳畱人博綜眾書尢善三禮太尉郤鑑命爲主簿詔徵太學愽士散騎郎並不就著禮易論難皆行於世

李氏﹝顒﹞周易卦象數旨七錄六卷佚

晉書充子顒郡舉孝亷亦有文義多所著作

隋志東晉樂安亭侯李顒撰

陸徳明曰顒字長林江夏人東晉本郡太守

顧氏﹝夷等﹞周易難王輔嗣義七錄一卷佚

隋志晉揚州刺史顧夷等撰

李氏﹝軌﹞周易音隋志一卷佚

隋志東晉尙書郎李軌撰

陸徳明曰軌字弘範江夏人東晉祠部郎中都亭侯

宋氏﹝處宗﹞通易論唐志一卷佚

李氏﹝悅之﹞易音佚

晉書悅之字符禮陳郡陽夏人始爲謝玄參軍後爲會稽王道子所親愛每勸道子專攬朝權俄而見誅冊府元龜悅之注系辭又爲易音

沈氏﹝熊﹞周易譜唐志一卷佚

周易雜音唐志三卷佚

範氏﹝長生﹞周易注隋志﹝作蜀才﹞十卷﹝舊唐志同﹞佚

顏之推曰易有蜀才注江南學士遂不知是何人王儉四部目錄不言姓名題云王弼後人謝炅夏侯該並讀數千卷書皆疑是譙周而李蜀書一名漢之書雲姓範名長生自稱蜀才而方以晉渡江後北間傳記皆名爲僞書不貴省讀故不見也

十六國春秋西山範長生巖居穴處李雄欲迎立爲君而臣之長生固辭曰推步大元五行大會甲子祚鍾於李非吾節也雄卽成都王位長生乘素輿詣成都卽拜丞相尊曰範賢長生善天文有術數民奉之如神

華陽國誌李雄克成都迎範賢爲丞相尊爲天地太師封西山侯賢名長生一名延久又名九重一曰支字符涪陵丹興人

按釋文引蜀才注大車以載作大輿官有渝官作館君子以明庶政明作命大耋作咥羸其角羸作累箕子之明夷箕作其二簋作軌懲忿窒欲懲作澄壯於頄作﹤亻丸﹥莧陸夬夬陸作睦系於金柅作尼孚乃利用禴作躍在天成像成作盛知崇禮卑禮作體研幾作揅幾參天兩地而倚數作奇數

經義考卷十二翰林院檢討朱彜尊撰

易十一

宋明帝集羣臣講易義疏隋志十九卷﹝七錄唐志二十卷﹞佚

國子講易議七錄六卷佚

宋書帝好讀書愛文義在藩時撰江左以來文章志又續衛瓘所著論語二卷行於世及卽位才學之士多引進參侍文籍應對左右於華林園芳堂講周易常自臨聽

張氏﹝該﹞等羣臣講易疏隋志周易義疏宋明帝集羣臣講唐志二十卷佚

荀氏﹝柔之﹞易音佚

陸徳明曰頴川潁陰人宋奉朝請

冊府元龜荀柔之注周易系辭並爲易音

按釋文議之而後動荀本作儀之

雷氏次宗周易注佚

豫章古今記雷次宗字仲倫入廬山事沙門惠逺篤志好學屢徵不起注禮記周易

何氏﹝諲之﹞周易疑通七錄五卷佚

阮孝緒曰宋中散大夫何諲之撰

張氏﹝浩﹞周易占隋志一卷佚

按南史張暢子浩官至義陽王昶徵北咨議參軍融之兄也

徐氏﹝爰﹞易音佚

陸徳明曰爰字季玉瑯琊人

竇蒙曰爰字長玉本名瑗避傅亮諱除玉宋大中大夫

範氏﹝歆﹞周易義隋志一卷佚

隋志宋陳令範歆撰

齊國學周易講疏七錄二十六卷佚

阮孝緒曰齊永明中國學講

祖氏﹝衝之﹞易義佚

南齊書衝之字文逺範陽薊人少稽古有機思宋元嘉中用何承天所制歷比古十一家爲密衝之以爲尙疎乃更造新法孝武令朝士善歷者難之不能屈出爲婁縣令謁者僕射永明中轉長水校尉著易老莊義釋論語孝經注九章造綴述數十篇

顧氏﹝歡﹞注王弼易佚

南齊書歡字景怡吳郡鹽官人篤志好學躬耕誦書夜則然糠自照母亡廬於墓次遂隱遁不仕於剡天臺山開館聚徒受業者常近百人太祖輔政徵爲揚州主簿及踐阼乃至稱山谷臣請退東歸上賜麈尾素琴永明元年詔徵爲太學愽士不就卒於剡山歡注王弼易二系學者傳之

沈氏﹝驎士﹞易經要略佚

南齊書驎士字云禎吳興武康人少好學家貧織簾讀書口手不息隱居余幹吳差山講經教授從學者數十百人各營屋宇依止其側升明末詔徵爲奉朝請永明六年徵爲太學愽士建武二年徵著作郎永元二年徵太子舍人並不就著周易兩系莊子內篇訓注易經禮記春秋尙書論語孝經喪服老子要略數十卷

徐氏﹝伯珍﹞周易問答七錄一卷佚

南齊書伯珍字文楚東陽太末人究尋經史遊學者多依之太守王曇生張淹並加禮辟伯珍應召乃退如此者凡十二焉吳郡顧歡摘出尙書滯義伯珍酬答甚有條理永明二年刺史豫章王辟議曹從事不就卒年八十四

周氏﹝顒﹞周易論隋志十卷﹝七錄三十卷﹞佚

南史顒字彥倫顗七世孫元徽中爲剡令齊髙帝輔政爲齊殿中郎建元初爲文惠太子中軍錄事參軍轉太子僕兼著作撰起居注遷中書郎轉國子博士

梁武帝周易大義隋志二十一卷﹝唐志二十卷﹞佚

大義疑問唐志二十卷佚

周易講疏隋志三十五卷佚

梁書髙祖文思欽明能事畢究少而篤學洞逹儒玄𨿽萬幾多務猶捲不輟手然燭側光常至戊夜造制旨孝經義周易講疏及六十四卦二系文言序卦等義樂社義毛詩答問春秋答問尙書大義中庸講疏孔子正言老子講疏凡二百餘卷並正先儒之迷開古聖之旨王侯朝臣皆奉表質疑髙祖皆爲解釋大同中於臺西立士林館領軍朱異太府卿賀琛舍人孔子袪等遞相講述於是四方郡國趨學向風

簡文帝易林十七卷佚

南史帝愽綜羣言善談玄理弘納文學之士賞接無倦嘗於玄圃述武帝所制五經講疏聽者傾朝野所著禮大義二十卷易林十七卷﹝諸非經義不錄﹞並行於世

元帝周易講疏梁書十卷佚

南史元帝性愛書籍旣患目多不自執捲置讀書左右番次上直晝夜爲常略無休已𨿽倦捲猶不釋五人各伺一更恆致逹曉常眠熟大鼾左右有睡讀失次序或偸捲度紙帝必驚覺更令追讀著周易講疏十卷連山三十卷筮經十二卷

顏之推曰元帝在江荊間召置學生親爲教授廢寢忘食以夜繼朝至於倦劇愁憤輙以講自解

連山隋志三十卷佚

叚成式曰梁元帝易連山每卦引歸藏斗圖立成委化集林及焦贛易林

洞林隋志三卷佚

元帝自序曰蓋聞玄枵之野鬼方難測朱鳥之舍神道莫知而緹縵曉披旣辧黃鍾之气靈臺夕望便知玉井之色復以談乎天者𨿽絕名言之外存乎我者還居稱謂之中余幼學星文多歷歳稔海中之書略加尋究巫咸之說偏得研求𨿽紫微迢遞如觀掌握靑龍顯晦易乎窺覽羨門五將亟經玩習韓終六王常所寶愛至如周王白雉之筮殷人飛燕之卜蓍名聚雪非關地極之山卦有密雲能擁西郊之气文通七聖世經三古山陽王氏眞解談玄河東郭生才能射覆兼而両之竊自許矣

筮經梁書十二卷佚

南平王蕭﹝偉﹞周易幾義隋志一卷佚

周易發義唐志一卷佚

梁書南平元襄王偉字文逹太祖第八子也天監元年封建安郡王十七年攺封南平郡王

蕭氏﹝巋﹞周易義記佚

隋書巋字仁逺梁昭明太子綂之孫也父詧周太祖以爲梁主都江陵詧薨巋嗣在位二十年梁之臣子謚曰孝明皇帝著孝經周易義記行於世

蕭氏﹝子政﹞周易義疏隋志十四卷佚

冊府元龜蕭子政爲都官尙書撰周易義疏十四卷系辭義疏三卷

伏氏﹝曼容﹞周易注七錄八卷佚

周易集林唐志十二卷﹝又一卷﹞佚

南史伏曼容字公儀平昌安丘人善老易常云何晏疑易中九事以吾觀之晏了不學也爲驃騎行參軍宋明帝好周易嘗集朝臣於淸暑殿講詔曼容執經曼容素美風采明帝恆以方嵇叔夜使吳人陸探微畵叔夜像以賜之齊建元中仕爲太子率更令與河內司馬憲吳郡陸澄共撰喪服建武中拜中散大夫曼容宅在瓦官寺東施髙坐於廳事有賓客輙升髙坐爲講說生徒常數十百人梁臺建召拜司徒司馬出爲臨海太守爲周易毛詩喪服集解老莊論語義

陶氏﹝弘景﹞易髓宋志三卷佚

南史陶弘景字通明丹陽秣陵人齊髙帝作相引爲諸王侍讀除奉朝請永明十年脫朝服掛神武門上表辭祿詔許之止於句容之句曲山號蕐陽隱居時人謂爲山中宰相大同二年卒詔贈太中大夫謚貞白先生

褚氏﹝仲都﹞周易講疏隋志十六卷佚

南史仲都錢唐人善周易爲當時之冠梁天監中歷位五經愽士

按褚氏易錢唐全緩弘立受之正義每引其說其云雷資風而益逺風假雷而增威頗與子夏傳地得水而柔水得地而流辭義相近

何氏﹝胤﹞周易注隋志十卷佚

梁書胤字子季廬江濳人師事沛國劉瓛受易及禮記毛詩起家齊祕書郎遷太子舍人出爲建安太守遷司徒主簿注易又解禮記於捲背書之謂爲隱義累遷左民尙書領驍騎中書令髙祖踐阼詔爲特進右光祿大夫遣領軍司馬王果宣旨果至胤單衣鹿巾執經卷下牀跪受詔書就席伏讀謂果曰吾年已五十七月食四斗米不盡何容得有宦情果還以報有敕給白衣尙書祿胤注周易十卷毛詩總集六卷毛詩隱義六卷禮記隱義二十卷禮答問五十五卷

賀氏﹝瑒﹞周易講疏佚

梁書賀瑒字徳璉會稽山陰人天監初爲太常丞四年初開五館以瑒兼五經愽士七年拜步兵校尉領五經愽士所著禮易老莊講疏朝廷愽議數十篇

朱氏﹝異﹞集注周易七錄一百卷佚

梁書朱異字彥和吳郡錢唐人徧治五經尢明禮易明山賓表薦異髙祖召見使說孝經周易義甚悅之召直西署俄兼太學愽士其年髙祖自講孝經使異執讀累遷右衛將軍時城西開士林館以延學士異與左丞賀琛遞日述髙祖禮記中庸義皇太子又召異於玄圃講易攺加侍中遷左衛將軍遷中領軍侯景舉兵反以討異爲名及寇至文武咸尢之異慚憤發病卒所撰禮易講疏及儀注文集百餘篇亂中多亡逸

孔氏﹝子袪﹞續朱異集注周易一百卷佚

梁書孔子袪會稽山陰人通經術尢明古文尙書初爲長沙嗣王侍郎兼國子助教累遷散騎侍郎兼中書通事舍人尋遷步兵校尉髙祖撰五經講疏及孔子正言専使子袪簡閱羣書以爲義證事竟敇子袪與右衛朱異左丞賀琛於士林館遞日執經累遷通直正員郎舍人如故著尙書義二十卷集注尙書三十卷續朱異集注周易一百卷續何承天集禮論一百五十卷

庾氏﹝詵﹞易林二十卷佚

南史庾詵字彥寶新野人梁武帝少與詵善及起兵署爲平西府記室參軍詵不屈普通中詔以爲黃門侍郎稱疾不起卒謚貞節處士撰易林二十卷

費氏﹝元珪﹞周易注七錄九卷佚

隋書梁有齊安參軍費元珪著周易

陸徳明曰蜀人

尹氏﹝濤﹞周易注七錄六卷佚

陸徳明曰不詳何人

姚氏﹝規﹞周易注隋志七卷佚

崔氏﹝覲﹞周易注隋志十三卷佚

周易綂例隋志十卷佚

馬氏﹝楷﹞周易爻七錄一卷佚

沈氏﹝林﹞周易義七錄三卷佚

武氏﹝靖﹞周易雜占七錄八卷佚

梁氏﹝蕃﹞周易開題義﹝唐志作開題論序疏﹞隋志十卷佚

周易文句義疏唐志二十卷佚

周易釋序義唐志三卷佚

周氏﹝弘正﹞周易義疏隋志十六卷佚

陳書周弘正字思行汝南安城人起家梁太學博士累遷國子博士時於城西立士林館弘正居以講授聽者傾朝野焉弘正啟梁武帝周易疑義五十條又請釋乾坤二系詔答曰知與張譏等三百一十二人釋乾坤文及二系萬幾小暇試當討論大建五年授尙書右僕射卒於官謚曰簡子所著周易講疏十六卷論語疏十一卷孝經疏二卷顏之推曰梁世老莊周易總謂三玄武宣簡文躬自講論周弘正奉贊大猷化行郡邑學徒千餘實爲盛美

張氏﹝譏﹞周易義﹝或作講疏﹞隋志三十卷佚

南史張譏字直言淸河武城人受學於汝南周弘正梁武帝嘗於文徳殿釋乾坤文言譏與陳郡袁憲等與焉敕令論議諸儒莫敢先出譏乃整容而進諮審循環辭令溫雅帝異之賜裠襦絹云表卿稽古之力爲士林館學士簡文發孝經題譏論議往復甚見嗟賞陳天嘉中爲國子助教後主嗣位爲國子愽士東學宮士陳亡入隋終於長安所撰周易義三十卷尙書義十五卷毛詩義二十卷孝經義八卷論語義二十卷後主嘗敇就其家寫入祕閣

魯氏﹝弘度﹞易林隋志三卷佚

經義考卷十三翰林院檢討朱彜尊撰

易

崔氏﹝浩﹞周易注隋志十卷佚

北史浩字伯深明元初拜愽士祭酒常授帝經書明元好陰陽術數聞浩說易及洪範五行善之因命筮吉凶參觀天文考定疑惑浩總核天人之際舉其綱紀者數家多有應驗襲爵白馬公進爵東郡公拜太常卿加侍中特進撫軍大將軍左光祿大夫遷司徒浩自序曰國家西平河右惇煌張湛金城宗欽武威叚承根三人皆儒者並有雋才見稱於西川每與餘論易余以左氏傳卦解之遂相勸爲注故因退朝之餘暇而爲之解焉十二

闞氏﹝駰﹞集王朗易傳佚

魏書闞駰字玄陰惇煌人愽通經傳三史羣言經目則誦時人謂之宿讀注王朗易傳學者藉以通經撰十三州誌行於世沮渠蒙遜重之常侍左右拜祕書考課郎中給文吏三十人典校經籍刋定諸子三千餘卷加奉車都尉牧犍待之彌重拜大行臺遷尙書

劉氏﹝昞﹞周易注佚

魏書劉昞字延明惇煌人隱居酒泉不應州郡之命弟子受業者五百餘人李暠署爲儒林祭酒從事中郎注周易行於世蒙遜平酒泉拜祕書郎築陸沈館於西苑躬往禮焉號玄處先生月致羊酒牧犍尊爲國師親自致拜命官屬以下皆北命受業焉世祖平涼州拜樂平王從事諸郎

按釋文引劉氏注丰初九𨿽旬作鈞

盧氏﹝景裕﹞周易注佚

魏書盧景裕字仲孺小字白頭範陽涿人也專經爲學居拒馬河將一老婢作食妻子不自隨從又避地太寧山居無所業惟在注解世號居士前廢帝初除國子愽士甚見親遇待以不臣之禮永熙初以例解天平中還鄕裏河間邢摩納與景裕從兄仲禮據鄕作逆逼其同反以應元寶炬齊獻武王命都督賀拔仁討平之聞景裕經明行著驛馬特徵旣而捨之使教諸子在館十日一歸家隨以鼎食先是景裕注周易尙書孝經論語禮記老子其毛詩春秋左氏傳未訖齊文襄王入相於第開講招延時雋令景裕解所注易景裕義理精微吐發閒雅時有問難或相詆呵大聲厲色言至不遜而景裕神采儼然風誦如一從容往復無際可尋由是士君子嗟美之普泰初復除國子愽士興和中補齊王開府屬卒於晉陽景裕𨿽不聚徒教授所注易大行於世

關氏﹝朗﹞易傳宋志一卷存

張晞河東先賢傳關朗字子明河東解人有經濟大噐或以占算示人而不求宦逹魏太和末並州刺史王蚪奏署子明爲記室因言於孝文帝帝曰張彜郭祚昔嘗言之朕以卜筮之道不足見爾蚪曰此人言微道深非彜祚所能知也召見帝問老易子明寄言玄象實陳王道翼日帝謂蚪曰關朗管樂之噐豈占算而已使蚪與子明著成疑筮論數十篇﹝卽今易傳﹞孝文帝崩明年蚪卒子明遂不仕居臨汾山授門人春秋老易號關先生學

中興書目關子明易傳一卷唐趙蕤注阮逸詮次刋正

陳師道曰世傳王氏玄經薛氏傳及關子明易傳李衛公對問皆阮逸所著逸嘗以艸示蘓明允而子瞻言之

晁公武曰關子明易傳四庫書不載李邯鄲始著之目云王通贊易蓋本此也

陳振孫曰關氏易隋唐志皆不錄或云阮逸僞作朱子曰關子明易僞書也

項安世曰唐李鼎祚集解易盡偹前世諸儒之說獨無所謂關子明者蓋阮逸僞作也

王應麟曰子明易傳卜百年義第一次以統言易義大衍乾坤策盈虛闔辟理性時變動靜神義終於雜義第十一吳萊後序曰予始讀文中子中說頗載關朗子明事後得天水趙蕤所注關子易傳十有一篇大槪易上下系之義疏耳首述其出處本末次分卜百年數別爲一篇似皆出之王氏或曰王氏中說本於阮逸關氏易傳肇於戴師愈師愈江東老儒也觀其傳綂言消息盈虛爻象策數之類獨與張彜相問答彜嘗薦之魏孝文而王氏之贊易世傳關氏學也是又豈盡假托而後成書歟夫易之道大矣世之言易者往往不求其道之一卒使其學鑿焉而各不同是故談理數者多溺於空虛守象數者或流於讖緯此豈聖人之意哉蓋天地之初未始有物也聖人特因其自然之理故推而爲七八九六之數非苟畫焉將以著其未盡之妙而已後之儒者苟造其理而過爲其畫之求太玄凖易者也洞極則又擬玄者也玄之數起於三而洞極之數亦起於三生以配天育以配地資以配人猶易所謂三極之道也故凡三體九變三九二十有七始於萌而實訖於幾正且通焉今其書世見之者亦少中說所載殆未嘗及此然而王氏每尊其學之所自且欲自當逹者以爲聖人復出王道復行而洙泗禮樂之教復明於斯世毋乃徒托於此而侈言之歟至於考之以典禮稽之以龜策卽人事以申天命懸歷數以示將來關氏之學蓋深於易者也𨿽然昔者子張嘗欲知來聖人但言其旣往者以告之是故三代常因其禮之大體而或損益其制非謂王者有是禮也必過其所卜之數夏以金王得數之生商以水王周以木王得數之成聖人不敢知也爲其說者尊周漢廢介酅且以明眞主正綂之所歸後世讖緯之流耳楚靈欲並天下旣不得卜則役龜而詬天孫皓亦命尙廣卜焉且曰庚子之歲靑蓋入洛彼二君者曾不悟其已之不修而徒欲惟天之決也故天命吉凶命歷年必以其類應亦可見其槪耳元魏以下爭奪擾攘乃若灼然親覩其事無有少差忒者張彜之殺亂端見矣曾不告之以避禍者何也其數也耶銓削選格排沮武人不可謂之數也果其理有以召之故耶𨿽然法自此立命由此出聖人人而合天者也關氏猶拳拳於天人相與之際今之言天者類曰是莫之爲而爲者終至於廢人事而不之講嗚呼關氏之學殆孤矣吾欲削其不合者而著其合者且書此以質於人焉

胡應麟曰新舊唐書志並無關氏易傳則此書爲阮逸僞撰無疑

李氏﹝鉉﹞周易義例佚

北史李鉉字寶鼎渤海南皮人從浮陽李周仁受毛詩尙書章武劉子猛受禮記常山房蚪受周官儀禮漁陽鮮於靈馥受左氏春秋詣大儒徐遵明受業居門下五年稱髙弟撰定孝經論語毛詩三禮義疏及三傳異同周易義例合三十餘卷舉秀才除太學愽士文襄徵詣晉陽天保初兼國子愽士卒特贈廷尉少卿

權氏﹝會﹞周易注佚

北齊書權會字正理河間鄚人少受鄭易探賾索隱妙盡幽微詩書三禮文義該洽魏武定初貢孝亷策居上第解褐四門愽士皇建中轉加中散大夫每爲人占筮小大必中但用爻辭彖象以辧吉凶易占之屬都不經口注易一部行於世

何氏﹝妥﹞周易講疏隋志十三卷﹝北史三卷﹞佚

北史何妥字棲鳯西城人入周仕爲太學愽士封襄城縣男文帝受禪除國子愽士加通直散騎常侍進爵爲公出爲龍州刺史以疾請還詔許之尋爲國子祭酒卒官謚曰肅撰周易講疏三卷孝經義疏二卷並行於世

王氏﹝通﹞贊易十卷佚

杜淹曰文中子續詩書正禮樂修玄經贊易道九年而六經大就門人自逺而至河南董常太山姚義京

兆杜淹趙郡李靖南陽程元扶風竇威河東薛收中山賈瓊淸河房玄齡巨鹿魏徵太原溫大雅潁川陳叔逹等咸稱師北面受王佐之道焉

王讜曰文中子隋末隱於白牛溪著王氏六經北面授學者皆時偉人國初多居佐命之列而王氏六經卒不傳至元和初劉禹錫撰宣州觀察使王贇碑盛稱文中子能昭明大道以大中立言遊其門者皆天下俊傑自餘士大夫擬議及史冊未有言文中子者司馬光補傳曰王通字仲淹河東龍門人受書於東海李育受詩於會稽夏玙受禮於河東關朗受樂於北平霍汲受易於族父仲蕐仁壽三年西入長安獻太平十二策帝不能用罷歸尋復徵之焬帝卽位又徵之皆稱疾不至專以教授爲事乃著禮論二十二篇樂論二十篇續書百有五十篇續詩三百六十篇玄經五十篇贊易七十篇謂之王氏六經大業十年尙書召通蜀郡司戶十一年以著作郎國子愽士徵皆不至十四年病終於家門人謚曰文中子

黃震曰文中子之書以易老並言以釋老與儒爲三教蓋亦六朝流俗耳

王應麟曰王通仲淹贊易七十篇贊易道以申先師之旨

吳師道曰程子曰王通隱徳君子也其言爲人傅會不可謂全書論其粹處非荀楊所及續經之類皆非其作朱子極論續經之僭而又曰至於假卜筮象論語而彊引唐初文武名臣以爲弟子是乃福畤之所爲而非其意二先生所以論王氏者當矣愚嘗觀韓子送王含序謂讀醉鄕記悲其托於昏冥以逃不遇聖人爲之歸者以爲績蓋通之弟通之學以尊孔氏與韓同科何以無一言及之稱醉鄕之文辭而續經中說乃反不道耶因是而思福郊福畤與其門人旣傅會成書當時耳目猶近故藏於家而不敢出意數世之後殆不復有辧之者故劉禹錫李翺始舉其名二人與韓同時而韓獨未見蓋其傳猶未廣唐季皮日休司空圖好之而始章其出沒隱顯之故可知矣然其歲月事實抵牾乖刺終不足以揜後世之耳目也夫子之於親弟子之於師其所以尊崇褒美之者固無不極其至然當以誠心不欺爲主虛美誣辭豈所以爲愛哉不惟自陷於妄僞而反爲父師之累至有不信其眞有是人者郊畤門人之罪可勝誅哉因書之以爲世戒

楊時喬曰諸儒謂文中子之易出於關朗自言贊易道以申先師之志所贊者亦易之末節爾不知易理故也

陸世儀曰世之論文中子者多不同有極詆之者有極稱之者其言皆不平惟程子謂王通隱徳君子當時言語後來爲人傅會其粹處殆非荀楊所及若續經之類皆非其所作此爲至當不易之論

王氏﹝又玄﹞周易注唐志十卷佚

王氏﹝凱衝﹞周易注唐志十卷佚

侯氏﹝果﹞易說佚

王應麟曰朋盍簪簪疾也至侯果始有冠簪之訓晁景迂云古者禮冠未有簪名

虔氏﹝薛﹞周易音注佚

胡一桂曰虔薛音注見陸徳明引

臨氏﹝孝恭﹞孔子馬頭易卜書一卷佚

隋書藝術傳臨孝恭京兆人明天文算術髙祖甚親遇之今考定陰陽官至上儀同

何氏六象論﹝以下失名﹞一篇佚

玉海何襄城爲六象之論曰實像曰假象曰偏象曰圓象曰義象曰用象蕭氏難之不取偏象圓象而立四象之論

謝氏周易注七錄八卷佚

莊氏易義佚

按莊氏易解正義屢引之其論彖曰彖斷也斷定一卦之義所以名爲彖也凡有一十二體孔氏稱其理密所詮巽卦謂得正旨劉瓛分系辭下爲十二章莊氏定爲九章正義從之至於釋豫利建侯行師謂建侯卽元亨行師卽利貞孔氏以屯元亨利貞文後別云利建侯以莊氏爲非是

又按正義所引莊氏說每與禇仲都同惟王弼注恆而亨以濟三事褚氏爲三事爲無咎利貞利有攸往莊氏謂三事無咎一也利二也貞三也意見不同

傅氏周易注隋志十三卷﹝啟蒙翼傳作十四卷﹞佚

按釋文泰初九引傅氏注彚古偉字美也賁卦辭引傅氏注賁古斑字文章貌萃初六引傅氏注一握作渥

盧氏周易注隋志十卷佚

範氏周易音隋志一卷佚

顏氏周易立成占隋志三卷佚

顏氏周易孔子通覆決隋志三卷佚

鄭氏易腦經隋志二卷佚

晉易髓八卷﹝今止存二卷﹞闕

馮椅曰前志無之中興得於民間題晉人撰

周易雜論七錄十四卷以下俱佚

周易問隋志二十卷﹝唐志十卷﹞

擬周易義疏七錄二十卷

周易文句義隋志二十卷

按此疑卽梁蕃書

周易新圖七錄一卷

周易譜隋志一卷

周易雜占隋志十三卷﹝又十一卷﹞

易要決隋志二卷﹝七錄三卷﹞

周易新林隋志一卷﹝又二卷﹞

周易林隋志十卷﹝七錄三十三卷﹞

易贊林隋志二卷

易立成隋志四卷

神農重卦經隋志二卷

文王幡音隋志一卷

易三備隋志三卷﹝又一卷﹞

鄭樵曰上備言天文中備卜筮下備地理

宋志題孔子師徒所述蓋依托也

易占隋志三卷

易射覆隋志二卷﹝又一卷﹞

易林要決隋志一卷

周易歷隋志七卷

周易初學筮要法七錄一卷

易歷決疑隋志二卷

周易卦林隋志一卷

易新圖序隋志一卷

易通綂圖隋志二卷﹝又一卷﹞

易綂卦驗玄圖隋志一卷

易八卦斗內圖隋志二卷﹝又二卷﹞

周易八卦五行圖七錄一卷

周易斗中八卦絕命圖七錄一卷

周易斗中八卦推遊年圖七錄一卷

周易髓腦隋志二卷

周易分野星圖隋志一卷

經義考卷十四翰林院檢討朱彜尊撰

易十三

魏氏﹝徵﹞周易義六卷佚

舊唐書魏徵字玄成巨鹿曲城人李密召典書記竇建徳署爲起居舍人隱太子引直洗馬太宗引爲詹事主簿及踐祚拜諌議大夫遷祕書監代王珪爲侍中加左光祿大夫封鄭國公特進知門下事拜太子太師薨贈司空相州都督謚文貞

按是書新舊唐志均不載蓋卽史證口訣義惟因荊南田鎬藏書目誤云魏鄭公撰而紹興中祕書省續編到四庫闕書目亦載之昭徳晁氏郡齋讀書志已紏其謬矣今仍著於錄慮洽聞者擿其闕漏也

孔氏﹝頴逹﹞等周易正義舊唐志十四卷﹝中興書目同新唐志作十六卷﹞存

新唐書傳孔頴逹字仲逹冀州衡水人太宗平洛授文學館學士遷國子愽士貞觀初封曲阜縣男轉給事中除國子司業歲餘以太子右庶子兼司業加散騎常侍爵爲子久之拜祭酒後致仕卒陪葬昭陵贈太常卿謚曰憲初頴逹與顏師古司馬才章王恭王談受詔撰五經義訓凡百餘篇號義贊詔攺爲正義云𨿽包貫異家爲詳愽然其中不能無謬冗愽士馬嘉運較正其失至相譏詆有詔更令裁定功未就永徽二年詔中書門下與國子三館愽士弘文館學士考正之於是尙書左僕射於志寧右僕射張行成侍中髙季輔就加增損書始布下

新唐書志國子祭酒孔頴逹顏師古司馬才章王恭太學愽士馬嘉運太學助教趙榦葉王談於志寧等奉詔撰四門愽士蘓徳融趙弘智覆審

崇文總目唐太尉長孫無忌與諸儒刋定宋朝端拱初國子祭酒孔維等奉詔是正其言主申王學云

頴逹序曰夫易者象也爻者效也聖人有以仰觀俯察象天地而育羣品雲行雨施效四時以生萬物若用之以順則兩儀序而百物和若行之以逆則六位傾而五行亂故王者動必則天地之道不使一物失其性行必恊陰陽之宜不使一物受其害故能彌綸宇宙酬酢神明宗社所以無窮風聲所以不朽非夫道極玄妙孰能與於此乎斯乃乾坤之大造生靈之所益也若夫龍出於河則八卦宣其象麟傷於澤則十翼彰其用業資九聖時歷三古及秦亡金鏡未墜斯文漢理珠囊重興儒雅其傳易者西都則有丁孟京田東都則有荀劉馬鄭大體更相祖述非有絕倫惟魏世王輔嗣之注獨冠古今所以江左諸儒並傳其學河北學者罕能及之江南義疏十有餘家皆辭尙虛玄義多浮誕原夫易理難窮𨿽復玄之又玄至於垂範作則便是有而教有若論住內住外之空就能就所之說斯乃義渉於釋氏非爲教於孔門也旣背其本又違於注至若復卦云七日來復並解云七日當爲七月謂陽气從五月建午而消至十一月建子始復所歷七辰故云七月今按輔嗣注云陽气始剝盡至來復時凡七日則是陽气剝盡之後凡經七日始復但陽气𨿽建午始消至建戌之月陽气猶在何得稱七月來復故鄭康成引易緯之說建戌之月以陽气旣盡建亥之月純陽用事至建子之月陽气始生隔此純陰一卦卦主六日七分舉其成數言之而云七日來復仲尼之緯分明輔嗣之注若此康成之說遺迹可尋輔嗣注之於前諸儒背之於後考其義理其可通乎又蠱卦云先甲三日後甲三日輔嗣注云甲者創制之令又若漢世之時甲令乙令也輔嗣又云令洽乃誅故後之三日又巽卦云先庚三日後庚三日輔嗣注云申命令謂之庚輔嗣又云甲庚皆申命之謂也諸儒同於鄭氏之說以爲甲者宣令之日先之三日而用辛也欲取攺新之義後之三日而用丁也取其丁寧之義王氏注意本不如此而又不顧其注妄作異端今旣奉勑刪定考察其事必以仲尼爲宗義理可詮先以輔嗣爲本去其蕐而取其實欲使信而有徵其文簡其理約寡而制眾變而能通仍恐鄙才短見意未周盡謹與朝散大夫行大學愽士臣馬嘉運守大學助教臣趙榦葉等對共參議詳其可否至十六年又奉勑與前修疏人及給事郎守四門愽士上騎都尉臣蘓徳融等對勑使趙弘智覆更詳審爲之正義凡十有四卷庻望上裨聖道下益將來故序其大略附之卷首爾

歐陽修曰於志寧撰孔頴逹碑質於唐書列傳字有不同傳云字仲逹碑云字衝逺可以正傳之謬

張唐英曰頴逹周易正義發明三聖之旨通貫萬化之蘊其亦深於易乎

陳振孫曰序云十四卷館閣書目亦云今本止十三卷按五經正義本唐貞觀中頴逹與顏師古等受詔撰五經義贊後攺正義愽士馬嘉運駁正其失永徽二年中書門下於志寧等考訂增損書始布下其實非一手一足之力世但稱孔疏耳其說専釋一家注文爲正

程珌曰自王弼以後江南義疏祖尙虛無至唐孔頴逹辧析音義頗爲當時所宗然至於聖賢用心斯道大綂固未之深及也

黃震曰陸徳明顏師古孔頴逹訓詁之學用意良苦如漢馬鄭之流矣

胡一桂曰易正義大槪因王弼韓康伯注爲之解釋敷演於義理象數之學未能卓然有所見也

王褘曰孔頴逹撰定諸經之疏號曰正義自是以來著爲定論凡不本於正義者謂之異端誠學者之宗師百世之所取信也

按葉氏菉竹堂書目有長孫無忌周易要義五冊凡十八卷無鍚秦對巖前軰今有其書大略與正義相同考正義卽系無忌刋定非別一書也

周易玄談六卷佚

董眞卿曰頴逹與顏師古等同撰周易正義又撰玄談六卷

按紹興書目有之

陸氏﹝徳明﹞周易文句義疏唐志二十四卷﹝本傳二十卷﹞佚

周易大義﹝唐志作文外大義﹞隋志二卷佚

舊唐書陸徳明蘇州吳人太宗徵爲秦府文學館學士貞觀初拜國子愽士封英縣男

新唐書陸元朗字徳明以字行隋大業初爲太學愽士世稱左氏有徐文逺禮有褚徽詩有魯逹易有陸徳明皆一時冠

周易釋文唐志一卷存

陳振孫曰多援漢魏以前諸家說蓋唐初諸書皆在也卦首注某宮某世用京房說

王氏﹝玄度﹞周易注舊唐志十卷佚

冊府元龜王玄度爲校書郎貞觀十六年十月上其所注尙書毛詩周易並義次三卷與舊解尢別者一百九十餘條付學官詳其可否諸儒皆因習先師譏其穿鑿玄度隨方應答竟不肯屈太宗欲廣見聞並納之祕府

任氏﹝希古﹞周易注唐志十卷佚

計敏夫曰任希古字敬臣棣州人舉孝亷虞世南噐其人爲弘文閣學士終太子舍人

薛氏﹝仁貴﹞周易新注本義唐志十四卷佚

舊唐書仁貴絳州龍門人右領軍衛將軍檢校代州都督贈左驍衛將軍

歐陽棐曰苖仁客撰薛仁貴碑云薛禮字仁貴河東汾陽人

李氏﹝淳風﹞周易玄義通誌三卷佚

周易薪冥軌通誌一卷未見

舊唐書李淳風岐州雍人愽渉羣書尢明天文歷算陰陽之學貞觀初直太史局除太常愽士尋轉太史丞遷太史令

按是書一齋書目有之

袁氏﹝天綱﹞易鏡玄要通誌一卷佚

舊唐書袁天綱益州成都人隋大業中爲資官令武徳初蜀道使詹俊赤牒受火井令

陰氏﹝弘道﹞周易新論傳疏﹝弘或作洪﹞唐志十卷佚

新唐書志顥子臨渙令

崇文總目洪道世其父顥之業雜采子夏孟喜等十八家之說參訂其長合七十二篇於易有助云

按紹興闕書目有之

王氏﹝勃﹞周易發揮唐志五卷佚

楊烱曰君所著周易窮於晉卦

舊唐書勃字子安綘州龍門人年未及冠應幽素舉及第上元二年往交趾省父渡南海墮水而卒勃好著書撰周易發揮五卷亡後並多遺失

新唐書勃嘗讀易夜夢若有告者曰易有太極子勉思之寤而作易發揮數篇至晉卦會病止

崔氏﹝憬﹞周易探玄佚

李鼎祚曰崔氏探玄病諸先逹﹝謂大衍說﹞及乎自料未免小疵

按崔憬時代莫考李鼎祚集解引用最多稱爲新義中援孔疏其爲唐人無疑矣

趙氏﹝蕤﹞注關子明易傳一卷存

蕤自序曰蕤非聖人五十安能知天命然從事於易𨿽亂離中未嘗釋卷蓋天命深微莫研其極而子明之傳蕤粗通之然恨此書亡篇過半今所得者無能詮次但隨文義解注庶學者觸類而長當自知之爾

孫光憲曰蕤梓州鹽亭人愽學韜鈐長於經世夫婦俱有隱操不應辟召

祝穆曰蕤篤學不仕與李白善嘗著書號長短經

曹學佺曰蕤梓州人李白嘗師事之所謂趙徵君也

張氏﹝弧﹞周易王道小疏宋志五卷﹝紹興書目十卷﹞佚

按世所傳卜子夏易晁景迂謂是張弧僞作而弧自有王道小疏惜其書不傳無從辧其辭旨之異同也弧未詳何時人所著素履子三卷題曰唐將仕郎試大理寺評事考子夏易傳開元中卽詔儒官詳定而資州李氏集解屢引之意其爲唐初人乎

王氏﹝隠﹞周易要削宋志三卷佚

胡一桂曰自題丘園子王隱自序云總康成輔嗣輩所說曰要削者言撮其要也稱天寶庚寅知爲唐人

李氏﹝鼎祚﹞周易集解﹝新唐書作集注周易﹞新唐志十七卷﹝中興書目通考十卷﹞存

中興書目集解十卷唐著作郎李鼎祚集子夏孟喜京房馬融荀爽鄭康成劉表何晏宋衷虞翻陸績幹寶王肅王輔嗣姚信王廙張璠向秀王凱衝侯果蜀才翟玄韓康伯劉瓛何妥崔憬沈驎士盧氏崔覲孔頴逹等凡三十餘家附以九家易幹鑿度凡十七篇其所取苟虞之說爲多

中興藝文志李鼎祚易宗鄭康成排王弼

鼎祚自序曰原夫權輿三教鈐鍵九流實開國承家修身之正術也自卜啇入室親授微言傳注百家綿歷千古𨿽競有穿鑿猶未測淵深惟王鄭相沿頗行於代鄭則多參天象王乃全釋人事且易之爲道豈偏滯於天人者哉致使後學之徒紛然淆亂各修局見莫辧源流天象逺而難尋人事近而易習則折楊皇蕐嗑然而笑方以類聚其在玆乎臣少慕玄風遊心墳籍歷觀炎漢迄今巨唐采羣賢之遺言議三聖之幽賾集虞翻荀爽三十餘家刋輔嗣之野文補康成之逸象各列名義共契玄宗先儒有所未詳然後輒加添削每至章句僉列發揮俾童蒙之流一覽而悟逹觀之士得意亡言當仁旣不讓於師論道豈慚於前哲至如卦爻彖象理渉重玄經注文言書之不盡別撰索隱錯綜根萌音義兩存詳之明矣其王氏略例得失相參采葑采菲無以下體仍附經末式廣未聞凡成一十卷以貽同好冀將來君子無所疑焉計用章後序曰易之爲書無所不通大焉天地之變細之鱗介之動數宜象索惟神之測聖師歿七十弟子喪後出之師各専其習故同異派焉晉魏之際傳者尢眾獨王氏爲異摘去拘滯特論人事蓋得聖人所以爲易之意是以歷代貴之列諸學官學者誦焉諸儒章句遂廢不著非好古愽雅人間鮮有傳者慶曆壬午相府策賢良六題一出此書素未嘗見賢良多下者是冬予放謪北歸復官漢東至淮安太守平陽公館焉公先徳學士蜀之儒宗名爲愽古因間以請遂出先學士所藏李氏易本俾予與其子彥孚習焉其書會數十章句取其合者著之其解卦異者家世變正時來旁通互采頗爲煩悉若何範之爲春秋者其所取荀慈明虞仲翔爲多而斥王氏李氏之志也彥孚旣授卒業且欲中都官文與先學士之意因緘別本屬所親眉陽孫景初募工刋刻以廣傳布噫此書意例𨿽異其精者連環錯綜者有理證似非一人之學所能舉意仲尼之後師師相承以及翻爽豈易之道天地人鬼神萬化巨細無不貫後之學者不能兼明直順所聞言之邪古之能事亡逸者多矣後或有惜之者況此書聖賢之遺旨所存乎他日有沈深志古得之怡然以自廣斯亦平陽氏之世徳也慶曆甲申七月

晁公武曰鼎祚集解皆避唐諱又取序卦各冠雜卦之首其序云刋輔嗣之野文補康成之逸象蓋宗鄭學者也隋書經籍志所錄易類六十九部今所有五部而巳關朗不載於目幹鑿度自是緯書焦贑易林又屬卜筮子夏書或云張弧僞爲然則隋志所錄捨王弼書皆未得見也獨鼎祚所集諸家之說時可見其大旨唐錄稱鼎祚書十七卷今所有止十卷蓋亦失其七惜哉

李燾曰鼎祚自序止云十卷無亡失也

陳振孫曰隋唐以前易家諸書逸不傳者賴此書猶見其一二而所取於荀虞者尢多九家者漢淮南王所聘明易者九人荀爽嘗爲之集解陸氏釋文所載說卦易象本於九家易

朱睦桔序曰唐藝文志稱李鼎祚集注周易十七卷據鼎祚自序云十卷而首尾俱全初無亡失不知唐史何所據而云十七卷也崇文總目及邯鄲圖書志亦稱七篇逸蓋承唐史之誤耳鼎祚解經多避唐諱又取序卦冠於各卦之首所引有子夏孟喜焦贛京房馬融荀爽鄭玄劉表何晏宋衷虞翻陸績幹寶王肅王弼姚信王廙張璠向秀王凱衝侯果蜀才翟玄韓康伯劉瓛何妥崔憬沈驎士盧氏崔覲伏曼容孔頴逹凡三十二家又引九家易幹鑿度諸說義有未詳鼎祚乃加增削予嘗綜其義例蓋宗鄭學者也自商瞿之後注易者百家而鄭氏玄王氏弼爲最顯鄭之學主象數王之學主名理漢晉以來二氏學並立至劉宋初顏延之爲祭酒黜鄭置王時陸澄王濟軰皆以爲不可自是汾陽諸儒多主於鄭江左及靑齊多主於王唐興孔頴逹受詔撰定五經正義於易獨取王傳而鄭學遂廢先代専門之業亦復不傳可勝嘆哉夫易有聖人之道四焉世之言理義之學者以其辭耳象變與占其可闕乎昔吳季札之魯觀樂見易象喜曰周禮盡在魯矣是故象者易之源也象成而有辭辭著而後有變變見而後有占若乃顓尙文辭不復推原大傳天人之道岐而爲二可乎康成去古未逺其所纂述必有所本鼎祚恐其失墜以廣其說均之爲有裨於易者也是編刻自宋季人間希有存者頃歲予得之李中麓氏復用校梓以傳欲使聖人之道不致偏滯而自漢迄唐三十家之言亦不至埃滅弗聞也鼎祚資州人仕唐爲祕閣學士以經術稱於時及閱唐列傳與蜀志俱不見其人豈遺之耶抑別有所載耶因附論著於此以俟愽雅者考焉

潘恭定公序曰此唐李氏鼎祚所輯易解刻之者我明宗室西亭氏也六經之道大矣而易之爲原自古庖犧氏之王天下始畫八卦重之爲六十四周文王作卦辭公旦作爻辭孔子系之以十翼所以闡陰陽之祕發天地之房者斯其至哉語有之乾坤毀則無以見易言易與天地相始終也自卜商以後傳注百家惟王鄭爲眾所宗頗行於代李氏謂鄭則多參天象王乃全釋人事易之爲道豈偏滯於天人哉於是采摭遺言歷漢迄唐集虞翻荀爽三十餘家刋輔嗣之野文補康成之逸象其用意勤矣夫二气運行彰往察來莫賾於天道而八象備之消息盈虛其數不可略也貞悔相因雜物撰徳莫辧於人事而六位窮之乘承失得其理不可遺也故曰易也者天人之間者也孰或合之而孰或離之李之宗鄭斥王過矣迨及有宋儒道彰明若正叔程氏之易傳晦庵朱子之本義皆淵源王學而二書沛然大行於時近世因之立於學官凡師之所以教弟子所肄習者獨宗朱子是故童幼而顓一藝白首而或未能言蓋安於所習毀所不見卒以自蔽此學者之通患也儒先有言隋唐以前易家諸書逸不復傳賴李氏此書猶見其一二然則是編何可廢哉西亭氏者負陳思之軼才慕河間之大雅詞翰踔絕躋古作者之塗邇年好易濳心韋編遂以所得宋本募善工刻之以廣傳布詎不謂知本者耶今夫昆侖之水其發源也溔瀁無垠演而爲河流匯而爲滄海至於海而水之觀盡矣羲文周孔之易辟則昆侖之源也李氏之集解辟則河之眾流也程朱之傳義辟則海之會歸也是故由集解而溯四聖之微言則其端倪可測矣由集解而徵程朱之著述則其脈絡益明矣傳云先王之祭川先河而後海或原或委之謂務本然則是編之刻其先河之義也夫刻旣完授余讀之且屬余序余遂詮次其略俾後之覽者有所考焉

按資州有李鼎祚讀書臺見袁桷淸容居士集易集解所采中興書目止列三十家此外尙有伏曼容姚規朱仰之及彭城蔡景君說

易髓宋志三卷佚

郭氏﹝京﹞易舉正宋志三卷存

崇文總目唐蘇州司戶參軍郭京撰京世授五經得王輔嗣韓康伯手寫易經比世所行或頗差駁故舉正其訛而著於篇

中興書目京自序言得王輔嗣韓康伯手寫定本比校今所習者或將經入注用注作經小象中間以下句反居其上爻辭注內移後義卻處於前兼有脫遺二字顚倒謬誤者並依定本舉正其訛總一百三十五處二百七十三字

晁公武曰京自稱家藏王韓手札周易本及石經校正一百三十五處二百七十三字蓋以繇彖相正有闕漏處可推而知托云得韓王手札及石經耳如渙之繇利渉大川下有利貞字而彖辭無之則增入漸之繇女歸吉下無也字而彖辭有之則削去他如此類

洪邁曰易舉正三卷云曾得王輔嗣韓康伯手寫注定傳授眞本比校今世流行本及國學鄕貢舉人等本舉正其訛凡一百三節今略取其明白者二十處載於此坤初六履霜堅冰至象曰履霜陰始凝也馴致其道致堅冰也今本於象文霜字下誤增堅冰二字屯六三象曰卽鹿無虞何以從禽也今本脫何字師六五田有禽利執之無咎元本之字行書向下引腳稍類言字轉寫相仍故誤作言觀注義亦全不作言字釋也比九五象曰失前禽捨逆取順也今本誤倒其句賁亨不利有攸往今本不字誤作小字剛柔交錯天文也文明以止人文也注云剛柔交錯而成文焉天之文也今本脫剛柔交錯一句坎卦習坎上脫坎字姤九四包失魚注云有其魚故失之也今本誤作無魚蹇九三往蹇來正今本作來反困初六象曰入於幽谷不明也今本谷字下多幽字鼎彖聖人亨以享上帝以飬聖賢注云聖人用之上以享上帝而下以飬聖賢今本正文多而大亨三字故注文亦誤增大亨二字震彖曰不喪匕鬯出可以守宗廟社稷以爲祭主也今本脫不喪匕鬯一句漸象曰君子以居賢徳善風俗注曰賢徳以止巽則居風俗以止巽乃善今本正文脫風字丰九四象遇其夷主吉志行也今文脫志字中孚彖豚魚吉信及也今本及字下多豚魚二字小過彖柔得中是以可小事也今本脫可字而事字下誤增吉字六五象曰密雲不雨巳止也注陽巳止下故也今本正文作巳上故注亦誤作陽巳上故止也旣濟彖曰旣濟亨小小者亨也今本脫一小字系辭二多譽四多懼注云懼近也今本誤以近也字爲正文而注中又脫懼字雜卦蒙稚而著今本稚誤作雜字予頃於福州道藏中見此書而傳之及在後省見晁公武所進易解多引用之世罕有其書也

李燾曰京此書使經傳不相混亂殘闕復爲眞全頗有益於學者然能研諸侯之慮衍侯之字成言乎艮當作誠若此等京蓋未知豈王韓舊本固不免訛舛耶京開元後人故所爲書不得著錄本末亦未詳要可惜云

趙汝楳曰郭京作舉正自以爲得王弼韓康伯手寫注定傳授眞本於今易有所損益凡一百三條坤初六象曰履霜堅冰陰始凝也京本無堅冰二字按此乃舉爻辭以通文義謂言履霜而遽及冰者霜爲陰凝之極故言始凝以明堅冰之漸儻云堅冰但云始凝則始字無因而發或者京因魏許芝之對而云爾卜史一時之言可據以攺經耶比九五象曰捨逆取順失前禽也京本失前禽在捨逆取順之上意彼以釋辭在上爻辭在下乃倒顚之案小象類此頗多恆九四曰田無禽象曰久非其位安得禽也解初六曰無咎象曰剛柔之際義無咎也旅九三曰喪其僮僕象曰以旅與下其義喪也凡是與此正同此聖人互文明理之妙庸可臆攺夫易全書也後人猶挾王韓之名以更古文他經何望焉

王應麟曰旅初六斯其所取災王輔嗣注云爲斯賤之役郭京謂斯合作﹤亻斯﹥愚按後漢左雄傳職斯祿薄注云斯賤也不必攺﹤亻斯﹥字

黃宗炎曰郭氏易舉正文其義較長於今本

經義考卷十五翰林院檢討朱彜尊撰

易十四

東鄕氏﹝助﹞周易物象釋疑唐志一卷未見﹝一齋書目有﹞

助自序曰易以龍象幹以馬明坤隨事義而取象是故春秋傳辭多因物象而六十四卦三百八十四爻之文觸類而長洎甲子以六十爲運而卦則六十四爲周六十四而參六十合九百六十年爲一元紀助今采於往疏未釋後學滯懵者標出目爲周易釋疑屬象比事約辭理伸云爾朝散大夫守江陵少尹柱國賜金紫金魚袋東鄕助上

蔡攸序曰昔者聖人之作易也始畫八卦而象在中象與卦並生以寓天下之賾故曰易者象也蓋俯仰以觀逺近以取神明之徳可通鬼神之情狀可得而況於人乎況於萬物乎及因而重之發揮於剛柔而生爻則擬諸形容者其變不一而象亦爲之滋矣故邑屋宮庭舟車噐械服帶簪屨下至鳥獸虫魚金石艸木之類皆在所擬至纖至悉無所不有所謂其道甚大百物不廢者此也其在上古尙此以制噐其在中古觀此以系辭而後世之言易者乃曰得意在忘象得象在忘言一切指爲魚兔之筌蹄殆非聖人作易前民用以教天下之意也助之作書盡推互體變卦之法以明爻象可謂有意於此矣而學之不明言之不擇往往傳致牽合先後抵牾學者蓋疑焉𨿽然後之學易而觀易者必自助發之故著其書以示來者

崇文總目唐東鄕助撰取變卦互體開釋言象蓋未始見康成之學而著此書

中興書目唐守江陵尹東鄕助撰其說以象之所生生於義也有斯義然後明之以物如以龍敍幹以馬明坤之類

陳振孫曰東卿一作東陽館閣書目又云守江陵尹東陽東鄕皆復姓也其序言隨事義而取象若以龍敍幹以馬明坤凡注疏未釋者標出爲此書

董眞卿曰宋宣和四年蔡攸上其書

崔氏﹝良佐﹞易忘象佚

唐宰相世系表良佐湖城簿

唐志注良佐深州安平人日用從子共居白鹿山門人謚曰貞文孝父

元氏﹝載﹞集注周易唐志一百卷佚

劉昫曰載諂輔國以進身弄時權而固位眾怒難犯長惡不悛家亡而誅及妻子身死而殃及祖禰𨿽著文章殊乖徳行

項徳棻曰丁子襄注周易全書二三萬言而元載集注則一百卷

李氏﹝吉甫﹞易象異義﹝一作注一行易﹞佚

舊唐書李吉甫字弘憲趙郡人金紫光祿大夫中書侍郎平章事集賢殿大學士監修國史上柱國趙國公嘗討論易象異義附於僧一行集注之下

劉氏﹝禹錫﹞辧易九六論一卷存﹝載中山集﹞

新唐書劉禹錫字夢得自言系出中山擢進士第登愽學宏詞科淮南杜佑表管書記入爲監察禦史擢屯田員外郎貶連州刺史裴度薦爲禮部郎中集賢直學士度罷出爲蘇州刺史以政最徙汝同二州遷太子賓客會昌時加檢校禮部尙書

畢氏﹝中和﹞揲蓍法佚

朱子曰畢氏揲法視疏義爲詳其論三揲皆掛一正合四營之教惟以三揲之卦扐分措於三指間爲小誤然其大數亦不差也

按劉夢得與董生言易辧易九六曰幹之爻皆九而坤六何也生曰我聞諸畢中和云舉老而稱也又謂董生言本畢中和本其師師之學本一行雲柳子厚與夢得書以爲中和承一行僧得此說子厚詆爲膚末而夢得稱其不誣參以朱子所云則畢氏之說未爲妄矣紹興書目有不爲子揲蓍法通考又有靑城山人書未審較畢氏得失何如也

李氏﹝翺﹞易詮宋志三卷佚

舊唐書翺字習之涼武昭王之後貞元十四年登進士第太和初爲諫議大夫尋拜中書舍人九年檢校戶部尙書襄州刺史充山南東道節度使會昌中卒於鎭謚曰文

王得臣曰李翺作易詮論八卦之性古今說易者未嘗及曰自古小人在上最爲難去蓋得位得權而勢不得揺奪以四凶尙歷堯至舜而後能去嘗玩易之夬夬一陰在上五陽並進以剛決柔宐若易然乃爻詞俱險而肆蓋一小人在上故易曰剛長乃終也又曰道生一一生二二生三三生萬物故自道而下數至於三則天地人之道偹矣聖人畫卦始止於三謂三才之道因而重之乃可以觀變予觀重卦之內至於三位則有小成變革之理如幹之九四則曰乾道乃革革之九三曰革言三就是也推此而求其變則可以思過半矣

董眞卿曰李氏易七卷先說八卦次列六十四卦並雜卦

蔡氏﹝廣成﹞周易啟源宋志十卷未見﹝一齋書目有﹞

周易外義宋志三卷佚

晁公武曰蔡廣成撰李邯鄲云唐人田偉置於王昭素之下今從李說有徳恆徳言徳膚徳翰四目皆作問對凡三十六篇

胡一桂曰廣成唐太子左諭徳其書皆問答語

按二書紹興書目俱有之外義止一卷

韋氏﹝顗﹞易蘊解佚

舊唐書顗字周仁精陰陽象緯經略風俗之書以門蔭補千牛偹身歷吏部侍郎著易蘊解推演濳亢終始之義甚有奧旨

錢希白曰顗見素孫

徐氏﹝鄖﹞周易新義三卷佚

唐會要太和元年六月直講徐鄖上周易新義三卷

裴氏﹝通﹞易書新唐志一百五十卷佚

新唐書注通士淹子文宗訪以易義令進所撰書

宰相世系表通字又玄檢校禮部尙書

王應麟曰通自祭酒攺詹事因中謝上知通有易學因訪以精義仍命進所習經本著易元解三卷並總論二十卷易禦宼十一卷易洗心二十卷

陸氏﹝希聲﹞周易傳新唐志二卷﹝宋志十三卷中興書目六卷周易會通作十卷﹞佚

希聲自序曰予乾符初任右拾遺歲莫端居夢在大河之陽曠野數百里有三人偃臥東首長各數十丈有告者曰上伏羲中文王下孔子也三聖皆無言意中甚愕寤而震悸伏而思之河與天通圖之自出三聖衡列幹之象也天道無言示人以象天將以易道畀予乎由是考核少小以來所集諸家注說貫以自得之理著易傳十篇傳上經爲第一下經爲第二所以列彖象之微辭測卦爻之奧義第三篇

演文言之純粹﹝一作精﹞以顯聖人之賾第四篇

伸系辭之微意以彰易道之神第五篇

原作易之始述列卦之序第六篇

釋說卦之義辧反對之相資第六篇

窮畫卦象之由生蓍奇耦之極第八篇

明權輿律呂之末制作禮樂之原第九通天下之理第十成天下之務別撰作易圖一卷指說一卷釋變一卷微旨一卷又以易經文字古今謬誤又撰證一卷

崇文總目唐右拾遺陸希聲撰希聲作易傳十篇易圖指說釋變微旨四篇初隴西李阮學其說以爲上下經傳二篇思屬甚妙故希聲自爲之解余篇差顯不復爲注蓋近世之名家歟今二篇外余篇逸

中興書目希聲著易傳十篇傳上經爲第一篇

下經爲第二篇

又有演文言伸系辭等八篇又易圖一卷指說一卷釋變微旨各一卷通爲十卷又文證一卷非十編之目今惟存上下經傳分爲六卷微旨分爲三卷

晁說之曰虞翻夢吞三爻而通易陸希聲夢三聖人而捨彖象作傳意夫二子者可語伏羲之易也翻乃蔽於互體旁通希聲不出王輔嗣之藩籬惜哉

朱震曰陸氏易傳削去爻象自謂彌縫其闕諧音以發其辭體正如子云作太玄俾學者爲進易之梯階至於言義則自有中否

晁公武曰希聲大順中棄官居陽羨自號君陽遁叟著傳十卷別撰易圖一指說一釋變一微旨通十卷葛立方曰希聲隱居宐興君陽山今金沙寺其故宅也嘗著易傳十卷自序謂夢在大河之陽有三人偃臥東首上伏羲中文王下孔子以易道畀予遂悟八卦小成之位質之象數有符契且云今年四十有七已及聖人之年於是作易傳以授門人崔澈王贊之徒復自爲注今觀其書無可取者而怪誕如此後避難死於道路蓋不能終君陽之居也

陳振孫曰按唐志有易傳二卷中興書目作六卷別出微旨三卷今所謂解說者上下經共一冊不分卷有序言著易傳十卷七篇以上解易義之精微八篇以下廣易道之旁行第爲六卷又撰易圖指說釋變微旨各一卷通爲十卷其上下經蓋第一第二篇

經文一句傳亦一句門人以爲難曉故復爲之解然則其全書十卷不盡傳矣家舊惟有微旨續得解說一編始知其詳

馮椅曰希聲本蘇州吳縣人

周易微旨通誌三卷佚

晁公武曰微旨皆設問答

按紹興書目有之

髙氏﹝定﹞周易外傳唐志二十二卷佚

舊唐書髙定郢子仕至京兆府參軍

王讜曰髙貞公之子定通王氏易爲圖合入出以畫八卦上圓下方合則爲重轉則爲演七轉爲六十四卦六甲八節偹焉又著外傳二十二篇定小字董董時人多以小字稱

盧氏﹝行超﹞易義唐志五卷佚

新唐書注字孟起大中年六合丞

邢氏﹝璹﹞周易正義補闕宋志七卷﹝崇文目同﹞佚

周易略例疏﹝紹興書目作正義﹞宋志三卷﹝紹興書目二卷﹞存﹝止一卷﹞

璹自序曰王輔嗣略例大則總一部之指歸小則明六爻之得失承乘逆順之理應變情僞之端用有行藏辭有險易觀之者可以經緯天地探測鬼神匡濟邦家推辟咎悔𨿽人非上聖亦近代一賢臣謹依其文輙爲注解𨿽不足敷弘易道庻幾有裨於教義亦猶螢燐增輝於太陽涓流助深於巨壑臣之志也

陳振孫曰唐四門助教邢璹撰按蜀本略例有璹所注止有篇首釋略例二字文與此同餘皆不然此本亦淺近無義理姑存之

張氏﹝轅﹞周易啟玄宋志一卷佚

程迥曰唐人張轅作周易啟玄曰老陽變成少陰老陰變成少陽

趙汝禖曰張氏筮法初揲掛一次兩揲不掛左手不揲右手但以右手之蓍足滿左手之餘初揲餘一餘二足滿五餘三餘四足滿九次兩揲餘一餘二足滿四餘三餘四足滿八爲九爲六者各八爲七爲八者各二十四按次兩揲不掛則不合四營不掛右手則不合再扐且初變左餘一右必餘三左餘二右必餘二與掛而爲五者乃左右揲四之所餘蓋理之自然勢有不容易者今旣不揲右但視左所餘而益之則多寡直可任情何必滿五滿九耶

按紹興書目有之

任氏﹝奉古﹞周易發題通誌一卷佚

楊繪曰荘遵以易傳揚雄雄傳侯芭至沛周郯郯傳樂安任奉古

按紹興書目有之

蘇氏﹝鶚﹞周易開玄關通考一卷佚

晁公武曰唐蘇鶚撰鶚自序云五代祖晉官至吏部侍郎學兼天人嘗制八卦論爲世所傳遭亂遺墜而簡編尙有存者鶚乃略演其旨於此

陳振孫曰武功蘇鶚徳祥唐光啟進士

梁氏﹝運﹞周易雜占筮訣文唐志二卷佚

史氏﹝證﹞周易口訣義﹝宋志作史文徽﹞宋志六卷佚

崇文總目河南史證撰不詳何代人其書直鈔孔氏疏以便講習故曰口訣

晁公武曰史證抄注疏以便講習田氏乃以爲魏鄭公撰誤也

陳振孫曰三朝史誌有其書非唐則五代人也避諱作證字

李氏﹝含光﹞周易義略三篇未見

劉大彬曰唐正議大夫玄靜先生姓李名含光江都人本姓弘避則天諱易焉神龍初爲道士居龍興觀尋居嵩陽二十年玄宗召詣闕詔居陽臺觀歲餘稱疾乞還勾曲勑居紫陽觀賜號著周易義略三篇

王氏﹝逺知﹞易總十五卷佚

龍城錄上元中臺州道士王逺知善易於觀感間曲盡微妙善知人死生禍福作易總十五卷

成氏﹝玄英﹞周易窮寂圖宋志五卷佚

晁公武曰唐成玄英撰錯綜六十四卦演九宮以直年月日推國家之吉凶玄英道士也故道藏錄之或云釋仁英撰未知孰是

易流演宋志五卷佚

按紹興書目有之

釋﹝一行﹞易傳十二卷佚﹝今惟大演易義本義一卷存﹞

舊唐書僧一行姓張氏先名遂魏州昌樂人襄州都督郯國公公謹之孫也精歷象陰陽五行之學時道士尹崇愽學先逹一行出所撰大衍玄圖及義決一卷示崇崇大驚因與一行談其奧賾甚嗟伏之謂人曰此後生顏子也尋出家爲僧隱於嵩山睿宗卽位以禮徵固辭以疾開元五年玄宗令其族叔禮部郎中洽賫勑書彊起之一行尢明著述撰大衍論三卷卒賜謚大慧禪師

中興書目一行易傳十二卷元闕四卷

朱震曰孟喜京房之學其書槪見於一行所集大約皆自子夏傳而出

按紹興闕書目有唐易論一卷疑卽一行書

杜氏﹝失名﹞新易林古唐志三卷佚

任氏﹝正一﹞周易甘棠正義宋志三十卷佚

崇文總目任正一撰以孔頴逹爲本甘棠者正一爲陜州司馬故名其書

蒲氏﹝幹貫﹞易軌﹝劉恕十國紀年幹貫作虔觀﹞一卷佚

晁公武曰僞蜀蒲幹貫撰専言流演其序云可以知否泰之源察延促之數蓋數學也

陸遊曰﹕易學自漢以後寖微﹐自晉以後與老子並行其說﹐愈髙愈非易之舊。宋興﹐有酸棗先生以易名家﹐同時仲豹林亦開門傳授﹐傳至邵康節遂大行於時。然康節欲以授伊川﹐程先生乃拒勿受。而伊川每稱胡安定﹑王荊公易傳﹐以爲今學者所宐讀惟此二家。王公乃自毀其說﹐以爲不足傳﹐著論悔之。易之難知如此。夜讀蜀蒲公易傳老子解﹐蓋各自立說﹐迹若與晉諸人同﹐而實異也。

周易指迷﹝紹興書目作周易軌革指迷訣﹞宋志三卷﹝紹興書目二卷﹞佚

釋﹝希覺﹞周易會釋記通誌二十卷佚

鄭樵曰僞吳僧陸希覺撰

按紹興書目有之

麻衣道者正易心法宋志一卷存

程凖序曰姑溪太守李公出麻衣說關子明傳曰吾得二書不敢私諸己今用廣於人凖竊幸管窺信神物也公得其傳行其道又以傳於世蓋將救易學之病而還易之本旨豈誦說云乎哉正易者正謂卦畫若今經書正文也每章四句者心法也訓於其下消息也

李濳曰麻衣道者羲皇氏正易心法頃得之廬山一異人或云許堅

戴師愈曰五代李守正陷河中周太祖親徵麻衣語趙韓王曰李侍中安得久其城中有三天子气未幾城陷時周世宗與宋朝太祖侍行錢文僖公若水陳希夷每見以其神觀淸粹謂可學僊有升舉之分見之未精使麻衣決之麻衣云無僊骨但可作貴公卿耳夫以神僊與帝王之相豈易識哉麻衣一見決之則其識爲何如也卽其識神僊識帝王眼目以論易則其出於尋常萬萬也固不容於其言矣

朱子曰麻衣心易頃歲嘗見之固已疑其辭意凡近不類一二百年前文字所謂雷自天下而發山自天上而墜之類皆無理之罔談所謂一陽生於子月而應在卯月之類乃術家之小數所謂由破體煉之乃成全體則鑪火之末技所謂人間萬事悉是假合又佛者之幻語耳其它比比非一不容悉舉要必近年術數末流道聽途說掇拾老佛醫卜諸說之陋者以成此書而其所以托名於此人者則以近世言象數者必宗邵氏而邵氏之學出於希夷於是又求希夷之所敬得所謂麻衣者而托之以爲若是則凡出於邵氏之流者莫敢議已而不自知其說之陋不足以自附於陳邵之間也夫麻衣方外之士其學固不純於聖賢之意然其爲希夷所敬如此則其爲說亦必有奇絕過人者豈其若是之庸瑣哉後二年假守南康始至有前湘陰主簿戴師愈者來謁老且躄使其壻自掖而前坐語未久卽及麻衣易說其言暗澀殊無倫次問其師傳所自則曰得之隱者問隱者誰氏則曰彼不欲世人知其姓名不敢言也旣復問之邦人則皆曰書獨出戴氏莫有知其所自來者予省前語𨿽益疑之然亦不記前已見其姓名也後至其家因復扣之則曰學易而不知此則不明卦畫之妙而其用差矣予問所差謂何則曰坎兌皆水而卦畫不同苟煮藥者不察而誤用之則失其性矣予了其妄因不復詢而見其幾間有所著雜書一編取而讀之則其詞語气象宛然麻衣易也其間雜論細事亦多有不得其說而公爲附托以欺人者予以是始疑前時所料三五十年以來人者卽是此老旣歸急取觀之則最後跋語固其所爲而一書四人之文體制規模乃出一手然後始益深信所疑之不妄又曰麻衣道者本無言語秪因小說有陳希夷問錢若水骨法一事遂爲南康軍戴師愈者僞造正易心法之書以托之也

陳振孫曰舊傳麻衣道者授希夷先生崇寧間廬山隱者李濳得之凡四十二章蓋依托也朱侍講雲南康戴主簿師愈撰

王炎曰洛水李壽翁侍郎喜論易炎嘗問曰侍郎在當塗板行麻衣新說如何李曰程沙隨見屬炎曰恐托名麻衣耳以撲錢背面諭八卦陰陽純駁此鄙說也以泉雲雨爲陽水以澤爲陰水與夫子不合李曰然然亦有兩語佳炎曰豈非學者當於羲皇心地上馳騁不當於周孔腳迹下盤旋耶然此二語亦非也無周孔之辭則羲皇心地學者何能探之李無語李名椿

胡一桂曰正易心法四十二章章四句句四言題希夷先生受並消息李壽翁刋於當塗乾道間南康戴師愈孔文始爲之跋以行未可據也

張萱曰道者五代末人宋嘉定間胡巖起前序李濳後序謂得之廬山野人

亡名氏周易服藥法唐志一卷佚

周易雜圖序唐志一卷佚

周易內卦神筮法唐志二卷佚

經義考卷十六翰林院檢討朱彜尊撰

易十五

陳氏﹝摶﹞易龍圖宋志一卷未見

東都事略陳摶字圖南亳州眞源人舉進士不第隱武當山移居華山周世宗聞其名召見命爲諫議大夫辭不受嘗乘白驢欲入汴中塗聞太祖登極大笑墜驢曰天下於是定矣太祖召之以羽服見於延英殿賜號希夷先生摶好讀書常自號扶揺子

摶自序曰原夫龍馬負圖出於羲皇之代在太古之先今存已合之位猶或疑之況更陳其未合之數耶然則何以知之答曰於仲尼三陳九卦之義探其旨所以知之也且天之垂象的如貫珠少有差忒則不成次序故自一至於盈萬皆累累然如絲之於縷也使龍圖本合則聖人不得見其象矣所以天意先未合而形其象聖人觀象以明其用是龍圖者天散而示之伏羲合而陳之仲尼黙而形之者也其未合也惟五十五數上二十五天數也中貫三五九外包十五盡天三天五天九並五十之用後形一六無位又顯二十四之爲用也玆所謂天垂象矣下三十地數也六分五位皆明五之用也十分而爲六形地之象焉六分而成四象地六不配在上則一不動形二十四在下則六不用亦形二十四其旣合也天一居上爲道之中地六居下爲气之本天三幹地二地四爲之用三若在陽則避孤陰在陰則避寡陽大矣哉龍圖之變岐分萬途今略述其梗槪焉

王湜曰先天圖傳自希夷前此則莫知其所自來也邵伯溫曰希夷先生學易生於意言象數不煩文字解說止有一圖先天方圓圖亦非創意以作孔子繋辭述之明矣眞窮理盡性之學也

朱子曰先天之學康節得於李之才挺之挺之得於穆修伯長伯長得於希夷

魏了翁曰先天之學秦漢而後惟魏伯陽窺見此意至華山陳處士始盡發其祕

吳澄曰河圖洛書邵所傳原於穆劉所傳原於種皆得自希夷者也

胡一桂曰按龍圖序希夷正以五十五數爲河圖則劉牧以四十五數爲圖托言出於希夷者蓋亦妄矣王申子曰先天圓圖陽左陰右易之體也後天橫圖陰左陽右易之用也此二圖不知希夷以前何所托至希夷始出亦已奇矣

雷思齊曰宋初陳圖南始創意推明象數自謂因玩索孔子三陳九卦之義得其遺旨新有書述特稱龍圖離合變通圖餘二十貫穿易理

黃宗炎曰周茂叔之太極圖邵堯夫之先後天圖同出於陳圖南夫陰陽老少之說未嘗見於十翼不過後人以揲蓍求卦著於版上以爲分別紀數也故稱其名俗而不古然猶彊解曰畫卦自下而上有一畫始有二畫以至三畫故作此影響之論若夫六畫之卦一干爲主爲下卦是爲貞卦而遞以八卦加之爲上卦爲是悔卦其它七卦莫不皆然安得於此時拆去其上二畫而爲四畫拆去其上一畫而爲五畫也哉如旣已重之則一卦各錯八卦顯然成六十四卦安得於此中有先後去取之殊而爲十六爲三十二也哉圖南本黃冠師此圖不過仙家養生之所寓故牽節候以配合毫無義理再三傳而堯夫受之指爲性天窟宅千古不發之精蘊盡在此圖本義崇而奉焉證是羲皇心傳置夫大易之首以言乎數則不逮京房焦贛之可徵以言乎理則逺遜輔嗣正叔之可據且曲爲之說曰此圖失自秦火流於方外自相授受不入人間夫易爲卜筮之書不在禁例宜並其圖而不禁豈有止許民間藏卦爻而獨不許藏圖之事朱元晦與王子合書云邵氏言伏羲卦位近於穿鑿附會且當闕之乃易學啟蒙本義又如此其敬信不可解也

徐善曰圖南之書已亡度其目約二十一篇而圖書二象居其末馬氏經籍考不載則由其徒祕不示人故當時未傳爾其序文義晦澀葉夢得以爲僞作良是又曰圖書得圖南而始顯乃昧者緣之復滋異辭有謂天地十數列九五位之圖爲伏羲自造者範諤昌也有謂河圖止一圈而九宮非河圖者丰坊也有謂九宮五位二象皆河圖者章俊卿王采也有謂撰十圖以盡河圖變體妄相傳述者趙以夫黃鎭成熊朋來也至雷思齊則但信九數爲圖而不信有書蔣徳之則但信十數爲書而不信有圖其持論皆不能無疵及乎西山蔡氏反易之後異解更多有托言靑城隱者陰陽相含就其中八分之以當八卦謂之河圖用井文界分九宮謂之洛書者羅源也有謂河圖卽太極圖者趙謙也有彷佛八卦作坎離中畫交流謂之眞河圖得於異人傳授者謝枋得也若乃圖書形狀亦人人殊襲漢人者謂圖呈於龍甲信星點者謂龜文如瑇瑁楊龜山謂圖書但出於水無龜與龍兪琰謂河圖之文鐫於寶石若近世諭國人謂泉脈上湧而紋成水面則益怪矣嗚呼又奚怪司馬君實歐陽永叔王子充歸熙甫諸人之欲盡廢圖書也哉

王氏﹝昭素﹞易論宋志三十三卷未見

長編開寶三年三月以處士王昭素爲國子博士致仕昭素酸棗人篤學有志行著易論三十三篇學者多從之遊上聞其名召見便殿時年已七十餘上問曰何以不仕致相見之晚昭素謝不能上令講幹卦至九五飛龍在天則斂容曰此爻正當陛下今日之事援引證據因示風諌微旨上甚悅畱月餘數求歸故有是命年八十七乃卒於家

崇文總目昭素易論取諸家之善參以其言折衷之中興書目昭素以王韓注易及孔馬疏義或未盡乃著此論

胡旦曰京房學於焦贛七日來復其說則源於易矣東漢郎顗明六日七分之學最爲精妙自揚子云馬融鄭康成宋衷虞翻陸績範望並傳此學至昭素獨非之

晁公武曰昭素隱居求志行義甚髙史臣以王烈管寧比之太祖時嘗召令講易其書以注疏異同互相誥難蔽以己意

呂中曰古今言易者失之拘在陛下則爲飛龍在天在臣下則爲利見大人善言易者莫如王昭素矣古今言陰陽者失之泥時事未判時屬陽已判時屬陰善言陰陽者莫如張詠矣

王應麟曰王昭素謂序卦有離者麗也麗必有所感故受之以咸咸者感也凡十四字晁以道古易取此三句增入正文謂後人妄有上下經之辧吳仁傑亦從王晁之論

胡一桂曰此書專辧注疏同異往往只是文義之學而朱文公語錄云太祖一日問昭素幹九五飛龍在天利見大人常人何可占得此爻昭素曰何害若臣等占得則陛下是飛龍在天臣等利見大人是利見陛下此說得最好以此觀之解中說象占必有可觀者

劉氏﹝遵﹞周易異議論通誌十卷佚

朱震曰七日來復之義自子夏京房陸績虞翻皆以陽渉六陰極而反初爲七日王昭素暢其說胡旦難之劉遵謂天行躔次有十二陰行其六陽行其六當於陰六陽失位至於七則陽復本位此周天十二次環轉反復其數如此施之於年月日時並同故一日之中七時而復一月之中七日而復一年之中七月而復一紀之中七歲而復胡旦復難以爲妄論然遵論陰陽運行之數得天道之行七日必復之理但不本於乾坤二卦消息之象以論之是以其言漫漶要之亦有所長未可斥之爲妄也

胡氏﹝旦﹞周易演聖通論宋志十六卷佚

晁公武曰胡旦字周父渤海人太平興國三年進士第一人知海州上河平頌先是盧多遜趙普罷頌有逆遜投荒姦普屏外之句太宗怒貶商州團練副使上平燕入議召復官再遷知制誥終祕書監景徳初以目疾致仕

王偁曰旦雋辧彊敏退老漢上旣喪明猶令人讀經史憑幾聽之未嘗少輟著演聖通論七十三卷

朱震曰先儒數十篇之次其說不一獨胡旦爲不失其旨長編天聖四年正月祕書監致仕胡旦言撰成演聖通論七十卷以駁正五經家貧不能繕寫奏禦庚子賜旦錢十萬米百斛五年十二月旦上所撰演聖通論七十二卷景佑九年七月旦妻盛氏上旦所撰續演聖論

董眞卿曰旦字周父濵州人仕宋知制誥易演聖通論經二篇傳十篇彖一大象二小象三幹文言四坤文言五上繋六下繋七說卦八序卦九雜卦十多引經疏及王昭素論爲之商確

李氏﹝漑﹞卦气圖一篇存

朱震曰李漑卦气圖其說原於易緯類是謀通卦驗

楊時喬曰漑得易圖於種放放得之陳希夷希夷諸圖皆易說卦所言者此圖與之不同想漑所自作無闗於易之大義然亦依傍易說可以節取

龍氏﹝昌期﹞周易注通誌十卷佚

周易絕筆書通誌四卷佚

文彥博曰武陵先生龍君平陵陽人也藏器於身不交世務閉闗卻掃開卷自得著書數萬言窮經二十載名動士林髙視西蜀

範仲淹曰岷山處士龍昌期論易深逹微奧福唐部將延與郡人講易率錢十萬遺之範公雍以所著書奏禦遂行於時

陳振孫曰蜀人龍昌期其學迂僻專非周公妄人也王辟之曰龍昌期陵州人祥符中別注易詩書論語孝經陰符道徳經攜所著遊京師範雍薦之朝不用韓魏公安撫劍南奏爲國子四門助教文潞公又薦授校書郎講說府學明鎬再奏授太子洗馬明堂泛恩攺殿中丞又注禮論政書帝王心鑑八卦圖精義入神絕筆書河圖照心寶鑑春秋復道三教圖通天保正名等論昌期該洽過人著撰𨿽多而所學雜駁宋史昌期嘗注易詩書論語孝經陰符經老子其說詭誕穿鑿至詆斥周公初用薦者補國子四門助教文彥博守成都召至府學奏攺祕書省校書郎後以殿中丞致仕著書百餘卷嘉佑中詔取其書昌期時年八十餘野服自詣京師賜緋魚絹百疋歐陽修言其異端害道不當推奨奪所賜服罷歸卒

四川總志龍昌期字起之仁壽人

髙氏﹝志寧﹞周易化源圖佚

韓琦志墓曰志寜字宗儒河南洛陽人幼通六經尢深於大易咸平中舉明經應識洞韜略運籌決勝科召對龍圖閣言兵事莫備於師卦因講其卦於上前眞宗大悅授大理評事又應才識兼茂明於體用科執政罷之攺太子左贊善大夫天聖中充河北沿邊安撫副使以右領軍衛大將軍致仕享明堂恩轉衛尉卿所著周易化源圖行於世

劉氏﹝牧﹞新注周易宋志十一卷﹝紹興書目十卷﹞佚

卦徳通論﹝紹興書目作統論﹞宋志一卷存

周易先儒遺論九事一卷存

按九事者太皥受龍馬負圖第一重六十四卦推蕩訣第二大衍之數五十第三八卦變六十四卦第四辧陰陽卦第五復見天地之心第六卦終未濟第七蓍數揲法第八陰陽律呂圖第九

易數鉤隱圖宋志一卷﹝讀書志紹興書目作三卷今本同﹞存

牧自序曰夫易者陰陽气交之謂也若夫陰陽未交則四象未立八卦未分則萬物安從而生哉是故兩儀變易而生四象四象變易而生八卦重卦六十四於是乎天下之能事畢矣夫卦者聖人設之觀於象也象者形上之應原其本則形由象生象由數設捨數則無以見四象所由之宗矣是故仲尼之贊易也必舉天地之極數以明成變化而行鬼神則知易之書必極數以知其本也詳夫注疏之家至於分經析義妙盡精研及乎解釋天地錯綜之數則語惟簡略與繋辭不偶所以學者難曉其義也今夫摭天地奇偶之數自太極生兩儀而下至於復卦凡五十五位點之成圖於逐圖下各釋其義庻覽之者易曉耳夫易道淵邈𨿽往哲難窺於至微牧也蕞生祖述誠愧其狂簡然則象有實位變有定數不能妄爲之穿鑿者博雅君子試爲詳焉

朱震曰劉牧畫圖爲幹者四爲坤者四乾天左旋坤地右轉乾坤上下自然相交而成六子則夫數策之義也

晁公武曰皇朝劉牧長民撰仁宗時言數者皆宗之慶曆初吳祕獻其書於朝優詔奨之田況爲序又有鉤隱圖三卷皆易之數也凡四十八圖並遺事九有歐陽永叔序而文殊不類

陳振孫曰黃黎獻爲之序又爲略例圖亦黎獻所序又有三衢劉敏士刻於浙右庾司者有歐公序文淺俚決非公作其書三卷與前本大同小異牧易學盛行慶曆時

林千之曰孔安國馬融鄭康成闗子明諸儒皆謂自一至十爲河圖自一至九爲洛書惟劉牧反是牧非無見而然也按春秋緯河圖之篇有九洛書之篇有六河以通幹出天苞洛以流坤吐地符河圖本於天宜得奇數而居先洛書本於地宜得偶數而居後此其所據依以爲左驗者也

王應麟曰牧撰易數鉤隱圖黃黎獻受於牧摭爲略例一卷隱訣一卷吳祕受於黎獻作通神一卷以釋鉤隱奏之凡三十四篇

胡一桂曰鉤隱一篇自易至河圖洛書二圖外餘皆破碎穿鑿

雷思齊曰自圖南五傳而至劉長民增至五十五圖名以鉤隱師友自相推許更爲唱述各於易間有注釋曰卦徳論曰室中語曰記師說曰指歸曰精微曰通神亦總謂周易新注每欲自神其事及迹而究之未見其眞能有所神奇也

黃瑞節曰楊鼎卿彚六經爲圖唐仲友輯經世圖譜並守劉牧之說

王道曰牧以九爲圖十爲書朱蔡不能辧倒仍爲兩可之辭以支吾可見牧之所執者是也

按劉長民河圖數九洛書數十此受於師者然爾西山蔡氏乃更之非長民易置也

宋氏﹝咸﹞易訓宋志三卷佚

易補注宋志十卷佚

王劉易辧一卷﹝紹興書目二卷﹞佚

閩書宋咸字貫之建陽人天聖二年進士慶曆初知尢溪縣移知韶州轉職方員外郎官至都官郎中所著有易注毛詩正紀外義論語增注所注易大爲歐陽文忠所稱賞咸自序易訓曰予旣以補注易奏禦而男億請余義凡百餘篇端因以易訓名之蓋言不敢以傳世特教其子而己

咸自序易辧曰近世劉牧旣爲鉤隱圖以畫像數盡刋王文直以己意代之業劉者實繁謂劉可専門王可焚竄咸聞駭之摘乾坤二卦中王劉義及鉤隱圖以辧之也凡二十篇爲二卷題曰王劉易辧云

余靖序補注曰易之道深矣自漢興有施孟梁丘京氏費髙諸家之學列於庠序而傳異端師異說往往入於五行讖緯之術故其學中絕焉王氏之學傳自魏晉盛於隋唐之際大都言陰陽變化人事得失不悖於三聖不蕩於術數故獨爲學者所宗近世言易者復以奇文詭說相尙自成一家之言考之卦繇爻象彖系之微有所不通矣今廣平宋君貫之補注周易蓋懲諸儒之失而摘去異端志在通王氏之說合聖人之經字有未安意有未貫必引而伸之用明文王周公之旨初著易明數十篇後得唐郭京舉正之說意與己合遂采郭氏舉正與易明相參綴於經注之下辧墜簡之所缺啟後人之未悟朱墨發端粲然可觀其自敍詳矣於戲古之儒者以明經爲本兩漢名臣未嘗不以經進自儒林文苑派分以來縉紳之士視經爲蘧廬耳貫之學必稽古言必貫通以詞章取科第以通博副名實皇佑元年歲在荒落補注旣成聞於旒扆俄頒中旨附郵投進其明年蠻事平息因談經義遂得副本爲示乃周而研之嘗觀劉氏鉤隱圖言宓羲氏因龍圖龜書之文以畫八卦又言天五地五大衍之用其深於數者及觀貫之之釋以爲宓羲稽象於天取法於地觀鳥獸之文通萬物之情以畫卦奚獨取於龍馬之文耶又其言乾坤之策生於四象其於尼父之經輔嗣之注亡所戾而有所明焉固可祕之藏室流之學官寧止是正文字而已哉嘆其言近旨逺故題而序之

胡旦曰咸讀易疏惡易緯之學而並廢消息之卦豈得爲善觀書者乎

晁公武曰易訓凡三卷頗論陸希聲劉牧鮮於侁得失云

陳振孫曰咸嘗撰易明凡一百九十三條以正亡誤及得郭京舉正於歐陽公遂參驗爲補注十卷皇佑五年表上之別有易訓未見易辧凡二十篇爲一卷劉牧之學大抵求異先儒穿鑿破碎故李宋或刪之或辧之

玉海至和元年十二月宋咸上注周易十卷詔褒諭

胡一桂曰咸以旣補注易以其餘百餘篇大可疑者三十有六題曰易訓謂訓其子而已易辧康定元年自序宣和四年蔡攸上其書曰咸引正義以辧然頴逹專以弼爲宗非所以辧二家之得失至謂孔子不繋小象於幹卦以尊文王周公不知易本各自爲篇豈孔子旨哉咸嘗注揚子法言糾李軌之誤五百餘義蓋亦工於訶人者

李氏﹝見﹞易樞十卷﹝蜀中著作記五卷﹞佚

玉海天禧二年七月戊寅富順監言李見撰易樞十卷詔附驛以聞

曹學佺曰江陽李見讀易於神龜山著易樞五卷天禧中令附驛以聞不起乃終隱焉

邵氏﹝古﹞周易解通考五卷未見﹝一齋書目有﹞

晁公武曰古字天叟雍之父也世本範陽而卒於洛其學先正音文云

古孫伯溫曰大父伊川丈人年七十有九以治平四年正月一日捐館先公謀葬大父與正叔程先生同卜地於伊川神陰原

縱氏﹝康乂﹞周易會通正義宋志三十二卷佚

按紹興書目有之

林氏﹝巽﹞易範八篇佚

姓譜林巽字巽之海陽人天聖中應才識兼茂明於體用科慶曆中投匭論事仁宗異之除徐州儀曹不就南歸讀易著書八篇曰卦元卦經卦緯叢辭起律吹管範余敍和總名曰易範人稱爲艸範先生

陳淳曰林賢良艸範之書度越流俗恨學無本原用心良苦無加損於易

孫氏﹝坦﹞周易析蘊十卷佚

玉海皇佑三年九月評事孫坦上周易析蘊十卷帝嘉其勤博

陳振孫曰坦不知何人國史誌及中興書目皆不著

代氏﹝淵﹞周易指要宋志二十卷佚

隆平集代淵字仲顏永康軍人天聖二年登進士第累遷至太常丞知益州田況表其所著周易指要二十卷朝廷特授祠部員外郎

長編皇佑四年五月太常丞致仕代淵爲祠部員外郎淵導江人舉進士甲科得淸水主簿嘆曰祿不及親何所爲耶還家教授著周易指要翰林學士田況上其書詔優加兩官淵晚年日菜食巾褐山水間自號虛一子

陸氏﹝秉﹞周易意學宋志十卷佚

晁公武曰秉字端夫舊名東寶元二年以此書奏禦勑書嘉奨秉嘗通判蜀州首篇論易之名頗采參同契之說

陳振孫曰其說多異先儒穿鑿無據

胡一桂曰秉周易意學十卷云欲撰易決縕難就今秪成此書亦如前代傳易之法自題曰齊魯後人

吳氏﹝祕﹞周易通神宋志一卷﹝閩書作五卷﹞佚

閩書吳祕字君謨甌寧人景佑元年登第歷侍禦史知諫院以言事出知濠州提點京東路刑獄因乞閒郡除守同安

黃氏﹝黎獻﹞續鉤隱圖一卷佚

略例義一卷佚

室中記師隱訣宋志一卷佚

胡一桂曰黎獻學於劉牧采摘其綱宗以爲略例又筆其隱訣目爲室中記

按宋志載黎獻鉤隱圖略例一卷紹興書目分載續鉤隱圖略例義各一卷今從之

經義考卷十七翰林院檢討朱彜尊撰

易十六

李氏﹝覯﹞易論集一卷存

刪定易圖序論宋志六卷﹝通考一卷﹞存

東都事略李覯字泰伯盱江人有富國彊兵之學著禮論易論行於世以海門簿召赴太學說書以卒

覯自序曰覯嘗著易論十三篇援輔嗣之注以解義蓋急乎天下國家之用毫析幽微所未暇也世有治易根於劉牧者其說日不同因購牧所爲易圖五十五首觀之則甚復重假令其說之善猶不出乎河圖洛書八卦三者之內彼五十二皆疣贅也而況力穿鑿以從傀異考之破碎鮮可信用大懼詿誤學子壊隳世教乃刪其圖而存之者三焉所謂河圖也洛書也八卦也於其序解之中撮舉而是正之諸所觸類亦復詳說成六論庻乎人事修而王道明也其小得失不足喜慍者不盡糾割別有一本黃黎獻爲之序者頗增多誕謾自鄶以下可無譏焉牧又注易所以爲新意者合牽象數而已其餘則攘輔嗣之指而攺其辭將不攻自破矣先代諸儒各自爲家好同惡異有甚宼讎吾豈斯人之徒哉憂傷後學不得已焉耳範仲淹進狀曰伏見建昌軍艸澤李覯前應制科首被召試有司失之遂退而隱竭力養親不復幹祿鄕曲俊異從而師之善講論六經博辧明逹釋然見聖人之旨著書立言有孟軻揚雄之風義實無愧於天下之士而朝廷未賜采收識者嗟惜可謂遺逸者矣臣竊見往年處州艸澤周啟明攻於詞藻又江寜府艸澤張元用及近年益州艸澤龍昌期並老於經術此三人者皆蒙朝廷特除京官以示奨勸臣觀李覯於經術文章實能兼富今艸澤中未見其比臣今取到本人所業禮論七篇明堂定制圖一篇平土書三篇易論十三篇共二十四篇爲十卷謹繕寫上進狀望聖慈當乙夜之勤一賜禦覽則知斯人之才之學非常儒也其人以母老不願仕伏乞朝廷優賜就除一官許令侍養亦可光其道業榮於閭裏

胡一桂曰宋志不載其說與鉤隱圖同刋不過文義之學象數槪乎其未聞也

雷思齊曰李泰伯著六論以駁劉長民非是至謂愳其詿誤學子壊隳世教而刪其圖之重復存之者三焉河圖也洛書也八卦也夫長民之多爲圖畫固未知其是而泰伯亦元未識此圖之三本之則一耳

徐氏﹝庸﹞周易意蘊凡例總論宋志一卷佚

卦變解宋志二卷佚

庸自序卦變解曰皇佑初述周易凡例觕驗彖辭然未罄萬事之變閱唐李氏所集諸儒易注遂成周易卦變解二卷益明卦有意象爻有變通以矯漢魏諸儒旁通互體推致之失云

晁公武曰皇朝徐庸以春秋凡例易亦有之故著書九篇號意蘊凡例總論其學祖劉牧陸秉云

陳振孫曰庸皇佑時人凡爲論九篇館閣書又有卦變解未見

胡一桂曰庸東海人皇佑初撰以注疏漶漫故著論九篇始於易縕終於大衍

趙鏜衢州府誌徐庸其先汴人有名煉者仕錢氏官於衢因家焉庸直集賢院嘗表上周易意蘊

李氏﹝之才﹞變卦反對圖八篇闕

六十四卦相生圖一篇存

東都事略之才字挺之靑州人舉進士後爲殿中丞僉書澤州判官初華山陳搏讀易以數學授穆修修授之才之才授邵雍

晁說之曰挺之師河南穆伯長時蘇子羙亦從伯長學易其專授受者惟挺之伯長之易受之種徵君明逸徵君受之希夷先生陳圖南其源流爲最逺究觀三才象數變通非若晚出尙辭以自名者

林至曰李挺之卦變反對圖公篇六十四卦相生圖一篇漢上朱氏以爲康節之子伯溫傳之於河陽陳四丈陳傳之於挺之長楊郭氏序李氏象學先天變卦曰陳圖南以授穆伯長伯長以授李挺之挺之以授邵堯夫陳安民安民以授兼山

楊時喬曰楊甲六經圖謂之才卦圖傳之邵子邵子傳之河陽陳氏是圖不獨八卦能生六十四卦又旁通相生得此然後易之彖辭可知其所從來所謂象學也

範氏﹝諤昌﹞大易源流圖宋志一卷佚

易證墜簡宋志一卷佚

東都事略華山陳摶讀易以象學授種放放授許堅堅授範諤昌

晁說之曰諤昌受易於種徵君以授彭城劉牧而聱隅先生黃晞及陳純臣之徒皆由範氏知名者也其於康節之易源委初同而淺深不倫矣

晁公武曰皇朝天禧中毘陵從事建溪範諤昌撰其書酷類郭京舉正如震卦彖辭內云脫不喪匕鬯四字程正叔取之漸卦上六疑陸字誤胡翼之取之自謂其學出於湓浦李處約廬山許堅意者果有師承故程胡有所取焉

朱震曰範諤昌著易證墜簡曰諸卦彖象爻辭小象乾坤文言並周公作自文言以下孔子述也以經傳考之明夷之彖曰內文明而外柔順以蒙大難文王以之利艱貞晦其明也內難而能正其志箕子以之則彖非文王作斷可知矣蓋彖者孔子贊易十篇之一先儒附其辭於卦辭之下故加彖以明之諤昌以干彖釋元亨利貞文言又從而釋之疑其重復謂非孔子之言且引穆姜之言証之此又不然文言者文其言也猶序彖說卦之類古有是言或文王或周公之辭孔子因其言而文之以垂後世爾穆姜之言曰元體之長也亨嘉之會也利義之和也貞事之幹也體仁足以長人嘉徳足以合禮利物足以和義貞固足以干事以今易考之刪攺者二增益者六則古有是言孔子文之爲信然矣諤昌遂以六十四卦之彖皆出於周公則誤也又謂幹卦答問以下爲孔子贊易之辭非文言也此亦誤也孔子作十篇以贊易彖也大象也小象也繋辭上下也幹文言也坤文言也說卦也序卦也雜卦也若以答問以下爲非文言則先儒未以文言附於乾坤之下其辭當列於何篇耶蓋文言之後又有此言贊乾坤六爻之義故通謂之文言如繋辭之中廣述困解否豫復五卦之爻是也聖人以易之蘊盡在乾坤而六十二卦由此而出故詳言爻義以例諸卦耳又謂大象小象皆出於周公亦誤也且八卦成列象在其中矣因而重之爻在其中矣聖人有以見天下之賾擬諸其形容象其物宜是故謂之象有卦之象焉有爻之象焉彖也者言乎其象者也言卦之象也爻象動乎內言爻之象也方設卦變爻之時其象已具乎卦爻之中如曰君子以非禮勿履則孔子所繋之大象也何以明之且以復卦大象言之曰雷在地中復先王以至日閉闗商旅不行後不省方考之夏小正十一月萬物不通則至日閉闗後不省方夏之制也周制以十一月北巡狩至於北嶽矣以是知繋大象之時非周公作也崔杼欲娶東郭偃之姊筮之遇困之大過陳文子曰不可娶也且其繇曰困於石據於蒺藜入於其宮不見其妻凶其繇與今困卦六三爻辭正同是時小象未作故文子曰困於石往不濟也據於蒺藜所恃傷也入於其宮不見其妻凶無所歸也使小象亦周公作則文子必稽之矣故曰誤也

陳友文曰十翼先儒皆謂夫子作獨範諤昌王昭素乃謂彖象爻辭小象文言並周公作不知何據

王應麟曰範諤昌證墜簡震彖辭脫不喪七鬯四字程子取之漸上六疑陸字誤胡安定取之

胡一桂曰大易源流圖一卷其說先定納甲之法以見納音之數證墜簡一卷謂諸卦彖象爻辭小象乾坤文言並周公作自文言以下孔子述也朱漢上極辧其非諤昌建溪人天禧中毘陵從事

雷思齊曰諤昌著大易源流稱龍馬負圖出河羲皇窮天人之際復位五行生成之數定地上八卦之體故老子自西周傳授孔子造易之源天一正北地二正南天三正東地四正西天五正中央地六配子天七配午地八配卯天九配酉地十配中寄於末乃天地之數五十有五矣

徐氏﹝復﹞林氏﹝瑀﹞等周易會元紀佚

東都事略徐復字復之建州人常遊京師舉進士不第退而學易通流衍卦气之法自知無祿故不復進取慶曆初範仲淹過潤州問以衍卦占西邊用兵日月無少差其後與郭京同召對問以天時人事復舉京房易卦推今年所配年月日時當小過剛失位而不中宜在彊君徳仁宗又問明年主何卦復對曰幹卦用事說至九五而止明日特除復大理評事固辭乃賜號衝晦處士

曾鞏曰徐復字希顏莆田人康定中李元昊叛詔求有文武材可用者參知政事宋綬天章閣侍讀林瑀皆薦復詔賜裝錢州郡廹趣上道旣至仁宗見復於崇政殿因命講易乾坤旣濟未濟又問今歲直何卦西兵欲出如何復對歲直小過而太乙守中宮兵宜內不宜外仁宗善其言欲官之復固辭乃畱復登聞鼓院與林瑀同修周易會元紀歲餘固求東歸仁宗禮以束帛賜號衝晦處士因家杭州以周易太玄授學者

葉夢得曰京房易世久無通其術者復遇隱士得之而雜以六壬遁甲自筮終身無祿遂罷舉仁宗召見命以大理評事不就賜號衝晦處士歸杭州萬松嶺其故廬也

閩書林瑀莆田人舉天聖二年進士授太常博士康定初仁宗親擢天章閣侍讀尋命與徐復同修周易天人會元紀賜五品服

長編景佑末災異數起上憂之瑀言災異皆有常數不足憂依周易推演五行陰陽之變爲書上之參知政事程琳言瑀所挾書多圖緯之言而上大好之

慶曆二年二月太常博士天章閣侍讀林瑀落職通判饒州先是瑀奉詔撰周易天人會元紀其說用天子卽位年月日辰占所直卦以推吉凶且言自古聖王卽位必直幹卦若漢髙祖及太祖皇帝皆是也書成上之詔學士院看詳皆言瑀所編定事渉圖緯乞藏祕閣詔賜瑀銀絹各五十兩疋禦史中丞賈昌期嘗面折瑀所言不經瑀與昌期辧於上前由是與昌期忤及是瑀又言上卽位其卦直需其象曰云上於天需君子以飲食燕樂臣願陛下頻出宴遊極水陸玩好之羙則合卦體當天心矣上駭其言因問太宗卽位直何卦瑀對非干卦問眞宗對亦然上始厭瑀之迂誕昌期卽劾奏瑀儒士不師聖人之言專挾邪說罔上聽不宜在經筵上乃謂輔臣曰人臣𨿽有才學若過爲巧僞終渉形迹遂罷絀瑀

按衝晦處士徐復以薦召見於崇政殿畱登聞鼓院與林瑀同修周易會元紀亦見杜大圭名臣琬琰之集

胡氏﹝瑗﹞易傳﹝宋志作易解﹞宋志十卷﹝又口義十卷繋辭說卦三卷﹞口義存

東都事略胡瑗字翼之泰州如臯人爲人師言行而身化之景佑明道以來學者有師惟瑗與孫復石介三人瑗以布衣召見論樂拜校書郎嘉佑中遷太子中允充天章閣侍講以太常博士致仕

晁公武曰安定易解甚詳或雲門人倪天隱所纂非其自著也無繋辭

陳振孫曰新安王晦叔嘗問南軒曰伊川令學者先看王輔嗣胡翼之王介甫三家易何也南軒曰三家不論互體故云爾然雜物撰徳具於中爻互體未可廢也南軒之說𨿽如此要之程氏專主文義不論象數三家者文義皆坦明象數殆於掃除略盡非特互體也

朱子曰胡安定易分曉正當伊川亦多取之

趙汝楳曰易畫備於包犧辭詳於三聖性命道徳之蘊夫子盡已發之顧乃災異於西漢圖緯於東都老莊於魏晉之交賴我朝王昭素胡安定諸儒挽而回之伊洛益閎其說究極指歸然後始復爲性命道徳之言

黃震曰先生明體用之學用範文正薦白衣召對教授湖學又主太學師道之立自先生始然其始讀書泰山十年不歸及旣教授猶夙夜勤瘁二十餘年人始信服立已立人之難如此

胡一桂曰安定口義解中好處甚多

董眞卿曰胡氏易傳十卷經二篇傳十篇上彖一下彖二大象三小象四文言五上繋六下繋七說卦八序卦九雜卦十又曰胡氏著周易口義十卷繋辭說卦三卷授其弟子記之大抵祖王弼

李振裕曰宋藝文志旣列胡瑗易解復列口義十卷繋辭說卦三卷而揚州誌亦仍其目誤也蓋安定講授之餘欲著述而未逮倪天隱述之以其非師之親筆故不敢稱傳而名之曰口義傳諸後世或稱傳或稱口義各從其所見無二書也

阮氏﹝逸﹞易筌宋志六卷佚

長編景佑三年正月詔鎭江節度推官阮逸校定舊鐘律八月以逸爲鎭安節度掌書記皇佑五年九月復勒停人阮逸爲戶部員外郎以制鐘律成特遷之

陳振孫曰逸字天隱每一爻各以一古事繋之頗多牽合

王應麟曰易著人事皆主商周帝乙歸妹髙宗伐鬼方箕子之明夷商事也密雲不雨自我西郊王用享於岐山周事也阮逸云

胡一桂曰易筌六卷凡三百八十四筌

王氏﹝洙﹞周易言象外傳宋志十卷佚

宋史王洙字原叔應天宋城人舉進士爲翰林學士以兄子堯臣參知政事攺侍讀學士兼侍講學士卒謚文著易傳

崇文總目皇朝王洙原叔撰洙以通經侍講天章閣乃集前世諸儒易說折衷其理依卦變爲類其論以王弼傳爲內故自名曰外

中興書目周易言象外傳十卷侍講王洙撰凡十二篇序云論次舊義附以新說以王弼傳爲內摘其要者表而正之故云外也

陳振孫曰其序言學易於處士趙期論次舊義附以新說凡十二篇十卷

古易宋志十二卷存

葉夢得曰吾嘗於睢陽王原叔家得古易本自乾坤而下分咸恆爲二篇但有六爻之文如乾坤首言初九潛龍勿用九二見龍在田之類至繇辭彖辭大象小象序卦說卦雜卦文言與今上下繋辭皆別爲捲今本各以彖象之辭繋每卦之下而取孔氏之傳謂之繋辭者王輔嗣之誤也

陳振孫曰古易十二卷亦出王原叔家上下經惟載爻辭外卦辭一彖辭二大象三小象四文言五上繋六下繋七說卦八序卦九雜卦十葉石林以爲此卽藝文志所謂古易十二篇者按隋唐志皆無古易之目當亦後人依仿錄之耳

範氏﹝仲淹﹞易義一卷存﹝闕﹞

張唐英作傳曰範仲淹字希文蘇州人祥符八年登進士第曰朱說者是也累遷大理寺丞召試祕閣校理出通判河中府遷陳州擢爲右司諌降知睦州遷蘇州召爲禮部員外郎天章閣待制命知開封府落職知饒州事寶元初復職知永興軍道授陜西都轉運遷龍圖閣直學士兼領延安軍尋以四路都招討委之開府於涇召爲樞密副使拜參知政事

按範公易義載集中僅存幹咸恆遁大壯晉明夷家人暌蹇解損益夬萃升困井革鼎震艮漸丰旅巽兌二十七卦

張氏﹝公裕﹞周易注解佚

範純仁墓志曰公裕字益孺蜀之江源人皇佑中應進士舉中甲科爲戎州軍事推官調忠武軍節度掌書記攺太子中允知定州唐縣以韓魏公薦英宗選充祕閣校理同知太常禮院攺判吏部丐郡知嘉州遷太常博士以父喪哀毀致疾服除請閒官就醫授管勾成都府玉局觀會攺官制爲承儀郎終於官公於書無所不讀而於詩易春秋尢能究逹其義各爲之注解共三十三卷

鄭氏﹝升﹞易學釋疑佚

興化府誌鄭升字符舉仙遊人皇佑元年進士試祕書省校書郎

桂氏﹝詢﹞周易略例通誌一卷佚

江西通誌貴溪人皇佑五年登第

按淩氏萬姓統譜稱是晉人誤

於氏﹝房﹞易傳佚

按房易傳載王氏續文獻通考姓譜有景佑四年知奉化縣事者系定襄人金華志有嘉佑四年進士官屯田員外郎者系江浦人不知誰爲易傳者

楊氏﹝繪﹞易索蘊佚

範祖禹志墓曰楊繪字元素漢州綿竹人治經濟尢長於易春秋皇佑五年進士第二人終天章閣待制陳師道曰楊內翰繪雲莊遵以易傳揚雄雄傳侯芭自芭而下世不絕傳至沛周郯郯傳樂安任奉古奉古傳廣凱凱傳繪所著索蘊乃其學也

丁未錄楊繪過池陽見丘璇璇曰明年當攺元以周易步之丰卦用事必以丰字紀年果攺元丰

陳氏﹝希亮﹞鉤易圖辧﹝紹興書目作辧劉牧易﹞一卷佚

制器尙象論通誌一卷佚

東都事略陳希亮字公弼眉州靑神人天聖中舉進士歷京西京東轉運使

胡一桂曰希亮長於易謂韓康伯著十三象徒釋名義莫得尙象之制故作論以明之

曹學佺曰希亮官太常少卿季常慥之父也

周氏﹝孟陽﹞易義通誌一卷佚

宋史周孟陽字春卿其先成都人徙海陵第進士爲潭王宮教授加直祕閣同知太常禮院遷集賢殿修撰兼侍讀神宗初立拜天章閣待制

長編治平元年十月屯田員外郎直祕閣同知禮院周孟陽引對於延和殿自是數召見最後至隆儒殿在邇英殿後苑中羣臣未嘗至也

龔氏﹝鼎臣﹞易補注宋志六卷佚

姓譜鼎臣字輔之鄆州人景佑初進士爲泰寧軍節度掌書記石介死讒者謂其北走遼詔兗州劾狀鼎臣願以闔門證其死尋知諫院以忤王安石出知兗州再知靑州

陳氏﹝襄﹞易講義二卷存﹝闕﹞

李綱曰古靈先生未仕刻意於學得鄕士陳烈周希孟鄭穆相與爲友以古道鳴於海隅四先生名動天下旣登第累官劇邑所至修學校率邑之子弟身爲橫經講說士風民俗翕然丕變官至樞密直學士尙書右司郎中累贈少師

按陳述古易講義載古靈先生集中僅存師大有謙豫隨五卦而已

周氏﹝希孟﹞易義佚

蔣垣曰希孟字公辟侯官人通五經尢邃於易與陳襄陳烈鄭穆爲友稱爲海濵四先生詔授國子監四門助教力辭弟子七百餘人著有易詩春秋義

黃氏﹝晞﹞易義通誌十卷佚

姓譜晞字景微建安人

長編嘉佑元年十一月黃晞爲太學助教致仕晞少通經聚書數千卷學者多從之遊著聱隅書十卷自號聱隅子慶曆中石介在太學遣諸生以禮聘召不至至是樞宻使韓琦表薦之受命一夕而卒

掌氏﹝禹錫﹞周易集解十卷佚

周易流演遁甲圗一卷佚

蘇頌志墓曰許之郾城有儒學之老曰尙書工部侍郎致仕掌公諱禹錫字唐卿起布衣取進士第凡仕四十六年由太子賓客遷貳卿謝事還裏所著述有周易集解十卷生平篤信推命之學自撰周易流演遁甲圗一卷

長編至和元年禹錫以太常少卿掌集賢院嘉佑三年以光祿卿直祕閣

黃氏﹝通﹞易義通誌一卷佚

姓譜通字介夫邵武人嘉佑初進士除大理丞

劉氏﹝彜﹞周易注佚

董眞卿曰彜字執中福州人有易注一部安定門人也

蔣垣曰懷安劉彜邵武遊烈汀州徐唐俱從安定胡先生受業

皇甫氏﹝泌﹞易解宋志十九卷﹝通考十四卷﹞未見

晁公武曰泌官至尙書右丞有述聞一卷隱訣一卷補解一卷精微三卷又有紀師說辧道通爲八卷

朱震曰皇甫泌謂互體不可取

陳振孫曰其學得之常山抱犢山人而莆陽遊中傳之劉彜錢藻皆爲之序山人不知名蓋隱者也泌嘗守海陵治平以前人

玉海治平三年四月工部侍郎皇甫泌上所著周易精義賜帛

令狐氏﹝揆﹞易疏精義佚

王得臣曰先生字子先安陸名儒筮仕齊安理椽歲滿還裏卜築涢溪之南耕釣之外彈琴著書而已於書無所不讀著易疏精義予嘗從同堂兄伯芑假觀

石氏﹝汝礪﹞幹生歸一圖宋志十卷﹝通考二卷﹞佚

晁公武曰皇朝石汝礪撰先辧卦彖爻象之別後列數圖頗雜以釋老之說

陳振孫曰汝礪嘉佑初人序取幹爲生生之本萬物歸於一也有論有圖亦頗與劉牧辧然或雜以釋老之學其所謂一者自注云一則靈寂眞元首篇論道専以靈明無體無生爲主又曰因靈不動而生寂體豈非異端之說乎

胡一桂曰石氏畫圖著論先辧卦彖爻象之別後列數圖頗雜釋老之說

廣東通誌石汝礪英徳人號碧落子五經都有解說於易尢契微妙嘗曰易不須注但熟讀自見互相發明總一干元亨利貞之道晚年進所著易解易圖於朝爲荊公所抑蘇軾謫恵州遇之聖壽寺與之談易至暮方散

經義考卷十八翰林院檢討朱彜尊撰

易十七

石氏﹝介﹞周易解﹝宋志作口義建本作解義﹞宋志十卷﹝紹興書目捲同題曰易義通考作五卷﹞佚

晁公武曰石介字守道兗州奉符人天聖八年登進士第遷直集賢院作慶曆聖徳詩專斥夏竦其後守道死竦因誣以北走契丹請剖棺驗視云又曰景迂云易古文十二篇先儒謂費直專以彖象文言參解易爻以彖象文言雜入卦中者自費直始孔頴逹云王輔嗣又分爻之象辭各附當爻則費氏初變古制時猶若今幹卦彖象系卦之末歟古經始變於費氏卒大亂於王弼惜哉今學者曽不之知也石守道亦曰孔子作彖象於六爻之前小象系逐爻之下惟幹悉屬之於後者讓也嗚呼他人尙何責哉家本不見此文豈介後覺其誤攺之歟

陳振孫曰所解止六十四卦解亦無大發明晁景迂言守道云云今觀此解義言王弼注易欲人易見使相附近他卦皆然惟幹卦不同者欲存舊本而已更無他說不知景迂何以云爾也按宋咸補注首章頗有此意晁殆誤記耳

黃震曰先生奇士也折節師事泰山孫先生拜起必扶侍躬耕䢐徠山下葬不葬者七十喪髙風篤行有益世教爲多惟其志存憂國作爲文章極陳古今指切當世自謂我言不用𨿽獲禍死不悔致夏竦軰深憾之幾不免身後剖棺之禍悲夫

董眞卿曰䢐徠傳孫明復學周易口義十卷建本作解義說本王弼旨

歐陽氏﹝修﹞易童子問宋志三卷存

東都事略修字永叔吉州廬陵人舉進士試國子監禮部皆第一遂中甲科嘉佑五年爲樞密副使明年拜參知政事以觀文殿學士太子少師致仕卒贈太子太師謚文忠修於六經長於易詩春秋其所發明多古人所末見有易童子問三卷詩本義十四卷

施徳操曰歐陽公論易謂文言大系皆非孔子所作乃當時易師爲之韓魏公心知其非然未嘗與辧但對歐陽公終身不言易

陳振孫曰歐陽永叔撰設爲問答其上下卷專言系辭文言說卦而下皆非聖人之作

程迥曰陸希聲深病卦辭之不類輙欲去取歐陽公童子問王景山儒志亦疑於易文聖人之言固難知也謂不類非也

朱子曰歐陽作易童子問正王弼之失數十事然因圖書之疑並系辭不信此是歐公無見處

公之孫謙益曰初公作易或問三篇第二篇

論卦爻彖象其後刪去別作一篇論系辭集所載是也元論卦爻彖象一篇諸本皆不載恐遂棄遺今編入外集王應麟曰歐陽公以河圖洛書爲怪妄東坡云著於易見於論語不可誣也南丰云以非所習見則果於以爲不然是以天地萬物之變爲可盡於耳目之所及亦可謂過矣蘇曽皆歐陽公門人而議論不苟同如此

胡一桂曰易之不可無十翼審矣歐陽公乃致疑於其書童子問中直以系辭與文言爲非夫子作是何其無見於易一至此耶

張氏﹝巨﹞易解續通考十卷佚

歐陽修序曰易之爲書無所不備故其爲說者亦無所不有蓋滯者執於象數以爲用通者流於變化而無窮語精微者務極於幽深喜誇誕者不勝其廣大苟非其正則失而皆入於賊若其推天地之理以明人事之始終而不失其正則王氏超然逺出於前人惜乎不幸短命而不得卒其業也張子之學其勤至矣而其說亦詳焉其爲自序尢多所發明昔漢儒白首一經𨿽孔子亦晚而學易今子年方壯所得已多而學且不止其有不至者乎

王圻曰巨武進人從胡瑗遊嘉佑中舉明經薦爲國子監直講王安石新法行巨乃引去時論髙之

毘陵志張巨字微之擢嘉佑二年第與蔣之奇胡宗愈丁隲爲四友學易於歐陽公易解十卷公爲之序

趙氏﹝承慶﹞周易注二十卷佚

楊傑撰碑略曰天水郡公承慶字佑之秦悼王之孫武信軍節度使追封循國公謚康簡生平博覽墳典嘗注易二十卷極天人性命之理天子覽而嘉嘆賜以金幣國朝以來宗室著述自公始也

鮑氏﹝極﹞周易重注宋志十卷佚

朱震曰鮑極論卦變之義曰遁陰長之卦邪道並興聖人易一爻而成無妄欲以正道止其邪也

胡一桂曰周易重注十卷治平中建昌軍司戶鮑極撰右司諫鄭獬表進祕閣校理錢藻序宣和中祕書少監孫近重行攺定取贊附經之末以全一家之書

孫氏﹝載﹞易釋解五卷﹝姑蘇志作五十卷﹞佚

龔明之曰孫載字積中昆山人舉治平二年進士及第大觀中遷朝議大夫著易釋解五卷

葉氏﹝昌齡﹞周易圖義宋志二卷未見

中興書目二卷治平中葉昌齡撰以劉牧鉤隱圖之失遂著此書凡四十五門

胡一桂曰昌齡錢唐人治平中職方員外郎

按鄭氏藝文略有葉子長易義二卷當卽昌齡之字

王氏﹝晳﹞周易衍注四卷

周易綱旨二十篇俱佚

胡一桂曰晳爲兵部郎中集賢校理周易衍注四卷周易綱旨二十篇名卦在第二謂伏羲作八卦則八卦之名伏羲所制也因而重之則六十四卦蓋亦然也或假其象或舉其義或以一言而定或以二字而成隨義象名之也蔡攸上其書曰晳著易衍注又撮綱要成此書其論名易之義信能不惑於多岐者末有脫誤一篇大率稽述郭京範諤昌之說間出己意斷以去取

石氏﹝牧之﹞易解佚

紹興府誌石牧之字聖咨新昌人慶曆二年進士試校書郎移天臺令時王安石知鄞陳襄知仙居號江東三賢後知溫州

按趙淸獻公集有溫守石牧之以詩見寄次韻之作

李氏﹝畋﹞易義佚

晁公武曰畋蜀人張詠客也與範鎭友善熙寧中致仕歸編該聞錄

宋史張詠傳初蜀士知向學而不樂仕宦詠察郡人張及李畋張逵者皆有學行爲鄕裏所稱遂惇勉就舉而三人者悉登科士由是知勸

四川總志李畋字渭父華陽人淳化中登第知榮州嘗著孔子弟子傳贊六十卷

羅氏﹝適﹞易解佚

臺州府誌羅適字正之寧海人治平中進士提點兩浙刑獄

王氏﹝存﹞易解佚

宋史新編王存字正仲丹陽人登進士第累遷尙書左右丞進資政殿學士吏部尙書

按王氏易解宋志不載見尢氏遂初堂書目

朱氏﹝長文﹞易意佚

張景修志墓曰樂圃先生朱伯原諱長文擢嘉佑四年進士第爲蘇州教授歷五考召爲太學博士攺宣徳郎除祕書省正字兼樞密院編修文字傷足不果仕安貧樂道因舊圃葺臺榭池沼竹石花木有幽人之趣太守章伯望表所居曰樂圃坊鄕人尊之稱樂圃先生

子發曰先人自少年登科卽嬰足疾絕意仕進以著書立言爲事受春秋於孫明復得發微深旨作通誌二十卷書有贊詩有說易有意禮有中庸解樂有琴臺志自成一家書

莊氏﹝綽﹞揲蓍新譜一卷佚

薛季宣序曰聖人之道行於古聖人之法具於經學者不務窮經泥夫師說故聖經法則晦以不明士當以經爲據依斷然不惑於習略去眾多之論以盡其心夫然後聖典森然無不得也易六經之原委也揲蓍之法詳系辭可按以考也自脫於秦火師法紛綸而經闇不通舉世罔知攸定士服先儒爲用久且不疑旅出一途而蓍法隱矣揲蓍新譜毅然易大傳之從始謂一三爲奇二四爲偶得奇偶之正無偏陂之失契於經旨有足多者其引徵以張轅揲蓍之法可以爲審矣而師春氏說又略與符同其法用蓍四十九莖總箸把之以意中分扐一小指間四揲之第一指揲餘一二足滿五餘三四足滿九第二第三指揲餘一二足滿四餘三四足滿八四五爲少八九爲多三多老陰交分三少老陽重分兩少一多少陰拆分兩多一少少陽單分是法最爲近古然而餘二足五餘三足九與張氏說皆不與易通走嘗聞巫山隱者袁道潔先生言特與莊氏會第以四八爲多爲未盡走甚疑而參考之惟策數幾莊氏何則幹之策三十有六坤之策二十有四莊氏莢悔虧二袁氏則二差而爲幹矣以知莊氏之說容有未當何哉系辭之云蓋十八變而成卦夫爻一三少變六爻而數通矣不必皆大變也先儒自陳圖南邵堯夫輩爻之再變已用四十有八莊氏則盡用四十九故從先儒則合於策而四十九之用失矣從莊氏則合於用而二篇之筴贏矣惟劉禹錫辧易九六論揲以三指其法與師春同旣用無四十八之僞而筴復與二篇葉是則莊氏之奇偶師春之變卦旣可信皆可從作易之道其不外是矣

趙汝楳曰莊氏新譜三揲皆用四十九數掛一不在奇偶數中爲九爲六者各八爲七爲八者各二十四按古法次揲用初揲掛扐余蓍三揲用次揲余蓍今三揲皆用四十九又掛一不用是與古戾矣

按陳傅良作薛季宣行狀稱其校讎是書且爲之序今存浪語集中綽嘗著雞肋編者也

陳氏﹝臯﹞易論通誌十卷佚

按陳臯字希古見文同梓州處士張公墓志當是蜀人

勾氏﹝微﹞周易廣疏﹝紹興書目作句徽﹞通誌三十六卷佚

董眞卿曰陳臯勾微鄭氏通誌不載何代

按淩氏萬姓統譜以微爲南北朝人觀其論周易義云唐衛元嵩作元包以坤卦爲首幹卦後之疑是宋初人

薛氏﹝溫其﹞易義佚

按薛氏易說散見周易義海其釋蠱二云危行言孫信而後諫非梁公之徒孰能與此又釋渙彖云二以身入險四則輔君任事上下同濟厥事乃濟李晟入險陸贄輔後二爻之象又釋旣濟彖云衰亂之起必自逸樂開元之盛繼以天寶初吉終亂之驗也皆引唐事以爲之證當屬宋初人

金氏﹝君卿﹞易義佚

洪邁曰君卿策髙科歷郡守部使者積代至度支郎中

江西通誌金君卿字正叔浮梁人登慶曆二年進士歷官祕書丞太常博士知臨州權江西提刑入爲度支郎中嘗著易說

按曽氏元丰類藳有衛尉寺丞金君墓志文曰皇佑二年祀明堂推恩羣臣祕書丞金君得以其父爲大理評事五年郊金君爲太常博士又得以其父爲衛尉寺丞惟衛尉府君有四子曰君卿博士也兄弟皆舉進士

冀氏﹝震﹞周易義略宋志十卷佚

陳氏﹝良獻﹞周易發隱宋志二十卷佚

胡一桂曰周易發隱二十卷嘉佑中良獻自序云第一卷

首序乾坤至十二卷有疑義者輙著於篇所以尊卦徳也自第十二卷

至末明天地之數陰陽五行之變所以終其要也

常氏﹝豫﹞易源宋志一卷佚

胡一桂曰豫字伯起爲太常博士易源一卷範陽盧涇序之云易之縕數世莫得傳劉旣窺其端常乃善繼其緒總斯大旨著乎六篇命曰易源劉謂牧也

張氏﹝簡﹞周易義略通誌九卷佚

易問難二十卷佚

王氏﹝錡﹞周易口訣通誌六卷佚

何氏﹝維翰﹞易義佚

四川總志何維翰字叔良成都人韓魏公安撫劍南薦授四門助教

劉氏﹝緯﹞易義佚

四川總志劉緯遂寧人

陳氏﹝文佐﹞易義佚

四川總志陳文佐普州人

袁氏﹝建﹞易義佚

盧氏﹝穆﹞易義佚

白氏﹝勲﹞易義佚

薄氏﹝洙﹞易義佚

汪氏﹝沿﹞易義佚

於氏﹝弇﹞易義佚

按王錡袁建盧穆白勲薄洙汪沿於弇俱義海所引時代爵裏莫考

鄧氏﹝至﹞易義佚

四川總志鄧至雙流人通六經翰林學士綰之父尙書左丞洵仁知樞密院事洵武之祖

彭氏﹝宗茂﹞易解佚

長沙府誌彭宗茂字尙英湘陰人隱居好學作易解始於屯蒙終於乾坤吳獵吳旗序之漕使鄧汝讜置之學宮

經義考卷十九翰林院檢討朱彜尊撰

易十八

周子﹝惇頥﹞易通﹝卽通書﹞一卷佚

東都事略周惇頥字茂叔舂陵人以蔭爲將作監主簿調南安軍司理參軍後通判永州擢廣南東路轉運判官移提點刑獄以病求知南康軍病劇上南康印分司南京惇頥酷愛廬阜買田其旁築室以居號曰濓溪倡明道學著通書行於世

胡宏序曰通書四十章周子之所述也周子名惇頥字茂叔舂陵人推其道學所自或曰傳太極圖於穆修修傳先天圖於種放放傳於陳摶此殆其學之一師歟非其至者也希夷先生有天下之願而卒與鳳歌荷筱長往不來者伍於聖人無可無不可之道亦似有未至者程明道先生嘗謂門弟子曰昔受學於周子令尋仲尼顏子所樂者何事而明道先生自再見周子吟風弄月以歸道學之士皆謂程顥氏續孟子不傳之學則周子豈特爲種穆之學而止者哉粵若稽古孔子述三五之道立百王經世之法孟軻氏辟楊墨推明孔子之澤以爲萬世不斬人謂孟氏功不在禹下今周子啟程氏弟子以不傳之妙其功蓋在孔孟之間矣人見其書之約也而不知其道之大也見其文之質也而不知其義之精也見其言之淡也而不知其味之長也顧愚何足以知之然服膺有年矣試舉一二語爲同志者起予之益乎患人以發策決科榮身肥家希世取寵爲事也則曰志伊尹之所志患人以知識見聞爲得而自畫不待價而自沽也則曰學顏子之所學人有眞能立伊尹之志修顏子之學者然後知通書之言包括至大而聖門之事業無窮矣故此一卷書皆發端以示人者宜其度越諸子直與易書詩春秋語孟同流行乎天下是以敍而藏之遇天下之善士又尙論前修而欲讀其書者則傳焉

朱子跋曰通書者濓溪夫子之所作也夫子姓周氏名惇頥字茂叔自少卽以學行有聞於世而莫或知其師傳之所自獨以河南兩程夫子嘗受學焉而得孔孟不傳之正統則其淵源因可槪見然所以指夫仲尼顏子之樂而發其吟風弄月之趣者亦不可得而悉聞矣所著之書又多放失獨此一篇本號易通與太極圖說並出程氏以傳於世而其爲說實相表裏大抵推一理二气五行之分合以紀綱道體之精微決道義文辭利祿之取捨以振起俗學之卑陋至論所以入徳之方經世之具又皆親切簡要不爲空言顧其宏綱大用旣非秦漢以來諸儒所及而其條理之密意味之深又非今世學者所能驟而窺也是以程氏旣歿而傳者鮮焉其知之者不過以爲用意髙逺而己熹自蚤歲卽幸得其遺編而伏讀之初蓋茫然不知其所謂而甚或不能以句壯歲獲遊延平先生之門乃始得聞其說之一二比年以來潛玩旣久乃若粗有得焉𨿽其宏綱大用所不敢知然於其章句文字之間則有以實見條理之愈密意味之愈深而不我欺也顧自始讀以至於今歲月幾何倐焉三紀慨前哲之益逺懼妙旨之無傳竊不自量輙爲注釋𨿽知凡近不足以發夫子之精蘊然創建大義以俟後之君子則萬一其庻幾焉

邵子﹝雍﹞古周易八卷﹝宋志無見周易會通因革﹞未見

宋史雍字堯夫河南人事北海李之才受河圖洛書宓犧八卦六十四卦圖像探賾索隠妙悟神契玩心髙明以觀天地之運化陰陽之消長逺而古今世變微而飛走艸木之性情深造曲暢庻幾所謂不惑而非依仿象類億則屢中者遂演宓犧先天之旨著書十餘萬言行於世嘉佑詔求遺逸畱守王拱辰以雍應詔授將作監主簿復舉逸士補潁川團練推官皆固辭乃受命竟稱疾不之官卒贈祕書省著作郎元佑中賜謚康節

程子曰先生之學得之李挺之挺之得之穆伯長推其源流逺有端緒今穆李之言及其行事槪可見矣而先生純一不雜汪洋浩大乃其所自得者多

張崏曰先生覃思於易經夜不設寢日不再食三年而學以大成大名王豫天悅博逹之士尢長於易聞先生之篤志愛而欲教之旣與之語三日得所未聞始大驚服卒捨其學而學焉北面而尊師之衛人乃知先生之有道也

邵博曰古易卦爻一彖二象三文言四系辭五說卦六序卦七雜卦八其次序不相雜也予家藏大父手寫百源易實古易也百源在蘇門山下康節讀書之處

王炎曰邵氏之學長於古易夫文王之演易不專爲占筮用也靜而正心誠意動而開物成務易皆具焉惟以占筮論之則古人如管輅郭璞闗朗之徒足以盡易之道矣不特邵氏能之也

魏了翁曰眾人以易觀易而滯於易先生以易觀心而得於心其方圓圖皇極經世諸書消息陰陽之幾貫融內外之分蓋洙泗後絕學也

黃震曰易言天地定位者天尊而上地卑而下其位一定而不可易易取其象於卦爲乾坤凡二者爲天地之气之統宗譬諸父母𨿽若無所施爲實主宰乎一家而居其尊者也山澤通气者山澤一髙一下水脈灌輸而其气實相通通之爲言貫也易取其象於卦爲艮兌雷風相薄者雷風一迅一烈气勢翕合而其形實相薄薄之爲言逼也易取其象於卦爲震巽水火不相射者水火一寒一熱宜若相息滅而下然上沸以成旣濟之功乃不相射不相射者言不如射者之相射﹝音石﹞害也易取其象於卦爲坎離凡六者皆天地之气之爲譬如六子疊相運用而悉出於父母者也聖人設此章以釋八卦之義似不過如此而已歷漢唐以至本朝伊洛諸儒未有外此而他爲之說者惟邵康節得陳希夷數學創爲先天之圖移易卦之離南坎北爲乾南坤北曰此取易之天地定位也然易曰離也者明也南方之卦也坎者水也正北方之卦也則離南坎北經有明文矣天地定位於經未嘗明言其爲南北也何以知其此爲先天之卦位言徒以卦言位或彼或此猶固未可知今以事理之實可見者考之則風一從南卽盎然以溫風一從北卽冷然以寒南方屬夏其熱如此北方屬冬其凍如此離南坎北信乎其如今易經之言矣康節移之以位乾坤將何所驗以爲信耶康節旣移乾坤於南北又移艮以居西北移兌以居東南曰此取易之山澤通气也然易曰艮東北之卦也又曰兌正秋也則艮居東北兌居正西經有明文矣若山澤通气特言其通气而已於經未嘗明言艮爲西北兌爲東南也康節何所考而指此爲先天之卦位若以事理之實而考之山必資乎澤澤必出乎山其气相通無往不然豈必卦位與之相對而後气可相通耶康節旣移東北之艮於西北遂移震於東北而移巽於西南曰取易之雷風相薄也然易曰震東方也又曰巽東南也則震居東方巽居東南經有明文矣若雷風相薄特言其相薄而已於經未嘗明言震爲東北巽爲西南也康節何所考而指此爲先天之卦位若以事理之實考之震惟居正東巽惟居東南逼近而合故言相薄若逺而相對安得相薄而東北爲寅時方正月又豈雷發之時耶康節旣移離坎之位以位乾坤乃移離於正東移坎於正西曰取易之水火不相射也然南方爲離北方爲坎經文萬世不磨水火不相射特言其性相反而用則相資耳於經未嘗明言離爲東方之卦坎爲西方之卦也康節又何所見而指此爲先天之卦位說者𨿽指火爲日遂以離爲東指水爲月遂以坎爲西然按說卦先言離爲火然後言離爲日獨言坎爲水而未嘗言坎爲月蓋日乃太陽之精非特可以離言月乃太陰之精非特可以坎言月𨿽陰而其出必於東日𨿽陽而其沒必於西周流運轉晝夜不停非若水火之定位於一方者比也又可借日月以代水火爲言耶易畫於伏羲演於文王系於孔子傳之天下萬世惟此一易而己未聞有先天後天之分也𨿽曰未有天地已有此理然而作易始於伏羲不言先天康節特托易以言數諸儒未有以此而言易者也晦庵以理學集諸儒之大成原聖人因卜筮而作易始兼以康節之說而詳之若據門人所錄語類乃因康節之先天而反有疑於文王孔子之易及有疑於伊川之易傳且有疑於易經此章八卦之位然按晦庵先生答王子合書明言康節言伏羲卦位近於穿鑿附會且當闕之以此槪彼門人所錄其一時之言爾抑錄之者未必盡當時之眞耶蓋易所言者道而康節所言先天者數也康節𨿽賢不先於文王孔子也康節欲傳伊川以數學伊川堅不從則不可以其數學而反疑伊川之易學又可知也學者且當以晦庵親答王子合之言爲正毋以門人記錄晦庵之言爲疑又曰邵子無易解不過觀物經世先天圖又曰邵易不藐之爲象數則憚其難知

董眞卿曰邵子古周易八卷與晁氏說之本同

朱升曰邵子發明易之數而一動一靜之間天地人之至妙邵子固以理而妙是數矣

王褘曰自周秦以來伏羲之圖鮮或傳授而淪落於方技家孔子於系辭說卦固嘗言之學者不察也邵子始發揮之蓋邵子得之李挺之挺之得之穆伯長伯長得之陳希夷所謂先天之學也自先天之學明人知有伏羲之易而學易者不斷自文王周公始矣王廷相曰易𨿽有數聖人不論數而論理要諸盡人事爾故曰得其義則易數在其中故邵子以數論天地人物之變棄人爲而尙定命以故後學論數紛紜廢置人事別爲異端害道大矣

楊愼曰易圖先天始於希夷後天續於康節蓋康節因孔子易傳難明因希夷之圖又作後天圖以示人如周子因孔子易有太極一句而作太極圖朱子所以不明言者因其出於希夷而諱之恐人疑其流於神仙也

楊時喬曰希夷所傳諸圖舊秪存圖而已康節始以圓者爲天方者爲地次序爲橫圖乃皆還之於易自此而說卦自天尊地卑至天地定位諸書辭變象數之學皆粲如指掌不然孰從而知所爲位所爲象數哉

鄭氏﹝夬﹞周易傳通考十三卷﹝讀書志玉海俱作十二卷宋志不列易傳別著時用書二十卷明用書九卷易傳辭三卷易傳辭後語一卷﹞佚

司馬光札子曰伏見並州盂縣主簿鄭揚庭自少及長研精易道譔著所傳成易測六卷不泥陰陽不渉怪妄專用人事指明六爻求之等倫誠難多得臣不敢蔽輙取進呈

沈括曰江南人鄭夬字揚庭曽爲一書談易其間一說曰乾坤大父母也復姤小父母也幹一變生復得一陽坤一變生姤得一陰雲云至幹六變生歸妹本得三十二陽坤六變生漸本得三十二陰乾坤錯綜陰陽各得三十二生六十四卦夬之爲書皆荒唐之論獨有此變卦之說未知其是非予後見兵部員外郎秦玠論夬所談駭然曰何處得此法玠曰嘗遇一異人授此歷數推往古興衰運歷無不皆驗嘗恨不能盡其術西都邵雍亦知大略己能洞知吉凶之變此人乃形之於書必有天譴此非世人所得聞也

邵伯溫曰先君易學微妙玄深不肖所不得知也其傳授本末則受易於李之才挺之挺之師穆修伯長伯長師陳摶圖南先君之學𨿽有傳授而微妙變通則其所自得也平時未嘗妄以語人惟大名王天悅滎陽張子望嘗從學又皆蚤死秦玠鄭夬嘗欲從先君學先君以玠頗好任數夬志在口耳多外慕皆不之許玠嘗語夬以王天悅傳先君之學夬力求之天悅不許天悅感疾且卒夬賂其僕於臥內竊得之遂以爲已學著易傳易測明範五經明用數書皆破碎妄作穿鑿不根嘗以變卦圖示秦玠夬竊天悅書入京師補國子監解試策問八卦次序夬以所得之說對有司異之擢在優等旣登第以所著書投贄公卿之門後以贓罪竄秦謂必有天譴恐指此秦旣知夬竊書乃謂夬何處得此法又謂西都邵某聞大略近乎自欺矣然謂得之異人蓋指希夷而言也

晁公武曰姚嗣宗謂劉牧之學授之吳祕祕授之夬邵雍言夬竊其學於王豫沈括亦言夬之學似雍云吳仁傑曰鄭夬以序卦爲文王六十四卦雜卦爲伏羲六十四卦其說非是

馬中錫曰夬著書談易變曰幹一變生復得一陽二變生臨得二陽三變生泰得四陽四變生大壯得八陽五變生夬得十六陽六變生歸妹得三十二陽坤一變生姤得一陰二變生遁得二陰三變生否得四陰四變生觀得八陰五變生剝得十六陰六變生歸妹得三十二陰乾坤錯綜陰陽各三十二乾坤大父母也復姤小父母也歸妹者歸宿之地也一時無人解其旨獨秦玠者知之謂所親曰此天地之祕藏西都邵雍稍知粗迹已能洞逹吉凶之變鄭君何敢筆之於書當必有天譴吾因逹是動遭坎軻恐亦不久於世矣已而鄭與秦果俱死此卽焦延壽所謂四千九十六卦者耶

張子﹝載﹞橫渠易說宋志十卷存

東都事略張載字子厚長安人學古力行篤學好禮爲闗中士人所宗世所謂橫渠先生者也舉進士爲祁州司法參軍神宗召見除崇文檢書以疾求去築室南山下敝衣疏食專精治學召還同知太常禮院復以疾請歸道病卒

宋史先生之學以易爲宗以中庸爲體

晁公武曰載居橫渠故以名書其解甚略系辭差詳程珌曰宋興百年名儒輩出胡安定得其義邵康節得其數程明道伊川得其理周濓溪得其體張橫渠得其用然後易之道大明於天下

董眞卿曰橫渠易說三卷髮明二程所未到處

呂柟曰橫渠易說簡易精實於發經開物修身教人甚切當爲先生之書無疑竊謂易本爲人事而作𨿽歷四聖其究一揆非專說天以道陰陽也故孔子以君子行此四徳解乾元亨利貞示諸卦爻皆此例爾今以質諸易說益篤信焉

楊時喬曰今本止六十四卦無系辭實未全之書

王氏﹝安石﹞易解宋志十四卷﹝通考作二十卷﹞佚

晁公武曰王安石字介甫撫州臨川人慶曆三年進士熙寜三年拜中書門下平章事七年罷明年再入相九年罷卒謚文介甫三經義皆頒學宮獨易解自謂少作未善不專以取士故紹聖後復有龔原耿南仲注易三書偕行於場屋

楊時曰荊公於易只是理會文義未必心通易不比他經須心通始得

黃震曰荊公釋易中字義甚詳卦名解始於剛柔始交之屯展轉次第用序卦之法而論其次頗有牽彊處

顧氏﹝棠﹞周易義類宋志三卷佚

陳振孫曰叔思未詳何人序言先儒論說甚眾而其旨未嘗不同卦爻或有不同而辭意未嘗不一各立標目總而聚之

胡一桂曰周易義類三卷以先儒論易不同因取其辭說同者分目而聚之凡九十五條

吳中人物志棠字叔思與張僅幾道皆爲王安石門下士安石作三經義僅棠與焉

沈氏﹝季長﹞周易新義通誌二卷佚

長編紀事季長錢唐人王安石妹壻也判國子監

按曽氏元丰類藳有貴池縣主簿沈君夫人元氏墓志子三人曰季長越州司法參軍

王氏﹝逄﹞易傳通考十卷未見

王安石作墓志曰逢字會之太平州當塗縣人以進士起家權南雄州軍事判官畱爲國子監直講於書無所不觀而尢喜易作易傳十卷幹徳指說一卷復書七卷名士大夫多善其書者

晁公武曰逢嘗爲國子直講著易傳十卷其學宗王弼

董眞卿曰逢爲王介甫客官國子直講易傳十卷宗王弼

司馬﹝光﹞易說宋志十卷﹝又三卷﹞佚

晁公武曰司馬光君實陜州夏縣人初以父蔭入官舉進士甲科除館閣校理神宗卽位擢翰林學士禦史中丞後除樞密副使力辭而去元佑初拜門下侍郎繼遷尙書左僕射卒謚文正易說雜解易義無銓次蓋未成書也

朱子曰嘗得溫公易說於洛人範仲彪炳文盡隨卦六二之半其後缺焉後數年好事者於北方互市得版本始亦喜其復全然無以考其眞僞也

陳仁子序曰九師興而易道微易之微豈專九師咎哉彖翼而下旁薄深廣畱七分者亡幾田丁施費脈脈師授俾勿墜龍龜圖書或左用之而不悟京房守緯數其失也泥韓康伯談名理其失也浮二千年間易道倀倀如蒙霧行述而不論河汾猶難之歷越五閏眞人禦宇王澤萃鍾異人間出希夷抉羲畫而成於邵濓溪泄周經而融於程以至匯爲漢上而尙變演爲考亭而尙占支析爲合沙而尙象三聖玄蘊剖抉靡遺而讀者了然如生三代之世晚得溫公易說一編視諸老猶最通暢今流傳人間世藳𨿽未完其論太極陰陽之道乾坤律呂之交正而不頗明而不鑿獵獵與濓洛貫穿中間分剛柔中正配四時微疑未安學者宜心會爾易之作聖人吉凶與民同患之書也非隠奧艱深而難見也談易而病其隠且艱非深易者也參習是編易道庻其明乎

呂氏﹝大防﹞周易古經通考二卷﹝書錄解題十卷﹞存

大防自序曰周易古經者彖象所以解經始各爲一書王弼專治彖象以爲注乃分綴卦爻之下學者於是不見完經而彖象辭次第貫穿之意亦缺然不屬予因案古文而正之凡經二篇彖象系辭各二篇文言說卦序卦雜卦一篇總一十有二篇

晁公武曰呂大防字微仲京兆藍田人皇佑初中進士哲宗卽位召知制誥翰林學士拜尙書左僕射兼門下侍郎紹聖初謫授舒州團練副使循州安置未踰嶺卒古經凡十二篇別無解釋

尢袤與吳仁傑書曰頃得呂東萊所定古易一編朱元晦爲之跋嘗以板行乃與左右所刋呂汲公古經無毫髮異而東萊不及微仲嘗編此書豈偶然同耶

陳振孫曰呂大防微仲所錄上下經並錄爻辭彖象隨經分上下爲六卷上下系二卷文言說卦各一卷

胡一桂曰古易之亂肇自費直繼以鄭玄而成於王弼古易之復始自元丰汲郡呂微仲嵩山晁以道繼之最後東萊先生又爲之更定實與微仲本暗合而東萊不及微仲嘗編此蓋偶未之見也

董眞卿曰呂氏周易古經上經第一下經第二上彖第三下彖第四上象第五下象第六系辭上第七系辭下第八文言第九說卦第十序卦第十一雜卦第十二其所次序本末並與東萊定本同但東萊只分上經下經而無第一第二字又東萊稱彖上傳第一至雜卦傳第十小有不同爾

王氏﹝巖叟﹞易傳佚

東都事略巖叟字彥霖大名淸平人舉明經元丰末爲監察禦史元佑六年拜樞密直學士僉書樞密院事七年罷爲端明殿學士卒贈正議大夫紹聖中坐元佑黨追貶雷州別駕

鮮於氏﹝侁﹞周易聖斷宋志七卷佚

東都事略侁字子駿閬州人舉進士第元佑初拜左諫議大夫以請外除集賢殿修撰知陳州卒

晁公武曰鮮於子駿景佑中登進士乙科元佑中仕至諫議大夫是書本之王弼劉牧而時辧其非且云眾言淆亂折諸聖故名其篇曰聖斷

陳振孫曰其書本於王弼劉牧而時辧其非又乾坤二卦不解爻象欲學者觀彖象文言而自得之

魏了翁曰鮮於子駿裕陵稱其文學司馬文正公稱其政事蘇文忠公稱其文章泰山孫先生稱其經術其爲人大略可槪矣

孫氏﹝覺﹞易傳佚

遊酢序曰易之爲書該括萬有而以一言蔽之則順性命而已陰陽之有消長剛柔之有進退仁義之有隆污三極之道皆原於易而會於理其所遭者時也其所托者義也其所致者用也知斯三者而天下之理得矣斯理也仰則著於天文俯則形於地理中則隠於人心而民之迷日久不能以自得也冥行於利害之域而莫知所尙聖人有憂之此易之所爲作也伏羲象之而八卦成文王重之而六爻具周公系之辭仲尼訓其義自伏羲至於仲尼則易之書不遺余旨矣蓋將領天下於中正之塗而要於時措之宜也居則觀象而玩辭動則觀變而玩占以研心則慮精以應物則事舉天且助之人且與之而何凶咎之有故曰是興神物以前民用又曰因貳以濟民行此四君子之用心也孫公莘老少而好易常以是行已亦以是立朝或進或退或語或黙或從或違皆占於易而後行也晚而成書辭約而旨明義直而事核又將於學者共之蓋亦先聖之所期豈徒爲章句以自名家而已此先生傳易之意也學者宜以是觀之

晁公武曰髙郵孫覺字莘老元丰末自祕書少監除右諫議大夫元佑初遷給事中吏部侍郎莘老素與王介甫善後爲諫官論新法遂絕

鄒氏﹝浩﹞易解佚

毘陵人品記鄒浩字志完晉陵人登元丰進士頴昌教授元佑中擢右正言以諫立劉后忤旨覊管新州大觀初召還遷左司諫進中書舍人遷吏部侍郎以寶謨閣待制知江寜府再謫衡州別駕尋竄昭州五年始歸以疾卒髙宗卽位贈寶文閣直學士

浩自序曰余元佑中爲太學博士講易講未終篇俄以罪去然易之大旨蓋嘗潛心矣後十年崇寧二年竄處昭州因以循省余隙北面於易而承教焉始也怳若三聖親以指授然而猶有易也中也卦爻象數一念冰釋然而猶有易也終也在天而天在地而地在人而人在物而物不知何者非易耶不知何者是易耶索之而不得也簡之而不得也然則昔之作易者其誰乎今之學易者其誰乎不知誰之所以誰者又其誰乎不得已而喙鳴焉蓋作易者以憂患興而學易者以憂患入也作易者以憂患興經著之矣學易者以憂患入未有過於孔子者故曰吾再逐於魯伐木於宋削迹於衛窮於周圍於陳蔡之間親戚益疏徒友益散其所以韋編三絕是乃易之所不得遁也五十而學易有易可學也七十而從心所欲不踰矩則不可爲典要惟變所適矣孔子易也易孔子也孔子與易𨿽大智迷矣予未得爲孔子徒也然自元佑以來黜於襄州竄於新州又竄於永州昭州親老不得養兄弟妻子離散舉夫言罪戾者必歸焉行年四十有五又適近於孔子言加我數年之時也孔子於是時前言學易予以是時願學焉幸而得之以進於學則所謂可以無大過者尙竊庻幾焉不瞠若乎其後也莊子曰果有言邪其未嘗有言耶予旣以夫未嘗有言者容聲於筆端矣於是又爲之序

蘇氏﹝軾﹞易傳宋志九卷﹝通考十一卷﹞存

東都事略蘇軾字子瞻眉山人試禮部第二中甲科除大理評事僉書鳳翔判官召試祕閣直史館判官誥院通判杭州徙知密州徐州湖州言者摭軾詩謂之訕上坐貶黃州團練副使安置徙汝州哲宗卽位起知登州召爲禮部郎中除起居舍人遷中書舍人尋遷翰林學士兼侍讀以龍圖閣學士知杭州召爲翰林學士承旨兼侍讀復請外以龍圖閣學士知頴州徙揚州俄以兵部尙書召還兼侍讀尋遷端明翰林侍讀二學士守禮部尙書紹聖初落職知英州又以寜逺軍節度副使惠州安置貶瓊州別駕昌化軍安置徽宗卽位移亷州攺舒州團練副使徙永州未幾提舉玉局觀尋致仕卒父洵晚讀易作易傳未究疾革命軾述其志卒以成書復作論語說最後居海南作書傳三書旣成撫而嘆曰後有君子當知我矣蘇籀記其祖轍遺書曰公言先曽祖晚歲讀易玩其爻象得其剛柔逺近喜怒逆順之情以觀其辭皆迎刃而解作易傳未完疾革命二公述其志東坡受命卒以成書初二公少年皆讀易爲之解說各仕他邦旣而東坡獨得文王伏羲超然之志公乃送所解於坡今蒙卦猶是公解

晁公武曰東坡自言其學出於父洵且謂卦不可爻別而觀之其論卦必先求其所齊之端則六爻之義未有不貫者未嘗鑿而通之也

陸遊曰蘇氏易傳方禁蘇氏學故謂之毘陵先生

馮椅曰蘇洵作傳未竟命軾卒其業朱子有辧蘇氏易卽此書也

胡一桂曰晁以道問東坡曰先生易傳當傳萬世曰尙恨其不知數學耳東坡亦可謂不自欺者矣

蘇氏﹝轍﹞易說三篇存

宋史蘇轍字子由與兄軾同登進士科又同策制舉又代軾爲翰林學士尋擢吏部尙書使契丹還爲禦史中丞拜尙書右丞進門下侍郎哲宗朝落職知汝州再知袁州責筠州居住又責化州別駕雷州安置移循州徙永州嶽州崇寜中致仕築室於許號頴濵遺老政和二年卒追復端明殿學士淳熙中謚文定

經義考卷二十翰林院檢討朱彜尊撰

易十九

程氏﹝頥﹞易傳通考十卷﹝宋志傳九卷系辭解一卷﹞存

東都事略頥字正叔以經術爲諸儒倡哲宗卽位司馬光呂公著上其行事於朝授汝州團練推官西京國子監教授頥力辭又以爲祕書郎召至京師除崇政殿說書罷職監西京國子監父喪服除尋以直祕閣判西京國子監主管崇福宮紹聖中黨論興頥坐貶官涪州安置元符末放還崇寜初復判西京國子監屏居伊闕山數年卒年七十五學者尊之稱爲伊川先生有易傳六卷諸經解說未成編者附於集

程子自序曰易變易也隨時變易以從道也其爲書也廣大悉備將以順性命之理通幽明之故盡事物之情而示開物成務之道也聖人之憂患後世可謂至矣去古𨿽逺遺經尙存然而前儒失意以傳言後學誦言而忘味自秦而後蓋無傳矣予生千載之後悼斯文之湮晦將俾後人沿流而求源此傳所以作也易有聖人之道四焉以言者尙其辭以動者尙其變以制器者尙其象以卜筮者尙其占吉凶消長之理進退存亡之道備於辭推辭考卦可以知變象與占在其中矣君子居則觀其象而玩其辭動則觀其變而玩其占得於辭不逹其意者有矣未有不得於辭而能通其意者也至微者理也至著者象也體用一源顯微無間觀會通以行其典禮則辭無所不備故善學者求言必自近易於近者非知言者也予所傳者辭也由辭以得其意則在乎人矣

尹焞曰先生平生用意惟在易傳求先生之學觀此足矣

楊時跋曰伊川先生著易傳方艸具未及成書而先生得疾將啟手足以其書授門人張繹未幾繹卒故其書散亡學者所傳無善本政和之初予友謝顯道得其書於京師示予錯亂重復幾不可讀東歸待次毘陵乃始校定去其重復踰年而始完先生道學足爲世師而於易尢盡心焉其微辭妙旨蓋有書不能傳者恨得其書晚不及親受旨訓其謬誤有疑而未逹者姑存之以俟知者不敢輒加損也然學者得其書得其意忘言可爾

晁公武曰朱震言頥之學出於周惇頥惇頥得之穆修亦本於陳摶與邵雍之學本同然考正叔之解不及象數頗與胡翼之相類景迂云胡武平周茂叔同師潤州鶴林寺僧壽涯其後武平傳其學於家茂叔則授二程與震之言不同

陳造曰程氏之學與蘇氏角立通儒碩士不可偏廢多所發明

呂祖謙跋曰伊川先生遺言見於世者獨易傳爲成書傳摹浸舛失其本眞學者病之某舊所藏本出尹和靖先生家標注皆和靖親筆近復得新安朱元晦所訂讎校精甚遂合尹氏朱氏書與一二同志手自參定其同異兩存之以待知者旣又從小學家是正其文字𨿽未敢謂無遺憾視諸本亦或庻幾焉會稽周汝能堯夫鄮山樓鍔景山方職教東陽乃取刋諸學宮又曰程氏易傳理到語精平易的當立言無毫髮遺憾

馮當可曰王輔嗣蔽於虛無而易於人事疏伊川專於治亂而易與天道逺又曰近有伊川然後易與世故通而王氏之說爲可廢然伊川往往捨畫求易故時有不合又不會通一卦之體以觀其全每求之爻辭離散之間故其誤十猶五六

陳振孫曰伊川止解六十四卦不解大傳而以序卦分置諸卦之首唐李鼎祚集解亦然

朱子跋曰易之爲書更三聖而制作不同若包羲氏之象文王之辭皆依卜筮以爲教而其法則異至於孔子之贊則又一以義理爲教而不專於卜筮也是豈其故相反哉俗之淳漓旣異故其所以爲教爲法不得不異而道則未嘗不同也然自秦漢以來考象辭者泥於術數而不得其弘通簡易之法論義理者淪於空寂而不適乎仁義中正之歸求其因時立教以承三聖不同於法同於道者則惟伊川先生程氏之書而已

陳淳曰自秦以來易幸全於遺燼道則晦而不章卑者泥於窮象數而穿鑿附會爲災異之流髙者溺於談性命而支離放蕩爲虛無之歸程子蓋深病焉於是作傳以明之一掃諸儒之陋見而傳卽日用事物之著發明人心天理之實學者於是始知易爲人事切近之書

魏了翁曰程易明白正大切於治身切於用世未易輕議故無智愚皆知好之

馬端臨曰伊川之易精於義理而略於卜筮象數此固先儒之說然愚嘗以爲易之象數卜筮豈出於義理之外蓋有此理則有此象有此數而卜筮之說其所謂趨吉避凶惠廸從逆云者又未嘗不一出於義理平時本諸踐履則觀象玩辭此義理也一旦謀及卜筮則觀變玩占亦此義理也初不必岐而二之然言出聖賢之口則單辭詞組皆有妙理假借旁通悉爲至教往往多借易以明理初不拘於說易也自夫子而然矣何也君子學以聚之問以辧之寛以居之仁以行之爲幹九二而言也而幹之九二豈有學問寛仁之義乎日往則月來月往則日來日月相推而明生焉寒往則暑來暑往則寒來寒暑相推而歲成焉爲咸九四而言也而咸之九四豈有歲時代謝之義乎蓋其初因講易遂借易以言理言理𨿽精而於易此卦此爻之旨則逺矣如程子因君子豹變而發爲自暴自棄之論因君子得輿而發爲匪風下泉之論亦是意也晦庵所謂不看本文自成一書者是已董眞卿曰程傳正文只據王弼本亦只有六十四卦系序傳有及爻卦者掇入傳中故無系辭以後至東萊呂氏始集周子二程子張子諸家經說語錄及程子門人共十四家之說爲精義以補之

朱升曰京房吹律其爲數也徒煩於推衍王弼亡象其爲理也遂荒於髙虛程子發明易之理而加一倍法之言則知數者莫程子若也

王褘曰邵子之易本於數程子之易本於理爲得先天後天之祕而理數二者未始相離也

何喬新曰自漢以來考象占者泥於術數而不得其弘通簡易之法談義理者淪於空寂而不適乎仁義中正之歸迨程子作易傳易之義理始大明朱子作本義易之象占始益著蓋程子之易發揮孔子之十翼者也朱子之易則推三聖教人卜筮之旨者也後世有功於易道非程子而何哉

李瓚曰伊川之易有用之學也自是程氏之易與孔子十翼同功非特解經而已或者例以注疏觀之非眞知程子者矣

楊時喬曰程傳說理精到而於卜筮未合又曰程伯子論易理叔子著易傳惟舉所聞於周子太極之說與自家體貼發明無遺理

郝敬曰程正叔易傳大抵因王輔嗣之舊廓而充之於象數闊略徒執君子小人治亂生解其於三極之道殊覺偏枯

龔氏﹝原﹞易傳宋志十卷未見

續解易義宋志十七卷未見

東都事略龔原字深文處州遂昌人舉進士紹聖初爲國子司業遷祕書少監攺起居舍人擢中書舍人徽宗朝爲兵部侍郎原力學以經術尊敬王安石始終不易也有易傳春秋解論語孟子解各十卷

鄒浩序曰易之旨不明於世久矣神宗皇帝以道蒞天下於是造士以經表通經者講於太學以訓廸四方時陸公佃詩孫公諤書葉公濤周禮周公常禮記而先生專以易授諸公咸推先焉先生蓋王文公門人之髙弟也三聖之所祕文公旣已發之於前文公之所略先生又復申之於後始而詳說之終以反說約故自熙寜以來凡學易者靡不以先生爲宗師因以取上科躋顯位爲從官爲執政被明天子所眷遇而功名動一時者踵相躡而起至於今不絕也先生之於斯文豈曰小補之哉某獲從先生遊二十餘年矣始見之廣陵乃先生廢黜之後也聽其言而觀其貌未嘗戚然猶在太學也中見之京師乃先生復用之初也聽其言而觀其貌未嘗欣然猶在廣陵也晚見之西垣又見之東省又見之中臺先生之所以出入進退數數然矣恬不以爲欣戚亦無異於前日也頃聞其歿初無甚苦一旦正坐若隠幾然而逝矣莊子曰死生無變於已而況利害之端乎然則先生之於易非徒言之躬行之矣是以言天下之至賾而不可惡言天下之至動而不可亂使人擬議以成其變化亦易而已後之學者果忘言而忘象𨿽捐書可也若猶篤志於韋編則先生之說方且與易皆行而不朽亦何待於序乎姑以夫可以容聲者塞其子見屬之意云

楊時曰龔深父說易元無所見一生用功都無是處陳振孫曰原字深之嘉佑八年進士初以經學爲王安石引用元符後入黨籍

董眞卿曰龔侍郎易續解義十七卷晁氏志作二十卷

胡一桂曰一十五卷後乃雜義有釋卦釋彖釋象辧重卦辧上下位辧上下系等說學者多師之

浙江通誌原少從王安石遊篤志明經以經學爲邑人倡是時周程尙隠於濓洛永嘉先軰之學以經鳴者淵源皆出於原

邵氏﹝伯溫﹞周易辧惑宋志一卷未見

宋史邵伯溫字子文洛陽人康節處士雍之子也以薦授大名府助教提點成都府刑獄除利路轉運副使提舉太平觀紹興四年卒趙鼎表墓曰以學行起元佑以名節居紹聖以言廢於崇寜三語盡伯溫出處云

陳氏﹝瓘﹞了翁易說宋志一卷存

子正同跋曰先公晚年益絕世念致一性命之理嘗著易說以遺諸孤正同謹以家藏刋於毘陵官舍庻幾流傳不沒先志紹興十二年十月

晁公武曰陳瓘字瑩中南延平人建中靖國初爲右司諫移書責曽布及言蔡京及卞之姦章疏十上除名編隸合浦以死靖康中贈諫議大夫瓘自號了翁易數言天下治忽多驗

楊時曰了翁說易多以一字貫眾義

陳振孫曰了翁晚年所著止解六十四卦辭旨深晦馮椅曰嘗從其孫大應見了翁有易全解不止一卷也多本卦變與朱子發之說相類

胡一桂曰了翁子正同紹興十二年知常州刋於官舍刋本止題云了翁易說初不分卷

李氏﹝賁﹞易義通誌二卷佚

按楊仲良長編紀事本末崇寜二年編管黨人子弟李賁單州又元佑黨籍余官中有賁又中書省開具元符臣僚章疏分正上正中正下邪上尢甚邪上邪中邪下七等賁名在邪上尢甚中其後追復元佑黨人賁名在余官二等

李氏﹝平﹞西河圖傳宋志一卷未見

胡一桂曰政和中撰

按崇寜中籍黨人又詔中書省開具元符臣僚章疏姓名列邪中一百五十人李平與焉

晁氏﹝說之﹞錄古周易宋志八卷﹝通考作十二卷﹞存

晁氏世譜說之字以道一字伯以元丰五年進士累官中奉大夫徽猷閣待制卒累贈至光祿大夫平生慕司馬公爲人自號景迂生

說之自序曰周易卦爻一彖二象三文言四系辭五說卦六序卦七雜卦八案晉太康初發汲縣舊塜得古簡編科斗文字散亂不可訓知獨周易最爲明了上下篇與今正同別有陰陽說而無彖象文言系辭杜預疑於時仲尼造之於魯尙未播之逺國而漢藝文志易經十二篇施孟梁丘三家顏師古曰上下經及十翼故十二篇是則彖象文言系辭始附卦爻而傳於漢歟先儒謂費直等專以彖象文言參解易爻以彖象文言雜入卦中者自費氏始其初費不列學官惟行民間至漢末陳元方鄭康成之徒皆學費氏古十篇之易遂亡孔頴逹又謂輔嗣之意象本釋經宜相附近分爻之象辭各附當爻則費氏初變亂古制時猶若今幹卦彖象系辭之末歟古經始變於費氏而卒大亂於王弼惜哉柰何后之儒生尢而效之杜氏分左氏傳於經宋衷範望輩散太玄贊與測於八十一首之下是其明比也揆觀其初乃如古文尙書司馬遷班固序傳揚雄法言序篇云爾今民間法言列序篇於其篇首與學官書不同槪可見也唐李鼎祚又取序卦冠之卦首則又效小王之過也今悉還其初庻幾學者不執彖以狥卦不執象以狥爻云昔韓宣子適魯見易象是古人以卦爻綂名之曰象也故曰易者象也其意深矣豈若後之人卦必以象明象必以辭顯紛紛多岐哉嗚呼學者曽未之知也劉牧雲小象獨幹不系乎爻辭尊君也石守道亦曰孔子作彖象於六爻之前小象系逐爻之下惟幹悉屬之於後者讓也嗚呼他人尙何責哉若夫文字之傳始有齊楚之異音卒有科斗籕篆隸書之四變因而訛謬者多矣劉向曽以中古文易經校施孟梁丘經至蜀李譔又嘗注古文易則今之所傳者皆非古文也安得覩夫劉李之書乎其幸而諸儒之傳今有所稽考者具列其異同舛訛於字下亦庻幾乎同復乎古也或曰子能古文何不以古文寫之曰有攺於華而無變於實者予不爲也如古者竹簡重大以經爲二篇今又何必以二篇成帙哉謹錄而藏諸以俟博古君子

晁公武曰從父詹事公諱說之撰以諸家易及許氏說文等九十五書考正其文字且依漢田何本分易經上下並十翼通爲十二篇以矯費氏王弼之失謂劉向嘗以中古文易經校施孟梁丘經至蜀人李譔又嘗注古文易遂名曰古易

程迥曰晁說之作古易彖象別異於卦爻欲學者不執彖以論卦不執象以論爻

李燾曰晁氏專主北學凡故訓多取許叔重說文解字陸徳明章義僧一行李鼎祚陸希聲及本朝王昭素胡翼之黃聱隅輩論亦時采掇呂公書文字句讀初無增損景迂則輯諸家異同或斷以已意有增有損篇第則放費長公未解輔嗣未注以前舊本並十二篇爲八篇呂晁各有師承初不祖述而其指歸則往往暗合

陳振孫曰卷首列名二十餘家文字異同則散見於諸卦

董眞卿曰濟北晁以道東坡嘗以著述科薦之其易學本康節

易規一卷存

說之自序曰某山縣無事輙以所聞讀易自娛若著書則不敢而又未能忘言於斯世也作易規十有一篇

京氏易式佚

說之自序曰元佑戊辰仲冬在兗州初學京氏易乃據其傳爲式以便其私何敢示人其後江淮間有好事者頗傳去今三十年矣旣校正其傳而前日之式亦不得不修定也惟是其已出者殆未容攺過柰何益知昔人自期死而後傳其所著之書其用意深矣嗟夫按式以求傳因傳以明易可不敬諸

晁子健曰先大父平生著易書曰易商瞿大傳曰易商瞿小傳曰商瞿易傳曰商瞿外傳曰京氏易式曰易規曰易玄星紀譜靖康後悉爲灰燼建炎二年喬寓海陵作周易太極傳外傳因說是年渡江寓金陵疾亟終於舟中建炎三年七月也子健訪求遺文編成一十二卷又得京氏易式並周易太極傳外傳因脫藳繕寫藏於家

朱子曰晁氏呂氏大同小異互有得失先儒𨿽言費氏以彖象文言參解易爻然初不言其分傳以附經也至謂鄭康成始合彖象於經則魏志之言甚明而詩疏亦云漢初爲傳訓者皆與經別行三傳之文不與經連故石經書公羊傳皆無經文而藝文志所載毛詩故訓傳亦與經別及馬融爲周禮注乃云欲省學者兩讀故具載本文而說經爲注焉鄭相去不逺蓋仿其意而爲之爾故呂氏於此義爲得之而晁氏不能無失至晁謂初亂古制時猶若今之幹卦彖象並系卦末而卒大亂於王弼則其說原於孔疏而呂氏不取也蓋孔疏之言曰夫子所作彖辭元在六爻經辭之後以自卑退不敢幹亂先聖經世之辭及至輔嗣之意以爲象者本釋經文宜相附近其義易了故分爻之象辭各附其當爻下言之此其以爲夫子所作元在經辭之後爲夫子所自定𨿽未免於有失而謂輔嗣分爻之象以附當爻則爲得之故晁氏捨其半而取其半也其實今所定復爲十二篇者古經之舊也王弼注本之幹卦蓋存鄭氏所附之例也坤以下六十三卦又弼之所自分也呂氏於跋語𨿽言康成輔嗣合傳於經然於音訓乃獨歸之鄭氏而不及王弼則未知其何以爲二家之別而於王本經傳次第兩體之不同亦不知所以爲說矣豈非闕哉

經義考卷二十一翰林院檢討朱彜尊撰

易二十

王氏﹝湜﹞易學通考一卷存

湜自序曰余生平喜易內求於已外求於人非一日矣晚得邵康節易學喜不自禁晝夜覃思未嘗暫捨方其有所得也或不寐逹旦然聖人至理萬物取之不竭而康節先生遺書或得於家之艸槁或得於外之傳聞艸槁則必欲刪而未及傳聞則有訛謬而未實儻不能用心精擇則是非雜擾而至理終不出矣於是平心如權衡無今古無物我無智愚無彼此惟道是從而輕重之自希夷先生陳公而下如穆伯長李挺之以至劉長民鉤隠圖之類兼而思之罔或遺

