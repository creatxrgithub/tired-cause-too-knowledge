

欽定四庫全書

經部七

五經蠡測

五經總義類

提要

【臣】等謹按五經蠡測六卷明蔣悌生撰悌字叔仁福寕州人洪武初以明經官訓導是書乃元季避兵藍田谷中所作嘉靖戊戌【案原序內不題年號但稱戊戌以序中一百六十餘年語推之知爲嘉靖十七年】浮梁閔文振纂修州誌始得稿於其裔孫宗雨序而刻之前有洪武庚戌悌生自序凡易一卷書一卷詩三卷春秋一卷後有文振附記曰右五經詩說獨多易書次之春秋爲少禮記亡闕今猶題曰五經蠡測仍其舊也云云今觀其書或載經文或但標章句之目所說或大書或夾注體例絕不畫一蓋猶未成之槁艸又尙書大甲篇首有曰詩書小序前已詳言之矣然以前絕未論詩書序則不但禮記散佚並尙書亦有佚脫也其說易多斟酌程傳本義之異同如解頤卦虎視耽耽其欲逐逐謂大臣之求賢爲助如虎之求肉爲食穿鑿太甚如解龍戰於野謂坤不得稱龍龍卽乾卦六爻之龍陰盛而與之戰嫌於旡陽故稱龍以明陽未嘗旡則立義特爲正大其說書於蔡沈集傳多所訂正解盤庚疑有錯簡三章未免因王栢謬說又加推廣至於髙宗肜日謂果爲髙宗之事則當稱王不當首稱廟號用鄒氏音釋之說以爲租庚祀髙宗亦不爲無見其說詩謂小序因有紕繆而未子疾之太甚於諸篇同異務持兩家之平在元明之間可謂屹然獨立無依門傍戶之私至其以鳲鳩爲美周公乃豳風之詩錯簡入於曹風則又臆斷之餘習矣春秋僅說滕子來朝子同生夫人姜氏遜於齊夫人姜氏防齊侯於禚公及夫人防齊侯於陽谷齊仲孫來六條【案遜於齊與防禚合爲一條】而仲孫一條與陽谷一條年月又復顚倒其說不甚主胡傳然旣曰胡傳不合筆削之初意又曰聖人復生亦有取於胡氏之言又何必一一盡合於筆削之初意則於胡傳亦尙在疑信間也大祗僻處窮山罕窺古籍於考據引證非其所長而覃精研思則往往有所心得名𨿽不及熊朋來書則實在朋來上也乾隆四十二年三月恭校上

總纂官【臣】紀昀【臣】陸鍚熊【臣】孫士毅

總校

官【臣】陸

費墀

五經蠡測原序

愚防讀書略曉文義其或未通師友問辯旣退猶有疑未釋者及壯至老其素所嘗疑輙尋經傳本防反覆參究旁摭證據疑終未能解所恨窮居僻處孤陋寡聞不能訪求良師益友以質所疑每欲筆而志之以俟後之同志又恐獲僭議先儒之罪握筆屢投者有日今老矣輙復編而紀之名曰蠡測蓋以愚之膚識淺學而敢輕議先儒得失亦猶以蠡測海多見其不知量之意庶幾他日見者末減僭逾之罪並以平日讀書傳義之外已意管見作爲衍說類附於後或者窮經有知我者於中取其一二焉亦以見愚之素心非敢妄爲是言也洪武庚戌八月甲子後學蔣悌生仁叔序

欽定四庫全書

五經蠡測卷一

明蔣悌生撰

周易

大象

上一句是天地萬物之象下一句是人事萬物有自然之象故人事有當然之則以用也萬物本乎天人能取法於天用天之道以修人事則事事當理而不違帝則矣【大象之例𨿽一律然六十四卦之中亦隨時取象取義未免變易小殊有取法而修己徳者如乾坤之類是也大抵此義居多亦有法其象而修人事者如師比履頤之類是也有懲其失而致戒者如訟剝之類是也有因其時而隨所宜者如屯防隨之類是也有兼理義時意而言者如泰否同人大有之類是也有當其時而無所爲者如需卦之類是也有因其名而廣其理者如節渙之類是也有繹其意而施諸用者如豫卦之類是也有推其理而致其功者如噬嗑丰之類是也以是數者求之六十四卦之中大扺不越乎此然其用天之道以修人事則一而已】

卦爻中陰陽交錯剛柔相應

天地閒一陰一陽而已六十四卦皆陰陽交錯而成自始至終皆二卦相對待乾坤坎離頤大過復姤剝夬中孚小過此十二卦六爻陰陽各相對待其餘卦皆卦體翻轉相對待乾交於坤爲咸恆坤交於乾爲損益咸恆坤外乾內陰包陽有男女交構之象故二卦彖辭多取男女交感之義損益乾外坤內陽包陰有君上統民之象故二卦多取民事損益之義剛柔相應乃卦中大義凡卦爻皆以相應而致吉亨不相與而致凶咎凡卦八純卦皆無應與六爻皆有應與惟泰否咸恆損益旣濟未濟八卦爲然蓋乾坤爲萬物之宗六子之父母二卦純體對待子上兩相應與非如他卦陰陽交錯自爲應與乾坤二卦三索而成八卦八卦交錯而成六十四卦然後萬物生焉乾坤之徳廣大故彖辭只贊其徳之盛言之不足又作文言以敷暢其義不必言其應與而彖辭中所謂資始資生順承徳合等語又卽含剛柔應與之義乾坤居首屯次之彖辭先言剛柔始交而難生首發剛柔應與之義所以明天地不交剛柔不接則萬物無由生天地交剛柔接然後萬物生生不窮他卦中但有剛柔相應彖象必取其善在二五爻尢爲至善彖辭不言者鮮坎離亦不言應與者坎中實有篤實之徳離中虛有文明之徳亦兩相應與不待言也萬物皆天地所生故乾坤居上經之首民生非水火不食故坎離居上經之終乾坤二體交而成咸恆居下經之始坎離二體交而成旣濟未濟故二卦居下經之終乾坤爲天地陰陽之全體咸恆爲人道陰陽之大用坎離爲天地水火之全體旣濟未濟爲人事水火之大用震巽艮兌爲雷風山澤於民生日用視水火爲差緩故此四卦混系於下經雜卦之中聖人序易篇次亦不茍也乾坤二體互分上下爲泰否六爻皆有應與彖辭不言者天地交而萬物生天地不交而萬物不生此義尢大故彖辭直言小往大來大往小來而不取應與之義至艮卦乃言上下敵應不相與也未濟之終又言𨿽不當位剛柔應也可見此義甚大

幹

九四或躍在淵無咎【程傳云淵龍之所安朱義謂淵爲空洞不測之所𨿽小異大抵或字爲未定之辭文言明說或之者疑之也疑之故無咎蓋聖人到此位此時居臣民之上人君之下位已逼於君故不敢有固必之心若有固必之心則危而有咎矣後世大臣世子居逼君之地居之無怍行之不疑而卒致大咎者多矣不知或字之義也】

文言初九曰濳龍勿用何謂也子曰龍徳而隱者也不易乎世【程傳解不易乎世謂守其道不隨世而變朱義曰不變其所守嘗反覆讀經易字恐此易字當與天下有道丘不與易之易同義蓋言道之行則可以變易世俗道旣不行不能變俗是以不能成名旣不能成名則宜退遁而隠然不見是而慍者常情也不見是而無悶者聖人之徳之盛也𨿽然聖人之心曷嘗一日而忘天下哉行道而濟時者聖人之本心故曰樂則行之不用而隠遁者非聖人所願欲也故曰憂則違之𨿽然其進其退莫不求至理之所在未嘗枉道以徇人也故曰確乎其不可防若易字作不隨世而變說則與國有道不變塞國無道至死不變之義同與下文確乎不可防語似重復若作不能變俗說則於潛隱之義爲切文意亦順】

九二龍徳正中【程傳曰以龍徳而處正中者也在卦之正中爲得正中之義此正中字與他卦正中義異他卦九居五爲居中得正九居二爲中陽居陰位爲不正中重於正中則無不正正未必中此他卦二五爻之例惟乾卦九二言其徳其位正合乎中其徳已盛其施已博但未居君位耳非他卦可比】

九三居上位而不驕在下位而不憂【聖人處此地位進則逼於上而時或未可退則人共知而不得潛最人所難處也聖人惟務進徳修業而已時進則進時止則止我何心哉於我何與焉若出於有意則驕憂生矣故幹幹因其時而惕時字正解爻辭終日夕之義見聖人省察之心無少間斷也】

進徳修業【此四字乃一章之綱領忠信所以進徳乃進徳之基本知至至之可與幾也爲進徳之大用修辭立誠乃修業之本體知終終之爲修業之成功上二句皆以所以貫之言惟其根本如此是以能如此也下二句皆以可與貫之言惟其積功如是是以可與如是也進徳字與至字相應居業字與存字相應進則必期所至居則欲其常存朱子言夫子系辭最精宻可玩味此類是也居上不驕在下不憂至𨿽危無咎則進徳修業成功之效驗也】

九四君子進徳修業欲及時也【欲字可見樂則行之憂則違之之意非爲邪非離羣便見確乎不抜之意莫非聖人事𨿽所處之時位不同而處之之道則無二致九四之位已逼君其進退之難尢甚於九三故或上或下非有心於爲邪或進或退非有意於離羣但看時之可否時之可進而上可退而下皆隨時之宜初無恆無常皆疑而不敢必之辭皆釋九四爻辭或字之義】

君子學以聚之問以辯之寛以居之仁以行之【學聚問辯卽進徳之事寛居仁行卽居業之事前於九三言此復於九二言之所謂有隱顯而無淺深者此也】

九三上不在天下不在田九四上不在天下不在田中不在人【此一節申言危惕之義及或字之義於九四加中不在人一句可見九四地位視九三其進退上下尢爲難處可見惟隨時爾○人指九三】

坤

元亨利牝馬之貞【程傳作四徳說朱謂坤之徳常減於幹之半其義爲宻幹文言曰不言所利大矣哉坤卽言所利他卦皆然可見朱義宻】

六三象曰或從王事以時發也【程傳謂夫子懼人之守文而不達義也故從而明之今詳爻辭或字已有此義言人臣之道𨿽當含晦其章羙而貞固守此然於王事當爲之時亦或可從又不可一守晦黙無爲但不可有其成功以終王事則爲臣之道得矣象文以時字正釋或從字】

上六龍戰於野其血黃【龍卽乾卦六爻之龍也坤象不得稱龍稱龍戰者言陰與陽敵也臣子之於君父妾婦之於其夫其盛已極勢與爲敵浸生陵替不安其分呂武之禍滔天不可言又如唐太平安樂二公主斜封墨敕所謂疑於無陽也於野者出其分外之地也非常道也悖理犯分事必無成故致兩傷如呂武可見嫌於無陽此無字當與無獻子之家之無同謂不有之也謂其嫌於無陽故稱龍以明陽未嘗無如臣子𨿽有無君之心而君父之尊自若非所宜犯猶未離其類也故稱血焉血陰屬如臣子𨿽有犯分之舉而終名爲臣子是未離其類也其血黃只是形容兩傷形狀不祥之徴其象如此凶不言可知聖人於陰極之爻發此義垂訓大矣○天地閒一陰一陽相爲消長循環不窮如剝卦剝於上則復於下純陽之月陰已生於下純陰之月陽生亦然未嘗無也自天道言之陰從陽坤承乾常道也何可相無自人事言之小人盛極必生無君之心故聖人於坤上六爻特此義其曰嫌於無陽嫌之一字可見聖人扶陽抑陰之意亦就人事上說】

六二文言曰直方大不習無不利則不疑其所行也【固有之善安而行之何疑之有】

六三文言曰陰𨿽有美六五文言曰美在其中【陰有陽錯綜然後成文重陰獨陰安能成文六三陰爻陽位是陰中有陽故曰含章六五亦然故曰文在中也至上六則純陰之極故有嫌於無陽之戒陰𨿽有美陰含陽故稱有美重陰獨陰不可謂美六三猶未中六五陰居陽位又居中故曰美在其中而暢於四支比六三徳爲尢盛】

屯

六三卽鹿無虞惟入於林中【三以陰柔陷於一陰之中全無所見乃昬而不明之象如入於深林之中左右前後皆無引導指示之人也○小象以禽字與窮字叶韻可見一東與侵字葉詩綠衣風與心葉韓文盤谷歌深與容葉古人叶韻皆不茍】

六四求防媾【指求初九】往吉【指從九五凡退下爲來進上爲往】象曰求而往明也【六四𨿽陰下有初九陽剛爲正應又近於九五陽剛之君故曰明六四之明可見六三以陰而復陷陰中其昬暗宜矣卦爻有兩利建侯彖辭利建侯指艸昧之時當爲初九利建侯指一陽在下當建立爲侯以能匡濟】

蒙

彖初筮吿【指九二】再三瀆【指初三四羣陰有瀆防之象六居四以陰居陰承乘應又皆陰無閒發之者其困甚矣蒙六四之才位與屯六三同而蒙六四爲甚故爻辭直言困吝而不言所以】

象曰山下出泉蒙君子以果行育徳【山突立於前有不可移易之象泉出有漸涵浸漬之象君子觀山之象當果決其所行而不爲他物所移觀泉之象當涵泳其徳使優防厭飫然後爲有得】

初六利用刑人用說桎梏以往吝【初六之蒙人之始犯於罪由其心蒙昧未審於令非故犯者治之之道當寛猛相濟使恩威並行則民易從若専用刑往而不知反則下無完民是可吝也夫刑非得已而用者用刑以發其蒙正欲使民有知不犯而脫其桎梏亦刑期無刑之意】

九二包蒙吉納婦吉子克家【陽則明陰則蒙以一陽而統禦羣陰故曰包蒙以陽剛而應與皆陰故又曰納婦以剛中之才在下而任在上陰柔之事又如賢子能乾父母之蠱無往而不得吉也】

六四困蒙吝象曰困蒙之吝獨逺實也【陽爲實陰爲虛六四陷二陰之中故曰逺實蒙六四之困亦屯六三之入林】

六五童蒙吉【已之才不足而能信任賢才吉孰大焉太甲成王任伊周而致治童蒙之吉也自古人君蒙闇未有如劉禪者能信任孔明而蜀大治況其他乎】

需

【需待也以剛健之才遇險陷在前當容忍待時用柔而主靜若不度時勢恃剛忿躁而驟進取敗亡必矣初九去險尙逺以用恆免咎九二漸近險小有言亦以用柔守中而終吉九三已迫於險象復發其義言敬愼不敗六四已傷於險以柔而不競能出自穴故象曰順以聽也上六險陷之極入於穴無可出之理亦以能敬終吉然則需待之時能含忍守敬皆可以免禍需之時義大矣漢楚之爭漢王之傷於血者屢矣鴻門之屈己漢中之受封趣印王齊皆以柔忍須待而終得吉子房平時蓋有得於筮前之占矣出自穴程傳以穴爲物之所安朱義以穴爲坎陷朱說爲宻】

上六不當位【當字當平聲】

訟

【序卦飲食必有訟詩云民之失徳幹餱以愆此飲食爭訟所由起也】

不利涉大川【凡卦辭遇坎有大川之象遇乾剛有利涉之理需乾下坎上干剛上進故利涉訟坎下乾上干坎違行故不利渉】

九二象曰自下訟上患至掇也【爻辭本無此意夫子特發明此義以垂訓言在下之人當守分不可訟上若不安分則禍患如掇拾然掇如摘花拾芥之屬言最易也昔有里人爲吏欲訟其本官筮得此爻予戒之曰據此占此事切不可作作則必自取凶禍其人不信終訟不已卒至亡家防身聖人垂訓爲萬世之寶不可不信從也凡坎卦中實爲有孚之象需訟二卦二體皆中實故文皆言有孚但需卦乾內坎外而爲需乃陽剛之才待時而動必至光顯亨通訟卦坎內乾外而成訟未能亨通必窒塞危惕又必得中而後吉也險健始成訟險剛而行剛以險患故六爻質稟居柔皆得吉上九居訟終不言凶者爻辭意謂縱便訟勝尙無所得況有不勝其所防多矣或者設戒如此暫得之辭】

師

六五田有禽利執言長子帥師弟子輿屍【程傳訓眾主朱義訓撓敗師徒恐二說皆可兼存言命將出師而又以小人參之則必致敗軍但訓作眾主則與長子帥師爲反對其義尢切執言程傳訓奉辭伐罪朱義因上文田有禽訓爲摶執以言字爲語辭恐程說爲宻況後世義兵之舉皆曰仗義執言豈不明甚又案田有禽恐當時卦爻中必有此象當細觀之此卦上坤爲土又以全體觀之本爲純坤而一陽來居二爻乾卦九二曰見龍在田以六爻上下而言則二爻正當田位陽動物也爲動物來入於田爲田有禽之象禽在山林固無事於獵取今入於田則害我禾稼畋而執之宜也猶蠻夷猾夏寇賊姦宄當奉辭聲罪以致討長子帥師可也又以弟子眾主之是自取凶咎也長子指九二弟子指三四皆陰柔小人也或弟或子非一之辭本不宜用乃在上之人以親信之故而以偏愛信任之防敗誰咎乎】

比

不寧方來後夫凶【當不寧之時必求其可爲依歸者而往依之務在速決而勿懷猶豫湯之湯誥武之武成當時諸侯豈有後至者乎夫程傳謂彊立之稱朱語錄引左傳前夫後夫爲證恐皆不必如此說但男子皆可稱夫下至庶民上至邦君皆可通稱左氏華元曰夫其口眾我寡指築城民也如漢祖龍興時良平信等杖策來歸曷嘗敢後又如光武時竇融舉國內附豈非不寧方來而得吉如隗囂輩降旣晚尋復叛逆卒致亡滅後夫凶之謂矣】

象曰地上有水比先王以建萬國親諸侯【師大象曰地中有水師君子以容民畜眾地中有水與地上有水象頗相近容民畜眾與建國親侯義亦相類但地中有水未免有淵潛之象故容民畜眾气象亦差狹小地上有水則如江河淮海其象顯著廣大故建萬國親諸侯气象極廣大非容民畜眾之可比○凡卦有卦徳坎險卦徳也自屯蒙至此凡六卦皆有坎體彖辭皆以險明其義屯曰動乎險中震坎二卦徳也蒙曰山下有險險而止蒙坎艮二徳也需曰險在前也剛健而不陷乾坎二徳也訟曰上剛下險險而健訟坎乾二徳也師曰行險而順坎坤二徳至此卦坤下坎上獨不言險者一陽居九五爲君位而眾陰順從之爲聖明在上億兆歸附萬國咸寧之象險字不容言也又如蹇曰險在前也見險而能止知矣哉坎艮二徳也需險在前剛健而不陷故爲需蹇亦險在前旣非剛健之才見險而能止亦可以爲智困曰險以說兌坎二徳也節曰說以行險坎兌二徳也凡彖辭例先以卦徳釋卦名義然後徐解彖文又如井渙有坎體而彖辭不言險者井以養民難以語險渙散之時亦不可言險旣濟未濟皆有坎而亦不言險者旣濟剛柔皆當位未濟三陽皆失位此義尢大故略險而不言也朱子謂夫子所系之辭最精宻此類可見舉此一卦之徳而論則八卦之徳可以類而推矣】

初六象曰比之初六有他吉也【案爻辭有孚凡兩更端及盈缶等語象辭皆略之直舉初六爲言可見比之要道在乎始先始則心有誠後則非誠心爻辭意謂初六之比有孚已得無咎況其孚誠又充實而不尙文飾則其終又當有他吉也有他者出其望外之謂也此義與卦辭後夫凶之意相明】

六三象曰比之匪人不亦傷乎【自天子至於庶人未有不擇交而能安其身者子曰因不失其親亦可宗也況當不寧之時尢宜愼擇馬援見光武曰此時不惟君擇臣臣亦擇君此之謂也六三陰柔之才而承乘應皆陰所交皆小人安能久而不變春秋之時有朝相盟而暮相攻伐者豈非不亦傷乎之義乎】

九五【小象中與禽又相葉】

上六比之無首無所終也【卽卦辭後夫凶之義】

小畜【小畜以一陰而畜止五陽陰先於陽終非正道故不和而無雨故初九復自道象曰其義吉也九二牽復吉象曰亦不自失也九三以陽比於陰便得夫妻反目之象其凶可知六四又以巽順而得無咎至九五居尊位而羣陽從之乃有富以其鄰之象吉不言可知至上九則爲畜之終陰陽和而雨宜若吉矣乃爲之戒曰月幾望君子徵凶其警懼之意益深可見聖人扶陽抑陰之意明甚易爲君子謀不爲小人謀也】

象曰有孚攣如不獨富也【此乃仁者散財以得民之象蓋一陰畜止五陽爲君子受制於小人之時一有君子在上能散己財博施濟眾則眾心歸之必得行其志願其吉可知程傳釋鄰爲五陽朱義以鄰爲四上二爻恐程說爲長泰六四曰不富以其鄰陽實陰虛實則富虛則不富自古𨿽聖賢豪傑欲舉事必先積財谷然後可動大眾如乃積乃倉爰方啟行之類可見故此二卦二爻之文義富以其鄰事必克濟不富以其鄰事必無成吉凶不必言也○又如謙六五亦曰不富以其鄰以象而言皆陰爻乃言不富以卦徳而論則謙徳非泰卦小畜可比直如湯以七十里文王以百里方可以當之徳盛爲眾心所歸富不富又不足言也】

履

履虎尾不咥人亨【此上當脫一履字非卦名履虎尾三字乃是占辭分一字作卦名不成文理卦之所以得名爲履者以柔履剛故也剛履柔常事不言柔履剛不常故言可見聖人好陽而惡陰也然以卦徳而言說而應乎幹以是道而行則𨿽履危地而不至傷害也程傳曰履踐也借也以柔而履借於剛故爲履殊覺費力縱然如此說履帝位而不疚作履借說全不通矣朱義謂和說以躡剛彊之後亦是踐履之義後又見朱子語錄云伊川云履借說得生受則當時朱子亦已致疑今徐而觀之只是詳玩彖辭文義甚明白平易何用巧說不知程子當時何故主此說程子在日易傳未嘗輕示人常藏在書篋中言俟我長一年見識進一步所見又別及至屬纊之時然後出授門弟子恐此等說或猶是未定之論故也】

初九素履往無咎【一陽在下上無應與爲賢才處下上不聞知之象但素其位而行不願乎其外故象曰獨行願也】

九二履道坦坦幽人貞吉【以陽而居中處柔上無應與爲賢人在否守分樂道之象其所行坦蕩心廣體胖不求聞達者故象曰中不自亂也初二二陽爻頗相類皆以上無應故志在守其素分不思進取若有應而志有所系則不安素願而中心亂矣】

六三眇能視跛能履履虎尾咥人凶武人爲於大君【眇本不能視而自謂能視跛本不能履而自謂能履乃昏庸之才剛愎自用所行皆危陷凶毒之事居臣位而攘竊國柄不良之狀不可殫述故象辭條陳而析解之又一例也】

九四履虎尾愬愬終吉【四正當虎尾之象本爲危地但以志柔故恐懼而得終吉人能常存戒懼𨿽危亦免咎也】

九五夬履貞厲【以剛居剛正當君位率意而行無所疑忌下無應與又爲人臣無匡濟之道有媚說之象語曰予無樂乎爲君惟其言而莫予違也詩曰具曰予聖誰知烏之雌雄正當此爻之義以是而行鮮不危矣】

泰

六四翩翩不富以其鄰不戒以孚象曰翩翩不富皆失實也不戒以孚中心願也【四以陰居柔爲小人居大臣之位之象三陽上進其勢彊盛不可遏小人固位貪祿之心恐其奪己所有故率其黨類協謀拒之故有翩翩不富以其鄰之象翩翩疾貌三陰相連爲鄰象其志同故𨿽不告戒而自有期信故象曰中心願也然小人失眾心故曰不富𨿽翩翩疾起中心同欲終必無成此爻辭與小畜九五爻義參防方有味二爻皆不言吉凶而事有成敗則吉凶存焉富與不富異而能以其鄰則同如春秋書齊桓防諸侯同盟於幽之類傳者曰書同盟志同欲也齊桓之同盟同輔王室爲美後如晉防諸侯於平丘之類同病楚也伯業衰矣亦書同盟傳者曰欲爲善者同爲善欲爲惡者同爲惡與二卦二爻皆曰以其鄰之義相表裏】

否

六二大人否亨象曰不亂羣也【二居二陰之中上應九五陽剛之君終不陷於小人之黨此爻與復卦六四中行獨復爻義相似】

九五休否大人吉其亡其亡系於苞桑【九五𨿽有陽剛中正之才足以休否然當否之時不可不深致其戒故曰其亡乎其亡乎彼小人之固結猶似苞桑然不可輕易視之也其者疑辭如其然豈其然之其恐小人之易進而難退否道之易成而難亡唐五王討武氏之亂而不並去武三思後悔無及豈非不知苞桑之戒乎○泰否二卦陰陽消長恰相似彖辭亦只平解至六爻當陰盛處必爲君子思患豫防計陰消時卽不言之聖人之情見矣】

同人

初九象曰出門同人又誰咎也【未出門之前初無心於同人及旣出門之後遇道同志合者則與之同道不合者則敬而逺之理義勝其私心又何過咎之有】

六二同人於宗吝【不顧賢否是非而惟族黨是與此乃比而不周同而不和私心勝而理義亡是可羞吝也】

九三伏戎於莽升其髙陵三嵗不興【九三以弱敵彊以下攻上以逆犯順理勢皆不宜積三嵗之久而不攺由其志剛故也故象曰安行也謂莫若安分而行之爲愈言縱久而終必無成也】

九四乘其墉弗克攻吉【四與三其始無甚異但四居柔乘墉之時犯非其分力又非敵若不息必至於困此所謂知難而退者故得吉也春秋晉納邾子於邾弗克納春秋美之正與此爻同義但晉納邾子非力不能直以非義而不敢其事爲尢美】

大有

九二大車以載有攸往無咎【大有之時驕則生非心奢則耗其財不能常保其富有若在上之人當天下富庶之日恃其富彊妄生事端或肆意宮室苑囿或開邊拓境逺事四夷以致海內虛耗者有之當是之時必得上有善政然後庶民得以安享其所有九二以陽剛中正之才爲六五柔順之君所倚任眾陽之所同歸蓋上下皆賴以爲安者由其毅之才足以任重而道逺大車以載任重也有攸往者道逺也故象曰積中不敗也不敗者無咎之謂也】

謙

【六十四卦六爻吉凶悔吝皆不能無如幹徳最盛上九亦有悔惟謙卦六爻皆吉可見聖人至徳莫有盛於謙者堯之允恭克讓舜之溫恭禹之不矜不伐湯之儉身若不及文王徽柔懿恭望道如未之見吾夫子出言輙曰君子之道四丘未能一焉君子道者三我無能焉皆自謙也今之學者有只能片善便自矜伐盍觀前聖行哉○益贊於禹曰滿招損謙受益時乃天道謙之義原於此】

豫

九四由豫大有得勿疑朋盍簪【九四以一陽貫於五陰之中上下五陰似髮四有橫簪聚發之象蓋大臣居近君之位天下安危皆萃於一己之身當以身任天下之重不必疑慮若以小嫌懷疑有所顧慮則天下或不得其安樂矣若伊尹之阿衡周公之四國是遒太甲之不惠成王之疑伊周固有所不暇卹惟盡己之忠誠而已此所以能成天下之豫樂也】

隨

動而說隨【程傳謂說而動動而說皆隨之義朱子語錄云但當言動而說不當言說而動凡卦體卦徳皆從內說出去又曰動而說成隨巽而止成蠱朱說良是】

象曰澤中有雷隨君子以向晦入宴息【程傳曰雷藏澤中澤隨以動故君子觀象隨時而動晝則自彊夜則宴息朱義曰雷藏澤中隨時休息語錄又曰旣曰雷動何不曰君子以動作乃雷入地中之象雷隨時藏伏故君子亦隨時休息朱義爲宻】

蠱

【程傳釋蠱之義固已詳備朱義云蠱者前人已壊之緒此一語極是明切且諸爻義皆切當巽而止所以成蠱非治蠱也如卦之才有大善乃所以治蠱也利渉大川治蠱之道當備歷險阻艱難先甲後甲治蠱者當新其始而預慮其終此乃卦義諸爻義皆含此意】

象曰君子以振民育徳【蠱之時壊已極矣治蠱之道當思有以振作興起其民一新其耳目而聳人之視聽可也康誥曰作新民之謂然必己徳無疵然後可以新民茍己徳未至𨿽欲民之興起民不已從也】

初六乾父之蠱有子考無咎厲終吉【初六居下而承上之事有子父之象前人之緒已壊後人承之當研精極慮釐革舊獘一新制作然後可以振興一代之業如周宣王承厲王之後漢宣帝承武昭之後孔明治蜀承劉璋之後寛則濟之以猛不避艱險乃可謂之有子考得無咎厲終吉卽利渉大川先甲後甲意】

九二幹母之蠱不可貞【九二以陽剛而承六五之陰柔有母子之象但戒以不可貞則與乾父小異然以巽順而得中道亦善幹蠱者也】

九三乾父之蠱小有悔無大咎【九三以過剛未免小有悔能盡己之才非柔緩無所事者故終無咎】

六四裕父之蠱往見吝【六四以陰居柔當蠱之時以寛濟寛茍且目前之小康不慮來之敗潰如漢唐季世執國柄者循習故常積之旣久遂致壊爛而不可復救裕蠱往見吝之謂也】

六五乾父之蠱用譽【五𨿽陰柔能用賢以治蠱最爲善繼者也故有令譽○凡卦六爻皆隨時取義或有爻義與卦義相表裏者蠱之類是也】

臨

九二象曰咸臨吉無不利未順命也【未字疑衍命正理也九二以剛中而應六五中正之君順乎正理以是而臨民宜無不利】

觀

上九觀其生君子無咎象曰觀其生志未平也【上九懷才抱藝而處無位之地其道徳器望爲眾人所瞻仰夫君子之生斯世也欲行其道於天下所謂樂則行之乃其本志也旣不得位道不能行則自省其身言行徳業不愧君子之名則𨿽不得行其道於當時而亦可以淑來世所謂憂則違之也故象曰志未平也若孔孟是也】

噬嗑

【是卦之義譬之爲治則彊梗不服之人必除去然後其道可行梗化有大小之不同則除之自有難易之別若舜誅四凶周公伐淮奄何難之有若漢祖之除項王則所謂遇毒見傷者屢矣然義在必除𨿽或見傷義終無咎故四爻中噬有難易而終非凶吝也○初九與上九罪有小大之殊故刑之之法亦有屨校荷校滅趾滅耳之等噬膚噬臘噬胏噬肉有難易則其時其人所遇不同終得吉而無咎蓋當噬而合之故也若光武之於囂述太宗之於充竇亦可謂艱貞矣未有如漢髙之噬膚也】

賁

小利有攸往【質本也文末也質體也文用也故質大而文小剛柔質也惟其相交是以成文無本不立無文不行故曰小利有攸往】

象曰山下有火賁君子以明庶政無敢折獄【明庶政離明之用也無敢折獄艮止之不用也】

初九賁其趾舎車而徒【初居下故有賁趾之象趾在人身最居下舎車而徒善處賁不過於浮華而得宜故象贊之曰義弗乘也】

六二賁其須【六以二居中故有賁須之象須在趾之上頭面之下須於人身無損益於軀體但可爲儀表之飾周旋揖讓進退低昂皆隨面貌而動使人儀舉者文采容止可觀皆由於須故象亦贊曰從上興也】

六三賁如濡如永貞吉【三居文明之極與二皆因剛柔交錯而成文賁之盛者也然又恐其交之過故又戒以常得正則吉夫人質朴而不文故多致陵忽苟有威儀則儼然人望而敬之故象亦贊曰終莫之陵也言人不敢侮也乘興陵古人用韻不苟】

六四賁如皤如白馬翰如匪寇防媾【四已過中且爲艮體止其賁不敢過於文反尙質素故人馬皆白且志應初九若不爲九三所間則與初合以成其素志】

六五賁於丘園束帛戔戔吝終吉【此爻義只從舊說爲平易六五以陰柔居尊位不能自成其賁反求上九之才以施其文治若可羞吝然能尊賢貴徳以黼黻文章其治化亦足謂之賢矣故終吉】

上九白賁無咎【上九處無位之地髙尙其事不尙華飾以質素爲賁甘受和白受采其賢於五采彰施逺矣】

六五上九【皆惇尙質素以白爲賁素以爲絢之意荘子云虛室生白白終貴於間色○小畜象君子以懿文徳大畜象君子多識前言往行以畜其徳分明以威儀文辭爲小以忠信徳行爲大彖辭言小利有攸往小字指文而言忠信爲本禮奢寧儉自然有小大之分】

剝

【上一畫陽如牀板蓋之狀下五陰列兩邊如牀足之狀故諸爻象多取剝牀爲象】

復

【剝復二卦爻程朱二夫子傳義厥防微矣】

無妄

【彖辭不利有攸往初二二爻皆以有往吉語若相悖而意實相明蓋惟無所往而後有所往若先有所往卽爲妄而不可行矣】

六二象曰不耕獲未富也【言非有意於求利益也用天之道因地之利自然而然夫豈計利而爲之哉苟先有計利之心卽妄矣富者利益之謂也】

大畜

【卦名大畜非謂畜幹小畜亦畜幹但小畜以一陰而畜五陽又以巽順而止不能力制故名小畜大畜則以二陰而畜四陽能以力制故名大畜此小大之別觀小畜初二二陽爻皆以上進而得吉大畜初二二陽爻皆以不進爲利又彖辭不曰健而止而曰能止健分別可見】

頤

觀頤自求口實【口實者已出入之物也此指言語飲食也彖辭釋曰觀頤觀其所養也自求口實觀其自養也其義甚明所養兼人己而言口實自養專指己身天地養萬物聖人養賢以及萬民亦只是推廣觀頤之義】

象曰君子以愼言語節飲食【頤口象也夫子以六字盡蓋其義愼言語防妄出也節飲食防妄入也妄入則生疾能害其身妄出則興患必喪其徳人能守口如瓶言語不妄出飲食不妄入佩服六字惟謹則一生享用有不窮者矣】

六四顚頤吉虎視耽耽其欲逐逐無咎【予嘗讀是爻傳義釋虎視耽耽其欲逐逐二句終不可曉後見朱子語錄亦有自不滿足之義於是反覆繹思頗得一說今具於後○凡人物之嗜欲莫甚於得食以飬生大臣任天下之重其所願欲亦莫甚於求天下之賢俊以養民虎食六畜之肉以養其生而六畜非常供之物不可以易得爲虎之計必須抖櫢精神專意伺察以求外至之畜然後取而食之庶可以飽其所欲相逐而不絕稍或安然自肆不用明察則六畜深藏逺避虎不得食且饑而死矣大臣資天下之賢俊以養民而良才碩徳韜光晦迹髙蹈丘園不可以易致爲大臣者必當明日逹聰搜羅延聘然後得而用之庶可以遂其所願相繼而不窮苟或弛然怠惰不加諮訪則在野有遺賢在位有曠職民不得其養而咎歸於己矣虎踞巖石之上而其志在於食六畜之肉故其目常耽耽然下視而望逺未嘗少瞑大臣居百司之上而其志在於求在野之賢故其心常了了然旁思而逺索未嘗少怠其象相類故爻辭借譬以覆解顚頤吉之義顚倒也以下而仰望於上爲順以上而反望於下爲顚此據爻象而言非不美之稱故直謂之吉也周公一飯三吐哺一沐三握發以待天下之賢士所謂虎視耽耽也耽耽目睛光耀貌賢才悉用於當時利澤永垂於後世所謂其欲逐逐也如周公之聖尙如此況六四之陰柔乎四句只是一意若如傳說虎視作立威嚴其欲又作一義文意似不粘綴又頤卦正是食物養生之義虎食彼之肉益己之欲以養生大臣取彼之才益己之才以養民其文意甚簡明且於頤卦義爲切○顚頤吉六四居上而求在下陽剛之賢以賴其養位𨿽顚倒其義則吉也六四求賢之心誠能如虎之用其明下視耽耽然其心常在於外求則其欲可逐逐而來養民之職稱矣又何咎責之有但如此解○又案荀九家艮爲虎六四艮體有虎踞巖下之象○耽案韻防此耽字從目從冘說文云視近而志逺也以此證此爻義益明白本作眈從耳者非】

大過

上六過渉滅頂凶無咎【上六以陰柔居人上當大過之時不自度已而好爲過髙難行之事不知深則厲淺則掲不知隨宜進退乃至過渉以沒其身此乃暴虎馮河死而無悔者自取之也又奚咎焉○大抵大過之時已難得中若堯舜禪讓湯武徵伐固不可以常見君子於在己之可爲者只有獨立不懼遁世無悶爲過人而又得中舎此之外欲求爲過人之行必流於異端索隠行怪矣據六爻而論九二之老夫女妻𨿽稍賢於九五之老婦士夫然已非庸行之謹九四之棟隆𨿽頗安於九三之棟橈然又戒於有他之吝上六過渉不足言也獨初六以借用白茅得免於咎然則夫人當大過之時惟守其素分庶乎其可免也○無咎象曰不可咎也程傳以爲小人自取禍又奚尢朱義以殺身成仁當之且以東漢黨錮諸人爲證愚以爲殺身成仁如比干之死合乎天理之正若黨錮諸公不能言遜以取禍過而失中何足取也當從程傳爲是】

坎

習坎有孚維心亨行有尙【此彖辭上當脫一坎字作卦名伏羲畫卦時只是單坎字及文王系彖辭然後謂之習坎夫子之系辭始釋曰習坎重險也若不加一坎字在上似以習坎爲卦名八卦中何曽有習坎卦】

水流而不盈【此一句專釋坎字之義蓋惟不盈是以爲坎陷而險若盈則平流通而達矣何坎陷之有故九五曰坎不盈祗旣平無咎盈科而後進之謂也】

離

【元亨利貞四者自有先後之序他卦皆然惟離卦先利貞亨𨿽傳義有說終未詳】

咸

【咸以通體而觀以坤之虛納幹之實】

恆

【上經首乾坤下經首咸恆天地者萬物之父母以全體而言純乾純坤對峙於上有天地父母之象乾交坤乾入坤中坤包乾外有夫婦嗣之象又系辭雲天地定位山澤通气雷風相薄水火不相射八卦相錯此先天八卦方位也乾坤生六子八卦相交錯然後成六十四卦今觀上經首乾坤天地定位是也終坎離水火不相射是也下經首咸恆山澤通气雷風相薄是也終旣濟未濟亦是水火不相射也○乾坤二卦有文言咸恆二卦夫子贊咸恆之義與他卦頗殊○咸象曰君子以虛受人蓋惟心中無物故通而不塞物至隨感而應若先有物則靈塞而不通焉能有所感應乎○恆小象用東侵韻葉】

遁

初六象曰遁尾之厲不往何災也【小人道長之時君子當退藏以避之遁之道以逺爲貴如鳯鳥髙翥爵祿不得縻矰繳不能及古今遁者未有若管寧適遼東正所謂肥遁無不利旣不能逺則必爲小人所染又曰不往何災何也蓋去則情迹皆見彼小人者惡其異己必以其所行相污染寧能免乎不能逺去莫若遂不往彼小人者旣不我虞亦不違忤故可沈晦以免患若武子之愚是也及其終也亦能免小人之災則與嘉遁肥遁同一歸也但有肥厲之異耳蓋所遇其時其地自有不同此六爻皆君子之事有夷險而無淺深也】

大壯

象曰君子以非禮勿履【凡過於剛勇惟施於克己則可施於他事皆不可也】九三小人用壯君子用罔【罔無也小人無忌憚故肆其壯而不顧君子而時中則視其壯若無有而不用也此君子小人之別也若如傳義說君子與小人相去不逺下文羝羊觸藩羸其角皆小人用壯之象也易中言君子小人皆以陽剛與陰柔對言乃善惡之分若所謂君子有勇而無義爲亂小人有勇而無義爲盜此以位言恐非此爻之義】

晉

初六晉如摧如貞吉防孚裕無咎【初六以柔順居下當進之時本非躁進者故旣進而又若有摧抑之者蓋君子難進之象如此然當進之時故爲之戒曰貞吉恐其汲汲求進而失正耳非六之才不足於此也罔孚裕無咎又以盡上文之義故小象贊之曰獨行正也又曰未受命也孟子曰我無官守我無言責也則吾進退豈不綽綽然有餘裕哉正此謂也】

六二晉如愁如貞吉受玆介福於其王母【六二以中正和順之徳遇文明之君在上必求其進六二不以爲喜反以爲愁蓋志於功名富貴者則以進爲喜以行道濟時爲心者則以爲憂任大責重故也當進之時勢不可止故亦以貞吉爲戒然與六五同徳同气相求不能不進旣得君而澤加於民必受重祿於其上始之愁先天下而憂後受福後天下而樂其憂其樂皆無預於己也○初六六二皆有貞吉之戒皆非其不足初六尙可遲可速六二則有不容已者故終必得祿所居之位不同也】

六五失得勿卹【程傳謂人君委用天下之才不當自用明察朱義以爲非愚謂文王防攸兼於庶言庶獄庶愼又曰文王罔敢知於玆恐亦是程傳之意】

明夷

六四入於左腹獲明夷之心於出門庭【此爻義程朱說大異詳初二二爻君子於行用拯馬壯等語與此爻於出門庭語相類似朱義近是爻意竊意入於左腹者人心屬左故曰左腹四居大臣之位猶不忍去及至見暗主之心終不開悟故不得已而亦出耳不如初六六二去之決而速也直至如六五則居至親至近之地不可得去非如箕子之守正鮮有不受禍者】

家人

象曰風自火出家人君子以言有物而行有恆【言有物言有誠信也誠者物之終始不誠則無物恆者常久而不變也言有誠實行可常久治家之本孰過於此】

九三家人嗃嗃悔厲吉婦子嘻嘻終吝【嗃嗃案韻書釋嚴也獨引易文爲證想他經傳無之若以防意求之字從口當是切切然責問聒聒不停之意家人家長主家事者一家之事各有職掌未有徒食而無其事者如農圃不治則責諸奴紡績不修則問之婢以至倉庾耗庫藏缺若弟若子各有任其事者皆所當責問也旣以事不理而受責宜有悔而心不安然旣受責問則必恪共乃職所職旣修則和睦如故所以終得吉也若婦子嘻嘻惟務笑樂不思治事𨿽一時懽悅及至怠荒不及修整其終羞吝甚矣然則嚴切者和樂之本安恬者悔吝之基武侯承劉璋闇弱柔緩之後用法尙嚴蜀大治其言曰政寛則民慢慢則加之以猛猛則民殘殘則施之以恩恩威並施寛猛相濟政之善也治家猶治國歟】

暌

九二遇主於巷九四遇元夫六三象曰無初有終遇剛也【剛柔相應乃易中大義惟睽卦不然程子曰睽離之時陰陽相應之道衰剛柔相戾之意勝故初九與九四乃以同徳相遇二與五爲正應亦曰遇不惟爻辭而小象釋九三亦曰遇剛六三與上九本陰陽正應若依他卦凡例當云應剛而亦依爻辭曰遇剛案春秋書法盟防則有嘉禮不能備禮則書遇蓋當人心乖離之時患難急遽之際相求相合不過欲宛轉曲成其事在禮𨿽苟簡而於情則甚切至是道也其項伯子房鴻門之遇與孔明請適吳見孫軍之時乎】

上九象曰羣疑亡也【羣疑指上文豕負塗鬼一車張弧匪宼之類昔人見弓影疑蛇得疾再見是弓疾愈是也】

蹇

【見險而知止曰蹇故彖稱之知矣哉遇險而止不能進曰蒙若童稚然】

解

利西南無所往其來復吉有攸往夙吉【案無所往三字一句非卦辭原經文乃後人釋利西南一句言難解之後但利於平易之地他無所往也後世傳說遂誤寫入經文中何以知之無所往與有攸往正相反不應一卦辭中疊出一也若果作無所往之義如傳義所釋之防亦當作勿用有攸往或云不利有攸往不應作無所往無所往一句非文王時文法文王時語典重簡質至夫子時文辭始敷暢據六十四卦爻辭中無此等句法二也凡彖辭釋卦辭句句字字有著落精密詳明無一字不釋豈有一句全不釋者知其非原卦辭必矣三也大意謂難解之後但置民於簡易之地不當更有作爲惟復先王之舊政而已其間或有大節當更攺者亦宜及時蚤與更定不可延滯以擾民也○姑以武王武成之書証之利西南如歸馬放牛之類以示民不復有所往也其來復吉如反商政政由舊是也有攸往夙吉如列爵惟五以下等事皆克商之後卽舉行不待他日也】

彖曰利西南往得眾也【程傳曰不言無所往者省文爾此小象之例彖辭無省文例】六三負且乘致寇至【當難解之時正思擇賢居位以安民六三以陰柔居民上身尙不能自安何能安民師上九小人勿用此義互相】

損

益

【損益二卦本因損下益上損上益下而得名益名美損名不美然損六爻多善益六爻不甚善書曰滿招損謙受益時乃天道蓋人自滿是惡徳也故招損滿爲體質損其應也今以損爲體質由損道而行宜多善事謙吉徳也故受益謙爲體質益其應也今以益爲體質無益上加益之理以求益而行安能盡善○損益二字就人身而言損莫先於克去己私益莫大於進徳修業貧富貴賤所不論也○損益二字正相反損彼則益此損此則益彼此盈則彼虛此虛則彼盈未有盡善盡美者惟所謂弗損益之無損於己有益於人乃爲盡善如教民節儉使省減浮華惇尙質朴則民生益厚教民禮義使革去舊染日新厥徳則民徳益崇凡若此類皆可謂之弗損益之然此非賢才不能故於損卦惟九二上九二爻凡兩見乃損道之至善非陰柔所能初九曰酌損之亦是稍含此意】

六三三人行則損一人一人行則得其友【荘子曰易以道陰陽繋辭曰一陰一陽之謂道聖人𨿽於此爻此義其實一書之樞紐也】

上九弗損益之無咎貞吉利有攸往得臣無家【爻辭幾於卦辭故象特舉而贊之意亦可見相敵可見損道之至善】

象曰風雷益君子以見善則遷有過則攺【風雷相益速不遲君子法之見善則卽遷知過必速攺不可猶豫聖人有此意】

六三益之用凶事無咎有孚中行告公用圭【當損上益下之時六三居民上當用此道以益民必用凶事者孔子曰君子周急不繼富孟子曰樂嵗粒米狼戾多取之而不爲虐詩云哿矣富人哀此煢獨則是丰年樂嵗富家巨室何用益之凶事謂貧弱細民鰥寡孤獨及凶年饑嵗民有餓殍此類乃凶事也正宜開倉廩以賑貧乏補不足助不給是也爲民上者所當行何咎之有六三居剛志剛恐其自任非誠心故戒以宜有誠心又合中道然後可告公而通其誠心也若齊之田氏以公量入以私量出豈非損上益下之事但其志欲收人心以圗篡奪豈有孚中行乎其咎大矣若孟子告齊王棠以賑民正所謂益之用凶事有孚中行也】

六四中行吿公從利用爲依遷國【中行告公承六三上文而言不言有孚者四居柔志柔無自任之失故不言也言遷國者凶事又莫大於此也如太王遷岐公劉遷邠盤庚遷殷棄己之成業而逺徙於未立室家之地勞其心力損上甚矣欲與下民圗永久之安後益莫大焉依安也於亰斯依之依二爻皆言告公不及王者王公降殺只一等告公則必達於王也○六三小象固有之也謂職分所當爲也六四小象以益志也言以益下爲心也○三四皆不中故皆有中行之戒】

夬

象曰君子以施祿及下居徳則忌【居如懋遷有無化居之居猶積也徳猶旣所以徳之徳謂惠澤也忌疾也在上之人散財谷以賙給於民乃在上之徳惠也觀夬之象當散其所有以及民若居積其徳惠而不散則在下之民皆疾惡之矣下一句覆解上一句之義】

上六無號終有凶【易爲君子謀不爲小人謀詳味此爻若如傳義說似爲小人謀恐只依卦辭孚號有厲之意言𨿽是五陽決去一陰尙存且居五陽之上爲君子之計當顯於眾若有危急之勢以決去之苟或黙然養禍則其終必致凶患唐五王不去武三思卒爲所殺於此爻理義絕相類○如月幾望君子徵凶等語皆爲君子謀彖辭曰利有攸往剛長乃終也可見聖人之情欲小人盡化爲君子何嘗慮小人有凶也但如此說】

姤

【爻取包魚包未審有何取象】

萃

初六有孚不終乃亂乃萃若號一握爲笑勿卹往無咎【一握指三陰也朋友相握手之義昔關張與先主交忠誠貫日月後先主得孔明每共語二人不悅先主曰孤之有孔明猶魚之有水二人始不復言關張尙然況常人乎且其若號則爲笑也】

升

象曰君子以順徳積小以髙大【傳依卦象坤有順徳說意甚是本義未詳】困

九二困於酒食朱紱方來利用亨祀徵凶無咎【九二與九五同徳必相求但當困時只宜固守中徳不可作爲躁動求進晦養俟時故曰困於酒食言他無作爲但飲食以養生而待需卦亦以飲食明待時之義九二朱紱指五九五赤紱指二皆言享祭蓋二五皆中實有孚誠之象故皆以祭祀言也○升萃二卦言用禴亦在二爻旣濟言禴祭亦在五爻○彖不釋無咎二字吉之義可以包無咎也○當是脫無咎二字】

井

【彖辭不言無喪無得往來井井二句亦當作脫文蓋卦義大語簡質而義理包括無窮故彖辭釋卦義詳明不略復加推衍理益無盡間有一二卦或一二句不言皆當作脫誤非是省文爻義小故小象或舉一語以包其餘或舉急而略緩或舉大以包小故有省文也】

革

【九四一爻當革之時爲最盛幹文言曰乾道乃革蓋內卦已成外卦始畫又重卦之初其時其位正宜革也】

鼎

象曰君子以正位凝命【正位端荘在位也凝聚也象鼎中之實也烹餁美味謂和聚於鼎腹法之亦聚其理義於心命正理也】

九三鼎耳革其行塞雉膏不食方雨虧悔終吉【陰陽二爻在鼎卦中當作水火防二者備然後可烹餁闕一則不成烹餁初與四二與五皆陰陽相應水火旣濟惟九三與上九皆陽而不應故有耳革行塞不食之象然三有才而巽順九五明君必來求故又有方雨虧悔終吉之象悔亡無悔悔盡亡而無也虧悔者悔本有必虧之而後無用力艱難之辭也】

震

六二震來厲億喪貝躋於九陵勿逐七日得【億度也不億不信之億事未至未著而先謀度之謂億與不億不信字義同言反顧而懼其來預度其勢不敵必喪吾所有但當逺避不可與爭過則自復也】

六五震往來厲億【句】無喪【句】有事【句億者知二陽之進及其未至而先事謀度其所以待之之道也無喪者度其在己居中而履君位守中徳而無失則亦未至於失位也有事者惟事事乃其有備有備無患重門擊柝以待暴客古之制也二陽相繼而進皆可謂之暴客也若夫修車馬備器械詰爾戎兵不忘儆懼莫非事也二陽之進又度其勢之輕重緩急若何亦隨其輕重以待之五君位也四與初臣位如其至未敢輕犯或可諭以守分則惡者可化爲善梗者可變爲惇或凶逆不悛則我有禦侮之具大則誅夷小則貶竄皆可得無喪也六五爻象占辭與六二大同小異二言來厲五言往來厲二反顧只一陽五內顧有二陽陽性上進皆能至此是前者旣往而後者復來也故先事而度之𨿽不至於失位亦必有所事億先事預度也喪失位也二言喪貝指所有之資寶也五不言所喪謂失位也言𨿽無所失亦不忘所事所事謂常存恐懼警戒之意而勿失在己之中徳也五之危象重於二而占辭反輕者五君位非二可比況先事而知警備𨿽剛暴之來亦未敢輕犯理勢然也但細玩象辭可見○六二震來厲指初九一陽在下震動而來可爲危懼六五震往來厲只多九四一陽爲前往其餘三字與六二同爻象甚分明何用別說】

象曰震往來厲危行也其事在中大無喪也【二內顧只一陽故曰乘剛也𨿽億喪貝惟逺避候旣過則勿逐自復五下視有二陽先者旣過而後者續來視二爲甚危故曰危行也王者居中而保治五有中徳凡備禦之方皆合中道而無過不及之愆圗度施爲莫助之者惟自幹運於由衷皆所謂其事在中也大無喪者聖人之大寶曰位故莫大於君位富有四海土地之廣人民之眾皆欲保全而不失所謂大無喪也視六二喪貝誠小大之不侔矣細玩象辭其義益明○當震動之時柔中之君能盡中道以保其位亦可謂善知震之道也】

上六震索索視矍矍徵凶震不於其躬於其鄰無咎昬媾有言【鄰指五震之來先五而後及六可以預圗而免咎】

艮

【震九四遂泥艮九三薰心大抵陽陷陰中多不吉況此二爻以一陽陷四陰之中何能得吉震九四遂泥躁於進而不知所之艮九三薰心局於止而不知進退○震以先動爲可驚艮以終止爲惇篤諸爻皆含此意○六五象中正或作正中】

彖曰上下敵應不相與也【八純卦皆然獨於艮卦者惟其無應與故止也他卦義不相渉言各有當也】

漸

九三鴻漸於陸夫徵不復婦孕不育凶利禦寇【此卦六爻皆取象於鴻者鴻之爲鳥固知時有序寒來暑往則自北以漸而之南寒往暑來則由南以漸而之北其進以漸未嘗驟至故取以爲象也由初六自幹而磐而桷而陵而逵皆以漸進而獲安惟九三進於陸而不安陸乃人所經行之路鴻進至此宜不安九三剛而不中又居止之極乃人之剛愎自任昬愚不移不知遷善者旣無正應又暱比於六四而與之合猶夫婦不以正道而苟合也夫而苟合必不能反於善道婦而苟合必無孕嗣之理其凶宜矣至六四爻辭乃或得其桷無咎何也夫主家者也夫旣正奚患婦之不正夫不能自正則夫倡而婦隨之奚責婦之爲故聖人責夫而不責婦於小畜九三六四亦然九三輿說輹夫妻反目小象曰夫妻反目不能正室也此責夫而不責婦也程傳曰三自爲也朱子本義不解只引程子之言皆責夫而不責婦也恆六五象曰婦人貞吉從一而終也夫子制義從婦凶也家人上九象曰威如之吉反身之謂也莫非責夫之意是乃人倫之大義正家之要道因是而詳辯焉】

上九鴻漸於陸其羽可用爲儀吉【逵雲路也羽諭所行也有儀而可象之謂儀法則也鴻飛布空如書字然可觀而不可亂幹磐桷陵人皆可及至於雲路猶天之不可階而升此諭賢達之髙致人仰望而不可及但取其所行以爲法則而已】

歸妹

九二眇能視利幽人之貞【二有賢徳而配不良惟居幽守正而已衛荘姜不見答於荘公其詩曰我思古人俾無訧兮此爻頗相似】

丰

【卦有渉刑獄者四皆有離明噬嗑賁丰旅是也舜命臯陶曰惟明克允刑獄人命所系苟不明愼則枉濫者多矣】

旅

初六旅瑣瑣斯其所取災【陰柔處於卑下旅困之時上有正應而不見卹取災宜也黎侯寓衛日久不見救援其詩曰瑣兮尾兮流離之子及魯昭公寓於幹侯正此義也】

六二旅卽次懷其資得童僕貞【六二柔順中正又艮體止而得中則得其所止資在內指初六童僕在外指九三蓋能得內外之助旅寓之時𨿽非安宅然聖賢亦有不免管寧客於公孫度先主寓於劉表或益崇其徳或卒遂其志亦在乎善處何如耳】

九四旅於處得其資斧我心不快【凡卦爻陽剛皆勝陰柔惟旅卦不然二五皆以柔順得吉三上皆以陽剛致凶蓋人無棲身之地不得已而依於他人豈得恃其剛明管寧適遼東戒王烈勿用明察此深識時勢者六爻六五最善二次之上九最凶三次之九四𨿽得其處姑足以安其身而已以剛明之才欲設施事業豈得盡遂其志劉徳客荊州髀肉不消未免泣下正所謂我心不快也】

六五射雉一矢亡終以譽命【六五有文明中順之徳而上下與之故當旅時𨿽暫有小失而終遂其大慶晉亡人旅於諸侯𨿽辱於野人逼於曹而終反國成伯業正所謂亡一矢而終得譽命由其輔佐皆賢才而無失徳故也六二六五二爻晉重耳似之】

巽

九二巽在牀下【凡卦中如黃牛金矢釋中順剛直之類分明繋辭本意若此卦九二上九兩言巽在牀下只是卑諂之甚何用貼說昔小人極其卑諂之態如所謂鼠伏蠖屈佞辭泉湧與巽在牀下迥異巽亦有牀象上二陽畫像牀板下一陰象牀足】

九三頻巽吝【復六三頻復厲無咎巽九三頻巽吝巽𨿽良徳與復不同復乃遷善攺過之謂𨿽頻其義無咎恭近於禮乃逺恥辱足恭則取羞吝】

兌

彖曰說以先民民忘其勞說以犯難民忘其死說之大民勸矣哉【說𨿽吉徳亦不宜過若過說施之君臣則流於諂媚施於父子兄弟亦忘其諫諍施之夫婦則溺於私暱施之朋友則爲善柔便辟而非責善皆不可惟施於民則無不可民過說則政治益隆民益說則邦基彌固或曰朋友不可過說象辭乃以朋友講習言何也以講明理義爲說可也以交接相說不可也○兌說也人當喜說之時剛則有節柔則無度故此卦初二及四五四爻皆以剛陽而得吉三上二爻皆以陰柔而致凶來兌者以和說求媚於人流蕩忘反之人其凶宜也六三居一體之上其凶如此上九居重卦之上又說之終是說而又說終不知止其凶當甚於六三而不言凶者恐引兌下脫一凶咎悔吝等字或云亦有不言凶而凶可知如小畜九三輿說輹夫妻反目困初六臀困於株木入於幽谷三嵗不覿如此類占具象中𨿽不言凶而凶已見非引兌之比也】

渙

【渙散也其義有當散者有不可散者在人身而言气鬱結而不散則成疾散而爲汗則气舒而體平私欲窒塞則害徳散之則性融而天理流行在政治而言則可收合而不可散莫若人心萃人心莫如宗廟祭祀得人心莫如散居積以濟民故卦爻辭義皆具此意】

六四渙其羣元吉渙有丘匪夷所思【六四居大臣之正位上輔九五中正之君當離散之時能使其民羣聚而不散誠大善而吉然其事須是渙其有丘丘聚也在上之斂積如丘山之髙大仁者散財以得民不如是不可以合人心如武王散鹿臺之財鉅橋之粟是也常人之情孰不謂積財以充國用而賢人髙識則曰百姓足君孰與不足此非平常之人思慮所能及也】

九五渙汗其大號渙王居無咎【言人心離散之時人君當布其號令以新天下之耳目竦其視聼使浹洽於人心然必散王者之居積以與民始可以得其心不然未免有過咎六四之元吉亦歸之九五九五之渙王居亦不出六四之渙有丘程傳言四五爻義通言之已含此意但有丘王居之說各異耳○利渉大川風行水上舟楫濟川便利之象】

五經蠡測卷一

欽定四庫全書

五經蠡測卷二

明蔣悌生撰尙書

大禹謨

後克艱厥後臣克艱厥臣政乃乂黎民敏徳【傳曰乃者難辭也敏速也亦易辭也言君臣能各勤其職而不敢有一毫忽易之心然後庶政可得而治至於下民觀感而化則上行下效表正影隨甚不難矣】

稽於眾舎己從人不虐無告不廢困窮

心無己私而仁智兼盡惟聖者能之惟狃於己私故好自用而仁智鮮及惟聖人無我故能舎己之私見而從人之善言也鰥寡孤獨民之無告者撫之使得其養此仁之至困窮之士不能自抜者舉之使盡其才此智之盡【堯舉舜於側微正不廢困窮之大目】

人心惟危道心惟微惟精惟一允執厥中

理气之稟出於天而殊分知行之學盡於己而同歸此聖學相傳之心法也【人稟天地之气以成形而有耳目鼻口之欲所謂人心也稟天地之理以爲性而具仁義禮智之善所謂道心也人心感物斯生情肆益熾故危而不可持道心無形與聲不可見聞故微而不易求惟聖人先知先覺欲立教以示人使之察其微而使著制其危而就安也惟精者審察夫人心道心之所以異能擇之而不差故謂之精卽大學所謂格物致知中庸所謂擇善明善孟子所謂盡心知性知之事也惟一者旣知夫至理之所在則必力行以求至使人心聽命於道心而不二故謂之一卽大學所謂誠意正心修身中庸所謂固執誠身孟子所謂存心養性行之事也中者無過不及之名知之至行之盡使人心見之頃必使道心常爲之主而不逾於本然之則卽所謂執中也在大學則爲止至善在中庸則爲中在周子則謂之太極湯之建中武王之建極皆一理也堯舜禹湯文武周公孔子顏曽思孟道統之傳傳此而已大學所謂明明徳明此而已中庸所謂修道之教修此而已論語開卷言學學此而已孟子開卷嚴義利之分正所以辯人心道心之源故朱子於四書篇首集注其防大同小異實與此章相表裏讀者當融防而貫通之不可以差殊觀○此章乃一書之樞紐蔡傳全用朱子中庸章句序訓釋乃朱子曽經訂正無餘蘊矣今日課講義正不欲全蹈襲前人語必主其說而演繹明之庶幾得融防貫通之趣云】

臯陶謨

知人則哲能官人安民則惠黎民懷之

有智仁之實斯有智仁之效仁且智聖人之徳也然體備於己而用施於人惟實徳之備於己者有兼至則效驗之著於人自有不可揜者知人謂之哲者智之至則其用之所施能舉天下之賢而任官使矣安民謂之惠者仁之至則其用之所及能入人心而不能忘矣哲也惠也智仁之實徳也官人也民懷也智仁之效驗也二者兼盡帝堯猶難況其下乎

亦行有九徳亦言其人有徳乃言曰載采采

此言天下之言善者𨿽非一端而人之稱善者必考其實行此帝世取人之法也

日宣三徳夙夜浚明有家日嚴只敬六徳亮采有邦此言人才生於聖人之世旣因其材而篤之則亦隨其材而用之也【日宣日嚴只敬因其材而篤之也浚明有家亮采有邦隨其材而用之也】

無教逸欲有邦兢兢業業一日二日萬幾無曠庶官天工人其代之

此章言人君當正己以率下固慮夫事之萌於微者爲可畏人君當盡心於求賢尢思夫職之原於天者不敢忽蓋人君一身所以表正萬邦而天下之事固宜廣求賢才以共治之也是故克勤克儉君當以身先之使諸侯有所則效不可怠惰放肆以導之所以然者蓋以一日二日之間事幾之來且至萬焉何可以不懼也若夫庶職之繁不能以獨治當旁求俊彥以共理之不可使野有遺賢而朝有曠職所以然者誠以百官庶事皆曰天職君臣皆代天理物者也一職或曠則獲戾於天矣其敢忽而不敬乎始之無教而制一己之私終之無曠而合天人之理人君正己用人之道於斯備矣

益稷

予乘四載隨山刋木曁益奏庶鮮食予決九川距四海濬畎澮距川曁稷播奏庶艱食鮮食

聖人於治水之初親執其勞而所以濟民急者旣有其助聖人施治水之功能順其序而所以養民生者尢得其人蓋斯民之得遂其安養者皆由於聖人治水之功而一時同功共事之臣各有所長則於敍功之時初不沒其善也

仲虺之誥

式商受命用爽厥師【蔡傳云爽明也言天使商受命用使昭明其眾庶也今詳上下文義恐不然只是指夏而言爽如不爽之爽差失之謂言天不善夏之所行故使商受命以代夏使失其眾也如此解與下文簡賢附勢文意相屬】

惟王不邇聲色不殖貨利徳懋懋官功懋懋賞用人惟己攺過不吝克寛克仁彰信兆民

此章言成湯之徳性不偏好故賢能之任不混所施心無私系故君徳之及感人者深人惟牽於物欲之私故行事鮮能盡善惟聖人無私是以從政臨民莫不合於當然之則也聲色貨利常人所嗜好也湯則不邇不殖天性之不偏也賢者授之以官能者酬之以賞各適其宜也人之有善若己有之用之而不疑己之有過勇於自克攺之而不憚心公而無私系也寛仁君徳之大端也寛則得眾仁則能愛人推此以及人民信而徳顯矣蓋其心之不偏無我者出治之根本彰信於兆民者徳政之效驗也惟其存於中者醇粹而無疵則見諸外者泛應而曲當有諸己者光輝而篤實則孚於人者顯著而周徧論聖人之徳亦可謂備矣【去讒逺色賤貨而貴徳所以勸賢矜伐自用則賢能不爲用民豈能信乎】

佑賢輔徳顯忠遂良兼弱攻昧取亂侮亡推亡固存邦乃其昌

此章言王者於善善惡惡之科各因其自然之理而施之初非有意於其間也蓋賞罰者人主之大柄也好善而惡惡天下之同情也人君惟能舉措得義則人心服而大業由以盛矣賢徳忠良之人在彼有可好之實故我從而佑輔顯遂之弱昧亂亡之人在彼有可惡之理故我從而兼攻取侮之聖人曷嘗有私好惡哉因其有可好可惡隨物應之乃自然之理也於己何與焉此人心之所以服邦國所由昌也【賢者才徳兼備徳未必有才賢重於徳也忠者盡心事君良者行己易直忠重於良也所謂由大以及小也弱者不能自振昧者不明於理亂者紀綱廢壊亡者逆天反常亂亡重於弱昧也所謂由小以及大也推者革而去之之謂固者殖而厚之之謂篇末言殖有禮卽佑輔顯遂之事覆昏暴卽兼攻取侮之事仲虺何屢言之蓋湯徵自葛始其後韋顧旣伐及昆吾夏桀十一徵而有天下皆兼攻取侮也其餘五等邦君非黨惡者皆仍舊封湯皆撫而有之湯之慚正在於此故仲虺言此乃應天順人之事非己之私所以釋湯之慚湯誕告萬方凡我造邦一節卽賢徳忠良之諸侯仍舊封者湯復諭之戒其爲不善勸其爲善卽仲虺之意也○佑助也有加爵賞之意輔者扶植之顯者表其名遂者卽其舊四字亦自有重輕】

王懋昭大徳建中於民以義制事以禮制心

此章言聖人明明徳於天下而庶民同一歸極聖人能全天命之性而內外兼有所養也蓋禮義者人性之所同得惟聖人爲能全之是以立中正以爲民表而人心有同然者於是取則焉則防極歸極有不期然而然者矣徳也中也義也禮也一理也自人性而言故曰禮義自其稟於天而得於己而言故謂之徳以表立於此而四方取正而言故謂之中其實一理而已大學言明明徳於天下者皆以修身爲本而其要在於誠意正心舜執其兩端用其中於民而本諸身者曰由仁義行武王建其有極而民之防極歸極則曰遵王之道遵王之義誠以仁義禮智乃人性所固有但眾人汨於私欲而亡之聖人則能明其徳而全之是以存心養性以立其大本窮理處事以達其大用立中正之表以爲民準使之皆有所取正而無過不及之差所謂明徳新民而止於至善者大舜湯武其揆一也顧諟天之明命日新又新懋昭大徳也孟子曰湯執中卽建中於民也以義制事義以方外也以禮制心敬以直內也由乎中以應乎外制於外所以養其中懋昭大徳在是建中於民亦不外是矣

湯誥

天命弗僭賁若艸木【言天命不差賁然易見如艸木然栽者培之傾者覆之皆因其自然之理而付之初無意用力也罪人黜伏傾者覆之也兆民允殖栽者培之也如此解似有理】

凡我造邦無從匪彞無卽慆淫各守爾典以承天休此章乃成湯革命之後布維新之命以與天下更始亦不越乎懲勸二端而已【無從匪無卽慆淫懲其爲惡各守爾典以承天休勸其爲善典卽也謂先王舊章也慆淫以情欲而言人能禁止其一己之私無慆淫之失則能守其典常而不從非常之舉矣造邦系之我建侯之令自天子出守典繋之爾述職乃諸侯之常事】

太甲上

詩書小序前已詳言之矣今案四代之書史氏紀載每篇首史臣已有本序典謨語簡重本序亦略提大綱篇中君臣問答語意自明白可尋如五子之歌伊訓篇首本序極詳悉何用小序贅出至太甲篇首言惟嗣王不惠於阿衡伊尹作書一叚畢復更端又言王惟庸罔念聞伊尹乃言又一叚畢又言王未克變及居桐悔悟篇終又言王䢐桐宮居憂克終允徳以終首篇之意而次篇之言皆史氏之辭以貫紀載一篇之意旣詳且明故曰書小序可以無此類可見後多仿此

自周有終相亦惟終【自周二字對嗣王防則自字分明指先王之身周如周於徳之周完密而無罅隙之謂言夏之先王自省其身無罅隙之可議故能有始有終相亦蒙君之及亦能有終見得君重於相使太甲知自謹不可恃伊尹而縱欲如此語意自順不必引國語施氏之言】

王惟庸罔念聞【庸訓用作六字一句爲是】

先王昧爽丕顯坐以待旦旁求俊彥啟廸後人【丕大顯明也詳文意只是言成湯急於求賢爲子孫計故於未明以至於大明之時往往坐以待旦其所以勤勞不遑安寢者惟欲廣求賢俊以開導後人也如前篇敷求哲人俾輔於爾後嗣之意蓋先王圗治之道爲後世慮固非一端然莫急於求賢如堯舜之仁不徧愛人急親賢也丕顯二字下無所繋若訓爲洗濯澡雪大明其徳恐語意不倫太甲三篇皆文從字順不應二字如此艱澁】

若虞機張往省括於度則釋欽厥止率乃祖攸行【此數語專爲明止字之義止者必至於是而不遷之意卽至善之所在也不可有毫髮之過亦不可有毫髮之不及過不及則非所止矣凡物莫不各有所當止之地如括之度射之止也君之仁臣之敬子之孝父之慈人之止也虞人之於射尙知審其括之合於度然後發矢況人君可不愼求其所止之地而後行乎蓋伊尹以虞人審射之的明人君敬身之要也省字諭欽字度字諭止字釋字諭行字欽者敬之至也欽厥止敬之於心率乃祖攸行見諸行事惟能敬求其所止然後見諸行事而無失欲其見諸行事而無失又莫若近法乃祖之所行爲易守蓋乃祖之所行又皆得其所止而止之之事也】

予弗狎於弗順【詳文意及事理乃伊尹自言我不能狎習於不順義理之人是以有桐宮之舉此正可見伊尹有任底意思若依蔡傳所解則弗字下欠一使字所謂不順義理之人正指太甲也伊尹旣訓之不惠於阿衡又作書訓之又庸罔念聞又訓之王未克變再三訓誨而不攺故承上文而言予弗狎於弗順文意明甚孟子集注正如此解】

太甲下

與治同道防不興與亂同事罔不亡【治而謂之道者指理義之當行者而言如三綱五常天敍天秩禮樂制度之類皆是也亂而謂之事者指人情所作爲者而言聲色犬馬賦斂威虐之類是也蔡傳損益二字莫若作因革則天敍天秩皆在其中】

咸有一徳

其難其愼惟和惟一【其難其愼嚴之於未任之前惟和惟一信之於旣任之後非難非愼則所任或非其人非和非一則賢者亦不肯爲用其者不易決之辭惟者不可易之義孟子曰國君進賢如不得已此其難其愼之謂】

盤庚上

盤庚遷於殷民不適有居率吁眾慼出矢言曰我王來旣爰宅於玆重我民無盡劉不能胥匡以生卜稽曰其如臺【率者民相率也曰者民之誓言也我王民稱盤庚也此一節乃史臣述盤庚遷殷民不從出怨懟之辭如此也言盤庚遷都於殷民不肯往居相率號呼眾皆愁慼而出誓言曰自我王卽位以來旣定居於此矣方愛民非害民也今乃不能相正以生乃稽之於卜曰無如我民何此皆民之怨言其意若曰自始至今旣安居久矣今乃無故信卜筮無根之言而造此非常之舉動寧不使我民流離轉徙以害其生乎】

先王有服恪謹天命玆猶不常寧不常厥邑於今五邦今不承於古罔知天之斷命矧曰其克從先王之烈若顚木之有由蘗天其永我命於玆新邑紹復先王之大業底綏四方【凡六十三字錯簡當在無傲從康之下】

盤庚斆於民由乃在位以常舊服正法度曰無或敢伏小人之攸箴王命眾悉至於庭【此錯簡當在其如臺之下承上文民有怨言盤庚乃出教令以諭眾令各從其在位之人以來勿以遷都爲異常之事但以尋常舊日所行正法度之事視之可也蓋以舊日法度在下臣民必順上所行無在下各執私見之理大意謂今日之事各宜洗心滌慮盡其情實不可有先入之私見或有細民言有可悉毋得遏之使不得上逹議論詳悉則遷都利害必有至當不易之論故王命臣民眾庶悉至於庭以聽王之號令也此等語正是篇首端語不應在底綏四方下】

王若曰格汝眾予告汝訓汝猷黜乃心無傲從康【此錯簡當在先王有服之上此以下乃盤庚誥臣民之辭黜乃心無傲從康乃一篇之大防其下云云皆所以釋二句之意○如蔡傳所解率吁眾慼出矢言作盤庚之言但此句繋於民不適有居之下作盤庚言恐語意不順我王作盤庚稱祖乙恐非嗣王稱先王之體旣言先王有服至底綏四方許多告諭復言盤庚斆於民王若曰於下恐錯亂無序非誥臣民之體況王命眾悉至於庭然後告諭眾未至又告戒何人中篇首言誕告用亶其有眾咸造勿防在王庭盤庚乃登進厥民正與上篇盤庚斆於民一節數語文勢相似乃史臣端語錯簡明甚】

先王有服【此一節大意言不遷都之害】

若顚木之有由蘗【此一節言遷都之利】

古我先王亦惟圗任舊人共政王播告之修不匿厥指王用丕欽罔有逸言民用丕變今汝聒聒起信險膚予弗知乃所訟【此一節言先王之時君令臣從同心一體今汝造爲浮言不息起信傾危淺見之人以沮遷都之謀我不知汝之心有不平何謂乎訟者心不平也】

含徳【言其不盡情實包藏於心如上文伏小人之箴匿厥指之類】觀火【視火之然也火始然則當撲滅之不可坐視其然至於燎原則不可救矣今我聞汝浮言不急治汝是我拙謀長汝之過亦猶坐視火之然而轉熾也】

汝不和吉言於百姓惟汝自生毒乃敗禍姦宄以自災於厥身乃旣先惡於民乃奉其恫汝悔身何及相時憸民猶胥顧於箴言其有逸口矧予制乃短長之命汝曷弗告朕而胥動以浮言恐沈於眾若火之燎於原不可向邇其猶可撲滅則惟爾眾自作弗靖非予有咎【言汝不諧葉善言於民是汝自生毒害自取敗禍姦宄於身導民爲惡自承其痛𨿽悔何追小民之言有不從之者尙有口過況我爲君能制汝死命汝何敢不稟命於我而輙造浮言以扇動民心乎汝之所爲若此恐必至於防溺其眾庶也若火之始然蚤當撲滅若至燎原則不可向其尙可撲滅乎諭浮言蚤當禁止若復縱至於沮謀害成則必加刑罰是汝自取之非我之過也】

邦之不臧惟予一人有佚罰【佚如淫佚之佚過也言邦之不臧皆由汝浮言之所致我必重罰汝也邦之臧惟汝眾申結用徳彰厥善之意邦之不臧惟予一人有佚罰申結用罪伐厥死之意所謂佚罰卽伐死之義也故篇終復斷之曰罰及爾身弗可悔】

人惟求舊器非求舊維新【盤庚引遲任之言意謂國有大事必求世臣大家與之謀者以其與國同休戚故也器非求舊惟新者舊則敝壊新則完固耿之圯亦猶器之舊遷於殷亦猶求新器也】

盤庚中

罔不惟民之承【承字有三義承載承奉承順人君一人在上庶民在下所以承載其君此以形勢言庶民出賦稅以供上用出力以供上役此以事言所以承奉其君上令下從風行艸偃不敢有違此以理言所以承順其君此三義皆可通何必訓爲敬下文承汝俾汝義同】

恐人倚乃身迂乃心【言浮言之惑人能使陷於邪僻而不及於中正渉於迂逺而不切於事情】

玆予有亂政同位【亂政指具具玉造浮言之人不必訓作治字具卽下篇總字之義】

盤庚下

朕不肩好貨敢恭生生○無總於貨寶生生自庸【當時大家世族有田祿沃饒之利故安土重遷造爲浮言以沮遷都之謀夫專一己之利必不卹於民生盤庚三篇大意在此中篇旣以具乃貝玉與往哉生生折言之至終篇遂以好貨與生生對言而申言之以明遷都乃上下生生不窮之利不遷則世臣之利而小民之害也○今案上篇乃盤庚始有遷都之謀世臣不利故造浮言以惑眾愚民無知怨咨蠭起不肯遷盤庚乃出教令大意皆責在位之人多示嚴刑以威之中篇則臣民已遵教令浮言已息遷都有期臨行告諭之辭大意皆諭民庶在位旣從下民如風行艸偃不必示以威惟慮塗中有寇攘竊故特嚴刑以禁之下篇則旣遷殷上下奠居勞事已過享安業故統諭之皆撫綏之意上篇威多於恩中篇恩威並行下篇施威崇恩此盤庚三篇之殊義也○又案篇內如不乃等語乃一時方言先儒謂周誥殷盤詰曲聱牙今觀周誥尢甚於殷盤蓋篇中語多是一時方言加以有錯簡脫誤是以難解未免以意逆志而後可通耳】

說命上

說築傅巖之野【築作版築之義爲是】

王置諸其左右【師其學也愚嘗曰髙宗之於傅說學焉而後臣之故不勞而治】

若金用汝作礪若濟巨川用汝作舟楫若嵗大旱用汝作霖雨【三者皆資其輔益之義金作礪一器之小者望其朝夕有切磋琢磨之功使己徳日修而至於成器濟川舟楫望其急難相濟則澤及乎人矣大旱作霖則澤及天下如天地之功用非人力所可及所謂一節深於一節者此也】

啟乃心沃朕心【蔡傳厭飫二字莫若浹洽爲佳】

若藥弗瞑【期說之極言】若跣弗視地【勉己之愼行】

欽予時命其惟有終【此二句總結上文言能敬我所命之語則庶其爲有終也】

說命中

惟天聰明惟聖時憲惟臣欽若惟民從乂【天言聰明不加一語天道無爲不待贊也聖言時憲人君當法天行事與天爲一不可異也臣言欽若當敬順其君之所爲敬順其君卽所以敬順乎天不敢忽也君之時憲臣之欽若皆非易事至於民之從乂則不勞而治矣此四句與大禹謨後克艱厥後臣克艱厥臣政乃乂黎民敏徳四語大防相同此𨿽不言克艱而君臣交相責難之意皆在其中矣○自惟天聰明至事神則難乃傅說畫一以告髙宗也毎句以惟之一語其更端各主一事而言蔡傳分爲九節今觀第一節

槪言爲君爲臣之難第二節

槪言人君賞善罰惡之要第三節

槪言用君子棄小人之道此三節統言其大綱慮善以動之下枚舉其細目蓋亦莫非修己治人之良法黷於祭祀亦是舉一節而言蔡傳未辧髙宗肜日非髙宗之祭故以此爲因其失而正之恐非是】

王忱不艱允協於先王成徳【言王誠能爲信力行而不以爲難則信合先王之成徳若作亦不爲難案下文頗不順】

髙宗彤日

嘗觀祖己訓王之辭激切如許乃忠臣告昬主之言竊疑髙宗踐阼之始夢帝得說此乃歷古亙今罕有之事自非誠心與天無間何以得此蓋非凡主不應暮年昬耄如許又若爲髙宗時事篇首但當稱王不當稱廟號則爲嗣王之書無疑蓋祖庚彤祭髙宗之廟而有此異故祖已作書訓王也又案商王皆以十日幹爲王號獨中宗髙宗旣以太戊武丁號又以宗稱蓋以宗稱者皆歿世之後定其諡號見其盛徳大功非他王可比故以宗稱始爲不祧之廟必無晚嵗失徳之理周公作無逸以中宗髙宗與文王並稱其賢可見今見鄒氏音釋已如此說當從鄒說爲是

西伯戡黎

祖伊恐奔告於王【蔡傳謂自其邑奔走來告紂未審何所據竊疑臣朝君必有其節祖伊聞西伯戡黎知其必及殷故憂切之甚不暇待朝覲之時而直奔告於王耳】

不虞天性【蔡傳謂民失常心也今案三句皆言天之棄紂未及言民民字恐未穏但曰心失揆度也猶上無道揆之意】

牧誓

昬棄厥遺王父母弟不廸【遺余也蔡傳欠此三字】

洪範

貌曰恭言曰從視曰明聽曰聰思曰睿恭作肅從作乂明作哲聰作謀睿作聖【恭從明聰睿謂之曰者五事各有本然之則不可以加損也肅乂哲謀聖謂之曰作徳之成就猶賴進修之功也恭而作肅則動容貌斯逺暴慢矣從而作乂則事有條理而不亂矣明而作哲則知之至而於天下之理無所疑聰而作謀則慮之審而於天下之事無所謬此四徳之用施於外者然也至於心之官則思專主於內思通乎微則其妙用神化不測有莫知其所以然者有以兼統四徳非若貌言視聽之司各主一事而不能以相通內外交修大小兼養人道踐形之學至此備矣】

五皇極皇建其有極

天地有自然之數聖人有當然之理天地有中數而不得聖人則中數無以行聖人有極理而不本於天則中數何以立因天地自然之數而建當然之極斯可以爲法於天下矣【天一地二天三地四天五地六天七地八天九地十天數五地數五此自然之數也數始於參天而兩地合參兩而成五又爲天地自然之數也五行生成之序由天一生水至天五生土土黃色居中則五居中又天地自然之數也天五生土地十成之以五乘十則十五者又天地自然之數也洛書之數五居中而四正四隅九一三七二八六四皆因五以爲十五此九疇之位以五居中而繋以皇極之疇亦猶易卦六爻以五爲君位也天以太極之理黙運於亭毒之表而陰陽五行寒暑疊運庶類繁殖品物流形聖人體天之道居中建極而四方五服庶民庶類咸有取正防極同歸一理而已八疇之目皇極無所不該八疇之事皇極無所不總】

凡厥庶民有猷有爲有守汝則念之不協於極不罹於咎皇則受之而康而色曰予攸好徳汝則錫之福時人斯其惟皇之極【此言皇極之施於庶民者也人才之生於世大率有是三等皇極之施各因其材而篤之亦有三等康色好徳最賢者也錫之福尊以爵也有猷有爲有守皆有能者也念之者敍而用之也不協於極不罹於咎又其次庸才也受者收也收入於鄕黨之官而教以六行蓋皇極之道中也養不中才也養不才以是皇極無棄民也有是三品之才而皇極亦有三等之施各得其道是以此時之人皆得其皇極之歸矣末一句乃總結上文三節之義】

人之有能有爲使羞其行而邦其昌凡厥正人旣富方谷汝弗能使有好於而家時人斯其辜於其無好徳汝𨿽錫之福其作汝用咎【此言皇極之施於在位者也此一節與上一節對言民有此三品人亦有此二品有能有爲卽上文有猷有爲有守之人有才者也正人乃居官守正之人有徳者卽上文所謂好徳者也不必作庶官之長說不協於極不罹於咎此一等庸人此一節不言者此等未習教之人言之於民則可言之在位則不容在位有此之人故略之也於有能有爲言羞行昌邦正人言旣富方谷互文以並見爾非能爲不與富正人不昌邦也昌邦以事業言谷善也以徳化言所包尢廣也時人斯其辜亦兼上二者而言但有才任事有徳在位之人皆當優以祿使有所贍若使有仰事俯畜之憂則此等之人終防於罪非謂正人必待富而後爲善蓋忠信重祿所以勸士乃先王治天下之大經皇極之道當然不必謂中人以上皆可能上一節言皇極之於民舉善而教不能下一節言皇極之於人當用君子去小人王者治天下之大端亦不出此二事於其無好徳汝𨿽錫之福其作汝用咎亦通結上章之意深言用小人之害所謂法外意也】

無虐煢獨而畏髙明【此二句本在人之有能之上今詳文意疑當在此亦錯簡爾蓋通結上一節之義言皇極旣以是道而待天下之民人則天下之民人莫不囿於皇極範圍之內而無有或遺者矣然期在於必行勿以小民易虐而茹柔則過於中勿以尊貴可畏而吐剛則不及於中若是則淫朋比徳並作而皇極倚於一偏而不立矣惟威福之用執其中而不失然後天下民之去其偏陂好惡之私循其遵義遵道之正由乎坦坦蕩蕩之塗達夫公平正大之域舉一世咸歸於極而皇極之道成矣二句移在此所以承上二章而起下章之義】

凡厥庶民極之敷言是訓是行以近天子之光曰天子作民父母以爲天下王【此皇極之成其效驗若此故居五疇之終光者道徳之光華天子之光豈天下民庶所易近所可近者天子道徳之光華也禮樂制度頒於四方徧於臣民巍然煥然有昭昭然在人心目而不可揜者莫非道徳之光華也民生日用之間用其禮樂遵其法度𨿽謂之近天子之光可也積之之久民皆復其本然之善樂其日用之常有男女居室之安無疾疚憂患之危皡皡然熈熈然不覺懽欣鼓舞歌詠太平而親戴其上有不能自已者此王道之成皇極之極功咸有一徳書曰俾萬姓咸曰大哉王言又曰一哉王心蓋治化之極恩徳入人深自能致此堯民擊壤自是實事理勢必至】

惟辟作福惟辟作威惟辟玉食臣無有作福作威玉食臣之有作福作威玉食其害於而家凶於而國人用側頗僻民用僭忒【嘗觀九疇之目惟皇極一疇敷言詳悉蓋八疇之目皇極爲綱其事無不該其用無不總不詳言而敷衍其理非一言所能盡也其他八疇但略言本疇之事不他及也如初一五行始言目次言性終言味止矣次二五事始言敍次言徳終言用亦止矣次三八政次四五紀只言目不言用二疇之用易見不待言也次九福極只言目無他辭蓋其失得系極之建不建訓之行不行亦無他言也惟次七稽疑次八庶徵此二疇敷言頗詳然皆不離其本疇之防如七稽疑始以擇人爲先次言卜五占二之目又次言卜筮吉凶之用辭𨿽繁皆釋稽疑之防八庶徴始言雨暘燠寒風五者之目次言時敍備無之吉凶又次言時恆休咎之微由乎五事之修不修又次言君臣之省驗辭𨿽繁亦皆釋庶徴之防無緣此二節凡四十八字系於剛克柔克之下蔡傳𨿽依本文平解然與上文意終不貫蔡傳又以威福予奪抑進退釋剛柔之用蓋見經文有威福二字故以爲解又見二字未能盡剛克柔克之義故復增六字以足其意借使可解然三徳之目曰正直剛柔而已其用則平康得其一剛柔得其四下文若更演繹不應絕無正直剛柔等字而專論威福之當否歷觀九疇之經其言潔淨明暢易曉不應此二節上屬正直剛柔語晦而意逺若此又況平康正直乃聖人無爲而治之本心而剛克柔克不得已而用之豈應下文敷衍舎去正直而專釋剛柔之用亦恐非箕子明疇之初意也愚昔讀此致疑而未諭近嵗反覆詳味蓋亦有年疑終未釋忽思莫非皇極之敷言而誤在此因詳此二節與上文正直剛柔之語不相蒙而與民無有淫朋人無有比徳之語相類遂定以爲錯簡當在惟皇作極之下凡厥庶民有猷之上今試以易置錯簡解之願與明是經者詳加訂正可也○此承上文言民之所以無淫朋人之所以無比徳者以惟皇作極之故也蓋威福乃人君禦天下之大權極之建訓之行亦由人君能執威福之柄以號令天下受四方之供奉亦不爲過凡此皆惟皇建極之所當爲其權不可以下移其臣不得以上僭苟或有下移上僭之失則大而諸侯小而大夫皆致凶害爲臣者側頗僻爲民者僭忒皆有偏陂好惡之私不由平平蕩蕩之道而極不建訓不行矣側頗僻必至於淫朋僭忒尢甚於比徳側頗僻僭忒五者凶徳與下文偏頗好惡偏黨反側字相應害於而家凶於而國亦與下文而邦其昌好於而家語相應如此解庶幾字字明潔語意流暢文脈貫通視他疇經文語亦無乖異矣更詳之】

八庶徴曰雨曰暘曰燠曰寒曰風曰時【此十五字當爲一節言五者之來各得其時乃天地本然之气候苟或一不得其時則人事之不修而天地之變也雨暘燠寒屬水火木金而風屬土者雨暘燠寒皆有風猶土寄旺於四時非若四者之不能以相通也】

五者來備各以其敍庶艸蕃廡一極備凶一極無凶【此五句當共作一節解言五者皆備各以時至亦不過多亦不過少則人事修天道得其常故庶艸蕃廡休徴所致吉或一過多一過少則人事不修天道失其常咎徴所致凶庶艸蕃廡植類皆茂盛百谷亦在其中此言天地本然之气候天地無心而成化不擇物而滋潤故泛言庶艸蕃廡後言王卿士師尹省驗始及民事爲急故專言百谷此槪言天道常變後乃詳言五事休咎之徴而後及省驗而天人感應之道備矣】

庶民惟星星有好風星有好雨日月之行則有冬有夏月之從星則以風雨【蔡傳備矣更加一節云星𨿽有風雨之異好而不能以自致必待月從之而後得遂其所好焉民𨿽有異欲亦不能以自致必待上之人仁政有以及之而後得以遂其欲焉然則爲民父母者固當思民之好惡爲之趨利避害以慰其傒望之情可也如此其義方足】今案禹治水功成洛呈瑞禹列爲九疇箕子傳禹之學以授武王耳九疇者帝王治天下之大法列爲九以示後世然後爲帝王之明範唐虞以來典籍具備可歷舉也六府允治五行敍矣精一執中五事至矣百工惟時八政修矣歷象璿璣五紀協矣戒董勸歌三徳乂矣鬼神其依筮從矣地平天成庶徴時矣九徳四罪福極分矣九疇順敍皇極建矣

旅獒

徳盛不狎侮狎侮君子罔以盡人心狎侮小人罔以盡其力【徳盛則自然無狎侮之事有狎侮皆由徳未盛故也下文不矜細行終累大徳意正如此君子言盡心小人言盡力各以其分言也】

不役耳目百度惟貞玩人喪徳玩物喪志【不役於耳目之欲以庶邦惟正之供徳之盛也徳盛則自不玩物又豈有狎侮之失玩物則珍禽奇獸之屬此篇本爲玩物而作然玩物必至於輕人故以玩人狎侮並言蓋防微杜漸之意喪志者言趨向卑下爲物欲所陷溺也喪徳者言素有諸己者或因是而失也】

志以道寧言以道接【愼徳二字爲旅獒一篇之綱領此二語又爲愼徳之綱領此言內外交養之學惟一於理而已靜而養其中循夫理而不危動而應乎外審諸理而不謬聖賢傳授之學不越是二者而已志以道寧者存養之功所以立天下之大本道之體也言以道接者省察之要所以行天下之達道道之用也此承上文志字而言遂及存心養性之事】

金縢

予仁若考能多材多藝能事鬼神乃元孫不若旦多材多藝不能事鬼神【周公勞而不伐謙莫如周公此對三王在天之神自伐如此何也家國事重一時愛兄之心勝矜伐謙抑所不暇計抑此類乃聖人惟徳動天處未可以輕易議之】

我之弗辟我無以告我先王【辟字訓釋有二義遂爲今古諸儒不決之訟今案朱子手書與仲黙一叚議從避居東都之說手書的非說傳蔡傳訓解皆用手書中語從鄭氏說至詩傳釋鴟鴞詩又不從鄭說則朱子於此尙未決況在諸儒今以書文考之言居東二年又似有避居之事下言罪人斯得又似致辟而得其渠魁又蔡仲之命本序云惟周公位冡宰正百工羣叔流言乃致辟於管叔囚蔡叔降霍叔則分明流言之後卽有致辟之事蔡傳言流言後周公避居東爲詩貽王成王旣悟迎周公歸三叔懼挾武庚以叛周公始請命成王東徵往還又自三年此乃蔡傳臆說以文避居之防考之經文殊不然也又以詩考之狼跋言公孫碩膚赤舄幾幾又似有避居之事觀鴟鴞之詩其志切其情哀多是已誅管蔡後作史傳紀載旣不可考詩書之文只如此未免諸儒議論不決然以一時事理推之恐致辟之說爲長避居之說恐不然也何也由湯至於武丁賢聖之君六七作商徳之在人心舊矣一旦殷民苦紂之虐懷周之仁故殷亡而周興然革命之後殷民洶洶未已向微周公繼之未易靖也武王崩成王幼周公位冡宰正百工𨿽未踐天子之位而實攝行天子之事三叔流言語侵成王周公此誠家國重事周公不卽遏絕禍萌而乃避嫌疑退居散地萬一三叔乘殷民之未靖挾武庚以叛設或張皇則天下安危之寄寧忍優遊坐視而托之他人乎恐一時事理亦有不然者爲避居之說者議曰三叔方流言周公豈宜遽興兵以誅之成王方疑周公若請命成王未必見從若不請而自行亦非所以爲周公矣此等議論在君臣兄弟之大倫而言則甚正大若以一時事理而推則有不待辧者何也成王幼天下安危之寄皆系於周公周公亦以身任之而不疑上自成王下有公卿百執事惟周公之言是訓是行凡國家所系輕重緩急有當行者則必請命於成王而成王必見從豈有違拂之理況流言之禍所系尢重周公尢不當有所避嫌而次且也若伊尹之於太甲百官總己以聽於宰則伊尹亦攝行天子之事也再三訓太甲而未變則曰予弗狎於弗順營桐宮而置太甲非放而何或者亦議曰桐宮旣營而太甲不肯行則伊尹當若何此亦與議周公致辟管叔請命成王未必見從之意同殊未合一時事理也蓋太甲成王之時天下之大權皆屬伊周使伊周之心欲行莽操之行則豈太甲成王之所能制惟其所行之事以迹而論似若擅天子之權以心而推正所以忠愛太甲成王之至此乃聖人之所爲避嫌有不足論者不知此何以爲伊周謂之任也且如放太甲誅管蔡伊周今日盡其在己之誠而行之及至事寧之後還政復辟之時伊周不害其爲師傅之尊而君臣大節凜然無一毫玷缺亦何嫌之足避何疑之可釋哉又如武王克商牧野之師一朝而淸明周公舉六師之眾埽除區區之武庚何至二年乃罪人斯得蓋難之原事由三叔周公舉兵東徵亦惟鎭靖東土以安反仄爲急至於武庚新造之邦豈有拒敵之理又況事連三叔乃人倫之變實周室之不幸固不容逼之以兵直以文告之辭訊問情實名爲伐叛實則鞠囚緩而不逼務在得實然後加刑當時事體自合如此是以動渉年月然後隨其罪之輕重以致罰殺武庚辟管叔囚蔡叔降霍叔不僭不濫罪及四人而已所謂二年亦舉大約而言見東徵在是年而罪人斯得則明年事也若是則東徵之時謂之居東自是實語及罪已定而周公痛心於管蔡之刑而慚徳之懷戚戚然終未能恝然遽釋於衷於是作詩以貽王以述其悲痛之情王亦未敢誚公誚讓也人有不足於其人之所爲輙以語侵之謂之讓詳味此一語可見武王崩成王立周公爲人小心愼密勤勞王家成王敬事周公惟其言是訓是行曷敢有違但管蔡之誅周公之身正渉嫌疑之地成王之資困而知之者也未免有芥蔕之疑然至貽詩之時終不敢形於辭色而誚公也以此推之可見東徵必請命於王王必見從無疑也及至感風雷之變啟金縢之書成王始大感悟昌言責已而昔日纎芥之嫌固有不足論者書文始末若此語脈自可推尋愚故曰辟字作致辟說於一時事理爲長者此也𨿽然辟字𨿽主致辟之說而朱子與仲黙手書一叚議論實光明正大之論乃天地常經君臣大義所以存天下之大防杜萬世之口實自當爲一編不可廢也】

嘗觀蜀先主臨終謂諸葛孔明曰君才十倍曹丕必能興復漢室嗣子可輔則輔之如不可公宜自取孔明泣曰臣竭股肱之力加之以忠貞如濟陛下之徳也如不濟請以死繼之先主呼子禪拜牀下命之曰我死爾事丞相如事我也先主旣沒國事一聽孔明總裁後主畫可而已然而君臣體統朝廷法制不敢有毫髮僭逾漢業之興得尺得寸皆歸之君孔明何私焉竊意太甲成王時伊尹周公行事亦是如此劉禪闇弱不足言孔明之心實無愧於伊尹周公蓋善學伊尹周公而肖焉者也又若劉備亦不過一時之雄耳臨終尙能戒其子令事丞相如事我況武王聖人爲後世慮至深逺豈無一言戒成王使之服周公之訓乎蓋必有之而紀傳不及載耳故論周公東徵請命成王未必見從之說與當時事理不合也書之爲經大要講明堯舜禹湯文武周公相傳之道大要論二帝三王之心此𨿽一字之義系周公之心固不得不詳辯孟子曰周公使管叔監殷管叔以殷叛則流言之禍起自管叔蔡霍亦由扇惑而從耳周公致辟管叔於商與蔡霍不同想東徵時皆拱手待問未嘗有阻兵拒敵之理

大誥

己予惟小子【己予惟等語多是方言】敷賁【賁讀如焚音與用宏玆賁之義同亦通】予不敢閉於天降威用【閉者塞而不行之謂】

以於敉寧武圗功【寧武只是指武王而言文意亦順篇中多用此等語】

越予小子考翼不可徵【此句中必有脫文誤字】

允蠢鰥寡哀哉【言武庚信爲無知蠢動但我民之鰥寡則深可哀也】

天棐忱辭【言天之所輔在乎誠信有辭不必引民獻十夫爲首稱】

嗚呼肆哉【此等語甚不可曉想亦是方言朱子以故今釋肆字施於此亦略可通蓋嘆息言所以我今日如此誥諭也若如蔡傳作舒放不畏縮於文意更艱澁】惟大艱人誕鄰胥伐

於厥室【鄰相與爲朋之意言武庚三叔相與爲姦相攻伐於室中也○案此篇蔡傳凡四節用四國二字恐皆未穏信四國蠢動此四國宜易爲武庚四國勤毖我民此四國字宜刪只依經文天亦惟用平解友以諭四國此四國宜易爲武庚三叔首大艱之四國亦宜易武庚三叔】

王若曰猷【大誥微子之命二篇首皆同蔡傳以爲語詞但猷字乃系實字應有訓釋難謂語辭如今人尊長呼卑幼與之言未及本事每以但凡道理爲首稱想猷字之義亦與此相近亦方言也】

康誥

我西土惟時怙冒【蔡傳言至罄西土之人怙之如父冒之如天至罄二字莫若易至盡】天畏棐忱民情大可見【言天命可畏惟輔誠信驗之民情可見民情歸則天輔之民情不服則不輔之此二句一意小人難保又是更端語】

惟王應保殷民【保殷民者王之意我之應亦能保殷民則能廣王徳意矣】

又曰劓刵人【又曰二字疑衍文】

要囚服念五六日至於旬時丕蔽要囚【要字蔡傳如字謂獄辭之要陸氏作平聲謂拘系死囚二音𨿽不同大抵皆是重囚凡決重囚自五六日至於一旬又自一旬至於一時不敢卽決者蓋以斷者不可復續死者不可復生故必加詳審恐差失誤人命也後世死囚必三申五覆然後結正古人旬時之意蔡傳言爲囚求生道語未融】

有敍時乃大明服惟民其勑懋和若有疾惟民其畢棄咎若保赤子惟民其康乂【言爲政之道上令下從感應之機自有倫序上之人能明刑服人心則民亦相戒而勉於和矣去惡之心如去疾則民亦逺惡而不爲矣愛民之心如愛子則民亦安於爲善而易治矣此三者卽有序之目也】

己汝惟小子未其有若汝封之心朕心朕徳惟乃知【己汝惟前已屢言卽是方言不必再解詳此三言想是康叔乃沈潛愼密之人故武王以是稱之】

矧惟不孝不友子弗祗服厥父事大傷厥考心於父不能字厥子乃疾厥子於弟弗念天顯乃弗克恭厥兄兄亦不念鞠子哀大不友於弟惟弔玆不於我政人得罪天惟與我民彞大泯亂曰乃其速由文王作罰刑玆無赦【所以正民彞】

不率大戛矧惟外庶子訓人惟厥正人越小臣諸節乃別播敷造民大譽弗念弗庸瘝厥君時乃引惡惟朕憝已汝乃其速由玆義率殺【所以正王度○紂俗之惡大端不過此二者在所先禁也】亦惟君惟長不能厥家人越厥小臣外正惟威惟虐大放王命乃非徳用乂汝亦罔不克敬典乃由裕民惟文王之敬忌乃裕民曰我惟有及則予一人以懌王曰封爽惟民迪吉康我時其惟殷先哲王徳用康乂民作求矧今民罔迪不適不迪則罔政在厥邦【凡三節皆承上二節言治民之不善當先責在己之善○敬忌卽敬畏也】

今惟民不靜未戾厥心迪屢未同爽惟天其罰殛我我其不怨惟厥罪無在大亦無在多矧曰其尙顯聞於天【此一節當有闕誤】

酒誥

克羞耉惟君克羞饋祀【鄒氏辯蔡傳訓說近是】

又惟殷之迪諸臣惟工乃湎於酒勿庸殺之姑惟教之【此言殷之諸臣亦有任舊職任事者惟工者見任事惟湎於酒然猶勞於事但未能遽革舊習未能絕去己私之嗜好𨿽或私竊飲酒非是故意慢法故不殺之且教之】

有斯明享乃不用我教辭惟我一人弗卹弗蠲乃事時同於殺【此蓋一等之人有無故而在此張筵設席明用燕享之禮不從我之教令不畏我之刑威不潔治爾之職事此乃故意慢法者故殺之亦怙終賊刑之意飲酒一也或教或殺者事同而情不同故也武王於篇終舉此二條誥康叔其義大矣蔡傳解意晦恐不通】

洛誥

我二人共貞【貞正也我二人共守此正道敬天之休卽貞也】公勿替刑【刑法也儀刑之謂公棄去則人失其儀刑矣公勿替刑則四方其世享矣】

多士

我聞曰上帝引逸有夏不適逸則惟帝降格向於時夏弗克庸帝大淫泆有辭惟時天罔念聞厥惟廢元命降致罰【詳觀書中如商書引有夏事周書言夏商事引古昔興亡之由以誥當時多是先言先後能順天道故天命之後王弗率故天棄之此篇誥多士方舉有夏之事以諭之不應捨夏先後之有道而不言便說桀之不道詳經文意上二句乃言夏之先後有道而安寧如上帝引而置於安逸之地故天眷顧順向而不背棄及後王不能繼承先王之道不往求安逸不法天行不用帝命惟縱淫泆故天亦罔念聞廢其大命而降致罰也弗克上疑有脫字如後嗣王之類○蔡傳引呂刑降格爲證文意亦不類詩書中凡言降格皆是上天眷顧其徳故來歆之若言天厭棄之則言降災降威降虐降喪不謂降格如呂刑言防有降格正謂一時專媚於鬼神故絕地天通以格去鬼神歆享之說與此文意不類】

君奭

今在予小子旦若遊大川予往曁汝奭其濟小子同未在位誕無我責收罔朂不及耉造徳不降我則鳴鳥不聞矧曰其有能格【此章上小子旣是周公自稱下小子不應又指成王詳文意皆周公自稱收錄用也言當今濟時之艱皆在我二人其任大責重如此我若未爲國家所用與未在位之人同則𨿽大事不能責及於我今我二人旣爲國家收用而在位乃不勉其所不及則責及於我矣爾若棄去則老成之行膏澤不下於民靈瑞之應不可得而復聞況望其能感格於天乎時舉鳴鳯者成王曽遊捲阿鳯鳥鳴於髙岡乃召公繼成王之歌而作捲阿之詩想當時此事人尢以召公爲首稱故周公於此特言之亦以歆動召公之心而敕勉之耳】

予不允惟若玆誥予惟曰襄我二人【襄字蔡傳不釋當與贊襄之意同言余曰贊襄之力惟我二人而已成字未穏不允不惠猶言不顯不時之類言我旣不信於汝而若此誥乎豈不順於此而若此多誥乎朱子詩傳言古人聲心而然】

案周誥諸篇多用方言又多闕誤故多有不可解𨿽傳依文解終是牽彊處多此篇尢甚蓋此篇乃周公畱召公之辭周公之言本是質而深況此乃是二人覿面無人之頃肺腑中流出方言尢多如天壽平格割申勸朂偶王等語縱牽解亦不通

蔡仲之命

懋乃攸績睦乃四鄰以蕃王室以和兄弟康濟小民【言當勉立其功以外則盡邦交之禮以上則致忠君之心以內則軿睦親族以下則安養小民言小民鰥寡無告政施仁所當先也懋績者四事之綱四事懋績之目也】

率自中無作聰明亂舊章詳乃視聽罔以側言攺厥度【上章教以經邦爲政之方此則告以修身處事之要言但當循天理而行勿肆己私而敗已成之法制審物則而動勿惑於邪而失本然之裁制人受天地之中以生所謂命也不偏不倚無過不及率自中卽中庸率性之謂道乃人事之當然也度者吾心之裁制所以量度事物之長短而合其宜卽所謂中也視思明非禮則勿視聽思聰非禮則勿聽此本然之則亦中而已先王舊章中之著也人能審其視聽不失其本然之則則邪僻之言無自入合於度而協於中苟或作聰明則小智自私邪言易入失度而過中先王之法亂矣上一截是存諸中而應乎外下一截是制於外所以養其中召公告武王志以道寧言以道接意亦相類然彼乃學而知此則困而知者此乃聖賢人已交修內外兼養之學而蔡仲亦與聞之亦可謂賢矣】

多方

惟帝降格於夏【詳此句亦謂夏之先後有道故天降格之及至後王縱逸淫昬不道始爲天所棄爾蔡氏謂此上當有闕文意亦如此】

不克開於民之麗○至於百爲大不克開【不克開者閉塞而不通也】

立政

休玆知卹鮮哉【卹憂也知卹亦兼人己而言人君當憂不得其人居其任者當憂不能盡其職】吁俊尊上帝【吁呼也凡書中言吁字皆訓爲呼此章蔡傳以求賢釋吁俊蓋人君切於求賢念玆在玆名言玆在玆口不絕聲於求賢故曰吁俊周公之辭簡而深此類是也】迪知忱恂於

九徳之行乃敢告教厥後【蔡傳言夏之臣蹈知誠信於九徳之行乃敢告教其君此所謂臣乃當國大臣位宰正百工者非庶臣也如伊尹於太甲周公於成王所謂告教厥後𨿽指有夏大臣乃是周公所行實事】宅乃事宅乃牧宅乃準【宅居也安也如人之安宅之宅居其位者徳稱其職無纎毫罅隙之可議則安居而不危故謂之宅苟徳有不稱則職有曠廢而不安矣古人用字簡深若此】

嚴惟丕式克用三宅三俊【嚴惟者其難其愼之謂簡擇於未用之前旣用之必使爲政於天下丕式者信任於使用之後】

亦越文王武王克知三有宅心灼見三有俊心【宅俊皆以心言恐無優劣深淺宅言克知俊言灼見互文以並見爾】

文王惟克厥宅心乃克立玆常事司牧人以克俊有徳【人卽準人也言文王惟能克知三宅之心故能立此常任常伯準人之官又以其能灼見三俊之心亦皆有徳之士足以居三宅之位者此乃申結上文克知三宅灼見三俊之義上文又言立政任人準夫牧作三事牧只一字指一事與此言常事司牧人文法正相似古人立言理義無不足而辭語或參差不齊若蔡傳說人字遂爲衍文況準人之職守一代之法以爲四方標準又容可略乎】

文王罔攸兼於庶言庶獄庶愼惟有司之牧夫是訓用違【舉牧夫而不及常事準人者言有司則三事皆在其中矣】

繼自今我其立政立事準人牧夫我其克灼知厥若【若者順於理也三宅克卽宅三俊克卽俊徳稱其職爲順不稱則逆於理此以克灼知參錯並言可見上文克知灼見乃並言而互見爾】和我庶獄庶愼時則勿有間之【文王罔攸兼罔敢知者無使君行臣職也時則勿有間之者無使小人貳君子也】

以覲文王之耿光以武王之大烈【文王言耿光武王言大烈以人所易見而言蔡傳分屬徳業謂各於其盛者稱之程子曰聖人亦無不盛】

繼自今後王立政其惟克用常人【案此篇首言常伯常任準人其後言𨿽參錯不齊不過三事爲急先務三宅三俊以位言克卽宅克卽俊以徳言下文言三事實徳每變文不同曰克俊有徳曰義徳容徳曰厥若曰成徳之彥曰吉士名𨿽不同其爲實徳則一也至篇終乃曰惟克用常人反若居三事之位者其才徳無以甚異於人非有出類抜萃之才驚世駭俗之智者然後知聖人用人正用常徳之人而作聰明以賢智先人者皆聖人所不取也】

君陳

爾有嘉謀嘉猷則入告爾後於內爾乃順之於外曰斯謀斯猷惟我後之徳【葛氏曰成王殆失斯言欲其臣善則稱君或曰成王舉君陳前日已陳之善以美之】

殷民在辟予曰辟爾惟勿辟予曰宥爾惟勿宥惟厥中【詳此章成王之告君陳有交相責難之意則上章所言欲其臣善則稱君恐非本防只作舉君陳已行之事爲是】

爾無忿疾於頑無求備於一夫必有忍其乃有濟有容徳乃大【此四句當共作一節承接只一意忍者懲忿窒欲之謂故訓爲含忍言應事接物之時亦有當且含蓄容納不宜便形諸聲色傷於急切亦恐誤事有容徳乃大此五字只宜作一句此容徳與前篇容徳同義秦誓言一个臣其心休休其如有容此等人正所謂容徳者最爲盛徳忍與容只是一事皆接物和而不廹之意但忍出於有意容徳則本乎自然忿疾於頑求備一夫乃不能懲忿窒欲之故此言人有甚愚而未化者亦宜寛以待之若不勝己之忿而疾之太甚則或能致亂人之任使當隨其才器而用之不可責備於一夫若責備於一人則無可任之人而職有曠廢若此者皆不能忍故言凡事必有容忍然後有濟又等而上之若有含寛裕之徳則功業之效尢極昌盛不但隨事有濟而已】

康王之誥

張皇六師無壊我髙祖寡命【蔡傳後世忘祖父之讐口不言兵數語爲宋南渡後君臣而】

則亦有熊羆之士不二心之臣保乂王家【此康王始誥羣臣諸侯以熊羆之士爲首稱視湯武大誥天下語大有逕庭矣】

畢命

樹之風聲【此兼上下文表宅裏殊井疆而言欲使逺人聞彰善癉惡之法以廣懲勸之道也】政貴有恆辭尙體要【常而可久之謂恆政有恆則民信而易遵守屢更攺則民疑而無所措質實之謂體切直之謂要凡上人出令惟欲下民知上之意而從之辭令質實而不文切直而不泛則民易從而事亦可行若繁文無實則所令反其所好而民不從矣厭常喜新謂之好異商俗靡靡以利口爲賢正厭常喜新之辭失體要而政不恆所以民叛之可不念哉】

𨿽收放心閒之惟艱【言今治殷土之道𨿽曰但使之收其放心似若不難而其實則防閒之猶甚難也】

資富能訓惟以永年惟徳惟義時乃大訓不由古訓於何其訓【資富能訓旣富而教則必無驕而好禮由乎徳義監於古訓無怙侈滅義驕淫矜誇之失安享所有不幹刑憲而桎梏死者資富能訓教之序也惟徳惟義教之實也由於古訓教之式也】

君牙

敷五典式和民則爾身克正罔敢弗正民心罔中惟爾之中【式用也不必訓爲敬言天生烝民有物必有則乃民生固有之常性非取諸外而附益之惟其气質之偏物欲之蔽故失其中正而陷於一偏所以大布五典之教亦惟以和其民本然之則而已謂之敷者無有一民或出於五教之外者謂之式和者但使之不乖其本然之性而已初非有所勉彊也教民者先覺覺後覺因其固有而導之耳正則無邪僻中則無偏倚正言身五典之行著於外皆中節道之用也中言心五典之理存於內未之初道之體也中正則合乎民則而無不和矣蔡傳見舜命契言敬敷五教故以敬訓式正不必然】

冏命

僕臣諛厥後自聖【孔子曰一言可以喪邦曰惟其言而莫予違子思言於衛侯曰君之政事日已非矣君出言自以爲是而臣下同聲賢之詩曰具曰予聖誰知烏之雌雄抑亦似君之君臣乎然則僕臣諛厥後自聖所系爲甚重故此特言之】

非人其吉惟貨其吉若時瘝厥官【瘝病也任人不以徳而以貨則爲不得其平而病其職矣】

呂刑

皇帝淸問下民鰥寡有辭於苖【鰥寡讀屬上句於文理差順】

穆穆在上明明在下灼於四方罔不惟徳之勤故乃明於刑之中率乂於民棐彞【穆穆者天子之容明明者羣臣之徳人君端拱無爲人惟見其容故曰穆穆在上羣臣分治庶職辯析明察故曰明明在下君臣之徳著於四方亦惟務以徳化民而已及不得已而用刑則亦惟明夫中道而治民以輔其常性而已罔不惟徳之勤蔡傳作民觀感爲善說恐費力】

典獄非訖於威惟訖於富敬忌罔有擇言在身惟克天徳【擇選也忌畏也擇言當作絕句在身屬下句言刑獄至重必得剛明之才不畏彊禦不貪賄賂故其法不惟得盡用於勢家亦得盡用於富人刑獄乃民命所系不可不敬又不可不畏忌亦極畏之意惟其敬畏之至則必詳察獄情求至當之理爲一定之論其言不可選擇如可選擇則有二議用法者將有推移受刑者將生希覬非典獄之善矣惟其無擇言則己身能純乎天徳謂之天徳者天命天討皆有一定之理曷常可擇此一節所稱之人非伯夷臯陶不足以當之蔡傳解罔有擇言在身處不甚明白】

罰懲非死人極於病非佞折獄惟良折獄罔非在中察辭於差非從惟從哀敬折獄明啟刑書胥占咸庶中正其刑其罰其審克之獄成而孚輸而孚其刑上備有並兩刑【此一章當分爲三節皆申言上文告有邦有土之語言罰以示懲𨿽或免死然財乃民命出金之痛亦己甚病口辯之人若使斷獄其於人之是非曲直𨿽若辯析然未必得民情之實溫良忠厚之人使之斷獄𨿽或寡言然必能得民之實情不用佞而用良則刑無過不及之差矣此一節申明何擇非人之意差等也民之辭有等而法律亦有等察其辭而監於等有犯是罪而不當從是律者有犯是罪而當從是律者情實異不等故也故必哀敬以斷之哀者惻隠不可彊暴敬者重愼不可輕忽蓋斷者不可復續死者不可復生可不哀敬而用刑乎又必明開法律之文而與眾共謀度之哀敬者盡吾心之仁明啟胥占者資眾人之見能如此則庶幾皆無過不及之失至於案律罰金之時尢加審克此一節申明何敬非刑之意獄成者案已具也輸者犯人自吐其情欵也獄已具用刑之人皆信其刑罰當而無失受刑之人亦信其刑罰當而無憾上備猶加多也獄之初興或只一人而辭之所逮或及兩人初只一事而情之連引遂及兩事由是加上而備多故曰其刑上備有並兩刑夫獄旣成用刑者信其無失固已爲難至於受刑者亦自信而無憾爲尢難獄之初起於一人其推讞固宜哀敬審克至於逮系連引之多尢宜哀敬審克故此二條特言於終以明折獄之道必如是而後爲至此一節申明何度非及之意○管仲奪伯氏駢邑三百沒齒無怨言蜀李嚴有罪諸葛孔明黜之孔明卒嚴垂涕此所謂輸者也○此一節蔡傳盡好但末一條管見頗異望通是經者再訂之】

明淸於單辭【單盡也於義亦通】

五經蠡測卷二﹤經部﹐五經總義類﹐五經蠡測﹥

欽定四庫全書

五經蠡測卷三

明蔣悌生撰

毛詩

小序辯說

書小序與詩小序𨿽皆昔人序作者之意然二序關於後學功效大不侔書序可無詩序不可無難一槪論也蓋書者當時紀載之書其本文史臣已序作者之意如五子之歌太甲說命等篇史臣旣序其作書之由篇中更端處史氏又以語貫之已極詳明𨿽小序不作後世讀者依文求義自能通之無所賴於小序之復出也若詩之作或歌詠性情或鋪陳政事或稱頌功徳又多比興之辭故其所作之由與其所指之實多不具於詩文之中而皆含於言意之外苟無小序以識其所由則後之讀者貿貿然又孰知其爲何等之言而述何時何人之何事哉然則詩序之有功於後學固不可與書序例論也先儒謂詩序孔子所作又以爲子夏所作𨿽不可盡信然夫子刪詩旣定子夏以文學名平日師弟子問辯之頃豈無一言及此以詔後世但戰國之末遭秦焚坑漢初鹵莽百餘年間正經尙錯亂磨滅不得其全況序文乎意者孔子子夏亦必有作但失其全及漢興文教之後多出於漢儒附防補緝耳惟其或有出於漢儒之手及朱子作詩集傳見其穿鑿紕謬恐其有誤後學故力排之以爲不足信然排之恐有太過使其中有可存錄者亦爲謬陋者所累而類入於排斥之例則其間或有聖賢之言而受漢儒之誣誠爲未安愚自幼讀書詩頗有惑於此今細推之誠有若可疑者非曰敢僭議朱傳之得失恐後學遂輕小序而忽易之亦非所宜故不得不詳辯於左以俟後之君子正焉

大序

論者謂詩大序非聖人不能作今細玩之議論推原各有斟酌無可議者惟國史二字尙在擬議其餘全篇絕似聖人之言○又案古者史掌書蒙誦詩朱傳據此以明國史二字之矢固爲允當然細推之史掌文書則凡文書皆當屬史氏所掌意者采詩之時皆總歸國史條其篇類明其義理然後轉授瞽蒙使誦於王之左右不然則蒙乃無目之人若非他人相而詔之又何從知其條類義理而誦之邪

國風

凡若干篇姑舉大防著於後

周南關雎【小序惟以哀樂淫傷分爲四段誠爲紕謬其餘非孔子之徒不能作意者全文皆得其傳至漢儒說詩復以己見鑿說附其後耳】

葛覃【小序之意謂后妃幼而在家其徳己如是長而爲婦其徳不回亦無甚謬戾傳譏其淺拙猶恐太過】捲耳【當闕】

螽斯【小序若螽斯三字當在則子孫眾多之下】

桃夭【文王之化正家之道莫盛於后妃妃之徳莫盛於不妬忌小序之言亦未爲失傳譏其疏狹亦太過】【同上】

漢廣【小序徳廣之廣與經文漢廣之廣偶重耳文義末見有謬○外樛木芣苢汝墳麟趾四序朱子悉從序說】

右周南十一篇【朱子所存已居十之七其貶之太過才十之二三則小序有功於詩】

【誠未可以少訾也】

召南鵲巢至騶虞凡十四篇

艸虫【序言能以禮而自防意亦在其中未爲失】

殷其靁【序言勸以義意亦在其中】

右召南十四篇【朱子從序說已不啻十之九貶之太過才十之一又何必貶之邪】

栢舟【此篇小序朱傳極貶之然以仁人不遇小人在側之義求之經文亦未爲害義亦安敢必其非頃公之時所作亦安敢必其非男子之詩亦安敢必其非不遇於君乎誠未敢輕議也孟子引詩憂心悄悄慍於羣小意集注仍用序說朱子四書工夫尢爲精密當從集注爲定】

緑衣至終風四篇【朱子本皆從序說而貶之太過遂復以日月終風二篇爲非因州吁之難而作今觀詩文所謂無良所謂暴所謂謔浪笑傲等語又豈宜施於莊公者若反序說而欲更置此二篇於燕燕之前恐傷已甚孰若只從序說而亦無害於義乎必欲篇篇有旁證然後從序說則焚坑已後經籍散失何限安能一一求明文爲證驗哉○此別具辯說於後】

擊鼓【國人怨其勇而無禮亦一時作詩之人所見如此況勇而無禮則亂以之目州吁亦當乃若君臣之大義未可以之而罪小序也】

凱風【此七子自責之辭非美七子而作也𨿽然天子遣使觀風於侯國采詩而列於樂官以時存肄於以考政俗之美惡及孔子刪詩三百篇義尢精則此篇之存乃所以美七子之能盡孝道又何必辯其七子之自作而非羙之乎】

谷風【下之惡俗何莫非上之化】

北風【淫亂則政刑失所威虐亦宜有之況北風雨雪乃若威虐之狀】

靜女【序說全無味】

右邶風十九篇【朱子不信者二篇其他皆擿抉太過】

鄘風七十篇【朱子皆因舊說】

氓【序謂刺時美反正者亦曰困而自悔良心復萌耳亦無大害】

木【恐依序說亦通】

右衞風凡九篇【朱子亦據序說惟芄蘭一篇闕疑】

王十篇【內惟采葛邱中有麻二篇不依序說其餘八篇朱子於序文𨿽辧其誤然集傳大指又皆從序文意如黍離等篇亦別無所據若使不因序文而知其說則世讀詩者從何而求義乎又如邱中有麻等篇朱子以爲淫奔之詞語意不莊固是然若鄭緇衣豳伐柯等篇設無傳記證據或錯簡脫在鄭衞淫奔之間又安知其不指爲淫奔之詞而知其爲好賢好徳而作歟誠不可輕排小序也】

鄭緇衣【從序】

將仲子【序說誠不切】

叔於田大叔於田【序說未爲失】

淸人【有據】

羔裘遵大路女曰雞鳴【三序未必非】

有女同車【此序朱子貶之議論極正大】

山有扶蘇籜兮【二序無情理】

狡童【此序朱子正其失議論極正大】

褰裳至揚之水凡六篇【除東門之墠一詩從序說其餘五篇朱子皆以爲淫奔之詩極勝小序之說】

出其東門野有蔓艸溱洧【三序說未必非】

右鄭風二十一篇【朱子從序說才三篇其餘皆斥其非不啻十之九最是有女同】

【車狡童二詩序說誠謬朱子之論明白正大深有關於世教又足以驗聖人放鄭聲之言可爲萬世不易之定論要之朱子斥小序其原皆由鄭風故施及他風爾若叔於田遵大路風雨子衿等篇姑從序說淫奔之詩亦已多矣何必盡反序說而後爲鄭聲淫乎】

齊風凡十篇【朱子本皆從序說其譏之者皆可略也如雞鳴還言未見爲哀公時詩甫田盧令未見爲防公時或有傳授亦不可曉東方未明言挈壺氏失職亦非害義】

魏風凡六篇【詳朱子之意本亦皆從序說惟十畆之間伐檀碩鼠三詩貶之今詳序說亦非無理蓋國削民無所居思擇幽曠之地而樂業在位無功而食祿異於君子之不素餐有司重斂亦出於人君政化所及序說與詩文非相悖】

唐風凡十二篇【詳觀序說皆無深謬朱子𨿽加譏斥然防意事實亦多從之如無衣一篇朱子斥其美字大悖理一叚議論附於春秋之義固人道之大經然當時晉之臣子心歸武公誠喜而美之亦非小序之罪且詩著其實春秋正其義初不相悖也】

秦風凡十篇【序說大抵無甚失只無衣蒹葭晨風三詩朱傳不從今觀蒹葭序說誠無意者當時賢人君子諭道之詩托爲此言以見道在邇而求諸逺事在易而求諸難之意若是一時實事則所謂伊人旣知在水一方何不卽遡遊從之當得其人之所在而乃先遡洄從之及至道阻且長而後遡遊從之又見在水中央而不可卽可見是托辭諭意非指實言也蓋岐豊之地文王周公之澤未冺豈無君子在野而托爲此詩者乎別爲一說衍義於左亦未必其然也願與諸同經者商之○晨風序未敢辧其非○無衣序朱傳言與詩情不協今詳王於興師一句大有擬議秦侯邦伯爵也何言王於興師蓋秦都岐丰之地本王畿之所時秦伯好攻戰故民思周室盛時兵以義舉有徵無戰不若今日之互相攻伐無已也序所謂亟用兵而不與民同欲非無意】

陳風凡十篇【序說亦無大失傳直以時世無所據而斥之矣】

檜風凡四篇【匪風序說思周道亦謂顧適周之路而思周之盛時耳意亦通】

曹風凡四篇【鳲鳩詩言正是四國等語在周之世惟周公可以當之疑豳風脫誤在此非曹風詩也別具一說於左】

豳風凡七篇【朱傳大抵皆從序說其斥之者皆可略也如東山詩序非子夏之徒有所傳授不能及此如此序之類讀詩者安可忽而不讀】

二雅三頌

凡若干篇今逐篇徐玩而細求之亦不敢屑屑一爲之辧大抵作詩之由朱子皆從序說其排斥之者大槪有三一則以其時世人民不可考不足信一則以其篇篇爲美刺而作有失惇厚溫柔之教一則言其行說穿鑿破碎不成文理今細推之古人之詩必時人有爲而作若必去其時世與人則何以考其所言之義理乎若曰彼無所據不敢信其是則我無所據亦安敢辯其非美刺者詩之本體詩正得失得則爲可美失則爲可刺二字之義固在未作詩之前詩旣作則美刺自見乃本然之固有非旁立此名以附益之也必欲詩不專爲美刺而作則在風何以考政俗之美惡於雅何以別正變之異宜哉若小序之鑿穿謬妄不爲無之蓋詩序之作非出於一人一章之中亦非出於一手此爲不易之定論其間或得或失難以槪觀或有關於大義甚悖理者固不容不辯如捲耳進賢險詖等語鄭風狡童之類此大悖理也關雎哀樂淫傷分爲四此穿鑿破碎之類也雨無正雨自上下等語淺陋迂僻之類也可去可存皆不害義則莫若存之爲長如葛覃在父母家之類是也朱子勤儉敬孝四語義甚精宻亦從小序中衍出或從舊說或立別說皆通則莫若從之爲穩如漢廣徳廣所及邶栢舟仁人不遇之類是也推此以及三百篇中皆可類推以盡其餘如行葦序所指數事乃詩文有其語有其義當時有其事故序文及之非破碎之罪也及如魯頌駉商頌那二序所言事實文勢極相類傳以國語有據而信那以史克無據而排駉設若國語亦無據將亦在排斥之例矣恐此類皆冝從序說爲是務農重谷然後國以富彊在春秋傳非無據恐非鑿說推此以及三百篇亦可類推以盡其餘○又如大序關雎小序大變小雅六月序二十三條廢缺之類苟非孔門師友平日講明有所傳授恐庸儒未易及此今因朱子斥小序太過別爲一編以還其舊後之讀者未知其由往往輕忽小序棄而不讀殊不知詩之大綱大要具於小序中不爲少若忽而不讀亦非小失也○漢儒引小序冠於篇端反若先有序而後有詩遂使後人尊信小序過於信詩誠爲謬戾朱子若不滿於此故別爲一編以還其舊然而後學遂輕小序職此之由蓋嘗反覆思維比之春秋仲尼作經丘明作傳非經無以統傳非傳無以證經使當時苟無丘明作傳則春秋之義後世亦難明故先經後傳理勢宜然公谷義同竊意詩序亦當如此有詩然後有序其義始著想三千之徒學詩聖門亦當如此今欲各引小序綴於詩文之後然後備朱子之說論其得失則小序旣不受深貶亦不至厚誣也願與讀是經者更商之○愚意朱子平生傳注諸經工夫宏浩四書最爲精密其於他經亦惟定其大義爲要至於小節目姑從一時之所見纂輯成書若假之以年詩傳亦必有刪攺惟屬纊之期不延斯爲可恨矣以邶栢舟及孟子集注推之可見

國風

邶風緑衣至終風四篇辯

舊說四篇皆莊姜所作緑衣爲不見答於莊公也燕燕爲送戴嬀大歸於陳也日月終風爲州吁簒立傷已困窮也朱子於緑衣燕燕二篇皆從舊說以日月終風亦爲莊公不見答而作特與舊說異今以莊姜之事反覆參究詳玩詩意恐未然夫莊公惑於嬖妾疏棄莊姜宜其有怨心矣然緑衣黃裏之諭微而不顯緑絲女治之詞婉而不廹及其篇終歸於自省思古之人但欲其無過而已更無一語憾於莊公者固可謂忠厚矣至於無子而養戴嬀之子完爲己子莊公沒完卽位嬖人之子州吁弒桓而自立故戴嬀大歸於陳而莊姜送之則其悲痛之深困窮之極宜無以加於此時矣其原皆莊公不見答之所致也而燕燕之詩但言涕泣勞心而已非惟無一語追憾莊公之詞而且以戴嬀能以先君之思朂寡人爲戴嬀溫惠淑愼之徳之實則可以見莊姜之心逹尊卑之分守順承之義安於命分稟賦之常而無一毫怨尢之意坤儀婦徳貞淑純備善處夫婦嫡妾之變而不失其正者眞可謂賢而過人逺矣及觀日月終風二詩所謂乃如之人兮徳音無良終風且暴謔浪笑傲等語明斥其人之過惡與緑衣燕燕二篇詞意大有遼絕者竊意此語施之州吁則可施於莊公則於義有大不可者莫若姑從序說爲是況三百篇次先後已定何必不從序說而移易二詩於燕燕之前蓋朱子校讎九經工力宏浩凡若此者容或未攺其原皆由見小序謬妄穿鑿多恐誤後學故不信而力排之其間未免疾之太過者則此類是也

王風揚之水章彼其之子辯

案此篇彼其之子朱傳釋之曰戍人指其室家而言也今詳詩意恐非指其室家疑指當時畿外諸侯或入爲卿士如衞侯鄭伯蘇公祭伯凡伯毛伯之類當受命逺戍而方命不行故戍人怨之其言如此何以言之詩人之意以爲天下之物莫彊於水川瀆之流勢不可遏𨿽萬斛之舟亦順流而下況束薪乎亦猶王室之尊嚴可畏令出惟行五等邦君𨿽徵伐大故敢不惟命是承況出戍小事乎今悠揚之水柔緩無力至於一束之薪亦不能流其弱甚矣以諭王室旣卑威令不振彼當出戍者反彊倔不行而使我不當出戍之人代受其勞役則王室衰微甚矣詩意甚明諷詠自見又以國風事類考之言彼其之子凡五其曰邦之司直三百赤芾碩大無朋公行公路皆指一時卿大夫之有權力者若君子稱其室家如北門之室人東門之縞衣綦巾東山之婦嘆於室若是而已未見其以此等語目其室家也又況徵戍之人初無攜其室家同行之理無故而言不與戍申甚無謂也若曰出戍在外懷其室家而爲是言則凡國風之中道情思者莫非婦人以君子行役在外而述其思念之情而聖人錄之蓋以婦人從一而終懷念君子乃情性之正也至於男子之行役而有內顧之憂者但曰憂我父母而已若曰憂其室家則其情義出於私暱淺陋不可以訓豈聖人垂戒之意乎其不可也又明矣吾朱子訓釋聖經以惠後人後學當遵守誦說之不暇又奚敢評論於其間哉然萬一之中竊有所見亦不容不明辯之容或朱子有未攺正處亦不可知也夫大舜聖人也捨己從人朱子大賢人也大賢之心不必得爲在已失爲在人如九原可作質之朱夫子或曰生之言然

邶風栢舟序辯

案此篇序說以爲仁人不遇小人在側而作朱子據列女傳以爲婦人之詩遂疑亦莊姜所作一段議論極斥小序之非嘗試以序說參考變雅之中多一時賢人君子不得於君之詩如栢舟首章言不過謂見棄而憂思之深今觀變雅中言憂心殷殷癙憂以癢等語其憂一也二章言我心匪鑑不能度物若能度物則能擇利害輕去就矣兄弟亦不知吾心不可以爲依倚欲以是心而往陳訴之彼乃不察而反逢其怒也變雅中所謂不懲其心覆怨其正旣之陰女反予來赫其意亦不異也三章言我心執守一定非如石席之可移我之所行亦一守其正未嘗二三其徳何乃見棄而不我從乎變雅所謂維號斯言有倫有脊哀今之人胡爲虺蜴亦此意也四章言覯閔旣多受侮不少變雅所謂多我覯孔棘我圉憂心愈愈是以有侮義亦不殊末章言心之憂矣不能奮飛則悲憤之至托言欲去而不能去之意變雅所謂監觀四方蹙蹙靡所騁人亦有言進退維谷等語意亦相近朱傳謂非男子不得於君之詩今以比類推之則序說亦無害理愚故謂凡若此類從序說亦通別立說亦通則莫若從之爲穩特舉此而詳言之後不能縷辯也【又古人托言皆以日爲人君之象月爲后妃之象此篇若如朱傳說乃以日月諭嫡妾則所謂日乃莊姜之自況恐亦未穩或當時有日月薄蝕之事古人重天變作詩者見天變於上政亂於下故不勝悲憤激烈而爲是言耳】

曹風鳲鳩辯

案變風陳檜曹三國皆言其國小無政削弱委靡不久滅亡之狀不應曹風四篇之中乃有鳲鳩一篇所美其人之徳盛大如許今詳詩文所美之徳非惟三國所無實十三國風中所無惟淇澳之詩美衞武公之徳辭語略相近蓋衛武公乃大賢君稱爲睿聖武公又入爲王朝卿士故其所美亦爲盛徳如所謂充耳琇瑩防弁如星寛兮綽兮伊重較兮等語與鳲鳩其帶伊絲其弁伊騏語意相類所稱有斐君子瑟僩赫喧等語亦與淑人君子其儀一兮其儀不忒語略相當然鳲鳩所言正是四國一語𨿽衞武公之賢亦未敢當詩人未宜以此稱之詳味詩人所稱之徳決非爲曹國之君臣及春秋十三國之君臣而作反覆玩味惟周公之徳足以當之竊料曹風與豳風聯屬疑豳風脫誤在此耳於是參考豳風詩辭如所謂其儀一兮其儀不忒與赤舄幾幾徳音不瑕語相類其帶伊絲其弁伊騏與衮衣繡裳語相類正是國人四國與四國是皇等語相類若引此詩寘之破斧之下九罭之前其爲稱周公之徳無可瑕議者今姑作羙周公解於後○鳲鳩一母而其子七以諭周公一身而爲萬方之所倚賴母常在桑而子毎異木以諭周公常居冡宰之位而所賴於周公以爲安養者則或逺或近或內或外或上或下固非一所也所賴於周公者𨿽有逺近內外之殊而周公推其安養之道以及之則一視同仁初無逺邇彼此之閒也且周公撫安斯世之心念念不忘有如固結又豈有一誠之或緩哉此首章之意也二章專言其服飾之羙蓋人樂其徳故見其冠帶之尊嚴姣好喜而誦之以見徳稱其服之意耳三章言其正己而天下化之實大人之徳也四章承上章之意復祝其壽所謂國人乃四國之人也抑萬年之稱乃臣下頌禱天子之辭人臣不敢當周公𨿽未嘗踐天子之位其實攝行天子之事利澤及於天下眞足以當聰明元後作父母之任故人亦以非常之福祿祝之良非僭語也由是一語推之則其美周公而作益信矣

秦風蒹葭說

【愚自幼讀此詩每覺其辭婉而有味似有托諭之意今毎諷詠但覺意味深長理在言外似有托諭如鶴鳴之類所謂伊人蓋托言之非指言也如果爲指言則旣知其在水一方何不卽溯遊從之當漸至而必得何故先溯洄從之遇修阻而不可進而後溯遊從之邪其上下逆順之間皆是托辭序說迂謬朱傳亦平解經文今姑作一解於後亦未敢以爲必然願與同經者再商之】

詩人之意若曰蒹葭則蒼蒼然矣白露則爲霜矣覽時物之變莫非气化之流行而道亦無不在也然道無方體無定在又無形聲之可見聞也吾心之所求果何在乎譬則伊人亦在水之一方耳謂之一方則旣知所止而有定向矣然求之之道固不可不多方以致其力也洄者水之旋轉衝激而亂流者也遊者水之平盈蕩漾而順流者也溯洄則言逆流而上遡遊則順流而下者也水之衝激而我乃逆流而進冝其逆且難也謂之阻則廹於險峻不可得而進謂之長則牽引歳月無時可至由是以求之道愈難愈逺矣道旣難求心不敢廢徐而思之蓋自有方焉於是去其逆而卽其順就其易而捨其難順水流行遡遊而下果見其所求者宛然在水之中甚明而可見也向也逆而取之則徒勞而無得今也順而求之則可見而甚明噫勞心以必求不如遜志而自得道在邇而求諸逺事在易而求諸難詩人其深有得於此義者歟【秦地卽西周舊都其民皆親受文王周公之教者周𨿽東遷而文王周公之澤未冺賢人之在下者豈無尊徳樂道歌詠性情如此詩之作者乎】

簡兮第四章

古人作詩興體多取義不可容易讀過如此章是也榛果屬可以供籩實資民生之用苓艸屬可以備藥物救民之病患山則必有榛隰則必有苓此本然之理也山而無榛則不足以爲山隰而無苓則不可謂之隰譬則上之爲君下之爲臣當必有徳政養民之生濟人之患今吾之所接於耳目果能如是乎固不可得而知也安得不思西周之盛王而反覆嘆詠之乎

定之方中卒章

爲君之道富民莫重於農桑富國莫彊於牧馬然必上能致勤則下始知勸農桑得所必至足民其心誠實而淵黙則畜牧自然繁息必至富國富民者富國之本富國者富民之效惟其心塞淵故能力於農桑之務而勤於民事乃其心塞淵之實也

衡門

君子素其位而行不願乎其外夫人之患惟不安分而多嗜欲則忮害貪求靡所不至喪徳伐性由玆而興故君子之道思不出其位而已堂髙數仭榱題數尺君子非不欲也然非我之素有則橫木爲門聊以棲遲可也食前方丈羣羞庶品君子非惡之也然不可以苟求則泌水洋洋可以樂饑亦足矣惟處心之旣安而不妄動則素貧賤河魴與鯉𨿽美吾不思而必食齊姜宋子𨿽貴吾不慕而必妻天下之物又豈有能動其中者乎【出其東門有女如雲詩意相類○孟子我得志弗爲章與此詩意互相聖賢得志之時尙不肯爲如此況隱居而處下位者乎】

小雅

鹿鳴

首章言初筵之時始作樂將幣帛以侑賔而所以娛賔之意在乎望嘉賔告我以大道二章言旅酬之禮旣行而又欲其遨遊以盡懽也然其所望於嘉賔者有不在言語之間而威儀動作可師可法所以示我者甚明徳音孔昭盛徳之著聞也視民不恌其徳可以厚人倫惇風俗也君子是則是效其徳可以儀軌百僚也嘉賔有是徳而設厚禮以饗之則燕非徒設矣三章言和樂且湛湛有過樂之義旣作樂承筐以侑賔矣又燕飲遨遊矣意猶未足又和樂且湛可謂過三爵矣然其所以過於樂者爲娛嘉賔之心而嘉賔所以可娛樂者由其徳可爲師法也則𨿽於樂而不至於淫矣故古人之燕𨿽極其歡欣和悅之情而尊賢貴徳之意未始不流行乎其間也

四牡騑騑章

使臣固當盡心於事君而亦未嘗忘其親也人之行莫大於忠孝二者固難以兼盡故爲使者於服勞王事之時而思親之念終未免戚戚於懷也○人之所以爲人者以其有君臣父子之大倫也賢者處而居家則當盡爲子之道而孝於事親出而從仕則當盡爲臣之職而忠於事君然而切於甘防之奉者固無由宣力於王朝而有官守言責者亦未免闕於晨昬之禮故古之賢者毎以忠孝不得兩全爲病而出使之臣常以不得養其父母爲念也但人臣竭力於王事者禮之常也而不得養其親者理勢有所必至也奚敢以私恩而廢公義哉亦奚敢自以爲勞而形於言哉惟先王能通天下之志以爲人情不過乎此故於其來敍其情以勞之也○臣子之於君父義不得兼系而情實難於偏忘陟彼岵兮瞻望父兮陟彼屺兮瞻望母兮行役之人皆有是心也自言其愁苦則怨上之人慰勞而代之言則恱

皇皇者華

舜初卽位辟四門明四目達四聰天子之大務未有先於廣聰明也蓋輿圖之廣非一人耳目所可及民生休戚非一人智識所周知故必遣使於四方所以宣徳意廣聰明而防壅蔽之患也然必得其人然後可任其職得其人而待之之禮未至亦難以責其成旣得其人又待之以禮則爲使者下以慰逺方徯望之情上以答人君付托之重思致其勤以副上下之望者自有不容己者矣王畿之外侯甸要荒之逺民俗之隆污政事之媺惡皆吾君所欲聞而吾爲使者所當竭力而徧於咨詢者也曠廢之未修聲教之未洽皆吾君一視同仁之所關而吾爲使者所當盡心而博於訪問者也驅馳之際攬轡之頃當思使九重之上聞其所未聞閭閻之細逹其所未達又豈敢懷居而少暇息乎

常棣第七章

上言燕私之樂下言友愛之懽燕私之樂適可而止不至已甚如鼓瑟琴然尙有可比友愛之懽樂而又湛已過於樂不能遽釋無物可比湛有過樂之義抑詩言顚覆厥徳荒湛於酒其義可見傳以久訓湛久過義亦相近常人之情溺於妻子之私愛而薄於骨肉之親多矣聖人之天性則異於是妻子之奉非不樂也閨門之內一己之私情欲之感無介乎容儀燕私之意不形乎動靜如琴瑟之作一唱一隨律呂之音一鳴一應奚敢溺而過焉過則失中矣至於兄弟之恩本同一气幼則相聚長而浸疏一有防合之期安得不過於懽而豈容遽釋乎妻子好合而溺於愛焉則爲過而失中矣兄弟旣翕不過於樂而遂已焉則爲不及而失中矣聖人天下之中正其處此者莫非性情之正也此聖人爲能盡其性而爲人倫之至也【此詩周公誅管蔡之後而作其志切其辭哀象欲殺舜舜見象而喜孟子言舜之心象憂亦憂象喜亦喜聖賢用心同一揆也行葦燕兄弟亦言其綢繆繾綣不能頓釋之意○唐太宗旣殺太子建成齊王元吉後生皇子燕羣臣酒酣語羣臣曰妻子可再得兄弟不可復得不覺然泣下古之聰明豪傑天性自與常人不同】

天保第五章

此詩祝其君受福之辭不以福言福而以徳爲福不以徳言徳而以質實爲徳可謂知所本矣蓋浮華侈靡或以啟爭亂之原而質實無僞實能基阜安之治人君茅茨土階菲衣惡食躬行於上正欲導天下之人去奢而卽儉禁僞以存誠也令夫斯民惟事乎耕田鑿井樂其日用之常含哺鼓腹於饑食渴飲夏葛冬裘之餘而無慕乎浮華侈靡之習奠居致力於稼穡樹藝居室場圃之業而無事乎虛妄譎詐之風是民皆能以君之心爲己之心以己之徳爲君之徳其日用所行眞足以稱君心之願欲如是則民物安阜於下人君端拱於上所謂多福又孰有加於此哉【三代所尙殷尙質周尙文子曰周監於二代鬱鬱乎文哉今詩人不以文稱周民而以質言何哉周之文所以美者以有其質爲之本也文滅其質又惡足稱乎論周之文當參考於此】

天保第四章

吉謂諏士擇日天子宗廟之祭諸侯助祭其餘執事之人皆擇公卿大夫宗戚子弟之賢者爲之宗廟之中以有事爲榮不賢者不得與也旣諏士然後卜日卜吉而後有祭期卜而不吉猶未得以祭蠲謂齋戒滌濯祭期已定散齋七日屏腥葷格事務以修其外致齋三日思其居處思其笑語以一其內將齊其思慮以交於神明也祭之夕自堂䢐基自羊䢐牛鼐鼎及鼒視牲視濯告充告丰告潔饎謂酒食酒有淸酒醴酒酒黃流食有犧牲粢盛籩豆庶羞吉蠲爲饎實備於禴祠烝嘗之中孝享之誠乃獻於先公先王之上互文以並見爾雅頌言祭者多矣惟此詩備言四時之祭於先公先王豈四時之祫祭大享祧祔之主與常祭不同猶書言玆予大享於先王爾祖其從與享之類歟抑此乃祝福之詩非祭祀之詩故槪言祭則受福如是耳【古人重祭祀受福皆本於神一章言福之多二章又言其極多三章言其盛大四章卽言福本於神五章承四章之文言神錫以福不在於他只在民之質實卒章專言福日新相繼不窮之意】

王命南仲往城於方出車彭彭旂旐央央天子命我城彼朔方赫赫南仲玁狁於襄

觀大將之兵威固足以用武而克敵論王者之成算初無待黷武而卻敵蓋行師之道𨿽尙威武而馭戎之術要必以守邊爲貴也王命南仲往城於方國人之辭也天子命我城彼朔方南仲之辭也由國人觀之則軍之甚盛不可當自南仲論之則制戎之長防不可易堂堂之陣正正之旗以之出塞外渉沙漠以窮敵之巢穴此南仲之所得爲而不屑爲也務殺伐獻俘首而以開邊爲功此南仲之所優爲而不忍爲也誠以戰而勝之不若不戰而屈人兵之爲愈勝而防之孰若兵不血刄而戎患自息之爲長此則明良之定防馭戎之要術出自王言而入乎南仲之耳受命於推轂之日而非他人所得與聞也始也觀其戎陣之整齊可謂無敵於天下終焉察其君相之成算則兵不血刄而成功此王者之師所謂神武而不殺者歟宣王北伐詩曰薄伐玁狁至子太原文武吉甫萬邦爲憲則不惟宣王能修文武之業吉甫亦能遵南仲之道者也【傳曰或曰防駕也與懷山襄陵之義同言加之上也若訓爲除恐與末章夷字義重若訓爲駕想當時師向朔方之時亦必與玁狁相遇以大軍乘之不能當然後走遁於一時事理爲宻若曰玁狁畏威逺遁未嘗接戰則末章所謂執訊獲醜義不得通】

杕杜

陟彼北山言采其杞王事靡盬憂我父母此四句見於北山詩其辭同其義同杕杜爲正雅北山爲變雅何也杕杜之詩在上之人敍戍役之勞以閔之也北山之詩役者自言其勞而有怨懟之心也辭義𨿽同而苦樂之意異矣此其爲正變之別也

春日遲遲卉木萋萋倉庚喈喈采繁祈祈執訊獲醜薄言還歸赫赫南仲玁狁於夷

覽時物之得所而樂之者由其心有眞樂故也夫惟中心有可樂之事而又適逢有可樂之景故不覺其樂之至極也苟心中本無可樂之事則𨿽有美景遇於前而接乎耳目者初與我不相渉也尙何可賦而樂之哉南仲城朔方以禦玁狁久戍而歸固可樂矣克敵而奏防畢事而成功尢可樂也其中心之眞樂已如此覽目前之景則春日暄妍卉木茂盛黃鳥和鳴蠶桑樂業無非可悅耳而娛目者而吾之執訊獲丑適當其時以吾心之至和而感時物之大和則凡物之各得其所者若有以贊吾悅樂之气而不可勝言者矣斯樂也南仲之心所有也南仲有是樂而不自言而在上之人代之揚而歌以勞之則南仲之懽欣感激又當何如邪

湛露

二章言天澤濃而人君有成禮三章言天澤溥而諸侯有成徳天澤之滋潤萬物猶君恩之慈惠諸侯詩人以湛露及丰艸興夜飲成禮以湛露及杞棘興諸侯成徳丰艸杞棘本無用之棄材詩人之意若曰以丰艸杞棘之賤而湛露皆有所及況我所燕之諸侯皆有令徳可不加禮以饗之蓋上天無心以成化而雨露之澤不擇物而周被聖人有心於制禮而燕饗之設必擇人而後行○夫天之無不覆幬猶人君之無不統馭也天以髙明廣大之體覆冒於上而羣生庻類森然而麗於地者何莫而非承天之澤也人君以崇髙之極深居髙拱而五等邦君布列於五服之內者何莫而非防君之惠也雲行雨施品物流形而枝榦條葉洪纎甘苦莫不榮滋長以遂其生朝覲以時燕饗以禮而尊卑貴賤親疏一也卒章則極道其勞苦之情

南有嘉魚

【篇中烝然二字若訓作語辭前二章可通末章烝然來思一句中有二語辭亦不可通式燕又思若訓思念來思亦不通當以烝然訓爲眾思訓爲語辭爲是】

六月采芑

【六月北伐采芑南徵六月辭意多警懼嚴愼采芑辭意多雍容誇張蓋玁狁大素桀驁侵宼在五服之外荊蠻素服役暫背叛在五服之內二詩均爲用兵其气象大小難易亦少異於玁狁曰玁狁孔熾我是用急於荊蠻曰蠢爾蠻荊大邦爲讎采芑卒章又曰徵伐玁狁蠻荊來威意蓋可見】

車攻

【五章六章當合爲一章言器備而人心齊騎習而射禦精斯可以卽戎矣七章八章亦當合爲一章獵罷而部伍閒息君之惠均及於眾事畢而威令整齊君之徳誠出於眾田事息而君之欲不求備終事嚴而君之徳無不備之子指當時禦事之人允矣君子指宣王也防諸侯於東都播告天下孰不聞其號令所謂有問也旣防諸侯車馬眾多田獵馳驟而不聞其喧嘩所謂無聲也此皆由宣王威徳所致故此詩毎章鋪陳實事末章歸美宣王立言之序如此○車攻吉日𨿽皆田獵之詩車攻防諸侯於東都其禮大吉日専田獵不出西都畿內其事視車攻差小故二詩之辭其气象大小詳略亦自不同猶六月采芑】

樂彼之園爰有樹檀其下維籜他山之石可以爲錯物之美者或有疵物之惡者或有資窮理自修之君子當致其審也人惟理有未窮故所好者溺於愛而不知其中有疵惡者存焉於所惡一於拒絕而不知其中有可資者存焉是以好惡未當於理而已之徳亦不能盡善矣園有樹檀人孰不知其爲美材也而吾加察焉則見其下有籜落之冗積是檀可用而籜可棄亦猶人之才有所長亦有所短當取其長而捨其短可也他山之石孰不知其爲棄材也而吾加察焉則見其猶可爲錯資之磨礪以爲利器用亦猶小人或有可用之才則亦當略其短而用其長也推是而充之則應事接物舉措取捨毫釐纎悉不謬矣【小序云誨宣王也朱傳以爲陳善納誨之辭亦本小序之說如此類皆有所傳不容少貶】

流水

【傳以此爲憂亂之詩今詳終篇文意亦是畏讒之辭卒章言民之讒言變亂是非曽無有戒止之者是讒言見信誠可畏也故復告其友曰由今以往我友凡一言一動可加敬愼矣讒譖之言上之人信之將有興起之勢若不敬愼則陷於譖人之口其可以不敬乎其者將然之辭與巷伯凡百君子敬而聽之之意同若如朱傳言我能敬讒言無自而興反似無懼之意恐與上下文意不相關屬】

白駒

賢者之用世豈不欲得君以行其道哉蓋必有以知國之將危而義有不可畱者是以見幾而作不俟終日而在朝同心同徳之儕惜其才而願其畱故其辭如此非不知其志決而不可畱也乃欲縶其馬以永朝夕非不知其潔己而輕富貴也乃欲其賁來而爵以公侯蓋憂之深而畱之切惟知伸己之情而不卹彼之志耳及其已去而不可卽其繾綣之情瞻戀之意不能已己所畱之賢者今不可考其才徳聞望抑亦當時之俊乂歟作詩畱之者豈若家父吉甫之徒與國同休戚義不可去者歟○召公欲歸田而周公畱之時有成王在上召公有可畱之道也白駒之賢者決去而不可畱蓋上無明君道合則從不合則去君臣之正義也

節彼南山有實其猗赫赫師尹不平謂何天方薦瘥喪亂多民言無嘉防莫懲嗟

山必有艸木艸木山之實也無艸木則爲空其山矣亦猶大臣執國政者必當平其政以及民若不能平其政亦爲空其位矣今觀南山之髙大則有艸木之實猗猗然而茂盛而赫赫之師尹居於髙位乃不能平其政果何故而然邪上則得罪於天而喪亂薦至下則得罪於民而怨讟方興禍亂之形若此其著孰不恐懼而尹氏曽無懲創之意咨嗟之聲可謂空食天祿居髙位也始則舉其理之當然者以問之終則指其禍之顯然者以責之【古人作詩字字有含蓄取義此章實字須如此說始見古人之意文理通貫下章承此章之意言不宜空我師空字與此章實字暗相應傳曰不信仁賢則國空虛蓋仁賢在位則國充實姦邪執政則國空虛昔唐則天時狄仁傑卒後臨朝嘆曰朝堂空矣女主之言亦有賢君識度者矣○傳中皆言不平其心恐心字只作政字爲切】三章【言小人執政不思職任之重是自輕其位不宜遂至空其國也】四章【言執政者旣非其人則小人必以類進而政亂國危矣愛君憂國之詩人旣指其失以責之復加勸勉之而欲攺紀其政也】五章【承上章之言而終其意言汝旣弗躬弗親而任弗問弗仕以欺天罔人是以致上天不均不惠而降凶災汝何不攺紀其政必躬以親而勿用瑣瑣之姻婭乎汝若能攺紀舊習躬親庶政則順於民而民心息矣若能平其政而罷去瑣瑣之小人則政修而怨怒消矣政修民和則天道順於上而凶戾亦消休徵至矣】六章【亦承上二章之意而言王與尹氏終不能攺紀其政𨿽責之而無所懲諫之而不能從不弔昊天亂靡有定天變不息也式月斯生俾民不寧政亂益深也憂心如酲誰秉國成憂之甚而中心憤亂也不自爲政卒勞百姓終不能攺無所望之辭也】七章【言小人同而不和難事而易悅其喜怒不可測實難與之言也】八章【言小人不足與共事將引而去之而四方同歸於亂而卒莫之之也家父周之世臣與國同休戚無可去之義所謂駕四牡瞻四方者亦假此之辭耳非實有此心也】九章十章【言君身之不安由大臣之心有所蔽天下之未安由人君之心有未明夫生於其心於其政政之治亂何莫非由心之開塞家父作詩反覆致亂之由至於終篇乃歸於尹氏與王之心可謂知出治之本者矣】

正月

謂山蓋卑第五章

【言是非變亂而不知戒賢否相諛而不能辯上下亦同歸於亂而已】謂天蓋髙章【言憂國者極畏愼而盡言當國者無忌憚而肆毒蓋昬亂之朝蔽固已深未嘗不使人痛恨而長嘆也】

九章十章【言在載之車方渉危險之地乃棄其輔車則必墮其所載必整其輔車使完固周宻然後可以濟險不輸所載亦猶人君當艱危之時乃棄其大材之賢輔而用憸邪之小人則必失其負荷之重必無棄其舊臣使左右侍禦皆稱其職庻可有濟而無失也此詩至八章所言危亡之形已成不可復救此二章復借驅車以明救亂之道惓惓然愛君憂國之誠有不忍恝然之意此詩之所以爲厚也○昔人有言將渉千里捨騏驥而防蹇驢可悲甚矣亦此詩之意也】

十月之交

幽王內嬖襃姒外任皇父以致天變於上民怨於下故大夫作此詩【朱傳於首章當脫此一句○節南山言我瞻四方蹙蹙靡所騁十月之交言四方有羨我獨居憂何也蓋京師者四國之本尹氏秉國之鈞而不能平其政則四方同歸於亂皇父不有其君而作都於向其辭意各有所指一則甚言尹氏之亂政本一則甚言皇父之營己私也】

蓼莪【疑只作四章章八句】小明【疑只作四章章十二句】

大東說

衰世虐政賦斂煩急凡所徴求毎出於常賦之外至於輸納之時典者復非理責備以難於人而民始困故民不忍指言貢賦之物而托於饋遺之微物而言我之所饋者酒也而西人視之曽不如漿我之所遺者鞙鞙佩璲也而西人視之曽不以爲長夫酒之美於漿佩璲之甚長非不難見今乃斥美以爲惡抑長以爲短則非理而難人亦甚矣民不堪命無所控告仰天而訴之意謂若果如此則𨿽空其杼軸亦不足以塞逋慢之咎況民之力作有限而上之貪欲無窮以有限之力應無窮之求其將何堪維庶幾天之明監視之可也若織女之神靈敏速終日能成七防之幣帛然後可以紓吾之急耳故跂予望之然此亦無可柰何而托於虛空希兾之言耳非實有此事也故繼之曰織女𨿽有七襄之神速而無及於我牽牛亦不能服箱以遺我蓋由跂織女而因及牽牛而並及金畢箕斗也眾星旣無濟於我而我之窘廹略不少紓徐而視之則箕斗非惟無益而翕舌掲柄之形反若助西人之掊取者此則不敢斥言在上之暴虐而托諸天象以風刺其吞噬竭澤之勢情極哀而意則婉矣【跂字恐當如跂予望之之跂引足以望髙逺之貌若訓隅字於星象爲切於人情差緩○傳曰防駕也謂更其肆也竊以爲凡物有駕皆可謂之防故舁轝亦謂之奉防此章所謂襄義系於此織機牀之狀似之○終日七襄言一日之間凡七落機甚言神速之意】

楚茨信南山甫田大田【共四章】

【四詩辭語典重禮儀盛備恐只是先王之事詩中言皇屍君婦使君壽考萬壽萬年等語王者言之則可施之公卿恐僭甫田卒章言報以介福萬壽無疆亦只是下祝上之辭農夫恐不冝施此語鼓鐘送尸乃奏肆夏此亦天子之禮樂春秋時列國有行此禮乃東周以後諸侯僭用非正也朱傳防然以爲公卿有田祿者之詩蓋以甫田歳取十千爲一成之地爲田九萬畆歳取萬畆之入卽九一之法大田謂雨我公田遂及我私亦九一之法都鄙用助法八家同井乃公卿采邑之地天子畿內六鄕六遂用貢法十夫有溝與此制不同故朱傳之說如此今案舊說皆以爲先王之詩朱傳引呂氏說言所以推明先王致力於民者盡則致力於神者詳依舊說與序說無異冝更詳之】

楚茨一章【言前人有墾治之功故我今日防其澤得以收其利而享祀也二章言始祭迎神而禮儀速備也三章言助祭執事之人皆能敬於其事而神享之也四章言祼獻之後久而益敬故神之錫之亦各以類而應也五章言祭畢送神而親親之道尢篤而未已也卒章言神歸賔去之後同姓復燕於寢以厚其恩也詩人立言六章各有條序】

信彼南山維禹甸之畇畇原隰曽孫田之我疆我理南東其畆

有前聖平成之功斯有後人修治之力不有前聖之功則後人之力無所承不有後人之力則前人之功無所繼大抵前聖整其大綱以遺後人故後人得以盡其條目之密也夫人繼前人之緒饗已成之業惟能思創始之勤勞撫盈成之匪易是以夙夜勉勉求不負前人之功苟或不知前人之艱難而視今日之成業爲易得則怠心一萌百事廢而成業隳矣又何足稱乎【楚茨自昔何爲亦同此意古人用心忠厚凡事不敢忘本如此】

倬彼甫田歳取十千我取其陳食我農人自古有年今適南畆或耘或耔黍稷薿薿攸介攸止烝我髦士此章言取民以制而斂散各得其冝省耕以時而慰勞益重其禮

以我齊明與我犧羊以社以方我田旣臧農夫之慶琴瑟擊皷以禦田祖以祈甘雨以介我稷黍以谷我士女備禮而事神旣以己然之利而歸徳於民作樂而事神又以未然之利而恩厚於民蓋古人之於農事制禮作樂以奉方社田祖之祭其於歳時終始無一而不在於民也【秋祭后土四方時農功已成故曰我田旣臧農夫之慶乃農事之終已然之利孟冬祭先嗇以祈求來年之谷故曰祈甘雨介稷黍谷士女又農事終而復始未然之利也】

有渰萋萋興雨祈祈雨我公田遂及我私彼有不獲穉此有不斂穧彼有遺秉此有滯穗伊寡婦之利

天有餘澤而民好義地有餘利而民好仁夫仁義根於人心之固有無物不體無時不然要在人擴而充之耳未有義而後其君者也未有仁而虐無告者也今農民仰天之澤而其心先公後私則義不可勝用矣因地之利而其惠及於寡婦則仁不可勝用矣古之人致力於農畆之間而其用心若此非先王之教其孰能致之

五經蠡測卷三﹤經部﹐五經總義類﹐五經蠡測﹥

欽定四庫全書

五經蠡測卷四

明蔣悌生撰

毛詩

大雅

世之不顯厥猶翼翼思皇多士生此王國王國克生維周之楨濟濟多士文王以寧

周家王業之隆皆由功臣善謀宣力之所致世臣與國同休或世官或世祿其聲名烜赫照耀當世夫豈偶然皆由其盡心致勤是以有傳世之顯乃若天下之事必資賢才以共治至於賢才之生而眾多冝其得多助之效王國之多士又莫非盡心謀慮之人使周家之業鞏固而不搖而文王亦賴以爲安者皆多士深謀逺慮之所致也

無念爾祖聿修厥徳永言配命自求多福殷之未喪師克配上帝冝監於殷駿命不易

此章言王業之興而修爲有其機又推前代之廢而保守極其難夫王業之難成而天命之不易保也信矣周之受命始於文王凡爾後王當思文王所以受命者在於修徳而所謂修徳者蓋無一時一事之不合乎理而其所以求多福之機又在己而不在人也昔殷先王未失眾之時亦無一事之不循乎理足以當上天之明命及後王之失徳然後天命去之矣今周之後王可不以殷爲監而思天命之不易保乎王業之興廢由乎天命之去就天命之去就由乎修徳之得失修徳以求福在己而不在人則修爲之機似乎易殷商以天子之大而忽焉喪其國則保守之功誠爲難徳也命也上帝也駿命也一理也自其得於己者而言故謂之徳自其稟於天者而言故謂之命由主宰而言則謂之上帝由眷顧而言則謂之駿命多福者修徳之應駿命者上帝所施配命之命專以理言駿命則兼理气而言也人君惟能修徳而事事合理則可以得天心受多福而保駿命矣王業興廢之由天人感應之機反覆詳切如此非周公孰能言之

明明在下赫赫在上天難忱斯不易維王天位殷適使不挾四方

此章論天人感應之機旣本其髙逺而莫測者以明其可畏之理又卽其至近而易見者以驗其可畏之實其曰明明曰赫赫曰難忱不易固甚可畏矣然皆言其理初無形聲之可見聞也至於殷紂爲殷王之適嗣貴爲天子富有四海其素有也今乃以不知畏天忽焉而失其位此則天下之人所共見聞者豈不深可畏耶

維此文王小心翼翼昭事上帝聿懷多福厥徳不回以受方國

此章言聖人以至徳而得夫天又有常徳而得夫人小心翼翼敬也至徳也事上帝懷多福得乎天也不回者徳之恆久而不變者也受方國者得夫人也翼翼者不回之本不回者翼翼之施體之存於中者爲無息所以致事天之誠用之及於外者爲無間所以萃人心之歸懷多福者統言其綱受方國者指言其實也

天監在下有命旣集文王初載天作之合在洽之陽在渭之涘文王嘉止大邦有子

此章言天之眷於聖人不惟篤厚於其身至於配偶之擇亦屑屑焉而造就之也【下章言纉女維莘長子維行意同】

殷商之旅其防如林矢於牧野維予侯興上帝臨女無貳爾心

此章言聖人弔伐之師不惟觀其兵勢之不可敵尢深知夫天命之不敢違也

周原膴膴堇荼如飴爰始爰謀爰契我曰止曰時築室於玆

此章言地利美而葉大同之占故國計定而興土功之役也【契傳以爲然火灼而引儀禮楚焞爲證但詩中凡言卜下文必見卜吉之義如爾卜爾筮體元咎言上句言卜下句言吉卜云其吉亦然考卜維王卜也維正之亦葉吉之義如不吉之類亦曰我旣厭不我告猶未有但言灼而卜不言兆之吉防者恐契字訓爲合乃見葉吉之義於文義差順否則契訓爲灼曰止曰時當爲兆之繇辭曰止於是爲吉故築室於玆也文意亦偹矣緜緜瓞比也以一句比一篇之義當別爲一體其實賦也】

廼慰乃止乃左乃右乃疆乃理乃宣乃畝自西䢐東周爰執事

此章言君人建國之初必先正經界以立其大綱然後及庶事以盡條目也不惟於民事之大者知所先而於其細者亦無所遺蓋遷國甫定凡事未備旣有以定民之居卽所以制民之產

肆不殄厥慍亦不隕厥問柞棫防矣行道兌矣混夷駾矣維其喙矣

此章言人君自彊之道不於外患是卹而於內治是勤則政修而難息矣太王之遷於岐避狄人之難也而邠人以仁人稱之從之如歸市自國勢而觀可謂削弱之甚宜其聲譽之頓減也自人心而言還可以得聲譽之隆是何也蓋當是時使太王切切焉以狄人之怒爲己怒而不遑於自治吾見其竄懼畏縮政日頽靡而稱譽頓消安能使聲聞常存而不墜哉惟其能不以狄人之慍怒爲輕重而惟視吾之政聲不廢而加勉是以政日修治地益墾辟昔之見侵於我者今則竄伏而濳消非其能自彊於政治何以得此○夫人君之能於政治者不惟處之有其道而爲之亦有漸也蓋當患難之時苟志慮迫切不知循序而欲速之心勝故所爲煩擾顚倒錯亂不惟無以自勉而遂至於微滅者有之而太王之賢則不然狄人之忿怒不能必其遽無姑聽其自然而不足爲靳但觀吾之所以修於內而播於外者爲何如於是整其疆埸輯其民人靜以居之寛以待之其積累之久則邠人之譽我者不替而益狄人之難我者濳消而逺遁有不覺其倐然而得此者亦以其善處而有持循之序故也

虞芮質厥成文王蹶厥生予曰有防附予曰有先後予曰有奔奏予曰有禦侮

聖化深服夫逺人之心由聖朝多得夫近臣之助夫聖人徳化之妙本不可以形容也故卽其所見者而歸美於輔弼之臣耳虞芮質成而諸侯來歸者四十餘國可謂振起天下之人心而竦動四方之觀聽所謂文王蹶厥生者此也然聖人綏來動和之妙實未易以言語形容也觀文王之身則居中端拱而無爲論文王之心則捨己從人而不自用則其所以致此者誠不可知其所以然之故也故詩人以其所可見之迹爲自己臆度之辭其辭繁而不殺者蓋曰以予觀之其以有率下親上之臣而然歟抑以有相導前後之臣所致歟又或以有諭徳宣譽及武臣折衝之臣而得此歟蓋𨿽欲贊言而不可以名言𨿽難於言而又不容己於言故多爲疑辭而不爲決辭一以贊文王得人之盛一以見文王徳化之妙實未易以淺近可見者而擬諸形容也

芄芄棫朴薪之槱之濟濟辟王左右趣之

物生之盛資用而不窮聖徳之盛同歸而無間棫朴之盛叢生之多不惟薪之而又槱之薪之者可供一時炊防之用槱之則儲積之多可以繼續而不絕亦猶善政之利用厚生不惟可以飬民於一時而富足之餘實可儲積於後日今觀文王徳容之盛美而且多不可以一徳名言但見左之而無所不宜而左之人皆歸附之右之而無所不有而右之人皆趨向之蓋徳盛而人歸無方向之限量○上二句言善政之資於民用者爲無窮下二句言聖徳之系夫人心者爲無間【古人作詩皆不苟詩中凡興體取義者多不取義者少況正大雅諸篇內多周公所作棫朴旱麓二詩皆詠文王之徳柞棫乃艸木中之至賤者天下多貴重之物不以取義乃泛言至賤之物以歌詠聖徳被之歌奏之朝廷周公何艸艸若是其中必有大取義者存馬觀經傳所言文王之徳曰卑服曰小心曰徽柔懿恭曰視民如傷曰自朝至於日中昃不遑暇食想見其爲人絕無一毫尊貴自居之心而惟以民之未安爲念惟其若是故人之歸向無有限量亦猶柞棫至賤至多故人得薪之槱之亦無限量也○濟濟容貌之美也】

濟濟辟王左右奉璋奉璋峩峩髦士攸宜

此章言君臣徳禮之盛卽祭祀之時可見也夫徳之著於外固無時而不然而祭祀所以萃人心之地尢足以見其誠敬之至濟濟哉之辟王而左右之臣奉璋以助其祭其君臣之徳著於行禮之時己可見矣及觀其奉璋之容儀峩峩然而壯盛而皆稱其髦士之所宜則於禮之中又足以昭君臣之徳濟濟之辟王動於上髦俊之左右承於下有是徳斯有是禮而又知其徳也

渒彼涇舟烝徒楫之周王於邁六師及之

此章言聖徳爲人所歸不惟觀其上下承借之勢尢觀其眾志和一之心也舟行於水彼此相須有不可相無之勢民歸於徳君行師從有不能相離之理觀烝徒之楫涇舟而上下承借之勢可見觀六師之及王邁而君民一體之情可知【君猶舟也民猶水也行舟之人羣臣之象也舟無水不能行猶君無民不可爲國舟旣有水若無持楫之人則不能行猶有君有民而無賢臣亦不能承君而治民也舟行於涇水之上而烝徒楫之猶人君居兆民之上而賢才眾多然後令行事治也此所謂上下承借之勢也文王之徳入人者深文王視民如子民之視文王如手足之衛元首一有所往則六師追而及之不令而從不侍戒而自諭也上二句諭君臣相合上下相承其勢聫比而不違下二句言首尾相應肢體相隨其心固結而不離舟之與水猶是二物相須若首尾肢體則合而爲一動必相隨而不可離矣】

倬彼云漢爲章於天周王壽考遐不作人

天道髙明而象著聖人悠久而化成同一有常之徳而已云漢之爲章於天亙萬古而不變聖人之作成天下徹終始而彌勤苟非徳之有常持久而無失則其存諸中而著於外者將有時而或息又安能使象著於上而化成於下哉天道以至誠無息運於上而星象昭著粲然而成章聖人以悠久不息之徳作成天下而人文宣朗煥乎於當世聖人之道由天然觀其天文則見人文也今夫天斯昭昭之多周天列宿經緯參錯下民仰而望之何其文也文王之世賢才眾多大以成大小以成小鬱鬱乎下民仰而觀之何其盛也且作成人材聖人俄頃之化己能如此況文王以百年之壽積累之久其漸民以仁摩民以義薫陶徳性變化气質其變化鼓舞之功效又何可量乎

追琢其章金玉其相勉勉我王綱紀四方

此章言聖人治化之盛天下人材風俗文質彬彬無過不及盡善盡美難以形容故借追琢金玉言文質之致美極其功以諭聖人政理之勤極其至夫天下之物文之美未有過於雕琢者也質之美未有過於金玉者也治天下之道亦未有過於聖人者也今於文之美則使之如雕琢之精質之美則使之如金玉之純則文質之美至是蔑以加矣文王以勉勉不已之徳勤於政治而所以維持天下之心大綱小紀秩然煥然則治化之盛又孰有過於此者乎金玉追琢由勉勉之徳而盡美四方綱紀由追琢金玉而後成論聖世之隆治非悠久不息之化其何以致之○夫文質不可以相無而亦不可以偏勝人才作興於文王之世有徳有造彬彬濟濟其文質固可美也而文王以純亦不已之誠運悠久不息之化裁其過引其不及所以綱紀四方之治而納斯民於大中至正之域亦無不盡其心焉蓋磨礱淬礪以致其極精薫陶鍜鏈以變其素質必使英華外煥乎其有章和順積中純粹而不雜禮樂制度粲然而有交際之儀中正誠實渾然不見一善之迹夫如是則追琢金玉美其文質者至矣勉勉我王綱紀四方者至矣蓋文質致美正所以成天下之治而勉勉綱紀實不外夫追琢金玉之功也【追琢金玉是興勉勉其章其相是興四方】

瞻彼旱麓榛楛濟濟豈弟君子幹祿豈弟

土之厚者物自盛徳之厚者福自隆旱山之麓土气之所積者厚而榛楛之生無事培養而自然茂盛文王以樂易之徳積於中者厚故福祿來集不待用力而自然攸同

瑟彼玉瓚黃流在中豈弟君子福祿攸降

此章言非常之器必薦非常之味每以類而相從故非常之徳必得非常之福亦以類而相從也夫物之可寶者莫如玉而琢玉以爲圭瓉又寶器之中最貴重者固非常用之器矣味之美者莫如酒而醸秬黍郁鬯以爲黃流之酒又酒味之中最貴重者亦非常薦之味也以瑟然之玉瓚而黃流乃注於其中是非常之器與味以類而相從也文王以徽柔懿恭之徳而爲雍容和厚之容其樂易气象固非常人可得而比也祿位名壽之並得康寧好徳之咸齊亦豈常人之可及哉以豈弟之聖徳而福祿同降其躬豈非非常之徳與福亦以類而相從者歟

鳶飛戾天魚躍於淵豈弟君子遐不作人

物各得其所止而遂與人同歸於聖化而成材一自然之機而已天地以自然之運育萬物而天下之物飛潛動植洪纎髙下莫不自生自育各遂其性而無所用力聖人以自然之徳化成天下而天下之人道徳材藝大小隱顯莫不感興起各成其噐而莫知其由人見鳶飛魚躍於天淵各止其所止之地以自遂其生而不知所以然者一气化之運行乾道變化各正性命而自然之機有以之也人見人材作興於文王之世大以成大小以成小而不知其所以然者一豈弟之流行感興起振作鼔舞而自然之化有以動之也鳶魚飛躍於天淵而天地之气化以著人材作興於聖世而文王之徳化以成噫聖人之化其亦猶天地之化也與

淸酒旣載騂牡旣備以享以祀以介景福

此章言文王之祀事物具而周於禮故致祭宜厚其福也

瑟彼柞棫民所燎矣豈弟君子神所勞矣

物之多者民所資徳之厚者天所祜夫惟物生眾多然後可以資民之用聖徳和厚然後可以受天之福夫苟生之有限而取之易窮將見民用之不足徳或不備而局於一偏亦何以得眷顧之隆哉柞棫之叢生不可以千億計而文王仁厚之施亦不可以數計也薪燎之不時而柞棫之生繼續而不絕民情之多欲而豈弟之澤溥博而不窮下而養民一豈弟之用上而事神一豈弟之所存得夫民所以得夫神也觀民之所資足用而無闕則神之所念亦眷顧而不防矣○詩人於前篇曽以云漢天章興周王之壽考矣上章又以玉瓉黃流興文王之豈弟矣天象之髙明金玉之貴重逺觀近察取以詠文王之徳固宜也柞棫之爲物至微至賤乃托興而取義何哉是或一道也柞棫之爲物至微至賤初無髙大軒舉之勢不待培養而有叢生防宻之多人得而取之無有禁限時時而薪之無時或窮借使松栢樟楠之髙大民欲薪之固不可得苟得伐而薪之則今日之斧斤而明日牛山之濯濯矣又安能繼續而資民用哉文王以侃侃平易之徳自然而然無事勉彊不以崇髙富貴自處而以謙抑卑下爲心人得而親無有限隔人人而濟之曷嘗有遺苟使人君之尊而以九重之勢自居則在下之人仰之懸絕而小民鰥寡何以防惠鮮不侮之澤哉詩人之防微哉○民者神之依神者民所萃文王以一身而系人神之寄事有兼系而理不可以差殊觀也然民事則日用常行有實而可卽鬼神無形聲見聞其迹爲難知求其事神而受福亦惟驗諸民生之資用而可知民生厚而無不足則神之慰勞亦眷顧而不忘矣

莫莫葛藟施於條枚豈弟君子求福不回

此章言聖徳之系夫人心者固結而不搖當觀聖徳之得夫天心者恆久而不變夫其所以系夫人心者固所以爲得天心之本而其以徳受福而不變者卽其系人心而固結者有以致之也葛藟之蔓生柔弱不能自立而木之枝榦本固而不可搖葛藟惟附於枝榦之上然後有所依倚而無摧折之患庶民以林林緫緫之眾散處於輦轂之下本不能以自立惟文王之徳有以維系之是以萬邦之廣兆民之眾亦皆倚賴文王爲楨榦而無崩折之憂人見文王以豈弟之一徳而祿位名壽之俱全始終不渝表裏如一而不知文王所以系人心者如此其固故其得天心而受福者如此其厚也葛藟附於條枚而後成不可搖之勢庶民倚於文王而後建不可防之基則其所謂求福不回者亦不待他求而皆得於此矣

棫朴旱麓二章

【凡詩風者歌詠情思雅者鋪陳政體故風多興雅多賦正大雅十八篇皆賦體惟棫朴旱麓二篇屬興文王之什十篇皆詠文王之徳他篇尙有兼言惟此二詩専詠文王之徳篇中毎章四句四句之內下二句言文王上二句托言他物此詩皆周公所作其間辭意義理精致微妙必有大取義者非若國風泛泛托物興辭之類可比也但以上句言他物下二句說出文王故六義之體屬興其實則比也○二詩托興如舟楫如雲漢如金玉如玉瓉如鳶魚或天象或重寶或用器或天機以此物起興詠文王其取義更易曉若兩言柞棫棫朴一言榛楛一言葛藟皆微賤之物必非泛言故愚於每章說於前誠不可泛泛讀過恐將古人作詩之初意湮晦不明也○棫朴専言文王爲眾心所歸主於人而言旱麓専言文王爲福祿所歸主於神而言惟其合於人是以得乎神二詩之體相類意亦相似○棫朴凡五章內四章興一章賦旱麓凡六章內五章興一章賦皆言祭祀之事蓋古人重祭祀主於人而言者祭祀所以萃人心之地於此尢可見人心之歸主於神而言者祭祀所以交神明之地於此尢可見福祿之歸言祀事必皆典重語固難托興○二詩中每章皆異義獨兩言遐不作人而托興又不同何也一則以天道之髙明悠久者語文王而言其所以作人者有必然之理而不可易一則以天機之見昭著者語文王而言其所以作人者有自然之妙而不可測其所以稱贊文王徳化之盛至矣盡矣至是亦蔑以加矣】

思齊大任文王之母思媚周姜京室之婦太姒嗣徽音則百斯男

此詩推聖徳之由開於前而裕於後內助之賢世濟其美其所成就者深逺有非人之所能及也夫妻道無成𨿽無專美之義而正始之道實爲風化之原由太姜而及太任由太任而及太姒而又得邑姜所以紹前美而昌厥後者自生民以來帝王之興世有賢助未有若周家之盛者也

惠於宗公神防時怨神防時恫刑於寡妻至於兄弟以禦於家邦

徳足以協於神行足以正夫人非聖君其孰能之【宗公自后稷以下至於組紺皆是不言太王王季者舉逺以見近朱子引孔子孟子張子之言釋於下至矣備矣】

雝雝在宮肅肅在廟不顯亦臨無射亦保

徳施於人神之交可見之地而各極其美徳存於獨處之地不可見之時而常有其誠【在官在廟交人神之地人所共見之時也雝雝肅肅徳之各盡其美也不顯無射獨處之地人所不見之時也亦臨亦保誠之有其常也】徳之著乎外者隨其地誠之存於中者純乎天○徳形於接物之時盡和敬之道徳存於無爲之頃有純一之誠聖人於內外動靜之間始終一於敬而已【在宮在廟應事接物之時省察之地無少差謬不顯無射戒愼不睹恐懼不聞之時存養之功無適不然聖人之徳如此學者之功亦如此】

肆戎疾不殄烈假不瑕不聞亦式不諌亦入

聖人之徳不因外患而少損不資外助而加益蓋其性與天合故徳全而無疵也夫聖人之徳猶天然豈因人而有所損益哉【聖人之徳如天之大如日月之明人𨿽欲毀之其何傷於天與日月乎徳無玷缺何損其光大無疵翳何損其光明徳無不具體無不全生知安行無有勉彊故𨿽無所前聞而亦不違於法卽所謂不識不知順帝之則者人惟有過失故資諌正之力聖人行無過失故不待諌正而自入於道所謂無罅隙之可議者也】

肆成人有徳小子有造古之人無斁譽髦斯士

人材皆生於聖人之世亦皆成於聖人之化夫天下固未嘗一日無材也而生於斯世皆有美質而無不可用之才則非聖人之世薫陶之功固不可以得多士之盛如此也然或無聖人之化有以振作成就之則亦局於一噐之小成而無以進爲成徳之君子矣又安能播名譽於後日哉今夫成周之世大而成人則有徳幼而小子則有造無不可需當世之用而文王之徳亹亹勉勉無有厭斁又有以振作而興起之是以成人小子不但爲有徳有造之器而磨礱追琢皆能成俊髦防類之全材不惟信善之美質可稱於一時而光輝越誠足名於後世噫文王以純亦不已之誠薫陶漸漬而有徳有造思皇多士克生於其前文王運悠久不息之化振作興起而俊髦成徳濟濟多士垂譽於厥後其作成人材之功薫陶鼓舞之妙又可量乎

皇矣上帝臨下有赫監觀四方求民之莫維此二國其政不獲維彼四國爰究爰度上帝耆之憎其式廓乃眷西顧此維與宅

此章言天之生民惟求民之安有能安民者始立之爲君而付以安民之任也其始未得其人則徧求而擇審之𨿽大國苟失其道卽棄之而不顧𨿽小國無其人亦去之而不取旣得其人如太王之仁爲人所歸誠足以當安民之任於是開拓其基址增益其規模而立之爲君及天命旣定則不可攺移矣以明天心惓惓於求民之安屑屑焉爲民而擇君其事甚明而可畏太王之遷岐以興王業皆天所爲而非人所及也

作之屏之其菑其翳修之平之其灌其栵啟之辟之其檉其椐攘之剔之其檿其柘帝遷明徳串夷載路天立厥配受命旣固

此章言太王遷岐之日由墾辟而及樹藝旣盡夫人事之宜外患息而內助賢冝得夫天眷之厚蓋惟人事修於下是以天命眷於上至於邦域浸以修治而又得賢配以爲之助則亦莫非天心眷顧有以黙相而使之然也【作屏菑翳啟辟檉椐墾辟之功也修平灌栵攘剔檿柘則又存心於樹藝而有利用】

帝遷明徳串夷載路天立厥配受命旣固

遷國之謀出於天而外患息內助之賢由於天而國祚隆皆非偶然也夫人君能自彊於政治固足以爲服逺人之本而內助之得人尢足以爲正始之基蓋君徳之旣賢而內助之未稱吾恐近而儀則尙無從而取法而懷柔之逺焉能保其久而無患哉帝遷明徳於居岐之初而宼攘之患頓息於邊境之外天立賢妃於治岐之日而不防之基永建於宗周之中明徳之遷出於帝而厥配之立由於天天之屑屑於造周也如此而豈人力之所致哉

帝省其山柞棫斯防松栢斯兌帝作邦作對自太伯王季維此王季因心則友則友其兄則篤其慶載錫之光受祿無喪奄有四方

此章言天眷篤於有常而賢聖之生適逢其際賢君善於處變而繼述之善益大其業夫天命本無常也而其所以有常者眷於有徳故也此承上二章而言乃眷西顧帝遷明徳之後今省其山見其木防道通信乎其有明徳故生聖子神孫以當其業此天眷之益篤也夫太王欲廢長而立幼太伯以兄而避弟可謂人倫之變矣維王季能繼其父兄之志述其先世之事是以益厚其福再傳而遂有天下也天生聖子神孫而肈其興王之意於前聖人盡人倫之變而成其王業於後天人交感之機王業積累之勤夫豈易

言哉【緜詩言柞棫防矣行道兌矣皇矣言柞棫斯防松栢斯兌今動

乃賤木

也只可薪燎別一

麓言民燎想太王開

山

棫則防起芟

除之遇松栢則平

行道兌矣與松栢斯兌同義謂小

起通道於松栢之間拔字如作屏啟

柞棫如菑翳檉椐之類朱傳於緜詩防字訓作挺防而上不拳曲防宻也恐不必如此說】

維此王季帝度其心貊其徳音其徳克明克明克類克長克君王此大邦克順克比比於文王其徳靡悔旣受帝祉施於孫子

君徳本於天而無疵故修已而多兼人之能聖徳純於天而無間故受福而有傳世之逺【人之所行惟不合於理故其心有悔聖人無私欲而合天理何從有悔易曰不逺復無祗悔顏子不貳過之謂】

維此王季帝度其心【至】克順克比

徳稟於天而義以制事蓋自無間於人言徳修於己而理以勝私故能兼緫乎庶務王季之事正人倫之大變使其處之少有不合於宜將見人情未愜而喧騰之議起又安能使其徳音淸靜邪惟王季之心如上帝所裁度其長短輕重皆協於中而無毫髮之【闕】

父子兄弟皆得其心之安外而【闕】

有窮【闕】之者由其本然之權度出於天故非間之

言不出於人也又能自明其明徳而無物欲之蔽斯可以爲出治之本故見諸設施則於慮事用人之際敎令刑法之施綏來禦眾之道莫不各當其理焉蓋其徳音之淸靜者由乎中心之制事而六事之兼能者由其已徳之克明也

帝謂文王無然畔援無然歆羨誕先登於岸宻人不恭敢距大邦侵阮䢐共王赫斯怒爰整其旅以按䢐旅以篤於周祜以對於天下

聖人有天徳而造道之極至故能正人之不正而成王業也蓋聖人之心純乎天理而無私系其知覺已止於至善之地故其見諸行事初不溺於血气之私而皆爲天理之當然也【畔援捨此而取彼也歆羨肆情以狥物也以迹而言文王居岐而興兵以伐宻在周之京而取宻作程邑甚有似於畔援歆羨也以心而言則帝謂無然者受天之命而秉天徳其伐宻作邑乃因宻人有罪可怒而怒之奉行天命而爲天吏初非有捨此取彼肆情狥物之心也下章夏革聲色之義意同】

依其在京侵自阮疆陟我髙岡無矢我陵我陵我阿無飲我泉我泉我池度其鮮原居岐之陽在渭之將萬邦之方下民之王

王者之民大而無外故都邑𨿽有定制而聲教初無限量也王者居中而禦四國夫豈有心於廣土眾民之計哉而聲敎所及人心之歸自無彼此逺近之間莫不囿於一徳之域而豈有一民一地或出於聖人徳化之外者哉此聖人之服人不尙威而尙徳而人之服之亦非力服而心服也○文王安然處於周京初無辟土地之心也而伐宻之師侵自阮疆所陟之岡皆曰我之陵阿我之泉池無有據其舊境敢陳兵飲水而拒我者文王曷嘗有意於此而亦豈期而然哉彼此之民自以周而相我而不外於文王耳及夫上地旣廣人民旣眾其勢不得不遷都以容之於是乃度其鮮美之原遷都於岐之陽而作程邑焉其都邑之制亦不出乎渭水之側而聲教所至則𨿽萬邦之廣同一歸向而皆以文王爲下民之主焉噫文王處於周京之中安然無爲而共阮之地來歸自有不可遏之勢程邑作於岐陽之側本有疆境之限而萬邦歸向同有不自外之心非聖人之徳何以致之【普天之下莫非王土此天子之常制也文王爲方伯安得以此法而視天下哉而逺人之歸自不外於文王之化蓋普天之下莫非王土者王制之所同而逺近同歸無分人已者聖化之所獨我者周人自相我也親文王之辭也湯東徵南徵而他國之民皆望其來曰徯我後親湯之辭也夏國之民未屬於湯而皆以湯爲我後阮疆之地未屬文王而皆謂我陵我泉萬邦之國尙屬於紂而皆以文王爲下民之王夏民之親湯猶殷民之親文王也𨿽然夏民歸湯而湯不得終辭殷民歸文王而文王率之以事紂此湯所以有慚徳而周之徳所以爲至徳也歟】

帝謂文王予懷明徳不大聲以色不長夏以革不識不知順帝之則帝謂文王詢爾仇方同爾兄弟以爾鉤援與爾臨衝以伐崇墉

聖人惟其稟天徳而無我故能奉天討而正人夫聖徳淵微不尙誇大不系己私而純乎天理故人有違理而得罪於天者則奉辭而致天之罰也夫興兵而伐國可謂聲色之暴著而有迹之見聞亦可謂張大而將有變革之事焉其實則因人之有罪而奉天命以伐之使同歸於帝則而已非有意於作爲而造此聲色夏革之事也內而正己則理稟於天無有作爲而全其天徳外而正人則令出於天奉行天討名爲天吏聖人一動一靜莫非聽命於天豈有私意作爲於其間哉【傳曰夏革未詳竊謂夏者大也四時之夏華夏之夏皆以大而得名革者變也除舊更新之義言文王不以張大變革之事爲可長也傳所謂不暴著其形迹亦含此意不識不知不作聡明也皆聖人無我之事也詢者問之詳也詢爾仇方問其罪之當討同爾兄弟牽與國而協心仇方崇侯虎也兄弟逺近諸侯之歸周者也詢爾仇方同爾兄弟聲色之見聞於人甚矣以爾鉤援與爾臨衝以伐崇墉則於諸侯將有變革之事伐崇而作丰邑正除舊更新之事所謂革也上文帝謂之言不以聲色不長夏革下文所言卻是聲色夏革之事蓋自常人以迹而觀文王則若有其事自上帝以心而察文王則文王初無是心也禹治水八年於外乃曰行其所無事文王興師伐崇而曰不大聲色不長夏革蓋亦行其所無事而非用智自私也○此詩於文王伐宻伐崇之事皆以帝謂辭見文王所爲卽天之所爲若後世以常人之心而度文王則失之逺矣】

臨衝閒閒崇墉言言執訊連連攸馘安安是類是禡是致是附四方以無侮臨衝茀茀崇墉仡仡是伐是肆是絕是忽四方以無拂

王者之行師𨿽有先後緩急之序而逺人之歸徳初無彼此逺近之異也【其始緩攻將以致附而徳來之也及其終不服然後肆兵攻之此先後緩急之序也然其始之緩而四方無侮終之急攻而四方無拂卽其逺近之間也○始也𨿽曰緩攻而有執訊攸馘之志則於緩之中而行師之法未嘗全廢終也𨿽曰急攻然師之再至因壘而降實未嘗有肆伐絕忽之事但示之以威苟不服則必殺而滅之之意耳是於急之中而仁愛之意未嘗不行乃緩急相須恩威並濟此王者之師也○案皇矣一詩八章首章言天徧觀四方求賢君而終歸於岐山二章言帝遷明徳天立厥配三章言帝省其山帝作邦作對四章言帝度王季之心五章言帝謂文王無畔援歆羨以及伐宻七章兩言帝謂文王以及伐崇以見周家王業自太王遷岐之初以至文王受命之日其間地勢漸辟人心寖歸存心處事之方撫眾臨民之道近而父子兄弟夫婦之間逺而邦國戎兵之變無一非天所命而非人之所爲也】

經始靈臺一章

此章言聖人之使民蓋有不令而自從撫之而益親者矣文王之作靈臺也方其經度之初而民之聞之已自相率其役趨者眾而用力齊乃至不終日而成功可謂不令而從矣而文王之心恐傷民力復撫而諭之曰築臺固所當役也然今玆經度之始漸次而成可也何至急遽如是無乃傷民力乎民聞其言而來益眾治之益勤如子趨父事而不可遏也夫下供上役則作止有程而勞息有節子趨父事則不遺餘力而遂忘其勞噫臺有常制而得靈異之名君有常尊而施父子之愛文王徳澤之在人心蓋已久積於未作靈臺之前而庶民之趨事勸功特形於經始靈臺之日文王視民如傷之仁又發於經始勿亟之辭而庶民親戴父母之心尢有出於通力竭作之外豈惟庶民以文王之心爲心而文王實能以庶民之心爲心也【太王遷岐之初築室之際百堵皆興鼛鼓弗勝文王經始靈臺之時庶民子來周家之得民心其從來逺矣】

王在靈囿一章

聖人及物之仁隨處充滿而民樂其樂也文王在靈囿靈沼而禽鳥魚鱉之各得其所也如此禽魚自知其樂而不知其所以樂皆出於文王之仁文王有囿沼禽魚之樂初無渉於民而民述其所有以樂其樂一和气之流行而文王愛物之仁萬物各得其所之妙隠然自見於言外而豈徒曰臺池鳥獸之樂云乎哉孟子曰古之人與民偕樂故能樂也

下武維周世有哲王三後在天王配於京王配於京世徳作求永言配命成王之孚

王者承世徳之盛旣居中而對在天之神王者盡繼述之道惟順理而服天下之心周家聖聖相承所以受命而造周者亦惟合於天而信於民耳後王所以纉其緒而對其神者亦豈有出於天理民之外哉蓋三後在天之神昭著而不已者同此一理而後王之配於京而成其信者同此一天但上天之神固不可得而測度而人心之理固可得而推求惟長合於理而信孚於民斯可以對其神而無愧於前人矣

成王之孚下土之式永言孝思孝思維則媚玆一人應侯順徳永言孝思昭哉嗣服

此二章言王者以孝治而天下化斯繼述之道著矣夫孝者根於人心之所同然者也武王躬行於上而心純乎孝以是道而化天下亦惟因人心之所同然者而振作興起之故能爲法於天下而民信之亦莫不興起於孝而親戴於其君繼述之善又孰有明著於此者乎

昭玆來許繩其祖武於萬斯年受天之祜受天之祜四方來賀於萬斯年不遐有佐

此二章言武王善繼述故祿不窮人心歸故得多助【案此詩六章毎章皆承上起下之辭然大意實作三段一章二章言武王盡繼述之道三章四章言武王以孝道化天下五章六章言武王爲天人之歸五章所謂昭玆來許繩其祖武只是言武王𨿽已往而其徳猶顯著於來世蓋由武王能繼其祖之迹耳若如朱傳作來世能繼其迹則昭玆作一句來許聯下文作一句恐文意不順亦與前後章文意不協】

文王之什凡十篇【鄭譜謂以上爲文武時詩以後爲成王周公時詩朱傳言其誤今詳其意鄭譜只欠一言字亦可略也】

行葦首章愛物盡其仁而使遂其性親親篤其義而得遂其情其理初不殊也葦𨿽易生之物而生於道路經行之地固難以遂其生必也人加愛防勿使牛羊踐履之然後得遂其性方苞方體漸至暢茂而其葉泥泥然矣兄弟𨿽骨肉至親然一體之分漸長則漸疎必也人篤其義當相告諭勿至疎逺然後得以肆筵授席以遂其懽洽之情【此詩首章槪言人當篤於親親之義然後得以全其懽會之恩二章言旣燕則有侍禦之多品物之盛禮行而樂作三章言因射而飲而歸重於敎卒章言養老之厚意於祝頌之中又有期望之意所謂以引以翼望其引導輔翼歸於善道亦非苟爲燕樂也】

其僕維何釐爾女士釐爾女士從以孫子

詩之祝頌多矣小雅天保大雅旣醉二詩專爲臣祝其君受福之詩篇中吉祥可願之事不一而足天保篇終以民之質實無僞爲君之福此詩卒章以釐爾女士爲君之福最爲善頌而非溢美也詩人蓋有見夫太王至岐之初爰及姜女以胥宇而天立厥配受命旣固著於皇矣之篇繼而王季克明其徳又得太任爲賢配而乃及王季維徳之行形於大明之雅又繼而文王之聖又得太姒爲配故窈窕淑女君子好逑旣居於正風之首又繼而武王之聖邑姜治內而亂臣十人有婦人焉紀於魯論之篇蓋自上世帝王代有聖子神孫閨門之內又有淑女淑媛以爲妃匹未有若成周之盛者也

幹祿百福子孫千億穆穆皇皇宜君宜王不愆不忘率由舊章

此承上章言祝其君受福不惟申頌於其身而又及其子孫願其子孫之多且賢也【千億數之多也穆穆以下言其賢也多而不賢或失道而墜緒賢而不多或寡助而孤立多而又賢則所謂百福不足言矣】

篤公劉

首章【言公劉惟厚於民事故必侍兵食旣足而後爲遷都之計也】二章【言公劉旣能相土以居而順夫民又能親勞於役而忘具勢】三章【言公劉於相上之時慮無不周故定都之日願無不足夫人之作事惟創始之時謀審而慮熟故功成之日莫不副其所欲而無一毫悔咎也公劉之始至自下而觀則逝百泉而瞻漙原自上而觀則陟南岡而覯於京其深謀逺慮可謂審而不苟故定都之後所需非一有居而處者有廬而旅者有言其所言者有語其所語者皆足以取給而稱其所謀始也不憚其勞而致其深思逺慮之計終也享其成功而又以慰其上下賔主之心非公劉之厚於民何以能此】四章【言公劉落成以燕其臣不惟禮意足以娛其身而法制又有以系其心也】五章【言公劉能因天地自然之利以定居邑又詳於兵食一定之制以廣其業也○三單單字朱傳未詳恐只是三軍字之誤古者大國三軍】六章【言公劉於遷都之始惟能備器用以立其基故定都之後斯能致富庶以廣其業所謂緫敍其始終也】

泂酌彼行潦浥彼注玆可以濯漑豈弟君子民之攸墍此詩言水之無源者尙可以資民之用則徳之有本者寧不可致民之安【上一截說得最輕下一截說得極重彼之最輕尙可取以爲用則在我之最重者當必有所深賴也夫行潦之水朝滿夕除乃無源之水本無用之物今而取彼而注諸此猶可以餴饎與濯噐之用況成王以豈弟之徳乃其本性之所固有而膺天子之命安可不爲民父母爲民所歸而使民安息乎此詩人之意也】

鳳皇於飛翽翽其羽亦集爰止藹藹王多吉士維君子使媚於天子

靈物之瑞世必擇所止以棲其身賢才之用世亦必擇所從以盡其心蓋王者之瑞固不時出而明良相逄亦不苟合也鳳鳥非太和不出今集於所止而泰和雍熙之得其時也賢才非明君弗致今媚於天子則以成王在上車馬眾多以盡其禮以引以翼以行其道夫然後可以委質而盡其忠愛之心也【旣曰維君子使又曰媚於天子蓋引君當道以行己之志非媚悅取容之謂也○集傳云媚順愛也順者順天理也乃所以愛其君非順君之令也】

捲阿說

王者當隆治之時而適遊觀之樂故大臣形於詠歌而寓陳戒之意夫人之情孰不知恐懼修省於艸創多事之時而常怠情放肆於治安無事之日成王承文武周公重熙累洽之餘而享盛大無窮之業撫四海之無虞覽宇宙之淸泰有捲者阿逶迆坦蕩地之勝也飄風自南時方長養气之和也於斯時也龎臣碩輔濟濟蹌蹌相導前後來遊來歌吟詠性情以暢其和樂之情梧桐生於朝陽而鳳鳥適來鳴於髙岡之上以昭靈瑞之應隆古之治未有加於此時而人情之樂亦未有過於此者也召康公蓋有見乎此正人心盈滿之日而怠心易萌之機也此其所以不已於言繼王之歌以寓其陳戒之意也歟其意以爲王之來遊來歌於捲阿之上伴奐乎王之來遊也優遊乎王之休息也使爾遂其性命之正似上世祖宗善始而善終信乎其可樂也爾土宇版圖奄有四海可謂甚厚矣使爾得遂其性常爲百神之主又信乎其可樂也爾之受命且綿延而不絕矣爾之福祿又安固而不搖矣使爾得遂其性而其福純一而不貳悠久而無窮又豈非其可樂者歟凡若此者皆人君之所大願欲而不能以自致者今王皆撫而有之其樂當何如哉所謂廣王心而歆動者此也然其所以致此者亦有由焉固不易得也亦非苟得也亦不可恃此以爲可以常得而不加修省於吾心也蓋惟有馮翼之才以分我任之寄有孝徳之臣而托輔弼之重夫然後四方以我爲則也惟其能修己之徳仰之則顒顒卬卭而尊嚴卽之則如珪如璋之純潔聞望著於外而無有不善故四方以爲我綱也一則資於人一則責諸己固皆人之所可勉者至於鳳鳥之來則王者之瑞有非人力之所及者又不可以不思也夫鳳皇之飛必擇所止而藹藹吉士必忠愛於其君鳳皇之飛上至於天而藹藹吉人必仁愛於民其理非二致也梧桐生於朝陽有菶菶萋萋之盛而後鳳皇來鳴於髙岡有雝雝喈喈之和王朝有車馬禮物之多然後可以待多士而使之盡忠以事君而愛民其理亦相類也自五章至卒章則所謂致福祿之由也成王觀鳳皇之鳴於梧桐則當備車馬之禮以待賢士思在己有福祿之盛則當思賢才以當引翼之任必使在廷常有馮翼孝徳之臣在己常修顒卭圭璋之徳車馬之禮常有【闕】君臣之和協常如梧鳳之萋雝夫然後得以伴奐優遊以長保其皈章之厚福祿之康也苟爲不然則滿足之气盈怠惰之志長治日退而亂日進矣𨿽有福祿之盛其可以常得乎此則詩人陳戒之意也【周家自後禝公劉以農事開國傳至太王王季文武周公累聖相承以及成王制禮作樂天下無一物不得其所頌聲作而靈物至太和之盛至此極矣治亂相尋气數之常故捲阿居正大雅之終民勞繋於其後而雅變矣匪風下眾居變風之終亂已極矣故繋之以豳勤儉質實治之所由興也捲阿之後系以民勞民勞於下亂之所由生也聖人之意微矣下泉後有豳風如易復卦一般捲阿後有民勞如易姤卦一般詩可以觀亦須如此看】

民勞

【詳味此詩蓋朝廷始昬亂之時其時文武周公之道典章法度粲然具在非不存也在朝之臣老成才徳非不有也但王心暴虐棄舊章而不顧疏斥老成而不用而其所任以政者乃少年不更事之人是以民勞於下而政亂於上其時若召穆公凡伯之徒又皆世臣與國同休戚者言不行諫不聽義又不可去故其熱中之情而爲懇惻切直之辭一語責之旋以二語勸之不厭繁複惟欲其有所警悟而攺紀於其政所謂亂世之音怨以怒其政乖此類是也】

價人維藩大師維垣大邦維屏大宗維翰懷徳維寧宗子維城無俾城壞無獨斯畏

此章言人君所恃以爲安之具非一而有本末輕重之倫焉固當常加修飭以防其獘也夫人君不能以獨立必得賢才眾庶親疏逺近維持夾輔然後可以安居若大人大邦大眾大宗宗子皆國之所有而人君所恃以爲安而不可偏廢者猶都邑之有藩垣屏翰城而後可以安民居也然必已有其徳然後得五者之助苟無其徳則眾叛親離五者不得其用而孤危矣是則徳者本也五者之具末也五者之中宗子爲重四者爲輕猶藩垣屛翰皆統於城之內也四者之中懷徳又爲重而三者爲輕也故價人維藩首言之而宗子維城特詳於懷徳之後詩人立言各有以也人君必先得大徳之人以爲輔然後己徳克修施之於家而家齊推之於國而國治篤近而舉逺居重以馭輕宗族輯睦侯邦率從自能得多助之效而君國皆賴以安矣苟或左右匪人而己徳不修則宗族棄之而親離侯邦不服而眾叛爲君孤立於中而危亡可立而待何可以不畏乎五者之具各適其一器之用而懷徳獨謂維寧者徳之效廣不可以一器名也【孟子曰得道者多助失道者寡助多助之至天下順之寡助之至親戚叛之此之謂也】

敬天之怒無敢戲豫敬天之渝無敢馳驅昊天曰明及爾出王昊天曰旦及爾遊衍

此章言爲民上者固當謹天變而不敢慢尢當畏天監而不敢忽蓋天日變於上而震怒者此其迹之著而可見者也是宜加謹而不敢慢矣至於天之聰明監視於人者乃其理之微妙不測而無形聲之可見聞者也於其不可測者知其理之無所不在而不敢忽焉則無時而不謹矣【此詩自首章至六章反覆戒譬至矣盡矣末二章乃告以經邦之要事天之誠詩曰神之格思不可度思矧可射思此詩曰昊天曰明及爾出王昊天曰旦及爾遊衍爲此詩者其亦衛武公之流與】

抑抑威儀維徳之隅人亦有言靡哲不愚庶人之愚亦職維疾哲人之愚亦維斯戾

此衛武公自言其修省之辭旣明夫表裏符驗之不可誣復析言人品賢否而思自勵也蓋容貌辭气乃徳之符觀其著於外者愼宻而無失則其中誠實而端正可知且人品髙下有賢愚不同賢哲之人能敬其威儀理之常也今之稱哲人者乃反效愚人而不知敬其威儀是無羞惡之心也苟能推羞惡之心必思勉爲哲人而不肯甘爲愚人矣此則武公自勵之辭也

質爾人民一章

【抑詩大抵皆言修身之事一章言抑抑威儀二章言敬愼威儀五章言敬爾威儀八章言淑愼爾止不愆於儀五章言謹言已詳七章専言謹言之得失則謹言謹行爲修身之要可知矣】

荏染柔木一章

此章言人君自修之道托物而諭謙抑質人而驗賢否也然人未有不謙柔受言而能進其徳者譬之於物荏染柔忍之木方可綸絲爲弓而成器若剛脆之木則不能成矣惟人之修身亦然謙卑巽順納諌受言則過而能攺善言日聞而可以爲進徳之基苟或剛愎自用則善言不聞過不能攺而終無以入徳矣是以賢哲之人告以善言則虛己聽受而順以行之昬愚之人則不以爲信拒而不受人之賢愚其懸絕也若此爲君子者固必勉效哲人而勿爲愚人也托物理而諭矯揉修治之功論人品而冀思齊自省之效武公其賢矣乎【此詩乃武公修身之事於柔之一字不一言而足一則曰敬爾威儀無不柔嘉二則曰輯柔爾顏三則以柔木興恭人是知謙己受言乃修己之要而悻悻自好實學者之大病也後章曰民之靡盈卽溫恭虛己之謂誨爾諄諄聽我藐藐正所謂覆謂我僣者亦終爲愚人而已矣孟子曰訑訑之聲音距人於千里之外其亦異乎告之話言順徳之行者矣】

亹亹申伯一章

此章言諸侯有常職欲繼世而爲法於人大封有常典欲傳世而垂法於後也王者封建諸侯已親命之以繼述之意復命大臣行舊典而授以永久之規不惟使諸侯以祖宗之心爲無愧於旣往又欲諸侯以天子之心而傳之無窮也

仲山甫之徳柔嘉維則一章

此章言仲山甫之賢惟徳性之稟有盡美故其所著所存者無不善惟知行之學有兼至故推而事君從政亦無不宜也不有資質之美固無以爲進徳之基不有學問之功亦何以致用而措之事業哉○徳性之美純乎天故體之所具無不善知行之學盡諸己則用之所施無不宜蓋稱大臣之賢旣有美質而加學問之功宜其得君以行其道也【此章言天生烝民有物有則乃天所付與於人本然之善者也在大學則爲至善在中庸則爲中此章言柔嘉維則正承上章有則而言惟聖人爲能踐形則自然不過於則仲山甫柔嘉維則無過不及之差亦可謂大賢矣非資稟能全其天命之本然未易及此令儀令色容貌之著於外者善也小心翼翼誠敬之存於中者有常也古訓是式多識前言往行以致其知威儀是力職分之所當爲者勉而行也天子是若推以事君明命使賦施於從政也】

王命仲山甫式是百辟一章

此章論大臣之職無所不緫而有內外詳略之差蓋以輔君爲重也夫仲山甫之出使爲城齊而行吉甫舉其職於賦政於外特一言之至於式百辟保王躬爲王喉舌屢言而不一言焉可以見大臣之職以朝夕匡弼爲本而出使於外特一時之用耳

肅肅王命仲山甫將之一章

此章言大臣出使而能察政治之得失者由其不防已而勤於事君也蓋明徳以正己者治人之本也苟己徳之未明則是非之或昧在我之所行尙無以知至理之所在而得君之心況望其出外而能辯侯邦之善惡乎

人亦有言柔則茹之一章【第五章

】

賢臣之能用其中甚有異於常情也然中道最難執守而常人之情未有不倚於一偏者惟賢者能全其物則之理而本然之權度精切不差是以能持守中道而不陷於一偏也【此詩首言天生烝民有物有則民之秉彜好是懿徳乃一篇之綱領下章所稱仲山甫之徳皆言其能全物則之理二章言柔嘉維則正承上章而言四章言明若否明哲保身五章言不茹柔不吐剛六章言能舉其徳皆言能全其本然物則之謂常人拘於气質不失之太剛則失之太柔茹柔者剛之過吐剛者柔之過仲山甫不茹柔故不侮鰥寡柔而得其中也不吐剛故不畏彊禦剛而得其中也所謂柔嘉維則是也柔不過其則則剛亦不過其則矣書所謂彊弗友剛克爕友柔克者卽不吐剛不茹柔之義洪範言二五事章貌言視聽思各有本然之則而三徳之用復詳於後此詩首言天生烝民有物有則而後言柔嘉維則不吐剛不茹柔其義一也】

仲山甫出祖四牡業業一章

使臣飭其儀而心若不勝任使臣修其儀而才必能終任若不勝任者其心常不自寧而必能終任者其事信可誇矣蓋賢臣奉命而出使必其才足以當大事始命之也蓋賢臣之心未嘗恃此以自安也仲山甫出郭門飲餞之禮四牡則業業然而不敢緩徵夫則防防然而不敢遲所以汲汲然整飭其儀者何哉蓋由仲山甫之心致王命而愼重其事心之所常懷若有所不及故耳𨿽然以仲山甫之賢足以當斯任無疑矣於是觀其四牡則彭彭然而壯盛聽其八鸞則鏘鏘然而和鳴所以修其儀若此其盛者果何爲哉蓋王命仲山甫將往築城於東方也若是則仲山甫之賢信足以當任王命非謬舉使臣不徒行禮儀盛備非徒設必能成功復命而足以榮耀於一時矣業業之四牡非有異於彭彭之四牡也鏘鏘之八鸞又卽徵夫之所乘也在仲山甫之心而觀之則黽勉而無敢慢在時人祖餞而觀之則誇耀而可榮四牡一物耳徵夫八鸞一人耳惟心之所思各異而形諸容頓殊非仲山甫之賢固不及此非吉甫之賢又安能深知其理而爲詠歌若是哉【業業亦有恐懼戒愼之意與防防之義方相屬業業防防乃飭戒其徒不敢稽緩之意若彭彭鏘鏘便自有張大雍容气象不同矣】

奕奕梁山維禹甸之有倬其道一章

此詩乃韓侯繼世爲君初入覲於王而王始錫命之爲諸侯也此首章言地利出於前聖之功旣加錫命而使之盡繼述之道侯爵出於時王之制又加申戒而使之勤方伯之職蓋王者分封班爵正欲其世守封疆以藩屏王室故不惟使嗣君以祖宗之心爲心纉承舊緒而無愧於往昔尢欲諸侯以天子之心爲心勤修乃職而無負於君也【此章當作三句一韻讀意亦隨之言大哉梁山爲韓國之鎭其下井裏溝洫秩然有倫甚明如許皆由禹治水之功也禹之防治此者將何爲哉蓋以聞萬世生民之利也今韓侯受封於此防其澤而享其利知禹治水之艱難則當愛寶此山常使墾治無荒可也此第一截次言諸侯世子居喪稱子不敢稱君三年防畢以士禮入見天子天子錫命而歸始稱諸侯故王親命之但汝祖考所舊服行之事當盡其繼述之道可也能繼祖考之事則亦能修禹之功矣此第二截又言繼世爲諸侯者必得王之錫命然後爲君此時王之制甚重典也固不可少有怠心而荒棄朕命必夙興夜寐無有懈惰敬恭所居之職庶不廢朕命也此第三截末又申戒之言朕命甚嚴不可更易汝不惟修國中之事逺方有不庭之臣更宜榦正之使來庭然後能盡方伯之職然後能藩屏王家則朕命永不易矣意謂倘或不能盡其職則朕命亦有時而攺易也此含規戒意此第四截無廢朕命下二句所以終上一句之意朕命不易下二句所以終上一句之意觧字與位字據本韻已可葉易字與辟字葉分曉易字若作難易之易誤作更易之易葉文意更明白】

溥彼韓城燕師所完【至】赤豹黃羆

此詩言侯國旣有前人之成緒則繼世當益修其職貢也【此詩首章與卒章之意相表裏二章専言韓侯入覲天子命之繼世爲諸侯而錫以車馬章服之盛也三章専言韓侯歸國而王朝有送餞稠疊之儀也四章専言娶韓姞而姞之生出於貴族而來嫁多儀也五章言韓姞嬪於韓而韓土有富盛之可樂也首章之意言奕奕梁山有倬其道皆禹平治之功今韓有其地當思禹之功常使其地墾治可也昔韓受封乃同姓之國實爲王室藩屏今韓侯受命王親命之纉戎祖考則當思不墜祖宗之業可也繼世爲君出於今王之命又當夙夜不怠勤於其職有不庭之方則榦正之以輔助王室可也不然則怠厥職廢王命墜前人之業王命有時而攺矣末章溥彼韓城燕師所完汝思召公昔日之勞當益修其城池可也此卽首章禹甸梁山之意以先祖受命因時百蠻故王錫以追貊使奄有北方之國而爲之長汝思祖宗受命於先王之時當益修方伯之職治其賦稅而貢其方物也此卽首章纉戎祖考榦不庭方之意中四章極言可樂之事以歆動其心首尾二章皆有告戒意謂王朝錫餞之盛儀韓侯娶婦之冨庶誠爲可樂必如首章卒章之言修其職業無愧於祖宗王室然後可以保其所樂不然則廢其職𨿽有其樂亦不能永保之矣此則詩人之意古人立言愼宻如此】

王命召虎來旬來宣一章

此章言王者命大臣以經營逺方欲其盡繼述之道則必崇報功之典也

五經蠡測卷四﹤經部﹐五經總義類﹐五經蠡測﹥

欽定四庫全書

五經蠡測卷五

明蔣悌生撰

毛詩

周頌

於穆淸廟肅雝顯相濟濟多士秉文之徳對越在天駿奔走在廟不顯不承無射於人斯

卽其地而觀助祭徳容之盛則先王徳澤之在人心而不可忘者可知也蓋宗廟所以萃人心之地也文王不可得而見矣而徳澤之在人心者固有在也今也卽淸廟之地而觀之則見其助祭之諸侯旣盡其和敬之容而執事之臣又皆能執行文王之徳對越在天之神旣能盡其純一之誠奔走在廟之主又能各執其事而無失苟非文王之徳入於人心者沒世而不忘愈久而益著何以能使人承奉不怠若是哉噫觀人心所萃之地其可以昭聖徳之所在矣

維天之命於穆不已於乎不顯文王之徳之純假以溢我我其收之駿惠我文王曽孫篤之

天道深逺而無窮聖徳純一而不雜所以稱贊文王者無他辭但曰文王卽天也後王對越之頃所以冀望怙冒之意顯如在上而期於無窮也

烈文辟公錫玆祉福惠我無疆子孫保之無封靡於爾邦維王其崇之念玆戎功繼序其皇之

王者於助祭之諸侯旣加歸徳而思其在己者保守於不窮復加戒飭而欲其在彼者亦光顯於後世夫王者之建侯何莫非藩屏王室欲其與國咸休歷世無窮者而國家盛大之福亦莫非祖宗積功累仁之所致今乃歸徳於諸侯而以錫福爲烈文辟公之功蓋前人創業之艱難故我今日得以告成功於神明而來助祭之諸侯苟非兄弟甥舅之國則常左右先王以共承王業勲勞著於王家者也而又可防乎所謂錫祉福念戎功者蓋非虛譽也今我旣蒙其功而使我之子孫世世保守而勿失矣我其可不使辟公之子孫亦世世保守而益大其業乎必也克儉於家謹爾侯度無厲民以自奉宜節用而愛人夫然後爲天子所尊崇而繼序益大其業也始也歸美於諸侯而思我之子孫保守於不窮終也致戒於諸侯而欲諸侯之子孫亦保守於永久成周之天子諸侯交相親愛之情至矣

維淸緝熙文王之典肇禋迄用有成維周之禎

此詩言王者能日新舊章積久而成一代之典實國家之大慶也夫聖人作爲法制以遺後人正欲後人守而勿失以爲後世法也後王誠能舉先王之舊章旣淸明之又緝熙而光明之使自始祀至今愈久而益彰定爲一代之典籍眞可以成功告於神明矣國家禎祥孰大於此

天作髙山太王荒之彼作矣文王康之彼䢐矣岐有夷之行子孫保之

地利出於天而成於累聖之功後王當保守而勿失也夫王者創業而至於守成其積累之難夫豈一朝一夕之可致哉岐山之髙大山河險固土地腴饒乃鴻荒以前出於天之所造也天能作之而不能治之太王能治之而不能久安之及至文王承太王王季之緒政治日隆歸附日眾然後昔日險僻之岐山今爲平易之道路爲子孫者覽天造之肈設念積累之艱難𨿽有賢聖之君亦不能以一世而成必也聖祖神宗相繼而出然後成今日之丕緒則思所以保之者宜無不盡其心矣

昊天有成命二後受之成王不敢康夙夜基命宥宻於緝熈單厥心肆其靖之

天有定命而累聖開於前後王當盡繼述之心而安天下也夫前王創業之難與後王守成之難皆甚重也自後王而觀之則前創業之難旣已往矣而守成之難正後王所當盡心也是以不敢寧居夙興夜寐求所以積累於下以承借於上當宏深而靜宻宏深則爲廣大深逺之計而非狹隘近小之謀靜宻則有沈潛周致之慮而無更變罅隙之失非宏深則不能承載在上之重而易傾非靜宻則無以安帖前定之規而易搖使文武之道繼續光明常久而不息盡其繼述之心不敢少怠故能安靖天下而保文武所受之成命也惟其不敢康是以盡心於宥宻之務惟能盡其心故能安天下而告成功蓋盡心者不敢康之本而肆靖者基命之效也

我將我享維羊維牛維天其右之儀式刑文王之典日靖四方伊嘏文王旣右享之我其夙夜畏天之威於時保之

王者祀祖配帝之禮極情文以格夫神者其分殊致誠敬以保其眷者其理一故備儀以格天之辭不敢必而法祖格神之辭若可必天尊而文王親其分殊故也至於夙夜畏天以保天與文王眷顧之意則天與文王無間也夫天人之分迥殊而赫赫在上之威不可以輕防故奉持其牛羊以進享𨿽或盡其純角肥充之牲而冀上帝之居歆誠未敢自謂必然也至於祖宗一气而分血脈流貫對越之頃事死如事生況我又能法祖以安四方以此情而致祭告之誠則洋洋在上綏我思成若有以見其必然矣尊莫如天畏天所以畏文王也親莫如文王法文王所以法天也天與文王一也【傳引陳氏說以郊祀后稷以配天爲尊尊以宗祀文王於明堂以配上帝爲親親然此章二節本文已自有尊尊親親之義二說宜並用】

儀式刑文王之典日靖四方伊嘏文王旣右享之我其夙夜畏天之威於時保之

盡繼述之道而能感格者其心無所不足存敬畏之誠而思保守者其心不敢自足大抵古之賢王未嘗以政治之旣安者爲足恃而毎以命之不忱者爲難保是以安逸放肆之情未嘗少縱於治定功成之日而戒謹恐懼之意常存於四海無虞之時成王能法祖安民而文王來享錫之以福已可必矣於斯時也宜若可以少安而自逸而成王之心不敢以是爲足恃也敬謹之心無所不至夙興夜寐常存戒謹畏天之威赫赫若臨求所以保天與文王降監之意固未嘗少息也【夫人心莫善於不自恃莫不善於有所恃蓋有所恃則驕驕則怠心生怠心生則肆情縱欲無所不至治日退而亂日進矣不自恃則知懼懼則善心生善心生則思患預防無所不至可以持盈守成愈久而不失矣】

明昭有周式序在位載戢干戈載櫜弓矢我求懿徳肆於時夏允王保之

革命之君巡狩天下敷一代黜陟之典而示以偃武修文之意則信乎其能保天命矣蓋賞罰者人主之大柄而文敎者尢武功之後所宜崇也今武王於革命之初巡狩天下旣以慶讓黜陟之典以序四方來覲之諸侯且告之以櫜弓戢戈以示兵不復用將求美徳布於中國以益修其文治則經綸天下之大經大法備矣信乎武王之能保天命也○夫當武功戡定之初天下之人去昬而就明革故而鼎新方將精白一心延頸洗耳以聽新主之號令以迓隆平之化而王者亦思洗滌磨刮革釐舊俗損益斟酌禮樂刑政以與天下更始於斯時也苟非明一代之典布維新之令使慶賞刑威咸適其宜文武咸備不逾其則亦何以新天下之耳目聳四方之觀聽使之心悅誠服朝覲而述職者哉

實右序有周薄言震之莫不震疊懷柔百神及河喬嶽允王維後明昭有周式序在位載戢干戈載櫜弓矢我求懿徳肆於時夏允王保之

推天眷之隆而主人神者其克君爲可信明一代之典而敷文敎者其保天命尢足信也蓋爲君者人神之主而賞罰文徳又王政之大綱也上天之眷顧固於人神之依歸而驗之而所以得天心而保天命者又豈有出於刑賞文徳之外者哉

執競武王無競維烈不顯成康上帝是皇自彼成康奄有四方斤斤其明鐘鼔喤喤磬筦將將降福穰穰降福簡簡威儀反反旣醉旣飽福祿來反

聖功大而繼世有明徳故能享王業而益著其明聲樂和而神錫以多福尢當加敬畏而益厚其祿蓋繼世而有天下者莫大於能明其徳而保其祿於無窮者尢在乎能存敬畏之心也【詳此詩所謂奄有四方一句在文武時已然以之頌成王康王恐未是告成功盛大處所謂不顯成康疑只是稱武王能成安天下之功也○蘇氏已有此說更詳之】

思文后稷克配彼天立我烝民莫匪爾極貽我來牟帝命率育無此疆爾界陳常於時夏

此詩言聖人之徳足以配天者在夫養民極其至而敎民尢盡其道也【朱傳於章防下疑脫一句云此郊祀后稷以配天之樂歌】

嗟嗟臣工敬爾在公王釐爾成來咨來茹嗟嗟保介維莫之春亦又何求如何新畬於皇來牟將受厥明明昭上帝迄用康年命我眾人庤乃錢鏄奄觀銍艾

王者之命農官旣戒其正長而舉農務之綱復申命其副而析農功之目也甚矣周家之重農也嗟嘆以其愼重之辭嘆美以致其勸勉之意其亦以是爲天下之大本也歟蓋農政有常典居其職者當受成於公家以振其綱農功非一端爲其副者當率人於田畝以治其事惟其事之在人者苟勤愼而無失則利之在天者將有不期而自至者矣○舉其綱者約一言而可足詳其目者非屢言而莫悉也天時則不可失地利有不可遺在已之職分不可以不專農具之所需必得其利器用又當勤修人事以上答天休問辯之反復欲其理明於心聲嗟而屢嘆欲其聽之審而無忽也

噫嘻

王者戒農官以田事欲其地不遺利而民不遺力也

振鷺於飛於彼西雝我客戾止亦有斯容在彼無惡在此無斁庶幾夙夜以永終譽

此言先代之後來助祭者不惟貌之美而心卽其安宜夫令聞之不已也此可見古之君臣皆公天下以爲心者也蓋先代之後作賔王家自常情之迹而觀乃易生嫌疑者也苟徒修飭於外貌而心猶有所未安則嫌疑之易萌而不能久處於其位況望其令譽之能永乎今觀其容之潔白有天然之美而其气之和又卽其人心之安蓋我以公天下爲心而革其命彼之心固無惡彼亦以公天下爲心而臣服助祭我之心亦無所厭表裏之俱美彼此之相安是以能統承先王修其禮物與國咸休歷世無窮而永終此譽也

丰年

此詩言田事畢而足食祀典備而得福皆古人務本之效也【此詩爲秋冬報賽田事之樂然玩其辭意觀其气象可以見先王所重民食敎民務本田事旣備民食旣足由是報本追逺親賢樂利民徳自然歸厚天下不勞而治可見矣】

有瞽

此詩言樂官設而得其地其器之大小者無不全樂音和而格夫神其心之難平者無不悅

潛

此詩言先王報本追逺之心無時而忘固不以時物之微者而廢其禮也

有來雝雝至止肅肅相維辟公天子穆穆於薦廣牡相予肆祀假哉皇考綏予孝子宣哲維人文武維後燕及皇天克昌厥後綏我眉壽介以繁祉旣右烈考亦右文母

此詩言助祭來而徳容無間於君臣則其禮儀之盛固可以感格而安其所思聖徳備而惠澤兼被夫上下則福祿之及斯可以遂志而徧其所親

載見辟王曰求厥章龍旂陽陽和鈴央央鞗革有鶬休有烈光率見昭考以孝以享

此詩言諸侯朝覲而稟王法旣備其車服之美助祭而獻先王斯可盡繼述之心蓋後人之祀其先王正以其能守成法而諸侯之述職者皆不敢逾於法制之外也今其來覲者皆曰我將見於王而稟受法度也觀其龍旂則陽陽然而光耀聽其和鈴則央央然而和鳴而鞗革之垂又有鶬而相應豈惟其車服之美若是哉蓋由其能稟法度故人見其儀文之美自有光輝耳故我率之以見於武王之廟奉璋祼獻可以孝享而無愧於先王也載見而諸侯事君之禮備矣率見而孝子事親之心至矣

有客

此詩言先代之後能修舊禮而從臣亦各愼其儀宜夫天子愛之而無己也【大防與振鷺同意有瞽曰我客戾止永觀厥成那頌曰我有嘉客亦不夷懌虞書曰虞賔在位羣後徳譲古人以此事爲盛典】

武

此詩本象武王之武功故稱聖功之大必推本而言聖人以文徳啟於前而嗣王以武功定於後也

閔予小子

此詩言成王遭憂而心有不勝故歷敍前聖而思繼承之道也

訪落

此詩言成王始涖政而憂負荷之重故反復致其艱難之辭思繼先王之法以求治安也【大率與閔予同意】

敬之敬之天惟顯思命不易哉無曰髙髙在上陟降厥士日監在玆惟予小子不聰敬止日就月將學有緝熙於光明佛時仔肩示我顯徳行

此詩言成王述敬天之戒必反諸己而思進徳以求輔臣之助也夫天之聰明而可畏未嘗不徴諸人而驗之人君苟能持不敢自足之心而求輔助之益則敬天之實亦不外是矣大抵敬天之道不惟知其所可畏尢當知其不敢忽其迹之甚明而可畏者人之所共知而其理之防妙而不可測者人之所易忽者也知其無物不體而不敢忽焉則動靜云爲無不致其敬畏之心矣【凡詩中言畏天者非一大明曰赫赫在上我將曰畏天之威板曰昊天曰明及爾出王昊天曰旦及爾防衍抑曰無曰不顯莫予云覯神之格思不可度思凡若此類非大聖賢之知天不能爲此言成王旣述敬天之戒於前復自爲謙退之辭願加不息之功使學進於光明之地蓋成王悔悟之後深服周公之訓𨿽曰困知勉行而學亦漸進於精宻矣】

小毖

此詩言成王遇禍變而知懼故致其思患豫防之意焉夫天下之患未始不因防而至著不懲於始則鮮能善其終能謹於防則終無患矣

載芟【此詩鋪陳農事極有次序載芟載柞至䢐隰䢐畛言其初至田畔除去艸木侯主侯伯至俶載南畆言其人心齊器用利故田畆墾治播厥百谷至萬億及秭言耕耘及時得所是以有收成之利爲酒爲醴至胡考之寕言惟其收成之多是以祭祀燕享之禮無不足末三句又緫言稼穡丰穣古今內外如一而無間也自始至終其序有條而不紊千耦其耘一句乃在俶載南畆之前恐耘字只是去艸皆可訓爲耘非必爲去苗間艸也若以爲去苗間艸則始耕之時未嘗播種何從有苗緜緜其麃句居厭厭其苗之下語相聫事類相屬正是耘艸前耘字只是去田畔之艸乃芟柞之緒餘也今人治田於阡陌之界耒耜所不得施或以鉏或以手治而去之於事理可通恐集傳苗字卽田字之誤】

良耜【義與載芟同鋪敍農事亦有次序】

絲衣

此詩言與祭之人服美而執事周禮肅而得福備

於鑠王師遵養時晦時純熙矣是用大介我龍受之蹻蹻王之造載用有嗣實維爾公允師

此詩言聖人待時而興武功故其建非常之業而後人所當法也夫聖人之所以異於人者亦惟當可爲而不爲必不得已而後爲之所以應天順人而莫大之業亦非人所易及也○當武王之初有眾盛於鑠之師足以代商而有天下矣而武王方且隠耀韜光與時偕晦及夫諸侯不期而會者八百則天命人心有甚著而不可違者是以一戎衣而天下大定今後王蒙其寵而受此非常之大業則所以繼承之道豈可以他求哉亦惟法武王之所行而已

綏萬邦屢丰年天命匪解桓桓武王保有厥士於以四方克定厥家於昭於天皇以間之

此詩言聖人安民之功大而嘉應之出於天者非止於一時聖人用賢之效廣而明徳之著於天者斯表夫一代蓋天眷之厚於聖人與聖人所以答天心者亦不過能用天下之賢才以安天下之民而已

文王旣勤止我應受之敷時繹思我䢐維求定時周之命於繹思

此詩言王者之封建諸侯旣述前聖之功而繼世欲廣其安民之心復舉一代之典而使受封者亦致其正始之心蓋分封以安天下不惟後聖以前聖之心爲心而又欲諸侯以國家之心爲心也

於皇時周陟其髙山嶞山喬嶽允猶翕河敷天之下裒時之對時周之命

此詩言王者巡守而周四嶽蓋以答天下仰望之心而布維新之化也【集傳亦疑脫一句云此巡守而柴望祭告之樂歌】

魯頌

【魯頌凡四篇𨿽名爲頌而體制實與國風無異泮水閟宮二詩多是祝頌稱願之辭非實盡有其事若周頌所言多是聖徳大功語簡約典重初讀若冷淡讀之愈久但覺意味深長故章章句句盡可敷衍尋繹有無窮義理若魯頌所言旣未是盛徳大功而語又過於富贍初讀若可喜及再玩之後气味索然矣讀二頌當如此分別】

商頌

猗與那與寘我鞉鼔奏鼔簡簡衎我烈祖【凡二十二句樂之作自黃帝時已有之夔之樂神人以和祭祀有樂虞夏時皆然但頌之名始於啇耳商人尙聲尙鬼尙質今觀那詩大抵言聲樂之盛詩本一章朱子集傳分爲五節今詳首一節四句朱子直以韻分詳詩本意當分六句一節第二節

亦六句此二節言樂之始作而眾音統於一旣有以致其如在之誠樂之並奏而眾音協於一又有以昭其君徳之美眾樂之中鼓爲大首節言奏鼔舉其大以包其小也二節言依我磬聲八音惟石最難諧舉其難以見其易也綏我思成系於首節之下以明一念孝思有其誠則有其神也於赫湯孫穆穆厥聲系於二節之下以明聲容之實聞其樂而知其徳也二節又承上文言樂作而可以格夫祖則神無不和矣堂下之樂皆依於堂上之玉磬則音無不和矣至於人心之難和者先代之後今鐘鼔交作萬舞陳於庭而祀事畢𨿽嘉賔亦莫不和平而懽悅則人無不和自始至此皆言聲樂之和故第四節

言今日作爲宗廟之禮如此者非今日之所專也蓋自上古先民之時已然恭敬之道相傳已逺故我今日亦不敢廢怠也溫恭敬之發於容者也有恪敬之見於行事也噫金聲玉振而始終條理之不紊聞樂知徳而古今一敬之流通眞可謂猗與盛哉故末句緫結其意庶幾其顧我烝嘗乎是乃湯孫之所進也爾汝其辭如事生覿省相語此質實之至也】

【又案風雅凡二百七十一篇無有一章者周頌凡三十一篇其每篇無有二章者意者宗廟之樂對越之頃升歌合樂主祭之人齊其思慮之不齊以交於神明凡事皆貴誠一故其樂章亦致其純一不貳之誠而不敢有斷章間歇之義亦猶臣子敷奏於天子之前必精白一心自始至終詳陳備述須意盡而後止非若與他人言可以更端而問答也然則詩之爲樂惟頌用於宗廟故與其風雅或用於朝廷邦國房中鄕人者其體制音節宜有不同商頌存者五篇那烈祖元鳥皆一章恐其義同長武二篇又各分章又不可曉豈商之初定爲一章其後體制復變三代禮樂至周始備周公定禮樂頌始定爲一章而不可攺也與魯頌四篇皆無有一章者觀其體制與風雅無異想其一時音節亦必與周頌不同但今不可考耳孔子曰吾自衛反魯然後樂正雅頌各得其所當時體制音節具存今音節不可復考卽其體制猶可以想見其音節也】

嗟嗟烈祖有秩斯祜申錫無疆及爾斯所旣載淸酤賚我思成【至】湯孫之將

【此詩傳亦分爲四節也第一節

言湯之功大其福宜久故子孫蒙其澤得以今日修其祭祀也二節遂言祭祀之事言神之來格而錫以福不徒在乎物味之兼美而尢在乎人心之齋敬也三節又言諸侯助祭有車服之盛故率之以獻於先王之廟皆由我受命廣大致然也我受命旣廣大而天錫以休徴之應繼續而不棄則神格而得福宜矣以假以享諸侯之職也來假來享孝子之事親也末又緫結如前篇所云二詩辭意大抵相類而那爲盛故正考校商名頌以那爲首亦不苟】

天命鳥降而生商宅殷土芒芒古帝命武湯正域彼四方方命厥後奄有九有【至】百祿是何

【此詩傳亦分爲五節以叶韻首章言契之生異於人故傳至湯而有天下皆天所命猶生民述姜嫄生后稷之意也二節三節言成湯之後三宗疊興君徳治道足以受天命安而不危至於武丁孫子猶能執賞罰之柄以禦天下其威靈气焰足以震懼天下之人故四方諸侯各以其職來祭無敢逾於法制之外者夫商有天下六百餘年至武丁孫子猶能若此則五百年之間商之威令可謂盛矣不若東周以後衰微王令不行也書云自成湯至於帝乙防不明徳卹祀防不明徳愼罰驗之詩而益信孟子贊商之徳雲天下歸殷久矣文王由方百里起是以難也武王革商之後以文武周公積累之仁殷民懷其舊章屢臣屢叛商之徳其盛矣乎末二節言商後治天下之道出治之序則篤近而舉逺聲教之歸則由逺而卽近也】

長【首章二章言契之生旣異於常故其五典之敷逺近大小莫不順從其教傳至相土益大其業與元鳥首章意同猶周述后稷公劉之義三章言湯之生與天之歷數際防而湯之所存實與天同其徳故始終言帝命以明天與成湯而已四章言成湯居中而有以系夫人心由其能建中而有以系夫天心夫聖王之得夫天者必於得夫人者而驗之而所以得夫天人者亦由其能用中道以爲政於天下也成湯之王天下五等邦君或小或大執玉而朝覲者如旒之綴於冕弁有所系屬而不離此其系夫人心者然也然何以能致是哉觀其於政也旣不競而失之急亦不絿而失之緩旣不剛而太彊亦不柔而太弱皆以中道而無過不及之差是以施於庶政綽乎寛裕而天眷之隆百祿皆來集也噫中天下而立而四海歸向之攸同用其中於民而天命眷顧之益厚成湯王天下之道至矣孟子曰湯執中仲虺作誥曰王懋昭大徳建中於民又曰克寛克仁彰信兆民此之謂也五章大防與四章同但表出一勇字蓋贊湯之徳不可不以勇稱聖人之勇所謂聰明睿智神武不殺故無震動戁竦四者之失六章言湯徵伐之序七章言湯得伊尹而有天下皆天所命非人所能○書稱湯徳亦曰天乃錫王勇智】

殷武【首章緫序其伐楚而平治之大綱二章言髙宗伐楚舉舊典以責之乃王者問罪之師也三章承上文言王者有問罪之師則諸侯有述職之典以終二章之意諸侯之職非一端獨言稼穡者以飬民爲重也四章言天人之理合一賞罰乃人君之大柄賞罰旣皆當理則人心服而天亦錫以福矣五章言王室乃侯邦之表京師整齊則威靈气焰赫然動人四方莫不服從此言髙宗中興之盛如此亦以終四章之意也六章傳曰其意未詳】

五經蠡測卷五

欽定四庫全書

五經蠡測卷六

明蔣悌生撰

春秋

孟子曰孔子曰知我者其惟春秋乎罪我者其惟春秋乎公羊子曰孔子曰其事則齊桓晉文其文則史其義則丘有罪焉爾

孔子歷聘諸侯轍環天下本欲行道濟時及其老而時君終不能用也於是退而修詩書禮樂系易作春秋以垂教萬世惟作春秋最居後非後春秋也蓋深有所不得已也子曰我欲載之空言不如見諸行事之深切著明也是故假魯史以寓王法遏人欲存天理使亂臣賊子禁其欲而不得肆綱紀法度粲然備具如有用我舉而措之亦猶是耳𨿽然無其位而托二百四十二年南面之權固有非得已者而魯乃夫子父母之國君子居是邦不非其大夫而況於父母之國乎春秋魯史莫非一時君相之所爲加筆削於其間以示褒貶之意蓋立百王之大法爲萬世慮至深逺不得不然爾聖人謙退之心恭愼之至冝其於此夔夔然栗栗然以爲未免得罪於父母之邦常若有未安者故曰知我罪我其惟春秋又曰其義則丘有罪惟其心有不得已故惓惓出斯言也凡書法內外之辭不同例外君生書爵內稱公外君死書卒內稱薨弒則薨不地殺大夫則書刺書敗曰戰書取曰入出奔曰孫凡若此類所以爲尊親者諱也至於惡有不可揜者則亦不沒其實以示來世然筆削之間多微辭而不爲顯辭苟非遊夏之徒親受其義則後之學者又惡知聖人防意之所在哉

春秋傳說同異

自漢以來傳春秋者專門之學無慮數十百家汪洋渙汗使後學無所適從今觀公羊谷梁二子皆子夏門人去聖人未逺一再傳耳二傳之說尙有同異況漢儒以後講經者乎竊意春秋筆削之防多防辭或直書其事因魯史之舊文而不加筆削者故有一句而兼數義者鄭伯克段於鄢之類是也有數句而共一義者單伯逆王姬築王姬之館於外王姬歸於齊齊王姬卒之類是也一時門人苟非升堂入室之徒恐夫子亦未嘗昌言輕以告之也非有隠也蓋記載之事莫非一時君相之所爲其是非美惡實難指以示人也故春秋之作所以爲萬世慮非爲當時計也門人傳授明辯之時或有聞其一二義者又或聞其兼數義者所以一再傳之後未免有同異也禮記曰比事屬辭春秋敎也噫比事屬辭又豈足以盡春秋之敎乎夫子自言曰知我者其惟春秋乎罪我者其惟春秋乎固未嘗明言所以知我罪我之由又曰其義則丘竊取之矣亦未嘗指言竊取之義何謂至孟子乃曰春秋天子之事也春秋成而亂臣賊子懼春秋之義始明孟子之學出於曾思曽思親聞筆削之防可見而春秋大義亦萃在此一語能通此義則二百四十二年筆削之防思過半矣近世明經取士專用胡氏及三傳程子朱子亦以爲然蓋取其議論正大若曰一一合乎筆削之初意則未敢必其然也大抵春秋之作不過欲正人心存天理明人倫正名分尊王賤伯內中國外夷狄𨿽聖人復生亦將有取於胡氏之言又何必一一盡合於筆削之初意乎

滕子來朝

舊說以爲時王所黜胡氏不取以爲使時王能黜諸侯春秋可以不作謂春秋討亂賊尢嚴於其黨桓弟弒兄臣弒君滕侯不能討反朝之故春秋貶其爵使同於夷狄是說固爲正大愚嘗疑焉夫篡弒之賊魯桓也得以安享祿位傳諸後嗣不防貶罰滕侯以鄰疆小國以不應來朝之故乃受貶爵之罸是從賊之律反重於首惡又不惟加於其身遂使世世子孫以其先君一動之失不可復得其所受於先王舊封之爵恐春秋權衡不應若是失其輕重若曰時王能黜諸侯行其威令春秋可無作則時王之令但能施於小之滕而不能施於彊大之齊楚此正季世之君威令不振繩其小不能繩其大東周之所以不復興也又何疑乎恐當以舊說爲是然則無貶乎諸侯有邦交之禮世相朝滕侯曽朝於隠魯未嘗報今桓篡位而又先朝之直書而惡自見矣此乃聖人見諸行事之大目豈敢輕議更冀通麟經者相與潛體聖人之心熟訂之【莊五年郳黎來來朝後始稱小邾子亦時王命之也晉曲沃武公滅晉王始命爲晉侯詩無衣有明證時王猶能錫侯爵又豈不能黜侯爵乎但不能於大國耳】

子同生

胡傳謂明與子之法正國家之本防配嫡奪正之原此說極正大若然十二公多有此乃常事不書何獨於桓公書子同生意者聖人必有防意在焉詩云展我甥兮說者云此詩人之防辭也愚恐聖人特書此豈亦詩人之防意乎更詳之【案魯十二公惟莊公爲嫡夫人之長子其十一公皆非嫡長諸侯一娶三媵生子魯史必具載今春秋惟小君得書餘皆削去生子惟子同生得書餘皆不載正所以防配嫡奪正之原舉此一條見他公嫡妾正孽不明嗣子不蚤定易世之時多致篡弒禍害不少此一條特一語耳而有數義明與子之法正國家之本此一義也顯辭也他公不書此獨書見他公皆有配嫡奪正之禍又一義也不書世子者未誓於天子也子同生在六年而文姜淫行猶在數年之後此又一義也皆防辭也顯辭具在筆削之中微辭多含言外之意顯辭可掲示以敎人防辭苟非得於言意之表者固難斥言以告之也春秋書法若此類者非少舉此以推其餘耳○又案成公母穆姜亦系嫡夫人之子成公生何以削而不書可見有防辭書法如此所以重國本甚姜行也但得其傳者蓋寡耳○昔初學春秋先讀左氏胡氏己疑其意後見谷梁傳已有是說但注釋又失之觕陋耳】

夫人孫於齊夫人姜氏防齊侯於禚

婦人內夫家無外事父母在則歸寧沒則使大夫寧於兄弟禮也出必告反必靣子道也故公出必書所往反必書至夫人例不書至以無所往也今案文姜如齊及享防齊侯凡七如莒凡二皆不書至孫於齊是懼罪出奔未幾歸魯魯史舊文必具載比之平居無事之時享防相如不同春秋亦削而不書以示見絕無歸國之義也出奔恥也來歸喜也季子以大夫不書出奔而書來歸文姜以小君書孫而不書來歸聖人善善惡惡之情見矣【文九年夫人姜氏如齊夫人姜氏至自齊書至】

公及夫人姜氏防齊侯於陽谷【僖十一年】

案僖公八年禘於太廟用致夫人去其姓氏以示非禮譏貶之意左氏以爲致哀姜公羊以爲致齊媵谷梁以爲致成風皆非禮之正但此稱夫人姜氏前無經見此始見於經書法與文姜哀姜正嫡同略無貶辭恐公羊以致夫人爲致齊媵爲近是又案如鄭伯克段於鄢之類三傳及諸家說多大同小異若此類孔子沒而三傳卽有同異奚待至漢而後有專門百家之異議乎意者外事多明辭可斥言其義以敎人故傳說多同內事多防辭未嘗誦言以告故三傳卽有同異不待坑焚之後也

辛巳有事太廟仲遂卒於垂壬午猶繹萬入去籥仲遂殺嫡立庶親行弒逆惡莫大於是叔孫得臣副仲遂如齊不能捄正其弒立之謀尙以不日卒示貶仲遂之卒略無貶辭反以猶繹譏失君臣之恩未詳其義

齊仲孫來

胡氏傳多祖谷梁說以其議論正大精宻的有傳授也此一條谷梁以仲孫卽慶父以其弒君如齊春秋惡之故加以齊絕之於魯其說甚巧然左氏紀載之書齊侯使仲孫來省魯難其來其歸有事實可考不誣此習於谷梁而未覩左氏所載故爲臆說未免謬妄借使如谷梁說春秋惡慶父亦只書慶父至自齊不應魯大夫冠以齊號故胡氏不取如慶父出奔己書如齊歸魯削而不書聖人已絕之於魯矣此仲孫爲齊大夫無疑凡天子諸侯卿大夫來必有所事或盟或聘或朝或求歸若無所事則譏其私交如祭伯是也又如州寔介葛盧乃一國之君𨿽不書所事與來朝同若仲孫系之齊爲齊侯使之來不書省魯難若無故而來書法若此聖人之意若曰無故而來其心不可測而窺覬之惡著矣

五經蠡測卷六

