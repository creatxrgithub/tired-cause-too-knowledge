《融堂四書管見》﹝宋﹞錢時撰

序錢時

卷一論語

學而第一

爲政第二

卷二論語

八佾第三

裏仁第四

卷三論語

公冶長第五

雍也第六

卷四論語

述而第七

泰伯第八

卷五論語

子罕第九

鄕黨第十

卷六論語

先進第十一

顏淵第十二

卷七論語

子路第十三

憲問第十四

卷八論語

衛靈公第十五

季氏第十六

卷九論語

陽貨第十七

微子第十八

卷十論語

子張第十九

堯曰第二十

卷十一古文孝經

卷十二大學

卷十三中庸

提要

《融堂四書管見》十二卷﹐宋錢時撰。時有《融堂書解》﹐已著錄。此編凡《論語》十卷﹑《孝經》一卷﹑《大學》一卷﹑《中庸》一卷﹐卽嘉熙二年喬行簡奏下嚴州取時所著書之一也。俱先列《經》文﹐略加音訓﹐而詮釋其大旨於後。《孝經》用古文。《大學》但析爲六章﹐不分《經》《傳》。蓋時之學出於楊簡﹐簡之學出於陸九淵﹐門戶迥殊﹐故不用程朱之本。其解《論語》「崇徳辧惑」章﹐謂「誠不以富﹐亦祗以異」二句乃證愛欲其生﹑惡欲其死者之爲異。「齊景公有馬千駟」節﹐合上文爲一章﹐謂「其斯之謂與」句乃指夷齊﹐便是求志達道而言。又《大學》「此謂知本﹐此謂知之至也」二句﹐仍附第一章

末﹐謂是聖人承上厚本薄末﹑反復曉人之意。亦俱根據舊文﹐不肯信爲錯簡。朱子《與陸九淵書》所謂「各尊其所聞﹐各行其所知」也。然金溪之學﹐惟憑心悟﹐或至於恍惚窈冥。時則以篤實爲宗﹐故其詮發義理﹐類多平正簡朴﹐不爲離析支蔓之言﹐又敖繼公《儀禮集說後序》所謂「以魯男子之不可學柳下惠之可者」矣。卷首有紹興已丑時《自序》﹐末有景定辛酉天臺錢可則《刊書跋》。《宋史﹖藝文志》﹑馬端臨《經籍考》皆不著錄﹐獨張萱《內閣書目》有之。𨿽以「四書」爲名﹐所解不及《孟子》。與朱子所稱「四書」者異﹐故今列於《五經總義類》焉。

序

時未弱冠﹐先君子筠坡翁授以《論語》及《中庸》《大學》﹐且曰只會得「學而時習之」一句﹐余書不解自通。屬遭多難﹐𨿽崎嶇顚頓萬狀﹐服膺斯訓﹐未嘗庋置。然不過尋﹐繹先儒文義﹐助之演說。年逾四十﹐忽自警省﹐始大悟舊學之非。於是取三書讀之﹐灑然如脫纏蔓矣。間因講習﹐積而成編。後獲從慈湖先師遊﹐竟櫝藏弗果出﹐迨今十有三載。春二月﹐兒輩請觀﹐乃稍稍刪潤﹐附以音訓﹐並述《古文孝經》二十二章﹐題曰《四書管見》。嗚呼﹗非敢爲它人道也﹐傳之家塾﹐庶幾先君子之志云。紹定己丑四月二十日﹐蜀阜錢時書。

卷一論語

學而第一

子曰「學而時習之﹐不亦說﹝音悅﹞乎﹖有朋自遠方來﹐不亦樂﹝音洛﹞乎﹖人不知而不慍﹝紆問切﹞﹐不亦君子乎﹖﹝子﹐孔子也。同門曰朋。學說﹐文覺也。習者﹐習熟其所學。時習﹐言無時而不習也。慍﹐怒也。﹞

學者﹐覺其所固有而已﹐故曰﹕大學之道﹐在明明徳。心本無體﹐虛明無所不照。爲物所誘﹐爲意所蔽﹐爲情所縱﹐而昭昭者昏昏矣。是故貴於覺也。不覺則何以習﹖禹曰「安汝止」﹐習此者也。文王「不識不知﹐順帝之則」﹐習此者也。孔子「爲之不厭」﹐習此者也。無時而不習﹐卽無時而不明﹐滿天地皆春風和气也。其爲說何如哉﹗於是而有同志來自遠方﹐則知學者益廣矣。此其爲樂又可量哉﹗𨿽然知學者自知﹐不知學者自不我知﹐安可彊也﹖世之人昏昏逐逐﹐醉生夢死視聖賢門戶不翅若冰炭﹐正可憐憫耳﹗安得以其不知而遂慍乎﹖君子之心如太虛澄然﹐何慍之有﹗

有子曰「其爲人也孝弟﹝去聲﹞﹐而好﹝去聲﹞犯上者﹐鮮﹝上聲﹞矣﹔不好犯上﹐而好作亂者﹐未之有也。君子務本﹐本立而道生。孝弟也者﹐其爲仁之本與﹗」﹝有子﹐名若﹐孔子弟子﹐善事父母爲孝﹐善事兄長爲弟。犯上﹐陵犯長上也。鮮﹐少也。作亂﹐爲逆亂之事也。﹞

「本立而道生」以下有疑﹐更待細勘。堯舜之道﹐孝弟而已矣。孝弟卽道卽仁﹐何本何生﹖

子曰「巧言令色﹐鮮矣仁﹗」﹝巧﹐卽機巧之巧。令﹐美也。仁﹐人心也。﹞

得其本心﹐斯謂之仁。意態浮動﹐務說人之觀聽﹐此何所用心哉﹗故曰「鮮矣仁﹗」言如此等人少有仁者﹐深不然之之辭也。

曾子曰「吾日三省吾身﹕爲﹝去聲﹞人謀而不忠乎﹖與朋友交而不信乎﹖傳不習乎﹖﹝曾子﹐孔子弟子﹐名參﹐字子輿。省﹐察也。不欺於心爲忠﹐不欺於言爲信。傳者﹐傳道也。習﹐實時習之習。﹞

傳而不習﹐則所學者不在己﹐何貴於傳也。然而日用功夫﹐往往多就交際應酬上走作﹐故曾子三省﹐以忠信爲先。記曰「忠信大道」。易曰「忠信所以進徳」。謀不忠﹐交不信﹐則所以傳而習之者﹐何事哉﹗

子曰「道﹝去聲﹞千乘之國﹕敬事而信﹐節用而愛人﹐使民以時。」﹝八百家出車一乘﹐千乘諸侯之國也。時者﹐農隙之時。﹞

只一道字﹐便非春秋戰國气象。古注訓治﹐殆未然也。敬事下聯著信字﹐節用下聯著愛人字﹐爲國者所當深體。

子曰「弟﹝上聲﹞子入則孝﹐出則弟﹝去聲﹞﹐謹而信﹐泛愛眾﹐而親仁。行有餘力﹐則以學文。」﹝泛﹐廣也。眾﹐謂眾人。親﹐親炙也。仁﹐謂仁者。餘力﹐猶言餘暇也。文﹐卽六藝之文。﹞

入孝出弟﹐爲弟子者職分所當爾。然不謹則慢忽﹐不信則詐欺﹐不泛愛眾則偏私﹐泛愛而不親仁﹐則無所決擇﹐以成其徳行。有餘力最宜玩味﹐見得聖門﹐力行功夫﹐鑿鑿精實。學文非所急也﹐學而一篇多說孝弟忠信四字。

子夏曰「賢賢易色﹐事父母能竭其力﹐事君能致其身﹐與朋友交言而有信。𨿽曰未學﹐吾必謂之學矣。」﹝子夏﹐孔子弟子﹐姓卜﹐名商。賢賢易色者﹐賢人之賢而易其好色之心也。致﹐猶委也。﹞

賢賢而下卽是古人實學﹐吾必謂之學矣。所以極言其學之﹐在是也。四事𨿽排說﹐獨以賢賢易色揭之章首﹐最是緊切處。使好善之誠不能勝物欲之念﹐率是以往﹐橫流莫遏。事君親﹐交朋友﹐其獘有不可勝言者﹐安能各盡其分乎﹗曰賢﹐曰易﹐曰竭﹐曰致﹐曰信﹐不可艸艸看過。

子曰「君子不重則不威﹐學則不固。主忠信。無友不如己者。過則勿憚攺。」﹝重﹐端重也。威﹐威嚴也。固﹐堅固也。無﹑毋通﹐與勿皆禁止之辭也。憚﹐畏難也。﹞

气輕志浮﹐故不重。不重則所學易搖。主忠信而下﹐所以學也。所主者忠信﹐大本立矣。自然重﹐自然威﹐自然固。又須得如己者友﹐乃有益。不如己﹐是與己不相似﹐非同志也。友同志矣﹐又須不憚攺過﹐過而不攺﹐𨿽友同志無益也。或曰不如﹐猶言不勝。

曾子曰「愼終追遠﹐民徳歸厚矣。」﹝愼終者﹐不怠於終也。追遠者﹐不忘於遠也。﹞

民之秉彜﹐好是懿徳。本未始不厚也﹐於所厚者。薄始無所不薄耳。能愼終﹐能追遠﹐安得不一反而歸於厚哉﹗

子禽問於子貢曰「夫子至於是邦也﹐必聞其政﹐求之與﹝平聲﹞﹖抑與之與﹝平聲﹐下同﹞﹖」子貢曰「夫子溫﹑良﹑恭﹑儉﹑讓以得之。夫子之求之也﹐其諸異乎人之求之與﹖」﹝子禽﹐姓陳﹐名亢。子貢﹐姓端木﹐名賜。皆孔子弟子。溫﹐和也。良﹐善也。恭﹐敬也。儉﹐不侈大也。讓﹐謙遜也。﹞

「夫子溫﹑良﹑恭﹑儉﹑讓以得之。」「以得之」三字﹐當看是得也﹐非我求也﹐非彼與也。

子曰「父在﹐觀其志﹔父沒﹐觀其行﹝去聲﹞﹔三年無攺於父之道﹐可謂孝矣。」

父在而違﹐父沒而倍者﹐多矣。觀其志﹐觀其行﹐而於父之道﹐三年無攺則終身之所守定矣。所以爲孝﹐有志﹐有行之可觀﹐而其道可以無攺﹐非不義之父也。如或非道﹐又當權宜。

有子曰「禮之用﹐和爲貴。先王之道斯爲美﹐小大由之。有所不行﹐知和而和﹐不以禮節之﹐亦不可行也。」﹝禮者﹐天則之自然﹐人文之品節也。和﹐卽中和之和﹐斯指和而言。小大由之﹐言上下所共由也。﹞

喜怒哀樂﹐發而皆中節﹐謂之和。此卽禮之所以爲禮也。苟知和之爲禮﹐而禮之用未嘗不和﹐則安有不可行者哉﹗有子所謂知和而和﹐豈恣縱無法度之謂﹐而以禮節之者﹐特區區文貌之末歟﹖

有子曰「信近﹝去聲﹐下同﹞於義﹐言可復也﹔恭近於禮﹐遠﹝去聲﹞恥辱也﹔因不失其親﹐亦可宗也。」﹝義者﹐宜也。復﹐踐行也。因﹐由也。宗﹐猶尙也。﹞

信所以明義﹐恭所以行禮﹐非二物也﹐何以謂之近﹖若曰其蔽也。賊無禮則勞彼善。於此云爾﹐由是而得﹐所可親之人﹐乃庶幾可尙焉﹐故曰亦可宗。

子曰「君子食無求飽﹐居無求安﹐敏於事而愼於言﹐就有道而正焉﹐可謂好﹝去聲﹞學也已。」

不求安飽﹐能敏事愼言﹐非篤志力行者﹐不爾。然須識所敏者何事﹐若區區末務﹐則何就正之有﹖

子貢曰「貧而無諂﹐富而無驕﹐何如﹖」子曰「可也。未若貧而樂﹝音洛﹞﹐富而好﹝去聲﹞禮者也。」子貢曰「詩云﹕如切如磋﹝七多切﹞如琢如磨。其斯之謂與﹝平聲﹞﹖」子曰「賜也。始可與言詩已矣﹗告諸往而知來者。」﹝諂﹐以言媚人也。驕﹐矜肆也。可者﹐僅可而未盡之辭。《詩﹖衛風》淇澳之篇﹕治骨角者﹐切而復磋﹔治玉石者﹐琢而復磨。往﹐謂所已言者。來﹐謂所未言者。﹞

貧無諂﹐富無驕﹐𨿽愈於常人之病﹐然未必忘貧富也。樂與好禮﹐則忘矣。此君子所以無入而不自得。子貢因悟切磋琢磨之旨﹐知學問之無窮﹐是告諸往而能知來也﹐故夫子喜之。

子曰「不患人之不己知﹐患不知人也。」

苟知人則知所向方矣﹐不知從何所決擇﹖子夏﹑子遊﹑子張﹐尙不知夫子﹐況他人乎﹖所以知不知者安在﹖

爲政第二

子曰「爲政以徳﹐譬如北辰﹐居其所而眾星共之。」﹝政者﹐正也﹐所以正人之不正也。徳者﹐得也﹐不失其本心之謂也。北辰﹐北極天之樞也。居其所﹐居中而不動也。拱者﹐眾星環向而朝之也。﹞

徳者﹐政之所出﹐民之歸也。

子曰「詩三百﹐一言以蔽之﹐曰思無邪。」﹝詩三百十一篇﹐言三百者﹐舉大數也。蔽﹐斷也。思無邪﹐《魯頌》駉篇之語﹞

「思無邪」一語﹐所以示萬世讀詩之大法﹐不然則鄭衛國風適滋蕩者之邪心乎

子曰「道﹝去聲﹐下同﹞之以政﹐齊之以刑﹐民免而無恥。道之以徳﹐齊之以禮﹐有恥且格。」﹝道﹐導也。齊﹐一之也。免者﹐苟免於刑也。格﹐正也。﹞

徳禮者﹐人心所同。有非律之於其外也﹐故有恥且格。爲民父母行政而使之苟免無恥﹐亦可憐矣。𨿽然猶有政也﹐猶苟免也﹐後世徒刑而不及政﹐斯民遂至於不免且不暇免﹐悲矣﹗

子曰「吾十有五而志於學﹐三十而立﹐四十而不惑﹐五十而知天命﹐六十而耳順﹐七十而從﹝如字﹞心所欲﹐不逾矩。」﹝古者十五入大學。逾﹐過也。矩﹐所以爲方者﹐卽天則也。﹞

此章六節﹐當提起學與天命﹐作綱領看。志者﹐所向之一﹔立者﹐所守之定﹔不惑者﹐所見之明。由是﹐乃進而知天命焉。所謂志學﹐學此者也。學而至於知天命﹐則至矣。六通四辟﹐徹底洞然﹐無所不覺﹐無所不照﹐過此以往﹐復何所知哉﹐但熟而已。曰耳順﹐是應酬上無纖毫疑礙﹐無一事之不熟也。曰從心所欲﹐不逾矩﹐是隱微處無纖毫滲漏﹐無一念之不熟也。釋氏﹐虎穴魔宮皆爲佛事﹐淫坊酒肆盡是道場﹐渠所謂任意縱橫﹐亦從心所欲矣。謂之不逾矩﹐可乎﹖不逾矩﹐吾聖人所以經世﹐所以建皇極。

孟懿子問孝。子曰「無違。」樊遲禦﹐子告之曰「孟孫問孝於我﹐我對曰『無違』。」樊遲曰「何謂也﹖」子曰「生﹐事之以禮。死﹐葬之以禮﹐祭之以禮。」﹝孟懿子﹐魯大夫仲孫氏﹐名何忌。樊遲﹐名須﹐孔子弟子。禦﹐禦車也。孟孫卽懿子也。﹞

所謂「無違」﹐在於以禮。然則非禮以順其親者﹐不謂之順﹐乃所謂違也。以禮者﹐養生喪死﹐種種中節﹐無過不及之謂。玩一「以」字﹐人子之責甚重。孟僖子﹐使其子學禮﹐故告之「以」﹐是歟﹖

孟武伯問孝。子曰「父母惟其疾之憂。」﹝武伯﹐懿子之子﹐名彘。﹞

自疾之外﹐略無一事貽親之憂﹐亦可謂孝矣。𨿽然無妄之疾﹐乃有所以致之﹐其爲毀傷一也。故曰惟其疾。惟字與其字﹐不可不深體。

子遊問孝。子曰「今之孝者﹐是謂能養﹝去聲下同﹞。至於犬馬﹐皆能有養﹔不敬﹐何以別﹝彼列切﹞乎﹖」﹝子遊﹐姓言﹐名偃﹐孔子弟子。養﹐謂口體之奉也。﹞

孩提之童﹐知愛其親﹐本未始不孝也﹐惟不敬﹐故失之敬﹐則私意斷絕。本心昭融﹐通於神明﹐光於四海﹐無所不通﹐於是乎在養。而不敬﹐與獸畜之者無異﹐謂之孝可乎﹖𨿽然指能養者而言耳。

子夏問孝。子曰「色難。有事弟子服其勞﹐有酒食﹝音嗣﹞先生饌﹐曾是以爲孝乎﹖」﹝食﹐飯也。先生﹐父兄也。饌﹐供饋之也。曾﹐則也。﹞

得父母於容色之間﹐非先意承志者不能。然須識所以難者何在。若嘻嘻媚悅﹐不以其道﹐則非所難也。服勞具饌﹐亦皆人子事﹐但不可專以是爲孝耳。和气浹洽﹐天性昭明﹐骨肉之間﹐無非大順。四子問孝﹐答之不同﹐而其人品亦自可見。遊﹑夏﹐聖門髙弟﹐違禮節﹑危父母之事﹐宜無有也﹐故直以敬與色難警策之。卽此﹐便是學問用力精微處﹐且未有不敬而能順色者也。四者皆當以敬爲主。

子曰「吾與回言終日﹐不違如愚。退而省其私﹐亦足以發。回也不愚。」﹝回﹐姓顏﹐字子淵﹐孔子弟子。省﹐察也。私﹐謂退處燕安﹐自適之際。發﹐醒發也﹐覺也。﹞

顏子地步已大段瑩徹﹐當其不違如愚之時﹐心融意會﹐非他人所能知也。然學問之士﹐苟自得矣。目色之間﹐便有不言而諭者。回也﹐必待發於私而後知其不愚者。夫子之言﹐殆喜辭也。且以詔門弟子。

子曰「視其所以﹐觀其所由﹐察其所安。人焉﹝於虔切﹞廋﹝所畱切﹞哉﹖人焉廋哉﹖」﹝廋﹐匿也。﹞

所以者﹐趨向之大槪﹐容可勉彊也。所由者﹐日用之實事﹐漸不可以僞爲矣。若夫所安﹐則出於中心之誠。然𨿽欲掩之﹐而自有不可掩者﹐曰視曰觀﹐猶在事迹﹐察其所安﹐得之心術之微也。小人閒居爲不善﹐見君子而後厭。然掩其不善而著其善﹐直何益哉﹖學者於此﹐行著習察而反求其所安者﹐何事焉﹐則當有凜然於不睹不聞之際者。

子曰「溫故而知新﹐可以爲師矣。」﹝故者﹐舊所得也。新者﹐新所進也。﹞

所貴於師者﹐求日新之功也。溫故而有以知新﹐可爲師矣。不溫卽畫﹐斷難語進。溫故習不已﹐知新進不窮。

子曰「君子不器。」﹝器者﹐囿於形體之名。﹞

子貢之達﹐宜不可以器名矣﹐而曰女器。然則君子所以不器者﹐果安在哉。天徳昭融﹐六通四辟。

子貢問君子。子曰「先行其言而後從之。」

大率先言者﹐未必能行。誠力行﹐𨿽不言可也。夫子欲其從後言之﹐所以抑子貢﹐使之就實耳。

子曰「君子周而不比﹐小人比而不周。」﹝周﹐徧也。比﹐偏比也。﹞

君子之心公普﹐小人之見偏私。心本未始不廣大也。意我﹐窒之耳。一日克己﹐何比何周﹖

子曰「學而不思則罔﹐思而不學則殆。」﹝學﹐乃踐履。思者﹐所以致其知也。罔﹐無也。殆﹐危也。﹞

學而不思﹐則無致知之功﹐故罔。思而不學﹐則無力行之實﹐故殆。罔者﹐空虛無實。殆者﹐臲卼不安。

子曰「攻乎異端﹐斯害也己。」﹝攻﹐卽攻擊之攻。異端﹐非正道而別起一端﹐以誣民者也。﹞

正道昌明﹐異端自然衰止﹐不必攻也。求以勝之﹐反爲害耳。須識孟子距楊墨﹐辟許告﹐與夫子之意不殊﹐方明此義。孟子亦只是正人心﹐或曰攻治也。

子曰「由﹗誨女﹝音汝﹞知之乎﹖知之爲知之﹐不知爲不知﹐是知也。」﹝由﹐姓仲﹐字子路﹐孔子弟子。知﹐卽覺也。﹞

苟有眞知﹐無非實學。以不知爲知﹐可乎﹖記曰﹕忠信大道。道只是朴實﹐不虛僞。會此朴實之旨﹐卽知矣。夫子每每提一知字﹐只埋頭說起﹐不言所知者何事﹐最妙。

子張學幹祿。子曰「多聞闕疑﹐愼言其餘﹐則寡尢。多見闕殆﹐愼行其餘﹐則寡悔。言寡尢﹐行﹝去聲﹞寡悔﹐祿在其中矣。」﹝子張﹐姓顓孫﹐名師﹐孔子弟子。幹﹐求也。祿﹐仕者之俸也。疑﹐未信也。殆﹐未安也。闕者﹐空闕也。尢者﹐人咎。悔者﹐所以自咎也。﹞

言招憂﹐行招辱﹐其禍大矣﹐何以祿爲﹖多聞闕疑而又愼言﹐其不疑者自然寡尢。多見闕殆而又愼行﹐其不殆者自然寡悔。寡尢寡悔﹐不憂不辱﹐卽所以爲祿也。故曰﹕在其中﹐然任官擇人﹐實未有言行不修而足以得祿者。子張不問學而問幹祿﹐夫子因其病而勉之﹐婉而不迫矣。

哀公問曰「何爲則民服﹖」孔子對曰「舉直錯諸枉﹐則民服﹔舉枉錯諸直﹐則民不服。」﹝哀公﹐魯君﹐名蔣。舉﹐提拔也。錯諸枉﹐猶言置之枉者之上也。枉﹐不直也。﹞

人心是非之公﹐一舉錯而服不服﹐如影響可厚誣哉。大凡直道皆足以服人﹐枉道皆足以致戾﹐不獨人才也﹐舉其一端之大者耳。

季康子問﹕「使民敬﹑忠以勸﹐如之何﹖」子曰「臨之以莊則敬﹐孝慈則忠﹐舉善而教﹐不能則勸。」﹝季康子﹐魯大夫﹐季孫氏﹐名肥。臨﹐臨民也。莊﹐端莊也。孝於親﹐慈於眾。舉善﹐舉用善人也。不能﹐未進於善者。勸者﹐相勉從善也。﹞

斯民尊君親上之心﹐本未始不敬﹐本未始不忠﹐本未始不勸。上之人無道以臨之﹐遂使民彜冺亂﹐不獲盡其分。季康子﹐魯大夫也﹐由是而知所以臨民﹐則善矣。抑思敬忠以勸﹐所以事其君哉。

或謂孔子曰「子奚不爲政﹖」子曰「書云﹕『孝乎惟孝﹑友於兄弟﹐施於有政。』是亦爲政﹐奚其爲爲政﹖」﹝定公初年﹐孔子不仕﹐故或人疑而問之。書﹐周書君陳篇。善兄弟曰友。﹞

兄弟同气也﹐能孝於親﹐自然克念同气。故書中論孝﹐專說友於兄弟﹐此風俗之樞機。家之所以齊﹐國之所以治﹐天下之所以平也。政者﹐正也。施於有政﹐特由是而推之耳。然則夫子𨿽不仕﹐未始不爲政也。何者而謂之政哉﹖千載斯言﹐可爲太息。

子曰「人而無信﹐不知其可也。大車無輗﹝五兮切﹞﹐小車無軏﹝音月﹞﹐其何以行之哉﹖」﹝大車﹐牛車。輗﹐轅端橫木﹐縛以駕牛領者。小車﹐駟馬車也。軏﹐轅端上曲﹐鉤衡以駕兩服馬領者。﹞

信則事﹐事皆實。無信則事事皆虛。

子張問﹕「十世可知也﹖」子曰「殷因於夏禮﹐所損益﹐可知也﹔周因於殷禮﹐所損益﹐可知也﹔其或繼周者﹐𨿽百世可知也。」﹝王者易姓受命爲一世。因者﹐禮之大本。損益者﹐禮之節文也。﹞

能繼則不失其所因﹐𨿽百世如一日﹐況十世乎。惜周之後﹐無有繼之者。大本旣失﹐而三代損益之變﹐遂以弗嗣。如之﹐何其可知也﹖

子曰「非其鬼而祭之﹐諂也。見義不爲﹐無勇也。」﹝非其鬼﹐是非禮典所得祭者。﹞

邀福於非鬼﹐而先王禮典輒廢不講﹐後世之通患也。人病無所見﹐見其爲義而不能果決以進﹐則何貴於見乎﹖聖人才說知﹐便說勇﹐才說致知﹐便說力行。見義不能勇爲﹐見不義亦必不能勇攺。

卷二論語

八佾第三

孔子謂季氏﹕「八佾﹝音逸﹞舞於庭﹐是可忍也﹐孰不可忍也﹖」﹝季氏﹐魯大夫﹐季孫氏也。佾﹐舞列也。天子八﹐諸侯六﹐大夫四﹐士二。每佾八人。﹞

不忍者﹐人心之大閒﹐禮義廉恥之守也。舞八佾於大夫之庭而忍矣﹐則凡力之所可爲者﹐何所不爲哉﹖夫子斯言﹐所以誅季氏不臣之心。

三家者以雍徹﹝直列切﹞。子曰「『相﹝去聲﹞維辟公﹐天子穆穆』﹐奚取於三家之堂﹖」﹝三家﹐魯大夫孟孫﹑叔孫﹑季孫之家也。雍﹐周頌篇名。徹﹐祭畢而收其俎也。相﹐助也。辟公﹐諸侯也。穆穆﹐和敬之容也。二語﹐雍詩之辭。﹞

歌雍而徹﹐三家但知僭魯耳﹐不知魯君﹐本非所宜有也。「相維辟公﹐天子穆穆」﹐此何等語﹐亦且習聞而安焉﹖夫子斷之以奚取﹐豈獨爲三家者發哉﹖

子曰「人而不仁﹐如禮何﹖人而不仁﹐如樂何﹖」

仁﹐人心也。禮者﹐履此而已。樂者﹐樂此而已。非徒玉帛鐘鼓之云也。不仁則何以爲禮樂﹖此爲前二者發。

林放問禮之本。子曰「大哉問﹗禮﹐與其奢也﹐寧儉﹔喪﹐與其易也﹐寧戚。」﹝林放﹐魯人。易﹐和易也。﹞

夫子大林放之問﹐而以寧儉答之。辭旨若有未盡焉者。蓋禮之本﹐以奢而亡﹐儉𨿽非中﹐質猶在也。不旣﹐庶幾乎味。與其及寧字﹐深見傷時之意。然必求其所謂本者﹐則非仁不可。故曰﹕克己復禮爲仁。豈林放學未進此﹐姑本世俗之獘以告之歟﹖喪﹐是禮中一事。

子曰「夷狄之有君﹐不如諸夏之亡也。」

夫子感傷諸夏而羨夷狄之有君焉﹐可哀也已。

季氏旅於泰山。子謂冉有曰「女﹝音汝﹞弗能救與﹖」對曰「不能。」子曰「嗚呼﹗曾謂泰山﹐不如林放乎﹖」﹝旅﹐祭名。泰山﹐魯國之山。冉有﹐名求﹐孔子弟子﹐時爲季氏宰。救﹐救止也。﹞

諸侯祭封內山川﹐禮也。林放能問禮之本﹐而求也不能救季氏之僭﹐有愧多矣。曾謂泰山之神﹐亦不如林放乎﹖所以深罪冉有也。在禮則僭﹐在神則瀆﹐將誰欺哉﹗

子曰「君子無所爭﹐必也射乎﹗揖讓而升﹐下而飲﹝去聲﹞﹐其爭也君子。」﹝揖遜而升者﹐大射之禮﹐耦進三揖而後升堂也。下而飲﹐謂射畢揖降﹐以俟眾耦皆降﹐勝者乃揖不勝者升﹐取觶立飲也。﹞

爭者﹐血气之事。淸明無我﹐自然無爭。射有勝有負﹐疑不免矣﹐而揖遜升降﹐乃如許是其爭也﹐所以爲君子也。然則君子﹐果何所爭乎﹖

子夏問曰「『巧笑倩﹝七練切﹞兮﹐美目盼﹝普莧切﹞兮﹐素以爲絢﹝呼縣切﹞兮。』何謂也﹖」子曰「繪﹝胡對切﹞事後素。」曰「禮後乎﹖」子曰「起予者商也﹗始可與言詩已矣。」﹝所問三句﹐先儒謂逸詩今衛碩人篇有上二句。倩﹐口輔之美也。盼﹐白黑分明也。絢﹐采色畫之飾也。繪事﹐繪畫之事也。後素﹐後於素也。﹞

忠信之人﹐可以學禮﹐有質而後有文也。子夏一聞「繪事後素」之語而遽答之以「禮後」﹐可謂善觸類者矣。故曰﹕起予。起予者﹐彊人意之。

子曰「夏禮吾能言之﹐杞不足徵也﹔殷禮吾能言之﹐宋不足徵也。文獻不足故也﹐足則吾能徵之矣。」﹝杞﹐夏之後。宋﹐商之後。徵﹐證也。文﹐典籍也。獻﹐賢也。﹞

夫子能言二代之禮﹐復以文獻不足爲憾。然則所能言者﹐豈直文物制度之謂哉。

子曰「禘﹝大計切﹞自旣灌而往者﹐吾不欲觀之矣。」﹝禘﹐王者之大祭也。王者旣立始祖之廟﹐又推始祖所自出之帝﹐而以始祖配。成王賜魯重祭。故禘於周公之廟﹐以文王爲所出之帝﹐而周公配之。灌者﹐方祭之始用郁鬯灌地以降神也。﹞

灌以降神﹐祭之始皆然也。旣灌而往﹐吾不欲觀﹐則禘無一之足觀也﹐明矣。「不欲觀」三字﹐有忠厚不忍之意。

或問禘之說。子曰「不知也。知其說者之於天下也﹐其如示諸斯乎﹗指其掌。」﹝之於天下﹐猶言達之天下也。示﹐視也。示諸斯﹐卽指其掌而言﹐蓋謂甚易曉也。﹞

答禘之問﹐旣曰不知﹐所謂之於天下與所以示諸斯者﹐又何以然也﹖明得此義﹐則上下有辧﹐大分昭昭而三綱五常正矣。故中庸又曰﹕明乎禘嘗之禮﹐治國其如指諸掌乎。謂不知者﹐不敢顯言國惡也。學者當就指掌處領會。

祭如在﹐祭神如神在。子曰「吾不與﹝去聲﹞祭﹐如不祭。」﹝祭﹐祭先祖也。祭神﹐祭外神也。﹞

人且死﹐形質旣無有矣。所謂鬼神者﹐何物哉﹖知所以爲鬼神﹐則知人之所以爲人﹐如在之旨﹐可以默諭。

王孫賈問曰「與其媚於奧﹐寧媚於竈﹐何謂也﹖」子曰「不然﹐獲罪於天﹐無所禱也。」﹝王孫賈﹐衛大夫。媚﹐悅之也。室西南隅爲奧﹐尊上之所居﹐諭君。竈者﹐老婦之祭﹐𨿽卑而飲食萃焉。賈自諭諷夫子﹐使媚已也。﹞

王孫賈但知事於用衛﹐而不知夫子所事者天。欲以區區媚竈諷之﹐可憐矣哉﹗無所禱之言﹐不特窒幸者之門﹐足以破萬世弄權之膽。

子曰「周監於二代﹐鬱鬱﹝於六切﹞乎文哉﹗吾從周。」﹝監﹐視也。二代﹐夏商也。鬱鬱﹐文盛貌。﹞

春秋之未﹐諸夏無君。魯號秉周禮而且僭亂﹐不可言矣﹐何況其它。夫子所以感念先王之舊﹐發「從周」之嘆歟﹖

子入大﹝音泰﹞廟﹐每事問。或曰「孰謂鄹﹝側畱切﹞人之子知禮乎﹖入大廟﹐每事問。」子聞之曰「是禮也。」﹝大廟﹐魯周公廟。鄹﹐魯邑名也。孔子父叔梁紇嘗爲其邑大夫。﹞

講之於平時﹐問之於臨事﹐敬而無失﹐所謂禮也。動容周旋﹐皆盛徳之至。豈以一物不知爲恥者哉。謂鄹人之子﹐必是初年入大廟之始。

子曰「射不主皮﹐爲﹝去聲﹞力不同科﹐古之道也。」﹝皮﹐革也。布侯而棲﹐革於其中以爲的﹐所謂鵠也。科﹐等也﹞

射貴於中耳。古之道乃不主皮﹐其所主者何事﹖

子貢欲去﹝起呂切﹞告﹝古篤切﹞朔之餼﹝許气切﹞羊。子曰「賜也﹐爾愛其羊﹐我愛其禮。」﹝古者天子﹐常以季冬﹐頒來歲十二月之朔於諸侯﹐諸侯受而藏之祖廟。月朔﹐則以特羊告廟﹐請而行之。魯自文公始﹐不視朔而猶供羊。餼﹐生牲也。﹞

魯不視朔﹐慢上甚矣。猶幸餼羊﹐可仿佛也。子貢乃欲並去之。嗚呼﹗愛一羊也哉﹗

子曰「事君盡禮﹐人以爲諂也。」

禮﹐卽天則之不可逾者﹐無纖毫欠闕﹐方謂之盡到處﹐方是了臣子分職耳。故曰﹕明此以北面舜。之所以爲臣﹐未至聖人﹐皆未可以言盡也。孟子自謂﹐齊人莫如我敬王﹐气象便不同。

定公問﹕「君使臣﹐臣事君﹐如之何﹖」孔子對曰「君使臣以禮﹐臣事君以忠。」﹝定公﹐魯君﹐名宋。﹞

君臣之間﹐非徒勢位。君以禮﹐臣以忠﹐各盡其分耳。此與孟子犬馬寇仇之義不同。先儒把禮與忠對說﹐恐於臣節有所未安。屈原遭讒放逐至死﹐而此心皎皎如秋霜夏日﹐安可一日忘哉。

子曰「關雎﹝七餘切﹞﹐樂﹝音洛﹞而不淫﹐哀而不傷。」﹝關雎﹐周南首篇。淫者﹐樂之過。傷者﹐哀之過也。﹞

樂則易淫﹐哀則易傷。發乎情性之正﹐自然中節﹐所謂和也。所以不淫不傷者﹐誰實爲之。慈湖先師謂此論關雎之音。

哀公問社於宰我。宰我對曰「夏后氏以松﹐殷人以柏﹐周人以栗﹐曰使民戰栗。」子聞之曰「成事不說﹐遂事不諫﹐旣往不咎。」﹝宰我﹐名子﹐孔子弟子。以松﹐以柏﹐以栗者﹐古者立社各樹其土之所宜木以爲主也。戰栗﹐恐懼貌。﹞

社之置﹐關國體﹐系民命﹐其義重矣。宰我不能發揮﹐止以主木爲對﹐而使民戰栗之說﹐又復不能正救其謬。夫子所以深責之。

子曰「管仲之器小哉﹗」或曰「管仲儉乎﹖」曰「管氏有三歸﹐官事不攝﹐焉﹝於虔切﹞得儉﹖」「然則管仲知禮乎﹖」曰「邦君樹塞門﹐管氏亦樹塞門﹔邦君爲兩君之好﹝去聲﹞﹐有反坫﹝丁念切﹞﹐管氏亦有反坫。管氏而知禮﹐孰不知禮﹖」﹝管仲﹐名夷吾﹐齊大夫﹐相桓公以霸者。器﹐卽君子不器之器。三歸﹐臺名。攝﹐兼也。家臣不能具官﹐故兼攝之﹐不攝侈也。宮屏﹐謂之樹塞蔽也﹐所以蔽內外也。好﹐謂好會。坫﹐在兩楹之間﹐獻酬飲畢﹐則反爵於其上。皆諸侯之禮﹐管氏僭之。﹞

先儒論奢與犯禮﹐其器之小可知。愚謂管仲以其君霸﹐正是器之小處。奢與犯禮﹐特其中一事耳﹐未至於道﹐未離於器﹐況假之乎。或者之問﹐與公孫丑﹐猶不足爲之﹐見略相似。

子語﹝去聲﹞魯太師樂。曰「樂其可知也﹕始作﹐翕如也﹔從﹝音縱﹞之﹐純如也﹐皎如也﹐繹如也﹐以成。」﹝語﹐告也。太師樂﹐官名。翕﹐合也。從﹐放也。純﹐諧和不雜也。皎﹐明也﹐八音歷歷無相奪也。繹﹐相續不絕也。成﹐樂之一終也。﹞

樂其可知﹐非夫子自謂也。將以樂語魯太師﹐言其旨亦易曉云耳。曰始作﹐曰從﹐曰成﹐始終之備也。曰翕﹐曰純﹐曰皎﹐曰繹﹐音節之美也。所謂可知者如此。夫子自衛反魯之時乎﹖

儀封人請見﹝賢徧切﹞。曰「君子之至於斯也﹐吾未嘗不得見也。」從﹝去聲﹞者見﹝賢徧切﹞之。出曰「二三子﹐何患於喪﹝去聲﹞乎﹖天下之無道也久矣﹐天將以夫子爲木鐸。」﹝儀﹐衛邑封人﹐掌封疆之官。君子﹐謂當時賢者。木鐸﹐金口木舌﹐施政教則振之。﹞

儀封人一見夫子﹐便知斯文未喪﹐天意有在﹐賢於晨門﹐荷蕢遠矣。木鐸一振﹐萬古遺音。

子謂韶﹕「盡美矣﹐又盡善也。」謂武﹕「盡美矣﹐未盡善也。」﹝韶﹐舜樂。武﹐武王樂。﹞

武未盡善﹐武王之心有不得已焉。夫子非不滿於武王也。韶居聖人之盛﹐武處聖人之變。夫子明聖人之心﹐嚴萬世之大法也。

子曰「居上不寬﹐爲禮不敬﹐臨喪不哀﹐吾何以觀之哉﹖」

不寬則猛﹐固無足觀。不敬不哀﹐皆文具耳。

裏仁第四

子曰「裏仁爲美。擇不處仁﹐焉﹝於虔切﹞得知﹝去聲﹞﹖」

心不明於是非﹐則視仁人若冰炭矣。𨿽曰與之處﹐而對面千萬里矣。安知所擇也﹖苟知所擇﹐定不背馳。

子曰「不仁者不可以久處約﹐不可以長處樂﹝音洛﹞。仁者安仁。知﹝去聲﹞者利仁。」﹝約﹐窮困也。利者﹐知之而喜進也。﹞

熟後自然不違﹐故安。知後自然不已﹐故利。利而行之者﹐用力於仁也。安而行之者﹐無用乎力﹐純乎天也。

子曰「惟仁者能好﹝去聲﹞人﹐能惡﹝去聲﹞人。」﹝惟﹐言獨也。﹞

無一點私意﹐斯之謂仁。是是非非皆天理也。

子曰「苟志於仁矣﹐無惡﹝如字﹞也。」

人之趨向﹐全在立志。苟志於仁﹐卽念念在仁矣﹐自然無惡。

子曰「富與貴是人之所欲也﹐不以其道得之﹐不處也﹔貧與賤是人之所惡﹝去聲﹞也﹐不以其道得之﹐不去也。君子去仁﹐惡﹝平聲﹞乎成名﹖君子無終食之間違仁﹐造﹝七到切﹞次必於是﹐顚沛﹝音貝﹞必於是。」﹝終食者﹐一飯之頃也。造次﹐急遽也。顚沛﹐偃僕也。﹞

素富貴﹐行乎富貴。素貧賤﹐行乎貧賤。何謂素行﹖道是也。故無入而不自得﹐安得苟殉欲惡而爲去處哉﹖仁﹐故謂之君子。去仁﹐則安所名乎﹖終食不違﹐以至顚沛造次必於是﹐皆不去之實也。畢竟仁在何處﹐如何是不違﹐如何是必於是﹐知乎此﹐則知所用力﹐而道不可須臾離矣。

子曰「我未見好﹝去聲﹞仁者﹐惡﹝去聲﹞不仁者。好仁者﹐無以尙之﹔惡不仁者﹐其爲仁矣﹐不使不仁者加乎其身。有能一日用其力於仁矣乎﹖我未見力不足者。﹝蓋有之矣﹐我未之見也。蓋有者﹐不敢謂無用力於仁之人也。我未之見﹐所以深嘆其難得也。﹞

仁爲己任﹐若甚重矣。然此事在我﹐非有險阻之難越也﹐非有荒遠之難到也﹐非有百鈞九鼎之難舉也。不疾而速﹐不行而至﹐安在有力不足者哉﹖好仁則自然用力﹐惡不仁則終能用力。

子曰「人之過也﹐各於其黨。觀過﹐斯知仁矣。」﹝黨﹐卽偏黨之黨。﹞

黨是人心偏私處﹐所以過也。仁者﹐大公無我﹐何偏私之有﹗知所以爲過﹐卽知所以爲仁。

子曰「朝聞道﹐夕死可矣。」

到脫然無疑礙處﹐生亦可﹐死亦可。蠢蠢逐逐﹐醉生夢死﹐烏可與言哉﹗

子曰「士志於道﹐而恥惡衣惡食者﹐未足與議也。」

一念外馳﹐便非志道。

子曰「君子之於天下也﹐無適﹝丁歷切﹞也﹐無莫也﹐義之與比﹝毗志切﹞。」﹝適﹐專主也。莫﹐不肯也。比﹐從也。﹞

明得義﹐後自然。無所適﹐莫不然﹐卽膠矣。故曰﹕君子而時中。

子曰「君子懷徳﹐小人懷土。君子懷刑﹐小人懷惠。」

有徳有刑﹐則君子懷。有土有惠﹐則小人懷。懷者﹐中心不忘之謂也。君子隱遁﹐小人離散﹐誰實任其咎哉。刑罰不中﹐則無以懲惡﹐而君子病矣。

子曰「放於利而行﹐多怨。」﹝放者﹐放縱之放。﹞

利欲之心﹐如水滔滔。窒之猶恐其弗止﹐況放而行之乎﹗利之行﹐怨之歸也。

子曰「能以禮讓爲國乎﹖何有﹖不能以禮讓爲國﹐如禮何﹖」﹝何有﹐言不難也。﹞

辭遜成風﹐自然順治。不然﹐則陵奪之習勝矣﹐如禮何﹖

子曰「不患無位﹐患所以立﹔不患莫已知﹐求爲可知也。」

立與可知﹐指君子自治之實耳﹐非爲外也。無位爲患﹐則所謂立者必荒。患莫已知﹐則所以可知者必略。立者確乎不可拔之名﹐是所學實事﹐卽所謂可知者也。

子曰「參乎﹗吾道一以貫之。」曾子曰「惟﹝上聲﹞。」子出。門人問曰「何謂也﹖」曾子曰「夫子之道﹐忠恕而已矣。」﹝參乎者﹐呼曾子名而語之也。貫﹐通也。惟者﹐默諭而深領之辭。門人者﹐曾子之門人也。﹞

這个不是事事物物上斗合得來。會得後自然光明洞徹﹐無所不通﹐本一貫也﹐非貫之而後一也。夫子以一貫語曾子﹐直是指得淸切。曾子以忠恕答門人﹐直是斷得淸切。不淸切﹐後一惟字如何撰得出﹗後學不悟本一之旨﹐直向事物上逐項尋討﹐安得曾子者而論忠恕哉﹖

子曰「君子諭於義﹐小人諭於利。」

諭者﹐深明其旨﹐深知其味者也。不幸志趣一差到﹐諭後如何住得﹖桑弘羊之徒﹐算析秋毫﹐至死不悔﹐可憐也已。

子曰「見賢思齊焉﹐見不賢而內自省﹝悉井切﹞也。」

思齊則遷善﹐內省則攺過。賢﹐不賢﹐皆吾師也。

子曰「事父母幾諫。見志不從﹐又敬不違﹐勞而不怨。」﹝幾﹐微也。﹞

迎其未形﹐便當救止。旣形﹐則過已顯﹐無及矣。微察其不然﹐便不敢拂。才拂﹐則意已傷﹐難再進矣。旣能如此委曲﹐又須勞而不怨。所謂怨者﹐非必形之辭色也﹐心之隱微﹐稍有不足便不可。爲人子者﹐所宜深體。

子曰「父母在﹐不遠遊。遊必有方。」

朝往暮未還﹐已重倚門之望。遠遊與不知方所﹐父母之心何如哉﹖又況事親之道﹐種種未便﹗

子曰「三年無攺於父之道﹐可謂孝矣。」

己見首篇。

子曰「父母之年﹐不可不知也。一則以喜﹐一則以懼。」

父母之年﹐安有不知﹖所貴於知者﹐欲其以喜懼爲心也。不然則知猶不知耳﹐徒記得某甲某乙﹐濟甚事﹗

子曰「古者言之不出﹐恥躬之不逮也。」﹝逮﹐及也。﹞

以躬行不逮爲恥﹐敢易言乎﹗玩「不出」二字﹐隱然有爲之關鍵者。

子曰「以約失之者鮮﹝上聲﹞矣。」﹝約﹐不放逸也。﹞

約則有守﹐自然寡過。才放逸﹐便失了。

子曰「君子欲訥於言而敏於行﹝去聲﹞。」

實見實履﹐不在言語上。

子曰「徳不孤﹐必有鄰。」

易曰﹕敬義立而徳不孤。不孤者﹐此徳之盛也。有鄰者﹐同徳之應也。徳不孤﹐則必有鄰矣。

子遊曰「事君數﹝色角切下同﹞﹐斯辱矣﹐朋友數﹐斯疏矣。」

數者﹐屑屑不憚煩之謂也。朝夕訥誨﹐方謂之忠。切切偲偲﹐方謂之益。則何者謂之數乎﹖

卷三論語

公冶長第五

子謂公冶長﹕「可妻﹝去聲下同﹞也。𨿽在縲﹝力追切﹞紲﹝息列切﹞之中﹐非其罪也。」以其子妻之。子謂南容﹕「邦有道﹐不廢﹔邦無道﹐免於刑戮。」以其兄之子妻之。﹝公冶長﹐孔子弟子。妻者﹐嫁之也。縲﹐黑索。紲﹐攣也。所以系囚也。南容﹐孔子弟子﹐居南宮﹐名絳﹐又名適﹐字子容﹐謚敬叔。孟懿子之兄。不廢﹐言見用也。﹞

聖門以爲可妻﹐豈易得者。非罪而縲紲﹐正所謂無妄之災﹐疑不假辧矣。世俗未必究實﹐須用與他說破。有道不遺﹐無道獲免。三復白圭之證驗也。

子謂子賤﹕「君子哉若人﹗魯無君子者﹐斯焉﹝於虔切﹞取斯﹖」﹝子賤﹐姓宓﹐孔子弟子。﹞

魯國多君子﹐豈中和之气獨私於魯哉。燻蒸陶冶﹐有以致之耳。使子賤居非其地﹐將何以得此斯字。是所以爲君子處﹐取字亦見得他善學處。

子貢問曰「賜也何如﹖」子曰「女﹝音汝﹞器也。」曰「何器也﹖」曰「瑚﹝音胡﹞璉﹝力展切﹞也。」﹝此因稱子賤而有問也。夏曰瑚﹐商曰璉﹐周曰簠簋﹐皆宗廟盛黍稷器。﹞

君子不器而以瑚璉目之﹐𨿽可貴重﹐終未離於器也。賜也﹐勉乎哉。

或曰「雍也仁而不佞。」子曰「焉﹝於虔切﹞用佞﹖禦﹝魚呂切﹞人以口給。屢憎於人。不知其仁﹐焉用佞﹖﹝雍姓冉字仲弓孔子弟子佞口才也禦當也給辦也憎惡也﹞

仁與佞﹐正相反。口給﹐屢憎﹐仁者不如是也。或稱仲弓之仁﹐而以不佞少之﹐卽此便是他不知其仁處。兩言「焉用佞」宜細玩。

子使漆雕開仕。對曰「吾斯之未能信。」子說﹝音悅﹞。﹝斯﹐猶言這个。﹞

斯字﹐是實做工夫處。夫子以爲可仕﹐豈易得者猶自謂未能信﹐不是實做工夫﹐安有此語﹗有學官嘗舉以難諸生﹐友人見問﹐答曰﹕漆雕開。直是要做徹了。

子曰「道不行﹐乘桴浮於海。從﹝去聲﹞我者其由與﹝平聲﹞﹖」子路聞之喜。子曰「由也好﹝去聲﹞勇過我﹐無所取材。」﹝桴﹐筏也。所﹐猶處也。材﹐卽所以爲桴者。﹞

夫子豈眞浮海者哉﹖深嘆道之不行耳﹗子路何喜之遽也﹖稱其好勇而謂取材之無處﹐所以抑之。

孟武伯問﹕「子路仁乎﹖」子曰「不知也。又問。子曰「由也﹐千乘﹝去聲﹞之國﹐可使治其賦也﹐不知其仁也。」「求也何如﹖」子曰「求也﹐千室之邑﹐百乘之家﹐可使爲之宰也﹐不知其仁也。」「赤也何如﹖」子曰「赤也﹐束帶立於朝﹝音潮﹞﹐可使與賓客言也﹐不知其仁也。」﹝賦﹐兵也﹐古者以田賦出兵。千室﹐大邑。百乘﹐卿大夫之家。宰﹐邑長家臣之通號也。赤﹐姓公西﹐字子華﹐孔子弟子。﹞

三子者﹐謂之仁﹐不可謂之不仁﹐亦不可答以不知。備見聖人包含成就之意。𨿽然治賦﹑爲宰與賓客言﹐不仁亦不可使也。當以意逆之。

子謂子貢曰「女﹝音汝下同﹞與回也﹐孰愈﹖」對曰「賜也何敢望回。回也聞一以知十。賜也聞一以知二。」子曰「弗如也﹗吾與女弗如也。」﹝與﹐許也。﹞

眞知一矣﹐將何所不通﹖謂之十者﹐姑舉成數而言。顏子地位己不易及﹐子貢自知弗如﹐卻是他所以進學處。故夫子與之。

宰予晝寢。子曰「朽﹝許久切﹞木不可雕也﹐糞土之墻不可杇﹝音污﹞也﹐於予與﹝平聲﹞何誅。」子曰「始吾於人也﹐聽其言而信其行﹝去聲﹞﹔今吾於人也﹐聽其言而觀其行。於予與攺是。」﹝晝寢﹐先儒謂居內違禮。朽﹐腐也。雕﹐刻畫也。杇﹐鏝也。與﹐語辭。誅﹐責也。﹞

气昏欲勝﹐安能有立篤志﹖而力行者﹐气象自然不同。

子曰「吾未見剛者。」或對曰「申棖。」子曰「棖也欲﹐焉﹝於虔切﹞得剛﹖﹝申棖﹐孔子弟子。欲﹐多嗜欲也。﹞

剛者﹐天徳之至健﹐非血气云也。養而無害﹐自正自大﹐自直自方﹐故曰﹕富貴不能淫﹐貧賤不能移﹐威武不能屈。此之謂大丈夫。若有一毫物欲之私﹐則餒矣。

子貢曰「我不欲人之加諸我也﹐吾亦欲無加諸人。」子曰「賜也﹐非爾所及也。」

子貢之言﹐系矩之道也。宜夫子喜而進之矣。乃曰﹕非爾所及。嗚呼﹗此以進之也。賜也一聞斯語﹐惕然﹐反求其病根之所在﹐則終身可行之旨﹐何必他日而再問乎﹗

子貢曰「夫子之文章﹐可得而聞也﹔夫子之言性與天道﹐不可得而聞也。」﹝文章﹐威儀文辭之類。性﹐卽人之所固有天道﹐卽天之所以爲天者﹐天人一理也。﹞

旣曰言﹐如何不可聞。此是子貢所學大進處﹐非實見後如何道得出。平時言語之習﹐爲之一洗矣。但將文章與性天道分裂﹐則猶未也。文章卽性卽天﹐初無可聞不可聞之殊。

子路有聞﹐未之能行﹐惟恐有聞。

不聞則已﹐聞必行之。非以所聞爲切身實事者﹐不爾也。「惟恐」二字﹐深得子路力行之意。曰果﹐曰兼人﹐曰無宿諾﹐曰聞過則喜﹐其气象可以槪見。

子貢問曰「孔文子何以謂之文也﹖」子曰「敏而好﹝去聲﹞學﹐不恥下問﹐是以謂之文也。﹝孔文子﹐名圉﹐衛大夫﹐謚法「勤學好問」爲文。﹞

敏﹐有自彊不息之義。不恥者﹐樂善不倦之誠。敏而好學﹐則得所敏矣。好學而不恥下問﹐則得所學矣。然孔圉使太叔疾出妻而妻之﹐其行如是﹐豈眞若聖門之所謂好學者乎﹖先聖不言其人﹐而但釋謚義﹐殆有深旨。

子謂子產﹕「有君子之道四焉﹕其行已也恭﹐其事上也敬﹐其養民也惠﹐其使民也義。」﹝子產﹐姓國氏﹐名僑﹐鄭大夫。﹞

事上以敬﹐則知爲下之道。養民以惠而使以義﹐則知居上之道。然非行己以恭者﹐不能也。故又爲四者之首稱。

子曰「晏平仲善與人交﹐久而敬之。」﹝晏平仲﹐名嬰﹐齊大夫。﹞

交際之道﹐莫善於敬﹐況久而不替乎。然非敬﹐則亦不能久也。可以久交﹐必非苟合者。

子曰「臧文仲居蔡﹐山節藻梲﹝章悅切﹞﹐何如其知也﹖」﹝臧文仲﹐魯大夫﹐臧孫氏﹐名辰。居﹐猶藏也。蔡﹐大龜也。節﹐柱頭斗拱。藻﹐水艸。棁﹐梁上短柱。刻山於節﹐畫藻於棁﹐以爲藏龜之室也。﹞

龜以卜疑耳﹐何乃僭飾如此﹐有識者不爾也。

子張問曰「令尹子文三仕爲令尹﹐無喜色﹔三已之﹐無慍色。舊令尹之政﹐必以告新令尹。何如﹖」子曰「忠矣。」曰「仁矣乎﹖」曰「未知﹝去聲絕句下同﹞﹐焉﹝於虔切下同﹞得仁﹖」「崔子弒齊君﹐陳文子有馬十乘﹝去聲﹞﹐棄而違之。至於他邦﹐則曰﹕『猶吾大夫崔子也。』違之。之一邦﹐則又曰﹕『猶吾大夫崔子也。』違之。何如﹖」子曰「淸矣。」曰「仁矣乎﹖」曰「未知﹐焉得仁﹖」﹝令尹﹐官名﹐楚上卿執政者也。子文﹐姓斗﹐名谷於莵。知﹐覺也。覺其本心而至於常﹐覺常明者仁。崔子﹐齊大夫﹐名杼。齊君﹐莊公﹐名光。陳文子﹐名須無﹐亦齊大夫也。違﹐去也。之一邦﹐往也。﹞

令尹子文之忠﹐陳文子之淸。據其事兩言而盡矣﹐復疑其爲仁而問之﹐此是子張之病﹐猶未有覺﹐安得謂之仁乎﹖故曰「未知﹐焉得仁﹖」句法與焉得儉﹑焉得剛正相似﹐直辭以破其疑﹐與答孟武伯不知其仁不同矣。

季文子三﹝去聲﹞思而後行。子聞之曰「再斯可矣。」﹝季文子﹐名行父﹐魯大夫。斯﹐語辭。﹞

事未有不思而得者﹐然須有學明得義後方可。不然就私意上起。思輾轉﹐只是私意。𨿽百思何益﹖宣公篡立﹐文子不能討﹐反爲之使齊而納賂﹐殆類全不思者。所謂三思﹐果安在乎﹖「再可」之言﹐極宜細玩。

子曰「寧武子邦有道則知﹝去聲下同﹞﹐邦無道則愚。其知可及也﹐其愚不可及也。」﹝寧武子﹐名兪﹐衛大夫。按春秋傳﹐在文公﹑成公之時。﹞

無道則愚﹐便是他知處。

子在陳曰「歸與﹝平聲﹞﹗歸與﹗吾黨之小子狂簡﹐斐﹝音匪﹞然成章﹐不知所以裁之。」﹝歸﹐欲歸魯也。狂者﹐進取。斐﹐文貌。裁者﹐翦裁之也。﹞

聖門鑪冶﹐全在一裁字。斐然成章﹐非所多也。知所以裁﹐卽斂華就實﹐無非根柢工夫。

子曰「伯夷﹑叔齊不念舊惡﹐怨是用希。」﹝伯夷﹐姓墨﹐名允﹐字公信。叔齊﹐名知﹐字公達。夷﹑齊﹐謚孤竹君之二子也。父欲立叔齊﹐及父卒﹐叔齊讓伯夷。夷曰﹕父命也。遂逃去。叔齊亦不立而逃之。國人立其中子。怨是用希﹐非念怨﹐言自少怨也。﹞

怨生於念﹐念舊惡而不忘﹐卽不免有所怨矣。觀兄弟遜國之事﹐則其人心地可知。故夫子又稱之。曰求仁而得仁﹐又何怨﹖或問扣馬諫後竟不食周粟﹐餓死首陽山下﹐則何如﹖曰義所不可﹐𨿽死不與易。此所以爲夷齊也。若不顧大義﹐苟且浮沈﹐忍恥事﹐仇匿怨﹐爲友而不知恥者﹐天下滔滔皆是也。如此而謂之不念﹐豈足以識聖賢心哉。

子曰「孰謂微生髙直﹖或乞酰﹝呼西切﹞焉﹐乞諸其鄰而與之。」﹝微生姓﹐名髙﹐魯人。酰﹐醋也。﹞

本心本直﹐微起意卽失之流俗。類以回曲苟殉爲周密﹐乞鄰甚小﹐礙直甚大。

子曰「巧言﹑令色﹑足﹝將樹切﹞恭﹐左丘明恥之﹐丘亦恥之。匿怨而友其人﹐左丘明恥之﹐丘亦恥之。」﹝足恭﹐便僻貌。﹞

友者﹐合志同方之謂。中藏怨心﹐外爲苟合﹐而謂之可乎﹖此小人之情狀﹐而流俗未必恥也。左丘明眞所謂惡不仁者。

顏淵﹑季路侍。子曰「盍﹝音合﹞各言爾志﹖」子路曰「願車馬﹑衣﹝去聲﹞輕裘﹐與朋友共﹐敝之而無憾。」顏淵曰「願無伐善﹐無施勞。」子路曰「願聞子之志。」子曰「老者安之﹐朋友信之﹐少者懷之。」﹝衣﹐服之也。裘﹐皮服。敝﹐壞也。憾﹐恨也。伐﹐誇也。施者﹐委之於人也。安之﹐安我也。信懷義同。﹞

子路能不吝耳﹐顏子則有志於忠恕者也。夫子天涵地毓﹐無一物不在吾仁中。

子曰「已矣乎﹗吾未見能見其過而內自訟者也。」﹝訟者﹐辧直之名也。﹞

是非之心﹐人皆有之。鮮有過而不知者﹐不能訟故不攺耳。發於本心﹐自悔自罪﹐痛自咎責﹐如抱冤屈以求伸者焉﹐方可謂之內自訟。念念不捨﹐過無由生﹐訟不由中﹐攺必不力。夫子以爲未見而發已矣之嘆﹐警動學者攺過之機﹐至深至切。

子曰「十室之邑﹐必有忠信如丘者焉﹐不如丘之好﹝去聲﹞學也。」﹝十室﹐小邑也。﹞

學以忠信爲主﹐而十室之邑必有之﹐以見天下之美質可學﹐而至於聖者固多也。惟不知好﹐是以不若聖人耳。學者﹐豈可自棄﹖

雍也第六

子曰「雍也可使南面。」仲弓問子桑伯子﹐子曰「可也簡。」仲弓曰「居敬而行簡﹐以臨其民﹐不亦可乎﹖居簡而行簡﹐無乃大﹝音泰﹞簡乎﹖」子曰「雍之言然。」﹝南面﹐君位﹐言可爲諸侯也。子桑伯子﹐魯人。先儒疑卽莊周所稱子桑戶也。可者﹐僅可之辭。簡﹐言不煩。﹞

居敬行簡﹐卽是仲弓可使南面處。居﹐如曠安宅而弗居之居。所居者敬﹐則所行無非敬﹐自然不煩也。居簡則過矣。

哀公問﹕「弟子孰爲好﹝去聲﹞學﹖」孔子對曰「有顏回者好學﹐不遷怒﹐不貳過。不幸短命死矣﹗今也則亡﹐未聞好學者也。」﹝遷﹐延及也。貳﹐遲疑不決也。﹞

不遷怒﹐不貳過﹐眞用力於仁者。聖門之好學如此哉。旁遇他事微有未平﹐卽所謂遷萌於隱微﹐斬截不果卽所謂貳。此二語工夫極精密﹐又曰不遷者此心﹐虛明澄然﹐不爲怒所遷動也。

子華使﹝去聲﹞於齊﹐冉子爲﹝去聲﹞其母請粟。子曰「與之釜。」請益。曰「與之庾﹝音父愈甫切﹞。」冉子與之粟五秉﹝音丙﹞。子曰「赤之適齊也﹐乘肥馬﹐衣﹝去聲﹞輕裘。吾聞之也﹐君子周急不繼富。原思爲之宰﹐與之粟九百﹐辭。子曰「毋﹗以與爾鄰里鄕黨乎﹗」﹝子華﹐公西赤﹐孔子弟子。冉子﹐冉有也。釜﹐六斗四升。庾﹐十六斗。秉﹐十六斛。急。窮迫也。周者﹐補不足。繼者﹐續有餘。原思﹐名憲﹐孔子弟子﹐孔子爲魯司宼時﹐以思爲宰。粟﹐宰之祿也。九百﹐九百斛。辭﹐辭而不受也。毋﹐禁止之辭。五家爲鄰﹐五鄰爲裏﹐萬二千五百家爲鄕﹐五百家爲黨。﹞

當受而辭﹐不當得而請﹐皆意也﹐非中也。聖人所以建皇極。

子謂仲弓﹕「曰犁﹝利之切﹞牛之子騂﹝息營切﹞且角﹐𨿽欲勿用﹐山川其捨﹝上聲﹞諸﹖」﹝犁﹐雜文。騂﹐赤色。周人尙赤色。牲用騂。角者﹐角周正﹐中犧牲也。山川﹐山川之神也。家語謂仲弓生於不肖之父。﹞

鯀殛死﹐禹嗣興﹐安得以其父而捨之﹖種類𨿽或非才﹐爲人子者不當甘自棄也。

子曰「回也﹐其心三月不違仁﹐其餘則日月至焉而已矣。」﹝三月﹐一時也。不違仁者﹐無纖毫意念蔽其本心也。其餘者﹐顏子以次也。至者﹐至於不違也。﹞

本心虛明純然﹐無間者三月。三月之外﹐猶未免微違。此顏子所以幾於聖也。若聖人則純徳孔明﹐無違不違之可言矣。日至﹐是至於不違者終日。月至﹐是至於不違者終月。皆覺後事。但工夫有如許次第淺深﹐所以諸子皆不及顏歟。

季康子問﹕「仲由可使從政也與﹝平聲下同﹞﹖」子曰「由也果﹐於從政乎何有﹖」曰「賜也可使從政也與﹖」曰「賜也達﹐於從政乎何有﹖」曰「求也可使從政也與﹖曰「求也藝﹐於從政乎何有﹖」﹝從政﹐謂爲大夫。果﹐決斷。達﹐通曉。藝﹐有才能。乎何有﹐優爲之也。﹞

冉有﹑季路在政事之科﹐而曰果﹐曰藝﹐夫子又亟稱之。及相季氏﹐乃有大不然者。信道不篤而能不變於習俗者﹐寡矣。吁﹗可畏哉﹗

季氏使閔子騫爲費﹝音祕﹞宰。閔子騫曰「善爲﹝去聲﹞我辭焉﹐如有復﹝扶又切﹞我者﹐則吾必在汶﹝音問﹞上矣。」

不義而富且貴﹐於我如浮雲。閔子有定見矣。若由與求也﹐終何爲哉﹖

伯牛有疾﹐子問之﹐自牖﹝由久切﹞執其手﹐曰「亡之﹐命矣夫﹝音扶﹞﹗斯人也而有斯疾也﹗斯人也而有斯疾也﹗」﹝伯牛﹐姓冉﹐名耕﹐孔子弟子。疾﹐淮南子以爲癩。牖﹐南牖也。﹞

孟子曰「莫之致而至者﹐命也。」冉伯牛之賢而有斯疾乎此﹐可以言命矣。夫子所以重嘆惜之。

子曰「賢哉﹐回也﹗一簞食﹝音嗣﹞﹐一瓢飲﹐在陋巷。人不堪其憂﹐回也不攺其樂﹝音洛﹞。賢哉﹐回也﹗」﹝簞﹐竹器。食﹐飯也。瓢﹐瓠也。﹞

苟樂矣﹐𨿽死生之變不與易﹐簞瓢陋巷而爲之遽攺乎。要識所樂者何事﹐其不攺者何以一日克己﹐之後三月不違之時﹐三嘆而三詠也。

冉求曰「非不說﹝音悅﹞子之道﹐力不足也。」子曰「力不足者﹐中道而廢。今女﹝音汝﹞畫。」﹝畫﹐畫斷也。﹞

知所以說則知所以用力﹐知所以用力則自彊不息﹐日進無疆矣。安有力不足者﹖畫者﹐斬然自棄之名也。

子謂子夏曰「女﹝音汝﹞爲君子儒﹐無爲小人儒。」﹝儒﹐學者之稱。﹞

囿於物我﹐而未能行天下之大公者﹐皆小人。儒也﹐爲儒而未免於小人﹐其禍可勝言哉。

子遊爲武城宰。子曰「女﹝音汝﹞得人焉耳乎﹖」曰「有澹﹝徒甘切﹞臺滅明者﹐行不由徑。非公事﹐未嘗至於偃之室也。」﹝武城﹐魯下邑。澹臺姓﹐滅明名﹐字子羽。徑﹐小路取捷者。公事﹐如飲射讀法之類。﹞

夫子得人之問﹐爲宰之法也。子遊滅明之對﹐觀人之法也。

子曰「孟之反不伐﹐奔而殿﹝去聲﹞。將入門﹐策其馬﹐曰﹕『非敢後也﹐馬不進也。』」﹝孟之反﹐名側﹐魯大夫。伐﹐誇也。奔﹐敗走也。軍後曰殿﹐戰敗以殿爲功也。策﹐鞭也。事在哀公十一年。﹞

有功不伐﹐固厚之至。必若飾辭以自掩﹐不幾於僞乎﹖戰敗而還﹐爲國羞辱﹐區區敢後﹐遂謂已功。有識者所不爲也。故夫子美之。

子曰「不有祝鮀﹝徒河切﹞之佞而有宋朝之美﹐難乎免於今之世矣﹗」﹝祝﹐宗廟之官。鮀﹐字子魚﹐衛大夫﹐有口才。朝﹐宋公子﹐有美色。﹞

巧言令色﹐皆能悅人。諂諛之徒﹐尢當世所喜。故𨿽有宋朝之美而無祝鮀之佞﹐亦難乎其免也。

子曰「誰能出不由戶﹖何莫由斯道也﹖」﹝何莫﹐猶云孰不也。﹞

人之由斯道﹐如出之必由戶也。行不著﹐習不察﹐故終身由之而不知耳。然則所以不可須臾離者﹐果安在哉﹖

子曰「質勝文則野﹐文勝質則史。文質彬彬﹐然後君子。」﹝野﹐言朴野。史﹐掌文書者。彬彬﹐文質相稱之貌。﹞

質猶幹﹐文猶華也。從根至杪﹐無非造化自然﹐如何欠得﹐但有先後次第耳﹐故曰「則以學文」。

子曰「人之生也直﹐罔之生也幸而免。」﹝罔﹐不直也。﹞

本心本直本無邪。枉此人之所以生者﹐失其爲直﹐生如無生。盜跖之徒﹐蠢蠢然苟活於天地間﹐眞幸免耳。

子曰「知之者不如好﹝去聲﹞之者﹐好之者不如樂之者。」

曩嘗謂人患不知耳﹐如渴得飲﹐如夜行逢燭﹐如何不好﹖好後自然融悅。滿天地皆春風和气也﹐如何不樂﹖由今觀之﹐乃知聖訓切中學者之病。世間亦不可謂無知者﹐舊習一勝﹐隨卽昏失。間或好矣﹐往往力量輕薄﹐工夫不繼。又未免於怠荒。此知及之爲難﹐而仁守之尢不易也。知而不好﹐與不知同。好而不樂﹐與不好同。

子曰「中人以上﹝上聲﹞﹐可以語﹝去聲下同﹞上也。中人以下﹐不可以語上也。」

人皆可以爲堯舜﹐性無有不善也。若論資質﹐則大略自有三等。上知下愚﹐固不可移矣。中人以上之人﹐已不易得。中人以下﹐蒙蔽之深。去下愚﹐無幾而可與之語上也哉。使其可語﹐𨿽愚必明。

樊遲問知﹝去聲下同﹞。子曰「務民之義﹐敬鬼神而遠﹝去聲﹞之﹐可謂知矣。」問仁。曰「仁者先難而後獲﹐可謂仁矣。」﹝獲﹐得也。﹞

乖人道﹐瀆鬼神﹐知者不爲也。仁者難在何處﹖往往才打不過便放下了。直是到險絕處能勇於一進﹐然後爲得也才有。計獲之心﹐便不是。

子曰「知﹝去聲下同﹞者樂﹝五教切下同﹞水﹐仁者樂山﹔知者動﹐仁者靜﹔知者樂﹐仁者壽。」﹝知者﹐知此者也。仁者﹐能守其所知而不失者也。﹞

動則運而不窮﹐故樂水。靜則寂然不動﹐故樂山。不滯於物﹐故樂。不夭其天﹐故壽。然仁者未嘗不動﹐未嘗不樂﹐特別而言之耳。

子曰「齊一變﹐至於魯﹔魯一變﹐至於道」﹝齊太公始封之國在禹貢靑州之地﹐魯周公始封之國在兗州。﹞

齊壞於霸習﹐去王道愈遠﹐有聖人作﹐𨿽大獘極壞﹐便可丕變﹐必曰再變。而至於道者次第﹐二國之淺深而言耳。期月而可﹐三年有成﹐變之規模也。

子曰「觚不觚﹝音孤﹞﹐觚哉﹗觚哉﹗」﹝觚﹐飲器﹐受三升。﹞

觚而不觚﹐不足以爲觚矣。爲人而不盡其分﹐得謂之人乎﹖

宰我問曰「仁者﹐𨿽告之曰﹕『井有仁焉。』其從之也﹖」子曰「何爲其然也﹖君子可逝也﹐不可陷也。可欺也﹐不可罔也。」﹝從﹐謂入於井也。逝﹐往也。陷﹐溺也。罔﹐理之所無也。﹞

事之有無﹐或可欺﹐故可逝理之。是非不可罔﹐故不可陷。

子曰「君子博學於文﹐約之以禮﹐亦可以弗畔矣夫﹝音扶﹞﹗」﹝約﹐要也。畔﹐背也。﹞

博學於文而約以禮﹐非篤志勵行者﹐不能。𨿽未聞道﹐亦可以弗背矣。「亦可以」三字宜細玩。夫子之望學者﹐不止於是也。要端的直須透徹乃善。

子見南子﹐子路不說﹝音悅﹞。夫子矢之曰「予所否﹝方九切﹞者﹐天厭之﹗天厭之﹗」﹝南子﹐衛靈公之夫人﹐有淫行。孔子至衛﹐使人謂孔子曰「四方之君子﹐不辱欲與寡君爲兄弟者﹐必見寡小君﹐寡小君願見。」孔子辭謝﹐不得已而見之。矢﹐誓也。厭﹐棄絕也。﹞

子路但知其不可﹐而不知所謂無可無不可﹐無怪其不說也。子路所見者人﹐夫子所見者天。

子曰「中庸之爲徳也﹐其至矣乎﹗民鮮﹝上聲﹞久矣。」﹝中者﹐無過不及之名。庸﹐平常也。至﹐極也。鮮﹐少也。﹞

斯民也三代﹐之所以直道而行也﹐中庸之徳。固其日用常事耳﹐民鮮能久而後以爲至焉。嗚呼﹗豈眞鮮也哉﹗

子貢曰「如有博施﹝去聲﹞於民而能濟眾﹐何如﹖可謂仁乎﹖」子曰「何事於仁﹐必也聖乎﹗堯舜其猶病諸﹗夫﹝音扶﹞仁者﹐已欲立而立人﹐已欲達而達人。能近取譬﹐可謂仁之方也已。」﹝博﹐廣也。施﹐惠利也。病者﹐患其難也。譬﹐諭也。方﹐猶指歸也。﹞

立者﹐立之斯立之立。達者﹐先知先覺之名。已欲立而欲人之皆立。已欲達而欲人之皆達。此仁者之心也。偏私自狹﹐安能如是﹗學者誠切已而反求﹐庶不繆其所趨向矣。子貢用心髙遠﹐以廣惠愛爲仁。而夫子令取譬於近﹐可謂端的。

卷四論語

述而第七

子曰「述而不作﹐信而好﹝去聲﹞古﹐竊比於我老彭。」﹝述﹐述舊也。作者﹐已自爲之也。比﹐類也。老彭﹐商賢大夫。﹞

世衰俗薄﹐不知而作者多。去先王益遠﹐信古者已不易得﹐況能好乎。夫子所以慨想老彭而竊自比之也﹐𨿽然二事則同﹐而所以爲二事者異。祖述堯舜﹐憲章文武﹐豈斯人所可及哉。

子曰「默而識之﹐學而不厭﹐誨人不倦﹐何有於我哉﹖」﹝識者﹐識見之識。何有﹐言無所有也。﹞

不可以探索得﹐不可以言語求﹐默而識之﹐妙不可思﹐知及之也。識後方知所用力﹐微厭卽怠卽荒。學而不厭﹐仁守之也。𨿽然非自成﹐已而已也﹐所以成物也。如是而學﹐如是而誨﹐而在我實無所有。虛明變化﹐何厭何倦。故夫子又自曰空空如也。

子曰「徳之不修﹐學之不講。聞義不能徙﹐不善不能攺﹐是吾憂也。」

徳﹐謂之修者﹐譬如原有此物旣壞而復修之也。學之講﹐講此而已。義之徙﹐徙此而已。不善之攺﹐攺其非此者而已。𨿽曰四事﹐其實一也。

子之燕居﹐申申如也﹐夭夭如也。﹝申申﹐其容舒也。夭夭﹐其色愉也。﹞

春風和气﹐盎盎無邊。

子曰「甚矣吾衰也﹝絕句﹞﹗久矣吾不復夢見周公。」

吾不復夢見周公﹐猶云今不復作此夢耳。聖人之心﹐無適也﹐無莫也﹐何夢不夢之有哉。

子曰「志於道﹐據於徳﹐依於仁﹐遊於藝。」﹝據﹐不放逸也。依﹐不違也。遊者﹐非專於具事之名。﹞

通古今﹐貫三才﹐何莫非道。道者無所不通之名也。但百姓日用而不知耳。得此﹐謂之徳。全此﹐謂之仁。是故發軔首塗﹐莫先於志。志不先立﹐何據何依﹖藝曰遊﹐則以學文之謂也。

子曰「自行束脩以上﹐吾未嘗無誨焉。」﹝修﹐脯也。十脡爲束。﹞

束脩贄﹐禮之至薄者。苟以是心至﹐則無所不誨矣。互鄕之進﹐鄙夫之問﹐可以見聖人之用心。

子曰「不憤﹝房粉切﹞不啟﹐不悱﹝芳匪切﹞不發﹐舉一隅不以三隅反﹐則不復﹝扶又切﹞也。」﹝憤者﹐心求通而未得啟開導之也。悱者﹐口欲言而未能發警悟之也。一隅﹐物之一角。反者﹐還答也。復﹐再也。﹞

此章備見聖門教人之深旨。憤悱者﹐求而未獲﹐窒而未通﹐汲汲皇皇﹐願見而不可得之時也。於此一啟﹐其機卽矢去川決矣。孟子躍如也﹐正合斯訓。然亦觸類而通﹐方可再叩。不然徒瀆蒙無益。

子食於有喪者之側﹐未嘗飽也。子於是日哭﹐則不歌。

臨喪而求飽﹐旣哭而遽歌﹐稍知禮者不爲也。須識夫子所以不飽於有喪者之側﹐與不歌於哭之日﹐其心爲如何﹐方見得聖人情性之正。

子謂顏淵曰「用之則行﹐捨﹝上聲﹞之則藏﹐惟我與爾有是夫﹝音扶﹞﹗」子路曰「子行三軍﹐則誰與﹖」子曰「暴虎馮﹝皮冰切﹞河﹐死而無悔者﹐吾不與也。必也臨事而懼﹐好﹝去聲﹞謀而成者也。﹝萬二千五百人爲軍。大國三軍。徒搏﹐曰暴。徒涉﹐曰馮。﹞

曰有道則見﹐無道則隱。曰危邦不入﹐亂邦不居。賢人之事也﹐若夫用之便行﹐捨之便藏﹐則行藏系於用捨﹐而系於治亂﹐非磨不燐﹑涅不淄者﹐不能也。惟我與爾有是。夫子所以許顏淵者﹐大矣。而子路乃以行三軍爲問﹐𨿽然臨事而懼﹐好謀而成﹐是眞行三軍之要旨也。因事啟諭﹐切實的當。子路之疾﹐鍼砭斯言。

子曰「富而可求也﹐𨿽執鞭之士﹐吾亦爲之。如不可求﹐從吾所好﹝去聲﹞。」﹝執鞭﹐賤者之事。﹞

聖人豈苟執鞭以求富貴者﹐所以甚言無可求之理﹐以絕學者外誘之根耳。貪鄙之徒﹐不安分義﹐狗彘其行﹐穿窬其心﹐爭錐刀﹐盡錙銖﹐孳孳營營﹐死而不悔﹐是固不足道也。有志於學﹐而丰約之際未能無意﹐已不可與入道﹐況求富乎﹖信能於聖人所好之旨而有味焉﹐則充詘隕獲之病﹐不攻而自去矣。

子之所愼﹕齊﹝側皆切﹞﹑戰﹑疾。

齊交神明﹐戰系安危﹐疾系死生。聖人固無時而不謹也。於此三事愈加謹焉。故門人特記之。

子在齊聞韶﹐三月不知肉味。曰「不圖爲樂之至於斯也﹗」﹝三月﹐宜自爲一句。斯﹐指齊也。﹞

子在齊聞韶者﹐三月﹐每感其音之盡善盡美而忘肉食之味也。虞舜遠矣﹐不謂此樂﹐乃聞於齊乎。若謂一聞韶音﹐歷三月之久而不知肉味﹐固無此理。史記三月上加「學之」字。學之而至於忘味﹐又大不然。

冉有曰「夫子爲﹝去聲下同﹞衛君乎﹖」子貢曰「諾。吾將問之。」入﹐曰「伯夷﹑叔齊何人也﹖」曰「古之賢人也。」曰「怨乎﹖」曰「求仁而得仁﹐又何怨﹖」出﹐曰「夫子不爲也。」﹝爲﹐猶助也。衛君﹐出公輒也。靈公逐其世子蒯聵。公薨﹐而國人立蒯聵之子輒。於是晉納蒯聵而輒拒之。諾﹐應辭也。伯夷﹑叔齊﹐事見雍也篇。﹞

衛君父子而爭﹐夷齊兄弟而遜﹐卽此形彼﹐是非自明。所謂求仁而得仁者﹐仁安在﹖如何求﹖如何得﹖亦曰孝友兩盡﹐不失其本心耳。若好名遜國﹐卻不是仁。

子曰「飯﹝符晚切﹞疏食飲水﹐曲肱而枕﹝去聲﹞之﹐樂﹝音洛﹞亦在其中矣。不義而富且貴﹐於我如浮雲。」﹝飯﹐食之也。疏食﹐粗飯也。﹞

聖人之心﹐無入而不自得也。故疏食飲水﹐曲肱而枕﹐樂亦在其中。味一「亦」字﹐豈專以貧賤爲樂者哉。𨿽處富貴而此樂未嘗不在。但不義而得者﹐眞若浮雲耳。

子曰「加我數年﹐五十以學易﹐可以無大過矣。」

韋編三絕﹐用功於易久矣。豈待五十而始學之乎。而此云爾者﹐蓋夫子自度﹐其學易至五十﹐可無大過耳。易者﹐窮理盡性﹐以至於命者也。四十𨿽已不惑﹐然猶未盡於知天命。知天命方是六通四辟﹐徹底洞然﹐盡易道之妙﹐故可以無大過。此非姑爲謙辭﹐未至從心所欲﹐不逾矩﹐微過亦未免。

子所雅言﹐詩﹑書﹑執禮﹐皆雅言也。﹝雅﹐猶索也。後世每云雅故﹐故索之謂也。禮﹐非徙誦說﹐故曰執。﹞

學詩學禮﹐家庭之訓不外乎此。至於書﹐又堯舜禹湯文武諸大聖人聖學相傳之旨具在﹐謂之雅言。見得夫子尋常教人﹐大要在此三者。學者所宜盡心焉。雅言﹐先師謂非方言誦詩書及執禮之時﹐不用鄕談也。

葉﹝舒涉切﹞公問孔子於子路。子路不對。子曰「女﹝音汝﹞奚不曰﹐其爲人也﹐發憤忘食﹐樂﹝音洛﹞以忘憂﹐不知老之將至云爾。」﹝葉公﹐楚葉縣尹沈諸梁﹐字子髙﹐僭稱公也。﹞

發憤者﹐果決勇進之謂。至於樂則疑﹐無發憤之可言矣。埋頭一去﹐無始無終﹐澄然虛明﹐和樂融融﹐𨿽死生之變﹐如雲气之在太空﹐忘食忘憂﹐以至忘老。嗚呼﹗妙矣﹗豈章句文義可解釋而彊通哉﹗

子曰「我非生而知之者﹐好古﹐敏以求之者也。」

且要識﹐所謂知之者何事﹖求之者何物﹖聖之爲聖﹐正在這里﹐豈區區章句文義云哉。自昔聖人未有不學而成者。夫子𨿽謙辭以勉人﹐亦實事也。

子不語怪﹑力﹑亂﹑神。

異端專言神怪﹐縱橫專言力亂﹐聖人設教皇極之道也。

子曰「三人行﹐必有我師焉。擇其善者而從之﹐其不善者而攺之。」

三人與俱﹐其中必有善者﹐不然亦必有不善者。善者吾從﹐不善吾攺﹐皆吾師也﹐故必有我師。

子曰「天生徳於予﹐桓魋﹝徒雷切﹞其如予何﹖」﹝魋﹐宋司馬向魋也﹐出於桓公﹐故又以爲氏。﹞

非夫子恃天生之徳﹐謂魋不能爲己害也。縱我可害﹐天之與我者可害乎﹖橫逆之來﹐無非大順。

子曰「二三子以我爲隱乎﹖吾無隱乎爾。吾無行而不與二三子者﹐是丘也。」

天﹗何言哉﹗風雨霜露﹐無非教也﹐何隱之有﹗此最是喫緊道與人處。要就「無行而不與」上會取。

子以四教﹕文﹑行﹝去聲﹞﹑忠﹑信。

非文不著﹐非行不實﹐非忠信不立﹐名四而實一。忠信爲主﹐行次之﹐文又次之。

子曰「聖人﹐吾不得而見之矣﹔得見君子者﹐斯可矣。」子曰「善人﹐吾不得而見之矣﹔得見有恆﹝胡登切﹞者﹐斯可矣。亡﹝讀爲無﹞而爲有﹐虛而爲盈﹐約而爲泰﹐難乎有恆矣。」

善人者﹐無不善之名。有常者﹐不變之謂。惟能不變﹐方可進學而純於善耳。然而亦不易得也。故曰斯可矣。如下文所言三者﹐虛誕無實﹐乃後學之通患。如之﹐何其有常哉﹖聖門工夫只一常字﹐是力行之要﹐所以拳拳乎此。

子釣而不綱﹐弋不射﹝食亦切﹞宿。﹝綱﹐提綱繩也。弋﹐以生絲系矢而射者。宿﹐宿鳥也。﹞

聖人愛物之仁﹐每於不得已而見之。此章有湯网三面之意。

子曰「蓋有不知而作之者﹐我無是也。多聞擇其善者而從之﹐多見而識﹝如字﹞之﹐知之次也。」

作者﹐所以發揮其所知。不知而作﹐何以作也﹖多聞能擇以從其善﹐多見能識而不繆於是非﹐而謂知之次焉﹐則所謂知者﹐果安在哉。豈多聞多見之謂也哉。

互鄕難與言﹐童子見﹝賢徧切﹞﹐門人惑。子曰「與其進也﹐不與其退也﹐惟何甚﹗人潔已以進﹐與其潔也﹐不保其往也。」﹝互鄕﹐鄕名。惟何甚﹐猶云不應如此之甚也。﹞

人患溺於流俗﹐不能自拔耳。有向慕之誠﹐固聖人所不棄﹐況能潔已以進哉。進則與之﹐甘於自退者﹐不與也。潔則與之﹐自此以往者﹐不問也。予攸好徳﹐汝則錫之福﹐所以爲皇極歟。

子曰「仁遠乎哉﹖我欲仁﹐斯仁至矣。」

仁﹐人心也﹐豈遠於人哉。然而舉世茫茫﹐不啻數千萬里之隔者﹐人自遠之耳。欲仁﹐仁至﹐非有物自外而來也。

陳司敗問﹕「昭公知禮乎﹖」孔子曰「知禮。」孔子退﹐揖巫馬期而進之﹐曰「吾聞君子不黨﹐君子亦黨乎﹖君取﹝七住切﹞於吳爲同姓﹐謂之吳孟子。君而知禮﹐孰不知禮﹖」巫馬期以告。子曰「丘也幸﹐苟有過﹐人必知之。」﹝陳﹐國名。司敗﹐卽司寇也。昭公﹐魯君﹐名稠。巫馬姓﹐期字﹐孔子弟子﹐名施。揖者﹐司敗揖之也。相助匿非曰黨。魯與吳皆姬姓﹐謂之吳孟子者﹐諱之﹐使若宋女子姓然也。﹞

居是邦﹐不非其大夫﹐況魯先君乎。正使指言同姓之事﹐聖人猶當有所處。泛問知禮而遽斥先君之諱﹐可不可也。司敗不察﹐輒以爲黨。夫子不辧自以爲過﹐非至聖﹐孰能與此。

子與人歌而善﹐必使反之﹐而後和﹝去聲﹞之。﹝反﹐復也。﹞

歌所以吟詠情性﹐善者得其正者也。必使反之﹐紆余以暢其旨。而後和之﹐從容以答其意。抑揚反復﹐讀之如在春風和气中。

子曰「文﹐莫吾猶人也。躬行君子﹐則吾未之有得。」

文莫猶人﹐猶云莫也如人﹐謙辭也。未之有得﹐則斷不敢居之﹐辭愈謙也。於此可見﹐文行事體不同﹐躬行君子之不易如此。

子曰「若聖與仁﹐則吾豈敢﹖抑爲之不厭﹐誨人不倦﹐則可謂云爾已矣。」公西華曰「正惟弟子不能學也。」﹝爲﹐猶習也﹐言用力於仁也。﹞

不敢以仁聖自居﹐而曰爲之不厭﹐誨人不倦﹐言方用力於此云耳。此夫子之所以仁且聖歟。

子疾病﹐子路請禱。子曰「有諸﹖」子路對曰「有之。誄﹝力軌切﹞曰﹕『禱爾於上下神祗。』」子曰「丘之禱久矣。」﹝禱﹐謂禱於鬼神。誄者﹐哀死而述其行之詞也。上下﹐天地也。天曰神﹐地曰祗。﹞

先天而天弗違﹐後天而奉天時﹐天且弗違﹐而門人髙弟乃有斯言乎。問曰有諸﹖警之深矣﹐何子路猶未諭也﹖知夫子之所以禱﹐則知夫子之所以聖。

子曰「奢則不孫﹝去聲﹞﹐儉則固。與其不孫也﹐寧固。」﹝孫﹐順也。固﹐陋也。﹞

先王制禮﹐所以辧上下。定民志儉而陋﹐非中道也。不猶愈於不孫乎。不孫後何所不至。

子曰「君子坦蕩蕩﹐小人長戚戚。」﹝坦﹐平夷也。蕩蕩﹐無際畔也。﹞

君子之心﹐虛明洞然﹐無毫髮意念。小人行險僥幸﹐顚冥而不自反﹐如坐囹圄﹐如落陷穽﹐茫茫晝夜﹐醉生夢死。

子溫而厲﹐威而不猛﹐恭而安。﹝厲﹐嚴肅也。﹞

溫而不厲則弛﹐威而猛則暴﹐恭而不安則拘。此三句描畫聖人﹐宛然可想。

泰伯第八

子曰「泰伯﹐其可謂至徳也已矣﹗三以天下讓﹐民無得而稱焉。」﹝泰伯﹐周大王之長子。知幼弟季歷之子昌﹐有聖徳﹐遂與次弟仲雍逃之荊蠻。於是立季歷傳國﹐至昌是爲文王。三讓﹐先儒謂固讓也。或曰逃荊蠻一也﹐文身斷髮示不立二也﹐並仲雍而去之三也。其迹不著﹐故無得而稱。﹞

泰伯讓國而直曰讓天下﹐何哉﹖泰伯知季歷之有子矣﹐殆非讓國也。民無得而稱之﹐此所以爲至徳歟﹐非吾聖人萬世無稱矣。

子曰「恭而無禮則勞﹐愼而無禮則葸﹝絲裏切﹞﹐勇而無禮則亂﹐直而無禮則絞﹝古卯切﹞。君子篤於親﹐則民興於仁﹔故舊不遺﹐則民不偸。」﹝葸﹐畏懼貌。絞﹐急切也。君子﹐謂在上之人。興﹐起也。偸﹐薄也。﹞

恭愼勇直﹐皆徳也。無禮以節之﹐則未免有獘。𨿽然篤於親﹐不遺於故舊﹐又風俗之樞機。而禮之所以爲禮者也﹐風移俗易﹐禮制行焉﹐則四者之獘去矣。

曾子有疾﹐召門弟子曰「啟予足﹗啟予手﹗詩云﹕『戰戰兢兢﹐如臨深淵﹐如履薄冰。』而今而後﹐吾知免夫﹝音扶﹞﹗小子﹗」﹝啟﹐開也。詩小旻篇。戰戰﹐恐懼。兢兢﹐戒謹。臨深﹐恐墜﹔履冰﹐恐陷也。﹞

父母全而生之﹐子全而歸之。豈特身體發膚之不敢毀傷也哉。戰戰兢兢﹐臨深履薄﹐平時所以戒謹恐懼而不敢須臾離者﹐其所全者大矣。啟手啟足而曰知免﹐學者毋徒曰手足云也。

曾子有疾﹐孟敬子問之。曾子言曰「鳥之將死﹐其鳴也哀﹔人之將死﹐其言也善。君子所貴乎道者三﹔動容貌﹐斯遠﹝去聲下同﹞暴慢矣﹔正顏色﹐斯近﹝去聲﹞信矣﹔出辭气﹐斯遠鄙倍矣。籩豆之事﹐則有司存。」﹝孟敬子﹐魯大夫仲孫氏﹐名捷。問﹐問疾也。將死言善﹐謙辭也。貴﹐重也。暴﹐粗厲也。慢﹐放肆也。信﹐實也。辭﹐言語。气﹐聲气也。鄙﹐幾陋也。倍與背同﹐謂背理也。籩﹐竹豆。豆﹐木豆。﹞

動容貌便須遠暴慢﹐正顏色便須近信﹐出辭气便須遠鄙倍。三个斯字甚緊切﹐有不可須臾離之意。且要識所以遠暴慢﹐所以近信﹐所以遠鄙倍者﹐其實安在﹖非是臨時逐項旋整頓過也。君子切身日用﹐在此三事﹐器物之末﹐則有攸司。

曾子曰「以能問於不能﹐以多問於寡﹔有若無﹐實若虛﹐犯而不校﹐昔者吾友嘗從事於斯矣。」﹝校﹐計校也。吾友﹐先儒謂顏淵。詳味昔者二字﹐當是追述於旣亡之後也。﹞

所有者﹐忘不恥於問也。所得者﹐內不耀於外也。所樂者﹐天不競於物也。顏氏之子﹐其殆庶幾乎。

曾子曰「可以托六尺之孤﹐可以寄百里之命﹐臨大節而不可奪也。君子人與﹝平聲﹞﹖君子人也。」﹝與﹐疑辭。也﹐決辭。﹞

輔遺托國而不能不變於危疑之際者﹐多矣。必也處大變﹐定大難﹐節操凜然不可撓奪﹐然後爲君子也。伊周而下﹐如諸葛孔明﹐當得可以字。

曾子曰「士不可以不弘毅﹐任重而道遠。仁以爲己任﹐不亦重乎﹖死而後已﹐不亦遠乎﹖」﹝弘﹐寬大也。毅﹐剛立有守也。道﹐猶行也。﹞

範圍無外﹐本未始不弘﹐剛健不息﹐本未始不毅﹐意起念動。始蔽始虧﹐隘矣﹐不弘矣。始回始撓﹐餒矣﹐不毅矣。斷斷曰不可以不弘毅﹐所以勉學者用力於仁也。任重道遠而下﹐特發揮其旨﹐以明不可不勉者如此耳。樂以忘憂﹐何重何輕﹐老將至而不知﹐何遠何近。

子曰「興於詩﹐立於禮﹐成於樂。」

三百篇無邪之旨﹐抑揚諷詠﹐足以感發人心﹐油然興起﹐故興於詩。禮者﹐人心之大閒﹐天則之不可逾者﹐故立於禮。樂所以養人心之和﹐使無非僻之侵﹐故成於樂。

子曰「民可使由之﹐不可使知之。」

百姓日用而不知﹐聖人豈不欲使知哉。蠢蠢羣愚﹐其蔽已甚﹐𨿽欲使知之而不可得耳。斯言﹐所以嘆惜之也。

子曰「好﹝去聲﹞勇疾貧﹐亂也。人而不仁﹐疾之已甚﹐亂也。」

尙勇而惡貧﹐必自爲亂。疾惡而已甚﹐必致其亂。安分有容﹐則無二者之患矣。

子曰「如有周公之才之美﹐使驕且吝﹐其餘不足觀也已。」﹝驕﹐矜誇。吝﹐鄙嗇也。﹞

驕則易於自滿﹐吝則梏於自私﹐二者拒善之藩籬也。才愈美﹐病愈深﹐其它何足觀哉。

子曰「三年學﹐不至於谷﹐不易得也。」﹝谷﹐禾之實。﹞

苗而不秀者﹐有矣。夫秀而不實者﹐有矣。夫谷﹐學之成實﹐時也。斯道無窮。夫子豈責成於三年者哉。所以甚言其不易得﹐以勉進後學耳。得後方實﹐未得皆虛。

子曰「篤信好﹝去聲﹞學﹐守死善道。危邦不入﹐亂邦不居。天下有道則見﹝賢徧切﹞﹐無道則隱。邦有道﹐貧且賤焉﹐恥也﹔邦無道﹐富且貴焉﹐恥也。」

乾初九文言曰﹕不易乎世﹐不成乎名﹐遁世無悶﹐不見是而無悶﹐樂則行之﹐憂則違之﹐確乎其不可拔﹐潛龍也。不是確乎不可拔﹐如何做得上面許多事﹖好學而信之篤﹐守道而死不變﹐確乎不可拔之謂也。

子曰「不在其位﹐不謀其政。」

出位而思﹐只是不安分。與畔官離次者﹐其失均也。

子曰「師摯﹝音至﹞之始﹐關雎﹝七餘切﹞之亂﹐洋洋乎﹗盈耳哉。」﹝師摯﹐魯樂師﹐名摯也。﹞

師摯之始豈雅頌﹐未得其所之時乎﹐何獨關雎之洋洋也。不然則因摯之適齊﹐追感疇昔而嘆耳。

子曰「狂而不直﹐侗﹝音通﹞而不願﹐悾悾而而不信﹐吾不知之矣。」﹝侗﹐無知貌。願﹐謹厚也。悾悾﹐無能貌。﹞

書稱九徳交濟其偏﹐聖人所以施教也。旣狂而又不直﹐旣無知而又不願﹐旣無能而又多詐﹐聖人且柰何哉。故曰吾不知之矣。

子曰「學如不及﹐猶恐失之。」

此知及之﹐後仁守工夫也。學如不及﹐猶恐失之﹐況悠悠自恕者乎。玩「如不及」三字﹐如何斯須懈﹖得文王望道而未之見﹐正此不及之謂。

子曰「巍巍乎﹗舜禹之有天下也﹐而不與﹝去聲﹞焉。」

微動纖毫意念﹐便與了純徳孔明。無體無方﹐巍巍天下我何與也。故舜不以爲泰﹐禹行其所無事。

子曰「大哉堯之爲君也﹗巍巍乎﹗惟天爲大﹐惟堯則之。蕩蕩乎﹗民無能名焉。巍巍乎﹗其有成功也﹔煥乎﹐其有文章。」﹝惟﹐猶獨也。則﹐法也。蕩蕩﹐無際畔也。煥﹐光明也。﹞

天之所以大者﹐何如堯之所以則者。何在宜乎﹐莫得而名狀也。範圍無外﹐變化無方﹐事業文章光輝發越。

舜有臣五人而天下治﹝去聲﹞。武王曰「予有亂臣十人。」孔子曰「才難﹐不其然乎﹖唐虞之際﹐於斯爲盛。有婦人焉﹐九人而已。三分天下有其二﹐以服事殷。周之徳﹐其可謂至徳也已矣。」﹝五人﹐禹﹑稷﹑契﹑臯陶﹑益。亂﹐或作乿﹐古治字也。十人﹐周公旦﹑召公奭﹑太公望﹑畢公﹑榮公﹑太顚﹑閎夭﹑散宜生﹑南宮適。其一婦人﹐邑姜也。﹞

斯指武王時也。舜有五人﹐武王有十人。故曰唐虞之際﹐於斯爲盛。然且邑姜預焉﹐此其爲才﹐豈易得者乎。以服事殷﹐乃文王之徳。而夫子特書於武王之後﹐其指微矣。

子曰「禹﹐吾無間﹝去聲﹞然矣。菲﹝音匪﹞飲食﹐而致孝乎鬼神﹔惡衣服﹐而致美乎黻﹝音弗﹞冕﹔卑宮室﹐而盡力乎溝洫﹝呼域切﹞。禹﹐吾無間然矣。」﹝菲﹐薄也。黻﹐蔽膝也﹐以韋爲之﹔冕﹐冠也﹐皆祭服。溝洫﹐田間水道也。﹞

間﹐如「連得間矣」之間。無間者﹐無罅之可議也。才有一毫之私﹐便有一毫之間。

卷五論語

子罕第九

子罕言利與命與仁。﹝罕﹐少也。﹞

利非世俗之所謂利。若世俗之利﹐豈特罕言而已哉。曰命﹐曰仁﹐非可以口耳傳也﹐故不易語。𨿽然吾無行而不與﹐二三子則固有不言而言者耳。

達巷黨人曰「大哉孔子﹗博學而無所成名。」子聞之﹐謂門弟子曰「吾何執﹖執禦乎﹖執射乎﹖吾執禦矣。」﹝達巷者﹐黨名也。執﹐偏執也。﹞

黨人能以大哉贊夫子﹐在當時豈易得者。但以博學無所成名爲大﹐則又未知聖人之所以大耳。有所執卽有所名。夫子發吾何執之義﹐其爲大便自可見。執禦乎﹖執射乎﹖吾執禦矣。深言其不然也﹐所以曉門弟子。

子曰「麻冕﹐禮也﹔今也純﹐儉。吾從眾。拜﹐下禮也﹔今拜乎上﹐泰也。𨿽違眾﹐吾從下。」﹝麻冕﹐緇布冠也。純﹐絲也。儉﹐謂省約。緇布冠﹐以三十升布爲之﹐升八十縷﹐則其經二千四百縷矣。細而難成。臣與君行禮﹐當拜於堂下。君辭之﹐乃升成拜。泰﹐驕慢也。﹞

從眾違眾﹐或古或今﹐惟其可而已。繼周損益規模可以略見。或曰﹕何以又云服周之冕﹐曰周之衰也﹖俗壞﹐文浮侈﹐然徇欲以逞﹐無復先王之舊矣。而有純儉者焉﹐所以特取之救時獘也。此正與其奢也寧儉之意若。夫子得時行道﹐定一代之制作﹐必若答爲邦之問而後可。

子絕四﹕毋意﹐毋必﹐毋固﹐毋我。

意必固我﹐皆私也。大抵都從意上起﹐一節深一節。本心澄然虛明﹐如何著得此四字。絕者﹐去之。毋者﹐所以絕也。

子畏於匡。曰「文王旣沒﹐文不在玆乎﹖天之將喪﹝去聲下同﹞斯文也﹐後死者不得與﹝去聲﹞於斯文也﹔天之未喪斯文也﹐匡人其如予何﹖」﹝匡﹐地名。陽虎曾暴於匡﹐夫子貌似陽虎﹐故匡人圍之。文﹐卽道也。玆﹐此也﹐夫子自謂也。後死﹐後我而死者﹐據遇難之時而言也。﹞

斯文之喪未喪在天﹐則夫子之死生﹐固不在夫子也﹐匡人且柰何哉。

大﹝音泰﹞宰問於子貢曰「夫子聖者與﹝平聲﹞﹖何其多能也﹖」子貢曰「固天縱之將聖﹐又多能也。」子聞之﹐曰「大宰知我乎﹗吾少也賤﹐﹐故多能鄙事。君子多乎哉﹖不多也。」牢曰「子云﹕『吾不試﹐故藝。』」﹝太宰﹐官名。與﹐疑辭也。固者﹐固是也。縱﹐猶使也。縱之將聖﹐言將使之爲聖人也。牢﹐姓琴﹐字子開﹐一字子張﹐孔子弟子。試﹐用也。﹞

大宰稱夫子之聖而曰多能﹐子貢答以天縱之聖而又多能。大宰未足與議也﹐而子貢之見乃復支離如此﹐夫子一掃其固陋而直以不多諭之。道一而已﹐果在於多乎﹖知所以不多則知所以聖。此語正切子貢之病﹐不試故藝﹐賤故多能。琴牢因舉夫子舊語﹐助明之。

子曰「吾有知乎哉﹖無知也。有鄙夫問於我﹐空空如也﹐我叩﹝音扣﹞其兩端而竭焉。」﹝空空者﹐空之又空﹐徹底洞然﹐一無所有也。叩﹐擊也。問﹐難之也。兩端﹐猶言兩項也。竭﹐盡也。﹞

有意則有知﹐無意則無知。所貴於覺者﹐覺此無知之妙耳。聖人之心如太虛然﹐故曰不識不知。順帝之則﹐學者往往以多能多識爲務。聖人恐起意億度之害道也。特發無知之旨以示之。無知如何﹐下文所以證也。鄙夫之問﹐若易答矣。我實空空無有﹐止扣其兩端而已竭焉。明乎此﹐則知。𨿽言未嘗言﹐𨿽思未嘗思﹐而舜禹之所以不與﹐所以無爲﹐可默諭矣。

子曰「鳳鳥不至﹐河不出圖﹐吾已矣夫﹝平聲﹞﹗」﹝鳳﹐靈鳥﹐文王時鳴於岐山。河中龍馬負圖﹐伏羲時出。﹞

河圖﹑鳳鳥﹐瑞世之符﹐非必皆然也。夫子特假此﹐以嘆時之不可爲耳。《春秋》之作而絕筆於獲麟﹐何哉﹖

子見齊衰者﹑冕衣裳者與瞽者﹐見之﹐𨿽少必作﹔過之﹐必趨。﹝齊衰﹐喪服。冕﹐冠也。衣﹐上服。裳﹐下服。冕而衣裳﹐貴者之盛服也。瞽﹐無目者。﹞

作者﹐斂然而起。趨者﹐翼然而疾。皆敬之容也。於此三者﹐𨿽少必爾﹐誠心所形﹐無間長幼也。

顏淵喟﹝苦位切﹞然嘆曰「仰之彌髙﹐鉆之彌堅﹔瞻之在前﹐忽焉在後。夫子循循然善誘人﹐博我以文﹐約我以禮。欲罷不能﹐旣竭吾才﹐如有所立卓爾。𨿽欲從之﹐未由也已。」﹝喟然﹐嘆聲。彌者﹐愈也。循循﹐從容不迫之貌。誘﹐引進也。卓﹐立也。未﹐無也。﹞

髙而不可及﹐堅而不可入﹐忽前忽後而不可定﹐此正汲汲皇皇﹐憤悱之時也。人情到此﹐多不能勇進。夫子卻循循善誘﹐博以文﹐約以禮﹐使之欲罷而不能﹐欲見不得見﹐欲己不得已﹐引而不發﹐惟此時爲然。旣竭吾才﹐如有所立卓爾。𨿽比瞻忽不同﹐亦只是若有所見耳。至於欲從末由﹐則所謂髙與堅者﹐由是也﹐本非髙與堅也。一旦洞然﹐六通四辟﹐故又作卓爾之見。此章深見得夫子善教﹐顏子善學處。先儒論喟然之嘆﹐當在問仁之前﹐足以破千古之惑矣。

子疾病﹐子路使門人爲臣。病閒﹝如字﹞﹐曰「久矣哉﹗由之行詐也﹐無臣而爲有臣。吾誰欺﹖欺天乎﹖且予與其死於臣之手也﹑無寧死於二三子之手乎﹖且予縱不得大葬﹐予死於道路乎﹖」﹝夫子時已去位﹐無家臣。病閒﹐少差也。大葬﹐謂君臣禮葬。道路﹐棄於道路也。﹞

於本分上有纖毫不安穩處﹐便是欺天﹐況詐爲臣乎。觀死於二三子之手﹐與死於道路之語﹐只據本分﹐气象自然正大。

子貢曰「有美玉於斯﹐韞﹝紆粉切﹞櫝﹝徒木切﹞而藏諸﹖求善賈﹝音嫁﹞而沽諸﹖」子曰「沽之哉﹗沽之哉﹗我待賈者也。」﹝韞﹐藏也。櫝﹐匱也。沽﹐賣也。﹞

憂則違之﹐未嘗韞藏。樂則行之﹐未嘗求沽。子貢殆失問矣。兩言沽之哉﹐不然之辭也。待賈﹐猶言待時。

子欲居九夷。或曰「陋﹐如之何﹗」子曰「君子居之﹐何陋之有﹖」﹝東方之夷有九種﹐欲居者﹐深嘆諸夏之無君﹐非眞欲往居之也。﹞

𨿽蠻貊之邦行矣﹐何陋之有乎﹖故君子無入而不自得。

子曰「吾自衛反魯﹐然後樂正﹐雅頌各得其所。」﹝魯哀公十一年冬﹐孔子自衛反魯﹞

未正之先﹐雅頌必多失所。雍﹐頌也﹐而歌於三家之堂。他可槪見﹐斯道不行於天下。晚歳而歸﹐拳拳一魯。吁﹐眞不幸矣哉。

子曰「出則事公卿﹐入則事父兄﹐喪事不敢不勉﹐不爲酒困﹐何有於我哉﹖」

純徳孔明﹐無非妙用。不勉而中﹐不思而得﹐𨿽應酬交錯而我一無所有﹐非謙辭也。虛明洞洞﹐如水鏡中象﹐實未嘗有也。流俗於此數者﹐多不盡其分﹐故特揭以警之歟。然其大旨﹐惟不起意乃善耳。有意卽有﹐無意本無﹐何有之言﹐學者宜聽。

子在川上﹐曰「逝者如斯夫﹝音扶﹞﹗不捨﹝上聲﹞晝夜。」

愚嘗作《竹泉贊》云﹕源源而來﹐涓涓而滴﹐不晝而出﹐不夜而息﹐與天地而始終﹐惟吾之一。

子曰「吾未見好﹝去聲下同﹞徳如好色者也。」

民之秉彜﹐固好是懿徳也﹐梏之反復﹐欲蔽情昬﹐則去禽獸不遠矣﹐安得以其好色之心而好徳哉﹖易猶轉樞﹐難於登天。

子曰「譬如爲山﹐未成一簣﹝求位切﹞﹐止﹐吾止也﹔譬如平地﹐𨿽覆﹝芳服切﹞一簣﹐進﹐吾往也。」﹝簣﹐土籠也。﹞

止則止於此矣﹐而方進者不可量也。或止或往﹐誰實爲之。

子曰「語﹝去聲﹞之而不惰者﹐其回也與﹝平聲﹞﹗」﹝惰﹐懈怠也。﹞

个中人聞个中語﹐句句皆實事也。無所不悅﹐所以不惰。不然只是空言耳﹐如何彊得。

子謂顏淵﹐曰「惜乎﹗吾見其進也﹐未見其止也。」

此道無窮﹐豈有止哉。見其進﹐未見其止﹐所以嘆顏子之能自彊不息﹐而惜之耳。

子曰「苗而不秀者有矣夫﹝音扶下同﹞﹗秀而不實者有矣夫﹗」﹝谷之始生曰苗﹐吐華曰秀﹐成谷曰實。﹞

苗而秀﹐秀而實﹐生理之自然也。有以夭閼之﹐則不盡其天矣。人皆有是四端﹐其苗之謂歟。是故不可以無學。

子曰「後生可畏﹐焉﹝於虔切﹞知來者之不如今也﹖四十﹑五十而無聞焉﹐斯亦不足畏也已。」﹝來﹐後來。今﹐今日也。﹞

後生之所以可畏者﹐以方來者之未易量也。可畏之年不知所勉﹐至不足畏﹐則何及哉﹖古人之於四十﹐每每致意﹐如曰不惑﹐曰彊仕﹐曰不動心之類﹐蓋自幼而學。成徳達才﹐此其時也﹐故又曰「年四十而見惡焉﹐其終也已。」可不重歟﹐可不懼歟。聞言聞道﹐非謂有聞於人也。

子曰「法語之言﹐能無從乎﹖攺之爲貴。巽與之言﹐能無說乎﹖繹之爲貴。說而不繹﹐從而不攺﹐吾未如之何也已矣。」﹝法語者﹐有法度之語﹐巽與者﹐巽順而與之言。繹﹐思繹也。﹞

正大之論﹐不能不從。婉入之辭﹐不能不悅。悅而繹﹐方有味。從而攺﹐方有益。不然則詭隨﹐苟殉之徒耳﹐何足與之言哉﹖

子曰「主忠信﹐毋友不如己者﹐過則勿憚攺。」

人之心﹐固各有所主也。惟主於忠信﹐方是立徳之本。一失所主﹐橫流奔放﹐其禍有不可勝言者。聖人所以再提此語﹐爲一章之首而申言歟。

子曰「三軍可奪帥也﹐匹夫不可奪志也。」﹝帥﹐主將也。﹞

匹夫有志尙不可奪﹐況志學者乎。此是力行第一个字。

子曰「衣﹝去聲下同﹞敝縕﹝紆粉切﹞袍﹐與衣狐貉﹝胡各切﹞者立﹐而不恥者﹐其由也與﹝平聲﹞﹖『不忮﹝之豉切﹞不求﹐何用不臧﹖』」子路終身誦之。子曰「是道也﹐何足以臧﹖」﹝敝﹐壞也。縕﹐枲著也。袍﹐衣有著者﹐衣之賤也。狐貉﹐以狐貉之皮爲裘﹐衣之貴也。忮﹐害。求﹐貪。臧﹐善也。二句衛風雄雉篇中語。﹞

恥衣之不若人﹐則其人可知矣。觀子路車焉輕裘﹐气象不如是也﹐才恥於此。不忮則求﹐能不忮求﹐何所用而不善乎。夫子所以善之﹐𨿽然不以外物爲心害﹐而後可進於道耳。苟進於道﹐忮求殆不足言也﹐果可以此爲盡善而遂終身乎﹖夫子所以抑之。

子曰「歲寒﹐然後知松柏之後雕也。」

易曰﹕困﹐徳之辧也。平居無事﹐如何辧得﹖直到打不過處﹐方見力量淺深。

子曰「知者不惑﹐仁者不憂﹐勇者不懼。」

無疑故不惑﹐無累故不憂﹐無餒故不懼。知﹐所以致知也。勇﹐所以力行也。知則仁矣﹐仁則勇矣。三者只一事。

子曰「可與共學﹐未可與適道﹔可與適道﹐未可與立﹔可與立﹐未可與權適之也。」﹝適道﹐猶言造道也。權﹐稱錘﹐衡所取平者。﹞

有志於道﹐決定不回﹐方可與之共學。悠悠泛泛﹐一出一入﹐何足與語也哉。然道非智探力索所可彊也。一旦感悟﹐心通內明﹐乃自得耳。是謂適道﹐是謂知及之。知及之﹐仁不能守之﹐𨿽得之必失之。是故貴於立也。此立非力﹐此立非思﹐常覺常明﹐不昏不滯﹐則萬變交錯自然不動矣。此仁﹐守之功也。若夫達權則非聖人不可。桀紂可伐也﹐管蔡可誅也﹐蒲盟可背也﹐南子可見也﹐此仕止久速。所以爲聖之時也。四節功夫﹐斷斷乎曰可與﹐曰未可與﹐具有科級次第。後世才說學便說權﹐可謂無忌憚。

「唐棣﹝大計切﹞之華﹐偏其反而。豈不爾思﹖室是遠而。」子曰「未之思也﹐夫何遠之有﹖」﹝首四句﹐逸詩也。唐棣﹐郁李也。偏反者﹐言華之或偏或反也。而﹐語助也。《詩》云﹕室邇人遠。則此室亦當是言人之居室。然夫子特借此以發何遠之旨耳﹐不謂人也。﹞

詩曰﹕豈不爾思﹐室是遠而。夫子則曰﹕未之思也﹐夫何遠之有。嗟夫﹐思則得不勞﹐瞬息不思則不得﹐風馬牛之不相及。思與不思者﹐誰﹖遠與不遠者﹐何物哉﹖

鄕黨第十

孔子於鄕黨﹐恂恂﹝相倫切﹞如也﹐似不能言者。其在宗廟朝﹝直遙切下同﹞廷﹐便便﹝旁連切﹞言﹐惟謹爾。﹝恂恂﹐信實貌。便便﹐辧也。﹞

入裏必式固﹐自不當以頰舌多尙人﹐況吾夫子也耶。然愚三復斯旨深悟處。鄕黨之道﹐恂恂﹐似不能言﹐宜優遊涵泳而得之。若宗廟朝廷﹐則有不可不明辧者﹐但謹而不放耳。或言或不言﹐𨿽各有宜﹐無往而非忠信篤敬也。他人才多言便佞給﹐必不謹。才不言便緘嘿﹐必不能恂恂。聖人於樞機﹐甚重記言行者﹐特冠一篇之首。

朝﹐與下大夫言﹐侃侃﹝苦旦切﹞如也﹔與上大夫言﹐誾誾﹝魚巾切﹞如也。君在﹐踧﹝子六切﹞踖﹝子亦切﹞如也。與與如也。﹝侃侃﹐和樂貌。誾誾﹐中正貌。踧踖﹐不敢自安也。與與﹐不忘向君也。﹞

下大夫則侃侃﹐上大夫則誾誾。君在則踧踖與與。等級髙下﹐無適不宜﹐變化虛明﹐自然中節。

君召使擯﹝必刃切﹞﹐色勃如也﹐足躩﹝驅若切﹞如也。揖所與立﹐左右手。衣前後﹐襜﹝赤占切﹞如也。趨進﹐翼如也。賓退﹐必復命曰「賓不顧矣。」﹝擯﹐主國之君所使出接賓者。勃﹐變色貌。躩﹐盤辟貌。所與立﹐同爲擯者﹐擯用命教之半﹐如上公九命﹐則用五人。揖左人﹐則左其手﹔揖右人﹐則右其手也。襜﹐整貌。翼﹐如鳥舒翼也。﹞

此一節﹐記擯相之容。色勃足躩﹐重君命之始也。賓退必告﹐謹君命之終也。

入公門﹐鞠躬如也﹐如不容。立不中門﹐行不履閾。過位﹐色勃如也﹐足躩如也﹐其言似不足者。攝齊升堂﹐鞠躬如也﹐屛气似不息者。出﹐降一等﹐逞顏色﹐怡怡如也。沒階趨進﹐翼如也。復其位﹐踧踖如也。

入公門如不容﹐過位言似不足﹐升堂屏气似不息﹐君愈近而愈肅也。出降一等逞顏色﹐君漸遠而漸舒也。沒階言趨進者﹐進復於位也。復位言踧踖者﹐不敢自安也。

執圭﹐鞠躬如也﹐如不勝﹝平聲﹞。上如揖﹐下如授。勃如戰色﹐足縮縮﹝色六切﹞﹐如有循。享禮﹐有容色。私覿﹝直歷切﹞﹐愉愉﹝羊朱切﹞如也。﹝圭﹐諸侯命圭。聘問鄰國﹐則使大夫執以通信。如不勝者﹐如力不能堪也。上堂則如揖﹐下堂則如授圭﹐於人皆恭也。戰色﹐戰而色懼也。縮縮﹐舉足促狹也。如有循﹐言行不離地﹐如緣物也。享﹐獻也。旣聘而享﹐用圭璧﹐有庭實。私覿﹐以私禮見也。愉愉﹐色和也。﹞

執圭者﹐通信之始﹐故如戰色﹐謹之至也。享禮者﹐交際之時﹐故有容色﹐气之和也。私覿者﹐燕見之暇﹐故愉愉﹐情之親也。陽開陰闔﹐無非造化自然。

君子不以紺﹝古暗切﹞緅﹝側由切﹞飾。紅紫不以爲褻服。當暑﹐袗絺綌﹐必表而出之。緇衣羔裘﹐素衣麑﹝研奚切﹞裘﹐黃衣狐裘。褻裘長。短右袂。必有寢衣﹐長﹝去聲﹞一身有半。狐貉之厚以居。去﹝上聲﹞喪﹐無所不佩。非帷裳﹐必殺﹝去聲﹞之。羔裘玄冠不以弔。吉月﹐必朝服而朝。﹝君子﹐言大凡也。紺﹐深靑揚赤色﹐齊服也。緅﹐絳色。三年之喪﹐以飾練服者。飾﹐領緣也。紅紫﹐間色也。褻服﹐私居服也。褻服猶不用﹐其它可知。袗﹐單。葛之精者曰絺。麤者曰綌。表﹐外也﹐出必加外衣也。緇﹐黑色。羔裘﹐用黑羊皮。麑﹐鹿子﹐色白。狐﹐色黃。以衣裼裘﹐欲相稱也。褻裘長﹐欲其溫。短右袂﹐便用事也。寢衣﹐衾也。長一身有半﹐舒縮自便﹐覆足不露也。狐貉﹐毛深溫厚﹐私居適體也。君子常佩﹐惟居喪則否。朝祭之服﹐裳用正幅如帷﹐要有襞績﹐而旁無殺縫。其餘若深衣﹐要半下﹐齊倍要﹐則無襞績而有殺縫矣。喪主素﹐吉主玄﹐弔必易素也。吉月﹐月朔也。﹞

服者﹐身之章也。其色有宜﹐其制有度﹐其用有節﹐皆所以防非僻之心而養之以正也。先聖垂訓如此﹐故槪以君子言之。

齊﹝側皆切下同﹞﹐必有明衣﹐布。齊﹐必變食﹐居必遷坐。﹝齊﹐則沐浴而著明衣﹐所以明潔其體也。﹞

變食者﹐變其常日之饌。遷坐者﹐遷其常居之所。皆所以嚴祀事也。

食﹝音嗣﹞不厭精﹐膾不厭細。食﹝音嗣﹞饐﹝於逸切﹞而餲﹝追邁切﹞﹐魚餒而肉敗﹐不食。色惡﹐不食。臭惡﹐不食。失飪﹝而甚切﹞﹐不食。不時﹐不食。割不正﹐不食。不得其醬﹐不食。肉𨿽多﹐不使勝食﹝音嗣﹞气。惟酒無量﹝去聲﹞﹐不及亂。沽酒市脯不食。不撤姜食。不多食。祭於公﹐不宿肉。祭肉不出三日。出三日﹐不食之矣。食不語﹐寢不言。𨿽疏食﹝音士﹞菜羹﹐瓜祭﹐必齊如也。﹝食﹐飯也。精﹐鑿也。饐﹐飯傷熱濕也。餲﹐味變也。魚臭爛曰餒。肉傷曰敗。色惡臭惡﹐味敗而色臭變也。臭﹐气也。失飪﹐烹調失生熟之節。不時﹐非時之物也。割不正﹐謂割牲之不以禮者。食以谷爲主﹐不可使肉气勝之。無量﹐言不足爲杯之限﹐惟以不及亂爲度也。沽﹑市﹐皆買也﹐恐不潔。姜助胃不多﹐恐傷胃也。祭於公﹐助祭公家。不宿﹐不經宿也。出三日﹐供之者遲﹐慢神失禮也。﹞

滋味所以養血气﹐一失其宜﹐則傷生矣。聖人於此﹐纖悉不苟﹐非爲口腹也。凡十餘條﹐皆節飲食之道。食不語﹐寢不言﹐不特嚴於自防﹐亦且周於養生。祭肉不慢﹐𨿽薄必齊﹐所以事鬼神也。

席不正﹐不坐。

聖人之心﹐無時而非正﹐起居飲食皆行其所安也。後世亂倫失次﹐人道冺冺﹐有弗暇卹﹐而暇一席之計乎﹖

鄕人飲酒﹐杖者出﹐斯出矣。鄕人儺﹝乃多切﹞﹐朝服而立於阼階。﹝杖者﹐老人也。六十杖於鄕。儺﹐所以驅疫。阼階﹐東階也。﹞

不敢先杖者而出﹐所以尊鄕老。朝服﹐非特安室神﹐且與鄕人共敬其事也。

問人於他邦﹐再拜而送之。康子饋藥﹐拜而受之。曰「丘未達﹐不敢嘗。」

再拜送之﹐重而有情也。辭曰未達﹐恭而不詭也。

廏焚廏。子退朝﹐曰「傷人乎﹖」不問馬。

聖人之仁有義行焉。若人與馬﹐雜問便不可。愛無差等﹐墨子之學也。記者特書不問馬三字﹐深見聖人之心。

君賜食﹐必正席先嘗之﹔君賜腥﹐必熟而薦之﹔君賜生﹐必畜之。侍食於君﹐君祭﹐先飯﹝扶晚切﹞。疾﹐君視之﹐東首﹝去聲﹞﹐加朝服﹐拖﹝徒我切﹞紳。君命召﹐不俟駕行矣。﹝食或餕余﹐故不薦。正席先嘗﹐如對君也。腥﹐生肉也。先飯﹐爲君當食也。君視疾﹐則遷之南牖首東而面北﹐加朝服於身﹐引大帶於上也。不俟駕﹐急趨徒行﹐不敢畱君命也。﹞

食則先嘗﹐腥則熟而薦﹐生則畜﹐重君賜也。

入太廟﹐每事問。朋友死﹐無所歸。曰「於我殯。」朋友之饋﹐𨿽車馬﹐非祭肉﹐不拜。﹝於我殯﹐殯於其家也。﹞

死無所歸﹐朋友之責也。夫子以身任之。獨拜祭肉﹐所以重先祖。

寢不尸﹐居不容。見齊衰者﹐𨿽狎﹐必變。見冕者與瞽者﹐𨿽褻﹐必以貌。凶服者式之。式負版者。有盛饌﹐必變色而作。迅雷風烈﹐必變。﹝屍﹐仰臥如死也。容﹐容儀。式﹐車前橫木。有所敬﹐則俯而憑之。負版﹐持邦國圖籍者。﹞

寢不尸﹐𨿽寢而未嘗肆也。居不容﹐非惰也﹐申申夭夭是也。前言𨿽少必作﹐而此又以褻狎言之聖人。於人其有褻狎者哉﹐猶至親且密雲耳﹐甚言其不敢慢也。凶服不必齊衰﹐故變。與式亦異。盛饌與迅雷風烈必變﹐重主禮﹐敬天威也。

升車﹐必正立執綏。車中﹐不內顧﹐不疾言﹐不親指。﹝綏﹐挽以登車者。內顧﹐回視也。﹞

正立而執﹐不特威儀有度﹐稍不正且傾敧矣。不內顧﹐不疾言﹐不親指﹐皆車中安重之容也。正大气象﹐可以想見。

色斯舉矣﹐翔而後集。曰「山梁雌雉﹐時哉﹗時哉﹗」子路共﹝九用切﹞之﹐三嗅﹝許又切﹞而作。﹝雉﹐文禽。色者﹐指雉而言也。共﹐供之也。嗅者﹐嗅其气也。作者﹐起而不顧也。﹞

色斯舉﹐與翚斯飛之類﹐語法正同始也。但見有色之飛舉﹐中也翔﹐終也集。於山梁而後知其爲雌雉焉。夫子連發時哉之嘆﹐其義大矣﹐其旨遠矣。子路取而共之﹐何爲者哉﹖三嗅而作﹐不與之言而示之意。

卷六論語

先進第十一

子曰「先進於禮樂﹐野人也﹔後進於禮樂﹐君子也。如用之﹐則吾從先進。」﹝先進後進﹐猶言前輩晚輩也。此非文質彬彬之君子﹐乃後生晚輩之浮於文者﹐以君子自命而反謂前輩爲野耳。前輩﹐指先王盛時人物也。﹞

夫子旣從周之文矣﹐曷爲而又從先進乎﹖從先進卽所以從周也。曰從周樂其文之盛﹐曰從先進反其文之獘。

子曰「從﹝去聲﹞我於陳﹑蔡者﹐皆不及門也。」徳行﹝去聲﹞﹕顏淵﹑閔子騫﹑冉伯牛﹑仲弓。言語﹕宰我﹑子貢。政事﹕冉有﹑季路。文學﹕子遊﹑子夏。﹝不及門﹐言此時皆不在門也。﹞

或謂夫子因材教人﹐於此可見。愚謂不然﹐一元之气﹐渾浩流轉﹐萬物之形色於其間者﹐自各隨材而成就。四科之目﹐聖門初未嘗有如許分別也。

子曰「回也非助我者也﹐於吾言無所不說﹝音悅﹞。」

有所疑難﹐則因有所發明。心通內融﹐言無不說﹐何疑難之有﹗曰非助我﹐深喜之辭也。

子曰「孝哉閔子騫﹗人不間去聲於其父母昆弟之言。」﹝間﹐隙也。﹞

父母兄弟無一毫之間﹐人言何自而可間也。非誠孝所積﹐深信不疑﹐未易至是。不然浮言一入﹐天屬爲仇矣。

南容三﹝去聲﹞復白圭﹐孔子以其兄之子妻﹝去聲﹞之。﹝詩大雅抑之篇曰﹕白圭之玷﹐尙可磨也﹔斯言之玷﹐不可爲也。三復者﹐一日三復﹐斯言事見家語。﹞

斯言之玷﹐尙知其不可爲﹐則出處進退﹐必不苟然者矣。此章與公冶長篇之言正相表裏。聖門之擇婿以此哉。

季康子問﹕「弟子孰爲好﹝去聲﹞學﹖」孔子對曰「有顏回者好學﹐不幸短命死矣﹗今也則亡。」

夫子兩稱顏回之好學﹐而嘆其短命﹐以死使之得年﹐則所到豈易量哉。當時門弟子﹐非盡遊惰﹐必若斯人﹐而後謂之好學耳。哀公君也對之特詳。

顏淵死﹐顏路請子之車以爲之槨。子曰「才不才﹐亦各言其子也。鯉也死﹐有棺而無槨。吾不徒行以爲之槨。以吾從大夫之後﹐不可徒行也。」﹝顏路﹐淵之父﹐名無繇﹐少孔子六歲﹐亦受學焉。槨﹐外棺也。請﹐賣車以爲之。鯉。孔子之子。字伯魚。時孔子已致仕﹐尙從大夫之列。﹞

易曰﹕捨車而徒﹐義弗乘也。苟義不可以不乘﹐安可捨之而徒行哉。槨之有無﹐車之用捨﹐定於鯉死之日矣。非於回而有吝也。

顏淵死。子曰「噫﹗天喪﹝去聲﹞予﹗天喪予﹗」﹝噫﹐傷痛聲。﹞

斯道有傳﹐𨿽千載之下﹐猶夫子之未喪也。道在顏子﹐而顏子死矣﹐非天喪夫子乎﹖傷哉斯言﹐可謂痛切。

顏淵死。子哭之慟﹐從﹝去聲﹞者曰「子慟矣。」曰「有慟乎﹖非夫﹝音扶﹞人之爲﹝去聲下同﹞慟而誰爲﹗」﹝慟﹐哀甚也。夫人﹐謂顏淵。﹞

夫子之慟﹐不爲他人發也﹐何獨私於顏子哉﹖從者怪其慟﹐而夫子特未以爲慟﹐夫子殆非私也。

顏淵死。門人欲厚葬之。子曰「不可。」門人厚葬之。子曰「回也視予猶父也﹐予不得視猶子也。非我也﹐夫﹝音扶﹞二三子也。」

死葬以禮﹐謂之無違。宜厚而薄﹐宜薄而厚﹐皆非禮也。孰謂顏子之死而不以禮葬乎﹖二三子襲世俗之陋﹐重違師訓﹐而納友於非禮。夫子所以嘆悼而深責之。

季路問事鬼神。子曰「未能事人﹐焉﹝於虔切下同﹞能事鬼﹖」敢問死。曰「未知生﹐焉知死﹖」

名有人鬼之異﹐道無人鬼之異。身有生死之殊﹐道無生死之殊。人鬼死生實一非二。能事人則能事鬼矣。知所以生﹐則知所以死矣。

閔子侍側﹐誾誾﹝魚巾切﹞如也﹔子路﹐行行﹝胡浪切﹞如也﹔冉有﹑子貢﹐侃侃﹝若但切﹞如也。子樂﹝音洛﹐先儒謂此有曰字﹞。「若由也﹐不得其死然。」﹝誾誾﹑侃侃﹐釋見前篇。行行﹐剛彊貌。﹞

曰誾誾﹐曰行行﹐曰侃侃﹐皆其情性自然也。夫子所以樂之。由也﹐好勇逆知﹐其不免示戒深矣﹐而卒死孔悝之難﹐悲矣。

魯人爲長﹝如字﹞府。閔子騫曰「仍舊貫﹐如之何﹖何必攺作﹖」子曰「夫﹝音扶﹞人不言﹐言必有中﹝去聲﹞。」﹝長府﹐藏名﹐所以藏貨財。爲者﹐攺作之也。仍﹐因也。貫﹐事也。﹞

從事府藏﹐聚斂之門也。問之以仍舊貫如之何﹐又難之以何必攺作﹐閔子之意深矣。言必有中﹐如射中的。

子曰「由之瑟奚爲於丘之門﹖」門人不敬子路。子曰「由也升堂矣﹐未入於室也。」﹝家語謂﹕子路鼓瑟﹐有北鄙殺伐之聲。﹞

觀子路行行气象﹐於和平之音必有不足﹐奚爲於丘之門﹐非絕之也﹐抑而進之也。門人便不加敬﹐則不知子路甚矣。夫子之墻數仞﹐得其門者蓋寡。由也升堂﹐豈易得哉。復指其所到之次第言之﹐非特破門人之惑也。何謂堂﹐何謂室﹐何以升﹐何以入﹖

子貢問﹕「師與商也孰賢﹖」子曰「師也過﹐商也不及。」曰「然則師愈與﹖」子曰「過猶不及。」

聖人之道﹐至於中而止﹐過與不及﹐皆非也。觀問交一章﹐二子气象可見。

季氏富於周公﹐而求也爲﹝去聲﹞之聚斂而附益之。子曰「非吾徒也。小子鳴鼓而攻之﹐可也。」﹝周公﹐以叔父位冢宰。若季氏﹐諸侯之卿耳﹐而富過之。鳴鼓者﹐聲其罪也。﹞

冉有門人髙弟﹐所以佐季氏者﹐如此哉。聚斂二字﹐豈聖門所宜有。與其有聚斂之臣﹐寧有盜臣。況富於周公而又附益之耶。勢利汨於外﹐得失亂其中﹐波蕩從之﹐恬不知恥﹐殆不容於誅矣。鳴鼓而攻﹐何益於事﹐謂之可者﹐斥絕之辭。

柴也愚﹐參也魯﹐師也辟﹝婢亦切﹞﹐由也喭﹝五旦切﹞。﹝柴﹐姓髙﹐字子羔﹐孔子弟子。家語言其「足不履影﹐啟蟄不殺﹐方長不折。執親之喪﹐泣血三年﹐未嘗見齒。避難而行﹐不徑不竇。」蓋質實願愨之人也。魯﹐鈍也。辟﹐偏執也。喭﹐粗俗也。﹞

曾子一惟正﹐是以魯得之﹐往往此事多就聰明上走作﹐惟其魯所以其志篤﹐其守固﹐而有一旦脫然之悟也。偏執粗俗工夫﹐如何得到這上。

子曰「回也其庶乎﹐屢空。賜不受命﹐而貨殖焉﹐億則屢中﹝去聲﹞。」﹝庶﹐庶幾也。惟覺故空。屢空者﹐其覺不一也。命﹐天命也。貨殖﹐貨財生殖也。億﹐意度也。﹞

空則心本洞然﹐萬里昭徹﹐無纖毫凝滯也。方屢空﹐所以庶幾至於聖﹐則空空矣。命﹐卽此道也。逆此曰方命﹐復此曰卽命﹐達此曰知命。有意理財﹐務植己私﹐安能受命乎﹖私意揣度﹐縱或屢中﹐非明睿所照也。空則自明睿。

子張問善人之道。子曰「不踐迹﹐亦不入於室。」﹝踐迹﹐實履也。入於室者﹐入善人之室也。﹞

堂堂乎張﹐未必實履﹐徒問之何益﹖所謂善人者﹐念念無惡之人耳。然非實履﹐則亦不能自造其奧也。踐迹二字﹐正切子張之病﹐箴之。

子曰「論篤是與﹝如字﹞﹐君子者乎﹖色莊者乎﹖」﹝與﹐許也。色莊者﹐外貌莊嚴也。﹞

聞人言論篤實而遂許之﹐安知其爲君子乎﹖爲色之莊者乎﹖君子表裏如一﹐辭气之出﹐固無不善。而言論之可喜者﹐恐未必皆君子耳。

子路問﹕「聞斯行諸﹖」子曰「有父兄在﹐如之何其聞斯行之﹖」冉有問﹕「聞斯行諸﹖」子曰「聞斯行之。」公西華曰「由也問聞斯行諸﹐子曰『有父兄在』﹔求也問聞斯行諸﹐子曰『聞斯行之』。赤也惑﹐敢問。」子曰「求也退﹐故進之﹔由也兼人﹐故退之。」

本心本中﹐本無偏也。抑其過﹐勉其不及﹐則中。我自有﹐豈待外求。𨿽然聞斯行之﹐見義勇爲之謂耳。若從季氏而所行如此﹐豈夫子之所謂聞哉。

子畏於匡﹐顏淵後。子曰「吾以女﹝音汝﹞爲死矣。」曰「子在﹐回何敢死﹖」﹝後﹐謂相失在後。敢死者﹐奮身當難也。﹞

不幸遇難﹐回必爲夫子死矣。子在﹐如之何而敢死乎﹖玩一敢字﹐則回之死不死﹐系夫子之在不在﹐義甚重﹐一死甚輕。

季子然問﹕「仲由﹑冉求可謂大臣與﹝平聲﹞﹖」子曰「吾以子爲異之問﹐曾由與求之問。所謂大臣者﹕以道事君﹐不可則止。今由與求也﹐可謂具臣矣。」曰「然則從之者與﹝平聲﹞﹖」子曰「弒父與君﹐亦不從也。」﹝子然﹐季氏子弟。異﹐非常也。曾﹐乃也。﹞

以道事君者﹐合則畱﹐不合則去﹐不然苟備位耳。故曰具臣。夫子發明大臣之義﹐所以深罪二子。季氏不道﹐隱然可見。子然因具臣之說﹐遂有從之之問。夫子直以弒父與君﹐亦不從也答之。不特切中斯人之隱微﹐具見二子於他事無不從。所以罪之者愈深矣。有識聞之﹐可以愧死。

子路使子羔爲費宰。子曰「賊夫﹝音扶下同﹞人之子。」子路曰「有民人焉﹐有社稷焉﹐何必讀書﹐然後爲學﹖」子曰「是故惡﹝去聲夫﹞佞者。」

日用常行﹐無不是學﹐何必讀書而謂之學乎﹖子路之對﹐未爲非也。子羔質美學未優﹐而遽仕且陷之季氏之門﹐則賊之甚矣。子路不悟﹐但飾詞以對﹐故夫子惡之。味一賊字﹐爲之太息。

子路﹑曾皙﹝星歷切﹞﹑冉有﹑公西華侍坐﹝才臥切﹞。子曰「以吾一日長﹝去聲﹞乎爾﹐毋吾以也。居則曰﹕『不吾知也﹗』如或知爾﹐則何以哉﹖」子路率爾而對曰「千乘﹝去聲﹞之國﹐攝乎大國之間﹐加之以師旅﹐因之以饑﹝音機﹞饉﹝音僅﹞﹔由也爲之﹐比﹝必二切下同﹞及三年﹐可使有勇﹐且知方也。」夫子哂﹝詩忍切﹞之。「求﹗爾何如﹖」對曰「方六七十﹐如五六十﹐求也爲之﹐比及三年﹐可使足民。如其禮樂﹐以俟君子。」「赤﹗爾何如﹖」對曰「非曰能之﹐願學焉。宗廟之事﹐如會同﹐端章甫﹐願爲小相﹝去聲﹞焉。」「點﹗爾何如﹖」鼓瑟希﹐鏗﹝苦耕切﹞爾﹐捨﹝上聲﹞瑟而作。對曰「異乎三子者之撰﹝士免切﹞。」子曰「何傷乎﹖亦各言其志也。」曰「莫﹝去聲﹞春者﹐春服旣成。冠﹝去聲﹞者五六人﹐童子六七人﹐浴乎沂﹝魚依切﹞﹐風乎舞雩﹝音於﹞﹐詠而歸。」夫子喟然嘆曰「吾與點也﹗」三子者出﹐曾皙後。曾皙曰「夫﹝音扶﹞三子者之言何如﹖」子曰「亦各言其志也已矣。」曰「夫子何哂由也﹖」曰「爲國以禮﹐其言不讓﹐是故哂之。」「惟求則非邦也與﹝平聲﹞﹖」「安見方六七十如五六十而非邦也者﹖」「惟赤則非邦也與﹖」「宗廟會同。非諸侯而何﹖赤也爲之小﹐孰能爲之大﹖」﹝皙﹐曾參父﹐名點。毋吾以﹐言勿以我年長而難言。不曰徳而曰長﹐謙辭也。何以﹐何用也。率爾﹐輕遽之貌。攝﹐管束也。二千五百人爲師﹐五百人爲旅。因﹐仍也。谷不熟曰饑。菜不熟曰饉。知方﹐知所向方也。哂﹐微笑也。方六七十里﹐小國也。如﹐猶或也。五六十里﹐又小。足﹐富足也。俟君子﹐謙不敢自任也。宗廟之事﹐祭祀也。諸侯時見曰會。殷見曰同。端﹐玄端服。章甫﹐禮冠。相﹐贊君之禮者。曰願學﹐曰小﹐皆謙辭。皙方鼓瑟﹐故末問及之。希者﹐將對而音希也。鏗者﹐忽捨瑟起而其聲鏗然也。撰﹐具也。春服﹐單袷之衣。浴﹐盥濯也。沂﹐水名﹐在魯城南﹐地誌以爲有溫泉。風﹐乘涼也。舞雩﹐祭天禱雨之處。詠﹐歌也。惟求惟赤而下﹐又皙問而夫子答之也。

能以禮讓爲國乎﹐何有子路率爾而對﹐非爲國之道也。是以哂之。求赤﹐辭𨿽謙退﹐要皆志在有國耳。點也不然﹐觀其鼓瑟希鏗爾捨瑟而作﹐翛然遠韻﹐迥出流俗之表﹐靑陽遲遲少長﹐春衣浴沂﹐風雩詠歌而歸﹐非實見天地萬物﹐在吾變化鼓舞中﹐安得有此气象。夫子之曲肱顏子之陋巷者也。夫如此而後可以優。爲三子之事﹐區區三子者之志趣﹐總不脫季氏之网而已。喟然與點﹐安得不爲之喜也哉。

顏淵第十二

顏淵問仁。子曰「克己復禮爲仁。一日克己復禮﹐天下歸仁焉。爲仁由己﹐而由人乎哉﹖」顏淵曰「請問其目。」子曰「非禮勿視﹐非禮勿聽﹐非禮勿言﹐非禮勿動。」顏淵曰「回𨿽不敏﹐請事斯語矣。」﹝克﹐猶除也。已﹐我也。復﹐反也。禮﹐卽天則之不可逾者。由己﹐自己之己。目﹐條目也。勿者﹐禁止辭。事斯者﹐從事於此也。﹞

仁卽人之本心﹐心本虛明﹐無方無體﹐範圍天地﹐其大無外﹐只爲有我。始昏始虧﹐放逸乎天則之外﹐而本心蝕矣。大凡意念𨿽各不同﹐未有不從我上起﹐有我則百邪交叢﹐無我則百念皆空﹐是故貴於克也。己克則心本無恙﹐天則不逾。所謂復禮也﹐非復禮之外又有仁也﹐復禮卽所以爲仁也。故曰克己復禮爲仁。誠能一日克己復禮﹐霾霧披掃﹐淸明洞然﹐而天下皆歸吾仁矣。非今日而始歸也﹐天下本在吾仁中。昔蔽而今悟也。𨿽然用工切實﹐則誠在我﹐豈他人所能致其力哉。下文視聽言動之目﹐卽爲人由己之事也。且如視時﹐是𨿽欲視﹐動於一念﹐隱然未露﹐知其非禮﹐隨卽滅然﹐是之謂克。以至曰聽﹐曰言﹐曰動﹐未有不息念慮之微﹐而致其力者。非制之於口耳﹐制之於事爲﹐而後謂之勿也。愚嘗作四箴﹐附於後。炯炯而昧﹐有不見焉。冥冥而居﹐交眩我前。於戲戒哉﹐弗此之求﹐而瞳子之尢哉。﹝視箴﹞萬籟寂然﹐聽本無聲。無聲之聽﹐不震而驚﹐寂然爾矣﹐耳乎晚矣。﹝聽箴﹞噤爾口﹐捲爾舌﹐不知嘿嘿之滕說。﹝言箴﹞騄駬交蹄﹐寰海長驅﹐爾處爾室﹐人誰爾知。﹝動箴﹞

仲弓問仁。子曰「出門如見大賓﹐使民如承大祭。已所不欲﹐勿施於人。在邦無怨﹐在家無怨。」仲弓曰「雍𨿽不敏﹐請事斯語矣。」

出門使民﹐易於放失﹐如見大賓﹐承大祭﹐則顚沛造次﹐必於是矣。不欲勿施﹐無間於人已也。邦家無怨﹐無間於窮達也。非克己者﹐不能。

司馬牛問仁。子曰「仁者其言也訒﹝音刃﹞。」曰「其言也訒﹐斯謂之仁已乎﹖」子曰「爲之難﹐言之得無訒乎﹖」﹝司馬牛﹐名犁﹐向魋之弟﹐孔子弟子。訒﹐忍也﹐難也。﹞

難﹐卽先難後獲之難。方孳孳焉﹐但見其不易﹐敢輕有言乎。爲仁則必訒﹐非訒之爲仁也。𨿽然告司馬牛者如此耳。一日克己﹐天下歸仁。初亦何難之有。

司馬牛問君子。子曰「君子不憂不懼。」曰「不憂不懼﹐斯謂之君子已乎﹖」子曰「內省不疚﹐夫﹝音扶﹞何憂何懼﹖」

易曰﹕履帝位而不疚﹐光明也。不疚者﹐此心澄然﹐無纖毫疵病之謂。素其位而行﹐無入而不自得﹐何所憂懼乎﹖司馬牛處同气之變﹐故告之以此。君子自然不憂不懼﹐非不憂懼之爲君子也。內省二字﹐是用力處。

司馬牛憂曰「人皆有兄弟﹐我獨亡。」子夏曰「商聞之矣﹕死生有命﹐富貴在天。君子敬而無失﹐與人恭而有禮。四海之內﹐皆兄弟也。君子何患乎無兄弟也﹖」

曰命曰天﹐一定而不可易。死生富貴皆然也﹐況兄弟之有無乎。君子所可致力者﹐盡其在我而已。敬以直內而無失﹐恭以與人而有禮﹐則四海之內均气同體﹐何往而非兄弟也。此語𨿽弘﹐未能無過﹐明立愛之義而後得之。

子張問明。子曰「浸潤之譖﹝莊陰切﹞﹐膚受之愬﹝蘇路切﹞﹐不行焉。可謂明也已矣。浸潤之譖﹐膚受之愬﹐不行焉。可謂遠也已矣。」﹝浸潤者﹐如水之漸漬。譖﹐毀人也。膚受者﹐近傍肌體而漸入之不遽﹐爲深切之言也。愬﹐訴其陰私也。﹞

急遽者﹐人易疑。深切者﹐人必察。惟夫漸漬而入近傍而言﹐是以衷姦而不虞﹐柔行而不露﹐稍無定見﹐鮮不惑矣。夫子謂未足以盡之﹐而又嘆之曰遠。苟人言之來﹐的然見得分曉後﹐𨿽四方萬里如在幾上。不然則於近而蔽﹐安能遠也。故中庸亦曰﹕舜好問而好察邇。言明字下。申一遠字﹐極有味。𨿽然大公無我﹐而後可以語此。

子貢問政。子曰「足食。足兵。民信之矣。」子貢曰「必不得已而去﹝上聲下同﹞﹐於斯三者何先﹖」曰「去兵。」子貢曰「必不得已而去﹐於斯二者何先﹖」曰「去食。自古皆有死﹐民無信不立。」

人之所信﹐如木有根。其根一撥﹐隨卽僵僕。是故父子無信﹐則無以親。君臣無信﹐則無以義。夫婦無信﹐則無以別。長幼無信﹐則無以序。綱淪法斁﹐人道泯滅矣。何自而能立哉。夫子始論爲政﹐謂斯民不得其養﹐不安其生﹐則非空言所可孚耳﹐非謂信在兵食之後也。兵食﹐卽所以信也。子貢直就三者反復問難﹐究見根底。此聖門之所以善學歟。論食則兵爲輕﹐論信則死爲輕。

棘子成曰「君子質而已矣﹐何以文爲﹖」子貢曰「惜乎﹗夫子之說﹐君子也。駟不及舌。文猶質也﹐質猶文也。虎豹之鞟﹝其郭切﹞猶犬羊之鞟。」﹝棘子成﹐衛大夫也。夫子﹐指棘子成。子成謂君子質而已矣﹐子貢嘆惜其說﹐謂君子之不然也。駟﹐四馬也。不及舌﹐謂其言已出於舌﹐四馬追不及也。鞟﹐皮去毛者。﹞

子曰繪事後素﹐又曰文質彬彬﹐二者𨿽有先後本﹐末然不可以相無也。若使文亦如質﹐質亦如文﹐渾然無所區別﹐則虎豹之皮﹐旣去其毛矣﹐何異於犬羊之皮乎﹖言文不可無﹐以鍼子成之失。

哀公問於有若曰「年饑﹐用不足﹐如之何﹖」有若對曰「盍徹乎﹖」曰「二﹐吾猶不足﹐如之何其徹也﹖」對曰「百姓足﹐君孰與不足﹖百姓不足﹐君孰與足﹖」﹝用﹐國之用度也。徹﹐通也。周制﹕一夫受田百畝﹐而與同溝共井之人通力合作﹐計畝均收。大率民得其九﹐公取其一﹐故謂之徹。二者﹐十取其二也。﹞

君子厚下安宅﹐非曰厲民以自養也。魯初稅畝﹐而此意無復存矣。時君但知責不足於民﹐而不知求足於己﹐又烏知足民乃所以足國哉﹖盍徹之言﹐𨿽落落於一時﹐實萬世經邦之大法也。

子張問崇徳﹑辧惑。子曰「主忠信﹐徙義﹐崇徳也。愛之欲其生﹐惡﹝去聲﹞之欲其死。旣欲其生﹐又欲其死﹐是惑也。『誠不以富﹐亦祗以異。』」﹝末二句小雅我行其野之言﹐謂縱使不以富故﹐亦適爲異耳。證愛欲其生﹐惡欲其死者之爲異也。﹞

主忠信凡三﹐出示人立徳之本﹐至深切矣。徙義﹐卽攺過。義不能徙﹐徳安能崇﹖洪範曰﹕無有作好遵王之道﹐無有作惡遵王之路﹐愛惡皆私意也。死生有命﹐豈他人私意所能爲哉。此惑之大者﹐才主忠信﹐自無此事。

齊景公問政於孔子。孔子對曰「君君﹐臣臣﹐父父﹐子子。」公曰「善哉﹗信如君不君﹐臣不臣﹐父不父﹐子不子﹐𨿽有粟﹐吾得而食諸﹖」﹝齊景公﹐名杵臼。魯昭公末年﹐孔子適齊。是時﹐景公失政﹐而大夫陳氏厚施於國。以家量貸﹐而以公量收之。景公又多內嬖﹐而不立太子。﹞

景公君臣父子﹐皆失其道﹐故孔子告之以是。政者﹐三綱九法之所系也。綱淪法斁﹐人道絕矣。豈直爲吾粟而已哉。景公之言﹐亦是他所見如此。

子曰「片言可以折﹝之舌切﹞獄者﹐其由也與﹝平聲﹞﹖」子路無宿諾。﹝片言﹐一言也。折﹐剖斷也。宿﹐隔一宿也。﹞

獄者兩詞﹐情僞亦難決矣。一言折之﹐非剛明者不能。無宿諾﹐果於踐言也。

子曰「聽訟﹐吾猶人也﹐必也使無訟乎﹗」

聽訟者﹐能決是非於一時耳。使民無訟﹐則非道洽政治不能。是故聖人﹐不貴聽訟貴無訟。

子張問政。子曰「居之無倦﹐行之以忠。」

無倦則不息﹐以忠則不欺﹐爲政之本也。一言以蔽之﹐曰誠而已矣。夫子之告子張﹐大抵如此。居是心之所安處。

子曰「博學於文﹐約之以禮﹐亦可以弗畔矣夫﹗」

重出。

子曰「君子成人之美﹐不成人之惡。小人反是。」

凡事不問善惡﹐必有人焉。成之而後成其事。且如初陷﹐惡習未甚彰著﹐亦自畏忌﹐不敢恣縱﹐淫朋比徳﹐復從臾相挺﹐其惡乃濟﹐所謂成者如此。君子惟恐人之不爲善﹐惡則救正之。小人惟恐人之不爲惡﹐善則沮毀之。

季康子問政於孔子。孔子對曰「政者﹐正也。子帥以正﹐孰敢不正﹖」

其身正﹐不令而行。同然之機﹐其應如響。孰敢二字﹐自有不容。不然者﹐敢不正矣﹐如政何哉﹖

季康子患盜﹐問於孔子。孔子對曰「苟子之不欲﹐𨿽賞之不竊。」

羞惡之心﹐人皆有之。所以甘心爲盜而不知恥者﹐上之人實啟之耳。子苟不欲﹐𨿽賞不竊。竊豈本心也哉。

季康子問政於孔子曰「如殺無道﹐以就有道﹐何如﹖」孔子對曰「子爲政﹐焉﹝於虔切﹞用殺﹖子欲善﹐而民善矣。君子之徳風﹐小人之徳艸。艸上之風﹐必偃。」﹝偃﹐僕也。﹞

君子小人𨿽不同﹐而良心善性未始有異。此以徳感﹐彼以徳應﹐其機疾捷如艸從風。是故爲人上者﹐不可不謹所欲也。所欲在善﹐皆從而善矣。柰何欲殺人而使之就道也哉﹖答康子問者三﹐壹是皆以修身爲本。

子張問﹕「士何如斯可謂之達矣﹖」子曰「何哉﹐爾所謂達者﹖」子張對曰「在邦必聞﹐在家必聞。」子曰「是聞也﹐非達也。夫﹝音扶下同﹞達也者﹐質直而好﹝去聲﹞義﹐察言而觀色﹐慮以下人。在邦必達﹐在家必達。夫聞也者﹐色取仁而行﹝去聲﹞違﹐居之不疑。在邦必聞﹐在家必聞。」﹝慮以下人﹐致思詳審﹐非苟相取下也。居之不疑者﹐自以爲是而安爲之也。﹞

達者﹐其實孚也。聞者﹐其名聞也。內不失己﹐外不失人﹐自無往而不孚矣。色莊行僞﹐儼然自詭﹐苟譽於人﹐終何爲哉﹖子張眞所謂求聞者。

樊遲從遊於舞雩之下﹐曰「敢問崇徳﹑修慝﹝吐得切﹞﹑辧惑。」子曰「善哉問﹗先事後得﹐非崇徳與﹝平聲下同﹞﹖攻其惡﹐無攻人之惡﹐非修慝與﹖一朝之忿﹐忘其身﹐以及其親﹐非惑與﹖」﹝修者﹐治而去之也。慝﹐惡念也。事者﹐必有事焉之事。﹞

急於計效者﹐志必餒徳﹐安能崇﹖厚於責人者﹐己必恕慝﹐安能修﹖忿而不能思難者﹐見必昏惑﹐安能辧﹖三者爲學切問﹐故夫子善之。𨿽然未有惑不辧而能修慝﹐慝不修而能崇徳者也。

樊遲問仁。子曰「愛人。」問知﹝去聲﹞。子曰「知人。」樊遲未達。子曰「舉直錯諸枉﹐能使枉者直。」樊遲退﹐見子夏。曰「鄕﹝去聲﹞也吾見﹝賢徧切﹞於夫子而問知﹝去聲﹞﹐子曰『舉直錯諸枉﹐能使枉者直』﹐何謂也﹖」子夏曰「富哉言乎﹗舜有天下﹐選﹝息戀切﹞於眾﹐舉臯陶﹝音遙﹞﹐不仁者遠矣。湯有天下﹐選於眾﹐舉伊尹﹐不仁者遠矣。」

愛人知人﹐仁知之事也。觀向也問知之言﹐是樊遲獨於知人之說﹐而有未達耳。嗟夫﹗直枉不辧﹐天下固混混如也。舉錯一明﹐是非昭揭﹐則凡枉者﹐亦將脫然自失﹐爲直之歸。知人之功孰大於此。樊遲猶有未諭﹐何哉﹖子夏富哉之嘆﹐所以深贊而明辧之也。選﹐所以舉錯﹐所以遠。𨿽然﹐仁知未始相離也﹐不仁者遠﹐所以愛人。

子貢問友。子曰「忠告﹝工毒切﹞而善道﹝去聲﹞之﹐不可則止﹐無自辱焉。」﹝忠告者﹐有道相規。善道者﹐道之以善也。﹞

忠告善道﹐友之義也。須識不可則止之意方善。不然﹐非特無益於人﹐自辱多矣。或者告之未必忠﹐道之未必善﹐及其不可﹐則又尢人之不我聽也﹐何取於友哉﹖

曾子曰「君子以文會友﹐以友輔仁。」

用力於仁者﹐本非他人能致其力也。無同志之助﹐無規警夾持之功﹐倏焉違之而不自覺矣。是故﹐貴於有輔也。然而無文﹐亦不足以會友。會﹐有粲然相接之意。

卷七論語

子路第十三

子路問政。子曰「先之﹐勞﹝去聲﹞之。」請益。曰「無倦。」﹝先者﹐以身先之也。勞卽勞民﹐勸相之勞。﹞

有以先之﹐不令而行。有以勞之﹐𨿽勞不怨。爲政之道莫要於此。而子路猶請益﹐何哉﹖答曰無倦﹐則不必外此二者而求益矣。天下事那一件不是倦後放下了。

仲弓爲季氏宰。問政。子曰「先有司﹐赦小過﹐舉賢才。」曰「焉﹝於虔切﹞知賢才而舉之﹖」曰「舉爾所知﹐爾所不知﹐人其捨﹝上聲﹞諸﹖」

宰﹐爲有司之長。先者﹐率先之也。能率先﹐則或苛於責人﹐或偏於任己﹐又須赦小過舉賢才﹐方盡善。賢才﹐固難知舉﹐其所知是矣。而不知者﹐他人自應不遺也。知其賢而不與立﹐卻不可。

子路曰「衛君待子而爲政﹐子將奚先﹖」子曰「必也正名乎﹗」子路曰「有是哉﹐子之迂也﹗奚其正﹖」子曰「野哉﹐由也﹗君子於其所不知﹐蓋闕如也。名不正﹐則言不順﹔言不順﹐則事不成﹔事不成﹐則禮樂不興﹔禮樂不興﹐則刑罰不中﹔刑罰不中﹐則民無所錯手足。故君子名之必可言也﹐言之必可行也。君子於其言﹐無所苟而已矣。」﹝衛君﹐出公輒也。魯哀公十年﹐孔子自楚反衛。出公不父其父﹐而禰其祖。故孔子欲先正名。迂者﹐遠於事情。闕﹐謂闕所不知。﹞

天地定位﹐而卑髙貴賤之名已立。名者﹐三綱之所以張﹐五典之所以遜也。正名二字﹐聖人之大法﹐爲國之大經。《春秋》一書﹐亦只是正名而已。施之於衛國﹐固其所當然也。子路以爲迂眞野矣哉。且名不正﹐後何如說﹐得言自然不順。言不順﹐何以行﹐得事自然不成。事不成﹐則亂而無序﹐乖而不和﹐禮樂自然不興。旣亂旣乖﹐刑罰自然不中。刑罰不中﹐暴虐是作﹐民自然無所措手足。如此而謂之政﹐可乎﹖故曰﹕君子名之﹐必可言也。言之﹐必可行也。君子於其言﹐無所苟而已矣。名才不正﹐只是苟道。

樊遲請學稼。子曰「吾不如老農。」請學爲圃。曰「吾不如老圃。」樊遲出。子曰「小人哉﹐樊須也﹗上好禮﹝去聲下同﹞﹐則民莫敢不敬﹔上好義﹐則民莫敢不服﹔上好信﹐則民莫敢不用情。夫如是﹐則四方之民𦇤﹝居丈切﹞負其子而至矣﹐焉﹝於虔切﹞用稼﹖」﹝種五穀曰稼﹐種蔬菜曰圃。用情﹐不欺也。𦇤﹐織縷爲之﹐以約小兒於背者。﹞

農圃﹐小人之事也。禮義信﹐大人之事也。上之所好者大﹐則在下者莫敢不承﹐四方之民從之如歸矣。何以稼爲哉﹖孟子之辟陳相﹐正是此意。

子曰「誦《詩》三百﹐授之以政﹐不達﹔使於四方﹐不能專對﹔𨿽多﹐亦奚以爲﹖」﹝專﹐獨也。﹞

此章見得古人讀書﹐無非切已實事。誦三百篇後﹐不達爲政之理﹐不能專對四方﹐𨿽多何以爲哉。詩通於政﹐故達。詩可以言﹐故專對。

子曰「其身正﹐不令﹝去聲下同﹞而行﹔其身不正﹐𨿽令不從。」

正則﹐不令而行。不正則𨿽令不從。行與不從﹐有決然一定而不可易者。誰實使之然哉﹖此理在人﹐如何泯沒得。

子曰「魯衛之政﹐兄弟也。」﹝魯﹐周公之後。衛﹐康叔之後。兄弟之國也。魯三家逐君﹐衛輒拒父。﹞

魯衛﹐固兄弟也。世衰道微﹐莫能相尙﹐其政亦相伯仲云。

子謂衛公子荊﹕「善居室。始有﹐曰﹕『苟合矣。』少有﹐曰﹕『苟完矣。』富有﹐曰﹕『苟美矣。』」﹝公子荊﹐衛大夫。﹞

善居室者﹐善處家也。始有曰苟合﹐言家道可以粗合﹐非喜其財之聚也。少有曰苟完﹐言家道可以粗全﹐非喜其財之足也。富有曰苟美﹐言家道可以粗美﹐非喜其富有之爲美也。富家大吉﹐隱然可見﹐若所美在富﹐聖人何以善稱哉。苟字有謙抑自牧之意。

子適衛﹐冉有僕。子曰「庶矣哉﹗」冉有曰「旣庶矣。又何加焉﹖」曰「富之。」曰「旣富矣﹐又何加焉﹖」曰「教之。」﹝僕﹐禦車也。庶﹐眾也。﹞

聚人曰財庶﹐則不可以不富也。資富能訓富﹐則不可以不教也。自井田廢而民不富矣。自學校廢而民不教矣。夫子此語﹐王政之次第也。

子曰「苟有用我者。期月而已可也﹐三年有成。」﹝期月﹐謂周足一月也。﹞

春秋之民﹐急於望治。而先王之制﹐仿佛尙存。聖人爲之特易爲力耳。期月已可﹐其感速也。三年有成﹐其化洽也。

子曰「善人爲邦百年﹐亦可以勝﹝平聲﹞殘去殺矣。誠哉是言也﹗」﹝勝殘﹐殘暴之風衰也。去殺﹐殺戮之威無用也。舊有此語﹐夫子稱之。﹞

善人比聖人﹐功化固不侔也。然綿歷百年﹐亦可以勝殘去殺。後世郡縣乃有邦之寄﹐數遷數易如傳捨﹐眞能有志於民者﹐又數十年不一遇也。勝殘去殺之效﹐如之何而可見也哉。

子曰「如有王者﹐必世而後仁。」﹝王者﹐謂聖人受命而興也。三十年爲一世。﹞

聖人功化固甚速也﹐然必三十年之久﹐而後躋民以仁。蓋富而教之﹐非年歲間事。當時風俗大壞﹐須是斯民生長教化之中。至於光被﹐方成仁俗耳。然則三年﹐何謂有成﹖曰所以成﹐必世之規模也。

子曰「苟正其身矣﹐於從政乎何有﹖不能正其身﹐如正人何﹖」

夫子於正身之道﹐數致意焉。《大學》所以治國平天下者﹐端在此耳。故曰於從政乎何有﹐言不難也。

冉子退朝﹝音潮﹞。子曰「何晏也﹖」對曰「有政。」子曰「其事也。如有政﹐𨿽不吾以﹐吾其與﹝去聲﹞聞之。」﹝冉有爲季氏宰。朝﹐季氏之私朝也。晏﹐晚也。政﹐國政。事﹐家事。以﹐用也。﹞

季氏專權﹐不議於公庭而議於私室﹐不議於大夫而謀於家臣﹐其無君甚矣。冉有曰政﹐夫子曰事﹐非詭辭也﹐所以正季氏無君之罪也。

定公問﹕「一言而可以興邦﹐有諸﹖」孔子對曰「言不可以若是其幾也。人之言曰﹕『爲君難﹐爲臣不易﹝去聲﹞。』如知爲君之難也﹐不幾乎一言而興邦乎﹖」曰「一言而喪﹝去聲下同﹞邦﹐有諸﹖」孔子對曰「言不可以若是其幾也。人之言曰﹕『予無樂乎爲君﹐惟其言而莫予違也。』如其善而莫之違也﹐不亦善乎﹖如不善而莫之違也﹐不幾乎一言而喪邦乎﹖」﹝幾﹐近也。﹞

知克艱者﹐必無宴安鴆毒之禍﹐邦所以興。樂面從者﹐必無法家拂士之言﹐邦所以喪。

葉公問政。子曰「近者說﹝音悅﹞﹐遠者來。」﹝葉公﹐見述而篇﹞

說之義﹐兌卦詳矣﹐非有以深服乎其心﹐不可彊也。所以近者說﹐則遠者來矣。

子夏爲莒﹝居呂切﹞父宰﹐問政。子曰「無欲速﹐無見小利。欲速﹐則不達。見小利則大事不成。」﹝莒父﹐魯邑名。﹞

欲速者﹐事事迫切﹐安能遠到。見小者﹐處處窒礙﹐安能大成。弘則無此病矣。

葉公語﹝去聲﹞孔子曰「吾黨有直躬者﹐其父攘羊﹐而子証之。」孔子曰「吾黨之直者異於是。父爲﹝去聲下同﹞子隱﹐子爲父隱﹐直在其中矣。」

證父攘羊﹐賊恩甚矣﹐謂之直可乎﹖知賊恩之非直﹐則父子之相隱﹐乃不直之直也﹐故曰在其中。

樊遲問仁。子曰「居處恭﹐執事敬﹐與人忠。𨿽之夷狄﹐不可棄也。」

才不放逸﹐則本心本自無害。居處恭﹐不放逸於暗室屋漏之地也。執事敬﹐與人忠﹐不放逸於交事應物之時也。然有須臾間斷﹐便不可直。云夷狄則其它之不棄可知。此言用力於仁﹐至爲精切。

子貢問曰「何如斯可謂之士矣﹖」子曰「行已有恥﹐使﹝去聲﹞於四方﹐不辱君命﹐可謂士矣。」曰「敢問其次。」曰「宗族稱孝焉﹐鄕黨稱弟﹝去聲﹞焉。」曰「敢問其次。」曰「言必信﹐行﹝去聲﹞必果﹐硜硜﹝苦耕切﹞然小人哉﹗抑亦可以爲次矣。」曰「今之從政者何如﹖」子曰「噫﹗斗筲﹝所交切﹞之人﹐何足算﹝悉亂切﹞也。」﹝果﹐必行也。硜﹐小石之堅確者。噫﹐心不平聲。斗﹐量名﹐容十升。筲﹐竹器﹐容斗二升。算﹐數也。﹞

恥之於人﹐大矣。然有恥﹐非其恥者焉。世之人﹐一切外物稍不如人﹐則知惡之。至於天爵良貴﹐天之所以予我﹐而人之所以自別於禽獸者﹐乃甘心自棄﹐混混於蛆蠅糞壤而不知反然﹐則行已而有恥者﹐豈不甚可貴乎﹖行已有恥﹐方說得不辱君命。子貢善爲說辭﹐故警之以此。若夫孝弟聞於宗黨﹐則行已之一端﹐所以爲次也。言必信﹐行必果﹐非大人之事﹐比孝悌不同矣﹐所以又爲次。下是﹐則淺中狹量﹐小器易盈﹐眞混混之徒耳﹐何足數哉。

子曰「不得中行而與之﹐必也狂狷﹝音絹﹞乎﹗狂者進取﹐狷者有所不爲也。」

中行者由中而行﹐無過不及之名也﹐然而豈易得哉﹖惟不可得﹐故思其次。狂者行有不掩﹐未免於過﹐卻能有志﹐不肯苟安﹐故曰進取。狷者不屑不潔﹐未免不及﹐卻知自好﹐不肯妄作﹐故曰有所不爲。惟進取而後可與進也﹐惟有所不爲而後可與有爲也。

子曰「南人有言曰﹕『人而無恆﹝胡登切﹞﹐不可以作巫醫。』善夫﹝音扶﹞﹗」「不恆其徳﹐或承之羞。」子曰「不占而已矣。」﹝南人﹐南國之人。恆﹐常久也。不恆其徳﹐或承之羞﹐《易》恆卦九三爻辭也。﹞

巫而無常﹐必至於慢神。醫而無常﹐必至於誤疾。巫醫而無常且不可﹐況爲徳者乎﹗羞辱繼之也必矣﹐故曰不占。言此爻辭﹐所示不待占而知也。

子曰「君子和而不同﹐小人同而不和。」

和如和羹﹐同如濟水。有善相告﹐有過相規﹐不爲苟異﹐此之謂和。詡詡取下﹐不擇是非﹐務爲苟合﹐此之謂同。和則不同矣﹐同則不和矣。

子貢問曰「鄕人皆好﹝去聲﹞之﹐何如﹖」子曰「未可也。」「鄕人皆惡﹝去聲﹞之﹐何如﹖」子曰「未可也。不如鄕人之善者好之﹐其不善者惡之。」

鄕人皆好之﹐安知非願人之徒乎﹖鄕人皆惡之﹐安知非獨行之士乎﹖是非特未定也。惟爲善者之所好﹐爲不善者之所惡﹐則其人不言而決矣。是故不得於君子而得於小人﹐有識者恥之。

子曰「君子易﹝去聲下同﹞事而難說﹝音悅下同﹞也。說之不以道﹐不說也。及其使人也﹐器之。小人難事而易說也。說之𨿽不以道﹐說也。及其使人也﹐求備焉。」

隨材器使﹐故易事。側媚無所容﹐故難說。小人則不然。殉己之欲而正大者﹐必不投。責人以苛而眞才實能者﹐未必察。公則弘﹐私則隘也。

子曰「君子泰而不驕﹐小人驕而不泰。」

心廣體胖﹐自然不驕。志滿气盈﹐自然不泰。

子曰「剛毅﹑木訥﹐近仁。」﹝木﹐質朴也。訥﹐遲鈍也。﹞

剛毅則不回撓﹐木訥則不浮馳﹐如此等人﹐資質最美﹐略無疵病﹐無世俗污濁之過﹐學易爲力﹐非近仁乎﹖

子路問曰「何如斯可謂之士矣﹖」子曰「切切﹑偲偲﹑怡怡如也﹐可謂士矣。朋友切切﹑偲偲﹐兄弟怡怡。」﹝切切﹐懇到也。偲偲﹐詳勉也。怡怡﹐和說也。﹞

子路問士﹐而夫子獨以朋友兄弟答之。蓋三綱五常之道﹐由朋友而明忠告﹐善道所系大矣。兄弟﹐同气也。惟弟不念天顯﹐兄亦弗念鞠子哀﹐則其於人道何如也。友於兄弟﹐乃所以孝於父母。然則朋友兄弟之於士行﹐豈不甚重矣哉。曰切切﹑偲偲﹐曰怡怡﹐與行行气象不同﹐所以勉之。

子曰「善人教民七年﹐亦可以卽戎矣。」

善人教民﹐豈教之戰哉。七年之久﹐必有以得乎其心者﹐𨿽勝殘去殺之效尙遠﹐然亦可以犯難而不攜矣。此與前爲邦百年皆著﹐亦可以三字備見善人事體。

子曰「以不教民戰﹐是謂棄之。」

古者兵農未分﹐伍兩軍師之法乃其素習﹐不待教也。況春秋之世乎。夫子之言﹐爲無義戰而嘆耳。知教則知親其上﹐死其長。

憲問第十四

憲問恥。子曰「邦有道﹐谷﹔邦無道﹐谷﹐恥也。」﹝憲﹐原思名。谷﹐祿也。﹞

不知得時﹐所以行道。不知儉徳﹐所以避難。齪齪然但志於祿﹐豈不甚可恥哉。𨿽然知恥者﹐不如是也。

「克﹑伐﹑怨﹑欲不行焉﹐可以爲仁矣﹖」子曰「可以爲難矣﹐仁則吾不知也。」﹝此亦原憲之問也。克﹐好勝也。伐﹐誇伐也。怨﹐忿恨也。欲﹐嗜欲也。﹞

克﹑伐﹑怨﹑欲不行焉﹐特彊遏力制而不發耳。其病固在也。故曰不可以爲仁。仁者﹐常覺常明﹐空洞無體﹐元不費分毫力﹐何遏制之有哉。

子曰「士而懷居﹐不足以爲士矣。」

居﹐固人之所安也。懷之則苟安矣。有志者不然。非必役役於外而後謂之不懷也。

子曰「邦有道﹐危言危行﹝去聲下同﹞﹔邦無道﹐危行言孫﹝去聲﹞。」﹝危﹐髙峻也。孫﹐柔順也。﹞

邦有道而不能危言﹐則非盡忠。邦無道而不能言孫﹐則非免禍。若夫堅節正操﹐所謂確乎不可拔者﹐則未始隨世而變也。

子曰「有徳者必有言﹐有言者不必有徳。仁者必有勇﹐勇者不必有仁。」﹝不必﹐未必也。﹞

徳非期於言也﹐和順積中則自然有言。仁非期於勇也﹐養而無害則自然有勇。然則言豈頰舌﹐而勇豈血气之謂哉﹖

南宮適﹝古活切﹞問於孔子曰「羿﹝音詣﹞善射﹐奡﹝五報切﹞蕩﹝土浪切﹞舟﹐俱不得其死然﹔禹稷躬稼﹐而有天下。」夫子不答﹐南宮適出。子曰「君子哉若人﹗尙徳哉若人﹗」﹝南宮適卽南容也。羿﹐有窮之君﹐善射﹐滅夏后相而篡其位。其臣寒浞又殺羿而代之。奡﹐春秋傳作澆﹐浞之子也﹐力能陸地行舟﹐後爲夏后少康所誅。禹平水土﹐曁稷播種﹐禹受舜禪﹐稷後爲周。﹞

善射蕩舟﹐不得其死。而躬稼者﹐乃能有天下。徳力之效何如哉。夫子不答﹐默領其意也。出而稱之﹐恐沒其善也。非君子必無此見﹐非尙徳必無此言。

子曰「君子而不仁者有矣。夫﹝音扶﹞未有小人而仁者也。」

念慮之微﹐纖毫微動﹐便是違仁﹐豈若小人之所謂不仁者哉。顚冥人欲橫流之中﹐醉生夢死﹐浮沈混混﹐安知本心之本仁也。

子曰「愛之﹐能勿勞乎﹖忠焉﹐能勿誨乎﹖」

勞之者所以愛也﹐誨之者所以忠也。不然是禍之耳﹐何謂忠愛。

子曰「爲命﹐裨﹝婢之切﹞諶﹝時林切﹞艸創之﹐世叔討論之﹐行人子羽修飾之﹐東裏子產潤色之。」﹝爲命﹐爲辭命也。四人皆鄭大夫。艸創﹐制艸稿也。世叔﹐遊吉也。《春秋》傳作子大叔。討論﹐講究也。行人﹐掌使之官。子羽﹐公孫揮也。修飾者﹐修理文飾之。東裏﹐地名﹐子產所居也。潤色者﹐潤之以華采也。﹞

鄭國﹐晉楚之間﹐能以弱爲彊者﹐有人故也。一辭命之出﹐凡更四手﹐其不苟也。如此則他事可知。渙汗其大號﹐所以系國體者﹐甚重。夫子特有取焉。

或問子產。子曰「惠人也。」問子西。曰「彼哉﹗彼哉﹗」問管仲。曰「人也。奪伯氏駢﹝薄田切﹞邑三百﹐飯﹝扶晚切﹞疏食﹝音嗣﹞﹐沒齒無怨言。」﹝子西﹐楚公子申﹐能遜楚國﹐立昭王﹐而攺紀其政。然不能革王之號。昭王欲用孔子﹐又沮止之。彼哉彼哉者﹐外之之辭。伯氏﹐齊大夫。駢邑﹐地名。齒﹐年也。沒齒﹐猶終身也。桓公奪伯氏之邑以與管仲。﹞

人之得名爲人者﹐豈徒形體之謂哉。奪邑三百﹐沒齒無怨﹐非有以深服乎其心﹐不可彊也。夫子獨舉此事﹐而以人許之子產惠人。孟子又曰﹕惠而不知爲政﹐若知爲政則不止於惠矣。

子曰「貧而無怨難﹐富而無驕易﹝去聲﹞。」

素其位而行﹐何驕怨難易之有。此特言常人之情耳。富而無驕﹐未足多也。貧而無怨﹐何所不至哉。

子曰「孟公綽爲趙魏老則優﹐不可以爲滕薛大夫。」﹝公綽﹐魯大夫。趙魏﹐晉卿之家。老﹐家臣之長。優﹐有餘也。滕薛﹐二國名。大夫﹐任國政者。﹞

或優爲﹐或不可爲﹐才各有所宜也。用違其才﹐則失矣。公綽之不欲。夫子蓋深知其人者。

子路問成人。子曰「若臧武仲之知﹝去聲﹞﹐公綽之不欲﹐卞莊子之勇﹐冉求之藝﹐文之以禮樂﹐亦可以爲成人矣。」曰「今之成人者何必然﹖見利思義﹐見危授命﹐久要不忘平生之言﹐亦可以爲成人矣。」﹝成人﹐成就爲人也。武仲﹐魯大夫﹐名紇。知特世俗所謂知﹐非知及之也。莊子﹐魯卞邑大夫。曰者﹐子路又問。見利而下夫子答也。授命﹐言授其命於人。久要﹐舊約也。平生﹐平日也。凡言亦可以者﹐皆僅辭也。﹞

兼四子之長﹐而又文之以禮樂﹐宜足以當成人之名矣。蓋未至於聖﹐皆未可以言至﹐而況乎四子者未必聞道也耶。故曰亦可以。夫子參錯其說﹐矯其偏而勉之。子路乃復以今之成人者何﹐必然爲問。苟安甚矣。夫子不拒也。臨財不苟得﹐臨難不苟免﹐又不失信於平日之言﹐亦人之所難能。而子路之所可能者﹐夫子復就而與之語﹐亦所以進之。

子問公叔文子於公明賈曰「信乎夫子不言﹑不笑﹑不取乎﹖」公明賈對曰「以告者過也。夫子時然後言﹐人不厭其言﹔樂﹝音洛﹞然後笑﹐人不厭其笑﹔義然後取﹐人不厭其取。」子曰「其然﹐豈其然乎﹖」﹝公叔文子﹐衛大夫公孫枝也。公明姓﹐賈名﹐亦衛人。﹞

時然後言﹐必無過言。樂然後笑﹐必無苟笑。義然後取﹐必無妄取。三者發而中節﹐非得情性之正﹐不能也。故人皆不厭﹐審如是豈易得哉。其然者﹐然其言也。豈其然乎者﹐難其事而疑之也。

子曰「臧武仲以防求爲後於魯﹐𨿽曰不要﹝一遙切﹞君﹐吾不信也。」﹝防﹐地名﹐武仲所封邑也。要者﹐挾而求也。武仲得罪奔邾﹐自邾如防﹐使請立後而避邑。﹞

得罪而出奔﹐反邑而求後﹐當時固未知其非也。夫子直以要君書之。此誅心之筆﹐所以懼亂賊者。武仲之知如此哉。

子曰「晉文公譎而不正﹐齊桓公正而不譎。」﹝文公﹐名重耳。桓公﹐名小白。譎﹐詭也。﹞

桓公數十年之規模﹐管仲之力也。只爲正而不譎﹐所以展拓得去。一匡九合﹐翕然向附。惜其正是才力識見到﹐此特假之耳。若就學上得力﹐豈易量哉。晉文數年成霸事體﹐故大不同。二霸得失﹐兩言而定﹐此《春秋》褒貶之綱也。

子路曰「桓公殺公子糾﹝居黝切﹞﹐召﹝音邵﹞忽死之﹐管仲不死。」曰「未仁乎﹖」子曰「桓公九合諸侯﹐不以兵車﹐管仲之力也。如其仁﹗如其仁﹗」﹝齊襄公無道﹐鮑叔牙奉公子小白奔莒。及無知弒襄公﹐管夷吾召忽奉公子糾奔魯。魯人納之﹐未克﹐而小白入﹐是爲桓公。使魯殺子糾而請管召﹐召忽死之。管仲請囚。鮑叔牙言於桓公以爲相。九﹐《春秋》傳作「糾」﹐督也。﹞

管仲不死子糾之難。先儒於魏徵論之詳矣。愚謂人臣死節當觀其終身﹐大體之所系﹐三仁在殷﹐或去﹐或奴﹐或死﹐義各有歸﹐未可一槪論也。槪以死者爲是﹐則微箕安所逃哉。子路疑管仲之未仁。夫子特舉其事業以明之﹐而不言其不死﹐意可見矣。如其仁者﹐其指管仲也。𨿽聖人之仁未易可及﹐就事業而論﹐亦管仲之仁也。

子貢曰「管仲非仁者與﹝平聲﹞﹖桓公殺公子糾﹐不能死﹐又相﹝去聲下同﹞之。」子曰「管仲相桓公﹐霸諸侯﹐一匡天下﹐民到於今受其賜。微管仲﹐吾其被﹝皮寄切﹞發左袵﹝而審切﹞矣。豈若匹夫匹婦之爲諒也﹐自經於溝瀆而莫之知也。」﹝霸﹐與伯同﹐長也。匡﹐正也。微﹐無也。袵﹐衣衿也。被髮左衽﹐夷狄之俗。諒﹐小信也。經﹐縊也。莫之知﹐人不知也。﹞

諸侯知天王之尊生民﹐免夷狄之禍﹐皆管仲之賜也。不然則大經大法泯然不存﹐夷狄異類橫行中國﹐而衣冠禮樂之地淪污於鮏羴而莫之救﹐其視區區一死﹐眞溝瀆自經之徒耳。又況管仲於義可以不死者乎。子貢於此復疑其非仁。夫子旣大其匡天下攘夷狄之功﹐直以匹夫匹婦之諒﹐明其不當死﹐偉然正大﹐是非昭揭﹐而管仲之論定矣。

公叔文子之臣大夫僎﹝士免切﹞﹐與文子同升諸公。子聞之曰「可以爲文矣。」﹝臣﹐家臣。公﹐公朝﹐薦家臣與己同仕公朝也。﹞

知臧文仲之竊位﹐則知公叔文子之可以爲文。文不必以謚義爲解也。特言其進不隱賢﹐無愧於此謚耳。

子言衛靈公之無道也。康子曰「夫﹝音扶下同﹞如是﹐奚而不喪﹝去聲下同﹞﹖」孔子曰「仲叔圉治賓客﹐祝鮀治宗廟﹐王孫賈治軍旅﹐夫如是﹐奚其喪﹖」﹝喪﹐失位也。仲叔圉卽文子。三人皆衛臣也。﹞

有人治賓客則交鄰國者﹐有人治宗廟則修祭祀者﹐有人治軍旅則立武事者。此衛之所以僅存也。𨿽然維持把握﹐偶未墜耳。君曰﹕無道終﹐安能國者乎﹖

子曰「其言之不怍﹝才洛切﹞﹐則爲之也難。」﹝怍﹐慚也﹞

無愧於言者﹐必不苟於所爲。此章與爲之難言之得﹐無訒乎正相發。

陳成子弒簡公。孔子沐浴而朝﹝音潮﹞﹐告於哀公曰「陳恆弒其君﹐請討之。」公曰「告夫﹝音扶﹞三子﹗」孔子曰「以吾從大夫之後﹐不敢不告也。君曰『告夫﹝音扶﹞三子』者。」之三子告﹐不可。孔子曰「以吾從大夫之後﹐不敢不告也。」﹝成子﹐齊大夫﹐名恆。簡公﹐齊君﹐名壬。事在春秋哀公十四年。時孔子致仕居魯。三子﹐三家也。﹞

時無方伯連帥﹐而討逆之議發於致仕之大夫﹐亦可悲矣。沐浴而請﹐聖人所以行天罰也。公曰告夫三子﹐是太阿倒持不有其柄也。之三子告不可﹐是同惡相黨﹐惡傷其類也。再言不敢不吿者﹐若曰知而不言﹐其責在我﹐言而不行﹐其責在人﹐所以深罪魯之君臣也。

子路問事君。子曰「勿欺也﹐而犯之。」﹝犯﹐謂犯顏諫爭。﹞

不欺而犯﹐方是盡忠。欺而犯焉﹐是無君也。所以戒勇者。

子曰「君子上達﹐小人下達。」﹝達之爲言到也。究竟其事之謂也。﹞

君子日趨於上﹐不究竟不止。小人日趨於下﹐不究竟亦不止。

子曰「古之學者爲﹝去聲下同﹞己﹐今之學者爲人。」

凡學不自格物致知上做工夫﹐皆非爲己也。逐逐文義之未﹐昏昏聲利之場﹐安知爲己者之爲何事哉。夫子之時已有此嘆。

蘧﹝其居切﹞伯玉使﹝去聲下同﹞人於孔子。孔子與之坐而問焉﹐曰「夫子何爲﹖」對曰「夫子欲寡其過而未能也。」使者出。子曰「使乎﹗使乎﹗」﹝蘧伯玉﹐名瑗﹐衛大夫﹐孔子居衛時常主於其家。﹞

欲寡過而未能﹐是其所以用力處。五十而知非﹐六十而化﹐豈偶然之故哉。使者之辭𨿽謙﹐而實密。夫子所以喜之。

子曰「不在其位﹐不謀其政。」

重出。

曾子曰「君子思不出其位。」﹝此艮卦象辭﹞

曾子因夫子之言而引艮象以証之也。知止其所自無越。思有一毫不安分之心﹐卽出位矣。

子曰「君子恥其言而過其行﹝去聲﹞。」

與其言浮於行也﹐不若行浮於言也。夫子於言上著一恥字﹐於行上著一過字﹐大抵學者空言多﹐力行少﹐所以警切之。

子曰「君子道者三﹐我無能焉﹕仁者不憂﹐知﹝去聲﹞者不惑﹐勇者不懼。」子貢曰「夫子自道也。」

夫子常言中庸﹐不可能非謙辭也﹐實不可能也。日用平常﹐無思無爲﹐何能之有。能卽起意﹐憂矣﹐失其爲仁矣﹔惑矣﹐失其爲知矣﹔懼矣﹐失其爲勇矣。我無能焉。夫子所以截學者起意之病根﹐子貢未領﹐而但曰夫子自道何也。

子貢方人。子曰「賜也賢乎哉﹖夫﹝音扶﹞我則不暇。」﹝方﹐比也。乎哉﹐疑而未然之辭。﹞

古之學者爲己而暇方人乎﹐呶呶然品藻是非﹐篤實務內者不如是也。夫子抑揚其辭﹐所以鍼子貢之病。

子曰「不患人之不已知﹐患其不能也。」﹝能﹐言能其實事也。與上文無能之旨不同。﹞

智愚賢不肖之分﹐只是个能與不能耳。以人不知爲患﹐必非實能。苟實能𨿽不知何害。

子曰「不逆詐﹐不億不信。抑亦先覺者﹐是賢乎﹗」﹝逆﹐逆料也。億﹐意度也。﹞

先覺二字肇見於此﹐舉世昏昏﹐醉生夢死﹐而我獨脫然如大寐之得醒﹐故曰先覺。此是聖門深造自得第一个字。《大學》之格物正爲此耳。豈拘文牽義所可彊通哉。學者但知以逆料爲明﹐億度爲知機變之巧。荊棘其中﹐自謂過人甚遠。而我之所固有者﹐乃茫然不知自反。此先覺之所以爲賢也。夫子此言至明至切。

微生畝謂孔子曰「丘何爲是棲棲者與﹝平聲﹞﹖無乃爲佞乎﹖」孔子曰「非敢爲佞也﹐疾固也。」﹝微生姓﹐畝名。棲棲﹐猶依依也。疾﹐惡也。固﹐堅執而不通也。﹞

誠者﹐非自成己而已也﹐所以成物也。若偏守一隅而不通於用﹐則治國平天下之道﹐將誰任其責乎。畝以夫子爲佞﹐眞所謂固者。異端之害往往類也。

子曰「驥不稱其力﹐稱其徳也。」﹝驥﹐善馬之名。徳﹐謂調良也。﹞

驥非無力也﹐不稱其力而稱其徳。況人乎。無徳而負才﹐其害大矣。

或曰「以徳報怨﹐何如﹖」子曰「何以報徳﹖以直報怨﹐以徳報徳。」

匿怨而友且不可﹐況以徳而報怨乎。必以徳而報怨﹐則凡有徳於我者﹐如何其報也。是故莫若以直報怨﹐以徳報徳。以徳報徳者﹐人所徳於我﹐我亦以徳報之也。若以直報怨﹐則豈彼有怨於我而我亦以怨報之哉。橫逆之來﹐處以大順﹐自反而縮行乎大公﹐所謂直報如斯而已。

子曰「莫我知也夫﹝音扶﹞﹗」子貢曰「何爲其莫知子也﹖」子曰「不怨天﹐不尢人。下學而上達。知我者其天乎﹗」

聖心卽天﹐復何所怨。行乎大順﹐復何所尢。不離日用之間﹐而上達天徳之妙﹐非是地步洞然相照。𨿽顏子亦知未盡﹐況他人乎。人莫我知而天知之。此所以爲聖歟。或者謂夫子道不行於當世﹐故有是嘆。愚以爲不然。

公伯寮訴﹝悉路切﹞子路於季孫。子服景伯以告曰「夫子固有惑志於公伯寮﹐吾力猶能肆諸市朝﹝音潮﹞。」子曰「道之將行也與﹝平聲下同﹞﹖命也。道之將廢也與﹖命也。公伯寮其如命何﹗」﹝公伯寮﹐魯人。子服氏﹐景謚﹐伯字﹐魯大夫子服何也。夫子﹐指季孫。惑志﹐言有疑也。肆﹐陳屍也。﹞

聖賢之窮達﹐系斯道之興廢﹐是有命焉﹐豈人所能爲哉。伯寮之訴非也﹐景伯之力亦非也。斷之以命而君子小人之論定矣。

子曰「賢者辟﹝去聲下同﹞世﹐其次辟地﹐其次辟色﹐其次辟言。」

辟世則其時可知﹐辟地則其國可知﹐辟色辟言則其君可知。色與言亦有淺深。色方行於顏﹐色未有言也。若形於言則已甚矣。知幾明微﹐所以免禍。此賢者之事也。若聖人則不然。仕止久速﹐惟義所在﹐無適無莫﹐安所辟哉。或曰龍逢比干﹐何以不辟。曰委質爲臣。蓋有義不可得而辟者﹐事體各不同也。

子曰「作者七人矣。」

此承上章而言﹐能如是者凡七人也。豈微子篇所謂逸民者歟。

子路宿於石門。晨門曰「奚自﹖」子路曰「自孔氏。」曰「是知其不可而爲之者與﹝平聲﹞﹖」﹝石門﹐地名。晨門﹐掌晨啟門者。自﹐從也﹞

知其不可而不爲者﹐晨門之所以賢。知其不可而不可以不爲者﹐夫子之所以聖。晨門但知晨門﹐而不知夫子之爲夫子者也。

子擊磬於衛。有荷﹝去聲﹞蕢﹝其位切﹞而過孔氏之門者﹐曰「有心哉﹗擊磬乎﹗」旣而曰「鄙哉﹗硜硜﹝苦耕切﹞乎﹗莫己﹝音紀﹞知也﹐斯己﹝音以﹞而已矣。深則厲﹐淺則揭﹝起例切﹞。」子曰「果哉﹗末之難矣。」﹝磬﹐樂器。荷﹐擔也。蕢﹐艸器也。硜硜﹐釋見子路篇。鄙哉硜硜﹐指當時之人也。斯己﹐於此遂止也。以衣涉水曰厲。攝衣涉水爲揭。此兩句衛風匏有苦葉之詩也。果哉﹐言果於忘世。末﹐無也。﹞

聞擊磬而知夫子﹐嘆鄙哉硜硜之莫已知荷蕢之賢﹐亦豈易得哉。必欲於此遂止﹐而以爲得厲揭之宜﹐則是果於忘世矣。民墜塗炭﹐義不能一朝安﹐所謂被髮纓冠而往救者也。若果於忘世﹐豈聖人之所難哉﹐荷蕢亦晨門之流。

子張曰「書云﹕『髙宗諒陰﹐三年不言。』何謂也﹖」子曰「何必髙宗﹐古之人皆然。君薨﹐百官總已以聽於冢宰三年。」﹝髙宗﹐商王武丁也。諒﹐信也。陰﹐默也。謂居喪信默而不言也。﹞

諒陰三年不言﹐所以居喪也。百官聽於冢宰﹐所以居攝也。歷三年之久而冢宰﹐攝行其事﹐非徒不言而已。子張獨以髙宗爲問﹐夫子獨以古人爲答﹐則是當世此禮已不復先王之舊矣。後世乃有創爲短喪﹐以日易月者。嗚呼﹗豈人情也哉﹗

子曰「上好﹝去聲﹞禮﹐則民易﹝去聲﹞使也。」

禮辧上下定民志。上不好禮﹐如水脫防﹐乖爭淩犯之風肆矣﹐可得而使哉。世衰俗壞﹐那一事不就不知禮上做出。率意妄作﹐幾無以自別於禽獸。才知禮﹐便自然和。

子路問君子。子曰「修己以敬。」曰「如斯而已乎﹖」曰「修己以安人。」曰「如斯而已乎﹖」曰「修己以安百姓。修己以安百姓﹐堯舜其猶病諸﹗」

修己以敬正﹐《大學》之要旨。所謂治國之道及平天下﹐皆本於是。子路不能切實內省﹐意若未足﹐而再三問之。夫子旣答以安人﹐又答以安百姓﹐次第推究﹐不離修己二字。又恐其未諭也﹐直以堯舜猶病答之。嗚呼﹗敬哉﹗外此而求﹐多也哉。

原壤夷俟。子曰「幼而不孫弟﹐長﹝上聲﹞而無述焉﹐老而不死﹐是爲賊﹗」以杖叩﹝音口﹞其脛﹝其定切﹞。﹝原壤﹐孔子之故人也。母死登木而歌。夷﹐蹲踞也。俟﹐待也。述﹐猶稱也。脛﹐足骨也。﹞

賊﹐仁者謂之賊﹐侈然自放則本心亡矣。非賊而何然﹐其病則自不孫弟始﹐方其童幼﹐傲然莫知有敬事其長上之道﹐不孫不弟﹐習以性成。及其長也﹐又無一善之可稱。果何貴於食天地之粟﹐而謂是人也。老而不死是爲賊耳。因原壤踞肆﹐推明三節以諭之﹐復叩其脛以警之。夫子教人未有如此章之切直者。然則童蒙之日﹐可不以孫弟爲先務﹐而使習於禮訓也哉。

闕黨童子將命。或問之曰「益者與﹝平聲﹞﹖」子曰「吾見其居於位也﹐見其與先生並行也。非求益者也﹐欲速成者也。」﹝闕黨﹐黨名。童子﹐未冠者。將命﹐蓋夫子使之傳命也。﹞

欲速成必至於躐等﹐居位並行皆躐等之病。眞求益者不如是也。夫子使之將命﹐所以斂而抑之﹐使循其序歟。時未欲與之言因﹐或者有問而答以此童子﹐其聞之矣。

卷八論語

衛靈公第十五

衛靈公問陳﹝去聲﹞於孔子。孔子對曰「俎豆之事﹐則嘗聞之矣﹔軍旅之事﹐未之學也。」明日遂行。在陳絕糧﹐從﹝去聲﹞者病﹐莫能興。子路慍﹝紓問切﹞見﹝賢徧切﹞曰「君子亦有窮乎﹖」子曰「君子固窮﹐小人窮斯濫矣。」﹝陳﹐謂軍師行伍之列。俎豆﹐禮器。在陳者﹐自衛適陳也。興﹐起也。固者﹐堅守節行﹐確乎其不可拔之謂﹐非毋固疾固之固也。濫﹐泛溢。﹞

不可則止﹐寧用終日﹐困徳之辧﹐不失其亨。此聖人明去就之宜處﹐患難之道也。固者﹐至死不變﹐況窮乎﹖小人﹐惟不能固所以溢。

子曰「賜也﹐女﹝音汝﹞以予爲多學而識﹝如字﹞之者與﹝平聲下同﹞﹖」對曰「然﹐非與﹖」曰「非也﹐予一以貫之。」

參也魯﹐無支離浮雜之病﹐況又功深力到﹐故竟以一貫語之﹐言下便領。子貢聰明多知﹐正是他礙事處。不多之旨﹐旣嘗發之矣。於此﹐復先提其所病﹐而後語以一貫之妙。惜乎﹐猶未領也。觀其平日﹐號爲多言﹐如何到這里﹐卻道不得一个惟字。此殆未悟性﹐天道不可聞之先歟。

子曰「由﹗知徳者鮮矣﹝鮮上聲﹞。」

人孰無此徳﹐所以不知者﹐其病安在鳶飛魚躍﹐蓋甚昭昭也。夫子呼由而語之﹐警策深矣。

子曰「無爲而治者﹐其舜也與﹝平聲﹞﹖夫﹝音扶﹞何爲哉﹐恭已正南面而已矣。」

觀舜受堯禪﹐朝覲諸侯﹐徧歷四嶽﹐庶事從頭多整頓過﹐如何卻道無爲﹐如何又道有天下而不與﹖聖心虛明﹐變化無方﹐𨿽爲而實未嘗爲也﹐𨿽有天下而實未嘗與也。後世才說勤政便焦勞﹐才說無爲便不事事﹐安知所謂恭已正南面也哉。

子張問行。子曰「言忠信﹐行﹝去聲﹞篤敬﹐𨿽蠻貊﹝亡百切﹞之邦行矣﹔言不忠信﹐行﹝去聲﹞不篤敬﹐𨿽州裏行乎哉﹖立﹐則見其參﹝七南切﹞於前也﹔在輿﹐則見其倚於衡也。夫﹝音扶﹞然後行。」子張書諸紳。﹝篤﹐厚也。蠻﹐南蠻。貊﹐北狄。二千五百家爲州。其﹐指忠信篤敬。參於前﹐參錯於前也。衡﹐軛也。紳﹐大帶之垂者﹐書之﹐志不忘也。﹞

子張嘗問幹祿﹐嘗問達﹐此又問行﹐大抵皆務外﹐以求遂其所欲。夫子一使反求諸已﹐就言行上切實用功﹐正切子張之病而教之也。遠而蠻貊﹐近而州裏﹐習俗𨿽異﹐本心則同﹐忠信篤敬感無不通。見其參前﹐見其倚衡﹐則是無時而非忠信篤敬也﹐無往而非忠信篤敬也。舉天地萬物﹐萬變萬化﹐皆我忠信篤敬之妙也。行矣﹐𨿽百世以俟﹐聖人而不惑矣。何州裏蠻貊之間哉。子張書紳﹐惜乎未領。

子曰「直哉史魚﹗邦有道﹐如矢﹔邦無道﹐如矢。」君子哉蘧伯玉﹗邦有道則仕﹐邦無道則可捲而懷之。﹝史﹐官名也。魚﹐衛大夫﹐名鰍。如矢﹐言直也。史魚自以不能進賢退不肖﹐旣死猶以屍諫。捲﹐收也。懷﹐藏也。﹞

邦無道如矢﹐最見得他直處。有道之世﹐能直固難。至於所遭之時﹐崎嶇艱棘﹐而不能變其守﹐非獨立不懼不易乎。世未易語也。有道則仕﹐無道則可捲而懷之。可字最宜玩味。若無可捲懷﹐而徒爲髙尙特素隱耳﹐不得爲之君子。

子曰「可與言而不與之言﹐失人﹔不可與言而與之言﹐失言。知﹝去聲﹞者不失人﹐亦不失言。」

聖人之於語默如是﹐其不苟哉。自非淸明洞然﹐有以眞知﹐其人之可不可﹐必未免二者之失也。是故失人者﹐不足以成物。失言者﹐必至於招憂。

子曰「志士仁人﹐無求生以害仁﹐有殺身以成仁。」

仁者﹐不失其本心之謂。義所當死而幸生苟免﹐則本心亡矣。生猶無生也。當死而死﹐浩然無愧﹐乃所以成仁。𨿽然各惟其可而已。苟可以不死而勇於自殺﹐則與求生害仁者﹐均一失也。豈志士仁人之所爲哉。

子貢問爲仁。子曰「工欲善其事﹐必先利其器。居是邦也﹐事其大夫之賢者﹐友其士之仁者。」

入芝蘭之室﹐久而不聞其香。己欲爲仁﹐而所事所友者或非其類﹐其不至於波流風靡者幾希矣。

顏淵問爲邦。子曰「行夏之時﹐乘殷之輅﹝音路車名﹞﹐服周之冕﹐樂則韶舞。放鄭聲﹐遠﹝去聲﹞佞人。鄭聲淫﹐佞人殆。」﹝夏時以建寅之月爲歲首。商輅﹐木輅也﹐輅者﹐大車之名。周冕有五﹐祭祀之冠也。韶﹐舜樂也。放者﹐禁絕之。鄭聲﹐鄭國之音。佞人者﹐邪諂之人。殆﹐危也。﹞

四代禮樂﹐經世之大法。夫子之得邦家﹐其規模可見矣。顏淵此問﹐其在請事斯語之後乎。克己復禮﹐大本旣立﹐爲邦之道可由是而推己。夫子旣告之以四代禮樂﹐而復以鄭聲佞人爲慮﹐於此二者﹐少不加謹﹐則克己之功且從而隳矣﹐如禮樂何。

子曰「人無遠慮﹐必有近憂。」

慮不經遠﹐患在目前。此必然之理也。

子曰「已矣乎﹗吾未見好﹝去聲下同﹞徳如好色者也。」

夫子再發此嘆﹐而加「已矣乎」三字﹐其辭愈切﹐而所以警人者愈深矣。一日克己﹐豈易得哉。

子曰「臧文仲其竊位者與﹝平聲﹞﹖知柳下惠之賢﹐而不與立也。」﹝竊者﹐盜竊而私於己之謂。柳下惠﹐魯大夫展獲﹐字禽﹐食邑柳下﹐謚曰惠。與立﹐與之並立於朝也。﹞

賢如柳下惠﹐邦家之光也﹐豈易得哉。秉政之臣不知則已﹐知之而不與立﹐此文仲之所以竊位歟。一竊字﹐所以誅其心。若大公無我﹐推國之名器﹐與賢者共之﹐安得有此病也。惟是﹐若一已之私物﹐是以惴惴患失﹐常恐賢者之進﹐爲己不利﹐百方而擠之﹐而斥遠之矣﹐何暇與之並也哉。

子曰「躬自厚而薄責於人﹐則遠﹝去聲﹞怨矣。」

薄於責己﹐厚於責人﹐則人不心服﹐而召怨也必矣。

子曰「不曰『如之何如之何』者﹐吾末如之何也已矣。」

輕慮躁發﹐必不能爲此丁寧戒懼之辭也。𨿽聖人﹐且柰何哉。事到兢兢﹐然若不勝其任處﹐方有商量。

子曰「羣居終日﹐言不及義﹐好﹝去聲﹞行小慧﹐難矣哉﹗」﹝小慧者﹐機巧小數也。﹞

所貴於羣居者﹐相規以正﹐相觀而善也。爲無益之談﹐爲機變之巧﹐此其爲害有不可勝言者。故曰難矣哉。然飽食終日﹐無所用心﹐則未免此獘耳。眞有志者﹐不如是也﹐是故學必貴友。

子曰「君子義以爲質﹐禮以行之﹐孫﹝去聲﹞以出之﹐信以成之。君子哉﹗」﹝質﹐猶體也。孫﹐和順也。﹞

質﹐是立骨子處。骨子端正﹐方說得禮﹐方說得孫﹐方說得信。且如老佛之教﹐亦能禮。其所謂禮﹐亦能孫﹐亦能信。只爲滅天倫﹐壞人道﹐從頭錯了。是以徹底皆差﹐爲萬世大法之罪人。一義字﹐吾聖人所以立極﹐所以維持三綱五常﹐自別於夷狄禽獸者也。義以爲質﹐乃是制事之本﹐不可艸艸放過。有此質後﹐卻不可無禮。無禮則斷不可行。有禮矣﹐不孫則斷不可出。孫矣﹐無信則斷不可成。

子曰「君子病無能焉﹐不病人之不已知也。」

苟能矣﹐何患人之不己知哉。以人不知爲病﹐其病始大。

子曰「君子疾沒世而名不稱焉。」

非疾無名也﹐疾其無可稱耳。

子曰「君子求諸己﹐小人求諸人。」

小人求諸人﹐非特要譽而已。凡所以汲汲皇皇﹐遂私從欲﹐而不知止者﹐無一而不求諸人也。君子務內﹐只是自反。

子曰「君子矜而不爭﹐羣而不黨。」﹝矜﹐莊不放逸也。﹞

信道不回﹐非好勝也﹐故𨿽矜而不爭。和气接物﹐非偏私也﹐故𨿽羣而不黨。

子曰「君子不以言舉人﹐不以人廢言。」

必考其實﹐故不以言舉人。不殉其名﹐故不以人廢言。此心公明﹐方可語此。

子貢問曰「有一言而可以終身行之者乎﹖」子曰「其恕乎﹗己所不欲﹐勿施於人。」

子貢方人﹐一恕字﹐正中其病。昔也謂非所及﹐而今之語其可進此矣夫。

子曰「吾之於人也﹐誰毀誰譽﹝平聲下同﹞﹖如有所譽者﹐其有所試矣。斯民也﹐三代之所以直道而行也。」﹝毀﹐毀短之也。譽者﹐過揚人善而不以實也。三代﹐夏商周也。﹞

毀則沒其實﹐譽則過其實。夫子豈苟譽人者﹐有所試而後稱之耳。三代之民﹐所以直道而行其故也。毀譽不實﹐則矯情飾僞﹐得以欺世而風俗靡然矣。何由而行直道也哉。直﹐只是朴實不回曲﹐心本直也。有一點私意便失其直。

子曰「吾猶及史之闕文也﹐有馬者借人乘之。今亡﹝與無通﹞矣夫﹝音扶﹞﹗」

史闕文﹐馬借乘﹐恐古人有此語﹐故夫子舉。而言曰史之闕文﹐吾尙可以及之﹐如闕疑闕﹐殆郭公夏五之類可見。若借乘之事﹐則今無有矣。蓋嘆世道益薄﹐人情益偸﹐公私藩籬﹐形骸爾我﹐其意非專指馬也。

子曰「巧言亂徳﹐小不忍則亂大謀。」﹝忍者﹐必有忍之忍。﹞

無定見﹐必爲巧言所亂。無定力﹐必爲小不忍所亂。自昔聖賢所貴乎致知者﹐只是理會个不亂耳。禹曰﹕安汝止。伊尹曰﹕欽厥止。不亂之謂也。亂後都差。

子曰「眾惡﹝去聲﹞之﹐必察焉﹔眾好﹝去聲﹞之﹐必察焉。」

眾好眾惡﹐特眾人之好惡耳。或是或否﹐皆未可知。而流俗則未必能察也。聖人於此都要契勘。孟子所謂皆曰賢﹐然後察之。正是此意。

子曰「人能弘道﹐非道弘人。」﹝弘﹐大也﹞

道本大也﹐豈人有以大之而後大哉。只爲常人意蔽欲窒﹐是以日用而不知其爲大耳。功深力到﹐一旦洞然﹐六通四辟﹐範圍無外﹐而後知其爲大焉﹐非昔小而今大也﹐昔迷而今悟也。故曰人能弘道。若夫不學﹐本心晦蝕﹐自窘自求﹐如蝸在封﹐則是道之大﹐𨿽自若也﹐如人何哉﹐故曰非道弘人。

子曰「過而不攺﹐是謂過矣。」

人誰無過﹐攺之爲貴﹐是故聖人貴乎復也。若不能攺﹐其過成矣﹐終何說哉。一攺字﹐是聖狂之分﹐學者所宜深體。

子曰「吾嘗終日不食﹐終夜不寢﹐以思﹐無益﹐不如學也。」

思曰睿﹐睿作聖﹐豈可不思。此章特戒無益而思者耳。聖人自謂吾嘗廢食忘寢以思之﹐而無所益﹐故不如學也。托諸己以勉人。

子曰「君子謀道不謀食。耕也﹐餒﹝奴罪切﹞在其中矣。學也﹐祿在其中矣。君子憂道不憂貧。」

耕所以謀食﹐宜可無餒也﹐而曰餒在其中﹐餒非饑之謂也﹐志於食者﹐道必餒﹐行有不慊於心之謂也。學所以謀道﹐非志於祿也﹐而曰祿在其中﹐祿非必爵祿之謂也。道之腴者﹐固祿之理﹐幹祿豈弟之謂也。然則君子之所憂者道耳﹐而憂貧乎哉。

子曰「知﹝去聲下同﹞及之﹐仁不能守之﹔𨿽得之﹐必失之。知及之﹐仁能守之。不莊以蒞之﹐則民不敬。知及之﹐仁能守之。莊以蒞之。動之不以禮﹐未善也。」﹝及﹐言至也。莊﹐端莊也。蒞﹐臨民也。動﹐舉措施爲也。﹞

知及之者﹐覺此本心之謂也。覺則至矣﹐故曰知及。《大學》之道﹐在明明徳。晉之象曰﹕君子以自昭明徳。明此﹐斯謂之知。守此﹐知而不失﹐斯謂之仁。舊習蔽錮﹐安能盡淨﹐意欲念動﹐如雲忽興﹐兢業不繼﹐用力微懈﹐𨿽得必失。昏昏如﹐故甚可畏也。仁能守矣。至於臨民則又不可不莊矣。至於舉措施爲﹐則又不可不以禮。知及仁守﹐所以成已也。莊蒞禮動﹐所以經世也。異端之教﹐自謂識心見性﹐而呵佛罵祖﹐果莊已乎﹖離倫絕類﹐果禮已乎﹖愚嘗有詩云﹕聖道大明備﹐異端何偏虧﹔晚學敢妄僭﹐因依相發揮﹔昏昏若醉夢﹐日用不自知﹔一旦有先覺﹐渙然脫沈迷﹔勿忘勿助長﹐斯須那可違﹔乃若夢乍醒﹐曲車仍朵頤﹔偃蹇不自愛﹐𨿽得必失之﹔守此之謂仁﹐失此之謂愚﹔炳炳兩端揭﹐巍巍大訓垂﹔若爲莊與禮﹐丁寧猶費辭。嗚呼至矣哉﹐斯言豈予欺﹔此心萬古同﹐本無夷夏殊﹔民彜大泯亂﹐世道誰綱維﹔恭惟彼陶唐﹐六合同光輝﹔睦我九族親﹐協彼萬邦黎﹔從根到枝葉﹐整整無漏遺﹔試舜第一義﹐二女往嬪虞﹔諸難乃徧歷﹐首事五典徽﹔載觀巖廊上﹐君臣相兪吁﹔欽哉不離口﹐此豈笑貌爲﹔敷教得汝契﹐降典咨汝夷﹔大禹九功成﹐臯陶象刑施﹔刑所以弼教﹐功所以敍彜﹔穆穆我文王﹐敬止於緝熙﹔江漢無犯禮﹐化行自關雎﹔金科垂玉律﹐如日行天衢﹔有志扶世道﹐何能易此規﹔去聖日以遠﹐禮壞俗澆漓﹔裔夷來用夏﹐異端轉交馳﹔瑣碎不暇問﹐髠耏者爲誰﹔棄三綱九法﹐其教方得推﹔羣居抱空寂﹐髙談玄妙機﹔或推倒禪牀﹐或拗折竹篦﹔溺尿與屙屎﹐呵佛罵祖師﹔先聖答問仁﹐諸賢請事斯﹔雍容洙泗上﹐安有此行移﹔只消一不莊﹐坐見百度隳﹔況復離倫類﹐家國何由齊﹔佛者西方仙﹐顧敢相瑕疵﹔渠自用渠法﹐我實無用玆﹔吾黨有家風﹐所宜日孜孜﹔輕俊樂便捷﹐往往不自持﹔駸駸墮其网﹐气習易轉樞﹔相延無忌憚﹐陋視六藝書﹔浸淫去不反﹐寧顧百世非﹔民日化魑魅﹐義同救溺饑﹔物物皆我心﹐此責將安歸﹔於此有欠闕﹐恐非仁者宜﹔時也抑何幸﹐投老得所依﹔到此重感激﹐端拜聊陳詩。

子曰「君子不可小知﹐而可大受也﹔小人不可大受﹐而可小知也」

君子﹐只就末節細故上看他不得﹐直是到常人所不可能處﹐擔荷得去﹐方見。君子﹐𨿽然勤小物﹐矜細行﹐固無一節之不善也﹐特不專在這上耳。小人則不然。淺中狹量﹐如何大受。愚舊說如此。後聞先師云﹐君子而不大受則道不明﹐小人大受則爲無忌憚矣。君子於此可不愼歟。

子曰「民之於仁也﹐甚於水火。水火﹐吾見蹈而死者矣﹐未見蹈仁而死者也。」

民之憚於爲仁﹐不啻如蹈水火。水火固有焚溺之患矣﹐未有以仁而傷生者。然則何所憚而不爲哉。至於人欲之橫流﹐情僞之滋熾﹐滔滔焰焰﹐自益深益熱矣。乃反甘心而不悔﹐此下愚之所以不移﹐聖人之所以哀矜也。

子曰「當仁不讓於師。」

仁之爲道﹐是聖門第一工夫。進之惟恐其不亟﹐行之惟恐其不力﹐非可與人相讓而爲者也。到此地﹐𨿽師有所不讓﹐豈可謂師爲之而不敢爲哉。不讓非爭勝之謂。

子曰「君子貞而不諒。」

貞者﹐萬變而不失其正﹐豈若匹夫匹婦之爲諒哉。諒者﹐守小信而不知變﹐必不能正也。

子曰「事君﹐敬其事而後其食。」

敬其事者﹐盡忠於君﹐夙夜匪懈之謂也。人患不能敬耳。利祿豈可急哉。若以利祿先入﹐其心只是私意﹐安得能敬。

子曰「有教無類。」

種類𨿽或不同﹐然同有此心﹐則同有此理﹐安有不可教者。但患不眞有教耳。眞有教﹐方不論其類。直是能轉移變化﹐方可言有啟迪之不得其旨﹐感發之不得其道﹐𨿽諄諄其誨﹐謂之有可乎。

子曰「道不同不相爲﹝去聲﹞謀。」

謀者﹐相資以取益也。功利﹐而與之謀道﹐問學﹐而與之謀利﹐可乎﹖二者不啻冰炭。

子曰「辭達而已矣。」

古人非泛濫於文也﹐所以明理耳﹐故曰辭達而已矣。𨿽然敷暢厥旨﹐了然無疑﹐方謂之達辭。至於能達﹐豈易得哉。

師冕見﹝賢徧切﹞﹐及階﹐子曰「階也。」及席﹐子曰「席也。」皆坐﹐子告之曰「某在斯﹐某在斯。」師冕出。子張問曰「與師言之道與﹝平聲﹞﹖」子曰「然。固相﹝去聲﹞師之道也。」﹝師﹐樂師﹐瞽者。冕﹐名。再言某在斯﹐舉在坐之人以詔之。相﹐助也。古者瞽必有相。﹞

觀夫子相師之道﹐豈薄俗所可知哉。哀矜惻怛之意﹐溫然見於辭旨之外﹐一物失所如己隱憂﹐此天地之心也。

季氏第十六

季氏將伐顓﹝音專﹞臾﹝音兪﹞。冉有﹑季路見﹝賢徧切﹞於孔子曰「季氏將有事於顓臾。」孔子曰「求﹗無乃爾是過與﹖夫﹝音扶﹞顓臾﹐昔者先王以爲東蒙主﹐且在邦域之中矣﹐是社稷之臣也。何以伐爲﹖」冉有曰「夫子欲之﹐吾二臣者皆不欲也。」孔子曰「求﹗周任﹝平聲﹞有言曰﹕『陳力就列﹐不能者止。』危而不持﹐顚而不扶﹐則將焉﹝於虔切﹞用彼相﹝去聲﹞矣﹖且爾言過矣。虎兕﹝徐履切﹞出於柙﹝戶甲切﹞﹐龜玉毀於櫝﹝音獨﹞中﹐是誰之過與﹝平聲﹞﹖」冉有曰「今夫﹝音扶﹞顓臾﹐固而近於費﹐今不取﹐後世必爲子孫憂。」孔子曰「求﹗君子疾夫﹝音扶﹞捨﹝上聲﹞曰欲之﹐而必爲之辭。丘也聞有國有家者﹐不患寡而患不均﹐不患貧而患不安。蓋均無貧﹐和無寡﹐安無傾。夫﹝音扶﹞如是﹐故遠人不服﹐則修文徳以來之。旣來之﹐則安之。今由與求也﹐相夫子﹐遠人不服而不能來也﹔邦分崩離析而不能守也。而謀動干戈於邦內。吾恐季孫之憂﹐不在顓臾﹐而在蕭墻之內也。」﹝顓臾﹐國名﹐魯附庸也。東蒙﹐山名。先王封顓臾於此山之下﹐使主其祭﹐在魯地之中。夫子﹐指季孫。周任﹐古之良史。陳﹐布也。列﹐位也。相﹐輔相也。兕﹐野牛也。柙﹐檻也。櫝﹐匱也。在柙而出﹐在櫝而毀﹐乃典守者之罪﹐所以責二子也。固﹐謂城郭完固。費﹐季氏私邑。寡﹐少也。貧﹐乏也。均﹐平也。安﹐安寧也。遠人﹐謂顓臾。分崩離析﹐謂公室四分﹐家臣屢叛。幹﹐楯也。戈﹐戟也。蕭墻﹐屏也。﹞

夫子始責之以爾是過與﹐則曰二臣皆不欲。及再責之以是誰之過歟﹐則曰不取必爲憂﹐屢遁其說而情實畢露矣。不曰欲之而必爲之辭﹐此君子所以疾惡之也。大抵國家先治內﹐後治外。不患寡而下治﹐內之道也。夫如是而下治﹐外之道也。今也遠人不服﹐則不能來邦。分崩離析則不能守﹐而乃謀伐顓臾於邦內﹐扶顚持危﹐恐不如是二子之罪﹐安所逃乎。憂在蕭墻﹐所以警懼而教之也。此章辭旨明暢﹐事之是非利害切中二子之隱微﹐昭然如數黑白於照臨之下﹐非聖人孰能與於此哉。

孔子曰「天下有道﹐則禮樂徵伐自天子出。天下無道﹐則禮樂徵伐自諸侯出。自諸侯出蓋﹐十世希不失矣。自大夫出﹐五世希不失矣。陪臣執國命﹐三世希不失矣。天下有道﹐則政不在大夫。天下有道﹐則庶人不議。」﹝先王之制﹐諸侯不得變禮樂﹐專徵伐。陪臣﹐家臣也。﹞

臣無有作福作威。玉食﹐此一王之權﹐所以尊無二上者也。禮樂徵伐自諸侯出﹐則世數久遠﹐固已可占﹐況大夫乎﹐又況陪臣執國命乎。此蓋爲當時而嘆也。天下有道﹐人主之威權日行於上。諸侯有不然者則變置之﹐安得使大夫而竊政於其下哉。有道則自無可議。

孔子曰「祿之去公室﹐五世矣。政逮於大夫﹐四世矣。故夫﹝音扶﹞三桓之子孫﹐微矣。」﹝魯自文公薨﹐公子遂殺子赤﹐立宣公﹐而君失其政。歷成﹑襄﹑昭﹑定﹐凡五公。逮﹐及也。自季武子始專國政﹐歷悼﹑平﹑桓子﹐凡四世﹐而爲家臣陽虎所執。三桓﹐三家﹐皆桓公之後。﹞

祿去公室﹐卽其大夫專政之漸也。政逮大夫﹐卽其子孫衰微之兆也。安有上失操柄﹐盜弄威權﹐而能遺子孫以無禍者哉。後世姦臣擅國﹐自謂得志﹐然而禍不旋踵﹐族無噍類﹐此可以爲鑑矣。夫子𨿽爲三桓而發﹐實萬世之大戒。

孔子曰「益者三友﹐損者三友。友直﹐友諒﹐友多聞﹐益矣。友便﹝平聲下同﹞辟﹝婢亦切﹞﹐友善柔﹐友便佞﹐損矣。」﹝諒﹐信也。便者﹐慣於其事。善者﹐長於此也。﹞

直則不回﹐諒則無僞﹐多聞則可以質疑辧惑。辟與柔佞﹐如淫聲美色﹐最易入人﹐非早辧而痛絕之﹐未有不濡染於此者。世之人往往不知損之爲損﹐而反憚益者之難親。夫子別白兩端﹐開示深矣。

孔子曰「益者三樂﹝五教切﹐下不音者同﹞﹐損者三樂。樂節禮樂﹝音嶽﹞﹐樂道人之善﹐樂多賢友﹐益矣。樂驕樂﹝音洛﹞﹐樂佚遊﹐樂宴樂﹝音洛﹞﹐損矣。」﹝道﹐稱道也。驕﹐縱也。佚遊﹐嬉遊也。宴﹐宴安也。﹞

樂者﹐心之所好﹐向慕而不忘也。所好者﹐善自然爲益。所好者不善﹐自然爲損。則是非向背發乎一念之微﹐可不謹哉。節者﹐裁制而歸於中也。

孔子曰「侍於君子有三愆﹕言未及之而言謂之躁﹐言及之而不言謂之隱﹐未見顏色而言謂之瞽。」﹝愆﹐過也。瞽﹐無目也。﹞

言未及者﹐猶云未說到此。言及之者﹐猶云正說到此。人之顏色可以占其意向﹐不知其意向﹐如何而遽言之﹐安知不至於失言乎。是非要探伺顏色﹐爲容悅也。侍君子而言﹐其不可苟如此。

孔子曰「君子有三戒﹕少之時﹐血气未定﹐戒之在色﹔及其壯也﹐血气方剛﹐戒之在斗﹔及其老也﹐血气旣衰﹐戒之在得。」﹝得﹐貪得也。﹞

人之私欲﹐隨其血气各有所偏。自少壯至老﹐毎就其偏而戒之﹐則始終不動於血气矣。此克己之大旨也。𨿽然槪論人生有此三節爾﹐若眞能用力於仁﹐毋意毋我﹐後面許多節病亦自然不作。

孔子曰「君子有三畏﹕畏天命﹐畏大人﹐畏聖人之言。小人不知天命而不畏也﹐狎大人﹐侮聖人之言。」

知天命則畏之矣。古之君子﹐所以戰戰兢兢﹐臨深履薄﹐戒謹恐懼﹐不敢少懈者﹐果爲何事也哉﹖惟其不知﹐是以不畏大人全天命者也。聖言﹐明天命者也。君子無往而不敬﹐小人無往而不慢。

孔子曰「生而知之者﹐上也﹔學而知之者﹐次也﹔困而學之﹐又其次也﹔困而不學﹐民斯爲下矣。」

此章是聖人道與人最深切處。生知者﹐不假修習﹐自然淸明﹐所謂性之﹐所謂上知。下是﹐必須學而後得﹐所以致其知也。又下是﹐卻又未能便學﹐直待間關險阻﹐怵迫無聊﹐乃向此一路﹐方肯用力。此三者資質𨿽各不同﹐及其知之則一而已。若夫困後又復不學﹐顚倒冥迷﹐醉生夢死﹐終身由之而不知耳﹐可憐矣哉。嗚呼﹗生而知之者不得見矣﹐眞能有志於學者且不易遇也﹐悲哉。

孔子曰「君子有九思﹕視思明﹐聽思聰﹐色思溫﹐貌思恭﹐言思忠﹐事思敬﹐疑思問﹐忿思難﹝去聲﹞﹐見得思義。」

此一章正是行著習察精密處。人之行已﹐那一事不就不思上壞了。其目𨿽九﹐其本則一。何謂一﹖曰由乎心。不明乎心而欲逐項正救﹐難矣。思明則非禮勿視﹐思聰則非禮勿聽﹐思忠則非禮勿言﹐此外大抵非禮勿動之事也。

孔子曰「見善如不及﹐見不善如探﹝吐南切﹞湯。吾見其人矣﹐吾聞其語矣。隱居以求其志﹐行義以達其道。吾聞其語矣﹐未見其人也。」齊景公有馬千駟﹐死之日﹐民無得而稱焉。伯夷叔齊餓於首陽之下﹐民到於今稱之。其斯之謂與﹝平聲﹞﹖﹝駟﹐四馬也。首陽﹐山名。﹞

如不及﹐惟恐不得到也。如探湯﹐畏之不敢近也。此事固有能行者矣。若夫隱居以求其志﹐行義以達其道﹐則非遁世無悶﹐確乎不拔者不能。今之世徒能言耳﹐吾未見其人也。必若伯夷叔齊而後可以當此﹐故曰其斯之謂歟。餓於首陽之下﹐便是他求其志﹐達其道處。徒有千駟何徳之可稱哉。

陳亢﹝音剛﹞問於伯魚曰「子亦有異聞乎﹖」對曰「未也。嘗獨立﹐鯉趨而過庭。曰﹕『學詩乎﹖』對曰﹕『未也。』『不學詩﹐無以言。』鯉退而學詩。他日又獨立﹐鯉趨而過庭。曰﹕『學禮乎﹖』對曰﹕『未也。』『不學禮﹐無以立。』鯉退而學禮。聞斯二者。」陳亢退而喜曰「問一得三﹐聞詩﹐聞禮﹐又聞君子之遠其子也。」﹝遠其子者﹐謂不有其私也。﹞

詩書執禮﹐皆雅言也。伯魚於夫子獨立之時而所聞者﹐不外乎此。蓋可見矣。陳亢始以異聞爲問﹐終也以遠其子爲喜。私意淺見﹐安知聖人大公無我之心哉。詩優柔而和平﹐人情物理靡不曲盡﹐故能言禮。防人情之流﹐秩然有度﹐故能立。

邦君之妻﹐君稱之曰夫人﹐夫人自稱曰小童。邦人稱之曰君夫人﹐稱諸異邦曰寡小君。異邦人稱之亦曰君夫人。﹝寡﹐鮮少﹐自卑之辭。﹞

邦君之妻﹐稱呼不一﹐如此名之﹐所以正分之﹐所以嚴也。記此一端其它可例。

卷九論語

陽貨第十七

陽貨欲見孔子﹐孔子不見﹐歸﹝如字﹐一作饋﹞孔子豚。孔子時其亡也﹐而往拜之﹐遇諸塗。謂孔子曰「來﹗予與爾言。」曰「懷其寶而迷其邦﹐可謂仁乎﹖」曰「不可。」「好﹝去聲﹞從事而亟﹝去吏反﹞失時﹐可謂知乎﹖」曰「不可。」「日月逝矣﹐歲不我與。」孔子曰「諾。吾將仕矣。」﹝陽貨﹐季氏家臣﹐名虎。嘗囚季桓子而專國政。禮﹐大夫有賜於士﹐不得受於其家﹐則往拜其門。貨瞰孔子之亡而歸豚﹐欲致孔子之來也。時其亡﹐瞰其亡之時也。懷寶﹐謂懷藏道徳。迷其邦﹐謂不救邦國而迷亂之也。亟﹐數也。兩曰不可﹐孔子答。日月逝﹐又貨語也。﹞

禮際苟善﹐夫子未嘗絕人。陽貨意欲見之﹐不召而冀其自來﹐又瞰亡而以物致之﹐不誠甚矣。設仁知兩端﹐且欲諷切而挽之﹐夫子亦豈果於忘世﹐甘於失幾者。可以仕則仕﹐特不可以身苟殉人耳。吾將仕矣之語﹐婉而不激﹐直而不倨﹐聖人所以見惡人之道﹐辭气含蓄如此哉。先師謂此不書陽貨瞰亡﹐而獨書孔子時其亡大闕典。

子曰「性相近也﹐習相遠也。」

性無所不善﹐其初豈相遠哉。由所習之殊﹐遂若天淵之隔耳。性非人力所可爲也﹐性習字﹐學者所宜明辧而究心焉。

子曰「惟上知﹝去聲﹞與下愚不移。」

習而相遠﹐夫人皆然也。惟上知與下愚﹐則斷然不移。上之不移於下﹐下之不移於上﹐气質昏明﹐自然而然﹐不因習而遠也。或曰惟聖罔念﹐作狂不同。聰明過人﹐才識過人﹐惟其不得中道而處﹐又不得聖賢爲之依歸﹐所以狂也。斯人於此能回一念﹐則矢去川決﹐功用豈易量哉。下愚之人﹐其气昏塞﹐其迷顚倒﹐頑然罔念﹐謂之不移﹐如此而已。𨿽然性則無不善也﹐惟其罔念﹐是謂下愚。苟克念焉﹐亦安有不可移者。兩章言性極明備。

子之武城﹐聞弦歌之聲。夫子莞﹝華板切﹞爾而笑﹐曰「割雞焉﹝於虔切﹞用牛刀﹖」子遊對曰「昔者偃也聞諸夫子曰﹕『君子學道則愛人﹐小人學道則易使也。』子曰﹕『二三子﹗偃之言是也。前言戲之耳。」﹝弦﹐琴瑟也。莞﹐小笑貌﹐喜之也。君子小人以位言。﹞

君子學道﹐則知仁民愛物之方。小人學道則知尊君親上之義。治古之世﹐所以教化盛行﹐人人有士君子之行者﹐以此耳。安得以邑小而不用哉。子遊宰邑﹐明弦歌之卽道﹐夫子所以喜而戲以發之。

公山弗擾以費畔﹐召﹐子欲往。子路不說﹝音悅﹞曰「末之也已﹐何必公山氏之之也。」子曰「夫﹝音扶﹞召我者而豈徒哉﹖如有用我者﹐吾其爲東周乎﹖」﹝弗擾﹐季氏宰。與陽貨共執桓子﹐據邑以叛。末﹐無也。末之言無所往也。豈徒哉﹐言不徒然。吾﹐我。東周﹐東都也。﹞

弗擾執權臣以叛而能召夫子﹐殆必有說﹐豈徒然哉。周之東遷﹐王綱掃地﹐聖人拳拳斯世﹐不啻焚溺﹐惟恐不用耳。如有用我者﹐吾豈爲東周之事乎。斷不其然。

子張問仁於孔子。孔子曰「能行五者於天下﹐爲仁矣。」請問之。曰「恭﹑寬﹑信﹑敏﹑惠。恭則不侮﹐寬則得眾﹐信則人任焉﹐敏則有功﹐惠則足以使人。」﹝任﹐倚仗也。﹞

本心上有纖毫私意﹐如何行得此五事。能行五者於天下﹐卽爲仁矣。恭則誠﹐寬則裕﹐信則實﹐敏則不懈﹐惠則溥。

佛﹝音弼﹞肸﹝許密切﹞召﹐子欲往。子路曰「昔者由也聞諸夫子曰﹕『親於其身爲不善者﹐君子不入也。』佛肸以中牟畔﹐子之往也﹐如之何﹗」子曰「然。有是言也。不曰堅乎﹐磨而不燐﹝力刃切﹞﹔不曰白乎﹐涅﹝乃結切﹞而不緇。吾豈匏瓜也哉﹖焉能系而不食﹖」﹝佛肸﹐晉大夫趙氏之中牟宰也。親﹐猶自也。燐﹐薄也。涅﹐染皁物也。匏﹐瓠也。系者﹐系於一處也。不食﹐不飲食也。﹞

子路恐其磨涅耳﹐豈知聖人有所謂不燐不緇者哉。惟其如是﹐是以能轉移乎物﹐而不爲物所轉移也。危邦可入﹐亂邦可居﹐出入無疾﹐縱橫無礙﹐而不能纖毫爲己害也。子路學未進此﹐見南子則不悅。弗擾召又不悅。佛肸召又以爲不可。夫子於是不得已﹐始發堅白之義焉。且至堅莫如金﹐而其堅則可磨﹐此所謂不燐者何物乎。至白﹐莫如雪。而其白則可涅﹐此所謂不緇者何物乎。惟曾子有一惟之悟﹐故亦曰江漢以濯之秋陽﹐以暴之皓皓乎。其不可尙知其不可尙﹐則知所以爲堅白矣。嗚呼﹗是聖人之事也。

子曰「由也﹐女﹝音汝下同﹞聞六言六蔽矣乎﹖」對曰「未也。」「居﹗吾語女。好﹝去聲下同﹞仁不好學﹐其蔽也愚﹔好知﹝去聲﹞不好學﹐其蔽也蕩﹔好信不好學﹐其蔽也賊﹔好直不好學﹐其蔽也絞﹔好勇不好學﹐其蔽也亂﹔好剛不好學﹐其蔽也狂。」

學所以致知﹐徒好而不學﹐心有所蔽﹐有所蔽則所好𨿽善而爲害反大矣。不知其方﹐故愚。役志於外﹐故蕩。諒﹐故賊。訐﹐故絞。不明義﹐故亂。負气不屈﹐故狂。後二條正規子路。

子曰「小子﹗何莫學夫﹝音扶﹞詩﹖詩﹐可以興﹐可以觀﹐可以羣﹐可以怨。邇之事父﹐遠之事君。多識於鳥獸艸木之名。」

令人感動﹐故可以興。備著得失﹐故可以觀。不流於邪﹐故可以羣。不溺於私﹐故可以怨。以至人倫物理﹐靡所不該﹐而詩之徳備於此矣。

子謂伯魚曰「女﹝音汝﹞爲周南召南矣乎﹖人而不爲周南召南﹐其猶正墻面而立也與﹝平聲﹞﹖」﹝周南召南﹐詩首篇名。爲者﹐習行其事也。﹞

正始之道﹐莫切於二南。治國平天下﹐此其樞機也。這里有不盡分處﹐則觸事皆礙如面墻而立矣。如之何而可行哉。

子曰「禮云禮云﹐玉帛云乎哉﹖樂云樂云﹐鐘鼓云乎哉﹖」

玉帛鐘鼓﹐特其具耳。所謂無體之禮﹐無聲之樂者﹐何物哉﹖子曰﹕正明目而視之﹐不可得而見也。傾耳而聽之﹐不可得而聞也。學者無徒曰玉帛鐘鼓云。

子曰「色厲而內荏﹝而審切﹞﹐譬諸小人﹐其猶穿窬之盜也與﹝平聲﹞﹖」﹝厲﹐威嚴也。荏﹐柔弱也。穿﹐穿壁。窬﹐逾墻。﹞

內不足而僞爲於外﹐此穿窬者之心也。

子曰「鄕原﹐徳之賊也。」﹝原﹐與願同。鄕原﹐鄕人之願者。﹞

鄕原賊徳﹐《孟子》傳之詳矣。使過惡暴著﹐猶有時而攺也﹐眾皆悅之。自以爲是﹐而不可以入堯舜之道﹐非徳之賊歟。

子曰「道聽而塗說﹐徳之棄也。」

學貴於自得﹐非自得﹐𨿽師友淵源﹐未免有差﹐況道聽而塗說者乎。是自絕於徳也。故曰徳之棄。棄比賊差緩﹐見得鄕原病根最深。

子曰「鄙夫可與事君也與﹝平聲﹞哉﹖其未得之也﹐患得之﹔旣得之﹐患失之。苟患失之﹐無所不至矣。」﹝鄙者﹐庸陋暗淺之名。患得之﹐所患在於不得也。患失之﹐所患在於易失也。﹞

庸陋暗淺之徒﹐規規然只自爲計耳。方其患得﹐百方以自媒﹐及其患失﹐百方以自固。不幸而在廷﹐皆若人也﹐不亦殆哉。

子曰「古者民有三疾﹐今也或是之亡也。古之狂也肆﹐今之狂也蕩﹔古之矜也廉﹐今之矜也忿戾﹔古之愚也直﹐今之愚也詐而已矣。」﹝疾﹐病也。肆謂不拘小節﹐蕩則全無禮度矣。廉謂稜角峭厲﹐忿戾則鬥於血气矣。直謂質撲﹐徑行詐則內懷欺僞矣。﹞

風气日變﹐世降愈下﹐𨿽古人不好處﹐今亦不復有矣。況所謂賢者乎。皇極之民﹐好是懿徳。𨿽不中不遠﹐此夫子所以嘆也。古之疾乃今之賢歟。

子曰「巧言令色鮮矣仁。」

重出。

子曰「惡﹝去聲下同﹞紫之奪朱也﹐惡鄭聲之亂雅樂也﹐惡利口之覆﹝芳服切﹞邦家者。」﹝朱﹐正色。紫﹐間色。雅﹐正也。利口﹐捷給。覆﹐傾敗也。﹞

利口者﹐變亂是非﹐柔佞媚悅而善惑也。自古傾覆邦家﹐罕不由此。而世主往往甘心焉。邪之足以奪正﹐淫之足以亂雅。有如許豈不甚可畏哉。有虞之朝且曰聖讒說難壬人﹐他可知矣。

子曰「予欲無言。」子貢曰「子如不言﹐則小子何述焉﹖」子曰「天何言哉﹖四時行焉﹐百物生焉﹐天何言哉﹖」

夫子發予欲無言之旨﹐所以與之言者深矣。子貢平日正墮言語窟宅﹐一聞斯訓﹐乃索然無所倚仗。小子何述﹐幾於可笑。天何言哉﹐四時行焉﹐百物生焉﹐天誠何言哉﹖子貢將從前伎倆一時掃下﹐好向何言處會取。

孺悲欲見孔子。孔子辭以疾。將命者出戶﹐取瑟而歌。使之聞之。﹝孺悲﹐魯人﹐嘗學士喪禮於孔子。﹞

辭以疾而不使之聞之﹐安知孺悲不以夫子爲果疾乎。是無益也。訪知夫子之非疾﹐而謬以疾稱乎﹐是不誠也。取瑟而歌意明而教行矣。孺悲隱心自省﹐必有爲之凜然者。愚舊說如此。後聞諸先師謂﹐孺悲親承聖訓﹐已幾於道。來見夫子﹐特不與之言﹐特取瑟而歌﹐使之聞之﹐此正夫子妙旨﹐知風雨霜露無非教﹐則知此妙旨矣。

宰我問﹕「三年之喪﹐期﹝音基下同﹞已久矣。君子三年不爲禮﹐禮必壞﹔三年不爲樂﹐樂必崩。舊谷旣沒﹐新谷旣升﹐鉆﹝祖官反﹞燧攺火﹐期可已矣。」子曰「食夫﹝音扶下同﹞稻﹐衣﹝去聲﹞夫錦﹐於女﹝音汝下同﹞安乎﹖」曰「安。」「女安則爲之﹗夫君子之居喪﹐食旨不甘﹐聞樂不樂﹝音洛﹞﹐居處不安﹐故不爲也。今女安﹐則爲之﹗」宰我出。子曰「予之不仁也﹗子生三年﹐然後免於父母之懷。夫三年之喪﹐天下之通喪也。予也有三年之愛於其父母乎﹖」﹝期﹐周年也。沒﹐盡也。升﹐登也。燧﹐取火之木也。攺火者﹐春取楡柳之火﹐夏取棗杏之火﹐夏季取桑柘之火﹐秋取柞槱之火﹐冬取槐檀之火﹐已﹐止也。旨﹐亦甘也。懷﹐抱也。﹞

三年之喪﹐天下之通喪也。宰我聖門髙弟﹐輒謂期爲已久。嗚呼忍哉﹗忍忘其親而以禮壞樂崩爲慮﹐何者而謂之禮樂也﹖於女安乎之問﹐警之深矣。曾不少省﹐遽答曰安。夫人子之居喪﹐食旨不甘﹐聞樂不樂﹐居處不安者﹐非可僞爲也﹐至情深痛﹐皇皇然若無所容於天地。𨿽欲不然﹐而自有不能不然者。予也獨無人心也耶。苟有人心﹐安得而遂忍於此也。曰子生三年﹐又曰三年之愛於父母﹐非謂當如此相報﹐所以深責宰我者耳。愚嘗觀《孟子》吾宗國魯先君莫之行一章﹐則三年之制廢闕已久﹐恐期喪之說﹐亦非宰我創爲。

子曰「飽食終日﹐無所用心﹐難矣哉﹗不有博弈者乎﹐爲之猶賢乎已。」﹝博﹐局戲也。弈﹐圍棋也。已﹐止也。﹞

博弈之不美甚矣。聖人豈眞以爲賢哉。以博弈爲猶賢﹐極言無所用心者之可罪也。心之本體﹐與天同運﹐自彊不息﹐所以配天﹐可無用乎﹖𨿽然心不可以無用﹐又須求所以用心之地﹐非所當用是眞無用耳。學者謹之。

子路曰「君子尙勇乎﹖」子曰「君子義以爲上。君子有勇而無義爲亂﹐小人有勇而無義爲盜。」﹝尙﹐上之也。君子小人以位言。﹞

義以爲上﹐是謂大勇﹐不然則君子爲亂﹐小人爲盜矣。謂之勇可乎。子路平生﹐這个气象處處發露﹐後來卻煞做工夫。

子貢曰「君子亦有惡﹝去聲下同﹞乎﹖」子曰「有惡﹕惡稱人之惡﹝如字﹞者﹐惡居下流而訕﹝所諫切﹞上者﹐惡勇而無禮者﹐惡果敢而窒者。」曰「賜也亦有惡乎﹖」「惡徼﹝口堯切﹞以爲知﹝去聲﹞者﹐惡不孫﹝去聲﹞以爲勇者﹐惡訐﹝居謁切﹞以爲直者。」﹝訕﹐謗毀也。窒﹐不通也。惡徼以下﹐子貢之伺察也。訐﹐謂發人陰私。﹞

不能樂善﹐獨好揚惡﹐安於下流及好訕上﹐固是可惡。所貴於勇與果敢者﹐以其能行義耳。勇而無禮﹐只是血气﹐果敢而窒﹐愈無忌憚﹐此夫子之所惡也。其實則徼﹐乃以爲知﹐其實則不孫﹐乃以爲勇﹐其實則訐﹐乃以爲直﹐此子貢之所惡也。夫子之心溥﹐廣大無偏﹐子貢之見明疑似必辧。

子曰「惟女子與小人爲難養也﹐近﹝去聲﹞之則不孫﹝去聲﹞﹐遠﹝去聲﹞之則怨。」

不必專言僕妾﹐凡女子小人皆然也。近之旣不孫﹐遠之則又怨﹐將安所處乎。夫子此語正是欲人就其中思所以處之﹐身不行道﹐不行於妻子﹐反已而求﹐庶乎矣。

子曰「年四十而見惡﹝去聲﹞焉﹐其終也已。」

年四十則終身之事體定矣﹐是故學貴於及時。

微子第十八

微子去之﹐箕子爲之奴﹐比干諫而死。孔子曰「殷有三仁焉。」﹝微﹑箕﹐二國名。子﹐爵也。微子﹐紂庶兄。箕子﹑比干﹐紂諸父。微子見紂無道﹐去之以存宗祀。箕子﹑比干皆諫﹐紂殺比干﹐囚箕子以爲奴﹐箕子因佯狂受辱。﹞

或去或奴或死﹐疑各不同﹐而夫子斷之曰三仁。其論諫而死﹐非激也不可以不諫。佯狂爲奴﹐非詐也不可以不奴。抱祭器而去﹐非忘宗國也﹐不可以不去。各當其分耳。是之謂得其本心﹐使本心上有纖毫欠闕﹐所行必有不慊處﹐安得仁。

柳下惠爲士師﹐三﹝去聲﹞黜。人曰「子未可以去乎﹖」曰「直道而事人﹐焉﹝於虔切﹞往而不三黜﹖枉道而事人﹐何必去父母之邦。」﹝士師﹐獄官。黜﹐退也。﹞

使吾枉道以求合耶﹐則不去可也。若直道而去﹐何所往不遭黜哉。風節凜凜﹐堅如金石﹐非安於義命者不能。後世一跌而遂喪其守者﹐可以觀矣。

齊景公待孔子﹐曰「若季氏則吾不能﹐以季﹑孟之間待之。」曰「吾老矣﹐不能用也。」孔子行。﹝魯三卿。季氏最貴﹐孟氏爲下卿。不能用﹐謂景公不能用也。﹞

如用之﹐𨿽不季孟之間可也﹐待之縱厚而不能用﹐與所謂犬馬畜伋者無以異。況若景公之所云乎。意可見矣﹐孔子遂行。

齊人歸﹝如字或作饋﹞女樂﹐季桓子受之。三日不朝﹝音潮﹞﹐孔子行。﹝孔子由魯司寇攝相事﹐誅少正卯﹐與聞國政。齊人懼。犁鋤請先沮之。於是選齊國中女子好者八十人﹐皆衣文衣而舞康樂﹐文馬三十駟﹐遺魯君。陳女樂文馬於魯城南髙門外。季桓子微服往觀再三﹐乃語魯君爲周道遊﹐往觀終日﹐怠於政事。子路曰﹕夫子可以行矣。孔子曰﹕魯今且郊﹐如致膰於大夫﹐則吾猶可以止。桓子受齊女樂﹐三日不聽政。郊又不致膰俎於大夫﹐孔子遂行。﹞

女樂之受﹐是齊人之間行也﹐況遂三日不朝乎﹐不足與言也明矣。

楚狂接輿歌而過孔子曰「鳳兮﹗鳳兮﹗何徳之衰﹖往者不可諫﹐來者猶可追。己而﹐已而﹗今之從政者殆而﹗孔子下﹐欲與之言。趨而辟﹝去聲﹞之﹐不得與之言。﹝接輿﹐楚人﹐佯狂辟世。夫子時將適楚﹐故歌而過其車前也。鳳以比孔子﹐言不能隱爲徳之衰。來者可追﹐言尙可隱去。已﹐止也。而﹐語助辭。殆﹐危也。下者﹐下車也。﹞

接輿亦可謂果於忘世矣。才說鳳徳之衰﹐便是不知聖人。觀其辭旨有若指迷塗﹐然者於戲知幾其神﹐尙須接輿之言哉。欲與之言﹐將有教也﹐乃反趨辟﹐其自信不疑。抑又甚矣。不得與之言﹐聖人殆有深惜之意。記者特書之。

長沮﹝七餘切﹞﹑桀溺﹝乃歷切﹞耦而耕﹐孔子過之﹐使子路問津焉。長沮曰「夫﹝音扶﹞執輿者爲誰﹖」子路曰「爲孔丘。」曰「是魯孔丘與﹝平聲﹞﹖」曰「是也。」曰「是知津矣。」問於桀溺﹐桀溺曰「子爲誰﹖」曰「爲仲由。」曰「是魯孔丘之徒與﹝平聲﹞﹖」對曰「然。」曰「滔滔﹝吐刀切﹞者天下皆是也﹐而誰以易之﹖且而與其從辟﹝去聲下同﹞人之士也﹐豈若從辟世之士哉﹖」。耰﹝音憂﹞而不輟。子路行以告。夫子憮﹝音武﹞然曰「鳥獸不可與同羣﹐吾非斯人之徒與而誰與﹖天下有道﹐丘不與易也。」﹝二人﹐隱者。耦﹐並耕也。時孔子自楚反蔡。津﹐濟渡處。執輿﹐執轡在車也。子路下車問津﹐故夫子執轡。滔滔﹐流而不反之意。以﹐猶與也。而﹐汝也。辟人﹐謂孔子。辟世﹐桀溺自謂。耰﹐覆種也。憮然﹐猶悵然。易﹐易亂爲治也。﹞

二子蓋久聞夫子之名者﹐是知津矣。譏夫子熟於道塗而不知止也。誰以易之﹐言天下已不可爲﹐諷子路不若捨之而從已也。聖人豈不知天下之不可爲哉。若遇有道﹐則何用易﹐振斯世之頹綱﹐扶人極於已壞﹐故不得而辭其責耳。諉曰不可爲而遂果於忘世﹐則捨斯人而同鳥獸之羣﹐可不可也。

子路從而後﹐遇丈人﹐以杖荷蓧﹝徒弔切﹞。子路問曰「子見夫子乎﹖」丈人曰「四體不勤﹐五穀不分﹐孰爲夫子﹖」植﹝音直﹞其杖而蕓。子路拱而立。止子路宿﹐殺雞爲黍而食﹝音嗣﹞之﹐見﹝賢徧切﹞其二子焉。明日﹐子路行以吿。子曰「隱者也。」使子路反見之。至則行矣。子路曰「不仕無義。長﹝上聲﹞幼之節不可廢也。君臣之義如之何其廢之﹖欲潔其身﹐而亂大倫。君子之仕也﹐行其義也。道之不行﹐己﹝音紀﹞知之矣。」﹝丈人﹐亦隱者。蓧﹐竹器。分﹐辧也。植﹐立之也。蕓﹐去艸也。倫﹐序也。父子有親﹐君臣有義﹐夫婦有別﹐長幼有序﹐朋友有信﹐人之大倫也。﹞

接輿直言從政之殆﹐桀溺直欲爲辟世之徒﹐而丈人者辭旨含蓄﹐與輿溺異矣。子路一見而起敬﹐夫子一聞而知其爲隱﹐豈偶然哉。然其爲不知夫子則一耳。使子路反見﹐將以教之﹐至則行矣﹐何去之速也。子路旣不見其人﹐遂以不仕無義誚之﹐且彼止宿之時﹐長幼之節﹐固未始廢﹐柰之何而欲廢君臣之義乎。是自潔其身而亂天下之大倫也。君子之仕﹐豈有他哉﹐行其義耳。道之不行﹐豈不知之﹐而不敢一朝安焉。爲是故也﹐子路發此數語﹐反復激昂﹐必所得於夫子者。丈人也庶幾聞之。或謂後路下有反子二字。

逸民﹕伯夷﹑叔齊﹑虞仲﹑夷逸﹑朱張﹑柳下惠﹑少﹝去聲下同﹞連。子曰「不降其志﹐不辱其身﹐伯夷﹑叔齊與﹝平聲﹞﹖」謂﹕「柳下惠﹑少連﹐降志辱身矣。言中﹝去聲下同﹞倫﹐行中慮﹐其斯而已矣。」謂﹕「虞仲﹑夷逸﹐隱居放言。身中淸﹐廢中權。我則異於是﹐無可無不可。」﹝逸﹐遺逸。民者﹐無位之稱。虞仲﹐卽仲雍﹐與泰伯同竄荊蠻者。夷逸﹑朱張﹐不見經傳。少連﹐東夷人。記稱「善居喪﹐三日不怠﹐三月不懈。期悲哀﹐三年憂。」﹞

中淸者﹐能潔其身也。中權者﹐能達其變也。然隱居放言﹐比之中倫中慮則不及矣。中倫者﹐言與理合也。中慮者﹐行與志合也。然降志辱身﹐比之不降不辱則不及矣。志節凜然﹐卓絕千古﹐豈易可及哉。然而論聖之時﹐則未也﹐故無可無不可﹐必吾夫子而後可。

大﹝音泰﹞師摯適齊﹐亞飯扶﹝晚切下同﹞幹適楚﹐三飯繚﹝音了﹞適蔡﹐四飯缺適秦。鼓方叔入於河。播鞀﹝徒刀切﹞武入於漢。少﹝去聲﹞師陽﹑擊磬襄入於海。﹝大師﹐魯樂官之長。摯﹐其名也。亞飯以下﹐以樂侑食之官。播﹐搖也。鞀﹐小鼓﹐兩旁有耳﹐持其柄而搖之﹐則旁耳還自擊。漢﹐漢中。少師﹐樂官之佐。幹﹑繚﹑缺﹑武﹑陽襄﹐皆名也。﹞

人皆曰樂賤工也。觀魯之衰﹐諸人逾河蹈海而去。識髙見遠﹐𨿽後世有位之士﹐未必能爾。乃知古人於此事甚重。往往賢者居之﹐非後世樂工之比也。夫子學琴於師襄可見。

周公謂魯公曰「君子不施﹝陸本作弛﹐詩紙切﹞其親﹐不使大臣怨乎不以。故舊無大故﹐則不棄也。無求備於一人。」﹝魯公﹐周公子伯禽也。弛﹐猶懈也。宗族姻婭皆親也。以﹐用也。大臣與君一體﹐徒具位而不用﹐則怨。大故﹐謂惡逆。﹞

不施其親﹐齊家之道。大臣不怨﹐正朝廷之道。故舊非大故﹐不棄厚風俗之道。不求備於一人﹐廣人才之道。四事大抵皆忠厚﹐周公傳家之訓在是。而魯之子孫不能守也。果能守﹐安得逾河蹈海而去也哉。相次而書﹐殆有深旨。

周有八士﹕伯達﹑伯適﹑仲突﹑仲忽﹑叔夜﹑叔夏﹑季隨﹑季騧﹝烏瓜切﹞。﹝或曰成王時人﹐或曰宣王時人﹐蓋一母四乳而生八子也。﹞

周之人才顯然著稱者多矣﹐而此八士未白於世﹐故特記之。

卷十論語

子張第十九

子張曰「士見危致命﹐見得思義﹐祭思敬﹐喪思哀﹐其可已矣。」

《易》曰﹕君子以致命遂志。致命者﹐順天理之自然﹐無幸生苟免之意耳。非謂必於死也。義者﹐利之和。哀敬者﹐喪祭之本。於此不苟亦可以爲士矣。先師曰﹕祭則人心自敬﹐喪則人心自哀。此敬此哀﹐不思自生﹐皆道也。

子張曰「執徳不弘﹐信道不篤﹐焉﹝於虔切﹐下同﹞能爲有﹖焉能爲亡﹝亡無同﹞﹖」

出入無時﹐莫知其鄕者﹐惟心之謂。這里非卓然一定之守則。孰爲有﹐孰爲無哉。是故﹐執徳不可以不弘﹐信道不可以不篤。弘則不迫﹐篤則不懈﹐力學之要旨也。子張斯言﹐亦是他見得。

子夏之門人問交於子張。子張曰「子夏云何﹖」對曰「子夏曰﹕『可者與之﹐其不可者拒之。』」子張曰「異乎吾所聞﹕君子尊賢而容眾﹐嘉善而矜不能。我之大賢與﹝平聲下同﹞﹐於人何所不容﹖我之不賢與﹐人將拒我﹐如之何其拒人也﹖」

可者與不可拒﹐擇交之道也。尊賢容眾﹐嘉善矜不能﹐大賢之事也。以是責之初學則過矣。拒字微峻﹐子張所以起論學者﹐𨿽不可不以子張之言爲心﹐且當以子夏之言爲法。

子夏曰「𨿽小道﹐必有可觀者焉﹔致遠恐泥﹐是以君子不爲也。」

異端曲學亦豈無可觀。然非大經大法所以建用皇極者﹐安能達之天下百世﹐以俟聖人﹐而不惑乎﹖故君子不爲。

子夏曰「日知其所亡﹝亡無同﹞﹐月無忘其所能﹐可謂好﹝去聲﹞學也已矣。」﹝無謂己所未有﹐能謂己所已能。﹞

子言「溫故而知新」﹐又以「不遷怒﹑不貳過」贊顏子之好學。與此所亡所能異矣。子夏於道有覺﹐爲之不厭﹐必不道此二字。

子夏曰「博學而篤志﹐切問而近思﹐仁在其中矣。」

學不博則狹陋。篤志者﹐心誠求之也。問不切則泛濫。近思者﹐以身體之也。先師云子夏好論精微而未識皓皓之妙。知及方知仁守。

子夏曰「百工居肆以成其事﹐君子學以致其道。」﹝肆﹐造作之所。致﹐如善戰者致人之致。﹞

誰能出不由戶﹐何莫由斯道也。但百姓日用而不知耳。學之而覺﹐覺所固有﹐何以致爲哉。猶云厥修乃來﹐非謂得之於外也。

子夏曰「小人之過也﹐必文。」

或曰﹕不能攺過是以文。答曰﹕惟其文是以不攺。

子夏曰「君子有三變﹕望之儼然﹐卽之也溫﹐聽其言也厲。」

盛徳之至﹐自然儼﹐自然溫﹐自然厲﹐本未始有變也。隨所望卽所聽而各不同耳。

子夏曰「君子信而後勞其民﹐未信則以爲厲己也﹔信而後諫﹐未信則以爲謗己也。」﹝厲﹐猶病也﹞

有所爲於天下﹐而使之盻盻。然疑其上如之何而可哉﹖所謂信﹐非空言所可結也。事實素著﹐人心自孚耳。後世有施信布信之論﹐似非聖人气象。盤庚登進厥民﹐敷心腹腎腸亦晚矣。信而後諫﹐不特君臣也﹐凡交際之道莫不然。

子曰「大徳不逾閒﹐小徳出入可也」﹝徳者﹐得也。逾﹐過也。閒﹐所以止物者。﹞

洞明吾之所得者大﹐兢兢仁守﹐豈可逾閒。若夫通於藝文﹐習於度數之類﹐乃小有得者﹐此非所急﹐但出入乎其間可也。故夫子亦雲遊於藝﹐又曰則以學文。

子遊曰「子夏之門人小子﹐當灑﹝色賣切﹞掃﹑應對﹑進退﹐則可矣。抑末也﹐本之則無。如之何﹖」子夏聞之曰「噫﹗言遊過矣﹗君子之道﹐孰先傳焉﹖孰後倦焉﹖譬諸艸木﹐區以別﹝彼列切﹞矣。君子之道﹐焉﹝於虔切﹞可誣也﹖有始有卒者﹐其惟聖人乎﹗」﹝倦﹐卽誨人不倦之倦。區﹐猶類也。﹞

精義入神之妙﹐不離日用之間。行之而著焉﹐習矣而察焉﹐自有不言而諭者。初何本末之異哉。謂可以當灑掃﹑應對﹑進退之末﹐而本之所在不能﹐如之何﹖子遊之言殆離而二之矣。君子之道﹐孰爲先而傳﹐孰爲後而倦﹖譬諸艸木﹐乃可區別之耳。君子之道﹐則焉可厚誣也。有始有卒﹐是盡得此理者﹐其惟聖人乎﹗深嘆子遊之未曉也。

子夏曰「仕而優則學﹐學而優則仕。」

仕所以行其學者也。子夏設爲仕而優餘力則學﹐抑學而優余功則仕乎﹖人多不務學而急於仕﹐斯言所以警之。

子遊曰「喪致乎哀而止。」

臨喪不哀固不可﹐而有意於致哀﹐抑豈情性之正哉。先師謂夫子哭顏淵而慟﹐初無致哀而止之意。

子遊曰「吾友張也﹐爲難能也。然而未仁。」

子張立行﹐大抵過髙而不務實也。

曾子曰「堂堂乎張也﹐難與並爲仁矣。」

堂堂則事在威儀容貌耳﹐必不能相規相警﹐向本心上做工夫。

曾子曰「吾聞諸夫子﹕人未有自致者也﹐必也親喪乎﹗」

良心之動﹐自然而然者﹐莫過於親喪。是故﹐獨有此事不待勉彊也。自致﹐猶云自盡。推是心而爲學﹐則無不誠矣。

曾子曰「吾聞諸夫子﹕孟莊子之孝也﹐其它可能也。其不攺父之臣﹐與父之政﹐是難能也。」﹝孟莊子﹐魯大夫仲孫速也。其父獻子﹐名蔑。﹞

用舊人﹐守舊政﹐宜未爲難也。夫子論孟莊之孝﹐獨於此稱其難能﹐何哉﹖只爲作聰明喜紛更者﹐鮮能念先人之舊典﹐以致敗乃公事﹐墜乃家聲者多矣。於此二事﹐守而不渝﹐非深體親心不能爾也。夫子所以特稱之﹐孟獻子有賢譽﹐亦是可以不攺者。

孟氏使陽膚爲士師﹐問於曾子。曾子曰「上失其道﹐民散久矣。如得其情﹐則哀矜而勿喜。」﹝陽膚﹐曾子弟子。﹞

上失其道﹐無以統屬斯人之心。故輕犯法正可憐耳﹐柰之何﹖得其情而忍喜也。一有喜心﹐非疾惡而峻刑﹐必逞威而輕殺。哀矜勿喜四字﹐眞有視民如傷之意。治獄者之龜鑑也。

子貢曰「紂之不善﹐不如是之甚也。是以君子惡居下流﹐天下之惡皆歸焉。」﹝下流﹐卑下之地也。﹞

紂之不善﹐初亦不如此之甚。只爲居於下流而眾惡歸焉。是以至此極耳。故君子必擇所立身之地也。所立者﹐善人未必從﹐不幸而爲小人之淵藪﹐則以類至者如順流而下矣。吁﹗可畏哉﹗

子貢曰「君子之過也﹐如日月之食焉。過也﹐人皆見之﹔更﹝平聲﹞也﹐人皆仰之。」

君子之過如日月之食﹐最說得好。蓋觀瞻所系與庸常不同﹐才有一點過失﹐人便指目。然則不甘心以小人自命﹐而人以君子望之者﹐曷思皆見之可畏而嚴於自律哉。𨿽然過卽攺之﹐攺則君子如初﹐人皆仰之如初。初不以其嘗有過而遂不許之爲君子也。味皆仰之旨﹐又豈可輕自棄乎﹗

衛公孫朝﹝音潮﹞問於子貢曰「仲尼焉﹝於虔切﹞學﹖」子貢曰「文武之道﹐未墜於地﹐在人。賢者識﹝如字下同﹞其大者﹐不賢者識其小者﹐莫不有文武之道焉。夫子焉﹝於虔切﹞不學﹖而亦何常師之有﹖」﹝公孫朝﹐衛大夫。焉﹐何也。焉不學﹐言何所不學也。﹞

其道甚大﹐百物不廢。或識其大﹐或識其小﹐莫不有文武之道焉。是故夫子於禮於樂於官名﹐以至於師襄之琴﹐無所不學也﹐何常師之有哉﹖子貢答焉學之問﹐則辧矣。生知之聖﹐有非學於人而得者﹐惜未及之。

叔孫武叔語﹝去聲﹞大夫於朝﹝音潮﹞﹐曰「子貢賢於仲尼。」子服景伯以告子貢。子貢曰「譬之宮墻﹐賜之墻也及肩﹐窺見室家之好。夫子之墻數仞﹐不得其門而入﹐不見宗廟之美﹐百官之富。得其門者或寡矣。夫子之云﹐不亦宜乎﹗」﹝武叔﹐魯大夫﹐名州仇。及肩言低。七尺爲仞﹐言髙。夫子之云﹐猶言如此說夫子﹐非謂武叔也。﹞

子貢爲人大抵聰明﹐發露必有動人耳目者。故武叔竟以爲賢於仲尼。宮墻之諭切矣。宗廟之美及百官之富﹐自顏曾而下鮮能窺見者矣﹐況他人乎﹗故曰得其門者或寡﹐此語卻是子貢平時善看夫子﹐深知地步未到處。

叔孫武叔毀仲尼。子貢曰「無以爲也﹗仲尼不可毀也。他人之賢者﹐丘陵也﹐猶可逾也。仲尼﹐日月也﹐無得而逾焉。人𨿽欲自絕﹐其何傷於日月乎﹖多見其不知量﹝去聲﹞也。」﹝無以爲﹐猶言莫如此。土髙曰丘﹐阜曰陵。自絕﹐言毀夫子乃自絕耳﹐無傷於夫子也。量﹐分量也。﹞

武叔以子貢賢於仲尼﹐則其毀仲尼不足怪也。眞知若日月之照臨﹐則不毀矣。與之辧何益哉﹖

陳子禽謂子貢曰「子爲恭也﹐仲尼豈賢於子乎﹖」子貢曰「君子一言以爲知﹝去聲下同﹞﹐一言以爲不知﹐言不可不愼也。夫子之不可及也﹐猶天之不可階而升也。夫子之得邦家者﹐所謂立之斯立﹐道﹝去聲﹞之斯行﹐綏之斯來﹐動之斯和。其生也榮﹐其死也哀﹐如之何其可及也。」﹝階﹐砌級也。立﹐植立也。道﹐教導也。行﹐聽順也。綏﹐安也。來﹐歸附也。動﹐鼓舞也。和﹐雍睦也。榮﹐光榮。哀﹐人哀之也。﹞

子貢最善形容夫子。或曰宮墻﹐或曰日月﹐或曰猶天之不可階而升。而孟子獨斷之曰﹕知足以知聖人污。豈聖人之爲聖﹐有非形容所可盡﹐而所可形容者乃其所謂污者耶。觀此一語﹐見孟子所到。

堯曰第二十

堯曰「咨﹗爾舜﹗天之歷數在爾躬。允執其中。四海困窮﹐天祿永終。」舜亦以命禹。曰「予小子履﹐敢用玄牡﹐敢昭告於皇皇后帝﹕有罪不敢赦。帝臣不蔽﹐簡在帝心。朕躬有罪﹐無以萬方﹔萬方有罪﹐罪在朕躬。」周有大賚﹝來代切﹞﹐善人是富。「𨿽有周親﹐不如仁人。百姓有過﹐在予一人。」謹權量﹐審法度﹐修廢官﹐四方之政行焉。興滅國﹐繼絕世﹐舉逸民﹐天下之民歸心焉。所重﹕民﹑食﹑喪﹑祭。寬則得眾﹐信則民任焉﹐敏則有功﹐公則說。﹝咨﹐嗟嘆聲。歷數﹐歷象更易之數﹐猶云世數也。本心虛明﹐略無偏倚﹐是之謂中允執者。守而弗失之名﹐非眞有物之可執也。舜亦以此命禹。辭見《虞書》﹐曰﹕予字下湯誥之辭。履﹐湯名也。玄牡﹐黑牡﹐夏所尙﹐未變其禮也。有罪﹐指桀。帝臣﹐言賢者乃上帝之臣。不蔽﹐顯揚也。簡﹐別也。周有而下武王事。賚﹐予也。富者﹐祿之也。周﹐至也。權﹐稱錘也。量﹐斗斛也。興滅繼絕﹐謂封黃帝堯舜夏商之後。舉逸民﹐謂釋箕子囚﹐復商容位也。寬則得眾而下﹐夫子之語也。﹞

寬則爲眾所歸﹐信則爲民所賴﹐敏則與天同運故有功﹐公則一視同仁。故說﹐此四者﹐夫子所常言而帝王之所以治國平天下者也。此章歷敍堯舜禹之相傳﹐夏商周之相代﹐如膺天命﹐順民心﹐用人才﹐以至政治之纖悉舉﹐不外乎執中之一言﹐而終之以夫子之四語﹐然則接去聖之統壽斯道之脈而爲萬世之標準者﹐端在於是。此門弟子之所以識歟﹖

子張問於孔子曰「何如斯可以從政矣﹖」子曰「尊五美﹐屏四惡﹐斯可以從政矣。」子張曰「何謂五美﹖」子曰「君子惠而不費﹝芳味切﹞﹐勞而不怨﹐欲而不貪﹐泰而不驕﹐威而不猛。」子張曰「何謂惠而不費﹖」子曰「因民之所利而利之﹐斯不亦惠而不費乎﹖擇可勞而勞之﹐又誰怨﹖欲仁而得仁﹐又焉﹝於虔切﹞貪﹖君子無眾寡﹐無小大﹐無敢慢﹐斯不亦泰而不驕乎﹖君子正其衣冠﹐尊其瞻視﹐儼然人望而畏之﹐斯不亦威而不猛乎﹖」齋子張曰「何謂四惡﹖」子曰「不教而殺謂之虐。不戒視成謂之暴。慢令致期謂之賊。猶之與人也﹐出﹝尺遂切﹞納之吝謂之有司。」﹝致期﹐刻期也。賊﹐害也。猶之﹐如雲等是。出納之吝者﹐吝於出納也。﹞

上章寬信敏公﹐大抵是言其存心處。此章尊美屏惡﹐大抵是見於行事處。所欲者仁﹐自然不貪。不以眾寡小大而爲之敢慢﹐自然不驕。不戒則難於責成矣。慢令則難於刻期矣。虐﹑暴﹑賊﹐皆害人之名。有司者﹐吝於施與之謂。知所尊﹐又知所屏﹐則君人之道﹐孰外於此哉。此夫子之聖政﹐萬世之大法也。

孔子曰「不知命﹐無以爲君子也﹔不知禮﹐無以立也﹔不知言﹐無以知人也。」﹝命﹐卽天命。﹞

首篇之首論﹐人不知而不慍﹐不亦君子乎﹗終篇之終復言﹐不知命﹐無以爲君子。以此見得﹐到不慍處﹐非知命不能也。學者學爲君子耳。於此事未能無疑﹐則是與日用而不知者均之﹐爲凡民也﹐何君子爲哉。知禮﹐則視聽言動不妄﹐所以立﹐立其所以爲君子者也。知言﹐則詖邪淫遁不欺﹐所以知人﹐知其所以爲君子者也。首篇自時習朋來而至於君子﹐終篇由君子而至於知禮知言﹐而學之始終備矣﹐君子之本末明矣。學者不能深求其旨﹐服膺其義﹐則君子之棄而小人之歸也必矣。嗚呼﹗其懋戒哉﹗

卷十一古文孝經

先儒謂孔氏之家取先世《孝經》定本與《尙書》《論語》同藏屋壁﹐遭秦滅學﹐天下之書掃地無遺。漢興﹐河間顏芝之子出十八章﹐是爲今文。及魯恭王壞孔子宅而古文始出﹐凡二十二章。時今文之學已盛﹐反遭排詆﹐不得列於學官。獨孔安國及後漢馬融爲之傳。諸儒黨同疾異﹐信僞疑眞。孤學沈厭﹐人無知者。隋開皇中﹐祕學生王逸於陳人處得之﹐河間劉炫爲作稽疑一篇。時人多譏笑者。唐明皇開元中﹐詔議孔鄭二家﹐劉知幾以爲宜行孔廢鄭﹐爭難蜂起﹐卒行鄭學。自明皇自注﹐遂用十八章爲定。愚觀孔安國《尙書序》﹐至其餘﹐錯亂磨滅不可復﹐知之語未嘗不悵然太息。使其可知﹐則百篇之義當不止於五十有九矣。此書二十二章﹐與之同出﹐幸且無恙而忍排詆之乎。今文與古異者﹐𨿽亦無幾﹐而辭乖義舛謬爲標目﹐鄙淺特甚﹐大失先聖從容問答之旨﹐安可苟殉也。本朝列聖﹐以孝治天下﹐篤生賢哲大道昌明﹐獨於古文一書﹐知所崇﹐尙後生晚學敢不懋哉。

第一章

仲尼﹝女夷切﹞閒﹝音閒﹞居﹐曾子侍坐。子曰「參﹝所林切﹞﹗先王有至徳要﹝因妙切﹞道﹐以順天下﹐民用和睦﹐上下無怨﹐女﹝音汝下同﹞知之乎﹖」﹝仲尼﹐孔子字也。閒居﹐燕居也。曾子﹐名參﹐字子輿。至徳者﹐徳之至要。道者﹐道之要也。上下﹐槪言尊卑長幼。﹞

夫子將語曾子以孝﹐故先提至徳要道。稱贊而問之。徳者﹐得其本心之謂﹐道者﹐無所不通之名。非徳之外又有道也。得此爲徳﹐行此爲道﹐非二物也。書曰「惟皇上帝降衷於下民。若有恆性﹐克綏厥猷惟後。」人人皆同此性﹐皆具此道﹐徳惟無以若之。而反害之﹐是以意我藩籬﹐血气用事﹐乖爭陵犯﹐相挻以逞﹐而怨仇交作矣。先王盛世﹐非外立一法﹐彊民使從已也﹐亦曰有至徳要道﹐以順乎天下﹐不拂亂其所固有而已。性﹐本和也﹐本睦也。尊卑長幼﹐本相愛悅也。同然之感﹐如響報聲﹐民心翕從﹐行乎大順。盎然天地間﹐皆春風和气矣﹐何怨之有哉。

曾子避席曰「參不敏﹐何足以知之﹖」子曰「夫﹝音扶﹞孝﹐徳之本﹐教之所由生。」﹝古者席地而坐。師有問﹐避席起答﹐禮也。不敏﹐言遲鈍也。何足以知﹐言不明所問至徳要道之旨也。﹞

此則論至徳要道之在孝矣。得乎本心﹐無不是徳﹐何以曰至﹖順此而行﹐無不是道﹐何以曰要﹖蓋孩提之童﹐知愛其親﹐良知良能﹐匪慮匪學﹐未聞外此而他有。所謂徳者﹐是徳之本也﹐故曰至徳﹐極至之謂也。教﹐所以闡明斯道﹐爲風化之大原。未聞有外於此而他有。所謂教者﹐是教之所由生也﹐故曰要道﹐樞機之謂也。此二語﹐一書之綱﹐節節發揮﹐無非此旨。

復﹝如字﹞坐﹗吾語﹝牛據切﹞女﹕「身體發膚﹐受之父母﹐不敢毀傷﹐孝之始也﹔立身行道﹐揚名於後世﹐以顯父母﹐孝之終也。」﹝曾子起對﹐故使復坐而語之。體﹐四肢也。膚﹐肌膚也。毀﹐虧壞也。﹞

此方語曾子所以爲孝者如此也。三復「不敢毀傷」一語﹐爲之感愴。不顧父母遺體﹐逞情欲﹐斗血气﹐輕生而弗之卹者﹐只爲敢後﹐遂無所不至。凜然兢懼﹐常懷不敢之心﹐則凡起居飲食﹐交事應物﹐隱若手提鋩刃﹐將加乎父母之身也﹐安敢縱乎﹖一發膚之微﹐毀傷之且不敢﹐況敢冒危犯險﹐以投憲网﹐沈迷湛溺﹐以自天閼﹖其生乎﹐此爲人子者第一先務。故曰孝之始。𨿽然是特形體耳﹐父母全而生之﹐子全而歸之﹐非特形體之謂也。本性本善﹐本心本良﹐渾然天成。本無虧缺﹐保養不失﹐毋忝所生﹐方是立身。順此而行﹐須臾靡懈﹐方是行道。立身行道﹐而名或不揚於後世﹐猶是工夫有欠﹐抑猶未也。實孚而名揚﹐身沒而不泯﹐父母由我有光榮焉﹐始了爲人子者之事﹐故曰孝之終。

夫﹝音扶﹞孝﹐始於事親﹐中於事君﹐終於立身。大雅云﹕無念爾祖﹐聿﹝尹吉切﹞修厥徳。﹝大雅﹐《詩》文王篇。聿﹐發語辭。﹞

此又申明立身之旨也。夫所謂孝者﹐始於事親而已。豈但左右無違而謂之事親乎﹖中焉事君﹐能盡其忠﹐卽所以孝於親也。然而立身﹐上或有未慊﹐則所謂全而歸之者﹐不無可議﹐故必終於立身﹐而後可也。立身如何﹖修徳是已。修徳則不昧其本性之善﹐不失其本心之良﹐淸明融怡﹐俯仰無愧﹐直至於此﹐方爲盡孝道焉。故文王篇謂無念爾祖﹐可乎﹐亦聿修厥徳耳。

第二章

子曰「愛親者﹐不敢惡於人﹔敬親者﹐不敢慢於人。愛敬盡﹝津忍切﹞於事親﹐而徳教加於百姓﹐刑於四海﹐蓋天子之孝。」甫刑云﹕一人有慶﹐兆民賴之。﹝上章已止﹐故再書子曰﹐以明更端。親﹐謂父母也。徳教﹐卽上章所謂徳之本﹐教之所由生。刑﹐乃刑於寡妻之刑﹐言爲之法則也。天子﹐言爲天之子。甫刑﹐呂刑也﹐呂侯之後攺封於甫﹐故因以云。慶﹐吉慶也。賴﹐依賴也。﹞

此下五章﹐則開陳自天子以至於庶人﹐其孝如此。前章所謂先王有至徳要道﹐以順天下﹐豈徒爲之立說﹐區區空言﹐以詔天下乎﹖伊尹曰﹕立愛惟親﹐立敬惟長﹐始於邦家﹐終於四海﹐實徳實行﹐施由親始﹐不可誣也。故此論天子之孝﹐申明而發揮之。孩提之童知愛其親﹐是愛親之心﹐天下人人之所同也。及其長也﹐知敬其兄﹐是敬親之心﹐亦天下人人之所同也。一念愛敬﹐則凡有親者﹐皆可愛可敬矣﹐何者而敢惡乎﹖何者而敢輕慢之乎﹖古之人所以俯臨民上﹐若赤子之保﹐如大祭之承者﹐非外施此於天下也﹐卽我愛親敬親之心﹐自然有所不敢也。是故愛敬之實﹐的的盡於事親﹐略無欠缺不滿之處﹐則此徳之教加於百姓﹐舉凡四海﹐是則是效﹐而莫不一於愛敬矣﹐莫不一於愛敬而四海之孝﹐皆天子之孝矣。此一人有慶﹐兆民之所以賴也。愛敬不盡不祥莫大焉﹐何慶之有﹐何賴之有﹗

第三章

在上不驕﹐髙而不危﹔制節謹度﹐滿而不溢。髙而不危﹐所以長守貴﹔滿而不溢﹐所以長守富。富貴不離﹝力智切﹞其身﹐然後能保其社稷﹐而和其民人。蓋諸侯之孝。《詩》云﹕戰戰兢兢﹐如臨深淵﹐如履薄冰。﹝制節﹐制財用之節。謹度﹐不越法度。溢者﹐滿而泛溢也。社﹐土神。稷﹐谷神。諸侯有國﹐則祭之。民﹐庶民。人者﹐有位之人。書曰﹕在知人﹐在安民。諸侯﹐列國之君。詩小雅小旻篇。戰戰﹐恐懼。兢兢﹐戒謹。臨深﹐恐墜﹔履冰﹐恐陷也。﹞

魯君自謂寡人生於深宮之內﹐長於婦人之手﹐未嘗知憂﹐未嘗知哀﹐未嘗知勞﹐未嘗知懼。嗚呼﹗此驕奢之病根也。有國之主﹐狃於富貴﹐以驕奢爲當然。殊不知﹐驕未有不危﹐奢未有不溢。危且溢﹐傾敗隨至。富貴﹐非我有矣﹐可長守乎﹖夫子此章拳拳富貴不離其身﹐正切人情所欲﹐而言警動極有力﹐非徒守富貴爲身計也。富貴者﹐先君受之天子﹐以遺其後嗣﹐以保社稷和民人﹐繼繼相傳而不絕者﹐豈一己私物﹐可取爲恣情縱欲之具也﹖天子之命於汝﹐而墜先君之世於汝﹐而斬富貴不守﹐社稷爲墟﹐謂之孝可乎﹖分茅胙土﹐俾有社稷﹐其實正在和民人耳。一和字﹐其責甚重。才不和﹐便失分任司牧之意﹐便失代天理物之意。和民人﹐就保社稷上看﹐保社稷﹐就長守富貴上看﹐長守富貴﹐就不驕不奢上看。不驕奢﹐當就戰戰兢兢上看。戰戰兢兢﹐凜乎如深淵之臨﹐薄冰之履﹐安敢放逸﹖不放逸﹐自然恭﹐安得驕﹐自然儉﹐安得奢。不驕不奢﹐不危不溢﹐則道心無累﹐天徳內融﹐變化云爲﹐無非大順﹐而民人上下﹐莫不一於和矣。此𨿽論諸侯之孝﹐與君天下﹐初無異道﹐故周公首戒成王無逸欲﹐知稼穡之艱難。

第四章

非先王之法服﹐不敢服﹔非先王之法言﹐不敢道﹔非先王之徳行﹝下孟切﹞﹐不敢行。是故非法不言﹐非道不行﹔口無擇言﹐身無擇行﹝下孟切﹐下同﹞﹔言滿天下無口過﹐行滿天下無怨惡﹝烏路切﹞。三者備矣﹐然後能守其宗廟。蓋卿大夫之孝。《詩》云﹕夙夜匪懈﹝佳賣切﹞﹐以事一人。﹝法服者﹐先王所制禮服也。法言者﹐法度之言。徳行者﹐有徳之行也。無擇﹐所言所行皆是﹐一無可揀擇也。三者﹐服言行也。宗廟﹐卿大夫立三廟以奉祖先。卿﹐六卿大夫﹐二十七大夫。詩大雅烝民篇。夙﹐早懈息。一人﹐謂天子也。﹞

不敢二字﹐人心之大閒﹐反躬修省﹐此其律也。經曰不敢康﹐曰不敢荒寧﹐曰不敢自暇自逸﹐曰不敢盤於遊田。而此書亦每每嚴斯戒。自古亂臣賊子﹐造一切滔天罪狀﹐都只就敢上做出。苟敢矣﹐復何所忌憚也哉。服者﹐身之表。未有君子而小人之服者﹐亦未有小人而君子之服者。先王垂範莫不有制﹐蓋甚嚴也。一違其制﹐卽僭奢無章矣。言曰法言﹐行曰徳行﹐先王豈外人心以爲教哉。不失其本心﹐則言無非法﹐行無非徳。言而非先王之法﹐卽無稽矣。邪說誣民﹐妄僞馳騁矣。行而非先王之徳﹐卽僞行矣。爲比徳﹐爲惡徳﹐爲凶徳﹐無所不至矣。於斯三者﹐凜然懷不敢之心﹐自然不蹈其非。是故非法則不言﹐非道則不行也。前曰徳行﹐此言非道不行﹐以明徳與行非二致﹐是故之下獨舉言行而不及服﹐蓋非法服不敢服卽止矣。他無所用其力也。若夫徳行﹐則於反躬修省﹐尙多工夫。非法不言﹐而或有可擇之言﹐未可也。直是口無擇言﹐而至於言滿天下﹐略無口過﹐方盡善也。非道不行﹐而或有可擇之行﹐未可也。直是身無擇行﹐而至於行滿天下﹐無怨無惡﹐方盡善也。曰服曰言曰行﹐如上所陳﹐無一不備﹐然後始能守其宗廟﹐爲卿大夫之孝。愚端誦此章﹐至於言滿天下無口過﹐行滿天下無怨惡﹐未嘗不爲之感嘆。夫立乎人之本﹐朝佐天子理四海﹐一言之失﹐一行之虧﹐關國體之安危﹐系民生之休戚。於我乎在豈細事也。必夙夜匪懈﹐以事一人﹐而後可也。用力微懈﹐卽怠卽放﹐種種皆差。

第五章

資於事父以事母而愛同﹐資於事父以事君而敬同。故母取其愛﹐而君取其敬﹐兼之者父也。故以孝事君則忠﹐以敬事長則順﹐忠順不失﹐以事其上﹐然後能保其爵祿而守其祭祀。蓋士之孝。《詩》云﹕夙興夜寐﹐無忝﹝吐簟切﹞爾所生。﹝資﹐取也﹐言孝則兼愛。敬長﹐謂官之長也。事其上﹐兼言君長。《詩》﹐小雅小宛篇。忝﹐辱也。所生﹐謂父母也。﹞

非謂於母﹐但愛而不敬也。母子恩勝﹐故取其愛。亦非於君﹐但敬而不愛也。君臣分嚴﹐故取其敬。若父則兼愛敬而適均﹐此皆人道之大。凡因其至情開陳之﹐爲下文作準的﹐以示訓也。爲士者﹐不專主敬﹐而以孝親之心事君﹐則無不忠矣﹐以敬君之心事長﹐則無不順矣。忠順兩盡﹐略無缺失﹐以事其君長﹐然後始能保爵祿而守祭祀。爲士之孝也。此其工夫﹐全在無忝所生上。父母全而生之﹐渾然天成﹐至粹至美。木無不敬﹐本無不愛﹐本無不忠﹐本無不順。直是夙興夜寐﹐戰戰兢兢﹐無須臾微懈﹐方是無忝。平居暇日﹐暗室屋漏﹐工夫不繼﹐有歉於心﹐到事父事母事君事長時﹐乃始曰是宜敬也﹐是宜愛也﹐是宜忠宜順也﹐則十二時內有忝﹐所生多矣。謂之孝可乎﹖末舉詩云﹐最宜深玩此旨。當卿大夫通看臣之事君﹐初無異道。士卑﹐故又言事長。

第六章

子曰「用天之道﹐因地之利﹐謹身節用﹐以養﹝羊尙切﹞父母。此庶人之孝。」﹝小止而再言﹐故又記子曰。因天之道﹐不失其耕種之時也。因地之利﹐不失其地之所宜種也。謹身﹐不敢妄作。節用﹐不敢妄費。﹞

治古之世﹐所以比屋﹐可封人人。有士君子之行者﹐豈農夫小民﹐皆修徳學道之士也哉。因天而不失其時﹐因地而不失其利﹐又不妄作近刑戮﹐不妄費致凍餒﹐是𨿽利用出入由之﹐而不知至若﹐所以因﹐所以謹﹐所以節﹐則未嘗非道也。如是以養其父母﹐亦可無憾矣。後世號爲士者﹐往往不屑於力農﹐或反遊蕩﹐日浮侈縱﹐而不知檢。身旣污辱﹐家亦破亡﹐非特無以養父母﹐且危父母矣。視庶人之所謂孝﹐何如也。

第七章

故自天子至於庶人﹐孝無終始而患不及者﹐未之有也。﹝無終始﹐言於孝道不能有終始也。患﹐禍也。﹞

總承五章之後﹐復言終始之義﹐警策尢更深切。如上所陳﹐而不一一各盡其道﹐固不可。或者有始而不能有終﹐則亦未有不及於禍者。且愛敬者﹐徳教之原也。徳教者﹐治安之本也。本原一失﹐喪亂之端﹐四海將不可保而禍及身矣。豈但無以刑四海而已哉。曰諸侯﹐曰卿大夫﹐曰士庶人﹐莫不皆爾。聖訓歷歷﹐昭如日星﹐卽事證言﹐合若符契。未之有謂必至無幸也﹐可不懼諸﹐可不鑑諸。

第八章

曾子曰「甚哉﹐孝之大也。」子曰「夫﹝音扶﹞孝﹐天之經﹐地之義﹐民之行﹝下孟切﹞。天地之經﹐而民是則之。因天之明﹐因地之義﹐以順天下。是以其教不肅而成﹐其政不嚴而治。」﹝經﹐常也。義﹐宜也。則﹐法也。明者﹐昭然顯著也。﹞

曾子聞﹐自天子至庶人﹐其孝如此而無終始﹐則有禍忽。發甚哉之嘆﹐稱孝道之大。夫子知其已明斯旨﹐於是又推三才之一致﹐而申明先王之徳教如此焉。夫人但知善父母爲孝﹐安知天之所謂經者﹐卽此孝乎。安知地之所謂義者﹐卽此孝乎。記曰天有四時﹐春秋冬夏﹐風雨霜露﹐無非教也。知其爲教﹐則知其爲經矣。地載神气﹐神气風霆﹐風霆流形﹐庶物露生﹐無非教也。知其爲教﹐則知其爲義矣。在天曰經﹐在地曰義﹐在民曰行。一也﹐無二致也。天地之經﹐而民是則之﹐此一是字﹐正指天地之經而言。豈天地之經在彼﹐而民彊則之於此哉。天卽吾心也﹐地卽吾心也。孩提知愛﹐不學而能﹐卽所謂經也。意蔽情昏﹐始支始離﹐是故不可以不則焉。則之如何﹐以此經爲準的﹐使不失其因天之明﹐因地之義﹐以順天下﹐所以使之則也。始言天經地義﹐次言天地之經﹐後又變經言明以見﹐義卽經﹐經卽明﹐昭然灼然﹐非二道也。因字最宜細玩。聖人亦豈外立一教以彊民哉。天地之經﹐人心所固有﹐因其固有而道之所以順天下也。今文﹐天明之上不曰因而曰則﹐因地之下不曰義而曰利﹐失其旨矣。惟因故順﹐惟順故其教不肅而成﹐其政不嚴而治﹐故凡後世愈肅而愈不成﹐愈嚴而愈不治者﹐不順故也。由外鑠我﹐而不因其本心﹐故也。至哉﹗因乎﹗非聖人﹐其孰明之﹗

先王見教之可以化民也﹐是故先之以博愛﹐而民莫遺其親﹔陳之以徳義﹐而民興行﹝下孟切﹞﹔先之以敬讓﹐而民不爭﹔導之以禮樂﹐而民和睦﹔示之以好﹝呼報切﹞惡﹝烏路切﹞﹐而民知禁。《詩》云﹕赫赫﹝火白切﹞師尹﹐民具爾瞻。﹝先者﹐躬行於己以率。先之博愛﹐言無所不愛也。遺﹐忘也。陳﹐見於政事。導﹐迪之﹐使行也。禮﹐防人僞。樂﹐養人心。故和睦。好﹐言所好在善。惡﹐言所惡在不善。知禁﹐知所禁忌而不敢犯也。詩小雅節南山篇。赫赫﹐顯明也。師尹﹐太師尹氏也。具﹐俱也。﹞

先王見不肅而成﹐不嚴而治﹐而教之可以化民﹐如此﹐故但先之以博愛而民自然莫遺其親﹐但陳之以徳義而民自然興行﹐但先之以敬讓而民自然不爭﹐但導之以禮樂而民自然和睦﹐但示之以好惡而民自然知禁﹐以順天下﹐此之謂也。太師尹氏﹐赫赫於上﹐民且莫不於爾而觀瞻﹐況人主天下表儀。因其所固有而順導之﹐徳之流﹐行速於置郵而傳命焉﹐可誣也焉﹐可彊也。此與首章至徳要道﹐及次章徳教加於百姓相發揮﹐正所謂天子之孝﹐愛親者不敢惡於人﹐故博愛施由親始﹐非無差等云也。無差等者﹐墨氏之說也﹐浮屠氏之教也﹐韓文公便指博愛爲仁大差。

第九章

子曰「昔者明王之以孝治天下也﹐不敢遺小國之臣﹐而況於公﹑侯﹑伯﹑子﹑男乎﹖故得萬國之歡心﹐以事其先王。治國者﹐不敢侮於鰥寡﹝鰥﹐古頑切﹞﹐而況於士民乎﹖故得百姓之歡心﹐以事其先君。治家者﹐不敢失於臣妾﹐而況於妻子乎﹖故得人之歡心﹐以事其親。夫然﹐故生則親安之﹐祭則鬼享之﹝享﹐許丈切﹞﹐是以天下和平﹐災害不生﹐禍亂不作﹐故明王之以孝治天下也如此。」《詩》云﹕有覺徳行﹝下孟切﹞﹐四國順之。﹝明王﹐明徳之王也。遺﹐忘也。公侯伯子男﹐五等諸侯也。治國﹐謂諸侯。老而無妻曰鰥。老而無夫曰寡。治家﹐謂卿大夫臣家臣。《詩》﹐大雅抑之篇。覺﹐悟也。四國﹐四方國也。﹞

前言徳教加於百姓﹐其旨詳矣。然天子之孝﹐又莫大於得萬國之歡心﹐以事其先王。而諸侯之孝﹐又莫大於得百姓之歡心﹐以事其先君。卿大夫之孝﹐又莫大於得人之歡心﹐以事其親。於此特變先王而稱明王﹐以發斯義。明者﹐本心洞然﹐略無微蔽﹐故其以孝治天下也。公平一視﹐略無偏黨之私焉﹐巍巍大君﹐下視小國之臣﹐最易忘也﹐而不敢遺﹐況建邦設都﹐爲五等之諸侯者乎。是以人心感悅﹐萬國攸同﹐莫不歡忻愛戴乎。我而我得﹐以事其先王也。諸侯之於國﹐卿大夫之於家﹐事先君﹐事親﹐遞遞皆然。而其要是只在不遺不侮不失上。然此章專論明王孝治天下﹐而並及治國治家者﹐何也﹖蓋天下一心﹐風化一原。明王在上﹐而卿大夫無以得人之歡心﹐諸侯無以得百姓之歡心﹐則是天下之大體有虧﹐而所謂孝治者猶未盡也。直是治國者無愧於事先君﹐治家者無愧於事親﹐方爲大同之化。夫然﹐故以之事生﹐則親亦歡心也﹐自然安。以之奉祭祀﹐則鬼亦歡心也﹐自然享。普天之下陶陶然﹐皆春風和气﹐略無纖毫乖戾﹐災害自無由生﹐略無纖毫違怨﹐禍亂自無由作﹐此明王孝治之極功也。故復總結之曰﹕故明王之孝治天下如此。𨿽然徒謂之徳行﹐而實未有覺﹐則亦不能動人矣。惟有覺之徳行﹐常覺常明﹐同心同感﹐四國之所以順也。有覺正謂明王。

第十章

曾子曰「敢問聖人之徳﹐其無以加於孝乎﹖」子曰「天地之性﹐人爲貴。人之行﹝下孟切﹞﹐莫大於孝。孝莫大於嚴父。嚴父莫大於配天﹐則周公其人也。昔者周公郊祀后稷以配天﹐宗祀文王於明堂以配上帝。是以四海之內﹐各以其職來助祭。夫﹝音扶﹞聖人之徳﹐又何以加於孝乎﹖﹝嚴﹐尊敬也。郊﹐圓丘。祀﹐天。后稷﹐名棄﹐堯舉爲農卿。舜曰「汝后稷播時百谷。」封於邰﹐爲周始祖十五世。至王季生文王﹐祖有功而宗有徳﹐故宗祀文王也。明堂﹐天子布政之宮﹐居國南﹐是陽明之地﹐故曰明堂。上帝卽天﹐非有二也﹐以主宰言之﹐則謂之帝耳。故經言昊天﹑上帝﹐說者頗多﹐曲爲分別殊不觀。宗祀文王於明堂以配上帝﹐正是嚴父配天之實證﹐豈二也哉。﹞

曾子猶有其乎之問﹐是猶未眞知孝之爲大也。夫子於是又推而言之大。《傳》曰﹕易有太極﹐是生兩儀。太極卽性也。天地萬物皆於此乎出也。有天地而後萬物形於其間﹐因指萬物曰天地之性﹐豈天地有此性而分以授萬物哉。萬物卽天地也﹐無二性也﹐無先後之間﹐彼此之殊也﹐故曰明目視之不可見﹐傾耳聽之不可聞。明此不可見聞之旨﹐可與言性矣。惟人也﹐獨於其中﹐稟五行之秀﹐爲萬物之美﹐而又莫貴焉。然所貴於人者﹐以其孩提知愛﹐知有親也。人而不孝與艸木無異﹐與禽獸無異﹐故人之行又莫大於孝焉﹐善事父母皆孝也﹐然有父而後有母﹐易象乾坤﹐服分齊斬﹐固不同也。而孝又莫大於嚴父﹐尊嚴其父﹐至於配天﹐則至矣。故又莫大於配天焉。昔之人有行之者﹐其周公乎﹖非嚴父配天之事﹐皆不周公若也。蓋其禮自周公居攝而始備﹐是以四海之內﹐各以其職來助祭﹐所謂得萬國之歡心﹐以事其先王﹐此之謂也。然則聖人之徳﹐又何以加於孝乎﹖嚴父而上﹐人人所同﹐若夫配天﹐則天子之事舉﹐其極盛者言之。下文乃發揮嚴父之旨﹐而申明聖人之教﹐所以順天下者﹐如此也。

故親生之膝﹝星七切﹞下﹐以養﹝羊尙切﹞父母日嚴。聖人因嚴以教敬﹐因親以教愛。聖人之教﹐不肅而成﹐其政不嚴而治﹐其所因者本也。﹝孩提之愛﹐是親愛之心已。生於在膝下之時﹐日嚴者﹐日長一日﹐漸知尊嚴父母也。本﹐謂本性。﹞

方在膝下而親愛自生﹐及漸知養而尊嚴日至﹐此非慮而知也﹐非旋學於外而能也。本有之性﹐則然也﹐聖人灼知此性人人所同﹐於是因其嚴而教之敬﹐敬則無須臾微懈﹐而所謂日嚴之心常不失矣。因其親而教之愛﹐愛則無意念微累﹐而所謂生於膝下之心常不替矣。故夫聖人之教﹐所以𨿽不肅而自成﹐𨿽不嚴而自治者﹐豈有他哉﹖因嚴因親﹐皆其本有之性故也。

第十一章

子曰「父子之道﹐天性。君臣之義。父母生之﹐續莫大焉。君親臨之﹐厚莫重焉。」﹝續﹐繼續不絕也。親有君之尊﹐故曰君親臨﹐臨其上也。﹞

此又承上文所因者本而發之。父子之道﹐乃其天性﹐自然如此。孩提知愛其親﹐豈學而能﹐慮而知哉。所謂本也﹐凡處父子而失其道者﹐欲念昏之﹐情僞奪之﹐血气亂之﹐非其本性然也。有能於此﹐不使外物爲心害﹐則天性昭昭﹐而父子之道得矣﹐安有不孝者哉。且尊卑相承﹐又有君臣之義﹐家人所謂嚴君焉者﹐非可瀆也。況父母生之﹐不特今日得有此身而已﹐繼繼綿綿﹐終古不絕﹐其爲嗣續﹐莫此爲大。而又君親之尊臨覆在上﹐其爲恩義之厚﹐莫此爲重。然則爲人子者﹐烏可以不盡孝道也。夫子此章發明父母事體最爲深切。觀其答期可之問﹐止曰﹕子生三年﹐然後免於父母之懷﹐而不他及﹐則宰我之﹐與曾子地步可知矣。

第十二章

子曰「不愛其親而愛他人者﹐謂之悖徳﹔不敬其親而敬他人者﹐謂之悖禮。以順則逆﹐民無則焉。不在於善﹐皆在於凶徳﹐𨿽得之﹐君子所不貴。君子則不然﹐言斯可道﹐行﹝下孟切﹞斯可樂﹝音洛﹞﹐徳義可尊﹐作事可法﹐容止可觀﹐進退可度﹐以臨其民。是以其民畏而愛之﹐則而象之﹐故能成其徳教而行政令。《詩》云﹕淑人君子﹐其儀不忒﹝他得切﹞。﹝悖﹐亂也。容止﹐儀容舉止。象﹐似也。《詩》﹐曹風鳲鳩篇。淑﹐善。忒﹐差也。﹞

此亦專言徳教在愛敬其親上﹐至稱君子。而曰進退可度﹐則是槪論。凡有國有家者矣。夫愛親者﹐徳也。不愛其親反愛他人﹐是謂悖徳﹐敬親者﹐禮也。不敬其親而反敬他人﹐是謂悖禮。先王徳教﹐惟曰以順天下而已。今以其順﹐則旣逆之民何所取法乎。世衰俗薄﹐家人父子戚然而相仇﹐往往疏者反親。淫朋比徳﹐反不翅若骨肉。詡詡取下相﹐媚悅以爲容﹐此曾禽犢之不若﹐豈足多罪。若方外異端之學﹐自謂有志於道者﹐而乃斷棄綱常﹐離絕倫類﹐然後方入其學﹐不知所謂道何道也﹐其實則不在於善﹐皆在於凶徳耳。𨿽得之君子所不貴﹐凶徳二字﹐結正罪狀甚嚴﹐然則學不本於經世﹐斬然自立於名教之外者﹐可不懼哉。君子不然。言則便須可道﹐不可道非嘉言也。行則便須可樂﹐不可樂非善行也。可道可樂﹐言行之準的﹐最宜深味。東平王謂爲善最樂。夫爲善之人﹐身心舒泰﹐夙興夜寐﹐無非大順﹐是故樂莫樂於爲善行。身不義舉﹐錯乖﹐方爲公論所不容﹐爲大法所不宥。惴惴朝夕如坐囹圄﹐樂乎不樂乎﹖徳義至於可尊﹐則實孚而望隆矣。作事至於可法﹐則時措而皆合矣。容止至於可觀進退﹐至於可度﹐則動作出處﹐舉無一之不中節矣。無斯須放逸﹐無毫釐差失﹐與前所謂凶徳正相反矣。以是而臨乎民上﹐是以其民不特畏敬且愛慕之。莫不相與﹐則效而求似其所爲焉﹐無他順故也。此徳教之所以能成﹐而政令之所以行也。淑人正在於善﹐而不在於凶徳者。容止進退﹐是謂其儀。

第十三章

子曰﹕孝子之事親﹐居則致其敬﹐養﹝羊尙切﹞則致其樂﹝音洛﹞病則致其憂﹐喪則致其哀﹐祭則致其嚴。五者備矣﹐然後能事親。事親者﹐居上不驕﹐爲下不亂﹐在醜不爭。居上而驕則亡﹐爲下而亂則刑﹐在醜而爭則兵。此三者不除﹐𨿽日用三牲之養﹐猶爲不孝也。﹝居﹐平居無事時也。致﹐極也﹐盡也。養﹐飲食之奉。樂﹐悅其志也。亂﹐謂凡逆亂不順之事。醜﹐同類已之等夷也。兵者﹐兵刃相加也。三牲﹐牛羊豕﹐謂大牢也。﹞

此下數章多敷明首章之旨。而此章則所謂始於事親者也。五个致字﹐當就本心上看﹐發於本心﹐如四時錯行﹐日月代明﹐自然莫不中節。有纖毫意念﹐卽蔽卽虧卽支卽離﹐安能無所不盡其至也。子遊固習聞致哀之語﹐但才說致乎哀而止﹐便有病。五者皆備﹐是養生喪死種種﹐略無缺失﹐然後方謂之能事親。𨿽然﹐又不可不知所戒也。居人上當戒於驕﹐驕則亡矣。爲人下當戒於亂﹐亂則刑矣。在等夷儕伍之中﹐當戒於爭﹐爭則將以兵刃相加矣。此三者不去﹐皆喪身危父母之道。𨿽日用大牢﹐具奉口體﹐猶爲不孝﹐甚言三者之不可有也。

第十四章

子曰﹕五刑之屬三千﹐而罪莫大於不孝。要﹝一遙切﹞君者無上﹐非聖人者無法﹐非孝者無親﹐此大亂之道也。﹝三千﹐卽墨罰之屬千﹐劓罰之屬千﹐剕罰之屬五百﹐宮罰之屬三百﹐大辟之屬二百也。要者有所挾﹐而求上君上也﹐非者不然之也。﹞

此承上章﹐而極言不孝之罪﹐如此其大也。夫君者尊無二上﹐豈可要乎﹐而敢要之﹐是無君矣。聖人者大法之所自出﹐豈可非乎﹐而敢非之﹐是無法矣。孝者人子事親之實徳﹐又可非乎﹐而敢非之﹐是無親矣。無上無法無親﹐皆三綱五常之所爲不立﹐而人紀之﹐所由以壞者是致大亂之道也。一个孝字﹐才謂之不然便是無親﹐與無上無法同名大亂﹐況眞不孝乎。此正形容不孝之罪﹐所以莫大者如此。

第十五章

子曰﹕教民親愛﹐莫善於孝。教民禮順﹐莫善於弟﹝大計切﹞。移風易俗﹐莫善於樂。安上治民﹐莫善於禮。禮者敬而已矣﹐故敬其父則子悅﹐敬其兄則弟悅﹐敬其君則臣悅﹐敬一人而千萬人悅。所敬者寡﹐而悅者眾﹐此之謂要道。

此則敷明要道矣。首章專主於孝﹐而此兼言孝﹑弟﹑禮﹑樂﹐並及父子﹑兄弟﹑君臣﹐以廣要道之旨﹐發揮旁通﹐周徧普洽﹐無往而非孝也。樂之感人最深且速﹐感淫哇之音卽邪心生﹐感中正之音卽善心生。故移風易俗﹐莫善於樂。《易》曰「上天下澤﹐履﹔君子以辧上下﹐定民志。」幾文爲制度之節﹐皆天則之自然﹐居上而無禮則危﹐居下而無禮則亂矣。故安上治民﹐莫善於禮。夫子並舉四條﹐乃獨於禮下申明其說﹐見得要道在於行教﹐而教道之行卻全在禮。然禮豈徒玉帛之云哉﹐所以行吾敬也。孩提知愛﹐誰無敬父之心。長而知敬﹐誰無敬兄之心。主憂臣辱﹐主辱臣死。元首在上﹐資爾股肱﹐誰無敬君之心。蓋未有敬其父而子不悅者﹐非特其子悅之﹐凡爲人子者皆悅矣。未有敬其兄而弟不悅者﹐非特其弟悅之﹐凡爲人弟者皆悅矣。未有敬其君而臣不悅者﹐非特其臣悅之﹐凡爲人臣者皆悅矣。此心同也﹐此理同也﹐同然之感應﹐如響報聲﹐不期而自應也。是故﹐敬一人而千萬人悅。𨿽所敬者寡而悅者眾。夫是之謂要道也。

第十六章

子曰﹕君子之教以孝也﹐非家至而日見之也。教以孝﹐所以敬天下之爲人父者。教以弟﹐所以敬天下之爲人兄者。教以臣﹐所以敬天下之爲人君者。《詩》云「豈﹝苦在切﹞弟﹝待禮切﹞君子﹐民之父母。」非至徳﹐其孰能順民如此其大者乎﹗﹝家至﹐一一皆至其家也。日見﹐逐日見其人也。《詩》﹐大雅迥酌篇。豈弟﹐樂易也。﹞

此則敷明至徳矣。首章先至徳﹐次要道﹐推而達之也。此則先要道後至徳﹐溯而求之也。前章曰敬﹐曰悅。此章曰教﹐曰敬。教而敬﹐敬而悅﹐次第參考。而所謂徳之本﹐教之所由生﹐其旨昭昭矣。夫君子之教人以孝﹐豈一一皆至其家﹐日日面見而諭之哉。教以孝﹐所以敬天下之爲人父﹐蓋未有敬其父而子不悅者。與前章正相應。斯感斯化﹐翕然大同﹐自有不約而孚﹐不言而諭耳。教以弟﹐教以臣﹐皆然。此君子所以豈弟於上﹐而民父母之﹐無他﹐人皆有此至徳故也。君子以至徳順民﹐所以感其同然之心﹐而莫不一於順也。苟非至徳﹐則要之於此而違於彼﹐彊之於東而叛於西矣﹐安能順民如此其大者乎﹖

第十七章

子曰﹕昔者明王事父孝﹐故事天明﹔事母孝﹐故事地察﹔長﹝丁丈切﹞幼順﹐故上下治。天明地察﹐神明彰矣。﹝明﹑察﹐皆謂曉達也。長幼者﹐言乎其家。上下者﹐言乎其國。神明﹐卽天地之妙。﹞

此又承至徳﹑要道﹑順民如此其大﹐而極言無所不通之旨。人知父母吾父母耳﹐安知父母之卽天地也。何者﹖已之心卽父母之心﹐父母之心卽天地之心。凡未明所以事天地﹐是未明所以爲父母也。未明所以爲父母﹐是未明所以爲己之心也。惟昔明王洞然無蔽﹐與未明者之事父母不同﹐其事父孝而事天者便明﹐通天於父也。其事母孝而事地者便察﹐通地於母也。一家之長幼順﹐若上若下便自然治﹐通國於家也。夫事父母而至於天地明察﹐則神明之妙昭然灼然﹐變化無方﹐不離日用矣。是豈髙深幽遠在吾心之外也哉。神而曰明﹐以表非隱﹐昏者自蔽﹐覺者自知。

故𨿽天子﹐必有尊也﹐言有父也﹔必有先也﹐言有兄也。宗廟至敬﹐不忘親也﹔修身愼行﹐恐辱親也。宗廟致敬﹐鬼神著矣。﹝天子祀明堂﹐釋奠先老﹐有尊也。食三老五更﹐有先也。﹞

上節大旨在通乎天地﹐故結語他皆略之﹐惟曰天地明察﹐神明彰矣。此節大旨在通乎鬼神﹐故結語他皆略之﹐惟曰宗廟致敬﹐鬼神著矣。觀書者先明乎此﹐而後聖訓可通也。先儒謂天子至尊﹐繼世居長﹐宜若無所施其孝弟者。而必有所尊﹐以言其有父焉。必有所先﹐以言其有兄焉。致敬宗廟﹐事死如生﹐無須臾而忘其親。又恐身不修﹐行不謹﹐將傾將覆﹐以辱其所自出而不敢不勉焉。此皆事親實用力之地也。夫事親而致敬於宗廟﹐豈徒犧牲粢盛區區禮文之末哉。敬則此心淸明﹐周旋俯仰無非妙用﹐而鬼神之徳昭昭矣。

孝弟之至﹐通於神明﹐光於四海﹐無所不通。《詩》云「自西自東﹐自南自北﹐無思不服。」﹝至﹐極也。《詩》﹐大雅文王有聲篇。思﹐念也。﹞

此乃總結上文兩節之旨。孟子曰﹕堯舜之道﹐孝弟而已矣。又曰﹕堯舜與人同﹐四海同也﹐萬古同也﹐天地同也﹐鬼神同也。此道本同而有不通者﹐孝弟未至也。苟至矣﹐卽通於神明矣。豈惟神明﹐吾本心之光含覆無外﹐而且無所不通矣。是故自西自東﹐自南自北﹐而翕然大同﹐無一念慮之不我服者﹐服其所同然故也。此章極論孝弟之至﹐無所不通﹐而首以明王爲言明卽至矣﹐至卽通矣。嗚呼﹗旨哉﹗愚嘗因是觀曾子書﹐有「居處不莊﹐非孝也﹔朋友不信﹐非孝也﹔事君不忠﹐非孝也﹔蒞官不敬﹐非孝也﹔戰陣無勇﹐非孝也﹔五行不遂﹐災及於身﹐敢不敬乎﹖」又曰「仁者﹐仁此者也。義者﹐宜此者也。忠者﹐忠此者也。信者﹐信此者也。禮者﹐履此者也。行者﹐行此者也。彊者﹐彊此者也。樂自順此生﹐刑自反此作。」夫孝﹐天之大經也。夫孝﹐置之而塞於天地﹐行之而衝於四海﹐施諸後世而無朝夕﹐推而放諸東海而準﹐推而放諸西海而準﹐推而放諸南海而準﹐推而放諸北海而準﹐然則曾子服行師訓其庶矣乎。𨿽然﹐食息居處﹐動靜語嘿﹐無一時之非孝﹐無一刻之非孝﹐何置何行何塞何衝之可言也。恐記者誤。

第十八章

子曰﹕君子之事親孝﹐故忠可移於君。事兄弟﹐故順可移於長﹝丁丈切﹞。居家理﹐故治可移於官。是以行﹝下孟切﹞成於內﹐而名立於後世矣。﹝長﹐官之長也。理者﹐有倫而不亂。內﹐謂閨門之內也。﹞

此則所謂立身揚名﹐而與第五章

士之孝相表裏也。前言明王﹐此言君子。前言君道﹐此言臣道。明王與君子固不侔﹐而君子之事則又大非常人比矣。常人之孝未必便可移於君﹐常人之弟未必便可移於長﹐常人之居家理未必便可移於官。無他﹐不明故也。君子之心通達無蔽﹐孝親卽忠君﹐弟兄卽順長﹐理家卽治官﹐惟無所不通是以無所不可移。非眞知此道本一無二﹐將見觸事墻面東窒而西礙矣。如之何其可移哉。惟可移﹐方是行之成處﹐方是變通不窮經世有用之學。是以行成於內﹐而名立於後世﹐自然不泯。謂之行成於內﹐則𨿽窮居約處﹐不見其用﹐而名固未嘗不立也。𨿽不用﹐猶用也。夫子答奚不爲政之問﹐正是此旨。

第十九章

子曰﹕閨門之內具禮矣乎﹗嚴父嚴兄﹐妻子臣妾﹐猶百姓徒役也。﹝宮中之門﹐其小者謂之閨。具禮﹐言治國平天下之禮皆具也。徒役﹐皂牧也。﹞

此正發明上章所以可移者。如此「具禮」二字﹐最宜深玩。古先聖王立大經﹐明大法﹐所以維持三綱五常於不壞者﹐禮而已矣。《詩》云﹕人而無禮胡不遄死。言有生之不如無生也。《志》曰﹕人而無禮則近於禽獸。言人紀散亂﹐世道陵遲﹐尊卑長幼混然﹐與蠢蠢羽毛而爭食者無以異也。唐明皇時﹐誣詆古文﹐謬謂閨門一章鄙俗不可行。嗚呼﹗豈唐之君臣所能知哉﹗嚴父之禮卽可移於君者﹐嚴兄之禮卽可移於長者﹐妻子臣妾之禮﹐猶百姓徒役然﹐卽所謂可移於官者。

第二十章

曾子曰﹕若夫﹝音扶﹞慈愛﹑恭敬﹑安親﹑揚名﹐參聞命矣。敢問從父之令﹐可謂孝乎﹖子曰﹕是何言與﹝音餘下同﹞﹗是何言與﹗言之不通也。昔者天子有爭﹝音諍下同﹞臣七人﹐𨿽無道﹐不失其天下﹔諸侯有爭臣五人﹐𨿽無道﹐不失其國﹔大夫有爭臣三人﹐𨿽無道不失其家。士有爭友﹐則身不離﹝力智切﹞於令名﹔父有爭子﹐則身不陷於不義。﹝安親﹐謂生則親安之。聞命﹐謂此數者已聞夫子之教。從父命﹐謂一於順從也。爭﹐謂諫止其失也。﹞

曾子苟通慈愛﹑恭敬﹑安親﹑揚名之旨﹐則無此問矣。夫子重提是何言與﹐而責其言之不通﹐所以警策之也。自古人主未有無道而不亡者。此言𨿽無道不失其天下﹐非謂果以無道而不失也﹐蓋有人焉正救之﹐則過惡不形﹐端萌遂窒﹐一反其無道而爲有道之事﹐斯其所以不失耳。乃若繩愆糾謬﹐左右無人﹐拒諫飾非﹐剛愎自用﹐則喪無日矣。「𨿽無道」三字﹐所以甚言諫諍之不可無也。𨿽無道而且不失﹐苟未至無道而忠讜日聞﹐則其爲益何如哉。有國有家﹐莫不皆然。以至爭友﹐爭子﹐皆人道所斷斷不可缺者。友不爭而使令名之不保﹐固友之罪也。子不爭而使陷身於不義﹐非父自陷﹐子實陷之﹐是奚可也。

故當不義﹐則子不可以弗爭於父﹐臣不可以弗爭於君。故當不義﹐則爭之﹐從父之令﹐焉﹝於虔切﹞得爲孝乎﹖

觀此書所告﹐有曰以孝事君則忠﹐曰事父孝則忠可移於君。所謂忠者﹐豈逢迎苟殉之謂乎﹖知逢迎苟殉之非忠﹐則知逢迎苟殉之非孝矣。曾子至此乃復以從父之令爲問﹐則不惟不通於孝﹐是固未通於忠也。夫子責其言之不通﹐而於章末特與君父並言﹐最爲明切。

第二十一章

子曰﹕君子事上﹐進思盡忠﹐退思補過﹐將順其美﹐匡救其惡﹐故上下能相親。《詩》云﹕心乎愛矣﹐遐不謂矣。中心藏之﹐何日忘之。﹝補過﹐補君之過也。烝民詩﹕衮職有闕﹐維仲山甫補之。將﹐助也。匡﹐正也。《詩》﹐小雅隰桑篇。心乎者﹐一心乎愛也。遐﹐遠也﹐謂猶言也。﹞

復承上章﹐專明人臣忠君之義﹐以形容爲人子者不當一於從令也。君子之事上﹐進侍左右﹐則思盡己之忠﹐退而家居﹐常思補君之過。若夫美徳﹐固宜奉承。至於惡行而亦奉承可乎﹖隨卽正救而止絕之矣。《易》曰﹕上下交而其志通。此上下之所以交而志通也。此所以能相親者也。苟心知其非謬以爲是﹐阿諛順旨逢君於昏﹐則賊矣﹐豈相親之道也哉。爲人子者﹐深味能相親之言﹐將順正救並行而不悖﹐庶乎其可矣。𨿽然﹐非中心親愛念念不忘不能爾也。故援詩以証之。他日曾子答單居離之問﹐曰「父母若行中道﹐則從﹔若不行中道﹐則諫。諫而不用﹐行之如由己出。從而不諫﹐非孝也。諫而不從﹐亦非孝也。孝子之諫﹐達善而不敢爭辧﹔爭辧者﹐作亂之所由興也。」正合夫子斯訓。

第二十二章

子曰﹕孝子之喪親﹐哭不偯﹝於豈切﹞﹐禮無容﹐言不文﹐服美不安﹐聞樂不樂﹝音洛﹞﹐食旨不甘﹐此哀戚之情。三日而食﹐教民無以死傷生。毀不滅性﹐此聖人之政。喪不過三年﹐示民有終。爲之棺﹝音官﹞槨﹝音郭﹞衣衾而舉之﹐陳其簠﹝音甫﹞簋﹝音軌﹞而哀戚之﹔擗﹝婢亦切﹞踴﹝音勇﹞哭泣﹐哀以送之﹔卜其宅兆而安厝之﹔爲之宗廟以享之﹔春秋祭祀以時思之。生事愛敬﹐死事哀戚﹐生民之本盡矣﹐死生之義備矣﹐孝子之事親終矣。﹝喪親﹐居親之喪也。偯﹐哭餘聲。容﹐容儀也。文﹐文華也。美﹐好也﹐旨美也。周屍爲棺﹐周棺爲槨。衣斂衣衾﹐被也。舉謂舉屍而斂之也。陳﹐設也。圓曰簠﹐方曰簋﹐皆黍稷器﹐古以竹爲之﹐後世易之以木。擗﹐以手擊胸。踴﹐足躍於地。送﹐送葬也。卜﹐鉆龜而卜其凶吉也。宅﹐墓穴。兆﹐墓域也。厝﹐置也。春秋﹐包四時而言。生民之本﹐言民之生其本端在孝也。﹞

喪則致其哀﹐嘗提其綱矣。然送終一節猶未詳也﹐末章發之。號痛气竭﹐自然不偯。情緒荒迷﹐自然無容。觸事生哀﹐自然不文。方毀瘠﹐華服自然不安。方在疚﹐聞樂自然不樂。方茹苦﹐美味自然不甘。此哀戚之情發於本心﹐有不知其然而然者。宰我以期喪爲可己。子曰「食夫稻﹐衣夫錦﹐於汝安乎﹖」曰「安。」「汝安則爲之。夫君子之居喪﹐食旨不甘﹐聞樂不樂﹐居處不安﹐故不爲也。今汝安﹐則爲之。」罪之深矣。禮親始死﹐水漿不入口者三日﹐三日而食﹐是乃教民無以死者之故而傷其生。𨿽甚毀瘠﹐亦不至太迂以滅其性也。本性本中﹐是謂天則。太過﹐失性之正。傷生以身言﹐滅性以理言。此聖人之政體制如此。期而小祥﹐再期而大祥﹐祥一月而禫﹐又一月而吉。喪不過乎三年者﹐又所以示民之居喪有終焉。棺槨以下﹐敍送終節奏之詳﹐舉而斂﹐斂而奠﹐已而有祖有遣。而送之以葬﹐葬而虞﹐虞而祔。終喪而四時有祭。夫人之生﹐尊卑長少﹐羣居乎天地之間﹐與禽獸異者﹐孝於父母而已。生而不孝﹐猶無生也。是孝者﹐生民之本也。生事愛敬﹐如前所陳。死事哀戚﹐如此所敍。則生民之本﹐庶乎其盡矣。養生喪死之義﹐庶乎其備矣。養生喪死兩無遺憾﹐而孝子事親之禮﹐庶乎其能終矣。

卷十二《大學》

古者八歲而入小學﹐教之以灑掃﹑應對﹑進退及禮樂射禦書數之文。至十有五﹐始入大學。此書所述是已。篇首總提﹐獨斷斷曰在明明徳﹐曰在新民﹐曰在止於至善。辭專旨確﹐截然斬然﹐以明外此無他道也。自學校廢﹐教法不明﹐而學非其學﹐異端邪說橫流奔放﹐盡壞人心﹐無所不至。所幸遺經僅傳﹐尙可存考。而支離傳注又從而蝕之﹐豈不甚可嘆哉。學者首明﹐所先者何在﹐所格者何物﹐而不謬其所止焉﹐則大學之道﹐庶乎其得矣。

第一章

大﹝如字﹞學之道在明明徳﹐在親﹝先儒作新﹞民﹐在止於至善。

明明徳者﹐自昭明徳之明也。本心本明﹐本無所蔽。物欲乘之﹐其明始昏。大學之道﹐所以去其蔽而明之也。新民者﹐咸與維新之新也。同有此心﹐同有此理﹐染於習俗﹐遂至淪污。大學之道﹐所以去其舊而新之也。𨿽然曰明曰新﹐必有用力之地矣。故又曰在止於至善。善非外鑠也﹐我固有之也。不容於僞﹐不參於思﹐先天地而固存﹐亙古今而莫變。君子存之﹐存此而已。先立乎其大者﹐立此而已。謂之至善﹐豈欺我哉。行不著﹐習不察﹐是以放而不知求於此。而得所止焉﹐則所謂明徳﹐如水不波﹐自然而明﹐非止之外別有所謂明也。所謂新民﹐如物去垢﹐自然而新﹐非止之外別有所謂新也。統而論之﹐則三个「在」字提一書之綱。析而言之﹐則一个「止」字又三者之要。

知止而後有定﹐定而後能靜﹐靜而後能安﹐安而後能慮﹐慮而後能得。﹝後﹐與後同。慮﹐卽思也﹞

此一節是論止於至善工夫。止則至矣。然不知後﹐安所用其力哉﹖是故必貴於知止也。知後﹐方有端的處﹐故曰有定。定者﹐不可轉移搖奪之謂。定後方能靜﹐不定而求靜不能也﹐非定而又有靜也。靜是定之至處。靜後方能安﹐不靜而求安不能也﹐非靜而又有安也。安是靜之熟處。曰定﹐曰靜﹐曰安﹐一節深一節﹐此正指學者用工切實之旨﹐豈浮文虛論﹑尋流逐末者﹐所可知哉。《洪範》﹕「思曰睿」﹐孔子亦云「不思則罔」。然未至於安﹐斷亦不能思也。意念昏擾憧憧﹐往來捷出﹐橫生展轉﹐只是意念。猶之風濤帖息﹐海靜淵澄﹐思則得之﹐於是乎在直至此地﹐始曰能得。得卽得其所知者﹐所謂至善也。昔焉知之﹐方知此物。今焉得之﹐是得此物。非知是一物﹐得又是一物也。自知後﹐多少工夫到得處﹐或者微有所見。方是知止之初便謂事了﹐安能究竟﹖亦固有天資粹美﹐種種省力﹐與常人不同者。要之學者﹐且當以斯訓爲的。

物有本末﹐事有終始。知所先後則近道矣。

此一節論至善是本始處。自吾心而達之萬物﹐皆物也﹐但有本末耳﹔自從事吾心而及於萬事﹐皆事也﹐但有終始耳。曰末曰終﹐尙在所後。本始之地﹐安可外求﹖知本始之在所先﹐則端緒不謬﹐而知止工夫庶乎可進矣。故曰近道。或者不知所先務﹐方逐逐乎事物之末﹐用力愈勞﹐去道愈遠。此絕學之所以不明也。可勝嘆哉。然此特指初學者用力之地而言﹐本末無二理也﹐始終無二致也。一以貫之﹐非彼非此﹐何本何末﹐何始何終。

古之欲明明徳於天下者﹐先治﹝平聲﹐後仿此﹞其國。欲治其國者﹐先齊其家。欲齊其家者﹐先修其身。欲修其身者﹐先正其心。欲正其心者﹐先誠其意。欲誠其意者﹐先致其知。致知在格物。﹝致者﹐至之也。格﹐正也﹐明辧之謂也。物﹐指固有之物﹐卽《志》所謂「有物混成」是也。﹞

此一節推原本始之在所先﹐曰明明徳於天下﹐曰治國﹐曰齊家﹐曰修身﹐曰正心﹐曰誠意﹐曰致知。從博至約﹐一節深一節﹐凡六个先字﹐至於格物最先。最先﹐此所謂本始之地也。《中庸》曰﹕不明乎善﹐不誠其身矣。格物者﹐明善之謂也﹐所以致其知也﹐故曰致知在格物。是物也﹐混成無虧﹐範圍無外﹐是謂太極。是之謂一﹐至精至粹﹐至明至靈﹐至大至中﹐而謂之至善者也。先知先覺正在乎是﹐非外物也﹐非尋流逐末﹐模擬揣量。事事而求﹐物物而索﹐而後謂之格也。凡蔽於意見﹐似是而非﹐役於聰明﹐認邪作正﹐而不能究其端的者﹐皆未可以言格也。方其未知﹐遠若天外﹐旣格之矣﹐不離吾心﹐如旅還家﹐如夢自覺。嗚呼﹗至矣﹗章首言明明徳者﹐統論大學之道在明人之明徳也。此言明明徳於天下者﹐專論明吾明徳於天下﹐而天下之所以平者也。此外次第﹐說並見後。

物格而後知至。知至而後意誠。意誠而後心正。心正而後身修。身修而後家齊。家齊而後國治﹝去聲﹐後仿此﹞。國治而後天下平。

上節是言欲如此者當知所先﹐反而求之也。此節是言能如此者斯見於用﹐推而達之也。自物格至天下﹐平凡七个後字﹐本末終始之序可厚誣哉。物格者﹐此理洞然﹐究見端的﹐無他蹊徑﹐無復疑似﹐故曰知至。知至則知止矣。所謂眞知非苟知也。知之旣至﹐意自然誠。知不至而曰意誠﹐無是理也。意誠然後心正矣﹐心正然後身修矣。自此而下﹐次第推行﹐皆分內事。

自天子以至於庶人﹐壹是皆以修身爲本。其本亂而末治者﹐否矣。其所厚者薄而其所薄者厚﹐未之有也。此謂知本﹐此謂知之至也。

上兩節專言治國平天下﹐於此復論自天子至於庶人皆當以修身爲本也。從格物至正心﹐皆修身之事。壹者﹐志壹之壹﹐斷斷乎是無他道也。以是爲本﹐乃知所先。端緒不明﹐先後倒置﹐則所謂辭其本而薄其所厚者多矣。聖人於章末斷之曰﹕此謂知本﹐又曰﹕此謂知之至。其曉人之意深矣。

右第一章

﹐總論大學之道。誠意以後﹐下文詳矣。探本窮源﹐正在格物二字。學者於此反致疑焉。以愚見觀之﹐其說甚詳﹐其義甚明。首論知止﹐而先之以止於至善者﹐此也。終論知本﹐而繼之以知之至者﹐此也。首尾六節﹐無非反復講明此事﹐不然則所謂本者何在﹖所謂有定而至於能得者何物哉﹖或曰知至固知止矣。然知至之下則說意誠心正﹐知止之下則說有定靜安﹐不亦異乎﹖曰不異。且未有意不誠而能定能靜能安者﹐實履而後知之。

第二章

所謂誠其意者﹐毋自欺也。如惡﹝去聲﹞惡臭﹐如好﹝去聲﹞好色﹐此之謂自慊﹝讀爲慊若刼切﹞。故君子必愼其獨也。小人閒﹝音閒﹞居爲不善﹐無所不至﹐見君子而後厭﹝讀爲黶﹞然﹐掩其不善而著其善。人之視己﹐如見其肺肝然﹐則何益矣﹖此謂誠於中﹐形於外﹐故君子必愼其獨也。曾子曰﹕十目所視﹐十手所指﹐其嚴乎﹖富潤屋﹐徳潤身。心廣體胖﹝步丹切﹞。故君子必誠其意。﹝毋者﹐禁止之辭。慊者﹐行有不慊於心之慊。獨者﹐心之隱微﹐人所不見不聞﹐故曰獨也。閒居﹐猶言平時。厭然﹐閉藏貌。廣﹐寬裕也。胖﹐安舒也。其嚴乎﹐疑辭。﹞

格物致知﹐在誠意之先。首章經文論之詳矣。故此下只說誠意以後數節事。以毋自欺釋誠意﹐可謂明切。誠者物之終始﹐不誠無物﹐此是知後力行第一个字。然心之隱微﹐誠不誠誰得而知﹖直是無自欺方是實履。以惡臭好色爲諭﹐言其好惡出於中心之誠然﹐故曰自慊。此二事﹐人情所同求。用力於學如此者﹐千萬人而不一遇也。是故君子必謹其獨。獨非必暗室屋漏之謂﹐𨿽大庭廣眾而一念之動﹐我自知耳。於此致謹﹐正是做不自欺工夫。學者說聖說賢﹐而心之所存曾穿窬狗彘之不若﹐意在欺人﹐實乃自欺。𨿽然﹐人亦終不可得而欺也。子曰「察其所安」。孟子曰「莫良於眸子自然漏露﹐焉可厚誣。」此正所謂誠於中﹐形於外。然則小人於見君子之頃﹐而欲掩其閒居之素﹐難哉。至此﹐復申言必謹其獨四字﹐尢更切。至十目十手而下﹐是發明謹獨之義。常人只謂心之隱微﹐人不知不見便走作了。若於此時凜乎其嚴﹐便如十目所視﹐十手所指﹐如何敢欺。非眞到十目十手之地﹐而後方謂之嚴也。故曰「其嚴乎﹗」潤屋潤身而下﹐是推明誠於中﹑形於外之義﹐富則自然潤屋﹐徳則自然潤身﹐猶之心旣廣體自胖﹐如何可掩﹖故君子必誠其意也。一个「毋」字﹐三个「必」字﹐立詞甚嚴﹐學者所宜深體。

《詩》云「瞻彼淇澳﹝詩作奧﹐於六切﹞﹐菉﹝詩作綠﹞竹猗猗﹝於宜切叶韻鳥何切﹞。有斐﹝詩作匪﹞君子﹐如切如磋﹐如琢如磨。瑟兮僩﹝遐版切﹞兮﹐赫兮喧﹝詩作咺況晚切﹞兮﹐有斐君子﹐終不可諠兮﹝詩作諼況遠切﹞。」如切如磋者﹐道學也。如琢如磨者﹐自修也。瑟兮僴兮者﹐恂﹝相倫切﹞栗也。赫兮喧兮者﹐威儀也。有斐君子終不可諠兮者﹐道盛徳至﹐善民之不能忘也。﹝詩衛風淇澳篇。淇澳者﹐淇水之涯也。綠﹐色也。猗猗﹐美盛之態。匪者﹐反辭﹐此作斐﹐文貌。治骨角者﹐切而復磋。治玉石者﹐琢而復磨。瑟﹐矜莊貌。僩﹐威嚴貌。赫﹐赫然可覩。喧﹐宣著也。諠﹐韻書通作諼﹐詐也﹐道言也﹐下文同。磋者﹐以物瑳也﹐故曰道學。磨者﹐自磨之﹐故曰自修。恂栗﹐敬懼也。﹞

此一節又推廣上文﹐言誠於中者不特形於外。盛徳至善﹐感於人心﹐使之稱道而不能忘﹐皆吾此誠之所致。心之隱微可自欺乎﹖道學自修﹐是誠於中者。恂栗威儀﹐是形於外者。猗猗﹑有斐﹐皆指其發見者而言。

《詩》云「於戲﹝音嗚呼﹞﹗前王不忘。」君子賢其賢而親其親﹐小人樂﹝音洛﹞其樂而利其利﹐此以沒世不忘也。﹝詩周頌烈文篇。於戲﹐嘆辭。前王﹐謂文武也。﹞

此一節又推廣上文﹐言誠之感人不特一時不能忘﹐𨿽沒世之後猶有不可忘者。心之隱微又可自欺乎﹖其賢其親﹐其樂其利﹐前王之所爲也。賢之親之﹐樂之利之﹐後世之所以不忘也。自其形於外而推之民之不能忘﹐自民之不能忘又推之至於沒世不忘﹐所以極言誠之不可掩如此。嗚呼﹗至哉﹗是故君子之道﹐建諸天地而不悖﹐質諸鬼神而無疑﹐百世以俟聖人而不惑﹐其要只在謹獨。

《康誥》曰「克明徳。」《大﹝讀作泰﹞甲》曰「顧諟天之明命。」《帝典》曰「克明峻﹝書作俊﹞徳。」皆自明也。﹝《康誥》﹐周書。克﹐能也。《大甲》﹐商書。諟﹐說文審也﹐顧諟﹐猶是言照管精微不差失也。《帝典》卽堯典。峻﹐大也。﹞

此下三節乃釋篇首三句。自知止至能得﹐無非誠意工夫﹐故曰明徳﹐曰新民﹐曰止於至善﹐皆敍之此章之內﹐最見大意。愚每讀書至此﹐未嘗不三嘆三詠﹐曰﹕大哉﹗誠乎﹗其大學之本乎﹗殆非錯簡也。天之明命﹐卽天之予我昭然而不可誣者。顧諟﹐所以明之也。引用書語之下﹐斷之曰皆自明﹐極見得工夫由己處。吾之明徳﹐豈他人所能明哉。

湯之《盤銘》曰「苟日新﹐日日新﹐又日新。」《康誥》曰「作新民。」《詩》曰「周𨿽舊邦﹐其命維新。」是故君子無所不用其極。﹝盤﹐沐浴之盤。銘者﹐名其器以自警也。苟﹐誠也﹐作者鼓舞興起之也。詩大雅文王篇。周﹐自后稷封邰﹐世有國上而受天之命實自文王始。邦𨿽舊而命則新也。﹞

此就新字推廣三節。《盤銘》之新﹐新徳也。《康誥》之新﹐新民也。文王《詩》之新﹐新天命也。君子用心﹐無所不至﹐故曰﹕無所不用其極。只爲天地間事﹐皆吾分內事。有纖毫不至﹐便是不誠。

《詩》云「邦畿千里﹐惟民所止。」《詩》云「緡﹝詩作綿﹞蠻黃鳥﹐止於丘隅。」子曰「於止﹐知其所止﹐可以人而不如鳥乎﹖」《詩》云「穆穆文王﹐於﹝音烏﹞緝熙敬止。」爲人君﹐止於仁﹔爲人臣﹐止於敬﹔爲人子﹐止於孝﹔爲人父﹐止於慈﹔與國人交﹐止於信。﹝詩商頌玄鳥篇。邦畿﹐王者之都。止﹐居止也。詩小雅綿蠻篇。綿蠻﹐鳥聲。隅﹐角也。詩文王篇。緝﹐續也﹐緝熙猶繼明也。敬止﹐卽欽厥止。﹞

此節推明「止」字尢詳。《易》曰﹕艮﹐止也。止其所也。何謂所﹖至善之謂也。不得其所而妄止焉﹐其獘可勝言哉。首章但云知止﹐於此又發知其所止之義﹐詞旨警策﹐讀之令人悚然。所以開悟後學者深矣。前兩《詩》之言﹐特大率借諭﹐緝熙敬止﹐方是事實上工夫。此理在人﹐本無欠闕。所以冥冥妄行﹐失其所固有者﹐只爲不知所止。誠止矣﹐在君曰仁﹐在臣曰敬﹐在子曰孝﹐在父曰慈﹐在國人交曰信﹐在在處處﹐無非至善。

子曰「聽訟﹐吾猶人也。必也使無訟乎﹗」無情者不得盡其辭﹐大畏民志﹐此謂知本。﹝猶人﹐不異於人也。無情之辭﹐虛辭也。大畏者﹐有以戒謹恐懼之也。﹞

此章論誠意備矣。於此又言不特自誠而已﹐且能使人亦無不誠也。情僞相感﹐所以成訟。非戒謹恐懼﹐不敢自欺﹐能無訟乎﹖無情者不得盡其辭﹐大畏民志﹐則無不誠矣。非吾意之誠﹐何以致之﹖故又申之曰﹕此謂知本。是本也﹐卽首章之所謂本。惟知本﹐是以誠。此語𨿽在無訟之後﹐實總結誠意一章之旨。

右第二章

﹐論誠意。先儒謂此章多錯簡。愚據舊文玩味﹐經旨自然通貫﹐本無差舛﹐謹發此義﹐願與同志者明之。

第三章

所謂「修身在正其心」者﹐身有所忿﹝弗粉切﹞懥﹝敇值切﹞﹐則不得其正﹔有所恐懼﹐則不得其正﹔有所好﹝去聲﹞樂﹝五教切﹞﹐則不得其正﹔有所憂患﹐則不得其正。心不在焉﹐視而不見﹐聽而不聞﹐食而不知其味﹐此謂修身在正其心。﹝忿懥﹐怒也﹞

喜怒哀樂﹐人皆有之。發而中節﹐未嘗不正。惟夫動於血气﹐誘於物欲﹐撓奪於外﹐怵迫其中﹐能不爲之累者寡矣。是故身本正也﹐有所忿懥﹐有所恐懼﹐有所好樂﹐有所憂患﹐則不得其正。其本於吾心者﹐豈不甚可畏哉。「有所」字宜細看﹐正是偏倚處。𨿽然非他有術以正之也﹐使不爲心害耳。爲害者去﹐則本心本自無恙。古人戰戰兢兢﹐如臨深淵﹐如履薄冰﹐顚沛造次﹐不敢須臾微懈者﹐用力於此而已。心有所奪﹐隨奪而馳﹐則𨿽視而不見﹐聽而不聞﹐食而不知其味矣﹐欲身之修可得乎﹖此心之所以不可不正也。故又斷之曰﹕此謂修身在正其心。

右第三章

﹐論修身在正其心。自誠意而後﹐凡五章﹐𨿽先後次第如此﹐其實文義卻是從後面節節說來。如此章所論﹐只是說欲修身不可不正其心﹐非是說誠意後事也。若意誠則心無不正矣﹐安得復有許多節次﹖後皆準此。

第四章

所謂「齊其家在修其身」者﹐人之其所親愛而辟﹝讀爲僻﹐下同﹞焉﹐之其所賤惡﹝如字﹞而辟焉﹐之其所畏敬而辟焉﹐之其所哀矜而辟焉﹐之其所敖﹝去聲﹞惰而辟焉。故好﹝去聲﹞而知其惡﹐惡﹝去聲﹞而知其美者﹐天下鮮矣。故諺﹝音彥﹞有之曰「人莫知其子之惡﹐莫知其苗之碩。」此謂身不修﹐不可以齊其家。﹝人﹐謂眾人。之﹐猶於也。辟﹐偏也。諺﹐俗語也。碩﹐卽碩果不食之碩。﹞

敖惰固非性情之正。曰親愛﹐曰賤惡﹐曰畏敬﹐曰哀矜﹐皆發於四端。人之所不能無者﹐但溺於偏私。倚著一處﹐則所謂僻也。處身之道﹐公平無我﹐是非兼照﹐則眾心肅服﹐家自然齊。一有偏焉﹐人道乖矣。其禍可勝言哉。偏於所好﹐輒忘其惡。偏於所惡﹐輒忘其美。流俗暗淺﹐大抵如是。故曰﹕天下鮮矣。不知子之惡﹐不知苗之碩﹐皆所以推明辟字。

右第四章

﹐論齊家在修其身。卻只說身之所以不修處。若說身之所以修﹐卽是上章正心事矣。立辭嚴密﹐極宜細玩。且於齊家利害愈更深切。上章只說心之所以不正處﹐文意亦如此。上章四个「有所」字﹐此章六个「辟」字﹐其實皆心之病。但上四者止是自身裏事﹐此六者是施於人﹐卽處家之道也﹐所以不同。

第五章

所謂「治國必先齊其家」者﹐其家不可教而能教人者﹐無之。故君子不出家而成教於國。孝者所以事君也﹐弟﹝去聲﹞者所以事長﹝丁丈切﹞也﹐慈者所以使眾也。《康誥》曰「如保赤子。」心誠求之﹐𨿽不中﹝去聲﹞﹐不遠矣。未有學養子而後嫁者也。

其家不可教﹐其教不足以行於家也。教不足行於家而能教人﹐安有是理哉﹖君子不出家而成教於國﹐教行而人自化耳。孝弟慈是教之大者﹐𨿽然行於家者﹐不特能化人也。事父孝而忠可移於君﹐事兄弟而順可移於長﹐以至慈之足以使眾。往往同此一理。譬如保赤子﹐本不能言心誠﹐求之自然﹐中其所欲﹐初非學養子而後嫁也。謂之所以猶云卽是此事。以之事君﹐以之事長﹐以之使眾﹐豈待學而後能哉。

一家仁一國興仁﹐一家讓一國興讓﹐一人貪戾一國作亂﹐其機如此。此謂一言僨﹝音奮﹞事一人定國。﹝機者﹐如弩之機也。僨﹐覆敗也。﹞

此節又言善惡﹐皆足以使人化也。君子之徳風﹐小人之徳艸﹐艸上之風必偃。不幸爲人上者﹐爲貪刻﹐爲暴戾﹐則從風而靡﹐必有甚焉者矣。仁讓說一家﹐貪戾卻只說一人。仁讓之化止於仁讓。貪戾之禍遂至作亂﹐可不謹歟﹖可不懼歟﹖一言僨事﹐一人定國﹐愈見其機之不可輕發處。

堯舜率天下以仁而民從之﹐桀紂率天下以暴而民從之﹐其所令反其所好而民不從。是故君子有諸己而後求諸人﹐無諸己而後非諸人。所藏乎身不恕而能諭諸人者﹐未之有也。故治國在齊其家。﹝諭﹐開曉之也﹞

此節又言爲人上者。君無其實﹐亦難彊人之從也。堯舜實有此仁﹐故民亦從而仁。桀紂實有此暴﹐故民亦從而暴。令民者在此﹐而其所好者在彼﹐如之何其可從哉﹖《傳》曰﹕以身教者從﹐以言教者訟。又曰﹕夫子教我以正而夫子未出於正。皆此之謂也。是故己有其善﹐而後可求人之善。己無其惡﹐而後可非人之惡。所藏乎身不恕﹐而欲以空言呶呶於人﹐不可得矣。「恕」字是一章之綱領。已行得﹐人亦行得。家行得﹐國亦行得。此所以成教﹐所以興﹐所以從。若只是自家偏私之說﹐如何能諭。

《詩》云「桃之夭夭﹝平聲﹞﹐其葉蓁蓁﹝音臻﹞。之子於歸﹐宜其家人。」宜其家人﹐而後可以教國人。《詩》云「宜兄宜弟。」宜兄宜弟而後可以教國人。《詩》云「其儀不忒﹐正是四國。」其爲父子兄弟足法而後民法之也。此謂治國在齊其家。﹝詩周南桃夭篇。夭夭﹐少好貌。蓁蓁﹐美盛貌。之子﹐猶言是子。歸﹐嫁也。宜者﹐相宜之宜。又詩小雅蓼蕭篇﹐又詩曹風鳲鳩篇。忒﹐差也。﹞

此下引用三《詩》﹐總結上文之意。詞旨條達﹐一唱三嘆﹐讀之令人感動。宜者﹐義所當然﹐人心自然之則也。宜於家﹐宜於兄弟﹐所以可行。若不宜﹐則閨門之內齟齬萬狀﹐如之何而教國人哉。我之儀表不差﹐四國所以可正。經文直書其下﹐曰﹕父子兄弟足法而後民法之。於本分上有纖毫欠闕﹐便不足法。舜爲法於天下﹐只是察於人倫﹐世衰道微﹐天屬爲仇。有若周人化商之書﹐可爲太息者多矣。聖賢於此所以深致意歟﹖兩言治國在齊其家﹐尢更懇切。

右第五章

﹐論治國在齊家。

第六章

所謂「平天下在治其國」者﹐上老老而民興孝﹐上長長﹝皆丁丈切﹞而民興弟﹐上卹孤而民不倍﹝與背同﹞﹐是以君子有系﹝胡結切﹞矩之道也。所惡﹝去聲下同﹞於上﹐毋以使下﹔所惡於下﹐毋以事上﹔所惡於前﹐毋以先﹝去聲﹞後﹔所惡於後﹐毋以從前﹔所惡於右﹐毋以交於左﹔所惡於左﹐毋以交於右。此之謂系矩之道。﹝老老者﹐老吾老也。長長者﹐長吾長也。幼而無父曰孤。系﹐度也。矩﹐所以爲方者。﹞

上章言孝弟慈﹐此章言老老﹑長長﹑卹孤三者。風化之首﹐天下之本在國﹐國之本在家﹐莫大乎是﹐所以申言之。上章言恕﹐此章言系矩﹐亦一理也。興孝興弟﹐以致於不倍﹐豈彊之使然哉。先得我心之同然﹐機應響答﹐自有不言而化者。此心此理﹐焉可厚誣。是以君子體此心﹐推此理﹐而有系矩之道也。執矩而度﹐可使四下均平。舉斯加彼﹐所惡勿施﹐此恕之事﹐天下所以平也。上下前後左右無一不然﹐方盡得此道。

《詩》云「樂﹝音洛﹞只﹝音紙﹞君子﹐民之父母。」民之所好﹝去聲下同﹞好之﹐民之所惡﹝去聲下同﹞惡之﹐此之謂民之父母。《詩》云「節彼南山﹐維石巖巖﹐赫赫師尹﹐民具爾瞻。」有國者不可以不愼﹐辟﹝讀爲﹞則爲天下僇﹝與戮同﹞矣。《詩》云「殷之未喪師﹐克配上帝﹐儀﹝詩作宜﹞監於殷﹐峻﹝詩作駿﹞命不易﹝去聲﹞。」道得眾則得國﹐失眾則失國。﹝詩小雅南山有臺篇。只﹐語辭。又詩小雅節南山篇。節﹐截然﹐髙大貌。師尹﹐周大師尹氏也。其﹐俱也。辟﹐偏也。僇﹐殺戮也。又詩文王篇。師﹐眾也。配﹐合。監﹐視。峻﹐大也。不易﹐言難保也。﹞

此節引用三《詩》﹐反復推廣上文之意﹐言﹕好惡順於民心﹐是系矩之道也﹐則民視之如父母﹔好惡偏於己私﹐非系矩之道也﹐則天下之所共僇。又推言﹕天命之難諶﹐因民心而向背。人君之於此道﹐有以得眾則得國矣﹐所謂民之父母也。至於失眾則失國矣﹐所謂天下僇也。前章六个「辟」字﹐言家之所以不齊。於此直言辟則爲天下僇。自昔亡國敗家以至身之不可保者﹐其禍皆本於此。好惡之際﹐安得不謹其所發哉。

是故君子先愼乎徳。有徳此有人﹐有人此有土﹐有土此有財﹐有財此有用。徳者本也﹐財者末也。外本內末﹐爭民施奪。是故財聚則民散﹐財散則民聚。是故言悖而出者﹐亦悖而入。貨悖而入者﹐亦悖而出。《康誥》曰「惟命不於常。」道善則得之﹐不善則失之矣。﹝爭民者﹐爭鬥其民。施奪者﹐施之以奪攘之道也。悖﹐逆也。﹞

此節因上文得眾失眾﹐又推原系矩之道﹐莫善於有徳﹐莫不善於聚財也。徳者﹐人心所同有﹐卽其好惡之不可違者。《志》曰﹕徳之流行﹐速於置郵而傳命。是故君子必先謹乎徳。才有徳便有人﹐所以得眾也。才有人便有土﹐所以得國也。有財有用特餘事耳。徳爲本﹐財爲末﹐外其所本﹐內其所末﹐是斗天下之民而施之以奪攘之道也。故曰﹕財聚則民散﹐財散則民聚。《易》曰﹕何以聚人﹖曰財。財者﹐民生之所賴。人君欲專有之﹐幾何其不畔且離哉。況務爲聚財未免悖入﹐以是得之﹐必以是失之。故又曰﹕言悖而出者﹐亦悖而入﹔貨悖而入者﹐亦悖而出。龍斷之夫推筋剝骨﹐以自丰殖﹐謂可安坐而有也。然喪敗之禍﹐曾不旋踵向之出乎爾者﹐今而後皆得反之。內財外徳﹐其獘如此﹐系矩之道所以不可不行也。上節曰﹕峻命不易。道得眾則得國﹐失眾則失國。此節又曰﹕惟命不於常。道善則得之﹐不善則失之。吁﹗可畏哉﹗命卽天命﹐道卽系矩之道﹐有徳則善﹐聚財則不善。

《楚書》曰「楚國無以爲寶﹐惟善以爲寶。」舅犯曰「亡人無以爲寶﹐仁親以爲寶。」《秦誓》曰「若有一个﹝古賀切﹐書作介﹞臣﹐斷斷兮無他技﹐其心休休焉﹐其如有容焉。人之有技﹐若已有之。人之彥聖﹐其心好之﹐不啻若自其口出。寔能容之﹐以能保我子孫黎民﹐尙亦有利哉。人之有技﹐媢疾以惡之﹔人之彥聖﹐而違之俾不通。寔不能容﹐以不能保我子孫黎民﹐亦曰殆哉﹗」惟仁人放流之。迸﹝讀爲屏﹞諸四夷﹐不與同中國。此謂惟仁人爲能愛人﹐能惡人。見賢而不能舉﹐舉而不能先﹐命﹝鄭氏作慢﹞也。見不善而不能退﹐退而不能遠﹝去聲﹞﹐過也。好人之所惡﹐惡人之所好﹐是謂拂人之性﹐菑﹝古災字﹐下同﹞必逮夫﹝音扶﹞身。﹝楚書﹐楚語也。舅犯﹐晉文公舅狐偃﹐字子犯。亡人﹐文公時爲公子﹐出亡在外也。仁親﹐有仁徳而相親者﹐事見檀弓。秦誓﹐周書。斷斷者﹐專確之辭。休休﹐廣大樂易也。如有容者﹐汪汪停涵﹐若有所容﹐然而無涯涘之可測也。媢﹐忌也。違﹐拂戾也。殆﹐危也。迸﹐猶逐也。拂﹐逆也。﹞

此節因上文善不善而推明系矩之道﹐好惡之公﹐又在於用人也。惟善以爲寶﹐是寶善人。仁親以爲寶﹐是寶仁親之人。《秦誓》所謂休休有容者﹐好得其所好也。故曰利。媢疾不能容者﹐惡非其所惡也。故曰殆。仁人之心好惡出於至公﹐是以放流而屏絕之﹐直至不與同中國。舜之於四凶是也。若夫見賢而不能舉﹐舉而不能先﹐見不善不能退﹐退又不能遠﹐豈人之好惡也哉。斷之曰﹕好人之所惡﹐惡人之所好﹐是謂拂人之性﹐災必逮夫身。與前民之父母正相反﹐所以總結上文之意。

君子有大道﹐必忠信以得之﹐驕泰以失之。生財有大道﹐生之者眾﹐食之者寡﹐爲之者疾﹐用之者舒﹐則財恆足矣。﹝君子者﹐成徳之名。驕﹐自矜也。泰﹐自滿也。無遊民則生者眾﹐而坐食者自然寡矣。不奪農時﹐則爲者疾。量入爲出﹐則用者舒。恆﹐常也。﹞

此節又言徳財固有本末﹐然莫不皆有大道也。或曰﹕財亦可言大道乎﹖曰﹕起居飲食﹐日用應酬﹐萬變萬務﹐孰非大道。故曰﹕誰能出不由戶﹐何莫由斯道也。但是者是道﹐非者非道耳。若止談玄說妙﹐虛無爲宗﹐則三綱可淪﹐九法可斁﹐而周公經國一書所以均節財用者﹐皆無道之具文矣﹐而可乎﹖將君子與生財對說﹐皆曰有大道﹐發明最爲深切。夫道一而已矣。若分別作兩項便差。君子有大道﹐非外襲而取之﹐我固有也。但忠信不虛僞﹐自然無恙﹐故《大戴》記忠信﹐大道驕泰﹐卽意動气盈﹐失其本心矣。君子之所以先謹乎徳者﹐此其用力之地也。生之者眾﹐食之者寡﹐爲之者疾﹐用之者舒﹐則財常足。古人生財﹐初無他術﹐所謂大道如斯而已。後世生之者寡而食之者眾﹐爲之者舒而用之者疾﹐方病其不足也。而戛戛然思所以聚之﹐百方而誅求之﹐民如之何其不困﹐國如之何其不匱也哉。

仁者以財發身﹐不仁者以身發財。未有上好仁﹐而下不好義者也。未有好義﹐其事不終者也。未有府庫財﹐非其財者也。﹝發﹐猶起也﹞

上節旣言生財有大道﹐此節又就財上拈出仁不仁之兩端以發明之。仁者以財發身﹐非求發其身也﹐財散而身自尊也。不仁者以身發財﹐非不愛其身也﹐知有財而不知有身也。自古人君所以事不克終﹐而府庫非其有者﹐只爲人心乖亂﹐不知有義耳。上旣好仁﹐則下自然好義。下好義則事可久成﹐富可長守。是仁人不有其財﹐乃所以能有其財也。豈逆眾斂怨戛戛自計者所可知哉。此正仁者以財發身之事。

孟獻子曰「畜﹝許六切下同﹞馬乘﹐不察於雞豚。伐冰之家﹐不畜牛羊。百乘之家﹐不畜聚斂之臣。與其有聚斂之臣﹐寧有盜臣。」此謂國不以利爲利﹐以義爲利也。長﹝丁丈切﹞國家而務財用者﹐必自小人矣﹐彼爲﹝去聲﹞善之。小人之使爲國家﹐災害並至﹐𨿽有善者亦無如之何矣。此謂國不以利爲利﹐以義爲利也。﹝孟獻子﹐魯賢大夫仲孫蔑也。畜馬乘士﹐初試爲大夫者也。伐冰之家﹐卿大夫以上喪祭用冰者也。百乘之家﹐有采地者也。自﹐由也。彼﹐指小人也。善之﹐謂長於其事。善者﹐謂善人也。﹞

此則言不仁者以身發財之事也。不仁者以身殉財而不顧﹐豈可用乎﹖國有盜臣﹐不祥莫甚﹐而曰﹕與其有聚斂之臣﹐寧有盜臣。所以極言其不可用也。何也﹖盜臣止於盜國﹐而聚斂則禍及民矣。獻子斯言蓋謂國不當以利爲利﹐以義爲利也。大抵有國有家而務財用者﹐必自小人始。彼爲善於其事﹐是以世主甘心焉﹐心計之巧﹐算析秋毫﹐善之之謂也。不幸而使小人專國家之權﹐元气旣傷﹐本根旣撥﹐則災害並至。𨿽有善者﹐亦不能如之何矣。此正以身發財之效也。於是復申言﹐此謂國不以利爲利﹐以義爲利。丁寧懇切﹐爲人上者宜動心焉。

右第六章

﹐論平天下在治其國。

卷十三《中庸》

中者﹐不偏之名。庸者﹐平常之號。豈髙深幽遠﹐荒忽誕漫而謂之道哉。虞書曰﹕典者﹐此也。禹曰﹕彛倫者﹐此也。乾坤曰﹕易簡者﹐此也。斯道不明﹐世教日壞。爲楊爲墨﹐而民性亂於兼愛爲我﹔爲儀爲衍﹐而民性亂於朝縱暮衡﹔爲申爲韓﹐而民性亂於刑名﹔爲鞅爲斯﹐而民性亂於功利﹔爲黃爲老﹐而民性亂於槌提絕滅。浮屠晚出﹐其禍尢大。三綱九法﹐人道之所賴以立者﹐一切斷棄。鼓雄誕之說﹐以愚民幻眾﹐往往世俗安之若當然﹐而先王教法﹐生民日用之經﹐反視之以爲異矣。中庸二字﹐古所未命﹐吾夫子揭而名之﹐示萬世大道之標準。而一書三十三章﹐又幸成於子思之手﹐此正後學之所宜汲汲也。爲吾聖人之徒者﹐乃復支離傳注﹐轉相熒惑﹐然則中庸之徳﹐民眞鮮能矣夫。

第一章

天命之謂性﹐率性之謂道﹐修道之謂教。﹝命﹐猶賦與也﹐率順也。﹞

天命者﹐天之與我之謂也。至善而無惡﹐至靈而不昧﹐所謂性也。順乎此性﹐斯之謂道﹐無所不在﹐無所不通﹐本何假於修哉。惟夫昏於意念﹐汨於情欲﹐動於血气﹐蔽於物我﹐淪於習俗﹐而拂亂其所固有者焉﹐是故不可以不修也。修之如何﹖順其固有而已。《成湯》曰「維皇上帝降衷於下民。若有恆性﹐克綏厥猷惟後。」降衷卽天命之性也。若卽順也。猷卽道也。非君師則不能綏之性。何由﹖若聖人之教﹐所以闡斯道﹐覺斯民﹐而使之修以順其性者也。是教也﹐大經大法之所由以立。外是而曰修道云者﹐君子不由也。

道也者﹐不可須臾離﹝去聲下同﹞也﹐可離非道也。是故君子戒愼乎其所不睹﹐恐懼乎其所不聞。莫見﹝音現﹞乎隱﹐莫顯乎微﹐故君子愼其獨也。﹝隱者﹐未露。微者﹐未著。皆謂念慮方萌之始。不睹不聞﹐自心自知﹐故曰獨也。三个其字﹐皆指君子而言。﹞

道者﹐率性之謂。才不率性卽爲非道﹐安可須臾離乎此。君子所以戒謹恐懼於不睹不聞之時也﹐睹而後戒謹﹐聞而後恐懼﹐則已晚矣。此正是做不可須臾離工夫。一意之起﹐一念之動﹐便離了。方其不睹也﹐不聞也﹐自以爲隱也而不知莫見於此焉﹐自以爲微也而不知莫顯於此焉。隱卽見﹐微卽顯﹐非二事也﹐可不謹歟﹖故又申之曰﹕謹其獨。獨卽是心之隱微不睹不聞處。舜之兢兢業業﹐文王之小心翼翼﹐吾夫子之顚沛造次﹐必於是﹐皆謹獨之謂也。所以修也﹐所以爲教者也﹐所以率性而不離於道也。

喜怒哀樂﹝音洛﹞之未發﹐謂之中﹔發而皆中﹝去聲﹞節﹐謂之和。中也者﹐天下之大本也﹔和也者﹐天下之達道也。致中和﹐天地位焉﹐萬物育焉。﹝致﹐猶極也。位者﹐各安其位﹐無愆伏薄蝕震蕩之變﹐是也。育者﹐遂其生也。﹞

喜怒哀樂之未發﹐謂之中﹐寂然不動者也﹐故曰大本。發而皆中節﹐謂之和﹐感而遂通天下之故者也﹐故曰達道。中則和矣﹐和則無非中矣﹐非中之外別有所謂和也。觀大本二字﹐豈是尋流逐末者所可知哉。學者往往於喜怒哀樂未發之先﹐不知所以用力之地。而但求中節於旣發之後﹐是猶無根之木﹐無源之水﹐望其流行而暢茂﹐無是理也。人性本善﹐本無非道﹐其走作處往往全在喜怒哀樂上。喜怒哀樂之發而偏焉﹐是以不能順耳。戒謹恐懼而謹其獨者﹐所以保是中﹐全是和﹐而順其固有之性者也。順固有之性﹐則無所不通矣﹐是達道也。天地廣大﹐我實範圍。萬物眾多﹐我實發育。天地萬物豈在吾性之外也哉。

右第一章

﹐一書之大旨也。首論性道﹐教之次序﹐謹其獨以明斯道之所以修。次致中和﹐則極言斯道之功用。所謂中庸者如此。

第二章

仲尼曰「君子中庸﹐小人反中庸。君子之中庸也﹐君子而時中﹔小人之中庸也﹐小人而無忌憚也。」﹝此後節節援引夫子之語﹐故此章特書仲尼﹐以表之時中者﹐無時而不中也。﹞

中庸平常﹐初非奇異﹐百姓日用﹐匪髙匪難。君子者順此者也﹐小人者反此者也。斯道也﹐無所不在﹐無所不通﹐必達乎權而後無須臾離耳。君子時中﹐所以中庸。而小人則以無忌憚爲中庸者也﹐猶言以妄爲常也。嗟夫﹐小人之爲不義﹐不能自知其非﹐庶幾其或變焉﹐宜然妄行﹐自以爲是﹐是以終身而不悔也。可勝嘆哉。異端邪說﹐是無忌憚之尢者。

右第二章

。中庸二字﹐不必獨就中和上牽合說。曰性曰道曰教曰中曰和﹐名字𨿽不同﹐皆所以爲中庸也。

第三章

子曰「中庸其至矣乎﹗民鮮﹝上聲下同﹞能久矣﹗」﹝此章見《論語》多之爲徳也﹐四字無能字。至﹐極也﹐無以復加之謂也。﹞

世道衰微﹐以無忌憚爲中庸者﹐皆是是以鮮能能者﹐鮮愈見其爲至耳。三復久矣之嘆﹐可以想見三代之民。

右第三章

。與上章反中庸之意相承。

第四章

子曰「道之不行也﹐我知之矣﹐知﹝去聲﹞者過之﹐愚者不及也﹔道之不明也﹐我知之矣﹐賢者過之﹐不肖者不及也。人莫不飲食也﹐鮮能知味也。」﹝飲食﹐諭中庸。﹞

知者所見則失之過﹐愚者又暗淺而無識﹐其爲不知一也﹐道如何行。賢者所行則失之過﹐不肖者又暴棄而不爲﹐其爲不行一也﹐道如何明。致知力行﹐未始偏廢﹐愚不肖固不足道﹐若大知則眞知矣﹐大賢則中行矣﹐安得有過﹖然則此章所論﹐特世俗之所謂賢知﹐守其偏見﹐拘於俗學﹐自以爲是﹐而實亦未嘗知味也。故曰﹕人莫不飲食鮮能知味。蓋言斯道人人共由﹐所謂誰能出不由戶﹐但日用而不知耳。一知字甚重﹐不知後安知道之不可須臾離哉。此致知在格物﹐大學所以先務也。

右第四章

。承上章鮮能中庸之嘆﹐而發鮮能知味之旨。果知味則中庸矣。或曰﹕道不明故不行。此章先以不行歸咎於知愚﹐而後以不明歸咎於賢不肖。何也﹖曰﹕不然。人之於道必致其知而後能行﹐不知不可行也。故知之過﹐愚之不及﹐皆不知道者也。必見於行而後大明﹐不行無由明也。故賢之過﹐不肖之不及﹐皆不行道者也。行者行於一時﹐明可明於萬世﹐其實則原於知﹐知則行﹐行則明矣。

第五章

子曰「道其不行矣夫﹝音扶﹞﹗」

知味者鮮﹐道之所以不行。夫子感時而嘆也。

右第五章

。承上章不知味而言。

第六章

子曰「舜其大知也與﹝平聲﹞﹗舜好﹝去聲下同﹞問而好察邇言﹐隱惡而揚善﹐執其兩端﹐用其中於民﹐其斯以爲舜乎﹗」﹝察﹐明照也。邇言﹐左右及宮庭至近之言。兩端﹐卽好問而又察邇言﹐隱惡而又揚善也。﹞

舜大知﹐所以能用中。安有所謂知者之過哉。好問卽所聞者廣﹐幽遠無不上達矣﹐而或邇言之不察﹐則未免浸潤膚受之蔽。隱惡卽所包容含覆者大矣﹐而有善不能揚﹐則未免遺逸阨窮之獘。舜好問又察邇言﹐旣隱惡又揚善﹐執其兩端﹐無或偏廢﹐於是乃權衡中道而用之於民焉﹐此舜之所以爲大知也。故曰﹕其斯以爲舜乎﹗見得知字甚重。

右第六章

。上章言道之不行病在不知。於此特引舜事以明知故能行。

第七章

子曰「人皆曰予知﹝去聲﹞﹐驅而納諸罟﹝音古﹞擭﹝胡化切﹞陷阱﹝疾郢切﹞之中﹐而莫之知辟﹝與避同﹞也。人皆曰予知﹝去聲﹞﹐擇乎中庸而不能期﹝居之切﹞月守也。」﹝罟﹐网也。擭﹐機檻也。陷阱﹐坑坎也。皆所以掩取禽獸者。擇﹐辧別之也。期月﹐周足一月也。守﹐卽仁能守之之守。﹞

人孰不自以爲知﹐驅而納諸罟擭陷阱則不知辟﹐尙得謂之知乎﹖顚倒冥迷﹐反道敗徳爲﹐血气是用﹐爲物欲是從﹐所謂下愚不移者﹐皆罟擭陷阱之徒也。是固不足道。至於擇乎中庸﹐若可喜矣﹐則又不能期月守也。所謂知者﹐乃知此道之不行有以也。

右第七章

。承上章大知而言。

第八章

子曰「回之爲人也﹐擇乎中庸﹐得一善﹐則拳拳服膺而弗失之矣。」﹝回﹐顏淵名。拳拳﹐《說文》﹕愛也﹐不忘也。服﹐猶著也。膺﹐胸也。﹞

顏子所謂擇乎中庸而能守者﹐擇善而固執之謂也。所以不遷怒﹐不貳過﹐而進於三月不違仁﹐與不能期月而守者異矣。

右第八章

。承上章不能守而言。

第九章

子曰「天下國家可均也﹐爵祿可辭也﹐白刃可蹈也﹐中庸不可能也。」﹝均﹐平也﹞

不偏不倚﹐日用平常﹐自然是道﹐何能之有。一起能之之意。卽支卽離﹐去道遠矣。故曰中庸不可能。自昔固有絕人之才﹐超世之識﹐天下種種難能之事無不能之﹐而欲庶幾於道而不可得﹐其病果安在哉。無他﹐能故也。凡倚聰明﹐逞智巧﹐皆道之祟也。眞知其所以不可能﹐卽能矣。故又曰﹕惟聖者能之。

右第九章

。

第十章

子路問彊。子曰「南方之彊與﹝平聲下同﹞﹖北方之彊與﹖抑而彊與﹖寬柔以教﹐不報無道﹐南方之彊也﹐君子居之。衽金革﹐死而不厭﹐北方之彊也﹐而彊者居之。故君子和而不流﹐彊哉矯﹗中立而不倚﹐彊哉矯﹗國有道﹐不變塞焉﹐彊哉矯﹗國無道﹐至死不變﹐彊哉矯﹗」﹝子路﹐仲由也。而﹐汝也。寬柔以教者﹐優裕以爲教也。不報無道者﹐橫逆之來受之而不報也。衽﹐衣系。金﹐兵戈也。革甲冑之屬也。矯﹐彊貌。塞者﹐窮塞未通之時也。﹞

子路好勇而問彊﹐其意可知矣。夫子未遽答也﹐逐一辧難而後條陳之﹐所以委曲成就之﹐意深矣。謂今所問是南方之彊﹐是北方之彊﹐抑汝之所謂彊。若南方之彊﹐則理義以自勝﹐君子之所居也﹐其事如此。北方之彊﹐則血气以爲勝﹐彊者之所居也﹐其事如彼。於斯二者﹐將安從乎﹖彊者非所尙也。抑爲君子之彊而後爲彊耳。於是推明四節以告之﹕和易流也﹐君子則不流﹔中易倚也﹐君子則不倚﹔樂則行之﹐而窮塞之﹐所守者不變﹔憂則違之﹐𨿽至於死﹐而所守者不變。四者之下﹐每以彊哉矯稱之﹐猶云如此而後謂之彊。正汝今日之所當勉者也。子路宜於此﹐惕然深省﹐而求其所以不流﹑不倚﹑不變者安在。則知平時行行之气一無可恃﹐而中庸之不可能者可能矣。

右第十章

。承上章中庸不可能而言。

第十一章

子曰「素隱行﹝下孟切﹞怪﹐後世有述焉﹐吾弗爲之矣。君子遵道而行﹐半塗而廢﹐吾弗能已矣。君子依乎中庸﹐遁世不見知而不悔﹐惟聖者能之。」﹝素﹐猶白也。素隱﹐言無可捲懷而慢隱也。述﹐稱述也。依﹐不離也。﹞

素隱行怪﹐不能擇乎中庸者也﹐夫子所弗爲。半塗而廢﹐擇乎中庸而不能守者也﹐夫子所弗能。直是依乎中庸﹐遁世不見﹐知而不悔﹐方是無須臾離﹐然夫子於此則又不敢自居也。故曰﹕惟聖者能之。

右第十一章

。自君子中庸而下﹐節節辧明﹐至此收拾在依乎中庸一句上﹐方結盡上十章之意。

第十二章

君子之道費而隱。夫婦之愚﹐可以與﹝去聲﹞知焉﹐及其至也﹐𨿽聖人亦有所不知焉﹔夫婦之不肖﹐可以能行焉﹐及其至也﹐𨿽聖人亦有所不能焉。天地之大也﹐人猶有所憾。故君子語大﹐天下莫能載焉﹔語小﹐天下莫能破焉。《詩》云「鳶﹝余專切﹞飛戾天﹐魚躍於淵。」言其上下察也。君子之道﹐造端乎夫婦﹔及其至也﹐察乎天地。﹝費﹐日用也。詩大雅旱麓篇。鳶﹐﹖類。戾﹐至也。察﹐明也。﹞

君子之道﹐初無費隱之異﹐初無至不至之分。子曰﹕哀樂相生。正明目而視之不可得而見也﹐傾耳而聽之不可得而聞也。哀樂有形有聲﹐曷爲不可見聞﹖費而隱之謂也。自其費者言之﹐夫婦之愚可以知﹐夫婦之不肖可以行。自其隱者言之﹐則𨿽聖人有不知﹐有不能。非不欲知也﹐可知則止於知﹐非至也。非不欲能也﹐可能則止於能﹐非至也。聖人所以不知不能者﹐豈在愚夫愚婦日用之外也哉。且非特聖人不能盡也。天地之大﹐人猶有所憾﹐是天地之大亦有所不能盡﹐所以極言斯道之妙也。故語大﹐天下莫能載﹔語小﹐天下莫能破。舉凡天下之有形者無不載矣﹐所以莫能載者何物﹖舉天下之有形者皆可破矣﹐所以莫能破者何物﹖於鳶之飛﹐魚之躍﹐而有會焉。則其說昭昭矣。故曰上下察。處處呈露﹐焉可誣也。君子之道﹐造端乎夫婦﹐及其至也﹐明乎天地﹐如斯而已。

右第十二章

。上章旣言中庸不可能﹐又言惟聖者能之。於此又極言其至𨿽聖人亦有所不能。嗚呼﹗微哉﹗凡章首無「子曰」二字﹐皆「子思」之言。

第十三章

子曰「道不遠人。人之爲道而遠人﹐不可以爲道。《詩》云﹕『伐柯伐柯﹐其則不遠。』執柯以伐柯﹐睨﹝研計切﹞而視之﹐猶以爲遠。故君子以人治人﹐攺而止。」﹝爲﹐卽爲之不厭之爲。爲道﹐猶言爲仁也。《詩》﹐豳風伐柯篇。伐柯﹐木枝也。執柯﹐斧柄也。睨﹐邪視也。攺﹐攺過也。﹞

上章極言斯道之大如此﹐恐人或遂求之髙遠而失之。於是繼發道不遠人之旨。子曰﹕仁者﹐人也。明人之卽道﹐豈外乎吾身而他求乎﹖學者求致其知﹐而方支離乎事物之末﹐正所謂爲道而遠人者。爲道而遠人﹐不可以爲道矣﹐猶言可離非道也。且如伐柯﹐其則可謂不遠﹐然而執斧以伐之﹐從旁邪視﹐猶以爲遠者﹐猶有假於外爾。故君子之學﹐惟以人所固有者還以治之﹐吾之一身全體是道﹐只爲有過始昏始虧﹐治之何如攺過而已。過攺則本心本﹐自無恙﹐何他求之有也。故曰﹕攺而止。言攺過之外無他道也。

忠恕違道不遠﹐施諸己而不願﹐亦勿施於人。﹝忠者不欺於心﹐恕者不偏於己。違﹐去也。﹞

上節旣言攺過﹐此則又謂當自忠恕求之﹐道本不遠於人也﹐惟不反求諸己﹐是以自離於道。子曰﹕參乎吾道﹐一以貫之。曾子曰﹕惟子出。門人問曰﹕何謂也﹖曾子曰﹕夫子之道﹐忠恕而已矣。忠恕卽道也。於此用力則去道不遠﹐指初學者求道之方而言也﹐非謂別是一物也。苟忠恕矣﹐何違之可言哉。施諸己而不願﹐亦勿施於人﹐卽所以用力於忠恕者。

君子之道四﹐丘未能一焉﹕所求乎子﹐以事父未能也﹔所求乎臣﹐以事君未能也﹔所求乎弟﹐以事兄未能也﹔所求乎朋友﹐先施之未能也。庸徳之行﹐庸言之謹﹐有所不足﹐不敢不勉﹐有餘不敢盡﹔言顧行﹐行顧言﹐君子胡不慥慥﹝七到切﹞爾﹗﹝庸﹐常也。慥慥﹐篤實貌﹐說文言行相顧也。﹞

此則又就人倫上發揮。忠恕﹐皆施於人之最大者。此正聖人之能事。而夫子曰未能。𨿽是謙辭﹐其實眞有不能盡者。若己能卽止矣﹐豈爲之不厭之學也哉。然其大要全在言行上。此徳﹐常徳也﹐人皆有之﹐不能行耳。此言﹐常言也﹐人皆言之﹐不能謹耳。故徳曰行﹐言曰謹。至於有所不足﹐則不敢不勉。不足而不勉﹐必不及非常也。有餘則不敢盡﹐有餘而盡﹐必有過非常也。直是言行相顧﹐不使有一毫之可愧﹐而道之不遠人者﹐庶乎其不須臾離也。然則君子胡可不慥慥務篤實乎。

右第十三章

。

第十四章

君子素其位而行﹐不願乎其外。素富貴﹐行乎富貴﹔素貧賤﹐行乎貧賤﹔素夷狄﹐行乎夷狄﹔素患難﹝去聲﹞﹐行乎患難﹔君子無入而不自得焉。在上位不陵下﹐在下位不援﹝平聲﹞上﹐正己而不求於人則無怨。上不怨天﹐下不尢人。故君子居易以俟命﹐小人行險以徼幸。子曰「射有似乎君子﹔失諸正﹝音徵﹞鵠﹝工毒切﹞﹐反求諸其身。」﹝素﹐故素也。位者﹐其所居之地也。陵﹐陵慢也。援﹐攀援也。易﹐平易也。徼﹐求也。幸﹐冀其非所當得也。畫布曰正﹐棲皮曰鵠﹐皆侯之中射之的也。﹞

此章當看一「行」字﹐正是君子無入而不自得處﹐所以不願乎其外者也。若但碌碌﹐苟安素分﹐亦何足道。直是隨所遇而行焉﹐方是自得。孟子謂「令聞廣譽施於身﹐不願人之膏梁文繡」。所以不願﹐豈偶然哉。故曰﹕素富貴﹐行乎富貴﹔素貧賤﹐行乎貧賤﹐以至患難﹑夷狄﹐處處皆然﹐無入而不自得也。才不自得﹐便是不行。然其要只在正己。亦不陵下﹐亦不援上﹐但正己而不求於人﹐則自然無怨。無怨於天﹐無尢於人﹐故自得也。正己如何﹐居易而已。《洪範》曰﹕無黨無偏﹐王道平平﹐無反無側﹐王道正直。本易也﹐本無險阻艱難也。所謂行者﹐行此者也。有纖毫意念﹐便不是居易俟命﹐猶言一任乎天﹐非謂有所期待也。小人反是﹐長戚戚耳﹐如何自得。故又引正鵠之諭﹐以明正己之意。

右第十四章

。

第十五章

君子之道﹐辟﹝與譬同﹞如行遠必自邇﹐辟如登髙必自卑。《詩》曰「妻子好﹝去聲﹞合﹐如鼓瑟琴﹔兄弟旣翕﹐和樂﹝音洛﹞且耽﹝詩作湛﹞﹔宜爾室家﹐樂爾妻帑。」子曰「父母其順矣乎﹗」﹝詩小雅棠棣篇。翕者﹐翕然無異情也。耽者﹐和樂之至也。帑﹐謂子也。﹞

天地位﹐萬物育﹐只是一个順而已。妻子如此﹐兄弟又如此﹐以至室家妻帑皆如此。一家之中都是和气﹐於父母分上方始是順。下面有纖毫不盡分處﹐上面和气便有所傷﹐只爲一家之心無非父母之心﹐能以父母之心爲心﹐則骨肉之際安可纖毫不盡分乎﹖琴瑟和方可鼓﹐才一弦不和﹐便不成聲。妻子好合﹐𨿽云和樂﹐而兄弟之情未能翕然﹐則一家和气有虧多矣。兄弟旣翕﹐不特和樂﹐而且又至於耽焉﹐此則極言人道必如此而後爲順也。始於家邦﹐終於四海﹐全在這上。故曰自卑自邇。

右第十五章

。自君子之道費而隱發揮﹐至此辭旨方足。

第十六章

子曰「鬼神之爲徳﹐其盛矣乎﹗視之而弗見﹐聽之而弗聞﹐體物而不可遺。使天下之人齊﹝側皆切﹞明盛服﹐以承祭祀﹐洋洋乎﹗如在其上﹐如在其左右。《詩》曰﹕『神之格思﹐不可度﹝待洛切﹞思﹗矧可射﹝音亦﹐詩作斁﹞思﹗』夫微之顯﹐誠之不可掩如此夫。」﹝體物﹐言變化萬物而爲之體。不可遺﹐言無物不具此妙也。齊者﹐齊戒也。明﹐猶潔也。洋洋﹐盛貌。詩大雅抑篇。格﹐至也。度﹐猶測也。射﹐厭也。思﹐語辭。此者﹐指鬼神而言也。﹞

武王曰﹕惟人萬物之靈。夫子曰﹕心之精神是謂聖。本心本聖﹐本心本靈。生而爲人﹐死爲鬼神﹐一也。無形之可見者﹐無聲之可聞也。而日月以此運行﹐風霆以此鼓舞。凡形色於兩間者﹐莫不以此發育﹐物物皆體﹐物物皆妙而不可遺焉。使天下之人莫不齊明盛服以承祭祀﹐洋洋乎﹐如在其上﹐如在其左右﹐神之至也﹐不可測也﹐況可得而厭斁也﹐非盛徳能爾乎﹖理𨿽微而實顯﹐吾心之誠﹐不聞不睹﹐而其不可掩之妙亦如是矣。本一故也。

右第十六章

。此後專提誠字﹐發明中庸。而首以鬼神之徳﹐形容誠之不可掩。

第十七章

子曰「舜其大孝也與﹝平聲﹞﹗徳爲聖人﹐尊爲天子﹐富有四海之內。宗廟饗之﹐子孫保之。故大徳必得其位﹐必得其祿﹐必得其名﹐必得其壽。故天之生物﹐必因其材而篤焉。故栽者培之﹐傾者覆之。《詩》曰﹕『嘉﹝詩作假﹐音暇﹞樂﹝音洛﹞君子﹐憲憲﹝詩作顯﹞令徳﹗宜民宜人﹐受祿於天。保佑命之﹐自天申之﹗』故大徳者必受命。﹝子孫﹐謂虞思陳胡公之屬。舜年百有十歲﹐是得壽也。材﹐質也。篤﹐厚也。栽﹐植也。詩大雅假樂篇。假﹐卽嘉也。言嘉樂君子之如此也。顯﹐著也。﹞

夫子論舜大孝﹐不指言克諧之事﹐而以徳爲聖人﹑尊爲天子﹑富有四海﹑宗廟饗﹑子孫保五事稱之。嗚呼﹗此孝之所以大歟﹖曰位﹐曰祿﹐曰名﹐曰孝﹐非大徳不足以得之也。天道福善禍淫﹐栽則培﹐傾則覆﹐焉可誣哉。假樂之詠可見矣﹐故大徳者必受命。此舜之大孝所以通於神明者也。

右第十七章

。承上章言舜之大孝﹐以發明所謂誠之不可掩者。

第十八章

子曰「無憂者其惟文王乎﹗以王季爲父﹐以武王爲子﹐父作之﹐子述之。武王纘大王﹝大﹐音泰﹐下同﹞﹑王季﹑文王之緒。壹戎衣而有天下﹐身不失天下之顯名。尊爲天子﹐富有四海之內。宗廟饗之﹐子孫保之。武王末受命﹐周公成文武之徳﹐追王﹝去聲﹞大王﹑王季﹐上祀先公以天子之禮。斯禮也﹐達乎諸侯大夫﹐及士庶人。父爲大夫﹐子爲士。葬以大夫﹐祭以士。父爲士﹐子爲大夫。葬以士﹐祭以大夫。期﹝居之切﹞之喪達乎大夫﹐三年之喪達乎天子﹐父母之喪無貴賤一也。﹝纘﹐繼也。大王﹐王季之父也。緒﹐業也。戎衣﹐甲冑之屬。一戎衣﹐言一著戎衣而遂克商也。末﹐猶晚年也。追王者﹐追尊之以王號也。文王已受命稱王﹐故止追王大王﹑王季。先公組紺以上至后稷也﹐祀以天子之禮者。葬用死者之爵﹐祭用生者之祿。此禮達乎諸侯大夫及士庶人。一也﹐猶言父𨿽庶人而子爲天子﹐亦以天子之禮祭之。喪服自期以下諸侯絕﹐大夫降﹐而父母之喪則上下皆同也。﹞

父作子述﹐文王處人道之常﹐何所憂乎。若舜則不能無憂。王季肇基﹐父作也。武王纘前王之緒﹐周公成前王之徳﹐子述也。

右第十八章

。此文王誠之不可掩者。

第十九章

子曰「武王﹑周公﹐其達孝矣乎﹗夫﹝音扶﹞孝者﹐善繼人之志﹐善述人之事者也。春秋修其祖廟﹐陳其宗器﹐設其裳衣﹐薦其時食。宗廟之禮﹐所以序昭﹝如字﹞穆也。序爵﹐所以辧貴賤也。序事﹐所以辧賢也。旅酬下爲﹝去聲﹞上﹐所以逮賤也。燕毛﹐所以序齒也。踐其位﹐行其禮﹐奏其樂﹐敬其所尊﹐愛其所親﹐事死如事﹐生事亡如事存﹐孝之至也。」﹝達﹐通變之謂也。祖廟﹐天子七諸侯五大夫三適士二官師一。宗器﹐先世所藏之重器﹐若赤刀﹑大訓﹑天球﹑河圖之類也。裳衣﹐先祖之遺衣服﹐祭則設之以授屍也。時食﹐四時之食﹐各有其物也。宗廟之次﹐左爲昭﹐右爲穆﹐而子孫亦以爲序也。序爵者﹐公侯卿大夫各以爵爲差。事者﹐宗祝有司之職事﹐髙下各以其所能任也。旅﹐眾也。酬﹐導飲也。旅酬於下﹐下亦得獻於上也。逮﹐及也。燕毛﹐祭畢而燕乃序齒尊老﹐毛髮白位於上。踐﹐猶履也。其﹐指先王也。所尊所親﹐先王之祖考子孫臣庶也。始死曰死﹐旣葬而反曰亡。﹞

達孝當就繼志述事上看。志不易﹐繼也﹐事不易﹐述也。若以無攺父道爲孝﹐則武王不宜伐商。若以友於兄弟爲孝﹐則周公不當誅管蔡。未可與權者﹐未足與議也。故以達孝稱之﹐是其伐也﹐其誅也﹐乃其所以善繼志述事者也。使武王忍於商而不伐﹐周公忍於管蔡而不誅﹐𨿽欲踐位行禮﹐如下文所述可得乎﹖所以盛言祖廟之修﹐宗廟之禮﹐而申言孝之至﹐在繼志述事之後也。

「郊社之禮﹐所以事上帝也。宗廟之禮﹐所以祀乎其先也。明乎郊社之禮﹑禘嘗之義﹐治國其如示諸掌乎。」

上節旣言宗廟之禮﹐於此又兼言郊社之禮。《孝經》稱周公郊祀后稷以配天宗﹐祀文王於明堂以配上帝。蓋其禮至周公而備﹐所以極繼志述事之形容也。明乎郊社之禮﹑禘嘗之義﹐非特文物度數之末而已。所謂微之顯誠之不可掩者﹐果可以外求乎﹖明乎此﹐則推之天下國家﹐無他道也。與《論語》指其掌正同。一章之旨﹐歸宿在此。

右第十九章

。此武王周公誠之不可掩者。三章皆承鬼神之徳而發明聖人所以感通鬼神一貫之妙﹐天下國家由是而達之爾。故此章終之以治國﹐下章繼之以問政。

第二十章

哀公問政。子曰「文武之政﹐布在方策。其人存﹐則其政舉﹔其人亡﹐則其政息。人道敏政﹐地道敏樹。夫﹝音扶﹞政也者﹐蒲盧也。故爲政在人﹐取人以身﹐修身以道﹐修道以仁。仁者﹐人也﹐親親爲大。義者﹐宜也﹐尊賢爲大。親親之殺﹝去聲﹞﹐尊賢之等﹐禮所生也。在下位不獲乎上﹐民不可得而治矣﹗﹝先儒謂此句在下﹐誤重在此﹞故君子不可以不修身。思修身﹐不可以不事親。思事親﹐不可以不知人。思知人﹐不可以不知天。」﹝哀公﹐魯君﹐名蔣。方﹐版也。策﹐簡也。息﹐止也。敏﹐速也。蒲盧﹐蒲葦也。殺﹐隆殺之殺。等﹐等級也。﹞

政其具也﹐人者有其具者也。文武之政未嘗泯沒﹐人存則舉﹐人亡則息耳。人道之敏於政﹐猶地道之敏於樹。艸木不自樹也﹐一元之气運而不息﹐其生也勃然。政﹐猶蒲盧艸之尢易生者也。爲政在人﹐焉可誣哉。然盡一人字﹐則甚不易也。取人者﹐求人之所以爲人者也。人之爲人﹐非可外求﹐反諸身而已。身何以修﹐曰道而已。道何以修﹐曰仁而已。本心洞然﹐常覺常明﹐略無纖毫微累﹐人之所以爲人者﹐以此。情昏意蔽﹐冥冥罔覺﹐則其與禽獸相近者幾希﹐於人何有。故曰﹕仁者人也。立人之道﹐曰仁與義﹐二者未嘗偏廢。故又曰﹕義者宜也。仁莫大於親親﹐義莫大於尊賢。親親而得隆殺之宜﹐尊賢而有等級之辧。此禮之所由生也﹐政安有不舉者乎。故君子不可以不修身。思修身﹐不可以事親。思事親﹐不可以不知人。思知人﹐不可以不知天。孟子謂「知性則知天」﹐是也。非人之外別有所謂天也﹐我固有之﹐有此者也。格物者﹐格此者也。先覺者﹐覺此者也。下文所謂明善者﹐明此者也。知所以爲天﹐則知所以爲人矣。知所以爲人﹐則知所以事親而身亦修矣。聖人論爲政在人﹐推而至於仁﹐又推而至於知天﹐方盡得一人字。若文武則眞其人也。嗚呼﹗政哉﹐豈偶然也哉。

天下之達道五﹐所以行之者三。君臣也﹐父子也﹐夫婦也﹐昆弟也﹐朋友之交也﹐五者天下之達道也。知﹝去聲﹞﹑仁﹑勇﹐三者天下之達徳也。所以行之者一也。或生而知之﹐或學而知之﹐或困而知之﹐及其知之一也。或安而行之﹐或利而行之﹐或勉彊﹝上聲﹞而行之﹐及其成功一也。

此節承上文﹐知天而推明修身之旨也。五者天下達道而所以行之者三。三者何﹖知﹑仁﹑勇是也。三者天下之達徳而所以行之者一。一者何﹖天是也。我固有之﹐非外鑠也。父子之有親者﹐此也。君臣之有義者﹐此也。夫婦之有別者﹐此也。長幼之有序者﹐此也。朋友之有信者﹐此也。名曰達道﹐非我所私有也。知此則謂之知﹐全此則謂之仁。勉勉乎此﹐自彊而不息﹐則謂之勇。名曰達徳﹐非我所獨得也。無間於知愚﹐無間於貴賤﹐無間於古今。此心同也﹐此理同也。但囿於形體﹐蔽於意念﹐是以日用而不知耳。不能知﹐安能行。然知有三等焉﹐有生而知者﹐有學而知者﹐有困而後學乃始知者。三者𨿽不同﹐及到知處則一而已。旣知之而行亦有三等焉﹐有安而行者﹐有利而行者﹐有勉彊而行者。三者𨿽不同﹐及到成功處則一而已矣。知卽是知﹐行卽是仁﹐其所以能行卽是勇。知而不行﹐猶不知也。行而不至於成功﹐猶不行也。嗚呼﹗堯舜性之不可及己。人皆可以爲堯舜﹐豈欺我哉。

子曰「好學近乎知﹝去聲﹞﹐力行近乎仁﹐知恥近乎勇。知斯三者﹐則知所以修身。知所以修身﹐則知所以治人。知所以治人﹐則知所以治天下國家矣。」

此節又承上文推明知﹑仁﹑勇用力之地也。知不自明也﹐由學而明。好學𨿽未便知﹐然近乎知矣。仁不自至也﹐行之則至。力行𨿽未便能盡仁﹐然近乎仁矣。勇不自勇也﹐知恥則果決。凡甘心於穿窬狗彘之行而不知反者﹐只是不知恥。知恥𨿽未便謂之勇﹐然近於勇矣。「近」字與違道不遠﹐語意正相似。三者同用﹐闕一不可。知斯三者﹐方知所以修身﹐知所以修身則所以治人﹐所以治天下國家亦若是而已。我之心卽人之心﹐安有身不修而別有所謂治人之道也哉。

凡爲天下國家有九經﹐曰﹕修身也﹐尊賢也﹐親親也﹐敬大臣也﹐體羣臣也﹐子庶民也﹐來百工也﹐柔遠人也﹐懷諸侯也。修身則道立﹐尊賢則不惑﹐親親則諸父昆弟不怨﹐敬大臣則不眩﹐體羣臣則士之報禮重﹐子庶民則百姓勸﹐來百工則財用足﹐柔遠人則四方歸之﹐懷諸侯則天下畏之。齊﹝側皆切﹞明盛服﹐非禮不動﹐所以修身也。去﹝上聲﹞讒遠色﹐賤貨而貴徳﹐所以勸賢也。尊其位﹐重其祿﹐同其好﹝去聲﹞惡﹝去聲﹞﹐所以勸親親也。官盛任使﹐所以勸大臣也。忠信重祿﹐所以勸士也。時使薄斂﹐所以勸百姓也。日省月試﹐旣﹝許气切﹞稟﹝力錦切﹞稱事﹐所以勸百工也。送往迎來﹐嘉善而矜不能﹐所以柔遠人也。繼絕世﹐舉廢國﹐治亂持危﹐朝聘以時﹐厚往而薄來﹐所以懷諸侯也。凡爲天下國家有九經﹐所以行之者一也。﹝經﹐常也﹐治天下國家之常道也。體者﹐以身體之。子者﹐視之如子也。柔者﹐和柔之也。眩﹐亂也。報﹐報上也。勸﹐勉也。忠信﹐待之以誠。重祿﹐養之者厚也。旣﹐讀曰餼。餼稟﹐稍食也。稱事﹐量其事功而上下其食也。往則爲之授節以送之﹐來則丰其委積以迎之也。善者嘉之﹐不能者矜之。備見忠厚樂易之意﹐不矜﹐卽慢忽失其心矣。朝謂諸侯朝於天子。聘謂諸侯使大夫來獻。厚往薄來﹐謂燕賜厚而納貢薄也。﹞

此節又承上文治天下國家而發明九經之旨﹐終其所以治之之說也。天下國家之本在身﹐故九者以修身爲首﹐卽所謂知修身則知所以治天下國家者也。修身也而下﹐言其目也。修身則道立而下﹐言其效也。齊明盛服而下﹐言其事也。齊明盛服﹐非禮不動﹐道自然立。去讒遠色﹐賤貨而貴徳﹐心無所蔽﹐自然不惑。尊位重祿﹐同其好惡﹐親親之義篤矣﹐安得怨。官盛任使﹐大臣無不以之怨而朝廷之權一矣﹐安得眩。忠信重祿﹐以體羣臣﹐則手足腹心相視一體﹐故報禮重。時使薄斂﹐則養生喪死可以無憾﹐故百姓勸。一人之身﹐百工之所爲備。無以來之﹐則財用不足矣。日省月試﹐旣稟稱事﹐所以來也。遠人不服﹐修文徳以來之。無以柔之﹐則四方不歸矣。送往迎來﹐嘉善而矜不能﹐所以柔也。建國親侯﹐所以比天下。諸侯不懷﹐則天下不畏矣。絕廢亂危之有所賴﹐朝聘往來之有其節﹐所以懷也。𨿽然其事則九也﹐所以行之者非九也。天下國家如此其大﹐如此其廣且眾﹐所以感之而應﹐唱之而和者﹐孰使之然哉﹖一而已。上言達徳所以行者一﹐而先之曰知天。此言九經所以行者一﹐而繼之曰明善。明善卽知天也。所謂一也﹐不知不明﹐安知一之爲何物哉。

凡事豫則立﹐不豫則廢。言前定則不跲﹝其刼切﹞﹐事前定則不困﹐行﹝去聲﹞前定則不疚﹐道前定則不窮。在下位不獲乎上﹐民不可得而治矣。獲乎上有道﹕不信乎朋友﹐不獲乎上矣。信乎朋友有道﹕不順乎親﹐不信乎朋友矣。順乎親有道﹕反諸身不誠﹐不順乎親矣。誠身有道﹕不明乎善﹐不誠乎身矣。﹝凡事者﹐申言以發下文之義。豫者﹐先事而爲之﹐卽所謂前定也。跲﹐躓也﹐猶言蹉跌也。疚﹐病也。﹞

此節推原其所謂一也﹐曰言曰事曰行。不前定﹐皆有病﹐況道乎。道無窮也﹐端緒不明﹐大本不立﹐人自窮之耳。是故貴於前定也。且以在下位者言之﹐未有不獲乎上而能治民者。朋友而信﹐是獲上之道﹐前定也。不順乎親則朋友不信﹐事親而順﹐是信朋友之道﹐前定也。不誠乎身則親不順﹐反身而誠﹐是順親之道﹐前定也。不明乎善則身不誠﹐固有之善﹐洞然無蔽﹐是誠身之道﹐前定也。是善也﹐《大學》所謂止於至善者也。人自二三人至十百千萬﹐此無十百千萬﹐所謂一也﹐天也﹐故曰物格而後知至﹐知至而後意誠。意誠者﹐所以誠此者也。不明乎善而曰誠者﹐未之有也。此正曾子子思相傳之旨。茫茫千載不著不察﹐惜哉。

誠者﹐天之道也。誠之者﹐人之道也。誠者不勉而中﹝去聲下同﹞﹐不思而得﹐從﹝七容切﹞容中道﹐聖人也。誠之者﹐擇善而固執之者也。

此節又承明善﹑誠身而分別二者言之。誠者﹐自然無妄﹐不勉而中﹐不思而得﹐從容中道。生知安行之事﹐純乎天也。故曰天之道。誠之者必勉必思而後至焉。學知困知之事﹐其用工則由乎人也。故曰人之道。道一而已﹐初無天人之間﹐擇善固執﹐方是做明善﹑誠身工夫。苟明矣﹐無待於擇矣。誠矣﹐無待於固矣。何天道﹑人道之可言哉。

博學之﹐審問之﹐愼思之﹐明辧之﹐篤行之。有弗學﹐學之弗能弗措也。有弗問﹐問之弗知弗措也。有弗思﹐思之弗得弗措也。有弗辧﹐辧之弗明弗措也。有弗行﹐行之弗篤弗措也。人一能之己百之﹐人十能之己千之。果能此道矣﹐𨿽愚必明﹐𨿽柔必彊。

此節則擇善固執之事也。博學﹐審問﹐是講求於人。愼思﹐明辧﹐是精研於己。皆所以擇善也。𨿽然不學不問﹐固無以思辧爲也。學之徒博﹐問之徒審﹐而不能反求諸己﹐謹思而明辧之﹐則毫釐之差千里之謬﹐善如之何而可擇哉。異端邪說固不必論。蓋有終身學問汨沒乎章句文義之末﹐而於此事終不明白者﹐職此之由也。是故學不可以不問﹐問不可以不思﹐思不可以不辧﹐四者次序﹐工夫相承。性至於明而止耳。若篤行則旣明﹐後事所以固執之也。𨿽然﹐豈悠悠泛泛苟焉之謂乎﹖不學則已﹐學則的然立志﹐必期於能﹐不能不止也。不問則已﹐問則的然究心﹐必期於知﹐不知不止也。不思則已﹐思必期於得。不辧則已﹐辧必期於明。不行則已﹐行必期於篤。不得﹑不明﹑不篤﹐不止也。直是用功﹐常百倍於人焉。凡學問思辧而不明﹐气餒志腐而行之無力者﹐非果能故也。斷斷乎果能此道﹐則蔽解惑去﹐𨿽愚必明矣﹐況非愚者乎。矢去川決﹐𨿽柔必彊矣﹐況非柔者乎。明卽所擇者善﹐彊卽所執者固。擇善固執而身修矣。不失斯所以爲人﹐而文武之政可舉矣。若乃悠悠泛泛﹐不自鞭勉﹐𨿽剛明之資﹐亦末如之何也。三復「果能」二字﹐令人悚然。

右第二十章

。第十六章

自鬼神之徳發明誠字﹐繼之以舜之大孝﹐又繼之以武王周公之達孝﹐然後繼之以夫子之論政﹐廣大周流﹐無非此誠之運﹐而其大本則不外乎善。此人與天地鬼神一而不二者也。嗚呼至哉﹗孩提之童﹐知愛其親﹐善端方萌﹐眞實無僞﹐其證莫明於此﹐其事莫大於此﹐故論仁必說親親﹐論知天必說事親﹐論明善必說順親﹐以至達道九經﹐往往而是。此大孝達孝之所以通乎神明﹐而此章之所以承乎其後者歟﹖

第二十一章

自誠明﹐謂之性。自明誠﹐謂之教。誠則明矣﹐明則誠矣。﹝自﹐由也﹞

誠﹐無妄也﹐固有之善﹐自然無蔽。生而知之者也﹐故曰性。其次必須知至﹐方能意誠。學而知之者也﹐故曰教誠﹐則自明矣。明則進於誠矣。質𨿽不同﹐及其知之﹐一也。曰性曰教﹐正合首章之旨。

右第二十一章

。承上章誠者誠之者而發此義。

第二十二章

惟天下至誠﹐爲能盡其性。能盡其性﹐則能盡人之性。能盡人之性﹐則能盡物之性。能盡物之性﹐則可以贊天地之化育。可以贊天地之化育﹐則可以與天地參矣。﹝贊﹐猶助也。參者﹐與之參合而無間也。﹞

言誠足矣。又曰至誠﹐非於誠上更有加也。所以極言之也﹐天命之性﹐人人所同﹐虛靈湛然﹐本無欠闕﹐情僞相感﹐意蔽欲昏﹐是以冥冥妄行﹐不能全其所固有爾。至誠無妄﹐純徳孔明﹐自然無所虧損﹐故曰能盡其性。盡者﹐洞徹底蘊﹐略無纖毫欠闕﹐非謂有加於其所固有也。譬之日月﹐而或蝕焉﹐有一分之未復卽有一分之未盡﹐復之如故﹐全體全明﹐所謂能盡如斯而已。賢者覺其本性﹐𨿽己明徹﹐然未到知天命﹐未到從心所欲﹐不逾矩之地也﹐猶是工夫有欠﹐皆未可謂之能盡也。必聖人而後可也。我之性卽人之性﹐卽物之性﹐能盡其性﹐則能盡人之性矣。能盡人之性﹐則能盡物之性矣。有生之類同具此理。鳶飛魚躍﹐昭然灼然﹐不加揣量﹐不勞擬議﹐豈待逐一思索而後得哉。本心不明﹐處處窒礙﹐人物與我﹐了不相通﹐或者方囂囂然馳鶩於外﹐曰將盡物之性﹐而後可以盡吾之性也﹐不旣倒置乎﹖天地萬物﹐皆我性也﹐能盡其性﹐能盡人物之性﹐則發育自我﹐而天地在範圍中矣。此致中和之極功也。曰贊曰參﹐殊不爲過。「盡」字上六个「能」字﹐「贊」字下兩个「可以」字﹐宜細玩。

右第二十二章

。又言誠者之事。

第二十三章

其次致曲﹐曲能有誠﹐誠則形﹐形則著﹐著則明﹐明則動﹐動則變﹐變則化﹐惟天下至誠爲能化。﹝其次﹐謂至誠之次。致者﹐所以用工也。曲﹐委曲也。前明則誠﹐明其本心也。此著則明誠之不可掩也。﹞

誠者﹐自然而然﹐無待於致曲。致曲者﹐用功委曲﹐擇善而固執之者也。學之博﹐問之審﹐思之愼﹐辧之明﹐行之篤﹐以至不能不止﹐百倍其功﹐致曲之謂也。如此乃能有誠﹐誠則形矣﹐形則著矣﹐著則明矣。微之顯﹐誠之不可掩﹐自然發越﹐焉可彊哉。孟子曰﹕至誠而不動者﹐未之有也。不誠﹐未有能動者也。人心到此﹐自然感動。感動者﹐轉移變化之機。變而至於能化﹐則功用與至誠等矣。所謂及其成功﹐一也。故繼之曰﹕惟天下至誠爲能化。

右第二十三章

。又言誠之者之事。

第二十四章

至誠之道﹐可以前知。國家將興﹐必有禎祥。國家將亡﹐必有妖孽。見﹝音現﹞乎蓍龜﹐動乎四體。禍福將至﹐善必先知之﹐不善必先知之。故至誠如神。﹝禎祥者﹐福之兆。妖孽者﹐禍之萌。蓍所以筮﹐龜所以卜。四體﹐先儒謂執玉髙卑﹐其容俯仰之類。神﹐鬼神也。﹞

天下之至靈者莫如心。惟弗用靈﹐是以愚爾。今人稍稍虛靜﹐是非利害便能了了﹐況至誠乎。然所謂前知者﹐不過於朕兆之萌﹐見微而知著。國家興亡﹐必有禎祥妖孽見乎蓍龜四體之間﹐故其禍福將至﹐善與不善﹐必先知之。旣曰必有﹐又曰必先﹐知惟其有﹐是以知非別有一種靈怪﹐如後世妖妄之說也。鬼神之徳只是至誠﹐聖人亦只是至誠﹐故曰至誠如神﹐而易亦曰知幾其神。

右第二十四章

。又言誠者之事。至誠前知﹐是明之極處。

第二十五章

誠者自成也﹐而道自道也。誠者物之終始﹐不誠無物。是故君子誠之爲貴。誠者非自成己而已也﹐所以成物也。成己仁也﹐成物知﹝去聲﹞也。性之徳也﹐合外內之道也﹐故時措之宜也。﹝物﹐對自而言﹐事物之物也。與下文成己﹑成物正相應。﹞

孟子曰﹕哭死而哀﹐非爲生者也。誠者已分﹐當然之事﹐豈爲人而誠哉。有一毫爲人之心﹐卽非誠矣。故誠乃自成﹐而其道乃自道也﹐非有假於外也﹐我固有之也。𨿽然舉天下事事物物所以能有終有始者﹐誠而已。一念不誠﹐隨卽間斷﹐何有於物。只每日交際應酬之間便可見。故君子必貴於誠之也。然則誠固自成也﹐非自成己而已也。感動變化﹐於是乎在。是成己者﹐卽所以成物也。修身而家齊﹐而國治﹐而天下平﹐非兩事也。於是就成己﹑成物上發明仁知﹐最宜深玩。仁者﹐不失其本心之謂。苟誠矣﹐則純明融一﹐無所蔽虧﹐而已成矣。故曰仁。成己固所以成物也。然非通乎人情﹐達乎世變﹐周乎物理﹐權乎事宜﹐妙用不窮﹐泛應曲當﹐則物亦未易成也。故曰知。子曰﹕知及之﹐仁能守之。知則進於仁矣﹐仁則無不知矣。苟謂之仁而知未足以成物﹐則是仁上猶有欠也。仁才成己﹐知便成物﹐性之徳則然通﹐物與己一而不二﹐合外內之道也。故時指之而無不宜也。時措不宜﹐何以爲道。此異端之學所以謬於經世﹐而爲萬世大法之罪人歟﹖

右第二十五章

。又言誠之者之事。

第二十六章

故至誠無息。不息則久﹐久則徵﹐徵則悠遠﹐悠遠則博厚﹐博厚則髙明。博厚﹐所以載物也。髙明﹐所以覆物也。悠久﹐所以成物也。博厚配地﹐髙明配天﹐悠久無疆。如此者﹐不見﹝音現﹞而章﹐不動而變﹐無爲而成。天地之道﹐可一言而盡也﹕其爲物不貳﹐則其生物不測。天地之道﹕博也﹐厚也﹐髙也﹐明也﹐悠也﹐久也。今夫﹝音扶下同﹞天﹐斯昭昭之多﹐及其無窮也﹐日月星辰系焉﹐萬物覆焉。今夫地﹐一撮土之多﹐及其廣厚﹐載華嶽而不重﹐振河海而不泄﹐萬物載焉。今夫山﹐一卷﹝平聲﹞石之多﹐及其廣大﹐艸木生之﹐禽獸居之﹐寶藏﹝去聲﹞興焉。今夫水﹐一勺﹝市若切﹞之多﹐及其不測﹐黿鼉蛟龍魚鱉生焉﹐貨財殖焉。《詩》曰「維天之命﹐於﹝音烏﹞穆不已﹗」蓋曰天之所以爲天也。「於乎﹝音烏呼﹞不顯﹐文王之徳之純﹗」蓋曰文王之所以爲文也﹐純亦不已。﹝徵﹐驗也。悠﹐亦遠也。悠久卽悠遠也。見﹐猶示也。不測者﹐莫知其所以然也。昭昭﹐明也。以一撮之旨﹐類推之﹐則亦當是﹐言其小耳。振﹐撼也。捲﹐區也。詩周頌維天之命篇。於﹐嘆辭。穆﹐深遠也。不顯﹐猶言不見也。純﹐無間斷也。﹞

心之隱微﹐有罅隙滲漏便間斷。至誠則純明融一﹐自然無息。不息則自然可久﹐久則自然發露﹐故有徵。徵非若爝火之光暫作而遽輟也。有徵而且悠遠也﹐非有徵之能悠遠也﹐不息之運也。到此則自然博矣厚矣。博厚則自然髙矣明矣。本無形之可度也﹐以其無不載不謂之博厚不可也﹐故配地。本無象之可睹也﹐以其無不覆不謂之髙明不可也﹐故配天。然而化育之功參乎天地﹐又非悠久不可也﹐所謂悠久無疆界之限焉。夫如是者﹐豈有纖毫作用於其間哉。如萬象參錯於澄潭明鑑之上﹐人見其章也而實不見也﹐人見其變態萬狀也而實不動也﹐人見其無所不成也而實未嘗有所爲也。舜受堯禪﹐庶務眾職﹐從頭整頓﹐若不勝其煩矣而曰無爲。禹乘四載﹐八年於外﹐三過其門而不入﹐若不勝其多事矣而曰行其所無事。文王受命伐犬戎﹐伐密須﹐敗耆國﹐伐邗伐崇﹐而又作邑遷都﹐若不勝其擾矣而曰不識不知。嗚呼﹗此豈囿形泥象者所可知哉。𨿽然天地之道可一言而盡﹐亦曰其爲物不貳而已。是物也﹐天之爲天者﹐此也﹔地之爲地者﹐此也﹔人之爲人者﹐此也﹔萬物之爲萬物﹐此也。自淸濁未分以至無窮﹐迎之不見其首﹐隨之不見其後﹐無聲之可聞也﹐無形之可見也﹐卽所以不見而章﹐不動而變﹐無爲而成者也﹐是謂太極﹐是之謂一。夫是以生物而不測﹐若可測卽貳矣。天自天﹐地自地﹐了無干涉﹐而不足以爲道矣。以是而論﹐則博厚不必曰地﹐髙明不必曰天。天地之道﹐博也﹑厚也﹑髙也﹑明也﹑悠也﹑久也﹐一也﹐本無貳也。仰觀於天﹐此昭昭之多爾﹐及其無窮而萬物無不覆焉。俯察於地﹐一撮土之多爾﹐及其廣厚而萬物無不載焉。人知其無窮也﹐不知其不貳者所以無窮也。人知其廣厚也﹐不知其不貳者所以廣厚也。天地𨿽大在此不貳中。特蕞爾之形象﹐以至捲石勺水所以生物不測者﹐莫不皆然。故於章末始發明之﹐曰﹕維天之命﹐於穆不已。天之所以爲天也﹐於乎不顯。文王之徳之純﹐文王之所以爲文也。兩个「所以」字﹐指得極淸切。天之命不已﹐文王之徳亦不已。此聖人與天地之所以一而不貳者也。然則配天地而無疆﹐非至誠無息﹐孰能與於此哉。

右第二十六章

。又言誠者之事。始論聖人如此。中論天地如此。終論天與聖人所以配合者如此。

第二十七章

大哉聖人之道﹗洋洋乎﹗發育萬物﹐峻極於天。優優大哉﹗禮儀三百﹐威儀三千。待其人而後行。故曰苟不至徳﹐至道不凝焉。故君子尊徳性而道問學﹐致廣大而盡精微﹐極髙明而道中庸。溫故而知新﹐惇厚以崇禮。是故居上不驕﹐爲下不倍﹝與背同﹞﹐國有道其言足以興﹐國無道其默足以容。《詩》曰「旣明且哲﹐以保其身。」其此之謂與﹝平聲﹞﹖﹝峻﹐髙大也。優優﹐有餘之意。禮儀﹐經禮也。威儀﹐曲禮也。其人者﹐指上文聖人而言。凝﹐聚也﹐不失之名也。道﹐由也。興者﹐興邦之興。詩大雅烝民之篇﹞

聖人於乾屢贊大哉。惟堯則之亦贊大哉。論聖人之道而以大哉稱之﹐極矣。洋洋乎﹗發育萬物﹐峻極於天。則天地萬物皆此道之變化矣。猶未盡也﹐復申之以優優大哉。其大無外﹐又不止於發育峻極矣。經禮﹐曲禮﹐皆道之用﹐必得斯人者而後行。苟非其人﹐不虛行也。是故苟不至徳﹐至道不凝。道非外物﹐我固有之﹐放失於情僞﹐馳散於物欲﹐是以不凝爾。徳者得也﹐得其所固有﹐則優優大哉。非外此而他有所謂大也。尊徳性而下﹐是做至徳工夫。徳性卽其所固有也。天﹑爵﹑良﹑貴﹑尊無與並。人自賤之﹐人自污之﹐於徳性而知所尊﹐大本立矣。然而非道問學﹐則不知其所以尊也。是物也﹐範圍天地非廣大乎﹐而其實則精微也。運行日月非髙明乎﹐而其實則中庸也。曰致曰盡曰極﹐皆問學之功也。始由乎問學﹐終由乎中庸。道之所以凝也﹐溫故而知新﹐日新﹐又新新﹐所以不已也。惇厚以崇禮﹐經禮﹑曲禮﹐庶乎其可行也。夫如是﹐則不驕不倍﹐或語或默﹐何往而非道哉。明哲保身﹐是言其默足以容禮﹐非浮薄者之事﹐故惇厚以崇之。

右第二十七章

。又言誠之者之事。

第二十八章

子曰「愚而好﹝去聲下同﹞自用﹐賤而好自專﹐生乎今之世﹐反古之道。如此者﹐烖﹝古災字﹞及其身者也。」非天子﹐不議禮﹐不制度﹐不考文。今天下車同軌﹐書同文﹐行同倫﹐𨿽有其位﹐苟無其徳﹐不敢作禮樂焉。𨿽有其徳﹐苟無其位﹐亦不敢作禮樂焉。子曰「吾說夏禮﹐杞不足徵也。吾學殷禮﹐有宋存焉。吾學周禮﹐今用之﹐吾從周。」﹝反者﹐與之相反也。今﹐指當時而言。軌﹐車轍也。倫﹐人文也。杞﹐夏之後。徵﹐證也。宋﹐殷之後也。﹞

議禮﹑制度﹑考文三者﹐天子之事。況今天下車同軌﹐則度無用制也。書同文﹐則文無用考也。行同倫﹐則禮無用議也。𨿽有位無徳﹐不敢作禮樂焉﹐愚而自用可乎﹖𨿽有徳無位﹐不敢作禮樂焉﹐賤而自專可乎﹖考三代之禮﹐惟周制之從﹐吾聖人未嘗敢違乎今也﹐生今之世而反古可乎﹖

右第二十八章

。承上章樂禮而言。

第二十九章

王﹝去聲﹞天下有三重焉﹐其寡過矣乎﹗上焉者𨿽善無徵﹐無徵不信﹐不信民弗從。下焉者𨿽善不尊﹐不尊不信﹐不信民弗從。故君子之道本諸身﹐徵諸庶民﹐考諸三王而不謬﹐建諸天地而不悖﹐質諸鬼神而無疑﹐百世以俟聖人而不惑。質諸鬼神而無疑﹐知天也。百世以俟聖人而不惑﹐知人也。是故君子動而世爲天下道﹐行而世爲天下法﹐言而世爲天下則。遠之則有望﹐近之則不厭。《詩》曰「在彼無惡﹝去聲﹞﹐在此無射﹝葉丁故切﹞﹐庶幾夙夜﹐以永終譽﹗」君子未有不如此而蚤有譽於天下者也。﹝三重﹐三代之禮也﹐王天下以此三者爲重﹐故曰三重。君子﹐指王天下者而言。建﹐立也。法﹐法度也。則﹐準則也。詩周頌振鷺篇。射﹐厭也﹐此指無惡無射也。﹞

上焉者﹐聖人之有位而已遠者也。𨿽善而其事無證﹐無證則民不信﹐故弗從。下焉者﹐聖人之無位而在下者也。𨿽善而其位不尊﹐不尊則民不信﹐亦弗從。惟三代之王﹐去今不遠﹐典章文物有證而尊。於斯三者而知所重焉﹐則可以寡過也。𨿽然上自羲農﹐下逮周孔﹐先聖後聖其揆則一也。事𨿽無證﹐而道未嘗泯﹐位𨿽不尊﹐而道未嘗卑﹐所以必貴於三重者﹐取其證於民而信從爾。故君子之道﹐本諸身﹐徵諸庶民。本諸身﹐非外假也。徵諸庶民﹐信從之謂也。考諸三王而果不謬﹐則建諸天地而不悖矣﹐質諸鬼神而無疑矣﹐百世以俟聖人而不惑矣。於何而建也﹐天地卽我也﹐非外於此而有所謂不悖也。於何而質也﹐鬼神卽我也﹐非外此而有所謂無疑也。於何而俟也﹐百世聖人卽我也﹐非外此而有所謂不惑也。於鬼神之無疑﹐系之曰知天。於聖人之不惑﹐系之曰知人。嗚呼﹗此豈區區文義所可求哉。如是則動而爲道﹐行而爲法﹐言而爲則﹐遠之有望﹐近之不厭﹐特先得我心之同然﹐而天下之心自有不期然而然者耳。庶幾夙夜﹐以永終譽。柰之何違道而可以干譽也。知天﹐知人﹐與問政章同義。

右第二十九章

。承上章三代之禮而言。或曰子曰﹕夏禮吾能言之﹐杞不足徵也﹔殷禮吾能言之﹐宋不足徵也。此章所論上焉者𨿽善無徵﹐疑此之謂。今謂三代而上已遠之事﹐安所據乎﹖曰以三重而知之也。徵諸庶民﹐考諸三王而不謬﹐則𨿽善無徵之﹐非三代無疑也。果無徵矣﹐安所重乎﹖安所考而知其不謬乎﹖然則無徵﹐非不足徵之謂也。夏殷之不足徵﹐特文獻不足﹐不能備耳。而君臣禮義之大經﹐典章文物之大體﹐固未始無也。不然則殷因於夏﹐周因於殷﹐而所謂損益者﹐又如之何而可知耶﹖或曰﹕三重固矣﹐夫子曷爲而獨從周﹖曰﹕非天子不議禮三重王天下者之事。生乎今之世﹐反古之道﹐夫子不爲也。

第三十章

仲尼祖述堯舜﹐憲章文武。上律天時﹐下襲水土。辟﹝音譬下同﹞如天地之無不持載﹐無不覆幬。﹝徒報切﹞辟如四時之錯行﹐如日月之代明。萬物並育而不相害﹐道並行而不相悖﹐小徳川流﹐大徳惇化﹐此天地之所以爲大也。﹝祖者﹐宗之也。憲章﹐法度也。律﹐法也﹐齊也。襲﹐因也。錯﹐參錯也。悖﹐猶背也。﹞

祖述堯舜﹐道統傳也。憲章文武﹐治其備也。上律天時﹐健也。下襲水土﹐順也。是故與天地合其徳﹐與四時合其序﹐與日月合其明。廣大無疆﹐萬物同體﹐自然不相害。變通不窮﹐無非大順﹐自然不相悖。小徳大徳﹐非徳之有二也。自其日用言之﹐則如百川之分流。自其大原言之﹐則如造化之醇厚。源泉混混﹐不捨晝夜﹐盈科而後進放乎四海﹐豈二物哉。持載而下﹐皆天地之所以爲大。吾夫子實似之。致中和﹐天地位焉﹐萬物育焉﹐此中庸之極效也。嗚呼盛哉﹗

右第三十章

。前此論中庸之徳無所不備﹐於此獨盛稱仲尼以明之﹐此所謂集大成﹐而子思之所以傳道也。故孟子亦曰﹕乃所願則學孔子。

第三十一章

惟天下至聖﹐爲能聰明睿知﹝去聲﹞﹐足以有臨也。寬裕溫柔﹐足以有容也。發彊剛毅﹐足以有執也。齊﹝側皆切﹞莊中正﹐足以有敬也。文理密察﹐足以有別﹝彼列切﹞也。溥博淵泉﹐而時出之。溥博如天﹐淵泉如淵。見﹝音現﹞而民莫不敬﹐言而民莫不信﹐行而民莫不說﹝音悅﹞。是以聲名洋溢乎中國﹐施﹝去聲﹞及蠻貊。舟車所至﹐人力所通﹐天之所覆﹐地之所載﹐日月所照﹐霜露所隊﹝音墜﹞﹐凡有血气者﹐莫不尊親﹐故曰配天。﹝臨﹐臨下也。文﹐文章也。理﹐條理也。密﹐詳密也。察﹐明辧也。溥﹐大也。淵泉﹐澄徹也。﹞

此足以形容集大成之妙矣。溥博如天﹐大無不包也。淵泉如淵﹐澄然不動也。喜怒哀樂﹐未發之先﹐安有許多名號﹐溥博而已﹐淵泉而已。及其時出之﹐則曰有臨﹐曰有容﹐曰有執﹐曰有敬﹐曰有別﹐互見疊出﹐變化無方﹐參錯縱橫﹐自然中節﹐非是聰明睿知而下五者臨時逐項安排出來也。人皆有是心﹐心皆具是理。惟至於聖方盡此妙。所謂配天﹐於是乎在﹐非待到莫不尊親處﹐方謂之配天也。下面是其效自如此。

右第三十一章

。此章之首言惟天下至聖爲能云云。下章之首又言惟天下至誠爲能云云。二章實與上章相承﹐皆仲尼之能事也。

第三十二章

惟天下至誠﹐爲能經綸天下之大經﹐立天下之大本﹐知天地之化育。夫焉﹝於虔切﹞有所倚﹖肫肫其仁﹗淵淵其淵﹗浩浩其天﹗苟不固聰明聖知達天徳者﹐其孰能知之﹖﹝經綸﹐治絲之名。經﹐常也。大經﹐言人倫也。知﹐乾知大始之知。肫肫﹐純一也。淵淵﹐深澄也。浩浩﹐廣大也。固﹐猶實也。﹞

大經卽和者﹐天下之達道也。大本卽中者﹐天下之大本也。天地之化育﹐卽天地位﹑萬物育也。此正中庸之至徳﹐惟至誠而後能經綸﹐能立﹐能知﹐夫焉有所偏倚也哉。亦曰肫肫其仁而已。肫肫其仁﹐日用純一﹐虛明變化﹐無體無方﹐澄然不動﹐淵淵其淵矣。殆不止於如淵也。大無不包﹐浩浩其天矣﹐殆不止於如天也。此至誠之妙也。一有偏倚﹐便失其仁﹐必不淵淵﹐必不浩浩﹐何以立大本﹐經大經﹐知化育也。惟覺知覺﹐惟聖知聖﹐非聰明聖知達乎天徳﹐烏足以知此。

右第三十二章

。《中庸》之書自十六章發明誠字﹐於此復以至誠之道終焉。嗚呼﹗盡之矣﹗上章言至聖﹐此章言至誠。非聖自聖﹐誠自誠也。誠而無息則聖矣﹐且安有聖而不誠者哉。故上章以溥博如天﹐淵泉如淵﹐言至聖之事。此章以淵淵其淵﹐浩浩其天﹐言至誠之功。

第三十三章

詩曰「衣﹝去聲﹞錦尙絅﹝口迥切﹞」﹐惡﹝去聲﹞其文之著也。故君子之道﹐闇﹝於感切﹞然而日章。小人之道﹐的然而日亡。君子之道﹐淡而不厭﹐簡而文﹐溫而理﹐知遠之近﹐知風之自﹐知微之顯﹐可與入徳矣。﹝詩衛風碩人篇。鄭丰篇絅皆作褧﹐與絅同﹐襌衣也。尙﹐加也。﹞

君子務晦藏﹐其道日章。小人事表襮﹐其道日亡。無他﹐務內與馳外之異耳。此衣錦尙絅所以惡其文之著也。是故曰淡曰簡曰溫﹐文若不著﹐若易厭也﹐若不文且理也。而其淡則不厭﹐𨿽簡而有文﹐𨿽溫而實理﹐此君子之道所以闇然而日章者也。學者有味乎此﹐而知遠之由近﹐知風之所自出﹐知微之所以自顯﹐則反諸吾身而不假乎其外矣。此正明善第一節

工夫。故曰可與入徳。語入徳之始而首嚴尙絅之戒﹐甚有味。

《詩》云「潛𨿽伏矣﹐亦孔之昭﹝詩作灼﹞﹗」故君子內省不疚﹐無惡﹝去聲﹞於志。君子之所不可及者﹐其惟人之所不見乎。﹝詩小雅正月篇。疚﹐病也。無惡於志者﹐不使其志有可惡之萌也。﹞

旣知之矣﹐卻要謹獨﹐曰疚曰惡﹐皆心之害也。省於內﹐用力於志﹐正是人所不見﹐所謂毋自欺也。

《詩》云「相﹝去聲﹞在爾室﹐尙不愧於屋漏。」故君子不動而敬﹐不言而信。﹝詩大雅抑之篇。相﹐視也。屋漏﹐室西北隅也。﹞

敬信於不動不言之時﹐則自然無疚惡矣。兩節工夫相承。

《詩》曰「奏﹝詩作鬷﹞假﹝與格同﹞無言﹐時靡有爭。」是故君子不賞而民勸﹐不怒而民威於鈇﹝音夫﹞鉞。﹝詩商頌烈祖篇。奏﹐進也。假﹐感格也。靡爭﹐和平也。威﹐畏也。鈇﹐莝斫刀也。鉞﹐斧也。﹞

惟不言而信﹐故奏假無言﹐時靡有爭。信孚於民而有不賞不怒之效也。

《詩》曰「不顯惟徳﹗百辟其刑之。」是故君子篤恭而天下平。﹝詩周頌烈文篇。不顯﹐所以明不動之義。刑﹐儀刑也。﹞

惟不動而敬﹐故不顯惟徳﹐百辟其刑之。敬達於諸侯而有篤恭天下之效也。

《詩》云「予懷明徳﹐不大聲以色。」子曰「聲色之於以化民﹐末也。」《詩》曰「徳輶﹝由酉二音﹞如毛」﹐毛猶有倫﹐「上天之載﹐無聲無臭」﹐至矣。﹝詩大雅皇矣篇。又徳輶下二句烝民篇。輶﹐輕也。又上天下二句文王篇。載﹐事也。﹞

上兩節旣言不動不言之效﹐於是又引三詩以形容之。如曰不大聲以色﹐𨿽不大是猶有聲﹐非不言也﹐猶有色非不動也。不若徳輶如毛﹐庶乎其可也。然毛𨿽極細﹐猶是有物之可比也。又不若上天之載無聲無臭﹐而後爲至也。所以極贊不動不言之妙﹐而不可以形容盡者也。

右第三十三章

。前章旣極言至聖至誠之功用﹐所謂中庸之徳﹐無以復加於此矣。至於篇末﹐復自入徳之始謹獨之功﹐推不動不言之化﹐而極於無聲無臭之妙﹐與首章修道之教不可須臾離之旨﹐實相發揮。所以指萬世之迷途﹐續先聖之絕學﹐至深至切矣。人莫不飲食也﹐鮮能知味也。嗚呼﹗其果不知味也哉。

