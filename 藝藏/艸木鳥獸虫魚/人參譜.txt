序

昔主漁洋欲撰《人參譜》﹐雜鈔羣籍﹐散見於《池北偶談》《居易錄》《香祖筆記》《古夫於亭雜錄》《分甘餘話》中﹐略稱完美﹐然其書卒不成。頃余偶得怔忡疾﹐醫者日非人參不可。顧近日遼參貴逾珠琲﹐貧家安所得此。因感是遂徧憶舊覽﹐檢書幾百種﹐披閱手抄﹐稍加論列﹐不十日譜成而病若失。豈人參有靈能陰相耶﹖於是漁洋之志﹐遂獲成就。其有闕略﹐請俟鴻通。時乾隆丙戌重陽前一日﹐梅谷陸烜書。

釋名

《唐韻》曰﹕薓﹐所金切﹐音森。

許愼《說文》曰﹕人菠﹐藥艸。菠﹐卽參也。

《集韻》曰﹕人菠。菠字或作獯﹑蓼。

周伯琦《六書正訛》日﹕人薓出上黨﹐從艸﹐浸聲。俗用參﹐非。烜按﹕《禦定佩文韻府》﹑毛西河《通韻》﹑邵子湘《韻略》皆云葠通作參。

《神農本艸》曰﹕人銜﹑鬼蓋﹐皆參。

《急就篇》曰﹕遠志﹑續斷﹑參﹑土瓜。

陶弘景《名醫別錄》曰﹕人參﹐神艸﹐又名土精﹐又名血參﹐又名人微。

吳普《本艸》曰﹕人參﹐一名黃參。

劉敬叔《異苑》曰﹕人參﹐一名土精。

《廣雅》曰﹕地精﹐人參也。

侯寧極《藥譜》曰﹕人參﹐別名皺面還丹。

王象晉《羣芳譜》曰﹕人參﹐一名海腴。

柳宗元書曰﹕言人參者﹐以人形。

李時珍《本艸綱目》釋名曰﹕人薓﹐或省作菠。年深浸漸長成者﹐根如人形有神﹐故謂之人菠神艸。薓字從濅﹐亦浸漸之義。濅卽浸字﹐後世因字文繁﹐遂以參星之字代之﹐從簡便爾。然承誤日久﹐亦不能變矣。惟張仲景《傷寒論》尙作菠字。一名人微﹐微乃菠字之訛。其成有階級﹐故曰人銜。其艸背陽向陰﹐故曰鬼蓋。其在五行﹐參色黃屬土﹐而補脾胃﹐生陰血﹐故有黃參﹑血參之名。得地之精靈﹐故有土精﹑地精之名。

李日華《紫桃軒雜綴》曰﹕人參﹐又名人微。微亦微漸之意。按﹕人參以地名者﹐曰紫團參﹐曰上黨參﹐曰遼參﹐曰新羅參﹐曰百濟參﹐曰髙麗參﹔以色名者﹐曰黃參﹐曰血參﹐曰紫參﹔以功用名者﹐曰地精﹐曰土精﹔以其性名者﹐曰鬼蓋﹕以奇異名者﹐曰孩兒參﹐曰神艸﹔以別名新人耳目者﹐曰海腴﹐曰皺面還丹﹔以品名者﹐曰白條﹐曰羊角﹐曰金井玉闌。其他有參之名﹐而不與人參爲類者﹐則元參﹑苦參﹑丹參﹑沙參﹐合人參《本艸》謂之五參也。又有彊襲參之名者﹐則薺苊名杏參﹑知母名地參﹑仙茅名婆羅門參。《本艸》拳參出淄州﹐《酉陽雜俎》阿勃參出拂林國﹐不可枚舉也。

陶弘景《藥總訣》曰﹕上黨在冀州西南﹐今來者形長而黃﹐狀如防風﹐多潤實而甘。俗乃重百濟者﹐形細而堅白﹐气味薄於上黨者。次用髙麗者﹐髙麗卽是遼東﹐形大虛軟﹐不及百濟﹐並不及上黨者。其艸一莖直上﹐四五相對﹐成花紫色。髙麗人作《人參贊》曰﹕三丫五葉﹐背陽向陰。欲來求我﹐椴樹相尋。椴﹐音賈。樹似桐﹐甚大。陰廣則多生﹐采作甚有法。今近山亦有﹐但作之不好。

按﹕寇宗爽所謂其價等銀者﹐乃上黨參也。《雜俎》所謂與白鏹同價者。則已爲遼參矣。顧近日參價十倍黃金﹐一百五六十倍白金﹐而上黨參每斤僅值銀四五錢﹐乃世人非遼參不服﹐人情之忽近而用遠﹐附貴而忘賤類如此。

王士禎《居易錄》曰﹕新定刨參之例﹕刨參人﹐親王一百四十名﹐人參七十斤﹔世子一百二十名﹐人參六十斤﹔郡王一百名﹐人參五十斤﹔長子九十名﹐人參四十五斤﹔貝勒八十名﹐人參四十斤﹔貝子六十名﹐人參三十斤﹔鎭國公四十五名﹐人參二十二斤半﹔輔國公三十五名﹐人參十七斤半﹔護國將軍二十五名﹐人參十二斤半﹔輔國將軍二十名﹐人參十斤﹔奉國將軍十八名﹐人參九斤﹔奉恩將軍十五名﹐人參七斤半。準免關稅﹐余參每斤納稅六錢。其出關買參之人﹐準於盛京﹑開原等處采買﹐不許於打牲之處采買云。

東坡集》自注曰﹕正輔分人參一苗﹐歸種韶陽。

《廣東新語》曰﹕粵無人參﹐蘇長公嘗種於羅浮﹐與地黃﹑枸杞﹑甘菊﹑香薯﹐爲羅浮五藥之圃。

羅日褧《成賓錄》曰﹕雲南姚安府產人參。吳儆《邕州化外諸國土俗記》曰﹕牂牁國藥有牛黃﹑人參﹑艸果等。

按﹕姚安﹑牂牁亦與髙麗爲近﹐若韶陽﹑羅浮﹐則東坡偶然戲種﹐恐今亦無其種也。

《範蠡計然》曰﹕人參以狀類人者﹐善。

《異苑》曰﹕人參生上黨者隹﹐人形皆具﹐能作兒啼。昔有人掘之﹐始下鏵﹐便聞土中呻吟聲﹐尋音而取﹐果得人參。

朱郁儀《玄覽》曰﹕人參千歲爲小兒。

《羣芳譜》曰﹕其有手足面目似人形者﹐更神效﹐謂之孩兒參。而假僞者尢多。

《爾雅翼》曰﹕欲試上黨眞人參者﹐當使二人同走﹐一與人參含之﹐度走三五里許﹐其不含者必喘﹐含者气息自如也。

《續博物志》曰﹕人參類薺苨。

劉勰《新論》曰﹕佞與賢相類﹐詐與信相似﹐辯與智相亂﹐愚與直相像﹐若薺苨之亂人參。

按﹕上黨參以形如防風﹐根有獅子盤頭者眞﹐其硬紋者僞也。

心不空虛﹐愈大愈妙。與其大而空虛﹐無寧小而堅實。今市肆所貨紅黨﹐又名熟黨﹐乃取江浙間土人參﹐去皮淨煮極熟﹐陰漧而成者﹐性下劣﹐不可用。遼參出寧古臺者﹐光紅結實。船廠出者﹐空松鉛塞﹐並有糙有熟。今亂人參者﹐匪獨薺苨。西洋人參產佛蘭國西﹐大似白泡糙參﹐但煎之其气不香耳。珠參出閩中﹐形圓﹐其皮肉絕類遼參﹐若作飲片﹐與參無辧。其他以僞作眞﹐做小爲大﹐爲獘滋多﹐用者其詳愼之。

性味

《桐君采藥錄》曰﹕人銜味苦。

《雷公炮炙論》曰﹕人參微苦。

北齊徐之才《雷公藥對》曰﹕茯苓﹑馬藺爲之使﹐惡溲疏﹑鹵咸﹐反藜蘆。一云畏五靈脂﹐惡皂莢﹑黑豆﹐助紫石英。

《名醫別錄》曰﹕人參易蛀蚛﹐惟納新器中密封﹐可經年不壞。唐蕭炳《四聲本艸》曰﹕人參頻見風日﹐則易蛀。惟用盛過麻油瓦罐泡淨焙漧﹐入華陰細辛與參相間﹐收之密封﹐可畱經年。

一法用淋過竈灰曬漧﹐罐收亦可。

孫思邈《千金方》曰﹕人參湯須用流水煮﹐用止水則不驗。

王符《潛夫論》曰﹕治疾當得眞人參﹐反得蘿菔。

朱震亨《本艸衍義補遺》曰﹕人參入手太陰﹐與藜蘆相反﹐服參一兩﹐入藜蘆二錢﹐其功盡廢也。

李中梓《本艸通元》曰﹕凡用必去蘆淨﹐蘆能耗气﹐又能發吐也。

按﹕觀此﹐今人以參須爲補﹐謬矣。

《神農本艸經》曰﹕人銜根﹐甘微寒﹐無毒﹐補五臟﹐安精神﹐定魂魄﹐止驚悸﹐除邪气﹐明目﹐開心益智﹐久服輕身延年。

《名醫別錄》曰﹕神艸﹐微溫﹐療腸胃中冷﹐心腹鼓痛﹐胸脇逆滿﹐霍亂吐逆﹐調中﹐止消渴﹐通血脈﹐破堅積﹐令人不忘。

甄權《藥性本艸》曰﹕主五勞七傷﹐虛損瘦弱﹐止嘔噦﹐補五臟六腑﹐保中守神﹐消胸中痰﹐治肺痿及癇疾﹐冷气逆上﹐傷寒不下食。凡虛而多夢紛紜者﹐加之。

李珣《南海藥譜》曰﹕止煩躁﹐變酸水。

日華子《大明序集諸家本艸》曰﹕消食開胃﹐調中治气﹐殺金石藥毒。

《沽古珍珠囊》曰﹕人參﹐性溫﹐味甘微苦﹐气味俱薄﹐浮而升﹐陽中之陽也。或曰陽中微陰。治肺胃陽气不足﹐肺气虛促﹐短气少气﹐補中緩中﹐瀉心﹑肺﹑脾﹑胃中火邪﹐止渴生津液。得升麻引用﹐補上焦之元气﹐瀉肺中之火﹔得茯苓引用﹐補下焦之元气﹐瀉腎中之火﹔得麥門冬則生脈﹐得漧薑則補气。又曰﹕人參﹐甘溫﹐補肺之陽﹐泄肺之陰﹐肺受寒邪﹐宜此補之﹐肺受火邪﹐則反傷肺﹐宜以沙參代之。

《藥象口訣》曰﹕人參爲藥切要﹐與甘艸同功。

李杲《用藥法象》曰﹕人參﹐甘溫﹐能補肺中元气﹐肺气旺則四髒之气皆旺﹐精自生而形自盛﹐肺主諸气故也。

張仲景曰﹕病人汗後﹐身熱亡血﹐脈沈遲者﹐下痢身涼﹐脈微血虛者﹐並加人參。古人血脫者益气﹐蓋血不自生﹐須得生陽气之藥乃生﹐陽生則陰長﹐血乃旺也。若單用補血藥﹐血無由而生矣。《素問》言無陽則陰無以生﹐無陰則陽無以化﹐故補气須用人參﹐血虛者亦須用之。

《本艸十劑》云﹕補可去弱﹐人參﹑羊肉之屬是也。蓋人參補气﹐羊肉補形。形气者﹐有無之象也。得黃耆﹑甘艸﹐乃甘除大熱﹐瀉陰火﹐補元气。又爲瘡家聖藥。

雷斆《炮炙論》曰﹕夏月少使人參﹐發心痃之病。

王好古《湯液本艸》曰﹕潔古老人言﹐以沙參代人參﹐取其味甘也。然人參補五臟之陽﹐沙參補五臟之陰﹐安得無王節齋《本艸集要》曰﹕凡酒色過度﹐損傷肺腎眞陰﹐陰虛火動﹐勞嗽吐血﹑咳血等證﹐勿用之。蓋人參入手太陰﹐能補火﹐故肺受火邪者忌之。若誤服參﹑耆甘溫之劑﹐則病日增﹐服之過多﹐則死不可治。蓋甘溫助气﹐气屬陽﹐陽旺則陰愈消。惟宜苦甘寒之藥﹐生血降火。世人不識﹐往往服參﹑耆爲補﹐而死者多矣。

異﹖𨿽云補五臟﹐亦須各用本髒藥相佐使引之。

汪機《本艸會編》曰﹕節齋王綸之說﹐本於海藏王好古﹐但綸又過於矯激。丹溪言虛火可補﹐須用參﹑芪。又云陰虛潮熱喘嗽﹑吐血盜汗等證﹐四物加人參﹑黃柏﹑知母。又云好色之人﹐肺腎受傷﹐咳嗽不愈﹐瓊玉膏主之。又云肺腎虛極者﹐獨參膏主之。是知陰虛勞瘵之證﹐未嘗不用人參也。節齋私淑丹溪者也﹐而乃相反如此。斯言一出﹐印定後人眼目﹐凡遇前證﹐不問病之宜用不宜﹐輒舉以借口﹐致使良工掣肘﹐惟求免夫病家之怨。病家亦以此說橫之胸中﹐甘受苦寒﹐𨿽至上嘔下泄﹐去死不遠﹐亦不悟也。古今治勞莫過於葛可久﹐其獨參湯﹑保眞湯﹐何嘗廢人參而不用耶﹖節齋之說﹐誠未之深思也。

李言聞《人參傳》曰﹕人參生時背陽﹐故不喜見風日。凡生用宜﹝口父﹞咀﹐熟用宜隔紙焙之﹐或醇酒潤透﹐﹝口父﹞咀焙熟用﹐並忌鐵器。東垣李氏理脾胃瀉陰火﹐交泰丸內用人參﹑皂莢﹐是惡而不惡也。古方療月閉﹐四物湯加人參﹑五靈脂﹐是畏而不畏也。又療痰在胸膈﹐以人參﹑藜蘆同用而取湧越﹐是激其怒性也。此皆精微妙奧﹐非達權衡者不能知。生用气涼﹐熟用气溫。味甘補陽﹐微苦補陰。气主生物本乎天﹐味主成物本乎地。气味生成﹐陰陽之造化也。涼者﹐髙秋淸肅之气﹐天之陰也﹐其性降﹔溫者﹐陽春生發之气﹐天之陽也﹐其性升。甘者濕土化成之味﹐地之陽也﹐其性浮﹔微苦者﹐火土相生之味﹐地之陰也﹐其性沈。人參气味俱薄﹐气之薄者﹐生降熟升﹐味之薄者﹐生升熟降。如土虛火旺之病﹐則宜生參涼薄之气﹐以瀉火而補土﹐是純用其气也﹔脾虛肺怯之病﹐則宜熟參甘溫之味﹐以補土而生金﹐是純用其味也

東垣以相火乘脾﹐身熱而煩﹐气髙而喘﹐頭痛而渴﹐脈洪而大者﹐用黃蘗佐人參。孫眞人治夏月熱傷元气人﹐汗出大泄﹐欲成痿厥﹐用生脈散以瀉熱火而救金水。君以人參之甘涼﹐瀉火而補元气﹔臣以麥門冬之苦甘寒﹐淸金而滋水源﹔佐以五味子之酸溫﹐生腎精而收耗气。此皆補天元之眞气﹐非補熱火也。白飛霞云﹕人參煉膏服﹐回元气於無何有之鄕。凡病後气虛及肺虛嗽者﹐並宜之。若气虛有火者﹐合天門冬膏對服之。孫眞人云﹕夏月服生脈散﹑腎瀝湯三劑﹐則百病不生。李東垣亦言﹕生脈散﹑淸暑益气湯﹐乃三伏瀉火益金之聖藥。而雷斆反謂發心痃之病﹐非矣。痃乃臍旁積气﹐非心病也。人參能養正破堅積﹐豈有發痃之理。觀張仲景治腹中寒气上衝﹐有頭足上下﹐痛不可觸近﹐嘔不能食者﹐大建中湯可知矣。又海藏王好古言﹕人參補陽泄陰﹐肺寒宜用﹐肺熱不宜用。節齋王綸因而和之﹐謂參﹑耆能補肺火﹐陰虛火動﹐失血諸病﹐多服必死。二家之說皆偏矣。夫人參能補元陽﹐生陰血﹐而瀉陰火﹐東垣李氏之說也明矣﹗

仲景張氏言﹕亡血血虛者﹐並加人參。又言﹕肺寒者﹐去人參加漧薑﹐無令气壅。丹溪朱氏亦言﹕虛火可補﹐參﹑耆之屬﹔實火可瀉﹐芩﹑連之屬。二家不察三氏之精微﹐而謂人參補火﹐謬哉﹗夫火與元气不兩立﹐元气勝則邪火退。人參旣補元气而又補邪火﹐是反復之小人矣﹐何以與甘艸﹑苓﹑術謂之四君子耶﹖𨿽然﹐三家之言不可盡廢也。惟其語有滯﹐故守之者泥而執一﹐遂視人參如蛇蠍﹐則不可也。凡人面白﹑面黃﹑面靑黧悴者﹐皆脾﹑肺﹑腎气不足﹐可用也。面赤﹑面黑者﹐气壯神彊﹐不可用也。脈之浮而芤﹑濡﹑虛﹑大﹑遲﹑緩無力﹐沈而遲﹑澀﹑弱﹑細﹑結﹑代無力者﹐皆虛而不足﹐可用也。若弦﹑長﹑緊﹑實﹑滑﹑數有力者﹐皆火郁內實﹐不可用也。潔古謂喘嗽勿用者﹐痰實气壅之喘也。若腎虛气短喘促者﹐必用也。仲景謂肺寒而咳勿用者﹐寒束熱邪﹐壅郁在肺之咳也。若自汗﹐惡寒而咳者﹐必用也。東垣謂久病郁熱在肺勿用者﹐乃火郁於內﹐宜發不宜補也。若肺虛火旺﹐气短自汗者﹐必用也。丹溪言諸痛不可驟用者﹐乃邪气方銳﹐宜散不宜補也。若脾虛吐利﹐及久病胃弱﹐虛痛喜按者﹐必用也。節齋謂陰虛火旺勿用者﹐乃血虛火亢﹐能食﹐脈弦而數﹐涼之則傷胃﹐溫之則傷肺﹐不受補者也。若汗气短﹐肢寒脈虛者﹐必用也。如此詳審﹐則人參之可用可不用﹐思過半矣。

李中梓《醫宗必讀》曰﹕人參狀類人形﹐功魁羣艸﹐第亦有不宜用者。世之錄其長者﹐遂忘其短﹔摘其瑕者﹐並棄其瑜。或當用而後時﹐或非宜而妄設﹐不蒙其利﹐只見其害﹐遂使良藥見疑於世﹐粗工互騰其口﹐良可憾也。人參能理一切虛證﹐气虛者固無論矣﹐血虛者亦不可缺。無陽則陰無以生﹐血脫者補气﹐自古記之。所謂肺熱還傷肺者﹐肺脈洪實﹐火气方逆﹐血熱妄行﹐气尙未虛﹐不可驟用。痧疹初發﹐身𨿽熱而斑點未形﹔傷寒始作﹐癥未定而邪熱方熾﹐若誤投之﹐鮮克免者。本艸通玄》曰﹕人參職專補气﹐而肺爲主气之藏﹐故獨入肺經也。肺家气旺﹐則心﹑脾﹑肝﹑腎四藏之气皆旺﹐故補益之功獨魁羣艸。凡人元气虛衰﹐譬如令際嚴冬﹐黯然肅殺﹐必陽春布徳﹐而後萬物發生。人參气味溫和﹐合天地春生之徳﹐故能回元气於無何有之鄕。又曰﹕肺家本經有火﹐右手獨見實脈者﹐不可驟用。卽不得已用之﹐必須咸水焙過﹐秋石更良。蓋咸能潤下﹐且參畏鹵咸故也。若夫腎水不足﹐虛火上炎﹐乃刑金之火﹐正當以人參救肺﹐何忌之有﹗

楊起《簡便方論》曰﹕人參功載《本艸》﹐人所共知。近因病者吝財薄醫﹐醫復算本惜費﹐不肯用參療病﹐以致輕者至重﹐重者至危。然有肺寒﹑肺熱﹑中滿﹑血虛四證﹐只宜散寒﹑淸熱﹑消脹﹑補營﹐不用人參﹐其說近是。殊不知各加人參在內﹐護持元气﹐力助羣藥﹐其功更捷。若曰气無補法﹐則謬矣。古方治肺寒以溫肺湯﹐肺熱以淸肺湯﹐中滿以分消湯﹐血虛以養營湯﹐皆有人參在焉。所謂邪之所湊﹐其气必虛。

又曰養正邪自除﹐陽旺則生陰血﹐貴在配合得宜爾。庸醫每謂人參不可輕用﹐誠哉庸也﹗好生君子﹐不可輕命薄醫﹐醫亦不可計利不用。書此奉勉﹐幸勿曰迂。

《本艸綱目》曰﹕人參治男婦—切虛證﹐發熱自汗﹐眩運頭痛﹐反胃吐食﹐痎瘧﹐滑瀉久痢﹐小便頻數淋瀝﹐勞倦內傷﹐中風中暑﹐痿痺吐血﹐嗽血下血﹐血淋血崩﹐胎前產後諸病。李士材《本艸徵要》曰﹕人參味甘﹐微溫無毒﹐入肺﹑脾二經。茯苓爲使﹐惡鹵咸﹐反藜蘆﹐畏五靈脂﹐去蘆用。其色黃中帶白﹐大而肥潤者佳。補气安神﹐除邪益智﹐療心腹寒痛﹐除胸脇逆滿﹐止消渴﹐破堅積﹐气壯而胃自開﹐气和而食自化。

按﹕遼參力大而性不足﹐故能回元气於頃刻﹐而虛人易不受補﹐每致凝滯作脹。黨參力小而徳性醇良﹐故初服若平淡無功﹐而益元气於不知不覺。君子取物以徳爲優﹐故黨參自古貴焉。自世醫不知有明以前古方所用人參﹐皆是今之上黨參﹐而槪以遼參代之﹐於是气凝滯則邪不能出﹐傷寒一門不可用矣﹔气凝滯則血不能降﹐產後一門不可用矣﹔气凝滯則毒不能發﹐癰疽初起不敢用矣﹔气凝滯則惡不能去﹐帶痢方熾不敢用矣。气凝滯則聚痰﹐不可施於中風﹔气凝滯則助火﹐不可施於虛癆。遂百試而無效﹐且受其殃﹐於是遂屏人參而不用﹐甚或畏之如菪吻﹐不知上黨參故在也。乃令諸虛百疾﹐坐俟其死而莫之救﹐是可悲也。然則遼參之可用者奚若﹖其人宜服十全大補湯者可用﹐六君子兼香燥導气之藥可用﹐補中益气﹑生脈散可參用﹐若小柴胡﹑參蘇飲﹑人參敗毒散等則必不可用。總之﹐諸方之以參爲君者﹐專收補益之功﹐遼參力大可任﹔其以參爲臣﹑佐﹑使者﹐別有配合之妙﹐遼參滯气﹐必不可用。然而虛人驟補﹐服遼參者或現火象﹐或作脹滿﹐或作煩悶﹐或作酸嘔﹐譬如方正之君子﹐性陽剛而寡合﹐曷若黨參之同爲方正之君子﹐性尢和厚而可親也。是在良工神而明之﹐參互而用之。古人云人參以上黨爲良﹐古人豈欺余哉﹗

方療

《本艸綱目》曰﹕人參膏﹐用人參十兩﹐細切﹐以活水二十盞浸透﹐入銀石器內﹐桑柴火緩緩煎取十盞﹐濾汁﹐再以水十盞﹐煎取五盞﹐與前汁合煎成膏﹐瓶收﹐隨病作湯使。丹溪曰﹕多欲之人﹐腎气衰憊﹐咳嗽不止﹐用生薑﹑橘皮煎湯化膏服之。

《千金方》曰﹕人參末一兩﹐煉成豶豬肥肪十兩﹐以醇酒和勻﹐每服二杯﹐日再服。服至百日﹐耳目聰明﹐骨髓充盈﹐肌膚潤澤﹐開心益智﹐日記千言﹐兼去風熱痰病。

蘇頌曰﹕張仲景治胸痺﹐心中痞堅﹐畱气結胸胸滿﹐脇下逆气搶心﹐治中湯主之﹐卽理中湯。人參﹑術﹑漧薑﹑甘艸各三兩﹐四味以水八升﹐煮三升﹐每服一升﹐日三服。隨證加減。此方自晉﹑宋以後至唐﹐名醫治腹病者﹐無不用之。或作湯﹐或蜜丸﹐或爲散﹐皆有奇效。胡洽居士洽霍亂﹐謂之溫中湯。

陶隱居《百一方》曰﹕霍亂余藥乃或難求﹐而治中方﹑四順湯﹑厚朴湯﹐不可暫缺﹐常須預合自隨也。唐石泉公王方慶曰﹕數方不惟霍亂可醫﹐諸病皆療也。四順湯﹐用人參﹑甘艸﹑漧薑﹑附子炮﹐各二兩﹐水六升煎二升﹐半分四服。

《惠民和濟局方》曰﹕四君子湯﹐治脾胃气虛﹐不思飲食﹐諸病虛者﹐以此爲主。人參一錢﹐白術二錢﹐白茯苓一錢﹐炙甘艸五分﹐姜三片﹐棗一枚﹐水二鐘﹐煎一鐘﹐食前溫服﹐隨證加減。

陳抃《經驗方》曰﹕開胃化痰﹐不思飲食﹐不拘大人小兒﹐人參焙二兩﹐半夏薑汁浸焙五錢﹐爲末﹐飛羅面作糊﹐丸綠豆大。食後姜湯下三五十丸﹐日三服。《聖惠方》加陳橘皮五錢。

又曰﹕冷痢厥逆﹐六脈沈細﹐人參﹑大附子各一兩半﹐每服半兩﹐生薑十片﹐丁香十五粒﹐粳米一撮﹐水二盞﹐煎七分﹐空心溫服。又曰﹕狗咬風傷腫痛﹐人參置桑柴炭上燒存性﹐以碗覆定﹐少頃爲末﹐摻之立瘥。

華佗《中藏經》曰﹕吐血下血﹐因七情所感﹐酒色內傷﹐气血妄行﹐口鼻俱出﹐心肺脈破﹐血如湧泉﹐須臾不救。用人參焙﹐側柏葉蒸焙﹐荊芥穗燒存性﹐各五錢爲末﹐用二錢﹐入飛羅面二錢﹐以新汲水調如稀糊﹐服少頃﹐再啜一服﹐立止。張仲景《金匱方》曰﹕食入卽吐﹐人參半夏湯。用人參一兩﹐半夏一兩五錢﹐生薑十片﹐水一斗﹐以杓揚二百四十徧﹐取三升﹐入白蜜三合﹐煮一升半﹐分服。

葛可久《十藥神書》曰﹕虛勞吐血甚者﹐先以十灰散止之。其人必困倦﹐法當補陽生陰﹐獨參湯主之。好人參一兩﹐肥棗五枚﹐水二鐘﹐煎一鐘服。熟睡一覺﹐卽減五六﹐繼服調理藥。

吳綬《傷寒蘊要》曰﹕夾陰傷寒﹐先因欲事﹐後感寒邪﹐陽衰陰盛﹐六脈沈伏﹐小腹絞痛﹐四肢逆冷﹐嘔吐淸水﹐不假此藥。

無以回陽。人參﹑漧薑炮各一兩﹐生附子一枚﹐破作八片﹐

水四升半﹐煎一升﹐頓服﹐脈出身溫卽愈。

王璆《百一選方》曰﹕凡傷寒時疫﹐不問陰陽老幼妊婦﹐誤服藥餌﹐困重垂死﹐脈沈伏不省人事﹐七日以後﹐皆可服之﹐百不失一﹐此名奪命散﹐又名復脈湯。人參一兩﹐水二鐘﹐緊火煎二鐘﹐以井水浸冷服之﹐少頃﹐鼻梁有汗出﹐脈復立瘥。蘇韜光侍郎云用此救數十人。予作淸流宰﹐縣倅申屠行輔之子婦﹐患時疫三十餘日﹐已成壞病﹐令服此藥而安。又曰﹕怔忡自汗﹐心气不足也。人參半兩﹐當歸半兩﹐用豶豬腰子二个﹐以水二碗煮至一碗半﹐取腰子細切﹐人參﹑當歸同煎至八分﹐空心喫腰子﹐以汁送下。其滓焙榦爲末﹐以山藥末作糊﹐丸綠豆大﹐每服五十丸﹐食遠棗湯下﹐不過兩服卽愈﹐此昆山神濟大師方也。一加乳香二錢。

葛洪《肘後百一方》曰﹕喘急欲絕﹐上气鳴息者。人參末湯服方寸匕﹐日五六服效。

沈存中《靈苑方》曰﹕上气喘急﹐嗽血吐血﹐脈無力者。人參末每服三錢﹐雞子淸調之﹐五更初服便睡﹐去枕仰臥﹐只一服愈﹐年深者再服。咯血者服盡一兩甚好。一方以烏雞子水磨千徧﹐自然化作水﹐調藥尢妙。忌醋﹑咸﹑腥﹑醬﹑面﹑鮮﹐醉飽﹐將息乃佳。

趙永庵方曰﹕房後困倦。人參七錢﹐陳皮一錢﹐水一盞半﹐煎八分﹐食前溫服﹐日再服﹐千金不傳。

方賢《奇效良方》曰﹕虛勞發熱﹐愚魯湯。用上黨人參﹐銀州柴胡各三錢﹐大棗一枚﹐生薑三兩﹐水一鐘半﹐煎七分﹐食遠溫服﹐日再服﹐以愈爲度。

《朱氏集驗方》曰﹕咳嗽吐血。人參﹑黃芪﹑飛羅面各一兩﹐百合五錢﹐爲末﹐水丸梧子大﹐每服五十丸﹐食前茅根湯下。又方用人參﹑乳香﹑辰砂﹐等分爲末﹐烏梅肉和丸﹐彈子大﹐每白湯化下一丸﹐日一服。又曰﹕消渴引飲﹐用人參﹑栝樓根等分﹐生研爲末﹐煉蜜丸﹐梧子大﹐每服百丸﹐食前麥門冬湯下﹐日二服﹐以愈爲度。名玉壺丸﹐忌酒﹑面﹑炙﹑煿。

《鄭氏家傳》曰﹕消渴引飲﹐用人參一兩﹐粉艸二兩﹐以雄豬膽汁浸﹐炙腦子半錢爲末﹐蜜丸芡子大﹐每嚼一丸﹐冷水下。

《聖濟總錄》曰﹕胃寒气滿﹐不能傳化﹐易饑不能食。人參末二錢﹐生附子末半錢﹐生薑二錢﹐水七合﹐煎二合﹐雞子淸一枚打轉﹐空心服之。又曰﹕消渴引飲﹐用人參一兩﹐葛粉二兩﹐爲末﹐發時以燖豬湯一升﹐火藥三錢﹐蜜二兩﹐慢火熬至三合﹐狀如黑餳﹐以瓶收之。每夜以一匙含咽﹐不過三服取效也。又曰﹕霍亂吐瀉﹐煩躁不止。人參二兩﹐橘皮三兩﹐生薑一兩﹐水六升﹐煮三升﹐分三服。又曰﹕衄血不止。人參﹑柳枝寒食采者﹐等分爲末﹐每服一錢﹐東流水服﹐日三服。無柳枝﹐用蓮子心。燖燖周憲王《普濟方》曰﹕脾胃虛弱﹐不思飲食。生薑半斤取汁﹐白蜜十兩﹐人參末四兩﹐銀鍋煎成膏﹐每米飲調服一匙。楊起《簡便方》曰﹕胃虛惡心﹐或嘔吐有痰。人參一兩﹐水二盞﹐煎一盞﹐入竹瀝一杯﹐薑汁三匙﹐食遠溫服﹐以此爲度。老人尢宜。又曰﹕止嗽化痰。人參末一兩﹐明礬二兩﹐以釅醋二升﹐熬礬成膏﹐人參未煉蜜和收。每以豌豆大一丸放舌下﹐其嗽卽止﹐痰自消。又曰﹕一小兒七歲﹐聞雷卽昏倒﹐不知人事﹐此气怯也。以人參﹑當歸﹑麥門冬各二兩﹐五味子五錢﹐水一斗﹐煎汁五升﹐再以水五升煎﹐去滓取汁二升﹐合煎成膏。每服三匙﹐白湯化下。服盡一斤﹐自後聞雷自若矣。

杜思敬《濟生拔萃方》曰﹕胃寒嘔惡﹐不能腐熟水谷﹐食卽嘔吐。人參﹑丁香﹑藿香各二錢半﹐橘皮五錢﹐生薑三片﹐水二盞﹐煎一盞﹐溫服。

危氏《得效方》曰﹕忽喘悶絕﹐不能語言﹐涎流吐逆﹐牙齒動搖﹐气出轉大﹐絕而復蘇﹐名傷寒﹐並熱霍亂。大黃﹑人參各半兩﹐水二盞﹐煎一盞﹐熱服可安。又曰﹕脇破腸出﹐急以油抹入﹐煎人參﹑枸杞汁淋之﹐內喫羊腎粥﹐十日愈。

孟詵《食療本艸》曰﹕肺虛久咳。人參末二兩﹐鹿角膠炙研一兩﹐每服三錢﹐用薄荷豉湯一盞﹐蔥少許﹐入銚子煎﹐一二沸傾入盞內﹐遇咳時溫呷三五口﹐甚佳。

嚴用和《濟生方》曰﹕陽虛气喘﹐自汗盜汗﹐气短頭暈。人參五錢﹐熟附子一兩﹐分作四帖﹐每帖以生薑十片﹐流水二盞﹐煎一盞﹐食遠溫服。又曰﹕產後祕塞出血多﹐以人參﹑麻子仁﹑枳殼麩炒﹐爲末﹐煉蜜丸﹐梧子大﹐每服五十丸﹐米飲下。

宋太宗《太平聖惠方》曰﹕霍亂煩悶。人參五錢﹐桂心半錢﹐水二盞﹐煎服。又日﹕產後發喘﹐乃血入肺竅危癥也。人參末一兩﹐蘇木二兩﹐水二碗﹐煮汁一碗﹐調參末服﹐神效。又曰﹕心下結气﹐凡心下硬﹐按之則無﹐常覺膨﹐多食則吐﹐气引前後﹐噫呃不除﹐由思慮過多﹐气不以時而行則結滯﹐謂之結气。人參一兩﹐橘皮去白四兩﹐爲末﹐煉蜜丸﹐梧子大﹐每米飲下五六十丸。

《經驗良方選》曰﹕下痢禁口。人參﹑蓮肉各三錢﹐以井華水二盞﹐煎一盞﹐細細呷之﹐或加薑汁炒黃連三錢。

《十便良方》曰﹕老人虛痢不止﹐不能飲食。上黨人參一兩﹐鹿角去皮炒研五錢﹐爲末﹐每服方寸匕﹐米湯調下﹐日三服。

李絳《兵部手集》曰﹕反胃嘔吐﹐飲食入口卽吐﹐困弱無力垂死者。上黨人參三大兩﹐拍破﹐水一大升﹐煮取四合﹐熱服﹐日再。兼以人參汁入粟米﹑雞子白﹑薤白﹐煮粥與啖。李直方司勛於漢南患此兩月餘﹐諸方不瘥﹐遂與此方﹐當時便定﹐後十餘日遂入京師。絳每與名醫論此藥﹐難可爲儔也。

朱端章《衛生家寶方》曰﹕霍亂嘔惡。人參二兩﹐水一盞半﹐煎汁一盞﹐入雞子白一枚﹐再煎﹐溫服。一加丁香。

《經驗方》曰﹕筋骨風痛。人參四兩﹐酒浸三日﹐曬漧﹐土茯苓一斤﹐山慈姑一兩﹐爲末﹐煉蜜丸﹐梧子大﹐每服一百丸﹐食前米湯下。

陳言《三因方》曰﹕傷寒厥逆﹐身有微熱煩燥﹐六脈沈細微弱﹐此陰極發躁也。無憂散﹐用人參半兩﹐水一鐘﹐煎七分﹐調牛膽﹑南星末二錢﹐熱服﹐立蘇。又曰﹕陰虛尿血﹐沙淋石淋。人參焙﹑黃芪炙﹐等分爲末﹐用紅皮大蘿卜一枚﹐切作四片﹐以蜜二兩﹐將蘿卜逐片蘸炙令幹﹐再炙勿令焦﹐以蜜盡爲度。每用一片﹐蘸藥食之﹐仍以鹽湯送下﹐以瘥爲度。

談野翁《試效方》曰﹕齒縫出血。人參﹑赤茯苓﹑麥門冬各二錢﹐水二鐘﹐煎七分﹐食前溫服﹐日再。蘇東坡得此﹐自謂神奇。後生小子多患此病﹐予累試之﹐累如所言。

劉昌詩《蘆浦筆記》治喘方日﹕彭子壽侍郎一方﹐用新羅人參一兩爲末﹐雞子淸和爲丸﹐如桐子大﹐陰漧﹐每服百粒﹐溫臘茶淸下﹐一服立止。

按﹕此方亦治消渴引飲﹐見《本艸綱目》。《丹溪纂要》曰﹕虛瘧發熱。人參二錢二分﹐雄黃五錢﹐爲末﹐端午日用粽尖搗丸﹐梧子大。發日侵晨井華水吞下七丸﹐發前再服﹐忌諸般熱物﹐立效。一方加神曲等分。又曰﹕一人形實好飲熱酒﹐忽病目盲﹐而脈澀﹐此熱酒所傷﹐胃气污濁﹐血死其中而然。以蘇木煎湯﹐調人參末一錢服﹐次日鼻及兩掌皆紫黑﹐此滯血行矣。再以四物湯加蘇木﹑桃仁﹑紅花﹑陳皮﹐調人參末﹐服數日而愈。

《丹溪摘元》曰﹕肺熱聲啞。人參二兩﹐訶子一兩爲末﹐噙咽。

《丹溪醫案》曰﹕一婦嗜酒﹐胸生一疽﹐脈緊而澀。用酒炒人參﹑酒炒大黃﹐等分爲末﹐姜湯服一錢﹐得唾汁出而愈。

《居易錄》曰﹕宗人通政使司右通政靑巖焯傳一方﹐治男婦气血虧損﹐卽喘嗽寒熱﹐重癥能治之。其方止用人參一分﹐眞三七二分﹐共爲末﹐無灰熱酒調服﹐二煎﹑三煎皆如前﹐日服三次﹐有奇效。

《惠民和劑局方》曰﹕妊娠吐水﹐酸心腹痛﹐不能飲食。人參﹑漧薑炮﹐等分爲末﹐以生地黃汁和丸﹐梧子大﹐每服五十丸﹐米湯下。

楊拱《醫方摘要》曰﹕產後血暈。人參一兩﹐紫蘇半兩﹐以童尿﹑酒﹑水三合煎服。

陳自明《婦人良方》曰﹕產後不語。人參﹑石菖蒲﹑石蓮肉等分﹐每服五錢﹐水煎服。

李仲南《永類鈐方》曰﹕產後諸虛﹐發熱自汗。人參﹑當歸﹐等分爲末﹐用豬腰子十个﹐去膜切小片﹐以水三升﹐糯米半合﹑蔥白二莖﹐煮米熟﹐取汁一盞入藥﹐煎至八分﹐食前溫服。又曰﹕橫生倒產。人參末﹑乳香末各一錢﹐丹砂末五分﹐研勻﹐雞子白一枚﹐入生薑自然汁三匙﹐攪勻冷服﹐卽母子俱安﹐神效。此施漢卿方也。

楊士瀛《仁齋直指方》曰﹕小兒驚後瞳人不正者。人參﹑阿膠糯米炒成珠﹐各一錢﹐水一盞﹐煎七分﹐溫服﹐日再服﹐久乃見效。

許學士《本事方》曰﹕小兒脾風多困。人參﹑冬瓜仁各半兩﹐南星一兩漿水煮過﹐爲末﹐每用一錢﹐水半盞﹐煎三分﹐溫服。

汪機《本艸會編》曰﹕蕭山魏直著《博愛心鑑》三卷﹐言小兒痘瘡惟有順﹑逆﹑險三證。順者爲吉﹐不用藥﹔逆者爲凶﹐不必用藥﹔惟險乃悔吝之象﹐當以藥轉危爲安﹐宜用保元湯加減主之。此方原出東垣﹐治慢驚土衰火旺之法﹐今借而治痘﹐以其內固營血﹐外護衛气﹐滋助陰陽﹐作爲膿水。其證𨿽異﹐其理則同。去白芍藥﹐加生薑﹐攺名曰保元湯。炙黃芪三錢﹐人參二錢﹐炙甘艸一錢﹐生薑一片﹐水煎服之。險證者﹕初出圓暈幹紅少潤也﹐將長光澤頂陷不起也﹐旣出𨿽起慘色不明也﹐漿行色灰不榮也﹐漿定光潤不消也﹐漿老濕潤不斂也﹐結痂而胃弱內虛也﹐痂落而口渴不食也﹐痂後生癰腫也﹐癰腫潰而斂遲也。凡有諸證﹐並宜此湯。或加芎﹐加官桂﹐加糯米以助之。

《經濟方》曰﹕小兒喘咳發熱﹐自汗吐紅﹐脈虛無力者。人參﹑天花粉等分﹐每服半錢﹐蜜水調下﹐以瘥爲度。

《衛生寶鑑》曰﹕小兒風癇瘛瘲。用人參﹑蛤粉﹑辰砂﹐等分爲末﹐以豭豬心和血丸﹐綠豆大﹐每服五十丸﹐金銀湯下。一日二服﹐大有神效。

夏子益《怪證奇疾方》日﹕有人臥則覺身外有身﹐一樣無別﹐但不語。蓋人臥則魂歸於肝﹐此由肝虛邪襲﹐魂不歸舍﹐病名曰離魂。用人參﹑龍齒﹑赤茯苓各一錢﹐水一盞﹐煎半盞﹐調飛過朱砂末一錢﹐睡時服。一夜一服﹐三夜後﹐眞者气爽﹐假者卽化矣。又曰﹕气奔怪病﹐人忽徧身皮底混混如波浪聲﹐癢不可忍﹐抓之血出不能解﹐謂之气奔。以虎杖﹑人參﹑靑鹽﹑細辛各一兩﹐作一服﹐水煎細飲﹐盡便愈。

傅滋《醫學集成》曰﹕蜈蚣咬傷﹐嚼人參塗之。

戴原禮《證治要訣》曰﹕蜂蠆螫傷﹐人參末傅之。

腥仙《山棲志》曰﹕鮮參葉﹐可代茗飲。

《剪燈叢話》曰﹕采人參花﹐陰榦爲末﹐和香粉﹐令婦人傅面﹐百日光華射人。

按﹕古人知正本淸源之義﹐驅邪必先固本﹐故立方多用人參﹐仲景垂一百一十三方﹐用人參者什七﹐玆皆不錄﹐錄其以參爲君者。

錢起《紫參歌》並序曰﹕紫參﹐幽芳也。五葩連萼﹐狀飛禽羽舉﹐俗名之五鳥花。起故山道人蘭若﹐尢丰此藥﹐校書劉公詠歌之﹐俾余繼作。遠公林下滿蒼苔﹐春藥偏宜間石開。往往幽人尋水見﹐時時仙蝶隔云來。陰陽雕刻花如鳥﹐對鳳連雞一何小。春風宛轉虎溪旁﹐紫吐紅翹翻霽光。貝葉經前無住色﹐蓮花會裏暫畱香。蓬山才子憐幽性﹐白雪陽春動新詠。應知仙卉老煙霞﹐莫賞夭桃滿蹊徑。

皮日休《謝人參》詩曰﹕神艸延年出道家﹐是誰披露記三丫。開時的定涵雲液﹐斷後還應帶石花。名士寄來消酒渴﹐野人煎處掇泉華。從今湯劑如相續﹐不用金山焙上茶。

陸龜蒙和詩曰﹕五葉初成椴樹陰﹐紫團峯外卽雞林。名參鬼蓋須難見﹐材似人形不可尋。品第已聞升碧簡﹐攜持應合重黃金。

殷勤潤取相如肺﹐封禪書成動帝心

段成式《求人參》詩曰﹕少賦令才猶彊作﹐眾醫多失不能呼。九莖仙艸眞難得﹐五葉靈根許惠無﹖周繇《以人參遺柯古》詩曰﹕人形上品傳方誌﹐我得眞英自紫團。

慚非叔子空持藥﹐更請伯言審細看。

韓翃《送人之潞州詩》曰﹕官柳靑靑匹馬嘶﹐回風暮雨入銅鞮。

佳期別在春山裏﹐應是人參五葉齊。

東坡《小圃五詠人參》一首曰﹕上黨天下脊﹐遼東眞井底。玄泉傾海腴﹐白露灑天醴。靈苗此孕毓﹐肩股或具體。移根到羅浮﹐越水灌淸沚。地殊風雨隔﹐臭味終祖禰。靑丫綴紫萼﹐圓實墮紅米。窮年生意足﹐黃土手自啟。上藥無爆炙﹐齕嚙盡根柢。開心定魂魄﹐憂恚何足洗。糜身輔吾軀﹐旣食首重稽。

又《以紫團參寄王定國詩》曰﹕谽谺土門口﹐突兀太行頂。豈惟紫團云﹐實自淩倒景。剛風被艸木﹐眞气入苕穎。舊聞人銜芝﹐生此羊腸嶺。纖撖虎豹鬣﹐蹙縮龍蛇癭。蠶頭試小嚼﹐龜息變方騁。矧予明眞子﹐已造浮玉境。淸宵月掛戶﹐半夜珠落井。灰心寧復然﹐汗喘久已靜。東坡猶故目﹐北藥致遣秉。欲持三丫根﹐往侑九轉鼎。爲子置齒頰﹐豈不賢酒茗。

宋謝翺《效孟郊體》曰﹕移參窗北地﹐經歲日不至。悠悠荒郊云﹐背植足陰气。新雨養陳根﹐乃復作藥餌。天涯葵藿心﹐憐爾獨種參。

又《逆上黨長詩》曰﹕春雨人參長紫苗﹐縣庭無事坐終朝。俯看雲气千山裏﹐野有新田市有謠。

章孝標《送金可紀歸新羅詩》曰﹕想把文章合夷藥﹐蟠桃花裏醉人參。

王建《上七泉寺上方詩》曰﹕將火尋遠泉﹐煮參傍寒松。

黃庭堅《送顧子惇赴河南詩》曰﹕紫參可掘宜包貢﹐靑鐵無多莫鑄錢。

元好問《王學士熊嶽圖詩》曰﹕洗參池水甜如蜜﹐玉堂仙翁發如漆。

楊愼《藥市賦》曰﹕人參三丫﹐來自髙句驪之國﹔桃枝九折﹐出於嶲昆明之陬。

東坡《與錢世雄簡》曰﹕昨夜齒中出血﹐如蚯蚓者無數﹐若專是熱毒﹐根源不淺﹐卽今諸藥盡卻﹐惟取人參﹑茯苓﹑麥冬瀹湯﹐渴卽飲之。莊生云在宥天下﹐未聞治天下也。三物可謂在宥矣﹐此而不愈﹐則天也。

沈懋孝《說參一首贈鶴琴髙醫士》曰﹕昔者﹐嘗聞醫之指於五臺子。五臺子之言曰﹕醫之用﹐莫良乎四君。君者﹐養生主也。

四君尢莫良乎參﹐參者﹐參元气而爲言也。岐黃標諸正經﹐曰味甘气平而無毒﹐百療弗得﹐弗奏功焉。其文直甚。予怪近世諸醫之妄也﹐乃亟稱苦寒諸藥有奇功﹐而謗參爲助火長病。庸工沿其說至於今﹐猶謂參有一旦卒然之害﹐此何異三至之口﹐謗魯國之參之殺人也。子第視諸岐黃本文﹐參之害有無哉﹖凡藥先辧气味﹐子以爲味甘气平而能爲害﹐有是哉﹖設用弗當﹐夫亦若粱谷之溢飽﹐一食頃卽止耳。安得蘊毒若烏附比乎﹗余聞而善之﹐未有徵也。辛未春﹐余患咯血﹐晝夜弗止者月餘﹐眾工咸謂血逆是熱﹐以四物主治﹐益以諸寒﹐病日甚﹔又有以苓﹑術治者﹐弗用參﹐亦弗效。獨鶴琴氏脈之曰﹕此思慮傷脾癥﹐宜以歸脾治﹐其必以參乎﹗宜輟諸寒﹐以蘇元气乃可耳。一服血減﹐三服血除﹐百服而气平。吾於是嘆五臺子之篤論﹐而偉鶴琴之達理也。當是時﹐眾工咸溺於助火長病﹐素有參戒﹐議弗可決。向非鶴琴氏之斷﹐弗能盡參之用﹔而非習聞五臺子之論﹐安能盡鶴琴之用哉﹗世未嘗無靈藥﹐亦不患無醫師﹐事會不參合﹐不可以展大用。嗟夫﹗功名之際﹐不大難哉﹗他日病愈﹐過五臺子﹐又相與論﹐曰﹕君實有曰﹕吾言如人參﹑甘艸。蓋嘆味之平﹑益之長﹐又迂其效之遲也。夫藥之偏寒偏燥者﹐豈無一時可喜之能﹐而其和平淡泊者﹐難以計旦夕尺寸之效。聖人品別養性之劑﹐終不以一時可喜之能﹐加諸和平淡泊之上。是故一旦緩急﹐可以定傾持危。終身服食﹐可以益元永命。彼偏枯之物﹐時或奔走佐使其間﹐亦足以效一曲之用﹐而第不使之專且久。

此聖人所以區別羣材﹐扶元气於不窮也。淵乎哉﹗四君子之稱﹐吾得用世術矣。於是合前後所與論參者﹐書之贈鶴琴氏。

鶴琴氏曰﹕元气得參以維持﹐參亦借元气爲用。公能嗇神卻慮﹐以療未病則善矣。而鶴琴家有醫書數千卷﹐嘗告予欲刊定《醫指》﹐成一家言。異日者﹐必以五臺子之說說參焉。

按﹕司馬公謂吾言如人參﹑甘艸﹐蓋取其和平淡泊﹐徳之優也﹐惟上黨參爲然。

人參譜跋

人參之貴於天下也久矣﹗王文簡公欲爲之譜﹐凡有所見﹐輒札記於諸說部中﹐班班可考﹐然書究未就。今梅谷陸君乃於十日之內﹐襞積成帙﹐其取材之廣﹐數典之富﹐幾於一無遺漏。

自序言因病而制譜﹐人參有靈﹐譜成而病若失。然歟﹖否歟﹖癸酉小除夕﹐震澤楊復吉識。

人參附錄

《人參譜》一卷﹕淸陸烜輯。烜字子章﹐號梅谷﹐又號巢虛子﹐浙江平湖人﹐爲乾隆中名士。弱冠受知於諸城竇少宰﹐後棄諸生﹐隱居胥山﹐刊有《奇晉齋叢書》。事迹詳《淸史稿》。

考人參之貴於天下﹐由來彌久﹐《神農本艸》有人銜之稱﹐《急就篇》則有薓﹑蓡之字。自陶弘景《名醫別錄》以後﹐則發皇益廣﹐闡解遂多。《吳普本艸》謂之黃參﹐《廣雅》名曰地精﹐至柳宗元狀其形似﹐李時勉釋其字體﹐葠之義解定矣。惟專書記述﹐尙屬罕見。昔王漁洋欲撰《人參譜》﹐雜抄羣籍﹐散見於《池北偶談》《居易錄》《香祖筆記》《古夫於亭雜錄》《分甘餘話》中。然卒未成書。烜此編卽導始於玆﹐自謂賡繼漁洋之志﹐檢書幾百種﹐披閱手抄﹐稍加論列﹐不十日譜成﹐致力之勤速﹐頗屬難得。凡分六門﹕曰釋名﹐曰原產﹐曰性味﹐曰方療﹐曰故實﹐曰詩文。首冠人參圖並贊。震澤楊復吉謂其取材之廣﹐數典之富﹐幾於一無遺漏。揆諸篇章﹐的是實錄﹐凡有所引徵﹐間附以按語﹐類於補訂辧証之文。如雲人參有以地名者﹐有以色名者﹐有以功用名者﹐有以性質名者﹐有以奇異名者﹐有以別名新人耳目者﹐有以品名者﹐又有有參之名不與人參爲類者﹐或彊襲參之名者﹐舉類標名﹐記述詳密﹐斐然大觀﹐足補諸家之失。

至其論近日參價十倍黃金﹐一百五六十倍白金﹐而上黨參每斤僅值銀四五錢﹐乃世人非遼參不服﹐人情之忽近而圖遠﹐附貴而忘賤﹐類如此。比之今習﹐殆猶如是﹐而可知人情古今固同﹐不殊其矯枉之癖也。﹝《續修四庫提要》﹞

《人參考》一卷﹕淸唐秉鈞纂。秉鈞字衡銓﹐自署練水人﹐事迹未詳。人參有譜﹐莫詳於陸烜所纂﹐蓋師王士禎之意﹐又得其先導之功﹐遂能博采裕如﹐蔚成專著。此編視陸譜𨿽遠莫能及﹐其詳賅而亦頗有可取。則如辧人參之虛實也﹐首爲參當辧識防害﹐次所產今昔異地﹐次蘇行分等﹐次蘇行秤兌﹐次店家名色﹐次收藏參法﹐次防黴時候﹐次同名參類﹐次眞僞攢疊﹐最後以諸參總較爲殿。序次頗不整齊﹐未如陸譜層秩潔明。惟斯編每則各自起結﹐亦無害全編。其書務詳於究辧名色﹐判別眞贗﹐故所述多爲陸譜之未言﹐蓋一爲萃輯典故﹐多系陳談﹐一爲識志見聞﹐頗富實驗也。如此編於人參之地道﹐出山之遲早﹐市店之時候﹐形色之優劣﹐黴蛀之防治﹐以及贗品之辧識﹐多所闡發。店家名色一則﹐列參之名達五十種之多﹐每種皮質粗細﹐參量輕重﹐尺寸長短﹐參色亮暗﹐咸爲條分明白。其收藏參法﹕一法用盛過麻油磁瓶泡淨焙漧﹐與華陰細辛相間﹐納藏於中﹔一法用淋過竈灰曬漧﹐罐收亦可﹔一法包貯茶葉之中。皆前書所未詳。𨿽僅爲蘇州土法﹐而亦足備收藏者之參考。是皆經驗所得﹐此則非王士禎﹑陸烜諸人所能爲者也。諸參總較一則﹐較諸參之優劣﹐宜於辧別眞僞之用。蓋是書專萃意於揭露作僞之術﹐故於姦賈邪儈鑲節﹑染色﹑焙漧﹑插鉛之法﹐縷析件別﹐甚稱洽博。

述鑲之法曰﹕或以糙接熟﹐或以假鑲眞﹐或用豎相雜以攢輳﹐或用層相間以節疊﹐做成枝椏一色﹐宛如無縫天衣﹐非出自目譣﹐曷能語此﹖至造僞之物﹐秉鈞大要述之﹐有防風﹑沙參﹑薺苨﹑桔梗之類﹐再次之﹐又有土人參﹑野葡萄根﹐色香均需細辧﹐方能定其眞贗。秉鈞有口訣以驗之﹐曰色光﹑體圓﹑質熟﹑肉湛﹐四項兼者爲上。殆老於此道﹐故自能創此說耳。又﹐陸譜甚以黨參爲人所輕而重遼參﹐爲不辧實質﹐此編𨿽未深然其說﹐而亦頗以上黨參爲參中珍品。至謂遼參之味勝力洪﹐以人參乃神艸﹐產於王气鐘靈之處故然﹐是則不免方士之言﹐蓋參以生於極寒極遠之地質最佳﹐與王气何有﹖非通人之論也。﹝《續修四庫提要》﹞

《參譜》一卷﹕淸黃叔燦撰。叔燦字牧村﹐昭文人。是書爲叔燦館於兪氏時得之鬻參者口述。其人姓唐﹐謂亦得之向所見一言參之書﹐猶能記憶其說﹐乃爲叔燦述之﹐並以歷年心得可補未備者﹐雜綴其間。首參貨出數多寡價值天淵論﹐次參性生殺酌用勿忽論﹐次品參形質總論﹐次塔廠有無鉛塞本末辧﹐次今昔平色不齊論﹐次各省銷參多寡異同說﹐次各路銷行貨色﹐次看統參法﹐次看泡丁法﹐次看參須法﹐次統參﹑泡丁﹑原須分揀出各名目說﹐次鉛塞﹑糖鹵﹑灌蠟﹑澑漿論﹐次人參總歌﹐次各幫參客銀期例殊說﹐次統參﹑泡丁同例﹐都凡十五目。若參之品﹐產之地﹐形色之髙下﹐眞僞之辧別﹐以逮銷售之路﹐販運之客﹐皆有所敍述。其說專以吉林參爲本﹐於他地者則絕少論及。其辧誤之功間亦有之﹐如寧古塔所出之參乃塔貨﹐俗槪稱臺貨﹐竟以此臺字書名﹐幾失其本色。此爲辧本末﹐正名謂﹐要多精確之言﹐以其出於鬻參者之口﹐或不爲爽也。其鉛塞各論﹐糾發作獘者之伎倆﹐又有詳於唐秉鈞《人參譜》者。至王士禎等人筆記多載有人參事﹐不免近於耳食﹐而少經驗之談。以是可知事不出於親歷﹐蓋鮮有不涉於子虛者﹐證諸此編﹐彌覺可信矣。﹝《續修四庫提要》﹞

盧子由曰﹕參﹐參也。設作生訓﹐未盡本旨。蓋三才並立﹐方成世諦。故天資萬物之始﹐地資萬物之生﹐人則參天兩地﹐稟萬物之靈。人參𨿽質依於艸﹐而克肖乎人﹐是具足三才﹐乃精英之气融結所成也。色白屬金﹐气寒喜陰屬水﹐花色純紫及生處上有紫气屬火﹐三椏屬木﹐味甘五葉屬土﹐五行周備﹐是補五藏而奠安神捨﹐則邪僻自除﹐竅穴明徹﹐濟弱扶傾﹐運用樞紐者也。顧彼命名之義﹐功徳作用可知。先人云﹕參贊天地﹐奠安神理﹐精腴在握﹐還丹可期﹐形山之祕寶﹐帝王之仁澤也。又云﹕人參功力﹐安定精神魂魄意志﹐於倉忙紛亂之際﹐轉危爲安﹐定亡爲存﹐如武有七徳﹐一禁暴﹐二戢亂﹐三保大﹐四定功﹐五安民﹐六和眾﹐七丰財。又云﹕生處背陽向陰﹐當入五藏﹐以類相從也。人身衛气日行於陽道則寤﹐夜入於五藏則寐﹐則凡病劇張皇﹐不能假寐者﹐人參入口﹐便得安寢﹐此卽入藏養陰﹐安精神﹑定魂魄之外徵也。

