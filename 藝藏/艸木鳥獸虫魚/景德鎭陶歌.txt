《景徳鎭陶歌》﹝淸﹞南昌龔鉽季適著

●序

余居浮梁幕四年。浮梁去景徳鎭二十里。每常往返必過鎭。爾時謁禦窯廠探坯房窯戶。看滿窯輒經日二三。朋好多土著。爲指窯瓷攻苦皆一。一窮其原委。余爲譜之歌詩得百首閒及風俗。旣泛舟江淮乃失之時。隔七庚率從友人處拾得前稿。爰錄出六十首。題曰陶歌。業之十一云耳。

道光三年癸末夏五。南昌龔鉽季適父謹識。

●景徳鎭陶歌

江南雄鎭記陶陽。絕妙花瓷動四方。廿里長街半窯戶。贏他隨路喚都昌。離鎭五里觀音閣下。有江南雄鎭坊。窯業多都昌縣人。

武徳年稱假玉瓷。卽今眞玉未爲奇。尋常工作經千指。物力艱難那得知。陶有窯。有戶。有工。有彩工。有作。有家。有花式凡皆數十行人。

在山石骨出山泥。水碓舂成自上溪。要是髙莊稱好不。不船連載任分攜。唐觀察英字雋公圖說。所謂取土皆采石制煉。

方方窨子濾澄泥。古語兒童莫壞坯。煉到極稠捶極熟。一歸模範卽佳瓷。說所謂煉泥。必以馬尾細籮及絹袋一再澄過調泑亦然。

幾家園器上車盤。到手坯成宛轉看。柸堞循環隨兩指。都畱長柄不雕鏝。說所謂做坯。渾園之器必用輪車。隨手拉成不差毫黍。

出手坯成板上鋪。新坯未削等泥塗。鈞院陶自古宗良匠。怪得呈材要楷模。說所謂修模。凡圓器先有一模方能畫一大抵一尺之坯經燒只七八寸。

坯幹不裂更須車。刀削園光不少差。此是修身正心事。一毫欠闕損光華。坯拉成後必俟陰漧。用模子印拍。再碹削。乃使泥坯周正勻結。

畫坯上泑蘸兼吹。一體勻圓糝絮宜。只有靑花先畫料。出新花樣總逢時。靑花磁器先從坯上畫料。畫畢上泑。小器蘸。大件吹。總曰蕩泑。

靑花濃淡出毫端。畫上磁坯面面寬。織得衛風歌尙絅。乃知罩泑理同看。水調靑料畫上干坯須罩泑。不則入火飛散。

白泑靑花一火成。花從泑裹吐分明。可系造物先天妙。無極由來太極生。靑花白泑。入火始明。

看他吹泑似吹簫。小管蒙紗蘸不澆。坯上周遮無糝漏。此中元气要人調。蕩泑方器用筆搨。圓器則蘸。圓琢大件用竹筒蒙沙吹之。

畫坯罩泑事完全。幹定仍車碗足弦。蓋綫交他圖記手。總題宣徳大明年。坯先有柄。長三寸便於畫料吹泑工畢碹去。蓋綫挖足落欸另歸一工。

挖足仍須刷泑齊。又看車腳露胎泥。好承渣餅安渣缽。出貨從君便取攜。皮腳有泑卽沾不得脫去泑。露泥墊以渣餅便於出匣也。

靑料惟誇韭菜邊。成窯描寫淡彌鮮。正嘉偏尙濃花色。最好穿珠八寶蓮。正嘉器靑花甚濃。用頂髙靑料名韭菜邊。

痀瘻自古善承蜩。瘸拐癃孰肯招。卻與坯房供乳料。盡推王政到熙朝。乳料用矮橙。料缽上安瓷槌。乳之疾瞽。老幼多資生焉。

如椽大筆用羊毫。顚旭能書莫漫操。看他含泑如含墨。一樣臨池起雪濤。此長方稜角之器須用搨泑。

官古人家泑果多。合成胎質鏡相磨。非如飯器酥研甲。果泑多將灰水和。泑料用灌水煉灰配合顏色不一。泑果出樂平官古鎭窯最精者。

澆泑看來似易皺。一般團轉總均勻。倘畱棕眼兼魚子。卻使微瘢玷美人。澆泑難於均勻。有鍼尖未到卽露沙眼。

灘過鵝頸是官莊。沿岸人家不種桑。手搏砂泥燒匣缽。笑他盆子滿桑郎。官莊在鎭之下游。皆燒匣缽。

匣缽由來格不同。一般層疊著砂工。更多平匣排淸器。遙望饅頭正出籠。瓷坯入窯必裝匣燒。方不粘裂且免風火衝突。匣須先燒名曰渡匣。

匣缽燒皺破不妨。倩他薄篾盡箍藏。一經紅火同鑌鐵。格物誰能理共詳。竹篾箍破匣缽入火不斷。

魏氏家傳大結窯。曾經苦役應前朝。可知事業辛勤得。一樣兒孫勝珥貂。土著魏姓自元明來世爲結窯。實有師法不同泥水。

滿窯晝夜火衝天。火眼金精看碧煙。生熟總將時候審。此中丹訣要親傳。窯制長圓形如覆。坯匣入窯磚封畱孔。柴燒三晝夜熟乃停火。

窯火如龍水似云。火頭全仗水頭分。羨他妙手頻揮潑。气滿紅鑪萃曉氛。燒窯發火須通火路。有澑火。緊火。溝火。火不到出。潑水引之如遊龍然。

開封火窯尙炎炎。搶掇紅窯手似鉗。莫笑近前熱炙手。齊威不似相公嚴。開窯瓷匣猶紅。工用厚布蘸水套手仍用濕布裹頭面。搶出坯匣仍放新坯。

窯邊排凳撿茅瓷。器正聲淸出匣時。最喜宮商成一片。未誇搫缽輿催詩。瓷器出窯工執火鐮削去泥渣凡茅者聲不脆卽便打下。

白胎燒就彩紅來。五色成窯畫作開。各樣霏花與人物。龍眠從此向瓶罍。五彩繪畫必先選燒白胎。用蕓香油渲染。成窯最佳。

記得唐賢詠越窯。千峯翠色一時燒。槎惟帶葉柴盈馬。卻笑松間拾墮樵。柴窯多燒大器用柴。槎窯乃燒粗器。用帶葉小柴。

明鑪重爲彩紅加。彩料全憑火色華。我愛雞缸比雞子。珍珠無颣玉無瑕。白瓷加彩須燒煉以固顏色。小器用明鑪。大件則用暗鑪。均泥封燒一晝夜。

瓶盎尊罍博古眞。珊瑚翡翠色鮮新。雕鏤虫篆堆螭虎。未讓銷金輿範銀。自鎭有陶。無不可仿金銀竹木嵌刻畢肖。

六方四角樣新增。菱葉荷花各擅能。不上車盤隨手制。雕鐫印合笑模稜。此鑲雕印合之作用布包泥板拍成片裁方粘合各有機巧。

大器難成比踐形。自非拆挫總竛竮。要知先立功夫在。不止鑪中火候靑。五百圾千圾皆大器造必加倍入窯以妨蹻匾損挫。

龍缸有衖自前朝。風火名仙爲殉窯。博得一身煙共碧。至今靑气總淩霄。萬曆時龍缸無底舊置衖隅。唐觀察舉安佑陶祠。有記陶神童姓窯工。祀之甚虔。

官古窯成重霽紅。最難全美費良工。霜天睛晝精心合。一樣搏燒百不同。霽紅亦名祭紅。有兩種一鮮紅一寶石紅。正徳窯尢佳。又礬紅乃仿嘉窯。

晉窯碎器非冰裂。要認龍泉魚子紋。另有廬陵永和市。莫將眞假聽傅聞。章姓兄弟分造碎器。哥窯更純粹。吉州者紋不同且非鐵足。

白定要分南北宋。靑磁汝越鄧唐柴。千峯翠色添新霽。紅玉爭傅試院佳。宋時定州瓷質舊有光。茶經云越州靑瓷比紅玉。鄧州唐皆柴窯俱佳。

驢肝馬肺釉名奇。鼻涕天藍仿色宜。此是均窯缾缶好。鈞臺會與辧純疵。此皆均泑。尙有玫瑰紫。海棠紅。茄花。紫梅。子靑。

市上今傅釉裹紅。唐窯獨著百年中。闇然淡簡溫而理。都識先生尙古風。用紅泑繪畫仍罩白泑。雲起於乾隆間唐英造。

雕作從來枉作勞。更嗤桃核刻牛毛。聖朝器服惟堅朴。不使矜奇到若曹。雕作細器。最工極巧。

瓷有窯驚等政龐。未如硬口足摧撞。飲羊俗革關風教。莫更欺人賣過江。瓷器有折。入熱湯卽破詐。僞人塗以淸油卽不見。呼爲過江器。

佳器售人自有眞。客來換票不辭頻。把莊類色家家定。放水還愁管債人。瓷客買瓷必先定把莊頭。一切皆其管理另。有類色頭齊其同口包紙菱艸。

坯板夯坯八尺長。後街小衖十分彊。碰翻未許稱賠字。偏請坯房面一堂。夯坯多都昌人。街巷長有。

做到砂工稱大作。尊呼窯戶爲錢多。細瓷十一粗千百。布帛從來勝綺羅。砂工頂粗之器窯戶多都昌人。如冒宮。冒飯。冒盂。冒令等項均須大富開作。

釉如密水亦如漿。船載人挑上釉行。記得蓋岡元獻宅。十分龍脈九分傷。臨川蓋岡饒家卒。龍山出泑子。頗挖傷。今亦禁止。

陶成子弟集昌南。晝院崇開一坐談。坯甈早肖甄土日。滿窯和气足淸酣。窯戶陶成陶慶二會創有書院。曰景仰書院。余會代劉侯作記。

徵說形家是火龍。水星一閣鎭髙峯。商民熙穰紛如織。消受淸涼五夜鐘。劉克齋刺史卽白馬茶庵舊基建水星閣。財神殿並茶亭。

年年七月中元節。幾處坯房議事來。每到停工總生事。好官調護要重開。坯工每年七月歇工。地方官彈壓爲難。開工乃安。

冒宮冒飯廣行消。厚質粗坯水釉澆。道是撿渣同滯穗。利歸小戶不須谷。撿渣者雇工收撿大窯戶所傾。去泥不粗渣復加陶汰煉泥作小雕作要器。

王家洲上多茅器。買賣偏多倔彊人。比似攜籃走洲客。只能消假不消眞。陶戶提同口剩下零瓷及茅驚缺口色昏之器。估堆賣之。亦有提瓷籃者名走洲。

坯路看淸滿五曹。誰排空匣試搪燒。圇窯原不關人事。贏得包靑向客包。窯中呼一路爲一曹窯門空匣搪火自燒坯爲圇窯。搭人靑器則曰包靑。

昨日會經試照回。窯中生熟費疑猜。憑他一片零坯塊。驗得圓融百圾來。買不燒驗曰試照瓷以圾數分煩難。自五圾至千圾不等圾卽件。

坯工多事問坯頭。首領稽查口類周。三月有錢稱發市。年終棧滿惰工愁。坯房頭約束眾工勒惰聽其處分。上工有發市錢。

當年宮器傅杯碗。蝶褻描成隆萬窯。笑穆宗耽祕戲。本來春畫出劉朝。今酒器多畫祕戲在漢時發冢磚壁皆有。

雲門院裹讀殘碑。靜夜閒庭品素瓷。記得新平行部日。魯公詩酒建中時。馬鞍山之西麓有雲門教院顏眞卿會止其處。今有斷碑。

嫩荷涵露透琉璃。縹色何如祕色瓷。昨夜月團新試碾。宣州雪白鳳洲詩。輟耕錄。祕色卽越窯錢氏有國供奉物。

坯工並日作營生。午飯應遲到二更。三五成羣抨肉領飯。怪他夜市禁非情。坯工做坯盡一日之勤至二更始趕飯店喫飯蒸肉。故夜市不能禁。

熙朝崇儉尙堅完。不要民供不設官。禦廠遙惟關上領。一般工作禦窯看。凡工匠物料動支正項乾隆八年攺屬九江關使總理。

禦窯諸作辮欽單。宮式全頒自內官。坯就搭燒民戶領。不賠龜甈聖恩寬。廠器造成搭燒民窯蹻損一體解運。

禦器因時送大關。亦銷官帑幾千鍰。朝廷尙朴屏奇巧。勝國龍牀早奉刪。本朝惇崇節儉廠器歲解亦有運數。

百年風雅一峯靑。幾次攜琴環翠亭。看到壁間蝸寄字。也搜心語著陶經。禦廠珠山有亭唐蝸寄英題曰環翠著有陶人心語。

●跋。

官歌定州宣成之窯盛傅前代尙矣今但視爲古玩不適民用。國朝景徳一鎭業陶中外咸資爲用。陶之利亦普矣哉。先生格物窮理於陶業一端。悉其原委著爲詩歌。使人皆知窯瓷攻苦不易。並得於備物致用時隨處可以見道。眞有陶鎔一世模範千古之思矣。卽以之並陶正之官補陶經之缺可也。歌云乎哉。

道光四年甲申小陽月成都楊振綱立之甫謹志。

