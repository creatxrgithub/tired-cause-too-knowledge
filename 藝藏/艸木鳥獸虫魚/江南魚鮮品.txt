江南魚鮮品【明】陳鑑撰

江南水國也魚爲夥亦爲珍自鰣魚刀鰶外有鯉靑黑色鱗間金光隱閃大者貴有鯇似鯉而身狹長鱗小而稍黑有靑魚類綽而鱗微細有鱸魚巨口細鱗味甚腴長至二三尺者又有菜花小鱸僅長四寸而四鰓產松江蘇子所謂松江之鱸也有鱖魚身有玳瑁黑班鬣利如雛肉緊而無剌類蟹螯張志和所謂桃花流水鱖魚肥也有白魚身窄而長鱗細白肉甚美而不韌杜少陵所謂白白江魚入饌來也有鯿魚頭甚小身橫視之圓如盤而側甚薄腴在其腹有火筒魚亦曰﹖脊多腴有﹝魚漧﹞魚身圓如竹頭尖而喙長亦類火筒善啖諸魚而品下有鱘鼻卽鱘鰉身甚大鼻長與身等口隱其下身骨脆美肉黃白間之爲鮓良其鰓曰玉梭衣有鱧魚身似鯇而色純黑頭有七星俗曰烏魚吾粵名班魚其性耐久埋土中數月不死得水復活面骨有肉至三四十年則面肉出角足能上地行走鬣皆成刺身長三四尺溧陽有之名之曰彈有鮰魚印鮪也頭微扁而身靑白色細鱗肉最腴此魚至秋爲美俗曰菊花鮰有鮎頭扁而口哆闊身黃白黑錯以尾運掉身多涎有玉筋魚潔白如玉筋產虎丘溪中無骨刺味甚雋有鯽魚水中自產爲野魚惟金陵後湖者良有盈觔者其性屬土亦曰土魚身微類鯿多子鱗細肉膩江南人家塘池中多種之曰此家魚也有靑白二種靑者似鯉味次於白有面條魚身白而長不踰數寸銀魚之大者也其小時曰白小亦曰銀毛白小見杜詩又有黃鱔俗作鱔白鰻鱺河猶皆以魚名其形或似蛇或似蝦蟆別爲一族河豚余別有記鯗魚印黃魚淹者曰鯗出四明者佳全二何贈余鯗魚箋亦別載

