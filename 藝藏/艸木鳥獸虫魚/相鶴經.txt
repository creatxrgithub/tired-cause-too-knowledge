

《鶴經》曰「鶴﹐陽鳥也。因金气﹐依火精。火數七﹐金數九。故十六年小變﹐六十年大變﹐千六百年﹐形定而色白」。又云「二年落子毛﹐易黑點。三年頭赤﹐七年飛薄雲漢。又七年﹐學舞。復七年應節﹐晝夜十二鳴。六十年﹐大毛落﹐茸毛生﹐色雪白﹐泥水不能污。百六十年﹐雄雌相見﹐目精不轉﹐孕。千六百年﹐飲而不食。食於水﹐故其喙長。軒於前﹐故後趾短﹔棲於陸﹐故足髙而尾凋﹔翔於云﹐故毛丰而肉疏。行必依洲嶼﹐止必集林木。蓋羽族之宗長﹐仙人之騏驥也。隆鼻短口則少眼﹔髙腳疏節則多力﹔露眼赤睛則視遠﹔頭銳身短則喜鳴﹔回翎亞膺則體輕﹔鳳翼雀尾則善飛﹔龜背鱉腹則能產﹔軒前垂後則善舞。洪髀纖趾則能行。

鶴者﹐陽鳥也﹐而遊於陰﹐因金气依火精以自養。金數九﹐火數七﹐故稟其純陽也。生二年﹐子毛落而黑毛易。三年﹐頂赤﹐爲羽翮。其七年小變﹐而飛薄雲漢。復七年﹐聲應節﹐而晝夜十二時鳴。鳴則中律。百六十年大變﹐而不食生物。故大毛落而茸毛生﹐乃潔白如雪﹐故泥水不能污。或卽純黑﹐而緇盡成膏矣。復百六十年﹐變止﹐而雌雄相視﹐目睛不轉﹐則有孕。千六百年﹐形定﹐飲而不食﹐與鸞鳳同羣﹐胎化而產﹐爲仙人之騏驥矣。夫聲聞於天﹐故頂赤﹔食於水﹐故啄長﹔軒於前﹐故後指短﹔棲於陸﹐故足髙而尾周﹔翔於云﹐故毛丰而肉疏。且大喉以吐故﹐修頸以納新﹐故天壽不可量。所以體無靑黃二色者﹐土木之气內養﹐故不表於外也。是以行必依洲嶼﹐止不集林木﹐蓋羽族之淸崇者也。王策紀曰﹕千載之鶴﹐隨時而鳴。能翔於霄漢。其未千載者﹐終不及於漢也。其相曰﹕瘦頭朱頂則衝霄﹐露眼黑睛則視遠﹐隆鼻短啄則少暝﹐鞋﹝故解反﹐又音諧﹞頰宅﹝得宅反﹞耳則知時﹐長頸竦身則能鳴﹐鴻翅鴿膺則體輕﹐鳳翼雀尾則善飛﹐龜背鱉腹則伏產﹐軒前垂後則能舞﹐髙脛粗節則足力﹐洪髀纖指則好翹。聖人在位﹐則與鳳皇翔於郊甸。

其經一通﹐乃浮丘伯授王子晉之書也。崔文子學道於子晉﹐得其文﹐藏嵩山石室中。淮南八公采藥得之﹐遂傳於世。

相鶴訣

鶴不難相﹐人必淸於鶴而後可以相鶴矣。夫頂丹脛碧﹐毛羽瑩潔﹐頸纖而修﹐身聳而正﹐足臞而節﹐髙頗颣不食煙火人﹐可謂之鶴。望之如雁鶩鵝鵲然﹐斯爲下矣。養以屋﹐必近水竹。給以料﹐必備魚稻。蓄以籠﹐飼以熟之食﹐則塵濁而乏精采﹐豈鶴俗也﹖人俗之耳。欲教以舞﹐候其餒﹐置食於闊遠處﹐拊掌誘之﹐則奮翼而唳﹐若舞狀。久則聞拊掌而必起此食﹐豈若仙家和气自然之感召哉﹗今仙種恐未易得﹐惟華亭種差彊耳。

