《蘭譜》﹝明﹞髙濂

敍蘭容質第一

陳夢良色紫﹐每幹十二萼﹐花頭極大﹐爲眾花之冠。至若朝暉微照﹐曉露暗濕﹐則灼然騰秀﹐亭然露奇﹐斂膚傍幹﹐團圓四向﹐婉媚嬌綽﹐佇立凝思﹐如不勝情。花三片﹐尾如帶徹靑﹐葉三尺﹐頗覺弱黯。然而綠背𨿽似劍脊﹐至尾稜則軟薄斜撒﹐粒許帶緇。最爲難種﹐故人希得其眞。

吳蘭色深紫﹐有十五萼﹐幹紫莢紅﹐得所養則歧而生﹐至有二十萼。花頭差大﹐色映人目﹐如翔鸞翥鳳﹐千態萬狀。葉則髙大剛毅勁節﹐蒼然可愛。

潘花色深紫﹐有十五萼﹐幹紫﹐圓匝齊整﹐疏密得宜。疏不露幹﹐密不簇枝﹐綽約作態﹐窈窕逞姿﹐眞所謂艷中之艷﹐花中之花也。視之愈久﹐愈見精神﹐使人不能捨去。花中近心所﹐色如吳紫﹐艷麗過於眾花﹐葉則差小於吳。峭直雄健﹐眾莫能及﹐其色特深。

仙霞乃潘氏西山於仙霞嶺得之﹐故更以爲名。

趙十四色紫﹐有十五萼﹐初萌甚紅。開時若晚霞燦日﹐色更晶明。葉深紅者﹐合於沙上﹐則勁直肥聳﹐超出羣品。亦云趙師博﹐蓋其名也。

何蘭紫色中紅﹐有十四萼﹐花頭倒壓﹐亦不甚綠。

品外之奇

金稜邊色深紫﹐有十二萼﹐出於長泰陳家﹐色如吳花﹐片則差小﹐幹亦如之﹐葉亦勁健。所可貴者﹐葉自尖處分二邊﹐各一綫許﹐直下至葉中處﹐色映日如金綫。其家寶之﹐猶未廣也。

白蘭甲

濟老色白﹐有十二萼﹐標致不凡﹐如淡妝西子﹐素裳縞衣﹐不染一塵。葉似施花﹐更能髙一二寸。得所養則歧而生﹐亦號一綫紅。

竈山有十五萼﹐色碧玉﹐花枝開﹐體膚松美﹐顒顒昂昂﹐雅特閒麗﹐眞蘭中之魁品也。每生並蒂﹐花幹最碧﹐葉綠而瘦薄。開生子﹐蒂與苦菜葉相似﹐俗呼爲綠衣郎。

黃殿講號爲碧玉幹西施﹐花色微黃﹐有十五萼﹐合並幹而生﹐計二十五萼﹐或並於根。美則美矣﹐每根有萎葉﹐朵朵不起。細葉最綠肥厚﹐花頭似開不開﹐幹𨿽髙而實瘦﹐葉𨿽勁而實柔﹐亦花中之上品也。

李通判色白﹐十五萼﹐峭特雅淡﹐追風浥露﹐如泣如訴﹐人愛之。或類鄭花﹐則減一頭地位。

葉大施花劍脊最長﹐眞花中之上品﹐惜乎不甚勁直。

惠知客色白﹐有十五萼﹐賦質淸臞﹐團簇齊整﹐或向背嬌柔瘦潤﹐花英淡紫﹐片尾凝黃。葉𨿽綠茂﹐細而觀之﹐但亦柔弱。

馬大同色碧而綠﹐有十二萼﹐花頭微大﹐間有向上者﹐中多紅暈。葉則髙聳﹐蒼然肥厚。花幹勁直﹐及其葉之半﹐亦名五暈絲﹐上品之下。

鄭少舉色白﹐有十四萼﹐瑩然孤浩﹐極爲可愛。葉則修長而瘦﹐散亂﹐所謂蓬頭少舉也。亦有數種﹐只是花有多少﹐葉有軟硬之別﹐白花中能生者﹐無出於此。其花之資質可愛﹐爲百花之翹楚者。

黃八兄色白﹐有十二萼﹐善於抽漧﹐頗似鄭花﹐惜乎幹弱不能支持﹐葉綠而直。

周染花色白﹐十二萼﹐與鄭花無異﹐但干短弱耳。

夕陽紅花八萼﹐花片凝尖﹐色則凝紅如夕陽返照。

觀堂主花白﹐有七萼﹐花聚如簇﹐葉不甚髙。可供婦女時妝。

名弟色白﹐有五六萼﹐花似鄭﹐葉最柔軟﹐如新長葉則舊葉隨換﹐人多不種。

弱腳只是獨頭蘭﹐色綠﹐花大如鷹爪﹐一干一花﹐髙二三寸﹐葉瘦﹐長二三尺。入臘方花﹐燻馥可愛﹐而香有餘。

魚蘭十二萼﹐花片澄沏﹐宛如魚﹐采而沈之水中﹐無影可指﹐葉頗勁綠﹐此白蘭之奇品也。

品蘭髙下第二

余嘗謂天下凡幾山川﹐而支派源委﹐於人迹所不至之地﹐其間山坳石潭﹐斜谷幽竇﹐又不知其幾何﹖多邁古之修竹﹐矗之危木﹐雲煙覆護﹐溪澗盤旋﹐萬蘿蔽道﹐陽暉不燭﹐泠然泉聲﹐磊乎萬狀﹐堤圮之異﹐則所產之多﹐人賤之蔑如也。倏然輕采於樵牧之手﹐而見駭然﹐識者從而得之﹐則必攜持登髙岡﹐涉長途﹐欣然不憚其勞﹐中心之所好者﹐不能以集凝而置之也。其地近城百里﹐淺小去處﹐亦有數品可取﹐何必求諸深山窮谷﹖每論及此﹐往往啟識者𨿽有不韙之誚﹐毋乃地邇而气殊﹐葉萎而花蠹﹐或不能得培植之三昧者耶﹖是故花有深紫﹐有淺紫﹐有深紅﹐有淺紅﹐與夫黃﹑白﹑綠﹑碧﹑魚﹑金稜邊等品﹐是必各因其地气之所種而然﹐意亦隨其本質而產之耶﹖抑其皇穹儲精﹐景星慶雲﹐隨光遇物而流形者也﹖噫﹐萬物之殊﹐亦天地造化施生之功﹐豈余可得而輕議哉﹖竅嘗私合品第而數之﹐以謂花有多寡﹐葉有彊弱﹐此固其因所賦而然也。苟惟人力不到﹐則多者從而寡之﹐彊者又從而弱之﹐使夫人何以知蘭之髙下﹐其不誤人者幾希﹖嗚呼﹗蘭不能自異而人異之耳。故必執一定之見物品藻之則﹐有淡然之性在﹐況人均一心﹐心均一見﹐眼力所至﹐非所誣也。故紫花以陳夢良爲甲﹐吳﹑潘爲上品。中品則趙十四﹑何蘭﹑大張靑﹑蒲統領﹑陳八斜﹑淳監糧。下品則許景初﹑石門紅﹑小張靑﹑肖仲和﹑何首座﹑林仲﹑孔莊觀成。外則金稜邊﹐爲紫花奇品之冠也。白花則濟老﹑竈山﹑施花﹑李通判﹑惠知客﹑馬大同爲上品。所謂鄭少舉﹑黃八兄﹑周染爲次。下品夕陽紅﹑云嶠﹑朱花﹑觀堂主﹑靑蒲﹑名弟﹑弱腳﹑王小娘者也。趙花又爲品外之奇。

天下養愛第三

天不言而四時行﹑百物生者何﹖蓋歲分四時﹐生六气。合四時而言之﹐則二十四气以成其歲功﹐故凡穹壤者皆物也。不以艸木之微﹐昆虫之細﹐而必欲各遂其性者﹐則在乎人因以气候而生全之者也。被動植者﹐非其恩乎﹖及艸木者﹐非其人乎﹖斧斤以時入山林﹐數罟不入污池﹐又非其能全之者乎﹖夫春爲靑帝﹐回馭陽气﹐風和日暖﹐蟄雷一震﹐而土脈融暢﹐萬匯叢生﹐其气則有不可得而掩者。是以聖人之仁﹐則順天地以養萬物﹐必欲使萬物得遂其本性而後已。故爲臺太髙則衝陽﹐太低則隱風﹐前宜面南﹐後宜背北﹐蓋欲通南燻而障北吹也。地不必曠﹐曠則有日﹔亦不可狹﹐狹則蔽气。右宜近林﹐左宜近野﹐欲引東日而被西陽。夏遇炎烈則蔭之﹐冬逢沍寒則曝之。下沙欲疏﹐疏則連雨不能淫﹔上沙欲濡﹐濡則酷日不能燥。至於插引葉之架﹐平護根之沙﹐防蚯蚓之傷﹐禁螻蟻之穴﹐去其莠艸﹐除其絲网﹐助其新篦﹐剪其敗葉﹐此則愛養之法也。其餘一切窠虫族類﹐皆能蠹害﹐並可除之。所以封植灌漑之法﹐詳載於後。

堅性封植第四

艸木之生長﹐亦猶人焉。何則﹖人亦天地之物耳。閒居暇日﹐優遊逸豫﹐飲膳得宜。以蘭而言之﹐且一盆盈滿﹐自非六七載莫能至此。皆由夫愛養之念不替﹐灌漑之功愈久﹐故根與壤合﹐然後森郁雄健﹐敷暢繁麗其葉﹐蓋有得於自然而然者。合焉欲分而拆之﹐是裂其根莖﹐易其沙士﹐況或灌漑之失時﹐愛養之乖宜﹐又何異於人之饑飽﹖則燥濕幹之﹐邪气乘間入其榮衛﹐則不免侵損﹐所謂向之寒暑適宜﹐肥瘦得時者﹐此豈一朝一夕之所能仍舊者也﹖故必於寒露之後﹐立冬以前而分之﹐蓋取萬物得歸根之時﹐而其葉則蒼﹐根則老故也。或者於此時分一盆吳蘭﹐吝其盆之端正﹐則不忍擊碎﹐因剔出而根已傷﹐曁三年培植﹐猶至困踣﹐於今深以爲戒。欲分其蘭﹐而須用碎其盆﹐務在輕手擊之﹐亦須緩緩解拆其交互之根﹐勿使有拔斷之失。然後逐篦叢取出積年腐蘆頭﹐只存三季者﹐每三篦作一盆。盆底先用沙塡之﹐卽以三篦叢之﹐互相枕藉﹐使新篦在外﹐作三方向﹐卻隨其花之好肥瘦沙土﹐從而種之。盆面則以少許瘦沙覆之﹐以新汲水一勺以定其根。更有收沙曬之法﹐此乃又分蘭之至要者。尙預於未分前半月取土﹐篩去瓦礫之類﹐曝令漧燥。或欲適肥﹐則宜於淤泥沙﹐可用使糞夾和曬之﹐俟幹﹐或復濕﹐如此十度﹐視其極燥﹐更須篩過﹐隨意用。蓋沙乃久年流聚﹐雜居陰濕之地﹐而蘭之驟爾分拆失性﹐假以陽物助之﹐則來年叢篦自長爾﹐與舊葉比肩﹐此其效也。夫苟不知收曬之宜﹐用彼積掩之沙﹐或憚披曝﹐必至羸弱而黃葉者有之﹐篦之不發者有之。積有日月﹐不知體察﹐其失愈甚。候其已覺﹐方始滌根易沙﹐加意調護﹐翼其能復﹐不亦後乎﹖抑又知其果能復焉﹐如其稍可全活﹐有幾何時後而獲遂本質邪﹖故爲深嘆惜之。因並爲之言曰﹕與其於旣損之後﹐而欲復全生意﹐寧若於未分之前﹐而必欲全其生意﹐豈不省力﹖今逐品所宜沙土開列於後。

陳夢良用黃淨無泥瘦沙種﹐而忌用肥﹐恐有腐爛之失。

吳蘭潘蘭用赤沙泥。

何蘭蒲統領大張靑金稜邊各用黃色粗沙和泥﹐更添些少赤沙泥種爲妙。

陳八斜淳監糧肖仲弘許景初何首座林仲孔莊觀成乃下品﹐任意用沙。

濟老施花惠知客馬大同鄭少舉黃八兄周染宜溝壑中黑沙泥﹐和糞壤種之。

李通判竈山鄭伯善魚用山下流聚沙泥種之。

夕陽紅以下諸品﹐則任意栽種。此封植之槪論也。

灌漑得宜第五

夫蘭自沙土出者﹐各有品類﹐然亦因其土地之宜而生長之。故地有肥瘦﹐或沙黃土赤而瘠。有居山之巓﹐山之岡﹐或近水﹐或附石﹐各依而產之﹐要在度其本性何如爾﹐不可不謂其無肥瘦也。苟性不能別白﹐何者當肥﹐何者當瘦﹐彊出己見﹐混而肥之﹐則好膏腴者﹐因得所養之法﹐花則轉而繁﹐葉則雄而健。所謂好瘦者﹐不因肥而腐敗﹐吾未之信也。一陽生於子﹐荄甲潛萌﹐我則注而灌漑之﹐使蘊諸中者﹐稍獲彊壯。迨夫萌英迸沙﹐髙未及寸許﹐從便灌之﹐則戢然而卓簪。曁南燻之時﹐長養萬物﹐又從而濆潤之﹐則修然而髙﹐郁然而蒼﹐若者精於感遇者也。秋八月之交﹐驕陽方熾﹐根葉失水﹐欲老而黃﹐此時當以濯魚肉水或穢腐水澆之。過時之外﹐合用之物﹐隨宜澆注﹐使之暢茂﹐亦以防秋風肅殺之患。故其葉弱﹐拳拳抽出﹐至冬至而極。夫人分蘭之次年不發花者﹐蓋恐泄其气﹐則葉不長爾。凡善於養花﹐切須愛其葉﹐葉聳則不慮其花不發也。

紫花

陳夢良﹐極難愛養﹐稍肥﹐隨卽腐爛。貴用淸水澆灌則佳也。

潘蘭﹐𨿽未能受肥﹐須以茶淸沃之﹐冀得其本生地土之性。

吳花﹐看來亦好肥﹐種當灌漑﹐以一月一度。

趙花﹑何蘭﹑大張靑﹑蒲統領﹑金稜邊﹐半月一用其肥則可。

淳監糧﹑肖仲和﹑許景初﹑何首座﹑林仲﹑孔莊觀成﹐縱有太過不及之失﹐亦無大害。於用肥之時﹐當時沙土漧燥﹐遇晚方始灌漑﹐候曉﹐以淸水碗許澆之﹐使肥膩之物﹐得以下積其根﹐廣新來未發﹐發篦自無勾蔓逆上散亂盤盆之患。更能預以甕缸之屬﹐儲蓄雨水﹐積久色綠者﹐間或灌之﹐而其葉則勃然挺秀﹐濯然而爭茂﹐盈臺簇檻﹐列翠羅靑﹐縱無花開﹐亦見雅潔。

白花

濟老﹑施花﹑惠知客﹑馬大同﹑鄭少舉﹑黃八兄﹑周染﹐愛肥﹐一任灌漑。

李通判﹑竈山﹑鄭伯善﹐肥在六之中﹐四之下。又朱蘭亦如之。

魚蘭﹐質不瑩潔﹐不須以穢膩之物澆之。

夕陽紅﹑云嶠﹑靑蒲﹑觀堂主﹑名弟﹑弱腳﹐肥瘦任意﹐亦當觀其沙士之燥﹐晚則灌注﹐曉則淸水澆之﹐儲蓄雨水沃之﹐令其色綠爲妙。

惠知客等蘭﹐用河沙嵌去泥塵﹐夾糞蓋泥種﹐底用粗沙和糞方妙。

鄭少舉﹐用糞蓋泥和﹐便曬漧種之﹐上面用紅泥覆之。

竈山﹐用糞壤泥及河沙﹐內用艸鞋屑鋪四圍種之﹐累試甚佳。大凡用輕松泥皆可。

濟老﹑施花﹐用糞及小便澆泥攤曬﹐用艸鞋屑圍種。

種蘭奧訣

分鐘法

分種蘭蕙﹐須至九月節气方可分栽。十月時候﹐花已胎朵﹐不可分種。若見雪霜大寒﹐尢不可分栽﹐否必損花。

栽花法

花盆先以粗碗或粗碟覆之於盆底﹐次用桴炭鋪一層了﹐然後用肥泥薄鋪炭上栽之﹐糝泥壅根如法。栽時不可以手捺實﹐否則根不舒暢﹐葉不長髮﹐花亦不繁茂矣。幹濕依時用水澆灌。

安頓澆灌法

春二三月﹐無霜雪﹐安放花盆在露天﹐四面皆得澆水﹐日曬不妨。逢十分大雨﹐恐墜其葉﹐則以小繩束起。如連三四日﹐須移避暑通風處。四月至八月﹐須用疏密得所蔑籃遮護﹐容見日气﹐最要通風。

梅天忽逢大雨﹐須移花盆向背日處。若逢大雨過﹐又逢日曬﹐盆內熱水則蕩害葉﹐亦損根。花開時﹐若枝上花蕊多﹐候開次有未開一兩蕊頭﹐便可剪去。若畱開盡﹐則奪了來年花信。

九月﹐看花漧處﹐用水澆灌﹐則不可濕﹐而又怕濕﹐或用肥水培灌一兩番不妨。冬十月﹑十一月﹑十二月及正月﹐不澆不妨。最怕霜雪﹐須用密籃遮護﹐安頓朝陽有日照處﹐南窗檐下極美。花盆畢竟兩三日一番旋轉﹐取其日曬均勻﹐則開時四面皆有花。若曬一面﹐則一處有之。

澆水法

用河水﹐或池塘水﹐或積畱雨水最佳。其次﹐用溪澗水﹐切不可用井水。大抵井水性陰﹐恐致凍損。澆時須於四畔勻灌﹐不可從上澆下﹐恐壞其葉也。四月若有梅雨﹐不必澆﹐若無雨﹐澆。五月至﹐須是早起五更﹐日未出時澆一番﹐至晚黃昏澆一番。又須看花幹濕﹐則不必澆十分濕﹐恐爛根。

種花肥泥法

栽蘭用泥。不管四時﹐收蕨菜艸待枯﹐於空地鋪放﹐以山泥薄覆艸上﹐復再鋪艸於泥上﹐又將泥覆﹐如此相間三四層﹐則發火煨之。卻用糞入前土﹐稍幹﹐又以糞澆入。如此又數次﹐安放閒處﹐聽栽時用。或用拾舊艸鞋﹐積浸水糞中﹐日久拌黃泥燒過﹐又用大糞澆﹐放空地﹐盡令雨打日照﹐兩三月過﹐收起聽栽﹐亦佳。

去除蟣虱法

肥水澆花﹐必有蟣虱在葉底﹐恐壞葉則損花。如生此虫﹐卽研大蒜和水﹐以白筆蘸拂洗葉上干淨﹐其虫自無。

雜法

盆下有竅﹐不可著泥地安頓﹐恐蚯蚓從孔中潛入﹐損侵花根。蟻穴亦忌﹐猶須防之。

盆須架起﹐庶令風從底入﹐以得透气爲佳﹐又免蚯蚓蟻虫之患。

蘭之壯者﹐有二三十萼﹐弱者只有五六萼﹐或種時無肥泥故也。必須及時換泥﹐如法栽過﹐以獲茂盛耳。

欲分﹐直須交過九月節气始可。如遲至十月中﹐又非其節也。分時須度其根之易分﹐不可不察。其交互甚者﹐渾擗折之﹐非惟分種不盛﹐抑亦斷送其天年也。

尋常盆面並實﹐則用竹片挑剔泥松﹐又不可撥損了根。

葉紫紅﹐恐因受霜打以致耳﹐急須移向南檐背霜雪處安頓﹐則仍復自靑。

葉黃﹐惟用苦茶澆之。最忌春雪﹐一點著葉﹐則一葉斃矣。可將雞鵝燖湯﹐用缸盛貯﹐待其作臭﹐去毛澆之。或以皮屑浸水﹐或以洗魚鮏水澆之﹐絕妙。

培蘭四戒

春不出﹐【宜避春之風雪。】夏不日﹐【避炎日之銷爍。】秋不幹﹐【宜常澆也。】冬不濕。【宜藏之地中﹐不當見水成冰。】

雅尙齋重訂逐月護蘭詩訣

正月相宜置坎方﹐好將枝葉趁陽光。更須避冷藏檐內﹐勿使春風雪打傷。

二月須令竹作欄﹐風摧葉變鷓鴣班。庭前移進還移出﹐避雪迎陽護更難。

三月新條出舊叢﹐此時卻更怕西風。提防地濕多生虱﹐根下休教壅著濃。

四月盆泥日曬焦﹐微微著水灌根苗。先須皮浸河池水﹐煎過濃茶亦可澆。

五月新抽葉更靑﹐樹陰竹底架髙檠。須防蟻穴根窠下﹐老葉凋殘盡莫驚。

六月驕陽暑正炎﹐靑靑新葉怕煩煎。卻宜樹底並遮箔﹐淸曉須教水接連。

七月𨿽然暑漸消﹐更須三日一番澆。卻防蚯蚓傷根本﹐肥水還令和溺調。

八月西風天气涼﹐任他風雨又何妨。便澆糞水能肥葉﹐雞糞壅根花更香。

九月將殘防早霜﹐階前南向好安藏。若生白蟻兼黃蟻﹐葉灑雞油庶不傷。

十月陽生暖气回﹐明年花蕊已胚胎。玉莖不露須培土﹐盆滿秋深急換栽。

子月庭中宜向陽﹐更宜籠罩土埋缸。若還在外根須濕﹐漧燥須知葉要黃。

臘月風髙冰雪寒﹐卻宜髙臥竹爲龕。直教二月陽和日﹐夢醒教君始出關。

【燕居淸賞】

予嘗謂天下凡幾山川﹐於人蹤所不至之地﹐山坳石潭﹐斜谷幽竇﹐又不知幾何﹐其間多邁古之修竹﹐矗立之危杉﹐雲煙覆護﹐溪澗盤旋﹐薜荔蔽道﹐陽暉不燭﹐冷然泉聲﹐磊乎萬狀﹐堤圮之異﹐則所產之多﹐人賤之﹐篾如也﹐倏然經采於樵牧之手﹐見者駭然﹐識者從而得之﹐則必攜持登髙崗﹐涉長途﹐欣然不憚其勞﹐中心之所好者﹐不能以歷險而置之也﹐其地近城百里﹐淺小去處﹐亦有數品可取﹐何必求諸深山窮谷﹐每論及此﹐往往啟識者有不韙之誚﹐毋乃地邇而气殊﹐葉萎花蠹﹐不能培植之三昧者耶﹐是故花有深紫﹐有淺紫﹐有深紅﹐有淡紅﹐與夫黃﹑白﹑綠﹑碧﹑魚魷﹑金稜邊等品﹐必各因其地气所鐘而然﹐故隨其本質而產之耶﹐抑由皇穹儲精﹐景星慶雲﹐隨光遇物而流形者也﹐噫﹗萬物散殊﹐亦天地造化施生之功﹐豈予可得而輕議哉﹐竊嘗私合品第而數之﹐謂花有多寡﹐葉有彊弱﹐此固因其所賦而然也﹐夫惟人力不到﹐則多者從而寡之﹐彊者又從而弱之﹐使夫人何以知蘭之髙下﹐其不誤人者幾希﹐嗚呼﹗蘭不能自異﹐而人異之耳﹐如必執一定之見﹐以品藻之﹐則有淡然之性在﹐然人均一心﹐心均一見﹐眼力所至﹐非可誣也。故紫花以陳夢良﹐吳蘭﹑潘花爲上品﹐中品則趙十四﹑何蘭二大張靑﹑蒲統領﹑陳八斜﹑淳鹽糧﹐下品則許景初﹑石門紅﹑小張靑﹑蕭仲和﹑何首座﹑林仲孔﹑莊觀成外﹐則金稜邊爲紫花奇品之冠也。白花則濟老﹑竈山﹑施花﹑李通判﹑蕙知客﹐馬大同爲上品﹐所謂鄭少舉黃八兄﹐周染爲次品﹐下品夕陽紅﹑云嶠﹑朱花﹑觀堂主﹑靑蒲﹑名弟﹑弱腳﹑王小娘是也

﹐趙花又爲品外奇。

陳夢良﹐色紫﹐每幹十二萼﹐花頭極大﹐爲紫花之冠﹐花三片﹐尾如帶﹐微靑﹐宜用無瘦沙種﹐淸水及冷茶澆﹐稍肥卽爛﹐最難培養。

吳蘭﹐色紫﹐十五萼﹐幹紫莢紅﹐得所養則岐而生﹐葉髙大﹐蒼勁可愛﹐花頭差大﹐性不喜太肥。

潘花﹐色深紫﹐十五萼﹐幹紫﹐圓匝齊整﹐疏密得宜﹐花葉差小於吳蘭﹐峭直雄健﹐眾莫能及﹐其色特深。﹝以上二種俱要赤沙泥種﹞

趙十四﹐色紫﹐十五萼﹐初萌甚紅﹐開若晚霞。亦名趙師傅。

何蘭﹐紫色﹐中紅﹐有十四萼﹐花頭倒壓﹐不甚綠。

大張靑﹐莖靑﹐花大﹐性喜肥﹐宜半月一澆。

蒲統領﹐花之中品﹐喜肥﹐宜半月一澆。

陳八斜﹐花亦稍大﹐與大張靑相類。

淳鹽糧﹐宜粗赤沙種。

許景初﹐花不過九萼。

金稜邊﹐色深紫﹐十二萼﹐色如吳花﹐張幹差小﹐葉亦勁健﹐自尖處各一綫許﹐直下至葉中﹐映日如金綫﹐性喜肥﹐用黃粗沙﹐更添些少赤砂泥種。

濟老﹐色白﹐十二萼﹐標致不凡﹐如淡妝西子﹐不染一塵﹐葉似施花﹐髙一二寸﹐又名一綫紅﹐用糞澆泥曬漧﹐兼以艸鞋屑圍種﹐最喜肥澆。

竈山﹐十五萼﹐色如碧玉﹐花枝開展﹐昂然向上﹐每生並蒂﹐花幹最碧﹐葉綠而瘦﹐一名綠衣郎。

葉大施﹐花起劍脊最長﹐眞花中上品﹐惜不甚勁直。﹝種法同濟老﹞

李通判﹐白色﹐十五萼﹐峭特雅淡﹐泡露迎風﹐宜輕肥。

惠知客﹐色白﹐十五萼﹐賦質淸臒﹐團簇齊整﹐花莢淡紫﹐片尾凝黃﹐葉𨿽綠茂﹐但亦柔弱﹐種用粗砂和泥﹐夾糞則盛。

馬大同﹐色碧而綠﹐有十二萼﹐花頭微大。間有向上者﹐中多微暈﹐葉肥厚﹐花幹勁直。亦名五暈綠。

鄭少舉﹐色白﹐十四萼﹐瑩然孤潔﹐葉修而散﹐有數種﹐於花之多少﹐葉之軟硬分髙下﹐白花中能生者﹐無出於此﹐其花姿質可愛﹐可謂花中翹楚﹐艸鞋鋪四圍種之﹐累試甚佳﹐大凡用輕松泥亦可。

黃八兄﹐色白﹐十二萼﹐幹弱不能支花﹐以杖扶之﹐須澆肥。

周染﹐色白﹐十二萼﹐與鄭花無異﹐但干短弱耳﹐用溝中黑沙泥和糞種之則茂。﹝以上俱白色﹞

夕陽紅﹐八萼花片尖有凝紅色﹐如夕陽返照。

云嶠﹐以地名也﹐花只常品。

朱花﹐花莖俱紅﹐短葉婀娜﹐一千九蕊﹐乃粵種也。

觀堂主﹐花白﹐七萼﹐花聚如簇﹐葉不甚髙。

靑浦﹐葉𨿽闊﹐而花只五六萼。

名第﹐色白﹐有五六萼﹐葉最柔軟﹐新葉長舊葉隨換﹐人不愛重。

弱腳﹐一干一花﹐色綠﹐花大如鷹爪﹐入臘方開﹐燻可愛。

王小娘﹐花只六萼﹐葉亦瘦弱﹐惟色白耳﹐

黃殿講﹐一名碧玉﹐幹花色微黃﹐十五萼﹐並合干而生﹐有二十五萼﹐幹𨿽髙而實瘦﹐葉𨿽勁而實柔﹐亦花中上品也。

仙霞﹐花似潘種﹐因產自仙霞嶺故名﹐一云潘氏於仙霞得之也。魚魷蘭﹐十二萼﹔沈水中無影﹐葉頗勁綠﹐此白蘭之奇品也﹐須山下流沙和糞種之﹐一云蘭質瑩潔﹐不須以穢膩澆之。

都梁﹐紫莖綠花﹐產自都梁縣西小山﹐以地名也。

玉整花﹐葉修長而瘦﹐其色瑩潔﹐可愛﹐白花之最能生者﹐用糞壤及河砂種之﹐蓋以紅土良﹐一云卽鄭少舉。

四季蘭﹐葉長﹐幹靑微紫﹐花白質紫紋﹐自夏至秋﹐相繼而開﹐冬亦偶花﹐不如夏秋之盛。

上譜序所列次下花品﹐論形質處﹐闕略頗多﹐玆采入記中﹐將以傳信﹐特爲如次﹐補輯﹐至敍中有未載者﹐復增列數品於後縱使尙論難憑﹐何必妄加刪削﹐惟是東吳南閩﹐道阻且長﹐未得身親目睹﹐考核詳明﹐第於譜中摘存品目﹐以備參觀﹐遐心閩嶠﹐實未知果有此花否也﹐至於近今攜販至蘇者﹐不過白花一二及魚魷﹐大葉白﹐大靑等十數種而已﹐作者語焉不詳﹐述者擇焉不精﹐名曰附錄﹐未堪據爲實錄也。

