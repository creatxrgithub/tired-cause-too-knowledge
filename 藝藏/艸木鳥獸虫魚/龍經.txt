龍經淸王晫撰

龍經小引龍之爲靈﹐昭昭也。或豢養而擾之﹐或屠而醢之﹐惟其可擾﹐是以可屠而醢耳。顧其說近怪﹐苟非出於左邱氏之言﹐幾何其不斥之爲荒唐杜撰﹖周公系《易》﹐比龍於聖人﹐或潛或飛﹐惟時所適。天徳五道﹐咸於是乎象之。是龍之爲物﹐詢足爲鱗虫之長矣。夫人爲倮虫之長﹐有苟安【飠甫】醊者﹐是可豢養而擾者也﹔有不免刑戮者﹐是可屠而醢者也。若夫賢人君子﹐與時消息﹐或伏處田間﹑讀書樂道﹐或致身廊廟﹑霖雨蒼生﹐其與神龍之變化莫測﹐復何異哉﹗釋氏有《龍王經》﹐大都爲禱雨而設﹐其言益誕妄不足遭。而吾儒向無專書﹐寧非博雅家一缺陷乎哉﹗吾友西泠王子丹麓作《龍經》一帙﹐考核詳明﹐引據典贍﹐夭矯變動﹐莫可端倪。讀者幾乎於目眩睛搖﹐莫測其首尾之所在。然則文人筆底﹐亦復有龍焉﹗潛於墨沈之中﹐行乎赫蹄之上﹐以供好事者之欣賞﹐固有如是者乎。夫龍﹐神物也﹐世不得而見其全。欲觀其全者﹐亦求之是經而可矣。心齋張潮撰。

龍經昔師曠作《禽經》﹐浮邱公作《鶴經》﹐朱仲作《貝經》。下至水虫﹐有《龜經》。而龍爲水族之長﹐則未見有譜爲經者﹐予乃作《龍經》﹐龍﹐神獸﹐亦曰雨工﹐亦曰雨師﹐鱗虫之長也﹔王有一十六等﹐鱗具八十一數﹐首似駝﹐角似鹿﹐耳似牛﹐目似鬼﹐項似蛇﹐腹似蜃﹐鱗似魚﹐爪似鷹﹐掌似虎﹔含珠在頷﹐司聽以角﹔頭上如博山者曰尺木﹐喉下長徑尺者曰逆鱗。角浪凹峭﹐目深鼻豁﹐鬣尖鱗密﹐上壯下殺﹐龍之雄也﹔角靡浪平﹐目肆鼻直﹐鬣圓鱗薄﹐尾壯於腹﹐龍之雌也。雄嗚上風﹐雌鳴下風。其鳴也﹐如吹竹筒﹔其吟也﹐如戛金缽。其吒也﹐如爆竹聲相承。食乎淸而遊乎淸﹐制於石而不見石。不眾行﹐不羣處﹐合而成體﹐散而成章﹐乘乎雲气﹐養乎陰陽。能幽能明﹐能大能小﹐能長能短﹐能巨能細。春分能登天﹐秋分而入淵。迎夏則淩雲而奮鱗﹐樂時也﹔涉冬則淈泥而潛蟠﹐避害也。羽嘉生飛龍﹐毛犢生應龍﹐介鱗生蛟龍﹐介潭生先龍。黃金千歲生黃龍﹐靑金千歲生靑龍﹐赤金千歲生赤龍﹐白金千歲生白龍﹐玄金千歲生玄龍。黑龍曰水精﹐靑龍亦曰水精﹔黃龍曰龍長﹐蛇龍亦曰龍長。白龍吐物入地成金﹐紫龍垂涎畫色透玉。有鱗曰蛟龍﹐有翼曰應龍。有角曰鼉龍﹐亦曰虯龍﹔無角曰【多它】龍﹐亦曰螭龍。七宿曰蒼龍﹐九色曰斑龍。目見百里曰驪龍﹐神藏九館曰癡龍。優樂自在曰有福龍﹐不得自在曰薄福龍。災害數作曰惡龍﹐憤怒殺人曰毒龍。苦行雨曰乖龍﹐未升天曰蟠龍。蟠龍長四丈﹐其色靑黑﹐赤帶如錦文﹔火龍髙七尺﹐其色正紅﹐火光如聚炬。神龍興雲致雨﹐地龍決江開瀆﹐天龍守天宮殿﹐伏藏龍守輪王藏。白耳龍多信﹐九頭龍多悟。燭龍亦曰燭陰﹐蛇身人面﹔土龍亦曰潛龍﹐蠢身驢首。千歲龍善譯時俗之言﹐守藏龍方免炎沙之罰。毛龍脫骨於曠澤之中﹐睡龍燒起於蘆荻之內。病龍之雨﹐其水必腥﹔懶龍之逃﹐其迹恆附。豬龍以豬化名﹑孽龍以孽深著﹐吉弔龍﹐龍子也﹐喜逐鹿﹔交螋龍﹐龍屬也﹐能伏珠蚌。囚牛好音﹐狻猊好坐。睚呲好殺﹐亦曰蟋蜴﹔嘲風好險﹐亦曰虭蛥﹔蒲牢好鳴﹐亦曰徒牢﹔狴犴好訟﹐亦曰憲章﹔屓屭好文﹐亦曰【虫蠻】【虫全】﹔霸下好負重﹐亦曰【虫入】【虫夏】﹐蚩吻好吞﹐亦曰鴟尾。象龍﹑馬龍﹑魚龍﹐蝦龍﹑蟆龍﹐厥種皆爲旁類。淫時﹑睡時﹑嗔時﹑初生時﹐此際皆難變形。與牛交則生麟﹐與馬交則生驥﹐與豕交則生象。八尺﹐馬之龍也﹔一角﹐羊之龍也﹔四距重翼﹐雞之龍也﹔黑身白頭﹑耳長卷尾﹐狗之龍也。龍火之得水而熾﹐龍金截已更生。有三愛﹐亦有三畏﹔有三患﹐亦有三苦。變現無恆﹐出入應命﹐壽足萬歲﹐徳配六爻﹐有聖則見﹑無聖則處。故曰﹕虫莫神於龍﹐何葉公不好眞而好似﹗

龍經原評搖睛眩目﹐動魄驚魂。隱鱗爪於毫端﹐走風雷於楮末。𨿽逢其睡﹐尙可駭莊﹔卽令非眞﹐猶能走葉。自非學窮柱下﹑辧析談天﹐豈有不持燒燕﹑忽見珠飛﹖無待攀髯﹐得觀弓墮﹕流連數過﹐傳誦一時。要知褚生龜策﹐不足諭此經奇﹔寧戚《牛經》﹐無以方其怪譎。

龍經跋古之祀典﹐有功於民則祀之﹐能禦大災則祀之﹐能捍大患則祀之。八蠟之祭﹐迎貓迎虎﹐爲其能食田鼠﹑田豕也。鼠與豕固爲災患﹐然孰若大旱爲禍更酷乎﹖龍能興雲致雨﹐顧不得與蠟祭之數﹐豈古之人尙不知其有功於民耶﹖考之《左氏》﹐鄭有龍鬥於洧淵﹐國人欲禳之﹐而子產不可﹐以爲龍無求於我﹐我亦無求於龍﹐則洵乎古人不知其功矣。後世有金龍四大王廟﹐不知者以爲龍也。及考其顚末﹐神爲東晉時人﹐謝姓﹐金龍乃其生身之地﹐蓋稱基爵裏云耳。然則龍且未賞祀於今﹐遑問其祀於古乎﹗今讀丹麓此經﹐龍亦光以驪珠相報也。心齋居士題。

