

《菊譜》﹝明﹞黃省曾周履靖

●卷之上

○藝菊法

一﹑培根

凡菊於夏間澆灌得法﹐秋後根頭便有嫩苗叢生。俟花開過搞去枝葉﹐止畱本根尺許﹐掘地作小坎﹐澆糞一杓﹐將菊本埋之﹐摻乾土置坎中﹐四向塡摻新土﹐仍愛護嫩苗﹐比及到春﹐已茂盛矣。若不曾上盆原在地上者﹐不必如此安排﹐但只於臘月中澆糞可也。

二﹑分苗

正月間擇地一所﹐鋤轉拾去艸根﹐將糞澆一通。越數日再鋤再澆﹐又鋤擊碎土塊﹐修治方整﹐視平地而髙阜只許﹐通溝道周圍以泄水。至春分後淸明前﹐將所培根本掘起﹐敲去泥土﹐莖有些小細根﹐𨿽無大根亦活。於治地上相去七八寸栽一本﹐每色隨意種多少﹐餘者棄之便可。用河水澆灌﹐逐日侵晨如之﹐直至莖葉鮮健﹐方可用河水對勻糞水﹐十餘日澆一次。

三﹑擇本

谷雨後別選通風日無樹根艸芽之地﹐如前修治﹐形欲髙而溝欲深﹐安排瓦盆在上﹐無則用瓦四片箍成者亦妙。以三分爲率﹐畱一分在上﹐摻土將前所分苗本揀擇於本盛大﹑態度端莊者﹐帶土掘起﹐種盆內。就於先所澆灌園泥培壅﹐低盆口三寸庶可﹐便於澆糞。蓋菊所畏者水耳﹐略被水淬則心瘁矣。所用瓦者﹐雨過水漧﹐不致浸漬﹐兼上盆時去箍除瓦﹐移入盆內﹐又不傷根﹐且不泄气﹐著花愈久。此法甚妙。若貧家無此﹐栽根地上﹐周圍積土培之﹐如培土髙亦可泄水無恙﹐但澆糞不悉入於根耳。旣種之後﹐每株相近根邊插紅油小竹一根﹐入土欲深﹐以不動搖爲度。此竹乃菊之所倚藉以爲生者﹐將本幹縛竹﹐其歧枝用繩牽拽﹐亦幹竹上縛定。其縛者棕桐葉﹐曬漧分細用之﹐亦柰風日。竹不油亦用得﹐但油者可辟菊虎﹐故用之。

四﹑摘頭

分苗之後﹐髙至七八寸﹐便摘去頭﹐令生歧枝。其初起﹣枝去頭之後﹐必長三四枝。其三四枝長尺許又摘去﹐每枝又分四枝。始以三枝言之﹐第三次三三九枝。欲要枝多﹐再一摘無妨。其枝繁雜﹐未可刪去多存以防菊牛所傷﹐直至白露後酌量根本肥瘦﹐可畱幾枝﹐餘者去之。有宜花多者﹐有宣花少者不可一槪論。如繡芙蓉﹑海棠春之類﹐則以花多爲入格﹐大抵多者不過三十花﹐少者十數花足矣。古法遇九則摘﹐初九﹑十九﹑二十九之類﹐然亦不必拘拘於此。

五﹑掐眼

每枝逐葉上近漧處生出小眼﹐﹣一掐去﹐此眼不掐﹐便生成附枝。掐眼之時切須輕手﹐蓋菊葉甚脆﹐略觸卽墮矣。

六﹑剔蕊

菊至結蕊時每枝頂心上畱一蕊﹐余則剔去。如蕊細﹐用鍼挑之。其逐節間或比先掐眼不盡﹐至此時又復結蕊﹐亦盡去之﹐庶幾一枝之力盡歸於一蕊﹐所以開花尢大﹐可徑四寸﹐小者二三寸不下矣。

七﹑扡頭

梅雨時取河泥搓成大彈丸樣﹐將折下小附枝三四寸者插入泥丸內﹐插訖埋土中﹐日逐用水澆灌﹐𨿽甚﹐五七日則鮮活﹐蓋根已生矣﹐甚妙。用泥丸者﹐气不泄而易活易長也。亦依前法摘掐﹐或止用一花﹐則不摘頭﹐任其亂生枝柯﹐臨時悉皆刪去之﹐止畱一干一花。其花甚大而幹甚低也。

八﹑惜花

花𨿽傲霜﹐其實畏之﹐一爲風所淩便非向者標致﹐風雨猶然﹐何況於霜乎﹖花蕊半開便可上盆﹐移置軒窗通風日處﹐每晨澆少水﹐水不可多﹐多則傷葉。不若以小盞盛水放根邊﹐用紙撚一條﹐半縛根上﹐半置水盞內﹐水漧再添﹐如此則根潤花滿而色正﹐可得月餘賞玩。否則﹐於根所結縛涼棚上﹐用竹簟﹑蘆箔之類亦可﹐以爲菊花延壽齡也。

九﹑護葉

養花易﹐養葉難。凡根有枯葉﹐不可摘去﹐摘去則气泄﹐其葉自下而上逐旋黃矣。澆糞時愼勿令糞著葉﹐一著隨便黃落矣。欲葉淸茂﹐時以韭汁澆根妙。

十﹑灌漑

梅天但遇大雨一歇﹐便澆些少冷糞以扶助之﹐否則無故自瘁。若厭於澆糞﹐用糞泥於根邊周圍堆壅半寸﹐雨再至泥自濕﹐其功勝糞甚遠大。且不壞葉﹐造糞犯法﹕先於六月內將碎泥攤場上曬漧﹐澆潑濃糞﹐再曬再潑﹐如此三四次。敲十分碎﹐粗篩篩過﹐收盛缸內﹐不可著雨﹐至此取用。間或用糞水一二次﹐六七月內不可用糞﹐用則枝葉皆蛀。每晨用河水澆灌﹐若有撏雞鵝毛水﹐停積作冷淸。或浸蠶沙淸水﹐時常澆之尢妙。最忌酒糟鹽鹵。直至立秋後逐施用糞﹐起初冷糞一杓和水三杓﹐越數日糞一杓水倍之﹐又數日糞水停勻﹐乃止。結蓓蕾後純用冷糞一二次。

十一﹑去蠹

害菊之物有五﹕曰菊牛﹐曰蚱蜢﹐曰靑虫﹐曰黑蚰﹐日喜蛛是也。蚱蜢﹑靑虫食其外﹐黑蚰瘠其枝﹐喜蛛侵其腦頭。惟菊牛一名菊虎﹐形似楊牛而小﹐菊之大蠹也。露未晞時停葉間﹐此際可尋殺之。但飛極快﹐遲不可爲也。五六月內繞皮咬咂﹐產子在內﹐變爲虫﹐則此一葉葉而垂。凡折去之時﹐必須於損處更下一二寸﹐庶免毒气攻及一樹。以其損處劈開﹐必有一小黑頭靑虫﹐當撚殺之。蚱蜢﹑靑虫皆當殺之﹐如不欲害﹐則拾取送他處可也。黑蚰﹐古法用油紙撚燈吹滅﹐以煙燻死﹐蚰死而枝傷﹐不若用綿纏箸頭﹐逐漸惹下手撚殺之。喜蛛則逐葉舒去其絲。又蚯蚓亦能傷根﹐時用純糞潑之﹐俟死卽用河水解其酷烈﹐不常用也。至於蟻﹐亦能傷菊﹐一經蟻過﹐則榦葉皆瘁﹐故種菊最宜潔淨﹐不得以鮏羴近之。至如持雞鵝水亦不必澆之﹐恐其引蟻故也﹐其地更宜絕其蟻種。

十二﹑抑揚

菊之本性﹐有易髙者﹐醉西施之類是也﹐有特低者﹐紫芍藥之類是也。髙者抑之﹐低者揚之。抑之法﹕頻摘頭﹐比他本多一二次。揚之法﹕遲摘頭﹐視他本少一二次﹐庶無過不及之差。

十三﹑拾遺

黃﹑碧單葉二種﹐生於山野籬落堤岸之間﹐宜若無足取者。然譜中諸菊皆以香色態度爲人愛好﹐剪鋤移栽﹐或至仿生。而是花與之均賦一性﹐均受一气﹐同有此名而能避迹山野﹐保其自然﹐有若士君子堅行操節﹐隱處林壑﹐不爲時世所奪﹐故亦無羨於諸菊也。予嘉其大意而收之﹐又不敢雜置諸菊之中﹐故特附錄於此。

十四﹑品第

或問﹕菊奚先﹖曰﹕先色與香而後有態。曰﹕然則色奚先﹖曰﹕黃。黃者中之色。《易》曰「黃中通理。」《詩》曰「綠衣黃裳。」土旺季月﹐而菊以九日花﹐金土之應﹐相生而相得者也。其次莫若白﹐西方金气之應。菊以秋開﹐則於气爲有鐘焉。紫爲白交﹐而紅又紫之變也。紫所以白之次﹐而紅又紫之次云。有色矣而後有香﹐有香矣而後有態﹐是其爲花之尢著也。或雙曰﹕花以艷媚爲悅﹐而子以態爲後歟﹖曰﹕吾嘗聞諸古人矣﹐好卉凡花爲小人﹐而松竹蘭菊爲君子﹐安有君子而以態爲悅歟﹖至於具香與色而又有態﹐是君子而有威儀也。又嘗聞昔之譜菊者﹐每稱勝爲最﹐勝故在也﹐擬之金鶴翎﹐非其所仿佛﹐豈其無祖於古而屈隆於今耶﹖或見愛之者眾而逞詭獻奇耶﹖皆不可曉也。班志有曰「小說家流﹐千三百八十三篇﹐蓋出於稗官道塗之說也。」矧其事者必先利其器﹐尋其波者必計其源。吾嘗觀《茶經》《竹譜》尙言始末﹐成一家之說﹐況菊之所受﹐又有不同焉。老圃云「菊有千種﹐惟花碩丰麗﹐千葉無心爲上。」予之井見﹐十「之二三或因人所好﹐名器不同﹐實一色耳。子曰﹕」𨿽小道﹐必有可觀者焉。「苟致遠而不泥﹐庶幾近道矣。

十五﹑名號

金鶴翎﹐深黃色千葉。銀鶴翎﹐白色千葉。蜜鶴翎﹐蜜色千葉。紫鶴翎﹐淡紫色千葉。紅鶴翎﹐深紅色千葉。金芍藥﹐深黃色千葉。銀芍藥﹐白色千葉。金寶相﹐深黃色千葉。銀寶相﹐白色千葉。金西施﹐嫩黃色千葉。白西施﹐純白色千葉。病西施﹐萎黃色千葉。蜜西施﹐淡黃色千葉。錦西施﹐紅黃子葉。蠟瓣西施﹐黃蠟色千葉。蜜褐西施﹐重蜜褐色千葉。玉板西施﹐粉紅色千葉。銀紅西施﹐銀紅色千葉。二色西施﹐淡黃純白色千葉。陰陽西施﹐每花中分黃白色千葉。韃蠻西施﹐白色千葉。瑪瑙西施﹐紅白色千葉。黃牡丹﹐嫩黃色榦葉。蜜牡丹﹐蜜色千葉。白牡丹﹐白色千葉。錦牡丹﹐紅黃色千葉。紫牡丹﹐艷紫色千葉。粉牡丹﹐粉紅色千葉。紅牡丹﹐大紅榦葉。二色牡丹﹐大紅艷紫色千葉。紫剪絨﹐深紫千葉﹐葉茸如剪。剪蘇桃﹐仿佛紫剪絨﹐韻度似不侔突。黑蘇桃﹐紫黑色千葉。紅蘇桃﹐重紅千葉﹐葉茸如剪。白粉球﹐淡粉色千葉。二色粉球﹐粉紅淡紫二色千葉。紫粉球﹐紫色千葉。粉萬管﹐粉紅千葉﹐葉如管。射香球﹐紅黃色千葉。紅繡球﹐大紅千葉﹐如球。粉妲己﹐粉紅色千葉。紫妲己﹐紫花千葉。雀舌牡丹﹐花同雀舌﹐葉似牡丹﹐千葉。紫霞觴﹐紫色千葉。黃鶴頂﹐深黃色千葉。白鶴頂﹐白色千葉。檀香鶴頂﹐淡黃色榦葉。瑪瑙鶴頂﹐紅黃色榦葉。鶴頂紅﹐粉紅千葉﹐中心深紅突出。紅心鶴頂﹐粉紅色千葉。粉紅鶴頂﹐粉紅色千葉。金絲鶴頂﹐粉紅色千葉﹐中有黃紋。瑪瑙盤﹐紅黃色千葉。瑪瑙紅﹐淡紅色千葉。瑪瑙黃﹐紅黃色千葉。二色瑪瑙﹐粉紅淡黃二色榦葉。粉玉盤﹐紅粉色千葉。瑤白雪﹐千葉大白花。萬卷樓﹐粉紅千葉﹐葉如捲。一捧雪﹐千葉大白花。賽瓊花﹐粉紅色千葉。玉菡萏﹐粉紅色千葉。葵菊﹐粉紅色千葉。二色菡萏﹐粉紅淡黃二色千葉。出鑪銀﹐銀紅色千葉。水紅蓮﹐粉紅色千葉。二色芙蓉﹐重粉淡黃二色千葉空萏紅﹐粉紅色千葉。白佛見笑﹐白色千葉。嘉興秋牡丹﹐粉紅色千葉。吳江秋牡丹﹐粉紅色千葉。常熟秋牡丹﹐粉紅色千葉。白蠻球﹐白色千葉﹐如球。粉蠻球﹐粉紅千葉﹐如球。大楊妃﹐粉紅色千葉。二色楊妃﹐重粉紅黃二色千葉。退姿白﹐初開微紅﹐後漸白色﹐千葉。浦花﹐粉紅色千葉﹐花朵極大。紅玉蓮﹐重粉色千葉。錦瑞香球﹐紅黃色千葉。金瑞香球﹐深黃色千葉。紫瑞香球﹐紫色千葉。散瓣瑞香﹐紫色千葉。八寶瑞香球﹐粉紅色千葉。紅瑞香球﹐深紅色千葉。白瑞香球﹐白色千葉。西番蓮﹐白細色千葉。紅楊妃﹐淡紅色千葉。紫楊妃﹐紫色千葉。金褒姒﹐金黃色千葉。白褒姒﹐白色千葉。紫褒姒﹐紫色千葉。粉褒姒﹐粉紅色千葉。紫撓頭﹐粉紅色千葉。呂公袍﹐淡蔥白色千葉。班鳩翎﹐紫蒼色﹐如班鳩之翎﹐千葉。玉蓮環﹐白色千葉﹐花開葉皆四卷。瑣圍﹐大紅千葉﹐葉邊周圍有黃色。闊板大紅球﹐大紅千葉﹐反葉成球。細葉小花球﹐大紅千葉﹐如球。大紅獅子球﹐大紅千葉﹐每花有二三靑蕊突起。黃四面﹐重黃千葉。錦四面﹐紅黃千葉。由四面﹐白色千葉。紫四面﹐深紫色千葉。樓子紅﹐大紅千葉﹐黃心中又起數瓣。紫袍金帶﹐紫紅色千葉﹐中有細黃心。灑金紅﹐深紅千葉﹐葉開有黃點如灑。蜜萼﹐蜜色千葉。導金蓮﹐深黃色千葉。通州紅﹐嬌紅千葉。紫雙飛﹐紫色千葉﹐每花有二心。蜜探﹐蜜色千葉。金芙蓉﹐深黃千葉。錦芙蓉﹐紅黃千葉。紫芙蓉﹐淡色千葉。玉芙蓉﹐粉紅千葉。紅芙蓉﹐淡紅千葉。黃荼醿﹐蜜色千葉。白荼醿﹐白色千葉。黃芍藥﹐重黃千葉。蜜芍藥﹐蜜色千葉。白芍藥﹐白色千葉。紫芍藥﹐淡紫千葉。金雀舌﹐重黃千葉﹐葉尖如雀之舌。白雀舌﹐玉色千葉。錦雀舌﹐紅黃色千葉。粉雀舌﹐粉紅千葉。紫雀舌﹐淡紫色千葉。蜜雀舌﹐蜜色千葉。相袍紅﹐深紅色千葉。銀朱紅﹐嬌紅千葉。倚欄嬌﹐淡紫千葉﹐花頭倒側如倚。赭袍黃﹐深黃千葉。勝荷紅﹐粉紅千葉﹐花如荷瓣。采石黃﹐淡黃千葉。紫薔薇﹐淡紫色千葉﹐小花。黃眉﹐嫩黃千葉。福州紫﹐艷紫千葉。鄧州白﹐千葉大白花。鄧州黃﹐淡黃千葉。蜜疊雪﹐蜜色千葉。白疊雪﹐白千葉。蓮肉紅﹐肉紅千葉。紅蛾嬌﹐紅色千葉。玉娥嬌﹐粉紅千葉。粉蓮﹐粉紅千葉。海棠春﹐嬌紅千葉。佛座蓮﹐粉紅千葉。黃樓子﹐淡黃千葉﹐葉起如樓子。茄菊﹐淡紫千葉。紫袍金甲﹐深紫單葉﹐中心細管上作黃色。檀香球﹐重蜜色千葉。白羅球﹐白千葉﹐如球。蠟鎖口﹐花似金鎖口﹐黃蠟色。金瑣口﹐大紅多葉﹐葉周邊作黃色。黃木樨球﹐蜜色千葉﹐如球﹐開花極後。白木樨球﹐白榦葉。白羅傘﹐白千葉﹐葉下垂如傘。羅山錦﹐紅黃千葉﹐反葉成球。羅山紫﹐重紫千葉﹐成球。紫綬金章﹐紅黃千葉。紫間金﹐深黃重紫二色﹐千葉。勝緋桃﹐深紅千葉﹐小花。萬管紅﹐深紅千葉﹐葉如管。剪金紅﹐深紅千葉。紅剪絨﹐淡紅千葉﹐葉細﹐茸如剪。黃玉樓春﹐淡黃千葉。白玉樓春﹐白千葉。並頭紅﹐重紅千葉。二色並﹐金紅重紅二色﹐千葉。通州黃﹐重黃千葉。金蓮寶相﹐紅黃千葉。紅蓮寶相﹐嬌紅千葉。大金球﹐深黃榦葉﹐如球。禦袍黃﹐重黃千葉。玉指甲﹐粉紅榦葉。金剪絨﹐深黃葉﹐葉茸如剪。蜜彩球﹐蜜色千葉。水晶球﹐初開微靑﹐後白﹐千葉﹐如球。雞冠紫﹐深紫千葉。象牙球﹐初開微紅﹐後蒼白色﹐千葉。銀紅雞冠﹐淡紅千葉。雞冠紅﹐深紅榦葉。狀元紫﹐深紫千葉。金鳳毛﹐深黃千葉。銀紐絲﹐白色千葉。龍須黃﹐嫩黃千葉亢羽黃﹐嬌黃千葉。剪金黃﹐淡黃榦葉﹐如剪。勝紫衫﹐深紫千葉。傲霜黃﹐嫩黃千葉。荔枝丹﹐紅黃千葉。報君知﹐深黃千葉﹐開於九日前。白雪團﹐白榦葉﹐小花。黃丁香﹐深黃千葉﹐小花﹐又名滿天星。黃萬管﹐嫩黃榦葉﹐葉如管。赤丁香﹐紅黃千葉。紫玉蓮﹐粉紅千葉﹐小花。錦八寶﹐紅黃千葉。僧衣紅﹐淡黃紅千葉。錦玲瓏﹐紅黃千葉﹐小花。五色梅﹐單葉小花﹐花具五色。黃都勝﹐紅黃千葉﹐花朵丰大。五月白﹐白花千葉﹐一歲中開五月九月二度。狀元黃﹐深黃千葉。金紐絲﹐重黃千葉。賓州紅﹐淡紅千葉。粉剪球﹐粉紅千葉﹐葉茸如剪。茶菊﹐淡黃千葉。紫剪球﹐淡紫千葉﹐如粉色者。黃玉蓮﹐嫩黃多葉﹐小花。相袍黃﹐淡黃多葉。錦荔枝﹐紅黃多葉﹐中有黃心。金盞銀臺﹐四邊白色﹐中心正黃﹐千葉。甘菊﹐深黃多葉﹐花極小。小金眼﹐深紅多葉﹐中有黃心。大金錢﹐深黃多葉﹐小花。銀茉莉﹐單葉小白花。冬菊﹐深黃多葉﹐開以十月。白冬菊﹐多葉小白花。黃蠻裘﹐嬌黃千葉。

●卷之下

一之貯土

凡藝菊﹑擇肥地一方﹐冬至之後以純糞攘之﹐候凍而幹﹐取其土之浮松者﹐置之場地之上﹐再糞之。收水之後﹐乃收之於室中﹐春分之後出而曬之﹐日數次翻之﹐去其虫蟻及其艸梗。艸梗不去則蒸而腐焉﹐是生紅虫﹐生土蠶﹐生蚯蚓﹐爲菊之害。土淨矣﹐乃善藏之以待登盆之需。登盆也﹐俱用此土﹐又以待加盆之需。菊之登於盆也﹐或遭三日以上之雨﹐土實而根露﹐則以土加而覆之﹐一則蔽日之曝﹐不枯其根﹐一則收雨之澤﹐不爛其根。

二之畱種

冬初而菊殘也﹐一衰卽並英葉而去其上莖﹐其幹畱五六寸焉。或附於盆﹐或出於盆﹐埋之圃之陽松土之內﹐臘三月必濃糞澆之以數次。菊之性而耐於寒﹐故土糞多則暖而不寒﹐可以壯菊本﹐可以禦隆寒﹐可以潤澤而不至於枯燥。

三之分秧

春分之後﹐是分菊秧。根多須而土中之莖黃白色者謂之老﹐須少而純白者謂之嫩﹐老可分﹐嫩不可分。分之於新鋤之松地﹐不宜太肥﹐肥則籠菊頭而不能長髮。天之陰可分﹐有日分之則枯漧而難活。種之﹐其宿上也盡去﹐否則恐有虫子之害。旣秧於土矣﹐以越席架而覆之﹐毋令經日﹐經日則難醒。每日晨灌之﹑晚灌之﹐天之陰不可傷於水。秧心發芽矣﹐可去其覆席﹐先用半糞之水﹐復用肥水灌之。葉上不可以沾糞﹐沾之則葉枯。用河之水則純河之水﹐用井之水則純井之水﹐不可雜焉。

四之登盆

立夏之候﹐菊苗成矣﹐可五六寸許﹐是爲上盆之期。將上盆也﹐數日不可以澆灌﹐使苗受勞﹐而堅老則在盆可以耐日。其起秧苗也﹐掘根之土必廣而大﹐少則露根而傷其本。用臘前所攘之土壅之。其灌也﹐視陰晴而爲增損。使土壯而入根﹐服盆而生葉﹐則用肥水灌之﹔久雨加臘土以浥之。其種也﹐根深則不耐水﹐淺不耐日﹐隨土而稍深。何也﹖菊之根其生也向上﹐故常覆土爲加。

五之理緝

菊之尺許矣﹐是宜理緝。欲長也﹐則去其旁枝﹐欲短也﹐則去其正枝。花之朵視其種之大小而存之﹕大者四五蕊焉﹐次者七八蕊焉﹐又次十餘蕊焉﹐小視二十餘蕊焉。惟甘菊﹑寒菊獨梗而有千花﹐不可去也。

六之護養

菊稍長也﹐竹而縛之﹐毋令風之得搖。雨之久也﹐直出水盆內亦然。菊旁之蟻多也﹐則以鱉甲置於傍﹐蟻必集焉﹐移之遠所。夏至之前後有虫焉﹐黑色而硬殼﹐其名曰菊虎﹐晴暖而飛出﹐不出於巳﹑午﹑未之三時﹐宜候而除之。菊之爲菊虎所傷也﹐傷之處仍手微摘之﹐磨去其牙虫毒﹐可以兔秋後之生虫。如虎之多也﹐必多栽易壯盛之菊於圃之周。菊有香焉﹐蟻上而糞之﹐則生虫﹐虫長而蟻又食之﹐則菊籠頭而不長。其虫之狀如白虱﹐以棕綫作帚而刷之﹐扇以承之﹐揮之於遠所。秋後而不見虫也﹐宜認糞迹。是有象幹之虫﹐其色與幹無殊也﹐生於葉底﹐上半月在於葉根之上干﹐下半月在於葉根之下幹。或破幹取之﹐以紙撚縛之﹐常以水而潤其紙條﹐花乃無恙。或用鐵綫磨爲邪鋒之小刃﹐上半月於蛀眼向上而搜虫﹐下半月在蛀眼向下而搜虫。有菊牛焉﹐沿之則萎﹐種臺蔥則可以辟。麻雀愛取菊之葉而爲巢﹐取之則萎。四之月雀乃爲巢時﹐宜愼也。

○治菊月令

正月

立春數日﹐將隔年酵過肥松淨土﹐用濃糞再酵二三次﹐今深二尺﹐以伺分種之需。若舊種在盆或舊地﹐切不可移動﹐仍用艸溫護老本﹐斯秧發早而壯大。

二月

二月初旬﹐冰雪消泮﹐此時除去舊護穰艸。春分後仍將前酵之地倒松﹐再用大糞酵之﹐擇新長可分菊秧逐莖分開﹐相去六七寸蒔一根﹐每早汲河水澆活﹐以待再種。但奇異者必發苗少﹐務在培植一法。用朽木一塊﹐每月凡遇修理之際﹐取修下頭梗﹐將木鉆孔﹐用梗遷入孔中。木上薄加肥土﹐木下透梗少許﹐漂浮水缸中。待其根生﹐搬種地上﹐緝理長成﹐庶不斷種。

三月

谷雨前數日﹐擇前秧長壯正直者搬種。築酵熟所植之地﹐比平地髙尺許﹐相去只餘掘穴一枚﹐每穴加糞一杓搪掗﹐如法方可搬秧植之。四圍余土﹐鋤爬壅根﹐髙如饅頭樣﹐令易瀉水。周圍必畱深溝泄水﹐但雨過不拘何月。務將積溝之水疏通流別處。不分在地在盆﹐卽以酵熟漧土壅根。如久雨﹐盆植者可移置檐下﹐或用蔑箍瓦作盆埋地﹐令一半入土內﹐一半露土上﹐使地气相接﹐水不停積。先將肥上倒松﹐塡二三分幹盆﹐加濃糞一杓後﹐搬菊秧植之。再將前土塡滿﹐亦壅如饅頭樣。又一法﹐將肥松之土用細篩篩淨入甄﹐用水燒蒸二三沸取起倒出﹐曬漧入盆﹐植菊能殺虫﹐無侵蝕之患。其秧搬時﹐每株根邊必帶故土﹐周方二寸﹐使其不知遷動。或用樹葉﹐或碎瓦蓋其根土﹐以防雨濺泥污。靑葉若失蓋﹐俟雨歇移水至菊旁﹐將菊葉洗去泥滓﹐此法尢妙。各月如之。能遵此法﹐則菊自頂至根靑葉暢茂﹐不至枯槁。每遇澆灌﹐瓦蓋者可除去﹐澆過仍蓋之。新種後必間日早用河水和糞澆之﹐又用搭棚遮蔽日色﹐以度其生。遇雨露揭去﹐但日晴燥不蓋之。自始至秋﹐皆依前法。

四月

小滿前後﹐菊嫩頭上多生小蜘蛛﹐每早起尋殺之。又生一種曰菊牛﹐日未出時慣咬菊頭﹐其頭日盛卽垂。視其咬處懸寸許﹐必掐去無害﹐遲則中生蛀虫﹐𨿽至秋結蓋﹐若遇大風雨必折。菊牛其狀如蠅﹐背甲堅而黑﹐亦須尋殺之。又有一等細蟻﹐侵蛀菊本﹐用洗過鮮魚水灑於葉間﹐或澆土上﹐則除。如不斷﹐仍須早起尋殺爲良。菊長只四五寸﹐每株用堅直小籬竹近插菊根﹐以軟莎艸寬縛﹐使菊本正直﹐不至屈曲。隔數日視菊大小﹐可掐去母頭﹐令其分長子頭。擇髙大者先去﹐瘦短者隔幾日去之。每本止畱四五頭﹐多至六七頭﹐以防損折。如理寒菊﹐必須頭多﹐用篾作箍圍定﹐則秋深團圞如蓋可愛。若用過接﹐必在此時﹐用庵梨艸或雜菊摘去嫩頭﹐擇奇菊亦摘頭﹐將二頭以刀斜批﹐視相合卽用鵝毛管或薄蘆管管在所接之處﹐莫令寬動。外用泥密閉管口兩頭﹐或紙條縛定﹐置於陰處。數日視有生意﹐輕輕用刀扡去其管﹐每一本接得四五色。又一法曰過校。預於種植之際﹐將菊如水車二柱並周圍檐柱樣種之﹐至此月除脊菊﹐中間正枝不動﹐將脊菊東南枝交過檐菊﹐亦將東南檐菊順枝扯來交過﹐將二枝刀扡膚肉﹐各去半邊﹐用綿紙條緊纏﹐引水常潤。仍用搭棚蔽日﹐遇雨露除之。視兩校交合﹐生意已成﹐然後將脊菊之頭﹑檐菊之梗相連處用刀扡斷﹐遂成一本。惟梅雨中可活﹐余必無生意。

五月

五月夏至前﹐用濃糞七分﹐河水三分澆之。夏至後用前法再去頭﹐止畱五六枝爲正﹐若枝繁者多畱一二﹐以防損折。每早澆灌﹐止用撏雞鵝毛湯並繰絲湯﹐盛缸中作腐者﹐取其淸水﹔或洗鮮魚或菜餅屑水﹐取其淸冷者灌之﹐不可犯酒醋井鹽物觸之。菊最畏梅雨﹐此月尢宜顧盼。

六月

六月大暑中﹐每早止用淸河水澆﹐隔三四日﹐以鵝毛冷湯輪灌。若土間生蚯蚓﹑上蠶等﹐看去根遠近﹐掘出殺之。近根難滅者用糞灌之﹐必欲促死。虫斷仍用河水連澆數日。大抵此月天熱土燥﹐不可用糞﹐糞多則頭籠﹐靑葉皆消泛如蠟板。水晶盆﹑金銀鶴翎﹑芍藥之類尢不宜多用﹐余菊不妨。

七月

七月初旬﹐有一等蠶樣靑虫﹐與葉一色﹐善食葉﹐亦用早起尋殺之。若被傷枝葉﹐難爲觀賞。立秋之後三五日﹐不論其枝長短﹐並不可損。但枝有參差者﹐將長枝以大鍼戳眼﹐拔去鍼﹐卽將細篾絲一段插入眼內拴住﹐待短者長齊﹐然後取去篾絲﹐使並長也。菊之全本亦有參差﹐髙大者不用糞澆﹐瘦短者用水和糞澆上促長﹐以成行列。用糞之法﹐各有次序。第一次糞二分﹐河水八分﹔越半旬第二次﹐糞三分﹐河水七分﹔再越半句第三次﹐用糞五分﹐河水五分﹐又越半旬第四次﹐糞七分﹐河水三分﹐第五次全用糞。瘦者多澆﹐茂者少用﹐若太過必使蕊頭籠閉﹐靑葉愈盛﹐開花反小。

八月

八月間多有狂風驟雨﹐每本再揀堅直籬竹綁定﹐用莎艸從根緊縛二三節﹐勿令搖動傷殘。白露後發生蓓蕾﹐蕊頭將綻﹐大枝上擇大蕊畱一枚﹐餘皆刪去﹐弗可多畱﹐多則開花微薄。菊蕊嫩脆﹐選時必須以左手雙指穩梗﹐然後以右手指甲掐蕊﹐否則連頭剔落﹐遂爲無用。旣結蕊﹐隔二三日常用濃糞澆灌﹐則花大色艷﹐甚至變有二色者。

九月

九月蕊綻將開之際﹐必預搭陰廠遮蔽風霜﹐庶花開悠久﹐色不衰褪。如小開亦不可將本移動﹐漏泄眞气。花開間有不足者﹐磨硫黃水澆根﹐經夜卽發﹐屢試已驗。遇有異色而自己無者﹐但巳覓得不可直種﹐將來橫種地上﹐認記根頭﹐用肥上壓枝﹐經月視根生﹐以刀斷梗﹐則根枝兩生﹐種可多得。其原本再加肥上薄薄壅之﹐不可過多﹐多則根深難發矣。

十月

十月上旬﹐菊花已殘﹐將綁縛朽竹撤去﹐好者貯備來年之用。本上枯花小枝並折去﹐止畱老幹尺許﹐勿使折。遲以被風搖本根﹐傷殘苗裔。此時悉用亂穰艸蓋護﹐以禦霜雪冰凍。每本置竹牌一片﹐寫號掛之﹐或寫竹牌插根旁記之﹐來春分種庶不淆亂也。

十一月

十一月中旬未凍之時﹐擇髙阜淨地倒松﹐深二尺許﹐揀去瓦礫﹑木石﹐用糞三四次酵肥。綠菊最喜新土﹐伯宿土﹐必須一年一換﹐盆中亦然﹐否則春間𨿽活﹐經梅雨必死。酵完用舊槁薦或亂穰艸蓋地﹐免致冰凍難鋤﹐減糞肥力﹐有誤來年種植之用。

十二月

十二月初旬﹐看菊本蓋少處再加厚護﹐以蔽霜雪。及天日和暖﹐用糞搪掗菊本四邊﹐莫令著根﹐春气發揚﹐苗則羣然盛長矣。一法臘月內掘地埋缸﹐積濃糞﹐上蓋板塡土密錮﹐至春渣滓俱化﹐土存淸水﹐名爲」金糞"。五六月間﹐菊爲雨揉黃萎﹐用此糞澆之﹐足以回生﹐且開花肥澤甚妙。

