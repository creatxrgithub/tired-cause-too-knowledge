野菜贊﹝淸﹞顧景星撰

顧子歸裏歲丁壬辰﹐饑饉無食﹐藜藿之羹﹐並日不給。偕婦於野﹐采艸根實苖葉﹐遂不死焉。鼓腹自得﹐各爲贊之。四十四種﹕

野麥﹤燕麥也﹐有小米可作粥﹥

周道茂艸﹐我心忡忡。旅榖聖米﹐饑腸不充。亦有燕麥﹐弗種胡芃。黍離之歌﹐猶曰正風。

蕨藄﹤苦澀﹐湯中薄出之﹐搾出汁﹐鮮藏皆可。根皮搗爛澄水中﹐布袋漉作粉﹐甘滑。一種迷蕨﹐生水濵﹐枝葉垂水中﹐卽薇也﹥

爾雅書虌﹐是曰厥萁。爲粔爲籹﹐其甘若飴。陟彼南山﹐詩人識之。一曰迷蕨﹐首陽之薇。

芹﹤水陸二種。陸不如水﹐陸根赤﹐水根白。味辛鹹而香﹐可鹽作漧菜。新食時淨洗﹐防螞蜞﹐誤中或殺人﹐吞土丸下之。列子曰﹕鄕豪嘗芹﹐螫口慘腹﹥

芹本曰蘄﹐國名是取。列在香艸﹐與艾爲伍。螫口慘腹﹐彼富何魯。我佐淸泉﹐芬香熟愈。

地踏菇﹤生陰濕地﹐雨過卽采﹐見日輒枯。地雞以味言﹐獐頭以形言。雷後得者曰雷菇﹐以候言。菇類甚多﹐無齒者殺人。楓松檜柏皂角樹上生者亦殺人。地踏生砂石帶土處如木栭而薄﹐得麻子油﹐良以碎瓷片或銀環同煼﹐黑則毒﹐地有蛇故﹥

爰有地菇﹐蒸濕所漑。雞距獐頭﹐以擬形味。毒或中人﹐猝亦難治。饑腹神明﹐服之不祟。

馬齒莧﹤俗名長命菜﹐一名龍牙菜。味酸滑﹐多生圃地﹐根子可種。蒸作幹蔌﹐治癥塊血痢痔節間﹐有水銀取法﹐詳本艸﹥

龍牙馬齒﹐藥艸之英。殺虫消渴﹐破痃摧癥。我有大癥﹐不可以懲。龍叔抱病﹐文摯望明。

孔家蕻﹤蕻空去聲﹐卽五家苗也。舊說生北方沙地﹐爲木類。生南方堅地﹐爲艸類﹐其實皆木本。南小北大耳。薹粗如箸﹐長尺許。赤茦如虎爪鷹味﹐味苦而永。道家名金鹽母﹐與地楡同煮﹐化石如羹。試之不驗。又名文章艸﹐見譙周巴蜀異物志﹥

良藥金鹽﹐法可鬻石。虎爪鷹咮﹐反傷非棘﹤山海經講山有木曰帝屋﹐葉狀如椒﹐反傷赤實。浮山多盼木﹐枳葉而無傷。郭景純曰﹕反傷﹐剌句也﹥。孔家文章﹐美名疇錫。我師仲尼﹐服之無斁。

甜菜﹤枸杞苖也。味苦﹐沸湯中煮﹐壓去汁﹐陸甫裏賦杞菊﹐蘇子瞻曰﹕士之不遇﹐窮約可也。安在饑嚙艸木﹖旣守膠西乃知之﹥

枸杞叢生﹐條直幹蟉。謂苦爲甜﹐饑者之口。嚼嚙艸木﹐命之不偶。惡乎疑乎﹐陋哉蘇叟。

鵝腸﹤葉圓而尖﹐莖空﹐中有白縷﹐作小白花﹐一名嫂縷。爾雅作葌﹥

艸曰鵝腸﹐華於仲春。柔枝弱本﹐杏葉蘭莖。兄鶂則哇﹐嫂縷是珍。頗疑名實﹐非其主賓。

公公須﹤卽王瓜苗﹐葉似落花生﹐須卷曲如葡萄。采苖頭沸湯中出炸食。其根﹐深掘四五尺乃得﹐熟煮﹐香如山藥﹥

王瓜之生﹐月令載紀。昔讀圖經﹐惟聾是已。賢者黜聰﹐屬垣何取。吾病不明﹐聰或可矣。

金花﹤本名南苜蓿﹐二月繁生﹐葉如酸漿而五聚。三月開黃花﹐作子匾如螺旋。北產葉尖花紫﹥

寵命苜蓿﹐字曰金花﹐玉環瑤柱﹐厥譽何加﹖宛馬總肥﹐堆盤非奢。薄言采之﹐雁磧龍沙。

狗腳迹﹤二三月布地生﹐一莖五葉﹐如狗迹。味淡澀﹥

布地而生﹐有曰狗迹。一本數莖﹐圓葉五出。烹之釜鬵﹐其薌有苾。我出東門﹐笑悲交集。

米曲﹤卽茸母﹐二月生﹐葉如鼠耳﹐和米搗作餅。北人寒食尙之﹐酒曲所用﹐一名鼠耳﹥

有艸茸母﹐亦稱香蒿。禁火作餌﹐命曰冷淘。得米則良﹐可以糵醪。感彼碩鼠﹐思我樂郊。

掠帚﹤地薈也﹐一作落帚。初生可食﹐至秋長五六尺。一本數十條﹐束之作帚﹥

地蔡數寸﹐苖弱可食。黠幹秋凋﹐埽除是職。林宗好帚﹐士行運甓。彼非丈夫﹐安事一室。

烏藨﹤茥也﹐似野薔薇多茦。二月蕻可充蔬﹐四月開淡紅花香嫩。五月實熟﹐紫赤色﹐味如桑椹。取汁煎如膏﹐可調食﹐卽覆盆子﹥

茥實時熟﹐月建當午。療饑比葚﹐調食勝蒟。明明昊天﹐照臨下土。誰則覆盆﹐使我心苦﹖

鳳耳﹤一名女兒花﹐四五月髙四五尺﹐花如鳳鳥耳。色數種﹐每自變易。結角尖圓如小毛桃。又如人目眥﹐觸則迸裂﹐緊屈如拳﹐故又名急性子。諸虫不生﹐蜂蝶不采﹐故又名妒蝶。蛇遇則膚爛﹐故又名爛蛇。取苗葉灰水浸一宿﹐去其毒﹐微酸﹐須姜湯中薄煮﹐出之糟﹐方苣筍﹐不如薔薇。蕻香美。此最傷齒﹐亦食物所忌。惟煮肉投子數粒易爛﹥

女子名花﹐賦秉潔烈。少犯輒怒﹐拳握眥裂。旣辟蛇虺﹐復遠蜂蝶。惜哉微酸﹐亦有妒徳。

婆婆奶﹤地黃苖也。可充蔬。佛言初生人時﹐惟食地漿﹐逐劫徧減艱難粗惡。見樓炭經。土人云﹕地黃苖耐饑﹐多食動熱﹥

厥初生民﹐食有地漿。艱難粗惡﹐減劫所嘗。誰非赤子﹐乳哺是當。悲哉蔓艸﹐取號耶娘。

茅鍼﹤二月生﹐白花如廬﹐未出葉時﹐茸茸然﹐味如飴。煮粥可省米﹐與米麯同。根腐則有光如螢。肘後方云﹕避難無人之境﹐白茅根洗淨咀嚼﹐或石上曬漧﹐搗末水服﹐可不饑﹥

菅茅賤艸﹐六經是記。取用洪多﹐義宜罕譬。茸以鬻糜﹐厥薌若穗。至賤則神﹐腐生光怪。

夏枯﹤似蒿莖微方﹐葉對節生﹐有細齒。莖端開花﹐淡紫色作穗。生秋經冬﹐入夏則枯。此苖與香蒿香薷茺蔚皆可沸湯﹐過再淘浸﹐去苦味。拌油鹽食﹐子惟齏汁耳﹥

半夏之春﹐夏枯之秋。茂彼落此﹐天乎何尢。傲寒避熱﹐徳亦孔遒。過時不采﹐棄等薪槱。

雞冠莧﹤卽靑箱子﹐髙可三四尺﹐花穗直出而尖長﹐如兔尾。有紅黃白三種。嫩時炸食﹐味如莧﹥

四月孟夏﹐艸木載榮。胡麻未種﹐靑箱已生。眄彼霜華﹐以緌以纓。雞鳴絳幘﹐神遊大廷。

水黃芹﹤水陸皆生﹐葉長大如白菘﹐蒸曬作幹鹽菜﹐與菘無別。子無鹽久矣﹥

惟澤有艸﹐狀如白菘。卬烘而食﹐厥味斯同。觱沸檻泉﹐言采其叢。無鹽三月﹐聊以餐饔。

湖蔥﹤又名木韭﹐根似蜀蒜而小﹐多食昏目動腋气﹥

湖蔥山辛﹐一名水韭。接吻沾唇﹐其臭盈口。蔥若曰聰﹐韭爲言久。爾名孔佳﹐爾實非取。

紫蘇﹤本艸曰苴﹐紫者入藥﹐白者湯中薄煮之﹐炸食﹐荊芥則宜生食﹥

苴曰紫蘇﹐本入芼品。蕩郁散寒﹐性溫且緊。湯液得之﹐姜桂可屏。起懵之功﹐令人猛省。

苦藚﹤葉長有稜﹐截出白漿。夏作白花如毳﹐子細粘衣。大者三四斤﹐不宜火。生拌姜醋﹐性涼﹐亦止熱泄。八九月采根食﹥

苦藚爲名﹐猶言苦賣。兆等苦艸﹐厥妖亦大。蓩蓩在原﹐茙茙有芾。凶饑之萌﹐如何不怖﹖

灰藋﹤藋音翟﹐藜也﹐俗名灰苕葉。表靑裏白﹐有粉﹐本艸以爲野莧。陸徳明謂卽堇荼﹐皆非也。紅心者名鶴頂藋﹐味皆微澀而醎﹐與淡竹葉味略同。淡竹布地生﹐如竹葉﹐夏秋開花﹐翠藍可愛﹐如烏喙﹐可染色者是也。灰藋一名金鎖妖﹥

藋之別種﹐一曰灰苕。嬌粉如蝶﹐翥風翛翛。有堇之妖﹐有莧之繇。爾雅不熟﹐勤學是嘲。

霽菜﹤冬至前米雪後得霽而生也。一作薺﹐俗作地﹐多在圃地與路傍畜牧處作土香。二月小白花﹐結子三角。三月三日婦女小兒簪之﹐云辟疫。是日采莖剔燈﹐辟蚊。吳人謂之邪菜。邢畤勸魏太子勿食邪蒿﹐惡其名耳﹥

邪菜初生﹐惟梅是蕾。艸茅未出﹐土色先攺。名胡不臧﹐實則焉浼。亦有邪蒿﹐我食何罪﹖

油灼灼﹤蘋類﹐葉圓大﹐一缺﹐背一點如水泡。一名芣菜。沸湯過去苦澀﹐須姜醋﹐宜作漧菜。根甚肥美。又一種﹐四葉合成一葉﹐名四葉菜﹐一名十字菜﹐一名田字艸﹐一名破銅錢﹥

水蘋大者﹐曰油灼灼。於以采之﹐於湖之泊。啞啞鳧雁﹐以宅以托。謀非稻梁﹐俯取焉怍。

看麥娘﹤髙下二種﹐在麥田中﹐稂稗類也。一名艸子﹐似燕麥﹐子如雕胡。爾雅謂之皇守田稂﹐亦名守田。俗名宿田翁﹥

有看麥娘﹐翹生隴上。眾麥低頭﹐此艸卬望。布谷飛鳴﹐婦姑淒愴。誰當獲者﹐腰鐮而往。

菱科﹤芰也﹐葉下似蟆股﹐湯中薄出之﹐炸作蔬。得姜醋良。長藤連根拔起﹐爛煮曝漧碓碎﹐一斗米二斗藤﹐當四斗米飯﹥

兩角曰菱﹐四角曰芰。加籩之品﹐屈到所嗜。莖若蟆股﹐葉如蝶翅。淸廟薦之﹐吾享無愧。

茭苖﹤吳越秋種者良﹐生水中。苗白﹐充蔬米可炊飯﹐是曰雕菇﹥

菇穗雕胡﹐葉如蔗荻。匹彼露葵﹐可以薦客。解籜得苖﹐厥根孔碩。媲美維何﹖韭黃齏白。

山樝﹤三種﹐小而靑紅曰茅樝﹐其功破癖起憒。大而全紅曰棠朹﹐大而黃白曰猴樝﹥

朹曰檕梅﹐俗亦罕識。猱狖所落﹐鼬鼺攸食。實若丹砂﹐�如��。�能起憒﹐亦以破癖。

櫟橿子﹤木﹐髙丈餘。卽結實又一種﹐長而尖者名櫧﹐味苦﹐充糧又可作腐﹥

翻翻槲葉﹐於山之陵。有櫧者實﹐以囊以籯。杜甫拾橡﹐伯奇采楟。忠孝之思﹐先民是程。

雷蒿﹤諸蒿之長﹐聞雷而發也。一作藜﹐本作蔞。有靑赤二種。靑佳﹐亦可腌燻藏之﹥

蒿類三五﹐惟蔞可烹。艾實爲伍﹐蓬胡並名。不扶而直﹐幽貞性成。春洲沙軟﹐芬同杜衡。

薜荔﹤二種﹐皆不華而實。平如蓮房者曰木蓮﹐蓬圓而酵起者曰鬼饅頭。六七月﹐靑黑色﹐內空而微紅﹐有白汁﹐搗爛布袋揉洗﹐制如蕨粉﹕釜中攪如膠﹐沈井泉久之﹐竹刀切﹐加姜醋食﹐尢解熱中實熱。烏鴉最嗜﹐故名老鴉饀﹥

溪巖窈窕﹐薜荔嬋娟。山鬼含睇﹐幽人宅焉。不華而實﹐房如渚蓮。瞻烏爰止﹐我往孤搴。

葛根﹤亦名鹿藿﹐藤蔓十數丈﹐葉如楓。紫花﹐成穗﹐結莢亦可食﹐名葛谷。冬取根﹐深掘得五七尺長者﹐制如薜荔。打糊代粥﹐曬漧﹐堪同米麥作餅。世傳後周李遷哲鎭蜀乏糧﹐始造此粉。其實非也﹥

亦有鹿藿﹐蔓施阿陵。可代饘粥﹐豈惟解酲。勇斷深決﹐洞見本根。吾自不了﹐徒憎葛藤。

紫藤﹤蜿蜒十數丈。二月紫花成穗﹐垂如纓絡。取半開者﹐鹽湯汋點茶﹐開胃療噎。曬漧拌鹽水雜飯炊﹐可省菜。形如雀。又金雀花﹐木本﹐髙六七尺﹐俗謂鵝兒花。食法同之﹥

金雀紫藤﹐花同種異。或紫或黃﹐狀如鳥翅。新炊間之﹐省汝齏茹。眞茶得之﹐開我胸胃。

泥豆﹤野豆似黃豆﹐而細粒﹐亦有麻點者。凶歲輒多﹐大可充糒。或云卽薇也﹥

藿非家蒔﹐菽亦六谷。凶年穭生﹐蔓延山谷。此歉彼丰﹐胡有不足。天道蕩平﹐予齒去角。

甘菊﹤生川澤者良﹐花黃﹐單瓣﹐蕊髙﹐碎如蜂窠。味苦者名苦薏﹐不堪食。甘者菊也。吳人采花﹐陰漧﹐拆浸香櫞中﹐點茶。單用亦佳。嫩苗炸食或腌醋作菹﹐與蒿艾茵陳蒼術薺苨同。但蒿艾等皆令人熱。楚詞﹕餐秋菊之落英﹐指此落始也﹥

藥苖可餌﹐十有其六。以病得仙﹐因饑辟榖。茵陳術艾﹐逸人所服。除瞀開明﹐不逮甘菊。

黃精﹤三月生﹐苗髙二三尺。柔莖竹葉﹐大約似姜根。生食戟喉。葉對生者曰正精﹐偏生者曰偏精。苗炸作菜﹐根陰漧﹐九蒸九曬﹐忌鐵器﹐可充糧。含一枚咽津﹐不饑。蓋仙藥也。興國土人制而貨之﹐多雜蘿卜﹥

戊已秉气﹐太陽含精。充糧益髒﹐久服輕身。黃精悅性﹐茈姜健神。品編食料﹐功載仙經。

馬蘭丹﹤多澤生﹐葉如菊而尖長。左右齒各五﹐花亦如菊而單瓣﹐靑色。鹽湯汋過﹐幹藏蒸食﹐又可作饅。饀生搗治蛇咬﹥

馬蘭不馨﹐名列香艸。蛇菌或中﹐利用生搗。大哉帝徳﹐鼓腹告飽。虺毒不逢﹐行吟用老。

荊芥﹤苗炸作蔬﹐魚肉忌之。犯無鱗魚卽死。與鯉犯紫荊﹐食鱔飲燒酒﹐殺人等疾﹥

鼠蓂辛苦﹐命之曰芥。荊則云矜﹐芥爲言介。肉食斯仇﹐君子攸戒。我食無魚﹐咀嚼何害。

蒼耳﹤一名葈耳﹐莖有紫點﹐髙三四尺。葉似狶薟厚硬﹐俗名豬耳。陸氏詩疏﹕細葉蔓生。郭璞云﹕葉如鼠耳。皆非嫩苗﹐沸湯過淸水再浸﹐炸食。北人謂之相思菜﹐令夫婦相愛。夏開小黃花﹐結子如棗核而多剌。嫩時桑扈羣食﹐剌老則粘衣難脫。煼去殼研粉作餅﹐狶薟苗亦如之﹥

采采葈耳﹐適彼道周。有交桑扈﹐和鳴相求。茦芒成實﹐自夏䢐秋。莽行衣絮﹐何以解憂。

鹿蔥﹤萱也。苖如蒜﹐甘而不蔒﹐鹿嗜之。花如黃躑躅﹐沸湯薄出之﹐曝漧。己放者名黃花﹐未放者名金簪。靑萼尢佳。地肥則重瓣﹐或云重瓣。有毒﹐非別有一種重瓣者。皆可蔬﹐忌糖蜜同食﹐令人善嘔。古名忘憂﹐不審何謂﹥

萱艸叢生﹐華如躑躅。鬻之暴之﹐用以旨蓄。野有死麇﹐庭無麇鹿。心之憂矣﹐其何能淑。

天泡茄﹤爾雅﹕苦葴也。葉有三五﹐尖。多生墟砌﹐可充蔬。四五月開小白花﹐微紫。結房薄膜。五楞中懸赤珠﹐如燈在籠﹐故又名王母珠。燈籠子珠中復有細子﹐似落蘇子﹐茄所由名。味甘酢。吳人糖蜜藏之。葴音眞﹥

苦葴隰艸﹐我命嘉蔬。菟葵雜出﹐感彼故墟。花房秋熟﹐赤實懸珠。誰曰隔膜﹐丹心炯如。

蘆筍﹤味苦澀﹐灰火浸一宿﹐沸湯中出﹐熟煼得懵佳﹥

風雨所會﹐葦荻是生。紫葫素甲﹐藿葈斯珍。坐觀雲起﹐立聽拏音。云誰之思﹖西方美人。

