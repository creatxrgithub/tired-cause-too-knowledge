

○第一

荔枝之於天下﹐惟閩粵﹑南粵﹑巴蜀有之。漢初南粵王尉佗以之備方物﹐於是始通中國。司馬相如賦上林云「答沓離支﹐蓋誇言之無有」是也。東京﹑交址七郡貢生荔枝﹐十里一置﹐五里一堠﹐晝夜奔騰﹐有毒虫猛獸之害。臨武長唐羌上書言狀﹐和帝詔太官省之。魏文帝有「西域蒲桃」之比﹐世譏其繆論。豈當時南北斷隔﹐所擬出於傳聞耶﹖唐天寶中﹐妃子尢愛嗜﹐涪州歳命驛致。時之詞人多所稱詠。張九齡賦之﹐以托意白居易刺忠州。旣形於詩﹐又圖而序之﹐𨿽髣髴顏色﹐而甘滋之勝莫能著也。洛陽取於嶺南﹐長安來於巴蜀﹐𨿽曰鮮獻﹐而傳置之速﹐腐爛之餘﹐色香味之存者亡幾矣。是生荔枝中國未始見之也。九齡﹑居易𨿽見新實﹐驗今之廣南州郡與蘷梓之間所出﹐大率早熟﹐肌肉薄而味甘酸﹐其精好者僅比東閩之下等﹐是二人者亦未始遇夫眞荔枝者也。閩中惟四郡有之﹐福州最多﹐而興化軍最爲奇特。泉﹑漳時亦知名﹐列品𨿽髙而寂寥無紀。將尢異之物昔所未有乎﹖蓋亦有之而未始遇乎人也。予家莆陽﹐再臨泉﹑福二郡﹐十年往還﹐道由鄕國﹐每得其尢者﹐命工寫生。稡集旣多﹐因而題目﹐以爲倡始。夫以一木之實﹐生於海瀕巖險之逺﹐而能名徹上京﹐外被重譯﹐重於當世﹐是亦有足貴者。其於果品卓然第一﹐然性畏髙寒﹐不堪移殖﹐而又道裏遼絕﹐曾不得班於盧橘﹑江橙之右﹐少發光采﹐此所以爲之嘆惜而不可不述也。

○第二

興化軍風俗﹐園池勝處惟種荔枝。當其熟時﹐𨿽有他果不復見省。尢重陳紫﹐富室大家歳或不嘗﹐𨿽別品千計不爲滿意。陳氏欲采摘﹐必先閉戶﹐隔墻入錢﹐度﹝音鐸﹞錢與之﹐得者自以爲幸﹐不敢較其直之多少也。今列陳紫之所長以例眾品﹕其樹晚熟﹐其實廣﹐上而圓﹐下大可徑寸有五分﹐香气淸逺﹐色澤鮮紫﹐殻薄而平﹐瓤厚而瑩膜如桃花紅﹐核如丁香﹐毋剝之凝如水﹐精食之消如絳雪﹐其味之至不可得而狀也。荔枝以甘爲味﹐𨿽百千樹莫有同者。過甘與淡﹐失味之中﹐惟陳紫之於色香味自拔其類﹐此所以爲天下第一也。凡荔枝皮膜形色一有類陳紫﹐則已爲中品。若夫厚皮尖刺﹐肌理黃色﹐附核而赤﹐食之有查﹐食已而澀﹐𨿽無酢味﹐自亦下等矣。

○第三

福州種殖最多。延貤﹑原野﹑洪塘﹑水西尢其盛處﹐一家之有至於萬株。城中越山﹐當州署之北﹐郁爲林麓。暑雨初霽﹐晚日照曜﹐絳囊翠葉﹐鮮明蔽映﹐數里之間焜如星火﹐非名畫之可得而精思之。可述觀攬之勝無與爲比。初著花時﹐商人計林斷之以立劵﹐若後丰寡商人知之﹐不計美惡悉爲紅鹽﹝去聲﹞者。水浮陸轉﹐以入京師。外至北漠﹑西夏﹐其東南舟行新羅﹑日本﹑流求﹑大食之屬﹐莫不愛好﹐重利以酬之。故商人販益廣﹐而鄕人種益多﹐一歳之出不知幾千萬億。而鄕人得飫食者﹐蓋鮮以其斷林鬻之也。品目至眾﹐惟江家緑爲州之第一。

○第四

荔枝食之有益於人。《列仙傳》稱﹕「有食其華實爲荔枝仙人」。《本艸》亦列其功﹕「葛洪云﹕『蠲渴補髓』。」所以唐羌疏曰「未必延年益壽。」蓋云𨿽有其傳﹐豈果能哉﹖亦諫止之詞也。或以其性熱。人有日噉千顆﹐未嘗爲疾。卽少覺熱﹐以蜜漿解之。其木堅理難老﹐今有三百歳者﹐枝葉繁茂﹐生結不息﹐此亦其驗也。

○第五

初種畏寒﹐方五六年﹐深冬覆之以護霜霰。福州之西三舎曰水口﹐地少加寒已不可殖。大略其花春生﹐蔌蔌然白色其色﹐多少在風雨時與不時也。有間歳生者﹐謂之歇枝﹔有仍歳生者﹐半生半歇也。春雨之際﹐傍生新葉﹐其色紅白。六七月時﹐色已變緑﹐此明年開花者也。今年實者﹐明年歇枝也。最忌麝香﹐或遇之花實盡落。其熟未經采摘﹐虫鳥皆不敢近﹔或已取之﹐蝙蝠蜂蟻爭來蠧食。園家有名樹﹐旁植四柱小樓﹐夜棲其上﹐以警盜者。又破竹五七尺﹐揺之答答然﹐以逼蝙蝠之屬。

○第六

紅鹽﹝去聲﹞之法﹕民間以鹽梅鹵浸佛桑花爲紅漿﹐投荔枝漬之﹐曝漧色紅而甘酸﹐可三四年不虫﹝去聲﹞。修貢與商人皆便之﹐然絕無正味。白曬者﹐正爾烈日幹之﹐以核堅爲止。畜之甕中密封百日﹐謂之出汗。去﹝去聲﹞汗耐久﹐不然踰歳壊矣。福州舊貢紅鹽﹑蜜煎二種。慶曆初﹐太官問歳進之狀﹐知州事沈邈以道「逺不可致﹐減紅鹽之數而增白曬」者﹐兼令漳﹑泉二郡亦均貢焉。蜜煎﹕剝生荔枝﹐笮去其漿﹐然後蜜煮之。予前知福州﹐用曬及半幹者爲煎﹐色黃白而味美可愛﹐其費荔枝減常歳十之六七。然修貢者皆取於民﹐後之主吏利其多取以責賂﹐曬煎之法不行矣。

○第七﹝陳紫已下十二品有等次﹐虎皮已下二十品無等次﹞

陳紫﹕因治居第﹑平窊坎而樹之﹐或云厥土肥沃之致。今傳其種子者皆擇善壤﹐終莫能及。是亦賦生之異也。

江緑大﹕較類陳紫而差大﹐獨香薄而味少淡﹐故以次之。其樹已賣葉氏﹐而民間猶以爲江家緑云。

方家紅﹕可徑二寸﹐色味俱美﹐言荔枝之大者皆莫敢擬。歳生一二百顆﹐人罕得之。方氏子名蓁﹐今爲大理寺丞。

遊家紫﹕出名十年﹐種自陳紫﹐實大過之。

小陳紫﹕其樹去陳紫數十步。初一家並種之﹐及其成也差小﹐又時有�﹝穛﹐酉代隹﹞核者﹐因而得名。其家別居﹐二紫亦分屬東西陳焉。

宋公荔枝﹕樹極髙大﹐實如陳紫而小﹐甘美無異。或云陳紫種出宋氏。世傳其樹已三百歳﹐舊屬王氏。黃巢兵過欲斧薪之﹐王氏媼抱樹號泣求與樹偕死﹐賊憐之不伐。宋公名諴。公者﹐老人之稱。年餘八十﹐子孫皆仕宦。

藍家紅﹕泉州爲第一。藍氏兄弟﹐圭爲太常博士﹐丞爲尙書都官員外郎。

周家紅﹕獨立興化軍三十年後生益奇﹐聲名乃損﹐然亦不失爲上等。

何家紅﹕出漳州何氏﹐世爲牙校。嘗有郡將全樹買之﹐樹在舎後將熟﹐其子日領卒數十人穿其堂房﹐乃至樹所。其來無時舉家伏藏﹐欲卽伐去而不忍﹐今猶存焉。

法石白﹕出泉州法石院﹐色靑白﹐其大次於藍家紅。

緑核﹕頗類江緑﹐色丹而小。荔枝皆紫核﹐此以緑見異。出福州。

圓丁香﹕丁香荔枝皆旁﹝去聲﹞蔕﹐大而下銳。此種體圓﹐與味皆勝。

虎皮者﹐紅色絕大﹐繞腹有靑紋﹐正類虎斑。嘗於福州東山大乘寺見之﹐不知其出處。

牛心者﹐以狀言之。長二寸餘﹐皮厚肉澀﹐福州惟有一株。每歳貢榦荔枝皆調於民﹐主吏常以牛心爲凖﹐民倍直購之以輸。予嘗黜而不用。

玳瑁紅﹕荔枝上有黒點﹐疏密如玳瑁斑﹐福州城東有之。

硫黃﹕顏色正黃而刺微紅﹐亦小荔枝以色名之也。

朱柹﹕色如柹紅而扁大﹐亦云朴柹﹐出福州。

蒲桃荔枝﹕穗生一朶至一二百﹐將熟多破裂。凡荔枝每顆一梗﹐長三五寸﹐附於枝。此等附枝而生﹐樂天所謂「朶如蒲桃」者正謂是也。其品殊下。

蚶殻者﹐殻爲深渠﹐如瓦屋焉。

龍牙者﹐荔枝之變怪者。其殻紅﹐可長三四寸﹐彎曲如爪牙而無瓤核。全樹忽變非常有也﹐興化軍轉運司廳事之西嘗見之。

水荔枝﹕漿多而淡﹐食之蠲渴。荔枝宜依山或平陸﹐有近水田者﹐淸泉流漑﹐其味遂爾。出興化軍。

蜜荔枝﹕純甘如蜜﹐是謂過甘﹐失味之中。

丁香荔枝﹕核如小丁香樹﹐病或有之﹐亦謂之�﹝穛﹐酉代隹﹞核皆小實也。

大丁香﹕出福州天慶觀﹐厚殻紫色﹐瓤多而味微澀。

雙髻小荔枝﹕每朶數十﹐皆並蔕雙頭﹐因以目之。

眞珠﹕剖之純瓤圓白如珠﹐荔枝之小者止於此。

十八娘荔枝﹕色深紅而細長﹐時人以少女比之。俚傳閩王王氏有女第十八﹐好噉此品﹐因而得名。其冢今在城東報國院﹐冢旁猶有此樹云。

將軍荔枝﹕五代間有爲此官者種之﹐後人以其官號其樹﹐而失其姓名之傳﹐出福州。

釵頭﹕顆紅而小﹐可間婦人女子簪翹之側﹐故特貴之。

粉紅者﹐荔枝多深紅而色淺者爲異﹐謂如傅朱粉之飾﹐故曰粉紅。

中元紅﹕荔枝將絕才熟﹐以晚重於時。予嘗七月二十四日得之。

火山﹕本出廣南﹐四月熟﹐味甘酸而肉薄﹐穗生梗如枇杷﹐閩中近亦有之﹝山在梧州﹞。

右三十二品﹐言姓氏尢其著者也﹐言州郡記所出也。不言姓氏﹑州郡﹐四郡或皆有也。

