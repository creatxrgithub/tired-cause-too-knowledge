自序

予向有《灌園雜誌》諸輯﹐年來衣食奔走﹐藏稿篋中﹐未遑繕錄成帙﹐距今幾二十年。客歲歸自裏門﹐檢閱舊作﹐半爲鼠蠹耗盡﹐所存者僅《蔬藥志》《絲桃雜編》《七七祕傳》數種﹐此外若《秋花》《盆玩》諸志﹐已無剩葉。爲惋惜竟日﹐每欲補輯﹐未果。汪子玉於與予族子容齋皆素有嗜鳳仙之癖﹐聞有異種﹐不惜遠乞遐方﹐購以繒幣﹐儲盆列架﹐悉手自灌植。秋來紅紫紛羅﹐疊砌盈階﹐幾無隙地。息轍之暇﹐輒往就視﹐見一二佳色﹐心竊好之﹐匄其殘苞數粒。戊申﹐攜赴臨安﹐齋前有隙地一畦﹐呼童植之。不數日﹐茁穎如箭。疏以﹤無瓦﹥盎﹐度以長架。入秋﹐繁艷盈眸﹐目不暇接﹐其趣直不減家庭賞勝時也。爰憶少時與何子蕙交﹐子蕙喜艸花﹐尢溺秋色﹐有圃曰「勝春」。曾宿其淸景軒中﹐與予極論鳳仙之雅﹐指類備法﹐有老花師所未及知者。比往東甌﹐又獲交馬繼純昆季﹐皆善藝此花﹐具有閫奧﹐因以子蕙所言於予者質之﹐無不吻合。今二君墓木已拱﹐而玉於﹑容齋又能起而繼其傳﹐吾不知其法之果有合於三君否耶﹖然而三君之言﹐固如昨也。噫﹗予老矣。三君無成書可傳﹐所言於予者﹐或有爲玉於﹑容齋所未盡。知此而不書﹐不特使三君之孤詣苦心無以垂則於後﹐卽後有繼玉於﹑容齋而起者﹐皆得以私智穿鑿﹐自稱匠心﹐不致眞品日泯﹐成法日湮不止。因急起而正之﹐擇所聞於三君者﹐撮其精要﹐合予平昔見聞所得﹐譜爲二卷﹐區以十目﹐錄以示玉於﹑容齋。吾又不知此書果有合於二子否耶﹖《秋花志》旣亡﹐得此亦庶幾少補云。庚戌中秋﹐錢唐趙學敏識於臨安旅捨。

例

一﹑艸花自蘭﹑菊外﹐不聞有專譜。卽《全芳備祖》《羣芳譜》二書最稱詳贍﹐然艸花多不能悉數種類﹐於鳳仙尢略。矧其中所言﹐襲訛承誤﹐猶有未允當者。今采列數條﹐仍爲正之。

一﹑初夏憑欄﹐如罌粟﹑虞美人等花﹐鮮穠綽約﹐足以娛情﹔淸秋環砌﹐雞冠﹑老少年各種﹐錦繡參差﹐自堪悅目﹐悉皆品色繁夥﹐不聞前人有究心者﹐得毋以一則失之期短﹐一則失之質陋歟﹖然鳳仙無二者之病﹐而亦未聞有收錄而論議之者。暇日與同署諸君言及﹐未嘗不爲喟然﹐因走筆成此。十日稿竣﹐艸率在所不免。訂誤補遺﹐不能無厚望於博物諸君子。

一﹑是譜本無舊說可循﹐予以所得聞於友人藝客者﹐撮其要爲之﹐分肌劈理﹐絡貫條疏﹐更從種植之暇﹐心焉三載﹐靜思默察﹐稍有鮮知﹐亦參列附證。

一﹑譜中品類必詳﹐蒔漑必備﹐旁及醫法以全調護之愛﹐藥餌以普利用之仁﹐則爲書所應有。有不盡者﹐以總論﹑雜說槪之。至於典故詩文﹐陳編具在﹐掛一漏萬﹐夥不勝收。每見前人作一小物譜﹐正義無多﹐半皆冗雜﹐陳言舊典﹐牽紐作帙。不知著書之義﹐正貴詳人所略﹐方爲有用。若以挹糟粕而爲新醨﹐轉鈔胥而稱能事﹐吾竊鄙焉。玆譜所以不入詩文典故者﹐以此。

一﹑宇宙生物無窮﹐此花尢多變種。地廣則土饒異產﹐年遠則代出新奇。譜中品類﹐亦第就所知者錄入。或有遐荒僻壤﹐祕種家珍﹐形色瑰殊﹐名稱互別﹐則又非一人聞見所能盡槪。急望四方同志之助﹐示以未見之品﹐錫以未逮之言﹐不啻起我井觀﹐置之霄漢矣。望切心懸﹐幸毋虛覽。

一﹑旣循其名﹐貴責其實﹐故首列名義。名義旣定﹐則形色宜詳﹐故次列品類。花事始於栽植﹐木徳全賴水功﹐故繼品類而卽及。欲繼續則宜善貯藏﹐慮傷殘必兼資防護﹐故次第畢舉。至於旁羅方藥﹐明功用亦足及人﹔終附瑣言﹐必詳盡始無遺憾。此先後作譜之序。區區苦心﹐幸祈覽者鑑焉。

卷上

○名義

《羣芳譜》﹕「鳳仙一名海蒳﹐一名旱珍珠﹐一名小桃紅。」《救荒本艸》又名夾竹桃。以其花似桃﹐葉如竹也。子名急性子。熟時觸之卽裂﹐皮卷如拳﹐故名。又曰染指甲艸﹐至今東甌呼爲指甲花。又名金鳳。《花史》﹕「宋光宗李后小字鳳娘﹐宮中避諱﹐呼鳳仙爲好女兒花。張宛丘呼爲菊婢﹐韋君呼爲羽客。葛仙《采藥錄》別其名曰透骨艸﹐以其能軟骨也。」此皆鳳仙總名。然所以名鳳仙之故﹐古今文人多無理解。卽王氏譜所論﹐謂其開花﹐頭翅尾足俱翹然如鳳﹐其色則紅白紫黃碧及雜然諸種﹐善變化﹐故得鳳仙之名。據所說﹐則皆指單葉花品而言。若千葉諸種﹐其花有圓長方狹不同﹐瓣亦疏密厚薄各殊﹐或全如菊者﹐如蓮者﹐如酴醿者﹐如月季者﹐如梅者﹐如桃者﹐如玫瑰者﹐如梔子者﹐摘下皆儼然酷肖﹐何嘗有頭翅尾足之分﹖則「鳳」字之義無著。卽曰善變化﹐而又不能詳其所以能和合胚孕之故﹐則「仙」字尢欠明晰。予旣灌植有年﹐潛心玩索﹐兼質之故老花師﹐述其性情好惡﹐合予所默識者﹐融貫有悟。不揣固陋﹐謹攄胸臆之一得﹐以就證於格物諸君子。蓋天有五行﹐發爲五色﹐惟鳳備其全﹐鳳仙亦全備五色﹔鳳不處穢地﹐鳳仙亦性最喜潔﹐有用污泥培壅者多死﹔鳳喜髙翔﹐鳳仙亦喜髙﹐髙則發枝多而頂帶圓﹔鳳有徳﹐鳳仙亦具五徳。江幹何子蕙藝此者已數世矣﹐嘗謂予曰「子知鳳仙有五徳乎﹖其花療蛇傷﹐枝節能理血去風﹐子可軟堅化鯁﹐非其徳之仁乎﹖性愛同類﹐凡圃中各種備則花色愈鮮﹐開且久﹔殘枝欲棄﹐必須移他處棄之﹐不得向眾花前蹴折毀擲﹐能令眾花漸次萎落﹕無知而若有知者﹐其惜類之愛﹐非義乎﹖喜疏排﹐怕密接﹐彼此葉相接﹐則各枝皆上仰﹐直束如棘﹐不橫發﹐若有交讓之禮。非禮乎﹖五色翻錦等品﹐初見苞花斑﹐或全紅蓋頂﹐或五色聚腳。卽花桃﹑七合皆然。若纏紅諸品﹐或有時紅在萼面﹐或在萼心﹐或微紅皺面﹐或一瓣夾紅﹐巧幻不測﹐有非人意計所及者﹐非智乎﹖伏日亢烈﹐葉輒下垂﹐沃以新汲水則立起﹐無弗應者﹐非其信乎﹖」且其性屬火﹐故子觸輒裂。其枝榦皆中虛﹐得水自能呼吸﹐而上有離之象焉。多受水則花肥﹐以克爲用﹐蓋陽盛必濟以陰而始和﹐鳳仙屬火﹐又受炎日之午火﹐有重離之亢﹐非水不解。猶陽之必附以陰而始能生物成物﹐鳳仙惟受水多﹐故能孕爲秋華。華則色綠﹐蓋天一生水﹐地二生火。水火旣濟﹐而後天三生木﹐綠色行乎其中矣。《元命苞》曰「火離爲鳳。」《演孔圖》曰「鳳﹐火精也。」鳳仙屬火﹐不與鳳同體乎﹖鳳仙各異種皆生於五色。其梗空虛﹐吸露輒能蘊釀顏色﹐孕結奇胎﹐一本中有開出不可指狀之形色﹐再感日月精气﹐此花便結子全變異種﹐如人之脫凡換骨然。蓋其眞精多藏於幹粗節處﹐爲孕胎之室﹐故咀味獨厚他處。其葉椏爲胎門﹐故蕊多發葉邊。其滋水﹐晝則周流循環﹐歷節而上﹐由節而下﹐旁達融貫﹔見日色則行捷﹔逢雨則行遲﹔夜則全升於頂﹕故向下其葉皆上仰。滋水足者﹐葉能鉤露點胎﹐曉視則葉邊綴露如珠﹔滋水不足﹐則葉不鉤露﹐惟恃細腦葉吸露﹐致腦葉潰傷﹐漸見萎黑。其孕胎也﹐必和合滋水乃成。花一色有一色之滋水﹐故能久傳不變。其滋水﹐每行至莖中粗節處輒暫爲一停再行﹐謂之歷節。五色諸本﹐有一色之水歷節﹐遇他色之水相合﹐則和而孕。得夜露點染﹐出胎門而含苞。一朵之中﹐色有多寡﹐純駁不齊﹐由其歷節所值之水不齊也。變爲異色異形﹐由夜露點染時偶融液變化也。此先天絪縕之妙﹐卽《易》所謂「萬物化醇」﹐顯諸神﹐未嘗不藏諸用也。正朱子所謂「物物一太極」之理。然惟五色備﹐則和合而能生異色﹐亦惟全﹐其爲「鳳」而始能「仙」也。見蕊後卽不受肥水﹐善灌者貯露代水沃之﹐花尢嬌麗肥澤﹔四面淩空受風﹐則枝葉勻圓。非餐風飲露﹐不食人間煙火者乎﹖佳種枝節映日﹐如晶如玉﹐花𨿽繁﹐悉含靜態。非具仙格者乎﹖此則「鳳仙」二字皆有實義可按﹐始悟古人命名之義不誣。王《譜》所言﹐皆與千葉者不合﹐似當時或未見千葉佳品﹐無由細析其奧。卽其所言不生虫蠱﹐不近蜂蝶﹐不知蝶尢喜翔戲花間﹐遺卵葉底﹐發生靑蠖﹐爲鳳仙之賊害。又云花開去蒂﹐使不畱子則益茂﹐不知千葉多不結子﹐全榦枝上﹐亦何待於去子﹖予故曰王氏所言﹐悉指單葉﹐於名義盡無當也。

○品類△各種大紅

【靑梗大紅】一名紅牡丹。其花大萼﹐千瓣疏透﹐紅如雞冠血﹐鮮明奪目。凡紅種初生﹐苗梗亦紅﹐此獨靑色不變。

【硃砂紅】殷紅帶紫﹐如朱砂色。花不甚大﹐細密﹐圓瓣﹐周糸至包裹。開足儼如大紅月季﹐嫣然含媚。然枝榦甜脆﹐罕得全材﹐惟恃澆護得宜﹐始見完璧。初開單瓣﹐心有六角白紋﹐久則轉單爲千。亦有一開卽千者﹐頗細淨可玩。

【地紅球】一名橊花球。儼如千葉紅橊花﹐紛垂灼爍﹐色正紅﹐久亦不淡。肥土培壅﹐自肥大﹐且能心起重臺﹐耐久不落。此花獨千葉﹐結子﹐初開卽千﹐無單葉者。

【一丈紅】種出雲南﹐本頗髙大﹐花大如碗﹐圍圓三寸。能長至丈許﹐須支以竹方不慮風折。然江南土薄﹐多不易活。

【洋紅】一名紅綠鴛鴦。花不大﹐頗娟秀﹕細萼交裹﹐色如渥丹﹐久則中心起綠萼﹐四圍紅瓣襯之﹐色更鮮艷。然種苗非肥土﹐澆灌失時﹐花罕能開足﹐每每有翻背墮蕊之患。枝莖易焦爛﹐卽大木亦易萎﹐性弱故也。苗發紅梗如血﹝長則紅漸淡﹐惟有蕊處枝節皆紅。紅漸淡﹐則花亦漸少。倘紅盡退去﹐則花亦無矣﹞。出自洋種﹐故名。

【南紅】浙江土種﹐尋常園囿皆有。千葉﹐花小﹐瓣不齊勻﹐乏雅趣。然培養得法﹐能令花大﹐吐出桂心。亦列品中所不可少。

【大紅玉華球】花開圓如球﹐蒂上垂絲亦長。勻密鮮脆﹐儼然撮縐成花懸垂枝下。

【大紅堆梅】此亦洋紅變種。花如小鵝眼錢﹐匾疊鱗萃﹐層層起鈿﹐朵圓厚勻密﹐腥紅刺眼。艷骨固自不凡。

【錦邊紅】其邊皆黃白紫色。有金邊者﹐名金邊紅﹐嘉興有其種﹐又名金帶紅。又有黑邊者﹐產中州。聞滇中﹑迆西一帶有藍邊者﹐子皆未見。

【灑金大紅】花如血﹐頗奪人目。瓣上有黃點徧灑﹐映日視之﹐皆作金色。亦異品也。

【鶴頂紅】出洋中﹐俗呼爲洋鳳仙。松江傳其種。葉如雞冠﹐花開止一朵﹐大如碗﹐聚頂上﹐子亦含苞而大。遠望紅如鶴頂﹐故名。【紅鶴翎】花大﹐瓣瓣皆細碎如剪﹐似石竹花狀。

【二色紅】花分深淺﹐或朱絳並開一枝﹐歷久不異﹐亦上品也。

【落紅】一名落地胭脂。花朵疏大﹐映日如紅玉﹐久則瓣瓣落紅於地﹐無全朵幹墜者﹐亦奇種也。風來落英飛舞﹐點袖沾襟﹐更助淸興。

【玉版朱砂】其花面紅背白﹐又名雪背紅。粗萼稜層﹐一望有疏朗之气﹐亦秋圃中不可無者。

【鸚哥嘴】花蕊較他蕊獨長﹐有莖寸如筆頭者。吐秀時﹐蕊垂曲如鉤﹐半露紅影﹐儼如鸚哥嘴﹐故名。花不甚密﹐厚蒂多心﹐非單非千﹐另有一種風致。

【紅蠟梅】花似蠟梅﹐作磬口形。大瓣闊厚﹐似含紅粉。【紅消息】花小如豆﹐色如剪絨﹐葉亦繁細﹐最雅媚而可觀。

【麻葉大紅】葉如麻﹐多縐痕﹐花亦粗瓣﹐不甚雅馴。以葉異備種﹐亦不可少。【胭脂球】色如胭脂﹐千瓣成球。映日視之﹐儼如火齊可愛。【肉紅】花千層圓密﹐紅如肉色﹐透明不雜。

【琥珀紅】花層層疏透如球﹐望之瑩如琥珀。又名赤瑪瑙。﹝以上皆千葉﹞

【紅並蒂】一名腰鼓紅﹐又名紅雙鳳。絳丹色﹐紅中帶黃﹐雙萼並蒂而開。發蕊𨿽並一處﹐開花卻在兩頭﹐中心合蒂﹐長可二寸﹐儼如腰鼓﹐故名。極繁盛﹐多子。

【紫金對】又名朱砂對﹐卽從朱砂五色中化出﹐聯萼對開。間雜單蕊﹐則力薄。萼瓣與朱砂球無別﹐惟不及其細密耳。力厚則開出品字對﹐然蕊多攢密﹐須摘令疏﹐方得盡開﹐無擠落焦墮之病。﹝以上皆對子﹞

【紅玉座】單葉﹐花紅﹐跗白如玉﹐遠望上白下紅﹐本亦髙大。有靑跗者不佳﹐灰跗者亦惡俗。

【紅單葉】有黃丹者﹐紫絳者﹐正紅色者﹐朱砂色者。花皆下大上小﹐俗呼爲吐哺嘴。色𨿽鮮﹐難以入品。

【紅鈴兒】花圓長如鈴﹐中空﹐多心。亦有朱砂色者。﹝以上皆單葉﹞

【紅飛鳳】飛鳳乃花之別種﹐不入正品﹐如外道修羅﹐不列上乘。然圃中各花俱備﹐不可無此一品﹐因殿記於此。有天生者﹐有幻化者﹐有種異者。初生﹐苗莖半赤半靑。長大則梗近根者赤﹐枝節間有紅暈束裹﹐葉上紋露分明而深透。開花﹐色正紅如腥血﹐單而不千。初開花﹐亦在枝節間﹐久則葉皺紋促密﹐葉中筋絡上起小蕊如粟﹐漸長成苞﹐連枝接續而開。其葉下披﹐花色正紅﹐卽開於葉上﹐然亦開止半月而止﹐無開至葉尖者﹐亦止單葉。聞松江有千葉者﹐余未見。此乃天生種子﹐入土不變﹐繼續如故。又有用藥接幻而成者﹐名化種。予友沈禹功擅其技﹐云必取新鮮梧桐子將老未老時采下﹐以鳳仙子嵌入桐子內﹐紙包陰漧﹐待明春入土﹐便開花葉上。其法有飛於葉邊﹐飛於葉心﹑飛於葉尖三等﹐嵌子時皆用藥末和入﹐祕不輕授。又云﹕欲令其葉開花不垂﹐嵌子稍加沒藥末少許於梧子內﹐則將來種出開花時葉自能承載﹐無倒披之慮。其巧在擇梧子老嫩得法﹐栽子入土﹐勿令嵌口倒埋。五色皆可幻制。此則人巧幻化﹐無傳種也。陸副貢建侯語予﹐曾於內戚某處見一種飛鳳﹐紅白紫色皆有﹐其花發蕾初開亦在枝節﹐逐日移近葉﹐又移上葉心﹐漸移在葉尖﹐則將殘矣。其花更千葉可喜。花能周遊﹐圓通無礙﹐造物生化之奇有如此者。聞此亦洋種﹐絕少子。

△各種桃紅

【碧桃球】葉團長﹐不甚尖細﹐深靑色。枝莖初紅﹐通明如血珀﹐老則根邊微紅﹐頂尖嫩紅﹐略紅透。枝節帶火烙斑﹐甚脆弱易折。其滋水﹐甘如蜜﹐虫蟻多喜吮食之﹐故多傷。其苞平圓如珠﹐喜水而怕雨久。放花時逢雨﹐卽宜收置廊下﹐勿令漬雨。倘漬雨﹐則蕊卽浥損﹐最難調養。花作嬌桃也﹐層層起鈿﹐或匾或方﹐形狀不一﹐亦有長至一二寸者﹐皆瓣齊如剪。入秋則中吐綠心﹐外敷桃萼。有全朵綠萼﹐漸由綠轉爲桃紅﹐層層相間如錦﹐極爲雅觀。昔人謂云大白爲花王﹐碧桃球爲花後﹐眞不誣也。

【脆桃紅】靑梗。花朵疏大﹐作深桃花色﹐至老不變。凡桃紅入秋多色淡﹐惟此一種嫣然獨鮮。

【大桃紅】朵大瓣密﹐植苗時得土力﹐可開一二千朵﹐如滿樹桃花。入秋﹐花心幻出淡綠色。最可玩。【金綫桃紅】花瓣上有黃絲紋如綫﹐久則幻出金色。

【香桃】朵大瓣勻﹐惟不整齊﹐無一朵圓穩者。秋初則華﹐嗅之作茉莉香﹐入夜尢浹射。置之寢室﹐殊覺淸芬挹人。

【靑梗紅梅】較大紅稍淡﹐似鮮杏花而質不明透﹐千片包裹。土肥﹐花亦能大如盞。此與紅梅二種最嬌酣娛目﹐當屬梅妃降精也。

【瓣縷紅梅】亦靑梗﹑作紅梅色﹐與脆紅相似。但花朵圓薄﹐瓣上起皺如縷﹐絲正與脆梅差堪伯仲。

【綠放桃花】凡花近秋始華﹐中含綠心﹐惟此蕊初放卽綠色﹐蕊開漸漸轉綠爲桃紅﹐故名。有深淺二種﹐皆靑梗。【勝春桃】闊瓣厚實﹐色嬌艷﹐儼如春日桃花綽約葉底。

【鮮杏花】杏紅色﹐通明無滯﹐柔枝的蒨﹐頗覺芳意宜人。

【桃紅堆梅】有大小二種﹐俱以花瓣別之。瓣大者圓密而欠厚﹐瓣小者圓緊而厚﹐皆作嬌紅色。然入玩以小者爲勝。蓋瓣大則終疏﹐不如緊小者之可久玩耳。

【蝴蝶桃】花瓣尖長細狹﹐參差不齊﹐開久則花兩旁作尖狹形﹐中心深紅色﹐萼前銳出﹐絕似蝴蝶風前綴舞。一名風流蝴蝶。

【蟹爪】花瓣初開細狹﹐久則捲縮﹐如蟹爪蹣跚花前﹐亦奇觀也。【鋪絨】形如紅鶴鈴﹐惟色是桃紅﹐當是鶴翎分色。

【落地桃花】千片攢簇﹐花不甚大﹐卻嬌媚。久則隨風解萼。若墜溪畔﹐恐又令武陵漁父誤作桃源遊也。

【紅絲桃】一名纏紅桃花。與桃紅五色不甚相遠。但桃紅五色開久輒幻出一朵紅﹑一朵桃紅﹐或一枝全紅﹑一枝全桃者﹐此則千葉如桃花﹐惟瓣上間有紅絲纏之﹐或瓣邊有紅絲沿之﹐不能幻出全朵大紅。然楊妃月痕﹔正以一縷爲佳耳。又名紅綫桃花。

【桂心桃紅】川種。花緊圓密大﹐久則中心吐出綠萼﹐如桂粟數十點﹐紛攢可愛。

【紅心桃紅】他花入秋則心綠﹐此獨吐紅萼﹐如紅縐外翻。又有中心獨吐一瓣深紅垂出者﹐名楊妃吐舌。

【小桃紅】花不甚大﹐瓣亦小﹐不整齊。苗初出如碧桃球﹐枝莖皆紅﹐入秋不華。開久﹐色亦淡﹐邊作白色﹐故又名銀鎖口。最喜土肥﹐土力厚便無空中之患。﹝以上千葉﹞

【並蒂桃花】一跗雙萼﹐頗具裊娜丰格﹐正如飛燕姊妹並肩攜手﹐自覺流媚動人﹐色淡而艷。子不甚肥壯﹐皆黃白色﹐無紫黑者﹐多作彎角形。﹝此對子﹞

【玉殼桃花】白殼者名玉殼。有灰殼者﹐有黃殼者﹐名土殼﹐更不入品。又有淺色灑紅﹐俱無足觀。﹝此單葉﹞△各種淡紅

【霞紅】較桃紅稍淡﹐望之如秋霞冠日﹐晶采照人。

【淡桃紅】花不甚大﹐色淡﹐頗妖艷。開久則全萼泛出霜色﹐不耐觀。須俟開二三日﹐視其將蔫﹐卽摘去之。要知李夫人病容﹐不可令武帝見也。

【西施桃】初開白色﹐漸轉白而微紅﹐作淡桃紅色。瓣朵勻齊細厚穠密﹐入秋則華﹐子黃白色﹐爲嬌品第一。

【粉紅球】初開作粉紅色﹐久亦不變。有粗細二種﹕細者有靜態﹐初秋卽華﹔粗者瓣闊大﹐少圓整﹐經秋風輒散亂不華﹐不入品。

【玉骨芙蓉】初開單萼﹐淡粉紅色﹐久則紅稍深﹐萼亦細密﹕此與粗種粉紅球相似。此則愈久愈佳﹐大有徐娘風情﹐老更增勝爲妙耳。土力厚﹐入秋亦華。

【玉樓春】此亦如粉紅球狀﹐但疏大圓穩﹐外白﹐內含粉紅﹐如牡丹中玉樓春狀﹐故名。

【醉楊妃】初開淡粉﹐久則中心小瓣色更增艷﹐漸漸染漬於外﹐花瓣帶紅纏。必有全朵紅花一二朵雜綴枝上﹐正如楊妃中酒﹐嬌酣可人。

【醉芙蓉】較芙蓉色深﹐勻圓明淨﹐千瓣重沓﹐風前流媚﹐大有依人欲語之致。

【玉瑪瑙】花瓣細薄﹐卻勻密如疊紙。入秋卽華﹐望之有一種肅穆之气。淡粉紅色﹐中深邊淺﹐葉亦細淨﹐骨重神寒之器也。【寶珠】花久則綻出如珠﹐最入淸玩。

【玉芙蓉】與玉瑪瑙相似而花片較厚﹐花大而疏。一種小者﹐絕似素馨可愛。

【紅梅】與海棠球相似。小朵層片﹐一樹繁開﹐竟與紅梅無二﹐故名。【出鑪銀】灰白色﹐以紅暈罩之﹐艷雅奪目﹐亦佳種也。

【映日芙蓉】花本淡粉紅色﹐望之花瓣內若含深紅韻者﹐午日映照﹐全作深粉紅﹐如芙蓉之能換色爲奇。【緋紅】深粉紅色﹐花不大﹐都雅稱人。入秋亦華。

【銀紅】有深淡二種。深者如梅紅而稍淡﹐如霞紅而較深﹐又非杏紅﹐非芙蓉﹐別具一種色。其淡者粉地含紅﹐在有無之間﹐歷久不變。二種皆妙品。

【粉紅纏紅】每朵有紅絲。或間有一紅瓣雜朵內﹐名金鑲玉。入秋亦華。

【銀紅堆梅】花小如指﹐密如疊鈿﹐厚實細膩。層層剖視﹐皆圓如梅花﹐深秋始華﹐萼心出細小圓瓣﹐綠色﹐大如米﹐淺貼花面﹐迥非凡艷可及。

【桃心粉紅】外萼粉紅﹐久則中心吐桃紅萼﹐如美人塗朱﹐更饒嫵媚。﹝以上千葉﹞【銀紅對】一名雙芙蓉。花不甚大﹐如海棠對出﹐甚嬌艷。

【粉紅對】瓣薄勻圓﹐淡艷可喜。一名並肩美人。

【海棠對球】一名風流姊妹。姿態柔脆﹐千葉玲瓏﹐作海棠色。燈下視之更艷。性宜細土﹐稍有砂石雜之﹐枝本卽壞。此與碧桃球﹑大白﹑洋紅﹑硃砂之類皆不易植﹐最難結子﹐其性大略相似。﹝以上對子﹞

【單葉粉紅】此粉紅單葉者﹐瓣稀肉硬﹐垂如鈴鐸﹐無足觀。

【單銀紅】朵小瓣薄﹐不佳。又有淡桃色﹑單芙蓉色﹐皆結子頗多。此單葉諸品﹐亦如苗中之莠﹐花師所嗤而勿顧者也。﹝以上單葉﹞△各種紫

【大紫】有靑梗﹑赤梗二種。赤梗者自苗至老﹐其梗上下皆紅如血﹐花色亦歷久不變﹔靑梗者久則色淡﹐與靑蓮無二。一種淡而轉紅色者﹐亦佳﹐名紫秋醉﹐瓣皆緊密。二種花大﹐初開色最深紫﹐故皆有大紫之名。

【玫瑰紫】花如玫瑰﹐摘下視之﹐幾能亂眞﹐但無香耳。入秋乃華﹐更嬌艷無比。

【錦邊紫】花不甚大。初開紫花﹐與他紫無異﹐久則花邊皆有黃暈沿之。蕊未放﹐作水綠色﹐旣放﹐瓣邊初水綠色漸轉爲黃﹐故名錦邊。亦有轉黃爲白者。又有金邊者﹐名金邊紫﹐更爲上品﹐不易傳種。以其中幹之花多不大﹐其子亦細﹐植苗十不能活一二﹐非善爲培養者﹐罕能成也。

【綠放紫】有深淺二種。凡紫花﹐吐蕊多作白色。此則從苞時卽綠﹐漸轉綠爲紫﹐花亦娟潔細密﹐頗楚楚有致。

【荷花紫】一名紫佛座。大瓣闊厚﹐色最嬌。久則花片皆向內包裹﹐開放則宛如朵朵紫蓮。

【紫芍藥】大瓣細葉。結蕊頗多﹐磈磊成簇﹐須摘去蕊中尖小者﹐令其蕊疏﹐則花大而可觀。久則紫中暈出紅影﹐愈見精神。有一種腰金者﹐名紫袍金帶﹐大湖種也。

【金星紫】瓣中帶深紫點﹐如蚊迹﹐映日則點皆作紫金色﹐故又名紫金缽盂。入秋亦華。

【火焰紫】紫色﹐瓣有焦黑暈如火焰。大朵密萼垂枝上﹐最豁目。

【墨紫】油紫色﹐如塗墨然。鳳仙無黑色者﹐以此代之。月夜遠望﹐全作墨色﹐較玫瑰更深。

【紫含笑】外色紫﹐內含紅暈。淸晨深紫﹐日午轉紅紫色﹐日落作紫翠色﹐故名紫三變。開久﹐萼泛紅紫斑斕﹐亦可觀。

【鳳頭紫】花瓣外一層大瓣﹐內皆細小。萼密砌。久則大瓣挑起一尖﹐如鳳頭﹐故名。色深紫﹐獨雅馴而可觀。【剪絨】花片碎口如剪﹐朵大可觀。

【酴醿紫】碎萼疏籠﹐大如碗﹐儼如酴醿﹐紫翠浹目。

【紅紫邊】此乃二色紫變種。每瓣邊獨深紫﹐內作淡紅紫色﹐名紫邊紅。有一種內紫外淡紅者﹐名紅邊紫。

【竹葉紫】葉細狹短小﹐如竹葉狀。含苞初綻﹐尖如筆頭。久久漸放﹐始成花﹐絕似杜鵑﹐又名紫杜鵑。粉紫色。

【粉紫】紫色。初開似有一層白粉籠瓣上﹐作幹紫色﹐又呼何郎紫。入秋﹐瓣甲多疏懈﹐且易零落﹐非上品也。

【淺紫】帶紅色。花不大﹐亦欠密﹐惟備色則可。﹝以上千葉﹞

【紫對】名紫鴛鴦﹐並蒂雙開﹐紫艷可賞。枝榦皆疏節闊大﹐宛如夾竹桃﹐葉亦長尖。其枝最易脆折﹐須以竹架之。

【紫一品】駢蕊﹐三出﹐花片加長而不圓﹐亦變種﹐不易得。又名報三元。﹝以上對子﹞

【叉叉紫】花只五七瓣﹐深紫色﹐花片皆盤紐互曲作叉叉形﹐故名。此與紅金鈴等種皆屬單瓣中之佳品。【白路】單瓣﹐上起白紋﹐淡紫色﹐不耐看。

【紫蟹殼】萼下奓而淺短﹐中多黃白心。與紫金鈴名𨿽雅﹐不足觀。

【紫金鈴】紅紫色﹐單瓣﹐如鈴﹐心空﹐子滿﹐質理皆粗。有深淺二色。﹝以上單葉﹞△各種靑蓮

【靑蓮球】有深淺二種。其深色者歷久不變﹐秋後變色者非眞種也﹔淺色瓣薄﹐望之有絲紋。二種亦細膩﹐早晚皆能弄色﹐然未如翠蓮之精彩翹特耳。入秋亦華。

【翠蓮】較深靑蓮帶翠色。萼瓣上似有一種色韻內藏﹐燈月下幻出紫翠色﹐全非日間本色﹐其光景最足動人。瓣作荷片﹐千葉內裹﹐甚細密。入秋亦華。亦有不華者。

【金帶靑蓮】瓣中有黃綫貫腰。此嘉興周氏種﹐云自西夷得來﹐眞神品也。老則黃綫幻出金色。

【墨邊】靑蓮﹐千葉瓣上皆緣墨色﹐如洛陽花狀﹐川種也。亦罕見。

【方靑】藕合色帶靑﹐初開圓﹐久則成方萼﹐故名。色亦如翠蓮。﹝以上千葉﹞

【合蒂蓮】卽靑蓮對葉。大枝﹐長如柳﹐花片疏狹﹐並蒂而開。亦頗娛目。﹝此對子﹞

【單葉靑蓮】黃心﹐紫翠色﹐頗嬌艷。惜無千萼者。有狹瓣﹑短口﹑七片﹑九片等種。﹝此單葉﹞△各種藕合

【翠羅球】此深色藕合。儼如翠羅重疊枝節間。入秋色較淡﹐然不泛白﹐足入淸賞。

【垂絲藕合】藕合正色。花細密圓淨﹐開足如球﹐其跗蒂細莖輒長出寸許﹐花垂葉底﹐搖曳風前﹐頗助逸興。【梅心】花入秋﹐中心瓣皆作梅紅色。

【桂心】入秋﹐中心吐出細碎瓣﹐如桂心。【藕合月華】此花含蕊卽綠放﹐初開卽華﹐頗幽潔細膩可愛。

【藕合纏紅】花瓣上有紅色。或一片全紅﹐或紅點紅絲漬肌鎖口﹐或大紅外圍內裹﹐幻變不一﹐皆饒奇趣。入秋則華。

【塔鈴】入秋則華。瓣厚而細膩﹐如蔥艸。蕊長寸許﹐千層軋密。開則倒懸枝下﹐如塔鈴狀。一層綠﹐一層藕合﹐相錯如錦。然非土厚水勻﹐不易開放﹐每有枯落之患。

【佛座】片片皆兜瓣﹐如蓮大小﹐萼相銜而發﹐秋起緣心如蓮花抱子﹐嬌異尋常。【玉邊】瓣邊入秋則白﹐中吐綠心﹐更見精彩。【番衣】淡藕合色﹐花片上有直絲紅紋﹐如番夷衣。

【玉蒂】花片近蒂處色白如玉。

【淡藕合】如銀灰色﹐微有紅暈紫暈繞之。有大小二種﹐大者花如盞﹐瓣粗薄﹔小者如錢﹐瓣細而厚圓﹐疊如貼鈿﹐形匾可觀。入秋則華。

【藤花球】有深淺二種。深者深靑紫色﹐宛如朱藤花﹐千葉﹐玲瓏勻圓剔透﹐日暮風前幻出翡翠色﹐甚奪目﹔淺者色淡﹐微紅萼﹐亦疏大﹐惟燈下不能弄色耳。此亦才不才之別也。淺者色帶白﹐又名白藤花。二種皆易殘敗。色嫩不久﹐槪可推矣。

【二色藕合】其花一朵硃砂﹐一朵藕合﹐並綴一枝。或一枝全開藕合﹐一枝全開硃砂﹔或一枝中間一朵朱砂藕合者﹐此與纏紅皆屬藕合五色中化種﹐惟纏紅不能全朵分現爲別耳。早秋卽華﹐紅綠藕合相間。其瓣初開全綠色﹐一二日後漸轉綠作藕合色。其中初開有京醬色者﹐乃轉變成硃砂。錯出如繡﹐亦奇品也。﹝以上千葉﹞

【藕合對】名錦纏頭。瓣上有絲﹐並蒂而開﹐入秋則華﹐最纖裊有致。本多脆弱﹐宜勤培養﹝此對子﹞。【紅心黃心】皆單片﹐色老不佳。【靑殼】殼靑。開花時色微紅。總因單葉不貴。

【卷筒】花作深藕合色﹐圓而小﹐殘則捲邊。本屬單片﹐又澦如筒﹐無可取。【菱葉】花尖長﹐五瓣﹐如菱葉形。備種則可存。

【咬蝶】花單瓣長垂﹐淡藕合色。開久則瓣將落猶掛枝上﹐如蝶旋舞﹐一二日後始脫﹐故名。亦單片佳品也。﹝以上單葉﹞△各種白

【大白】有三種。緣地土有別﹐故質性亦異。產滇南者﹐曰云大白﹐夷方所出。花皆大如碗﹐玲瓏雪透﹐如冰玉片﹐又似聚八仙花。風前噴香如梨花。此花中第一神品﹐故名花王。傳種江浙﹐則質性亦稍異﹐惟大如盞﹐香气亦減。然細密如球﹐卻又晶瑩疏透。幹如碧玉﹐蔥倩可愛。其蕊綠色﹐開放全作綠花。漸次轉綠爲白。故一樹新舊交紛﹐亦綠白相間。有長蕊﹐如荔支花﹐發短萼﹐掛枝上三日後始露白色。始終如荔形者﹐名玉荔支﹐卽此花之變種。多不結子﹐分苗亦不易長﹐種十得五﹐已稱能手﹐一枝得子﹐更堪稱喜。枝葉俱靑黑色﹐較異他種。松大白出松江。性喜沙土肥壅。花亦如雲白﹐大亦如之﹐瓣亦明淨瑩如晶﹐但作球不能反包裹蒂。無香。且云白蕊殼靑含白﹐此則微黃﹐以此爲別。浙大白乃馬塍遺種。蕊殼靑黃。初開九瓣﹐望之正白如雪﹐微含紅影。久則紅影始退﹐始作全白。千瓣﹐但不明透﹐不作球花。𨿽盞大而瓣萼層密﹐片片相粘﹐匾貼成朵﹐如開殘梔子一般﹐多拘束之態﹐乏疏秀之趣﹐較云白遠甚。亦少香韻。然三種皆綠放﹐先秋卽華﹐俱不可少。

【粉西施】如粉孩兒﹐初開亦帶紅。但粉孩兒經旬後紅盡退﹐縱細看﹐亦無纖毫紅暈隱藏﹔此則經旬後外萼𨿽潔白如玉﹐而中心萼底尙帶微紅﹐至殘不上退﹐如西子曉妝﹐粉著頰面。亦最嬌美。亦秋時華。

【粉孩兒】初開色微紅﹐九瓣﹐久則轉爲千葉﹐而紅暈亦無﹐竟與大白無異。惟花小如錢耳。萼瓣亦瑣碎﹐鋪砌不圓﹐如少年兒童﹐正嫌其多稚气耳。入秋亦華。

【玉蛺蝶】花不甚大﹐瓣皆長短錯出﹐久則兩旁挺出長萼﹐宛如蝴蝶形。【銀甲】大瓣﹐片片兜抱﹐開足始疏放﹐絕似彈箏銀甲。

【玉酴醿】白中帶靑﹐娟潔有致﹐似無纖翳障體﹐對之能令人消滌一切俗慮﹐不僅以冰玉相賞。【紅絲白】瓣上起細紅絲﹐隱約如滲血﹐亦千片稜層可觀。

【鵝毛積雪】卽剪絨中白色者。花小細碎易枯﹐見雨卽浥爛。花時遇雨﹐卽宜移置檐下﹐庶可久玩。澆灌勿用噴壺淋花蕊上﹐緣其蕊最畏水﹐蕊積水則落﹐花見水卽爛﹐烈日中沃其根可也。又名銀芍藥。

【龍爪白】萼薄﹔花疏大而欠圓﹐參互重疊如積羽。然入秋則片片卷曲﹐宛如龍爪紛盤枝節間﹐𨿽亂頭粗服﹐殊覺風致宜人。

【玉葉堆梅】花碎小﹐重疊砌貼﹐宛如綠萼綴成﹐極幽艷入目。

【水紅球】絕似云白。花片稍粗﹐球不細密﹐不能反包背裹在枝上。視之白如雪﹐摘下輒幻作水紅色﹐如藐姑仙子﹐冰雪凝肌﹐終有色暈。第一妙品。罕結子﹐故得種不易。

【白鶴翎】花長而細﹐片片疏落﹐欠緊密。萼口破碎。無可觀。

【白飛鳳】松江有此種。千葉白花。初開卽於葉上生蕊著花﹐然不耐久﹐易殘。

【枯白】與浙大白無異﹐但色枯乏潤﹐花瓣不能久歷﹐易萎。入秋多起碎心。或中空。此乃效顰東施﹐最足增厭。

【堆灰白】靑灰色﹐細視白中有細點如積塵﹐與枯白同爲陋白﹐𨿽千﹐不貴。花有靑白色者﹐名鑪灰白。﹝以上千葉﹞

【大白對】一名雪鴛鴦。瓣大﹐疏瑩淸潔可愛﹐對對雙開﹐如秦﹑虢同乘﹐風流比肩。開久﹐則亦有單出者﹐與大白無異﹐惟葉不深靑耳。﹝此對子﹞

【單白】有數種﹕一種名靑殼玉鈴兒﹐苞靑白﹐單瓣﹐花頗大﹐片片有黃點﹐中吐白心如珠﹔有黃殼鈴兒﹐苞黃﹐花單﹐片不甚大﹐中吐白心﹔有七瓣白﹑九瓣白﹐較單花多一二片。然皆乏雅趣。入藥品推此數種爲冠。﹝以上單葉﹞

△各種綠

【倒掛麼鳳】出永嘉。色淡綠﹐花細密如球﹐累累倒墜﹐月夜視之﹐花葉莫辧﹐眞如麼鳳倒懸枝上也。

【大綠】洋種﹐頗不易得。又名千片綠﹐花最繁衍。與大白相似﹐但大白初開色綠﹐轉白﹐此則不轉白耳。質最脆﹐全賴調養得宜﹐始能滋長。蕊長瓣細﹐片片開放﹐如嫩竹葉狀﹐極爲幽致可賞。

【水綠球】花千層作球﹐白色﹐含微綠﹐歷久不變。亦不易得子。

【碧綠球】松花色﹐帶微靑暈﹐絕似靑田石色﹐千片。可愛。粵種。

【云藍】出滇中迆西地。千葉﹐花大﹐瓣厚﹐作翠色層層﹐映日如藍靛﹐又名金孔雀。

【報午】花色淡靑﹐正視卻白﹐俗呼魚肚白色。萼長﹐花小﹐亦千葉﹐含苞多垂﹐惟正午則苞正直﹐過午又垂﹐故名。亦奇種聞黔中今尙有此。﹝以上千葉﹞

△各種黃

【黃玉球】出徽州﹐或云此本馬塍遺種﹐宋時取自汴中﹐種於禦園﹐後漸失散。今詢之馬塍藝花人﹐不復知此品矣。吾鄕丰家兜黃氏有其種﹐祕不與人。丁未﹐予館臨安﹐聞化隆張氏有其種﹐遣使索之﹐僅存其一﹐愛莫能分矣。將乞其種子﹐是年亦絕﹐故終未及見。何子蕙曾見之﹐云花如棣棠﹐作正黃色﹐質理亦疏朗﹐入秋﹐不聞其能華﹐想亦未爲神品。要之﹐備色自不可少。

【葵花球】曾在永嘉馬氏園見之。色如秋葵﹐萼片細密。幽潔之品﹐以此爲冠。

【小串香】花不甚大﹐靑黃色﹐瓣𨿽多﹐不甚細密。可以備色。

【金杏】杏黃帶淺紅﹐乃赭﹑朱二色和合而成。七合化種。不易得。【松皮】如老松皮色﹐卽赭色之深者。亦七合化種。

【芋種】馬塍王森楠善接花﹐告予曰「黃鳳仙有幻成者﹐預藏白子於老芋頭內﹐俟春末﹐連芋埋之土﹐長大便開鵝黃色。」不知其說然否﹐附識於此﹐俟能事者證焉。

△各種雜色【桂紅】花色如金桂﹐細淨﹐花大﹐韻幽﹐亦五色中化種。

【灑紅】白片﹐灑紅點如灑血然﹐花不大﹐卻雅靜。一種名灑紅堆梅﹐貼疊勻圓﹐色最娛目﹐乃六色翻錦中變種所出﹐不易有。

【赭色】如丹如霞﹐幻出金赭色層層吐艷照人。此七合中赭色結子傳種而生。

【金霞】來自武夷。花色儼如霞紅﹐含黃色﹐頗雅潔﹐當作方外交﹐似不食人間煙火味者。【鼠褐】灰褐色﹐肌上起墨點﹐千片攢羅﹐備色最雅。

【駝絨】有二種﹐有靑駝絨色﹐有紅褐色﹐皆圓密可觀。

【番茄】白地帶淡紫絲﹐相間成朵﹐如茄花色。有單﹑千二種﹐以千葉爲上。

【花犵狫】花片片夾紅白色﹐參差不齊。萼粗疏﹐多捲邊雜出﹐無一圓淨者﹐望之頗不耐觀﹐眞如猺獞著衣﹐殊欠整理。

【花桃】如犵狫稍雅﹐瓣細碎﹐夾紅白﹐不捲邊﹐入秋能華﹐亦可觀。

【洋桃】赤梗。花作粉色﹑白色﹑淡桃紅色三種﹐各自成朵﹐聚一本上﹐如千葉洋桃。又名三合。有四色者﹐名四色洋桃。【米色】在白黃綠之間﹐色最淡雅﹐不易有子。

【龍腦】蒼白如腦﹐瓣上有灰點﹐如藥內龍腦狀。細萼。頗芳馥。

【各類灑金】瓣皆有黃點﹐映日成金色﹐各品俱有。按﹕《羣芳譜》謝長裾見鳳仙花﹐命侍兒進金膏﹐以麈尾染膏灑之﹐折一枝插倒影山側。明年﹐此花金色不去。今有斑點大小不同若灑金﹐名倒影花﹐當是其遺種也。

【蒲桃錦】白瓣上多灑細紫點﹐片片皆勻﹐細碎如灑紅。【蛋靑】色似蛋殼﹐千層﹐圓密﹐亦堪賞目。

【紅白分枝】一枝紅一枝白﹐一朵紅一朵白﹐層層相間而開。久則赭色者﹐名三才一气。皆七合變種。

【紅白平分】每朵半紅半白﹐千葉﹐勻圓。一名金鑲玉嵌﹐最爲奇品﹐乃大紅翻錦中幻出﹐不易傳種。

【荔殼紅】非赭非紫﹐色如鮮荔殼﹐極光潤。若土燥力薄﹐每易枯瘁﹐全恃人工培養。﹝以上千葉﹞

【單花】紅白相間﹐或紫白相間﹑紅紫相間﹐皆名。纏色﹐單片﹐不入品。﹝此單葉﹞△各種五色

【七合】有粗細二種﹕粗者花大瓣粗﹐色不淨﹐細者初開紅白﹐久則銀紅﹑淺紫各色俱備﹐惟無赭色者。此溫州種也。出江南地者有赭色。其花合大紅﹑銀紅﹑粉紅﹑大白﹑淡紫﹑灑紅赭色﹐相錯互疊﹐綴於一本﹐故名。五色者名五合﹐六色者名六合。皆有粗細之分。然以視翻錦﹐未免婢學夫人矣。

【大紅五色】乃大紅與白相間花朵上﹐多寡疏密如繡﹐故名。久則一枝紅白﹐一朵紅白﹐奇變百出。【桃紅五色】桃紅大白合﹑桃紅大紅合皆是。萼最鮮妍。

【紫五色】並蒂雙開。蓓蕾繁密獨圓﹐大過他蕊﹐結聚成簇﹐多不易開。入秋亦華。

【硃砂五色】一名綴錦珊瑚。並蒂駢萼﹐蕊亦繁密﹐不易開足。入秋則蕊稍疏﹐然亦力薄﹐不能並開。縱雙蒂並開﹐亦瓣小色薄。其花𨿽蕊密﹐而開卻滿足﹐無半含幹墮之患。

【銀紅五色】紅紫相間﹐蔚然可觀。【粉紅五色】較銀紅稍淡﹐亦雅稱羣艷。

【藕合五色】與大紅深紫互間﹐勻圓細淨﹐頗見媚格。入秋則夾綠層疊﹐望如繡錦。

【白繡花】似紅絲白而紅﹐更有開出紫紋者﹐互雜如白地繡花﹐故名。其靑白微紅點者﹐色如蘋果綠﹐香气亦如之﹐名蘋果翻﹐更爲神品﹐不易傳種。五色中惟白色獨無﹐以此補之﹐庶幾全璧。

【五色月華球】片片如含水﹐嬌嫩異常。花片上多大紅﹑白﹑水紅﹑銀紅﹑桃紅﹐層層起暈﹐如月之圍彩﹐故名。此亦上品﹐鎭江有之。近杭城亦有其種﹐然罕結子。其子生枝上﹐因太嫩弱﹐多未老先落。欲傳其種﹐須俟其花落時﹐見其綴結細子﹐卽用絲綿包子於枝上﹐待其長老收之﹐猶十不得一二也。

【各種翻錦】有大紅﹑桃紅﹑硃砂﹑紫白等名。其紫白者又名剪羅衣﹐有六色者﹐更細。或問﹕翻錦亦五色也﹐何以別爲一種﹖余曰﹕五色與翻錦不同。五色肌理粗俗﹐無靜雅態。翻錦質細色艷﹐朵圓態靜﹐另具一種气度﹐如大家子弟﹐骨相自不同凡俗。且秋來吐華﹐亦各別。五色秋華不過中吐綠心﹐色亦粗薄﹐少肥澤之趣﹔翻錦入秋中心吐綠如拱璧﹐淡潔娟雅﹐尢令人生羨。或將綠幻在四邊﹐或隱含萼中﹐層錯疊發﹔或幻在左右﹐皆有情趣。其形勻圓整齊﹐𨿽縷彩刺繡﹐未足方奇妙。又朵朵嫻靜﹐如美人相對﹐其妙處正在嬌羞不語中耳。與五色較之﹐直仙凡之判﹐豈僅上下牀之別哉﹖在賞鑑家自能分別。﹝以上千葉﹞

【五色單瓣】單葉中亦有五色花﹐頗疏落﹐終嫌劣薄﹐乏情趣﹐當是俗骨。名之曰仙﹐直癡肥道士壓折鶴背矣。﹝此單葉﹞

卷下

△種藝

鳳仙下子﹐除十一月﹑十二月﹑正月不可下外﹐餘九个月皆可下種。二月下子﹐三十日外出。十月同。三月下子﹐二十日外出。九月同。四月下子﹐十日外出。五月﹑八月下子﹐五日外出。六﹑七月下子﹐三日外出。泥須常濕﹐日須常曬﹐則出速而肥﹐亦易長成。有霜則盆必夜收臥室中﹐使得人气。然下子總以谷雨前後爲正時。

每年須作三次下種﹐則長開不絕。先以二月下子入盆﹐五月內可看早花﹔四月將盆下種﹐七月看中花﹔六月初早花已殘﹐將盆下種﹐九月初看晚花﹐如此則接續不絕。早花多子﹐或不能華﹔中花子少﹐一開卽千﹔晚花薄小﹐須多曬﹑多澆﹑摘蕊﹐便力厚花大﹐不減早花色樣。

下子須擇粗壯肥大者﹐用盆入極細土種後﹐面上再以土薄滲一層蓋之。不可入土深﹐深則難出﹐多浥爛土內。若畦種﹐須以石灰水拌過﹐方免蟻蚓盜食。

下種須勻而稀﹐不可密。密則苗生繁壅﹐稍長卽黃瘁﹐縱分栽﹐亦不易大。

子初出土﹐止兩圓葉﹐不可分種﹐且畱盆內。泥不可令太濕﹐須微潤﹐遇雨卽收入廊下。久晴土幹﹐不時以水潤之。又最忌傷水﹐致爛根萎黑﹐不可救活。

初生苗分栽入土﹐防蟻蚓傷根。見苗無故忽萎者﹐須隨根檢視﹐去其害則已。又有傷濕萎者﹐近根之莖多靑軟﹐入土之莖作靑黑色﹐須易地另種。若栽盆﹐急易深埋之﹐令過靑黑一段﹐種後以細竹扶之﹐亦可活。

性喜髙曠。宜置盆於髙處﹐使四面淩空﹐則莖皆短壯﹐分枝繁衍﹐皆有頂帶﹐開花亦細密﹔若地種﹐四圍狹逼﹐生枝皆瘦劣脆弱﹐不特易折﹐且花多聚頂﹐寥寥無幾﹐頂葉以下皆不生蕊﹐片片疏薄﹐亦無精彩矣。

盆泥貴松﹐令易行根走水﹐則花開肥大﹔若堅硬築實﹔不特花少﹐積水根旁﹐立見朽萎。鳳仙須盆種。盆要大﹐其式口大底小者爲上﹐竹筒式者次之。

盆泥要肥。種法﹕擇苗粗壯周正者﹐植盆泥內﹐須中直勿偏。盆泥勿滿貯﹐只須半盆土﹐務要細淨黑肥。待秧長大﹐漸漸加土﹐加至八分而止﹐畱二分以待蓄水﹐庶三伏中澆水無倒溢之患。且初種時盆泥淺﹐又易上豆餅。如遇久雨傷濕﹐水沖露根﹐又可添泥培護﹐免致起植之煩。

鳳仙枝榦不可太細﹐細則多起牛膝莖﹐或成竹鞭梗。一至秋來﹐遇風雨便倒。卽無風雨﹐開花繁密﹐亦難屹立。故盆土宜求田泥﹐或隔年先以糞酵過之土。

種時﹐盆泥先塡寸許﹐安豆餅一小塊﹐或四五塊稀排土中﹐加泥於上﹐然後栽秧。倘發細苗﹐待長﹐必須竹扶之﹔如發苗粗壯﹐則不必竹扶。

栽秧排種於地﹐須間尺許﹐勿太密。密則長大枝葉相接﹐便不發旁枝﹐結蕊亦稀﹐上有下無﹐其生旁枝者亦不生蕊﹐名曰气枝。且土種不稀﹐便無頂帶﹐形式不圓﹐故以盆種爲上。

立秋前十日﹐鳳仙皆漸華。或單花變千﹐或轉千爲球﹐或起樓子﹐或吐綠心﹑全綠﹐皆名曰華﹐猶月之舒彩也。華則瓣細而艷﹐勻而淨蕊萼旣多攢簇枝上﹐幾無罅隙﹐必須每日摘去殘花敗蕊及內中無用小蕊﹐使不拔力﹐花開自大﹐且無僵黑之患。

蘇州花局種鳳仙皆掐種。其法﹕待分椏後﹐摘其頭埋土中﹐勿令見日﹐頻澆水﹐則自生根。

將來長大﹐能令花瓣大而密﹐結蕊亦多﹐而不生子﹐其本亦髙大。蓋鳳仙最忌枝稀本長﹐惟用此法﹐則短壯可觀。

壓鳳仙法﹕凡鳳仙﹐皆粗枝大葉﹐易長而髙﹐非掐種難入盆玩。又有盤壓之法﹕待長三寸﹐卽捺倒於地﹐用小石壓其根﹐令頭起﹔又長至三寸﹐外再壓之。如此數次﹐周回盤轉﹐不拘方圓式﹐總以合盆爲妙。久則如盤龍舞鶴﹐有垂爪展翼之勢。

其壓枝逢節生根﹐爬土自緊﹐枝旁更髮小枝﹐參差歷落﹐頗有可觀。花時更層次玲瓏﹐滿盆嬌艷。

作球子鳳仙法﹕用細竹簍﹐入土於中﹐種苗於土。待長﹐用兩條布巾束簍面﹐使其土不得出﹐惟露出枝莖﹐倒懸過夜。其枝皆欲吸露﹐自能倒曲向上﹐過十日後﹐又長出簍面。解布束﹐正懸之。枝入夜復又曲仰而上。如此反覆四五次﹐則鳳仙枝梗將簍麵團圞圍轉﹐枝葉徧覆﹐不見簍形。以繩穿掛之﹐不可著地﹐開花則周回上下六面皆有花﹐竟成花球。夜則竹竿懸之受露﹐日則掛檐下受日﹐如彩燈球子。亦奇觀也。

《格物須知》﹕「下鳳仙子﹐欲其髙﹐置手中髙撒﹐則枝榦髙。」不知鳳仙正不欲其髙爲貴。魯交是云「欲其不長﹐以婦人頭帶油骨簪刺其根上莖﹐貫一孔﹐令兩頭通﹐然後以泥壅之﹐則自不長。」

種鳳仙成樹法﹕用大壇一隻﹐要有三石水盛者﹐埋地中﹐令壇口與土平﹐壇中置河水﹐令其滿。再買湘中豆餅一張﹐中開一大孔﹐將餅蓋壇上。用極大盆一个﹐盆底中孔要大﹐以瓦覆孔上﹐令不漏泥。然後加土﹐種鳳仙苗於盆﹐將盆底孔對準餅孔﹐置盆在餅上﹐周圍以土築之﹐掩蓋壇口左右﹐勿令泄气﹐使不見壇形﹐照常澆灌﹐勿失水。待苗長大﹐根須自能由孔生下﹐浸於壇水中﹐呼吸上下﹐又得豆餅之气﹐日見肥大﹐髙與樹等﹐可以樓上觀看﹐且花多朵大﹐顏色更艷。

花局種鳳仙不用盆﹐將大瓦四張﹐以篾中箍之如盆式﹐下承以磚一塊作底。肥土實貯﹐植苗於中﹐又走水易長。俟其行根放蕊時﹐然後移入瓦盆內。其卸下磚瓦﹐收藏至來歲又可用。

種菊有謠﹐曰「未種菊﹐先插竹。」言菊本細弱﹐須竹扶之也。鳳仙亦有訣﹐曰「欲種鳳仙花﹐須備樹椏杈。」此花盛時滿枝密放﹐一遇風雨﹐頂盡垂下﹐須以細樹叉隨其長短架起﹐待晴再去﹐又不損花﹐且無曲屈之患。蓋佳種中亦有細長者﹐遇雨﹐若盡摘去其花﹐未免可惜﹔盆多品夥﹐又不勝移避之勞﹔若聽其下垂﹐晴日自起﹐每每枝本不正﹐中曲上垂﹐頂偏葉反﹐皆由此成﹐故不如暫爲枝架之妙也。

△灌漑

鳳仙喜水而卻不受久漬﹐故土宜松﹐松則走水無傷根之患﹔灌水宜頻﹐頻潤之毋令土燥﹐則花細密又易華。

伏日斷不可缺水。每日淸晨澆一次﹐日午傍晚各澆一次。水不可多﹐亦毋令土燥﹐則花大自能變幻種種﹐皆伏日用水之功也。凡花值三伏﹐受日曬﹐土熱如火﹐不可澆水。惟鳳仙正賴伏日下熱土暵烈時。新汲井水澆透﹐令土冷再曬﹐使相激而變爲異也。故炎日正熱﹐須不時看視﹐見其葉稍垂下﹐卽以水沃之。蓋垂葉乃受日逼。亦不可拘定三次水。但不可用缸中存貯受熱之水灌之﹐致有靑點受蒸黃葉澦腦之病。

鳳仙須肥土培壅﹐只澆淸水﹐則花潔有精神。若土薄苗細﹐而用污泥雜穢之水澆之﹐恐有癃頭僵梗之患。必不得已﹐艸汁庶幾可用﹐豆汁惟苗時用澆﹐開花時勿用。

花喜潔。其莖上或沾污泥﹐須以羊毛軟筆蘸淸水爲滌去。見有敗葉枯花﹐勿畱枝上。此等畱枝﹐經雨則粘貼好葉枝梗﹐能爛節﹐且易生虫。

澆灌斷不可使令童僕。蓋彼旣愚頑﹐何知憐愛﹖況彊其所難﹐必多艸率。或多寡受水不齊﹔或手足決躁有失。倘佳種受傷﹐追悔無及。必不得已﹐當擇解事斯文僕隸屬之可也。

浙米泔水最肥種。秋子必須用此水少加硫黃末﹑豆汁水同和澆灌﹐則水可催令速長﹐與春種無異。玉亭曾語余曰「有客言鳳仙以滚水潑之倒地﹐經一二日﹐受露復活﹐嗣後枝梗肥壯﹐花小者能令大﹐疏者能令密﹐且開久而不殘﹐謂之炙鳳仙法。」子欲以粗種試之﹐未果﹐故且存其說。

△收采

子以夏采者作種則苗肥﹔秋采者作種則苗細﹐日後開花薄少﹐花頭亦不緊密。

揀子須擇粗肥堅亮者﹐爲老子﹔露白形匾者爲嫩子﹔黑黯無光者爲宿子﹐系隔年陳久之子也﹔癟小軟匾爲敗子。畱種以老子第一﹔宿子亦可種出苗﹔惟嫩﹑敗二種無用。又雨中收子﹐多發芽﹐次年下土﹐不出。

中一枝乃命幹﹐又名子幹。其旁干名花幹﹐猶人四肢﹐非正體也。子幹之子肥壯者﹐老則畱子。視其子苞黃亮﹐輕輕以手夾之﹐則苞自破﹐其子已熟﹐可收。否則﹐且畱枝上。命幹結子伏天者﹐作種不變﹐花幹子恐不能無變也。收子有三不可收﹐曰﹕經雨後勿收﹐葉爛虫蛀勿收﹐謊子空心者勿收。

佳種開花多上而下﹐又自下而上﹝夏開結子﹞﹔又自上而下﹐自下而上﹝秋開結子﹞。八月後﹐上下亂開﹐謂之撒錦﹐不易結子﹐結子多空。霜降後﹐須日曬夜收﹐日午土燥﹐微潤以水﹐至冬猶開。

鳳仙開花多中幹蕊先開﹐以中幹得土力厚故也。子如小桃實﹐毛稀毛短者佳﹐待黃色起路稜方可收采﹐去外殼﹐取內子﹐去其殼內筋膜﹐其淨子揀粒粗大者﹐紙包帶於身邊貼內溫養一二日﹐使得人气﹐然後收入木匣﹐勿近香麝﹐則來年下種﹐花色更佳。其子𨿽隔十餘年者﹐亦可下出﹕須數日帶身邊﹐得人气暖過十餘日再種﹐自然發生。與雞哺再種更妙。

凡花開滿枝﹐夏秋之交﹐遇有大雨﹐不可不濯﹐又不可令其多濯。蓋失濯則少潤﹐多濯則損花。花繁含雨﹐必頭重傾折。受雨一二時﹐急收廊下﹐待雨後再出之。如雨後出日﹐花爲雨漬透﹐垂枝泫然﹐斷不可帶濕卽曬烈日下﹐致花瓣枯竟﹐同蒸煮無異。須先用手搖去花心積水﹐再置日中﹐方免此患。

伏日太烈﹐蕊有被曬焦者﹐須急收廊下﹐夜出露之。或收過午未二刻﹐申刻再曬。蓋終日失曬﹐恐少花也。且枝梗軟弱﹐難以入冬門矣﹝鳳仙開過冬者﹐花圃人謂之入冬門﹞。

李時珍云「鳳仙收采﹐其肥莖汋邑﹐以充萵苣筍﹔其嫩花酒浸一宿﹐亦可食。」

插鳳仙花﹐用石灰湯養。不爾﹐連根種瓶內﹐添水﹐可半月開。石灰種亦得。

凡采花染指甲﹐不必定紅色者。卽白花搗爛﹐加礬少許﹐和布包甲﹐過三四日啟視﹐則甲亦鮮紅可愛。其葉亦然﹐染與紅花無異。△醫花

鳳仙莖寸寸能生根須﹐觀其老時出土根節皆有紅色細枝絆土可知。苗最柔脆易斷﹐倘遇折斷貴種﹐不必輕棄﹐只須加土培壅﹐毋令缺水受曬﹐俟其生根﹐便活。凡折斷土壅者﹐視其頂葉中心不萎﹐終不死﹐傍枝縱萎﹐無妨也。若長大時﹐或被人失手損傷﹐枝折帶皮者﹐尙可活﹕用穀樹脂塗傷口﹐桑脂尢妙。以桑白皮纏裹之﹐人發裹之亦可﹐外以筍籜包纏。如垂下﹐須用竹枝撐定﹐勿令動搖﹐卽活。

葉黃有三﹕或壅遏不疏气﹐受雨日濕蒸﹐則全枝黃萎﹔或土力不肥﹐兼受水傷﹐發爲葉黃﹔一爲煙毒所觸﹐或香麝所中﹐皆令黃落。種時埋蠶砂少許土中﹐可解其黃。至秋風寒露時葉黃﹐乃本老發黃﹐是將敗之候﹐猶人之衰老多病﹐則又非三者故也。何子蕙云「如葉黃﹐頻澆若韮菜汁﹐則能轉黃爲靑。」

葉黃尙可活﹐連枝黃者難醫。若審其受濕郁發黃﹐須用肥土分植﹐淸水頻淋﹐置透風處﹐使夜受淸露﹐俟其新葉靑發﹐黃葉轉靑﹐或黃葉自落﹐轉生靑葉﹐始能長大。若水傷發黃﹐預加漧土收其濕﹐則黃葉自轉靑。受香麝气觸黃萎者﹐急用噴壺﹐以蒜一片擂水入壺淋之。若連枝莖黃者﹐荷葉上露水或金汁澆其根﹐再以鼠糞培壅﹐庶幾可救一二。

葉至秋深﹐老則起霜﹐花亦殘矣。有未秋起霜者﹐病也。或缺水受烈日所逼﹐令起霜紋﹔或受露未幹﹐連日加以陰雨﹐亦能起霜﹔或受濕蒸之气﹐或澆淋之水不潔﹐皆令葉見霜色。蓋見霜則老﹐其葉易脆脫﹐須以淸水噴淋﹐或用羊毛軟筆刷去霜粉﹐庶乎可觀。

葉心忽生細葉結球﹐名曰癃心﹐猶人之痞也﹐頂上亦然。有此卽不開花﹐漸致枯槁。急須摘去癃葉﹐易土乃安。若花老枝殘﹐頂上忽生細葉一叢﹐名曰添頂﹐亦能開花結子﹐不必摘去。

枝莖中生細枝葉名夾葉﹐須有小莖枝﹐則將來長出便是旁枝﹔若無細枝連綴者﹐名雞頭夾葉﹐須摘去之﹐有此則不長﹐若經雨積濕﹐便有黴心之患。莖中心起墨黑點﹐或椏節間有點﹐或沿葉邊促聚者﹐便爲黴心﹐久則萎落﹐大本亦隨槁。有此二故﹕有葉多太密不透風﹐日積濕蒸而爲黴﹔亦有虫糞積垢蟊蛛尿傷﹐經雨後發黴者。一切貴種﹐須不時調護﹐幸勿犯此二病。又有靑黴﹐多見於苗根。凡苗入土﹐土不細或傷水﹐則起靑黴﹐其莖近處漸漸靑點軟腐者是也。

葉貴嫩不貴老﹐貴軟不貴硬﹐貴密不貴疏。其葉色以淺綠爲上﹔深綠色﹑油綠色必不久。有生硬葉﹐長闊而大﹐色靑厚者名努葉﹐最不好﹐一生此葉﹐則不生小枝發新蕊﹐惟現存在幹之蕊開完﹐大本亦隨枯矣﹐譬人患癱瘓而廢也。苗未長大見努葉者﹐此苗急拔去之﹐終不長大﹐徒耗心力。其或努葉旁復生小枝芽﹐叢雜瑣碎﹐必將努葉摘去﹐使小葉長透﹐否則爲努葉所蓋﹐終不長矣。

鳳仙夏則怕生努葉﹐秋則怕生霜葉。一葉起霜﹐綿延徧本。花局貴種入秋﹐用羊毛軟筆蘸醇酒拭之﹐云可不起霜葉。有交秋無故枝莖發黑﹐此將槁候也。亦有虫傷水漬所致﹐須用小剪去之﹐否則連枝蔓延矣。

訣云「欲知鳳仙有故無故﹐先看葉上有露無露。」蓋種此花﹐必每日淸曉察露爲準。全不受露﹐則有十分病﹐次則遞減﹐總以受露深淺爲斷。其不受露﹐有各種病﹕土薄力微﹐一也﹔水傷﹐二也﹔蚓食根﹐三也﹔生夾葉抽力﹐四也﹔枝老本僵﹐五也﹔傷熱不醒﹐六也﹔本傷泄气﹐七也﹔新移盆未服土性﹐八也。須隨其所患而治之。

鳳仙枝本脆弱﹐倘有折磕傷肉損皮﹐以老菱殼灰摻之﹐或和泥塗之亦可。一方﹕以鐘乳粉和牛糞塗之。下子防蟻食﹑蜒蚰傷﹐須土面摻毛灰一層於上﹐則免。

花正放滿枝﹐忽覺憔悴現枯色者﹐此爲日气太旺逼傷。以噴壺貯新汲水淋之過夜﹐得露復鮮。

陳玉川言「蛇骨煆灰﹐可理鳳仙折傷﹐必須山黃泥漿同和用之﹐外以篛布或蕉葉裹俱可。」此法余未經試用﹐附識之以待後之能事者。△除虫

《羣芳譜》謂﹕「鳳仙無虫之患﹐卽蜂蝶亦不敢近。」此言殊不然。植苗稍長﹐瓦雀喜啄其嫩枝﹔花肥盛時﹐每生靑蠖如蠶狀﹐喜食其葉﹐老則化大蛺蝶飛去﹐乃大蝶遺孽也﹔花開時﹐蜜虎輒來采其蕊﹐此物善食蜂﹐故蜜蜂不敢近﹔其根入地﹐蠐螬螻蛄皆喜食之﹐蚯蚓尢喜伏根吮其根汁﹐皆令花黃萎。

葉上多有网頭虫﹐形如蜘蛛而小﹐此蟊屬也。喜在中心結网﹐覓蠅蚊爲食﹐須尋覓刺死之。若縱之去﹐次日仍來网頭。其溺最毒﹐花蕊一沾其溺﹐輒焦落無遺。

小暑後生靑蠖虫﹐如蠶而大﹐喜食其葉﹐其矢如蠶沙。見枝葉有蛀傷﹐積有虫矢﹐須卽覓其虫去之。淸晨檢葉背可得﹐或直貼梗上。其虫有靑﹑黃﹑灰﹑黑四色﹐無白者﹐身上有點或無點者﹐五更在葉頂﹐見明則伏葉底。

黑蜂﹑蜜虎及小花蜂之屬﹐每遇暑日﹐喜入花中吮其花心。凡葉邊及細枝無故萎黑﹐或葉下垂次日卽萎者﹐皆被所傷也﹐急摘去之。見蜂鉆﹐須用小剪或銅鉗夾死之。

夏月﹐蠅喜集葉上遺穢﹐作黑點﹐以水滌去。覓小螳螂放枝上﹐則蠅自少。待鳳仙花殘﹐螳螂亦遺卵枝上﹐次年自生。

盆置陰濕地上﹐輒生一種小蝸牛沿上枝葉﹐最爲可患﹐且能蠶食嫩蕊嫩葉﹐須不時揀去之﹐又有一種小灰蛾﹐每來葉節間放子﹐至秋輒生小虫如小蠶狀﹐潛伏葉底﹐或藏花片內﹐食其花葉。凡見葉上有破碎蛀痕﹐須細覓去之。虫矢在葉上﹐黑色﹐細如灰者是也。朱砂球﹑碧桃球二種枝梗最甜﹐極易遭虫食﹐宜畱心察覓。又有蟻滿枝上者﹐乃有細莠虫也﹐亦急宜以水淋去之﹐苦茶淋更妙。

種鳳仙地不得令雞入﹐蓋喜食其蕊﹐啄其子葉﹐其傷殘更甚於虫蚓也。豬羊貓犬亦忌穿走其徑。喜有蝦蟆百舌﹐以蝦蟆能吸起枝上虫﹐百舌能抽食地中蚓也。

△備藥

《本艸綱目》﹕鳳仙根葉味苦﹐甘辛﹐有小毒﹐主治雞魚骨哽﹐誤吞銅鐵﹐杖撲腫痛﹐散血通經﹐軟堅透骨。其子味微苦﹐溫﹐有小毒﹐主治產難﹑積塊﹑噎隔﹐下骨哽﹐透骨通竅。緣其透骨﹐故能損齒﹐凡服其子﹐不可著齒。多用亦戟人咽。其花味甘﹐滑溫﹐無毒﹐主治蛇傷﹐擂酒服卽解﹐又治腰脇引痛不

