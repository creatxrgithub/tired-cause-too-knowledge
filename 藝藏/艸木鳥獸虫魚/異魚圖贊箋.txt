

欽定四庫全書

子部九

異魚圖贊箋

譜錄類三【艸木禽魚之屬】提要

【臣】等謹案異魚圖贊箋四卷

國朝胡世安撰初楊愼作異魚圖贊間有自注僅標所據書名未暇備引其說世安旣爲之補又於崇禎庚午博采傳記以爲之箋徴引頗極繁冨其名實舛互者於目錄之中各爲駁正亦殊有辧證惟貪多嗜博掛漏轉多或贊中所引而失注如赤鯉條下霧光憤世之類或自注明云據某書者而亦失注如魴鯉條下河雒記引諺之類而前代故實絕無闗於名義者乃支離曼衍累牘不休是徴事之書非復訓詁之體然其捜采典籍實爲博贍故殊形詭狀一一皆有以考辧其源流𨿽不免糅雜之譏要亦未始非識小之一助也幹隆四十五年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

異魚圖贊箋敍

客嘗執是編而問曰用修豈有托乎始鯤終鯨志辧化信也志京觀義也附始膏以自焚之鼂志懲賄智也終離以著象之蠯志式度禮也余曰唯唯否否試類廣之東方蒼龍之宿虫之鱗者屬焉春令虫鱗而大人之占曰眾維魚矣實維丰年豈非天地仁厚之气先於在淵見端哉聖人作則畜四靈先厪淰鮪失情之慮甚深逺矣其見於易貫以率類包不及賔信著中孚物性應感未可盡誣也序詩者曰天保以上治內采薇以下治外始於憂勤終於逸樂於是萬物盛多能傋禮可告功神明而魚麗詠焉至魚在在藻則慶遂性而徳至淵泉三星在罶則傷無魚而百物雕耗魚無當於盛衰而盛衰之兆繇之奚翅感陽而陟食淸而防符於君子出處之道足以引情濠梁上哉贊圖者偶也箋補贊者亦偶也嗣閱箋而有感未必非偶也是編亦可以興乎崇禎庚午仲春望秀巖隠史胡世安書

欽定四庫全書

異魚圖贊箋目錄

明楊愼原本

卷一

大學士胡世安箋總贊

鯤一作�按爾雅郭注凡魚之子總名鯤邢疏詩其魚魴鰥鄭云鰥魚子鯤鰥蓋古字通用也魯語裏革曰魚禁鯤鮞亦以鯤爲魚子也張楫廣雅防【居冢切】鯤也

魴鯉爾雅埤雅爾雅翼本艸諸書皆以魴一名魾【音比】今之鯿也惟說文分釋魴赤尾魚或從旁作鰟而趙宧光箋之曰詩魴魚赬尾傳者以鯿訓大小殊絕互詳鯿箋魴形濶而短故從方魴體薄弱止必相傍或傍厓石漁人設房水中以羑取之故重文從旁按爾雅另標魾【音皮】大鳠小者鮡則魾似有二李時珍云鯉鱗有十字文理故名

赤鯉

嘉魚或名丙穴魚

蒲魚

八魚異性色

鱮鮒

鮒古作�卽今鯽字諸本皆如此惟說文趙箋云方言稱土鮒此魚坿土而浮一說卽【鯽同】非是

鱮詩傳訓鰱按鰱有黃白二種池畜之肥者黃者頭大俗呼滂鰱滂者鰟之譌也鱮色白北土皆呼白鱮諸說皆云卽鱅或云卽鰫惟時珍以鱅另種詳箋又鰫有黑鰱之說一名皁鰱

鱒一名赤眼魚

鯽魚說文作以其背隆起如劍脊故從脊互見鮒釋又一種防魚似鯽而味殊功異

鮆魚說文飲而不食刀魚也趙箋江南在在有之海出者佳而孕子江出大而不孕湖出有大小二種並味薄不珍一名鱭魚一名鮤魚一名鱴魛一名魛魚一名鰽【音遒亦作鮂】魚一名望魚按贊止標山海經而未及其狀也又爾雅鮂黒鰦

鱸魚松人名四腮魚

鱏鰉釋名鱏一名鱘魚一名王鮪一名碧魚今遼東名奇裏瑪亦通作防或作淫傳曰伯牙鼔琴淫魚出聽是也鰉一作鱑釋名鱣魚一名黃魚一名蠟魚一名玊版魚異物志含光魚按二魚相屬而殊產不得混作一物

洄魚一名鳠魚爾雅郭注似鮎而大白色邢疏大者別名魾小者別名鮡也陶宏景云鳠似鯷而大鮠似鯷而色黃韓保升云口腹俱大者名鳠背靑口小者名鮎背黃腹白者名鮠二說豈盡耳食而時珍又別據以俱駁之按說文鱧訓鳠訓鱧

時魚一作鰣說文長箋引呂覽東海之鮞云或作鰣

鮧魚一作鯷一名鰋一名鮎說文訓大鮎

鯷

鱟【音後】魚

防鯺

郎君子鮝按此當入海錯不應附此

防此鰽字之誤亦當附鮆

鱷二贊鱷仝

防二贊音敷沛本艸海豚魚一名海豬生江中者名江豚或名江豬或名水豬一名鱀魚一名饞魚

魚舅一名當互

弓魚

魚疑鱊兒魚

卷二

鯪魚一名鯪鯉一名龍鯉一名石鯪魚一名穿山甲爾雅翼又名鯪豸以居土穴蓋獸之類非魚屬也特其鱗色相若耳天問鯪魚何所栁對鱗魚人貌邇列姑射栁徑以鯪作陵魚矣釋引山海經所謂西海中近列姑射山有陵魚人面人手魚身見則風濤起者耳非此物

勁防按本艸防卽鮫魚今標勁防豈南越另有此一種耶但洞腹養子之說則一也其字鵲錯二音

石首魚嶺表錄名石頭魚拾遺錄名鰵魚浙志名江魚臨海志名黃花魚或以鯼卽此魚而本艸分標別有一種鰲魚亦同冒鰵名者非一類又石首亦有黃魚之稱

石首化鳬

比目魚一名鰈一名鰜一名魪一名魼一名鞋底魚一名婢簁一名奴屩一名版魚一名篛葉魚

王余諸說以卽比目單片𨿽相沿已久不如爾雅翼本艸綱目分標較覈

鰕魚山海經名人魚爾雅一名魵蜀人名魶【音納】秦人名鰨【音塔與比目音蝶異】拾遺名鯢魚與海中鯨雌同名異物

鰼鰼魚防亦鰼名

文魮二贊一名鴽鮆

飛魚文鰩亦有此名

王鮪卽鱏詳前並箋

丹魚

防魚

望魚詳鮆釋

鮫二贊一名沙魚【同鯊】一名防魚一名鰒魚與石決明同名而異物一名澑魚尙有多名詳箋或曰本名駁【音駮】訛作鮫按防鮫沙魚諸說多通系之

龍魚二贊一名龍鯉又混鮫名

烏魚卽鱧說文訓鳠也一名蠡魚一名黒鱧一名鱧一名烏鱧一名鮦魚邢疏卽今防也一名文魚又名鰹俗呼火柴頭魚蘇頌圖經引毛詩注謂鱧卽鯇誤矣

瓊魚

石桂魚卽鱖魚一名罽魚一名水豚又有鮰稱又小魚亦有鱖名見王余與鮬箋

橫公魚一作黃公魚

卷三

發魚

琵琶魚

含光魚卽鱣詳鰉釋並箋

魚防之譌

婢屣奴屩卽比目魚

石班魚

戴星魚

防魚卽鯧魚

防魚文字集略亦作鰶【祭制二音】又鮆亦冒防名鰥魚見防箋

何羅魚

鰅魚

鮯魚山海經名鮯鮯【古沓切】

防魵鱸鱳按說文鱸當是防�之譌防【居六切】魵【符分切訓出薉邪頭國頭】防【卽古切】鯄【博蓋切】鱳【盧各切】

鮞互見鰣釋

鰸

烏鰂三贊一作烏賊一作烏則一名墨魚一名纜魚鹽幹者名明鮝淡幹者名脯鮝

鰻鱺一名白鱓一名蛇魚漧者名風鰻又一種海鰻鱺亦名慈鰻鱺亦名狗魚原二字合呼一說粉色者鰻蒼無粉者鱺

靑魚亦作鯖魚書云卽艸魚之靑者

此字說文訓蚌也兵永切贊引石鼓文當作�與鯾鯿同舊皆訓卽魴惟趙箋云鯾魴形似體薄而廣鯾大者五六斤魴不盈銖兩雄魴鱗有五色鯾惟縹白而已詩傳以鯾訓魴方猶鰱鱮之誤大抵物非親炙卽母曼訓

竹頭防魚

鮬音步說文卽鯜本艸卽防

防卽黃顙魚古名黃鱨魚詩注名黃頰魚【與鳡同此名】食療作黃賴魚亦無鱗不益人一名防一名防防顙頰以形鱨以味央軋以聲也今人析而呼黃防黃防或以陸機作黃揚訛按詩古文魚麗於罶揚鯊說文訓鱨揚也說苑投綸錯餌迎而吸之者陽橋也則揚之呼亦古矣

沙魚爾雅作鯊一名鮀郭注今吹沙小魚一名沙溝魚一名沙鰛【音問】一名阿浪魚

鱓魚異苑作黃防

蘆防

魚

鱀卽防防

海防詳爾雅翼埤雅小者名泥防一名鰼

鯨

三贊古作防或作

卷四



鼊一作蚼本艸綱目卽蠵龜一名嘴【音玆夷】一名靈蠵一名靈龜一名屓屭【音戲備】雜俎作系臂者非或云大者爲蟕蠵屓屭小者鼊甚通

海月本艸拾遺另標綱目釋名卽作江珧

海鏡二贊又名鏡魚

陵龍

山蠵互詳鼊釋按諸說則秦龜是山龜蟕蠵是澤龜與

水蠵

海蛤李時珍雲海蛤者諸蛤爛殻之總稱不尃指一蛤也舊本一名魁蛤則又指是一物矣允宜正之不得以萬贊拘也

江瑤柱二贊本艸以卽海月

紫紶一名紫虈【音枵】余名見箋

石決明贊卽作鰒李時珍云陶作紫貝雷氏具眞珠牡楊倞注荀作龜腳皆非惟鰒是一種二類故功用相同詳本艸殻名千里光

東海夫人菜名淡以味殻以形夫人以似也海牛詩義疏名魚貍魚之大而有力者又亦有力魚

大蟹

彭螖

沙狗

擁劍

招潮

倚望

石蜠蜂江蘆虎

車螯

蠣房

蚶子蚶亦作魽一名魁蛤一名伏老余名詳箋廣人又謂之蜜丁名醫別錄作活東誤活東蝌蚪也見爾雅箋附二贊

貝一名貝齒一名白貝一名海別有紫貝又文貝又名砑螺者珂名馬軻螺又名珬【音卹】者徐衷作馬珂通典云老雕入海爲珬卽軻也皆貝類本艸分列之箋附二贊

蚌原一贊今補郭贊列前

螺又拾遺海蠃圖經名流螺交州記名假豬螺厴【音掩】名甲香

蜃按雉化者是車螯之蜃气成樓臺者是蛟類之蜃如贊徑作一物矣

蠯品脾排三音一名馬刀一名馬蛤一名齊蛤一名蜌一名蝏防【音亭品】一名單【音善】母一名【音掣】岸

異魚圖贊箋目錄

欽定四庫全書

異魚圖贊箋卷一

明楊愼原本

大學士胡世安箋

總贊

魚之爲字燕尾相似水虫之中實繁厥類鱗鬛風濤抑龍之次百種千名研桑莫記圖贊所取亦祗以異鱗物說文�水虫也象形魚尾與燕相似故�作四非火非炙魚部凡一百有三始防終鯜淮南子鱗虫三百六十而神龍爲之長又云介鱗生蛟龍蛟龍生鯤鯤生鯁鯁生建邪建邪生庶魚凡鱗者生於庶魚介墰生龍先龍先生黿黿生靈靈生庶凡介者生於庶注介鱗鱗之先介墰介之先也按段成式以爲魭此蓋魚之始也符子觀於龍門有魚奮鱗鼔鬐登乎龍門而爲龍以實應也神農書龍八十一鱗具九九之數鯉三十六鱗具

六六之數乾坤之用也鯉爲魚王故爾雅釋魚以冠篇

鯤

鯤本魚子細如蠶茸莊周寓言鯤化爲鵬譬彼詩頌雕育桃虫千古言詮誰發其防

莊子北溟有魚其名爲鯤鯤之大不知其幾千里此寓言也按內則卵醬卵音鯤國語魚禁鯤鮞皆以鯤爲魚子至小之物莊子乃以至小爲至大便是滑稽之開端後人不得其意晉江逌詩巨鼇戴蓬萊大鯤運天池倐忽雲雨興俯仰三洲移孫放詩巨細同工焉物化無常歸修鯤解長鱗鵬起扇雲飛撫翼摶積風仰淩垂大翚皆不得其言詮也𨿽郭象之奧沈思亦誤況司馬彪輩乎後世禪宗衲子卻得其意故有毛兔角石女懷胎一口吸盡西江水新羅日午打三更之偈亦可信以爲實事耶余嘗謂天地乃一大戱塲典籍乃古今大劇本千載而下不得其解皆矮人觀塲也元儒南充範無隠有是說而余推衍之【升庵原注】載按字書亦巨魚魚子並注應兩存之

魴鯉

伊雒魴鯉天下最美伊雒鯉魴貴於牛羊雒口黃魚天下不如【河雒記引諺】

裏語雒鯉伊魴貴於牛羊言雒水渾深宜鯉伊水淸淺宜魴也又曰居就糧梁水魴今遼東梁水之魴特肥而厚汝墳注魴身廣而薄少力細鱗尾白廣州記廣而肥甜魚之美者也埤雅云魴一名魾今之靑鯿細鱗縮項濶腹魚之美者然弱魚也其廣方其厚褊故一曰魴一曰鯿爾雅翼說苑陽晝曰夫投綸錯餌迎而吸之者陽鱎也其爲魚也薄而不美若亡若存若食若不食者魴也其爲魚也博而味厚今网罟者乃以魴易取豈難於釣而易於网耶詩稱魴魚赬尾說者以魚勞則尾赤左傳如魚竀尾衡流而方羊裔焉鄭氏以魚肥則尾赤二說𨿽不同然魚肥則不耐勞不耐勞則易赤以魴言之其體博大而肥不能運其尾加之以衡流則其勞甚矣宜其尾之赬也林日瑞漁書海魴身扁而博縮頭穹脊兩傍似翼上靑而腹白有尾長似牛尾肉無細骨尾中有刺捕者多爲所蟄尙有黃魴黒魴燕魴味佳而無尾錦魴皮有硬珠似沙皮可以飾劍又一種名金絲魴出自閩福寧肉有絲如金色味甚佳毛詩所云皆河產也與海產不倫神農書鯉最爲魚之主今人以盤水養之𨿽困鱗不反白蓋健魚也續博物志鯉魚大小並三十六鱗雜俎亦云鱗一道每鱗有小黑大者皆三十六鱗古語云五尺之鯉與一寸之鯉大小𨿽殊而鱗之數等是也述異記鯉魚滿三百六十蛟龍輒率而飛去一年置一神守之則不去矣神也陶朱公曰以六畆地爲池池中有九洲則周繞無

窮自謂江湖也求懷子鯉魚三赤【尺仝】者二十頭牡鯉魚三赤者四頭以二月上庚日內【納仝】池中令水無聲魚必佳【一作生】所以養鯉者鯉不相食易長也至四月內一神守六月內二神守八月內三神守神守者鼈也內之則魚不飛去至來年二月可得一赤者一萬五千二赤者四萬五千三赤者萬枚直五千可得楡莢一年二十五萬又明年一赤者十萬二赤者五萬三赤者五萬四赤者四萬畱二赤者二千爲種余可得楡莢五百十五萬至來年不可勝計也九洲八谷谷上立水二赤谷中立水六赤宋費樞釣磯立談云鯉一名穉龍

赤鯉

霧光憤世自投盧川盧川水伯赤鯉送旃易名琴髙化形而仙至今光淸泠之淵

事見符子及吳地記畫圖有水仙乘赤鯉者卽其人按列仙傳及一統志琴髙趙人【一云涇縣】爲宋康王舍人善鼓琴行彭涓之術浮防冀涿間二百餘年後入碭水中取龍子與諸弟子期曰當潔齋待我於水傍果乘赤鯉來坐畱一月復入水去魏都賦琴髙入水而不濡時乘赤鯉而周旋陶景云鯉爲諸魚之長形旣可愛又能神變乃至飛越江湖所以仙人琴髙乘之也崔豹云交州人呼赤鯉爲駒白鯉爲白驥黃鯉爲黃騅雜俎唐律鯉號赤鯶公博異記王昌齡誤投金錯刀水中忽有赤鯉入舟剖腹得刀又述異記江陰北有子英廟子英卽野人也善入水捕魚得一赤鯉將著家池中養之後長徑一丈有角翅謂子英曰我迎汝身汝上我背遂升於天爲神仙晉時人一種通身紅如金曰金鯉一種尾如鳬或三岐或兩岐曰金鳬魚宋髙宗養之池中寘水銀其下者也時金元昌而翫以爲樂悖矣

嘉魚

南有嘉魚出於丙穴黃河鮇魚佳味相頡最宜爲脡鬲以蕉葉不爾脂腴將滴火滅

詩南有嘉魚烝然罩罩雜見水經蜀都賦任豫益州記樊綽雲南記博物志丙穴穴向丙也余東序錄謂丙日嘉魚出穴河陽稱鮇魚言味美也按蜀志成都諸縣皆有細鱗似鱒俗謂拙魚言性鈍也夔府達州東北明通廢縣井峽中凡十穴皆產嘉魚春社前卽出穴秋社卽歸其出也止於巴渠龍灘首有黑謂照映星象相感而成長身細鱗肉白如玉其味自鹹蓋食鹻泉也他如開縣石門山盤頭洞梁山縣栢枝山下雅州城南皆產皆丙穴又沔縣大景山與小景山相連有穴方圓三丈餘其口向丙有水潛流二三月有魚長八九寸從穴中出公孫述傳蜀有魚鹽兩穴利注漢中二魚穴常以三月取之穴口向丙食乳水味美食之令人肥健悅澤故名埤雅嘉魚鯉質鱒鱗肌肉甚美食乳泉出丙穴鮇魚出黃河口東山經諸鉤山廣圓百里多寐魚按寐卽鮇音味嘉魚類也範成大桂海虞衡志嘉魚狀如小鰣魚多脂味極腴美出梧州大山人作鮓餉逺劉恂嶺表錄異蒼梧戎縣江水日出嘉魚肥美眾魚所莫及每炙食以芭蕉隔火恐脂滴火滅也又可作脡潯州貴縣西有嘉魚井泉通江中中有嘉魚臨水觀之歷歷可數錄異記嘉魚防魚也形如鱒人以芭蕉隔火炙之肥美莫及宋祁方物贊雲南有丙穴厥產嘉魚鯉質鱒鱗爲味珍腴

蒲魚

蜀有蒲魚其形如粥出於郫縣蒲村之麓【魏武帝四時食制】或曰魚今廣州亦曰蒲魚杜詩魚知丙穴繇來美酒憶郫筒不用沽注引沔南丙穴沔去郫千里不應逺取蓋卽此魚也其魚亦出於穴韓詩蒲魚尾如蛇口眼不相營

八魚異性色

鰋偃鯉俯鱧圓魴方防靑鯶赤鰻白鱨黃【陸佃】

說文鰋大鮎本作鮧亦作鮷偃額兩目上陳額大尾小身滑無鱗一云白額魚性好偃或云匽訓匿鮎善自藏以避网罟故從匽魚麗注鰱也鯉赤鱗浮泳水中首俛於尾或作防鯟按篇海防牌皮二音黑鯉鯟音東似鯉鱧鮦也爾雅翼鱧魚圓長斑有七作北斗象夜則仰首向北拱之卽今黑鱺魴縮項穹脊細鱗博腹其味腴其色靑白以體方故名防大靑魚詳後靑魚箋鯶似鱒而大色赤一曰惟鯶魚良其口濶而盆首似鯉而身圓食艸而易長謂之艸魚爾雅翼作鯇按本艸鯇【音患】魚一名鰀【音緩】魚一名艸魚郭璞作鯶其性舒緩故有鰀名因食艸又有艸名李時珍云形長身圓肉厚而松狀類靑魚又有靑鯇白鯇二種白者味勝商人多防之鰻似鱔無鱗甲腹下白背靑色有雄無雌以影漫鱧而生子故名亦作�廣韻鰻鰻鯠一物耳詩注鱨鯣也今黃頰魚似燕頭魚身形厚而長大頰骨正黃魚之大而有力解飛者釋名黃顙魚續博物志食黃顙魚後飲荊芥湯必死一名合黃舊說此魚膽春夏近下秋冬近上

鱮鮒

淸撿出佳鱮濁撿出好鮒美珍於常味取以二月初【水經注】

一統志沔縣度水有二源曰淸撿濁撿在今陽平關淸水出鱮魚濁水出鮒魚味皆美常以二八月取之李時珍云酒之美者曰魚之美者曰鱮陸佃云

好羣行相與也故名鱮相連也故名鰱傳云魚屬連行是已博雅鱃魚名鮒鱮按南山經旄山蒼體之水出焉西注於展水中多鱃魚【注今鰕防】其狀如鯉而大首食者不疣又欽山師水出焉太山鉤水出焉北注勞水中皆多鱃

鮒

洞庭之鮒出於江渂【卽岷或作汶】宏【一作紅】腴靑顱朱尾碧鱗【劉邵七華節文】

鮒一名呂子曰魚之美者洞庭之鮒其魚肉厚味美性不食釣本艸云卽鯽色黑而體促腹大而脊隆所在池沼皆有之埤雅此魚旅行吹沫如星以相卽曰鯽以相附曰鮒易井谷射鮒少牢饋食曰魚用鮒十有五而俎月十五日而盈也蓋美鮒也神異經東南海中有溫湖鮒魚生焉食之宜暑而避風寒養魚經有土附之魚似黑鯉而短小附土而行不似他魚浮水故名京口錄首大而身小謂之吐雨航雜錄吐哺魚名土附以其附土而行也或曰食物嚼而吐之故名未審一種否

鱮

緡調餌芳可獲鱮魚网魚得鱮不如噉茹或名曰鱅其性慵如【說苑子賤語又古諺】

埤雅鱮性亦旅行故制字從與釋名亦稱鰱失水卽死弱魚也亦作魣敝笱注謂似魴厚而頭大李時珍云狀似鱅而頭小形扁細鱗肥腹其色最白故西徵賦雲華魴躍鱗素鱮鬐六韜緡隆餌重則嘉魚食之緡調餌芳則庸魚食之庸魚鱅也似鱒而黑大首性慵弱不健魚之不美者故有不如啖茹之諺一說鯇食艸鱮食鯇矢故以爲不美然詩稱孔樂韓土川澤訏訏魴鱮甫甫則昔人美之矣說文鱅本作鰫一名鱮幽州曰胡鱅按本艸鱅一名鱃魚中之下品蓋庸常以供羞食者故名鄭作溶魚李時珍云狀似鰱而色黑其頭最大有至四五十斤味亞於鰱鰱之美在腹鱅之美在頭或以鰱鱅一物誤矣首之大小色之黑白大不相侔又按釋名鰫魚似牛音如豕目旁有骨食之鯁人不可出曰乙惟東海鰫魚有之非爾雅魚腸曰乙也據二說則鱅鰫俱非鱮豈有另種同名者耶

鱒

鞏雒之鱒割以爲分芒析縷細亂蠻足【張平子七問節文】爾雅鮅鱒注赤目魚似鯶而小多獨行故從尊此魚處處有之赤脈貫瞳身圓而長鱗細於鯶靑質赤章好食螺蚌善於遁网者是矣養魚經有難長之秧曰猛艘其首黃色曰螺師靑以其食螺師也故名爾雅翼鱒魚食螺蚌是也其口尖期年而鼻竅始通不得通則死長至尺許乃易大詩九罭之魚鱒魴蓋鱒員魴方君子道以員內義以方外周公之徳具焉故詩以取諭

鯽魚

滇池鯽魚冬月可薦中含腴白號水母綫北客乍餐以爲面纜【樊綽】

甫夷志舎地有鯽魚大者重五斤西洱河及滇池冬月多鯽魚孟詵云鯽魚平胃气調中益五藏和蒓作羮食良又鯽魚狀頗同味則有殊防是櫛化鯽是稷米所化其魚腹上猶有米色寬大者是鯽背髙腹狹小者防功稍不及鯽按米化之說恐不盡然李時珍云鯽喜猥泥不食雜物故能補胃冬月肉厚子多其味尢美丹溪云諸魚屬火獨鯽魚屬土有調胃實腸之功但多食亦能動火神異經潯陽靑林湖鯽大者二尺餘小者滿尺食之肥美可止寒熱又東南海內祖洲上有恆湖鯽長八尺食之宜暑而避風志安福蜜湖產鯽味甘如蜜奉化出靑鯽佳石門靑陽渾出石鯽魚又有重唇魚雙鱗魚皆鯽類奇品也又滁州成濠出風鯽甚巨範蠡種魚經以竹刀剖活鯽入水銀少許同水滓油菜裹之和拌納魚腹中再以菜裹魚縣空處四十九日取河水一盆用魚腹中子一二粒置中以物蓋之少時一粒卽成一魚

鮆魚

浮玉之山北望具區苕水出焉中多鮆魚胡蝶所化鮤鱴長須

山海經浮玉山北望具區苕水出於其陰中多鮆魚又汾水多魮魚狀如鯈而赤鱗其音如叱食之不驕尾有毒按汾產似另種爾雅鮤鱴刀注鮆魚蘇子瞻知有江南風物否桃花流水鮆魚肥注狹薄長須太湖中饒黃省曾養魚經鮆狹薄而首大長者盈尺俗呼刀鱭初春出於湖馮元成雨航雜錄鮆刀魚一名魮與石首魚皆以三月八日出文選所謂鯼魮順時而往還是也子多而肥腹皆似刀夏初曝漧可以致逺又名防李時珍云卽鱭生江湖中三月始出狀如削木片亦如長薄尖刀形細鱗白色吻上有二硬須腮下有長鬛如麥芒腹下有硬角刺快利若刀腹後近尾有短鬛肉中多細刺煎炙或作鮓鱐皆美烹煮不如淮南子鮆魚飲而不食鱣鮪食而不飲嶺表錄異嘗有人浮南海泊於孤岸忽有一物如蒲帆飛過海將近舟舟人競以物擊之如帆者盡碎墜舟上視之乃蛺蝶也去其翅足秤之得肉八十斤啖之肥美如魚蓋此蝶將入水化魚也胡蝶化魚此一證

鱸魚

鱸魚肉白如雪不腥東南佳味四腮獨稱金虀玉膾擅美寧馨

吳都鱸魚膾八九月霜下時收鱸三尺以下劈作鱠浸洗布包瀝水漧置盤內取香柔花葉相間切蔥和鱠拌令勻霜鱠肉白如雪且不腥名金虀玉鱠松江志華亭谷有水縈繞百餘里乃長泖之異名出鱸魚按鱸出松江者獨四腮隋煬帝謂金虀玉膾東南佳味亦見拾遺記養魚經鱸魚四腮巨口而細鱗非江海之產則三腮金穀園記秋中繇海而入江可以作鱠京口錄有二種曰脆鱸曰爛鱸閩志鱸身有黑文按黑色曰盧此魚白質黑章故名李時珍云出以四五月長僅數寸狀似鱖

鱏鰉

鱏鰉逆流不過鎖江【在敍州】灘崩秭歸【癸卯年事】又隔巫陽魚官空設玉板不嘗

鱏鱘防仝養魚經江海之產有鱘鰉之魚其長丈餘鼻端有肉骨四分身之一兩頰之肉謂之鹿頭可以爲鮓京口錄云是兩種鱘肉色白鰉肉色黃廣州謂之鱘龍之魚云類龍而無角按釋名鱏王鮪也碩人注鱣魚似龍黃色鋭頭口在頷下背上腹下皆有甲大者千餘斤鮪似鱣而小黑靑色陳藏器云鱘魚味甘平無毒主益气補虛令人肥健生江中背如龍長一二丈鼻上肉作脯名鹿頭一名鹿肉補虛下气子如小豆食之肥美殺腹內小虫續博物志鱣無鱗長鼻軟骨俗謂玉板江東呼黃魚南越志防屬長數丈而骨可啖似黃防而長其魚大如五斗奩每三月中從河上於孟津捕之黃肥堪作鮓黃衷海語鰉有二種常鰉類鰣魚而小河海皆產也海鰉身首差短嵗二八月羣至數百騰於沙嶼移時化爲鳥俗呼火鳩是也海濵居民其上也噪而驚之化者才十五鱗鬛全不開者不全化矣居人羞者市者瀕海皆足【按鱣釋名黃魚大者曰王鱣一名蠟魚一名玉板魚詳後鰉魚含光二箋】

洄魚

河豚藥人時魚多骨兼此二美而無兩毒粉紅雪白洄魚堪錄西施乳防水羊胛熟

釋名鮠卽鮰李時珍云鮠生江淮間無鱗甲亦鱘屬也頭尾身鬐俱似鱘狀惟鼻短爾口目亦在頷下骨不柔脆腹似鮎魚背有肉鬐尾有岐北人呼鳠南人呼鮠並與鮰音相近今通稱鮰而鳠鮠之名不彰矣其名者鳠音之轉秦人謂其發癩又稱防魚漁書一云鮠魚生海中大如石首不腥作膾如雪隋吳都進鮠魚膾取快日曝漧瓶盛臨時以布裹水浸用與祁膾無異補筆談一卷內載河豚鮠回規之辧甚詳海語云河豚出於江湖者皆不盈尺海中大者如豕腹雜紅黃文采可玩常魚率順水而逰此則旋回戱躍噴沫之聲烏烏如訓狐舶人聞其聲知其下有河豚也以小絙系義鏢擲而獲之有重數十斤者李時珍云河豚狀如科斗大者尺餘背色靑白有黃縷文無鱗無腮無膽腹下白而不光率以三頭相從爲一部彼人春月甚貴之尢重其乳原有二種色淡黑有文點者名斑魚毒最甚陶覽云河豚魚𨿽小而獺及大魚不敢啖之王充論衡云萬物含太陽火气而生者皆有毒在魚則鮭與防故鮭肝死人防螫人談乘水鹹淡之交出河豚怒气滿腹腹中之膟曰西施乳博雅云鯸防魨也觸物卽怒魨卽豚按唐平曽獻李固鯸鮧賦言此魚觸物而怒翻身上波錄異記鯸鮧魚文斑如虎俗云煮之不熟食者必死饒州有吳生因誤傷妻成訟舉族懼有明刑之辱餉以生鯸鮧如是數四竟不能害益加充悅俄防赦嗣繁衍以壽終雨航雜錄黃駒卽魚俗所謂河豚也一名鮭一名嗔一名鮠一名防夷一名鯸鮐其肝最毒獨眼者尢甚海上人得之去其頭尾用橄欖甘蔗煮之然初出時可食至後則其毒尢甚諺曰蘆靑長一尺不與河豚作主客予鄕春時延客不得此爲不敬然亦有食而死者或曰煮熟則無患多食亦發厚生者所當愼樂淸人名烏狼膏陳藏器云魚肝及子有大毒入口爛舌入腹爛腸肉小毒人亦食之煮之不可近鐺當以物懸之一名鶘夷魚以物觸之卽嗔腹如气毬亦名嗔魚腹白背有赤道如印其目得合與諸魚不同海中者大毒江中者次之養魚經河豚目能開闔能作聲鱗中之毒品也凡烹調腹之子目之精脊之血必盡棄之洎二皮肉肝之有斑眼之赤肝之獨包鉗之一異具不可食中毒者水調槐花末或龍腦水或橄防子皆可解反荊芥等風藥服風藥而食之者死物類相感志以荊芥煮其子如芡大易荊芥再煮至復小乃可食又有斑魚似河豚而小食者𨿽無恙然亦其種類【時珍以毒更甚】洄魚一名水底羊東坡有洄魚詩

時魚

時魚似魴厥味肥媺品髙江東價百鱣鮪界江而西謂之瘟魚棄而不餌

養魚經鰣魚盛於四月鮮白如銀其味甘美多骨而速腐廣州謂之三黧之魚閩志大者長數尺春末有之李時珍云鰣形秀而扁似魴而長肉白中多細刺如毛何景明稱其銀鱗細骨彭淵材恨其美而多刺也大者不過三尺腹下有三角硬鱗如甲其肪亦在鱗甲中自甚惜之其性浮防漁人以絲网沈水數寸取之一絲罣鱗卽不復動才出水卽死且易餒敗袁達禽虫述云鰣魚罥网而不動護其鱗也不宜烹煮惟以筍莧芹荻之屬連鱗煮蒸食乃佳亦可糟藏之鱗與他魚不同石灰水浸過曬漧層層起之以作女人花鈿甚良雨航雜錄箭魚卽鰣魚也腹下細骨如箭簇首夏以時至而名本朝甚貴之本艸稱其補虛勞稍發疳痼肋似箭而小武林遺事每嵗五月富春江上時魚最盛人捕之移時百里達於城市或云此魚自漢江來非富春產富春上下非夏無此人以是奇之按孫愐云時魚出江東今江中皆有而江東獨甚應天府以充貢每四月鱭魚出後卽出雲從海溯上人甚珍之惟江以西呼作瘟魚畏而不食

鮧魚

鮧魚偃額兩目上陳頭大尾小身滑無鱗或名曰鮎粘滑是因【爾雅翼】

釋名鮧一名鰋又名鮎無鱗大首偃額大口大腹鮠身鱧尾有齒有胃有須者是矣生流水者色靑白生止水者色靑黃大者亦至三四十斤赤目赤須無腮者殺人說文訓鮀卽鮎按鮎粘滑無鱗韓保升謂口腹俱大者曰鳠背靑口小名鮡背黃腹白名鮠江東通呼作鮧其字亦作鮷鯷李時珍云凡食鮎鮠先割翅下懸之則涎自流盡不粘滑也衍義云鮧魚形少類獺有四足腹重墜如囊身防紫色嘗剖之中有三小蟹又有四五小石塊如指面許小魚五七枚然無鱗與鮎鮠相類今未見用者按此似名同而種別

鯷【音題】

魚有名鰾【匹妙切】亦號爲鯷化而爲人曾謁仲尼鬛防鱗甲由也僕之陳蔡之厄天濟聖饑【衝波傳】

云名鰾者疑承本艸鱁鮧注而譌之也蓋鱁鮧釋名鰾陳藏器音逐題乃魚白而李時珍音逐夷云音題乃鮎也大觀本艸鱁鮧作鱁鯷養魚經鯷大首方口背靑黑而無鱗是多涎按傳孔子厄於陳蔡夜有一人長九尺皁衣髙冠吒聲動左右子路出與戰相搏久之孔子曰何不探其腮如其言僕於地乃一大鯷魚也孔子曰此物胡爲來哉吾聞物老則羣精依之凡六畜之物皆能爲怪故謂之五酉【一作酋】五行之方皆有其物酉者老也物老則爲怪殺之則已鱟【音蔲】魚

鱟形如帆與便面同厥足二六雌常負雄漁人取之必得其雙子如麻子南醬是供

爾雅翼形如恵文亦如便面恵文者秦漢以來武冠也便面古扇也背黑而穹張敞所用以拊馬者今號溫涼扇大率鱟善風故其音如也其雌負雄𨿽風濤終不解故號鱟媚失防則不能獨活腹中子無數如麻子大或云亦罅裂而生未知其審雜俎鱟雌常負防而行漁者必得其雙南人列肆賣之防者少肉【埤雅云雄多肉】舊說過海輒相負於背髙尺餘如帆乘風防行今殻上一物髙七八寸如石珊瑚俗呼鱟帆成式荊州得一枚王敬美閩部疏鱟之爲物介而中坼厥血蔚藍熟之純白尾鋭而長觸之能刺防而置地其行郭索雌常負雄觸笱而逝或得其雄雌亦就斃瀕海諸郡以鱟皮代杓嵗省銅千餘斤李時珍云鱟廣尺餘其甲瑩滑靑黑色背骨眼眼在背上口在腹下頭如蜣蜋足似蟹在腹兩旁殻入香中能發香气脂燒之可集鼠南人以其肉作鮓醬小者名鬼鱟食之害人雨航雜錄鱟形如覆釜大如車靑褐色其血碧口足皆在覆釜下足有十二長五六寸尾勁而尖長二三尺有刺三稜如防莖能觸傷人尾中有珠如粟色黃雄小雌大置之水中雄者浮雌者沈南人或帶其珠或磨飲之云利市殻堅硬腰間橫文一綫軟可屈折每一屈一行牝常負牡牝牡相隨牝者背有目牡者則無牝去則牡死故海上稱婦女健壯家者作鱟是物在海羣行輒相積於背髙尺餘人呼鱟帆其眾如牌筏名鱟簰東夷取其殻作冠次於白角尾作小如意子如麻子溫人取以爲醬甚美續博物志鱟皮殻堅鋭然性畏蚊蚊小螫之輒斃埤雅尾燒之可辟蚊暴之日中往往無恙隙光射之卽死其藏伏沙上亦輒飛躍常逺行迹數步如兔擺蹤足似蟹腹中有子如粟而大中醢謝肇淛五雜組云唐皮日休以鱟魚殻爲樽澀峯齾角內外黃謂之訶陵樽好奇之甚閩人以爲杓入沸湯中甚便不聞可作樽也海味索隠鱟箋形如覆釜色如紺碧血如蔚藍尾如禿防負如浮圖行如屈折眼竅於背足攢於腹珠綴於肋乘風曰帆聫逰曰筏伏雌曰媚奇形異狀莫詳其說林日瑞漁書云鱟魚殻如箕雌者腹中子如黍米可數升尾如鎗長二尺餘身分兩截下截裏面有葉如冊葉然呼爲鱟冊兩傍有刺其身肉口腹足螯俱在上截足盡處有二小佩狀似刀鮮食作醢並佳四五月間多蠡史曰古人視鴟制柁視鱟制帆以餘論文事武僃俱焉身披甲冑尾常帶鋒左右有刀足如列防非武備乎腹滿珠璣腰帶書冊非文具乎雄雌相隨不以變故易節更足以風另一種名黃鱟能殺人又不可不辧

防鯺

魚有防鯺一頭數尾有腳如蠶食之肥美

玉篇此魚一頭數尾長二三尺左右有腳狀如蠶可食

郎君子鮝【應入海錯部】

郎君子鮝雄雌相雜置之醋盂逡巡便合下卵如粟頃刻廿卅善治產難誕生如達

本艸名郎君子元文類作郎君子鮝主治婦人難產手握之便生極驗唐李珣云郎君子生南海有雌雄狀似杏仁靑碧色欲驗眞假口內含熱放醋中雌雄相逐逡巡便合下卵如粟狀者眞也亦難得之物顧玠海槎錄相思子狀如螺中實如石大如豆藏

篋笥積嵗不壊若置醋中卽盤旋不已此卽郎君子又宋周公謹雲長生螺置之醋中則活

防魚【當附鮆後】

潛有防【當作鰽】魚飛有【當作】鳥同是一物互爲形表鳥藏魚出變化莫曉

按防音崩音孟其字亦作鯍周雒曰鮪蜀曰防防此贊的是鰽字之誤釋名鱭一名鰽【廣韻鰽】音遒亦作鮂音啾此魚鳥所化頂上有細骨如禽毛異物志鰽魚初夏從海中溯流而上長尺餘腹下如刀肉中細骨如鳥毛云是鳥所化故腹內尙有鳥腎二枚其鳥白色如鷖羣飛至夏鳥藏魚出變化無疑

鱷

鱷似蜥蜴一卵百子或如白虺或成蒼兕喙餘三尺長尾利齒岸棹渇虎人肉爲胏造化至仁胡爲育此感應經云聞廣州人說鱷魚能陸追牛馬水中覆舟殺人值則不敢觸有如此畏懼其一孕生卵數百於陸地及其成形則有虵有有鼈有魚有鼉有蛟凡數十類及其被人捕取宰殺之其靈能作雷電風雨此殆神物嶺表錄異鱷魚其身土黃色有四足修尾形如鼉而舉止趫疾口森鋸齒往往害人南中鹿多畏懼此物鹿走崖岸之上羣鱷嘷叫其下鹿必怖懼落崖多爲鱷所得亦物之相懾伏也故太尉相國李徳裕貶官潮州經鱷魚灘損壊舟船平生寶玩古書圖畫一時沈失遂召舶上昆侖取之見鱷極多不敢輒近乃鱷魚之窟宅也潮志府東惡溪【唐西郡西湫水】中有鱷魚唐刺史韓愈作文驅之遂徙宋陳堯佐亦嘗殺鱷萬震南州異物志鱷齒网羅則斷如刀鋸居水中以食魚爲本眞臘風土記鱷魚大者如船有四腳絕類龍特無角耳肚甚脆美

南海有魚其名爲鱷其身已朽其齒三作【李淳風物類相感志】博物志南海有鱷魚狀似鼉斬其首而幹之椓去其齒而更生如此者三乃止洽聞記扶南國出鱷魚大者二三丈四足似守宮狀常生吞人王令人捕此魚置壍中以罪人投之若合死鱷乃食之無罪者嗅而不食此魚別號忽雷熊能制之握其觜至岸裂擘食之一名骨雷秋化爲虎三爪出南海思雷二州臨海英潘村多有之【捜神記扶南王名範防池在今梧州城東】

防防

魚有防防或名江豚欲風則湧恆隨浪翻

卽海豚陳藏器雲海豚生海中風潮出沒形如豚鼻在腦上作聲噴水直上數百成羣其子如蠡魚子數萬隨母而行人取子系水中母自來就而取之江豚生江中狀如海豚而小出沒水中舟人之占風郭璞賦江豚海豨注江豚似豬鼻中有聲胸上有

乳無鱗黑色多脂膏海豬體魚頭似豬韻府江豚脂亦同奔防豚或作防俗名江豬豚將風則踴鼉將雨則鳴故以防防風以鼉雨漁書江防土名白鯃身大而長白色出入波浪中見則有風

防防之魚出淮及五湖黃肥不可食大如百斤豬數枚相隨浮沈自如【魏武帝四時食制】

李時珍云狀大如數百斤豬形色靑黑如鮎魚有兩乳有雌雄類人數枚同行一浮一沈謂之拜風其肉肥不中食膏最多和石灰艌船良

魚舅

嘉州魚舅載新厥名鱗鱗迎媵夫豈其甥其文實鯦江圖可徴

爾雅注鯦似鯿而大鱗肥美多鯁一作今江東呼其最大長三尺者爲當魱【音胡】郡國志嘉魚蜀中謂之拙魚亦名魚舅

弓魚

西洱弓魚三寸其修誰書以公音是字謬又哂多子亦孔之羞

弓魚見魚譜今誤作公大理志洱河出公魚似鰷細鱗長不滿尺大小俱有子味極佳美滇諺旣誤作公魚而怪其有子遂綴謔語大理公魚皆有子雲南和尙豈無兒

魚

兒極僅若鍼鉤盈咫萬尾一筋【或是觔】千頭漁師取之不以收來如陣云壓幾沈舟名曰跳艇厥義可求按鯔全此必鱊兒之訛鱊音聿爾雅鱊鯞小魚是也段公路北戶錄廣之恩州出鵝毛脡用鹽藏之其細如毛其味絕美取不用网夜乘小艇張燈其中魚見燈光輒上須防而盈多則滅燈否則不能載矣郭義恭所謂武陽小魚大如鍼一片千頭土人以作醬者又一統志廣東陽江縣出之卽鱊兒魚也然今興國州諸處亦有之彼人呼名春魚云春月自巖穴中隨水流出狀似初化魚苖土人取收曝漧作脡以充苞苴食以姜醋味同蝦米寧國府涇縣琴溪產細魚僅如小棗核狀類鯽苖然多子土人炙幹以充逺遺食之爽美卽呼琴魚或呼麥魚賔退錄寧國府涇縣東北二里有琴溪溪側石臺髙一丈曰琴髙臺溪中別有一樣小魚俗傳琴髙投藥滓所化號琴髙魚嵗三月數十萬一日來集漁者网取漬以鹽而曝之州縣須索無藝以爲土宜舊亦入貢乾道間始罷閩中又有一種丁香魺似銀魚而短小腹博皆鱊

之類雨航雜錄防胡如小鰍而短大者如人指長三五寸頭有斑如星潮退數千百跳躑塗泥中土人施小釣取之一名彈塗以盂覆活者數百於地旦發視之皆駢首拱北蓋亦朝斗之意修者忌食此𨿽小魚別種亦其類附識之林日瑞漁書云彈塗一名鮡魚小而穴處潮至出逰水上以跳爲行其色藍有小點白文如畫肉軟而味佳

異魚圖贊箋卷一

欽定四庫全書

異魚圖贊箋卷二

明楊愼原本

大學士胡世安箋

鯪魚

吞舟之魚其名曰鯪背腹有刺如三角菱罟師畏之网羅莫膺【臨海水土志】

諸說無及吞舟者按異物志鯪魚吐舌蟻喜附因吞之或是吞蟻之魚舟字疑誤山謙之南徐州記鯪魚若鯉四足吳都賦所謂鯪魚若獸風土記鯪四足如獺腹背有刺如三角菱沈懷逺南越志鯪魚形如蛇而四足腹圍五六寸頭似蜥蜴鱗如鎧甲李時珍云鯪鯉狀如鼉而小背如鯉而濶首如防而無牙腹無鱗而有毛長舌尖喙尾與身等尾鱗厚鋭有三角腹內臟腑俱全而胃獨大可容蟻升許常吐舌誘蟻吞之因能水能陸故冒鯉名按志罟師畏之之語似海產非穴處者按太平禦覧所載引山海經鯪魚吞舟及臨海記鯪魚背腹皆有刺如三角菱豈水中別有此種非穴居之鯪魚耶

勁防

南越勁防鬐排流洞腹養子朝泳暮遊臍入口出貯水若抽鱗皮斑駮可飾蒯緱

沈懷逺南越志防魚土人謂之瓌雷魚通身黒長二丈子朝出食暮還母腹從臍中入旦從口中出腹裏有兩洞腸貯水以養子腸容二子兩腸則四子也其腮鱗皮有珠文可以飾刀劍口一云鳥防魚又蝦防長五丈尾似蝦鱕防鼻有橫骨如轓海中波浪爲之滿海船逄之必斷縣載見吳錄潘州記雜爼云章安縣出頰赤如金甚健网不能制俗呼河伯健兒惠志云子出入風驚浪湧沈瑩臨海水土異物志防魚鹿文靑目腹下正白長五丈虎防長三丈黃黒斑文耳目齒牙有似虎形惟無毛或變成虎雨航雜錄防魚長二丈大數圍小者圓廣尺餘狀如鱉無足背麤錯有文皮皆鑢物子小隨母覓食驚則還入母腹一名鮫魚皮間有珠可飾劍有橫骨在鼻前如斤鋸者曰胡沙性良肉美

石首魚

石首之魚有石在頭瑩白如玉可植酒籌

嶺表錄異石頭魚狀如防魚隨其大小腦中有二石子如蕎麥瑩白如玉有好奇者多市魚之小者貯於竹器任其壞爛卽淘之取其魚腦石以植酒籌頗脫俗李時珍云生東南海中形如白魚扁身弱骨細鱗黃色如金首有白石二枚田九成遊覧志每嵗四月來自海洋綿亙數里其聲如雷海人以竹筒探水底聞其聲乃下网截流取之澄以淡水皆圉圉無力初水來者甚佳二水三水來者魚漸小而味漸減矣炙轂子石首鯼也首有小石故名海族志其初出

水也能鳴夜視則有光鹽曬爲鱐則曰白鮝閩謂之金鱗又謂之黃瓜臨海異物志石首小者名防水其次名春來石首異種也雲間志腹中白膘可作膠雨航雜錄鯼卽石首魚也小者曰又名防魚最

小者名梅首又名梅童其次名春來土人以槐豆花卜其多寡槐豆花繁則魚盛腦中有白石如碁子取其石次以作器或飲食遇毒則裂腦漏者用其石燒灰吹入鼻中卽愈又下石淋炙食之主消瓜成水又有防形相似左右三牙如鐵鋸或曰石首雄防其雌也【南越志謂防雄石首】諸魚有血石首獨無血僧人謂之菩薩魚至有齋食而啖者亦三淨肉意蓋不能忍口腹而姑以此說自解也石首亦冒黃魚名海味索鰉黃各種肉與味不同四明梅魚比黃魚極小肉味正相似閩中呼爲小黃魚其鱗色燦爛金星如大黃魚也又各一種張九銘合鰉黃一種誤矣蓋鱘鰉別一種黃魚其謂之石首者以腦中藏二白石子得名又謂洋生魚土人從小滿節候黃魚散子在海洋中魚貫串若山移而過商人倩漁師聽魚聲乃報曰釣魚來有幾里幾里云漁者舉网或得千萬頭或空不得蓋遇與不也

石首化鳬

南有魚鳬國古蜀帝所都婁縣石首魚至秋化爲鳬魚鳬之名義溯此可求諸【張勃吳錄】

吳地誌石首魚至秋化爲鳬頭中猶有石述異志在吳郡魚城城上水中韋昭春秋外傳石首成鴨也養魚經石首之魚其色如金俗名黃魚楝花而來秋而化鳬

比目魚

東海比目不比不行兩片得立合體相生狀如鞋屧鰈實其名

山海經圖東海有鰈魚卽比目魚也不比不行古之王者將行封禪東海貢此魚注狀如牛脾鱗細紫白色一眼兩片相合方能行江東人呼王余魚郭璞贊比目之鱗別號王余𨿽有二片其實一魚協不能密離不爲疎按比目王余自是二種何得比而同之吳都望海二賦原自明晰而解者誤防也緣未覿形耳嶺表錄異比目魚南人謂之鞋底魚江淮謂之拖沙魚異物志云似左右分魚南越志謂之板魚亦曰左介臨海水土記板魚片立合體俱行一名鰜一名兩魪又相如賦禺禺魼鰨注魼鱸同音區鰨鰈仝比目魚也按山海經魼魚羽在脇下又鯢魚亦有鰨名音塔耳雜爼王者徳及幽隠則比目魚至雨航雜錄竹夾魚似比目而肉堅身圓尾尖色靑黒一名土鱧通考漢天子臨軒設樂激水成比目魚跳躍噀水作霧翳日化黃龍長數丈出水遊戲

王余

王余孤遊比目防逝水旣有之陸亦相儷單鵙匹鵹性亦相似

吳都賦防則比目片則王余孫綽望海賦王余孤戲比目防遊博物志吳王江行食鱠之餘棄中流所化今魚中名吳王鱠餘者長數寸大者如筯猶有鱠形又名鱠殘皮日休詩隱幾船舷無一事分明數得鱠殘魚養魚經鱠殘之魚狀如銀魚而大冬月帶子者謂之挨冰嘯或以卽銀魚非銀魚形纎細明瑩如銀太湖之人多鱐以鬻長不過三寸凡魚嘯子以夏惟銀魚鱠殘嘯子於冰冰觧三日乃生也李時珍云出蘓松浙江大者長四五寸身圓如筯潔白如銀無鱗若已鱠之魚但目有兩黒耳彼人尢重小者曝亁以貨四方淸明前有子食之甚美淸明後子出而瘦但可作鮓臘耳趙宧光雲海中小白魚長三四寸許若虫類者曰鱖殘其形潔白方言謂之麺魚士人傳言吳王食鱠吐臸水中所化因攺作鱠又一種湖中出者夏小寸許秋長盈尺亦曰殘魚小者加之美名曰銀魚皆鱖屬舊志吳王食鱠有餘棄水中所化名王余魚越王食魚未盡以半棄水所化遂無一面名半面魚瀘州合江縣產木魚以木時出故名膚如築玉稍大如寶坻魚而肥美絕倫亦王余類易林鵹必匹飛鵙必單棲

鰕魚

鰕實四足而有魚名頭尾類鯷岐岐【一作跂】而行長生山澗出入沈浮雲是懶婦怨懟自投【異物志舊贊】

本艸鯢魚大者曰鰕【音霞】異物志魚之能以足行如蝦故名述異記淮南有懶婦魚俗云昔楊氏家婦爲姑所溺而死化爲此魚其脂膏可燭佛經謂之饞燈鳴瓊泛醳則明披緗辟纑則暗一名魧余詳目錄鰼鰼魚

鼓翮十運一翼翻厥名【或作鳴】如鵲鱗在羽端【郭璞贊】山海經涿光之山囂水出焉中多鰼鰼之魚狀如鵲而十翼鱗在羽端聲亦如鵲可以禦火食之巳癉亦見述異記

文魮

形如覆銚包玉含珠有而不積泄以尾閭闇與道會可謂奇魚【郭璞鴽鮆贊】

海經鴽鮆江賦文魮孕璆音磬鳥首魚尾出鳥防穴禹貢攸紀

山海經濫水西注於漢中多鴽鮆之魚狀如覆銚鳥首而魚翼音如磬石之聲是生珠玉文選江賦丈魮孕璆玉篇云魮有兩翼尾有毒亦作�後贊鳥防云云亦防山海經非禹貢也

飛魚

飛魚身圓長丈餘登雲遊波形如鮒翼如胡蟬翔泳俱仙人寗封曽餌諸著藻灼爍千載舒【衍王子年七言頌】

林邑記雲飛魚身圓大者丈餘翅如胡蟬出入羣飛遊翔翳薈沈則泳於海底中山經牛首山勞水出焉西注於潏水是多飛魚其狀如鮒食之已痔同【一統志陜西鄂縣勞水出】又騩山正回之水北注於河中多飛魚狀如豚而赤文有角佩之不畏雷霆亦可禦兵【當是另種】雜爼朗山浪水有魚長尺能飛飛卽淩雲空息歸潭底拾遺記仙人封食飛魚而死二百年更生故寗先生遊沙海頌云靑蕖灼爍千載舒百齡暫死餌飛魚吳都賦文鰩夜飛而觸綸注長尺許翅與尾齊一名飛魚陳藏器云生海南羣飛海上海人之當有大風按西山經防器山觀水出焉多文鰩魚狀如鯉魚身而鳥翼蒼文而白首赤喙常行西海遊於東海以夜飛其音如鸞雞其味酸甘食之已狂見則天下大穰

王鮪

王鮪岫居科斗其面性最有毒獺所不噉人饒食之肥美盈燕

東京賦王鮪岫居【毛詩義疏所謂鞏縣東雒度北崖上山腹穴是也舊說北穴與江湖通鱣鮪從北穴而來入河】埤雅鮪岫居至春始出而浮陽北入河西上龍門入漆沮見日而目又水經王鮪出鞏穴蜀曰防防三月遡河上能度龍門則爲龍宋景文公筆記河陽出王鮪魚形如豕口與目皆在腹下每春二月出於石穴逆河而上乃取之按夏小正注魚之先至而美者陳藏器云生江中背如龍李時珍云亦鱣屬也長者丈餘狀如鱣而背上無甲其色靑碧腹下色白其鼻長與身等口在頷下食而不飲頰下有靑斑文如梅花狀尾岐如丙肉色純白味亞於鱣鬐骨不脆羅願云鮪狀如鬵鼎上大下小哆口頭大而尖如鐵兜鍪亦能化龍膘可作膠漢志卭部有河中產魚長一二丈頭特大遙視如戴鐵釜狀卽鮪也釋名一名鮹七八尺者益州人謂之鮪鱨大者

王鮪小者叔鮪更小者建平人呼鮥子也一名防或作鱏一名碧魚今東萊遼東謂之尉魚或名仲明魚以樂浪尉仲明溺海中化此魚飲膳正要云遼人名乞裏麻魚燕山錄鵜鶘飲水數升而不足鱣鮪入口若露而死

丹魚

丹水丹魚出於南陽以夜伺之浮水有光夏至十日其期不爽取血塗足水上可行【抱朴子】

抱朴子南陽丹水出丹魚常先夏至十日夜伺之魚浮於水赤光上照赫然如火网取之割其血以塗足可步行水上如履平地按述異所載同但雲丹水出龍巢山下風土記亦同雲丹水在內鄕縣

防【音陷又音紺】魚

海有防魚眾魚蓐母魚欲生卵觸腹以首蛇醫雁奴物性固有

雜爼凡諸魚欲產防魚輒防其腹世謂之眾魚之生母異苑所載同但云諸魚欲產防輒以頭衝其腹云木艸鳡一名防一名鰥一名黃頰魚鳡敢也防防

【音陷】也食而無厭也健而難取吞陷同類力敢而防物者也其性獨行故曰鰥李時珍云生江湖中體似鯼而腹平頭似鯇而口大頰似鮎而色黃鱗似鱒而稍細大者三四十斤啖魚最毒池中有此不能畜魚山海經番條山澸水出焉中多鳡魚又姑兒山之水多鳡魚是也異苑云然諸魚生子必雄魚衝其腹仍尿白以蓋其子不必盡待防魚也山海經陽山畱水出焉南注於河中有防父之魚狀如鮒魚首而彘身食之巳嘔此另種

望魚【當附鮆後】

明都滏澤望魚之沼形側如刀可以刈艸【魏武帝四時食制】魏志望魚側如刀可以割艸出豫章李時珍云鱭魚形如劑物裂篾之類故有諸名魏武食制云望魚鮫

天淵魚虎老化爲鮫其皮朱文可飾弓刀

任昉述異記虎魚老者爲鮫雜爼魚二百斤爲鮫南山經禱過山浪水出焉中有虎鮫其狀魚身而蛇尾其音如鴛鴦食之不腫可以已痔中山經荊山漳水出焉東南注於睢多鮫魚皮有珠文而堅可飾刀劍尾有毒劉歆期交州記鮫海魚出合浦長三丈狀似鼉而無足背上有甲珠文堅彊可飾刀劍又可以鑢物按左思賦扈帶鮫函則亦可飾甲矣韓景升云圓廣尺餘尾亦長尺許背靣粗錯李時珍云古曰鮫今曰沙是一類而有數種形並似魚靑目赤頰背上有鬛腹下有翅味並肥美南人珍之大者尾長數尺能傷人皮皆有沙如眞珠斑其背有珠文如鹿而堅彊者曰鹿沙亦曰白沙云能變鹿背有斑文如虎而堅彊者曰虎沙亦曰胡沙云虎魚所化鼻前有骨如斧斤能擊物壞舟者曰鋸沙又曰挺頟魚亦曰鱕防

鮫之爲魚其子旣育驚必歸母還入其腹小則如之大則不復【楊孚交州異物志舊贊】

雜爼鮫子驚則入母腹博物志東海鮫防生子子驚還入母腹尋復出陳藏器云其魚狀貌非一皆皮上有沙堪揩木如木賊也小者子隨母行驚卽從口入母腹中雨航雜錄馬鮫魚形似鰫味似鯧亦曰社交以交社而生此疑別種漁書云馬鮫無鱗翅色蒼藍而有文采一種名釘柱一統志謂廣州海產肉厚骨軟諺雲海中馬鮫鯧味之最也

龍魚

龍魚一角似鯉居陵候時而出神聖攸乘飛驚九域騎龍上升

文選龍鯉一角卽此篇海龍角魚名鯛【音周】又電白海中出龍鯉海外西經龍魚陵居狀如貍【一作鰕】卽有神聖乘之以行九野一曰鼈魚在天野北其爲魚也如鯉絳河去日南十萬里多赤龍魚上仙服之後天而老

龍魚之川在汧之堧河圖授羲實此出焉神行九野如馬行天

陜志魚龍川源出小隴山中有五色魚人不敢取因名杜詩水落魚龍夜孝經援神契天子孝天龍負圖尙書中候河龍出圖成赤文綠字以授軒轅烏魚

烏魚戴星禁在仙經鯇鮦鱧蠡紛其別稱其膽獨甘以是爲徴

野紀烏魚卽鱧首有七星夜朝北斗道家稱鱧悳朝斗有臣禮以爲三厭之一此物最耐久不死如旱涸中漧枯經歳得水復活玉皇本行集經魚腐於泥得水而再活豈卽此耶此物食魚爲魚中之虎其子最繁李時珍云形長體圓頭尾相等細鱗色有斑花文頗類蝮蛇有舌有齒有肚背腹有鬛連尾尾無岐形狀可憎气息勝惡食品所卑南人有珍之者格物志凡魚散子不沫其子惟文鱧沫子而長舊云是公蠣蛇所化至難死或謂之鰹爾雅鰹大鮦小者曰鰵爾雅翼鱧又名文魚與蛇同气俗呼黒魚蓋北方之魚也本艸一作蠡魚諸膽苦惟鱧膽甘又注云鱧非鯇形似鯉詳前鯶箋豈鰹音之誤瓊魚

仙人上藥劉淵瓊魚昔西王母漢武受圖銀刀尾尾今乃其餘

漢武內傳西王母曰仙人上藥有劉淵瓊魚杜詩出网銀刀亂注銀刀魚也

石桂魚

石桂之魚天仙所餌猶有桂名鱖借音爾流水桃花悳隠詠美

養魚經鱖魚巨口而細鱗肉味鮮美背黒有斑彩或云仙人劉慿常食名桂魚今此魚鄕之人猶有桂之呼焉石桂魚本艸名鱖魚以其體不能屈曲如僵蹶也又名�魚以其紋斑如織也其味如豚又名水豚名鱖豚扁形濶腹大口細鱗黒斑厚皮肉肉中無細刺者是也按斑色明者雄稍暗者雌背有鬐鬛刺人李廷飛延壽書云鱖鬐刺凡十二以應十二月每月一刺有毒人誤中之者惟橄欖核磨水或橄防煆存性調長流水服卽解也夏月居石穴冬月偎泥罧魚之沈下者一云鱖性癡見人則樹其鬛謂人懼已也又性畏寒爾雅翼牛羊之屬有肚故能嚼諸魚不然而鱖獨有肚能嚼亦啖小魚江南名鮰唐張志和詩桃花流水鱖魚肥又中山經合水出於半石山陰而北注於雒多防【音滕】魚狀如鱖【音桂】居逵【水中之穴道交通者】蒼文赤尾食之不癰可以已瘻今按防形狀居止功用俱與鱖同日華子謂鱖水豚豈音疑此與漁書雲海中產者名鱠魚春水浪深至初夏始有得之橫公魚

北方石湖有橫公魚化而爲人刺之不殊煮之不死遊鑊育育烏梅廿七煮之乃熟【約黃錄】

神異錄北方荒外有石湖方千里岸深五丈餘恆冰惟夏至左右五六十日解耳中有橫公魚如鯉而赤晝在水中夜卽化人刺之不入煮之不死若以烏梅二七个煮之卽熟可治邪病按述異記神異經所載同或作黃公魚長七八尺食之無鯁魚豢魏略文帝將受禪赤魚遊於露鑊乃此魚也其性自然乃矯飾以爲瑞應

異魚圖贊箋卷二﹤子部﹐譜錄類﹐艸木禽魚之屬﹐異魚圖贊箋﹥

欽定四庫全書

異魚圖贊箋卷三

明楊愼原本

大學士胡世安箋

髮魚

髮魚帶髮形如婦人出於滇池肥白無鱗【魏武帝四時食制】

北戶錄曰髮魚戴髮形如婦人肥白無鱗出滇池述異記查道奉使髙麗見沙中一婦人紅裳防髻鬟紛亂背後防有紅鬛查命人扶於水中遂拜手感戀而沒洽聞記海人魚東海有之大者長五六尺狀如人眉目口鼻手爪頭皆美麗女子無不具足皮肉白如玉無鱗有細毛五色輕軟長一二寸髮如馬尾長五六尺陰形與丈夫女子無異臨海鰥寡多取得飬於池沼交合之際與人無異亦不傷人稽神錄謝仲玉見婦人出沒波中腰以下皆魚也海語人魚長四尺許體髮牝牡人也惟背後有短鬛防紅耳間出沙汭亦能媚人舶行遇者必作法禳惡其作故也昔人使髙麗偶泊一港適見婦人仰臥水際顱髮蓬短手足蠕動使者識之謂左右曰此人魚也愼母傷之令以楫扶至江中噀波而逝

琵琶魚

海魚無鱗形類琵琶一名樂魚其鳴孔嘉聞音出聴曽識匏巴【沈懷遠南物志】

述異記海魚千嵗爲劍魚一名琵琶魚形如琵琶而善鳴因以名焉雨航雜錄綬魚一名華臍一名老婆其腹有帶如帔子生附其上形如科斗大者如盤或曰此文選所謂琵琶魚也無鱗冬初始出者俗重之至春則味降矣談乘淮南子匏巴鼓瑟淫魚出聽淫魚形似鬲身頭相半長丈餘鼻大玉白身黒口在頷下有鬐無鱗出於江中喜音出聼今訛作遊魚此魚九江多有但不聞好音也說文引傳淫作鱏此贊未審何據

含光魚

含光之魚臨海郡育南人臠炙𨿽羙而毒煎煿已幹耀夜如燭【南物志】

按本艸卽鱣魚此魚甘平有小毒異物志名含光者言其脂肉夜有光也飲膳正要遼人名阿八兒忽魚李時珍云鱣狀似鱘其色灰白其背有骨甲三行

其鼻長有須其口近頷下其尾岐其出也以三月逆水而上其居也在磯石湍流之間其食也張口接物聽其自入食而不飲嶺表錄異黃臘魚卽江湖之橫魚頭嘴長鱗皆金色臠爲炙𨿽美而毒或煎煿幹夜卽有光如籠燭北人有寓南海者市此魚食之棄其頭於糞筐中夜後或有光明近視之益恐懼以燭照之但魚頭耳去燭復明以爲不祥各啟食奩窺其餘臠亦如螢光達明徧詢土人乃此魚之常也憂疑頓釋

魚

魚長咫大如竹竿爆之爲燭光明有爛脊骨又美可作羮餐【臨海水土志】

北戶錄引臨海異物志防魚如指長七八寸但有脊骨好作羮滑美似餅大者如竹曝作燭極有光明今按字書無的是防字之誤

婢屣奴屩【應附比目】

魚有婢屣亦有奴屩其名防偶其形兩肖味皆堪噉出臨海嶠

按卽比目魚俗名鞋底魚臨海志名婢屣臨海風土記名奴屩南越志名版魚南方異物志名篛葉魚皆因形也

石斑魚

石斑媱虫虎文形蚓蝘蝥爲牡水邊呼引石斑卽走上岸合牝其性旣惡羮不可飲

石斑魚延壽書名石礬魚異物志名髙魚李時珍云石斑生南方溪澗水石處長數寸白鱗黒斑浮游水靣聞人聲則劃然深入臨海水土記長者尺餘其斑如虎文而性淫春月與蛇醫交牝故其子有毒南方異物志髙魚似鱒有雌無雄二三月與蜥蝪合於水上其胎毒人雜爼僧行孺言建州有石斑魚好與蛇交南中多隔蜂窠大如壺常羣螫人土人取石斑魚就蜂樹側之標於竿上向日令魚影落其窠上湏防有鳥大如燕數百互擊其窠窠碎落如葉蜂亦全盡墨客揮犀南方溪澗有魚生石上號石斑魚作鮓甚美至春含育則有毒不可食云與蜥蜴交也按陳藏器云石鮅魚生南方溪澗中長一寸背裏腹下赤南人以作鮓甚美據二說此魚非不中食者矣抑另種耶李日華篷窗夜話黃山澗中生斑魚如蝘蜓而無足善含水登木隠樹杪叢葉中仰口水汪汪然渇鳥過而飲之輒箝翕曵而入水恣其嚵嚼小虫設機陷物隠乃爾可畏哉未審卽此魚否

戴星魚

戴星之魚背有星文防防玓瓅因之名云

中都玳瑁魚雪質而黒章的礫若漆儼然玳瑁疑亦其類臨海水土記戴星魚狀如鳶魚背上有兩白璫如指大因名

防魚

防魚兩肋大肉堪臠蒸之粳米其骨亦軟號狗防睡謂無餘衍

卽鯧魚本艸有鯧鯸昌防之稱昌美也以味名或云此魚遊於水羣魚隨之食其涎沫有類於娼故名閩人訛作防廣人連骨煮食呼狗防睡魚四五月出陳藏器云鯧魚生南海狀如鯽身正圓無硬骨作炙食至美嶺表錄異防形似鯿魚腦上突起連背身圓肉厚白如鱖只有一脊骨治之以姜蔥蒸之以粳米甚軟食之無餘

防魚

防魚之味其美在額古諺有之價世宅鱣腮沙刺黃骨防脊南烹所珍百倍秦炙

南越志防魚長五六寸味極肥腴土人重之故古諺云寜去累世宅不去防魚額炙食甘美子可爲醬食鱣魚之美在腮沙魚之美在刺南中八郡誌黃魚

形似鱣骨如蔥可食郭義恭廣志云犍爲都僰道縣出臑骨黃魚防一作鰶雨航雜錄靑鰶魚冬月肥美海錯之佳者或以敵松江之鱸張汝逺曰此邾莒之於齊魯豈其方

鰥魚【當附防後】

敝笱在梁其魚惟鰥其大盈車餌以豚豩鰥死以餌士死以貪

孔叢子衛人釣於河得鰥其大盈車曰吾下一魴之餌鰥過而不視益以豚之半則吞矣子思曰噫鰥貪以餌死士貪以祿死一作鱞按恵志鱞魚大如指長八寸脊骨宜羮殆應防類鰥似鯇而大鬛紅何羅魚

何羅之魚一身十首化而爲鳥其名休舊竊糈於舂傷隕在臼夜飛曵音聞舂疾走

山海經譙明山譙水出焉西注於河中多何羅之魚一身而十首其音如吠犬食之已癰亦可禦火或作河羅休舊按嶺表異錄一名休鶹夜飛晝伏能拾人爪甲以爲凶又名夜逰女好與嬰兒作祟又名鬼車又名魚鳥入人屋收魂气其頭有九爲犬所噬一首下血滴人家則凶故聞其聲則嗾犬使吠以厭之按衝波傳有鳥九尾孔子與子夏渡江見而異之人莫能名孔子曰鶬也甞聞河上之歌云鶬兮鶬兮逆毛衰兮一身九尾長兮又江賦奇鶬九首裴瑜注爾雅言鶬糜鴰是九頭鳥也俗呼鬼車天陰時作聲聲如刀車鳴白澤圖謂之蒼鸆帝嚳書謂之蒼逆小說云周公居東惡聞此鳥命庭氏射之失其一首余猶九首竊糈之說蜀有之至今聞此鳥聲夜舂徹裏鰅魚

周成王時州獻鰅其皮有文出樂浪東漢神爵初捕輸考工

又名防鰅說文皮有文出樂浪東神爵四年初捕輸考工周成王時州獻鰅【魚容切】按周書王防其於魚曰州解隃防鰅亦有隃音疑卽此

鮯魚

東方有魚其形如鯉其名爲鮯六足鳥尾鱐爲之母胎育厥子

山海經跂踵【一作鼓鐘】之山有水名曰深澤有魚焉其狀如鯉而六足鳥尾名曰鮯鮯【古防切】之魚其鳴自呼玉篇鱐音宿鮯母也

防魵鱸鱳

樂浪潘國魚之淵府異哉防魚魼有兩乳魵鱸鱳各以類聚漢獻大官叔重是取

五魚皆出樂浪潘國見說文博雅鯆防防也卽江豚別名天欲風則見雜爼防奔防也一名瀱非魚非蛟大如船長二三丈色如鮎有兩乳在腹下雄雌陰陽類人取其子著岸上聲如嬰児啼頂上有通孔頭气出嚇嚇作聲必大風行者以爲熬一頭得膏三四斛取之燃燈讀績輒暗行樂之處偏明魵音粉又鰕別名出東夷一名防觸物輒嗔腹脹如防又有防名浮於水上其出有時率以冬至後來鱳亦名鮞

魚之美者東海之鮞伊尹說湯水羣首玆徒聞其名而形未窺

國語鯤鮞注細魚也呂覽魚之美者洞庭之鱄東海之鮞攺作鰣訓魚子當從兒又混鯢矣

鰸

遼東水鰸狀如蝦無足長寸形如股義玆𨿽防虫其味特佳

說文鰸魚狀似蝦無足長寸大如義【音釵】股出遼東海篇作鮢桂海虞衡志蝦魚出漓水肉白而丰味似蝦而松美此豈鰸類耶

烏鰂

烏鰂八足集足在口縮喙在腹形類鞋嚢其名烏鰂吸【一作噏】波噀墨疊射水慝【萬震海物異名記】

趙徳麟侯鯖錄所載同但八足下有絕短者水慝下有以衛害焉埤雅每遇大魚輒噀墨周其波以衛身害若小蝦魚過其前卽吐墨涎惹之李時珍云烏鰂無鱗有須黒皮白肉大者如蒲扇煠熟以姜醋食之脆美背骨厚三四分輕虛瑩白名海螵蛸形似摴蒱子而長兩頭尖脆如通艸重重有紋以指甲可刮成末人亦鏤作鈿飾

魚有烏賊狀如箕【一作算】嚢骨間有鬐兩帶極長含水噀墨欲蓋反章

南越志烏賊魚浮水面烏見之以爲死啄之乃捲取去故云烏賊蘓頌云生東海形如算嚢口在腹下八足聚生於口旁有兩湏如帶甚長能吹波噀墨令水混黑自衛以防人捕人反以是取之炙轂子此魚遇漁舟卽吐墨染水令黑以混其身漁人見水黑网之大獲傳曰欲蓋而章圖存而亡此之謂也越志烏賊懷墨而知禮蓋腹中血及膽正如墨可以書字江東人或取其墨書契以紿人財物書迹如淡墨逾年自消惟空紙爾夢溪筆談宋明帝好食蜜漬鱁鮧一食數升按鱁鮧烏賊腸也澠水燕談雒陽園戶相妬則以烏賊刺刺花樹枝皮中花心死盡牡丹忌此魚耳漁書烏賊有云秦皇渡海筆槖墜水化爲此魚故形猶似之墨尙在腹也魚種大小不同名稱亦異有名花衫象其色也有名尖殻象其形也最小者名春桃則其子也

烏則之魚鳥所變海若小史懷墨算湏與其足皆在眼畔風波稍急粘石爲防章舉石距同狀異麵食品所珍圖畫悉絢

呂氏春秋注引古月令九月寒烏入水化爲烏則故義訓云魚之入月令七十二者惟烏則爾羅願云此魚有文墨可爲法則故名掌禹錫云或作鵯鶋小鳥也亦名鵯鵊俗稱山呼圖經云背上骨厚三四分則非小鳥今據爾雅雒鳥是水鳥似鶂短頸腹翅紫白背上綠色名字旣與圖經相符而背骨又類螵蛸則所化明矣雜俎一名河伯從事小史海人言秦皇東逰棄算袋於海化此魚形如算袋兩極長舊說烏則有矴遇風則虯前一湏下矴一名防魚風波稍急卽以其湏粘石爲防蓋此魚每遇大風遠岸則虯前一湏爲矴近岸則粘前一湏爲防天臺智顗禪師請禁海漈捕魚滬陳宣帝勑答曰此江旣無烏則珍味宜依所請觀此烏則之味爲食品之珍尙矣相感志烏則過小滿則形小山東登萊名八帶魚金州衛髙麗名八梢魚章舉石距烏則之別種見日華子章魚臨海志名�【音佶】魚生南海如烏則而大八足身上有肉閩粵人多采鮮者姜醋食之味如水母韓退之所謂章舉馬甲柱鬭以怪自呈石距亦其類身小而足長入鹽燒食極美蘓頌云二物似烏則而大更珍好食品所重不入藥用雨航雜錄海上鱗族異者名章巨大者名石拒居石穴人取之能以腳粘石拒人故名形如算袋八足長二三尺足上磈戢戢如釘每釘有竅浮海砂中如死物烏啄之卽捲入水噓足釘啜之以飽其小者名章舉又名章魚別一種生海塗中名望潮身一二寸足倍之士人稱塗蟢又一種腳短而無釘者名管寜臺溫皆有之其名章巨蓋江東子弟所名項羽引江東卒與秦戰秦將章邯拒之卒爲羽所降故江東名是物章拒人怯而負勇名者亦號章巨漁書云望潮里人呼爲章魚生於海泥中潮至則出穴取食故以爲號非鱗非介有身無骨腳有八而無其帶藏口於腹以首爲腸中亦有墨大抵皆墨魚一派而異形耳其首似僧兩傍無耳腳中肉自成圈離離有章此章魚之所由名也亦有因腳磈磊怪異呼爲癩魚凡有數種有名長腳姨名水俱至秋冬而肥狀與章魚相類而章魚寔別一種其最小者首圓如彈丸傍有兩耳大不盈寸名胡泥生於春最大者爲石巨生巖中頭大如升腳長數尺重可十數觔海上人小豚遊於水濵多爲負去諺云石巨捲豚反爲豚所捲亦極言其大耳

鰻鱺

海鰻江鱺善攻岸碕又善升木水居畏之旣愈人屙復裨牛肥驅蟁如掃玆功亦奇

黃海語鰻鱺大者身徑如磨盤長丈六七尺鎗嘴鋸齒遇人輒鬭數十爲隊恆隨盛潮陟山而艸食所經之路漸如溝澗夜則咸涎發光舶人以是知鰻鱺所集也燃灰厚布所開路執鏢防諸器羣謀而前鰻鱺循路而遁遇灰體澀不可竄移時乃困舶人恣殺之皮厚近寸食之美於肉也圖經云是蛟蜃之類善攻碕岸使輒頺陁近江河居人酷畏之歙州出一種背有五色文其功最勝出海中名海鰻與江鰻相類而大功用亦同又名慈鰻又名猧狗魚陶景云鰻鱺魚味甘形如防能緣樹食藤花作脯佳陳藏器云狗及牛痩取一二枚短小者以竹從口及鼻生灌之立肥張鼎雲燒煙燻蛟令化爲水燻氊及屋舍竹木斷蛀虫寘骨於衣箱斷諸蠧埤雅似鱔而大有雄無雌以影漫鱧而生子趙辟公雜說云影漫於鱧則其子皆附鱧之鬐鬛而生故名一曰鮎亦產鰻蓋其乳子三分之一爲鮎其一鰻也李時珍云狀如蛇背有肉鬛連尾無鱗有舌腹大者長數尺脂膏最多背有黃脈者名金綫鰻鱺此魚善穿深穴汪石山云小者可食重四五觔及水行昻頭者不可食夷堅續志四目者殺人背有白無腮者不可食稽神錄有人病瘵相傳死者數人因取病者置棺中棄於江以絕害流至金山漁人引起開視乃一女子猶活取置漁捨每以鰻鱺飼之遂愈因以爲妻紹興府山一井中有靈鰻時出見因名唐徐季海詩孤岫形在深泉鰻井開又鎭江北山有僧浚井得鰻魚二因名宋陸遊詩鰻井初生一縷云鮑郎山下雨昏昏艣聲嘔軋秋空暁水際人家尙閉門又寜波阿育王山下聖井有一丈鰻旱禱有應化縣靈濟泉傳有九節鰻禱雨獲之輒應漁書鰻魚身有珠滑不可捉生深海中者爲白鰻長五六尺重可數觔淺海爲靑鰻有刺而軟黃者爲凃龍小者爲油筯爲粉鰻又一種骨硬刺浮於肉名彊骨人不食之生山澗中能緣樹食艸花者名鱺鰻味絕肥而甘美韓詩外傳南瑕子過程本本烹鱺魚以進曰此乃君子食也瑕子曰髙比者所以廣徳也下比者所以狹行也吾豈自比君子哉志慕之而已

靑魚

江有靑魚其色正靑泔以作鮓曰五侯鯖枕如琥珀可以籠燈亦爲冠弁以飾麗婷

靑魚以色名也大者名防魚俗名烏鰡狀似鯢鯇而背正靑色食螺蚌南人多以作鮓所謂五侯鯖是也臘月取膽陰亁用主治目昏魚魫卽靑魚枕骨也可爲燈罩又作女冠大觀本艸頭中枕蒸取亁代琥珀用之摩服主治心腹痛圖經雲頭枕骨蒸令气通曝亁狀如琥珀云可代琥珀非也荊楚取此枕煮拍作器甚佳六合縣南龍津橋下有鯖魚長數丈

黃帛其石鼓攸鐫槎頭縮項味珍襄川詞林藻詠名播錦箋

石鼓文黃帛其�卽魴也腹內有肪味最腴美性宜活水爾雅翼小頭縮項穹脊博腹扁身細鱗色靑白今之鯿魚漢水產尢佳常以槎斷水用禁人捕謂之槎頭鯿宋張敬兒爲刺史獻齊髙帝一千八百頭卽此孟浩然詩魚藏縮項鯿又一種火燒鯿頭尾俱似魴而脊骨更隆上有赤鬛連尾如蝙蝠之翼黒質赤章色如煙燻故名其大有至二三十斤者

竹頭防魚

張楫廣雅檦竹頭防滇池所饒亦名竹丁烹以爲防案酒薦馨

竹頭者防之別名滇池在今雲南府城南一名昆明池又桂海虞衡志竹魚出桂林湘漓諸江中狀如靑魚大而少骨刺色如竹色靑翠可愛鱗下間有朱防味如鱖魚廣南珍品又杭富陽出篛魚形似蒻惟五月有之北戶錄金魚腦中有麩金狀如竹頭魚出卭婆塞江

鮬魚

鮬帷妾魚厥形如亦名爲鯧同彼狹邪滛虫相邇其味苦嘉

玉篇音枯又音區似鮒子而黒爾雅鱊鮬鱖鯞婢妾魚也崔豹古今注江東人呼靑衣魚爲婢是也一云鮬鯞小魚色黒赤今之旁皮鯽行以三爲率一頭前兩頭從之若媵妾然按卽本艸防魚孟詵櫛化之說謬帷鼢防化防防化鼢防劉績霏雪錄中紀之而李時珍云甞見也一統志大荒山在博白縣南一百五十里山上池中有婢妾魚大如楯兩翼及臍下有三條似練帶四尺許揺動有婢妾形故名又婢魚名鱥【音貴】者大口細鱗身有斑鯧魚身廣而頭鋭細鱗而軟骨出於海似非鮬類見防箋

防魚

防魚味爽可�朝酲在晉虞郎獻於帝庭其方俱在食經可徴

詳目錄陶景云肉致能醒酒李時珍云無鱗魚也身尾俱似小鮎腹下黃背上靑黃腮下有二橫骨兩防有胃羣遊作聲如軋軋性最難死亦詳鱨箋沙魚

沙魚二族胡沙白沙酷肖鮫魚其寔稍差功入金匱名昉日華

卽鯊埤雅鯋性善沈常沙中行蘓頌云鮫有二種南人通謂之沙魚大而長喙如鋸者曰胡沙性善而肉美小而皮粗者曰白沙肉彊而有小毒爾雅名鮀魚郭璞名吹沙俗名沙溝魚又名沙鰛時珍云此非海中沙魚乃南方溪澗中小魚也居沙溝中吹沙而遊咂沙而食鮀者肉多形圓陀陀然也鯊大者長四五寸其頭尾一般大頭狀似鱒體圓似鱓厚肉重唇細鱗黃白色有黒斑文背有鬐刺甚硬其尾不岐小時卽有子味頗美俗呼阿浪魚詩義防吹沙似鯽而狹小常張口吹沙長三尺許背上有刺螫人一名重唇蘥鯋宜都出鑽沙魚大擬於指圓長於筯有黒文此馬融賦所稱魦廣志吹沙魚大於指行沙中然宜都鯋以四月五月出餘月無之蓋化爲烏耳鑽沙乃俗名海語魚麗之鯋蓋閩廣江漢之常產海鯋虎頭鯋體黒文鼈足巨者二百餘斤常以春晦陟於海山之麓旬日而化虎蛟鯋似蛟而鼻長皮可飾劍湖鯋靑色背上有沙鬐鬛泡去外皮有絲作膾瑩如銀絲雨航雜錄鯊春正月輒出魚最先至者海上鯋甚多有白蒲鯊黃頭鯊白眼鯊白蕩鯊靑頓鯊牛皮鯊斑鯊鹿文鯊狗鯊鯊燕尾鯊虎鯊犂頭鯊香鯊熨斗鯊丫髻鯊劍鯊刺鯊鋸鯊烏鯊雷鯊凡二十一種

鱓魚

土龍之屬荇莖苓根化而爲鱓黃白異亹

鱔防同抱朴子荇莖苓根土龍之屬化爲鱓有黃白二種白鱓出交阯陶景本艸防魚味甘大溫無毒云芹根所變或云人髮所化作臛食之甚補生水岸泥窟中冬蟄夏出亦名蛇鮀鱓越謀吳所進有湘沅之鱓錄異記郫縣侯生於漚麻池側得鱓魚大可尺圍烹而食之髮白復黒齒落更生自此輕健談乘楊震傳鸛銜三鱓假借鱣字按爾雅注鱣長二三丈大數斗鸛焉能銜之且鱣灰色無文章鱓則黃質黒文大夫服之象故都講卜三鱓爲三公之兆耳漁書云一種蛇變者名蛇鱓有毒害人南人鬻鱓肆中以缸貯水畜數百頭夜以燈照之蛇化者項下有白通身浮上卽棄之或以蒜投缸中則羣鱓跳擲不已亦物性相制也

蘆防【音胞】

蘆防之魚產蘆陵南俗以爲醬海氓所甘

南越志鱸防生山曲之間穴地爲窟泉源湧則此魚出今蘆陵以南至於南州有焉俗以爲醬

魚

吳楚魚其文如罽薦以上春美而多刺

亦作鯚是魚處處有之據多刺之說又非鱖類豈北地所稱黃花魚耶又合江一種子魚文如魚而美

鱀【音忌一作】

鱀一名鱁鋭喙大腹長齒羅生上下相覆音混於而不同物

卽海豚也爾雅鱀是鱁郭注錯屬體似鱏尾如防大腹喙小鋭而長齒羅生上下相銜鼻在額上能作聲少肉多骨胎生健啖細魚大者長丈餘江中多有之埤雅鱀魚亦有懷珠者廣州元志有鱘龍魚短頸魚之屬其尢大者鱀魚數年一至南海廟前至則必有疾疫或云名鱁鮧

海防【鰍仝】

魚之最巨曰海防爾舟行逢之不知防裏七日逄頭九日逄尾產子仲春赤徧海水

水經海防魚長數千里穴居海底入穴則海水潮上出穴則潮退出入有節故潮有期中記東方之東大海舟行者一日逄魚頭七日逄魚尾遇魚產則百里水爲血嶺表錄海防魚海上之最偉者也小者亦千餘尺一海船過南海見有山阻海東濤險而急又見十餘山或出或沒初甚訝之篙工曰非島防魚背也果見防目閃爍如電湏鬛若簸米箕【一云鬐鬛似朱旗】日中忽雨霢霂舟子曰此防魚噴气水散於空風勢吹來若雨耳宋紀趙鼎謫珠崕自雷州浮海而南顧見洪濤間紅旗靡靡相逐而下疑爲海宼或外國兵革舟人揺手戒勿語惶遽入舟披髮持刀出篷背立割其舌出血滴水中令使臣閉目坐船內凡經兩時頃聞舟人呼曰更生更生乃言頃所見巨防也能吞舟卽舟人平生未甞覩海語海防長者亙百餘里牡蠣聚族其背曠嵗之積崇十許丈防負以遊防背平水卽牡蠣峍屼水靣如山矣舶猝遇之如當其首輙震以銃炮防驚徐徐而沒猶漩渦數里舶顚頓久之乃定人始有更生之賀蓋觀甚奇而災甚切也一統志福寜州寜徳縣海防井在霍童山閩中記井有海防甚巨若弄水堰沒天卽大雨或先霖潦弄水卽晴

鯨

海有魚王是名爲鯨噴沫雨注鼔浪雷驚目作明月精爲彗星

崔豹古今注鯨海魚也大者長千里小者數丈一生數萬子常以五六月就岸生子至七八月導引其子還大海中鼓浪成雷噴沫成雨水族驚畏一皆逃匿莫敢當者或曰穴處海底出穴則水溢謂之鯨潮互見續博物志述異志南海有明珠卽鯨魚目瞳夜可以鑑謂之夜光廣州記死不見有眼睛而噴浪翳於云日星經天魚一星在尾後河中此星明則海出大魚又淮南子鯨魚死而彗星出東都賦注海岸有獸名蒲牢聲如鐘而性畏鯨鯨躍輒鳴故鐘鈕鑄作蒲牢形斵橦作鯨形

東海大魚鯨鯢之屬大則如山其次如屋將死岸上身長丈六膏流九頃骨充棟木明月之珠乃是其目【魏武帝四時食制】

異物志鯨鯢長百丈大亦稱之雄曰鯨雌曰鯢或死於沙上得之者皆無目說者謂目化爲明月珠曹毗賦骸喪成島嶼之墟目落爲明月之珠寰宇記漁人嘗於南海嶼得鯨頭骨如數百斛團頂上一孔大於甕

嗟海大魚蕩而失水螻蟻制之橫岸以死輜重君海不可以徙防士之談譬其有理

說苑吞舟之魚蕩而失水制於螻蟻者離其居也國策靖郭君將城薛客多以諫君謂謁者無與客通齊人有請者曰臣請三言而已矣靖郭君因見之客趨而進曰海大魚因反走君曰更言之對曰君不聞大魚乎网不能止鉤不能牽蕩而失水則螻蟻得意焉今夫齊亦君之水也君長齊奚以薛爲夫齊𨿽隆薛之城到於天猶之無益也君曰善乃輟城薛木華海賦魚則橫海之鯨突杌孤遊戞巗防偃髙濤茹鱗甲吞龍舟噏波則洪漣踧蹜吹澇則百川倒流或乃蹭蹬窮波陸死鹽田巨鱗挿云鬐鬛刺天顱骨成嶽流膏爲淵

異魚圖贊箋卷三

欽定四庫全書

異魚圖贊箋卷四

明楊愼原本

大學士胡世安箋

螺貝蜃蚶海錯附



海魧名曰匽鼂形大如防出自沙嚻一枚剖之有三斛膏

音迷麻說文名匽鼂江賦名臨海水土志曰海魧寔一物也生海邊沙中肉甚羙多膏臨海水土志鼂似一名鼂鼊狀似鼊而甲薄形大如味極羙一枚有三斛膏或云腹如羊胃可啖按蘆防卽蘧蒢海篇附載音促秋似蝦蟇居陸地山海經注防黽似蟇小而靑或曰蠖黽一物名耳音顚奚鼃類似蜘蛛出遼東土人食之

鼊

鼊頭鼈身蝦尾斑似玳瑁漫無甲指贉飾防軸緗帙增羙

劉欣期交州記蚼似瑇瑁大如笠四足漫胡無指爪其甲有黒珠文朵斑似錦文但薄而色淺不任作器惟堪貼飾今人謂之鼊皮海錄碎事爾雅翼俱云然且言頭有兩角說文防屬頭兩角出遼東是也當卽奚善鳴者故從句或謂卽蟕蠵之小者並見前目錄李時珍謂鼊者南人呼龜皮之名也臨海水土記形如鼈身具甲黃防有廣七八寸長二三尺彼人以亂瑇瑁肉味如黿可食卵大如鴨卵正圓生食羙於鴨卵卽雜爼系臂如龜入海捕之人必先祭又陳所取之數則自出因取之若不信則風波覆船故楊孚嶺南異物贊云系臂如龜生於海州欲先捕之必祭以求有不信者風波覆舟

海月

海物正圓名曰海月脂如搔頭有緣無骨海賦江圖藻詠互發

劉恂嶺表錄異海月大如鏡白色正圓甞死海旁其柱如搔頭尖其甲羙如玉雨航雜錄云土人鱗次之爲天窗本艸卽作江珧一物陳藏器云蛤類似半月故名水沫所化煮時猶變成水江賦玉珧海月土肉石華謝靈運詩帆采石華掛席拾海月漁書雲海月一名蠔鏡圓似月似蛤而扁

海鏡

海鏡殻圓中甚瑩膩腹有小蟹朝出暮至或生剖之蟹子跂跂逡巡亦斃

嶺表錄異海鏡廣人呼爲膏藥【一作葉】盤兩片合以成形殻圓而中甚瑩滑白照如雲母光內有少肉如蚌胎腹中有紅蟹子大如黃豆而螯足皆具海鏡饑則蟹出拾食蟹飽歸腹海鏡亦飽或廹之以火則蟹子走出離腸腹立斃或生剖之有蟹子在腹中逡巡亦斃任昉述異記南海有水虫名曰筯蚌蛤之類也其小蟹大如楡莢開甲食則蟹亦出食筯合甲蟹亦還入爲筯取食以終始生死不相離此亦海鏡之類江賦注蛣一名海鏡南越志蛣腹蟹注大長

二三寸腹中有蟹子如楡莢合體共生漢志鄞有鮚埼亭顏注鮚卽蛣埼曲岸也其中多鮚因名漁書海鏡肉似蠔有小蟹生焉爲鏡取食殻通明潔白取作窗可比琉璃水晶

海鏡蟹爲腹水母蝦爲目虛有咸受羨補不足人固有之無惑乎物

首二句見越絕書及郭璞江賦述異記蛣形似蚌有一小蟹在腹中爲蛣出求食蟹或不至蛣餒死人呼蟹奴嶺表錄異水母形如覆防腹下有物如絮而無口眼常有數十蝦寄腹下食其涎浮水上遇人捕之卽沈乃蝦有所見耳博物志東海有物狀如凝血從廣數尺方圓名曰鮓魚無頭目處所內無藏眾蝦附之隨其東西人取煮食之北戶錄一名蚱一名石鏡海篇一名蝦防一名蟦一名海靼【音折】狀象柔皮雨航雜錄魚一名防一名摴蒱一名水母俗所

謂海蜇也雨多水則是物盛其形如覆笠以蝦爲目蝦動則沈土人食之皆以土積其寔損脾南人以爲性暖能治河魚疾

陵龍

陵龍之體黃身四足形短尾長有鱗無角南越海人嘉羞見逐【臨海水土志本贊】

或作陵龜見爾雅攝龜注或作神龍南越志神龍龜大如拳金色上甲兩邊如鋸齒爪至利能緣木捕蟬至羙可食不中於卜或作石龍子按石龍子生山石間似蛇有四足頭扁尾長形細長七八寸大者一二尺有細鱗金碧色大都鱗介之產非目見未易意度也

山蠵

嶺表蟕蠵是曰山龜人立其背可負而馳木楔其肉聲吼如牛【叫魚其切】巧匠琢之以爲梳箆

一名文廣志蟕蠵形如出交州山在山上食艸長尺餘嶺表錄異蟕蠵者俗謂之玆夷乃山之巨者人立其背可負而行產潮循山中鄕人采之取殻以貨要全其殻湏以木楔出肉吼如牛聲響震山谷廣州有巧匠取其甲黃明無日腳者煮而拍之防黑玳瑁花以爲梳箆杯器之屬狀甚明媚按甲上有黒暈名日腳續捜神記鄱陽人黃赭入山采荊陽遂迷路數日忽見大赭更祝之曰汝是靈物而吾迷不知道今騎汝背頭向便是路龜卽從右轉赭乘行十許裏得溪水卽估客舟行者也應劭云雄曰玳瑁雌曰蟕蠵按諸蕃志玳瑁形似鼈首嘴如鸚鵡背負十二葉黒白斑文間雜邊欄缺齧如鋸無足而有四鬛前長後短以鬛捍水而行老者甲厚而黑白分明小者甲薄而花字糢糊或曰取用必倒懸用滚醋潑之逐片應手而下出廣南產於海洋深處或云前兩鬛長狀如檝後兩鬛極短其上皆有鱗甲背甲十二片斑文相錯鱗差以成一背海人飬以鹽水飼以小鱗俗傳甲子庚申日輙不食謂之瑇瑁齋日此則屬非山蠵類矣南州異物志瑇瑁如生南方海中大者如蘧蒢背上有鱗大如扇取下因見其文欲以作器則煮之因以刀截任意所作俟其冷以鮫魚皮錯治之後以枯條木葉瑩之卽光輝矣按史記趙欲誇楚簮劍器悉飾以瑇瑁續漢書輿服志貴人助蠺瑇瑁釵髙文恵與婦書今致瑇瑁梳一枚晉潘尼有瑇瑁椀賦此物之珍尙也久矣

水蠵

蠵惟水海【一作涪】陵是育其緣中文其甲堪卜馮夷所命切和靈曲

爾雅靈注涪陵郡出大甲可以卜緣中文似瑇瑁俗呼靈卽今蟕蠵一名靈蠵能鳴郭璞贊水圓三方源溢沸靈爰處掉尾飬气莊生是感揮竿傲貴南越志神出江水廬江郡甞獻生於太卜防含神知爲效之大說文蠵以胸鳴其音如鼓雒神賦云馮夷鳴鼓是也又漢郊祀歌馮夷切和注馮夷水神名靈蠵也

海蛤

海蛤魁陸瓦壠獷殻外眉內渠形摯渾朴【萬震南州誌贊】說文蛤有三種皆生於海蛤蠣千嵗鳥所化也海蛤百嵗燕所化也魁蛤一名復老服翼所化狀如海蛤圓而厚外有理縱橫卽今蚶也爾雅謂之魁陸蘓恭雲海蛤細如巨勝子光淨瑩滑者佳粗如半杏仁者名防耳蛤不堪入藥沈存中筆談海蛤卽海邊沙泥中得之大者如碁子小者如油麻粒黃白色或黃赤相雜蓋非一類乃諸蛤之殻爲海水礲礪日久光瑩都無舊質不能分別爲何蛤故通謂之海蛤吳晉謂海蛤頭有文文如鋸齒此乃魁蛤非海蛤也侯鯖錄瓦壠獷殻渾沌錢文如建瓴外眉而內渠其名瓦壠注眉髙爲睂渠防爲渠按周禮典瑞駔圭璋璧琮琥璜之渠眉先鄭注皆開渠爲眉瑑瑑有圻鄂瑑起後鄭云渠眉玉餙之溝瑑也防云六玉兩頭皆有孔又於兩孔之間爲溝渠於渠之兩畔稍髙爲眉瑑雜爼蛤蜊風雨能以殻爲翅飛海味索隱蛤與

蚌同類而異形長者蚌圓者蛤海蛤蛤蠣蛤蜊齊蛤文蛤車蟄姑勞蜺皆蛤也石蛤也待春而叢生也石華蛤也附石而零生也諸蛤皆產於海而又有黃蛤者甚佳贊云類若焦防出於沙汀聚如繁星輕如蜂翎味如寜馨其於大者何不視之如丁丁而其於小者何不任之爲形形蛤蜊生東海似蚌略小白腹紫唇兩片相合而生故曰蛤食之有利於人曰蜊又一種文蛤筆談名花蛤大者圓二寸小者圓五六分一頭大一頭小背上有花斑文本艸注小紫斑者曰文蛤兩頭尖者曰齊蛤海上人云蛤蜊文蛤皆一潮生一暈又一種長橢者名爲馬刀小圓者名蜆又一種蛤殻在海久被風濤亷稜消盡所存礧磈雜於泥沙有似碎石名海石皆入藥西王母云仙藥有白水霛蛤又一種名擔羅蛤類也生新羅國彼人食之主治熱气消食臨海志蘆雉似蛤蜊殻小薄耳趙后外傳眞臘夷獻萬年蛤光彩如月照人無妍醜皆羙成帝以賜飛燕象山誌珠巖絕頂一潭中有蛤色如金出遊水中雨隨至漁書云凡蛤之屬閉口聞雷鳴則不復閉每一潮生一暈海人認最眞文蛤表有文如水墨畵漳南有二種大如升者殻上有文及毛小者文似但無毛耳潮州又有扁而長者味亦佳鄕中又有蛤螺赤觜之名又一種似蛤而薄者名沙勞大都海產味不及江北

江瑤柱【當附海月】

江瑤柱【句】厥甲羙【音裕句】肉柱膚寸名江瑤柱【萬震此贊尢古】臨海異物志玉珧柱厥甲羙如珧玉晉安南異物名記肉柱膚寸羙如珧玉卽江瑤也如蚌而稍大中肉腥而防【韌仝】不中口僅四肉牙佳耳長可寸許圓半之白如珂雪一沸卽起甘鮮脆羙莫可名狀此所謂柱也王氏宛委錄奉化縣四月南風起江瑤一上可得數百柱以雞汁瀹食肥美過火則味盡也海味索隱張將軍九江瑤柱贊冠於石髄瓊漿羙如瑤云腴露膏圓而柱玉須冰筋倘生北海伯夷不采西山之薇以供赤松畱侯永辟人間之谷笑說麟脂是俗羙不堪大嚼屠門肉

今之馬甲柱古曰玉珧厥名之珍海圖所標昔人賞之謂羙無涯取類南來以配荔枝

雜爼玉珧似蚌長二寸廣五寸上大下小殻中柱炙之如牛頭胘項雨航雜錄玉珧一名蜃姚卽江瑤柱也柱肉脆羙其甲可飾刀鞘蓋蜃之小者恵州誌一名馬頰出歸善縣韓退之所謂馬甲柱是也人有問東坡以荔枝風味云江瑤柱可敵之

紫魼

蘭陵紫魼江淹紫【音銀】是惟蚌類發華應春珠蝦錦蛤玉盤同珍

荀子東海有紫魼卽石刼也江淹集海人有云石一名紫蚌蛤屬也春而發華有足異者賦曰夫海若之小臣具品色於滄溟旣鑪天而鑄物亦噏化而染霛比文豹而無卹方珠蛤而自寜冀湖濤之蔽迹願州渚以淪形升庵亦有賦石生東南海中石上殻如海螯其色紫可食一名石鮭或謂卽紫貝及石決明者非眞臘記云有長八九寸者海味索隱石土名腳又名佛手蚶皆以象形立名其肉端有兩黑爪至春月開如華郭景純江賦瓊蚌晞曜以瑩珠石魼應節而葩謝眺紫曄春流王維去問珠官俗來經石春是也漁書云仙人掌一名腳生海礁上蚌屬上半爲硬殻如掌下半綠皮裹肉如腳大不盈寸江文通以爲紫郭景純以爲石

石決明

鰒【句步角切】似蛤【句】無鱗有殻一面附石【葉音錯】細孔雜雜或七或八

郭璞爾雅注此魚尢奇入藥品者以七孔八孔者佳北齊顏之推云鰒卽石決明內旁一年一孔至十

二孔而止以合嵗數登州所出其味珍絕光武時張步據靑徐遣使詣闕上書獻鰒魚卽此陶宏景云鰒魚甲附石生大者如手明耀五色內亦含漿主治靑盲失精續博物志名九孔螺嶺南郡及萊海邊皆有之形長如小蚌而扁外皮甚粗細孔雜雜內則光耀背側一行有孔如穿成者七孔九孔良生石崖上海人泅水乘其不意卽易得之否則粘難脫也功能明目故稱石決明五雜俎北地珍鰒魚每枚三錢漢王莽防鰒魚慿幾不復睡後漢吳良爲郡吏不阿太守賜良鰒魚百枚又南齊有遺禇彥回三十枚者每枚值數千錢古人已重之矣

東海夫人

東海夫人淡菜有殻形𨿽不典而益帷箔求以象類堪爲一噱

陳藏器云東海夫人生東南海中似珠母一頭小中銜少毛味甘羙南人好食之阮氏雲淡菜生海藻上故治癭與海藻同功日華云𨿽形狀不典而甚益人煮熟食之能補五臟益陽事但多食令人頭目悶暗得防利卽止掌禹錫嘉祐本艸名淡菜浙人呼殻菜一名海蜌孟詵云平時燒食卽苦不宜人與少米先煮熟後去毛再入蘿卜或紫蘓或東同煮卽更妙唐明州嵗貢淡菜蛤蚶州守孔戣奏罷之漁書雲淡菜形似蚌而小肉酷肖人陰生剖之肉白如玉元伊世珍嫏嬛記海產多肖人形戚車類男陰文齧類女陰文齧卽淡菜亦名東海夫人

海牛

海牛魚皮潮信可卜潮至毛張潮退則伏刻象押招風斯速

述異記東海有牛魚其形如牛海人采捕剝其皮懸之潮水至則尾起潮水落則尾伏博物志亦云臨海水土記魚牛象獺大如犢子毛靑黃色其毛似氊知潮水上下一云東海有半體魚狀如牛剝皮懸之潮至則毛起潮去則毛伏詩義防魚之大而有力者魚貍將潮將雨毛皆起潮還天晴毛則伏常千里外知海潮是也陳藏器云生東海其頭如牛一統志牛魚出女直混同江大者長丈餘重三百斤無鱗骨其肉脂相間食之味長異物志南海有牛魚一名引魚重三四百斤狀如鱧無鱗骨背有斑文腹下靑色知海潮本艸海牛生東海角硬尖鋭有紋身有背文蒼色腹黃白色有筋頂花防尾象魚主補腎今人房中藥多用之山東志文登縣北海中海牛無角長丈餘紫色足似尾若鮕魚性防疾見人則飛赴水皮堪弓鞬脂可燃燈

大蟹

女醜大蟹其廣千里舉螯爲山身故在水海陽専車曷云其比

大荒東經女醜有大蟹廣千里又海內北經姑射國大蟹在海中亦千里之蟹汲書海陽巨蟹其殻専車有海賈忽見兩山出於波間各髙數丈已忽沒舟人云此蟹螯也詳廣異記

彭螖

爾雅彭螖經郭索均爲蟹謚螖訛以越梁王醢化玆乃臆說

爾雅螖蠌小者蟧郭注卽彭螖也似蟹而小蟛蜞亦其類食之誤人矣太經鋭前一蟹之郭索後蚓黃泉墨客揮犀林逋詩艸泥行郭索注蟹行貌太蟹之郭索用心躁也又髙似孫蟹賦其武郭索其行睢盱其心昜躁其腸寔枯古今注蟛蚏小蟹生海塗中食土吳人螖訛作越遂附防其說謂漢祖醢彭越置其肉於江化此傅肱曰蟛蚏者二月三日盛出於海塗吳俗尢所嗜尙嵗或不至則指爲禁煙謂非佳節也今通防其類寔繁然有同蟛蚏差大而毛好穴處田畆中名蟛蜞毒不可食

沙狗

蟹有沙狗亦似蟛螖穿沙爲穴見人則蟄曲徑易通了不可得

爾雅翼沙狗似蟛螖壤沙爲穴見人則走不可得出南海雨航雜錄沙狗穴沙中見人則走或曰沙鉤從沙中鉤取之也味甚羙

擁劍

蟹有擁劍一螯偏大隨潮退殻隨退復裹力能鬭虎利其防剉

吳都賦注擁劍蟹屬從廣二尺許有爪其一螯偏大大者如人大指長二寸餘常忌防之如珍寶其利如劍故名其一螯尢細主取食雜俎擁劍二螯以大者鬭小者食是也古今注擁劍一名執火以其螯赤也埤雅一名桀步按爾雅翼隨潮退殻者攤塗力能鬭虎者蝤蛑贊混舉矣

招潮

蟹有招潮遡月而翹背向不失與潮相招物有知云誰之教

一名望潮似蟛蜞生海中潮至出穴而望可食爾雅翼小如蟛蜞殻白見潮欲來出穴舉螯迎之故名

倚望

蟹有倚望常起顧睨東西其形兩翹八跂望常如此入穴乃止

爾雅翼注倚望如蟛蜞靑色進輙舉兩螯以望

石蜠蜂江蘆虎

蟹有石蜠蜂江蘆虎石殻鐵卵不中鼎爼好事取之充畵圗譜

文登呂亢多識艸木虫魚守臺州臨海命工作蟹圖凡十有二種一曰蝤蛑乃蟹之巨者兩螯大而有細毛如苔八足亦皆有防毛二曰撥棹子狀如蝤蛑螯足無毛后兩小足薄防濶其大如升南人皆呼爲蟹八月間盛出人取之與人鬭螯甚巨往往能害人三曰擁劍狀似蟹而色黃其一螯偏長三寸餘有光四曰蟛螖螯防毛足無毛以鹽藏而貨於市爾雅蟛蠌【音澤】小者蟧蠌蟧吳人呼爲彭捜神記言此物甞通人夢自稱長卿臨海人多以長卿稱之五曰竭朴大於蟚螖殻黑斑有文章螯正赤常以大螯障日小螯取食六曰沙狗似蟛螖壤沙爲穴見人則走屈折易道不可得七曰望潮殻白色居則背坎外向潮欲來皆出坎舉螯如望不失常期八曰倚望亦大如蟛螖居常東西顧睨行不四五又舉兩螯以足起望惟入穴乃止九曰石蜠大於常蟹八足殻皆赤狀如鵝卵十曰【音流】江如蟹兩螯足極小堅如石不可食十一曰蘆虎似蟛蜞正赤不可食十二曰蟛蜞大於螖小於常蟹此皆常所見者北人罕見故繪以爲圖又海商言海中鼊島之東一島多蟹種類甚異有虎頭者有翅能飛者有能捕魚者有殻大兼尺者以非親見故不畫李履中得其一本爲作記李時珍云生溪澗石穴中小而殻堅赤者石蟹也野人食之兩螯極小如石者江也不可食石蜠疑卽千人揑按雜俎形似蟹大如錢殻甚固壯夫極力揑之不死俗呼千人揑不死因名漁書作千人擘殻堅肉滿無隙可乘當有子時一擘而開乘其瑕也江似蟹而小有十二腳爾雅翼蘆虎似蟛螖兩螯正赤不可食南海出

車螯

海物惟錯車螯蠣蚶眉目內缺獷殻外緘瓦礫何異庖廚是堪

釋名蜃屬俗訛作昌娥李時珍云其殻色紫璀粲如玉斑防如花海人以火炙之則殻開取肉食之主治解酒毒消渇並癰腫南史何侈於味後欲去甚者門生鐘岏曰車螯蚶蠣眉目內闕慚渾沌之奇獷殻外緘非金人之愼不悴不榮曾艸木之不若無聲無臭與瓦礫其何殊故宜長充庖廚永爲口實或云蛤蜊大者蘓頌云肉似蛤蜊而堅硬不及梁元帝啟車螯味髙食部名陳物志蛤蜊聲重前論見珍若士【見淮南子】並東海波臣西王母藥雀文始化燕羽猶存體潤珠胎形隨月減漁書車螯亦蛤類大小不等大者如拳土名沙蟯小者如指土名沙白小之味甚於大其殻光滑如佳磁江賦注瓊蚌似車螯潔白如玉臨海水土記似車螯而角不正者曰移角似車螯而殻薄者曰姑勞似車螯而小者曰羊蹄出羅江昔人皆謂雉化者乃蛟類之蜃陳藏器羅願謂卽蛟類之蜃似誤

蠣房

海曲蠣房或名蠔山眉渠磊砢牡牝異斑肉曰蠣黃醰味海蠻

本經名蠣蛤別錄名牡蛤異物志名賁或名蠔按房音傍讀如阿房之房張九蠣贊蜂房水窩防千萬落附石以生得潮而活所茹海藻所吞月魄貯白玉甌雲凝霧結沁甘露漿涎流溢咽是無上味形容不得陳藏器雲天生萬物皆有牝牡惟蠣是咸水結成塊然不動陰陽之道何從而生雜爼亦云李時珍謂蛤蚌之屬皆有胎生卵生獨此化生純雄無雌故得牡名本艸云生東海池澤是百嵗雕【一作蜩】所化十一月采以大者佳其生著石皆以口在上舉以腹向南視之口斜向東則是左顧道家以左顧者是雄名牡蠣右顧者名牝蠣入藥用左顧者良蠣言其粗大也雨航雜錄蠣生著石磈礧相連如房一名蠔山初生海島邊才如拳石四面漸長有一二丈者巉巗如山每房有蠔肉一塊大小如房廣【缺】

蹄小房如人指面每潮來則諸房皆開【缺】

含以充腹海人取之皆鑿房以烈火逼開取肉食之漁者於海淺處植竹扈竹入水累累生礪斫取之名曰竹蠣文選蠣磈磥而碨防注長七尺形如馬蹄又謂梅花蠣是物除熱補傷澀精益血土人用以爲醬曰蠣黃醬樂淸縣新溪口有蠣嶼方圓數十畝四面皆蠣其味偏好合澗有牡礪名蠔南人重之語曰得合澗一蠔亦足以豪韓文公詩蠔相粘爲山十百各自生宋翟忠恵焦山詩僧居蠔山迷向背佛宇蜃气成吹噓王敬羙閩部防蠣房𨿽介屬附石乃生得海潮而活凡海濵無石山溪無潮處皆不生余過莆迎仙寨橋時潮方落兒童羣向石間剔取肉去殻連石不可動或畱之仍能生

蚶【音憨】子

蚶爲蚌屬文似瓦屋殻中有肉紫色滿腹縱橫其理五味具足【盛之荊州記】

舊贊蚶子蚌屬形如瓦筒縱橫厥理五味具充又云千歳蝙蝠化爲魁陸別名爲蚶形如瓦屋又張九頌內柔而茹外剛而錯惟柔乃食其肉惟剛防磨其殻茹其肉棄其殻蚶乎蚶乎其贊食指之甘而扶糟丘之酣者乎嶺表錄異蚶子蓋蛤蚌之類南人名空慈子頃盧均尙書移鎭嶺南攺名瓦屋子以其殻上有稜如瓦壠子故名殻中有肉紫色而滿腹廣人尢重之多燒以薦酒俗呼天臠炙食多卽壅气背膊煩疼未測其性也

貝

夏周錦貨貝以市砑螺暈紙光我髦士厥有神功消霧寧水豈特把玩止娛童子

鹽鐵論夏后氏以貝詩成是貝錦貝文如錦也張融集綺貝繡螺南方記斑貝蠃大者圍之得六寸采賣之以易絳靑相如傳釣紫貝注紫質黒文古以爲貨南越王獻文帝紫貝百五左思賦紫貝流黃山海經邽山蒙水出黃貝說文古者貨貝而寶用以交易以二爲朋桂海虞衡志貝子海傍皆有之大者如拳上有紫斑小者指面大白如玉東方朔傳齒若編貝指小者耳徐衷南方記曰斑貝蠃大者圍之得六寸小者圍之得五寸在於海邊漁人時有得之者大貝出諸薄巨延州土人采賣之以易綘靑劉欣期之交州記曰大貝出日南如酒杯小貝貝齒也善治毒俱有紫色郭璞貝贊曰先民有作貝爲貨貴以文采賈以小大簡則易資犯而不過

蚌

萬物變蛻其理無方雀雉之化含珠懷璫與月盈虧恊气晦望【郭璞贊補】

墨子【缺】吳都賦蚌蛤珠胎與月虧全文心雕龍蚌病成珠淮南子明月之珠螺蚌之病而我之利也呂氏春秋月望則蚌蛤實羣陰盈月晦則蚌蛤虛羣陰缺淮南子月死而螺蚌膲鼈孚乳以夏蚌孚乳以秋又蚌聞雷聲則防又海中小蚌曰蟶蚌大者如箕徐充南方記珠蚌殻長三寸在漲海中亦名珠母殻武人多以之飾色如銀毋【缺】

戰國防趙且伐燕蘓代爲燕謂趙恵王曰川蚌方出曝而鷸啄其肉蚌合而相持鷸曰今日不雨明日不雨卽有蚌脯蚌亦謂鷸曰今日不出明日不出必見死鷸

螺【贊缺】

古文通作蠡種類最多田螺生水田中形圓大如桃李殻有旋文狀類蝸牛外剛內柔靑黃色其肉視月盈虧故王充雲月毀於天螺消於淵淮南子蛤防珠與月盛衰蓼螺紫色有斑文味辛如蓼字亦作蠡香螺厴可雜甲香者鈿螺光彩可飾鏡背紅螺色防紅珠螺瑩潔如珠梭尾螺形如梭今釋子所吹者不入藥又一種蝸蠃一名螺螄小於田螺上有稜大如指頭而殻厚於田螺惟食泥水春月人采置鍋中蒸之其肉自出酒烹糟煮食之淸明後其中有虫不堪用矣此物難死誤泥入壁中數年猶活今寜波出泥螺狀如蠶豆可代充海錯蘓頌云流螺大如小拳靑黃色長四五寸諸螺中此肉味最厚南人食之桂海虞衡志靑螺狀如田螺其大兩拳揩磨去麤皮如翡翠色雕琢爲酒杯其形有大如瓿者如升如碗如拳者如指頂者其色有斑文有黃白有蒼有黒其殻有吹作鼓角者有可以盛水盛花者有可爲酒杯者其肉皆中食品名號不一吹者名響螺視夷螺爲大盛水者名防螺以狀似防也杯勺者名孔螺身有刺孔卽鸚鵡螺如拳者爲香螺黃螺花螺小者爲珠螺爲靑茵爲海獅不可盡紀

蜃

蜃乃雉化气成樓防摩殻以耨始於姫邰農耨從辰文有自來

月令雉入大水爲蜃晉語雉入於淮爲蜃說文雉雀虯皆化蜃古人多以作器皆注大蛤也【缺】

雜兵書渭水出气如蜃蜃形如蛇而大腰以下鱗

盡逆食燕子一曰狀似螭龍有角有耳背鬛作紅色世云雉與蛇交而生蜃又云蛇求於雉則爲蜃故三物常異而同感也按蜃有蛤蜃蛇蜃二種

蠯

蠯式玉度蚌象寶爻螺書璚籕篆�虫雕取類斯大稱名則稍何傷磊落無損賢豪

蠯蚌之狹而長者見周禮一名馬刀別錄云生【缺】池澤及東海取無時陶景云生江漢長六丈【缺】其肉似蚌陳藏器云一名齊蛤生海中狀如蛇【缺】尖小易離爲蚌爲蠃蠃之形鋭蚌之形剡皆【缺】內柔而性又善麗故也寶爻見京房易傳唐【缺】贊神禹岣嶁碑雲龍畫傍分螺書匾刻徐楚食【缺】貴匾音果

異魚圖贊箋卷四

異魚圖贊箋防

予作異魚圖贊間出以示好事者或獻疑曰爾雅注虫魚定非磊落人子不見韓子之詩乎予曰韓子有爲言之也迹其焚膏繼晷之際口吟手披之餘遇虫名魚字將刪之乎老子云美言不信而五千之言未嘗不美莊子欲絕學而莊子何嘗不學蘓子謂人生識字憂患始其欲人盡不識字乎如此之類古人善戲謔自掊擊之一機也然不可以訓若孔子則豈其然敎小子以學詩終於多識則虫魚固在其中矣孔子豈非磊落人哉近之不悅學者拾古人善謔之言以爲不肖護躬之符可笑且悼充類其說則伏獵弄麞之侍卽長鎗大劍之將軍一一皆磊落人也夫升庵載識

異魚圖贊箋補引

戊午之役觖望禹門自分泥蟠畢此生矣同社多挾防走長安而余復負笈入山寺章句沈余旣所憎對覓話老衲外惟日披古函防帙以諭適志耳偶簡升庵先生異魚圖贊不避疎淺漫摭見聞詮次如捲已而老衲見之戱謂曰羨淵不如結网獲鮮可以忘筌余服膺其得斵輪防防異日持靑墨頭十數魚名曁山海經所載珠蝥之類來訊則又升庵先生所遺者余因類搜其遺補之維時陽萌寒穀气啟負冰聊借筆墨作濡呴緣以傲簡蟫曰余將彈鋏衡泌不欲似爾分飽神仙字也稿成命兒子軰較正魯魚乃亦彷箋如左凡三卷又閏集一萬曆戊午長至日蒲亭胡世安識

