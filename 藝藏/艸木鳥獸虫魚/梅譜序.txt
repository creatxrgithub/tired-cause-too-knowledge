

天下有必傳之心﹐無必傳之人﹐何也﹖心可以八萬世﹐而人必不肯出百年。試擺列一世之人摘看之﹐必卑者逐無涯﹐髙者命不朽。誰不鑿七竅而開四關﹖至百年之外﹐其人與心﹐俱血俱土也。有熒然一點如火之傳薪者﹐無幾也。天下未有至焉者﹐而心爲至﹐有至心斯天下有至人也。心不至則人不傳﹐則天下無不傳之人﹐而多有不傳之心也。

山陰劉雪湖﹐少時見王元章畫梅而悅之﹐至忘寢食。學之成﹐遂負笈買履﹐走名山幽壑﹐遂不知老之將至。始焉以元章畫﹐繼焉以梅畫﹐迄於今從心所欲。或以雪湖畫﹐或不以雪湖畫﹐腕脫神飛﹐墨停三日﹐而淋漓之气不止。曾有廣文嚴某泛舟﹐展視其圖﹐值花蝶翩來﹐依依數里許。又曾畫倪中丞之壁﹐越半載﹐蜂食其華殆盡。化則還天﹐誠能動物﹐一之至也。雪湖嘗告人曰「畫梅以韻格勝。」夫韻在聲後﹐格在局先。善歌善弈者可知而不可解﹐卽可解而又不可知。雪湖直以梅知之﹐而以畫解之﹐此其心之獨至﹐千載而下有必傳者也。著《梅譜》凡四刻﹐俱爲好事者攜去。性旣孤髙﹐而家貧不能再刻﹐無以應問奇者。

予偶還裏中﹐訪雪湖山房﹐則鶴髮鮐背﹐兩瞳子碧照﹐而神甚王。方髙庵梅軒之下﹐猶在杜機冥契間也。出舊稿示余﹐余爲刻之於姑熟宦邸。其詩卷稍爲次第﹐余悉仍之以昭厥志。人共謂雪湖得梅之趣﹐而吾獨謂雪湖得梅之苦。人徒欲傳雪湖之畫﹐而吾獨欲傳雪湖之心。倘從此有如其歌弈之悟以至心而心傳焉﹐則是《梅譜》乃導師也。

