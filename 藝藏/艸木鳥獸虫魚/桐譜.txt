

古者《氾勝之書》﹐今絕傳者﹐獨《齊民要術》行於世。𨿽古今之法小異﹐然其言亦甚詳矣。𨿽茶有經﹐竹有譜﹐吾皆略而不具。植桐乎西山之南﹐乃述其桐之事十篇﹐作《桐譜》一卷。其植桐則有紀志存焉﹐聊以示於子孫﹐庶知吾旣不能幹祿以代耕﹐亦有補農之說云耳。

皇祐元年十月七日夜

○敍源第一

桐﹐柔木也。《月令》曰「淸明﹐桐始華。」又《呂氏﹟季春月紀》云「桐始華。」髙誘曰「梧桐也﹐是日生葉﹐故云始華。」《爾雅﹟釋木》曰「櫬﹐梧。」又曰「榮﹐桐木。」郭璞云「卽今梧桐也。」疏引《詩﹟大雅》云「梧桐生矣﹐於彼朝陽」是也。《書》云「嶧陽孤桐。」《釋木》所謂「櫬」﹑「榮」者﹐乃桐之一木耳。古詩云「椅桐傾髙鳳。」又曰「井梧棲雲鳳。」故《詩》《書》或稱桐﹐或云梧﹐或曰梧桐﹐其實一也。初生葉脆而易長﹐一年可聳七八尺﹐更糞之﹐圍五六寸﹐萌子采伐之﹐巨樁者或可尺圍﹐毳其萌﹐至二月﹑三月方漸﹐向陽者尢早﹐背陰差遲。其枝榦濡脆而嫩﹐又空其中﹐皮膚葉薄﹐易爲風物所傷﹐必須成气而後花﹐是故幹稚嫩者先榮﹐葉茂盛者先榮﹐其花開有先後﹐先者未有葉而開﹐自春䢐夏﹐乃結其實。實如乳尖﹐長而成穟﹐《莊子》所謂「桐乳致巢」是也﹔後者至冬葉脫盡後始開﹐秀而不實﹐其蕊萼亦小於先時者。是知桐獨受陰陽之淳气﹐故開春冬之兩花﹐而異於羣木也。其葉味苦寒無毒﹐主惡蝕瘡。蔭皮主五痔﹐殺三虫﹐療賁豚气病。其花飼豬﹐肥大三倍。然其皮葉亦有效於人也。或者謂鳳凰非梧桐而不棲﹐且眾木森森﹐胡有不可棲者﹐豈獨梧桐乎﹖答曰﹕夫鳳凰﹐仁瑞之禽也﹐不止彊惡之木。梧桐葉軟之木也﹐皮理細膩而脆﹐枝榦扶疏而軟﹐故鳳凰非梧桐而不棲也。又生於朝陽者多茂盛﹐是以鳳喜集之﹐卽《詩》所謂「梧桐生矣﹐於彼朝陽。鳳凰鳴矣﹐於彼髙岡」者也。《詩》稱「椅桐梓漆」﹐後之人不別椅﹑桐之異﹐以爲是一木。古詩云「椅桐傾髙鳳。」嵇叔夜《琴賦》云「惟椅桐之所生。」注云「椅﹐梧桐也。」又陶隱居云「梧桐﹐一名椅桐也。」是不知椅與桐別耳。故《毛傳》云「椅﹐桐屬也。」孔氏引《釋木》云「椅﹑梓合而曰一名椅。」郭云「卽楸也。」《湛露》曰「其桐其椅。」旣爲類﹐而梓一名椅﹐故云椅桐爲梓屬。言梓屬﹐則椅﹑梓別﹐而《釋木》椅﹑梓爲一者﹐陸云「梓者﹐楸之疏理白色而生子者。梓實桐皮曰椅。」則大類同而小別也。定本﹕「椅﹐梓屬。」無桐字﹐於理是也。是知椅與桐﹐非一木也。夫桐之爲木﹐其異於羣類卓矣。生則肌骨脆而嫩﹔死則材體堅而韌。燥之所加而不坼裂﹔濕之所漬而不腐敗。𨿽松柏有淩霄冒雪之姿﹐苟就以燥濕﹐則與朽木無異耳。王氏謂受气淳矣﹐眞不虛也﹐於桐可獨見之矣。其體濕則愈重﹐幹則愈輕。生時以斧砟之甚易﹐幹乃軟而拒斧。故鄙諺云「輕是桐﹐重是桐﹐難砟亦是桐。」此之謂也。

○類屬第二桐之類﹐非一也﹐今略誌其所識者。

一種﹐文理粗而體性慢﹐葉圓大而尖長﹐光滑而毳稚者﹐三角。因子而出者﹐一年可拔三﹑四尺﹔由根而出者﹐可五﹑七尺。已伐而出於巨樁者﹐或幾尺圍。始小成條之時﹐葉皆茸﹐毳而嫩﹐皮體淸白﹐喜生於朝陽之地。其花先葉而開﹐白色﹐心赤內凝紅。其實穟先長而大﹐可圍三四寸。內爲兩房﹐房中有肉﹐肉上細白而黑點者﹐卽其子也﹐謂之白花桐。一種﹐文理細而體性緊﹐葉三角而圓大﹐白花﹐花葉其色靑﹐多毳而不光滑﹐葉硬﹐文微赤﹐擎葉柄毳而亦然。多生於向陽之地﹐其茂拔﹐但不如白花者之易長也。其花亦先葉而開﹐皆紫色﹐而作穟有類紫藤花也。其實亦穟﹐如乳而微尖﹐狀如訶子而粘。《莊子》所謂「桐乳致巢」﹐正爲此紫花桐實。而中亦兩房﹐房中與白花實相似﹐但差小﹐謂之紫花桐。其花亦有微紅而黃色者﹐蓋亦白花之小異者耳。凡二桐﹐皮色皆一類﹐但花葉小異﹐而體性緊慢不同耳。至八月﹐俱復有花﹐花至葉脫盡後始開﹐作微黃色。今山谷平原間惟多有白花者﹐而紫花者尢少焉。一種﹐枝榦花葉與白桐花相類﹐其聳拔遲小而不侔﹐其實大而圓﹐一實中或二子或四子﹐可取油爲用。今山家多種成林﹐蓋取子以貨之也。一種﹐文理細緊而性喜裂﹐身體有巨刺﹐其形如欓樹﹐其葉如楓﹐多生於山谷中﹐謂之刺桐。晉安《海物異名志》云「刺桐花﹐其葉丹﹐其枝有刺云。」凡二桐者﹐𨿽多榮茂﹐而其材不可入器用﹐乃不爲工匠之所瞻顧也。一種﹐枝不入用﹐身葉俱滑如柰之初生。今兼並之家﹐成行植於階庭之下﹐門墻之外﹐亦名梧桐﹐有子可啖﹐與《詩》所謂梧桐者非矣。一種﹐身靑﹐葉圓大而長﹐髙三四尺便有花﹐如眞紅色﹐甚可愛﹐花成朵而繁﹐葉尢疏﹐宜植於階壇庭榭﹐以爲夏秋之榮觀﹐厥名「眞桐」﹐亦曰「赬桐」焉。凡二種﹐𨿽得桐之名﹐而無工度之用﹐且不近貴色也。

○種植第三

凡種其子﹐當先糞其地﹐然後勻散之。一春可髙三四尺﹐瘠地只一二尺耳。土膏腴﹐則莖葉靑嫩而烏黑﹔土瘦薄﹐則成蒼黃之色。至冬便可易而植之﹐易之則獨根者不深﹐而又易蔓。苟從小而易至大﹐則多爲疾風之所倒折﹐以其一根不能自持故也。凡桐之子﹐輕而喜颺﹐如柳絮飛﹐可一二里。其子遇地熟則出﹐在林麓間則不生矣。夫種子所長猶遲﹐不如倒條壓之﹐覆以肥地﹐自然節節生﹐條之上又多散根﹐莖大﹐斷而植之﹐勝於種者。又種子之地﹐宜髙原之處﹐低濕則不能萌矣。或要其栽之速者﹐當於桐處耕鋤其下﹐使蔓根寸斷﹐則其根斷自萌而茂﹐與夫子種者又相萬矣。凡植之法﹐於十月﹑十一月﹑十二月﹑正月﹐葉隕﹐汁歸其根﹐皮幹未通之時。必先坎其地﹐而復糞之。擇植一二春者﹐全其根﹐勿令凍損﹐經久爲霜雪所薄。掘後﹐卽時以內坎中﹐厥坎惟寬而深。先糞之﹐以栽著其上﹐又復以糞覆其上﹐以黃土蓋焉。一無爪爬﹐二無振搖﹐至春則榮茂﹐而木又易於傑幹﹐其新莖可抽五六尺者。迨又至春﹐則根行而蔓﹐其發乃尢愈於初春時也。如用春植﹐則皮汁通﹐葉將萌﹐根一傷﹐故枝葉瘁矣。至來春﹐則齊土砟去矣。忌其空心者﹐免爲雨所灌﹐令別抽心者。不然至別下栽時﹐更砟去植﹐則尢妙於春砟也。蓋春砟則破損其樁﹐又搖其根故也。桐之性不柰低濕﹐惟喜髙平之地﹐如植於沙濕低下泉潤之處﹐則必枯矣。縱抽茂﹐不如髙平之所。凡植後﹐至於抽條時﹐必生歧枝﹐日頻視之﹐如歧枝萌五六寸則去之。髙者手不能及﹐則以竹夾折之。至二三年﹐則勿去其枝﹐恐其長而頭下垂故也。伺其大﹐則緣身而上﹐以鐵刀貼身去﹐愼勿畱樁﹐只經一兩春﹐自然皮合也。桐之皮甚軟脆而易傷﹐切忌耕鋤之時﹐及牛馬等損之。如有所損﹐當以楮皮纏縛之﹐不爾則汁出也﹐及才一二丈則多斜曲。亦可以物對夾縛之令直﹐以木牽之亦可。蓋桐抽條不戴首而出﹐又虛軟故耳﹐仍不喜巨材所蔭如此。葺之﹐其長可至十丈者。故枚乘《七發》云「龍門之桐﹐髙百尺而無枝。」信哉﹗凡桐之茂大﹐尢速於餘木﹐故鄙語云「相訟好栽桐﹐桐樹好做甑。」訟方興﹐言其易大也。

○所宜第四

桐﹐陽木也﹐多生於崇岡峻嶽﹑巉巖盤石之間﹐茂拔顯敞髙暖之地﹐卽嵇叔夜所謂「榮綺季之疇﹐乃相與登飛梁﹐越幽壑﹐拔瓊枝﹐陟峻嶽﹐以遊乎其下」是也。今桐之所生﹐未必皆茂於崇岡峻嶽﹐但平原幽顯之處﹑向陽之地﹐悉宜之。其性喜虛肥之土﹐植者﹐其下當常鋤之令熟﹐無使艸之滋蔓﹐爲諸藤之所纏縛﹐致形材曲而不滑。及其有竹木根侵之﹐盡鋤去。更用諸糞擁之﹐則其長愈出野者數倍。十餘年間﹐可幾也矣。其地宜黃土之地﹐則自然榮矣。若沙石之所﹐𨿽與時皆昌﹐其長拔有遲焉。樂肥與熟者﹐惟桐耳﹐縱桑柘亦無所敵。夫肥熟則葉圓而大﹐條虛而嫩。葉圓而大則鼓風矣﹐條虛而嫩則易折矣。凡欲避鼓折之患﹐則以竹竿破其葉﹐令作三片﹐又摘之令疏﹐則𨿽遇疾風﹐不能損也﹐以其葉破故耳。至三四春﹐乃自堅成﹐不必然也。桐之性皆惡陰寒﹐喜明暖﹐陰寒則難長﹐明暖則易大。故《詩﹟雅》云「梧桐生矣﹐於彼朝陽」是也。或陰濕之地﹐植之終不榮矣。夫陰濕則枝榦曲而斜﹐漬濕則根葉黃而槁。凡植於髙平黃壤﹐經三兩春後﹐鋤其下令見蔓根﹐以糞擁之﹐尢良﹐蓋厥性耐肥故也。

○所出第五

夫桐之所出﹐豈獨蜀之爲美﹐植之亦可以爲器。《詩》不云乎﹕「樹之榛栗﹐椅桐梓漆﹐爰伐琴瑟。」斯可知矣。江南之地尢多﹐今略誌其書傳所出堪美材者。

嶧山﹐《書》云「嶧陽孤桐。」注云「嶧山之陽特生桐﹐中琴瑟。」

龍門山﹐《周禮﹟春官﹟大司樂》云「龍門之琴瑟。」注云「龍門﹐山名也。」枚乘《七發》云「龍門之桐﹐髙百尺而無枝。中鬱結之輪菌﹐根扶疏以分離。上拂千刃之峯﹐下臨百丈之溪。湍流溯波﹐又澹淡之﹐其根半死半生。冬則冽風漂霰飛雪之所激也﹐夏則雷霆霹靂之所感也。朝則黃鸝鴰鴠鳴焉﹐暮則羈雌迷鳥宿焉。獨鵠晨號乎其上﹐鵾雞哀鳴翔乎其下。」是言龍門所生之桐也。

云和山﹐《周禮﹟大司樂》云「云和之琴瑟﹐以禮天神。」注云「云和﹐山名也。」

空桑山﹐又《大司樂》云「空桑之琴瑟。」注云「空桑﹐山名也。」此言云和﹑空桑山之桐耳﹐可爲琴瑟﹐以禮天地神祇也。

寒山﹐張協《七命》云「寒山之桐﹐出自太冥。含黃鐘以土幹﹐據蒼岑而孤生。」又云「晞三春之溢露﹐溯九秋之鳴飆。零雪寫其根﹐霏霜封其條。木旣繁而後綠﹐艸未環而先凋。剪葳蕤之陽柯﹐剖大呂之陰莖。」注云「太冥﹐北方也。」

其有驃國﹑吹臺所生之類﹐備於《雜說》篇中﹐此不具也。

○采斫第六

夫別地之肥瘠﹐辧木之善否﹐明長育之法﹐識栽接之宜者﹐惟山家流能之。然至其長養剝斫之術﹐多不能盡之﹐蓋只知其長養之道﹐而不詳乎器用所妨者。今山家凡剝樹之枝﹐悉皆去枝二寸或尺餘﹐云免爲雨所灌損﹐而不知槁樁長﹐則皮不能包矣。迨至材巨﹐槁樁方沒﹐卻反引水自灌﹐及取用之時﹐以斧鋸刃之﹐卽槁樁腐﹐而所置器者必爲空穴矣﹐良由去之不早耳。凡長桐木三二春﹐其歧枝可以竹夾去之。竹夾不能及﹐則緣身而上﹐用快刀去之。其去之﹐務令與身相乎﹐勿畱余枿﹐不二三春﹐自然皮合矣﹐至大而用之﹐則無腐穴之病於其中也。歧枝只候長五寸﹐便可折矣﹐亦無畱嫩樁則萌矣。夫豈惟桐乎﹗斫諸木者﹐亦可平身而去﹐但人自昧耳。桐材成可爲器﹐其伐之也﹐勿髙畱焉﹐齊上而取之。若在山巖險絕之地﹐邃塢坑崖之處﹐其倒之則必拗驚折裂﹐撲傷體理﹐以其勢不可以絜故也。如法之伐﹐宜當所伐之下﹐斧破之上﹐用巨繩纏縛一尺有餘﹐則免折裂之虞矣。復用繩牽之﹐俾向上山而從﹐仍先去其臨險之枝﹐則亡撲損之害矣。不然﹐則周鋤其下﹐以斧悉斷其根﹐則其倒也無二者之患。然臨事籌計﹐知出於匠氏﹐但貴其勿傷爲善者也。凡諸材之用﹐其伐必當八九月伐之爲良﹐不爾﹐必多蛀虫﹐惟桐木無時焉。

○器用第七

古今匠氏爲小大之器﹐度而用之﹐其可貴者﹐則必云烏椑﹑白楊﹑梓茶﹑圭樠﹑山桃﹑白石﹑檮栗﹑楩楠﹑松柏﹑椅榧之類。善則善矣﹐然而采伐不時﹐則有蛀虫之害焉﹔漬濕所加﹐則有腐敗之患焉﹔風吹日曝﹐則有坼裂之釁焉﹔雨濺泥淤﹐則有枯蘚之體焉。夫桐之材﹐則異於是。采伐不時﹐而不蛀虫﹔漬濕所加﹐而不腐敗﹔風吹日曝﹐而不坼裂﹔雨濺泥淤﹐而不枯蘚﹔幹濡相兼﹐而其質不變。楩楠𨿽類﹐而其永不敵。與夫上所貴者卓矣﹗故施之大廈﹐可以爲棟梁桁柱﹐莫比其固。但雄豪侈靡﹐貴難得而尙華藻﹐故不見用者耳。今山家有以爲桁柱地伏者﹐諸木屢朽﹐其屋兩易﹐而桐木獨堅然而不動﹐斯久效之驗矣。又世之爲棺槨﹐其取上者﹐則以紫沙茶爲貴﹐以堅而難朽﹐不爲幹濕所壞﹐而不知桐木爲之﹐尢愈於沙木。沙木嚙釘久而可脫﹐桐木則粘而不銹﹐久而益固﹐更加之以漆﹐措諸重壤之下﹐周之以石灰﹐與夫沙茶可數倍矣。但識者則然﹐亦弗爲豪右所尙也。凡用琴瑟之材﹐𨿽皆用桐﹐必須擇其可堪者。《周禮》取云和﹑龍門﹑空桑之桐爲琴瑟。陶隱居云「惟岡桐與白桐堪作琴瑟。」《書》曰「嶧陽孤桐。」《風俗通》云「生巖石之上﹐采東南孫枝以爲琴。」是擇其泉石向陽之材﹐自然其聲淸雅而可聽。蔡伯喈聞爨下桐聲﹐取以爲琴﹐號曰焦尾。則知桐之材﹐有賢不肖﹐皆混而無別﹐惟賞音者識之耳。凡白花桐之材以爲器﹐燥濕破而用之則不裂﹐今多以爲甑杓之類﹐其性理慢之故也。紫花桐之材﹐文理如梓而性緊﹐而不可爲甑﹐以其易坼故也﹐使尢良焉。余桐之材﹐但有名耳﹐不入棟梁棺槨器具之用矣。今之僧捨﹐有刻以爲魚者﹐亦白花之材也。匠氏之用﹐尢喜紫花者﹐白花澀而難光淨﹐紫花緊而易光滑故也。

○雜說第八

魏明帝《猛虎行》曰「雙桐生枯井﹐枝葉自相加。通泉漑其根﹐玄雨潤其柯。」王逸少曰「木有扶桑﹑梧桐﹑松柏﹐皆受气異於羣類者也。」

《莊子》云「空門來風﹐桐乳致巢。」注﹕「門戶空﹐風喜投之﹐桐子似乳者﹐葉而生﹐鳥喜巢之。」《易緯》曰「桐枝濡毳而又空中﹐難成易傷﹐須成器而華。」《新論》曰「神農皇帝削桐爲琴。」《風俗通》曰「梧桐生於嶧陽山巖石之上﹐采東南孫枝爲琴﹐聲淸雅。」《莊子》曰「外子之神﹐勞子之精﹐則倚樹而吟﹐據梧而瞑。」注云「勞困故耳。」《呂氏春秋》曰「成王與唐叔虞燕居﹐剪桐葉以爲圭。曰﹕『以此封汝。』」《淮南子》曰「智者有所不足﹐故桐不可以爲弩。」《遁甲》曰「梧桐不生﹐則九州異君。梧桐以知日月正閏﹐生十二葉﹐一邊有六葉﹐從下數一月﹐有閏則十三葉﹐視葉小者﹐則知閏何月也。不生則九州異君。」崔琦《七蠲》曰「爰有梧桐﹐生於亥溪。傅根朽壤﹐托險生危。」《淮南子》曰「桐木成云。」注云「取十石甕﹐滿以水﹐置桐其中﹐蓋之﹐三四日气如雲作。」《莊子》曰「鵷雛發南海﹑而飛於北海﹐非梧桐不止﹐非竹實不食。」《名山誌》曰「吹臺有髙桐﹐皆白圍﹐嶧陽孤生﹐方此爲劣。」《淮南子》又曰「以巨斧擊桐薪﹐不待利日良時﹐後而破之﹐加斧桐薪之上﹐而無人力之奉﹐𨿽順招搖刑徳而不能破﹐無其勢也。」《論衡》曰「李子長爲政﹐欲知囚情﹐刻桐﹐象囚形﹐鑿地爲坎﹐臥木囚其中。囚若正﹐木囚不動﹔若有冤﹐木囚動出。」蓋人之精誠﹐著木人也。古詩曰「井梧棲雲鳳。」又曰「椅梧傾髙鳳。」《孟子》曰「拱把之桐梓﹐人苟欲生之﹐皆知所以養之者﹐至於身而不知所以養之者﹐豈愛身不若桐梓哉﹖弗思甚也。今有場師﹐捨其桐檟﹐養其樲棘﹐則爲賤場師矣。」《廣志》曰「驃國有白桐木﹐其葉有白毳﹐取其毳淹漬﹐緝織以爲布。」《齊地記》曰「齊城有梧臺﹐卽梧宮也。」《齊書》曰「豫章王於郡起山﹐列種梧桐。武帝幸之﹐置酒爲樂。」《瑞應圖》曰「王者任用賢良﹐則梧桐生於東廂。」《禮斗威儀》曰「君乘火而王﹐其正平﹐梧桐長生。」《述異記》曰「梧桐園在吳夫差蕉國﹐一名琴川。梧園在句容縣。《傳》曰﹕『吳王別館有楸梧成林焉。』古樂府云『梧宮秋﹐吳王愁』是也。」《秦記》曰「初長安謠曰﹕『鳳凰鳳凰﹐止阿房。』符堅遂於阿房城植桐數萬株以待之。其後﹐慕容衝入阿房城而止焉。衝﹐小字鳳也。」《晉書》﹕「武帝時﹐臨平岸崩﹐出一石鼓﹐打之無聲。張華曰﹕『可以蜀中桐木刻魚形﹐扣之則鳴。』如其言﹐果聲聞數十里。」《後漢書》﹕「蔡邕在吳﹐吳人有燒桐以爨者﹐邕聞火裂之聲﹐知其良木也。因請裁爲琴﹐果有美音。故詩人名之曰焦尾琴。」《齊書》曰「王晏爲員外郎﹐父普曜齋前﹐松樹忽成梧桐。論者以爲梧桐𨿽有棲鳳之美﹐而失後雕之節。晏後果不終。」《髙僧傳》曰「僧瑜幼入釋門﹐擔薪欲焚身。以宋孝建中集薪爲龕﹐請僧設齋禮﹐別而入火中。經三日而瑜房內忽生雙桐樹﹐根枝丰茂﹐郁翠非常。道輩異之﹐號爲雙桐沙門。」

○記志第九

《西山植桐記》云「咸聱子陳翥﹐子翔﹐少漸義方﹐訓涉孤哀﹐淪於季孟﹐煢疾否滯﹐十有餘年。蠍蠹木虛﹐根枝不附﹐志願相畔﹐退而治生。至慶曆八年戊子冬十有一月﹐於家後西山之南﹐始有地數畝。東止陳詡﹐西止柴養﹐凡東西延二十丈有奇﹔南止弟翊﹐北止兄翦﹐凡南北袤十丈有奇。自十二月至於皇祐三年辛卯冬﹐澆而植之﹐凡數百株。南栽戟楡以累翊﹐北樹槿籬以分剪﹐余桐皆布於內﹐靡有列也。未植前﹐斫其地﹐有圃者至而問曰﹕『將胡爲乎﹖』余答曰﹕『植桐於其中。』圃者笑曰﹕『得利之速﹐植桐不如植桑之博矣。』余應之曰﹕『吾非不知衣食之源爲世所急﹐但足而已。夫仲尼豈不能明老圃之業乎﹖下惠豈不能爲盜跖之事乎﹖苟議利而後動﹐誠聖賢之所不取﹐亦吾心之所未能也。』翌日將植﹐撫而祝之曰﹕『爾其材森森﹐直而理﹐敷榮朝陽﹐立而不倚。梧將激淸風﹐將其聲聽之﹐以爲古琴之操焉。爾其葉萋萋﹐綠而繁﹐應時開落﹐不爲物頑。吾將招君子﹐遊其下樂之﹐以待靈鳳之棲焉。』又曰﹕『吾今四十﹐以徯我數十年﹐當蘄爾爲周身之具﹐斯吾植之心也。』因書爲《植桐記》。」

《西山桐竹志》云「慶曆八年冬十有一月﹐咸聱子陳翥﹐治地數畝於山之南﹐其下舊有水竹之苗﹐陳子以厥土惟黃壤﹐非桑之宜﹐堪桐與竹耳。始其謀而童氏謂曰﹕『吾謂植數畝桐竹﹐不如植桑﹐且以桑一年一葉﹐質之以買桐竹﹐可數倍矣。桐竹豈爲生之急務乎﹖』陳子默然不對﹐卒皆植桐與竹而已。自謂曰﹕『農圃之事﹐余豈不能爲哉﹖苟有白圭﹑陶朱之術以致富﹐而亡白圭﹑陶朱之心﹐誠一聚祻之林藪窟宅耳。昔齊豫章王於郡起山﹐列種桐竹﹐號桐山﹐武帝幸之﹐置酒爲樂。吾𨿽布衣﹐孤而且否﹐亦心有所好焉。夫竹歲寒不雕﹐所以堅志性之摻也。桐識時之變﹐所以順天地之道也。俟桐茂竹盛﹐則當列坐石﹐命交友﹐談詩書﹐論古今﹐以招涼乎其下﹐豈有「期我桑中」之刺哉﹗』俾後之好事者觀之﹐知陳子𨿽無桑子起家之能﹐亦有虛心待鳳之意﹐其豫章﹑子猷之儔乎﹖乃自號桐竹君﹐旣爲《植桐記》﹐又作《桐竹志》以盡之云。」

○詩賦第十

《植桐詩》﹝並序﹞﹕「《書》曰﹕『嶧陽生桐。』《詩》云﹕『椅桐梓漆。』謂其可以爲淸廟之雅器﹐含太古之正音也。然自非蔡伯喈之奇識﹐張茂先之博物﹐亦竈下之勞薪﹐林中之常木耳。慶曆八年冬﹐予手植兩行八十株於西山之南﹐因爲《植桐詩》云。」

《桐竹君詠》﹝並序﹞﹕「吾年至不惑﹐命乖彊仕﹐塤篪不合﹐遂成支離。始有數畝之地於西山之南﹐乃植桐與竹。伯仲皆竊笑之﹐以爲不能爲農圃之事。而不知吾無錐刀之心﹐不迫於世利﹐但將以遊焉而至其中﹐休焉而坐其下﹐可以外塵紛﹐邀淸風﹐命詩書之交﹐爲文酒之樂﹐亦人間之逸老﹐壺中之天地也。乃自號桐竹君。又爲之詠云﹕『髙桐臨紫霞﹐修篁拂碧雲。吾常居其間﹐自號桐竹君。不解仿俗利﹐所希脫世紛。會友但文學﹐啟談皆典墳。噓嗟機巧徒﹐反道是胡云。』」

《西山桐十詠》﹝並序﹞﹕「吾始植桐於西山之陽﹐議者誚其治生之拙。及數年﹐桐茂森然﹐可愛而玩﹐復私羨之﹐始知桐之易成耳。因作《西山桐十詠》﹐識所好也。」

《桐栽》曰「吾有西山桐﹐植之未盈握。所得從野人﹐移來出喬嶽。節凝﹝去聲﹞葉尙祕﹐根凍土自剝。匪爲待籬鷃﹐庸將棲鸑鷟。異日成茂林﹐論材誰見擢﹖巨則爲棟梁﹐微亦任楹桷。仍堪雅琴器﹐奏之反淳朴。大匠如顧憐﹐委軀願雕斫。」

《桐根》曰「我有西山桐﹐蚤鄰桃與李。得地自行根﹐受芘逾髙壘。上濯春云膏﹐下滋醴泉髓。盤結侔循環﹐岐分類肢體。乘虛肌體大﹐憤漲土脈起。扶疏向山壤﹐蔓衍出林址。願偕久深固﹐無爲伴生死。死議大廈材﹐合抱由玆此。」

《桐花》曰「我有西山桐﹐桐成茂其花。香心自蝶戀﹐縹縹帶無遮。華白含秀色﹐粲如凝瑤華。紫者吐芳英﹐爛若舒朝霞。素柰未足擬﹐紅杏寧相加。世但貴丹藥﹐天艷資驕奢。歌管繞庭檻﹐玩賞成今誇。倘或求美材﹐爲爾長吁嗟。」

《桐葉》曰「吾有西山桐﹐下臨百丈溪。布葉𨿽遲遲﹐庇本亦萋萋。密類張翠握﹐靑堪剪封圭。滑澤經日久﹐濡毳隨幹躋。迎風帶影動﹐墜雨向身低。寧隱凡鳥巢﹐自蔽儀鳳棲。松柏徒爾頑﹐蒲柳空思齊。但有知心時﹐應候常弗迷。」

《桐乳》曰「吾有西山桐﹐厥實狀如乳。含房隱綠葉﹐致巢來翠羽。外滑自爲穗﹐中犀不可數。輕漸曝秋陽﹐重卽濡綿雨。霜後感气裂﹐隨風倒煙塢。𨿽非松柏子﹐受命亦於土。誰能好琴瑟﹐種之向春圃。始知非凡材﹐諸核豈余伍﹖」

《桐孤》曰「髙梧已繁盛﹐蕭蕭西山隴。毳葉竟開展﹐孫枝自森聳。擅美惟東南﹐滋榮藉萋菶。不能容燕雀﹐只許棲鸞鳳。寧入吳人爨﹐堪隨伯禹貢。雨露時加潤﹐霜雪胡爲凍。況有奇特材﹐足任雅琴用。中含太古音﹐可奏淸風頌。」

《桐風》曰「分材植梧桐﹐桐茂成翠林。日日來輕風﹐時時自登臨。拂幹動微毳﹐吹葉破圓陰。虛涼可解慍﹐鼓拂如調琴。莫傳獨鵠號﹐願送棲鳳吟。豈羞楚襄王﹐蘭臺堪披襟。亦陋陶隱居﹐髙閣聽松音。無爲搖落意﹐慰我休閒心。」

《桐陰》曰「枝軟自相交﹐葉榮更分茂。所得成淸陰﹐仍宜當白晝。陰疑翠帟展﹐翳若繁云覆。日午密影疊﹐風搖碎花漏。冷不蔽空井﹐髙堪在庭甃。吾本閒野人﹐受樂忘煢疚。亭亭如張蓋﹐翼翼如層構。日夕獨徘徊﹐猶思一重覆。」

《桐徑》曰「時人羨桃李﹐下自成蹊徑。而我愛梧桐﹐亦以成乎性。中平端隧道﹐還往非遼敻。直入無欹斜﹐橫延亦徑挺。月夕照影碎﹐春暮花光映。淸朝濛露濕﹐落日隨煙暝。不使艸蔓滋﹐任從根裂迸。堪詣蔣詡徒﹐惟任蓬蒿盛。」

《桐賦》﹝並序﹞﹕「始吾植桐與竹於西山南﹐見誚乎天倫間﹐以謂拙﹐難於生計﹐不如桑柘果實之木有所利。吾決而遂其志﹐乃自號桐竹君﹐以固而拒之。又作《西山桐詩》十二首﹐復掇其詩之餘﹐次而爲賦﹐所以伸植之之心也。其辭曰﹕伊梧桐之柔木﹐生崇絕之髙岡﹐盜天地之淳气﹐吐春冬之奇芳。借濡潤於夕陛﹐藉和暖於陰陽。綿歲月之久持﹐森郁茂而延昌。爾其溪臨千仞﹐巖空百丈。層巇岌以周列﹐重峯嶪其相向。勢崔嵬而峭且峻﹐形嶇險而不可上。崖險巇無土﹐壑嶒巉而弗敞。枝上拔而𨿽榮﹐根下朵而不長。迅雷疾風之所飄擊﹐湧濡飛澑之所滌蕩。蒙苦霧而含瞑﹐鎖愁雲於寫望。霏霜封條而欲折﹐積雪擁根而致彊。枝蠹則中間﹐節傷則液滿。同棘以混穟﹐雜樞楡而蒼莽。於是哀狖晨吟﹐饑梟夜啼。熊狐傍宿﹐麏麑下蹊。悲號叫嘯﹐回惶慘淒。勇夫聞之而心碎﹐山鬼尋之而晝迷。寒雕啄鷹﹐以之遊集﹔妖烏怪鵩﹐以之安棲。蓋人迹罕履﹐故物類來萃。材𨿽具﹐不見用於匠氏﹔根已固﹐故不可以移陟。其或春气和﹐木向榮。飛子結孕﹐披柢抽萌。條毳毳以嫩聳﹐葉茸茸而綠成。水再離而自茂﹐气猶缺而未英。當斯時也﹐吾孤且否﹐人無我諳。旣支離而不暖﹐始有地於西山之南。遂忘刻銳﹐任情意。命以艸﹐向陽以避地。列行行之坑坎﹐有鱗鱗之位次。庸以植梧桐﹐植而異羣類也。由是召山叟﹐訪場師。披榛棘之叢薄﹐陟峯巒之險危。望椅梓以相近﹐求拱把而見移。全根本之延蔓﹐擇材幹之珍奇。乃等地以森植﹐亦分株而對之。侔底道之矢直﹐鄙左右之器欹。邁夾道之細柳﹐類通衢之髙椅。累歲時而茂盛﹐發花葉之繁滋。上膏泉液﹐以澤乎根﹔春風夏雨﹐以長其枝。晨霞暮雨﹐以蔭其幹﹔淸露薄霧﹐以潤其肌。陽烏舒暖以條布﹐陰兔飛光而影垂。佳庭雪之難積﹐噱巖霜之易晞。是以其上則鵯■鶩鴺之所不敢棲也﹐其下則騰猿飛犭之所不獲息也。結藤垂蔓﹐莫得而依也﹐奔泉依瀨﹐亡由而及矣。故遠而望之﹐如列戟與排矛﹔卽而憩之﹐若綠幄與翠裯。將以集鸑鷟﹐鳴飄鶹。玩之以興詠﹐聽之以消憂。於是招直諒之賓﹐命端善之友。坐萋萋之陰蔭﹐論詩書之盛否。逍遙乎志气﹐宴樂以文酒。賞玆桐之森森﹐玩桑柘之黝黝。彼槐嘆婆娑﹐樗傷擁腫。一則爲盡其生意﹐一則嗟無其器用。未若葉中藥餌﹐材堪梁棟。云和曾入於周制﹐嶧陽乃隨於禹貢。有名實以相副﹐豈虛僞以動眾﹖吾將采東南之孤枝﹐創疏白之雅琴。弦以檿桑之絲﹐徽以雙南之金。同夔牙以揮鼓﹐並鐘期而側聆。追淳風於先徳﹐寫太古之遺音。使紂桀之樂慚靡﹐鄭衛之聲愧淫。非鏗鏘也﹐不足以傾鄙夫之耳﹔有幽靜也﹐自可以悅君子之心。桐竹君乃神魂淸﹐心志和﹐以道自任﹐孰知其它。據髙梧以釋俗﹐申素臆以長歌。歌曰﹕蒿艾茂郁兮﹐芝蘭不馨。柞櫟芬芳兮﹐楩楠不亨。苟毀方以趨勢兮﹐𨿽棫朴而見稱。倘容援之云依兮﹐𨿽楸梓而弗名。且斥遠於匠石兮﹐終見委於林衡。自樂天以知命兮﹐故無慮而自營。歌卒﹐瞬目周玩﹐沈吟自斷。復以餘音﹐系而爲亂。曰﹕貴遠賤近時之宜兮﹐眾咸去朴爭華僞兮。花葉不能資耳目兮﹐子實無堪充口腹兮。人誰采用到林麓兮﹐𨿽材還同不材木兮。吾願終身老林泉兮﹐器與不器居其間兮。梓桐放懷事都捐兮﹐優遊共得終天年兮。」

