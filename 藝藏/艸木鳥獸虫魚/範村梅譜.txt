範村梅譜宋範成大

提要自序範村梅譜後序

提要

《範村梅譜》﹐宋範成大撰。成大有《桂海》《虞衡志》諸書﹐已別著錄。此乃記所居範村之梅﹐凡十二種。前後皆有自序。梅之爲物﹐其名𨿽見於《尙書》《禮經》﹐然皆取其實而不以花著﹐自唐人題詠競作﹐始以香色重於時﹐成大剏爲此編﹐稍辧次其品目。然如緑萼梅一種﹐今在吳下已爲常植﹐而成大乃矜爲人間不多見之物﹐則土宜之異﹐或者隨時遷攺歟﹖又﹐楊無咎畫梅有名﹐後世皆珍爲絕作﹐而成大後序乃謂「其畫大略皆如吳下之气條﹐𨿽筆法奇峭﹐去梅實遠。」與宋孝宗詆無咎爲村梅者﹐所論相近﹐蓋其時猶未甚重無咎之畫。至嘉熈淳佑間﹐趙希鵠作《洞天淸錄》﹐始稱江西人得無咎一幅梅﹐價不下百千疋﹐是亦可以覘世變也。《通考》以此書與所作《菊譜》合爲一﹐題曰「範村梅菊譜二卷」﹐然觀其自序﹐實別爲書。今故仍各加標目焉。

自序

梅﹐天下尢物﹐無問智賢愚不肖﹐莫敢有異議。學圃之士必先種梅﹐且不厭多。他花有無﹐多少﹐皆不繋重輕。余於石湖﹑玉雪坡旣有梅數百本。比年又於捨南買王氏僦捨七十楹﹐盡拆除之﹐治爲範村﹐以其地三分之一與梅。吳下栽梅特盛﹐其品不一﹐今始盡得之。隨所得爲之譜﹐以遺好事者。範村梅譜

【江梅】

遺核野生﹐不經栽接者。又名直腳梅﹐或謂之野梅。凡山間水濱﹐荒寒淸絕之趣﹐皆此本也。花稍小而疎瘦﹐有韻﹐香最淸﹐實小而硬。

【早梅】

花勝直腳梅﹐吳中春晚二月始爛漫﹐獨此品於冬至前已開﹐故得「早」名。錢塘湖上亦有一種﹐尢開早。余嘗重陽日親折之﹐有「橫枝對菊開」之句。

行都賣花者﹐爭先爲奇。冬初所未開﹐枝寘浴室中薫蒸﹐令拆﹐彊名早梅﹐終瑣碎﹐無香。

余頃守桂林﹐立春﹐梅已過。元夕則見靑子﹐皆非風土之正。杜子美詩云「梅蘃臈前破﹐梅花年後多。」惟冬春之交﹐正是花時耳。

【官城梅】

吳下圃人以直腳梅擇他本花肥實美者﹐接之﹐花遂敷腴﹐實亦佳﹐可入煎造。唐人所稱官梅止謂「在官府園圃中」﹐非此官城梅也。

消梅花與江梅﹑官城梅相似﹐其實圓小松脆﹐多液無滓。多液則不耐日幹﹐故不入煎造﹐亦不宜熟﹐惟堪靑噉﹐比梨﹐亦有一種輕松者﹐名消梨﹐與此同意。

【古梅】

會稽最多﹐四明﹑吳興亦間有之。其枝樛曲萬狀﹐蒼蘚鱗皴﹐封滿花身。又有苔須垂於枝間﹐或長數寸﹐風至﹐緑絲飄飄﹐可玩。初謂「古木」﹐久歷風日致然。詳考會稽所產﹐𨿽小株﹐亦有苔痕﹐蓋別是一種﹐非必古木。余嘗從會稽移植十本。一年後﹐花𨿽盛發﹐苔皆剝落殆盡﹐其自湖之武康所得者﹐卽不變移﹐風土不相宜。會稽隔一江﹐湖蘇接壤﹐故土宜或異同也。凡古梅多苔者﹐封固花葉之眼﹐惟鏬隙間始能發花。花𨿽稀而气之所鍾﹐丰腴妙絕﹐苔剝落者﹐則花發仍多﹐與常梅同。

去成都二十里﹐有臥梅﹐偃蹇十餘丈﹐相傳唐物也﹐謂之梅龍。好事者﹐載酒遊之。

淸江酒家有大梅如數間屋﹐傍枝四垂﹐周遭可羅坐數十人。任子嚴運使買得﹐作淩風閻臨之﹐因遂進築大圃﹐謂之盤園。

余生平所見梅之奇﹐古者﹐惟此兩處爲冠﹐隨筆記之﹐附古梅後。

【重葉梅】

花頭甚丰﹐葉重數層﹐盛開如小白蓮﹐梅中之奇品。花房獨出而結實多雙﹐尢爲瑰異﹐極梅之變﹐化工無餘巧矣。近年方見之﹐蜀海棠有重葉者﹐名蓮花海棠﹐爲天下第一﹐可與此梅作對。

【緑萼梅】

凡梅花﹐紂蒂皆綘紫色﹐惟此純緑。枝梗亦靑﹐特爲淸髙﹐好事者比之「九疑僊人萼緑華」。京師艮嶽有萼緑華堂﹐其下專植此本。人間亦不多有﹐爲時所貴重。吳下又有一種萼﹐亦微緑﹐四邊猶淺﹐綘亦自難得。

【百葉緗梅】

亦名黃香梅﹐亦名千葉香。梅花葉至二十餘瓣﹐心色微黃﹐花頭差小而繁宻﹐別有一種芳香﹐比常梅尢穠美。不結實。

【紅梅】

粉紅色。標格猶是梅﹐而繁宻則如杏。香亦類杏。詩人有「北人全未識﹐渾作杏花看」之句﹐與江梅同開﹐紅白相映﹐園林初春絕景也。梅聖兪詩云「認桃無緑葉﹐辧杏有靑枝。」當時以爲著題。東坡詩云「詩老不知梅格在﹐更看緑葉與靑枝」﹐蓋謂其不韻﹐爲紅梅解嘲云。承平時﹐此花獨盛於姑蘇。晏元獻公﹐始移植西岡圃中。一日貴遊﹐賂園吏得一枝分接。由是都下有二本﹐嘗與客飲花下﹐賦詩云「若更開遲三二月﹐北人應作杏花看」﹐客曰「公詩固佳﹐待北俗何淺耶﹖」晏笑曰「傖父安得不然。」王琪君玉﹐時守吳郡﹐聞盜花種事﹐以詩遺公曰「館娃宮北發精神﹐粉瘦瓊寒露蘂新。園吏無端偸折去﹐鳯城從此有雙身。」當時罕得如此。比年展轉移接﹐殆不可勝數矣。世傳吳下紅梅詩甚多﹐惟方子通一篇絕唱﹐有「紫府與丹來換骨﹐春風吹酒上凝脂」之句。

【鴛鴦梅】

多葉紅梅也。花輕盈﹐重葉數層﹐凡雙果﹐必並蔕。惟此一蔕而結雙。梅亦尢物。杏梅花比紅梅色微淡﹐結實甚匾﹐有斕斑色﹐全似杏味﹐不及紅梅。

【蠟梅】

本非梅類﹐以其與梅同時﹐香又相近﹐色酷似蜜脾﹐故名蠟梅。凡三種﹐以子種出﹐不經接﹐花小香淡﹐其品最下﹐俗謂之狗蠅梅。經接﹐花疎﹐𨿽盛開﹐花常半含﹐名磬口梅﹐言似僧磬之口也。最先開﹐色深﹐黃如紫檀。花宻香穠﹐名檀香梅。此品最佳。蠟梅﹐香極淸芳﹐殆過梅香﹐初不以形狀貴也。故難題詠。山谷簡齋但作五言小詩而已。此花多宿葉﹐結實如垂鈴﹐尖長寸餘。又如大桃﹐奴子在其中。

後序

梅﹐以韻勝﹐以格髙﹐故以橫斜疎瘦與老枝怪奇者爲貴。其新接穉木﹐一歲抽嫩枝直上﹐或三四尺﹐如酴醿﹑薔薇輩者﹐吳下謂之气條﹐此直宜取實規利﹐無所謂韻與格矣。又有一種糞壤力勝者﹐於條上茁短橫枝﹐狀如棘鍼﹐花宻綴之﹐亦非髙品。近世始畫墨梅。江西有楊補之者﹐尢有名。其徒仿之者﹐實繁。觀楊氏畫大略皆气條耳﹐𨿽筆法奇峭﹐去梅實遠﹐惟廉宣仲所作差有風致﹐世鮮有評之者﹐余故附之譜後。

