

欽定四庫全書

子部九

異魚圖贊補

譜錄類三【艸木禽魚之屬】提要

【臣】等謹案異魚圖贊補三卷閏集一卷

國朝胡世安撰世安有大易則通已著錄是書乃其未第時所作以楊愼異魚圖贊尙多所闕漏因摭其遺脫作爲此編凡魚類補一百五十四種爲贊五十七首海錯類補三十八種爲贊二十八首又閏集一卷魚三十餘種冠以摩竭海多非常之魚亦各爲之贊而其子璞及其門人雷琯等共加箋釋閏集所載與目錄多不相應前後舛互贊文亦往往闕佚疑當日修攺未竟之本也愼之作贊𨿽屬文人防戲之筆而源出郭璞要自古雋可觀世安續加仿效其徵據典博亦不失爲馴雅與愼書相輔以行於水族品目亦略備矣幹隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

異魚圖贊補卷上

明胡世安撰

鯔魚

鯔魚肖鯉產淺海防非鱭非鰦音峕混系首匾身圓骨軟肉細大者號防子味靡儷

航雜錄鯔魚似鯉生淺海中專食泥身圓口小骨軟肉細似鯔而大者曰防神仙傳介象與吳王共論魚以鯔爲上取其益陰張九頌駕靑虯驂螭肥而癡湼而淄似烏則比黒魚不嫌入淤而食泥猶堪哺糟與啜醨養魚經松之人於潮泥地鑿池仲春潮水中捕鯔盈寸者養之秋而盈尺腹背皆腴爲池魚之最是食泥與百藥無忌其子味更佳京口錄雲頭匾而骨軟惟喜食泥色緇黒故名粵人訛爲子魚閩志云目赤而身圓口小而鱗黒至冬能牽被而自藏李時珍云生東海狀如靑魚長者尺餘其子滿腹有黃脂味美獺喜食之吳越人以爲佳品腌作鮝臘齊諧記魏明帝見雒水白獺不可得徐邈曰獺嗜鯔魚不避死乃刻畫板作鯔形懸於岸羣獺競來一時執得鰦魚出余姚子鱭魚出山陰

靑脊魚

靑脊非鯽而有鯽名身扁鱗白腴美可鯖淸明時候腦內虱生肉瘦味減不中煿烹

海味索隠靑鯽歌探茅積得鯽顏如漆味如臘煮白石防中咽啖蟠桃吐昆核比五葷是雞肋中間棄之殊可惜屠本畯云靑脊魚身扁而鱗色俱白以背上一條靑脊得名非靑鯽魚也其膏腴甚美出秦化縣士庶咸珍之在諸魚之上過淸明時候腦中生虫名魚虱其虱漸大而魚亦漸瘦便不堪食矣豈張將軍食此魚正在生虱時耶但脊作鯽土人故自訛耳漁書黃魚狀似鰣魚而小一名靑鯽寧波出者佳

鱗薄刺柔海人尙之

香魚

鴈珍維五香魚殿供丰美防萃五斗曷庸月增一寸自春䢐冬

雨航雜錄鴈山五珍謂龍湫茶觀音竹金星艸山樂官香魚也士人朱太守素無宦情嘗曰豈以五斗易五珍香魚鱗細不腥春初生月長一寸至冬月長盈尺則赴潮際生子生已輒稿惟鴈山溪澗有之他無有也一名記月魚

墨頭魚

墨鱸類鯶出以三月漁火夜伺其來勃窣好事相傳墨沈攸淈

墨頭魚屬嘉州出形狀類鯶子長者及尺其頭黒如墨頭上有白子二枚又名北鬥魚常以二三月出漁人以火夜伺叉之惟郭璞臺前乃有世傳璞著書臺上魚吞洗硯之墨所化或名墨鱸方物略云黒頭魚形若鯶長者及尺出嘉州歲三月則至惟郭璞臺前有之里人欲怪其說則言璞著書臺下魚吞其墨故首黒贊曰黑首白腹修體短額春則羣泳促罟斯獲嘉州又有客朗魚似鰣肉嫩而美不恆有也馬嘉魚

福之馬嘉燕尾銀膚春夏乳子始與潮䢐知進�退見束罧防

癸辛雜識姚鎔效柳河東三戒作三說其一曰福之馬嘉雲海有魚曰馬嘉銀膚燕尾大者視晬兒臠而火鱐之可致遠常淵潛不可捕春夏乳子則隨潮出沒而上漁者用此時簾而取之簾爲疏目廣袤數十尋雨舟引張之縋以鐵下垂水底魚過者必鑽觸求進愈束愈怒則頰張鬛舒鉤著其目致不可脫向使觸网而能退卻則悠然逝矣知進而不知退用罹烹醢之酷悲夫

鯈防

浮陽之魚名曰鯈防狀如柳葉羣遊發發胠沙望洋有懷莫豁省枯魚書徒增嗟咄

荀子鯈【音稠】防【當作鮁】者浮陽之魚也胠【袪同】於沙而思水則無逮矣掛於患而欲謹則無益矣本艸名鰷魚一名防魚一名鮂魚條其狀也粲其色也囚其性也李時珍云生江湖中小魚長僅盈寸形狹而扁狀如柳葉鱗細而整潔白可愛性好羣遊最宜鮓菹鰵魚

腮有三四彷佛淞鱸𨿽有鰵名與類殊

雨航雜錄鰵魚狀似鱸而肉粗三腮曰鰵四腮曰茅鰵樂淸志所謂鰵【音敏】魚是也一曰茅狂林日瑞漁書云防狀如石首而大色黒多鱗巨者鱗如海鏡眼如碗重數十斤生深海中可脯可醢其膠絕堅美工師爲几案諸器物常用之篇海鱝同【音憤】卽鰵也此魚圓如盤口在腹下尾有毒此似另種互見黃魟箋

杜父魚

溪澗小魚爰有杜父狀類吹沙口濶喙砮脊鬐𨿽螫渡父攸膴

杜父魚一名渡父魚一名黃防【音麼】魚一名船矴魚臨海志名伏念魚古今注江東呼童子魚爲土父是也李時珍雲溪澗小魚渡父所食故名見人則以喙挿入泥中如船矴也陳藏器雲杜父魚生溪澗中長二三寸狀如吹沙而短其尾岐大頭澗口其色黃黑有班脊背上有鬐刺螫人

勒魚

東南海中夏初謖謖漁人設网伺鰳次逐狀刺如鰣冰鮮是鬻甜若生骨蔕尋熟

本艸此魚腹有硬刺勒人故名出東南海中以四月至漁人設网候之聽水中有聲則魚至矣有一次二次三次乃止狀如鰣魚小首細鱗腹下有硬刺如鰣腹之刺頭上有骨合之如鶴喙形幹者謂之勒鮝吳人嗜之甜生者用勒鮝骨挿蔕上一夜便熟石首鮝骨亦然養魚經鰳魚腹下之骨如鋸可勒出與石首同時海人以冰養之而鬻於諸郡謂之冰鮮沈虎潛鹿

惟海蠻師魚身虎首爰彼潛鹿亦班龍偶變化無恆孰是樞紐

談乘沈虎虎頭魚也潛鹿鹿頭魚也互見前鮫箋夢溪筆談嘉祐中海中漁人獲一物魚身而首如虎亦作虎文有兩短足在肩指爪皆虎長八九尺視人輒淚下舁至郡中數日方死有父老云昔年曾見之謂之海蠻師然書傳小說未嘗載臨海水土異物志鹿頭魚有兩角如鹿又雷州出虎鯊鹿鯊電白海中有鹿魚梅聖兪有鹿角魚詩海中魚角矗矗不擬龍乃擬鹿嶺表錄異鹿子魚頳色其尾鬛皆有鹿班赤黃色羅州圖經云州南海中有洲毎春夏此魚跳出洲化而爲鹿曾有人拾得一魚頭已化鹿尾猶是魚南人云魚化爲鹿肉腥不堪食

黃魟魚

魚曰黃魟【音烘】身似槲葉頭尖無鱗末刺堪慴

酉陽雜俎黃魟魚色黃無鱗頭尖身似大槲葉口在頷下眼後有耳竅通於腦尾長一尺有三刺甚毒雨航雜錄魟魚形圓似扇無鱗色紫黒口在腹下尾長於身如貍鼠其最大曰鮫其次曰錦魟曰黃魟曰斑魟曰牛魟曰虎魟魟或作防文選所謂鱝魚也尾端有刺甚毒大抵海魚性尢熱於諸魚不可常餐油魚

河首石穴油魚所裔三寸而修豈魟之儷肥以中秋炙食腴毳

油魚在雲南鄧川州南上有珥池又五里爲油魚穴魚長僅二三寸中秋則肥孟冬則絕沮水記云河首關有石穴八九月產油魚甚肥人謂水咸則然油魚視魟魚更小而肥美過之炙則腴毳

黃鯝魚

黃鯝小魚身扁鱗白闊不逾寸長不近尺可充胙菹宜於煿炙黃姑黃骨呼訛南北

本艸黃鯝魚生江湖中小魚也狀似白魚而頭尾不昻扁身細鱗白色濶不逾寸長不近尺可作鮓菹煎炙甚美按魚腸肥曰鯝此魚腸腹多脂漁人煉取黃油然燈甚腥南人訛呼黃姑魚北人訛呼黃骨魚白魚

北勝陳海白魚是育江湖類生太湖擅獨鱎鮊殊穪武舟戩谷雄詮魾名崔豹有錄

一統志白魚出雲南北勝州陳海狀如鯉而色白又淮水出白魚和州出淮白魚避暑錄太湖之白魚冠天下梅雨後十有五日入時白魚最盛謂之時裏白本艸亦作鮊一名鱎魚白者色也喬者頭尾向上也劉翰云生江湖中頭昻大者長六七尺李時珍云鮊形窄腹扁鱗細頭尾俱向上肉中有細刺武王白魚入舟卽此古今注白魚雄者曰魾子好羣浮水上名白萍

陽鱎

迎釣輒吞陽鱎則爾肉懆無味質薄不美譬彼冠蓋前塵倒屣賢喆烹鮮云胡不鄙

說苑宓子賤爲單父宰過陽晝曰子亦有以送僕乎陽晝曰夫投綸錯餌迎而吸之者陽鱎也其爲魚薄而不美若存若亡若食若不食者魴也其爲魚博而肉厚子賤曰善未至單父冠蓋迎之者交接於道子賤曰車驅之車驅之夫陽晝之所謂陽鱎者至矣於是請耆老尊賢者而與之共治

白鰱

魚之貴者爰有白鰱納池白露違時則脧

養魚經曰鰱乃魚之貴者白露左右始可納之池中或前一月或後一月皆不育漁人攜於舟若煎炙油气觸之則目瞎京口錄云巨首細鱗池塘中多畜之鯼魚

魚饕類者江湖有鯼志訛石首食療混鯮其實三種稍有異同

李時珍云鯼性啖魚其目防視故名異物志作石首非也食療作鯮鯮生江湖中體圓厚而長似鳡魚而腹稍起扁額長喙口在頷下細鱗腹白背微黃色亦能噉魚大者二三十斤

防魚

閩莆有防鮮食朶頤剖腹子滿冬佳時

王得臣麈史防魚閩中鮮食最珍者長七八寸濶二三寸剖之子滿腹冬日正其佳時莆田迎仙鎭乃其出處黃公度云莆中佳產惟子魚紫菜荔枝蠣房也宋方勻泊宅編興化軍子魚惟通應大師廟前者

最美世稱通應子魚而東坡詩通應子魚猶帶骨應作印恐誤漁書子魚似靑魚而小正二月間佳此種海上多有之惟鹹淡水之交其品獨擅又有赤鮌白鮌大同小異海人能辧之臨安只子魚一種大則鯔魚也生江中者勝他產類說秦檜夫人嘗春日入宮顯化太后言近日子魚大者絕少夫人曰妾家有之當以百尾進歸告檜咎其失言乃謀之客以靑魚進後撫掌大笑云我道這婆子村果然

印魚

首載篆籀注諸魚死似靑而修捕必先祀勝鶚炙者彼或疑此

雜俎印魚長一尺三寸額上四方如印有字諸大魚應死者先以印封之明黃鐵橋海語印魚出南海中似靑魚而修廣過之頭骨中拆如解顱之嬰腦後垂皮方徑三寸許若道巾之披余然上有黒文儼如篆籀島夷間有獲者必珍藏之述異記城陽縣南有堯慶都墓前一池魚頭間有印文謂之印頰魚若非祀者捕而不得郭祥正詩仙魚通印勝鶚炙亦猶蘇之誤也

井魚

井魚腦穴噴水濺濺經其噏吐變海而泉

雜俎井魚腦有穴每翕水輒於腦穴蹙出如飛泉防落海中舟人競以空器貯之海水鹹苦經魚腦穴出反澹如泉水焉成式見梵僧善提勝說

毛魚

南海洞穴陰源下通中有毛魚與龍同宮髤防頷豪可貼屏風

拾遺記南潯之國有洞穴陰源其下通地脈中有毛龍毛魚同穴而處續博物志海州有人持一束黒物形如竹雲海魚腮中毛可作屏風貼色似水牛角頭似豬鬃長二尺四寸廣可一寸

箴魚

喙有箴紋字曰箴魚形同鱠殘疫疾同除釣箴所化俗說堪唹

本艸作鱵臨海志作銅哾魚東山經栒牀山水出焉北注於湖中多箴魚狀如鯈其喙如箴食之無疫疾寰宇記鱵魚生江湖中大小形狀並同鱠殘但喙尖有一細黒骨如鍼是異耳俗云姜太公釣鍼所化又名姜公魚志吳江出鍼口魚首載鍼芒身長五六寸土人多取充鱐

鮊鮮魚

鮊鮮之魚體薧中薄滇澂所饒市充瘴藥

一統志江府河陽縣出舶鮮魚一名康郎魚雲南諸府買作瘴藥一作漮防注漮防空貌今此魚亦幹而中空

魚

魚無骨臑膩如膏徒哆厥口不足以豪

雨航雜錄魚身柔如膏無骨鱗細口濶齒多一作防海上人目人弱者曰海味索隠頌丰若無柔若無骨截之肪耶盡之脂耶乳沈雪山鉢底酥凝玉門關外露滴仙盤掌中其卽若个之化身也耶四明屠本畯雲水族風味眞上品也一作風

半湯魚

半湯湖魚互入輒死亦如防防不入江水

一統志應天府東北有半湯湖水同一壑而冷熱相半熱可瀹雞中皆有魚魚交入輒死民引熱水漑田一歲再熟埤雅防防入江水輒死韓文公詩江魚不池活今魚生流水中則背鱗白而味美生止水中則背鱗黒而味惡亦一驗曹植雲咸水之魚不遊於江澹水之魚不入於海

風雨魚

海鷂風使白袋雨奴性同箕畢羽角形殊

雨航雜錄海鷂魚亦文鰩類也形似鷂有肉翅能飛上石頭齒如石板出主風又有白袋魚似牛而白自海入江則兆水澤謡曰海鷂風伯使白袋雨師奴釋名海鷂魚一名邵陽魚食鑑作少陽魚一名荷【魺同】魚一名鱝魚一名鯆魮魚一名蕃蹹魚一名石蠣陳藏器云生東海尾有大毒逢物以尾撥而食之其尾刺人三刺中之者死二刺者困一刺者可以救候人溺處刺釘之令人陰腫痛防去乃愈海人被刺毒者以魚扈竹及海獺皮解之又有鼠尾魚地靑魚並生南海俱有肉翅刺在尾中食肉去刺李時珍雲海鷂魚江湖亦時有之狀如盤及荷葉大者圍七八尺無足無鱗背靑腹白口在腹下目在額上尾長有節螫人最毒皮色肉味俱同鮎魚肉內皆骨節節聮比脆軟可食吳人臘之魏武食制蕃蹹魚大者如箕尾長數尺是已卽漳泉所謂魚嶺表錄異雞子魚嘴形如鷂肉翅無鱗色類鮎魚尾尖而長有風濤卽乘風飛於海上此亦海鷂類也南越記天牛魚方圓三丈眼大如斗口在脇下露齒無唇兩肉角如臂兩翼長六尺尾長五尺或亦白袋類也

海燕魚

魚有海燕大小種殊聲如牛者矯然潮驅以寸計者陰雨翔區

廣古今五行記齊鹽官縣石浦有海魚乘潮來去長三十餘丈黒色無鱗其聲如牛土人呼爲海鷰本艸海燕出東海大一寸狀扁面圓背上靑黒腹下白脆似海螵蛸有紋如簟茵口在腹下食細沙口旁有五路正勾卽其足也臨海水土記陽遂足生海中色靑黒腹白有五足不知頭尾生時體耎死卽漧脆正此異物志載燕魚長五寸陰雨則飛起亦卽此主治陰雨發損痛亦入滋陽藥

鬭魚

有魚矯悍斑紋炫盼習訓爭長裏兒競豢

宋張世南遊宦記聞三山溪中產小魚斑紋赤黒相間裏中兒豢之角勝負爲博戲昔有鬭禽未見有鬭魚亦可觀也聞永嘉亦有之稗史波師魚俗名師婆魚其大如指鬐鬛具五采兩腮有小防如黛性矯悍好與魚鬭五雜組閩莆中喜鬭魚其色斕斒喜鬭纒繞終日尾盡齧斷不解此魚吾郡亦有之俗名錢爿魚畜之盆中諸魚無不受齧人皆惡之而莆人乃珍重如許良可怪也

毒魚

虢師越及籬頭溺人中厥毒亦孔之戚

北山經饒山歷虢之水出焉東注於河中有師魚食之殺人陳藏器云魚師大者有毒殺人今無識者但唐韻鰤老魚也及北山經所云其卽此與南越志繢尾魚有毒一名魚酉陽雜俎傍海大魚脊上有石十二一名籬頭溺一名螃其溺甚毒

異魚圖贊補卷上

欽定四庫全書

異魚圖贊補卷中

明胡世安撰

珠蟞魚

珠蟞足六如肺有目瘳癘若逐甘酸盈匊

東山經葛山灃水出焉東注於余澤中多蟞蟞魚其狀如肺而有目六足有珠其味酸甘食之無癘一統志生髙州海中四目六足而吐珠呂氏春秋灃水魚之美者名曰珠鼈淮南子蛤蠏珠鼈與月盛衰埤雅鼈珠在足皆指此也

茈魚

泚水茈魚一首十身臭越蘪蕪失气以踆

東山經東始山泚水出焉中多茈魚狀如鮒一首而十身其臭如蘪蕪食之不防孚注止失气也按朔法師混作鮆魚非

鯥魚

鯥好陵居魼羽蛇尾音如畱牛夏生冬死

南山經杻陽山之東柢【音蔕】山多水有魚焉狀如牛陵居蛇尾有翼其羽在魼【亦作脇】下其音如畱牛名曰鯥冬死而夏生食之無腫疾

赤鱬

卽翼赤鱬是醫疥瘃人面鳥音茜質漾淥比之陵魚而無手足

篇海作鮢鱬南山經靑丘山英水出焉南注卽翼之澤中多赤鱬其狀如魚而人面音如鴛鴦食之不疥海內北經陵魚人面手足魚身在海中

鱄魚

鱄【音團】狀鮒音毛竊豚不利於見防薄之倫

南山經雞山黑水出焉南注於海中有鱄魚狀如鮒而彘毛音如豚見則天下大旱東山經獨山末塗之水出焉東南注沔中多防防狀如黃蛇魚翼出入有光見則其邑大旱又女蒸山膏水出焉西注幹鬲水中多薄魚狀如鱣而一目其音如歐【謂如人嘔吐聲】見則天下大旱

修辟魚

黽形鴟聲維喙則白功埒豪魚厥名修辟

中山經槖山槖水出焉北注於河中多修辟之魚狀如黽而白喙其音如鴟食之已白癬又渠豬山之水中多豪魚狀如鮪赤喙尾赤羽可以已白癬鯩魚

鯩魚貌鮒其文則黑希夷先生或不薦食

中山經來需之水出於半石山陽而西注於伊中多鯩魚黑文其狀如鮒食者不睡

莽魚

莽魚形大龜首鼈身患劇鵜獺性最不仁

中山經槐水之河有莽魚其形至大龜首鼈身是河內所出魚盡皆食之

防魚

招水源禺防厥府藏魚尾兩足狀鼈音羊

西山經英山禺水出焉北注於招水中多防魚狀如鼈音如羊郭注狀如龜而魚尾二足

蠃魚

蒙水注洋有蠃泳斯音鴦翼鳥陽侯是毗

西山經邽山蒙水出焉南注於洋中多蠃【音螺玉篇作嬴】魚魚身而鳥翼見則其邑大水

鰠魚

鰠魚渭產其狀如鱣覯等朱獳休防代蠲

西山經鳥防同穴之山渭水出焉東注於河中多鰠魚動則其國有大兵東山經耿山有獸狀如狐而魚翼名曰朱獳其鳴自叫見則其國有恐中山經少室之山休水出焉北注於雒中多防魚狀如盭蜼而長距足白而對食者無虫疾可以禦兵

冉遺魚

北注陵羊是曰涴水誕育冉遺目如馬耳蛇首六足朋防侶鮪捐禦凶山經稱美

西山經英鞮山涴水出焉北注陵羊之澤多冉遺【或作髯�】可以禦凶

鯈【音猷】魚

汨和損平莫慘於憂詩詠萱艸山經則鯈【舊�贊】

北山經帶山茈湖之水其中多鯈魚狀如雞而赤色三尾六足四首其音如鵲食之已憂一云亦可以禦火或謂萱艸二句應攺云霍山朏胐茈水則鯈更切按中山經霍山有獸狀如貍而白尾有鬛名曰朏胐食之可以已憂

滑魚防魚

諸毗有滑泰澤有防已疣功並宜用充庖

北山經求如山滑水出焉西注於諸毗之水中多滑魚狀如鱓赤背其音如梧食之已疣又獄法山瀼澤之水出焉東北注於泰澤中多防魚狀如鯉而雞足食之已疣又展水鱃魚亦已疣見前

鮨【音詣】魚

囂水鮨魚兒音犬首琴牧而存吾以薦酒

北山經北獄山諸懷之水出焉西注於囂水中多鮨魚魚身而犬首音如嬰兒食之已狂

化魚

鱗而毛羽黃魚化鵡泡變豪豬沙魚更虎

倦遊雜記黃魚化爲鸚鵡泡魚大者如斗身有刺化爲豪豬沙魚之斑者化爲虎臨海記魚虎名土奴魚陳藏器云生南海頭如虎背皮如蝟有刺著人如蛇咬能化豪豬亦有變虎者海語虎頭鯊化虎惟四足難化經月乃成或曰虎文直而疎且長者魦化也炳炳成章者常虎也

逆鱗魚

魚逆鱗者仙經肉芝詭質殊育明逺志之

瑣碎錄魚逆水而上鳥向風而立取其鱗羽之順也按紀聞逆鱗魚仙經謂之肉芝鮑照登雷岸與妹令暉書繁化殊育詭質怪章則有芒須鍼尾之族逆鱗反舌之屬

無鱗魚

黃帝遊雒見鯉無鱗其長三丈赤文靑身

河圖黃帝遊於雒見鯉魚長三丈靑身無鱗赤文成字西寧衛志城西三百里外有西海方數百里中有魚無鱗背負黑

二名魚

二名之魚篇海可披鰚防【音革額】鯌予鯕防防【音姶】鳉【音納哈】鮪防【音癡】蒲夷堪防【音序】山經攸垂

以上魚皆兩字名不及特表者鯌予魚其生也帶子防防海魚鳉魚似鰿而小北山經碣石繩水出焉東注於河中多蒲夷之魚東山經犲山其下多水中多堪防之魚其餘形色地產未詳

復名魚

魚復名者鰼鰼鱅鱅防防鮯鮯蠻蠻禺禺【音顒】

鰼鰼鮯鮯見前東山經山食水出焉中多鱅鱅之魚其狀如犂牛其音如彘鳴北山經少咸山惇水出焉東注於鴈門之水中多防防【音沛或作鯆】之魚食之殺人西山經剛山之尾雒水出焉北流注於河中多蠻蠻之魚其狀防身而鼈首音如吠犬王防州獻禺禺之魚按相如賦禺禺魼鰨郭璞云卽比目魚倮虫魚

竊人形號貴賤皆備水國塵寰易地一視

北山經龍侯山決決之水出焉東注於河中多人魚狀如防四足音如嬰兒食之無癡【一作瘕】疾又竹山竹水出焉熊耳之山浮濠之水出焉陽華之山楊水出焉朝歌之山潕水出焉其中皆多人魚陶景云人魚膏燃之不消秦皇驪塜所用人膏是也乾道六年湖州市口弄蛇客養一魚於瓦盆狀如鮎而腹黑下出兩手若人狀十指皆具亦人魚也防釋名人魚又名孩皃魚按孩兒魚有二種生江湖中形色皆如鱣鮠腹下翅形似足其腮頰軋軋音如兒啼卽防也一種生溪澗中形聲皆同但能上樹乃鯢魚也又名魶魚見範蜀公志稱按郭璞云鯢魚四腳前腳似猴後腳似狗大者長八九尺冦宗奭云防形微似獺四足腹重墜如囊身微紫色無鱗嘗剖視之中有小魚小蟹小石數枚也雜俎梵僧普提勝說異魚東海漁人言近獲一魚長五六尺腸胃成胡鹿刀塑之狀號秦皇魚述異記釣洲有一陂陂之中有範蠡魚昔範蠡釣得大魚烹食之小者放於陂又云和州歷陽淪爲湖今湖中有明府魚奴魚婢魚一統志臨海出望潮魚一名海和尙海內北經東洋大海有和尙魚狀如鱉其身紅赤色從潮水而至志重慶東南二百五十里有魚池流合江圖經云嘗有神魚遊此世傳巴子魚也養魚經鰕虎之魚類土附而腮紅若虎善食鰕俗謂新婦之魚

區別魚

形色不一難以類求或地待顯或因地收何必淵羨展捲與遊

朝野僉載峯州有一道水從吐蕃中來夏冷如冰雪有魚長一二寸來去有時人取烹之而食千萬家取不可盡不知所從來名峯州魚雜俎興州有一處名雷穴水常半穴每雷聲水寒穴流魚隨流而出百姓每候雷聲繞樹布网獲魚無限非雷聲漁子聚鼓擊於穴口魚亦輒出所獲半於雷時人呼雷穴魚韋行規作興州刺史書此事移親故云晉吳爲魚塞於云湖有大魚化人語云曉有大魚攻塞切勿殺許之須臾有大魚至羣魚從之同侶誤殺大魚是夕風雨冥晦魚悉飛上木間因號飛魚逕在九江城西二里宋天聖中丁少連侍母觀网魚得大鯉命烹之庖人驚報魚頂生角魚已濵死少連祝曰魚若變化分當再活試以水圉圉如初遂放於淸石潭盧載作送角鯉文因以名池在醴陵縣東東湖魚產南昌其湖水淸魚美宋徐俯詩東湖春水百魚金是也又曲江魚此魚食金花水其味美又南川九遞山下有水瀦爲池中產異魚人不敢取名九遞魚鰱水源出淩江其流防於保水春多鰱魚在南雄

西十里鯉魚潭水深碧中有異魚如鯉人取而烹食之則化水在瓊州澄邁縣南五十里又魚爺井水極淸洌相傳泉與海通中有一大魚頭白俗呼魚爺呼之輒出在文昌縣西宋景公食善星文有淇漳之鱧中山經有崌山江水之防

足魚

鱗鬛發發浮若跋名異形殊乳洞濡沫魶防從類槪括建同浮胡推之愈濶

北戶錄全義【嶺表錄異作金義嶺】之西南有山曰盤龍山有乳洞洞有金沙龍盤魚皆四足修尾丹腹狀如守宮游泳水濵人莫敢犯按禦覽雲龍蟠山有石洞洞中小水有四足魚皆如龍形人殺之卽風雨也然唐韻云鰨魚四足防鯢別見但未見言其可致風雨耳公路因思道書說五頭魚三足麂皆神化所致不可以類而推也榮經水及西山溪谷出魶魚有足能緣木聲如兒啼蜀人食之山經樂遊山桃水出焉中多防【音骨與音滑者不同】此魚狀如蛇而四足是食魚疑卽篇海【音役】魚有四足梧州放生池中多防魚有四足死後頭骨牙齒朽落至五月後更生骨盡乃止此疑鱷類眞臘國出建同魚四足無鱗鼻如象吸水上噴髙五六丈又浮胡魚八足狀如防觜如鸚鵡宜興頤山潛虯泉幽深澄中有異魚四足能行率數嵗一出出必有水災

色魚

洪纎匪一五色備焉豈其水府染繢有權

北戶錄歷澗潭有五色魚中山經景山睢水出焉中多文魚拾遺記鮌沈羽淵化魚時鬐振鱗橫遊波上見者謂爲河精又瀛洲名環潭東有淵洞有魚長千丈色斑鼻端有角時鼓舞羣戲逺望水間有五色云就視乃此魚噴水爲之慶雲之麗無以加也裴晉公謂門人曰吾死無所系但午橋莊松云嶺未成軟碧池繡魚尾未長漢書未終篇爲可恨耳元志廣州有赤魚又韶州府東南五十里溫泉中

時見赤魚游泳人不敢捕昌化縣西北千頃山有龍湫魚皆金銀色禱雨多應昆陽平定鄕小山下有三洞泉出防而爲潭中有靑白大魚俗呼隨龍魚人不敢獲粵西陽朔縣西十五里有異魚塘中有魚綠鱗而紅鬛劍州普安廢縣浴丹池唐杜光庭浴丹之所池有魚赤鬛色如金飛躍其中或探取必觸風雨之變

器形魚

鋸笄鞘鏡以形似名斗拌筆管亦詭厥生腦金抱石無忝別旌

寰宇記惠州出鋸魚亦名狼籍魚身長二丈口長三尺廣三寸左右齒如鐵鋸南越志作防魚漁書云鋸魚生大海中不多見其牙齒長五六尺兩傍如鋸齒故名漁人云此魚惜齒齒掛於网則身不敢動恐傷其齒諺謂千觔之鋸命懸一絲是也笄魚色白如笄長尺餘又一種越王笄大如笄白色生海邊池中見卽取之可得少待則入土中矣鮹魚出江湖形如馬鞭尾有兩岐如鞭鞘因名雜俎濟南郡東北有防坑相傳魏景明中有人穿井得魚大如鏡其夜河水溢入此坑坑中居人皆化防又異物志南方鏡魚圓如鏡南越志石魚形圓如七斗拌又君魚長三寸背上骨如筆管大者似口逢諸細魚及黿皆斷之博物志金魚腦中有麩金出功婆塞江吉安龍泉縣小江出抱石魚又太原保徳州出石花魚異同魚

波食欣賜逐侶而遊形味互似豈亦賁優

首句見闗尹子南越志眞魚如織杼魚又云織杼魚如眞魚背上正靑又寄魚長三寸似白魚常附海船以濟洪波一曰寄載魚又魚似防尾上有刺如欓樹刺也魚似蛇長一丈魚似鱉無甲有尾口在腹下土人呼爲防魚又謂之鑊蓋魚取其形似有蠆尾世言螫人劉姓輒死他不皆然當是惡業所感海魚似鯿肥美鰬魚似鱓相如賦鰅鰫鰬魠�【音齊】魚出漢水似鯉而小鱌魚似魟色白鼻長

羽鮮

魚禽易化不隔天淵今之似者應謚羽鮮

山海經子桐山子桐之水出焉西注餘如之澤中多防【音滑】肉狀如魚而鳥翼出入有光音如鴛鴦見則大旱靑箱雜記海有魚虯尾似鴟用以噴浪則降雨漢栢梁災越王上厭勝之法乃大起建章宮遂設鴟魚之像於屋脊以厭火災卽今世鴟吻是也惠州誌黃雀魚常以八月化黃雀十月後仍入海化魚廣州元志有鳯尾魚安南嘉興州防縣龍門江漢書封谿縣隄防龍門水卽此傍有穴多出鸚防魚色靑綠口曲而紅似鸚防相傳此魚能化龍云象山縣西東攝潭舊潭中產魚龜其甲尺許觜如鸚鵡尾長八九寸鱗甲炯然

亂壙魚

不毛王詭來水族良惡性同無傷並育

肇慶志陽江縣江中有潛牛形似魚能上岸與牛鬭角軟還入水堅則復出廣志東海有馬鰍魚或云馬交南越志防魚頭似防文登志縣北海中有海驢常以八九月上島產乳其皮水不能潤可以禦雨又海貍亦上牛島產乳逢人則化魚入於水雜俎象浦有馬頭魚色黑長五丈餘頭如馬伺人入水食之又周陵溪中有魚其頭似羊俗呼羊頭魚丰肉少骨殊美於余魚海豚腦上有孔噴水直上百數爲羣人先取其子系水中母自來就取之河豚無頰無鬐觸之則怒气滿腹江豚鼻中作聲出入水上舟人候之知風雨南方物狀水豬魚似豬形

異魚圖贊補卷中

欽定四庫全書

異魚圖贊補卷下

明胡世安撰

互錯部

黿

介虫之元升沈隨月以其類求僴然雄鼈作梁夏周脂可爇鐵子公染指遂成鄭孽

爾雅翼黿似鼈而大南人亦捕食之濶至一二丈介虫之元也鼈以爲雄故黿鳴而鼈應淮南子燒黿致鼈此以其類求之一云黿大於鼉朔望隨月浮水月沈則沒此屬陰也拾遺記禹濟巨海黿鼉爲梁又紀年周穆王東至九江叱黿鼉爲梁而履之埤雅黿亦思化其脂得火可以然鐵張鼎雲其脂磨鐵則明楚人獻黿於鄭靈公子公之食指動謂子家曰必嘗異味及宰夫烹黿食大夫不與子公子公染指於鼎嘗之而出五雜組殺黿割肉縣桁間見無人便自垂至地聞人聲卽縮黿肉刲盡而畱腸屬於首數日不死鳥攫之仍爲所嚙

鼉

鼉狀守宮亦名土龍吐水向日鳴卽雨從力攻碕岸樹鼓逢逢其枕瑩潔卵至盈胸就穴掘牽人不易蹤說文鼉狀如守宮長一二丈文五色背毛有鱗甲如鎧能吐雲致雨身具十二肖肉蛇肉最後在尾皮堅厚宜冒鼓本經名鮀魚一名土龍其甲黑色能橫飛不能上騰夜鳴應更吳越謂之鱓【音陀】更向日吐水日沈則沒此屬陽也埤雅雲欲雨則鳴舊云性嗜睡目常閉力尢酋健善攻碕岸詩鼉鼓逢逢夏小正剝鼉以爲鼓陶景云惟至難死沸湯沃口入腹良久乃能剝之李斯傳樹靈鼉之鼔晉安海物記鼉宵鳴如桴鼓今江淮間謂鼉鳴爲鼉鼓陳藏器云人於穴中掘之百人掘須百人牽一人掘亦一人牽不然終不可出李時珍云穴極深漁人以篾纜系餌探之候其吞鉤徐徐引出其�瑩潔勝於魚枕生卵甚多至百亦自食之南人珍其肉以爲嫁娶之敬

衣督郵質應離象星防瑤光前知幽貺

古今注一名衣督郵一名洞先生一名冥靈甲曰神屋又號先知君抱朴子山中已日稱時君者也李顒賦質應離象位定坎居按易離爲春秋運斗樞瑤光星防爲事類賦伊神之效質實瑤光之防精說苑靈文五色似玉似金背陰而負陽上隆象天下平法地槃衍象山四趾轉運象四時文著象二十八宿蛇頭龍脛左睛象日右睛象月千載之化下气上通能知存亡吉凶之變

天生神物十朋之或遊於火或遊於蓍𨿽云類殊象二一歸亹亹致用極數盡幾【郭璞贊】

漢書元距形尺二寸直一千一百六十爲尺貝十朋公九寸以上直五百爲壯貝十朋侯七寸以上直三百爲公貝十朋子五寸以上直百爲小貝十朋爲寶四品孫氏瑞應圖生三百歲遊於蕖葉之上三千歲尙在蓍叢之下爾雅十曰火注猶火鼠類又抱朴子千歲之五色具焉額生兩骨起似角解人語或浮蓮葉之上或在叢蓍之下其上時有白雲甲虫之長外骨內肉腸屬於首能運任胍廣肩大腰思抱其息以耳雌雄尾交亦與蛇匹靈而多壽

能賁

鼈三足曰能三足曰賁食之已蠱腫產於從伊濆爾雅鼈三足者曰能三足者曰賁山海經從水多三足鼈食之無蠱又大若山陽狂水出焉注於伊中多三足食之可以已腫姚福庚已編大倉民家得三足鼈烹食畢入臥少頃形化血水止發耳鄰人疑其婦謀害訟之官時令黃廷宣鞠問不決乃別取三足鼈令婦如前烹治取死囚食之入獄亦化如前人遂辧其獄竊謂能之有毒不應如此然理外事亦未可臆斷也而山海經云云近亦有誤食無恙者何哉大明會典暹羅獻六足宋史趙霆獻兩頭此又前人所未知者也

多目

星池神爰有六眸或四或八塵食濁遊

拾遺記星池千里池中有神八足六眼背負七星日月八方之圖腹有五嶽四凟之象時出石上望之煌煌如列星江賦有鼈三足有六眸劉宋太始二年八月四眼見防稽六年吳興獻八眼齊永明五年六月建城獲四目八月延州獲六目梁天監五年四月始丰獲八目唐書江州獻六眼

鼈

穹脊周裠目聽思化九肋稱良一足堪訝神守在池龍誘可謝

本艸鼈水居陸生穹脊連脇與同類四緣有肉裠裹甲無耳以目爲聽純雌無雄以蛇及黿爲匹卵生思抱其行蹩躠故謂之鼈俗呼團魚因形圓也鼉一鳴而鼈伏遇蚊叮則死得蚊煮則爛而燻蚊者復用鼈甲物相報復如此之異段成式云甲虫影伏鼈伏於淵而卵剖於陵此思化也九肋者勝目白腹下天字者不可食摭言袁州盧肇答人云正如沅江鼈甲九肋者稀白澤圖一足鼈池精名頊養魚經魚滿三百六十則龍爲之長而引飛出水內鼈則魚不復去故一名神守一名東明一名河伯從事蟹

鶻眼鱟足防腦蜩腹流止色殊雌雄異錄敗漆集鼠膏金髓玉執穗朝魁無膓仄亍

傅肱蟹譜總論雲蟹水虫也亦曰魚屬以其外骨則曰介虫取其橫行目爲螃蟹鶻眼蜩腹防腦鱟足其抵類拳丁其螯類執鉞其跪又皆外刺性復多躁或編諸繩縷或投諸笭箵則引聲噀沫至死方已類皆防育生於濟鄆者其色紺紫出於江淛者其色靑白小者謂之蟛蚏中者謂之蟹匡長而鋭者謂之防大者謂之蝤蛑𨿽皆有佳味獨蟹參於藥論耳明越溪澗石穴中亦出小蟹其色赤而堅俗呼爲石蟹與生伊洛者無異厴圓多腴而奪之臍長多足其生於盛夏者無遺穗以自充止食茭蘆根俗呼爲蘆根蟹瘠小而味腥至八月則蛻而形浸大秋冬之交稻粱已足各腹芒走江俗呼樂蟹最號肥美由江而納其芒於海中之魁遇冰雪則自伏淤涰不可得矣今人設防具以按酒者特先置焉何曽食疏君食檄虞悰食品未必不珍此味也悰南史有傳但名存而書亡此爲恨耳陸蟹志云執穗而朝其魁不近於義耶捨沮洳之江海自微而務大不近於智耶外剛躁而無他腸不近於正耶其見稱如此本艸蟹性多躁引聲噀水至死乃已生於流水者色黃而腥生於止水者色紺而馨佛書言其防子後卽自枯死霜前食物故有毒霜後將蟄故味美雨航雜錄蠞卽蟹也經霜後有赤膏曰赤蟹無膏曰白蟹始穴沮洳稻熟時及出各執一穗朝其魁或曰以輸海神入江則稍大入海益大廣雅雄曰防雌曰博帶雜俎其腹毛能殺人性能敗漆燒之致鼠凡蟹漆相合則化爲水服之長生是物以解結防血得名惟霜後可食餘節食之多致疾故有蠞名孕婦猶忌獨目獨螯四足六足兩目相向皆有大毒不可食爾雅翼隨潮退殻潮退徐行泥中者名攤塗在蠣殻中爲蠣取食者名蠣奴皆蟹之族皮日休詩蟹因霜重金膏溢羅鄴詩肌膚未解黃金甲骨髓常畱白玉香八跪二螯外骨內肉殻上多作十二深胭脂色其腹中虛實亦應月大者箱角兩出足節屈曲行則旁橫故里語稱螃蟹陸佃云圓臍者牝尖者牡也性走明漆見之輒解名蟹似出乎此或曰此物之來秋初如蟬蛻故名蟹譜蟹之類隨潮解甲更生新者故字從解抱朴子山中辰日稱無腸公子者蟹也埤雅梓人注仄行蟹屬

蝤蛑

蟹有蝤蛑其力撥棹兩螯無毛隨潮殻

扁而最大後足濶者蝤蛑雨航雜錄南人謂之撥棹子言力可撥棹隠居云以後腳形如棹也蟳乃蝤蛑之大者隨潮殻一退一長其大者如升小者如盞楪兩螯無毛所以異於蟹埤雅蝤蛑大者螯力敵虎是也爾雅翼蝤蛑大者長尺餘兩螯彊能與虎鬭其大而有虎斑文隨波湮淪者名虎蟳五雜組蝤蛑大者如斗俗名曰蟳其螯至彊能殺人捕之者伸手石罅中爲其所鉗牢不可脫一遇潮至便致淹沒卽至小者亦鉗人出血其肉肥大於蟹而味不及也漁書蟳一名黃甲蟹生海岸中殻圓而滑後腳有

兩葉如棹而濶其螯無毛穴處石縫中慣捕者徧尋其穴而得故名蟳足善走漁人得之卽以艸緊系而藏之簍當潮至時雄在簍中亦引聲沸沫嶺南人謂之撥棹子一名蝤蛑余鄕蟳有一二尺大殻可作花盆汲冢專車之殻必此類然蟹勝蟳蟳勝蠘故陶谷云一蟳不如一蟹

虎蟳

蟹有虎蟳蹣跚而行猙獰斑爛遂冒虎名

雨航雜錄大者有虎斑文濶足亦如蟳嶺表錄異虎蟹殻上有虎斑可裝爲酒器與紅螺皆產瓊崖海邊𨿽非珍奇亦不易采得也敬美閩部疏海中蟳有冬春間生者蝤蛑類也而色瑪瑙斗殻作猙獰斑斕畫似虎頭土人名之曰虎蟳余以配龍蝦爲的對也五雜組殻斑如虎頭形它方人多取作翫器而味彌不及蟹矣漁書云蟳小者不結黃惟深海產者其黃與秋蟹冬蠘一同名爲紅蟳食品重之又有石蟳虎獅蟳狀如獅頭

彭蜞

小則有螠大則竭朴惟玆彭蜞與螖混錯不熟爾雅幾死勸學因兆相如赦炰於卓

雨航雜錄螠似彭蜞而小竭朴大於彭蜞黒斑有文以大螯障日以小螯食彭蜞似蟹有毛而赤性極寒漁書二螯並者爲彭蜞生海泥中食土大僅盈寸

一名長卿爾雅注彭蜞亦螖類晉書蔡司徒謨初渡江見彭蜞大喜曰蟹有八足加以二螯令烹之旣食吐下委頓方知非蟹後向謝仁祖說此事謝曰卿讀爾雅不熟幾爲勸學死按大戴禮勸學篇蟹二螯八足非蛇鱣之穴無所寄托者用心躁也古今注彭蜞小蟹生海邊泥中食土一名長卿按成都故事王吉夜夢一彭蜞在都亭作人語曰我翌日當舎此吉覺而異焉使人早候見司馬長卿至吉曰此人文章當橫行一世因呼彭蜞爲長卿卓文君一生不食彭蜞

數丸

介虫數丸形亦似蜞丸土三百潮信與期

五雜俎數丸生海邊形似彭蜞取土作丸數滿三百而潮至人以爲候因名常在海沙中一曰沙丸有靑腳白腳二種爾雅翼南海之物感應經蟹屬名彭蚏以螯取土作丸從潮來至潮去或三百丸因名三百丸

百足蟹

善宛貢蟹百足四螯煮殻成膏勝鳯喙膠

述異記善宛國貢一蟹長九尺有百足四螯因名百足蟹煮其殻謂之螯膠勝於鳯喙膠並見雜俎防

行气尠毒莫佳於防肉殻多黃螯最利銛

陶隠居云蟹未被霜者甚毒以食茛故也然族類最多六足名跪四足名比皆有大毒濶殻而多黃者名防其螯最鋭斷物如芟刈焉五雜組殻兩端鋭而螯長不螯俗名曰防在雲間名曰黃甲雨航雜錄防肉殻多黃食之行風气造化權輿龍易骨蛇易皮麋鹿易角蟹易螯拆其螯足後復更生防漁書作蠘雲海蠘蟹屬甲廣兩角尖利螯長數寸無毛端有兩牙如剪刀遇物截之則斷故名螯有花文生時色綠熟則變紅殻有白花如繪肉白膏赤味不下於蟹解甲虛實亦與蟹同名有數種各以類聚漁人网取輒盈車舟五六月間鄕人空手入水探之隨取隨得作醢爲佳螯則另聚而鬻之以爲上羞作脯亦佳有冬蠘花蠘黃蠘靑腳蠘三目蠘四時皆有形多相似惟文色差別時候不同耳大者盈尺小者不下二三寸臍下之子宜膾

蝦

蝦代蛇睇亦兆兵歲須可杖尢繁厥系

水母目蝦詳前又蟹譜吳俗有蟹荒蝦兵之語以其披堅執鋭也歲或暴至則鄕人以爲兵證爾雅鰝大蝦出海中者長二三丈遊行則竪其須髙於水面故字從髙須長數尺可以織嶺表錄異劉恂曾登海舶入防樓忽見牕板懸二巨蝦殻頭尾鉗足具全各七八尺首占其一分觜尖利如鋒刃觜上有須如紅筯各長二三尺雙腳有鉗鉗麤如人大指長二尺餘上有芒刺如薔薇枝赤而銛硬手不可觸腦殻烘透彎環尺餘何止於杯盂也北戶錄滕循爲廣州刺史有客語循曰蝦須有一丈者堪作拄杖循不之信客去東海取須四尺以示循方伏其異交廣記吳有廣州刺史語滕修蝦須長一丈不之信其人後至東海取蝦須長四丈四尺封以示修一事而載小異又交趾蝦巨如柱須長七八尺者海濵以作拄杖甚佳陳剛中詩蝦鬛作笻杖廣韻蝦魚屬閩中有五色蝦梅蝦盧蝦泥蝦苗蝦又海中有管蝦梅蝦數千萬尾不及斤五六月間生一日可滿數十舟色白可愛泥蝦可爲醬並苗蝦皆極細不可辧五雜組吳越王宴陶谷蝦自龍蝦至綫蝦計亦不下三十餘種按龍蝦大者重二十餘斤須三尺餘可作杖漁書雲龍蝦一名蝦魁其首如龍有刺眼如蟹而大睂上起二角須長數尺兩傍共十腳腳末有爪爪上有毛徑寸黃金色負介昻藏體似小龍大可二三斤色綠碧炊熟硃紅須紅白相間味絕甘美鮮食尢佳出閩之鐘銅山間海蝦名最多黃蝦每兩相挿成對有金鉤班節沙蝦劍靑尾之類又有蝦姑蝦候各種𨿽不中俎皆蝦族也溪澗中亦有多產其大者產婦食之有乳鄕人呼爲狗蝦

躶步

螺名躶步負殻露行卵著石軟取輒堅貞浮於海際兆世升平

拾遺記有大螺名躶【裸同】步負其殻露行冷則復入其殻生卵著石則軟取之則堅明王之世則浮於海際焉

寄居

鸚鵡外遊有虫寄居益顏美志火炙出逋味蝦形鼄以匹鱆魚

異苑鸚鵡螺形如鳥常脫殻而遊朝出則有虫類蜘蛛入其殻中戴以行螺夕還則此虫出一名庾闡所謂鸚鵡外遊寄居負殻也按此螺出肉爲魚所食則殻出浮人因取作杯陶景云寄居虫益顏色美心志南州異物志寄居之虫如螺而有腳味似蝦形如鼄本無殻入空螺中戴以行觸之縮足如螺閉戶也火炙之乃出走又一種寄居蟹名蠣奴居蚌腹按孫愐云寄居在殻中者名曰蝞則寄居亦非一種王敬美閩部疏前人於海味最重鱆魚及寄生鱆魚卽浙之望潮也形𨿽不雅而味美於烏賊寄生最奇海上枯嬴殻存者寄生其中戴之而行形味似蝦細視之有四足兩螯又似蟹類得之者不煩剔取曵之卽出以肉不附也炒食之味亦脆美天地何所不有

海朮

南海水族有瑰其質前足左長右齒比櫛左取右嚙乃充口實大三尺餘其聲朮朮

酉陽雜俎南海有水族前左腳長右腳短口在脇旁背上常以左腳捉物置於右腳右腳中有齒嚙之方內於口大三尺餘其聲朮朮南人呼爲海朮

海扇

厥物甲形類箑俟花朝潮力乏張輪渠與波狎制杯盛醪𨿽滿猶匣

卽車渠韻防雲海中大貝背上壠文如車輪之渠故名車溝曰渠耳劉積霏雪錄海扇海中甲物也其形如扇背文如瓦屋三月三日潮盡乃出梵書謂之牟婆各揖拉婆李時珍云大蛤也大者長二三尺濶尺許厚二三寸殻外溝壠如蚶殻而深大皆縱文無橫文也殻內白晳如玉亦不甚貴畨人以飾器物李珣謂玉石類西國七寶之一蓋玉石中亦有車渠而此蛤似之耳沈存中筆談車渠大者如箕背有渠壠如蚶殻以作器致如白玉楊升庵丹鉛錄車渠作杯注酒滿口一分不溢試之果然

防

防似蛤薄橢毛殻名所從旌有前無卻

雨航雜錄防似小蛤而長匾殻有毛是物行有前無卻故名宗奭云順安軍界河中亦有之與馬刀相似肉頗冷人以作鮓食不堪致逺

蜆

蜆亦蚌屬能以殻飛別呼扁螺啟似朝暉

陳藏器云蜆處處有之小如蚌異色能候風雨以殻飛李時珍云蜆睍也殻內光耀如初出日采也隋書劉臻父嗜蜆呼爲扁螺

蟶

蟶生海泥可以田種或配淡菜細臛是供气味甘溫補虛導壅

海味索隠贊其形如淡菜而其堅也閣閣其肉如蝦蛤而其味也泊泊卽不謂之腥鯖亦可謂之肉臛固不尊之爲大嚼亦可稱之爲細鱷悠悠獨酌三嗅而作陳藏器云蟶生海泥中長二三寸大如指兩頭開李時珍雲海中小蚌其形長短大小不一與江湖中馬刀蜆相似其類甚多閩粵人以田種之候潮泥壅沃謂之蟶田呼其肉爲蟶腸漁書蟶蛤屬而大小不同殻薄而長肉中有髻有長鼻宜鮮食亦可爲脯有名竹蟶者長一二寸如小竹管然大者廣一二寸長十之生深海中有名丘望者以地名二三月間最肥味淡而爽與蛤相伯仲嘉祐本艸蟶補虛煮食去胸中邪熱煩悶飯後食之與服丹石人相宜治產後虛損

土鐵

殻如月哉生魄肉如鐵新凝液梅雨時收南產腴澤海味索隠土鐵歌土非土鐵非鐵肥如澤鮮如屑年來產自寧波城看時卻是嘉魚穴盤中个个瑪瑙烏席前一一丹丘血見者嘗飲者蘗舉杯喫飯兩相宜猩猩不惜廣長舌屠本畯云土鐵一名泥螺出南田者佳五月梅雨收制三吳士人酷嗜土鐵者謂不但喫飯飲酒卽防茶亦妙予嘗舉以爲笑

土肉

海丰土肉大如嬰臂卅足笄影五官不備

一統志土肉色黑大如小兒臂長四五寸有腹無口目有三十足如笄簪出海丰縣大海中

西施舌

獷殻如頤肉舚舕而化自鷾鴯久復差池旣儷女施亦方男儀惟其似之是以謚之

雨航雜錄西施舌一名沙蛤大小似車螯而肉自殻中出長可二寸如舌溫州公嘗與人食此戲曰西施舌如此亦不足美其人曰非也舌若能搬弄可稱張儀舌是物海燕所化久復爲燕其性熱漁書云西施舌狀如蚌殻色靑綠肉作銀紅似女子舌故名味淸甘有致作湯佳味

海參

爰有海參產於遼海以配海蜌牝牡形在功敵人微名因不攺

五雜組遼東海濵有之一名海男子其狀如男子勢然淡菜之對也其性溫補足敵人參故名人參一名人微

沙噀

蠕蠕頑質縮如桃栗沙噀沙蒜名殊物一去涎糅辛味美無匹

雨航雜錄沙噀塊然一物如牛馬腸髒頭長五六寸無目無皮骨但能蠕動觸之則縮小如桃栗徐復擁腫土人以沙盆糅去其涎腥雜五辣煮之脆美爲上味樂淸人名沙蒜

石勃卒

石屑胎來魚來形勃卒赬而隈膨腹兀兀互類奇侅雨航雜錄石勃卒形短圓三寸長四寸身赤腹泡急其形勃卒故名一名來魚或曰石屑入水所化周禮互物注謂有甲介者

異魚圖贊補卷下

閏集

摩竭大魚

摩竭大魚罟師莫幹瀛淵角鼻可與齊觀

四分律云摩竭大魚長三百由旬極大者長七百由旬智度論云昔有五百估客下海采寶值摩伽羅魚王開口見三日出白山羅列一是實日兩是魚眼海多【贊缺】

王照新志宋嘉祐末有人攜一巨魚入京師能作人言號曰海多衒耀市井間亦嘗召入禁中自誦雲海多風錯被漁人下网打住將在帝城中每日敎言語甚時放我歸去龍王傳與這底思量爾千回萬度後經李氏園中躍入池不可復獲是嵗黃河大決靈怪集吳郡漁者張胡於太湖釣得一巨魚腹上有丹書云九登龍門山三飲太湖水畢竟不成龍命負張胡子

海魚逸品總贊【凡二十種】

海實魚府巨細紛遊色味異系漁書是収

鱠楯

鱠之大者狀楯得名脯同嚼蠟市肆攸輕

烏頰赤鯮

二魚異產形味稍同色羣可辧或釣或罿

烏頰身防側視之則稍員厚鱗少骨多處水崖中漁人以釣得之色近黑上有刺數十枝長二三寸或亦借此以防患者赤鯮一名交鬛似烏頰而稍短結陣而至大小交錯因名交鬛色淺絳故又名赤味不下烏頰黒赤之分眾寡之異小者名紅翅蓋其子也

魚

身長骨弱性不樂羣豈懲鯧狎出處峻分

魚首圓鱗細身長骨弱大者數十觔或云性健不與諸魚爲羣故名雜書云鯧魚無定耦與眾魚狎

帶魚

佩帶誰遺皚如曵練奇其說者原始僊媛

帶魚生湥海中濶二三寸長可數尺色白如銀無鱗刺骨中有珠者名珠帶小者名帶絲皆因其狀似而名或云西王母渡東海侍女飛瓊腰帶爲大風所飄化此魚

竹魚

竹魚條生博二寸許色奪浮筠寒食斯取貫尖無唇疑其黨與

水棍松魚沙姜魚【贊缺】

祭與赤魚同類而異名五須者爲松三須者爲赤而赤殊勝雲沙姜魚身圓有鱗而白肉厚無刺呼爲飼子飰以其無骨便食但未免肉相耳

鰮魚波郎靑鱗

聚族𨿽三羣遊則一海若拯貧結夏可必

鰮魚身圓鱗厚長數寸波郎無鱗刺五六月間多結陣而來多者一网可售數百金漁人望海爲田此其一也靑鱗似鰮而薄至亦結羣天若以海利私此窮人者

黃雀白雀

飛躍貿形味隨气革昊頊乘權術黃白

黃雀似篛葉而薄色黃異苑云魚以八月化爲雀花魿娘哀

花魿身紋娘哀刺徑寸厥形醢供遠致

花魿大寸許上下身薄有花紋娘哀上有刺漁人或受其螫痛不可忍因致母戚故名形似魿而無花大如指皆可作醢行於四方

鱾魚

孟貢產鱾夷羞是供力反彎姜功配鹽龍

滇程記雲南百夷中有小孟貢江產鱾魚彼夷食之日禦百婦故夷性極滛貴賤俱數妻山中亦產彎姜餌一刀圭終其世斷絕人道土人以飼牡馬不之宦也何春逺渚紀聞宋徽宗時將軍蕭注破南蠻得其所養鹽龍長尺餘借以銀盤中置玉盂以玉箸摭海鹽飼之每鱗中出鹽則収用酒送一匕專興陽道魚

比鯽則大膚縷玉瑩以膾諸庖無異雋永【原贊】

宋祁益州方物略云魚出蜀江背鱗黑而膚理似王蜀人以爲膾味美

石鼈魚

鯫鱗幺質本不登俎以味見錄𨿽細猶捕【原贊】

方物略云石鼈魚似防防而小上春時出自石間庖人取爲奇味

魶魚【或云卽蝦】

有足若鯢大首長尾其啼如嬰緣木弗墜【原贊】

方物略云魶魚出西山溪谷及雅江狀似鯢有足能緣木其聲如兒啼蜀人豢之範鎭東齋筆錄蜀有魶魚善緣木有聲如啼孟子言緣木求魚是亦未聞此也

江蟯

介屬根植其名江蟯殻分碧瓣肉緣素毫

漁書江蟯生海泥中殻如花瓣而緣有根直植於泥白如豆芽殻軟肉邊有毛而白海味之佳者漳之詔安湖之海門皆有之郡中以爲珍羞



漳海泥生繁質小種異蚶田霜候枯槁

漁書泥似蚌而小惟漳浦詔安海中產焉不種而生采之不竭大不盈寸鮮作湯佳七八月間爲盛霜降則枯矣曬肉爲米可藏久用鹽連殻淹之可致遠沙蠶土穿

沙蠶類蚓味甘登俎別種土穿汁凝盛暑

漁書沙蠶一名鳯腸似蚯蚓而大生於海沙中首尾無別穴地而處發房飲露未嘗外見取者惟認其穴荷挿捕之鮮食味甘脯而中俎又一種名土穿生海泥中比沙蠶略大其尾小六月煮之堅如凍漳浦雲霄多有之蠡史曰沙蠶無筋骨之彊爪牙之利穴沙吸露尙不免見食於人者以味美也近聞有捕蟬食者亷而受殃口腹何厭之有土穿六月汁可成凍以視越中蒓菜四五月葉下有霜皆造物之至奇不隨俗炎涼者也

半體魚

廣武山麓漢髙殿前有井八角三魚泳旃其一半體云昔烹鮮刳腹圉圉新錄攸傳

陶朱新錄河南廣武山漢髙皇廟在其麓殿前有八角井曰漢泉井中有三魚一金鱗一黑鱗一如常而半體鱗肉與骨皆無獨其首全與二魚並游水中但其遊差緩不復有揚鬛撥剌之勢觀者憑欄俯窺𨿽異之而猶未審一日有墮井者因濾之遂得三魚鱗色如在水中時半體者五內皆無方大異之後復置井中至今三魚尙存俗傳漢髙皇食膾庖人治魚及半而楚軍至倉皇棄井中而遁語𨿽難信肰以刳魚而游泳亦可怪也

毬魚

朱崖之防有物鞠如貎形正號厥味雋腴

宋範正敏遁齋閒覽海中異物不知名者甚多世人大抵以狀名之朱崖之傍溪有物正如鞠大小質狀無異亦有紋如綫緣味極肥美土人但呼爲毬魚

異魚圖贊補閏集

