

月季花譜

淸評花館主

月季花先止數種﹐未爲世貴﹐考之花譜﹐種法未明。近得變種之法﹐愈變愈多﹐愈出愈妙﹐始於淸淮﹐延及大江南北﹐髙人雅士爲之品題。花則盡態﹐名亦日新。而吳下月季之盛﹐始超越古今矣。種類之多﹐幾與菊花方駕﹐而今之好月季者﹐更甚於菊。余有月季之癖﹐栽種之法﹐頗得其精。玆將生平歷試之法﹐著之以供同好。列目爲九﹕一曰澆灌﹐二曰培壅﹐三曰養胎﹐四曰修剪﹐五曰避寒﹐六曰扡插﹐七曰下子﹐八曰去虫﹐九曰品類。

澆灌第一

月季不宜過濕﹐亦不宜過幹﹐盆面發白卽澆以淸水。其水第一宜過冬臘水與黃梅雨水﹐否則尋常雨水亦可。若河水以石子數枚攪澄之﹐久儲聽用尢妙。至開花時澆以香茗﹐花更鮮美耐久。

培壅第二

月季性喜肥﹐其土以田﹑地兩土對和﹐拌以濃糞﹔或將土先用火燒過﹐置於日曬雨淋之處﹐隨時取用最妙。但尋常土澆肥得法亦可得好花。第一用隔年臘糞﹐次則儲三四月後用之亦可﹐新糞斷不可澆。春則七糞三水﹐夏則四糞六水﹐秋則六糞四水﹐冬則八糞二水。無論有蕊無蕊﹐每月須澆二次﹐且紅者喜肥尢甚﹐多澆一二次無妨。至十二月中﹐天气晴和﹐更宜以濃糞任意澆之﹐則不但足以禦寒﹐亦不致落葉﹐來春必早旺。但春初萌芽甫發及根邊始出新枝時﹐決不可澆糞﹐澆則萌頭焦黑﹐須俟枝長葉老方可。開花時亦不宜澆﹐澆則花心過盛反不能開。落花後必須澆糞﹐隨時察肥瘦而培壅之﹐當在得宜也。

養胎第三

夏日炎熱﹐花易開而少瓣。結蕊後宜移陰處﹐或上用蘆簾遮蓋﹐微透日光﹐庶花大而開久。

修剪第四

花幹抽條若聽其自然﹐則不特有礙生趣﹐且分花力而不茂旺。凡枝下垂﹐或向裏或兩枝互駢者﹐老梗枯朽無花者﹐均當按其向背﹐量其疏密﹐時加修剪。須四面條達﹐暢茂有致﹐且剪後數日必獲新枝。此系屢試屢驗﹐決不可忽也。

避寒第五

月季𨿽不畏寒﹐然不可令著風雪霜露。霜降後宜用蘆簾遮蓋﹐日者去之。至大寒時或掘松地土﹐將盆半埋土內﹐日夜均以蘆簾遮護﹐此足禦寒﹐且得地气﹐是最妙法。或移屋內﹐然須向陽之處﹐遇天气晴和﹐灑以淸水﹐至正月底乃出屋。

扡插第六

扡插當在三四月及六七月間﹐雨天乃扡插﹐他時不能也。扡插須擇半老旺枝﹐於枝末用指甲刮去靑皮幾分﹐插後置陰處﹐半月方可見日﹐時灑淸水﹐逾月乃用淡糞水澆之﹐兩月卽花。其土如用火燒過最妙﹐須拌以礱糠灰﹐或盆底鋪糠灰亦可﹐大約十土一灰。如由別處剪枝﹐須插於芋艿上﹐或蘿卜上﹑山芋﹑梨上﹐𨿽過夜入土亦無傷也。至貴品不易活者﹐入土後用金汁水半盞澆之﹐無不活者。

下子第七

近之變種均由下子。其紅種如漢宮春曉﹐白種如新春柳﹑春水綠波﹐俱黃種密波之子新變者。然下子蒔苗甚難。余未親試﹐未得其詳﹐姑述之以備博采。

去虫第八

以魚鮏艸密灑花葉﹐能去一切虫。如有細靑虫蝟集枝上傷花葉者﹐一經魚鮏艸水卽能淨。又有靑虫如蛀先卷花葉者﹐做繭後生息日繁﹐專食花葉﹐故一見捲葉卽宜搜剔。又有黃肚虫專傷枝梗﹐爲患尢甚﹐宜時時畱心殺之。倘壅以污物﹐不但根間易於生虫﹐且梗上必多白虱﹐故止宜淨土也。

品種第九

現在所有佳種列之如左﹕藍田碧玉﹝此種不宜過肥﹐每月澆糞兩次﹐比別種更宜淡﹞﹑金甌泛綠﹑朝霞散綺﹝卽羽士裝﹞﹑虢國淡妝﹑赤龍含珠﹝此種宜肥﹐否則花甚細小﹞﹑曉風殘月﹝卽新春柳﹐又云瓊臺淸品﹞﹑淡抹鵝黃﹝卽密波淡黃袍﹞﹑春水綠波﹝此種最易脫葉﹐宜爲透風開花時供屋內﹐夜必出露﹐否則葉脫。又﹐此與新春柳俱不宜過肥﹐澆法與藍田碧玉同﹞﹑六朝金粉﹑玉液芙蓉﹝卽水月妝﹐此種本無特異﹐以其色香兼擅﹐是以列於貴品﹐若春水綠波也。以上各種均別有丰姿﹐獨擅新異﹐爲上品之尢貴者。月季花多有色無香﹐惟水月妝香气更甚﹞﹑漢宮春曉﹑漢口黃﹑猩紅海棠﹑通艸寶相﹑南海天竹﹑姣容三變﹑雨過天靑﹑嶽陽三醉﹑珠盤詫彩﹑飛燕新妝﹑國色天香﹑銀紅牡丹﹑桃湖春曉﹑西施醉舞﹑朱衣一品﹑小玉樓﹝綠蝴蝶﹞﹑大富貴﹑黑葵﹑一撚紅﹝此種花心過盛難開﹐結蕊時不宜澆糞﹞﹑洞庭秋月﹑杏花天﹑紫驪珠﹑映日荷﹑宿雨含紅﹑丹桂飄香﹝卽千瓣黃﹞﹑楓葉蘆花﹑歡合巫山﹑綠珠春醉﹑血芽黃﹑金砂寶相﹑醉靑蓮﹑醉楊妃﹑粉妝波斯﹑銀紅卍字﹑七寶冠﹑佛骨回光﹑冰輪﹑秋水芙蓉﹑豆綠芙蓉﹑琪綠﹑綠葵﹑耬春﹑朱衣象笏﹑玉顏紅汗。以上各種亦均上品﹐此外種數甚繁﹐不及悉載。

