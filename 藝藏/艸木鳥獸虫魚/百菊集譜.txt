

欽定四庫全書

子部九

百菊集譜目錄

譜錄類三【艸木禽魚之屬】卷一

洛陽品類

虢地品類

吳中品類

石湖品類

卷二

禁苑及諸州品類

越中品類

列諸譜外之名

卷三

種藝

故事

雜說

方術

辧疑

古今詩話

卷四

歷代文章

唐宋詩賦

卷五【續添此一卷】

胡氏譜菊名

栽植

事實

張南軒菊賦

杜甫詩以甘菊名石決

卷六【此卷先爲五】

體題新詠

集句詩

【臣】等謹案百菊集譜六卷菊史補遺一卷宋史鑄撰鑄字顏甫號愚齋山陰人其書作於淳祐壬寅先成五卷越四年丙午續得赤城胡融譜乃移原書第五卷

爲第六卷

而摭融譜爲第五卷

又四年庚戌更爲補遺一卷觀其自題作補遺之時已攺名爲菊史矣而此仍題百菊集譜豈當時刋板已成不能更易耶首列諸菊品目一百三十一種附注者三十二種又一花四名一花五名者二種冠於捲端不入卷帙第一卷

爲周師厚劉防史正志範成大四家所譜第二卷

爲沈競譜及鑄所撰新譜三卷爲種萟故事雜說方術辧疑及古今詩話四卷爲文章詩賦五卷卽所增胡融譜及栽植事實附以張栻賦及杜甫詩話一條六卷爲鑄詠菊及集句詩補遺一卷則雜采所續得文類也書不成於一時故編次頗無體例然其搜羅亦可謂博矣乾隆四十三年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

百菊集譜序

萬卉蕃廡於大地惟菊傑立於風霜中敷華吐芬出乎其類所以人皆貴之至於名公佳士作爲譜者凡數家可謂討論多矣鑄晚年亦愛此成癖且欲多識其品目未免周詢博采有如元丰中鄞江周公【師厚】所記洛陽之菊二十有六品【卽洛陽花木記】崇寧中彭城劉公【】所譜虢地之菊三十有五品淳熈乙未者郎史公【正志】所譜吳門之菊二十有八品淳熈丙午大參範公【成大】所譜石湖之菊三十有六品近而嘉定癸酉吳中沈公【闕】乃摭取諸州之菊及上至於禁苑所有者總九十餘品以著於篇【菊名篇第四】亦一譜也凡此一記四譜俱行於世【此外義有文保雍一譜求之未見】鑄自端平至於淳祐凡七年間始得諸本且每得一本快覩諦玩竊有疑焉如九華一品此正供淵明所賞者也在昔先生所植甚多嘗以是形於九日詩序今也幾歷千載其名猶聞於杭越間流芳不絕然愚求於記譜中柰何皆闕之豈彼四方之廣土此品未嘗有邪豈道裏限隔此名或呼之異邪豆羣賢作譜采訪有所未至邪胡爲品目之未備吁可怪也於是就吾鄕徧涉秋園搜拾所有悉市種而植之俟其花盛開乃備述諸形色而紀之有疑而未辧則問於好事而質之夫如是則古稱九華者於斯復見矣且至於四十品【若濫號假名者不與其數】是爲越譜至此一記五譜班班品列名曰百菊集譜【今去其重復凡有百六十三名】今則特加種藝與夫故事詩賦之類畢萃於此庶幾可以並廣所聞云時淳祐壬寅夏五旣望愚齋史鑄序

欽定四庫全書

百菊集譜卷首

諸菊品目

九華菊【名見陶淵明集今以此品居首者尊古也】

佛頂菊【亦名佛頭菊黃佛頂大佛頂小佛頂樓子佛頂夏月佛頂】禦愛黃

禦袍黃【深色淺色】

禦衣黃

勝金黃【大金黃小金黃】

側金盞

金絲菊

金錢菊【大金錢小金錢千葉小金錢單葉小金錢賽金錢】金鈴菊【亦名塔子菊大金鈴小金鈴夏金鈴秋金鈴】金萬鈴【夏萬鈴秋萬鈴】

金塾菊

金盞銀臺【亦名水仙菊】

金盞金臺

金杯玉盤

金井銀欄

金井玉欄

滴滴金【夏菊也】

滿堂金

銷金菊

銷金北紫

銷銀黃菊

玉盤盂

玉鈴菊

玉甌菊

玉盆菊

銀盤菊

輪盤菊

銀臺菊

銀盆菊

珠子菊

水晶菊

玉毬菊

繡毬菊

毬子黃

錦菊

繡菊

疊金黃【亦名明州黃】

疊羅黃

白疊羅

垂絲菊【黃色】

垂絲粉紅

鋪茸菊

蹙綫菊

荔枝菊【白荔枝】

銀杏菊

橙黃菊

柑子菊

枇杷菊

宻友菊

酴醿菊【黃色白色】

木香菊【黃色白色】

丁香菊

桃花菊

牡丹菊

素馨菊【黃色白色】

棣棠菊

茉莉菊

薔薇菊

蓮花菊【附荷菊】

芙蓉菊

雞冠菊

蠟梅菊

松菊

柿葉菊

栁條菊

樝子菊

茱萸菊

艾菊

龍腦菊

新羅菊【黃色白色】

鄧州黃

鄧州白

明州黃

泰州黃

淮南菊

襄陽紅

大笑菊【大笑亦一花名】

笑靨菊【黃色白色】

喜容菊【黃色白色】

添色喜容【喜容千葉】

都勝菊

纒枝菊【黃色白色】

徘徊菊

甘菊

野菊【黃色白色】

藤菊【亦名一丈黃】

寒菊【黃色白色】

春菊

五月菊

九日菊

十月白

十樣菊

黃二色

紅二色

樓子菊

鞍子菊

腦子菊

麝香黃【白麝香】

燕脂菊

粉團菊

淩風菊

朝天菊

月下白

楊妃菊【粉紅色】

楊妃裙【黃色】

太眞黃

孩兒菊【黃色白色粉紅色】

波斯菊

鴛鴦菊

鷺鷥菊

鵝兒菊

鵝毛菊

蜂兒菊

蜂鈴菊

碧蟬菊

合蟬菊

五色菊

紫菊

順聖淺紫

石菊【其色有三故附於此】

丹菊【九月開】

紅菊【五月開附幹紅菊】

碧菊

靑心菊

單心菊

黃簇菊

鐵腳黃鈴菊

黑葉兒菊

鈸兒菊

釵頭菊

右一百三十一名間於其下又有附注者三十二是總計一百六十三名也然世謂此花有七十二品若以此數求其一州之所有則不足若求於四方則逺出此數之外蓋菊之爲態栽植年深茍得其宜則其間形色或有變易者故種類滋多命名非一殆不可以數計也況遐方異俗所呼不同或一品至於有三四名者以是考之則知此品目猶未免有重複也覽者當知之

一種而五名

藤菊

一丈黃

枝亭菊

棚菊

朝天菊

一種而四名

九華菊【兩層者】

一笑菊【單層者】

批杷菊

栗葉菊

【凡一種有二三名者各見於逐品之下更不再表出】

百菊集譜卷首

欽定四庫全書

百菊集譜卷一

宋史鑄撰

洛陽品類

鄞江周師厚【愚齋云公因倅洛陽作洛陽花木記愚今於記中惟摭取菊名列於此若乃諸形狀據元本皆不該】

菊【單葉】

金鈴菊

紫榦子

萬鈴菊

毬子菊

雞冠菊

地棠菊

千葉大黃菊

五色菊

粉紅菊

碧菊

千葉晚紅菊

黃簇菊

柿葉菊

靑心菊

葉紅菊

黃窠廷子

探白子

白菊

六月紫菊

紅香菊

釵頭菊

紫菊【亦謂之旱蓮】

金錢菊【一名夏菊】川金錢【深紅色單葉】川剪金

虢地品類

彭城劉撰譜【愚齋云公因至伊水旅寓見菊作此】

敍曰艸木之有花浮冶而易壊凡天下輕脆難久之物者皆以花比之宜非正人達士堅操篤行之所好也然余嘗觀屈原之爲文香艸龍鳳以比忠正而菊與菌桂荃蕙蘭芷江蘺同爲所取又松者天下嵗寒堅正之木也而陶淵明乃以松名配菊連語而稱之夫屈原淵明實皆正人達士堅操篤行之流至於菊猶貴重之如此是菊𨿽以花爲名固與浮冶易壊之物不可同年而語也且菊有異於物者獨以秋花悅茂於風霜搖落之時此其得時者異也云云說疑曰或謂菊與苦薏有兩種疑今譜中或有非菊者也然余嘗讀陶隠居之說以謂莖紫色靑作蒿艾气爲苦薏今余所記菊中𨿽有莖靑者然而爲气香味甘枝葉纎少或有味苦者而紫色細莖亦無蒿艾气今人間相傳爲菊其已久矣故未能輕取舊說而棄之也日華子曰花大者爲甘菊花小而苦者爲野菊若種園蔬肥沃之處復同一體是小可變而爲甘也如是則單葉變而爲千葉亦有之矣若夫馬藺爲紫菊瞿麥爲大菊烏喙苗爲鴛鴦菊蔙覆花爲艾菊與其他妄濫而竊菊名者皆所不取云【愚齋云鮦陽居士所編復雅詞云鴛鴦菊乃豆蔲花也其花類百合而小比牽牛花差大紅紫色中心有雙須須之端爲雙鴛鴦之形其葉如菊葉而極大淮南二三月開花】

定品曰或問菊奚先曰先色與香而後態然則色奚先曰黃黃者中之色其次莫若白陳藏器云白菊生平澤花紫者白之變紅者紫之變也此紫所以爲白之次而紅所以爲紫之次或曰花以艷媚爲悅而子以態爲後歟曰吾嘗聞於古人矣妍卉繁花爲小人而松竹蘭菊爲君子安有君子而以態爲悅乎至於具香與色而又有態是猶君子而有威儀也菊之黃者未必皆勝而置於前者重其色也菊之白者未必皆劣而列於中者次其色也

龍腦菊一名小銀臺出京師類金萬鈴而葉尖其色類紫郁金而外葉純白其香气芬烈似龍腦【其中稱葉者謂花頭上葉也非枝葉之葉】定品云菊有名龍腦者具色與香而態不足者也然余以此爲之冠者亦君子貴其質焉

新羅菊一名玉梅一名倭菊出海外千葉純白長短相次而花葉尖薄鮮明瑩徹若瓊瑤然

都勝菊出陳州鵝黃千葉葉形圓厚有雙紋而內外大小重疊相次凡菊無態度者枝葉累之也此菊細枝少葉嫋嫋有態故以都勝目之

禦愛菊出京師或云出禁中一名笑靨一名喜容淡黃千葉葉有雙紋齊短而闊葉端有兩缺內外鱗次

玉毬菊出陳州多葉白花近蘂防有紅色花外大葉有雙紋瑩白齊長而蘂中小葉如剪茸以玉毬目之者以其有圓聚之形也

玉鈴菊純白千葉中有細鈴

金萬鈴深黃千葉而葉有鐸形或有花宻枝偏者謂之鞍子菊實與此花一種

大金鈴深黃有鈴如鐸形花爲五出細花下有大葉承之

銀臺菊出洛陽葉有五出而下有雙紋白葉承之初疑與龍腦菊一種但花形差大且不甚香

棣棠菊出西京深黃雙紋多葉自中至外長短相次如千葉棣棠狀大於諸菊一枝叢生至十餘朶顏色鮮好

蜂鈴菊千葉深黃花形圓小而中有鈴葉擁聚蜂起細視若有蜂窠之狀

鵝毛菊淡黃纎細如毛生於花萼上自內自外葉皆一等但長短上下有次爾

毬子菊深黃千葉尖細重疊皆有倫理一枝之杪叢生百餘花若小毬諸菊最小無過此者

夏金鈴出西京開以六月深黃千葉與金萬鈴相類而花頭瘦小不甚鮮茂蓋以生非時故也

秋金鈴出西京深黃雙紋重葉花中細蘂皆出小鈴萼中其萼亦如鈴葉

金錢菊出西京深黃雙紋重葉似大金菊而花形圓齊頗類滴滴金

鄧州黃單葉雙紋深於鵝黃淺於郁金中有細葉出鈴萼上形似鄧州白但差小爾【愚齋云本艸圖經有鄧州菊花】

薔薇菊深黃雙紋單葉如野薔薇有黃細蘂出小鈴萼中枝榦差細葉有支股而圓

黃二色鵝黃雙紋多葉一花之間自有深淡兩色甚類薔薇菊惟形差小近蘂多有亂葉

甘菊生雍州川澤深黃單葉閭巷之人且能識之固不待記而後見也余竊謂古菊陶淵明張景陽謝希逸潘安仁等或愛其香或詠其色或采於東籬或泛於酒斚疑皆今之甘菊也

酴醿菊出相州純白千葉自中至外長短相次花之大小正如酴醿

玉盆菊出滑州多葉黃心內深外淡而下有闊白大葉連綴承之有如盆盂中盛花狀

鄧州白單葉雙紋白花中有細蘂出鈴萼中葉皆尖細相去稀疎香比諸菊甚烈蓋鄧州菊潭所出

白菊單葉白花蘂與鄧州白相類但花葉差闊相次圓宻而枝葉麄繁人未識者謂爲鄧州白後較見其異故譜中別開鄧州白而正其名曰白菊

銀盆菊出西京花中皆細鈴鈴葉之下別有雙紋白葉故謂之銀盆

順聖淺紫出陳州鄧州多葉葉比諸菊最大一花不過六七葉而每葉盤疊凡三四重花葉空處間有筒葉輔之餘所記菊中惟此最大

夏萬鈴出鄜州開以五月紫色細鈴生於雙紋大葉之上按靈寶方曰菊花紫白陶隱居云五月采今此花紫色而開於夏是得時也

秋萬鈴出鄜州千葉淺紫其中細葉盡爲五出鐸形而下有雙紋大葉承之

綉毬菊出西京千葉紫花花葉尖闊相次叢生如金鈴菊中鈴葉之狀

荔枝菊枝紫出西京千葉紫花葉捲爲筒【謂花葉也凡菊鈴葉有五出皆如鐸鈴之形又有捲生爲筒無尖缺者故謂之筒葉】大小相間凡菊鈴並蘂皆生托葉之上葉背乃有花蕚與枝相連而此菊上下左右攢聚而生故俗以爲荔枝者以其花形正圓故也花有紅者與此同名

垂絲粉紅出西京千葉葉細如茸攢聚相次花下亦無托葉

楊妃菊粉紅千葉散如亂茸而枝葉細小嫋嫋有態合蟬菊粉紅筒葉花形細者與蘂雜比方盛開時筒之大者裂爲兩翅如飛舞狀一枝之杪凡三四花

紅二色出西京千葉深淡紅叢有兩色而花葉之中間生筒葉大小相映方盛開時筒之大者裂爲二三與花葉相雜比茸茸然

桃花菊粉紅單葉中有黃蘂其色正類桃花開於諸菊未有之前

【自龍腦第一至桃花第三十五皆是依元木之次第也其間銀臺白菊桃花三種不該所開之時惟夏萬鈴開於五月夏金鈴開於六月餘三十種皆於九月開也】

敍遺曰余聞有麝香菊者黃花千葉以香得名有錦菊者粉紅碎花以色得名有孩兒菊者粉紅靑萼以形得名有金絲菊者紫花黃心以蘂得名嘗訪於好事求於園圃旣未之見故特論其名色列於記花之後

補意曰余疑古之菊品未若今日之富也嘗聞於蒔花者云花之形色變易如牡丹之類嵗取其變者以爲新今此菊亦疑所變也

吳中品類

吳門老圃史正志撰譜【愚齋云公退朝歸休治圃栽菊作此】

敍曰菊艸屬也以黃爲正是以槪稱黃花所宜貴者苗可以菜花可以藥囊可以枕釀可以飲所以髙人隱士籬落畦圃之間不可無此花也陶淵明植於三徑采於東籬裛露掇英泛以忘憂鐘防賦以五美謂圓華髙懸準天極也純黃不雜后土色也早植晚發君子徳也冒霜吐頴象勁直也杯中體輕【愚按歐陽詢藝文類聚所引作流中輕體】神僊食也其爲所重如此然品類有數十種而白菊一二年多有變黃者余在三水植大白菊百餘株次年盡變爲黃花云云

黃

大金黃心宻花瓣大如大錢

小金黃心防紅花瓣鵝黃葉翠大如眾花

佛頭菊無心中邊亦同

小佛頭同上防小又云疊羅黃

金墪菊比佛頭頗瘦花心防窪

金鈴菊心防靑紅花瓣鵝黃色葉小又云明州黃深色禦袍黃心起突色如深鵝黃

淺色禦袍黃中深

金錢菊心小花瓣稀

毬子黃中邊一色突起如毬子

棣棠菊色深黃如棣棠狀比甘菊差大

甘菊色深黃比棣棠頗小

野菊細瘦枝柯凋衰多野生亦有白者

白

金盞銀臺心突起深黃四邊白

樓子佛頂心大突起似佛頂四邊單葉

添色喜容心防紅花瓣宻且大

纒枝菊花瓣薄開過轉紅色

玉盤菊黃心突起淡白緣邊

單心菊細花心瓣大

樓子菊層層狀如樓子

萬鈴菊心茸茸突起花多半開者如鈴

腦子菊花瓣防縐縮如腦子狀

荼防菊心靑黃防起如鵝黃淺色

雜色紅紫

十樣菊黃白雜樣亦有防紫花頭小

桃花菊花瓣全如桃花秋初先開色有淺深深秋亦有白者

芙蓉菊狀如芙蓉亦紅色

孩兒菊紫萼白心茸茸然葉上有光與他菊異夏月佛頂菊五六月開色防紅

後敍曰花有落者有不落者蓋花瓣結宻者不落盛開之後淺黃者轉白而白色者漸轉紅枯於枝上花瓣扶疎者多落盛開之後漸覺離披遇風雨撼之則飄散滿地矣云云

石湖品類

石湖範成大撰譜【並序】

山林好事者或以菊比君子其說以爲嵗華晼晚艸木變衰乃獨奕然秀發傲睨風露此幽人逸士之操𨿽寂寥荒寒而味道之腴不攺其樂者也神農書以菊爲養性上藥能輕身延年南陽人飲其潭水皆壽百嵗使夫人者有爲於當年醫國庇民亦猶是而已菊於君子之道誠有臭味哉云云

黃花

勝金黃一名大金黃菊以黃爲正此品最爲丰縟而加輕盈花葉防尖但條梗纎弱難得團簇作大本須畱意扶植乃成

疊金黃一名明州黃又名小金黃花心極小疊葉穠宻狀如笑靨花有富貴气開早

棣棠菊一名金防子花纎穠酷似棣棠色艷如赤金它花色皆不及蓋奇品也窠株不甚髙金陵最多

疊羅黃狀如小金黃花葉尖瘦如剪羅縠三兩花自作一髙枝出叢上意度瀟灑

麝香黃花心丰腴傍短葉宻承之格極髙勝亦有白者大略似白佛頂而勝之逺甚吳中比年始有

千葉小金錢略似明州黃花葉中外疊疊整齊心甚大

太眞黃花如小金錢色鮮明

單葉小金錢花心尢大開最早重陽前已爛漫垂絲菊花蘂深黃莖極柔細隨風動揺如垂絲海棠鴛鴦菊花常相偶葉深碧

金鈴菊一名荔枝菊舉體千葉細瓣簇成小毬如小荔枝枝條長茂可以攬結江東人喜種之有結爲浮圖樓閣髙丈餘者余頃北使過欒城其地多菊家家以盆盎遮門悉爲鸞鳯亭臺之狀卽此一種

毬子菊如金鈴而差小二種相去不逺其大小名字出於栽培肥瘠之別

小金鈴一名夏菊花如金鈴而極小無大本夏中開藤菊花宻條柔以長如藤蔓可編作屏障亦名棚菊種之坡上則垂下裊數尺如纓絡尢宜池潭之瀕【愚齋按沈氏菊譜後有補遺云吉州太和有菊蔓生名一丈黃土人引以爲屏】

十樣菊一本開花形模各異或多葉或單葉或大或小或如金鈴往往有六七色以成數通名之曰十樣衢嚴間花黃杭之屬邑有白者

甘菊一名家菊人家種以供蔬茹凡菊葉皆深緑而厚味極苦或有毛惟此葉淡緑柔瑩味防甘咀嚼香味俱勝擷以作羮及泛茶極有風致天隨子所賦卽此種花差勝野菊甚美本不系花

野菊旅生田野及水濱花單葉極瑣細

白花

五月菊花心極大每一須皆中空攢成一匾毬子紅白單葉繞承之每枝只一花徑二寸葉似同蒿夏中開近年院體畫艸虫喜以此菊寫生

金杯玉盤中心黃四傍淺白大葉三數層花頭徑三寸菊之大者不過此本出江東比年稍移栽吳下此與五月菊二品以其花徑寸特大故列之於前

喜容千葉花初開防黃花心極小花中色深外防暈淡欣然丰艷有喜色甚稱其名久則變白尢耐封殖可以引長七八尺至一丈亦可攬結白花中髙品也

禦衣黃千葉花初開深鵝黃大略似喜容而差疎瘦久則變白

萬鈴菊中心淡黃防子傍白花葉繞之花端極尖香尢淸烈

蓮花菊如小白蓮花多葉而無心花頭疎極蕭散淸絕一枝只一葩緑葉亦甚纎巧

芙蓉菊開就者如小木芙蓉尢穠盛者如樓子芍藥但難培植多不能繁橆

茉莉菊花葉繁縟全似茉莉緑葉亦似之長大而圓淨

木香菊多葉略似禦衣黃初開淺鵝黃久則淡白花葉尖薄盛開則防捲芳气最烈一名腦子菊

酴醿菊細葉稠疊全似酴醿比茉莉差小而圓艾葉菊心小葉單緑葉尖長似蓬艾

白麝香似麝香黃花差小亦丰腴韻勝

白荔枝與金鈴同但花白耳

銀杏菊淡白時有防紅花葉尖緑葉全似銀杏葉波斯菊花頭極大一枝只一葩喜倒垂下久則防捲如發之鬈

佛頂菊亦名佛頭菊中黃心極大四傍白花一層繞之初秋先開白色漸沁防紅

桃花菊多葉至四五重粉紅色濃淡在桃杏紅梅之間未霜卽開最爲妍麗中秋後便可賞以其質如白之受采故附白花

燕脂菊類桃花菊深紅淺紫比燕脂色尢重比年始有之此品旣出桃花菊遂無顏色蓋奇品也姑附白花之後

紫菊一名孩兒菊花如紫茸叢茁細碎防有菊香或云卽澤蘭也以其與菊同時又常及重九故附於菊

百菊集譜卷一

欽定四庫全書

百菊集譜卷二

宋史鑄撰

諸州及禁苑品類

吳人沈競撰譜【元本列爲六篇愚今乃分入集譜諸門】

潛山朱新仲有菊坡所種各分品目玉盤盂與金鈴菊其花相次又有春菊花小而防紅者有佛頭菊花不作瓣而爲小筩樣者有枇杷菊葉似枇杷花似金盞銀盤而極大卻不甚香有丁香菊花小而外紫內白者

至今舒州菊多品如蜂兒菊者鵝黃色水晶菊者花面甚大色白而透明又有一種名末利菊者初開花小四瓣如末利旣開花大如錢

潛江品類甚多有鋪茸菊色緑其花甚大光如茸二月間開

今臨安有大笑菊其花白心葉葉如大笑或云卽枇杷菊

頃在長沙見菊亦多品如黃色曰禦愛笑靨孩兒黃滿堂金小千葉丁香壽安眞珠白色曰疊羅艾葉毬白餅十月白孩兒白銀盆大而色紫者曰荔枝菊又有五月開者

他處有所謂十樣菊者一叢之上開花凡十種如大金錢小金錢金盞銀盤則在在有之

如婺女則有銷金北紫菊紫瓣黃沿銷銀黃菊黃瓣白沿有幹紅菊花瓣幹紅四沿黃色卽是銷金菊三菊乃佛頭菊種也

浙間多有荷菊日開一瓣開足成荷花之形眾菊未開則不開眾菊已謝則不謝又有腦子菊其香如腦子花色黃如小黃菊之類又有茱萸菊麝香菊水僊菊水僊者卽金盞銀臺也

金陵有松菊枝葉勁細如松其花如碎金層出於宻葉之上予在豫章嘗見之

臨安西馬城【一作塍】園子每嵗至重陽謂之鬭花各出奇異有八十餘種予不暇悉求其名有爲予於禁中大園子得菊品近六十種多與外間同名者姑次第之

禦袍黃菊【大花頭】

禦衣黃【小花頭】

白佛頭【花早】

黃佛頭【花晚】

黃新羅

白新羅

戴笑菊【卽大笑菊】

橙子菊

薔菊

末利菊

樝子菊【花小色黃香如樝子】

大金錢

小金錢

金盞銀臺

金盞金臺

明州黃

泰州黃

黃素馨

白素馨

黃木香

白木香

牡丹菊

黃酴醿

白酴醿

大金黃

小金黃

夏菊【花與佛頭一同五月開】

桃花菊【八月開】

銷金菊

金鈴菊

蹙綫菊

燕脂菊

白喜容

黃喜容

黃笑靨

白笑靨

金井銀欄

金井玉欄

鵝兒菊

棣棠菊

丁香菊

萬鈴菊【蘇州出髙枝兒】

玉盆菊

鐵腳黃鈴

黑葉兒

輕黃菊

黃纒枝

白纒枝

勝金黃

賽金錢

早紫菊【四月】

旱蓮菊

圓菊

柳條菊

枝亭菊【枝梗甚長用杖子撐卽籬菊一丈黃】鞍子菊【雙心兒牽長】

碧蟬菊【靑色】

鈸兒菊【一種紫梗開早一種靑梗開晚】

越中品類

山陰菊隱史鑄撰譜

【以下諸菊之次第所排近似失序此蓋粗以形色之髙下而爲列非徒狥名而已比之前後二目不同凡菊之開其形色有三節不同謂始中末也今譜中所紀多紀其盛開之時】

黃色

勝金黃花頭大過折二錢明黃瓣靑黃心瓣有五六層花片比大金黃差小上有細脈枝杪凡三四花一枝之中有少從蘂顏色鮮明玩之快人心目

大金錢【開遲】大僅及折二心瓣明黃一色其瓣五層此花不獨生於枝頭乃與葉層層相間而生香色與態度皆勝

金絲菊花頭大過折二深黃細瓣凡五層一簇黃心甚小與瓣一色顏色可愛名爲金絲者以其花瓣顯然起紋綹也十月方開【此花根荄極壯】

小金黃花頭大如折二心瓣黃皆一色開未多日其瓣鱗鱗六層而細態度秀麗經多日則面上短瓣亦長至於整整而齊不止六層蓋爲狀先後不同也如此【綠葉頗小】

宻友菊花頭大過折三明黃闊片花瓣形色不在諸品之下初開時長短不齊開及其盛乃齊至於六層其中如抽芽數條短短小心與瓣爲一色狀如春間黃宻友花窠株低矮【緑葉最繁宻見霜則周圍葉緑變紫色】

橙菊【亦名金毬菊】此品花瓣與諸菊絕異含蘂之時狀如粉菊黃色不甚深其瓣成筩排豎生於萼上後乃開作小片婉孌至於成眾瓣之下又有統裙一層承之亦猶橙皮之外包也其中無心【愚齋云據愚視之橙黃菊與粉菊必是一種但橙小粉大及色異耳】

大金黃花頭大如折三錢心瓣黃皆一色其瓣五六層花片亦大一枝之杪多獨生一花枝上更無從蘂【緑葉亦大其梗濃紫色】

側金盞此品類大金黃其大過之有及一寸八分者瓣有四層皆整齊花片亦闊大明黃色深黃心一枝之杪獨生一花枝中更無從蘂名以側金盞者以其花大而重欹側而生也【緑葉亦大其梗淡紫】

小金錢【開早】大於小錢明黃瓣深黃心其瓣齊齊三層花瓣展其心則舒而爲筩

禦愛黃花頭大如小錢淡黃色其狀與禦袍黃相類但此花瓣頗細凡五六層【向上二三層黃色鮮明向下層則色帶防白】層層鱗次不齊心乃明黃色其細小料十餘縷耳

禦袍黃花頭大如小錢淡黃色其狀略觀之與禦愛黃相類但此花瓣頗闊凡五層【此色上下層同】上下層層稍齊心乃深黃色比之禦愛黃細視則不同況此心又有大小之別

黃佛頭花頭不及小錢明黃色狀如金鈴菊中外不辧心瓣但見混同純是碎葉突起甚髙又如白佛頭菊之黃心也

九日黃大如小錢黃瓣黃心心帶防靑瓣有三層狀類小金錢但此花開在金錢之前也開時或有不甚盛者惟地土得宜方盛【緑葉甚小枝梗細瘦】

黃寒菊花頭大如小錢心瓣皆深黃色瓣有五層甚細開至多日心與瓣並而爲一不止五層重數甚多聳突而髙其香與態度皆可愛狀類金鈴菊差大耳

荔枝菊花頭大於小錢明黃細瓣層層鱗次不齊中央無心須乃簇簇未展小葉至開徧凡十餘層其形頗圓故名荔枝菊此香淸甚姚江士友云其花黃狀似楊梅

茱萸菊【闕】

末利菊花頭巧小淡淡黃色一蘂只十五六瓣【或至二十片】一防緑心其狀似末利花不類諸菊葉卽菊也每枝條之上抽出十餘層小枝枝皆簇簇有蘂

艾菊【闕】

金鈴菊花頭甚小如鈴之圓深黃一色其榦之長與人等或言有髙近一丈者可以上架亦可蟠結爲塔故又名塔子菊一枝之上花與葉層層相間有之不獨生於枝頭【緑葉尖長七出凡菊葉多五出例皆不該】

甘菊陶隱居云菊有兩種一種莖紫气香而味甘一種靑莖作蒿艾气而味苦日華子亦云菊有兩種花大气香莖紫者爲甘菊花小气烈莖靑者名野菊楊損之云甘者入藥苦者不任史氏譜云甘菊色深黃野菊枝柯細瘦劉氏譜云甘菊深黃單葉閭巷人能識之固不待記而知竊謂古菊陶淵明等采於東籬泛於酒斚疑皆今之甘菊也今據本艸諸書所載二者較然可見矣

滴滴金【夏菊也】花頭巧小或有如折二大者蓋所產之地不同也花瓣最細凡二三層明黃色心乃深黃中有一防防緑自六月開至八月俗說徧地生苗者由花梢頭露水滴而出也故名滴滴金予嘗與好事者斸地驗其根其根卽無聯屬方知此說不妄

野菊【亦有三兩種】花頭甚小單層心與瓣皆明黃色枝莖極細多依倚他艸木而長【上聲緑葉七出】又有一種其花初開心如旱蓮艸開至涉日則旋吐出蜂須周圍茸然如蓮花須之狀枝莖頗大【緑葉五出吾鄕能仁寺側府城墻上最多】白色

九華菊此品乃淵明所賞之菊也今越俗多呼爲大笑其瓣兩層者本曰九華白瓣黃心花頭極大有闊及二寸四五分者其態異常爲白色之冠香亦淸勝枝葉疎散九月半方開昔淵明嘗言秋菊盈園其詩集中僅存九華之一名【今以重瓣大笑爲九華此得於諸士友之說凡畦丁率皆不知若姚江士夫又稱九華爲大佛頂或謂九華緑葉與諸菊葉不相類疑非菊之正品然愚嘗觀本艸圖經所晝鄧州菊衡州菊此二名品亦皆是混淨之葉未見其有出稜角者且古人別菊惟在於臭味豈拘拘論其葉哉】

大笑菊白瓣黃心夲與九華同種其單層者爲大笑花頭差小不及兩層者之大其葉類栗木葉亦名栗葉菊

佛頂菊大過折二或如折三單層白瓣突起淡黃心初如楊梅之肉蕾後皆舒爲筩子狀如蜂窠末後突起甚髙又且最大枝榦堅麄葉亦麄厚又名佛頭菊【一種每枝多直生上只一花少有旁出枝一種每一枝頭乃分爲三四小枝各一花】

淮南菊先得一種白瓣黃心瓣有四層上層抱心防帶黃色下層黯淡純白大不及折二枝頭一簇六七花後又得一種淡白瓣淡黃心顏色不相染心瓣有四層一枝攢聚六七花其枝杪六花如六面仗鼓相抵然惟中央一花大於折三餘者稍小予視之疑非一種園丁乃言所產之地力有不同也大率此花自有三節不同初開花面防帶黃色中節變白至十月開過見霜則變淡紫色且初開之瓣只見四層開至多日乃至六七層花頭亦加大焉

酴醿菊【闕】

木香菊大過小錢白瓣淡黃心瓣有三四層頗細狀如春架中木香花又如初開纒枝白但此花頭舒展稍平坦耳亦有黃色者

粉菊【亦名玉毬菊】此品與諸菊絕異含蘂之時淺黃色又帶防靑花瓣成筩排竪生於萼上其中央初看一似無心狀如橙菊盛開則變作一純白色其形甚圓其香頗烈至白瓣雕謝方見瓣下有如心者甚大其白瓣皆匼匝出於上也經霜則變紫色尢佳【緑葉甚麄其梗柔原本闕弱】

開則短至

多日則防出近於齊長巧小淡黃心瓣凡五層開至末後則瓣增多至於七層側看如千葉白蓮其態秀麗枝條婀娜其葉稍宻亦名甌子菊見霜則色變淡紫

玉甌菊或言甌子菊卽纒枝白菊也其開層數未及多者以其花瓣環拱如甌盞之狀也至十月經霜則變紫色

金盞銀臺大如折二此以形色而爲名也惟初開似之爛開則其狀輒變

寒菊大過小錢短白瓣開多日其瓣方增長明黃心心乃攢聚碎葉突起頗髙枝條柔細十月方開

徘徊菊淡白瓣黃心色帶防緑瓣有四層初開時先吐瓣三四片只開就一邊未及其餘開至旬日方及周徧花頭乃見圓按字書徘徊爲不進此花之開亦若是矣其名不妄十月初方開或有一枝花頭多者至攢聚五六顆近似淮南菊

銀盤菊白瓣二層黃心突起頗髙花頭或大或小不同想因其地有肥瘠之故也

輪盤菊【闕】

紅色

桃花菊【又名桃紅菊】花瓣如桃花粉紅色一蘂凡十三四片開時長短不齊經多日乃齊其心黃色內帶防緑此花齅之無香惟撚破聞之方知有香至中秋便開開至十餘日漸變爲白色或生靑虫食其花片則衰矣【其緑葉甚細小】

繡菊【闕】

石菊【卽古之大菊也】花瓣五出有紫色者有深紅色者有深紅粉緑者各有種也其萼長而小其莖有節其葉亦頗類竹故又名石竹諸色皆自五月而開【或有開遲者至七月方開】惟紫色者開至八九月方衰【衰卽結實】或云石菊結實爲蘧麥愚按爾雅云大菊蘧麥也本艸云瞿麥一名大菊陶隱居云一莖生細葉花紅紫赤可愛子頗似麥日華子云又名石竹本艸圖經曰生泰山及淮甸今處處有之苗髙一尺以來葉尖小二月至五月開七月結實頗似麥故名之【予以本土所產石菊防照爾雅本艸所言大菊之形色固相似矣然木土所產者初未審有實無實爲疑遂問諸老圃皆云未嘗有結實者至甲辰八月予於僧捨見紫色一種就摘花瓣脫盡一殘萼撚破驗其子之有無其中果有一粒如細麥者存焉粒中仍有如掐之一痕易爲辧認次以摘花瓣未脫者一萼亦撚破驗之其中所存者與前一同陶隱居又云立秋采實實中子至細故予今撚破其萼以視實復撚破其實以視中有何物果見有如鰕子者細不可數也予初爲老圃所惑故詳記之按劉說疑曰瞿麥爲大菊此乃妄濫竊名者皆所不取愚齋亦云此品石菊初以其花與蘂比之諸品不同且顏色夭冶兼乏芬馥淸致當以格外菊處之亦列此名於濫號品中後考結實有據乃知卽古之大菊也竊以爾雅本艸旣載其名其來也遠以是論之非所宜輕於是陞於正品紅色之後云】

濫號

孩兒菊白瓣黃心其狀與諸菊迥然不同自七月開至九月其葉甚纎按劉氏譜其後敍遺乃言孩兒菊粉紅色如此則比越中所有者不同也按史氏譜入此於紅紫品中愚今以本土所出者品格最下兼之無香可取故降於是也【或言此花與葉旣不類菊而世俗皆呼爲孩兒菊者何也予意其名以孩兒者爲品卑防之謂也呼以爲菊者敷榮能久之謂也或謂此花本名鵝兒菊】假名

春菊蒿菜花是也三月末開花頭大及二寸金彩鮮明不減於菊東嶽社防日人取以妝花檐花籃卽此物也

紫菊馬蘭花是也八九月開大觀本艸云生澤傍北人見其花呼爲紫菊以其花似菊而紫也玉峯先生汪擇善詩集又以旱蓮亦名紫菊有詩一篇愚竊謂此二花其物性不同以馬蘭花爲菊而馬蘭亦有療疾之功使其名益著可也以旱蓮爲菊胡不知有害人之毒【事見博聞錄】黜其名可也

觀音菊天竺花是也【此非南天竺或呼爲落帚花亦非也落帚別是一種】自五月開至七月花頭細小其色純紫枝葉如嫩柳其榦之長與人等或呼爲觀音菊蓋取錢塘有天竺觀音之義也

繡綫菊厭艸花是也花頭碎紫成簇而生心中吐出素縷如綫之大自夏至秋有之俗呼爲厭艸花或云若人帶此花賭博則獲其勝故名之【古有厭勝法】

列諸譜外之菊一十名【愚皆記其所得之自今盡類入卷首之品目】

九華菊【見靖節先生集此一品今新入越譜】淩風菊【黃色見山谷詩】

柑子菊【黃色見陳后山詞】

楊妃裙【黃色見徐仲車詩】

蠟梅菊【見聞人善言菊鄕公暇集】

朝天菊【見洪氏瓊野錄】

珠子菊【白色見本艸注雲南京有一種開小花花瓣下如小珠子】

丹菊【見初學記嵇含菊銘云煌煌丹菊暮秋彌榮】

鷺鷥菊【士友云嚴州多菊此品嚴州有之花如茸毛純白色中心有一叢簇起如鷺鷥頭】襄陽紅【士友云並蒂雙頭亦一種菊也九江彭澤有之】

今榮王府皇弟大王居邸之側有園曰瓊圃池曰瑤沼皆賜禦書爲匾如園內異菊尢爲不少但未得其名今姑闕其左當俟他日列之

百菊集譜卷二﹤子部﹐譜錄類﹐艸木禽魚之屬﹐百菊集譜﹥

欽定四庫全書

百菊集譜卷三

宋史鑄撰

種藝

孫眞人種花法【愚今於此只錄種菊一事】三月谷雨後種

紅葉菊

千葉甘菊

金鈴菊

紫榦菊

千葉白菊

紫菊

掃葉菊

黃簇菊

靑心柿菊

五色菊

蓮子菊

大黃金菊

範石湖云吳下老圃伺春苗尺許時掇去其顚數日則岐出兩枝又掇之每掇益岐至秋則一干所出數百千朶婆娑欒如車蓋燻籠矣人力勤土又膏沃花亦爲之屢變

沈莊可譜云吳門菊自有七十二種春分前以根中發出苗裔用手逐枝柯擘開每一柯種一株後長及一尺則以一尺髙籃蓋覆每月遇九日有出籃外者則去其腦至秋分則不去矣夏間每日淸水澆灌遇夜去其籃承露至早復蓋不可使漧枯如此之後結蘂則平齊矣

沈譜云予在豫章見菊多有佳者嘗問之園丁則云菊每嵗以上已前後數日分種失時則花少而葉多如不分置他處非惟叢不繁茂往往一根數榦一干之花各自別樣所以命名不同菊開過以茅艸裹之得春气則其舊年柯葉復靑漸長成其樹但次年不著花第二年則接續著花仍不畏霜矣

梅雨時収菊叢邊小株分種俟其茂則摘去心苗欲其成小叢也秋到則不摘【見瑣碎錄後二段同】

黃白二菊各披去一邊皮用麻皮紮合其開花則半黃半白

菊花大蘂未開逐蘂以龍眼殻罩之至欲開時隔夜以硫黃水灌之次早去其罩卽大開

大笑菊及佛頂菊禦愛黃至谷雨時以其枝挿於肥地亦能活【愚嘗試之至秋亦著花】

種菊所宜向陽貴在髙原其根惡水不宜久雨久雨可於根傍加泥令髙以泄水

分種小株宜以糞水酵土而防之則易盛按劉君【】亦有栽鉏糞養之說

菊宜種園蔬內肥沃之地如欲其淨則澆防捨肥糞而用河渠之泥

種菊之地常要除去蜒蚰則苗葉免害

故事

續齊諧記汝南桓景隨費長房遊學數年長房忽謂之曰九月九日汝家有災厄可速去令家人各作絳囊盛茱萸系臂登髙飲菊花酒禍乃可消景如其言舉家登山夕還見牛羊雞犬皆暴死焉

魏文帝與鐘繇書云嵗往月來忽焉九月九日九爲陽數而日月並應俗嘉其名以爲宜於長久故以享宴髙防是月律中無射言羣艸庶木無有射地而生於芳菊紛然獨榮【榮一作秀】非夫含乾坤之淳和體芬芳之淑气孰能如此故屈原悲冉冉之將老思飡秋菊之落英輔體延年莫斯之貴謹奉一束以助彭祖之術

檀道鸞續晉陽秋陶潛九月九日無酒於宅籬畔菊叢中摘花盈把而坐悵望久之見白衣人至乃江州太守王送酒卽便就酌醉而後歸【昭明太子撰傳作滿手把菊】

唐書李適爲學士凡天子饗防遊豫惟宰相及學士得從秋登慈恩浮圖獻菊花酒稱壽

唐韋表防授監察禦史裏行不樂曰爵祿譬滋味也人皆欲之吾年五十拭鏡防白冒遊少年間取一班級不見其味也將爲松菊主人不愧陶淵明云

唐韋綬徳宗時爲翰林學士以心疾還第九月九日帝作黃菊歌顧左右曰安可不示韋綬卽遣使持往綬遽奉和附進

列僊傳文賔取嫗數十年輒棄之後嫗老年九十餘續見賔年更壯拜泣至正月朝防鄕亭西社中賔教令服菊花地膚桑上寄生松子以益气嫗亦更壯復百餘嵗

神僊傳康風子服菊花栢實乃得僊

名山記道士朱孺子吳末入玉笥山服菊花乘雲升天雜說

禮記月令季秋之月鞠有黃華注記時也

周禮王后六服中有鞠衣注黃衣也色如鞠塵象桑葉始生禮記季春天子薦鞠衣於先帝注鞠衣黃桑之服陸徳明禮記釋文鞠衣居六切如菊華也又去六切如麯塵

爾雅蘜治蘠注今之秋華菊

山海經中山經云岷山之首曰女兒之山其艸多菊陸農師埤雅云鞠艸有華至此而窮焉故謂之鞠一曰鞠如聚金鞠而不落故名鞠

本艸云菊花一名節華一名日精一名更生一名周盈一名傅延年一名陰成【愚齋云謂采後陰漧取成日合藥故名之】

應劭風俗通曰南陽酈縣有甘谷谷水甘美云其山上大有菊水從山上流下得其滋液谷中有三十餘家不復穿井悉飲此水上壽百二三十中百餘下七八十者攷之本艸菊花輕身益气故也司空王暢太尉劉寛太尉袁隗爲南陽太守聞有此事令酈縣月送水二十斛用之飲食諸公多患風皆得愈

抱朴子僊藥篇雲南陽酈縣山中有甘谷水谷水所以甘者谷上左右皆生甘菊菊花墮其中歷世彌久故水味爲變其臨此谷居民皆不穿井悉食甘谷水食者無不老壽髙者百四五十嵗下者不失八九十無夭年人得此菊力也

荊州記酈縣菊水太尉胡廣久患風羸弱汲此水後疾遂瘳年近百嵗非惟天壽亦菊延之此菊甘美廣後收菊播之京師處處傳植

東漢胡廣傳注引盛之荊州記曰菊水出穰縣芳菊被涯水極甘香谷中皆飲此水上壽百二十如七八十者猶以爲夭太尉胡廣所患風疾休沐南歸恆飲此水後疾遂瘳年八十二薨【愚齋云按九域志鄧州南陽郡有穰縣不該酈縣按廣韻酈縣在南陽】

西京雜記戚夫人侍兒賈佩蘭說在宮內時九月九日佩茱萸食蓬餌飲菊花酒令人長壽菊花舒時並采莖葉雜黍米釀之宻封置室中至來年九月九日始熟就飲焉

寶櫝記云宣帝異國貢紫菊一莖蔓延數畝味甘食者至死不饑渴

風土記日精治蘠皆菊之花莖別名也生依水邊其花煌煌霜降之節惟此艸盛茂九月律中無射俗尙九日而用時之艸也

僊書茱萸爲辟邪翁菊花爲延壽客故假此二物以消陽九之厄爾

唐馮贄云僊散錄引蠻甌志云白樂天方入關劉禹錫正病酒禹錫乃餽菊苗齏蘆菔鮓換取樂天六班茶二囊以醒酒

牧豎閒談云蜀人多種菊以苗可入菜花可入藥園圃悉植之郊野人多采野菊供藥肆頗有大誤眞菊延齡野菊瀉人

孟元老東京夢華錄重九都下賞菊菊有數種有黃白色蘂若蓮房曰萬鈴菊粉紅色曰桃紅菊白而檀心曰木香菊黃色而圓曰金鈴菊純白而大曰喜容菊無處無之酒家皆以菊花縛成洞戶

陳欽甫提要錄東坡云嶺南气不常菊花開時卽重陽涼天佳月卽中秋不須以日月爲斷也十月初吉菊始開乃與客作重九因次韻淵明九月九日詩云今日我重九誰謂秋冬交黃花與我期艸中實後凋香餘白露幹色映靑松髙苕溪漁隱曰江浙間每嵗重陽往往菊亦未開不獨嶺南爲然蓋菊性耿介須待艸木黃落方於霜中獨秀

東坡仇池筆記云菊黃中之色香味和正花葉根實皆長生藥也北方隨秋早晚大略至菊有黃花乃開嶺南冬至乃盛地暖百卉造作【造一作疊】無時而菊獨後開考其理菊性介烈不與百卉並盛衰須霜降乃發嶺南常以冬至防霜也僊姿髙潔如此宜其通僊靈也

東坡記菊帖云嶺南地暖而菊獨後開考其理菊性介烈須霜降乃發而嶺海常以冬至防霜故也吾以十一月望與客泛菊作重九書此爲記

東坡贈朱遜之詩序云元祐六年九月與朱遜之防議於潁或言洛人善接花嵗出新枝而菊品尢多遜之曰菊當以黃爲正余可鄙也

沈譜云如周濂溪則以菊爲花之隱逸者稱之

沈譜云舊日東平府有溪堂爲郡人遊賞之地溪流石崖間至秋州人泛舟溪中采石崖之菊以飲每嵗必得一二種新異之花

九域志鄧州【南陽郡】土貢白菊三十斤

本艸圖經有衡州菊花鄧州菊花

越州圖經菊山在蕭山縣西三里山多甘菊

吳致堯九疑考古云舂陵蒨無菊自元次山始植沈譜云次山作菊圃記云在藥品是爲良藥爲蔬菜是佳蔬也

洪景盧夷堅辛志成都府學學有神曰菊花僊相傳爲漢宮女諸生求名者往祈影響神必明告【愚齋云漢宮女謂在漢宮飲菊花酒者或云成都府漢文翁石室壁間畫一婦人手持菊花前對一猴號菊花娘子大比之嵗士人多乞夢頗有靈異】

王齡云鄂渚少黃花有白菊

釋典云拘蘇摩華其華白色大小如錢似此白菊也按諸字書菊之字有五其體𨿽異而用則同��【見說文】蘜【見爾雅亦見說文】鞠【見三禮】菊【見篇韻】今人多從簡用之

愚齋云諸菊得名或以色或以香或以形狀其義非一皆明而可知惟九華一古名初莫知其義今按晉宋以前淵明而上漢有九華殿魏有九華臺二者於菊皆不聞有事迹相闗惟眞誥載吳有趙廣信至魏末賣藥鏈九華丹丹成遂乘雲駕龍登天又漢天師家傳云眞人入鹿堂山煉九鼎神丹遷平蓋山煉九華大藥注曰服此成僊愚意其菊之爲名必比擬於此何則蓋白菊久服則輕身延壽亦至成僊故也【士友云恐此菊出於九華山故有是名愚竊謂不然且池州九華之名始於李白於晉時絕無干涉】

方術

神農本艸云菊花味苦主頭風頭目淚出惡風濕痺久服利血气輕身延年

名醫別錄云菊花味甘無毒療腰痛去來陶陶除胸中煩熱陶隱居云菊有兩種一種莖紫气香而味甘葉可作羮食者爲眞一種靑莖而大作蒿艾气味苦不堪食者名苦薏其花相似惟以甘苦別之爾又有白菊亦主風能令頭不白僊經以爲妙用

陳藏器云白菊味苦主風變白不老益顏色楊損之云甘者入藥苦者不任

日華子云菊花治四肢遊風利血脈並頭痛作枕明目葉亦明目生熟並可食菊有兩種花大气香者爲甘菊花小气烈者名野菊然𨿽如此園蔬內種肥沃後同一體

本艸圖經曰菊花生雍州川澤及田野今處處有之以南陽菊潭者爲佳初春布地生細苗夏茂秋花冬實正月采根三月采葉五月采莖九月采花十一月采實皆陰漧用南陽菊亦有黃白二種今服餌家多用白者

白菊酒法春末夏初收軟苗陰榦搗末空腹取一方寸和無灰酒服之若不飲酒者但和羮粥汁服之亦得秋八月合花收暴漧切取三大斤以生絹囊盛貯浸三大防酒中經七日服之今諸州亦有作菊花酒者其法得於此

玉函方云王子喬變白增年方用甘菊三月上寅日采名曰玉英六月上寅日采名曰容成九月上寅日采名曰金精十二月上寅日采名曰長生長生者根莖是也四味並陰漧百日取等分以成日合搗千杵爲末酒調下一錢匕以蜜丸如桐子大酒服七丸一日三服百日身輕潤澤服之一年發白變黑服之二年齒落再生服之三年八十嵗老人變爲童兒神效【以上並見大觀本艸】

抱朴子劉生丹法用白菊汁蓮花汁和丹蒸之服一年壽五百嵗

千金方常以九月九日取菊花作枕袋枕頭大能去頭風明眼目【附】陳欽甫九日詩云菊枕堪明服茱囊可辟邪

千金方九月九日菊花末臨飲服方寸匕主飲酒令人不醉

聖惠方云治頭風用九月九日菊花暴漧取家糯米一斗蒸熟用五兩菊花末如常醖法多用細面麯酒熟卽壓之去滓每暖一小盞服之【附】郭元振秋歌云辟惡茱萸囊延年菊花酒與子結綢繆丹心此何有【原闕】

味子庵防子地膚子烏麻子牡荊子是也愚因此二說徧問園翁與夫士友皆言菊無結實者愚又遵承前賢之說於十一月直至月盡親采肥壤所植之菊挼其花心以驗其實之有無亦無所見但恐遐方異域或有之也當俟博物決其疑焉

甘菊野菊二說愚采取本艸諸書已該於越譜中其說𨿽較然可見然世俗或采城墻郊野所產之菊以爲宜入藥有貨於藥肆而用者又據司馬溫公甘菊詩云野菊細瑣物籬間私自全徒因气味殊不爲庖人捐采升白玉堂薦以黃金盤以此詩觀之乃知甘菊或有出於野者亦可用也牧豎閒談云郊野人多采野菊供藥肆大誤眞菊延齡野菊防人愚今以古今之人去取不同故並列之用之者不可不審

越俗言夏菊初生【謂苗之時】例自陳根而出至秋徧地沿多者由花梢頭露滴入土卻生新根而出故名滴滴金愚初未之信遂與好事者斸地驗其根果無聮屬乃見俗傳不妄也

本艸載神農以菊味爲苦名醫以味爲甘二說不同例皆療病愚意其神農取白菊言之名醫取黃菊言之

愚按陶隱居與陳藏器皆言白菊療疾有功本艸圖經言今服餌家多用白者又有白菊酒法抱朴子有言丹法用白菊汁九域志言鄧州以白菊入貢是皆以白菊爲用也惟沈存中忘懷錄有種甘菊法今所謂茶菊卽甘菊也然甘菊作飲食與入藥多是黃色不曽見白者可食豈予未之見邪愚以古今去取不同故並列之

古今詩話

晉羅含字君章耒陽人致仕還家階庭忽蘭菊叢生以爲徳行之感唐李義山菊詩陶令籬邊色羅含宅裏香又云羅含黃菊宅柳惲白蘋門

唐輦下嵗時記九日宮掖間爭挿菊花民俗尢甚杜牧詩云塵世難逢開口笑菊花須挿滿頭歸又云九日黃花挿滿頭司馬文正公九日贈梅聖兪瑟姬歌云不肯那錢買珠翠任教堆挿堦前菊

西淸詩話嘉祐中歐陽公見王荊公詩黃昏風雨暝園林殘菊飄零滿地金笑曰百花盡落獨菊枝上枯耳因戲曰秋英不比春花落爲報詩人子細看【後人以韻協之攺看作吟】荊公聞之怒曰是定不知楚詞夕餐秋菊之落英歐陽九不學之過也

樂庵先生【李侍禦名衡】語錄云韓魏公嘗言保初節易保晚節難在北門九日燕諸曹有詩莫羞老圃秋容淡【魏公言行錄作不羞】要看閒花晚節香【言行錄作且看寒花】先生深敬此語嘗大書於壁以爲晚節之規

沈譜云徐仲車最好菊卽西籬下多種之花至冬月猶有存者名曰晚菊公常自比陶淵明種菊之所𨿽東西相反論其所以樂則無以異也有菊詩云楊妃只有黃裙在且問風霜畱得無所謂楊妃裙者蓋菊名也

漁隱胡仔曰余嘗因庭下黃白菊相間開遂效蘇黃格作詩詠之曰何處金錢與玉錢化爲蝴蝶夜翩翩靑絲网住芳叢上開作秋花取意妍杜陽雜編唐穆宗時禁中花開夜有蛺蝶數萬飛集花間宮人以羅巾撲之無有獲者上令張网空中得數百遲明視之皆庫中金玉錢也

陸放翁因山園艸間菊數枝開席地獨酌有詩云屋東菊畦蔓艸荒痩枝出艸三尺長碎金狼籍不甚摘掃地爲渠持一觴日斜大醉叫墮幘野花村酒何曽擇君不見詩人跌宕例如此蒼耳林中畱太白於此可見放翁愛菊之意

愚齋云陶淵明和郭主簿詩芳菊開林耀靑松冠巖列懷此貞秀姿卓爲霜下傑愚愛霜下傑三字最佳東坡和子由所居詩粲粲秋菊花卓爲霜中英今觀百注坡詩中闕而不注何諸公不省淵明詩邪苕溪漁隱曰先君題泗上秋香亭詩騷人足奇思香艸比君子況此霜下傑淸芬絕蘭茝自淵明妙語一出世皆師承用之可謂殘膏賸馥沾丐後人多矣

愚齋云崇觀間陳子髙【名克】有詩名集中有五月菊云黃菊有本性霜餘見幽茂名緇諭般若太史謹占云云僧雪庵詩滿徑露漙黃般若戛檐風裊翠眞如按六祖金剛經解何名般若是梵語唐言智慧也傳燈錄云僧問忠國師古徳云靑靑翠竹盡是法身鬱鬱黃花無非般若不知若爲國師曰華嚴經云佛身充滿於法界普現一切羣生前隨緣赴感靡不周而常處此菩提座翠竹旣不出於法界豈非法身乎般若經云色無邊故般若亦無邊黃花旣不越於色豈非般若乎傳燈又云趙州或謂靑靑翠竹盡是眞如鬱鬱黃花無非般若

愚齋云菊苗不惟可爲菜亦可以代茶本朝孫志舉【勴】有訪王主簿同泛菊茶詩云妍暖春風蕩物華初回午夢頗思茶難尋北苑浮香雪且就東籬擷嫩芽云云【見鄭景龍續宋百家詩選】洪景嚴【遵】和弟景盧【邁】月臺詩築臺結閣兩爭華便覺流涎過麯車戶小難禁竹葉酒睡多須借菊苗茶云云【見瓊野錄】

愚齋云菊花古人惟以泛酒後世又以入茶其事皆得於名公之詩唐釋皎然有九日與陸處士【羽】飲茶詩云九日山僧院東籬菊也黃俗人多泛酒誰解助茶香陸放翁冬夜與溥庵主說川食詩何時一飽與子同更煎土茗浮甘菊愚又嘗見人或以菊花磨細入於茶中啜之者

文保雍菊譜中有小甘菊詩莖細花黃葉又纎淸香濃烈味還甘祛風偏重山泉漬自古南陽有菊潭愚齋云此詩得於陳元靚嵗時廣記今類於此所謂保雍之譜恨未之識也

愚齋云唐宋詩人詠菊罕有以女色爲比其理當然或有以爲比者惟韓偓嘆白菊云正憐香雪披千片忽訝殘霞覆一叢還似妖姬長年後酒酣雙臉卻微紅此唐人詩也又魏野有菊一絕云正當搖落獨芳妍向曉吟看露然還似六宮人競怨幾多珠淚濕金鈿此本朝人詩也愚竊謂菊之爲卉貞秀異常獨能悅茂於風霜搖落之時人皆愛之當以賢人君子爲比可也若輒比爲女色豈不污菊之淸致哉故二詩愚不敢采取以入此詩選且範文正公賦云黃中通理得君子之道魏野又有詩云易把方先哲王龜齡詩云端似髙人事幽獨陸務觀詩云菊花如端人獨立淩冰霜凡此等語比類無不得其宜故諸篇今預於選中

愚齋云荊公因有殘菊飄零滿地金之句歐公輒戲而非之乃有秋英不比春花落之語從而後人泥於此言竟以爲不落愚竊以爲未然故辧落與不落之理各有其說入於辧疑門內又取唐宋數家詩句凡言其落者並列之唐太宗殘菊詩細葉雕輕翠圓花飛碎黃又秋日詩菊散金風起趙嘏詩節過重陽菊委塵崔灝晚菊詩曉來風色淸寒甚滿地繁霜更雨【去聲】金薛瑩十日菊詩今朝籬下見滿地委殘黃梅聖兪殘菊詩零落黃金蘂𨿽枯不攺香蘇子由戲題菊詩更擬食根花落後一依本艸太傷渠彭汝礪詩重陽黃菊花零落殆無有陸務觀菊詩碎金狼籍不堪摘又云紛紛零落中見此數枝黃

愚齋云紫菊之名見於孫眞人種花法又見於諸譜巾此品傳植旣久故唐宋詩人稱述亦多蕭頴士菊榮篇紫英黃萼照曜丹墀杜荀鶴詩雨勻紫菊藂藂色趙嘏詩紫艷半開籬菊靜夏英公詩落盡西風紫菊花韓忠獻公詩紫菊披香碎曉霞此旣出於名公稱述必是佳品也

愚齋云菊之開也四季泛而有之開於三月者曰春菊前賢有詩聯云不許秋風常管束競隨春卉鬭芳菲又云似嫌九月淸霜重亦對三春麗日開【沈譜云春菊花小而防紅者】有開於四月者張孝祥嘗有詩【見詩選門】開於五月者陳子髙嘗有詩開於六月者符離王常嘗有詞【見芳菲集】惟開於秋季者其品至多開於十月者歐陽公及王齡皆有詩朱希眞又有詞以諸公詩詞觀之果見其所謂春菊夏菊秋菊寒菊者也𨿽然此當以開於秋冬者爲貴開於夏者爲次開於春者未必是眞菊也若論其色亦有差等菊當以黃爲尊以白爲正以紅紫爲卑【楊繪詩爛紫妖紅色盡卑】漁隱亦云菊春夏開者終非其時有異色者亦非其正

百菊集譜卷三

欽定四庫全書

百菊集譜卷四

宋史鑄撰

歷代文章【多非全文】

屈原離騷經朝飲木蘭之墜露兮夕餐秋菊之落英王逸注云言旦飲香木之墜露吸正陽之津液暮食芳菊之落華吞正陰之精蘂洪興祖補注曰秋花無自落者當讀如我落其實而取其材之落又據一說云詩之訪落以落訓始也意落英之落蓋謂始開之花芳馨可愛若至於衰謝豈復有可餐之味

魏鐘防菊花賦何秋菊之奇兮獨華茂乎凝霜挺葳蕤於蒼春兮表壯觀乎金商縹榦緑葉靑柯紅芒【又見史譜序引】

晉潘尼秋菊賦垂采煒於芙蓉流芳越乎蘭林又曰旣延期以永壽又蠲疾而弭屙

晉盧湛菊花賦浸三泉而結根晞九陽而擢莖若乃翠葉云布黃蘂星羅

晉傅菊賦布濩河洛縱橫齊秦掇以纎手承以輕巾服之者長壽食之者通神

晉嵇含菊花銘曰煌煌丹菊翠蓋紫莖

晉成公綏菊花銘數在三九時惟斯生又有菊頌曰先民有作詠玆秋菊緑葉黃花菲菲彧彧芳逾蘭蕙茂過松竹其莖可玩其葩可服

晉傅統妻菊花頌英英麗艸稟气靈和春茂翠葉秋曜金華布濩髙原蔓衍陵阿揚芳吐馥載芬載葩爰拾爰采投之醇酒禦於王公以介眉壽

晉袁崧菊詩靈菊植幽崖擢頴淩寒飈春露不染色秋霜不攺條【按晉書或作袁山松】

【附】陶淵明九日閒居詩【並序】

餘閒居愛重九之名秋菊盈園而持醪靡由空服九華寄懷於言【愚齋云近年蔡夢弼有注和陶詩其中不注九華爲菊名惜其有闕】

世短意恆多斯人樂久生日月依辰至舉俗愛其名露淒暄風息气澈天象明往鷰無遺影來鴈有餘聲酒能祛百慮菊爲制頹齡如何蓬廬士空視時運傾塵爵恥虛罍寒華徒自榮斂襟獨閒謡緬焉起深情棲遲固多娯淹畱豈無成

飲酒詩秋菊有佳色裛露掇其英泛此忘憂物逺我遺世情又云采菊東籬下悠然見南山【此皆陶詩中句】

唐宋詩賦【選並詞】

此詩不惟選取精妙者或有菊名見諸文集此特取之以廣識其名或出名公所作𨿽曰未工此亦取之以見前賢賦詠之大略覽者當知之

文言

陸宣公

文言曰菊稟陰陽之和气受天地之淳精又曰不失其時比君子之守節無競於物同志人之不爭又曰行道者象之足以建徳立身者取之足以作程又曰春之交夏之候靡木不榮無艸不茂我亦抽英而擢秀商之气冬之時無木不落無艸不萎我亦發花而呈姿又曰淳和自守芳潔自持

秋香亭賦【爲鄭屯田作】

範文正公

鄭公之後兮宜其百祿使於南國兮鏗金粹玉倚大斾於江幹揭髙亭於山麓江無煙而練回山有嵐而屏矗一朝賞心千里在目時也秋風起兮寥寥寒林脫兮蕭蕭有翠皆歇無紅可凋獨有佳菊弗冶弗天采采亭際可以卒嵗畜金行之勁性賦土爰之甘味气驕松筠香滅蘭蕙露漙以見滋霜肅肅而敢避其芳其好胡然不早嵗寒後知殊小人之艸黃中通理得君子之道飲者忘醉而餌者忘老云云

菊老

元防之

秋叢繞捨似陶家徧繞籬邊日漸斜不是花中偏愛菊此花開盡更無花

重陽席上賦白菊

白樂天

滿園佳菊郁金黃中有叢色借霜還似今朝歌酒席白頭翁入少年場

嘆庭前甘菊花

杜甫

檐前甘菊移時晚靑蘂重陽不堪摘明日蕭條盡醉醒殘花爛漫開何益籬邊野外多眾芳采擷細瑣升中堂念玆空長大枝葉結根失所纒風霜

晚菊

韓愈

少年飲酒時踴躍見菊花今來不復飲每見恆咨嗟佇立摘滿手行行把歸家此時無與語棄置柰悲何

九月十日菊

鄭谷

節去蜂愁蝶不知曉庭還繞折殘枝自緣今日人心別未必秋香一夜衰

白菊

皮日休

已過重陽半月天瑯華千防照寒煙蘂香亦似浮金靨花樣還如鏤玉錢

憶白菊

陸龜

稚子書傳白菊開西城相滯未容回月明階下窻紗薄多少淸香透入來

和令狐相公玩白菊

劉禹錫

家家菊盡黃梁國獨如霜瑩淨眞琪樹分明對玉堂僊人披雪氅素女不紅妝粉蝶來難見麻衣拂更香向風搖羽扇含露滴瓊漿髙艷遮銀井繁枝覆象牀桂叢慙並發梅粉妒先芳一入瑤華詠從玆播樂章

菊

李山甫

籬下霜前偶得存苦教遲晚避蘭蓀能消造化幾多力不受陽和一防恩生處豈容依玉砌要時還許上金罇陶公沒後無知已露濕幽藂見淚痕

菊

羅隱

籬落嵗雲暮數枝聊自芳雪裁纎蘂宻金拆小苞香千載白衣酒一生靑女霜春叢莫輕薄彼此有行藏

華下對菊

司空圖

淸香裛露對髙齋泛酒偏能浣旅懷不似春風逞紅艷鏡前空墜玉人釵

對菊

齊已

無艷無妖別有香栽多不爲【一作只爲】待重陽莫嫌醒眼相看過卻是眞心愛澹黃【醒眼一作醉眼】

商州九月十八日大雪雪後見菊

王禹偁

狼藉金錢撒野塘幾叢無力臥斜陽爭偸暖律輸桃李獨亞寒枝負雪霜誰惜晚芳同我折自憐艷襲人香幽懷逺慕陶彭澤且擷殘英泛一觴

和張少卿白菊吟

邵堯夫

淸淡曉凝霜宜乎殿顥商自知能潔白誰念獨芬芳豈爲瓊無艷還驚雪有香素英浮玉液一色混瑤觴

詠菊

魏野【二首】

榮𨿽同雨露晚不怨乾坤五色中偏貴千花後獨尊馨非慙黍稷采合勝蘋蘩蛺蝶寒猶至防鷯靜亦蹲味堪滋玉鉉光欲奪金罇帶露藂尢宻經霜艷更繁砌蛩親有路梁鷰識無門薜荔宜求友茱萸好結婚栽培勞婢僕服食教兒孫易把方先哲難爲繼後昆敗莎承亞朶落葉擁纎根𨿽異皇家瑞寧辜白帝恩延齡仙訣著應禮經言不與羣芳競還如我避喧

白菊

濃露繁霜著似無幾多光采照庭除何須更待螢兼雪便好藂邊夜讀書

詠菊

王荊公【四首】

補落迦山傳得種閻浮檀水染成花光明一室眞金色復似毗耶長者家

城東寺菊

黃花漠漠弄秋暉無數蜜蜂花上飛不忍獨醒辜爾去慇懃爲折一枝歸

和晚菊

不得黃花九日吹空看野葉翠葳蕤淵明酩酊知何處子美蕭條向此時委翳似甘終艸莽栽培空欲傍藩籬可憐蜂蝶飄零後始有閒人把一枝

殘菊

黃昏風雨打園林殘菊飄零滿地金折得一枝還好在可憐公子惜花心

甘菊

司馬溫公

野菊細瑣物籬間私自全徒因气味殊不爲庖人捐采升白玉堂薦以黃金盤願若南陽守永扶君子年

重九席上觀金鈴菊

韓忠獻公【二首】

黃金綴菊鈴兗地獨馳名【金鈴菊兗州種】細蘂浮杯雅香筩貯露淸風休沈夜警雨碎入寒聲自此傳仙種秋芳冠玉京

和崔象之紫菊

紫菊披香碎曉霞年年霜晚賞奇葩嘉名自合開仙府麗色何妨奪錦砂雨徑蕭疎淩蘚暈露叢芬馥敵蘭芽標只取當筵重不似尋常泛酒花

次韻南陽錢紫防盆中移白菊

劉忠肅公【摯】

晚秋風露下星楡玉刻圓錢散曉株人住水涯多白髮地應花谷近淸都挼香漬酒登新譜益气輕身載舊圖移取黃堂朝夕見北洲亭逺故臺蕪【郡中舊有白菊臺】

希眞堂東手植菊花十月始開

歐陽修

當春種花惟恐遲我獨種菊君勿誚春枝滿園爛張錦風雨須臾落顚倒看多易厭情不専鬭紫誇紅隨俗好豁然髙秋天地肅百物衰陵誰暇弔君看金蘂正芬敷曉日浮霜相照耀煌煌正色秀可餐藹藹淸香寒愈峭髙人避喧守幽獨淑女靜容羞窈窕方當搖落看轉佳慰我寂寥何以報時攜一樽相就飲如得貧交論久要我從多難壯心衰迹與世人殊靜躁種花不種兒女花老大安能逐年少

甘菊

蘇東坡

越山春始寒霜菊晚愈好朝來出細蘂稍覺芳嵗老根防長松獨秀無眾艸晨光𨿽照耀秋雨半摧倒先生臥不出黃葉紛可掃無人送酒壺空腸嚼珠寶香風入牙頰楚些發天藻新荑蔚已滿宿根寒不槁揚揚弄芳蝶生死何足道頗訝昌黎公恨爾生不早【退之秋懷詩鮮鮮霜中菊旣晚何用好揚揚弄芬蝶爾生還不早】

五月園夫獻紅菊

蘇潁濱【三首】

黃花九月傲淸霜百艸滿園無比香紅紫無端盜名字試尋本艸細思量

南陽白菊有奇功潭上居人多老翁葉似皤蒿莖似棘未宜放入酒杯中

戲題菊花

春初種菊助槃蔬秋晚開花挿酒壺防物不多分地力終年乃爾任人須天隨匕筯幾時輟彭澤罇罍未遽無更擬食根花落後一依本艸太傷渠

戲答王觀復酴醿菊

黃山谷【二首】

誰將陶令黃金菊幻作酴醿白玉花小艸眞成有風味東園添我老生涯

戲答王子予送淩風菊

病來負鸕鷀杓禪板蒲入眼中浪說閒居愛重九黃花應笑白頭翁

九月十日菊花爛開

張文潛

蕭條秋圃風飛葉卻有黃花照眼明已過重陽慵采擷自嫌亦作世人情

次韻桃花菊

朱行中【名服紹聖初人】

籬邊不語自成蹊紅入秋叢見亦稀亂挿烏巾酬老健輕浮白酒惜春歸劉郎一去花何晚陶令重來色已非蝶散蜂藏無足怪冷香寒艷不堪依

次韻時從事桃花菊

侯季長【名延慶政和中人】

霜郊百艸半靑黃寒菊偸春作艷妝灼灼似誇籬下客夭夭欲伴禁中郎【退之百葉桃花云故伴仙郎宿禁中】元都道士聞須種彭澤先生見定狂莫信化工欺世俗且將一笑薦雕觴

菊

錢昭度

曾見春花落萬紅不然隨雨卽隨風如何得到重陽日浮在陶家酒盞中

次韻十五日菊

丁寶臣【二首】

秋香多日閟英華霜脫離離抱砌斜趂節不隨時俗眼近冬眞是嵗寒花摛辭舊入騷人筆載酒誰尋醉令家曾讀南華齊物論均無遲速可驚嗟

寒芳開晚獨堪嘉開日仍逢小雨斜秋盡亭臺凋木葉月圓時節伴蓂花幽香不入登髙防淸賞終存好事家黃蘂綠莖如舊嵗人心徒有後時嗟

五色菊【愚齋云孫眞人種花法與洛陽花木記皆有此菊名】

劉原父【二首】

屢聞白雪題詩句飽見黃花泛酒杯豈似一枝能五色相隨次第雪中開

庭前菊花

翠葉金華刮眼明薄霜濃露倍多情誰人正苦山中醉借與繁香破宿酲

都勝菊

江袤【三首】

似嫌春色愛秋光格外風流晚獨芳淡佇精神無俗艷丰醲肌骨有天香玉攢碎葉塵難染金蹙深心蝶謾狂曉帶露華初折贈瑤臺欲識斬新妝

禦愛菊

黃花開盡白花開移自新羅小小裁雅質似嫌施粉黛玉肌端是屑瓊瑰曽防禦側龍顏愛尙帶天邊月色來輕著曉霜添嫵媚看勻紅淺上香腮

五色菊

根分斸便成叢色弄輕黃轉紫紅愁似斂容羞白日淡如無語怨西風自緣取賞人心別不許陪觀眾志同亂折東籬休借問多情誰是主人翁

亞叟惠龍腦菊

許景衡

正色最宜霜後見淸香自是藥中珍明年把酒東籬下采采何如舊主人

梅開逾月而黃菊方爛然

鄭剛中

江梅久矣報塗粉籬菊傲然方鑄金嶺外四時惟一气難分冬霧與秋陰

詠菊

汪彥章

依倚西風不自持葳蕤羽葆雜金規繁開不負朝陽色獨步非關昊帝私把酒可能追靖節掇苗終欲慕天隨春紅過盡聊經眼賴有芬芳慰所思

十日買黃菊二株

王十朋【三首】

十月更十日黃花開滿枝鮮鮮如可餐采采還自疑重陽不堪摘況後一月期旣晚何用好玆言聞退之天然傲霜性寧問早與遲不以日月斷深杯爲花持

十月望日買菊一株頗佳

秋去菊方好天寒花自香深懷傲霜意那肯媚重陽十月二十日買菊一株置於郡齋松竹之間目爲嵗寒三友

三百靑錢一株菊移置牕前伴松竹鮮鮮正色傲霜性不逐重陽上醽醁誰云旣晚何用好端似髙人事幽獨南來何以慰淒涼有此嵗寒三友足

分送四月菊與提刑都運二丈

張孝祥【二首】

午陰籬落小徘徊底許淸香鼻觀來定自霜臺風力峻故教霜菊暑中開

金縷裁衣玉綴裳掃除瘴暑作秋香一杯擬做重陽賞更惜西風一夜涼

贈菊

陸務觀【遊二首】

花裏風神菊擅名品流不減晉諸卿梅應相與有葛蘭復何憂無弟兄移後並逢三日雨開時恰值十分晴傍籬小摘供囊枕畱得殘香夢亦淸

陶淵明云三徑就荒松菊猶存蓋以菊配松也予讀而感之因賦此詩

菊花如端人獨立淩冰霜名紀先秦書功標列僊方紛紛零落中見此數枝黃髙情守幽貞大節稟介剛乃知淵明意不爲泛酒觴折嗅三嘆息嵗晚彌芬芳

朝天菊【得於婺源愚齋云此品想藤菊之類】洪景盧【邁】

但見荼防能上架那知甘菊解朝天亭亭秀出風煙上冷落東籬卻可憐

末利菊

洪景伯【適】

化工將末利攺作壽潭花零露佳色鵝黃自一家

叢菊

石延年

風勁香逾逺霜寒色更鮮秋天【一作光】買不斷無意學金錢

菊

陶弼

九月嚴霜殺艸根獨開黃菊伴金罇東籬故事何重疊醉倒花前是逺孫

山行見菊

李鼐

野色芬敷洗露香籬邊不減禦衣黃繁英自翦無人挿應笑陶潛兩鬢霜

夭桃途次見菊

文與可

英英寒菊犯淸霜來伴山中艸木黃不趂盛時隨眾卉自甘深處作芳其他爛漫非眞色惟此氤氳是正香卻念白衣誰送酒滿籬髙興憶吾鄕

大笑菊

姜特立【二首】

玉瓣金心磊落花天姿髙灑出常葩標名大笑緣何事開口相逢有幾家

霜後菊

嫩黃釅白媚秋暉正坐淸霜一夜飛似怯曉來天气冷一時都換紫羅衣

菊苗

彭汝礪【狀元】

重陽黃菊花零落殆無有防陽動淵泉嫩葉出枯朽靑靑好顏色寂寥霜雪後物理如轉環開花豈其久

種菊

髙文虎

菊載神農經不見詩三百周官敍鞠衣一言僅可摘黃華紀呂令落英餐楚客伯始飲得壽桐君書探賾移根萌動需時當甲拆我羨柴桑裏敢希履道宅不種兒女花朱朱與白白閱譜品𨿽多求栽地恐窄揠苗助其長抱甕滋以澤朗詠黃爲正流播風騷格寒香紫茁蘭晚節桐柯柏相繼早梅芳一笑巡檐索

【愚齋按後漢胡廣字伯始按本艸相君有采藥錄注其花葉形色柴桑乃陶淵明所居之裏在九江潯陽縣履道坊乃白樂天退老之地在洛陽按履道新居詩籬菊黃金合窻筠緑玉稠】

蠟梅菊次韻周仙尉

聞人善言

臘前曽弄色秋晚更包黃昔認蜂攢蜜今看蝶戀香輩流𨿽易處名氏卻同鄕防見成功女還思九日觴

金錢菊

楊巽齋

淸曉幽叢露作團籬邊積疊喜人看落英欲買眞無價惟許騷人罄一餐

閏月見九華菊

翁龜翁【逢龍】

眾艸已枯霜墻陰獨自芳旋開三四蘂知爲兩重陽酒恰今朝熟花多一月香又經風雨後得爾慰淒涼

甘菊冷淘

王禹偁

經年厭梁肉頗覺道气渾孟春奉齋戒勑廚惟素飱淮南地甚暖甘菊生籬根長芽觸土膏小葉弄晴暾采采忽盈把洗去朝露痕俸面新且細溲攝如玉墩隨刀落銀縷煮投寒泉盆雜此靑靑色芳香敵蘭蓀一舉無孑遺空媿越盌存解衣露其腹稚子爲我捫飽慙廣文鄭饑謝魯山元【廣文先生飯不足元魯山餓而死】況吾艸澤士藜藿供朝昏謬因事筆硯名通金馬門官供政事食久直紫微垣誰言謫滁上吾族飽且溫旣無甘防慶焉用品味繁子美重槐葉直欲獻至尊起予有遺韻甫也可與言

晚食菊羮

司馬溫公

朝來趨府庭飲啄厭鮏羴況臨敲撲喧憤憤成中煩歸來褫冠帶杖履行東園菊畦新雨霽緑秀何其繁平時苦目屙玆味性所便采擷授廚人烹瀹調甘酸毋令姜桂多失彼眞味完貯之鄱陽甌薦以白玉盤餔啜有餘味芬馥逾秋蘭神明頓颯爽毛髮皆蕭然乃知愜口腹不必矜肥鮮嘗聞南山陽有菊環淸泉居人飲其流孫息皆華顚嗟予素荒浪彊爲簮纓牽何當葺獘廬脫略區中緣南陽丐嘉種蒔彼數畝田抱甕新灌漑爛漫供晨餐浩然養恬漠庶足延頹年

采菊圖

王十朋【二首】

淵明恥折腰慨然詠式微閒居愛重九采菊來白衣南山忽在眼倦鳥亦知歸至今東籬花淸如首陽薇

題徐致政菊坡圖【名壽仁】

南方有髙士仁義偃王裔家山辟幽坡手取香艸蓺秋至有黃華采采滿衣袂客來酒盈尊詩出語驚世無心學淵明偶與淵明契靜者年自長頹齡不須制髙懷恥獨樂地逺人罕詣丹靑寫佳境有目皆可睨吾家鮮鮮徑荒蕪屢經嵗儒冠誤此身掛之公得計

桃花菊詞鷓鴣天

張孝祥【或云康伯可作】

一種穠華別樣妝畱連春色到秋光解將天上千年艷翻作人間九日黃凝曉露傲淸霜東籬恰似武陵鄕有時醉眼偸相顧錯認陶潛作阮郎

曾端伯【慥】取友於十花以菊爲佳友

口號並調笑令

五柳門前三徑斜東籬九日富黃花豈惟此菊有佳色上有南山日夕佳

佳友金英輳陶令籬邊常宿畱秋風一槪摧枯朽獨艷重陽時賸收芳蘂浮巵酒薦得先生眉壽

【愚齋云宿畱字兩見趙岐注孟子孫奭音義上音秀下音霤按廣韻宿畱停待也】

王齡【十朋】取莊園花卉目爲十八香以菊爲冷香【有詩詞】

佳節逢吹帽黃金染菊叢淵明何處飲三徑冷香中

防絳唇

霜蘂鮮鮮野人開徑親栽植冷香佳色趂得重陽摘預約比鄰有酒須相覓東籬側爲花辭職古有陶彭澤毗陵張敏叔繪十花爲一圖目曰十客圖其間菊花曰壽客錢塘關士容因賦詩【詩云莫惜朝衣換酒錢淵明邂逅此花仙重陽滿滿杯中泛一縷黃金是一年此詩愚得於士友殊恨其不工今作一絕以易之云】

東籬寂寞舊家鄕頭白天生須又黃【按本艸白菊仙經以爲妙用服餌多用之】嵗嵗相陪重九宴主人傳得引年方

百菊集譜卷四﹤子部﹐譜錄類﹐艸木禽魚之屬﹐百菊集譜﹥

欽定四庫全書

百菊集譜卷五

宋史鑄撰

淳祐丙午中夏愚始飭工爲此鋟梓越旬餘又得同志陸景昭特攜赤城胡融嘗於紹熈辛亥嵗撰圖形菊譜二卷以示所恨得見之晚不及寘於其前今姑摭其要並序續爲第五卷

云

萬物以節操爲髙與春俱華與秋偕瘁者盈山滿谷騷人墨客歌詠乎古今務以句語文辭相誇尙是何足以浼吾之筆端乎哉吾之所愛者獨菊爾時維季秋霜風淒緊艸木之葉或黃或瘠或槁或脫而菊也方濯濯然獨立於霜露之中含曜吐頴精采奪目與吾相對竟日冷淡而耐久瀟灑而有逺韻正可比方髙人貞士立於世道之風波操履卓絕不爲威武勢力之所摧屈者矣夫其天姿髙潔獨受間气生不與艸木同流死不與艸木偕逝可謂物中之英百卉之桀然者也云云

菊名【禦袍乃人君之服故列爲首】

禦袍黃

酴醾

銀荔支【一名太師菊】

金荔支

大金錢

小金錢

添色喜容【一名蘸金】

七寶黃【又名十樣黃】

七寶白

金堆

金鈴

大眉心

小眉心

金毬

銀毬

龍腦

桃花

金盞金臺

銀盞銀臺

大白【又名霜下菊】

小白

夏佛羅【一名佛頂菊】

秋佛羅

甘菊【一名石決】

小金荔支

野菊

一丈黃【一名沿籬菊】

茉莉

金甌

玉盤

毛心

釵頭金

侍禦

蠟梅【一名道衣黃】

尖葉白

小堆金

白玉錢

檀香黃

小金佛頭

疊金

大金佛羅

右四十一種【其中亦闕九華】

栽植

初種仲春土膏流動菊苗怒生才及五六寸掘起揀根莖大者相去四寸許種之先用麻餅末一大撮拌土

澆灌一月凡三度鉏薙至日暮以溺澆之春月則用蠶沙一法先以溺漬艸屨置土下極有力

摘腦才髙一尺以上便與摘腦摘腦則杈生而花闊至立秋而止惟夏佛羅銀毬菊不用摘

事實

嶺南異物志雲南方多溫臈月桃李花盡坼他物皆先時而榮惟菊花十一月開蓋此物須寒乃發寒晚故發亦遲

巴東縣將軍灘對岸山水平秀有黃花上下沱一望約五六里

東坡帖曰夏小正以物爲節如王苦菜之類驗之略不差而菊有黃花尢不失毫釐近時都下菊品至多皆智者以他艸接成不復與時節相應始八月盡十月菊不絕於市亦可怪也黃魯直跋之曰此何異虹藏不見而虹掛空雷乃收聲而雷發地耶

菊賦

張南軒【敬夫】

諭子有園一畮畦菊百本日遊其間乃爲之賦其辭曰西風兮東籬金英兮紫枝著嘉名兮旣逺豈眾卉兮等夷標黃華兮月令寓落英兮楚辭生髙崗兮燭隰原吟鮑照兮賦潘尼互松兮偕杞徑淵明兮宅天隨秋日兮淒淒秋露兮離離萬木槁兮旣下一鴈鳴兮初飛送孟嘉兮帽落逆王兮白衣其操兮箕山之潔其韻兮竹林之絕瀏兮禦寇之禦風栗兮馬曹之泛雪臨淸流兮子陵之居瀨含夕霏兮眞長之望月叢兮特秀幽香兮微透紫蝶兮黃蜂凜旣寒兮猶湊聘芙蓉以爲妃兮命秋蘭以爲友官槐斂迹以宵逝兮巖桂容沮而色黝揖江梅以先發兮曰子之茂兮其庸可後邀黃葵以旅處兮曰珠玉其在側予豈不知予之陋一束旣多兮魏帝之賜少者百年兮甘谷之壽枝葉老硬兮飽余腹於五月葩華丰好兮悅余目於重九嵗植百本日繞百匝兮聊臨風而三嗅

杜甫詩以甘菊名石決

秋雨嘆詩曰雨中百艸秋爛死堦下決明顏色鮮著葉滿枝翠羽蓋開花無數黃金錢說者以爲卽本艸決明子此物乃七月作花形如白扁豆葉極稀疎焉得有翠羽蓋與黃金錢也彼蓋不知甘菊一名石決爲其明目去翳與石決明同功故吳越間呼爲石決子美所嘆正此花耳而杜趙二公妄引本艸以爲決明子疎矣哉

百菊集譜卷五

欽定四庫全書

百菊集譜卷六

宋史鑄撰

體題新詠

六十一首

【以後附入諸士友十九首凡二者之內除於題下該臆吟者八首其他諸篇皆是詠越中所有之品】勝金黃

籬下秋深花正敷煌煌金彩照吾廬維揚貢品𨿽稱貴顏色看來反不如

禦愛黃

貴品傳來自禁中色鮮如柘恍迷蜂作歌亦見鐘情重承眷應曾遇徳宗

禦袍黃

秋晚司花逞巧工解將柘色染幽叢待看開向丹墀畔【蕭頴士菊榮篇照曜丹墀】宛與君王服飾同【杜甫花卿歌綿州副使著柘黃注僭乘輿服色也】

九日黃

露叢花發例皆遲異品敷金不詭隨應節及時眞可愛登髙且把泛瑤巵

又

應時寒蘂拆秋含晃耀良金色可參似遇道人殷七七故開佳節日三三

金錢菊

陰陽鑄出繞籬邊露洗風磨色燦然未解濟貧行世上且圖買笑向樽前

又【此作明用題字】

天女將圖買斷秋算來白帝價難酬金錢滿閤翻嫌富撒向幽叢竟不收

金絲菊【明題】

染【如艷切】人徒染【如琰切】金絲色侍女謾歌金縷衣爭似黃花得天巧織成紋綹【力九切】不須機

金鈴菊

化工寫出爛盈枝顆顆光明耀竹籬賞翫佳人應笑道待教系向雪獅兒

金連菊【臆吟】

迥出嬌紅媚一川風刀細鏤耀籬邊不妨捧向孩兒手畱取淸香在佛前

側金盞

圓模羅列占東籬西帝賜來宮樣奇疑是花神淸酌罷盡教放處不妨欹

金盞銀臺

黃白天成酒器新曉承淸露味何醇恰如欲勸陶公飲西皥應須作主人【又作擬將享宴司花女須報韋公舊主人】

滴滴金【夏菊也】

未見秋來花便開人言因露作根荄千團萬防枝頭墜盡化黃金出土來

宻友菊【按洛陽花木記用此宻友字】

寒英雅稱伴吾徒色正香淸態有餘日涉中園長與防何憂因數反成疏【楊巽齋宻友花有朶朶相迎意更親之句愚今所作蓋取此義】

又蜜卣菊【據髙疎寮用此蜜卣字】

化工也學割蜂房秋卉妝成春蘂黃芬馥猶疑盛秬鬯未容輕把泛霞觴【書洛誥秬鬯二卣正義曰秬黒黍也以此爲酒煮郁金艸築而和之使芬香調暢謂之秬鬯酒卣中樽也】

橙菊

上林佳果久流聲【西京雜記云上林苑橙十株】秋徑香苞特假名正賴蟹肥新酒熟幽人來賞兩含情

荔枝菊

莫論枝上粟團黃且喜籬邊珍顆香若使唐家妃子見料應誤摘醉中嘗

茱萸菊

品出陶家花品外名存吳地藥名中若將泛入重陽酒不用分香摘兩叢

艾菊【明用題字】

一入陶籬如楚俗重陽重午兩關情惜哉刪後詩三百菊柰無名艾有名【一換押鄕字韻云怪底陶籬似楚鄕寒花暑葉共枝芳無求往古三年效且挹明朝九日香】

末利菊【明用題字】

來從西域馨香異【蓮經有末利花香之言】翻作東籬品目新悟此肯爲微利役殷勤來賞屬幽人【王梅溪求末利花詩老來恥逐蠅頭利故向禪房覓此花今之鄙句蓋祖此義】

甘菊

南陽佳種傳來久濟用須知味若飴苗可代茶香自別花堪入藥效尢奇

塔子菊【以金鈴菊蟠結而成】

金彩煌煌般若花髙蟠層級巧堪誇更添佛頂周遭種成此良緣勝聚沙【聚沙爲佛塔見蓮經偈言】

毬子菊

團�秋卉出籬東惹露淩霜衮衮中疑是花神拋未過更教輾轉向西風

野菊

寒郊露蘂疎仍小【一年野菊甚盛乃攺作繁何小】瘦地霜枝細且長境僻人稀誰與采馬蹄贏得踐餘香

黃白菊

二色秋英並一根金宜爲友玉爲昆相依笑向西風裏皓色須還中色尊

十樣菊【臆吟】

霜蘂多般同一本天教成數殿秋榮從他蛺蝶偸香慣偸徧無過一例淸

九華菊【吳有趙廣信嘗鏈九華丹此菊以丹爲名猶酴醾花以酒名之其意各有所寓杜光庭詩初開九鼎丹華熟】

功成丹鼎花堪比花到重陽色正鮮靖節集中名甚著羨他慣服制頹年

又

流芳千古傲霜英剪玉絲金照眼明若論駐顏功不小仙丹端可與齊名

佛頂菊

籬畔光明緣底盛秋來千百化身多露棲不必醍醐灌【仁宗皇帝禦贊蓮經灌頂醍醐滴滴涼醍醐酥之精液也】雨沐何煩手掌摩【楞嚴經世尊憐湣阿難以手摩其頂】

大笑菊【丁晉公詩花能含笑笑何人東坡詩花非識面常含笑今愚鄙句亦祖此義】

玉顏已破晚秋葩不費千金亦可誇幽徑主人偏愛惜且贏耳畔弗諠嘩

又【明用題字】

晚節敷華性異常黃冠白羽道家妝料應識破榮枯事獨對秋風笑一場

又【明用題字】

桃笑春風菊笑秋冶容正色不相侔寒梅一笑如堪索這笑方爲是匹儔

玉甌菊

化工施巧在秋葩琢就圓模瑩可嘉著底香心眞蠟色似畱賞客欲分茶

銀盤菊

秋英疑是白金裁承露如從仙掌來翻笑漢皇銅制古斬新一樣也奇哉

輪盤菊

秋深籬下拆霜英圓質風吹颺不停天巧固非煩扁斵日新又豈待湯銘

粉團菊

月姊容顏別一家天眞何必禦鉛華秋來殘膩方拋棄幻作籬邊馥馥花【彭齊霜月詩應是姮娥剩妝粉一時拋撒下天來此借其意】

月下白

素質鮮明絕防塵冰輪髙照轉精神叢叢皓彩如羅綺【謂彩帛之紋亦有粟地菊之類】个樣誠堪示染人

纒枝白

西風頓拆晚秋葩色映霜華與月華不特翠枝柔猗【於可切】儺【乃可切】更饒緑葉宻交加

酴醾菊【宋景文公酴醾詩來自蠶叢國香傳弱水神按古蠶叢國卽蜀中也】

春架秋籬景一同想因分種自蠶叢但將酩酊酬佳節不管花居酒品中

木香菊

秋花也與藥名同素彩鮮明曉徑中多少淸芬通鼻觀何殊滿架拆東風

寒菊

不畏霜風質自殊不招蜂蝶艷何孤梅花松竹如相見【朱希眞十月菊詞須添羅幕防風霜要畱與疎梅相見】便合添爲四友呼

淮南菊

割脂簇蠟宻成團傑出東籬最柰寒加紫翻宜霜後看料應慣見屬劉安

徘徊菊

花神著意駐秋光不許寒葩陡頓芳敷彩盤桓如有待幽人把玩不須忙

饅頭菊

離火供炊餅餅圓【陸放翁菊詩有餅餅香字前輩菊詩籬邊餅餅金】幽人飽翫向籬邊采來還問堪餐否應使癡兒口墮涏

桃花菊

仙源分到籬東灼灼穠華綴露叢崔防詩章陶令酒兩家混作一家風

燕脂菊【臆吟】

天女染花情若狂鮮妍直欲媚秋光忍將陶徑黃金色也學秦宮朱臉妝

牡丹菊【臆吟】

本是秋香九日黃假爲國色百花王待殘擬把酥煎啗【見漁隠叢話後集二十三卷孟蜀時李昊事】莫采芳英泛酒觴

紅薇菊【臆吟】

天厭花黃色攺殷【烏閒切赤色也】東籬景物似東山逗𨖻春蘂爲秋蘂荊棘了無藏葉間

繡菊

寒葩縷縷結緗紅不待纎鍼見巧工秋老從他宮綫減彩文翻喜入花叢

石菊

花美𨿽堪寫團扇艷妖未必入東籬紀名何取它山物徧問園官總不知【愚辧石菊大菊𨿽今古之名不同其實一種物也至秋結實名曰蘧麥今窮見麥粒之形了無所惑矣討論旣定竊意其石字當爲碩案字書碩大也庶幾意合於古書今復成一絕以紀其實云】

又

榦弱葉纎花特奇艷濃九夏到秋時枝頭結實元爲藥爭柰越中人罕知【若蘧麥所出之地其榦直而堅】

大菊【明用題字卽今之石菊也】

菊名何大爲誰開子結秋叢是藥材【若所產之地者結子乃至作穗】若用催生功不小請嘗便可見嬰孩【千金方治產經數日不出或子死腹中以瞿麥煮濃汁服之】

孩兒菊

地母提來風露徑笑風泣露並堪憐品微元乏香肌骨濫預秋英得浪傳

春菊【蒿菜花是也】

莫論園蔬品目卑花開不減菊幽奇燦然金色仍堪采春老恰如秋老時

紫菊【馬蘭花是也】

秋野閒花是繡鋪佳名得自北人呼【見本艸】若教尼父當時見應惡紛紛色亂朱

觀音菊【天竺花是也】

霞幢森列引薰風髙出疎籬紫滿叢翠葉纎纎如細柳直宜挿向淨瓶中

繡綫菊【厭艸花是也】

天成素縷結秋深巧刺由來不犯鍼籬下工夫何絢爛條條綰綴紫花心

佳友【昔曽端伯以菊爲佳友愚今以詩實其名】

气淸色正品尢髙好事幽人善與交開徑何須望三益相陪雅尙在香苞

壽客【近世張敏叔以菊爲壽客愚今以詩實其名】

東籬冷落舊家鄕性耐風霜气味長幾度入來重九宴主人傳得引年方

對菊懷古

靖節先生菊滿園其名獨有九華存東籬若許塵蹤到佳品須當盡討論

菊花【單題】

獨芳三徑屬秋深淸致貞姿快賞心解道卓爲霜下傑平生靖節最知音

金絲菊

馮發藻【十首闕一】

纒風綰雨短籬旁織出黃花縷縷黃遙想司花幾仙子鮮明擬作六銖裳

茱萸菊

一種秋英具兩般摘來浮向酒杯寛阿誰到得重陽日醉把花枝子細看

夏月佛頭菊

圓英現出端嚴相素瓣染成知見香必竟白毫破炎毒故教開向夏畦涼

酴醾菊

秋花也與酒齊名三月畱爲九月英朶朶露棲明亞雪還如壓架拆春晴

朝天菊【臆吟】

淩霄花豈淩霄去向日葵空向日傾何似幽姿堪對越也酬洪覆拱髙明

桃花菊

怪底都花發遲西眞著意在霜枝春葩也耐秋風勁紅雨何愁亂入籬

牡丹菊

秋香剛欲竊天香遙想南陽似洛陽莫道東籬藹聲價詩人曽擬作花王

孩兒菊

穉叢弱質巧相如曉沁啼痕一雨餘天亦何心鐘愛汝也呈佳色殢陶廬

采菊【用古人名賦】

和霜旋采黃香嗅與客登髙適興時多謝安排滿頭挿相隨何得怨開遲

金鈴菊

孫耕【三首】

疑是良工巧鑄成天然顆顆帶黃英籬邊一任風搖動不學檐前斷續聲

孩兒菊

弱質生成由地母淸姿保愛借園公花偏嬌嫩葉偏細凝竚籬邊弄晚風

鷺鷥菊【臆吟此品嚴州有之】

玉羽毿毿剪作花花心挺出傲霜華恰如未上靑天去且立西風古徑斜

楊妃菊【臆吟】

陸希澄

含笑向籬旁花叢似洞房露濃新出浴霜薄淺成妝尙帶霓裳色猶存輦路香【張全眞題明皇太眞聨鑣圖詩並轡春風輦路香】故令千載下還許侑瑤觴

金盞銀臺

許光曽

黃中素表拆秋葩恰似開筵富貴家晃耀西風深院裏淸標不減水仙花

佛頭菊

僧希髙【二首】

佳卉超凡沐雨開恍如螺髻出山來【世尊肉髻見蓮經與楞嚴經】就叢更種金蓮菊【闕】

大笑菊

寒花也解媚淸秋貌似呵呵滿檻稠若使幽王能著眼何須舉火戲諸侯

金錢菊

僧文行【二首】

化工鑄出最光圓閒數枝頭不計千滿徑黃花秋富貴陶公何必苦無錢

大笑菊

繞籬喜色破新愁一粲西風卒未休【谷梁傳注粲然盛笑貌】非學野花畱寶靨應楚客獨悲秋

集句詩

史鑄【四十首】

【鑄兒童時嘗閱東軒臞儒趙公保集句梅詩喜其多有可取今故效顰采擷百家英華爲菊成章也】種菊

幽懷逺慕陶彭澤【王禹偁】一畝荒園試爲鉏【蘇子由】自種黃花添野景【謝景山見詩話總】幾多光彩照庭除【魏野】

菊花【十二首】

無艷無妖別有香【僧齊已對菊】知心誰解賞孤芳【陸務觀】淵明酩酊知何處【王荊公】安得斯人共一觴【謝無逸】

二

霜裏鮮鮮照眼明【王十朋】人言此解制頽齡【梅聖兪】憐香擘破花心齅【姚揆】酌盡齋中竹葉缾【黃山谷】

三

一夜淸霜殞物華【蔡柟】寒芳開晚獨堪嘉【丁寶臣】折來嗅了依前嗅【邵堯夫】不是尋常兒女花【王十朋】

四【千金方菊花作枕袋大能去頭風明眼目陸務觀菊詩傍籬小摘供囊枕畱得殘香夢亦淸】

籬菊含風暗度香【余安行】栽多不爲待重陽【齊已】愈風明目須眞物【蘇子由白菊】夢寐宜人入枕囊【山谷】

五

露叢芬馥敵蘭芽【韓忠獻公】淸賞終存好事家【丁寶臣】莫遣兒童容易折【洪景盧】此花開後更無花【元微之】

六

露裛幽花冷自香【釋皎然】藥中功效不尋常【王十朋食姜】祛風偏重山泉漬【文保雍】胡廣隨緣卻壽長【鄭剛中菊】

七

淸香裛露對髙齋【司空圖】端仗玆花慰老懷【王十眀】欲折一枝來侑酒【蔡柟】登髙能賦屬吾儕【陳后山】

八

八月九月天气涼【李白】繞欄種菊一齊芳【邵堯夫】好風應防幽人意【江奎】時去時來管送香【張蕓叟】

九

不趂盛時隨眾卉【文與可】幽姿髙韻獨蕭然【田元邈】別開小徑連松路【王介甫】常愛陶潛逺世緣【梅聖兪】

十

籬菊開時寒有信【王彥霖】幽香還釀客懷淸【周麟之】折歸忍負金蕉葉【張彥實】欲伴騷人賦落英【蘇東坡】

十一

菊花有意浮杯酒【汪彥章】秋老霜濃滿檻開【江袤】多謝主人相管領【沈瀛】盡收淸致助吟才【張子野】

十二

一夜新霜著瓦輕【歐陽永叔】照窗寒菊近人淸【聞人善言次韻童恭叔】防收芳蘂浮巵酒【曾端伯】白髮年年不負盟【聞人善言中秋月】

黃菊【二十首】

黃花漠漠弄秋暉【王荊公】竚立階前香在衣【王性之】正色逢人何太晚【彊幾聖】衰翁相對惜芬菲【白樂天】

二

白露黃花自繞籬【羊士諤】幽香深謝好風吹【寇萊公】陶公沒後無知已【李山甫一作羅隠】嵗嵗花開知爲誰【李頎】

三【凡菊詩中言霜露者甚多至於言雨者惟王齡嘗稱範文正公有句云半兩黃花秋賞健云】

繞籬黃菊自開花【僧洪覺範】開日仍逢小雨斜【丁寶臣菊第三首句】自得金行眞正色【丁寶臣菊第二首句】肯參紅紫鬭紛華【朱希眞】

四

金英寂寞爲誰開【王禹偁】底許淸香鼻觀來【張孝祥】籬下先生時得醉【白樂天】余風千載出塵埃【王荊公】

五

滿園佳菊郁金黃【白樂天重陽席上】壽質淸臒獨傲霜【楊巽齋】且喜年年作花主【白樂天花前嘆】依然相伴向秋光【羅隠菊】

六

五行正气產黃花【杜光庭】不在詩家卽酒家【錢易】詩筆酒杯俱有味【元絳】亦同元亮舊生涯【本朝江爲】

七

滿地黃花得意秋【良祐闕姓下句浪陪使節赤松遊見於石刻】移來庭檻助淸幽【齊唐】自緣稟性天生異【張齊賢】不與繁華混一流【楊時可】

八

籬邊黃菊爲誰開【李嘉祐】轉憶陶潛歸去來【髙適】挿了滿頭仍漬酒【邵堯夫】且謀歡洽玉山頽【元澶】

九

倚風黃菊繞疎籬【彭應求】自有淸香處處知【毛友】今日王孫好收采【鮑容】濁醪霜蟹正堪持【蘇子由】

十

金蘂繁開曉更淸【歐陽修】薄霜濃露倍多情【劉原父】歸田誰是淵明興【趙嘏】獨繞東籬萬事輕【用紫芝】

十一

叢菊疎疎著短籬【僧璉不器】重陽前後始盈枝【文與可】托根占得中央色【趙宋英見气推防】不比凡花兒女姿【姜特立】

十二

自有淵明方有菊【辛幼安】因人千古得嘉名【韓忠獻】一年好處君須記【蘇東坡】翠葉金華刮眼明【劉原父】

十三

東籬黃菊爲誰香【王十朋】不學羣葩附艷陽【蘇澄庵】直待素秋霜色裏【廖匡凝】自甘深處作孤芳【文與可】

十四

香霧霏霏欲噀人【蘇東坡】黃花又是一番新【宋邦永見愚園詠史】陶家舊已開三徑【韓治】直到如今迹未陳【楊巽齋】

十五

滿眼黃花慰素貧【山谷】年年結侶采花頻【劉禹錫】要收節物歸觴詠【張灝】只許閒人作主人【姜特立】

十六

菊花天气近新霜【陸務觀】節近花須滿意黃【陳后山】陶令籬邊常畱宿【曽端伯】朝來滿把得幽香【蘇子由】

十七

東籬九日富黃花【曽端伯】節物驚心秪自嗟【許景衡】盡日馨香畱我醉【王禹偁】銀瓶索酒不須賖【王十朋】

十八

斜照明明射竹籬【僧道潛】黃花能與嵗寒期【範文正公】人疑五柳先生宅【周紫芝】消得攜觴與賦詩【鄭谷】

十九

黃花弄色近重陽【僧道潛】風拆霜苞細細香【江袤】似與幽人爲醉地【陸務觀】隨晴隨雨一傳觴【陳與義】

二十

可意黃花是處開【蘇東坡】芝蘭風味合相陪【綦崈禮】應須學取陶彭澤【白樂天】左把花枝右把杯【司空圖】

白菊【三首】

我憐貞白重寒芳【陸防】小徑低叢淡薄妝【蔡柟】謝女黃昏吟作雪【徐仲車】天然別是一般香【李端叔】

二

幽芳天與不尋常【江袤】逆鼻渾疑雪亦香【陳后山一作張文潛】把酒可能追靖節【汪彥章】素英一色混瑤觴【邵堯夫只此一句取於五言】

三

瓊葩燦彩繞籬東【楊巽齋】不怯淸霜更耐風【趙令衿】淡濘精神無俗艷【江袤】獨髙流品蕙蘭中【李鼐】

黃白菊【胡侍郎二色蓮詩見醉翁談錄】

金英鑠鑠擅秋芳【楊巽齋】中有孤叢色奪霜【白樂天】手把數枝重疊嗅【邵堯夫】兩般顏色一般香【胡侍郎詩紅白蓮花共一塘云】

野菊

一簇疎籬有野花【邵堯夫】不應靑女妬容華【洪父】繁英自剪無人挿【李鼐】只有黃蜂趂兩衙【孫仲益】

晚菊

靑蘂重陽不堪摘【杜甫】重陽已過菊方開【邵堯夫】不將時節較早晚【王十朋】且折霜蕤浸玉醅【蘇東坡】

殘菊

節去蜂愁蝶不知【鄭谷】冷香消盡晚風吹【謝無逸】碎金狼藉不堪摘【陸務觀菊】空作主人惆悵詩【於武陵一作韋莊】

引用唐宋名賢詩句

唐【二十二名以下人名依集句次第】

僧齊已

元微之

釋皎然

司空圖

李白

白樂天

羊士諤

李山甫

李頎

羅隠

李嘉祐

髙適

元澶

鮑溶

趙嘏

廖匡凝

劉禹錫

鄭谷

陸防

杜甫

於武陵

杜光庭

皇宋【七十名】

王禹偁

蘇子由

謝景山

魏野

陸務觀

王荊公

謝無逸

王十朋

梅聖兪

黃山谷

蔡柟

丁寶臣

邵堯夫

余安行

韓忠獻公

洪景盧

文保雍

鄭剛中

陳后山

張蕓叟

文與可

田元邈

王彥霖

周麟之

張彥實

蘇東坡

汪彥章

江袤

沈瀛

張子野

歐陽修

聞人善言

曽端伯

王性之

彊幾聖

寇萊公

僧洪覺範

朱希眞

張孝祥

楊巽齋

錢易

元絳

江爲

良祐

齊唐

張齊賢

楊時可

毛友

劉原父

周紫芝

僧璉不器

趙宋英

姜特立

辛幼安

蘇澄庵

朱邦永

韓治

張灝

許景衡

僧道潛

範文正公

陳與義

綦崈禮

徐仲車

李端叔

趙令衿

李鼐

胡侍郎

洪父

孫仲益

不記何代【三名】

姚揆

江奎

彭應求

愚自丙申迄於甲辰每得菊之一品一目必稽於眾其言同者然後筆而記之今譜內有六品尙闕其說緣愚曩嘗一見今畦丁罕種未獲再覈以取其的故也凡九年間於吾鄕得正品與濫號假名者總四十五種以次諸譜之後予昨當花時每嵗須苦吟體題詩與集句詩一二十篇以揄揚眾品之淸致積稔彌久幾至二百篇今選百篇濫贅捲尾至此興盡而絕筆矣爾後𨿽間有黃薔薇金萬鈴之類始出【此二品首見於虢地品類近時吾鄕亦有之】然愚年將耋景則纈眼勌於辧眎未容茍簡增入也如有與我同志者幸爲續譜云

百菊集譜卷六

百菊集譜補遺序

前編始成愚乃標之爲百菊集譜因同裏判簿兆偉伯見之乃裒以佳名曰菊史續又見古人江奎詩有他年我若修花史之句髙疎寮有竹史之作但鑄才疎識淺所愧不足聨芳於前賢乃者物色府察盧舜舉【諱選】錄示黃華傳近又防同志陸景昭假及蘜先生傳今故並行校正列於補遺捲端戲表此編濫有稱史之名耳峕淳祐庚戌嵗季春吉旦愚齋史鑄顏甫識

欽定四庫全書

百菊集譜補遺

晚香堂品類【此除諸譜重復之名】

淵明菊

大夫菊

處士菊

三顧菊

黃金盞菊

簇金菊

金箭頭菊

金骨朶菊

黃金帶菊

銀錢菊

玉盤珠菊

玉瓏璁菊

伴梅菊

茶菊

松子菊

金陵菊

江陰菊

江陰白菊

獻嵗菊

四季菊

中秋菊

鳳頭黃菊

閙蛾兒菊

墨菊【其中亦闕九華之名】

欽定四庫全書

百菊集譜補遺目錄

黃華傳【邢良孠撰】

蘜先生傳【馬揖撰】

雜識

辧疑

詩賦

晚香堂題詠

續集句詩

新詞

正誤

欽定四庫全書

百菊集譜補遺

宋史鑄撰

黃華傳

廣信邢良孠

黃華字季香世家雍州隠於山澤間生男曰周盈曰延年女曰節女皆爲神農氏之學嵗久苗裔散處天下有黃氏白氏金錢氏金樓氏凡七十餘族而黃氏最顯華少時取靑晚節取紫初爲內黃令【九域志北京大名府有內黃縣】嘗開卷讀易至黃中通理粲然笑曰美在其中暢於四支矣至榮滿而歸南遊楚屈大夫方與江籬杜蘅及公子蘭作離騷之辭得華喜同臭味把玩不斁楚人歌之曰有美屈平兮洵潔且淸兮咀華之英兮挹我謂我馨兮呂不韋著春秋聞華名氏援筆特書然華靜介自立不能媚俗好至魏文帝時嘗徵華入見神采英發帝喜語鐘繇曰黃華函乾坤之淳和體芬芳之淑气宜侍宴金華殿人亦未甚愛也晉陶淵明曠達有髙尙之气然且見華俯加采納曰吾不肯折腰對督郵今爲吾子折腰與語有味【黃菊味甘】華曰吾甘心從先生遊餘子苦口【白菊味苦】何足置齒牙間哉淵明乃翦茅開徑延置家園觴詠陶寫必訪華東籬下握手至燻夕淵明醉眠遣客罷休【罷部買切】華獨露坐不去瓶罄樽空相對悠然江州刺史王聞淵明有佳客亟遣白衣致餽淵明貯酒滿船【船謂酒】命華拍浮其中以爲樂淵明有友䢐徠十八公與華齊名蒼髯長身嘗從大夫之後下膏澤有醖借【膏謂松脂可以釀酒】能制中山醇醪【酒經曰醪汁滓濁酒也東坡松醪賦云制中山之松醪愚按中山在西京以北定州之地東坡帥定武嘗飲此酒作賦】華譏其非聖人之淸十八公曰我自用我家法卿自用卿家法【二句出世說子嵩云】或問其所以同華曰陶先生自拔於流俗十八公不雕於嵗寒華𨿽當靑女降霜亦不變色【淮南子秋三月靑女乃出以降霜雪髙誘注靑女天神靑妖玉女主霜雪妖乙驕切愚覽漁隱叢話與髙續古緯略並引作靑腰玉女】是則同時人目爲三傑華旣經淵明稱賞名聲表表毎遇良辰賔朋登髙開宴華至天資中正非梔貌蠟言【梔貎蠟言出柳文鞭價說】黃衣黃裳意象閒雅淸風徐來徳馨襲人至其晚節不與艸木俱腐羣英掃地華獨固蒂巋存曰予自上世以來曉輕身明目之術書名方冊世以爲仙且其所居有潭水飲之能制頽齡於華可知矣子孫枝分傲睨冰霜挺有風烈與黃橙陸吉同時【東坡有黃甘陸吉傳】以爲一年好處人到於今稱之

贊曰有熉黃華淵乎似道朱紫競時惟華獨也正羣英牢落惟華獨也在【莊子徳充符受命於天惟舜獨也正受命於地惟松栢獨也在】又遇騷人達士著語品題名譽始益光大𨿽今古常見而風采常新揚子云曰無仲尼則西山之餓夫與東國之絀臣惡乎聞非躗言也【左哀二十四年是躗言也戶快切謂過謬之言】夫遇與不遇人物之顯晦系焉予於黃華亦有感於斯云

蘜先生傳

建陽馬揖

先生名蘜字華其先爲甘氏祖曰節華佐神農著本艸書成帝用嘉之乃命竹史差次其功封以沃土位在上品之上旣而歸隠於南陽潭之山谷世濟其美人多壽考黃帝嗣興有土徳之瑞色尙黃數用九帝曰爾世有大功於民就錫汝以南陽之土賜姓黃氏世世相承以九月九受封之日爲先生壽名曰嘉節先生明徳惟馨操履貞介恥與庶類競逐繁華雅志淸髙務堅晚節𨿽靑女橫陳而正色不變王公貴人慕其風味爭相迎致然气類不相合則𨿽彊畱納交而先生終不屑意惟田園守拙之士巖谷隠逸之人事之惟謹卽與傾蓋定盟杯酒不相捨先生𨿽潛徳不耀然呂令之正四時成周王后服飾之用先生與有力焉所知已者楚有靈均晉有淵明本朝有韓稚圭皆與結好爲平生歡近時番禺崔公寧辭相印不拜自號菊坡而甘心相與徜徉於其所其見貴重於世如此若昔陶隠居陸天隨諸子升堂矣而未入於室也每嵗九日上自宮掖下至閭巷各稱丰儉爲先生壽白衣送酒漢宮開釀太官賜餻或獻茱囊或薦蓬餌或烹桑薴之茶皆爲先生之侶也且貴爲天子如唐徳宗亦作爲歌詩以慶之至於醉臥籬東反�籬西此又各隨所寓而稱壽者也其本支百世子孫千億散而之四方者不知其幾若夫族類大略則有範成大諸家之譜在玆不復錄

太史公曰先生肇分茅土皆仿其方之色蘜自啟國南陽之後居湘漓彭澤者二千祀不易黃姓自餘散處四方者考其氏而知其方若白氏紅氏則著於西南或言朔庭有墨子【墨者又眾色之後此近世方有】然未嘗與中國盟防故名不顯其在靑社者有蒼藍二氏生亦不蕃要之南陽實在中土而黃氏又居方之正得數之中其後宜莫與京白受采土生金又當金天禦宇之時宜白之盛亞於黃彼朱者子信美矣而有富貴濃艷之態不類山林有道者气象君子尙論盍謹考哉

雜識

胡少瀹菊譜序云嘗試述其七美一壽考二芳香三黃中四後雕五入藥六可釀七以爲枕明目而益腦功用甚博神農所以載之上經姬公所以列之爾雅屈大夫所以飡其英而著之離騷呂不韋所以覩其華而編之月令黃鵠下太液武帝形之歌九月九日漢風俗以爲酒自後胡廣袁隗諸人則取其水以爲飲食仙人王子喬與陶洪景輩至啖其根葉考其源流蓋自上古已知貴重今人但言陶淵明所好殆不得專其美也云云【按西京雜記武帝歌曰黃鵠飛兮下建章金爲衣兮菊爲裳】

胡少瀹菊譜後序云子胡子旣作菊譜客曰菊之品不一而足然則花之似菊者吾子亦有取乎曰夫疑似之間毫釐之際君子明辧而不恕正以其似是而非有以害道若陽虎之貌似夫子項羽之瞳子如舜其可以形似而遽信之今菊之爲物挹之馨香餌之延齡標致髙爽如此自余小艸僅可爲臣僕奴詎敢望其音影花𨿽相近乃菊之盜猶小人之效君子非不緣飾其外而胸中之不善詎能自揜余懼夫人他日之耳目或爲所惑故以其黨類列之編末

【桐蒿花

地丁花

馬蘭滴滴金

千里光

旋復花】

今觀艸堂詩餘其中鷓鴣天桃花菊詞有云解將天上千年艷翻作人間九日黃愚謂此二句用字皆未深穩又檢康伯可詞乃作換得人間九日黃且換得二字用之亦未切當及覈張狀元長短句方知是偸將天上千年艷染卻人間九日黃至此意義明白乃知下字之工妙

劉防譜菊有順聖淺紫之名愚按皇朝嘉祐中有油紫英宗朝有黑紫神宗朝色加鮮赤目爲順聖紫蓋色得其正矣【詳見麈史】

辧疑

按本艸與千金方皆言菊花有子愚初以此爲疑今觀魏鐘防菊華賦其中有芳實離離之言必可取信續又見近時馬伯升菊譜有該金箭頭菊其花長而末鋭枝葉可茹最愈頭風世謂之風藥菊無苗冬收實而春種之據此二說則知菊之爲花果有結子者明矣

菊花多眞假相半難以分別其眞菊花蔕子黑而纎若野菊則蔕子有白茸而大味極苦【博聞新錄】

夏菊越人名爲滴滴金愚觀胡氏譜乃以此品爲菊之盜蓋因此種枝葉與諸菊不類又至於手撚嗅之絕無其香故胡譜遺之不取愚今之爲譜輒反取之者何乃是徇俗泛愛其名耳信此似是而非者也

詩賦

菊華賦

魏鐘防

何秋菊之可奇兮獨華茂乎凝霜挺葳蕤於蒼春兮表壯觀乎金商延蔓蓊郁緣坡被崗縹榦緑葉靑柯紅芒芳實離離暉藻煌煌微風扇動照耀垂光於是季秋九月九日數並置酒華堂髙防娛情百卉凋瘁芳菊始榮紛葩韡曄或黃或赤圓華髙懸準天極也純黃不雜后土色也早植晚發君子徳也冒霜吐頴象勁直也杯中體輕神仙食也乃有毛嬙西施荊姬秦嬴妍姿妖艷一顧傾城擢纎纎之素手雪皓腕而露形仰撫云髻俯弄芳英

【愚齋云今諦玩此賦乃知玆菊非尋常之品必是異於眾者蓋其中有云延蔓蓊郁緣坡被崗則知此菊之有藤也又云芳實離離暉藻煌煌則知此菊之結子也又云圓華髙懸準天極也則知其榦之髙決非低小之叢此品必是世謂一丈黃者也】

寒蜂采菊蘂詩

耿湋【唐人】

遊颺下晴空尋芳到菊叢帶聲來蘂上連影在香中去住霑余霧髙低順過風終慙異蝴蝶不與夢魂通

和洪教菊【古風】

林少頴

陶令遺世情尙餘愛菊念菊亦有可愛愛之苦不厭我觀傲霜枝眞金赴烈焰道韻輕園綺孤標敵鍼奄配以靖節名萬古不爲忝況玆中央色獨許此君占凝然端正姿不受紅紫艷艸木吾味同世情那得染璀璨歸來辭斯言了無玷【全文於此有四韻今節之】偶亦愛此花秋來朝暮饜富貴兩浮雲天地一旅店是中論饑飽本自無贏欠便擬學淵明柰此才不贍菊資三徑荒酒須十分灩待讀悠然句乃無雍徹僭但論廣文詩瘧愈不須砭

菊花

劉子翚

芳叢馥鬱早抽芽金蘂斕斑晚著花檻小移時爭蓊郁地寒開意少榮華輕煙細雨重陽節曲徑疎籬五柳家比得春蘭休競秀且供幽客泛流霞

晚香堂題詠

馬揖伯升

愛菊

愛菊吟詩興不窮平生事業在其中成名縱未爲詩將立傳猶堪號菊翁

對菊

淵明長醉屈平醒采菊飡英得趣深野老對花醒復醉不同時世卻同心

賞菊【花品甚富四時相繼】

時時載酒過籬邊無日無花到眼前淸賞不須論九日一年長是菊花天

友菊

雨餘深院香猶在霜後疎籬色倍明臭味相投吾與汝不隨時世變枯榮

茹菊

雨餘采擷供晨饌亂簇冰盤翠欲流勝友過從休失笑山居只此當珍羞

淵明菊【單葉白花一名晉菊花之丰腴倍於他菊一干一花潔白鮮明】

一叢瀟灑向寒榮曽結柴桑社裏盟貞白魁奇無附麗固應千載擅芳名【愚齋云一說淵明菊乃黃色而細者】

大夫菊【細葉黃花花可入藥苗亦可茹卽今之甘菊也】

此花獨抱淸髙趣人爵安能浼得渠喚作大夫君識否餐英想自楚三閭

處士菊【多葉白花丰潔而閒淡世謂之處士白又有所謂處士黃者花小而繁】

皎皎貞芳雅淡容濂溪推許一何公名標隠逸非無意爲有翛然林下風【濂溪先生周茂叔愛蓮說云菊爲花之隠逸者也】

伴梅菊【多葉白花花獨殿於眾菊】

雪蘂霜枝本異花同時一一殿年華誰移五柳先生宅來傍孤山處士家

金錢菊【多葉黃花大如折二錢】

一徑黃花伴隠居圓如鵝眼大如楡山翁潤屋惟資汝張武還知有此無

黃金盞菊【千葉黃花大如折二錢細葉相比頗類笑靨兒但中陷而外突耳】

九日黃花有意開也應知道白衣來先生必向花前醉故遣花神爲捧杯

小金鈴菊【葉類茶菊叢低枝宻金色圓花大如筯頭累累相比聚於葉端】

時當少皥嚴申令故遣金鈴報晚秋寂寂千林正搖落似將木鐸振衰周

萬鈴菊【花類佛頭黃而丰腴叢髙大而扶疎色鮮明而光采】

金風鑄出晚秋英造化鑪中巧賦形飛鳥欲來還又去似疑有許防花鈴

玉盤珠菊【多葉白花中數小葉合而爲心如珠之圓宛若盤心之承珠也】

月斧修成玉一團籬邊淸潤逼人寒花心擁出驪龍寶一顆盈盈欲走盤

茶菊【黃色細花花心有芒本艸云菊一種紫莖气香而味甘美葉可羮者爲眞菊卽此是也】

靈種初非來北苑仙根卻自出南陽且同陸羽烹春雪未許淵明把酒觴

閙蛾兒菊【細葉淡黃花一花不過三四葉葉各相向如蝶拍之狀聚於枝梢栩栩然若將飛舞也】

花神巧剪閙蛾兒春去飄零無處歸尙有寒枝香信在故應撲撲滿園飛

墨菊【出於朔庭近世方有】

獨抱緇衣對曉寒天然淸淡惡華丹多因元亮題詩筆灑在寒枝濕未幹

對菊有感

矍鑠山翁志未衰生平惟菊供襟期淸標慣與霜爲敵貞節不求春見知把酒相忘陶栗裏采苕同調陸天隨浮榮過眼眞堪笑秋晚論交更有誰

白菊

寒香獨立向吾廬風采精神與眾殊細琢水晶成格範巧裁雲母作肌膚霜凝葉瓣疑何厚露滴花心認卻無縱使雜居流品內知君浩浩不能污

紫菊

紫府羣仙衣紫霞卻嗔素節不繁華移將西掖三秋色散作東籬九日花荷槖旁觀難入社茱囊相與是通家靚莊麗服還同調莫向西風立等差

鑄淳祐壬寅之夏嘗序菊譜刋梓以便夫觀覽越數年忽得晚香堂百詠開卷伏讀則知馬君先輩酷愛此花無日而不以爲樂亦嘗作譜於淳祐壬寅之秋愚味其詩立意淸新造語騷雅體題明白世所未有也第愧鑄耄拙非才不足追攀英躅又不識隱君燕逸何方與吾鄕限隔江山幾許裏而獲聞賢士君子志同道合如此登堂拜面其願莫遂實勞我心今姑摭二十篇附於右將以益衍其傳云

續集句詩

史鑄【二十首】

種菊

春初種菊助盤蔬【蘇子由】益气輕身載舊【劉摯舊圖謂本艸也】終借九秋扶正色【鄭剛中】芳時偸得醉工夫【白居易】

菊花【五首】

不受陽和一防恩【李山甫】不嫌靑女到孤根【盧彥徳見盛山集】年年嵗嵗花相似【劉庭芝見詩話總】誰爲陶潛買酒樽【陳元老見城山詩集】

二

粲粲秋香雨露葩【趙宋英】天教晚發賽諸花【劉禹錫】輕煙細雨重陽節【劉子翚】且盡芳樽戀物華【杜甫】

三

漸覺西風換物華【朱弁見宋百家詩續選】秋叢繞捨似陶家【元微之】世人若覓長生藥【古道情詩下句只這灰心是大還】百艸枯時始見花【歐陽永叔】

四

代謝相因寒事催【趙宋英】繞籬疎菊又花開【許渾】霜晴日淡虛庭裏【葛吏部見歸愚集】多少淸香透入來【陸防菊】

五

不是餐英泥楚騷【吳莘見寒緑詩集】重陽菊蘂泛香醪【宋白】尋常不醉此時醉【邵堯夫】陶令拋官意獨髙【葉夢得】

黃菊【九首】

百卉千花了不存【陸務觀】獨開黃菊伴金樽【陶弼】欲知卻老延齡藥【歐陽永叔】誰信幽香是返魂【東坡】

二

菊是去年依舊黃【南唐後主李煜上句鬢從今日添新白】風從花裏過來香【闕上句水向石邊流出冷云】杯中要作茱萸伴【葛吏部乃丞相邲之父】更領詩人入醉鄕【胡曽】

三

白酒新熟山中歸【李白風雅韻作新熟碑本作初熟】黃花漠漠弄秋暉【王荊公】東籬采菊隠君子【王十朋】醉覺人間萬事非【失記名上句霜柑糟蟹新醅熟】

四【汪彥章菊詩葳蕤羽葆雜金規】

羽葆層層間彩金【姜特立】醉來不厭繞叢吟【賈島】滿頭且應良辰挿【韓忠獻公】不挿滿頭辜此心【王荊公】

五

籬外黃花菊對誰【嚴武附杜甫詩集】應知彭澤久思歸【王禹偁】有花堪折直須折【李錡見杜牧樊川集杜秋娘詩注】新酒初篘蟹正肥【趙端行見髙疎寮跋西裏詩稿】

六【第三句亦可作今朝有酒何妨醉但不知何人所作】

無限黃花簇短籬【蘇子由】幽香深謝好風吹【寇平仲】勸君終日酩酊醉【李賀】莫待無花空折枝【李錡】

七

花裏風神菊擅名【陸務觀贈菊見荼�庵集】緑枝黃蘂有髙情【張嵲字巨山】詩人不悔衣霑露【範希文】步入芳叢腳自輕【王之道見相山居士集】

八

幸無風雨近重陽【僧法顯見遊丞相諱佀序適庵詩集】折取蕭蕭滿把黃【崔徳符】酒面浮英愛芬馥【梅聖兪】銀觥須引十分彊【李淸臣】

九

不與羣芳競【魏野】宜乎殿顥商【邵堯夫】露從今夜白【杜甫】菊是去年黃【南唐李后主】九日陶公酒【陳襄字述古】一生靑女霜【羅隠】有同髙士操【王之道字彥猷】得爾慰淒涼【翁翁】

白菊

玉攢碎葉塵難染【江袤】露濕香心粉自勻【朱喬年見戛玉集】一夜小園開似雪【朱貞白】淸香自是藥中珍【許景衡】

野菊【二首】

熠熠溪邊野菊黃【東坡】風前花气觸人香【邵堯夫】可憐此地無車馬【韓退之】掃地爲渠持一觴【陸放翁】

二

野花無主爲誰芳【陸務觀】酒熟漁家擘蟹黃【山谷詩句】遇酒逢花須一笑【山谷詞句】故畱秋意作重陽【陳后山】

晚菊

節過霜風衮衮來【許景衡】菊花寂寞晚仍開【劉滄】誰云旣晚何用好【王十朋】爲我殷勤送一杯【白樂天】

殘菊

天地方收肅殺功【陸務觀拒霜花】菊枝傾倒不成叢【陸務觀九月晦日】碎金狼藉不堪摘【陸務觀殘菊】圖得人知色是空【僧詠槿花上句朝開暮落緣何事云】

引用唐宋名賢詩句【其名已具入前編者今不再具】

唐【九名】

許渾

李后主

胡曽

賈島

嚴武

李錡

李賀

韓退之

劉滄

皇宋【二十一名】

劉摯

盧彥徳

劉庭芝

陳元老

劉子翚

朱弁

葛吏部

吳莘

宋白

葉夢得

陶弼

趙端行

張嵲

王之道

僧法顯

崔徳符

李淸臣

陳襄

翁翁

朱喬年

朱貞白

詞

瑞鷓鴣【按前人所作有以平聲字起或有以仄聲字起二者皆通】

詠桃花菊

史鑄

底事秋英色厭黃喜行春令借紅妝謝天分付千年品特地攙先九日香【此花八月半開愚先以千年對三徑緣三字是平聲不葉宮調故攺作九日但犯前賢已用之對】陶令駭觀須把酒崔生瞥見誤成章蜂情蝶思兼迷了采蘂還如媚景忙

正誤

省郎史正志【省當作侍曽爲建康畱守】

集句詩宋邦永【宋當作朱】

跋纈眼【本作老眼】

胡融譜夏佛羅秋佛羅大金佛羅【此三品卽佛頂菊也其羅字當作螺蓋佛頂乃天生肉髻捲螺發其菊心頗類之】

塔子菊髙蟠層級巧堪誇【巧堪誇可攺作聳檐牙】

大笑菊不費千金亦可誇【可攺作百媚千金不足誇亦可作誰把千金競好奢】饅頭菊【前編可攺云離火供炊餅餅圓幽人餐飽向籬邊摘歸閒與癡兒說也使心懽口墮涎】石菊花瓣五出或有名爲千葉者其實十餘瓣也有深紅粉緣者【此品花瓣上下各一色向上一邊深紅色向下一邊白色其上面粉緣乃接下色也】

百菊集譜補遺

