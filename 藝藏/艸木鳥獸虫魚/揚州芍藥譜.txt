

天地之功﹐至大而神﹐非人力之所能竊勝。惟聖人爲能體法其神以成天下之化﹐其功蓋出其下而曾不少加以力。不然﹐天地固亦有間而可窮其用矣。余嘗論天下之物﹐悉受天地之气以生﹐其小大短長﹑辛酸甘苦﹐與夫顏色之異﹐計非人力之可容致巧於其間也。今洛陽之牡丹﹑維揚之芍藥﹐受天地之气以生﹐而小大淺深﹐一隨人力之工拙﹐而移其天地所生之性﹐故奇容異色﹐間出於人間﹔以人而盜天地之功而成之﹐良可怪也。然而天地之間﹐事之紛紜出於其前不得而曉者﹐此其一也。洛陽土風之詳﹐已見於今歐陽公之記﹐而此不復論。維揚大抵土壤肥膩﹐於艸木爲宜。《禹貢》曰「厥艸惟夭是也。」居人以治花相尙﹐方九月十月時﹐悉出其根﹐滌以甘泉﹐然後剝削老硬病腐之處﹐揉調沙糞以培之﹐易其故土﹐凡花大約三年或二年一分﹔不分﹐則舊根老硬﹐而侵蝕新芽﹐故花不成就。分之數﹐則小而不舒﹐不分與分之太數﹐皆花之病也。花之顏色之深淺﹐與葉蕊之繁盛﹐皆出於培壅剝削之力。花旣萎落﹐亟剪去其子﹐屈盤枝條﹐使不離散。故脈理不上行而皆歸於根﹐明年新花繁而色潤。雜花根窠多不能致遠﹐惟芍藥及時取根﹐盡取本土﹐貯以竹席之器﹐𨿽數千里之遠﹐一人可負數百本而不勞。至於他州﹐則壅以沙糞﹐𨿽不及維揚之盛﹐而顏色亦非他州所有者比也。亦有逾年卽變而不成者﹐此亦系夫土地之宜不宜﹐而人力之至不至也。花品舊傳龍興寺山子﹑羅漢﹑觀音﹑彌陁之四院﹐冠於此州﹐其後民間稍稍厚賂以匄其本﹐壅培治事﹐遂過於龍興之四院。今則有朱氏之園﹐最爲冠絕﹐南北二圃所種﹐幾於五六萬株﹐意其自古種花之盛﹐未之有也。朱氏當其花之盛開﹐飾亭宇以待來遊者﹐逾月不絕﹐而朱氏未嘗厭也。揚之人與西洛不異﹐無貴賤皆喜戴花﹐故開明橋之間﹐方春之月﹐拂旦有花市焉。州宅舊有芍藥廳﹐在都廳之後﹐聚一州絕品於其中﹐不下龍興﹑朱氏之盛。往歲州將召移﹐新守未至﹐監護不密﹐悉爲人盜去﹐易以凡品﹐自是芍藥廳徒有其名爾。今芍藥有三十四品﹐舊譜只取三十一種。如緋單葉﹑白單葉﹑紅單葉﹐不入名品之內﹐其花皆六出﹐維揚之人甚賤之。余自熙寧八年季冬守官江都﹐所見與夫所聞﹐莫不詳熟﹐又得八品焉﹐非平日三十一品之比﹐皆世之所難得﹐今悉列於左。舊譜三十一品﹐分上中下七等﹐此前人所定﹐今更不易。

○上之上

冠羣芳

大旋心冠子也。深紅﹑堆葉﹑頂分四五旋﹐其英密簇﹐廣可及半尺﹐髙可及六寸﹐艷色絕妙﹐可冠羣芳﹐因以名之。枝條硬﹐葉疏大。

賽羣芳

小旋心冠子也。漸添紅而緊﹐枝條及綠葉並與大旋心一同。凡品中言大葉﹑小葉﹑堆葉者﹐皆花葉也﹔言綠葉者﹐謂枝葉也。

寶妝成

髻子也。色微紫﹐於上十二大葉中﹐密生曲葉﹐回環裹抱團圓﹐其髙八九寸﹐廣半尺餘﹐每一小葉上﹐絡以金綫﹐綴以玉珠﹐香欺蘭麝﹐奇不可紀﹐枝條硬而葉平。

盡天工

柳浦靑心紅冠子也。於大葉中小葉密直﹐妖媚出眾。儻非造化﹐無能爲也﹐枝硬而綠葉靑薄。

曉妝新

白纈子也。如小旋心狀﹐頂上四向﹐葉端點小殷紅色﹐每一朵上﹐或三點﹑或四點﹑或五點﹐象衣中之點纈也﹐綠葉甚柔而厚﹐條硬而絕低。

點妝紅

紅纈子也。色紅而小﹐並與白纈子同﹐綠葉微似瘦長。

○上之下

疊香英

紫樓子也。廣五寸﹐髙盈尺﹐於大葉中細葉二三十重﹐上又聳大葉如樓閣狀﹐枝條硬而髙﹐綠葉疏大而尖柔。

積嬌紅

紅樓子也。色淡紅﹐與紫樓子不相異。

○中之上

醉西施

大軟條冠子也。色淡紅﹐惟大葉有類大旋心狀﹐枝條軟細﹐漸以物扶助之﹐綠葉色深厚﹐疏而長以柔。

道妝成

黃樓子也。大葉中深黃﹐小葉數重﹐又上展淡黃大葉﹐枝條硬而絕黃﹐綠葉疏長而柔﹐與紅紫者異。此品非今日之黃樓子也﹐乃黃絲頭中盛則或出四五大葉﹐小類黃樓子。蓋本非黃樓子也。

掬香瓊

靑心玉板冠子也。本自茅山來﹐白英圑掬﹐堅密平頭﹐枝條硬而綠﹐葉短且光。

素妝殘

退紅茅山冠子也。初開粉紅﹐卽漸退白﹐靑心而素淡﹐稍若大軟條冠子﹐綠葉短厚而硬。

試梅裝

白冠子也。白纈中無點纈者是也。

淺妝勻

粉紅冠子也。是紅纈中無點纈者也。

○中之下

醉嬌紅

深紅楚州冠子也。亦若小旋心狀﹐中心緊堆大葉﹐葉下亦有一重金綫﹐枝條髙﹐綠葉疏而柔。

擬香英

紫寶相冠子也。紫樓子心中細葉上不堆大葉者。

妒嬌紅

紅寶相冠子也。紅樓子心中細葉上不堆大葉者。

縷金囊

金綫冠子也。稍似細條深紅者﹐於大葉中細葉下﹐抽金綫﹐細細相雜﹐條葉並同深紅冠子者。

○下之上

怨春紅

硬條冠子也。色絕淡﹐甚類金綫冠子而堆葉﹐條硬而綠﹐葉疏平﹐稍若柔。

妒鵝黃

黃絲頭也。於大葉中一簇細葉﹐雜以金綫﹐條髙﹐綠葉疏柔。

蘸金香

蘸金蕊紫單葉也。是髻子開不成者﹐於大葉中生小葉﹐小葉尖蘸一綫金色是也。

試濃妝

緋多葉也。緋葉五七重﹐皆平頭﹐條赤而綠﹐葉硬﹑皆紫色。

○下之中

宿妝殷

紫髙多葉也。條葉花並類緋多葉﹐而枝葉絕髙平頭。凡檻中𨿽多﹐無先後開﹐並齊整也。

取次妝

淡紅多葉也。色絕淡﹐條葉正類緋多葉﹐亦平頭也。

聚香絲

紫絲頭也。大葉中一叢紫絲細細是也﹐枝條髙﹐綠葉疏而柔。

簇紅絲

紅絲頭也。大葉中一簇紅絲細細是也﹐枝葉並同紫者。

○下之下

效殷妝

小矮多葉。也與紫髙多葉一同﹐而枝條低﹐隨燥濕而出﹐有三頭者﹑雙頭者﹑鞍子者﹑銀緣﹝絲﹖﹞者﹐俱同根﹐而土地肥瘠之異者也。

會三英

三頭聚一萼而開。

合歡芳

雙頭並蒂而開﹐二朵相背也。

擬繡韀

鞍子也。兩邊垂下如所乘鞍狀﹐地絕肥而生。

銀含稜

銀緣也。葉端一稜白色。

○新收八品

禦衣黃

黃色淺而葉疏﹐蕊差深﹐散出於葉間﹐其葉端色又微碧﹐髙廣類黃樓子也。此種宜升絕品。

黃樓子

盛者五七層﹐間以金綫﹐其香尢甚。

袁黃冠子

宛如髻子﹐間以金綫﹐色比鮑黃。

峽石黃冠子

如金綫冠子﹐其色深如鮑黃。

鮑黃冠子

大抵與大旋心同﹐而葉差不旋﹐色類鵝黃。

楊花冠子

多葉白心﹐色黃﹐漸拂淺紅﹐至葉端則色深紅﹐間以金綫。

湖纈

紅色深淺相雜﹐類湖纈。

黽池紅

開須並萼﹐或三頭者﹐大抵花類軟條也。

○後論

維揚﹐東南一都會也﹐自古號爲繁盛。自唐末亂離﹐羣雄據有﹐數經戰焚﹐故遺基廢迹﹐往往蕪沒而不可見。今天下一統﹐井邑田野﹐𨿽不及古之繁盛﹐而人皆安生樂業﹐不知有兵革之患。民間及春之月﹐惟以治花木﹑飾亭榭﹐以往來遊樂爲事﹐其幸矣哉。揚之芍藥甲天下﹐其盛不知起於何代﹐觀其今日之盛﹐想古亦不減於此矣。或者以謂自有唐若張祜﹑杜牧﹑盧仝﹑崔涯﹑章孝標﹑李嶸﹑王播﹐皆一時名士﹐而工於詩者也﹐或觀於此﹐或遊於此﹐不爲不久﹐而略無一言一句以及芍藥﹐意其古未有之﹐始盛於今﹐未爲通論也。海棠之盛﹐莫甚於西蜀﹐而杜子美詩名又重於張祜諸公﹐在蜀日久﹐其詩僅數千篇﹐而未嘗一言及海棠之盛。張祜輩詩之不及芍藥﹐不足疑也。芍藥三十一品﹐乃前人之所次﹐余不敢輒易。後八品﹐乃得於民間而最佳者。然花之名品﹐時或變易﹐又安知止此八品而已哉。後將有出玆八品之外者﹐余不得而知﹐當俟來者以補之也。

