金漳蘭譜宋趙時庚

提要原序卷上卷中卷下跋

提要

《金漳蘭譜》三卷﹐宋趙時庚撰。時庚爲宗室子﹐其始末未詳。以時字聯名推之﹐蓋魏王廷美之九世孫也。是書亦載於《說郛》中﹐而佚其下卷。此本三卷皆備﹐獨爲完帙﹐其敍述亦頗詳贍﹐大抵與王貴學《蘭譜》相爲出入。若大張靑﹑蒲統領之類﹐此書但列其名﹐及華葉根莖而已﹐王氏《蘭譜》則詳其得名之由。曰大張靑者﹐張其姓﹐讀書巖谷得之。蒲統領者﹐乃淳熙間蒲統領引兵逐寇﹐至一所得之。記載互相詳略﹐亦足見著書之不剿說也。首有紹定癸巳時庚自序﹐末又有嬾眞子跋語。考嬾眞子乃馬永卿別號﹐永卿受業劉安世﹐爲北宋末人﹐不應紹定時尙在﹐殆別一人而號偶同耳。

原序

予先大夫朝議郎自南康解印還﹐卜裏居﹐築茅引泉植竹﹐因以爲亭﹐會宴乎其間。得郡侯博士伯成﹐名曰「篔簹世界」﹐又以其東架數椽﹐自號「趙翁書院」。回峯轉向﹐依山疊石﹐盡植花木﹐叢雜其間。繁陰之地﹐環列蘭花﹐掩映左右﹐以爲遊憩養屙之地。於時尙少﹐日在其中﹐每見其花好之。艷麗之狀﹐淸香之夐﹖﹐目不能捨﹐手不能釋﹐卽詢其名﹐默而識之﹐是以酷愛之心﹐殆幾成癖。粵自嘉定攺元以後﹐又采數品﹐髙出於向時所植者。予嘉而求之﹐故盡得其花之容質﹐無失封培愛養之法而品第之。殆今三十年矣﹐而未嘗與達者道。暇日有朋友過予﹐會詩酒琴瑟之後﹐倏然而問之。予則曰「有是哉﹗卽縷縷爲之詳言。友曰「吁﹗亦開發後覺一端也﹗豈予一身可得而私有﹐何不與諸人以廣其傳﹖」予不得辭﹐因列爲三卷﹐名曰《金漳蘭譜》。欲以續前人牡丹﹑荔枝譜之意余﹐以是編。紹定癸巳六月良日﹐澹齋趙時庚謹書。

卷上

敍蘭容質

陳夢良﹐色紫﹐每幹十二萼﹐花頭極大﹐爲眾花之冠。至若朝暉微照﹐曉露暗濕﹐則灼然騰秀﹐亭然露奇﹐斂膚傍幹﹐團圓心向﹐婉媚綽約﹐仁立凝思﹐如不勝情。花三片﹐尾如帶徹靑﹐葉三尺﹐頗覺弱﹐翠然而綠﹐背𨿽似劍脊﹐至尾稜則軟薄﹐斜撒粒許帶緇﹐最爲難種﹐故人稀得其眞。

吳蘭﹐色深紫﹐有十五萼﹐幹紫英紅﹐得所養則岐而生﹐至有二十萼。花頭差大﹐色映人目﹐如翔鸞翥鳳﹐千態萬狀。葉則髙大﹐剛毅勁節﹐蒼然可愛。

潘花﹐色深紫﹐有十五萼。幹紫﹐圓匝齊整﹐疏密得宜﹐疏不露幹﹐密不簇枝。綽約作態﹐窈窕逞姿﹐眞所謂艷中之艷﹐花中之花也。視之愈久﹐愈見精神﹐使人不能捨去。花中近心所色如吳紫﹐艷麗過於眾花﹐葉則差小於吳﹐峭直雄健﹐眾莫能比﹐其色特深。或云仙霞﹐乃潘氏西山於仙霞嶺得之﹐故人更以爲名。

趙十四﹐色紫﹐有十五萼。初萌甚紅﹐開時若晚霞燦日﹐色更晶明。葉深紅﹐合於沙土則勁直肥聳﹐超出羣品﹐亦云趙師傅﹐蓋其名也。

何蘭﹐紫色﹐中紅﹐有十四萼。花頭倒壓﹐亦不甚綠。

品外之奇

金殿邊﹐色深紫﹐有十二萼﹐出於長泰陳家。色如吳花﹐片則差小﹐幹亦如之﹐葉亦勁健﹐所可貴者﹐葉自尖處分二邊﹐各一綫許﹐直下至葉中處﹐色映日如金綫。其家寶之﹐猶未廣也。

白蘭

濟老﹐色白﹐有十二萼﹐標致不凡﹐如淡妝西子﹐素裳縞衣﹐不染一塵。葉與施花近似﹐更能髙一二寸﹐得所養則岐而生。亦號一綫紅。

竈山﹐有十五萼﹐色碧玉。花枝開﹐體膚松美﹐顒顒昂昂﹐雅特閒麗﹐眞蘭中之魁品也。每生並蒂花﹐幹最碧﹐葉綠而瘦薄﹐開花生子﹐蒂如苦蕒萊葉相似﹐俗呼爲綠衣郎﹐黃郎﹐亦號爲碧玉幹。

施花﹐色微黃﹐有十五萼﹐合並幹而生﹐計二十五萼。或迸於根﹐美則美矣﹐每根有萎﹐葉朵朵不起。細葉最綠微厚﹐花頭似開不開﹐幹最髙而實貴瘦﹐葉𨿽勁而實貴柔﹐亦花中之上品也。

李通判﹐色白﹐十五萼﹐峭特雅淡﹐迎風浥露﹐如泣如訴﹐人愛之。比類鄭花﹐則減頭低。葉小絕佳﹐劍脊最長﹐眞花中之上品也﹐惜乎不甚勁直。

惠知容﹐色白﹐有十五萼﹐賦質淸臒﹐團簇齊整﹐或向或背﹐嬌柔瘦潤。花英淡紫﹐片色尾凝黃﹐葉𨿽綠茂﹐細而睹之﹐但亦柔弱。

馬大同﹐色碧而綠﹐有十二萼。花頭微大﹐開有上向者﹐中多紅暈﹐葉則髙聳﹐蒼然肥厚﹐花幹勁直﹐及其葉之半。亦名五暈絲﹐上品之下。

鄭少舉﹐色白﹐有十四萼﹐瑩然孤潔﹐極爲可愛。葉則修長而瘦﹐散亂﹐所謂蓬頭少舉也。亦有數種﹐只是花有多少﹐葉有軟硬之別。白花中能生者﹐無出於此。其花之色姿質可愛﹐爲百花之翹楚者。

黃八兄﹐色白﹐有十二萼﹐善於抽漧﹐頗似鄭花﹐惜乎幹弱﹐不能支持﹐葉綠而直。

周染﹐花色白﹐十二萼﹐與鄭花無異﹐第幹短弱耳。

夕陽紅﹐花八萼﹐花片微尖﹐色則凝紅﹐如夕陽返照。

觀堂主﹐花白﹐有七萼﹐如聚如簇﹐葉不甚髙﹐可供婦人曉妝。

名第﹐色白﹐有五六萼﹐花似鄭﹐葉最柔軟。如新長葉則舊葉隨換﹐人多不種。

靑蒲﹐色白﹐有七萼﹐挺肩露骨﹐甚類竈山﹐而花潔白﹐葉小而直﹐且綠﹐只髙尺五六寸。

弱腳﹐只是獨頭蘭。色綠﹐花大如鷹爪﹐一干一花﹐髙二三寸﹐葉瘦﹐長二三尺。入臘方花﹐薰馥可愛而有餘。

魚魫蘭﹐十二萼﹐花片澄徹﹐宛如魚﹐采而沈之水中﹐無影可指﹐葉則頗勁﹐色綠。此白蘭之奇品也。

品蘭髙下

余嘗謂天下凡幾山川﹐而其支派源委與夫人迹所不至之地﹐其間山拗石罅﹐斜谷幽竇﹐又不知其幾何。歲遇古之修竹﹐矗空之危木﹐靈種覆濩﹐溪澗盤旋﹐森羅蔽道﹐暉陽不燭﹐泠然泉聲﹐磊乎萬狀。隨地之異則所產之多﹐人賤之蔑如也。倏然經乎樵牧之手﹐而見駭於識者。從而得之﹐則必攜持登髙岡﹐涉長途﹐欣然不憚其勞﹐中心之所好者何邪﹖不能以售販而置之也。其他近城百里淺小去處﹐亦有數品可服﹐何必求諸深山窮谷﹖每論及此﹐往往嘆識者𨿽有不題之消﹐毋乃地邇而气殊﹐葉萎而花蠹﹐或不能得培植之三昧者耶﹖是故花有深紫﹐有淺紫﹐有深紅﹐有淺紅﹐與夫黃白﹑綠碧﹑魚魫﹑金稜邊等品﹐是必各因其地气之所鐘而然﹐意亦隨其本質而產之歟﹖抑其皇穹儲精﹐景星慶雲﹐垂光遇物而流形者也﹖噫﹗萬物之殊亦天地造化施生之功﹐豈予可得而輕哉﹖竊嘗私合品第而類之﹐以爲花有多寡﹐葉有彊弱﹐此固因其所賦而然也。苟惟人力不知﹐則多者從而寡之﹐彊者又從而弱之﹐使夫人何以知其蘭之髙下﹐其不誤人者幾希。嗚呼﹗蘭不能自異而人異之耳﹐故必執一定之見﹐物品藻之﹐則有淡然之性在﹐況人均一心﹐心均一見﹐眼力所至﹐非可語也。故紫花以陳夢爲甲﹑吳﹑潘爲上品﹐中品則趙十四﹑何蘭﹑大張靑﹑蒲統領﹑陳八尉﹑淳監糧﹐下品則許景初﹑石門紅﹑小張靑﹑蕭仲和﹑何首座﹑林仲孔﹑莊觀城﹐外觀金稜邊爲紫花奇品之冠也。白花則濟老﹑竈山﹑施花﹑李通判﹑惠知容﹑馬大同爲上品﹐所謂鄭少舉﹑黃八兄﹑周染爲次﹐下品夕陽紅﹑云矯﹑朱花﹑觀堂主﹑靑蒲﹑名弟﹑弱腳﹑王小娘者也﹐趙花又爲品外之奇。

天地愛養

天不言而四時行﹐百物生﹐蓋歲分四時﹐生六气﹐合四時而言之﹐則二十四气以成其歲功。故凡盈穹壤者皆物也﹐不以艸木之微﹑昆虫之細而必欲各遂其性者﹐則在乎人因其气候以生全之者也。彼動植者非其物乎﹖及艸木者非其人乎﹖斧斤以時入山林﹐數罟不入洿池﹐又非其能全之者乎﹖夫春爲靑帝﹐回馭陽气﹐風和日暖﹐蟄雷一震而土脈融暢﹐萬匯叢生﹐其气則有不可得而掩者。是以聖人之仁則順天地以養萬物﹐必欲使萬物得遂其本性而後已。故爲臺太髙則衝陽﹐太低則隱風﹐前宜面南﹐後宜背北﹐蓋欲通南薰而障北吹也。地不必曠﹐曠則有日﹐亦不必狹﹐狹則蔽气。右宜近林﹐左宜近野﹐欲引東日而遮西陽也。夏遇炎熱則蔭之﹐冬逢沍寒則曝之﹐下沙欲疏﹐疏則連雨不能淫﹔上沙欲濡﹐濡則酷日不能燥。至於插引葉之架﹐平護根之沙﹐防蚯蚓之傷﹐禁螻螘之穴﹐去其莠艸﹐除其細虫﹐助其新篦﹐剪其敗葉﹐此則愛養之法也。其餘一切窠虫族類皆能蠹花﹐並可除之﹐所以封植﹑灌漑之法詳載於後卷。

卷中

堅性封植

艸木之生長亦猶太焉﹐何則﹖人亦天地之物耳﹐閒居暇日﹐化遊逸豫﹐飲膳得宜。以蘭而言之﹐其一盆盈滿﹐自非六七載莫能至﹐此皆由夫愛養之念不替﹐灌漑之功愈久﹐故根與土合性﹐與壤俱然﹐後森郁雄健﹐敷暢繁麗﹐其花葉蓋有得於自然而然者。合焉欲分而折之﹐是裂其根蒙﹐易其沙土﹐況或灌漑之失時﹐愛養之乖宜﹐又何異於人之饑飽﹐則燥濕幹之﹐邪气乘間人其榮衛﹐則不免有所侵損。所謂向之寒暑適宜﹑肥瘦得時者﹐此豈一朝一夕之所能成也﹖故必於寒露之後立冬以前而分之﹐蓋取萬物得歸根之時﹐而其葉則蒼﹐根則老故也。或者於此時分一盆吳蘭﹐欲其益之端正則不忍擊碎﹐因剔出而根已傷﹐曁三年培植始能楊茂﹐予今深以爲戒。欲分其蘭而須用碎其盆﹐務在輕手擊之﹐亦須緩緩解析其交互之根﹐勿使有技斷之失。然後選南叢取出積年腐蘆頭﹐只存三年者﹐每三蓖作一盆﹐盆底光用沙塡之﹐卽以三蓖叢之互相枕藉﹐使新蓖在外﹐作三方向﹐卻隨其花之好肥瘦沙土從而使之。盆面則以少許瘦沙覆之﹐以新汲水一勺定其根。更有收沙曬之法﹐此乃又分蘭之至要者。當預於未分前半月﹐取土篩去瓦礫之類﹐曝令漧燥。或欲適肥。則直淤泥﹐沙用便糞夾和﹐攤曬之﹐候幹或復濕﹐如此十度﹐視其燥﹐更須篩過﹐隨意用。蓋沙乃久年流聚﹐𨿽居水濕之地﹐而蘭之驟而分拆失性﹐須假以陽物助之﹐則來年叢蓖自長﹐與舊叢比肩﹐此其效也。夫苟不知收曬之宜﹐用積淹之沙﹐或憚披曝﹐必至贏弱而黃葉者亦有之﹐蓖之不發者有之。積有日月﹐不知體察﹐其失愈甚﹐候其已蘇方始易沙滌恨﹐加意調護﹐冀其能復﹐不亦後乎﹖抑又知其果能復焉﹖如其稍可痊活有幾﹐何時而獲遂本質邪﹖故深爲愛惜之﹐因並爲之言曰﹕與其旣損之後而欲復全生之﹐寧若於未分前而必欲全生之﹐豈不省力﹖今逐品所以宜沙土開列於後。

陳夢良﹐以黃淨無泥瘦沙種﹐而切忌肥﹐恐有靡爛之失。

吳蘭﹑潘蘭﹐用赤沙泥。

何蘭﹑蒲統領﹑大張靑﹑金稜邊﹐各用黃色粗沙和泥﹐更添紫沙﹑赤沙泥種爲妙。

陳八尉﹑淳監糧﹑蕭仲和﹑許景初﹑何首座﹑林仲孔﹑莊觀成﹐乃下品﹐任意用沙。

濟老﹑施花﹑惠知容﹑馬大同﹑鄭少舉﹑黃從兄﹑周染﹐宜溝壑中黑沙泥和類壤種之。

李通判﹑竈山﹑朱蘭﹑鄭伯善﹑魚魫﹐用山下流聚沙泥種之。

夕陽紅以下諸品﹐則任意栽種。此封植之槪論。

灌漑得宜

夫蘭自沙土出者﹐各有品類﹐然亦因其土地之宜而生長之故。地有肥瘠﹐或沙黃土赤而瘠﹐有居山之巓﹐山之岡﹐或近水﹐或附石﹐各依而產之。要在度其本性何如耳﹐不可謂其無肥瘦也。苟性不能別﹐曰何者當肥﹐何者當瘦﹐彊出己見﹐混而肥之﹐則好膏腴者因得所養之天﹐花則輕而繁﹐葉則雄而健﹐所謂好瘦者不因肥而腐敗者﹐吾未之信也。一陽生於子﹐荄甲潛萌﹐我則注而灌漑之﹐使蘊諸中稍獲彊壯。迨夫萌芽進沙﹐髙未及寸許﹐從便灌之﹐則截然卓簪。曁南燻之時﹐長養萬物﹐雙從而漬潤之﹐則修然而髙﹐郁然而蒼﹐若者精於感遇者也。秋八月初交﹐驕陽方熾﹐根葉失水﹐欲老而黃﹐此時當以濯魚肉水或穢腐水澆之。過時之外﹐合用之物﹐隨宜澆注﹐使之暢茂﹐亦以防秋風肅殺之患。故其葉弱﹐拳拳然抽出﹐至冬而極。夫人分蘭之次年不與發花者﹐蓋恐泄眞气﹐則葉不長耳﹐凡善於養花﹐切意愛其葉﹐葉聳則不慮其花之不繁盛也。

紫花

陳夢良極難愛養﹐稍肥隨卽腐爛。貴用淸水澆灌﹐則佳也。

潘蘭𨿽未能愛肥﹐須以茶淸沃之﹐冀得其本地土之性。

吳花看來亦好種肥亦灌漑之﹐一月一度。

趙花﹑何花﹑大張靑﹑小張靑﹑蒲統領﹑金稜邊﹐半月一澆其肥則可焉。

陳八尉﹑淳監糧﹑蕭仲和﹑許是初﹑何首座﹑林仲孔﹑慶觀成﹐縱有太過不及之失﹐亦無大害。於用肥之時﹐當俟沙土漧燥﹐遇晚方加灌漑﹐候曉以淸水碗許澆之﹐使肥膩之物得以下演其根﹐使其新來未發之蓖自無勾蔓逆上﹑散亂盤盆之患。更能頂以甕缸之物蓄雨水﹐積久色綠者﹐間或進灌之﹐而其葉則潑然挺秀﹐浮然爭茂﹐盈臺簇檻﹐列翠羅靑﹐縱無花開﹐亦見雅潔。

白花

濟老﹑施花﹑惠知容﹑馬大同﹑鄭少舉﹑黃八兄﹑周染﹐愛肥﹐一任灌漑。李通判﹑竈山﹑鄭伯﹐善肥﹐在六之中四之下﹐又朱蘭亦如之。

魚鯇蘭質瑩潔﹐不須過肥﹐徐以穢膩物計澆之。夕陽紅﹑云嬌﹑靑蒲﹑觀堂主﹑名弟﹑弱腳﹐肥瘦任意﹐亦當觀其土之燥濕﹐晚則灌注﹐曉則淸水灌之。欲儲蓄雨水﹐令其色綠沃之爲妙。

惠知容等蘭用河沙簸去泥塵﹐夾糞蓋泥種﹐底用粗沙和糞。鄭少舉用糞蓋泥和便曬漧種已﹐上面用紅泥覆之。竈山用糞壤源及用河沙﹐內用艸鞋屑鋪四周種之﹐累試甚佳。大凡用輕松泥皆可。

濟老﹑施花用糞泥﹑溝中黑沙泥﹐澆濕攤曬﹐用艸鞋屑圍種。又壯山用園泥﹐下有糞﹐澆濕泥種﹑四周用艸鞋屑﹐然後種之。

卷下

奧法

分種法

分種蘭蕙﹐須至九月節气方可分栽。十月節候﹐花已胎孕﹐不可分種。若見雪霜大寒﹐尢不可分栽﹐否必損花。

栽花法

花盆先以粗碗或粗碟覆之於盆底﹐次用鑪炭鋪一層﹐然後卻用肥泥薄鋪炭上﹐使蘭栽根在土。如根摻泥滿﹐盆面上畱一寸地。栽時不可雙手將泥捏實﹐則根不長﹐其根不舒暢﹐葉則不長﹐花亦不結。土有幹濕。依時候用水澆灌。

安頓澆灌注

春二三月﹐無霜雪天﹐放花盆在露天﹐四向皆得水澆日曬不妨。逢十分大雨。恐墜其葉﹐則以小繩束起葉。如連雨三五日﹐須移避雨通風處。四月至八月﹐須用流眼竹籠籃遮護﹐冀見日气﹐最要通風。

梅天忽逢急雨﹐須移花盆放背日處﹐若逢大雨又逢日曬﹐盆內熱水則蕩﹐害葉亦損根。遇花開時若枝上花蕊頭多﹐候開次有未開一兩蕊頭﹐便可剪去﹐若畱開盡﹐則奪來年花信。

九月看花漧處用水澆灌﹐若濕則不可澆。或用肥水培灌一兩番不妨。冬十月﹑十一月﹑十二月﹑正月不澆不妨﹐最怕霜雪﹐須用密籃遮護﹐安頓朝陽有日照處﹐在南窗檐下。但是向陽處三兩日一番旋轉﹐花盆四面俱要輪轉﹐日曬均勻﹐開花時則四畔皆有花﹐若曬一面﹐只一處有花。

澆花法

用河水或破塘水或積畱雨水最好﹐其次用溪澗水﹐切不可用井水。澆水須於四畔澆勻不可從上澆下﹐恐壞其葉也。

四月若有梅雨﹐不必澆﹐若無雨時澆之。五月至八月﹐須是早起五更日未出澆一番﹐至晚黃昏澆一番。又要看花幹濕﹐若濕則不必澆﹐如十分濕﹐恐爛壞其根。

種花肥泥法

栽蘭用泥﹐不管四時﹐遇山上有火燒處﹐取水流火燒浮泥﹐尋蕨菜艸燒灰﹐和火燒之泥用。或拾舊艸鞋﹐放在小糞中浸日久﹐拌黃泥燒過成灰﹐卻用大糞澆放在一壁﹐盡教雨打日照三兩个月﹐收起頓放閒處﹐栽花時用。

瑞香花種時用前項肥泥﹐如栽蘭花一般安排盆內。種只要泥松﹐不可用實泥。如栽花時﹐將泥打松﹐以十分爲率﹐八分用肥泥﹐二分用沙泥拌之。

去除蟣虱法

肥水澆花﹐必蟣虱在葉底﹐恐壞葉﹐則損花。如生此物﹐研大蒜和水﹐以白筆蘸水﹐拂澆葉上干淨﹐去除以虱。

雜法

遇盆內泥將幹﹐則用茶淸水灌澆﹐不拘時月。須用河水或畱下雨水﹐切不可用井水。四月有花﹐至八月內交過九月節气﹐便可分花。

蘭之壯者有二三十个花頭﹐弱者只有五六个花頭﹐恐泥瘦。分種時將元盆內泥取出﹐再加肥泥和勻﹐火盆栽種。魚鱗水亦肥﹐須是浸得气味過﹐日久反淸用。

尋常盆面泥於並實﹐則用竹籬挑剔泥松﹐你要撥根動了。葉紫紅色﹐則是被霜打了﹐須移於雨檐窗下背霜雪處安頓﹐仍舊自責。盆有竅孔﹐不要著泥地安頓﹐恐地濕蚯蚓鉆入盆內﹐則損壞花。又作要放盆在螞蟻穴處﹐恐引入螞蟻則損花。黃葉用茶淸澆灌﹐遇有黃葉處﹐連根被去。花盆要放在南邊架上安頓﹐令風從底入爲妙。又免得蚯蚓螞蟻之患。

九月分花時﹐用手劈開﹐劈不開時﹐用竹刀劈之﹐體要損動了根﹐分訖﹐如法栽種。

跋

余嘗身安寂然一榻之中﹐置事物之冗來紛至之外﹐度極長日。篆香芬馥﹐怡神默坐﹐峯月一視﹐不覺精神自恬然也。種蘭之趣﹐然之否乎﹖滔齋趙時庚敬爲三卷﹐以俟知音。余於循修歲之暇﹐窗前植蘭數盆﹐蓋別觀其生意也。每日一周旋其側﹐擾之太息﹐愛之太勤﹐非徒悅目﹐又且悅心怡神。其茅茸﹐其葉靑靑﹐猶綠衣郎挺節獨立﹐可敬可慕。迨夫開也﹐凝情瀼露﹐萬態千妍﹐燻風自來﹐四坐芬郁﹐豈非眞蘭室乎﹗豈非有國香乎﹗親朋過訪﹐遺以《蘭譜》。予按味再三﹐盡得愛之養之之法﹐因其譜想其人﹐又豈非懷馨陽馥日乎﹗時已卯歲中和節望日﹐懶眞子李子謹跋。

