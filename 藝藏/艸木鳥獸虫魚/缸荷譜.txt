缸荷譜﹝淸﹞楊鐘寶

「制芰荷以爲衣兮﹐集芙蓉以爲裳。」「其志潔﹐故其稱物芳。」「濯淖污泥之中﹐嚼然泥而不滓。」太史公何拳拳於《離騷》哉﹖良以其人其文與花一也。僕弱冠從古心叔之楚﹐自安化﹑沅江﹑武陵﹐歷善化﹑茶陵﹑芷江﹐及湘陰﹑長沙。壬午通籍後﹐與司空兄對管華近﹐旣而馳驅四方﹐老仍視學於楚。河伯之荷蓋﹐司命之荷衣﹐湘夫人之荷屋﹐搴之木末﹐采之水中﹐如古歡﹐如舊雨﹐與予若相終始。而苔岑之隔﹐垂五十年﹐「三十六陂春水﹐白頭想見江南」﹐浩然有歸志矣。夫玉井之蓮十丈﹐博陸侯之蓮鴛鴦三十六﹔歷城之北湖二十里﹔平陽峙之百里芳﹐右軍之所憩焉﹐鼎湖之步虛千仞﹐李陽冰之所托足焉。彼羣芳之如海﹐豈一葦之可航﹖比尙缸荷﹐不越幾席間﹐而無美不具。歸與諸君子數晨夕間爲避暑之飲﹐以此爲下酒物。甈盎之大小尺有咫﹐而莖長於人﹐天工人巧﹐合同而化有是夫﹗楊子瑤水﹐花董狐也﹐以其《缸荷譜》問序於予。蘭﹐吾知其於幽谷也﹐菊﹐吾知其於老圃也﹐梅﹐吾知其於大小嶺也。以蓮之莖能辟鼠﹐藕能辟蟹﹐葉能治瘍疾﹐房與實足以安胎而變發﹐豈不大有造於斯世乎﹗乃辱在泥塗﹐淪於瀦混﹐參軍之鬣蒙其上﹐長卿之跽介其旁﹐然而修潔自好﹐涅而不緇。設不諒其心之苦﹐所處之非其地﹐則其眞終不白於天下。蓮哉﹐蓮哉﹐我重有感於花之君子哉﹗屠維大荒落塞且﹐南匯吳省蘭稷堂氏拜序。

六經而外﹐皆子也﹐古人學問﹐各守專門。故自唐以上﹐撰述具有源流﹐至宋而體裁雜出。凡一名一物﹐如器具﹑飲食﹑艸木﹑鳥獸﹑虫魚之屬﹐無不勒有成書。今觀四庫所藏﹐其著錄文淵閣者﹐猶不下數十種。蓋以資利用﹐以廣記聞﹐俱足爲學問之助﹐故古人亦不廢焉。瑤水詩狂花癖﹐與俗殊酸鹹。謂荷之愛﹐周後鮮有聞﹐乃著《缸荷譜》一卷﹐其源蓋出於歐陽氏《牡丹記》。考荷始見《毛詩》。《楚詞》以降﹐播之歌詠者﹐其稱名也繁﹐其取類也廣﹔顧自《牡丹記》而外﹐若揚州之芍藥﹐金漳之蘭﹐範村之梅與菊﹐以及海棠﹑荔枝﹐甚至芋﹐菌﹑苔﹐筍之細﹐多有記錄。荷獨無譜﹐可乎﹖瑤水補其闕﹐而寫聲繪影﹐各極其致﹐又非長卿﹑眉公輩諸小品所可同日語也。或謂荷之爲花也﹐宜乎陂塘池沼﹐而譜荷於缸﹐毋乃隘甚﹖然今之荷﹐實備於缸﹐有非陂塘池沼所宜者﹐不得泥於古之所無﹐遂不爲今之所有。《說文》﹕「缸﹐從瓦﹐亦從缶。」許叔重謂土器已燒之總名。《爾雅》﹕「盎謂之缶。」《方言》﹕「自關而西謂之盆﹐小者謂之瓶﹑甂﹐陳楚宋魏之間謂之﹤是瓦﹥﹐其大者謂之甌。」缸之名始見《漢書》﹐師古注謂『長頸之甕」。《廣韻》有罌缸。今缸之形制固不一﹐古今名號有易﹐制器勿能盡合﹐要皆範於土﹐成於火﹐而宜於荷。荷﹐花之隱君子也﹐缸﹐君子之巖棲谷處也﹐瑤水﹐花之良史也。以良史而疏巖棲谷處之隱君子﹐又無待徵諾譜﹐而知其無遺美無諛詞也已﹐嘉慶己巳且月上浣﹐秀農陸慶循書於無求安居。

自序

原夫藕之爲花也﹐濂溪愛之﹐而不言其色。言其色者﹐曰紅曰白而已﹐不聞有輕紅﹑淡白﹑淺碧﹑深紫之紛然也﹐不聞有重臺﹑單瓣﹑千葉﹑雙頭之犁然也。其爲名也﹐曰蓮﹑曰荷﹑曰苓﹑曰茄﹑曰水芝﹑曰澤芝﹑曰水白﹑曰水華﹑曰水日﹑曰水蕓﹑曰芙蓉﹑曰芙渠﹑曰菡萏﹐然卽物而異其名﹐非判其種於名也。其花也﹐於江﹑於湖﹑於池﹑於沼﹐不聞若罌﹑若盎﹑若碗﹑若盞皆花也。花之蒔於缸也﹐自紅白大種始﹐然類多習見﹐人亦不甚珍愛。有賈於揚而歸者﹐出數小瓷盆示客。翠擎璧月﹐香泛霞杯﹐弱態丰容﹐掩映於筠簾棐幾間。人競以銀錢市艷﹐賈又故昂其值﹐亦時出其值以醉客。顧吝其種﹐必殘其餘﹐王戎鉆李﹐懼人之有我有也。久之﹐種亦漸廣﹐賣花傭又爭致其所無。或謂小種皆子出﹐故不數年﹐遂得卅余種。撐夏涉秋﹐閒庭曲院﹐粲如流綺。展琉璃之簟﹐倚水精之枕﹐露香花韻﹐沁骨侵肌﹐不必蕩槳溯流﹐求淸涼世界也。因爲之按種徵名﹐詳品辧色﹐與夫蒔藕藏秧﹐燥濕肥瘦之得法得宜﹐一一次序而譜之﹐庶與洛陽之牡丹﹑廣陵之芍藥並萃其美。然稽諸古﹐則南海有睡蓮﹐滄洲有金蓮﹐樂遊有嘉蓮﹐駁鹿山有飛來蓮﹐鉤仙池有分香蓮﹐琳池有分枝荷﹐儋州有四季荷﹐證諸今﹐則越有傲霜蓮﹐粵有五色蓮﹐遼海有墨蓮﹐金川有雪蓮。烏得以耳目之所及﹐遂以盡天下之奇也耶﹖他日之修花史者﹐幸有以廣我所不逮﹐而並爲李九疑﹑王敬美﹑王康節之功臣也可。嘉慶十三年歲次戊辰閏五月﹐上海楊鐘寶識。

題詞

蕭晨白社尺書傳﹐爲報盆羅五色蓮。香國品題殊茂叔﹐文心變幻勝瑤泉。月疑融雪開偏合﹐露欲成珠散又圓。老我北窗如太華﹐臥遊玉井藕爲船。

紛紛單瓣又重臺﹐粉白銀紅次第開。疏發前人康節譜﹐新評老輩子安才。淒涼北渚秋風曲﹐冷落南村夜雨杯。﹝陶九成淸樾堂風致﹐何減我家鐵崖。﹞三十六陂何處是﹖碧筒香裏涉江來。

晁蔣空爭宋晏彊﹐漁家六闋盛歐陽。﹝無咎《新荷葉》﹑竹山﹑景文﹑叔原《蝶戀花》及文忠公之《漁家傲》皆蓮詞之最著者。﹞《八歸》《八犯》新腔舊﹐《三疊》《三臺》小令長。﹝時以《練香詞稿》下詢。﹞抱月纖腰憐靜婉﹐愁紅法曲補溫郎。﹝梁羊侃﹑靜婉《采蓮》二曲至飛卿時已失傳。﹞瓣香浮海星精到﹐贏得流螢照夜囊。

煙波渺渺許重探﹐一片紅棠落日酣。鬲指新聲翻白石﹐﹝「鬧紅一舸」﹐姜之《湘月》卽《念奴嬌》。鬲指聲﹐萬紅友謂宮調失傳﹐然聲音之道必不終湮。瑤水精於音律﹐試一索「鬲指」之解。﹞彈詞舊史唱升庵。﹝《譜》忌盲詞﹐若《廿一史彈詞》人所共喜﹐當不厭聽。﹞面爭郎似肩隨六﹐病愛醫良肱折三。﹝《譜》詳培秧治蜏﹐可稱玉井歧黃。﹞誰爲湘累漂初服﹐佛香空滿百花潭。

心香楊光輔拜題

單瓣十大種

朱砂大紅大紅種類甚繁﹐略舉四種﹐已盡其槪。

小圓尖瓣。燦若丹霞﹐明於火齊﹐𨿽經宿不淡。蓮之有大紅﹐猶梨園之有參軍﹐蒼鶻。當夫子弟登場﹐曼聲膩語﹐絲嬌竹脆﹐苟無銅琵琶﹐鐵綽板唱《大江東去》﹐則無以蕩柔靡﹑達英爽。故大紅爲羣花之領袖﹐而朱紅尢爲大紅之領袖。

朱家大紅

瓣圓而橢。色亞於朱紅﹐而花倍大﹐茄倍髙。蓋池種也﹐屈其性就缸﹐觸時怒發﹐繞節生花﹐藕環一匝﹐則不復花矣﹐不似池中之秋後猶花也。

杭州大紅

花樣與朱紅亞﹐但色不逮耳。發莖不髙﹐可以小缸蒔之。惜葉大﹐不得儷諸小種。然秋後猶花﹐爲紅十八瓣之殿。「天然去雕飾」﹐我爲是花誦之。

嘉興大紅

瓣圓色淺﹐人以桃紅呼之﹐然黯淡無精彩﹐置之諸品中﹐非其倫矣。

綠放白蓮

種不知其所由來﹐但蒔之者恆數年不得一花。丙寅夏﹐始於江壖僧捨見之。謂是遼陽蓮蒔所出。六葉一花﹐花十八出﹐葉深碧而多皺。綠苞乍坼﹐新月籠煙﹐北方佳人﹐遺世獨立。至譽無譽﹐我不知其美之居於何等矣﹗花後不更花﹐明年析而兩之﹐亦不花。人情厭故﹐罕見爲珍﹐豈逆人之私﹐故示其狡獪耶﹖抑希世之姿﹐未容習見耶﹖還以叩諸司花者。

粉放白蓮

白十八瓣之見珍於時也﹐猶之千金市駿﹐請從隗始﹐一時不招而至者兩種。皆疏秀明淨﹐極瀟灑之致。其葉淡碧而有白光﹐其花繁且早﹐其蕊略如傅粉。其開也﹐則瑩澈無瑕﹐微紅盡斂矣。合觀綠放﹑粉放兩白蓮﹐如兩賢相並﹐一則髙世絕俗﹐名可得聞而身難得見﹐一則浮世徇俗﹐與物無忤。北嶽濫巾﹐南州磨鏡﹐士各有志﹐爲慨然久之。

—撚紅大小二種。

傳者謂內人曉起﹐印殘脂於花上﹐遂以命名﹐種類不一﹐節疏者易花﹐密者難花。葉肥碧滑膩不畱手。初茁絕似紫芽姜﹐花如瑩玉而紅潤﹐或如桃花颒面﹐姿質醲粹﹐容光煥發。𨿽銀紅之艷冶﹐大水紅之丰韻﹐無以過也﹐有十三瓣者﹐爲吳下種﹐影薄花疏﹐舉止羞澀﹐未免婢學夫人。

銀紅大小二種。

水殿風回﹐訝綺霞之零亂﹔冰綃汗漬﹐憐香露之沾濡。華淸宮裏﹐宿酲猶未解也﹐然其俏倩之姿﹐肥環又當卻步。小種濃厚﹐似優於大種。然大種能屈信如人意﹐隨其受器之大小作花﹐尢可喜也。

大水紅大小二種﹐俗名楊桃。

素面朝天﹐紅羅覆額。踏波仙子﹐賦感陳思﹐豈其苗裔耶﹖何神韻乃爾﹗厥種傳自崇川。近得吳下小種﹐如玻璃盞盛薔薇露﹐玲瓏透澈﹐彌覺風流﹐第小種可縱之使大﹐而大種不能約之使小﹐物相類而性相反也。

淡水紅俗名妃白。

亦艷冶﹐亦丰韻﹐亦醲粹。神光離合﹐不可名狀。求之者當在太華峯頭﹐不得浪指若耶溪畔也。舊以妃白名﹐失之俚﹐故易之。

重臺一種

白蓮

綠放﹑粉放而外﹐有重臺之白蓮。霜毫蘸碧﹐翠鎖葳蕤﹐宛然綠放也。及開後諦視﹐蓋單瓣而中攢數小瓣﹐丰神髙邁﹐終覺遜之。益嘆嘉賓之軼倫﹐文度爲獨步矣。然別開生面﹐品絕可珍。

千葉九大種

蜜缽大小二種。

其色蜜﹐其形缽。阿耨池頭﹐盛來甘露﹐兜羅綿手﹐拈出妙香﹐洵千葉中之絕品也。凡千葉初放﹐類美滿可觀﹐迨其將落﹐首如飛蓬﹐不免障跟。惟此花結跏趺座﹐現莊嚴相﹐劃然解脫﹐一絲不掛。謂非具定力者耶﹖故以佛說說之。

大白

花肥葉大﹐色茂香濃。以匹大紅﹐爲羣芳長。「冰肌玉骨﹐自淸涼無汗」﹐謂不如解語花者﹐殆爲玉奴解嘲耳。試於風淸月曉時﹐披襟露坐﹐泠然欲仙去。恐溫柔鄕不易我白雲鄕也。

小白

瘦於大白﹐而深靜過之﹐蓋蜜缽之流亞也﹐花瓣彎環回抱﹐不欲以房示人﹐顚耐風日﹐𨿽經三宿﹐猶圓如滿月﹐使人之意也消。

小小白

視小白尢小﹐然不列於小種﹐呼之曰小小白﹐舉其類而及之也。神寒骨重﹐葉尢古翠可愛。莖直如矢﹐任風雨不作俯仰態。孤峭之性﹐宜比徳於君子。

小桃紅大小二種。

醲而不妖﹐麗而不俗。艷占橊先﹐香披桂後。百日間﹐花不暫歇。月夕觴詠其側﹐庭彩爛然﹐芙蓉鏡下﹐我得以傲羣仙矣。

灑金大小二種。

或疏或密﹐或淡或濃。如彩雲宿月﹐如鶴頂星丹。或謂如春雪未融﹐桃花亂落﹐殆妙肖也﹐花繁盛﹐一缸可得十餘朵。入秋﹐色愈妍。或紅白平分﹐無纖毫錯雜﹐尢奇。

錦邊大小二種。

質白﹐朱絲繞之﹐細如綴錦。花最勤。得意處﹐亦作半面妝﹐與灑金妒影﹐點染秋光﹐悠然籬下。或謂蓮之開落﹐才三日耳。然旋落旋開﹐日計不足﹐月計有餘﹐菊又轉不若蓮之久長矣﹐當名之曰「延齡花」。

臺蓮靑﹑紅﹑白三種。

此佛土千葉寶花也。如牟尼珠﹐如肉髻﹐如湧百寶光﹐如聞旃檀香﹐如樓﹐如臺﹐如有佛化身﹐敷座而坐﹕所謂「一花一世界﹐一葉一如來」者非耶﹖時而靑﹐而紅﹐而白﹐非我佛以色身示人耶﹖戲爲之下一轉語曰﹕空中無色。彼房彼茄彼藕﹐不空而空也。有是空﹐有是色。色空空色﹐或當作如是解。

佛座蓮一名剝蓮。並頭﹑品字﹑四面附。

有心無房﹐開必以手﹐乏自然之趣。然耐久﹐一花次第開之﹐可七八日。初如露桃﹐漸如艷粉﹐如牡丹﹐宿雨而心現矣﹐而頭垂垂﹐而告倦矣﹐厥種凡四﹐系名於心。曰並頭﹐曰品字﹐曰四面﹐皆其類也。

單瓣七小種一撚紅﹑銀紅﹐大水紅說見大種。

大紅

大如簷卜﹐色嫩花柔。日炙之欲消﹐風吹之欲去。合小白蓮﹑小水紅﹑小一撚紅﹑小銀紅﹑小大水紅﹑小蜜缽﹑銀紅缽﹑小小桃紅﹑小灑金﹐小錦邊﹐小部霓裳﹐分行簇隊﹐水邊多麗。疇謂小南彊不敵大北勝耶﹖

綠放圓瓣小白蓮

與綠放大種絕相似﹐而不似大種之不易花。其一種逸情遠致﹐人方之何氏之有小山。余曰不﹐此傲岸之士﹐養望自髙﹐深藏不出﹐而見其佳子弟以炫耀於人耳﹐然佳子弟亦何可得耶﹖

粉放尖瓣小白蓮

小花小葉﹐尢小於小水紅。多塌荷﹐少擎荷。花從塌荷出﹐絕類今之午時蓮。三伏天輕雷雨過﹐縠紋新漲﹐涼颸微動﹐若沈而若浮﹐其浴水之鳧翁耶﹖其數錢之奼女耶﹖擬泛芥舟於杯湖。彼北窗髙士﹐將神往以物色之矣。

小水紅

吾鄕之有小水紅﹐自維揚賈客始。越數年而有單瓣焉﹐與千葉貌類而質殊﹐珠圓玉潤﹐秀色可餐。衛玠璧人﹐彼六郎烏足以比擬哉﹗

千葉六小種蜜缽﹐小桃紅﹐灑金﹑錦邊說見大種。

小水紅

水紅而小之者﹐別其名於大水紅也﹐藕才指大﹐花樽﹐花插﹑碗盞之屬可隨意蒔之。莖抽數寸卽花。花如脂盒﹐流媚動人。尢得意在欲開未開時﹐朝暾耀景﹐露粉含腴﹐昔人云「不嫁惜娉婷」﹐直興到語也。間有蒔以大缸者﹐殊不似花意。且不必以架約之。不衫不履﹐更饒風趣。

銀紅缽一名小靑臺。

不以色貴﹐以品貴。繼蜜缽之宗風者﹐有銀紅缽焉。開則恆斂而不泛﹐落則蛻出風露﹐撒手虛空。昔神僧咒缽﹐缽現靑蓮花。缽耶﹖蓮耶﹖是一是二。請參能仁而証之。

藝法六條

出秧

淸明後﹐風日晴暖﹐藉地以艸﹐覆缸其上﹐徐以手出之﹐弗傷其蕻﹐藕屈如環旋上者爲頭秧﹐二三節間橫出一小藕者爲二秧﹑三秧﹐截之可以分蒔﹐無歧出者﹐不可截也。節間嫩芽謂之蕻﹐亦謂之竄頭﹐葭蒙所自起也。藕梢之無節者謂之絳﹐𨿽蒔不花﹐可盡棄之﹐選秧之法﹐審其藕色明淨﹑竄頭鮮潤爲佳﹐一秧得兩三竄﹐無不花矣。

蒔藕

出秧後﹐各爲標識﹐毋亂其種。旋出旋蒔﹐弗逾三日﹐缸底置金花菜少許﹐實以黃泥。搗必堅﹐松則易泛納。秧指生﹐方以河泥淘淨覆之。或先時和糞泥入缸底更佳﹐亦有純用河泥者﹐各從其意可也。蒔後曬令龜坼﹐然後注以河水。遇驟雨宜蓋藏﹐否則隨傾。弗使涼气浸逼。此蒔藕之大略也。

位置

擇向陽隙地列幾安缸﹐或累磚以承之﹐弗逾二三尺﹐必髙下錯落﹐使陽光易透﹐顏色相間。瀕海多颶風﹐風作﹐亟置於地。受風微﹐則無摧折之患。誤移入室﹐蕊必萎。小種𨿽足供幾席淸賞﹐然愛日之性﹐與大種無別。故朝入必晝出﹐晝入必朝出。供玩者當諭其意。

培養

荷錢乍浮﹐受水宜淺﹐所以承陽光也。葉髙﹐約之以架。多則芟其冗者﹐而弗芟其傍花之葉﹐蓋花皆附葉而生﹐花未透﹐葉夜必轉側以讓花﹐如使飲露然﹐葉愛花﹐人當愛愛花之葉。暑盛花渴﹐頻以河水灌之。梅雨多﹐制回龍以泄之。﹝截蘆通管﹐削令稍偏。合二管如人字﹐而密緘其縫﹐置缸吸之﹐水立盡。﹞河水溫﹐天水涼﹐物性之愛憎然也。河水與天水合﹐生蜏虫如蟻緣附莖葉間﹐以淨筆蘸水去之。膏肥之法﹐隔年糞汁爲上﹐次則蟛蜞﹐然性熱易致焦灼﹐宜候雨天或注水令滿方可。其他如生豆汁﹐如牛皮膠﹐如石硫黃﹐或性烈﹐或性滯﹐皆可用。然不若隔年糞汁之力厚功倍﹐且令水澄如鏡之沁人心目耳。

喜忌

喜如鑪之日﹐鼓鑄其精神。喜如珠之露﹐光悅其顏色。喜明月﹐喜柔風。喜騷客之投詞﹐喜美人之流盼。喜肥不喜瘦﹐喜濕不喜幹。忌狂風之搖落﹐忌驟雨之摧殘。忌泉水之浸淫﹐忌陰霾之凝結。忌花木之蔽其上﹐忌裙裾之曝其旁。忌謬托知音﹐亂撾迓鼓。忌侈開豪宴﹐雜遝盲詞。花如有知﹐當頷我言。

藏秧

白露旣降﹐花漸稀﹐葉漸黃﹐視其憔悴者去之﹐鮮潤者畱之﹐使承露以養根。水弗滿﹐滿則水從枯莖入﹐易致敗藕。寒風至﹐移置檐下﹐盡傾其水﹐畱升許以潤秧而已。凍則束艸以覆之﹐納諸室。惟不可失水﹐失水則燥﹐燥則銹痕生而秧不可用矣﹐故藏之者不可不愼。

