打棗譜﹝元﹞柳貫棗

《埤雅》云﹕棘﹐大者棗﹐小者棘。蓋若酸棗。所謂棘也﹐於文重朿爲棗。《詩》曰「八月剝棗﹐十月獲稻。」剝﹐擊也。棗實未熟﹐𨿽擊不落也。《孟子》曰「養其梳棘。」樲﹐酸棗也。世云﹐啖棗多﹐令人齒黃。《養生論》曰﹕齒居晉而黃。晉食此故也。《爾雅》注曰﹕今江東棗大而銳上者﹐呼爲壺棗﹐猶瓠也。細腰者﹐今鹿盧棗。盧諶《祭法》春祠用棗油。蘇秦說燕文侯曰﹕比有棗栗之利﹐民𨿽不由田作﹐棗栗之實﹐足食於民矣。潘嶽賦曰﹕周有弱枝之棗。《唐本》注云﹕棗啖服使人瘦﹐久卽嘔吐﹐揩熱疿瘡良。《食療》云﹕棗和桂心﹑白瓜仁﹑松樹皮爲丸﹐久服之﹐令人香身。名

鹿盧棗。﹝子細腰者。﹞雞冠棗。﹝出睢陽﹐宜作脯。﹞梳酸棗。﹝樹最小﹐實酢。﹞醍醐棗。﹝出睢陽﹐宜生啖。﹞擠白棗。﹝核白也。﹞白棗。﹝卽鹽官棗也。﹞羊棗。﹝實小而圓﹐紫黑色。﹞無實棗。﹝不著子者。﹞邊腰棗。楊徹齊棗。﹝《爾雅》未詳。﹞煮塡棗。﹝《爾雅》未詳。﹞波斯棗。﹝生波斯國﹐長三寸。﹞牛頭棗。上皇棗。赤心棗﹐崎廉棗﹐駢白棗。灌棗。細腰棗。西王母棗。﹝三月熟。﹞桂棗。雞心棗。弱枝棗。狗牙棗。玉門棗。蹙婆棗。靑華棗。谷城紫棗。﹝長二寸。﹞棠棗。獼猴棗。棣棗。三心棗。紅棗。﹝出山東﹐紅色。﹞紫紋棗。香棗。﹝出哈密。﹞圓愛棗。火棗。﹝見《穆天子傳》。﹞三寸棗。金槌棗。禦棗。﹝出靑州。﹞鳳眼棗。凍棗。沙棗。﹝出赤斤﹐蒙古衛。﹞嵭嵣棗。﹝漢嵭嵣山獻﹐萬年一實。﹞凡棗。﹝出《本艸圖經》。﹞安平棗。﹝出何晏《九州論》。﹞糯棗。﹝出《北夢瑣言》。﹞大棗。﹝出河東猗氏。﹞渤海棗。﹝李少君食之﹐大如瓜。﹞玉文棗。﹝西王母食之﹐大如瓶。﹞細核棗。﹝《拾遺記》注云﹕出北極岐峯之陰﹐其核細。﹞羊角棗。﹝石季龍園所種﹐十子二尺。﹞仙人棗。﹝長四寸﹐其核如鍼。﹞天蒸棗。﹝幹紅於樹上。﹞騩山棗。﹝色甚美。﹞膠棗。南棗。﹝大惡﹐不堪啖。﹞團棗。美棗。匾棗。良棗。臥棗。鹽官棗。﹝出海鹽﹐紫色味佳。﹞菟棗。﹝髙尺許﹐實如棗﹐出丹陽。﹞七尺棗。﹝見《述異記》。﹞蜜云棗。﹝出蜜云縣﹐味最甘。﹞牙棗。﹝先熟﹐亦甘美。﹞金城棗。﹝形大而虛﹐少脂。﹞靑州棗。赤棗。﹝子色赤﹐棗味酸。﹞萬歲棗。﹝出三佛齊國。﹞山棗。﹝狀如棗而圓﹐色靑黃而味甘酸﹐出廣州。﹞西王棗。﹝出昆侖山。﹞

