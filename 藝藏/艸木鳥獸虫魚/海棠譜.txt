海棠譜宋

陳思

提要原序卷上卷中卷下

提要

《海棠譜》三卷﹐宋陳思撰。思有《寶刻叢編》﹐已著錄。此書不見於《宋史﹟藝文志》﹐惟焦竑《國史經籍志》載有三卷﹐與此本合。前有開慶元年思自序﹐上卷皆錄海棠故實﹐中﹑下二卷則錄唐﹑宋諸家題詠。而栽種之法﹐品類之別﹐僅於上卷中散見四五條。蓋數典之書﹐惟以隸事爲主者﹐然搜羅不甚賅廣。今以《錦繡萬花谷》《全芳備祖》諸書所類海棠事相較﹐其故實似稍加詳﹐而題詠則多闕略。如唐之劉禹錫﹑賈島﹐宋之王珪﹑楊繪﹑朱子﹑張孝祥﹑王十朋諸家﹐爲陳景沂所收者﹐此書並未錄及。然如張洎﹑程琳﹑宋祁﹑李定之類﹐亦有此書所有而陳氏脫漏者。蓋當時坊本各就所見裒集成書﹐故互有詳略。以宋人舊帙﹐姑並存之以資參核云爾。

原序

世之花卉種類不一﹐或以色而艷﹐或以香而妍﹐是皆鐘天地之秀﹐爲人所欽羨也﹐梅花占於春前﹐牡丹殿於春後﹐騷人墨客特注意焉﹐獨海棠一種﹐風姿艷質固不在二花下﹐自杜陵入蜀﹐絕吟於是花﹐世因以此薄之﹐其後都官鄭谷已爲舉似﹝谷詩﹐浣花溪上空惆悵﹐子美無情爲發揚﹞本朝列聖品題云章奎畫烜耀千古﹐此花始得顯聞於時盛傳於世矣﹐今采取諸家雜錄及彚次唐以來諸人詩句﹐以爲一編目﹐曰海棠譜﹐𨿽繤集未能詳盡﹐聊預眾譜之列云﹐開慶攺元長至日敍。

卷上

敍事

蜀花稱美者﹐有海棠焉。然記牒多所不錄﹐蓋恐近代有之何者﹐古今獨棄此而取彼耶。嘗聞眞宗皇帝禦制後苑雜花十題﹐以海棠爲首章﹐賜近臣唱和﹐則知海棠足與牡丹抗衡﹐而可獨步於西州矣﹐因搜擇前志﹐惟唐相賈元靖耽著百花譜﹐以海棠爲花中神仙﹐誠不虛美耳。近世名儒巨賢發於歌詠﹐淸辭麗句往往而得立慶曆中爲縣洪雅春多暇日地富海棠幸得爲東道主﹐惜其繁艷爲一隅之滯卉﹐爲作海棠記敍其大槪及編次諸公詩句於右﹐復率蕪拙作五言百韻詩一章﹐四韻詩一章﹐附於卷末﹐好事者幸無誚焉。﹝沈立海棠記序﹞

棠之稱甚眾﹐若詩有蔽芾甘棠﹐又曰有秋之杜。又爾雅釋木曰杜甘棠也﹝郭璞注今之杜梨﹞﹐杜赤棠白者棠。又呂氏春秋果之美者棠實。又俗說有地棠﹐棠梨﹐沙棠﹐味如李﹐無核﹐較是數說﹐俱非謂海棠也。凡今艸木以海爲名者﹐酉陽雜俎云﹐唐贊皇李徳裕嘗言﹐花名中之帶海者﹐悉從海外來﹐故知海棕﹐海柳﹐海石橊﹐海木瓜之類﹐俱無聞於記述﹐豈以多而爲稱耶﹐又非多也﹐誠恐近代得之於海外耳。又杜子美海棕行雲﹐欲栽北辰不可得﹐惟有西域胡僧識﹐若然﹐則贊皇之言不誣矣。海棠𨿽盛稱於蜀﹐而蜀人不甚重﹐今京師江淮尢競植之﹐每一本價不下數十金﹐勝地名園目爲佳致﹐而出江南者﹐復稱之曰南海棠﹐大抵相類而花差小﹐色尢深耳。棠性多類梨﹐核生者﹐長遲遲十數年方有花﹐都下接花工﹐多以嫩枝附梨而贅之﹐則易茂矣。種宜壚壤膏沃之地﹐其根色黃而盤勁﹐其木堅而多節﹐其外白而中赤﹐其枝柔密而修暢﹐其葉類杜﹐大者縹綠色﹐而小者淺紫色。其花紅五出﹐初極紅﹐如胭脂點點然﹐及開則漸成纈暈﹐至落則若宿妝淡粉矣。其蒂長寸餘﹐淡紫色﹐於葉間或三萼至五萼爲叢而生。其蕊如金粟﹐蕊中有須三﹐如紫絲。其香淸酷﹐不蘭不麝。其實狀如梨﹐大若櫻桃﹐至秋熟﹐可食﹐其味甘而微酸﹐玆棠之大槪也。﹝沈立海棠記﹞

杜子美居蜀累年﹐吟詠殆徧﹐海棠奇艷而詩章獨不及﹐何耶。鄭谷詩云﹐浣花溪上空惆悵﹐子美無情爲發揚﹐是已本朝名士賦海棠甚多﹐往往皆用此爲實事。如石延年云﹐杜甫句作略﹐薛能詩未工。錢易詩云﹐子美無情甚﹐都官著意頻。李定詩云﹐不霑工部風騷力﹐猶占勾芒造化權。獨王荊公詩用此作梅花詩﹐最爲有意﹐所謂﹐少陵爲爾牽詩興﹐可是無心賦海棠﹐末句云﹐多謝許昌傳雅什﹐蜀都曾未識詩人。不道破爲尢工也。﹝韻語陽秋﹞

東坡海棠詩曰﹐只恐夜深花睡去﹐更燒銀燭照紅妝。事見太眞外傳曰﹐上皇登沈香亭﹐召太眞妃於時卯醉未醒﹐命力士使侍兒扶掖而至﹐妃子醉韻殘妝﹐鬢亂釵橫﹐不能再拜﹐上皇笑曰﹐豈妃子醉﹐是海棠睡未足耳。﹝冷齋夜話﹞

東坡謫黃州﹐居於定惠院之東﹐雜花滿山而獨海棠一株﹐土人不知貴﹐東坡爲作長篇﹐平生喜爲人寫人間刻石者自有五六本云﹐吾平生最得意詩也。﹝古今詩話﹝

韓持國𨿽剛果特立﹐風節凜然﹐而情致風流絕出時輩﹐許昌崔象之侍郎舊第﹐今爲杜君章所有﹐廳後小亭僅丈餘﹐有海棠兩株﹐持國每花開輒載酒日飲其下﹐竟謝而去﹐歲以爲常﹐至今故吏尙能言之。﹝石林詩話﹞

少遊在黃州﹐飲於海橋天南北多海棠。有老書生家海棠叢間﹐少遊醉臥宿於此。明日題其柱曰﹕喚起一聲人悄。衾冷夢寒窗曉。瘴雨過﹐海棠開﹐春色又添多少。社甕釀成微笑﹐半破椰瓢共舀。覺健倒﹐急投牀﹐醉鄕廣大人間。小東坡愛之﹐恨不得其腔。當有知之者耳。﹝冷齋夜話﹞

李丹大夫客都下一年無差遣﹐乃授昌州議者以去家遠﹐乃攺授鄂州﹐倅淵材聞之﹐乃吐飯大步往謁李曰﹐誰爲大夫謀﹐昌佳郡也﹐柰何棄之﹐李驚曰﹐供給丰乎﹐曰非也﹐民訟簡乎﹐曰非也﹐曰然則何以知其佳﹐淵材曰海棠無香﹐昌州海棠獨香﹐非佳郡乎﹐聞者傳以爲笑。﹝墨客揮犀﹞

前輩作花詩多用美女比其狀﹐如曰。若教解語能傾國。任是無情也動人。陳俗哉山谷作酴醾詩曰﹐露濕何郎試湯餅﹐日烘荀令炷鑪香﹐乃用美丈夫比之﹐若將出類﹐而吾叔淵材作海棠詩又不然曰﹐雨過溫泉浴妃子﹐露濃湯餅試何郎﹐意尢工也。

仁宗朝張冕學士賦蜀中海棠詩﹐沈立取以載海棠記中云﹐山木瓜開千顆顆﹐水林樆發一攢攢。注云﹐大約木瓜﹐林檎﹐花初開皆與海棠相類﹐若冕言則江西人正謂棠梨花耳﹐惟紫綿色者始謂之海棠﹐按沈立記言﹐其花五出﹐初極紅﹐如胭脂點點然﹐及開則漸成纈暈﹐至落則若宿妝淡粉﹐審此則似木瓜﹐林檎六花者﹐非眞海棠明矣。晏元獻云﹐已定復搖春水色﹐似紅如白海棠花﹐然則元獻亦與張冕同意耶。

閩中漕宇修貢堂下海棠極盛﹐三面共二十四叢﹐長條修幹﹐頃所未見﹐每春著花眞錦繡段﹐其間有如紫綿揉色者﹐亦有不如此者﹐蓋其種類不同﹐不可一槪論也﹐至其花落﹐則皆若宿妝淡粉矣﹐餘三春對此觀之﹐至熟大率富沙多此﹐官舍人家往往皆種之﹐並是帚子海棠﹐正與蜀中者相類斯可貴耳﹐今江浙間別有一種﹐柔枝長蒂﹐顏色淺紅﹐垂英向下如日蔫者﹐謂之垂絲海棠﹐全與此不相類蓋彊名耳。

劉淵材謂人曰﹐平生死無恨﹐所恨者五事耳﹐人問其故﹐淵材欲說斂目不言﹐久之曰吾論不入時聽﹐恐爾曹輕易之﹐問者力請﹐乃答曰﹐第一恨鰣魚多骨﹐二恨金橘太酸﹐三恨蒓菜性冷﹐四恨海棠無香﹐五恨曾子固不能詩﹐聞者大笑﹐淵材瞠目答曰﹕諸子果輕易﹐吾論也。

王介甫梅詩云﹕少陵爲爾牽詩興﹐可是無心賦海棠。杜默云﹕倚風莫怨唐工部﹐後裔誰知不解詩。曾不若東坡柯丘﹐海棠長篇冠古絕今﹐𨿽不指名老杜﹐而補亡之意﹐蓋使來世自曉也。﹝碧溪詩話﹞

東風裊裊泛崇光﹐香霧霏霏月轉廊﹐只恐夜深花睡去﹐更燒銀燭照紅妝。先生常作大字如掌書﹐此詩似是晚年筆札與集本不同者﹐裊裊作渺渺﹐霏霏作空蒙﹐故墨迹舊藏秦少師伯陽﹐後歸林右司子長﹐今從墨迹。﹝吳興沈氏注東坡詩﹞

東坡謫居齊安時﹐以文章遊戲三昧﹐齊安樂藉中李宜者﹐色藝不下他妓﹐他妓因燕席中有得詩曲者﹐宜以語訥不能有所請﹐人皆咎之﹐坡將移臨汝於飲餞處﹐宜哀鳴力請﹐坡半酣笑謂之曰﹐東坡居士文名久﹐何事無言及李宜﹐恰似西川杜工部﹐海棠𨿽好不吟詩。﹝詩話總龜﹞

蜀潘炕有嬖妾解愁﹐姓趙氏﹐其母夢吞海棠花蕊而生﹐頗有國色﹐善爲新聲。﹝外史檮杌﹞

黎舉常云﹐欲令梅聘海棠﹐棖子臣櫻桃﹐及以芥嫁筍﹐但恨時不同﹐然牡丹﹐酴醾﹐楊梅﹐枇杷盡爲執友。﹝云仙散錄﹞

海棠花欲鮮而盛﹐於冬至日早﹐以糟水澆根下。﹝瑣碎錄﹞

李贊皇花木記﹐以海爲名者悉從海外來﹐如海棠之類是也。﹝同前﹞

海棠侯花謝結子剪去﹐來年花盛而無葉。﹝同前﹞

眞宗禦制後苑雜花十題﹐以海棠爲首﹐近臣唱和。﹝瑣碎後錄﹞

唐相賈耽著百花譜﹐以海棠爲花中神仙。﹝同前﹞

重葉海棠曰花命婦﹐又云多葉海棠曰花戚裏。﹝牡丹榮辱志﹞

每歲冬至前後﹐正宜移搬窠子﹐隨手使肥水澆以盫過麻屑糞土壅培根柢﹐使之厚密﹐才到春暖﹐則枝葉自然大發者﹐花亦繁密矣。﹝長春備用﹞

許昌薛能海棠詩敍﹐蜀海棠有聞而詩無聞。﹝花木錄﹞

南海棠本性無異﹐惟枝多屈曲﹐數數有刺﹐如杜梨花。亦繁盛開稍早。﹝同前﹞

卷中

詩上

海棠

太宗

每至春園獨有名﹐天然與染半紅深。

芳菲占得歌臺地﹐妖艷誰憐向日臨。

莫道無情閒笑臉﹐任從折戴上冠簪。

偏宜雨後看顏色﹐幾處金杯爲爾斟。

海棠

眞宗

春律行將半﹐繁枝忽競芳。

霏霏含宿霧﹐灼灼艷朝陽。

戲蝶棲輕蕊﹐遊蜂逐遠香。

物華畱賦詠﹐非獨務雕章。

又

同前

翠萼淩晨綻﹐淸香逐處飄。

髙低臨曲檻﹐紅白間纖條。

潤比攢溫玉﹐繁如簇絳綃。

盡堪圖畫取﹐名筆在僧繇。

會僚屬賞海棠偶有題詠

光宗

濃淡名花產蜀鄕﹐半含風露浥新妝。

嬌嬈不減舊時態﹐誰與丹靑爲發揚。

觀海棠有成

同前

東風用意施顏色﹐艷麗偏宜著雨時。

朝詠暮吟看不足﹐羨他逸蝶宿深枝。

唐薛許昌能海棠詩並序

蜀海棠有聞﹐而詩無聞。杜工部子美於斯有之矣。得非興象不出﹐歿而有懷。何天之厚余獲此遺遇﹐僅不敢讓用當其無。因賦五言一章二十句﹐學陳梁之紫妍﹐漢魏之朱。不以彼物擇其功﹐不以陳言踵其趣。或其人之適此﹐有若韓宣子者﹐風雅盡在蜀矣。吾其庶幾又花植於府之古營﹐因刻貞石以遺吾黨。將來君子業詩者﹐苟未變於道無賦耳。咸通七年十二月二十三日敍。

酷烈復離披﹐玄功莫我知。

靑苔浮落處﹐暮柳間開時。

醉帶遊人插﹐連陰彼叟移。

晨前淸露濕﹐晏後惡風吹。

香少傳何計﹐妍多畫半遺。

島蘇連水脈﹐庭綻雜松枝。

偶泛因沈硯﹐閒飄欲亂棋。

繞山生玉壘﹐和郡徧坤維。

負賞慚休飲﹐牽吟分失饑。

明年應不見﹐畱此贈巴兒。

又七言

四海應無蜀海棠﹐一時開處一城香。

晴來使府低臨檻﹐雨後人家散出墻。

閒地細飄浮淨蘚﹐短亭深綻隔垂楊。

從來看盡詩誰苦﹐不及歡遊與畫將。

海棠

鄭谷

春風用意勻顏色﹐銷得攜觴與賦詩。

濃麗最宜新著雨﹐嬌嬈全在欲開時。

莫愁粉黛臨窗懶﹐梁廣丹靑點筆遲。

朝醉暮吟看不足﹐羨他蝴蝶宿深枝。

蜀中賞海棠

鄭谷

濃淡方春滿蜀鄕﹐半隨風雨斷鶯腸。

浣花溪上空惆悵﹐子美無情爲發揚。

﹝杜工部旅兩蜀詩集中無海棠之題﹞

擢第後入蜀經羅利路見海棠盛開偶題

晏樞相﹝殊﹞

上國休誇紅杏艷﹐沈溪自照綠苔磯。

一枝低帶流鶯睡﹐數片狂和舞蝶飛。

堪恨路長移不得﹐可無人與畫將歸。

手中已有新春桂﹐多謝煙香更入衣。

奉知眞宗後苑雜花海棠

晏樞相﹝殊﹞

太液波才綠﹐靈和絮未飄。

霞文光啟旦﹐珠琲密封條。

積潤涵仙露﹐濃英奪海綃。

九陽資造化﹐天意屬喬繇。

同和

劉內翰﹝荺﹞

遲景烘初綻﹐鮮風惜未飄。

蝶魂迷密逕﹐鶯語近新條。

芳蕙薰宮錦﹐丹漿暈海綃。

惟時奉宸唱﹐賡奉愧咎繇。

海棠

輕盈千結亂櫻藂﹐占得年芳近碧櫳。

逐處間勻髙下萼﹐幾番分破淺深紅。

煙晴始覺香纓綻﹐日極猶疑蠍蒂融。

數夕朱欄未飄落﹐再三珍重石尢風。

又

杳靄何驚目﹐鮮妍欲蕩魂。

向人無限思﹐當晝不勝繁。

浩露晴方浥﹐遊蜂暖更暄。

只應春有意﹐畱贈子山園。

又

昔聞遊客話芳菲﹐濯錦江頭幾萬枝。

縱使許昌詩筆健﹐可能終古絕妍辭。

又

濯錦江頭樹﹐移根藥砌中。

只應春有意﹐偏與半妝紅。

和樞密侍郎因看海棠憶禁苑此花最盛

晏樞相

靑鎖曾畱眄﹐珍藂宛未移。

幸分霖雨潤﹐猶見艷陽姿。

岸幘來朱檻﹐攀條憶絳蕤。

能令人愛樹﹐不獨召南詩。

又

郭待制﹝楨﹞

朱欄明媚照橫塘。芳樹交加枕短墻。

傳得東君深意態﹐染成西蜀好風光。

破紅枝上仍施粉﹐繁翠陰中旋撲香。

應爲無詩怨工部﹐至今含露作啼妝。

又

石學士﹝延年﹞

君看海棠格﹐羣花品詎同。

嬌嬈情自富﹐蕭散艷非窮。

舊縠斑吳苑﹐梅羅碎蜀宮。

錦窠杯裏影﹐繡段隙前烘。

心亂香無數﹐莖柔動滿叢。

意分巫峽雨﹐腰細漢臺風。

盛若霞藏日﹐鮮於血灑空。

髙低千點赤﹐深淺半開紅。

妝指朱才布﹐膏唇檀更融。

色焦無可壓﹐體瘦不成丰。

枝重輕浮外﹐苞疏密鬧中。

難勝蜂不定﹐易入蝶能通。

蜀地海棠繁媚﹐有思加膩幹丰條﹐苒弱可愛﹐北方所未見。諸公作詩流播﹐西人予素好玩不能自默然。所道皆在前人陳迹﹐中如國風中章亦無愧云。

宋景文公

蜀國天余煦﹐珍葩地所宜。

濃芳不隱葉﹐並艷欲然枝。

襞影分羣萼﹐均霞點萬蕤。

回文錦成後﹐夾煎燎烘時。

蜂蕊迎街密﹐鶯梢向坐危。

淺深雙絕態﹐啼笑兩妍姿。

絳節排煙竦﹐丹紅落帶垂。

童容鄣畏薄﹐便面到憂遲。

媚日能徐照﹐暄風肯遽吹。﹝蜀少疾風故花愈盛﹞

惜歡當晼晚﹐畱恨付離披。

麗極都無比﹐繁多僅自持。

損香饒麝柏﹐照影欠瑤池。

畫要精侔色﹐歌須巧騁辭。

舉樽頻語客﹐細摘玩芳期。

和晏尙書海棠

媚柯攢仄倚春暉﹐封植寧同北枳移。﹝花自西蜀流種而穠麗不變﹞

臺嶺分霞爭抱萼﹐蜀宮裁錦斗纏枝。

不憂輕露蒙時潤﹐正恨炎風獵處危。

把酒憑欄堪並賞﹐莫容私恨爲披離。

海棠

西域流根遠﹐中都屬賞偏。

初無可並色﹐竟不許勝妍。

薄暝霞烘爛﹐平明露濯鮮。

長衾繡作地﹐密帳錦爲天。﹝吳人語﹝鑾去金攺巾﹞覆爲帳天﹞

淺影才欹檻﹐柯橫欲照筵。

愁心隨落處﹐醉眼著繁籩。

的的誇妝靚﹐番番持笑嘕。

何嘗間蘭媚﹐要是掩櫻然。

艷足非他譽﹐香輕且近傳。

所嗟名後出﹐遺載楚臣篇。

又

﹝三首並同前﹞

萬萼霞幹照曙空﹐向來心賞已多同。

未如此日家園樂﹐數徧繁枝衮衮紅。

暮春月內署書閣前海棠花盛開率爾七言八韻寄長卿諫議

張洎

去歲海棠花發日﹐曾將詩句詠芳妍。

今來花發春依舊﹐君已雄飛玉案前。

驟隔淸塵樞要地﹐獨攀紅蕊艷陽天。

疏枝髙映銀臺月﹐嫩葉低含綺閣煙。

花落花開懷勝賞﹐春來春去感流年。

淸辭早綴巴人唱﹐妙翰猶緘蜀國箋。

共仰壯圖方赫耳﹐自嗟衰鬢轉皤然。

因憑鶯蝶傳消息﹐莫忘蓬萊有病仙。

海棠

程琳

海外移根灼灼奇﹐風情閒麗比應稀。

晶熒寶萼排珠琲﹐旖旎芳叢簇繡惟。

繁極只愁隨暮雨﹐飄多何計駐春暉。

浣花溪上年年意﹐露濕煙霞拂客衣。

海棠

學士李定

靑帝行春信自專﹐精心知向海棠偏。

不霑工部風騷力﹐猶占勾芒造化權。

倚檻半開紅朵密﹐繞池初應翠枝連。

誰人與拔栽瓊苑﹐看與花王斗後先。

海棠

著作石揚休

化工裁剪用功專﹐濯錦江頭價最偏。

酷愛幾思憑畫手﹐難題渾覺挫詩權。

艷凝絳纈深深染﹐樹認紅綃密密連。

因想當年武平一﹐枝枝眷賜侍臣先。

海棠

直講範鎭

不知眞宰是誰專﹐生得韶光此樹偏。

吟筆偶遺工部意﹐賦辭今職翰林權。

風翻翠暮晨香入﹐霞照危墻夕影連。

移植上園如得地﹐芳名應在紫薇先。

又

石揚休

開盡妖桃落盡梨﹐淺荂深萼照華池。

都緣西蜀盤根遠﹐豈是東君屬意遲。

煙慘別容曛宿酒﹐露凝啼臉失胭脂。

須知賈相風流甚﹐曾許神仙品格奇。

和

學士李定

輕紅如杏素遮梨﹐直似佳人照碧池。

已是化工教艷絕﹐莫嫌靑帝與開遲。

煙滋綽約明雙臉﹐雨借妖饒入四脂。

西蜀有名須得地﹐瓊林髙壓百花奇。

和燕龍圖海棠

推官楊諤

西漢欺盧橘﹐東陽愛野棠。

許昌奇此遇﹐子美欠先揚。

杜宇三春艷﹐蠶叢一國香。

燕脂點亂雨﹐生色麗斜陽。

富艷東君節﹐暄妍白帝方。

錦樓祈水色﹐玉壘換山光。

風格林檎細﹐腰支郁李長。

天生笑容質﹐時樣舞衣裳。

少吐深深染﹐全開淡淡妝。

煙媒護綠蒂﹐風陣損朱房。

旋失因臨水﹐閒飄弗過墻。

佩亡愁殺甫﹐簪脫卽連姜。

蝶舞菱花照﹐鶯啼罨畫堂。

仙如弄玉少﹐墜似綠珠常。

不見還成悔﹐相思幾欲狂。

春深濯錦水﹐日晚浣沙方。

臥對移簾柙﹐吟看近筆牀。

池淸滿園倒﹐鳥起一枝昻。

紫燕銜泥急﹐黃蜂趁蜜忙。

化工眞用意﹐銷得與攜觴。

海棠

殿丞髙惟幾

故國庸岷外﹐孤根楚苑中。

使梅休妒白﹐仙杏已饒紅。

旋恐陽城破﹐尋憂下蔡空。

幾時夢巫峽﹐獨立怨春風。

海棠

髙覿

錦裏花中色最奇﹐妖嬈天賦本來稀。

綺霞忽照迷紅障﹐縠露輕籠設翠幃。

繁朵有情妝媚景﹐纖枝無力帶殘暉。

好將繡向羅裙上﹐永作香閨楚楚衣。

海棠

淩景陽

名園封植幾經春﹐露濕煙梢畫不眞。

多謝許昌傳雅什﹐蜀都曾未識詩人。

海棠

學士張冕

海棠栽植徧塵寰﹐未必成都欲詠難。

山木瓜開千顆顆﹐水林檎發一攢攢。

﹝大約木瓜林檎花初發皆與海棠相類但花稀而先葉耳惟山木瓜水林檎尢似山木瓜揚州有之楮木叢也﹞

初疑紅豆爭頭綴﹐忽覺燕脂眾手丸。

西蜀僧家根撥小﹐南荊官舍樹支寬。

髙穿羣木無因蔽﹐平倚危樓最好看。

十畆園林渾似火﹐數方池面悉如丹。

錦袍萬丈仍連袂﹐﹝白傳﹞珠被齊光更合歡。﹝楚詞﹞

風裊細腰妝正罷﹐﹝楚宮﹞露睎銅雀淚新幹。

晨遠借彤雲暖﹐秋魄微侵甲帳寒。

會宴豈勞供幄幕﹐采香應見費龍檀。

穠燒遊女靑絲髮﹐殷染妖姬白玉冠。

賓席半移隈茜綬﹐使車多熱簇雕鞍。

層層排朵縈飛蝶﹐密密交柯宿翠翰。

詩客早慚矜縷管﹐畫工誰敢炫霜紈。

本期相伴千場醉﹐可忍輕邀百卉殘。

川路尙移隨迅瀨﹐蕃船猶折出長瀾。

飄零絳雪深盈尺﹐收拾晴霞散結團。

時去獨應賢者識﹐色空潛有達人觀。

譜爲仙子終須美﹐﹝花譜以海棠爲神仙王禹偁海仙詩序﹞實作寒梅況不酸。﹝寒梅事具序中﹞

五六年來離別恨﹐春宵頻夢石臺盤。﹝荊王石臺盤在後園海棠林下至今存焉﹞

西園海棠

範純仁

丹葩翠葉競妖濃﹐蜂蝶翻翻弄暖風。

濯雨正疑宮錦爛﹐媚晴先奪曉霞紅。

芬菲劍外從來勝﹐歡賞天涯爲爾同。

卻想鄕關足塵土﹐只應能見畫圖中。

英韶在前﹐徒矜下裏之曲。風雅未喪﹐豈系擊轅之音。不圖綴綺靡之辭﹐抑將導惇厚之旨耳。海棠𨿽盛於蜀﹐人不甚貴。因暇偶成五言百韻﹐律詩一章﹐四韻詩一章﹐附於卷末﹐知我者無加焉。

沈立

岷蜀地千里﹐海棠花獨妍。

萬株佳麗國﹐二月艷陽天。

叢萼勻如布﹐修蕤巧似編。

彤雲輕點綴﹐赤玉碎雕鐫。

瑟瑟光輸瑩﹐猩猩血借鮮。

淺深相向背﹐疏密遞勾牽。

輕蒨重重染﹐丹砂細細研。

蕊纖金粟拱﹐須嫩紫絲拳。

紅蠟隨英滴﹐明璣著顆穿。

初莖爭裊娜﹐翹共蹁蹮。

絕代知無價﹐生香不減﹝上竹下棧﹞。

分靈應桂苑﹐鐘粹定星躔。

木帝經邦相﹐花王入室賢。

祥飆加剪拂﹐卿靄共陶甄。

眞宰陰推轂﹐勾芒與著鞭。

不須憂薄命﹐好爲惜流年。

贊翼施生柄﹐扶持煦嫗權。

主張韶令正﹐調燮淑威宣。

和气髙低洽﹐芳心次第還。

金釵人十二﹐珠履客三千。

雲雨迷巫峽﹐風波怨洛川。

姘婷宜住楚﹐妖冶合居燕。

繡被通宵展﹐華燈徹曙燃。

橫披前檻外﹐半出假山巓。

暗羨遊蜂采﹐偸輸蟻穴沿。

瘦嫌蛛网織﹐柔怯女蘿纏。

蓄恨憑誰訊﹐無言只自憐。

文君酒壚伴﹐揚子艸堂前。

品格生來別﹐風流到老全。

繁中生悵望﹐眾裏見喧闐。

暄暖精神出﹐晴明意態便。

關關鶯對語﹐兩兩燕髙鶱。

天上宜封殖﹐人間偶佇延。

共櫻圍別館﹐與杏擁斜阡。

淸暖簾爭捲﹐黃昏幕尙褰。

低籠金轣﹝車錄﹞﹐髙映畫秋千。

忽認梁園妓﹐深疑閬苑仙。

匆匆來蕙圃﹐遠遠別芝田。

羞隱暝蒙霧﹐輕如澹蕩煙。

乍逢開羽扇﹐初喜下云軿。

仿佛向星靨﹐依稀帶翠鈿。

五銖衣宛轉﹐七寶帳翩翾。

獨立挨霓節﹐成行列彩旃。

困宜欹虎枕﹐步好襯金蓮。

舞定休回袖﹐妝濃不傅鉛。

蓋張松鬱鬱﹐茵藉艸芊芊。

馥鬱蘭供夢﹐扶疏柳共眠。

軀輕彌綽約﹐腰細更便嬛。

婭奼常顒若﹐幽柔自灑然。

侍兒羅白芷﹐婢子列芳荃。

口口濃檀注﹐腮腮薄粉塡。

解圍施葉幄﹐買笑有楡錢。

旖旎環瑤席﹐婆娑匝玳筵。

嬌依屏曲曲﹐泣對露涓涓。

南陌輕埃蔽﹐東郊夕照連。

幾時休縹緲﹐從此識嬋娟。

是處遺簪珥﹐誰家不管弦。

妒姬貪恐失﹐戲稚惜何顚。

折閃搔頭褪﹐擎摐約腕揎。

戴遮鬟上鳳﹐裝壓鬢邊蟬。

汲引新歡聚﹐消磨宿忿蠲。

縱觀須倒載﹐命宴必加籩。

翻曲教歌媛﹐更詞送酒船。

鄕心須暫解﹐病眼當時痊。

迢遞來油壁﹐從容住錦韀。

雅宜交讓比﹐穠興棣華聯。

不憤參朱槿﹐寧甘混木綿。

酴醾潛失色﹐躑躅敢差肩。

素柰思投迹﹐夭桃恥備員。

梧桐愧金井﹐芍藥濫花磚。

並壓辛夷俗﹐潛排寶馬蔫。

天恩無久恃﹐人寵莫長專。

布影交三徑﹐敷榮徧一廛。

凝眸方曄曄﹐回首旋翩翩。

可忍驚飆挫﹐胡煩急景煎。

珊瑚隨手碎﹐絳雪繞枝旋。

拂漢霞初散﹐當樓月自圓。

飄零隨蠛蠓﹐散亂逐漪漣。

灼灼龜城外﹐亭亭錦水邊。

抱愁應慘蹙﹐有淚卽潺湲。

午影迷蝴蝶﹐朝寒怨杜鵑。

物情元倚伏﹐人意莫拘攣。

擢秀髙羣木﹐稱珍極八埏。

未開獨脈脈﹐憂落固悁悁。

別著新文紀﹐重尋舊譜箋。

共知紅艷好﹐誰辧赤心堅。

實事陪朱李﹐根宜灌醴泉。

栽須鄰竹柏﹐樹莫繞烏鳶。

恥托膏腴茂﹐當隨富貴遷。

爲多猶底滯﹐因遠尙迍邅。

客思易成亂﹐心期未省愆。

畫思摩詰筆﹐吟稱薛濤箋。

醉目休頻送﹐詩情豈易緣。

薛能誇麗句﹐鄭谷賞佳篇。

止感芳姿美﹐那憐托地偏。

山經猶罕記﹐方誌未多傳。

巧詠憂才竭﹐冥搜得意滇。

遐陬寡眞賞﹐僻境忍輕捐。

抽祕慚非據﹐探奇敢讓先。

援毫敍名卉﹐聊用放懷焉。

又

占斷香與色﹐蜀花徒自開。

園林無卽俗﹐蜂蝶落仍來。

靑帝若爲意﹐東風無限才。

古今吟不盡﹐百韻愧空裁。

卷下

詩下

商山海棠

王元之

錦裏名𨿽盛﹐商山艷更繁。

別疑天與態﹐不稱土生根。

淺著紅蘭染﹐深於降雪噴。

待開先讓酒﹐怕落預呼魂。

香裏無勍敵﹐花中是至尊。

桂須辭月窟﹐桃合避仙源。

浮動冠頻側﹐霓裳袖忽翻。

望夫臨水石﹐窺客出墻垣。

贈別難饒柳﹐忘憂肯讓萱。

輕輕飛燕舞﹐脈脈息嬀言。

蕙陋虛侵逕﹐梨凡浪占園。

論心畱蝶宿﹐低面厭鶯喧。

不忝神仙品﹐﹝好事者作花品以此爲神仙﹞何辜造化恩。

自期栽禦苑﹐誰使擲山村。

綺季荒祠畔﹐仙娥古洞門。

煙愁思舊夢﹐雨泣怨新婚。

畫恐明妃恨﹐移同卓氏奔。

秪教三月見﹐不得四時存。

繡被堆籠勢﹐燕脂浥淚痕。

貳車春未去﹐應得伴芳樽。

別堂後海棠

同前

一堆紅雪媚靑春﹐惜別須教淚滿巾。

好在明年莫憔悴﹐校書兼是愛花人。

﹝此花餘去後是推官王校書移入﹞

題錢塘縣羅江東手植海棠

王元之

江東遺迹在錢塘﹐手植庭花滿縣香。

若使當年君顯位﹐海棠今日是甘棠。

寓居定慧院之東雜花滿山有海棠一株土人不知貴也

蘇軾

江城地瘴蕃艸木﹐只有名花苦幽獨。

嫣然一笑竹籬間﹐桃李漫山總麄俗。

也知造物有深意﹐故遣佳人在空谷。

自然富貴出天姿﹐不待金盤薦華屋。

朱唇得酒暈生臉﹐翠袖捲紗紅映肉。

林深霧暗曉光遲﹐日暖風輕春睡足。

雨中有淚亦淒愴﹐月下無人更淸淑。

先生食飽無一事﹐散步逍遙自捫腹。

不問人家與僧捨﹐柱杖敲門看修竹。

忽逢絕艷照衰朽﹐嘆息無言揩病目。

陋邦何處得此花﹐無乃好事移西蜀。

寸根千里不易到﹐銜子飛來定鴻鵠。

天涯流落俱可念﹐爲飲一樽歌此曲。

明朝酒醒還獨來﹐雪落紛紛那忍觸。

海棠

前人

東風裊裊泛崇光﹐香霧霏霏月轉廊。

只恐夜深花睡去﹐髙燒銀燭照紅妝。

遊海棠西山示趙彥成

邵康節

東風吹雨過溪門﹐白白朱朱亂遠村。

灘石已無回棹勢﹐岸楓猶出系船痕。

時危不厭江山僻﹐客好惟知笑語溫。

莫上南崗看春色﹐海棠花下卻銷魂。

海棠

韓持國

濯錦江頭千萬枝﹐當來未解惜芳菲。

而今得向君家見﹐不怕春寒雨濕衣。

在禁林時有懷荊南舊遊

元厚之

去年曾醉海棠叢﹐聞說新枝發舊紅。

昨夜夢回花下飲﹐不知身在玉堂中。

海棠

洪覺範

酒入香腮笑不知﹐小妝初罷醉兒癡。

一株柳外墻頭見﹐卻勝千叢著雨時。

海棠

崔徳符

渾是華淸出浴初﹐碧綃斜掩見紅膚。

便教桃李能言語﹐要比嬌妍比得無。

海棠﹝並序﹞

梅聖兪

道損司門前日過訪別﹐且云計程二月﹐到郡正看暗惡海棠﹐頗見太守風味﹐因爲詩以送行。

蜀州海棠勝兩川﹐使君欲賞意已猛。

春露洗開千萬株﹐燕脂點素攢細梗。

朝看不足夜秉燭﹐何暇更尋桃與杏。

靑泥劍棧將度時﹐跨馬莫辭霜气冷。

海棠

同前

江燕入朱閣﹐海棠繁錦條。

醉生燕玉頰﹐瘦聚楚宮腰。

曾不分香去﹐尢宜著意描。

誰能共吹笛﹐樹下想前朝。

﹝予嘗於宋宣狄宅見固畫明皇於海棠花下臥吹觱篥寧王吹笛黃幡綽拍﹞

又

要識吳同蜀﹐須看綫海棠。

燕脂色欲滴﹐紫蠟帶何長。

夜雨偏宜著﹐春風一任狂。

當時杜子美﹐吟徧獨相忘。

海棠

王荊公

綠嬌隱約眉輕掃﹐紅嫩妖嬈臉薄妝。

巧筆寫傳功未盡﹐淸才吟詠興何長。

移嶽州去房陵道中見海棠

張蕓叟

馬息山頭見海棠﹐羣仙會處錦屏張。

天寒日晚行人絕﹐自落自開還自香。

和何靖山人海棠

文與可

爲愛香苞照地紅﹐倚欄終日對芳叢。

夜深忽憶南枝好﹐把酒更來明月中。

晁二家有海棠﹐去歲花開﹐晁二呼杜卿家小娃歌舞﹐花下痛飲。今春花開復欲招客﹐而杜已出守﹐戲以詩調之。

張文潛

頗疑蜂蝶過鄰家﹐知是東墻去歲花。

駿馬無因迎小妾﹐鴟夷何用彊隨車。

雨中對酒庭下海棠經雨不謝

陳參政

巴陵二月客添衣﹐艸艸杯盤恨醉遲。

燕子不禁連夜雨﹐海棠猶待老人詩。

天翻地覆傷春色﹐幽豁頭童祝聖時。

白竹籬前湖海闊﹐茫茫身世兩堪悲。

陪粹翁舉酒於君子亭﹐亭下海棠方開。

同上

世故驅人殊未央﹐卽從地主借繩牀。

春風浩浩吹遊子﹐暮雨霏霏濕海棠。

古國衣冠無態度﹐隔簾花葉有輝光。

使君禮數能寛否﹐酒味撩人我欲狂。

和冬曦海棠

程金紫

花中名品異﹐人重比甘棠。

苞嫩相思密﹐紅深琥珀光。

好風傳馥鬱﹐凡卉愧芬芳。

爛漫云成瑞﹐葳蕤女有嬙。

生來先蜀國﹐開處始朝陽。

賞卽笙歌地﹐題稱翰墨埸。

煙霞容易散﹐蜂蝶等閒忙。

誰是多情侶﹐欄邊重舉觴。

今朝秋气蕭瑟不意海棠再開因書二絕期好事者和

同前

曾逐狂飆取意飛﹐一時春色便依稀。

舊叢還有香心在﹐卻被西風管領歸。

露濕燕脂淚臉寒﹐獨將幽恨倚欄幹。

精神不比籬邊菊﹐莫把尋常醉眼看。

雨中海棠

玉脆紅輕不耐寒﹐無端風雨苦相干。

曉來試卷珠簾看﹐蔌蔌飛香滿畫欄。

惜海棠晚開

同前

今年春色可勝嗟﹐二月山中未見花。

長憶去年今夜月﹐海棠花影到窗紗。

海棠

僧如壁

賣花檐上爭桃李﹐頓使春工不直錢。

莫怪海棠不受折﹐要令云髻絕塵緣。

江左謂海棠爲川紅

吳中復

靚妝濃淡蕊蒙茸﹐髙下池臺細細風。

卻恨韶華偏蜀土﹐更無顏色似川紅。

尋香只恐三春暮﹐把酒欣逢一笑同。

子美詩才猶閣筆﹐至今寂寞錦城中。

海棠

劉子翚

幽姿淑態弄春晴﹐梅借風流柳借輕。

種處靜宜臨野水﹐開時長是近淸明。

幾經夜雨香猶在﹐染盡燕脂畫不成。

詩老無心爲題佛﹐至今惆悵似含情。

海棠

郭震

又隨桃李一時榮﹐不逐東風處處生。

疑是四方嫌不種﹐教於蜀地獨垂名。

海棠

西蜀傳芳日﹐東君著意時。

鮮葩猩薦血﹐紫萼蠟融脂。

降闕疑流落﹐瓊欄合護持。

無詩任工部﹐今有省郎知。

和東坡海棠

趙次公

露气熹微帶曉光﹐枝邊燦煥映回廊。

細看素臉元無玉﹐初點燕脂駐靚。

和東坡定惠院海棠

同前

化工妙手開羣木﹐酷向海棠私意獨。

殊姿艷艷雜花裏﹐端覺神仙在流俗。

睡起燕脂懶未勻﹐天然膩理還丰肉。

繁華增麗態度遠﹐婀娜含嬌風韻足。

豈惟婉孌形管姝﹐眞同窈窕關雎淑。

未能奔往白玉樓﹐要當貯以黃金屋。

顧𨿽風暖欲黃昏﹐脈脈難禁倚修竹。

可憐俗眼不知貴﹐空把容光照山谷。

此花本出西南地﹐李杜無詩恨遺蜀。

髙才沒世孰雕龍﹐後輦補亡難刻鵠。

貂裘季子客齊安﹐相逢忽慰羈人目。

當年甫白君可繼﹐爲花重賦陽春曲。

把酒因澆礨磈胸﹐搜句輒傾空洞腹。

多情恐作深云收﹐兒童莫信來輕觸。

海棠

康肅吳公芾

海棠元自有天香﹐底事時人故謗傷。

不信請來花下坐﹐惱人鼻觀不尋常。

和澤民求海棠

同前

君是詩中老作家﹐笑將麗句換名花。

花因詩去情非淺﹐詩爲花來語更嘉。

須好栽培承雨露﹐莫令憔悴困塵沙。

他年爛漫如西蜀﹐我欲從君看綺霞。

見市上有賣海棠者悵然有感

同前

連年蹤迹滯江鄕﹐長憶吾廬萬海棠。

想得春來增絕麗﹐無因歸去賞芬芳。

偶然檐上逢人賣﹐猶記樽前爲爾狂。

何日故園修舊好﹐剩燒銀燭照紅妝。

和陳子良海棠四首

同前

春來人物盡熙熙﹐紅紫無情亦滿枝。

正引衰翁詩思動﹐舉頭那更得君詩

花開春色麗晴空﹐惱我狂來只繞叢。

試問妖嬈誰與比﹐一株勝卻萬株紅。

雨後花頭頓覺肥﹐細看還是舊風姿。

坐余自有香芬馥﹐不許凡人取次知。

十年栽種滿園花﹐無似玆花艷麗多。

已是譜中推第一﹐不須還更問如何。

寄朝宗

同前

海棠已試十分妝﹐細看妖嬈更異常。

不得與君同勝賞﹐空燒銀燭照紅妝。

所思亭海棠初開折贈兩使者

張栻

未須比擬紅深淺﹐更莫平章香有無。

過雨夕陽樓上看﹐千花容有此膚腴。

東風著物本無私﹐紅入花梢特地奇。

想得霜臺春思滿﹐一枝聊遣博新詩。

黃海棠

洪適

漢宮嬌半額﹐雅淡稱花仙。

天與溫柔態﹐妝成取次妍。

垂絲海棠

同前

脈脈似崔﹐朝朝長看地。

誰能解倒懸﹐扶起雲鬟墜。

次韻陸務觀海棠

文簡程公﹝天昌﹞

喚回殘睡彊矜持﹐淺破朱唇倚笛吹。

千古妖妍磨不盡﹐長隨春色上花枝。

題苦竹寺海棠洞

相山王之道

翠袖朱唇一笑開﹐倚風無力競相偎。

陽城豈是僧家物﹐端恐齊奴步障來。

海棠

陸遊

誰道名花獨故宮﹐﹝謂故蜀燕王宮﹞東城盛麗足爭雄。

橫陳錦幛闌干外﹐盡吸紅雲酒醆中。

貪看不辭持夜燭﹐倚狂直欲擅春風。

拾遺舊詠悲零落﹐瘦損腰圍擬未工。

﹝老杜不應無海棠詩意其夫傳爾﹞

又

十里迢迢望碧雞﹐一城晴雨不曾齊。

今朝未得平安報﹐便恐飛紅已作泥。

又

蜀地名花擅古今﹐一枝气可壓千林。

譏彈更到無香處﹐常恨人言太刻深。

張園觀海棠

同前

朝陽照城樓﹐春容極明媚。

走馬蜀錦園﹐名花動人意。

嚴妝漢宮曉﹐一笑初破睡。

定知夜晏歡﹐酒入妖骨醉。

低鬟羞不語﹐困眼嬌欲閉。

𨿽艷無俗姿﹐太息眞富貴。

結束吾方歸﹐此別知幾歲。

黃昏廉纖雨﹐千點裛紅淚。

夜宴賞海棠醉書

同前

便便癡腹本來寬﹐不是天涯彊作歡。

燕子歸來新社雨﹐海棠開後卻春寒。

醉誇落紙詩千首﹐歌費纏頭錦百端。

深院不聞傳夜漏﹐忽驚蠟淚已堆盤。

病中久止酒有懷成都海棠之盛

同前

碧雞坊裏海棠時﹐彌月兼旬醉不知。

馬上難尋前夢境﹐樽前誰記舊歌辭。

目窮落日橫千嶂﹐﹝艸腸﹞斷春光把一枝。

說與故人應不信﹐茶煙禪榻鬢成絲。

春晴懷故園海棠

楊萬里

故園今日海棠開﹐夢入江西錦繡堆。

萬物皆春人獨老﹐一年過社燕方回。

似靑如白天濃淡﹐欲墜還飛絮往來。

無那風光消不得﹐遣詩招入翠瓊杯。

張子儀太守折送秋日海棠

同前

新樣西風較劣此﹐重陽還放海棠花。

春紅更把秋霜洗﹐且道精神佳不佳。

木渠木菊總無光﹐秋色今年付海棠。

爲底夜深花不睡﹐翠紗袖上月如霜。

