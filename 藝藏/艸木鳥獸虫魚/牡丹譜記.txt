洛陽牡丹記﹝宋﹞歐陽修撰

花品敍第一

牡丹出丹州延州﹐東出靑州﹐南亦出越州。而出洛陽者﹐今爲天下第一。洛陽所謂丹州花﹑延州紅﹑靑州紅者﹐皆彼土之尢傑者。然來洛陽﹐才得備眾花之一種列﹐第不出三﹐已下不能獨立與洛花敵﹐而越之花以遠罕識﹐不見齒然。𨿽越人亦不敢自譽﹐以與洛陽爭髙下。是洛陽者是天下之第一也。洛陽亦有黃芍藥﹑緋桃﹑瑞蓮﹑千葉李﹑紅郁李之類﹐皆不減他出者﹐而洛陽人不甚惜﹐謂之果子花。曰某花云云﹐至牡丹則不名﹐直曰花。其意謂天下眞花獨牡丹﹐其名之著﹐不假曰牡丹而可知也。其愛重之如此。說者多言洛陽於三河間古善地﹐昔周公以尺寸考日出沒﹐測知寒暑風雨乖與順於此﹐此蓋天地之中﹐艸木之華得中气之和者多﹐故獨與他方異。予甚以爲不然﹕夫洛陽於周所有之土﹐四方入貢道裏﹐均乃九州之中﹐在天地昆侖旁礡之間﹐未必中也。又況天地之和气宜徧四方上下﹐不宜限其中以自私。夫中與和者﹐有常之气其推於物也﹐亦宜爲有常之形﹐物之常者﹐不甚美亦不甚惡。及元气之病也﹐美惡隔並而不相和入﹐故物有極美與極惡者﹐皆得於气之偏也。花之鐘其美﹐與夫癭木擁腫之鐘其惡醜﹐好𨿽異而得一气之偏病﹐則均洛陽城圍數十里﹐而諸縣之花莫及城中者﹐出其境則不可植焉﹐豈又偏气之美者獨聚此數十里之地乎﹖此又天地之大不可考也。已凡物不常有而爲害乎﹐人者曰災不常有而徒可怪駭。不爲害者曰妖﹐語曰﹕天反時爲災﹐地反物爲妖。此亦艸木之妖﹐而萬物之一怪也。然比夫癭木擁腫者﹐竊獨鐘其美而見幸於人焉。余在洛陽四見春﹐天聖九年三月始至洛。其至也晚﹐見其晚者。明年會與友人梅聖兪遊嵩山少室緱氏嶺石唐山紫雲洞﹐旣還﹐不及見﹔又明年﹐有悼亡之戚﹐不暇見﹔又明年﹐以畱守推官歲滿解去﹐只見其蚤者。是未嘗見其極盛時。然目之所矚﹐已不勝其麗焉。余居府中時﹐嘗謁錢思公於雙桂樓下﹐見一小屏立坐後﹐細書字滿其上﹐思公指之曰「欲作花品﹐此是牡丹名﹐凡九十餘種。」余時不暇讀之﹐然余所經見而今人多稱者﹐才三十許種。不知思公何從而得之多也。計其餘𨿽有名而不著﹐未必佳也﹐故今所錄﹐但取其特著者而次第之﹕

姚黃

魏花

細葉壽安鞓紅﹝亦曰靑州紅﹞

牛家黃

潛溪緋

左花

獻來紅

葉底紫

鶴翎紅

添色紅

倒暈檀心

朱砂紅

九蕊眞珠延州紅

多葉紫

粗葉壽安丹州紅

蓮花萼

一百五

鹿胎花

甘艸黃

一撚紅

玉板白

花釋名第二

牡丹之名﹐或以氏﹐或以州﹐或以地﹐或以色﹐或旌其所異者而志之。姚黃﹑左花﹑魏花以姓著﹔靑州﹑丹州﹑延州紅以州著﹔細葉﹑粗葉﹑壽安﹑潛溪緋以地著﹔一捐紅﹑鶴翎紅﹑朱砂紅﹑玉板白﹑多葉紫﹑甘艸黃以色著﹔獻來紅﹑添色紅﹑九蕊眞珠﹑鹿胎花﹑倒暈檀心﹑蓮花萼﹑一百五﹑葉底紫皆志其異者。

姚黃者﹐千葉黃花出於民姚氏家。此花之出於本未十年。姚氏居白馬坡﹐其地屬河陽。然花不傳河陽傳洛陽﹐洛陽亦不甚多﹐一歲不過數朵。

牛黃﹐亦千葉﹐出於民牛氏家﹐比姚黃差小。眞宗祀汾陰還﹐過洛陽﹐畱宴淑景亭﹐牛氏獻此花﹐名遂著。

甘艸黃﹐單葉﹐色如甘艸。洛人善別花﹐見其樹知爲某花云。獨姚黃易識﹐其葉嚼之不腥。

魏家花者﹐千葉﹐肉紅花﹐出於魏相仁溥家。始﹐樵者於壽安山中見之﹐斫以賣魏氏﹐魏氏池館甚大﹐傳者云此花初出時﹐人有欲閱者﹐人稅十數錢﹐乃得登舟渡池至花所。魏氏日收十數緡。其後破亡﹐鬻其園。今普明寺後林池乃其地。寺僧耕之以植桑麥﹐花傳民家甚多﹐人有數其葉者云至七百葉。錢思公嘗曰﹕人謂牡丹花王﹐今姚黃眞可爲王﹐而魏花乃後也。

鞓紅者﹐單葉﹐深紅花﹐出靑州﹐亦曰靑州紅。故張僕射齊賢有第西京賢相坊﹐自靑州以馲駝馱其種﹐遂傳洛中。其色類腰帶鞓﹐謂之鞓紅。

獻來紅者﹐大多葉﹐淺紅花。張僕射罷相居洛陽﹐人有獻此花者﹐因曰獻來紅。

添色紅者﹐多葉花﹐始開而白﹐經日漸紅﹐至其落乃類深紅。此造化之尢巧者。

鶴翎紅者﹐多葉花﹐其末白而本肉紅﹐如鴻鵠羽色。

細葉﹑粗葉﹑壽安者﹐皆千葉肉紅花﹐出壽安縣錦屏山中﹐細葉者尢佳。

倒暈檀心者﹐多葉紅花。凡花近萼色深﹐至其末漸淺。此花自外深色﹐近萼反淺白﹐而深檀點其心﹐此尢可愛。

一撚紅者﹐多葉淺紅花。葉杪深紅一點﹐如人以三指撚之。

九蕊眞珠紅者﹐千葉﹐紅花﹐葉上有一白點如珠﹐而葉密蹙其蕊﹐爲九藂。

一百五者﹐多葉白花。洛花以谷雨爲開候﹐而此花常至一百五日開﹐最先。

丹州延州花者﹐皆千葉紅花﹐不知其至洛之因。

蓮花萼者﹐多葉紅花﹐靑趺三重﹐如蓮花萼。

左花者﹐千葉﹐紫花﹐葉密而齊﹐如截。亦謂之平頭紫。

朱砂紅者﹐多葉﹐紅花。不知其所出﹐有民門氏子者善接花以爲生﹐買地於崇徳寺前治花圃﹐有此花。洛陽豪家尙未有﹐故其名未甚著。花葉甚鮮﹐向日視之如猩血。

葉底紫者﹐千葉紫花﹐其色如墨﹐亦謂之墨紫花。在藂中旁必生一大枝﹐引葉覆其上。其開也﹐比他花可延十日之久。噫﹐造物者亦惜之耶﹖此花之出﹐比他花最遠。傳云唐末有中官爲觀軍容使者﹐花出其家﹐亦謂之軍容紫。歲久失其姓氏矣。

玉板白者﹐單葉白花﹐葉細長如拍板﹐其色如玉而深檀心。洛陽人家亦少有﹐余嘗從思公至福嚴院見之﹐問寺僧而得其名。其後未嘗見也。

潛溪緋者﹐千葉緋花。出於潛溪寺﹑寺在龍門山後。本唐相李藩別墅。今寺中已無此花﹐而人家或有之。本是紫花﹐忽於藂中特出緋者﹐不過一二朵﹐明年移在他枝。洛人謂之轉﹝音篆﹞枝花﹐故其接頭尢難得。

鹿胎花者﹐多葉紫花﹐有白點如鹿胎之紋﹐故蘇相禹圭宅今有之。

多葉紫﹐不知其所出。初姚黃未出時﹐牛黃爲第一。牛黃未出時﹐魏花爲第一。魏花未出時﹐左花爲第一。左花之前﹐惟有蘇家紅﹑賀家紅﹑林家紅之類﹐皆單葉花﹐當時爲第一。自多葉千葉花出後﹐此花黜矣。今人不復種也。牡丹初不載文字﹐惟以藥載本艸。然於花中不爲髙第。大抵丹延已西及褒斜道中尢多﹐與荊棘無異。土人皆取以爲薪。自唐則天已後﹐洛陽牡丹始盛﹐然未聞有以名著者。如沈宋元白之流﹐皆善詠花艸﹐計有若今之異者﹐彼必形於篇詠。而寂無傳焉。惟劉夢得有詠魚朝恩宅牡丹詩﹐但云一藂千萬朵而已﹐亦不云其美且異也。謝靈運言﹐永嘉竹間水際多牡丹﹐今越花不及洛陽甚遠﹐是洛花自古未有若今之盛也。

風俗記第三

洛陽之俗﹐大抵好花﹐春時城中無貴賤﹐皆插花﹐𨿽負檐者亦然。花開時士庶競爲遊遨﹐往往於古寺廢宅有池臺處爲市﹐並張幄帟笙歌之聲相聞。最盛於月陂堤﹑張家園﹑棠棣坊﹑長壽寺東街與郭令宅。至花落乃罷。洛陽至東京六驛﹐舊不進花﹐自今徐州李相迪爲畱守時始進禦﹐歲遣牙校一員﹐乘驛馬一日一夕至京師﹐所進不過姚黃魏花三數朵。以菜葉實竹籠子藉覆之﹐使馬上不動搖﹐以蠟封花蒂﹐乃數日不落。大抵洛人家家有花﹐而少大樹者﹐蓋其不接則不佳。春初時洛人於壽安山中斫小栽子賣城中﹐謂之山篾子。人家治地爲畦塍種之。至秋乃接。接花工尢著者一人﹐謂之門園子。豪家無不邀之。姚黃一接頭直錢五千﹐秋時立券買之﹐至春見花﹐乃歸其直。洛人甚惜此花﹐不欲傳。有權貴求其接頭者﹐或以湯中蘸殺與之。魏花初出時﹐接頭亦直錢五千﹐今尙直一千。接時須用社後重陽前﹐過此不堪矣。花之本去地五七寸許﹐截之乃接﹐以泥封裹﹐用軟土擁之﹐以蒻葉作庵子罩之﹐不令見風日﹐惟南向畱一小戶以達气﹐至春乃去其覆。此接花之法也。﹝用瓦亦奇﹞。種花必擇善地﹐盡去舊土﹐以細土用白斂末一斤和之。蓋牡丹根甜多引虫食﹐白斂能殺虫。此種花之法也。澆花亦自有時﹐或用日未出﹐或日西時﹐九月旬日一澆﹐十月十一月三日二日一澆﹐正月隔日一澆﹐二月一日一澆。此澆花之法也。一本發數朵者﹐擇其小者去之﹐只畱一二朵﹐謂之打剝﹐懼分其脈也。花才落﹐便翦其枝﹐勿令結子﹐懼其易老也。春初旣去蒻庵﹐便以棘數枝置花叢上﹐棘气暖可以辟霜﹐不損花芽﹐他大樹亦然﹐此養花之法也。花開漸小於舊者﹐蓋有蠹虫損之﹐必尋其冗﹐以硫黃簪之其旁﹐又有小穴如鍼孔﹐乃虫所藏處﹐花工謂之气窗﹐以大鍼點硫黃末鍼之﹐虫旣死﹐花復盛。此醫花之法也。烏賊魚骨用以鍼花樹﹐入其膚﹐花樹死。此花之忌也。

鐵梨寨趙氏花園記近代趙世學

園以花名﹐盛景也。以視學圃種菜傍野蕓瓜者﹐不大有奇觀乎﹖魯山以南﹐花植滿地﹐於趙樓村後望之﹐一色淸秀﹐羣木掩映﹐鐵梨寨花園也。夫鐵梨何以爲園哉﹖其木也﹐因之鍼刺叢生﹐芻蕘難往﹐可保夫花木也。是園也﹐約地一畝有餘﹐創之趙氏先人﹐守之趙氏後昆﹐修之平之﹐蓋數世於玆矣。方今樹木成林﹐四方而羅列者﹐靑桐黃楊﹐參於前也﹔古柏柔桑﹐居於後也﹔翠竹蘭松﹐生於左也﹔紫荊靑楊﹐在於右也。其間珍卉奇木﹐難以備舉。當中羣花所植﹐五步一畦﹐一步三株﹐南北有倫﹐東西有序。有以富貴稱者﹐牡丹是也﹔有以潔素著者﹐臘梅是也﹔有以隱逸名者﹐金菊是也。他如玉蘭﹑海棠﹐各植一處﹔碧桃﹑紅梅﹐獨種兩傍。其餘木槿﹑艸桂諸品﹐不一而足﹔芙蓉﹑月季等類﹐悉數難窮。每逢陽春﹐萬花開放﹐斗菲競芳﹐各呈巧裝。葉舒文章之美﹐碧意連天﹐枝搖燦爛之容﹐霞光映日。彩結萬點﹐艷生五色﹐自爾朵起層樓﹐雅趁云影之下﹔香飄入座﹐恰宜風光之前。煙綃陰護﹐千株巧變之勢不同﹐覽不完形形色色﹔雲撤雨霽﹐一日態換之情各異﹐看不盡重重新新。要之﹐色擅三春﹐近處相觀者﹐足以賞景﹔名馳四海﹐遠方來購者﹐亦能治錢。彼夫禦苑規模﹐非不廣也﹐而無以安吾居﹔上林花木﹐非不富也﹐而無以養吾身。吾意斯園之修﹐固知先人索性愛花﹐因花興利﹐夙相傳家﹐貽厥子孫者也﹐奚止特觀美景而已哉﹗今吾爲花主人﹐固能知此景而立是說也。而他園主人﹐容有知者﹐而不能道也。余也不才﹐讀書無幾﹐亦不善文﹐敢不避陋﹐謹爲是以記之。

復乃爲歌曰﹕

嗟園之樂兮﹐樂且無央。園日涉以成趣兮﹐鳥語花香。門𨿽設而常關兮﹐日就月將。時翹首而遐觀兮﹐上下天光。對花木以消憂兮﹐福壽而康。想三徑而就荒兮﹐謹除不詳。念一春以無事兮﹐只爲花忙﹐邀吾朋兮﹐攜我友﹐相樂以斯園兮﹐終吾生於徜徉。己未歲三月十九日鐵梨寨花園主人師古名世學感觸而作。

牡丹榮辱志淸愚叟丘璩

花卉蕃蕪於天地間莫牡丹﹐其貌正心荏﹐莖節帶蕊﹐聳柳撿曠﹐有剛柔克態。遠而視之﹐疑莫丈夫女子儼衣冠當其前地。苟非鐘純淑淸摔气何以傑全徳於三月內﹖遇愚叟頤造化意﹐以榮辱志其事﹐欲姚之黃爲王﹐魏之紅爲妃﹐無所忝冒。何哉﹖位卽尊矣﹐必授之以九嬪﹔九嬪佐矣﹐必隸之以世婦﹔世婦廣矣﹐必定之以保傅。保傅任矣﹐則彤管位矣﹐則命婦立。命婦立則嬖幸狎。嬖幸狎則近屬睦﹐近屬睦則疏族親。疏族親則外屏嚴﹐外屏嚴則宮闈壯﹐宮闈壯則叢脞革﹐叢脞革則君子小人之分遠。君子小人之分遠則亨泰屯難之兆繼﹐繼之者莫大乎善也﹐成子者莫大乎性也。稟乎中﹐根本茂也﹔善歸已﹐色香厚矣。如果﹐則施之以天道﹐順之以地利﹐節之以人欲﹐其栽其接﹐無竭無滅﹐其生其成﹐不縮不盈﹐非獨爲洛陽一時觀賞之盛﹐將以爲天下嗜好之勸矣。

黃爲王﹕

名姚花﹐以其名者非可以中色斥萬乘之尊故﹐以王以妃﹐示上下等夷也。

魏紅爲妃﹕

天子立後﹐以正內治。故關睢爲風化之治﹐妃嬪世婦所以輔佐淑徳﹐符家人之卦焉。然後鵲巢﹐采蘋﹑采蘩﹐列夫人職以助諸侯之政﹐今以魏藥爲妃﹐配乎王爵﹐視榮髙富貴﹐一之於內外也。

九嬪﹕

牛黃﹑細葉壽安﹑九葉眞珠﹑鶴翎紅﹑鞓紅﹑潛溪紅﹑朱砂紅﹑添色紅﹑蓮葉九蕊。

世婦﹕

粗葉壽安﹐甘艸黃﹐一撚紅﹐倒暈松心﹐丹州紅﹐一面紅﹐鹿胎鞍子紅﹐多葉紅﹐獻來紅。

今得其十﹐別求異種補之。

禦妻﹕

玉版白﹐多葉紫﹐葉底紫﹐左紫﹐添色紫﹐紅蓮萼﹐延州紅﹐駱駝紅﹐紫蓮萼﹐蘇州花﹐常州花﹑潤州花﹐金陵花﹐錢塘花﹐越州花﹐靑州花﹐密州花﹑和州花。

自蘇臺﹝按﹕謂姑蘇之臺﹐卽蘇州﹞﹑會稽至歷陽郡﹐好事者眾﹐栽植尢夥﹐八十一之數必可備矣。

花師傅﹕

蓂莢﹐指佞艸﹐莆蓮﹐燕胎芝螢火芝﹐五色熒芝﹐九莖芝﹐碧蓮﹐瑤花﹐碧桃。

花彤史﹕

周穎禾﹐兩歧麥﹐三春芽﹐朝日蓮﹐連理木﹐xing葡花﹑長樂花。

花命歸﹕

上品樂芍﹐黃樓子等﹐粉紅﹐柳浦﹐茅山冠子﹐醉美人﹐紅纈子﹐白纈子﹐黃絲頭﹐紅絲頭﹐蟬花﹐重葉海棠﹝出蜀中﹞﹐千葉瑞連。

花嬖幸﹕

中品芍藥﹐長命女花﹝出蜀中﹞﹐素馨﹐茉莉﹐豆蔻﹑虞美人﹝出蜀中﹞﹐丁香﹑含笑﹑男眞﹐鴛鴦艸﹝出蜀中﹞﹐女眞﹐土寶花石蟬花﹐﹝出蜀中﹞﹐玉蟬花﹝出蜀中﹞。

花近屬﹕

瓊花﹐紅蘭﹐桂花﹐婆羅花﹐棣棠﹐迎春﹐黃拒霜﹐黃雞冠﹐忘憂艸﹐金鈴菊﹐酴醾﹐山茶﹐千葉石楠﹐玉蝴蝶﹐黃酴﹝出蜀中﹞玉屑。

花疏屬﹕

麗春﹐七寶花﹝出蜀中﹞﹐石爪花﹝出蜀中﹞﹐石﹐千葉菊﹐紫菊﹐添色拒霜﹝山蜀中﹞﹐羞花花﹐金錢﹐金鳳﹐山丹﹐吉貝﹐木蓮花﹐石竹﹐單葉菊﹐滴滴金﹐紅雞冠﹐矮雞冠﹐黃蜀葵﹐千葉郁李。

花戚裏﹕

旌節﹐玉盤金盞﹐鵝毛金鳳﹝出蜀中﹞﹐瑞聖﹐瑞香﹐禦未﹐都勝﹐玉簪。

花外屏﹕

金沙﹐紅薔薇﹐玫瑰﹐密有﹐刺紅﹐紅薇﹐紫薇﹐朱槿﹐白槿﹐海木瓜﹐錦帶﹐杜鵑﹐梔子﹐紫荊﹐史君子﹐淩霄﹐木蘭﹐百合。

花宮闈﹕

諸類桃﹐諸類李﹑諸類梨﹐諸類杏﹐紅梅﹐早梅﹐櫻桃﹐山櫻﹐蒲桃﹐木瓜﹐桐花﹐栗花﹐棗花﹐木錦﹐紅蕉。

花叢脞﹕

紅藝﹐牽牛﹐鼓子﹐芫花﹐蔓陀羅﹐金燈射幹﹐水葜﹐地錦﹐地釘﹐黃躑躅﹐野薔薇﹐薺芽花﹐夜合﹐蘆花﹐楊花﹐金崔兒﹐萊花。

花君子﹕

溫風﹐細雨﹐消露﹐暖日﹐微云﹐沃壤﹐永晝﹐油幕﹐朱門﹐甘泉﹐醇酒﹐珍饌﹐新樂﹐名倡。

花小人﹕

狂風﹐猛雨﹐赤日﹐苦寒﹐蜜蜂﹐螻蟻﹐蚯蚓﹐白晝靑蠅﹐黃昏蝙蛹﹐飛塵﹐妒芽﹐蠹﹐麝香桑螵蟎。

花亨泰﹕

自三月﹐五風十雨﹐主人多喜事﹑婢能歌樂﹐妻孥不倦排檔﹐僮僕勤幹﹑子弟蘊藉﹐正開值生月﹐欲謝時待解酲﹐門僧解栽接﹐借園亭張筵﹐從貧處移入富家。

花屯難﹕

醜婦妒與鄰﹐猥入愛與嫌﹐盛開值私忌﹐主人慳鄙﹐和園賣與屠沽﹐三月內霜雹﹐賞處看棋鬥茶﹐筵上持土八﹐盛開債主監門﹑箔子遮圍﹐露頭跣足對酌﹐遭權勢人乞接頭﹐剪時和花眼﹐正觀賞酗酒﹐頭戴如廁﹐聽唱辭傳家宴。酥煎了下麥飯﹐凋落後苕帚掃﹐園吏澆濕糞﹐落村僧道士院觀裏。

鄞江周氏洛陽牡丹記宋周師厚

各種牡丹

姚黃千葉黃花﹐色極鮮潔﹐精彩射人﹐有深紫橒心﹐近瓶靑旋心一匝﹐與瓶並色﹐開頭可八九寸許。其黃花本出北邙山下白馬司坡姚氏家。今洛中名圃中傳接𨿽多﹐惟水北歲有開者﹐大歲間歲乃成千葉﹐餘年皆單葉或多葉耳。水南率數歲一開千葉﹐然不及水北之歲也。蓋本出山中宜髙﹐近市多糞壤﹐非其木性也。其開最晚﹐在眾花雕零之後﹐芍藥未開之前。其色甚美﹐而髙潔之性﹐敷菜之時﹐特異於眾花﹐故洛人貴之﹐號爲花王。城中每歲不過開數朵﹐都人士女必須傾志往觀。鄕人扶老攜幼﹐不遠千里。其爲時所重如此。

勝姚黃靳黃﹐千葉黃花也。有紫橒心﹐開頭可八九寸許﹐顏色深於姚黃﹐然精彩未易勝也。但頻年有花﹐洛人所以貴之。出薪氏之圃因姓得之﹐皆在姚黃之前。洛人貴之皆不減姚花。但鮮潔不及姚而無靑心之異焉。可以亞姚而居丹州黃之上矣。

牛家黃﹐亦千葉黃花。其先出於姚黃﹐蓋花之祖也。色有紅與黃相同﹐類一撚紅之初開時也。眞宗自汾陰還﹐駐蹕淑景亭﹐賞花宴諸從臣﹐洛民牛氏獻此花﹐故後人謂之牛花。然色淺於姚而微帶黃色﹐其品目當在姚靳之下矣。

千心黃﹐千葉黃花也。大率類丹州黃而近瓶碎近蕊特盛﹐異於眾花﹐故謂之千心黃。

甘艸黃﹐千葉黃花也。色紅﹐橒心色微淺於姚黃。蓋牛丹之比焉。其花初時多單葉﹐今名園培壅之盛變榦葉。

丹州黃﹐千葉黃花也。色淺於靳而深於甘艸黃。血橒心深紅﹐大可丰葉。其花初出時﹐本多時﹐名園栽接得也﹐間成千葉﹐然不能歲成就也。

閔黃﹐千葉黃花也。色類甘艸黃而無橒心。出於閔氏之圃﹐以此得名﹐其品地蓋甘艸黃之比歟。

女眞黃﹐千葉淺黃色花也。元丰中﹐出於洛氏銀李氏園中﹐李以爲異﹐獻於大尹潞公﹐公見而要之命女眞黃。其開頭可八九寸許﹐色類丹州黃而微帶紅﹐溫淘淘勻榮﹐其狀色端整類劉師閣而黃。諸名圃皆未有﹐然亦甘艸黃之比歟。

絲頭黃﹐千葉黃花也。色類丹州黃﹐外有大葉如盤﹐中有碎葉一簇﹐可百餘分。碎葉之心有貫絲數十莖聳起而特立﹐髙出於花葉之上﹐故目之爲絲頭黃。惟天黃寺僧房中一本特佳﹐他圃未之有也。

禦袍黃﹐千葉黃花也。色與開頭大類女眞黃。元丰應天院神禦花圃中植山蓖數百﹐忽於其中變此一種﹐因目之爲禦袍黃。

狀元紅﹐千葉深紅花也。色類丹砂而淺﹐葉杪微淡﹐近萼漸深﹐有紫橒心﹐開頭可七八寸。其色甚美﹐迥出眾花之上﹐故洛人以狀元呼之。惜乎開頭差小於魏花﹐而色深過之遠甚﹐其花出於安國寺張氏家﹐熙寧初方有之﹐俗謂之張八花。今流傳諸圃甚盛﹐龍歲有此花﹐又特可貴也。

魏花﹐千葉肉紅花也。本出晉相魏仁溥園中﹐今流傳特盛。然葉最繁密﹐人有數之者﹐至七百餘葉而大如盤。中堆積碎葉﹐突起圓整如覆鐘狀﹐開頭可八九寸許﹐其花端麗﹐精彩瑩潔﹐異於眾花。洛人謂姚黃爲王﹐魏花爲後﹐誠爲善評也。近年又有勝魏﹑都勝二品出焉。勝魏似魏花而微深﹐都勝似魏花而差大﹐葉微帶紫紅色。意其種皆魏花之所變歟。豈寓於紅花本者其子變爲爲勝魏﹐寓於紫花本者其子變而爲都勝也﹖

瑞云紅﹐千葉肉紅花也﹐開頭大尺餘﹐色類魏花微深。然碎葉差大﹐不若魏之繁密也。葉杪微如雲捲狀﹐故以瑞云目之。然與魏花疊爲盛衰﹐魏花多則瑞云少﹐瑞云多則魏花少。意者艸木之妖﹐亦相忌疾而勢不並立矣。

嶽山紅﹐千葉肉紅花也。本出於嵩嶽﹐故此得名。色深於瑞云﹐淺於狀元紅﹐有紫橒心﹐鮮潔可愛花唇微淡﹐近萼浙深﹐開頭可八九寸。間金﹐於葉紅花也。微帶紫而類金系腰﹐開頭可八九寸許﹐葉間有黃蕊﹐故以間金目之﹐其花蓋天﹐黃蕊之所變也。

金系腰﹐千葉黃花也。類間金而無蕊﹐每葉上有金綫一道﹐橫於半花上﹐故目之爲金系腰。其花本出於緱氏山中。

一撚紅﹐千葉粉紅花也﹐有橒心。花葉之杪各有深紅一點﹐如美人以胭脂手撚之﹐故謂之一撚紅。然開頭差小﹐可七八寸許。初開始多靑折﹐開時後變成紅耳。

九萼紅﹐千葉粉紅花也﹐莖葉極髙大﹐其苞有靑躍九重﹐苞未拆時﹐特異於眾花﹐花開必先靑﹐折數日然後色變紅。花葉多鈹蹙﹐有類揉艸。然多不成就。偶有成者﹐開頭盈尺。

劉師閣﹐千葉淺紅花也。開頭可八九寸許﹐無橒心。本出長安劉氏尼之閣下﹐因此得名。微帶紅黃色﹐如美人肌肉然。瑩白濕潤﹐花亦端正。然不常開﹐率數年乃見一花耳。

壽安有二種﹐皆千葉肉紅花也﹐出壽安縣錦屏山中﹐其色似魏花而淺淡。一種葉差大﹐開頭不大﹐因謂之大葉壽安。一種葉細﹐故謂之細葉壽安云。

洗妝紅﹐千葉肉紅花也﹐元丰中﹐忽生於銀李圃山篦中﹐大率似壽安而小異。劉公伯壽見而愛之﹐謂如美婦人洗去朱粉﹐而見其天眞之肌﹐瑩潔溫潤﹐因命今名。其品第蓋壽安﹐劉師閣比歟。

蹙金球﹐千葉淺紅花也。色類金而葉杪鈹蹙﹐內有黃稜斷續於其間。因此得名﹐然不知所出之因。今安勝寺及諸園皆有之。

探春球﹐千葉肉紅花也。開時在谷雨前﹐與「一百五」相次開。故目曰探春球。其花太率類壽安紅﹐以其早開﹐故得今名。

二色紅﹐千葉紅花也。元丰中出於銀李園中﹐於接頭一本上歧分爲二色﹐一淺一深。深者類間金﹐淺者類瑞云。始以爲有接頭﹐祥細視之﹐實一本也。豈一气所鐘而有深淺厚薄之不齊歟﹖大尹潞公見而賞異之﹐因命今名。

蹙金樓子﹐千葉紅花也。類金系腰﹐下有大葉如盤﹐盤中碎葉茂密聳起而圓整﹐特髙於眾花。碎葉鈹蹙﹐互相粘綴﹐中有黃蕊﹐間雜於其間。然葉之多𨿽魏花不及也。元丰中﹐生於袁氏園中。

碎金紅﹐千葉粉紅花也。色類間金﹐每葉上有黃旦如星如黎粟大故謂之碎金紅。

越山紅樓子﹐千葉粉紅花也。本出自會稽﹐不知到洛之因。近心有長葉數十片聳起而特立﹐狀類重疊蓮﹐故有樓子之名。

彤雲紅﹐千葉紅花也。類狀元紅﹐微帶緋色﹐開頭大者幾盈尺﹐花唇微紅﹑近萼漸深﹐橒心之中皆瑩白﹐類禦袍紅。本出月波堤之福嚴寺﹐司馬溫公見而愛之﹐目之爲彤雲紅也。

轉枝紅﹐千葉紅花也。蓋間歲乃成千葉﹐假如今年南之千葉﹐北之多葉﹐明年北之千葉﹐南之多葉。每歲互換﹐故謂之轉枝紅。其花大率類壽安云。

紫粉旋心﹐千葉紅花也。外有大葉十數重如盤﹐盤中有碎葉百許簇於瓶心之外﹐如旋心芍藥﹐然上有紫粉絲數十莖﹐髙出於碎葉之表﹐故謂之曰紫粉旋心。元丰中﹐生於銀李圃中。

富貴紅﹐不暈紅﹐壽妝紅﹐玉盤妝﹐皆千葉粉紅花也﹐大率類壽安而有小異。富貴紅色差深而帶緋紅色﹐不暈紅次之﹐壽妝紅又次之。玉盤妝最淺淡者也﹐大葉微白﹐碎葉粉紅故得玉盤妝之號。

雙頭紅﹐雙頭紫者﹐皆千葉花也。二花皆並蒂而生如鞍子而不相連屬者也。惟應天神禦花圃中有之﹐不有多葉者﹐蓋地勢有肥瘠﹐故有多葉之變耳。培壅得地力有簇五者﹐然開頭愈多﹐則花愈小矣。

左紫﹐千葉紫花也。色深於安勝﹐然葉杪微白﹐近萼漸深﹐突起圓整有類魏花﹐開可八九寸﹐大者盈尺。此花最先出﹐國初時生於蒙民左氏家。今洛中傳接者甚多﹐然難得眞者。大抵多轉不成千葉﹐𨿽長壽院彌陀寺一本特佳﹐歲歲成就。舊譜所謂左紫﹐卽齊頭紫﹐如碗而平﹐不若左紫之繁密圓整﹐而有夫含稜之異云。

紫繡球﹐千葉紫花也。色深而瑩澤﹐葉黃而圓整﹐因得繡球之名。然稚得欠花﹐崐大率類左紫雲。但葉杪白色﹐不如左紫之唇白也。比之陳州紫﹑袁家紫﹐特大同而崐小異耳。

安勝﹐紫花也。開頭徑尺餘。本出於城中千葉安勝院﹐因此得名﹐近歲左紫與繡球最難繡花﹐惟安勝紫與大宋紫特盛﹐歲歲皆有﹐故名圃中傳接甚多

大宋紫﹐千葉紫花也。本出於永寧縣大宋川豪民李氏之圃﹐因爲大宋紫。開頭極盛﹐徑尺餘﹐眾花無比其大者。其色大率類安勝紫雲。

順聖﹐千葉花也。色深﹐類陳州紫。每葉上有白縷數道﹐自唇到萼﹐紫白相間﹐淺深同﹐開頭可八九寸許。熙寧中方有。

陳州紫﹑袁家紫﹐一色花﹐皆千葉﹐大率類紫繡球﹐而圓整不及也。

潛溪緋﹐本千葉緋花也﹐有皂橒心色之致美﹐眾花少與比者。出龍門山潛溪寺﹐本後唐相李灃別墅。今寺僧元好事者﹐花亦不成千葉。民間傳接者𨿽眾﹐大率皆多葉花耳惜哉﹗

玉千葉﹑白花無橒心﹐瑩潔如玉﹐溫潤可愛。景佑中﹐開於範尙書宅山篦中﹐細葉繁密﹐類魏花而白。今傳接於洛中𨿽多﹐然難花。不歲成千葉也。

玉樓春﹐千葉白花也。類玉蒸餅而交﹐有樓子之狀。元丰中生於河淸縣左氏家﹐獻於潞公﹐故名曰玉樓春。

玉蒸餅﹐千葉白花也﹐本出延州﹐及流傳到洛﹐而繁盛過於延州時。花頭大於玉千葉﹐杪瑩白﹐近萼微紅﹐開頭可盈尺。每到盛開﹐枝多低﹐亦謂之軟條花云。

承露紅﹐多葉紅花也﹐每朵各有二葉﹐每葉之近萼處﹐各成一个鼓子花樣。凡有十二个﹐惟葉杪折展與眾花不同。其下玲瓏不相倚著﹐望之如雕縷可愛。淩晨如有甘露盈潤﹐其香益更旖旎。與承露紫大率相類﹐惟其色異耳。

玉樓紅﹐多葉花也﹐色類彤雲紅﹐而每葉上有白縷數道若雕鏤然﹐故以玉樓目崐之。

一百紅者﹐千葉紅花也。洛中塞食眾花未開﹐獨此最先﹐故此貴之。

綺園牡丹譜序近代劉輝曉

劉輝曉

淸道光時爲武定府陽信縣歲進士﹐曾任貫城教諭﹐其他情況不詳。

花之以富貴之品濃艷時者﹐首推牡丹。世以崇梅愛菊爲髙﹐愛牡丹者近俗。不知彭澤孤山際﹐休明登臺省﹐終以淸寒隱逸而逃也。然﹐小隱天津﹐冷眼富貴﹐亦宜於春日暄妍﹐移情貴客。韶光明媚﹐省識花王﹐來曹州之葭密都。州城南﹐地多桑麻﹐養花者少。余表兄獻廷先生性愛菊﹐羅致根芽數十百種﹐每重陽前後移盆列幾﹐布滿室堂﹐不減東籬遺韻。及表兄棄世﹐余表侄國幹養菊不輟。莊西廣栽果木﹐周匝一園﹐中置一艸亭﹐繚以柏墻﹐外門東向﹐曰「綺園」。亭前養菊﹐秋晚移請客室﹐鬱鬱芬芬不攺昔年﹐所謂視其几案不忘父志耶。但紙醉金迷﹐僅恐寒蝶瘦之天﹔燕舞鶯嬌﹐少酣酒染衣之植。是有家承之秋實﹐無庶子之春華也。於是亭之西﹐界以藩籬﹐較植菊之園廣輪倍加﹐別立一園。中爲南北小徑﹐左右調爲兩畦﹐盡植牡丹。每株相間各五尺許﹐不下四五百本。谷雨後﹐余嘗兩至其地﹐見奼紫嫣紅﹐含蕊皆放﹐交錯如錦﹐奪目如霞﹐灼灼似羣玉之競集﹐煌煌若五色之相宣。何只四香閣上露瑩紅珠﹐寶欄邊香吹錦擷﹐怡顏哉﹗余素未究其心﹐不別其類﹐益昧其名﹐空聞魏紫﹑姚黃詎識鞓紅﹑歐碧﹖幸余表孫繼襄頻頻指示﹐並選出牡丹花譜一冊﹐且囑爲序。謹按其述說﹐挈黑﹑白﹑黃﹑綠﹑紫﹑紅﹑雜色爲綱﹐析以葉之尖圓﹐莖之短長﹐宜陰宜陽爲注﹐移其名一百四十有奇。舉是花之形狀﹑品種﹑性情﹐無不盡注於譜。余嘆爲一艸一木莫不有理﹐是格物之一端乎﹗

抑聞牡丹始名木芍藥﹐而後有謝公康樂肇賜嘉名﹔厥後﹐白氏作歌﹐歐陽制序﹐錢思公書諸障﹐其用精不若是譜也。且是花以洛陽甲天下﹐他若殷紅一色﹐共羨臨芳殿前﹐粉雪千羣﹐爭誇慈恩寺裏﹔沈香亭﹐君王帶笑﹔仙春館﹐妃子畱痕。俱長安舊事。恐積塊變化﹐末植他土也。乃地脈轉移﹐南北無定。曩以何氏凝香園一時擅勝。未幾﹐郡北趙氏桑籬園更出其名。今則氏諸園之花與郡北多寡不等﹐而丰碩蔚茂﹐各各得色﹔有突過於從前。此昔人謂羯鼓催花﹐花神相助﹐精采在其斯乎﹖邵子詩﹐冷眼人間富貴花﹐想其對此而亦轉盼垂靑﹐若昌黎之「長年是事皆拋盡﹐今日欄邊眼暫明」也。因題諸譜而之序。

時值道光十九年歲在己亥武定府陽信縣歲進士任貫城教諭劉輝曉題。

曹州牡丹譜淸余鵬年

序

曹州牡丹之盛﹐著於談資久矣。而紀述未有專書。懷寧余伯扶考廉﹐博學工詩﹐主講席於此。壬子春﹐予以報最北上﹐及旋役至曹﹐伯扶爲予言﹐二月杪覃溪閣學師來按試﹐試竣﹐相見﹐屬以花應用譜﹐伯扶因考之往籍﹐徵諸土人﹐別其名色種族﹐及夏月而譜成。冬﹐予謁於省垣﹐受其譜而讀之﹐釐然可備典故﹐師因屬予序而付諸梓。昔歐陽公於錢思公樓下小屏間見細書牡丹名九十餘種﹐及其著於錄者才二十餘種耳。今曹州鄕人所植﹐蓋知之而不能言﹐而士大夫博雅稽古者﹐又或言之而不切時地。伯扶乃能訂今古﹑證同異﹐又附以栽接之法﹐俾後之騷人墨客﹐皆得有所援據﹐而予以蒞事之餘﹐得聞師門緒論復得伯扶名筆﹐以共傳不朽﹐實與邑之人士胥厚幸焉。故不辭而序其槪如此。乾隆癸丑春三月﹐知菏澤縣事宛平安奎文序。

自序

《素問》﹕淸明次五日﹐牡丹花。牡丹得名﹐其古矣乎。考《漢志》有《黃帝內經》《隋志》乃有《素問》﹐非出遠也。《廣雅》白芍﹐牡丹也。《本艸》﹕芍藥一名白芍。崔豹《古今注》芍藥有艸木二種﹐木者花大而色深﹐俗呼爲牡丹。李時珍曰﹕色丹者爲上﹐𨿽結子而根上生苗﹐故謂之牡丹。昔謝康樂謂永嘉水際竹間多牡丹。又蘇頌謂山牡丹者﹐二月梗上生苗葉﹐三月花﹐根長五七尺。近世人多貴重﹐欲其花之詭異﹐皆秋冬移接﹐培以壤土﹐至春盛開﹐其狀百變﹐斯其始盛歟。唐盛於長安﹐在《事物紀原》。洛陽分有其盛﹐自天后時已然。有宋鄞江周氏《洛陽牡丹記》自序﹕求得唐李衛公《平泉花木記》﹑範尙書﹑歐陽錢思公雙桂樓下水屏中所錄九十餘種﹐但言其略。因以耳目所聞見﹐及近世所出新花﹐參校三賢譜記﹐凡百餘品﹐亦殫於此乎。陸放翁在蜀天彭爲花品﹐云皆買自洛中。僧仲林《越中花品》絕麗者才三十二。惟李英《吳中花品》皆出洛陽花品之外。張邦基在作《陳州牡丹記》﹐則以牛家縷金黃傲洛陽以所無。薛風翔作《亳州牡丹史》﹐夏之臣作崐評﹐上品有天香一品﹑萬花一品。東坡所云變態百出﹐務爲新奇﹐以追逐時好者﹐不可勝紀已。曹州之有牡丹﹐未審如於保時。志乘略不載。其散栽於它品者﹐曰﹕曹州狀花紅﹑喬家四瓜瓤﹑金玉交輝﹑飛燕紅妝﹑花紅平頭﹑梅州紅﹑忍濟紅﹑倚新妝等﹐由來亦舊。予以辛亥春至曹。其至也﹐春已晚﹐未及訪花。明年春﹐學使者閣學翁公來試士﹐謁之﹐問曰「作花品乎」﹖曰『未也』。翁公案試它府﹐去﹐緘詩至曰「洛陽花要訂平生」﹐蓋促之矣。乃集弟子之知花事﹐園丁之老於栽花者﹐偕於遊諸圃﹐勘視而筆記之。歸而質以前賢之傳述﹐率成此譜。歐陽子云﹕但取其特著者﹐次第之而已。乾隆五十七年四月十日懷寧余鵬年自序於重華書院。

花正色花間色

花正色﹝計三十四種﹞

黃者七種靑者一種紅者十五種白者八種黑者三種

黃者七種

金玉交輝﹝俗名金玉靈﹞﹕

綠胎修幹﹐花大瓣﹐層葉黃蕊﹐貫珠累累出房外﹐開至欲殘尙似放時。此曹州所自出﹐薛《史》品居第一。

金輪﹕

肉紅胎﹐近胎二層葉﹐胎下護枝葉俱肉紅﹐莖挺出﹐花淡黃。間背相接﹐圓滿如輪﹐其黃气毬之族歟﹖實異品也。

黃絨鋪錦﹝一名金粟﹐一名絲頭黃﹞﹕

細瓣如捲絨縷﹐下有四五瓣差闊連綴承之﹐上有金須布滿﹐殆張所謂縷金黃者。

姚黃﹝俗名落英黃﹞

此花黃胎﹐護根葉淺綠色﹐疏長過於花頭﹐若擁若覆。初開微黃﹐垂殘愈黃。薛《史》有大黃最宜相陰﹐簪之瓶中﹐經宿則色可等。秋葵者似之﹐第大黃無靑心稍異。

禁院黃﹝俗名魯府黃﹞﹕

花色亞於金輪﹐淡髙秀﹐歐《品》所謂姚黃別品者。曹人傳是明魯王府中種。考明諸王分封曹地者﹐鉅野王泰澄龍﹐定陶王銓鑨﹐不聞有魯王。因檢府誌﹐鉅野王后輒稱魯宗﹐此魯府之名所自﹐蓋不可徵實如此。

禦衣黃﹕

胎類姚黃﹐惟護枝葉紅色﹐有千葉單葉二種。千葉者諸譜稱色似黃葵是也。單葉膚理輕皺﹐弱於淵綃﹐愛重之者﹐蓋不以千葉爲勝。

慶雲黃﹕

質過禦衣黃﹐色類丹州黃﹐而近萼處帶淺紅。昔人謂其郁然輪囷﹐玆則見其溫潤勻榮也。

靑者一種

雨過天靑﹝俗名補天石﹞﹕

白胎翠莖﹐花平頭﹐房小色微靑﹐而列晚。或以歐碧當之﹐初旭才照﹐露華半稀﹐淸香自含﹐流光俯仰﹐乃妝窯天靑色也﹐率易以今名。

紅者十五種

飛燕紅妝﹝一名紅楊妃﹞﹕

此花細瓣修長﹐薛鳳翔《亳州牡丹史》云得自曹州方家﹐今徧訊之蓋不知有此名﹐疑卽飛燕妝。然飛燕妝有三種﹐一花色兼紅黃﹐一深紅起樓子﹐一白花類象牙色﹐皆非也。有告予曰「薛史載方家銀紅二種﹐色態頗類﹐茅樹頭綠葉稍別者﹐宜細審之。及觀至所謂長花○者﹐綠胎碧葉和朵﹐花色光彩動搖信然。

藥膏紅﹝俗名脂紅﹞﹕

脂莖俱紅﹐其花大瓣若胭脂點成﹐光瑩如鏡。

喬家西瓜瓤﹕

尖胎枝葉靑長﹐花如瓜中紅。薛《史》謂類軟銀紅。予直以爲飛燕紅妝之別品耳。又卽桃紅西瓜瓤。

大火珠﹝一名丹鑪焰﹞﹕

胎莖俱綠﹐花色深紅﹐內外掩映﹐若燃花焰熒流。

赤朱衣﹝一名一品朱衣﹐一名奪翠﹞﹕

花房鱗次而起﹐緊實而圓﹐體婉孌﹐顏渥Nan﹐凡花於一瓣間色有淺深﹐惟此花內外一如含丹。

梅州紅﹕

圓胎圓葉﹐花瓣長短有序﹐色近海棠紅﹐然性喜陰。花戶解弄花﹐而不解護持風曰﹐故其類不繁。

春江飄錦﹝一名新紅嬌艷﹞﹕

花乃梅紅之深重者﹐艷似海霞烘日﹐蜃气未消﹐千葉盛開﹐出亳州天香一品上﹐稍恨單葉時多。

嬌紅樓臺﹕

胎莖似王家紅﹐體似花紅繡毬﹐色似宮袍紅﹐有淺深兩種。

珠砂紅﹕

花葉甚鮮﹐向日視之如猩血﹐妖麗奪目。或云一名醉猩猩﹐一名迎日紅﹐曹人呼爲蜀江錦。

妒嬌紅﹕

靑胎花頭圓滿﹐朱房嵌枝﹐絢如剪彩﹐疊如碎霞﹐蓋天機圓錦之比。曹人以其色可冠花品也﹐以百花妒名之。

花紅萃盤﹝一名珊瑚映目﹞﹕

紅胎枝上護葉窄小﹐條亦頗短﹐房外有托﹐瓣深桃紅色﹐綠趺重萼。

灑金桃紅﹝一名丹竈流金﹞﹕

胎莖俱淺紅色﹐花色深紅﹐大瓣如盤﹐破痕鈹蹙﹐黃蕊散布﹐周記蹙金樓子卽此。

狀元紅﹕

重葉深紅花﹐其色與鞓紅﹑潛緋相類。有紫檀心﹐天資富貴。昔人名之曰曹州狀元紅﹐以別於洛中之狀元紅也。

橊紅﹕

千葉樓子﹐色近橊花。

花紅平頭﹕

綠胎花平頭﹐闊葉﹐色如火﹐羣花中紅而照耀者﹐出胡氏。

白者八種

昆山夜光﹕

胎莖俱綠﹐枝上葉圓大﹐宜陽﹐成樹花頭難開﹐開則房緊葉繁﹐綢繆布護如疊碎玉﹐乃白花中之最上乘﹐可謂自明無月夜。古名燈籠﹐有以也。別品細秀﹐瓣如梨花﹐意態閒遠﹐名梨花雪。

綠珠墜玉樓﹝俗名靑翠滴露﹞﹕

長胎﹐胎色與莖俱同。昆山夜光﹐花白溶溶﹐蕊綠瑟瑟。

玉樓子﹕

莖細﹐秀花挺出﹐千葉起樓﹐如水月樓臺﹐迥出塵表。曹人以其絨葉細砌如塔﹐以雪塔名之。

瑤臺玉露﹝俗名一捧雪﹞﹕

花蕊俱白。

玉美人﹕

大葉色如傳粉﹐俗名何白以此。

雪素﹕

粉胎﹐開最晚﹐葉繁而蕊香﹐俗呼爲素花魁﹐固不如舊名雪素之雅稱﹐今仍易之。

金星雪浪﹕

白花黃萼﹐互相照映﹐花頭起樓﹐黃蕊散布﹐常以此亂黃絨鋪錦。

池塘曉月﹕

胎蕊細長﹐而黃枝上葉亦帶微黃﹐花色似黃而白﹐亦白花之中之異者﹐予名之曰晚西月。

黑者三種

煙籠紫玉盤﹕

髙聳起樓﹐明如點漆﹐如松○煙﹐卽昔人所謂油紅﹐最爲異色。

墨葵﹕

朱胎﹐碧莖﹐大瓣平頭﹐花同煙籠紫玉盤﹐又有卽墨子者﹐亦種。

墨灑金﹝一名墨紫映金﹞﹕

胎綠而淺﹐枝上葉碧而細﹐花頭似墨剪絨﹐花瓣每有金星掩映﹐單葉者亦然﹐第枝上葉色黃﹐此其所異。

花間色﹝計二十二種﹞

粉色十一種紫者六種綠者五種附記七

粉色十一種

獨占先春﹕

紅胎多葉﹐花大如碗﹐瓣三寸許﹐黃蕊檀心﹐易開最早﹐疑諸譜以爲一百五者﹐卽其種。但彼云白花﹐此粉色耳。

粉黛生春﹕

質視獨占先春﹐花頭稍緊滿﹐曰午艷生﹐類銀紅犯﹐開期最後。

三奇﹕

紅胎﹐三稜紫莖﹐圓葉粉花﹐柔膩異常。

醉西施﹕

粉白中生紅暈﹐狀如酡顏﹐俗以暈圓如珠﹐名爲斗珠光。

醉楊妃﹕

胎體圓綠﹐花房倒綴﹐蓋莖弱不騰扶持也﹐故以醉志之。其花萼間生五六大葉﹐闊三寸許﹐圍擁周匝﹐質本白而間以藕色。薛史載有方式嘗以此花子種出者﹐名醉玉環﹐品以楊妃爲玉環之母﹐以辭害義者矣。

絳紗籠玉﹕

肉紅圓胎﹐枝秀長﹐花平頭﹐易開﹐質本白而內含淺紺﹐外則隱有紫气籠之﹐昔人謂如秋水浴洛神﹐名曰秋水妝者是也﹐品最貴。

淡藕絲﹝一名胭脂界粉﹐一名紅絲界玉﹞﹕

綠胎紫莖﹐花如吳中所染藕色﹐花瓣中擘一書紅絲﹐片片皆同﹐舊品中有桃紅綫者﹐卽此種。

劉師閣﹝俗名雅淡妝﹞﹕

千葉白花帶微紅﹐無檀心。周志謂出長安劉氏尼之閣下﹐因此得名。瑩白濕潤﹐如美人肌。然不常開﹐率二三年乃一見花。或作劉師哥﹐誤。

慶雲仙﹝一名睡鶴仙﹞﹕

綠胎修莖﹐花面盈尺﹐花心出二葉﹐丰致灑然。

錦幛芙蓉﹕

大千葉花也﹐無碎瓣﹐花色如木芙蓉﹐蕊油淺碧。淸致宜人。

一撚紅﹕

多葉﹐淺紅﹐葉杪深紅﹐一點﹐如指撚痕。舊傳楊妃勻面余脂印花上﹐明歲花開﹐片片有指印紅迹﹐故名。

紫者六種

魏紫﹕

紫胎肥莖﹐枝上葉深綠而大。花紫紅。乃周記所載都勝﹐記曰「豈魏花寓於紫花本者﹐其子變而爲都勝耶」。蓋錢思公稱爲花之後者﹐千葉肉紅﹐略有粉梢﹐則魏花非紫花也。

紫金荷﹕

莖挺出﹐花大而平﹐如荷葉狀。開時側立翩然﹐紫赤色黃蕊。

西紫﹝一名萍實焰﹞﹕

此花深紫﹐中含黃蕊。樹本枯燥如古鐵色﹐每至九月﹐胎芽紅潤﹐眞不異珊瑚枝。

朝天紫﹝一名紫衣冠羣﹞﹕

花晚開﹐色正紫。楊升菴詞品謂如金紫大夫之服色﹐故名。後人以名曲。今以紫作子非。

紫玉盤﹕

淡紅胎﹐短莖﹐花齊如截﹐卽左花也。亦謂之平頭紫。

紫雲芳﹝一名紫雲仙﹞﹕

千葉樓子﹐紫色深回﹐仿佛煙籠﹐易開耐久﹐第香久淸耳。

綠者五種

豆綠﹕

碧胎修莖﹐花大葉千﹐葉層起樓﹐異品也。蓋八艷妝之一。薛史謂八艷妝者﹐八種花﹐有云秀﹐洛妃﹑堯英等名﹐出自亳州。鄧氏桉曹州花多移自亳。

萼綠華﹝一名鸚羽綠﹐一名綠蝴蝶﹞﹕

脛莖俱同豆綠﹐千葉﹐大瓣起樓﹐羣花卸後始開。

奇綠﹕

此花初開﹐瓣與蕊俱作深紅色﹐開盛則瓣變爲淺綠﹐而蕊紅愈鮮﹐亦花之異者。

瑞蘭﹕

胎莖花葉俱淸淺似蘭﹐當爲逸品。然自來賞之者稀﹐何也﹖

嬌容三變﹕

初開色綠﹐開盛淡紅﹐開久大白。薛史謂初紫繼﹐落乃深紅﹐故曰嬌容三變。歐記中有添色﹐疑卽此是。桉乃袁石公記爲芙蓉三變者﹐目爲嬌容誤矣。昔冀王宮花品﹐宋景佑滄州觀察使記花凡五十種﹐以潛溪緋平頭紫居正一品﹐分爲三等九品。又滎陽張峋撰《花譜》二卷﹐以花有千葉多葉之不同﹐創例分類﹐凡千葉五十八種﹐多葉六十三種﹐蓋皆博備精究者之所爲﹐予病未能也。特分正色間色﹐正色黃爲中央﹐首列之。次靑紅白黑。間色粉紫綠三種﹐又次於後﹐凡五十六種。

附記七

秋社後重陽以前﹐將單葉花本如指大者離地二三寸許﹐斜削一半﹐取千葉花新旺嫩條﹐亦斜削一半﹐貼於單葉花本削處﹐壅以軟土﹐罩以若蒻葉﹐不令見風日﹐向畱一小戶﹐以達气。至春﹐乃至其覆﹐或斫小栽子﹐洛人所謂山蓖子﹐沼地爲畦塍﹐種之﹐亦至秋乃接﹐則皆化爲千葉。此接法之繁其族者也。有用椿樹髙五七尺或丈餘者接之﹐可平樓檻﹐唐人謂樓子牡丹者。此則不患非髙花﹐此接法之助其長者也。又立春若是子日﹐茄根上亦可接﹐不出一月﹐花卽爛熳。蓋試有成效○有成書。《洛陽風俗記》曰洛人家家有花﹐而少大樹﹐蓋其不接則不佳也。曹州亦然。凡蓄花者任其自長﹐年長才二三寸﹐種異者不能以寸﹐𨿽十年所樹﹐立地不足四尺﹐過此老而不復花。又芟其枝矣。當花盛時﹐千葉起樓﹐開頭幾盈七八寸﹐如矮人戴髙冠﹐了不相稱。

移花或曰宜秋分後﹐如天气尙熱﹐或遇陰雨﹐九月亦可。或曰中秋爲牡丹生日﹐移栽必旺。僧仲林《越中花品》亦稱八月十五日爲移花日。今曹州移花悉於是日。始先規全根寬以掘之﹐以漸至近﹐戒損細根。然如舊法﹐必將宿土洗淨﹐再用酒洗。每窠用糞土白蘞拌勻﹐又用小麥下於窠底﹐夫然後植﹐固不謂然提牡丹與地平﹐使其根直﹐以細土覆滿﹐土與幹上舊痕平﹐戒少髙低﹐戒勿築實﹐然如舊法﹐必以河水或雨水澆之﹐過三四日再澆﹐玆則直澆以井水﹐不擇河與雨也。舊法分花崐﹐檢長成大科茂盛者一叢﹐或七八枝或十樓枝﹐持作一把﹐摔土去﹐細視有根處擘開。今曹州善分花者謂當辧老根細根﹐老根其本根也﹐不可擘﹐擘則傷﹐腐敗隨之。惟細根其新生者附於本根﹐而後擘之。因就問栽法﹐如用輕粉硫黃和黃土擦根上方植窠內﹐蓋皆不顧。

牡丹根甜多引虫食﹐惟白蘞能殺虫﹐故歐記云種花必擇善地﹐盡去舊土﹐以細土用白蘞末和之。今不聞有此。豈曹州花根不矩乎﹖抑少食根虫乎﹖然則舊法繁重皆難盡信也。又《羣芳譜》引栽種法﹐六月中枝角微開﹐露見黑子收置至秋分前後種之。顧桉養法之法﹐一本發樓朵者﹐擇其小者去﹐只畱一二朵﹐謂之打剝。花才落卽剪其枝﹐不令結子﹐懼其易老也。花落則剪子﹐且難結﹐安所得子而種之。明袁宏道《張園看花記》云主人每見人間花實﹐卽采而歸種之﹐二年芽始茁﹐十五年始花﹐特一家言耳。

歐記澆花亦自有時。九月旬日一澆﹐十月十一月三日二日一澆﹐正月隔日一澆﹐二月一日一澆。在《羣芳譜》謂正月一次﹐二月三次﹐三月五次﹐九月三五日一次﹐十月十一月一次﹐或二次﹐且曰六月暑中月忌澆。王敬美云﹕人言牡丹性瘦喜崐糞﹐此殊不然。余圃中亦用糞﹐乃佳。予謂澆花如歐《記》《羣芳譜》又皆不然。書院中舊有牡丹﹐人言多年不花矣。予於去夏課園丁早暮以水澆之﹐至十朋少止﹐今春皆作花。固知老圃𨿽小道﹐亦有調停燥濕當其可之謂時也。

曹州園戶種花如種黍粟﹐動以頃計。東郭二十里蓋連畦接畛也。看花之局在三月杪。顧地多風﹐花開必有飈風﹐欲求張飲○幕﹐車馬歌吹相屬﹐多有輕雲微雨如澤國。此月蓋所不能﹐此大恨事。園戶曾不解異花間作棚屋者﹐無有花﹐無論宜陰室陽皆暴露於飈風烈日之前﹐𨿽弄花一年﹐而看花乃無五日也。昔李○遊洛陽園﹐才過花時﹐復爲破垣遺竈相望﹐可勝慨乎﹗

《帝京景物略》右安門外艸橋﹐土近泉﹐居人以種花爲業。冬則溫火暄之﹐十月中卽有牡丹花。今曹州花可以火烘開者三種﹐曰胡氏紅﹐曰保白﹐曰紫衣冠。陸放翁《天彭風俗記》云花戶多植花以謀利﹐歲嘗以花餉諸臺及旁郡﹐蠟蒂筠籃﹐旁午於道。曹州自移花日後旁午於道者﹐蓋亦載花車斑班云。

天彭牡丹譜宋陸遊

花品序第一

牡丹﹐在中州﹐洛陽爲第一。在蜀﹐天彭爲第一。天彭之花﹐皆不詳其所自出。土人云﹐曩時﹐永寧院有僧種花最盛﹐俗謂之牡丹院﹐春時﹐賞花者多集於此。其後﹐花稍衰﹐人亦不復至。崇寧中﹐州民宋氏﹑張氏﹑蔡氏﹐宣和中﹐石子灘楊氏﹐皆嘗買洛中新花以歸。自是﹐洛花散於人間﹐花戶始盛。皆以接花爲業﹐大家好事者皆竭崐其力以養花。而天彭之花遂冠兩川。今惟三井李氏﹑劉村毋氏﹑城中蘇氏﹑城西李氏花特盛。又有餘力治亭館﹐以故最得名。至花戶連畛相望﹐莫得其而姓氏也。天彭三邑皆有花﹐惟城西沙橋上下花尢超絕。由沙橋至堋口﹐崇寧之間亦多佳品。自城東抵蒙陽﹐則絕少矣。大抵花品種近百種﹐然著者不過四十﹐而紅花最多﹐紫花黃花白花各不過數品﹐碧花一二而已。今自狀元紅至歐碧以類次第之﹐所未詳者﹐姑列其名於後﹐以待好事者。

狀元紅祥雲紹興春胭脂樓玉腰樓

金腰樓雙頭紅富貴紅一尺紅鹿胎紅

文公紅政和春醉西施迎日紅彩霞

疊羅騰疊羅瑞露蟬乾花大千葉

小千葉

上﹝右﹞二十一品紅花

紫綢毯乾道紫潑墨紫葛巾紫福嚴紫

上﹝右﹞五品紫花

禁苑黃慶雲黃靑心黃黃气球

上﹝右﹞四品黃花

玉樓子劉師哥玉覆盂

上﹝右﹞三品白花

歐碧

上﹝右﹞一品碧花

轉枝紅朝霞紅灑金紅瑞云紅壽陽紅

探春球米囊紅福騰紅油紅靑絲紅

紅鵝毛粉鵝毛石橊紅洗妝紅蹙金球

間綠樓銀絲樓六對蟬洛陽春海芙蓉

膩玉紅內人嬌朝紫陳州紫哀家紫

禦衣紫靳黃玉抱肚勝瓊白玉盤

碧水盤界金樓樓子紅

上﹝右﹞三十一名未祥

花釋名第二

洛花見紀於歐陽公者﹐天彭往往有之。此不載﹐載其著於天彭者。彭人謂花之多葉者﹐京花﹐單葉者川花。近歲尢賤川花﹐賣不復售。花少而富﹐至三春則花稍多。及成樹﹐花𨿽益繁﹐而花葉減矣。狀元紅者﹐重葉深紅花﹐其色輿鞓紅﹑潛緋相類﹐而天姿富貴。彭人以冠花品﹐多葉者謂之第一架﹐葉少而色稍淺者謂之第一架﹐以其髙出眾花之上﹐故名狀元紅。或曰舊制進士第一人卽賜茜袍﹐此花如其色﹐故以名之。祥去著﹐千葉淺紅花﹐妖艷多態﹐而花葉最多﹐花戶王氏謂此花如朵雲狀﹐故謂之祥雲。紹興春者﹐祥雲子花也﹐色淡紅而花尢富﹐大者經尺﹐紹興中始傳。大抵花戶多種花子﹐以觀其變﹐不獨祥雲耳。燕脂樓者﹐深淺相間﹐如燕脂染成﹐重跌累萼﹐狀如樓觀。色淺者出於新繁勾氏﹐色深者出於花戶宋氏。又有一種色稍下﹐獨勾氏花爲冠。金腰樓﹑玉腰樓皆粉紅花而起樓子﹐黃白間之如金玉色﹐與燕脂樓同類。雙頭紅者並蒂駢萼﹐色尢鮮明﹐出於花戶宋氏。始祕不傳﹐有謝主薄者﹐媽得其種﹐今花戶往往有之。然養之得地﹐則歲歲皆雙﹐不爾則間年矣﹐此花之絕異者也。富貴紅者﹐其花葉圓正而厚﹐色若新染未乾者。他花皆落﹐獨此抱枝而槁﹐亦花之異者。一尺紅者﹐深紅﹐頗近紫色﹐花面大幾尺﹐故以一尺名之。鹿胎紅者﹐乃紫花﹐與此頗異。文以紅者﹐出於西京路公園﹐亦花之麗者。其種傳蜀中﹐遂以文公名之。政和春者﹐淺粉紅花﹐有絲頭﹐政和中始出。醉西施者﹐粉白花﹐中間紅暈狀如酡顏。迎日紅者﹐與醉西施同類﹐淺紅花中特出深紅花﹐開最早而妖麗奪目﹐故以迎日名之。彩霞者﹐其色光麗爛然如霞。疊羅者﹐中崐間瑣碎如疊羅紋。勝疊羅者﹐差大於疊羅。此三品皆以形而名之。瑞露蟬亦粉紅花﹐中抽碧心如合蟬狀。乾花者﹐粉紅花﹐而分蟬旋轉﹐其花亦富。大千葉﹑小千葉崐﹑皆粉紅花之傑者。大千葉無碎花﹐小千葉則花萼瑣碎﹐故以大小別之。此二十一品皆紅花之著者也。紫繡毯一名新紫花﹐蓋魏花之別品也。其花葉圓正如繡球狀﹐亦有起樓者﹐爲天彭紫花之冠。乾道紫﹐色稍淡而暈紅﹐出未十年。潑墨紫者﹐新紫花之子花也。單葉深黑如墨。歐公記有葉底紫﹐近之。葛巾紫﹐花圓正而富麗﹐如世人所戴葛巾狀。福嚴紫﹐亦重葉紫花﹐其葉少於紫繡球﹐莫詳所以得名。按歐公所紀有玉版白﹐出於福嚴院。土人云﹐此花亦自西京來﹐謂之舊紫花。豈亦出於福嚴耶﹖禁苑黃﹐蓋姚黃之別品也。其花閒淡髙秀﹐可亞姚黃。慶雲黃﹐花葉重復﹐郁然輪囷﹐以故得名。靑心黃者﹐其花心正靑﹐一本花往往有兩品﹐或正圓加球﹐或層起成樓子﹐亦異矣。黃气球者﹐淡黃檀心﹐花葉圓正﹐向皆丁承﹐敷腴可愛。玉樓子者﹐白花起樓﹐髙標逸韻﹐自然是風塵外物。劉師哥者﹐白花帶微紅﹐多至數百葉﹐纖妍可愛﹐莫知何以得名。玉覆盂者﹐一名玉炊餅﹐蓋圓頭白花也。碧花止一品﹐名曰歐碧。其花淺碧而開最晚﹐獨出歐氏﹐故以姓著。大抵洛中舊品﹐獨以姚魏爲冠。天彭則紅花以狀元紅爲第一﹐紫花以紫繡毯爲第一﹐黃花以禁苑黃爲第一﹐白花以玉樓子爲第一。然花戶歲益培接﹐新特間出﹐將不特此而已。好事者尙屢書之。

風俗記第三

天彭號小西京﹐以其俗好花﹐有京洛之遺風﹐大家至千本。花時﹐自大守而下﹐往往卽花盛處張飲帳幕﹐車馬歌吹相屬﹐最盛於淸明寒食時﹐在寒食前謂之火前花﹐其開稍久。火後花則易落。最喜陰晴相半一時﹐謂之養花天。栽接剝治﹐各有其法﹐謂之弄花。其有弄花一年﹐看花十日之語。故大家例惜花﹐可就觀不敢輕剪。蓋剪花則次年花絕少。惟花戶則多植花以牟利。雙頭紅初出時﹐一本花取直至三十千﹐祥雲初出亦直七八千﹐今尙兩千。州家歲常以花以諸臺及旁郡﹐蠟蒂筠籃﹐旁午於道。予客成都六年﹐歲常得餉﹐然率不能絕佳。淳熙丁酉歲﹐成都帥以善價私售於花戶﹐得數百苞﹐馳騎取之﹐至成都﹐露猶未唏。其大徑尺夜宴西樓下﹐燭焰與花相映﹐發影搖酒中﹐繁麗動人。嗟乎﹗天彭之花﹐要不可望洛中﹐而其盛已如此﹗吏異時復兩京﹐王公將相築園第以相垮尙﹐予幸得與觀焉﹐其動蕩心目以宜何如如也﹖明年正月十五日

曹南牡丹譜淸蘇毓眉

牡丹﹐秦漢以前無考﹐自謝康樂始。唐開元始盛於長安。每至春暮﹐車馬若狂﹐以不變賞爲恥。逮宋﹐洛陽之花又爲天下冠。至明而曹南牡丹甲於海內。《五雜俎》載﹐曹一士人家牡丹有種至四十畝者。康熙戊申歲﹐余司鐸南華。已酉三月﹐牡丹盛開﹐余乘款段徧遊名園。𨿽屢遭兵燹﹐花木凋殘﹐不及往時之繁﹐然而新花異種﹐競秀爭芳﹐不止於姚黃﹑魏紫而已也。多至一二千株﹐少至數百株﹐卽古之長安﹑洛陽恐未過也﹐因次其名﹐以列於左。

牡丹花目

建紅﹑奪翠﹑花王﹑秦紅﹑﹔蜀江錦﹑萬花主﹑一簇錦﹑丹鳳羽﹑出賽妝﹑無雙燕﹑珊瑚映日﹑姿貌絕倫

以上皆絳紅色。絳紅之中﹐各有姿態﹐艷冶不同。

宋紅﹑井邊紅﹑百花妒﹑鰲頭紅﹑洛妃妝。

以上皆倩紅色。

第一嬌﹑萬花首﹑錦帳芙蓉﹑山水芙蓉﹑萬花奪錦。

以上皆粉紅色。

焦白﹑建白﹑尖白﹑冰輪﹑三奇﹑素花魁﹑寒潭月﹑玉璽凝輝﹑天香湛露﹑滿輪素月﹑綠珠粉。

以上皆素白色。

銅雀春﹑獨占先春。

以上皆銀紅色。

墨紫茄色﹑煙籠紫玉盤﹑王家紅﹑墨紫映金。

以上皆墨紫色。

栗玉香﹑金輪﹑瓜瓤黃﹑擎云黃。

以上皆黃色。

豆綠﹑新綠﹑紅綫界玉。

經上皆綠色。

瑤池春﹑藕絲金纏﹑斗珠﹑蕊珠﹑漢宮春。

以上皆間色。

胭脂點玉﹑國色無雙﹑春閨爭艷﹑胡紅﹑惠紅﹑枝紅﹑玉錫﹑軟玉溫香﹑海天霞燦﹑楊妃春睡﹑龍白﹑紫雲仙﹑馨玉仙﹑掌花案﹑狀元紅﹑伊紅﹑雪榻﹑烏姬粉﹑平頭粉﹑金玉交輝﹑映水潔臨﹑何園白﹑嬌容三變﹑花紅剪絨﹑紫霞仙﹑亮采紅。

以上諸口各色不同。

亳州牡丹表淸薛風翔

昔班孟堅作人表﹐次第有九﹔鐘嶸評詩﹐列品惟四。則物之巨細精粗必有分矣。況於神花變幻百怪總歸巨麗﹐藉使欣賞失倫﹐則何以當造化﹑謝花神乎﹖夫其意遠態前﹐艷生相外﹐靈襟灑落﹐神光陸離﹐如佇如翔﹐欲驚欲狎﹐譬巫娥出來﹐宓女淩波﹐故曰神品。至於玉潤珠明﹐光華韶佚﹐瑰姿艷質﹐悸魄小消魂﹐意者漢室之麗娟﹐吳宮之鄭旦矣﹐故曰名品。亦有詭蹤幻迹﹐異派殊宗﹐騁色流暉﹐不恆一態﹐豈龍○乎﹖抑狐尾也﹖故曰靈品。若夫品外標妍﹐局中兢秀﹐盈盈吳氏之絳仙﹐裊裊霍家之小玉﹐故曰逸品。又有絳唇玉貌﹐膩肉平肌﹐望靈芝於瓊樓﹐閱麗華於藻井﹐都自撩人﹐總堪絕代﹐故日能品。抑或媚色娟如﹐粉香活若﹐徐娘老去﹐畢竟風流﹐潘妃到來﹐猶然羞澀﹐大雅不作﹐餘響尙存﹐故曰具品。作花名表

花名表﹝表﹞

花之年

丘道源《牡丹榮辱志》云﹐施之以天時﹐顧之以地利﹐節之以人事﹐其栽其接﹐無竭無滅﹔其生其成﹐不縮不盈。故表其年﹐使知衰殘之期﹐時至事起而爲之接命焉。牡丹子生者二年曰幼﹐四年曰弱﹐六年曰壯﹐八年曰彊。秋接者立春曰弱﹐谷雨曰壯﹐三年曰彊。生與接俱不能無分﹐分一年曰弱﹐二年曰壯﹐三年曰彊﹐八年曰艾﹐十年曰耆﹐十五年老。耆則就衰﹐老則曰敗。再接再分﹐就衰日敗者復返本而連原。立春曰弱﹐一年曰弱矣﹐此駐顏之道。年表最爲喫緊﹐栽接生成﹐按候而至﹐天時地利﹐人事之紀也。﹝表﹞

牡丹八書

種一

種以下子言﹐故重在收子。喜嫩下不喜老。七月望後﹐八月初旬﹐以色黃爲時﹐黑則老矣。大都以熟至九分﹐卽爲剪摘﹐勿令日曬﹐置風中﹐使其漧燥。中秋以前﹐卽當下矣。地宜向陽﹐揉上宜細熟﹐界爲畦畛取子密布﹐上以一指厚土覆之﹐旋卽痛澆﹐使滿甲之仁﹐咸浸滋潤。後此無雨﹐必五日六日一加澆灌﹐務令畦中常溫。久雨﹐則又疏通之。若極寒極熱﹐亦中遮護。苗旣生矣﹐則又俟時三年之後﹐八月之中﹐更可移根。使如其法再二年餘﹐必見異種矣。然子嫩者﹐一年卽芽﹐微老者二年﹐極老者三年始芽。子欲嫩者﹐取其色能變也。種陽地者﹐取其色能鮮麗也。

栽二

牡丹𨿽有愛陰愛陽不同﹐大都自亳以南喜陰﹐不畏霜雪。北地寒气勁烈﹐陰則多爲所傷﹐以故﹐不可一例言也。又栽花不宜於燥﹐亦最惡污下。江北風髙土硬﹐平地可栽。江南卑濕﹐須築臺髙三尺許﹐亦不可太髙﹐髙則地气不接。栽法之要﹐量其根之長短﹐準鑿坑之深淺寬窄。坑中心起一圓堆﹐以花根置堆上﹐令諸細根舒展﹐四重覆以軟肥淨土﹐勿摻磚石糞穢之物﹐築土宜實不宜虛。立秋至秋分栽者﹐不可用大水澆灌﹐止以濕土杵實﹐恐秋雨連綿﹐水多根朽。重陽以後栽者﹐須以大水散土滲實之﹐布置每去二尺一本﹐庶根不交互﹐花自繁茂。

分三

凡花最大者始可分﹐第宜察其根之文理﹐以利鑿微引至○襠之會﹐乘其間而折之。每本細根亦須存五六莖﹐或一株分爲二﹐繁者分爲三﹐最要根幹相稱﹐依法栽培﹐以需其茂者也。但分後﹐花自薄弱﹐而顏色盡失其故﹐益泄气使然耳。不特根分而花弱色減﹐卽以全根原本移過別土﹐亦必三年而元气始復﹐花之丰躍正色始見。況遠攜者乎﹖今覓花者﹐不知其故﹐動疑僞投﹐羣不誣矣。花移近處﹐秋分前後無論已﹐或二三百里外﹐須秋分後方可。不然有气蒸根腐之虞。千里外﹐又須以土相和成淖以蘸花根﹐謂之漿花﹐花借滋養﹐稍久可耐。又以席艸之類包裹﹐不使透風﹐自無妨生意。一人可負數十本﹐多則恐致損折。或近冬气寒﹐必加糠秕入裹中方妙。

接四

《風土記》書接法不詳﹐亦不甚中肯○。凡接花﹐須於秋分之後擇其牡丹壯而嫩者爲母。如一叢數枝﹐須割去弱者﹐取彊盛者﹐存二三枝。皆入土二寸許﹐以細鋸截之﹐用刀劈開﹐以上品花釵﹐兩面削成鑿子形﹐插入母腹﹐預看母之大小﹐釵亦如之。至於母口正者﹐釵固削正﹐母口斜者曲者﹐釵亦隨其斜曲﹐務要大小相宜﹐斜正相當。倘有本大而釵小者﹐以釵就本之一邊﹐必使兩皮湊合﹐以麻松松纏之﹐其气庶幾互相流通。蓋因脈理在皮裹骨外之故﹐後用土封好﹐每封覆以二瓦﹐以避雨水。俟月餘﹐啟瓦撥土﹐視田本發有新芽﹐卽割去之﹐僞密封如舊。明年二月初旬﹐又啟撥看視如前法。蓋一本之气﹐不宜泄於芽蘗﹐始凝注於接枝﹐本年花開﹐借勝原本矣。若不以舊法接修﹐漫然爲之﹐必無生理。凡接須在秋分之後﹐早則恐天暖而胎爛也。養花之家﹐先須以老本分移單栽﹐侯發嫩枝﹐爲接花母本也。隆慶以來﹐尙以芍藥爲本﹐萬曆庚辰以後始知以常品牡丹接奇花更易活也。故繁衍無旣。

澆五

初栽澆足﹐以後半月一澆﹐旱則旬日一澆。水不喜多﹐亦厭其少。多則根爛﹐少則枯漧。從栽之後﹐入冬不凍﹐兩旬一澆。不澆亦無害。正月﹑二月﹐宜數日一澆。三月﹐花有蓓蕾﹐或日未出﹐或下春時﹐汲新水﹐一二日一澆。夏則亦然。惟秋時不宜澆﹐澆則芽旺秋發﹐明年難爲花矣。吾鄕顏氏﹐於花盛開時﹐花下攺土封池﹐滿池注水﹐花可多延數日。澆用塘中久積水尢佳於新水。以其水暖而壯故也。澆水須如種芽法﹐成溝畦攺水灌之﹐最省人力。不然﹐力不敷而花涸。二月以後﹐澆水如不足﹐花單而色減也。

養六

新栽芽花﹐遇冬月﹐或以豆葉﹑柳葉圍其根﹐嫩枝不寒﹐庶無損傷。《洛陽花記》云﹐以棘數枝置花叢上﹐棘气暖﹐可以辟霜﹐亦一法也。久栽伏土﹐根幹蒼老者不必爾。牡丹好叢生﹐久自繁冗。當擇其枯老者去之。嫩者只畱二三枝﹐一枝止畱一芽二芽亦善。削盡旁枝﹐獨本成樹﹐至正月下旬﹐根下有抽白芽者卽令削去﹐花必巨麗﹐謂之打剝。根下宿艸﹐亦時蕓之﹐勿令蕪茂﹐分奪地力。花將開前五六日﹐須用布幔席薄遮蓋﹐不但增色自是延久。若一經日曬﹐神彩頓失。秋後樹上枯葉不可打落﹐葉落則有秋發之患。或自落太早﹐看胎將有發動﹐須預以薄絹將胎敷嚴﹐始免其病。不然﹐則明春花損矣。

醫七

花或自遠路攜歸﹐或初分老本﹐視其根黑﹐必是朽爛﹐卽以大盆盛水刷洗極淨﹐必至白骨然後已﹐仍以酒潤之﹐本閏易活。諺曰「牡丹洗腳」﹐正謂此也。間有土蠶能蝕花根﹐螻蛄能齒根皮﹐大槪白花根其多虫﹐自舞靑猊與大黃更甚。凡花葉漸黃﹐或開花漸小﹐卽知爲蠹所損。舊方以白蘞﹑砒霜﹑蕪花爲末﹐撒其根下﹐近只以生柑油入土寸許﹐虫卽死。糞壤太過﹐亦有虫病。或病卽連根掘出﹐有黑爛粗皮﹐如前洗淨﹐另易佳土﹐過一年方盛﹐此醫花之要。

忌八

栽花忌本老﹐老則開花極小。惟宜尺許姨枝新筍。忌久雨溽暑蒸燻﹐根漸朽壞。忌生碱水灌漑﹐糞生則黃﹐碱水則敗﹐忌鹽灰土地﹐花不能活。忌生糞爛艸之所﹐多能生虫。忌植樹下﹐樹根穿花不能活。忌春時連土地移﹐卽有活者﹐花必薄弱。忌花開折長﹐恐損明歲花眼。《牡丹記》云烏賊魚滑入花樹膚輒花。此皆花忌也。

