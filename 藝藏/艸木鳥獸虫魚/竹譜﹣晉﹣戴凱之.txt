竹譜晉戴凱之

提要

《竹譜》一卷﹐舊本題晉戴凱之撰。晁公武《郡齋讀書志》云﹐凱之字慶預﹐武昌人。又引李淑《邯鄲圖書志》云﹐謂不知何代人。案《隋書經籍志譜系類》中有《竹譜》一卷﹐不著名氏。《舊唐書經籍志》載入農家﹐始題戴凱之之名﹐然不著時代。左圭《百川學海》題曰晉人﹐而其字則曰慶豫。預﹑豫字近﹐未詳孰是。其曰晉人﹐亦不知其何所本。然觀其以侖韻年船﹐以邦韻同功﹐猶存古讀﹐注中音訓﹐皆引三蒼。他所援引如虞豫《會稽典錄》﹑常寬《蜀志》﹑徐廣《雜記》﹑沈瑩《臨海水土異物志》﹑郭璞《山海經注》《爾雅注》﹐亦皆晉人之書﹐而《尙書》條簜旣敷﹐猶用鄭玄筱箭竹簜大竹之注。似在孔傳未盛行以前。𨿽題爲晉人別無顯證﹐而李善注馬融《長笛賦》已引其籠籦一條﹐段公路北戶錄引其﹛紂﹜必六十復亦六年一條﹐足證爲唐以前書。惟《酉陽雜俎》稱《竹譜》竹類三十九﹐今本乃七十餘種﹐稍爲不符﹐疑《酉陽雜俎》傳寫誤也。其書以四言韻語記竹之種類﹐而自爲之注﹐文皆古雅﹐所引《黃圖》一條﹐今本無之﹐與徐廣注《史記》所引《黃圖》均爲今本不載者其事相類﹐亦足證作是書時黃圖舊本猶未攺修矣。舊本傳刻頗多訛脫﹐如蓋竹所生﹐大抵江東﹐上密防露﹐下疏來風﹐連畝接町﹐竦散岡潭六句﹐潭字於韻不協。𨿽風字據詩衛風有孚金切一讀﹐於古音可以協潭﹐而東字則萬無協理﹐似乎潭岡散竦四字誤倒其文﹐以竦韻東風﹐猶劉琨詩之以叟韻璆﹐潘嶽詩之以荷韻歌也。然諸本並同﹐難以臆攺。凡斯之類﹐皆姑仍其舊焉。

竹譜

○植類﹐之中有物曰﹕竹。不剛不柔﹐非艸非木。

《山海經》《爾雅》皆言﹕以竹爲艸﹐事經聖賢﹐未有攺易。然竟稱艸﹐良有難。安竹形類旣自乖殊﹐且經中文說又自背訛﹐經云﹕其艸多族。復云﹕其竹多篃。又云﹕雲山有桂竹。若謂竹是艸﹐不應稱竹。今旣稱竹﹐則非艸。可知矣。竹是一族之﹐總名一形之。偏稱也。植物之中有艸木竹﹐猶動品之中有魚鳥獸也。年月久遠﹐傳寫謬誤﹐今日之疑或非古賢之過也。而比之學者謂﹕事經前賢﹐不敢辧正。何異匈奴惡郅都之名﹐而畏木偶之質耶。

○小異空實﹐大同節目。

夫竹之大體多空中﹐而時有實﹐十或一耳。故曰小異﹐然𨿽有空實之異﹐而未有竹之無節者。故曰大同。

○或茂沙水﹐或挺巖陸。

桃枝篔簹﹐多植水渚﹐篁筱之屬﹐必生髙燥。

○條暢紛敷﹐靑翠森肅。質𨿽冬蒨﹐性忌殊寒。九河鮮育﹐五嶺實繁。

九河卽﹑徒駭﹐太史﹑馬頰﹑覆釡﹑胡蘇﹑簡﹑絜﹑鉤盤﹑鬲津﹑禹所導也。在平原郡五嶺之說﹐互有異同。余往交州行路所見﹐兼訪舊老﹐考諸古志。則今南康﹑始安﹑臨賀﹑爲北嶺﹐臨漳﹑寧浦﹑爲南嶺﹐五都界內各有一嶺﹐以隔南北之水﹐俱通南越之地﹐南康﹑臨賀﹑始安﹑三郡通廣州。寧浦﹑臨漳﹑二郡在廣州西南﹐通交州。或趙佗所通﹐或馬援所並﹐厥迹在焉。故陸機請伐鼓五嶺﹐表道九眞也。徐廣《雜記》以剡松陽建安康樂爲五嶺﹐其謬遠矣。兪益期與韓康伯﹐以晉興所統南移大營﹐九岡爲五嶺之數﹐又其謬也。九河鮮育﹐忌隆寒也。五嶺實繁好﹐殊溫也。

○萌筍笣﹐籜夏多﹐春鮮根。幹將枯﹐花�﹝復﹞乃縣。

竹生花實﹐其年便枯死�﹝復﹞。竹實也。�﹝復﹞﹝音﹕福﹞

○�﹝紂﹞必六十﹐復亦六年。

竹六十年一易根﹐易根輒結實﹐而枯死其實落土﹐復生六年﹐遂成町竹。謂死爲�﹝紂﹞�﹝紂﹞。﹝音﹕紂﹞

○籦龍之美﹐爰自昆侖。

籦龍﹐竹名。黃帝使伶倫伐之於昆侖之墟。吹以應律。《聲譜》云﹕籦龍﹐大竹。此言非大小之稱。《笛賦》云﹕籦龍非也自一竹之名耳。所生若是大竹﹐豈中律管與笛。

○貟丘帝竹﹐一節爲船﹐巨細已聞。形名未傳。

貟丘帝﹐俊竹一節爲船。郭注云﹕一節爲船﹐未詳其義﹐俊卽舜字假借也。

○桂實一族﹐同稱異源。

桂竹﹐髙四五丈﹐大者二尺圍﹐闊節大葉﹐狀如甘竹而皮赤﹐南康以南所饒也。《山海經》云﹕靈原﹐桂竹傷人則死﹐是桂竹有二種。名同實異﹐其形未詳。

○�﹝衛﹞尢勁薄博﹐矢之賢。

�﹝衛﹞細竹也。出蜀志。薄肌而勁中﹐三續射博箭�﹝衛﹞。﹝音﹕衛。見三倉。﹞

○篁任篙。笛體特堅圓／

篁竹﹐堅而促節﹐體圓而質堅。皮白如霜粉﹐大者宜行船﹐細者爲笛篁。﹝音﹕皇。見三倉。﹞

○棘竹﹐駢深一叢爲林。根如推輪﹐節若束鍼﹐亦曰笆竹。城固是任篾。筍旣食﹐鬢髮則侵。

棘竹﹐生交州諸郡。叢生有數十莖。大者二尺圍﹐肉至厚﹐實中。土人破以爲弓枝﹐節皆有刺。彼人種以爲城﹐卒不可攻。萬震《異物志》所種爲藩落﹐阻﹐過層墉者也。或卒﹐崩根出﹐大如十石物﹐縱橫相承﹐如縿車。一名笆竹﹐﹝見三倉﹞。筍味落人須髮。

○單體虛長﹐各有所育。

單竹﹐大者如腓﹐虛細長爽。嶺南土人取其筍未及竹者灰﹐煮績以爲布。其精者如縠焉。

○苦﹐實稱名甘﹐亦無目。

苦竹﹐有白有紫而味苦甘。竹似篁而茂葉﹐下節味甘﹐合湯用之。此處處亦有。

○弓竹如藤﹐其節郤曲生﹐多臥土﹐立則依木長﹐幾百尋﹐狀若相續。質𨿽含文﹐須膏乃縟。

弓竹﹐出東垂諸山中。長數十丈﹐毎節輒曲﹐旣長且軟。不能自立。若遇木乃倚。質有文章。然要須膏塗火灼﹐然後出之。篾﹐臥竹上出也。

○厥族之中﹐蘇麻特奇﹐修幹平節﹐大葉繁枝。淩羣獨秀﹐蓊茸紛披。

蘇麻竹﹐長數丈。大者尺餘圍﹐槪節多枝﹐叢生四枝﹐葉大如履。竹中可愛者也。此五嶺左右徧有之。

○篔簹﹑射筒﹑箖箊﹑桃枝﹐長爽纎葉﹐淸肌薄皮﹐千百相亂﹐洪細有差。

數竹﹐皮葉相似。篔簹最大﹐大者中甑﹐筍亦中。射筒﹐薄肌而最長﹐節中貯箭﹐因以爲名。箖箊﹐葉薄而廣﹐越女試劍﹐竹是也。桃枝﹐是其中最細者。並見《方誌賦》桃枝皮赤﹐編之滑勁﹐可以爲席﹐顧命篇所謂篾席者也。《爾雅》釋艸云﹕四寸一節爲桃枝。郭注云﹕竹四寸一節爲桃枝。余之所見桃枝竹﹐節短者不兼寸﹐長者或踰尺。豫章徧有之﹐其驗不遠也。恐《爾雅》所載艸族﹕自別有桃枝﹐不必是竹。郭注加竹字取之謬也。《山海經》云﹕其木有桃枝。劍端又《廣志》層木篇云﹕桃枝出朱提郡﹐曹爽所用者也。詳察其形﹐寧近於木也﹐但未詳。《爾雅》所云﹐復是何桃枝耳。經雅所說二族﹐決非作席者矣。《廣志》以藻爲竹﹐是誤。後生學者往往有爲所誤者爾。

○相繇旣戮﹐厥土維腥﹐三堙斯沮﹐尋竹乃生﹐物尢世遠﹐略狀傳名。

禹﹐殺共工﹐相繇二臣。膏流爲水。其處腥臊﹐不植五穀。禹﹐三堙皆沮﹐尋竹生焉。在昆侖之北有嶽之山。﹝見﹕大荒北經中﹞。

○般腸﹐實中與笆相類。於用寡宜﹐爲筍殊味。

般腸竹﹐生東郡緣海諸山中。其筍最美。云與笆竹相似﹐出閩中。並見《沈志》其形未詳。

○筋竹爲矛﹐稱利海表。槿仍其幹刃卽其杪﹐生於日南﹐別名爲篻。

筋竹﹐長二尺許。圍數寸﹐至堅利。南土以爲矛﹐其筍未成竹時堪爲弩弦。見﹕徐忠南中奏。劉淵林云﹕土人以史葉﹐竹爲矛﹐余之所聞卽是筋竹﹐豈非一物而二名者也。

○百葉參差﹐生自南垂。傷人則死﹐醫莫能治。亦曰篣竹。厥毒若斯﹐彼之同異﹐余所未知。

百葉竹﹐生南垂界﹐甚有毒﹐傷人必死。一枝百葉﹐因以爲名。《沈志》劉淵林云﹕篣竹有毒﹐土人以刺虎豹﹐中之輒死。或有一物二名﹐未詳其同異。

○�﹝畐﹞與由衙﹐厥體俱洪﹐圍或累尺。�﹝畐﹞實衙空。南越之居梁柱是供。

�﹝畐﹞實﹐厚肥﹐孔小﹐幾於實中﹐二竹皆大竹也。土人用爲梁柱�﹝畐﹞竹﹐安成以南有之。其味苦。俗號�﹝畐﹞。由衙竹﹐交州《廣志》云﹕亦有生於永昌郡﹐爲物叢生。《吳郡賦》所謂由衙者篁�﹝畐﹞。﹝音﹔雹。性柔弱﹐見三倉﹞。

○竹之堪杖﹐莫尙於笻。磥砢不凡﹐狀若人功。豈必蜀壤﹐亦產余邦。一曰扶老﹕名實縣同。

笻竹﹐髙節實中。狀若人刻﹐爲杖之極。《廣志》云﹕出南廣卭都縣﹐然則卭是地名。猶髙梁堇《張騫傳》云﹕於大夏見之﹐出身毒國﹐始感卭杖﹐終開越雋。越雋則古身﹐毒也。張孟陽云﹕卭竹出興古盤江縣。《山海經》謂之扶竹﹐生尋伏山﹐去洞庭西北一千一百二十里。黃圖云﹕華林園有扶老三株﹐如此則非一處。賦者不得專爲蜀地之生也。《禮記》曰﹕五十杖於家﹐六十杖於鄕者﹐扶老之器也。此竹實旣固杖﹐又名扶老﹐故曰。名實縣同也。

○�﹝聊﹞�﹝豊﹞二族﹐亦甚相似。杞發苦竹﹐促節薄齒﹐束物體柔﹐殆同麻枲。

�﹝聊﹞�﹝豊﹞二種﹐至似苦竹﹐而細﹐軟肌薄�﹝聊﹞。筍亦無味。江漢間謂之苦�﹝聊﹞。﹝見沈志�﹝聊﹞音﹕聊。�﹝豊﹞音﹕禮。齒有文理也﹞。

○蓋竹﹐所生大抵江東﹐上密防露﹐下疎來風。連畝接町﹐竦散崗潭。

蓋竹﹐亦大薄﹐肌白色。生江南深谷山中。不聞人家植之。其族類動有頃畝。典錄賀齊傳云﹕討建安賊洪明於蓋竹﹐蓋竹以名地。猶酸棗之邑﹐豫章之名﹐邦者類是也。

○雞脛似篁﹐髙而筍脆﹐稀葉梢杪﹐類記黃細。

雞脛﹐篁竹之類﹕纎細﹐大者不過如指。疏葉黃皮彊肌﹐無所堪施﹐筍美。靑班色綠﹐沿江山岡所饒也。

○狗竹有毛﹐出諸東﹐裔物類眾﹐詭於何不計。

狗竹﹐生臨海山中﹐節間有毛﹐見《沈志》。

○有竹象蘆﹐因以爲名。東甌諸郡緣海所生。肌理勻淨﹐筠色潤貞。凡今之篪匪玆不鳴。

此竹膚似蘆﹐出揚州東垂諸郡。浙江以東爲甌越﹐故曰東甌。蘇成公始作篪﹐似於今篪﹐故曰凡今之篪。

○會稽之箭﹐東南之美。古人嘉之﹐因以命矢。

箭竹﹐髙者不過一丈﹐節間三尺﹐堅勁中矢。江南諸山皆有之。會稽所生最精好﹐故《爾雅》云﹕東南之美者﹐有會稽之竹箭焉。非總言矣。大抵中矢者𨿽多﹐此箭爲最﹐古人美之以首。其目見《方言》﹐是以楚俗。﹝闕﹞伯細箭五十﹐跪加莊王之背﹐明非矢也。

○箘簵載籍﹐貢名荊鄙。

箘簵二竹﹐亦皆中矢。皆出云夢之澤。禹貢篇出荊州。書云﹕底貢厥名言其有美名﹐故貢之也。大較故是會稽箭類耳﹐皮特黒澀﹐以此爲異。《呂氏春秋》云﹕駱越之箘﹐然則南越亦產﹐不但荊也。

○篃亦箘徒﹐槪節而短﹐江漢之間﹐謂之竹�。

《山海經》云﹕其竹名篃﹐生非一處。江南山谷所饒也。故是箭竹類。一尺數節﹐葉大如履。可以作篷﹐亦中作矢。其筍冬生。《廣志》云﹕魏時﹐漢中太守王圖毎冬獻筍。俗謂之�笴�苦怪反。

○根深耐寒﹐茂彼淇苑。

北土寒冰﹐至冬地凍。竹根類淺﹐故不能植。惟�根深﹐故能晚生。淇園衛地殷紂竹箭園也。見班彪志《淮南子》曰﹕烏號之弓﹐貫淇衛之﹐箭也。《毛詩》所謂﹕瞻彼淇澳﹐緑竹猗猗。是也。

○篲筱蒼蒼﹐接町連篁﹐性不卑植。必也嵓崗﹐踰矢稱大出﹐尋爲長物。各有用﹐掃之最良。

篲筱﹐中掃箒細竹也。特異他筱。見《廣志》至大者不過如箭﹐長者不出一丈。根杪條等下節生﹐惟髙陰﹐動有町畝﹐廬山所饒也。掃箒之選﹐尋陽人往往取下都貨焉。

○又有族類爰挺嶧陽﹐懸根百仭。竦幹風生﹐簫笙之選﹐有聲四方。質淸气亮﹐眾管莫伉。

魯郡鄒山有筱﹐形色不殊﹐質特堅潤﹐宜爲笙管﹐諸方莫及也。《笙賦》云﹕所謂鄒山大竹﹐嶧陽孤桐﹐此山竹特能﹐貞絕也。

○亦有海筱﹐生於島岑。節大盈尺。幹不滿尋﹐形枯若筯﹐色如黃金﹐徒爲一異�知所任。

海中之山曰島山﹐有此筱﹐大者如筯﹐內實外堅。拔之不曲﹐生旣危埇海又多風﹐枝葉稀少﹐狀若枯筯。質𨿽小異﹐無所堪施﹐交州海石林中徧饒是也。

○赤白二竹﹐還取其色﹐白薄而曲﹐赤厚而直。沅澧所丰﹐余邦頗植。

頗少也﹐俗曰白鹿竹﹐亦可作簟﹐潯陽郡人呼爲白木竹﹐燥時皮肉皆赤﹐武陵溪中是所丰足也。

○肅肅筨�﹝隋﹞﹐畟畟攢植﹐擢筍於秋冬乃成竹﹐無大無小﹐千萬修直﹐�﹝豊﹞﹐幕內暠﹐繡文外赩。

筨�﹝隋﹞竹﹐大如腳指﹐堅厚修直。腹中白膜。闌隔狀如濕面生衣﹐將成竹而筍皮未落﹐輒有細虫嚙之。隕籜之後﹐虫嚙處往往成赤文﹐頗似繡畫可愛﹐南康所生﹐見《沈志》也。

○箛�﹝朶﹞誕節﹐內實外澤﹐作貢漢陽﹐以供輅策。

箛�﹝朶﹞竹﹐生於漢陽﹐時獻以爲輅馬策﹐見《南都賦》

○浮竹亞節﹐虛軟厚肉﹐臨溪覆潦﹐棲雲蔭木﹐洪筍滋肥﹐可爲�﹝上上日下﹞蓄。

浮竹﹐長者六十尺﹐肉厚而虛軟﹐節闊而亞﹐生水次﹐彭蠡以南﹐大嶺以北徧有之。其筍未出時﹐掘取以甜糟藏之﹐極甘脆﹐南人所重�﹝上上日下﹞蓄﹐謂艸萊。甘美者可蓄藏之以候冬。詩曰﹕我有�﹝上上日下﹞蓄可以禦冬。

○厥性異宜﹐各有所育。篾植於宛�﹐﹝尒﹞生於蜀。

篾竹﹐見《南都賦》。�﹝尒﹞竹﹐見《蜀都賦》。

○細筱大簜。

書云﹕筱簜旣敷。鄭玄云﹕筱箭﹐簜。大竹也。

○竹之通目﹐玄名統體﹐譬牛與犢﹐人之所知﹐事生軌躅。

車迹曰軌。馬迹曰躅。

○赤縣之外﹐焉可詳錄﹐臆之必之﹐匪邁伊矚。

鄒子云﹕今四海謂之瀛海﹐瀛海之內謂之赤縣。瀛海之外如赤縣者﹐復有八﹐故謂之九州島。非禹貢所謂九州島也。天地無邊﹐蒼生無量。人所聞見﹐因軌躅所及﹐然後知耳。蓋何足云。若耳目所不知﹐便斷以爲不然﹐豈非囿近之徒耶。故孔子將聖無﹐意無必莊生﹐達邁以人所知﹐不若所不知﹐豈非苞鑑無窮﹐師表羣生之謂乎。

