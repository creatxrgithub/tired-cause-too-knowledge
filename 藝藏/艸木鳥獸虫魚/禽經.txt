禽經晉

張華

《禽經》一卷﹐舊本題師曠撰。晉張華注。漢﹑隋﹑唐諸志及宋《崇文總目》皆不著錄。其引用自陸佃《埤雅》始﹐其稱師曠亦自佃始。其稱張華注則見於左圭《百川學海》所刻。考書中鷓鴣一條﹐稱晉安曰懷南﹐江右曰逐隱﹐春秋時安有是地名﹖其僞不待辧。張華晉人﹐而注引顧野王《瑞應圖》﹑任昉《述異記》﹐乃及見梁代之書﹐則注之僞亦不待辧。然其中又有僞中之僞。考王楙《野客叢書》﹐載《埤雅》諸書所引﹐而楙時之本無之者﹐如鶴以怨望﹐鴟以貪顧﹐雞以睨視﹐鴨以怒視﹐雀以猜懼﹐燕以狂﹐鶯以喜囀﹐烏以悲啼﹐鳶以饑鳴﹐鶴以潔唳﹐梟以凶叫﹐鴟以愁嘯﹐鵝飛則蜮沈﹐鵙鳴則蚓結﹐鵲俯鳴則陰﹐仰鳴則晴﹐陸生之鴸多銳而善啄﹐水生之鴸多圓而善唼﹐短腳者多伏﹐長腳者多立﹐凡數十條。是楙所見者非北宋之本。又楙書中辧鶯遷一條﹐引《禽經》鶯鳴嚶嚶。辧杜詩白鷗沒浩蕩一條﹐引《禽經》鳧善沒﹐鷗善浮。辧葉夢得詞睡起啼鶯語一條﹐引《禽經》啼鶯解語﹐流鶯不解語。今本又無之。馬驌《繹史》全錄此書﹐而別取《埤雅》《爾雅翼》所引今本不載者﹐附錄於末﹐謂之《古禽經》。今考所載楙已稱《禽經》無其文者凡三條﹐其餘尙有靑鳳謂之鶡﹐赤鳳謂之鶉﹐黃鳳謂之焉﹐白鳳謂之肅﹐紫鳳謂之鷟﹐鶴愛陰而惡陽﹐雁愛陽而惡陰﹐鶴老則聲下而不能髙﹐近而不能尞旅﹐旋目其名﹐方目其名﹐交目其名鳽﹐鳥之小而鷙者皆曰隼﹐大而鷙者皆曰鳩﹐烏鳴啞啞﹐鸞鳴噰噰﹐鳳鳴喈喈﹐凰鳴啾啾﹐雉鳴嘒嘒﹐雞鳴咿咿﹐鸎鳴嚶嚶﹐鵲鳴唶唶﹐鴨鳴呷呷﹐鵠鳴哠哠﹐鵙鳴嗅嗅﹐卻近翠者能步﹐卻近蒲者能擲﹐朱鳶不攫肉﹐朱鷺不吞腥﹐摯好風﹐好雨﹐鷞好霜﹐鷺好露﹐陸鳥曰棲﹐水鳥曰宿﹐獨鳥曰止﹐眾鳥曰集﹐鵝見異類差翅鳴﹐雞見同類拊翼鳴﹐鵻上無尋﹐鷚上無常﹐雉上有丈﹐鷃上有赤﹐暮鳩鳴卽小雨﹐朝鳶鳴卽大風﹐鸇鸇之信不如鷹﹐周周之智不如鴻﹐淘河在岸則魚沒﹐沸河在岸則魚湧﹐雕以周之﹐鷲以就之﹐鷹以膺之﹐鶻以搰之﹐隼以尹之﹐鴻雁愛力﹐遇風迅舉﹐孔雀愛毛﹐遇雨髙止﹐雁曰翁﹐雞曰鶉﹐鶉曰鷹﹐鷹不擊伏﹐鶻不擊妊﹐一鳥曰隹﹐二鳥曰雔﹐三鳥曰朋﹐四鳥曰乘﹐五鳥曰﹐六鳥曰鶂﹐七鳥曰﹐八鳥曰鸞﹐九鳥曰鳩﹐十鳥曰﹐拙者莫如鳩﹐巧者莫如鶻﹐鵲見蛇則噪而賁﹐孔見蛇則宛而躍﹐山禽之味多短﹐水禽之味多長﹐山禽之尾多修﹐水禽之尾多促﹐衡爲雀﹐虛爲燕﹐火爲鷮﹐亢爲鶴﹐鸛生三子一爲鶴﹐鳩生三子一爲鶚﹐鷹好峙﹐隼好翔﹐鳧好沒﹐鷗好浮﹐乾車斷舌則坐歌﹐孔雀拍尾則立舞﹐人勝之也﹐鸞入夜而歌﹐鳳入朝而舞﹐天勝之也﹐霜傅彊枝﹐鳥以武生者少﹐雪封枯原﹐鳥以文死者多﹐雀交不一﹐雉交不再﹐冠鳥性勇﹐帶鳥性仁﹐纓鳥性樂﹐鴺鳥不登山﹐鶮鳥不踏土諸條。其中有兩條爲楙所摘引﹐余亦不云無其文。則今所見者﹐又非楙所見之本矣。觀雕以周之諸語﹐全類《字說》﹐疑卽傳王氏學者所僞作﹐故陸佃取之。此本爲左圭《百川學海》所載﹐則其僞當在南宋之末﹐流傳已數百年。文士往往引用。姑存備考﹐固亦無不可也。

子野曰「鳥之屬﹐三百六十﹐鳳爲之長。」故始於此鳳者﹐羽族之長。

鳳雄凰雌。鳳﹐鴻前﹐麟後﹐蛇首﹐魚尾﹐龍紋﹐龜身﹐燕頷﹐雞喙﹐駢翼。首載徳﹐頂揭義﹐背負仁﹐心抱忠﹐翼夾信﹐足履正。小音鐘﹐大音鼓。不啄生艸﹐五采備舉。飛﹐則羣鳥從。出﹐則王政平﹐國有道。

亦曰瑞鶠。景純注《爾雅》云「瑞應﹐鳥也。雞頭﹐蛇頸﹐燕頷﹐龜背﹐魚尾﹐五彩色﹐髙六尺許。出﹐爲王者之嘉瑞。」《孝經》援神契曰「王者﹐王者徳及鳥獸﹐則鳳鳥翔。」

亦曰鸑鷟。鳳之小者﹐曰鸑鷟。五彩之文﹐三歲始備也。

羽族之君長也﹐鸞瑞鳥。鸞者﹐鳳鳥之亞。始生類鳳。久則五彩變易﹐故字從變。省禮斗威儀曰﹕天下太平安寧﹐則見。其音如鈴﹐巒巒然也。周之文物﹐大備法車之上﹐綴以大鈴﹐如鸞之聲也﹐後攺爲鑾。

一曰雞趣。顧野王《符瑞圖》曰「雞趣﹐王者有徳﹐則見。首翼赤﹐曰丹鳳﹔靑﹐曰羽翔﹔白﹐曰化翼﹔玄﹐曰陰翥﹔黃﹐曰土符。別五彩﹐而爲名也。」

鳳翥鸞舉﹐百羽從之。鸞鳳翔止﹐百鳥皆從也﹐以類化。

鳳靡鸞吪﹐百鳥瘞之。鳳死﹐曰靡。鸞死﹐曰吪。禽鳥啄土﹐以瘞藏之。

慈鳥反哺。慈鳥曰孝鳥﹐長則反哺其母﹐大嘴鳥否。

白脰鳥不祥。鳥之白脰者﹐西南人謂之鬼雀。鳴﹐則凶咎。

巨喙鳥善警。鳥之巨嘴者﹐善避矰弋彈射。曰善警。

哀鳥吟夜。鳥之失雄雌﹐則夜啼。

鷙鳥之善搏者﹐曰鶚。鶚大﹐人見而悚愕也。

竊玄曰雕﹐色淺黑而大者﹐其羽能落鳥毛也。

鴆曰鵕。鷹色蒼黃﹐謂之鴘。《廣雅》曰「鴘鷹二歲﹐色也。鷹生二歲﹐始擊也。」

骨曰鶻﹐瞭曰鷂。能遠視也。瞭目﹐明白音了。

展曰鸇﹐展風也。向風搖翅﹐其回迅疾。狀類雞。色靑﹑搏燕鷽食之。《左傳》云「若鷹鸇之逐鳥雀。」

奪曰鵽。如鸇﹐而小者。其脰上下亦取鳥雀﹐如攘奪也。

王鴡﹐鴡鳩﹐魚鷹也。《毛詩》曰「王鴡﹐摯而有別﹐多子。」江表人呼以爲魚鷹。雌雄相愛﹐不同居處。詩之《國風》﹐始《關睢》也。

亦曰白鷖。鷖之色白者﹐亦曰白鷢。狀如鷹﹐尾上白也。雉介﹐鳥也﹐善搏鬥也。

亦曰鳩。《爾雅》曰「雉絕有力奮。」

五彩備﹐曰翚。《爾雅》曰「伊洛而南﹐素質﹐五采皆備。成章﹐曰翚。江淮而南﹐靑質﹐五采皆備﹐成章﹐曰鷂。言其毛色光輝也。《周禮》後﹐六服一﹐曰翚衣。取其雉性介而守﹐以比後徳也。

亦曰夏翟。《書》曰羽畎。夏翟雉尾至夏﹐則光鮮也。

亦曰鷂雉。靑質﹐五采﹐解見上注。

朱黃曰鷩雉。背毛黃﹐腹毛赤﹐頸毛綠而鮮明。《周禮》鷩冕﹐取此。

白曰鵫雉。江東呼曰白雄。

玄曰海雉。羽毛純黑﹐亦善斗。生海中山島上。

首有彩毛﹐曰山雞。山雉﹐長尾﹐尢珍獲之。林木之森郁者﹐不入﹐恐觸其尾也。雨﹐則避於巖石之下﹐恐濡濕也。久雨﹐亦不出而求食﹐死者甚眾。

頸有彩囊曰避株。雉屬﹐出華嶽及盛山中﹐晴暘則頸出彩色作囊。遇樹木﹐則避之。故曰避株。任昉曰﹐亦名吐綬鳥。

背有采羽曰翡翠。狀如﹐而色正碧﹐鮮縟可愛。飲啄於澄瀾洄淵之側。尢惜其羽﹐日濯於水中。今王公之家以爲婦人首飾。其羽值千金。

腹有采文臼錦雞。狀如鳩鴿﹐膺前五色如孔雀羽。出南詔越山中﹐歲采捕之﹐爲王冠服之飾。

鳲鳩﹑戴勝﹐布谷也。揚雄曰「鳲鳩﹑戴勝生樹穴中﹐不巢生。」《爾雅》曰「皂鴔﹐戴鵀。」鵀卽首上勝也。頭上尾起﹐故曰戴勝。而農事方起﹐此鳥飛鳴於桑間﹐云五穀可布種也﹐故曰布谷。《月令》曰「戴勝降於桑﹐一名桑鳩﹐仲春鷹所化也。」

亦曰鴶鵴。鳴自呼。

亦曰獲谷。江東呼爲獲谷。﹝見揚雄《方言》﹞春耕候也﹐云此鳥鳴時﹐耕事方作。農人以爲候。

倉鶊﹐黧黃﹐黃鳥也。今謂之黃鶯﹑黃鸝是也。野民曰黃栗畱。語聲轉耳﹐其色黧而黃﹐故名黧黃。《詩》云「黃鳥﹐以色呼也。」

亦曰楚雀﹐北人呼爲楚雀。

亦曰商庚﹐夏蠶候也。云此鳥鳴時蠶事方興﹐蠶婦以爲候。對上文也。

雞鷽惡其類。雞與山鵲惡其類﹐相值則搏。鷽﹐狀類鵲﹐長尾﹐丹嘴。

鴛鴦﹑玄鳥愛其類。鴛鴦﹐匹鳥也。玄鳥﹐燕也。二鳥朝倚暮偶﹐愛其類也。

鳱﹐以水言﹐自北而南。鳱音雁﹐隋陽鳥也。冬適南方﹐集於江幹之上。故字從幹。

斥﹐以山言﹐自南而北﹐斥亦音雁。中春寒盡﹐雁始北向。燕代尙寒﹐猶集於山陸岸谷之間﹐故字從斥。

鶴﹐以聲交而孕。雄鳴上風﹐雌承下風﹐而孕。

鵲以音感而孕。鵲。幹鵲也﹐上下飛鳴則孕。

白鷁相胝而孕。雄雌相視而孕。

睛交而孕。狀類鳧而足髙﹐相視﹐而睛不眩轉﹐孕而生雛。

鸛﹐巂周﹐子規也。啼必北響。《爾雅》曰「巂周﹐甌越間曰怨鳥。夜啼達旦﹐血漬艸木﹐凡鳴皆北向也。」

江介曰子規﹐啼苦則倒懸於樹﹐自呼曰謝豹。

蜀右曰杜宇﹐望帝杜宇者﹐蓋天精也。李廣《蜀志》曰「望帝稱王於蜀時﹐荊州有一人化從井中出﹐名曰鱉靈。於楚身死﹐屍反溯流上至汶山之陽﹐忽復生﹐乃見望帝﹐立以爲相。其後巫山龍鬥﹐壅江不流﹐蜀民墊溺﹐鱉靈乃鑿巫山﹐開三峽﹐降邱宅﹐土民得陸居。蜀人住江南﹐羌住城北﹐始立於柵﹐周三十里。令鱉靈爲刺史﹐號曰西州。後數歲﹐望帝以其功髙﹐禪位於鱉靈﹐號曰開明氏。望帝修道處西山﹐而隱化爲杜鵑鳥﹐或云化爲杜宇鳥﹐亦曰子規鳥。至春則啼﹐聞者淒側。

隋陽越雉﹐鷓鴣也。飛必南翥。《廣志》云「鷓鴣似雌雉飛﹐但䢐南不北也。」晉安曰﹐懷南《異物記》云「鷓鴣」白黑成文﹐其鳴自呼﹐象小雉﹐其志懷南不北䢐也。江左曰逐穩。《古今注》曰「南方有鳥名鷓鴣﹐向南飛﹐畏霜露﹐早與暮稀出。有時夜棲則以樹葉覆其背﹐燕人亦不知有此鳥也。」

鶡﹐毅鳥也。毅不知死。狀類雞﹐首有冠﹐性敢於斗﹐死猶不置﹐是不知死也。《左傳》﹕鶡冠﹐武土戴之﹐象其勇也。

鷗﹐信鳥也。信不知用。鷗﹐水鳥﹐如鶬鶊而小﹐隨潮而翔﹐迎浪蔽日﹐曰信鷗。鷗之別類羣鳴﹐喈喈優優﹐隨大小潮來也。食小魚﹑蝦蝡之屬。𨿽潮至則翔﹐水向以爲信﹐反爲鷙鳥所擊﹐是知信﹐而不知所以自害也。

鷸有文而貪。鷸﹐狀類鷰﹐紺色﹐錯出有文色。水際伺蚌出﹐啄而食之﹐反爲蚌所持﹐死水中。不知所食以爲害。《左傳》曰「好聚鷸冠是也。」

鳶不擊而貪。鳶﹐鴟也。不善搏擊﹐貪於攫肉也。《詩》曰「鳶飛戾天。」鮑照曰「寒鴟嚇雛。」

鵜志在水。鵜鶘﹐水鳥也。似鶚﹐而大喙。長尺餘﹐頷下有胡如大囊﹐受數升。湖中取水以聚羣魚﹐候其竭涸﹐奄取食之。一名淘河。《詩》曰「維鵜在粱﹐志在水也。」

鴷志在木。《爾雅》曰「鴷斫木﹐鳥巢木中。嘴如錐﹐長數寸。常斫樹﹐食蠹虫。喙振木﹐虫皆動也。」

鳩拙而安。鳩。鳲鳩也。《方言》云「蜀謂之拙鳥﹐不善營巢﹐取鳥巢居之﹐𨿽拙而安處也。雄呼晴﹐雌鳴陰。」

鷦巧而危。鷦眇﹐桃雀也。狀類黃雀而小﹐燕人謂之巧婦﹐亦謂之女匠。江東人呼爲蘆虎。喙尖﹐取茅秀爲巢。刾以縑麻﹐若紡績爲巢。或一房﹐或二房﹐懸於蒲葦之上﹐枝折巢敗。巧而知所托。

鳧鶩之雜。鳧鶩﹐鴨屬﹐色不純正﹐故曰雜矣。

鷴鷺之潔。白鷴﹐似山雞而色白﹐行止閒暇。

鶗鳺鳴而艸衰。《爾雅》謂之鵙。鵙伯勞也。狀似鶷葛而大。《左傳》謂之伯趙。《方言》曰「孤雞鳴則艸衰。」

澤雉啼而麥齊。澤雉如商庚﹐春季之月始鳴。麥平隴也。

風翔則風。風禽﹐鳶類。越人謂之風伯﹐飛翔﹐則天大風。

雨舞則雨。一足鳥﹐一名商羊。字統曰「商羊」。一名雨天﹐將雨則飛鳴。孔子辯之子齊庭也。

霜蜚則霜。鷫鸘﹐鳥名﹐其羽可爲裘﹐以辟寒。鷫鸘飛﹐則隕霜。

露翥則露。露禽﹐鶴也。子野鼓琴﹐玄鶴來舞。露下﹐則鶴鳴也。鶴之馴養於家庭者﹐飲露則飛去。

林鳥朝嘲。林鳥﹐朝之將翔也﹐聚而噍啁。

水鳥夜嘢﹐山鳥巖棲。山巖之鳥﹐多不巢。

原鳥地處。阿鹽鳥之屬是。

靈鵲兆喜。鵲噪則喜生。

怪鵬塞耳。一名休鶹。《廣雅》曰「江東呼爲怪鳥﹐聞之多禍﹐人惡之﹐掩塞耳矣。」

鴽鶉野則義﹐豢則搏。《月令》曰「田鼠化鴽。關東謂之鶉﹐蜀隴謂之循。在田得食鳴相呼﹐夜則羣飛。晝則艸伏。馴養之以見食相搏鬥也。

水鶩澤則羣﹐擾則逐。鶩﹐野鴨也。飛止大澤之中﹐羣處。旣豢﹐擾之惡其族類﹐而相逼逐也。

鸚鵡摩背而喑。鸚鵡出隴西﹐能言鳥也。人以手撫拭其背﹐則喑啞矣。

鴝鵒剔舌而語。《山海經》謂之者鵒﹐今人育其雛﹐以竹刀剔舌本﹐教之言語。謝尙能做鴝鵒舞。

扶老彊力。《古今注》云「扶老﹐禿鶖也。狀如鶴﹐大者髙七﹑八尺﹐善與人鬥﹐好啖蛇脯。羞食之﹐益人气力﹐走及奔馬也。」

﹣

鶺鴒友悌﹐雀屬也。《爾雅》曰「鶺鴒雍渠。」《毛詩》曰「水鳥也﹐大雀髙尺﹐尖尾﹐長喙﹐頸黑靑灰色﹐腹下正白。飛則鳴﹐行則搖。」又曰「脊令」。《詩》曰「脊令在原﹐兄弟急難。鶺鴒共母者﹐飛鳴不相離。」詩人取以諭兄弟相友之道也。

采寮雍雍﹐鴻儀鷺序。鴻雁屬﹐大曰鴻﹐小曰雁﹐飛有行列也。鷺﹐白鷺也﹐小不逾大﹐飛有次序﹐有百官縉紳之象。詩以振鷺比百寮﹐雍容諭朝美。《易》曰「鴻漸於幹於磐﹐聖人皆以鴻鷺之羣擬官師也。」

鷃雀啁啁﹐下齊眾庶。鷃﹐籬鷃也﹐雀屬﹐眾人之象言多也。

鷯鶉﹐雄鶛牝庳。鷯﹐雀也﹐鶉也﹐二鳥皆雄者足髙﹐雌者足短。

鳩鵽﹐雌前雄後。鳩﹐鳲鳩也﹐鵽大如鴿生。關西﹐爲鳥憨急。二鳥雌飛則隨﹐雌止則止﹐雌常在前也。

鷇將生﹐子呼母應。鳥伏卵將成﹐子鳴於鷇﹐母應之。雛旣生﹐母呼子應。鳥卽雛﹐母呼則子應之。

班鳴辧鵴。班﹐次序也。凡哺子﹐朝從上下﹐暮從下上。他鳥皆否。

梟鴟害母。梟在巢﹐母哺之。羽翼成﹐啄母目﹐翔去也。

舒雁鳴前後和。舒雁飛﹐成行也。雌前呼﹐雄後應也。

羣棲﹐獨警。夜棲川澤中﹐千百爲羣﹐有一雁不瞑。以警眾也。

復卵。則鸛入水。鸛﹐水鳥也。伏卵時﹐數入水﹐冷則不毈﹐取礜石周卵以助暖气。故方術家以鸛巢中礜石爲眞物也。

鵝﹐月逆月。伏卵則向月﹐取其气助卵也。宵鳸司夜﹐行鳸主晝。

雄翼掩左﹐雌羽掩右。《爾雅》曰「鳥雌雄不可別者﹐以翼右掩左﹐雄﹔左掩右﹐雌。」

物食長喙。食物之生者﹐皆長喙﹐水鳥之屬也。

谷食短咮。鳥食五穀者﹐喙皆短。

搏則利嘴。鳥善搏鬥者利嘴。

鳴則引吭。善啼鳴﹐頸長也。

毛協四時。春則毛弱﹐夏則稀少而攺易﹐秋則刷理﹐冬則更生細毛自溫。

色合五方。倉鷹之屬以象東方木行﹐朱鳥之屬以象南方火行﹐黃鳥之屬應土行﹐以象西方金行﹐玄鳥之屬以象北方水行。

羽物變化轉時令。仲春之節﹐鷹化爲鳩。季春之節﹐田鼠化爲鴽。仲秋之節﹐鳩復化鷹。季秋之節﹐雀人大水﹐化爲蛤。孟冬之節﹐雉入水化爲蜃。《淮南子》曰「鱉化爲鶉﹐鶉化爲鸇﹐鸇化爲布谷﹐布谷復爲鷂。順節令以變形也。

乾道始終﹐以成物性。生物者﹐乾之始﹔成物者﹐乾之終。隨時變化﹐成就萬物之性也。

