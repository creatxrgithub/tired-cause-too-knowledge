菌譜宋陳仁玉

提要菌譜

提要

《菌譜》一卷﹐宋陳仁玉撰。仁玉字碧棲﹐臺州仙居人。擢進士第。開慶中官禮部郎中﹐浙東提刑﹐入直敷文閣。嘉定中重刊《趙淸獻集》﹐其序卽仁玉所作。其事迹則無考矣。是編成於淳佑乙巳。前有自序。案葉夢得《避暑錄話》曰﹕四明﹑溫﹑臺山谷之間多產菌。又周密《癸辛雜識》曰﹕天臺所出桐蕈﹐味極珍﹐然致遠必漬以麻油﹐色味未免頓減。諸謝皆臺人﹐尢嗜此品﹐乃並舁桐木以致之﹐旋摘以供饌。是南宋時臺州之菌爲食單所重﹐故仁玉此譜備述其土產之名品。曰合蕈﹐曰稠膏蕈﹐曰栗殼蕈﹐曰松蕈﹐曰竹蕈﹐曰麥蕈﹐曰玉蕈﹐曰黃蕈﹐曰紫蕈﹐曰四季蕈﹐曰鵝膏蕈﹐凡十一種。各詳所生之地﹐所采之時﹐與其形狀色味﹐然不及桐蕈﹐則未諭其故也。案《爾雅釋艸》曰﹕中馗菌。郭璞注曰﹕地蕈也。《呂氏春秋》稱和之美者﹐越駱之菌。是菌自古入食品。然爲物頗微﹐類事者多不之及。陳景沂《全芳備祖》僅載二條。存此一編﹐亦博物之一端也。末附解毒之法﹐以苦茗白礬勻新水咽之﹐與張華《博物志》﹑陶宏景《本艸注》以地漿治之者法又不同﹐可以互相參證﹐亦有裨於醫療焉。

芝﹑菌﹐皆气出也。靈華三秀﹐稱瑞尙矣。朝菌晦朔﹐莊生訕之。至若儔其食品﹐古則未聞。自商山茹芝﹐而五臺天花亦甲。羣彚仙居介臺括叢山入天仙靈所﹐宮爰產異菌。林居巖棲者﹐左右芼之。固黎莧之至腴﹐蒓葵之上瑞﹐比或以羞王公登玉食自有此山卽有此菌未有此遇也。遇不遇無預菌事﹐繄欲盡菌之性而究其用﹐第其品作《菌譜》。

淳佑乙巳秋九月山人陳仁玉序

合蕈

邑極西韋羌山﹐髙夐秀異﹐寒極雪收﹐林木堅瘦。春气微欲動﹐土松芽活﹐此菌候也。菌質外褐色﹐肌理玉潔﹐芳薌韻味發釡鬲﹐聞百步外。蓋菌多種例柔美皆無香。獨合蕈香與味稱﹐𨿽靈芝天花無是也。非全徳耶﹐宜特尊之以冠諸菌。合蕈始名﹐舊傳昔嘗上進﹐標以臺蕈。上遙見誤讀﹐因承誤云。數十年來旣充苞貢﹐山獠得善價。率曝漧以售﹐罕獲生致。邑孟溪山中亦同時產﹐惟蕈柄髙無香气﹐土人以是別於韋羌焉。

稠膏蕈

邑西北孟溪山﹐窅邃深莫測。秋中山气重﹐霏雨零露浸釀﹐山膏木腴﹐蓓爲菌花﹐戢戢多生山絕頂髙樹杪。初如蘂珠﹐圓瑩類輕酥。滴乳淺黃白色﹐味尢甘勝。已乃傘張大幾掌﹐味頓渝矣。春時亦間生不能多﹐稠膏得名﹐土人謂稠木膏液所生耳。合蕈他邦猶或有之﹐此菌獨此邑此山所產﹐故尢可貴。鬻法當徐下鼎瀋﹐伺涫沸漉起。謹勿七撓﹐撓則涎腥不可食。性參和眾味而特全於酒﹐烹齊旣調﹐溫厚滑甘﹐雉尾蒓不足道也。或欲致遠﹐則復湯蒸熟貯之瓶罌﹐然其味去出山遠矣。

栗殻蕈

寒气至﹐稠膏將盡。栗殻蕈者﹐則其續也﹐尙有典刑焉。

松蕈

生松�﹝艸陰﹞﹐采無時。凡物松出無不可愛﹐松葉與脂﹑伏靈﹑琥珀皆松裔也。昔之遁山服食求長年者﹐捨松焉依。人有病溲濁不禁者﹐偶掇松下菌﹐病良已﹐此其效也。

竹蕈

生竹根﹐味極甘﹐當與筍通譜﹐而菌爲北阮矣。

麥蕈

多生溪邊沙壤松土中﹐俗名麥丹蕈。未詳﹐味殊美絕﹐類北方藦菇﹐蕈品最優銀。

玉蕈

生山中初寒時﹐色潔皙可愛﹐故謚爲玉。然作羮�﹝微﹐口代幾﹞韌﹐俗名寒蒲蕈。

黃蕈

叢生山中梔﹐郁黃色。俗名黃纉蕈﹐又有名黃�﹝犭屯﹞者﹐殊峭硬有味。

紫蕈

赬紫色﹐亦山中產。俗名紫富蕈﹐品爲下。

四季蕈

生林木中﹐味甘而肌理麄峭﹐不入品。

鵝膏蕈

生髙山﹐狀類鵝子﹐久乃傘開。味殊甘滑不謝﹐稠膏然與杜蕈相亂。杜蕈者﹐生土中﹐俗言毒蠚﹐气所成﹐食之殺人。甚美﹐有惡﹐宜在所黜。食肉不食馬肝﹐未爲不知味也。凡中其毒者﹐必笑解之。宜以苦茗雜白礬勺新水並咽之﹐無不立愈。因著之﹐俾山居者享其美而遠其害﹐此譜外意也。

