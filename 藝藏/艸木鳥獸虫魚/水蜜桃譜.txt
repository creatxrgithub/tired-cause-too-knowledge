水蜜桃譜

﹝淸﹞褚華

序

余至靑村之次月﹐蓋滬城卸篆之第四月也。吾園主人光祿李君以園桃見餉﹐且郵書一冊﹐曰﹕此亡友褚文學所輯《水蜜桃譜》也﹐君其序之。余惟柰出華陽﹐橊產頓遜﹐細棗以嵭嵣擅奇﹐文杏以蓬萊名種﹐莫不疏陸璣﹑狀嵇含﹐第《七發》之林﹐備《三都》之賦。是以《橘錄》詳於彥直﹐《荔賦》序於九齡﹐子建作都蔗之詩﹐孝威有林檎之啟。若其求種度索﹐稟精玉衡﹐晉則華林選植﹐唐則康居入貢。秣陵以桃葉名江﹐伊闕以桃林爲塞﹐蕡如之盛﹐紀載備矣。水蜜一種﹐志乘未詳﹐然冀北有肅寧之產﹐山左有肥城之沃。僕車轍所至﹐甘芳用饗﹐江南之美﹐滬城爲最。文學剖晰種類﹐體驗生植﹐著述之暇﹐作爲斯譜﹐簡而有法﹐質而不俚。類橐駝《種樹》之書﹐有楊泉《物理》之論。美哉﹐其虞衡方物流亞歟﹗光祿珍此祕文﹐將付剞劂﹐庶幾《西京雜記》﹐並珍漢苑之縹梨﹐《北夢瑣言》﹐非止趙家之檽棗云爾。

嘉慶十八年歲次癸酉秋八月﹐錢唐陳文述序於靑村官舍之池西小榭。

水蜜桃﹐前明時出顧氏名世露香園中﹐以甘而多汁﹐故名水蜜。其種不知所自來﹐或云自燕﹐或云自汴。然橘逾淮而化枳﹐梅渡河而成杏﹐非土腴水活﹐豈能爲遷地之良乎﹗則謂桃爲邑產也﹐亦無不可。

露香園﹐自顧氏衰後爲演火器所﹐俗謂之九畝地。園之水石猶有存者﹐而夭夭蓁蓁實無一株矣。今桃之最佳者﹐產黃泥墻李氏吾園﹐次者產右營遊擊署北﹐與露香接壤﹐下者產西門城濠及諸處散種者。

花千葉者不結實﹐水蜜桃花𨿽單瓣﹐其艷過於常桃也。春時﹐花彌望不絕﹐傾城士女咸往遊賞﹐靚妝艷服者相繼於道﹐人比之鄧尉梅﹐盤山杏﹐幼聞先君子云﹐每淸明在二月﹐其花開於節前﹐先花後葉﹐在三月﹐其花開於節後﹐花葉並放﹐驗之信然。

種法﹐用枝上自熟桃連肉埋糞地中﹐尖頭向上﹐止須覆土尺餘。太深﹐則不出爆。芽長時﹐宜帶土移栽別地﹐然後接換。如不接換﹐則結實小而味稍劣﹐邑謂之直腳水蜜桃。

樹生二三年可接﹐多在春分前﹑秋分後。離樹根一二尺許鋸去﹐以快刀修光﹐使不沁水。又向靠皮帶膜處﹐從上切下一寸餘﹐卻以水蜜桃東南北枝兩邊削作馬耳狀者﹐在口中噙熱插下﹐用紙封固﹐外塗以泥﹐再加篛葉護之﹐待其活後﹐乃去篛葉之縛﹐聽其所封之泥與紙漸漸自脫。

樹旣活﹐其根又生嫩枝﹐急宜截去。否則接枝無力﹐而不能暢達﹐如任其自生﹐則所結實還爲本質﹐而接枝悴矣﹐古法云﹐當以兩枝接一本﹐活後乃擇其弱者﹐剪去一枝。今種桃者或不盡然。

凡果木結實時﹐宜乎澆灌﹐獨水蜜桃結實時灌之﹐其實卽落。𨿽遇大旱之年﹐經月不雨﹐亦不灌水。枝葉憔悴﹐或有用薄河泥壅蓋根下。可異者經赤日之後﹐旋遇傾盆大雨則不妨﹐性所獨也。

種桃之家﹐有樹連數十畝﹐苟遇淫雨﹐其根易爛﹐故卑濕者中多爲溝以瀉水。諺云「種李宜稀﹐種桃宜密。」夫密者﹐謂成行列而枝不相礙﹐非交柯接葉之謂也。

結實熟時﹐至早須交立秋節﹐遲則處暑。遲早不過二十日後卽自落﹐不能至白露者。或前或後者﹐均非水蜜桃也。

桃皮甚緊﹐數年以後﹐樹旣壯盛﹐則膏脈易枯﹐須以刀劃破流出﹐便能久活﹐或云﹐桃根托地較他果獨淺﹐故年遠輒枯。法以初生時﹐將樹砍去﹐次年俟發芽時又砍﹐砍至三次﹐則根入地深而耐久矣。倘以此根接水蜜當更佳耳。

桃狀白毛圓底者佳﹐若髙低不整﹐卽不內蛀﹐其核必分開﹐味亦稍減。

桃色微黃如建蘭花﹐其尖略有紅暈﹐香亦類之﹐味則與名相稱。惟枝上熟者﹐色香味俱好。若采以餉遠﹐乃用半生者﹐以桃葉厚鋪小竹籠中貯之﹐約其地之遠近﹐爲桃之生熟。到時或不致爛壞﹐然色香俱減。

桃性𨿽喜幹惡濕﹐獨臨流者實大而味美﹐謂之映水桃﹐色香味倍足。

樹有花多﹐其實必小﹐花少﹐其實必多。凡果皆然﹐不獨桃也。若本已老而結實漸小者﹐其甜倍於新接所生。此惟種桃之家知之﹐買者以大爲貴而已﹐然大者斤不過三枚。

桃至甚熟時﹐可以剝皮食之。食時香气逆鼻﹐甘漿濺手﹐其消暑解渴過於瓜李。蓋性至純粹﹐食之無腹瀉作痛病也。他處人或云「桃旣熟﹐可以銀管噏其汁至盡。」或云「蒸熟始然。」其說皆謬。

桃有紅暈散布如小圈一綫者﹐名鵝毛管﹐俗謂聞雷震則生此斑﹐皆甚重之。其實每樹只一二見點綴其上﹐稍可助嬌﹐非其種使之然也。其或有紅色如霞气漫布者﹐味不甚美﹐又有純黃白色者﹐品出其上﹐而俗謂非眞水蜜桃。

其因風雨驟過﹐從枝上墮下者﹐生食亦甜。或以絮裹藏器中而後熟﹐謂之窟桃﹐如以窟罨物而釀成之也﹐若桃旣熟從枝上采得﹐則謂之樹頭熟﹐非生與窟熟可比。

桃有雨後塵污者﹐始以水洗淨﹐否則止以細布拭之﹐卽可入口。豪侈者或以無餡饅頭﹐乘熱揩去其毛﹐每食用兩器並置席間﹐或誤食饅頭﹐傳爲笑柄。然亦失以賤雪貴之義矣。

食之吐出核上凹凸處﹐皆光如刻畫﹑淨如洗剔者﹐毛桃也。水蜜桃其肉粘核不脫﹐卽含咀太苛﹐亦有紅絲縷縷﹐絕似苔之垂水涯然﹐食桃者以此爲辧。

凡有蛀虫累累枝上﹐以多年油篝燈掛之﹐其虫自落。若實中生虫﹐則以煮豬首淡汁﹐俟冷澆樹﹐可以辟蛀。近日種桃家不行此法﹐梅雨後枝葉生虫﹐倩傭提取﹐頗辛苦﹐交小暑方止﹐實中之虫聽其自然﹐俗云十桃九蛀﹐皮有黑斑一點﹐卽有虫盤踞皮內。蓋虫由肉生非自外入。

桃樹枝柔條弱﹐實繁日重﹐用竹扶持﹐以免風雨飄搖﹐亦種桃家珍愛之道。

桃性耐肥﹐上半年澆灌﹐宜在正月﹐凡桃六月亦可。惟水蜜桃尙未落實﹐須至采後也。余則自七月至十二月﹐皆可澆灌﹐或有乍經移植接換﹐當俟其性定乃糞﹐或遲或速﹐或多或少﹐斟酌盡善是在抱甕者。

桃接本不過十年﹐故有老梅而無老桃。種桃家歲必代接﹐每樹必有一二年實盛者﹐俗謂之當家樹。過此結實漸少﹐本亦蛀凋矣。今種之不斷者﹐全在接本。

跋

僕來申江三載﹐吾園主人筍香光祿﹐屢以園桃相惠﹐覺色香味俱勝﹐顧未及究其妙也。丙子秋日﹐讀文洲褚君《水蜜桃譜》﹐旨哉﹗體物之精﹐此其一斑矣﹐粵自《艸木》著嵇含之狀﹐《虞衡》成範氏之編﹐《種樹》傳自橐駝﹐《杜陽》作於蘇鶚﹐載披往冊﹐具數《羣芳》。文學以瑰博之才﹐究心物理﹐光祿以典墳之暇﹐搴勝林泉。每當紅雨一蹊﹐綠云半塢﹐景宜春而鶴唳﹐花夾水以魚噞﹐浮蟻飛觴﹐雕龍擊缽﹐名葩勝境﹐如入武陵﹐洎乎灼灼花闌﹐離離子實﹐則又華林嘉植﹐廬嶺仙株﹐未足儷此芬芳﹐方其馨美也。蓋其名標水蜜﹐種出露香﹐接也以時﹐翦之有法﹐風土說黃泥之產﹐雷聲催紅暈之斑﹐異瓜田之注水﹐殊李下之稀行。早無過乎立秋﹐遲不逾於處暑﹐色侔蘭瓣﹐質染微黃﹐潤飫瓊漿﹐葉鋪嫩綠。文洲補楊泉之論﹐搜度索之珍﹐無論磅磄山之樹百圍﹐吐谷渾之實一甕﹐事同耳食﹐味豈身嘗。卽肥城沃於岱東﹐深州珍於冀北﹐驅車所歷﹐志乘曾稽。而玆桃遷地弗良﹐嘉名肇錫。侯殊雁熟﹐小摘秋林﹐釀奪蜂房﹐猜分崖蜜。庶幾婆娑嘉蔭﹐咀嚼寒漿。圖合寫生﹐不數荔枝之譜﹐甘能流頰﹐如披橄欖之吟。則滬瀆之桃﹐不特爭美於語兒之梨﹐義塘之瓜﹐貝邱之葡萄。而光祿選樓灑翰﹐撫小啟於林檎﹐春渚題襟﹐續新詞於宮蔗﹐將覽斯譜也﹐更足以藻鏡林漵﹐標領芳華云爾。

嘉慶丙子立秋後四日﹐古吳蔣超曾跋於滬讀講捨。

跋

水蜜桃甘而多汁﹐爲上海土產。佳果產於顧氏露香園者﹐尢名聞遐邇。相傳其種出自大同桃﹐說載華亭章鳴鶴《谷水舊聞》。淸初顧氏衰微﹐名園鞠爲茂艸﹐然佳種未絕﹐猶廣栽於城西南隅之黃泥墻。乾嘉時﹐光祿寺典簿李筠嘉別業吾園所產﹐亦負盛名。道鹹以降﹐植桃區域漸盛於城外小木橋及龍華一帶浦濱﹐故有龍華水蜜桃之稱。然種漸變﹐味亦漸遜。今則產地更移至龍華西南之長橋附近﹐眞種之水蜜桃已不可復得。其幸而存者﹐惟褚文洲先生之一譜﹐尙足爲掌故之談助耳。

民國二十四年眷﹐上海通社識。

