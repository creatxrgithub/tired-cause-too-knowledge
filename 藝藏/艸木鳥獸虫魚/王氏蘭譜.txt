王氏蘭譜

﹝宋﹞王貴學撰

窗前有艸﹐濂溪周先生蓋達其生意﹐是格物而非玩物。予及友龍江王進叔﹐整暇於六籍書史之餘﹐品藻百物﹐封植蘭蕙﹐設客難而主其譜﹐擷英於榦葉香色之殊﹐得韻於耳目口鼻之表﹐非體蘭之生意不能也。所稟旣異﹐所養又充﹐進叔資學亦如斯蘭﹐野而巖谷﹐家而庭階﹐國有臺省﹐隨所置之﹐其房無斁﹐夫艸可以會仁意﹐蘭豈一艸云乎哉﹖君子養徳﹐於是乎在﹐淳佑丁未孟春戊戌蒲陽葉大有序。

萬物皆天地委形﹐其物之形而秀者﹐又天地之委和也。和气所鍾﹐爲聖爲賢﹐爲景星﹑爲鳳凰﹑爲芝艸。艸有蘭亦然﹐世稱三友﹐挺挺花卉中。竹有節而嗇花﹐梅有花而嗇葉﹐松有葉而嗇香﹐惟蘭獨並有之。蘭﹐君子也。飡霞飲露﹐孤竹之淸標﹔勁柯端莖﹐汾陽之淸節﹔淸香淑質﹐靈均之潔操。韻而幽﹐妍而淡﹐曾不與西施同其等伍﹐以天地和气香之也。予嗜焉成癖﹐志學之暇感於心﹐服於身﹐復於聲譽之間﹐搜求五十餘種而徧植之。客有謂予曰「此身本無物﹐子何取以自累﹖」予應之曰「天壤間萬物皆寄爾﹐耳聲之寄﹐目色之寄﹐鼻臭之寄﹐口味之寄﹐有耳目口鼻而欲絕夫聲色臭味﹐則天地萬物﹐將無所寓其寄矣。若總其所以寄我者而爲我有﹐又安知其不我累耶﹖」客曰「然。」遂譜之﹐淳佑丁未龍江王貴學進叔敬書

○品第之等

涪翁曰「楚人滋蘭九畹﹐植蕙百畝﹐蘭少故貴﹐蕙多故賤。」予按﹕本艸﹐薰艸亦名蕙艸。葉白﹐蕙根曰薰﹐十二畝爲畹﹐百畝自是相等。若以一干數花而蕙賤之非也﹐今均目曰蘭﹐天下深山窮谷﹐非無幽蘭﹐生於漳者﹐旣盛且馥﹐其色有深紫﹑淡紫﹑眞紅﹑淡紅﹑黃白﹑碧綠﹑魚魫﹑金錢之異﹐就中品第﹐紫蘭陳爲甲﹐吳潘次之。如趙如何如大小張淳監糧趙長秦﹝峽州邑名﹞紫蘭景初以下﹐又其次。而金稜邊爲紫袍奇品﹐白蘭竈山爲甲﹐施花惠知客次之﹐如李如馬如鄭如濟老十九蕊黃八兄周染以下﹐又其次。而魚魫蘭爲白花奇品﹐其本不同如此。或得其人﹐或得其名﹐其所產之異其名﹐又不同如此。

○灌漑之候

涪翁曰「蘭蕙叢生﹐蒔以沙石﹐則茂﹔沃以湯茗﹐則芳。」予於諸蘭非愛之大過﹐使之碩而茂﹐密而蕃﹐蒔沃以時而已。一陽生於子﹐根荄正稚﹐受肥尙淺﹐其澆宜薄﹐南薰時來﹐沙土正漬﹐嚼肥滋多﹐其澆宜厚。秋七八月預防水霜﹐又以濯魚肉水或穢腐水﹐停久反淸﹐然後澆之。人力所至﹐蓋不萌者寡矣。

○分拆之法

予於分蘭次年﹐才開花卽剪去﹐求養其气而不泄爾。未分時﹐前期月餘﹐取合用沙﹐去礫揚塵﹐使糞夾和﹝鵝糞爲上﹐他糞勿用﹞。曬漧儲久﹐逮寒露之後﹐擊碎元盆﹐輕手解拆。去舊蘆頭﹐存三年之穎﹐或三穎四穎作一盆﹐舊穎內﹐新穎外﹐不可太髙﹐恐年久易隘。不可太低﹐恐根局不舒。下沙欲疏而通﹐則積雨不漬﹔上沙欲細而潤﹐則泥沙順性。𨿽橐駝復生﹐無易於此。

○泥沙之宜

世稱花木多品﹐惟竹三十九種﹐菊有一百二十種﹐芍藥百餘種﹐牡丹九十種﹐皆用一等沙泥。惟蘭有差﹐夢良魚魫﹐宜黃淨無泥瘦沙﹐肥則腐。吳蘭仙霞﹐宜粗細適宜赤沙﹐澆肥。朱李竈山﹐宜山下流聚沙。濟老惠知客馬大同大小鄭﹐宜溝壑黑濁沙。何趙蒲許大小張金稜邊﹐則以赤沙和泥種之。自陳八斜夕陽紅以下﹐任意用沙﹐皆可。須盆面沙燥﹐方澆肥﹐平常澆水亦如之。而澆水時與澆肥異﹐肥以一年三次澆﹐水以一月三次澆﹐大暑又倍之。此封植之法﹐受養之地﹐靖節菊﹐和靖梅﹐濂溪蓮﹐皆識物眞性。蘭性好通風﹐故臺太髙衝陽﹐太低隱風﹐前宜向離﹐後宜背坎﹐故迎南風而障北吹。蘭性畏近日﹐故地太狹蔽气﹐太廣逼炎﹐左宜近野﹐右宜依林﹐欲引東而避西照﹐炎烈陰之﹐凝寒曬之﹐蚯蚓蟠根﹐以小便去之。枯蠅點葉﹐以油湯拭之。摘莠艸﹐去蛛絲﹐一月之內﹐凡數十周﹐伺其側﹐眞怪識之。橘逾淮爲積﹐貉逾汶則死。余每病諸蘭肩載外郡﹐取憐貴家﹐旣非土地之宜﹐又失蒔養之法﹐久皆化而爲茅﹐故以得活萌。貽諸同好君子﹐倘如鄙言﹐則紉爲裳﹐揉爲漿﹐生意日茂﹐奚九畹而止。

○紫蘭

陳夢良有二﹐種一紫﹐幹一白。幹花色淡紫﹐大似鷹爪﹐排釘甚疏。壯者二十餘萼﹐葉深綠﹐尾微焦而黃﹐好濕惡燥﹐受肥惡濁﹐葉半出架而尙抽﹐蕊幾與葉齊而未破。昔陳承議得於官所而奇之﹐陳夢良字也﹐棄之雞柵傍﹐一夕吐萼二十五﹐與葉俱長三尺五寸有奇﹐人寶之曰「陳夢良﹐諸蘭今年懶爲子﹐去年爲父﹐越去年爲祖﹐惟陳蘭多缺祖﹐所以價穹。」其葉森潔﹐狀如劍脊﹐尾焦﹐眾蘭頂花皆並俯﹐惟此花獨仰﹐特異於眾。

吳蘭﹐色深紫﹐向吾得於龍巖﹝漳州縣名﹞鐵礦山鐵叢。石心而婉媚﹐葉之修綠冠諸品﹐得所養﹐則蕊歧生有二寸餘萼。性頗受肥﹐亭亭特特﹐隱然君子立乎其前。

仙霞﹐色深紫﹐花气幽芳﹐勁操特節﹐榦葉與吳伯仲﹐特花深耳。

趙十使卽師博﹐色淡﹐壯者十四五萼﹐葉色深綠﹐花似仙霞﹐葉之修勁不及之。﹝使一作四﹐博一作薄﹞

何蘭﹐壯者十四五萼﹐繁而低壓﹐冶而倒披﹐花色淡紫﹐似陳蘭﹐茅花幹壯而何則瘦﹐陳葉尾焦而何則否。或名潘蘭﹐有紅酣香醉之狀﹐經雨露則嬌困﹐號醉楊妃﹐不常發﹐似仙霞。

大張靑﹐色深紫﹐壯者十三萼﹐資勁質直﹐向北門張姓讀書巖谷得之。花有二種﹐大張花多﹐小張花少。大張幹花俱紫﹐葉亦肥瘦各勝﹐小張慳於發花。

蒲統領﹐色紫﹐壯者十數萼﹐淳熙間蒲統領引兵逐寇﹐忽見一所﹐似非人世﹐四周幽蘭﹐欲摘而歸﹐一老叟前曰「此處有神主之﹐不可多摘。」取數穎而歸。

陳八斜﹐色深紫﹐壯者十餘萼﹐發則盈盆﹐花類大張靑﹐幹紫過之﹐葉綠而瘦﹐尾似蒲下垂﹐紫花中能生者爲最﹐間有一葉雙花。

淳監糧﹐色深紫﹐多者十萼﹐叢生並葉﹐幹曲花壯﹐欹者如想﹐倚者如思。葉髙三尺﹐厚而且直﹐其色尢紫﹐大紫壯者十四萼﹐出於長秦﹐亦以邑名﹐近五六載﹐葉綠而茂﹐花韻而幽。

許景初﹐十二萼者﹐花色鮮紅﹐淩晨浥露﹐若素練輕茜﹐玉顏半酡。幹微曲﹐善於排釘。葉頗散垂﹐綠亦不深。

石門紅﹐其色紅﹐壯者十二萼﹐花肥而促﹐色紅而淺﹐葉𨿽粗亦不甚髙﹐滿盆則生﹐亦云趙蘭。小張靑色紅﹐多有八萼﹐淡於石門紅﹐花幹甚短﹐止供簪插。

蕭仲紅﹐色如褪紫﹐多者十二萼﹐葉綠如芳茅﹐其餘纖長﹐花亦離疏﹐時人呼爲花梯。

何首卒﹐色淡紫﹐壯者九萼﹐陳吳諸品未出﹐人爭愛之。旣出﹐其名亞矣。

林仲禮﹐色淡紫﹐壯者九萼﹐花半開而下視﹐葉勁而黃﹐一云仲美。

粉妝成﹐色輕紫﹐多者八萼﹐類陳八斜﹐花與葉亦不甚都。

茅蘭﹐其色紫﹐長四寸有奇﹐壯者十六七萼﹐粗而俗﹐人鄙之﹐是蘭結實﹐其破如綫﹐絲絲片片。隨風飄地輕生﹐夏至抽篦﹐春前開花。

金稜邊﹐出於長秦陳氏﹐或云東郡迎春坊門王元善家﹐本龍溪縣後林氏花﹐因火爲王所得﹐有十二三萼﹐幽香淩桂﹐勁節方筠﹐花似吳而差小。其葉自尖處分爲兩邊﹐各一綫許﹐夕陽返照﹐恍然金色。漳人寶之﹐亦罕傳於外﹐是以價髙十倍於陳吳﹐目之爲紫蘭奇品。

○白蘭

竈山﹐色碧﹐壯者二十餘萼﹐出漳浦﹐昔有煉丹於深山。丹未成﹐種其蘭於丹竈傍﹐因名。花如葵而間生並葉﹐榦葉花同色﹐萼修齊中有薤黃。東野朴守漳時﹐品爲花魁﹐更名碧玉幹﹐得以秋花﹐故殿於紫蘭之後。

濟老﹐色微綠﹐壯者二十五萼﹐逐瓣有一綫紅暈界其中﹐余絕髙﹐花繁則幹不能制﹐得所養則生。紹興間﹐僧廣濟修養窮谷﹐有神人授數穎蘭在山陰久矣﹐師今行果已滿﹐與蘭齊芳﹐僧植之巖下﹐架一脈之水漑焉﹐人植而名之﹐又名一綫紅﹐以花中界紅脈若一綫然。幹花與竈山相若﹐惟竈山花開玉頂下花如落﹐以此分其髙下﹐此花慳生蕊﹐每歲只生一。

惠知客﹐色潔﹐曰或向或背﹐花英淡紫﹐片尾微黃﹐頗似施蘭﹐其葉最茂﹐有三尺五寸餘。

施蘭﹐色黃﹐壯者十五萼﹐或十六七萼﹐淸操潔白﹐聲徳薰香﹐花頭頗大﹐歧幹而生。但花間未周下蕊半隨﹐葉深綠﹐壯而長﹐冠於諸品﹐此等種得之施尉。

李通判﹐色白﹐壯者十二萼﹐葉有劍脊﹐挺直而秀﹐最可人眼﹐所以識蘭趣者﹐不專看花﹐正要看葉。

鄭白善﹐色碧﹐多者十五萼﹐歧生過之﹐膚美體膩﹐翠羽金肩﹐花若懶散﹐下視其跗尢碧﹐交秋乃花﹐或又謂大鄭。

鄭少舉﹐色潔白﹐壯者十七八萼﹐鄭得之雲霄﹐葉勁曰大鄭﹐葉軟曰小鄭﹐散亂蓬頭﹐少舉葉朱﹐花一生則盈盆引於齊葉三尺﹐勁壯似仙霞。

仙霞﹐九十蕊﹐色白﹐鮮者如濯﹐含者如潤﹐始得之泰邑﹐初不爲奇﹐植之蕊多﹐因以名花﹐比李通判則過之。

馬大同﹐色碧﹐壯者十二萼﹐花頭肥大﹐瓣綠片多紅暈﹐其葉髙聳﹐幹僅半之。一名朱撫﹐或曰翠微﹐又曰五暈絲﹐葉散端直冠他種。

黃八兄﹐色潔白﹐壯者十三萼﹐葉綠而直﹐善於抽漧﹐頗似鄭花﹐多猶荔之十八娘﹐朱蘭得於朱僉判﹐色黃多者十一萼﹐花頭似開﹐倒向一隅﹐若虫之蠹﹐榦葉長而瘦。

周染﹐色白﹐壯者十數萼﹐葉與花俱類鄭而幹短弱﹝葉幹長者爲少﹐舉促而葉微黃者爲白﹐善幹短者爲周花﹞。夕陽紅色白﹐壯者八萼﹐花片𨿽白﹐尖處微紅者﹐夕陽返照﹐或謂產夕陽院東山因名。

云嶠﹐色白﹐壯者七萼﹐花大紅心﹐鄰於小張﹐以所得之地名。葉深厚於小張﹐淸髙亦如之。云嶠﹐海島之精寺也。

林郡馬﹐其色綠﹐出長泰﹐壯者十三萼﹐葉厚而壯﹐似施而香過之。

靑蒲﹐色白﹐七萼﹐挺肩露穎﹐似碧玉而葉低小﹐僅尺有五寸﹐花尢白﹐葉綠而小﹐直而修。

獨頭蘭﹐色綠﹐一花大如鷹爪﹐幹髙二寸﹐葉類麥門冬﹐入臘方薰馥可愛﹐建浙間謂之獻歲。一干一花而香有餘者﹐山鄕有之﹐間有雙頭﹐涪翁以一干一花而香有餘者蘭也。

觀堂主﹐色白﹐七萼﹐幹紅﹐花聚如簇﹐葉不甚髙﹐婦女多簪之。

名第﹐色白﹐七八萼﹐風韻𨿽亞﹐以出周先生讀書林﹝先生諱匡物﹐元和進士榜﹞。邦人以先生故。

魚魫蘭﹐一名趙蘭﹐十二萼﹐花片澄澈﹐宛似魚魫﹐折而沈之﹐無影可指。葉頗勁綠﹐顚微曲焉﹐此白蘭之奇品﹐更有髙陽蘭四明蘭。

碧蘭始出於葉﹝興化郡名﹞龜山院陳沈二仙修行處﹐花有十四五萼﹐與葉齊修﹐葉直而瘦﹐花碧而芳﹐用紅沙種﹐雨水澆之﹐莆中奇品﹐或山石和泥亦宜之。

翁通判﹐色淡紫﹐壯者十六七萼﹐葉最修長﹐此泉州之奇品﹐宜赤泥和沙。

建蘭﹐色白而潔﹐味芎而幽﹐葉不甚長﹐只近二尺許﹐深綠可愛﹐最怕霜凝﹐日曬則葉尾皆焦﹐愛肥惡燥﹐好濕惡濁﹐淸香皎潔﹐勝於漳蘭﹐但葉不如漳蘭修長﹐此南建之奇品也。品第亦多﹐而予尙未造奇妙﹐宜黑泥和沙。

碧蘭﹐色碧﹐壯者二十餘萼﹐葉最修長﹐得於所養﹐則萼修於葉﹐花葉齊色﹐香韻而幽﹐長三尺五寸有餘﹐更有一品而花葉俱短三四寸許。愛濕惡燥﹐最怕烈日﹐不得其本性則腐爛﹐此廣州之奇品也。

