蟹譜宋傅肱

提要卷上卷下

提要

《蟹譜》二卷﹐宋傅肱撰。肱字自翼﹐其自署曰怪山。陳振孫謂怪山乃越州之飛來山﹐則會稽人也。其書分上﹑下兩篇﹐前有嘉佑四年自序。而下篇貪花一條﹐又引神宗時大臣趙姓者出鎭近輔事﹐而諱其名。考《宋史》惟神宗熙寧初樞密使參知政事趙槪嘗出知徐州﹐似卽其事﹐則嘉佑當爲元佑之訛。然《書錄解題》亦載是序爲嘉佑四年﹐而趙槪爲北宋名臣﹐亦不容著貪墨聲﹐或刊本神宗字誤也。書中所錄皆蟹之故事﹐上篇多采舊文﹐下篇則其所自記。銓次頗見雅馴﹐所引《唐韻》十七條﹐尢足備考證。蓋其時孫愐原本尙存﹐故肱猶及見之云。卷上

蟹之爲物﹐𨿽非登俎之貴﹐然見於經﹑引於傳﹑著於子史﹑志於隠逸﹐歌詠於詩人﹐雜岀於小說﹐皆有意謂焉。故因益以今之所見聞﹐次而譜之。自總論而列爲上下二篇﹐又敍其後﹐聊亦以補博覽者所闕也。神宋嘉佑四年冬序。

總論

蟹﹐水虫也。其字從虫【盱鬼反】﹐亦曰魚屬﹐故古文從魚作蟹。以其外骨則曰介虫﹐取其橫行目爲螃蟹焉。骨眼蜩腹﹐�﹝虫匡﹞腦鱟足﹐其爪類拳丁﹐其�﹝敖上骨下﹞類執鉞﹐匡跪又皆外刺。性復多躁﹐或編諸繩縷﹐或投諸笭箵﹐則引聲噀沫﹐必死方已。類皆�﹝魚隋﹞育﹐生於濟鄆者其色紺紫﹐出於江淛者其色靑白。【此舉其所育多者爾﹐凡有水之地﹐不無此味。】小者謂之蟚蚎﹐中者謂之蟹匡﹐長而鋭者謂之蠞﹐【音截】甚大者謂之蝤蛑。𨿽皆有佳味﹐獨蟹參於藥論耳。明越溪澗石穴中亦出小蟹﹐其色赤而堅﹐俗呼爲石蟹﹐與生伊洛者無異。厴圓多腴而奪之�﹝敖上骨下﹞﹐臍長多瘠而與之蝦。其生於盛夏者﹐無遺穗以自充﹐俗呼爲蘆根蟹。【謂其止食茭蘆根】瘠小而味腥﹐至八月則蛻形。已蛻而形浸大﹐秋冬之交稻梁已足﹐各腹芒走江﹐俗呼爲樂蟹﹐最號肥美。由江而納其芒於海﹐中之魁遇冰雪則自伏淤澱﹐不可得矣。今人設啖具以案酒者﹐此特爲之先置焉。江淮間尙推重如此﹐況非所育之地乎。【何曽食疏﹐弘君食橄﹐虞悰飲食﹐亦未必不珍此味也。虞悰南史有傳﹐但名存而書亡﹐此爲恨耳。】

曰蟚蚎者﹐二月﹑三月之盛出於海塗。吳俗猶所嗜尙﹐歲或不至﹐則指目禁煙﹐謂非佳節也。今之通泰﹐其類實繁﹐然有同蟚�﹝虫越﹞差大而毛﹐好耕穴田畆中﹐謂之蟚蜝﹐毒不可食。晉蔡道明誤食之幾死﹐尢宜愼辧也。又多生於陂塘溝港穢雜之地﹐往往因雨則瀕海之家﹐列陣而上﹐塡砌緣屋﹐𨿽驅挮之不去也。噫﹗蟹𨿽微類﹐至於腹芒以朝其魁﹐其得自然之禮歟。嗜欲已足﹐捨陂港而之江海﹐其得自然之智歟。𨿽外剛躁而內無他腸﹐其得自然之正歟。豈獨以其滋味饜世人之口腹哉。故論其略而冠諸二篇之首。

上篇

離象有匡仄行螖蠌走遲虫孽性躁左持捕鼠不啖郭索蟚蜝誅解系蛙矜龜長侈味瑣�﹝王吉﹞介虫之孽無腸公子天文食證異名誡嗜兵異集鼠鱟類浦名畫

輸芒蛉腹同鼠孽爲菑玉篇月令圖經琴聲唐韻說文長生食莨斬王攄藥證

離象

《易》之離﹐象曰﹕爲鱉﹑爲蟹﹑爲蠃﹑爲蚌﹑爲龜。孔頴達云﹕取其剛在外也。

有匡

《檀弓》曰﹕成人有其兄死而不爲衰者﹐聞子臯將爲成宰爲衰。成人曰﹕蠶則績而蟹有匡﹐範則冠而蟬有緌﹐兄則死而子臯爲之衰。孔頴達云﹕蟹背殻似匡。

仄行

《周禮》﹕梓人爲簨簴。別敍﹕小虫﹐蟹屬﹐以爲雕琢。鄭康成注云﹕刻畫祭器﹐愽庶物也。虫自外骨﹐至胸鳴﹐內有仄行者。釋云﹕蟹屬。賈公彥疏曰﹕今人謂之螃蟹﹐以其側行者也。內郤行者螾�﹝行外虫內﹞之屬﹐卽由延也。脰鳴者卽蝦蟇也﹐紆行者卽蛇也。案周禮祭器未有以由延﹑螃蟹﹑蝦蟇及蛇爲飾者﹐不知起何法制﹐且經文但云以雕琢耳﹐康成專取爲祭器之飾﹐義誠安考﹖

螖蠌

《爾雅》釋魚篇云﹕螖蠌﹐小者蟧。【蟧﹐螺屬﹐見埤蒼。或曰卽螖也﹐似蟹而小。】

走遲

《大司樂》﹕樂﹐六變。注﹕蛤蟹﹐走則遲。

虫孽

越王勾踐召範蠡曰「吾與子謀吳﹐子曰未可也﹐今其稻蟹不遺種﹐其可乎﹖」【注﹕蟹食稻。】對曰「天應至矣﹐人事未盡也﹐王姑待之。」

性躁

《荀子勸學篇》云﹕蟹六跪而二螯﹐非蛇蟺之穴無所寄托者﹐用心躁也。【注﹕跪﹐足也。螯﹐蟹首上如鉞者。序語蟹皆八足﹐此云六者﹐謬文。然今觀蟹行﹐後兩小足不著地﹐以其無用﹐所略而不言。】

左持

晉春秋畢吏部﹕卓字茂世﹐嘗謂人曰﹕左手持蟹螯﹐右手執酒杯﹐拍浮酒池中﹐足樂一生哉。

捕鼠

《淮南子》曰﹕使蟹捕鼠必不得。

不啖

虞預《會稽典錄》云﹕吞舟之魚﹐不啖鰕蟹。【《玉篇》作鰕﹐長須虫也。】熊虎之爪﹐不剝貍鼠。

郭索

《太玄》﹕鋭前一蟹之郭索﹐後蚓黃泉。【範明叔云﹕一水也所稱泉﹐亦爲水所稱蟹﹐五爲裸所稱蚓﹐言蟹之與蚓者﹐用心之不一﹐𨿽有郭索多足之蟹﹐不如無足之蚓者﹐以其用心之一也。】

蟚蜝

《晉書》﹕蔡謨字明道﹐初渡江﹐見蟚蜝大。喜曰﹕蟹有八足﹐加以二螯﹐令烹之。旣食﹐吐下委頓﹐方知非蟹。後詣謝尙而說之。尙曰﹕卿讀《爾雅》不熟﹐幾爲勸學死。

誅解系

晉解系字少連﹐與趙王倫同討叛羌。時倫信用佞人﹐孫秀與系爭軍事﹐更相表奏。朝廷知系守正不撓﹐而召倫還。系表殺秀以謝氐羌﹐不從。後倫﹑秀以宿憾收系兄弟﹐梁王彤救系等。倫曰「我於水中見蟹且惡之﹐況此人兄弟輕我邪。」遂害之。

蛙矜

《莊子秋水篇》﹕公子牟曰﹕子獨不聞夫埳井之鼃乎﹖謂東海之鱉曰「吾樂與﹗吾跳梁乎井幹之上﹐入休乎闕甃之崖﹐赴水則接掖持頥﹐蹶泥則沒足滅跗﹐還虷【音寒﹐義云井中赤虫﹐一名蜎。】蟹與科鬥﹐莫吾能若也﹗」

龜長

《大戴禮》云﹕甲虫三百六十四﹐神龜爲之長﹐蟹亦虫之一也。

侈味

《南史》﹕何胤字子季﹐出繼叔父曠所﹐更字胤叔。初胤侈於食味﹐前必方丈﹐後稍欲去。甚者猶食白魚�﹝魚旦﹞【市演反】﹑脯糖蟹﹐以爲非見生物﹐擬食蚶蠣﹐使門人議之。學生鍾岏曰﹕�﹝魚旦﹞魚就脯﹐驟見屈伸。蟹之將糖﹐躁擾彌甚。仁人用意深懷此怛﹐至於車螯蚶蠣﹐眉目內闕﹐慚渾沌之奇獷﹐殻外緘非金人之愼。不悴不榮﹐曽艸木之不若。無馨無臭﹐與瓦鑠其何殊。故宜長充庖廚﹐永爲口實。

瑣�﹝王吉﹞

郭景純《江賦》云「瑣�﹝王吉﹞腹蟹﹐水母目蝦。」又《松陵集》注云﹕瑣�﹝王吉﹞似蜯﹐常有一小蟹在腹中爲�﹝王吉﹞出求食﹐蟹或不至﹐�﹝王吉﹞餒死。所以淮海人呼爲蟹奴。

介虫之孽

《月令》章句曰﹕介者﹐甲也。謂龜蟹之屬。【後漢五行志】

無腸公子

《抱朴子》云﹕山中無腸公子者﹐蟹也。

天文

《釋典》云﹕十二星宮有巨蟹焉。

食證

孟詵《食療本艸》云﹕蟹𨿽消食﹐治胃气﹑理經絡﹐然腹中有毒﹐中之或致死﹐急取大黃﹑紫蘇﹑冬瓜汁解之﹐卽差。又云﹕蟹目相向者不可食。又云﹕以鹽漬之﹐甚有佳味﹐沃以苦酒﹐通利支節﹐去五臟煩悶。【予謂亦不可與柿子同食﹐發霍瀉。】

異名

《中華古今注》云﹕蟚蚎﹐小蟹也。生海塗中﹐食土。一名長卿﹐其一螯偏大者爲擁劍﹐一名執火。

誡嗜

《混俗頥生論》曰﹕凡人常膳之間﹐豬無筋﹑魚無气﹑雞無髓﹑蟹無腹﹐皆物之稟气不足者﹐不可多食。

兵異

《軍略災篇》云﹕地忽生蟹﹐當急遷砦柵﹐不遷﹐將士亡。

集鼠

陶隠居云﹕僊方以黒犬血灌蟹﹐三日燒之﹐諸鼠畢集。

鱟類

郭景純傳山海經云﹕鱟形如惠文冠﹐靑黒色﹐十二足﹐長五六尺﹐似蟹。雌常負雄而行﹐漁者取之必雙得。卽吳都賦所謂乘鱟者也。呂延濟亦注云似蟹。

浦名

南齊建武四年﹐崔慧景作亂到都下。【今之金陵】不克﹐單馬至蟹浦﹐投漁人太叔榮之﹐榮之故爲慧景門人﹐時爲蟹浦戍﹐因斬慧景頭納鰍籃中﹐送都下焉。

畫

唐韓晉公滉善畫﹐以張僧繇爲之師﹐善狀人物﹑異獸﹑水牛等﹐尢妙於螃蠏。

輸芒

孟詵《食療本艸》云﹕蟹至八月卽啖芒﹐兩莖長寸許。東向至海﹐輸送蟹王之所。陶隠居亦云﹕今開蟹腹中﹐猶有海水﹐乃是其證。予謂卽陸魯望云執穗﹐以朝其魁者也。與夫羔羊跪乳﹐蜂房會衙﹐俱得自然之禮。

蛉腹

《唐韻》況字﹐逋翁混胎丈人攝魔還精符曰﹕螟蛉之子﹐蝦目蟹腹﹐卽卽周周﹐兩不相掩﹐此之謂體異而气同。

同鼠孽

唐陸龜蒙字魯望﹐作《稻鼠記》﹐引《國語》曰﹕今吾稻蟹不遺種﹐豈吳人之土鼠與蟹更俟其便而效其力﹐殱其民歟﹖

爲菑

晉《隠逸傳》﹐夏統字仲禦﹐會稽永興人也。幼孤貧﹐養親以孝睦聞。初兄弟毎采梠求食﹐星行夜歸﹐或至海邊采螊�﹝虫越﹞以自資養。

玉篇

八足【蟹二螯八足】�﹝虫不﹞【普流反﹐似蟹二足﹐亦見郭璞江賦。】蜅�﹝虫尃﹞【上方武下布莫反﹐皆蟹也。】

月令

季冬行秋令﹐介虫爲妖。【醜爲鱉蟹】

圖經

羅處約《新修蘇州圖經鳥獸虫魚篇》﹐蟹居其末。

琴聲

《琴譜履霜操》有蟹行聲。

唐韻

蟚螖【戶八反﹐似蟹而小。予謂卽今之蟚蚏也﹐一名蟚螖耳。】�﹝虫兀﹞【王忽反﹐蛤屬﹐似蟹。】蟹【水虫也。】蝤蛑【上自秋下莫浮﹐似蟹而大﹐生海邊。】蠞【似蟹﹐生海中。予謂於食品中與苣勝胡麻相宜。】螯【蟹屬。】�﹝敖上骨下﹞【蟹大時也﹐予謂古今用�﹝敖上骨下﹞跪字通作螯。】螃【螃蟹﹐釋云本蟹云﹐俗加螃字。予案周禮疏推作旁﹐取其橫行﹐今字益虫﹐乃是俗加。陸徳明所謂虫屬﹐要作虫旁﹐艸類皆從兩屮﹐是也。然則旁蟹之呼名古矣﹐但不當加虫字耳。予謂今秀州華亭縣濟村所出甚多小者﹐謂之黃甲﹐越人云和鹽泥養之可踰月。】�﹝魚折﹞魟【下音功﹐江虫也﹐形似蟹可食﹐又音炴。】�﹝魚良﹞�﹝魚豈﹞【下音孩﹐雄蟹也。】虷【胡安反﹐虷蟹﹐一名蚱虫。】擁劍【劍虫﹐形似蟹。崔豹《古今注》折劍﹐一名執火﹐其螯赤﹐謂之執火。】鰖【蟹子也﹐以水反﹐又他果切。】厴【蟹腹下厴﹐於琰反。】蝑【鹽藏蟹﹐事夜切。】江�﹝虫折﹞【寺絕反﹐似蝤蛑﹐生海中。】�﹝北上虫下﹞【虫﹐似蟹四足﹐音北。】

說文

六足【許愼說文云﹕蟹﹐六足二螯者也。】蛫【九毀切﹐唐韻云﹕獸似龜﹐白身赤首。】胥【相居切﹐蟹醢也﹐唐韻從虫鹽藏之。】

長生

陶隠居云﹕僊方投蟹於漆中﹐化爲水﹐飲之長生。

食茛

陶隠居云﹕蟹未被霜者﹐甚有毒﹐以其食水茛也。人或中之﹐不卽療則多死。至八月﹐腹內有稻芒﹐食之無毒。

斬王攄

《晉書》﹕劉聰字符明﹐卽僞位左都水使者﹐襄陵王攄坐魚蟹﹐不供﹐斬於東市。

藥證

《本艸》云﹕蟹蝑﹐味鹹﹐性寒﹐有毒。主胸中邪气熱結﹐痛喎僻音建面腫﹐解結散血﹐愈漆瘡﹐養筋益气。取黃以塗久疽瘡﹐無不差者。又殺莨菪毒﹐其爪尖主破胞墮胎。《陳藏器本艸》云﹕人或斷絕筋骨者﹐取脛中髓及腦與黃微熬納瘡中﹐卽自然連續。《海藥本艸》云﹕石蟹﹐案廣州記云﹕出南海﹐祇是尋常蟹﹐年深歲久﹐日被水沫相抱﹐因玆化成石蟹。每遇海潮﹐卽飄出。又有一般者﹐入洞穴年深﹐亦成石蟹。味鹹寒有毒﹐主消靑盲眼浮翳﹐又主眼澀。皆細研水飛入藥﹐相佐用以點目。

卷下

下篇

孝報殊類貪化采捕泉比兵證貢評風虫郁洲食品怪狀斷獘蟹杯令旨蟹戶兵權蟹徵螺化食珍蟹浪酒蟹白蟹蕩浦搖江紀賦詠

孝報

初﹐杭俗嗜蟼蟇而鄙食蟹。時有農夫田彥升者﹐家於半道﹐幼性至孝。其母嗜蟹﹐彥升慮其鄰比窺笑﹐常遠市於蘇湖間﹐熟之以布囊負歸。俄而楊行密將田頵【於倫切】兵暴至﹐鄕人皆竄避於山谷﹐糧道不接﹐或多餒死﹐獨彥升挈囊負母竟以解免﹐時人以爲純孝之報焉。

殊類

震澤漁者陸氏子﹐舉网得蟹﹐其大如斗﹐以�﹝敖上骨下﹞剪其网皆斷。陸氏子怒欲烹之﹐其侶老於漁者﹐遽進曰「不可﹐吾嘗聞龜蟹之殊類甚者﹐必江湖之使也﹐烹之不祥。」乃從而釋之﹐蟹至水面﹐橫行里許方沒。

貪化

神宗朝﹐有大臣趙氏者【名某】﹐𨿽於國功髙﹐然其性貪墨﹐私門子弟苞苴﹐上特優容之。一日因錫宴﹐上召伶官使諭已意。伶者乃變易爲十五郎姓旁﹐因命釣者﹐俄一人持竿而至﹐遂於盤中引一蟹。十五郎見而驚曰「好手腳長﹐我欲烹汝﹐又念汝是同姓﹐且釋汝。」翌日﹐趙果出鎭近輔。

采捕

今之采捕者﹐於大江浦間承峻流環葦簾而障之﹐其名曰斷。【音鍛】於陂塘小溝港處﹐則皆穴。沮洳而居﹐居人盤黒金作鉤狀﹐置之竿首﹐自探之。夜則燃火以照﹐咸附明而至焉。【若魚以餌而釣之。】

泉比

煎茶之法﹐視其泉若蟹目然﹐魚鱗然﹐第一法。

兵證

吳俗有蝦荒蟹亂之語﹐蓋取其被堅執鋭﹐歲或暴至﹐則鄕人用以爲兵證也。

貢評

國家貢口實於遠方者﹐蛤蜊亦貢焉﹐獨蟹不貢。議者以爲貢不貢固有差品﹐予謂非也。蛤蜊止生於海塗﹐邇京州郡無有也。故須上供旁蟹﹐盛育於濟鄆﹐商人輦負軌迹相繼﹐所聚之多不減於江淮﹐奚煩遠貢哉。予嘗見監禦廚王染院云﹕禦食經中亦有煮蟹法﹐但不常禦﹐錫命則進耳﹐非謂無錄而不在貢品。

風虫

蟹之腹有風虫﹐狀如木鱉子而小﹐色白﹐大發風毒﹐食者宜去之。

郁洲

江淛諸郡皆出蟹﹐而蘇尢多。蘇之五邑婁縣爲美﹐【卽昆山也。】婁縣之中生郁洲吳塘者又特肥大。【郁洲卽孫恩所保之地。】

食品

北人以蟹生析之﹐酤以鹽梅﹐芼以椒橙﹐盥手畢﹐卽可食﹐目爲洗手蟹。

怪狀

吳沈氏子食蟹﹐得背殻若鬼狀者﹐眉目口鼻分布明白﹐常寶翫之。

斷獘

蟹至秋冬之交﹐卽自江順流而歸諸海﹐蘇之人擇其江浦峻流處﹐編簾以障之﹐若犬牙焉。致水不疾歸﹐而歲常苦其患者﹐有由然也。𨿽州符遣卒俾令棄毀﹐而吏民萬端終不可禁。羅江東云﹕蛟蜃之爲害也﹐則絕流不顧漁人之鉤网。噫﹗水之病吳久矣﹐又非蛟蜃之比﹐絕流顧网其才識固自有小大哉。長民者能推而不疑﹐亦丰歲一助也。

蟹杯

其斗之大者﹐【匡一名斗。】漁人或用以酌酒﹐謂之蟹杯﹐亦訶陵云螺之流也。【訶陵酒﹐樽用鱟魚殻﹐謂之澀鋒齾角﹐內玄外黃。《松陵集》﹕海南人目螺之有文者曰云螺﹐亦用以酌酒。】

令旨

藝祖時﹐嘗遣使至江表﹐宋齊丘送於郊次。酒行語熟﹐使者啟令曰「須啖二物﹐各取南北所尙﹐復以二物﹐仍互用南北俚語。」使者曰「先喫鱣魚﹐後喫旁蟹﹐一似拈蛇弄蠍。」齊丘繼聲曰「先喫奶酪﹐後喫喬團﹐一似噇膿灌血。」時朝廷方艸創﹐用度不給﹐倚江表爲外府﹐故齊丘及之。左右以令逼﹐使之太甚﹐相顧失色﹐使者雅嘆焉﹐故歸朝而間行。

蟹戶

錢氏間置魚戶﹑蟹戶﹐專掌捕魚蟹﹐若今臺之藥戶﹑畦戶﹐睦之漆戶比也。

兵權

出師下砦之際﹐忽見蟹則當呼爲橫行介士﹐權以安眾。

蟹徵

按《周禮》人職掌漁徵﹐入於玉府者﹐貴其須骨之用﹐以飾器物也。今魚𨿽鯤鮞﹐以至蝦蟹悉立徵稅之目﹐非若古人取須骨之意也。二浙運使沈公立以歲徵權奏罷之﹐議者謂其識體。

螺化

海中有小螺﹐以其味辛﹐謂之辣螺。可食﹐至二三月間多化爲蟚螖。今人有得螯跪半成而尙畱殻中者﹐此其證也。【近靑龍鎭於江塗中得蟹螯﹐跪俱脫﹐其行自若。初驚爲怪﹐及熟烹去殻﹐則將化爲蟬矣。噫﹗物之變化萬狀﹐固不可究詰。今觀蟬之首腹頗與蟹相類﹐誠亦有是﹐但慮驚浴又非予之所親見﹐故附錄之。】

食珍

凡糟蟹﹐用茱萸一粒置厴中﹐經歲不沙。

蟹浪

濟鄆居人夜則執火於水濵﹐紛然而集﹐謂之蟹浪。

酒蟹

酒蟹須十二月間作﹐於酒甕間撇淸酒﹐不得近糟﹐和鹽浸蟹一宿﹐卻取出於厴中﹐去其糞穢﹐重實椒鹽訖﹐疊淨器中。取前所浸鹽酒﹐更入少新撇者同煎一沸﹐以別器盛之。隔宿候冷﹐傾蟹中﹐須令滿。蟚蚎亦可依此法﹐二三月間止用生幹煮酒。

白蟹

秀州華亭縣出於三泖者最佳﹐生於通陂塘者特大﹐故鄕人呼爲泖蟹。又亭林湖【近顧野王宅﹐鄕人亦號爲顧亭林。】於天聖末忽生白蟹﹐【卽海中所生蠞是也﹐但蠞不生於淡水﹐今忽有因號白蟹。】瀕江之人以價倍常﹐靡有孑遺﹐止一年而種絕。

蕩浦搖江

吳人於港浦間﹐用篙引小舟﹐沈鐵腳网以取之﹐謂之蕩浦。於江側相對引兩舟﹐中間施网﹐搖小舟徐行﹐謂之搖江。【上接斷下接於陂塘】

紀賦詠

蟹志【見陸龜蒙集】

中躁外撓兮冠帶之狙。【陸龜蒙賦】

蟹奴晴上臨湘檻﹐燕婢秋隨過海船。【皮日休】

蟹因霜重金膏溢﹐橘爲風多玉腦圓。【同前】

二螯或把持。【杜子美】

亥日饒蝦蟹。【白樂天】

病中有人惠海蟹轉寄魯望【皮日休】

紺甲靑筐染菭衣﹐島夷初寄北人時。離居定有石帆覺﹐失伴惟應海月知。族類分明連瑣�﹝王吉﹞﹐【瑣�﹝王吉﹞﹐似小蚌﹐有一小蟹在腹中。�﹝王吉﹞出求食﹐故淮海之人呼爲蟹奴。】形容好个是蟚蜞。病中無用雙螯處﹐寄與夫君左手持。

詶襲美見寄海蟹【陸龜蒙】

藥杯應阻蟹螯香﹐卻乞江邊采捕郎。自是揚雄知郭索﹐【太玄經云﹕蟹之郭索。】且非何胤敢餦餭。【何胤侈於食味﹐稍欲去其甚者﹐猶有�﹝魚旦﹞脯糖蟹。】骨淸猶是含春靄﹐沫白還疑帶海霜。彊作南朝風雅客﹐夜來偸醉早梅傍。

