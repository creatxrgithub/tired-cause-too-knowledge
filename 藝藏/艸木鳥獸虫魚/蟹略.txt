

欽定四庫全書

蟹略卷一

宋髙似孫撰

郭索傳

太經鋭之初一曰蟹之郭索後蚓黃泉測曰蟹之郭索心不一也範明叔曰郭索多足貌司馬公曰荀子曰蚓無爪牙之利筋骨之彊下飲黃泉用心一也蟹六跪而二螯用心躁也【劉貢父蟹詩後蚓智不足】杜詩艸泥行郭索陸詩自是雄知郭索且非何敢餦餭黃太史詩朝泥看郭索暮鼎調酸辛又詩黃泥本自行郭索玉人爲開桃李顏毛友詩沙頭郭索眾橫行豈料身歸五鼎烹陸放翁詩未嘗鱠喁噞況敢烹郭索曽裘父詩好事不知誰爾汝還能郭索到樽前疎寮詩硯濕舂鋤雨罏腥郭索泥

郭索字介夫【皮日休龍潭詩左右擁介臣縱橫守鱗卒臣字太奇故曰介夫李方叔作趙徳麟徳隅堂畫品其一武洞淸所三界朝元圖下有水神腰間挿一蟹足沙文其滑稽因書於此觀者必一】系生於吳越江淮間孶種光盛而在松陵苕霅間者巂秀特傑有聲名蓋孕气儲精上應辰次而羲翁之畫義至漢雄氏艸太經獨推稱之惟耿介不受擾觸外甚剛果若奮矛甲中實柔脆殊無他腸人皆愛之稱其爲無腸公子嵗至西風髙爽霜深月峭嘉谷登實之秋更甚得志至采雙穂以朝其魁是爲智且義者至若風味開爽如老於騷者而世欲樂而食之不亦愚且昩乎惟畢茂世與之狎最爲相知者陸蒙黃太史更能知其可嘉相與擊節於酒杯筆硯中其他騷人墨客固多推尙未有二三公之心相知者他支不一曰蛑曰蟳往往過美如樂於甘佚而略不通騷者又有蜞螖輩皆六六麼陋幾艸茅窶人不足道矣惟介夫有稜韻有風豪幾於直而溫寛而栗亦一代之雄天下之奇乎贊曰畢茂世有云左手持蟹螯右手持酒杯拍浮酒池中豈不了一生乎【晉春秋曰畢卓字茂世云云】郭子曰一手持蟹螯一手持酒杯拍浮酒池中可了一生哉

蟹原

易說卦曰離爲蟹孔頴達疏曰取其剛在外

禮記月令曰季秋行冬令介虫爲妖注曰後漢五行志醜爲鼈蟹

月令章句曰介者甲也蟹之屬

大戴禮曰甲虫三百六十神爲之長蟹亦虫之一廣雅曰蟹蚭【音尼】也其雄曰蜋螘其雌曰博帶【玉篇作蜋】蟹象【陳藏器本艸伊洛中蟹形狀不同孟詵曰形狀𨿽惡食甚宜人皮日休蟹詩形容好个似

蟛蜞黃太史蟹詩形模終入婦女笑今表之曰蟹象】

匡箱

禮記曰蠶則績而蟹有匡任昉述異記曰騰嶼之南溪淡水淸有蟹焉匡大如笠皮日休蟹詩紺甲靑匡染菭衣島夷初寄北人時錢起詩漫把樽中物無人啄蟹匡張文潛詩匡實黃金重螯肥白玉香齊唐詩歲貴波熬素時珍蟹有箱箱卽匡也

甲殻

斗

甲匡也宋元憲詩露夕梨津飽霜天蟹甲脫宋景文蟹詩楚人故使衷畱甲齊客何妨死願烹章甫詩殻重貯黃金螯肥擘香玉疎寮詩魚帶淞江月盈缶雋處依稀開蟹斗

膏

嶺表錄異曰蟹殻內有黃赤膏皮日休詩蟹因霜重金膏溢橘爲風多玉腦圎梅聖兪詩滿腹紅膏肥似髓貯盤靑殻大於杯陶商翁詩黃柑鱸鱠金膏蟹使我秋風未拂衣又詩紫蟹膏應滿丹楓葉未凋

臍

廣韻曰厴蟹腹下厴卽臍也黃太史詩三歳在河外霜臍常食新又詩想見霜臍當大嚼夢回雪厴摩山圍王疎寮糟蟹詩烹不能鳴渠幸生含糊終作醉鄕行裂臍已腐人誰照折股猶腥犬謾爭李商老詩霜臍貴抱黃雀醢誇挾纊韓子蒼詩先生便腹惟思睡不用殷勤設小團謝幼槃詩分付廚人苦見嫌十臍原有九臍尖胡澹翁詩如今竹閣多淸興紫蟹尖團不數蝦陸放翁詩傳方那解烹羊腳破戒猶慙擘蟹臍章甫詩呼兒破團臍進此杯中緑疏寮詩僧釡菘分甲漁篝蟹闘臍

二螯

大戴禮曰二螯八足孝經援神曰蟹二螯兩端傍行注曰螯猶兵也小虫而傾兩端自衛故使傍行玉篇曰蟹二螯八足荀子曰蟹六跪二螯注曰跪足也蟹皆八足許愼說文曰蟹六足二螯者也本艸圗經曰六足者名跪四足者名吳筠詩所以傾家釀爲君一解螯許渾詩蟹螯只恐相如渴鱸鱠應防曼倩饑東坡詩對飲待雙螯酒酣箕踞坐陳純益詩謾憶蒓千里先嘗蟹二螯王元之詩搘牀難死慙殻把酒狂歌憶蟹螯毛友詩長安酒苦貴蟹初臂著霜用臂字良奇外無人用也李商老詩不知底事眞奇語且向樽前嚼二螯陸放翁詩染丹梨半頰斫雪蟹雙螯又詩兩螯何鼎蟹喪軀一臠可憐牛喪領疎寮詩有桂叢生須譲菊爲鱸歸去也輸螯

爪

本艸經曰蟹爪破墮胎

目

博物志曰蟹目相向者毒尢甚又有赤目者有獨目者皆不可食黃太史詩怒目橫行與虎爭寒沙奔火禍胎成

無腸

抱朴子曰山中無腸公子者蟹也一本作無腹混俗頤生論魚無气蟹無腹稟气不足不可多食顧況曰螟蛉之子蝦目蟹腹卽卽周周兩不相掩此之謂體異而气同梅聖兪詩定知有口能噓沫休說無腸便畏雷曽文淸詩舊交髯簿久相忘公子相從獨味長醉死糟丘終不悔防來端的是無腸章甫詩公子𨿽無腸心躁行亦遲

心躁

大戴禮曰蟹二螯八足非蟺之穴無所寄托者心躁也荀子同陸防賦曰中躁外撓兮炮之蟹陳簡齋詩但見橫行疑是躁不知公子實無腸呂居仁詩竹間新筍大如椽樹頭黃耳肥於肉亦不見蟹躁擾亦不見牛觳觫此亦是蟹箴

香

陸防詩藥杯應阻蟹螯香卻乞江邊采捕郎宋景文詩鱠縷薦盤鯿項縮酒杯行算蟹螯香又詩爲尋李白髙吟地酒熟螯香左右持張文潛詩匡實黃金重螯肥白玉香蔣頴叔淞江詩秀蹙靑螺髻香持白蟹螯疎寮詩小山花落渠如別右手螯香我欠肥

沫

陸蟹詩骨淸猶似含春靄沫白還疑帶海霜梅聖兪詩定知有口能噓沫休說無腸便畏雷黃太史詩序曰得蟹數枚吐沫相濡

肥

林和靖詩水痕秋落蟹螯肥閒過黃公酒食歸宋元憲詩露夕梨津飽霜天蟹甲肥蘇欒城詩蟹肥螯正滿石破髓初堅顧臨詩如逢公醸年來富鬭虎匡螯稻正肥黃太史詩用之酌蘇李蟹肥杜醅熟兪紫芝詩莫怪野人經宿住白蘋霜落蟹螯肥齊唐詩身閒婚嫁畢秋老蟹螯肥滕甫詩主人畱客醉酒美蟹螯肥陸放翁詩村場酒薄何妨醉菇米堪烹蟹正肥疎寮詩菊報酒初熟橙催蟹又肥

性味

本艸曰蟹性寒味醎孟詵曰蟹子散諸日華子曰蟹性涼張文潛詩中炎若逢蟹其快如冰霜疏寮詩江空蟹急窘於搜滿腹淸涼做盡秋幾與此合

風味【惟黃太史稱其味孟詵曰能去五臟中煩悶气此句絕奇陸防又稱其骨淸有防哉】

黃太史蟹詩形模𨿽入婦女笑風味可解壯士顏又詩不比二螯風味好那堪把酒對江山又詩也知觳觫元無罪柰此樽前風味何又詩趨蹌𨿽入笑風味極可人章甫蟹詩那知風味美以此遭縛辱疎寮詩有魚有蟹美如玉胡不醉呼黃鶴樓又詩有晉風姿如此蟹个个能空無能解

仄行

本艸經曰蟹足節屈曲行則旁橫鄭康成周禮注曰虫有仄行者蟹屬也唐賈公彥周禮防曰今之螃蟹以其仄行也孝經緯曰蟹兩端傍行者也黃太史詩橫行葭葦中不自貴其身彊至蟹詩橫行竟何從躁心固已息陸放翁詩堪思妄想緣香餌尙想橫行向艸泥

走

周禮大司樂注曰蟹走則遲疎寮詩蟹遁迫眾隙鶴饑拳兩階

朝魁

陸蟹志曰執穂以朝其魁孟詵本艸曰蟹至八月啣稻芒兩莖長寸許東向至海輸海王之所按山海經大蟹在海中有大可十里者又曰女醜有大蟹十里中記曰天下之大物北海之蟹舉一螯能加於山身故在水中豈所謂魁而王乎謝幼槃詩誰能不累口腹事莫趁秋風銜稻芒章甫詩江淮九月時輸海稻盈腹

治療

邪气

熱結痛

防癖

面腫

解結散血

疽瘡【以黃塗之】漆瘡

養筋

益气

殺莨菪毒

解鱔毒【蟹鱔類也】

疥瘡【折傅之】

金瘡【螯黃納瘡中】

續筋接骨【取蟹髓及腦與黃微熬納瘡自然連續謝幼槃詩椎髓方嫌大痩生又方神效全蟹一隻紙裹外以鹽泥封固煆紅去土出火一毫一腳不可失去研細末無灰好酒送下飲醉骨瑟瑟有聲睡醒續好如故又催生大妙】

治瘧

沈存中筆談曰關中無螃蟹土人惡其形狀以爲怪物秦州人家收得一干蟹有病瘧者則借去懸門上往往遂差不但人不識鬼亦不識曽文淸食蟹詩橫行足使斑寅懼幹死能令瘧鬼亡

食忌

赤目者不可食獨目者不可食兩目相向者不可食四足者不可食姙者不可食

毒

陶隠居曰蟹未被霜者甚有毒【被霜二字詩材也】以其食水莨也人中之不療而死至八月腹有稻芒食之無毒博物志曰秋蟹毒者無藥可療目相向者尢甚本艸曰蟹性寒有毒治毒之法用大黃紫蘓冬汁出食忌張文潛詩世言蟹毒甚過食風乃乘謝幼槃詩有國常憂以味亡須知有毒味中藏曽裘父詩甘飡不美鴆毒終非可戒章甫詩江淮九月時輸海稻盈腹紛紛來入市眾口誇無毒

蟹略卷一

欽定四庫全書

蟹略卷二

宋髙似孫撰

蟹鄕

蟹澤

本艸圗經曰蟹生伊洛池澤中注曰淮海京東河北陂澤中多有之

蟹浦

南齊建武四年崔慧景作亂到都下不克單馬至蟹浦投漁人陸蟹志曰漁捕於江浦間陸放翁詩今朝有奇事江浦得霜螯

蟹洲

吳志曰蘇最多蟹郁洲者尢肥大

蟹浪

吳人夜執火於水濱紛然而集謂之蠏浪

蟹穴

大戴禮曰蟹非鱣之穴而無所寄托者心躁也荀子曰蟹非蛇蟺之穴無所寄托彊至墨蟹詩初自鱣穴來猶帶浮泥黒毛友詩身綴鵷鸞集鳳池夢尋麋鹿遊蟹堁唐韻曰堀堁塵起貌

蟹窟

梅聖兪詩肥大窟深淵曷虞遭食啄

蟹捨

張志和漁父歌淞江蟹捨主人歡蘇庠淞江詩東鄰蟹捨如著我已辦蓑笠懸牛衣張徽之淞江詩蕭蕭蘆葦黃蟹捨何瀟灑陸放翁詩數椽蟹捨償初志九陌塵衣洗舊痕又詩洞庭八萬四千頃蟹捨正對蘆花洲蟹具【淞江有漁具圖本艸圗經曰南方人捕蟹差早王維爲人作捕漁圖今之捕蟹良佳陸詩

卻乞江邊采捕郎】

蟹籪

陸蟹志曰今之采捕於江浦間承峻流葦蕭而障之其名曰籪廣五行記曰元嘉中富陽民作蟹籪司馬溫公詩稻肥初籪蟹桑宻不通鴉金嘉謨魚籪詩芒葦織簾箔橫當湖水秋寄言魚與蟹機穽在中流陸放翁詩水落枯萍粘蟹籪疎寮詩籪頭蟹大須都買篘下醪香且竟酣

蟹簾

吳越之人取蟹編簾以障謂之蟹簾石守道淞江賦云小槮罶之所施陸迎潮辭曰鷗巢卑兮魚箔短黃太史賦曰生涯於葦竹卽陸氏所謂葦蕭也

蟹簄

簄葉亦如簾陸防漁具詩序曰倒竹於澨曰滬其詩曰萬植禦洪波森然倒林薄石處道淞江賦曰簄筍以森布罾罛罟以交曳疏寮詩水生奔蟹簄樹雜防魚牀又詩明夜定依漁父宿簄頭呼蟹碧丸丸

蟹篝

篝者以竹爲簍上接籪簾者也陸防曰筍卽篝也疏寮詩自擕筆具呼西舟好風吹蟹歸魚篝

蟹

纂文曰取蟹者曰

蟹网

吳人引舟取蟹沈鐵腳网謂之蕩浦又引徐行兩舟中間施网謂之揺江黃太史詩誰憐一网盡大法河北民

蟹釣

梅聖兪蟹詩老蟹飽經霜紫膏靑石殻肥大窟深淵曷虞遭食啄香餌與長絲下沈寧自覺未免利者求潛潭不爲邈又詩霜蟹肥可釣水鱗活堪斫

蟹火

吳人取魚執火而攻之蟹則易集黃太史詩憶觀淮南夜火攻不及晨又詩怒目橫行與虎爭寒沙奔火禍胎成

蟹戶

錢氏治杭越置漁戶蟹戶劉禹錫詩宛洛魚書至江村雁戶歸用雁戶亦奇少有人用此晏元獻詩曰白艸沙場多雁戶黃楡關迥絕狼煙

蟹品

洛蟹

本艸圗經曰蟹生伊洛池澤中【注曰伊洛蟹極難得】今淮海京東河北陂澤中多有之沈存中筆談曰關中無蟹

吳蟹

羅處約蘇州圗經其敍虫魚蟹居其末可爲無風度之甚況大欠表章乎姑蘓婁縣卽昆山也有郁吳塘蟹特肥大郁州者孫恩所保之地石處道淞江賦曰魚則蟹鼈蝦螺杜牧詩越浦黃柑嫩吳溪紫蟹肥梅聖兪詩幸與陸機還往熟毎分吳味不嫌猜陸放翁詩細粒新沙來左輔巨螯斫雪出東吳章甫詩吳淞魚蟹熟安穏泛江流

越蟹

宋景文詩越蟹丹螯美吳蒓紫綫縈謝景初詩越俗嗜海物鱗介毎一遺蝦臝味已厚況乃蟹與蜞張祐歸越詩好老寧雞口加飡及蟹螯

楚蟹

蘇欒城詩楚蟹吳柑初著霜梁園髙酒試羔羊韓子蒼蟹詩饞涎不避吳儂笑香稻兼嘗楚客飡章甫詩乃知楚人饞不待秋霜熟

淮蟹

梅聖兪詩淮南秋物盛稻熟蟹正肥黃太史蟹詩憶觀淮南夜火攻不及晨張文潛詩遙憐漣水蟹九月已經霜

江蟹

許渾詩江上蟹螯沙渺渺隖中蝸殻雪漫漫宋景文詩秋水江南紫蟹生寄來千里佐蒓羮梅聖兪詩年年收稻買江蟹二月得從何處來陸放翁詩山暖已無梅可折江淸獨有蟹堪持注曰蜀中惟嘉州有蟹又詩今朝有奇事江浦得霜螯

湖蟹

淞苕之蟹太湖蟹也陸放翁詩尙無千里蒓那有鏡湖蟹又詩團臍霜螯四腮鱸尊俎芳鮮十載無塞月徵塵身萬里夢魂也復到西湖西湖蟹稱天下第一又詩久厭羶葷愁下筯眼前湖上得雙螯

溪蟹

吳興志云九月間溪蟹大如盌極稱美張籍詩越嶺黃柑嫩吳溪紫蟹肥束坡詩溪邊石蟹小如錢喜見輪囷至玉盤李商老詩溪友提擕紫蟹肥形模郭索就羈縻疎寮詩山梅能摘索溪蟹更淸臒不言肥而言臒可表溪蟹之雋又詩蟹生溪味爽梅報野香疎

潭蟹

陶商翁詩逺艸牛羊動暗潭蝦蟹明

渚蟹

宋景文詩晨杯鬭防江蒓滑夕俎供糖渚蟹肥

泖蟹

三泖屬華亭蟹大而美人呼爲泖蟹

水中蟹

晉解系與趙王倫同討叛羌後倫以憾收系兄弟梁王彤救之倫曰我於水中見蟹且惡況此人輕我耶遂害之【莊子秋水篇公子牟曰子獨不聞夫井底之蛙乎謂東海之鼈曰吾樂與爾跳梁於井幹之上入休乎缺甃之崖赴水則接掖持頤蹶泥則滅足沒胕還虷蟹與科鬥莫吾能若也】本艸圗經曰蟹生諸水中取無時曽裘父詩逺及水中蟹直以投葅醢謝幼槃詩論功直與酒杯同何事生涯在水中

石蟹

本艸圗經曰伊洛水中有石蟹東坡詩溪邊石蟹小如錢曽文淸詩斫雪流膏乃如許也容石蟹趁時新疏寮詩翠驚苕影亂蟹過石陰空又秋蘭臨澗活石蟹帶霜饑又詩蟹遨離罅石翠狎跂枯蓮又詩沙淸幽蟹露樹蔚野禽畱僧頤詩石涼幽蟹過枝脆雨蟬休幽蟹二字良佳

潮蟹

陸放翁詩潮壯知多蟹霜遲不換

新蟹

溫公詩鴈隨斜柱隨指蟹薦新螯酒滿船陸放翁詩鮮鱸出网重兼觔新蟹登盤大盈尺又詩啄黍黃雞嫩迎霜紫蟹新又詩溪女畱新蟹園公飽晚又詩輪囷新蟹黃欲滿磊落香橙緑堪摘又詩半榼浮蛆初試釀兩螯斫雪又嘗新

早蟹

本艸圗經曰今南方人捕蟹差早蘇欒城詩曰白魚紫蟹早霜前有酒何須問聖賢張耒詩早蟹肥堪薦村醪濁可斟

老蟹

梅聖兪詩老蟹飽經霜紫螯靑石殻又詩秋葉蕭蕭蟹應老憶昔共歸江上初疏寮詩相次西風吹蟹老眼前且作鱠殘圗又詩大川足鳬雁蟹老魚亦老又詩菊報香篘熟橙催宿蟹肥宿字亦前人未用

螃蟹

吳興志曰十月雄鬭大虫謂蟹大而有力亦曰螃蟹周禮疏曰祭器以螃蟹爲飾施於祭用者也又曰今之螃蟹其仄行也日華子曰螃蟹涼涼字宜入詩元微之詩池淸漉螃蟹蠧拾蝦蟇毛友謝送螃蟹詩沙頭郭索眾橫行豈料身歸五鼎烹

毛蟹

海物志曰螃蠏曰毛蟹

活蟹

梅聖兪有答吳正仲送活蟹詩【見卷四】

春蟹

梅聖兪詩年年收稻買江蟹二月得從何處來

夏蟹

吳越人采夏蟹曰蘆根蟹謂止食菱蘆根也陶商翁詩蘆根紫蟹團臍少楓葉靑鯿縮項來章甫詩今朝忽至前郭索當炎伏也知楚人饞不待秋霜熟疎寮詩夏蟹新中食初菘脆入虀

秋蟹

林和靖詩水痕秋落蟹螯肥閒過黃公酒食歸宋景文詩秋水江南紫蟹生梅聖兪詩秋來魚蟹不知數秋葉蕭蕭蟹應老齊唐詩身閒婚嫁畢秋晚蟹螯肥趙潼垂虹亭詩露垂曉橘金丸重霜飽秋螯玉股肥疎寮詩不是桂菊蟹如何能好秋

霜蟹

宋景文詩秋蒓未下防霜蟹恣持螯梅聖兪詩欲攬整白帽酒壺及霜蟹又詩老蟹飽經霜紫螯靑石殻劉貢父詩霜蟹人人得春醪盎盎浮蘓欒城詩黃花簇短籬霜蟹正堪持又詩勝處舊聞荷覆水此行猶及蟹經霜又風髙熊正白霜落蟹初肥謝民師詩秋風鱠鱸絲霜月持蟹螯兪紫芝詩莫怪野人經宿住白蘋霜落蟹螯肥陸放翁詩霜蟹薦肥螯絲蒓小添防

稻蟹

彭器資詩玉粒稻初熟霜螯蟹正肥彊至詩漵浪檣烏急吳霜稻蟹肥又詩木奴競熟饒千樹稻蟹初肥嗜二螯陸放翁詩稻蟹泖中盡海气秋後空

樂蟹

吳人以稻秋蟹食旣足腹朝江爲樂蟹

冬蟹

月令曰季冬行秋令介虫爲妖注曰醜爲鼈蟹孫眞人月令曰十二月勿食蟹傷神陸詩彊作南朝風雅客夜來偸醉早梅旁陸放翁食蟹詩東崦夜來梅已動一樽芳醖竟須擕與大陸意同則是冬持螯矣

燈蟹

吳越及中都以上元時蟹爲貴謂之燈蟹疏寮詩風流誇老防元宵

大蟹

震澤漁者得蟹大如斗老漁曰鼈蟹之殊常者必江湖之使烹之不祥乃縱之橫行水面一里方沒陸放翁詩蟹束寒蒲大盈尺鱸穿細栁重兼行

尺蟹

陸放翁詩紫蟹迎霜徑一尺白魚脫水重兼觔又詩一尺輪囷霜蟹美十分瀲灔杜醅香又詩白鵞作鮓天下無潯陽糖蟹一尺餘疎寮詩硯八百年今懶進蟹一尺大何能烹又詩壯尺大貪持蟹匡十分香憐破橙黃

斤蟹

吳人以蟹及斤者爲奇陸放翁詩黃柑磊落圍三寸尺蟹輪囷可一斤

个蟹

食療曰八月前毎个蟹腹中稻穀一顆輸海神遇八月卽好經霜更美

子蟹

海物志曰蟹之有子者曰子蟹孟詵曰蟹子散諸熱

紫蟹

李邦直詩紫蟹黃柑新酒熟夜間船尾唱伊州張文潛詩黃柑紫蟹見江梅紅稻白魚飽兒女又詩秋風五千里碧蕨見紫蟹東坡詩紫蟹鱸魚賤如土得錢相付何曽數裴若訥詩漁人借問去何處白酒香甜紫蟹肥趙令畤詩紫蟹黃橙知有思天教出向夜涼時疎寮詩月洗黃蘆雪天生紫蟹秋

健蟹

黃太史詩螘臂怒兮專車蟹螯彊兮鬭虎曽文淸詩橫行足使斑寅懼幹死能令瘧鬼亡陸放翁詩芋肥一本可專車蟹壯兩螯堪敵虎疎寮詩鴈愁奔舊菊蟹健敵新醪又詩蟹與人同健詩如酒怕陳又詩笑逼花皆立騷添蟹越遒又詩最覺黃花如有意卻憐豪蟹欲相疎用遒字豪字彊於健字又詩沙空擒逸蟹泉熟煮寒靑逸字亦未經用又詩菊才重九破蟹卻十分遨遨字又佳於逸字

生蟹

濟眾方曰小兒頭顱不合用生蟹足骨搗敷

魚蟹

陸詩直至葭菼少歌言魚蟹肥黃亞夫詩菱芡與魚蟹居人足不東坡詞漁父引飲誰家去魚蟹一時分付蘇欒城詩飲食從魚蟹封疆入鬥牛呂居仁詩連年湖海病未免魚蟹罸陳璹詩活計魚蝦蟹此事屬漁舟疎寮詩回舟指淞江徑奔魚蟹海

蝦蟹【蝦亦六跪兩螯】

虞預防稽典錄曰吞舟之魚不啖蝦蟹東坡詩一魚中刄萬魚驚蝦蟹奔誤跳躑胡澹翁詩鮭魚還抵店蝦蟹不論錢

蟹占

蟹官

天文錄曰十二星有巨蟹官黃太史詩𨿽居天上三辰次未免人間五鼎烹陸放翁詩魚長三尺催繪玉蟹巨兩螯仍斫雪用巨蟹本乎此良佳

蟹災

月令曰季冬行秋令介虫爲妖注曰醜爲鼈蟹軍略災篇曰地忽生蟹當急遷砦柵不遷將亡廣五行記曰軍行地無故生蟹砦宜急移魚蟹之類水失其性則有此孽抱朴子曰兵地生蟹者宜急移軍太乙在玉帳之中不可攻也

蟹食

國語曰越王問範蠡曰今吳稻蟹食不遺種伐其可乎捜神記晉太康中防稽郡蟹皆爲鼠食稻陶隠居曰蟹食水莨有節陶商翁詩注曰蘆根與稻蟹之所食

蟹漆

淮南子曰磁石引鍼蟹脂敗漆注曰置蟹漆中則漆敗也抱朴子曰蟹之化漆麻之壊酒不可以理推也博物志曰蟹漆相合成水陶隠居曰投蟹漆中化水飲之長生又見神仙服食方

蟹防

淮南萬畢術曰燒蟹致防淮南子曰釋大道而任小數無以異於蟹捕防蟾蜍捕蚤注曰以火灼蟹匡上內置穴中乃熱足走窮穴能捕二防又曰使蟹捕防必不得劉貢父蟹捕防功豈具謝幼槃詩焚臍未用集防軰椎髓方嫌太瘦生

蟹亂

吳語曰蝦荒蟹亂

蟹略卷二

欽定四庫全書

蟹略卷三

宋髙似孫撰

蟹貢

獻蟹

汲冢周書王防篇曰成王時海陽獻蟹

供蟹

劉聰以襄陵王櫖坐魚蟹不供被誅

貢蟹

韓子蒼糖蟹注曰舊說平原歳貢糖蟹黃太史蟹詩誰知州貢此物眞絕倫

登蟹

陳克詩小楫登魚蟹平原聚鳥烏

禁蟹取蟹

本艸曰蟹取無時三國典略曰齊王禁取蟹蛤之類惟許捕魚沈立爲兩浙漕奏罷魚蟹之徵

孝蟹

田彥升奉母孝母嗜蟹逺市於蘇霅之間熟之以歸楊行密將田碩兵暴至人皆竄避餒死獨彥升挈囊負母竟以蟹免時以爲孝報古者有孝魚有孝泉今表以孝蟹云

遺蟹

張敞集朱登爲東海相遺敞蟹報書曰蘧伯玉受孔子之賜必及鄕老敞謹分斯貺於尊行者何敢獨烹之梅聖兪詩姚江遺魚蟹稽山奉筍蕨

送蟹

梅聖兪謝人送蟹詩幸與陸機還往熟毎分吳味不嫌猜曽裘父蟹詩故人憐我貧走送不待買陸放翁詩客送輪囷霜後蟹僧分磊落社中姜

買蟹

梅聖兪詩年年收稻買江蟹二月得從何處來疏寮詩多買潮來蟹催烹帶得魚

烹蟹

張敞以蟹分於尊者不敢獨烹梅聖兪詩邀飲奉醪醴案杯烹蟹螯王初寮糟蟹詩烹不能鳴渠幸生含糊終作醉鄕行韓子蒼蟹詩海上奇烹不計錢枉教陋質上金盤疎寮詩近澗取白水初篘烹石蟹

煮蟹

禦食經有煮蟹法諺曰百無使解燒湯煮蟹謝幼槃詩不使落湯頻下筯正此謂也陶商翁詩落成序嘉賓煮蟹膾溪鱸疎寮詩天差鶴管烹茶水風夾花吹煮蟹煙

熟蟹

見前田彥升孝母逺市蟹煮熟以歸陶商翁詩蟹螯紅熟鯔魚活此興重來未有時

斫蟹

東坡詩半殻含黃宜酒兩螯斫雪勸加餐陸放翁詩披綿黃雀麯糝羮斫雪紫蟹柑橙香

持蟹

皮日休詩病中無用雙螯處寄與夫君左手持宋元憲詩左手螯初美東籬菊向開宋景文詩下箸未休資快嚼持螯有味散朝酲又詩蟹味持螯日魴甘抑鮓天晏元獻詩蟹螯今在左願拍酒池浮王岐公詩誰共危樓淩爽气右持樽酒左持螯東坡詩主人有酒豈獨辭蟹螯何不左手持又詩定煩左手持新蟹謾繞東籬嗅落英汪彥章詩寒無蟹螯持猶覺非故園李商老詩卻笑思鱸膾應須持蟹螯疎寮詩蟹才逢畢卓酒不了劉伶又詩小山花落渠如別右手螯香我欠肥又詩折得花相伴消渠酒拍浮又詩未教剪初韭全如持左螯又詩雁老已忘蘇武節蟹危猶愛畢郎奇此方是用事可以揜羣作矣

把蟹

杜詩二螯堪把持晏元獻詩未暇南浮海何妨右把螯宋景文詩對把蟹螯何處酒橙虀蒓菜此時美蘇魏公詩盤丰介象膾手把畢生螯東坡詩書空漸覺新詩健把蟹行防樂事全汪彥章詩左手蟹螯行可把新醅早晚定堪持黃太史詩此中亦有無弦意相對樽前把蟹螯齊唐詩春波池上搘琴薦秋月桐陰把蟹螯呂居仁詩漸須把蟹螯愼莫貸雞肋陸放翁詩何由共杯酒把蟹擘黃柑

擘蟹

陸詩相逢便倚蒹葭宿更唱菱歌擘蟹螯範忠宣公詩堆盤白玉鱸魚美手擘黃金蟹殻肥陸放翁詩尖團擘雙蟹丹漆飣山梨又詩蟹螯暫擘饞涎墮淥酒初傾甕眼防明又詩挑燈剩欲開書帙擘蟹時須近酒船

啖蟹食蟹

蔡謨渡江不識蟛蜞以爲蟹而啖之梅聖兪詩食蟹易美【闕】

蟹饌【本艸圖經云今人以蟹爲食品之佳味佳味二字良佳此彚也以存古非有意於饌也序曰蟹箴其此義乎然昌黎聨句有曰楚膩鱓鮪亂獠羞螺蟹並以爲獠羞則寃矣元微之詩官醪半淸濁夷饌雜鮏羴夷饌卽獠羞也至若何曾有食闕君舉有食檄皆不可以爲法】

洗手蟹酒蟹

黃太史賦云蟹微糟而帶生今人以蟹沃之鹽酒和以姜橙是蟹生亦曰洗手蟹東坡詩半殻含黃宜酒卽此也宋景文詩曲長溪舫逺宴暮酒螯香黃太史詩解縛華堂一座傾忍堪支解見香橙王初寮詩熟醯姜洗手生樽前此物正施行哺糟晚出尢無賴尙有饞夫染指爭陸放翁詩披綿珍鮓經旬熟斫雪雙螯洗手供

蟹蝑鹽蟹

周禮注曰蟹醢也唐韻曰鹽藏蟹又曰蝑亦鹽藏也本艸圗經曰蟹蝑味鹹性寒有毒食療之蟹以鹽淹之作崔徳符詩曰團臍紫蟹初欲嘗染指腥鹽還復輟陶商翁詩玉版淡魚千片白金膏鹽蟹一紅

蟹

蟹醢之類惟松苕間精乎此曽裘父詩逺及水中蟹直以投葅醢

蟹羮

宋景文詩秋水江南紫蟹生寄來千里佐吳羮疎寮誓蟹羮詩年年作誓蟹爲羮倦不支吾略放行

糟蟹【糟法茱萸一粒置厴中經年不沙】

黃太史賦云蟹微糟而帶生蘇魏公詩右把巵酒左持螯慷慨酣歌借麯糟王初寮詩醉死楊家郭索生此曹平日要橫行謝幼槃蟹詩不使洛陽頻下筯終令骨醉柰春風章甫蟹詩借糟行萬里醉死甘爲戮疎寮糟蟹詩啜醨正自彊持酒眾醉如何敢獨醒

糖蟹

南史何侈於食味去其甚者猶有糖蟹使門人議之鐘岏云蟹之將糖躁擾彌甚仁人用意深懷惻怛地誌云靑州貢糖蟹宋景文詩訟失閒卿犴糖螯佐壽杯黃太史詩海饌糖蟹肥江醪白螘醇蘇舜卿詩霜柑糖蟹新醅美醉覺人生萬事非韓子蒼糖蟹詩只訝平原驛使稀不嗔彭澤寄來遲勸君莫以無腸故忍見紛紛躁擾時注曰舊說平原嵗貢糖蟹此可爲蟹箴矣謝幼槃詩變相驚蜊異將糖嫌蟹躁

蟹虀

吳人虀橙全濟蟹腥韓昌黎詩所謂芼以椒與橙腥臊始發越也蔣頴叔松江亭詩品待秋風鱸味美重來桂玉啜虀橙此明言橙虀也白樂天詩老去齒衰嫌橘醋橘醋二字極佳枚乘七發曰酢以越裳之梅梅酢對橙虀爲佳未有人用也陸放翁詩醢醬橙虀美不數魚蟹邵迎詩鹽豉調羮金液膩橙虀薦鱠玉絲肥疎寮詩筍早趨禽腹橙香適蟹虀又詩蒓逢鱸始服橙入蟹偏香

蟹黃

遊京錄云京師買蟹黃包絕勝嶺表錄異曰廣人取蟹肉膏如黃蘓加以五味和殻之張佑詩蟹黃鹽滿箸熊白軟加籩黃太史詩長安千門雪蟹黃熊有白韓子蒼詩君家自有甔石儲蟹黃熊白能俱設李商老詩食蟹貴抱黃食魚先腹腴謝幼槃詩端爲懷黃取蟹烹豈因多足恣傍橫

蟹饆饠

嶺表錄異云以蟹黃淋以五味以細麫爲饆鑼珍美可尙

蟹包

陸放翁詩蟹饌牢丸美【聞人封徳言餅賦中所謂牢丸今包子是】魚煮鱠殘香疎寮蟹包詩妙手能誇薄樣梢桂香分入蟹爲包也知不枉持螯手便是持螯亦艸茅

蟹飯

李頎詩炊飯蟹螯熟下筯鱸魚鮮疎寮詩蟹豪畱客飯芎細約僧茶

蟹牒【陶隠居蟹類最多類字𨿽可采目系曰牒】

蝤蛑

明越風物志云蝤蛑並螯十足生海邊泥穴中大者曰靑蟳小者曰黃甲陳藏器本艸云蝤蛑隨潮退殻一退一長日華子曰蝤蛑性冷無毒解熱气陳藏器云治小兒悶痞嶺表錄異云螯足無毛兩小足薄而闊謂之撥棹子埤雅曰蝤蛑兩螯至彊能與豹鬭栁子厚詩蝤蛑願親燎茶燻甘自薅歐陽公詩爲我辦酒殽羅列蛤與蛑東坡蝤蛑詩溪邊石蟹小如錢喜見輪囷赤玉盤半殻含黃宜防酒兩螯斫雪勸加餐蠻珍海錯聞名久怪雨腥風入座寒堪笑吳興饞太守一詩換得兩尖團鄭毅夫詩正是西風吹酒熟蝤蛑霜飽蛤蜊肥疏寮詩老蟹自應彊雋逸壯蛑還只象膏粱又詩斫雪蝤蛑鱠生香茉莉杯曽文淸詩使君領客未經旬更以蝤蛑作小春

蟳

明越風物志曰蝤蛑大者曰靑蟳晉安記云蝤蛑斷物若芟如牟焉又曰武蟳本艸圗經云蟳隨潮退殻一退一長其力至彊能與豹鬭豹不能勝洪玉父詩丹荔薦盤驚北客赤蟳供饌識南州疎寮詩豆蔲雨分霽翠蟳雪炊香又詩蟳肥和雪鱠梅早夾春篘又富次律送蟳詩鱗甲錯夏物懷靑莫如蟳蘇公今張華何微不知音入手巨螯健斫雪雋莫禁宛然如玠輩曽是秉玉心蟹因傑酒與畢郎深二者不可律食之當酌斟

蟛蜞

世說云蔡司徒過江見蟛蜞大喜曰蟹有八足加以兩螯令烹之旣食委頓吐下方知非蟹後向謝仁祖說此事謝曰卿讀爾雅不熟幾爲勸學誤爾雅曰螖蠌小者蟧卽蟛螖也似蟹而小按蟛蜞小蟹文似螖所謂螖蠌者也蔡謨不精於大小食而至於斃故曰讀爾雅不熟陶隠居曰蟛蜞生海邊似蟛而大似螖而小皮日休蟹詩族類分明連�蛣形容好个似蟛蜞宋景文蟹詩定知不作蟛蜞悞曽厠西都學士名李商老詩大嚼故應羞海鏡嗜甘乃悞食蟛蜞欲將磊落慚爾雅委頓深憐蔡克兒陶商翁詩蠢囷發嬉笑蟛蜞生嘔泄

蟛螖

爾雅云螖蠌小者蟧【力刀反】郭璞曰卽蟛螖也膏可塗癬埤蒼曰蟧螺屬或曰卽蠌也似蟹而小海人曰彭螖辣螺所化螖又化爲蟬中華古今注云彭螖小蟹也小蟹二字亦佳嶺表錄異曰吳越間以鹽藏貨之晉書曰夏統孝海邊拾彭螖以資養劉馮事始曰世傳漢醢彭越賜諸侯英布不忍視之覆江中化此故曰彭越白居易詩鄕味珍彭越時鮮煮鷓鴣張祐詩鸂穿蘆葉彭蜞上竹根章甫詩外事添蛇足餘生嚼越螯

擁劍

唐韻曰擁劍若蟹古今注云一名執火以其螯赤也本艸圖經一螯大一螯小者名擁劍陶隠居曰擁劍似蟛螖而大似蟹而小

桀步

海物志曰蟛螖一種曰桀步埤雅曰蜞橫行謂之桀步

江

唐韻曰若蝤蛑生海中今廣潮間有幹本艸圗經曰闊殻而多黃者名蠘生南海

蠞

廣韻曰蠞若蟹生海中



唐韻曰蛤屬若蟹

【普流反】

玉篇云若蟹二足又出郭璞江賦

蜅防【上方布反下布莫反】

玉篇曰角蟹也

防【以水反一曰他果反】

唐韻曰蟹子也海物志曰有子者曰子蟹

蟹牒二

海蟹缸蟹母蟹赤蟹紅蟹白蟹

海物志云蠞俗呼曰蟹經霜有膏曰赤蟹無膏曰白蟹海人以鹵鹽之曰缸蠞嶺表錄異曰有赤母蟹又有紅蟹卽赤蟹也秀之華亭亭林湖近顧野王宅天聖間忽生白蟹一年而絕蘓欒城詩奉親魚蟹無臨海退食琴書有定庵胡澹翁詩赤魚白蟹何足數風味未可松江鱸陸放翁詩蟹白魚肥初上市輕舟無數去乘潮

江蟹

郭璞江賦曰�蛣腹蟹水母目蝦松陵集注曰�蛣似蜯有一小蟹在腹中爲�蛣出求食蟹或不至蛣餒死淮海呼爲蟹奴皮日休詩蟹奴晴上臨湘檻鴈婢秋隨過海船梅聖兪詩一開明月腹中有小碧蟹卽此也

沙蟹

海物志曰一種小於彭越曰沙蟹許渾詩江上蟹螯沙隖中蝸殻雪漫漫

水蟹

嶺表錄異曰水蟹螯殻內皆鹽水

虎蟹

嶺表錄異曰蟹殻上虎斑可爲酒器

石蟹

廣州記曰石蟹出南海蟹化爲石過潮漂出主消眼澁細研和水入藥相佐用以眼

蟹略卷三

欽定四庫全書

蟹略卷四

宋髙似孫撰

蟹雅

蟹圗

唐畫斷曰韓滉畫妙於螃蟹本朝名畫評曰閻士安宛丘人善畫棊蟹於架中有易元吉蟹圗郭忠恕蟹圗又有金門羽客李徳柔郭索鉤輈圗劉貢父畫蟹詩後蚓智不足捕防功豈具一爲丹靑錄能使萬目顧气淩龍蟄勢經滄海渡微物亦有動將非逢學誤彊至墨蟹詩瑣瑣江湖中忽在幽人壁短螯利雙鉞長跪生六防骨眼驚自然熟視審精墨初疑蟺穴束猶帶浮泥墨橫行竟何從躁心固已息終朝墻壁間頗有肥霜色我來空持杯左手莫汝食誰奪造化功生成歸筆力

蟹琴聲

琴錄曰履霜操有蟹行聲齊唐詩槐楓親黼扆畫蟹播朱

蟹眼茶湯

茶錄曰煎茶之泉視之如蟹眼皮日休煎茶詩時防蟹目濺乍見魚鱗起東坡詩蟹眼已過魚眼生颼颼欲作松風鳴又詩蟹眼翻波湯已作龍頭拒火柄猶寒黃太史詩遙憐蟹眼湯已作鵞管玉蘓欒城詩蟹眼煎來聲未老兔毛傾防色尢宜蔡君謨詩兔毫紫鷗新蟹眼靑泉煮曽裘父詩朝來蟹眼方新試昨夜燈花早得知

蟹杯

嶺表錄異曰虎蟹殻上有虎斑又有五色者可爲杯皮陸詩注南人目螺之有色者曰云螺用以酌酒亦此類也

蟹志賦詠

蟹志

陸

蟹水族之微者其爲虫也有籍見於禮經載於國語雄太魏晉春秋勸學等篇考於易象爲介類與鼈剛其外者皆幹之屬也周公所謂傍行者歟參於藥錄食疏蔓延乎小說其智則未聞也惟左氏記其爲災子云譏其躁以爲郭索後蚓而已蟹始窟穴於沮洳中秋冬交必大出江東人曰稻之登也率執一穗以朝其魁然後從其所之也早夜觱沸指江而奔漁者緯蕭承其流而障之曰籪【音鍛】籪斷其入江之道焉爾然後扳援逸遁而往者十六七旣入於江則形質寖大於舊自江復趨於海如江之狀漁者又籪而求之其越逸遁去者又加多焉旣入於海形質益大海人亦異其稱謂矣嗚呼執穗而朝其魁不近於義耶捨沮洳而之江海自微而務著不近於智耶今之學者始得百家小說而不知孟軻荀卿氏之道或知之又不汲汲於聖人之言求大中之要何也百家小說沮洳也孟荀揚氏聖人之瀆也六籍者聖人之海也茍不能捨沮洳而求瀆而至於海是人之智反出於水虫下能不悲夫吾是以志其蟹

松江蟹捨賦

髙似孫

鴟夷子皮旣相勾踐讐闔閭殄夫差弔子胥無懴恨於越人迄騁懷於西吳乃昻然作喟然吁曰兔死犬烹鴻罹於罟古人所危吾其亟圗方將朝三江夕五湖一去不回樂哉此桴屣其遺於人間情嫋嫋於姑蘇水繞乎笠澤天包乎具區松陵互潮太湖交瀦川納壑府波畫村墟石罅碕岸崖釐別區波程杳水路盤紆洄渚棊布聚落星敷采之於山則緑膩女桑黃包橘奴牧菽貢梨剝棗擷荼取之於水則絲破紫蒓筍食靑菇采菱舂芡食稻燒蘆是皆舟子所鄕漁郎所廬葭菼兮爲域萑葦兮爲墟鴻鷺兮爲鄰防鵜兮爲徒時則天澄月靜風恬靄舒或霧气之蒙沫或煙雨之扶疏掉歌亂髮漁榜疾徐命儔嘯侶靡不一魚防栁邊之罺槮掛隔苑之罾防兒奉輕笱婦手飛罛水禽潑潑一發靡虛乃有鱠殘之鯽四腮之鱸瓌異叢毓鱗甲紛拏鯉皆奔於漁市羨足給於魚租至於露老霜來日月其䢐萬螯生涼含黃脂膚其武郭索其雄睢盱其心易躁其腸實枯鼔勇而喧集齊奔而並驅鴟夷公顧而笑曰昔者吳之將微民甚難虞厥有躁亂害於菑畬是固汝輩之所逞者歟吳人趨而告曰當是時善有鮮鑑貞有罕孚樂鴆乎毒習甘乎諛一艷方妍漂香沈珠樂極危生淪胥以鋪是故非蟹罪也惟我吳人以漁爲娛施勤於簄籪皆得志於江途方洞庭兮始霜熟萬稼兮丰腴執一穗兮朝魁目洪溟兮爭趨工緯蕭兮承流截觱沸兮防逋燎以干葦檻以靑笯喧動涼驚飛宿鳬其多也如涿野之兵其露也如太原之俘蟹事卓犖八荒所無今敢借以涼荻束之風蒲願奉一醉獻諸大夫大夫嗒然笑曰嗟汝吳兮巨麗樂太伯兮開初括於越兮自裕跨荊蠻兮逺摹幹星紀兮經略控軫野兮車書至若藪澤幽靈川瀆納洿灌注於天下之半郁拂兮瀛洲之居忘越矢之倐西嗟麋防之交蕪余方超萬物兮如蛻豈一蟹兮樂且吳人再拜進曰大夫髙矣儂聞宅金湯之固者莫崇乎徳者也建竹帛之功者莫勇乎謀者也自吳越成敗愾君臣之嗟吁然儂者生長水國子孫澤隅朝暮一艇寒暑一笛老魚鱉以爲命狎鷗鸕而不孤久與世以相忘亦傷今而欲痡大夫方將謝軒冕樂樵漁幹機兮相髙庶幾遁兮不渝今儂有粳可炊有酒可沽幸江山兮如待朝風月兮無辜大夫爲之愕然曰君子者事豈以蟹爲業者歟非渭水之遺智必山澤之修臒深樂其言藏道於愚欲去兮徘徊欲逝兮勤劬舉酒酬酢何其悲歟與之釋縛使之拍浮刳甲如山虀橙如鋪意悟防言酒酣相扶指靑天兮自誓幸來世兮知余煙水兮莫能畱泛孤舟兮不可呼蟹翁者三嘆於悒四顧躊躕揖長江兮脫如矢歌浩浩兮何能俱其歌曰天髙兮月寒天風兮水急鴻逺兮汲汲人有慕兮嘆何及木葉落兮洞庭波江有汜兮漢有沱把酒答天自歌歌月落兮愁如何又歌曰楓落兮隕霜菇香兮如雪一舟兮太決智者樂兮樂者哲蟹健兮鱸肥風吹酒兮酒淋衣知有蟹兮不知時若斯人兮其庶幾

詩

蟹寄魯望

皮日休

紺甲靑匡染菭衣島夷初寄北人時離居定有石帆覺失伴惟應海月知族類分明連�蛣【�蛣似小蚌有一小蟹在腹中時出求食淮海人呼爲蟹奴】形容好个似蟛蜞病中無用雙螯處寄與夫君左手持

襲美寄蟹

陸

藥杯應阻蟹螯香卻乞江邊采捕郎自是雄知郭索且非何敢餦餭骨淸猶似含春靄沫白還疑帶海霜彊作南朝風雅客夜來偸醉早梅傍

容惠湖蟹

宋祁

秋水江南紫蟹生寄來千里佐吳羮楚人故使衷畱甲齊客何妨死願烹下箸未休資快嚼持螯有味散朝酲定知不作蟛蜞悞曽厠西都學士名

吳正仲遺活蟹

梅堯臣

年年收買吳江蟹二月得從何處來滿腹紅膏肥似髓貯盤靑殻大於杯定知有口能噓沬休信無腸便畏雷幸與陸機還往熟每分吳味不嫌猜

釣蟹

老蟹飽經霜紫膏靑石殻肥大窟深淵曷虞遭食啄香餌與長絲下垂寧可覺未免利者求潛潭不爲邈

食蟹

黃庭堅

海饌糖蟹肥江醪白蟻醇毎恨腹未厭誇啖齒生津三歳河外霜團臍常食新朝泥防郭索暮鼎調酸辛趨蹌𨿽入笑風味極可人憶觀淮南夜火攻不及晨橫行葭葦中不自貴其身誰憐一网盡大法河北民鼎司費萬錢玉食常羅珍吾評揚州貢此物眞絕倫

謝何十三送蟹

形容𨿽入婦人笑風味可解壯士顏寒蒲束縛十六輩已覺酒興生江山

借答送蟹韻戱小何

艸泥本自行郭索玉人爲開桃李顏恐似曹瞞說雞肋不比東阿舉玉山

代二螯解嘲

仙儒昔日捲殻蛤蜊自可洗愁顏不比二螯風味好那堪把酒對江山

又借前韻

招潮瘦惡無永味海鏡纎毫只彊顏想見霜臍當大嚼夢回雪厴摩圍山

鄂渚絕無蟹偶得數枚吐沬相濡乃可憫笑

怒目橫行與虎爭寒沙奔火禍胎成𨿽爲天上三辰次未免人間五鼎烹

其二

勃崒盤跚蚤涉波艸泥出沒尙橫戈也知觳觫元無罪柰此樽前風味何

其三

解縛華堂一座傾忍防支解見香橙東歸卻爲鱸魚鱠未敢知言許李膺

食蟹

張耒

世言蟹毒甚過食風乃乘風淫爲末疾能敗股與肱我讀本艸書美惡未有筋絕不可理蟹續牢如絙骨痿用螯補可使無搴騰凡風待火出熱甚乃騰升炎若遇其快如霜致堅冰俗傳未必妄但恐殊愛憎本艸起東漢要之出賢能𨿽失諒不逺堯跖終殊稱書生自信書俚說徒營營

寄文剛求蟹

遙知漣水蟹九月已經霜匡實黃金重螯肥白玉香塵埃離故國詩酒寄他鄕若乏西來使何緣致洛陽

次韻震子磐送糟蟹

王履道

醉死家郭索生此曹平日要橫行不須覆醢煩諸子試比糟蟹幾許爭

其二

熟醯姜洗手生樽前此物正施行哺糟晚出尢無賴尙有饞夫染指爭

其三

烹不能鳴渠幸生含糊終作醉鄕行裂臍已腐人誰照折股猶腥犬謾爭

其四

塞上秋殘百萬生書囊旁午此時行聾丞自薦牋𨿽妙未必持螯手肯爭

其五

莫笑頭陀飯出生要將戒殺勸修行霜螯斷命終妨道身作人爲了不爭

康判官寄螃蟹

毛友

沙頭郭索眾橫行豈料身歸五鼎烹支解樽前供大嚼胸中戈甲也虛名

食蟹

韓駒

海上奇烹不計錢枉教陋質上金盤饞涎不避吳儂笑香稻兼償楚客餐寄逺定須宜酒漬嘗新猶喜及霜寒先生便腹惟思睡不用殷勤破小團

謝江州送糖蟹

故人書札訪林泉郭索相隨到酒邊未擘團臍先一笑二螯能覆幾觥船

其二

只訝平原驛使稀不嗔彭澤寄來遲勸君莫以無腸故忽見紛紛躁擾時

食蟹

謝幼槃

端爲懷黃取醢烹豈勝多足恣傍橫焚臍未用集防輩椎髓方嫌太瘦生

其二

分付防人苦見嫌十臍元有九臍尖要知其中未必有輸與蛤蜊如蜜甜

其三

論功直與酒杯同何事生憎在水中不使洛陽頻下筯終令骨醉柰春風

其四

有國常憂以味亡浪知有毒味中藏誰能不累口腹事莫趁秋風含稻芒

食蟹

李商老

溪友提擕紫蟹肥形模郭索就羈縻抱黃斫雪老饕事防碧成朱露醉時大嚼故知羞海鏡嗜甘易誤食蟛蜞欲將磊落輕周雅委頓深憐蔡克兒

詠蟹

陳與義

量才不數鰲魚額四海神交顧長康但見橫行疑是躁不知公子實無腸

糟蟹

曽幾

風味端宜配麯生無腸公子借糟成可憐不作空虛腹尙想能爲郭索行張翰蒓鱸休發興洞庭蝦蟹可忘情君防醉死眞奇事不受人間五鼎烹

錢仲修餉新蟹

開破殻喜新黃此物移來所未嘗一手正宜深把酒二螯已是飽經霜橫行足使班寅懼幹死能令瘧鬼亡畢竟爬沙能底事祗應大嚼慰枯腸

趙嘉甫致松江蟹

髙似孫

鴈知楓已落松江催得書來急蟹綱消一兩螯如斵雪彊三百橘未經霜無詩莫學天隨子有酒當呼吏部郎不解持經戒殺省嫌無板去燒湯

李迅甫送蟹

小橘枚枚菊未黃蟹肥全不待些霜莫嫌艸艸相知少猶是曽爲吏部郎

其二

平生嗜此蟹便無錢也多多買瞥見風姿已瀟瀟一呷橙虀酒如澥

誓蟹羮

年年作誓蟹爲羮倦不能支略放行但是艸泥行郭索莫愁豕腹脹膨亨酒今到此都空了詩亦隨渠太瘦生吏部一生豪到底此時得意孰爲爭

趙嘉父送松江蟹

靑天肯爲蟹飛霜蟹亦貪詩老更狂楓葉已隨詩共冷菊花能爲酒先忙平生爾雅誰能熟此去經孰敢荒剪取吳淞半江水漁翁不敢叫滄浪

同父送松江蟹

人間寧有幾松江蟹到彊時橙也黃非是無此雋自從茂世孰爲忙乾坤大半漁爲宅雪月從頭筆做牀不讀晉書誰了此晉書曽讀也蒼茫

趙廣徳送松江蟹

江空蟹急窘於搜滿腹淸涼做盡秋茶竈筆牀新意思寢香衛防戰風流生不入吳王鱠死亦相尋越女舟得一好詩無可憾無詩也不作騷愁

趙崇暉送魚蟹

秋驅鴈至至猶稀且饌新蒭理舊衣蟹爲何惜死鱸非張翰且休肥五湖已去無遺恨三徑方歸有昨非更欲借渠茶竈火蕭蕭葉滿洞庭蘆

趙君海惠蟳

早揮鱠手作云鼇雪帶晴飛且拍熬安得輪囷如此壯也知郭索許多騷翰林風月從來別太史江山一味豪今夜筆牀船上去已輸吏部十分髙

江寺丞送蟹

苦無多雨便重陽憶殺池頭煮蟹涼政用此時消幾輩菊花先作故山香

吳中致蟹

天雨洞庭霜寒驅蟹力忙全然空俗味只是作詩香酒已方才熟橙猶未肯黃譲渠茶竈火和月煮滄浪

汪彊仲郎中送蟹

連日天街駕歸且呼酒對早梅飛從來吏部髙情別右手分將老蟹肥

答臒庵致糟蟹

秋入丹楓聲怒號吳兒得志飛輕舠緯以萬竹瀾寒濤有法如兵勇於鏊彼蟹甚武殊驛騷一霜二霜如此膏物生固忌風味髙最以風味無一逃塟之酒鄕泣醨糟一醉竟死俱陶陶了我一身凡幾醪死生大矣惟所遭飲中諸公人中豪左手酒杯右手螯醉魂浩蕩不可招爲君以酒博葡萄世間萬事眞牛毛一醉一死俱蓬蒿恭惟不殺心忉忉視民如蟹鳴呼饕

防蟹

西風送冷出湖田一夢酣春落酒泉介甲盡爲香玉軟脂膏猶作紫霞堅魂迷楊栁灘頭月身老松花甕裏天不是無腸貪麯蘗要將風味與人傳

蟹略卷四

