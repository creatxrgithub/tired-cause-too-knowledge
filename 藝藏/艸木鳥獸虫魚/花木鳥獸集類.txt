《花木鳥獸集類》

﹝淸﹞吳寶芝撰

欽定四庫全書

子部十一

花木鳥獸集類

類書類

提要

臣等謹案花木鳥獸集類三卷國朝吳寶芝撰寶芝石門貢生是書原本卷端題有臣吳寶芝恭纂字當是經進之本也所集花木鳥獸故實分門別類臚纂成書上卷凡四十三目中卷凡四十二目下卷凡二十五目蓋亦類書之體而卷帙不繁專掇取新頴字句以供詞藻之采擷上自經史諸子旁及漢唐以來稗官小說下至名人詩句無不博引兼收中間如三國典略瑞應圖字說等書久已佚亡亦不免從他書稗販之比然所摘錄大致猶稱雅贍蓋其意取纖麗爲淸異錄之支流而泛濫及於詞章則又藝文類聚以來相沿之舊體𨿽徵據稍隘掛漏尙多而詞組單辭往往可資考證以視冗雜蕪蔓者轉爲足備檢核焉

乾隆四十五年正月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

花木鳥獸集類卷上

石門貢生吳寶芝撰

○花

松窓夜話花隨土宜五色隨五气黃者得中和有深黃淺黃之異亦隨土地間气而變也然獨盛於南方故海舶所攜種甚夥又有一花而數色一瓣而二三色相間者交趾使人嘗言其國有珍珠粟花光瑩如水晶結實如珍珠

仇池筆記徐州通判李珣有子七歲素不善詩忽詠落花雲流水難窮目斜陽易斷腸誰同砑光帽一曲舞山香父驚問之答曰西王母宴羣仙有舞者戴砑光帽帽上簪花舞山香一曲未終花皆落去

錢俶以弟信鎭湖州後圃芙蓉枝上穿一黃玉玦枝梢交雜不知何從而穿也信截幹取玦以獻人謂眞仙來逰畱此以驚世耳

漢張騫使外國十八年得塗林安石橊唐元稹詩何年安石國萬里貢橊花迢遞河源道因依漢使槎

李白詩注漢道士自外國將貝多子於嵩山下種之一年三花白色香美

蜀主臘日內官各獻花梁守珍獨獻忘憂縷金字獨立仙

晉潘安仁爲河陽令命居民盛栽桃李民歌之曰潘侯政可誇河陽滿縣花

朱弁詩種柳五年髙出屋攀條坐愛春陰緑環池又栽數品花蜀葵玫瑰與石竹

杜詩一片花飛減卻春風飄萬點正愁人且看欲盡花經眼莫厭傷多酒入唇

杜甫春望詩感時花濺淚恨別鳥驚心

唐詩山花如繡頰

杜詩黃四娘家花滿蹊千朶萬朶壓枝低又上巳日徐司錄園林宴集詩鬢毛垂領白花蕋亞枝紅又幽花欹滿樹曲水細通池

陶秀實曰警忘錄載羅虯撰花九錫然亦須蘭蕙梅蓮輩乃可披襟若夫容躑躅望仙山木野艸直阿耳尙錫之云乎按九錫一重頂帷障風二金錯刀剪折三甘泉浸四玉缸貯五雕文臺座安置六畫圖七翻曲八美醑賞九新詩詠也

淸異錄張翊者世本長安因亂南來先主擢置上列翊好學多思致嘗戲造花經以九品九命升降次第之一品九命蘭牡丹蠟梅酴醿紫風流也二品八命瓊花蕙巖桂茉莉含笑也三品七命芍藥蓮薝卜丁香碧桃垂絲海棠千葉海棠也四品六命菊杏辛夷荳蔻後庭忘憂櫻桃林禽梅也五品五命楊花月紅梨花千葉李桃花石橊也六品四命聚八仙金沙寶相紫薇淩霄海棠也七品三命散水眞珠粉團郁李薔薇米囊木瓜山茶迎春玫瑰金燈木筆金鳳夜合躑躅金錢錦帶石蟬也八品二命杜鵑大淸滴露刺桐木蘭雞冠錦被堆也九品一命芙蓉牽牛木槿葵胡葵鼓子石竹金蓮也

淸異錄南漢地狹力貧不自揣度有欺四方傲中國之志毎見北人盛誇嶺海之彊世宗遣使入嶺館接者遺以茉莉其名曰小南彊及本朝鋹主面縛僞臣到闕見洛陽牡丹大駭有縉紳謂之曰此名大北勝

淸異錄懿宗賞花短歌雲長生白久視黃共拜金剛不壊王謂菊花也

淸異錄孟昶春餘宴後苑飛紅滿空昶曰彌陀經雲雨天曼陀羅華此景近似今日觀化工之雨天三昧宜召六宮設三昧燕

淸異錄對花焚香有風味相和妙不可言者木犀宜龍腦酴醿宜沈水蘭宜四絕含笑宜麝薝卜宜檀韓熈載有五宜說

山海經招遙之山有木焉其狀如榖而黒理其花四照其名曰迷榖佩之不迷

江南人謂丁香爲百結花

文選春花笑不言

杜詩荷花嬌欲語

玉堂別集劉公乾居鄴下一日桃李爛漫值諸公子延訪久之方去公幹問僕曰損花乎僕曰無但愛賞而已公幹曰珍重輕薄子不損折使老夫酒興不空也遂飲花下作放歌行

宋文與可詩可笑陵陽太守家閒無一事只栽花已開漸落並才發長作庭中五色霞

宋曽端伯取友於十花芳友者蘭也淸友者梅也奇友者臘梅也殊友者瑞香也淨友者蓮也禪友者薝卜也佳友者菊也仙友者巖桂也名友者海棠也韻友者酴醿也仍有玉友來奉佳賓謂酒也

○瓊花

宋鄭恵肅公興裔瓊花辯曰瓊花天下無雙兵燹之餘所存非舊疑黃冠輩以聚八仙花種其處及覩郡圃中聚八仙與瓊花不同者有三瓊花大而瓣厚其色淡黃聚八仙花小而瓣薄其色微靑不同者一也瓊花葉柔平瑩澤聚八仙葉粗而有芒不同者二也瓊花蕊與花平不結子而香聚八仙蕊低於花結子而不香不同者三也余尙未敢自信嘗取二花雜示兒輩皆能識而別之乃始無疑又紹興中金華杜斿記余自京口過揚州尋訪舊事亟往謁蕃禧觀故瓊花猶在然余聞紹興辛巳之變北騎入揚州已掲其本而去何從復得此種也有老道士自言生於崇寧間今八十有六載矣能敍今花本末道士姓唐名大寧

韓稚圭詩酴醿不見香芍藥慚多媚扶疎翠蓋圓散亂眞珠碎

徐孝節詩此花愛圓不愛缺一枝花開似明月襄王夜半指爲云謝女黃昏吟作雪杏花俗艶梨花粗柳花瑣碎梅花疎桃花不正其容冶牡丹不謹其體舒

王元之詩誰移琪樹下仙鄕二月輕冰八月霜若使壽陽公主在自當羞見落梅妝

馬古洲賀新郎詞古來好物難爲伴只瓊花一種傳來仙苑獨許揚州作珍產便勝了千千萬萬自昔聞名今見面數歸期屈指家山逺歸去說也希罕

向子諲詞無雙亭下瓊花樹玉骨云腴傾國稱姝除卻揚州是處無天教紅藥來驂乘桃李先驅總作花奴翠擁紅遮到五都

韓稚圭詩千點眞珠擎素蕊一環明玉破香葩

○玉蕊花

長安安業坊唐昌觀舊有此花乃唐昌公主所植者公主明皇女也

康駢劇談唐昌觀玉蕊花毎發若瓊林瑤樹元和中春物方妍車馬尋玩者相繼忽一日有女子年可十七八衣繡緑衣乘馬峩髻雙環無簪珥之飾容貌婉娩迥出於眾從以二女冠三小僕旣下馬以白角扇障面直造花所異香芬馥聞於數十步之外觀者以爲出於宮掖莫敢逼視竚立良久令小僕取花數枝而出將乘馬回謂黃冠者曰曩有玉峯之約自此可以行矣時觀者如堵咸覺煙霏鶴唳景物輝煥舉轡百餘步有輕風擁塵隨之而去望之已在半天矣方悟神仙之逰餘香不散者經月時嚴給事休復相國劉賓客白醉吟俱有聞玉蕊院眞人降詩云

漁隱叢話招隱寺玉蕊先累經兵毀自普覺師來主法席頓還三百年舊觀晉宋以來招隱名甲京口古松修竹淸泉幽洞播在談詠誇詡勝絕邇者采伐童赭實不副名覺師培植掃剔之志弗倦加以年序蒼翠環合景物增遂師與此寺此詞同永其傳

蔡寛夫詩話禁林有此花吳人不識自文饒題品始得名焉文饒李徳裕字也

唐武元衡詩琪樹年年玉蕊新洞宮長閉彩霞春日暮落英鋪地雪獻花無復九天人

白居易詩嬴女偸乘鳳下遲洞中潛歇弄瓊枝不緣啼鳥春饒舌靑瑣仙郎可得知又宋劉潛夫克莊昭君怨詞后土祠中標韻天上人間一本道號玉眞妃字瓊姬我與花曽半面流落天涯相見莫把玉簫吹怕驚飛

鄭松牕詩維揚后土廟瓊花安業長昌宮玉蕊判然二物本不同喚作一般良未是瓊花雪白輕壓枝大率形模八仙爾比之玉蕊似實非金粟冰絲那有此花須中有碧膽瓶別出瓏璁髙半指淸馨靜夜衝九天招引瑤臺玉仙子乘風躍馬汗漫逰偸折繁香分月姊紫莖柘葉酴醿條少到尋常人眼底翰林內院集賢閣雨露承天近尺咫後人不識天上花又把山�﹝樊﹐石代大﹞輕比擬

楊東山詩才入平園便有聲唐昌觀裏久知名已堆玉琖分金粟更挿銀花入翠罌蘿蔓春風滕薛長山�﹝樊﹐石代大﹞香气晉齊並世間百卉應無限不遇王公枉一生

○牡丹花

西京雜記花之奇者有姚黃魏紫乃姚家黃牡丹魏家紫牡丹也又靑瑣髙議明皇時有獻牡丹者謂之楊家紅乃楊勉家花也蓋貴妃勻面口脂在手印於花上詔於仙春館栽之來歲花開上有指印紅迹帝名爲一撚紅

李白詩牡丹芳牡丹芳黃金蕊紅玉房千片赤英霞爛爛百枝綘艶燈煌煌照地初開錦繡叚當風不結蘭麝囊仙人琪樹白無色王母桃花紅不香

開元遺事明皇時沈香亭前木芍藥一枝兩頭朝則深碧暮則深黃夜則粉白晝夜之內香艷各異帝曰此花木之妖不足訝也以賜楊國忠國忠以百寶妝飾欄楯𨿽帝宮之內亦不及也

開元遺事楊國忠爲四香閣毎於春時木芍藥盛開之際聚賓於此閣賞花

天寶遺事明皇與妃子幸華淸宮因宿酒初醒憑妃子肩同看木芍藥帝親折一枝與妃子遞嗅其艷帝曰不惟萱艸忘憂此花香艷亦能醒酒

南部新書長安三月五日看牡丹奔走車馬慈恩寺元果院白牡丹遲半月開故裴兵部璘題詩於佛殿頭虛壁之上曰長安豪貴惜春殘爭賞先開紫牡丹別有玉杯承露冷無人肯向月中看太和中敬宗自夾城出芙蓉園因幸此寺見所題詩吟玩久之因令宮嬪諷念及暮此詩滿六宮矣

靑瑣髙議明皇時民間貢牡丹花面一尺髙數寸帝未及賞爲野鹿含去有佞人奏云釋氏有鹿含花以獻金仙帝私曰野鹿逰宮中非佳兆也殊不知應祿山之亂聞見錄富鄭公畱守西京因府園牡丹盛開召文潞公司馬端明楚建中劉幾邵先生同會是時牡丹一欄凡數百本坐客曰此花有數乎且請先生筮之旣畢曰凡若干朶使人數之如先生言又問曰此花幾時開盡請再筮之先生再揲其蓍良久曰此花盡來日午時坐客皆不答鄭公因曰來日食後可會於此以驗先生之言坐客曰諾次日食畢花尙無恙洎烹茶之際忽羣馬廐中逸出與坐客馬相踶嚙奔入花叢中旣定花盡毀折矣於是洛中愈服先生之言

唐張籍和令狐相公別牡丹詩平章宅裏一欄花臨到開時不在家莫道兩京非逺別春明門外卽天涯

宋歐陽公牡丹釋名大抵延州已西及褒斜道中尢多與荊棘無異土人皆取以爲薪自唐則天以後洛陽牡丹始盛

異人錄宋單父有種藝術牡丹變易千種上皇召至驪山種花萬本色樣不同內人呼爲花神又曰花師

東坡詩吉祥寺中錦千堆前年看花眞盛哉沙河塘上戴花回醉倒不覺吳兒咍豈知如今雙鬢摧城西古寺沒蒿萊有僧閉門手自栽千枝萬葉巧剪裁就中一叢何所似瑪瑙盤承金縷杯

唐玄宗內殿賞牡丹問程修己曰京中有傳唱牡丹詩者誰稱首對曰李正封詩云國色朝酣酒天香夜染衣時貴妃方寵上因謂妃曰籹鏡臺前飲一紫金盞酒則正封之詩可見矣

歐陽公白牡丹詩蟾精雪魄孕云荄春日香腴一夜開宿露枝頭藏玉瑰暖風庭面倒銀杯

藝苑雌黃唐元和中韓弘罷宣武節制始至長安私第有牡丹雜花命斸去之曰吾豈效兒女輩耶當時爲牡丹包羞之不暇

童蒙訓邵康節訪商守趙卽中與章子厚同會子厚議論縱橫不知敬康節語次中因及洛中牡丹之盛趙謂章曰邵先生洛人也知花爲甚詳康節因言洛人以見根撥而知花之髙下者上也見枝葉而知花之髙下者次也見蓓蕾而知髙下者下也如公所說乃知花之下也章黙然

元微之詩花向琉璃地上生風光婉轉紫雲霙自從天女盤中見直至今朝更眼明

古詩傾國姿容別多開富貴家臨軒一賞後輕薄萬千花

復齋謾錄孟蜀時禮部尙書李昊毎將牡丹花數枝分遺朋友以興平酥同贈且曰俟花凋謝卽以酥煎食之無棄穠艷其風流貴重如此

蜀志宋景文公帥蜀彭州守朱君綽始取楊氏園花十品以獻公公在蜀四年毎花時按其名往取彭州送花遂爲故事此十品花先愛重錦被堆嘗以之爲賦

歐陽公洛陽風土記洛陽之俗花開時士庶競爲遨逰往往於古寺廢宅有池臺處爲市井張幕帟笙歌之聲相聞最盛於月陂堤張家園棠棣坊長壽東街與郭令宅至花落乃罷

宋楊廷秀賦周益公平園白花靑緣牡丹詩東皇封作萬花王更賜珍華出上方白玉杯將靑緑緣碧羅領襯翠紅裳古來洛口元無種今去天心別作香塗攺歐家記文看此花未出說姚黃

洛陽風土記洛陽至東京六驛舊不進花自今徐州李相迪畱守時始進禦歲差衙校一員乘驛馬一日一夕至京所進不過姚黃魏紫三數朶用菜葉實籠子籍覆之使馬上不動揺以蠟封蒂乃數日不落又漁隱叢話錢惟演爲畱守始置驛貢洛花識者鄙之曰此宮妾愛君之意也故東坡詩洛陽相公忠孝家可憐亦進姚黃花

歐陽公牡丹譜余居府中時嘗謁錢思公於雙桂樓下見一小屏立坐後細書字滿其上思公指之曰欲作花品此是牡丹名凡九十餘種按錢惟演字師聖謚思公乂攺謚文僖

李商隱牡丹詩錦幃初捲衛夫人繡被猶堆越鄂君垂手亂翻雕玉佩細腰爭舞郁金裙石家蠟燭何曽剪荀令香鑪可待燻我是夢中傳彩筆欲書花葉寄朝云細腰或作招腰

辛稼軒鷓鴣天詞翠蓋牙籖幾百株楊家姊妹夜逰初五花結隊香如霧一朶傾城醉未蘇閒小立困相扶夜來風雨有情無愁紅慘緑今宵看卻似吳宮教陣圖唐舒元輿牡丹賦淑色披開照耀酷烈美膚膩體萬狀皆絕赤者如日白者如月淡者如赭殷者如血向者如迎背者如訣折者如語含者如咽俯者如愁仰者如恱褭者如舞側者如跌亞者如醉曲者如折宻者如織疎者如缺鮮者如濯慘者如別初朧朧而下上次鱗鱗而重疊錦衾相覆繡帳連接或灼灼騰秀或亭亭露奇或颭然如招或儼然如思或帶風如吟或泣露如悲或迎日擁砌或照水臨池或山雞已馴或威鳯將飛我按花品此華第一脫落羣類獨占春日其大盈尺其香滿室葉如翠羽蕊如金屑玫瑰羞死芍藥自失躑躅宵潰木蘭潛逸朱槿灰心紫薇屈膝皆讓其先孰敢憤嫉

唐皮日休詩落盡殘紅始吐芳佳名號作百花王競誇天下無雙艷獨占人間第一香按牡丹一名花後

羅隱牡丹詩似共東風別有因綘羅髙捲不勝春若教解語應傾國任是無情也動人芍藥與君爲近侍芙蓉何處避芳塵可憐韓令功成後辜負穠華過此身

劉禹錫牡丹詩庭前芍藥妖無格地上芙蓉爭少情惟有牡丹眞國色花開時節動京城

徐凝之詩何人不愛牡丹花占斷城中好物華

徐仲雅雙頭牡丹詩平分造化雙包出折破春風兩面開

白居易買花詩帝城春欲暮喧喧車馬度共道牡丹時相隨買花去貴賤無常價酬直看花數灼灼千朶紅戔戔五采素上張幕屋芘旁織笆籬護水灑復泥封移來色如故家家習爲俗人人迷不悟有一田舍翁偶來買花處低頭獨長嘆此嘆無人諭一叢深色花十戶中人賦

羅鄴牡丹詩落盡春紅始見花花時比屋事豪奢買栽池館恐無地看到兒孫能幾家門倚長衢攢繡軛幄籠輕日護香車歌鐘只解貪歡賞肯信流年鬢有華

雜俎開元末裴士淹爲郎官奉使幽冀過汾州眾香寺得一株白牡丹移置長安私第天寶中爲都城奇賞又興唐寺昔有一株開花一千朶有正暈側暈紅紫黃白不同

淸異錄洛陽大內臨芳殿乃莊宗所建殿前有牡丹千餘本如百藥仙人月宮花小黃嬌雪夫人粉奴香蓬萊相公卵心黃禦衣紅紫龍杯三云紫等名是也

歐陽牡丹譜後序曰自唐則天以後洛陽牡丹始盛然未有以名著者惟劉夢得有詠魚朝恩宅牡丹詩但云一藂千萬朶而已亦不云其美且麗也

山谷詩大梁城裏𨿽罕見心知不是牛家花注云大梁卽汴京歐公牡丹釋名牛黃千葉出民間牛氏家比姚黃差小

洛陽風土記洛陽家家有花而無大樹者蓋花不接則不佳而接花尢工者謂之門園子豪家無不邀之姚黃一接頭值五千洛人甚惜此花不欲傳有權貴求其接頭者或於湯中醮殺與之接時須用社後重陽前過此不佳也花之本去地五七寸許截之乃接以泥封褁用軟土擁之以蒻葉作庵子罩之不令見風日惟南向畱一小戶以達气至春乃去其覆此接花之法也種花必擇善地去舊土以細土用白斂末一片和之蓋牡丹根甜多虫食白斂能殺虫此種花之法也澆花或用日西或未日出秋時旬日乃澆十月十一月三二日一澆此澆花之法也一本發數朶擇其小者去之止畱一二朶謂之打剝懼分其脈也花才落便剪其枝勿令結子懼其易老也春初去其蒻庵便以棘數枝置花叢上棘气暖可以避霜不損花芽此養花之法也開漸小於舊者蓋蠧虫損之必尋其穴以硫黃簪之其旁又有小穴如鍼孔乃虫所藏處花工謂之气窓以大鍼點硫黃末鍼之虫乃死花復盛此醫花之法也

宋範景仁曰去年入洛有獻黃花乞名者潞公名之曰女眞黃又有獻淺紅乞名者鎭名之曰洗妝紅二花者洛人盛傳

○芍藥花

後山叢話花之名天下者洛陽牡丹廣陵芍藥爾紅瓣而黃腰號金帶圍而無種有時而出則城中當有宰相韓魏公守廣陵日一出四枝公嘗選客具樂以賞之是時王岐公以髙科爲倅王荊公以名士爲屬皆在選尙闕其一而罕有當者數日不決而花已盛公命戒客而私自念曰今日有過客不問何人召使當之及暮南水門報陳太傅來亟使召之乃秀才也明日酒半折花挿之其後四公皆爲相東軒筆錄四枝正紫重跗累萼中有金葉繞之號腰金紫

東坡詩序東武舊俗毎歲四月大會於南禪資福兩寺以芍藥供佛而今歲最盛凡七千餘朶皆重跗累萼繁麗丰碩中有白花正圓如覆盂其下十餘葉承之如盤姿格獨出於七千朶之上因易名曰玉盤盂其詩曰雜花狼籍占春餘芍藥開時掃地無兩寺妝成寶瓔珞一枝爭看玉盤盂佳名會作新翻曲絕品難尋舊畫圖從此定知年榖熟姑仙親見雪肌膚

漁隱叢話東坡云揚州芍藥爲天下冠蔡繁卿爲守始作萬花灰用花十萬餘枝旣殘諸園又吏因緣爲姦民大病之餘始至問民疾苦以此爲首遂罷之

孔常甫芍藥序唐之詩人最以摸冩風物自喜如盧仝杜牧張祜之徒皆居揚之日久亦未有一語及芍藥者是知花品未有今日之盛也余官於揚學講習之暇嘗裁而定之蓋可紀者三十有三種乃具列其名從而釋之

謝玄暉直中書省詩風動萬年枝日華承露掌紅藥當階翻靑苔依砌上

杜詩傍砌看紅藥

白樂天艸詞畢遇芍藥初開因詠小謝紅藥當階翻詩以爲一句未盡其狀偶成十六韻罷艸紫泥詔起吟紅藥詩詞頭封送後花口拆開時坐對鉤簾久行觀步履遲兩三叢爛漫十二葉參差背日房微斂當階朶旋欹�﹝釒義﹞莖抽碧股粉蕊撲黃絲動蕩情無限低斜力不支周圍看未足比諭語難爲勾漏丹砂裹僬僥火熖旗彤雲剩根蔕綘幘欠纓緌況有晴風動仍兼宿露垂疑香燻罨畫似淚著胭脂

宋洪駒父芍藥詩蠶老桑柔戴勝鳴翻階紅藥占春榮牽風孫壽愁眉破帶雨驪姬淚眼橫

劉行簡詩姚黃花中王芍藥爲近侍我嘗品江梅眞是花禦史邵康節白牡丹詩阿姨天上舞霓裳姊妹庭前剪雪霜要與牡丹爲近侍鉛華不禦學梅妝又楊誠齋詩好爲花王作花相不應只遣侍甘泉

白樂天詩今日階前紅芍藥幾花欲老幾花新開時不欲比色相落後始知如幻身

韓昌黎芍藥詩浩態狂香昔未逢紅燈爍爍緑盤龍覺來獨坐忽驚恐身在仙宮第幾重

韓忠獻公詩廣陵之花品絕髙得地不移歸造化旋心弱體不勝枝寶髻欹斜猶墜馬

邵康節紅芍藥詩含露仙姿近玉堂翻階美態醉紅妝對花未免須酣舞到底昌黎是楚狂

宋晁無咎望海潮詞曰人間花老天涯春去揚州別是風光紅藥五株佳名千種天然浩態狂香尊貴禦衣黃未便教西洛獨占花王困倚東風漢宮誰敢斗新妝年年髙灰維揚看家誇絕艷人詫奇芳結蕊當屏聨葩就幄紅遮緑遶華堂花面映交相更秉蕳觀洧幽意難忘罷酒風亭夢魂驚恐在仙鄕按毛詩鄭風溱洧注云蕳蘭也

宋劉貢父芍藥譜序天下名花洛陽牡丹廣陵芍藥爲相侔埒然洛陽牡丹由人力接種故歲歲變更日新而芍藥自以種傳獨得於天然非剪剔培壅灌漑以時亦不能全盛其間亦有開不能成或變爲他品者此天地尢物不與凡品同必待地利人力天時參並其美然後一出意其造物亦自珍惜之耳因次序爲譜凡三十一種使畫工圖寫之以示未嘗見者

宋王觀芍藥譜序維揚土壤肥膩於艸木爲宜禹貢厥艸惟天是也居人以治花相尙九月十月悉出其根滌以甘泉然後剝削老硬病腐之處揉調沙糞以培之易其故土凡花大約三年或三年一分不分則舊根老硬而侵蝕新芽故花不成就分之數則小而不舒不分與分之太數皆花之病也花旣萎落亟剪去其子並屈盤枝條使不離散脈理而皆歸於根明年新花繁而色潤亦有踰年卽變而不成者此亦系土地之宜而人力之有至不至也

淸異錄胡嵩詩瓶里數枝婪尾春時人莫諭其意桑維翰曰唐末文人有謂芍藥爲婪尾春者婪尾酒乃最後之杯芍藥殿春亦得是名

劉貢父芍藥譜中有名疊香英一名紫樓子

○桂花

山海經髙塗山有桂木八樹在賁禺東八樹成林言其大也

桂陽郡有桂嶺放花徧樹林嶺盡香

劉安招隱士賦序招隱士者淮南王小山之所作也小山之徒閔傷屈原身𨿽沈沒名徳顯聞與隱處山澤無異故作招隱士之賦以彰其志桂樹叢生兮山之幽偃蹇連蜷兮枝相繚山气巃嵸兮石嵯峩溪谷嶄巖兮水層波蝯狖羣嘯兮虎豹嗥攀援桂枝兮聊淹畱按漢淮南王安好道八公感慕其徳各竭其智共著篇章共登山攀桂而賦或爲大山或爲小山猶詩有大雅小雅之義又因以大山小山自號

唐王績問春桂桃李正芳華年光隨處滿何事獨無花春桂答云春華詎能久風霜揺落時獨秀君知否

唐李嶠桂詩根生無限月香滿自然秋俠客條爲馬仙人葉作舟

唐於武陵山中桂詩日暖上山路鳥啼知己春忽逢幽隱樹如見獨醒人石冷開常晚風當落更頻樵夫應不識歲久伐爲薪

柳子厚移桂詩芳意不可傳丹心徒自渥

李白詩世人種桃李多在金張門攀折爭快捷方式及此春風喧一朝天霜下榮耀難久存安知南山桂緑葉垂芳根淸陰亦可托何惜值君園

李徳裕詩瓊葉潤不凋珠英粲如綺

劉屏山詩氤氳寒巖桂髙韻蓋羣馥無人盡日芳守志何幽獨士介恥求知女貞慚自鬻淒涼楚山秋樛枝吐金粟長吟小山詞古意恐難復又楊誠齋詩憶曽風露飄寒粟自領兒童拾薄金

宋王梅溪詩丹霄休嘆路難通學取燕山種桂叢異日天香滿庭院吾廬當似廣寒宮又曰學仙深愧似吳郎賴有吾廬兩子蒼疑是廣寒宮裏種一秋三度送天香

僧仲殊金菊對芙蓉詞花則一名種分三色嫩紅妖白嬌黃映淸秋佳景雨霽風涼郊墟十里飄蘭麝瀟灑處旖旎非常自然風韻開時不惹蝶亂蜂忙攜酒獨浥蟾光問花神何屬離兌中央引騷人乘興廣賦詩章幾多才子爭攀折嫦娥道三種淸香狀元紅是黃爲榜眼白探花郎

宋張於湖詩英英園中葵一心傾太陽采采籬下菊令汝壽而康惟此木之犀更貯萬斛香雄姿傲霜雪鱗甲森靑蒼三賢鼎足立正色凜相望豈比桃李徒紅紫紛披昌聊息貪者心來上君子堂歲晚從我逰寘汝兄弟行

歐陽永叔謝人寄雙桂詩有客賞芳叢移根自幽谷爲懷山中趣愛此巖下緑曉露秋暉浮淸陰藥欄曲更待繁花白邀君弄芳馥

蘇子瞻八月十七日天竺送桂花分贈元素詩月缺霜濃細蕊幹此花元屬桂堂仙鷲峯子落驚前夜蟾窟枝空記昔年破祴山僧憐耿介練裙溪女鬥淸妍願公采掇紉幽佩莫遣孤芳老澗邊白氏集蟾宮分異種人世散淸香宋之問詩桂子月中落天香雲外飄韓子蒼詩月中有女曽分種世上無花敢斗香

○蘭花

琴操猗蘭操者孔子所作也孔子聘諸侯莫能任自衛反魯隱谷之中見香蘭獨茂喟然嘆曰夫蘭當爲王者香今乃獨茂與眾艸爲伍乃止車援琴鼓之自傷不逢時托詞於蘭其操云蘭之猗猗揚揚其香不采而佩於蘭何傷今天之旋其曷爲然我行四方以日以年雪霜貿貿薺麥之茂子如不傷我不爾覯薺麥之茂薺麥之有君子之傷君子之守

唐孫逖爲集賢院修撰宰相蕭嵩灰百官賦蘭詩繼雅頌體使逖爲序

止齋盜蘭說漢官舍汝何以對乃辟楚人捨汝何以祛不祥鄭君失汝何取乎七穆之瑞屈原去汝何誇乎九畹之芳

禮內則婦人或賜之茝則受而獻諸舅姑

曲江春宴錄霍定與友生逰曲江以千金求人竊貴侯亭榭中蘭花挿帽兼自持往羅綺叢中賣之士女爭買拋擲金錢

屈原離騷予旣滋蘭之九畹又樹蕙之百畆

家語與善人居如入芝蘭之室久而不知其芳

蜀志先主殺張裕諸葛亮救之帝曰芳蘭當門不得不除故袁淑詩種蘭忌當門

家語芝蘭生於幽林不以無人而不芳君子修道立徳不以困窮而攺節

曹子建詩秋蘭被長阪

晉傅玄秋蘭詩秋蘭蔭玉池池水淸且芳雙魚自踴躍兩鳥時回翔

汗漫錄王維貯蕙蘭必黃磁斗養以綺石累年彌盛

顏師古幽蘭賦怪奇卉之靈徳稟國香於自然灑嘉言而擅美擬貞操以稱賢詠秀質於楚賦騰芳聲於漢篇向子諲浣溪沙詞緑玉叢中紫玉條幽花疎淡更香饒不將紅粉污髙標空谷佳人宜作伴貴逰公子不能招小窓相對誦離騷

宋羅畸元佑四年爲滁州刺史明年治廨宇於堂前植蘭數十本爲之記曰予之於蘭猶賢朋友朝襲其馨暮擷其英攜書就觀引酒對酌

李白詩楚客重蘭蓀遺芳今未歇葉抽淸淺水花點暄妍節紫艶映渠鮮輕香含露潔離居若有贈暫與幽人折

楊誠齋詩雪徑偸開淺碧花冰根亂吐小紅芽生無桃李春風面名在山林處士家正坐國香到朝市不容霜節老雲霞江籬蕙圃非吾耦付與騷人定等差

東坡題楊次公春蘭詩春蘭如美人不采羞自獻時聞風露香蓬艾深不見丹靑寫眞色欲補離騷傳對之如靈均冠佩不敢燕

黃山谷修水記蘭似君子蕙似士大夫蘭蕙叢生蒔以沙石則茂沃之以湯茗則芳是所同也至其一干一花而香有餘者蘭也一干五七花而香不足者蕙也余居保安僧捨開牖於東西西養蕙而東養蘭觀者必問其故故著其說焉

○梅花

梁何遜爲揚州法曹廨捨有梅花一株遜吟詠其下後居洛思梅花請再任從之抵揚州花方盛對花彷徨終日

柳子厚龍城錄隋開皇中趙師雄遷羅浮一日天寒日暮於松林間酒肆傍捨見美人淡妝素服出迎時已暮黒殘雪未消月色微明師雄與語言極淸麗芳香襲人因與扣酒家門共飲少頃一緑衣童子笑歌戲舞師雄醉寐但覺寒風相襲久之東方已白起視大梅花樹上有翠羽刺嘈相顧月落參橫惆悵而已

雜誌南唐苑中有紅梅亭四面専植紅梅

東坡詩注大庾嶺上梅花南枝已落北枝方開寒暖之候異也

陸凱與範曄相善自江南寄梅花一枝詣長安與曄因贈以詩折梅逢驛使寄與隴頭人江南無所有聊贈一枝春

王菉猗詩不受塵埃半點侵竹籬茅舍自甘心只因誤識林和靖惹得詩人說到今

楊誠齋和梅詩序吾友洮湖陳晞顏蓋造次必於梅顚沛必於梅者也嘉愛之不足而詠吟之詠吟之不足則盡取古人賦梅之詩而賡和之寄一編以遺予予讀之而驚曰一何丰耶丰而不奇則亦長耳一何奇耶予嘗愛陰鏗詩花舒雪尙飄照日不俱消蘇子卿詩秖言花是雪不悟有香來唐人崔道融詩香中別有韻淸極不知寒是三家者豈畏疎影橫斜之句哉今晞顏之詩同梅而淸淸在梅前同梅而馨馨在梅外其於三家所謂未聞以千里畏人者也

宋林君復山園小梅詩眾芳揺落獨暄妍占盡風情向小園疎影橫斜水淸淺暗香浮動月黃昏霜禽欲下先偸眼粉蝶如知合斷魂幸有微吟可相狎不須檀板共金樽又云雪後園林惟半樹水邊籬落忽橫枝人言紅艷多應俗天與淸香似有私王晉卿云和靖疎影暗香之句杏與桃李皆可用也子瞻云可則可但恐桃李不能承當耳

東坡詩豈惟幽光畱夜色直恐冷艷排冬溫

東坡次韻王公濟梅花詩洗盡鉛華見雪肌要將眞色斗生枝檀心已作龍涎吐玉頰何勞獺髓醫

東坡松風亭下梅花盛開詩羅浮山下梅花村玉雪爲骨冰爲魂紛紛初疑月掛樹耿耿獨與參橫昏

東坡詩月地云階謾一尊玉奴終不負東昏臨春結綺荒荊棘誰信幽香是返魂

宋王介甫詩結子非貪鼎鼐嘗偶先紅杏占年芳從教臘雪埋藏骨卻恐春風漏泄香不禦鉛華知國色秖裁云縷想仙妝少陵爲爾牽詩興可是無心賦海棠又詩額黃映日明飛燕肌粉寒風冷太眞

石湖梅譜後序梅以韻勝以格髙故以橫斜疎痩與老枝奇怪者爲貴其新接穉木一歲抽嫩枝直上或三四尺如酴醿薔薇之類者吳下謂之气條此直宜取實規利無所謂韻與格矣

楊東山梅花說易曰乾爲天前輩論幹與天異謂天者幹之形體幹者天之性情某因觸類而思之不但干與天異而已事事物物莫不皆有形體性情林和靖詠梅疎影橫斜水淸淺二句此爲梅寫眞之句也梅之形體也雪後園林才半樹二句此爲梅傳神之句也梅之性情也寫梅形體是謂寫眞傳梅性情是謂傳神

朱文公詩幽香淡淡影疎疎雪虐風威只自知正是花中巢許輩人間富貴不闗渠

朱文公滿江紅詞臨風一笑問羣芳誰是眞香純白獨立無朋算來有姑射山頭仙客絕艷誰憐貞心自保邈與塵緣隔天然殊勝不闗風露冰雪應笑俗桃粗李無言翻引狂蜂亂蝶爭似黃昏閒弄影淸淺一溪霜月畫角初殘瑤臺夢斷直下成休歇緑陰靑子莫教容易摧折

東坡詩西湖處士骨應槁只有此詩君壓倒東坡先生心已灰爲愛君詩被花惱多情立馬待黃昏殘雪消遲月出早江頭千樹春欲暗竹外一枝斜更好孤山山下醉眠處點綴裙腰紛不掃萬里春隨逺客來十年花送佳人老不知風雨捲春歸收拾餘香還畀昊

王荊公詩墻角數枝梅淩寒獨自開遙知不是雪惟有暗香來

桂林記袁丰之宅後有梅六株開時曽爲鄰屋煙所爍乃團泥塞竈張幕蔽風久而又拆其屋曰冰姿玉骨世外佳人但恨無傾城之笑耳

石湖梅花譜梅天下尢物無問智愚賢不肖莫敢有異議學圃之士必先種梅且不厭多

王梅溪蠟梅詞蠟換梅姿天然香韻初非俗蝶馳蜂逐蜜在花梢熟巖壑深藏幾載甘幽獨因坡谷一標題目髙價掀蘭菊又石湖梅譜蠟梅本非梅類以其與梅同時香又相近色酷似蜜脾故名蠟梅凡三種以子種出不經接花小香淡其品最下俗謂之狗蠅梅經接花疎𨿽盛開花常半含名磬口梅言似僧磬之口也又有最先開色深黃如紫檀花宻香穠名檀香黃此品最佳

楊誠齋詩梅仙曉沐銀浦水冰膚別放瑤林春詩人莫作雪前看雪後精神添一半又朱希眞渡江云詞瓊枝小雪天分外精神好

朱希眞孤鸞詞詠早梅天然標格小萼堆紅芳姿凝白淡竚新妝淺點壽陽宮額

朱希眞念奴嬌詞詠梅花見梅驚笑問經年何處收香藏白似語如愁卻問我何若紅塵久客觀裏栽桃壇頭種杏到處成疎隔且管領春回孤標爭肯接雄蜂雌蝶豈是無情知受了多少淒涼風月寄驛人遙和羮心在謾使芳塵歇東風寂寞可人爲誰攀折

唐王昌齡字少伯有梅花詩落落寞寞路不分夢中喚作梨花云蘇東坡詠梅西江月詞玉骨那愁瘴霧冰肌自有仙風海仙時遣探芳叢倒掛緑毛麼鳳素面翻嫌粉涴洗籹不褪唇紅髙情已逐曉云空不與梨花同夢東坡詩乃用昌齡語

宋範石湖梅花譜紅梅粉紅色標格猶是梅而繁宻則如杏香亦類杏故王荊公有北人初不識渾作杏花看之句

石曼卿紅梅詩認桃無緑葉辯杏有靑枝當時以爲著題東坡云曼卿此詩至陋淺村學堂中語也一說作梅聖兪詩又東坡紅梅詩怕愁貪睡獨開遲自恐冰容不入時故作小紅桃杏色尙餘孤痩雪霜姿寒心未肯隨春態酒暈無端上玉肌詩老不知梅格在更看緑葉與靑枝說者謂東坡此詩爲紅梅解嘲云

宋梅聖兪紅梅詩笑杏少淸香比桃多俗趣

當朝錄唐元稹爲翰林承旨退朝行至廊下初日映九英梅隙光射稹有气勃勃然百僚望之曰豈腸胃文章映日可見乎

石湖譜承平時紅梅獨盛於姑蘇晏元獻公始移植西岡圃中一日貴逰賂園吏得一枝分接由是都下有二本公嘗與客飲花下賦詩若更開遲二三月北人應作杏花看客曰公詩固佳待北俗何淺耶晏笑曰傖父安得不然王琪君玉時守吳郡聞盜花種事以詩遺元獻公曰館娃宮北發精神粉痩瓊寒露葉新園吏無端偸折去鳳城從此有雙身

何遜詩兔園標物序驚時最是梅銜霜當路發映雪擬寒開枝橫卻月觀花繞淩風臺朝灑長門泣夕驅臨卭杯應知早飄落故逐上春來

譜云世傳紅梅詩甚多惟方子適一篇爲絕唱有紫府與丹來換骨春風吹酒上凝脂之句又摭遺蜀州有紅梅數本郡侯建閣扄鑰逰人莫得而見一日有兩婦人髙髻大袖憑欄笑語郡侯啟鑰閣不見人惟東壁有詩南枝向暖北枝寒一種春風有兩般憑仗髙樓莫吹笛大家畱取倚欄幹

海墨徽言李白逰慈思寺僧獻緑英梅又石湖譜有緑蕚梅凡梅花跗蒂皆綘紫色惟此梅純緑枝梗亦靑好事者比之仙人萼緑華京師艮嶽有緑萼華堂其下専植此本西京雜記上林苑有朱梅同心梅紫帶梅臙脂梅

○桃花

史記李將軍廣恂恂如鄙人不能出口死之日知與不知皆爲流涕其忠誠信於士大夫也諺曰桃李不言下自成蹊此言𨿽小可以諭大

江總詩桃花曛醉眼杜甫詩桃花气暖眼似醉

江淹山桃頌惟園有桃惟山有叢丹葩擎露紫葉繞風引霧如電映煙成虹伊春之秀乃華之宗

白樂天千葉桃詩剪綃裁錦一重重

羅隱詩暖觸衣襟漠漠香間梅遮柳不勝芳數枝艷拂文君酒半里紅欹宋玉墻

韓昌黎詩百葉雙桃晚更紅臨窓映竹見玲瓏應知侍史歸天上故伴仙郎宿禁中

志勤禪師在潙山因桃花悟道偈曰自從一見桃花後三十年來更不疑

杜甫詩輕薄桃花逐水流

李白詩偶蒙春風榮生此艷陽質

開元遺事明皇時禁苑中有千葉桃盛開帝與妃日夕宴花下帝曰不獨萱艸忘憂此花亦能銷恨

天寶遺事明皇禦苑有千葉桃帝折一枝挿於妃子寶冠曰此花亦能助嬌態

韓文公桃源圖行種桃處處惟開花川源逺近蒸紅霞

晁次膺水龍吟詞嶺梅香雪飄零盡繁杏枝頭猶未小桃一種妖嬈偏占春工用意微噴丹砂半含朝露粉墻低倚是誰家丫女嬌癡怨別空凝睇東風裏好是佳人半醉近橫波一枝爭媚玄都觀裏武陵溪上空隨流水惆悵如紅雨風不定五更天气念當年門裏如今陌上灑離人淚

梁簡文帝詩枝間畱紫艷葉底發輕香

韓子蒼詩桃花如昭君服禦靚以丰徘徊顧幽影似爲恱已容

拾遺記磅磄山去扶桑五萬里其地寒有桃樹千圍萬年一實

宋子侯贈董妖嬈詩洛陽城東路桃李生路傍花花自相對葉葉自相當春風南北起花葉自低昻

杜詩短短桃花臨水岸髙適詩桃花點地紅斑斑

王禹偁詩兩株桃李映籬斜妝點商州副使家何事春風容不得和鶯吹折數枝花按禹偁以救徐鉉貶商州

宋謝枋得慶全庵桃花詩尋得桃源好避秦桃紅又見一年春花飛不遣隨流水怕有漁郎來問津

王元之詩野桃無主滿山隈遷客攜樽獨自來盡日馨香畱我醉每春顏色爲誰開

種明逸詩習習香薫薄薄煙杏遲梅早不同妍山齋盡日無鶯蝶只與幽人伴醉眠

種明逸詩緑萼紅葩曉態新風流如陣戰愁人

宋陶弼詩三月宮桃滿上林一花千萼費春心

東坡詩上苑夭桃自作行劉郎去後幾回芳厭從年少追新賞閒對宮花識舊香欲贈佳人非泛洧好紉幽佩與沈湘鶴林神女無消息爲問何由返帝鄕

邵康節詩施朱施粉色俱好傾國傾城艷不同疑是蕋宮雙姊妹一時俱肯嫁東風

○李花【附來禽】

承平舊纂蕭瑀陳士達於龍昌寺看李花相與論李有九標謂香雅細淡潔宻宜月夜宜緑鬢宜泛酒無異色皆實事也

髙隱外書元微之白樂天兩不相下一日同詠李花微之先成曰葦綃開萬朶樂天乃服蓋葦綃白而輕一時所尙

敍聞錄唐憲宗以李花釀換骨醪賜裴度

梁王筠答元金紫餉朱李詩李花春發彩結實不成蹊樞要錄沅陵伍貫卿家李花開一夜奴婢遙見花作數團如飛仙狀上天去花上露倐作雨數千點花則亡矣

李商隱詩李徑獨來數愁情相與憐自明無月夜彊笑欲風天減粉與園籜分香沾渚蓮徐妃久已嫁猶自玉爲鈿

楊誠齋詩序桃李歲歲同時並開而韓退之詩有花不見桃惟見李之句殊不可解因晚登碧落堂望隔江桃李桃皆暗而李獨明乃悟其妙蓋李花炫晝縞夜云

韓昌黎詩當春天地爭奢華洛陽園苑尢紛拏誰將平地萬堆雪頃刻作此連天花又司馬溫公詩嘉李繁相倚園林淡泊春齊紈剪衣薄吳紵下機新色與晴光亂香和露气勻望中皆玉樹環堵不爲貧

古詩潤沾曉露瓊花潔困倚東風白雪香

唐太宗賦李詩玉衡流桂圃成蹊正可尋鶯啼宻葉外蝶戲脆花心

昌黎詩江陵城西二月尾花不見桃惟見李風揉雨練雪羞比波濤翻空香無涘金烏海底初飛來朱輝散射靑霞開迷亂入眼看不得照耀萬樹繁如堆

元稹詩鏡調嬌麵粉燈泛髙籠纈

鄭谷詩直疑起風舞飛去替云行

梅聖兪詩積蠧全無葉疎叢有悴莖偶來庭樹下重看露葩榮

前人秋花冬更開夏實冬還結物理信難常人意自爲孽

東坡詩東坡先生未歸時自種來禽與靑李五年不踏江頭路夢逐東風泛蘋芷

陳簡齋詩粲粲來禽已著花芳根誰徙向天涯好尋靑李相遮映風味應同逸少家

○杏花

莊子曰孔子逰緇帷之林休坐乎杏壇之上弟子讀書孔子弦歌鼓琴

唐裴晉公午橋莊有文杏百株因名其處曰碎錦坊

唐明皇遇春雨初晴見殿前百花未吐命髙力士取羯鼓臨軒縱擊回視栁杏花皆發上笑曰此不喚我作天公可乎

河東備錄阮文姬挿鬢用杏花陶溥呼爲二花

唐宴進士於杏園謂之探花宴

東坡詩我是朱陳舊使君勸農曽入杏花村如今風物那堪話縣吏催租夜打門按詩話徐州古丰縣朱陳村有杏花一百二十里

李賀詩煙濕杏花鬢

唐彥謙詩古艷桃花奪晚霞

唐薛能詩活色生香第一流手中移得舊靑樓誰知艷性終相負亂向春風笑不休又韋莊詩大道靑樓禦苑東玉欄仙杏壓枝紅

文與可詩月淡斜分影池淸倒寫眞

揚州事迹太平園中有杏花數枝毎至爛開太守張宴每一株則令一娼倚其傍立其館曰爭春開元中宴罷夜闌或聞花有嘆息之聲

王介甫詩垂楊一徑紫苔封人語瀟瀟院落中獨有杏花如喚客倚�﹝土廧﹞斜日數枝紅

吳融詩春意竟相妬杏花應最嬌紅輕欲愁殺粉薄似啼消願作南華夢翩翩繞此條

薛能詩暖律潛催次第春梅花已謝杏花新半開半落閒園裏何異榮枯世上人

唐髙蟾詩天上碧桃和露種日邊紅杏倚云栽

宋楊誠齋詩曽見輕條撼雪飛一暄曝出萬餘枝從今日日須來看看到紅紅白白時又云不信東皇也有私如何専寵杏花枝於中更出紅千葉且道化工奇不奇

宋王元之詩桃紅李白莫爭春素態妖姿兩未勻日暮墻頭試回首不施朱粉是東鄰

朱淑眞詩淺注臙脂剪綘綃獨將妖艷冠花曹春心自得東皇意逺勝玄都觀裏桃

宋孫何詩殷紅鄙桃艷淡白笑梨花落處飄微霰繁時疊碎霞苑宜開帝裏壇稱在儒家麗色明珠箔淸香襲綘紗孫何字漢公蔡州汝陽人

林和靖詩蓓蕾枝梢血點幹粉紅腮頰露春寒不禁煙雨輕欺著只好亭臺愛惜看偎柳傍桃斜欲墮等鶯期蝶猛成團京城巷陌新晴後買得風流更一般梅聖兪詩艷蕋粘紅蠟仙葩總薄羅

文與可詩北園山杏有髙枝新枝放花如點酥古詩燒林凝艷火過雨濕香須

葉靖逸詩春色滿園闗不住一枝紅杏出墻來

○棗子

孟子曰曽晢嗜羊棗曽子不忍食羊棗棗類甚夥獨新圃閒評載安南金絲棗最奇相棗樹垂黃金色絲懸棗千餘殷紅揺曵緑葉紛披狀如葡萄亦有好鳥如麼鳳大如鵲飛鳴其上果熟則銜去土人不能嘗也因名此鳥爲王母使者

風俗通鮑焦耕田而食鑿井而飲在山中惟食棗或曰子所植耶遂彊吐之棗遂枯死

伽藍記景陽山有百果園果有仙人棗長五寸核細如鍼霜降乃熟

洞冥記房嵣細棗出房嵣山山臨碧海北棗萬年一實笮之有膏可用燃燈漢武帝元鼎元年起招仙閣進房嵣棗

漢武帝時上林獻棗上以所持杖擊未央殿前檻呼東方朔曰叱叱先生束束先生知此篋中何物朔曰上林苑獻棗四十九枚上曰何以知之朔曰以呼朔者上也以杖擊檻者兩木也兩木林也束束者棗也叱叱者四十九也上大笑

東陽記信安縣有懸室阪晉時有民王質伐木至石室中見童子四人彈瑟而歌質倚柯聽之童子以一物如棗與質質含之便不饑

杜氏新書杜畿爲河東太守平虎將軍劉勲爲太祖所親貴震朝廷常從畿求大棗畿拒以他故後勲伏法太祖得其書嘆曰杜畿可謂不媚竈也

鄴中記石虎園有西王母棗味絕美枝葉蔥茂四時不凋九月生花十二月熟

史記李少君以卻老方見上曰臣曽逰海上見安期生食臣棗棗大如棗

○橘子【附金橘】

晏子春秋晏子使楚楚王進橘置削晏子並食不剖王曰橘當剖對曰臣聞賜人主前者瓜桃不削橘柚不剖今者萬乘無教故不敢剖臣非不知也

南史虞願始數歲家中橘樹冬熟諸兒競取之願獨不取家人異之

張衡南都賦逰女弄珠於漢臯之曲注云逰女漢女也鄭大夫交甫於漢臯見之而贈以橘柚

蔣山神傳女子吳望子於蔣侯廟中觀社見一貴人儼然端坐擲兩橘與之遂數數形見卽與情好

山海經洞庭之山其木多橘又廣州記羅浮山橘夏熟實大如梨又東方外裔有建春山上多橘柚

吳志陸績字公紀年六歲於九江見袁術術出橘續懷三枚去拜而墮地術謂曰陸郎作賓客而懷橘乎跪對曰欲歸遺母術大奇之

謝承後漢書沛國桓儼字文林罷縣居揚州從事屈豫室中庭有橘樹一株遇其實熟乃以竹籓樹四面風吹兩實墮地卽以繩縛系於樹

益部耆舊傳楊由爲成都文學少治易曉占候忽有風起太守亷範問之由曰南方有薦木實者色黃赤頃之五官掾獻橘數包

續世說晉咸和六年平西將軍庾亮貢橘十二實共一蒂以爲瑞羣臣畢賀

李徳裕橘賦美南州之嘉樹受烈气於炎徳固一志於殊方遂不遷於上國貞枝凝碧蔚湘岸之夕陰華實變黃動江潭之秋色

歸田錄金橘產於江西香淸味美置之樽俎光彩的皪如金彈珍果也都人初不貴後溫成皇后尢好食之由是價重京師余家世江西吉州人甚惜此果若欲久畱著於菉豆中藏之可經時不變蓋橘性熱而豆性涼故能久也

李淸臣和賜後苑金橘詩苑臣初摘置琱盤口勅宣恩賜近官气味豈同淮枳變皮膚不作楚梅酸參差翠葉藏珠琲錯落黃金鑄彈丸安得一株擎雨露畫圖傳與世人看

○柑子

異聞錄漢武帝時董元素自江南來上召見畱宿翰林夜召與語曰聞公有神術今江南柑橘正熟卿能致之否對曰請安一合於禦榻前數刻忽有微風入簾元素乃啟合柑子滿其中奏曰此江陵支縣柑也逺處恐來遲上嘗之驚嘆

太眞外傳開元末江陵進乳柑橘上以十枚種蓬萊宮至天寶十載九月結實宣示宰臣曰朕於宮內種柑子數枝今秋已結實一百五十顆乃與江南及蜀道所進不異宰臣賀曰雨露所均混天區而齊被艸木有性憑地气以潛通

後漢書張盤字子石爲廬江太守潯陽令嘗餉一奩柑其子年七歲就取一枚盤奪付外卒因私以兩枚與兒盤鞭卒曰何故行賄於吾子

唐明皇食柑千餘枚皆缺一瓣問進柑使者雲中途有道士嗅之蓋羅公逺也

宋書時四方獻饋皆以上品獻彭城王義康而以次者供禦上嘗啖柑嘆其味劣義康在坐曰今年柑殊有佳者遣人還東府取柑至大三寸

唐史開元中有神仙持羅浮柑子種於南樓寺其後常資進獻幸蜀之歲則不結實

述異記南陽郡東望山有柑正熟嘗有三人造之共食致飽訖懷二枚去欲以示外人回旋半日迷不得歸聞空中語云放雙柑乃放汝去懷柑者恐怖放柑於地轉盼卽見歸徑

唐新語益州進柑皆以紙裹之他時長吏嫌紙不敬代以細布旣而恐柑子爲布所損毎懷憂懼俄有禦史甘子布至長吏以爲推布裹柑子事懼曰果爲所推及子布到驛長吏敍以布裹爲敬子布初不知之久而方悟聞者莫不笑

蘇子瞻黃甘陸吉傳曰黃甘陸吉楚之二髙士也吉與甘齊名一旦甘位居上吉心銜之吉咈然謂曰請與子論事吉論二事甘皆曰不如也吉曰二者皆出吾下而位吾上何也甘徐應之曰毎歲太守勸駕乘傳入金門上玉堂與虞茘申棖梅福棗嵩之徒列侍上前使數子者口呿舌縮不復上齒牙間當此之時屬之於子乎屬之於我乎吉黙然良久曰屬之於子矣甘曰此吾所以居子之上也於是羣臣皆伏

黃山谷詠橙曲詩天將金闕眞黃色借與洞庭霜後橙松滋解作逡巡曲壓倒江南好事僧

歐陽永叔詩嘉樹團團俯可攀壓枝秋實漸斕斑朱欄碧瓦淸霜曉粲粲繁星緑葉間

屏山詩常懷細雨初移日著子已見淸霜潸絕憐面有貴人色偶致吾儕樽俎間

○柿子

韓退之詩友生招我佛寺行正值萬枝紅葉滿光華閃壁見神鬼赫赫炎官張火傘燃云燒樹火實駢金烏下啄頳虯卵魂翻眼暈忘處所赤气沖融無間斷有如流傳上古時九龍照耀乾坤旱二三道士席其間靈液屢進玻璃盌

劉屏山詩秋林黃葉晚霜嚴熟蒂甘香味得兼火傘虯珠浪褒拂風標郤似邑中黔

潙山禪師與仲山逰行鳥銜一紅柿墜前仲山以水洗淨與潙山分半

楊誠齋詩紅葉曽題字烏椑昔擅場凍幹千顆蜜尙帶一林霜核有都無底吾衰喜細嘗慚無瓊玖句報恵不相當

○石橊

北齊安徳王延宗納趙郡李祖收女爲妃母宋氏薦二石橊於帝前莫知其意帝問魏收答曰石橊房多子王新婚妃母欲王子孫眾多也帝大喜

皮日休石橊歌蟬噪秋枝槐葉黃石橊香老愁寒霜流霞色染紫鶯粟黃蠟紙褁紅瓠房玉刻冰壺含露濕斕斑似帶湘娥泣蕭娘初嫁嗜甘酸嚼破水晶千萬粒

梅聖兪詩安橊若拳石中蘊丹砂粒剖之珠滿盤不待鮫人泣

潘嶽河陽庭前安石橊賦丹暉綴於朱房緗菂點乎紅須若琉璃之棲鄧林若珊瑚之映淥水

楊廷秀石橊詩霧殻作房珠作骨水精爲醴玉爲漿又張載賦剖之則珠散含之則冰釋

○櫻桃

東漢明帝於月夜宴羣臣於禦苑大官進櫻桃以赤瑛盤盛賜羣臣月下視之盤與櫻桃一色

唐景龍文館記帝命侍臣升殿食櫻桃並盛於琉璃和以杏酪飲酴醿酒又上與侍臣於樹下摘櫻桃恣食末後大陳宴席奏宮樂至暝各賜朱櫻兩籠

李商隱詩惜堪充鳳食痛已被鶯含

王維詩才是寢園春薦後非闗禦苑鳥銜殘

白樂天詩淸曉趨丹禁紅櫻降紫宸驅禽養得熟和葉摘來新圓轉盤傾玉鮮明籠透銀內園題兩字西掖賜三臣熒惑精華赤醍醐气味眞如珠未穿孔似火不燒人瓊液酸甘足金丸大小勻偸須防曼倩惜莫擲安仁

○葡萄

魏文帝示羣臣葡萄掩露而食甘而不飴脆而不酸冷而不寒又釀以爲酒甘於曲蘗善醉而易醒

南部新書太宗收馬乳葡萄種於苑中並得酒法仍自損益造酒成緑色芳香酷烈味兼醍醐韓愈詩稱滿盤堆馬乳也

雜俎貝丘之南有葡萄谷天寶中沙門曇云因逰諸嶽至此谷見枯蔓堪爲杖持還本寺植之遂活長髙數仞蔭地幅貟十丈仰觀若帷蓋其房實磊落珠瑩如墜時人號爲艸龍珠帳

唐髙祖賜羣臣會食於禦前有葡萄侍中陳叔達執而不食上問其故對曰臣母病渇求不能致願歸奉之

劉禹錫葡萄歌分岐浩繁縟修蔓盤結曲揚翹向庭桐意思如有屬爲之立長架布濩當軒緑米液漑其根理疎著滲漉馬乳帶輕霜龍鱗耀初旭有客汾陰子臨堂瞪雙目自言我晉人種此如種玉釀之成美酒令人飲不足爲君持一斗往取涼州牧

古詩萬里西風過雁時緑云玄玉影參差酒酣試取冰丸嚼不說天南有茘枝

○楊梅

齊孝子王虛之庭中楊梅樹隆冬三實人都稱其孝感

楊廷秀楊梅詩梅出稽山世少雙情知風味勝他楊玉肌半醉生紅粟墨暈微深染紫囊火齊堆盤朱徑寸醴泉繞齒柘爲漿故人解語吾家果未變蓬萊閣下香越絕諸楊盛一時與儂瓜葛不曽知一夫自嘆吾衰矣此客何從夢見之也解過江尋徳祖正緣作尹是丘遲渠伊不是南村泒未免來驅事茘枝

張野人詩話楊梅有赤白雙花者食之神仙又言食楊梅畢咽一核則不憂內熱

○枇杷

宋景文詩有果產西蜀作花淩早寒樹繁碧玉葉柯疊黃金丸

梅聖兪詩五月枇杷黃似橘誰思茘枝同此時嘉名已著上林賦郤恨紅梅未有詩

沈石田題畫枇杷詩人喜瓊漿多采摘雀疑金彈少經過

○銀杏

梅聖兪贈歐陽文忠遺李太傅家新生鴨腳詩鴨腳類緑李其名因葉髙吾鄕宣城郡多以此爲豪鴨腳卽銀杏也

楊廷秀詩深灰殘火略相遭小苦微甘韻最髙未必雞頭如鴨腳不妨銀杏伴金桃

嘉樹譜銀杏和百花露塗面可當面脂南唐宮人用之後主常以賜近臣百花露卽春後釀蜜也

○蓮蓬

東坡詩緑玉蜂房白玉蟬折來帶露復含煙玻瓈盆面冰漿底醉嚼新蓮一百圓

東坡詩新收千百秋蓮菂剝盡紅衣搗玉霜不假參同成气味跳珠椀裏緑荷香

東坡詩蜂不禁人采蜜忙荷花蕋裏作蜂房不知玉蛹甜於蜜又被詩人嚼作霜注蠶化爲蛹蛹化爲蛾又蜂兒來自宛溪中兩翅𨿽無已是虫不似荷花窠裏蜜方成玉蛹未成蜂

○藕

拾遺記周穆王集方士於春宵宮西王母來進萬歲冰桃千年碧藕

晉羊惇爲廣平太守歲饑家饋不至采藕而食

韓退之詩太華峯頭玉井蓮花開十丈藕如船冷比雪霜甘比蜜一片入口沈屙痊我欲求之不憚逺靑壁無路難夤緣安得長梯上摘實下種七澤根株蓮

宋陶弼詩萬頃金沙裏誰將玉節栽絲應鮫乞與津是蚌分來盤貯冰猶結刀侵雪易摧防風骨外折混沌竅中開月寺僧家缽風亭酒客杯胸中秋气入牙角雨聲回自愧塵泥賤得蒙樽俎陪與君消酷暑瓜李莫相猜

○菱

呂氏春秋杜厲叔事莒公自以爲不見知居海夏食菱冬食橡栗

梁書魚弘爲湘東王鎭西司馬述職西上道中乏食緣路采菱作飯給所部

楊誠齋食老菱有感幸自江湖可避人懷珠韞玉冷無塵何須抵死爭頭角荇葉荷花老此身

○芡實

楊廷秀食雞頭詩龍宮失曉惱江妃也養鳴雞報曉輝要啄稻粱無半粒只教滿頷飽珠璣江妃有訣煮眞珠菇飯牛酥軟不如手擘雞頭金五色盤傾驪頷琲千餘夜光明月供朝嚼水府靈宮恐夕虛好與藍田飡玉法編歸辟榖赤松書

○橄欖

王元之詩江南多果實橄欖最珍奇北人將就酒食之先顰眉皮肉苦且澀瀝口復棄遺良久有回味始覺甘如飴我食何所諭諭比忠臣辭直道逆君耳斥逐投天涯世亂思其言噬臍焉能追寄語采詩官毋輕橄欖詩嶺表異錄橄欖樹身聳枝髙數丈閩中尢重其味咀之香口勝含雞舌核有稜內三竅有仁生啖及煮熟食之能解酒毒置茶中尢佳有野生者子繁樹峻不可梯緣但刻其根下方寸納鹽於其中一夕子皆落

歐陽永叔詩炎焦淩木气橄欖得之多酸苦不相入初爭久方和

東坡詩待得餘甘回齒頰已輸崖蜜十分甜北人噉橄欖云得他回味我棗兒已甜過半日子瞻用之遂成雋句

○甘蔗

格物論蔗叢生畦而種之身似竹而實初出地節頗宻自後一節疎一節

淸異錄湖南馬氏有雞狗坊長能種子母蔗野史盧綘中痁疾夢白衣婦人謂之曰子之疾食蔗卽愈旣詰朝見鬻蔗者綘揣囊中且乏一鏹惟有唐山一冊遂請易之其人曰吾乃負販者將此安用哀君欲之遂貽數挺綘喜而食之至旦卽愈

海外志交趾所生甘蔗圍數寸長丈餘取其汁曝之數日可成餳入口卽消彼人謂之石蜜

王維詩飽食不須愁內熱大官還有蔗漿寒

○瓜

孝子傳焦華西秦時人父病仲冬思瓜求之不得忽夢一人黃冠謂曰聞子父病思瓜故送瓜以助子華拜受之及寤瓜在手馨香非常父食而愈

幽冥錄富春孫鍾奉母至孝常業種瓜忽有三少年來乞瓜鍾設食出瓜禮甚敬三人臨去曰我等司命感君厚意示君葬地使連世封侯數世天子出門化成白鶴而去後鍾生權權生亮亮生休

白帖漢哀帝二年瓜異本同蒂共生一實時以爲佳瓜

唐書貞元四年夏右神策軍獻瑞瓜三蔓合爲一蒂而生三瓜

唐史明崇儼有道術四月間帝憶瓜賜崇儼百錢須臾以瓜進曰得之緱氏老人圃中帝召老人問故對曰嘗埋一瓜失之土中得百錢云

後魏郭祚領太子少保從世宗幸東宮肅宗方幼弱祚懷一黃�﹝扁瓜﹞奉焉時人號爲黃�﹝扁瓜﹞少保

齊書武帝未卽位時與到撝同從宋明帝射雉郊野渇倦撝得靑瓜與上對剖食之及帝卽位三遷司徒左長史憶舊也

淸異錄吳越稱霅上瓜錢氏子弟避暑取一瓜各言瓜子的數言定剖觀負者張宴謂之瓜戰

○松

華陽洞玄言松脂淪入地中千歲爲茯苓

淮南子曰千歲之松下有茯苓上有兔絲又抱朴子曰松三千歲者皮中有聚芝如龍形名曰飛節芝

廬山記石門澗有松林仰視之離離如駢麈尾

陳書張譏字直言後主幸鐘山開善寺召從臣坐於松下敕譏譚議時索麈尾未至後主令取松枝屬譏曰可代麈尾

漢書方儲字聖明丹陽人除郎中有孝行負土成墳種松栢奇樹數十枝鸞鳥棲其上白兔逰其下

世說孫興公齋前種松一株恆自手擁治之時髙世逺與之鄰居語孫曰松樹子非不楚楚可憐但永無棟梁之用耳孫曰楓柳𨿽合抱亦何所施

淸異錄張薦明隱山林有古松十餘株謂人曰予人中之仙此松木中之仙也

東坡種松詩孤根裂山石直幹排風雷我今百日客養此千歲材

金陵記芳山有野人見一使者異服牽一白犬野人問居何地答曰居偃蓋山隨至古松下而沒松形果如蓋使者乃松精犬乃茯苓也

唐書僕骨東境其地東北一千里有康幹河投松木入水一二年乃化爲石其色靑謂之康幹石有松文又名松化石卽此

郡誌蔡君謨爲閩部使者夾道種松以蔽歊毒人至今賴之名蔡侯松

石曼卿詩直气森森恥屈盤鐵衣生澀紫鱗幹影揺千尺龍蛇動聲撼半天風雨寒

陸龜蒙贊松生險隘巖獄穴械病乎不快卒以爲怪擁腫支離神羞鬼疑道人咨嗟筆傳其奇或怪於形或奇於辭吾爲怪魁是以贊之

孟東野詩近世交道喪靑松落顏色人心忘孤直木性隨攺易旣摧棲日幹未展擎天力終是君子林還思君子識

松窓夜話後魏彭城王勰從幸代都次於上黨之銅鞮山路東有大松十餘株帝行而賦詩令人示勰且令和之曰比來吾所卽當就時勰去帝十餘步未至帝所卽就

吾友齊引庭前樹小松黃山種也幹長尺餘諸態畢備夜深風雨過卽聞蛟龍騰吼推枕披衣猶令人生懼

○栢

艸木眞詮栢爲不凋之木性芬能辟邪魔理燥易折以爲棟梁則經久不朽是以有君子之撡

孔子廟有栢二十四株歷漢晉間其大連抱土人崇敬之莫敢犯也

傳異錄桑道茂居有二栢甚茂曰人居而木蕃者土必瘠去之木盛則土衰土衰則人病乃以鐵數十斤埋之蓋取金克木之象也又曰有發其地而死者太和中溫造居之發藏鐵而造死

穆天子傳甲申天子升於大北之隥而降休於兩栢之下按大北太行山也

後漢書陳畱虞延爲郡督郵光武巡狩至外黃問延園陵栢樹株數延悉曉之由是見知

東方朔傳漢武帝宴未央殿前雨新止東方朔執戟立殿階獨語上呼問之答曰殿後栢樹有鵲立枯枝上向東鳴上遣視如朔言上問何以知之朔曰以人事言之風從東方來鵲尾長背風則蹶必當向風而立是以知東向鳴新雨生枝滑枯枝澀是以知立枯枝上大笑

雜說田鸞入華山見黃冠師師語曰栢葉長生藥也因教以服食之後得道朝上眞

齊書王儉字仲寶司徒袁粲見之曰宰相之材也栝栢豫章𨿽小已有棟梁之器又王宴爲員外郎父晉曜齋前栢樹忽變成梧桐論者以爲梧桐𨿽有棲鳳之美而失後凋之節

冦萊公知巴東縣嘗手植雙栢於縣庭至今民比之甘棠謂之萊公栢後巴東大火栢與公祠俱焚明年蒲陽鄭贑來巴東爲令悼栢之焚惜公手植不忍剪伐種淩霄花於下使附幹而上以惜公之遺徳且慰邦人之去思云

○檜

太淸宮記有八檜老子手植根株枝榦皆左紐石曼卿集此檜不知年代李唐之盛一枝再生至聖朝復有此異

郭文公詩淮南庭中有蒼檜仰視團團翠爲蓋直幹毎容鸞鳳棲盤根深壓鯨鰲背

子由詩君家大檜長百尺根如車輪身弦直壯夫連臂不肯抱孤鶴髙飛直下立

子瞻題亳州太淸宮老君觀左紐檜詩汝陰多老檜處處屯蒼云地連丹砂井物化靑牛君時有再生枝還作左紐文王孫有古意書室延靑芬應憐四孺子不墮凡木羣體備松栢姿气含芝術薫初扶鶴立骨未出龍纒筋巢根白蟻亂网葉靑虫紛乃知蔽芾初甚要封植勤他年皮三寸狐鼠子不聞

艸木眞詮檜刺栢也葉幹而不華禦冬而滋翠木中之仙品人中之英傑也

○槐

艸木眞詮槐理直而性剛有士大夫之徳不受物污有冰雪之姿故宮門樹之以彰臣節

晏子春秋齊景公愛槐令人守之曰犯槐者刑傷槐者死有醉而傷者且加刑焉犯者之女說晏子曰妾聞明君不以禽獸殺人今君以樹木之故殺妾父妾恐害明君之政損明君之義晏子早朝而復其言於公公乃令吏罷守槐之役出犯槐之囚

爾雅守宮槐葉晝聶宵炕注云晝聶宵炕言晝日聶合而夜舒布也

淸異錄崔鳳蹉跎失志洛陽天親觀地幽雅常陪友生於古槐之下戲曰予不登九品此槐不得爲手版想亦爲吾助不平也是後朋徒呼槐不平生

北史紐士雄有孝行廬側有槐先自榮茂及士雄居喪槐忽枯死服闋還茂髙祖嘉之名其裏爲累徳裏

梅聖兪詩漢家宮殿蔭長槐嫩色蔥蔥不染埃天仗龍旗穿影去鉤陳豹尾拂枝來靑虫掛後蜂銜子素月生時桂並栽我意方同杜工部冷淘惟喜葉新開注杜以槐葉作冷淘

大蘇學士禦史臺槐詩憶我初來時艸木向衰歇髙槐𨿽驚秋晚蟬猶抱葉淹畱未云幾離離見疎莢棲鴉寒不去哀叫饑啄雪破巢帶空枝疎影掛殘月豈無兩翅羽伴我此愁絕

○杉

格物論杉樹大者數圍髙十餘丈紋裏條直皮粗厚葉尖附枝生若鍼刺然靑靑不雕種蒔宜在山窠深處南方人造屋爲船多用之出於東海中倭國者尢佳名曰倭木

白樂天詩勁葉森利劍孤根挺瑞標才髙四五尺勢若干雲霄

潘紫巖詩何代移來得許長想渠歷晉復經唐慣於巖畔諳風雪不與人間作棟梁二室三仙同守護千松萬檜自低昻向來諸葛祠前栢此物當爲伯仲行

○椿

晏元獻詩莪莪楚南樹杳杳含風韻何用八千秋騰淩詫朝菌

劉原父詩野人獨愛靈椿館館西靈椿聳危幹風揉雨煉三月餘奕奕中庭蔭蕐傘

○楠

孟郊石楠詩籠籠抱靈秀簇簇抽芳膚寒月吐再艷頳子流細珠鴛鴦花數重翡翠葉四鋪雨洗新籹色一枝如一株聳異敷庭院傾妍來座隅散彩飾几案餘輝盈盤盂

杜子美枯楠詩上枝摩蒼天下根盤厚地巨圍雷霆拆萬孔虫蟻萃凍雨落流膠衝風奪佳气白鶴遂不來天雞爲愁思猶含棟梁具無復霄漢意

白樂天詩傘蓋低垂金翡翠薫籠亂搭繡衣裳春芽細炷千燈熖夏蕋濃薫百和香

杜子美詩柟樹色冥冥江邊一蓋靑近根開藥圃接葉制茅亭落景陰猶合微風韻可聽尋常才醉困臥此片時醒

○楓

山海經黃帝殺蚩尢棄桎梏化爲楓又軒轅本紀黃帝殺蚩尢於涿鹿之野擲其器械於東山之上一夕風雨大作器械盡化楓樹滿山

元次山詩千里楓林煙樹深無朝無暮有猿吟又杜詩赤葉楓林百舌呼

杜牧之詩逺上寒山石徑斜白雲深處有人家停車坐愛楓林晚霜葉紅於二月花

蘇彥頌序負霜蔥翠振柯淩風故淸士欽其質貞女慕其名多植之於階庭云

名賢集一夕起霜風千林墜曉紅無端逐流水流向武陵東

○楡

東坡禦史臺楡詩我行汴堤上厭見楡陰緑千株不盈畝斬伐同一束及居幽囚中亦復見此木蠧皮澑秋雨病葉埋墻曲誰言霜雪苦生意殊未足坐待秋風至飛英覆空屋

莊子鵲上髙城之危而巢於髙楡之巓城壊巢坼淩風而起故君子之居世也得時則蟻行失時則鵲起

韓詩外傳楚莊王將伐晉令曰敢諫者死孫叔敖諫曰臣園中有楡柳上有蟬方奮翼悲鳴飲淸露不知螳蜋之在其後也

淸異錄金鄕路上一老楡往來者就樹下易艸屨例以其舊屨縣而去行人指爲鞾鞵樹

○�﹝漆﹐木代水﹞

格物論�﹝漆﹐木代水﹞樹身如柿葉亦近似其汁可以髹物以竹筒釘入木中取之人多種於山谷間

朱子漆園詩舊聞南華仙作吏漆園裏應悟見割憂嗒然空隱幾

○桐

南華經空門來風桐乳致巢注門戶空風喜投之桐子似乳著葉而生鳥喜巢之

劉安曰桐木成云注取十石甕滿以水置桐其中蓋之三四日气如雲作

秦記長安謡曰鳳皇鳳皇止阿房苻堅遂於阿房植桐數萬株以待之其後慕容衝入阿房城而止焉衝小字鳳

淸異錄同州合陽縣劉靖家兄弟同居宅邊楡樹上生桑西廊梧桐生榖枝明年墳中白楊生檜並郁茂相若鄕人號楡爲義祖桐爲小義白楊爲義孫分先後也縣令出官錢爲修三義亭

雜記歷城房家園乃齊博陵君豹之山也其園雜樹森列或有人折其桐樹者君輙曰何爲傷吾鳳條

唐徳宗在奉天召李泌赴行在時李懷光叛歲又旱蝗議者欲赦懷光帝博問羣臣泌破一桐葉附使以進曰陛下與懷光君臣之分不可復合如此葉由是不赦

國風樹之榛栗椅桐梓漆爰伐琴瑟注榛栗二木皆可供籩實椅桐梓漆四木皆琴瑟之材也

○荊

東觀漢記尹勤治韓詩師事薛漢身牧豕事親至孝並無交逰門中生荊棘

郡誌寧浦有荊三種金荊可以作枕紫荊可以作牀白荊可以作履又有牡荊指病自愈取節不相當者月暈時刻之與身相等置牀下𨿽危困亦愈也

○椶櫚

梅聖兪詩靑靑椶櫚樹散葉如車輪

杜詩注杜甫常作椶櫚拂詩以刺時相

大蘇學士詩注椶筍狀若魚子而加甘芳蜀人以饌佛僧甚貴之筍生膚毳中蓋花之方孕者正二月間可剝而取之過此則苦澀不可食矣取之無害於木而宜於飲食法當蒸熟以竹筍同蜜煮醋浸可致千里外

劉貢父詩砍破夜叉頭取出仙人掌鮫人滿腹珠鮰魚新出网

梁江淹頌異木之生疑竹疑艸攢叢石徑森蓰山道煙岫相珍云壑共寶不錦不縟何遜工巧

李羣玉詩椶櫚葉散夜叉頭

杜子美詩蜀門多椶櫚髙者十八九其皮割剝甚𨿽眾亦易朽徒布如雲葉靑靑歲寒後交橫集斧斤凋落先蒲柳

東坡送椶筍與殊長老詩夜叉剖癭欲分甘籜龍藏頭敢言美願隨蔬果得自用勿使山林空老死問君何事食木魚烹不能鳴固其理注木魚椶筍也

洪舜兪詩黃孕子魚腹靑披孔雀尻

○柳

李義山詩柳映江潭底有情望中頻遣客心驚巴雷隱隱千山外更作章臺走馬聲

雜俎乾元中虢州刺史王奇光奏閿鄕縣女媧墳天寶十三載大雨晦冥忽失所在至今河側夜聞風雷聲曉見其墳湧出上生雙柳樹髙丈餘下有巨石兼畫圖以進

漢張敞爲京兆尹走馬章臺街街有柳終唐世曰章臺柳故杜詩京兆空市柳

白樂天詩葉寒濃露如啼眼枝裊輕風似舞腰

齊劉悛之爲益州刺史獻蜀柳數株枝條甚長狀如絲縷武帝植之於太昌靈和殿前嘗喜翫之曰此楊柳風流可愛好似張緒當年

樂府駕出東郭門仰折楊柳枝

麗情集柳枝乃洛中裏娘也因誦李義山燕臺詩乃折柳結帶贈義山以乞詩

南齊書王敬則嘗使魏於北館種楊柳後員外郎虞長曜北使還敬則問我昔種楊柳今各大小長曜曰彼國以爲甘棠

呂居仁詩含煙帶雨過平橋裊裊千絲復萬條張令當年成底事風流才似女兒腰

唐宣宗聞樂府唱白居易楊柳詞有永丰南角荒園裏盡日無人屬阿誰之句乃下勅移植於坊中

宋張文潛詩永丰坊裏舊腰肢曽見靑靑初種時盡道路傍離別恨爭教風絮不狂飛

劉禹錫楊柳枝詞城外春風吹酒旗行人揮袂日西時長安陌上無窮樹惟有垂楊管別離

李商隱詩已帶黃金縷仍開白玉花長時須拂馬宻處可藏鴉

張於湖詩堤邊楊柳宻藏鴉堤上逰人兩髻丫

賀內監楊柳詞碧玉籹成一樹髙萬條垂下緑絲絳不知細葉誰裁出二月春風似剪刀

淸異錄新栽柳樹必用泥封其頭頗類比丘頂元伯玉宅前挿柳初春吐芽伯玉曰喜得漏春和尙一一無恙蓋取杜子美漏泄春光有柳條之句

宋周美成蝶戀花詞愛日輕明新雪後媚眼星星漸欲穿窓牖不待長條傾別酒一枝已入離人手淺淺柔黃輕臘透過盡冰霜便與春爭秀彊對靑銅簪白首老來風味難依舊

杜甫詩隔溪楊柳弱裊裊恰似十五女兒腰誰謂朝來不作意狂風挽斷最長條

○桑

古詩枯桑知天風海水知天寒

演孔圖孔子母徵在遊於大塜之陂睡夢黒帝使請已往交語曰汝乳必於空桑覺則若有所感後生丘於空桑之中乳產也

艸木眞詮桑木乃箕星之精

晉湣懷太子時有桑生於西廂數日而枯十二月後生太子

漢書陳畱申屠蟠閉門養志爲蓬室依大桑以爲棟梁

寰中記扶桑上通於天下通三泉

魏略楊沛爲新鄭長課民畜桑椹�﹝豆﹞豆種得千餘斛後太祖軍無糧沛進之

齊書沈瑀爲建徳令教民一丁種桑十五株柿果亦同女丁半之頃之成林人皆歡恱

曹植詩枝枝自相值葉葉自相當

蜀志先主捨東南角籬下有桑樹髙丈餘遙望童童若羽葆車蓋往來者皆怪此樹非凡謂當出貴人先主少時與宗中諸兒戲於樹下則曰吾必當乘此羽葆車蓋

齊書太祖宅在武進宅南有桑樹髙三丈橫出四枝如車蓋太祖方數歲逰其下

山海經東北海外有三桑木長百仞無枝

十洲記扶桑在碧海中上有天帝宮東王所治樹長數千丈兩兩同根更相依倚仙人食其椹體作金色

花木鳥獸集類卷上

●欽定四庫全書

花木鳥獸集類卷中

石門貢生吳寶芝撰

○鳳【附鸞】

韓詩外傳黃帝卽位宇內和平未見鳯皇乃問天老曰鳯之象何如對曰鳯之象鴻前而麟後蛇頭而魚尾龍紋而龜背燕頷而雞啄首戴徳頸掲義背負仁心入信翼挾禮足履文尾繋武小音金大音鼓延頸奮翼五色備舉帝齋於中宮鳳乃集東園棲梧桐食竹實

易林鳳生九雛長於南郭君子康寧身榮恱樂

抱朴子帝軒轅候鳳鳴以調律

帝王世紀黃帝齋於中宮大鳥體備五色巢於阿閣

蔡邕琴撡周成王時天下大治鳳皇來儀於庭成王乃援琴而歌曰鳳皇翔兮紫庭予何徳兮感靈

尙書大傳舜好生惡殺鳳巢其樹

呂氏春秋帝嚳有聖徳作樂六英鳯皇鼓翼而舞

師曠禽經鸞入夜而歌鳯入朝而歌

宋玉曰鳯凰上擊九千仞絕云霓負蒼天

漢書宣帝時鳳集上林乃作鳯皇殿以答嘉瑞

淮南子南方有鳥名爲鳯天爲生食其樹名瓊枝以璆琳瑯玕爲實天又生離珠一人三頭遞臥遞起以飼瑯玕也

拾遺記周昭王以靑鳯之毛爲二裘一曰燠質一曰暄肌

六帖鳳有九苞七徳五文六象

詩大雅鳳皇於飛翽翽其羽

拾遺記蓬萊浮木有靑鸞集其上

埤雅鸞輿動此鳥集其上因謂之鸞仗禮和鸞之聲蓋取諸此也

說文鸞神靈之精也赤色五彩鳴中五音頌聲作則至

○鶴

相鶴經鶴陽鳥也而逰於陰因金气乘火精以自養金數九火數七故七年小變十六年大變百六十年變止千六百年形定體尙潔故其色白聲聞天故頭赤食於水故其喙長軒於前故後趾短棲於陸故足髙而尾凋翔於云故毛丰而肉疎大喉以吐故修頸以納新故壽不可量行必依洲渚止必集林木羽族之宗長仙人之騏驥也

鮑昭舞鶴賦散幽經以驗物偉胎化之仙禽

淸異錄唐韋嗣立宅後林麓邃宻有黃鶴一雙潛於宅之左有喜慶必先期盤翔

李白畫鶴贊紫頂煙赩丹眸星皎

鮑昭賦朝戲乎芝田夕飲乎瑤池

離騷經黃鶴之一舉兮知山川之紆曲再舉兮知天地之圜方

抱朴子千歲之鶴能登木其未千歲者終不集樹

白樂天詩饑不啄腐鼠渇不飲盜泉

茅君傳有好道者入廟見一鶴入帳中言九還丹之使會稽記射的山有白鶴爲仙人取箭

述異傳荀瓌字叔瑋事母孝好道術潛棲卻粒嘗東逰憩江夏黃鶴樓上望西南有物飄然降自霄漢乃駕鶴之賓也羽衣紅裳相與欵對己乃辭去跨鶴騰空渺然煙沒

河東記太和中長安城南韋曲慈恩寺塔月夜有美人從三四靑衣遶塔言笑忽顧侍婢借寺僧筆硯於梁上題詩黃子陂前好月明忘卻華亭遶塔行煙收山淨翠黛橫折得荷花逺恨生僧將燭之化爲白鶴飛去

東觀漢記章帝至岱宗柴望畢白鶴三十從西南來

晉書羊叔子有鶴能舞稱羊公鶴

墨客揮犀劉淵材迂闊好怪嘗畜兩鶴客至誇曰此仙禽也凡禽都卵生此禽胎生語未卒園丁報曰鶴生一卵材呵曰敢謗鶴耶未幾鶴伏地復生一卵劉嘆曰吾乃爲劉平錫所誤蓋其所撰嘉話如是今後除孔子佛老語餘皆不足信也

史記師曠援琴而鼓玄鶴集於郭門再奏延頸而鳴舒翼而舞

拾遺記周穆王時塗修國獻靑鸞丹鶴飼以潭臯之粟飲以溶溪之水唼以太湖之萍

史記齊王使淳於髠獻鶴於楚出邑門道飛其鶴徒掲空籠以見楚王曰齊王使臣獻鶴過於水上不忍鶴渇出而飲之飛去吾欲絞頸而絕恐人議吾君以鳥故令士自殺吾欲買而代之是不信而欺吾王欲赴他國痛吾兩主使不通故來受罪楚王曰善

綱目隋煬帝時烏程縣有樹髙踰百尺上有鶴巢民欲取之不可乃伐其根鶴恐傷子自拔氅毛投於地

梁書庾域母好鶴唳域到處營求孜孜不倦忽一日雙鶴下於庭

蘇子後赤壁賦時夜將半四顧寂寥適有孤鶴橫江東來翅如車輪玄裳縞衣戞然長鳴掠予舟而西也杜詩老鶴萬里心

李逺失鶴詩秋風吹卻九臯禽一片閒雲千里心碧落有情空悵望靑天無路可追尋來時白雪翎猶短去日丹砂頂漸深華表柱頭畱語後不知消息到於今

新說有客相從各言所志有云願爲揚州刺史或云願多貲財或願騎鶴上升其一人曰腰纒十萬貫騎鶴上揚州欲兼三者盡得之聞者以爲看馬李僕射當梢郭使君皆以此二語移贈惜少結果耳

○孔雀

齊書恵文太子織孔雀毛爲裘

嶺表異錄交趾國多養孔雀采金翠毛羽爲扇

孔帖西舍利樂鉦棲孔雀

雜俎孔雀聞雷聲而孕卵

南越志孔雀以音影相接卽孕

王介甫詩我聞大梵王擒跨雞孔雀

紀聞羅州山中多孔雀羣飛數十爲偶雌者尾短雄者尾長三年成小尾五年成大尾與華萼相榮衰然自喜其尾而性極妬山棲必擇有置尾處而後止焉聞管弦笙歌則尾開光耀四座金彩奪目

○鵬【附鵠】

莊子北溟有魚化而爲鳥其名爲鵬鵬之大不知其幾千里也其翼若垂天之云摶扶揺而上者九萬里又曰風之積也不厚則其負大翼也無力故九萬里則風斯在下矣

孔帖大鵬雛之始飛則爲鷹之所制

李白大鵬賦巨鰲冠山而卻走長鯨騰海而下馳

漢武帝黃鵠歌黃鵠飛兮下建章羽肅肅兮行蹌蹌金爲衣兮菊爲裳自顧徳薄兮愧爾嘉祥

白帖孝章帝元和二年巡狩岱宗柴望畢有黃鵠從南來經祠壇上

杜詩黃鵠摩蒼天

李華賦鴻鵠遡淸風

莊宗紀李克用能仰中雙鵠

○雁

格物總論雁陽鳥狀如鵝而小江淮洲渚之間動計千百大者居中令雁圍而警察飛有前後行列秋南而春北

夏書注陽鳥隨陽之鳥也

淮南子雁從風而飛以愛气力銜蘆而飛以避繒繳

續墨客揮犀北方有白雁似雁而小秋深則來河北人謂之霜信

埤雅雁行斜步側身

詩豳風鴻飛遵渚

梁州記雁塞山有大池雁棲集此池故名雁塞

漢書宣帝時有五色雁集於殿前

會稽典錄日南太守虞固有孝行常有雁止宿廳事

白帖上虞縣雁爲人治田春銜拔艸根秋啄除其穢官禁不得害之

五代朱漢賓少時善射中雁臆臆上一金錢篆文人皆不識於是異之名朱落雁

說苑秦穆公得百里奚公孫枝以白雁爲賀曰公得社稷之臣實社稷之福

張華博物志雁食粟則翼重不能飛

○鷹

幽明錄楚文王好畋獵天下快狗名鷹畢集焉有人獻一鷹獵於云夢煙熖障天毛羣羽族爭噬競搏而此鷹瞪目雲際無搏噬之志王謂獻者曰毋將欺余耶答曰若止效於雉兔臣豈敢獻俄而雲際有一飛翔飄颻鮮白而不辯其形鷹見之便聳翮而升矗若飛霓須臾羽墮如雪血灑如雨良久有一大鳥墮地而死兩翅廣數十里博物者曰此大鵬雛也

載記饑則附人飽則髙飛風雲之會便可淩霄蓋以鷹比人傑也

西京雜記李亭好馳騁鷹鷂皆錫以佳名

晉傅玄鷹賦嘴利吳戟目類明星雄姿橫發逸气挺生

隋魏彥深賦資金方之猛气擅火徳之炎精

唐申王有髙麗赤獵鷹稱決云兒

野客新譚鷹一名淩霄君

杜少陵詩金眸玉爪不凡材

魏彥深賦白如散花赤如點血大文若錦細斑如纈眼類明珠毛若霜雪身重若金爪剛若鐵

○隼

易公用射隼於髙墉之上

詩�﹝鳥亢﹞彼飛隼率彼中陵

埤雅隼好翔

化書隼憫懷胎之鳥不擊義也

○鶚【附鸇】

陸佃曰鶚鷙鳥雕類也一名雎鳩

俗諺曰鶚交則雙翔立則異處

陰陽自然變化論雎不再匹

孔融薦禰正平鷙鳥累百不如一鶚

名談西王母夢翠雞五色化爲一鶚後生西子

陸機曰桃虫鷦鷯是也

說苑俗呼爲巧婦又名工雀又名女匠又名韈雀化而爲雕鶚

劉原父鸇詩上天賦爾才若不受羈紲失身偶見獲羞與家禽列秋風半夜起鴻鵠兩飄瞥物生各自適聽爾歸寥泬白雲入雙眸尺地肯自屈愼弗逐鸇雀鸇雀不足絕又曰勉力霜霰期方爲鳥中傑

○鷂

唐太宗嘗得佳鷂自臂之望見魏徵輙匿懷中

○雕

石曼卿詩騰淩千里見纎毫勁翮梢梢渡海濤霜艸獸驚斜電落水天雁盡片雲髙

埤雅雕能食艸黒色似鷹而大俗呼皂雕

武事錄雕爲箭翎逆風愈力

○鶻

張九齡鶻序羽族之中絕其豪傑之表气感剛悍體侔銛鋒顧視之間偉如也

○鶯

詩伐木丁丁鳥鳴嚶嚶綿蠻黃鳥止於丘隅

鄭谷詩春云薄薄日暉暉宮樹煙生隔水飛應爲能歌系仙籍麻姑乞與女眞衣

韋蘇州詩東方欲曙花冥冥啼鶯相喚亦可聽乍去乍來時逺近才聞南陌又東城忽似上林翻下苑綿綿蠻蠻如有情欲囀不囀意自嬌羌兒弄笛曲未調前聲後聲不相及秦女學箏柱猶澀須臾風暖朝日暾流音變作百鳥喧誰家懶婦驚殘夢何處愁人憶故園伯勞飛過聲局促戴勝下時桑田緑不及流鶯日日鳴花間能使萬家春意閒有時斷續聴不了飛去花枝猶裊裊還棲碧樹鎖千門春漏方殘一聲曉

唐詩鶯擲金梭織柳絲

黃魯直詩黃鳥在幽谷韜光養羽儀

楊誠齋詩何時雛脫鷇新弄響交交

石舍人詩何處轉新咔間闗出建章

琵琶行間闗鶯語花底滑

張文潛詩好音終在恥爭先谷外寒多故後遷已過花時亦何恨不妨夏木緑參天

○白鷴

異物志鷴類雉黒章白質嘴爪純丹然有靑者黃黒色者取其馴熟舒閒故名

李靑蓮詩請以雙白璧致君雙白鷴白鷴如白錦白雪恥容顏照影玉潭裏刷毛琪樹間夜棲寒月淨朝步落花閒

梅聖兪詩玉兔精神憐已久金鑾人物世無雙

唐蕭穎士白鷴賦序白鷴羽族之幽奇也神觀淸閒不雜於眾禽棲止深遐與人境罕接固莫得而馴狎也上聞而徵馬處以琱籠致以驛騎將集長楊逰太液行有日矣天寶丁卯秋予旅東陽適與玆鳥偕至於會稽之傳捨因感而賦之

○雉

食物譜雉有文章性稟離火食之益人心巧聰明耳目

尙書大傳髙宗祭成湯有飛雉升鼎耳而雊祖己曰逺方將有來朝者乎

漢蕭望之爲郎有雉數十常隨車翔集

詩小雅雉之朝雊尙求其雌

儀禮士相見禮各執雉

漢桓帝永康七年白雉見於西河

○鷓鴣

白居易詩朝朝暮暮啼復啼啼時白露風淒淒黃茅岡頭秋日晚苦竹嶺下寒月低

柳柳州詩齊王不忍觳�﹝觳﹐束代殳﹞牛簡子亦放邯鄲鳩二子得意猶念此況我萬里爲孤囚破籠展翅當逺去同類相呼莫相顧

古詩坐中亦有江南客莫向春風唱鷓鴣

張復之詩書中曽見曲中聞不是傷情卽斷魂北客南來心未穏數聲相應過前邨

○鸚鵡

小說唐韋臯鎭西蜀常教鸚鵡念佛鸚鵡死燒得舍利因造塔瘞之又爲之記

劉禹錫詩頻學喚人緣性慧偏能識主爲情通

白香山詩應似朱門歌舞妓深藏牢閉後房中

梅聖兪詩玉鏁閒拘束金籠不自由

○鸜鵒

野史宋元佑間長沙人養一鸜鵒俗呼八八兒偶見念阿彌陀佛卽隨口稱念不絕僧與之俱去後鳥亡僧具葬之鳥口生蓮花人頌之曰有一靈禽八八兒解隨僧口念阿彌死埋平地蓮花發我輩爲人豈不知

大智禪師贊曰立亡籠裏渾閒事化紫蓮花也大奇

史傳五代幹佑鸜鵒食蝗詔使禁捕

○吐綬鳥

異物志吐綬非珍禽處處有之交趾常貢二頭身被五彩口吐錦囊十二節隨十二時辰異光照室晝夜能鳴聲如黃鸝內庭馴養數日使者之國鳥亦斃未嘗見其飲啄也

○翡翠

少陵詩江上小堂巢翡翠

陳子昻詠翡翠詩有時死結鴛鴦伴同臥春衾繡帳中又旖旎光首飾葳蕤爛錦衾

○鴛鴦

徐陵鴛鴦詩山雞暎水卻相得孤鸞照影不成雙天下眞成長會合無勝比翼兩鴛鴦

梁元帝賦勝林鳥之同心邁池魚之比目魂上相思之樹文連新錦之機

李徳裕鴛鴦篇和鳴一夕不暫離交頸千年尙爲少

陳子昻詩文章負奇色和鳴多好音

吳融詩翠翹紅頸覆金衣灘上雙雙去又歸長短死生無兩處可憐黃鵠愛分飛

皮日休詩煙濃共拂芭蕉雨浪細雙逰菡蓞風又若非足恨佳人魄卽是多情年少魂

○鷺鷥

影燈記開元天寶間禦常春殿燃白鷺轉花燈

雍陶詩立當靑艸人先見行傍白蓮魚未知

梅聖兪題畫詩白鷺畫雙素粉毫幽趣多翹沙依折葦刷羽對衰荷

○鷗

禽魚錄鷗水鳥善泛不善飛羣居沙渚性潔而馴江南水村蔀屋逺山淺瀨間得此最引人淸致

少陵詩春鷗懶避船

靑蓮居士詩白鷗閒不去常拂酒筵飛

荊公王安石詩飄然紛華地此物乖隔久白髮望江南春江緑如酒

列子海上之人好鷗者毎旦從鷗鳥逰鷗鳥之至者百數不止其父曰吾聞鷗鳥皆從汝逰取來吾玩之明日之海上鷗鳥舞而不下

李商隱詩海翁忘機鷗故不飛海翁易慮鷗故飛去

杜少陵詩捨南捨北皆春水惟見羣鷗日日來

海鏡鷗知風羣飛至岸日必大風

○鳬

急就章曰鳬水鳥翁也

張籍寒塘曲寒塘沈沈柳蕭疎水暗人語驚棲鳬

杜詩沙上鳬雛傍母眠又相趁鳬鷗入槳牙

○鸛

拾遺記鸛能蓄水於巢故人多聚鸛以禳火

傳曰短腳者多伏長腳者多立腳近尾者好步腳近臆者好躑多伏鴚�﹝鳥我﹞之類是也多立鸛鶴之類是也

○百舌

文與可詩就中百舌最無謂滿口學盡羣鳥聲自無一語出於已徒爾嘲哳誇縱橫朝朝泊我髙柳上叫破一窓殘月明幽人穏睡正甜美無計可柰遭爾驚少年挾彈彼誰者安得爲我來五更

○杜鵑

異物志杜鵑聲似不如歸去一名杜宇一名望帝一名子規

禽經注杜宇啼苦則自懸於樹自呼曰謝豹

博物志杜鵑生子寄之他巢百鳥爲飼之

華陽風俗錄杜鵑大如鵲而羽烏其聲哀而吻有血土人云春至則鳴聞其初聲則主離別人惡聞之惟田家候其鳴則興農事

杜子美詩我昔逰錦城結廬錦水邊有竹一頃余喬木上參天杜鵑暮春至哀哀叫其間

司空曙杜鵑行聲音咽噦若有謂啼號略與嬰兒同口漧垂血轉迫切似欲上訴於蒼穹蜀人聞之皆起立至今相效傳微風

顧況詩棲霞寺裏子規鳥口中血出啼不了山僧後夜初入定聞似不聞山月曉

羅鄴詩蜀魄千年尙怨誰聲聲啼血向花枝滿山明月東風夜正是愁人不寐時

○鳩

周官羅氏仲春獻鳩以養國老鳩性不噎食之且復助气

埤雅鷽鳩似山鵲而小短尾靑黒色多聲故名鳴鳩

埤雅鶻鳩性喜食桑椹然過則醉而傷其性故詩云於嗟鳩兮無食桑椹

俗說斑鳩似鵓鳩而大鵓鳩灰色無繡項陰則屏逐其匹晴則呼之語曰天將雨鳩逐婦是也斑鳩項有繡文斑然故曰斑鳩本艸斑鳩春分則化爲黃褐候秋分則化爲斑鵻劉原父詩晴鳩讙求雌雨鳩鬧逐婦

史說少皞氏以鳥名官雎鳩摯而有別故爲司馬主法制鳲鳩平均故爲司空平水土鵻鳩孝故爲司徒主教民籍

虞槐賦曰春棲教農之鳥卽鵻是也又曰鵻今鳻鳩也壹宿之鳥壹宿壹於所宿之木一名荊鳩一名楚鳩一名�﹝孚鳥﹞鳩一名乳鳩一名鵴鳩一名�﹝役鳥﹞鳩一名�﹝夔鳥﹞鳩梁宋之間謂之鵻又曰鵻與鳲鳩皆壹鳥也故有屍祝之號

松窓夜話鳲鳩不自爲巢居鵲之成巢有均一之徳蓋其哺子朝自上而下暮自下而上者均也其子在梅在棘在榛而已則常在乎桑者一也

淸異錄章貢小蒙川蘇氏山林多鳩賓客滿座可悉饜飫一网數十百咄嗟可辦其黨戲之曰此君家寄生肉也

子瞻戲王介甫字說曰詩云鳲鳩在桑其子七連爺和娘共成九故鳩從九鳥也耶

會稽典錄鄭弘遷臨淮太守郡民徐憲在喪致哀有白鳩巢戶側弘舉孝亷朝廷稱爲白鳩郎張九齡居母喪有白鳩巢塜樹

唐語鎭州王廷湊始生嘗有鳩十數隻朝集庭樹暮集檐下

禽經拙者莫如鳩巧者莫如鶻鳩累巢止於數枝才能載身而已

許愼云鳲鳩奮迅其羽直刺上飛數十丈入雲中

晉永康元年大會有鳩入禦座武帳中拂司空張華之冠

傅咸鳩賦序余捨傍種楸成林閒居聽斑鳩聲音可恱於是捕而畜之旣而馴擾偶出之籠無何失之其後時時一來飛翔聊爲之賦

韋應物鳴鳩詩吾老病骨知陰晴毎愁天陰聞此聲日長思睡不可得遭爾聒聒何時停一作歐陽永叔詩

好事集毛傳好食鳩人與已相得必以鳩贈之一日李翺送十二籃

雲溪友議鄧州有老僧日食二鳲鳩俗共非之老僧終不避當饌之際貧士求食分與二足食訖僧盥潄雙鳩從口中出一則能行一則匍匐在地貧士驚愕亦吐其飯其二腳亦出號曰南陽鳲鳩和尙

梅聖兪詩鳴鳩識陰晦聒聒雌逐雄鵲巢汝得共可蔽雨與風

○鴿

宋梅聖兪詩孤來有野鴿觜眼肖春鳩饑腸欲得食立我南屋頭我見如不見夜去向何求一日偶出郡盤空恣嬉逰誰借風鈴響朝朝聲不休饑色猶未攺翻翅如我仇炳哉有靈鳳夭折爲爾儔翕翼處其間顧我獨遲畱鳳至吾道行鳳去吾道休鴿乎何所爲勿污吾鐺甌後魏崔光位爲司徒晝坐讀經鴿飛集膝前入懷中緣臂上久之乃去

李白逰悟眞寺詩往有寫經僧身靜心精専感彼云外鴿羣飛何翩翩來添硯中水去吸巖底泉

曲阜人顏淸甫顏子四十八代孫嘗臥病其幼子偶彈一鴿歸以供膳於哨翎間得書一緘題雲家書付男郭禹禹乃曲阜縣尹郭仲賢也其父自眞定寄至者時仲賢攺授逺平縣尹去鴿未及知盤桓尋覓蓋被彈之淸甫見之責其子更取木匣圅死鴿候病少愈直底仲賢官所獻書與鴿且語其故仲賢戚然曰畜此鴿己十七年矣凡有家書𨿽隔數千里亦能傳致眞異禽也命左右瘞之以淸甫長厚君子畱之累日及仲賢知霍州召淸甫長子國補州吏

隋時宴可汗使者有鴿鳴於梁上帝命崔彭武射之卽中上大恱由是彭武善射聞朝庭

國史補舶船發海必養鴿如舶沒𨿽數千里亦能歸其家

酉陽雜俎大理丞鄭復禮言波斯舶上多養鴿行數千里輙放一隻至家以爲平安信

倦逰錄記得金籠放雪衣注雪衣白鴿也

○鵲

埤雅鵲巢居而知風蟻穴居而知雨鵲歲多風則去喬木巢旁枝故能髙而不危也

淮南子鵲知來而不知往知來歲多風則巢於下枝而不知童子探其卵此修短之分也

物類相感錄鵲能制蝟鵲在木上鳴則蝟伏不能行必反腹而受啄

雜俎貞元三年中書省梧桐樹上有鵲以泥爲巢焚其巢可禳狐魅

莊子曰鵲上髙城之危而巢於髙樹之巓城壊巢折淩風而起故君子之居世也得時則蟻行失時則鵲起

莊周逰雕陵之樊見異鵲自東方來者翼廣七尺目大運寸感周之顙而集於栗林周曰此何鳥哉翼殷不逰目大不覩褰裳躩步執彈而畱之注云殷大也運寸可曲一寸也感觸也謂飛從額前過也畱之將以取之也

埤雅鵲知人喜作巢取木杪枝不取墮地者皆傳枝受卵故曰幹鵲而莊子云鳥鵲孺魚傳沬鵲以傳枝少欲故曰孺

拾遺記員嶠之山名環丘上有湖方千里多大鵲髙一丈羣飛於湖際采不周之粟於環丘之上

埤雅古之人居欲如燕行不欲如鵲相法有之鵲有蹌蹌性行不良

淮南子曰烏之啞啞鵲之唶唶豈爲寒暑燥濕變其聲哉

埤雅鵲巢中必有梁見鵲上梁者必貴蓋二鵲共銜一木置巢中謂之上梁雜俎崔員相公妻在家時與姊妹戲於後園見二鵲營巢共安一梁如筆管長尺餘銜置巢中眾皆不見

唐書大歷八年幹陵山仙觀天尊殿有雙鵲銜柴及泥補葺隙壊凡一十五處宰臣上表賀

天玄主物簿鵲啄槐實結玉於腦謂之鵲玉此鵲終歲不復鳴噪𨿽巢無胎卵

魏志管輅至安徳令劉長仁許有鳴鵲飛來閣上其聲甚急輅曰鵲言東北一婦昨殺其夫牽引西家候不過日在虞淵之際有人來告到時果有東北同伍民來告鄰婦手殺其夫詐言西家人與夫有嫌殺我壻也又北齊書奚永洛與河內人張子信對坐有鵲正鳴於庭樹間斗而墮焉子信曰鵲言不善當有口舌事今夜有喚必不可往子信去後瑯琊王使召永洛且云勅喚永洛欲赴其妻苦畱詐稱墮馬腰折遂免於難

唐貞觀中有白鵲營巢於寢殿前槐樹上合歡如腰鼓左右拜舞稱賀乃命毀巢縱鵲於野

埤雅鵲疆而不淫所以成徳成徳故有行知風之自而作其巢知歲之所在而開其戶所以趨時趨時故有功

韓漑鵲詩人間樹好紛紛占天上橋成艸艸回幾度送悲臨玉戶一時傳喜到籹臺按天寶遺事時人之家聞鵲聲皆爲喜兆曰靈鵲報喜

吳孫和爲南陽王之長沙過蕪湖有鵲巢於帆檣官僚皆憂慘以爲傾危之象後和果敗

宋熈寧中柯侯仲常通守漳州以救饑得民心有二鵲棲其廳事及侯去鵲亦送之漳人異焉東坡爲賦詩柯侯古循吏悃愊眞無革臨漳所全活數等江幹沙仁心格異族兩鵲巢其衙但恨不能言相對空楂楂善惡以類應古語良非誇君看彼酷吏所至如鬼車

淮南子曰赤肉懸則烏鵲集鷹隼至則眾鳥散物之聚散交感如此

陳無已鷙鵲詩並序辛巳夏四月庚戌日將晏與客追涼露坐有雀引雛二三集垣下行且哺俄有鵲至自北俛啄雀間初若循循少焉得雀間遽攫一雛而升於垣雀出不意悲鳴啾啾奮身抵鵲再三欲奪鵲竟磔雛以食不顧如得計然坐客嘆息余感之賦詩曰若奚不鸇吾知避而遷汝胡不貍吾知逺而馳宵通吾巢晨並吾枝懷毒妊凶初不汝期莽恭拳拳甫笑嬉嬉情貌深厚孰從而追

唐天寶十三載葉縣有鵲巢於車轍中不巢木而巢地失其性矣

○烏

抱朴子曰夫日中有烏何以三足陽數奇也是以有虞至孝三足烏集其庭曽子蕓爪三足烏萃其冠瑞應圖文王時蒼烏見王者孝悌則至

左莊二十八年楚子元伐鄭諸侯救之楚師夜遁鄭人將奔桐丘諜曰楚幕有烏乃止

左襄十八年晉伐齊齊師夜遁師曠告晉侯曰鳥烏之聲樂齊師其遁叔向告曰城上有烏齊師其遁

異苑東漢陽顏純孝後有羣烏衘鼓集顏所居之村烏口皆傷一境皆以顏孝感所致卽於鼓處立縣名爲烏傷王莽攺爲烏孝以彰其行蘇東坡詩記取慈烏巷有顏

詩小雅瞻烏爰止於誰之屋六韜武王登夏臺以臨殷民周公旦曰臣聞之愛其人者及其屋上烏憎其人者憎其除胥杜詩丈人屋上烏烏好人亦好

東方朔著雅經先數其聲第一聲卽是甲以十千數之辧其緩急以定吉凶

埤雅烏性極壽三鹿死後能倒一松二松死後能倒一烏

埤雅雀見虎則鳴烏見異則噪今人聞鵲噪則喜聞烏噪則唾以烏見異則噪故唾其凶也

孫武子曰烏起者伏也烏集者虛也傳曰烏樂空曠鵲喜稠閒

拾遺記晉文公燒山求介子推子推抱樹有一白烏從煙蔽之

雜俎候烏飛翅重知天將雨烏陽物也感陰气而翅重故俗以此占其雨否淮南子曰螣蛇遊霧而殆於蝍蛆烏力勝日而服於騅禮

括地圖昆侖山在弱水中非乘龍不得至有三足神烏爲西王母取食白帖西王母以三足烏爲使

左哀二十六年宋景公無子取公孫周之子得與啟畜諸公宮冬十月公逰於空澤辛巳卒於連中大尹立啟得夢啟北首而寢於盧門之外已爲烏而立於其上咮加於南門尾加於桐門曰餘夢美必立後得使國人施於大尹大尹奉啟奔楚乃立得是爲宋昭公

帝王世紀沛公祖父丰公家於丰其妻嘗夢赤烏若龍戲已而生執嘉卽太上皇也太上皇之妃曰媼是爲昭靈後生子邦是爲漢髙祖故宋吳淑烏賦夢丰邑而肇漢入武昌而瑞吳按吳志武昌赤烏見因攺元爲赤烏

齊書髙帝時有獻白烏者帝問曰此何瑞也範云位卑遂前答曰臣聞王者敬宗廟則白烏至

漢武帝時禦幕上有烏命虎賁中郎將王吉射之吉祝曰發一矢洞烏腋至尊壽萬年臣爲二千石遂中之賜錢二百萬

西魏裴俠年七歲不能言後於洛城西見羣烏蔽天舉手指之而言從此聰慧異於常童

張勃吳錄彭澤有烏能接丸行者丸飯投之髙下無失

抱朴子曰取烏之未生毛者以丹和牛肉使吞之至長毛羽皆赤殺烏陰漧搗服可以延壽

北史齊髙世辯性怯懦周師入鄴辯以千餘騎覘後登髙西望遙見羣烏飛起以爲旌旗卽馳還不敢反顧

余安道詩昔年曽泛馬當灣團飯喚雅篙楫間今日江邊飛不下應知人世作機闗

續漢書桓帝時童謡城上烏尾畢逋一年生九雛公爲吏子爲徒一徒死百乘車梁劉孝威烏生八九子詞城上烏一年生九雛氄毛不自暖張翼彊自呼羽成翮備各西東十年賦命有窮通不見髙飛帝輦側逺托日輪中尙逢王吉箭猶嬰后羿弓豈如變白救燕質入夢祚昭公流聲表師遁集幕示營空靈臺已鑄象流蘇時候風

唐書天授元年有進三足烏者天后以爲周室嘉瑞時中宗爲皇嗣言前一足爲僞天后不恱須臾此烏一足墮地

三國典略侯景簒位令飾朱雀門其日有白頭烏萬計集於門樓

隋書煬帝起宮丹陽將逰江左有烏巢於帷幄驅不能去

東觀漢記章帝元和三年代郡髙柳烏生子三足大如雞赤色頭有角又獻帝延康元年三足烏見

北夢瑣言崔希喬以仁孝稱其在並州廳前叢葦上有小烏如鷦鷯來巢孕卵五色如雞子雛生月餘五色成文大如鵝馴擾閒暇頃之飛翔時歸舊所號知巢烏

北齊蕭仿字希然居喪廬前有二慈烏各集一樹自午以前循庭飲啄自午以後不下樹毎到仿臨哭時舒翼悲鳴有似助哀後周書宗懍遭母憂痛哭嘔血毎有羣烏數千集於捨候哭而來哭止乃去

陳書司馬申短毛喜於後主使其廢錮申嘗晝寢於尙書省下有烏啄其口流血論者謂譖賢所致

唐蘇孝祥率騎兵五千夜度擊李敬業孝祥死有羣烏噪敬業營上

唐徳宗時鄭汴二州羣烏皆入田緒李納境衘木爲城緒納命焚之信宿如故烏口皆流血

○燕

呂氏春秋有娀氏有二佚女爲九成之臺飲食必鼓帝令燕往視之鳴若宮商二女愛而爭搏之覆以玉筐少選發而視之燕遺二卵北飛遂不反二女作歌曰燕往北注云帝天也故詩曰天命玄鳥降而生商

說文燕作巢避戊己博物志燕戊己日不銜泥塗巢

譚藪宋宣王景素鎭朱方嘗與劉琎同在小齋有燕集承塵飛鳴相追景素曰萬物有靈性而獨付於鱗羽若斯鳥也逰則參於煙雲之上止則隱於林木之下饑則啄渇則飲形體無累於物得失不闗於心一何樂哉

陶隱居曰越燕多在堂室中梁上作巢胡燕多在檐下作巢

埤雅戊己其日皆土故燕之往來避社而嗛土不以戊己

續異記孫氏妻黃見一童子當前以�﹝釒義﹞擲之躍入云去夜聞戶外歌曰昔塡夏家塜輦泥頭欲禿今寄黃氏居非意傷我目及尋覓巢中得一白燕左目果傷

雜俎或言燕蟄井底舊說燕不入室是井虛也取桐木爲男子各一投井中燕必來文昌雜錄世言燕子至秋社乃去仲春復來昔年因京東開河岸崩見蟄燕無數

晉郤鑑爲荊州刺史鎭鄒山百姓饑餓或掘野鼠蟄燕食之乃知燕子亦蟄爾至驚蟄乃出非渡海而來也

北涼錄昔魯人有浮海而失津者至於亶州見孔子及七十子逰於海中與魯人一木杖令閉目乘之使歸告魯侯以備冦魯人出海投杖水中乃龍也具以狀告魯侯魯侯不信俄而羣燕數萬銜土培城魯民信之大城曲阜訖而齊冦至攻魯不克而還

禽經烏向啼背棲燕背飛向宿背飛頡頏是也

汲冡周書時訓解春分之日玄鳥至不至婦人不勤白露玄鳥歸不歸室家離散

天寶遺事長安富商任宗爲賈湘中數年不歸其妻紹蘭覩堂燕長吁語燕曰我聞爾從海東來往復必經湘中我夫壻離家數年蔑有音耗欲憑爾附詩任郎可乎燕卽飛下止紹蘭膝紹蘭作詩一絕我壻去重湖臨窓泣血書殷懃憑燕翼寄與薄情夫將詩系燕足燕遂飛鳴而去時宗在荊州忽有燕繞身而飛止於肩足有小封乃妻所書也宗感而泣下次年歸

摭遺唐王榭居金陵以航海爲業遇風舟破附板抵一洲名烏衣國國王以女妻之後召宴於寶墨殿命作詩榭因思歸卒章有恨不此身生羽翼之句女曰君詩尾句何相棄也王不恱遣人取飛雲軒旣至令榭入其中閉目少息卽至其家見梁上雙燕呢喃下樹榭乃悟所至燕子國也至秋二燕將去悲鳴庭戶榭書一絕系燕尾曰誤到華胥夢裏來玉人終日苦憐才云軒飄去無消息淚灑春風幾百回燕寄詩去來春復至尾有小柬乃女所寄詩曰昔日相逢冥數合如今暌逺是生違來春縱有相思字三月天南雁不飛

陳書髙士馬樞目常黃能視暗中物有白燕一雙巢其庭樹馴狎欄廡時上几案春來秋去幾三十年

冥驗記沛國周氏有三子瘖瘂不能言有一人就門乞飲聞其兒聲問之具以實對其人曰君有罪可還內思之出曰記爲小兒時當窓有燕巢中有三子母出取食因取三蒺藜各與之吞卽死母還不見子悲鳴而去常自悔責其人曰此卽是也君旣自知悔罪今除矣兒卽皆能言

詩邶風燕燕於飛差池其羽燕燕於飛頡之頏之燕燕於飛下上其音注云差池不齊之貌飛而上曰頡飛而下曰頏鳴而上曰上音鳴而下曰下音

禮三年問凡生天地之間有血气之屬必有知有知之屬莫不知愛其類今是大鳥獸則失喪其羣匹越月踰時焉則必反巡過其故鄕翔回焉鳴號焉蹢躅焉踟躕焉然後乃能去之小者至於燕雀猶有啁噍之頃焉然後乃能去之

韋應物詩銜泥燕聲窶窶尾涎涎秋去何所歸春還復相見

杜牧村燕詩漢宮一百四十五多下珠簾閉瑣窓何處營巢夏將半茅檐煙裏語雙雙

李商隱越燕詩上國社方見此鄕秋不歸爲矜皇后舞猶著羽人衣拂水斜文亂銜花片影微盧家文杏好試近莫愁飛

杜子美歸燕詩不獨避霜雪其如儔侶稀四時無失序八月自知歸春色豈相訪眾雛還識機故巢儻未毀會傍主人飛

梅聖兪詩前村春社畢今日燕飛來將補舊巢闕不嫌貧屋歸銜泥和艸根側翅過柴扉豈比驚丸鳥迎人欲拂衣

唐武瓘感事詩花開蝶滿枝花謝蝶還稀惟有舊巢燕主人貧亦歸瓘初投卷知舉蕭仿見瓘詩賞其有感故之意遂及第

王荊公詩馬上逢歸燕知從何處來貪尋舊巢去不帶錦書回

鄭谷詩年去年來來去忙春寒煙暝渡瀟湘低飛緑岸和梅雨亂入紅樓揀杏梁閒幾硯中窺水淺落花徑裏得泥香千言萬語無人會乂逐流鶯過短墻

古詩何許乘春燕多知辯夏臺三時欲並盡雙影未嘗來食蕊嫌叢棘銜泥怯死灰不知黃雀語能雪冶長猜按白帖公冶長解雀語得免罪

○雀

尙書中候維天降紀大伯出狩至於咸陽天震大雷有火下化爲白雀衘籙集於公交車

家語孔子曰昔者殷王帝辛之世有雀生大鳥於城隅占之曰以小生大則國家必王而名必昌於是帝辛介雀之徳不修國政殷國以亡注云介助也以雀之徳爲助也

郭璞洞林丞相府有將雛雞一雀飛集其背上驅之復來如此再三令璞卜之曰此晉王卽祚之漸也

晏子春秋齊景公探雀鷇鷇弱反之晏子再拜曰吾君有聖人之道矣君探鷇鷇弱反之是長幼也於禽獸若此而況人乎

史記趙武靈王自號主父廢長子章而傳國於吳娃所生子何主父逰沙丘公子章作亂與何戰敗章走主父主父開之何遂圍主父宮公子章死公子成李兌謀曰以章故圍主父卽解兵吾屬夷矣乃遂圍主父令宮中人悉出主父欲出不得又不得食探雀鷇而食之三月餘而餓死沙丘宮注雲開謂開門而納之一作閉之謂閉藏也

陳畱耆舊傳圉人魏尙髙帝時爲太史有罪系獄奪爵有萬雀集棘樹交鳴尙曰雀爵命之祥我其復故官乎有頃詔復故官

益部耆舊傳楊宣爲河內太守行縣有羣雀鳴桑樹上宣謂吏曰必前有覆車粟此雀相隨欲往食之行數里果有覆車粟

戰國策莊辛謂楚王曰夫雀俯啄白粒仰棲茂樹鼓翅奮翼自以爲無患不知公子王孫左挾彈右攝丸以加其頸也

述異記周成王元年貝多國人獻舞雀周公命反之

東觀漢記永元中安息王獻條枝國大雀此雀卵大如甕

隋書開皇中有神雀降含章門髙祖召百官賜宴許善心於坐請紙筆制頌奏之上賜帛二百叚

漢書楊由蜀郡人爲文學掾有大雀夜集庫樓上太守亷範問由由對曰此占郡內當有兵後二十餘日廣柔縣蠻夷反殺傷長吏

後漢書瑯琊董仲爲不其令有赤雀乳廳事前桑上民爲作歌頌

埤雅雀頭如顆蒜目如擘椒雀物之淫者鼠物之貪者故詩言雀角鼠牙以譬彊暴

家語孔子見羅雀者所得皆黃口小雀問曰大雀獨不得何也羅者曰大雀善驚而難得黃口貪食而易得黃口從大雀則不得大雀從黃口亦不得孔子顧謂弟子曰善驚以逺害利食而忘患自其心矣而以所從爲禍福故君子愼其所從

晉灼曰神雀大如鷃黃喉白頭黒背腹有斑文或五彩者有之東坡序海南有五色雀常以兩綘者爲長進退必隨焉俗謂之鳳凰云久旱則見雨潦則反吾居儋耳見之

埤雅西方之書雀浴沙受卵師曠禽經雀交不一雉交不再又曰雀以猜瞿今雀俛而啄仰而四顧所謂瞿也

埤雅鳥雀尾翠上有肉髙有穴者名脂缾鳥雀毎引觜取脂以塗翅毛衣則恱澤雨露不能濡

異苑上虞人家奚奴多方術向空長嘯則羣雀來萃夜哭蚊�﹝亡上虫下﹞悉死於側

北史潘樂字相貴初生有一雀止其母左肩占者言富貴之徵

開元遺事裴耀卿勤於政事常養一雀毎夕至更初有聲至漏盡則急鳴裴呼爲知更雀

杜陽雜編唐順宗卽位拘弭國貢郤火雀色純黒大似燕其聲淸置火中火自散去遂盛以水精籠懸於寢殿夜則宮人持蠟炬燒之終不能損其羽毛又釋氏書言雀郤火災

漢武帝拜公孫卿爲郎持節候神自大室至東萊見一人長五丈自稱巨公牽黃犬持黃雀云欲謁天子因忽不見

唐開元中幽州長史張守珪界內虸蚄虫食田稼蔓延入平州俄頃有羣雀來食此虫一日殆盡

沙州記寒嶺去太陽州三十里有雀與鼠同穴雀亦如家雀色小白鼠亦如家鼠色黃而無尾

埤雅雀爭燕巢銜泥至巢中燕不復顧也又白居易詩注燕惡艾雀欲奪其巢先銜一艾置其巢燕輙避去因而奪之

○啄木

異物志鴷鳥舌長五寸有大有小有褐有斑褐者是雌斑者是雄又有靑黒者頭有紅毛生山中土人呼爲山啄木大如鵲

五姓祕要相山之法欲如生蛇之渡水又欲如啄木之飛翔生蛇渡水取其詰屈啄木飛翔取其一髙一下

聞見後錄啄木巢樹穴中人或塞之能以嘴書符其塞自出

陸佃曰鴷鳥善爲禁法能曲爪畫地爲印則穴之塞自開飛則以翼墁之今鼠竊用其印以發扄鑰

淮南子曰貍頭愈鼠雞頭已瘻�﹝亡上虫下﹞散積血啄木愈齲此類之推者也膏之殺鱉鵲矢中蝟爛灰生蠅漆見蠏而不幹此類之不推者也說文齲齒蠧也以類相攝故啄木愈之

舊說啄木鳥取木蠧於深處以舌餂之舌長於咮杪有鍼刺

宋王元之詩淮南啄木大如鴉頂似仙鶴堆丹砂嘴長數寸勁如鐵丁丁亂鑿漧枯楂黃柑紅桃多有蠧受命鳳皇須破柱何當更與繡衣裳羽族橫飛作持斧

宋魏野詩爪利嘴還剛殘陽啄更忙千林蠧如盡一腹餧何妨形小過槐陌聲髙近艸堂豈能同燕雀惟解占髙梁

○伯勞

東方朔與弟子偕行渇令弟子卽道邊家取飲不知姓名主人開門不與須臾見伯勞飛集主人門中李樹上朔謂弟子曰此主人姓李爾但呼李伯勞果有李伯勞應卽開門因入取飲

陳思王惡鳥論國人有以伯勞生獻者王召見之侍臣問世間惡聞伯勞之聲敢問何也王曰昔尹吉甫用後妻之讒殺孝子伯奇吉甫後悟追傷伯奇出逰於田見鳥鳴於桑其聲嗷然吉甫動心曰伯奇乎鳥乃撫翼其聲悲切吉甫乃顧曰是吾子棲吾輿非吾子飛勿居鳥因而棲其蓋歸入門集於井幹之上向室而號吉甫命後妻載弩射之遂射殺後妻以謝之故俗惡伯勞言所鳴之家必有凶也

爾雅釋鳥鵲鵙醜其飛也翪言其飛不能翺翔竦翅上下而已許愼說文以爲翪斂足也今鵲鵙醜飛亦皆斂足腹下毛詩七月鳴鵙八月載績蓋倉庚知分鳴鵙知至故陽气分而倉庚鳴可蠶之候也陰气至而鵙鳴可績之候也或云金得伯勞之血則昏鐵得鸊鵜之膏則瑩石得鵲髓則化銀得雉糞則枯

按伯勞夏至來冬至去與燕之春來秋去者相反伯勞聲惡燕語善伯勞單飛獨棲與燕之匹棲雙飛者又相反

○梟

說苑齊景公爲露寢之臺成有梟鳴甚惡之桓常謇曰請爲禳之明日問曰今旦聞梟鳴乎公曰一鳴而不復聞使人往視之梟當陛布翅伏地而死

桓譚新論男子畢康殺其母詔焚其屍暴其罪於天下余上章言宣帝時公卿朝灰丞相語次曰聞梟生子長且食其母寧然有賢者應云但聞烏子反哺耳丞相大慚君子於禽獸尙爲之諱況於人乎

埤雅古者天子以春觧祠黃帝用一梟一破獍說者以爲梟食母破獍食父黃帝欲絕其類使百司用之故後世說始祓除凶災取以解祠黃帝

聽聲考祥篇鶴聲宜學仙雉聲宜習武烏聲宜習醫雁聲宜習卜筮鵲聲宜習工巧梟聲宜習符咒

晉張重華爲石季龍所攻重華使謝艾爲中堅將軍引師出振武夜有二梟鳴牙中克敵之兆也於是進戰大破之

唐書有梟鳴於張率更庭樹其妻以爲不祥連唾之張聞之曰急灑掃吾當攺官言未畢賀者已在門

○鴞

詩魯頌翩彼飛鴞集於泮林食我桑黮懷我好音

詩陳風墓門有梅有鴞萃止

詩豳風鴟鴞鴟鴞旣取我子無毀我室恩斯勤斯鬻子之閔斯蓋成王未知周公之意公乃作此以貽王托爲鳥之愛巢者呼鴟鴞而謂之云

列女傳陳辧女者陳國采桑之女也晉大夫解居甫使於宋道遇采桑女而戲之曰女爲我歌吾將捨汝女乃歌曰墓門有棘斧以斯之夫也不良國人知之知而不已誰昔然矣又曰爲我歌其二女曰墓門有梅有鴞萃止夫也不良歌以訊之訊予不顧顚倒思予大夫曰其梅則存其鴞安在女曰陳小國也攝乎大國之間因之以饑饉加之以師旅其人且亡而況鴞乎大夫乃服而釋之

唐贊皇公李徳裕貶袁州作懷鴞賦

宋王元之集滁楚地也郡城之上鴟鴞巢焉秋冬永夕鳴嘯不已妻子驚吒終夜不寐因作詩以諭之且徵前賢放逐而聞是鳥者總而述之以見吾志

松窓夜話鴞鳴淸越最宜於靜夜涼秋書聲甫斷月白霜寒人以爲不祥亦已鄙矣

小說野人得雛將歸家塗中聞母鴞聲甚哀遽放之

唐天寶中韋郇公謫守蘄時李鄴侯亦以處士放逐因夜飲聞鴞鳴韋公泣下鄴侯曰此鳥人以爲惡而其聲可聽乃令坐客有不聞此聲者罰以大白由是聽之不厭

○鬼車

宋梅堯臣古風昔時周公居東周厭聞此鳥憎若仇夜呼庭氏率其屬彎弧俾逐出九州島射之三發不能中天遣天狗從空投自從狗嚙一齒落斷頭至今淸血流邇來相距三千秋晝藏夜出如鵂鶹毎逢陰黒天外過乍見火光驚輙墮有時余血下點污所遭之家家必破

白澤圖昔孔子渡江嘗見一鳥子夏問之孔子曰嘗聞河上人歌云鴰兮鶬兮逆毛簔衣一身九頭兮乃鶬鴰也

夷堅志李壽翁守長沙募人捕得鶬鴰身圓如箕十脰環簇其九有頭其一獨缺血滴如世所傳一脰各生兩翅當飛時十八翼霍霍而動倘所向不同更相爭抝用力競進而翅翮有傷折者

○鵂鶹

雜誌鵂鶹一名忌斯白日不見人夜能拾蚤虱廣記鵂鶹晝日目無所見夜則能飛撮蚊�﹝亡上虫下﹞又鵂鶹夜飛晝藏好拾人爪甲知其吉凶凶者輙鳴於屋上故人除指甲埋之戶內蓋恐此鳥得之也又春夏之交稍遇陰晦則此鳥飛鳴而過嶺外尢多又愛入人家鑠人魂气又鵂鶹亦名夜逰女好與嬰兒作祟故嬰兒之衣不可置星露下畏其祟耳

神仙傳尹軌字公度人有鵂鶹怪鳥鳴其屋上者以語公度公度爲一符著鳥鳴處其夕鳥休符下

南史侯景入臺城在昭陽殿廊下居處常有鵂鶹呼鳴廊下景惡之使人窮山野捕焉

○鵩

松窓夜話鵩鳥小如雉體有文彩行不出域若有疆服故名鵩

○鵝

卞子曰羊性淫而狠豬性卑而率鵝性頑而傲狗性儉而屈蓋鵝峩首似傲

松窓夜話鵝伏隨日鴉伏隨月說者以爲乳鵝伏卵隨日光所轉

駱賓王詩鵝鵝鵝曲項向天歌白毛浮緑水紅掌撥淸波

埤雅鵝之行也自然而有行列故聘禮云出如舒雁

禽經陸生之鳥咮多鋭而善啄水生之鳥咮多匾而善唼善唼鴚�﹝鳥我﹞之類也善啄鸛鶴之類也

書雅鵝善旋轉其項古之學書者法以動腕羲之好鵝以此

晉王羲之性愛鵝會稽有姥養一鵝善鳴求市未能得羲之遂攜親友往觀姥聞羲之將至烹鵝以侍之羲之嘆息彌日

齊髙帝引江淹入中書省艸文詔先賜酒食淹素善飲啖食鵝炙垂盡飲酒數升文詔亦辦

三國典略庾信自建康遁歸江陵湘東王因以妾徐氏賜之後妾與任掞私通掞欲求之無敢言者信庭前一蒼鵝乃系書於鵝頸信視之乃掞啟遂題紙尾曰畜生乞汝

兵談古者兵有鵝鸛之陣蓋鸛善旋飛盤薄雲漢與鵝之成行無異故古之陣法或願爲鵝或願爲鸛也

仇池筆記杭人喜食鵝日屠百鵝予自湖上夜歸屠者之門百鵝皆號若有所訴鵝能警盜亦能卻蛇有二能而不能免死悲夫

黃山谷曰吳執中有二鵝爲余烹之戲贈以詩學書池上一雙鵝宛脛相連筆意多皆爲涪翁赴湯鼎主人言汝不能歌

孔帖中和四年臨淮漣水民家鷹化爲鵝而弗能逰夫鷹以鷙擊武臣象也鵝𨿽毛羽淸潔而飛不能逺無摶擊之用充庖廚而已

蘇公詩注趙宋祈雨雪之法擇靈祠爲壇取白鵝割項盛血並鵝致奠次日於壇前瘞之

南史庾恱傳劉毅家在京口酷貧嘗與鄕曲士大夫往東堂共射是時庾恱爲司徒長史要府僚出東堂毅已先至遣人與恱相聞曰身病貧躓營一逰甚難君如意人無處不可爲適豈能以此堂見讓恱不答眾人並避之毅獨畱射如故恱廚饌甚盛不以及毅毅又遣人相聞曰身今未得子鵝豈能以殘炙見恵恱又不答及毅貴奏解恱都督將軍官恱被挫辱疽發背卒

唐僖宗好鬥鵝數幸六王宅興慶池與諸王斗鵝一鵝價至十萬錢

杜子美得房公池鵝詩房相西亭鵝一羣眠沙泛浦白於云鳯凰池上應回首爲報籠隨王右軍

唐李郢詩何時散亂隨靑艸永日淹畱在野田無事羣逰遮水際爭來引頸逼人前

○雞

韓詩外傳田饒事魯哀公而不見察告哀公曰臣將去君黃鵠舉矣哀公曰何謂也饒曰君不見夫雞乎夫雞頭戴冠文也足搏距武也敵在前敢鬥勇也見食相呼仁也守夜不失時信也雞𨿽有五徳君猶爲瀹而食之何也以其所從來近也夫鵠一舉千里止君園池食君魚鱉啄君黍粱無此五徳而君猶貴之以其所從來逺也

雞有金鉸反翹之種又範尋以鐵爲雞假距與諸將博錢

列仙傳祝雞翁雒陽人居屍鄕北山下養雞百餘牢皆有名字暮棲於樹晝放食呼名卽別種而至博物志祝雞翁善養雞今世人呼雞云祝祝起於此又風俗通俗傳雞本朱氏翁所化故呼雞曰朱朱

列子曰紀渻子爲周宣王養鬥鷄十日而問之雞可斗乎曰未也方虛憍而恃气十日又問之曰未也猶疾視而盛气十日又問之曰幾矣雞𨿽有鳴者已無變矣望之似木雞矣其徳全矣異雞無敢應者皆反走矣

埤雅風雨之詩風雨淒淒雞鳴喈喈風雨蕭蕭雞鳴膠膠風雨如晦雞鳴不已言雞之信度如此則亂世君子不攺其度之譬也

莊子謂恵子曰羊溝之雞三歲爲株相者視之則非良雞也然數以勝人者以貍膏塗其頭也按羊溝鬥鷄之處株魁帥也數勝人者以貍膏塗頭雞畏貍故也

爾雅雞大者蜀蜀子雓未成雞僆絕有力奮又曰雞三尺爲鵾注云今江東呼雞少者曰僆

左傳襄二十八年齊公膳日雙雞饔人竊更之以鶩禦者知之則去其肉而以洎饋子雅子尾怒按齊故例公家供卿大夫毎日膳食用雙雞廚者以鴨更其雞禦者去肉潰洎皆盧蒲癸王何二人之謀欲使諸大夫怨慶氏減膳共攻慶氏以報莊公之讎也後殺慶捨慶封出奔洎肉汁也雅尾二子恵公之孫以減膳故怒崔杼弒莊公事在襄二十五年慶氏杼之黨也

孟子曰今有人日攘其鄰之雞者或告之曰是非君子之道曰請損之月攘一雞

鹽鐵論雞亷狠吞雞跑而食之毎有所擇故曰小亷如雞

西京雜記漢武帝時交趾越嶲獻長鳴雞司晨雞其司晨卽下漏驗之晷刻無差長鳴卽一食時不絕聲

王褒曰魚瞰雞睨李善以爲魚目不瞑雞好邪視物類相感志野雞屬陰先鳴而後鼓翼家雞屬陽先鼓翼而後鳴

幽冥錄晉兗州刺史宋處宗嘗買一長鳴雞愛養甚至籠置牕前遂作人語與處宗談論極有玄致終日不輟處宗因此玄功大進又捨塗國人善馴服鳥獸使雞犬皆能言

拾遺記大初二年月氏國貢雙頭雞四足一展鳴則俱鳴

後魏書崔光字長仁正始中夏有典事史顯獻四足四翼雞詔以問光曰翅足眾多羣下相煽動之象腳差小其勢尙微易制禦也後數日茹皓等並以罪伏法於是禮光逾重

晉元興中衡陽有雌雞化爲雄八十日而萎及桓玄建國於楚衡陽屬焉自玄簒位至敗日凡八旬

雞鵝以先生毛而後出殻其毛羽弱不能因風而起百鳥先出殻而後生毛毛羽勁故能飛

晉書苻朗善知味會稽王道子殺雞以食之旣進朗曰此雞棲常半露問之果然冦宗奭曰巽爲雞爲風雞鳴於五更者時將至巽位感動其气而鳴也

徑山法師養一雞常隨法位後師之長安雞長鳴三日不食而死

杜詩注梁繪見羣雞曰爾軰堪充吾席之上庖

漢宣帝微時數與許奉先鬥鷄後卽位封爲侯以其女爲婕妤立爲皇后

唐元和間賈昌年已九十餘人問開元之治昌曰年少時以鬥鷄求媚於上安知朝廷之事也

太史丞鄧平言臘者所以迎刑送徳也大寒至常恐陰勝故以戌日臘戌者溫气也用其气日殺雞以謝刑徳雄著門雌著戶以和陰陽調寒配水節風雨也

山海經祠鬼神皆以雄鷄魯郊祠常以丹雞

晉傅玄賦前看如倒傍視如傾頭象規作觜似削成髙膺峭峙雙翅齊平躍身竦體怒勢橫生爪似煉銅目如奔星

杜子美有縳雞行

宋張文潛賦意气武毅被服鮮明峩峩朱冠丹頸玄膺蒼距矯攖秀尾翹騰奉職有恪徐步我庭啄粟飲水孔肅靡爭山川蒼蒼風霰宵凝黙幽窓之紞紞恍予夢之初驚聞振衣之腷膊忽孤奏之泠泠委更籌之雜亂和城角之淒淸應云外之鳴鴻弔山巓之落星歌三終而復寂夜五分而旣更

○鴨

風俗通雞伏鴨卵雛成入水而不隨母者異類故也

孔帖宗室庶人佑養斗鴨未幾有貍齚鴨四十餘絕其頭去及佑敗牽連誅死者四十餘人

徐鍇曰鳥之孚卵皆如期不失信也今雞鶩孚卵雞二十日而化鶩三十日而化皆如其期也

禮曲禮庶人之贄匹埤雅匹鶩也鶩不散遷而又乘匹不妬故或謂之匹也

尸子曰家鴨不能飛翔如庶人守耕稼而已故周官庶人執鶩說苑鶩無他心故庶人爲贄

唐陸龜蒙居震澤南巨積莊有斗鴨一欄忽遇驛使過挾彈斃其尢者龜蒙手執一表本云此鴨能作人語待附蘇州上進使者斃之柰何使者恐酬囊中金俟其稍恱徐問曰鴨何言答曰能自呼其名使者憤且笑拂袖上馬龜蒙復召之還其金曰吾戲耳龜蒙有詩千首文章二頃田囊中未有一錢看卻因養得緑頭鴨驚破王孫金彈丸

吳志建昌侯孫慮於堂前作斗鴨欄頗施小巧陸遜正色曰君侯宜勤覽經典用此何爲慮卽毀之物類相感志雞鶩伏卵忌磨若聞礱磨之聲則不生矣

杜詩不教鵝鴨惱比鄰又詩花鴨無泥滓階前毎緩行羽毛知獨立黒白太分明不覺羣心妬休牽眾眼驚稻粱沾汝在作意莫先鳴

司馬溫公水鴨詩�﹝衤離﹞褷出短蒲毰毸浴淸水物忌太鮮明何妨染泥滓

花木鳥獸集類卷中

●欽定四庫全書

花木鳥獸集類卷下

石門貢生吳寶芝撰

○麒麟

異物志麟魚身而龍頷聖人生而瑞現焉天子有道麟至於郊

吳薛琮麒麟頌懿哉麒麟惟獸之伯又曰徳以衛身不布牙角屏營唐日帝堯保祿

晉郭璞頌曰智在隱蹤仁表不抵

唐李嶠詠麟詩漢祀應祥開魯郊西狩逥奇音中鍾呂成角諭英才畵像臨仙閣蔵書入帝臺若驚能吐哺爲覩鳯皇來

搜神記孔子發薪下麟視之麟向孔子蒙其耳吐書三卷孔子受而讀之

蔡邕月令章句麟生於火遊於土故修其母而致其子五行之粹精也春秋保幹圗歲星散爲麟鶡冠子曰麟者玄枵之精春秋孔演圖木精也闘則日無光

白帖麒麟四靈之首百獸之先

爾雅麐麕身牛尾一角蓋麟似麕圓頂一角

晉中興徵祥記麟麕身牛尾狼頭馬足

左哀十四年西狩於大野叔孫氏之車子鉏商獲麟以爲不祥賜虞人仲尼觀之曰麟也然後取之

漢宣帝時九眞貢麟漢

武帝元朔九年幸雍祠五畤獲白麟一角五蹄又得木枝旁出輙復合上異之終軍對曰野獸並角明同根也眾枝內附示無外也殆將有解編髮削左袵襲冠帶要衣裳而蒙化者由是攺元元狩後趙佗及匃奴王率眾來降

春秋感精符麟一角明海內共一主也

廣雅麟者含仁懷義行步中規折旋中矩遊必擇土審而後處不履生虫不折生艸不羣居不旅行不犯陷阱不罹网羅

埤雅角端有獲示有武而不用也

韓文公獲麟解麟之爲靈昭昭也詠於詩書於春秋雜出於記傳百家之書𨿽婦人女子皆知其爲祥也

黃山谷麟趾贊麟有趾而不踶仁哉麟哉有四足而不抵仁哉麟哉今之人一朝之忿以觸人滅身辱親嗚呼人中有獸獸中有人

○騶虞

埤雅騶虞白虎黒文西方之獸也王者有至信之徳則應不踐生艸食自死之肉傳謂白虎仁卽此是也

郁離子曰西方有獸斑文而象虎名曰騶虞其性好仁故出則天下偃武

埤雅騶虞其色見於白其文見於黒又義獸也而名之曰虎則正宜以殺爲事今反不履生艸食自死之肉蓋仁之至也

尙書大傳文王囚羑里散宜生取怪獸獻紂以贖其身名曰騶虞又司馬相如封禪書般般之獸樂君之囿

白帖前蜀永平三年騶虞見璧山有一鹿隨之

白帖宋元嘉二十六年瑯琊有虎從騶虞

○虎

淮南子曰虎嘯而谷風生本艸衍義風之從虎者蓋風木也虎金也木受金制安得不從故嘯則風生自然之理也雜俎虎交而月暈

說文虎山獸之君風俗通虎者陽物百獸之長

金樓子曰寅日山中稱虞吏者虎也

尸子曰虎豹之駒𨿽未成文已有食牛之气

韓子曰虎之所以能伏狗者爪牙也使虎釋其爪牙而使狗用之則虎反伏於狗矣

虎說眞虎不噬物王者不事兵噬物者凡虎也

烈士傳秦召魏公子無忌不行使朱亥奉璧一雙秦王大怒將亥著虎圈中亥瞋目視虎眥裂血出濺虎虎終不敢動

列子曰周宣王之牧正有梁鴦者能飬野禽獸令毛邱園傳之鴦曰且一言我養虎之法順之則喜逆之則怒此有血气者之性也然喜怒豈妄發哉皆逆之所犯也夫食虎者不敢以生物與之爲其殺之之怒也不敢以全物與之爲其碎之之怒也

春秋後語秦惠王謂陳軫曰韓魏相攻期年不解或謂寡人救之便或謂勿救便子爲寡人計之軫曰昔卞莊子刺虎管豎子止之曰兩虎方食牛牛甘必爭爭必鬭鬭則大者傷小者死從傷而刺之一舉必有雙虎之功莊子從之果獲兩虎

拾遺記始皇三年畫工名列裔刻兩白玉虎其毛如生不點睛始皇使余工夜點之化成虎去明年南郡獻白虎二視之乃玉虎也

野史有射虎者遇老人說與虎有眞虎遇之不可近近之必傷老人去果有眞虎來逼之幾困乃絕不敢言射虎

周書心之憂危若蹈虎尾

莊子盜跖篇孔子遇栁下季季曰今者闕然數日不見車馬有行色得微往見跖耶孔子仰天而嘆曰然栁下季曰得無逆汝意若前乎孔子曰然丘所謂無病而自灸也疾走料虎頭編虎須幾不脫虎口哉

埤雅虎奮衝破又能畫地卜食蓋蛇盤向壬鵲巢背歲燕伏戊己虎奮衝破此鳥獸之所以靈也

類從虎行以爪坼地觀奇偶而行今人畫地觀奇偶者曰虎卜

風俗通俗傳虎本南郡李氏翁所化人呼爲李耳則喜呼斑卽怒又方言陳魏宋楚之間謂之李父江淮南楚之間謂之李耳注云虎食物值耳卽止以觸其諱故也

東吳都卬曰宋鄕先生範文穆公愛談虎事嘗構一軒榜曰說虎軒予齋居無事客有談及此者因舉舊聞一二以資博識虎類能識人气未至百步輙伏而嘷聲震山谷須臾奮躍搏人人有勇者不爲之動虎止而坐逡巡弭耳而去又虎骨甚異𨿽咫尺淺艸能伏身不露及其虓然作聲則嵬然大矣又虎不食小兒兒癡不知虎之可懼故不得而食兼不食醉人必坐守以俟其醒非俟其醒俟其懼也又人或罹虎口其神魂被虎所役往往爲之前導凢今人死於虎者衣服巾履皆別置於地非虎之威能使自觧是鬼之爲也俗謂之倀鬼又虎饑則果實兼啖不特獸也凢食男子必自勢起婦人必自乳起惟不食婦人之陰或遇之者當作勢與敵而屢退引至曲路卽可避去蓋虎不行曲路故也又虎食犬則醉犬虎之酒也

春秋後語楚王問羣臣曰北方之民畏奚昭卹何如江乙對曰虎求百獸食之得狐狐曰子無噉我天帝命我長百獸子以我不信我爲子先子隨我後觀百獸見我能無走乎虎隨狐而行百獸見皆走虎不知獸之畏已反以爲畏狐也今王地方五千里帶甲百萬而任之於昭卹然北方非畏昭卹實畏王之甲兵

埤雅鳩食桑椹則醉貓食薄荷則醉虎食狗則醉今虎所在麂必鳴以告又淮南子曰蝟使虎申蛇令豹止各有所制也

王孚安成記後漢人都區寶者居父喪鄰人格虎走趨其廬中卽以蓑衣覆藏之鄰人尋迹問寶曰虎豈有可念而藏之乎後此虎送禽獸至若助祭然寶由是知名

陳畱耆舊傳王業字子香爲荊州刺史有徳政卒於枝江有三白虎低頭曳尾宿衛其喪及喪去踰州境忽然不見

世說桓石虔爲兒時從父徵西獵有虎被數箭伏在地諸將請虔曰惡卽能拔虎箭否石虔至虎邊拔一箭虎跳虔亦跳髙於虎虎還伏虔復拔一箭

唐裴旻守北平善射一日得虎三十一父老曰此彪也稍北有眞虎遇之必敗旻怒躍馬趨之有虎小而猛據地大吼旻馬辟易弓矢墮落自是不復射虎李翺有裴將射虎圖讚

孝子傳楊香父爲虎所噬香忿搏之父得免又楊豊爲虎所噬有女年十四手無刀刄直搤虎頭以免父難

唐鍾傳少時醉遇虎與闘虎摶其肩傅亦持虎不置會人斬虎得免旣貴悔之戒諸子曰士尙智與謀勿效吾暴虎也

魏略文帝將受禪郡國奏白虎二十七見

異苑扶南王苑尋常畜生虎及鱷魚若有訟未知曲直便投於魚虎魚虎不噬則有理穢貊之人祭虎爲神良有以也

白帖晉郭文至孝嘗有虎張口向文文視其口有橫骨乃以手探去之至明日乃銜一鹿獻於堂前

商氏世說商亮字子華少學公羊年十四舉孝廉到陽城遇兩虎爭一羊亮乃按劍瞑目斬斷羊腹虎各以其半去

博異志天寶中河南緱氏縣仙鶴觀每年九月二日夜有一道士得仙其夜皆不爲扃戶以求上升之應後張竭忠攝令疑之至時乃令二勇者持兵器潛覘之至三更後見一黒虎入仙鶴觀銜一道士出二人射之不中棄而去竭忠申府請弓矢大獵於太子陵東石穴中格殺數虎其間金籙玉簡及冠帔人發甚多

吳越備史錢王鏐以錦城有兵冦命閭丘方建下元金籙齋於東府龍瑞宮有黒虎一蹲宮前醮罷遂不見

管子曰桀之時女樂三萬人放虎於市觀其驚駭以爲戲

孟子曰虎負嵎莫之敢攖

左傳莊公十年齊宋師次於郎公子偃自雩門竊出蒙臯比而先犯之大敗宋師按臯比卽虎皮也

風俗通人卒得病燒虎皮飲之卽愈或以皮系之衣服亦可避惡

西京雜記李廣獵冥山之北見臥虎一矢斃之以頭爲枕示服猛也又鑄銅像其形爲溲器示厭辱之意

河圖懸虎鼻於門上周一年取燒作屑與婦人飲之二月中便有孕生貴子勿令人知亦勿令婦見之

禮檀弓孔子過泰山側有婦人哭於墓者而哀夫子感而聽之使子貢問之曰子之哭也一似重有憂者對曰然昔吾舅死於虎吾夫又死於虎今吾子又死焉夫子曰何爲不去曰無苛政子曰小子識之苛政甚於猛虎也

西京雜記東海人黃公少善爲幻秦末有白虎見東海詔遣黃公以赤刀往厭之及衰老飲酒過度術旣不行遂爲虎所食

漢書李禹有勇气上召使刺虎懸累下圈中未至地有詔引出之禹以劍斫絕累欲以刺虎上壯之易頥卦虎視眈耽其欲逐逐

考異郵三九二十七日陽气成故虎七月而生陽立於七故虎首尾長七尺般文者陰陽雜也

類從虎一千年角生

抱朴子曰虎壽千歲五百歲毛色變白

淮南子曰牛哀病七日化爲虎其兄啟戶而入虎搏而殺之方其爲虎不知其嘗爲人也方其爲人不知其且爲虎也

述異記漢宣城太守封邵一日忽化爲虎食郡民諺云無作封使君生不能治民反食民又虎化爲人好著紫葛衣足無踵侯鯖錄虎化人惟尾不化湏焚去之乃成人

唐五行志大歷四年虎入京師長壽坊宰臣元載家廟射殺之

雜俎尋陽山上有石人髙丈餘虎至此輙到石人前

唐李賀韓愈張籍俱有猛虎行

符載有畋獲虎頌

○豹【附獬豸】

易革卦君子豹變其文蔚也爾雅西方之羙有文蔚之皮焉

管子曰上大夫豹飾列大夫豹襜此齊一時之數非古也

周禮春官以禽作六贄以等諸臣孤執皮幣注雲天子之孤以虎皮取其文炳也公之孤以豹皮取其文蔚也皮帛者謂束帛而加以皮云

五行志韋後妹嘗爲豹枕以辟邪

博物志豹死守窟

廣志狐死首丘豹死首山言不忘本也

韓子曰狄人獻玄豹於秦文公文公受皮而嘆曰此以皮之美自以爲罪者也

漢書虎豹在山百獸震恐及在檻穽之中揺尾而求食積威約之漸也

埤雅豹一名程列子曰程生馬古詩謂餓狼食不足饑豹食有餘言狼貪豹亷有所程度而食故名程

五代王彥章謂人曰豹死畱皮人死畱名

杜牧詩歸來煮豹胎按胎味極美蓋猩唇豹胎天下之至味也

孫氏瑞應圗幽州卽谷山多玄豹

汲冢周書屠州有黒豹

格物論獬豸神奇之獸狀如羊而一角靑色四足性忠直一名任法獸

雜俎唐玄宗時冨平縣奏產一神羊肉角當頂有白毛議者以爲獬豸

田求子曰堯時有遣豸緝其毛爲帝帳

說文黃帝時有遺以獬豸者帝問何食何處曰豸夏處山澤冬食松柏

論衡獬豸一角羊也知曲直識邪佞神異經性忠而觸邪東北方之獸也故今立獄皆東北向依所在也又云見人鬥觸不直者聞人爭咋不正者

○獅【附貘】

孫氏瑞應圗黃帝巡於東海白澤出能言語

穆天子巡行天下乘狻猊日走五百里

波斯國出獅子犀牛

條支國出獅子犀牛

東漢章帝章和中月氏國獻獅子形似麟無角

章帝時安息國獻獅子其形似虎正黃色有髯耏尾端有茸毛大如斗順帝陽和中疏勒國獻犛牛獅子

齊書王敬則夢騎五色獅子位至太尉

唐中宗時大食國獻獅子璹諫曰是獸非肉不食自碎葉至都所費甚廣陛下鷹犬且不畜而厚資飬猛獸哉有詔停獻

太乙眞人受玉淸勅命乘靑獅往獄中渡齊人罪稱曰救苦天尊今道家有其像

沈約宋書宗愨討林邑入象浦林邑王範陽邁傾國來逆以具裝被象前後無際愨以爲外國有獅子能伏百獸乃令制其形與象相禦象果驚奔敵因潰亂遂克林邑

雞跖集唐開元末西域獻獅子至安西道中繋於驛樹近井哮吼若不自安俄頃風雨大至有龍自井中出飛去

唐王仁皎忿韋後與武三思亂國與二三所親者論之每至切齒宋之問弟之愻竊聽之遣侄曇上書告之以希韋旨三思大怒奏誅同皎及其黨兄弟並受五品官之愻爲光祿丞之問爲鴻臚丞曇爲尙乘奉禦天下怨之皆相謂曰之問等緋衣王仁皎血染也及誅逆韋之後遂流愻於嶺南一日之愻白晝見同皎同皎撃之七孔皆流血遂死時客有問於浮休子曰來俊臣之徒何如對曰昔有獅子王於深山獲一豺將食之豺曰請爲王送二鹿以自贖獅子王喜周年之後無可送王曰汝殺眾生亦已多今次到汝汝其圖之豺黙無以對遂齚殺之俊臣之軰何異豺也未幾亦遇禍浮休子張鷟號也

博物志魏武帝伐冒頓經白狼山逢獅子使人格之畏勢不敢近忽有一獸從林中出狀如貍跳上帝車軛獅子至卽跳上獅子頭獅子伏不敢起遂殺之得獅子還自此四十里外雞犬皆無鳴吠者

宋炳撃象圗序梁伯玉說沙門釋僧吉云嘗從天竺欲向大秦忽聞數十里外哮吼之聲驚天怖地頃之見百獸率走蹌地至絕旣而四巨象鳩焉而至以鼻捲泥數噴鼻偶立俄有獅子三頭崩石折木直搏四象以殪血若溢泉巨樹艸偃

趙宗儒官太常卿太常有五坊獅子樂非大朝會不作南部新書西明慈恩寺多名畫其塔前壁上濕耳獅子時所重也

唐康居國獻獅子帝命虞世南作賦闊臆修尾勁毫柔毳鉤爪鋸牙藏鋒畜鋭弭耳宛足伺間借勢曁乎奮鬛舐唇倐來忽往瞋目電矅發聲雷響拉虎吞貔裂犀分象碎隨兕於齦齶屈巴蛇於指掌踐藉則林麓摧殘哮呼則江河震蕩

九齡獅子贊序頃有至自南海厥繇西極獻其方物而獅子在焉爾雅所謂狻猊如虥貓食虎豹今之所見信然絕猛者也其天骨雄詭材力傑異得金精之剛爲毛羣之特屹立不動而九牛相失眈視且瞋而百獸皆伏所所以肉視犀象孩撫熊羆其餘瑣細不置牙齒

雜俎集賢校理張希復言舊有獅子尾拂夏月蠅蚋不敢集其上

釋氏書言以獅子筋爲琴弦鼓之眾弦皆絕

唐髙適樊少府廳獅子圗贊紺眼星懸赤毛熖起顧犀象則百隊山跧看熊羆則千羣野死以此言威威可知矣仙尉樊公冩象圖中昆侖卻捽而屋壁欲動虎豹膽懾而訟庭已空稜稜兮隔簾飛霜颯颯兮滿院生風於是乎獅子爲百獸之長遂識樊公爲百夫之雄

蘇子瞻獅子屏風贊並序潤州甘露寺有唐李衛公所畱陸探微畫獅子板余自錢塘守膠西過而觀焉使工人摹之爲一屏置公堂中且贊之曰圓其目仰其鼻奮髯吐舌威見齒舞其足前其耳左顧右盻喜見尾𨿽猛而和蓋其戲嵓嵓髙堂護燕幾啼呼顚沛走百鬼嗚呼妙哉古陸子

孔帖唐薛萬均已卒後上以貘皮賜羣臣及薛萬徹而誤呼萬均愴然曰萬均朕勲舊忽口其名豈死者有知冀此賜乎因命焚與之

唐世多畫貘作屏

埤雅貘獸似熊象鼻犀目獅首豺髮小頭庳腳黒白駁能舐食銅鐡及竹鋭鬐骨實無髓皮辟溫濕以爲坐毯則消膜外之气劉子曰飛鼯甘煙走貘美鐵貘一作貊又八郡誌貊大如驢多力所觸無不拉

本艸貘齒骨極堅以刀斧槌鍛鐵皆碎落火亦不能燒人得之詐爲佛牙佛骨以誑俚俗

埤雅貘糞爲兵可以切玉其溺又能消鐵爲水

白居易貘屏贊並序貘者生南方山谷中寢其皮辟瘟圖其形辟邪予舊病頭風每寢食常以小屏衛其首適遇畫工合寫之按山海經此獸食鐵與銅不食他物因有所感遂爲贊云邈哉奇獸生於南國其名曰貘非鐵不食昔在上古人心忠質徵伐教令自天子出劍戟省用銅鐵羨溢貘當是時飽食終日三代以降王法不一鑠鐵爲兵範銅爲佛佛像日益兵刄日滋何山不剗何谷不隳銖銅寸鐵罔有孑遺悲哉彼貘無乃餒而嗚呼匪貘之悲惟時之悲

○象

埤雅象性久識能浮水出沒體具十二肖肉惟鼻是其本肉膽不附肝隨月轉在諸肉假令正月建寅則膽在虎肉建夘則膽在兔肉雜爼象生五歲始生膽隨四時在四足春前左夏前右秋後左冬後右如龜無定體也

字說象齒感雷莫之爲而文生埤雅象牙生花必因雷聲故古者以爲器飾今人欲馴象以小斧刄斵之其金瘡見星月卽合

莊子曰象見子皮無逺近而泣

博物志南方有象各有雌雄其一雌死百有餘日其雄泥土著身獨不飲食人問其所以輙流涕若有哀狀

左襄二十四年子產寓書於子西以告宣子曰象有齒以焚其身

左定四年吳伐楚鍼尹固與王同舟王使執燧象以奔吳師注云燒燧火以系象尾使驚奔吳師

萬震南州異物志俗傳象牙歲脫猶自愛惜掘地深藏之人欲取必作假牙潛往代之不令其見也見則不藏故處

郭璞象贊象之爲獸形骸特詭身倍數牛目不踰貉鼻爲口役望頭若尾馴良承教聽言則跪素牙玉潔載籍所美服重致逺行如丘徙

帝王世紀舜塟蒼梧下有羣象常爲之耕

漢書大宛身毒國其人乘象以戰又王莽與世祖戰昆陽驅虎豹犀象以助威武

漢武時南海獻馴象注云象能拜隨人意成帝時林邑獻一象能拜跪

吳賀齊爲新都太守孫權出祖道作樂舞象權謂齊曰今定天下都中國使殊俗貢琛百獸率舞非君其誰

東漢張茂夢大象問萬推推曰象者獸也獸者守也君當爲郡然不能令終象有齒以焚其身也果如其言

晉時南越獻馴象養於臯澤中每正朝大會皆入充庭帝行則以象車引導以試橋梁后象以鼻擊害人有司啟之欲殺象象垂鼻而泣血流地不敢動自是朝議以象無益於事悉送還越

唐永徽以來文單國屢獻馴象凡三十二皆畜苑中頗有善舞者徳宗卽位以爲物性不遂悉放於荊山之陽

嶺表錄異蠻王迎漢使於百花樓前設舞象奏音樂引入一象以金羇絡首錦襜垂身掉頭搖尾皆合節奏

明皇雜錄上毎賜酺禦樓引大象犀牛或拜或舞動合音律

南楚新聞唐明皇常教象拜舞天寶之亂祿山大宴眾酋出象紿之曰此象自南海奔來知吾有天命𨿽異類必拜舞左右命之拜象皆怒目卬首不肯拜命之舞怒目斂足不肯舞祿山怒盡殺之

範至能虞衡志象形𨿽大而不勝痛故人得以數寸之鉤馴焉馴之久者見象奴來則低首跪前膝人踏之以登則奮而起行

格物論象𨿽魁梧而蚺蛇能吞之三歲而出其骨

埤雅象南越大獸長鼻牙望前如後三年一乳行孕肉倍十牛命在其鼻其所食物皆以鼻取之

虞衡志象出交趾山谷惟雄者有兩長牙象頭不能俯頸不可回口隱於頤去地尙逺運動以鼻爲用一軀之力皆在鼻將行先以鼻拄地乃移足知其足力劣於鼻也鼻端甚深可以開闔取物中有小肉夾𨿽芥子亦可拾每以鼻取食卽就爪甲撃去泥垢而後卷以入口飲水亦以鼻反而捲之足如柱無指而有爪甲五枚形如大栗登髙山下峻阪渉深水形臃腫而甚捷交趾出象處曰象山山有石室惟通一路周圍皆石壁先置芻豆於中驅一馴雌入焉布甘蔗於道以誘野象象來食蔗則縱馴雌入野象羣誘以歸石室隨以巨石窒門象饑人緣石室飼馴雌野象見雌得食亦狎而來求飼益狎則鞭之少馴則騎而制之久則漸解人意又爲立名字呼之則應牧者謂之象奴又曰象公

○犀

韓詩外傳太公使南宮適至義渠得駭雞犀以獻於紂

舊說犀之通天者可以破水駭雞蓋犀之羙者有光故雞見影而驚其次角理復有正挿倒挿腰鼓挿者抱朴子曰通天犀角有白縷如絲直至角端直屋中則烏鳥不敢集屋上置米中雞輙駭呼不敢食刻爲魚衘入水則水開三尺

北夢瑣言楊収女適裴坦長子嫁資丰厚坦尙儉聞之不樂一日與夫人至新婦院見臺上果楪乃臥魚犀遽拂袖出

本艸通天犀胎時見天上物過並形於角故曰通天抱朴子曰赤理如綖自本徹末故曰通天

世言犀望星而星入角續夷堅志凡犀角遇山川日月艸木鳥獸隨寓成形惟宋韓魏公犀帶中央一片乃鹿銜花孝宗犀帶一片乃是南極老人星像

異物志犀舌有棘常食艸木棘刺不啖莖葉也

格物論海人取犀之法先於山路多植木如豬羊棧其犀以前腳直常倚木而息年久木爛犀或倚之木折犀倒久不能起人因格殺之而取其角

埤雅犀亦絕愛其角墮角卽自理之王粲遊海賦云羣犀代角巨象觧齒是也

格物論犀之最貴者有通天花文犀有此文必自惡其影常飲濁水不欲照見也

異物志海中水犀樂聞絲竹彼人動樂則出常爲人所獲

本艸李司封宗易嘗言石駙馬保吉知陳州其州廨一皆新之每毀舊屋則坐於下風塵自分去人皆驚怪蓋其所帶乃辟塵犀也

唐太宗初女蠻貢雙龍犀鱗鬛爪甲悉備

爾雅南方有梁山犀象出焉

孔帖巴浦之犀其可遇乎又云馳烏弋之名揉黃支之羙烏弋黃支皆犀所出之國也

嶺表錄異以辟塵犀爲婦人簮梳塵不著髮

唐張易之爲母作犀簟

○熊【附羆】

埤雅熊當心有白脂如玉味甚羙俗呼爲熊白

熊好舉目而引气謂之熊經

酉陽雜俎熊膽春在首夏在腹秋在左足冬在右足

雜俎唐髙宗時伽毗葉國獻天鐵熊大如狗蒼色作聲諸竅皆沸能擒獅象虎狼�﹝月坒﹞中有筋大如鴨邜

周官司表王大射則共虎侯熊侯豹侯設其鵠諸侯則共熊侯豹侯卿大夫則共麋侯皆設其鵠

墨客揮犀熊在山中行數千里皆有跧伏之所必在巖谷林木中山民謂之熊館惟虎出百里外則迷失道路矣

異說熊多力而性悍故與猛虎同居不相噬又有人熊狀如人立而走攀援如猿猴取其膽可醫疾好事者用以淬筆端則不蛀愈於黃連及椒湯也又善辟塵置膽濁水則立澄故醫者用以卻痰穢殊效熊必羣居而步伍不失長幼獸熊狀如羊狗熊似狗嶺表有黒熊祠祝融之禦古稱能火卽此意

孟子魚我所欲也熊掌亦我所欲也二者不可得兼捨魚而取熊掌也按熊冬蟄不食饑則自舐其掌故羙在其掌

吳元夫鄂州人宋寶慶乙酉四年渡海覆舟漂至一島見雌熊引至穴中聚毛爲巢與棃棗獸肉飼之其人因與之交生一子皆人像也但略垂耳後遇舟得歸

續捜神記晉升平中有人入山射鹿忽墮一坎內見熊子數頭須臾有大熊入瞪視此人人謂必害己良久大熊出果分與諸子末後作一分著此人此人饑久冒死取噉之旣而轉狎習每旦熊母覓食還輙分果此人賴以支命後熊子大其母一一負將出子旣出盡此人自分死坎中乃熊母復還入坐人邊人解其意便抱熊足熊卽跳出遂得無死

孔帖南蠻東有謝蠻貞觀三年其酋元深入朝戴烏熊皮冠

張續宣室志張鋋歸蜀夜次巴西有人拜曰巴西侯奉請旣見置酒邀六雄將軍至皆黒衣其狀贔然天將曉鋋悸窹見巨熊臥於前者所謂六雄將軍也

埤雅釋獸羆似熊而大黃白文長首髙腳聳目能緣能立遇人則擘而攫之俗云熊羆眼直惡人橫目其白生於心之下肓之上亦如熊白而麤秋冬則有春夏則亡猛憨多力能拔大木一說羆有黃赤二種披髮人立絕有力者

俗云熊羆冨脂至春膔瘠卽登髙木自墜謂之撲膔今人畜熊以梃撻之更致壯長蓋仿於此

舊說獅子虎見之而伏豹見之而瞑羆見之而躍蓋獅子又畏羆故也

陳師道羆說晉人以五犬逐一羆羆鷙而力彊於用大所與敵者皆天下彊有力也犬弱而健巧於用小顧左而右逐前而後羆不能搏也行不數十里羆敗而伏犬更前而殺之獸之鷙者爪莫如虎齒莫如豹而羆食之故稱勇力莫如熊羆而受制於犬者遇非其敵困於羣犬耳詩云憂心悄悄慍於羣小羆之謂矣

○槖駞

漢書大月氏國出一封槖駞注云脊上有一封封髙也若封土然

駞背有兩峯如馬鞍名曰駞峯駞足三節長頸色蒼褐凡負物屈足受之載未盡量終不起

東觀漢紀單於於龍祠闘槖駞以爲樂

孔帖南蠻寶利佛逝有槖駞豹文而犀角且耕且耒名曰牛駞豹

白帖槖駞本出泉渠

白帖漢鄯善多槖駞

史記蘇秦說楚威王曰王誠能用臣之愚計則韓齊燕趙鄭衛之妙音美人必充後宮燕代槖駞良馬必實內廐

三水小牘劉東仁爲江州刺史自京將槖駞至郡放之山下野人見而大驚共射之乃以狀白州曰獲廬山精於其處劉命致之乃所放駞耳

博物志燉煌西渡流沙往外國千餘里中無水時有伏流處人不能知槖駞知水脈過其處輒停不行以足踏地人掘卽得水

後周四夷傳流沙數百里夏日多熱風爲行旅之患其風欲至惟老駞知之卽引項而鳴埋其鼻口於沙中人以爲候卽以氈擁其鼻口其風迅速須臾卽過不爾則至危斃郁離子曰知風莫過於老駞識路莫逾於老馬

唐楊國忠欲厚結哥舒翰共排安祿山奏以翰兼河西節度使賜爵西平郡王是時中國盛彊自安逺門西盡唐境凡一萬一千里閭閻相望桑麻翳野天下稱庶冨者無如隴右翰每遣使入奏嘗乘白槖駞日馳五百里田縉拜綏夏銀節度使王師伐蔡縉上槖駞牛馬助軍

酉陽雜俎明駞千里腳駞臥腹不帖地屈足漏明則行千里明字多誤作鳴非也

異域志西南夷國山上有石駱駞腹下出水飲之令人身白淨

史思明陥兩京嘗以槖駞載禁府珍寶貯範陽若邱阜然王荊公詩槖垂鈴棧駞名�﹝囗外曷內﹞按義訓牛之聲曰牟駝之聲曰�﹝囗外曷內﹞

梅聖兪詩鳴駞出西域衘尾自連連漢驛淩雲去胡人踏雪牽當時識風候遇磧辧沙泉老覺肉封側猶蒙錦帕鮮

○鹿

詩大雅王在靈囿麀鹿攸伏麀鹿濯濯

大雅瞻彼中林甡甡其鹿注甡甡眾多並行之貌又小雅麀鹿麌麌

小雅呦呦鹿鳴食野之蘋毛詩艸虫經鹿得蘋呦呦然鳴而相呼

詩召南林有朴�﹝木敕﹞野有死鹿白茅純束有女如玉注云言美士以朴�﹝木敕﹞藉死鹿束以白茅而誘此如玉之女也

埤雅犬性獨狐性孤羊性羣鹿性麗說文曰鹿之性見食急必旅行麗旅行也詩小雅儦儦俟俟或羣或友則以鹿性旅行故趨則儦儦行則俟俟也

楚詞靑莎雜樹蘋艸靃霏白鹿麕麚或騰或倚虞世南白鹿賦有金方之瑞獸乃矅質於名都旣馴狎於郊甸亦騰倚於山隅素毳呈彩霜毛應圖宴嘉賓於雅什偶僊客於天衢

穆天子傳天子徵於菹臺獵菹之獸有白鹿一迕乘而逸天子乘蕖黃之乘馳焉

後周書文帝獵於印山圍不齊獸多越逸帝怒俄有一鹿突圍而走賀若惇躍馬逐鹿上東原棄馬步逐至山半乃掣之而下帝大悅諸將皆免罪

齊桓問於管仲曰楚彊國吾欲伐之力不能勝柰何對曰公貴買其鹿公卽使人載錢二千萬求生鹿於楚人楚人遂釋耕農而田鹿

晉書石勒微時嘗傭於臨水爲逰軍所囚會有羣鹿從傍而過軍人競逐之勒乃獲免俄見一老父謂勒曰向羣鹿者我也君應爲中州主故相救耳

左文十七年晉侯搜於黃父遂復合諸侯不見鄭伯以爲貳於楚也鄭子家使執訊而與之書以告趙宣子曰古人有言畏首畏尾身其餘幾又曰鹿死不擇音小國之事大國也徳則其人也不徳則其鹿也鋌而走險急何能擇注云音當作蔭言鹿死不擇休蔭之所以諭鄭旣滅亡當不擇所從之國也

字說鹿性警防分背而食以備人之害蓋鹿萃善走者分背而食食則相呼羣居則還其角外向以防物之害己故詩況君臣之義而毛詩艸虫經曰鹿欲食皆鳴相召志不忌也

埤雅鹿者僊獸常自能樂性從其雲泉至六十年必懷瓊於角下角有斑痕色如點行或有涎出於口不復能急走也蓋鹿戴玉而角斑魚懷珠而鱗紫

楚祠飛鳥號其羣兮鹿鳴求其友

爾雅鳥之所乳謂之巢雞雉所乳謂之窠兔之所息謂之窟鹿之所息謂之場詩豳風町疃鹿場言町畦村疃之中無人焉故鹿以爲場也

孝子傳伍襲字世公丁父憂廬墓側有一鹿凡每遇襲哭踞墓悲鳴

周官視朝則皮弁服皮弁正以鹿皮爲之

史記古有皮幣諸侯用以聘享漢武帝乃以白鹿皮方寸緣以藻繢爲幣直四十萬王侯朝覲聘享必以爲薦抱朴子曰南中多鹿每一遊牝多至數百至春羸痩蓋因逰牝多也及夏惟食菖蒲一味卽肥或云鹿能別良艸恆食九物餘多不食

列子曰鄭人有薪於野者遇駭鹿而斃之恐人見之也遽而藏諸隍中覆之以蕉不勝其喜俄而遺其所藏之處遂以爲夢焉順途而詠其事傍人有聞者用其言而取之旣歸告其室人曰向薪者夢得鹿而不知其處吾今得之彼直眞夢者矣

晉許孜親沒負土成墳植松栢五六里時有鹿觸其松栽孜悲嘆曰鹿不念我乎明日忽見鹿爲猛獸所殺置所栽松下

南史扶南國以鹿駕車其國人養鹿如中國畜牛以乳爲酪又回鶻豢鹿若牛馬惟食苔俗以駕車

辛孟年七十與麋鹿同羣人稱鹿僊

晉書陶淡侃之孫雅好導養年十五六便服食絕榖得白鹿子馴飬之常與俱往還後遂不復還家

捜神記淮南朱氏田間種豆忽見二女姿容甚美著紫襭天雨而衣不濡朱氏壁上見掛一銅鏡鏡中見二鹿以刅斫獲之以爲脯

幽明錄陳郡謝鯤嘗在一亭中宿此亭從來殺人四更時有一人黃衣呼於門外鯤因令伸臂於窓中鯤卽極力掣之臂脫而去明日看乃鹿膊也尋血得鹿焉

袁崧白鹿山詩序荊門山臨江皆絕壁峭峙五百餘丈亙帶激流禽獸所不能至此岸有一白鹿浮過江行人競逐之謂至山下必可得也鹿忽飛超踰岡而去故名此壁曰白鹿山

雜俎虞部郎中陸紹第爲盧氏縣尉常觀獵人獵忽遇鹿五六頭臨澗見人不驚毛斑如畫陸怪獵人不射問之獵者言此僊鹿也射之不能傷且復不利陸不信彊之獵者不得已一發矢鹿帶矢而去及返射者墜崖折左足

齊書始興盧度隱居西昌三顧山鳥獸隨之夜有鹿觸其壁度曰汝勿壊我壁鹿應聲而去

唐書褚無量丁母憂廬於墓有手植松柏鹿常犯之無量泣曰山中艸木不少何忍犯吾先塋樹栽因通夕守護俄有羣鹿近廬悉馴狎不復侵害又羅威字徳仁母沒盡哀廬於墓白鹿乃馴擾於墓側也

白氏帖蘇耽與眾兒獵常騎鹿遇險絕之處皆能超越眾兒問曰何得此異常鹿也答曰乃龍也

唐李渤與兄渉俱隱廬山嘗養一白鹿因名其山曰白鹿洞

杜詩號山無定鹿

歐詩朝渴飲淸池暮飽臥深柵

雜俎胡坰爲虢州時獵人得一鹿重百八十斤蹄下貫銅鐶上有篆字博物者不能識

津陽門詩長生鹿痩銅牌垂注云上嘗於芙蓉園獲白鹿惟王山人識之曰晉時鹿也上異之令左右周視乃於角際雪毛中得銅牌刻曰宜春苑白鹿上愈愛之

○麋【附麞】

埤雅麋鹿屬也故麋之文從鹿從米從米則以麋性善迷故也

埤雅凡含血之物肉差易長其次角難長最後骨難長故人自懷胎至成人二十年骨髓方堅惟麋角自生至堅無兩月之久大者重二十餘斤其堅如石計一夜須生數兩凡骨之頓成生長神速無甚於此此骨血之至彊者所以能補骨血堅陽道彊精髓也頭者諸陽之首眾陽之聚上鍾於角豈可與凡血爲比哉

周官獸人夏獻麋注云麋膏涼故夏獻之

淮南子曰孕婦見兔而子缺唇見麋而子四目埤雅麋有四目其二夜目也類從所謂目下有竅夜卽能視是也

春秋書冬多麋傳云以其害稼也

愽物志麋掘澤艸而食其場成泥

埤雅麋喜音聲麞喜文彩今獵戶以彩服舞麞鹿麞卽麕也齊人謂麕爲麞

埤雅麕性善聚善散故從囷囷聚也亦散也又曰麕鹿皆健駭而麕性膽尢怯飲水見影輒奔故道書云麕鹿句膽善怖

李衛公說道書中云麞鹿無魂故可食陶隱居云麞鹿非辰屬又八卦無主卽生死無尢故道家許聽爲脯牛羊雞犬𨿽補益充肌膚於亡魂皆爲愆責並不足噉淸異錄道家言麞鹿麂是玉署三牲神仙所享故奉道者不忌

宋陳去非有題易元吉畫麞詩

南史將軍曹景宗曰我昔在鄕裏騎快馬如龍與少年數十騎平澤中逐麞數肋射之此樂忘死

○狐【附貍】

易未濟小狐汔濟濡其尾埤雅謂小者材不足也狐者志不果也材不足志不果是以幾濟而有濡尾之難

禮檀弓古人有言狐死正首丘仁也白虎通正首丘不忘本也注云正首丘謂正其首以向丘也

類從燕識戊己不衘泥狐潛上伏不越度阡陌

張續宣室志張鋋夜行逢巴西侯置酒邀玄邱校尉至一人衣黒衣天將曉鋋悸窹乃一狐臥於側蓋所謂玄邱校尉也

異苑胡道拾自云廣陵人好音樂醫術之事體有矂气恆以名香自防惟恐猛犬所噬自審死日戒子弟曰气絕勿令狗見我屍也死於山陽斂畢覺棺空開之不見屍時人咸謂狐也

管子曰狐白應陰陽之變六月而一見

類從狐狼知虛實虎豹識衝破

埤雅狐妖獸也鬼所乘之有三徳其色中和小前大後死則首丘

山海經靑丘之國有九尾狐白虎通徳至鳥獸則九尾狐見名山記狐神獸出靑丘山音如嬰兒食之不蠱

管輅傳有一小物如獸手持火以口吹之書生舉刀斫斷腰視之乃狐也自此無火災

舊說狐有媚珠又曰狐禮北斗而靈善變化

郭氏玄中記狐千歲爲淫婦百歲爲美女爲神巫爲丈夫與女子交接能知千里外事卽與天通是爲通天狐名山記狐者古之淫婦其名紫紫化而爲狐故自稱阿紫牛羊日曆唐長慶中舉人歌曰欲入舉場先問蘇張蘇張猶可三楊殺我故輦下謂三楊爲通天狐

周成王時黒狐見

趙曄吳越春秋禹三十未娶行塗山恐時暮失嗣曰吾娶必有應矣後有白狐九尾而造於禹曰白者吾服也九尾者王證也於是塗山人歌曰綏綏白狐九尾龎龎成於家室我多攸昌禹乃娶塗山女

搜神記燕昭王墓有老狐化男子聽張華講說華怪之謂雷孔璋曰今有一男子少美髙談孔璋曰當是老精聞昭王墓有華表柱已千年可取照之當自見華如其言乃化爲狐雜俎漢平陵王墓多狐自穴而出者毛皆坌灰

雜俎野狐名紫夜撃尾出火將有怪必戴髑髏拜北斗髑髏不墜則化爲人矣

搜神記吳郡顧旃至一岡忽聞人語聲云咄咄今年衰乃與眾尋覓岡頂有一穽是古時塜見一老狐蹲冢中前有簿書一卷老狐對書屈指有所計較犬咋殺之取視簿書悉是姦人女名已經姦者朱鉤頭所疏名有百數而旃女亦在簿次容

齋隨筆城狐不灌社鼠不燻謂其所棲穴者得所憑依此古語也故議論者卒指人君左右近習爲城狐社鼠

南部新書晉天福甲辰歲公安滄渚民家犬逐一婦人登木而墜爲犬咬死乃老狐也尾長八九尺

李華鶚執狐記某嘗目異鳥撃丰狐於中野問名於耕者對曰此金鶚也其何快哉因譲之曰仁人秉心哀矜不暇何樂之有曰是狐也震驚我姻族撓亂我閭裏喜逃徐子之廬不畏申生之矢皇祇或者其惡貫盈而以鶚誅之予非斯禽之快而誰爲

白居易古冢狐歌古冢狐妖且老化爲婦人顏色好頭變雲鬟面變籹大尾曵作長紅裳徐徐行傍荒村路日欲暮時人靜處或歌或舞或悲啼翠眉不舉花顏低忽然一笑千萬態見者十人八九迷

蘇子美獵狐篇秋食承露禾夏飲灌園泒暮夜出傍捨雞畜遭橫害晚登睥睨鳴呼吸召百怪或爲嬰兒啼或變艶婦態不知幾千年出處頗安泰

集異記李揆夏夜宿堂前之軒有巨狐鳴噪於庭乃人立而跳月光逆射久之踰垣而去揆甚惡之及將曉入朝其日正拜

宋徽宗宣和七年九月有狐升禦榻而坐又李宻卽位狐鳴於旁

晉樂廣爲河南尹先是河南官舎多妖怪前尹皆不敢處正寢廣居之不疑嘗外戶自閉左右皆驚廣獨回顧見墻下有孔掘墻得貍殺之其怪遂絕

唐舒元輿飬貍述野禽獸可馴養而有禆於人者吾得之貍余愛其能息鼠竊近乎正且勇嘗觀虞人有生致者因得請歸置新丰裏客捨常闔闗實竇縱於室中潛伺之見軒首引鼻似得鼠气則凝蹲不動斯湏果有鼠數十軰接尾而出貍忽躍起豎瞳迸金文毛磔斑張爪呀牙劃泄怒聲鼠黨帖伏不敢竄瞬視間羣鼠肝腦塗地迨夜背缸潛窺室內灑然而吾得髙枕坦臥絕瘡痗之憂皆斯貍之功乎

楊夔蓄貍說敬亭叟之家毒於鼠暴穿桷穴墉室無全宇咋嚙筐篚帑無完物乃賂於捕野者俾求貍子蓄於家飾茵於棲給鱗以茹撫育之厚如字諸子其攖生搏飛舉無不捷鼠懾而殄影暴腥露膻縱橫莫犯矣然其野心常思逸於外罔以子育爲懷一旦怠其紲踰垣越宇倐不知其所逝叟惋且惜涉旬不弭弘農子聞之曰野性匪馴育而靡恩非獨貍然人亦有旃梁武於侯景寵非不深矣劉琨於匹磾情非不至矣旣負其誠復返厥噬嗚呼非所畜而畜孰有不叛者哉

蘇子由牛尾貍詩首如貍尾如牛攀條捷險如猱猴橘柚爲漿栗爲餱筋肉不足惟膏油深居簡出善自謀尋蹤發窟並執囚蓄租分散身爲羞松薪瓦甑蒸浮浮壓入糟盎肥欲流熊脂羊酪眞比儔引筯將舉訊何尢無功竊食人所仇

楊廷秀詩序偶野人有爲予生得牛尾貍者獻諸丞相周益公侑以長句狐公韻勝冰玉肌字則未聞名季貍誤隨齊相燧牛尾策勲封作糟丘子子孫世世襲膏粱黃雀子魚鴻雁行先生試與季貍語有惟其言湏聴取

楊廷秀詩朝來栗姫羽化去逋出木奴三百戶烏椑士子散如煙檢校不知渠去處山童報道黒衣郎字曰季貍氏奇章上樹千回一霎彊連夜剽掠積乃倉

○狼【附豺】

詩豳風狼跋其胡載�﹝士冖田疋﹐上中中下﹞其尾毛詩艸虫經狼項下有袋求食滿腹向前行乃觸之退後又自踏踐上�﹝士冖田疋﹐上中中下﹞其尾進退有患故詩以況跋前�﹝士冖田疋﹐上中中下﹞後袋故也詩注所謂頷下懸肉卽此也

埤雅古之烽火用狼糞取其煙直𨿽風吹不斜或曰狼駢脇直腸其糞煙直爲是故也內則曰狼去腸豈以此歟

白帖湯時有白狼銜鉤入朝以爲祥瑞周宣王得白狼而戎狄賓周穆王徵犬戎得白狼四白鹿四而荒服不至

白帖宋王懿字仲徳義兵窘迫而值暴雨洪潦不知津梁有一白狼至前仰天而號訖銜王衣因隨狼以濟

艸木子狼尾一孔三毛�﹝月坒﹞中筯大如鴨邜

周官獸人冬獻狼注云狼膏溫故冬獻之

張續宣室志張鋋罷秩歸蜀夜次巴西有人道左拜曰巴西侯奉邀旣見置酒邀滄浪君至一人蒼衣其質魁岸夜半鋋亦假寐天將曉鋋悸而寤見一狼臥於前蓋所謂滄浪君也

稽神錄晉州神山民黃張妻忽夢一黃褐人腰腹甚細畱淫之兩接而去遂懷妊好食生肉砥唇咬齒而性狼戾後生二狼生卽走其夫擊殺之

大宛傳烏孫王昆莫初生棄於野狼往乳之

後周異域傳突厥之先匈奴之別種也被鄰國破滅有一兒年十歲兵刖其足棄艸澤中牝狼以肉飼之及長與狼合有孕焉彼聞兒在欲遣殺之兒與狼逃之髙昌國北遂生十男其後各有一姓阿史那卽其一也

埤雅豺狗足似狗而長尾白頰髙前廣後其色黃季秋取獸四面陳之以祀其先世謂之豺祭獸故先王候之以田

汲冡周書霜降之日豺乃祭獸豺不祭獸爪牙不良

俗云羣豺噬虎言其健猛且眾可以窘虎也史云豺見虎睡則遶而溺之虎不能起遂噬之又云豺舌如棘舐舌似鋸骨痩如豺豺柴也豺體細痩故謂之豺棘人骨立謂之柴毀義取諸此

○獺

汲冢周書雨水之日獺祭魚獺不祭魚國多盜賊記曰獺祭魚然後漁人入澤梁埤雅獺取鯉於水裔四方陳之進而弗食世謂之祭魚蓋自祭其先如貙豺然或曰獺一歲二祭豺祭方獺祭圓言豺獺之祭皆四面陳之而獺圓布豺方布也又按俗傳獺祭魚將魚羅列於前取黃顙魚一枚以爪按其頭作聲如人有巫祝也故俗呼黃顙魚爲師祭畢獺食諸魚而縦魚師於水字說豺亦獸也乃能獲獸能勝其類又知以時祭可謂才矣獺非能勝其類也然亦知報本反始非無賴者

獺又能捕鳥見鳬鷖羣在則仰臥於水離水面尺許乃吐沫以引之鳥見沫浮羣飛啄之獺乃以四足抱住淮南子曰鵲巢知風之自獺穴知水髙下言歲多風則鵲作巢卑水之所及則獱獺移穴

埤雅舊說蟾肪合玉獺膽分杯又曰熊食鹽而死獺飲酒而斃敍例曰獺分杯嘗試之不驗惟塗於盞口但使酒稍髙於盞面

本艸西戎以獺皮飾毳服領袖則污垢不染如風霾翳目卽以袖口拭目中卽出

○猴

昔有人畜一子母猢猻一日鳶飛下搏其子對母啄其腦食其髓猢猻哀鳴三日不食徑於廚中取肉一片戴頂上往中庭似有所伺逡巡鳶果來搏肉猢猻兩手撦擘其翅嚙腦食髓眾見之甚爲快意

論衡鹿之角足以觸犬猴之臂足以搏鼠然而鹿制於犬猴伏於鼠不利也

咸熈中有翁嫗弄猴於瑞昌門外一日嫗死猴塟之咸稱爲義猴

幕府燕閒錄唐昭宗播遷伎藝人止有弄猴者猴頗馴能隨班起居昭宗賜以緋袍號孫供奉羅隱下第詩云何如學取孫供奉一笑君王便著緋朱梁簒位取此猴令殿下起居猴望殿陛見全忠徑趨其所跳躍奮擊遂令殺之唐臣愧此猴多矣

神仙傳有人種黍山中患獼猴食之聞介象有道術乞辟猴之法象曰明日往黍所望見羣猴便大喚語之曰已白介君教莫侵食黍此人明日往視黍遇羣猴適欲下樹因承象語遂各自還山

栁宗元憎王孫文猴之徳勃諍號呶唶唶彊彊𨿽羣不相善也食相噬嚙行無列飲無序有難則推其柔弱者以免好踐稼蔬所過狼籍披攘禾實未熟輙齕齩投注竊取人食皆以自實其嗛山之小艸木必淩挫折撓之使之瘁然後已故猴之山居恆稿然

兩山墨談唐大歷中有猴數百集古田杉林中里人欲伐木殺之中有一老猴忽躍去鄰近一家縱火燔屋裏人懼亟走救火於是羣猴遂脫去其狡智若此

宋時山僧云晏元獻公來獼猴滿山程伯淳作詩云聞說獼猴性頗靈相車來使滿山迎鞭騾到此何曽見始覺毛虫亦世情

王延壽王孫賦儲糧食於兩頬稍委輸於胃脾蜷兔蹲而狗踞聲歷�﹝口鹿﹞而喔咿或嗝嗝而嚇嚇又嘀嗅其若啼性�﹝犭票﹞猜而�﹝犭番﹞疾態峯出而橫施緣百仞之髙木攀�﹝穴上幻下﹞裊之長枝或羣跳而電透或成懸而瓠垂

黃山谷詩眞宜少陵覓未觧栁州憎婢喜常儲菓奴顚屢掣繩少陵覓謂杜甫有従人覓小胡孫詩栁州憎謂栁宗元有憎王孫文也

○猿【附狙】

或云猴性躁急猿性靜緩

栁子厚憎王孫文猿之徳靜以恆類仁讓孝慈居相愛食相先行有列飲有序不幸乖離則其鳴哀有難則內其柔弱者不踐稼蔬禾實未熟相與視之謹旣熟嘯呼羣萃然後食衎衎焉山之小艸木必環而行遂其植故猿之居山嘗郁然

荊州記三峽猿長鳴至三更聞者皆下淚

晉書窮猿投林豈暇擇木

蜀志鄧艾見玄猿抱子在樹上引弩射之中猿母其子爲拔箭捲樹葉塞瘡艾嘆曰吾違物性其將死矣乃投弩於水中

廣異志唐魏元忠性素彊正其微時家貧止有一婢廚中方爨出外汲水還乃見老猿爲其守火婢驚白元忠元忠曰猿恐我乏使爲我執爨不亦善乎

唐異聞錄王績遊嵩少選一散嵓石堂棲止焉月夜見一人胡須眉白而瘦自稱山公與績談論往往有異績疑其怪取鏡光出而胡者走失化爲猿而殞

淸異錄華山道士李道殷山棲谷飲有奇術能攝伏鬼神畜一黑猿呼爲臂童道殷於庵側古松上以茅艸枝營一巢爲臂童寢息之所名峻靑宅

宣室志張長史賃凶宅以居覩黑衣郎樹上擲瓦見擊其弟射殺之乃猿也又孔氏帖潁川陳巖景龍初舉孝亷於京師至渭南縣見一婦人貌甚殊絕衣白衣立於路隅掩袂而泣巖叩之婦人乃曰妾楚人也侯氏子家弋陽先人以髙尙聞於湘楚間由是隱迹山林妾𨿽一女子亦有箕山之志

許渾詩謝守攜來東路長裊藤穿竹似瀟湘碧山初暝嘯秋月紅樹正寒啼曉霜蔡君謨詩朝棲喬林之蒼莽夕飲幽澗之潺湲

吳筠玄猿賦嘉其雨昏則無聲景霽則長嘯不踐土石逍遙於萬木之間春咀其英秋食其實不犯稼穡深棲逺處獨有君子之性異乎狙狖之倫

李徳裕白猿賦動不爲暴止皆擇所檉松郁而不殘楂梨熟而後取淩峻壑而電曜掛長蘿而匏垂施於射則李控弦而卽貫用於道則華飬形而不衰

莊子曰吳王浮於江登乎狙之山眾狙見之恂然棄而走逃於深蓁有一狙焉委蛇攫抓見巧於王王射之敏給搏捷矢王命相者趨射之狙執死王顧謂其友顏不疑曰之狙也伐其巧恃其便以敖予以至此殛也戒之哉

○兔

詩王風有兔爰爰雉離於羅注云兔性陰狡爰爰緩意也

詩小雅趯趯毚兔遇犬獲之注云趯趯跳疾貌

小雅有兔斯首炮之燔之注云有兔斯首一兔也猶數魚以尾也

曲禮祭宗廟之禮兔曰明視

論衡儒者言月中兔夫月水也兔在水中無不死者夫所謂兔者月气耳

典略兔者明月之精視月而孕白帖稟星精握斗樞又曰衡星發於兔一說兔目不瞬視雄毫而孕

春秋後語淳於髠說齊威王曰韓盧者天下之俊犬也東郭�﹝鵕﹐兔代鳥﹞者海內之狡兔也韓盧逐東郭�﹝鵕﹐兔代鳥﹞騰山者五環山者三兔極於前犬疲於後犬兔俱疲各死其處田父見而獲之無勞苦而擅其功今齊魏相持損兵斃眾恐彊秦大楚乘其後而有田父之功也

俗云兔營窟必背丘相通所謂狡兔三窟

楚詞顧兔在腹言顧兔居月之腹而天下之兔望焉於是感气

天玄主物簿孕環之兔懷於左腋毛有文彩間色至百五十年當轉環於腦能隱形人不能見矣

周宣王時有兔舞鎬

東漢方儲純孝負土成墳種松千株鸞鳥棲其上白兔遊其下

艸木子曰術家以十二肖配十二辰各有不足鼠無牙牛無齒虎無脾兔無唇龍無耳蛇無足馬無膽羊無神猴無臀雞無腎犬無腸豬無筋人則無不足也

韓子宋人有耕者田中有株兔走觸株折頸而死因釋耕守株冀後得兔爲宋國所笑

杜詩搗藥兔長生

後魏書有兔入後宮檢問門官無得入者太祖令崔浩推其咎徵浩以爲當有鄰國貢嬪嬙者明年姚興果來獻女

東漢孺叔林爲東郡太守赤烏巢於屋梁兔產於牀下

隋書華秋汲郡人喪母負土成墳廬於墓側有獵者逐白兔入秋廬中匿秋膝下獵者異而免之後此兔常宿廬中

古今注漢哀帝建平元年山陽得白兔赤目如火

抱朴子兔壽千歲五百歲毛色變白冦氏曰兔毛白全得金之气也

埤雅咀嚼者九竅而胎生獨兔雌雄八竅

古今注兔口有缺尻有九孔內則兔去尻狐去首

孔帖王武俊常與賓客一日射兔九十五觀者駭異

○馬

玉華洞玄龍馬負雨師雨工導之吸四海之澤沾被萬物唐李靖常乘之以行天符事最靈

異鄒子曰董仲舒三年不窺園門乘馬不知牝牡又諸葛亮教曰昔叔敖乘馬三年不知牝牡人稱其賢

松窻夜話武徳皇帝有天廐馬毛如虎紋日行八百里不與凡馬同櫪而食世稱神駿

淸異錄相馬有法耳如削竹者蹄無纎塵

世說劉備初奔劉表屯於樊城左右欲因會宴取備備覺如廁潛遁所乘馬名的顱墮襄陽城西檀溪水中溺不得出備急謂馬曰今日急不可不努力馬達備意一躍三丈遂得過

朱建平善相馬魏文帝將出取馬入建平曰此馬今日死矣及帝將乘馬馬惡衣香嚙帝膝帝怒遣使殺之

世說王武子善觧馬性嘗乘一馬著連錦障泥前有水終不肯渡濟云此是惜錦障泥使人觧去便渡

左昭二十九年衛侯來獻其乘馬曰啟服塹而死公將爲之櫝子家子曰從者病矣請以食之注云啟服馬名塹而死墮塹而死也

晉紀王湛有隱徳兄子濟性好馬所乘駿快意甚愛之湛曰近見督郵馬當勝此濟不然之取督郵馬與湛試之湛曰直行平地何以別馬於是就蟻封盤馬濟馬果躓

秦始皇有名馬七曰追風曰白兔曰躡景曰追電曰飛翮曰銅雀曰晨鳬

唐書天寶中隴右節度皇甫惟明奏龍支縣人厙狄孝義有馬生龍駒經九旬有九日身有鱗而不生毛臣就檢視時有慶雲五色遙覆馬上久而不散請付史館又古詩天馬籋浮雲籋古躡字

埤雅馬之族不一而駻馬則喜前駑馬則喜後故古之禦者駑馬以鞭爲主駻馬以轡爲主

玉堂閒話驢馬駒隨母行有在前者有與母並者有隨後者此由生時爾月初生者在前月半生者處中月末生者居後始知含靈之類皆稟四時五行之气也今科斗月大盡先生前兩足小盡先生後兩足

漢書何乃局促如轅下駒

歐公詩呼童羈我果下驑按魏志穢國出果下馬髙三尺乘之可以果樹下行

○驢

史記匈奴奇畜卽驢騾也

宋臧道弔驢文聰敏寛詳髙音逺暢眞驢氏之名駒也

吳志諸葛子瑜面如驢

源流至論張子厚聞驢鳴而知己意之相似伊川見鳥集而知機心之不生

東漢李固爲三公之子杖策驅驢負笈從師

晉陽秋胡威父質爲荊州太守威自京都省父家貧無車馬僮僕騎驢單行見父十餘日辭歸每至客舎自放驢取樵爨食

戴叔鸞母好驢鳴叔鸞每爲驢鳴以悅其母

孟浩然曰詩思在灞橋驢子背上

陳摶乘驢入汴中途聞宋太祖登極大笑墜驢曰天下於是定矣

○牛

周書武王放牛於桃林之野

詩小雅誰謂爾無羊三百維羣誰謂爾無牛九十其犉爾羊來思其角濈濈爾牛來思其耳濕濕或降於阿或飲於池此詩言宣王牧事有成而牛羊眾多也

孔叢子曰猗頓魯之窮士聞朱公富問術焉朱公告之曰子欲速富當畜五牸乃適西河大畜牛羊於猗氏之南十年之間子息萬計貲擬王公

周禮牛宜稌注云牛土畜稌土谷故牛宜稌也

管子曰凡聴宮如牛鳴窌中牛含宮聲栁子以爲黃鍾在胎也

呂氏春秋百里奚未遇時飯牛於秦鬻以五羊之皮公孫枝舉而獻諸繆公用之謀無不當舉必有功

唐末京師人春遊以牡丹花爲勝賞李訓邀客賞花乃系水牛數十頭於前曰此劉氏黒牡丹也

寧戚相牛經牛常有似鳴者黃也本艸牛有黃者皮毛光潤眼如血色時復鳴吼又好照水人以盆水承之伺其將吐出乃喝迫卽墮落黃如雞子大重疊可坼輕虛而芬香佳若殺死在角中得者名角黃心中得者名心黃肝膽中得者名肝黃

造化權輿夫乾爲馬坤爲牛乾陽物也馬故蹄圓坤陰物也牛故蹄拆陽病則陰勝故馬疾則臥陰病則陽勝故牛疾則立馬陽物也故起先前足臥先後足牛陰物也故起先後足臥先前足又小雅其耳濕濕注云牛病則耳燥

齊宣王坐於堂上有牽牛而過堂下者王問之曰牛何之曰將以釁鐘

淮南子曰剝牛皮鞟以爲鼓正三軍之眾爲牛計者不若服軛也

漢武元封中大秦國獻牛善走多力使輦銅鐡起望僊宮迹蹋在石上皆如花形故陽闗之外有花牛津

白居易集鄭玄家牛觸墻成八字

左僖二十九年介葛盧來聞牛鳴曰是生三犧皆用之矣其音云問之而信

晉書夫余國若有軍事殺牛祭天以其蹄占吉凶蹄觧者凶合者吉

韓子曰詹何坐弟子侍有牛鳴於門外弟子曰黑牛也而白在其蹄詹何曰然視之而信

埤雅牛走順風馬走逆

風風俗通吳牛見月而喘言使之苦於日是以見月而喘蓋傷禽驚於虛弦疲牛望月而喘物之恆性每見似而驚也

淸異錄予陽翟莊舎左右有一田老者不爲欺心事出言鯁直諢名撞倒墻尢不喜殺牛見村捨懸列死牛頭腳告妻子曰天下人所喫用皆従此黃毛菩薩身上發生臨了殺倒卻有天在

封君達少好道入鳥鼠山百餘年還鄊裏常乘靑牛人號靑牛道士

淮南子曰牛岐蹄而戴角馬被毛而全足者天也絡馬之口穿牛之鼻者人也

臧彥駛牛賦乃有超羣獨出騂毛文角

誌怪茍晞爲兗州鎭去京師五百里有貢晞珍異食者晞欲貽都邑親貴慮信宿不復鮮美募得牛能日行千里者晞旦發書疏至一更始竟而答書已還晞以其神速疑筋骨有異殺而觀之惟有雙筋如小竹大自頭挾脊著肉裏故外不覺

栁宗元牛賦牛之爲物魁形巨首垂耳抱角毛皮疎厚牟然而鳴黃鍾滿脰抵觸隆曦日耕百畆

洞冥記元封三年大秦國獻花蹄牛髙六尺尾環繞角有四耳角端有肉蹄如蓮花

埤雅牛耳無竅以鼻聴也盟者聴於神故執牛耳而正以不聴爲戒

郁林異物志周流者水牛也蒼毛豕身角若擔矛衛護其犢與虎爲讎抱朴子曰鴈銜蘆以捍网牛結陣以卻虎

蘇子瞻書栁宗元牛賦後云嶺外地產沈水香必以牛易之黎人得牛皆以祭鬼無脫者中國人以沈水香供佛燎帝求福此皆燒牛肉也何福之能得

○羊

易大壯羝羊觸藩羸其角陸氏云角旣觸籬則羸而不動進退兩難矣

曲禮凡祭宗廟之禮羊曰柔毛按柔毛周禮內饔辧腥臊膻香之不可食者曰羊冷毛而毳膻冷毛長毳毛結

詩小雅牂羊墳首三星在罶人可以食鮮可以飽注云墳大也羊瘠則首大

古今注羊一名長須主簿述異記一名胡須郎又陜西同州沙苑出蠒耳羊其羊耳小味美

周易謀類泰山失金雞西嶽亡玉羊鄭玄注金雞玉羊二山之精

左宣十二年楚子圍鄭鄭伯肉袒牽羊以逆曰孤不天不能事君使懷怒以及敝邑孤之罪也

左宣二年宋華元殺羊食士其禦羊斟不與及戰曰疇昔之羊子爲政今日之事我爲政與入鄭師故敗君子謂羊斟非人也以其私憾敗國殄民

孫卿子曰魯販羊者曰沈猶氏朝飲其羊以詐市人孔子爲魯司冦不敢飲羊

墨子曰齊莊公之臣王國卑與中裏檄者訟三年而獄不斷恐失有罪乃使二人共一羊盟齊之社二子相従以羊血灑社讀王國卑之詞已盡檄之詞未半祭羊起而觸中裏檄齊人以爲神

李茂勲傳王處存以輕兵三千蒙羊皮夜布之野李全忠軍望爲羣羊爭趨之遂致敗

按牛有黃狗有寶羊有卵石俱在腹中附膽而生羊卵石白色如玉絕類狗寶可治翻胃及羊病

○豕

易說卦坎爲豕性趨下豕能俯其首又喜卑穢亦水畜也

天官內饔供後及世子之膳羞辧腥臊膻香之不可食者曰豕盲眂而交睫腥注云腥當作星肉成米似星

承平舊纂桂林風俗日食蛙曰豈不勝於黑面郎哉黑面郎謂豬也一名魯津伯一名大蘭王一名烏將軍一名長喙將軍又唐拱州人畜豬致富號豬爲烏

金埤雅犬喜雪馬喜風豕喜雨故天將大雨則豕進涉水波朝野僉載豕之性能水故牧豕之所在必水艸之交此所以瀦從豬蓋瀦豬所食息也

東漢朱浮責彭寵書伯通自伐功髙天下往時遼東有豕生子白頭異而獻之行至河東羣豕皆白懷慚而還若以子功論於朝廷則爲遼東豕

盧杞爲虢州刺史奏言虢官豕有三千爲民患徳宗曰徙之沙苑杞曰同州爲陛下百姓臣謂食之便帝曰守虢而憂他州宰相才也詔以予民遂有意柄用矣

三輔決錄馬氏兄弟五人共作客舎養豬賣豚故民謂之曰苑中三公門下二卿五門嚄嚄但聞豬聲

唐安祿山嘗夜宴醉臥化爲黑豬而龍首左右遽言之玄宗曰豬龍也無能爲者

司馬徽嘗有人妄認徽豬徽推與之後得亡豬以豬還徽叩頭自責徽厚謝之

曺萌以仁厚稱鄰人有亡豕者與萌豕相類詣門認之萌不與爭後所亡豕自還其主大慚送所認豕還萌萌笑而受之

郅都爲中郎將従景帝入上林賈妃在廁野彘入廁上目都都不行上欲持兵救妃都曰亡一妃復一妃進天下所少者寜姬等耶陛下縦自輕柰宗廟太后何上乃還彘亦去

○狗

風俗通殺犬磔攘者犬金畜攘卻也抑金使不害也

春秋考異郵七九六十三陽气通故斗運狗三月而生宋均注狗斗精之所生也

公羊傳晉靈公食趙盾公曰聞子劍利以示我盾將起進劍提彌明曰何故拔劍於公所盾知之踖而止公有周狗謂之獒呼而屬之彌明逆而踆之絕領盾顧曰君之獒不若臣獒也注云周狗言可與比周所指如意之狗踆以足逆蹋之也

漢書靈帝於西園弄狗著進賢冠帶綬又昌邑王有狗戴方山冠

左襄十七年宋華閱卒華臣弱臯比之室使賊殺其宰華吳十一月國人逐瘈狗瘈狗入於華臣氏國人従之華臣懼遂奔陳注云瘈狗狂狗也

捜神記盤瓠者本髙辛氏宮中老婦人有耳疾醫者挑治之有物大如繭以瓠盛之以盤覆之有頃化爲犬其文五色因名盤瓠後漢南蠻傳有帝以女妻盤瓠之說今不盡載

西京雜記楊萬年有獵狗名靑骹直百金又茂陵少年李亭好馳逐鷹犬皆有佳名狗則有修毫犛睫白望靑曺之號

呂氏春秋齊有善相狗者鄰人藉之買鼠狗期年而得曰良狗也其鄰畜之數年不噉鼠以告相者曰此志在麞麋豕鹿不在鼠欲其鼠也則桎其後足遂取鼠

列子曰楊子之弟布衣素衣而出天雨觧素衣衣黒衣而返其狗迎而吠之布怒將朴狗朱曰子無朴矣子亦猶是也向使汝狗白而往黑而來豈能無怪哉

吳志孫峻謀誅諸葛恪恪將見之是夜精爽擾動通夕不寐嚴駕畢趣出犬引其衣恪令従者逐犬遂開車果及禍

述異記陸機在吳豪客獻快犬名黃耳機後仕洛戲語犬曰我家絕無書信汝能馳往否犬搖尾作聲應之機爲書盛以竹筒系之犬頸犬遂尋路南走至機家得答書還洛後犬死殯之遣還塟去機家二百步呼黃耳冢

蘇子瞻曰予來儋耳得大狗曰烏喙甚猛而馴隨予遷合浦過澄邁泅而濟路人皆驚戲作詩曰烏喙本海獒幸我爲之主食餘己瓠肥終不憂鼎爼晝馴識賓客夜捍爲門戶知我當北還掉尾喜且舞跳踐趂童僕吐舌喘汗雨何當寄家書黃耳定乃祖

三國典略徐之才嘗與朝士出遊望羣犬並走諸人請目之之才應聲爲辭曰爲是宋鵲爲是韓盧爲逐李斯東走爲負帝女南䢐

○貓

格物論貓一名蒙貴一名烏圓及考爾雅注蒙頌卽蒙貴捕鼠勝於貓則貓與蒙貴又似二物

唐余錄建州刺史家月夜有七八白衣相語曰白老將至柰何白衣者鼠白老者貓也

埤雅近人有収牡丹圗者叢下有一貓畫者曰此正午牡丹也何以明之其花枝哆而色燥此日中時花也貓眼黒晴如綫此正午貓眼也有帶露花則房斂而色澤貓眼早暮則圓日漸午則狹長正午則如一綫耳

貓口中三坎捉一季五坎捉二季七坎捉三季九坎捉四季言口內有九坎者能四季捉鼠也

唐崔佑甫代宗時屢遷中書舍人會朱泚軍中貓鼠同乳表其瑞宰相常衮率羣臣賀佑甫議曰不可詔使問狀對曰臣聞禮迎貓爲其食田鼠以其能去害𨿽細必錄今貓受畜於人不能食鼠而反乳之無乃失其性也相貓法眼用金光身要短面要虎威聲要喊露爪能翻瓦腳長善走家面長雞種絕尾大懶如蛇又云耳薄不耐寒

鶴林玉露蘇東坡云養貓以捕鼠不以無鼠而養不捕之貓畜犬以防姦不以無姦而畜不吠之犬余謂不捕猶可也不捕鼠而捕雞則甚矣不吠猶可也不吠盜而吠主則甚矣嫉視正人必欲盡擊之非捕雞乎委心權要使天子孤立非吠主乎

淸異錄余在輦轂至大街見揭小榜曰虞太傅宅失去貓兒色白名曰雪姑

黃山谷乞貓詩秋來鼠輩欺貓死窺甕翻盆攪夜眠聞道貓奴將數子買魚穿栁聘銜蟬按衘蟬貓名又謝周元之送貓養得貓奴立戰功將軍細栁又家風一簞未厭魚餐薄四壁常令鼠穴空

劉后村潛夫詰貓詩古人養客乏車魚今汝何功客不如飯有溪魚眠有毯忍教鼠嚙案頭書

○鼠

詩召南誰謂鼠無牙何以穿我墉

家語齊景公問晏子曰爲人何患曰患社鼠出竊於人入托於社灌之恐壞墻燻之恐燒木

莊子曰鼴鼠飲河不過滿腹鼴一作鼴此鼠多伏於水又能偃水放沫故云

陶弘景鼢鼠一名隱鼠如鼠大而無尾黑色長鼻甚彊常穿耕地中而行陳蔵器曰隱鼠陰穿地而行見日月光則死或曰是野田中尖觜鼠乃伯勞所化

左襄二十三年齊侯將與臧紇田臧孫聞之見齊侯與之言伐晉對曰抑君似鼠夫鼠晝伏夜動不穴於寢廟畏人故也今聞晉之亂而後作焉寜將事之非鼠何如

會稽山一人姓蔡隱居山中養鼠數十頭呼來卽來遣去卽去其人言語狂易人呼謫仙

竇氏家傳竇攸治爾雅舉孝亷爲郎世祖與百僚大會時買得一鼠身如豹文問羣臣莫知惟攸對曰名鼨鼠見爾雅又漢武帝時得一鼠豹文孝亷郎終軍知爲鼮鼠賜絹百疋

孔帖王孝標爲淸邊道總管初進軍平州白鼠晝入營頓伏皆謂鼠精胡象也白質歸命天亡之兆及戰乃孝標覆焉

詩魏風碩鼠碩鼠無食我黍又曰無食我麥無食我苗按碩鼠卽爾雅鼫鼠頭似兔尾有毛靑黃色好在田中食粟荳

述異記南陽趙度好藝術有白米爲鼠所盜乃披髮把刀畫地作獄四面開門向東長嘯羣鼠俱至咒之曰凡非噉米者過惟止者十餘乃剖其腹有米在焉

五行志景雲中有蛇鼠鬭於右威衛營東衙槐樹上蛇爲鼠所傷說者以爲鬭者兵象

孔帖李林甫一日取書蘘訝其重開而視之乃一大鼠躍出化爲蒼犬怒目張牙仰視林甫以物擊之鼠卽應手而斃林甫惡之月餘卒

秦李斯少時爲郡小吏見吏捨廁中鼠食不潔近人犬數驚恐觀倉中鼠食積粟居大廡之下不見人犬之憂乃嘆曰人之賢不肖譬如鼠矣在所自處耳

晉淳於智善厭勝劉柔夜臥鼠嚙其左手指智曰是欲殺君而不能當爲君使其反死乃以朱書柔手作田字使露手臥明日有大鼠伏死於前

許邁小名映有鼠嚙映衣乃作符召至中庭映曰嚙衣者畱不嚙者去羣鼠並去惟一鼠獨住伏於中庭而不敢動

馬融曰猨蜼晝吟鼯鼠夜叫

世說晉簡文帝爲撫軍時牀上塵不聴拂見鼠行迹視以爲佳有參軍見鼠白日行以手板批殺之撫軍不悅

埤雅鼯鼠爾雅所謂鼯鼠夷由狀如小狐肉翅翅尾項脇毛皆紫赤色腳短爪長飛且乳或謂之飛生一名飛蠝性食火煙能從髙赴下不能從下升髙荀子所謂鼯鼠五技而窮卽此是也按五技謂能飛不能上屋能緣不能窮木能逰不能渡谷能穴不能掩身能走不能先人或曰鼯鼠一名夷暢一名鴺鳥似蝙蝠聲如人呼

瑣言竇璠久不第晚娶宇文翊女遂登科時杜尙宅失火雲因鼠尾曳火而作韋詵因謂璠曰魚化龍雷爲燒尾近日鼠亦有燒尾者璠大慚

埤雅有一種鼠見人則交其前足而拱謂之禮鼠詩曰相鼠有體人而無禮其或取諸此乎又鼫鼠兔首似鼠而大能人立交前兩足而舞其害稼者曰雀鼠

�﹝鼠離﹞�﹝鼠曷﹞一名土鼠無目黒色穿土而行天將雨則鳴行必成羣銜尾魚貫而進以目瞽懼顚蹶也

埤雅鼷鼠有螫毒甘口嚙人及鳥獸皆不痛春秋所書食郊牛之角者也博物志曰乃鼠之最小者或云甘鼠是已

爾雅鼳鼠身長須而賊秦人謂之小驢

浙東衢州出竹�﹝鼠畱﹞大如圓瓠多膏中啖土人珍之好伏土底食竹根未甞見日形似家鼠蒼色尾短目細而長前足不分爪指乃一片者後足微有爪指

埤雅栗鼠蒼黑而小尾大於鼬取其尾毫可制筆一名松鼠食松實及栗橡之物水鼠生於水中不入人家俗云直蛇橫鼠蓋蛇好順流而行鼠好橫流而渡也神異經北方冰厚百丈有小鼠在下毛可爲褥卽冰鼠也

埤雅貂鼠類褥毛者也其皮燠於狐貉取以爲帽得風則暖其毛拂面如熖朔地寒苦人以其皮溫額後代以金璫首飾前挿貂尾又一種曰銀鼠似貂而白色毛長三寸柔暖可愛皮勝於貂鼠

孔帖黃君漢爲李宻守栢崔義元見羣鼠渡河曰此昔王惇亡兆也因說君漢以城歸

李宻將敗屯營羣鼠相銜尾以渡於洛經月不絕

異苑景平中東陽大水永康蔡喜夫避水住南壠有鼠浮水來伏喜夫奴牀角奴湣而不犯每以食與之水旣退喜夫反故居鼠前腳捧靑絹紙裹三寸許珠著奴牀前啾啾如欲語也

釋法顯仙遊本紀祗園精舍燒香燃燈續明日夜不絕鼠銜炷燒幡蓋精舍都盡

埤雅鼩鼠一名鼱鼩一名�﹝鼠促﹞鼩似鼠而小東方朔曰譬猶鼱鼩之襲狗者也

鼪鼠一名鼬一名黃鼠狼一名鼠豺如鼠而大純黃色善捕鼠亦能盜嚙雞鴨人頗患之

孔帖黃巢進取陜虢檄闗戍曰吾道淮南逐髙駢如鼠走穴爾無我拒朝

野僉載唐蘓徵任汜水縣令舉止輕薄郎中張元一目爲失窟鼠

魏盧元明鼠賦須如麥芒半垂眼如豆角中擘托社忌器妙解自惜深藏厚閉巧能推覓或尋繩而下或自地髙擲盜幹湯之珍俎傾畱髠之香澤傷繡領之新制毀羅衣之重襲曹舒由是獻規張湯爲之被謫

子瞻卻鼠刀文有穴於垣侵堂及室跳牀撼幕終夕窣窣叱訶不去啖嚙棗栗掀杯抵缶去不遺粒

仙經蝙蝠一名仙鼠千年之後體白如雪棲則倒懸蓋飲乳水而長生也

山海經丹重之山有獸其狀如鼠兔首廣耳其音如律以其尾飛故曰飛鼠

花木鳥獸集類卷下

