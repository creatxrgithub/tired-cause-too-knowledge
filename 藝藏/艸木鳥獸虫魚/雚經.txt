雚經明蔣徳璟撰

象乳

文象聿興﹐愛仿鳥蹄﹐沮誦倉頡﹐作大慧觀。八九旣還﹐極妙窮實﹐斯殊體矣。蔣徳璟曰﹕鸛贅﹐雈誤﹐萑非﹐瞿妖﹐今從古文作雚。一名墮羿﹐見《爾雅》注﹐一名鵾雞﹐見《穆天子傳》拄。一名冠雀﹐見華嶠《漢書》。一名負釜﹐見陸機《疏》。一名負金﹐以其喜負日飛﹐日色如金﹐見《詩考》。一名黑尻﹐一名背竈﹐一名皂裙﹐見陸機《疏》。一名旱羣﹐以天旱則羣飛﹐見《合璧事類》。亦名皂帔﹐見《博雅》。

國言

於方則北荒謂之老雚﹐亦曰鸞鳥﹔南京通語曰雚﹔河南謂曰雚兒﹔陳﹑魏之間亦曰皂帔﹔自關而西謂之冠雀﹔浙江﹑蘇﹑松之間或曰烏童雚﹔福建謂之烏尾雚﹐兩粵之會郊曰灰鶴﹐出新會。綠觜﹐修﹖皓身﹐黑翅﹐赤腳﹐皂帔胸﹐釜背﹐竈短尾﹐髙大類鶴而頂不丹。藿不善唳﹐啄相戛而鳴﹐鳴則反頸。擊啄其鳴﹐轉搖其頸﹐聲如砧聲。陶貞白論雚有兩種﹐似鶴而巢樹者曰白雚﹐黑色曲頸者烏雚。《東管記》﹕雚毛灰﹑白二種﹐粵西名灰鶴。

鳳微

天老曰﹕鳳象雚顙鴛思。蔣徳璟曰﹕庶鳥四千五百﹐鳳王之﹐雚得鳳之顙﹐曰羽霸。

性俎

雚善飛摶。其飛也﹐奮層霄上﹐落處不知幾千里﹐《日札》曰﹕雚善符。《考異郵》曰﹕雚鵒者﹐飛行﹐屬之陽﹐夷狄之鳥﹐穴居於陰也。短腳多伏﹐長腳多立。雚夜棲亦立。水鳥咮﹖善唼﹐陸鳥咮銳善啄。雚﹐陸鳥也﹐而生涯於水。雚以喙鳴。《禽經》﹕震爲鶴﹐陽鳥﹔巽爲雚﹐陰鳥。故隺知夜半﹐雚知風雨。雚仰鳴晴﹐俯鳴陰。鳩雄嗚睛﹐雌鳴陰。《埤雅》﹕雚知天﹐蟻知地。魚出水而鱉神守之﹐蟻出垤而雚喜鳴之。

影孳

雚影菢﹐蝦蟆聲菢。雚影交﹐鶴聲交。

鶴母

雚生三子﹐一爲鶴。

炁珤

鵲梁蔽形﹐礬石歸灑。《禽虫述》﹕雚擇礬石嫗卵以助暖﹐營小池養魚以飼雛。

孕珤

雚卵如三升杯。鶴卵易得﹐雚卵難求。以爲杯﹐直千金。

陳容

風後有雚鵝之陳。雚好旋飛﹐旋飛必雨。古法以爲陳。

罡師

鴷畫印開穴以出蠹﹐而鼠竊之﹐鴆步罡轉石以出蛇﹐而雚如之。雚能以喙書符作法。

羽霸

《爾雅》﹕雚﹤專鳥﹥鶝鶔﹐射之﹐銜矢射人。雚遺火畢﹐方銜火。諺云﹕雚巢莫睹﹐神維白虎。

丹稗

《淮南萬畢術》曰﹕天雄雚胎﹐日行千里。《抱朴子》﹕雚血塗金丹一丸﹐內衣中以指物﹐隨口變化。

方筌

《神農本艸經》﹕雚骨﹐味甘﹐無毒﹐主鬼蠱諸疰毒﹐五屍心腹疾。陶隱居曰﹕宜用白者。雚骨有小毒﹐殺樹木﹐禿人毛髮。沐湯中下少許﹐發盡脫﹐亦更不生。

齏臣

《野菜譜》﹕老雚筋二月采之﹐熟食﹐亦可作齏。

斿貢

鳳陽府歲辦雚翎四千根。

簾招

《酒譚》曰﹕樹雉之招者利倍﹑鳶之招者倍差﹑雚之招者倍三。

事罘

《三墳補逸》曰﹔天於之馬走千里﹐天子之狗走百里。雚雞飛八百里。

達摩說法﹐百雚聞經。

張廣年紹定中署某縣。譙樓巢雚中弋﹐帶箭造庭﹐哀鳴若訴。廣年閱箭首得弋人姓名﹐拘懲之﹐雚乃退。

梁元帝遊眷苑﹐白麻紙畫鹿圖﹑師利像﹑雚鶴陂池芙蓉醮鼎圖﹐並有題印傳於代。

貞觀七年制破陣樂舞圖﹐左圓右方﹐先偏後伍﹐交爲屈伸﹐首尾回互﹐象魚麗鵝雚。樂工披銀甲執戟而舞﹐魏公乘任左拾遺﹐題品朝士。丞相姚崇長大行急﹐目爲趂蛇雚雀﹐坐貶新興尉。

太平興國八年﹐帝淸心殿讀書。自巳迄申﹐有蒼雚飛止殿鴟尾﹐逮掩卷去。帝怪之﹐宰相宋琪曰﹕昔楊震講間冠雀銜三鱔墮庭﹐亦符斯應。

王荊公好解字﹐說不本《說文》﹐妄自杜撰。劉貢父曰﹕《易》之《觀》卦卽是老雚﹐《詩》之《小雅》卽是老鴉。荊公不覺欣然﹐久乃悟其戲。

髙郵雙雚棲南樓上﹐人弋其雄﹐雌獨孤棲。旬餘﹐雚羣偕一雄與共巢﹐若媒之者。竟日弗偶﹐遂皆飛去。雌雚忽攢嘴入巢隙﹐倒掛而死﹐《烈雚碑》﹐蕭山縣文廟﹐雚屢結巢。結東則東齋登第﹐結西則西齋登第﹐輒有驗。始信爲瑞鳥也。

蔣徳璟曰﹕《貝》《隺》諸經﹐未嘗策事﹐《筍》《海棠》之譜﹐策事又何嚨雜也﹖雚事上溯圖紀﹐近迄聖代﹐天眞則伯夭木羽﹐佛祖則達摩屍婆﹐臆采未奢﹐諧怪斯貴。乃若須汀邑瑞﹐應在石梁﹐惇史可徵﹐璟不敢諱而不列。惟農經緝於方筌﹐偏荒副於鞮史﹐災占有編於異緯﹐事枝派分﹐無取淆置。若其儉紕﹐俟博雅焉﹗

