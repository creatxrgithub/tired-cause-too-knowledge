相貝經﹝漢﹞朱仲撰

黃帝唐堯夏禹三代之貞瑞﹐靈奇之祕寶﹐其有次此者﹐貝盈尺﹐狀如赤電黑雲﹐謂之紫貝。素質紅黑謂之朱貝﹐靑地綠文謂之綬貝﹐黑文黃蓋謂之霞貝。紫愈疾﹐朱明目﹐綬淸气障﹐霞伏蛆虫。𨿽不能延齡增壽﹐其禦害一也。

復又下此者﹕鷹喙蟬脊﹐以逐溫去水﹐無奇功。貝大者如輪﹐文王得大秦貝﹐徑半尋。穆王得其殻﹐懸於觀。秦穆公以遺燕黽﹐可以明目遠察﹐宜玉宜金。

南海貝﹕如珠礫﹐或白駁﹐其性寒﹐其味甘。

二水毒浮貝﹕使人寡無以近婦人﹐黑白各半是也。

濯貝﹕使人善驚無以親童子﹐黃唇點齒有赤駁是也。

𨿽貝﹕使病瘧黑鼻﹐無皮是也。

爵貝﹕使胎消﹐勿以示孕婦﹐赤帶通脊是也。

慧貝﹕使人善忘﹐勿以近人﹐赤熾內殻赤絡是也。

醟貝﹕使童子愚女人淫﹐有靑唇赤鼻是也。

碧貝﹕使童子盜﹐脊上有縷句唇是也﹐雨則重﹐霽則輕。

委貝﹕使人志彊夜行伏迷鬼狼豹百獸﹐赤中圓是也。雨則輕霽則重。

