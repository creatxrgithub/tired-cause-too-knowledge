駱駝經淸童華撰

駝馬屬細頭修頸髙峯長足以其能負橐故曰橐駝亦曰駱駝

駝壽可四十歲有牙無齒三歲生二牙卽能任負至六牙而止十五六歲而牙齊此後漸摩漸平漸短而已

善相駝者莫能定其確實歲數也老則力衰不能任重行遠雄駝於六牙之外有虎牙二細而銳蹁駝亦時有之

駝日行六七十里急行可三四百里馬不能及𨿽冰雪在地尋嚙艸根木枝卽可度日不費艸料遇戈壁數百里則灌鹽一斤縛其口數日不饑渴故塞外往采挽運盤打阪過戈壁莫善於駝﹝口外以峻嶺爲打阪以絕無水艸之地爲戈壁﹞

駝肩皆有肉鞍如峯故曰駝峯旺則峯豎疲乏則峯倒亦有生而峯斜者看膘以後腿胯縫擠緊不能容芥者爲頂膘

一駝可負四百斤伏地裝貨捆載畢牽之卽起則力能勝任不能卽起則所任太重當爲減去又中途有數駝落後不能隨幫知其任重力薄當爲勻減次日卽能齊行否則必致困躓

駝載到站立釋其負並卽卸其項中夾木少遲則受傷矣

駝肉掌異於馬騾故駝病莫甚於擦掌掌傷不能前行剪生擦皮補其破處以綫縫之卽行生擦皮以黃牛皮用酥油手揉極軟水浸不變亦有用軟皮袋系其足下以之過峭石險路平坦處不必也最畏泥濘僕天視塗紆回以避之若陷入泥中則立俟其斃莫能救也

駝知泉脈所在輒止不行往往掘地得泉

駝行遇薄冰𨿽水淺河窄股栗不前駝夫匍伏冰上駝以前兩足踐人背而渡其輕如點絕不傷人寒夜駝夫枕其前足而臥駝引頸覆之浮而不壓暖如擁朴竟夜不動其性靈如此

近年辦軍需駝鞍內襯氈此甚不便於駝蓋駝鞍俱用毛毯縫就內實以艸則能利汗今毯內用氈駝行稍急汗出氈透幹則中堅磨損皮肉不若用艸之省便也

雜記曰明駝千里足埤雅謂駝臥屈足而腹不著地者爲漏

明駝最能遠行詢諸邊人未之見也

牧駝者號駝把什在口裏者以靈州回子爲最靈州回子生兒八九歲卽教以穿窬掏摸等技數日一次用小夾棍拷訊

忍刑不招者爲上一夾卽招者爲下其學賊不成者爲車馬夫爲駝把什然沿途仍兼習偸竊事糧食器物取之如寄車

輪壞則黑夜入他人車圍中竊其外輪以短木支之而去故運戶必帶惡犬所以防靈回也駝能任勞苦忍饑渴而靈回

狡賊反出駝下是以道其形狀使民知神姦而爲之備若曰冀其聞而攺之則未必然也

駝遇夏退絨以避熟故自四月至八月皆下廠牧放其絨絮

被褥極暖且隔水气但能耗血六月中以鹽水煮透曬漧彈

用印不損人與棉無異

駝糞煙直與狼煙同

