《竹譜詳錄》節選﹝元﹞李衎著

集賢大學士息齋李公竹譜序一

序二

序三

竹譜詳錄卷第一

畫竹譜

黏幀礬絹位置描墨承染設色

調綠之法籠套艸汁之法

墨竹譜

畫竿畫節畫枝畫葉

竹譜詳錄卷第二

竹態譜

根萌邊筍地生崖生漸長過母

解籜初篁成竹一年二年三年四年

瘁枯微風疾風乍雨久雨

墨竹態譜

筍解籜半筍成竹一年二年三年四年

瘁枯微風疾風向晴輕露乍雨久雨

竹譜詳錄卷第三

竹品譜一

全徳品

笙竹三月竹淡竹淸宴竹蓳竹

硬殼竹苦竹甜竹筆管竹壽竹

白眼竹綿竹劫竹篌竹筋竹

瀟湘竹水竹還味竹四季竹秋竹

篩竹陀苞竹陀嬰竹陀買竹慈竹

順竹簧竹籚葸竹舟竹篁竹

簝竹雞頸竹箭竹燕竹笪竹

篃竹石龕竹篛竹簏竹桃枝竹

笙竹觀音竹哺雞竹雞窠竹窈竹

雷竹時竹油時竹朱簾竹筱竹

篌竹支竹新婦竹秀竹

晉竹種龍竹桂竹中母竹素竹

筆竹莖竹筇竹檳榔竹籠蔥竹

簪竹睢園竹砂竹天目竹陰江竹

嘉竹簋山竹港竹柔竹簦竹

竹譜詳錄卷第四

竹品譜二

異形品上

方竹六稜竹淨瓶竹實竹石竹

石簝竹箛篥竹鶴膝竹般腸竹銀鋌竹

石大頭竹木竹人面竹姜竹多般竹

龍鱗竹象牙竹菩薩竹秣竹江南竹

雙葉竹臺竹拂云帚竹百葉竹蘆竹

秋蘆竹駢竹合歡竹雙梢竹匾竹

扶竹服傷竹扶南竹簜竹他裏竹

鏞竹相迷竹艿竹由衙竹笛竹

苔竹靑皮竹釣絲竹筤簹竹篥竹

滿心竹衮竹葸勞竹烏計竹沙麻竹

長枝竹浮竹韻竹貍頭竹靈竹

竹譜詳錄卷第五

竹譜詳錄卷第六

竹譜詳錄卷第七

跋

文章節選

予昔見人畫竹﹐嘗從旁窺其筆法﹐始若可喜﹐旋覺不類﹐輒嘆息合去﹐不欲觀之矣。如是者凡數十輩。後得澹遊先生所畫﹐迥然不同﹐遂願學焉。已而溯求其源﹐澹遊本學於乃翁黃華老人﹐老人學文湖州。是時初聞湖州之名﹐二老遺墨皆未之見。後從喬仲山祕書觀黃華橫幅﹐一枝數葉﹐倚石蒼蒼﹐疑澹遊差不逮也。甚欲取以爲法﹐而無自得之。或云黃華𨿽宗文﹐每燈下照竹枝﹐橫影寫眞﹐宜異乎常人之爲者﹐澹遊特括讀父書而已﹐不必學也。予大以爲然。又念東坡﹑山谷二公洎宋金兩朝名士贊美文與可筆與造化比﹐尢以不卽快睹爲恨。至元乙酉來錢唐﹐始見十餘本﹐皆無足起予者﹐妄謂蘇﹑黃之評幾於私其交親﹐後賢未免隨聲附和﹐要當以黃華﹑澹遊定優劣耳。邂逅友人王子慶極談此事。子慶日﹕「君殆未見眞迹﹐前輩不輕推許也。」予日﹕「近屢見之矣﹐大書題識﹐寧盡僞耶﹖」子慶日﹕「非僞而何﹖」予茫然自失﹐猶疑子慶立論之偏﹐漫詰之日﹕「若嘗見中州黃華老人所作乎﹖」子慶日﹕「黃華之作﹐吾固未見﹐湖州之作﹐君又未之見也﹐何能與君決是非﹖府史某人者﹐藏本甚眞﹐明日借以來自定其品第﹐可乎﹖」越宿﹐子慶果攜過予﹐則一幅五挺﹐濃淡相依﹐枝葉間錯﹐折旋向背﹐各具姿態﹐曲盡生意﹐如坐渭川﹑淇水間﹐方以前輩議論爲無愧。黃華誠有取乎此﹐而照影之語未詳。自悔聞見寡陋﹐若子慶之博識﹐不可及也。屬以善價致之﹐猶靳用油紙臨摹﹐持歸維揚。明年四月重來﹐或出此見售﹐遂酬以二十五券﹐欣然慰滿平生矣。自是連得三本﹐悉棄故習﹐一意師之。日累月積﹐頗似悟解﹐好事者往往徵索﹐流播漸廣﹐謬相肯可。獨鮮於伯幾父謂以墨寫竹淸矣﹐未若傅其本色之爲淸且眞也。彊予用墨竹法加靑綠畫成﹐𨿽粗可觀﹐終非合作﹐將復討論其說﹐而俗工咸不足問。追尋近古﹐得王右丞開元石刻﹐屢經摹勒失眞。又得蕭協律《筍竹圖》﹐絹素縻潰﹐筆蹤慘淡。方謀對本臨仿﹐偶故人劉伯常過予﹐日﹕「吾舊藏李頗《叢竹圖》已久﹐知君酷好﹐輟以爲贈。」二圖俱宣和故物﹐而頗尢專美﹐後來無出其右者。於是又得畫竹法。蓋自唐王右丞﹑蕭協律﹑僧夢休﹑南唐李頗﹑宋黃筌父子﹑崔白兄弟及吳元兪﹐以竹名家者才數人。右丞妙迹﹐世罕其傳。協律𨿽傳﹐昏腐莫辧。夢休疏放﹐流而不反﹐自屬方外。黃氏神而不似﹐崔﹑吳似而不神﹐惟李頗似神兼足﹐法度該備﹐所謂懸衡眾表﹐龜鑑將來者也。墨竹亦起於唐﹐而源流未審。舊說五代李氏描窗影﹐眾始仿之。黃太史疑出於吳道子。《畫評》云「寫竹於古無傳﹐自沙門元靄及唐希推董羽輩始爲之倡。」舊說郭崇韜夫人李氏月夜模影作窗﹐自後往往有放之者。《廣畫集》載孫位松石墨竹。又成都大慈寺灌頂院有張立墨竹畫壁。孫﹑張皆晚唐人﹐蜀中皆有墨竹﹐乃知非元靄輩倡始﹐亦不起於李夫人也。山谷黃太史云「墨竹起於近代﹐不知其所師承。初吳道子作畫竹加丹靑﹐已極形似﹐意墨竹之師﹐近出於此。」此論宜有所據依﹐敢取以爲證云。迨至宋朝﹐作者寢盛﹐文湖州最後出﹐不異呆日升堂﹐爝火俱息﹐黃鐘一振﹐瓦釜失聲。豪雄俊偉如蘇公猶終身北面﹐世之人苟欲遊心藝圃之妙﹐可不知所法則乎﹖畫竹師李﹐墨竹師文﹐刻鵠類鶩﹐予知愧矣。幸際熙朝﹐文物興起﹐生輦轂之下﹐齒薦紳之列﹐薄宦驅馳﹐辱徧交賢士大夫﹐講聞稍詳﹐且竭餘力求購數年﹐於墨竹始見黃華老人﹐又十年始見文湖州﹐又三年於畫竹始見蕭﹑李﹐得之如此其難也。彼窮居僻學﹐當何如耶﹖退惟嗜好迂疏﹐久乃彌篤﹐天成其忠﹐行役萬餘里﹐登會稽﹐歷吳楚﹐逾閩嶠﹐東南山川林藪﹐遊涉殆盡﹐所至非此君者無以寓目。凡其族屬﹑支庶﹑形色﹑情狀﹑生聚﹑榮枯﹑老稚﹑優劣﹐窮諏熟察﹐曾不一致。往歲仗國威靈﹐遠使交趾﹐深入竹鄕﹐究觀詭異之產﹐於焉辧析疑似﹐區別品匯﹐不敢盡信紙上語。焦心苦思﹐參訂比擬﹐嗒忘予之與竹﹐自謂略見古人用意妙處﹐求一藝之精﹐信不易矣﹗詞賦爲雕篆﹐必非壯夫﹔《爾雅》注虫魚﹐安能磊落﹖區區繪事之末﹐因應獻笑大方之家。以予夙性﹐好之樂之﹐積疾成癖﹐尙恐世有與予同病者﹐去古寢遠﹐未得其傳﹐悉取李頗﹑文湖州兩家成法﹐寫予疇昔用力而得之者與夫命意﹑位置﹑落筆﹑避忌之類﹐一一詳疏捲端﹐無所隱祕﹐庶幾後之君子一覽靡遺憾焉

