洛陽牡丹記宋歐陽修

◆花品敍第一牡丹出丹州﹑延州﹐東出靑州﹐南亦出越州。而出洛陽者﹐今爲天下第一。洛陽所謂丹州花﹑延州紅﹑靑州紅者﹐皆彼土之尢傑者。然來洛陽﹐才得備眾花之一種﹐列第不出三﹐已下不能獨立與洛花敵。而越之花以遠﹐罕識不見齒然﹐𨿽越人亦不敢自譽以與洛花爭髙下。是洛陽者﹐是天下之第一也。洛陽亦有黃芍藥﹑緋桃﹑瑞蓮﹑千葉李﹑紅郁李之類﹐皆不減他出者。而洛陽人不甚惜﹐謂之果子花云云﹐至牡丹則不名直曰花。其意天下眞花﹐獨牡丹其名之著﹐不假曰牡丹而可知也﹐其愛重之如此。說者多言洛陽於三河間古善地﹐昔周公以尺寸考日出沒﹐測知寒暑風雨乖與順於此。蓋天地之中﹐艸木之革得中气之和者多﹐故獨與他方異。予甚以爲不然。夫洛陽於周所有之土﹐四方入貢道裏均﹐乃九州之中。在天地昆侖旁礡之間﹐未必中也﹗又況天地之和气﹐宜徧四方上下﹐不宜限其中以自私。夫中與和者﹐常有之气﹐其推於物也﹐亦爲有常之形。物之常者﹐不甚美﹐亦不甚惡。及元气之病也﹐美惡隔並而不相和入。故物有極美與極惡者﹐皆得於气之偏也。花之促其美﹐與夫癭木臃腫之釧其惡﹐醜好𨿽異﹐而得一气之偏病則均。洛陽城圍數十里﹐而諸縣之花莫及城中者﹐出其境則不可植焉。豈又偏气之美者﹐獨聚此數十里地乎﹖此又天地之大不可考也。已凡物不常有而爲害乎人者曰災﹐不常有而徒可怪駭不爲害者曰妖。語曰﹕天反時爲災﹐地反時爲妖。此亦艸木之妖而萬物之一怪也。然比乎癭木臃腫者﹐竊獨鐘其美而見幸於人焉。余在洛陽四見春天﹕天聖九年三月始至洛﹐其至也晚﹐見其晚者﹔明年﹐會與友人梅聖兪遊嵩山少室緱氏嶺﹑石唐山紫雲洞﹐旣還不及見﹔又明年﹐有悼亡之戚﹐不暇見﹔又明年﹐以畱守推官﹐歲滿解去﹐只見其蚤者﹐是未嘗見其極盛時。然目之所屬﹐已不勝見其麗焉。余居府中時﹐嘗謁錢思公於雙桂樓下﹐見一小屏立坐﹐珠細書字潢其上。思公指之曰「欲作花品﹐此是牡丹名﹐凡九十餘種。」余時不暇讀之。然余所經見﹐而今人多稱者才三十餘種﹐不知思公何從而得之多也﹖計其餘𨿽有名而不著﹐未必佳也。故今所錄﹐但取其特著者而次第之﹕姚黃魏花細葉壽女紅﹝亦曰靑州紅﹞牛家黃潛溪緋左花獻來紅葉底紫鶴翎紅添色紅倒暈檀心朱砂紅九葉眞珠延州紅多葉紫粗葉壽安丹州紅蓮花萼一百五鹿胎花甘艸黃一紅玉板白◆花釋名第二牡丹之名﹐或以氏﹐或以州﹐或以地﹐或以色﹐或旌其所異者而志之。姚黃﹑左花﹑魏花﹐以姓著﹔靑州﹑丹州﹑延州紅﹐以州著﹔細葉﹑粗葉﹑壽安﹑潛溪緋﹐以地著﹔一紅﹑鶴翎紅﹑朱砂紅﹑玉板白﹑多葉紫﹑甘艸黃﹐以色著﹔獻來紅﹑添色紅﹑九葉眞珠﹑鹿胎花﹑倒暈檀心﹑蓮花萼﹑一百五﹑葉底紫﹐皆志其異者。姚黃者﹐千葉黃花出於民姚氏家。此花之出於本未十年﹐姚氏居白司馬坡﹐其地屬河陽。然花不傳河陽傳洛陽﹐亦不甚多﹐一歲不過數朵。牛黃亦千葉﹐出於民牛氏家。比姚黃差小。眞宗祀汾陽﹐還﹐過洛陽﹐畱宴淑景亭﹐牛氏獻此花﹐名遂著。甘艸黃﹐單葉﹐色如甘艸。洛人善別花﹐見其樹知爲某花。云獨姚黃易識﹐其葉嚼之不腥。魏家花者﹐千葉﹐肉紅﹐花出於魏相﹝仁溥﹞家。始樵者於壽安山中見之﹐以賣魏氏。魏氏池館甚大。傳者云﹐此花初出時﹐人有欲閱者﹐人稅十數錢﹐乃得登秀舟渡池至花所。魏氏日收十數緡。其後破亡﹐鬻其園。今普明寺後林池乃其地﹐寺僧耕之以植桑麥﹐花傳民家甚多﹐人有數其葉者﹐云至七百葉。錢思公嘗曰「人謂牡丹花王﹐今姚黃眞可爲王﹐而魏花乃後也。紅者﹐單葉﹐深紅。花出靑州﹐亦曰靑州紅。故張僕射﹝齊賢﹞有第西京賢相坊﹐自靑州以駝馱其種﹐遂傳洛中﹐其色類腰帶﹐謂之紅。獻來紅者﹐大多葉淺﹐紅花。張僕射罷相居洛陽﹐人有獻此花者﹐因曰獻來紅。添色紅者﹐多葉﹐花始開而白﹐經日浙紅﹐至其落乃類深紅。此造化之尢巧者。鶴翎紅者﹐多葉﹐花其末白而本肉紅﹐如鴻鵠羽色。細葉﹑粗葉﹑壽安者﹐皆千葉﹐肉紅﹐花出壽安縣錦屏山中。細葉者尢佳。倒暈檀心者﹐多葉﹐紅花。凡花近萼色深﹐至其末漸淺。此花自外深色﹐近萼反淺﹐而深檀點其心﹐此尢可愛。一紅者﹐多葉﹐淺紅﹐花葉杪深紅一點﹐如人以三指之。九葉眞珠紅者﹐千葉﹐紅花葉上有一白點如珠﹐而葉密﹐蹙其蕊爲九。一百五者﹐多葉﹐白花。洛花以谷雨爲開候﹐而此花常至一百五日﹐開最先。丹州﹑延州花者﹐皆千葉﹐紅花。不知其至洛之因。蓮花萼者﹐多葉﹐紅花﹐靑趺三重﹐如蓮花萼。左花者﹐千葉﹐紫花﹐葉密而齊如截﹐亦謂之平頭紫。朱砂紅者﹐多葉﹐紅花。不知其所出。有民門氏子者﹐善接花以爲生﹐買地於崇徳寺前治花圃﹐有此花。洛陽豪家尙未有﹐故其名未甚著。花葉甚鮮﹐向日視之如腥血。葉底紫者﹐千葉﹐紫花﹐其色如墨﹐亦謂之墨紫花。在中旁必生一大枝﹐引葉覆其上。其開也﹐比他花可延十日之久。噫﹗造物者亦惜之耶。此花之出﹐比他花最遠。傳云﹕唐末有中官爲觀軍容使者﹐花出其家﹐亦謂之軍容紫﹐歲久失其姓氏矣。玉板白者﹐單葉﹐白花﹐葉細長如拍板﹐其色如玉﹐而深檀心。洛陽人家亦少有。余嘗從思公至福嚴院見之﹐問寺僧而得其名﹐其後未嘗見也。潛溪緋者﹐千葉﹐緋花。出於潛溪寺﹐在龍門山後﹐本唐相李藩別墅。今寺中已無此花﹐而人家或有之。本是紫花﹐忽於中特出緋者不過一二朵﹐明年移在他枝﹐洛人謂之轉﹝音篆﹞枝花﹐故其接頭尢難得。鹿胎花者﹐多葉﹐紫花。有白點如鹿胎之紋﹐故蘇相﹝禹﹞宅今有之。多葉紫﹐不知其所出。初﹐姚黃未出時﹐牛黃爲第一﹔牛黃未出時﹐魏花爲第一﹔魏花未出時﹐左花爲第一﹔左花之前﹐惟有蘇家紅﹑賀家紅﹑林家紅之類﹐皆音叶花﹐當時爲第一。自多葉﹑千葉花出後﹐此花黜矣。今人不復種也。牡丹初不載文字﹐惟以藥載《本艸》。然於花中不爲髙第﹐大抵丹﹑延已西及褒斜道中尢多﹐與荊棘無異。土人皆取以爲薪。自唐則天已後﹐洛陽牡丹始盛﹐然未聞有以名著者。如沈﹑宋﹑元﹑白之流流﹐皆善詠花艸﹐計有若今之異者﹐彼必形於篇詠﹐而寂無傳焉。惟劉夢得有《詠魚朝恩宅牡丹詩》﹐但云「一千萬朵」而已﹐亦不去其美且異也。謝靈運言「永嘉竹間水際多牡丹」﹐今越花不及洛陽甚遠﹐是洛花自古未有若今之盛也。◆風俗記第三洛陽之俗﹐大抵好花。春時城中無貴賤皆插花﹐𨿽負擔者亦然。花開時﹐士庶競爲遊遨﹐往往於古寺廢宅有池臺處爲市﹐並張幄﹐笙歌之聲相聞。最盛於月陂堤﹑張家園﹑棠棣坊﹑長壽寺﹑東街與與郭令宅﹐至落乃罷。洛陽自東京六驛﹐舊不進花﹐自今徐州李相﹝迪﹞爲畱守時始進。禦歲遣牙校一員﹐乘驛馬一日一夕至京師﹐所進不過姚黃﹑魏花三數朵﹐以菜葉實竹籠子藉覆之﹐使馬上不動搖﹐以蠟封花﹐乃數日不落。在抵洛人家家有花﹐而少大樹者﹐蓋其不接則不佳。春初時﹐洛人於壽安山中小栽子賣城中﹐謂之山篾子人家﹐治地爲畦塍種之﹐至秋乃接。接花工尢著者一人﹐謂之門園子﹐豪家無不邀之。姚黃一接頭﹐直錢五千﹐秋時立捲買之﹐至春見花乃歸其直。洛人甚惜此花﹐不欲傳。有權貴求其接頭者﹐或以湯中蘸殺與之。魏花初時﹐接頭亦直錢五千﹐今尙直一千。接時須用社後重陽前﹐過此不堪矣。花之本去地五七寸許﹐截之乃接﹐以泥封裹﹐用軟工擁之﹐以葉作庵子罩之﹐不令見風﹐日惟南向﹐畱一小戶以達气﹐至春乃去其覆﹐此接花之法也﹝用瓦亦奇﹞。種花必擇善地﹐盡去舊土﹐以細土用白斂末一斤和之。蓋牡丹根甜﹐多引虫食﹐白斂能殺虫﹐此種花之法也。澆花亦自有時﹐或用日未出﹐或日西時。九月旬日一澆﹐十月﹑十一月旬三日﹑二日一澆﹐正月隔日一澆﹐二月一日一澆﹐此澆花之法也。一本發數朵者﹐擇其小者去之﹐只畱一二朵﹐謂之打剝﹐懼分其脈也。花才落便剪其枝﹐勿令結子﹐懼其易老也。春初旣去庵﹐便以棘數枝﹐置花叢上﹐棘气暖可以辟霜﹐不損花芽﹐他大樹亦然。然此養花之法也。花開漸小於舊者﹐蓋有蠹虫損之﹐必尋其冗﹐以硫黃簪之﹐其旁又有小穴如鍼孔﹐乃虫所藏處﹐花工謂之气窗﹐以大鍼點硫黃末鍼之﹐虫旣死﹐花復盛﹐此醫花之法也。烏賊魚骨用以鍼花樹﹐入其膚﹐花樹死﹐此花之忌也。

