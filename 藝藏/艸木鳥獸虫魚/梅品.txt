梅品宋張功甫撰

明周履靖梓

玉照堂梅說

梅花爲天下神奇而詩人尢所酷好淳熙歲乙巳予得曹氏荒圃於南湖之濱有古梅數十散輟地十畆移種成列增取西湖北山別圃紅梅合三百餘本築堂數間以臨之又挾以兩室東植千葉緗梅西植紅梅各一二十章前爲軒楹如堂之數花時居宿其中環潔輝映夜如對月因名曰玉照復開澗環繞小舟往來未始半月捨去自是客有遊桂隱者必求觀焉頃者太保周益公秉鈞予嘗造東閣坐定首顧予曰一棹徑穿花十里滿城無此好風光蓋予舊詩尾句眾客相與歆艷於是遊玉照者又必求觀焉值春疑寒又能畱花過孟月始盛名人才士題詠層委亦可謂不負此花矣但花艷並秀非天時淸美不宜又標韻孤特若三閭首陽二子寧橋山澤終不肯俯首屏气受世俗湔拂間有身親貌悅而此心落落不相領會甚至於污褻附近略不自揆者花𨿽眷客然我輩胸中空惆幾爲花呼叫稱寃不特三嘆而足也因審其性情思

所以爲獎護之策凡數月乃得之今疏花宜稱憎嫉榮寵屈辱四事總五十八條揭之堂上使來者有所警省且示人徒知梅花之貴而不能愛敬也使與予之言傳布流誦亦將有媿色云

花宜稱凡二十六條

爲澹陰爲曉日爲薄寒爲細雨爲輕煙爲佳月爲夕陽爲微雪爲晚霞爲珍禽爲孤鶴爲淸溪爲小橋爲竹邊爲松下爲明牕爲疏籬爲蒼崖爲綠苔爲銅瓶爲紙帳爲林間吹笛爲膝上橫琴爲石枰下棋爲掃雪煎茶爲美人澹妝篸戴

花憎嫉凡十四條

爲狂風爲連雨爲烈日爲苦寒爲醜婦爲俗子爲老鴉爲惡詩爲談時事爲論差除爲花徑喝道爲對花張緋幙爲賞花動鼓板爲作詩用調羹驛使事

花榮寵凡六條

爲煙塵不染爲鈴索護持爲除地鏡淨落辦不淄爲王公旦夕畱盻爲詩人閣筆評量爲妙妓澹妝雅歌

花屈辱凡十二條

爲主人不好事爲主人慳鄙爲種富家園內爲與麄婢命名爲蟠結作屏爲賞花命猥奴爲庸僧牎下種爲酒食店內插瓶爲樹下有狗矢爲枝下曬衣棠爲靑紙屏粉盡爲生猥巷穢溝邊

梅品終

