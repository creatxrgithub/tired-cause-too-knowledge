棋訣宋劉仲甫

提要棋訣

提要

《棋訣》一卷﹐宋劉仲甫撰。仲甫﹐錢塘人﹐南渡時國手也。書凡四章﹐一曰布置﹐二曰侵淩﹐三曰用戰﹐四曰取捨。仲甫曰﹕棋者意同於用兵﹐故敍此四篇﹐粗合孫﹑吳之法。後附論棋雜說﹐卽晏天章《棋經》之末篇﹐而仲甫爲之注者也。案仲甫以弈名一世﹐而何薳《春渚紀聞》載有祝不疑者勝之。蔡絳《鐵圍山叢談》又載有王憨子﹑晉士明者皆勝之﹐則其訣亦非出萬全。然算數心計之事﹐大抵皆後勝於前。蓋因所已至從而更推所未至﹐有所藉者易爲力也。且盛名之下自負無敵﹐後來者或乘其暮气之將衰﹐或乘其驕气之太盛﹐往往抵隙而入﹐出所不防﹐利鈍之形﹐蓋由於此。夫孫武能帥師入郢﹐而不能禁楚之不復郢﹐則亦非百戰百勝者。然十三篇之書﹐談兵者莫能外也。仲甫此書﹐亦可作如是觀矣。

棋訣

序

棋者﹐意同於用兵。故敍此四篇﹐粗合孫﹑吳之法。古人所謂怯敵則運計﹐乘虛沈謀默戰於方寸之間﹐解難排紛於頃刻之際﹐動靜疊居﹐莫測奇正﹐不以猶豫而害成功﹐不以小利而妨遠略。此非淺見諛聞者能議其彷彿耳。劉仲甫序。

布置

蓋布置棋之先務﹐如兵之先陣而待敵也。意在疏密得中﹐形勢不屈。遠近足以相援﹐先後可以相符。若入地境﹐或於六二三六下子﹐及九三與十三之著﹐斯不執一﹐進退合宜。訣曰﹕遠不可太疏﹐疏則易斷﹐近不可太促﹐促則勢羸﹐用意在人﹐此乃爲格。

侵陵

夫棋路無必成﹐子無必殺﹐乘機制變﹐不可豫圖。且布置已定則彊弱未分﹐形勢鼎峙﹐然後侵陵之法得以行乎其間﹐必使應援相接﹐勾落相連﹐多方以權逼﹐迆灑而侵襲。侵襲若行﹐則彼路不得不促擁﹔逼漸急﹐則彼勢不得不羸俟乎。忿而先動﹐則視敵而索其情﹔觀動﹐則制乎變。此之謂善奕者也。

用戰

用戰之法﹐非棋要道也。不得已而用之﹐則務在廉謹以守封疆﹐端重而全形勢。封疆善守﹐則在我者實矣﹔形勢能全﹐則在我者逸矣。夫以實擊虛﹐以逸待勞﹐則攻必破﹐戰必克矣。

取捨

取捨者﹐棋之大計。轉戰之後﹐孤棋隔絕﹐取捨不明﹐患將及矣。蓋施行決勝謂之取﹐棄予取勢謂之舍。若內足以豫奇謀﹐外足以隆形勢。縱之則莫禦﹐守之則莫攻﹐如是之棋﹐𨿽多可取而保之。若內無所圖﹐外無所援。出之則愈窮﹐而徒益彼之勢﹔守之則愈困﹐而徒壯彼之威。如是之棋﹐𨿽多可捨而委之。

論棋訣要雜說

夫棋邊不如角﹐角不如腹。約輕於捺﹐捺輕於嶭。﹝勢之使然。﹞夾有虛實﹐﹝有實夾﹐有虛夾。﹞打有情僞。﹝凡打節有實打﹐有虛打。﹞逢綽多約﹐﹝因綽則多約。﹞遇拶多粘﹝不粘則斷﹐嶭亦如之。﹞。大眼可贏小眼﹐﹝局面棋道相交之地﹐以棋圍之曰眼。不可攻曰實眼﹐可攻曰虛眼。凡圍棋有雙眼則活﹐孤眼則死。若黑白相圍﹐各無雙眼﹐則大眼贏小眼也。地廣而路多曰大眼﹐地狹而路少曰小眼。﹞斜行不如正行。﹝胡孟反不正謂之斜用而必中曰正﹞兩關對直則先覷﹐﹝彼此有關相對宜先覷覷則張力存後活﹞前途有礙則勿徵。﹝凡欲徵棋先觀前路有無敵之子相礙﹞施行未成﹐不可先動。﹝先動則覺愼勿妄施﹞四隅十字不可先紐﹐﹝四角之中有紐十字之著取其狀類﹞弈不欲數﹐數則怠﹐怠則不精。﹝數弈則神疲體倦則不精﹞弈不欲疏﹐疏則忘﹐忘則多失。﹝疏稀也忘棄忘也疏棄則廢忘而局生故多失而少勝﹞勝不言﹐敗不語。﹝事以密成語勿洩勝負之由則敵不能測﹞振廉讓之風者﹐君子也﹔起忿怒之色者﹐小人也。﹝君子守道而固窮小人趨利而避害﹞髙者無亢﹐卑者無怯。﹝髙者輕弱而多亢卑者畏彊而多怯﹞气和而韻舒者﹐喜其將勝也。﹝將勝則心喜﹞心動而色變者﹐憂其將敗也。﹝欲敗則頂憂﹞棋直行三則攺﹐﹝自古國手直行三子多是斜飛單關少肯直行四子若壓敵子沿邊而走者𨿽多亦許﹞方聚四則非。﹝自古國手少有方聚四者以四子圍方卦名曰方聚四﹞皆籌爲溢﹐﹝器中積水滿而流出曰溢孝經云滿則不溢是也白黑兩棋非滿局路各有多者爲贏﹞停路爲芇。﹝芇音綿說文曰相當也兩家不勝不負故名曰芇俗云停局﹞弈棋者不可不知也。凡棋有敵手﹐﹝彊弱均而爭先謂之敵手﹞有半先﹐﹝彊者饒弱者兩局先弱者復饒彊者一局先所饒之子彊者在中以三局爲一周﹞有先兩﹐﹝彊者兩局之中饒弱者三子故謂之兩﹞有桃花五﹐﹝彊者兩局之中饒弱者五子取桃花五出之義﹞有北斗七。﹝彊者兩局之中饒弱者七子取北斗魁四杓三之義﹞夫棋者有無之相生﹐遠近之相成﹐彊弱之相形﹐利害之相傾﹐不可不察也。是以安而不泰﹐存而不驕。安而泰則危﹐存而驕則亡。《易》曰「君子安而不忘危﹐存而不忘亡。」

