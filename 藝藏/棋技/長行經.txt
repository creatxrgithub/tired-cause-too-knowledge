長行經

原曰﹕今之雙陸﹐古長行也。元虞裕云﹕雙陸之戲﹐最盛於唐。常考其技﹐凡黑白各用六子﹐乃今所謂六甲是也。昔有對云﹕三个半升升半酒﹐兩行雙陸陸雙棋。卽可知矣。《唐國史補》云﹕今之博戲﹐長行最盛。其具有局有子﹐子黑黃各十五。擲采之骰有二﹐其法生於握槊﹐變於雙陸。後人新意長行出焉。彊名爭勝﹐謂之撩零﹕假借分畫﹐謂之囊家。囊家什一而取﹐謂之乞頭。則十二棋爲雙陸﹐三十棋爲長行矣。然洪遵云﹕雙陸﹐博局戲名。以異木爲方盤﹐盤中彼此內外各有六梁﹐故名雙陸。又云﹕以傳記考之﹐獲四名﹐曰握槊﹐曰長行﹐曰波羅塞戲﹐曰雙陸。始於西竺﹐流於曹魏﹐盛於梁﹑陳﹑魏﹑齊﹐隋﹑唐之間﹐則四者又一也。豈大同而實異﹐故可混其稱與﹖以意度之﹐視明瓊爲表的﹐則博雙陸﹑氏行﹑樗蒲皆同﹔惟格五﹐有棋無煢﹐如《塞經》所謂行五道而投瓊爲博﹐不投爲塞﹐塞四采﹐塞四乘五是也。博以六箸行六棋﹐棋黑白各六瓊﹐施五采。刻一畫謂之塞﹐二畫謂之自﹐三畫謂之黑。一邊不刻﹐在五塞之間﹐謂之五塞。是六箸十二棋。有局有杯謂之博﹐乃雙箭十二棋。薛孝通之《譜博》所云何與二煢十二棋。有杯有局是爲雙陸二瓊三十棋﹐有枰有杯是爲長行局﹐有道﹑有二關﹑有塹﹑有坑。五木木爲骰五﹐上爲黑﹐下爲白﹐二面爲難﹐背雉爲犢。有王采﹐有【田云】采。其爲器﹐又有矢百二十﹐關二﹐間矢爲三﹐每聚四十。又有馬【上竹下夾】二十﹐厥色五。戲時五人各辧所執﹐是爲樗蒲。弄矢搖丸﹐縱橫揣摩之術也。溯厥原始﹐皆昉自烏曹。《後魏書》所記﹕胡王有弟一人﹐遇罪將殺之。弟從獄中爲此戲以上之。意言孤則易死也。後入中國﹐世宗時大盛於時。時工者﹐趙國李幼序﹑洛陽邱可奴也。胡謂六爲偃數﹐二爲﹖﹖。今言握槊幺幺﹐蓋轉聲耳。《兼名苑》云﹕阿育王弟善容造﹐梁天監中始入中土。或曰起陳思王者﹐以俱是魏﹐同得罪於兄﹐事迹相似﹐誤也。乃列星偃月﹐自吳已有。蓋陳思易木以象﹐易齒以惺﹐惺二十一﹐非創爲是戲。是𨿽小數﹐古今之爲時甚長﹐四海之廣袤甚至﹐轉相措襲﹐或微或盛﹐或合或分﹐漸漬以來﹐而大博六箸﹑小博二煢﹐事不可考。顏氏已言之。斯鑿鑿者﹐今詎能有定論歟﹖況議禮樂﹐稽制度﹐欲陵轢前賢者乎﹖𨿽然﹐吾獨有慨焉﹕後人之心思智慧﹐何嘗少遜古之人﹖卽斯藝所傳﹐與古作者同不同﹐亦未可知。獨此往來反復﹐視投進退﹐𨿽百千變而不能違焉。吁﹗可怪矣﹗𨿽譽爲雅戲﹐詈爲牧豬奴﹐總不能不聽之遙遙以至於今。是凡今之人欲有所爲﹐亦自計所範何如耳﹗毋曰非余不工﹐是朽骼不余異也﹐然皆天也。

左經一章長行器四﹔局﹑杯﹑棋﹑【木煢】。杯以投輔﹐輔以行棋﹐棋以布局﹐局以表道。以二骰投﹐視投之多寡而行。或以戲璣四除﹐多算二少者﹐仍用二骰也。杯﹐采盤也。局方以象地﹐棋圓以象天﹐黑白分兩儀﹐門梁限內外。方者﹐偶局之路﹐各十有二﹔圓者﹐奇棋之數﹐各十有五。設兩關以象月﹐而表道以象星。道二十有四﹐以法節气﹐每行止於五﹐以法五行﹐始立馬﹐參伍錯綜﹐效陰陽之雜毗。四隅各易位設棋﹐姑行之一路疊二馬﹐二隅各疊五馬﹐近內關各疊五馬成梁﹐以拒對局﹐二馬近關﹐外隔一道﹐各疊三馬。行馬轇轕抵拒﹑進退乘除﹐視日星之運。局定﹐出玖進以據道。據於人者﹐可越而不可停﹐單馬則可褫而據之﹐被褫者退﹐視蔽之齒﹐自末而立馬。如馬不得立﹐則余不得行。不得立﹐謂道皆爲人據也。對局東向西向﹐則北爲歸﹔南向北向﹐則西爲歸。歸﹐委也﹐以卑下爲委。東南爲陽﹐陽尙左﹐故右旋而委右﹔西北爲陰﹐陰尙右﹐故左旋而委左。二關則易位﹐互爲遠近焉。各以所出之關爲遠關﹐入之關爲近關。俗又名近關內之一路爲胲屋。馬俱入關﹐則視所投而取其棋。較疾舒剩除以獲判。一判者﹐一帖也。以十數爲一帖﹐盈數也。所罰遂所約﹕已人關取馬﹐則罰一帖﹔入關未取馬﹐二帖﹐關以外﹐三帖﹐未折而向關﹐四帖﹐此卽曲道也﹕未出關﹐五帖﹐棋盡取﹐剩一馬﹐仍被褫不得入關者﹐五帖外加二帖﹔褫二馬﹐遞加焉。或附益以撩零。撩零﹐關外視道﹐入關視棋。撩零﹐謂行不成偶﹐則零可撩而去之。近或以輸一二帖者視馬﹑餘一棋﹐則增一爲零焉。他視路﹐加一路則增一爲零焉。加止一者﹐零爲奇也﹐故曰附益以撩零。至於局之或板或球﹐或空中置銅簧以取聲﹔路之或織成﹐或刻痕﹐或加飾﹔骰之多寡﹐或六面﹐或四面﹝四面者﹐形長去幺六﹞﹐與下馬行馬出馬之不同。更雜以相間七梁﹐揭頭矜以讓行。讓著﹐稱謂之中﹐方言市語紛然﹐詳於洪遵《譜雙》。𨿽名目囂然﹐總循此途軌﹐非別出蹊徑也﹐故不復取贅。

