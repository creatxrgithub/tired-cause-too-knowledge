《鼓琴訓論》

嘗謂「琴者﹐禁也」。禁邪歸正﹐以和人心。是故聖人之制﹐將以制身﹐育其情性﹐和其天倪﹐抑乎淫蕩﹐去乎奢侈﹐以抱吾道。此琴之所以爲樂也。

凡鼓琴必擇淨室髙堂﹐或升層樓之上﹐或於林石之間﹐或登山巓﹐或游水湄﹐值二气髙明之時﹐淸風明月之夜﹐焚香淨坐﹐心不外馳﹐气血和平﹐方可與神合靈﹐與道合妙。

不遇知音則不彈也。如無知音﹐寧對淸風明月﹑蒼松怪石﹑顚猿老鶴而鼓耳﹐是爲自得其樂也。然如是鼓琴﹐須要解意。知其意則有其趣﹐則有其樂。不知意趣﹐𨿽熟何益﹐徒多無補。先要人物風韻標格淸楚﹐又要指法好﹐取聲好﹐胸中要有徳﹐口上要有髯﹐肚裏要有墨﹐六者兼備﹐方無忝於琴道。

如欲鼓琴﹐先須衣冠整肅﹐或鶴氅﹐或深衣﹐要如古人之儀表﹐方可雅稱聖人之器。然後盥手焚香﹐方才就榻。以琴案近座﹐第五徽當對其心﹐則兩手指法俱便。置於膝亦然。其身必欲正﹐無得左右傾欹﹐前後仰合。其足履地﹐若射步之狀。目宜左顧徽弦﹐不宜右視其手。手腕宜低平﹐不宜髙昂。左手要對徽﹐右手要近嶽。指甲不可長﹐只畱一米許﹐甲肉相半聲不枯﹑淸潤得宜。打令斷弦﹐按令入木。擘﹑托﹑抹﹑挑﹑勾﹑剔﹑吟﹑猱﹑觸﹑撞﹑鎖﹑歷之法﹐皆令極盡其力﹐不宜飛舞作勢輕薄之態。欲要手勢花巧以爲好看﹐莫若推琴而舞。若要聲音艷麗以爲好聽﹐莫若棄琴而彈箏。此爲琴家之大忌也。務使輕重疾徐捲舒自若﹐體態尊重﹐方能心與妙會﹐神與道融。故曰﹕徳不在手而在心﹐樂不在聲而在道﹐興不在音而在趣﹐可以感天地之和﹐可以合神明之徳。又曰。左手吟猱綽注。右手輕重疾徐。更有一般難說。其人須是讀書。

——《風宣玄品》

