《琴譜序》貴築王錦季湘撰

貴築王季湘女史錦﹐爲薛照南刺史徳配。淹雅多才﹐尢精音律﹐性癖琴﹐重訂《春艸堂》琴譜﹐審音定徽﹐多所正誤。余尢愛其自序駢體文一篇﹐微引精詳﹐詞格華妙。其詞云﹕

粵自湘妃寫怨﹐蒼梧畱帝子之音。蔡氏知音﹐綠水盡中郎之妙。攺新聲於北魏﹐艷說虞妃。紀韻事於西京﹐爭誇趙后。郵亭女子﹐識楚國之明光。上景仙姝﹐倡漢宮之絕調。拍成雅操﹐癖有落霞譜人樂章。歌新子夜﹐故弦調九弄。香閨大有傳人﹐亦琴鼓三終。正坐猶嚴女訓﹐然而文君心蕩﹐綺靡相沿﹐於嫂音微﹐箏琶莫辧﹐鳴鸞寡和﹐疇環珮之迎風﹐舞鶴不來﹐空絲桐之佇月﹐洋洋盈耳。半屬淫哇﹐詡詡師心﹐殊乖古法﹐安弦操縵﹐堪羞艷李濃桃﹐累牌連篇。只誚災梨禍棗﹐求其曲操雅正﹐音律詳明﹐則《春艸堂》原譜一書﹐固後學之津梁﹐元音之眞訣也。所惜者徽分一間﹐尙誤曲中﹐弦審五音﹐微差位表。吾師祝桐君先生爲當時伯牙﹐將取此卷正之。乃倉皇戎馬﹐未操郢上之觚﹐況瘁徵鴻﹐早返閩中之駕。余也撫琴動操﹐指訓親承扢雅揚風﹐心傳願紹﹐因女紅之餘暇﹐細校徽音﹐合元律之精微﹐詳加刪訂。神來意會﹐每觸類而旁通﹐激濁揚淸﹐務纖毫之無憾﹐經年綺閣﹐旣告成功。反命張帷﹐用謀鋟板﹐所翼三聲類聚﹐與古爲徒﹐若云千載賞音﹐則吾豈敢。

【附錄】

琴譜序

近見北人有琴譜一集集有序序頗可觀雲龍波子作不知何氏名也今錄於左

擬淸廟之古賡南風之詩聖人之制作也續杏壇之音鼔宣尼之操吾徒之修養也瓏玲其聲龍吟鳯鳴妙契大造發越七情猗歟琴哉非金槽鐵撥比也非鴻鵠其心者可學也非鄭衛其耳者可聽也前輩或曰傳授無間然可傳者譜不可傳者心也心而可傳則何以千載而下獨伯奇師曠諸子之専其美蓋得於心者自應於手其不得於心者徒求其聲求其聲者特造作之巧應於手者乃自然之淸噫嘻志在髙山流水知之者惟一子期至於馬之仰鶴之舞則又物之靈也吾之於琴固不敢以子期望今人每獨惜今人之不馬鶴若也凡我同志以其自得於心者而撫之而自聽之亦不必冀人之知不知也龍波子序﹝四庫全書﹟子部﹟雜家類﹟雜說之屬﹟隠居通議卷十七﹞

苖彥實琴譜序

古唐棲巖老人苖公秀實其名彥實其字博通古今尢長於易應進士舉兩入禦闈而不捷乃拂袖去之公善於琴事爲當世第一蓋嘗遊於京師士大夫間皆服其髙妙泰和中詔天下工於琴者侍郎喬君舉之於朝公待詔於祕書監予幼年刻意於琴初受指於待詔弭大用每得新譜必與棲嵓商確妙意然後彈之朝廷王公大人邀請棲嵓者無虛日予不得與渠對指傳聲每以爲恨壬辰之冬王師濟長河破潼闗涉京索圍汴梁予奏之朝廷索棲嵓於南京得之達範陽而棄世其子蘭挈遺譜而來凡四十餘曲予按之果爲絕聲大率署令衛宗儒之所傳也余令錄之以授後世有知音博雅君子必不以余爲徒說云壬辰仲秋後二日湛然居士漆水耶律楚材晉卿序﹝四庫全書﹟集部﹟別集類﹟湛然居士集卷八﹞

琴譜序

琴何始始乎伏羲琴譜何始吾不知其始其可知者舜而已要之有琴斯有譜其不知者不傳耳舜之譜阜財解慍四語之外無聞焉降而爲商周之詩三百篇之作所謂用之邦國用之鄕人者卽琴譜之大成也然當是時其士君子無不習而能之未足爲奇也至伯牙之徒乃始以此鳴於一世而其髙山流水之操則又窮極幽逺而不及乎民生日用之常人倫性命之正此古今琴譜之變也律起於黍音定於律所謂同律度量權衡者天下之一中音而已然今之用乎琴者有江西操有浙操中原操則南北之音又不同矣若夫合古今之譜正南北之音使南風之歌杏壇之吟復聞於當世政不能無望於今日能琴之君子胡徳昭嗜琴入骨髓弄之忘寢食集古今人譜二三百曲爲一卷予不能琴爲作琴譜序﹝四庫全書﹟集部﹟別集類﹟師山遺文卷一﹞

琴譜序﹝鄭以偉﹞

古今聖於琴稱嵇中散矣其言曰琴瑟之體聞遼而音埤變希而聲淸以埤音禦希聲不虛心靜聽則不盡淸和之極是以靜聽而心閒也嗟乎不佞猛心人耳惡乎知琴乎哉𨿽然居恆善病謂導養神气宣滌性情琴徳最優欲時一玩苦勿習也居長安數從蕭君遊蕭君杖不掛一錢而一琴三十年每過我便鼓一曲隠幾聽之則觸批如意美音載興抑按藏摧祕弄忽發其悲悽則澤畔被放也其流喨則鴻聲蘆中也其雜然驟至萬騎集也其淸虛澹宕騎玄鶴而俯視也其紆以和鄒生之律而峭以峻髙山墮石也伎至此乎不知夙痾之去體已一日出譜請不佞文敍之不佞曰子譜曲乎則古曲之亡如夢遊太平引亡論卽師襄七十二調八十九曲子期百二十曲五百八十弄二十八調及蔡中郎所稱靑雀別鶴飲馬長城楚曲明光俱不可攷他若履霜掇蜂大遁小遊平陵狡兔亦多湮沒蓋絕而不傳者非獨一廣陵散也世所傳惟毛詩五曲十二操九引蔡氏五弄間什一顧瞽師能終數耳是可譜者世共傳而其不傳者又無從譜也子譜音乎則正宮之絃二十九絲按以左大指升以右食指者黃鐘也少宮之絃四十五絲按以左大指升以右食指者大呂也商絃五十四絲按以左大指剔以右食指者太蔟也角絃六十三絲按以左大指剔以右食指者夾鐘也徵絃七十二絲按以左無名指勾以右中指者姑洗也羽絃八十一絲按以左中指剔以右中指者仲呂也正羽絃九十絲按以左中指剔以右中指者蕤賓也而林鐘同仲呂重剔夷則同姑洗南呂同夾鐘無射同太簇應鐘同大呂重勾此古音之凡也今大岑宮絃二百四十綸中琴宮絃一百六十綸以次降而小琴袖琴各以次降亦一瞽師能終數耳夫酌絲之數而發之以手音從出焉謂音在手指當自鳴若出乎絲何事摘樓如從虛來應爲鈞天若附於耳耳非繁絲此數者皆非也音果安在是其妙者不可譜而其譜者又非妙也子烏乎譜琴君曰雍門之譜尙矣顧吾傳之師而知其有不可亂者吾取不亂者譜之凡若干篇𨿽與古譜間有同異要之商之白雪扣角漪蘭玄鶴宜隠士羽之雉朝飛佩蘭宜曠士黃鐘之大雅宮意之修禊宜徳士不獨音不奪倫亦且調從所好今太和在宇寧無諸士者流觀予譜而知其解者哉其於古樂豈曰少苴夫傳糵方者不必善釀也而釀之所從出玆亦琴之糵方也巳矣不佞曰唯唯君勉矣第世諧宮意有鶴舞洞天今無之而益之以陽春廣寒商意有殘形八公今無之而益之以霜猿嘯月角意有子遊淩虛今無之而益之以蒼梧徴意有南薰霜夜鴻今無之而益之以醉漁唱晚羽調有烏夜啼玉樹臨風今無之而益之以漢宮秋惟商角二調如故而蕤賓淒涼差有增損豈門師之異歟抑亦闕疑之意也譜在負奇聽者自知之不佞卽非其人乎將結廬於廬山飛瀑之間冥心息念而後聽子琴﹝四庫全書﹟集部﹟總集類﹟明文海卷三百十八﹞

