《琴說》北宋陳伯葵

余家自國初時得唐琴一張於關南巡檢李漢超家﹐漢超武人﹐務能尙勇不喜正聲﹐一日與余曾祖父射弓﹐余祖幸勝而獲焉﹐龍池中舊題雷顏石磬嘉祐中。歐陽永叔範希文過余﹐因此出琴示永叔﹐嘗聞蜀中士大夫言雷會之父觀其制作曲極其妙﹐諒非後世子孫所能及﹐然昔之名琴者﹐有曰金鐘﹐有曰玉磬﹐有曰玉鶴﹐有曰玉雁﹐其類不可旣舉﹐而此琴特謂之石磬者﹐古人非不能溫美耶﹐惡其名過於實耳。此琴𨿽古而規模制制雅合當今﹐所尙琴材堅實溫潤。世俗之論琴者皆曰﹕某人之琴﹐古某人之琴﹐古其材可以指掐下。此言蓋得於市井之琴工爾。古琴多幹虛而貴潤實﹐假如材腐朽如此﹐則其聲也已幹虛而指下豈復有溫潤不窮餘韻耶。此失於好古之過耳﹐故知音者﹐哂之宮聲最佳。夫宮君聲也﹐五音以宮爲主﹐自古名琴惟宮聲難得佳者。而此琴宮聲特冠諸聲﹐上下四聲皆善﹐歷觀自古琴﹐上四聲佳者﹐則下四聲不足以應之﹐下四聲佳者﹐則上四聲不足以輔之。余遊宦南北﹐閱琴多矣﹐未嘗一見全琴﹐惟此琴上下四聲皆善﹐上有蛇腹斷文﹐琴之斷有五﹐昔石曼卿以斷如蛇腹而勻者爲琴中第一。世俗之論琴者﹐不貴其聲而惟取斷者﹐有不貴斷而惟取其聲者﹐是皆失於一偏而未足以盡其美。蓋有斷而無聲者﹐何以見琴之佳﹐有聲而無斷者﹐何以表琴之古。惟此琴有聲而又有斷﹐所以備琴之美而當世不可多得也。近世王公貴人之好琴者﹐往往以斷相尙而不知琴之所主者在聲。昔人所以貴乎斷者﹐特欲其聲之透而已﹐有斷而無透者﹐透將安用﹖頃時有朝士蓄琴一張﹐斷𨿽多而無聲﹐自謂其直無價﹐每會賓客必出此琴以自矜眩。一日劉貢父在席乃言吾家有一黑漆廝馬﹐歲久斷裂﹐不可勝數﹐其直猶不在公琴之下。坐客爲之大笑﹐蓋木性順而漆橫﹐歲久未有不斷者也﹐彼庸人烏知此哉。昔錢塘太守梅公聞此琴有環瑋絕特之稱﹐一日拉幕中諸客及寓居士大夫湖上會郡中名琴數十張﹐俾工於琴者鼓之。坐席未溫﹐有撫之而無聲者﹐有懷慚而引去者﹐惟此琴其聲圓實淸響如擊金石﹐吟之指下有不窮之餘思﹐眾皆吧美不已﹐自是此琴名遂著於淮浙。噫﹐世之好琴者不別琴之古今﹐不辧琴之虛實﹐不知聲之淸濁﹐不識斷之眞僞﹐是非一決於琴工。琴工曰是﹐往往傾囊竭橐以償其直﹐而不知琴工陰與之爲地者以其授賂於鬻琴者也。琴工曰非﹐往往卻之而不售﹐然不知琴工力與之爲梗者以其無覬覦於鬻琴者也。王公貴人自謂察見其獘而人不可欺﹐豈知去取不能逃於纖人之彀中耶。然此特舉其一﹐端其餘姦獘又有出人意料之外者。自琴工以至緇衣之徒﹐有能此伎者﹐皆用一律﹐不如是者不能以稱故。𨿽好古之士難遇知音﹐每爲此輩所隔而不能相值﹐世之知音者又寥寥千載之間不可復有﹐故余爲之詩曰﹕不遇鐘子期﹐彈之何所爲﹐由中千古意﹐只有淚痕知。所以嘆夫識者之難遇也。道士吳見素字子明善琴﹐予嘗欲聽其運指﹐子明以謂無佳琴輒不鼓﹐今適遇雷顏琴而無子明之指﹐因書所予子明﹐詩於琴說之後﹐曰﹕太初有無千百年﹐薰風元鶴今悄然﹐但見嶧桐皆左背﹐更聞陵散是神傳。古來太音在指﹐世上小道徒安弦﹐惟師深縮袖間手﹐我聽玆琴亦已全。政和攺元四月二十五日陳伯葵響父題。

