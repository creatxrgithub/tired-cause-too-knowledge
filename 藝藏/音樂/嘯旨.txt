

權輿章第一

夫權輿者﹐嘯之始也。夫人精神內定﹐心目外息﹐我且不競﹐物無害者﹐身常足﹐心常樂﹐常定然後可以議權輿之門。天气正﹐地气和﹐風雲朗暢﹐日月調順﹐然後喪其神﹐亡其身﹐玉液傍潤﹐靈泉外灑﹐調暢其出入息﹐端正其唇齒之位﹐安其頰輔﹐和其舌端﹐考擊於寂寞之缶而後發﹐折撮五太之精華﹐髙下自恣﹐無始無卒者﹐權輿之音。近而論之﹐猶眾音之發調﹐令聽者審其一音也。耳有所主﹐心有所系於情性﹐和於心神﹐當然後入之。

【外激】以舌約其上齒之裏﹐大開兩胥﹐而激其气令其出﹐謂之外激也。

【內激】用舌以前法﹐閉兩唇於一角﹐小啟如麥芒﹐通其气﹐令聲在內﹐謂之內激也。

【含】用舌如上法﹐兩唇但起﹐如言殊字﹐而激其气﹐令聲含而不散矣。

【藏】用舌如上法﹐正其頰輔﹐端其唇吻﹐無所動用而有潛發於內也。

【散】以舌約其上齒之內﹐寬如兩椒﹐大開兩唇﹐而激其气﹐必散於爲散也。

【越】用舌如上法﹐每一聲以舌約其上齶﹐令斷气﹐絕用口﹐如言失字﹐謂之越也。

【大沈】用舌如外激法﹐用气令自髙而低﹐大張其喉﹐令口中含之﹐大物含气煌煌而雄者﹐謂之大沈也。

【小沈】用舌如上法﹐小遏其气﹐令揚大小沈﹐屬陰﹐命鬼吟龍多用之。

【疋】用舌如上法﹐如言疋字﹐髙低隨其宜。

【叱】用舌如上法﹐如言叱字﹐髙低隨其宜。

【五太】五太者﹐五色也。宮商徵羽角所爲之五大﹐八九五少爲應﹐故爲之大﹐以配仁義禮智信。此有看之本謂聲者﹐皆不逃五太。但以宮商發應﹐君使次序理﹐則聲理亂﹐則聲亂。

【五少】五少者五太之應﹐五太自有陰陽﹐然太權而言﹐五太爲陽﹐五少爲陰。用聲之至詳﹐而後發凡十二法象﹐一歲十二月﹐內激爲黃鐘﹐外激爲應鐘﹐太沈爲太簇﹐小沈爲夾鐘﹐五太爲姑洗﹐五少爲仲呂﹐散爲蕤賓﹐越爲林鐘﹐疋爲夷則﹐叱爲南呂﹐含爲無射﹐藏爲大呂。律呂相生而成。又此則十法二之首也。

流云章第二

流云﹐古之善嘯者聽韓娥之聲而寫之也。濕潤流轉﹐妙中宮聲。沈浮起伏﹐若龍遊戲春泉﹐直上萬仞﹐聲遏流云﹐故曰流云。此當林塘春照﹐晚日和風﹐特宜爲之。始於內激﹐次散自含越小沈﹐成於疋叱且五少﹐則流云之旨備矣。其音有定﹐所之若龍若虎若蟬若鬼﹐一發之後更無難撓﹐亦由易之有可適﹐亦謂云﹕凡十二嘯之變態極矣。夫琴象南風﹐笙象鳳嘯﹐笛象龍吟﹐凡音之發﹐皆有象。故虎嘯龍吟之類﹐亦音聲之流﹐今所序故於後。

深溪虎章第三

深溪虎者﹐古之善嘯者聽溪中處聲而寫之也。雄之餘﹐怒之末﹐中商之初﹐壯逸寬恣﹐略不屈撓。若當夏鬱蒸華果四合﹐特宜爲之。始於內激﹐旣藏又含﹐外激而沈﹐終於五少而五太﹐則深溪虎之音備矣。

髙柳蟬章第四

髙柳蟬者﹐古之善嘯者聽而寫之也。飄揚髙舉﹐繚繞縈徹﹐咽中角之初﹐淸楚輕切﹐旣斷又續。華林修竹之下特宜爲之。始於大沈﹐次以五少﹐激散越系而令淸﹐終以小沈﹐則髙柳蟬之音備矣。

空林夜鬼章第五

空林夜鬼者﹐古之善嘯者夜過空林而寫之也。點柳蟋蟀鐵竊璚絕﹐輕不舉﹐纖不滅﹐中徵之餘﹐濃雪晝暄﹐淒風飛雪之時﹐特宜爲之。奏之當以道法﹐先呼羣鬼聚於空林之中﹐遞爲應命﹐心當危危然﹐若有所遇。始於內激﹐次以五少三﹐去宮商耳﹐以越連之﹐則空林夜鬼之旨備矣。

巫峽猿章第六

巫峽猿者﹐古之善嘯者聞而寫之也。幽隱淸遠﹐若在數里之外﹐若自外而至﹐自髙而下﹐雜以風泉羣木之響﹐迥然出於眾聲之表羽之初。日映空山﹐風生眾壑﹐特宜爲之。初以內激﹐灱灱五連之﹐前二緩而淸﹐後三急而髙﹐錯總偏此﹐則巫峽猿之旨備矣。

下鴻鵠章第七

下鴻鵠者﹐出於師曠淸角之旨。古之善嘯者聽而寫之也。其聲寬綽浩渺﹐不絕以節。洪洞不絕﹐旣上未上﹐寬大內外聞而樂之﹐輕浮遒急聞而惡之。嘗奏則求此一一聽之﹐受惡分明﹐鴻鵠下矣。且善嘯無其聲﹐至遠不越數百尺﹐鴻鵠翔於冥冥之間﹐曷由聞而下也﹖蓋激气出於辱齒之間﹐妙聲轉於風景之際﹐則風景和﹐風景和則元气下降翔云之間﹐遊元气之上﹐有不隨而下哉。若髙秋和風景麗﹐特宜爲之。先以外激翔風數十發聲﹐次以疋叱﹐然後純以五太終﹐以散越成之。三奏而淸風臻﹐五奏而流云捲﹐九奏而鴻鵠降﹐則下鴻鵠之音備矣。

古木鳶章第八

古木鳶﹐古之善嘯者聞而寫之也。飛射哀咽﹐洪洞繚遠﹐若有所不足﹐鬱鬱振蕩﹐適斷又續﹐寒郊原野﹐陰風若霧﹐特宜爲之。始於內激長引之﹐次疋叱﹐又散﹐則古木鳶之旨備矣。

龍吟章第九

龍吟者﹐龍吟水中﹐古之善嘯者聞而寫之也。深沈鬱沒﹐重厚濕潤﹐髙不揚不殺﹐聲中宮商﹐傍映嵓巒﹐俯對潭洞﹐特宜爲之。先以內激﹐次含又藏﹐具大終以沈﹐則龍吟之旨備矣。

動地章第十

動地者﹐出於公孫。其音師曠﹐淸徵也。其聲廣博宏壯﹐始末不屈﹐隱隱習習﹐震霆所不能加。鬱結掩遏﹐若將大激大發。又以道法先存﹐以身入於太上之下﹐鼓怒作气﹐呵叱而令山嶽俱舉﹐將手出於外。夫坤儀至厚﹐地道至靜﹐而以一嘯動之﹐不亦異乎﹖然有所動之何者﹖夫人心志而發乎气﹐气激於外而成於聲﹐聲含太宮太商﹐自然與四气相合﹐則呂動律應﹐陽行陰伏﹐必陽藏而動陰﹐陰藏而動陽。當藏而動之﹐則振發不定﹐地居陰陽之上﹐焉有所負者動而所據能息哉﹖然則聲作而見動地之道﹐知音樂之有感﹐不必與震動然後謂動地之聲。地气閉涸﹐煙凝陰沍﹐特宜爲之。先以內激﹐次以大沈藏含﹐悉作動以五太成之﹐則動地之音備矣。

蘇門章第十一

蘇門者﹐仙君隱蘇門所作也。聖人述而不作﹐蓋仙君述廣成務光以陶性靈﹐以演大道﹐非有以成聲音作程品也。昔人有遊蘇門﹐時聞鸞鳳之聲﹐其音美暢殊異﹐假爲之鸞鳳。鸞鳳有音﹐而不得聞之蘇門者﹐焉得而知鷥鳳之響﹖後尋其聲﹐乃仙君之長嘯矣。仙君之嘯﹐非止於養道怡神﹐監於俗則致雍﹐熙於時則致太平﹐於身則道不死﹐於事則攝百靈﹐禦五云於萬物﹐則各得其所感應之效﹐莫近於音﹐而仙君得之。至於飛走禽獸﹐嘯之末者﹐晉阮嗣宗善嘯﹐聞仙君以爲已若往詣焉﹐方被髮握坐﹐藉再拜而請之﹐順風而請者三﹐承風而請者再﹐仙君神色自若﹐竟無所對。籍因長嘯數十聲而去。仙君料籍固未遠﹐因動淸角而嘯至四五發聲﹐籍但覺林巒艸木皆有異聲﹐須臾飄風暴雨忽至﹐已而鸞鳳孔雀繽紛﹐而至不可勝數。籍旣懼又喜而歸﹐因傳寫之。十得其二﹐爲之蘇門。今之所傳者是也。深山大澤極髙極遠﹐宜爲之﹐先發五太五少沈激﹐內外一十二法備舉﹐方少得蘇門之音矣。

劉公命鬼章第十二

劉公命鬼﹐仙人劉根之所爲也。昔劉根道成﹐雅好長嘯﹐爲太守所屈﹐因嘯召太守七世之祖立至。其聲淸淨徑急﹐中人已下惡聞之。𨿽志人好古嘯者多不隸習﹐以故其聲多闕。後之人莫能補者﹐謂之元剛格。先以五少之三去宮商﹐次用內激大小沈﹐終以疋叱則﹐劉公命鬼之聲備矣。

阮氏逸韻章第十三

阮氏逸韻者﹐正阮籍所作也。音韻放逸﹐故曰逸韻。用法多比權輿與流云之鱗轣十二間﹐無約束﹐多散越﹐大雅君子與常才齷齪者﹐皆宜聽之。天气淸肅﹐氛垢之外﹐乃可雜塤篪俗態之樂鄭衛人耳。善嘯者多能爲之。林泉逸人﹐每爲呼風﹐亦偶作一韻法﹐寄在眾之中﹐興矩則短之﹐興盡則止﹐則阮逸韻之旨備矣

正章第十四

正者﹐正也。深遠極大﹐非常聲所擬。近代孫公得之﹐人未之聽。致平和而卻老不死者﹐此聲也。今有義﹐亡其聲。

畢章第十五

畢者﹐五聲之極大﹐道畢矣。堯舜之後﹐有其義﹐亡其聲。

