《琴體說》

琴之首曰鳳額。下曰鳳舌。其次曰承露。乃臨嶽之前也。俗謂之嶽裙。軫穴俗謂之軫眼。嶽之爲體。巍然而髙。如山嶽之狀。鳳嗉。琴項也。謂之喉舌。可以教令也。仙人肩者。取其若肩背之正也。龍腰者。取其曲折如龍也。又曰玉女腰。取其纖也。自肩至腰。總象鳳翅聳然而張。龍唇龍齦。乃琴末承弦之異名。焦尾人謂之冠。取其狀名也。冠內兩綫自龍唇繞入謂之龍須。龍池者。龍爲變化之物。潛於幽深之地。迹𨿽隱而聲之所自出也。鳳沼者。取鳳之來儀沐浴自如也。軫池又曰軫杯。軫者急也。古以竹爲之。取鳳非梧桐不棲。非竹實不食之義也。軫池側有鴨掌有護軫。足曰鳳足。當足處曰鳳腿。天地二柱。一圓一方。爲琴之心膂也。

