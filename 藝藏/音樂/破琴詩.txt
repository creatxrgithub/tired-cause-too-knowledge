《破琴詩》﹝並引﹞

舊說﹐房琯開元中嘗宰盧氏﹐與道士邢和璞出遊﹐過夏口村﹐入廢佛寺﹐坐古松下。和璞使人鑿地﹐得甕中所藏婁師徳與永禪師書﹐笑謂琯曰「頗憶此耶﹖」琯因悵然﹐悟前生之爲永師也。故人柳子玉寶此畫﹐云是唐本﹐宋復古所臨者。元祐六年三月十九日﹐予自杭州還朝﹐宿吳淞江﹐夢長老仲殊挾琴過予﹐彈之有異聲﹐就視﹐琴頗損﹐而有十三弦。予方嘆惜不已﹐殊曰「𨿽損﹐尙可修。」曰「柰十三弦何﹖」殊不答﹐誦詩云「度數形名本偶然﹐破琴今有十三弦。此生若遇邢和璞﹐方信秦箏是響泉。」予夢中了然識其所謂﹐旣覺而忘之。明日晝寢復夢﹐殊來理前語﹐再誦其詩﹐方驚覺而殊適至﹐意其非夢也。問之殊﹐蓋不知。是歲六月﹐見子玉之子子文京師﹐求得其畫﹐乃作詩並書所夢其上。子玉名瑾﹐善作詩及行艸書。復古名迪﹐畫山水艸木﹐蓋妙絕一時。仲殊本書生﹐棄家學佛﹐通脫無所著﹐皆奇士也。古

破琴𨿽未修﹐中有琴意足。誰云十三弦﹐音節如佩玉。新琴空髙張﹐弦聲不附木。宛然七弦箏﹐動與世好逐。陋矣房次律﹐因循墮流俗。懸知董庭蘭﹐不識無弦曲。

