《琴賦》明

楊掄《太古遺音》

伊朱弦之雅器。含太古之遺美。扣淸徵於云和。激流泉於綠綺。神女落霞。蔡邕焦尾。陶潛撫之以寄意。宓子彈之而爲治。周公之善越裳。文王之拘羑里。傳古法於嵇康。感幽靈於女子。若乃前廣後狹之制。圓天方地之儀。或懸壁以爲戒。或曲軫以觀辭。衛女思歸之引。伯奇違養之悲。玩之有龍鸞之狀。聽之有志義之思。師襄旣拱於夫子。伯牙亦哀於子期。則有寒山之幹。龍門之枝。空桑之美。嶧陽之奇。則九星而象六合。應八風而發四時。烏曾夜啼。雉亦朝飛。伯喈之許顧雍。鄒忌之識齊威。至於禮著坐遷。傳聞踞轉。漢則文姬。魏稱盧女。嗣宗之見孫登。穆丘之迎漢武。憐窮士之投楚。悵龜山之蔽魯。至於鬼谷之調五曲。女訓之著三終。斫玆美檟。伐彼椅桐。楚莊之有繞梁。齊桓之重號鐘。松石方期於思話。林間初從於戴顒。神七沖和。獨推於千里。丰韻淸遠。惟稱於世隆。若夫水仙之引。文王之操。揩擊稱工。操縵盡妙。桓譚被責以失次。戴述循聲而赴召。或云晏龍初制。或云神農始造。趙師之辧吳蜀。漢宣之得龍趙。爾乃汧公龍磬。張聲響泉。閔子初駭於取鼠。蔡邕始驚於撲蟬。傷中散之被刑。哂師曹之見鞭。爾其倚扆而悲。向風而聽。見文王之思士。美琴髙之養性。舞玄鶴於郭門。受淸風於景上。至有明光宛轉。霹靂箜篌。松間風入。石上泉流。季膺之哭彥先。賈子之對應侯。亦有蔡氏五美。啟期三樂。魯子殘刑。商陵別鶴。師文云浮而泉湧。瓠巴鳥舞而魚躍。鐘儀之操南音。師曠之調淸角。周人避之於岐山。孺帝棄之於大壑。彈燻風而解慍。鼓緇帷而講學。亦嘗詠玆在禦。痛彼俱亡。相如之挑卓氏。荊軻之揕秦王。或傳之濮水。或受自華陽。晉王之感孫息。雍門之悲孟嘗。斯豈聲音之至妙。故聽之而易傷者乎。

