《琴議篇》﹝南宋﹞劉籍

琴者﹐禁也。禁邪歸正﹐以和人心。始乎伏羲﹐成於文武﹐形象天地﹐气包陰陽﹐神思幽深﹐聲韻淸越﹐雅而能暢﹐樂而不淫﹐扶正國風﹐翼贊王化。善聽者﹐知吉凶休咎﹐國家存亡。善鼓者﹐變動陰陽﹐聚散鬼神。是以古人左琴右書﹐無故則不撤。琴之爲義大矣哉﹗夫和而鳴者﹐謂之聲﹔參敍相應﹐謂之韻﹔韻而成文﹐謂之音。夫人志於所守﹐蘊積於中﹐而形於言。言之不足﹐謂之文。文又不盡謂之音。故音哀樂﹑雅正﹑剛柔﹑怨怒必在乎人﹐由乎國風﹑理國治家﹑化人成俗﹑政教興廢﹑道徳盛衰。於是聽之則聲之音其道深矣﹗夫人多聽聲而不聽音者﹐近而不知遠也。俗諺云「不惜歌者苦﹐但傷知音稀。」誠哉﹐是言也﹗余早味幽隱﹐酷嗜絲桐﹐頗曾畱意時屬絕絲而能之。𨿽奇聲雅韻﹐寂然而廢﹐幽情遠興﹐緬想常存。今者﹐以其端味﹐以傳同好。但迹形容﹐列之於後﹕夫聲意雅正﹐用指分明﹐運動閒和﹐取捨無迹﹐气格髙稜﹐才思丰逸﹐美而不艷﹐哀而不傷﹐質而能文﹐辧而不詐﹐溫潤調暢﹐淸越幽奇﹐參韻曲折﹐立聲孤秀﹐此琴之徳也。如遇物發聲﹐想象成曲﹐江山隱映﹐禦落月於弦中﹐松風颼颼﹔貫淸風於指下﹐此則境之深矣。又若賢人烈士﹐失意傷時﹐結根沈憂﹐寫於聲韻﹕始激切以暢鬼神﹐終練徳而合雅頌﹐使千載之後﹐同聲見知﹐此乃琴道深矣。若夫徇時棄本﹐艷巧多端﹐實傷敗琴徳也。夫琴之五音者﹐宮﹑商﹑角﹑徵﹑羽也。宮象君﹐其聲同。當與眾同心﹐故曰同也。商象臣﹐其聲行。君令臣行﹐故曰行也。角象民﹐其聲從。君令臣行民從﹐故曰從也。徵象事﹐其聲當。民從則事當﹐故曰當也。羽象物﹐其聲繁。民從事當則物有繁植﹐故曰繁也。是以舜作五弦之琴﹐鼓《南風》而天下大治﹐此之謂也。後至文武各加一弦﹐故六名「文」﹑七名「武」也。夫琴之聲弄各有異端﹐不可雷同﹐總呼爲弄。合節者爲聲﹐不合節者爲弄。音叶稱音﹐音繁曰樂。禽獸但知聲而不知音﹐常人但知音而不知樂﹐君子能知其樂者﹐明國之興衰﹐察人之哀樂。故哀心感者﹐其聲焦以殺﹔樂心感者﹐其聲舒以緩﹔喜心感者﹐其聲和以柔。此非情也﹐感於物而動也。夫聞宮音者﹐使人溫舒而寬大﹔聞商音者﹐使人方正而好義﹔聞角音者﹐使人惻隱而愛人﹔聞徵音者﹐使人樂善而好施﹔聞羽音者﹐使人整齊而好禮。是以舜操五弦之音﹐其辭曰「南風之薫兮﹐可以解吾民之慍兮。南風之時兮﹐可以阜吾民之財兮。」聖人音妙深矣﹗故憑言以求意﹐在得意以求言﹐言窮而意遠也。

