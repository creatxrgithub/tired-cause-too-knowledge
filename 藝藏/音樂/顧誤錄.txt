顧誤錄之四聲紀略﹑五音總論﹑五音口訣﹑音節所宜﹝淸﹞王徳暉﹑徐沅澂

四聲紀略

蓋聞四聲之分﹐始於齊周彥倫《四聲切韻》﹐沈的因之作《四聲類譜》﹐而四聲始判。梁武帝以之詢周捨﹐捨以天子聖哲對之。至隋陸法言著《切韻》一書﹐唐孫愐增損之而爲《唐韻》﹐其學始盛行。《元和韻譜》云﹕平聲哀而安﹐上聲厲而舉﹐去聲淸而遠﹐入聲直而促。後人爲切韻而設﹐又分平聲爲陰陽﹐陰平聲低而悠﹐陽平聲髙而揚。樊氏《五方元音》﹐以陰平爲上平﹐陽平爲下平﹐誤矣。昔詞隱先生論曲﹐謂去聲當髙唱﹐上聲當低唱﹐平聲當酌其髙低﹐不可令混。其說良然。凡唱平聲﹐第一須辧陰陽﹐陰平必須平唱﹑直唱﹐若字端低而轉聲唱髙﹐便肖陽平字面矣。陽平由低而轉髙﹐陰出陽收﹐字面方準﹔所謂平有提音者是也。上聲字固宜低唱﹐第前文遇揭字髙腔﹐及曲情促急時﹐勢難過低﹐則初出口不妨稍髙﹐轉腔卽可低唱﹐平出上收。亦有上聲字面﹐所落低腔﹐宜短不宜長﹐與丟腔相傍﹐一出卽頓住﹐所謂上有頓音者是也。去聲宜髙唱﹐尢須辧陰陽。如翠﹑再﹑世﹑殿﹑到等字﹐屬陰聲音﹐則宜髙出﹐其發音淸越之處﹐有似陰平﹐而出口卽歸去聲﹐方是陰腔。如被﹑敗﹑地﹑動﹑義等字﹐屬陽聲者﹐其音重濁下抑﹐直送不返﹐取其一去不回﹐是以名去。然初出口不妨稍平﹐轉腔乃始髙唱﹐則平出去收﹐字面方能圓穩﹐所謂去有送音者是也。若出口便髙揭﹐必將被涉貝音﹐敗涉拜音﹐地涉帝音﹐動涉凍音﹐義涉意音﹐陽去幾訛陰去矣。俗云﹕逢去必滑﹔是送足必有餘音上挑﹐方是去聲口气﹐然宜小不宜大﹐一有痕迹﹐失之穿鑿矣。入聲唱法﹐毋長吟﹐毋連腔﹐出口卽斷﹔至緊板之曲﹐更宜一出便收﹐要無絲毫粘滯﹐方是入聲字面。否則﹐唱長則似平﹐唱髙則似去﹐唱低則似上矣。惟平出可以不犯上去﹐短出可以不犯平聲。至於北曲無入聲﹐派葉平上去三聲中﹐此爲詞家廣其押韻而設﹐非爲歌者而言﹐然詞中旣葉三聲﹐歌時已無入韻。神明於北曲者﹐尢宜於呼吸之間﹐別其爲北曲之入﹐斯爲上乘。凡此皆登歌者所宜亟講﹐苟能細加體會﹐四聲當無遺憾﹐稍不經意﹐或賣弄大過﹐必致扭上作平﹐混入爲去﹐𨿽具繞梁﹐終不足取﹐吾願質之同好者。

五音總論

按五行之在天地間﹐無往不具。音之有五﹐亦猶行之有五也。天以五行化生萬物﹐物各具一五行。人之五音﹐卽合乎五行﹐並應乎四時﹐配乎五方﹐通乎性情﹐準乎政事﹐動手五臟﹐故《宋史樂志》云﹕盛徳在本﹐角聲乃作﹔盛徳在火﹐徵聲乃作﹔盛徳在金﹐商聲乃作﹔盛徳在水﹐羽聲乃作﹔盛徳在土﹐宮聲乃作﹐此合乎五行也。《禮記月令》云﹕春其音角﹐夏其音徵﹐中央土其音宮﹐秋其音商﹐冬其音羽﹔角在東﹐徵在南﹐宮在中﹐商在西﹐羽在北﹐此應乎四時﹐配乎五方也。劉向《五經通義》云﹕聞宮聲使人溫良而寬大﹐聞商聲使人方廉而好義﹐聞角聲使人側隱而好仁﹐聞徵聲使人恭儉而好禮﹐聞羽聲使人樂養而好施。《白虎通》云﹕宮者﹑容也﹐含也﹐商者張也﹐角者躍也﹐徵者止也﹐羽者舒也﹐此通乎性情也。《魏書樂志》云﹕宮爲君﹐商爲臣﹐角爲民﹐徵爲事﹐羽爲物。《樂記》云﹕聲音之道﹐與政相通﹐必君﹑臣﹑民﹑物﹑事﹐五聲各得其理而不亂﹐則聲音和諧而無粘滯矣。此準乎政事也。《史記樂書》云﹕宮動脾而正聖﹐商動肺而正義﹐角動肝而正仁﹐徵動心而正禮﹐羽動腎而正智﹔此動乎五臟也。可見聲音之道﹐感發性天﹐純乎天籟。昔者堯廷奏樂﹐百獸率舞﹐垓下聞歌﹐楚兵盡散﹐信有然也。

五音口訣

揚升菴曰﹕合口通音謂之宮﹐開口叱聲謂之商﹐張牙湧唇謂之角﹐齒合唇開謂之徵﹐齒開唇聚謂之羽。至於二變音﹐並因五音之中﹐宮與商﹐商與角﹐徵與羽﹐相去各一律﹐角與徵﹐羽與宮﹐相去二律﹔相去一律﹐則其音和﹐相去二律則其音遠﹐故角徵之間﹐近徵收一律﹐故謂之變徵﹐此徵稍殺﹐羽宮之間﹐近宮收一律故謂之變宮﹐比宮稍髙﹐統謂七音。因以黃鐘爲宮﹐太簇爲商﹐姑洗爲角﹐林鐘爲徵﹐南呂爲羽﹐應鐘爲變宮﹐蕤賓爲變徵。後人謂﹕宮音舌居中﹐商音口開張﹐角音舌縮郤﹐徵音舌掛齒﹐羽音撮口聚﹐與升菴之論吻合。今摘錄樊騰鳳《五方元音》一則﹐列於後﹐以便初學。

喉音土脾宮﹐如烘﹑荒﹑呼﹑昏﹑歡是也。

齒音金肺商﹐如春﹑窗﹑初﹑攙﹑抄是也。

牙音木肝角﹐如經﹐堅﹑交﹑加﹑姜是也。

舌音火心徵﹐如丁﹑當﹑都﹑低﹑端是也。

唇音水腎羽﹐如崩﹑班﹑包﹑奔﹑波是也。

音節所宜

正宮﹑宜調悵雄壯。

大石調﹑宜風流醞藉。

髙大石調﹑宜拾掇坑塹。中呂宮﹑宜髙下閃賺。

雙調﹑宜健捷激裊。

道宮﹑宜飄逸淸幽。

小石調﹑宜旖旎嫵媚。

南呂宮﹑宜感嘆傷惋。

歇指調﹑宜急並虛歇。

仙呂宮﹑宜淸新緜邈

商調﹑宜淒愴怨慕。

商角調﹑宜悲傷宛轉。

黃鐘宮﹑宜富貴纏綿。

越調﹑宜陶寫冷笑。

以上音節﹐與曲情吻合﹐方不失詞人意旨﹐否則宮調𨿽葉﹐而對景全非矣。此制譜與登歌者﹐所亟宜審究而體玩者也。今人常有將就喉嚨﹐將曲矮一調唱﹐是歡樂曲痛哭而歌﹐悲戚曲嬉笑而唱也。切宜戒之。

顧誤錄之度曲得失﹑度曲十病﹑度曲八法﹑學曲六戒﹝淸﹞王徳暉﹑徐沅澂

度曲得失

凡人聲音不等﹐見解亦不同﹐或於此有所長﹐於彼卽不能無所短。如唱得雄壯的﹐往往失之村沙。唱得醞藉的﹐失之也斜。唱得纖巧的﹐失之寒賤。唱得本分的﹐失之老實。唱得用意的﹐失之穿鑿。又有專幹磨擬腔調﹐而不顧板眼。或又專主板眼﹐而不審腔調﹐均系一偏之病。惟腔與板兩工﹐唱得出字眞﹐行腔圓﹐歸韻淸﹐收音準﹐節奏細體乎曲情﹐淸濁立判於字面﹐久之嫻熟﹐則四聲不召而自來﹐七音啟口而卽是﹐洗盡世俗之陋﹐傳出古人之神﹐方爲上乘。以下十病﹐八法﹐六戒﹐乃爲初學不求甚解者鍼砭﹐知音者幸勿以其淺近而忽之也。

度曲十病

方音

天下之大﹐百里殊音﹐絕少無病之方﹐往往此笑彼爲方言﹐被嗤此爲土語﹐實因方音乃其天成﹐苦於不自知耳。入門須先正其所犯之土音﹐然後可與言曲。西北方音之陋﹐犯字固不可更僕數﹔南方吳音﹐所稱犯字最少﹐而庚靑盡犯眞文。其餘各處土音﹐亦難枚舉。愚竊謂中原實五方之所宗﹐使之悉歸中原音韻﹐當無僻陋之誚矣。

犯韻

同一方音﹐又有各人單犯某韻。如北人多犯支思﹐南人多犯江陽﹐只須較正數字﹐其餘盡可隅反。未經道破時﹐更正似難﹐一經指明﹐易如反掌也。

截字

一字出口﹐無論幾許工尺﹐必得唱完﹐口不攺樣﹐至尾方收本字之韻﹐方是此字音節。若中間略一張合﹐已將字截爲兩處﹐單字唱成疊字矣。或工尺未完﹐收口太早﹐下余工尺﹐僅有餘腔﹐並無字面﹐此病最易勿略﹐亟宜審究。

破句

句法乃文理所關﹐切忌誤連誤斷﹐割裂詞旨﹐稍不經意﹐識者笑之。

誤收

某字收某韻﹐乃一定之理﹐人所盡知。常有出字並不舛誤﹐及至行腔﹐自恃喉音淸亮﹐縱情使去﹐遂至往而莫返﹐收音時信口所之﹐不知念成何字。此爲曲中第一大病﹐𨿽名優老伶﹐皆所不免。

不收

一字唱完﹐須交代淸楚﹐再唱下字﹐方是本字之音。如出而不收﹐張而不閉﹐是僅有上半字﹐無下半字﹐欲其入聽﹐不亦難乎﹖此病與上誤收﹐犯者極多。然最易治﹐一經道破﹐卽可立攺﹐稍爲畱意﹐卽不再犯。

爛腔

字到口中﹐須要畱頓﹐落腔須要簡淨。曲之剛勁處﹐要有稜角﹔柔軟處﹐要能圓湛。細細體會﹐方成絕唱﹐否則稜角處近乎硬﹐圓湛近乎綿﹐反受二者之病。如細曲中圓軟之處﹐最易成爛腔﹐俗名「綿花腔」是也。又如字前有疣﹐字後有贅﹐字中有信口帶腔﹐皆是口病﹐都要去淨。

包音

卽音包字是也。出字不淸﹐腔又太重﹐故字爲音所包﹐旁人聽去﹐有聲無辭﹐竟至唱完﹐不知何曲。此系僅能喉﹐不能用口之病。喉音到口﹐須用舌齒唇鼻﹐別其四聲﹐判其陰陽﹐全在口上用勁﹐方能字淸腔正。若聽喉發音不用齒頰﹐𨿽具繞梁﹐終成笑柄。

尖團

北人純用團音﹐絕鮮穿齒之字﹐少成習慣﹐不能自知。如讀湘爲香﹐讀淸爲輕﹐讀前爲乾﹐讀焦爲交之類﹐實難俻舉。入門不爲更正﹐終身不能辧別。然而不難﹐要知有風卽尖﹐無風卽團﹐分之亦甚易易。

陰陽

四聲皆有陰陽﹐惟平聲陰陽﹐人多辧之。上聲陰陽﹐判之甚微﹐全在字母別之﹐曲家多未議及。入聲陰陽﹐《中州全韻》分之甚細﹐可以逐類旁通。至於去聲陰陽﹐最爲要緊﹐輕淸爲陰﹐重濁爲陽﹐如凍﹐洞﹑壯﹑狀﹑意﹑義﹑帝﹑地﹑到﹑道之類﹐不可不審。

度曲八法

審題

曲有曲情﹐卽曲中之情節也。解明情節﹐知其中爲何等人﹐其詞爲何等語﹐設身處地﹐體會神情而發於聲﹐自然悲者黯然魂銷﹐歡者恰然自得﹐口吻齒頰之間﹐自有分別矣。觀今之度曲者﹐大抵背誦居多﹐有一生唱此曲﹐而不知所言何事﹐所指何人者﹐是口中有曲﹐心內無曲﹐此謂無情之曲﹐與童蒙背書無異。從今字正音和﹐終未能登峯造極﹐此題之不可不審也。

叫板

曲牌不同﹐故起板各異。如集賢賓﹐二郎神﹑傾杯序﹑繡帶兒﹑小桃紅等曲﹐起板在一二句之後。如桂枝香﹑解三酲﹑鎖南枝﹑駐馬聽等曲﹐一二字卽起板。其未起板之前﹐無論幾字﹐萬不可拖長﹐務須連唱﹑快唱﹐使之一气呵成﹐緩則節奏散漫﹐上板處不能扼要矣。須於上板之前一字﹐蓄勢叫板﹐庶後急可以自操﹐不受管弦束縛﹐否則爲和我者所制﹐緩急焉能自主。

出字

每字到口﹐須用力從其字母發音﹐然後收到本韻﹐字面自無不準。如天字則從梯字出﹐收到焉字﹔巡字則從徐字出﹐收到云字﹔小字則從西字出﹐收到咬字﹔東字則從都字出﹐收到翁字之類。可以逐字旁通﹐尋繹而得﹐久之純熟﹐自能啟口卽合﹐不待思索﹐但觀反切之法﹐卽知之矣。若出口卽是此字﹐一泄而盡﹐如何接得以下工尺﹖此乃天籟自然﹐非能扭捏而成者也。

做腔

出字之後﹐再有工尺則做腔。闊口曲腔須簡淨﹐字要畱頓﹐轉彎處要有稜角﹐收放處要有安排﹐自然入聽﹐最忌粗率村野。小口曲腔要細膩﹐字要淸眞。南曲腔多調緩﹐須於靜處見長。北曲字多調促﹐須於巧處討好。最忌方板﹐更忌乜斜。大都字爲主﹐腔爲賓。字宜重﹐腔宜輕。字宜剛﹐腔宜柔。反之﹐則宣客奪主矣。至於同一工尺﹐有宜大宜小﹐宜連宜斷﹐宜伸宜縮之處﹐則在歌者之自爲變通﹐隨時理會。

收韻

何字歸何韻﹐乃一定之理﹐往往一不經意﹐信口開合﹐則歸入別韻﹐不成此字﹐實爲笑談。此條最易忽略﹐犯者十居八九﹐差之毫釐﹐失之千里﹐歌者盲心﹐聽者棘耳。常有名優老伶﹐以此貽羞而不自覺者﹐皆苦於無人道破也。

換板

曲之三眼一眼﹐本系一體﹐原可無須頭末眼﹐如《納書楹》僅載中眼﹐已足爲法。蓋緣頭末眼本無定處﹐可以聽人自用﹐今譜爲初學立法﹐故增之爲容易地步。至換板之說﹐乃配宮調者﹐此牌板數不足﹐須加板方合格局﹐或板數已足﹐須撤板以符定數﹐度曲到此﹐須將气勢搬足﹐順其自然節奏﹐褪成一板﹐方無拗折之患。凡尾聲疊板之下﹐接唱處皆然。

散板

曲之有板者易﹐無板者難。有板者﹐聽命於板眼﹐尺寸自然合度。無板者﹐須自己斟酌緩急﹐體會收放﹐過緩則散慢無律﹐過急則短促無情﹐須用梅花體格﹐錯綜有致﹔有停頓﹐有連貫﹐有抑有揚﹐有伸有縮﹐方能合拍。

擻聲

曲之擻處﹐最易討好。須起得有勢﹐做得圓轉﹐收得飄逸﹐自然入聽。最忌不合尺寸﹐並含混不淸﹐似有如無﹐令人莫辧。卽善於用擻者﹐亦不可太多﹐多則數見不鮮矣。

學曲六戒

不就所長

人聲不同﹐須取其與何曲相近﹐就而學之﹐旣易得口气﹐又省气力。往往有絕細喉嚨﹐而喜闊口曲冠冕﹐嫌生旦曲扭捏者。又有極洪聲音﹐而喜生旦曲細膩﹐嫌闊口粗率者。捨其所長﹐用其所短﹐焉能盡善﹖是首戒也。

手口不應

初學入門﹐必宜手拍板眼﹐口隨音節﹐方易純熟。且板路一順﹐日後不致有舛。若自負口有尺寸﹐竟不拍板﹐或信手亂拍花點﹐最爲誤事﹐經久必有板眼模糊之病。又有手𨿽拍扳點眼﹐而與口中不合﹐不能手口如一者。須先令其將手習準﹐不至爲口之累﹐然後再爲授曲。

貪多不純

此人之通病﹐穎悟者爲尢甚。曲詞並未成誦﹐板眼亦未記淸﹐卽要看譜上笛。略能記憶﹐卽想再排二支﹐此套未完﹐又想新曲。如此學法﹐焉能盡善﹖且轉眼卽忘﹐必至一生之曲﹐並無一套完全者。切宜戒之。

按譜自讀

此穎悟者之病。略解工尺之髙下﹐卽謂無須口授﹐自已持曲按讀﹐於細膩小腔﹐纖巧唱頭﹐不知理會﹐縱能合拍﹐不過背誦而已。甚至有左腔別字﹐缺工少尺之處﹐罔不自覺。而於曲情字眼﹐節奏口气﹐全然未講﹐不知有何意味﹖

不求盡善

今人聲歌﹐𨿽屬陶情之事﹐然旣性眈於此﹐爲何不求甚解﹖苟能曲盡其妙﹐亦人生快事也。何以半生所好﹐猶不解四聲﹐莫辧陰陽﹔甚至油口爛腔﹐俗伶別字﹐俱不更正﹐同流合污﹐有何樂趣﹖識者告之﹐反覺多事﹐吾不解其何心也。

自命不凡

亦人之通病。恃自己聲音稍勝於人﹐加以門外漢贊揚﹐个中人事故﹐遂眞覺此中之能事畢矣。其實並未入門。此等人﹐於人之長處﹐必漠不關心﹐已之短處﹐更茫不自解。又復逢人技癢﹐不肯藏拙﹐從此學盡詞山曲海﹐永無進境﹐實爲可惜﹗

顧誤錄之中原韻出字訣﹑南北曲總說﹑南北方言論﹑南北宮調說﹝淸﹞王徳暉﹑徐沅澂

中原韻出字訣

一東中﹐舌居中。

二江陽﹐口開張。

三支思﹐露齒兒。

四齊微﹐嘻嘴皮。

五魚模﹐撮口呼。

六皆來﹐扯口開。

七眞文﹐鼻不吞。

八寒山﹐喉沒攔。

九桓歡﹐口吐丸。

十先天﹐在舌端。

十一蕭豪﹐音甚淸髙。

十二歌戈﹐莫混魚模。

十三家麻﹐啟口張牙。

十四車遮﹐口略開些。

十五庚靑﹐鼻裏出聲。

十六尢侯﹐音出在喉。

十七浸尋﹐閉口眞文。

十八監咸﹐閉口寒山。

十九廉纖﹐閉口先天。

南北曲總說

曲源肇自三百篇﹐《國風雅頌》﹐變爲五言七言﹐詩詞樂章﹐化爲南歌北劇。自元以塡詞制科﹐詞章旣夥﹐演唱尢工﹐往代末之逾也。迨至世換聲移﹐風气所變﹐北化爲南。蓋詞章旣南﹐則凡腔調與字面皆南﹐韻則遵洪武﹐而兼祖中州。腔則有海鹽﹑義烏﹑弋陽﹑靑陽﹑四平﹑樂平﹑太平之分派。嘉隆間﹐有豫章魏良輔﹐憤南曲之陋﹐別開堂奧﹐謂之「水磨腔」﹐「冷板曲」﹐絕非戲場聲口﹔腔名「昆腔」曲名「時曲」﹐歌者宗之﹐於今爲烈。至北曲之被弦索﹐始於金人完顏﹐勝於婁東﹐然巧於彈頭﹐未免疏於字面﹐而又弦繁調促﹐向來絕鮮名家。邇來詞人頗懲紕謬﹐釐聲析調﹐務本中原各韻﹐於是弦索之曲﹐始得於南曲並稱盛軌。於今爲初學淺言之﹕南曲務遵《洪武正韻》﹐北曲須遵《中原音韻》﹐字面庶無遺憾。唱法北曲以遒勁爲主﹐南曲以圓湛爲主。北曲字多而調促﹐促處見筋﹐詞情多而聲情少﹔南曲字少而調緩﹐緩處見眼﹐詞情少而聲情多﹐故有磨腔弦索之分焉。至於南曲用五音﹐北曲多變宮變徵。南曲多連﹐北曲多斷。南曲有定板﹐北曲多底板。南曲多於正字落板﹐而襯字亦少。北曲襯字甚多﹐皆可一望而知者也。

南北方言論

方音之不同﹐或誤於不分母﹐或誤於不分韻。如北音尖團倒置﹐則香﹑廂﹑姜﹑將﹑羌﹑槍之類﹐無所區別。南音𨿽辧尖團﹐而於商﹑桑﹑章﹑臧﹑長﹑藏之類﹐亦不能分。此母不分也。北音於陳﹑程﹑銀﹑盈﹑勤﹑檠﹑神﹑繩﹑林﹑靈﹑貧﹑平﹑民﹑鳴﹑親﹑靑﹑賓﹑兵﹑奔﹑崩﹑根﹑庚﹑眞﹑蒸﹑新﹑星﹑賀﹑貨﹑个﹑過等字﹐分之甚細﹐南或合而爲一﹔南於饅﹑蠻﹑剜﹑彎﹑官﹑關﹑潘﹑攀﹑般﹑班﹑堅﹑艱﹑賢﹑閒﹑延﹑顏等字﹐分之甚淸﹐北或合而爲一。此韻不分也。又如詳﹑徐﹑鼠﹑初四字﹐北音讀邪洋﹑邪於﹑審五﹑穿烏切﹐皆與等韻同。南音則讀晴陽﹑全魚﹑喘武﹑村舒切﹐皆與等韻異。又如詩﹑書﹑知﹑朱﹑城﹑池六字﹐南音則讀如思﹑蘇﹑玆﹑租﹑層﹑慈﹐此不同之顯者。如年﹑娘﹑女三字﹐北音舌舐上齶而出﹐南音則舌舐下齶﹐疑北方爲土音。幸詞隱先生追考正韻﹐窮源到底﹐而土音之冤始辯﹐此不同之微者。其餘天下之大﹐百里異音﹐卽南與南﹐北與北﹐亦有大相懸絕之處﹐何可勝言哉。

南北宮調說

宮調之說微渺矣﹐周徳淸習焉而不察﹐沈詞隱語焉而不詳﹐其雜見於歷代韻書者﹐筆難殫述。第撮其要﹕蓋古以十二律乘七音﹐得八十四調﹐復以律自爲經緯乘之﹐得百四十有四聲。後世不勝其繁﹐減去徵音及二變﹐省爲四音﹐乘十二律爲四十八宮調。自宋以後﹐仍不能具存﹐而僅存《中原音韻》所載六宮十一調﹐曰﹕仙呂宮﹐南呂宮﹐中呂宮﹐黃鐘宮﹐正宮﹐道宮﹐大石調﹐髙平調﹐般涉調﹐歇指調﹐商角調﹐雙調﹐商調﹐角調﹐宮調﹐越調﹐總之所謂十七宮調也。自元以來﹐北亡去道宮﹑歇指調﹑角調﹑宮調﹐南亡去商角調﹐僅存十二宮調﹐惟北曲用之。南曲又變爲九宮十三調﹐盡去宮聲不用﹕其中所列仙呂等六宮﹐皆呼之調。蓋以仙呂爲一宮﹐羽調附之﹐正宮爲一宮﹐大石調附之﹐中呂爲一宮﹐般涉調附之﹐南呂爲一宮﹐黃鐘爲一宮﹐越調爲一宮﹐商調爲一宮﹐小石調附之﹐雙調爲一宮﹐仙呂入雙角爲一宮﹐共十三宮調﹐變之最晚。調有出入﹐詞則略同﹐而與十七宮調﹐不妨並用者也。顧誤錄之聲調論﹑工尺卽反切論﹑頭腹尾論﹑紅黑板論﹑襯字論﹑尾聲論﹑曲中厄難﹝淸﹞王徳暉﹑徐沅澂

聲調論

古制律呂﹐陰陽各六。其生聲之理﹐陽律六音而繼以半律﹐陰呂六音而繼以半呂﹐各得七聲﹐至八而原聲復﹐是律呂𨿽有十二﹐而用之於七也。五聲二變﹐合爲七音。近代用工尺等字以名聲調﹐四字調乃爲正調﹐卽宮音也。是調皆從正調而翻。七調之中﹐乙字調最下﹐上字調次之﹐五字調最髙﹐六字調次之。今度曲者﹐用工字調最多﹐以其便於髙下。惟遇曲音過抗﹐則用尺字調﹐或上字調。曲音過哀﹐則用凡字調﹐或六字調。今譜中心呂調爲首調。工尺調法﹐七調俱備﹐髙不過五﹐下不過乙﹐旋宮轉調﹐自可相通。

工尺卽反切論

反切始於魏孫炎﹐其實出於西域梵僧。以兩字相合而成一聲﹐上字爲母﹐取其反母﹐故謂之反﹔下字爲韻﹐以其切韻﹐故謂之切。《禮部韻略》云﹕音韻展轉相協謂之反﹐亦作翻﹔兩字相摩以成聲謂之切﹐其實一也。蓋取反覆切摩以成音之義也。愚謂曲之工尺以度其音﹐猶字之反切以得其韻﹐如曲中有二工尺之字﹐乃天然反切﹐絕無纖毫假借。卽字用一工尺者﹐亦出口之字﹐與收音之字﹐與反切吻合﹐不殊此理。至工尺多者﹐無論幾了﹐試去其中間工尺﹐只取首字之音﹐與末字之音﹐合而讀之﹐卽本字之反切也。出乎天籟﹐毫髮不差﹐如明皙其理﹐尙有未準之字音乎﹖

頭腹尾論

字各有頭腹尾﹐謂之聲音韻。聲者出聲也﹐是字之頭﹔音者度音也﹐是字之腹﹔韻者收韻也﹐是字之尾。三者之中﹐韻居其殿﹐最爲重要。計算磨腔時刻﹐尾音十居五六﹐腹音十有二三﹐若字頭之音﹐則十且不能及一。蓋以腔之悠揚﹐全用尾音﹐故爲候較多﹐顯出字面﹐僅用腹音﹐故爲時稍促。至於字頭﹐乃幾微之端﹐發於字母﹐爲時曾不容瞬﹐於蕭字則似西音﹐於江字則似幾音﹐於尢字則似衣音﹐卽字頭也。由字頭輕輕發音﹐漸轉字腹﹐徐歸字尾。其間運化﹐旣貴輕圓﹐猶須熨貼﹐腔裏字則肉多﹐字矯腔則骨勝﹐務期停勻適聽爲妙。

紅黑板論

板﹐卽古之拍也。魏晉之代﹐有宋織者善擊節﹐始制爲拍﹐唐黃番綽造爲之。蓋凡曲句有長短﹐字有多寡﹐調有緊慢﹐一視板以爲節制﹐故謂之板眼。初啟口卽下者爲實板﹐亦曰劈頭析板。字半下者爲掣板﹐亦曰腰板。聲盡而下者爲截板﹐亦曰底板。場上前人唱前調末一板﹐與後人接唱次調頭一板﹐齊下爲合板。此古法也。後人分板爲五﹕﹑爲頭板﹐┕爲腰板﹐─爲底板﹔三者皆爲正板。×爲頭贈板﹐│×爲腰贈板。葉廣明《納書楹》分之最細﹐俗稱紅黑板。是以正板爲紅板﹐贈板爲黑板也。惟南曲用之。大抵紅黑間用﹐無論何樣板起﹐末字必須紅板住也。次曲抽去贈板﹐取其便易﹐如首次曲牌名俱同﹐再次曲可以抽板矣。有贈板中唱散板一句者﹐或贈板中忽唱無贈板者﹐又或末二句唱無贈板者﹐此皆演家取其便處﹐並非正格。至於浪板﹐原爲跌宕曲情而設﹐𨿽淸唱亦不可少﹐如《活捉》《思凡》《撈月》《羅夢》之類﹐被統索者﹐皆宜用之﹔但要審度音節﹐不可濫用耳。

襯字論

古詩餘無襯字。曲之有襯字﹐猶語助也。凡對口曲﹐不能不用襯字﹐以暢達文理﹐而不可當作正文。俗譜不能辧別﹐將襯字亦下實板﹐致主客不分﹐體格錯亂﹐句法參差﹐後人認作實字﹐襲謬承訛﹐伊於胡底。

尾聲論

尾聲乃經緯十二律﹐故定十二板。式律中積零者爲閏﹐故亦有十三板者。句僅三句﹐字自十九字至二十一字止﹐多卽不合式矣。如《四夢》傳奇之尾聲﹐多不入格局﹐至有三十餘字者。度曲不顧文義﹐刪落字句﹐遵依尾聲格式﹐則兩失之矣。煞尾論北調煞尾﹐最爲緊要﹐以之收拾一套之音節﹐結束一篇之文情。宮調旣分﹐體裁各判﹐在仙呂調曰賺煞﹐在中呂調曰賣花聲煞﹐在大石角曰催拍煞﹐在越角曰收尾。諸如此類﹐皆秩然不紊。至於慶余﹐乃諸調煞尾之別名﹐用者尋其本而自得之。

曲中厄難

聽曲者﹐須於字面腔調﹐及收放齒頰之間﹕辧歌者工拙﹐若一聞喉音淸亮﹐便擊節稱賞﹐人早知其爲門外漢矣。或有並不聽歌者優劣﹐稍記曲詞﹐卽從旁隨聲附和﹐其聲反髙於歌者之聲﹐不容歌者盡其所長。又或彊作解事﹐信手代拍板眼﹐以致歌者節奏不能自主。甚至從旁喧嘩哄鬧﹐行令猜板﹐以及煙气薰人﹐使吹唱者气咽不能張口﹐凡此皆是曲中厄難。遇此等時﹐只好停歌罷吹﹐不必免彊從事。

