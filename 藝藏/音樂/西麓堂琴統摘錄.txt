《西麓堂琴統》摘錄

夫彈琴之法。難得者曲譜。曲譜必求師傳。蓋曲譜中指法節奏非筆墨所能盡。所以對譜彈琴。往往徒得其聲。而於疾徐節奏多不能造妙。亦猶規矩之粗。得其方圓。而不能備其工巧。姑以淺近者言之。一曲中分作三段。一慢。二緊。三緩。從緩入。緊至煞意而成一曲是也。譜中有從勾二作者。必分爲二段。先一作平其聲。以結前段之意。少息後一作取聲猛壯。猛而漸緩。以續後聲。必須前後相關。始終不雜。又如三作間勾者。先兩聲。少息。應前段四聲。猛彈入。間勾以接後聲如至。長鎖九聲。前兩聲少息。以結前段後七聲雄壯。以接後聲令有起伏之意。大要使其脈終聯綴。遺聲俳徊欲斷而緩續。欲盡而不盡。然後猛起以業弦。從慢入緊。從緊至緩。若緩急得合。其宜吟抑不失其度。自弦中節淥響鏗鏘。取音欲淸圖簡靜。不可亂雜。庶有古雅衝澹之素。此乃古今譜操難得之妙也。然私學琴者。未遇師傳。得此曲譜。宜專心致志。仔細玩味。按其譜中指法運之於手。詳緩而彈。逐聲而累。一聲加於一聲。段加於一段。若日積月深。習之旣久。心契意悟。手自相應。自然可到古人妙處。所謂及其成功則一也。大抵彈琴貴於積累。而進久則自精。若急躁貪多。欲速則不能達。終無所成。切宜深戒。予故備論之。以貽學覽者。其毋或焉。——《西麓堂琴統》

