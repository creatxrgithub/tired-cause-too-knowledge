鈍吟雜錄﹝淸﹞馮班

樂府至有明而業雜﹐出奴入主﹐三百年來﹐迄無定論。《鈍吟雜錄》中樂府諸論﹐折衷羣言﹐歸於一是﹐果有別裁僞體者﹐將不河漢斯言也。錄其醇無疵者六則﹐與錢木庵《唐音審體》互參。時俗謬誤﹐其知所返乎﹖雪樵識。

◎古今樂府論

古詩皆樂也﹐文士爲之辭曰詩﹐樂工協之於鐘呂爲樂。自後世文士或不閒樂律﹐言志之文﹐乃有不可施於樂者﹐故詩於樂畫境。文士所造樂府﹐如陳思王﹑陸士衡﹐於時謂之「乖調」。劉彥和以爲「無詔伶人﹐故事謝絲管」。則是文人樂府﹐亦有不諧鐘呂﹐直自爲詩者矣。樂府題目﹐有可以賦詠者﹐文士爲之詞﹐如《鐃歌》諸篇是矣。樂府之詞﹐在詞體可愛﹐文士擬之﹐如「東飛伯勞」﹑《相逢行》﹑「靑靑河畔艸」之類﹐皆樂府之別支也。七言創於漢代﹐魏文帝有《燕歌行》﹐古詩有「東飛伯勞」﹐至梁末而七言盛於時﹐詩賦多有七言﹐或有雜五七言者﹐唐人歌行之祖也。聲成文謂之歌。曰「行」者﹐字不可解﹐見於《宋書樂志》所載魏﹑晉樂府﹐蓋始於漢人也。至唐有七言長歌﹐不用樂題﹐直自作七言﹐亦謂之歌行。故《文苑英華》歌行與樂府又分兩類。今人歌行題曰古風﹐不知始於何時﹖唐人殊不然﹐故宋人有七言無古詩之論。予按﹕齊﹑梁已前﹐七言古詩有「東飛伯勞」﹑「盧家少婦」二篇﹐不知其人﹑代﹐故題曰古詩也。或以爲梁武﹐蓋誤也。如唐初盧﹑駱諸篇﹐有聲病者﹐自是「齊梁體。」若李﹑杜歌行不用聲病者﹐自是古調。如沈佺期「盧家少婦」﹐今人以爲律詩。唐樂府亦用律詩。唐人李義山有轉韻律詩。白樂天﹑杜牧之集中所載律詩﹐多與今人不同。《瀛奎律體》有仄韻律詩。嚴滄浪云「有古律詩。」則古﹑律之分﹐今人亦不能全別矣。《才調集》捲前題云﹕古律雜歌詩一百首。古者﹐五言古也﹔律者﹐五七言律也﹔雜者﹐雜體也﹔歌者﹐歌行也。此是五代時書﹐故所題如此﹐最得之﹐今亦鮮知者矣。大略歌行出於樂府﹐曰「行」者﹐猶仍樂府之名也。杜子美作新題樂府﹐此是樂府之變。蓋漢人歌謠﹐後樂工采以入樂府﹐其詞多歌當時事﹐如《上畱田》《霍家奴》《羅敷行》之類是也。子美自詠唐時事﹐以俟采詩者﹐異於古人﹐而深得古人之理。元﹑白以後﹐此體紛紛而作。總而言之﹕制詩以協於樂﹐一也﹔采詩入樂﹐二也﹔古有此曲﹐倚其聲爲詩﹐三也﹔自制新曲﹐四也﹔擬古﹐五也﹔詠古題﹐六也﹔並杜陵之新題樂府﹐七也。古樂府無出此七者矣。唐末有長短句﹐宋有詞﹐金有北曲﹐元有南曲﹐今則有北人之小曲﹐南人之吳歌﹐皆樂府之餘也。樂府本易知﹐如李西涯﹑鐘伯敬輩都不解。請具言之﹕李太白之歌行﹐祖述《騷》《雅》﹐下迄梁﹑陳七言﹐無所不包﹐奇中又奇﹐而字字有本﹐諷刺沈切﹐自古未有也。後之擬古樂府﹐如是焉可已。近代李於鱗取晉﹑宋﹑齊﹑隋《樂志》所載﹐章截而句摘之﹐生吞活剝﹐曰「擬樂府」。至於宗子相之樂府﹐全不可通。今松江陳子龍輩效之﹐使人讀之笑來。王司寇《卮言》論歌行雲﹕「有奇句奪人魄者。」直以爲歌行﹐而不言此卽是擬古樂府。夫樂府本詞多平典﹐晉﹑魏﹑宋﹑齊樂府取奏﹐多聱牙不可通。蓋樂人采詩合樂﹐不合宮商者﹐增損其文﹐或有聲無文﹐聲詞混塡﹐至有不可通者﹐皆樂工所爲﹐非本詩如此也。漢代歌謠﹐承《離騷》之後﹐故多奇語。魏武文體﹐悲涼慷慨﹐與詩人不同。然史誌所稱﹐自有平美者﹐其體亦不一。如班婕妤「團扇」﹐樂府也。「靑靑河畔艸」﹐樂府也。《文選注》引古詩多雲枚乘樂府﹐則《十九首》亦樂府也。伯敬承於鱗之後﹐遂謂奇詭聱牙者爲樂府﹐平美者爲詩。其評詩至云﹕某篇某句似樂府﹐樂府某篇某句似詩。謬之極矣。樂府之名本於漢。至《三百篇》用之鄕人﹐用之邦國。樂之大者﹐正以郊祀爲本。伯敬乃曰﹕樂府之有郊祀﹐猶詩之有應制。何耶﹖又李西涯作詩三卷﹐次第詠古﹐自謂樂府。此文旣不諧於金石﹐則非樂也﹔又不取古題﹐則不應附於樂府也﹔又不詠時事﹐如漢人歌謠及杜陵新題樂府﹐直是有韻史論﹐自可題曰史贊﹐或曰詠史詩﹐則可矣﹐不應曰樂府也。詩之爲文﹐一出一入﹐有切言者﹐有微言者﹐輕重無準﹐惟在達其志耳。故孟子曰「不以文害詞﹐不以詞害志。以意逆志﹐是爲得之。」西涯之詞﹐引繩切墨﹐議論太重﹐文無比興﹐非詩之體也。乃其敍語譏太白用古體﹐謬矣。西涯筆端髙﹐其集中詩多可觀。惜哉﹐無是可也。古書敍樂府﹐惟《宋書》最詳整﹐其次則《隋書》及《南齊書》。《晉書樂志》皆不如也。郭茂倩《樂府詩集》爲詩而作﹐刪諸家樂志作序﹐甚明而無遣誤﹐作歌行樂府者﹐不可不讀。左克明樂府﹐只取堪作詩料者﹐可便童蒙學詩者讀之。楊鐵老作樂府﹐其源出於二李﹑杜陵﹐有古題者﹐有新題者﹐其文字自是「鐵體」﹐頗傷於怪。然篤而論之﹐自是近代髙手﹐太白之後﹐亦是一家﹐在作者擇之。今太常樂府﹐其文用詩。黃心甫作《扶輪集》序云「今不用詩。」非也。余尙及聞前輩有歌絕句者﹐三十年來亦絕矣。宋人長短句﹐今亦不能歌。然嘉靖中善胡琴者﹐猶能彈宋詞。至於今﹐則元人北詞亦不知矣﹐而詞亦漸失本調矣。樂其亡乎﹗詩之不合於古人﹐余能正之也﹔樂之亡﹐如之何哉﹖

◎論樂府與錢頤仲

「詩言志﹐歌永言。」「言之不足﹐故詠歌之。」然後協之金石絲管﹐詩莫非樂也。樂府之名﹐始於漢惠﹐至武帝立樂府之官﹐以李延年爲協律都尉﹐采詩夜誦﹐有趙﹑代﹑齊﹑魏之歌﹔又使司馬長卿等造十九章之歌﹐此樂府之始也。迨魏有三調歌詩﹐多取漢代歌謠﹐協之鐘律﹐其辭多經樂工增損﹐故有本辭與所奏不同﹐《宋書樂志》所載是也。陳王﹑陸機所制﹐時稱「乖調」。劉彥和以爲「無詔伶人﹐故事謝絲管。」則疑當時樂府﹐有不能歌者﹐然不能明也。漢時有蘇﹑李五言﹐枚乘諸作﹐然吳兢《樂錄》有古詩。而李善注《文選》﹐多引枚乘樂府﹐詩文皆在古詩中﹐疑五言諸作﹐皆可歌也。大略歌詩分界﹐疑在漢﹑魏之間。伶倫所奏﹐謂之樂府﹔文人所制﹐不妨有不合樂之詩。樂之所用﹐在郊廟宴享諸大體﹐或有民間私造﹐用之宴飲者。唐之五七言律長短句﹐以及今之南北詞﹐皆樂也﹐其體亦何常之有﹖樂府中又有灼然不可歌者﹐如後人賦《橫吹》諸題﹐及用古題而自出新意﹐或直賦題事﹐及杜甫﹑元﹑白新樂府是也。歌行之名﹐本之樂章﹐其文句長短不同﹐或有擬古樂府爲之﹐今所見如鮑明遠集中有之﹐至唐天寶以後而大盛﹐如李太白其尢也。太白多效三祖及鮑明遠﹐其語尢近古耳。酷擬之風﹐起於近代。李於鱗取魏﹑晉樂府古異難通者﹐句摘而字效之﹐學者始以艱澀遒壯者爲樂府﹐而以平典者爲詩。吠聲嘩然﹐殆不可止。但取樂府詩集中所載讀之﹐了然可見。蓋魏﹑晉樂章﹐旣由伶人協律﹐聲有短長損益﹐以文就之﹐往往合二爲一﹐首尾都不貫﹐文亦有不盡可通者﹐如《鐃歌》聲詞混塡﹐豈可更擬耶﹖樂工務配其聲﹐文士宜正其文。今日作文﹐止效三祖﹐已爲古而難行矣﹔若更爲其不可解者﹐旣不入樂﹐何取於伶人語耶﹖亦古人所不爲也。漢詩之無疑者﹐惟《文選》班姬一章﹐亦樂府也。興深文典﹐與蘇﹑李諸作何異﹖總之﹐今日作樂府﹕賦古題﹐一也﹔自出新題﹐二也。捨此而曰某篇似樂府語﹐某篇似詩語﹐皆於鱗﹑仲默之敝法也。選詩者至汲取其難通以爲古妙﹐此又伯敬﹑友夏之謬也。所知止此而已。

◎論歌行與葉祖徳

晉﹑宋時所奏樂府﹐多是漢時歌謠﹐其名有《放歌行》《艷歌行》之屬﹐又有單題某歌﹑某行﹐則歌行者﹐樂府之名也。魏文帝作《燕歌行》﹐以七字斷句﹐七言歌行之濫觴也。沿至於梁元帝﹐有《燕歌行集》﹐其書不傳﹐今可見者﹐猶有三數篇。於時南北詩集﹐盧思道有《從軍行》﹐江總持有《雜曲文》﹐皆純七言﹐似唐人歌行之體矣。徐﹑庾諸賦﹐其體亦大略相近。詩賦七言﹐自此盛也。迨及唐初﹐盧﹑駱﹑王﹑楊大篇詩賦﹐其文視陳﹑隋有加矣。迆於天寶﹐其體漸變。然王摩詰諸作﹐或通篇麗偶﹐猶古體也。李太白崛起﹐奄古人而有之﹐根於《離騷》﹐雜以魏三祖樂府﹐近法鮑明遠﹐梁﹑陳流麗﹐亦時時間出﹐譎辭云構﹐奇文郁起﹐後世作者﹐無以加矣。歌行變格﹐自此定也。子美獨構新格﹐自制題目﹐元﹑白輩祖述之﹐後人遂爲新例﹐陳﹑隋﹑初唐諸家﹐漸澌滅矣。今之歌行﹐凡有四例﹕詠古題﹐一也﹔自造新題﹐二也﹔賦一物﹑詠一事﹐三也﹔用古題而別出新意﹐四也。太白﹑子美二家之外﹐後人蔑以加矣。

◎正俗

古人之詩﹐皆樂也。文人或不閒音律﹐所作篇什﹐不協於絲管﹐故但謂之詩。詩與樂府從此分區。又樂府須伶人知音律增損﹐然後合調。陳王﹑士衡多有佳篇﹐劉彥和以爲「無詔伶人﹐故事謝絲管。」則於時樂府﹐已有不歌者矣。後代擬樂府﹐以代古詞﹐亦同此例也。文人賦樂府古題﹐或不與本詞相應﹐吳兢譏之﹐此不足以爲嫌﹐唐人歌行皆如此。蓋詩人寓興﹐文無定例﹐率隨所感。吳兢史才﹐長於考證﹐昧於文外比興之旨﹐其言若此﹐有似鼓瑟者之記其柱也。必如所云﹐則樂府之文﹐所謂牀上安牀﹐屋上架屋﹐古人已具﹐何煩贅剩耶﹖又樂府采詩以配聲律﹐出於伶人增損並合﹐剪截攺竄亦多﹐自不應題目﹐豈可以爲例也﹖杜子美創爲新題樂府﹐至元﹑白而盛。指論時事﹐頌美刺惡﹐合於詩人之旨﹐忠志遠謀﹐方爲百代鑑戒﹐誠傑作絕思也。李長吉歌詩﹐云韶工人皆取以協金石。杜陵詩史﹐不知當時何不采取﹖《文苑英華》又分歌行與樂府爲二。歌行之名﹐不知始於何時﹖魏﹑晉所奏樂府﹐如《艷歌行》《長歌行》《短歌行》之類﹐大略是漢時歌謠﹐謂之曰「行」﹐本不知何解。宋人云﹕體如行書。眞可掩口也。旣謂之歌行﹐則自然出於樂府﹐但指事詠物之文﹐或無古題﹐《英華》分別﹐亦有旨也。

伶工所奏﹐樂也。詩人所造﹐詩也。詩乃樂之詞耳﹐本無定體﹐唐人律詩﹐亦是樂府也。今人不解﹐往往求詩與樂府之別﹐鐘伯敬至云某詩似樂府﹐某樂府似詩。不知何以判之﹖只如西漢人爲五言者二家﹐班婕妤《怨詩》﹐亦樂府也。吾亦不知李陵之詞可歌與否﹖如《文選注》引古詩﹐多雲枚乘樂府詩﹐知《十九首》亦是樂府也。漢世歌謠﹐當騷人之後﹐文多遒古。魏祖慷慨悲涼﹐自是此公文體如斯﹐非樂府應爾。文﹑明二祖﹐仰而不迨﹐大略古直。樂工采歌謠以配聲﹐文多不可通﹐《鐃歌》聲詞混塡﹐不可復解是也。李於鱗之流﹐便謂樂府當如此作。今之詞人﹐多造詭異不可通之語﹐題爲樂府。集中無此輩語﹐則以爲闕。《樂志》所載五言四言﹐自有雅則可誦者﹐豈未之讀耶﹖

陸士衡《擬古詩》﹑江淹《擬古三十首》﹐如摶猛虎﹐捉生龍﹐急與之較﹐力不暇﹐气格悉敵。今人擬詩﹐如牀上安牀﹐但覺怯處種種不逮耳。然前人擬詩﹐往往只取其大意﹐亦不盡如江﹑陸也。

