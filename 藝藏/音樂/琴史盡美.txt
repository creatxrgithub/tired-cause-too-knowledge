《琴史盡美》朱長文

《琴史》提要

六卷﹝浙江範懋柱家天一閣藏本﹞

宋朱長文撰。長文有《吳郡圖經續記》﹐已著錄。是書專述琴典。前五卷紀自古通琴理者一百四十六人﹐附見者九人﹐各臚舉其事迹。後一卷分十一篇﹐一曰瑩律﹐二曰釋弦﹐三曰明度﹐四曰擬像﹐五曰論音﹐六曰審調﹐七曰聲歌﹐八曰廣制﹐九曰盡美﹐十曰志言﹐十一曰敍史。凡操弄沿起﹐制度損益﹐無不咸具。采摭詳博﹐文詞雅贍﹐視所作墨池編更爲勝之。錢曾《讀書敏求記》但錄其載太宗九弦琴條﹐以爲異聞﹐其實可資博識者不止是也。紹定癸巳﹐其從孫正大始刊板﹐並爲後序。又其五世孫夢炎所作長文事略一首﹐舊本並附於後。今仍錄之﹐以見是書之緣起與長文始末焉。﹣﹣﹣出《四庫總目提要》

琴有四美﹕一曰良質﹐二曰善琢﹐三曰妙指﹐四曰正心。四美旣備﹐則爲天下之善琴﹐而可以感格幽冥﹐充被萬物﹐而況於人乎﹖況於己乎﹖昔司馬子徽謂﹕「伏羲以諧八音﹐皆相假合﹐思一器而備律呂者﹐徧琢眾木﹐得之於梧桐。」蓋聖人之於萬物也﹐亦各辧其材而爲之器也。旣知其材矣﹐又求其良者﹐以待於用﹐養其小者﹐以至於大。故禹作九州之貢﹐有嶧陽梧桐﹐而《詩》美周室之盛曰「梧桐生矣﹐於彼朝陽。」又衛文公之作宮室也﹐亦云「樹之榛栗﹐椅桐梓漆﹐爰伐琴瑟。」是所求其良者﹐以待於用﹐養其小者﹐以致於大也。古之聖賢畱心於琴也如此。後之賦琴﹐言其材者﹐必取於髙山峻谷﹑深溪絕澗﹑盤紆隱深﹑巉巖嶇險之地﹐其气之鐘者至髙至淸矣。雷霆之所摧擊﹐霰雪之所飄壓﹐羈鸞獨鵠之所棲息﹐鸝黃幹旦﹝後兩字從鳥部﹞之所翔鳴﹐其聲之感者﹐至悲至苦矣。泉石之所磅礡﹐瑯玕之所叢集﹐祥雲瑞靄之所護被﹐靈露惠風之所長育﹐其物之助者﹐至深至厚矣。根盤孥﹝下「子」應爲「手」﹞以輪菌﹐枝紛郁以葳蕤﹐歷千載猶不耀﹐挺百尺而見枝﹐其材之成者﹐至良至大矣。一日夔﹑襄﹑鐘﹑牙之儔﹐睨而視之﹐嘉其可以爲琴也﹐於是命般﹑倕之徒﹐斤斧之﹐繩墨之﹐鎪中襄間﹐平面去病﹐按律呂以定徽﹐合鐘石以立度﹐法象完密﹐髹彩華煥。於是飾以金玉瓖奇之物﹐張以弦軫弘﹝左半邊應爲勺﹞弭之用﹐而琴成矣。昔伏羲之「龍吟」﹐黃帝之「淸角」﹐齊桓公之「號鐘」﹐楚莊王之「繞梁」﹐相如之「綠倚」﹝「人」應爲「絲」﹞﹐蔡邕之「焦尾」﹐傳於天下久矣。唐相李勉以響泉韻磬聞﹐白樂天以玉磬聞﹐而世稱有雷氏者﹐有張越者﹐尢精琢琴。歷代寶傳﹐以至於今﹐非力足而篤好者﹐不能致也。近世琢琴者間有之﹐然孰能桀然紹前人之作者與﹖昔聖人之作琴也﹐天地萬物之聲﹐皆在乎其中矣。有天地萬物之聲﹐非妙指無以發﹐故爲之參彈復徵﹐攫援標拂﹐盡其和以至其變﹐激之而愈淸﹐味之而無厭﹐非天下之敏手﹐孰能盡雅琴之所蘊乎﹖當其援琴而鼓之也﹐其視也必專﹐其聽也必切﹐其容也必恭﹐其思也必和。調之不亂﹐酏之甚愉﹐不使放聲邪气﹐得姦其間﹐發於心﹐應於手﹐而後何以與言妙也。是故君子之於琴也﹐非徒取其聲音而已。達則於以觀政焉﹐窮則於以守命焉。堯之神人﹐舜之南風﹐武王之克商﹐周公之越裳﹐所以觀政也﹔許由之箕山﹐伯夷之采薇﹐夫子之漪蘭﹐王通之汾亭﹐所以守命也。又有所自得也。夫絲與梧桐皆至淸之物也﹗而可以見人心者﹐至誠之所動也。是故孔子辧文王之操﹐子期識伯牙之心者﹐昭見精微﹐如親授於言也。故曰﹕惟樂不可以爲僞。又曰﹕至誠動金石﹔不誠﹐未有能動者也。吾於樂﹐益知誠之不可不明也。夫金石絲桐﹐無情之物﹐又可以誠動﹐況穹穹而天﹐冥冥而神﹐誠之所格﹐猶影響也。君子愼獨﹐不愧屋漏﹐可不戒哉﹗是故黃帝作而鬼神會﹐後夔成而鳳凰至﹐子野奏而云鶴翔﹐瓠巴作而流魚聽﹐師文彈而寒暑變﹐可謂誠至也。是故良質而遇善琢﹐善琢旣成﹐而得妙指﹐妙指旣調﹐而資於正心﹐然後爲天下之善琴也。總其能﹐作《盡美》。

——《樂圃琴史校》卷六

琴訣

《琴訣》唐薛易簡

薛易簡以琴待詔翰林﹐蓋在天寶中也。嘗著《琴訣》七篇﹐辭賦近俚﹐義有可采﹐今掇其大槪著焉﹐曰「琴之爲樂﹐可以觀風教﹐可以攝心魄﹐可以辧喜怒﹐可以悅情思﹐可以靜神慮﹐可以壯膽勇﹐可以絕塵俗﹐可以格鬼神﹐此琴之善者也。鼓琴之士﹐志靜气正﹐則聽者易分﹐心亂神潤﹐則聽者難辧矣。常人但見用指輕利﹑取聲溫潤﹑音韻不絕﹑句度流美﹐但賞爲能。殊不知志士彈之﹐聲韻皆有所主也。夫正直勇毅者聽之﹐則壯气益增﹔孝行節操者聽之則中情傷感﹔貧乏孤苦者聽之則流涕縱橫﹔便佞浮囂者聽之則斂容莊謹。是以動人心﹐感神明者﹐無以加於琴。蓋其聲正而不亂﹐足以禁邪止淫也。今人多以雜音悅樂爲貴﹐而琴見輕矣。夫琴士不易得﹐而知音亦難也。

——﹝宋﹞朱長文《琴史》卷第四《樂圃琴史校》

又曰﹕彈琴之法﹐必須簡靜。非謂人靜﹐乃手靜也。手指鼓動謂之喧﹐簡要輕穩謂之靜。又須乎兩乎相附﹐若雙鸞對舞﹐兩鳳同翔﹐往來之勢﹐附弦取聲﹐不需聲外搖指﹐正聲和暢﹐方爲善矣。故古之君子﹐皆因事而制﹐或怡情以自適﹐或諷諫以寫心﹐或幽憤以傳志﹐故能專精注神﹐感動鬼神﹐或只能一兩弄而極精妙者。今之學者﹐惟爲多能。故曰﹕多則不精﹐精則不多。知音君子﹐詳而察焉。

——﹝明﹞蔣克謙《琴書大全》卷十

