《樂府傳聲》﹝淸﹞徐大椿

序

樂之成﹐其大端有七﹕一曰定律呂﹐二曰造歌詩﹐三曰定典禮﹐四曰辧八音﹐五曰分宮調﹐六曰正字音﹐七曰審口法。七者不備不能成樂。何謂定律呂﹖考黃鐘大呂之本﹐窮宮商徴羽之變是也。何謂歌詩﹖上極雅頌﹐下至謠諺與凡詞曲有韻之文皆是也。何謂典禮﹖郊天祭地﹐宴饗贈答﹐房中軍中之所宜用是也。何謂八音﹖金石絲竹匏土革木﹐古今樂器是也。何謂字音﹖一字有一字之正音﹐不可雜以土音﹔又北曲有北曲之音﹐南曲有南曲之音是也。何謂口法﹖每唱一字﹐則必有出聲﹑轉聲﹑收聲﹐及承上接下諸法是也。七者不盡通﹐不得名專精之士。然七音之學﹐非一人所能兼﹐則亦有可分習者。律呂歌詩典禮﹐此學士大夫之事也。其八音之器﹐各精一技﹐此樂工之事也。惟宮調﹑字音﹑口法﹐則唱曲者不可不知。然宮調大端難越﹐卽有失傳﹐而一爲更換﹐卽能循板歸腔﹐至字音亦一攺卽能正其讀﹐惟口法則字句各別﹐長唱有長唱之法﹐短唱有短唱之法﹐在此調爲一法﹐在彼調又爲一法﹐接此字一法﹐接彼字又一法﹐千變萬殊﹐此非若律呂歌詩典禮之可以書傳﹐八音之可以譜定﹐宮調之可以類分﹐字音之可以反切別﹐全在發聲吐字之際﹐理融神悟﹐口到音隨。顧昔人之聲已去﹐誰得而聞之﹖卽一堂相對﹐旋唱而聲旋息﹐欲追其以往之聲而已不復在耳矣。此口法之所以日變而日亡也。上古之口法﹐三代不傳﹔三代之口法﹐漢魏六朝不傳﹔漢魏六朝之口法﹐唐宋不傳﹔唐宋之口法﹐元明不傳。若今日之南北曲﹐皆元明之舊﹐而其口法亦屢變。南曲之變﹐變爲昆腔﹐去古浸遠﹐自成一家。其法盛行﹐故腔調尙不甚失﹐但其立法之初﹐靡慢模糊﹐聽者不能辧其爲何語﹐此曲之最違古法者。至北曲則自南曲甚行之後﹐不甚講習﹐卽有唱者﹐又卽以南曲聲口唱之﹐遂使宮調不分﹐陰陽無別﹐去上不淸﹐全失元人本意。又數十年來﹐學士大夫全不究心﹐將來不知何所底止﹐嗟夫﹗樂之道久已喪失﹐猶存一綫於唱曲當中﹐而又日卽消亡﹐余用憫焉﹐爰作傳聲法若干篇﹐借北曲以立論﹐從其近也﹔而南曲之口法﹐亦不外是焉。古人作樂﹐皆以人聲爲本﹐書曰「詩言志﹐歌詠言﹐聲依詠﹐律和聲」﹐人聲不可辧﹐𨿽律呂何以和之﹖故人聲存而樂之本自不沒於天下。傳聲者﹐所以傳人聲也﹐其事若微而可緩﹐然古之帝王聖哲﹐所以象功昭徳﹐陶情養性之本﹐實不外是。此學問之大端﹐而盛世之所必講者也。乾隆甲子秋八月旣望吳江徐大椿書於洄溪艸堂

樂府傳聲之源流﹑元曲家門﹝淸﹞徐大椿

源流

曲之變﹐上古不可考。自唐虞之賡歌擊壤以降﹐凡朝廷艸野之間﹐其歌詩謠諺不可勝窮﹐玆不盡述。若今日之聲存而可考者﹐南曲北曲二端而已。北曲之始﹐金之董解元《西廂記》﹐元之馬致遠《嶽陽樓》之類。南曲之傳﹐如元人髙則誠《琵琶記》﹐施君美《拜月亭》之類。宮調旣殊﹐排場亦異﹐然當時之唱法﹐非今日之唱法也。北曲如董之《西廂記》﹐僅可以入弦索﹐而不可以協簫管。其曲以頓挫節奏勝﹐詞疾而板促。至王實甫之《西廂記》﹐及元人諸雜劇﹐方可協之簫管﹐近世之所宗者是也。若北曲之西腔﹑髙腔﹑梆子﹑亂彈等腔﹐乃其別派﹐不在北曲之列。南曲之異﹐則有海鹽﹑義烏﹑弋陽﹑四平﹑樂平﹑太平等腔。至明之中葉﹐昆腔盛行﹐至今守之不失。其偶唱北曲一二調﹐亦攺爲昆腔之北曲﹐非當時之北曲矣。此乃風气自然之變﹐不可勉彊者也。如必字字句句﹐皆求同於古人﹐一則莫可考究﹐二則難於傳授﹐況古人之聲﹐已不可追﹐自吾作之﹐安知不有杜撰不合調之處﹖卽使自成一家﹐亦仍非眞古調也。故風气之遞變﹐相仍無害﹐但不可依樣葫蘆﹐盡失聲音之本﹐並失後來攺調者之意﹐則流蕩不知所窮矣。故可變者﹐腔板也﹐不可變者﹐口法與宮調也。苟口法宮調得其眞﹐𨿽今樂猶古樂也。蓋天地之元聲﹐未嘗一日息於天下﹐《記》云﹕斯須去身。人生而有此形﹐卽有此聲﹐亦卽有此履中蹈和之具﹐但無人以發之﹐則汩沒而不能自振。後世之所以治不遵古者﹐樂先亡也。樂之亡﹐先王之教失也。我謂欲求樂之本者﹐先從人聲始。

元曲家門

元曲爲曲之一變﹐自元以前﹐歌已有南北之分﹐其法不傳﹐而聲調大略亦可想見。至元則分宮別調﹐獨成一家﹐淸濁陰陽﹐以別其聲﹐長短徐疾﹐以定其節﹐宏細幽顯﹐以分其調。其體例如出一手﹐其音節如出一口﹐𨿽文之髙下各殊﹐而音調無有不合者﹐歌法至此而大備﹐亦至此而盡顯。能審其節﹐隨口歌之﹐無不合格調﹐可播管弦者﹐今人特不知深思耳。若其體則全與詩詞各別﹐取直而不取曲﹐取俚而不取文﹐取顯而不取隱﹐蓋此乃述古人之言語﹐使愚夫愚婦共見共聞﹐非文人學士自吟自詠之作也。若必鋪敍故事﹐點染詞華﹐何不竟作詩文﹐而立此體耶﹖譬之朝服遊山﹐艷妝玩月﹐不但不雅﹐反傷俗矣。但直必有至味﹐俚必有實情顯必有深意﹐隨聽者之智愚髙下﹐而各與其所能知﹐斯爲至境。又必觀其所演何事﹐如演朝廷文墨之輩﹐則詞語仍不妨稍近藻繪﹐乃不失口气﹔若演街巷村野之事﹐則鋪述竟作方言可也。總之﹐因人而施﹐口吻極似﹐正所謂本色之至也。此元人作曲之家門也。知此﹐則元曲用筆之法曉然矣。

樂府傳聲之出聲口訣﹑聲各有形﹑五音﹑四呼﹝淸﹞徐大椿

出聲口訣

天下有有形之聲﹐有無形之聲。無形之聲﹐風雷之類是也﹔其聲不可爲而無定。有形之聲﹐絲竹金鼓之類是也﹔其聲可爲而有定。其形何等﹐則其聲亦從而變矣。欲攺其聲﹐先攺其形﹐形攺而聲無弗攺也。惟人之聲亦然。喉﹑舌﹑齒﹑牙﹑唇﹐謂之五音﹔開﹑齊﹑撮﹑合﹐謂之四呼。欲正五音﹐而不從喉舌齒牙唇處著力﹐則其音必不眞﹔欲準四呼﹐而不習開齊撮合之勢﹐則其呼必不淸。所以欲辯眞音﹐先學口法。口法眞﹐則其字無不眞矣。譬之簫管﹐欲吹尺字﹐必放尺字之眼﹔欲吹工字﹐必放工字之眼﹐若放工而欲吹尺﹐放尺而欲吹工﹐𨿽神瞽不能也。所謂其聲可爲而有定者也。今則口法皆不能知﹐而欲其聲之眞﹐得乎﹖又﹐喉舌齒牙唇﹐𨿽分五層﹐然吐聲之法﹐不僅五也。有喉底之喉﹐有喉中之喉﹐有近舌之喉﹔餘四音亦然。更不僅此也﹐卽喉底之喉﹐亦有淺深輕重﹔其餘皆有淺深輕重。千絲萬縷﹐層層扣住﹐方爲入細。其開齊撮合之中﹐亦有半開﹑全開﹐半合﹑全合之不同。其外又有鼻音﹑半鼻﹑抵齶﹑抵齒等法。其形亦皆有定。總之﹐呼字十分眞﹐則其形自從﹔其形十分眞﹐則其字自協﹐此自然之理。若不知其形﹐而求其聲﹐則終生不能呼準一字也。

聲各有形

凡物有气必有形﹐惟聲無形。然聲亦必有气以出之﹐故聲亦有聲之形。其形惟何﹖大小﹑闊狹﹑長短﹑尖鈍﹑粗細﹑圓扁﹑斜正之類是也。古聖作字諧聲﹐皆由天籟﹐絕無一毫勉彊﹐其義精微奇妙﹐不可思議。如大字之形大﹐小字之形小﹐闊字之形闊﹐狹字之形狹﹐餘數字無不皆然。惟口訣得傳﹐則字形宛肖。不得口訣﹐則大非大﹐而小非小﹐出聲之際已偏﹐引長其音﹐遂不知何字矣。能將上數字煉準口訣﹐則余字盡可類推。如東鐘韻﹐東字之聲長﹐終字之聲短﹐風字之聲扁﹐宮字之聲園﹐蹤字之聲尖﹐翁字之聲鈍。江陽韻﹐江字之聲闊﹐臧字之聲狹﹐堂字之聲粗﹐將字之聲細。潛心分別﹐其形顯然。其口訣大端﹐𨿽不外開齊撮合﹑喉舌齒牙唇﹐而細分之則無盡﹐有張口者﹐有半張者﹐有閉口者﹐有半閉者﹐有先張後閉者﹐有先閉後張者﹐有喉出唇收者﹐有喉出舌收者﹐有全喉全舌者﹐有半喉半舌者。以上諸條﹐互相出入﹐不可勝計。其外又有落腮﹑穿齒﹑穿牙﹑覆唇﹑挺舌﹑透鼻﹑過鼻﹐種種諸法﹐不可枚舉。總在將此字識眞念準﹐審其字聲從口中何處著力﹐則知此字必如何念法方確。卽知其形於長短闊狹之內居何等矣。然後人之聽之﹐無不知其爲何字﹐𨿽絲竹雜和﹐不能奪而亂之矣。此千古未發之微義也。

五音

喉舌齒牙唇﹐謂之五音。此審字之法也。聲出於喉爲喉﹐出於舌爲舌﹐出於齒爲齒﹐出於牙爲牙﹐出於唇爲唇﹐其詳見《等韻》《切韻》等書。最深爲喉音﹐稍出爲舌音﹐再出在兩旁牝齒間爲齒音﹐再出在前牡齒間爲牙音﹐再出在唇上爲唇音。𨿽分五層﹐其實萬殊﹐喉音之深淺不一﹐舌音之深淺亦不一﹐餘三音皆然。故五音之正聲皆易辧﹐而交界之間甚難辧。然其界限﹐又復井然﹐一口之中﹐並無疆畔﹐而絲毫不可亂﹐此人之所以爲至靈﹐造物之所以爲至奇也。能知其分寸之所在﹐一綫不移﹐然後其音始的﹐而出聲之際﹐不至眩惑遊移﹐再參之以開齊撮合之法﹐自然辧晰秋毫矣。余詳口訣篇內。

四呼

開齊撮合﹐謂之四呼。此讀字之口法也。開口謂之開﹐其用力在喉。齊齒謂之齊﹐其用力在齒。撮口謂之撮﹐其用力在唇。合口謂之合﹐其用力在滿口。欲讀此字﹐必得此字之讀法﹐則其字音始眞﹐否則終不能合度﹐然此非喉舌齒牙唇之謂也。蓋喉舌齒牙唇者﹔字之所從生﹔開齊撮合者﹐字之所從出。喉舌齒牙唇﹐各有開齊撮合﹐故五音爲經﹐四呼爲緯。今人𨿽能知音之正﹐而呼之不淸者﹐皆開齊撮合之法不習故也。余見口訣篇內。樂府傳聲之喉有中旁上下﹑鼻音閉口音﹑四聲各有陰陽﹑北字﹝淸﹞徐大椿

喉有中旁上下

喉舌齒牙唇爲五音﹐從內至外之言也。其位置實有五層﹐其音𨿽皆本於喉﹐而用力之地﹐則層層有別﹐此人人所知者也。至五音中﹐又各有五音﹐則前人之所未道者。天下之理﹐有縱必有橫﹐喉舌齒牙唇﹐縱也﹐喉音中之五音﹐橫也。何謂﹖音髙而淸之字﹐則從喉之上面用力﹔低而濁之字﹐則從喉之下面用力﹔欹而扁之字﹐則從喉之中間用力。故出聲之時﹐欲其字淸而髙﹐則將气提而向喉之上﹔欲濁而低﹐則將气按而著喉之下﹔欲欹而扁﹐則將气從兩邊逼出﹔欲正而圓﹐則將气從正中透出﹐自然各得其眞﹐不煩用力而自響且亮矣。此非特喉音之字如此﹐凡舌齒牙唇之字呼法皆然。但舌齒牙唇﹐𨿽著力之地各殊﹐而總不能離乎喉也﹐故喉舌齒牙唇爲經﹐上下兩旁正中爲緯﹐經緯相生﹐五五二十有五﹐而出聲之道備矣。此千古之所習而不察者也。

鼻音閉口音

喉舌齒牙唇之外﹐又有鼻音﹑閉口音者。何也﹖蓋聲音之道﹐所以暢發天地之和气﹐𨿽以淸明疏亮爲主﹐但皆淸明疏亮﹐一往不返﹐則律呂之气有張無翕﹐不能備四气之和﹐此鼻音﹑閉口音所以不能無也。如庚淸二韻﹐乃正鼻音也。東鐘﹑江陽﹐乃半鼻音也。尋侵﹑監咸﹑廉纖﹐則閉口音也。正鼻音則全入鼻中﹐半鼻音則半入鼻中﹐卽閉口之漸也。閉口之音﹐自侵尋至廉纖而盡矣。故《中原音韻》以東鐘起﹐以廉纖終﹐終之以閉口音﹐猶四時之令窮於冬也。東鐘則春令之始也﹔但立春之時﹐陽气初動﹐故猶稍帶鼻音﹐有出而未舒之象。自庚淸正鼻音之後﹐卽從尢侯只合口喉音﹐轉入尋侵閉口﹐亦以漸而收藏﹐此天地自然之理﹐編韻之人﹐𨿽未必有意爲之﹐而天地之音之終始﹐其序自然﹐而不可紊也。故能知鼻音﹑閉口音法﹐則曲中之開合呼翕﹐皆與造化相通﹐然後淸而不噍﹐放而不濫﹐有深厚和粹之妙。故鼻音﹑閉口音之法﹐不可不深講也。

四聲各有陰陽

字之分陰陽﹐從古知之。宋人塡詞極重﹐只散見於諸家論說﹐而無全書。惟《中原音韻》﹐將每韻分出﹐最爲詳盡﹔但只平聲有陰陽﹐而餘三聲皆不分陰陽﹐不知以三聲本無分乎﹖抑難分乎﹖抑可以不分乎﹖或又以爲去入有陰陽﹐而上聲獨無陰陽﹐此更悖理之極者。蓋四聲之陰陽﹐皆從平聲起﹐平聲一出﹐則四呼皆來﹐一貫到底﹐不容勉彊﹐亦不可移易﹐豈有平聲有陰陽﹐而三聲無陰陽者﹐亦豈有平去入有陰陽﹐而上聲獨無陰陽者。此皆極荒唐之說﹐後人竟不深求﹐不得不急爲拈出﹐使天下後世作曲與唱曲之人﹐確然有所執持﹐而審音不惑。如宗字爲陰﹐宗﹑總﹑縱﹑足﹐皆陰也﹔戎字爲陽﹐戎﹑冗﹑誦﹑族﹐皆陽也。上八字豈可刪去一字﹐亦豈可互易一字﹐亦豈可宗戎有陰陽﹐而下六字無陰陽﹐更豈可縱足與誦族有陰陽﹐而總與冗無陰陽﹖此有耳者之所共察﹐不必明於度曲者而後知之也。余常欲以《中原音韻》四聲之陰陽﹐每字皆爲分定﹐以息千古紛紛之說﹐尙未遑而有待。但作曲者能別平聲之陰陽﹐已屬難事﹐若並三聲而分之﹐則尢艱於措筆﹐不必字字苛求﹐然不可以作曲之難而並字之陰陽亦泯也。

北字

凡唱北曲者﹐其字皆從北聲﹐方爲合度。若唱南音﹐卽爲別字矣。然北字之異乎南者﹐十居四五﹐若必字字從北﹐則南方之人﹐竟有全不解者﹐此亦不必盡泥也。蓋當時之北曲﹐以北人造之﹐北人唱之﹐彼自唱彼之音﹐自然皆從北讀﹐若南人唱之﹐南人聽之﹐則卽唱南人之音﹐似亦無害於理﹐但以北字攺作南音﹐則聲必不和。何則﹖當時原以北字配調故也。況南人以土音雜之﹐只可施之一方﹐不能通之天下﹔同此一曲而一鄕有一鄕之唱法﹐其獘不勝窮矣。愚有說焉﹕凡北曲之字﹐有天下盡通之正音﹐唱又不失此調之音節者﹐不必盡從北字也。如崇字本音戎﹐而北讀爲虫﹐重字本音虫去聲﹐北讀爲中去聲﹐事字本時至切﹐北讀爲世﹐杜本音渡﹐北讀爲妬之類。如此者不一而足﹐若必盡從北音﹐則唱者與聽者﹐俱不相洽﹐反爲無味﹐譬之南北兩人﹐相遇談心﹐各操土音﹐則兩不相通﹐必各遵相通之正音﹐方能理會﹐此人情之常﹐何不可通於度曲耶﹖但不可以土音攺北音耳。至於北字中﹐人人能曉﹐或此宮此調﹐必如此方合者﹐則必不可以南曲之字易之也。樂府傳聲之平聲唱法﹑上聲唱法﹑去聲唱法﹝淸﹞徐大椿

平聲唱法

四聲之中﹐平聲最長﹐入聲最短。何以驗之﹖凡三聲拖長之後﹐皆似平聲﹐入聲則一頓之外﹐全無入象﹐故長者﹐平聲之本象也。但上去皆可唱長﹐卽入聲派入三聲﹐亦可唱長﹐則平聲之長﹐何以別於三聲邪﹖蓋平聲之音﹐自緩﹑自舒﹑自周﹑自正﹑自和﹑自靜﹐若上聲必有挑起之象﹐去聲必有轉送之象﹐入聲之派入三聲﹐則各隨所派成音。故唱平聲﹐其尢重在出聲之際﹐得舒緩周正和靜之法﹐自於上去迥別﹐乃爲平聲之正音﹐則聽者不論髙低輕重﹐一聆而知其爲平聲之字矣。

上聲唱法

上聲亦只在出字之時分別。方開口時﹐須略似平聲﹐字頭半吐﹐卽向上一挑﹐方是上聲正位。蓋上聲本從平聲來﹐故上聲之字頭﹐必從平聲起﹐若竟從上起﹐則其聲一響已竭﹐不能引而長之﹐若聲竭而復拖下﹐則反似平聲字矣。故唱上聲極難﹐一吐卽挑﹐挑後不復落下﹐𨿽其聲長唱﹐微近平聲﹐而口气總皆向上﹐不落平腔﹐乃爲上聲之正法。𨿽數轉而聽者仍知爲上聲﹐斯得唱上聲之法矣。

去聲唱法

今北曲之最失傳者﹐其唱去聲盡若平聲。蓋北曲本無入聲﹐若並去聲而無之﹐則只有兩聲矣。夫兩聲豈能成調耶﹖況北曲之所以別於南曲者﹐全在去聲。南之唱去﹐以揭髙爲主﹐北之唱去﹐不必盡髙﹐惟還其字面十分透足而已。笛中出一凡字合曲者﹐惟去聲爲多。如唱凍字﹐則曰凍紅翁﹐唱問字﹐則曰問恆恩﹐唱秀字﹐則曰秀喉漚﹐長腔則如此三腔﹐短腔則去第三腔﹐再短則念完本字卽收﹐總不可先帶平腔。蓋去聲本從上聲轉來﹐一著平腔﹐便不能復振﹐始終如平聲矣。非若上聲之本從平聲轉出﹐可以先似平聲﹐轉到上聲也。譬如四時從春轉夏則可﹐從春轉秋則不可﹐此自然之理也。況去聲最有力﹐北音尙勁﹐去聲眞確﹐則曲聲亦勁而有力﹐此最大關系也。今之所以唱去聲似平聲者﹐何也﹖自南曲盛行﹐曲尙柔靡﹐聲口已慣﹐不能轉勁﹐又去聲唱法﹐頗須用力﹐不若平讀之可以隨口念過﹐一則循習使然﹐一則偸气就易﹐又久無審音者爲之整頓﹐遂使去聲盡亡﹐北音絕響﹐最可慨也﹗

樂府傳聲之入聲派三聲法﹑入聲讀法﹝淸﹞徐大椿

入聲派三聲法

北曲無入聲﹐將入聲派入三聲﹐蓋以北人言語﹐本無入聲﹐故唱曲亦無入聲也。然必分派入三聲者﹐何也﹖北曲之妙﹐全在於此。蓋入聲本不可唱﹐唱而引長其聲﹐卽是平聲﹐南曲唱入聲無長腔﹐出字卽止﹐其間有引長其聲者﹐皆平聲也。何也﹖南曲唱法﹐以和順爲主﹐出聲拖腔之後﹐皆近平聲﹐不必四聲鑿鑿﹐故可稍爲假借。惟北曲則平自平﹐上自上﹐去自去﹐字字淸眞﹐出聲﹑過聲﹑收聲﹐分毫不可寬假﹐故唱入聲﹐亦必審其字勢﹐該近何聲﹐及可讀何聲﹐派定唱法﹐出聲之際﹐歷歷分明﹐亦如三聲之本音不可移易﹐然後唱者有所執持﹐聽者分明辧別﹐非若南曲之皆似平聲﹐無相徑庭也。故觀派入三聲之法﹐則北曲之出字淸眞﹐益可徵據﹐此探微之論也。至派入三聲異同之法﹐又別有論。

入聲讀法

北曲皆遵《中州音韻》﹐其平上去三聲﹐皆與《唐韻》及《洪武正韻》等相同﹐其有異者﹐百中之一耳。其五音四呼﹐亦不相遠﹐若入聲之字皆派入三聲﹐竟有大相徑庭﹐全非其字者。何也﹖蓋三聲多連合一貫﹐獨至入聲而別﹐有有三聲而無入聲之字﹐亦有有入聲而無三聲之字。今北曲無入聲之唱﹐盡將入聲唱作三聲﹐而三聲中無此字﹐則不得不另作一聲矣。如曲字﹐本邱六切﹐若本音之平聲﹐則邱都切﹐是有聲無字矣﹐故變而作區。樂字﹐本盧各切﹐若本音之平聲﹐則盧沙切﹐亦有聲無字矣﹐故變而作勞。其餘如﹕削之爲宵﹐鶴之爲浩﹐不一而足。自六經子史皆同﹐不獨《中州音韻》爲然也。惟古韻從無此讀法﹐而五音四呼又不通者﹐此乃當時之土音﹐則不妨或從古音﹐或從今音﹐不必悉遵其讀也。又其派入三聲﹐有一定之法﹐與古音亦稍殊。如鹿字﹐《中州韻》作去聲音露﹐古音露﹐亦音盧﹐出字《中州韻》作上聲音杵﹐古音作平聲﹐則赤知切﹐作去聲﹐則赤至切﹐三聲多有通融之處。蓋入之讀作三聲者﹐緣古人有韻之文﹐皆以長言詠嘆出之﹐其聲一長﹐則入聲之字自然歸入三聲﹐此聲音之理﹐非人所能彊也。故古人有此讀法者﹐三聲原可通用﹐不必盡從《中州韻》﹔如從無此音者﹐則不可自我亂之﹐恐人之難辧也。試從古音﹐一一考之﹐則入聲派入三聲之故可明﹐而三代已前之歌法﹐亦可推測而知矣。樂府傳聲之歸韻﹑收聲﹑交代﹝淸﹞徐大椿

歸韻

唱曲能令人字字可辧﹐不但平上去入四聲準﹐開齊撮合四呼淸而已。四聲四呼﹐止能於出聲之時﹐分別字頭﹐使人明曉﹐至出字之後﹐引長其聲﹐卽屬公共之響﹐況有絲竹一和﹐尢易混入。譬如簫管之音﹐𨿽極天下之良工﹐吹得音調明亮者﹐只能分別工尺﹐令聽者一聆而知其爲何調﹐斷不能吹出字面﹐使聽者知其何字也。蓋簫管止有工尺﹐無字面﹐此人聲之所以可貴也。四聲四呼淸﹐則出口之字面已正﹐而不知歸韻之法﹐則引長之字面﹐仍與簫管同﹐故尢以歸韻爲第一。歸韻之法如何﹖如東鐘字﹐則使其聲出喉中﹐气從上齶鼻竅中過﹐令其聲半入鼻中﹐半出口外﹐則東鐘歸韻矣。江陽﹐則聲從兩頤中出﹐舌根用力﹐漸開其口﹐使其聲朗朗如叩金器﹐則江陽歸韻矣。支思﹐則聲從齒縫中出﹐而收細其喉﹐徐放其气﹐切勿令上下齒牙相遠﹐則支思歸韻矣。能歸韻﹐則𨿽十轉百轉﹐而本音始終一綫﹐聽者卽從出字之後﹐驟聆其音﹐亦鑿鑿然知爲某字也。況字眞則義理切實﹐所談何事﹐所說何人﹐悲歡喜怒﹐神情畢出﹔若字不淸﹐則音調𨿽和﹐而動人不易﹐譬如禽獸之悲鳴喜舞﹐𨿽情有可相通﹐終與人類不能親切相感也。但人之喉嚨﹐靈頑不一﹐靈者﹐則各韻自能分出各韻之音﹔頑者一味響亮﹐不能鑿鑿分別﹐卽字面不差﹐而一放則不甚相遠﹐又有幾韻能分﹐幾韻不能分﹐各因其聲之所近﹐以爲優劣。若十九韻﹐俱能分者絕少。此又得之天分﹐非人力所能彊也。

收聲

天下知出聲之法爲最重﹐而不知收聲之法爲尢重。蓋出一字﹐而四呼四聲五音無誤﹐則其字已的確可辧﹐猶人所易知而易能也。惟收聲之法﹐則不但當審之極淸﹐尢必守之有力。自出聲之後﹐其口法一定﹐則過腔轉腔﹐音𨿽數折﹐而口之形與聲所從出之气﹐俱不可分毫移動。蓋聲𨿽同出於喉﹐而所著力之處﹐在口中各有地位﹐字字不同。如開口之喉音﹐其聲始終從喉著力﹐其口始終開而不合﹔閉口之舌音﹐其聲始終從舌著力﹐其口始終閉而不開。其餘字字皆然﹐斯已難矣。至收足之時尢難﹐蓋方聲之放時﹐气足而聲縱﹐尙可把定﹐至收末之時﹐則本字之气將盡﹐而他字之音將發﹐勢必再換口訣﹐略一放松﹐而咿呀嗚咿之聲隨之﹐不知收入何宮矣。故收聲之時﹐尢必加意扣住﹐如寫字之法﹐每筆必有結束﹐越到結束之處﹐越有精神﹐越有頓挫﹐則不但本字淸眞﹐卽下字之頭﹐亦得另起峯巒﹐益絕分明透露﹐此古法之所極重﹐而唱家之所易忽﹐不得不力爲剖明者也。然亦有二等焉﹕一則當重頓﹐一則當輕勒。重頓者﹐煞字煞句﹐到此嶄然劃斷﹐此易曉也。輕勒者﹐過文連句﹐到此委婉脫卸﹐此難曉也。蓋重者其聲濁而方﹐輕者其聲淸而圓﹐其界限之分明則一﹐能知此則收聲之法﹐思過半矣。

交代

凡曲以淸朗爲主﹐欲令人人知所唱之爲何曲﹐必須字字響亮。然有聲極響亮﹐而人仍不知爲何語者﹐何也﹖此交代不明也。何爲交代﹖一字之音﹐必有首腹尾﹐必首腹尾音已盡﹐然後再出一字﹐則字字淸楚。若一字之音未盡﹐或已盡而未收足﹐或收足而於交界之處未能劃斷﹐或劃斷而下字之頭未能矯然﹐皆爲交代不淸。況聲音愈響﹐則聲盡而音未盡﹐猶之叩百石之鐘﹐一叩之後﹐卽鳴他器﹐則鐘聲方震﹐他器必若無聲﹐故聲愈響﹐則音愈長﹐必尾音盡而後起下字﹐而下字之頭﹐尢須用力﹐方能字字淸澈﹐否則反不如聲低者之出口淸楚也。凡響亮之喉﹐宜自省焉。不得恃聲髙字眞﹐必謂人人能曉也。樂府傳聲之宮調﹑陰調陽調﹑字句不拘之調亦有一定格法﹑曲情﹝淸﹞徐大椿

宮調

古人分立宮調﹐各有鑿鑿不可移易之處。其淵源不可得而尋﹐而其大旨﹐猶可按詞而求之者﹐如﹕黃鐘調﹐唱得富貴纏綿﹔南呂調﹐唱得感嘆悲傷之類。其聲之變﹐𨿽系人之唱法不同﹐實由此調之平仄陰陽﹐配合成格﹐適成其富貴纏綿﹐感嘆悲傷﹐而詞語事實﹐又與之合﹐則宮調與唱法須得矣。故古人塡詞﹐遇富貴纏綿之事﹐則用黃鐘宮﹐遇感嘆悲傷之事﹐則用南呂宮﹐此一定之法也。後世塡詞家﹐不明此理﹐將富貴纏綿之事﹐亦用南呂調﹐遇感嘆悲傷之事﹐亦用黃鐘調﹐使唱者從調則與事違﹐從事則與調違﹐此作詞者之過也。若詞調相合﹐而唱者不能尋宮別調﹐則咎在唱者矣。近來傳奇﹐合法者𨿽少﹐而不甚相反者尙多﹐仍宜依本調﹐如何音節﹐唱出神理﹐方不失古人配合宮調之本﹐否則盡忘其所以然﹐而宮調爲虛名矣。

陰調陽調

古人唱法﹐所謂陰陽者﹐乃字之陰陽﹐非人聲之陰陽也。字之陰陽者﹐如東爲陰﹐同爲陽﹐二字自有淸濁輕重之別。至人聲之陰陽﹐則逼緊其喉﹐而作雌聲者﹐謂之陰調﹔放開其喉﹐而作雄聲者﹐謂之陽調。遇髙字則唱陰﹐遇低字則唱陽﹐此大謬也。夫堂堂男子﹐唱正大雄豪之曲。而逼緊其喉﹐不但與其人不相稱﹐卽字面斷不能眞。蓋喉間逼緊﹐則字面皆從喉中出﹐而舌齒牙唇﹐俱不能著力﹐開齊撮合﹐亦大半不能收準﹐卽使出聲之後﹐作意分淸﹐終不若卽從舌齒牙唇者之親切分明也。惟優人之作旦者﹐欲效女聲﹐則不得不逼緊其喉﹐此則純用陰調者。然卽陰調之中﹐亦有陰陽之別﹐非一味逼緊也。若陽調中之陰陽﹐放開直出者爲陽之陽﹐將喉收細揭髙﹐世之所謂小堂調者﹐爲陽之陰﹐此則一起一倒﹐無曲不有﹐而逼緊之陰不與焉。今之逼緊喉嚨者﹐乃欲唱髙調而不能﹐故用力夾住弔起﹐不覺犯逼緊之病﹐一則喉本不佳﹐一則不善用喉之故也。然逼緊之字﹐亦間有之﹐髙調之曲﹐連轉幾字幾腔﹐層層泛起﹐愈轉愈髙﹐則音必愈細﹐陽聲已竭﹐喉底之眞气出而接之﹐自然聲出至深﹐與逼緊相似﹐此乃自然而然﹐非有意爲之﹐若世俗之所謂陰調也。至近日之所謂時曲淸曲者﹐則字字逼緊﹐俱從喉中一絲吐出﹐依然講五音四呼之法﹐實則五音四呼何處著力﹐以至聽者一字不能分辧﹐此曲之下賤﹐風流掃地矣。

字句不拘之調亦有一定格法

北曲中﹐有不拘句字多少﹐可以增損之格﹐如黃鐘之黃鐘尾﹐仙呂之混江龍﹐南呂之艸池春之類。世之作此調者﹐遂隨筆寫去﹐絕無格式﹐眞乃笑談﹐要知果可隨意長短﹐何以仍謂之黃鐘尾﹐而不名之爲混江龍﹐又不謂之艸池春﹐且何以黃鐘尾不可入仙呂﹐混江龍不可入南呂耶﹖此眞不思之甚。而訂譜者﹐亦僅以不拘字槪之﹐全無格式﹐令後人易誤也。蓋不拘字句者﹐謂此一調字句不妨多寡﹐原謂在此一調中增減﹐並不謂可增減在在他調也。然則一調自有一調章法句法及音節﹐森然不可移易﹐﹐不過謂同此句法﹐而此句不妨多增﹐同此音節﹐而此音不妨疊唱耳。然亦只中間發揮之處﹐因上文文勢趨下﹐才髙思湧﹐一瀉難收﹐依調循聲﹐鋪敍滿意﹐旣不逾格﹐亦不失調。至若起調之一二句﹐則陰陽平仄﹐一字不可移易增減﹐如此﹐則聽者方能確然審其爲何調﹐否則竟爲無調之曲﹐荒謬極矣。細考舊曲﹐自能悟之﹐不能悉錄也。

曲情

唱曲之法﹐不但聲之宜講﹐而得曲之情爲尢重。蓋聲者﹐眾曲之所盡同﹐而情者﹐一曲之所獨異。不但生旦丑淨﹐口气各殊﹐凡忠義姦邪﹐風流鄙俗﹐悲歡思慕﹐事各不同﹐使詞𨿽工妙﹐而唱者不得其情﹐則邪正不分﹐悲喜無別﹐卽聲音絕妙﹐而與曲詞相背﹐不但不能動人﹐反令聽者索然無味矣。然此不僅於口訣中求之也。﹤樂記﹥曰﹕凡音之起﹐由人心生也。必唱者先設身處地﹐摹仿其人之性情气象﹐宛若其人之自述其語﹐然後其形容逼眞﹐使聽者心會神怡﹐若親對其人﹐而忘其爲度曲矣。故必先明曲中之意義曲折﹐則啟口之時﹐自不求似而自合。若世之只能尋腔依調者﹐𨿽極工亦不過樂工之末技﹐而不足語以感人動神之微義也。樂府傳聲之起調﹑斷腔﹑頓挫﹝淸﹞徐大椿

起調

唱法之最緊要不可忽者﹐在於起調之一字。通首之調﹐皆此字領之﹔通首之勢﹐皆此字蓄之﹔通首之神﹐皆此字貫之﹔通首之喉﹐皆此字開之。如制絲者﹐引其端而後能竟其緒﹐此一字乃端也。未有失其端而緒不紊者。人但知調從此字爲始﹐髙則入某調﹐低則入某調﹐七調從此而定﹐此語誠然﹐不知此乃其大端耳。其轉變之法﹐蓋無窮盡焉。有唱髙調﹐而此字反宜低者﹔有唱低調﹐而此字反宜髙者﹔亦有唱髙宜髙﹐唱低宜低者﹔有宜陰起翻陽者﹔有宜陽起翻陰者﹔亦有宜先將此字輕輕蓄勢﹐唱過二三字﹐方起調者。此字一梗﹐則全曲皆梗﹔此字一和﹐則全曲自和。故此一字者﹐造端在此﹐關鍵在此。其詳審安頓之法﹐不可不十分加意也。

斷腔

南曲之唱﹐以連爲主。北曲之唱﹐以斷爲主﹐不特句斷字斷﹐卽一字之中﹐亦有斷腔﹐且一腔之中﹐又有幾斷者﹔惟能斷﹐則神情方顯﹐此北曲第一喫緊之處也。而其法則非一端﹕有另起之斷﹐有連上之斷﹐有一輕一重之斷﹐有一收一放之斷﹐有一陰一陽之斷﹐有一口气而忽然一斷﹐有一連幾斷﹐有斷而換聲吐字﹐有斷而寂然頓住。以上諸法﹐南曲亦間有之﹐然不若北曲之多。《禮記》所云﹕曲如折﹐止如槁木﹐正此之謂也。近時南曲盛行﹐不但字法皆南﹐卽有斷法﹐亦是南曲之斷﹐與北曲迥別。蓋南曲之斷﹐乃連中之斷﹐不以斷爲重﹐北曲未嘗不連﹐乃斷中之連﹐愈斷則愈連﹐一應神情﹐皆在斷中頓出。故知斷法之精微﹐則北曲之神理﹐思過半矣。然斷與頓挫不同。頓挫者﹐曲中之起倒節奏﹔斷者﹐聲音之轉折機關也。

頓挫

唱曲之妙﹐全在頓挫﹐必一唱而形神畢出﹐隔垣聽之﹐其人之裝束形容﹐顏色气象﹐及舉止瞻顧﹐﹐宛然如見﹐方是曲之盡境。此其訣全在頓挫。頓挫得款﹐則其中之神理自出﹐如喜悅之處﹐一頓挫而和樂出﹔傷感之處﹐一頓挫而悲恨出﹔風月之場﹐一頓挫而艷情出﹔威武之人﹐一頓挫而英气出﹕此曲情之所最重也。況一人之聲﹐連唱數字﹐𨿽气足者﹐亦不能接續﹐頓挫之時﹐正唱者因以歇气取气﹐亦於唱曲之聲﹐大有補益。今人不通文理﹐不知此曲該於何處頓挫。又一調相傳﹐守而不變﹐少加頓挫﹐卽不能合著板眼﹐所以一味直呼﹐全無節奏﹐不特曲情盡失﹐且令唱者气竭﹕此文理所以不可無也。要知曲文斷落之處﹐文理必當如此者﹐板眼不妨略爲伸縮﹐是又在明於宮調者﹐爲之增損也。樂府傳聲之輕重﹑徐疾﹑重音疊字﹝淸﹞徐大椿

輕重

聲之髙低﹐與輕重全然不同。今則誤以輕重爲髙低﹐所以唱髙字則用力叫呼﹐唱低字則隨口帶過﹕此大謬也。髙低之法﹐詳於髙腔輕過篇。今先明輕重之法﹕輕者﹐松放其喉﹐聲在喉之上一面﹐吐字淸圓飄逸之謂。重者﹐按捺其喉﹐聲在喉之下一面﹐吐字平實沈著之謂。凡從容喜悅﹐及俊雅之人﹐語宜用輕﹔急迫惱怒﹐及粗猛之人﹐語宜用重。又有一句之中﹐某字當輕﹐某字當重﹔亦有一調之中﹐某句當輕﹐某句當重﹐總不一定。但輕重又非響不響之謂也﹐有輕而不響者﹐有輕而反響者﹐有重而響者﹐有重而反不響者。蓋髙低者﹐調也﹔輕重者﹐气也﹔響不響者﹐聲也﹔似同而實異﹐細別之自顯然﹐但不明言之﹐則習而不察也。

徐疾

曲之徐疾﹐亦有一定之節。始唱少緩﹐後唱少促﹐此章法之徐疾也﹔閒事宜緩﹐急事宜促﹐此時勢之徐疾也﹔摹情玩景宜緩﹐辯駁趨走宜促﹐此情理之徐疾也。然徐必有節﹐神气一貫。疾亦有度﹐字句分明。倘徐而散漫無收﹐疾而糊塗一片﹐皆大謬也。然太徐之害猶小﹐太疾之害尢大。今之疾唱者﹐竟隨口亂道﹐較之常人言語更快﹐不特字句不明﹐並唱字之義全失之矣。惟演劇之場﹐或有重字疊句﹐形容一時急迫之象﹐及收曲幾句﹐其疾宜更甚於尋常言語者﹐然亦必字字分明﹐皎皎落落﹐無一字輕過﹐內中遇緊要眼目﹐又必跌宕而出之﹐聽者聆之﹐字句甚短﹐而音節反覺甚長﹐方爲合度﹔捨此則寧徐無疾也。曲品之髙下﹐大半在徐疾之分﹐唱者須自審之。

重音疊字

重音者﹐二字之音相近﹐如逢蒙﹑希夷之類﹐聽者易疑爲兩字相同是也。疊字者﹐如飄飄﹑隱隱之類﹐聽者易疑爲一字兩腔是也。此等最宜畱意。凡唱重音之字﹐則必將字頭作意分別﹐如陰陽輕重﹑四呼五音﹐必有不同之處﹐剔淸字面﹐則聽者鑿鑿知爲兩音矣。唱疊字之音﹐則必界限分明﹐念完上字之音﹐鉤淸頓住﹐然後另起字頭﹐又必與前字略分異同﹐或一輕一重﹐一髙一低﹐一徐一疾之類﹐譬之作書之法﹐一帖之中﹐其字數見﹐無相同者﹐則聽者鑿鑿知爲兩字矣。此等𨿽系曲中之末節﹐而口訣之妙﹐反於此見長。若工夫不到﹐至此竟無把握也。樂府傳聲之髙腔輕過﹑低腔重煞﹑一字髙低不一﹑出音必純﹝淸﹞徐大椿

髙腔輕過

腔之髙低﹐不系聲之響不響也。蓋所謂髙者﹐音髙﹐非聲髙也。音與聲大不同。用力呼字﹐使人遠聞﹐謂之聲髙﹔揭起字聲﹐使之向上﹐謂之音髙。卽如同是一曲﹐唱上字尺字調﹐則聲𨿽用力而音總低﹐﹐唱正調乙字調﹐則聲𨿽不用力而音總髙﹐此在喉中之气向上向下之別耳。凡髙音之響必狹﹐必細﹐必銳﹐必深﹔低音之響﹐必闊﹐必粗﹐必鈍﹐必淺。如此字要髙唱﹐不必用力盡呼﹐惟將此字做狹﹐做細﹐做銳﹐做深﹐則音自髙矣。今人不會此意﹐凡遇髙腔﹐往往將細狹深銳之法﹐變成陰調﹐此又似是而非也。蓋陽調有陽調之髙低﹐陰調有陰調之髙低﹐若攺陽爲陰謂之髙﹐則陰之當髙者﹐又何攺耶﹖且調有斷不可陰者﹐若攺陽爲陰﹐又失本調之體矣。能知唱髙音之法﹐則下等之喉﹐亦可進於中等﹐中等可進於上等。凡遇當髙揭之字﹐照上法將气提起透出﹐吹者按譜順從﹐則聽者已淸皙明亮﹐唱者又全不費力。蓋字之髙下一定﹐而人之聲音各別﹐能知此﹐則人人可唱髙音之曲﹐各如其人之分量﹐而無脫調之慮﹐否則唱髙調之曲﹐必極響之喉方可﹐而喉之少次者只宜唱低調之曲﹐是調以人分﹐而一人之聲﹐只可限以一調﹐略髙卽屬勉彊矣。此不知髙腔輕過之法也。

低腔重煞

低腔與輕腔不同。輕腔者﹐將字音微逗﹐其聲必淸細而柔媚﹐與重字反對。若低腔則與髙字反對﹐聲𨿽不必響亮﹐而字面更須沈著。凡情深气盛之曲﹐低腔反最多﹐能寫沈鬱不舒之情﹐故低腔宜重﹐宜緩﹐宜沈﹐宜頓﹐與輕腔絕不相同。今之唱低腔者﹐反以爲偸力之地﹐隨口念過﹐遂使神情渙漫﹐語气不續﹐不知曲之神理﹐全在低腔也。

一字髙低不一

字之配入工尺﹐髙低本無一定﹐如世所傳《儀禮》通傳樂譜﹐《鹿鳴》之「我有嘉賓」﹐首章則我爲蕤﹐有爲林﹐嘉爲應﹐賓爲南﹔次章則我爲林﹐有爲南﹐嘉爲應﹐﹐賓爲黃﹐諸律旋用﹐則髙低互易﹐從古如此﹐所以天下有不入調之曲﹐而無不可唱之曲。曲之不入調者﹐字句不準﹐陰陽不分﹐平仄失調是也。無不可唱者﹐遷低就髙﹐遷髙就低﹐平聲仄讀﹐仄聲平讀﹐凡不合調不成調之曲﹐皆可被之管弦矣。然必字字讀眞﹐而能不失宮調﹐諧和絲竹﹐方爲合度之曲耳。故曲之工不工﹐唱者居其半﹐而作曲者居其半也。曲盡合調﹐而唱者違之﹐其咎在唱者﹔曲不合調﹐則使唱者依調則非其字﹐依字則非其調﹐勢必攺讀字音﹐遷就其聲以合調﹐則調𨿽是而字面不眞﹐曲之不工﹐作曲者不能辭其責也。故字聲之髙下﹐可以通融者﹐如《鹿鳴》所譜之類﹐原可以出入轉移﹐其不可通融之處﹐則斷不得用此一字而離宮失調﹐亦不得因欲合調而出韻乖聲﹐故作曲者與唱者﹐不可不相謀也。

出音必純

凡出字之後﹐必始終一音﹐則腔𨿽數轉﹐聽者仍知爲此一字﹐不但五音四呼﹐不可互易﹐並不可忽陰忽陽﹐忽重忽輕﹐忽淸忽濁﹐忽髙忽低﹐方爲純粹。凡犯此病者﹐或因沙澀之喉不能一綫到底﹐或因隨口轉換﹐漫不經心﹐以致一字之頭腹尾﹐往往互異﹐不但聽者不淸﹐卽絲竹亦難和合。故必平日先將喉嚨洗剔淸明﹐使聲出一綫﹐則隨其字之淸濁髙下﹐俱不至一字數聲矣。樂府傳聲之句韻必淸﹑定板﹑底板唱法﹝淸﹞徐大椿

句韻必淸

牌調之別﹐全在字句及限韻。某調當幾句﹐某句當幾字﹐及當韻不當韻﹐調之分別﹐全在乎此。唱者遵此不失﹐自然事理明曉﹐神情畢出﹐宮調井然。今乃只顧腔板﹐句韻蕩然﹐當連不連﹐當斷不斷﹐遇何調則依工尺之髙低﹐唱完而止﹐則古之鑿鑿分明幾句幾字幾韻﹐全然可以不必也。蓋言語不斷﹐𨿽室人不解其情﹔文章無句﹐𨿽通人不曉其義﹐況於唱曲耶﹖如《琵琶﹟辭朝》折《啄木兒》「事親事君一般道﹐人生怎全忠和孝﹖卻不道母死王陵歸漢朝」﹐近時唱者﹐道字拖腔﹐連下人字﹐孝字急疾﹐並接卻字﹐是句韻皆失矣﹗如此者十之四五。試令今之登場者﹐依昆腔之唱法﹐聽者能辧其幾句幾韻﹐百不能得一也。句韻之法﹐不幾盡喪耶﹖惟北曲尙有句可尋﹐有韻可辧﹐然亦不能收淸收足﹐此亦漸染於昆腔所致。昆腔作法之始﹐原不至如此之極﹐而流獘不可不亟拯也。余見頓挫﹑斷腔諸篇。

定板

板之設﹐所以節字句﹐排腔調﹐齊人聲也。南曲之板﹐分毫不可假借﹐惟北曲之板﹐竟有不相同者。蓋南曲惟引子無板﹐餘皆有板﹐北曲則只有底板無實板之曲極多。又南曲之字句﹐無一調無定格﹐而北曲則不拘字句之調極多。又南曲襯字甚少﹐少則一字幾腔﹐板在何字何腔﹐千首一律﹔若北曲則襯字極多﹐板必有不能承接之處﹐中間不能不增出一板﹐此南之所以有定﹐北之所以無定也。且元人之曲﹐不但以虛字爲襯﹐且有以實字爲襯者﹐如本調當用天地人三實字爲句﹐若只襯一二虛字在三字上﹐仍是三字句﹐乃竟用春夏秋冬四實字爲句﹐則將以何字作襯字耶﹖則不但襯多難簇﹐且正襯不分﹐此板之所以尢無定也。然無定之中﹐又有一定者﹐蓋板殊則腔殊﹐腔殊則調殊﹐板一失﹐則宮調將不可考矣。故惟過文轉接之間﹐板可略爲增損﹐所以便歌也。至緊要之處﹐板不可少有移易﹐所以存調也。此北曲之板﹐𨿽寬而實未嘗不嚴也。

底板唱法

南曲惟引子用底板﹐餘皆有定板。北曲則底板甚多。何也﹖蓋南曲之板以節字﹐不以節句﹔北曲之板以節句﹐不以節字。節字則板必繁﹐節句則一句一板足矣。惟著議論描寫﹐及轉折頓挫之曲﹐亦用實板節字﹐然亦不若南曲之密。凡唱底板之曲﹐必音節悠長﹐聲調宏放﹐气緩辭舒﹐方稱合度。又必於轉接出落之間﹐自生頓挫﹐無節之中﹐處處皆節﹐無板之處﹐勝於有板﹐如鶴鳴九臯﹐干云直上﹐又如天際風箏﹐宮商自協﹐方爲能品。此可會意﹐非可言罄也。

樂府傳聲之牌調各有定譜﹑辧四音訣﹑辧五音訣﹑辧聲音要訣﹝淸﹞徐大椿

牌調各有定譜

凡曲七調﹐自有定格﹐如某牌名系某宮﹐則應用某調﹐方爲合度。若不按成譜﹐任意妄擬﹐則髙低自不葉調。卽如商調之﹝山坡羊﹞﹐自應歸凡調﹐南呂之﹝懶畫眉﹞﹐自應唱六字調﹐若髙一調吹之﹐不但唱者喫力﹐徒然揭斷嗓子﹐且不中聽﹐曲情節奏﹐全然沒有﹔低一調吹之﹐雄壯激烈之曲﹐勢必萎靡沈鬱﹐寂靜之音﹐愈覺幽晦﹐識者掩口失笑矣。

辧四音訣

平聲平道莫低昂。

上聲髙呼猛力彊。

去聲分明直遠送。

入聲短促急收藏。

辧五音訣

欲知宮﹐舌居中。﹝中喉音﹞

欲知商﹐口開張。﹝齒頭正齒音﹞

欲知角﹐舌縮卻。﹝牙音﹞

欲知徵﹐舌柱齒。﹝舌頭舌上音﹞

欲知羽﹐撮口取。﹝唇重唇輕﹞

辧聲音要訣

切音先須辧四聲﹐五音六律並五行。

難呼語气皆名濁﹐易紐言詞盡屬淸。

唇上碧班邠豹卜﹐舌頭當滴疊都丁。

撮唇呼虎烏塢污﹐捲舌伊幽乙意英。

閉口披頗潘坡拍﹐齊齒之音實始成。

正齒正徵眞志只﹐穿牙查摘塞箏笙。

唇齒分敷方奉復﹐鼻唇工共故宮肱。

引喉勾狗鷗喉厄﹐隨鼻蒿毫好赫亨。

上齶囂妖髙矯橋﹐平牙臻節怎說生。

縱唇休朽求鳩九﹐送气查拿詫宅棖。

含口甘含醎檻呷﹐口開何可我歌羹。

大抵宮商角徵羽﹐應須紐算最爲淸。

要知叶韻須尊母﹐務必經心講究明。卽有此聲﹐

