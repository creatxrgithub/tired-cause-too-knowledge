羯鼓錄唐南卓

提要羯鼓錄

提要

《羯鼓錄》一卷﹐唐南卓撰。《唐書藝文志樂類》載南卓《羯鼓錄》一卷﹐然不云卓何許人。雜史類又載南卓《唐朝綱領圖》一卷﹐注曰字昭嗣﹐大中時黔南觀察使。計有功《唐詩紀事》亦稱卓初爲拾遺﹐以諫謫松滋令﹐大中時爲黔南觀察使﹐與《唐書》合﹐當卽其人。惟書自稱會昌元年爲洛陽令。又稱大中四年春陽罷免﹐還自海南。《書錄解題》又以爲婺州刺史﹐均不相符。然段安節《樂府雜錄》稱黔帥南卓作《羯鼓錄》﹐亦與《唐志》合。安節唐人﹐必無謬誤。疑書中所敍乃未爲黔帥以前事﹐陳振孫所云則但據書中有至東陽之語﹐以意斷爲刺婺州也。其書分前﹐後二錄﹐前錄成於大中二年﹐後錄成於四年。前錄首敍羯鼓源流形狀﹐次敍元宗以後諸故事﹐後錄載崔鉉所說宋璟知音事﹐而附錄羯鼓諸宮曲名。凡太簇宮二十三調﹐太簇商五十調﹐太簇角十四調﹐徵羽闕焉。惟用太簇者以羯鼓爲主﹐太簇一均故也。又有諸佛曲十調﹐食曲三十二調﹐調名亦多用梵語﹐以本龜玆﹑髙昌﹑疏勒﹑天竺四部所用故也。其李琬一條記耶婆色雞一曲﹐聲盡意不盡﹐以他曲解之﹐卽漢﹑魏樂府曲末有艷之遺法。如飛來雙白鵠﹐塘上行諸曲﹐篇末文不相屬﹐皆卽此例。蓋樂工專門授受﹐猶得其傳﹐文士不諳歌法﹐循文生解﹐轉至於穿鑿而不可通也。

羯鼓錄

羯鼓出外夷﹐以戎羯之鼓﹐故曰羯鼓。其音主太簇一均﹐龜玆部﹑髙昌部﹑疏勒部﹑天竺部皆用之﹐次在都曇鼓﹑答臘鼓之下。﹝都曇似帶鼓而小。答臘鼓者﹐卽揩鼓也。﹞雞婁鼓之上。﹝皷﹣皮﹢桑﹞如漆桶﹐﹝山桑木爲之。﹞下以小牙牀承之。擊用兩杖﹐其聲焦殺嗚烈﹐尢宜促曲急破﹐作戰杖連碎之聲﹐又宜髙樓晚景﹐明月淸風﹐破空透遠﹐特異眾樂。杖用黃檀狗骨花楸等木﹐須至幹緊絕濕气﹐而復柔膩﹔幹取發越響亮﹐膩取戰褭健舉。棬用剛鐵﹐鐵當精煉﹐棬當至勻﹐若不剛﹐卽應絳髙下﹐搊捩不停﹔不勻﹐卽鼓面緩急﹐若琴徽之﹝先﹢女﹞病矣。諸曲調如太簇曲﹑色俱騰﹑乞婆娑﹑曜日光等九十二曲名﹐元宗所制。﹝其餘徵羽調曲﹐皆與胡部同。故不載。﹞上洞曉音律﹐由之天縱﹐凡是絲管﹐必造其妙﹐若制作諸曲﹐隨意卽成﹐不立章度﹐取適短長﹐應指散聲﹐皆中點拍﹔至於淸濁變轉﹐律呂呼召﹐君臣事物﹐疊相制使﹐𨿽古之夔曠﹐不能過也。尢愛羯鼓玉笛﹐﹝玉笛之說見遺事。﹞常云八音之領袖﹐諸樂不可爲比。嘗遇二月初﹐詰旦巾櫛方畢﹐時當宿雨初晴﹐景色明麗﹐小殿內庭﹐柳杏將吐﹐覩而嘆曰「對此景物﹐豈得不爲他判斷之乎﹗」左右相目﹐將命備酒﹐獨髙力士遣取羯鼓。上旋命之臨軒縱擊一曲﹐曲名春光好。﹝上自制也。﹞神思自得。及顧柳杏﹐皆已發拆﹐上指而笑謂嬪禦曰「此一事不喚我作天公﹐可乎﹖」嬪禦侍官﹐皆呼萬歲。又制秋風髙﹐每至秋空迥徹﹐纖翳不起﹐卽奏之﹐必遠風徐來﹐庭葉隨下。其曲絕妙入神﹐例皆如此。

汝南王琎﹐寧王長子也。姿容妍美﹐秀出藩邸﹐元宗特鐘愛焉﹐自傳授之。又以其聰悟敏慧﹐妙達音旨﹐每隨遊幸﹐頃刻不捨。琎常戴砑絹帽打曲。上自摘紅槿花一朵﹐置於帽上笪處﹐二物皆極滑﹐久之方安﹐遂奏舞山香一曲﹐而花不墜落﹐﹝本色所謂定頭項﹐難在不動搖。﹞上大喜笑﹗賜琎金器一廚﹐因誇曰「花奴﹝琎小字。﹞姿質明瑩﹐肌發光細﹐非人間人﹐必神仙謫墮也﹗」寧王謙謝﹐隨而短斥之。上笑曰「大哥不必過慮﹐阿瞞自是相師﹐﹝上於諸親常自稱此號。﹞夫帝王之相﹐且須有英特越逸之气﹐不然有深沈包育之度﹐﹝一作厚。﹞若花奴但端秀過人﹐悉無此相﹐固無猜也﹔而又舉止淹雅﹐當更得公卿間令譽耳﹗」寧王又笑曰「若如此﹐臣乃輸之。」上笑曰「若此一條﹐阿瞞亦輸大哥矣。」寧王又謙謝。上笑曰「阿瞞嬴處多﹐大哥亦不用撝挹。」眾皆歡賀。上性俊邁﹐酷不好琴﹐曾聽彈琴﹐正弄未及畢﹐叱琴者出曰「待詔出去﹗」謂內官曰「速召花奴﹐將羯鼓來﹐爲我解穢﹗」

黃幡綽亦知音﹐上嘗使人召之不時至﹐上怒﹐絡繹遣使尋捕。綽旣至﹐及殿側﹐聞上理鼓﹐固止謁者不令報。俄頃上又問侍官﹕「奴來未﹖」綽又止之。曲罷後﹐攺奏一曲﹐才三數十聲﹐綽卽走入。上問﹕「何處去來﹖」曰「有親故遠適﹐送至郊外。」上頷之。鼓畢﹐上謂曰「賴稍遲﹐我向來怒時﹐至必撻焉。適方思之﹐長入供奉﹐已五十餘日﹐暫一日出外﹐不可不放他東西過往。」綽拜謝訖。內官有相偶語笑者。上詰之。具言綽尋至﹐聽鼓聲﹐候時以入。上問綽。綽語其方怒及解怒之際﹐皆無少差。上奇之﹐復厲聲謂曰﹕我心脾肉骨下事﹐安有侍官奴聞小鼓能料之耶﹗今且謂我何如﹖」綽走下階﹐面北鞠躬大聲曰「奉敕豎金雞﹗」上大笑而止。

宋開府璟﹐𨿽耿介不羣﹐亦深好聲樂﹐尢善羯鼓﹐﹝樂部行王詢云﹐南山起雲﹐北山起雨。卽開府所爲也。﹞始承恩顧﹐與上論鼓事﹐曰「不是靑州石末﹐卽是魯山花甆。」撚小碧上掌﹐下須有朋﹝去聲﹞肯之聲﹐據此乃是漢震﹝一作侲。﹞第二鼓也。且﹝皷﹣皮﹢桑﹞用石末花甆﹐固是腰鼓﹐掌下朋肯聲﹐是以手拍﹐非羯鼓明矣。﹝第二鼓者﹐左以杖﹐右以手指。﹞又開府謂上曰「頭如靑山峯﹐手如白雨點﹐此卽羯鼓之能事也。」山峯取不動﹐雨點取碎急。上與開府兼擅兩鼓﹐而羯鼓偏好﹐以其比漢震稍雅細焉。開府之家悉傳之。東都畱守鄭叔則祖母﹐卽開府之女﹐今尊賢裏鄭氏第有小樓﹐卽宋夫人習鼓之所也。開府孫沇﹐亦工之﹐並有音律之學﹐貞元中進樂書三卷﹐徳宗覽而嘉之﹐又知是開府之孫﹐遂召對賜坐﹐與論音樂喜甚。數日又召至宣徽﹐張樂使觀焉。曰「有舛誤乖謬﹐悉可言之。」沇沈吟曰﹕容臣與樂官商搉講論﹐具狀條奏。」上使宣徽使﹑敎坊使就敎坊與樂官參議數日﹐然後進奏。二使奏樂工多言沇不解聲律﹐不審節拍﹐兼有聵疾﹐不可議樂。上頗異之。又召宣徽使對﹐且曰「臣年老多病﹐耳實失聰﹐若迨於聲律﹐不致無業。」上又使作樂﹐曲罷﹐問其得失。承稟舒遲﹐眾工多笑之。沇顧笑者忽忿怒作色﹐奏曰「曲𨿽妙﹐其間有不可者。」上驚問之。卽指一琵琶云「此人大逆戕忍﹐不日間兼卽抵法﹐不宜在至尊前。」又指一笙云「此人神魂已遊墟墓﹐不可更畱供奉。」上尢驚異﹐令主者潛伺察之。旋而琵琶者爲同輩告訐﹐稱六七年前﹐其父自縊﹐不得端由。卽令按鞫﹐遂伏其罪。笙者乃憂恐不食﹐旬日而卒。上益加知遇﹐面賜章綬﹐累召對﹐每令沇察樂﹐樂工惴恐脇息﹐不敢正視。沇懼罹禍﹐辭病而退。

嗣曹王臯精曉器用﹐爲荊南節度使﹐有羈旅士人﹐懷二棬欲求通謁。先啟於賓府﹐觀者訝之曰「豈足尙耶﹖」士曰「但啟之尙書﹐當解矣。」及臯見棬﹐捧而嘆曰「不意今日﹐獲逢至寶﹗」因指其剛勻之狀﹐賓佐唯唯﹐或腹非之。臯曰「諸公必未信﹐命取食柈﹐自選其極平者﹐遂置二棬於柈心﹐以油注之棬中﹐棬滿而油不浸漏﹐蓋相契無際也。臯曰「此必開元天寶中供禦棬﹐不然﹐無以至此。」問其所自﹐答曰「某先人在黔中﹐得於髙力士之家。」眾方深伏。賓府又潛問客﹐直償幾何。客曰「不過三五百緡。」及臯遺財帛器皿﹐其直果稱焉。

廣徳中﹐前雙流縣丞李琬者亦能之﹐調集至長安﹐僦居務本裏﹐嘗夜聞羯鼓聲﹐曲頗妙﹐於月下步尋﹐至一小宅﹐門極卑隘﹐叩門請謁﹐謂鼓工曰「君所擊者﹐豈非耶婆色雞乎﹖﹝一本作耶婆娑雞。﹞𨿽至精能而無尾﹐何也﹖」工大異之曰「君固知音者﹐此事無人知。某太常工人也﹐祖父傳此藝﹐尢能此曲﹐近張通獳入長安﹐某家事流散﹐父沒河西﹐此曲遂絕。今但按舊譜數本尋之﹐竟無結尾聲﹐故夜夜求之。」琬曰「曲下意盡乎﹖」工曰「盡。」琬曰「意盡卽曲盡﹐又何索尾焉﹖」工曰「柰聲不盡何﹗」琬曰「可言矣﹗夫曲有不盡者﹐須以他曲解之﹐方可盡其聲也。夫耶婆色雞﹐當用﹝木﹢屈﹞柘急徧解之。」工如所敎﹐果相諧協﹐聲意皆盡。﹝如柘枝用渾脫解﹐甘州用急了解之類是也。﹞工泣而謝之﹐卽言於寺卿﹐奏爲主簿﹐後累官至太常少卿﹐宗正卿。

代宗朝﹐宰相杜鴻漸亦能之。永泰中爲三州副元帥﹐兼西川節度使。至成都﹐有削杖者在蜀﹐以二鼓杖獻﹐鴻漸得之﹐示於眾曰「此尢物也。當衣衾中收貯積時矣。」匠曰「某於脊溝中養者十年。」及鴻漸出蜀﹐至利州西界﹐望嘉陵驛路入漢州矣﹐自西南來﹐始臨嘉陵江﹐頗有山水景致﹐其夜月色又佳﹐乃與從事楊炎﹑杜亞輩﹐登驛樓﹐望江月﹐行觴燕話﹕「今日出艱危﹐脫猜迫﹐外則不辱命於朝廷﹐內則免中禍於微質﹐皆諸賢之力也。旣保此安步﹐又瞰此殊景﹐安得不自賀乎﹖」遂命家僮取鼓與板笛﹐以前所得杖﹐酣奏數曲﹐四﹝一作西。﹞山猨鳥皆驚﹐飛鳴噭噭。從事悉異之。曰「昔夔之搏拊﹐百獸舞庭﹐此豈遠耶﹗」鴻漸曰「若某於此﹐稍曾致功﹐未臻尢妙﹐尙能及此﹐況至聖禦天﹐賢臣考樂﹐飛走之類﹐何有不感﹖」因言某有別墅﹐近華嚴閣﹐每遇風景晴朗﹐時或登閣奏此﹐初見羣羊牧於山下﹐忽數舉頭躑躅不已﹐某不謂以鼓然也。及止鼓﹐羊亦止﹔某復鼓﹐亦復然。遂以疾﹑徐﹑髙﹑下而節之﹐無不應之而變。旋有二犬自其家走而吠之﹐及羣羊側﹐遂漸止聲﹐仰首﹝一作逐聲俯仰。﹞若有所聽。少選﹐卽復宛頸搖尾﹐亦從而變態﹐是知率舞固不難矣。其後乃不敢爲也。﹝一本無此句。﹞近士林中無習之者﹐惟僕射韓臯善﹐亦不甚露焉。爲鄂州節度使時﹐間於黃鶴樓一月兩習而已。

會昌元年﹐卓因爲洛陽令﹐數陪劉賓客﹑白少傅宴遊﹐白有家僮﹐多佐酒。卓因談往前三數事﹐二公亦應和之﹐謂卓曰「若吾友所談﹐宜爲文紀﹐不可令堙沒也。」時過而未錄。及陜府盧尙書任河南尹﹐又話之﹐因遣爲紀﹐卽粗爲編次﹐尙未脫槁。至東陽﹐因曝書見之﹐乃詳列而竟焉。𨿽不資儒者之博聞﹐亦助賓筵之談話﹐屬之好事﹐庶幾流傳。

前錄大中二年所著﹐四年春陽罷免﹐旋自海南﹐路由廣陵﹐崔司空爲鎭。司空遇合素厚﹐畱止旬朔﹐輒獻之﹐過蒙獎飾﹐因曰「宋沇卽某之中外親丈人﹐知音之異事﹐非止於此也。嘗爲太常丞﹐每諸懸鐘磬﹐亡墜至多﹐補亡者又乖律呂。一日早於光宅佛寺待漏﹐﹝貞元中猶未有待漏院﹐朝士多立城門衢中﹐或立近坊人家﹐及光宅寺也。﹞聞塔上風鐸聲﹐傾聽久之。朝回復至寺捨﹐問寺主僧曰﹕『上人塔上鐸﹐皆知所自乎﹖』曰﹕『不能知。』沇曰﹕『其間有一是古制﹐某請一登塔循金索﹐試歷扣以辧之﹐可乎﹖』僧初難後許。乃扣而辧焉。寺眾卽言﹕『往往無風自搖﹐洋洋有聞﹐非此也耶﹖』沇曰﹕『是耳﹐必因祠祭考本懸鐘而應也。』固求摘取而觀之﹐曰﹕『此姑洗之編鐘耳﹐請且獨綴於僧庭。』歸太常﹐令樂工與僧同臨之﹐約其時彼扣本樂懸﹐此果應之﹐遂購而獲焉。又曾送客出通化門﹐逢度支運乘﹐駐馬俄頃﹐忽艸艸揖客別﹐乃隨乘至左藏門﹐認一鈴﹐言亦編鐘也。他人但覺鎔鑄獨工﹐不與眾者埒﹐莫知其餘﹔及配懸﹐音形皆合其度。」異乎﹐此亦識微在金奏者與﹖列於鼓錄則寖差矣。以大君子所傳﹐又精義入神﹐豈容忽而不載﹐遂附之於末。

諸宮曲

太簇宮

色俱騰

耀日光

乞婆娑

大勿

大通

舞山香

羅犁羅

蘇莫賴耶

俱倫僕

阿个盤陀

蘇合香

藏鉤樂

春光好

無首羅

鷠嶺鹽

疏勒女

要殺鹽

通天樂

萬載樂

景云

紫雲

承天樂

順天樂

太簇商

蘇羅

﹝木﹢柰﹞利梵

大借席

耶婆色雞

堂堂

半杜梁

君王盛神武赫赫

君之明

大缽樂背

大娑野婆

破陣樂

黃駿蹛

放鷹樂

英雄樂

思歸

憶新院

西樓送落月

﹝扌﹢暴﹞霜風

九成樂

傾杯樂

百歲老壽

還成樂

打球樂

飲酒樂

舞厥麼賦

太平樂

大酺樂

大寶樂

聖明樂

婆羅門

罽加那

萬歲樂

秋風髙

回婆樂

夜半擊羌兵

香山

優婆師

匝天樂

禪曲

渡積破敵回

五更囀

黃鶯囀

大定樂

越殿

須婆

缽羅背

大秋秋鹽

栗時

突厥鹽

踏蹄長

太簇角

火蘇賴耶

大春楊柳

大東祇羅

大郎賴耶

卽渠沙魚

大達麼友

俱倫毗

悉利都

移都師

阿﹝監﹢鳥﹞﹝縷﹢鳥﹞歌

飛仙

涼下采桑

西河師子三臺舞

石州

破勃律

徵羽調與蕃部不載

諸佛曲詞

九仙道曲

盧捨那仙曲

禦制三元道曲

四天王

半閣麼那

失波羅辭見柞

艸堂富羅﹝二曲﹞

於門燒香寶頭伽

菩薩阿羅地舞曲

阿陀彌大師曲

食曲

云居曲

九巴鹿

阿彌羅眾僧曲

無量壽

眞安曲

云星曲

羅利兒

芥老雞

散花

大燃燈

多羅頭尼摩訶缽

婆娑阿彌陀

悉馱低

大統

蔓度大利香積

佛帝利

龜玆大武

僧个支婆羅樹

觀世音

居麼尼

眞陀利

大與

永寧賢者

恆河沙

江盤無始

具作

悉家牟尼

大乘

毗沙門

渴農之文徳

菩薩緱利陀

聖主與

地婆拔羅伽

