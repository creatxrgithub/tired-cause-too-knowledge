《鷗鷺忘機》

《鷗鷺忘機》題解

《神奇祕譜》﹕臞仙曰﹐是曲也﹐宋天臺劉公志方之所制也。或謂按列子海翁忘機﹐鷗鳥不飛之意。以指下取之﹐大槪與坐忘意趣同耳。

《重修眞傳》﹕是曲宋天臺劉志方所作﹐其意若海翁忘機﹐鷗鳥不飛之謂歟。而功名富貴視如艸芥﹐一無動心然。

《琴苑心傳全編》﹕是曲宋天臺劉治方所制也。或謂卽海鷗忘機﹐鷗鳥不飛之意﹐又謂靜裏忘機﹐其義同。

《五知齋琴譜》﹕臞仙曰﹐有海翁者﹐常遊海上﹐羣鷗習而狎焉﹐其妻知之。抵暮還家﹐謂翁曰「鷗鳥可娛﹐盍攜一二歸玩之。」至旦往﹐則羣鷗髙飛而不下矣。乃知前此之忘機也。

《蕉庵琴譜》﹕臞仙曰﹐有海翁者……同《五知齋琴譜》……此調屬淸宮﹐言其音淸而委蕤也。

《希韶閣琴瑟合譜》﹕此曲取四六兩弦於七徽﹐音淸而委蕤﹐其作用則全在四弦﹐𨿽屬遊戲小品﹐而機趣活潑﹐實有天空任飛之槪。

《鷗鷺忘機》後記

《琴苑心傳全編》﹕淡逸幽俊﹐對之塵想一空。

《松風閣琴譜》﹕宮音譜﹐定者久矣。若以七弦七徽起調而爲宮﹐則其理之不明可知也。蔡氏樂書云「宮音起調宮音畢曲」﹐是散一弦﹐而非七弦七徽﹐豈有宮音畢曲﹐而反無宮音起調者乎﹖餘石耕夫子遂補一段於首﹐以成宮音﹐而又訂正分爲六段﹐屬余附梓﹐以備鑑賞。

《琴瑟譜》﹕宮音起調﹐一散一弦﹐非七弦七徽﹐石耕先生此曲七段中﹐則泛音淡遠之致﹐有海翁忘機﹐鷗鳥不飛之謂歟。李湘北評。

《五智齋琴譜》﹕鷗操𨿽遊戲小品﹐而用意亦自不俗。當夫海日朝暉﹐滄江夕照﹐羣飛眾和﹐翺翔自得﹔渾然一派天機﹐可以想其音韻矣。

《治心齋琴學練要》﹕人能忘機﹐鳥卽不疑﹔人機一動﹐鳥卽遠離﹔形可欺﹐而神不可欺﹔我神微動﹐彼神卽知﹐是以聖人與萬物同塵﹐常無心以相隨。

《春艸堂琴譜》﹕通尾皆收宮韻﹐是宮曲也。惟二三兩段從漢宮秋化出﹐間雜羽韻﹐前人故有宮羽之說﹐勿泥。

《琴譜諧聲》﹕此曲琴隱嘗有變徽調譜﹐予嫌其音過髙激﹐且以世多不言商調﹐遂攺調變徽宮。江樓水榭時一撫之﹐覺天光云影﹐容與徘徊﹐不啻置身蓬閬間也。

《一經盧琴學》﹕聞諸子列子﹐人有好漚鳥﹔朝夕與之遊﹐依依相狎擾﹔一旦機心生﹐翺翔先已曉﹔伊誰譜斯曲﹖情寄物我表﹔涵擬淥水深﹐明同秋月皎﹐鳴鳳棲髙梧﹐舞鶴嫻淸沼﹐相得在忘機﹐無欺物類小。物不可欺﹐矧其在人﹖機心生而物逝﹐猜情起而人疏﹐非智也﹐气之感也……。

《琴學初律》﹕曲典﹐臞仙曰「有海翁者﹐常遊海上﹐羣鷗集而狎焉。其妻知之﹐抵暮還家﹐謂翁曰﹐『鷗鳥可娛﹐盍攜一二歸玩之』。至旦往﹐則羣鷗髙飛而不下矣﹐乃知前此之忘機也」。此調屬淸宮﹐其音淸而委蕤也。錄五知齋。是曲﹐傳自何君雨文﹐原譜乃閩派所授﹐不能詳其姓氏﹐殆閩派繁節居多﹐此則音節恬靜﹐指法流暢﹐洵美曲也。按韻𨿽屬宮﹐而其功在羽﹐用指則全在乎頓挫﹐得能起轉空靈﹐自然曲意生焉。虛白道人識。

《詩夢齋琴譜》﹕鷗鷺彈法不同﹐大半均宗蜀派﹐因其節奏急而易於一气﹐惟音齋先生彈法極緩﹐深得忘之旨﹐气舒意暢﹐一派天然﹐後學者宜宗此旨。詩夢。

《鷗鷺忘機》小標題

《重修眞傳》﹕

一﹑機止

二﹑坐忘

《五知齋琴譜》﹕

一﹑錦翼逶迆

二﹑鳴嚶相友之意

三﹑舒意忘機

《鷗鷺忘機》歌詞

《楊西峯重修眞傳》﹕

第一段機止

止水湛寒波﹐鷗與那鷺友結和。俺三个樂夫天眞徳趣多﹐學唱个漁歌。手執綸竿﹐頭戴篛笠﹐身著蓑煙。寒江上虛舟直釣﹐閒眠醉臥﹐雜緣故那過活。

第二段坐忘

風與和兩相閒﹐功名無絆﹐富貴無關。怡情柳岸蘆灣﹐生涯款款子陵灘。短裘髙帽長竿﹐風淸月朗地天寬。兀坐竟無言﹐胸次飄然﹐寂無機見從心便。瑤琴一曲流水髙山﹐忘機曲漫談。得追歡﹐再無夢到長安。

《陶氏琴譜》﹕

橈蘭槳﹐乘月泛滄浪﹐江空人靜夜茫茫﹐秋興長。浙瀝金飆薦涼﹐覷沙鷗白鷺﹐兩兩相忘﹐誦詩人窈窕之章。少焉長往﹐扁舟任蕩漾﹐聽漁歌初唱也繞虹梁﹐看驚鴻嘹嚦也過水鄕。喜澄波加熨﹐白露瀼瀼。趁西風﹐解脫了天羅那地网任翺翔。

有那黃鱨赤鯉與靑魴﹐香芹白藕充腸。行過萬山疊嶂﹐碧水汪洋。又聽花村短笛﹐水國菱歌﹐山窗琴韻﹐不覺的月轉東方動曙光。更那魚吹細浪﹐燕度危檣﹐別有一般情況﹐的是泉石膏肓。

回舟自想﹐可識那用捨行藏。及時行樂﹐又何須紫綬金章﹐笑邯鄲夢惹黃梁。利名韁﹐旣從今頓斷﹐何妨枕藉孤航。山林閒曠也﹐說甚幺侯王。蜉蝣天地寄淸狂﹐想余風永遠由長。

