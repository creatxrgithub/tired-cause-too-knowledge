《五知齋琴譜》摘

﹤十戒與十善﹥

彈琴有十戒﹕

頭不可不正。坐不可不端。容不可不肅。足不可不齊。耳不可亂聽。目不可邪視。手不可不潔。指不可不堅。調不可不知。曲不可不終。

彈琴有十善﹕

淡欲合古。取欲中矩。輕欲不浮。重欲不粗。拘欲有權。逸欲自然。力欲不覺。縱欲自若。緩欲不斷。急欲不亂。

——《太古遺音》

凡取聲。不可造作搖身作勢。

凡拂。須在六徽間。不得過上下。

凡遠行。須掉腕打之。

凡細吟。不得動腕。

凡左手來去勢。至七徽已。不得過七徽也。

凡挑歷。須移指二徽已來曲指歷之。

凡散作聲。左手中指看十徽已上大指屈弦外虛扼。

——《太古遺音》

《太古遺音。彈琴要則》

《學琴有四句》﹕

左手吟柔綽注。右手輕重疾徐。

更有一般難說。其人須是讀書。

《調琴有十要》﹕

一曰心不散亂﹑二曰審辧音律﹑

三曰指法向背﹑四曰指下蠲淨﹑

五曰用指不疊﹑六曰聲勢輕重﹑

七曰接奏緩急﹑八曰髙低起伏﹑

九曰弦調平和﹑十曰左右朝揖。

《彈琴有五病》﹕

布指拙惡。

挑摘渾殽。

取予不圓。

節奏不成。

走作猖狂。

《五知齋琴譜》摘

《五知齋琴譜﹕指法紀略》

右手彈欲斷弦﹐以卻輕浮。又欲用而得中﹐以化粗暴。散泛二音﹐宜近嶽山﹐合前聲輕重相應。故聲有髙朗雄壯則欲剛﹐輕揚澹蕩則欲柔﹐融和溫雅﹐則欲中和。然未有直過五六徽而彈者﹐此琴之所禁也。惟泛音宜近嶽山彈之。左如蜻蜓點水之輕﹐右如彈欲斷弦之重﹐其聲方得淸亮。此泛音之要法也。初學指頭不可離弦﹐離弦則失其所也。如挑七則指靠於六﹐勾四則指靠於五。余弦仿此。

左手按令入木﹐以求堅實。又欲用力不覺﹐以文指法。但取音有甲音﹐有肉音﹐有甲肉相半音。甲音於大指上﹐惟有四五徽以上可用之。爲其用肉﹐則音不淸也。肉音於大指節處取用﹐吟猱及走音﹐則無煞聲。甲肉相半音﹐於指甲之傍﹐半肉半甲。半甲取其輕﹐半肉取其潤也。淸潤相間而音始妙。又以甲肉半﹐而用於吟猱及走音者﹐要避甲取肉﹐則多溫潤之音。而名指純肉﹐惟取堅寔。此取音祕法也。凡音有對徽者﹐有半徽者﹐幾分者﹐不可一毫參差﹐以乖其和。然後輕重得宜。不明此者﹐必所傳之謬也。同是彈也﹐而精粗有判﹐雅俗有別﹐今古有辧﹐美惡有分﹐豈得一槪而論乎﹖同是聲也﹐而繁縟僞似精細﹐嬌媚僞似美麗﹐疏庸僞似澹蕩﹐猛烈僞似古勁﹐安可不審乎﹖

﹤指法——定吟﹥

子安曰。琴之指法。諸譜亦俱備矣。惟定吟多遺而不載。卽間有載而未詳者。我思古人。或忽略過之耳。而今之以琴學授世者。亦竟置而不論。皆因定吟之奧。可以意會而不可以言傳。然果究心體察。亦甚易得。要知食中名三指。俱有定吟。而名指尢覺多遇。重按之下。心與琴一。則血脈亦自靈動。再稍加輕重求之。个中之幽韻。不期而自出矣。

且更有藏吟一道。諸譜亦未明示。蓋長吟急吟。大猱急猱。勢必上下走貫。至若細吟。以及少息。手原暫可不動。將大指藏於四指之下。隱隱吟之。聲愈幽柔而音愈沈潔。旣無離弦之空。而又無形迹之忙。誠妙法也。。。。。

——《五知齋琴譜》

﹤五音審辧﹥

凡宮音和平沈厚。其音雄洪。

凡商音動瑲以凝明。上達而下歸於中。開口吐音。其聲鏗鏘。

凡角音圓長通徹。中正而平。其音哽咽。

凡徵音抑揚。嚱然有嘆息之音。

凡羽音喓喓而透徹。細小而髙。

——《五知齋琴譜》

﹤七弦論考﹥

一弦屬土爲宮。在天符經曰。土星分旺四季。弦最大。用八十一絲。聲沈重而尊。故曰爲君。

二弦屬金爲商。在天符經曰。金星應秋之節。次於宮。弦用七十二絲。能決斷。故曰爲臣。

三弦屬木爲角。在天符經曰。木星應春之節。弦用六十四絲。爲之觸地出。故曰爲民。居在君臣之下爲卑。故三弦下八爲此也。

四弦屬火爲徵。在天符經曰。火星應夏之節。弦用五十四絲。萬物成美。故曰爲之事。

五弦屬水爲羽。在天符經曰。水星應冬之節。弦用四十八絲。聚集淸物之相。故曰爲之物。

六弦文聲主少宮。在天符經曰。文星柔以應剛。乃文王之所加也。

七弦武聲主少商。在天符經曰。武星剛以應柔。乃武王之所加也。

——《五知齋琴譜》

﹤十三徽論考﹥

一徽名太簇。應正月律。其音在角。

二徽名夾鐘。應二月律。其音在角。

三徽名姑洗。應三月律。其音在宮。

四徽名仲呂。應四月律。其音在徵。

五徽名蕤賓。應五月律。其音在徵。

六徽名林鐘。應六月律。其音在宮。

七徽爲君。居中以象閏。

八徽名夷則。應七月律。其音在商。

九徽名南呂。應八月律。其音在商。

十徽名無射。應九月律。其音在宮。

十一徽名應鐘。應十月律。其音在羽。

十二徽名黃鐘。應十一月律。其音在羽。

十三徽名太呂。應十二月律。其音在宮。

黃鐘﹑太簇﹑姑洗﹑蕤賓﹑夷則﹑無射爲六陽

太呂﹑夾鐘﹑仲呂﹑林鐘﹑南呂﹑應鐘爲六陰

——《五知齋琴譜》

《指訣》﹝附《指法紀略》﹞

指訣

聲完綽注須從遠。音歇飛吟始用之。彈欲斷弦方得妙。按令入木乃稱奇。

輕重疾徐蒙接應。撞猱行走怪支離。人能會得其中意。拽法𨿽深可盡知。

——《誠一堂琴談﹟集論》

指法紀略

右手彈欲斷弦﹐以卻輕浮﹐又欲用而得中﹐以化粗暴。散泛二音﹐宜近嶽山。合前聲輕重相應。故聲有髙郎雄壯則欲剛﹐輕揚澹蕩則欲柔﹐融和溫雅則欲中和。然未有直過五六徽而彈者﹐此琴之所禁也。惟泛音宜近嶽山彈之﹐左如蜻蜓點水之輕﹐右如彈欲斷弦之重﹐其聲方得淸亮﹐此泛音之要法也。初學指頭不可離弦﹐離弦則失其所也﹐如挑七則指靠於六﹐勾四則指靠於五﹐余弦同此。

左手按令入木﹐以求堅實﹐又欲用力不覺﹐以文指法。但取音有甲音有肉音﹐有甲肉相半音。甲音大指上惟有四五徽以上可用之﹐爲其用肉則音不淸也。肉音於大指節處取用﹐吟猱及走音﹐則無煞聲。甲肉相半音於指甲之傍﹐半肉半甲﹐半甲取其淸﹐半肉取其潤也﹐淸潤相兼而音始妙。又以甲肉半而用於吟猱及走音者﹐要避甲取肉﹐則多溫潤之音。而名指純肉﹐惟取堅實。此取音祕法也。凡音有對徽者﹐有半徽者﹐有幾分者﹐不可一毫參差﹐以乖其和﹐然後輕重得宜。不明此者﹐必所傳之謬也。同是彈也﹐而精粗有判﹐雅俗有別﹐今古有辧﹐美惡有分﹐豈得一槪而論乎。同是聲也﹐而繁僞似精細﹐嬌媚僞似美麗﹐疏慵僞似澹蕩﹐猛烈僞似古勁﹐安可不審乎﹖

——《五知齋琴譜》

