大音希聲論

大音希聲之論﹐其來久矣。《禮記﹟樂記》曰「大樂必易﹐大禮必簡。樂至則無怨﹐禮至則不爭。揖讓而治天下者﹐禮樂之謂也。」老子曰「大方無隅﹐大器晚成﹐大音希聲﹐大象無形﹐道隱無名。」﹝《道徳經﹟四十一章》﹞自古鴻儒賢達論樂者﹐多主其說。大音希聲﹐一字一音﹐遂成定論。

明人朱載堉曰「俗譜惟禁小指﹐太古雅琴連無名指亦禁。若夫左手吟猱綽注﹑右手輕重疾徐﹐古所謂淫聲﹐雅樂不用也。」﹝《樂律全書﹟卷六上》﹞滿淸乾隆曰「經之言琴者﹐其制曰五弦之琴﹑大琴﹑中琴﹑頌琴﹐其名曰龍門﹑空桑﹑云和﹐其用曰鼓﹑曰彈﹑曰操縵安弦﹐如是而已。曷嘗有所謂指法手勢﹑吟猱綽注之瑣瑣哉﹖向於香山聽唐侃彈琴﹑作詩﹐謂卽古樂。迨後釐定中和韶樂﹐始悟一字一音之爲古﹐而今琴爲俗。」﹝《琴旨﹟禦制文》﹞更有永瑢﹑鄒奕者著《詩經樂譜全書》以踐其說。果如其言﹐則琴當惟散音是取﹐按泛之音皆成繁手淫聲矣。以至於元人熊朋來斷曰「古者歌詩必以瑟。《論語》三言瑟而不言琴。」﹝《瑟譜》﹞

其然﹐豈其然乎﹖《論語》固言未及琴也﹐然「子之武城﹐聞弦歌之聲。」﹝《論語﹟陽貨》﹞其所謂弦者未必非琴也。且琴之名﹐散見於先秦經籍諸子中者﹐不勝枚舉也。《尙書﹟臯陶謨》夔曰「戛擊鳴球﹐搏拊琴瑟﹐以詠。」《周禮﹟春官宗伯》曰「凡樂﹐圜鐘爲宮﹐黃鐘爲角﹐太簇爲徵﹐姑洗爲羽﹐雷鼓﹑雷鞀﹐孤竹之管﹐云和之琴瑟﹐《雲門》之舞。」《詩經﹟關雎》曰「參差荇菜﹐左右采之。窈窕淑女﹐琴瑟友之。」《孟子﹟盡心下》曰「舜之飯糗茹艸也﹐若將終身焉。及其爲天子也﹐被袗衣﹐鼓琴﹐二女果﹐若固有之。」經傳之言琴者﹐不一而足也。

且以瑟論焉。韓非子云﹕齊宣王問臣倩曰「『儒者鼓瑟乎﹖』曰﹕『不也。夫瑟﹐以小弦爲大聲﹐以大弦爲小聲。是大小易序﹑貴賤易位。儒者以爲害義﹐故不鼓也。』宣王曰﹕『善』。」﹝《韓非子﹟外儲說左下第三十三》﹞韓非法家者流﹐尊君卑臣﹐故有是諭。倘若據此遂謂儒家不鼓瑟﹐其猶癡人之前說夢耳。好事者又從而辯之﹐其非夢中說夢者乎﹖

乾隆曰「《禮》云﹕『士無故不徹琴瑟。』﹝筆者按﹐語出《禮記﹟曲禮》﹞蓋人人能之。」﹝《琴旨﹟禦制文》﹞竊以爲﹐所謂人人能之者﹐學然後能之﹐非生而能之者也。《詩》三百﹐固人人皆能誦之也。使若字之不識﹑句之不斷﹑文義之不通﹐其能之乎﹖蓋琴之指法﹐猶文之音義也。其期於指法不熟而能操琴瑟者﹐或以爲近乎情理﹔其期於音義不通而能誦詩書者﹐豈不惑哉﹖夫「士無故不徹琴瑟」者﹐蓋言琴瑟之於士﹐不可斯須離乎其身也﹔猶士卒之枕戈待旦也。太史公不云乎﹕「君子不可須臾離禮﹐須臾離禮則暴慢之行窮外﹔不可須臾離樂﹐須臾離樂則姦邪之行窮內。」﹝《史記﹟樂書》﹞

是以古聖先賢之樂未嘗離於琴也。而琴之吟猱綽注﹑輕重疾徐﹐亦不必有悖於大音希聲之旨也。

「子曰﹕『予欲無言。」子貢曰「子如不言﹐則小子何述焉﹖」子曰「天何言哉﹗四時行焉﹐百物生焉。天何言哉﹗』」﹝《論語﹟陽貨》﹞夫子其無言也哉﹖刪詩書﹑定禮樂﹑贊周易﹑修春秋﹐無非言也。然則﹐言者非惟工於辭章而已也。言者言道﹐所謂「文﹐所以載道也。」﹝周惇頤《通書﹟文辭》﹞

樂與琴亦然。太史公曰「夫上古明王舉樂者﹐非以娛心自樂﹐快意恣欲﹐將欲爲治也。」﹝《史記﹟樂書》﹞《說文》曰「琴者﹐禁也。」明琴家楊掄益明之曰「琴者﹐禁也。禁邪僻而防淫佚﹐引仁義而歸正道。所以修身理性﹐返其天眞﹐忘形合虛﹐凝神太和。」﹝《琴譜合璧﹟上古琴論》﹞

文武之道﹐布在方策﹔先王雅樂﹐存乎音聲。琴之吟猱綽注﹐猶文之之乎焉哉也。文章離乎之乎焉哉則不能諧﹐琴樂離乎吟猱綽注則不能和也。

或曰﹕大音希聲之論﹐其虛言耶﹖

子曰「不怨天﹐不尢人。下學而上達。知我者其天乎﹖」﹝《論語﹟憲問》﹞徳如夫子﹐尙且下學﹐況於凡庶乎﹖指法﹐下學也﹔希聲﹐上達也。不諳曲禮三千﹐其能無憾於廟堂之上乎﹖荀子所謂「不積蹞步﹐無以致千里﹔不積小流﹐無以成江海。」﹝《荀子﹟勸學篇》﹞吟猱綽注之指法﹐猶蹞步與小流也﹔輕微淡遠之希聲﹐猶千里與江海也。是以大音希聲固定論也。然此說爲成於樂者道﹐非爲初學者道也。

書家云「無法之法﹐是爲上法。」然無法之法﹐何以達之﹖以有法之法達之也。有法之法﹐蔡邕﹑王羲之所謂「永字八法」﹐其一也。﹝見李溥光《雪庵八法》﹞無法之法﹐夫子所謂「從心所欲﹐不逾距」也。﹝《論語﹟爲政》﹞有法之法﹐猶琴之指法手勢﹔無法之法﹐卽琴之大音希聲也。

琴家有專以吟猱綽注爲能事者﹐與道背離﹐非也。所謂「爲學日益﹐爲道日損。」﹝《道徳經﹟四十八章》﹞其技愈精﹐而去道愈遠矣。孔子曰「禮云﹑禮云﹐玉帛云乎哉﹖樂云﹑樂云﹐鐘鼓云乎哉﹖」﹝《論語﹟陽貨》﹞《樂記》曰「樂者﹐非謂黃鐘﹑大呂﹑弦歌﹑幹揚也﹐樂之末節也。」吟猱綽注﹑輕重疾徐﹐琴之末節﹑小道也。子夏曰「𨿽小道﹐必有可觀者焉。致遠恐泥﹐是以君子不爲也。」﹝《論語﹟子張》﹞

是故琴之用﹐和爲貴﹐貴乎輕微淡遠也。然不以指法致之﹐不以吟猱綽注﹑輕重疾徐致之﹐亦不可期及。今之習琴者﹐莫若以修身理性爲志﹐以大音希聲爲念﹐以指法工熟爲務。及其至也﹐達乎天眞沖和之道。其虛論也哉﹖

