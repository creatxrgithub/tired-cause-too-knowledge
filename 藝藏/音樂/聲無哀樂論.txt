《聲無哀樂論》嵇康

有秦客問於東野主人曰﹕聞之前論曰「治世之音安以樂﹐亡國之音哀以思。」夫治亂在政﹐而音聲應之﹐故哀思之情表於金石﹐安樂之象形於管弦也。又仲尼問韶﹐識虞舜之徳﹔季札聽弦﹐知眾國之風﹔斯已然之事﹐先賢所不疑也。今子獨以爲聲無哀樂﹐其理何居﹖若有嘉訓﹐請聞其說。

主人應之曰﹕斯義久滯﹐莫肯拯救。故令歷世濫於名實。今蒙啟導﹐將言其一隅焉。幅天地合徳﹐萬物資生。寒暑代往﹐五行以成。章爲五色﹐發爲五音。音聲之作﹐其猶臭味在於天地之間﹐其善與不善﹐𨿽遭遇濁亂﹐其體自若而無變也﹐豈以愛憎易操﹐哀樂攺度哉﹗及宮商集比﹐聲音克諧﹐此人心至願﹐情欲之所鍾。古人知情不可恣﹐欲不可極﹐故因其所用﹐每爲之節﹐使哀不至傷﹐樂不至淫﹐因事與名﹐物有其號﹐哭謂之哀﹐歌謂之樂﹐斯其大較也。然樂云樂云﹐鍾鼓云乎哉﹖哀云哀云﹐哭泣云乎哉﹖因玆言﹐玉帛非禮敬之實﹐歌舞非悲哀之主也。何以明之﹖夫殊方異俗﹐歌哭不同。使錯而用之﹐或聞哭而歡﹐或聽歌而戚。然其哀樂之懷均也。今用均同之情而發萬殊之聲﹐斯非音聲之無常哉﹗然聲音和比﹐感人之最深者也。勞者歌其事﹐樂者舞其功。夫內有悲痛之心﹐則激哀切之言。言比成詩﹐聲比成音。雜而詠之﹐聚而聽之。心動於和聲﹐情感於苦言。嗟嘆未絕而泣涕流漣矣。夫哀心藏於內﹐遇和聲而後發﹐和聲無象而哀心有主。夫以有主之哀心﹐因乎無象之和聲而後發﹐其所覺悟﹐惟哀而已﹐豈復知吹萬不同而使自己哉﹖風俗之流﹐遂成其政。是故國史明政教之得失﹐審國風之盛衰﹐吟詠情性以諷其止﹐故曰「亡國之音哀以思」也。夫喜怒哀樂﹐哀憎�懼﹐凡此八者﹐生民所以接物傳情﹐區別有屬而不可溢者也。夫味以甘苦爲稱﹐今以甲賢而心愛﹐以乙愚而情憎﹐則愛憎宜屬我而賢於宜屬彼也﹐可以我愛而謂之愛人﹐我憎則謂之憎人﹐所喜則謂之喜味﹐所怒則謂之怒味哉﹖由此言之﹐則外內殊用﹐彼我異名。聲音自當以善惡爲主﹐則無關於哀樂﹔哀樂自當以情感而後發﹐則無系於聲音。名實俱去﹐則盡然可見矣。且季子在魯﹐采詩觀禮以別風雅﹐豈徒任聲以決贓否哉﹗又仲尼聞韶﹐嘆其一致﹐是以咨嗟﹐何必因聲以知虞舜之徳﹐然後嘆美耶﹖今粗明其一端﹐亦可思過半矣。

秦客難曰﹕八方異俗﹐歌哭萬殊﹐然其哀樂之情不得不見也。夫心動於中而聲出於心﹐𨿽托之於他音﹐寄之於餘聲﹐善聽察者要自覺之﹐不使得過也。昔伯牙理琴而鍾子知其所志﹐隸人擊磬而子產識其心哀﹐魯人晨哭而顏淵察其生離。夫數子者﹐豈復假智於常者﹐借驗於曲度哉﹖心戚者則形爲之動﹐情悲者則聲爲之哀﹐此自然相應﹐不可得逃﹐惟神明者能精之耳。夫能者不以聲眾爲難﹐不能者不以聲寡爲易﹐今不可以爲遇善聽而謂之聲無可察之理﹐見方俗之多變而謂聲無哀樂也。又云﹐賢不宜言愛﹐愚不宜言憎﹐然則有賢然後愛生﹐有愚然後憎起﹐但不當共其名耳。哀樂之作﹐亦有由而然﹐此爲聲使我哀﹐音使我樂也。茍哀樂由聲﹐更爲有實﹐何得名實俱去耶﹖又云﹐季子采詩觀禮以別風雅﹐仲尼嘆韶音之一致﹐是以咨嗟﹐是何言歟﹖且師襄奏操而仲尼�文王之容﹐師涓進曲而子野識亡國之音﹐寧復講詩而後下言﹐習禮然後立評哉﹖斯皆神妙獨見﹐不待畱聞積日﹐而已綜其吉凶矣﹐是以前史以爲美談。今子以區區之近知﹐齊所見而爲限﹐無乃誣前賢之識微﹐負夫子之妙察耶﹖

主人答曰﹕難云「𨿽歌哭萬殊﹐善聽察者要自覺之﹐不假智於常音﹐不借驗於曲度」﹐鍾子之徒云云是也。此爲心哀者𨿽談笑鼓舞﹐情歡者𨿽拊膺咨嗟﹐猶不能禦外形以自匿﹐誑察者於疑似也﹐以爲就令聲音之無常﹐猶謂當有哀樂耳。又曰「季子聽聲以知眾國之風﹐師襄奏操而仲尼文王之容。」案如所云﹐此爲文王之功徳與風俗之盛衰﹐皆可象之於聲音。聲之輕重﹐可移於後世﹐襄娟之巧又能得之於將來。若然者﹐三皇五帝可不絕於今日﹐何獨數事哉﹖若此果然也﹐則文王之操有常度﹐韶武之音有定數﹐不可雜以他變﹐操以餘聲也﹐則向所謂聲音之無常﹐鍾子之觸類﹐於是乎躓矣。若音聲之無常﹐鍾子之觸類﹐其果然耶﹖則仲尼之識微﹐季札之善聽﹐固亦誣矣。此皆俗儒妄記﹐欲神其事而追爲耳。欲令天下惑聲音之道﹐不言理自。盡此而推﹐使神妙難知﹐恨不遇奇聽於當時﹐慕古人而嘆息﹐斯所以大罔後生也。夫推類辧物﹐當先求之自然之道﹐理已足﹐然後借古義以明之耳。今未得之於心而多恃前言以爲談證﹐自此以往﹐恐巧歷不能紀耳。又難云「哀樂之作﹐由愛憎之由賢愚﹐此爲聲使我哀而音使我樂。茍哀樂由聲﹐更爲有實矣。」夫五色有好醜﹐五聲有善惡﹐此物之自然也。至於愛與不愛﹐喜與不喜﹐人情之變﹐統物之理﹐惟止於此﹐然皆無豫於內﹐待物而成耳。至夫哀樂﹐自以事會先遘於心﹐但因和聲以自顯發﹔故前論以明其無常﹐今復假此談以正名號耳。不謂哀樂發於聲音﹐如愛憎之生於賢愚也。然和聲之感人心﹐亦猶酒醴之發人情也﹐酒以甘苦爲主﹐而醉者以喜怒爲用。其見歡戚爲聲發﹐而謂聲有哀樂﹐猶不可見喜怒爲酒使﹐而謂酒有喜怒之理也。

秦客難曰﹕夫觀气采色﹐天下之通用也。心變於內而色應於外﹐較然可見﹐故吾子不疑。夫聲音﹐气之激者也﹐心應感而動﹐聲從變而發﹔心有盛衰﹐聲亦隆殺。同見役於一身﹐何獨於聲便當疑耶﹖夫喜怒章於色診﹐哀樂亦宜形於聲音﹐聲音自當有哀樂﹐但闇者不能識之。至鍾子之徒﹐𨿽遭無常之聲﹐則穎然獨見矣。今蒙瞽面墻而不悟﹐離婁照秋毫於百尋﹐以此言之﹐則明闇殊能矣。不可守咫尺之度而疑離婁之察﹐執中庸之聽而猜鍾子之聰﹐皆謂古人爲妄記也。

主人答曰﹕難云「心應感而動﹐聲從變而發﹐心有盛衰﹐聲亦隆殺。哀樂之情必形於聲音﹐﹐鍾子之徒﹐𨿽遭無常之聲﹐則穎然獨見矣。」必若所言﹐則濁質之飽﹐首陽之饑﹐卞和之冤﹐伯奇之悲﹐相如之含怒﹐不占之怖祇﹐千變百態﹐使各發一詠之歌﹐同啟數彈之微﹐則鍾子之徒各審其情矣。爾爲聽聲音者不以寡眾易思﹐察情者不以大小爲異。同出一身者﹐斯於識之也﹔設使從下出﹐則子野之徒﹐亦當復操律鳴管以考其音﹐知南風之盛衰﹐別雅鄭之淫正也﹖夫食辛之與甚噱﹐燻目之與哀泣﹐同用出淚﹐使易牙嘗之﹐必不言樂淚甜而哀淚苦﹐斯可知矣。何者﹖肌液肉汁﹐踧笮便出﹐無主於哀樂﹐猶簁酒之囊漉﹐𨿽笮具不同而酒味不變也。聲俱一體之所出﹐何獨當含哀樂之理耶﹖且夫咸池﹑六莖﹑大章﹑韶﹑夏﹐此先王之至樂﹐所以動天地感鬼神者也。金必云聲音莫不象其體而傳其心﹐此必爲至樂不可托之於瞽史﹐必須賢人理其管弦﹐爾乃雅音得全也。順命夔擊石拊石﹐八音克諧﹐神人以和。以此言之﹐至樂𨿽待聖人而作﹐不必聖人自執也。何者﹖音聲有自然之和而無系於人情﹐克諧之音成於金石﹐至和之聲得於管弦也。夫纖毫自有形可察﹐故離瞽以明闇異功耳﹐若以水濟水﹐孰異之哉﹖

秦客難曰﹕𨿽眾諭有隱﹐足招攻難﹐然其大理當有所就。若葛盧聞牛鳴﹐知其三子爲犧﹔師曠吹律﹐知南風不競﹐楚師必敗﹔羊舌母聽聞兒啼而知其喪家。凡此數事﹐皆效於上世﹐是以咸見錄載。推此而言﹐則盛衰吉凶﹐莫不存乎聲音矣。今若復謂之誣罔﹐則前言往記﹐皆爲棄物﹐無用之也。以言通論﹐未之或安。若能明其所以﹐顯其所由﹐設二論俱濟﹐願重聞之。

主人答曰﹕吾未能反三隅者﹐得意而忘言﹐是以前論略未詳。今復煩循環之難﹐敢不自一竭耶﹗夫魯牛能之犧歷之喪生﹐哀三子之不存﹐含悲經年﹐訴怨葛盧﹐此爲心與人同﹐異於獸形耳﹐此又吾之所疑也。且牛非人類﹐無道相通﹐若謂鳥獸皆能有知﹐葛盧受性獨曉之﹐此爲解其語而論其事﹐猶傳譯異言耳﹐不爲考聲音而知其情﹐則非所以難也。若謂知者爲當觸物而達﹐無所不知﹐今且先議其所易者。請問聖人卒入胡域﹐當知其所言否乎﹖難者必曰﹕知之。知之之理何以明之﹖願借子之難以立鑑識之域焉。或當與關接﹐識其言耶﹖將吹律鳴管﹐校其音耶﹖觀气采色﹐知其心耶﹖此爲知心自由气色﹐𨿽自不言﹐猶將知之﹐知之之道﹐可不待言也。若吹律校音以知其心﹐假令心志於馬而誤言鹿﹐察者固當由鹿以知馬也﹐此爲心不系於所言﹐言或不足以證心也。若當關接而知言﹐此爲孺子學言於所師﹐然後知之則何貴於聰明哉﹖夫言非自然一定之物﹐五方殊俗﹐同事異號﹐趣舉一名以標識耳。夫聖人窮理﹐謂自然可尋﹐無微不照。茍無微不照﹐理蔽則𨿽近不見﹐故異域之言不得彊通。推此以往﹐葛盧之不知牛鳴﹐得不全乎﹖又難云「師曠吹律﹐知南風不競﹐楚多死聲。」此又吾之所疑也。請問師曠吹律之時﹐楚國之風耶﹖則相去千里﹐聲不足達。若正識楚風來入律中耶﹖則楚南有吳越﹐北有梁宋﹐茍不見其原﹐奚以識之哉﹖凡陰陽憤激﹐然後成風﹐气之相感﹐觸地而發﹐何得發楚庭來入晉乎﹖且又律呂分四時之气耳﹐時至而气動﹐律應而灰移﹐皆自然相待﹐不假人以爲用也。上生下生﹐所以均五聲之和﹐敍剛柔之分也。然律有一定之聲﹐𨿽冬吹中呂﹐其音自滿而無損也。今以晉人之气吹無損之律﹐楚風安得來入其中﹐與爲盈縮耶﹖風無形﹐聲與律不通﹐則校理之地無取於風律﹐不其然乎﹖豈獨師曠博物多識﹐自有以知勝敗之形﹐欲固眾心而托以神微﹐若伯常騫之許景公壽哉﹗又難云「羊舌母聽聞兒啼而審其喪家」復請問何由知之﹖爲神心獨悟﹐闇語而當耶﹖嘗聞兒啼若此其大而惡﹐今之啼聲似昔之啼聲﹐故知其喪家耶﹖若神心獨悟﹐闇語之當﹐非理之所得也﹐𨿽曰聽啼﹐無取驗於兒聲矣。若以嘗聞之聲爲惡﹐故知今啼當惡﹐此爲以甲聲爲度以校乙之啼也。夫聲之於音﹐猶形之於心也﹐有形同而情乖﹐貌殊而心均者。何以明之﹖聖人齊心等徳而形狀不同也。茍心同而形異﹐則何言乎觀形而知心哉﹖且口之激气爲聲﹐何異於籟�納气而鳴耶﹖啼聲之善惡﹐不由兒口吉凶﹐由琴瑟之淸濁﹐不在操者之工拙也。心能辧理善譚而不能令內�調利﹐由瞽者能善其曲度而不能令器必淸和也。器不假妙瞽而良﹐�不因慧心而調。然則心之與聲﹐明爲二物﹕二物誠然﹐則求情者不畱觀於形貌﹐揆心者不借聽於聲音也。察者欲因聲以知心﹐不亦外乎﹗今晉母未得之於考試﹐而專信昨日之聲以證今日之啼﹐豈不誤中於前世﹐好其者從而稱之哉﹗

秦客難曰﹕吾聞敗者不羞走﹐所以全也。吾心未厭而言難復﹐更從其餘。今平和之人﹐聽箏笛琵琶﹐則形躁而志越﹔聞琴瑟之音﹐則聽靜而心閒。同一器之中﹐曲用每殊﹐則情隨之變。奏琴聲則嘆慕而慷慨﹐理齊楚則情一而思專﹐肆姣弄則歡放而欲愜﹐心爲聲變﹐若此其眾。茍躁靜由聲﹐則何爲限其哀樂﹖而但云至和之聲無所不感﹐托大同於聲音﹐歸眾變於人情﹐得無知彼不明此哉﹖

主人答曰﹕難云「琵琶箏笛令人躁越」﹐又云「曲用每殊而情隨之變」﹐所誠所以使人常感也﹐琵琶箏笛﹐間促而聲髙﹐變眾而節數﹐以髙聲禦節數﹐故使形躁而志越。猶鈴鐸警耳﹐中古駭心﹐故聞鼓之音﹐則思將帥之臣﹐蓋以聲音有大小﹐故動人有猛靜也。琴瑟之體﹐閒遼而音埤﹐變希而聲淸﹐以埤音禦希變﹐﹐不虛心靜聽﹐則不盡淸和之極﹐是以聽靜而心閒也。夫曲用不同﹐亦猶殊器之音耳。齊楚之曲多重﹐故情一﹔變妙﹐故思專。姣弄之音﹐挹眾聲之美﹐會五音之和﹐其體贍而用博﹐故心役於眾理﹔五音會﹐故歡放而欲愜。然皆以單復髙埤善惡爲體﹐而人情以躁靜專散爲應。譬猶遊觀於都肆﹐則目濫而情放﹔畱察於曲度﹐則思靜而容端。此爲聲音之體盡於舒疾﹐情之應聲亦止於躁靜耳。夫曲用每殊﹐而情之處變﹐猶滋味異美而口輒識之也。五味萬殊﹐而大同於美﹔曲變𨿽眾﹐亦大同於和。美有甘﹐和有樂˙﹐然隨曲之情﹐近乎和域﹔應美之口﹐絕於甘境﹐安得哀樂於其間哉﹖然人情不同﹐各師所解﹐則發其所懷。若言平和哀樂正等﹐則無所先發﹐故終得躁靜﹔若有所發﹐則是有主於內﹐不爲平和也。以此言之﹐躁靜者﹐聲之功也﹔哀樂者﹐情之主也﹔不可見聲有躁靜之應﹐因謂哀樂皆由聲音也。且聲音𨿽有猛靜﹐猛靜各有一和﹐和之所感﹐莫不自發。何以明之﹖夫會賓盈堂﹐酒酣奏琴﹐或忻然而歡﹐或慘爾而泣﹐非進哀於彼﹐導樂於此也。其音無變於昔﹐而歡戚並用﹐斯非吹萬不同耶﹖夫惟無主於喜怒﹐亦應無主於哀樂﹐故歡戚俱見﹔若資﹝偏﹞固之音﹐含一致之聲﹐其所發明﹐各當其分﹐則焉能兼禦羣理﹐總發眾情耶﹖由是言之﹐聲音以平和爲體﹐而感物無常﹔心志以所俟爲主﹐應感而發。然則聲之與心﹐殊塗異軌﹐不相經緯﹐焉得染太和於歡戚﹐綴虛名於哀樂哉﹖

秦客難曰﹕論云「猛靜之音各有一和﹐和之所感莫不自發﹐是以酒酣奏琴而歡戚並用。」此言偏重之情先積於內﹐故懷歡者值哀因而發﹐內戚者遇樂聲而感也。夫聲音自當有一定之哀樂﹐但聲化遲緩﹐不可倉卒﹐不能對易﹐偏重之情觸物而作﹐故令哀樂同時而應耳。𨿽二情俱見﹐則何損於聲音有定理耶﹖

主人答曰﹕難云「哀樂自有定聲﹐但偏重之情不可卒移﹐故懷感戚者遇樂聲而哀耳。」卽知所言﹐聲有定分﹐假使鹿鳴重奏﹐是樂聲也﹔而令戚者遇之﹐𨿽聲化遲緩﹐但當不能便變令歡耳﹐何得更以哀耶﹖猶一爝之火𨿽未能溫一室﹐不宜復增其寒矣。夫火非隆寒之物﹐樂非增哀之具也。理弦髙堂而歡戚並用者﹐直至和之發滯導情﹐故另外物所感得自盡耳。難云「偏重之情觸物而作﹐故令哀樂同時而應耳。」夫言哀者﹐或見機杖而泣﹐或�輿服而悲﹐徒以感人亡而物存﹐痛事顯而形潛﹐其所以會之皆自有由﹐不爲觸地而生哀﹐當席而淚出也。今無機杖以致感﹐聽和聲而流涕者﹐斯非和之所感﹐莫不自發也。

秦客難曰﹕論云「酒酣奏琴而歡戚並用﹐欲通此言﹐故答以偏情感物而發耳。」今旦隱心而言﹐明之以成效。夫人心不歡則戚﹐不戚則歡﹐此情志之大域也。然泣是戚之傷﹐笑是歡之用也。蓋聞齊楚之曲者﹐惟�其哀涕之容而未曾見笑噱之貌﹐此必齊楚之曲以哀爲體﹐故其所感應其度﹐豈徒以多重而少變﹐則致精壹而思專耶﹖若誠能致泣﹐則聲音之有哀樂﹐斷可之矣。

主人答曰﹕𨿽人情感於哀樂﹐哀樂各有多少。又哀樂之極﹐不必同致也。夫小哀容壞﹐甚悲而泣﹐哀之方也﹔小歡顏悅﹐至樂而笑﹐樂之理也。何以明之﹖夫至親安豫則怡然自若﹐所自得也﹔及在危急﹐僅然後濟﹐抃不及舞。由此言之﹐舞不若向之自得﹐豈不然哉﹗至夫笑噱𨿽出於歡情﹐然自以理成﹐又非自然應聲之具也。此爲樂之應聲以自得爲主﹐哀之應感以垂涕爲故﹐垂涕則行動而可覺﹐自得則神合而無變﹐是以觀其異而不識其同﹐別其外而未察其內耳。然笑噱之不顯於聲音﹐豈獨齊楚之曲邪﹖今不求樂於自得之域而以無笑噱謂齊楚體哀﹐豈不之哀而不識樂乎﹖

秦客問曰﹕仲尼有言「移風易俗﹐莫善於樂。」卽如所論﹐凡百哀樂﹐皆不在聲﹐則移風易俗果以何物耶﹖又古人愼靡靡之風﹐抑滔耳之聲﹐故曰「放鄭聲﹐遠佞人」。然則鄭魏之音﹐擊鳴球以協神入﹐敢問鄭雅之體﹐隆獘所極﹐風俗移易﹐奚由而濟﹖願重聞之﹐以悟所疑。

主人應之曰﹕夫言移風易俗者﹐必承衰獘之後也。古之王者﹐承天理物﹐必崇簡易之教﹐禦無爲之治﹐君靜於上﹐臣順於下﹐玄化潛通﹐天人交泰。枯槁之類﹐浸育靈液﹐六合之內﹐沐浴鴻流﹐蕩滌塵垢。羣生安逸﹐自求多福﹐默然從道﹐懷忠抱義而不覺其所以然也。和心足於內﹐和气見於外。故歌以敍志﹐舞以宣情﹔然後文以采章﹐照之以風雅﹐播之以八音﹐感之以太和。導其神气﹐養而就之﹔迎其情性﹐致而明之﹔使心與理相順﹐气與聲相應。合乎會通以濟其美﹐故凱樂之情見於金石﹐含弘光大顯於音聲也。若以往則萬國同風﹐芳榮濟茂﹐馥如秋蘭﹐不期而信﹐不謀而成﹐穆然相愛﹐猶舒錦布彩而粲炳可觀也。大道之隆﹐莫盛於玆﹐太平之業﹐莫顯於此。故曰「移風易俗﹐莫善於樂」。然樂之爲體﹐以心爲主﹐故無聲之樂﹐民之父母也。至八音會協﹐人知所悅﹐亦總謂之樂﹐然風俗移易﹐本不在此也。夫音聲和比﹐人情所不能已者。是以古人知情不可放﹐故抑其所遁﹔知欲不可絕﹐故自以爲致。故爲可奉之禮﹐致可導之樂。口不盡味﹐樂不極音﹐揆終始之宜﹐度賢愚之中﹐爲之檢則﹐使遠近同風﹐用而不竭﹐亦所以結忠信﹐著不遷也﹐故鄕校庠塾亦隨之。使絲竹與俎豆並存﹐羽毛與揖讓俱用﹐正言與和聲同發﹐始將聽是聲也必聞此言﹐將觀是容也必崇此禮﹐禮猶賓主升降﹐然後酬醡行焉。於是言語之節﹐聲音之度﹐揖讓之儀﹐動止之數﹐進退相須﹐共爲一體。君臣用之於朝﹐庶士用之於家﹐少而習之﹐長而不怠﹐心安志固﹐從善日遷﹐然後臨之以敬﹐持之以口﹐久而不變﹐然後化成﹐此又先王用樂之意也。故朝宴聘享﹐嘉樂必存。是以國史采風俗之盛衰﹐寄之樂工﹐宣之管弦﹐使言之者無罪﹐聞之者足以誠﹐此又先王用樂之意也。若夫鄭聲﹐是音聲之至妙。妙音感人﹐猶美色惑志﹐耽盤荒酒﹐易以喪業﹐自非至人﹐孰能禦之﹗先王恐天下流而不反﹐故具其八音﹐不瀆其聲﹔絕其大和﹐不窮其變﹔捐窈窕之聲﹐﹐使樂而不淫﹐猶大羹不和﹐不極勺藥之味也。若流俗淺近﹐則聲不足悅﹐又非所歡也。若上失其道﹐國喪其紀﹐男女奔隨﹐淫荒無度﹐則風以此變﹐俗以好成﹐尙其所志﹐則羣能肆之﹔樂其所習﹐則何以誅之﹖托於和聲﹐配而長之﹐誠動而言﹐心感於和﹐風俗壹成﹐因而名之。然所名之聲﹐無中於淫邪也﹔淫之與正同乎心﹐雅鄭之體亦足以觀矣。

