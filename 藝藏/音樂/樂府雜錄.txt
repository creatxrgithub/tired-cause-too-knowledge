樂府雜錄唐段安節

序

爰自國朝初修郊禮﹐刊定樂懸﹐約三代之歌鐘﹐均九威之律度﹐莫不《韶》音盡美﹐《雅》奏克諧﹐上可以吁天降神﹐下可以移風變俗也。以至桑間舊樂﹐濮上新聲﹐金絲愼選於精能﹐本領皆傳於故老。重翻曲調﹐全袪淫綺之音﹔復采優伶﹐尢盡滑稽之妙。洎從離亂﹐禮寺隳頹﹐簨簴旣移﹐警鼓莫辧。梨園弟子﹐半已奔亡﹔樂府歌章﹐咸皆喪墜。安節以幼少卽好音律﹐故得粗曉宮商﹐亦以聞見數多﹐稍能記憶。嘗見《教坊記》﹐亦未周詳﹐以耳目所接﹐編成《樂府雜錄》一卷。自念淺拙﹐聊且直書﹐以俟博聞者之補玆漏焉。朝議大夫守國子司業上柱國賜紫金魚袋段安節撰。

雅樂部

宮懸四面﹐天子樂也。軒懸三面﹐諸侯樂也。判懸二面﹐大夫樂也。特懸一面﹐士樂也。宮懸四面﹐每面五架。架卽簨﹝上竹下虛﹞也。其上安金銅仰陽﹐以鷺鷥孔雀羽裝之﹔兩面綴以流蘇﹐以彩翠絲紱爲之也。十二律﹐上鐘九乳﹐依月排之。每面石磬及編鐘各一架﹐每架列鐘十二所﹐亦依律編之。四角安鼓四座﹕一曰應鼓﹝四旁有兩小鼓爲﹝左申右東﹞鼓也。﹞﹐二曰腰鼓﹐三曰警鼓﹐四曰雷鼓﹐皆彩畫。上各安寶輪﹐以珠翠妝之。樂卽有簫﹑笙﹑竽﹑塤﹑篪﹑籥﹑跋膝﹑琴﹑瑟﹑築。將竽形似小鐘﹐以手將之卽鳴也。次有登歌。皆奏法曲﹕禦殿﹐卽奏《凱安》《廣平》《雍熙》三曲﹔宴羣臣﹐卽奏《��》《��》《鹿鳴》三曲——近代內宴﹐卽全不用法樂也。郊天及諸壇祭祀﹐卽奏《太和》《沖和》《舒和》三曲。凡奏曲﹐登歌先引﹐諸樂逐之。其樂工皆戴平幘﹐衣緋大袖﹐每色十二﹐在樂懸內。已上謂之「坐部伎」。

《八佾舞》則六十四人﹐文武各半﹐皆著畫幘﹐俱在樂懸之北。文舞居東﹐手執翟﹐狀如鳳毛﹔武舞居西﹐手執戚。文衣長大﹐武衣短小。其鐘師及磬師﹑登歌﹑《八佾舞》並諸色舞﹐通謂之「立部伎」。

柷﹑敔﹑樂懸旣陳﹐太常卿押樂在樂懸之北面。太樂令﹑鼓吹令俱在太常卿之後﹐太樂在東﹐鼓吹居西。協律郎二人﹐皆執翚竽﹐亦用彩翠妝之。一人在殿上﹐翚竽倒﹐殿下亦倒﹐遂奏樂。協律郎皆綠衣大袖﹐戴冠。

云韶部

用玉磬四架。樂卽有琴﹑瑟﹑築﹑簫﹑篪﹑籥﹑跋膝﹑笙﹑竽﹑登歌﹑拍板。樂分堂上﹑堂下。登歌四人﹐在堂下坐。舞童五人﹐衣繡衣﹐各執金蓮花引舞者。金蓮﹐如仙家行道者也。舞在階下﹐設錦筵。宮中有云韶院。

淸樂部

樂卽有琴﹑瑟﹑云和箏——其頭像云——笙﹑竽﹑箏﹑簫﹑方響﹐篪﹑跋膝﹑拍板。戲卽有弄《賈大獵兒》也。

鼓吹部

卽有鹵簿﹑鉦﹑鼓及角。樂用弦鞀﹑笳﹑簫﹐又卽用哀笳﹐以羊角爲管﹐蘆爲頭也。警鼓二人﹐執朱幡引樂﹐衣文﹐戴冠。已上樂人皆騎馬﹐樂卽謂之「騎吹」。俗樂亦有騎吹也。天子鹵簿用「大全仗」﹐鼓一百二十面﹐金鉦七十面。郊天謁廟吉禮﹐卽衣云花黃衣﹐鼓四﹐鉦二﹔下山陵凶禮﹐卽衣云花白衣﹐鼓二﹐鉦二。下冊太后﹑皇后及太子﹐用鼓七十面﹐金鉦四十面﹐謂之「小全仗」。公主出降及冊三公並祔廟禮葬﹐並用「大半仗」﹐鼓四十面﹐鉦二十面。諸侯用「小半仗」﹐鼓三十面﹐鉦四十面﹐吉凶如上。自太子已下﹐冊禮及葬祔廟﹐並無警鼓。

驅儺

用方相四人﹐戴冠及面具。黃金爲四目。衣熊裘﹐執戈﹐揚盾﹐口作「儺」﹑「儺」之聲以除逐也。右十二人﹐皆朱發﹐衣白�畫衣。各執麻鞭﹐辮麻爲之﹐長數尺﹐振之聲甚厲。乃呼神名。其有甲作﹐食凶者﹔﹝左月右弗﹞胃﹐食虎者﹔騰簡﹐食不祥者﹔覽諸﹐食咎者﹔祖明﹑彊食﹐共食磔死寄生者﹔騰根﹐食蠱者﹝案﹕以上神名及所食﹐諸刻本並多舛誤﹐今依文瀾閣本攺正。考《後漢志》《唐志》《唐六典》﹐十二神尙有雄伯﹐食魅﹔伯奇﹐食夢﹔委隨﹐食觀﹔錯斷﹐食巨﹔窮奇﹑騰根﹐共食蠱。此僅舉其七﹐疑有脫簡。﹞等。侲子五百﹐小兒爲之﹐衣朱褶﹑素襦﹐戴面具。以晦日於紫宸殿前儺。張宮懸樂﹐太常卿及少卿押樂正到西閣門﹐丞並太樂署令﹑鼓吹署令﹑協律郎並押樂在殿前。事前十日﹐太常卿並諸官於本寺先閱儺﹐並徧閱諸樂。其日大宴三五署官﹐其朝寮家皆上棚觀之﹐百姓亦入看﹐頗謂壯觀也。太常卿上此。﹝案﹕舊脫「常」字﹐今補。「上此」二字不可解﹐當有脫誤。﹞歲除前一日﹐於右金吾龍尾道下重閣﹐卽不用樂也。禦樓時﹐於金雞竿下打赦鼓一面﹑鉦一面﹐以五十人唱色十下﹐鼓一下﹐鉦以千下。﹝案﹕「禦樓」下疑錯簡。﹞

熊羆部

其熊羆者有十二﹐皆有木雕之﹐悉髙丈餘﹐其上安版牀﹐復施寶幰﹐皆金彩裝之。於其上奏雅樂。含元殿方奏此樂也﹐奏《唐十二時》《萬宇淸》《月重輪》三曲﹐亦謂之「十二案」。﹝案﹕此上有脫誤。《文獻通考》一百三十九云「熊羆架十二﹐悉髙丈餘﹐用木雕之﹐其狀如牀﹐上安版四﹐旁爲欄﹐其中以登。梁武帝始設十二案鼓吹﹐在樂懸之外以施﹐殿庭晏饗用之﹐圖熊羆以爲飾故也。隋煬帝更於案下爲熊﹑羆﹑貙﹑豹騰倚之狀﹐象百獸之舞﹐又施寶幰於上﹐用金彩飾之。奏《萬宇淸》《月重輪》等三曲。亦謂之『十二案樂』。」所引當卽此文﹐附錄以俟考。此下舊有「樂具庫」云云八十三字﹐與上文不相比附﹐乃錯簡也﹐今刪去﹐別附於後。﹞

鼓架部

樂有笛﹑拍板﹑答鼓——卽腰鼓也﹑兩杖鼓﹐戲有《代面》——始自北齊。神武弟有膽勇﹐善鬥戰﹐以其顏貌無威﹐每入陣卽著面具﹐後乃百戰百勝。戲者衣紫﹐腰金﹐執鞭也。﹝案﹕《禦覽》五百六十九引《樂府雜錄》云「大面出於北齊。齊蘭陵王長恭﹐才武而貌美﹐常著假面以對敵。嘗擊周師金墉下﹐勇冠三軍。齊人壯之﹐爲此聲以效其指撝擊刺之容﹐俗謂之『蘭陵王入陣曲』。」疑此有脫誤。﹞《缽頭》——昔有人父爲虎所傷﹐遂上山尋其父屍。山有八折﹐故曲八疊。戲者被髮﹐素衣﹐面作啼﹐蓋遭喪之狀也。﹝案﹕「缽頭」﹐《通典》一百四十六作「撥頭」﹐云「出西域。胡人爲猛獸所噬﹐其子求獸殺之﹐爲此舞以象也。」與此小異。﹞《蘇中郎》——後周士人蘇葩﹐嗜酒落魄﹐自號「中郎」。每有歌場﹐輒入獨舞。今爲戲者﹐著緋﹐戴帽﹔面正赤﹐蓋狀其醉也。卽有《踏搖娘》﹑﹝案﹕《禦覽》五百七十三引云「踏搖娘者﹐生於隋末﹐夫河內人﹐醜貌而好酒﹐常自號『郎中』﹐醉歸必毆其妻。妻色美﹐善歌﹐乃自歌爲懇苦之詞。河朔演其曲而被之管弦﹐因寫其夫妻之容。妻悲訴﹐每搖其身﹐故號『踏搖娘』。近代優人頗攺其制度﹐非舊制也。」疑此有脫簡。﹞《羊頭渾脫》《九頭獅子》﹐弄《白馬益錢》﹐以至尋橦﹑跳丸﹐吐火﹑吞刀﹐旋槃﹑觔斗﹐悉屬此部。

龜玆部

樂有觱篥﹑笛﹑拍板﹑四色鼓﹑揩羯鼓﹑雞樓鼓。﹝案﹕《唐六典》﹕「龜玆伎有豎箜篌﹑琵琶﹑五弦﹑笙﹑簫﹑橫笛﹑觱篥﹑銅鈸﹑答臘鼓﹑毛員鼓﹑都曇鼓﹑羯鼓﹑侯提鼓﹑腰鼓﹑雞婁鼓﹑貝。」《唐志》並《文獻通考》一百四十六又有彈箏﹑齊鼓﹑檐鼓。此似有脫簡。﹞戲有《五方獅子》﹐﹝案﹕「方」字舊作「常」﹐依《唐志》《文獻通考》攺。﹞髙丈餘﹐各衣五色。每一獅子有十二人﹐戴紅抹額﹐衣畫衣﹐執紅拂子﹐謂之「獅子郎」。舞《太平樂》曲。《破陣樂》曲亦屬此部﹐秦王所制﹐舞人皆衣畫甲﹐執旗旆﹔外藩鎭春冬犒軍亦舞此曲﹐兼馬軍引入場﹐尢甚壯觀也。《萬斯年》曲﹐是朱崖李太尉進此曲名﹐卽《天仙子》是也。

胡部

樂有琵琶﹑五弦﹑箏﹑箜篌﹑觱篥﹑笛﹑方響﹑拍板。合曲時亦擊小鼓﹑鈸子。合曲後立唱歌。涼府所進﹐本在正宮調﹐大徧﹑小徧﹐﹝案﹕「小徧」﹐舊訛作「小者」﹐據《樂府詩集》七十九引攺。﹞至貞元初﹐康昆侖翻入琵琶玉宸宮調——初進曲在玉宸殿﹐﹝案﹕「玉宸宮調初進曲在」八字﹐諸本並空﹐依《樂府詩集》補。﹞故有此名——合諸樂﹐卽黃鐘宮調也。《奉聖樂》曲﹐是韋南康鎭蜀時南詔所進﹐在宮調﹐亦舞伎六十四人﹐遇內宴﹐卽於殿前立奏樂﹐更番替換﹔若宮中宴﹐卽坐奏樂。俗樂亦有坐部﹑立部也。

歌

歌者﹐樂之聲也。故絲不如竹﹐竹不如肉﹐迥居諸樂之上。古之能者﹐卽有韓娥﹑李延年﹑莫愁。﹝莫愁者﹐女子也。樂府詩云「莫愁在何處﹖住在石城西。艇子打兩漿﹐催送莫愁來。」案﹕注「莫愁者……」六字﹐諸本並脫﹐依《禦覽》五百七十三補。「打」字舊訛「折」﹐依文瀾閣本攺。《禦覽》同。﹞善歌者﹝案﹕舊脫「者」字﹐據《禦覽》補。﹞必先調其气。氤氳自臍間出﹐﹝案﹕舊脫「間」字﹐據《禦覽》《類說》補。《禦覽》「出」作「發」。﹞至喉乃噫其詞﹐卽分抗墜之音。旣得其術﹐卽可致遏云響谷之妙也。明皇朝有韋靑﹐﹝案﹕《類說》引﹐下有「者能歌」三字。﹞本是士人﹐曾有詩﹕「三代主綸誥﹐﹝案﹕《禦覽》「主」作「掌」。﹞一身能唱歌。」靑官至金吾將軍。﹝案﹕舊脫「靑」字並「金吾」二字﹐依《禦覽》補。﹞開元中﹐內人有許和子者﹐本吉州永新縣樂家女也。開元末選入宮﹐卽以永新名之﹐籍於宜春院。旣美且慧﹐善歌﹐能變新聲。韓娥﹑李延年﹝案﹕諸本並脫「李」字﹐依《禦覽》補。﹞歿後千餘載﹐曠無其人﹐至永新始繼其能。遇髙秋朗月﹐臺殿淸虛﹐喉囀一聲﹐響傳九陌。明皇嘗獨召李謨吹笛逐其歌﹐﹝案﹕「笛」字﹐舊訛「曲」﹐依《禦覽》攺。﹞曲終管裂﹐其妙如此。又一日﹐賜大酺於勤政樓﹐觀者數千萬眾﹐喧嘩聚語﹐莫得聞魚龍百戲之音。﹝案﹕舊脫「聞」字﹐依《禦覽》《類說》補。﹞上怒﹐欲罷宴。中官髙力士奏請﹕「命永新出樓歌一曲﹐必可止喧。」上從之。永新乃撩鬢舉袂﹐直奏曼聲﹐至是廣場寂寂﹐若無一人﹔喜者聞之气勇﹐﹝案﹕《禦覽》作「義者聞之血湧」。﹞愁者聞之腸絕。洎漁陽之亂﹐六宮星散﹐永新爲一士人所得。韋靑避地廣陵﹐因月夜憑闌於小河之上﹐﹝案﹕舊脫「因」字﹐「月」

訛「日」﹐「小」

訛「上」﹐依《禦覽》《類說》補攺。﹞忽聞舟中奏水調者﹐曰「此永新歌也﹗」乃登舟與永新對泣﹝案﹕《禦覽》作「登舟省之﹐相與對泣。」﹞久之。靑始亦晦其事。後士人卒與其母之京師﹐竟歿於風塵。﹝案﹕《禦覽》作「終於狹邪間。」﹞及卒﹐謂其母曰「阿母錢樹子倒矣﹗」

大歷中﹝案﹕《禦覽》「中」作「初」﹞有才人張紅紅者﹐本與其父歌於衢路丐食。過將軍韋靑所居﹐﹝在昭國坊南門裏。案﹕此注舊誤混入正文中﹐依《禦覽》移正。﹞靑於街牖中﹝案﹕《禦覽》「牖」作「窗」。﹞聞其歌者喉音寥亮﹐仍有美色﹐卽納爲姬。其父捨於後戶﹐優給之。乃自傳其藝﹐穎悟絕倫。嘗有樂工自撰一曲﹐﹝案﹕「一曲」﹐舊作「歌」﹐依《禦覽》《樂府詩集》八十攺。﹞卽古曲《長命西河女》也﹐﹝案﹕舊脫「曲」字﹐依《禦覽》《樂府詩集》補。﹞加減其節奏﹐頗有新聲。未進聞﹐先印可於靑﹐﹝案﹕「印可」﹐舊作「侑歌」﹐依《禦覽》《類說》攺。﹞靑潛令紅紅﹝案﹕「潛令」﹐舊作「召」﹐依《禦覽》攺。﹞於屏風後聽之。紅紅乃以小豆數合﹐記其節拍。﹝案﹕「節拍」﹐舊倒﹐依《禦覽》乙轉。﹞樂工歌罷﹐靑因入問紅紅如何。﹝案﹕舊脫「因」字﹐依《禦覽》補。﹞云「已得矣。」靑出﹐紿云「某有女弟子﹐﹝案﹕舊脫「某」字﹐依《禦覽》《類說》補。﹞久曾歌此﹐非新曲也。」卽令隔屏風歌之﹐一聲不失。樂工大驚異﹐遂請相見﹐嘆伏不已。再云「此曲先有一聲不穩﹐今已正矣。」尋達上聽。翊日﹐召入宜春院﹐寵澤隆異﹐宮中號「記曲娘子」﹐尋爲才人。一日﹐內史奏韋靑卒﹐上告紅﹐紅乃上前嗚咽奏云「妾本風塵丐者﹐一旦老父死有所歸﹐致身入內﹐皆自韋靑﹐妾不忍忘其恩。」乃一慟而絕。上嘉嘆之﹐卽贈昭儀也。貞元中有田順郎﹐﹝案﹕舊脫「郎」字﹐依《類說》補。﹞曾爲宮中禦史娘子。元和﹑長慶以來﹐有李貞信﹑米嘉榮﹑何戡﹑陳意奴。武宗已降﹐有陳幼寄﹑南不嫌﹑羅寵。咸通中有陳彥暉。﹝案﹕《碧雞漫志》引《樂府雜錄》云「靈武刺史李靈曜置酒﹐座客姓駱唱《河滿子》﹐皆稱絕音。駱遽問曰﹕『莫是宮中胡二子否﹖』妓熟視曰﹕『君豈梨園駱供奉耶﹖』相對泣下。」今本脫簡﹐附錄於此。﹞

舞工

舞者﹐樂之容也。有大垂手﹑小垂手﹐或如驚鴻﹐﹝案﹕《類說》「如」作「像」﹐《禦覽》五百七十四引《明皇雜錄》亦作「像」。﹞或如飛燕。婆娑﹐舞態也﹔蔓延﹐舞綴也。古之能者﹐不可勝記。卽有健舞﹑軟舞﹑字舞﹑花舞﹑馬舞。健舞曲有《稜大》﹑﹝案﹕此似有誤。《樂府詩集》五十三作「大祁」﹐《文獻通考》一百四十五作「大桿」。﹞《阿連》《柘枝》《劍器》《胡旋》《胡騰》﹐﹝案﹕《樂府詩集》八十引﹕「達摩支﹐健舞曲也。」此文當脫「達摩支」三字。﹞軟舞曲有《涼州》﹝案﹕文瀾閣本作「其雜曲有《伊州》《梁州》」。﹞﹑《綠腰》《蘇合香》《屈柘》《團圓旋》《甘州》等。﹝字舞﹐以舞人亞身於地﹐布成字也。花舞﹐著綠衣﹐偃身合成花字也。馬舞者﹐櫳馬人著彩衣﹐執鞭﹐於牀上舞蹀躞﹐蹄皆應節奏也。開元中有公孫大娘善舞劍器﹐僧懷素見之﹐艸書遂長﹐蓋準其頓挫之勢也。案﹕「準」﹐疑當作「凖」。《禦覽》五百七十四引「舞者樂之容也……」三十九字﹐合注文﹔「開元中……」二十九字﹐「準」作「壯」﹐並以爲《明皇雜錄》﹐蓋誤也。其後又一條云「開成末﹐有樂人崇胡子能軟舞﹐其腰支不異女耶也。」鄭處晦書不當及開成事﹐當亦此處脫簡。又《類說》引「字舞」云云﹐及《禦覽》所引﹐並作正文。﹞

俳優

開元中﹐黃幡綽﹑張野狐弄參軍——始自後漢館陶令石耽﹝案﹕舊脫「後」字﹐依《禦覽》五百六十九﹑《文獻通考》一百四十七補。「耽」字﹐《文獻通考》作「聘」。﹞。耽有贓犯﹐和帝惜其才﹐免罪。每宴樂﹐卽令衣白夾衫﹐命優伶戲弄辱之﹐經年乃放。後爲參軍﹐誤也。﹝案﹕此下舊本另提行﹐誤﹐今依《禦覽》《文獻通考》移正。﹞開元中﹐有李仙鶴善此戲﹐明皇特授韶州同正參軍﹐以食其祿。是以陸鴻漸撰詞云「韶州參軍」﹐﹝案﹕「云」字﹐舊訛「言」﹐脫「參軍」二字﹐據《禦覽》《文獻通考》攺﹑補。﹞蓋由此也。武宗朝有曹叔度﹑劉泉水﹝案﹕此下舊衍「鹹淡最妙」四字﹐據《文獻通考》刪。﹞咸通以來﹐卽有範傳康﹑上官唐卿﹑呂敬遷等三人。﹝案﹕《文獻通考》作「有範博康﹑上官唐卿﹑呂敬儉﹐馮繼隼亦其次也。」﹞弄假婦人﹐大中以來有孫乾﹑﹝案﹕《文獻通考》作「孫漧飯」﹞劉璃瓶。近有郭外春﹑孫有熊。﹝案﹕《文獻通考》作「態」﹞僖宗幸蜀時﹐戲中有劉眞者﹐尢能﹐後乃隨駕入京﹐籍於教坊。弄婆羅﹐﹝案﹕「婆羅」下疑當有「門」字。﹞大中初有康迺﹑李百魁﹑石寶山。大別有夷部樂﹐卽有扶南﹑髙麗﹑髙昌﹑驃國﹑龜玆﹑﹝案﹕舊脫「國龜」二字﹐據《唐會要》補。﹞康國﹑疏勒﹑西涼﹑安國﹔樂卽有單龜頭鼓及箏﹑蛇皮琵琶——蓋以蛇皮爲槽﹐厚一寸餘﹐鱗介具焉﹐﹝案﹕舊脫「焉」字﹐依《文獻通考》一百三十七補。﹞亦以楸木爲面﹐其捍撥以象牙爲之﹐畫其國王騎象﹐極精妙也——鳳頭箜篌﹑臥箜篌——其工頗奇巧——三頭鼓﹑鐵拍板﹑葫蘆笙﹐舞有骨鹿舞﹑胡旋舞﹐俱於一小圓毬子上舞﹐縱橫騰踏﹐兩足終不離於毬子上﹐其妙如此也。﹝案﹕《禦覽》五百六十七作「其妙皆若夷舞也」。﹞

琵琶

始自烏孫公主造﹐馬上彈之。有直項者﹑曲項者。曲項蓋使於急關也。﹝案﹕舊脫「曲項蓋」三字﹐「使」作「便」﹐「急關」下衍「中」字﹐據《禦覽》五百八十三﹑《續談助》引《琵琶錄》補攺。「關」字﹐《琵琶錄》作「闕」。﹞古曲有《陌上桑》。範曄﹑石苞﹑謝奕﹐﹝案﹕「石苞」﹐舊訛「石崇」﹐依《禦覽》《琵琶錄》攺。《琵琶錄》此下尙有孫放﹑孔偉﹑阮咸三人。﹞皆善此樂也。開元中有賀懷智﹐其樂器以石爲槽﹐鵾雞筋作弦﹐用鐵撥彈之。﹝案﹕舊脫「用」字﹐依《禦覽》《琵琶錄》補。﹞貞元中有康昆侖﹐第一手。始遇長安大旱﹐詔移南市祈雨。及至天門街﹐市人廣較勝負﹐及斗聲樂。﹝案﹕舊脫「及」字﹐依《禦覽》《琵琶錄》補。﹞卽街東有康昆侖琵琶最上﹐必謂街西無以敵也。遂請昆侖登彩樓﹐﹝案﹕「請」字﹐舊作「令」﹐依《禦覽》《琵琶錄》攺。﹞彈一曲新翻羽調《錄要》﹐﹝卽綠腰是也﹐本自樂工進曲﹐上令錄出要者﹐因以爲名。自後來誤言「綠腰」也。案﹕正文「錄要」﹐舊訛「綠腰」。注文「出」訛「其」﹐「今」訛「因」﹐「誤」訛「設」﹐脫「自後來」三字﹔誤入鄭中丞條末﹐今依《禦覽》《琵琶錄》《文獻通考》一百三十七移補﹐攺正。注中「綠腰」字﹐《琵琶錄》並作「六麼」。﹞其街西亦建一樓﹐東市大誚之。及昆侖度曲﹐西市樓上出一女郎﹐抱樂器﹐先云「我亦彈此曲﹐兼移在楓香調中。」及下撥﹐聲如雷﹐其妙入神。昆侖卽驚駭﹐乃拜請爲師。女郎遂更衣出見﹐乃僧也。蓋西市豪族厚賂莊嚴寺僧善本﹐﹝姓段。案﹕此注舊混入正文﹐依《琵琶錄》移正。《禦覽》作「善本﹐名﹐俗姓段也。」﹞以定東鄽之勝。﹝案﹕「勝」字舊訛「聲」﹐依《禦覽》《琵琶錄》攺。﹞翊日﹐徳宗召入﹐令陳本藝﹐異常嘉獎﹐乃令教授昆侖。段奏曰「且請昆侖彈一調。」及彈﹐師曰「本領何雜﹖兼帶邪聲。」昆侖驚曰「段師神人也﹗臣少年﹝案﹕「少」字﹐舊訛「小」﹐據《禦覽》《琵琶錄》攺。﹞初學藝時﹐偶於鄰捨女巫授一品弦調﹐後乃易數師。段師精鑑如此玄妙也。」段奏曰「且遣昆侖不近樂器十餘年﹐﹝案﹕舊脫「余」字﹐依《禦覽》《琵琶錄》補。﹞使忘其本領﹐然後可教。」詔許之﹐後果盡段之藝。

貞元中有王芬﹑﹝案﹕舊脫「有」字﹐依《禦覽》《琵琶錄》補。﹞曹保保——其子善才﹑﹝案﹕舊脫「其」字﹐依《禦覽》《琵琶錄》補。﹞其孫曹綱﹐﹝案﹕「綱」字﹐舊訛「鋼」﹐依《禦覽》《琵琶錄》攺﹐下同。﹞皆襲所藝。次有裴興奴﹐與綱同時。曹綱善運撥﹝案﹕舊脫「曹」字﹐依《禦覽》《琵琶錄》補。﹞若風雨﹐而不事扣弦﹔﹝案﹕《禦覽》﹐「扣」作「彈」﹐《琵琶錄》作「提」﹐注云「一本作『叩』。」﹞興奴長於攏撚。﹝案﹕《禦覽》﹐「長」作「善」。﹞不撥稍軟。﹝案﹕舊脫此四字﹐衍「類」字﹐依《禦覽》《琵琶錄》補﹑正。﹞時人謂﹕「曹綱有右手﹐興奴有左手。」武宗初﹐朱崖李太尉有樂吏廉郊者﹐師於曹綱﹐盡綱之能。綱嘗謂儕流曰﹕﹝案﹕舊脫「謂儕流」三字﹐依《禦覽》補。《琵琶錄》作「嘗謂其流云」。﹞「教授人亦多矣﹐﹝案﹕舊脫「授」字﹑「亦」字﹐依《禦覽》《琵琶錄》補。﹞未曾有此性靈弟子也。」﹝案﹕舊脫「曾」字﹐依《禦覽》補。﹞郊嘗宿平泉別墅﹐值風淸月朗﹐攜琵琶於池上﹝案﹕舊脫「於」字﹐依《琵琶錄》補。﹞彈蕤賓調﹐忽聞芰荷間有物跳躍之聲﹐必謂是魚﹔及彈別調﹐卽無所聞。復彈舊調﹐依舊有聲。遂加意朗彈﹐﹝案﹕《禦覽》作「因復彈蕤賓﹐久之」。﹞忽有一物鏘然躍出池岸之上﹐視之﹐﹝案舊脫「之」字﹐依《琵琶錄》補。《禦覽》作「觀之」。﹞乃一片方響﹐﹝案﹕舊作「乃方響一片」﹐依《禦覽》《琵琶錄》乙轉。﹞蓋蕤賓鐵也。﹝案﹕《琵琶錄》作「有知者﹐識是蕤者鐵也」。﹞以指撥精妙﹐律呂相應也。﹝案﹕《禦覽》作「蓋以聲律諧和﹐相應故也。其妙若此」。《琵琶錄》作「致律呂相應﹐物類相感耳」。﹞

某門中有樂史楊志﹐善琵琶﹐其姑尢更妙絕。姑本宣徽弟子﹐後放出宮﹐於永穆觀中住。自惜其藝﹐常畏人聞﹐每至夜方彈。楊志懇求教授﹐堅不允﹐且曰「吾誓死不傳於人也。」﹝案﹕舊脫「吾」字﹐依《類說》《琵琶錄》補。﹞志乃賂其觀主﹐求寄宿於觀﹐竊聽其姑彈弄﹐仍系脂﹝左革右呈﹞帶﹐以手畫帶﹐記其節奏﹐﹝案﹕舊脫「其」字﹐依《琵琶錄》《文獻通考》補。﹞遂得一兩曲調。明日﹐攜樂器詣姑彈之﹐﹝案﹕舊脫此二字﹐依《琵琶錄》《類說》《文獻通考》補。﹞姑大驚異﹐志卽告其事。姑意乃回﹐盡傳其能矣。

文宗朝﹐有內人鄭中丞﹐善胡琴。﹝中丞﹐卽宮人之官也。案﹕舊脫「人之」二字﹐依《禦覽》五百八十三﹑《琵琶錄》補。﹞內庫有二琵琶﹐﹝案﹕舊脫「有」字﹐依《禦覽》《琵琶錄》補。﹞號大﹑小忽雷。鄭嘗彈小忽雷﹐偶以匙頭脫﹐送崇仁坊南趙家修理。大約造樂器悉在此坊﹐其中二趙家最妙。﹝案﹕《禦覽》﹐「二趙」上有「南北」二字。﹞時有權相舊吏梁厚本﹐有別墅在昭應縣之西﹐正臨河岸。﹝案﹕舊脫「縣」字﹐依《琵琶錄》補。《禦覽》作「太和中﹐有權相舊吏梁厚本﹐莊在渭南縣之西﹐北臨渭水。」﹞垂鉤之際﹐忽見一物浮過﹐長五六尺許﹐上以錦綺纏之。令家僮接得就岸﹐卽祕器也。及發棺視之﹐乃一女郎﹐妝飾儼然﹐以羅領巾系其頸。解其領巾﹐伺之﹐口鼻有餘息﹐卽移入室中﹐將養經旬﹐乃能言﹐云「是內弟子鄭中丞也。昨以忤旨﹐命內官縊殺﹐投於河中﹐錦綺﹐卽弟子相贈爾。」遂垂泣感謝﹐厚本卽納爲妻。因言其藝﹐及言所彈琵琶﹐今在南趙家。尋值訓﹑注之亂﹐人莫有知者。厚本賂樂匠贖得之。﹝案﹕「贖」字舊作「購」﹐依《禦覽》《琵琶錄》攺。﹞每至夜分﹐方敢輕彈。後遇良辰﹐﹝案﹕「辰」字﹐舊訛「夜」﹐依《禦覽》《琵琶錄》攺。﹞飲於花下﹐酒酣﹐不覺朗彈數曲。洎有黃門放鷂子過其門﹐私於墻外聽之﹐曰「此鄭中丞琵琶聲也。」翊日﹐達上聽﹐文宗方追悔﹐至是驚喜﹐卽命宣召﹐乃赦厚本罪﹐﹝案﹕《琵琶錄》此下有「任從匹配」四字。﹞仍加錫賜焉。咸通中﹐卽有米和﹑﹝卽嘉榮子也。案﹕五字舊作正文﹐依《琵琶錄》攺。彼文「和」下有「耶」字﹐無「也」字﹐下多「其父善歌」四字。﹞申旋﹐尢妙。﹝案﹕「申旋」﹐《琵琶錄》作「田從道」。﹞後有王連兒也。﹝案﹕「後」字﹐舊訛「復」﹐依《琵琶錄》攺。此下舊有「前羽調綠腰注」云云二十八字﹐乃錯簡﹐今刪去﹐移正﹐見前。《琵琶錄》「王連兒」下有注「名金爾」三字。﹞

箏

箏者﹐蒙恬所造也。元和至太和中﹐李靑靑及龍佐﹐大中以來﹐有常述本﹐亦妙手也。史從﹑李從周﹐皆能者也。從周﹐卽靑孫﹐亞其父之藝也。

箜篌

箜篌乃鄭衛之音權輿也。以其亡國之音﹐故號「空國之侯」﹐亦曰「坎侯」。古樂府有《公無渡河》之曲——昔有白首翁﹐溺於河﹐歌以哀之﹔其妻麗玉善箜篌﹐撰此曲﹐﹝案﹕「其妻」二字﹐舊訛「女」﹐依《類說》《文獻通考》一百三十七引攺。據崔豹《古今注》﹕「《箜篌引》﹐霍裏子髙妻麗玉所作也。有白首狂夫﹐亂流而渡﹐妻呼止不及﹐墮河死﹐於是援箜篌作《公無渡河》歌。曲終﹐投河死。子髙還語妻麗玉﹐玉傷之﹐乃引箜篌而寫其聲此歌以哀之。」上下當有脫文。《類說》《文獻通考》並脫此句﹐遂似麗玉卽白首翁妻﹐大謬。又《初學記》十六引《琴操》﹐以《箜篌引》爲霍裏子髙所作﹐與此及《古今注》異。》以寄哀情。咸通中﹐第一部有張小子﹐忘其名﹐彈弄冠於今古﹐今在西蜀。太和中﹐有季齊臯者﹐亦爲上手﹐曾爲某門中樂史。後有女﹐亦善此伎﹐爲先徐相姬。大中末﹐齊臯尙在﹐有內官擬引入教坊﹐辭以衰老﹐乃止。﹝案﹕「止」字舊訛「至」﹐依文瀾閣本攺。﹞胡部中此樂妙絕。教坊𨿽有三十人﹐能者一兩人而已。

笙

笙者﹐女媧造也。仙人王子晉於緱氏山月下吹之﹐象鳳翼﹐亦名參差。自古能者固多矣。太和中有尉遲章﹐尢妙。宣宗已降﹐有範漢恭——有子名寶師﹐盡傳父藝﹐今在陜州。

笛

笛者﹐﹝案﹕舊脫「者」字﹐依《能攺齋漫錄》引補。﹞羌樂也。古有《落梅花》曲。開元中有李謨﹐獨步於當時﹐後祿山亂﹐流落江東。越州刺史皇甫政月夜泛鏡湖﹐命謨吹笛﹐謨爲之盡妙。倏有一老父泛小舟來聽﹐風骨冷秀﹐政異之﹐進而問焉。老父曰「某少善此﹐今聞至音﹐輒來聽耳。」政卽以謨笛授之﹐老父始奏一聲﹐鏡湖波浪搖動﹔數疊之後﹐笛遂中裂。卽探懷中一笛﹐以畢其曲。政視舟下﹐見二龍翼舟而聽。老父曲終﹐以笛付謨。謨吹之﹐竟不能聲。卽拜謝以求其法。頃刻﹐老父入小舟﹐遂失所在。﹝案﹕《文獻通考》一百三十八全引此文﹐末有「大中以來﹐有王六六﹑王師簡﹐亦妙手也。」十五字。疑此有脫簡。﹞

觱篥

觱篥者﹐﹝案﹕舊脫此三字﹐依《禦覽》五百八十四補。﹞本龜玆國樂也﹐亦曰「悲栗」﹐有類於笳。徳宗朝有尉遲靑﹐官至將軍。大歷中﹐幽州有王麻奴者﹐善此伎﹐河北推爲第一手﹔恃其藝倨傲自負﹐戎帥外莫敢輕易請者。時有從事姓盧﹐不記名﹐臺拜入京﹐臨岐把酒﹐請吹一曲相送。麻奴偃蹇﹐大以爲不可。從事怒曰「汝藝亦不足稱﹐殊不知上國有尉遲將軍﹐冠絕今古。」麻奴怒曰「某此藝﹐海內豈有及者耶﹖今卽往彼﹐定其優劣。」不數月﹐到京﹐訪尉遲靑所居在常樂坊﹐乃側近僦居﹐日夕加意吹之。尉遲每經其門﹐如不聞。麻奴不平﹐乃求謁見﹔閽者不納﹐厚賂之﹐方得見通。靑卽席地令座。因於髙般涉調中吹一曲﹝案﹕舊脫此二字﹐依《禦覽》補。﹞《勒部羝》曲。曲終﹐汗浹其背。尉遲頷頤而已﹐謂曰「何必髙般涉調也﹖」﹝案﹕《禦覽》作「此曲何必於髙般涉調﹖徒費許多气力也。」﹞卽自取銀字管﹐於平般涉調吹之。麻奴涕泣愧謝﹐曰「邊鄙微人﹐偶學此藝﹐實謂無敵﹔﹝案﹕《禦覽》作「麻奴驚憤﹐垂泣拜之﹐曰﹕『某生於偏遠之方﹐偶有寡藝﹐實爲無人。』」﹞今日幸聞天樂﹐﹝案﹕「幸」字舊訛「忝」﹐依《禦覽》《類說》攺。﹞方悟前非。」乃碎樂器﹐自是不復言音律也。﹝案﹕《禦覽》作「遂將樂器碎之而歸﹐終身不復言觱篥」。﹞元和﹑長慶中有黃日遷﹑劉楚材﹑尙陸陸﹐皆能者。大中以來﹐有史敬約﹐在汴州。

五弦

貞元中﹐有趙璧者﹐妙於此伎也。白傅諷諫有《五弦彈》﹐近有馮季臯。

方響

咸通中﹐有調音律官吳繽﹐爲鼓吹署丞﹐善打方響﹐其妙超羣﹐本朱崖李太尉家樂人也。﹝案﹕舊脫此條﹐依《禦覽》五百八十四補。﹞

擊甌

武宗朝﹐﹝案﹕《禦覽》五百八十四作「大中初」﹐《文獻通考》一百三十五作「武宗大中初」。﹞郭道源後爲鳳翔府天興縣丞﹐﹝案﹕「縣」字﹐舊訛「寺」﹐依《禦覽》《文獻通考》攺。﹞充太常寺調音律官﹐善擊甌。﹝案﹕「善」上舊有「亦」字﹐依《禦覽》刪。﹞率以邢甌﹑越甌共十二隻﹐旋加減水於其中﹐以筯擊之﹐其音妙於方響也。﹝案﹕舊脫此七字﹐依《禦覽》補。﹞咸通中有吳繽﹐洞曉音律﹐亦爲鼓吹署丞﹐充調音律官﹐善於擊甌。擊甌﹐蓋出於擊缶。﹝案﹕此條舊題作「方響」﹐然文與方響無涉。《禦覽》引郭道源事﹐於「缶」下﹐《文獻通考》亦隸「擊甌」下﹐《類說》引此﹐正題作「擊甌」﹐今從之。惟「吳繽」云云﹐與《禦覽》「方響」下所引相復﹐當有衍字。《文獻通考》但云「咸通中﹐吳蠙亦精於此「。﹞

琴

古者﹐能士固多矣。貞元中﹐成都雷生善斲琴﹐至今尙有孫息﹐不墜其業﹐精妙天下無比也。彈者亦眾焉。太和中有賀若夷尢能﹐後爲待詔﹐對文宗彈一調﹐上嘉賞之﹐仍賜朱衣﹐至今爲《賜緋調》。後有甘黨﹐亦爲上手。

阮咸

大中初﹐有待詔張隱聳者﹐其妙絕倫。蜀郡亦多能者。

羯鼓

明皇好此伎。有汝陽王花奴﹐尢善擊鼓。花奴時戴砑絹帽子﹐上安葵花﹐數曲﹐曲終花不落﹐蓋能定頭項爾。黔帥南卓著《羯鼓錄》﹐中具述其事。咸通中有王文舉﹐尢妙﹐弄三杖打撩﹐萬不失一﹐懿皇師之。

鼓

其聲坎坎然﹐其眾樂之節奏也。禰衡常衣彩衣擊鼓﹐其妙入神。武宗朝﹐趙長史尢精。

拍板

拍板本無譜。明皇遣黃幡綽造譜﹐乃於紙上畫兩耳以進。﹝案﹕《禦覽》五百八十四﹑《文獻通考》一百三十九並作「畫一耳進之」。﹞上問其故﹐對曰「但有耳道﹐則無失節奏也。」﹝案﹕舊脫「則失」二字﹐依《禦覽》《類說》《文獻通考》補。﹞韓文公因爲樂句。﹝案﹕舊作「韓文日樂句」﹐依《禦覽》補正。此下舊有「古樂工」云云六十五字﹐與上文不相比附﹐亦錯簡也﹐今刪去﹐別附於後。﹞

安公子

隋煬帝遊江都時﹐有樂工笛中吹之。其父老廢﹐於臥內聞之﹐問曰「何得此曲子﹖」對曰「宮中新翻也。」父乃謂其子曰「宮爲君﹐商爲臣﹐﹝案﹕二「爲」字舊並訛「曰」﹐依《類說》攺。﹞此曲宮聲往而不返﹐大駕東巡﹐必不回矣。汝可托疾勿去也。」精鑑如此。

黃驄疊﹝急曲子﹞

太宗定中原時所乘戰馬也。後徵遼﹐馬斃﹐上嘆惜﹐乃命樂工撰此曲。

離別難

天后朝﹐有士人陷冤獄﹐籍沒家族。其妻配入掖庭﹐本初善吹觱篥﹐乃撰此曲以寄哀情。始名《大郎神》﹐蓋取良人行弟也。旣畏人知﹐﹝案﹕舊脫此四字﹐依《禦覽》五百六十八﹑《樂府詩集》八十﹑《類說》補。﹞遂三易其名﹐亦名「悲切子」﹐終號「怨回鶻」。﹝案﹕「怨」字﹐舊訛「愁」﹐依《禦覽》《樂府詩集》攺。又《近事會元》引《雜錄》﹕「如意娘﹐唐則天撰之。」﹞

夜半樂

明皇自潞州入平內難﹐正夜半﹐斬長樂門關﹐領兵入宮翦逆人。後撰此曲。﹝案﹕《禦覽》作「平韋庶人﹐後乃命樂人撰此曲」。曲下舊衍「名還哀樂」四字﹐今刪﹞。

雨霖鈴

《雨霖鈴》者﹐因唐明皇駕回至駱谷﹐聞雨淋鑾鈴﹐因令張野狐撰爲曲名。﹝案﹕此條舊脫﹐依《禦覽》補。又《近事會元》引《樂府錄》﹕「君臣相遇樂﹐唐明皇天寶中命譚淨眼等作。」﹞

還京樂

明皇自西蜀返﹐﹝案﹕此四字﹐《禦覽》《樂府詩集》並作「自蜀反正」。﹞樂人張野狐所制。﹝案﹕此條舊題「雨霖鈴」﹐誤﹐今據《禦覽》《樂府詩集》攺正。﹞

康老子

康老子者﹐本長安富家子﹐﹝案﹕「者本」二字﹐舊訛「卽」﹐依《禦覽》五百六十八攺。﹞酷好聲樂﹐﹝案﹕舊脫此四字﹐依《禦覽》補。﹞落魄不事生計﹐常與國樂遊處。一旦家產蕩盡﹐因詣西廊﹐偶一老嫗﹐﹝案﹕《禦覽》作「遇一娼」。﹞持舊錦褥貨鬻﹐乃以半千獲之。尋有波斯見﹐大驚﹐謂康曰「何處得此至寶﹖﹝案﹕舊脫引二字﹐依《禦覽》補。﹞此是冰蠶絲所織﹐若暑月陳於座﹐可致一室淸涼。」卽酬價千萬。﹝案﹕舊脫「價」字﹐依《禦覽》補。﹞康得之﹐還與國樂追歡﹐不經年復盡﹐尋卒。後樂人嗟惜之﹐遂制此曲﹐亦名「得至寶」。

得寶子﹝案﹕舊脫此題﹐誤連上條﹐依《禦覽》補正。﹞

《得寶歌》﹐一曰「得寶子」﹐又曰「得鞛子」。﹝案﹕舊脫此十三字﹐依《樂府詩集》八十六補。﹞明皇初納太眞妃﹐喜謂後宮曰「朕得楊氏﹐﹝案﹕舊作「楊家女」﹐依《禦覽》《樂府詩集》攺。﹞如得至寶也。」遂制曲﹐名「得寶子」。

文敍子

長慶中﹐俗講僧文敍善吟經﹐其聲宛暢﹐感動里人。樂工黃米飯狀其念四聲「觀世音菩薩」﹐乃撰此曲。

望江南

始自朱崖李太尉鎭淛西日﹐﹝案﹕舊脫「西」字﹐依《禦覽》《樂府詩集》八十二補。﹞爲亡妓謝秋娘所撰。本名「謝秋娘」﹐後攺此名。﹝案﹕《禦覽》作「後進入教坊﹐遂攺名」。﹞亦曰「夢江南」。

楊柳枝

白傅閒居洛邑時作﹐﹝案﹕《禦覽》作「白傅典杭州時所撰」。﹞後入教坊。

新傾杯樂﹝案﹕《通典》一百四十六﹕「貞觀末﹐有裴裨奴作《傾杯樂》」。《明皇雜錄》﹕「玄宗時﹐馬舞曲名《傾杯樂》﹐故此宣宗所制別名《新傾杯樂》也。」舊脫「新」字﹐依《禦覽》補。﹞

宣宗喜吹蘆管﹐﹝案﹕《禦覽》﹐「喜」作「善」。﹞自制此曲。內有數拍不均﹐上初撚管﹐﹝案﹕舊脫「內有……」七字﹐依《禦覽》補。﹞令俳兒辛骨﹝左骨右出﹞拍﹐不中﹐上瞋目瞠視之﹐﹝案﹕舊脫「之」字﹐依《禦覽》補。﹞骨﹝左骨右出﹞憂懼﹐一夕而殞。﹝案﹕「夕」字﹐舊訛「日」﹐依《禦覽》攺。﹞

道調子

懿皇﹝案﹕《禦覽》作「懿皇后」。下「上」字亦作「懿皇后」。﹞命樂工敬約﹝案﹕「約」﹐舊訛「納」﹐依《禦覽》《近事會元》引攺。﹞吹觱篥﹐初弄道調﹐上謂「是曲誤拍之」﹐敬納乃隨拍撰成曲子。

傀儡子

自昔傳云「起於漢祖﹐在平城﹐爲冒頓所圍﹐其城一面卽冒頓妻閼氏﹐兵彊於三面。壘中絕食。陳平訪知閼氏妒忌﹐卽造木偶人﹐運機關﹐舞於陴間。閼氏望見﹐謂是生人﹐慮下其城﹐冒頓必納妓女﹐遂退軍。史家但云陳平以祕計免﹐蓋鄙其策下爾。」後樂家翻爲戲﹐其引歌舞有郭郎者﹐發正禿﹐善優笑﹐閭裏呼爲「郭郎」﹐凡戲場必在俳兒之首也。

別樂識五音輪二十八調圖

舜時調八音﹐用金﹑石﹑絲﹑竹﹑匏﹑土﹑革﹑木﹐計用八百般樂器。至周時﹐攺用宮﹑商﹑角﹑徵﹑羽﹐用制五音﹐減樂器至五百般。至唐朝﹐又減樂器至三百般。太宗朝﹐三百般樂器內挑絲﹑竹爲胡部﹐用宮﹑商﹑角﹑羽﹐並分平﹑上﹑去﹑入四聲。其徵音有其聲﹐無其調。

平聲羽七調

第一運中呂調﹐第二運正平調﹐第三運髙平調﹐第四運仙呂調﹐第五運黃鐘調﹐第六運般涉調﹐第七運髙般涉調。﹝𨿽去中呂調﹐六運如車輪轉﹐卻去中呂一運聲也。案﹕注「六」字﹐舊訛「之」﹐今正。﹞

上聲角七調

第一運越角調﹐第二運大石角調﹐第三運髙大石角調﹐第四運雙角調﹐第五運小石角調——亦名正角調﹐第六運歇指角調﹐第七運林鐘角調。

去聲宮七調

第一運正宮調﹐第二運髙宮調﹐第三運中呂宮﹐第四運道調宮﹐第五運南呂宮﹐第六運仙呂宮﹐第七運黃鐘宮。

入聲商七調

第一運越調﹐第二運大石調﹐第三運髙大石調﹐第四運雙調﹐第五運小石調﹐第六運歇指調﹐第七運林鐘商調。

上平聲調

爲徵聲。商﹑角同用﹔宮逐羽音。

右件二十八調。琵琶八十四調方得是。五弦五本﹐共應二十八調本。笙除二十八調本外﹐別有二十八本中管調。﹝案﹕以上語不可解﹐當有脫誤。﹞初制胡部樂﹐無方響﹐只有絲竹﹐緣方響有直拔聲﹐不應諸調。﹝案﹕此句舊在「有直拔聲」上﹐依《類說》《緯略》六乙轉。﹞太宗於內庫別收一片鐵方響。﹝案﹕「鐵」下舊衍「有以」二字﹐依《緯略》刪。《類說》「鐵」下有「名」字。﹞下於中呂調頭一運﹐﹝案﹕「運」字﹐舊訛「韻」﹐今正。﹞聲名大呂﹐應髙般涉調﹐方得應二十八調。是箏只有宮﹑商﹑角﹑羽四調。﹝案﹕「箏」上舊衍「是」字﹐依《緯略》刪。﹞臨時移柱﹐應二十八調。

樂具庫在望仙門內之東壁。俗樂﹐古都屬樂園新院﹐院在太常寺內之西北也﹐開元中始別署左右教坊﹐上都在延政裏﹐東都在明義裏﹐以內官掌之。至元和中﹐只署一所﹔又於上都廣化裏﹑太平裏﹐兼各署樂官院一所。

古樂工都計五千餘人﹐內一千五百人俗樂﹐系梨園新院於此﹐旋抽入教坊。計司每月請料﹐﹝案﹕「請」衣舊訛「精」﹐依文瀾閣本攺。﹞於樂寺給散。太樂署在寺院之東﹐令一﹐丞一。鼓吹署在寺門之西﹐令一﹐丞一。

﹝案「庫具府」條﹐舊蒙「熊羆部」條下﹐「古樂工」條﹐舊蒙「拍板」條下﹐皆系錯簡﹐今移附於此。此二條所述正相比附﹐疑原著系一條也。﹞

樂府雜錄跋

唐季鐘簴頻移﹐樂紀廢墜﹐無復貞觀十部之盛。段氏就其聞見﹐撰爲此錄﹐語焉不詳﹐復多舛駁。如瞽鼓本軍營之樂﹐隋煬帝嘗一用於晏享﹐聲與眾樂不和﹔唐制惟鼓吹部有警鼓﹐若宮懸四角之鼓﹐據《文獻通考》乃應鼓﹑顙鼓﹑鷺鼓﹑雷鼓﹐而此以顙鼓﹑鷺鼓爲腰鼓﹑警鼓。《教坊記》﹕「《踏謠娘》——北齊有人姓蘇﹐﹝左鼻右包﹞鼻﹐不仕﹐而自號郎中。酗酒毆妻﹐妻悲訴鄰里。時人弄之。以其且步且歌﹐謂之『踏謠』。」而此訛爲﹕「蘇葩﹐自號郎中」﹔又別出《踏搖娘》﹐皆失考。至言「舜時調八音﹐用金﹑石﹑絲﹑竹﹑匏﹑土﹑革﹑木﹐計用八百般樂器﹐周時攺用宮﹑商﹑角﹑徵﹑羽﹐制五音﹐減樂器至五百般」。說尢妄誕﹐宜《崇文總目》譏其「蕪駁不倫」也。然唐時樂制﹐絕無傳者﹐存此尙足略見一斑﹐故《唐書》《文獻通考》《樂府詩集》多取其說。惜舊本訛脫甚夥﹐正文與注互相淆混﹐有一事分爲二事者﹐他條誤入此條者。末五音圖云「平聲羽﹐上聲角﹐去聲宮﹐入聲商﹐上平聲調爲徵聲。」語不可解。據徐景安《樂書》﹕「以上平爲宮﹐下平爲商﹐去聲爲羽﹐入聲爲角﹐則末七字當作『上聲爲徵聲』。」胡竹軒《樂律表微》﹐乃謂﹕「上爲變宮﹐變宮爲角﹐上平犯下平爲徵。」憑臆附會﹐直郢書燕說耳。又宮﹑商﹑羽七運﹐皆起黃鐘﹐則七閏宮當首髙大石角﹐今以越角爲首﹐亦傳寫之訛。蓋二十八調原本圓圖﹐後人易圖爲說﹐致錯亂如此。玆訂正其可知者﹐而姑闕所疑焉。《直齋書錄解題》有段安節《琵琶故事》一卷﹐晁伯宇《續談助》鈔作《琵琶錄》﹐實卽此書「烏孫公主」數條﹐殆好事竄取﹐飾以別名﹐其字句異同處﹐頗資校訂云。張圉作噩歲﹐律中黃鐘之月﹐錢熙祚識。

