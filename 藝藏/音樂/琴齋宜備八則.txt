《琴齋宜備八則》

《琴齋宜備八則》選自《五知齋琴譜》

琴幾多用半方條桌。如遇起坐行走﹐稍不畱心每致跌磕。今本齋桌樣以條桌鑲嵌琴磚﹐或一頭﹑或兩頭﹐開一方孔。可容護軫入內。寬則以小榍塞之。穩當至極。桌下調弦﹐依然便易。如遇珊瑚玉軫更不慮其墜地。卽無琴磚﹐木桌亦可開孔旣免失跌之虞尢乏推移之累。

每見舊琴護軫多有損缺。皆因灰漆爲之易於剝落。今本齋攺用紫檀或花梨制爲護軫﹐可以堅久不壞。況焦尾俱用紫檀等木﹐而護軫豈獨不宜。卽無關於音聲﹐又飾觀而耐久﹐亦補古人未盡之遺意也。

彈琴必需琴墊。但不宜太寬而過厚。寬則醜看厚則音滯。如用標布做一小口袋﹐內裝細砂土縫好﹐以做琴墊最爲穩安。

琴之龍齦多有琢磨不善﹐最傷琴弦。間有低削者﹐以鵝翎管襯之旣不傷弦又且易上。

代甲護指別譜亦有載者。但諸物俱不盡善。代甲惟秋角爲最﹐卽活鹿角亦佳﹐象牙次之﹐玳瑁又次之。護指以雁翎管尖﹐剪合如法。須購哈密膠﹐銼碎爲末。用細羅篩過以津唾粘帖。至十日半日不落。如無哈密膠旣弓匠所用之膠亦可。𨿽沐浴淨面俱無妨礙。至云舊膏藥則太陋矣。

家居藏琴﹐少則用匣。如琴多匣多不勝其繁﹐宜置一大櫥內不用隔板﹐周圍以布裹勾頭長釘直掛。卽無潮濕又不致喬。且可一櫥總收十餘張豈不妥便。

琴徽多有不準者。皆因安徽之時﹐折疊分寸﹐不識个中之竅以致舛錯。須知嶽山至龍齦﹐對折居中卽七徽。以七徽至嶽山對折居中﹐卽四徽。以七徽至嶽山三折﹐一折卽五徽﹑再折卽二徽﹑三折與嶽山齊。四徽至嶽山對折﹐卽一徽。五徽至七徽五折﹐從五徽取二折則六徽﹑從二徽取一折則三徽。後之八九等徽﹐以七徽至焦尾﹐與前折相同﹐卽不至謬。試彈泛音﹐聲聲相應矣。

琴多用金徽玉軫。原所以莊重而飾觀也。古人更有加以珠寶文彩﹐曾不聞鄙其奢華。今本齋琴額俱用玉﹑或水晶鑲嵌以備雅觀。𨿽不足法當俟同好。

收琴須擇漧燥潔淨處所。有安放尢要得宜。舊琴多有折腰之病﹐皆因隨手平擱﹐軫足髙起﹐日久不彈以至如此。今琴匣內必要中輔一板﹐於放軫足處各開一空槽落下﹐自然前後俱得著實。可無折腰之患矣。

舊琴年久收放不善﹐多致圯凹。每有因其斷紋﹐不肯破腹修整。孰知斷紋𨿽好﹐無從取音﹐何益之有。況琴所貴斷紋﹐原以取其音之靈透也。如不能彈﹐從何得其靈透之音乎。但修必用八寶鹿角灰。若無眞金末﹐卽響銅細末亦可。萬不可誤用瓦灰。如琴有折腰聳肩之病﹐弦硬拱手不堪落指。必要開腹下肩。修妥且不用漆﹐先合原筍試彈已好﹐方以漆漆之。如未盡善﹐尙可再修。務要復返元音﹐庶不負古琴之妙。不然縱惜斷紋而不修整﹐此琴終於虛設矣。皆因前人有削圓方竹杖﹑漆卻斷紋琴之句。遂視爲寶鑑。餘思此句惟五柳先生可道耳﹐倘欲弦上取音者不必拘之。

