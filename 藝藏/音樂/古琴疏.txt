古琴疏虞汝明

文字據宛委山堂《說郛》卷一百。

余少好書﹐復好琴﹐至老不衰。近尢喜觀虞初﹑夷堅家言﹐中有琴事﹐輒命毛先生志之﹐名曰《古琴疏》。始於伏羲﹐終於六代﹐凡若干則﹐以示同好。庶幾有博雅君子續而補之﹐禆其弗逮﹐非髙山流水間一暢事乎。壬寅人日識。

伏羲時嬰禋貢梓﹐帝命下相柏皇斵而爲琴。一曰丹維﹐二曰祖牀﹐三曰委文﹐四曰衡華。

黃帝合符於釜山﹐歸﹐大鴻鼓淸角之琴以娛帝。

祝融取榣山之櫬作琴﹐彈之有異聲﹐能致五色鳥舞於庭中﹐琴之至寶者。一曰皇來﹐二曰鸞來﹐三曰鳳來﹐故生長子卽名曰琴。

鄒屠氏﹐帝嚳之妃也。以碧瑤之梓爲琴﹐飾以﹛玉雩﹜琈寶玉﹐故名﹛玉雩﹜琈。

帝俊有琴曰電母﹐每夏月電光一照則弦自鳴﹐此與丰山之鐘﹐謂之霜鳴﹐皆異寶也。

晏龍者﹐帝俊之子也﹐有良琴六﹐一曰菌首﹐二曰義輔﹐三曰蓬明﹐四曰白民﹐五曰簡開﹐六曰垂漆。

素女播都廣之琴﹐溫風冬飄﹐素雪夏零﹐鸞鳥自鳴﹐鳳鳥自舞﹐靈壽自花。

帝相元年﹐條谷貢桐﹑芍藥﹐帝命羿植桐於云和﹐命武羅伯植芍藥於後苑。武羅伯諫曰「帝方崇厥徳﹐怪艸奇木﹐懼遷厥嗜﹐宜食駕車之善馬。」帝不從。於是作誼諫。羿乃伐桐爲琴以進帝﹐帝善之﹐名曰條谷。帝稍移於音樂﹐不聽政事﹐爲羿所逐﹐居於商丘﹐援琴作源水之歌。歌曰「涓涓源水﹐不壅不塞。轂旣破碎﹐庸大其輻。事已敗矣﹐乃重太息。」

大戊三十一年﹐伊陟作琴﹐名曰國阿。

周宣王有琴曰向風﹐背銘云「墻有耳﹐伏寇在。」是武王之遺器也。宣王每朝﹐姜後輒以此銘援琴奏之﹐王於是益兢兢不怠﹐中興之成﹐後與有力焉。

齊桓公使寧戚叩牛角而歌﹐哀﹐公鼓號鐘之琴以和之﹐侍者莫不涕下﹐命後車以歸。

宋華元獻楚莊王以繞梁之琴﹐鼓之﹐其聲裊裊﹐繞於梁間﹐循環不已。楚王樂之﹐七日不聽朝﹐其音始歇。樊姬進曰「君淫於樂矣。昔桀好妺喜之瑟而亡其身﹐紂聽靡靡之音而喪其國。今君繞梁是樂﹐七日弗朝﹐君樂亡身喪國乎。」於是以鐵如意錘琴而破之。

祝牧入山樵采﹐得異木﹐其狀類琴﹐因斵成之﹐名曰太古。與妻偕隠﹐嘗作歌﹐鼓之曰「天下有道﹐我黻子佩。天下無道﹐我負子戴。優哉遊哉﹐聊以卒歲。」相樂以終身。

楚王子無虧有琴曰靑翻﹐後質於秦﹐不得歸﹐因撫琴歌曰「洞庭兮木秋﹐涔陽兮艸衰﹐去千里之家國﹐作咸陽之布衣。」

昔恆山有雙白鶴﹐化爲二神女﹐舞於臺上﹐已而拊落霞之琴﹐歌淸吳春波之曲﹐徧山俱響。

秦惠文有琴﹐一曰宣和﹐二曰閒邪﹐故夏侯湛﹝琴賦﹞云「聊閒邪於五弦兮﹐翼宣和於萬里。」

荊軻劫秦王﹐將刺之。王曰「寡人好琴﹐願聽一曲而就死。」軻許之﹐因命琴女文馨奏曲﹐曲曰「羅縠單衫﹐可掣而絕。三尺屏風﹐可超而越。鹿盧之劍﹐可負而拔。」王從其言﹐遂得脫。後名其琴曰超屏琴。

鼓山者﹐昔仙人卭疏嘗鼓鳳修之琴於此山﹐故名。琴鼓亦名鳳修。

司馬相如作﹝玉如意賦﹞﹐梁王悅之﹐賜以綠綺之琴﹐文木之幾﹐夫余之珠。琴銘曰「桐梓合精」。

張安世五歲能鼓琴﹐讀書過目成誦﹐後爲成帝侍中。其所寶琴二﹐一曰秋梧疎雨〖一說四字卽琴銘也〗﹐二曰白鵠。背有「子野」兩字。

趙飛燕與宮奴赤鳳暱﹐後赤鳳懼事泄﹐亡去。後思之不已﹐制赤鳳來曲﹐恆援琴而歌之﹐未嘗不淚下﹐名其琴曰鳳皇。帝卒不覺也。

張機字仲景﹐南陽人﹐受業於張伯祖﹐精於治療。一日入桐柏覓藥艸﹐遇一病人求診﹐仲景曰「子之腕有獸脈﹐何也﹖」其人以實具對﹐乃嶧山穴中老猿也。仲景出囊中丸藥畀之﹐一服輒愈。明日﹐其人肩一巨木至﹐曰「此萬年桐也﹐聊以相報。」仲景斵爲二琴﹐一曰古猿﹐一曰萬年。

韋玄成有琴曰常淸。玄成字少翁﹐孟六代孫﹐累官至太常。

崔駰﹐涿郡人﹐字亭伯。有琴曰臥水﹐背銘曰「空桑之桐泗濱梓﹐丁緩造琴於策底﹐彈之福降壽靡已。」李斯小篆。

桓驎字符龍﹐有琴曰「叢竹流風」。榮之孫也。

建武十一年﹐蓋國女主遣使獻五弦琴﹐中國制也。上有十六字﹐皆鵠頭書﹐惟首「伊王」二字可識﹐故名曰伊王琴。上寶之。

傅毅字仲武﹐有琴銘曰永寶。科斗虫篆。

吳人有燒桐以爨者﹐蔡邕聞其爆聲﹐曰「此良材也。」因請之﹐削以爲琴﹐號曰焦尾。

荀季和〖淑〗有琴曰龍唇。一日大風雨失去﹐三年後復大風雨﹐有黑龍飛入李膺堂中。膺諦視﹐識之﹐曰「此荀季和舊物也。」登卽送還。季和恐復飛去﹐嵌金於背﹐曰劉累﹐以厭之﹐攺名曰飛龍。

吳叔治〖修〗夏月納涼﹐門外時聞桐樹下有琴聲。後一胡請以五百金買此樹﹐叔治曰「金欲得耳。第吾自以口就食卽見此樹﹐今何忍伐之。」後叔治出爲北海主簿﹐歸﹐已爲族人賣去。久之﹐胡以二琴至﹐示叔治﹐一曰陰姬﹐一曰陽娃。不加少漆﹐斵磨光毫﹐其文宛然﹐各有仙女弄琴之狀﹐云「涼天月夜﹐不鼓而自鳴﹐請畱其琴﹐以一相報。」叔治拒而不受。

潘正叔尼有琴﹐題曰抱寢。八分書。

楊公回方有琴﹐刻云「東安造」。

沈玩琴曰「霜霄鐵馬」。

橫陽令賀韜得吹臺之桐爲琴二﹐一曰嘯魚﹐二曰恆壽。

張弘靖有古琴﹐漆光盡退﹐色如墨石。銘曰「落花流水」。一夕聞鼠聲甚急﹐懼囓琴書﹐命婢以火燭之﹐見有斷弦﹐系得一鼠。弘靖異之﹐攺名曰鼠畏。

孫登鼓一弦之琴﹐五音俱備﹐後人效之﹐名曰孫仙。

宋太祖琴曰靡玉﹐卽命蕭思話彈於鐘山賜銀鍾酒者也。

戴逵有琴號曰黑鵠﹐背刻讚云「至人托玩﹐道徳宣情﹐微音虛遠﹐感物悟靈。」皆小篆書。後不應武陵王召對﹐使破之﹐無不惋惜。

戴仲若﹐逵子也。有琴曰躍魴。兄勃有琴曰應谷﹐作垂露書。

王敬伯琴曰感靈。舊說敬伯一日泊江渚中﹐是夜月明露下﹐敬伯淒然心動﹐援琴微弄﹐因感劉惠明亡女之靈﹐相就如平生。敬伯復撫弦歌曰「低露下深幕﹐垂月照孤琴。空弦咽宵淚﹐誰憐此夜心。」女和之曰「歌宛轉﹐琴復哀﹐願爲煙與霧﹐氛氳共此懷。」故成此名。

王韶之琴曰西省晨風。韶之﹐字休泰﹐偉子也。

宣城王鸞有古琴﹐傳是始元中物﹐背銀嵌「谷風」二字﹐細古篆文。王極愛重之。一日命謝脁爲詩詠之﹐詩成﹐王大擊節稱賞﹐遂用爲驃騎。脁字玄暉。其詩曰「洞庭風雨幹﹐龍門生死枝。雕刻紛布濩﹐衝響郁淸危。春風搖蕙艸﹐秋月滿方池。是時別鶴叫﹐侵淫客淚垂。」

花靜婦沈滿願﹐有寶琴﹐蛇腹斷紋﹐銘曰深松候月﹐鳳鳥大篆書。女紅小間﹐未嘗離手。嘗有詩云「逶迆起塵唱﹐宛轉繞梁聲。調弦可以進﹐蛾眉畫不成。」

吳邁遠琴銘曰邁遠。

何仲弘〖偃〗爲吏部尙書﹐有琴曰霜空雁響。

虞龢琴刻曰﹕歷山夜雨﹐虎爪林梅花。斷紋。

虞炎﹐會稽人﹐少時至秦望山﹐見獵人得一鹿﹐向炎悲鳴﹐炎買而放之。後過山下﹐遇一人贈以古琴﹐忽不見﹐背有芝英書﹐不可辧。後示沈約﹐約覽久之﹐曰「土離塵曾獲貝遇文惠至驃騎」十二字也。是時已爲文惠太子所重﹐官至驃騎將軍矣。沈嘆異久之。蓋土離塵﹐鹿也。曾獲貝﹐贈也。始悟其爲放鹿﹐報也。

梁武帝賜張士簡〖率〗玉琴一張﹐琴首金嵌「灌木春鶯」四字﹐遒勁有法。

柳文暢〖惲〗琴號曰春風。

徐修仁〖勉〗琴銘曰貧士。舊傳卽五柳先生無弦琴。

薛徳音生時有人送琴﹐銘曰徳音。下又有五字﹐曰「天水趙取利」﹐故小字天水﹐名徳音。

