

蔡邕琴操

序首

昔伏羲氏作琴﹐所以禦邪僻﹐防心淫﹐以修身理性﹐反其天眞也。琴長三尺六寸六分﹐象三百六十日也﹔廣六寸﹐象六合也。文上曰池﹐下曰巖。池﹐水也﹐言其平。下曰濱﹐濱﹐賓也﹐言其服也。前廣後狹﹐象尊卑也。上圓下方﹐法天地也。五弦宮也﹐象五行也。大弦者﹐君也﹐寬和而溫。小弦者﹐臣也﹐淸廉而不亂。文王武王加二弦﹐合君臣恩也。宮爲君﹐商爲臣﹐角爲民﹐徵爲事﹐羽爲物。古琴曲有歌詩五曲﹐一曰鹿鳴﹐二曰伐檀﹐三曰騶虞﹐四曰鵲巢﹐五曰白駒。又有一十二操﹐一曰將歸操﹐二曰猗蘭操﹐三曰龜山操﹐四曰越裳操﹐五曰拘幽操﹐六曰岐山操﹐七曰履霜操﹐八曰雉朝飛操﹐九曰別鶴操﹐十曰殘形操﹐十一曰水仙操﹐十二曰懷陵操。又有九引﹐一曰列女引﹐二曰伯姬引﹐三曰貞女引﹐四曰思歸引﹐五曰辟歷引﹐六曰走馬引﹐七曰箜篌引﹐八曰琴引﹐九曰楚引。又有河間雜歌二十一章。

卷上

鹿鳴操者﹐周大臣之所作也。王道衰﹐君志傾﹐畱心聲色﹐內顧妃後﹐設旨酒嘉肴﹐不能厚養賢者﹐盡禮極歡﹐形見於色。大臣昭然獨見﹐必知賢士幽隱﹐小人在位﹐周道淩遲﹐必自是始。故彈琴以諷諫﹐歌以感之﹐庶幾可復。歌曰「呦呦鹿鳴﹐食野之蘋。我有嘉賓﹐鼓瑟吹笙。吹笙鼓簧﹐承筐是將。人之好我﹐示我周行。」此言禽獸得美甘之食﹐尙知相呼﹐傷時在位之人不能﹐乃援琴而刺之﹐故曰鹿鳴也。

伐檀操者﹐魏國女之所作也。傷賢者隱避﹐素餐在位﹐閔傷怨曠﹐失其嘉會。夫聖王之制﹐能治人者食於人﹐治於人者食於田。今賢者隱退伐木﹐小人在位食祿﹐懸珍奇﹐積百谷﹐並包有土﹐徳澤不加百姓。傷痛上之不知﹐王道之不施﹐仰天長嘆﹐援琴而鼓之。

騶虞操者﹐邵國之女所作也。古者聖王在上﹐君子在位﹐役不逾時﹐不失嘉會。內無怨女﹐外無曠夫。及周道衰微﹐禮義廢弛﹐彊淩弱﹐眾暴寡﹐萬民騷動﹐百姓愁苦﹔男怨於外﹐女傷其內﹐內外無主﹕內迫性情﹐外逼禮義。欲傷所讒﹐而不逢時﹐於是援琴而歌。

鵲巢﹝缺﹞

白駒操者﹐失朋友之所作也。其友賢居任也。衰亂之世﹐君無道﹐不可匡輔﹐依違成風﹐諫不見受。國士詠而思之﹐援琴而長歌。

將歸操者﹐孔子之所作也。趙簡子循執玉帛﹐以聘孔子。孔子將往﹐未至﹐渡狄水﹐聞趙殺其賢大夫竇鳴犢﹐喟然而嘆之曰「夫趙之所以治者﹐鳴犢之力也。殺鳴犢而聘余﹐何丘之往也﹖夫燔林而田﹐則麒麟不至﹔覆巢破卵﹐則鳳皇不翔。鳥獸尙惡傷類﹐而況君子哉﹖」於是援琴而鼓之云「翺翔於衛﹐復我舊居﹔從吾所好﹐其樂只且。」

猗蘭操者﹐孔子所作也。孔子歷聘諸侯﹐諸侯莫能任。自衛反魯﹐過隱谷之中﹐見薌蘭獨茂﹐喟然嘆曰「夫蘭當爲王者香﹐今乃獨茂﹐與眾艸爲伍﹐譬猶賢者不逢時﹐與鄙夫爲倫也。」乃止車援琴鼓之云「習習谷風﹐以陰以雨。之子於歸﹐遠送於野。何彼蒼天﹐不得其所。逍遙九州﹐無所定處。世人暗蔽﹐不知賢者。年紀逝邁﹐一身將老。」自傷不逢時﹐托辭於薌蘭云。

龜山操者﹐孔子所作也。齊人饋女樂﹐季桓子受之﹐魯君閉門不聽朝。當此之時﹐季氏專政﹐上僭天子﹐下畔大夫﹐賢聖斥逐﹐讒邪滿朝。孔子欲諫不得﹐退而望魯﹐魯有龜山蔽之。辟季氏於龜山﹐托勢位於斧柯﹔季氏專政﹐猶龜山蔽魯也。傷政道之淩遲﹐閔百姓不得其所﹐欲誅季氏﹐而力不能。於是援琴而歌云「予欲望魯兮﹐龜山蔽之。手無斧柯﹐柰龜山何﹖」

越裳操者﹐周公之所作也。周公輔成王﹐成文王之王道﹐天下太平﹐萬國和會﹐江黃納貢﹐越裳重九譯而來獻白雉﹐執贄曰「吾君在外國也﹐頃無迅風暴雨﹐意者中國有聖人乎﹖故遣臣來。」周公於是仰天而嘆之。乃援琴而鼓之﹐其章曰「於戲嗟嗟﹐非旦之力﹐乃文王之徳。」遂受之﹐獻於文王之廟。

拘幽操者﹐文王拘於裏而作也。文王備修道徳﹐百姓親附。文王有二子﹐周公﹑武王皆聖。是時崇侯虎與文王列爲諸侯﹐徳不能及文王﹐常嫉妒之。乃譖文王於紂曰「西伯昌﹐聖人也。長子發﹑中子旦﹐皆聖人也。三聖合謀﹐將不利於君﹐君其慮之。」紂用其言﹐乃囚文王於裏﹐擇日欲殺之。於是文王四臣太顚﹑閎夭﹑散宜生﹑南宮適之徒﹐往見文王。文王爲反目者﹐紂之好色也﹔桴其腹者﹐言欲得奇寶也﹔蹀躞其足者﹐使疾迅也。於是乃周流海內﹐經歷風土﹐得美女二人﹑水中大貝﹑白馬朱鬣﹐以獻於紂。陳於中庭﹐紂見之﹐仰天而嘆曰「嘻哉﹐此誰寶﹖」散宜生趨而進曰「是西伯之寶﹐以贖刑罪。」紂曰「於寡人何其厚也﹗」立出西伯。紂謂宜生﹕「譖岐侯者﹐長鼻決耳也。」宜生還﹐以狀告文王﹐乃知崇侯譖之。文王在裏時﹐演八卦以爲六十四卦﹐作郁尼之辭﹕「困於石﹐據於蒺藜。」乃申憤以作歌曰「殷道混混﹐浸濁煩兮。朱紫相合﹐不別分兮。迷亂聲色﹐信讒言兮。炎炎之虐﹐使我愆兮。無辜桎梏﹐誰所宣兮。幽閉牢﹐由其言兮。遘我四人﹐憂勤勤兮。得此珍玩﹐且解大患兮。倉皇迄命﹐遺後昆兮。作此象變﹐兆在昌兮。欽承祖命﹐天下不喪兮。遂臨下土﹐在聖明兮。討暴除亂﹐誅逆王兮。」

岐山操者﹐周太王之所作也。太王居豳﹐狄人攻之﹐仁恩惻隱﹐不忍流洫﹐選練珍寶犬馬皮幣束帛與之。狄侵不止。問其所欲﹐得土地也。太王曰「土地者﹐所以養萬民也。吾將委國而去矣﹐二三子亦何患無君﹖」遂杖策而出﹐窬乎梁而邑乎岐山。自傷徳劣﹐不能化夷狄﹐爲之所侵﹐喟然嘆息﹐援琴而鼓之云「狄戎侵兮土地移﹐遷邦邑兮適於岐。民不憂兮誰者知﹖吁嗟柰何﹐予命遭斯﹗」

履霜操者﹐尹吉甫之子伯奇所作也。吉甫﹐周上卿也﹐有子伯奇。伯奇母死﹐吉甫更娶後妻﹐生子曰伯邦。乃譖伯奇於吉甫曰「伯奇見妾有美色﹐然有欲心。」吉甫曰「伯奇爲人慈仁﹐豈有此也﹖」妻曰「試置妾空房中﹐君登樓而察之。」後妻知伯奇仁孝﹐乃取毒蜂綴衣領﹐伯奇前持之。於是吉甫大怒﹐放伯奇於野。伯奇編水荷而衣之﹐采花而食之﹐淸朝履霜﹐自傷無罪見逐﹐乃援琴而鼓之曰「履朝霜兮采晨寒﹐考不明其心兮聽讒言﹐孤恩別離兮摧肺肝﹐何辜皇天兮遭斯愆。痛歿不同兮恩有偏﹐誰說顧兮知我冤。」宣王出遜﹐吉甫從之﹐伯奇乃作歌﹐以言感之於宣王。宣王聞之﹐曰「此孝子之辭也。」吉甫乃求伯奇於野而感悟﹐遂射殺後妻

雉朝飛操者﹐齊獨沐子所作也。獨沐子年七十無妻﹐出薪於野﹐見飛雉雄雌相隨﹐感之﹐撫琴而歌曰「雉朝飛﹐鳴相和﹐雌雄羣遊於山阿。我獨何命兮未有家﹐時將暮兮可柰何﹐嗟嗟暮兮可柰何

別鶴操者﹐商陵牧子所作也。牧子娶妻五年﹐無子﹐父兄欲爲攺娶。妻聞之﹐中夜驚起﹐倚戶悲嘯。牧子聞之﹐援琴鼓之云「痛恩愛之永離﹐嘆別鶴以舒情。」故曰別鶴操。後仍爲夫婦。

殘形操者﹐曾子所作也。曾子鼓琴﹐墨子立外而聽之。曲終﹐入曰「善哉鼓琴﹗身已成矣﹐而曾未得其首也。」曾子曰「吾晝臥見一貍﹐見其身而不見其頭﹐起而爲之弦﹐因而殘形。」

水仙操者﹐伯牙之所作也。伯牙學琴於成連先生﹐先生曰「吾能傳曲﹐而不能移情。吾師有方子春者﹐善於琴﹐能作人之情﹐今在東海上。子能與我同事之乎﹖」伯牙曰「夫子有命﹐敢不敬從。」乃相與至海上﹐見子春受業焉。【﹕「乃與伯牙俱往﹐至蓬萊山﹐畱伯牙曰﹕『子居習之﹐吾將迎之。』刺船而去。旬時﹐伯牙延望無人﹐但聞海水洞湧﹐山林杳冥﹐愴然嘆曰﹕『先生移我情矣﹗』乃援琴而歌﹐作水仙之操。」】

懷陵操懷陵操者﹐伯牙之所作也。伯牙鼓琴﹐作激徵之音。﹝下缺﹞

列女引者﹐楚莊王妃樊姬之所作也。莊王愛幸樊姬﹐不敢專席﹐飾眾妾使更侍王﹐以廣繼嗣。莊王一日罷朝而晏﹐樊姬問故﹐王曰「與賢相語。」姬問爲誰。曰「虞丘子。」樊姬曰「妾幸得侍王﹐非不欲專貴擅愛也﹐以爲傷王之義﹐故所進與王同位者數人矣。今虞丘子爲相﹐未嘗進一賢﹐安得爲賢﹖」明日﹐王以樊姬語告虞丘子﹐稽首辭位而進孫叔敖。樊姬自以諫行志得﹐作列女引曰「忠諫行兮正不邪﹐眾妾誇兮繼嗣多。」

伯姬引者﹐伯姬保母所作。伯姬者﹐魯女也﹐爲宋共公夫人。共公薨﹐守禮固節。魯襄公三十年﹐宋災﹐伯姬存焉。有司請出﹐伯姬曰「不可。吾聞之﹐婦人夜出﹐不見傅母不下堂。傅至矣﹐母未至也。」逮乎火而死。其母悼伯姬之遇災﹐故作此引。

貞女引貞女引者﹐魯漆室女所作也。漆室女倚柱悲吟而嘯﹐鄰人見其心之不樂也﹐進而問之曰「有淫心欲嫁之念耶﹖何吟之悲﹖」漆室女曰「嗟乎﹐嗟乎﹐子無志﹐不知人之甚也。昔者﹐楚人得罪於其君﹐走逃吾東家。馬逸﹐蹈吾園葵﹐使吾終年不厭菜﹔吾西鄰人失羊不還﹐請吾兄追之﹐霧濁水出﹐使吾兄溺死﹐終身無兄﹐政之所致也。吾憂國傷人﹐心悲而嘯﹐豈欲嫁哉﹖」自傷懷結﹐而爲人所疑﹐於是褰裳入山林之中﹐見女貞之木﹐喟然嘆息﹐援琴而弦﹐歌以女貞之辭云「菁菁茂木﹐隱獨榮兮。變化垂枝﹐合秀英兮。修身養行﹐建令名兮。厥道不移﹐善惡並兮。屈躬就濁﹐世徹淸兮。懷忠見疑﹐何貪生兮。」遂自經而死

思歸引者﹐衛女之所作也。衛侯有賢女﹐邵王聞其賢而請聘之﹐未至而王薨。太子曰「吾聞齊桓公得衛姬而霸。今衛女賢﹐欲畱。」大夫曰「不可。若女賢﹐必不我聽﹔若聽﹐必不賢。不可取也。」太子遂畱之﹐果不聽。拘於深宮﹐思歸不得﹐心悲憂傷﹐遂援琴而作歌﹐曰「涓涓泉水﹐流反於淇兮。有懷於衛﹐靡日不思。執節不移兮﹐行不詭隨。坎坷何辜兮離厥。」曲終﹐縊而死。

辟歷引者﹐楚商梁子所作也。商梁子出遊九臯之澤﹐覽漸水之臺﹐張置罟﹐周於荊山﹐臨曲池而漁。疾風隕雹﹐雷電奄冥﹐天火四起﹐辟歷下臻﹐玄鶴翔其前﹐白虎吟其後﹐瞿然而驚﹐謂其僕曰「今日出遊﹐豈非常之行耶」何其災變之甚也﹖」其僕曰「孤虛設張﹐八宿相望﹐熒惑於角﹐五星失行﹐此國之大變也﹐君其返國矣﹗」於是商梁子歸其室﹐乃援琴而歌嘆﹐韻聲激發﹐象辟歷之聲﹐故曰辟歷引。云「疾雨盈河﹐辟歷下臻﹐洪水浩浩滔厥天。鑑隆愧﹐隱隱闐闐﹐國將亡兮喪厥年

走馬引者﹐樗裏牧恭所作也。樗裏牧恭爲父報怨﹐而亡林嶽之下﹐有馬夜降﹐圍其室而鳴﹐於是覺而聞走馬聲﹐以爲吏追之﹐乃奔而亡。明視﹐天馬迹也。乃曰「吾以義殺人﹐而天馬來降以驚動﹐吾處不安﹐以告吾邪﹖」乃感懼入沂澤之中﹐作走馬引。後果仇家候之不得也。

箜篌引者﹐朝鮮津卒霍裏子髙所作也。子髙晨刺船而濯﹐有一狂夫﹐被髮提壺﹐涉河而渡。其妻追止之﹐不及﹐墮河而死。乃號天噓唏﹐鼓箜篌而歌曰「公無渡河﹐公竟渡河﹐公墮河死﹐當柰公何﹗」曲終﹐自投河而死。子髙聞而悲之﹐乃援琴而鼓之﹐作箜篌引以象其聲﹐所謂公無渡河曲也。

琴引者﹐秦時倡屠門髙之所作也。秦時采天下美女以充後宮﹐幽愁怨曠﹐咸致災異。屠門髙爲之作琴引以諫焉。

楚引者﹐楚遊子龍丘髙所作也。龍丘髙出遊三年﹐思歸故鄕﹐心悲不樂﹐望楚而長嘆﹐故曰楚引。

卷下﹝河間雜歌﹞

箕山操﹐許由作也。許由者﹐古之貞固之士也。堯時爲布衣﹐夏則巢居﹐冬則穴處﹐饑則仍山而食﹐渴則仍河而飲﹐無杯器﹐常以手捧水而飲之。人見其無器﹐以一瓢遺之。由操飲畢﹐以瓢掛樹﹐風吹樹動﹐歷歷有聲。由以爲煩擾﹐遂取損之。以淸節聞於堯﹐堯大其志﹐乃遣使以符璽禪爲天子。於是許由喟然嘆曰「匹夫結志﹐固如盤石。采山飲河﹐所以養性﹐非以求祿位也﹔放發優遊﹐所以安已不懼﹐非以貪天下也。」使者還﹐以狀報堯。堯知由不可動﹐亦已矣。於是許由以使者言爲不善﹐乃臨河洗耳。樊堅見由方洗耳﹐問之﹕「耳有何垢乎﹖」由曰「無垢﹐聞惡語耳。」堅曰「何等語者﹖」由曰「堯聘吾爲天子。」堅曰「尊位何爲惡之﹖」由曰「吾志在靑雲﹐何乃劣劣爲九州伍長乎﹖」於是樊堅方且飲牛﹐聞其言而去﹐恥飲於下流。於是許由名布四海。堯旣殂落﹐乃作箕山之歌曰「登彼箕山兮﹐瞻望天下。山川麗崎﹐萬物還普。日月運照﹐靡不記睹。遊牧其間﹐何所卻慮。嘆彼唐堯﹐獨自愁苦。勞心九州﹐憂勤厚土。謂余飲明﹐傳禪易祖。我樂如何﹐蓋不盼顧。河水流兮緣髙山﹐甘爪施兮棄錦蠻﹐髙林肅兮相錯連﹐居此之處傲堯囗。」後許由死﹐遂葬於箕山。

周太伯者﹐周太王古公之長子也。古公有子三人﹕長者太伯﹐次者虞仲﹐少者季歷。季歷之子昌﹐昌卽文王也。古公寢疾﹐將死﹐國當有傳﹐心欲以傳季歷﹐乃呼三子謂曰「我不起此病﹐繼體興者﹐其在昌乎﹖」太伯見太王傳季歷﹐於是太伯與虞仲俱去﹐被髮文身以變形﹐托爲王采藥。後聞古公卒﹐乃還奔喪﹐哭於門外﹐示夷狄之人﹐不得入王庭。於是季歷謂﹕「太伯﹐長子也﹐伯當立﹐何不就﹖」太伯曰「吾生不供養﹐死不飯含﹐哭不臨棺﹐不孝之子﹐焉得繼父乎」斷髮文身﹐刑余之人也﹐戎狄之民也﹐三者除焉﹐何可爲君矣﹗」季歷垂涕而畱之﹐終不肯止﹐遂委而去。到江海之涯﹐吟詠優遊﹐仰覽俯觀﹐求膏腴之處。適於吳﹐率以仁義﹐化爲道徳﹔荊越之人﹐移風易俗﹐成集韶夏﹐取象中國﹐乃太伯之化也。是後季歷作哀慕之歌﹐章曰「先王旣䢐﹐長隕異都。哀喪傷心﹐未寫中懷。追念伯仲﹐我季如何﹖梧桐萋萋﹐生於道口。宮館徘徊﹐臺閣旣除。何爲遠去﹐使此空虛﹖支骨離別﹐垂思南隅。瞻望荊越﹐涕淚雙流。伯兮仲兮﹐逝肯來遊﹐自非二人﹐誰訴此憂﹖」

受命者﹐謂文王受天命而王。文王以紂時爲岐侯﹐躬修道徳﹐執行仁義﹐百姓親附。是時紂爲無道﹐刳胎斬涉﹐廢壞三仁﹐天統易運﹐諸侯瓦解﹐皆歸文王。其後有鳳凰銜書於文王之郊。文王以殷帝無道﹐虐亂天下﹐皇命已移﹐不得復久﹐乃作鳳凰之歌﹐其章曰「翼翼翔翔﹐彼鸞凰兮。銜書來遊﹐以命昌兮。瞻天案圖﹐殷將亡兮。蒼蒼昊天﹐始有萌兮。五神運精﹐合謀房兮。與我之業﹐望來羊兮。」

文王思士者﹐文王之所作也。文王思得賢士與爲治﹐出田﹐援蓍而卜之﹐得所獲非龍非麟﹐非虎非熊﹐乃帝王師也。至渭之陽﹐果遇呂尙﹐與語﹐大悅之﹐曰「吾先人太公有言﹐當有聖人適周﹐子其是耶﹖」遂載與之俱歸﹐立以爲師﹐號曰太公望。文王悅喜﹐乃援琴而鼓之﹐自敍思士之意﹐故曰文王思士。

舜耕歷山﹐思慕父母。見鳩與母﹐俱飛鳴﹐相哺食﹐益以感思。乃作歌曰「陟彼歷山兮崔嵬﹐有鳥翔兮髙飛﹐瞻彼鳩兮徘徊。河水洋洋兮靑泠﹐深谷鳥鳴兮嚶嚶﹐設置張兮﹐思我父母力耕。日與月兮往如馳﹐父母遠兮﹐吾將安歸﹖」

周金滕者﹐周公作也。書曰﹕武王薨﹐太子誦襲武王之業﹐年十歲﹐不能統理海內。周公爲攝政。是時周公囚誅管蔡之後﹐有謗公於王者﹐言公專國大權﹐詐策謀將危社稷﹐不可置之。成王聞之﹐勃然大怒﹐欲囚周公。周公乃奔於魯而死。成王聞公死﹐且怒之﹐且傷之﹐以公禮葬之。天乃大暴風疾雨﹐禾稼皆偃﹐木折傷﹐成王懼﹐發金滕之書﹐見周公所爲武王禱命以身贖之書。成王執書而泣﹐曰「誰言周公欲危社稷者﹖取所讒公者而誅之。」天乃反風霽雨﹐禾稼復起﹐成王作思慕之歌。

儀鳳歌者﹐周成王之所作也。成王卽位﹐用周召畢榮之屬﹐天下大治﹐殊方絕域﹐莫不蒙化﹐是以越裳獻雉﹐重譯來貢﹐太平之瑞﹐同時而應﹐麒麟遊苑囿﹐鳳凰來舞於庭﹐頌聲並作﹐僉然大同。於是成王乃援琴而鼓之﹐曰「鳳凰翔兮於紫庭﹐余何徳兮以感靈﹐賴先人兮恩澤臻﹐於胥樂兮民以寧﹐鳳凰來兮百獸晨

龍蛇歌者﹐介子綏所作也。晉文公重耳﹐與子綏俱亡﹐子綏割其腕股﹐以救重耳。重耳復國﹐舅犯﹑趙衰﹐俱蒙厚賞﹐子綏獨無所得。綏甚怨恨﹐乃作龍蛇之歌以感之﹐遂遁入山。其章曰「有龍矯矯﹐遭天譴怒﹐捲排角甲﹐來遁於下。志願不與﹐蛇得同伍﹐龍蛇俱行﹐身辧山墅。龍得升天﹐安厥房戶﹐蛇獨抑摧﹐沈滯泥土。仰天怨望﹐綢繆悲苦﹐非樂龍伍﹐不眄顧。」文公驚悟﹐卽遣求得於綿山之下。使者奉節迎之﹐終不肯出。文公令燔山求之﹐火熒自出。子綏遂抱木而燒死。文公哀之﹐流涕歸﹐令民五月五日﹐不得舉發火

芑梁妻歌者﹐齊邑芑梁殖之妻所作也。莊公襲莒﹐殖戰而死﹐妻嘆曰「上則無父﹐中則無夫﹐下則無子﹐外無所依﹐內無所倚﹐將何以立﹖吾節豈能更二哉﹖亦死而已矣﹗」於是乃援琴而鼓之﹐曰「樂莫樂兮新相知﹐悲莫悲兮生別離。」哀感皇天﹐城爲之墜。曲終﹐遂自投淄水而死

崔子渡河操﹐閔子騫所作也。崔子蚤失母﹐後母常以其死母名呼之﹐不應輒笞之。崔子乃以渡河爲辭﹐系石於腰﹐自沈而死。閔子大其能﹐爲文隱傷痛之﹐故援琴而鼓之﹐以美其意﹐故曰崔子渡河。

楚明光者﹐楚王大夫也。昭王得氏璧﹐欲以貢於趙王。於是遣明光奉璧之趙。郡中羊由甫﹐知趙無反意﹐乃讒之於王曰「明光常背楚用趙﹐今使奉璧﹐何能述功徳﹖」及明光還﹐怒之﹐明光乃作歌曰楚明光。

卞和者﹐楚野民﹐得玉璞以獻懷王。懷王使樂正子占之﹐言非玉﹐以爲欺謾﹐斬其一足。懷王死﹐子平王立。和復抱其璞而獻之。平王復以爲欺﹐斬其一足。平王死﹐子立爲荊王。和復欲獻之﹐恐復見害﹐乃抱其玉﹐而哭荊山之中﹐晝夜不止﹐泣盡﹐繼之以血。荊王遣問之﹐於是和隨使獻王。王使剖之﹐中果有玉﹐乃封和爲陵陽侯。和辭不就而去。作退怨之歌曰「悠悠沂水﹐經荊山兮。精气郁浹﹐谷巖中兮。中有神寶﹐灼明明兮。穴山采玉﹐難爲功兮。於何獻之﹐楚先王兮。遇王暗昧﹐信讒言兮。斷截兩足﹐離余身兮。俯仰嗟嘆﹐心摧傷兮﹐紫之亂朱﹐粉墨同兮。空山噓唏﹐涕龍鐘兮。天鑑孔明﹐竟以彰兮。沂水滂沛﹐流於汶兮。進寶得刑﹐足離分兮。去封立信﹐守休蕓兮。斷者不續﹐豈不冤兮。」

曾子歸耕者﹐曾子之所作也。曾子事孔子十有餘年﹐晨覺眷然﹐念二親年衰﹐養之不備﹐於是援琴而鼓之﹐曰「往而不返者﹐年也﹐不可以再事者﹐親也。噓唏歸耕﹐來日安所耕﹐歷山盤兮欽﹗」

梁山操者﹐曾子之所作也。曾子幼少﹐慈仁質孝﹐在孔子門有令譽。居貧無業﹐以事父母﹐躬耕力作﹐隨五土之行﹐四時惟宜﹐以進甘肥。嘗耕泰山之下﹐遭天霖澤﹐雨雪寒凍﹐旬月不得歸﹐思其父母﹐乃作憂思之歌。

諫不違歌者﹐衛靈公之所作也。史魚者﹐衛靈公之相。時蘧伯玉執淸廉之節﹐修仁義之方﹐史魚乃薦伯玉於靈公。公曰「諾。」其後未用。史魚復入﹐曰「臣聞抱玉朝君﹐不如貢賢。夫國危者則思仁﹐思安者則急賢﹐公何嫌疑﹖」靈公謂史魚以庭褒虛飾﹐良久乃應之。史魚出﹐謂其子曰「我思竭愚志﹐以報塞恩紀﹐薦伯玉於公﹐公以我言爲不信﹐將自殺以明之﹖我死後勿斂﹐用伯玉乃斂。」語畢﹐進藥自殺。靈公聞之﹐曰「痛哉﹗寡人謂史魚徒謙退欲進士者也﹐不意乃至於身死。」臨喪﹐拜伯玉代史魚。公知史魚以屍諫也﹐爲諫不違之歌﹐泣曰「寡人負史魚﹐悔焉無及者也。」

莊周者﹐齊人也。明篤學術﹐多所博達﹐進見方來﹐卻睹未發。是時齊王好爲兵事﹐習好干戈﹐莊周儒士﹐不合於時。自以不用﹐行欲避亂﹐自隱於山嶽。後有達莊於王﹐遣使賫金百鎰﹐聘以相位﹐周不就﹐使者曰「金至寶﹐相尊官﹐何辭之爲﹖」周曰「君不見夫郊祀之牛﹐衣之以朱彩﹐食之以禾粟﹐非不樂也。及其用時﹐鼎鑊在前﹐刀俎列後。當此之時﹐𨿽欲還就孤犢﹐寧可得乎﹖周所以饑不求食﹑渴不求飲者﹐但欲全身遠害耳。」於是重謝使者﹐不得已而去﹐復引聲歌曰「天地之道﹐近在胸臆。呼精神﹐以養九徳。渴不求飲﹐饑不索食。避世守道﹐志潔如玉。卿相之位﹐難可直當。巖巖之石﹐幽而淸涼。枕塊寢處﹐樂在其央。寒涼固回﹐可以久長。」

孔子厄者﹐孔子使顏淵執轡﹐到匡郭外﹐顏淵舉策指匡穿垣曰「往與陽虎正從此入。」匡人聞其言﹐孔子貌似陽虎﹐告匡君曰「往者陽虎﹐今復來至。」乃率眾圍孔子﹐數日不解﹐弟子皆有饑色。孔子仰天而嘆曰「君子固亦窮乎﹖」子路聞孔子之言悲感﹐悖然大怒﹐張目奮劍﹐聲如鐘鼓﹐顧謂二三子曰「使吾有此厄也﹗」孔子曰「由來﹗今汝欲鬥名﹐爲戮我於天下。爲汝悲歌而感之﹐汝皆和我。」由等唯唯。孔子乃引琴而歌﹐音曲甚哀﹐有暴風擊拒﹐軍士僵僕。於是匡人乃知孔子聖人﹐瓦解而去。

三士窮者﹐其思革子之所作也。其思革子﹑戶文子﹑叔衍子﹐三人相與爲友﹐聞楚成王賢而好士﹐三人俱往見之。至於豪巖之間﹐卒逢飄風暴雨﹐相與俱伏於空柳之下。衣寒糧乏﹐度不能俱活﹐三人相視而嘆曰「與其饑寒俱死也﹐豈若並衣糧於一人哉﹖」二子以革子爲賢﹐推衣糧與之。革子曰「生則同樂﹐死則共之。」固辭。二子曰「吾自以相與爲猶左右手也﹐左傷則右救之﹐右傷則左救之。子不我受﹐俱死﹐無名於世﹐不亦痛乎﹗」於是革子受之﹐二子遂凍餓而死。其思革子抱二子屍而埋之﹐號天哭泣﹐揭衣糧而去。往見楚王。楚王知其賢者﹐於是旨酒嘉肴﹐設鐘鼓而樂之。革子愴然有憂悲之色。楚王心動﹐怪而不悅﹐乃推樽罷樂﹐升琴而進之。其思革子援琴而鼓之﹐作相與別散之音。王曰「子琴音何苦哀也。」革子推琴離席﹐長跪涕流而下﹐對曰「臣友三人﹐戶文子﹑叔衍子﹐竊慕大王髙義﹐欲俱來謁﹐至於磽巖之間﹐逢飄風暴雨﹐衣寒糧乏﹐不能俱活。二子俱不以臣爲不肖﹐推糧與臣﹐二子逢凍餓死。大王𨿽陳酒肴﹐設樂﹐誠不敢酣樂也。」王曰「嗟乎﹐乃至是耶﹖」於是賜其思革子黃金百斤﹐命左右棺斂﹐收二子而葬之﹐以其思革子爲相﹐故曰三士窮。

聶政刺韓王者﹐聶政之所作也。政父爲韓王治劍﹐過期不成﹐王殺之。時政未生﹐及壯﹐問其母曰「父何在﹖」母告之。政欲殺韓王﹐乃學塗入王宮﹐拔劍刺王﹐不得﹐窬城而出﹐去入太山。遇仙人﹐學鼓琴﹐漆身爲厲﹐吞炭變其音。七年而琴成﹐欲入韓﹐道逢其妻﹐從置櫛﹐對妻而笑。妻對之泣下﹐政曰「夫人何故泣﹖」妻曰「聶政出遊﹐七年不歸﹐吾嘗夢想思見之。君對妾笑﹐齒似政齒﹐故悲而泣。」政曰「天下人齒﹐盡政若耳﹐胡爲泣乎﹖」卽別去。復入山中﹐仰天而嘆曰「嗟乎﹐變容易聲﹐欲爲父報仇﹐而爲妻所知。父仇當何時復報﹖」援石擊落其齒。畱山中三年習操﹐持入韓國﹐人莫知政。政鼓琴闕下﹐觀者成行﹐馬牛止聽﹐以聞韓王。王召政而見之﹐使之彈琴。政卽援琴而歌之﹐內刀在琴中。政於是左手持衣﹐右手出刀﹐以刺韓王﹐殺之﹐曰「烏有使者生不見其父﹐可得使乎﹖」政殺國君﹐知當及母﹐卽自犁剝面皮﹐斷其形體﹐人莫能識。乃梟磔政形體市﹐懸金其側﹐有知此人者﹐賜金千斤。遂有一婦人﹐往而哭曰「嗟乎﹐爲父報仇邪﹖」顧謂市人曰「此所謂聶政也。爲父報仇﹐知當及母﹐乃自犁剝面。何愛一女子之身﹐而不揚吾子之名哉﹖」乃抱政屍而哭﹐冤結陷塞﹐遂絕行脈而死。故曰聶政刺韓王。

霍將軍歌者﹐霍去病之所作也。去病爲討寇校尉﹐爲人少言﹐勇而有气﹐使擊匈奴﹐斬首二千。復六出﹐斬首千餘萬級﹐益封萬五千戶﹑侯祿﹑大將軍等。於是志得意歡﹐乃援琴而歌之曰「四夷旣獲﹐諸夏康兮。國家安寧﹐樂無央兮。載戢干戈﹐弓矢藏兮。麒麟來臻﹐鳳凰翔兮。與天相保﹐永無疆兮。親親百年﹐各延長兮﹗」

王昭君者﹐齊國王襄女也。昭君年十七時﹐顏色皎潔﹐聞於國中。襄見昭君端正閒麗﹐未嘗窺看門戶﹐以其有異於人﹐求之皆不與。獻於孝元帝。以地遠﹐旣不幸納﹐叨備後宮。積五六年﹐昭君心有怨曠﹐僞不飾其形容。元帝每歷後宮﹐疏略不過其處。後單於遣使者朝賀﹐元帝陳設倡樂﹐乃令後宮妝出。昭君怨恚日久﹐不得侍列﹐乃更修飾﹐善妝盛服﹐形容光暉而出。俱列坐﹐元帝謂使者曰「單於何所願樂﹖」對曰「珍奇怪物﹐皆悉自備。惟婦人醜陋﹐不如中國。」帝乃問後宮﹐欲以一女賜單於﹐誰能行者起。於是昭君喟然越席而前曰「妾幸得備在後宮﹐粗醜卑陋﹐不合陛下之心﹐誠願得行。」時單於使者在旁﹐帝大驚﹐悔之不得復止。良久﹐太息曰「朕已誤矣﹗」遂以與之。昭君至匈奴﹐單於大悅﹐以爲漢與我厚﹐縱酒作樂。遣使者報漢﹐送白璧一雙﹐駿馬十匹﹐胡地珠寶之類。昭君恨帝始不見遇﹐心思不樂﹐心念鄕土﹐乃作怨曠思惟歌曰「秋木萋萋﹐其葉萎黃﹐有鳥爰止﹐集於苞桑。養育毛羽﹐形容生光﹐旣得升云﹐獲侍帷房。離宮絕曠﹐身體摧藏﹐志念幽沈﹐不得頡頏。𨿽得餒食﹐心有徘徨﹐我獨伊何﹐攺往變常。翩翩之燕﹐遠集西羌﹐髙山峨峨﹐河水泱泱﹐父兮母兮﹐道裏悠長﹐嗚呼哀哉﹐憂心惻傷。」昭君有子曰世違﹐單於死﹐子世違繼立。凡爲胡者﹐父死妻母。昭君問世違曰「汝爲漢也﹐爲胡也﹖」世違曰「欲爲胡耳。」昭君乃吞藥自殺。單於舉葬之。胡中多白艸﹐而此冢獨靑。

處女吟處女吟﹐魯處女所作也。﹝缺﹞

流澌咽﹝缺﹞

雙燕離﹝缺﹞

補遺

魯哀公十四年西狩﹐薪者獲麟﹐擊之﹐傷其左足。將以示孔子。孔子道與相逢見﹐俯而泣﹐抱麟曰「爾孰爲來哉﹐孰爲來哉﹖」反袂拭面﹐乃歌曰「唐虞世兮麟鳳遊﹐今非其時來何求﹖麟兮麟兮我心憂﹗」仰視其人﹐龍顏日月。夫子奉麟之口﹐須臾吐三卷圖﹐一爲赤伏﹐劉季興爲王﹔二爲周滅﹐夫子將終﹔三爲漢制﹐造作孝經。夫子還﹐謂子夏曰「新主將起﹐其如得麟者﹖」﹝藝文十﹞

伍員奔吳﹐過溧陽瀨溪﹐見一女擊漂於水中。旁有壺漿﹐乃就乞飯。飯畢﹐謂女子曰「掩夫人壺口。」女子知其意﹐自投瀨溪而死。﹝太平禦覽﹟器物部﹞

伍子胥歌曰「俟罪斯國﹐志願得兮﹗」﹝文選﹟弔屈原文注﹞

伍子胥歌曰「庶此太康﹐皆吾力兮﹗」﹝文選謝宣遠張子房詩注﹞

寧戚飯牛車下﹐叩角而商歌曰「南山﹐白石﹐生不逢堯與舜禪。短布單衣才至﹐長夜漫漫何時旦﹗」齊桓公聞之﹐舉以爲相。﹝藝文類聚九十四﹞

孔子遊於山﹐見取薪而哭﹐長梓上有孤鶼﹐乃承而歌之。﹝北堂書鈔﹟樂部﹞

孔子遊於泰山﹐見薪者哭甚哀。孔子問之﹐薪者曰「吾自傷﹐故哀爾。」﹝藝文類聚﹟人部﹞

雍門周說孟嘗君曰「下羅帳﹐來淸風。」﹝北堂書鈔﹟服飾部﹞

