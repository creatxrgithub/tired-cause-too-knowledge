《三琴記》北宋歐陽修

吾家三琴﹐其一傳爲張越琴﹐其一傳爲樓則琴﹐其一傳爲雷氏琴。其制作皆精而有法然﹐不知是否﹐要在其聲如何﹐不問其古今何人作也。琴面皆有橫紋如蛇腹﹐世之識琴者以此爲古琴。蓋其漆過百年始有斷文﹐用以爲驗爾。其一金暉﹐其一石暉﹐其一玉暉。金暉者張越琴也﹐石暉者樓則琴也﹐玉暉者雷氏琴也。金暉其聲暢而遠﹐石暉其聲淸實而緩﹐玉暉其聲和而有餘。今人有其一已足爲寶﹐而余兼有之﹐然惟石暉者老人之所宜也。世人多用金玉蚌瑟暉﹐此數物者﹐夜置之燭下﹐炫耀有光﹐老人目昏﹐視暉難準。惟石無光﹐置之燭下﹐黑白分明﹐故爲老者之所宜也。余自少不喜鄭衛﹐獨愛琴聲﹐尢愛小流水曲﹐平生患難﹐南北奔馳﹐琴曲率皆廢忘﹐獨流水一曲﹐夢寐不忘。今老矣﹐猶時時能作之﹐其他不過數小調弄﹐足以自娛。琴曲不多學耳﹐要於自適。琴亦不必多藏﹐然業已有之﹐亦不患多而棄也。

