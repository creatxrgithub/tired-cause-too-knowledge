溪山琴況明徐上瀛

和靜

淸遠古淡

恬逸雅麗

亮采潔潤

圓堅宏細

澑健

輕重

遲速

一曰和

稽古至聖心通造化﹐徳協神人﹐理一身之性情﹐以理天下人之性情﹐於是制之爲琴。其所首重者﹐和也。和之始﹐先以正調品弦﹑循徽葉聲﹐辧之在指﹐審之在聽﹐此所謂以和感﹐以和應也。和也者﹐其眾音之款會﹐而優柔平中之橐答乎﹖

論和以散和爲上﹐按和爲次。散和者﹐不按而調﹐右指控弦﹐疊爲賓主﹐剛柔相劑﹐損益相加﹐是爲至和。按和者﹐左按右撫﹐以九應律﹐以十應呂﹐而音乃和於徽矣。設按有不齊﹐徽有不準﹐得和之似﹐而非眞和﹐必以泛音辧之。如泛尙未和﹐則又用按復調。一按一泛﹐互相參究﹐而弦始有眞和。

吾復求其所以和者三﹐曰弦與指合﹐指與音合﹐音與意合﹐而和至矣。夫弦有性﹐欲順而忌逆﹐淺實而忌虛。若綽者注之﹐上者下之﹐則不順﹔按未重﹐動未堅﹐則不實。故指下過弦﹐愼勿松起﹔弦上遞指﹐尢欲無迹。往來動宕﹐恰如膠漆﹐則弦與指和矣。

音有律﹐或在徽﹐或不在徽﹐固有分數以定位。若混而不明﹐和於何出﹖篇中有度﹐句中有候﹐字中有肯﹐音理甚微。若紊而無序﹐和又何生﹖究心於些者﹐細辧其吟猱以葉之﹐綽注以適之﹐輕重緩急以節之﹐務令宛轉成韻﹐曲得其情﹐則指與音和矣。

音從意轉﹐意先乎音﹐音隨乎意﹐將眾妙歸焉。故欲用其意﹐必先練其音﹔練其音﹐而後能洽其意。如右之撫也﹐弦欲重而不虐﹐輕而不吝﹐疾而不促﹐緩而不弛。左之按弦也﹐若吟若猱﹐圓而無礙﹝吟猱欲恰好﹐而中無阻滯﹞﹐以綽以注﹐定而可伸﹝言綽注甫定﹐而或再引伸﹞。紆回曲折﹐疏而實密﹐抑揚起伏﹐斷而復聯﹐此皆以音之精義而應乎意之深微也。其有得之弦外者﹐與山相映發﹐而巍巍影現﹔與水相涵濡﹐而洋洋徜恍。暑可變也﹐虛堂凝雪﹔寒可回也﹐艸閣流春。其無盡藏﹐不可思議﹐則音與意合﹐莫知其然而然矣。

要之﹐神閒气靜﹐藹然醉心﹐太和鼓暢﹐心手自知﹐未可一二而爲言也。太音希聲﹐古道難復﹐不以性情中和相遇﹐而以爲是技也﹐斯愈久而愈失其傳矣。

一曰靜

撫琴卜靜處亦何難﹖獨難於運指之靜。然指動而求聲惡乎得靜﹖余則曰﹐政在聲中求靜耳。

聲厲則知指躁﹐聲粗則知指濁﹐聲希則知指靜﹐此審音之道也。蓋靜由中出﹐聲自心生﹐苟心有雜擾﹐手指物撓﹐以之撫琴﹐安能得靜﹖惟涵養之士﹐淡泊寧靜﹐心無塵翳﹐指有餘閒﹐與論希聲之理﹐悠然可得矣。

所謂希者﹐至靜之極﹐通乎杳渺﹐出有入無﹐而遊神於羲皇之上者也。約其下指工夫﹐一在調气﹐一在練指。調气則神自靜﹐練指則音自靜。如熱妙香者﹐含其煙而吐霧﹐滌介茗者﹐蕩其濁而瀉淸。

取靜音者亦然﹐雪其躁气﹐釋其競心﹐指下掃盡炎囂﹐弦上恰存貞潔﹐故𨿽急而不亂﹐多而不繁﹐淵深在中﹐淸光發外﹐有道之士當自得之。

一曰淸

語云「彈琴不淸﹐不如彈箏」﹐言失雅也。故淸者﹐大雅之原本﹐而爲聲音之主宰。地而不僻則不淸﹐琴不實則不淸﹐弦不潔則不淸﹐心不靜則不淸﹐气不肅則不淸﹐皆淸之至要者也﹐而指之淸尢爲最。

指求其勁﹐按求其實﹐則淸音始出。手不下徽﹐彈不柔懦﹐則淸音並發。而又挑必甲尖﹐弦必懸落﹐則淸音益妙。兩手如鸞鳳和鳴﹐不染纖毫濁气﹐厝指如敲金戛石﹐傍弦絕無客聲﹐此則練其淸骨﹐以超乎諸音之上矣。

究夫曲調之淸﹐則最忌連連彈去﹐亟亟求完﹐但欲熱鬧娛耳﹐不知意趣何在﹐斯則流於濁矣。故欲得其淸調者﹐必以貞﹑靜﹑宏﹑遠爲度﹐然後按以气候﹐從容宛轉。候宜逗畱﹐則將少息以俟之。候宜緊促﹐則用疾急以迎之。是以節奏有遲速之辧﹐吟猱有緩急之別﹐章句必欲分明﹐聲調愈欲疏越﹐皆是一度一候﹐以全其終曲之雅趣。試一聽之﹐澄然秋潭﹐皎然寒月﹐湱然山濤﹐幽然谷應﹐始知弦上有此一種淸況﹐眞令人心骨俱冷﹐體气欲仙矣。

一曰遠

遠與遲似﹐而實與遲異﹐遲以气用﹐遠以神行。故气有候﹐而神無候。會遠於候之中﹐則气爲之使。達遠於候之外﹐則神爲之君。至於神遊气化﹐而意之所之玄而又玄。時爲岑寂也﹐若遊峨眉之雪。時爲流逝也﹐若在洞庭之波。倏緩倏速﹐莫不有遠之微致。蓋音至於遠﹐境入希夷﹐非知音未易知﹐而中獨有悠悠不已之志。吾故曰「求之弦中如不足﹐得之弦外則有餘也。」

一曰古

《樂志》曰「琴有正聲﹐有間聲。其聲正直和雅﹐合於律呂﹐謂之正聲﹐此雅﹑頌之音﹐古樂之作也。其聲間雜繁促﹐不協律呂﹐謂之間聲﹐此鄭衛之音﹐俗樂之作也。雅﹑頌之音理而民正﹐鄭衛之曲動而心淫。然則如之何而可就正乎﹖必也黃鐘以生之﹐中正以平之﹐確乎鄭衛不能入也。」按此論﹐則琴固有時古之辧矣﹗

大都聲爭而媚耳者﹐吾知其時也。音淡而會心者﹐吾知其古也。而音出於聲﹐聲先敗﹐則不可復求於音。故媚耳之聲﹐不特爲其疾速也。爲其遠於大雅也﹔會心之音﹐非獨爲其延緩也﹐爲其淪於俗響也。俗響不入﹐淵乎大雅﹐則其聲不爭﹐而音自古矣。

然粗率疑於古朴﹐疏慵疑於沖淡﹐似超於時﹐而實病於古。病於古與病於時者奚以異﹖必融其粗率﹐振其疏慵﹐而後下指不落時調﹐其爲音也﹐寬裕溫龐﹐不事小巧﹐而古雅自見。一室之中﹐宛在深山空邃谷﹐老木寒泉﹐風聲簌簌﹐令人有遺世獨立之思﹐此能進於古者矣。

一曰淡

弦索之行於世也﹐其聲艷而可悅也。獨琴之爲器﹐焚香靜對﹐不入歌舞場中﹔琴之爲音﹐孤髙岑寂﹐不雜絲竹伴內。淸泉白石﹐皓月疏風﹐翛翛自得﹐使聽之者遊思縹緲﹐娛樂之心不知何去﹐斯之謂淡。

捨艷而相遇於淡者﹐世之髙人韻士也。而淡固未易言也﹐祛邪而存正﹐黜俗而歸雅﹐捨媚而還淳﹐不著意於淡而淡之妙自臻。

夫琴之元音本自淡也﹐制之爲操﹐其文情衝乎淡也。吾調之以淡﹐合乎古人﹐不必諧於眾也。每山居深靜﹐林木扶蘇﹐淸風入弦﹐絕去炎囂﹐虛徐其韻﹐所出皆至音﹐所得皆眞趣﹐不禁怡然吟賞﹐喟然云「吾愛此情﹐不求不競﹔吾愛此味﹐如雪如冰﹔吾愛此響﹐松之風而竹之雨﹐澗之滴而波之濤也。有寤寐於淡之中而已矣。」

一曰恬

諸聲澹則無味。琴聲澹則益有味。味者何。恬是已。味從气出。故恬也。夫恬不易生。淡不易到。惟操至妙來則可澹。澹至妙來則生恬。恬至妙來則愈淡而不厭。故於興到而不自縱。气到而不自豪。情到而不自擾。意到而不自濃。及睨其下指也。具見君子之質。衝然有徳之養。絕無雄競柔媚態。不味而味。則爲水中之乳泉。不馥而馥。則爲蕊中之蘭茞。吾於此參之。恬味得矣。

一曰逸

先正云「以無累之神合有道之器﹐非有逸致者則不能也。」其人必具超逸之品﹐故自發超逸之音。本從天性流出﹐而亦陶冶可到。如道人彈琴﹐琴不淸亦淸。朱紫陽曰「古樂𨿽不可得而見﹐但誠實人彈琴﹐便雍容平淡。」故當先養其琴度﹐而次養其手指﹐則形神並潔﹐逸气漸來﹐臨緩則將舒緩而多韻﹐處急則猶連急而不乖﹐有一種安閒自如之景象﹐盡是瀟灑不羣之天趣。所以得之心而應之手﹐聽其音而得其人﹐此逸之所徵也。

一曰雅

古人之於詩則曰「風」﹑「雅」﹐於琴則曰「大雅」。自古音淪沒﹐卽有繼空谷之響﹐未免郢人寡和﹐則且苦思耱售﹐去故謀新﹐遂以弦上作琵琶聲﹐此以雅音而翻爲俗調也。惟眞雅者不然﹐修其淸靜貞正﹐而籍琴以明心見性﹐遇不遇﹐聽之也﹐而在我足以自況。斯眞大雅之歸也。

然琴中雅俗之辧在纖微﹖喜工柔媚則俗﹐落指重濁則俗﹐性好炎鬧則俗﹐指拘局促則俗﹐取音粗厲則俗﹐入弦倉卒則俗﹐指法不式則俗﹐气質浮躁則俗﹐種種俗態未易枚舉﹐但能體認得「靜」﹑「遠」﹑「淡」﹑「逸」四字﹐有正始風﹐斯俗情悉去﹐臻於大雅矣。

一曰麗

麗者﹐美也﹐於淸靜中發爲美音。麗從古淡出﹐而非從妖冶出也。

若音韻不雅﹐指法不雋﹐徒以繁聲促調觸人之耳﹐而不能感人之心﹐此媚也﹐非麗也。譬諸西子﹐天下之至美﹐而具有冰雪之資﹐豈效顰者可與同語哉﹗美與媚判若秦越﹐而辧在深微﹐審音者當自知之。

一曰亮

音漸入妙﹐必有次第。左右手指旣造就淸實﹐出有金石聲﹐然後擬一「亮」字。故淸後取亮﹐亮發淸中﹐猶夫水之至淸者﹐得日而益明也。惟在沈細之際而更發其光明﹐卽遊神於無聲之表﹐其音亦悠悠而自存也﹐故曰亮。至於弦聲斷而意不斷﹐此政無聲之妙﹐亮又不足以盡之。

一曰采

音得淸與亮﹐旣云妙矣﹐而未發其采﹐猶不足表其丰神也。故淸以生亮﹐亮以生采﹐若越淸亮而卽欲求采﹐先後之功舛矣。蓋指下之有神气﹐如古玩之有寶色﹐商彜﹑周鼎自有暗然之光﹐不可掩抑﹐豈是致哉﹖經歲鍛練﹐始融其粗迹﹐露其光芒。不究心音義﹐而耱精神發現﹐不可得也。

一曰潔

貝經云「若無妙指﹐不以發妙音。」而坡仙亦云「若言聲在指頭上﹐何不於君指上聽﹖」未始是指﹐未始非指﹐不卽不離﹐要言妙道﹐固在指也。

修指之道由於嚴淨﹐而後進於玄微。指嚴淨則邪滓不容畱﹐雜亂不容間﹐無聲不滌﹐無彈不磨﹐而只以淸虛爲體﹐素質爲用。習琴學者﹐其初惟恐其取音之不多﹐漸漸陶熔﹐又恐其取音之過多。從有而無﹐因從而寡﹐一塵不染﹐一滓弗畱﹐止於至潔之地﹐此爲嚴淨之究竟也。

指旣修潔﹐則取音愈希。音愈希則意趣愈永。吾故曰「欲修妙音者﹐本於指。欲修指者﹐必先本於潔也。」

一曰潤

凡弦上取音惟貴中和﹐而中和之妙用全於溫潤呈之。若手指任其浮躁﹐則繁響必雜﹐上下往來音節俱不成其美矣。故欲使弦上無煞聲﹐其在指下求潤乎﹖

蓋潤者﹐純也﹐澤也﹐所以發純粹光澤之气也。左芟其荊棘﹐右熔其暴甲﹐兩手應弦﹐自臻純粹。而又務求上下往來之法﹐則潤音漸漸而來。故其弦若滋﹐溫兮如玉﹐泠泠然滿弦皆生气氤氳﹐無毗陽毗陰偏至之失﹐而後知潤之爲妙﹐所以達其中和也。古人有以名其琴者﹐曰「云和」﹐曰「泠泉」﹐倘亦潤之意乎﹖

一曰圓

五音活潑之趣半在吟猱﹐而吟猱之妙處全在圓滿。宛轉動蕩無滯無礙﹐不少不多﹐以至恰好﹐謂之圓。吟猱之巨細緩急俱有圓者﹐不足則音虧缺﹐太過則音支離﹐皆爲不美。故琴之妙在取音﹐取音宛轉則情聯﹐圓滿則意吐﹐其趣如水之興瀾﹐其體如珠之走盤﹐其聲如哦詠之有韻﹐斯可以名其圓矣。

抑又論之﹐不獨吟猱貴圓﹐而一彈一按一轉一折之間亦自有圓音在焉。如一彈而獲中和之用﹐一按而湊妙合之機﹐一轉而函無痕之趣﹐一折而應起伏之微﹐於是欲輕而得其所以輕﹐欲重而得其所以重﹐天然之妙猶若水滴荷心﹐不能定擬。神哉圓乎﹗

一曰堅

古語云「按弦如入木」﹐形其堅而實也。大指堅易﹐名指堅難。若使中指幫名指﹐食指幫大指﹐外𨿽似堅﹐實膠而不靈。堅之本全憑筋力﹐必一指卓然立於弦中﹐重如山嶽﹐動如風發﹐淸響如擊金石﹐而始至音出焉﹐至音出﹐則堅實之功到矣。

然左指用堅﹐右指亦必欲精勁﹐乃能得金石之聲。否則撫弦柔懦﹐聲出委靡﹐則堅亦渾渾無取。故知堅以勁合﹐而後成其妙也。況不用幫而參差其指﹐行合古式﹐旣得體勢之美﹐不爽文質之宜﹐是當循循練之﹐以至用力不覺﹐則其然亦不可窺也。

一曰宏

調無大度則不得古﹐故宏音先之。蓋琴爲淸廟﹑明堂之器﹐聲調寧不欲廓然曠遠哉﹖

然曠遠之音落落難聽﹐遂流爲江湖派﹐因致古調漸違﹐琴風愈澆矣。若余所受則不然﹕「其始作也﹐當拓其沖和閒雅之度﹐而猱﹑綽之用必極其宏大。蓋宏大則淩晨老﹐音老則入古也。至使指下寬裕純朴﹐鼓蕩弦中﹐縱指自如﹐而音意欣暢疏越﹐皆自宏大中流出。」

但宏大而遺細小則其情未至﹐細小而失宏大則其意不舒﹐理固相因﹐不可偏廢。然必胸襟磊落﹐而後合乎古調﹐彼局曲拘攣者未易語也。

一曰細

音有細緲處﹐乃在節秦間。始而起調先應和緩﹐轉而遊衍漸欲入微﹐妙在絲毫之際﹐意存幽邃之中。指旣縝密﹐音若繭抽﹐令人可會而不可卽﹐此指下之細也。至章句轉折時﹐尢不可艸艸放過﹐定將一段情緒緩緩拈出﹐字字摹神﹐方知琴音中有無限滋味﹐玩之不竭﹐此終曲之細也。昌黎詩「暱暱兒女語﹐恩恩相爾汝。忽然變軒昂﹐勇士赴敵場。」其宏細互用之意歟﹖

往往見初入手者一理琴弦便忙忙不定﹐如一聲中欲其少停一息而不可得﹐一句中欲其委婉一音而亦不能。此以知節奏之妙未易輕論也。蓋連指之細在慮周﹐全篇之細在神遠﹐斯得細之大旨者矣。

一曰澑

澑者﹐滑也﹐左指洽澀之法也。左指洽澀之法也。音在緩急﹐指欲隨應﹐敬非握其滑機﹐則不能成其妙。若按弦虛浮﹐指必柔懦﹐勢難於滑﹔或著重滯﹐指復阻礙﹐尢難於滑。然則何法以得之﹖惟是指節煉至堅實﹐極其靈活﹐動必神速。不但急中賴其滑機﹐而緩中亦欲藏其滑機也。故吟﹑猱﹑綽﹑注之間當若泉之滚滚﹐而往來上下之際更如風之發發。劉隨州詩云「澑澑表絲上﹐靜聽松風寒」﹐其斯之謂乎﹖

然指法之欲澑﹐全在筋力運使。筋力旣到﹐而用之吟猱則音圓﹐用之綽注上下則音應﹐用之遲速跌宕則音活。自此精進﹐則能變佛莫測﹐安往而不得其妙哉﹗

一曰健

琴尙沖和大雅﹐操慢音者得其似百未眞﹐愚故提一鍵字﹐爲導滯之砭。乃於從容閒雅中剛健其指﹐而右則發淸洌之響﹐左則練活潑之音﹐斯爲善也。

靖以健指復明之。右指靠弦則音鈍而木﹐故曰「響如金石﹐動如風發」﹐非運健於堅也耶﹖要知健處卽指之靈處﹐而沖和之調無疏慵之病矣﹐气之在弦﹐不有不期去而自去者哉。

一曰輕

不輕不重者﹐中和之音也。趣調當以中和爲主﹐而輕重特損益之﹐其趣自生也。

蓋音之取輕屬於幽情﹐歸乎玄理﹐而體曲之意﹐悉曲之情﹐有不其輕而自輕者。第音之輕處最難﹐工夫未到則浮而不實﹐晦而不明﹐𨿽輕亦未合。惟輕之中不爽淸實﹐而一絲一忽指到音綻﹐更飄搖鮮朗﹐如落花流水﹐幽趣無限。乃有一切一句之輕﹐有間雜髙下之輕﹐種種意趣皆貴淸實中得之耳。

要知輕不浮﹐輕中之中和也﹔重不煞﹐重中之中和也。故輕重者﹐中和之變音﹔而所以輕重者﹐中和之正音也。

一曰重

諸音之輕者業屬乎情﹐而諸音之重者乃由乎气。情至而輕﹐气至而重性固然也。第指有重﹑輕則聲有髙下﹐而幽微之後理宜發揚﹐倘指勢太猛則露殺伐之響﹐气盈胸臆則出剛暴之聲﹐惟練指養气之士則撫下當求重抵輕出之法﹐弦自有髙朗純粹之音﹐宣揚和暢﹐疏越神情﹐而後知用重之妙﹐非浮躁乖戾者之所比也。故古人撫琴則曰「彈欲斷弦﹐按如入木」﹐此專言其用力也﹐但妙在用力不覺耳。夫彈琴至於力﹐又至於不覺﹐則指𨿽重如擊石﹐而毫無剛暴殺伐之疚﹐所以爲重歟﹗及其鼓宮叩角﹐輕重間出﹐則岱嶽江河﹐吾不知其變化也。

一曰遲

古人以琴能涵養情性﹐爲其有太和之气﹐故名其聲曰「希聲」。未按弦時﹐當先肅其气﹐澄其心﹐緩其度﹐遠其神﹐從萬籟俱寂中冷然音生﹐疏臺寥廓﹐若太古﹐優遊弦上﹐節其气候﹐候至而下﹐經葉厥律者﹐此希聲之始作也﹔或章句舒徐﹐或緩急相間﹐或斷而復續﹐或幽而致遠﹐因候制宜﹐調古聲淡﹐漸入淵原﹐而心志悠然不已者﹐此希聲之引伸也﹔復探其遲趣﹐乃若山靜秋鳴﹐月髙林表﹐松風遠拂﹐石澗流寒﹐而日不知晡﹐夕不覺曙者﹐此希聲之寓境也。嚴天池詩「幾回拈出陽春調﹐月滿西樓下指遲」﹐其於遲意大有得了。若不知「气候」兩字﹐指一入弦惟知忙忙連下﹐迨欲入放慢則竟然無味矣。深於气候﹐則遲速俱得﹐不遲不速亦得﹐豈獨一遲盡其妙耶﹗

一曰速

指法有重則有輕﹐如天地之有陰陽也﹔有遲則有速﹐如四時之有寒暑也。蓋遲爲速之綱﹐速爲遲之紀﹐當相間錯而不離。故句中有遲速之節﹐段中有遲速之分﹐則皆籍一速以接其遲不候也。然琴操之大體固貴乎遲﹕疏疏淡淡﹐其音得中正和平者﹐是爲正音﹐《陽春》《佩蘭》之曲是也﹔忽然變急﹐其音又系最精最妙者﹐是爲奇音﹐《雉朝飛》《烏夜啼》之操是也。所謂正音備而奇音不可偏廢﹐此之爲速。擬之於似速而實非速﹐欲遲而不得遲者﹐殆相徑庭也。

然吾之論速者二﹕有小速﹐有大速。小速微快﹐要以緊緊﹐使指不傷速中之雅度﹐而恰有行雲流水趣﹔大速貴急﹐務令急百不亂﹐依然安閒之气象﹐而能瀉出崩崖飛瀑之聲。是故速以意用﹐更以意神。小速之意趣﹐大速之意奇。若遲而無速﹐則以何聲爲結構﹖速無大小﹐則亦不見其靈機。故成連之教伯牙蓬萊山中﹐羣峯互峙﹐海水崩折﹐林木幽冥﹐百鳥哀號﹐曰「先生將移我情矣﹗」後子期聽其音﹐遂得其情於山水。噫﹗精於其道者自有神而明之妙﹐不待縷悉﹐可以按節而求也。

