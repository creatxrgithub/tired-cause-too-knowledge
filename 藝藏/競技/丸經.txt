丸經元

闕名撰

﹝提要﹞

《丸經》二卷﹐元無名氏撰。是經共分三十二章﹐分上下二卷﹐全面論及捶丸遊戲之規則﹑技巧﹑方法﹑器具﹑品行等﹐有《說郛》本﹑《夷門廣牘》本﹑《津逮祕書》本﹑《續百川學海》本等。此據《津逮祕書》本整理。

丸經集敍

捶丸﹐古戰國之遺策也。粵若稽古﹐《莊子》之書﹕昔者楚莊王偃兵宋都﹐得市南勇士熊宜僚者﹐工於丸﹐士眾稱之﹐以當五百人。乘以劍而不動﹐捶九丸於手﹐一軍停戰而觀之。莊王免於敵而霸。降世尙習。蓋聞而知之﹐未造其理也。至宋徽宗﹑金章宗﹐皆愛捶丸﹐盛以錦囊﹐擊以彩棒﹐碾玉綴頂﹐飾金緣邊﹐深

求古人之遺制﹐而益致其精也。且夫「飽食終日﹐無所用心﹐不有博奕者乎﹐爲之猶賢乎已」。而聖人稱之。方今天下隆平﹐邊陲寧謐﹐將帥宴安於橐弓服矢之際﹐士卒嬉遊於放牛歸馬之餘﹐苟非彈石習閒﹐何以臨機而制敵也﹖至如芳春永晝﹐長夏畱陰﹐秋朗气淸﹐冬晴雪霽﹐髙飆微動﹐纖雲不驚﹐半酣乍醒﹐飫飽捨﹤飠甫﹥﹐於斯塊坐鞅掌﹐豈不肌膚固會而筋骸束焉者幾希矣。宜乎視土燥濕堅坌而安基﹐擇地平峻凹凸以制勝﹐拽肘運杖﹐擊杓收窩﹐體無低昂﹐意無急躁﹐手持欲固﹐意運欲和﹐誠足以收其放心﹐養其血脈﹐而怡懌乎神情者矣。不以勇勝﹐不以力爭﹐斯可以正己而求諸身者也。由是觀之﹐抑亦衛生之微奧﹐而訓將練兵之一伎也。宜乎「君子不器」而與眾樂之。考古今制作之詳﹐索籌算多少之計﹐述爲《丸經》二卷﹐增注簡諒﹐好事者從而詠歌之。因書以爲序。

龍集壬午孟春上浣﹐書於寧志齋之西軒。

丸經卷上﹝凡十六章﹞

承式章第一

捶丸之制﹐全式爲上﹐破式次之﹐違式出之﹝捶丸之式﹐先習家風﹐後學體面。折旋中矩﹐周旋中規﹐失利不嗔﹐得雋不逞。若喜怒見而利口傷人﹐君子不與也﹞。讓采索窩﹝讓人先拋球兒﹐得采者便索窩﹞﹐忘攛成算﹝手中無攛者﹐算一籌﹐無鷹觜同﹞﹐因動爲擊﹝球兒基上安定﹐或被風吹動﹐當稱風落。如不稱風落﹐或自那動者﹐亦算打了﹞﹐對權不易﹝對定球榼﹐不可換易。或再換

及抹去﹤土引﹥子者﹐亦算輸一籌﹞﹐乖令背式罰不可恕﹝他人得勝索著法度不依隨者算輸一籌。球兒甫在窩中﹐用棒撥出者﹐輸一籌﹞﹔趨時爭利﹐賞不爲加﹝自己球兒在不得﹤土侖﹥處﹐卻那在便利之﹤土侖﹥者。不賞而有罰﹞。勝負靡常﹐色斯舉矣﹝贏卽矜能逞語﹐輸卽發怒便走﹐或至罵僕嗔朋﹐拋球擲棒。此非閒雅君子﹐眞小人耳。俚語云﹕廢球棒﹐磨靴底。眼睛飽﹐肚裏饑。樺皮臉﹐拖狗皮。輸便怒﹐贏便喜。喫別人﹐不回禮。此之謂也﹞。

崇古章第二

靈臺潛虛﹐較若畫一﹔會其至當﹐精藝無二﹝人心隨時更異﹐謂如窩腳﹑會兒﹐本自一家﹐今分兩處。窩腳只使攛棒﹐能走﹐能飛﹐能收窩﹐法度更多﹐人不易學﹔會兒只打撲棒﹐能飛不能走﹐又不能收窩﹐法度更少﹐人甚易學。此今人之說﹐上古未聞。然則今人多有自家不曉諸般法度﹐只說別人是窩腳。殊不知藝到精處﹐同一理而已﹐豈有差別﹖○當去聲﹞。先登者生之徒﹐後撞者死之計﹝先有人二棒打在窩邊﹐後來人二棒誤撞前球﹐不問有畫無畫﹐先活後死。故意打去撞人者﹐算輸一籌﹞。逾﹤土侖﹥越縱﹐從累其主﹝球兒著身者﹐若在﹤土侖﹥上行者﹐死了球兒﹔但是伴當在﹤土侖﹥上行走者﹐死了本官。球兒不在地上﹐著人無傷。○縱平聲﹐從去聲﹞。放土安基﹐隨﹤土侖﹥起壘﹝倒棒正棒基中安下墊棒﹐棒上不放土者﹐自死一籌。土尖壘起﹐樣子有添無減﹐捶者若將棒於頂上按

實﹐卽算輸一籌。球上球﹑翻杖﹑撅兒﹑皮塔兒﹑磚角等﹐不放漧土索窩者﹐自死一籌。諸雜巧捶皮面打著球兒者﹐皆是活球。若是本分著球者﹐謂之上棒﹐死球也﹞。矜能喪善﹝有等人說捶丸時﹐只是髙彊﹐打處便贏﹐未嘗有輸。及到場上﹐口中說得精細﹐手拙不能應口﹐一籌不展﹐全場輸了。俚語云「髙者不說﹐說者不髙。」是也﹞。方欺苟瞞﹝有等人場上引著十餘伴當﹐將一般顏色球兒打在死處﹐卻放一个在好處做活球﹐又去打行處帶踏﹤土引﹥子在死處﹐踢在活處。俟人眼不見﹐把他人球兒踢在死處﹐小廝每蹅在土裏﹐然後拿死球。如此者﹐眞可恥也﹞﹐掛窩住傍﹐致疑成隙﹝凡棒柄窩上橫過﹐抹著球兒算掛窩﹐抹不著算上。球兒打在住處傍邊上畫記﹐定教人遠看﹐不要到根前﹐本不那動﹐教人猜疑﹐遂成嫌隙﹞。因人上畫﹝球兒被人踢動﹐只教本人上畫。若是自家上畫﹐死了球兒﹞﹐正賽詭隨﹝令人口巧手拙﹐但打得詭隨﹐不得正賽之規度﹐怎爭勝負﹖心懵懂﹐性剛燥﹐彊辯不伏﹐自害惶恐。俚語云﹕有智贏﹐無智輸。只此是也﹞﹐覽而記之﹐神斯會矣﹝熟看此書﹐自然捶擊得法﹐眾皆敬服﹐豈不快哉﹞。

審時章第三

作有時﹝天朗气淸﹐惠風和暢﹐飫飽之餘﹐心無所礙﹐取擇良友三三五五﹐於園林淸勝之處﹐依法捶擊。風雨陰晦﹑大寒大暑﹐不與也﹞﹐樂有節﹝議定會數﹐或五或亡﹐會滿爲止。惟在和血脈﹑養性情﹑滌煩襟﹑消飲食而已﹐勿爲荒逸。○樂音洛﹞。有時則事不廢﹝知時爲嬉﹐則不誤事﹞﹐有節則志不妨﹝旣不荒逸﹐志不邪矣﹞。無時無節﹐則事廢而志妨﹔有時有節﹐則身安而志逸﹝不得其時﹐則荒廢政事﹑傷气動志﹔得其時﹐則心平气和﹑志自樂矣﹞。

因地章第四

地形有平者﹑有凸者﹑有凹者﹑有峻者﹑有仰者﹑有阻者﹑有妨者﹑有迎者﹑有裏者﹑有外者﹝諸形絕無曰平﹐龜背曰凸﹐中低曰凹﹐勢頗曰峻﹐之上曰仰﹐前隔曰阻﹐唇礙曰妨﹐可反曰迎﹐左髙曰裏﹐右髙曰外﹞。平者勿失﹝地形平﹐則眾皆可及。我旣及家﹐眾若失家﹐則敗﹞﹐凸者有取﹝形如龜背﹐難從中形﹐必觀左右形勢而取用﹞﹐凹者有行﹝兩髙中低﹐可從中行﹐到家不難﹞﹐峻者欲緩﹝球住峻坡﹐窩在坡下﹐不可力擊﹐輕緩擊之﹞﹐阻者欲越﹝窩與球相隔﹐必髙超可至﹞﹐妨者用巧﹝後旣有礙﹐難於運棒。當取地形﹐對棒端正﹞﹐迎者勿及﹝窩後有墻壁或木石薦﹐不可定至窩邊落﹐恐迎回無功﹞﹐裏者裏之﹝吾左髙﹐窩在右﹐當反裏之﹐就其勢﹞﹐外者外之﹝吾右髙﹐窩在左﹐當反外之﹐就其勢﹞﹐立飛者囊﹝撲棒單手盛於革囊也﹞﹐行蹲者﹖﹝攛棒﹑杓棒盛於提籃也﹞﹐所稱旣備﹐無不勝矣﹝凡稱心之棒旣全有已﹐如此者無有不勝之道也﹐○稱去聲﹞。

擇利章第五

土有堅者﹑有坌者﹑有燥者﹑有濕者﹝地之形也﹞﹐堅者損之﹝土硬球難止﹐力大則遠﹐故減力而擊之﹞﹐坌者益之﹝土松球難行﹐故加力擊之﹞﹐燥者濕者隨形處之﹝觀土燥濕﹐隨地宜而擊。○處上聲﹞。因地之利﹐制勝之道也﹝得地利之宜﹐亦取勝之一端也﹞。

定基章第六

基﹐縱不盈尺﹐橫亦不盈尺﹝縱﹐長也﹔橫﹐闊也﹐皆不滿一尺也。○縱平聲﹞﹐擇地而處之﹝揀好地畫基。○處上聲﹞﹐直向而畫之﹝直對窩也﹞﹐瓦礫則除之﹝若有瓦礫艸木等物﹐除畢然後畫基﹞﹐權彎者利陷﹝船樣棒不利劍脊基﹐偏利碟樣基﹞﹐權直者利凸﹝棒直不利碟樣基﹐偏利劍脊基﹞。作基不左立﹝假如向南擊球﹐畫基者不得居西﹐可居東﹞﹐丸不處基外﹝球安在基外者敗﹐○處上聲﹞﹐權不擊基﹝畫畢及未畫﹐不可基內試棒﹞﹐足不踏基﹐手不拭基﹐無易基﹝恐利他也﹞﹐無毀基﹝禁惡徒也﹞﹐後礙家傍不處基﹝後礙損棒難運窩傍復來難爲。○處上聲﹞。不踐家傍﹐恐有作也﹝窩邊周圍五尺內不許人行﹐恐凶惡之徒埇土阻球﹑作坑陷球。窩邊行者﹐同班皆輸﹞﹐故動復擇基﹐兩反不許作﹝倘有同班一球在左﹑一球在右﹐所住難爲﹐彼同類者故爲不得已而動之﹐動已復揀好基。如此者﹐將動球人來往兩遭不許擊球﹞。此禦姦之術也﹝禁虛詐姦惡之法也﹞。

取友章第七

恭必泰﹝恭敬者必安祥﹞﹐浮必亂﹝輕浮者必爭亂﹞。泰者善之徒﹝君子也﹞﹐亂者惡之徒﹝小人也﹞。君子小人﹐其爭也不同﹐其朋也有異﹝君子小人﹐其志不同﹐在人識察之也﹞。君子之爭﹐藝髙而服眾﹝技藝髙﹐人自服﹞﹔小人之爭﹐奇詐而謀利﹝技藝低﹐以詐取利﹞。是故會朋﹐必以君子而遠小人也﹝必進君子﹑退小人。○遠去聲﹞。昔楚莊王爲匏居之臺﹐宴者﹑相者﹑贊者而皆賢者﹐伍舉稱之﹝稱其能會賢人也﹞。靈王爲章華之臺﹐宴者﹑相者﹑贊者皆非賢者﹐伍舉諫之﹝諫其不得賢人﹑而所近者小人也。○相去聲﹞。捶丸會朋﹐不可不愼也﹝捶丸難爲聚娛﹐險佞之人﹐不可與同樂也。君子愼之﹞。

正儀章第八

劚場建旗﹝球場上劚成了窩﹐立彩色旗兒﹞﹐合眾同樂﹝合聚捶丸之人﹐相與同樂。○樂音洛﹞﹐恪愼其儀﹐各事其事﹝各人謹守進退﹐各去關牌領籌﹞。奔競躁逸﹝爭取籌棒﹐誇口逞手﹞﹐號呶喧嘩﹝在場鬥噪叫囂﹞﹐比於敗羣﹐不可與也﹝如此之人﹐不循規矩﹐是如敗羣攪眾﹐卽逐去之﹞。有斐君子﹐其儀不忒﹝如有文質君子﹐依守規式﹐自有容儀﹐不至差失﹞﹐安如閒如﹝容止安詳﹞﹐夭如申如﹐周旋閒雅﹝轉旋動作﹐夭夭申申如也﹞﹐不勞神於極﹐以暢四肢﹝不太任力﹐至於疲乏﹐但要得四體血脈和暢而已﹞。非手之舞之﹑足之蹈之耶﹖﹝所以怡悅情性﹐使自娛樂耶﹞

置序章第九

初擊者擇基而安﹝頭棒安基﹞﹐其次隨處而作﹝二棒隨球住處便擊﹐不許安基﹐安則敗﹞。其次擇基謂之彊﹝二棒安基者﹐彊梁之徒也﹞﹐初擊不容謂之阻﹝頭棒不許人安基者﹐是阻人能也﹞。彊者﹐君子惡之﹐小人作之﹝彊阻之輩﹐君子不悅﹐小人爲能﹞。基旣處已﹐總投於地﹐以次行列﹐取而安之﹝取球安於基內也。○處上聲﹐行音杭﹞。遠者先﹐近者後﹐左者先﹐右者後﹝離窩遠者先擊﹐若頭棒者﹐左邊先擊﹞﹐所以置先後之序也﹝此乃定先後之法也﹞。

試藝章第十

權﹝權者﹐所持之棒也﹐故以棒爲操之權﹞有立者﹝攛當立而運﹐十數爲全副﹐八數爲中副﹐其次爲小副。飛者﹑立者﹐次及十棒﹐不可攺制。行者不可使飛﹐飛者不可使行。撲棒單手者﹐當立運者也﹞﹐蹲者﹝令人曰減膝是也。杓棒鷹嘴﹐當蹲﹞﹑行者攛棒是也﹞﹑飛者﹝撲棒﹐單手杓棒是也﹞﹐遠者立﹐近者蹲﹝隨宜用力也﹞﹐無阻則行﹐有阻則飛﹝隨宜用棒﹞。行者不蹲﹝攛棒不減膝﹞﹐飛者隨宜﹝撲棒單手當立﹐杓棒鷹嘴當蹲﹞﹐有阻不定行﹐無阻不定飛﹐有阻多飛﹐無阻多行﹝隨宜斟酌﹐用棒務在取中﹞﹐返此則迷﹝若執定一端﹐取中難矣﹞。是以持欲固﹝緊持棒也﹞﹐運欲和﹝使力得中﹞﹐無低昂﹛不起身疾也﹞﹐無空權﹝二手皆當有棒也。○空去聲﹞﹐心手相對﹐古之法也﹝運棒時手對心﹞。

記止章第十一

丸至之所﹝球所在處也﹞﹐當以杖畫﹝記其止也﹞﹐勿前勿後﹐勿左勿遠﹝恐彼有所利也﹞。惟畫於右﹐可去寸許﹐長亦相比﹝定法也﹞。凡動於我﹝或球撞﹑或衣動﹑或足動﹑或手動﹑或棒動﹑或他物動球也﹞﹐令安畫首﹝令彼動我球者﹐代我安於初所畫之前頭﹞﹐勿遠勿後﹝恐彼得利﹞﹐彼乃爲敗﹝彼旣動我球﹐彼球已擊則不用﹐未擊則不許擊也﹞。我若無畫﹐彼𨿽爲敗﹐吾亦任去﹐不

可復位﹝若我初無畫﹐彼動我球﹐則任我球之所往﹐不可取回復安本處。彼𨿽爲輸﹐恐我亦不得其利故也﹞。相去分釐﹝兩球相離也﹞﹐及有妨阻﹝今人謂之﹤土引﹥子﹞﹐無復動移﹝兩球相並﹐及有﹤土引﹥子﹐俱不可動。若動者﹐爲輸﹞﹐中身爲敗﹐復從我擊﹝我球著他人身者﹐他人爲敗﹐取我之球再復擊之﹐不擊亦從我心。○中去聲﹞。

制財章第十二

富不出微財﹝富厚者不吝嗇﹞﹐貧不出重貨﹝貧薄者不倍償﹞。富出微財則恥﹐貧出重貨則竭﹝量力而爲之可也﹞。智者有力財不絕﹝捶擊有法﹐故得常勝﹐所以財不盡也﹞﹐愚者無方將恐竭﹝捶擊無法﹐所以常負﹐財不足用也﹞。不絕者﹐必勝之基﹝財不絕﹐則心安﹐故勝﹞﹐將竭者﹐必敗之道﹝財將盡﹐心不安﹐愈怯愈輸也﹞。

衍數章第十三

十數九數爲大會﹐八數七數爲中會﹐六數五數爲小會﹐四數三數爲一朋﹐二人爲單對。十數﹑八數﹑六數可分﹐不分從之﹐九數﹑七數﹑五數﹑四數﹑三數皆不分﹝雙數可分﹐單數不可分。四數𨿽雙﹐數少亦不可分也﹞。分者﹐相朋也﹝朋者﹐班也﹞﹔不分者﹐各逞其能也。相朋者﹐一朋勝多爲贏﹝倘五人爲—班﹐於一班中多勝一人者是贏﹐相等曰平﹞﹔各逞者﹐他不勝而我勝爲贏﹝初棒贏二棒﹐二棒贏三棒﹐三棒贏四棒﹐是也﹞。於三會中﹝大會﹑中會﹑小會﹞俱勝一敗﹐免一敗者﹝俱上獨一不上﹐免一不上者﹞﹔一朋一敗﹐勿免其取﹝三四人擊丸﹐獨一不上﹐不可不取﹐其物數少故也﹞。一日不三會﹝一日不賭三會﹐惜物故也﹞﹐有遺不爲輸﹝二十籌爲滿﹐倘贏得十九籌﹐是遺一籌。若遺—籌﹐利物不可得矣﹞。昨所得今不用﹐義也﹝昨日勝得十九籌﹐惟一籌未得﹐今日不可理昨日所勝十九籌﹐乃義聚之道也﹞。

運籌章第十四

大籌二十﹐中籌十五﹐小籌一十﹝此謂分班﹐時三會也﹞。初勝三﹐次勝二﹐後勝一﹝牌數﹞﹐初勝次﹐次勝後﹐後勝四﹝初贏二﹐二贏三﹐三贏四﹞﹐四者不可用也﹝不可打第四棒﹞。最上多初﹐其中多次﹐其下多後﹝上中下之能也﹞。復有爭先﹐滿三竭五﹝每人五牌。三番勝﹐方得一牌。如此五番﹐他牌盡﹞﹐勝得一﹝所謂初棒﹑二棒﹑三棒都同﹐止得一牌﹞﹐無再爭﹝一人上窩﹐餘皆不用﹞。上者不偏能﹝飛行遠近﹐不偏能﹐一捶也﹞﹐中者亞之﹝比上者稍低﹐亦不偏能也﹞﹐下者阻其偏﹐不可行矣﹝下等者﹐若不隨意﹐則必窘矣﹞﹐是故必擅可也﹝欲專此事﹐必精此藝﹞。

決勝章第十五

眾爲已敗之形﹝已敗之形者﹐失棒換棒﹐著身著球﹐懸空掛窩﹐磚上閣球於持基拿死球﹐踏﹤土引﹥子﹐放﹤土引﹥子﹐那球踢人球兒換死球﹐基中模﹤土引﹥子上棒球兒﹐自上畫數﹐次安球﹐基中試棒﹐基外安球﹐畫基不於左﹤土侖﹥上行﹞﹐吾爲決勝之妙﹝得之於心﹐應之於手﹐志過於人﹐是爲決勝﹞。人皆見我所以中之能﹐而莫知吾所以制勝之能﹝機深識廣﹐人難度也﹞﹐妙之妙者也。風墜而中﹐不可爲勝。若不隔﹤土侖﹥﹐可準初中﹝風吹上窩者﹐別人已安球在基內﹐則不算初棒﹔未曾安球在基者﹐算初棒。○中去聲﹞﹐抑亦乘機決勝之妙也﹝此在己之能慮勝﹐而後會﹐亦兵家之成算也﹞。

出奇章第十六

致於死地則無生﹐致於生地則無怯。死而復生﹐生而復死﹐謂之出奇﹝心手相應故也﹞。君子無所怯﹐小人有所懼。無怯者坦然﹐有懼者戚若。坦則多勝﹐戚則多敗。多勝者神舒而气和﹐多敗者色厲而內荏﹝人心有所主﹐則無懼無怯﹐量勝而擊之﹐故無敗衄﹔心無所主﹐則妄動而失利。將之用兵亦然﹞﹐智者察之﹐迫而勝之﹝彼旣壯﹐可急乘機而勝之﹞﹐若隕大石於髙山矣﹝彼旣怯而敗﹐我旣陵而勝﹐則我之勢如髙山推石﹐不可阻矣﹐良將以之﹞。

丸經卷下﹝凡十六章﹞

權輿章第十七

權輿﹐始計也。造衡自權始﹐造車自輿始。丸準輪﹐輪量權﹐權量身﹝球欲量棒大小﹐棒欲量身長短﹐相稱則利﹐相欺則不利矣。○量去聲﹞。琢磨之失﹐𨿽能亦敗﹝造棒刮棒﹐失其法度﹐𨿽善擊者﹐亦不能以巧勝彼矣﹞。突者寬薄﹐遙者窄厚﹝突者﹐激起也﹐而欲皮面寬木分薄﹔遙者﹐擊遠也﹐凡撲棒攛棒﹑單手杓棒﹐欲令致遠﹐必須皮面窄木分厚。若違此式﹐則不相應矣﹞。偏欹爲乖﹝棒頭不可曳手﹐不可脫手﹞﹐端爲中﹝棒頭中爲妙﹞﹐不預磨削﹝不預磨削﹐恐翹壞矣﹞﹐不毀心脊﹝勿將棒中心刮陷﹐及將脊刮低也﹞﹐先刃次脊﹐後平其心﹝最後刮心也﹞﹐贅木爲丸﹐乃堅乃久﹝贅木者﹐癭木也﹐癭木堅牢﹐故可久而不壞﹞。無竇爲劣﹐輕重欲稱﹝無眼者不可用﹐太重則遲﹐太輕則飄﹞。工從主﹐料以理﹝工者匠也﹐造棒必從擊球主人心之所好。凡治料諸棒﹐必當依此理也﹞。善勝者﹐不恃力﹐惟恃地﹝知地形爲上﹞。

制器章第十八

工欲善其事﹐必先利其器﹝夫欲精善其藝﹐必須得好利器。謂如擊得球好﹐亦須得好棒﹞。器利藝精﹐心手相應﹐臨事發機﹐無不中也﹝又有好棒﹐丸經之妙悟之於心﹐捶擊之法熟之於手﹐百發百中。今有新舊權制﹐具錄於左。○中去聲﹞。

正棒頭打八面倒棒斜插花

臥棒斜插花攛棒斜插花

皮塔斜插花燕尾斜插花

倒棒翻捲簾底板基兒

胲裏基兒兩肩基兒

山口四面基兒山口四面打皮塔

山口打棒尾背身打土兒

背身打翻杖背身彈棒

背身正棒背身撲棒

竹撅兒打四邊皮塔打八面

近雙彈棒遠雙彈棒

三根彈棒疊柄彈棒

三撅三球彈棒雙撅雙球倒棒打攛

井裏拔正棒頭翻撅兒

棒尾皮塔棒尾打四邊

棒上安偏棒棒上安正棒

棍兒颭棒前撅翻過後

後撅掀過前棍子翻撅兒

杓兒翻撅兒﹝已上新法﹞土尖

磚角球上球

翻杖直杖

紐杖靴尖

雁點頭泥撅兒

泥蝦蟆正棒頭

倒棒頭土尖棒尾

颭棒積棒

打燕尾遠近小土兒﹝已上古法﹞

取材章第十九

取材之方﹐不可不察﹝夫欲造棒﹐采取材料不可不知其法﹞。秋冬取木﹐用其堅也﹝秋冬木植津气在內﹐所以堅牢﹐故可取也﹞﹔筋膠以牛﹐用其固也﹝牛筋牛膠﹐性最堅固﹐其他不及也﹞﹔竹取勁幹﹐用其剛也﹝南方大竹剛勁厚實﹐故可爲柄﹞﹐朴斫以時用其柔也﹝春夏天气溫暖﹐筋膠相和﹐可以造棒也﹞。

適宜章第二十

遠近隨宜﹝或遠或近﹐隨人便益﹞﹐各安其能﹝隨各人所能﹐用棒索窩﹞﹐遠無百步之遙﹝𨿽遠勿出百步之外﹞﹐近必盈丈之外﹝一丈之內太近﹐故必一丈之外﹐以及數丈之類也﹞。遠多則疲﹝運力多﹐故疲﹞﹐近多則弱﹝不能致遠﹐故弱﹞。遠者難從﹐近者易行﹝致遠者少﹐致近者多﹞。有力者利遠﹐無力者利近﹝彊弱不同﹞。遠者拙﹝粗也﹞﹐近者巧﹝細也﹞﹐百步之遙不可再﹝太遠不可兩遭﹞﹐半百之遙不可數﹝五六十步不可頻數﹞﹐各適其宜而已矣﹝遠近適其宜而已矣﹞。

處用章第二十一

熟地必革﹝謂熟窩不再擊﹐每日須當攺革﹞﹐毋教以利﹝不許指與人地形﹤土侖﹥道便利處﹐教者算輸﹞﹐阻利勿許﹝不許放﹤土引﹥子及埇土腳屣陷地﹐如此者算輸﹞﹐假權勿從﹝不許借棒與他人使﹞﹐錯丸棄之﹝錯擊他人球者算輸﹞﹐爲妨出之﹝或前或後﹑或左或右影他人使棒﹐如此者出之﹞﹐陰結爲姦﹝爲二人平日相親愛﹑或分班時分開﹐而於自班中故不肯用意﹐以致失利。如此乃謂暗中與人

相結﹐是爲朋姦。如此者﹐勿使分開。若彼二人自欲分開而復如此者﹐名曰打劫﹐不可以入會矣﹞﹐非擊爲敗﹝挑撥﹑推砍﹑兜削﹐刮舀﹑掃碾﹐如此者皆算輸﹞﹐代施倍罰﹝替他人擊者算輸二﹤土侖﹥﹞﹐馭眾處用之道也﹝亦兵家鞠旅出卒之義也﹞。

現形章第二十二

擊不他視﹐專睹其丸。他視傷權﹐專睹必利﹝夫擊球時﹐眼勿看窩而下棒﹐專觀於球﹐必得其利﹞。權從心﹝棒隨心轉﹞﹐心從形﹝心從地勢﹞。從心先形﹝欲從心所作﹐必先觀其地形﹞﹐從形必中﹝隨地形者必上窩。○中去聲﹞。從形者勝﹐從力者敗﹝隨地形者勝﹐恃自力者敗﹞。從力𨿽勝﹐謂之僥幸﹝偶然得也﹞。

善行章第二十三

行止者﹐嫌愛之端﹝行止善則可敬﹐不善則可鄙厭﹞﹔言語者﹐榮辱之階﹝言不可妄誕﹐妄誕則辱﹐不妄則榮﹞。訥於言﹐敏於行﹐正己踐言﹐是爲善行﹝愼言語﹐謹行止﹐先行其言﹐斯爲善矣。○行去聲﹞。言行有常﹐君子貴之﹝言顧行﹐行顧言﹐成徳人也﹐○行去聲﹞。

寧志章第二十四

心之所之﹐定而處之﹐勿徇於己﹝心所定向﹐無循己私。○處上聲﹞。赧莫赧於易﹝易者﹐將本色球幾相換﹐及球兒在不好處換在好處﹞﹐恥莫恥於復﹝復者﹐於擊不利﹐欲再擊也﹞。旣易旣復﹐同朋盡敗﹝若易球﹐若重擊﹐非但本人爲輸﹐同班盡皆作輸。𨿽曾得勝﹐亦不爲勝﹞。懸有三﹐曰髙﹐曰平﹐曰低﹐不可用也﹝髙者﹐仰也﹔平者﹐立也﹔低者﹐盈寸而下空也。懸球於此三者﹐皆不可用﹞。

集智章第二十五

善巧者不以力﹝不恃力也﹞﹐善爭者不以奇﹝善爭者君子之爭﹐君子不作奇怪也﹞﹐善巧者左右逢其源﹐善爭者嘿嘿而取勝﹝藝髙﹐不言而勝也﹞。奇怪索隱謂之侮﹐平易無頗謂之徳﹝平易可爲法﹐奇怪不可學﹞。奇怪者﹐人所未睹也﹔平易者﹐眾所共知也。奇怪數出﹐君子疾之﹐小人玩之﹝奇怪者﹐小人之所以爭能也﹔平易者﹐君子之所以存心也。○數入聲﹞。

舉要章第二十六

眾集紜紜﹐吾將傍通﹝若眾球聚在窩邊﹐吾取地勢傍通行之。傍通者﹐借﹤土侖﹥也﹞。鼎足難通﹐勇者必勝﹝謂三人球在我前﹐一球正對﹐兩球在正對之左右。吾欲左則左有阻﹐吾欲右則右有阻﹐欲正則正有阻﹐是以直至窩中必勝﹐勇者不怯也﹞。有彊力之中﹐有勢末之巧﹝難至之所用力多﹐復有不須用力﹐但稍擊﹐可隨形上窩者。○中去聲﹐下同﹞﹐有不虞之中﹝偶然中也﹞﹐有求中之蹶﹝用詐求中﹐反成敗蹶﹞。故先度爲上﹝先看地勢土性﹐度其遠近﹐避其妨阻也。○度入聲﹐下同﹞。先度後動﹐百發百中﹔先動後度﹐百發百蹶﹝不可僥幸求中﹐不度而中謂之偶然﹞。故曰﹔差之毫釐﹐失之千里﹝分毫不可苟且﹞。此決勝之要﹐智者所守也﹝有智之人﹐必須熟覽此書﹞。

知幾章第二十七

先人者制人﹝捶擊熟閒﹐心有定向﹐必能制人﹞﹐後人者制於人﹝捶擊不熟﹐臨時發幾﹐志先怯弱﹐必爲人所制也﹞。制人者﹐人皆仰之﹝心手相應﹐發無不中﹐人必稱善﹞﹔制於人者﹐人皆卑之﹝多死少活﹐人皆笑之﹞﹐人仰之﹐三軍之帥也﹝眾心服而歸之﹐將之用兵亦由是也﹞﹔人卑之﹐匹夫之諒也﹝眾所不與﹐難力爭矣﹞。幾者﹐動之由﹐事之微﹝幾者﹐人心念發動之初﹐善惡從此

而分﹐榮辱存焉﹞﹐勝負之先見者也﹝勝負皆萌於此﹞。知幾知微﹐君子哉1﹝見幾而作﹐不俟終日﹐惟君子從之﹞

守中章第二十八

擊髙當逾﹐致遠當臻﹝過樹過墻﹐必當髙超而過。擊遠者﹐必過所限﹞。不逾不臻﹐爲敗之名﹝不能過﹑不能制﹐爲敗﹞。所操從人﹝所操之棒﹐各從人心﹞﹐所主從勝﹝索窩從贏者﹞﹐操不從人﹐主不從勝﹐君子不爲也﹝君子之人﹐不作此也﹞。

玩心章第二十九

斯術無方﹐制心爲上﹝收其放心也﹞﹔心體旣明﹐玩心爲上﹝自己心體已明﹐必觀他人之心如何﹞﹐玩心者﹐觀其形﹐聽其聲。有怯於心﹐必顯諸形。顯諸形者﹐我得迫而勝之﹝睹形乘勝﹞。怯者無復﹝怯而輸者﹐必難復勝﹞﹐旣無以復﹐我可縱橫﹝縱橫者﹐自在乘勝﹞。縱之橫之﹐彼心愈驚﹐彼驚我寧﹐必勝之徵﹝彼旣惶懼﹐我心旣安﹐必勝之道也﹞﹐初勝勿驕﹐驕而必失﹝初旣勝﹐當自愼﹐毋爲驕﹐驕必敗﹞。愼終如始﹐乃可無敵﹝後比初愈謹﹐必勝無敵﹞。

貴和章第三十

君子無所爭﹝正己而不求於人﹞﹐和而不同﹝捶丸處﹐𨿽若平等相近﹐而尊卑之序不可紊亂﹞。奴顏巧言﹐佞也﹝就場論是談非﹑稱長道短﹐巧佞之人﹐不可近也﹞﹔正慮隨情﹐和也﹝但思捶擊之法﹐自爲娛樂﹐無有爭也﹞。和而不同﹐君子貴之﹝貴賤有等﹐不相夷躐﹐成徳者貴重之﹞﹔便佞取贏﹐君子不貴也﹝便僻巧佞﹐務取勝於人者﹐君子不與也。○便平聲﹞。

待傲章第三十一

以多待一曰傲﹝眾待其來﹐其人慢期不至﹐傲也﹞﹐眾不悅一曰孤﹝所作不可人意﹐自逞其能﹐孤也﹞﹐輕佻曰賤﹝行止輕薄﹐故曰賤人﹞﹐取惡曰凶﹝所爲侵犯於人﹐人疾惡之。故曰凶人﹞。跛足﹑目盲﹑傴僂﹑耳聾﹐不可與也﹝殘疾者﹐不與嬉樂﹞﹔便佞之徒﹐不足道也﹝諂曲之人﹐不足與言。○便平聲﹐道音導﹞。是故貴賤不相效﹝賤者不敢效貴﹐效則干犯在上之人﹐而取敗矣﹞﹐同類必相求﹝朋友之交可以相效﹞。多勝無矜色﹐數敗無恚容﹐君子也﹝多勝不誇﹐數敗無怒﹐君子也﹐○數入聲﹞﹐

知人章第三十二

觀志知人﹝觀其意趣﹐可知人之善惡﹞﹐觀心知己﹝內觀此心﹐則己之言行亦可自知也﹞。心欲寧﹝心要靜定﹞﹐志欲逸﹝志欲寧適﹞﹐气欲平﹝气要溫和﹞﹐體欲安﹝體要安舒﹞﹐貌欲恭﹝容止端莊﹞﹐言欲訥﹝語言簡當﹞﹐有諸中必形諸外﹝由乎中應乎外﹞﹐勝負決矣﹝捶丸勝負已定﹞﹐正賽行矣﹝賭賽已畢﹞﹐體不安﹝觀其手足失措﹞﹐貌不恭﹝容止急躁﹞﹐作於意﹝意思嗔恚﹞﹐見於色﹝顏色慍怒﹞﹐形於言﹝出言不讓﹞﹐小人也﹝此等可見其爲小人也﹞。心平气和﹐不形於色﹐不作於意﹐君子也﹝勝負不動於心﹐容止自若﹐成徳人也﹞。

