敍

自《虞書》言會繡﹐爲繡之肇始。顧孔《傳》﹐離觿﹝糸希﹞繡爲二﹐而鄭注訓﹝糸希﹞爲刾﹐以﹝糸希﹞爲繡之事。賈氏疏《考工記》﹐主鄭說焉﹐於義爲通。漢時《司空》篇亡﹐《考工》識周所尙之大數﹐終以畫繢﹐而致詳於會繡之色。是以《詩》人美周公曰繡裳﹐美秦襄公曰繡裳﹐甚至六幣和諸侯之好﹐儷琥以繡﹐亦可見周繡之文於虞矣。漢唐以來﹐言繡夥甚﹐未有能名其家。間有之﹐若世所稱吳趙夫人﹑唐薛靈蕓﹐盧眉娘者﹐薛非繡而盧無傳法。﹝王嘉《拾遺記》﹕「薛夜來妙於鍼工﹐恆處深帷﹐不用燈燭之光﹐裁制立成﹐宮中號爲鍼神。」據此則非專言繡。蘇鶚《杜陽雜編》「順宗水貞元年﹐南海貢奇女盧眉娘﹐年十四。能於一尺絹上繡《法華經》七卷﹐字不逾粟粒﹐而點畫分明。日食胡麻二三合。元和中﹐度以黃冠﹐放歸南海﹐賜號逍遙。卒仙去﹐是神異一流。﹞世近有可說者﹐則上海顧氏露香園之繡。得其一幅者﹐往往列諸彜鼎﹐珍若穋璧。顧其法若何﹐士大夫所不能知也﹐𨿽能繡之女子﹐亦不必能說。今世覘國者﹐翹美術爲國藝之楚﹐而繡當其一。

日本之爲是者﹐獵我舊制﹐會以新法﹐一冶而百辟﹐一日而千里﹐而我繡之鈍﹐等於百工也。淸以宣統元年﹐開南洋勸業會﹐駢羅百貨﹐俾厲以磨。由是湘﹑魯﹐江﹐浙之繡﹐四面而集。謇長審查﹐而部以繡工科總教習吳縣女土沈壽專審查繡品。自京師至﹐張所繡《意大利後像》於會﹐精絕爲世所未有。謇適得露香繡董書大屏﹐屬別眞贗﹐壽展首幀﹐卽曰「此露香園繡也。」問何以知﹖曰「以鍼法知之。」繼聞其審查精覈持正﹐不輕假借﹐爲所否者亦翕然﹐則重其人甚。明年送一女生於京師﹐從之學。又明年辛亥﹐京師繡科罷散。壽旋天津﹐教繡自給。謇恐其藝之不果傳也﹐則於南通女師範學校﹐附設繡工﹐延壽主任﹐始識其人。間叩所謂鍼法﹐紛紜連犿﹐猝不易曉。未幾壽病﹐病而劇﹐謇益懼其藝之不傳而事之無終也﹐則借以宅﹐俾之養病﹐病稍間﹐則時時叩所謂法。壽之言曰「我鍼法非有所受也﹐少而學焉﹐長而習焉﹐舊法而已。旣悟繡以象物﹐物自有眞﹐當放眞。旣見歐人鉛油之畫﹐本於攝影。影生於光﹐光有陰陽﹐當辧陰陽。潛神凝慮﹐以新意運舊法﹐漸有得。旣又一遊日本﹐觀其美術之繡﹐歸益有得。久之久之﹐遂覺天壤之間﹐千形萬態﹐但入吾目﹐無不可入吾鍼﹐卽無不可人吾繡。」謇聞其言而善焉﹐以爲一藝事也﹐而有精微廣大之思。沈壽一女子﹐於繡得之也﹐乃屬其自繡之始迄於卒。一物一事﹐一鍼一法﹐審思詳語﹐爲類別而記之。日或一二條﹐或二三日而竟一條。次爲程以疏其可傳之法﹐別爲題以括其不可傳之意﹐語欲凡女子之易曉也﹐不務求深﹐術欲凡學繡之有徵也﹐不敢涉誕。積數月﹐而成

此譜﹐且復問﹐且加審﹐且易稿。如是者再三﹐無一字不自謇出﹐實無語不自壽出也。

嗟夫﹗莽莽中國﹐獨闕工藝之書耳。習之無得者不能言﹐言之無序者不能記﹐記之或誣或陋或過於文﹐則小能信與行。一人絕藝﹐死便休息。而泯焉無傳者﹐豈不以是。伊古以來﹐凡能成一藝之名﹐孰不有其獨運之深心﹐與不可磨之精气。而浮漚霅電﹐瞬息卽逝﹐徒畱其存亡疑似之名﹐而終無以禪其深造自得之法﹐豈非生人之大憾﹐而世世所謂至不幸﹐繡雲乎哉﹗謇爲是﹐輒以是寄古今無涯之悲﹐寧獨以慰壽舒其幽憂﹐而償其傳授之勞也。壽有獨立足以傳之之藝﹐故從金石書婦女特例。書曰吳縣沈壽。

繃

繃有三﹕大繃舊用以繡旗袍之邊﹐故謂之邊繃﹔中繃舊用以繡女衣之袖緣﹐故謂之袖繃﹔小繃用繡童履女鞵之小件﹐謂之手繃。繃廣以繡地之幅爲度﹐小繃今多不用。大繃有廣至丈者﹐適於大件﹐不常用。常用者爲中繃﹐故舉以爲例。中繃橫軸﹐內外各長二尺六寸。軸兩端各三寸方﹐中二尺圓。方端之內﹐一寸八分﹐有貫閂之眼。﹝閂《字匯》﹕「數還切﹑音掮﹐門橫欄也俗讀如閃。﹞眼廣一寸二分﹐髙外軸居中四分﹐內軸居中三分。閂之牡筍如眼﹐其長一尺八寸四分。如另圖。閂之內端一寸起眼﹐若小豆﹐若雁行﹐距各七分﹐凡十四眼。

繃布用舊織火布﹐接繡地之兩端﹐廣狹視繡地爲度。

繃邊竹如粗箸﹐左右各一﹐長無定﹐適中一尺。

繃繩左右各一﹐白棉紗十四股爲之。

繃釘左右各一﹐長一寸五六分。

架

繃架三足﹐外﹝在左右之邊爲外﹞二內—。髙二尺七寸﹐內足準外足之中﹐橫距一尺二寸。外足縱當二﹕下當方﹐距地一尺﹔上當圓﹐距下當一尺三寸﹐用以懸拭手之巾。橫當下一﹐與縱成丁字形﹐以屬內足。架面縱長二尺一寸﹐廣三寸﹐厚八分﹝足純髙二尺六十二分﹞。此就中人身度言之。若過若不及架髙之度可量爲加減。坐同﹝坐﹐俗謂凳髙一尺四寸﹞。架不欲髙﹐髙則擡臂失平﹐久之脇掣而酸﹐至於痛。更不欲低﹐低則目趨近繃﹐背必俯﹐俯則肺气郁﹐久之內傷而外僂。

剪

剪宜小﹐宜密鋒﹐宜銳刃。蘇杭﹑北京皆有之。

鍼

鍼﹐古有羊毛鍼者﹐最細﹐宜繡人想之面﹐久不可得矣。次則蘇鍼。鋒尖銳而鼻底鈍﹐不傷手﹐今亦漸滅矣。用者惟歐鍼﹐細不及羊毛鍼﹐鼻底利﹐易傷手﹐不及蘇鍼也。

剪綫

凡綫一絞﹝絞﹐亦名紒。紒﹐《儀禮》﹕「將冠者采衣﹑紒。」注﹕「紒﹐結髮名。」紒者﹐殆有結義﹞如環﹐大約引長一尺二寸而兩之。剪者必於環之兩端﹐使分爲二。

劈綫

綫須勻淨﹐務使根根一樣﹔又須去其類結﹐勿令起毛。接綫之結須極小﹐方能無不齊之獘。凡綫一絞大約三十根﹐凡一根必兩絨。劈時分兩絨﹐而緊撚其端寸許合爲一﹐以入穿孔。又用鍼於撚緊之寸許間﹐連穿三四次﹐穿孔相距約分許﹐綫乃不脫。繡至綫盡近寸許時﹐連用短鍼兩三次﹐使已繡之綫不散﹐然後剪下其鍼﹐接穿後綫﹐此爲學繡之初步。若解繡以後﹐自不待言。

剪鍼

繡一綫至盡﹐必平臥其鍼於食指﹝《左傳》﹕「子公之食指動。」注﹕「第二指也。」﹞之面﹐以剪鍼孔之勝綫﹐庶不傷孔﹐而鍼可久用。

浥水

凡一段繡畢之後﹐未轉軸之先﹐慮綫之或毛而不足於致也﹐須水以滑澤之。薄糊嫌過黏而變綫色﹐淸水嫌不黏而煙綫色。惟口津宜。取津之法﹕積平時剪下不適用之綫﹐搓爲豆大小團﹐含舌底﹐使津潤足而用之。須輕須勻須徧﹐勿過多過重。浥畢候幹﹐然後轉軸。﹝浥﹐《說文》「澤潤也」﹐俗謂喫水﹞

鍼法

齊鍼

凡學繡者﹐必先自花卉始。齊之云者﹐務依墨鉤畫本之邊綫﹐不使鍼孔有豪發參池出入之迹。平面綫務使平勻﹐勻則不致有疏密﹐無疏密則平矣。

搶鍼

﹝《漢書。揚雄傳》﹕「角搶題注。」注﹕「搶﹐猶刺也。」《莊子》﹕「飛搶楡枋。」注﹕「集也﹑並音『鏘』。」《字匯•補》﹕「搶﹐此亮切。吳楚謂帆上之風曰搶﹐今舟人曰掉搶﹐然則平去之分﹐音之轉耳。義通俗作戧。」戧﹐《說文》﹕「傷也。」義不切﹞

凡花卉之花葉﹐花之色或蒂淺而尖深﹐或尖淺而蒂深﹔葉之色或正或側或捲﹐無不背淺而面深。其由淺而深﹐分批銜接之處﹐用此鍼法。搶者以後鍼繼前鍼﹐而漸勻其色﹔小者如花之新蕾﹑葉之嫩片﹐徑只分以內﹐兩邊皆齊﹐不須搶鍼﹔大者自徑二分至寸以外﹐約距分許﹐卽須用搶鍼搶之。銜接處分釐﹐計批必勻﹐鍼亦必齊。齊鍼與搶鍼﹐必相因而爲用﹐乃可使花葉之色勻淨明致。枝榦則搶鍼之法同。花蕊花須﹐不必搶鍼。

槍有正搶﹑反搶。正則由邊而至中﹐反則由中而至邊﹐舊法用反搶者多﹐近三十餘年﹐則多用正搶。

凡花瓣復疊﹑葉片交互﹑枝莖分歧﹐其顯出之處﹐繡法謂之水路。水路必須距離一綫以分明之﹐全幅之中﹐又須勻稱﹐卽最大之幅﹐亦不可過兩綫。

單套鍼

套者﹐先批後批﹑鱗次相覆﹑犬牙相錯之謂。如第一批由邊起者用齊鍼﹐第二批當一批之中下鍼﹔而第一批須畱一綫之隙﹐以容第二批之鍼﹔第三批須接入第一批一釐許﹐而畱第四批容鍼之隙﹔第四批又接入第二批釐許﹐後卽依此而推。但自第二批後﹐鍼不必齊﹐須使長短參差﹐以藏鍼迹﹐而和綫色﹐至邊盡處仍用齊鍼﹐仍畱水路。

雙套鍼

雙套者﹐仍單套之法﹐而以第四批接入第一批。例如第三批接入第一批﹐當第一批二分之一﹐第四批接入﹐則當第一批三分之一。

單套鍼長﹐綫色難於圓轉和順﹐用鍼較易﹐用綫較粗﹔雙套則鍼短﹐綫色易於圓轉﹐易於和順﹐用鍼較密﹐用綫較細。

單套惟宜於普通繡品之花卉﹐若翎毛則𨿽普通繡品﹐亦宜雙套﹝尋常繡工﹐翎毛亦有用單套者﹑此非余之繡法﹞。單套遇轉折處鍼長﹐迹易露而色澤薄﹔雙套遇轉折處鍼短﹐故不露鍼迹﹐而色澤自覺腴厚。凡轉折愈多者﹐用鍼愈短﹐花卉﹑翎毛皆有之。若子大榦直枝﹐則用鍼不妨略長。

鳥獸翅尾﹐普通品亦用套鍼。

紮鍼

此爲進於花卉而繡翎毛者用之﹐且惟宜於鳥腳之全部。紮猶紮物主紮。繡鳥腳者﹐先用直鍼﹐後用橫鍼於直鍼之上﹐如紮物也。紮則可象鳥腳之紋﹐亦名仿眞。專就鳥腳言。紮鍼之上﹐尙宜用短直鍼﹐以象腳脛之努。鳥之正面立者﹐努當腳之中﹔面左者努左﹔面右者努右﹐尢宜注意於棲枝立地﹑搏鬥攫物﹐拳爪之姿勢。其拳爪作勢用力轉折之處﹐須用短鍼﹐乃能仿眞。腳上股毛﹐因其與腳相接﹐須用長短施鍼﹐綫須色淺而撚緊。

又宜紮鍼者﹐惟鶴﹑鷺﹑鷹﹑雞﹑鴉﹑鵲之類。翡翠﹑瓦雀﹑芙蓉﹑十姊妹﹐文弱鳥類﹐則不必紮鍼。

鋪鍼

如繡鳳凰﹑孔雀﹑仙鶴﹑鴛鴦﹑錦雞﹑文魚類之背部﹐末用鋪鍼。鋪者準背部之邊﹐用長直鍼。或僅正面﹐或兼反面﹐刺綫使滿﹐如平鋪然﹐故謂鋪鍼。須粗綫僅正面者﹐大率普通品﹐精品則必兼反面。若腹則普通品用雙套鍼﹐精品則雙套鍼之面更加施鍼。雙套色淺﹐施鍼色深。

刻鱗鍼

如繡有鱗之物﹐或蝶頭腹﹐依墨鉤鱗界﹐先用綫鱗次鉤勒爲邊﹐然後騎邊用短紮鍼細綫﹐以象羽端﹐而內露鋪鍼之地﹐使綫色分明而腴厚。如背易綠﹐則鋪鍼用深色之綠﹐而騎邊用淺綠。鱗文則近頸處須細﹐漸下可漸展大。因其鱗次而用鍼以刻畫之也﹐故謂刻鱗。

鱗法有三﹐如上說不論背部大小皆用之﹐此繡初等品所宜。若中等品須搶鱗。搶鱗者不用鋪鍼﹐依墨鉤鱗匡﹐近匡邊處用搶鍼。用淡色綫繡其半﹐次於其裏用深色。匡外與第二鱗接處﹐其間須畱出水路。水路之面﹐用尢淺之色緊撚﹐使極勻細﹐以施鍼法蓋於其上﹝施鍼法見後﹞﹐此所謂搶鱗也。精品則有二﹕一疊鱗。疊鱗不畱水路而鱗加密﹐用套鍼法繡之﹐色亦邊淺而裏深。一施鱗。先以套鍼﹐用多色綫分陰陽面以繡地﹐後以施鍼分鱗﹐使鱗在隱現之間﹐以取生動之致。蓋初等用綫鋪鍼一色﹐刻鱗一色﹐凡二色﹔中等則搶鍼﹐一淺一深兩色﹐施鍼一色﹐凡三色。疊鱗小至半分者﹐套鍼二色﹔大自一分至三分者﹐套鍼可加至四五色。鳥目之眶﹑須用﹤扌必﹥鍼﹝﹤扌必﹥鍼法。見後﹞。翅用套鍼﹐普通品單套﹐精品雙套。翅之面色宜深﹐翅之裏色宜淺。肩亦套鍼。惟肩稜顯露處﹐則須用撚緊全根綫﹤扌必﹥鍼﹐上蓋套鍼﹐色隨鳥異。腋則普通品亦套鍼﹐精品則須於套鍼之上加施鍼﹐施鍼須長短兼用﹔套鍼綫色淺﹐施鍼須稍深﹐以象氄﹝《書》「鳥獸氄毛」傳﹕「鳥獸皆生耎毳﹑細毛以自溫。」《正義》﹕「謂附肉細毛。」《音義》﹕「氄﹐馬云如勇反﹐徐又如充反﹐卽《玉篇》絨。﹞而生動。有幘之鳥亦套鍼﹐幀邊分許用長短施鍼﹐隨鳥類而別﹐須深淺三四色﹐施鍼所用之色宜最淺。

肉入鍼

惟花卉木石宜之。肉入者﹐普通品以細白棉綫一層﹐先用鋪鍼繃以爲地﹐其上用長短鍼﹐與地之綫文一縱一橫﹐不可上下同勢。花葉枝榦﹐同以棉綫襯絲綫之裏而厚之如肉﹐故謂肉入。初等普通花葉枝榦皆一層﹔中等品分陰陽面者﹐陰一層﹐陽二層﹔精品陰一層﹐陽二層至三層﹐若因陽面光盛﹐亦可至四層。樹石之大者﹐亦可入棉絮爲肉﹐隨意用鍼以网之﹐疏若网然。肉之厚薄﹐陽厚而陰薄﹐薄至稱地。揉絮時先須注意﹐上加鋪鍼﹐蓋以長短鍼﹐如前。

若繡大幅﹐樹榦之大﹐至徑三四寸﹐石之髙至一二尺﹐陰陽光度﹐相去甚遠﹐陰面極深處﹐亦可不用肉入鍼﹐而用長短鍼。

打子鍼

亦舊鍼法之一﹐今惟花心用之。其法用十一號或十號之鍼﹐全根之綫。鍼出地面後﹐隨以鍼芒繞綫一道爲細孔﹐卽靠孔邊下鍼以固之。孔卽子也﹔固而不動﹐卽打也﹝打﹐猶釘也。丁定切。音「矴」﹐增韻﹐以釘釘物也﹞。綫須撚勻﹐鍼之上下指力亦須勻。力不勻則重者子大﹐輕者子小。或且肥瘦﹐此猶初等普通品。中等以上﹐卽用十二號鍼﹑分劈之綫﹐余法皆同。若繡全體之花卉﹑翎毛﹑石木﹐用此鍼者﹐先從墨鉤邊匡打起﹐依次而裏。子須勻密﹐不可露地。

羼鍼

卽長短鍼。因其長短參錯互用﹐故謂羼。﹝羼﹐《說文》﹕「羊相廁也﹐從羴在屋下。」屍﹐屋也。﹞

接鍼

與祕鍼相近。但壬匹鍼以第二鍼緊逼第一鍼之中﹐而接鍼則第二鍼緊接第一鍼尾之中。鍼迹須勻﹐不可長短參差。

繡行艸書﹐轉折處﹐宜用此鍼﹔點畫及鋪豪處﹐用套鍼。

繞鍼

俗名拉梭子鍼。鍼法用大﹑細二鍼。大鍼九號至十一號﹐細鍼十二號。大鍼之綫﹐有粗有細﹑視繡件之大小爲準。用九號鍼者﹐用普通絲綫﹐十十號鍼則用全根花綫緊撚之。其繡法先以大鍼引全綫出地面後﹐此鍼隨時移插﹐不復上下。細鍼自下而上至半時﹐引粗綫繞鍼爲細孔﹐隨下鍼於孔中以固之﹐復上爲第二孔。其回轉之鍼﹐仍須第一孔之原眼﹐第三孔仍第二孔之原眼﹐以後類推。必從原眼者﹐取其易於勻整也。法與打子鍼小同而大異。

刺鍼

﹝刺繡之刺﹐音七賜切﹐《唐韻》﹕「以鍼黹物曰刺﹐是也。」此當依《唐韻》七迹切﹐音「磧」﹞鍼與鍼相連而刺﹐第二鍼仍須第一鍼之原眼。鍼迹須細如魚子﹐俗謂一芝麻三鍼乃爲上品。

以上十三則﹐爲普通鍼法。

﹤扌必﹥鍼

﹝《博雅》﹕「必﹐刺也。」揚子方言。凡相推搏曰﹤扌必﹥﹞用處頗多﹐舉其例﹕如花葉之莖﹑虫豸之須﹑人之粗發﹑衣之細摺﹐及空云﹑平水用之。﹤扌必﹥者﹐鍼鍼相逼而緊之謂。第二鍼須當第一鍼之中﹐緊逼其綫而藏鍼於綫下。第三鍼接第一鍼之尾﹐第四鍼接第二鍼之尾﹐使繡成如一筆寫﹐而不露鍼迹爲上。﹤扌必﹥鍼所宜之綫﹐繡物粗者綫可用全根﹐精者一根可劈爲二﹐此爲綫身細者言之。﹝如搬綫類﹐俗以其絞之環猶搬指﹐故省言搬。搬﹐古名「﹖」。﹖﹐射決也。吳人亦名杭州花綫﹞若綫身較粗﹐一根亦可劈至三四不等。

施鍼

施者﹐加於他鍼上之謂。﹝《禮•祭統》﹕「施於蒸彜鼎。」注﹕「施﹐猶著也。」《孟子》﹕「令聞廣譽施於身。」﹞其鍼法疏而不密﹐歧而不並﹐活而不滯﹐參差而不必齊。適於翎毛走獸者十之七八﹐適於雲水石坡者十之二三。翎毛走獸之精者﹐施一層於套鍼之上﹔益精則施鍼爲地﹐而重復加之可至於四五六﹐惟第二層與初地綫須相讓﹐不可復沓。至於四五六亦如之﹐使層層不相掩。綫色則於一類之中地最淡﹐以次而施深。陽面光露用色少﹐陰面光露用色深﹐以最淡爲地﹐所以畱支配陰陽面之次序。陰面色最深者﹐其地亦可較陽面之地深一色。而於陰陽面銜接之處﹐須用長短鍼﹐色須和順﹐不可露界畫之迹。其轉折處用短鍼﹐以取圓活之致。至翎毛走獸之蹄爪﹐則用齊鍼而不用施鍼。用施鍼吋﹐須使鍼如筆。適於施鍼之用者最活﹐例如一正面之虎﹐額直施﹐顴斜施﹐輔橫施﹐頷又直施﹐法略如旋鍼﹝旋鍼法見後﹞。項背﹑肩腹及橫紋均斜施﹐殷腳則合抱而施。若側視或後視之虎﹐其施法又隨勢而異。因章法爲之﹐不能盡舉也。

旋鍼

回旋其鍼也。如繡一拳曲之樹木﹑蜿蜒之龍蛇﹑漩激之波浪﹐鍼與之爲拳曲﹑蜿蜒﹑漩激﹐皆宜短鍼。陰陽面﹑深淺法﹐與施鍼同。

散整鍼

其鍼法兼施鍼﹑套鍼﹑接鍼﹑長短鍼而有之。如繡雲煙﹐濃處用套鍼細綫﹐卽整鍼也。淡處用接鍼﹑長短施鍼﹐極淡處用稀鍼﹐尢細之綫﹐卽散鍼也。

虛實鍼

其法之異於散整者﹕散整實而不虛﹐此則虛實並用﹐而以實形虛。例如繡鉛畫之人面﹑筆畫之山水﹕人面按光綫陰陽之部位用旋鍼及縱橫參錯之短鍼﹐鍼眼不可復﹐鍼迹不可露﹐所以必用縱橫參錯之短鍼者﹐仿鉛筆之畫法爲之。印堂﹑頷下﹑耳孔﹑口角皆光之陰面﹐皆宜縱橫參錯之實鍼﹐使綫光隱而陰面著﹐不至變易觀者之視綫﹔顚﹑額﹑眳﹝張衡《西京賦》﹕「眳藐流眄。」《注》﹕「眳﹕眉睫之間。」﹞﹑晴﹝《玉篇》﹕「目珠子也。」﹞﹑顴﹑輔﹑齃﹝齃﹐同「額」。《說文》﹕「鼻莖也。」﹞﹑﹤鼻占﹥﹝《篇海》﹕「鼻垂貌。」音「顚」。猶鼻端也。《千金方》﹕「引古醫書﹐謂之素窌。」﹞﹑﹝耳郭﹞﹝《玉篇》﹕「﹝耳郭﹞﹕音郭﹐蓋耳邊部。」﹞﹑睡﹝耳垂﹐五音類聚﹐音「朵」﹞唇﹑頦﹑頷皆光之陽面﹐宜短鍼﹑稀鍼而漸至於虛﹐以顯陽光之盛而著也。故繡愈稀﹐綫愈細﹐色愈淡。由稀而細﹐而淡﹐而至於無﹐使與地等﹐所謂虛也。﹝露香園之繡人面﹐皆套鍼。彼時泰西有影之書﹐已有入中國者﹐未以入繡。亦時代爲之﹞山水順畫之筆意爲之。例如荷葉皴之山水﹑斧劈之石﹑平遠之水﹐皆著墨處﹐用密鍼深色。不著墨處﹐用虛鍼淡色﹐法與上同。惟鍼隨筆順﹐不可橫斜﹐與人面有別耳。

以上十八則﹐鍼法大要備矣﹐而尢有須變化其用鍼之法者﹐例如繡獅形之貓犬﹑風中之棲鳥﹑平地之絲毛雞﹐其毛柔細而蓬松者﹐宜相畫稿之勢﹕膚露者用套鍼﹔氄用散鍼﹑羼鍼﹔外毛用旋鍼﹔豪﹝老子《道徳經》﹕「合抱之木﹐生於豪末。」《廣韻》﹕「長銳毛也。俗謂槍毛。言猶槍然。」﹞用施鍼。其地之小﹐分寸而已。

繡要

審勢

勢卽章法也。章法之本在畫﹐畫之本在就幅之橫豎大小方圓﹐以爲繁簡疏密之準﹐故宜先審畫稿之部位與姿態。部位則遠近髙下﹐有大小濃淡之分焉﹔姿態則動靜正側﹐有起伏詳略之分焉﹐其最要在有比例。比例無花卉﹑魚虫﹑翎毛﹑走獸﹑人物﹑山水之分﹐夫以橫豎﹑大小﹑方圓爲繁簡稀密之準者﹐工作之輕重﹑時間之多少亦系焉﹐此言普通之品也。若尺幅之中﹐而繡山水﹑宮殿﹑人物﹑樹木﹑花鳥﹐務求繁縟﹐不惜工作之時間者﹑則又不在此例。

配色

《周禮•考工》﹕「靑與赤謂之文﹐赤與白謂之章﹐白與黑謂之黼﹐黑與靑謂之黻﹐五釆備渭之繡﹐又雜四時五色之位以章謂之巧。」皆言配色也。今所用之色大別七﹐爲紅﹑黃﹑靑﹑綠﹑紫﹑黑﹑白。析之則每色之中深﹐淺﹑濃﹑淡各有十餘色至二十餘色之多。又析之則每色之極淡者﹐皆可與白相接﹐𨿽百數十色不能盡也。初學則只須注意於燦爛鮮明﹐大約七色已足應用﹔中等品以上﹐則以漸加多﹐視所繡物之眞狀﹐時時換鍼以合其色。例如花卉中之桃花﹐莖宜赭﹐葉宜綠﹐花宜紅﹐蕊宜深紅。普通品﹐每色之中深淺三四色﹐花葉邊淺而中深﹐莖直處淡而曲處深﹐用單套鍼﹑戧鍼均可。精品則莖葉可至五六色﹐花可至十餘色﹐花色無定﹐花辦正面淺而反面深﹐葉則反面淡而正面深﹔老葉用墨綠色﹐中葉用俏綠色﹐嫩葉則俏綠﹑中紅合穿一鍼﹐焦葉用深綠﹑深赭合穿一鍼﹐枯葉則全用深赭﹐莖尖用深綠﹑中赭合穿一鍼﹐莖本淡赭﹑中赭﹑深赭合穿一鍼﹐用單套鍼﹑齊鍼﹐綫墨﹑灰二色﹐故此猶大略也。若仿眞之繡﹐則桃花又有所謂「翻瓣」﹐瓣瓣不同。一瓣之中﹐上﹑中﹑左﹑右﹑中猶分二三色。須雙套鍼以和之﹔葉莖嫩者深紅色﹐中者深綠色﹐老者墨綠較深之色﹐焦者深赭﹐用﹝扌必﹞鍼以顯之。綫花宜最細﹐葉較粗﹐莖較尢粗﹐若大幅𨿽全根亦可。蒂棗紅色﹑灰色和穿一鍼﹐齊鍼以和之﹔須淡密色﹐接鍼﹔篇子中黃色﹐打子鍼。此舉桃花以爲起例耳。他種花之仿眞者﹐視畫稿﹐尢須參觀眞花﹐以爲配色老﹑嫩﹑深﹐淺﹑濃﹑淡之準﹐而其中又有分焉﹕以畫稿爲主者﹐依畫稿之色配綫﹔以眞花爲主者﹐依眞花之色配綫。例如水墨畫之花卉﹐翎毛﹑走獸﹑人物﹑山水﹐只有用水墨綫﹐仿眞則須稱其天然之色而配之也。而色之大忌﹐則斷斷不可用礦質染綫﹝俗謂洋色﹞。

以上爲美術繡言之。若普通品之用全三藍者﹐由三四色至十餘色﹐於藍之中分深淺濃淡之差﹐可與和者惟黑白二色﹐繡之粗者﹐但三四色﹐用齊鍼已足。漸精則色漸多﹐須用齊鍼﹑單套鍼二法。明文震亨《長物志》﹕「宋繡﹐設色精妙﹐山水分遠近之趣﹐樓閣得深邃之法﹐人物具瞻眺生動之情﹐花鳥極綽約嚵接之態。」其體卽在於色分深淺﹐如畫之烘托。

右凡爲色八十有八﹐其因染而別者﹐凡七百四十有五。業染者云「色隨人而變﹐亦隨天气燥濕﹑技乎巧拙而變﹐往往有以昨日所得之色﹐試之今日而變﹐以今日所得之色﹐試之明日而又變者。變不可得而窮﹐色不易名而紀﹐夥頤哉。」如所言𨿽累千色可也。古名靑赤爲﹝糸靑﹞﹐爲﹝糸取﹞﹐赤黑爲綦﹐赤黃爲縕﹐爲﹝糸原﹞﹐爲﹝黃夾﹞﹝音先﹞﹐丹黃爲緹﹐黃白爲﹝黃舌﹞﹝音天﹞﹐黃黑爲﹖﹝音湍﹞﹐蒼靑爲紺﹐淡黃爲﹝黃昔﹞﹝音鵲﹞﹐靑黑爲﹝靑色﹞﹝音淨﹞﹐赤靑爲﹝靑瑟﹞﹐不知今何名也。又紺謂靑赤﹐又謂蒼靑﹐絳謂大赤﹐而﹝糸薰﹞又謂淺絳﹐不知今何色也。南北之名殊﹐古今之工異﹐非博通訓詁而熟精染工者﹐殆無以正其名而定其色。今第據得於市所恆名者﹐析其類﹐標其大略而已。

求光

光之大者日月﹐細者燈火。面光者陽﹐背光者陰。陽則明﹐陰則晦﹐無山水﹑人物﹑走獸﹑翎毛﹑花卉一也﹐推之宮室﹑器具猶一也。畫之分陰陽﹐惟鏡攝﹑鉛畫﹑油畫則然﹐中國畫或不盡然﹐繡則不可不兼明此理。求光之法﹐如光在物之左﹐則左明而右晦﹔在右﹐則右明而左晦﹔在上﹐則上明而下晦。若水之光﹐乃在下。所謂左﹑右﹑上﹑下者﹐面

也﹐背也﹔面背之間有側焉﹐則光亦在明晦之間。水之激而瀉者﹐受光多則明﹔回而漩者﹐受光少則晦。平水遠則明﹐近則晦﹔物之影於水者﹐近水則晦﹐遠則明。其明晦皆變其本物之色﹐惟燈火之影﹐於水則本色。仍在焉。雪之光視風﹕向東則雪盛於東﹐光亦盛於東﹔向西亦然﹐爲其光之混同而一色也﹐故雪之光較簡。若地小而光多者﹐無過於人面﹐額也﹐顴也﹐鼻也﹐輔也﹐耳也﹐中眳也﹝眉睫之間﹞﹐皆陽也。非是﹐皆陰也。如何而得陰陽之分數﹐則以畫稿若干分之面﹐度若干分之光以求之。而繡之求臺於光﹐在用綫配色。面光者色淺﹐背光者色深﹐側者酌

水中之光影﹐無論主畫稿﹐主仿眞﹐於大別七色之中﹐各析其深淺濃淡多數之色﹐以台光之明晦﹐惟水中之光影﹐純用墨灰色。人面則鉛畫用白以取明﹐用墨灰以取晦。油畫人面﹐則須視老少顏色之不同﹐準其色以用綫﹐不能拘一格﹐他物又異是。大凡臨時之求光﹐在平時之體物﹐𨿽十小艸一細石﹐無物不有光﹐卽無在不當體會其光之向背。總之﹐光則陽明陰晦﹐色則明淺暗深﹐二義槪之。而由淺而深﹐由明而晦﹐必求其漸而和一法槪之。斯其大要矣。

肖神

書有精神也﹐畫有精神也﹐惟繡亦然。花卉之幹風﹑日﹑雨﹑露﹑雪﹑霜﹐有其向背﹑偃仰﹑正側之精神焉。鳥獸之於飛﹑走﹑棲﹐食﹑羣﹑獨﹐有其顧眄﹑喜怒﹑舒斂﹑獰善之精神焉。人物之聖哲﹑仙佛﹑文武﹑野逸﹑士女﹐有其莊嚴﹑慈善﹑安稚﹑雄傑﹑間適﹑流美﹐或老﹑或少﹑或坐﹑或立﹑或倚﹑或臥之精神焉。山水以畫家派別意象爲精神﹐字以筆勢鋒鍔爲精神。例如﹕花卉於陰陽濃淡之中﹐相畫稿之勢﹐加一二鍼以麃其色﹐則精神見矣。鳥獸於目睛﹑頸項﹑脛爪之處﹐相畫稿之勢﹐加一二鍼以表其意﹐則精神見矣。人物﹑山水﹑字﹐類此可推。若鏡攝之像﹐則肖神尢宜注意﹐往往有鍼法綫色無有繆戾﹐而視之不逮所攝之影﹐加一二鍼於陰陽濃淡之間﹐而精神卽顯者。晉顧愷之之圖《裴楷象》﹐頰上加毛﹐神明殊勝﹐卽是意也。

妙用

色有定也﹐色之用無定。鍼往有定也﹐鍼法之用無定。有定放常﹐無定故不可有常﹐微有常弗精﹐微無常弗妙﹐以有常求無常在勤﹐以無常運有常在悟。昔之繡花卉無陰陽﹐繡山水亦無陰陽。常有一枝之花而數異其色。一段之山﹐一本之樹﹐而歧出其色者﹐藉堆垛爲燦爛焉耳﹐固不可以繡有筆法之畫﹐與天然之景物﹝山水花卉皆是﹞﹐余憾焉。固不敢不循畫理﹐不敢不師眞形。𨿽謂自余始﹐不敢辭也。言乎色﹐若余繡《耶蘇像》﹐稿本油畫﹔繡《意大利皇后像》﹐稿本鉛畫﹐皆本於攝影。影因光異﹐光因色異﹐執一色以貌之而不肖﹐潛心默會﹐乃合二三色穿於一鍼﹐肖焉。旋悟𨿽七色可合而和也﹐分析之𨿽百數十色亦可合

而和也﹐故曰「色之用無定也。」余之於鍼法也﹐旋鍼昔所無﹐余由散鍼﹐接鍼之法悟人而變化之。散鍼則於繡《九龍圖》時﹐觀空際油油之云容體會而得之﹐而變化於蒙茸之毛髮﹐翩反之花葉亦用之。虛鍼﹑肉入鍼則遊日本時參觀而得之。肉人爲日名詞﹐中國昔惟龍睛用焉﹐日本亦用以繡他物。虛鍼則中國所無﹐而日人獨能之。余亦非由日本繡師之指授也﹐詢其名﹐悟其法焉耳。此余鍼法之所由來也。其施於用﹐則昔之繡鳥獸用套鍼﹐翎翮乃用施鍼﹐其失也光而鈍﹐齊而板﹐後因仿眞變化之﹐加施鍼於套鍼之上﹐而後毛羽有森竦活潑之致矣。繡貂冠﹑貂裘﹑毛領巾之類﹐則施鍼﹑旋鍼爲必用﹐他鍼法亦隨所宜而用之。繡攝影像亦無定鍼也﹐惟像所必肖處而異焉﹐亦自余始也﹐故曰「鍼法之用無定也。」範寬畫師造化﹐嶽武穆兵法運用在心﹐誰謂繡不當如是耶。

縝性

繡﹐小技也﹐有儒者致曲之誠。女紅也﹐有君子研幾之學焉。其引端在縝性。縝性從審畫筆法﹐體物形態始。繡一切花卉﹑鳥獸﹑人物﹑山水之有陰陽面者﹐若何而濃﹐若何而淡﹐若何而髙與遠﹐若何而下與近﹐若何而動靜不同﹐若何而正側忽變﹐若何而勢便﹐若何而情得﹐非縝其性不能。而於鏡攝及鉛畫﹑油畫之見在人像﹐於人像之口角﹑眼角﹑須髮﹐則尢宜加縝焉。於鉛畫像之綫﹐不可使斷﹐綫終而續之﹐綫必藏於已繡之綫中﹐而不可使露﹐致爲像累﹐尢宜加縝焉﹐是皆余之所經驗也。余往者嘗求肖所繡之像﹐而欲得其神﹐費數十分或數十刻之時間﹐反覆審視而忽有得﹐及其旣得﹐則只著一二鍼﹐一呼吸之頃耳﹐性之不可不縝如此。言其用﹐則繡須髮之綫﹐較須髮爲細﹐細則易斷﹐知其易斷﹐則落鍼須輕﹐起鍼更須輕。起鍼時之小指尖用以撇綫者﹝撇﹐與《繡引》中之劈不同﹑劈取勻整﹐撇取輕靈﹐亦謂豁綫﹞﹐亦須輕﹐此皆非縝性不可者。況審勢也﹐配色也﹐求光也﹐肖神也﹐妙用也﹐無一而不須縝性﹐而縝性非第耐性之謂。耐性﹐靜象也。縝性則靜中有動﹐動中有靜焉。觀人之繡者﹐觀其鍼迹之勻淨與否﹐而測其性之安靜與否者﹐十輒得七八。則夫繡之須縝其性﹐豈非要務哉。

繡品

腳無論申詘也﹐須並。肩無論上下也﹐須稱。背欲其坐之勿傷生也﹐須不過其髙低﹔口欲其气之勿濡地也﹐須適當其遠近。是之謂繡品。

繡徳

剪近身而左其向﹐慮﹝糸圭﹞綫而不便於用也。紙隔腕而面必光﹐慮或生毛而不足於潔也。備綫不亂序於簿﹝俗謂綫書﹐亦謂綫本﹞﹐而類之以色﹐以待取用﹐所以別也。余綫不棄畱之鍼﹐撚而結之若環﹐以爲後用﹐所以節也。取浥水之津如取露﹐口必漱而蠲其穢也。實習用之鍼如寶玉﹐指以嫻而免於澀也。﹝龍輔《女紅余志》﹕「許允歸阮氏有古鍼﹐一生用之不壞。」﹞是之謂繡徳。

繡節

余自笄齡﹐晝夜有作。嘗過夜分﹐炷燈代燭。及於爲婦﹐未懈而續﹐中饋之餘﹐晷催漏促﹐坐是致疾﹐傷帶任督。今我權之﹐二時而足﹐或起或行﹐稍間而復。是謂繡節。致余忠告。

繡通

繡於美術連及書畫。﹝《考工記》﹕「畫繢之事。」賈《疏》﹕「凡繡亦須畫乃刺之﹐故畫繡二工共職。」﹞書則篆隸體方﹐行艸筆圓﹐故繡圓難而方易。畫則水墨意簡﹐靑綠構繁﹐故繡繁難而簡易。忽爲易﹐則易者荒而難矣。愼爲難﹐則難者進而易矣。余於書畫﹐茫無途徑﹐間從通人﹐略聞明訓。但一息之尙存﹐猶溝通而求進也。是謂繡通。余且自儆。

