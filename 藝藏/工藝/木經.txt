木經﹝宋﹞李誡撰

取正

取正之制﹕先於基址中央﹐日內置圜版﹐徑一尺三寸六分﹐當心立表﹐髙四寸徑一分﹐畫表景之端﹐記日中最短之景﹐次施望筒於其上﹐望日星以正四方。

望筒長一尺八寸﹐方三寸﹝用版合造﹞。兩罨頭開圜眼﹐徑五分。筒身當中﹐兩壁用軸安於兩立頰之內﹐其立頰自軸至地﹐髙三尺﹐廣三寸﹐厚二寸。晝望以筒指南﹐令日景透北。夜望以筒指北﹐於筒南望﹐令前後兩竅內正見北辰極星。然後各垂繩墜下﹐記望筒兩竅心於地以爲南﹐則四方正。

若地勢偏袤﹐旣以景表望筒取正四方﹐或有可疑處﹐則更以水池景表較之。其立表髙八尺﹐廣八寸﹐厚四寸﹐上齊﹝後斜向下三寸﹞﹐安於池阪之上。其池阪長一丈三尺﹐中廣一尺﹐於一尺之內隨表之廣﹐刻綫兩道。一尺之外開水道﹐環四周。廣深各八分。用水定平令日景兩邊不出則綫﹐以池版所指及立表心爲南﹐則四方止﹝安置令立表在南也。版在北﹐其影夏至順綫長三尺﹐冬至長一丈三尺。其立表內﹐向池阪處用曲尺櫎﹐令方正﹞。

定平

定平之制﹕旣正四方﹐據其位置於四角各立一表﹐當心安水平。其水平長二尺四寸﹐廣二寸五分﹐髙二寸。下施立樁﹐長四尺﹝安篡在內﹞。上面橫坐水平﹐兩頭各開池﹐方一寸七分﹐深一寸三分﹝或中心更開池者﹐方深同﹞。身內開槽子﹐廣深各五分。令水通過於兩頭﹐池子內各用水浮子一枚﹝用三池者﹐水浮子或亦用三枚﹞﹐方一寸五分﹐髙一寸一分。刻上頭令側薄﹐其厚一分﹐浮於池內﹐望兩頭水浮﹐樁子之首遙對立表處﹐於表身內畫記﹐卽知地之髙下﹝若槽內如有不可用水處﹐卽於樁子當心施墨綫一道﹐上垂繩墜下﹐令繩對墨綫心﹐則上槽自平與用水同。其槽底與墨綫兩邊用曲尺較﹐令方正﹞。

凡定柱礎取平﹐湏更用貞尺較之。其貞尺長一丈八尺﹐廣四寸﹐厚二寸五分。當心上立表﹐髙四尺﹝廣厚同上﹞。於立表當心自上至下施墨綫一道﹐垂繩墜下﹐令繩對墨綫心﹐則其下地面自平﹝其眞尺身上平處﹐與立表上墨綫兩邊﹐亦用曲尺較﹐令方正﹞。

舉折

舉折之制﹕先以尺爲丈﹐以寸爲尺﹐以分爲寸﹐以鞪爲分﹐以豪爲鞪﹐側畫所建之屋於平正壁上﹐定其舉之峻慢﹐折之圜和﹐然後可見屋內梁柱之髙下﹐卯眼之遠近﹝今俗謂之定側樣﹐亦曰點艸架﹞。

舉屋之法﹕如殿閣樓臺﹐先量前後撩檐方心相去遠近﹐分爲三分﹝若余屋柱頭作或不出跳者﹐則用前後檐柱心﹞。從撩檐方背至脊槫背﹐舉起一分﹝如屋深三丈﹐卽舉起一丈之類﹞。如甬瓦廳堂﹐卽四分中舉起一分﹐又通以四分所得丈尺﹐每一尺加八分。若甬瓦廊屋及瓪瓦廳堂﹐每一尺加五分。或瓪瓦廊屋之數﹐每一尺加三分﹝若兩椽屋不加﹐其副階或纏腰﹐並二分中舉一分﹞。

折屋之法﹕以舉髙尺丈﹐每尺折一寸﹐每架自上遞減半爲法。如舉髙二丈﹐卽先從脊槫背上取平﹐下屋撩檐方背其上﹐第一縫折二尺﹐又從上﹐第一縫槫背取平﹐下至撩檐方背﹐於第二縫折一尺。若椽數多﹐卽逐縫取平﹐皆下至橑檐方背。每縫並減上縫之半﹝如第一縫二尺﹐第二縫一尺﹐第三縫五寸﹐第四縫二寸五分之類﹞。

簇角梁之法﹕用三折﹐先從大角背自橑檐方心身向上﹐至棖桿卯心﹐取大角梁背一半﹐並上折簇梁﹐斜向棖桿舉分盡處﹝其簇角梁土下並出卯中﹐下折簇梁同﹞。次從上折簇梁盡處量至橑檐方心﹐取大角梁背一半﹐立中折簇梁斜向上﹐折簇梁當心之下。又次從橑檐方心立下折簇梁﹐斜向中折簇梁當心﹐近下令中折簇角梁上一半﹐與上折簇梁一半之長同﹐其折分並同折屋之制。惟量折以曲尺於弦上﹐取方量之用瓪瓦者同。

定功

唐六典﹕凡役有輕重﹐功有短長。注云﹕以四月五月六月七月爲長功﹐以二月三月八月九月爲中功﹐以十月十一月十二月正月爲短功。

看詳﹕夏至日長有至六十刻者﹐冬至日短有止於四十刻者。若一等定功﹐則在棄日刻甚多。今謹按唐六典修立下條。諸稱功者謂中功以十分爲率﹐長功加一分﹐短功減一分。

