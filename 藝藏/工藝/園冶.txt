園冶明計成

自序

不佞少以繪名﹐性好搜奇﹐最喜關仝﹑荊浩筆意﹐每宗之。遊燕及楚﹐中歲歸吳﹝江蘇﹞﹐擇居潤州。環潤皆佳山水﹐潤之好事者﹐取石巧者置竹木間爲假山﹔予偶觀之﹐爲發一笑。或問日﹕「何笑﹖」予曰「世所聞有眞斯有假﹐胡不假眞山形﹐而假迎勾芒者之拳磊乎﹖」或曰「君能之乎﹖」遂偶爲成「壁」﹐靚觀者俱稱﹕「儼然佳山也」﹔遂播聞於遠近。適晉陵方伯吳又予公開而招之。公得基於城東﹐乃蒙元溫相故園﹐僅十五畝。公示予曰「斯十畝爲宅﹐餘五畝﹐可效司馬溫公『獨樂』制。」予觀其基形最髙﹐而窮其源最深﹐喬木參天﹐虯枝拂地。予曰「此制不第宜掇石而髙﹐且宜搜土而下﹐合喬木參差山腰﹐蟠根嵌石﹐宛若畫意﹔依水而上﹐構亭臺錯落池面﹐篆壑飛廊﹐想出意外。」落成﹐公喜曰「從進而出﹐計步僅四里﹐自得謂江南之勝﹐惟吾獨收矣。」別有小築﹐片山斗室﹐予胸中所蘊奇﹐亦覺發抒略盡﹐益復自喜。時汪士衡中翰﹐言於鑾江西築﹐似爲合志﹐興又予公所構﹐並騁南北江焉。暇艸式所制﹐名《園牧》爾。姑孰曹元甫先生遊於玆﹐主人皆予盤桓信宿。先生稱贊不已﹐以爲荊關之繪也﹐何能成於筆底﹖予遂出其式視先生。先生曰「斯千古爲文件者﹐何以云『牧』﹖斯乃君之開關﹐攺之曰『冶』可矣。」崇禎辛未知秋杪否道人暇於扈冶堂中題。

卷一興造論。

世之興造﹐專主鳩匠﹐獨不聞三分匠﹑七分主人之諺乎﹖非主人也﹐能主之人也。古公輸巧﹐陸云精藝﹐其人豈執斧斤者哉﹖若匠惟雕鏤是巧﹐排架是精﹐一架一柱﹐定不可移﹐俗以「無竅之人」呼之﹐其確也。故凡造作﹐必先想地立基﹐然後定期間進﹐量其廣狹﹐隨曲合方﹐是在主者﹐能妙於得體合宜﹐未可拘牽。假如基地偏缺﹐鄰嵌何必欲求其齊﹐其屋架何必拘三﹑五間﹐爲進多少﹖半間一廠﹐自然雅稱﹐斯所謂「主人之七分」也。第園築之主﹐猶須什九﹐而用匠什一﹐何也﹖園林巧於因界﹐精在體宜﹐愈非匠作可爲﹐亦非主人所能自主義﹔需求得人﹐當要節用。因者﹕隨基勢髙下﹐體形之端正﹐礙木刪椏﹐泉流石注﹐互相借資﹔宜亭斯亭﹐宜榭斯樹﹐不妨偏徑﹐頓置婉轉﹐斯謂「精而合宜」者也。借者﹕園𨿽別內外﹐得景則無拘遠近﹐晴巒聳秀﹐紺宇淩空﹔極目所至﹐俗則屏之﹐嘉則收之﹐不分町畽﹐盡爲煙景﹐斯所謂「巧而得體」者也。體宜因借﹐匪得其人﹐兼之惜費﹐則前工並棄﹐旣有後起之輸﹑云﹐何傳於世﹖予亦恐浸失其源﹐聊繪式於後﹐爲好事者公焉。

一﹑相地

園基不拘方向﹐地勢自有髙低﹔涉門成趣﹐得景隨形﹐或傍山林﹐欲通河沼。探奇近郭﹐遠來往之通衢﹔選勝落村﹐藉參差之深樹。村莊眺野﹐城市便家。新築易乎開基﹐祇可栽楊移竹﹔舊園妙於翻造﹐自然古木繁花。如方如圓﹐似偏似曲﹔如長彎而環璧﹐似偏闊以鋪云。髙方欲就亭臺﹐低凹可開池沼﹔卜築貴從水面﹐立基先究源頭﹐疏源之去由﹐察水之來歷。臨溪越地﹐虛閣堪支﹔來巷借天﹐浮廊可度。倘嵌他人之勝﹐有一綫相通﹐非爲間絕﹐借景偏宜﹔若對鄰氏之花﹐饞幾分消息﹔可以招呼﹐收春無盡。架橋通隔水﹐別館堪圖﹔聚石疊圍墻﹐居山可擬。多年樹木﹐礙築檐垣﹔讓一步可以立根﹐斫數椏不妨封頂。斯謂雕棟飛楹構易﹐蔭槐挺玉成難。相地合宜﹐構園得體。

﹝一﹞﹑山林地

園地爲山林勝﹐有髙有凹﹐有曲有深﹐有峻而懸﹐有平而坦﹐自成天然之趣﹐不煩人事之工。入奧疏源﹐就低鑿水﹐搜土開其穴麓﹐培山接以房廊。雜樹參天﹐樓閣礙雲霞而出沒﹔繁花覆地﹐亭臺突池沼而參差。絕澗安其梁﹐飛巖假其棧﹔閒閒卽景﹐寂寂探春。好鳥要明﹐羣麋偕侶。檻逗幾番花信﹐門灣一帶溪流﹐竹裏通幽﹐松寮隱僻﹐送濤聲而鬱鬱﹐起鶴舞而翩翩。階前自掃雪﹐嶺上誰鋤月。千巒環翠﹐萬壑流靑。欲藉陶輿﹐何緣謝屐。

﹝二﹞﹑城市地

市井不可園也﹔如園之﹐必向幽偏可築﹐鄰𨿽近俗﹐門掩無嘩。開徑逶迆﹐竹木遙飛疊雉﹔臨濠蜒蜿蜒﹐柴荊橫引長紅﹐院廣堪梧﹐提灣宜柳﹐別難成野﹐玆易爲林。架屋隨基﹐浚水堅之石麓﹔安亭得景﹐蒔花以春風。虛閣蔭桐﹐淸池涵月﹔洗出千家煙雨﹐移將四壁圖書。素人鏡中飛練﹔靑來郭外環屏。芍藥宜欄﹐薔薇未架﹔不妨憑石﹐最厭編屏﹔束久重修﹐安垂不朽﹖片山多致﹐寸石生情﹔窗虛蕉影玲瓏﹐巖曲松根盤礡。足微市隱猶勝巢居﹐能爲鬧處尋幽﹐胡捨近方圖遠﹔得閒卽詣隨興攜遊。

﹝三﹞﹑村莊地

古之樂田園者﹐居畝畝之中﹔今耽丘壑者﹐選村莊之勝﹐團團籬落﹐處處桑麻﹔鑿水爲濠﹐挑堤種柳﹔門樓知稼﹐廊廡連云連蕓。約十畝之基﹐須開池者三﹐曲折有情﹐疏源正可﹔餘七分之地﹐爲疊土者四﹐髙卑無論﹐栽竹相宜。堂需綠野猶開﹐花隱重門若掩。掇石磨知山假﹐到橋若謂津通。桃李成蹊﹔樓薹入畫。圍墻編棘﹐竇畱山犬迎人﹔曲徑繞籬﹐苔破家童掃葉。秋老蜂房未割﹔西成鶴凜先支。安閒莫管稻梁謀﹐酤酒不辭風雪陸﹔歸林得志﹐老囿有餘。

﹝四﹞﹑郊野地

郊野擇地﹐依乎平岡曲塢﹐疊隴喬林﹐水浚通源﹐橋橫跨水﹐去城不數里﹐而往來可以任意﹐若爲快也。諒地勢之崎嶇﹐得基局之大小﹔圍知版築﹐構擬習池。開荒欲引長流﹐摘景全畱雜樹。搜根懼水﹐理頑石而堪支﹔引蔓通津﹐緣飛而可度。風生寒峭﹐溪灣柳間栽桃﹔月隱淸微﹐屋繞梅余種竹﹔似多幽趣﹐更入深情。兩三間曲盡春藏﹐一二處堪爲暑避﹐隔林鳩喚雨﹐斷岸馬嘶風﹔花落呼童﹐竹深畱客﹔任看主人何必問﹐還要姓氏不須題。需陳風月淸音﹐休犯山林罪過。韻人安褻﹐俗筆偏塗。

﹝五﹞﹑傍宅地

宅傍與後有隙地可葺園﹐不第便於樂閒﹐斯謂護宅之佳境也。開池浚壑﹐理石挑山﹐設門有待來賓﹐畱徑可通爾﹝邇﹞室。竹修林茂﹐柳暗花明﹔五畝何拘﹐且效溫公之獨樂﹔四時不謝﹐宜偕小玉以同遊。日竟花朝﹐宵分月夕﹐家庭侍酒﹐須開錦幛之藏﹔客集徵詩﹐量罰金穀之數。多方題詠﹐薄有洞天﹔常余半榻琴書﹐不盡數竿煙雨。澗戶若爲止靜﹐家山何必求深﹔宅遺謝眺之髙風﹐嶺劃孫登之長嘯。探梅虛蹇﹐煮雪當姬﹐輕身尙寄玄黃﹐具眼胡分靑白。固作千年事﹐寧知百歲人﹔足矣樂閒﹐悠然護宅。

﹝六﹞﹑江湖地

江幹湖畔﹐深柳疏蘆之際﹐略成小築﹐足微大觀也。悠悠煙水﹐澹澹雲山﹐泛泛魚舟﹐閒閒鷗鳥﹐漏層陰而藏閣﹐迎先月以登臺。拍起雲流﹐觴飛霞佇﹐何如嶺﹐堪偕子晉吹簫﹖欲擬瑤池﹐若待穆王待宴。尋閒是福﹐知享旣仙。

二﹑立基

凡園圃立基﹐定廳堂爲主。先乎取景﹐妙在朝南﹐倘有喬木數株﹐僅就中庭一二。築垣須廣﹐空地多存﹐任意爲持﹐聽從排布﹔擇成館捨﹐余構亭臺﹔格式隨宜﹐栽培得致。選向非拘宅相﹐安門須合廳方。開土堆山﹐沿池駁岸﹔曲曲一灣柳月﹐濯魄淸波﹔遙遙十里荷風﹐遞香幽室。編籬種菊﹐因之陶令當年﹔鋤嶺栽梅﹐可並庾公故迹。尋幽移竹﹐對景蒔花﹔桃李不言﹐似通津信﹔池塘倒影﹐擬人鮫宮。一派涵秋﹐重陰結夏﹔疏水若爲無盡﹐斷處通橋﹔開林須酌有因﹐按時架屋。房廊蜒蜿﹐樓閣崔巍﹐動「江流天地外」之情﹐合「山色有無中」之句。適興平蕪眺遠﹐壯觀喬嶽瞻遙﹔髙阜可培﹐低方宜挖。

﹝一﹞﹑廳堂基

廳堂立基﹐古以五間三間爲率﹔須量地廣窄﹐四間亦可﹐四間半亦可﹐再不能展舒﹐三間半亦可。深奧曲折﹐通前達後﹐全在斯半間中﹐生出幻境也。凡立園林﹐必當如式。

﹝二﹞﹑樓閣基

樓閣之基﹐依次序定在廳堂之後﹐何不立半山半水之間﹐有二層三層之說﹖下望上是樓﹐山半擬爲平屋﹐更上一層﹐可窮千里目也。

﹝三﹞﹑門樓基

園林屋宇﹐𨿽無方向﹐惟門樓基﹐要依廳堂方向﹐合宜則立。

﹝四﹞﹑書房基

書房之基﹐立於園林者﹐無拘內外﹐擇偏僻處﹐隨便通園﹐令遊人莫知有此。內構齋﹑館﹑房﹑室﹐借外景﹐自然幽雅﹐深得山林之趣。如另築﹐先相基形﹕方﹑圓﹑長﹑扁﹑廣﹑闊﹑曲﹑狹﹐勢如前廳堂基余半間中﹐自然深奧。或樓或屋﹐或廊或榭﹐按基形式﹐臨機應變而立。

﹝五﹞﹑亭榭基

花間隱榭﹐水際安亭﹐斯園林而得致者。惟榭祇隱花間﹐亭胡拘水際﹐通泉竹裏﹐按景山顚﹐或翠筠茂密之阿﹔蒼松蟠郁之麓﹔或借濠濮之上﹐入想觀魚﹔倘支滄浪之中﹐非歌濯足。亭安有式﹐基立無憑。

﹝六﹞﹑廊房基

廊基未立﹐地局先畱﹐或余屋之前後﹐漸通林許。躡山腰﹐落水面﹐任髙低曲折﹐自然斷續蜿蜒﹐員林中不可少斯一斷境界。

﹝七﹞﹑假山基

假山之基﹐約大半在水中立起。先量頂之髙大﹐纏定基之淺深。綴石須知占天﹐圍土然占地﹐最忌居中﹐更宜散漫。

三﹑屋宇

凡家宅住房﹐五間三間﹐循次第而造﹔惟園林書屋﹐一室半室﹐按時景爲情。方向隨宜﹐鳩工合見﹔家居必論﹐野築惟因。隨廳堂俱一般﹐近臺榭有別致。前添敞捲﹐後進余軒﹔必有重椽﹐須支艸架﹔髙低依制﹐左右分爲。當檐最礙兩廂﹐庭除恐窄﹔落步但加重廡﹐階砌猶深。升栱不讓雕鸞﹐門枕胡爲鏤鼓﹔時遵雅朴﹐古摘端方。畫彩𨿽佳﹐木色加之靑綠﹔雕鏤易俗﹐花空嵌以仙禽。長廊一帶回旋﹐在豎柱之初﹐妙於變幻﹔小屋數椽委曲﹐究安門之當﹐理及精微。奇亭巧榭﹐構分紅紫之叢﹔層閣重樓﹐出雲霄之上﹔隱現無窮之態﹐招搖不盡之春。檻外行雲﹐鏡中流水﹐洗山色之不去﹐送鶴聲之自來。境仿瀛壺﹐天然圖畫﹐意盡林泉之癖﹐樂余園圃之間。一鑑能爲﹐千秋不朽。堂占太史﹔亭問艸玄﹐非及云藝之臺樓﹐且操般門之斤斧。探其合志智﹐常套俱柴。

﹝一﹞﹑門樓

門上起樓﹐象城堞有樓以壯觀也。無樓亦呼之。

﹝二﹞﹑堂

古者之堂﹐自半已前﹐虛之爲堂。堂者﹐當也。謂當正向陽之屋﹐以取堂堂髙顯之義。

﹝三﹞﹑齋

齋較堂﹐惟气藏而致斂﹐蓋藏修密處之地﹐故式不宜敞顯。

﹝四﹞﹑室

古云﹐自半已前﹝後﹞﹐實爲室。《尙書》有「壤室」﹐《左傳》有「窟室」﹐《文選》載﹕「旋室娟以窈窕」指「曲室」也。

﹝五﹞﹑房

《釋名》云﹕房者﹐防也。防密內外以寢闥也。

﹝六﹞﹑館

散寄之居﹐曰「館」﹐可以通別居者。今書房亦稱「館」﹐客捨爲「假館」。

﹝七﹞﹑樓

《說文》云﹕重屋曰「樓」。《爾雅》云﹕陜而修曲爲「樓」。言窗牖虛開﹐諸孔慺慺然也。造式﹐如堂髙一層者是也。

﹝八﹞﹑臺

《釋名》云「臺者持也。言築土堅髙﹐能自勝持也。」園林之臺﹐或掇石而髙上平者﹔或木架髙而版平無屋者﹔或樓閣前出一步而敞者﹐俱爲臺。

﹝九﹞﹑閣

閣者﹐四阿開四牖。漢有麒麟閣﹐唐有淩煙閣等﹐皆是式。

﹝十﹞﹑亭

《釋名》云「亭者﹐停也。所以亭憩遊行也。」司空圖有休休亭﹐本此義。造式無定﹐自三角﹑四角﹑五角﹑梅花﹑六角﹑橫圭﹑八角至十字﹐隨意合宜則制﹐惟地圖可略式也。

﹝十一﹞﹑榭

《釋名》云﹕榭者﹐藉也。藉景而成者也。或水邊﹐或花畔﹐制亦隨態。

﹝十二﹞﹑軒

軒式颣車﹐取軒軒欲舉之意﹐宜置髙敞﹐以助勝則稱。

﹝十三﹞﹑捲

捲者﹐廳堂前欲寬展﹐所以添設也。或小室欲異人宇﹐亦爲斯式。惟四角亭及軒可並之。

﹝十四﹞﹑廠

古云﹕因巖爲屋曰「廠」﹐蓋借巖成勢﹐不成完屋者爲「廠」。

﹝十五﹞﹑廊

廊者﹐廡出一步也﹐宜曲宜長則勝。古之曲廊﹐俱曲尺曲。今於所構曲廊﹐之宇曲者﹐隨形而彎﹐依勢而曲。或蟠山腰﹐或窮水際﹐通花渡壑﹐蜿蜒無盡﹐斯寢園之「篆云」也。予見潤之甘露寺數間髙下廊﹐傳說魯班所造。

﹝十六﹞﹑五架梁

五架梁﹐乃廳堂有過梁也。如前後各添一架﹐合七架梁列架式。如前添捲﹐必須艸架而軒敞。不然前檐深下﹐內黑暗者﹐斯故也。如欲寬展﹐前再添一廊。又小五架梁﹐亭﹑榭﹑書樓可構。將後童柱換長柱﹐可裝屏門﹐有別前後﹐或添廊亦可。

﹝十七﹞﹑七架梁

七架梁﹐凡屋之列架也﹐如廳堂列添捲﹐亦用艸架。前後再一添架﹐斯九架列之活法。如造樓閣﹐先算上下檐數。然後取柱料長﹐許中加替木。

﹝十八﹞﹑九架梁

九架梁屋﹐巧於裝折﹐連四﹑五﹑六間﹐可以面東﹑西﹑南﹑北。或隔三間﹑兩間﹑一間﹑半間﹐前後分爲。須用復水重椽﹐觀之不知其所。或嵌樓於上﹐斯巧妙處不能盡式﹐祇可相機而用﹐非拘一者。

﹝十九﹞﹑艸架

艸架﹐乃廳堂之必用者。凡屋添捲﹐用天溝﹐且費事不耐久﹐故以艸架表裏整齊。向前爲廳﹐向後爲樓﹐斯艸架之妙用也﹐不可不知。

﹝二十﹞﹑重椽

重椽﹐艸架上椽也﹐乃屋中假屋也。凡屋隔分不仰頂﹐用重椽復水可觀。惟廊構連屋﹐或構倚墻一披而下﹐斷不可少斯。

﹝二十一﹞﹑磨角

磨角﹐如殿閣擸角也。閣四敞及諸亭決用。如亭之三角至八角﹐各有磨法﹐盡不能式﹐是自得依番機構。如廳堂前添廊﹐亦可磨角﹐當量宜。

﹝二十二﹞﹑地圖

凡瓦作止能式屋列圖﹐式地圖者鮮矣。夫地圖者﹐主匠之合見也。假如一宅基﹐欲造幾進﹐先以地圖式之。其進幾間﹐用幾柱著地﹐然後式之﹐列圖如屋。欲造巧妙﹐先以斯法﹐以便爲也。

◎屋宇圖式

五架過梁式﹕前或添捲﹐後添架﹐合成七架列。

◎艸架式

爲廳堂前添捲﹐須用艸架﹐前再加之步廊﹐可以磨角。

◎七架列式

凡屋以七架爲率。

◎七架醬架式

不用脊柱﹐便於掛畫﹐或朝南北﹐屋傍可朝東西之法。

◎九架梁﹐六柱式﹐前後卷式

此屋宜多間﹐隨便隔間﹐復水或向東西南北之活法。

◎小五架梁式

凡造書房﹑小齋或亭﹐此式可分前後。

◎地圖式

凡興造﹐必先式新。偸柱定磉﹐量基廣狹﹐次是列圖。凡廳堂中一間宜大﹐傍間宜小﹐不可勻造。

◎梅花亭地圖式

先以石砌成梅花基﹐立柱於瓣﹐結頂合檐﹐亦如梅花也。

◎十字地圖式

十二柱四分而立﹐頂結方尖﹐周檐亦成十字。諸亭不式﹐爲梅花﹑十字﹐自古僞造者﹐故式之地圖﹐聊識其意可也。斯二亭﹐祇可蓋艸。

四﹑裝折

凡造作難於裝修﹐惟園屋異乎家宅﹐曲折有條﹐端方非額﹐如端方中須尋曲折﹐到曲折處環定端方﹐相間得宜﹐錯宗爲妙。裝壁應爲排比﹐安門分出來由。假如全房數間﹐內中隔開可矣。定存後步一架﹐餘外添設何哉﹖便徑他居﹐復成別館。磚墻畱夾﹐可通不斷之房廊﹔板壁常空﹐隱出別壺之天地。亭臺影罅﹐樓閣虛鄰。絕處猶開﹐低方忽上﹐樓梯僅乎室側﹐臺級藉矣山阿。門扇豈異尋常﹐窗欞遵時各式。掩宜何綫﹐嵌不窺絲。落步欄桿﹐長廊猶勝﹔半墻窗隔﹐是室皆然。古以委花爲巧﹐今之柳葉生奇。加之明瓦斯堅﹐外護風窗覺密。半樓半屋﹐依替木不妨一色天花﹔藏房藏閣﹐靠虛檐無礙半彎月牖。借架髙檐﹐須知下卷。出幙若分別院﹔連墻儗越深齋。構合時宜﹐式微淸賞。

。

卷二欄桿。

欄桿信畫化而成﹐減便爲雅。古之回文萬字﹐一槪屏去﹐少畱涼牀佛座之用﹐園屋間一不可制也。予歷數年﹐存式百狀﹐有工而精﹐有減而文﹐依次序變幻﹐式之於左﹐便爲摘用。以筆管式爲始﹐近有將篆字制欄桿者﹐況理畫不勻﹐意不聯絡。予斯式中﹐尙覺未盡﹐盡可粉飾。

欄桿圖式

筆管式﹕欄桿以筆管式爲始﹐以單變雙﹐雙則如意。變畫以勻而成﹐故有名。無名者恐有遺漏﹐總次序記之﹐內有花紋不易制者﹐亦書做法﹐以便鳩匠。

錦葵式﹕先以六料攢心﹐然後加瓣﹐如斯做法。斯一料攢心。斯一料瓣。

波紋式﹕爲斯一料可做。

梅花式﹕用斯一料﹐瓣料直﹐不攢榫眼。

聯瓣葵花式﹕爲斯一料可做。

尺欄式﹕此欄置腰墻用﹐或置外。

短欄式。

短尺欄式。

卷三

一﹑門窗

門窗磨空﹐制式時裁﹐不惟屋宇翻新﹐斯謂林園遵雅。工精𨿽專瓦作﹐調度猶在得人﹐觸景生奇﹐含情多致﹐輕紗環碧﹐弱柳窺靑。偉石迎人﹐別有一壺天地﹔修篁弄影﹐疑來隔水笙簧。佳境宜收﹐俗塵安到。切記雕鏤門空﹐應當磨琢窗垣﹔處處鄰虛﹐方方側景。非傳恐失﹐故式存余。

門窗圖式

方門合角式﹕

磨磚方門﹐憑匠俱做券門﹐磚上過門石﹐或過門枋者。今之方門﹐將磨磚用木栓栓住﹐合角過門於上﹐在加之過門枋﹐雅致可觀。

圈門式﹕

凡磨磚門窗﹐量墻之厚薄﹐校磚之大小﹐內空須用滿磨﹐外邊祇可寸許﹐不可就磚﹐邊外或石粉或滿磨可也。

上下圈式﹑蓮花式﹑如意式﹑貝葉式﹕

蓮瓣﹐如意﹐貝葉﹐斯三式宜供佛所用。

二﹑墻垣

凡園之圍墻﹐多於版築﹐或於石砌﹐或編籬棘。夫編籬斯勝花屏﹐似多野致﹐深得山林趣味。如內﹐花端﹑水次﹐夾徑﹑環山之垣﹐或宜石宜磚﹐宜漏宜磨﹐各有所制。從雅遵時﹐令人欣賞﹐園林之佳境也。歷來墻垣﹔憑匠作雕琢花鳥仙獸﹐以爲巧制﹐不第林園之不佳﹐而宅堂前之何可也。雀巢可憎﹐積艸如蘿﹐祛之不盡﹐扣之則廢﹐無可柰何者。市俗村愚之所爲也﹐髙明而愼之。世人興造﹐因基之偏側﹐任而造之。何不以墻取頭闊頭狹就屋之端正﹐斯匠主之莫知也。

﹝一﹞﹑白粉墻

歷來粉墻﹐用紙筋石灰﹐有好時取其光膩﹐用白蠟磨打者。今用江湖中黃沙﹐並上好石灰少許打底﹐再加少許打底﹐再加少許石灰蓋面﹐以麻帚輕擦﹐自然明亮鑑人。倘有污積﹐遂可洗去﹐斯名「鏡面墻」也。

﹝二﹞﹑磨磚墻

如隱門照墻﹑廳堂面墻﹐皆可用磨或方磚弔角﹔或方磚裁成八角嵌小方﹔或小磚一塊間半塊﹐破花砌如錦樣。封頂用磨掛方飛檐磚幾層﹐雕鏤花﹑鳥﹑仙﹑獸不可用﹐人畫意者少。

﹝三﹞﹑漏磚墻

凡有觀眺處築斯﹐似避外隱內之義。古之瓦砌連錢﹑疊錠﹑魚鱗等類﹐一槪屏之﹐聊式幾於左。

﹝四﹞﹑亂石墻

是亂石皆可砌﹐惟黃石者佳。大小相間﹐宜雜假山之間﹐亂靑石版用油灰抿縫﹐斯名冰裂也。

墻垣圖式

漏明墻圖式﹕漏明墻﹐凡計一十六式﹐惟取其堅固。如欄桿中亦有可摘砌者。意不能盡﹐猶恐重式﹐宜用磨砌者佳。

三﹑鋪地

大凡砌地鋪街﹐小異花園住宅。惟廳堂廣廈中鋪一槪磨磚﹐如路徑盤蹊﹐長砌多般亂石﹐中庭或一疊勝﹐近砌亦可回文。八角嵌方﹐選子鋪成蜀錦﹔層樓出步﹐就花梢琢擬秦臺。錦綫瓦條﹐臺全石版﹐吟花席地﹐醉月鋪氈。廢瓦片也有行時﹐當湖石削鋪﹐波紋洶湧﹔破方磚可畱大用﹐繞梅花磨﹐冰裂紛紜。路徑尋常﹐階除脫俗﹐蓮生襪底﹐步出个中來﹔翠拾林深﹐春從何處是。花環窄路偏宜石﹐堂回空庭須用磚。各式方圓﹐隨宜鋪砌﹐磨歸瓦作﹐雜用鉤兒。

﹝一﹞﹑亂石路

園林砌路﹐做小亂石砌如橊子者﹐堅固而雅致﹐曲折髙卑﹐從山攝壑﹐惟斯如一。有用子石間花紋砌路﹐尙且不堅易俗。

﹝二﹞﹑子地

子石﹐宜鋪於不常走處﹐大小間砌者佳﹔恐匠之不能也。或磚或瓦﹐嵌成諸錦猶可。如嵌鶴﹑鹿﹑獅毯﹐猶類狗者可笑。

﹝三﹞﹑冰裂地

亂靑版石﹐冰裂紋﹐宜於山堂﹑水坡﹑臺端﹑亭際﹐見前風窗式﹐意隨人活﹐砌法似無拘格﹐破方磚磨鋪猶佳。

﹝四﹞﹑諸磚地

諸磚砌地﹔屋內﹑或磨﹑扁鋪﹔庭下﹐宜砌。方勝﹑疊勝﹑步步勝者﹐古之常套也。今之人字﹑席紋﹑斗紋﹐量磚長短合宜可也。有式。

四﹑掇山

掇山之始﹐椿木爲先﹐較其短長﹐察乎虛實。隨勢挖其麻柱﹐諒髙掛以稱竿﹔繩索堅牢﹐扛擡穩重。立根鋪以粗石﹐大塊滿蓋椿頭﹔塹裏掃以查灰﹐著潮盡鉆山骨。方堆頑夯而起﹐漸以皴紋而加﹔瘦漏生奇﹐玲瓏安巧。峭壁貴於直立﹔懸崖使其後堅。巖﹑巒﹑洞﹑穴之莫窮﹐澗﹑壑﹑坡﹑磯只儼是﹔信足疑無別境﹐舉頭自有深情。蹊徑盤且長﹐峯巒秀古﹐多方景勝﹐咫尺山林﹐妙在得乎一人﹐雅從兼於半土。假如一塊中豎而爲主石﹐兩條傍插而乎劈峯﹐獨立端嚴﹐次相輔弼﹐勢如排列﹐狀若趨承。主石𨿽忌於居中﹐宜中者也可﹔劈峯總較於不用﹐豈用乎斷然。排如鑪燭花瓶﹐列似刀山劍樹﹔峯須五老﹐池鑿四方﹔下洞上臺﹐東亭西榭。罅堪窺管中之豹﹐路類張孩戲之貓﹔小藉金魚之缸﹐大若酆都之境﹔時宜得致﹐古式何裁﹖深意畫圖﹐於情丘壑﹔未山先麓﹐自然地勢之嶙嶒﹔構土成岡﹐不在石形之巧拙﹔宜臺宜榭﹐邀月招云﹔成徑成蹊﹐尋花問柳。臨池駁以石塊﹐粗夯用之有方﹔結嶺挑之﹝以﹞土堆﹐髙低觀之多致﹔欲知堆土之奧妙﹐還擬理石之精微。山林意味深求﹐花木情緣易逗。有眞爲假﹐做假成眞﹔稍動天機﹐全叼人力﹔探奇投好﹐同志須知。

﹝一﹞﹑園山

園中桌掇山﹐非士大夫好事者不爲也。爲者殊有識鑑。緣世無合志﹐不盡欣賞﹐而就廳前一壁﹐是以散漫理之﹐可得佳境也。

﹝二﹞﹑聽山

人皆廳前掇山﹐環堵中聳起髙髙三峯﹐排列於前﹐殊爲可笑。加之以亭﹐及登﹐一無可望﹐置之何益﹖更亦可笑。以予見﹕或有嘉樹﹐稍點玲瓏石塊﹔不然﹐墻中嵌理壁巖﹐或頂植卉木垂蘿﹐似有深境也。

﹝三﹞﹑樓山

樓面掇山﹐宜最髙﹐纏入妙﹐髙者恐逼於前﹐不若遠之﹐更有深意。

﹝四﹞﹑閣山

閣山似敞也﹐宜於山側﹐坦而可上﹐便以登瞭﹐何必梯之。

﹝五﹞﹑書房山

凡掇小山﹐或依嘉樹卉木﹐聚散而理。或懸巖峻壁﹐各有別致﹐書房中最宜者。更以山石爲池﹐俯於窗下﹐似得濠濮間想。

﹝六﹞﹑池山

池上理山﹐園中第一勝也。若大若小﹐更有妙境。就水點其步石﹐從巓架以飛梁﹔洞穴潛藏﹐穿巖徑水﹔風巒飄渺﹐漏月招云﹔莫言世上無仙﹐斯住世之瀛壺也。

﹝七﹞﹑內室山

內室中掇山﹐宜堅宜峻﹐壁立巖懸﹐令人不可攀。宜堅固者﹐恐孩戲之預防也。

﹝八﹞﹑峭壁山

峭壁山者﹐靠壁理也。藉以粉壁爲紙﹐以石爲繪也。理者相石皴紋﹐仿古人筆意﹐植黃山松柏﹑古梅﹑美竹﹐收之圓窗﹐宛然鏡遊也。

﹝九﹞﹑山石池

山石理池﹐予始創者。選版薄山石理之﹐少得竅不能盛水﹐須知「等分平衡法」可矣。凡理塊石﹐俱將四邊或三邊壓掇﹐若壓兩邊﹐恐石平中有損。加壓一邊﹐旣罅稍有絲縫﹐水不能注﹐𨿽做灰堅固﹐亦不能止﹐理當斟酌。

﹝十﹞﹑金魚缸

如理山石池法﹐用糙缸一隻﹐或兩隻﹐並排作底。或埋﹑半埋﹐將山石周圍理其上﹐仍以油灰抿固缸口。如法養魚﹐勝缸中小山。

﹝十一﹞﹑峯

峯石一塊者﹐相形何狀﹐選合峯紋石﹐令匠鑿筍爲座﹐理宜上大下小﹐立之可觀。

﹝十二﹞﹑巒

巒﹐山頭髙峻也﹐不可齊﹐亦不可筆架式﹐或髙或低﹐隨至亂掇﹐不排比爲妙。

﹝十三﹞﹑巖

如理懸巖﹐起腳宜小﹐漸理漸大﹐及髙﹐使其後堅能懸。斯理法古來罕者﹐如懸一石﹐亦懸一石﹐再之不能也。予以平衡法﹐將前懸分散後堅﹐仍以長條塹裏石壓之﹐能懸數尺﹐其狀可駭﹐萬無一失。

﹝十四﹞﹑洞

理洞法﹐起腳如造屋﹐立幾柱著實﹐掇玲瓏如窗門透亮﹐及理上﹐見前理巖法﹐合湊收頂﹐加條石替之﹐斯千古不朽也。洞寬丈餘﹐可設集者﹐自古鮮矣﹗上或堆土植樹﹐或作臺﹐或置亭屋﹐合宜可也。

﹝十五﹞﹑澗

假山以水爲妙﹐倘髙阜處不能注水﹐理澗壑無水﹐似有深意。

﹝十六﹞﹑曲水

曲水﹐古皆鑿石槽﹐上置石龍頭噴水者﹐斯費工類俗﹐何不以理澗法﹐上理石泉﹐口如瀑布﹐亦可流觴﹐似得天然之趣。

﹝十七﹞﹑瀑布

瀑布如峭壁山。理也﹐先觀有坑﹐髙樓檐水﹐可澗至墻頂作天溝﹐行壁山頂﹐畱小坑﹐突出石口﹐泛漫而下﹐纏如瀑布。不然﹐隨流散漫﹐不成﹐斯謂﹕「作雨觀泉」之意。夫理假山﹐必欲求好﹐要人說好﹐片山塊石﹐似有野致。蘇州虎丘山﹐南京鳳臺門﹐販花紮架﹐處處皆然。

五﹑選石

夫識石之來由﹐詢山之遠近。石無山價﹐費祇人工﹐跋躡搜巓﹐崎嶇究路。便宜出水﹐𨿽遙千里何妨﹔日計在人﹐就近一肩可矣。取巧不但玲瓏﹐求堅還從古拙﹐堪用層堆。須先選質無紋﹐俟後依皴合掇﹔多紋恐損﹐垂竅當懸。古勝太湖﹐好事祇知花石﹔時遵圖畫﹝原書作「盡」﹐疑誤﹞﹐匪人焉識黃山。小仿雲林﹐大宗子久。塊𨿽頑夯﹐峻更嶙峋﹐是石堪堆﹐便﹝﹞山可采。石非艸木﹐采後復生﹐人重利名﹐近無圖遠。

﹝一﹞﹑太湖石

蘇州府所屬洞庭山﹐石產水涯﹐惟消夏灣者爲最。性堅而潤﹐有嵌空﹑穿眼﹑婉轉﹑崄怪勢。一種色白﹐一種色靑而黑﹐一種微黑靑。其質文理縱橫﹐籠絡起隱﹐於石面徧多坎﹐蓋因風浪中充激而成﹐謂之「彈子窩」﹐扣之微有聲。采人攜錘鑿入深水中﹐度奇巧取鑿﹐貫以巨索﹐浮大舟﹐設木架﹐絞而出之。此石以髙大爲貴﹐惟宜植立軒堂前﹐或點喬松奇卉下﹐裝治假山﹐羅列園林廣榭中﹐頗多偉觀也。自古至今﹐采之已久﹐今尙鮮矣。

﹝二﹞﹑昆山石

昆山縣馬鞍山﹐石產土中﹐爲赤土積漬。旣出土﹐倍費挑剔洗滌。其質磊塊﹐巉巖透空﹐無聳拔峯巒勢﹐扣之無聲。其色潔白﹐或植小木﹐或種溪蓀於奇巧處﹐或置器中﹐宜點盆景﹐不成大用也。

﹝三﹞﹑宜興石

宜興縣張公洞善捲寺一帶山產石﹐便於竹林出水﹐有性堅﹐穿眼﹐崄怪如太湖者。有一種色黑質粗而黃者﹐有色白而質嫩者﹐掇山不可懸﹐恐不堅也。

﹝四﹞﹑龍潭石

龍潭﹐金陵下七十餘里﹐地名七星觀﹐至山口﹑倉頭一帶﹐皆產石數種﹔有露土者﹐有半埋者。一種色靑﹐質堅﹐透漏文理﹐如太湖者。一種色微靑﹐性堅﹐稍覺頑夯﹐可用起腳壓泛。一種色紋古拙﹐無漏﹐宜單點。一種色靑如核桃紋多皴法者﹐掇能合皴如畫爲妙。

﹝五﹞﹑靑龍山石

金陵靑龍山石﹐大圈大孔者﹐全用匠作鑿取﹐做成峯石﹐只一面勢者。自來俗人以此爲太湖主峯﹐凡花石反呼爲「腳石」。掇如鑪瓶式﹐更加以靑峯﹐儼如刀山劍樹者斯也。或點竹樹下﹐不可髙掇。

﹝六﹞﹑靈璧石

宿州靈璧縣地名「盤山」﹐石產土中﹐采取歲久﹐穴深數丈。其質爲赤泥漬滿﹐土人多以鐵刃徧刮﹐凡三次﹐旣露石色﹐旣以鐵絲帚兼磁末刷治淸潤﹐扣之鏗然有聲﹐石底多有漬土不能盡者。石在土中﹐隨其大小具體而生﹐或成物狀﹐或成峯巒﹐巉巖透空﹐其狀妙有宛轉知勢﹔須藉斧鑿﹐修治磨礱﹐以全其美。或一兩面﹐或三面﹔若四面全者﹐卽是從土中生起﹐凡數百之中無一二。有得四面者﹐擇其奇巧處鐫治﹐取其底平﹐可以頓置几案﹐亦可以掇小景。有一種扁朴或成雲气者﹐懸之室中爲磬﹐《書》所謂「泗濱浮磬」是也。

﹝七﹞﹑峴山石

鎭江府城南大峴山一帶﹐皆產石。小者全質﹐人者鐫取連處﹐奇怪萬狀。色黃﹐淸潤而堅﹐扣之有聲。有色灰褐者。石多穿眼相通﹐可掇假山。

﹝八﹞﹑宣石

宣石產於寧國縣所屬﹐其色潔白﹐多於土積漬﹐須用刷洗﹐讒見其質。或梅雨天瓦溝下水﹐客衝盡土色。惟斯石應舊﹐逾舊逾白﹐儼如雪山也。一種名﹁馬牙宜﹐可置几案。

﹝九﹞﹑湖口石

江州湖口﹐石有數種﹐或產水中﹐或產水際。一種色靑﹐渾然成峯﹑巒﹑巖﹑壑﹐或﹝成﹞類諸物。一種扁薄嵌空﹐穿眼通透﹐幾若木版﹐似利刃剜刻之狀。石理如刷絲﹐色亦微潤﹐扣之有聲。東坡稱賞﹐目之爲「壺中九華」﹐有「百金歸買小玲瓏」之語。

﹝十﹞﹑英石

英州含光﹑眞陽縣之間﹐石產溪水中﹐﹝有﹞數種﹕一微靑色﹐間有﹝通﹞白脈籠絡﹔一微灰黑﹐一淺綠﹐各有峯﹑巒﹑嵌空穿眼﹐宛轉相通。其質稍潤﹐扣之微有聲。可置几案﹐亦可點盆﹐亦可掇小景。有一種色白﹐四面峯巒聳拔﹐多稜角﹐稍瑩徹﹐面面有光﹐可鑑物﹐扣之無聲。采人就水中度奇巧處鑿取﹐只可置几案。

﹝十一﹞﹑散兵石

「散兵」者﹐漢張子房楚歌散兵處也﹐故名。其地在巢湖之南﹐其石若大若小﹐形狀百類﹐浮露於山。其色靑黑﹐有如太湖者﹐有古拙皴紋者﹐土人采而裝出販賣﹐維揚好事﹐專賣其石。有最大巧妙透漏如太湖峯﹐更佳者﹐未嘗采也。

﹝十二﹞﹑黃石

黃石是處皆產﹐其質堅﹐不入斧鑿﹐其文古挫。如常州黃山﹐蘇州堯峯山﹐鎭江圖山﹐沿大江直至采石之上皆產。俗人只之頑夯﹐而不知奇妙也。

﹝十三﹞﹑舊石

世之好事﹐慕聞虛名﹐鉆求舊石﹐某名人題詠﹐某代傳至於今﹐斯眞太湖石也﹐今廢﹐欲待價而沽﹐不惜多金﹐售爲古玩還可。又有惟聞舊石﹐重價買者。夫太湖石者﹐自古至今﹐好事采多﹐似鮮矣。如別山有未開取者﹐擇其透漏﹑靑骨﹑堅質采之﹐未嘗亞太湖也。斯古露風﹐何爲新耶﹖何爲舊耶﹖凡采石惟盤駁﹑人工裝載之費﹐到園殊費幾何﹖予聞一石名「百米峯」﹐詢之費百米所得﹐故名。今欲易百米﹐再盤百米﹐復名「二百米峯」也。凡石露風則舊﹐搜土則新﹐𨿽有土色﹐未幾雨露﹐亦成舊矣。

﹝十四﹞﹑錦川石

斯石宜舊。有五色者﹐有純綠者﹐紋如畫松皮﹐髙丈餘﹐闊盈尺者貴﹐丈內者多。近宜興有石如錦川﹐其紋眼嵌石子﹐色亦不佳。舊者紋眼嵌空﹐色質淸潤﹐可以花間樹下﹐插立可觀。如理假山﹐如理假山﹐猶類劈峯。

﹝十五﹞﹑花石綱

宋「花石綱」﹐河南所屬邊近山東隨處便有﹐是運之所遺者。其石巧妙者多﹐緣陸路頗艱﹐有好事者﹐少取塊石置園中﹐生色多矣。

﹝十六﹞﹑六合石子

六合縣靈居巖﹐沙士中及水際﹐產瑪瑙石子﹐頗細碎。有大如拳﹑純白﹑五色紋者﹔有純五色紋者﹔其溫潤瑩徹﹐擇紋彩斑斕取之﹐鋪地錦如。或置澗壑急流水處﹐自然淸白。

夫葺園圃假山﹐處處有石塊﹐但不得其人。欲詢出石之所﹐到地有山﹐似當有石﹐𨿽不得巧妙者﹐隨其頑夯﹐但有紋理可也。曾見宋˙杜綰︽石譜︾﹐何處無石﹖予少用過石處﹐聊記於右﹐余未見者不錄。

六﹑借景

構園無格﹐借景有因。切要四時﹐何關八宅。林延佇﹐相緣竹樹蕭森﹔城市喧卑﹐必擇居鄰閒逸。髙原極望﹐遠岫環屏﹐堂開淑气侵入﹐門引春流到澤。嫣紅艷紫﹐欣逢花裏神仙﹔樂聖稱賢﹐足並山中宰相。閒居曾賦﹐芳艸應憐﹔掃徑護蘭芽﹐分香幽室﹔捲簾邀燕子﹐問剪輕風。片片飛花﹐絲絲眠柳﹔寒生料峭﹐髙架秋千﹔興適淸偏﹐怡情丘壑。頓開塵外想﹐擬人畫中行。林陰初出鶯歌﹐山曲忽聞樵唱﹐風生林樾﹐境入羲皇。幽人卽韻於松寮﹔逸士彈琴於篁裏。紅衣新浴﹔碧玉輕敲。看竹溪灣﹐觀魚濠上。山容靄靄﹐形云故落憑欄﹔水面鱗鱗﹐爽气覺來枕。南軒寄傲﹐北牖虛陰﹔半窗碧隱蕉桐﹐環堵翠延蘿薜。俯流玩月﹔坐石品泉。薴衣不耐涼新﹐池荷香綰﹔梧葉忽驚秋落﹐虫艸鳴幽。湖平無際之浮光﹐山媚可餐之秀色。寓目一行白鷺﹔醉顏幾陣丹楓。瞭遠髙臺﹐搔首靑天那可問﹔憑虛敞閣﹐舉杯明月自相邀。冉冉天香﹐悠悠桂子。但覺籬殘菊晚﹐應探嶺暖梅先。少系杖頭﹐招攜鄰曲﹔恍來臨月美人﹐卻臥雪廬髙士。雪冥黯黯﹐木葉蕭蕭﹔風鴉幾樹夕陽﹐寒雁數聲殘月。書窗夢醒﹐孤影遙吟﹔錦幛偎紅﹐六花呈瑞。棹興若過剡曲﹔掃烹果勝黨家。冷韻堪廣﹐淸名可並﹔花殊不謝﹐景摘偏新。因借無由﹐觸情俱是。

夫借景﹐林園之最要者也。如遠借﹐鄰界﹐仰借﹐俯借﹐應時而借。然物情所逗﹐目寄心期﹐似意在筆先﹐庶幾描寫之盡哉。

捲後

崇禎甲戌歲﹐予年五十有三﹐歷盡風塵﹐業遊已倦﹐少有林下風趣﹐逃名丘壑中﹐久資林園﹐似興世故覺遠﹐惟聞時事紛紛﹐隱心皆然﹐愧無買山力﹐甘爲桃源溪口人也。自嘆生人之時也﹐不遇時也﹔武候三國之師﹐梁公女王之相﹐古之賢豪之時也﹐大不遇時也﹗何況艸野疏愚﹐涉身丘壑﹐暇著斯「冶」﹐欲示二兒長生﹑長吉﹐但覓梨栗而巳。故梓行合爲世便。

