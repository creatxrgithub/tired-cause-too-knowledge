大書長語

﹝明﹞費瀛撰

○正心

楊子云以書爲心畫﹐柳誠懸謂心正則筆正﹐皆書家名言也。大書筆筆從心畫出﹐必端人雅士﹐胸次光瑩﹐膽壯气完﹐肆筆而書﹐自然莊重溫雅﹐爲世所珍。故學書自作人始﹐作人自正心始﹐未有心不正而能工書者﹔卽工﹐隨紙墨渝滅耳。正徳中﹐江右李士實以大書名﹐然用偏鋒法﹐予眼已知其脈理不正﹐後以寧庶人敗﹐所書扁署刊落殆盡。顏魯公﹑朱文公遺筆﹐幾經翻刻﹐亦皆潢治寶藏﹐莫敢褻視﹐斷碑隻字﹐世以永存。蘇文忠公論字﹐必稽其人之生平﹐有以也。嗚呼﹐寧獨書也與哉﹗

○識字

慨自保氏教廢﹐六書不明﹐說文﹑切韻之學悉置不講﹐手寫別字﹐口誦訛言﹐漢﹑唐以來﹐讀書而不識字者﹐亦已多矣。昔賢謂欲作詩文略須識字﹐愚謂作大書尢須識字。蒼頡觀三才之文﹐博采眾美﹐合而成字﹐悉有精義存焉。憲從害首﹐﹝害字從宀頭﹐室家也﹔其中從丰﹐卽古契字﹐刻記也﹔其下從口﹐因離間之言﹐記恨小過成大隙也。﹞注以心目﹐懸法示民﹐使知遠害也。訛者不從﹝宀綿﹞而從﹝冖﹐冪﹞於義何居﹖寇從寬處攻之﹐故以攻寬省合成字﹐或並省宀頭一點﹐而從冖﹐卻與冠字建首相同。夫冠之從冖﹐取覆蓋元首之意﹐惡得比而同之﹖善諫之言入耳不煩﹐故諫字從柬。或訛而從東﹐殊爲無謂。獬廌觸邪﹐義獸也﹐立文象其獨角直躬。豸惡獸也﹐遇物輒食物﹐食之則柴毀﹐故音柴﹐小篆作■﹐象張喙噬物形﹐今文別從才作豺。而以豸爲廌﹐固已謬矣﹐或書廌繡坊﹐訛而作豸﹐從■從■。不惟不識廌字﹐並失豸之本文﹐而莫知其非也。周官司刺次掌三刺﹐﹝一訊羣吏﹐二訊羣臣﹐三訊萬民。﹞訊有罪者刺殺之﹐故從刀定意﹐諧朿﹝木之有芒者﹐與束字不同。﹞爲聲。或書刺史坊﹐不從朿而從束﹐﹝從木從口﹐斂物而小之也。﹞是爲剌﹝辣﹞字﹐乃以刀破束物聲。﹝韓文所謂刺刺不能休是也。﹞惡有扁署而可作別字乎﹗壬任中畫長﹐取擔當意﹔壬挺下畫長﹐人立土上特出也。廷字從壬﹐會意兼諧聲﹐有書廷評坊﹐不從壬乃從手﹐聲邪意邪。王者統三才﹐立文一貫三﹐中畫近上﹐法天也。其三畫停勻者﹐魚欲切﹐象連貫形﹐乃古珠玉字。秦更隸書﹐加點於下畫之傍﹐以別帝王字﹐其點於中畫之傍者﹐另有三音。﹝詳見正韻。﹞俗書玊玉弗辧﹐悉點於中畫之傍。邊戍以人荷戈﹐分明畫出艱辛之狀。戌乃九月﹐辰名﹐於時眾陰盛而孤陽獨存﹐故從戊﹐函一爲意。兩字較若﹐俗書戍戌弗辧﹐率於戊中加點﹐此類更僕未易數也。夫扁榜大字﹐揭諸通衢﹐識者弗槪於心﹐而因仍不攺﹐由六書之義不明﹐不深知其謬故耳。魏莊渠先生﹝諱校﹐理學名臣。﹞所著六書精蘊﹐學者最宜潛玩。六書明﹐非惟識字﹐六經如指諸掌矣。

○師授

刓鞠絕棋亦皆有法﹐而況於大書乎。艸書千字﹐不敵楷書十字﹔楷書千字﹐不敵大書一字。愈大愈難﹐苟無師承﹐知從何處下手﹖必須明師指授﹐八法﹐﹝側﹑勒﹑努﹑趯﹑策﹑掠﹑啄﹑磔。八病﹐牛頭﹑鼠尾﹑蜂腰﹑鶴膝﹑折木﹑柴擔﹑竹節﹑稜角。﹞運筆捽襟等法﹐逐一讀究﹐意中了了﹐然後落筆﹐則一點一畫都從規矩中來﹐漸覺有趣﹐欲罷不能矣。臨寫時﹐更得精通書法者提掇點化﹐則心益明﹐見愈長。臨池之業﹐日異而月不同﹐駸駸到古人佳處矣。夫以篆﹑隸﹑小楷著名﹐代有其人﹐鮮克工署書者。苟能詣極超羣﹐可以題署宮殿﹐壯觀堂宇亭臺﹐勒諸金石﹐垂於後世﹐章昭代文物之美﹐斯亦不朽事也﹐豈與夫流連光景﹑耽嗜棋博者可同日語哉。

○心悟

虞永興雲﹕機巧由於心悟﹐而不可以力取﹔玄妙資於神遇﹐而不可以彊求。書法旣得其傳﹐必有所悟﹐乃能造微而自得﹐要在念念不忘。昔人觀舞劍蕩槳﹐聽鼓吹江濤而觸彼通我﹐遂臻神解﹐此最上乘也。吾輩畱心於大書﹐須博采名山勝境精刻金石大字﹐名人手書眞迹﹐徧揭楣璧及出入經行之處﹐朝夕覽觀。先求其骨力﹐骨力旣得﹐形勢自生。又默會其運用﹑轉換﹑起伏﹑照應精意之所存。得其意矣﹐心追目極﹐精誠孚感﹐恍若親見其人﹐披雲霧而下之﹐揮霍於吾前﹐忽若電馳﹐倏疑星墜﹐可喜可愕﹐奇怪百出。夫然後探彼意象﹐入我筆端﹐縱橫闔辟﹐惟吾所用﹐自有超世絕俗之趣。或疑伯喈﹑羲﹑獻神授筆法﹐事涉誇誕。愚謂不然﹐思而思之﹐儼然形於有形﹐是亦夫子學琴之法也。惟通靈感物之君子﹐乃可與談斯道。

○通變

亞棲雲﹕凡書通則變﹐若執法而不變﹐是爲書奴。古人各有所長﹐其短處亦自難掩。學者不可專習一體﹐須徧參諸家﹐各取其長而融通變化﹐超出畦徑之外﹐別開戶牖﹐自成一家﹐斯免書奴之誚。魏﹑晉以來﹐諸以大書馳名者﹐如師宜官﹑梁鵠﹝俱魏人﹐相師友。﹞鍾元常﹝繇﹑﹞褚登善﹝遂良﹞﹑李少溫﹝陽冰﹞﹑虞伯施﹝世南﹞﹑歐陽信本﹝詢﹞﹑李泰和﹝邕﹞﹑顏淸臣﹝眞卿﹞﹑柳誠懸﹝公權﹞諸名公﹐始焉各有師承。及得意外之旨﹐變通無方﹐若神龍幻化﹐法象昭然﹐而觀者初不知其出自何家﹐書之品格始入神妙。苟束於教而不能遺法以見意﹐依樣葫蘆﹐隨人步驟﹐卽令逼眞﹐是亦叔敖之優孟耳﹐奚貴哉。

○結構

作大字如大匠作室然﹐先須經營位置。匾有橫豎﹐體裁不同﹐字有疏密﹐形勢亦異。規畫間架﹐穿插得宜﹐胸中有成字﹐而後下筆﹐則穩妥耐看。文與可寫竹﹐气韻生動﹐東坡謂其先有成竹於胸中﹐正與書家相似﹐皆意先於筆也。廳堂用橫匾﹐如明倫堂三字﹐晦翁書於婺源縣學﹐明倫兩字形勢匾﹐堂字亦構匾體以稱之。如捧日堂日字孤單﹐用筆須肥重飽滿﹐以稱捧堂二字。肥中要隱隱有骨气﹐若肉丰而無骨﹐難免墨豬之誚矣。公署用豎匾直書﹐第一字宜大﹐第二第三漸漸小﹐掛起方恰好。若上下一般﹐便覺頭小尾大。必須矬疊周正﹐接續處不宜多露白地﹐白多則雕疏。亦有不盡然者﹐吾郡司獄司三字﹐仿子昂書﹐一字自爲一字﹐四邊空白俱多﹐殊覺爽朗可觀﹐必求矬疊﹐反不佳矣。寺觀匾每尙方﹐如大雄寶殿四字﹐作四窠分﹐大寶相並在上﹐寶字宀頭開展﹐大字上停宜肥而長﹐左撇向寶字穿插﹐斯參合勻稱。故曰大者促令小﹐小者展令大﹐疏者不得浪宕﹐密者不得逼塞。分間補空﹐變換垂縮﹐俱要心匠巧構﹐因物付形﹐斯爲妙手。

○眞態

匾榜大字﹐固貴綿密勻稱。亦有以不稱爲稱者﹐要各盡字之眞態﹐而弗以己意參焉。杭之鳳山門外有坊曰萬松﹐﹝永樂間金臺王杞書。﹞萬字四面停勻﹐八邊俱滿﹐松字以公附木﹐公短而木長﹐不牽彊求其必稱﹐自是端穩腴潤﹐分看固好﹐合看亦好。西陵江樓匾襟江帶海﹐帶字豎拔特長﹐更覺瀟灑。杭城忠節坊﹐節字一豎﹐宜長不長﹐蓋彊求其稱﹐而不知當以不稱爲稱也。﹝今已重易武林李淞書。﹞大抵橫匾數字並列﹐有宜紓左者﹐有展右者﹐有宜附麗者﹐有離立者﹐有回互畱放者﹐只要位置得所﹐東映西帶﹐若星辰之參錯﹐燦然而成章也。字多象形﹐彊齊不得﹐如口字之小﹐﹝人身之門開竅於口﹐象內虛而外實之形。﹞體字之大﹐﹝體乃人之全身﹐從骨者身之幹也﹐從禮而省﹐所以固人肌膚之會﹑筋骸之束也。﹞棘叢生而短﹐﹝故從並朿。﹞棗條生而長﹐﹝故從疊朿。﹞木之疏﹐林之密﹐一之匾﹐臺之髙﹐各有眞態﹐必欲求稱﹐其將能乎﹖第於畫少者用筆稍重﹐畫多者用筆稍輕﹐於輕之中用一兩筆險峭而重﹐亦自廝稱矣。

○神气

大字惟尙神气﹐形質次之。最忌修飾﹐才修飾頓減精神。隋釋敬脫能用大筆書方丈大字﹐求者止與一字﹐遒勁不加修飾。唐之裴休﹐宋之石曼卿﹐每每於匾榜上大書﹐其莊重若王公大人冠冕佩玉﹐端拱於廟堂之上﹔其安閒有孔子燕居﹐申申夭夭气象﹔晶耀如太阿出匣﹐險峭如枯木懸崖﹐飛動如龍驤鳳翥﹐天趣溢出﹐神與之謀。猶巧匠之斫輪﹐庖丁之遊刃﹐郢人之運斤﹐非惟人莫能諭﹐己亦莫知其然也。今人先書字底﹐覆紙雙鉤﹐譬諸傳神寫照﹐非復本來面目。況經刻手﹐筆意已乖﹐漆工粉飾﹐彌失眞態﹐西施不爲嫫母乎﹖是故作署書﹐每令粉匾研墨﹐以俟手和筆調﹐乘興一揮﹐卽有肥瘦長短之不同﹐而神气自在。一時意興所到﹐長者不爲有餘﹐短者不爲不足。具目者如九方臯之相馬﹐當自得於牝牡驪黃之外﹐不以形容筋骨求也。顧多狃於俗套﹐只喜雙鉤﹐可爲三嘆。

○乘興

解衣盤礡﹐宋元君知爲眞畫師﹔傳神點睛﹐顧愷之經月不下筆。天下淸事﹐須乘興趣﹐乃克臻妙耳。書者﹐舒也。襟懷舒散﹐時於淸幽明爽之處﹐紙墨精佳﹐役者便慧﹐乘興一揮﹐自有瀟灑出塵之趣。倘牽俗累﹐情景不佳﹐卽有仲將之手﹐難逞徑丈之勢。是故善書者風雨晦暝不書﹐精神恍惚不書﹐服役不給不書﹐几案不整潔不書﹐紙墨不妍妙不書﹐匾名不雅不書﹐意違勢絀不書﹐對俗客不書﹐非興到不書。

○貴熟

大書亦在乎熟之而已矣。熟豈易能哉﹐必也功裒歲月﹐一息毋忘﹐盡心精作﹐得意轉深﹐筆下自然湊巧﹐應規入矩﹐不知其所以然而然矣。故曰心不厭精﹐手不厭熟。鍾繇初學胡昭書﹐十六年不窺園。王逸少自言嘗於山谷中學字﹐廿年不出﹐竹葉樹皮皆反覆書之。隋僧智永獨處閣上﹐臨右軍書三十餘年﹐業成方下﹐研成臼﹐筆成冢。巙巙子山元人﹐一日能書三萬字。鎭浙西﹐每日坐衙寫罷一千字才進膳。唐太宗制馬上簡版書字﹐虞伯施臥則於被中書腹。鍾元常畫被穿表﹐如廁竟日忘起。古人書學成名者﹐其垂神注意﹑用功專一如此﹐書必熟而後工也。余置堊幾於書室﹐搵氵殿大書﹐頗得意者﹐覆紙拓之﹐抹淨復書﹐此無盡藏紙也。頃斫方磚四塊﹐範木爲幾﹐閒中以茅筆濡水大書﹐盡可習熟。倘假餘年﹐造詣熟而書法工﹐得爲才鬼﹐獨勝作頑仙也。海內容有酸鹹土炭之嗜同於餘者﹐不敢自愛﹐因並及之。

○署書

秦廢古文﹐書存八體﹐其曰署書者﹐以大字題署宮殿匾額也。漢髙帝未央宮前殿成﹐命蕭何題額﹐覃思三月﹐乃以禿筆構隸體書之﹐時謂蕭籀。又題蒼龍﹑白虎二觀。此署書之始也。要間架明整﹐字字相照應﹐綿密古雅﹐不怒張﹐不險怪﹐奕奕然有靜而若動﹑動而若靜之勢。魏文帝起淩雲臺﹐先釘榜﹐去地二十五丈﹐詔韋誕﹝字仲將﹐魏京兆人﹐初守武都﹐以能書畱爲侍中﹐終光祿大夫。﹞就書之﹐以轆轤引上﹐題竟而鬢髮頓白。晉建安間太極殿成﹐謝安欲王獻之題榜﹐語以韋誕事。獻之正色曰﹕仲將大臣﹐寧有是事﹔信爾﹐知魏徳之不長矣。遂不之逼﹐令劉環之以八分題之。﹝環之字元寶﹐官至禦史中丞﹐善八分﹐亞於二王﹐骨正力全。﹞宋米芾謂歐陽詢道林之寺四字寒儉無精神﹐柳公權國淸寺三字大小不相稱﹐薛稷慧普寺普字如人握兩拳申臂而立。數公皆以書名家﹐不能無議焉﹐署書信難哉﹐信難哉﹗惟葛稚川天臺之觀﹐李陽冰生公講臺﹐及顏淸臣虎丘之劍池﹐足爲大書模楷。我國初南京宮殿及太學諸匾﹐皆詹希原﹝字孟舉﹐其先徽人﹐徙居都門。正書師虞永興﹐有繩墨﹐其字愈大愈佳。﹞奉詔楷書。端穩腴潤﹐可稱合作﹐責備者謂其風骨尙謝古人。莆田周翠渠先生﹝名瑛﹐理學名臣。﹞所題嶽陽樓匾﹐茂密蒼勁﹐神彩照映﹐眞足以壯觀荊南。郁攸不戒﹐蒸爲雲霞﹐惜哉。嘉靖初﹐學憲白泉汪公﹝名文盛。﹞手書先師廟曁廟門匾額﹐頒刻兩浙學宮﹐筆勢閎偉﹐風骨內含﹐得印泥畫沙之意﹐一時署書無能出其右者。

○堂匾

堂不設匾﹐猶人無面目然﹐故題署匾榜曰顏其堂云。堂有崇庳﹐匾貴中適。堂小而匾大﹐爲匾壓堂﹐固不可﹐若堂髙而匾小﹐猶堂堂八尺之軀﹐面弗盈咫﹐則亦不中度矣。登其堂﹐觀其匾﹐整飭工致﹐名雅而字佳﹐𨿽未見其主人﹐而風度家規可明徵矣。匾名猶不易立﹐時輩不淪於塵俗﹐則過於矜張﹐詎知古人非直爲觀美也﹐寓戶牖箴規之意焉。必須詞典則而意趣髙遠﹐使人目擊而道存。其字體須端莊古雅﹐非比亭榭燕遊之所﹐流麗情景﹐可恣跌宕也。且气數所關﹐尢忌偏枯飛白及怒張奇崛臃腫之態。匾署之法﹐莫詳於唐﹐亦莫病於唐。於屋之大小﹐字之尺寸﹐悉有程度﹐其點畫分毫各立名字﹐按陰陽五行而稽其休咎﹐不太泥乎﹖然書與畫有神﹑妙﹑能三品﹐字入神品﹐系休徵焉﹐信有之矣。

○綽楔

古謂綽楔﹐卽今之坊表﹐正以風勵天下﹐匪直標榜焉爾矣。宋淳祐間﹐三衢郡守楊彥瞻﹐爲狀元畱夢炎﹑省元徐霖建雙元坊﹐且貽書二公﹐明己揭匾之意﹐不同於俗人之見。厥後徐以道學名﹐可謂不負楊公﹐而夢炎攺節仕元﹐文文山有龍首黃扉眞一夢﹑夢回無面見江東之誚﹐寧不�滓此坊哉﹗國朝凡名勛碩望﹐忠孝節義﹐皆建立坊石﹐以樹風聲示激勸。鄕舉及進士亦例得給坊表厥宅裏﹐蓋冀其爲麟爲鳳﹐羽儀天朝﹐康濟海宇﹐昭科目得人之盛也。所以聳瞻視﹐播遐邇﹐存乎匾署。一點失所﹐如美女眇一目﹔一畫偏枯﹐如壯士折一臂﹐豈可漫委庸俗人書之。彼售書者﹐枵中塞兌﹐繄豈能工。至或雕刻字式﹐照影摹圍﹐或用米或用沙鋪排成字﹐不以精力法度結構之﹐於得心應手之妙﹐殆相左矣。況經刻手﹐筆意已乖﹐漆工粉飾﹐彌失眞態﹐西施不爲嫫母乎﹖狀元坊惟成化辛丑科王華建於紹興府治之東﹐圓熟流麗﹐殆非泯泯眾人之筆。杭城謝太傅祠前兩坊對峙﹐左題蒼生素望﹐爲文靖公安。右題黃閣淸風﹐爲文正公遷。顏筋柳骨﹐不減前人風致。要之﹐有賞鑑家﹐未嘗乏能書家也。

○鑑定

衛茂猗謂善鑑不書﹐善書不鑑。寫時或當局而迷﹐須藉生眼瞰破﹐故曰過得眾人眼﹐始放老夫心。切勿護疾忌醫﹐屢經慚恧﹐方有長進。小慚小進﹐大慚大進﹐凡事盡然﹐況於書乎。先師徐寅齋先生﹐﹝名立﹐字守直﹐都諫仁伯子也。性孝友。仕至通判﹐未老乞休﹐躬操杵臼﹐鄕閭稱爲淸貧官人。﹞工銘石﹐尢善署書。每教後學寫字用低案﹐寫畢須髙揭。字有平鋪盡可﹐而豎看煞不好﹐有平放不覺其好﹐懸看卻好者。蓋平鋪只見下亭﹐必髙揭遠觀﹐全體悉在目中也。鑑別弗精﹐棄瑜用瑕﹐無足怪者。旣鑑定﹐不得牽惑浮言﹐妄有增損。顏魯公爲書統宗﹐李重進猶有叉手並腳田舍漢之譏。虞永興書翰稱絕﹐或嫌其首大尾小犯七惡之禁。歐陽率更名重雞林﹐或謂傷於險勁。謂柳公權之筆瘦如鶴脛﹐周越筆勢如龍病在沙﹐張卽之爲險怪之祖。不齊之口﹐自古難調。刻木之輩﹐孟浪褒彈﹐謂某畫太瘦﹐某點太肥﹐不知肥之病在剩肉﹐瘦之病在露骨﹐若肥不剩肉﹐瘦不露骨﹐正於佳處無妨。主人不具正法眼﹐輒便攺易﹐差僅毫髮﹐而於作者之意乃有大繆不然者矣。噫﹐世無玄成﹐孰辧戈法﹗﹝唐文皇學虞世南隸書﹐作戩字﹐患戈腳不工﹐空戈令世南補之。次日以示魏徵﹐徵對曰﹕天筆所臨﹐萬象不能遁其形。今觀聖作戩字﹐戈法逼眞。上嘆其髙於藻識。﹞鍾期旣往﹐伯牙絕弦。有以哉﹗

○鐫漆

十室之邑﹐必有華堂﹐通都名門﹐罕覯佳匾。豈盡書之弗工哉﹐緣鐫漆鹵莽而僨事﹐若者十居八九。王大令保母帖不減蘭亭﹐由刻手精工也。顏魯公書碑文﹐每令家僮鐫刻﹐猶憾波磔時有失眞。鍾繇﹑李邕多自書自刻﹐旁書伏靈芝刻及黃仙客刻﹐皆自撰詭名耳。魏黃初中闕裏記﹐曹植撰文﹐梁鴻書丹﹐﹝鴻字伯鸞﹐與妻孟光共入霸陵山中﹐以耕織爲業﹐彈琴詠詩自娛。字入能品﹐王羲之師其八分。﹞鍾繇手勒﹐號三絕碑。古人於文字間鄭重若此﹐後世那得知耶﹗時輩罕有眞迹大字﹐多以白紙雙鉤﹐瑕疵不顯﹐必須廓塡﹐髙揭締觀﹐無可議矣﹔每字分弔中墨﹐復用朱筆雙鉤﹐乃付良工﹐照依紅暈下刀鐫刻﹐庶免欹仄虧替之病﹔刻已﹐粘聯白紙﹐摹拓二幅﹐一幅收藏存底﹐一幅粘於漆室﹐時時比對刻紋﹐庶不失筆意。漆人亦自有能者﹐令紀綱之僕精選委任﹐優其供億﹐不得纖嗇劑量。匾之內外俱用細布灰漆堅牢﹐刮劘精致﹐曲折處時以拓本比對﹐刻紋毋得潦艸。髹音休﹐以漆飾木器也。漆之際﹐如塑像之出相﹐傳神之點睛﹐妙處正在个中。須托諳曉書法者﹐尋繹筆意塡漆﹐纖毫無爽﹐神彩迥然逼人﹐永永流光﹐來祀不其美與。鐫漆二事﹐人皆猥以末務忽之﹐實有關於書道﹐不覺覼縷云。

○原古

粵自蒼頡候剛氏。廣伏羲之文而造六書﹐是爲古文。髙陽氏有科斗書﹐以挺點漆﹐書於竹簡﹐漆膩難行﹐首粗尾細﹐遂成科斗之文。後乃巧擬其形﹐非本意也。夏禹鑄鼎象物﹐作鐘鼎書﹐其文奇古詰絀。殷湯時務光隱居淸泠之淵﹐植薤而食﹐輕風時至﹐見積葉交偃﹐因作倒薤書。周媒氏於仲春書男女內采之文﹐用塡書﹐以其字間滿密也。﹝韋誕題芳春林樓觀用之。﹞周宣王柱下史籀﹐取蒼頡形意﹐加之銛利鉤殺﹐而作大篆﹐以其名顯﹐故曰籀書。因而重復之﹐曰復書。﹝漢武時用題建章鳳闕。﹞七國分裂﹐文字不能統紀。始皇一天下﹐李斯奏罷其不與秦文合者﹐攺省篆籀﹐而作小篆﹐畫勢勁直﹐世謂玉箸篆﹐又謂八分小篆﹐比之籀文﹐十存其八云。是時法密文煩﹐獄吏程邈覃思十年而作隸書﹐務趨便捷﹐以赴徒隸急速文書之用。王次仲又節隸書爲八分書﹐﹝蔡琰云﹕割程隸字八分取二分﹐去李小篆二分﹐又曰皆似八字﹐勢有偃波。﹞無點畫俯仰之態﹐而楷法昉焉。蔡邕待詔鴻都門﹐見役人以堊帚成字﹐因爲飛白書﹐其勢飛揚多白﹐蓋創法於八分﹑窮微於小篆者也。﹝宮殿題署﹐勢旣尋丈﹐字宜輕盈﹐漢魏多用之。﹞至建中初﹐直以隸書爲楷書﹐謂其字方於八分而有模楷也。﹝羲之所書黃庭經﹑樂毅論﹐謂之小楷﹐國朝文徵明妙得其法焉。﹞漢元帝朝﹐史遊爲急就章一篇﹐省隸之規矩﹐存字之梗槪﹐曰章艸﹐取篇名也。必波磔縱任奔逸而字字區別﹐非此﹐特可謂艸書耳。杜度最善章艸﹐章帝貴其迹﹐令上表章用之。世謂章帝書﹐誤矣。張芝變章艸爲艸書﹐體勢一筆而成﹐偶有不聯﹐血脈亦未嘗斷﹐倚伏有循環之勢。衛瓘復采芝法﹐兼乎行書﹐謂之稿艸書。羲﹑獻所書曰今艸﹐結構微眇者曰小艸。劉徳昇因隸法掃地﹐眞過於拘﹐艸失之放﹐變楷爲行書。王獻之又旁出二法﹐非艸非眞﹐離方遁圓﹐處乎季益之間﹐兼眞曰眞行﹐帶艸曰艸行。蔡襄復作飛艸﹐有風雲變態之勢。大抵艸生於隸﹐隸出於篆﹐篆本乎籀﹐籀始於古文﹐形體相因而變﹐理勢自然也。大書𨿽成於一時﹐勒諸匾榜﹐欲垂久遠。已上諸體﹐必須逐一研究﹐各極其旨趣﹐融會貫通而時出之。結構茂密如篆法﹐耿介莊重如楷書﹐蒼古奇崛如鐘鼎﹐郁跋縱橫如古隸﹐纖細勁潤如小篆﹐波磔險峻如章艸﹐飛揚灑落如飛白。一字之中﹐諸體兼該﹐斯盡善也。苟不明其原委﹐掇其菁華﹐而徒以一人之私智小慧欲逞此技﹐只見笑於大方爾。

按書史所載﹐太昊時龍馬出於榮河﹐作龍書以紀官。神農感嘉禾之瑞﹐作穗書。黃帝時慶雲常見﹐作云書。少昊氏立而鳳鳥至﹐作鸞鳳書。髙辛氏作仙人書。軒轅氏因靈龜負圖而出﹐作龜書。周文王之史佚感騶虞而作虎書﹐感鸑鷟赤雀而作鳥書﹐感白魚而作魚書。孔門弟子感麟而作麒麟書。秋胡之妻作蠶書﹐戰筆遒律﹐垂畫纖長﹐旋繞如蠶形﹐又名雕虫篆。唐綜作蛇書。宋景時司馬子韋感熒惑退舍﹐作轉宿書﹐象蓮華未開之形。秦滅古文﹐書存八體﹕一曰大篆﹐二曰小篆﹐三曰刻符﹐其形鳥首云腳以題印璽﹐四曰虫書﹐施於幡信﹐五曰摹印﹐施於印章﹐亦名繆書。六曰署書﹐施於匾額﹐七曰殳書﹐殳體八觚﹐隨其勢而書之﹐八曰隸書。漢武時芝產於宣房﹐作芝英書。司馬相如采日辰之虫。屈曲其體﹐升降其勢﹐象四時之气。韋誕作剪刀篆﹐亦名金錯書﹐本古之錢名﹐周之泉府﹐漢之銖兩﹐新之刀布﹐筆勢顫掣﹐狀若麗匣盤龍﹐新臺舞鳳﹐史遊造其極焉。曹喜作垂露篆﹐以書表章﹐點綴輕盈阿那﹐象露之垂。又作懸鍼篆﹐以題五經篇目﹐字之垂腳勢若鍼芒。衛瓘作柳葉篆﹐類薤葉而筆勢明勁。劉徳昇觀星宿作瓔珞篆﹐類科斗而不眞﹐勢若回鸞而宏遠。漢初詔版用鵠頭書﹐又用偃波書﹐狀若連波。尙書詔版用蚊腳書﹐字體纖垂﹐有似蚊腳。王羲之遊天臺﹐還會稽﹐上洞庭﹐題柱爲一飛字﹐有龍爪之形﹐遂名龍爪書。王僧虔作虎爪書以擬之﹐加之縈婉﹐兼以稜角。齊武帝睹落英茂木而爲花艸書。其弟臨川王工左右書。梁孔敬通爲反左書﹐庾亮呼爲眾中淸閒法。呂向爲連綿書﹐一筆環寫百字﹐若縈發然。李后主爲撮襟書。一云張旭不用筆﹐捲帛書之。徽宗有瘦金書。陳堯佐有堆墨書。昔陶弘景以一事不知爲深恥﹐諸如此類﹐在博雅君子亦當考而知之﹐但弗溺焉可也。

○客問

客問大書之法。予謂字貴正鋒﹐操筆宜直。以點畫爲形質﹐使轉爲情性。體勢有向背﹐气脈相聯屬。點者﹐字之眉目也﹐全藉顧盼精神。畫者﹐字之骨骸也﹐欲其堅正勻淨﹐輕重合宜。挑趯者﹐字之步履也﹐欲其沈著而有力。撇捺者﹐字之手足也﹐欲其屈伸中度﹐無往不收﹐無垂不縮。變起伏於波杪﹐殊衄挫於毫端。凜之以風神﹐溫之以妍潤﹐鼓之以栝勁﹐和之以閒雅。此大書之要旨也。客問﹕川字三筆皆縱﹐書法將無同乎﹖余曰﹕起筆忌作蒸餅狀﹐須衄挫﹐近裏作掠勢出梢。第二筆略按微行﹐至彊半卽轉折筆鋒﹐提飛要有左顧右盼之意﹐質直則無情致。第三筆從中直引帶來﹐聳肩仄右﹐作努勢澀行﹐至末頓筆倒挈﹐藏頭護尾﹐力在字終。此三筆若峯巒起伏。整如排比﹐豈復成書。又問三字。曰﹕首畫用勒法而稍長﹐貴得罄控之指。次畫借策勢按筆﹐回鋒趨左以啟下。其末畫用覆筆﹐須沈著攸長﹐有任重道遠之意。橫畫有象天覆形﹐有象地載形﹐有象玉几形﹐筆筆變換﹐行雲流水﹐無臲卼不安之意乃佳耳。問一字。曰﹕要如覆舟之狀。善用筆者八法皆具﹐不善用筆者八法皆廢。落﹑起﹑走﹑住﹑疊﹑圍﹑回﹑藏﹐闕一不可。客喜起曰﹕書學心彀﹐其在玆乎﹗其在玆乎﹗曰﹕未也﹐必有事焉而勿忘﹐永成家風﹐思盈半矣。客唯唯而退。

○紙說

古以簡牘書字﹐書於縑帛謂之紙。縑貴重而不便﹐漢安帝時﹐尙方令蔡倫始以敗布敝网雜樹膚造紙。後世用楮皮爲之﹐彌覺其便。大書所用紙﹐絳潔白豎﹑致而無灰者斯可。有灰易沁﹐筆畫交錯處輒便穿孔﹐殊索興趣。故褚河南非精紙未嘗輒書。鄴都宮觀成﹐詔韋誕題署﹐奏曰﹕若用張芝筆﹑左伯紙及臣墨﹐兼此三具﹐又得臣手﹐然後可逞徑丈之勢﹐王逸少得繭紙﹐乘醉寫禊帖﹐妙絕古今。爲會稽內史時﹐有欲大書而乞紙者﹐右軍敕掌故檢得九萬版﹐悉與之。作大字必須紙墨富麗﹐乃堪展其筆興﹐恣意揮灑。惟當行本色﹐方知此意。𨿽然﹐亦有未覘書家藩落而糜費剡箋者﹐舒元輿﹝唐元和進士。會稽郯溪出古藤以造紙﹐佳甚。﹞是以有悲古藤文之作也。

○筆說

羲之七歲能書﹐暮年入妙﹐猶曰﹕欲書先須相筆。顏眞卿問工書之妙﹐張旭答以妙在執筆﹐令得圓轉﹐勿使拘攣﹐其次識法﹐其次紙筆精佳。唐人李無逸待詔翰林﹐歲寄萬錢市錢唐吳浩大筆。甚矣筆之有關於書道也。陳東宮洗馬鄭亻口﹐善用禿筆書字﹐鋒藏韻古而筋力有餘。宋著作郎王知微﹝名智﹐修補智永千文百數字﹐爲世所珍重。﹞工署書﹐用勁毫﹐爲筆甚大﹐號散筆。寫大字要如小字﹐鋒勢全備﹐方是作家。姑蘇張旭性嗜酒﹐以發濡墨作大字﹐旣醒﹐自視以爲神異。嘗寓友人軒中﹐軒甚精潔﹐紙墨亦佳﹐乘醉﹐捽衣襟漬墨書東軒淸致四字﹐殊有筆意。世傳捽襟書法﹐蓋昉乎此。裴公美名休。鎭太原日﹐化城寺僧預粉扁陳研墨胥﹐公至﹐以衣袖搵墨書之﹐字極遒勁。石曼卿嘗艤舟於泗水之龜山﹐寺僧請題壁旁殿榜﹐乃劇醉﹐捲氈一揮而三扁立就﹐使善書者悗月構思以爲之﹐亦弗逮也。恆言能書不擇筆﹐數公則無假於筆矣。大抵造到精熟處﹐或以頭髮﹐或用亂艸﹐或用抹布﹐信手拈來﹐頭頭是道。

○墨說

字生於墨﹐墨生於水。水墨者﹐字之血脈也﹐最要調停得所。研須頻滌﹐水須新注﹐墨要淸煙﹐磨要優柔不迫。諺云﹕磨墨如病人。此亦有說﹐墨性欲涼﹐磨急則性熱而膠泥難書。夫大書之難﹐磨墨其一也。今人不爲意﹐漫付狡童庸隸﹐作輟靡恆﹐調停弗善﹐甚有妨於書道。須擇平素安詳耐性者委焉。磨法﹕量著水﹐以三指攝墨﹐輕安長推﹐弗令太濃﹐濃則滯筆﹔亦弗太淡﹐淡則無精彩。俟其濃淡適中﹐傾注別器﹐以供揮灑。執筆待墨﹐興趣易闌﹔久停宿墨﹐亦不中書。是故翰林禁經有九生之論﹐一謂生筆﹐﹝頹筆無鋒﹐久漬無力。﹞二謂生紙﹐﹝新出篋笥﹐堅白妍滑。﹞三謂生研﹐﹝無畱宿墨﹐密護塵埃。﹞四謂生水﹐﹝水停則腐﹐須汲新淸。﹞五謂生墨﹐﹝臨用施研﹐宿則泥鈍。﹞六謂生手﹐﹝大書運臂﹐過用則勞。﹞七謂生目﹐﹝先須凝靜﹐以蓄目力。﹞八謂生神﹐﹝筆以神運﹐尢宜存養。﹞九謂生景。﹝窗明幾淨﹐時和气淸。﹞此書家玄微處﹐可與知者道耳。

譜稱墨貴八極。﹝堅如玉﹐黑如漆﹐拿之輕﹐磨之淸﹐濃似霧﹐光似鏡﹐油樣滑﹐蘭樣馨。﹞

○硯說

昔人謂硯槌朴而少文﹐有漸劘之功﹐可爲耐久交﹐封卽墨侯。此實錄也。其品制﹐譜志已詳。歷觀前哲﹐有在官不持一硯者﹐﹝包孝肅公拯知端州﹐歲滿不持一研以歸。﹞有止遺一硯及漢書一部爲奩具者﹐﹝胡邦衡名銓﹐號澹庵﹐上疏乞斬秦檜﹐貶海外廿年。嘗嫁女﹐惟漢書一部﹐匣一研﹐此外蕭然。﹞有卻呵水之硯而不貴者﹐﹝孫之翰名甫﹐宋仁宗朝直史館。人獻一研﹐云﹕呵則水出。卻之曰﹕一日呵得一擔水﹐只值二錢耳。﹞有居圜土以斷瓦爲研﹐不廢著述者﹐﹝括蒼葉適﹐自號水心先生。國初爲巴陵主簿﹐詿誤系獄﹐恐一旦與艸木同腐﹐拾斷瓦作研﹐著書廿卷﹐名艸木子。﹞有鑄硯誓不攺業者﹐﹝桑維翰字國僑﹐爲人醜怪﹐身短面長﹐覽鏡自奇曰﹕七尺之軀﹐不如一尺之面。初應舉﹐有司嫌其姓與喪同音﹐不取。或勸其他仕﹐乃著日出扶桑賦以見志。鑄鐵研示人曰﹕研敝則攺而他仕。卒第進士﹐晉髙帝朝乃拜爲相。﹞有心許友人以硯﹐徒步追送者﹐﹝蒯鰲居鄕飲博﹐晚節自厲風操﹐尙信義。嘗蓄龍尾硯一枚﹐友人欲之而不言﹐鰲亦心許而未與。一日不告而去﹐乃徒步追送研而還。仕南唐爲殿中丞。﹞奇情髙致﹐皆可尙也。後世所寶﹐如端溪﹑銅雀﹑龍尾﹑子石等硯﹐以瑩潤爲賢。大書則取潤澀相兼﹑浮津輝墨者。余家藏歙硯﹐乃舊坑絲石﹐正視弗甚顯﹐以傍睨之﹐刷絲燦然﹐最善發墨。兵燹之餘﹐化爲烏有﹐未嘗不臨書嗟悼。隆慶戊辰﹐潛庵王眞人﹝名守玄﹐山東漕縣人。棲遁西湖藕莊﹐施藥拯貧。年六十八不疾而逝﹐麓池郭方亻日市地葬於淨慈寺山之陽。﹞邀余避暑藕莊﹐紫薇主人遺以澄泥陶硯二枚。其一狀如風字﹐虛中通竅於池以函墨。其一狀如回字﹐中凸音垤旁凹音拗﹐凸處駐筆而殺去聲墨﹐墨不殺則淋漓﹐凹處貯墨而飲去聲筆﹐筆不飽則枯澀。二硯蓋相須兼濟也。第楮生與子墨客卿每每絕交﹐時或盛水濡毫書於几案之上﹐黑幾篩粉﹐素幾篩煤﹐吹去浮■﹝土孛﹞﹐筆迹儼然﹐覆紙勒之﹐纖悉弗爽。然俯仰骫骳﹐﹝委皮﹐屈曲之貌。﹞勞不可任。昔蘇舜卿以窗明幾淨﹑筆硯精良爲人生一樂﹐信矣﹐信矣。世有四寶具而弗親﹐視爲長物獨何與。書以志感。

