

書品梁庾肩吾

提要書品

提要

《書品》一卷﹐梁庾肩吾撰。肩吾字子愼﹐新野人。起家晉安王國常侍。元帝時官至度支尙書。事迹具《梁書﹟文學傳》。是書載漢至齊﹑梁能眞艸者一百二十八人﹐分爲九品。每品各系以論﹐而以總序冠於前。考竇臮《述書賦》﹐稱肩吾通塞﹐並乏天性﹐工歸文華﹐拙見艸正。徒聞師阮﹐何至遼敻﹖使鉛刀之均鋒﹐稱並利而則佞云云。其於肩吾書學﹐不甚推許。又其論述作一條﹐稱庾中庶品格拘於文華﹐則於是書亦頗致不滿。然其論列﹐多有理致﹐究不失先民典型。如序稱尋隸體發源﹐秦時隸人下邳程邈所作﹐始皇見而重之﹐以奏事繁多﹐篆字難制﹐遂作此法﹐故曰隸書﹐今時正書是也。此足正歐陽修以八分爲隸之誤。惟唐之魏徵﹐與肩吾時代邈不相及﹐而並列其間﹐殊爲顚舛﹐故王士禎《居易錄》詆毛晉刊本之訛。又序稱二百二十八人﹐而書中所列實止一百二十三人﹐數亦不符﹐殆後人已有所增削﹖然張彥遠《法書要錄》﹐全載此書﹐已同此本﹐並魏徵之謬亦同﹐則其來久矣。書品

元靜先生曰﹕予徧求邃古﹐逖訪厥初﹐書名起於「玄」﹑洛字勢發於倉史。故遺結繩﹐取諸文﹑象諸形﹑會諸人事﹐未有廣此緘滕﹐深玆文契。是以一畫加「大」﹐天尊可知﹔二「方」增「土」﹐地卑可審。日以君道則字勢圓﹐月以臣輔則文體缺。及其轉注﹑假借之流﹐指事﹑會意之類﹐莫不狀範毫端﹐形呈字表。開篇玩古﹐則千載共明﹔削簡傳今﹐則萬里對面。記善則惡自削﹐書賢則過必攺。玉曆頒正而化俗﹐帝載陳言而設教。變通不極﹐日用無窮﹐與聖同功﹐參神並運。爰泊中葉﹐捨繁從省﹐漸失潁川之言﹐竟逐云陽之字。若乃鳥迹孕於古文﹐壁書存於科斗。符陳帝璽﹐摹調蜀漆。署表宮門﹐銘題禮器。魚猶捨鳳﹐鳥已分虫。仁義起於麒麟﹐威形發於龍虎。雲气時飄五色﹐仙人還作兩童。龜若浮溪﹐蛇如赴穴。流星疑燭﹐垂露似珠。芝英轉車﹐飛白掩素。參差倒薤﹐旣思種柳之謠﹔長短懸鍼﹐復相定情之制。蚊腳傍低﹐鵠頭仰立﹐塡飄板上﹐謬起印中。波回墮鏡之鸞﹐楷顧雕陵之鵲﹐並以篆籀重復﹐見重昔人。或巧能售酒﹐或妙令鬼哭。信無味之奇珍﹐非趣時之急務。且具錄前訓﹐今不復兼論﹐惟艸正疏通﹐專行於世。其或繼之者﹐𨿽百代可知。尋隸體發源秦時﹐隸人下邳程邈所作﹐始皇見而奇之。以奏事繁多﹐篆字難制﹐遂作此法﹐故曰隸書﹐今時正書是也。艸勢起於漢時﹐解散隸法﹐用以赴急﹐本因艸創之義﹐故曰艸書。建初中﹐京兆杜操始以善艸知名﹐今之艸書是也。余自少迄長﹐畱心玆藝﹐敏手謝於臨池﹐銳意同於削板。而蕺山之扇﹐竟未增錢﹔淩雲之臺﹐無因誡子。求諸故迹﹐或有淺深﹐輒刪善艸隸者一百二十八人﹐伯英以稱聖居首﹐法髙以追駿處末。推能相越﹐小例而九﹐引類相附﹐大等而三﹐復爲略論﹐總名《書品》。

張芝﹝伯英﹞。鍾繇﹝元常﹞。王羲之﹝逸少﹞。右三人﹐上之上。

論曰﹕隸旣發源秦史﹐艸乃激流齊相﹐跨七代而彌遵﹐將千載而無革﹔誠開博者也。均其文﹐總六書之要﹔指其事﹐籠八體之奇能﹔拔篆籀於繁蕪﹐移楷眞於重密﹔分行紙上﹐類出繭之蛾﹔結畫篇中﹐似聞琴之鶴﹔峯崿間起﹐瓊山慚其斂霧﹔漪瀾遞振﹐碧海愧其下風﹔抽絲散水﹐定於筆下﹔倚刀較尺﹐驗於字中。眞﹑艸旣分於星芒﹐烈火復成於珠佩。或橫牽豎掣﹐或濃點輕拂﹐或將放而更流﹐或因挑而還置﹐敏思藏於胸中﹐巧態發於毫銛。詹尹端策﹖故以迷其變化﹔《英》《韶》傾耳﹐無以察其音聲。殆善射之不注﹐妙短斲輪之不傳。是以鷹爪含利﹐出彼兔毫﹔龍管潤霜﹐遊玆蠆尾﹐學者鮮能具體﹐窺者罕得其門。若探妙測深﹐盡形得勢﹔煙花落紙﹐將動風采。帶字欲飛﹐疑神化之所爲﹐非世人之所學﹐惟張有道﹑鍾元常﹑王右軍其人也。張工夫第一﹐天然次之﹐衣帛先書﹐稱爲「艸聖」。鍾天然第一﹐工夫次之﹐妙盡許昌之碑﹐窮極鄴下之牘。王工夫不及張﹐天然過之﹔天然不及鍾﹐工夫過之。羊欣云「貴越羣品﹐古今莫二。」兼撮眾法﹐備成一家﹐若孔門以書﹐三子入室矣。允爲上之上。

崔瑗﹝子玉﹞。杜度﹝伯度﹞。師宜官。張昶﹝文舒﹞。王獻之﹝子敬﹞。右五人﹐上之中。

論曰﹕崔子玉擅名北中﹐迹罕南度﹐世有得其摹書者﹐王子敬見而稱美﹐以爲功類伯英。杜度濫觴於艸書﹐取奇於漢帝﹐詔後奏事﹐皆作艸書。師宜官《鴻都》爲最﹐能大能小。文舒聲劣於兄﹐時云「亞聖」。子敬泥帚﹐早驗天骨﹐兼以掣筆﹐復識人工﹐一字不遺﹐兩葉傳妙。此五人﹐允爲上之中。

索靖﹝幼安﹞。梁鵠﹝孟黃﹞。韋誕﹝仲將﹞。皇象﹝休明﹞。胡昭﹝孔明﹞。鍾會﹝士季﹞。衛瓘﹝伯玉﹞。苟輿﹝長允﹞。阮研﹝文機﹞。右九人﹐上之下。

論曰﹕幼安斂蔓舅氏﹐抗名衛令。孟皇功盡筆勢﹐字入帳中。仲將不妄染墨﹐必須張筆而左紙。孔明動見模楷﹐皆謂胡肥而鍾瘦。休明斟酌二家﹐聯駕八絕。士季之範元常﹐猶子敬之稟逸少﹐而工拙兼效﹐眞﹑艸皆成。伯玉遠慕張芝﹐近參父迹。長允《貍骨方》擬而難迨。阮研居今觀古﹐盡窺眾妙之門﹐𨿽復師王祖鍾﹐終成別構一體。此九人﹐允爲上之下。

張超﹝子並﹞。郭伯道。劉徳升﹝君嗣﹞。崔寔﹝子眞﹞。衛夫人﹝茂漪﹞。李式﹝景則﹞。庾翼﹝稚恭﹞。郗愔﹝方回﹞。謝安﹝安石﹞。王瑉﹝季琰﹞。桓玄﹝敬道﹞。羊欣﹝敬元﹞。王僧虔。孔琳之﹝彥琳﹞。殷鈞。

右十五人﹐中之上。

論曰﹕子並﹐崔家州裏﹐頗相仿效﹐可謂醬咸於鹽﹐冰寒於水。伯道裏居朝廷﹐遠討其迹。徳升之妙﹐鍾﹐胡各采其美。子眞俊才﹐門法不墜。李妻衛氏﹐出自華宗。景則毫素流靡。稚恭聲彩遒越。郗愔﹑安石﹐艸﹑正並驅。季琰﹑桓玄﹐筋力俱駿。羊欣早隨子敬﹐最得王體。孔琳之聲髙宋氏﹐王僧虔雄發齊代﹐殷鈞頗眈愛好﹐終得肩隨。此一十五人﹐允爲中之上。

魏武帝﹝曹操孟徳﹞。孫皓﹝吳主元宗﹞。衛覬﹝伯儒﹞。左子邑﹝伯字子邑﹞。衛恆﹝巨山﹞。杜預﹝元凱﹞。王廙﹝世將﹞。張彭祖。任靖。韋昶﹝文休﹞。王修﹝敬仁﹞。張永。範懷約。吳休尙。施方泰。右十五人﹐中之中。

論曰﹕魏帝筆墨雄贍﹐吳主體裁綿密。伯儒兼敍隸艸﹐子邑分鑣梁邯。巨山三世﹐元凱累葉。王廙爲右軍之師﹐彭祖取羲之之道。任靖矯名﹐文休題柱。敬仁淸舉致畏逼之詞﹐張範逢時俱東南之美。施吳鄴下﹐後生同年拔萃。此十五人﹐允爲中之中。

羅暉﹝叔景﹞。趙襲﹝元嗣﹞。劉輿。張昭。陸機﹝士衡﹞。朱誕。王導。庾亮﹝元規﹞。王洽﹝敬和﹞。郗超﹝景興﹞。張翼。宋文帝﹝姓劉名義隆﹞。康昕。徐希秀。謝朓﹝玄暉﹞。劉繪。陶隱居﹝名弘景字通明﹞。王崇素。右十八人﹐中之下。

論曰﹕叔景元嗣﹐並稱西州。劉輿之筆札﹐張昭之無懈。陸機以弘才掩迹﹐朱誕以偏藝流聲。王導則列聖推能﹐庾亮則羣公挹巧。王洽以下並通諸法﹐郗超以晚年取譽。張翼善效﹐宋帝康昕希秀孤生。謝朓劉繪文宗書範﹐近來少前。陶隱居仙才翰彩狀於山谷﹐王崇素繪靡篇書筆傳於裏閭。此十八人﹐允爲中之下。

姜詡。粱宣。魏徵﹝玄成﹞。韋秀。鐘輿。向泰。羊忱。晉元帝﹝景文﹞。識道人。範曄﹝蔚宗﹞。宋炳。謝靈運。蕭思話。薄紹之﹝敬叔﹞。齊髙帝。庾黔婁。費元瑤。孫奉伯。王薈。羊祜﹝叔子﹞。右二十人﹐下之上。

論曰﹕此二十人﹐並擅毫翰﹐動成楷則。殆逼前良﹐見希後彥。允爲下之上。

楊經。諸葛融。楊潭。張炳。岑淵。張輿。王濟。李夫人。劉穆之﹝道和﹞。朱齡石。庚景休。張融﹝思光﹞。褚元明。孔敬通。王籍﹝文海﹞。右十五人﹐下之中。

論曰﹕此十五人﹐𨿽未窮字奧﹐書尙文情。披其叢薄﹐非無香艸﹔初見涯岸﹐皆有潤珠。故遺斯紙﹐以爲世玩。允爲下之中。

衛宣。李韞。陳基。傅廷堅。張紹。陰光。韋熊。張暢。曹任。宋嘉。裴邈。羊固。傅夫人。辟閭訓。謝晦。徐羨之。孔閭。顏寶光。周仁皓。張欣泰。張熾。僧嶽道人。法髙道人。右二十三人﹐下之下。

論曰﹕此二十三人﹐皆五味一和﹐五色一彩﹐視其雕文﹐非特刻鵠﹔人人下筆﹐寧止追響。遺迹見珍﹐餘芳可折。誠以驅馳並駕﹐不逮前鋒﹔而中權後殿﹐各盡其美。允爲下之下。

今以九例﹐該此眾賢。猶如玄圃積玉﹐炎洲聚桂。其中實相推謝﹐故有玆多品。然終能振此鱗翼﹐懼上龍門。儻後之學者﹐更隨點曝云爾。

