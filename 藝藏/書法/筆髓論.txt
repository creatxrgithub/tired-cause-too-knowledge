

筆髓論

﹝唐﹞虞世南撰

原古

文字經藝之本﹐王政之始也。倉頡象山川江海之狀﹐虫蛇鳥獸之迹﹐而立六書。戰國政異俗殊﹐書文各別﹐秦患多門﹐約爲八體。後復訛謬﹐凡五易焉。然並不述用筆之妙﹐及乎蔡邕張索之輩﹐鐘繇王衛之流﹐皆造意精微﹐自悟其旨也。

辧應

心爲君﹐妙用無窮﹐故爲君也。手爲輔﹐承命竭股肱之用﹐故爲臣也。力爲任使﹐纖毫不撓﹐尺丈有餘故也。管爲將帥﹐處運用之道﹐執生死之權﹐虛心納物﹐守節藏鋒故也。毫爲士卒﹐隨管任使﹐迹不拘滯故也。字爲城池﹐大不虛﹐小不孤故也。

指意

用筆須手腕輕虛。虞安吉云「夫未解書意者﹐一點一畫﹐皆求象本﹐乃轉自取拙﹐豈成書耶﹖」太緩而無筋﹐太急而無我骨﹐側管則鈍慢而多肉﹐豎管則漧枯而露骨。及其悟也﹐粗而不鈍﹐細而能壯﹐長而不爲有餘﹐短而不爲不足。

釋眞

筆長不過六寸﹐捉管不過三寸﹐眞一行二艸三﹐指實掌虛。右軍云﹕書弱紙彊﹐筆彊紙弱。筆彊者弱之﹐弱者彊之也。遲速虛實﹐若輪扁斫輪﹐不徐不疾﹐得之於心﹐而應之於手﹐口所不能言也。拂掠輕重﹐若浮雲蔽於晴天﹔波撆勾截﹐如微風搖於碧海。气如奔馬﹐亦如朵鉤﹐變化出乎心﹐而妙用應乎手。然則體約八分﹐勢同章艸﹐而各有趣﹐無問巨細﹐皆有虛散。其鋒員豪蕝﹐按轉易也﹐豈眞書一體﹖篆艸章行八分等﹐當覆腕上搶﹐掠豪下開﹐牽撆撥﹐鋒轉行艸﹐稍助指端鉤距轉腕之狀矣。

釋行

行書之體﹐略同於眞。至於頓挫磅礡﹐若猛獸之搏噬﹔進退鉤距﹐若秋鷹之迅擊。故覆腕搶豪﹐乃按鋒而直引其腕﹐則內旋外拓﹐而環轉紓結也。旋豪不絕﹐內轉鋒也。加以掉筆聯豪﹐若石瑩玉瑕﹐自然之理。亦如長空遊絲﹐容曳而來往﹔又似虫网絡壁﹐勁實而復虛。右軍云「遊絲斷而能續﹐皆契以天眞﹐同於輪扁。」又云「每作點畫﹐皆懸管掉之﹐令其鋒開﹐自然勁健矣。」

釋艸

艸則縱心奔放﹐覆腕轉蹙﹐懸管聚鋒﹐柔豪外拓。左爲外﹐右爲內﹐起伏連捲﹐收攬吐納﹐內轉藏鋒。旣如舞袖﹐揮拂而縈紆﹔又若垂藤﹐樛盤而繚繞。蹙旋轉鋒﹐亦如騰猨過樹﹐逸虯得水﹐﹝一作躍鯉透泉﹞輕兵追虜﹐烈火燎原。或气雄而不可抑﹐或勢逸而不可止。縱狂逸放﹐不違筆意也。右軍云「透嵩華兮不髙﹐逾懸壑兮能越。或連或絕﹐如花亂飛。若彊逸意而不相副﹐亦何益矣﹖」但先緩引興﹐心逸自急也。仍接鋒而取興﹐興盡則已。又生鋒﹐仍豪端之奇﹐象兔絲之縈結﹐轉剔刓角多鉤﹐篆體或如蛇形﹐或如兵陣。故兵無常陣﹐字無常體矣。謂如水火﹐勢多不定﹐故云字無常定也。

契妙

欲書之時﹐當收視返聽﹐絕慮凝神﹐心正气和﹐則契於妙。心神不正﹐書則欹斜﹐志气不和﹐書則顚僕。其道同魯廟之器﹐虛則欹﹐滿則覆﹐中則正﹐正者沖和之謂也。然字𨿽有質﹐迹本無爲﹐稟陰陽而動靜﹐體萬物以成形﹐達性通變﹐其常不主。故知書道元妙﹐必資於神遇﹐不可以力求也。機巧必須以心悟﹐不可以目取也。字形者﹐如目之視也。爲目有止限﹐由執字體也。旣有質滯﹐爲目所視﹐遠近不同。如水在方圓﹐豈由乎水﹖且筆妙諭水﹐方圓諭字﹐所視則同﹐遠近則異。故明執字體也。字有態度﹐心之輔也﹐心悟非心﹐合於妙也。借如鑄銅爲鏡﹐非匠者之明﹔假筆傳心﹐非毫端之妙。必在澄心運思﹐至微至妙之閒﹐神應思徹﹐又同鼓琴輪音﹐妙響隨意而生﹐握管使鋒﹐逸態逐毫而應﹐學者心悟於至道﹐則書契於無爲﹐苟涉浮華﹐終懵於斯理也。

