

書小史原序

書小史者中都陳道人所編也自伏犧畫卦以至五代上下數千百年之間字體變化如浮雲紀所載以書名者代不乏人而人之賢否藝之髙下𨿽妙迹不能盡傳於世觀此亦可槪見其萬一道人趣向之雅編類之勤可謂不苟於用心矣予識之五十餘年每一到都必先來訪訂證名帖飽窺異書愈久而愈不相忘亦未易多得也咸淳丁卯重九天臺謝愈修書於西湖寓舎時年七十有四

欽定四庫全書

子部八

書小史目錄

藝術類一【書畫之屬】卷一

紀

卷二



卷三

傳

卷四



卷五

傳

卷六



卷七



卷八

傳

卷九

傳

卷十

傳

【臣】等謹案書小史十卷宋陳思撰思卽臨安書賈嘗輯寶刻叢編以行世者其所作書苑菁華專取漢魏以來論書之語集成一編采掇頗見雅贍魏了翁爲序之此則以歷代書家小傳纂次成帙前有咸淳丁卯天臺謝愈修序蓋與書苑菁華相輔而行者也書中所載自庖犧迄五季凡紀一卷載帝王五十一人傳九卷首后妃十人附以諸女十三人次諸王二十七人次倉頡至郭忠恕共四百三十人中間義例亦多未善如閨秀一門自宜依史例退置書末乃以厠於后妃諸王之間殊爲乖舛又如北齊彭城王浟本無能書之名惟史載其八歲時書迹未工爲博士韓毅所戱思因此一節遂一槪采入書家中尢爲泛濫迥不及書苑菁華之詳宻特其排比薈粹猶有可觀頗可爲考古者檢閱之助其用心固有足尙者焉乾隆四十六年九月恭校上

總纂官【臣】紀的【臣】陸錫熊【臣】孫士毅

總校

官【臣】陸

費墀

欽定四庫全書

書小史卷一

宋陳思撰

紀

太昊伏犧氏燧人氏之子也因風而生故爲風姓以木王天下始畫八卦造書契代結繩因獲景龍之瑞其制儀象布政令紀官皆以龍於是始爲龍書唐韓晉公滉嘗獲齊竟陵王子良龍書千五字置於招隠寺乃其遺法

炎帝神農氏姜姓以火徳王始爲耒耜以教民稼穡作陶冶斧斤民用以利嘗百艸以濟民病因上黨羊頭山始生嘉禾八穗帝異之乃作穗書用頒政令

黃帝少典之子姓公孫名軒轅號有熊氏命倉頡沮誦造書字以正名百物由是古文滋生是時景云常見鬱鬱紛紛帝因爲云書以紀職又嘗逰元扈之上靈負圖而臻文章之繁自此始帝嘉其感應作書以冩其狀後世有書焉

少昊金天氏名摰字靑陽黃帝之子也姬姓少昊之立鳳鳥適至故以鳥紀官作鸞鳳書其文章衣服皆以爲象

顓頊髙陽氏黃帝之孫昌意之子也靜淵以有謀疏通而知事作科斗書因科斗之名故飾之以形頭麄尾細腹狀團圓如水中之科斗魯恭王時壊孔子宅於壁中得所藏書皆科斗文字令古文是也

帝嚳髙辛氏黃帝之曾孫也生而神靈自言其名日月所照風雨所至莫不從服以人事紀官象仙人形書其車器衣服皆爲之後代因之遂作此體

帝堯陶唐氏名放勲姓伊耆帝嚳之子也因軒轅靈負圖遂作書象之形焉

帝禹夏后氏名文命姒姓黃帝元孫顓頊之孫鯀之子也舜授禹以位於是大朝天下諸侯因九牧貢金鑄鼎象物故作鐘鼎書象鐘鼎形象

周武王名發姬姓帝嚳之後文王之子也率修文王緒業時殷紂無道武王東觀兵至於盟津渡河中流白魚躍八王舟中武王俯取以祭凡厥符瑞史臣曰佚紀之文字作爲魚書體魚之首骨爲乙尾翼爲丙蓋是則焉初文王時赤雀銜書集戶至武王又感丹烏流室以此二瑞故作鳥書勢若翔羽

穆王名滿昭王之子時西域化人來王與之遊而得八駿之乘乃西遊見王母於瑤池之上樂而忘返聞徐偃王得諸侯遂長驅而歸後登趙州贊皇山大篆吉日癸巳四字於山

漠孝武皇帝姓劉氏諱徹景帝中子也能文辭詩賦初六國時各以異體之書僭爲符信而芝艸芝英等書興焉秦焚儒典其文煨燼至帝產靈芝於宣房旣作芝房之歌因述芝英之書焉

孝元皇帝名奭宣帝太子也好儒多材藝善史書【史書周宣王太史籀所作大十五篇教學童之書也】洞曉音律窮極要妙

後漢肅宗孝章皇帝諱烜顯宗第五子也少寛容好儒術初史遊作艸書惟君長告令臣下用之建初中杜度善艸帝貴其迹詔上章表令作艸體始號章艸今法帖中有章帝艸書辰宿列張等數十字存焉

恭宗孝安皇帝諱祐肅宗孫也年十歲好學史書和帝常稱之

孝靈皇帝諱宏肅宗元孫也帝好學善書自作皇羲篇五十章始置鴻都門學生勅州郡王公舉召能爲尺牘辭賦及工書鳥者相課試至千人熹平中詔諸儒正五經文字命蔡邕等書刻石立於太學

魏太祖武皇帝姓曹氏諱操字孟徳沛國譙人也多材藝自作兵書十餘萬言尢工章艸雄逸絕倫張華云漢世安平崔瑗崔瑗子實農張芝芝弟昶善艸書而武帝亞焉

文皇帝諱丕字子桓武帝太子也善飛白書時於宮中戲爲之

髙貴鄕公諱髦字彥士文帝孫東海定王霖子也少好學夙成工艸

吳大帝姓孫諱權字仲謀吳郡富春人性度宏朗仁而多智善行艸書南齊王僧防常得大帝及景帝歸命侯法書上之齊髙帝

後主諱皓字元宗大帝權之孫太子和之子也善行書梁庾肩吾云魏武筆墨雄贍孫皓體裁綿宻李嗣眞云孫皓吳人酣暢驕其家室𨿽欲矜豪亦復平矣晉景皇帝姓司馬氏諱師字子元河內溫縣人宣帝長子也沈毅有大略少流美譽善正書

文皇帝諱昭字子上景帝之母弟也善正書書賦云挹子元之迹髙子上之雄神量蘊文儒才苞古眞或寄詞達禮任道懷仁或仰則鐘繇平視衛臻如晴郊駟馬維嶽降神

武皇帝諱炎字安世文帝長子也寛惠仁厚深沈有度量善行艸書

東晉元皇帝名睿字景文宣帝曾孫瑯琊恭王覲之子東朝中興之主也沈敏有度量善正行書當東遷謠曰五馬浮渡江一馬化爲龍書賦云逮乎龍化東遷景文興嗣天然俊傑毫翰英異元帝之用筆可觀世逾【劉超】之呈規仰似如發硎刃虎駿鶚眙懦夫喪精劍客得志明皇帝諱紹字道防元帝長子也防而聰哲有對日之奇雅好文詞善書畫

成皇帝諱衍字世根明帝長子也少聰敏及長畱心萬防務在簡儉善艸書書賦云成帝則生知艸意頴悟通諳光使畏魄靑疑過藍勁力外爽古風內含若雲開而乍睹晴日泉湧而懸歸碧潭

康皇帝諱嶽字世同成帝母弟也善行艸書書賦云康帝則防少閒慢迥出凡境駟馬安車不尙馳騁

哀皇帝諱丕字千齡成帝長子也善行書

簡文皇帝諱昱字道萬元帝少子也防而岐嶷爲元帝所愛及長尢愛言畱心典籍工行艸書

孝武皇帝諱曜字昌明簡文帝第三子也善行艸書書賦云眞率孝武不規不矩气有餘髙體無所主若露滋蔓艸風送驟雨

宋髙祖武皇帝姓劉氏諱裕字徳輿彭城人性嚴整有法度帝素拙於書劉穆之曰此𨿽小事然宣被四逺願公少復畱意帝旣不能措意又稟分有在穆之乃曰公但縱筆爲大字一字徑尺亦無嫌大旣足有所包且其勢亦美武帝從之一紙不過六七字便滿書賦云宋武徳輿法含古初見答道和之啟未披有位之書觀其逸毫巨麗載兆虎變髙躅莫究其涯雄風於焉已扇猶金玉鑛璞包露貴賤

文皇帝諱義隆武帝第三子也聰明仁厚雅重文儒博涉經史善書及行艸張懷瓘云規模大令自謂不減於師時論以爲天然勝羊欣而功夫恨少是亦可尙道心𨿽微探索幽深若泠泠水行有巖石間眞聲爾李嗣眞云放逸屈折頗效康昕量其直置孤梗是謝靈運之流書賦云皇矣文帝天知正舉已達於縱橫攀王媚於細向專精而習熟防可與之興替尙瞻擊水之鵬摶且並聞天之鶴唳

孝武皇帝諱駿字休龍文帝第三子也少機頴讀書七行俱下才藻甚美善正行艸書書賦云孝武則武威戡難翰墨馳聲𨿽稟訓而已髙恨一簣而未成徒忌人之賢已冀及父之令名與思話而雄彊追彥琳而愧恥若夷狄之佳麗慕容顏於桃李

明皇帝諱彧字休景文帝第十一子也善行書書賦云太宗徽音用壯之心遺棄鄙野不無髙深快突俗工匠古鄰今冠柤梨之下果怯鸞鳳之珍禽

齊太祖髙皇帝姓蕭氏諱道成字紹伯南蘭陵人姿表英異龍顙鐘聲鱗文徧體惇朴尙古善屬文工眞行艸書篤好不已祖述子敬稍乏筋骨與王僧防賭書畢帝曰誰爲第一僧防對曰臣書臣中第一陛下書帝中第一帝笑曰卿可謂善自謀矣張懷瓘云髙帝與簡穆賭書亦猶驅雞之搏貍稍不自量也書賦云齊髙則文武英威時來運歸挺生紹伯墨妙翰飛觀乎吐納僧防擠排子敬昂藏郁拔勝艸負正猶力稽牛刀水展龍性世祖武皇帝諱字宣述髙帝長子也剛毅有斷工行艸書帝欲擅書名故王僧防不敢顯其迹嘗用拙筆書以此見容書賦云世祖宣逺象賢豈敢仰英規而無功超筆力而有膽莫顧程式率由胸襟能騁逸气未忘童心若橫波束薪泛濫淺深

廢帝郁林王名昭業字元尙文惠太子長子也美容止好書武帝特所鐘愛勅皇孫手書不得妄出以貴之嘗謂武帝曰臣書固應勝江夏王帝答曰闍黎第一法身第二法身昭業小名闍黎江夏王鋒小名也

梁髙祖武皇帝姓蕭氏名衍字叔達南蘭陵人也性嚴整勤學博文好艸書張懷瓘云狀貌𨿽古但乏於筋骨無奇姿異態稍減於齊髙矣帝尢好圖書搜訪天下大有所獲書賦云梁則髙祖叔達恢宏厥躬冺規矩合童文勝質而辭寡明察眾而理窮猶巧匠琢玉心愜雕虫

太宗簡文皇帝諱綱字世讚武帝第三子也防聰睿六歲能屬文及長气宇寛宏讀書十行俱下博綜羣言善談理工行書書賦云簡文慕鐘不瑕有害慠景喬而含古【蕭子云】肩邵陵而去泰【邵陵王綸】侯景將亂帝數夢秦王焚天下書旣而內府書畫數百函後果煨滅於侯景世祖孝元皇帝諱繹字世誠武帝第七子也聰悟俊朗天才英發博極羣書工書善畫嘗自圖宣尼像爲之贊而書之時人謂之三絕嘗權衡蕭子云書比二王則若牡鷄仰於威鳳子貢賢於仲尼書賦云孝元不拘快利睢盱習寛疏於一體加薄而小殊名畫記云承聖末魏師襲荊州城陷帝將降聚其古畫法書及典籍十四萬卷遣後閤舎人髙善寶焚之帝欲投火俱焚宮嬪牽衣得免吳越寶劍並將斫柱令折乃嘆曰蕭世誠一至此乎文武之道今夜窮矣周將於瑾於煨燼中捃拾遺逸得書畫四千餘卷歸於長安

陳髙祖武皇帝姓陳氏諱霸先字興國吳興長城人也少倜儻有大志及長涉獵史籍善行艸書書賦云爰及陳氏霸先創業盤桓有威牢落無法等王師憑怒挫衂攻刼

文皇帝諱蒨字子華始興昭烈王之長子也少沈敏有識量美容儀畱意經史善行艸書

後主諱叔寶字元秀宣帝長子也善行艸書陳室富有書畫隋文帝卽位以晉王廣爲元帥平之命元帥記室防軍裴矩髙熲收其書畫得八百餘卷於東京觀文殿起二臺東曰妙楷藏自古法書西曰寶躅收自古名畫隋皇帝姓楊氏諱廣髙祖第二子也少敏慧好學善屬文好飛白書大業記云煬帝將幸江都宮女半不隨駕爭泣畱帝言遼東小國不足煩大駕願擇將徵之攀車惜畱指血染鞅帝意不回因飛白題二十字賜宮嬪曰我夢江都好徵遼亦偶然但畱顏色在離別只今年二王書錄曰大業末帝幸江都祕府圖書多將從行中道船沒大半淪棄其間得存所餘無防弒逆之後並歸宇文化及至聊城爲竇建徳所破並皆亡失

唐髙祖神堯大聖大光孝皇帝姓李氏諱淵字叔徳隴西成紀人也性寛仁善書師王褒得其妙故有梁朝風格尢善行艸工而且疾結字不拘常體而筆迹韻美可愛常一日注授千許人吏案遇得好紙筆筆若飛食頃而訖得官人等並不取告符乞寶神筆之迹遂各分所授官而去書賦云我巨唐之膺休一六合而闡幽武功定文徳修髙祖運龍爪陳睿謀自我雄其神貌冠梁代之徽猷

太宗文武大聖大廣孝皇帝諱世民髙祖次子也聰明英武有大志兼資文武博通羣書善屬文工書飛白行艸得二王法尢善臨古帖殆於逼眞貞觀初鋭意臨翫右軍眞迹人間購募殆盡嘗自書眞艸屏風以示羣下爲一時之絕書師虞世南嘗患於戈法一日書遇戩字空其落於世南因取筆塡之俄而魏鄭公奏事帝出書示之曰朕近學虞世南似盡其法卿看之鄭公曰天筆所臨萬象不能逃其形非小臣所可擬倫今仰窺聖作惟戩字戈法頗逼其眞旣而舞蹈慶謝上深嘆鄭公髙其藻識然益加工焉太宗嘗防三品已上於武門帝操筆作飛白書賜羣臣或乘酒爭取於帝手惟常侍劉泊登禦座引手得之禦史請劾罪以死帝曰昔聞媫好辭輦今見常侍登牀竟釋其罪

髙宗天皇大聖大宏孝皇帝諱治字爲善太宗第九子也善正書飛白龍朔中上自爲書與遼東諸將謂許敬宗曰許圉師嘗自愛書可於朝堂開示圉師見甚驚喜私謂從官曰圉師見古迹多矣晉魏已後惟稱二王然逸少多力而丑子敬妍而少力今觀聖迹兼絕二王鳳翥鸞回實古今書聖帝甞飛白書賜宰臣人各六字戴至徳曰泛洪源俟舟檝郝處俊曰飛九霄假六翮李敬元曰資啟沃罄丹誠崔知悌曰竭忠節贊皇猷皆見意於辭

中宗孝和大聖大昭孝皇帝諱顯髙宗第七子也善飛白書嘗寫升中述志碑額今見存焉

睿宗元貞大聖大興孝皇帝諱且髙宗第八子也性淳和長而溫恭好學通詁訓工艸書中宗嘗爲武后追福修聖善寺制度奇麗爲都城之最寺內立碑中宗制文睿宗書之書賦云睿宗垂文規模尙古飛五云而在天運三光以窺戶

宗至道大聖大明孝皇帝諱隆基睿宗第三子也孝友慈仁善騎射通音律曆象之學好圗畫工八分章艸丰茂英特初張說爲麗正殿學士獻詩明皇自於防牋上八分書贊曰徳重和鼎功逾濟川詞林秀發翰苑光鮮開元中禦注禦書道徳經詔列郡咸建石臺譙郡太守趙冬曦請置聖祖降生之地書賦雲開元應干神武聰明風骨巨麗碑版崢嶸思如泉而吐鳳筆爲海而吞鯨

順宗至徳宏道大聖大安孝皇帝諱誦徳宗長子也寛仁喜學藝善書徳宗工爲詩每賜大臣方鎭詩制必命寫之

書小史卷一

欽定四庫全書

書小史卷二

宋陳思撰

傳一【後女

王】

漢孝成許皇后大司馬車騎將軍平恩侯嘉女也聰慧善史書

後漢和帝陰皇后諱某光烈皇后兄執金吾識之曾孫也少聰慧善書藝

和熹鄧皇后諱綏太傅禹之孫也六歳能史書十二通詩論語志在典籍母嘗非之曰汝不習女工以供衣服乃更務學寧當舉博士耶後重違母言晝修婦業暮誦經典家人號曰諸生

昭烈梁皇后諱妠大將軍商之女也少善女工好史書九嵗能誦論語治韓詩大義略舉嘗以烈女圖畫置於左右以自監戒

魏文帝甄皇后中山無極人明帝母漢太保甄邯後也九嵗喜書視字輒識數用諸兄筆硯兄謂後言汝當習女工用書爲學當作女博士耶後答言聞古者賢女未有不學前世成敗以爲已誡不知書何由見之

吳王趙夫人丞相趙逵之妹善書畫巧妙無雙名畫記云孫權嘗嘆魏蜀未平思得善畫者圖山川地形夫人乃進所寫江湖九州山嶽之勢

晉武元楊皇后諱艷字瓊芝農華陰人後少聰慧善書姿質美麗嫻於女工

東晉安僖王皇后諱神愛瑯琊臨沂人中書令獻之女也善書

梁武郗皇后諱徽髙平金鄕人父太子舎人後母宋文帝女尋陽公主也幼明慧善書讀史傳女工之事無不嫻習

陳武宣章皇后諱要兒吳興烏程人少聰慧美容儀善書能誦詩及楚辭

後主沈皇后諱婺華吳興武康人父君理母卽武帝女防稽穆公主也後性端靜有識量聰明彊記涉獵經史工書翰國亡與後主俱入長安及後主薨後自爲哀辭文甚酸切書賦云沈氏後徳名標婺華允光親署獨美可嘉如晚晴陣云日殘霞

唐則天順聖皇后武氏諱曌並州文水人也臨朝稱尊號曰大周金輪皇帝好飛白書自題升仙太子廟碑額後好書嘗墨制問石泉公王方慶求其祖父書方慶進十一代祖已下二十八人書共十卷後禦武成殿示羣臣仍令中書舎人崔融爲寶章集以敍其事復賜方慶當時以爲榮書賦云武后君臨藻翰時欽順天矜而永保先業從人欲而不顧兼金

諸女

魯秋胡妻者魯人秋胡逺宦三年不歸其妻幽居懷思而作虫書秦書有八體四曰虫書以書幡信首蕭子良雲實蠶書也蓋婦人閨閫之所事故因擬像韋續五十六種書體云虫書魯秋胡妻因浣蠶所作亦曰雕虫書漢安定皇甫規妻馬氏善屬文能艸書時爲規答書記人怪其工

蔡琰字文姬卽中郎邕之女也愽學有才辯工書善章艸適河東衛仲道夫亡無子歸寧於家興平中天下喪亂文姬爲胡騎所獲沒於胡中十二年曹操素與邕善痛其無嗣乃遣使者以金璧贖之而重嫁於董祀祀爲屯田都尉犯法當死文姬詣曹操請之乃原祀之罪操因問曰聞夫人家先多墳籍猶能記憶之否文姬曰昔亡父賜書四千許捲流離塗炭罔有存者今所誦憶裁四百餘篇耳操曰今當使十吏就夫人寫之文姬曰妾聞男女之別禮不親授乞給紙筆眞艸惟命於是繕寫送之文無遺誤今太宗皇帝所勒法帖中有文姬十四字云我生之初尙無爲我生之後漢祚衰

晉衛夫人名鑠字茂猗廷尉展之女弟恆之從妹汝陰太守李矩之妻也善書張懷瓘云書尢善規矩鐘公碎玉壺之冰爛瑤臺之月婉然芳樹穆若淸風右軍少嘗師之子敬年五六嵗已解書神情朗悟嘗從諸兄造焉夫人乃書大雅吟賜之後右軍亦愛其書而臨寫之唐人評云衛夫人書如揷花舞女低昂美容又如美女登臺仙娥弄影紅蓮暎水碧沼浮霞

王羲之妻郗氏鑑之女也甚工書兄愔與曇謂之女中筆仙

王凝之妻謝氏字道韞安西將軍奕之女也聰識有才辯善正行書甚爲舅氏所重李嗣眞云雍容和雅芬馥可翫

郗愔妻傅氏善正書【見庾肩吾書品】

王洽妻苟氏善書

王瑉妻江氏善書

宋孔琳之妻謝氏善書

唐臨川公主太宗女也下嫁周道務主工籀能屬文髙宗立上孝徳頌帝下詔褒答

劉秦妹歸馬氏善臨學王右軍蘭亭及安西帖咄咄逼眞秦翰林書人也書賦云馬家劉氏臨效逼斥安西蘭亭貌奪眞迹如宓妃遺形於巧素再見如在之古昔房璘妻髙氏善書【嘗書太原府太谷縣令安庭堅美政頌歐公集古錄有跋】

諸王

後漢北海敬王睦靖王興之子光武兄伯升之孫也少好學博通書傳能屬文善史書當世以爲楷則光武器之明帝爲太子尢見親幸甚愛其法及寢疾帝馹馬令作艸書尺牘十首

樂成靖王黨明帝子聰慧善史書喜正文字與肅宗同年尢相親愛

魏陳思王植字子建武帝子善屬文言出爲論下筆成章亦工書

晉齊獻王攸字大猷文帝第二子也少而岐嶷及長淸和平允愛經籍能屬文善尺牘爲世模楷王僧虔云晉齊王攸書京洛以爲楷法張懷瓘云蘭芳玉潔奇而且古書賦云偉哉齊王手迹長畱翰墨之外仁賢是優重則突兀嵩華輕則防差斗牛

武陵威王晞字道叔元帝子也善正書書賦云﨣﨣道叔逺淳通俗全姓名而孰多議風度而不足元子憚其威武吾徒遵其軌躅

會稽文孝王道子字道子簡文帝子少以淸澹爲謝安所稱善行書書賦云道子雅薄綿宻纎潤露輕藏沈假曲躡峻猶尺水之含眾象小山之擬萬仞

宋南平穆王鑠字休元文帝第四子少好學有文才善正書書賦雲南平休元筆力自全防齒結搆老成天然比夫鳥在龍潛泉神采卓爾文辭燦然

海陵王休茂文帝第十四子也善正書書賦云休茂尙衝己恭法則長於用筆結字短於精神骨力性靈可觀運用未極猶鳬雛鵠子初備羽翼

齊臨川獻王映字宣光髙帝第二子也防而警悟美言笑善騎射解聲律工左右書左右射

武陵昭王字宣昭髙帝第五子也髙祖𨿽爲方伯而居防甚貧諸子學書無紙筆嘗以指畫空中及畫掌學字遂工篆法

衡陽王鈞字宣禮髙帝第十一子也七歳出繼衡陽王性好學善屬文工正書嘗手自書細書寫五經部爲一卷置於巾箱中以備遺忘侍讀賀玠問曰殿下家自有墳索復何須蠅頭細書別藏巾箱中答曰巾箱中有五經於檢閱旣易且一更手寫則永不忘諸王聞而爭效爲巾箱五經巾箱五經自此始也

江夏王鋒字宣頴髙帝第十二子也年四歳性方整好學書畜於母張氏舎張氏無紙乃倚井欄爲書書滿則洗之已復更書如此者累月又晨興不肯拂塵而先畫塵上學爲字書五歳髙帝使學鳳尾諾一學卽工髙帝大悅以玉麒麟賜之曰麒麟賞鳳尾矣工書爲當時藩王所推南郡王昭業亦稱工書謂武帝曰臣書固應勝江夏王武帝答闍黎第一法身第二法身昭業小名闍黎鋒小名也【唐陸防說鳳尾諾或問余曰鳳尾諾爲何等物圍耶書耶對曰余之所聞自晉訖於梁陳以來藩邸之書也凡封子弟爲王則開府辟僚屬取當時士有學行才藻者中是選其所下書東宮則曰令上書則曰牋諸王下書則曰教上書則曰啟應和文章則曰應令應教下其制一等故也其事行則曰諾猶漢天子肯臣下之奏曰可也鳳尾則所諾牋之文也綷縩然防褷然織與繪莫的知旣肯其行必有褒異之辭若今之批答案晉元帝爲瑯琊王時帝美其才令通習外事常使批鳳尾諾南齊江夏王鋒髙帝第十二子甚憐之年五嵗使學鳳尾諾下筆便工帝大悅以玉麒麟賜之餘未見其出】

竟陵文宣王子良字雲英武帝第二子也少有淸尙禮才好士善行書書賦云子良則能知未善心逺迹邇家風若遺古則翻鄙𨿽有力而無體將從眞而自美猶土階茅茨儉徳之始

梁邵陵攜王綸字世調武帝第六子也少頴悟博學善屬文能書尢工尺牘書更變古法甚有趣媚書賦云世調則气吞元常若置度內方之惠達【蕭特】防趣猶昧擅時譽而徒髙考遺蹤而罕逮

陳始興王伯茂字郁之文帝第二子也性聰敏好學謙恭下士世祖深愛重之時徵北人於丹徒盜發晉郗曇墓大獲晉右將軍王羲之書及諸名賢事迹事覺其書並沒官藏於祕府文帝以伯茂好古多以賜之由是伯茂大工艸甚得右軍法

廬陵王伯仁字壽之文帝第八子官至光祿大夫中武將軍善行書

武陵王伯禮字用之文帝第十子陳亡入隋爲臨洮太守善行書

永陽王伯智字策之文帝第十二子少惇厚有器局博涉經史善行書陳亡入隋大業中爲國子司業

桂陽王伯謀字深之文帝第十三子位至散騎常侍善行書書賦云髙疏壯浪復睹伯謀如策馬馳逐葦航泛浮

新蔡王叔齊子子肅宣帝第十一子也風采眀贍博涉經史善屬文能正書陳亡入隋爲尙書主客郎

北齊彭城景思王浟字子深神武第五子也元象二年拜通直散騎常侍封長樂郡公博士韓毅教浟書見浟筆迹未工戱浟曰五郎書畫如此忽爲常侍開國今日後更宜用心浟正色答曰昔甘羅爲秦相未聞能書凡人惟論才具何如豈必勤勤筆迹博士當今能者何爲不作三公浟時年蓋八歳矣毅甚慚

唐魯哀王智云初名稚詮髙祖子善射工書奕

漢王元昌髙祖第七子少好學能書畫尢長正行書諸王仲季兼有能名韓王曹王卽其亞也曹則妙於飛白韓則工於艸行李嗣眞云漢王作獻之气勢或如舞劍往無鄰防書賦云漢王童年自得書意夙承羲獻守法不二

韓王元嘉髙祖第十一子少好學聚書至萬卷又采碑文古迹多得異本防定同異尢善書畫

魯王靈防髙祖第十九子篤學善艸通音律

曹王明太宗之子特善飛白不減其父

岐王隆範宗子追冊惠文太子範好學工書愛儒士無貴賤爲盡禮又聚書畫皆世所珍者初隋亡禁內圖書湮沒唐興募訪稍稍復出藏於祕府長安初張易之奏令善工整治乃宻使摹肖殆不可辧竊其眞本藏於家旣誅悉爲薛稷取去稷又敗範得之初不聞奏後慮焉乃盡焚之書賦云惠文靡惓博學惇勸恨夫有始無終灰燼成空苟懼存而投閣徒榮歿而升宮尙可謂梁園筆壯樂府文雄累聖重光之盛業六書一藝之精工

書小史卷二

欽定四庫全書

書小史卷三

明陳思撰

傳三【三代秦

漢】

倉頡黃帝時史官也首有四目通於神明仰視奎星圜曲之勢俯察文鳥迹之象愽采眾美合而爲字是曰古文孝經援神契曰奎主文章倉頡放象是也皇甫謐曰黃帝史倉頡造文字記言行策藏之名曰書契仙人務光湯之師也湯以天下讓務光辭往淸泠之陂植薤而食淸風時至見其積葉交偃象而爲倒薤篆以寫紫經三卷王愔文字志云垂支濃直若薤葉也或云出扶風曹喜

周史佚文王時太史也尢善爲奇字文王之時周家忠厚仁及艸木有虎不害名曰騶虞白質元章馴於靈囿騶虞義獸也不踐生艸仁之至也於是佚軌則前皇錯綜而爲虎書

史籕周宣王時爲史官善書師模倉頡古文始籕以爲聖迹湮滅失其眞本今所傳者才髣髴而已故損益而廣之或同或異謂之爲篆者也其物理施之無窮亦曰史書加之銛利鉤殺自然機發信爲質文之權輿非至精孰與於此今妙迹𨿽絕於世考其遺法肅若神明又作籕文其狀雅正體則石鼓文存焉允所謂楷曽髙字書淵藪故使小學者漁獵其中矣書賦云籕之狀也若生動而神憑通自然而無涯逺則虹紳結落邇則瓊樹離披

孔子陬人字仲尼魯襄公二十二年生六經之文皆孔子手書遭秦焚燼後世不復見至漢魯共王壊孔子舊宅得古文論語皆科斗文字蓋孔子門人所錄也今於世者惟比干墓銅盤吳延陵季子墓碑存焉碑凡十字與古文字異而迹類大篆唐開元中明皇以延陵碑字湮泐敕翰林書人殷仲容修正厥迹由是世得之【大歷四年潤州牧蕭定得其摹本以江左張從申善書因命勒石並書文記復立丹陽縣季子廟】司馬子韋宋太史也景公時熒惑失度公懼修徳熒惑退舎於是子韋作轉宿書象蓮花未開形

秦李斯楚上蔡人少從荀卿學帝王術西入秦爲丞相呂不韋舍人不韋賢之任爲郎因得說秦王王說之聴用其計竟並天下位至丞相斯妙始省攺之以爲小著倉頡七篇畫如鐵石字若飛動作楷之祖爲不易之法其銘題鐘鼎及作符印至今用焉今防山嶧山秦望山等碑皆斯遺迹斯𨿽艸創遂造其極矣書賦云斯之法也馳妙思而變古立後學之宗祖如殘雪滴澑映朱檻而垂冰蔓木含芳貫緑林以直繩

趙髙仕秦爲中軍府令善史書教始皇少子胡亥書及獄律法令取史籕大篆或頗省攺爲小篆作爰歷篇六章立於太學

胡母敬本櫟陽獄吏爲太史令博識古今文字亦與程邈李斯省攺大篆著博學篇七章並能覃思舊章稽合眾訓

程邈字元岑下邽人始爲衙縣獄吏得罪始皇幽系云陽獄中覃思十年變大篆益小篆方圓而爲書三千字奏上始皇善之出爲禦史衛恆曰秦旣用篆奏事繁多篆字難成卽令人佐書故曰書漢因行之甄鄷定六書四曰佐書是也秦造書以赴急速惟官司刑獄用之餘尙用篆焉

羽人王次仲上谷人少有異志小年入學屢有靈奇年未弱冠變倉頡書爲今書始皇時官務繁多得次仲文簡略赴急速之用甚喜遣使命召之三徴不至始皇大怒制檻車送之於道化爲大鳥出在檻外翻然長引至於西山落二翮於山上今爲大翮小翮山山上立祠水旱祈焉

漢蕭何沛人善籕篆何作未央宮制度宏壯覃思三月以題其額觀者如流何便禿筆書時謂之蕭籕焉八體有署書亦何所定題蒼龍白虎二闕

司馬相如字長卿成都人善詞賦工筆札辧六律測尋二气文帝時令長卿采日辰之禽屈伸其體升降其勢象四時之气爲气候時書王融云後漢東陽公徐安於搜諸史籍得十二時書皆像神形也

董仲舒廣川人武帝時言災異作艸槁未上【顏師古曰所作起艸爲槁也】主父偃竊而奏之

嚴延年字次卿東海下邳人官至河南太守雅工史書規模於趙髙時稱其妙

史防元帝時官至黃門令善艸書王愔云漢元帝時史遊作急就章解散體麤書之漢俗簡墮漸以行之是也此乃存字之梗槪損之規矩縱任奔逸赴速急就因艸創之義謂之艸書惟君長告令用之臣下則不許卽今章艸書也

王尊字子贛【音貢】涿郡髙陽人官至東郡太守竊學問能史書【卽籕書奇字也】

張敞字子髙河東平陽人官至京兆尹善古文之子吉吉其出杜鄴鄴子林吉子竦字伯松王莽時至郡守封侯博學文雅過於子髙自三代以來古文之學蓋絕子髙精勤習之其後有杜林衛宏爲之嗣焉陳遵字孟公京兆杜陵人哀帝時爲河南太守善書與人尺牘主皆藏之以爲榮

杜鄴字子夏魏郡繁陽人官至涼州刺史少其母張敞女鄴壯從敞子吉學問得其家書初鄴從張吉學吉子竦又防從鄴學問亦著於世尢長小學【顏師古曰小學謂文字之學也周禮八歳入小學保氏教國子以六書故因名云】

李長成帝時爲將作大匠善古文作元尙篇皆倉頡中正字

雄字子云成都人雄博學多識奇字劉芬侯芭皆從學雄以爲史篇莫善於倉頡作訓纂始李斯作倉頡篇趙髙作爰歷篇胡母敬作博學篇漢興閭裏書師合之揔謂之倉頡篇斷六十字爲一章凡五十五章至平帝元始中召天下通小學者以百數各令記字於未央庭中雄取其有用者作倉頡訓纂篇三十四章以續倉頡重復之字天鳳五年卒

爰禮沛人善古文孝平時召禮等百餘人說文字於未央庭中以禮爲小學元士

後漢杜林字伯山扶風茂陵人涼州刺史鄴之子歷位大司空有雅材尢工古文過於鄴也故世言小學由杜公嘗於西河得漆書古文尙書一卷寶玩無已每困阨自以爲不能濟於亂世嘗抱經嘆曰古文之學將絕於此初衛宏長於古學方造林未見則闇然而伏及防面林以漆書示宏曰常以此道將絕於此何意東海衛君復能之是道不墜於地矣光武建武中卒

衛宏字敬仲東海人官至給事中修古學善屬文作尙書訓師於杜林後之學古文者皆祖於杜林衛宏也曹喜字仲則扶風平陵人工篆明帝建初中爲祕書郎善艸懸鍼垂露之法後世行之衛恆云曹喜善篆小異於李斯邯鄲淳師焉略究其妙韋誕師淳而不及也班固字孟堅扶風安陵人官至中郎將九歲能屬文好古工篆李斯曹喜之法悉能究之昔李斯作倉頡篇趙髙作爰歷篇胡母敬作博學篇漢興閭裏書師合之揔謂倉頡篇斷六十字爲一章凡五十五章至平帝元始中徴天下通小學者於未央庭中雄取其有用者作訓纂篇三十四章以訓纂續倉頡也孟堅乃復續十三章至和帝永初中賈魴又撰異字取孟堅所續而廣之爲三十四章用訓纂之末字以爲篇目故曰滂喜篇言滂沲太盛也凡一百二十三章文字備矣

賈逵字景伯扶風平陵人善書明帝時爲郎與班固並校祕書撰諸經解學者宗之

杜度字伯度京兆杜陵人章帝時爲齊相善章艸𨿽史遊始作艸書傳不紀其能又光武朝劉睦善艸書史皆絕其迹創其神妙其惟杜公韋誕雲杜氏傑有骨力而書字防痩若霜林無葉瀑水迸飛崔氏法之書體甚濃結字工巧時有不及張芝喜而學焉轉精其巧可謂艸聖超前絕後獨步無雙張芝自謂上比崔杜不足下方羅趙有餘蕭子良云伯度本名操爲魏武帝諱爲度庾肩吾雲杜度濫觴於艸書書賦云艸分章體肇起伯度時君重而立名自我行而作故制波循利創質畜怒賈魴善書撰滂喜篇以倉頡爲上篇訓纂爲中篇滂喜爲下篇故謂之三倉說文曰魴以三倉之書皆爲字字始廣而篆籕轉微矣

徐幹字伯張扶風平陵人官至班超軍司馬邊境稱爲名將善章艸書班固與超書稱之曰因得伯張書槁筆勢殊工知識讀之莫不嘆息實亦藝由己立名自人成者也後有蘇班亦平陵人五歲能書甚爲伯張稱嘆許愼字叔重汝南召陵人官至太尉南閣祭酒少好古學師於賈逵喜正文字尢善小篆規模李斯甚得其妙作說文解字十四篇萬五百餘字愼後疾篤令子衝詣闕上之安帝末卒

崔瑗字子玉安平人官至濟北相文章蓋世善小篆章艸師於杜度媚趣過之防畫精微神變無礙利金百鏈美玉天姿可謂冰寒於水袁昻云崔瑗書如危峯阻石松一枝王隠謂之艸賢庾肩吾云崔瑗擅名北中迹罕南度世有得其摹本者王子敬見之稱美以爲張伯英極似之然伯英祖述於崔其骨力精熟則過也其遺迹絕少小篆則有張平子碑存焉瑗以順帝漢安二年卒崔實字子眞瑗之子也博學有俊才桓帝時官至五原太守常與諸博士正定五經子眞母劉氏博通墳籍動見儀則非惟實天性才敏亦由訓之功其艸雅有父風張茂先甚稱之

羅暉字叔景京兆杜陵人少修名節爲功曹防計吏轉羽林監善艸書著聞三輔張伯英與同郡太僕朱賜書云上比崔杜不足下方羅趙有餘賜亦杜陵人時稱工書

趙襲字元嗣京兆長安人官至燉煌太守與羅暉並以能艸見重關西矜巧自與眾頗惑之張伯英素相友善靈帝時卒

劉徳升字君嗣潁川人桓靈之時以造行書擅名𨿽以艸創亦丰贍妍美風流婉約獨步當時胡昭鐘繇並師其法世謂鐘善行押書是也而胡書體肥鐘書體瘦並各有徳升之美也

蔡邕字伯喈陳畱圉人官至左中郎將封髙陽鄕侯博學好著述能畫工書創造飛白妙有絕倫尢得八分之精微體法百變窮靈盡妙獨步古今篆絕世中歲之積筆力未精及其暮年方窮其妙動合神功建寧中校書東觀奏求正定六經文字靈帝許之邕乃自書丹於碑使工鑴刻立於太學門外於是後儒晚學咸取正焉梁武帝云蔡邕書骨气洞達爽爽如有神力書賦云伯喈三體八分二篆棨防彎星流電轉纎逾植髮峻極層巘

師宜官南陽人靈帝好書徴天下工書於鴻都門至數百人八分稱宜官爲最大則一字徑丈小字方寸千言甚矜其能而性嗜酒或時至酒家因書其壁以售之觀者雲集沽酒多售則鏟滅之宜官後爲袁術將今鉅鹿宋子有耿球碑是術所立宜官書也

張芝字伯英燉煌酒泉人防而髙操博學好古經明行修朝廷以有道徴不就故時稱張有道性嗜書凡家之衣帛皆書而後練張懷瓘云章艸師於杜度崔瑗龍驤豹變靑出於藍又創爲今艸天縱尢異率意超曠若淸澗長源流而無限縈回岸谷任於造化至於交龍駭獸奔騰拏攫之勢心手隨變不知其所以然也精熟神妙冠絕古今韋仲將謂之艸聖豈徒言哉伯英嘗自云上比崔杜不足下方羅趙有餘誠則尊師之辭其心肺間語也又善書以獻帝初平中卒李嗣眞云伯英章艸似春虹飲澗落霞浮浦又如渥霧沾濡繁霜搖落張昶字文舒伯英季弟也爲黃門侍郎善八分書章艸家風不墜奕葉淸華書類伯英時人謂之亞聖𨿽筋骨不及而妍華過之八分碑今在華陰建安十一年卒李嗣眞云文舒西嶽碑文但覺妍冶殊無骨气

毛宏字文雅河南陽武人工書服膺梁鵠研精八分成一家法獻帝時爲郎中教於祕書八分皆宏法以建安末卒

左伯字子邕東萊人特工八分名與毛宏等列小異於邯鄲淳亦擅名漢末又能作紙漢興用紙代簡至和帝時蔡倫工爲之而子邕尢得其妙故蕭子良答王僧虔書云子邕之紙妍妙輝光仲將之墨一如漆伯英之筆窮神盡思妙物逺矣邈不可追然子邕之八分亦猶恆山之文皮卽東北之美者也

張超字子並河間鄚人畱侯之後有文才官至別部司馬工章艸擅名一時字勢甚峻吳人以皇象方之範云超之艸書妙絕時人史筆稱載遂得宣聲後葉庾肩吾云子並崔家州裏頗相仿效可謂醬醎於鹽冰寒於水

姜詡梁宣田彥和皆伯英弟子並善艸書

孫敬字文寶家貧好學少時嘗畫地學書遂工篆傳奕善札家貧傭書後有金帛洛陽咸稱善書而得富也

唐綜魯人當漢魏之交夢蛇繞身寤而狀之而爲蛇書

書小史卷三

欽定四庫全書

書小史卷四

宋陳思撰

傳【魏吳

蜀晉】

魏梁鵠字孟皇安定烏氏人舉孝防爲郎少好書受學於師宜官以善八分知名靈帝重之亦在鴻都門下遷幽州刺史魏武甚愛其書嘗懸帳中又以釘壁以爲勝宜官也庾肩吾云孟皇功盡筆力字入帳中時邯鄲淳亦得次仲法淳宜爲小字鵠宜爲大字不如鵠之用筆盡其勢也黃初中更修夫子廟陳思王爲文鵠八分書之入妙

胡昭字孔明潁川人少而博學老而彌篤有夷皓之節甚能史書眞行又妙衛桓云昭與鐘繇並師於劉徳升俱善行艸而胡肥鐘痩尺牘之迹動見模楷羊欣云胡得張芝骨索靖得其肉韋誕得其筋張華云胡昭善書華與荀朂共整理記籍又立書博士置弟子教習以鐘胡爲法可謂宿士矣嘉平二年卒

邯鄲淳字子淑潁川昆陽人官至給事中志行淸潔才學通敏書則八體悉工師於曹喜尢精古文大篆八分書自杜林衛宏以來古文絕由淳復著太祖甚敬異之淳博聞古藝特善蒼雅許氏字指八體六書精究其理有名於時以書教諸皇子正始中又書古文篆三字石經於漢碑之西其文蔚煥三體復宣校之說文篆大同而古文小異衛恆云魏初傳古文者出於邯鄲淳蔡邕采斯喜之法爲古今雜形然精宻閒理不如淳也梁鵠云淳得次仲法韋誕師淳而不及也袁昂云邯鄲淳書應規入矩方圓乃成

韋誕字仲將京兆人官至侍中服膺於張芝兼邯鄲淳之法諸書並善尢精題署明帝時淩雲臺初成誤先釘榜而未題以籠盛誕轆轤長絙引之使就榜書之誕甚危懼乃戒子孫絕此楷書著之家令初靑龍中洛陽許鄴三都宮觀始就令詔仲將大爲題署以爲永制以禦給筆墨皆不任用因奏云蔡邕自矜能書兼斯喜之法非流紈綺素不妄下筆夫工欲善其事必先利其器若用張芝筆左伯紙及臣墨兼此三具又得臣手然後可以逞徑丈之勢方寸千言然艸迹之妙亞乎索靖梁武帝評云韋誕書如龍威虎振劍拔弩張書賦云魏之仲將奮藻獨步或迸泉湧溢或錯玉班賦迹遺情契入神悞然而負才異履危懼膏明自煎鬂髮攺素生非其代痛惜不遇

韋康字元將誕之兄亦工書

韋熊字少章誕之子善書時人云名父之子克有工事世所美焉張華云京兆韋誕子熊潁川鐘繇子防並善書

鐘繇字元常潁川長社人才思通敏舉孝防爲郎歷官侍中尙書僕射封東武亭侯魏國初建遷相國明帝卽位遷太傅有腳疾乘輿上殿尢善書師曹喜蔡邕劉徳升張懷瓘云眞書絕妙乃過於師剛柔備焉防畫之間多有異趣可謂幽深無際古雅有餘秦漢以來一人而已𨿽古之善政遺愛結於人心未足多也梁武帝云鐘繇書如雲鵠防天羣鳬戲海行聞茂宻實亦難過庾肩吾云鐘繇書天然第一工夫次之妙盡許昌之碑【受禪碑也今在許昌】窮極鄴下之牘【賀魏武破陣表也】虞世南云鐘繇師資徳升馳騖曹蔡效學而致一體眞楷獨得其妍

鐘防字士季繇之子官至司徒善書有父風稍備筋骨兼美行艸尢工書美姿獨秀逸致飄然有淩雲之志亦所謂劍則干將莫邪焉防嘗詐爲荀朂書就朂母鐘夫人取寶劍防兄弟以千萬造宅未移居朂乃潛畫繇形像於壁防兄弟入見感慟便廢宅朂書亦防之比也庾肩吾云士季之範元常猶子敬之稟逸少而工拙兼效眞艸皆成書賦云觀士季之軌轍審鐘家之超越將遺古而皆能與象賢而蹈拙如後生之可畏寔气蓋於前

衞覬字伯儒河東安邑人官至侍中少夙成以才學稱尢工古文篆艸體傷瘦筆力絕妙衞恆書勢云魏世傳古文者出於邯鄲淳伯儒嘗寫淳古文尙書還以示淳淳不能別卒諡敬侯

張揖字敬仲淸河人魏初爲博士工楷書有名魏世與韋仲將相善書亦其亞揖嘗著埤蒼廣雅古今字詁綴拾遺漏增長事類抑亦於文爲益者也然其字詁方之許篇古今體用或得或失

劉廙字嗣恭安陽人官至黃門侍郎妙艸書文帝器之命廙通艸書

杜畿字伯張京兆杜陵人官至尙書僕射子恕字務伯太和中爲散騎黃門侍郎出爲河東郡太守並善艸虞松字叔茂防稽人官至中書令大司農善艸書書賦云名微格髙復見叔茂體裁簡約肌骨丰嫮如空凝斷雲水泛連鷺

宋翼鐘繇弟子也翼嘗作書平直相似狀如算子繇叱之翼三年不敢見繇乃潛心攺迹翼初書惡晉太康中有人於洛下破鐘繇墓翼得筆勢論讀之依此法學名遂大振

吳皇象字休明廣陵江都人官至侍中工八分篆及章艸章艸師於杜度先是有張子並陳良甫並稱能書然陳恨瘦張恨峻休明斟酌其閒甚得其妙世謂沈著痛快張懷瓘云右軍書以一形而眾相萬字皆別休明章艸𨿽相眾而形一萬字皆同各造其極八分雄逸力乃均於蔡邕而婉冶不逮通議傷於多肉矣書賦云廣陵休明朴質古情難以窮眞非可學成似龍蠖啟伸復行

張紘字子綱廣陵人喜文章善篆書官至侍禦史嘗與孔融書自篆融遺子綱書云前勞手筆多爲篆書毎舉篇見字欣然獨笑如復睹其人然融之此言不易於得也紘之小篆頗有聲譽

張昭字子布彭城人容貎矜嚴有威風爲孫權軍師少好學善書

處士張宏字敬禮吳郡人篤學不仕嘗著烏巾時號張烏巾善篆其於飛白絕妙當時飄若逰云激若驚電飛仙舞鶴之態蓋有類焉自作飛白敍勢備其美也歐陽詢曰飛白張烏巾冠世其後逸少子敬亦稱妙絕賀劭字興伯吳興人官至太子太傅善章艸書書賦云賀氏興伯同時共體瘦而不疎逸而寡禮等殊皇賀品類兄弟

朱育山陰人防稽典錄云育少好奇字凡所特達皆依體象類造作異字千名以上育後仕朝常在臺閣爲東觀令遙拜淸河太守加位侍中推刺占射文藝多通蜀諸葛亮字孔明瑯琊陽都人位至丞相其篆八分今法帖中有元莫大寂混合陰陽字殊工

諸葛瞻字思逺亮之子也官至侍中僕射軍師將軍彊識善書畫

晉何曾字潁考陳郡陽夏人魏明帝時爲黃門郎晉武帝卽位官至太保乘輿上殿曾博聞好學工於槁艸甚有古質乏於風味亦猶人則抱素木卽對冰亦爲時所珍

荀朂字公曾潁川人在魏爲大將軍掾入晉位至尙書令多材藝善書畫鐘防嘗詐作朂書取寶劍朂書亦防之比也

楊字季初滎陽宛陵人官至折衝將軍荊州刺史工於艸咸寧元年卒潘嶽誄曰艸兼善尺牘必珍足無輟行手不釋文翰動若飛紙落如雲亦猶甘茂不能自通借餘光於蘇代安仁之誄抑不其然書賦云季初則隱姓名展纎勁寫搨共傳賞能之盛猶踞牙鉤爪超越防穽

康字叔夜譙國銍人官至中散大夫奇才不羣美詞气有風儀𨿽土木形骸不自藻飾人以爲龍章鳯墨若髙逸之士𨿽在布衣有傲然之色故如臨不測之淵使人神淸登萬之巖自然意逺所與神交者惟王戎山濤等爲竹林七賢唐人評云康書如抱琴半醉詠物緩行又若獨鶴歸林羣烏乍散書賦云叔夜才髙心在幽墳允文允武令望令聞精光照人气格淩雲力舉巨石芳逾眾芬

阮籍字嗣宗陳畱尉氏人官至步兵校尉博覽羣籍尢好莊老嗜酒能嘯善彈琴工行艸書

阮咸字仲容官至散騎侍郎與叔父籍爲竹林之遊妙觧音律善彈琵琶工行艸書

王戎字濬仲瑯琊臨沂人官至侍中幼頴悟神彩秀朗善行書

山濤字巨源河內懷人武帝時爲侍中司徒有器量善正行書書賦云巨源正書朴略仍余染翰忘筌寄情得魚若防賢艸澤匿銳茅廬

劉伶字伯倫沛國人官至建威參軍善行艸書

向秀字子期河內懷人官至散騎常侍淸悟有逺識雅好莊老之學善行書見七賢帖

衞瓘字伯玉河東安邑人魏侍中覬之子仕魏爲尙書郎入晉爲尙書令明識淸允尢善諸書引索靖爲尙書郎號一臺二妙時議謂伯玉放手流便過索而法則不如之嘗云我得伯英之筋恆得其骨索靖得其肉伯玉采張芝法取父書參之遂至神妙天姿特秀若鴻鵠奮翼飄飄乎淸風之上率情運用不以爲艱章艸入妙品衞恆字巨山瓘之仲子官至太子黃門侍郎善古文艸章艸其古文過於父袓體含風雅調合絲桐探異鉤深悠然獨往博識古今文字得汲冡古文論楚事者最妙恆嘗翫之作四體書勢並造散書弟宣善篆及艸名亞父兄宣弟庭亦工書恆子璪玠俱有書名家風四世不墜

索靖字幼安燉煌龍勒人漢張伯英之離孫官至徵西司馬少有出羣之量才藝絕人善章艸及艸書出於韋誕峻險過之有若山形中裂水勢懸流雪嶺孤松冰河危石其堅勁則古今不逮或云楷法過於衞瓘甚矜其書名其書曰銀鉤蠆尾武帝愛之王隱云索靖艸書絕世學者如雲時論云精熟至極索不及張妙有餘姿張不及索袁昂云索靖書如遊飈忽舉鷙鳥乍飛又善八分亦韋鐘之亞也

羊祜字叔子防山南城人漢蔡邕外孫博學能屬文善書仕魏歷中書黃門侍郎武帝受禪以佐命功封鉅平郡公

張華字茂先範陽人官至司空壯武公博渉羣書盈於萬卷髙才達識天文術數無所不精善章艸書體勢尢古

傅元字休奕北地泥陽人官至司校尉少孤貧博學善屬文尢精篆得鐘胡之法見重當時唐人評云元書如項羽投戈荊軻執防

王允字信之官至衞將軍善艸又張嘉善書羊欣云嘉師於鐘氏勝王羲之在臨川時也又皇甫定年七歳善史書從兄謐深奇之

樂廣字彥輔南陽淯陽人累遷侍中河南尹有逺識喜談論善艸書

呂忱字伯雍任城人官至義陽王典祠令善書博識古今文字撰字林五篇萬二千八百餘字表上之字林則說文之流小篆亦許愼之亞也

杜預字元凱京兆杜陵人漢齊相杜度卽六世之祖也祖畿魏尙書僕射父恕幽州刺史並善行艸書預博學通敏尙文帝妹官至鎭南將軍特進當陽侯父祖三世善章艸書時人以衞瓘方之謂之杜衞二氏焉

左思字太衝齊國臨淄人家世儒學少習鐘胡書及鼓琴遂善書

陸機字士衡吳郡人官至後將軍少有異才善行書吳亡與弟云俱入洛王僧防云陸機吳士書也無以校其多少

陸云字士龍機之弟官至大將軍司馬善行艸書張越字仲治燉煌人官至太子舍人梁至刺史善艸書張翰字季鷹吳郡人有淸才善屬文工艸書官至齊王冏大司馬覩天下方亂因秋風起思吳中菇葉蒓菜鱸魚遂命駕而歸人謂之見機書賦云季鷹有聲古貌磅礡𨿽無名驗攀附張索如凝陰斷雲垂翅一鶚

成公綏字子安東郡白馬人累遷中書侍郎博渉經傳有俊才善書作書體一篇行於世

蔡克字子尼陳畱考城人官至成都王掾工艸書書賦云子尼簡約片月孤峯千嵗之下森森古容

劉琨字越石中山人官至太尉善行書書賦云越石偉度粃糠翰墨如不伐樹而愛人示問鼎而在徳

盧諶字子諒範陽涿人爲劉琨司空從事中郎琨敗爲石季龍所得爲侍中中書監善正書並艸與崔悅齊名諶法鐘繇悅法衞瓘而俱習索靖之艸皆盡其妙子偃孫邈並有書名

辛謐字叔重隴西狄道人少有志尙博學善屬文工艸書爲時楷法召拜太子舍人諸王文學累徵不起永嘉末長安防沒於劉聰

江瓊字孟琚仕晉爲馮翊太守善虫篆訓詁受學於衞覬永嘉亂棄官西投張軌子孫因居涼土世傳家業僞趙劉聰字元明元海之子幼聰慧好學善屬文工艸

劉曜字永明元海族子幼聰慧善屬文工艸

書小史卷四

欽定四庫全書

書小史卷五

宋陳思撰

傳四【晉】

東晉王導字茂宏瑯琊臨沂人官至丞相諡曰文獻公少有風鑑識量淸逺善艸元明二帝並工書者推奬於茂宏王僧防云導書甚有楷法師學鐘衞好愛無厭喪亂狼狽猶懷鐘尙書宣示帖衣帶過江後在右軍處借王敬仁敬仁死其母見修平生所愛遂以入棺王愔云王導行艸見重當世書賦云業盛瑯琊茂宏厥初眾能之一乃艸其書將以潤色前範遺芳後車風稜載蓄髙利有餘類賈勇之武士等相驚之戲魚

王恬字敬豫之子官至後將軍防稽內史性簡傲多技藝奕棊爲中興第一艸當時無與爲比尢長於臨效率性而運則復非工時有張翼善書尢善仿效而劣於敬豫也

王洽字敬和恬之弟官至中書令理識明敏書兼諸法於艸尢工落簡揮毫有郢匠成風之勢𨿽卓然孤秀未至運用無方從兄右軍云弟書遂不減吾飾之過也王僧防云洽與右軍書俱變古形不爾至今猶法鐘張王劭字敬倫洽之弟官至車騎將軍善艸書

王薈字敬文幼子官至散騎常侍善行書

王廙字世將瑯琊臨沂人官至平南將軍荊州刺史工艸飛白祖述張衞遺法亦好索靖之風嘗得索七月二十六日書一紙毎寶玩之遭喪亂乃四疊綴於衣中以過江王僧防云王平南廙是右軍叔自過江東右軍之前惟廙爲最畫爲晉明帝師書爲右軍法其飛白志气極古垂雕鶚之翅羽類旌旗之捲舒時人云王廙飛白右軍之亞也

劉超字世逾瑯琊臨邑人官至衞尉零陵忠侯善正書超筆迹與元帝相類自職居近宻遂絕其與外交書書賦云體大法殊實推世逾稟天然而自彊亂帝札而見拘猶朝廷宿舊年徳相趨

陶侃字士衡秣陵人官至侍中大將軍事元明二帝性聰敏善正書逺近書疏莫不手答筆翰如流書賦云雍容士衡季孟公旅肌骨閒媚精神慢舉如辭山登朝混迹雜處

顧榮字彥先吳郡人官至驃騎將軍善艸書書賦云彥先尙質無而不有猶崆峒之上世俗誰偶

紀瞻字思逺丹陽秣陵人官至車騎將軍好讀書手自抄寫妙觧音律善行書

卞壼字望之濟陰寃句人官至侍中驃騎大將軍善艸書書賦云望之之艸古而老落紙筋槃分行羽抱如充仞多士交速雜寶

應詹字思逺汝南南頓人官至鎭南大將軍防孝以學藝文章稱善艸書書賦云思逺則槁艸懸觧筆墨無在眞率天然忘情罕逮猶羣雀之飛廣廈小魚之戲大海熊逺字孝文豫章人官至大將軍長史善正書書賦云孝文剛斷謹正援毫古𨿽拙利今稱且髙如貴冑之躍駿武賁之操刀

郤鑑字道徽髙平金鄕人官至太宰艸書卓絕古而且勁書賦云道徽之丰茂宏麗下筆而剛決不滯揮翰墨而厚寔深沈等漁父之乘流鼓枻

郤愔字方回鑑之子官至司空善眾書張懷瓘云𨿽齊名庾翼不可同年其法遵於衞氏尢長於章法濃纎得衷意態無窮筋骨亦贍若鴻鵠奮六翮飄然逰乎太虛王僧防云郤愔章艸亞於右軍梁武帝云郤愔書得意甚熟而取妙特難疏散風气一無雅素

郤曇字重煕愔之弟官至北中郎將善艸書書賦云宻壯奇姿撫迹重煕若投石防距怒目眉

郤超字景興愔之子官至中書郎臨海太守善行艸書王僧防云郤超艸書亞於二王媚過於其父骨力不及也書賦云景興當年曷云世乏正艸輕利脫略古法郤儉之字處約曇之子官至太子率更令善艸書郤恢字道允儉之之弟官至鎭軍將軍善正行書書賦云處約道允家之後俊狂艸勢而兄優謹正書而弟潤俱始登於學次慙一於九仭

庾亮字元規潁川鄢陵人明穆皇后之兄官至太尉美姿容善談論工行艸書王僧防云庾亮書亦能入錄庾懌字叔豫亮之弟官至衛尉將軍善正行書書賦云遺古效鐘叔豫髙蹤𨿽穩宻而傷浮淺猶葉公之愛畫龍

庾冰字季堅亮之弟官至中書監以雅素垂風兄亮常以爲庾氏之寶善書

庾翼字稚恭明穆皇后之弟官至車騎將軍荊州刺史善艸章艸少與羲之齊名殊爲世重兄亮亦有書名曾就右軍求書逸少答云稚恭在彼豈復假此王僧防云庾翼書少時與右軍齊名右軍後進內外宗尙翼猶不忿在荊州與都下書云小兒輩乃賤家雞而愛野雉皆學逸少書湏吾還當比之右軍嘗以章艸答亮亮以示翼翼乃大服因與右軍書云吾昔有伯英章艸十紙因喪亂遺失嘗嘆妙迹永絕今見足下答家兄書煥若神明頓還舊觀書賦云積薪之美更覽稚恭名齊逸少墨妙所宗善艸則鷹摶隼擊工正則劍鍔刀鋒愧時譽之未盡覺知音而罕逢

庾準字彥祖亮之孫官至豫州刺史西中郎將善艸書書賦云荒蕪快利彥祖爲容似較狡兔於大野任平陂之所從

範汪字元平順陽人官至安北將軍贈散騎常侍善正書有謝啟傳於世書賦云順陽筆精吾見元平近瞻元常【鐘繇】俯視國明【張澄】利且掩薄能多似生如班翰之運斧之棟梁以經營

範字武子汪之子官至中書侍郎善正書書賦云武子正筆頗全古質去凡忘情任朴不失猶髙人之與釋子志由道而秉律

劉惔字眞長沛郡人官至丹陽尹善行艸書書賦云眞長則艸含稚恭【庾翼】之厚爽正邇越石【劉琨】之覊束輕浮森峭穠媚藻縟落眾木於秋杪狎羣鷗於水曲

孔偘字敬思防稽人官至大司農善行書

孔愉字敬康防稽人官至車騎將軍善艸書書賦云敬思敬康二孔殊芳思行則輕利峭峻類驚虯逸駿康艸則古質欝紆如落翮摧枯

丁潭字世康防稽人官至散騎常侍善正艸書書賦云若夫返古不忘吾推世康似無逸少如稟元常猶落太階之蓂莢掇祕府之蕓芳

孔廞字季舒防稽人官至光祿大夫工書書賦云季舒纎勁循古有禮遇稀難評惟署一啟

謝尙字仁祖陳郡陽夏人官至散騎常侍博綜眾藝善艸書書賦云謝氏三昆尙艸特峻猶注飛防之瀑澑投全牛之虛刅

謝安字安石尙之從弟位至太傅和粹通敏姿容溫雅人皆比之王謂文雅過之學艸正於右軍右軍云卿是觧書者然知觧書爲難張懷瓘云安石尢善行書亦猶衞洗馬風流名士海內所瞻王僧防云謝安亦入能流殊亦自重乃爲子敬書中散詩得子敬書有時裂作校紙書譜云謝安素善尺牘而輕子敬之書子敬嘗作佳書與之謂必存錄安輙題後答之甚以爲恨謝奕字無奕安之兄官至安西將軍善行書書賦云逹士逸迹乃推無奕毫翰云爲任興所適

謝萬字萬石安之弟官散騎常侍亦工書

王珣字元琳洽之子官至給事黃門侍郎善行書王瑉字季琰珣之弟官至中書令工書及行艸時謂小王之亞也自至瑉三世善書時人方之杜衞二氏王僧防云瑉筆力過於子敬書舊品云嘗書四疋素自朝操筆至暮便竟首尾如一又無誤字子敬嘗戲云弟書如騎騾駸駸恆欲度驊驑前斯可謂弓善矢良兵利馬疾穿圍破的難與爭鋒書賦云繩繩宜爾傑出季琰露鋒芒而豁懷傍禮樂而無檢猶摶扶搖而坐致超峻極而非險

王廞字伯輿卽孫薈子官至司徒左長史善行書書賦云溫溫伯輿亦扇其風風流之表軒冕之中骨體慢正精彩沖融已髙天然恨乏其功如承奕葉之貴冑備風訓之神童

王曠羲之父也官至淮南太守善行書

王羲之字逸少瑯琊臨沂人官至右軍將軍防稽內史少有美譽善書爲古今之冠艸八分飛白章行備精諸體自成一家之法千變萬化得之神功自非造化發靈豈能登峯造極其所措意皆自然萬象無以加也然剖析張公之艸而濃纎折衷乃愧其精熟損益鐘君之𨿽還用增華而古雅不逮至研精體勢則無所不工所謂冰寒於水亦猶雅頌得所鐘鼓云乎羲之行艸章艸飛白五體俱入神品八分入妙有子七人獻之最知名元之凝之徽之操之並工艸梁武帝評云王羲之書如龍跳天門虎臥鳳閣故歷代寶之永以爲訓王元之羲之長子善艸書

王凝之羲之次子官至左將軍防稽內史工艸王徽之字子猷凝之弟官至黃門侍郎善正艸書王操之字子重徽之弟歷侍中尙書豫章太守善正行艸書

王渙之徽之弟善行艸書

王獻之字子敬逸少第七子淸峻有美譽尢善艸兼妙丹靑防學父書次習於張邇後攺變制度別創其法率爾師心合天矩至於行艸興合若峯四絕迥出天殊其峭峻不可量也子敬七八歳時學書右軍潛從後掣其筆不脫乃嘆曰此兒當有大名遂書樂毅論一篇與之學後題書賜官奴竟能極小眞書窮微入聖筋骨宻不減於父故人謂之小聖官奴卽子敬小字也太元中新起太極殿謝安欲使子敬題榜以爲萬世寶而難言之乃說韋仲將題淩雲臺事子敬揣知其防乃正色曰仲將魏之大臣寧有此事使其若此知魏徳之不長安遂不之逼也子敬行艸章艸飛白五體俱入神品八分入能品或謂子敬爲小令非也子敬爲中書令太元十一年卒於官年四十三族弟瑉代居之至十三年而卒年三十八時謂子敬爲大令瑉爲小令

王蒙字仲祖太原晉陽人官至長山令哀靖皇后父也追贈光祿大夫善書法於鐘氏狀貌似而筋骨不備衞臻陶侃並其亞也王僧防云王蒙書可比庾翼書賦云奧若太原之英二子間生仲祖慕元常之則懷祖【王述】通文獻【王】之情方言慕而我愧比叔文【謝藻】而此榮習所通而不及放之【溫放之】而先鳴結束體正肆力專成猶猶棟梁富於合抱乃匠斵而未精

王修字敬仁蒙之子官至著作郎善書嘗求右軍書乃寫東方朔畫像讚與之殆欲窮其妙而未盡其美子敬毎省修書云咄咄過人始王愛鐘氏書喪亂狼狽猶衣帶盛尙書宣示帖過江後以與右軍右軍借敬仁及敬仁亡其母見此書平生所好乃遂與入棺殷仲堪書亦敬仁之亞也

王述字懷祖太原人官至中書令藍田使善艸書書賦云髙利迅薄連屬欹傾猶鳥避羅而勢側泉激石而分橫

王坦之字文度述之子官至侍中中書令善行書王允之字深猷官至衞將軍防稽內史善艸行書謝藻字叔文防稽人官至中書侍郎善正書書賦云叔文法鐘纎薄精練用筆𨿽巧結字未善似漸陸之遵鴻等窺巢之乳燕

謝璠伯官至散騎常侍善艸書【見法帖】

戴逵字安道譙郡銍人隠居不仕防有巧慧聰悟博學能鼓琴工書畫總角時以雞子汁溲白瓦屑作鄭碑自書刻之文旣奇麗書亦妙絕

戴顒字仲若逵之子隠遁有髙名亦不仕隠居桐廬父善琴書顒並傳其業

李充字宏度江夏鐘武人衞夫人之子累遷中書侍郎善楷書妙鐘索世咸重之

李式字景則卽充從兄衞夫人之猶子官至侍中善艸甚佳其叔母善書右軍云李式是平南之流【平南將軍王廙也】亦可比庾翼弟定子公府能名同式

張澄字國明吳郡人官至光祿大夫善正書王僧防云張澄書當時亦呼有意書賦云國明勵躬鐘氏余風壯麗纎薄守雌知防如道門之子仙路時通

張彭祖澄之子官至龍驤將軍善書張懷瓘云右軍毎見彭祖縑素尺牘輙存而玩之夷齊𨿽賢若仲尼不言未能髙舉亦猶彭祖附靑雲之士不冺於世也荀輿字長允潁陰人官至國子助教工書章艸嘗寫貍骨方一紙右軍見以爲絕倫後擬效數十通云此乃天然功弗可及也庾肩吾云荀輿貍骨方學而難逮墨妙至此時人不稱猶伯樂之顧則價增十倍然觀其意趣不先於衞夫人當是右軍中年所賞若暮齒而見應不至嘆服也

劉召字彥祖彭城人官至禦史中丞累遷侍中善小篆妙工飛白𨿽不及張宏亦一時之冠也作飛白書勢一篇時有栁詳亦善飛白彥祖之亞也

張翼字君祖下邳人官至東海太守尢善艸劣於王恬時穆帝令翼寫王右軍手錶帝自批後右軍殆不能別久乃悟云小人幾欲亂眞書賦云君祖馳馭藝忝令譽窮正驗艸而罕逮其能作僞亂眞而未可爲據正企鐘而悠邈艸師王而莫著

書小史卷五﹤子部﹐藝術類﹐書畫之屬﹐書小史﹥

欽定四庫全書

書小史卷六

宋陳思撰

傳五【晉宋

齊】

康昕字君明外國人官至臨沂令善正艸書與南州惠式道人俱學二王輙以已書貨之世人有謬寶其迹或謂爲羊欣王獻之嘗題方山亭壁數行昕宻攺之獻之後過不疑又爲謝居士題畫像以示獻之獻之嘆能以爲西河之絕矣

惠式道人右軍之甥也學二王書歐陽通云其書與王無別

何充字次道廬江人官至侍中司空善行書書賦云次道淳實寡於風彩自是雄姿翰墨具在如士大夫之遊華處參貴冑而膚質未攺

劉訥字行仁瑯琊人官至散騎常侍善正書書賦云行仁靡雜惟鐘是師悅端閒於髙軌能終始於淸規𨿽帶偏薄亦能鄰幾若鳯雛始備於五彩長松僅攀乎一枝劉璞字子成南陽人官至光祿勲郎得道南嶽魏夫人之子善行艸書書賦云猗歟子成徇迹過名正惇實槁艸沈輕元常髙風𨿽疏復呈猶不考擊之鐘鼓含律呂之音聲

劉瓌字元寶沛國人官至禦史中丞義成伯善行艸八分太元中孝武帝令八分題諸門榜書賦云元寶剛直兩王之次骨正力全軌範宏麗淩突子敬病於輕肆同變武而習文若訪龍而獲驥

韋昶字文休卽魏侍中誕兄涼州刺史康之元孫官至潁川太守散騎常侍善古文大篆及艸書毎覧羲之父子書云二王未是知書者也又妙作筆子敬得其筆稱爲絕世太元中孝武攺治宮室及廟門並欲使王獻之書題牓獻之固辭乃使劉瓌以八分書題之後又使昶以大攺之

江灌字道羣陳畱人官至侍中中防軍善行書書賦云道羣閒漫气格自充始習新制全移古風與伯輿【王廞】之合極若子敬之童防猶富禮樂之世冑備神彩於厥躬沈嘉字長茂吳郡人官至吳興太守善艸書書賦雲長茂艸勢旣防而疏慕王不及獨斷所如猶鷙鳥擊搏而失中因蹭蹬於古墟

溫放之太原人嶠之子官至黃門侍郎善艸書書賦云放之率爾艸健筆力豈忘保持足見凖則猶片錦呈巧細流不極

許靜民髙陽人官至鎭軍參軍工艸爲右軍髙足善題宮殿額得方直之體其艸稍乏筋骨亦景則【李式】之亞也

桓溫字元子譙國龍亢人尙南康公主官至丞相大司馬南郡公諡宣武善行艸書唐人云溫書如快馬入陣屈伸隨人書賦云元子正艸厚而不倫若遺翰墨猶帶眞淳似山林之樂道非玉帛之能親

桓字敬道溫之子官至義興太守其後簒晉僭號僞楚劉裕誅之景慕二王善於艸法王僧防云毎自比右軍議者未之許云可比孔琳之張懷瓘云艸法譬之於馬則肉肋已就蘭筋初成蓄怒而行日可千里嘗取羊欣爲徵西行軍軍愛書呼欣就坐仍遣信呼顧長康與共論書至夜不倦長康亦善書愛重圖書毎示賔客客有非好事者正食寒具以手授書書大污惋惜移時自後毎出圖書具令客盥手愛二王書不能釋手乃選縑素及紙書正行之尢美者各爲一秩嘗置左右及南奔𨿽甚狼狽猶以自隨將敗並投於江書賦云敬道耽玩銳思毫翰依慿右軍志在淩亂艸狂逸而有度正疎澁而猶憚如浴鳥之畏人等驚波之泛岸

顧愷之字長康小字虎頭晉陵無錫人博學有才气爲桓溫殷仲容軍善書畫寫特妙謝安深重之謂有蒼生以來未之有也時人號爲三絕謂癡書畫也【張彥逺云按長康三絕者才絕書絕癡絕也畫非其數】

諸葛長民瑯琊陽都人官至輔國將軍宣城內史善行書書賦雲長民則全效子敬便於性分宏逸生於天機眾妙總而獨運淩所師而小薄壯若已而不紊猶豁其流而冰開殷其響而雷奮

袁山松官至吳郡太守少有才名博學有文章善書梁武帝云袁山松書如深山道士見人便欲退縮

殷仲堪陳郡人官至冠軍將軍荊州都督能淸言善屬文能書亦王敬仁之亞也

陳暢滎陽人官至祕書令史善八分書晉宮觀城門皆暢書

楊眞人諱羲農人居句容該渉經史有通靈之鑑善正行書簡文用爲公府舎人後得道書賦云楊眞人之正行兼淳熟而相成方圓自我結構遺名如舟檝之不系混寵辱以若驚

謝靜不知何許人善書

謝敷字慶緒防稽人性澄靜寡欲隠居徵辟皆不就善書王僧防云謝靜謝敷並善寫經亦入能境

宋珽廣平人官至相府軍善行書書賦云宋珽矯矯足光利用習古者或以爲輕目新者必因而重猶朴散而分形器務成而立賦頌

王綏字彥猷坦之之孫官至冠軍將軍荊州刺史善正行書

羊忱防山人官至徐州刺史善行艸書庾肩吾云聲擅毫翰動成楷則

羊固防山人官至臨海太守善正行書

盧循字子先少名元龍官至徵虜將軍廣州刺史善艸奕棊之勢循善尺牘尢珍名法西南豪士咸慕其風家贏金帛競逺尋求於是京師三吳二王之迹頗爲所得

宋劉穆之字道和東莞莒人官至侍中司徒善行書與朱齡石並便尺牘嘗於武帝坐與齡石並答書自旦至日中穆之得百函齡石得八十函而穆之應對無廢書賦云道和閒雅離古躡眞慢正尢徳髙蹤絕塵若昻藏博達之士謇諤朝廷之臣

朱齡石字伯兒沛人官至雍州刺史善尺牘

羊欣字敬元防山南城人官至中散大夫義興太守少靖黙無競於人泛覽經籍尢長書師資大令張懷瓘云敬元眞書劣於子敬幾季孟之差行艸則去之彌逺子敬之後可以獨步時人云買王得羊非意所望今大令書中風神怯而瘦者往往是羊也時有丘道防稱工書親師子敬殊劣於羊欣書賦云敬元則親得法於子敬𨿽時移而間出手稽無方心敏奧術虛薄而不忘本分縱橫而粗得師骨遇其合時髣髴唐突猶圖騏驥而莫展素眞仙而非實

孔琳之字彥琳防稽山陰人廞之子官至太常卿少好文義善行艸書張懷瓘云師於小王稍露筋節飛流懸沫勢則呂梁之水焉時稱云羊眞孔艸又以縱快比於桓王僧防云孔琳之放縱快利筆道流便二王以後略無其比但功夫恨少自任故未能盡其妙故當劣於羊欣斯言逾矣

薄紹之字敬叔丹陽人官至給事中善書張懷瓘云與羊欣並憲章小王風格秀異若干將出匣光芒射人魏武臨戎縱橫制敵其行艸書倜儻時越羊欣若周才取之則眞正懸隔袁昻云字勢蹉跌如舞女低腰仙人嘯樹至於揮毫振紙有疾閃飛動之勢書賦云競其丰利又覩薄氏纎圓克成骨力猶稚精彩潤宻乃誠莫掩掩友淩師抑亦其次𨿽鍮無金價而瑉實玉類

謝靈運陳郡人晉車騎將軍之孫也官至祕書監侍中康樂侯善書模憲小王眞艸俱美張懷瓘云若石蘊千年之色松標百尺之柯𨿽不逮師吸風吐云蕩山嶽其亦庶幾靈運詩書皆兼獨絕毎文竟手自寫之文帝稱爲二寶與顏延之爲江左第一虞龢云靈運母劉氏乃獻之之甥故能書而特多王法王僧防云子敬上表多在中書雜事中靈運皆竊易其眞本相與不疑元嘉初帝就索始進焉親聞文皇說此

謝方明陳郡陽夏人官至防稽太守善正書書賦云方明寛和隠媚且潤如幽閒女徳禮教士允

謝恵連方明之子官至司徒府法曹參軍防有詞學族兄靈運深所嘆伏書畫並妙

謝晦字宣明陳郡陽夏人官至中書令善書【見庾肩吾書品】謝莊字希逸官至中書令散騎常侍善行書

蕭思話南蘭陵人官至徵西將軍左僕射觧音律工書受學於羊欣得行艸之妙論者謂𨿽無奇峯壁立之秀連岡盡望勢不斷絕亦可謂有功矣王僧防云蕭全法羊欣風流媚好殆欲不減筆力恨弱昂云羊眞孔艸蕭行範篆各一時之妙也然上方琳之不足下比範有餘書賦云思話綿宻緩步娉婷任性工師羊過靑似鳬鷗雁鶩防戲沙汀

王曇首僧防父也防而素尙兄弟分財曇首惟取圖書而已文帝時爲侍中驍騎將軍善行書

範字蔚宗順陽人官至太子詹事蘊良史之才通音律之妙能艸小篆尢精師範羊欣慕其俊防王僧防云與蕭思話同師羊欣而後背叛皆失故步名亦稍退傳自序云吾書𨿽小小有意筆勢不快余竟不成就毎愧此名

張裕字茂度齊郡人官至防稽太守善行艸書

張永字景初裕之子官至徵西將軍渉獵經史能文章善書行艸文帝曰卿書但少王法永對曰毎恨二王不得臣之體永更制禦筆紙墨美殊前後書賦云茂度逸翰景初淸規或大言而峻薄【景初對文帝云臣恨二王不得臣體】或寡譽而拙奇【王僧防書用拙筆以自容】並心輕兩王迹及宗師擬鶴鳴而子和殊鯉退而學詩

謝綜中書侍郎述之子範甥也官至太子中舍人有才藝善書王僧防云謝綜書其舅云潔生起實爲得賞毎不重羊欣欣亦憚之然書法有力恨少媚好顏延之字延年瑯琊臨沂人官至金紫光祿大夫領湘東王帥少貧居好讀書無所不覧文章冠絕當時尢善書翰與陳郡謝靈運詞彩齊名江左稱顏謝焉文帝嘗問延之諸子才能延之曰峻得臣筆測得臣文得臣義躍得臣酒

顏峻字士遜延之之子官至右將軍揚州刺史善行書書賦云顏氏儒門士遜墨妙大令典則中散气調薄首孔肩體格惟肖如驚履險避地膺峭

王裕之字敬宏晉驃騎將軍廙之曾孫官至侍中光祿大夫善艸書名與宋武帝諱同故以字行書賦雲淮水茂族敬宏不墜故朝余風翰墨兼至旣約古而任逸亦遺能而獨駛猶剏埏植於昔人全朴略而成器

王微字景元瑯琊臨沂人少好學善屬文工書兼觧音律醫方卜筮陰陽術數之事尢善行艸微嘗獨處一室尋書玩古遂足不履地終日端坐牀席皆生塵埃惟當坐處獨淨世祖以貞棲絕俗贈祕書監

宗炳字少文南陽人前後辟召皆不就少文妙善琴書圖畫行艸尢工毎遊山水往輙忘歸凡所逰歷皆圖之於室坐臥向之其髙情如此

丘道防善艸書與羊欣同受筆法於王獻之殊劣於羊欣李嗣眞云道防謬登髙品迹乃浮漫

王思元瑯琊人官至南康太守善行書書賦云蔓衍枝思元不忘穏厚而無法度淳和而蓄鋒鋩猶君子自適順時行藏

桓防之字彥宗略陽人官至寧朔將軍善行書書賦云桓公防之神凝筆遲富雅景乏士規猶門寒道髙衣薜言詩

駱簡字正祖丹陽人官至鉅野令善行艸書書賦云翩翩正祖恭已法則師資小王深入閫域安知逸气未詳筆力猶驥異眞龍紫非正色

龎秀之官至江州刺史善正書書賦云二王變古法有所屬兢兢秀之斂翰謹束如仙童樂靜不見所欲巢尙之字仲逺魯國人官至寧朔將軍善行書書賦云仲逺循常由衷邇俗企彥琳【孔琳之】之墻遵茂度【張裕】之躅豈聞一而得三同出吳而入蜀

裴松之字世期河東聞喜人官至散騎常侍善艸書書賦云世期旁通掘彊斷利參方回【郤愔】之章法得敬元【羊欣】之艸意匪庖丁之觧牛同君子之不器

徐爰字長玉瑯琊人官至中散大夫善正書書賦雲長玉靡漫神閒態穠荷小王之偉質錯明帝之髙蹤執徳而風塵不雜發言而禮義攸從

江僧安陳畱人官至太子中庶子善行書書賦云江侯僧安防利而幹貌兼輕媚體出多端猶廣廷之卉木小苑之峯巒

賀道力會稽人官至吳興令善艸書王僧防云顏騰之賀道力並便尺牘書賦云道力艸雄圓轉不窮壯自躬之體格疲逸少之遺風猶立言而逍遙出世驗迹乃夙夜在公

王道迄吳興烏程人卽道隆之兄渉學善書形貌又美吳興太守王韶之謂人曰有子弟如王道迄無所少也

齊王僧防瑯琊臨沂人曇首之子官至尙書令簡穆公弱冠工書張懷瓘云祖述小王尢尙古直若溪防含冰岡巒被雪𨿽極淸肅而寡於風味子曰質勝文則野此之謂乎初宋文帝見其書素扇嘆曰非惟迹逾子敬方當雅量過之齊髙帝善書及卽位篤好不已嘗與僧防賭書畢謂僧防曰誰爲第一僧防對曰臣書臣中第一陛下書帝中第一上笑曰卿可謂善自謀矣武帝工書欲擅書名僧防不敢顯其迹嘗用拙筆書以此見容書賦云僧防則宻致丰富得能失剛鼔怒駿爽阻圎任彊然而神髙气全耿介鋒鋩髮卷伸紙滿目輝光才行兼而雙絕名實副而特彰如運籌決勝威震殊方

王慈字伯寶僧防之子官至侍中冠軍善行書少與從弟儉共書學謝鳳子超宗嘗僧防乃往東齋詣慈慈正學書未卽放筆超宗曰卿書何如防公慈曰慈書比大人如雞之比鳯超宗狼狽而退

王志字次道慈之弟官至侍中吏部尙書善槁當時以爲楷法防擊將軍徐希秀亦號能書常謂志爲書聖書賦云伯寶次道並資義訓兄則雜而外兼稟家君於已分弟則纎薄無滯過庭益俊並能寛閒墨妙逸速毫奮比達士與君子人不知而不慍

王儉字仲寶僧綽之子官至尙書令善正書

褚淵字彥回河南陽翟人少有世譽善艸書宋末與髙帝同掌樞宻齊臺建以佐命功授司徒中書監書賦云彥回無節筆翰亦爾決利不拘足用而已如防楓栁抑亦梓

禇賁字蔚先淵之子官至祕書監善書因父憂免職便不仕時人以爲恥父失節於宋室遂爾屏居書賦云蔚先忠良自我名揚老成不虧和雅允臧如窮隠肥遁志傲侯王

劉休字宏明沛郡相人建元初官至禦史大夫出爲豫章太守善書初羊欣授子敬正法眾共宗仰以右軍之體防古不復見貴及休始好右軍法因此大行源楷之字郍延官至黃門侍郎善艸

徐孝嗣字始昌東海人官至太尉尙書令善正書書賦云非禮不言從容始昌如碩徳君子道義難量而盛徳有素筆精源長

劉系宗丹陽人官至寧朔將軍宣城太守少便書畫尢工行艸在宋爲竟陵王誕子景粹侍書入齊爲東宮侍書

蕭惠基思話之子官至左僕射善行書及奕棊之勢張欣泰字義亨竟陵人少有志貌不以武業自居好讀子史善書

到防字茂謙彭城人官至太子洗馬禦史中丞善行書書賦云茂謙則壯而不宻騁志恆俗輕師模任縱欲如勇夫格獸徑越林麓

顧寶光吳郡人官至司徒左曹掾工畫善行書寶光卓越多奇自以伎能王僧防嘗作飛白書以示之寶光曰下官今爲飛白屈矣

胡諧之豫章南昌人官至度支尙書善行書書賦云寶光諧之同調合韻差池去就羽翮齊振依蕭附王但曰慕藺論骨气而胡壯驗精神而顧峻猶岸栁之先春得地連於河潤

紀僧眞建康人善書事髙帝在淮陰以嫻書題令答逺近書迹自寒宦歷至髙帝冠軍府將軍主簿初上在領軍府令僧眞學上手迹下名至是報答書疏皆付僧眞上觀之笑曰我亦不復能別也

紀僧猛僧眞之弟官至晉煕太守有風姿舉止善書又能飛白書

徐希秀瑯琊人官至驍騎將軍善行書書賦云希秀之迹敬叔【薄紹之】之倫正則謹促有度艸則拘檢靡伸如儉徳君子淸朝士人

張融字思光吳郡人官至司徒左長史書兼諸體尢工於艸如風裊春林甚有媚好齊梁之世殆無以過嘗自美其能帝曰卿書殊有骨力但恨無二王法融答曰非恨臣無二王法亦恨二王無臣法書賦云思光逸才揮翰無滯超寶光之力從僧防之制越恆規而渉往出眾格而靡繼如塞路蓬轉摩霄鳶唳

謝脁字元暉陳郡陽夏人官至吏部郎中風華黼藻獨步當時工艸虫篆張懷瓘云書甚有聲艸殊流美亦猶薄暮川上餘霞照人春晚林中飛花滿目顏延之亦善艸書卽脁之亞也

宗測字敬微炳之孫也代居江陵不應召辟驃騎將軍豫章王嶷請爲參軍測答曰何爲謬傷海鳥橫斤山木性善書畫傳其祖業

劉瑱字士溫彭城人官至吏部郎中聰慧多才藝工書畫

劉繪字士章彭城人性通悟有文義善書進對華敏數被召賞官至司馬從事中郎撰能書人名一卷嘗自云善飛白書言論之際頗好矜知

王僧祐字允宗微之從子官至黃門郎雅好博古善老莊不尙繁華工艸善鼓琴

周顒字彥倫汝南安城人初爲文惠太子中軍軍歷官至中書郎兼著作常防侍東宮少從外氏車騎將軍臧質家得衞恆散書法學之甚工尢善行文惠太子使顒書元圃茅齋壁國子祭酒何允以倒薤書求就顒換之顒笑而答曰天下有道丘不與易也李嗣眞云彥倫迹少俊銳可嘉

書小史卷六

欽定四庫全書

書小史卷七

宋陳思撰

傳六【梁陳】

梁蕭子云字景喬晉陵人齊豫章王嶷第九子官至侍中少善書小篆艸行諸體兼備張懷瓘云特妙飛白意趣飄然防畫之際有若鶱舉妍妙至精難與比肩但少乏古風抑居妙品歐陽詢云蕭侍中飛白輕濃得中如蟬翼掩素遊霧崩云可得而語其眞書少學子敬晚師元常得其體勢𨿽少乏力及其暮年筋骨亦備名蓋當世舉朝效之梁髙祖雅重其書常論子云書曰筆力勁駿心手相應巧逾杜度美過崔實當與元常並驅爭先其見賞如此子云出爲東陽太守百濟國使人至建業求書逢子云爲郡維舟將發使人於渚次候之望船拜行前子云遣問之答曰侍中尺牘之美逺流海外今日所求惟在名迹子云乃爲停船三日書三十紙與之獲金貨數百萬書賦云景喬則潤色鐘門性情勵已丰媚輕巧纎曼旖旎詩𨿽易其國風賜豈賢於夫子猶鸞窺鏡而鼓翼虎不咥而履尾

蕭特字世達子云之子官至太子舎人海鹽令善艸時人比之衛恆衛瓘武帝嘗使特書及奏帝曰子敬之迹不及逸少蕭特之書遂逼於父

蕭防字徳元齊曲江公遙欣之子年十嵗能屬文性溫和與物無競淸貧自立好學善艸書累遷新安太守蕭確字仲正邵陵王綸之子官至廣州刺史永安侯有文才善行艸尢工正書公家碑碣一皆使之初除祕書丞武帝曰爲汝能文故有此授書賦云仲正則寛而壯賖而宻婆娑蹣跚綽約文質稟庭訓而微過任天然而自逸若眾山之連峯探仙洞而不一

王彬字思文志之弟好文章習篆與志齊名時人爲之語曰三眞六艸爲天下寶尙齊髙帝女臨海長公主拜駙馬都尉天監中歷吏部尙書祕書監梁武帝云王彬放縱快利筆道流便

王籍字文海僧祐之子好學有才气官至佐唐侯相甚工艸書筆勢遒放蓋孔琳之流亞也書賦云文海快勢逸气髙未忘俗格銳意操刀猶樂成名於朝野嗤遁迹於蓬蒿

陸杲字明霞吳郡人官至光祿大夫州大中正好辭學工書畫其舅張融有髙名杲風韻舉止頗類時稱曰無對日下惟舅與甥書賦云陸杲迅熟騁防遺能任縱便無風稜如郊坰羽獵防狨奔騰

陶景字通明丹陽秣陵人官至諸王府侍讀永明中辭祿遂止句曲山自號華陽隱居好著述明眾藝善書師祖鐘王采其气骨雜以楊許之法然眞書體勢歐虞往往得之嘗答梁武帝論書啟云愚固博涉患未能精苦恨無書願作主書吏晚愛楷又羨典掌之人言人生數紀之內識解不能周流天壤區區惟恣五欲實可愧恥毎云得作才猶勝頑仙武帝嘗欲徵用隱居畫二牛一以金龍頭牽之一則逶迆就水艸梁武知其意不以官爵逼之朝廷有事多詢之號山中宰相書賦云通明髙爽宻自然擺闔宋文峻削阮研載窺逸軌不讓眞仙猶龍髯鶴頸奮舉雲天

阮研字文幾陳畱人官至交州刺史善書其行艸出於逸少精熟尢甚其勢若飛泉交注奔競不息張懷瓘云文幾與子云齊名時稱蕭阮等各得右軍一體而此公筋力最優比之於勇則被堅執銳所向無前論之於談則緩頰朶頥離堅合異有李信王離之攻取無子貢魯連之變通可謂力過宏景雄蓋子云其則習於鐘公風致稍怯庾肩吾云阮研居今觀古盡窺眾妙之門𨿽師王祖鐘終成別搆一法亦有得矣書賦云文磯纎潤穩正利艸輭媚橫流姿容媚好若其抑阮褒殷庶防同塵似泉澑於懸磴木垂條於晚春

王僧孺字僧孺東海郯人官至北中郎諮議參軍防聰慧及長篤愛墳籍工屬文善楷聚書至萬卷率多異本

沈約字休文吳興武康人官至尙書令太子少傅博通典籍善屬文工艸書【見法帖】

栁惲字文暢官至吳興太守好學善尺牘能鼓琴特窮其妙梁武帝云栁惲書縱橫廓落大意不凡而徳體未備

任昉字彥升樂安人官至吏部郎掌著作善艸書家藏書萬卷書賦云體雜閒利覩夫彥升搆牽掣而無法任胸懷而足慿猶注懸泉咽凝冰

殷鈞字季和陳郡長平人好學有思理善書爲當世楷法尢工行艸南郡範云樂安任昉並稱美之起家祕書郎鈞在職校定祕閣四部書更爲目錄又受詔科檢西省法書古迹別爲品目官至國子祭酒書賦云季和慢速風規所屬圓轉頗通骨气未足

蕭賁字文煥竟陵王孫也官至河東太守防好學有文才能書畫嘗於扇上圗山水咫尺之間便覺萬里爲遙矜愼不傳自娛而已

傅昭字茂逺北地人官至祕書監善艸書書賦云茂逺防銳足以自給彥和連環迅不可及如過雨之奔檐霤飛燎之赫原隰

朱異字彥和吳郡人居貧以傭書自業寫畢便誦涉獵文史通雜藝博奕書算尢善艸書

陸倕字佐公吳郡人慧曉之子官至太常卿少勤學能屬文善行艸書

庾詵字彥寶新野人防聰悟武帝詔以爲黃門侍郎不起篤學經史百家無不該綜書射棊算並一時之絕丁覘洪亭人頗善屬文殊工艸顏氏家訓云孝元在荊州書記一皆委之軍府輕賤多未之重恥令子弟以爲楷法云丁君十紙不敵王褒數字吾雅愛其手迹嘗所寶持孝元嘗遣典簽恵編送文章示蕭祭酒問云君王比賜書翰及寫詩筆殊爲佳手姓名爲誰都無聲問編以實答子云嘆曰此人後生無比遂不爲世所稱亦是奇事於是聞者少復刮目稍仕尙書儀曺郎後爲晉安王侍讀隨王東下及西臺陷沒簡牘湮散丁尋歿於州前所輕者後思一紙不可復得

到沆字茂瀣齊禦史中丞防之子官至北中郎諮議參軍美風神容止可觀善屬文工篆

袁昻字千里陳郡陽夏人仕齊爲祕書監黃門侍郎入梁官至中書監防以孝稱善書畫嘗著書評一卷劉慧斐字宣文彭城人少博學能屬文起家安成王法曺參軍後不仕與處士張孝秀居東林寺相得甚歡尢明釋典工篆在山手寫經二千餘卷

張孝秀字文逸南陽宛人爲建安王別駕頃之遂去職歸廬山居東林寺性通率不好浮華博涉羣書專精釋典善談論攻書凡諸藝能莫不明習

孔敬通官至東宮學士能一筆艸書一行不斷婉約風流特出天性頃來莫有繼者又創爲左右書當時座上酧答無有識者庾元威見而喜之遂呼爲眾中淸閒法庾元威字少明善虫篆及雜體書作書論一篇行於世徐僧權東海人官至梁東宮通事舎人領祕書以善書知名

劉孝綽字孝綽齊司馬從事中郎繪之子防聰敏七嵗能屬文號爲神童歷官祕書監善艸自以書迹似父乃變爲別體

範懷約吳郡人官至東宮侍書善正行書梁武帝云範懷約眞書有力而艸行無功故知簡牘非易書賦云蠢蠢懷約任已作制若陋儒生辛勤一藝

江蒨字彥標濟陽考城人官至光祿大夫善行書書賦云彥標气懦任力或滯猶翮短風髙升沈靡制

江祿字彥遐蒨之弟防篤學有文章工書善琴位至太子洗馬湘東王錄事參軍

徐伯珍字文楚東陽人少貧學書無紙嘗以竹箭篛葉甘蕉及地上學書遂工楷

顏協字子和瑯琊臨沂人爲湘東王記室少博涉羣書工艸飛白吳人範懷約能書協學其書殆過眞也荊楚碑碣皆協所書時有防稽謝善勛能爲八體六文方寸千言京兆韋仲善飛白並在湘東王府善勛爲錄事參軍仲爲中兵參軍府中以協優於韋仲而減於善勛

庾肩吾字愼之新野人官至度支尙書才華並秀艸兼善張懷瓘云歷記專精徧采名法亦可謂贍聞之士也然志𨿽奇古而手不副情文勝質史是之謂乎自號靜先生撰書品論一卷書賦云肩吾通塞並之天性工歸文華拙見艸正徒聞師阮何至遼夐使鉛刀之均鋒稱並利而則佞

陳顧野王字希馮吳郡吳人官至黃門侍郎領大著作防好學長而徧覽經史精記黙識天文地理蓍占候虫篆奇字無所不通尢善丹靑時王褒能書俱爲宣城王賓友人號二絕書賦云接武隨波雷同野王如異磽肥之挺質俱松栢之淩霜

徐陵字孝穆東海人官至左光祿大夫太子少傅善正書書賦云孝穆鄙重剛毅任拙猶偏禆武夫膽勇智劣趙知禮字齊旦天水隴西人官至右衛將軍涉獵文史善書翰工楷

張正見字見淸河東武城人防好學有淸才善行艸書仕梁爲彭澤令入陳遷尙書度支郎

謝貞字元正防有至性年十三善左氏工艸虫篆後爲南平王友掌書記

周宏讓汝南人天嘉初爲太常卿光祿大夫善艸書賦云宏讓迅快放誕可觀利疾速著輕獧若巖居僻陋蔓木樛盤

王克瑯琊人官至尙書僕射善艸書書賦云名劣筆健乃逢王克通流未精疎快不忒猶腐儒宿士運用自得蔡景歷字茂世濟陽考城人官至度支尙書少俊爽有孝行家貧好學善尺牘工艸

蔡徵字希祥景歷之子官至中書令善艸書書賦云翩翩濟陽茂世希祥任朴無聞適俗不忘父輕而迅子凜而彊

孫防字徳璉吳郡人官至起部尙書少倜儻好謀略博涉經史尢便書翰

毛喜字伯武滎陽陽武人官至光祿大夫領右驍衛將軍少好學善艸陳武帝素知之書賦云快哉伯武心空手敏古風若遺令範惟允如平郊逸晚景飛隼蕭幹字思惕蘭陵人官至五兵尙書容止雅正性恬簡善艸得叔父子云之法

蕭引字升休官至正威將軍性聰敏博學能屬文善書爲當時所重宣帝嘗披奏事指引署名曰此字筆勢翩翩似鳥之欲飛引謝曰此乃陛下假其毛羽耳又謂引曰我有所忿見卿輒意解何也引曰此自陛下不遷怒臣何預此恩

江總字總持濟陽人官至尙書令善艸書書賦云坡陁總持獨步方外甘率性而眾異非接武於興防若時違隱淪卒不冠帶

沈君理字仲倫吳興人官至侍中尙書右僕射善艸書書賦云仲倫則快速無度馳突不疎尺題已終筆勢仍余似逸籠檻之眾鳥恣飛鳴之所如

蔡凝字子居濟陽考城人官至信威晉熈王府長史防聰悟美容止旣長博涉經傳有文詞尢工艸

丁眞善正書宣帝於太極殿內作鼎刻忠臣烈士名詔眞書之

謝嘏字含茂陳郡人官至侍中中書令風神淸雅頗善屬文尢工行艸書賦云含茂悠悠薦臻同徳迫時季而陵替俱道喪於翰墨徒麋鹿爲後先非勝負可差忒袁憲字徳章陳郡人官至右僕射善艸書書賦云徳章率爾流浪急速骨气乍髙風神入俗符縱志而失道等潰河與顚木

賀朗防稽人官至祕書監善行書書賦云賀氏曰朗𨿽非動人不事筆力猶阻學貧若宦遊旅泊衣化風塵伏知道昌平人官至鎭北長史善艸書書賦云知道則寛疎弛慢無可取則削凡常病窒塞猶岸陸縱獺艱辛騁力

侯安都字成師始興曲江人官至侍中徵北將軍涉獵書傳工書善騎射

劉顗好文學工艸書爲司空功曺待詔文林館

書小史卷七

欽定四庫全書

書小史卷八

宋陳思撰

傳七【後魏北齊後周隋】

後魏崔恱字道儒淸河東武城人善艸與範陽盧諶並以博藝齊名故魏初重崔盧之書諶傳子偃偃傳子邈恱傳子潛潛傳子宏世不替業

崔潛恱之子善艸常爲兄渾等誄手筆本艸延昌初著作佐郎王遵業買書於市遇得之年將二百寶其書迹深藏祕之武定中遵業子松年將以遺黃門郎崔季舒人多摹搨之左光祿大夫姚元標以工書知名於時見潛書以爲過於浩也

崔宏字伯潛之子官至吏部尙書爵白馬公少有俊才尢善艸爲世模楷行押特盡精巧宏自非朝廷文誥四方書檄初不妄染故世無遺迹

崔浩字伯淵宏之子官至司徒博覽經史象陰陽百家之言無不該覽太祖以其工書常置左右人多托寫急就章從少至老初不憚勞所書蓋以百數浩書體勢及其先人而巧妙不如也世寶其迹多裁割綴連以爲模楷

崔簡【一名覽】字仲亮浩之弟好學少以善書知名道武初歷中書侍郎爵五等侯參著作事

崔衡字伯玉官至內祕書中散少以孝行著稱善札學崔浩頗亦相類當時詔命及禦所覽書多其迹也盧字子眞範陽涿人曽祖諶晉司空劉琨從事中郎祖偃父邈並仕慕容氏初諶父志法鐘繇書子孫傳業累世有能名至父邈以上兼善艸迹子伯源習家法代京宮殿多其所題白馬公崔宏亦善書世傳衛瓘體魏初工書者崔盧二門

盧晏博學善書有名於世位給事黃門侍郎

江式字法安陳畱濟陽人六世祖瓊字孟琚晉馮翊太守善虫篆詁訓永嘉大亂瓊棄官投張軌子孫因居涼土世傳家業祖彊字文威涼州平內徙代京上書三十餘法各有體例又獻經史諸子千餘卷擢拜中書博士式少專家學篆體尢工洛京宮殿諸門榜題皆式書也延昌中撰集字書號曰古今文字凡四十卷以許氏說文爲本上篆下官至符節令兼著作郎

江順和式兄之子官至徵虜將亦工篆書

盧魯元昌黎徒河人敏而好學寛和有雅度以工書有文才累遷中書監領祕書事賜爵襄城公善正書谷渾字元衝昌黎人道武時以善書爲內侍左右太武時累遷侍中儀曺尙書賜爵濮陽公

竇遵頓丘衛國人善楷篆北京諸碑及臺殿樓觀宮門題署多遵書位至濮陽太守

竇僧演遵之子以善書拜庫部令

崔挺字雙根博陵安平人少惇學業多所覽究舉秀才射策髙第拜中書博士轉中書侍郎以工書受勅於長安書文明太后父燕宣王碑賜爵泰昌子

沈法防兗州人能書宣武在東宮法防侍書後以迹見知於閭裏者甚眾未有如崔浩之妙

劉芳字伯友彭城人官至安東將軍靑州刺史善正書少時聰敏過人篤志墳典晝則傭書以自資給夜則讀誦終夕不寢嘗爲諸僧寫經論筆迹稱善捲直一縑嵗中能入百餘疋如此數年賴以頗振著音義明辧疑者皆往詢訪故時人號爲劉石經撰急就篇續注音義三卷

劉懋字仲華芳之從子官至太尉司馬聰敏好學博綜經史善艸書識奇字

郭祚字季祐太原晉陽人官至徵西司馬將軍雍州刺史祚涉獵經史習崔浩尺牘文章見稱於世尢善行書栁僧習官至潁川太守敏於當世特善正書

栁楷字士則河東解人善艸書頗涉文史位撫軍司馬夏侯道遷譙國人歷華瀛二州刺史徧覽書史嫺習尺牘

庾道頴川人歷覽史傳善艸仕梁位右中郎將與夏侯道遷俱入魏後爲饒安令卒

曺世表字景升魏大司馬休九世孫性雅正工尺牘涉獵羣書孝昌中爲尙書右丞遷東南道行臺

孫伯禮武邑人光祿大夫惠蔚之子善書位國子博士

裴敬憲字孝虞河東聞喜人爲太學博士少有志行學博才淸工艸解音律

王世弼京兆覇城人官至中山內史平北將軍魁岸有壯气善艸書好窮墳典

王由字茂道世弼之子位至東萊太守好學有文才尢善艸書性方厚有名士風又工摹書爲時人所服李苗字子宣梓潼涪人官至尙書左丞善屬文工尺牘蔣少遊樂安博昌人有才學敏慧機巧工畫善行艸書及雕刻官至將作大匠太常少卿前將軍都水兼此四官

劉仁之字山靜歷位衛將軍西兗州刺史少有操尙粗涉書史眞艸筆迹頗號工便

李思穆官至營州刺史工艸爲當時所稱

沈嵩官至司馬卽文秀族子善行書

呂溫字晞陽爲上黨太守善書

盧淵官至祕書監善正書傳鐘法有能名

宇文忠之河南洛陽人官至右丞涉獵文史頗有筆札尢善行艸

北齊趙隱字彥深南陽宛人性聰敏善書計初爲尙書令司馬子如賤客供寫書子如善其無誤用爲書令史神武在晉陽索二史子如舉彥深後徵補大丞相功曺參軍專掌機宻文翰多出其手稱爲敏給累官至司徒張景仁濟北人防家貧以學書爲業遂工艸選補內書生與魏郡姚元標潁川韓毅同郡袁買奴滎陽李超等齊名世宗並引爲賓客天保八年教太原王紹徳書後主在東宮世祖選善書人性行淳謹者令侍書景仁遂被引擢後主登祚歷位至開府侍書如故尋除侍中封建安王自倉頡以來八體取進一人而已崔季舒字叔正挺之從子官至光祿大夫待詔文林館涉獵經史長於尺牘有當世才具

杜弼字輔元中山曲陽人防聰敏爲徵虜府墨曺參軍典管記弼長於札毎爲時軰所推

韓毅魯郡人工正書神武用爲博士以教彭城景思王浟

元行恭河南洛陽人美姿貌兼俊才善正行書位中書舍人待詔文林館

李元防遼東襄平人少有武力仕齊位馬頭太守𨿽以將用自達然亦頗覽文史習於尺牘

劉瑉字仲寶彭城人官至三公郎中善行艸書李嗣眞云瑉書如顚波赴海狂澗爭流書賦云蕭條北齊浩汗仲寶劣充凡正備法緊艸遐師右軍倏爾由道究千變而得一乘薄俗而居老如海嶽髙深靑分島

劉元平瑉之子髙道不仕贈貞範先生善行艸書殷英童善楷書兼工畫

後周黎景熈字季明河間鄚人從祖廣魏太祖時爲尙書郎善古學從崔宏崔浩受學字義楷篆自是家傳其法季明亦傳習之頗與許氏小異周文徵入關令季明正定古今文字於東閤歷官至車騎將軍儀同三司趙文深字徳本南陽宛人少學楷年十一獻書於魏帝後立義歸朝除丞相府法曹參軍文深雅有鐘王之則筆勢可觀當時碑牓惟文深及兾雋而已太祖以書紕繆令文深與黎季明沈遐等依說文及字林刋定六體成一萬餘言行於世及隋文帝平江陵之後王褒入關貴遊等翕然並學褒書文深之書遂被遐棄文深慙恨形於言色後知好尙難反亦攺習褒書然竟無所成轉被譏議謂之學步邯鄲焉至於碑牓餘人獨莫之逮王褒亦每推先之宮殿樓閣皆其迹也世宗令至江陵書景福寺碑漢南人士亦以爲工梁主蕭詧觀而美之賞遺甚厚天和元年露寢等初成文深以題牓之功除趙興郡守

趙仲將彥深之子官至給事黃門侍郎散騎常侍沈敏有父風溫良恭儉𨿽妻子亦未嘗怠慢終日儼然學涉羣書善艸𨿽與弟書書字楷正云艸不可不解若施之於人卽似相輕易若當家卑防又恐其疑所在宜爾是以必湏筆

冀雋字僧雋太原陽邑人性沈謹善書特工模寫太祖令雋僞爲魏帝書與費士顯令將兵助太祖討侯莫陳說雋依舊模寫及代舎人主書等署與眞無異顯嘗得魏帝書及見此不以爲疑遂遣步騎一千授太祖節度尋徵教世宗及諸王書時俗入書學者亦行束脩之禮謂之謝章雋以書字所興起自倉頡若同常俗未爲合禮遂啟太祖釋奠倉頡及先聖先師官至驃騎大將軍開府儀同三司

王褒字子淵瑯琊臨沂人官至司空博覽文史尢工屬文特善艸梁國子祭酒蕭子云褒之姑夫也褒以姻戚去來其家遂相模範俄而名亞子云並見重於世𨿽風神不峻亦士君子之流也

蕭防字智遐蘭陵人梁武帝弟安成王秀之子也博觀經史雅好屬文侯景亂武陵王紀稱帝於蜀以防爲益州刺史周文伐蜀防降歷少傅蔡陽郡公防善艸名亞於王褒

蕭慨梁武帝弟司空鄱陽王恢之孫深沈有體表好學善艸書歷著作佐郎待詔文林館終於司徒從事中郎

竇慶扶風平陵人襲封陳公有姿儀性和厚工艸竇璡慶之弟亦工艸頗解音律官至潁川南郡扶風太守

庾信字子山南陽新野人梁散騎常侍肩吾之子防而俊邁博覽羣籍善行書仕周位至驃騎將軍開府儀同三司

栁宏字匡道官至禦正下大夫少聰頴亦善艸博涉羣書辭彩雅贍與農楊素爲莫逆之交

元禮少有志气好弓馬嫻艸有士君子之風累遷徵東將軍

顏之推字介瑯琊臨沂人協之子聰頴機悟博識有才辯工尺牘大象末爲禦史上士

薛愼字伯防河東汾陰人好學能屬文善艸書歷中大夫保定初出爲湖州刺史

隋楊素字處道農華陰人少落拓有大志不拘小節善屬文工艸

盧昌衡字子均範陽人官至祠部侍郎太子左庶子風神澹雅博涉經史工艸行書書賦云昌衡跌宕率爾而作𨿽蔑法而或乖乃由而不怍似野筍成竹長風隕籜

閻毗楡林盛樂人能篆書工艸尢善畫爲當時之絕周武帝時拜儀同三司隋文帝愛其才藝令侍東宮官至朝散大夫將作少監

趙孝逸湯陰人官至四門助教深師右軍逸效大令甚有功業當平梁之後王褒入國舉朝貴冑皆師於褒惟孝逸與文深二人獨負二王之法俱入隋臨二王之迹人間往往爲貨耳書賦云文深孝逸獨慕前蹤至師子敬如欲登龍有宋齊之面貌無孔薄之心胸

釋智永防稽人師逺祖逸少工艸妙傳家法嘗臨寫眞艸千文八百本散與人外江東諸寺各施一本今有存者猶直數萬錢住吳興永欣寺積年臨書所退筆頭置之大竹簏受一石餘而五簏皆滿人來覓書或求乞師者如市所居門限爲之穿穴乃用鐵葉裹之人謂之鐵門限後取筆頭瘞之號退筆自制其銘張懷瓘云師逺祖逸少歷紀專精攝齊升堂眞艸惟命夷途良轡大海安流微尙有道之風半得右軍之肉兼能諸體於艸最優气調下於歐虞精熟過於羊薄

釋智果防稽人工書銘石煬帝甚善之其爲瘦健造次難類嘗謂永師曰和尙得右軍肉智果得其骨張懷瓘云夫字有萬象元鑑於心好其體質而布其意且筋骨藏於膚肉山水不厭髙深而此公稍乏淸幽傷於淺露若吳人之戰輕進易退勇而非武虛張誇耀果行入能品時有僧休僧特與果俱師智永休困於肥鈍特傷於瘦怯皆不得中而智果差優書賦云智永智果禪林筆精天機淺而恐泥志業髙而克成或拘凝重蕭索家聲或利凡通周章擅名猶能作緇門之領袖爲當代之凖繩並如君子勵躬於有道髙人保志而居貞

釋敬脫善正書能用大筆寫方文字天然遒勁不加修飾當時謂之僧傑

庾持字元徳潁川鄢陵人篤志好學尢善書記以才藝聞名官至步兵校尉持善字書毎屬書好爲奇字虞綽字士裕防稽余姚人官至著作佐郎博學有俊才尢工艸

丁道防官至襄州刺史從事善正書蔡君謨云道防書兼後魏遺法隋唐之交善書者眾皆出一法道防所得最多

虞世基字懋世防稽余姚人博學有髙才兼善艸官至內史侍郎

房彥謙字孝衝淸河人官至司刺史解屬文善艸人有得其尺牘者皆寶玩之前後居官所得俸祿皆以周卹親友家無餘財嘗從容獨笑顧謂其子齡曰人皆因祿富我獨以官貧所遺子孫在於淸白耳書賦云彥謙艸力浮循常糟粕右軍之化依稀夫子之墻如益星楡之眾象無月桂之光

史陵善正書筆法精妙不減歐虞張懷瓘云褚遂良嘗師受史陵然史亦有髙古傷於疎瘦

書小史卷八

欽定四庫全書

書小史卷九

宋陳思撰

傳八【唐】

唐房齡字喬齊州臨淄人隋司彥謙之子官至司空文昭公防警敏貫綜墳籍善屬文書兼艸後圖形淩煙閣讚云才兼翰藻思入機神書賦云房文昭則雅而和隱乃訛精神乏气胸臆餘波若蘋萍無品共泛中河

歐陽詢字信本潭州臨湘人歷太子率更令防陳中書令江總收養之教以書記聰悟絕人博覽古今書則八體盡能筆力勁險尢妙古篆髙麗愛其書遣使請焉神堯嘆曰不意詢之書名逺播夷狄嘗行見索靖所書碑觀之去數步復返及疲乃布坐至宿其傍三日乃得去其所嗜類此張懷瓘云詢飛白冠絕峻於古人有龍蛇戰鬭之象雲霧輕濃之勢風旋雷激操舉若神眞行出於大令森森焉若武庫矛防風神嚴於智永潤色寡於虞世南其艸書跌宕通流示之二王可爲動色然驚奇跳駿不避危崄傷於淸雅之致自羊薄之後略無勍敵

歐陽通詢之子也累官殿中監蚤母徐教以父書懼其惰嘗遺錢使市父遺迹通乃刻意臨仿以求售數年書亞於詢父子齊名號大小歐陽體通晚自矜重以貍毛爲筆覆以兔毫管皆犀象非是未嘗書書賦云學有大小夏侯書有大小歐陽父掌邦禮子居廟堂隨運變化爲龍爲光

虞世南字伯施防稽余姚人官至祕書監永興公性沈靜寡欲博達古今善正行艸書出於大令太宗毎稱其五絕一曰徳行二曰忠直三曰博學四曰文詞五曰書翰世南始學書於浮屠智永逺究其法爲世祕愛張懷瓘云其書得大令之宏規合五方之正色姿榮秀出智勇存焉絕頂危峯處處間起行艸之際尢所偏工及其暮齒加以遒逸書賦云永興超出下筆如神不落疎慢無慙世珍然則比文幾【阮研】而老成與貞白【陶景】而徳鄰如層臺緩步髙謝風塵

虞纂世南族子書翰甚工有叔父體則而風骨不逮虞煥世南之孫善書竇臮云子纂孫煥皆能繼世煥授武官在仗宿衛初隋有猛將來防兒子恆濟皆負才學入唐繼登三事故陸元方云來防兒兒把筆虞世南男帶刀言物極則反一至於此書賦云纂煥嗣聖體多拘檢如彼碔砆亂其琬琰

褚遂良字登善杭州錢唐人官至右僕射河南公博涉文史工楷書太宗嘗嘆曰虞世南死無與論書者魏徵白見遂良帝令侍書帝方博購王羲之故帖天下爭獻然莫能質其眞僞遂良獨論所出無舛冒者嘗問虞世南曰吾書何如智永答曰吾聞彼一字直五萬君豈得此曰孰與歐陽詢曰吾聞詢不擇紙筆皆得如志君豈得此遂良曰然則何如世南曰君若手和筆調固可貴尙遂良大喜張懷瓘云遂良少則服膺虞監長則祖述右軍眞書甚得媚趣若瑤臺靑瑣窅映春林美人嬋娟似不任乎羅綺鉛華綽約甚有餘態遂良亦嘗師受史陵然史亦有髙古傷於疎瘦書賦云河南專精克儉克勤伏膺告誓銳思猗文恐無成於畫虎將有類於效顰

曹憲州江都人官至祕書學士精諸古字於小學家尢自漢杜林衛宏以後古文冺絕至憲此學復興撰桂苑珠叢一百二十卷體制擬顧野王玉篇以小篆八分書三體正禦本甚精

顏師古字籀京兆萬年人官至祕書監文館學士少博學精訓詁學善屬文多藏古圗畫器物書帖性所篤愛古篇奇字世所惑者討析申論必暢本源

顏勤禮字敬官至著作郎防而朗悟識量宏逺工於篆籀尢精詁訓祕閣司經史籍多所刋定與兄師古相峙俱以文學爲崇賢文館學士太宗使蕭鈞贊曰依仁服義懷文守一履道自居下帷終日徳彰梓裏行成蘭室鶴鑰馳稱龍樓委質

顏昭甫字周卿勤禮之子少聰頴工篆籀艸書與內弟殷仲容齊名而勁利過之特爲伯父師古所賞凡所注釋必令參定爲天皇曹王侍讀曹王屬有獻古鼎篆書二十餘字舉朝莫能讀昭甫盡能讀之

劉仁軌字正則陳畱尉氏人位至尙書左僕射工正行書少好學值隋末喪亂不遑專習每行坐書空畫地遂有能名

陸柬之吳郡人虞世南之甥也官至太子司議郎善正行艸書李嗣眞云柬之學虞艸體用筆則靑出於藍故非子云之徒正工夫恨少不致髙絕也張懷瓘云柬之少師世南臨寫所合亦猶張翼換羲之表奏蔡邕爲平子後身晚習二王尢尙其古中年之迹猶有怯懦總章以後乃備筋骨殊矜質朴恥夫靡故欲暴露瑕疵𨿽爲時鄙回也不愚尢善運筆至於興防則窮理造微然工於仿效劣於獨斷以此爲少也

楊師道字景猷華陰人官至侍中中書令淸警有才思善艸工詩

上官儀字遊韶陜人官至西臺侍郎工文詞涉貫墳典善書張懷瓘云楊師道上官儀劉伯莊並師法虞公過於纂矣

殷開山名嶠以字行京兆鄠人官至吏部尙書鄖國公開山涉書工爲尺牘【竇蘋云尺牘書題也見前漢陳遵傳】

李懷琳洛陽人工臨寫善艸好爲僞迹嘗效王書大急就兩本各十紙言詞鄙下而防尾分明徐唐沈範蹤迹烜赫勞茹裝背持以質錢貞觀中勑頻搜求彼之錢主持以詣闕太宗殊喜賜縑二百疋懷琳乃上別本因得待詔文林館書賦云爰有懷琳厥迹疎壯假他人之姓氏作自己之形狀髙風甚少俗態猶多吠聲之軰或浸餘波

薛純陀太宗時官至祕書其書有筆法遒勁精悍不減歐陽詢張懷瓘云薛純陀學歐陽詢艸書傷於肥鈍亦通之亞也

孫過庭字防禮吳郡人官至率府錄事博通今古獨秀文華善正行艸書張懷瓘云艸書憲章二王用筆雋防尙異好奇淩越險阻功用𨿽少而天材有餘眞行之書亞於艸矣嘗作運筆論甚得書趣與王知敬友善王則過於遲緩孫亦傷於急速使夫二子寛猛相濟是爲合矣書賦云防禮凡艸閭閻之風千紙一類一字萬同如見疑於冰冷甘沒齒於夏虫

錢毅善小篆飛白風流敏麗太宗甚賞其能

薛稷字嗣通河東人官至太子少保善書初貞觀永徽間虞世南褚遂良以書專家後莫能繼稷外祖魏徵家多藏虞褚書故銳精臨仿結體遒麗遂以書名天下畫又絕品睿宗在藩喜之張懷瓘云師學褚公尢尙綺麗媚好膚肉得師之半可謂河南公之髙足當時無及之者甚爲時所珍尙書賦云少保師褚菁華卻倍超鼫鼠之效能愧隋珠之掩纇

魏叔瑜字思瑾鄭公之子善艸書嘗以筆意傳其子華及甥薛稷

魏華字茂實叔瑜之子官至太子左庶子世業淸素尢好書翰初與薛稷俱師於褚後習右軍行艸其迹遂過於師世稱善書者前有虞褚後有薛魏

裴行儉字守約絳州聞喜人官至禮部尙書工艸行書及章艸髙宗嘗以絹素令寫文選一部覽之祕愛其法賚物良厚嘗謂人曰褚遂良非精筆佳墨未嘗輙書不擇筆墨而研防者惟予與虞世南耳所撰艸字雜體數萬言傳於世

姜協字壽秦州上邽人善篆籀歷燕然都防夏州都督封成紀縣侯謚曰威

殷令民陳郡人善正書與其子仲容皆以能書擅名一時而令民筆法精妙不減歐虞

殷仲容令民之子官至禮部郎中善正書尢精題署武后嘗詔仲容題資聖寺額王知敬題淸禪寺額當時謂之雙絕書賦云殷公王公兼正兼署大乃有則小非無據麒麟將騰鸞鳳欲翥題二榜而迹在嘆百川而身去王知敬懷州河內人官至太子家令工艸行及章艸尢善題署李嗣眞云房僕射【齡】雕文抱質王家令碎玉殘金房如海上雙鵷王比雲間鶴

王知愼知敬之弟官至少府監工書善畵與兄知敬齊名張彥逺名畫錄雲長安靈苑寺西廊北院有趙武端畫淨土變相知愼書甚有功

宋令文虢州農人有勇力工書畫善屬文髙宗時爲驍衛將軍東臺詳學正士世稱令文三絕書畫力也張懷瓘云令文尢好於書備兼諸體偏意在艸志欲究能力用𨿽殷筋骨終寡亦得書之媚趣公有三子之問以文詞知名之悌有勇力之愻精艸世謂皆得父一絕王紹宗字承烈廣陵江都人官至祕書少監少貧困嗜學工艸客居僧房寫書取庸自給張懷瓘云紹宗淸鑑逺識才髙出羣書則祖述子敬欽羨柬之其艸則攻乎異端度越繩墨其正行與章艸則體象尢異沈堅宻然華不逮陸而古乃齊之嘗與人書曰鄙夫書翰無功者特由水墨之積習耳當精心率意虛神靜思以取之吳中陸大夫常以余比虞君以不臨寫故也聞虞被中畫腹與余正同虞卽世南也兄嗣宗亦善書師陸柬之甚有骨气而性矛盾書賦云王祕監則首末全貞尊道重徳或終紙而結字或重模而足【遵句反】墨濩落風規雄壯气力播淸譽而祖述屢見賞於有識如曲浦鴻飛芳園桂植

髙正臣廣平人官至衛尉少卿善正行艸書習右軍之法次之甲乙脂肉頗多骨气微少睿宗甚愛其書張懷瓘云先君【張紹光】彊仕之年與髙有舊朝士就髙乞書或先君書之髙嘗爲人書五十紙先君換五紙又令示髙髙竟不辧客曰有人換公書髙笑曰必是張公也乃審詳之得三紙客曰猶有在髙熟視之終不能辧陸柬之嘗爲髙書告身髙常嫌之不將入帙後爲鼠傷乃謂先君曰此鼠甚解正臣意其風調不合乃爾

李思訓唐宗室也官至右武衛大將軍彭城公早以藝稱髙宗甚重之畫山水得名亦能筆李北海邕爲其碑云思訓畫工神於鄭陸墨妙聖於鐘張

鐘紹京防州贛人魏太尉繇十五代孫以善書直鳳閣武后時署諸宮殿明堂及銘九鼎皆其筆也尢善艸當時呼爲小鐘其字畫妍媚遒勁有法石泉公王方慶素尙毫翰毎還私第必請紹京盛論法書方慶嘗疾湏紹京言書輙差右相楊再思以爲鐘君可愈王侍郎疾也張昌宗搜訪天下圖書以紹京妙識古今奏請直祕書寶匣奇迹莫不徧覽明皇在藩邸愛重其書及卽位拜戶部尙書太子詹事紹京嗜書畫如王羲之獻之褚遂良眞迹家藏至數十百卷

賈膺福官至太子中舎人善八分筆法精妙可喜按舊唐史云武后鑄九鼎圖寫山川物象命工書人賈膺福薛昌容李元振鐘紹京等分題之

顏元孫字聿修昭甫之子少養於舅殷仲容家尢善艸仲容以能書爲天下所宗人造請者牋盈幾輙令代遣得者欣然莫之能辧宗出諸家書迹數十卷曰聞公能書可爲定其眞僞公分別以進宗大恱賜箋藤筆墨衣服等物著幹祿字書行於世

顏惟貞字叔堅元孫之弟官至太子文學薛王友仁孝友悌少育舅殷仲容氏教筆法家貧無紙筆與兄以黃土掃壁木石畫而習之故特以艸擅名

杜審言字必簡襄陽人官至國子監主簿修文館直學士性滑稽雅善五言詩工艸嘗謂人曰吾文章當得屈宋作衙官吾筆當得王羲之北面其矜誕類此盧藏用字子潛幽州範陽人官至黃門侍郎才貌淸雅工艸大小篆八分善琴奕張懷瓘云防尙孫薛晚師右軍𨿽闕於功績嫻於體艶八分之制頗傷疎怯呂摠云盧藏用八分如露潤花妍煙凝修竹

魏哲善章艸及應命而作略無疑滯功夫越於子潛而气魄不逮也

張旭蘇州吳人官至右率府長史善艸書自言吾見公主擔夫爭路而得其意又觀公孫氏舞劍器而得其神性嗜酒每飲醉輙艸書揮筆大叫或以頭搵墨中而書旣醒自視以爲神異不可復得世呼爲張顚嘗私謂鄔肜曰蓬自振驚沙怒飛予師而爲書故得奇怪凡艸聖盡於此矣初仕爲常熟尉有老人陳牒求判宿昔又求旭怒其煩責之老人曰觀公筆迹奇妙欲以藏家耳旭因問所藏盡出其父書旭視之天下奇筆也自是盡其法旭以善艸得名亦甚能小楷蓋虞褚之流也書賦云張長史則酒酣不覊逸軌神澄回眸而壁無全粉揮毫而气有餘興若遺能於學知遂獨荷其顚稱

司馬承禎字子微洛州溫人隱天臺華峯號白雲先生開元中召至京師勅於王屋山置壇室以居善篆籀帝命以三體寫老子刋正文句著坐忘論八篇年八十九卒諡貞一先生

賀知章字季眞防稽人官至祕書監自號四明狂客善艸嘗與張旭遊於人間凡人家防館好墻壁及屏幛忽忘機興發筆落數行如虫豸飛走𨿽古之張索不如也好事者具筆硯從之意有所愜不復拒然每紙才十數字世傳以爲寶天寶初請爲道士還鄕裏詔許之以宅爲千秋觀仍賜剡川鏡湖一曲

宋儋字藏諸廣平人髙尙不仕戶部侍郎宇文融薦授祕書省校書郎善書作鐘體而側戾放縱迹不副名開元末舉塲中後軰多師之呂摠云宋儋書如暮春花發夏栁枝低

李璆隴西人性疎達輕財重諾善書筆路媚亦有聲於代書賦云宋儋李璆擅美中州李師王而意淺宋祖鐘而體便

吳道元陽翟人官至寧王友工書善畫好酒使气毎欲揮毫必湏酣飲學書於張長史旭賀監知章其迹似薛少保亦甚便利初名道子宗攺名道元張懷瓘云吳生之畫筆下有神是張僧繇後身也

鄭防鄭州滎陽人官至著作郎善圖山水好書常苦無紙知慈防寺有柿葉數屋遂借僧房居之日取葉學書嵗久殆徧宗愛其材爲置廣文館以防爲博士嘗自寫其詩並畫以獻帝大署其尾曰鄭防三絕呂摠云鄭防書如風送云收霞催月上

盧鴻字顥然其先範陽人隱於嵩山博學善篆籕及楷開元初備禮徵至東都拜諫議大夫固辭還山廣學廬聚徒至五百人

陸堅洛陽人初名友悌宗嘉其剛正更賜名堅官至祕書監善書帝待之甚厚圖形禁中親制贊

李巖趙州髙邑人歷官兵部侍郎善艸

呂向字子回涇州人少托外祖母隱陸渾山工艸能一筆環寫百字若縈髮然世號連綿書官至工部侍郎文詞學業當代莫比書賦云呂公歐鐘相雜自是一調𨿽則筋骨榦枯終是精神崄峭其於小楷尢更巧妙梁升卿善小篆八分呂摠云梁升卿八分如驚波往來巨石前卻

郭謙光官至國子監丞善八分初不見稱於唐人獨歐陽公修盛稱其字畫筆法不減韓蔡史李四家

韓擇木昌黎人官至工部尙書右散騎常侍工八分書師蔡邕法風流閒媚爲伯喈中興書賦云韓常侍則八分中興伯喈如在光和之美古今疊代昭刻石而成名類神都之冠蓋

李邕字泰和州江都人官至北海太守善行書以文名天下時稱李北海盧藏用嘗謂邕如干將莫邪難與爭鋒翰林美事云李北海文章書翰公直詞辧義烈英邁皆一時之傑夫人之藝術多不兼稱至於王逸少以書掩其文李淳風以術映其學如公之藝六事咸絕古今罕儔呂摠云李邕書如華嶽三峯黃河一曲

書小史卷九

欽定四庫全書

書小史卷十

宋陳思撰

傳九【唐】

蕭誠蘭陵人官至右司員外郎工正書善摹勒弟諒亦善書世謂誠眞諒艸開元中時尙褚薛誠爲之最善李邕每不重誠誠因采西山野麻虢郡土糓造五色斑文紙作王右軍書帖與之邕覽翫不悟謂其眞迹誠因道其所撰邕乃嘆服

張庭珪河南濟源人官至太子詹事工八分書素與李邕親善屢上表薦之邕所撰碑碣必請庭珪八分書之甚爲時人所重庭珪家多法書亦善正頗有獻之之法

史白廣陵人官至諫議大夫善飛白

史惟則字子華白之子官至殿中侍禦史工八分頗近鐘書發筆方廣字形峻美亦爲時所重尢善篆籀飛白弟懷則亦善八分書賦云史侍禦惟則必優世業階乎籀篆古今折衷大小應變如因髙而矚逺俯川陸而必見

蔡有鄰濟陽人官至冑曺參軍善八分始拙弱至天寶中遂精妙相衛間多其筆迹

蔡希寂有鄰從子爲洛陽令深工艸頗爲當時所稱田琦雁門人武徳功臣兵部尙書徳平之孫工八分小篆署書圖畫歷官豫蘄許等州刺史書賦云赫赫許昌翰苑文房徴前賢而少對當聖代而難方

顧誡奢官至太子文學翰林院侍詔善八分杜甫集有贈顧八分文學詩卽誡奢也詩雲中郎石經後八分蓋顦顇顧侯運鑪錘筆力破餘地昔在開元中韓蔡同贔屭宗妙其書是以數子至此詩蓋謂誡奢也

韋陟字殷卿京兆萬年人風格秀整善文辭書有楷法常以五彩牋爲書記使侍妾主之其裁答授意而已皆有楷法惟陟署名自謂所書陟字若五朶云時人慕之號郇公五云體呂摠云韋陟書如虫穿古木鳥踏花枝韋斌陟之弟少修整好文藝善書與兄陟齊名天寶中爲中書舍人集賢院學士

衛包京兆人工八分古文小篆通字學兼象緯之術官至尙書郎包以古文見稱於當時甚盛

蘇詵字廷言丞相之子善八分瓌與東明觀道士周彥云素相往來彥云將爲其師建碑謂瓌曰成某志不過煩相君數子耳五郎文【頲】六郎致石【泳】七郎書【詵】大笑不言而心服其公

鄔肜錢塘人爲金吾兵曺參軍善艸書妙得其法時人比之張旭蓋親得張公之防呂摠云鄔肜書如寒林棲鵶平岡走兔

徐安貞善書初名楚璧開元中爲中書侍郎嘗參李右相議後林甫用事恐罪累乃逃隱於衡嶽爲掇蔬行者而病啞不言數年後因修建佛殿僧中選善書者題其梁己二三人矣徐行者跨梁而過掌事人怒以杖連擊其背徐以手畫地曰口𨿽不言昔年曽學大書願試書及題數行羣僧皆恱服因遣盡書之後李邕過寺見其題處大驚召之同載而歸

胡霈然安定人工行書八分小篆筆法𨿽未至而媚熟可喜上黨佛寺畫壁多霈然所書

李造隴西人官至起居舍人武都公善書入能品李潮杜甫之甥善八分小篆杜甫盛稱之以比蔡有鄰韓擇木【見杜集八分小歌】

徐嶠之越州人官至廣平太守善正行艸書名冠古今無以爲比常以其法授其子浩嶠之神道碑云初獻防十八篇進書六體明皇手詔答曰得所進書甚可觀覽回鸞顧鵲墜露淩雲旣極臨池之功足方懸帳之妙今賜物三十叚用彰翰墨之佳也

徐浩字季海嶠之之子官至彭王傅防稽郡公善正行艸書四方詔令多出浩手遣辭贍速而書法至精帝喜之嘗書二十四幅屏八體皆偹艸尢工世狀其法曰怒猊抉石渇驥奔泉

王維字摩詰太原祁人官至尙書右丞與弟縉齊名維工艸善畫能詩名盛於開元天寶間豪英貴人虛左以迎寧薛諸王待若師友畫思入神至山水平逺云勢石色繪工以爲天機所到學者不可及也其詩自云夙世定詞客前身應畫師

王縉字夏卿維之弟官至丞相善艸書功超薛稷國史補云縉與維名望首冠一時議者云論詩則王維崔顥論筆則王縉李邕祖詠張說不得預焉

李陽冰趙郡人官至將作大匠工於小篆初師李斯嶧山碑後見仲尼吳季札墓志變化開闔龍蛇盤踞勁利豪爽風行雨集文字之本悉在心胸自言得籀之宗防斯翁之後直至小生曺喜蔡邕不足數識者謂之倉頡後身從子謄亦工小篆書賦云吾家世業趙郡李君嶧山並騖宣父同羣洞於字學古今通文家傳孝義意感風雲

張諲官至刑部員外郎明易象丹靑善艸與王維李頎爲詩酒丹靑之友李頎答詩云小王破體嫻文防落日梨花照空壁詩堪記室妬風流畫與將軍作勍敵【畫一作書】

李權淮安王神通之曽孫歷官金州刺史工八分李樞權之弟官至侍禦史工小篆

李平鈞權之侄官至江陵掾富詞學工小篆兼妙山水並冠絕一時書賦云溫良之徳書畫兼美誠依仁以遊藝同上善之若水

鄭遷及弟邁逾並工八分遷官至浚儀尉季弟逾兼善山水天寶中知名梁宋書賦云滎陽昆弟內外光華揮毫美麗自是一家防弟曰逾丹靑大誇信斵玉而剖石卽揀金而披沙

張懷瓘海陵人爲翰林供奉右率府兵曺參軍善正行艸書亦能臆斷呂摠云懷瓘艸書如露花濯錦淵月沈珠懷瓘每云書者猶人相知始疎而終宻則大同始宻而終疎則大異小人甘以壊君子淡以成耀俗之書甘而易入乍觀肥滿恱心豁目亦猶鄭衛之在聽焉撰評書藥石論書斷書佑等書行於世弟懷瓌亦善書官至盛王府司馬待詔翰林

顏允南字去惑惟貞之子官至國子司業少以詞藻擅名工艸書尢善五言詩深爲伯父元孫所稱

顏眞卿字淸臣允南之弟官至太子太師魯國公少勤學孝敬有文辭善正行書結筆濃秀尢尙字學可謂書之大雅矣陸羽嘗論其體得羲之之筋骨心肺也公受筆法於張長史又嘗問法於釋懷素素告以坼壁路公曰何如屋漏痕素起捉公手曰老賊得之矣

張志和字子尙婺州金華人性髙邁不拘自稱煙波釣徒著眞子亦以自號與顏魯公友善工艸書迹甚狂逸亦善圗山水自爲漁歌畫之甚有逸思

韓滉字太衝京兆長安人官至左僕射平章事封晉國公工書章艸尢善雜畫書得張旭筆法畫與韓幹相埒自言不能定筆不可論書畫以非急務故自晦不傳於人

張從申官至大理司直志業精絕工正行書握管用筆期於結字宻近古所無恨於歷覽不多聞見遂寡右軍之外一步不窺意多搨書闕於眞迹黃長睿雲從申𨿽學右軍其原出於大令筆意與李北海同科故名重一時宜不虛得但所短者抑低昻太過又眞不及行耳然唐人而有晉韻殊可嘉尙弟從師監察禦史從義從約灼然有才並工書皆得右軍風規時人謂之張氏四龍書賦云張氏四龍名海內厥有季弟功夫少對右軍風規下筆斯在季謂從申也

劉繪彭城人爲延安都督善書

明若山平原人爲京兆三原縣尉大理評事善書書賦云延安君則快速不滯若懸流得勢三原君則婉媚工宻似垂楊應律

竇字子全官至國子司業善書書賦云吾兄則書包雜體首冠眾賢手關目瞥瞬息彌年比夫得道家之深防習閬風而欲仙

竇臮字靈長之弟官至刑部員外郎詞藻雄贍艸精絕著述書賦一篇兄爲之注

喬龜年善小篆養母至孝大歷中每爲人寫大字獲其錢以供甘防

瞿令聞善八分古文倒薤藝兼篆籀

齊皎髙陽人官至澤州刺史曉音律善大篆工小楷筆迹雄壯

林傑字智周閩川人精琴碁善艸俱自天然不因師授

徐璹浩之子防勤學善眞行書能別識書畫

徐峴璹之弟善正書

袁滋字徳深蔡州人官至兵部尙書彊學博記工篆有古法

吳通海州人與弟通微皆博學善文章並侍太子遊徳宗立弟兄踵爲翰林學士並知制誥通微工行艸書翰林習之號院體

沈傳師字子言蘇州吳人官至吏部侍郎材行有餘工書有楷法

栁子厚河東人少精敏文章卓偉善書家蓄魏晉尺牘甚富臨池訣云栁宗元與劉禹錫得筆法於皇甫閱以宗元爲入室禹錫及門宗元自矜其書然亦不甚工裴潾河東聞喜人官至兵部侍郎篤學善書

裴休字公美孟州濟源人官至吏部尙書太子少師能文章善正書體法遒媚休早於河內後登顯位乃建剎於彼目爲化成寺尋授太原節制經由是寺寺僧粉壁陳筆硯候公親題之公神色自若以衣袖搵墨以書之字勢奇絕

栁公權字誠懸官至太子少師善正行書初爲夏州李聽掌書記穆宗卽位入奏事召見謂之曰朕常於佛寺見卿筆迹思之久矣卽日拜右拾遺充翰林侍書學士遷右補闕司封員外郎穆宗臨朝召問公權筆何盡善對曰用筆在心心正則筆正上攺容知其筆諫也公權初學王書徧閱近代筆法體勢勁媚自成一家當時公卿大臣碑版不得公權手筆者人以爲不孝外夷入貢皆別署貨貝曰此購栁書文宗夏日與學士聨句帝曰人皆苦炎熱我愛夏日長公權曰薰風自南來殿閣生微涼時丁袁五學士皆屬繼帝獨諷公權兩句曰詞淸意足不可多得乃令公權題於殿壁字方圎五寸帝視之嘆曰鐘王復生無以加焉大中初轉少師中謝宣宗召升殿禦前書三紙軍容使西門季元捧硯樞宻使崔巨源過筆眞書十字曰衛夫人傳筆法於王右軍行書十一字永禪師眞書千字文得家法艸書八字曰謂語助者焉哉乎也賜錦防瓶盤等銀器仍令自書謝表不拘眞行帝尢奇惜之嘗書京兆西明寺金剛經有鐘王歐虞褚陸諸家法自謂得意

栁仲郢字諭防公權從子防嗜學工艸札節九經三史魏晉已下南北史分門上下凡三十卷號栁氏自備小楷精謹無一字行書當時甚賞其工

盧知猷字子謩官至太子太師器度渾厚文詞贍麗工艸有楷法落簡飛翰人爭摹仿

唐元度官至翰林待詔沔王友善小篆名於一時筆法柔弱無復前人之比而流俗妄稱惜之

於僧翰河南人特工八分與貝靈該俱擅名江左靈該效明皇書筆力柔弱略盡而已僧翰師韓擇木字勢妍美筆畫遒勁兼用篆法然其格律不髙亦自成一家爾周墀字徳升汝南人官至尙書右僕射長於史學尢工小篆見稱於一時字畫頗佳傷於柔媚

陸希聲博學善屬文工書得其法凡五字擫押鉤格抵用筆雙鉤則防畫遒勁而盡其妙謂之撥鐙法希聲自言昔二王皆傳此法自斯翁以至陽冰皆得之希聲以授沙門光光入長安爲翰林供奉引希聲於貴幸昭宗召爲給事中後位至宰相

僧懷素字藏眞長沙人疎放不拘細行頗好筆翰貧無紙可書嘗於故里種芭蕉萬餘株以供揮灑書不足乃漆一盤書之又漆一方板書至再三盤板皆穿吏部尙書韋陟見而賞之曰此沙門札翰當振宇宙大名授筆法於金吾兵曺鄔肜肜嘗謂懷素曰艸書古勢多矣惟太宗以獻之書如淩冬枯樹寒寂勁硬不置枝葉張旭長史又嘗私謂肜曰蓬自振驚沙怒飛余師而爲書故得奇怪凡艸聖盡於此懷素不復應對但連叫數十聲曰得之矣顏魯公嘗問師曰夫艸書於師授之外師有自得之乎師曰貧道觀夏云多奇峯輙嘗師之夏云因風變化乃無常勢又遇壁坼之路一一自然顏公曰噫艸聖之淵妙代不絕人可謂聞所未聞之防也釋髙閒善艸書師懷素深窮體勢韓文公嘗以序送之極稱其善張祜承吉亦有詩云卷軸朝廷餞書函內庫收

釋亞棲洛陽人善艸書自云其書如飛鳥出林驚蛇入艸嘗對禦艸書兩賜紫袍有詩云通神筆法得門親入長安謁至尊莫怪出來多意气艸書曽恱聖明君

釋貫休蘭溪人善謌詩工艸南土皆比之懷素尢善丹靑多畫佛像

釋光善書受撥鐙法於陸希聲自後書法頓長先入長安爲翰林供奉希聲猶未逹因寄詩曰筆下龍蛇似有神天池雷雨變逡巡寄言昔日不手應念江頭洴澼人光因引薦希聲於貴幸後至貴顯

釋洪堰博學儒釋風姿秀整能講唱詩篇艸皆極精妙時人以其貌義詩書謂之四絕

五代楊凝式字景度唐相涉之子有文辭善筆札歷仕梁唐晉三朝佯狂不任事累官至太子少師致仕居洛陽延福坊其書法自顏以入二王之妙洛人得凝式眞迹誇詡以爲希世珍西洛寺觀二百餘所題寫防徧時人以楊風子呼之

羅紹威字端己魏州貴鄕人仕梁累拜太師中書令少好學工書頗知屬文聚書數萬卷開館以延四方之士馬允孫字慶先棣州人少好學事後唐爲宰相晉時以太子賔客罷歸洛陽嗜八分書

李鶚後唐淸泰中仕至國子丞九經印板多其所書當時頗貴重之其筆法蓋出歐陽率更然窘於法度而韻不能髙非名書也

李從曮茂貞之子善書畫仕後唐襲爲鳳翔節度南唐後主李煜字重光善屬文工書畫王師克金陵俘至京師赦之爲違命侯煜又能作撮金書自言得筆法於先王然枯勁無可取者

韓熈載仕李煜官至中書侍郎才俊气逸工書畫特善八分皆冠絕當時

徐鉉字鼎臣金陵人隨李煜歸朝官至散騎常侍好字學善篆初學李陽冰後得李斯嶧山碑潛思攺作遂逼其勢弟鍇亦能八分小篆而筆法頗少力其在江南皆以文翰知名號二徐爲學者所宗

郭忠恕字恕先洛陽人七嵗童子及第漢周之際爲湘陰公從事工古文小篆八分亦能楷法尢善字學著古文汗簡十卷全仿許氏說文偏旁凡五百四十一字太宗朝官至國子監主簿

書小史卷十

