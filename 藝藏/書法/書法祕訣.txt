書法祕訣淸佚名

凡欲學書之人﹐工夫分作三段﹐初要專一﹐次要廣大﹐三要脫化﹐每段三五年火候方足。初取古人之大家﹐一人以爲宗主。門庭一立﹐腳根牢把﹐朝夕沈酣其中﹐務使筆筆相似﹐使人望之便知是此種法嫡﹐縱有諫我﹑謗我﹐我不爲之稍動﹐常有一筆一畫數十日不能合轍者﹐此際如觸墻壁﹐全無入路。他人到此﹐每每退步﹑灰心。我於此心愈堅﹐志愈猛﹐功愈勤﹐一往直前﹐久之則有少分相應﹐初段之難如此。此後方做中段工夫﹐取魏晉唐宋元明數十大家﹐逐字臨摹數十日﹐當其臨時﹐諸家形模﹐時時引入吾胸﹐又須步步回頭顧祖﹐將諸家之長默識歸源﹐庶幾不爲所誘﹐工夫到此﹐悠忽五六年矣。至末段則無他法﹐只是守定一家﹐以爲宗主﹐又時出入各家﹐無古無今無人無我寫个不休﹐到熟極處﹐忽然悟門大開﹐層層透入﹐洞見古人精奧﹐我之筆底迸出天機﹐變動揮灑﹐回想初時宗主不縛不脫之境﹐方可自成一家﹐到此又五六年。

書路小道夫﹐豈易易哉﹗能用筆便是大家﹑名家﹐必筆筆有活趣。飛鴻戲海﹐舞鶴遊天﹐太傅之得意也﹔龍躍天門﹐虎臥鳳闕﹐羲之之賞心也。卽此數語﹐可悟古人用筆之妙。古人每稱弄筆弄字﹐最可深玩。臨樂毅論十五日﹐深悟藏蜂之妙﹔廿五日﹐深悟回腕藏鋒並用﹔作爲兩層悟入﹐癸巳臨來仲樓十七帖﹐深悟轉換之妙﹔至二十日﹐又悟側左讓右之訣。余廿歲外見東坡書﹐卽知其爲偏鋒﹐亦時有此疑﹐不敢率論﹐直至癸巳秋﹐見黃山谷小品於蔣子久家﹐其中有東坡不善作艸書﹐只用諸葛筆﹐又云舉背作案﹐倚筆成書﹐不能用雙鉤懸腕﹐自視此說﹐二十年不可解之疑﹐一日豁然冰解矣﹗

凡欲學書名世者﹐𨿽學楷學艸﹐然當以行爲主﹐守定一家以爲宗主﹐專心臨摹﹐得其用筆俯仰向背﹐姿態橫生之處﹐一一入微﹐然後別取一種臨數月﹐再將前所宗者臨三月﹐覺此一番﹐眼力與前不同﹐如此數轉﹐以各家之妙資我一人﹐轉阻轉變轉變﹐轉入轉入轉妙﹐如此三年﹐然後取所主書摹寫數月﹐則飛動之態﹐盡入筆端﹐結體𨿽雅正﹐用筆則奇宕﹐此時眞書艸書行書一時盡悟﹐可入古人之室矣﹗

行書點畫之間須有艸意﹐蓋筆筆飛動﹐純是天眞橫溢﹐無迹可尋﹐而有遒勁蕭遠之致﹐必深得回腕藏鋒之妙﹐而以自然出之。其先習黃庭洛神以端其本﹐其後習各種艸書以發其气﹐其中又習數十種行書以成其格﹐安得不至妙境。行書之功十倍艸書。或曰古人有忙中不作艸字﹐柰何﹖曰﹕斯人斯時所未學者﹐艸耳﹐未學則以爲難﹐理或然歟﹖或曰﹕此說誤。不及作艸者﹐不及起艸再謄眞耳。學行書卽能通眞﹐學眞書不能通行。以此知行書之功不小。

鍾太傅書﹐一點一畫皆有篆隸之遺﹐至於結構﹐不如右軍。格之鳳翥龍蟠如張芝﹐如索靖﹐皆鍾一家書﹐以右軍視之﹐正如太羹元酒不復過而問矣﹗鍾書須玩其點畫﹐如魚如虫如枯枝如墜石﹐其旨趣在點畫之間﹐𨿽古卻少變動﹐簡卻少蘊藉﹐於勢之一字尙未盡致﹐若夫王則純以勢勝勢﹐奇而反正﹐則又祕之又祕矣﹗

華亭少時﹐學李北海﹐又學米襄陽﹐於二家盤旋最久﹐故得李十之二三﹐得米十之六七。生平𨿽無所不臨﹐而得力則在此。今後學董者﹐不得捨李米而竟取董也。蓋以董學董終不是董。米中年方臨顏。陳中丞好學書﹐元章授以提筆法﹐曰以腕抵紙﹐則筆端有指力﹐無臂力也。曰提筆亦可作小字乎﹖元章笑顧﹐小吏取紙書黼黻﹐贊筆劃端嚴﹐字如蠅頭﹐而位置規模皆若大字﹐因請其法。曰﹕無他﹐惟自今以往﹐每作字時﹐不可一字不提筆﹐久之自熟矣﹗

八法轉換﹐要筆筆分得淸﹐筆筆合得渾。所以能淸能渾者﹐全在能畱得筆住。畱筆總在能換處﹐見之轉換者﹐用筆一反一正也﹐此結構用筆也﹐卽古人回腕藏鋒之祕﹐不肯明言。所謂手授口訣者﹐試問筆如何能畱由﹐先一步是用腕力﹐腕力用得不墜之時﹐方才用畱﹐筆筆旣畱矣﹐如何能轉﹐曰﹐卽此提筆之果﹐能提筆﹐然又要認得換筆﹐自然筆筆淸﹐筆筆渾。其法貴在窗下用熟﹐及臨書時﹐一切相忘﹐惟有神气飛舞而已。所謂抽刀斷水﹐斷而不斷是也。觀舞劍而悟者﹐張旭也﹐斗蛇而悟者﹐文與可也。舞劍斗蛇最得古人用筆之妙﹐臨來仲樓所刻舞鶴賦五年﹐字體始定。用筆四處﹐不可不畱心﹐如出也收也放也轉也。

余𨿽得元宰嫡傳﹐初學書時﹐只臨肥本蘭亭﹐三年不輟﹐又不敢易他貼。介子嘗笑其拙。三年後方臨董書﹐旋臨官奴貼﹐又稍涉坡仙北海﹐旋棄之﹐遂轉學楊少師樂志論﹐又復有悟﹐但嫌其結構謹嚴﹐無疏散之致﹐又以舞鶴賦爲主﹐如此二年﹐遂臨二王全帖十冊不停手﹐不下座者﹐七月及臨畢。之後作字更拙陋﹐無一筆如意。余私心恨之﹐乃擲筆不敢作書者數月﹐後又獵心復萌﹐取舊日所臨再虛心奮入﹐覺此際較從前大有不同﹐每一字中﹐又開無限法門﹐與我相瞻於靜對之際﹐若以精微相合者﹐然後知古人之妙﹐未敢輕示後人﹐又必待後人有一分眼力﹐則見一分﹐有十分則見十分也。蓋每字有數層悟入者﹐余乃知之又斂。我勝气淡﹐我妄心臨顏柳歐虞而寢食於褚者﹐數月於宋之四家﹐元之一家﹐明之諸家﹐皆無所不窺﹐而獨以米老爲最﹐又取從前諸帖﹐時時拈起﹐回旋往復屈指計之﹐不知費幾許幾月矣﹗

乙巳春﹐過昆陵﹐見王雙白﹐雙白見余書靜正因偏﹐告同人曰﹕此似董而深於少師之法者﹐元宰之後一人也。因勸余﹐不必泛臨各家﹐當以董爲主﹐間入少師之法﹐已足成家傳世也。自是始專業華亭﹐誓以終老。雙白髫年﹐卽從董先生遊﹐今六十餘矣。董歷遊南北﹐雙白多從之﹐故筆法精深﹐自謂得不傳之祕﹐又親書三十二字授余﹐其中有「側筆取勢﹐晉人不傳之祕」十字。余初見以爲不然﹐蓋勢之一字﹐余未深明﹐然每從諸家之說﹐以爲未有不從中鋒而得者﹐今日側筆﹐胡爲乎第﹖余從事於此有年﹐惟此一勢字未了得﹐毋中鋒之過乎。歸來臨帖數百字試雙白傳法﹐猶未了解此勢字。初秋一病﹐淹畱至十九日不愈﹐卽起坐亭中﹐見風吹竹葉相迎相亞﹐忽迫忽避﹐恍有所得﹐覺前日半解半阻﹐至此神悟頓開﹐渙然冰釋矣﹗羲之云﹐執筆在手﹐手不知運﹐運筆在腕﹐腕不自執。此四句貴先講明。透觀此語﹐轉腕之法貴矣。次選臨古帖﹐擇其佳者摹之﹐所貴識得棄取﹐次折筆點畫之間一一折開﹐看其起止﹐法熟後自臻神化。以上五條乃元宰先生臨池妙訣。

此外﹐側筆取勢晉人不傳之祕也。側筆取勢者﹐於結構處一反一正。所謂鋒鋒相向﹐此從運腕得之。凡字得勢則活﹐得勢則傳。徐欣二字﹐讓左側右可悟勢奇而反正。永興抽刀斷水﹐自謂於道有悟﹐及舞劍斗蛇龍蟠鳳翥諸法﹐一以貫之矣﹗又﹐前人詩云﹕舵樓一夜雨催詩﹐果有蛟龍起墨池﹐悟得將軍舞劍勢﹐分明艸聖折鋒時。「勢」字最妙側筆取勢﹐言其書畫有鋒﹐勢奇而反正也。

丰南隅《考功》云﹕雙鉤懸腕﹐讓左側右﹐掌虛指實﹐意前筆後。此十六字﹐古人所傳用筆之訣也。雙鉤懸腕﹐食指中指圓曲如鉤﹐節與母指相齊﹐而撮管指尖則執筆﹐挺直大字﹐運上腕﹐小字運下腕﹐不使肉襯於指﹔讓左側右者﹐左腕讓而居外﹐右腕側而居中﹐當使筆管與鼻準相對﹐則頜下無奇斜之患﹔掌虛指實者﹐指不實則顫掣無準﹐掌不虛則窒礙無勢﹐三指撮齊﹐上俯仰﹐進退往復﹐垂縮剛柔﹐曲直鉤環﹐縱橫轉運﹐無不如意﹐則筆在畫中而左右皆無病矣﹔若夫意前筆後﹐工夫熟後﹐方可臻也﹐非紙成堆﹐筆成冢﹐安能有此神化。此南隅論臨池家法﹐矜爲神妙。以余觀之﹐只是搦管法﹐至所以運筆並未之及﹐況讓左側右﹐注解總非耶﹖或曰讓左側右﹐畢竟如何﹐此拗腕法也﹐亦只向右邊之一法耳。

六書象形會意諧聲指事轉注假借﹐發筆處收筆處轉筆處皆有口授妙訣。又起不孤﹐伏不寡﹐亦雙白妙語。陳眉公執筆撮於指尖﹐橫擔又斜又扁﹐不肯對客作書﹐恐人盜去筆法﹐此與古人執筆稍異。右軍執筆向內﹐大令執筆向外﹐魯公執筆眞正中鋒﹐今持其墨迹﹐向日中照之﹐劃中微有一綫﹐其色更黑﹐畫畫皆然。三人執筆𨿽不同﹐然皆懸腕﹑懸肘。董先生學大令﹐鄒虎臣則全仿魯公。

董先生於明朝書家不甚許可﹐或有推祝枝山者曰﹐枝山只能作艸﹐頗不入格。於文徵明﹐但服其能畫﹐於米萬鐘則更唾之矣。於黃鄧稍蒙許可。董用羊毫﹐其頭甚長﹐約一寸七八分﹐又略丰美。所謂毫毛茂茂﹐但筆筆尖耳﹗用之寫小楷﹑小行或微雜紫毫。若匾額宜用羊毫﹐字大者﹐絕不用棕及豬毫。匾額橫字﹐書宜長瘦﹐不宜扁闊。直豎匾額﹐髙懸七八丈者﹐上字宜微大﹐下字宜微小﹐大字宜筆筆用力﹐黑多白少﹐言用筆宜肥也。

凡寫字﹐先小字後大字﹐先縝密後縱宕﹐理所必然。王覺斯字﹐課一日﹐臨帖一日﹐應請索﹐以此相間﹐終身不易。大抵臨摹不可一日間斷耳。覺斯字﹐一味用力﹐彼必誤認鐵畫銀鉤﹐所以魔气太大。先生每云﹐吾書無他奇﹐但姿態髙秀﹐爲古今獨步耳。心忘手﹐手忘筆﹐筆忘法﹐純是天眞瀟灑。鄒虎臣初學書最服膺董先生﹐及雙鉤懸腕三年而後成之。又鄒虎臣評宋四家書﹐蔡曰嫩﹐蘇曰俗﹐黃曰野﹐米曰賤﹐以其偏旁欹斜鮮莊雅之度耳。

毗陵有「束第」二字﹐經一尺五六寸﹐乃元宰書﹐眞得勢字。元宰嘗云﹐余學三十年﹐悟得書法而能實證者﹐在起倒收束處耳﹐過此一關﹐𨿽右軍父子亦無柰何耳﹗

轉左側右乃右軍字勢。所謂迹似奇而反正者﹐世人不能解也。字之巧處在用筆﹐尢在用墨。然非多見古人眞迹﹐不足與談此竅也。蓋用筆之難﹐難在遒勁﹐而遒勁非怒筆木僵之謂。乃如大力之人﹐通身是力﹐倒輒能起﹐此惟褚河南虞永興得之﹐須悟後始知餘言也。顏平原屋漏痕折釵股﹐謂欲藏鋒﹐後人不識﹐遂以墨豬當之﹐皆成俗筆。癡人前不得說夢﹐欲知屋漏痕折釵股﹐當於圓熟處求之﹐未可朝執筆而暮合轍也。

吾學書在十七歲時﹐先是吾家仲子名傳緒﹐與餘同試於郡﹐郡守以余書拙置第二﹐自是始發憤臨池矣。初師顏平原多寶塔碑﹐又攺學虞永興﹐以爲唐不如晉﹐遂專仿黃庭經及鍾元常宣示表﹑戎輅表﹑丙捨帖﹐凡三年﹐自謂偪古不復﹐以文徵仲祝希哲置之眼角比。遊嘉興﹐得親觀項子京家藏古人眞迹﹐又見右軍官奴帖於金陵﹐方悟從前妄自標許﹐譬如香巖和尙﹐一經洞山問倒﹐願一生作粥飯僧﹐余亦願焚筆硯矣。然自此﹐漸漸有心得﹐今將二十七年﹐猶作隨波逐流書。𨿽翰墨小道﹐其艱如此﹐況學道乎﹖

庚戍二月二十日華亭論書。內度景有歷代內府玉寶及歷代名人圖章﹐又有一長印云「玉皇殿上掌書仙。」此七字甚俗﹐然朱色如新﹐是亦一奇。觀其語﹐疑宋徽宗所用之物也。古洲藏此神物﹐提督馬進寶欲得之﹐以爲進京入貢之用。古洲索價𨿽三千金﹐亦權意終無售意也。馬價六百金﹐古洲不應。有人獻計於馬﹐遂以暗通海上鄭成功爲名﹐發兵黑夜圍古洲宅﹐擒置於獄﹐凡家之所藏盡爲馬有﹐不獨內景經也。又饋金珠乃得免。後馬自京師還﹐召古洲一飯而已。劉玉少家藏眉公眞迹甚多。余昔婆娑其下﹐見一白紙﹐便面﹐橫書「閒揮白羽扇」五字﹐此款極新。山谷小品云﹐心能轉腕﹐手能轉筆﹐書字便如人意。觀眉公此書﹐方知古人工書無他奇﹐但能用筆耳。大令艸書淳古﹐殊近伯英﹐論者以右軍艸入能品﹐大令艸入神品。余以右軍父子艸書比之﹐文章右軍似左氏﹐大令似莊周﹐似右軍者﹐惟顏魯公﹐楊少師仿佛大令耳。山谷謂洛神賦非王子敬書。以字格筆力去之太遠﹐乃米宣猷書。山谷詩云﹕小字莫作癡凍蠅﹐樂毅論勝遺教經﹐大字無瘞鶴銘﹐隋人作計終後人﹐自成一家始逼眞。然適能作小楷﹐亦不能擺脫規矩。客曰﹕子何不捨子之凍蠅﹖余無以應﹐因知此技非得不傳之祕者﹐未易易也。凡欲作書﹐先端坐靜思﹐隨意所適﹐言不出口﹐气不盈息﹐沈密寡默﹐如對至尊﹐則無不美也。褚河南印印泥﹐張長史錐畫沙﹐顏太師屋漏痕折釵股﹐懷素飛鳥出林驚蛇入艸﹐可以悟入也。

肥字須要有骨﹐瘦字須要有肉。字美觀則不古﹐初見之使人甚愛﹐次見之則得其不到古人處﹐三見之則其不合者盈眼矣。故觀今人之字﹐如觀文繡﹐觀古人之字﹐如觀鐘鼎﹐行行須求合法﹐字字須求生動。

淳化閣帖﹐初刻系棗版﹐銀定拓。余友吳天定爲余父述古公門人所居﹐又相憐。余朝夕得把玩後﹐湖廣胡天驑出一冊見示﹐乃二王艸書﹐生動變化﹐餘一見卽知爲潭帖﹐在淳化之上。觀其後款﹐果然爲二王艸書。邢子願得力於此。淳化祕閣續帖內歐陽太子率更﹑李太白皆極妙。太白字﹐天眞豪放﹐逼似其爲人﹐云得力於南唐李后主七法。余見董先生所刻戲鴻堂﹑寶鼎齋﹑來仲樓﹐書種堂正續﹐二刻鷦了瓴﹑紅綬軒﹑海鷗堂﹑靑來館﹑蒹葭室﹑眾香堂﹑大來堂﹑研廬帖十餘種﹐其中惟戲鴻堂﹑寶鼎齋爲最。先生平生學力皆在此二種﹐其餘諸帖﹐研蚩各半﹐而最劣者﹐則靑眾香也。筆意酷似楊彥仲﹐疑其僞作也。

淳化閣貼﹐所見諸本﹐皆系錢文倩物。文倩囊澀﹐先質六冊於一富賈﹐餘四冊﹐余嘗見之。其中二王一冊﹐筆法秀宕﹐下眞迹一等﹐果俊物也﹐細玩卻是潭帖。在明朝惟陜西肅王府翻刻石拓爲最妙﹐謂之肅本。從宋拓原本雙鉤勒上石所刻﹐費數萬﹐較今市本相去天淵焉。

明朝法貼﹐大刻有郁岡齋乃王氏所刻﹐停雲館﹐乃文氏所刻。郁岡齋﹐余童年曾見之﹐不復記憶。停雲館﹐余見之於張玉立家﹐其中黃庭﹑蘭亭刻有多種﹐而帖中所載宋元諸家最詳。又涿州馮相公所刻快雪堂﹐亦備載蘇米書﹐采摭頗精﹐於晉魏歷代之書﹐十得四五耳。至於董先生所刻戲鴻堂﹑寶鼎齋﹐臨摹歷代大家及自書題跋﹐精妙絕倫﹐近則可掩郁岡齋﹐遠則踞諸淳化各種名帖之上﹐誠罕觀也。

余見二王帖十卷﹐首幅刻右軍﹑大令二像﹐前六卷皆右軍書﹐後三卷皆大令書﹐共一百七十餘頁﹐末一卷皆名賢題跋﹐乃金壇李氏所刻。李爲元明兩朝世家﹐故能辦此。余曾不停手臨七月餘﹐後以乏米﹐質之張氏﹐得六星後未能贖﹐可嘆耳﹗

二王有甲戍帖﹐在淳化之上。宜興蔣如奇﹐號邃初﹐在揚州鹽商家得之﹐價值千金。蔣與劉余佑同年﹐蔣死﹐其子中落﹐適劉子名芳烈者﹐爲鎭江太守﹐蔣子修謁劉﹐請看不還﹐以北寄爲辭﹐及蔣歸﹐然劉所贈不下數百金也﹐後數年﹐蔣遊京師謁余佑﹐又贈數百金。蔣遂不敢言﹐至今竟爲劉氏所有。

米南宮對宋仁宗曰﹐蔡京不得筆﹐蔡卞得筆﹐而乏逸气﹐蔡襄勒字﹐杜衍擺字﹐黃庭堅描字﹐蘇軾畫字﹐臣刷字。

余學書十六年﹐方悟得勢字﹐至二十七年﹐方悟得三折筆鋒。今人把筆無幾時﹐便思揮屏扇纖素﹐開口便輕議前賢﹐只是不自知醜態耳。歷代名家﹐各有妙悟﹐如孤蓬自振﹐驚沙坐飛﹐如飛鳥出林﹐驚蛇入艸﹐如折釵股屋漏痕﹑錐畫沙﹑印印泥﹐如兩峯出云﹐忽然自合﹐如見舞劍器﹐如見道斗蛇﹐如聞嘉陵江聲﹐乃於道字方有悟﹐抽刀斷水﹐總只悟得个勢字﹐是取勢又兼用筆﹐其餘三折鋒之說﹐自衛夫人及羲獻而後無有問途者﹐豈知之﹐固祕之耶。抑得勢卽三折筆耶﹐可以不言耶﹐妙極﹗

落筆要有疏宕縱逸之气﹐凡作字時﹐便存此想﹐不可忽略﹐然必在極熟之後﹐筆忘手﹐手忘筆﹐方能臻此三折筆法。

元宰以爭座位爲顏書第一﹐爲其字相連屬﹐詭異飛動得於意外﹐最爲深思。

學書之人先須筆筆能到古人﹐及至到處﹐則須劈破天荒自成一家。秦少遊絕愛政黃牛書﹐問其筆法﹐政曰﹕字﹐心書也。著意則不佳﹐故每求兒童書以觀其神气。

余學書在戊子元旦至甲申二十七年﹐臨摹古帖備極苦心﹐𨿽時與古人盤旋﹐然堂奧未窺也。壬子臘月回山西陳家集﹐晴窗之下﹐偶臨元宰禪悅一則﹐忽悟得變化筆法﹐然非口授﹐亦不能透徹耳。

凡臨貼到數月之後﹐工夫沈密則平日筆意反爲法所縛﹐動筆輒更拙滯﹐不得如意﹐如須換一兩種帖﹐庶前之所臨﹐活變生動﹐從不經意處瀟灑而出。臨小字是日﹐不得爲人寫大字﹐臨大字是日﹐不得爲人寫小字﹐若轉換數日筆意飛舞﹐厥迹旣佳﹐大小亦可任意矣﹗

餘十六歲時﹐過金陵﹐侄孫直儒家見其五百金所購歐書樂志論墨迹﹐余極愛之﹐因屢願習此種﹐又苦其難棄前學﹐心識其法﹐五十二年未嘗語人﹐後傳李錫奇﹑樂繼武及明晉卿子﹐名觀者共傳三人焉。在直孺家見顏魯公爭坐位墨迹﹐在唐版紙上無一字塗抹遺漏﹐與世所傳艸稿不同﹐字形瘦勁奇變﹐踴躍生動﹐如龍眼大﹐後幅並無人題跋﹐只有數行落年月姓名﹐但云是魯公當日謄淸﹐上之當事者﹐歷代藏之。粵西荔波縣瑤蠻洞中﹐傳爲世寶。萬曆末﹐有浙西顧姓者﹐官於其地﹐誘而得之﹐藏於其家。天啟間轉入吳門韓某之手﹐直儒用八百金購得之。此卷華亭且未之見﹐況前此書家乎﹖宜其題跋之無人也。余得華亭門人傳法﹐眼能小具別鑑﹐故知其爲眞迹也。

鎭江曹次師家藏蘇米眞迹﹐來揚求售。米之用筆﹐頓跌淸古﹐與世所傳眞壤十紙﹐相去天淵﹐卽較之方圓庵張志孝碑﹐亦不相類。乍視之﹐不知爲米書。米老儒古帖﹐結構盤桓﹐气魄雄渾﹐筆意磊落。王雙白雲﹕明朝只有一大家﹐董元宰是也﹐下此都是名家。總明朝書家論之﹐可與唐宋匹者﹐一鄧太素﹐二鄒衣白﹐三倪蘇門﹐四陳眉公﹐蓋太素得力於米而天姿古勁有屈鐵之勢﹐全以骨勝﹐所少者細筋﹐又無變化﹐新新之態。至於鄒書則中鋒懸腕﹐熒迥剛勁﹐但拘於顏法﹐又時傷瘦硬﹐未能變化耳。若倪書﹐筆法秀逸﹐從董脫胎﹐於歷代之法蘊蓄宏深﹐而出之簡遠﹐不似他人著力。陳眉公用筆甚活﹐自成一家﹐能於緊處用藏鋒﹐其結構如松柯掩繚﹐有骨有趣﹐從蘇脫胎﹐一毫不背。此四人皆亞於董﹐正是孔門有四哲耳。

凡用新筆﹐以滚水洗毫二三分﹐膠腥散毫爲之一淨則剛健者﹐遇滚水必軟熟﹐與筆中柔毫爲一類﹐後以指攢圓﹐且不可令曲﹐聽幹三四日後﹐剔硯上垢﹐去墨腥﹐新水濃研﹐卽以前筆飽醮﹐仍深二三分﹐不可濡水﹐隨意作大小字百餘个﹐再以指攢圓﹐直候幹收貯﹐量所用筆頭淺深淸水緩開﹐如意中式﹐然後醮墨﹐此華亭祕傳也。又作字先開筆﹐開筆之法﹐先點淸水﹐少歇又點﹐如此三次﹐令水透毫﹐然後取筆向漧淨硯上旋轉捺之﹐令四面之毫﹐無一不和﹐又由淺入深﹐令四面毫之潤處無一絲不齊﹐酌字大小﹐以分淺深。若臨米﹐縱小字亦須深開﹐運用輕重方能隨意。若寫畢﹐亦另有祕傳。

凡作字時﹐幾上當安筆七八枝或十餘枝﹐若用筆少不如意卽棄去另換一枝﹐勿惜小費致畱惡札於世相傳。善書者不擇筆﹐此英雄欺人語也。

凡書字﹐墨須新磨﹐重按緩轉﹐則汁細色鮮﹐書箋紙宜用煙墨﹐書宣紙宜用膠墨。書熟宣膠墨與煙墨同研乃佳。若純用煙墨﹐一經裱後﹐則墨色暈出﹐字迹模糊矣。研墨成後﹐必須令其停十餘分鐘﹐乃取筆醮寫之﹐則光彩異常。又﹐墨須濃﹐筆須健﹐以健筆用濃墨﹐則作字有力而气韻浮動。又作字須有膽﹐膽大則懸腕自足﹐膽小𨿽懸肘不成。

凡書字﹐自運在服古﹐臨古須有我﹐兩者合之則變美﹐離之則兩傷。臨古須要無我﹐一有我便是已意﹐必不能與古人相消息。攝天地淸明之气﹐入指腕間﹐方能與造化相通﹐而盡萬物之變態﹐然非窮極古今﹐一步步腳踏實地﹐積習久之﹐縱橫變化無適不當﹐必不能地負海涵﹐獨扛百斛。故知千里者跬步之積﹐萬仞者尺寸之移。孫虔禮云﹐察之者尙精﹐擬之者貴似。凡臨古人﹐始必求其甚似﹐久久剝換遺貌﹐取神則相契﹐在牝牡驪黃之外﹐斯爲神似。宋人謂﹐顏字學褚﹐絕不相似。此可悟臨古之妙矣﹗

凡臨古人﹐始在能取﹐繼則能捨。能取易﹐能捨難﹐然不能取無由能捨。善學柳下惠﹐莫若魯男子﹐於此可悟捨法。非折骨還父﹐折肉還母﹐何從現得淸靜法身來。余憶七歲時﹐讀書東門王憶峯家﹐王稱道董先生之學﹐余卽慕其爲人。餘十七歲時﹐得筆法於南都。所謂手授口訣者﹐於此始知之。十九歲得寶鼎齋初拓﹐甚愛之。是時購先生眞迹﹐然余以沈溺八股﹐旣鮮閒暇﹐又生畏憚﹐是以不果學。乙酉之變﹐余家片紙隻字都無存者﹐避亂湖邊﹐教授閱三四年﹐復購數種。丙戊春﹐學永興眞書﹐兩月卽棄去﹐仍臨肥本蘭亭﹐直到戊子元旦﹐始落筆志畢生。於此年三月廿四日臨所堂大羅經止靜太古一則。歲月蹉跎﹐忽驚老邁﹐古之書家﹐自成童卽能把筆﹐如大令六七歲受筆法﹐一到壯年﹐名滿四方。子昂三十八歲已官就名成。余年四十八始有此志﹐不知何年得入古人之室﹐亦帷有立志堅定﹐工夫不懈﹐庶幾有成耳。

折須提筆﹐轉須撚筆﹐折乃圓﹐圓乃勁。

習古人書﹐必須專精一家﹐至於信手觸筆﹐無所不似﹐然後可兼收並蓄﹐淹貫眾有﹐亦決不能自成一家。若專此一家﹐到得似來﹐只爲此一家所蓋﹐枉費一生气力。又臨古須透一步﹐翻一局﹐乃適得其正。古人言﹐智過其師﹐方名得髓。此最解人語。

人必各自立一家﹐乃可與古人相抗。魏晉迄今﹐無有一家同者﹐非由風會遷流﹐亦緣規模自樹。僕常謂﹐使右軍在今日﹐亦學不得﹐正恐爲古人所蓋耳。作書須筆筆有原本乃佳﹐一筆杜撰便不成字。作書不可不通篆隸﹐今人作書﹐別字滿紙﹐只緣其末﹐未詳其本﹐隨意寫寫耳。通篆法則字體無差﹐通隸法則用筆有則﹐此入門第一正步。

東坡論唐六家書﹐永禪師骨深稱體兼眾妙精能之至﹐反造疏淡。歐陽率更妍緊拔羣﹐尢工於小楷。褚河南淸遠瀟灑﹐微雜隸體。張長史艸書頹然天放﹐略有點畫處而意態自足﹐號爲神逸。顏魯公雄秀獨出﹐一變古法﹐後之作者﹐殆難復措手。柳少師本於顏而能自出新意﹐其言心正則筆正者﹐非獨諷諫﹐理固然也。東坡於唐代變遷之迹論之最精﹐而武斷私造之字則置而不論也。北宋書家﹐東坡及山穀米襄陽大抵髙際闊步﹐气韻軒昂﹐或詆其稜角怒張則失之過。蔡襄李時亦有聲於時。宣和時徽宗畱意書法﹐得杜唐稽一人書法不傳。髙宗南渡﹐力圖恢復﹐乃作評書之文﹐爲翰墨志﹐玩物而已。大旨可宗﹐惟在羲獻﹐彼何不援羲之之言曰﹕區區江右﹐固足以寒心乎﹗後之學書者﹐當思有益於國家社會乃可。

宋以後書家﹐變遷最異者爲洪武體或謂之宋字﹐橫細縱角﹐字體方正﹐施之刻書﹐良有裨益﹐惟文人習之者﹐除碑版亦無用之者﹐僅爲書手﹝原爲手民﹞專家之學也。

凡寫榜書﹐須我之气足蓋世﹐𨿽字尋丈﹐只如小楷﹐乃可指揮如意﹐有意展拓﹐卽气爲字所奪﹐便書不成。榜書每一字中﹐必有兩筆不用力處﹐須安頓使簡淡﹐令全字之勢﹐寬然有餘﹐乃能跌蕩盡意﹐此正善用力處。

凡作榜書﹐不須拘結構長短闊狹﹐隨其字體爲之﹐則差參錯落﹐自成法度﹐一排比令整齊﹐便是俗格。

凡榜書﹐三字須中一字略小﹐四字須中二字略小﹐若齊一則髙懸起便中二字突出矣。又榜書結構體宜少長﹐髙懸則方﹐若結體太方則髙懸起便扁闊﹐而勢散矣﹗

今楷書之勻圓丰滿者﹐謂之館閣體﹐類皆千手雷同。榦隆中葉後﹐四庫館開﹐而其風益盛。然此體唐宋亦有之。段成式《酉陽雜俎》詭習內載有官楷手書《沈括筆談》云﹕三館楷書不可謂不精不麗﹐求其佳處﹐則死無一筆是矣。竊以謂此種楷法爲書手則可﹐士大夫亦從而效之﹐何耶﹖淸朝若沈文恪﹑姜西溟之在聖祖時﹐查詹事﹑汪中允﹑陳弈禧之在世宗時﹐張文敏﹑汪文端之在髙宋時﹐庶幾卓爾不羣矣。至若梁文定﹑彭文勤之楷法﹐則又昔人所云堆墨書矣﹗

凡寫對聯﹐落己名不宜太低﹐太低則弔腳不合格。若拓圖章則宜畱地步﹐不拓則少低亦可﹐總以合式爲上乘。又首聯宜站左邊﹐對聯宜站右邊﹐以便路款。又凡字格宜上緊下松﹐畱有餘地﹐步且見人福澤。

定武蘭亭石刻﹐出自率更﹐若以爲率更所書者﹐余償疑焉。太宗於此敍愛之如此其篤也﹐得之如此其難也﹐旣欲壽諸貞石﹐嘉彼士林﹐乃捨右軍之眞迹用率更之臨本﹐殆不然矣﹗後見何延之蘭亭始末記云﹕帝得帖﹐命馮承素韓通政等各拓數本賜太子諸王﹐一時能書如歐陽虞褚諸公﹐皆臨拓相尙﹐劉竦嘉話錄云﹕蘭亭序﹐武徳四年入秦府﹐貞觀十年始拓以分賜近臣。何子楚跋云﹕唐太宗詔﹐供奉臨蘭亭序惟率更令歐陽詢自拓之文奪其勒石畱之禁中﹐然後知定武本乃率更相拓而非其手書也。又蘭亭博議云﹕歐公集古不錄定武本﹐自山谷喜定武本﹐於是士大夫爭寶之。

欲學書者﹐必得傳授。明季華亭董公其昌傳執筆法於其邑人沈公荃﹑逮國朝傳王公鴻緒﹐鴻緒傳張公照﹐照傳何公國宗﹐國宗傳金陵梅君鉅。余學書三十年後﹐始緣鉅得其傳﹐先是張公祕其法﹐不授人﹐一日同何公坐獄中﹐何公叩之再三﹐乃告之﹐仍囑勿泄。及出獄﹐何公偏語人梅君﹐因得之。及張公總裁某館梅君謄錄館中見公作書﹐狐裘袖拂幾上。張公曰﹐觀吾袖拂幾乎﹐腕實懸而動也。於此可以知書法之祕訣矣﹐亦貴學者有恆耳。

