四庫全書書錄﹝宋﹞董更撰

欽定四庫全書

子部八

書錄

藝術類一

書畫之屬

提要

﹝臣﹞等謹案書錄三卷宋董更撰更字良史不詳其裏貫自稱閒中老叟蓋未登仕版者也其書皆紀宋代書家姓氏分上中下三篇上篇載藝祖至髙宗中篇載北宋書家一百十人下篇載南宋書家四十五人有見輙抄於帙故不復以人品髙下爲詮次凡諸書所有評論書法者悉加采摭彚次每人之後更爲外篇附於卷末所載女子六人蓋仿華陽國誌窶儒貧女有可紀者莫不咸具例也錄中所紀𨿽未爲賅備而徵引典核考據精審亦殊有體裁非泛濫撦撏者可比其書成於理宗淳佑壬寅後景定元年庚申毀於火度宗咸淳元年乙丑従曺氏得其舊本乃重加修校復成此編原本書未有至正丁未三月錄辦云云一行蓋元時華亭孫氏所抄存者後輾轉傳錄訛脫益甚自序亦已殘缺不可讀檢勘諸本並同無可校補今姑仍其舊焉

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀●欽定四庫全書

書錄卷上

﹝宋﹞董更撰

藝祖皇帝

國朝會要云宣和四年三月上親出建隆眞迹詩翰數幅於是羣臣始識藝祖書

太祖皇帝

祕閣刻祖宗禦書十卷第一卷

刻太祖書天下一統四大字臣嶽珂寶眞齋法書贊載太祖眞迹處分手札楷書�行雲王浦魏仁溥只今來學士院聽處分十三日凡十七字臣更伏睹太祖皇帝以英武之姿開文明之運奎畫傳心人知寶愛蓋伏羲之觀象畫卦倉史之闡幽發祕同一垂法後來聖子神孫代以文藻昭回云漢有自來矣

太宗皇帝

黃庭堅云熙陵以武定四方載櫜弓矢文治之餘垂意翰墨妙盡八法當時士大夫皆親承指畫

蘇軾云太宗皇帝以武功定禍亂以文徳致太平天縱之能溢於筆墨摛藻尺素之上弄翰團扇之中

葉適曰學士院正廳曰玉堂太宗時蘇易簡爲學士上嘗語曰玉堂之設但虛傳其說終未有正名乃以紅羅飛白玉堂之署四字賜之

����云太宗挺生五代文物已盡之間天縱好學幾余臨池研精書法艸入三昧行書無對飛白入神一時公卿以上之所好遂悉學鍾王至李宗諤主文旣久士子始皆學其書肥褊朴拙以投其好及宋宣公綬作參政傾朝學之號曰朝體韓忠獻公琦好顏書士俗皆學顏書及蔡襄貴士庶又皆學之王文公安石爲相士俗亦皆學其體自此古法不講能隸書者武勝畱後劉瑗能艸書者承議郎滕中宗室仲忽能行書者宣徳郎鮑愼由能篆書者宣徳郎趙霆已上是學古者余未見

國朝會要云雍熙三年十月內出飛白書一軸賜宰臣李昉太宗曰朕每公事退嘗惜光景讀書之外不住學習除隸艸外兼習飛白淳化四年內出八分書千文賜宰臣以下五年十月賜近臣飛白冦凖得艸書十八軸至道元年六月書故事三十紙刻石以百本並列祕閣官吏姓名令於江東名山福地道宮佛廟各藏一本或髙逸不仕惇朴有行爲州裏所稱者亦分賜之二年六月出飛白書二十軸賜宰相等又以四十軸藏於祕閣字皆方圓數尺帝曰飛白依小艸書體與隸書不同朕君臨天下復何事於筆硯但中心好之不能輕棄歲月旣久遂盡其法然小艸字學難究飛白筆勢罕工朕習此書使﹝闕頁﹞

祕閣刋皇朝祖宗禦書刻太宗書倍於累朝【自一卷至六卷】艸聖一卷刻於絳臺法帖有至道禦書十二卷刻於淸江學宮皆筆法精妙掩迹二王帝王法書第一也又有艸書急就章一卷刻於某處賜蘇易簡戒酒詩二首刻於江西漕臺

仁宗皇帝

黃庭堅記禦書云竊觀金匱石室之書論載上天資純粹無聲色畋遊之好平居時禦筆墨尢喜飛白書一書之成左右伏侍爭先乞去稍稍散落人間士大夫家或得隻字片紙相與傳玩

長編云幹興元年仁宗卽位三月賜羣臣飛白書各一軸上始未嘗爲飛白書一日至眞宗靈前見所陳飛白筆遂取而試書之體勢遒勁有如夙習遂分賜焉【會要同】

會要雲天聖三年四月內侍以禦書飛白書各一十軸賜輔臣帝宸翰遒勁筆勢有法飛白書尢爲精妙至是命工模刻賜之寶元二年十一月遣內侍就輔臣第賜禦書飛白書各一軸次日面謝再拜訖宰臣奏曰陛下萬幾之餘翰墨不倦神筆奇奧曠古未嘗有帝曰聽政之暇無所用心特以此爲樂爾

祕閣祖宗禦書帖刻仁宗書飛白字爲多臣更伏惟飛白之書晉宋以來已無傳迹蓋羲獻以爲難者至我朝仁宗皇帝不學而能使後人復見一家之體此殆天授古法以續旣絕豈不盛哉

徽宗皇帝

會要云宣和四年三月幸祕書省宣示禦書千文十體書洛神賦行艸近詩並禦畫旣恩許分賚宰臣黼蒙恩獨疋紙金花千文一軸禦書二十二軸

長編云崇寧三年六月壬子都省言竊以書學之用於世久矣今欲依先王置學設官之制考選揀拔使人人自奮至於今日所有圖畫之技與書一體令附書學爲之校試約束謹成書畫學敕令格式一部冠以崇寧國子監爲名並乞施行從之宣和六年正月己未詔提舉措置書藝所以主客員外郎杜從古徐知新大中正丞徐兢新差編修汴都志米友仁並爲措置管局生徒五百人爲額篆正文法鍾鼎小篆法李斯隸法鍾繇蔡邕眞法歐虞禇薛艸法王羲之顏栁徐李逐月會試先是王黼以唐告三道虞世南書狄仁傑告顏眞卿書顏允南蘭陵郡太夫人張氏告及徐浩封贈告進呈上曰朕欲教習前代書法所頒告命使能者書之不愧前代時書學已罷故特置是局

更嘗仰觀州郡學有大成殿榜玉隆萬壽宮有神功妙濟眞君殿榜皆筆勢勁逸淸入霄漢說者謂宸翰得薛稷法要是意度天成不襲前作非可以陳迹求也今宸章奎畫間亦散在人間實爲祕寶云

髙宗皇帝

中興小歷云紹興五年十月上禦書車攻詩宣示宰執趙鼎曰陛下遊神翰墨之間亦不忘恢復紹興十三年九月丁巳宰執奏江東洪興祖欲進石碑事上曰石碑安用不善刻者皆失其眞學書者惟視筆法精神朕得王獻之洛神賦墨迹六行寘之幾間日閱十數過覺於書有所得近已寫尙書終篇學字若使寫經不惟字進而經亦熟宰臣曰平時諸生未有能寫經一部於此仰見聖學之不倦也上嘗親寫旅獒大有大畜卦與孟子之言於座右數屏又寫賜經筵官扇皆取杜甫詩句又嘗親書羊祜傳賜樞臣紹興十年十月時禦書皇太后玉冊癸亥輔臣言陛下字法遒勁絕類雲天之體上曰學書必以鍾王爲法然後出入變化自成一家輔臣曰陛下天縱多能無不造其至妙上所寫六經與論語孟子之書畢秦檜因請刋石於國子監仍頒墨本賜諸路州學詔可刻於石者有翰墨志一卷眞艸孝經一卷禦臨歷代帝王名臣灋帖十卷艸書千文一卷眞書小楷千文數本賜州學六經刻石各州往往建閣儲藏臣庶之家亦或寶藏榻本又臨書蘭亭刻數本禦臨雜書每有眞迹流傳於世世人寶之以比古帖羊祜傳刻石一卷十卷帖初檜刻之私第石今不存惟鄂渚重刻存焉翰墨志初刻某處今又有蜀中重刻傳焉

兪松刋蘭亭續考載李心傳跋髙宗賜鄭諶本云思陵本斆黃庭堅書後以僞豫遣能黃書者爲間乃攺從右軍焉

書錄卷上書錄卷中

﹝宋﹞董更撰

江南後主李煜字重光

浮休跋其書云江南後主書雜說數千言及徳慶堂題榜大字如截竹木小字如聚鍼釘似非筆迹所爲歐陽永叔謂顏魯公書正直方重似其爲人若以書觀後主可不謂之倔彊丈夫哉

山谷云觀江南後主手攺表艸筆力不減栁誠懸乃知今世石刻曽不得彷佛余嘗見其與徐鉉書數紙自論其文章筆法政如此但步驟太露精神不及此數字筆意深穩蓋刻意與率爾爲之工拙便相懸

皇朝類苑云古之善書有筆法五字擫押鉤格抵用筆雙鉤則點畫遒勁而盡善矣謂之撥鐙法江南後主得此法書絕勁復增二字曰導送

張文靖公云李后主專意詞翰而歌詩筆札皆與騷人墨客分路揚鑣

吳越忠懿王錢俶字文徳

山谷云熙陵嘗稱獎錢忠懿王筆法入神品中外學書無能出其右仰觀英鑑大不可誣

有詩帖一紙刻石於絳臺法帖卷末【諸書之見於刻石者不能具載聊記一二以見大槪他仿此】

孫思皓

米元章書史云國初孫妃弟思皓學歐書本朝無人過也

徐鉉字鼎臣

徐鍇字楚金

東都事略云鉉好李斯小篆尢得其妙隸書亦工尺牘爲士大夫所得皆珍藏之

揮麈錄云鉉書映日視之中心有一縷濃墨正當其中至曲折處亦然乃筆鋒直下不倒故耳沈存中筆談云【與揮麈同】又云鉉嘗自謂吾晚年始得蜾【蒯平聲】匾法凡小篆喜瘦而長蜾匾之法非老筆不能也

余按鉉弟鍇亦善篆書有千文刻石傳於世

李居簡

王嗣宗字希阮謚景莊

皇朝類苑云凡章艸小艸點畫皆有法不可率意輒書近年李居簡善艸書太宗甚愛之以贊善大夫直禦書院王嗣宗亦習而不能精諺云信速不及艸書家貧難辦素食言其難置也然小艸尢難

李建中字得中

山谷云李西臺書𨿽少病韻然似髙逸髙文進畫神佛翰林工至今以爲師又云余嘗許西臺書所謂字中有筆者也字中有筆如禪家句中有眼他人聞之瞠若也惟子瞻一聞便欣然耳

東都事略云建中善書札行筆尢工艸隸篆籀八分俱妙好古勤學歐陽集古錄跋楊凝式題名云五代之際有楊少師建隆以後稱西臺二人者筆法不同而書名皆爲一時之絕

髙宗翰墨志云太宗皇帝搜羅法書備盡求訪當時以李建中字形瘦健始得時譽猶恨絕無秀異至熙丰以後蔡襄李時雍體制方入格律欲度驊驑終以駸駸不爲絕賞繼蘇黃米薛筆勢波瀾各有趨向

王著

皇朝類苑云太宗畱心筆札首得蜀人王著召爲禦書院祇候遷翰林侍書善艸隸獨步一時永師千文缺數百字著補之世亦寶重東嶽廟立碑命著書著辭官卑卽日遷轉著善大書其筆甚大全用勁毫號散卓筆太宗嘗令對禦書字初以禇一番令書八字又一畨書六字一畨書四字一番書兩字一畨書一字皆極於遒勁上稱善

山谷跋樂毅論石刻云書者是國初翰林侍書王著寫用筆圓熟亦不易得如富貴人家子非無福气但病在韻耳

石林過庭錄云蜀人素少善書國初王著最知名太宗嘗從著學書自言右軍石泉公方慶之後猶世其傳家從僖宗入蜀然著亦自端直有守非專以藝進者也又燕語太宗平蜀王著爲趙州隆平縣主簿或薦其能書召爲街尉寺丞史館祇候使詳定急就章等後遂以爲翰林侍書而不加學士之名蓋惜之也有翰林學士王著自別一人

句中正

張浮休題云精廬五銘句中正所爲也句公仕於蜀孟氏入本朝爲汜水令能書太宗召對訪以書法擢任三館

成都續記云能仁院範忠獻祠堂前有句中正所書廣政二十五年及第進士九人姓名在板上楷法極可觀

郭忠恕字恕

先六一跋說文字源云郭忠恕及事皇朝世人但知其小篆而不知其楷法尢精字書忽廢幾於中絕今求其如忠恕小楷不可得也

宋綬字公垂謚宣獻山谷跋武徳帖云近世宋宣獻公書號爲近古猶未盡得此筆意也

東都事略云綬筆札精妙仁宗嘗取其所書藏禁中書史云宋宣獻公綬作參政傾朝學之號曰朝體王廣淵師其小字

李昌武宗諤

類苑云宋初李建中妙絕一時而行筆結字亦主於肥厚至李昌武以書著名而不免於重濁故歐陽永叔評書曰書之肥者譬如厚皮饅頭食之未必不佳而世命之爲俗物矣亦有激而云耳江南李后主善書嘗爲近臣語書有言顏魯公端勁有法後主鄙之曰眞卿之書有楷法而無佳處正如義手並腳田舍漢耳

靑箱雜記云篇什筆札兩皆精妙

書史云李宗諤主文旣久士子始皆學其書

張維

類苑云張維者蜀人始爲沙門後反初尢善王書絕得懷素之骨世鮮能及之王嗣宗曽薦於上召試禦書院維自負其能入院視諸人書不覺微哂眾怒排之止得隸祕閣爲楷書不就景徳末書鄭州開元寺新塔碑眞一時之絕也

石延年曼卿

晁氏讀書記云善書札縱酒不羈

六一詩話云工於書筆畫遒健體兼顏栁爲世所好嘗以澄心堂紙艸書籌筆驛詩至今藏之號爲三絕王直方詩話云以書名世大字愈妙龜山寺三佛名榜最爲雄偉張文潛有詩云煌煌三佛榜鐵貫金石紐能道其妙處

東坡書曼卿詩筆後云範文正公祭曼卿文其略曰曼卿之筆顏筋栁骨散落人間寶爲神物

李無惑

鄭文寶字仲賢

查道

髙紳

申革

葛湍侍書

尹熙古

類苑云皆工篆學又云古撥鐙法今待詔尹熙古亦得之而所書爲一時之絕李無惑工篆亦得其法查道始習篆患其體勢弱熙古教以此法仍雙鉤用筆經半年始習熟而篆體勁直甚佳又云李無惑善小篆爲翰林待詔蓋陽冰之後未見其比徐鉉鄭文寶查道髙紳申革葛湍皆善篆弗能及也其勁健端妙又過於陽冰士大夫家藏之以爲寶又云鄭文寶在江南師徐騎省小篆嘗篆千文以示鉉其字不出一中指之甲騎省嘗曰篆難於小而易於大鄭子小篆

李陽冰不及若大字可兼爾

東都事略云鄭文寶善篆

王廣淵字才叔

臨字大觀

山谷云王才叔兄弟皆喜作大字魁梧臃腫乃以筆力豪壯爲王當治平之元才叔筆墨字價千金蔡君謨書不值一錢

浮休云王才叔兄弟少小各負才器晚登禁從議論不阿性喜書人多求之小字師宋宣獻大字法石曼卿然獨少古意耳

王壽卿

章友直字伯益

陳晞

畢仲荀

文勛

山谷云陳畱有王壽卿得陽冰筆意非章友直陳晞畢仲荀文勛所能管攝

國朝會要云嘉佑六年二月一日國子監言艸澤章友直篆石經畢詔補將作主簿後友直自以不願仕進免官乃賜銀百兩

世有石刻時賢帖有友直一帖云已被中旨召書石經比字體小成於義當往但愧無似孤奉粉飾之私耳卽日溯淮及泗舎舟而徒上元之前期至闕下

東坡銘文勛篆云世人篆字隸體不除如浙人語終於吳帶安國用筆意在隸前汲冢魯壁周鼓泰山

張次立

會要云嘉佑六年五月二十一日詔同篆國子監石經殿中丞張次立與堂除合入差遣其篆石經月日理爲一任

魏國忠獻公韓琦字稚圭

書史云韓忠獻公好顏書士俗皆學顏書

世有石刻畫鶻行大字一卷又有晝錦堂詩附以蔡君謨書記刻石行世豫章觀風堂亦刻揚州芍藥詩一卷

祁國正獻公杜衍字世昌

山谷雲杜祁公七十老人書自能如此亦自難得有艸書法帖一卷刻石淸江諸公題跋甚詳庚申春沒於金兵

潞國忠烈公文彥博字寛夫

山谷云余嘗論潞公書極似蘓靈芝公曰靈芝墨豬耳蓋不肯與靈芝爭長今觀到洛爲兒子赴許昌帖筆勢淸勁眞不愧古人

陳堯叟字唐夫謚文惠

類苑云陳文惠公善八分書變古之法自成一家𨿽點畫肥重而筆力勁健能爲方丈大字謂之堆墨八分凡天下名山勝處碑刻題榜多公親迹世或效之而莫能及也又云陳文惠公善八分書點畫肥重自是一體世謂之堆墨書領鄭州日伶人戲以一大紙濃墨塗之中以粉筆細書四點問曰此何字也曰堆墨書田字也公大笑

歐陽公修字永叔謚文忠

公好集古刻因得筆意有集古錄一千卷遺墨流傳人皆寶之遒媚可愛

溫國文正公司馬光字君實

中興小歷云紹興六年七月上論司馬光字畫端勁如其爲人朕恨生太晚不及識其風采十一月丙辰上謂宰執曰司馬光隸字眞似漢人近時米芾輩所不可髣髴朕有光隸字五卷日夕展玩其字不已宰臣奏曰如光所謂動容中禮無毫髮遺憾者也上曰然

山谷云溫公正書不甚善而隸法極端勁似其爲人【外集】又跋與潞公帖云司馬溫公天下士也所謂左凖繩右規矩聲爲律身爲度者觀此書猶可想見其風采余嘗觀溫公通鑑艸𨿽數百卷顚倒塗抹訖無一字作艸其行已之度蓋如此

範公仲淹字希文謚文正

山谷云範文正公書殊有古气往時蘇才翁於書少所許可獨論公書得樂毅論筆意以余考之誠然但骨气勁而少肉耳

南軒云文正範公徳業之盛借使字畫不工猶當寶藏況淸勁有法度如此哉

有石刻所書韓文公伯夷頌行於世

老泉先生蘓洵字明允

縉雲馮時可文集云老蘇書法力不足韻度有餘蜀人本不能書元佑間東坡始以筆畫名世其流𨿽出於二王其實已濫觴於老蘇淵源中矣

楊公億字大年謚文

王伯忠蔡玠魏道輔筆錄云楊大年工小楷近臣王伯忠及尙書郎蔡玠皆善行書

荊國文公王安石字介父

山谷云荊公書法奇古似晉宋間人筆墨又云不著繩尺而有魏晉間風气又題法帖王蒙書云王荊公嘗言學蒙書

南軒云王丞相書初若不經意細觀其間乃有晉宋間人用筆佳處又云余喜藏王丞相字畫丞相於天下事多鑿以己意顧於字畫獨能行其所無事晚年所書尢覺精到又云荊公率意而作本不求工而蕭散簡逺如髙人勝士敝衣破履行於大車駟馬之間而目光已在乎牛背矣

周益公云朱元晦言先君子及某喜學荊公書多儲眞迹惟此紙有跨越古今開闔宇宙之气

書史云王文公安石相士俗亦皆學其體

蘇舜元字才翁

舜欽字子美集賢校理

山谷云蘇長史用筆沈著極不凡然四十年來絕難得知音也又跋二蘇聨句云子美於蜀綾紙上寫楷字極端勁可愛

浮休云蘇舜欽書平日不逮舜元也今此或亂之矣舜元爲書筆簡而意足元丰中蘇澥拜兩浙提倉旣對神宗問曰頗收卿父書否對曰私家有之其實無有也旣悤悤走親知家掊索得數十百字上之上一閱擲之座後久之近侍輩取觀乃舜欽書也庸知聖鑑如此之精東都事略云舜欽尢長於古文歌詩行艸士大夫收之以爲墨寶

晁氏讀書記云舜元工艸隸舜欽善艸書酣醉信筆爲人所傳玩

周越字子發又字淸臣

山谷云子發臨書殊勁但並使古人病韻耳又云周子發下筆沈著是古人法若使筆意姿媚似蘓子瞻便覺行間茂密去古人不逺矣何止獨行於今代耶

和靖處士林逋字君復

山谷雲林和靖字畫尢工筆意殊類李西臺而淸勁處尢妙【外集】又雲林處士書淸气照人其端勁有骨亦似斯人涉世也

晁氏讀書記云善行書

有法帖兩卷刻於豫章漕廨之觀風堂

唐詢字彥猷

詔字彥範

錢勰字穆父

山谷云唐彥猷錢穆父皆學歐陽率更書得其髣髴者類苑云唐彥猷彥範俱擅一時才雅之譽彥猷知書好古彥範文章气格髙簡不屈竦秀比六朝人物尢精翰墨遺一小札亦必華箋妙管

錢伯言跋穆父臨大令洛神賦云子敬洛神賦分裂在範堯夫範中濟王晉卿三家穆父借摹遂全一賦故數自臨寫至數百過又蜀中石刻跋云錢公內翰並三家本摹之旦旦臨寫晚極精妙筆勢字體深造大令閫域宜春所刻洛神賦有伯言跋者殊失眞而蜀中所刻連艸書千文爲一卷粗見筆法

嶽氏贊詢帖云朱長文續書斷所謂筆迹遒媚系之能品六十六人中又云行書學顏體殆非誣也

蔡公襄字君謨謚忠惠

東都事略云工於書人得其字以爲珍藏仁宗尢愛之禦制元舅隴西王碑命襄書之其後又欲襄書溫成皇后父淸河郡王碑襄不肯書曰此待詔職也

山谷云君謨書如蔡琰胡笳十八拍𨿽淸壯頓挫時有閨房之態又云君謨渇墨帖仿佛似晉宋間人書乃因倉卒忘其善書名天下故能工耳又題廟堂碑云又知蔡君謨眞行簡札能入永興之室也

歐陽文忠公歸田錄云蔡君謨爲余書集古目錄刻石其字尢精勁爲世所珍

晁氏讀書記云襄工書爲本朝第一殘章斷稿得者珍藏之

類苑云古人以散筆作隸謂之散隸近世蔡君謨又以散筆作艸謂之散艸或曰隸艸其法皆本於飛白亦自成一家

石林過庭錄云君謨初在宋宣獻公幕府授以書法蘇才翁與君謨厚亦以書相先故二人卒以書知名

劉壯輿漫浪野錄云君謨工筆札爲天下第一好事者爭以珍玩購其書故其珍玩爲多又云蘇子瞻論蔡君謨書謂其與顏栁歐虞禇薛上下惟羲之父子過之今世再有王羲之乃可議君謨書設使歐虞禇薛復生僅可與之比肩未可輕議也

君謨自評書云每落筆爲飛艸書但覺煙雲龍蛇隨手運轉奔騰上下殊可駭也靜而觀之神情歡欣可喜耳

書史云蔡襄貴士庶皆學之

張文靖公云君謨碑板照四裔而尺牘尢遒媚可愛有法帖五卷合牡丹記荔枝譜茶錄有美堂記淸暑堂記刻於興化蔡氏最爲精好蔡氏君謨後也廬陵刻法帖一卷豫章刻法帖一卷觀風堂刻雜書一卷又學宮刻晝錦堂記相州元刻云書丹而此本聞諸老先生云以墨迹撫於石廬山陳氏甲秀堂刻飛艸一卷萬安石橋記大字刻石最佳字徑一尺气壓中興磨崖湖州學記四碑大字與放生池碑相上下

南軒云蔡端明書如禮法之士盛服齊居不敢少有舒肆之意見者自是起敬其中多有與廬陵同者

六一先生與君謨帖云見昌武詩後跋尾數日把玩不能釋手昌武亦以筆翰自名當時諒應有愧也【吉帖續三卷謂李昌武也】

東坡嘗題君謨帖尾云宣獻太淸畱臺太濁自有國以來當以君謨爲第一會有知者當以斯言爲然【見碑帖】

又云世之書篆不兼隸行不及艸殆未能通其意者也如君謨書眞行艸隸無不如意其餘力遺意變爲飛白可愛而不可學非通其意能如是乎【別集廿三】

又云國初李建中號爲能書然格韻卑弱猶有唐末以來衰陋之習其餘未見有卓然追配前人者獨蔡君謨書天資旣髙積學深至心手相應變態無窮遂爲本朝第一然行書最勝小楷次之艸書又次之大字又次之分隸小劣又嘗出意作飛白自言有翔龍舞鳯之勢識者不以爲過

蘇公軾字子瞻謚文忠

山谷云東坡字字可珍委頓人家蛛絲煤尾敗篋中數十年後當有千金懸購者又云蜀人極不能書而東坡獨以翰墨妙天下蓋其天資所發耳觀其少時字畫已無塵埃气那得老年不造微入妙也又云蘇公長年書筆力豪壯兼李邕徐浩之所長士大夫乃以爲不如少時書此陽春白雪難爲唱者耳又云東坡先生書浙東西士大夫無不規摹頗有用意精到得其彷佛至於老年下筆沈著痛快似顏魯公李北海處遂無一筆可尋丹陽髙述齊安潘岐其人皆文藝故其風聲气格見於筆墨間造作語言想象其人時作東坡簡筆或能亂眞遇至鑑則亦敗矣東坡書彭城已前猶可僞至黃州後掣筆極有力可望而知眞贗也又云東坡嘗自評作大字不善小字以余觀之信然然大字多得顏魯公東方先生畫讚筆意𨿽時有遣筆不工處要是無秋毫流俗又題寒食詩云東坡此詩似李太白猶恐太白有未到處此書兼顏魯公楊少師李西臺筆意跋雪詩云此字和而勁似晉宋間人書中有艸書數字極佳每能如此便勝文與可十倍蓋都無俗气耳又云東坡少時規模徐浩筆圓而姿媚有餘中年喜臨顏尙書眞行造次爲之便欲窮本晚年乃喜李北海書其豪勁多似之往時惟唐林夫學書知古人筆意少所許可甚愛東坡書此與泛泛好惡者不可同年而語矣

漫浪野錄云子瞻在黃州人爭以金錢購其墨帖每一帖直百金

張溪雲谷雜記云往時禁東坡山谷書令下之日其書焚燒殆盡碑刻則例皆毀僕韓子蒼云士大夫有其書者皆深藏遇好事者相引入宻室中屏人相示猶惴栗恐有竊窺者其禁嚴如此髙宗方弛其禁近日滁州醉翁亭記九江狄梁公碑皆是用模本重刋

李隲字顯夫

李時雍字致堯

李時敏字﹝闕﹞

髙宗翰墨志云熙丰以後蔡襄李時雍體制方入格律淳佑庚寅冬有蜀士李某者避亂豫章自言家世以書擅名謂李隲字顯夫者其祖也時雍字致堯者隲之子也隲以能書名東坡嘗師之時雍克嗣家聲與米元章同爲書學博士嘗對禦書跨鰲二字書鰲字方及半宮人以花簮之不覺滿頭於是能聲髙壓元章又嘗以書出外國敕以絳紗封臂非被旨不許輒書能以襟袖濡墨走步以作大字【牟徳新因余編書錄得此一事以廣所聞】余藏李隲艸書文賦一卷【石刻】李時雍眞迹數行非虛得名也

成都續記云朝散大夫李隲與其子時雍時敏皆以書名得眞行艸三體而眞尢勝時雍嘗爲尙書郎馮澥寫上殿札子徽宗異之問誰書澥以實對禦批李時雍除書學博士當時士大夫碑記題榜多出時雍父子之手蓋其結字嫵媚𨿽乏遒勁然亦自成一家

邵■﹝龠虒﹞字仲恭丹陽人

崇寧中直龍圖閣知蘓州余家藏其小字遊景叔墓碑刻於京兆武功縣字體淸勁又有消災經石刻皆其書也後又得其手帖數紙實爲佳玩秦少遊集中有聞雁懷仲恭詩一篇卽其人也

文同字與可

謝艮齋題法帖云與可此詩其筆法槎牙勁削如作枯木怪石時自有一種風味蜀中有艸書千文一卷又有艸書陰符經一卷皆刻石字多縱健而少圓媚

黃庭堅字魯直

豫章先生傳云公楷法妍媚自成一家遊荊州得古本蘭亭愛玩之不去手因悟古人用筆意作小楷日進曰他日當有知我者艸書尢奇偉公歿後人爭購之一紙千金

山谷自云余極喜顏魯公書時時意想爲之筆下似有風气然不逮子瞻逺甚子瞻爲予臨寫魯公十數紙乃如人家子孫𨿽老少不類然皆有祖父風骨又云余嘗觀漢時石刻篆隸頗得楷法又云余學書三十年初以周越爲師故二十年抖擻俗气不脫晚得蘇子美才翁書觀之乃得古人筆意其後又得張長史僧懷素髙閒墨迹乃窺筆法之妙今來老懶作此書如老病人扶杖隨意傾倒不復能工顧異於今人書者不紐揑容止彊作態度耳又自題艸書云夜嘗重醞一杯遂至沈醉視架上有凡子乞書紙因作艸方眼花耳熱旣作艸十數行於是耳目聰明細觀此書端不可與凡子因以遺曽公衮公衮胸中殊不凡又喜學書故也山谷老人年六十一書成自喜似楊少師書耳又云余寓居開元寺之怡思堂坐見江山每於此中作字似得江山之助又云三十年作艸今日乃似造微入妙憾文與可不在世耳此書當與與可老竹枯木並行也又自跋雲山谷在黔中時字多隨意曲折意到筆不到及來僰道舟中觀長年蕩漿羣丁撥棹乃覺少進意之所到輒能用筆

米芾字符章

�����眞楷篆隸不甚工惟於行艸誠入能品以芾收六朝翰墨副在筆端故沈著痛快如策駿馬進退裕如不煩鞭勒無不當人意處然喜效其體者不過得其外貎髙視闊步气韻軒昻殊未究其中本六朝妙處醞釀風骨自然超逸也昔人謂支遁道人愛馬不韻支曰貧道特愛其神駿耳余於芾字亦然

髙宗裒集芾墨迹刻爲十卷今有拓本傳於人間元章劇迹咸萃焉史家藏拓本嘗妄贊其後曰書家寶晉殆猶龍妙用通神五指中墨海波瀾無定勢玄云夭矯欲隨空格髙韻勝存人品腳闊頭空笑俗工建紹聖人精鑑賞奪眞移在玉屏風

石林過庭錄云米元章近世實未有比少時筆力豪放多出繩墨之外人或謂之顚旣見古書帖乃取摹搨最得其妙亦有天姿絕人中歲但對本臨寫十得六七豫章刻法帖一卷連小米帖捲雨樓帖中一卷廬山甲秀堂中刻一卷鎭江研山園刻若干捲最精今鮮有本薛紹彭嘗戲米曰公故羊欣而評者以婢比欣公豈俗所謂重儓者耶

薛紹彭字道祖

髙宗翰墨志云本朝承五季之後無復字畫可稱至太宗皇帝始搜羅書法備盡求訪當時以李建中字形瘦健始得時譽猶憾絕無秀異至熙丰以後蔡襄李時雍體制方入格律欲度驊驑終以駸駸不爲絕賞繼蘇黃米薛筆勢瀾翻各有趣向然家雞野鶩識者自有優劣猶勝冺然與艸木俱腐者

蘇公轍字子由謚文定

山谷云子由書瘦勁可喜反復觀之當是捉筆甚急而腕著紙故少雍容耳

縉雲文集云頴濱本無書名然風味絕髙眞可以兄弟東坡蘇叔謙攜此示余謂之曰世間絕無頴濵書惟其少尢宜愛惜

秦觀字少遊

東坡云少遊近日學書便有東晉風味

有絹臨蘭亭【見博議然或議其非眞】

張耒字文潛

盤州跋曽躬所藏艸書云張右史文名滿天下而後之人不知其能書觀此墨妙眞可以藏之十襲

李公麟字伯時

東都事略云能行艸書

山谷云伯時作馬落筆如孫太古湖灘水石而作字乃爾蓋至妙之闗紐不透入字中耶

唐坰字林夫

熙寧間同知諫院彥猷其父也

東坡記其六家書後雲林夫之書過我逺矣

山谷云唐林夫學書知古人筆意

江休復字鄰幾

東都事略云休復善隸書

歐陽文忠公跋秦二世詔篆刻後云余友人江休復官於奉符嘗自至泰山頂上視秦所刻石處云石頑不可鐫鑿不知當時何以刻也其四面無艸木而野火不能及故若此之久也然風雨所剝其存者才此數十字而已可以知其嗜好也

葛蘊字叔忱

山谷題李翰林醉墨云是葛八叔忱贗作以嘗其婦翁諸蘇果不能別蓋叔忱翰墨亦自度越諸賢可寶藏也南丰題葛蘊書云葛君能屬文尢長於詩又特善書或以淡墨塵紙戲爲之假古人之聞名者以傳而人莫能辧也惜其早死不大顯於世其詩多自書以余故家藏頗多而參寮又集其平生所往還書爲大軸以示余謂余嘗知葛君者欲余識之若參寮於葛君可謂篤矣

王珦

會要云熙寧三年十二月十六日明州鄞縣艸澤王珦上篆書證宗要略三卷命禦書院祇候

陸經字子履

魏道輔續東軒筆錄云陸經學士坐責流落歐陽文忠公憐其貧每與人作碑志必先約令陸子履書欲以濡潤助之也由是子履書名亦自此而盛

周邦彥字美成

谷中云周美成正行皆善有詞稿藏張宮講宓家

蔣之奇字頴叔

﹝闕﹞

章惇字子厚東觀餘論云近世惟章申公能傳筆意𨿽精巧不逮唐而筆勢超超在褚薛上矣又云章申公書暮年愈妙一以魏晉諸賢爲則此其正書殊類逸少所臨鍾繇宣示帖意象髙古非可以近世倫儗也

李漢老跋云申公作書气韻髙絕獨追二王用意處視諸陸輩自鄶以下無譏焉世傳評書一帖足見其槪

蔡京字符長

蔡卞字符度

愚按二蔡書迹自徽宗皇帝好書筆法瘦勁一時鼓舞故京卞書札亦尙枯健今往往於碑刻中見之士大夫少稱之者以人廢耳嘗讀張文靖公跋唐侍讀書云本朝以書名世者多矣規模古人皆守法度自二蔡出新意作字崇寧以來士大夫無特操者靡然從之爲傾邪柔媚之態無復古人用筆意其說正大然後知士之處世不可不以踐履爲先也成都記雲府學二大字京書歐陽文忠公所謂蚩尢作五兵紂作漆器不以二人之惡而廢天下之用也

蔡絳叢談云先魯公嘗問米芾公謂能書者有幾曰自晚唐楊少師近時公家君謨後天下獨有筆三管公家兄弟與芾而已

陳歸聖

谷中云陳歸聖官至祕丞能篆書大字徑丈其書極工

閻蒼舒

谷中云公正書雄健而有楷則尢工扁榜今陳相堯佐家將相堂大字乃其所書

王升字逸老

谷中云王升宣和間以艸書聖經進上除書學錄見米友仁跋千文

杜唐稽

髙宗翰墨志云先皇帝尢喜書致立學養士獨得杜唐稽一人餘皆體仿了無神气

杜從古

谷中雲杜從古宣和中與米友仁徐兢同爲書學博士見徐兢蘭亭跋【更意恐卽唐稽其人也】

李彭字商老

無垢志其墓云其爲字畫有鍾王之風

日涉園文集載戲書一篇自云法右軍之贍麗用魯公之气骨獵奇峭於誠懸體韻度於凝式

郇國文簡公章得象字希言

東坡云章文簡公楷法尢妙足以見前人篤實謹厚之餘風也

鄒浩字志完

誠齋楊公詠新隆寺題壁詩云道鄕千古一淸風雪壁銀鉤墨尙濃

陳瑩中名瓘號了翁

張文靖公云字畫精勁蕭散有蘭亭典刑自應寶藏以傳不朽當不獨以名節之重文辭之工也

沈遼字叡達

熙寧中爲審官西院主簿

東軒筆錄云近世沈遼最善行筆

嶽氏贊云夢溪筆談載公之論書書之神韻𨿽得於心書之法度必資乎學分制有法均停相若三四合體上下齊腳多寡不�乃異世作又云公以善書稱王文公曽文肅師其筆法王得其淸曽得其楷

東坡云學其家傳師

揮麈餘話云遼尢工翰墨王文公曽文肅學其筆法荊公得其淸勁而文肅傳其眞楷登科之後遊京師偶爲人書裙帶詞頗不典流傳達於宮禁近幸嬪禦服之遂塵乙覽後削籍爲民

張察字通之

成都記云成都人嘗帥鼎州以篆名今成都題榜往往通之筆也

徐郯

成都記云劍南西川四大字乃宣和初席叔獻命成都貢士徐郯篆字徑五尺雄偉可喜

吳師孟字醇翁

張商英字天覺

張唐英字次公

成都記載吳師孟張商英張唐英善書天覺喜艸而不工東坡戲之所謂脫帽風流余長史是也

趙霆

書史云能篆書

鮑愼田

書史云能行書

劉瑗

書史云能隸書

滕中

書史云能艸書

董儲

東坡云儲宻州安丘人能書有名寶元慶曆間其書尢工而人莫知僕以爲勝西臺也又云董儲能書近世亦少其比

劉燾字無言

山谷題續法帖云劉無言箋題便不類今人書使之春秋髙江東又出一羊欣薄紹之矣

宗室仲忽字周臣

書史云能艸書紹興府刻蘭亭後有仲忽一帖艸法圓美周膳部之倫也

宗室令穰字大年

浮休題其小艸云大抵字難於小𨿽王氏止有樂毅論在篆艸尢難便大不便小此小字如聚蠅蚊如撮鍼鐵筆遒而法足觀之使人目力茫然深逼藏眞亦可怪也至貴侯伯能爾吾黨執筆可愧哉

朱服

丁未錄云紹聖元年閏四月朱服召試中書舎人三省以所試制誥三篇進讀上曰服文采可觀書札亦工

晁迥字明逺謚文元

晁氏讀書記云國史云書法正楷爲時推重

葛珣字叔寶

紹聖間人余嘗得其艸書千文一卷朱絲絹上書是知書者名不見於傳記無從質證

杜介

善艸書有詞筆皆精絕也六字題於六一小艸帖淸爽圓媚可以見矣曹谷中亦云

翟靜叔

能艸書有跋米老遊金山龍遊寺題名後艸書三行刻之石谷中云不意無所著名中而有此人筆札駸駸古人若微吾徒好僻幾冺沒不傳矣

隱居先生陳某

東坡云陳公宻出其祖隱居先生之書相示軾聞之蔡君謨先生之書如三公被衮冕立玉墀之上軾亦以爲學先生之書如馬文淵所謂學龍伯髙之爲人也書法備於正書溢而爲行艸未能正書而能行艸猶未能莊語而輒放言無是道也

雷太簡

有江聲帖云余少年學王右軍樂毅論鍾東亭賀平賊表歐陽率更醴泉銘褚河南聖教序魏庶子郭知運碑顏太師家廟碑後見顏行書馬病帖乞米蔡明逺帖苦愛學之但自憾未及其自然近刺雅安晝臥郡閣因聞平羌江瀑漲聲想其波瀾翻倒迅駛掀搕髙下蹙逐奔走之狀無物可寄其情遽起作書則心中之想盡出筆下矣噫鳥迹之始乃書法之宗皆有狀也唐張顚觀飛蓬驚沙孫姬舞劍懷素觀夏云隨風變化顏公謂豎牽法似釵股不如壁漏痕斯師法之妙皆其自得者余聴江聲亦有所得乃知斯說不專爲艸聖但通論筆法也欽服前賢之言果不相欺耳

黃伯思字長睿

李觀文伯紀志公墓云公尢精小學凡字書討論備盡公之書正行艸隸皆精絕初仿歐虞後乃規模鍾王法勢簡逺有魏晉風气得其尺牘者多藏去

葉石林跋急就章雲長睿好古善隸楷能得古人用筆意

王鞏字定國

東坡云自君謨沒後筆法衰絕沈遼少時本學其家傳師晚乃諱之自云學子敬病其似傳師也故出私意新之遂不如尋常人近日米芾行書王鞏小艸亦頗有髙韻𨿽不逮古人亦必有傳於世也

張有字謙中

善篆書有所著復古篇

範文度

能書有橅本蘭亭記六一先生跋云宋興百年雄文碩儒比肩而出獨字學不振每以爲憾今乃獲見範君筆法信乎時不乏人又云蔡君謨以書名當世其爲範君不爲誤矣

栁淇

學顏書中興頌筆力𨿽未絕勁而間架已方嚴矣有袁州學記杭州放生池記刻石

劉次莊

各中云能小楷有戲魚堂法帖釋文元佑間刻於淸江郡

李康年

東坡云江夏人好古博學而小篆尢精

杜庭之

東坡雲杜庭之書爲世貴重

書錄卷中

●欽定四庫全書

書錄卷下

﹝宋﹞董更撰

米友仁字符暉

元章子官至工部侍郎山谷嘗戲贈之詩云虎兒筆力能扛鼎教字符暉繼阿章虎兒暉小字也

呂企中跋豫章所刻法帖云米氏心畫之妙得於家傳父作子述識者謂宋之有元章元暉猶晉之有羲之獻之

更嘗考米西淸之書多作斜努之筆甚者一字皆成橫欹之勢此效父體而用力太過耳

洪邁字景盧

善漢隸有隸纂隸釋隸韻能盡漢刻之本末矣其隸書頗傳於世

吳說字傅朋

翰墨志紹興以來雜書遊絲書惟錢塘吳說篆法惟信州徐兢亦皆碌碌可嘆其獘也

揮麈錄云說知信州朝辭上殿髙宗云朕有一事每以自慊卿書九里松碑甚佳向來朕自書易之終不逮卿所書當令仍舊說惶恐稱謝是日降旨令根尋舊碑向在天竺寺庫堂中卽復令張掛取宸奎牓入禁中

徐兢字明叔

宣和間嘗爲書學博士工篆法以秦斯爲本弟琛亦善篆

陳恬字易叔號存誠子

陳簡齋詩載其能書

王利用字賓王

畫繼云書畫皆能髙宗甚愛其書

汪藻字彥章

��湖異跋於湖篆字云昨宧吳門得汪藻龍溪小篆今守長沙得張於湖大篆皆前此所未見也

康與之字伯可

吳興陶定序其詞集云君嘗謂余曰我昔在洛下受經傳於晁四丈以道受書法於陳二丈叔易有書傳於世

向子諲字伯恭號薌林

書迹傳世人多寶之

陸遊字務觀號放翁

書迹飄逸可以傳玩

王安中字履道號初寮

書迹淸俊可以愛玩

劉岑字季髙

寶學劉公能艸書余嘗得其千文一卷縱逸而不拘舊法蓋有自得之趣誠齋詩話言於湖嘗參書法於公云有娑嚩齋號柯山

薛尙功字用敏

善古篆尢好鐘鼎書有鐘鼎彛器欵識刻石二十卷在九江

吳琚字居父

谷中云吳琚工扁榜鄂渚有壓云二大字極工又有天下第一江山字亦其所書更嘗見壓云二字搨本初疑爲於湖得意書大略可與寶晉秦臺字比又天下第一江山疑米老書者及得谷中錄示始知又有琚之書也

蔣璨字宣卿

紹興間戶部侍郎敷文閣待制善行書亦長於大字今家藏數帖皆有韻度豫章諸寺扁額多其所書圓媚縝宻然少蕭散嶽氏贊云廬山之下僊佛之廬多公題扁余熟其體矣而今見其帖大抵小則通而大則婉而不失其健余猶愧乎知書之淺

胡世將字承公

嘗帥江西刻古帖四卷於郡齋有資古錄類集古今石刻爲若干捲今題跋存於集中所書鐵柱銘刻於延眞宮邦人習書多取爲楷則庚申火碑遂毀不存

單夔

善隸書仿唐八分書體官至侍從嘗帥豫章故書疏間有存焉有老兵王姓者收其藍絹上書二十字方勁有體蓋積習之能非不知而作者也

單煒字炳文

谷中云西班人善書有所刻定武蘭亭傳於世谷中嘗取其絳帖辧證刻於襄陽者重刻於星鳯帖後

司馬括字子開

豫章寓公溫國之後頗長於隸邦人多寶其眞迹亦善行押

張孝祥字安國號於湖

誠齋云張安國書甚眞而放如此然學之者皆未嘗見公之足於戶下者也又云於湖下筆言語妙天下當其得意詩酒淋浪醉墨縱橫思飄月外興逸天半東坡云李白死世無此樂三百年矣

余兒時聞人言於湖廷對第一人禦覽試策有詞翰俱美之褒

谷中云於湖篆書極工今長沙帥司有大字西壁南康落星寺篆書行記大字皆佳

嶽氏贊云思陵嘗因進對見公奏疏玉音諭公曰稍進乎此便可名世

範成大字至能

近世以能書稱今有田園雜興詩翰刻石字學山穀米老韻勝不逮而勁健可觀

嶽氏贊云近世能書惟範張相望筆勁體遒可廣可狹如公亦足以名家矣

魏了翁字華父

善篆不規規然繩尺中而有自然之勢余嘗見龜龍麟鳯四字又於南昌尉饒實夫處見所篆先世墓道大字皆名筆也

王埜字子文

嘗漕江西徧易諸處扁榜而以已書張之大字難爲結宻而公獨有餘焉嘗見其石刻小楷蓋深入率更戶庭矣滕王閣有題榜稍劣周頌

益公之後能扁榜大字嘗倅洪士友間多得其書淸勁可觀

虞仲房

李漢老族孫詠所著蘭澤野語云善篆隸隸法尢工家徒四壁藏漢隸刻數千卷心慕手追盡其旨趣具析波畫正是偏旁各有根據大至數尺小至蠅頭無不能之今江浙人家園亭墨榜時或有之

謝諤字昌國

艮齋書法似東坡而少變其體大抵窘於舒放然自成一家執筆如捉賊此或近之所書郡榜尢多淸江其鄕國也故存者班班可見曽聞前輩云嘗書重華宮扁極蒙髙宗稱賞云

楊無咎字補之

淸江人後寓居豫章學率更小變其體江西碑碣多其所書善畫梅人並蓄其書畫以爲珍玩余家率更邕禪師塔銘刻後有其親題云余於率更爲入室上足小楷殊淸勁可愛余又收其文集世所不傳後毀於火深可惜也

甘叔異字叔同

甘叔異者豫章�邑士人以學問稱雄一郡書學米老艸書學山谷余猶有存者余聞之故老其人豪放不區區拘引繩墨又有鄧南秀者亦豪放有文鄕人稱甘鄧云

姜夔字堯章號白石道人

能詩有書迹傳於時嘗著續書譜一篇以繼孫過庭頗造翰墨閫域其自得當不減古人也

杜良臣字子卿

豫章士人也善小篆見重一時筆法精妙考究古學爲詳趙鋭者幼與子卿友善嘗謂餘言子卿幼日見牕紙有篆字者亦輒割而取之可以見其嗜學也同時又有漆遂良者亦博洽飽學人稱漆杜云

嗚呼老成雕落微余記錄後生無復道之者矣豈不悲哉蓋嘗閱華陽國誌𨿽窶儒貧女有可紀者莫不咸具余於是竊有志焉故處鄕郡苟耳目所接不敢棄也然所不知者固多矣𨿽然士之抱負所長而不見知於一時不傳於後世者豈惟書哉則亦存乎憎愛之私也則亦有幸不幸也則是可悲也至有阿曲以附勢欺僞以盜名者乃或見稱焉是益可悲也

牟益字徳彰

余亾友牟徳彰畫入能品晚年尢喜篆書深究古文嘗取石鼓詛楚鐘鼎等文爲辧證一編以糾前時釋文之誤未脫稿而君遂亾

曹士冕字端

昌谷之後謙撝嗜學博參古法服膺蘭亭嘗與餘論書云今人尙不知有唐無問魏晉可以知其志趣矣

張卽之字溫夫

安國之後甚能傳其家學

劉震孫號朔齋

善書大字尢有位置

廬山釋頴彬

釋茂將

善王書

闗右釋夢貞

善書

浙東釋苑基

善顏書

壽春釋惠崇

善王書

右並見皇朝類苑

長沙釋希白

東坡云希白作字自有江左風味故長沙帖比淳化待詔所模爲勝【論長沙帖】

釋徳止號靑谷

谷中云善屬文工畫能書嘗畫廬山尋眞觀二壁朱文公題其上云此止老所畫後人勿毀又二壁皆正書其文有靑谷文集

釋省肇

谷中云廬山人工行書廬山多有碑刻湖州徳淸海會院常住田記乃其所書

豫章釋素坰字季野

學率更書與逃禪之孫爲一黨其學亦出於逃禪聞後反初襲儒服今郡庠孔子廟庭從祀贊其所書也亦遒媚可愛但乏气骨耳

釋言法華

東坡云僕書作意便髣髴蔡君謨稍得意便似楊風子更放則似言法華矣

錢塘釋思齊

善書杭有放生池碑

書錄卷下●欽定四庫全書

書錄外篇

﹝宋﹞董更撰

章友直女女煎

能篆書傳家學亦能以篆筆畫棋局縱橫如一今有石刻心經陰符經傳於世

狀元黃由妻平江胡氏號惠齋

給事胡公女也能艸書今西山玉隆宮有題詩一首

世又有艸書禊序四幅字𨿽未合法然大書橫放亦婦人所難

昔黃子由尙書帥蜀中夫人胡氏偕行過黃州雪堂胡氏行書赤壁賦於壁間劉攺之題沁園春一闋於後云按轡徐驅兒童聚觀神仙畫圖正芹塘雨過泥香路軟金蓮自折小小藍輿傍柳題詩穿花覓句齅惢扳條得自如經行處有蒼松夾道不用傳呼淸泉怪石盤紆信風景江淮各異殊想東坡賦就紗籠素壁西山句好簾捲晴珠白玉堂深黃金印大無此文君載後車揮毫處看淋漓雪壁眞艸行書

相傳其嘗因幾上凝塵戲畫梅一枝仍題百字令其上云小齋幽僻久無人到此滿地狼籍几案塵生多少憾把玉指親傳蹤迹畫出南枝正開側面花惢俱端的可憐風韻故人難寄消息非共雪月交光者般造化豈費東君力只欠淸香來撲鼻亦有天然標格不上寒窓不隨流水應不鈿宮額不愁三弄只恐羅袖輕拂

悟空道人

朝天詩集內有跋悟空道人墨迹云臨�教授詵之之母徐氏諱蘊行自號悟空道人學虞書得楷法多手抄佛書

蓬萊女官徐淸字靜之

後山詩話云��裏黃氏詩作謝體書效魯直妍妙可喜陳無已詩云蓬萊仙子補天手筆妙詩淸萬世功肯學黃家元佑腳信知人厄匪天窮

妓王英英

隠居詩話云楚州有官妓王英英�����書體蔡襄頃教以筆法晚年�������臣贈之詩雲山陽女子大家書不學����傳筆法中郎孫妙盡蠶頭魯公體

妓楚珍

楚珍者不知姓本彭澤娼女善三色書艸篆八分皆工家藏長沙古帖標籖皆其題署宣和間有跋其後者云楚珍蓋江南奇女子初𨿽豪放不羣終以節顯吾嘗見其過湖詩淸勁簡逺大有夫夫气故知此人胸中不凡

書錄外篇●書錄後跋

庚申之火藏書蕩盡而書錄亦不復存念始者編類非一日采摭非一書功成而廢惟切悵悵因憶曩時此錄之成惟匡廬曹谷中稱之蓋嘗轉冩��寄聲昌谷因致此意咸淳乙丑之夏乃能以舊錄爲寄用充修校復成此編或可傳之好事以畢�志也是歲冬至更載書

書錄後跋

