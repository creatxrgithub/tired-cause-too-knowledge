書斷唐張懷瓘

提要書斷序卷上卷中卷下

提要

《書斷》三卷﹐唐張懷瓘撰。是書《唐書﹟藝文志》著錄﹐稱懷瓘爲開元中翰林院供奉。竇蒙《述書賦注》則云懷瓘﹐海陵人。鄂州司馬﹐與志不同。然《述書賦》張懷環條下又注云﹐懷環﹐懷瓘弟﹐盛王府司馬﹐兄弟並翰林待詔。則與志相合。蓋嘗爲鄂州司馬﹐終於翰林供奉﹐二書各舉其一官爾﹖所錄皆古今書體及能書人名。上卷列古文﹑大篆﹑籀文﹑小篆﹑八分﹑隸書﹑章艸﹑行書﹑飛白﹑艸書十體﹐各述其源流﹐系之以贊。末爲總論一篇。中卷﹑下卷分神﹑妙﹑能三品﹐每品各以體分。凡神品二十五人﹐除各體重復得十二人。妙品九十八人﹐除各體重復得三十九人。能品一百七人﹐除各體重復得三十五人。前列姓名﹐後爲小傳﹐傳中附錄又三十八人。其記述頗詳﹐評論亦允。張彥遠《法書要錄》全載其文﹐蓋當代以爲精鑑矣。

書斷序

昔庖犧氏畫卦以立象﹐軒轅氏造字以設教﹐至於堯舜之世﹐則煥乎有文章。其後盛於商﹑周﹐備夫秦﹑漢﹐固夫所由遠矣。文章之爲用﹐必假乎書﹔書之爲徵﹐期合乎道。故能發揮文者﹐莫近乎書。若乃思賢哲於千載﹐覽陳迹於縑簡﹐謀猷在覿﹐作事粲然﹐言察深衷﹐使百代無隱﹐斯可尙也。及夫身處一方﹐含情萬里﹐標拔志气﹐黼藻精靈﹐披封睹迹﹐欣如會面﹐又可樂也。

爾其初之微也﹐蓋因象以瞳矓﹐眇不知其變化。範圍無體﹐應會無方。考沖漠以立形﹐齊萬殊而一貫。合冥契﹐吸至精。資運動於風神﹐頤浩然於潤色。爾其終之彰也﹐流芳液於筆端﹐忽飛騰而光赫。或體殊而勢接﹐若雙樹之交葉﹔或區分而气運﹐似兩井之通泉。庥蔭相扶﹐津澤潛應。離而不絕﹐曳獨繭之絲﹔卓爾孤標﹐竦危嶧之石。龍騰鳳翥﹐若飛若驚。電烻﹤火霍﹥﹤火蒦﹥﹐離披爛熳。翕如電布﹐曳若星流。朱焰綠煙﹐乍合乍散。飄風驟雨﹐雷怒霆激﹐呼吁可駭也。信足以張皇當世﹐軌範後人矣。至若磔髦竦骨﹐裨短截長﹐有似夫忠臣抗直﹐補過匡主之節也﹔矩折規轉﹐卻密就疏﹐有似夫孝子承順﹐愼終思遠之心也﹔耀質含章﹐或柔或剛﹐有似夫哲人行藏﹐知進知退之行也。固其發迹多端﹐觸變成態。或分鋒各讓﹐或合勢交侵。亦猶五常之與五行﹐𨿽相克而相生﹐亦相反而相成。豈物類之能象賢﹐實則微妙而難名。詩云「鐘鼓欽欽﹐鼓瑟鼓琴﹐笙磬同音。」是之謂也。使夫觀者玩迹探情﹐循由察變﹐運思無已﹐不知其然。瑰寶盈矚﹐坐啟東山之府﹔明珠曜掌﹐頓傾南海之資。𨿽彼迹已緘﹐而遺情未盡。心存目想﹐欲罷不能。非夫妙之至者﹐何以及此﹖

且其學者﹐察彼規模﹐采其玄妙﹐技由心付﹐暗以目成。或筆下始思﹐困於鈍滯﹔或不思而制﹐敗於脫略。心不能授之於手﹐手不能受之於心。𨿽自己而可求﹐終杳茫而無獲﹐又可怪矣。及乎意與靈通﹐筆與冥運。神將化合﹐變出無方。𨿽龍伯挈鼇之勇﹐不能量其力﹔雄圖應籙之帝﹐不能抑其髙。幽思入於毫間﹐逸气彌於宇內。鬼出神入﹐追查捕微﹐則非言象筌蹄所能存亡也。夫幼童而守一藝﹐白首而後能言﹐固不可恃才曜識﹐以爲率爾可知也。且知之不易﹐得之有難﹐千有餘年﹐數人而已。昔之評者﹐或以今不逮古﹐質於醜妍。推察疵瑕﹐妄增羽翼。自我相物﹐求諸合己。悉爲鑑不圓通也。亦由蒼黃者唱首﹐冥昧者唱聲。風議混然﹐罕詳孰是。及兼論文字始祖﹐各執異端﹐臆說蜂飛﹐竟無稽古﹐蓋眩如也。

懷瓘質蔽愚蒙﹐識非通敏。承先人之遺訓﹐或紀錄萬一。輒欲芟夷浮議﹐揚榷古今。拔狐疑之根﹐解紛挐之結。考窮乖謬﹐敢無隱於昔賢﹔探索幽微﹐庶不欺於玄匠。爰自黃帝史蒼頡﹐迄於皇朝黃門侍郎盧藏用﹐凡三千二百餘年﹐書有十體源流﹐學有三品優劣﹐今敍其源流之異﹐著十贊一論﹔較其優劣之差﹐爲神﹑妙﹑能三品。人爲一傳﹐亦有隨事附者﹐通爲一評﹐究其臧否﹐分成上﹑中﹑下三卷﹐名曰《書斷》。其目錄如此﹐庶儒流君子﹐知小學亦務焉。卷上

○古文

案古文者﹐黃帝史蒼頡所造也﹐頡首四目﹐通於神明。仰觀奎星圓曲之勢﹐俯察龜文鳥迹之象﹐博采眾美﹐合而爲字﹐是曰「古文」﹐《孝經援神契》云「奎主文章﹐蒼頡仿象」是也。夫文字者﹐總而爲言﹐包意以名事也。分而爲義﹐則文者祖父﹐字者子孫﹐得之自然﹐備其文理。象形之屬﹐則謂之文﹔因而滋蔓﹐母子相生﹐形聲﹑會意之屬﹐則謂之字。字者﹐言孳乳寢多也。題之竹帛謂之書。書者﹐如也﹐舒也﹐著也﹐記也。著明萬事﹐記往知來。名言諸無﹐宰制羣有。何幽不貫﹐何往不經。實可謂事簡而應博﹐豈人力哉﹗《易》曰「上古結繩以治﹐後世聖人易之以書契。」夫至徳之道﹐化其性於未然之前﹔結繩之教﹐懲其罪於已然之後。故大道衰而有書﹐利害萌而有契。契爲信不足﹐書爲言立徵。書契者﹐決斷萬事也。凡文書相約束皆曰契。契亦誓也﹐諸侯約信曰「誓」。故《春秋傳》曰「王叔氏不能舉其契。」是知契者﹐書其信誓之言﹐而盟之濫觴﹐君臣之大約也。亦謂刻木剖而分之﹐君執其左﹐臣執其右﹐卽昔之銅虎竹使﹐今之銅魚﹐並契之遺象也。皇甫謐曰「黃帝史蒼頡造文字﹐記言行﹐策藏之﹐名曰『書契』。」故知黃帝導其源﹐堯﹑舜揚其波﹐是有虞﹑夏﹑商﹑周之書﹐神化曲謨﹐垂範萬世。及周公相成王﹐申明禮樂﹐以加朝祭服色尊卑之節﹐又造《爾雅》﹐宣尼﹑卜商﹐增益潤色﹐釋言暢物﹐略盡訓詁。及秦用小篆﹐焚燒先典﹐古文絕矣。漢文帝時﹐秦博士伏勝獻《古文尙書》﹐時又有魏文侯樂人竇公﹐年二百八十歲﹐獻古文《樂書》一篇。以今文考之﹐乃《周官》之《大司樂》章也。及武帝時﹐魯恭王壞孔子宅﹐壁內石函中得《孝經》《尙書》等經。宣帝時﹐河內女子壞老子屋﹐得古文二篇。晉咸寧五年﹐汲郡人不準盜發魏安釐王冢﹐得冊書千餘萬言﹐或寫《春秋經傳》《易經》《論語》《夏書》《周書》《瑣語》《大歷》《梁丘藏》《穆天子傳》﹑及《魏史》至安釐王二十年﹐其書隨世變易﹐已成數體。其《周書》論楚事者最妙﹐於是古文備矣。甄酆刪定舊文﹐制爲六書﹐一曰古文﹐卽此也﹐以壁中書爲正。周幽王時﹐又有省古文者﹐今汲冢書中多有是也。滕公冢內得石銘﹐人無識者﹐惟叔孫通云「此古文科斗書也。」科斗者﹐卽上古之別名也。﹝衛恆《古文贊》云「黃帝之史﹐沮誦﹑蒼頡。眺彼鳥迹﹐始作書契。紀綱萬事﹐垂法立制。觀其措筆綴墨﹐用心精專。中正循檢﹐矩折規旋。其曲如弓﹐其直如弦。矯然特出﹐若龍騰於川。渺爾下頹﹐若雨墜於天。信黃唐之遺迹﹐爲六藝之範先。篆﹑籀蓋其子孫﹐隸艸乃其曾玄。」﹞蒼頡﹐卽古文之祖也。

贊曰「邈邈蒼公﹐軒轅之始。創制文字﹐代彼繩理。粲若星辰﹐郁爲綱紀。千齡萬類﹐如掌斯視。生人盛徳﹐莫斯之美。神章靈篇﹐自玆而起。」

○大篆

案大篆者﹐周宣王太史史籀所作也﹐或云柱下史始變古文﹐或同或異﹐謂之爲「篆」。篆者﹐傳也﹐傳其物理﹐施之無窮。甄酆定六書﹐三曰「篆書」﹔八體書法﹐一曰「大篆」。又《漢書﹟藝文志》云「史籀十五篇。」並此也。以史官制之﹐用以教授﹐謂之史書﹐凡九千字。秦趙髙善篆﹐教始皇少子胡亥書。又漢元帝﹑王遵﹑嚴延年並工史書是也。秦焚書﹐惟《易》與史篇得全。《呂氏春秋》云「蒼頡造大篆。」非也。若蒼頡造大篆﹐則置古文何地﹖所謂籀﹑篆﹐蓋其子孫是也。﹝蔡邕《大篆贊》云「體有大篆﹐巧妙入神。或象龜文﹐或比龍鱗。紆體放尾﹐長翅短身。延頸負翼﹐狀似淩雲。」﹞史籀﹐卽大篆之祖也。

贊曰「古文玄胤﹐太史神書。千類萬象﹐或龍或魚。何詞不錄﹐何物不儲。懌思通理﹐從心所如。如彼江海﹐大波洪濤。如彼音樂﹐干戚羽旄。」

○籀文

案籀文者﹐周太史史籀之所作也﹐與古文﹑大篆小異。後人以名稱書﹐謂之「籀文」。《七略》曰「史籀者﹐周時史官﹐教學童書也。與孔氏壁中古文異體。」甄酆定六書﹐二曰「奇字」是也。其迹有《石鼓文》存焉﹐蓋諷宣王畋獵之所作﹐今在陳倉。李斯小篆﹐兼采其意。史籀﹐卽籀文之祖也。

贊曰「體象卓然﹐殊今異古。落落珠玉﹐飄飄纓組。蒼頡之嗣﹐小篆之祖。以名稱書﹐遺迹石鼓。」

○小篆

案小篆者﹐秦始皇丞相李斯所作也。增損大篆﹐異同籀文﹐謂之「小篆」﹐亦曰「秦篆」。始皇二十年﹐始並六國﹐斯時爲廷尉﹐乃奏罷不合秦文者﹐於是天下行之。畫如鐵石﹐字若飛動﹐作楷﹑隸之祖﹐爲不易之法。其銘題鐘鼎﹐乃作符印﹐至今用焉。則《離》之六二﹕「黃離元吉﹐得中道也。」斯𨿽艸創﹐遂造其極矣。﹝蔡邕《小篆贊》云「龜文斜列﹐櫛比龍鱗。頹若黍稷之垂穎﹐蘊若虫蛇之棼縕。若絕若連﹐似水露緣絲﹐凝垂下端。遠而望之﹐象鴻鵠羣遊﹐絡繹遷延。研桑不能數其詰曲﹐離婁不能睹其隙間。般﹑垂揖讓而辭巧﹐籀﹑誦拱手而韜翰。摛華艷於紈素﹐爲六藝之範先也。」﹞李斯﹐卽小篆之祖也。

贊曰「李君創法﹐神慮精微。鐵爲肢體﹐虯作驂騑。江海渺漫﹐山嶽巍巍。長風萬里﹐鸞鳳於飛。」

○八分

案八分者﹐秦羽人上谷王次仲所作也。王愔云「次仲始以古書方廣﹐少波勢﹐建初中﹐以隸﹑艸作楷法﹐字方八分﹐言有模楷。」又蕭子良云「靈帝時﹐王次仲飾隸爲八分。」二家俱言後漢﹐而兩帝不同。且靈帝之前﹐工八分者非一﹐而云方廣﹐殊非隸書。旣言古書﹐豈得稱隸。若驗方廣﹐則篆﹑籀有之。變古爲方﹐不知其謂也。案《序仙記》云「王次仲﹐上谷人﹐少有異志﹐少年入學﹐屢有靈奇。年未弱冠﹐變蒼頡書爲今隸書。始皇時官務煩多﹐得次仲文簡略﹐赴急疾之用﹐甚喜﹐遣使召之﹐三徵不至﹐始皇大怒﹐制檻車送之﹐於道化爲大鳥﹐出在檻外﹐翻然長引﹐至於西山﹐落二翮於山上﹐今爲大翮小翮山﹐山上立祠﹐水旱祈焉。」又魏《土地記》云「沮陽縣城東北六十里﹐有大翮小翮山。」又楊固《北都賦》云「王次仲匿術於秦皇﹐落雙翮而衝天。」案數家之言﹐明次仲是秦人﹐旣變蒼頡書﹐卽非效程邈隸也。案蔡邕《勸學篇》「上谷王次仲初變古形」是也。始皇之世﹐出其數書﹐小篆古形﹐猶存其半。八分已減小篆之半﹐隸又減八分之半﹐然可云子似父﹐不可云父似子﹐故知隸不能生八分矣。本謂之楷書﹐楷者﹐法也﹐式也﹐模也。孔子曰「今世行之﹐後世以爲楷式。」或云「後漢亦有王次仲﹐爲上谷太守﹐非上谷人。」又楷隸初制﹐大範幾同﹐故後人惑之﹐學者務之﹐蓋其歲深﹐漸若八字分散﹐又名之爲八分。時人用寫篇章﹐或寫法令﹐亦謂之章程書。故梁鵠云「鐘繇善章程書」是也。夫人才智有所偏工﹐取其長而捨其短。諺曰「韓詩鄭易掛著壁。」且二王八分﹐卽掛壁之類﹐惟蔡伯喈乃造其極焉。王次仲﹐卽八分之祖也。

贊曰「仙客遺範﹐靈姿秀出。奮研揚波﹐金相玉質。龍騰虎踞兮勢非一﹐交戟橫戈兮气雄逸﹐楷之爲妙兮備華實。」

○隸書

案隸書者﹐秦下邽人程邈所造也。邈字元岑﹐始爲衙縣獄吏﹐得罪始皇﹐幽系云陽獄中﹐覃思十年﹐益大小篆方圓而爲隸書三千字﹐奏之﹐始皇善之﹐用爲禦史。以奏事繁多﹐篆字難成﹐乃用隸字﹐以爲隸人佐書﹐故名「隸書」。蔡邕《聖皇篇》云「程邈刪古立隸文。」甄酆六書﹐其四曰「佐書」是也。秦造隸書﹐以赴急速﹐爲官司刑獄用之﹐余尙用小篆焉。漢亦因循﹐至和帝時﹐賈魴撰《滂喜篇》﹐以《蒼頡》爲上篇﹐《訓纂》爲中篇﹐《滂喜》爲下篇﹐所謂《三蒼》也﹐皆用隸字寫之﹐隸法由玆而廣。酈道元《水經》曰「臨淄人發古冢﹐得銅棺﹐前版外隱起爲字﹐言齊太公六世孫胡公之棺也。惟三字是古﹐餘同今隸書﹐證知隸字出古﹐非始於秦時。」若爾﹐則隸法當先於大篆矣。案胡公者﹐齊哀公之弟靖胡公也。五世六公﹐計一百餘年﹐當周穆王時也。又二百餘歲﹐至宣王之朝﹐大篆出矣。又五百餘載﹐至始皇之世﹐小篆出焉﹐不應隸書而效小篆。然程邈所造書籍共傳﹐酈道元之說未可憑也。案八分則小篆之捷﹐隸亦八分之捷。漢陳遵字孟公﹐京兆杜陵人﹐哀帝之世﹐爲河南太守﹐善隸書﹐與人尺牘﹐主皆藏之以爲榮﹐此其創開隸書之善也。爾後鐘元常﹑王逸少各造其極焉。﹝蔡邕《隸書勢》曰「鳥迹之變﹐乃惟佐隸。蠲彼繁文﹐崇玆簡易。修短相副﹐異體同勢。煥若星陳﹐郁若云布。纖波濃點﹐錯落其間。若鐘虡設張﹐庭燎飛煙﹔似崇臺重宇﹐層雲冠山。遠而望之﹐若飛龍在天﹔近而察之﹐心亂目眩。」成公綏《隸書勢》曰「虫篆旣繁﹐艸稿近僞。適之中庸﹐莫尙於隸。」﹞程邈﹐卽隸書之祖也。

贊曰「隸合文質﹐程君是先。乃備風雅﹐如聆管弦。長毫秋勁﹐素體霜妍。摧鋒斂折﹐落點星懸。乍發紅焰﹐旋凝紫煙。金芝瓊艸﹐萬世芳傳。」

○章艸

案章艸者﹐漢黃門令史遊所作也。衛恆﹑李誕並云「漢初而有艸法﹐不知其誰。」蕭子良云「章艸者﹐漢齊相杜操始變稿法。」非也。王愔云「漢元帝時﹐史遊作《急就章》﹐解散隸體﹐粗書之。漢俗簡隋﹐漸以行之。」是也。此乃存字之梗槪﹐損隸之規矩﹐縱任奔逸﹐赴俗急就﹐因艸創之義﹐謂之「艸書」﹐惟君長告令臣下則可。後漢北海敬王劉穆善艸書﹐光武器之。明帝爲太子﹐尢見親幸﹐甚愛其法。及穆臨病﹐明帝令爲艸書尺牘十餘首﹐此其創開艸書之善也。至建初中﹐杜度善艸﹐見稱於章帝。上貴其迹﹐詔使艸書上事。魏文帝亦令劉廣通艸書上事。蓋因章奏﹐後世謂之「章艸」﹐惟張伯英造其極焉。韋誕云「杜氏傑有骨力﹐而字畫微瘦﹐惟劉氏之法﹐書體甚濃﹐結字工巧﹐時有不及。張芝喜而學焉﹐轉精其巧﹐可謂艸聖﹐超然絕後﹐獨步無雙。」﹝崔瑗《艸書勢》云「書契之興﹐始自頡皇。寫彼鳥迹﹐以定文章。章艸之法﹐蓋又簡略。應時諭指﹐周旋卒迫。兼功並用﹐愛日省力。絕險之變﹐豈必古式。觀其法象﹐俯仰有儀。方不中矩﹐圓不副規。抑左揚右﹐望之若崎。鸞企鳥峙﹐志意飛移。狡獸暴駭﹐將奔未馳。狀似連珠﹐絕而不離。畜怒怫郁﹐放逸生奇。螣蛇赴穴﹐頭沒尾垂。機要微妙﹐臨時從宜。」﹞懷瓘案﹕章艸之書﹐字字區別。張芝變爲今艸﹐加其流速﹐拔茅連茹﹐上下牽連。或借上字之下﹐而爲下字之上。奇形離合﹐數意兼包。若懸猿飲澗之象﹐鉤鎖連環之狀。神化自若﹐變態不窮。呼史遊艸爲章﹐因張伯英艸而謂也。亦猶篆周宣王時作﹐及有秦篆﹐分別而有大小之名。魏晉之時﹐名流君子﹐一槪呼爲艸﹐惟知音者﹐乃能辧焉。章艸卽隸書之捷﹐艸亦章艸之捷也。案杜度在史遊後一百餘年﹐卽解散隸體﹐明是史遊創焉。史遊﹐卽章艸之祖也。

贊曰「史遊制艸﹐始務急就。婉若回鸞﹐攖如舞袖。遲回縑簡﹐勢欲飛透。敷華垂實﹐尺牘尢奇。並功惜日﹐學者爲宜。」

○行書

案行書者﹐後漢潁川劉徳升所作也。卽正書之小僞﹐務從簡易﹐相間流行﹐故謂之「行書」。王愔云「晉世以來﹐工書者多以行書著名﹐昔鐘元常善行押書。」是也。爾後王羲之﹑獻之﹐並造其極焉。獻之常白父云「古之章艸﹐未能宏逸﹐頓異眞體。合窮僞略之理﹐極艸縱之致﹐不若稿行之間﹐於往法固殊也﹐大人宜攺體。」觀其騰煙煬火﹐則回祿喪精﹔覆海傾河﹐則玄冥失馭。天假其魄﹐非學之功。若逸气縱橫﹐則羲謝於獻﹔若簪裾禮樂﹐則獻不繼羲。𨿽諸家之法悉殊﹐而子敬最爲遒拔。夫古今人民﹐狀貌各異﹐此皆自然妙有﹐萬物莫比。惟書之不同﹐可庶幾也。故得之者先稟於天然﹐次資於功用﹔而善學者乃學之於造化﹐異類而求之。固不取乎似本﹐而各挺之自然。﹝王瑉《行書狀》云「邈乎嵩﹑岱之峻極﹐爛若列宿之麗天。偉字挺特﹐奇書秀出。揚波騁藝﹐余好宏逸。虎踞鳳跱﹐龍伸蠖屈。資胡氏之壯傑﹐兼鐘公之精密。總二妙之所長﹐盡眾美乎文質。詳覽字體﹐究尋筆迹。粲乎偉乎﹐如圭如璧。宛若盤螭之仰勢﹐翼若翔鸞之舒翮。或乃放手飛筆﹐雨下風馳。綺靡婉娩﹐縱橫流離。」﹞劉徳升﹐卽行書之祖也。

贊曰「非艸非眞﹐發揮柔翰。星斂光芒﹐云虹照爛。鸞鶴嬋娟﹐風行雨散。劉子濫觴﹐鐘﹑胡彌漫。」

○飛白

案飛白者﹐後漢左中郎將蔡邕所作也。王隱﹑王愔並云「飛白變楷制也﹐本是宮殿題署﹐勢旣徑丈﹐字宜輕微不滿﹐名爲『飛白』。」王僧虔云「飛白﹐八分之輕者。」𨿽有此說﹐不言起由。按漢靈帝熹平年詔蔡邕作《聖皇篇》﹐篇成﹐詣鴻都門上﹐時方修飾鴻都門﹐伯喈待詔門下﹐見役人以堊帚成字﹐心有悅焉﹐歸而爲飛白之書。漢末魏初﹐並以題署宮閣。其體有二﹐創法於八分﹐窮微於小篆﹐自非蔡公設妙﹐豈能詣此﹖可謂勝寄冥通﹐縹眇神仙之事也。張芝艸書﹐得易簡流速之極﹔蔡邕飛白﹐得華艷飄蕩之極。字之逸越﹐不復過此二途。邇後羲之﹑獻之﹐並造其極﹐其爲狀也﹐輪囷蕭索﹐則《虞頌》以嘉气非云﹔離會飄流﹐則《曹風》以麻衣似雪﹕盡能窮其神妙也。衛恆祖述飛白﹐而造散隸之書﹐開張隸體﹐微露其白﹐拘束於飛白﹐蕭灑於隸書﹐處其季孟之間也。﹝劉彥祖《飛曰贊》云「蒼頡觀鳥﹐悟迹興文。名繁類殊﹐有革有因。世絕常妙﹐索艸鐘眞。爰有飛白﹐貌艷藝珍。若乃較析毫芒﹐纖微和惠。素翰冰鮮﹐蘭墨電制。直準箭飛﹐屈擬蠖勢。」﹞梁武帝謂蕭子云言「頃見王獻之書﹐白而不飛﹐卿書飛而不白﹐可斟酌爲之﹐令得其衷。」子云乃以篆文爲之﹐雅合帝意。旣括鏃而藉羽﹐則望遠而益深。𨿽創法於八分﹐實窮微於小篆。其後歐陽詢得之。蔡伯喈﹐卽飛白之祖也。

贊曰「妙哉飛白﹐祖自八分。有美君子﹐潤色斯文。絲縈箭激﹐電繞雪雰。淺如流霧﹐濃若屯云。舉眾仙之奕奕﹐舞羣鶴之紛紛。誰其覃思﹐於戲蔡君。」

○艸書

案艸書者﹐後漢徵士張伯英之所造也。梁武帝《艸書狀》曰「蔡邕云﹕『昔秦之時﹐諸侯爭長﹐簡檄相傳﹐望烽走驛。以篆隸之難﹐不能救速﹐遂作赴急之書﹐蓋今艸書是也。』余疑不然。創制之始﹐其閒者鮮﹐且此書之約略﹐旣是蒼黃之世﹐何粗魯而能識之﹖」又云「杜氏之變隸﹐亦由程氏之攺篆。其先出自杜氏﹐以張爲祖﹐以衛爲父﹐索爲伯叔﹐二王爲兄弟﹐薄爲庶息﹐羊爲僕隸者。」懷瓘以爲諸侯爭長之日﹐則小篆及楷隸未生﹐何但於艸。蔡公不宜至此﹐誠恐後誣。案杜度漢章帝時人﹐元帝朝史遊已作艸﹐又評羊薄等﹐未曰知書也。歐陽詢與楊駙馬書章艸《千文》﹐批後云「張芝艸聖﹐皇象八絕。並是章艸﹐西晉悉然。迨乎東晉﹐王逸少與從弟洽變章艸爲今艸﹐韻媚宛轉﹐大行於世﹐章艸幾將絕矣。」懷瓘案﹐右軍之前﹐能今艸者不可勝數﹐諸君之說﹐一何孟浪。欲杜眾口﹐亦猶躡履減迹﹐扣鐘銷音也。又王愔云「稿書者﹐若艸非艸﹐艸行之際者。」非也。案稿亦艸也﹐因艸呼稿﹐正如眞正書寫而又塗攺﹐亦謂之艸稿﹐豈必艸行之際﹐謂之艸者。蓋取諸渾沌﹐天造艸昧之意也﹐變而爲艸法此也。故孔子曰「禪諶艸創之」是也。楚懷王使屈原造憲令﹐艸稿未成﹐上官氏見欲奪之。又董仲舒欲言災異﹐艸稿未上﹐主父偃竊而奏之﹐並是也。如淳曰「所作起艸爲稿。」姚察曰「艸猶粗也﹐粗書爲本曰『稿』。」蓋艸書之文﹐祖出於此﹔艸書之先﹐因於起艸。自杜度妙於章艸﹐崔瑗﹑崔寔父子繼能﹐羅暉﹑趙襲亦法此藝。襲與張芝相善﹐芝自云「上比崔﹑杜不足﹐下方羅﹑趙有餘。」然伯英學崔﹑杜之法﹐溫故知新﹐因而變之﹐以成今艸﹐轉精其妙。字之體勢﹐一筆而成﹐偶有不連﹐而血脈不斷。及其連者﹐气候通而隔行。惟王子敬明其深指﹐故行首之字﹐往往繼前行之末﹐世稱一筆書者起自張伯英﹐卽此也。實亦約文該思﹐應指宣言﹐列缺施鞭﹐飛廉縱轡也。伯英𨿽始艸創﹐遂造其極。﹝索靖《艸書狀》云「聖皇禦世﹐隨時之宜。蒼頡旣工﹐書契是爲。損之艸隸﹐以崇簡易。艸書之狀也﹐宛若銀鉤﹐飄若驚鸞。舒翼未發﹐若舉復安。於是多才之英﹐篤藝之彥。役心精微﹐耽思文憲。守道兼權﹐觸類生變。離析入體﹐靡形不判。聘辭放手﹐雨行冰散。髙音翰厲﹐溢越流漫。著絕藝於紈素﹐垂百代之殊觀。」﹞張伯英﹐卽艸書之祖也。

贊曰「艸法簡略﹐省繁錄微。譯言宣事﹐如矢應機。霆不暇發﹐電不及飛。徵士已沒﹐道愈光輝。明神在享﹐其靈有歇。斯藝漫流﹐終古無絕。」

論曰﹕夫卦象所以陰騭其理﹐文字所以宣載其能。卦則渾天地之竊冥﹐祕鬼神之變化﹔文能以發揮其道﹐幽贊其功。是知卦象者﹐文字之祖﹐萬物之根。眾學分鑣﹐馳騖不息。或安其所習﹐毀所不見﹐終以自蔽也。固須原心反本﹐無漫學焉。今欲稽其濫觴﹐不可遵諸子之非﹐棄聖人之是。

先賢說文字所起﹐與八卦同作﹐又云八卦非伏羲自重。夫《易》者太古之書﹐夫子之文章﹐可得而聞也。彌綸乎天地﹐錯綜乎四時﹐究極人神﹐盛徳大業也。子曰「學以聚之﹐問以辧之。」蓋欲討論根源﹐悉其枝派。自仲尼沒而微言絕﹐諸儒之說﹐是或不經。左丘明恥之﹐愧無獨斷之明﹐以釋天下之惑。孔安國云「宓羲造書契﹐代結繩。」非也。厥初生人﹐君道尙矣。應而不求﹐爲而不恃﹐執大象也。迨乎伏羲氏作﹐始定人道﹐辧乎臣子﹐伏而化之﹐結繩而治。故孔子曰「三皇伯世﹐葉神無文。洛書糾命﹐頡字胥分。」又班固云「庖犧繼天而王﹐爲百王先。」並是也。《易》曰「庖犧氏之王天下也﹐作結繩而爲网罟﹐以畋以漁﹐蓋取諸離。」「離者﹐麗也。日月麗乎天﹐百谷艸木麗乎地﹐重明以麗乎正﹐乃化成天下。」「離也者﹐明也﹐萬物皆相見﹐南方之卦也。聖人南面而聽天下﹐向明而理﹐蓋取諸此也。」庖犧﹑神農氏沒﹐軒轅氏作﹐始造圖書﹑禮樂﹑度數﹑甲子﹑律曆。自開辟之事﹐皆先聖傳流於口﹐黃帝已後﹐紀錄言之。無幾﹐故《春秋》《國語》惟發明五帝。太史公敍黃帝﹑顓頊以下事。孔子撰書﹐始自堯﹑舜﹐尙年月闕然。詩人所述﹐起乎虞氏﹐其可知也。巢﹑燧之時﹐淳一無教﹐故言上古昔者﹐俱是伏羲﹑神農之時﹔言後世聖人者﹐卽黃帝﹑堯﹑舜之際。《易》曰「上古結繩以理﹐後世聖人易之以書契。」此猶太陽一照﹐眾星沒矣。《史記》及《漢書》皆云「文王重八封爲六十四卦。」又《帝王世紀》及孫盛等以爲神農﹑夏禹重之﹐並非也。夫八卦𨿽理象已備﹐尙隱神功。引而伸之﹐始通變吉凶﹐成其妙用﹐觸類而長﹐天下之能事畢矣。故《易》曰「聖人立象以盡意﹐設卦以盡情。」「八卦成列﹐象在其中矣﹔因而重之﹐爻在其中矣﹔剛柔相推﹐變在其中矣。」伏羲自重之驗也。又曰「昔者聖人之作《易》也﹐觀變於陰陽而立卦﹐發揮於剛柔而生爻。是以立天之道﹐曰陰與陽﹔立地之道﹐曰柔與剛﹔立人之道﹐曰仁與義。兼三才而兩之﹐故易六畫而成卦﹐六位而成章。」又伏羲自重之驗也。若以後世聖人易之以書契﹐謂伏羲﹐卽昔者聖人之作《易》也﹐謂誰矣﹖則知伏羲自重八卦﹐不造書契﹐煥乎可明﹐不至疑惑也。

又曰「河出圖﹐洛出書﹐聖人則之。」孔安國云「河圖﹑八卦﹐是洛之九疇。」馬融﹑王肅﹑姚信等並云「得河圖而作《易》。」禮含文嘉曰「伏羲則龜書﹐乃作八卦。」並乘流而逝﹐不討其源﹐滋誤後生﹐深可嘆息。去聖久矣﹐百家眾言﹐自古非一。正史之書﹐不經宣尼筆削﹐則未可全是﹐況儒者臆說耶﹖悠悠萬載﹐是非互起。一犬吠形﹐百犬吠聲﹔一人措虛﹐百人傳實。按龍圖出河﹑龜書出洛﹐今或云「法龍圖而作卦」﹐或云「則龜書而畫之」﹐假欲遵之﹐何者爲是﹖案《左傳》庖犧氏有龍瑞﹐以龍紀官﹐非得八卦﹐八卦若先列於河圖﹐又文王等重之﹐則伏羲何功於《易》也﹖又夫子不言因圖而畫卦﹐自黃帝堯﹑舜及周公攝政時皆得圖書﹐河以通乾出天包﹐雒以流川吐地符﹐是知有聖人膺運﹐則河﹑雒出圖﹑書﹐何必八卦九疇。九疇者﹐天始錫禹﹐而黃帝已獲洛書。《易》曰「蓍龜神物﹐聖人則之。」然伏羲豈則蓍龜而作《易》﹖言聖人者﹐通謂後世《易》經三古﹐不獨指伏羲也。夫蓍龜者﹐或悔吝有憂虞之象﹐或得失有吉凶之徵﹐或否泰有陰陽之辭﹐或剛柔有變通之理。若河圖﹑洛書者﹐或天地彜倫之法﹐或帝王興亡之數﹐或山川品物之制﹐或治化合神之符﹐故聖人則之而已。孔子曰「河不出圖﹐洛不出書﹐吾已矣夫﹗」是也。

故知文字之作﹐確乎權輿﹐十體相沿﹐互明創革﹐萬事皆始自微漸﹐至於昭著。《春秋》則寒暑之濫觴﹐爻畫則文字之兆朕。其十體內或先有萌牙﹐今取其昭彰者爲始祖。夫道之將興﹐自然玄應。前聖後聖﹐合矩同規。𨿽千萬年﹐至理斯會。天或垂範﹐或授聖哲﹐必然而出﹐不在考其甲之與乙耶﹗案道家相傳﹐則有天皇﹑地皇﹑人皇之書﹐各數百言﹐其文猶在﹐像如符印﹐而不傳其音指。審爾則八卦已爲云孫矣﹐況古文乎﹗且戎狄異音各貌﹐會於文字﹐其指不殊。禽獸之情﹐悉應若是﹐觀其趣向﹐不遠於人﹐其有知方來﹐辧音節﹐非智能而及﹐復何所學哉﹗則知凡庶之流﹐有如艸木鳥獸之類﹐或蘊文章﹐又霹靂之下﹐乃時有字。或錫貺之瑞﹐往往銘題。以古書考之﹐皆可識也﹐夫豈學之於人乎﹗又詳釋典﹐或沙劫已前﹐或他方怪俗﹐云爲事況﹐與卽意無殊。是知天之妙道﹐施於萬類一也﹐但所感有淺深耳﹐豈必在乎羲﹑軒﹑周﹑孔將釋﹑老之教乎﹗況論篆﹑籀將艸﹑隸之後先乎﹗縷而分之則如彼﹐總而言之其若此也。

卷中

我唐四聖﹐髙祖神堯皇帝﹑太宗文武聖皇帝﹑髙宗天皇大聖皇帝﹐鴻猷大業﹐列乎冊書。多才能事﹐俯同人境。翰墨之妙﹐資以神功。開艸﹑隸之規模﹐變張﹑王之今古。盡善盡美﹐無得而稱。今天子神武聰明﹐制同造化。筆精墨妙﹐思極天人。或頌徳銘勛﹐函耀金石﹔或恩崇惠縟﹐載錫侯王。赫矣光華﹐懸諸日月﹐然猶進而不已。惟奧惟玄﹐非區區小臣所敢揚述。

神品二十五人

大篆一人﹕史籀。

籀文一人﹕史籀。

小篆一人﹕李斯。

八分一人﹕蔡邕。

隸書三人﹕鐘繇﹑王羲之﹑王獻之。

行書四人﹕王羲之﹑鐘繇﹑王獻之﹑張芝。

章艸八人﹕張芝﹑杜度﹑崔瑗﹑索靖﹑衛瓘﹑王羲之﹑王獻之﹑皇象。

飛白三人﹕蔡邕﹑王羲之﹑王獻之。

艸書三人﹕張芝﹑王羲之﹑王獻之。

○妙品九十八人

古文四人﹕杜林﹑衛宏﹑邯鄲淳﹑衛恆。

大篆四人﹕李斯﹑趙髙﹑蔡邕﹑邯鄲淳。

小篆五人﹕曹喜﹑蔡邕﹑邯鄲淳﹑崔瑗﹑衛瓘。

八分九人﹕張昶﹑皇象﹑邯鄲淳﹑韋誕﹑鐘繇﹑師宜官﹑梁鵠﹑索靖﹑王羲之。

隸書二十五人﹕張芝﹑鐘會﹑蔡邕﹑邯鄲淳﹑衛瓘﹑韋誕﹑荀輿﹑謝安﹑羊欣﹑王洽﹑王瑉﹑薄紹之﹑蕭子云﹑宋文帝﹑衛夫人﹑胡昭﹑曹喜﹑謝靈運﹑王僧虔﹑孔琳之﹑陸柬之﹑褚遂良﹑虞世南﹑釋智永﹑歐陽詢。

行書十六人﹕劉徳升﹑衛瓘﹑王瑉﹑謝安﹑王僧虔﹑胡昭﹑鐘會﹑孔琳之﹑虞世南﹑阮研﹑王洽﹑羊欣﹑薄紹之﹑歐陽詢﹑陸柬之﹑褚遂良。

章艸八人﹕張昶﹑鐘會﹑韋誕﹑衛恆﹑郗愔﹑張華﹑魏武帝﹑釋智永。

飛白五人﹕蕭子云﹑張弘﹑韋誕﹑歐陽詢﹑王廙。

書二十二人﹕索靖﹑衛瓘﹑嵇康﹑張昶﹑鐘繇﹑羊欣﹑薄紹之﹑鐘會﹑衛恆﹑荀輿﹑桓玄﹑謝安﹑孔琳之﹑王瑉﹑王洽﹑謝靈運﹑張融﹑阮研﹑王僧虔﹑歐陽詢﹑虞世南﹑釋智永。

○能品一百七人

古文四人﹕張敞﹑衛覬﹑衛瓘﹑韋昶

大篆五人﹕胡昭﹑嚴延年﹑韋昶﹑班固﹑歐陽詢

小篆十二人﹕衛覬﹑班固﹑皇象﹑張弘﹑許愼﹑韋誕﹑傅玄﹑蕭子云﹑劉紹﹑張弘﹑範曄﹑歐陽詢

八分三人﹕毛弘﹑左伯﹑王獻之。

隸書二十三人﹕衛恆﹑張昶﹑王廙﹑庾翼﹑郗愔﹑王濛﹑衛覬﹑張彭祖﹑阮研﹑陶弘景﹑王修﹑王褒﹑王恬﹑李式﹑傅玄﹑楊肇﹑王承烈﹑庾肩吾﹑薛稷﹑孫過庭﹑髙正臣﹑釋智果﹑盧藏用。

行書十八人﹕宋文帝﹑司馬攸﹑釋智永﹑蕭子云﹑蕭思話﹑齊髙帝﹑陶弘景﹑漢王元昌﹑王導﹑王承烈﹑孫過庭﹑髙正臣﹑裴行儉﹑王智敬﹑王修﹑盧藏用﹑薛稷﹑釋智果。

章艸十五人﹕羅暉﹑趙襲﹑徐幹﹑庾翼﹑張超﹑王濛﹑衛覬﹑崔寔﹑蕭子云﹑杜預﹑陸柬之﹑歐陽詢﹑王承烈﹑王知敬﹑裴行儉。

飛白一人﹕劉邵。

艸書二十五人﹕王導﹑何曾﹑楊肇﹑郗愔﹑庾翼﹑司馬攸﹑李式﹑宋文帝﹑蕭子云﹑陸柬之﹑宋令文﹑齊髙帝﹑謝朓﹑庾肩吾﹑蕭思話﹑範曄﹑孫過庭﹑梁武帝﹑王知敬﹑裴行儉﹑釋智果﹑盧藏用﹑髙正臣﹑王廙﹑王愔。

右包羅古今﹐不越三品。工拙倫次﹐迨至數百。且妙之企神﹐非徒步聚。能之仰妙﹐又甚規隨。每一書之中﹐優劣爲次﹔一品之內﹐復有兼並。至如神品﹐則李斯﹑杜度﹑崔瑗﹑皇象﹑衛瓘﹑索靖﹐各惟得其一﹔史籀﹑蔡邕﹑鐘繇得其二﹔張芝得其三﹔逸少﹑子敬並各得其五。考多之類少﹐妙之況神﹐又上下差降﹐昭然可悉也。他皆仿此。後所列傳﹐則當品之內﹐時代次之。或有紀名而不評迹者﹐蓋古有其傳﹐今絕其書﹐粗爲斟酌﹐列於品第﹐但備其本傳﹐無別商榷。然十書之外﹐乃有龜﹑蛇﹑麟﹑虎﹑云﹑龍﹑虫﹑鳥之書﹐旣非世要﹐悉所不取也。

○神品

周史籀﹐宣王時爲史官﹐善書﹐師模蒼頡古文。夫蒼頡者﹐獨蘊聖心﹐啟冥演幽﹐稽諸天意﹐功侔造化﹐徳被生靈﹐可與三光齊懸﹐四序終始﹐何敢抑居品列。始籀﹐以爲聖迹湮滅﹐失其眞本﹐今所傳者﹐才仿佛而已﹐故損益而廣之﹐或同或異﹐謂之爲「篆」﹐亦曰「史書」。加之銛利鉤殺﹐自然機發﹐信爲篆文之權輿﹐非至精﹐孰能與於此。窮物合數﹐變類相召﹐因而以化成天下也﹐故其稱謂無方﹐亦難得而備舉。今妙迹𨿽絕於世﹐考其遺法﹐肅若神明﹐故可特居神品。又作籀文﹐其狀邪正體﹐則《石鼓文》存焉。乃開闔古文﹐暢其戚銳﹐但折直勁迅﹐有如鏤鐵。而端姿旁逸﹐又婉潤焉。若取於詩人﹐則《雅》《頌》之作也﹐亦所謂楷﹑隸曾髙﹐字書淵藪。使放小學者﹐漁獵其中﹐籀大篆﹑籀文入神。秦李斯﹐楚上蔡人﹐少從孫卿學帝王術﹐西入秦﹐位至丞相。胡亥立﹐趙髙譖之﹐要斬﹐夷三族。斯妙大篆﹐始省攺之以爲小篆。著《蒼頡》七篇﹐𨿽帝王質文﹐世有損益﹐終以文代質﹐漸就澆漓。則三皇結繩﹐五帝畫像﹐三王肉刑﹐斯可況也。古文可爲上古﹐大篆爲中古﹐小篆爲下古。三古爲實﹐艸﹑隸爲華。妙極於華者羲﹑獻﹐精窮於實者籀﹑斯。始皇以和氏之璧琢而爲璽﹐令斯書其文﹐今《泰山》《嶧山》《秦望》等碑﹐並其遺迹﹐亦謂傳國之偉寶﹐百代之法式。斯小篆人神﹐大篆入妙也。

後漢杜度﹐字伯度﹐京兆杜陵人﹐禦史大夫延年曾孫。章帝時爲齊相﹐善章艸﹐𨿽史遊始艸書﹐傳不紀其能﹐又絕其迹。創其神妙﹐其惟杜公。韋誕云「杜氏傑有骨力﹐而字畫微瘦。」崔氏法之﹐書體甚濃﹐結字工巧﹐時有不及。張芝喜而學焉﹐轉精其巧﹐可謂艸聖﹐超前絕後﹐獨步無雙。張芝自謂上比崔﹑杜不足﹐下方羅﹑趙有餘﹐誠則尊師之辭﹐亦其心肺間語。伯英損益伯度章艸﹐亦猶逸少增減元常眞書﹐𨿽潤色精於斷割﹐意則美矣。至若髙深之意﹐質素之風﹐俱不及其師也。然各爲今古之獨步。蕭子良云「本名操﹐爲魏武帝諱﹐攺爲度。」非也。案蔡邕《勸學篇》云「齊相杜度﹐美守名篇。」漢中郎不應預爲武帝諱也。崔瑗﹐字子玉﹐安平人﹐曾祖蒙﹐父駰。子玉官至濟北相﹐文章蓋世﹐善章艸﹐師於杜度﹐點畫之間﹐莫不調暢。伯英祖述之﹐其骨力精熟過之也。索靖乃越制特立﹐風神凜然﹐其雄勇過之也。以此有謝於張﹑索。﹝一本云「師於杜度﹐媚趣過之﹐點畫精微﹐神變無礙﹐利金百煉﹐美玉天姿﹐可謂冰寒於水也。」﹞袁昂云「如危峯阻日﹐孤松一枝。」王隱謂之艸賢。晉平苻堅﹐得摹子玉書。王子敬云「張伯英極似之。」其遺迹絕少﹐又妙小篆﹐今有《張平子碑》。以順帝漢安二年卒﹐年六十六。子玉章艸入神﹐小篆入妙。

張芝﹐字伯英﹐惇煌人﹐父煥﹐爲太常﹐徙居弘農華陰。伯英名臣之子﹐幼而髙操﹐勤學好古﹐經明行修﹐朝廷以有道徵﹐不就﹐故時稱「張有道」﹐實避世潔白之士也。好書﹐凡家之衣帛﹐皆書而後練。尢善章艸書﹐出諸杜度。崔瑗云「龍驤豹變﹐靑出於藍。」又創爲今艸﹐天縱尢異﹐率意超曠﹐無惜是非﹐若淸澗長源﹐流而無限﹐縈回崖谷﹐任於造化。至於蛟龍駭獸﹐奔騰拏攫之勢﹐心手隨變﹐窈冥而不知其所如﹐是謂達節也已。精熟神妙﹐冠絕古今﹐則百世不易之法式﹐不可以智識﹐不可以勤求。若達士遊乎沈默之鄕﹐鸞鳳翔乎大荒之野。韋仲將謂之「艸聖」﹐豈徒言哉﹗遺迹絕少﹐故褚遂良云「鐘繇﹑張芝之迹﹐不盈片素。」韋誕云「崔氏之肉﹐張氏之骨。」其章艸《金人銘》可謂精熟至極﹔其艸書《急就章》﹐字皆一筆而成﹐合於自然﹐可謂變化至極。羊欣云「張芝﹑皇象﹑鐘繇﹑索靖﹐時並號『書聖』﹐然張勁骨丰肌﹐徳冠諸賢之首。」斯爲當矣。其行書則二王之亞也。又善隸書。以獻帝初平中卒。伯英章艸﹑艸﹑行入神﹐隸書入妙。

蔡邕﹐字伯喈﹐陳畱圉人。父稜﹐徐州刺史﹐有淸行﹐謚貞定。伯喈官至左中郎將﹐封髙陽侯。儀容奇偉﹐篤孝博學﹐能畫﹐又善音律﹐明天文﹑數術﹑災變。卒見問﹐無不對。工書絕世﹐尢得八分之精微。體法百變﹐窮靈盡妙﹐獨步今古。又創造飛白﹐妙有絕倫﹐動合神功﹐眞異能之士也。董卓用天下名士﹐而邕一日七遷﹐光照榮顯﹐顧寵彰著。王允誅卓﹐收伯喈﹐付廷尉﹐以獻帝初平三年死於獄中﹐年六十一。搢紳諸儒﹐莫不流涕。伯喈八分﹑飛白入神﹐大篆﹑小篆﹑隸書入妙。女琰﹐甚賢明﹐亦工書。魏鐘繇﹐字元常﹐潁川長社人。祖皓﹐至徳髙世。父迪﹐黨錮不仕。元常才思通敏﹐舉孝廉尙書郎﹐累遷尙書僕射﹑東武亭侯。魏國建﹐遷相國。明帝卽位﹐遷太傅。繇善書﹐師曹喜﹑蔡邕﹑劉徳升。眞書絕世﹐剛柔備焉。點畫之間﹐多有異趣﹐可謂幽深無際﹐古雅有餘﹐秦漢以來﹐一人而已。𨿽古之善政遺愛﹐結於人心﹐未足多也。尙徳哉若人﹗其行書則羲之﹑獻之之亞﹐艸書則衛﹑索之下﹐八分則有《魏受禪碑》﹐稱此爲最。太和四年薨﹐八十矣﹐元常隸﹑行入神﹐八分入妙。吳皇象﹐字休明﹐廣陵江都人也﹐官至侍中。工章艸﹐師於杜度。先是有張子並﹐於時有陳良輔﹐並稱能書。然陳恨瘦﹐張恨峻﹐休明斟酌其間﹐甚得其妙﹐與嚴武等稱八絕﹐世謂沈著痛快。抱朴云「書聖者﹐皇象。」懷瓘以爲右軍隸書﹐以一形而眾相﹐萬字皆別﹔休明章艸﹐𨿽相眾而形一﹐萬字皆同﹕各造其極。則實而不朴﹐文而不華﹐其寫《春秋》﹐最爲絕妙。八分雄才逸力﹐乃相亞於蔡邕﹐而妖冶不逮﹐通議傷於多肉矣。休明章艸入神﹐八分入妙﹐小篆入能。

晉衛瓘﹐字伯玉﹐河東安邑人。父覬﹐魏侍郎。瓘弱冠仕魏爲尙書郎﹐入晉爲尙書令。善諸書﹐引索靖爲尙書郎﹐號一臺二妙。時議放手流便過索﹐而法則不如之。嘗云「我得伯英之筋﹐恆得其骨﹐靖得其肉。」伯玉采張芝法﹐取父書參之﹐遂至神妙。天姿特秀﹐若鴻雁奮六翮﹐飄飄乎淸風之上。率情運用﹐不以爲難。後爲侍中﹑司空。楚王瑋矯詔害之。元康元年卒﹐七十二。章艸入神﹐小篆隸﹑行﹑艸入妙。

索靖﹐字幼安﹐惇煌龍勒人﹐張伯英之離孫。父湛﹐北地太守。幼安善章艸書﹐出於韋誕﹐峻險過之。有若山形中裂﹐水勢懸流﹐雪嶺孤松﹐冰河危石﹐其堅勁則古今不逮。或云「楷法則過於衛瓘。」﹐然窮兵極勢﹐揚威耀武﹐觀其雄勇﹐欲陵於張﹐何但於衛。王隱云「靖艸書絕世﹐學者如雲。」是知趣者皆然﹐勸不用賞。時人云「精熟至極﹐索不及張﹔妙有餘姿﹐張不及索。」蕭子良云「其形甚異﹐又善八分﹐韋﹑鐘之亞。」《毋丘興碑》是其遺迹也。大安二年卒﹐年六十﹐贈太常。章艸入神﹐艸入妙。

王羲之﹐字逸少﹐瑯琊臨沂人。祖正﹐尙書郎。父曠﹐淮南太守。逸少骨鯁髙爽﹐不顧常流﹐與王承﹑王沈爲王氏三少。起家祕書郎﹐累遷右軍將軍﹑會稽內史。初度浙江﹐例有終焉之志。升平五年卒﹐年五十九。贈金紫光祿大夫﹐加常侍。尢善書艸﹑隸﹑八分﹑飛白﹑章﹑行﹐備精諸體﹐自成一家法﹐千變萬化﹐得之神功﹐自非造化發靈﹐豈能登峯造極。然割析張公之艸﹐而濃纖折衷﹐乃愧其精熟﹔損益鐘君之隸﹐𨿽運用增華﹐而古雅不逮。至研精體勢﹐則無所不工﹐亦猶鐘鼓云乎﹐雅﹑頌得所。觀夫開襟應務﹐若養由之術﹐百發百中﹐飛名蓋世﹐獨映將來。其後風靡雲從﹐世所不易﹐可謂冥通合聖者也。隸﹑行﹑艸書﹑章艸﹑飛白俱入神﹐八分入妙。妻郗氏﹐甚工書。有七子﹐獻之最知名。玄之﹑凝之﹑徽之﹑操之﹐並工艸隸。凝之妻謝道韞有才華﹐亦善書﹐甚爲舅所重。

獻之字子敬﹐逸少第七子﹐累遷中書令﹐卒。初娶郤曇女﹐離婚後﹐尙新安湣公主。無子﹐惟一女﹐後立爲安僖皇后。後亦善書﹐以后父追贈侍中﹑特進﹑光祿大夫﹑太宰。尢善艸隸﹐幼學於父﹐次習於張﹐後攺變制度﹐別創其法﹐率爾師心﹐冥合天矩。觀其逸志﹐莫之與京。至於行﹑艸興合﹐如孤峯四絕﹐迥出天外﹐其峭峻不可量也。爾其雄武神縱﹐靈姿秀出。臧武仲之智﹐卞莊子之勇。或大鵬摶風﹐長鯨噴浪。懸崖墜石﹐驚電遺光。察其所由﹐則意逸乎筆﹐未見其止。蓋欲奪龍蛇之飛動﹐掩鐘﹑張之神气。惜其陽秋尙富﹐縱逸不羈。天骨未全﹐有時而瑣。人有求書﹐罕能得者。𨿽權貴所逼﹐了不介懷。偶其興會﹐則觸遇造筆﹐皆發於衷﹐不從於外﹐亦由或默或語﹐卽銅鞮伯華之行也。初謝安請爲長史﹐太康中﹐新起太極殿﹐安欲使子敬題榜﹐以爲萬世寶﹐而難言之﹐乃說韋仲將題淩雲臺事。子敬知其指﹐乃正色曰「仲將﹐魏之大臣﹐寧有此事﹖使其若此﹐知魏徳之不長。」安遂不之逼。子敬五六歲時學書﹐右軍潛於後掣其筆﹐不脫﹐乃嘆曰「此兒當有大名。」遂書《樂毅論》與之。學竟﹐能極小眞書﹐可謂窮微入聖。筋骨緊密﹐不減於父。如大則尢直而少態﹐豈可同年。惟行﹑艸之間﹐逸气過也。及論諸體﹐多劣於右軍。總而言之﹐季孟差耳。子敬隸﹑行﹑艸﹑章艸﹑飛白五體俱入神﹐八分入能。或謂小王爲小令﹐非也。子敬爲中書令﹐太康十一年卒於官﹐年四十三。族弟瑉代居之﹐至十三年而卒﹐年三十八。時謂子敬爲大令﹐琰爲小令。

○妙品

秦胡毋敬﹐本櫟陽獄吏﹐爲太史令﹐博識古今文字﹐亦與程邈﹑李斯省攺大篆﹐著《博學篇》七章﹐覃思舊章﹐博采眾訓。時趙髙爲中車府令﹐善史書﹐教始皇少子胡亥書及獄律法令﹐亥私幸之﹐作《爰歷》篇六章。漢興﹐總合爲《蒼頡篇》。

後漢杜林﹐字北山﹐扶風茂陵人﹐涼州刺史﹐鄴之子﹐位至司空﹐尢工古文﹐過於鄴也。故世言小學由杜公。嘗於西河得漆書《古文尙書》一卷﹐寶玩不已﹐每困厄﹐自以爲不能濟於亂世﹐常抱經嘆曰「古文之學﹐將絕於此。」初衛宏方造林﹐未見﹐則暗然而服。及會面﹐林以漆書示宏曰「常以此道將絕﹐何意東海衛君復能傳之﹐是道不墜於地矣。子曰﹕『徳不孤﹐必有鄰。』豈虛也哉﹗」光武建平中卒。靈帝時﹐劉陶刪定古文﹑今文《尙書》﹐號《中文尙書》﹐以北山本爲正。陶亦工古文﹐是謂「就有道而正」焉。衛宏﹐字次仲﹐東海人﹐官至給事中。修古學﹐善屬文﹐作《尙書訓指》。師於杜林﹐後之學者﹐古文皆祖杜林﹑衛宏也。

曹喜﹐字仲則﹐扶風平陵人﹐明帝建初中爲祕書郎。篆隸之工﹐收名天下。蔡邕云「扶風曹喜﹐建初稱善。」衛恆云「喜善篆﹐小異於李斯。」邯鄲淳師焉﹐略究其妙。韋庭師淳而不及也。善懸鍼﹑垂露之法﹐後世行之。仲則小篆﹑隸書入妙﹐𨿽賀彥先沈潛﹐乃靑雲之士也。

劉徳升﹐字君嗣﹐潁川人。桓靈之時﹐以造行書擅名。𨿽以艸創﹐亦丰妍美﹐風流婉約﹐獨步當時。胡昭﹑鐘繇並師其法﹐世謂鐘繇行押書是也。而胡書體肥﹐鐘書體瘦﹐亦各有君嗣之美。

師宜官﹐南陽人。靈帝好書﹐徵天下工書於鴻都門﹐至數百人﹐八分稱宜官爲最。大則一字徑丈﹐小乃方寸千言﹐甚矜其能。性嗜酒﹐或時空至酒家﹐書其壁以售之﹐觀者雲集﹐酤酒多售﹐則鏟去之。後爲袁術將命﹐《鉅鹿》《耿球碑》﹐術所立﹐是宜官書也。

梁鵠字孟皇﹐安定烏氏人﹐少好書﹐受法於師宜官﹐以善八分知名。舉孝廉爲郎﹐靈帝重之﹐亦在鴻都門下。遷幽州刺史。魏武甚愛其書﹐常懸帳中﹐又以釘壁﹐以爲勝宜官也。時邯鄲淳亦得次仲法﹐淳宜爲小字﹐鵠宜爲大字﹐不如鵠之用筆盡勢也。

張昶﹐字文舒﹐伯英季弟﹐爲黃門侍郎。尢善章艸﹐家風不墜﹐奕葉淸華﹐書類伯英﹐時入謂之「亞聖」。至如筋骨天姿﹐實所未逮。若華實兼美﹐可以繼之。衛恆云「姜孟穎﹑梁孔達﹑田彥和及韋仲將之徒﹐皆張之弟子﹐各有名於世﹐並不及文舒。」又極工八分﹐況之蔡公﹐長幼差耳。華嶽廟前一碑﹐建安十年刊也。《祠堂碑》昶造並書。後鐘繇鎭關中﹐題此碑後云「漢故給事黃門侍郎﹑華陰張府君諱昶﹐字文舒﹐造此文。」又題碑頭云「時司隸校尉﹑侍中﹑東武亭侯﹑潁川鐘繇字元常書。」又善隸﹐以建安十一年卒。文舒章艸入妙﹐隸入能。

魏武帝姓曹氏﹐諱操﹐字孟徳﹐沛國譙人。尢工章艸﹐雄逸絕倫﹐年六十六薨。張華云「漢安平崔瑗子寔﹑弘農張芝弟昶並善書﹐而魏武亞焉。」子植﹐字子建﹐亦工書。

邯鄲淳﹐字子淑﹐潁川人。志行淸潔﹐才學通敏。初爲臨淄王傅﹐累遷給事中。書則八體悉工﹐師於曹喜﹐尢精古文﹑大篆﹑八分﹑隸書。自杜林﹑衛宏以來﹐古文泯絕﹐由淳復著。衛恆云「魏初傳古文者﹐出於邯鄲淳。蔡邕采斯﹑喜之法爲古今雜形﹐然精密閒理不如淳也。」梁鵠云「淳得次仲法﹐韋誕師淳而不及也。」袁昂云「應規入矩﹐方圓乃成。」張華云「邯鄲淳善隸書。」子淑古文﹑小篆﹑八分﹑隸書並入妙。

胡昭字孔明﹐潁川人。少而博學﹐不慕榮利﹐有夷﹑皓之節。甚能史書﹐眞﹑行又妙。衛恆云「昭與鐘繇並師於劉徳升﹐俱善艸﹑行﹐而胡肥鐘瘦﹐書牘之迹也﹐動見模楷。」羊欣云「胡昭得其骨﹐索靖得其肉﹐韋誕得其筋。」張華云「胡昭善隸書﹐茂先與荀勗共整理記籍﹐立書博士﹐置弟子教習﹐以鐘﹑胡爲法。」嘉平二年公車徵﹐會卒﹐年八十九。孔明隸行入妙﹐大篆入能。

韋誕字仲將﹐京兆人﹐太僕端之子﹐官至侍中。伏膺於張芝﹐兼邯鄲淳之法﹐諸書並善﹐尢精題署。明帝時淩雲臺初成﹐令誕題榜﹐髙下異好﹐宜就加點正﹐因致危懼﹐頭鬢皆白。旣以下﹐戒子孫無爲大字楷法。袁昂云「仲將書如龍挐虎踞﹐斂拔弩張。」張華云「京兆韋誕子熊﹑潁川鐘繇子會﹐並善隸書。」初靑龍中﹐洛陽許鄴三都宮觀始成﹐詔令仲將大爲題署﹐以爲永制。給禦筆墨﹐皆不任用。因曰「蔡邕自矜能書﹐兼斯﹑喜之法﹐非流紈體素﹐不妄下筆。夫『工欲善其事﹐必先利其器』﹐若用張芝筆﹑左伯紙﹑及臣墨﹐兼此三具﹐又得臣手﹐然後可以建勁丈之勢﹐方寸千言。」然眞迹之妙﹐亞乎索靖也。嘉平五年卒﹐年七十五。八分﹑隸﹑章﹑飛白入妙﹐小篆入能。兄康﹐字元將﹐亦工書﹔子熊﹐字少季﹐亦善書。時人云「名父之子﹐不有二事。」世所美焉。

嵇康﹐字叔夜﹐譙國銍人﹐官至中散大夫。奇才不羣﹐身長七尺八寸﹐而土木形骸﹐不自藻飾﹐未嘗見其疾聲朱顏。人以爲龍章鳳姿﹐天質自然﹐恬靜寡欲﹐學不師受﹐博覽該通﹐以爲君子無私﹐心不惜乎是非﹐而行不違乎道。叔夜善書﹐妙於艸制﹐觀其體勢﹐得之自然﹐意不在乎筆墨。若髙逸之士﹐𨿽在布衣﹐有傲然之色。故知臨不測之水﹐使人神淸﹔登萬仞之巖﹐自然意遠。鐘會譖康﹐就刑﹐年四十四﹐太學生三千人請爲師﹐不許。

鐘會﹐字士季﹐元常少子﹐官至司徒。咸熙元年﹐衛瓘誅之﹐年四十。書有父風﹐稍備筋骨﹐美兼行﹑艸﹐尢工隸書﹐遂逸致飄然﹐有淩雲之志﹐亦所謂「劍則幹將﹑莫耶」焉。會嘗詐爲荀勗書﹐就勗母鐘夫人取寶劍。會兄弟以千萬造宅﹐未移居﹐勗乃潛畫元常形像﹐會兄弟入見﹐便大感慟。勗畫亦會之類也。會隸﹑行﹑艸﹑章艸入妙。吳處士張弘﹐字敬禮﹐吳郡人﹐篤學不仕﹐恆著烏巾﹐時號「張烏巾」。並善篆﹑隸﹐其飛白妙絕當時﹐飄若雲遊﹐激如驚電﹐飛仙舞鶴之態﹐有類焉。自作飛白序勢﹐備說其美也。歐陽詢曰「飛白張烏巾冠世﹐其後逸少﹑子敬﹐亦稱妙絕。」敬禮飛白入妙﹐小篆入能。

晉張華﹐字茂先﹐範陽人。父平﹐後漢漁陽太守。茂先官至司空壯武公﹐博涉羣書﹐盈萬餘卷。髙才達識﹐天文﹑數術﹐無所不精。善章艸書﹐體勢尢古。度徳比義﹐嵇叔夜之倫也。

衛恆﹐字巨山﹐瓘之仲子﹐官至黃門侍郎。瓘嘗云「我得伯英之筋﹐恆得其骨。」巨山善古文﹐得汲冢古文﹐論楚事者最妙。恆嘗玩之﹐作《四體書勢》﹐並造散隸書。元康中﹐楚王瑋害之﹐年四十。古文﹑章艸﹑艸書入妙﹐隸入能。弟宣﹐善篆及艸﹐名亞父﹑兄。宣弟庭﹐亦工書。子仲寶﹑叔寶﹐俱有書名。四世家風不墜也。

衛夫人﹐名鑠﹐字茂猗﹐廷尉展之女弟﹐恆之從女﹐汝陰太守李矩之妻也。隸書尢善規矩﹐鐘公云「碎玉壺之冰﹐爛瑤臺之月。婉然芳樹﹐穆若淸風。」右軍少常師之。永和五年卒﹐年七十八。子克﹐爲中書郎﹐亦工書。先有扶風馬夫人﹐大司農皇甫規之妻也﹐有才學﹐工隸書。夫人寡﹐董卓聘以爲妻﹐夫人不屈﹐卓殺之。

王廙﹐字世將﹐瑯琊臨沂人。祖覽。父正﹐尙書郎。導從父之弟也。官至平南將軍﹑荊州刺史﹑侍中﹐逸少之叔父。工於艸﹑隸﹑飛白﹐祖述張﹑衛遺法﹐自過江﹐右軍之前﹐世將書與荀勗畫爲明帝師。其飛白﹐志气極古﹐垂雕鶚之翅羽﹐類旌旗之捲舒。時人云「王廙飛白﹐右軍之亞。」永昌元年卒﹐年四十七。世將飛白入妙﹐隸入能。

郤愔﹐字方回﹐髙平金鄕人。父鑑﹐太尉﹐艸書卓絕﹐古而且勁。方回官至司空。善眾書﹐𨿽齊名庾翼﹐不可同年。其法遵於魏氏﹐尢長於章艸。纖能得中﹐意態無窮﹐筋骨亦勝。王僧虔云「郤愔章艸﹐亞於右軍。」太元六年卒﹐年七十二。方回章艸入妙﹐艸﹑隸入能。妻傅氏﹐善書。子超﹐字景興﹐小字嘉賓﹐亦善書。

王洽﹐字敬和﹐導第四子。理識明敏﹐拜駙馬都尉﹐累遷中書令。書兼諸法﹐於艸尢工。落簡揮毫﹐有郢匠乘風之勢。𨿽卓然孤秀﹐未至運用無方。而右軍云「弟書遂不減吾。」飾之過也。升平三年卒﹐年四十四。敬和隸﹑行﹑艸入妙。妻荀氏﹐亦善書。

謝安﹐字安石﹐陳郡陽夏人。十八徵著作郎﹐辭疾﹐寓居會稽﹐與王逸少﹑許詢﹑桑門支遁等遊處十年﹐累遷尙書僕射。太元十年卒﹐贈太傅﹐謚文靖公﹐年六十六。人皆比之王導﹐謂文雅過之。學艸﹑正於右軍﹐右軍云「卿是解書者﹐然知解書者尢難。」安石尢善行書﹐亦猶衛洗馬﹐風流名士﹐海內所瞻。王僧虔云「謝安得入能書品錄也。」安石隸﹑行﹑艸入妙。兄尙﹐字仁祖。弟萬﹐字萬石﹐並工書。

王瑉﹐字季琰﹐洽之少子﹐官至中書令。工隸及行﹑艸﹐金劍霜斷﹐崎嵚歷落﹐時謂小王之亞也。自導至瑉﹐三世善書﹐時人方之杜﹑衛二氏。嘗書四疋素﹐自朝操筆﹐至暮便竟﹐首尾如一﹐又無誤字。子敬戲云「弟書如騎騾﹐駸駸欲度驊驑前。」斯可謂弓善矢良﹐兵利馬疾﹐突圍破的﹐難與爭鋒。隸﹑行入妙。妻汪氏﹐善書。兄珣﹐亦善書。

桓玄者﹐溫之子﹐爲義興太守﹐篡晉﹐伏誅。嘗慕小王﹐善於艸法。譬之於馬﹐則肉翅已就﹐蘭筋初生。畜怒而馳﹐日可千里。洸洸赳赳﹐實亦武哉。非王之武臣﹐卽世之刺客。列缺吐火﹐共工觸山﹐尢剛健倜儻。夫水火之性﹐各有所長。火能外光﹐不能內照﹔水能內照﹐不能外光。若包五行之性﹐則可謂通矣。嘗與顧愷之論書﹐至夜不倦。愷之﹐字長康﹐善書﹐小名虎頭﹐時人號爲三絕﹕癡﹑書﹑畫也。﹝彥遠案﹕長康三絕者﹐才絕﹑畫絕﹑癡絕﹐書非癡數也。﹞

宋文帝﹐姓劉﹐諱義隆﹐彭城人﹐武帝第三子。善隸書﹐次及行﹑艸﹐規模大令﹐自謂不減於師﹐𨿽庶幾徳音﹐引領長望﹐尙遼遠矣。然才位發揮﹐亦可謂「倬彼云漢﹐爲章於天」。時論以爲天然勝羊欣﹐工夫恨少。是亦天然可尙﹐道心惟微﹐探索幽遠﹐若泠泠水行﹐有巖石間眞聲。帝隸書入妙﹐行﹑艸入能。

羊欣﹐字敬元﹐泰山南城人﹐官至中散大夫﹑義興太守。師資大令﹐時亦眾矣。非無雲塵之遠﹐若親承妙旨﹐入於室者﹐惟獨此公。亦猶顏回與夫子﹐有步驟之近。扌戚若嚴霜之林﹐婉似流風之雪。驚禽走獸﹐絡繹飛馳。亦可謂王之藎臣﹐朝之元老。沈約云「敬元尢善於隸書﹐子敬之後﹐可以獨步。」時人云「買王得羊﹐不失所望。」今大令書中﹐風神怯者﹐往往是羊也。元嘉十九年卒﹐年七十三。敬元隸﹑行﹑艸入妙。時有丘道護﹐親師於子敬﹐殊劣於羊欣。謝綜亦善書﹐不重敬元﹐亦憚之云「力少媚好。」又有義興康昕與南州惠式道人﹐俱學二王﹐轉以己書貨之﹐世人或謬寶此迹﹐亦或謂爲羊。歐陽通云「式道人﹐右軍之甥﹐與王無別。」

薄紹之﹐字敬叔﹐丹陽人﹐官至給事中。善書﹐憲章小王﹐風格秀異﹐若干將出匣﹐光芒射人﹔魏武臨戎﹐縱橫制敵。其行﹑艸倜儻﹐時越羊欣。若用力取之﹐則眞正懸隔。敬叔隸﹑行﹑艸入妙。

謝靈運﹐會稽人。祖玄﹐父煥。靈運官至祕書監﹑侍中﹑康樂侯﹐模憲小王﹐眞﹑艸俱美。石蘊千年之色﹐松低百尺之柯。𨿽不逮師﹐歙風吐云﹐簸蕩川嶽﹐其亦庶幾。虞和云「靈運﹐子敬之甥﹐故能書﹐特多王法。」王僧虔云「子敬上表多在中書雜事中。靈運竊寫﹐易其眞本﹐相與不疑。」元嘉初﹐帝就索﹐始進。親聞文皇說此。元嘉十年﹐年四十九﹐以罪棄廣州市。隸﹑艸入妙。

孔琳之﹐字彥琳﹐會稽山陰人。父廞。彥琳官至祠部尙書。善艸﹑行﹐師於小王﹐稍露筋骨。飛流懸勢﹐則呂梁之水焉。時稱曰「羊眞孔艸。」又以縱快比於桓玄。王僧虔云「孔琳之放縱快利﹐筆迹流便﹐二王已後﹐略無其比。但工夫少﹐太自任﹐故當劣於羊欣。」斯言兪矣。景平元年卒﹐年五十五。行﹑艸入妙。妻謝氏﹐亦善書。

齊王僧虔﹐瑯琊臨沂人。曾祖洽﹐父曇首。官至司空。善書﹐宋文帝見其書素扇﹐嘆曰「非惟迹逾子敬﹐方當器雅過之。」後孝武欲擅書名﹐僧虔不敢顯迹﹐大明之世﹐常用掘筆書﹐以此見容。虞龢云「僧虔尋得書術﹐𨿽不及古﹐不減郤家所制。」然述小王尢尙古﹐宜有丰厚淳朴﹐稍乏妍華。若溪澗含水﹐岡巒被雪﹐𨿽甚淸肅﹐而寡於風味。子曰「質勝文則野。」是之謂乎﹖永明三年卒。僧虔隸﹑行入妙﹐艸入能。﹝一本云「隸﹑行﹑艸入妙。」﹞子慈﹐亦善隸書。謝超宗嘗問慈曰「卿書何當及尊公﹖」慈曰「我之不得仰及﹐猶雞之不及鳳。」時人以爲名答。

張融﹐字思光﹐吳郡人。祖禕﹐父暢。思光官至司徒左長史。博涉經史﹐早標孝行﹐書兼諸體﹐於艸尢工﹐而時有稽古之風﹐寬博有餘﹐嚴峻不足﹐可謂有文徳而無武功。然齊﹑梁之際﹐殆無以過。或有鑑不至深﹐見其有古風﹐多誤寶之﹐以爲張伯英書也。而拓本大行於世。

梁蕭子云﹐字景喬﹐晉陵人。父嶷﹐景喬官至侍中。少善艸﹑行﹑小篆﹐諸體兼備﹐而創造小篆飛白﹐意趣飄然。點畫之際﹐若有騫舉。妍妙至極﹐難與比肩。但少乏古風﹐抑居妙品。故歐陽詢云「張烏巾冠世﹐其後逸少﹑子敬又稱絕妙爾。飛而不白﹐蕭子雲輕濃得中﹐蟬翼掩素﹐遊霧崩云﹐可得而語。」其眞﹑艸少師子敬﹐晚學元常。及其暮年﹐筋骨亦備﹐名蓋當世﹐舉朝效之。其肥鈍無力者﹐悉非也。今之謬賞﹐十室九焉。梁武帝擢與二王並迹﹐則若牝雞仰於鸞鳳﹐子貢賢於仲尼。𨿽絕唱於彼朝﹐未曰陽春白雪。以太淸三年卒。景喬隸書﹑飛白入妙﹐小篆﹑行﹑艸﹑章艸入能。子特﹐字世達﹐亦善書﹐位至太子舍人﹐先景喬卒。

阮研﹐字文幾﹐陳畱人﹐官至交州刺史。善書﹐其行﹑艸出於大王﹐甚精熟。若飛泉交注﹐奔競不息﹐時稱蕭﹑陶等各得右軍一體﹐而此公筋力最優﹐比之於勇﹐則被堅執銳﹐所向無前﹔諭之於談﹐則緩頰朵頤﹐離堅合異﹐有李信﹑王離之攻伐﹐無子貢﹑魯連之變通。其隸則習於鐘公﹐風神稍怯。庾肩吾云「阮居今觀古﹐窺眾妙之門﹐𨿽師王祖鐘﹐終成別構一法矣。然遲速之對﹐可方於陸柬之。」則意此公性急﹐亦猶枚臯文章敏疾﹐長卿制作淹遲﹐各一時之妙也。行﹑艸入妙﹐隸書入能。

陳永興寺僧智永﹐會稽人。師遠祖逸少﹐歷記專精。攝齊升堂﹐眞﹑艸惟命。夷途良轡﹐大海安波。微尙有道之風﹐半得右軍之肉。兼能諸體﹐於艸最優。气調下於歐﹑虞﹐精熟過於羊﹑薄。智永章艸﹑艸書入妙﹐隸入能。兄智楷﹐亦工艸。丁覘亦善隸書﹐時人云「丁眞永艸。」

皇朝歐陽詢﹐長沙汨羅人﹐官至銀靑光祿大夫﹑率更令。八體盡能﹐筆力勁險﹐篆體尢精。髙麗愛其書﹐遣使請焉。神堯嘆曰「不意詢之書名﹐遠播夷狄。彼觀其迹﹐固謂其形魁梧耶﹖」飛白冠絕﹐峻於古人。有龍蛇戰鬥之象﹐云務輕濃之勢。風旋電激﹐掀舉若神。眞﹑行之書﹐𨿽於大令亦別成一體﹐森森焉若武庫矛戟﹐風神嚴於智永﹐潤色寡於虞世南。其艸書疊蕩流通﹐視之二王﹐可爲動色。然驚奇跳駿﹐不避危險﹐傷於淸雅之致。自羊﹑薄以後﹐略無勍敵。惟永公特以訓兵精練﹐議欲旗鼓相當。歐以猛銳長驅﹐永乃閉壁固守。以貞觀十五年卒﹐年八十五。飛白﹑隸﹑行﹑艸入妙﹐大小篆﹑章艸入能。子通﹐亦善書﹐瘦怯於父。薛純陀亦效詢艸﹐傷於肥鈍﹐乃通之亞也。

虞世南﹐字伯施﹐會稽余姚人。祖儉﹐梁始興王諮議。父荔﹐陳太子中庶子。世南受業於吳郡顧野王門下﹐讀書十年﹐國朝拜銀靑光祿大夫﹑祕書監﹑永興公。太宗詔曰「世南一人有出世之才﹐遂兼五絕﹐一曰忠讜﹐二曰友悌﹐三曰博文﹐四曰詞藻﹐五曰書翰。」有一於此﹐足爲名臣﹐而世南兼之。其書得大令之宏規﹐含五方之正色。姿榮秀出﹐智勇在焉。秀嶺危峯﹐處處間起。行﹑艸之際﹐尢所偏工。及其暮齒﹐加以遒逸﹐臭味羊薄﹐不亦宜乎。是則東南之美﹑會稽之竹箭也。貞觀十二年卒﹐年八十一。伯施隸﹑行書入妙。然歐之與虞﹐可謂智均力敵﹐亦猶韓盧之追東郭兔也。論其眾體﹐則虞所不逮。歐若猛將﹐深入時或不利﹔虞若行人妙選﹐罕有失辭。虞則內含剛柔﹐歐則外露筋骨。君子藏器﹐以虞爲優。族子纂﹐書有叔父體則﹐而風骨不繼。楊師道﹑上官儀﹑劉伯莊並立﹐師法虞公﹐過於纂矣。張志遜又纂之亞也。

褚遂良﹐河南陽翟人。父亮﹐銀靑光祿大夫﹑太常卿。遂良官至尙書左僕射﹑河南公。博學通識﹐有王佐才﹐忠讜之臣也。善書﹐少則服膺虞監﹐長則祖述右軍。眞書甚得其媚趣﹐若瑤臺靑鎖﹐窅映春林﹐美人嬋娟﹐不任羅綺。增華綽約﹐歐﹑虞謝之。其行﹑艸之間﹐卽居二公之後。顯慶四年卒﹐年六十四。遂良隸﹑行入妙。亦嘗師授史陵﹐然史有古直﹐傷於疏瘦也。

陸柬之﹐吳郡人﹐官至朝散大夫﹑太子司議郎﹐虞世南之甥。少學舅氏﹐臨寫所合﹐亦猶張翼換羲之表奏﹐蔡邕爲平子後身。而晚習二王﹐尢尙其古。中年之迹﹐猶有怯懦。總章已後﹐乃備筋骨。殊矜質朴﹐恥夫綺靡。故欲暴露疵﹐同乎馬不齊髦﹐人不櫛沐。𨿽爲時所鄙﹐「回也不愚」。拙於自媒﹐有若通人君子。尢善運筆﹐或至興會﹐則窮理極趣矣。調𨿽古澀﹐亦猶文王嗜昌蒲葅﹐孔子蹙頞而嘗之﹐三年乃得其味。一覽未窮﹐沈研始精。然工於效仿﹐劣於獨斷﹐以此爲少也。隸﹑行入妙﹐章艸書入能。﹝一本云「隸﹑行﹑艸﹑章艸並入能。」﹞卷下

△能品

漢張敞﹐字子髙﹐河東平陽人﹐官至京兆尹。善古文﹐傳之子吉﹐吉傳之杜鄴﹐杜鄴傳其子林。吉子靖﹐字伯松﹐博學文雅﹐過於子髙。三王以來﹐古文之學蓋絕﹐子髙精勤而習之。其後杜林﹑衛宏爲之嗣。子髙好古博雅﹐有緝熙之美焉。

嚴延年﹐字次卿﹐東海人﹐河南太守。雅工史書﹐規模趙髙﹐時稱其妙。後以罪棄市。

後漢班固﹐字孟堅﹐扶風安陵人﹐官至中郎將。工篆﹐李斯﹑曹喜之法﹐悉能究之。昔李斯作《蒼頡篇》﹐趙髙作《爰歷篇》﹐胡毋敬作《博學篇》﹐漢興﹐閭裏書私合之﹐想謂《蒼頡篇》﹐斷六十字爲一章﹐凡五十五章。至平帝元始中﹐徵天下通小學者以百數﹐各令記字於未央庭中。揚雄取其有用者作《訓纂篇》二十四章﹐以纂續《蒼頡》也。孟堅乃復續十三章。和帝永初中﹐賈魴又撰《異字》﹐取固所續章而廣之爲三十四章﹐用《訓纂》之末字以爲篇目﹐故曰《滂熹篇》﹐言滂沱大盛。凡百二十三章﹐文字備矣。明帝使孟堅成父彪所述《漢書》。永平初受詔﹐至章帝建初二十五年而成﹐以竇憲賓客﹐系於洛陽獄﹐卒。年六十三。大小篆入能。

徐幹﹐字伯張﹐扶風平陵人﹐官至班超軍司馬。善章艸書﹐班固與超書稱之曰「得伯張書﹐稿勢殊工﹐知識讀之﹐莫不嘆息。實亦藝由已立﹐名自人成。」後有蘇班﹐亦平陵人也。五歲能書﹐甚爲張伯英所稱嘆。

許愼﹐字叔重﹐汝南召陵人﹐官至太尉﹑南閣祭酒。少好古學﹐喜正文字﹐尢善小篆﹐師模李斯﹐甚得其妙。作《說文解字》十四篇﹐萬五百餘字。疾篤﹐令子衝詣闕上之。安帝末年卒。

晉呂忱﹐字伯雍﹐博識文字﹐撰《字林》五篇﹐萬二千八百餘字。《字林》則《說文》之流。小篆之工﹐亦叔重之亞也。

張超﹐字子並﹐河間鄭人﹐官至別部司馬。工章艸﹐擅名一時。字勢甚峻﹐亦猶楚共王用刑失節﹐不合其宜。吳人以皇象方之﹐五原範曄云「超艸書妙絕。」

崔寔﹐字子眞﹐瑗之子也。博學有俊才﹐爲五原太守。章艸雅有父風﹐良冶良弓﹐斯焉不墜。張茂先甚稱之。

羅暉﹐字叔景﹐京兆杜陵人﹐官至羽林監。桓帝永壽年卒。善艸﹐著聞三輔。張伯英自謂方之有餘﹐與太僕朱賜書云「上比崔﹑杜不足﹐下方羅﹑趙有餘。」朱賜﹐亦杜陵人﹐時稱工書也。

趙襲﹐字元嗣﹐京兆長安人﹐爲惇煌太守。與羅暉並以能艸見重關西﹐而矜巧自與﹐眾頗惑之。與張芝素相親善。靈帝時卒。惇煌有張越﹐仕至梁州刺史﹐亦善艸書。

左伯﹐字子邑﹐東萊人。特工八分﹐名與毛弘等列﹐小異於邯鄲淳。亦擅名漢末﹐尢甚能作紙。漢興﹐用紙代簡﹐至和帝時﹐蔡倫工爲之﹐而子邑尢得其妙。故蕭子良答王僧虔書云「左伯之紙﹐妍妙輝光﹔仲將之墨﹐一點如漆﹔伯英之筆﹐窮神盡思。妙物遠矣﹐邈不可追。」然子邑之八分﹐亦猶斥山之文皮﹐卽東北之美者也。

張紘﹐字子綱﹐廣陵人。善小篆﹐官至侍禦史。年六十一卒。孔融與子綱書曰「前勞筆迹﹐乃多爲篆。舉篇見字﹐欣然獨笑﹐如復觀其人。」融之此言﹐不易而得。紘之小篆﹐時頗有聲。

毛弘﹐字大雅﹐河南武陽人。服膺梁鵠﹐研精八分﹐亦成一家法。獻帝時爲郎中﹐教於祕書﹐建安末卒。

魏衛覬﹐字伯儒﹐河南安邑人﹐官至侍中。尢工古文﹑篆﹑隸﹐艸體傷瘦﹐筆迹精絕。魏初傳曰﹐古文者篆﹐出於邯鄲淳﹐伯儒嘗寫淳《古文尙書》﹐還以示淳﹐淳不能別。年六十二卒。伯儒古文﹑小篆﹑隸書﹑章艸並入能。子孫皆妙於書。

晉何曾字穎考﹐陳郡陽夏人。官至太保﹐咸寧四年卒﹐年八十餘。工於稿艸﹐時人珍之也。一云﹐穎考善艸書﹐甚有古質﹐少於風味。孔子曰「質勝文則野。」是之謂乎﹖

傅玄﹐字休奕﹐北地範陽人。祖燮﹐漢漢陽太守。父幹﹐魏扶風太守。休奕少孤貧﹐博學善屬文﹐解鐘律﹐性剛直﹐不容人之短。舉秀才﹐爲禦史中丞﹑司隸校尉。善於篆﹑隸﹐見重時人﹐云得鐘﹑胡之法。休奕小篆﹑隸書入能。時王允之善艸﹑隸﹐官至衛將軍。又張嘉善隸書﹐羊欣云「嘉師於鐘氏﹐勝王羲之在臨川也。」嘉字子勝﹐官至光祿大夫。時又有皇甫定﹐年七歲﹐善史書﹐從兄謐深奇之。

劉紹﹐字彥祖﹐彭城人﹐官至禦史中丞﹑遷侍中。善小篆﹐工飛白﹐𨿽不及張﹑毛﹐亦一時之秀。作《飛白勢》。永和八年卒。小篆﹑飛白入能。柳詳亦善飛白﹐彥祖之亞也。

楊肇﹐字季初﹐滎陽宛陵人﹐官至折衝將軍﹑荊州刺史。工於艸﹑隸﹐咸寧元年卒。潘嶽誄云「艸隸兼善﹐尺牘必珍。翰動若飛﹐紙落如雲。」亦猶甘茂不能自通﹐借餘光於蘇代。安仁之誄﹐抑其然乎﹖季初隸﹑艸入能。

杜預﹐字元凱﹐京兆杜陵人。度卽六世祖。祖畿﹐魏僕射。父恕﹐幽州刺史。並善行﹑艸。預博學﹐官至鎭南將軍﹑當陽侯。父祖三世善艸書﹐時人以衛瓘方之﹐稱杜預三世焉。

齊獻王攸﹐字大猷﹐河內人﹐武帝母弟。善尺牘﹐尢能行﹑艸書。蘭芳玉潔﹐奇而且古。才望出武帝之右。帝用荀勗言﹐出都督靑州。上道﹐憤怒嘔血。咸寧四年卒﹐年三十六。行﹑艸入能。

李式﹐字景則﹐江夏鐘武人﹐官至侍中。衛夫人之猶子也。甚推其叔母善書。右軍云「李式﹐平南之流﹐亦可比庾翼。」咸熙三年卒﹐年五十四。隸﹑艸入能。許靜民善題宮觀額﹐將方直之體﹐其艸稍乏筋骨﹐亦景則之亞也。

王導﹐字茂弘﹐瑯琊臨沂人。祖覽﹐父載。導行艸兼妙﹐然疏柯迥擢﹐寡葉危陰﹐𨿽賢有餘﹐而才不足。元﹑明二帝並工書﹐皆推難於茂弘。王愔云「王導行﹑艸見貴當世。」咸寧五年卒﹐年六十四。行﹑艸入能。有六子﹐恬﹑洽書皆知名矣。

張彭祖﹐吳郡人﹐官至龍驤將軍。善隸書﹐右軍每見其緘牘﹐輒存而玩之。夷﹑齊𨿽賢﹐若仲尼不言﹐未能髙舉。亦猶彭祖附靑雲之士﹐不泯於玆。

韋弘﹐字叔思﹐位至原州刺史。弟季﹐字成爲﹐平西將軍﹐善隸書。

王濛﹐字仲祖﹐太原晉陽人﹐官至長山令。女爲皇后。贈光祿大夫﹑晉陽侯。善隸書﹐法於鐘氏﹐狀貌似而筋骨不備。永和三年卒﹐年三十九。隸﹑章艸入能﹐衛臻﹑陶侃亞也。

王恬﹐字敬預﹐導之子﹐官至後將軍﹑會稽內史。工於艸﹑隸﹐當世難與爲比。永和五年卒﹐年三十六。張翼善隸書﹐尢長於臨仿。率性而運﹐復非工﹐劣於敬預也。﹝時戴安道隱居不仕﹐總角時以雞子汁投白瓦屑作《鄭玄碑》文﹐自書刻之。文旣奇﹐隸書亦妙絕。又有康昕﹐亦善隸書﹐王子敬常題方山庭殿數行﹐昕密攺之﹐子敬後過不疑。又爲謝居士題畫﹐以示子敬。子敬嘆能﹐以爲西河絕矣。昕字君明﹐外國人﹐官至臨沂令。﹞

庾翼﹐字稚恭﹐潁川鄢陵人﹐明穆皇后弟﹐安西將軍﹑荊州刺史。善艸﹑隸書﹐名亞右軍。兄亮﹐字元規﹐亦有書名。嘗就右軍求書﹐逸少答云「稚恭在彼﹐豈復假此。」嘗復以章艸答亮﹐示翼﹐乃大服。因與王書云「吾昔有伯英章艸十紙﹐因喪亂遺失﹐嘗謂人曰妙迹永絕。今見足下答家兄書﹐煥若神明﹐頓還舊觀。」永和九年卒﹐年四十一。

王修﹐字敬仁﹐濛之子也﹐著作郎。善隸﹐求右軍書﹐乃寫《東方朔畫贊》與之。升平元年卒﹐年二十四。始王導愛好鐘氏書﹐喪亂狼狽﹐猶衣帶中盛《尙書宣示帖》。過江後與右軍﹐乞敬仁﹐敬仁亡﹐其母見此書平生所好﹐遂以入棺。殷仲堪亦敬仁之亞也。

韋昶﹐字文休﹐誕兄涼州刺史康之玄孫﹐官至潁州刺史﹑散騎常侍。善古文﹑大篆﹐見王右軍父子書﹐云「二王未足知書也。」又妙作筆﹐子敬得其筆﹐稱爲絕世。

宋蕭思話﹐蘭陵人﹐父源。思話官至徵西將軍﹑左僕射。工書﹐學於羊欣﹐得其體法。行﹑艸連岡盡望﹐勢不斷絕﹐𨿽無奇峯壁立之秀﹐亦可謂有功矣。王僧虔云「蕭令法羊欣﹐風流媚態﹐殆欲不減。筆力恨弱。」袁昂云「羊眞﹑孔艸﹑蕭行﹑範篆﹐各一時之妙也。」然上方琳之不足﹐下方範曄有餘。諭之於玄﹐蓋緇緅間耳。孝建二年卒﹐年五十。時有丘道護﹐善隸書﹐便書素。時司馬珣之爲吳興﹐羊欣弟倫爲臨安令﹐欣吳興看弟﹐珣之乃以道護素書《洛神賦》示欣﹐欣嗟咨其工﹐以爲勝己。道護﹐烏程人也﹐官至相國主簿。時有張昶﹐亦善艸書﹐官至徵北將軍也。

範曄﹐字蔚宗﹐順陽人也。父泰。曄官至太子詹事。工於艸﹑隸﹐小篆尢精。師範羊欣﹐不能雋拔。永嘉二十年伏誅。諸葛長民亦善行﹑艸﹐論者以爲曄之流也。長民官至前將軍﹐義熙八年伏誅。時又有張休﹐善隸書。初羊欣愛子敬正隸法﹐其崇仰以右軍之體微古﹐不復見貴。休始攺之﹐世乃大行。休字弘明﹐官至豫章太守也。

齊髙帝﹐姓蕭氏﹐諱道成﹐字紹伯﹐蘭陵人。善艸書﹐篤好不已。祖述子敬﹐稍乏風骨。嘗與王僧虔賭書﹐書畢﹐曰「誰爲第一﹖」對曰「臣書臣中第一﹐陛下書帝中第一。」帝笑曰「卿可謂善自謀矣。」然太祖與簡穆賭書﹐亦猶雞之搏貍﹐稍不自知量力也。年五十六崩。太子賾﹐亦善書﹐倫字世調﹐多才藝﹐善隸書﹐始變古法﹐甚有娟好﹐過諸昆弟。倫子確﹐字仲正﹐才兼文武﹐甚工艸﹑隸﹐爲侯景所殺。﹝太子賾後當有誤。﹞

謝朓﹐字玄暉﹐陳畱人﹐官至吏部郎中。風華黼藻﹐當時獨步。艸書甚有聲﹐艸殊流美。薄暮川上﹐餘霞照人。春晚林中﹐飛花滿目。詩曰「有美一人﹐淸揚婉兮。邂逅相遇﹐適我願兮。」是之謂矣。顏延之亦善艸書﹐乃其亞也。

梁武帝﹐姓蕭氏﹐諱衍﹐字叔達﹐蘭陵中都里人﹐丹陽尹順之之子。好艸書﹐狀貌亦古﹐乏於筋骨﹐旣無奇姿異態﹐有減於齊髙矣。年八十六崩。子綱﹑綸﹑繹﹐並有書名也。

庾肩吾﹐字叔愼﹐新野人﹐官至度支尙書。才華旣秀﹐艸﹑隸兼善﹐累紀專精﹐徧探名法﹐可謂贍聞之士也。變態殊妍﹐多慚質素﹐𨿽有奇尙﹐手不稱情﹐乏於筋力。「文勝質則史」﹐是之謂乎﹗嘗作《書品》﹐亦有佳致。大寶元年卒。肩吾隸﹑艸入能。子信﹐亦工艸書。時有殷鈞﹑範懷約﹑顏協等﹐並善隸書﹐有名於世。

陶弘景﹐字通明﹐秣陵人﹐隱居丹陽茅山。善書﹐師祖鐘﹑王﹐采其气骨﹐然時稱與蕭子云﹑阮研等各得右軍一體。其眞書勁利﹐歐﹑虞往往不如。隸﹑行入能。

周王褒﹐字子深﹐瑯琊臨沂人。曾祖儉﹐齊侍中大尉。祖騫﹐梁侍中。父規﹐並有重名。子深﹐官至司空。工艸﹑隸﹐師蕭子云﹐而名亞子云。躡而蹤之﹐相去何遠。𨿽風神不峻﹐亦士君子之流也。

隋永興寺僧智果﹐會稽人也﹐煬帝甚喜之。工書銘石﹐甚爲瘦健﹐嘗謂永師云「和尙得右軍肉﹐智果得右軍骨。」夫筋骨藏於膚內﹐山水不厭髙深。而此公稍乏淸幽﹐傷於淺露。若吳人之戰﹐輕進易退﹐勇而非猛﹐虛張誇耀﹐毋乃「小人儒」乎﹖果隸﹑行﹑艸入能。時有僧述﹑僧特﹐與果並師智永。述困於肥鈍﹐特傷於瘦怯。

皇朝漢王元昌﹐神堯之子也。尢善行書﹐金玉其姿﹐挺生天骨﹐襟懷宣暢﹐灑落可觀。藝業未精﹐過於奔放﹐若呂布之飛將﹐或輕於去就也。諸王仲季﹐並有能名。韓王﹑曹王﹐卽其亞也。曹則妙於飛白﹐韓則工於艸﹑行。魏王﹑魯王﹐卽韓王之倫也。

髙正臣﹐廣平人﹐官至衛尉少卿。習右軍之法﹐脂肉頗多﹐骨气微少﹐修容整服﹐尙有風流﹐可謂「堂堂乎張」也。睿宗甚愛其書。懷瓘先君與髙有舊﹐朝士就髙乞書﹐馮先君書之。髙會與人書十五紙﹐先君戲換五紙以示髙﹐不辧。客曰「有人換公書。」髙笑曰「必張公也。」終不能辯。宋令文曰「力則張勝﹐態則髙彊。」有人求髙書一屏障﹐曰「正臣故人在申州﹐書與僕類﹐可往求之。」先君乃與書之。自任潤州﹑湖州﹐筋骨漸備﹐比見蓄者﹐多謂爲褚後。任申﹑邵等州﹐體法又變﹐幾合於古矣。陸柬之爲髙書告身﹐髙常嫌﹐不將入帙﹐後爲鼠所傷﹐持示先君曰「此鼠甚解正臣意耳。」風調不合﹐一至於此。正臣隸﹑行﹑艸入能。

裴行儉﹐河東人﹐官至兵部尙書。工艸書﹐行及章艸並入能。有若搢紳之士﹐其貌偉然﹐華衮金章﹐從容省闥。

王知敬﹐洛陽人﹐官至太子家令。工艸及行﹐尢善章艸﹐入能。膚骨兼有﹐戈戟足以自衛﹐毛翮足以飛翻﹐若翼大略﹐宏圖摩霄﹐殄冠則未奇也。房僕射玄齡與此公同品。房行﹑艸亦風流秀穎﹐可與亞能。又殷侍禦仲容﹐善篆﹑隸﹐題署尢精﹐亦王之雁行也。

宋令文﹐河南陜人﹐官至左衛中郎將。奇姿偉麗﹐身有三絕﹐曰書﹑畫﹑力﹐尢於書備兼諸體。偏意在艸﹐甚欲究能。翰簡翩翩﹐甚得書之媚趣。若與髙卿比權量力﹐則騶忌之類徐公也。

王紹宗﹐字承烈﹐江都人。父修禮。越王友道云孫也。承烈官至祕書少監。淸鑑遠識﹐才髙書古﹐祖述子敬﹐欽羨柬之。其中年小眞書﹐體象尢異﹐沈邃堅密﹐𨿽華不逮陸﹐而古乃齊之。其行﹑艸及章艸次於眞。晚節之艸﹐則攻乎異端﹐度越繩墨﹐薰蕕同器﹐玉石兼儲。苦以敗爲瑕﹐筆乖其指。嘗與人云「鄙夫書翰無功者﹐特由微水墨之積習﹐常淸心率意﹐虛神靜思以取之。每與吳中陸大夫論及此道﹐明朝必不覺已進。陸於後密訪知之﹐嗟賞不少。將余比虞君﹐以虞亦不臨寫故也。但心準目想而已。聞虞眠布被中﹐恆手畫肚﹐與余正同也。」阮交州斷割不足﹐陸大夫蕪穢有餘。此公尢甚於陸也。又曾謂所親曰「自恨不能專有功﹐褚𨿽以過﹐陸猶未及。」承烈隸﹑行﹑章艸入能。兄嗣宗﹐亦善書﹐況之二陸﹐則少監可比徳於平原矣。

孫虔禮﹐字過庭﹐陳畱人﹐官至率府錄事參軍﹐博雅有文章﹐艸書憲章二王﹐至於用筆﹐雋拔剛斷﹐尙異好奇﹐然所謂少功用﹐有天材﹐眞﹑行之書﹐亞於艸矣。嘗作《運筆論》﹐亦得書之指趣也。與王祕監相善﹐王則過於遲緩﹐此公傷於急速。使二子寬猛相濟﹐是爲合矣。𨿽管夷吾失於奢﹐晏平仲失於儉﹐終爲賢大夫也。過庭隸﹑行﹑艸入能。

薛稷﹐河東人﹐官至太子少保。書學褚公﹐尢尙綺麗﹐媚好膚肉﹐得師之半﹐可謂河南公之髙足﹐甚爲時所珍尙。𨿽似範睢之口才﹐終畏何曾之面質。如聽言信行﹐亦可使爲行人﹔觀行察言﹐或見非於宰我。以罪伏誅。稷隸﹑行入能。魏艸書亦其亞也。

盧藏用﹐字子潛﹐京兆長安人﹐官至黃門侍郎。書則幼尙孫艸﹐晚師逸少﹐𨿽闕於工﹐稍閒體範。八分之制﹐頗傷疏野。若況之前列﹐則有奔馳之勞﹔如傳之後昆﹐亦有規矩之法。子潛隸﹑行﹑艸入能。

自陳遵﹑劉穆之起濫觴於前﹐曹喜﹑杜度激洪波於後﹐羣能間出﹐角立挺拔。或祕象天府﹐或藏器竹帛。𨿽經千載﹐歷久彌珍。並可耀乎祖先﹐榮及昆裔。使夫學者發色開華﹐靈心警悟﹐可謂琴瑟在耳﹐貝錦成章。或得之於齊﹐或失之於楚。足爲龜鏡﹐自可韋弦。此皆天下之聞人﹐入於品列﹐其有不遭明主以展其材﹐不遇知音以揚其業﹐蓋不知矣。亦猶道𨿽貴﹐必得時而後動。有勢而後行﹐況瑣瑣之勢哉﹗

評曰﹕蓋一味之嗜﹐五性不同﹔殊音之發﹐契物斯失。方類相襲﹐且或如彼﹐況書之臧否﹑情之愛惡無偏乎﹖若毫釐較量﹐誰驗準的﹔推其大率﹐可以言詮。觀昔賢之評書﹐或有不當。王僧虔云「亡從祖中書令筆力過子敬者。」「君子周而不比」﹐乃有黨乎﹖

梁武帝云「鐘繇書法﹐十有二意。世之書者﹐多師二王。元常逸迹﹐曾不睥睨。競巧趣精細﹐殆同機神。逸少至於學鐘勢巧﹐及其獨運﹐意疏字緩。譬猶楚音習夏﹐不能無楚。」子敬之不逮眞﹐亦劣章艸。然觀其行﹑艸之會﹐則神勇蓋世。況之於父﹐猶擬抗行﹔比之鐘﹑張﹐𨿽勍敵﹐仍有擒猛之勢。夫天下之能事﹐悉難就也。假如效蕭子云書﹐𨿽則童孺﹐但至效數日﹐見者無不云學蕭書。欲窺鐘公﹐其墻數仞﹐罕得其門者。小王則若驚風拔樹﹐大力移山﹐其欲效之﹐立見僵僕﹐可知而不可得也。右軍則𨿽學者日勤﹐而體法日速。可謂鉆之彌堅﹐仰之彌髙。其諸異乎﹖莫可知也已則優斷矣。右軍云「吾書比之鐘﹑張﹐終當抗衡﹐或謂過之。張學猶當雁行。」又云「吾眞書勝鐘﹐艸故減張。」羊欣云「羲之便是少推張學。」庾肩吾云「張功夫第一﹐天然次之﹔天然不及鐘﹐功夫過之。」

懷素以爲杜艸蓋無所師﹐鬱鬱靈變﹐爲後冊楷則﹐此乃天然第一也。有遒變杜君艸體﹐以至艸聖。天然所資﹐理在可度﹔池水盡墨﹐功又至焉。太傅𨿽習曹﹑蔡﹐隸法藝過於師。靑出於藍﹐獨探神妙。右軍開鑿通津﹐神模天巧﹐故能增損古法﹐裁成今體。進退憲章﹐耀父含質。推方履度﹐動必中庸。英气絕倫﹐妙節孤峙。然此數公﹐皆藉因循。至於變化天然﹐何獨許鐘而不言杜。亦由杜在張前一百餘年﹐神蹤罕見﹐縱有佳者﹐難乎其議﹐故世之評者言鐘﹑張。夫鐘﹑張心晤手從﹐動無虛發﹐不復修飾﹐有若生成。二王心手或違﹐因斯精巧。發葉敷華﹐多所默綴。是知鐘﹑張得之於未萌之前﹐二王見之於已然之後。然庾公之評未有焉。故常文休云「二王自可﹐未能足之書也。」或以此爲累﹐然艸﹑隸之間﹐已爲三古。伯度爲上古﹐鐘﹑張爲中古﹐羲﹑獻爲下古。王僧虔云「謝安殊自矜重﹐而輕子敬之術。嘗爲子敬書嵇中散詩﹐子敬或作佳書與之﹐意必珍錄﹐乃題後答之﹐亦以爲恨。」或云﹐安問子敬﹕「君書何如家君﹖」答云「固當不同。」安云「外論殊不爾。」又云「人那得知此﹖」乃短謝公也。羊欣云「張字形不及古﹐自然不如小王。」虞龢云「古質而今妍數之常﹐愛妍而薄質人之情。鐘﹑張方之二王﹐可謂古矣﹐豈得無妍質之殊﹖父子之間﹐又爲今古。子敬窮其妍妙﹐固其宜也。並以小王居勝﹐達人通論﹐不其然乎﹖」羊欣云「右軍古今莫二。」虞龢云「獻之始學父書﹐正體乃不相似。至於筆絕章艸﹐殊相擬類﹐筆迹流澤﹐婉轉妍媚﹐乃欲過之。」王僧虔云「獻之骨勢不及父﹐媚趣過之。」蕭子良云「崔﹑張以來﹐歸美於逸少。僕不見前古人之迹﹐計亦無過之。」孫過庭云「元常專工於隸書﹐伯英猶精於艸體。彼之二美﹐而羲﹑獻兼之﹐並有得也。」夫椎輪爲大輅之始﹐以椎輪之朴﹐不如大輅之華。蓋以拙勝工﹐豈以文勝質。若謂文勝質﹐諸子不逮周﹑孔﹐復何疑哉﹖或以法可傳﹐則輪扁不能授之於子。是知一致而百慮﹐異軌而同奔。鐘﹑張𨿽艸創稱能﹐二王乃差池稱妙。若以居先則勝﹐鐘﹑張亦有所師﹐固不可文質先後而求之。蓋一以貫之求其合﹐天下之達道也。𨿽則齊聖躋神﹐妙各有最。若眞書古雅﹐道合神明﹐則元常第一﹔若眞行妍美﹐粉黛無施﹐則逸少第一﹔若章艸古逸﹐極致髙深﹐則伯度第一﹔若章則勁骨﹐天縱艸則﹐變化無方﹐則伯英第一﹔其間備精諸體﹐惟獨右軍。次至大令。然子敬可謂《武》﹐「盡美矣﹐未盡善也」﹔逸少可謂《韶》﹐「盡美矣﹐又盡善也」。然此五賢﹐各能盡心﹐而際於聖。或有侮毀﹐亦猶日月之蝕﹐無損於明。白雲在天﹐瞻望悠邈。固同爲終古獨絕﹐百世之模楷。髙步於人倫之表﹐棲遲於墨妙之門。不可以規矩其形﹐律呂其度。鵬摶龍躍﹐絕迹霄漢﹐所謂得玄珠於赤水矣。其或繼書者﹐𨿽百世可知。

然史籀﹑李斯﹐卽字書累葉之祖。其所制作﹐並神妙至極﹐蓋無等夷﹔八分書則伯喈制勝﹐出世獨立﹐誰敢比肩。至如崔及小張﹑韋﹑衛﹑皇﹑索等﹐𨿽則同品﹐不居其最。並不備載較量﹐然各峻彼雲峯﹐增其海派﹐使後世資瞻仰而露潤焉。趙壹有貶艸之論﹐仍笑重張芝書爲祕寶者。嗟夫﹗「道不同﹐不相爲謀。」夫藝之在己﹐如木之加實﹐艸之增葉。繪以眾色爲章﹐食以五味而美。亦猶八卦成列﹐八音克諧﹐聾瞽之人﹐不知其謂。若知其故﹐耳想心識﹐自該通審﹐其不知﹐則聾瞽者耳。庾尙書以臧否相推﹐而列九品﹐升阮研與衛瓘﹑索靖﹑韋誕﹑皇象﹑鐘會同居第三等﹐此若棠杜之樹﹐植橘柚之林。又抑薄紹之與齊髙帝等三十人同爲第七等﹐亦猶屈鹽梅之量﹐處掾屬之伍。李夫人以程邈居第一品﹐且書傳所載﹐程創爲隸法。其於工拙﹐蔑爾無聞﹐遺迹又無﹐何以知其品第﹖又云梁氏石書雅勁於韋﹑蔡。以梁比蔡﹐豈不懸絕。又張昶﹐伯英之弟﹐妙於艸﹑隸﹑八分﹐混兄之書﹐故謂之「亞聖」。衛恆兼精體勢﹐時人云得伯英之骨﹐並居第四﹐仍與漢王同流。又黜桓玄﹑謝安﹑蕭子云﹑釋智永﹑陸柬之等與王知敬同居第五等﹐若此數子﹐豈與埒能﹖耆好不同﹐又加之以言﹐況可盡之於剛柔消息﹐貴乎適宜﹐形象無常﹐不可典要﹐固難平也。蕭子云言欲作《二王論艸﹑隸法》﹐言不盡意﹐遂不能成。又云「頃得書﹐意轉深﹐點畫之間﹐所言不得盡其妙者﹐事事皆然。」誠哉是言也﹗

「藝成而下﹐徳成而上。」然書之爲用﹐施於竹帛﹐千載不朽﹐亦猶愈沒沒而無聞哉﹗萬事無情﹐勝寄在我。苟視迹而合趣﹐或循幹而得人。𨿽身沈而名飛﹐冀托之以神契。每見片善﹐何慶如之。懷瓘恨不果遊目天府﹐備觀名迹﹐徒勤勞乎其所未聞﹐祈求乎其所未見。今錄所聞見﹐粗如前列。學慚於博﹐識不迨能。繕奇纘異﹐多所未盡。且如抱絕俗之才﹐孤秀之質﹐不容於世﹐或復何恨﹖故孔子曰「博學深謀而不遇者眾矣﹐何獨丘哉﹗」然識貴行藏﹐行忌明潔。至人晦迹﹐其可盡知﹖

開元甲子歲﹐廣陵臥疾﹐始焉艸創。其觸類生變﹐萬物爲象﹐庶乎《周易》之體也﹔其一字褒貶﹐微言勸戒﹐竊乎《春秋》之意也﹔其不虛美﹐不隱惡﹐近乎馬遷之書也。冀其眾美﹐以成一家之言。𨿽知不知爲上﹐然獨善之與兼濟﹐取捨其爲孰多﹖童蒙有求﹐思盈半矣。且二王旣沒﹐書或在玆。語曰「能言之者﹐未必能行﹔能行之者﹐未必能言。」何必備能而後爲評。歲洎丁卯﹐薦筆削焉。

系論趙撰﹝字克勛﹞

昔犧後作易﹐周公創禮﹐孔父修雅﹐豈徒異之而已將﹐實大造化之根﹐出君臣之義﹐考風俗之正耳。若三聖不作則後王何述﹐故天地非伏皇不昭﹐長幼非周公不序﹐雅頌又非孔子不列矣。是三聖者﹐所謂能弘其道而由之也。玆又論夫文字發軔﹐箋翰殊出﹐本於其初以迄今代。三千餘載眇然難知﹐而書斷之爲義也。聞我後之所好述古能以方之﹐不謂其智乎。較前人之尢工陳淸頌以別之﹐不謂其白乎。體物備象有大易之制﹐紀時錄號同春秋之典。自古文逮艸迹列十書﹐而詳其祖首神品﹐至能筆出三等而備厥。人所謂執簡之太素﹐含毫之萬象。申之宇宙﹐能事斯畢矣。若是夫古或作之有不能評之﹐評之有不能文之﹐今斯書也﹐統三美而絕舉成一家。以孤振𨿽非孔父所刊﹐猶是丘明同事。偉哉﹗獨哉﹗君哉﹗臣哉﹗前載所不述﹐非夫人之能﹐誰究哉﹗

