章安雜說﹝淸﹞趙之謙

自客章安﹐得識江弢叔﹝湜﹞於永嘉。上下論議﹐互有棄取。簡札旣多﹐筆墨遂費。因隨所得錄之﹐且及書牘。題曰《雜說》﹐志無所不有也。辛酉五月八日會稽趙之謙。

學祖晉人﹐書祖二王﹐二王之書傳世皆唐人摹勒﹐閣帖所搜失當﹐實不及絳州本﹐﹝此不能爲外人道也﹞今人卽據﹝﹖﹞唐人摹勒者稱二王﹐不知二王書果如此乎。據後世傳寫囗過之本而力信古初﹐反不如取囗拜狀元策學之﹐尙是眞面目也。﹝吅按此條塗乙﹐故整理本付闕﹞

去古遠﹐石刻傳者無幾﹐晉齊梁尢少﹐宋則僅爨龍顏碑﹐北齊﹑北魏石刻尙有﹐余所見過無過張猛龍碑﹐次則楊大眼﹑魏靈藏兩造像。石門銘最縱宕﹐則歐褚祖關也。余所藏隋修梵志﹐則又調劑漢晉﹐度越唐宋﹐落筆處一一如崩崖墜石﹐非眞學撥燈法者不能也。

六朝古刻﹐在耐看﹝哪吒按﹕趙而昌釋文有「妙」字﹐然原迹此處乙之﹐從原文﹞。猝遇之﹐鄙夫駭﹐智士哂耳。瞪目半日﹐乃見其一波磔﹑一起落﹐皆天造地設﹐移易不得﹐必執筆規模﹐始知無下手處。不曾此中閱盡甘苦﹐更不解是。

安吳包愼伯言曾見南唐拓本東方先生畫贊﹑洛神賦﹐筆筆皆同漢隸﹐然則近世所傳二王書可知矣。重二王書始唐太宗﹐今太宗禦書碑具在﹐以印世上二王書﹐無少異﹐謂太宗書卽二王可也。要知當日太宗重二王﹐羣臣戴太宗﹐模勒之事成於迎合﹐遂令數百年書家奉若祖者﹐先失卻本來面目﹐而後八千萬眼孔竟受此一片塵沙所瞇﹐甚足惜也。此論實千載萬世莫敢出口者﹐姑妄言之。阮文達言書以唐人爲極﹐二王書唐人模勒﹐亦不足貴﹐與余意異而同。

余所見《蘭亭》凡數十種﹐獨吾鄕王式庵都轉家所藏七種最奇。其中唐拓一本﹐紙墨絕古而余無甚愛。最愛其紅梨板本﹐蓋卽《山谷集》中所稱賞者﹐此眞絕無僅有。字體較定武小十之三﹐而肥數倍。一展玩如神龍寸縮﹐老鶴山立﹐「恰到好處」四字﹐不足言也。今其文孫��攜往復州﹐不可得見﹐每一憶及﹐尙覺腕下鬼躍躍欲動。

瘞鶴銘自是仙迹﹐指爲右軍固非典要﹐顧著作亦不能有此﹐華陽眞逸乃陶貞白﹐當是撰文者﹐此銘原題上皇山樵書﹐則別是一人。總之﹐大書至此乃入超妙地位﹐六朝古刻無疑﹐唐人無是也。

吅按﹕此條點掉﹐故校點本闕。

虞永興《汝南公主墓表》﹐石刻凡數見﹐或疑爲贗。眞迹初藏畢秋帆尙書之兄﹝名瀧﹞家﹐道光初﹐入一鹺賈﹐鹺賈負吾鄕孫氏錢﹐以此抵千金﹐近其孫名沂字古徐守之。先是﹐余見經訓堂刻石已嘆絕﹐後向古徐索觀﹐復取石刻比視﹐則刻者不惟失眞﹐直變盡神气矣。墨迹運筆如遊絲飛絮﹐不可捉摸﹐畢刻勾摹甚工﹐而細審字字踏實﹐筆尖有非刀鋒所能到者﹝哪吒按﹕趙而昌釋文「有非筆尖刀鋒所能到者」﹐非是﹐今從原迹攺﹞﹐便令永興尙在﹐再書一本亦必無此﹐下眞迹一等﹐石刻談何容易﹝哪吒按﹕趙而昌斷句「下眞迹一等石刻﹐談何容易」﹐誤﹐今攺﹞

余極喜唐人細書﹐前見﹝哪吒按﹕趙而昌釋文作「者」﹐誤﹐今從原迹攺﹞天寶《張處萬造像》﹐嘆其精絕。去歲復見��《趙姿阿彌陀碑》﹐字體更入細而遒逸絕倫﹐手臨數通﹐竟不形似而止。此日目力可及猶學不到﹐將來安望﹖記此告同志者。碑藏阮文達公家﹐字大如粒。

乩書多佳﹐以其直下也﹐余所見乩書有絕奇者﹐走勢甚幻﹐結體必安﹐有作隸字者﹐有正書者﹐無不工﹐𨿽無神仙﹐可作師友。

近日能書者﹐卒道吳熙載廷颺﹐鄧完伯後一人也。體源北魏﹐藏其稜厲﹐而出以渾脫﹐然知者希矣。篆法直接完伯﹐剛健遜之。﹝哪吒按﹕此條點掉﹐故釋文闕如﹐今從原迹補﹞

餘論書服膺包愼伯﹐愼伯指劉文淸爲得力香光﹐文淸笑謂數十年功夫一語道破。眞打瞎頂門眼﹐奪卻腦後符﹐非漫說也。﹝哪吒按﹐此下點掉﹐釋文闕如﹐今據原迹補﹞餘二十歲前學家廟碑五百字無所得﹐徧求古帖皆臨一通亦不得。見山谷大字眞迹止十餘﹐如有所悟﹐偶作大字﹐筆勢頓異﹐覺從前俗骨漸磨漸去﹐然余未肯學山谷一字。江弢叔見余書卽指爲學山谷﹐亦數十年中一大知己也。

書家有最髙境﹐古今二人耳。三歲稚子﹝能見天質﹞﹐績學大儒﹐必具神秀。故書以不學兼﹝哪吒按﹕釋文作「書」﹐誤﹐或是「兼」﹞不能書者爲最工。夏商鼎彜﹑秦漢碑碣﹑齊魏造像﹑瓦當磚記﹐未必皆髙密﹑比干﹑李斯﹑蔡邕手筆﹐而古穆渾朴﹐不可磨滅﹐非能以臨摹規仿爲之﹐斯眞第一乘妙義。後世學愈精者去古愈遠﹐一豎曰吾顏也﹑柳也﹔一橫曰吾蘇也﹑米也﹐且未必似之﹐便似﹐亦因人成事而已。有志未逮﹐敢告後賢。

求仙有內外功﹐學書亦有之。內功讀書﹐外功畫圈。

見擔夫爭道﹐觀公孫大娘舞劍﹐皆古人得筆法處也。今日自不能向若輩求書法﹐然因﹝哪吒按﹐釋文奪「因」字﹐今據原迹補﹞少﹝哪吒按﹐釋文「少」下有「時」字﹐然原迹「時」字塗乙﹐從原迹削﹞少就傅﹐受教村學究﹐仿上大人。盛壯志科第﹐便致力太史筆﹑狀元策﹐烏熟勻圓。偶或第矣﹝哪吒按﹐疑此四字並塗乙之﹞﹐一日得志﹐黠者卽肆意塗抹以爲�﹝哪吒按﹐釋文奪一字﹐或是「擺﹝﹖﹞」﹐趙而昌並下文連讀﹐其義轉不可曉﹞﹐下此遂致不能作一行書。譬女子纏足旣久﹐稍釋之﹐蹣跚傾跌﹐不可解矣。此語告公孫大娘﹐猶當驚駭﹐今言之弢叔﹐言之﹝哪吒按﹐「之」字疑衍﹐蓋是撝叔涉上文偶誤﹞是昔年爭道兩擔夫也。

瑞邑孫渠田侍講﹝鳴鏗﹞﹐前廣西提學﹐洪逆初起時已解任。獨秀峯題壁詩尙道之﹐意其有用才也﹐然極無取。聞其無子﹐有四妾﹐終日調停不能安。喜爲地方干預之事﹐先是奉旨派辦團練﹐近處州又警﹐遂羣奉以爲主。侍講乃以白布方寸﹐鈐關防於上﹐人給一方﹐出領錢百四十﹐歃血飲酒﹐名白布會。平陽﹑瑞安本有金錢﹑八卦會匪﹐其式皆類是﹐侍講因效以辦團練。每﹝某﹞日忽送數人來縣﹐言其抗團或謀逆等重情。比縣中飭拿﹐忽又持名片乞釋之。問其何意﹐則曰適已有人爲彼關說云。外間物議沸騰﹐縣令畏之如虎﹐而道府慣喜其言﹐亦不可解也。前數日忽有送書來﹐署者署救苦救難大慈大悲道人呈諸位太爺同政﹐啟視乃督辦白布會集四書文一首。瑞安文字少通者﹐此尙可觀﹐因錄以博一笑﹕

布在方策﹐徒餔啜也﹐甚矣﹐斯人也﹐非助我者也﹐又從而招之﹐不曰白乎﹖噫﹐天下之無道也久矣﹗臣不臣﹐寇至則先去﹐七年之內﹐無所取材﹐亡而爲有﹐以要人爵﹐恥也﹐今爲妻妾之奉﹐爲之有若無﹐吾不欲觀之矣。有大人者﹐好行小惠﹐古之所謂民賊也。出納之吝﹐拔一毛而利天下不爲也﹐不義而富且貴﹐多怨。亦如言其子也﹐不幸短命死矣。當是時﹐天下又大亂﹐退而省其私﹐而後厭然﹐昔者有王命﹐而何以行之哉﹖乃屬其耆老而告之曰﹕軍旅之事﹐難乎免於今之世矣﹗守望相助﹐請嘗試之﹝哪吒按﹐此則非關書學﹐且錄文剌謬﹐沈冗煩惡﹐孫某徒事堆垛﹐扞格不通﹐宜其爲撝叔譏彈﹐然則必欲污人耳目耶﹖以下從略﹞

侍講有兄琴西﹝哪吒按﹐琴西孫依言﹐人謂「晚淸特立之儒」﹐朴學宗師孫詒讓卽其仲子。衣言昆季﹐賢與不肖﹐分殊如此﹞﹐以翰林官安慶太守﹐名衣言﹐故文中以季孫目之。其關防凡刻大小數十顆﹐處處皆有。其辦事多可笑﹐又嘗出示稱「本院」。包攬訟事﹐瑞邑紳士皆能之﹐爲侍講昆季官較大﹐勢較神﹐故羣恨如此﹝哪吒按﹐此處意晦﹐詳繹之﹐則依言亦預其事耶﹖﹞。總之謬妄是此間習俗﹐不足責也。侍講於處郡甫淸後﹐言於觀察志小軒﹝勛﹞﹐求保舉﹐觀察爲捏秉﹕當帶兵赴處時﹐侍講自募土勇三千﹐駐南溪策應﹐大張聲勢。其實此時侍講住家中﹐方圖移眷耳。志觀察本文露軒子﹝哪吒按﹐志勛乃宗室敬敳子﹐愛新覺羅氏。此處不明其意﹐疑有誤﹞﹐先後自是一轍﹐此次大功﹐足不入處州一步﹐李太守﹝希交﹞求救﹐坐視其亡﹐賊退五城﹐而克復之功﹐僅歸其隨員六人﹐餘一無染指﹐亦侍講流亞﹐宜其情投意合也。

書小冊論畫

畫之道本於書﹐書不工而求工畫﹐如小兒未離乳先哺以飯﹐𨿽不皆受病﹐而瘠與弱必不免矣。古書家能畫則必工﹐畫家不能書必有市气。

畫家拙與野皆不同﹐拙乃筆墨盡境。小兒初學握筆﹐動則瑟縮﹐然瑟縮中書气能圓滿﹐�拙也﹐久而瑟縮生野﹐及瑟縮者去﹐﹐則偏佻浮薄﹐天質一變﹐不能復拙矣。天地間凡盡境皆同始境﹐聖賢學問﹐極於中庸。五嶽宗泰山﹐泰山之髙百里﹐而尺寸得於奇險可怖處。物莫大於海﹐行海數萬里﹐見一片水流﹐不如淺涘飛瀑﹐具異象也就。拙中具一切幻界﹐出卽是始境﹐入卽是盡境。出則從拙出也﹐入則入於拙也。野者非是﹐今悍夫奮臂格路人﹐眾避之﹐一旁觀者屹爲不動﹐彼悍夫气索﹐野遇拙類之。故酒狂瘋漢﹐異如苦禪老衲﹔毒龍猛虎﹐異伏獅馴象﹔披髮跣足﹐不如黃冠艸履。躡千仞之岡巓﹐以一觀千仞之淵。日談髙深﹐所見有限﹐及歷盡五大洲﹐出沒火地冰洋﹐老倦髙臥﹐�兩相叩﹐一語立絀。故野可頃刻立就﹐拙則需歷盡一切境界﹐然後解悟。野是頓﹐拙是漸﹐才到野﹐去拙路遠﹐能拙且不知何者爲野矣。王云西頗解拙妙﹐而未能了然野之字義﹐故書以示之。

明如陳白陽拙﹐張平山野矣﹔國初如石濤諸人皆野一途﹝按釋文作「一智」﹐誤﹐今正﹞﹔八大山人以野見拙﹐筆力厚也﹔李復堂以拙孕野﹐气魄雄也﹔華秋嶽頗到得「拙」字分際﹐而本領薄﹔金壽門拙是本體﹐宜取其古﹐不以拙觀﹔﹝閔孝子頗在拙路間﹐而終其一貫。按﹕此節點掉﹐今補﹞﹔姚大梅尙是野﹐才大能不俗耳﹐餘人可類觀。南北兩家﹝按﹐疑是作「諸家」﹞﹐極致地位﹐無不歸拙字﹐便是野﹐亦必得拙趣﹐然後成家﹐細繹自知之。右與王云西論拙﹑野二字。

