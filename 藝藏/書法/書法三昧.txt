書法三昧

﹝元﹞不著撰人

金華胡翰曰﹕楷法𨿽出於漢﹑魏﹐未見於三代﹐其源要從篆隸而變也。其點畫﹑波﹑磔﹑橫從﹑曲直﹑圓銳﹑端側豈徒然哉﹐其中必有法矣。夫分上而分下﹐辧左而辧右﹐宜偏宜中﹐或藏或露﹐有起而有止﹐當向而當背﹐其俯仰﹐其收駐﹐其推讓﹐其回折﹐先後開合之次序﹐大小長短之類聚﹐必使相稱相應﹐然後體始成而少合乎古人變楷初意爾。不然﹐字勢𨿽可愛而無法之可尙﹐不過一楷書俗吏﹐如涪翁所云何足重哉。此編名書法三昧﹐不知撰者誰氏。其言或本於古人之所已言﹐而書則未有能盡知也。前元時見於都下館閣名臣家﹐漁陽鮮於樞﹑吳興趙松雪﹑康裏巙巙子山常寶愛之。參政周伯琦來吳中﹐久而人方知其有是編﹐其歸鄱陽也﹐人始得而相傳之﹐乃知諸公之寶愛果然也。古人論書云﹕一須人品髙﹐二須師法古。是書之法﹐學者習之﹐固常熟之於手﹐必先修諸徳﹐以熟之於身﹐徳而熟之於身﹐書之於手﹐如是而爲書焉﹐其容止之可觀﹐進退之可度﹐隱然自見於毫楮之間﹐端嚴而不刻﹐溫厚而難犯﹐簡緣云﹕知此方可免崢嶸求勝之態。如鄧志之論蔡君謨﹐始可以爲善矣。臨池君子﹐其謂然乎﹖

書法題辭

執筆之法﹐實指虛拳。運筆之法﹐意在筆先。八法立勢﹐永字精研。一字體態﹐側倚取妍。仰覆向背﹐開合折旋。垂縮畱放﹐肥瘦方圓。畫分篆隸﹐鋒別正偏。藏風聚气﹐結構綰牽。習與俱化﹐心手悠然。凡玆三昧﹐參透幽玄。苟非知者﹐不可以傳。

一﹑下筆

下筆之始有折鋒﹐有搭鋒。凡作字﹐第一多是折鋒﹐第二三字多是搭鋒﹐承上筆勢故爾。若一字之間右邊多﹐是折鋒應在左邊故也。又有平起如隸﹐簡緣雲橫畫。藏鋒如篆﹐簡緣云豎畫。大要折搭多精神﹐平藏善含蓄﹐簡緣云﹕方與小篆合。則妙矣。

二﹑布置

布置如中字孤單則居中﹐龍字相並則分左右爲二停﹐衝字則分爲三停﹐云字則分爲上下二停。凡四方八面﹐點畫皆拱中心。惟嚨呼吸等字﹐左短口欲上齊﹐和扣如知等字﹐右短口欲下齊。須先主後賓﹐承上接下﹐左右相應﹐以大包小﹐以少附多。太繁則減省﹐太少則增益。如此則成一字﹐自然可觀。謂如宣尙髙向等字﹐須回轉右肩。如其實貝眞等字﹐長舒左足。如月丹用周等字﹐則峻拔一角。如見目罔內等字﹐則潛虛半腹。如無字四豎﹐則上開下合﹐四點則上合下開。如工並字畫則上仰下覆。如三字則上畫仰﹐中畫平﹐下畫覆。與畺字同。如爻字則上捺畱﹐下捺放。茶字則上捺放﹐下捺畱。如亦字右縮左垂﹐斤字則右垂左縮。上下亦然﹐如毚字則下免除二撇﹐懸字則除系左點﹐辟字則除上口﹐盛字則除成字中鉤﹐如神字加一點﹐辛字加一畫﹐冊■門字須自立向背﹐八州字皆潛相矚視。如字或止一點一畫者﹐須大書以成其獨立之勢。如昌呂爻棗等字須上小﹐林棘羽竹等字須左蹙之類﹐難以枚舉。以此類推﹐則隨字立意位置﹐則知結體之大槪矣。

三﹑運用

夫作字之要﹐下筆須沈著﹐𨿽一點一畫之間﹐皆須三過其筆﹐方爲法書。蓋一點微如粟米﹐亦分三過﹑向背﹑俯仰之勢。一字有一字之起止﹐朝揖顧盼。一行有一行之首尾﹐接上承下之意。此乃古人不傳之玄機﹐宜加察焉。

簡緣云﹕悟此方沈著。

點之祖﹝凡點之類仿此。﹞

點之祖。蹲鴟之勢三過側法也。起自中而末鋒自中出。點有尖禿斜正﹐隨字勢而用之。仰三角點﹑覆三角點﹐用於勢當仰覆者。傍三角點﹐用於直波點水。直三角點﹑直四角點﹐用於宀■之類。亂四角點﹐起於蘭亭茂字﹐用於立羊善美等字。長鼠矢點﹐用於長吏使更等字。短鼠矢點﹐用於夾奚契等字。三往一復點﹑向背點﹐兩傍分八字相向﹐與中帶相背立。寬橫波點﹑促橫波點﹐皆用於下四點。急雁陣﹑緩雁陣﹐燕然樵三字外不可用。拗兩對點﹐用於米兆等字。

順兩對點﹐用於飛雲等字。順三對點﹐用於非災興變等字。上小字用於光堂等字﹐下小字用於示系等字﹐上八字用於曾公﹐下八字用於貝只。垂膽點﹐用於寧穴字等字。三角顧盼點﹐用於州字心字。開三點﹐用於糹。斂三點﹐用於孚。橫三點﹐用於龍。間六點﹐用於榮。

畫之祖﹝凡畫之類仿此。﹞

畫之祖。勒法也﹐狀如算子﹐便不是書。其法初落筆鋒﹐向左急勒﹐回向右橫過﹐至末復駐鋒。折回其勢﹐首尾俱低﹐中髙拱如覆舟樣﹐故曰勒。常患平。智永﹑虞世南﹐上而鍾﹑王多用篆法爲畫。歐陽﹑褚﹑薛多用隸法爲畫。祕訣云﹕豎畫須橫入筆鋒﹐橫畫須直入筆鋒。簡緣云﹕得此大悟矣。此不傳之樞機也。

短畫之祖﹝凡策之類仿此。﹞

短畫之祖。策法也﹐其法仰筆﹖鋒﹐輕擡而進﹐有如鞭策之勢﹐故言策不言勒。異於勒者﹐勒則兩頭下中髙﹐策則兩頭髙中下。唐太宗云﹕策者仰策仰收。柳宗元云﹕策仰收而暗揭﹐如其天夫才之類﹐皆短畫皆爲策也。

豎畫之祖﹝凡直落筆仿此。﹞

豎畫之祖。努法也。柳宗元云﹕努過直而力敗。其法初橫入﹐筆向上行而少駐﹐復引鋒下行﹐勢須作凸胸而立。至末復駐鋒收向上﹐此垂露也。末鋒駐而不收﹐引而伸之﹐此懸鍼也。大要畫多則分仰覆以別其勢﹐豎多則分向背以成其體。目字之豎向也﹐門字之豎背也。川字中豎直﹐左右之豎相背。冊字中二豎直﹐左右之豎相背。圖字六豎相向皆分向背﹐以避鋪算子也。

鉤之祖﹝凡鉤之類仿此。﹞

鉤之祖。趯法也。柳宗元云﹕趯宜蹲而勢生。其法蹲鋒上出險勢傍分。然亦分三體﹐左如氐長字﹐須長趯以應右。右如門丹字﹐須長趯以應左。中如東乘字﹐趯須朝上。又有棘鍼﹐短而有力。蠆尾﹐丁亭寧字用之。蟹爪﹐殊字用之。事於之趯﹐皆隨體變化也。

撇之祖﹝凡撇之類仿此。﹞

撇之祖。掠法也。柳云﹕掠左出而鋒輕。顏云﹕掠仿佛以宜肥。其法曰﹕此乃斜懸鍼而末鋒飛起也。簡緣云﹕記此則撇無病。宜出鋒處送筆力到而勻﹐不可半途撇出﹐則無力而瘦弱﹐如大夫右字之類是也。又謂之腕須直下筆而彎出之﹐如左字用■須斜硬﹐右字用■須腕轉也。鈍吟云﹕手根懸起和筆俱行﹐則長撇如蘭葉。若手根著紙則斜拂去﹐有半途撥出之病。

簡緣云﹕七法皆正鋒﹐惟掠法用偏鋒。

短撇之祖﹝凡啄之類仿此。﹞

短撇之祖。啄法也﹐水永等字用之。其法下筆駐鋒後卽出﹐名曰啄。柳宗元云﹕啄倉皇而疾掩。凡字之短撇皆用之。隼尾也﹐如立人頭上撇是也﹐如鷹隼之立乎柱首。豎三撇者﹐則須分勢﹐如三字之畫爲仰﹑平﹑覆也﹐此則上撇平﹐中撇斜﹐下撇直﹐狀如柳穿魚。

捺之祖﹝凡磔之類仿此。﹞

捺之祖。磔法也。今人作捺多是兩駐﹐𨿽曰三過﹐實不知此法。其法首搶起﹐中駐而右行﹐末駐筆蹲鋒而出。如蘭亭之捺﹐皆含蓄而不露﹐最爲髙也。柳云﹕磔﹖趞以開撐。又有欣字燕尾者﹐乃急就章之波法也。如水之自泉口流出﹐其下遇石激而過﹐故謂之激石波。凡永長分外等字用之。

右上項側﹑勒﹑努﹑趯﹑策﹑掠﹑啄﹑磔﹐八法備矣﹐書法運用盡矣。但於側倚取妍﹐擔夫爭道﹐血脈聯屬﹐雄健嫵媚﹐體態橫生﹐出乎八法之外者﹐又須詳論﹐非紙筆可形容。用力熟閒﹐自詣壺奧﹐至此不幾其神乎。

四﹑爲學綱目

書法綱目﹐萬字俱全。

凡學必有要﹐若网在綱﹐有條而不紊。永字者﹐眾字之綱領也。識乎此﹐則千萬字在是矣。

三靜法地﹐五動象天。

地﹐靜也﹐故以不變者法焉。天﹐動也﹐故以變者法焉。

簡緣云﹕三不變﹐勒﹑策﹑磔是也。五變﹐側﹑趯﹑掠﹑啄﹑努是也。

次及條目﹐變點方圓。

變者﹐如髙低長短闊狹﹐其變無窮也。點者下筆成點而後行也。方者自方﹐圓者自圓﹐如置箸於案上﹐而非匾鋒也。

簡緣云﹕此之謂圓。

俯仰向背﹐沈瑩淸權。

有俯仰向背者則俯仰向背。無則爲之沈瑩淸權。沈者下筆不浮﹐刻入紙中也。瑩者如孤月流天﹐無雲翳也。淸者非謂瘦與寒也。肥者亦有淸气也。在參古帖而得之。權者如鬢字無■點﹐辟字無口之類是也。

拗者讓者﹐引焉疑焉。

拗者﹐你東我西而不失於相順。讓者﹐要還他地位﹐隨時處宜而措之也。引者﹐如左簾等字﹐引而伸之。疑者﹐如有伏兵﹐疑不敢動﹐如帝帶等類是也。

鳥立木上﹐雁在天邊。

鳥立木上﹐行仁之類是也。雁在天邊﹐燕然樵之類是也。

掬特圓起﹐掬者﹐從本身上掬出也﹐故其上欲圓﹐囗字是也。特者﹐特筆寫也﹐故其上欲起﹐口字是也。二者相需爲用也。

搶折回聯。

搶者﹐策類也。折則筆鋒飛動翻而非硬直也。回則有虛回﹑實回。聯則有虛聯﹑實聯。二者不可偏廢也。

齊努磋駐﹐齊者﹐勒類也。努者﹐豎畫也。磋者﹐左右揭腕也。駐者﹐如駐馬無往而非此道也。

屋漏蜿蜒。

屋漏痕者﹐不見起止之迹也。

烏絲闌者﹐蔡襄所專。

烏絲闌者﹐鋒正則兩傍如界也。

復有八忌﹐切意精研。枯槁生硬﹐輕重纏綿﹐內外是縱﹐左右非堅。

枯槁則無潤澤﹐生硬則非軟美﹐輕重則不典﹐纏綿則不瑩﹐內縱者腹肚闊﹐外縱者手腳不停分而長。左爲左揭腕﹐右爲右揭腕﹐皆不可無力。

知所趨捨﹐爲書中仙。

趨所當法﹐避所當忌﹐則爲盡善矣。

五﹑結構

云空。上勾之應下﹐如鳥之視胸。

九見。腕勾之應上﹐須折鋒而起。

門月。右勾應左﹐半斜銳以爲精。

來東。中勾應上﹐隨縮鋒而微露。

長民。左勾應右﹐須盡趯其鋒。

黍委。上下之撇﹐點有陰陽之分﹐不分則無上下相承之意。

術衝。三排之直畫者﹐卓然中立不倚﹐而左右有拱揖之情。

畺三。三排之橫畫者﹐截然中處不乖﹐而上下有仰覆之別。

其目。四畫之字﹐上下反其情﹐而二三但取其順。

然無。四點之字﹐左右要成八字﹐中帶可就上不可就下。

皿四。四柱之字﹐左右上開而下合。

炎茶。兩捺之字﹐或上捺或下捺﹐各宜所重。

反及。兩撇之字﹐先長而斜硬﹐後差短而腕轉。

廬多。此等之字﹐先腕轉而後斜硬。

口曰。不可橫﹐不可長﹐須下畫長承直末。

臣巨。直末欲直內﹐而右傍短直應之。

旬匊。此等字裏面與勾齊方稱。

長馬。如此短畫不可與長直畫相粘。

衣良。捺應左﹐勾須略平起。

莫矢。此等之字﹐下畫宜長﹐撇短不轉﹐而點取下之長短用之。

思志。心在下者﹐欲折右足﹐右寬方稱。

見貝。此等之字﹐須右長﹐直畫作棘刺﹐中短畫不可相粘﹐欲其圓淨勻平﹐而啄短出﹐以點承長直畫而爲之終。

遠還。凡之繞裏面字﹐上大下小方稱。

𨿽難。此等直畫﹐微向左以避右邊之勢。

鳥烏。屈腳之勢﹐如角弓之張。

用周。須初撇首尾向外﹐次努首尾向右。

簡緣云﹕或作左則右傾矣。

固國。初直畫首尾向右﹐平畫仰﹐次直畫首尾向左。

戔森。重勾之字在乎先縮鋒而後出鋒﹐作趯以應﹐捺亦同。

作行。左短而右長。

於佳。右短而左長。

自因。左豎短而右勾微長。

亦馬。點之重並亦必屈伸以變換之﹐不變謂之布棋。

三冊。畫之重並者﹐必隨宜屈伸﹐仰覆向背以變換之﹐否則如布算。

爨姜。繁雜者必求古人佳樣用之﹐古無則不可擅寫。

邊爾。太繁者宜減除之。

倉食。上面不可寫波。

上下。直畫宜短﹐點皆近上。

是足。卜字居中﹐下撇須橫﹐而波啄之中又名三牽綰法也。

攵。初啄而畫頭接其尾﹐中復以波上接啄而終之。

心。初點向裏﹐橫戈斜平﹐勾向內而收﹐中點取髙勢﹐欲粘帶第三點﹐第三點又須與勾髙不可下。

風。兩邊悉宜圓﹐名曰金剪刀。

簡緣云﹕此法在廟堂碑。

柔。下面木左右須與直齊。

者。日字不宜正對土字。

十。橫畫較長﹐直畫宜短。

七。橫畫較長﹐直畫轉而復回。

和。偏少者伸點畫以就之。

羶。偏礙者尾鉤以避之。

升。字之孤單者﹐展一畫以書之。

棗。字之重並者﹐蹙一畫以書之。

畫。九畫之字﹐必須下筆勁淨﹐疏密停勻﹐照應爲佳。當疏不疏﹐反成寒乞。當密不密﹐反成寬疏。相揖相背﹐發於左者應於右﹐起於上者伏於下﹐此不易之法也。

辛。太疏者補續之﹐仍必有古人佳樣乃可寫。

左。畫短而斜硬其撇。

右。畫長而腕轉其撇。

大。橫畫微短﹐撇就畫上直下﹐至畫下方腕轉向左﹐波首微出畫上﹐大要波首暗接連腕﹐末鋒則血脈聯屬。

簡緣云﹕此篇切記。

