

欽定四庫全書

子部八

墨池璅錄

藝術類一【書畫之屬】提要

【臣】等謹案墨池璅錄四卷明楊愼撰王世貞名賢遺墨跋曰愼以博學名世書亦自負吳興堂廡世其謫戍雲南時嘗醉傅胡粉作雙髻插花諸伎擁之遊行成市或以精白綾作裓遺諸伎服之酒間乞書醉墨淋漓人每購歸裝潢成捲蓋愼亦究心書學者此書頗抑顏眞卿而謂米芾行不逮言至趙孟頫出始一洗顏栁之病直以晉人爲師右軍之後一人而已與王世貞吳興堂廡之說合知其確出愼手中間或采舊文或抒己意往往皆心得之言其述張天錫艸書韻防源流及小王破體書漢司楊厥碑字之類亦兼有考證云乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

墨池璅錄卷一

明楊愼撰

鐘太傅云多力丰筋者勝無力無筋者病衞夫人云意在筆前者勝意在筆後者敗

王羲之筆勢圖云書虛紙用彊筆書彊紙用弱筆彊弱不等則參差不入用用墨者墨不過三分不得深侵毛弱無勢

姜白石云眞多用折艸多用轉折欲少駐駐則有力轉不欲直直則不遒然而眞以轉而後遒艸以折而後勁不可不知也又曰眞貴方艸貴圓方者參之以圓圓者防之以方斯爲妙矣

歐陽詢云虛拳直腕指掌齊空分間布白勿令偏側墨淡則傷神彩太濃則滯鋒毫肥則爲鈍痩則露骨懷素與鄔彤爲友嘗從彤受筆法彤曰張長史私教彤雲孤蓬自振驚砂坐飛余自是得奇怪艸聖盡於此矣顏眞卿曰師亦有自得乎素云吾觀夏云多奇峯嘗師之其痛快處如飛鳥入林驚蛇入艸如遇拆壁之路一一自然眞卿曰何如屋漏雨痕素起握眞卿手曰得之矣

董內直書訣曰無垂不縮無往不收如懸鍼如折釵如壁拆如屋漏痕如印印泥如錐畫沙左邊短必與上齊右邊短必與下齊左欲去吻右欲去肩指欲實掌欲虛李萃云用筆在乎虛掌而實指緩紉而急送意在筆前字居筆後

山谷云心能轉腕手能轉筆書字便如人意又曰大字難於結宻而無間小字難於寛綽而有餘又曰肥字須要有骨痩字須要有肉皆三昧也

米元章云字要骨格肉須裹筋筋須藏肉

智果心成頌覃心一字功歸自得盈虛統視連行妙在相承起伏張懷瓘云臨仿古帖毫髮精妍隨手變化得魚忘筌晦翁云放意則荒取妍則拙皆得書訣之妙範成大云古人書法字中有筆筆中無鋒乃爲極致宋潛溪跋張旭書酒徳頌眞迹云出幽入明殆類神雷電余嘗見其千文數字信然

張懷瓘云古文篆籀書之祖也都無節角蓋欲方而有規圓不失矩如人露筋骨是乃病也夫良工理材斤斧無迹今童有稜角豈謂是哉稜角者書之獘薄也脂肉者書之滓穢也嬰斯病獘須訪良醫

丁道防襄陽啟法寺碑最精歐虞之所自出北方多朴而有隸體無晉逸謂之氊裘气蓋骨格者書法之祖也態度者書法之餘也氊裘之諭謂少態度耳

書法惟風韻難及虞書多粗糙晉人書𨿽非名法之家亦自奕奕有一種風流蘊借之气緣當時人物以淸簡相尙虛曠爲懷修容發語以韻相勝落華散藻自然可觀可以精神解領不可以言語求覓也

得形體不若得筆法學字如女子學梳掠惟性虛者尢能作態度也世之學阮研者不得其骨力婉媚惟見攣拳委曲學薄紹之者不得其婉妍淵防徒似其經營險急所謂醜女效顰見者必走也

行行要有活法字字要求生動

小心布置大膽落筆

篆尙婉而通隸欲精而宻艸貴流而暢眞務簡而便此四訣者可謂鯨吞海水盡露出珊瑚枝矣

入道於楷僅有三焉化度九成廟堂耳

艸書有圓無方有直無橫

山谷云入則重規疊矩出則奔轍絕塵盡書法矣艸書尢忌橫直分明多則字有積薪束葦之狀而無蕭散簡遠之气

艸不兼眞殆於専謹眞不通艸殊非翰理譬之良馬磬控縱送不爾蹶矣古稱鐘繇隸奇張芝艸聖孫過庭遂疑其偏不知乃似孟子不言易而善用易也

鄭子經云偶寫一字不成須於眾碑中求之不可輕易率爾而作趙子昂所謂必求古人佳樣是也

趙子固云學唐不如學晉人皆能言之晉豈易學學唐尙不失規矩學晉不從唐入多見其不知量也

鐘紹京云智永硯成臼乃能到右軍石穿透始到鐘索也陶貞白雲右軍臨鐘迹勝其自運山谷云帖中有張芝書狀二十許行索靖急就章數行淸絕痩勁𨿽王氏父子當斂手者也予觀此論所謂彊中自有彊中手天下元無第一人信矣今之學書者知有二王而不求二王之上亦未爲善學二王者也

三代之鼎彛字畫皆妙蓋勒之金石垂世後必托於能者爲學古鉤深者謀不爲單見淺聞者病也又曰石鼓文筆法如圭璋特達非後人所能贗作熟觀此書可得正書行艸法蓋王右軍亦云耳又曰周秦古器銘皆科斗文字其文章爾雅朝夕玩之可以披剝華僞自見眞情𨿽戲弄翰墨不爲無補又曰李龍眠得金銅防於市漢制也泥金六字字家不能讀虫書妙絕於今諸家未見此一種乃知唐度僧夢英皆妄作耳又曰艸書與科鬥篆隸同法同意又曰大王昨遂不奉深恨帖有秦漢篆筆姜防云眞行艸書之法圓勁古淡則出於虫篆畫波磔則出於八分轉換向背則出於飛白簡便痛快則出於章艸合黃與姜之言觀之學書者必先乎此所謂乘槎直入斗牛宮不但窮河源而已不然是弄潢池而承榼霤豈有驚人之波瀾耶

梁武帝云眾家可識亦當復由串耳六文可工亦當復由習耳程邈所以能變書體爲之舊也張芝所以能盡書勢學之積也旣舊且積方可以肆其談

有功無性神彩不生有性無功神彩不實

雷太簡云聽江聲而筆法進文與可亦言見蛇鬭而艸書長

墨池璅錄卷一

欽定四庫全書

墨池璅錄卷二

明楊愼撰

袁昂曰鐘繇之書畫之間多有異趣可謂幽深無際古雅有餘秦漢以來一人而已

右軍字似左傳大令字似莊周山谷爲此言亦猶東坡以杜子美比司馬遷以江瑤柱比荔枝也

墓田丙舍其鐘元常之懿乎霜寒阮生其王右軍之奧乎李陽冰庶子泉銘怡亭刻石二世之詔無是過也李嗣眞云黃庭經象飛天仙人洛神賦象淩波神女續書品云樂毅論小中有楷黃庭經楷中有小東方贊五分中有楷方丈洛神賦方丈在五分中力命篇三分畫五分字曹娥碑五分書四分字

張長史千字文數字四明屠眞卿家藏古帖有之又有蘇才翁所補亦怪逸可喜云

索徵西筆短意長今人作字大槪筆多而意不足觀祕閣續帖中月儀帖可見

晉賢艸體虛淡蕭散此爲至妙惟獻之綰秋蛇爲文皇所笑至唐張旭懷素方作連綿之筆此黃伯思姜堯章之所不取也

薄紹之書放縱快利筆道流便二王之後略無其比古艸書賦雲杜度之後以張爲祖以衛爲父索範伯叔也二王可爲兄弟薄爲庻息羊爲僕隸其言似誇然確論也

智果書合處不減古人然時有僧气可恨古人所以貴於人品髙也

徐浩曰虞得王之筋禇得王之肉歐得王之骨夫鷹隼乏彩而翰飛戾天骨勁而气健也翚翟備色而翺翔百步肉丰而力沈也若藻耀而髙翔書之鳳皇矣歐虞爲鷹隼禇薛爲翚翟書之鳳皇非右軍而誰

陳景元評歐陽詢字云世皆知其體方而不知其筆圓亦可爲歐之闡幽也

米元章目栁公權書爲惡札如祕塔銘誠中其譏若陰符經序昔人評爲栁書第一實存晉韻下此則馮宿碑亞於廟堂碑非祕塔銘可同日觀也紫絲靸帖亦佳比之顏當出其上而世未有信予此說者何所見之不同乎

書法之壊自顏眞卿始自顏而下終晚唐無晉韻矣至五代李后主始知病之謂顏書有楷法而無佳處正如扠手並足如田舍郎翁耳李之論一出至宋米元章評之曰顏書筆頭如蒸餅大醜惡可厭又曰顏行書可觀眞便入俗品米之言𨿽近風不爲無理然能言而行不逮至趙子昂出一洗顏栁之病直以晉人爲師右軍之後一人而已

榮咨道云禇遂良薛稷栁公權不過名書未得爲法書也李北海書云麾將軍碑爲第一其融液屈衍紆徐妍媚一法蘭亭但放筆差增其豪丰體使益其媚如盧詢下朝風度閒雅縈轡回防盡有蘊借三郎顧之不覺嘆美云麾碑刻在長安良鄕縣石拓本遠不如也今長安碑已亡惜哉

張旭妙於肥藏眞妙於痩然以予論之痩易而肥難子云曰女有色書亦有色試以色論詩云碩人其頎左云美而艷艷長大也漢書載昭君丰容靚飾唐史載楊妃肌體丰艷東坡詩書生老眼省見稀畫圖但見周昉肥知此可以論字矣

呂總云懷素揮毫掣電隨手變化

李白在開元間不以能書名今其行艸不減古人龍江夢餘錄載其二帖是也

鄭子經論張卽之陳讜之書曰速無爲所染如深焉𨿽盧扁無所容其靈矣然則其自知耶知則不爲此論足以砭俗

倪止父云東坡多臥筆魯直多縱筆米老多曳筆山穀云米元章書如快劍斫陣彊弩射札然勢亦窮此似仲由未見夫子時气象耳米嘗評黃庭堅爲描字亦是好勝遇敵也

米元章評蔡襄書如少年女子訪雲尋雨體態妖嬈行步緩慢多飾鉛華

蘇子美似古人筆勁蔡君謨似古人筆圓勁易而圓難也美而病韻者王著勁而病韻者周越著髙於越多矣王著成都人宋初爲侍書今之智永千文著所補也亦可亂眞無迹可尋

東坡云君謨小字愈小愈妙曼卿大字愈大愈奇李西臺字出羣拔萃肥而不剰肉如世間美女丰肌而神气淸秀者也不然則是世說所謂肉鴨而已其後林和靖學之淸勁處尢妙此蓋類其爲人東坡詩所謂詩如東野不言寒書似西臺差少肉可與和靖傳神矣

徐浩書固多精熟無有異趣殆如倚市之倡塗抹靑紅反令人贈金皺眉也

虞文靖公曰大徳延祐之間稱善書者必歸巴西漁陽吳興巴西謂鄧文原漁陽謂鮮於樞吳興謂趙子昂也以二人先於趙者以齒敍耳鄧書太枯鮮於太俗豈能及子昂萬一耶文靖他日又曰魏晉以來善書者未嘗不通六書之義吳興趙公之書冠天下以其深究六書也此評始爲的論

黃山谷云近時士大夫罕得古法但弄筆左右纒繞遂號爲艸書蓋前世已如此今日尢甚張東海名曰能艸書每艸書鑿字以意自撰左右纒繞如鎭宅符篆文徵明嘗笑之云艸書集韻尙未經目何得爲名書耶有人問張孔曰張汝弼艸書何如孔曰熟到極處俗到極處識者以爲知言

墨池璅錄卷二

欽定四庫全書

墨池璅錄卷三

明楊愼撰

金張天錫君用號錦溪嘗集古名家艸書一帖名曰艸書韻會其所取歷代諸家漢則章帝史遊張芝崔瑗崔寔蔡琰王瞻羅暉張超趙襲張越徐幹魏則曹孟徳少帝髦曹植韋誕虞林劉廙杜畿衛覬蜀則諸葛亮吳則皇象賀邵晉則成帝司馬攸何曾衛瓘衛恆韋昶杜預張華嵇康張翰李式劉環之索靖王允之王導王恬王薈郗鑑郗愔郗儉之郗曇庾淮庾翼楊肇卞壼庾亮王廙謝安衞夫人謝璠伯王羲之王獻之王蒙王徽之王渾王戎桓溫張翼王瑉王珣許靜民王洽王惇王述王衍紀瞻王邵王循蔡克王曇沈嘉陸機陸云溫放謝敷謝尙詹思遠劉伶謝萬前趙則劉聰劉曜後魏則崔景伯崔浩崔悅王世弼李思弼劉懋劉仁之庾導裴敬憲宋則劉裕太宗謝靈運孔琳之薄紹之範曄羊諮王敬和邱道防張茂度盧循沈約裴松之賀道力羊欣南齊則蕭道成源楷劉岷禇淵江夏王鋒蕭慨王僧防王志王慈張融北齊則張景仁趙仲蔣眺梁則武帝王克任昉傅昭蕭子云劉孝綽丁覘蕭思話陶景孔敬通蕭確朱異周讓阮研庾肩吾陳則始興王永陽王江總虞綽沈君理袁憲毛嘉鄭防陳逵顧野王蔡景歷王彬王公幹蔡凝伏知道劉顗陳伯智蔡澄陸繕後周則泉元禮王褒隋則帝智永智果房彥謙竇慶唐則太宗髙宗則天歐陽詢薛純陀虞世南褚遂良陸柬之鄔彤楊師道魏叔瑜李懷琳杜審言張旭李白賀知章孫過庭王知敬白居易史麟杜牧裴行儉張懷瓘鐘紹京王紹宗裴說韋斌李徳裕吳道張諲李翺林傑顏眞卿栁公權鄭防宋令文魏元忠陸希聲張志和韓愈盧知猷蕭俛韓覃王奐之王承規衞秀洪元眘魏悌韓渥景融周防李霄張仲謀裴素胡季良鐘離權徐嶠之章孝規張廷範蕭遘並釋九人懷素懷仁髙閒亞棲光景云貫休夢文楚也五代則杜荀鶴薛存貴楊凝式宋則錢俶蘇舜元蘇舜欽蘇軾黃庭堅米芾杜衍蔡襄周越石蒼舒鐘離景伯金則王競髙士談任詢黨世傑趙沨王庭筠趙秉文史公奕王仲元張瑞童王萬慶閒閒居士趙秉文爲之序曰艸書尙矣由漢而下崔張精其能魏晉以來鐘王擅其美自玆以降代不乏人夫其徘徊閒雅之容飛走流注之勢驚竦峭拔之气卓犖跌宕之志矯若遊龍疾若驚蛇似邪而復直欲斷而還連千態萬狀不可端倪亦閒中之一樂也初明昌間翰林學士承防黨文獻公始集數千條修撰黃華王公又附益之兵火散落不可復見今河中大慶闗機察張公君用類以成韻捃摭殆盡用意勤矣將板行以與士大夫共之竊謂通經學道本也書一藝耳然非髙人勝士胸中度世有數百卷書筆下無一塵不能造微入妙君用素工書翰故能成此余猶及見金人板刻其精妙神彩不減法帖至元末好事者又添鮮於樞字攺名艸書集韻刻已不精洪武中蜀邸又翻刻並趙公序及諸名姓皆去之刻又粗惡重可惜也前輩作事多周詳後輩作事多闕略信然

古人例多能書如管寧人但知其淸節而不知其銀鉤之敏【茅山碑云】劉曜人但知其獰凶而不知其章艸之工【其書見艸書韻防】又有能書而名不著者後漢錦車馮夫人名嫽善史書僅見西域張伯髙以書酣身名亞皇象僅見於抱朴子曹蜍李志與右軍同時書亦爭衡其人不稱耳北朝有沈含馨隋有丁道防與智永齊名曰丁眞永艸者唐有貝靈該繆師愈鄭預【心經艸書預艸也】胡英【李邕齊名】鄔彤【懷素師名】武盡禮【寧照寺鐘銘】賀蘭敏之【法門寺碑】房璘妻髙氏崇徽公主僅見金石集古錄張諲與王維齊名雅善小王見書苑咸工梵書南唐王文秉工小篆不在二徐下又有王逸老善篆與八分其命名有欲抗右軍者不知何氏人疑卽文秉也宋有秦子眀榮咨道【皆蜀人山谷之友】髙述潘岐【東坡門客】僅傳姓名其餘不傳者又何限也

解大紳學士春雨齋讀書評鐘繇書如公孫碩膚赤舄幾幾王右軍如子之燕居申申天天智永瑤臺雪鶴髙標出羣虞世南如重華在位被袗鼓琴歐陽詢秋霄健翮峭壁雙淸褚遂良披沙揀金薛少保寒機夜織顏眞卿五丁鑿路栁公權一夫當闗張長史風回電馳僧懷素雲行雨施李北海樓臺映日花木逢春徐防稽怒猊渴驥藏稜出力坡谷言難張從申有入木三分之气吾聞之子山云米南宮奇逸超邁煙雲捲舒黃山谷淸圓妙麗引繩貫珠蘇東坡丰腴悅澤綿裏藏鍼蔡端眀方正嚴重土偶金趙文敏神眀英傑儀鳳衝霄祥雲捧日康裏子山雄劍倚天長虹駕海饒介之卞莊刺虎功倍力省宋克鵬搏九萬須仗扶搖宋仲珩龍駒鳳雛神彩已具詹希元【字孟舉新安人獨擅署法】署書冠冕莊重兪紫芝【名和字子中同江人逮事松雪】臨摹子夫擅寵杜叔循【名環廬陵人】眞書淸風蘭雪胡子申【名布旴江人】珊瑚碧樹頗謝琮璜揭平【名樞丰城人】旱蛟得雨秋鷹入云凡二十八人評皆當惟評蔡端眀爲土偶金殊爲失之蔡之字有晉韻在蘇黃米之上又謂宋仲珩爲神彩已具似以未成少之亦非也本朝書當以宋克爲第一仲珩次之遜志評之已定胡杜揭豈能及哉

方遜志先生評書云趙子昂書如程不識將兵號令嚴明不使毫發出法度外故動無遺失鮮於伯機如漁陽健兒姿體充偉而少韻度康裏公如鸞雛出巢神采可愛而頡頏未熟𨿽俱得重名而趙公髙矣繼三公而作者金華宋仲珩艸書如天驥行中原一日千里超澗度險不動气力𨿽若不可蹤迹而馳驟必合程度又曰子昂妙在行艸奕奕得晉韻度所乏者格力不展子山最善懸腕行艸逸邁可喜所乏者沈著不足又題褚遂良書唐太宗哀冊墨迹云古人嘗使意勝於法後世常法勝於意此書𨿽六藝之一大儒未嘗不畱心

墨池璅錄卷三

欽定四庫全書

墨池璅錄卷四

明楊愼撰

古文如春籀如夏篆如秋如冬八分行艸嵗之餘閏也

熊朋來云周公之時未攺籀已有六書之教孔子之時已攺籀尙存科斗之書事固有用於一時而廢於後世久復蹈襲乃與古符者多矣世有小篆謂李斯所作然黃帝刀布其文已作小篆隸書謂王次仲所創而葛天之金幣文與今無異臨菑人得齊胡公之銅棺有文隠起皆作今篆後漢急就章方有波磔鉤踢而錢譜所載尊盧太昊至帝嚳之金幣文及近世掘得周時鏡銘皆古篆而有鉤踢乃知後世所用者上古已有之今人特以所見爲始耳非至論也

五代史補云郭忠恕工篆嘗有人於龍門得鳥迹篆示之忠恕一見輒誦有如宿習余按河津伊闗俱有龍門此迹今不知在否好古者試一求之

劉正夫云觀今之字如觀文繡觀古之字如觀鐘鼎劉靜能曰鐘王不能變乎蔡邕蔡邕不能變乎籀古今古𨿽殊其理則一鐘王𨿽變新奇而不失古意庾謝蕭阮守法而法在歐虞褚薛竊法而法分降而爲黃米諸公之放蕩猶持法外之意周吳輩則慢法矣下而至張卽之怪誕百出書怪極矣不有子昂誰能回瀾乎唐僧貫休工篆荊州守問其筆法休曰此事須登壇而援詎可艸艸言之此言最中理登壇而援言如人之登髙已至壇上之人一舉手援之而已未加苦功而欲求防法譬如坐井中而求援上焉有此理耶李頎贈張諲詩小王破體咸支防人皆不解破體爲何語按徐浩云鐘善眞書張稱艸聖右軍艸行法小王破體皆一時之妙破體謂行書小縱繩墨破右軍之體也夫以小王去右軍不大相遠已號破體今世解學士之畫圏如鎭宅之符張東海之顫筆如風癱之手蓋王氏家奴所不爲一世囂然稱之字學至此掃地矣

今之笑學書者曰吾學羲獻羲獻當年學誰予詰之曰爲此言者非惟不知書亦不知古今矣羲獻學鐘索鐘索學章艸章艸本分分本篆籀篆籀本科斗逓相祖述豈謂無師耶今不屑步鐘索羲獻之後塵乃甘心爲項羽史肇之髙弟果何見耶

先太師公學蕭子云出師頌李文正公嘗云石齋書眞是簡遠但急疾時所書無乃太簡乎先公笑曰夫何遠之有翰苑相以爲善謔

孫防禮云書字有五乖五合神怡務閒一合也感物狥知二合也時和气潤三合也紙墨相發四合也偶然欲書五合也心遽體畱一乖也意違勢屈二乖也風燥日炎三乖也紙墨不稱四乖也情怠手闌五乖也合乖之際優劣互差予常以其言舉似文徵仲曰古人多以酒生思而此乃遺之徵仲笑曰予不能飲此言似爲予設管寧別云寧字畫若銀鉤茅山碑云管寧銀鉤之敏是也唐朱放詩瓊樹相思何日到銀鉤數字莫爲難書家作字省文之例如鳳皇連寫凰但作皇鴛央廟郎亦然其例起於六書建類主聲轉注爲義也如弌字從一數也從弋聲也而弍弎之字皆從弋弋非聲也以弋爲建類之聲故可以轉二三而爲注鳳以鳥義也從凡聲也而凰字亦從幾幾非聲也以鳳爲建類此於字學末之末者人多習之而不察耳

書札於徳性相闗朱子嘗云卽子云所謂心畫也漢司楊厥碑通石門字洪適亦不識爲何字愚按卽鑿字也鑿省作鑿又作者以辶代乚如匝作迊匹作匣作�陋作陋謂之變古有此例幹祿字書可考洪適蓋以六書求之而不得所謂知常而不知變也唐人書葉法師碑宋人書杜詩禹鑿寒江之句皆以鑿爲蓋師法古而結體宻源流遠而意匠深乃爲法書若確守六書古人謂之氊裘气東坡所云鸚哥之學止數言山谷所謂蝦蟇之禪惟一跳也若左纒右繞信手隨心而自號艸書又近世東海之流矣書𨿽一藝亦不易哉

處州松陽永寧觀李邕書云葉法善修此觀欲求邕書隔逺不至乃夜追其防書之謂之追防碑蓋神異其事云爾此碑予曾見其拓本信爲超絕或者因傳之與碧落碑事相類

南唐升元帖以匱紙摹搨李廷珪墨拂之爲絕品匱紙者打金箔紙也其次卽用澄心堂紙蟬翅拂爲第二品濃墨本爲第三品也升元帖在淳化祖刻之上隋開皇帖之下然今皆不可復見矣

宋世集帖傳於今者絕少大觀帖蔡京所模予及見之雪溪堂王庭筠所刻寶晉齋曹日新所刻澂堂帖賀知章所臨皆絕妙祕閣續帖於王宜學處見之又聞其家有鐘山艸堂刻梁人書奇勁未之有也皇象天璽石刻雄偉冠世世尙有之

古人論墨之佳曰輕堅黝黑入硯無聲又曰其堅如玉其文如犀又曰繢彩奮發論硯之佳曰秀潤王質論筆曰長而不勁不如勿長勁而不圓不如勿勁皆至理也善書者知之

宣州陳氏能作筆家右軍與其祖求筆帖子孫世精其法唐栁公權求筆於陳氏先與二管語其子曰栁學士如能書當畱此筆不爾當退還卽可常筆與之未防栁以不入用別求陳氏遂與常筆陳曰先與者二筆非右軍不能栁信與之逺矣此事見墨藪信乎如來三昧菩薩不知也

墨池璅錄卷四

