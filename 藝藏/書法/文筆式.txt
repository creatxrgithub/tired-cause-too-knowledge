文筆式佚名

六志

一曰直言志。二曰比附志。三曰寄懷志。四曰起賦志。五曰貶毀志。六曰贊譽志。

一曰直言志。

直言志者﹐謂的申物體﹐指事而言﹐不藉余風﹐別論其詠。卽假作《屏風詩》曰「綠葉霜中夏﹐紅花雪裏春。去馬不移迹﹐來車豈動輪。」

二曰比附志。

比附志者﹐謂論體寫狀﹐寄物方形。意托斯間﹐流言彼處。卽假作《贈別詩》曰「離情弦上急﹐別曲雁邊嘶。低云百種﹝千過﹞郁﹐重露幾﹝千﹞行啼。」

三曰寄懷志。

寄懷志者﹐謂情含郁抑﹐語帶幾微。事側﹝例﹞膏肓﹐詞褒譎詭。卽假作《幽蘭詩》曰「日月𨿽不照﹐馨香要自丰。有怨生幽地﹐無由逐遠風。」

四曰起賦志。

起賦志者﹐謂斥論古事﹐指列今詞。模春秋之舊風﹐起筆札之新號。或指人爲定﹐就迹行以題篇﹔或立事成規﹐造因由而遣筆。附申名況﹐托志流﹝浮﹞言。例此之徒﹐皆名起賦。卽假作《賦得魯司寇詩》曰「隱見通榮辱﹐行藏備捲舒。避席談曾子﹐趨庭誨伯魚。」

五曰貶毀志。

貶毀志者﹐謂指物實佳﹐興文道惡﹐他言作是﹐我說宜非。文筆見貶﹐言詞致毀﹐證善爲惡﹐因以名之。卽假作《田家詩》曰「有意嫌千石﹐無心羨九卿。且悅丘園好﹐何論冠蓋生。」

六曰贊譽志。

贊譽志者﹐謂心珍賤物﹐言貴者不如﹔意重今人﹐云先賢莫及。詞褒筆味﹐玄欺丰歲之珠﹔語贊文峯﹐劇勝饑年之粟。小中生大﹐短內生長﹐拔滯升微﹐方云贊譽。卽假作《美人詩》曰「宋臘何須說﹐虞姬未足談。頰態花翻愧﹐眉成月倒慚。」

﹝以上《文鏡祕府論》地捲﹞

八階

○《文鏡祕府論》地捲「八階」節本於《筆札華梁》﹐題下注「《文筆式》略同」。參《筆札華梁》「八階」節﹐此處從略。

屬對

○《文鏡祕府論》東捲《二十九種對》首列十一對云「古人同出斯對。」包括《文筆式》《筆札華梁》《詩髓腦》《詩議》及《唐朝新定詩格》﹐其中屬於《文筆式》和《筆札華梁》者頗難釐淸。故此節文字與《筆札華梁》有重合之處。

第一﹐的名對。

的名對者﹐正也。凡作文章﹐正正相對。上句安「天」﹐下句安「地」﹔上句安「山」﹐下句安「谷」﹔上句安「東」﹐下句安「西」﹔上句安「南」﹐下句安「北」﹔上句安「正」﹐下句安「斜」﹔上句安「遠」﹐下句安「近」﹔上句安「傾」﹐下句安「正」。如此之類﹐名爲的名對。初學作文章﹐須作此對﹐然後學余對也。詩曰「東圃靑梅發﹐西園綠艸開。砌下花徐去﹐階前絮緩來。」

第二﹐隔句對。

隔句對者﹐第一句與第三句對﹐第二句與第四句對。如此之類﹐名爲隔句對。詩曰「昨夜越溪難﹐含悲赴上蘭。今朝逾嶺易﹐抱笑入長安。」

第三﹐雙擬對。

雙擬對者﹐一句之中所論﹐假令第一字是「秋」﹐第三字亦是「秋」﹐二「秋」擬第二字﹐下句亦然。如此之類﹐名爲雙擬對。詩曰「夏暑夏不衰﹐秋陰秋未歸。炎至炎難卻﹐涼消涼易追。」

第四﹐聯綿對。

聯綿對者﹐不相絕也。一句之中﹐第二字第三字是重字﹐卽名爲聯綿對。但上句如此﹐下句亦然。詩曰「看山山已峻﹐望水水仍淸。聽蟬蟬響急﹐思鄕鄕別情。」

第五﹐互成對。

互成對者﹐「天」與「地」對﹔「日」與「月」對﹔「麟」與「鳳」對﹔「金」與「銀」對﹔「臺」與「殿」對﹔「樓」與「榭」對。兩字若上下句安﹐名的名對。若兩字一處用之﹐是名互成對。言互相成也。詩曰「天地心間靜﹐日月眼中明。麟鳳千年貴﹐金銀一代榮。」

第六﹐異類對。

異類對者﹐上句安「天」﹐下句安「山」﹔上句安「云」﹐下句安「微」﹔上句安「鳥」﹐下句安「花」﹔上句安「風」﹐下句安「樹」。如此之類﹐名爲異類對。非是的名對﹐異同比類﹐故言異類對。但解如此對﹐並是大才。籠羅天地﹐文章卓秀﹐才無擁滯﹐不問多少﹐所作成篇。但如此對﹐益詩有功。詩曰「天淸白雲外﹐山峻紫微中。鳥飛隨去影﹐花落逐搖風。」

第七﹐賦體對。

賦體對者﹐或句首重字﹐或句首疊韻﹐或句腹疊韻﹔或句首雙聲﹐或句腹雙聲。如此之類﹐名爲賦體對。似賦之形體﹐故名賦體對。詩曰﹕句首重字﹕「裊裊樹驚風﹐麗麗云蔽月。」「皎皎夜蟬鳴﹐朧朧曉光發。」句腹重字﹕「漢月朝朝暗﹐胡風夜夜寒。」句尾重字﹕「月蔽云曬曬﹐風驚樹裊裊。」句首疊韻﹕「徘徊四顧望﹐悵悢獨心愁。」句腹疊韻﹕「君赴燕然戍﹐妾坐逍遙樓。」句尾疊韻﹕「疏雲雨滴瀝﹐薄霧樹朦朧。」句首雙聲﹕「畱連千里賓﹐獨待一年春。」句腹雙聲﹕「我陟崎嶇嶺﹐君行峣崅山。」句尾雙聲﹕「妾意逐行雲﹐君身入暮門。」

第八﹐雙聲對。

第九﹐疊韻對。

第十﹐回文對。

第十一﹐意對。

詩曰「歲暮臨空房﹐涼風起坐隅。寢興日已寒﹐白露生庭蕪。」又曰「上堂拜嘉慶﹐入室問何之。日暮行采歸﹐物色桑楡時。」

第十二﹐頭尾不對。

今江東文人作詩﹐頭尾多有不對。如「俠客倦艱辛﹐夜出小平津。馬色迷關吏﹐雞鳴起戍人﹐露鮮華劍影﹐月照寶刀新。問我將何去﹐北海就孫賓。」此卽首尾不對之詩﹐其有故不對者若之。

第十三﹐總不對對。

如「平生少年日﹐分手易前期。及爾同衰暮﹐非復別離時。勿言一樽酒﹐明日難共持。夢中不識路﹐何以慰相思。」此總不對之詩﹐如此作者﹐最爲佳妙。夫屬對法﹐非直風花竹木用事而已。若雙聲卽雙聲對﹐疊韻卽疊韻對。

句例

○《文鏡祕府論》東捲《筆札七種言句例》﹐前七例多出於《筆札華梁》﹐八至十一言句例則出於《文筆式》。

二言句例。「翼乎」﹑「沛乎」等是。

三言句例。「春可樂﹐秋可哀。」

八言句例。八言句者﹕「吾家嫁我兮天一方﹐遠托異國兮烏孫王。」

九言句例。九言句者﹕「嗟余薄徳從役至他鄕﹐筋力疲頓無意入長楊。」

十言句例。

十一言句例。《文賦》云「沈辭怫悅﹐若遊魚銜鉤而出重淵之深﹔浮藻聯翩﹐猶翔鳥纓繳而墜曾云之峻。」下句皆十一字是也。

﹝以上《文鏡祕府論》東捲﹞

論體

○《文鏡祕府論》南捲《論體》﹐據小西甚一考乃出於《文筆式》﹐王利器以爲出於《四聲指歸》﹐姑列於此﹐以俟後考。《定位》節同。

凡制作之士﹐祖述多門﹐人心不同﹐文體各異。較而言之﹐有博雅焉﹐有淸典焉﹐有綺艷焉﹐有宏壯焉﹐有要約焉﹐有切至焉。夫模範經誥﹐褒述功業﹐淵乎不測﹐洋哉有閒﹐博雅之裁也。敷演情志﹐宣照徳音﹐植義必明﹐結言惟正﹐淸典之致也。體其淑姿﹐因其壯觀﹐文章交映﹐光彩傍發﹐綺艷之則也。魁張奇偉﹐闡耀威靈﹐縱气淩人﹐揚聲駭物﹐宏壯之道也。指事述心﹐斷辭趣理﹐微而能顯﹐少而斯洽﹐要約之旨也。舒陳哀憤﹐獻納約戒﹐言惟折中﹐情必曲盡﹐切至之功也。

至如稱博雅﹐則頌﹑論爲其標。頌明功業﹐論陳名理。體貴於弘﹐故事宜博﹔理歸於正﹐故言必雅也。語淸典﹐則銘﹑贊居其極。銘題器物﹐贊述功徳﹐皆限以四言﹐分有定準。言不沈逭﹐故聲必淸﹔體不詭雜﹐故辭必典也。陳綺艷﹐則詩﹑賦表其華。詩兼聲色﹐賦敍物象﹐故言資綺靡﹐而文極華艷。敍宏壯﹐則詔﹑檄振其響。詔陳王命﹐檄敍軍容﹐宏則可以及遠﹐壯則可以威物。論要約﹐則表﹑啟擅其能。表以陳事﹐啟以述心﹐皆施之尊重﹐須加肅敬﹐故言在於要﹐而理歸於約。言切至﹐則箴﹑誄得其實。箴陳戒約﹐誄述哀情﹐故義資感動﹐言重切至也。凡斯六事﹐文章之通義焉。苟非其宜﹐失之遠矣。博雅之失也緩﹐淸典之失也輕﹐綺艷之失也淫﹐宏壯之失也誕﹐要約之失也闌﹐切至之失也直。體大義疏﹐辭引聲滯﹐緩之致焉。文體旣大﹐而義不周密﹐故云疏﹔辭𨿽引長﹐而聲不通利﹐故云滯也。理入於浮﹐言失於淺﹐輕之起焉。敍事爲文﹐須得其理﹐理不甚會﹐則覺其浮﹔言須典正﹐涉於流俗﹐則覺其淺。體貌違方﹐逞欲過度﹐淫以興焉。文𨿽綺艷﹐猶須準其事類相當﹐比擬敍述。不得體物之貌﹐而違於道﹔逞己之心﹐而過於制也。制傷迂闊﹐辭多詭異﹐誕則成焉。宏壯者﹐亦須準量事類可得施言﹐不可漫爲迂闊﹐虛陳詭異也。情不申明﹐事有遺漏﹐闌因見焉。謂論心意不能盡申﹐敍事理又有所闕焉也。體尙專直﹐文好指斥﹐直乃行焉。謂文體不經營﹐專爲直置﹐言無比附﹐好相指斥也。故詞人之作也﹐先看文之大體﹐隨而用心。謂上所陳文章六種﹐是其本體也。遵其所宜﹐防其所失﹐博雅﹑淸典﹑綺艷﹑宏壯﹑要約﹑切至等﹐是其所宜也﹔緩﹑輕﹑淫﹑闌﹑誕﹑直等﹐是其所失也。故能辭成煉核﹐動合規矩。而近代作者﹐好尙互舛﹐苟見一塗﹐守而不易﹐至今摛章綴翰﹐罕有兼善。豈才思之不足﹐抑由體制之未該也。

○小字或爲空海釋文﹐未能確定﹐姑列於此。下同。

凡作文之道﹐構思爲先﹐亟將用心﹐不可偏執。何者﹖篇章之內﹐事義甚弘﹐𨿽一言或通﹐而眾理須會。若得於此而失於彼﹐合於初而離於末﹐𨿽言之麗﹐固無所用之。故將發思之時﹐先須惟諸事物﹐合於此者。旣得所求﹐然後定其體分。必使一篇之內﹐文義得成。謂篇從始至末﹐使有文義﹐可得連接而成也。一章之間﹐事理可結。章者﹐若文章皆有科別﹐敍義可得連接而成事﹐以爲一章﹐使有事理﹐可結成義。通人用思﹐方得爲之。

大略而論﹕建其首﹐則思下辭而可承﹔陳其末﹐則尋上義不相犯﹔舉其中﹐則先後須相附依﹔此其大指也。若文系於韻者﹐則量其韻之少多。若事不周圓﹐功必疏闕。與其終將致患﹐不若易之於初。然參會事情﹐推校聲律﹐動成病累﹐難悉安穩。如其理無配偶﹐音相犯忤﹐三思不得﹐足以攺張。或有文人﹐昧於機變﹐以一言可取﹐殷勤戀之﹐勞於用心﹐終是棄日。若斯之輩﹐亦膠柱之義也。

又文思之來﹐苦多紛雜﹐應機立斷﹐須定一途。若空勌品量﹐不能取捨﹐心非其決﹐功必難成。然文無定方﹐思容通變﹐下可易之於上﹐前得回之於後。若語在句末﹐得易之於句首﹔或在前言﹐可迻於後句也。研尋吟詠﹐足以安之﹔守而不迻﹐則多不合矣。然心或蔽通﹐思時鈍利﹐來不可遏﹐去不可畱。若也情性煩勞﹐事由寂寞﹐彊自催逼﹐徒成辛苦。不若韜翰屏筆﹐以須後圖﹐待心慮更澄﹐方事連緝。非止作文之至術﹐抑亦養生之大方耳。

定位

凡制於文﹐先布其位﹐猶夫行陳之有次﹐階梯之有依也。先看將作之文﹐體有大小。若作碑﹑志﹑頌﹑論﹑賦﹑檄等﹐體法大﹔啟﹑表﹑銘﹑贊等﹐體法小也。又看所爲之事﹐理或多少。敍人事﹑物類等﹐事理有多者﹑有少者。體大而理多者﹐定制宜弘﹔體小而理少者﹐置辭必局。須以此意﹐用意準之﹐隨所作文﹐量爲限定。謂各準其文體事理﹐量定其篇句多少也。旣已定限﹐次乃分位﹐位之所據﹐義別爲科。𨿽主一事爲文﹐皆須次第陳敍﹐就理分配﹐義別成科﹐其若夫﹑至如﹑於是﹑所以等﹐皆是科之際會也。眾義相因﹐厥功乃就。科別所陳之義﹐各相準望連接﹐以成一文也。故須以心揆事﹐以事配辭。謂人以心揆所爲之事﹐又以此事分配於將作之辭。總取一篇之理﹐折成眾科之義。謂以所爲作篇之大理﹐分爲科別小義。

其爲用也﹐有四術焉﹕一者分理務周。謂分配其理﹐科別須相準望﹐皆使周足得所﹐不得令或有偏多偏少者也。二者敍事以次。謂敍事理須依次第﹐不得應在前而入後﹐應入後而出前﹐及以理不相干﹐而言有雜亂者。三者義須相接。謂科別相連﹐其上科末義﹐必須與下科首義相接也。四者勢必相依。謂上科末與下科末﹐句字多少及聲勢髙下﹐讀之使快﹐卽是相依也。其犯避等狀﹐已具「聲病」條內。然文縱有非犯而聲不便者﹐讀之是悟﹐卽須攺之﹐不可委載也。理失周﹐則繁約互舛。多則義繁﹐少則義約﹐不得分理均等﹐是故云舛也。事非次﹐則先後成亂。理相參錯﹐故失先後之次也。義不相接﹐則文體中絕。兩科際會﹐義不相接﹐故尋之若文體中斷絕也。勢不相依﹐則諷讀爲阻。兩科聲勢﹐自相乖舛﹐故讀之以致阻難也。若斯並文章所尢忌也。

故自於首句﹐迄於終篇﹐科位𨿽分﹐文體終合。理貴於圓備﹐言資於順序﹐使上下符契﹐先後彌縫。上科與下科﹐事相成合﹐若符契然。科之先後﹐皆相彌縫﹐以合其理也。擇言者不覺其孤﹐言皆符合不孤。尋理者不見其隙﹐隙﹐孔也。理相彌合﹐故無孔也。始其宏耳。又文之大者﹐藉引而申之。文體大者﹐須依其事理﹐引之使長﹐又申明之﹐使成繁富也。文之小者﹐在限而合之。文體小者﹐亦依事理﹐豫定其位﹐促合其理﹐使歸約也。申之則繁﹐合之則約。善申者﹐𨿽繁不得而減。言𨿽繁多﹐皆相須而成義﹐不得減之令少也。善合者﹐𨿽約不可而增。言𨿽簡少﹐義並周足﹐不可增之使多。皆在於義得理通﹐理相稱愜故也。若使申而越其義﹐謂申之乃虛相依托﹐越於本義也。合而遺其理﹐謂合之傷於疏略﹐漏其正理也。疏穢之起﹐實在於玆。理不足﹐故體必疏﹔義相越﹐故文成穢也。此固文人所宜用意。或有作者﹐情非通晤﹐不分先後之位﹐不定上下之倫﹐苟出胸懷﹐便上翰墨﹐假相聚合﹐無所附依﹐事空致於混淆﹐辭終成於隙碎。斯人之輩﹐吾無所裁矣。

篇旣連位而合﹐位亦累句而成。然句無定方﹐或長或短。長有逾於十﹐如陸機《文賦》云「沈辭怫悅﹐若遊魚銜鉤而出重淵之深﹔浮藻聯翩﹐猶翔鳥纓繳而墜曾云之峻。」下句皆十一字也。短有極於二﹐如王褒《聖主得賢臣頌》云「翼乎﹐若鴻毛之順風﹔沛乎﹐若巨鱗之縱壑。」上句皆兩字也。在於其內﹐固無待稱矣。謂十字以下﹐三字已上﹐文之常體﹐故不待稱也。然句旣有異﹐聲亦互舛﹐句長聲彌緩﹐句短聲彌促﹐施於文筆﹐須參用焉。雜文筆等﹐皆句字或長或短﹐須參用也。其若詩﹑贊﹑頌﹑銘﹐句字有限者﹐非也。就而品之﹐七言已去﹐傷於大緩﹔三言已還﹐失於至促。準可以間其文勢﹐時時有之。至於四言﹐最爲平正﹐詞章之內﹐在用宜多。凡所結言﹐必據之爲述。至若隨之於文﹐合帶而以相參﹐則五言﹑六言﹐又其次也。至如欲其安穩﹐須憑諷讀﹐事歸臨斷﹐難用辭窮。言欲安施句字﹐須讀而驗之。在臨時斷定﹐不可預言者也。

然大略而論﹐忌在於頻繁﹐務遵於變化。若置四言﹑五言﹑六言等體﹐不得頻繁﹐須變化相參用也。假令一對之語﹐四句而成﹐筆皆四句合成一對。便用四言﹐以居其半﹐其餘二句﹐雜用五言﹑六言等。謂對語內﹐二句用四言﹐餘二句或用五言﹑六言﹑七言是也。或經一對﹑兩對已後﹐乃須全用四言。若一對四句﹐並全用四言也。旣用四言﹐又更施其雜體。還謂上下對內﹐四言與五言等參用也。循環反覆﹐務歸通利。然「之」﹑「於」﹑「而」﹑「以」間句﹐常頻對有之﹐讀則非便﹐能相回避﹐則文勢調矣。謂「而」「以」「之」「於」等間成句者﹐不可頻對體同。其七言﹑三言等﹐須看體之將變﹐勢之相宜﹐隨而安之﹐令其抑揚得所。然施諸文體﹐互有不同﹕文之大者﹐得容於句長。若碑﹑志﹑論﹑檄﹑賦﹑誄等﹐文體大者﹐得容六言以上者多。文之小者﹐寧取於句促。若表﹑啟等﹐文體法小﹐寧使四言以上者多也。何則﹖附體立辭﹐勢宜然也。細而推之﹐開發端緒﹐寫送文勢﹐則六言﹑七言之功也﹔泛敍事由﹐平調聲律﹐四言﹑五言之能也﹔體物寫狀﹐抑揚情理﹐三言之要也。𨿽文或變通﹐不可專據﹐謂有任人意攺變﹐不必當依此等狀。敍其大抵﹐實在於玆。其八言﹑九言﹑二言者﹐時有所值﹐可得施之﹐其在用至少﹐不復委載也。

﹝以上《文鏡祕府論》南捲﹞

文病

○《文鏡祕府論》西捲《文二十八種病》實列三十種病﹐前八病見引於魏文帝《詩格》﹐與《文筆式》多類似。《本朝文粹》引及《文筆式》亦可與《文鏡祕府論》相印證。第九病至十四病據小西甚一說﹐亦出自《文筆式》。

第一﹐平頭。

平頭詩者﹐五言詩第一字不得與第六字同聲﹐第二字不得與第七字同聲。同聲者﹐不得同平上去入四聲。犯者名爲犯平頭。平頭詩曰「芳時淑气淸﹐提壺臺上傾。」如此之類﹐是其病也。又詩曰「山方翻類矩﹐波圓更若規。樹表看猿掛﹐林側望熊馳。」又詩曰「朝云晦初景﹐丹池晚飛雪。飄枝聚還散﹐吹楊凝且滅。」

第二﹐上尾。

上尾詩者﹐五言詩中﹐第五字不得與第十字同聲﹐名爲上尾。詩曰「西北有髙樓﹐上與浮雲齊。」如此之類﹐是其病也。又曰「可憐雙飛鳧﹐俱來下建章。一个今依是﹐拂翮獨先翔。」又曰「蕩子別倡樓﹐秋庭夜月華。桂葉侵雲長﹐輕光逐漢斜。」若以「家」代「樓」﹐此則無妨。

第三﹐蜂腰。

蜂腰詩者﹐五言詩一句之中﹐第二字不得與第五字同聲。言兩頭粗﹐中央細﹐似蜂腰也。詩曰「靑軒明月時﹐紫殿秋風日。曈曨引夕照﹐晻曖映容質。」又曰「聞君愛我甘﹐竊獨自雕飾。」又曰「徐步金門出﹐言尋上苑舂。」

第四﹐鶴膝。

鶴膝詩者﹐五言詩第五字不得與第十五字同聲。言兩頭細﹐中央粗﹐似鶴膝也。以其詩中央有病。詩曰「撥棹金陵渚﹐遵流背城闕。浪蹙飛船影﹐山掛垂輪月。」又云「陟野看陽春﹐登樓望初節。綠池始沾裳﹐弱蘭未央結。」

第五﹐大韻。

大韻詩者﹐五言詩若以「新」爲韻﹐上九字中﹐更不得安「人」﹑「津」﹑「鄰」﹑「身」﹑「陳」等字。旣同其類﹐名犯大韻。詩曰「紫翮拂花樹﹐黃鸝閒綠枝。思君一嘆息﹐啼淚應言垂。」又曰「遊魚牽細藻﹐鳴禽哢好音。誰知遲暮節﹐悲吟傷寸心。」

第六﹐小韻。

小韻詩﹐除韻以外﹐而有疊相犯者﹐名爲犯小韻病也。詩曰「搴簾出戶望﹐霜花朝漾日。晨鶯傍杼飛﹐早燕排軒出。」又曰「夜中無與語﹐獨寤撫躬嘆。惟慚一片月﹐流彩照南端。」

凡小韻﹐居五字內急﹐九字內少緩﹐然此病𨿽非巨害﹐避爲美。

第七﹐傍紐。

傍紐詩者﹐五言詩一句之中有「月」字﹐更不得安「魚」﹑「元」﹑「阮」﹑「願」等之字。此卽雙聲﹐雙聲卽犯傍紐。亦曰﹐五字中犯最急﹐十字中犯稍寬。如此之類﹐是其病。詩曰「魚遊見風月﹐獸走畏傷蹄。」如此類者﹐是又犯傍紐病。又曰「元生愛皓月﹐阮氏願淸風。取樂情無已﹐賞玩未能同。」又曰「云生遮麗月﹐波動亂遊魚。涼風便入體﹐寒气漸鉆膚。」

傍紐者﹐據傍聲而來與相忤也。然字從連韻﹐而紐聲相參。若「金」﹑「錦」﹑「禁」﹑「急」﹑「陰」﹑「飲」﹑「蔭」﹑「邑」﹐是連韻紐之。若「金」之與「飲」﹐「陰」之與「禁」﹐從傍而會﹐是與相參之也。如雲﹕「丈人且安坐﹐梁塵將欲飛。」「丈」與「梁」﹐亦「金」﹑「飲」之類﹐是犯也。

第八﹐正紐。

正紐者﹐五言詩「壬」﹑「衽」﹑「任」﹑「入」四字爲一紐。一句之中﹐已有「壬」字﹐更不得安「衽」﹑「任」﹑「入」等字。如此之類﹐名爲犯正紐之病也。詩曰「撫琴起和曲﹐疊管泛鳴驅。停軒未忍去﹐白日小踟躕。」又曰「心中肝如割﹐腹裏气便焦。逢風回無信﹐早雁轉成遙。」「肝」「割」同紐﹐深爲不便。

正紐者﹐謂正雙聲相犯。其雙聲𨿽一﹐傍正有殊。從一字紐之得四聲﹐是正也。若「元」﹑「阮」﹑「願」﹑「月」是。若從他字來會成雙聲﹐是傍也。若「元」﹑「阮」﹑「願」﹑「月」是正﹐而有「牛」﹑「魚」﹑「妍」﹑「硯」等字﹐來會「元」﹑「月」等字成雙聲是也。如雲﹕「我本漢家子﹐來嫁單於庭。」「家」﹑「嫁」是一紐之內﹐名正雙聲﹐名犯正紐者也。傍紐者﹐如「貽我靑銅鏡﹐結我羅裙裾」。「結」﹑「裙」是雙聲之傍﹐名犯傍紐也。又一法﹐凡入雙聲者﹐皆名正紐。

第九﹐水渾病。

謂第一與第六之犯也。假作《春詩》曰「沼萍徧水纈﹐楡莢滿枝錢。」又曰「斜云朝陳列﹐回娥夜抱弦。」

第十﹐火滅病。

謂第二與第七之犯也。卽假作《閨怨詩》曰「塵暗離後鏡﹐帶永別前腰。」又曰「怨心千過絕﹐啼眼百回垂。」

第十一﹐木枯病。

謂第三與第八之犯也。卽假作《秋詩》曰「金風晨泛菊﹐玉露宵沾蘭」。又曰「玉輪夜進轍﹐金車晝滅途。」

第十二﹐金缺病。

謂第四與第九之犯也。夫金生兌位﹐應命秋律於西方。上句向終﹐下句欲末﹐因數命之﹐故生斯號。卽假作《寒詩》曰「獸炭陵晨送﹐魚燈徹宵燃。」又曰「狐裘朝除冷﹐褻褥夜排寒。」

第十三﹐闕偶病。

謂八對皆無﹐言靡配屬。由言匹偶﹐因以名焉。假作《述懷詩》曰「鳴琴四五弄﹐桂酒復盈杯。」又曰「夜夜憐琴酒﹐優遊足暢情。」

第十四﹐繁說病。

謂一文再論﹐繁詞寡義。或名相類﹐或名疣贅。卽假作《對酒詩》曰「淸觴酒恆滿﹐綠酒會盈杯。」又曰「滿酌余當進﹐彌甌我自傾。」

﹝以上《文鏡祕府論》西捲﹞

文筆十病得失

平頭﹐第一句上字﹑第二句上字﹐第一句第二字﹑第二句第二字﹐不得同聲。詩得者﹕「澄暉侵夜月﹐覆瓦亂朝霜。」失者﹕「今日良宴會﹐嘆樂難具陳。」筆得者﹕「開金繩之寶歷﹐鉤玉鏡之珍符。」失者﹕「嵩巖與華房疊遊﹐靈漿與醇醪俱別。」然五言頗爲不便﹐文筆未足爲尢。但是疥癬微疾﹐非是巨害。

上尾﹐第一句末字﹐第二句末字﹐不得同聲。詩得者﹕「縈鬟聊向牖﹐拂鏡且調妝。」失者﹕「西北有髙樓﹐上與浮雲齊。」筆得者﹕「玄英戒律﹐繁陰結序。地捲朔風﹐天飛隴雪。」失者﹕「同源派流﹐人易世疏。越在異域﹐情愛分隔。」

筆復有隔句上尾﹐第二句末字﹐第四句未字﹐不得同聲。得者﹕「設醴未同﹐興言爲嘆。深加將保﹐行李遲書。」失者﹕「同乘共載﹐北遊後園。輿輪徐動﹐賓從無聲。」

又有踏發聲﹐第四句末字﹐第八句末字﹐不得同聲。得者﹕「夢中占夢﹐生死大空。得無所得﹐菩提純淨。教其本有﹐無比涅槃。示以無爲﹐性空般若。」失者﹕「聚斂積寶﹐非惠公所務﹔記惡遺善﹐非文子所談。陰虯陽馬﹐非原室所構﹔土山漸臺﹐非顏家所營。」

又諸手筆﹐第二句末與第三句末同聲﹐𨿽是常式﹐然止可同聲﹐不應同韻。

蜂腰﹐第一句中﹐第二字﹑第五字不得同聲。詩得者﹕「惆悵崔亭伯。」失者﹕「聞君愛我甘。」筆得者﹕「刺是佳人。」四言。失者﹕「揚雄《甘泉》。」四言。得者﹕「云漢自可登臨。」六言。「摩赤霄而理翰。」六言。失者﹕「美化行乎江﹑漢。」六言。「襲元﹑凱之軌髙。」六言。得者﹕「髙巘萬仞排虛空。」七言。「盛軌與三代俱芳。」七言。「猶聚鵠之有神鵷。」七言。失者﹕「三仁殊塗而同歸。」七言。「偃息乎珠玉之室。」七言。得者﹕「雷擊電鞭者之謂天。」八言。失者﹕「潤艸沾蘭者之謂雨。」八言。或云「平聲賒緩﹐在用最多﹐參彼三聲﹐殆爲太半。」

鶴膝﹐第一句末字﹑第三句末字不得同聲。詩得者﹕「朝關苦辛地﹐雪落遠漫漫。含冰陷馬足﹐雜雨練旗竿。」失者﹕「沙幕飛恆續﹐天山積轉寒。無同亂郢曲﹐逐扇掩齊紈。」「客從遠方來﹐遺我一書札。上言長相思﹐下言久離別。」

筆得者﹕「定州跨躡夷阻﹐領袖蕃維。跱神嶽以鎭地﹐疏名川以連海。」「『原隰龍鱗』﹐班頌何其陋﹔『桑麻條暢』﹐潘賦不足言。」失者﹕「瓊玉致美﹐不爲池隍之用﹔桂椒信好﹐而非園林之飾。」「西郊不雨﹐彌回天眷﹔東作未理﹐卽動皇情。」如是皆次第避之﹐不得以四句爲斷。若手筆得故犯﹐但四聲中安平聲者﹐益辭體有力。如雲﹕「能短能長﹐旣成章於云表﹔明吉明凶﹐亦引气於蓮上。」

大韻﹐一韻以上﹐不得同於韻字。如以「新」字爲韻﹐勿復用「鄰」﹑「親」等字。詩得者﹕「運阻衡言革﹐時泰玉階平。」失者﹕「新裂齊紈素﹐鮮潔如霜雪。」筆得者﹕「播盡善之英聲﹐起則天之雄響。百代欽其美徳﹐萬紀懷其至仁。」失者﹕「傾家敗徳﹐莫不由於驕奢﹔興宗榮族﹐必也藉於髙名。」凡手筆之式﹐不須同韻。或有時同韻者﹐皆是筆之逸气。如雲﹕「握河沈璧﹐封山紀石。邁三五而不追﹐踐八九之遙迹。」

小韻﹐二句內除本韻﹐若已有「梅」字﹐不得復用「開」﹑「來」字。詩得者﹕「功髙履乘石﹐徳厚贈昭華。」失者﹕「昊天降丰澤﹐百卉挺葳蕤。」若故疊韻﹐兩字一處﹐於理得通。故謝脁詩云「悵望南浦時﹐徙倚北梁步。」以筆準詩亦如此。筆得者﹕「西辭酆邑﹐南據江都。」失者﹕「西辭丰邑﹐東居洛都。」若故疊韻﹐理通亦爾。故徐陵《殊物詔》云「五云曖曃﹐鱗宗所以效靈﹔六气氛氳﹐柔和所以髙气。」

正紐﹐凡四聲爲一紐﹐如「壬」﹑「荏」﹑「衽」﹑「入」﹐詩二句內﹐已有「壬」字﹐則不得復有「荏」﹑「衽」﹑「入」等字。詩得者﹕「《離騷》詠宿莽。」失者﹕「曠野莽茫茫。」凡諸手筆﹐亦須避之。若犯此聲﹐則齟齬不可讀。得者﹕「藉甚岐嶷﹐播揚英譽。」失者﹕「永嘉播越﹐世道波瀾。」

傍紐﹐雙聲是也。如詩二句內有「風」一字﹐則不得復有此等字。詩得者﹕「管聲驚百鳥﹐衣香滿一園。」失者﹕「壯哉帝王居﹐佳麗殊百城。」若故雙聲者﹐得有如此。故庾信詩云「胡笳落淚曲﹐羌笛斷腸歌。」筆得者﹕「六郡豪家﹐從來習馬﹔五陵貴族﹐作性便弓。」失者﹕「歷數已應﹐而《虞書》不以北面爲陋﹔有命旣彰﹐而周籍猶以服事爲賢。」若故雙聲者﹐亦得有如此。如雲﹕「鑑觀上代﹐則天祿斯歸﹔逖聽前王﹐則歷數攸在。」如是次第避之﹐不得以二句爲斷。

或云﹐若五字內已有「阿」字﹐不得復用「可」字。此於詩章﹐不爲過病。但言語不淨潔﹐讀時有妨也。今言犯者﹐惟論異字。如其同字﹐此不言。言同字者﹐如雲﹕「文物以紀之﹐聲明以發之。」「大東小東」﹐「自南自北」等是也。

或云﹐凡用聲﹐用平聲最多。五言內非兩則三﹐此其常也。亦得用一用四。若四﹐平聲無居第四﹔若一﹐平聲多在第二﹐此謂居其要也。猶如宮羽調音﹐相參而和。

又云﹐賦頌有第一﹑第二﹑第三﹑第四或至第六句相隨同類韻者。如此文句﹐儻或有焉﹐但可時解鐙耳﹐非是常式。五三文內﹐時一安之﹐亦無傷也。又﹐辭賦或有第四句與第八句而復韻者﹐並是丈夫措意﹐盈縮自由﹐筆勢縱橫﹐動合規矩。

制作之道﹐惟筆與文。文者﹐詩﹑賦﹑銘﹑頌﹑箴﹑贊﹑弔﹑誄等是也﹔筆者﹐詔﹑策﹑移﹑檄﹑章﹑奏﹑書﹑啟等也。卽而言之﹐韻者爲文﹐非韻者爲筆。文以兩句而會﹐筆以四句而成。文系於韻﹐兩句相會﹐取於諧合也﹔筆不取韻﹐四句而成﹐任於變通。故筆之四句﹐比文之二句﹐驗之文筆﹐率皆如此也。體旣不同﹐病時有異。其文之犯避﹐皆準於前。假令文有四言﹑六言﹑七言等﹐亦隨其句字﹐準前勘其聲病﹐足悟之矣。

其蜂腰﹐從五言內辧之﹐若字或少多﹐則無此病者也。筆有上尾﹑鶴膝﹑隔句上尾﹑踏發等四病﹐詞人所常避也。其上尾﹑鶴膝﹐與前不殊。束皙表云「薄冰凝池﹐非登廟之珍。」「池」與「珍」同平聲﹐是其上尾也。左思《三都賦序》云「魁梧長者﹐莫非其舊。風謠歌舞﹐各附其俗。」「者」與「舞」同上聲﹐是鶴膝也。隔句上尾者﹐第二句末與第四句末同聲也。如鮑照《河淸頌序》云「善談天者﹐必徵象於人﹔工言古者﹐必考績於今。」「人」與「今」同聲是也。但筆之四句﹐比文之二句。故𨿽隔句﹐猶稱上尾。亦以次避﹐第四句不得與第六句同聲﹐第六句不得與第八句同聲也。踏發音廢者﹐第四句末與第八句末同聲也。如任孝恭書云「昔鐘儀戀楚﹐樂操南音。東平思漢﹐松柏西靡。仲尼去魯﹐命曰遲遲。季後過丰﹐潸焉出涕。」「涕」與「靡」同聲是也。凡筆家四句之末﹐要會之所歸。若同聲﹐有似踏而機發﹐故名踏發者也。若其間際有語隔之者﹐犯亦無損﹐謂上四句末﹐下四句初﹐有「旣而」﹑「於是」﹑「斯皆」﹑「所以」﹑「是故」等語也。此等之病﹐並須避之。

其鶴膝﹐近代詞人或有犯者。尋其所犯﹐多是平聲﹐如溫子升《寒陵山碑序》云「並寂漠銷沈﹐荒涼磨滅。言談者空知其名﹐經過者不識其地。」又邢子才《髙季式碑序》云「楊氏八公﹐歷兩都而後盛﹔荀族十卿﹐終二晉而方賤。」又魏收《文宣謚議》云「九野區分﹐四遊定判。賦命所甄﹐義兼星象。」「沈」與「名」﹑「公」與「卿」﹑「分」與「甄」並同聲﹐是筆鶴膝也。文人劉善經云「筆之鶴膝﹐平聲犯者﹐益文體有力。」豈其然乎﹖此可時復有之﹐不得以爲常也。其雙聲疊韻﹐須以意節量。若同句有之﹐及居兩句之際而相承者﹐則不可矣。同句有者﹐還依前注。其居兩句際相承者﹐如任孝恭書云「學非摩揣﹐誰合趙之連雞。但生與憂偕﹐貧隨歲積。」「雞」與「偕」相承而同韻﹐是其類也。又徐陵《勸進表》云「蚩尢三冢﹐寧謂嚴誅。」「誅」﹑「冢」相承﹐雙聲是也。

然聲之不等﹐義各隨焉。平聲哀而安﹐上聲厲而舉﹐去聲淸而遠﹐入聲直而促。詞人參用﹐體固不恆。請試論之﹕筆以四句爲科﹐其內兩句末並用平聲﹐則言音流利﹐得靡麗矣。兼用上﹑去﹑入者﹐則文體動發﹐成宏壯矣。看徐﹑魏二作﹐足以知之。徐陵《定襄侯表》云「鴻都寫狀﹐皆旌烈士之風﹔麟閣圖形﹐咸紀誠臣之節。莫不輕死重气﹐效命酬恩。棄艸莽者如歸﹐膏平原者相襲。」上對第二句末「風」﹐第三句末「形」﹔下對第二句末「恩」﹐第三句末「歸」﹐皆是平聲。魏收《赤雀頌序》云「蒼精父天﹐銓與象立﹔黃神母地﹐輔政機修。靈圖之迹鱗襲﹐天啟之期翼布。乃有道之公器﹐爲至人之大寶。」上對第二句末「立」﹐第三句末「地」﹔下對第二句末「布」﹐第三句末「器」﹐皆非平聲是也。徐以靡麗摽名﹐魏以宏壯流稱﹐觀於斯文﹐亦其效也。又名之曰文﹐皆附之於韻。韻之字類﹐事甚區分。緝句成章﹐不可違越。若令義𨿽可取﹐韻弗相依﹐則猶舉足而失路﹐弄掌而乖節矣。故作者先在定聲﹐務諧於韻﹐文之病累﹐庶可免矣。

﹝以上《文鏡祕府論》西捲﹞

