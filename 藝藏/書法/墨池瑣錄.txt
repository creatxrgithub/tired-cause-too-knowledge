墨池瑣錄明

楊愼

提要序

刻墨池瑣錄引卷一卷二卷三卷四

提要

《墨池瑣錄》四卷﹐明楊愼撰。愼有《檀弓叢訓》﹐已著錄。王世貞《名賢遺墨》跋曰﹕愼以博學名世﹐書亦自負吳興堂廡。世傳其謫戍雲南時﹐嘗醉傅胡粉﹐作雙髻插花﹐諸伎擁之遊行城市。或以精白綾作裓﹐遺諸伎服之。酒間乞書﹐醉墨淋漓。人每購歸﹐裝潢成捲。蓋愼亦究心書學者。此書頗抑顏眞卿﹐而謂米芾行不逮言。至趙孟頫出﹐始一洗顏﹑柳之病﹐直以晉人爲師﹐右軍之後﹐一人而已。與王世貞吳興堂廡之說合。知其確出愼手。中間或采舊文﹐或抒己意﹐往往皆心得之言。其述張天錫《艸書韻會》源流﹐及小王破體書﹐亦兼有考證。至漢司隸楊厥碑字之類﹐偶爾疏謬者﹐已駁正於洪適隸釋條下﹐玆不具論云。

序

壬申之春﹐讀書小憩﹐偶於他處案頭見楊升庵墨池瑣錄一冊﹐其於六書之旨以及千載之名畱金石者﹐無不辧晰源流﹐如離婁督繩﹑公輸削墨而無可指議。余縱觀之﹐不忍釋手﹐詢之﹐則藏板磨滅久矣。因急假以付剞劂氏﹐以廣流傳﹐俾後之好古者猶識先生藝事之粹美云。時嘉慶壬申春二月中旬。

金陵小雲谷朱照廉識

刻墨池瑣錄引

慨古書學不傳﹐後世樂簡便自肆﹐篆隸行艸﹐惟宗晉宋﹐云書虫篆﹐詎識所由﹐玩細忘遠﹐士生於其間﹐豈特藝然哉。升庵先生﹐今之子云﹐博雅探奇﹐洞視今古﹐心畫心聲﹐天人相契﹐兼總字源﹐時出奧語﹐議論精確﹐引諭明當﹐蓋深究六書之旨而有志三代之上也。今年秋﹐予謫判是邦﹐過從請益。謂予曰﹕玆編羣穢﹐千載之正始存焉。予惟先生蚤歲靈慧﹐憂患以來﹐敷文析理﹐雄篇雅什﹐布滿滇云﹐此則遊藝之一也。爰刻置郡齋﹐傳之海宇﹐期與好古之士共覽焉。

嘉靖庚子冬十月三日﹐玉林山人成都許勉仁書

卷一

鍾太傅云﹕多力丰筋者勝﹐無力無筋者病。衛夫人云﹕意在筆前者勝﹐意在筆後者敗。

王羲之《筆勢圖》云﹕書虛紙用彊筆﹐書彊紙用弱筆﹐彊弱不等﹐則參差不入用。用墨者﹐墨不過三分﹐不得深侵﹐毛弱無勢。

姜白石云﹕眞多用折﹐艸多用轉。折欲少駐﹐駐則有力。轉不欲直﹐直則不遒。然而眞以轉而後遒﹐艸以折而後勁﹐不可不知也。又曰﹕眞貴方﹐艸貴圓。方者參之以圓﹐圓者參之以方﹐斯爲妙矣。

歐陽詢云﹕虛拳直腕﹐指掌齊空﹐分間布白﹐勿令偏側。墨淡則傷神彩﹐太濃則滯鋒毫。肥則爲鈍﹐瘦則露骨。

懷素與鄔彤爲友﹐嘗從彤受筆法。彤曰﹕張長史私教彤雲﹕孤蓬自振﹐驚砂坐飛。余自是得奇怪﹐艸聖盡於此矣。顏眞卿曰﹕師亦有自得乎﹖素云﹕吾觀夏云多奇峯﹐嘗師之。其痛快處﹐如飛鳥出林﹐驚蛇入艸﹐如遇拆壁之路﹐一一自然。眞卿曰﹕何如屋漏雨痕﹖素起握眞卿手曰﹕得之矣。

董內直《書訣》曰﹕無垂不縮﹐無往不收﹐如懸鍼﹐如折釵﹐如壁拆﹐如屋漏痕﹐如印印泥﹐如錐畫沙。左邊短必與上齊﹐右邊短必與下齊﹐左欲去吻﹐右欲去肩。指欲實﹐掌欲虛。

李萃云﹕用筆在乎虛掌而實指﹐緩紉而急送。意在筆前﹐字居筆後。

山谷云﹕心能轉腕﹐手能轉筆﹐書字便如人意。又曰﹕大字難於結密而無間﹐小字難於寬綽而有餘。又曰﹕肥字須要有骨﹐瘦字須要有肉。皆三昧也。

米元章云﹕字要骨格﹐肉須裹筋﹐筋須藏肉。

智果心成頌﹕覃心一字﹐功歸自得。盈虛統視連行﹐妙在相承起伏。張懷瓘云﹕臨仿古帖﹐毫髮精研﹐隨手變化﹐得魚忘筌。晦翁云﹕放意則荒﹐取妍則拙。皆得書訣之妙。

範成大云﹕古人書法﹐字中有筆﹐筆中無鋒﹐乃爲極致。宋潛溪跋張旭書酒徳頌眞迹云﹕出幽入明﹐殆類神鬼雷電。余嘗見其千文數字﹐信然。

張懷瓘云﹕古人篆籀﹐書之祖也﹐都無節角﹐蓋欲方而有規﹐圓不失矩。如人露筋骨﹐是乃病也。夫良工理材﹐斤斧無迹。今童蒙有稜角﹐豈謂是哉。稜角者﹐書之獘薄也﹔脂肉者﹐書之滓穢也。嬰斯病獘﹐須訪良醫。

丁道護襄陽啟法寺碑最精﹐歐﹑虞之所自出。北方多朴而有隸體﹐無晉逸﹐謂之氈裘气。蓋骨格者﹐書法之祖也﹔態度者﹐書法之餘也。氈裘之諭﹐謂少態度耳。

書法惟風韻難及。唐人書多粗糙﹐晉人書𨿽非名法之家﹐亦自奕奕有一種風流蘊藉之气。緣當時人物以淸簡相尙﹐虛曠爲懷﹐修容發語﹐以韻相勝﹐落華散藻﹐自然可觀。可以精神解領﹐不可以言語求覓也。

得形體不若得筆法。學字如女子學梳掠﹐惟性虛者尢能作態度也。世之學阮研者﹐不得其骨力婉媚﹐惟見攣拳委曲﹔學薄紹之者﹐不得其婉妍淵微﹐徒似其經營險急。所謂醜女效顰﹐見者必走也。

行行要有活法﹐字字要求生動。

小心布置﹐大膽落筆。

篆尙婉而通﹐隸欲精而密﹐艸貴流而暢﹐眞務簡而便。此四訣者﹐可謂鯨吞海水﹐盡露出珊瑚枝焉。

入道於楷﹐僅有三焉﹕化度﹑九成﹑廟堂耳。

艸書有圓無方﹐有直無橫。

山谷云﹕入則重規疊矩﹐出則奔轍絕塵。盡書法矣。

艸書尢忌橫直分明﹐多則字有積薪束葦之狀﹐而無蕭散簡遠之气。艸不兼眞﹐殆於專謹﹔眞不通艸﹐殊非翰理。譬之良馬﹐磬控縱送﹐不爾蹶矣。古稱鍾繇隸奇﹐張芝艸聖﹐孫過庭遂疑其偏﹐不知乃似孟子不言易而善用易也。

鄭子經云﹕偶寫一字不成﹐須於眾碑中求之﹐不可輕易率爾而作。趙子昂所謂必求古人佳樣是也。

趙子固云﹕學唐不如學晉。人皆能言之﹐晉豈易學﹗學唐尙不失規矩﹐學晉不從唐入﹐多見其不知量也。

鐘紹京云﹕智永硯成臼﹐乃能到右軍﹔石穿透﹐始到鐘﹑索也。陶貞白雲﹕右軍臨鍾迹﹐勝其自運。山谷云﹕帖中有張芝書狀二十許行﹐索靖急就章數行﹐淸絕瘦勁﹐𨿽王氏父子當斂手者也。予觀此論﹐所謂彊中自有彊中手﹐天下元無第一人﹐信矣。今之學書者知有二王﹐而不求二王之上﹐亦未爲善學二王者也。

三代之鼎彜﹐字畫皆妙﹐蓋勒之金石﹐垂世傳後﹐必托於能者。爲學古鉤深者謀﹐不爲單見淺聞者病也。又曰﹕石鼓文筆法﹐如圭璋特達﹐非後人所能贗作。熟觀此書﹐可得正書行艸法。蓋王右軍亦云耳。又曰﹕周秦古器銘皆科斗文字﹐其文章爾雅﹐朝夕玩之﹐可以披剝華僞﹐自見眞情﹐𨿽戲弄翰墨﹐不爲無補。又曰﹕李龍眠得金銅戟於市﹐漢制也﹐泥金六字﹐字家不能讀。虫書妙絕於今﹐諸家未見此一種﹐乃知唐玄度﹑僧夢英皆妄作耳。又曰﹕艸書與科鬥篆隸同法同意。又曰﹕大王昨遂不奉深恨帖﹐有秦漢篆筆。姜夔云﹕眞行艸書之法﹐圓勁古淡則出於虫篆﹐點畫波磔則出於八分﹐轉換向背則出於飛白﹐簡便痛快則出於章艸。合黃與姜之言觀之﹐學書者必先乎此。所謂乘槎直上斗牛宮﹐不但窮河源而已。不然﹐是弄潢池而承檐霤﹐豈有驚人之波瀾耶。

梁武帝云﹕眾家可識﹐亦當復由串耳﹔六文可工﹐亦當復由習耳。程邈所以能變書體﹐爲之舊也﹔張芝所以能盡書勢﹐學之積也。旣舊且積﹐方可以肆其談。

有功無性﹐神彩不生。有性無功﹐神彩不實。

雷太簡云﹕聽江聲而筆法進。文與可亦言﹕見蛇斗而艸書長。

卷二

袁昂曰﹕鍾繇之書﹐點畫之間多有異趣﹐可謂幽深無際﹐古雅有餘。秦漢以來﹐一人而已。右軍字似左傳﹐大令字似莊周。山谷爲此言﹐亦猶東坡以杜子美比司馬遷﹐以江瑤柱比荔枝也。墓田丙舍﹐其鍾元常之懿乎﹖霜寒阮生﹐其王右軍之奧乎﹖李陽冰庶子泉銘﹑怡亭刻名﹑二世之詔﹐無是過也。

李嗣眞云﹕黃庭經象飛天仙人﹐洛神賦象淩波神女。

續書品云﹕樂毅論小中有楷﹐黃庭經楷中有小﹔東方贊五分中有楷方丈﹐洛神賦方丈在五分中﹔力命篇三分畫五分字﹐曹娥碑五分畫四分字。

張長史千字文數字﹐四明屠眞卿家藏古帖有之。又有蘇才翁所補﹐亦怪逸可喜云。

索徵西筆短意長。今人作字大槪筆多而意不足。觀祕閣續帖中月儀帖可見。

晉賢艸體虛淡蕭散﹐此爲至妙。惟獻之綰秋蛇爲文皇所笑。至唐張旭懷素﹐方作連綿之筆﹐此黃伯思﹑姜堯章之所不取也。

薄紹之書﹐放縱快利﹐筆道流便﹐二王之後﹐略無其比。

古艸書賦云﹕杜度之後﹐以張爲祖﹐以衛爲父﹐索﹑範伯叔也﹐二王可爲兄弟﹐薄爲庶息﹐羊爲僕隸。其言似誇﹐然確論也。

智果書合處不減古人﹐然時有僧气可恨。古人所以貴於人品髙也。

徐浩云﹕虞得王之筋﹐褚得王之肉﹐歐得王之骨。夫鷹隼乏彩而翰飛戾天﹐骨勁而气健也﹔翚翟備色而翺翔百步﹐肉丰而力沈也。若藻曜而髙翔﹐書之鳳皇矣。歐虞爲鷹隼﹐褚薛爲翚翟﹐書之鳳皇﹐非右軍而誰﹗

陳景元評歐陽詢字云﹕世皆知其體方﹐而不知其筆圓。亦可爲歐之闡幽也。

米元章目柳公權書爲惡札。如玄祕塔銘﹐誠中其譏。若陰符經序﹐昔人評爲柳書第一﹐實存晉韻。下此則馮宿碑亞於廟堂碑﹐非玄祕塔銘可同日觀也。紫絲靸帖亦佳﹐比之顏當出其上。而世未有信予此說者﹐何所見之不同乎﹗

書法之壞﹐自顏眞卿始。自顏而下﹐終晚唐無晉韻矣。至五代李后主﹐始知病之﹐謂顏書有楷法而無佳處﹐正如叉手並足如田舍郎翁耳。李之論一出﹐至宋米元章評之曰﹕顏書筆頭如蒸餅﹐大醜惡可厭。又曰﹕顏行書可觀﹐眞便入俗品。米之言𨿽近風﹐不爲無理﹐然能言而行不逮。至趙子昂出﹐一洗顏﹑柳之病﹐直以晉人爲師﹐右軍之後﹐一人而已。

榮咨道云﹕褚遂良﹑薛稷﹑柳公權﹐不過名書﹐未得爲法書也。

李北海書云麾將軍碑爲第一。其融液屈衍﹐紆徐媚妍﹐一法蘭亭。但放筆差增其豪﹐丰體使益其媚﹐如盧詢下朝﹐風度閒雅﹐縈轡回策﹐盡有蘊藉﹐三郎顧之﹐不覺嘆美。云麾碑刻在長安良鄕縣﹐石拓本遠不如也。今長安碑已亡﹐惜哉﹗

張旭妙於肥﹐藏眞妙於瘦。然以予論之﹐瘦易而肥難。揚子云曰﹕女有色﹐書亦有色﹐試以色論。詩云﹕碩人其頎。左傳云﹕美而艷。艷﹐長大也。漢書載昭君丰容靚飾﹐唐史載楊妃肌體丰艷。東坡詩﹕書生老眼省見稀﹐畫圖但怪周昉肥。知此可以論字矣。

呂總云﹕懷素揮毫掣電﹐隨手變化。

李白在開元間不以能書名﹐今其行艸﹐不減古人。龍江夢餘錄載其二帖是也。

鄭子經論張卽之﹑陳讜之書曰﹕速無爲﹐所染如深焉﹐𨿽盧扁無所庸其靈矣。然則其自知耶﹖知則不爲﹐此論足以砭俗。

倪止父云﹕東坡多臥筆﹐魯直多縱筆﹐米老多曳筆。

山谷云﹕米元章書如快劍斫陣﹐彊弩射札﹐然勢亦窮﹐此似仲由未見夫子時气象耳。米嘗評黃庭堅爲描字﹐亦是好勝遇敵也。米元章評蔡襄書如少年女子﹐訪雲尋雨﹐體態妖嬈﹐行步緩慢﹐多飾鉛華。

蘇子美似古人筆勁﹐蔡君謨似古人筆圓。勁易而圓難也。美而病韻者王著﹐勁而病韻者周越﹐著髙於越多矣。王著﹐成都人﹐宋初爲侍書。今之智永千文﹐著所補也﹐亦可亂眞﹐無迹可尋。

徐浩書固多精熟﹐無有異趣﹐殆如倚市之倡﹐塗抹靑紅﹐反令人贈金皺眉也。

東坡云﹕君謨小字﹐愈小愈妙﹔曼卿大字﹐愈大愈奇。李西臺字出羣拔萃﹐肥而不剩肉﹐如世間美女﹐丰肌而神气淸秀者也。不然﹐則是世說所謂肉鴨而已。其後林和靖學之﹐淸勁處尢妙﹐此蓋類其爲人。東坡詩所謂﹕詩如東野不言寒﹐書似西臺差少肉。可與和靖傳神矣。

虞文靖公曰﹕大徳﹑延祐之間﹐稱善書者﹐必歸巴西﹑漁陽﹑吳興。巴西謂鄧文原﹐漁陽謂鮮於樞﹐吳興謂趙子昂也。以二人先於趙者﹐以齒敍耳。鄧書太枯﹐鮮於太俗﹐豈能及子昂萬一耶﹗文靖他日又曰﹕魏﹑晉以來﹐善書者未嘗不通六書之義。吳興趙公之書冠天下﹐以其深究六書也。此評始爲的論。

王延之曰﹕勿欺數行尺牘﹐卽表三種人身。言其難工也。

張懷瓘書繼以章艸﹐新意頗多。

有人問莊孔暘曰﹕張汝弼艸書何如﹖孔暘曰﹕熟到極處﹐俗到極處。識者以爲知言。

黃山谷云﹕近時士夫罕得古法﹐但弄筆左右纏繞﹐遂號爲艸書。蓋前世已如此﹐今日尢甚。張東海名曰能艸書﹐每艸書﹐鑿字以意自撰﹐左右纏繞如鎭宅符篆。文徵明嘗笑之云﹕艸書集韻尙未經目﹐何得爲名書耶﹗

卷三

金張天錫君用號錦溪﹐嘗集古名家艸書一帖﹐名曰艸書韻會。其所取歷代諸家﹐漢則章帝﹑史遊﹑張芝﹑崔瑗﹑崔寔﹑蔡琰﹑王瞻﹑羅暉﹑張超﹑趙襲﹑張越﹑徐幹。魏則曹孟徳﹑少帝髦﹑曹植﹑韋誕﹑虞松﹑劉廙﹑杜畿﹑衛覬。蜀則諸葛亮。吳則皇象﹑賀邵。晉則成帝﹑司馬攸﹑何曾﹑衛瓘﹑衛恆﹑韋昶﹑杜預﹑張華﹑嵇康﹑張翰﹑李式﹑劉瑰之﹑索靖﹑王允之﹑王導﹑王恬﹑王薈﹑郗鑑﹑郗愔﹑郗儉之﹑郗曇﹑庾準﹑庾翼﹑楊肇﹑卞壼﹑庾亮﹑王廙﹑謝安﹑衛夫人﹑謝璠伯﹑王羲之﹑王獻之﹑王濛﹑王徽之﹑王渾﹑王戎﹑桓溫﹑張翼﹑王岷﹑王珣﹑許靜民﹑王洽﹑王惇﹑王述﹑王衍﹑紀瞻﹑王邵﹑王循﹑蔡克﹑王曇﹑沈嘉﹑陸機﹑陸云﹑溫放之﹑謝敷﹑謝尙﹑詹思遠﹑劉伶﹑謝萬。前趙則劉聰﹑劉曜。後魏則崔景伯﹑崔浩﹑崔悅﹑王世弼﹑李思弼﹑劉懋﹑劉仁之﹑庾導﹑裴敬憲。宋則劉裕﹑太宗﹑謝靈運﹑孔琳之﹑薄紹之﹑範曄﹑羊諮﹑王敬和﹑丘道護﹑張茂度﹑盧循﹑沈約﹑裴松之﹑賀道力﹑羊欣。南齊則蕭道成﹑源楷之﹑劉瑉﹑褚淵﹑江夏王鋒﹑蕭慨﹑王僧虔﹑王志﹑王慈﹑張融。北齊則張景仁﹑趙仲將。梁則武帝﹑王克﹑任昉﹑傅昭﹑蕭子云﹑劉孝綽﹑丁覘﹑蕭思話﹑陶弘景﹑孔敬通﹑蕭確﹑朱異﹑周弘讓﹑阮研﹑庾肩吾。陳則始興王﹑永陽王﹑江總﹑虞綽﹑沈君理﹑袁憲﹑毛喜﹑鄭亻口﹑陳逵﹑顧野王﹑蔡景歷﹑王彬﹑王公幹﹑蔡凝﹑伏知道﹑劉顗﹑蔡澄﹑陸繕。後周則泉元禮﹑王褒。隋則煬帝﹑智永﹑智果﹑房彥謙﹑竇慶。唐則太宗﹑髙宗﹑則天﹑歐陽詢﹑薛純陀﹑虞世南﹑褚遂良﹑陸柬之﹑鄔彤﹑楊師道﹑魏叔瑜﹑李懷琳﹑杜審言﹑張旭﹑李白﹑賀知章﹑孫過庭﹑王知敬﹑白居易﹑史麟﹑杜牧﹑裴行儉﹑張懷瓘﹑鍾紹京﹑王紹宗﹑裴說﹑韋斌﹑李徳裕﹑吳通玄﹑張諲﹑李翺﹑林傑﹑顏眞卿﹑柳公權﹑鄭虔﹑宋令文﹑魏元忠﹑陸希聲﹑張志和﹑韓愈﹑盧知猷﹑蕭俛﹑韓覃﹑王奐之﹑王承規﹑衛秀﹑洪元春﹑魏悌﹑韓偓﹑陸景融﹑周﹛山義﹜﹑李霄﹑張仲謀﹑裴素﹑胡季良﹑鍾離權﹑徐嶠之﹑章孝規﹑張廷範﹑蕭遘﹐並釋九人﹕懷素﹑懷仁﹑髙閒﹑亞棲﹑■﹝巬﹐言代夫﹞光﹑景云﹑貫休﹑夢龜﹑文楚也。五代則杜荀鶴﹑薛存貴﹑楊凝式。宋則錢俶﹑蘇舜元﹑蘇舜欽﹑蘇軾﹑黃庭堅﹑米芾﹑杜衍﹑蔡襄﹑周越﹑石蒼舒﹑鍾離景伯。金則王兢﹑髙士談﹑任詢﹑黨世傑﹑趙沨﹑王庭筠﹑趙秉文﹑史公奕﹑王仲元﹑張瑞童﹑王曼慶。閒閒居士趙秉文爲之序曰﹕艸書尙矣。由漢而下﹐崔﹑張精其能﹔魏晉以來﹐鍾﹑王擅其美。自玆以降﹐代不乏人。夫其徘徊閒雅之容﹐飛走流注之勢﹐驚竦峭拔之气﹐卓犖跌宕之志﹐矯若遊龍﹐疾若驚蛇﹐似邪而復直﹐欲斷而還連﹐千態萬狀﹐不可端倪﹐亦閒中之一樂也。初﹐明昌間﹐翰林學士承旨黨文獻公始集數千條﹐修撰黃華王公又附益之﹐兵火散落﹐不可復見。今河中大慶關機察張公君用﹐類以成韻﹐捃摭殆盡﹐用意勤矣﹐將板行以與士大夫共之。竊謂通經學道﹐本也﹔書﹐一藝耳。然非髙人勝士﹐胸中有數百卷書﹐筆下無一點塵﹐不能造微入妙。君用素工書翰﹐故能成此。余猶及見金人板刻﹐其精妙神彩﹐不減法帖。至元末﹐好事者又添鮮於樞字﹐攺名艸書集韻﹐刻已不精。洪武中﹐蜀邸又翻刻﹐並趙公序及諸名姓皆去之﹐刻又粗惡﹐重可惜也。前輩作事多周詳﹐後輩作事多闕略﹐信然。

古人例多能書﹐如管寧﹐人但知其淸節﹐而不知其銀鉤之敏。﹝茅山碑云。﹞劉曜﹐人但知其獰凶﹐而不知其章艸之工。﹝其書見艸書韻會。﹞又有能書而名不著者﹐後漢錦車馮夫人名嫽﹐善史書﹐僅見西域傳。張伯髙以書酣﹐身名亞皇象﹐僅見於抱朴子。曹蜍﹑李志與右軍同時﹐書亦爭衡﹐其人不稱耳。北朝有沈含馨。隋有丁道護﹐與智永齊名﹐曰丁眞永艸者。唐有貝靈該﹑繆師愈﹑鄭預﹑﹝心經艸書﹐預艸也。﹞胡英﹑﹝李邕齊名。﹞鄔彤﹑﹝懷素之師。﹞武盡禮﹑﹝寧照寺鐘銘。﹞賀蘭敏之﹑﹝法門寺碑。﹞房璘妻髙氏﹑崇徽公主﹐僅見金石集古錄﹐張諲與王維齊名﹐雅善小王﹐見書苑。咸工梵書。南唐王文秉工小篆﹐不在二徐下。又有王逸老﹐善篆與八分﹐其命名有欲抗右軍者﹐不知何代人﹐疑卽文秉也。宋有秦子明﹑榮咨道﹑﹝皆蜀人﹐山谷之友。﹞髙述﹑潘岐﹐﹝東坡門客。﹞僅傳姓名。其餘不傳者﹐又何限也。

解大紳學士春雨齋續書評﹕鍾繇書如公孫碩膚﹐赤舄幾幾。王右軍如子之燕居﹐申申夭夭。智永瑤臺雪鶴﹐髙標出羣。虞世南如重華在位﹐被袗鼓琴。歐陽詢秋霄健翮﹐峭壁雙淸。褚遂良披沙揀金。薛少保寒機夜織。顏眞卿五丁鑿路。柳公權一夫當關。張長史風迥電馳。僧懷素雲行雨施。李北海樓臺映日﹐花木逢春。徐會稽怒猊渴驥﹐藏稜出力。坡﹑谷言難。張從申有入木三分之气。吾聞之子山云﹕米南宮奇逸超邁﹐煙雲捲舒。黃山谷淸圓妙麗﹐引繩貫珠。蘇東坡丰腴悅澤﹐綿裏藏鍼。蔡端明方正嚴重﹐土偶蒙金。趙文敏神明英傑﹐儀鳳衝霄﹐祥雲捧日。康裏子山雄劍倚天﹐長虹駕海。饒介之卞莊刺虎﹐功倍力省。宋克鵬摶九萬﹐須仗扶搖。宋仲珩龍駒鳳雛﹐神彩已具。詹希元﹝字孟舉﹐新安人﹐獨擅署法﹞。署書冠冕莊重。兪紫芝﹝名和﹐字子中﹐同江人﹐逮事松雪﹞。臨摹﹐子夫擅寵。杜叔循﹝名環﹐廬陵人。﹞眞書﹐淸風蘭雪。胡子申﹝名布﹐盱江人﹞。珊瑚碧樹﹐頗謝琮璜。揭平﹝名樞﹐丰城人﹞。旱蛟得雨﹐秋鷹入云。凡二十八人﹐評皆當﹐惟評蔡端明爲土偶蒙金﹐殊爲失之。蔡之字有晉韻﹐在蘇﹑米﹑黃之上。又謂宋仲珩爲神彩已具﹐似以未成少之。亦非也。本朝書當以宋克爲第一﹐仲珩次之。遜志評之已定﹐胡杜揭豈能及哉。

方遜志先生評書云﹕趙子昂書如程不識將兵﹐號令嚴明﹐不使毫發出法度外﹐故動無遺失。鮮於伯機如漁陽健兒﹐姿體充偉而少韻度。康裏公如鸞雛出巢﹐神采可愛而頡頏未熟。𨿽俱得重名﹐而趙公髙矣。繼三公而作者﹐金華宋仲珩艸書﹐如天驥行中原﹐一日千里﹐超澗度險﹐不動气力﹐𨿽若不可蹤迹﹐而馳驟必合程度。又曰﹕子昂妙在行艸﹐奕奕得晉迹度﹐所乏者格力不展。子山最善懸腕﹐行艸逸邁可喜﹐所乏者沈著不足。又題褚遂良書唐太宗哀冊墨迹云﹕古人常使意勝於法﹐後世常法勝於意。此書𨿽六藝之一﹐大儒未嘗不畱心。

卷四

古文如春﹐籀如夏﹐篆如秋﹐隸如冬﹐八分行艸﹐歲之餘閏也。

熊朋來云﹕周公之時未攺籀﹐已有六書之教。孔子之時已攺籀﹐尙存科斗之書。事固有用於一時而廢於後世﹐久復蹈襲﹐乃與古符者多矣。世有小篆﹐謂李斯所作﹐然黃帝刀布﹐其文已作小篆。隸書謂王次仲所創﹐而葛天之金幣文﹐與今隸無異。臨菑人得齊胡公之銅棺﹐前和隱起﹐皆作今篆。後漢急就章﹐方有波磔鉤踢﹐而錢譜所載尊盧﹑太昊至帝嚳之金幣文﹐及近世掘得周時鏡銘﹐皆古篆而有鉤踢。乃知後世所用者﹐上古已有之﹐今人特以所見爲始耳﹐非至論也。

《五代史補》云﹕郭忠恕工篆隸。嘗有人於龍門得鳥迹篆示之﹐忠恕一見輒誦﹐有如宿習。余按河津﹑伊闕﹐俱有龍門﹐此迹今不知在否﹐好古者試一求之。

劉靜能曰﹕鍾﹑王不能變乎蔡邕﹐蔡邕不能變乎籀古。今古𨿽殊﹐其理則一。鍾﹑王𨿽變新奇﹐而不失隸古意。庾﹑謝﹑蕭﹑阮守法而法在﹐歐﹑虞﹑褚﹑薛竊法而法分。降而爲黃米諸公之放蕩﹐猶持法外之意﹐周﹑吳輩則慢法矣。下而至張卽之﹐怪誕百出﹐書怪極矣﹐不有子昂﹐誰能回瀾乎﹗

唐僧貫休工篆隸。荊州守問其筆法﹐休曰﹕此事須登壇而援﹐詎可艸艸言之。此言最中理。登壇而援﹐言如人之登髙﹐已至壇上之人﹐一舉手援之而已。未加苦功而欲求捷法﹐譬如坐井中而求援上焉﹐有此理耶﹖李頎贈張諲詩﹕小王破體咸支策。人皆不解破體爲何語。按徐浩云﹕鍾善眞書﹐張稱艸聖﹐右軍艸行法﹐小王破體﹐皆一時之妙。破體謂行書小縱繩墨﹐破右軍之體也。夫以小王去右軍不大相遠﹐已號破體。今世解學士之畫圈﹐如鎭宅之符﹐張東海之顫筆﹐如風癱之手﹐蓋王氏家奴所不爲﹐一世囂然稱之﹐字學至此掃地矣。

今之笑書學者曰﹕吾學羲﹑獻﹐羲﹑獻當年學誰﹖予詰之曰﹕爲此言者﹐非惟不知書﹐亦不知古今矣。羲﹑獻學鍾﹑索﹐鍾﹑索學章艸﹐章艸本分隸﹐分隸本篆籀﹐篆籀本科斗﹐遞相祖述﹐豈謂無師耶﹖今不屑步鍾﹑索﹑羲﹑獻之後塵﹐乃甘心爲項羽﹑史弘肇之髙弟﹐果何見耶﹗

先太師公學蕭子云出師頌。李文正公嘗云﹕石齋書眞是簡遠﹐但急疾時所書﹐無乃太簡乎﹖先公笑曰﹕夫何遠之有。翰苑相傳﹐以爲善謔。

孫虔禮云﹕書字有五乖五合﹕神怡務閒﹐一合也。感物徇知﹐二合也。時和气潤﹐三合也。紙墨相發﹐四合也。偶然欲書﹐五合也。心遽體畱﹐一乖也。意違勢屈﹐二乖也。風燥日炎﹐三乖也。紙墨不稱﹐四乖也。情怠手闌﹐五乖也。合乖之際﹐優劣互差。予嘗以其言舉似文徵仲曰﹕古人多以酒生思﹐而此乃遺之。徵仲笑曰﹕予不能飲﹐此言似爲予設。管寧別傳云﹕寧字畫若銀鉤。茅山碑云管寧銀鉤之敏是也。唐朱放詩﹕瓊樹相思何日到﹐銀鉤數字莫爲難。書家作字﹐省文之例﹐如鳳皇連寫﹐凰但作皇。鴛央廟郎亦然。其例起於六書建類主聲﹑轉注爲義也。如弌從一﹐數也﹐從弋﹐聲也。而弍弎之字皆從弋﹐弋非聲也﹐以弋爲建類之聲﹐故可以轉二三而爲注。鳳從鳥﹐義也﹐從凡﹐聲也﹐而鳳字亦從凡﹐凡非聲也﹐以鳳爲建類。此於字學末之末者﹐人多習之而不察耳。

書札於徳性相關。朱子嘗云﹕卽子云所謂心畫也。漢司隸楊厥碑﹕﹛辶業﹜通石門。﹛辶業﹜字﹐洪適亦不識爲何字。愚按﹕﹛辶業﹜卽鑿字也。鑿省作鑿﹐又作﹛辶業﹜者﹐以辶代﹐如匝作﹛辶幣﹜﹐匹作﹛辶兀﹜﹐匣作﹐陋作﹐謂之隸變。古有此例﹐幹祿字書可考。洪適蓋以六書求之而不得﹐所謂知常而不知變也。唐人書葉法師碑﹐宋人書杜詩禹鑿寒江之句﹐皆以鑿爲﹛辶業﹜。蓋師法古而結體密﹐源流遠而意匠深﹐乃爲法書。若確守六書﹐古人謂之氈裘气。東坡所云鸚哥之學止數言﹐山谷所謂蝦蟆之禪惟一跳也。若左纏右繞﹐信手隨心﹐而自號艸書﹐又近世東海之流獘矣。書𨿽一藝﹐亦不易哉。

處州松陽永寧觀李邕書傳云﹕葉法善修此觀﹐欲求邕書﹐隔遠不至﹐乃夜追其魂書之。謂之追魂碑﹐蓋神異其事云爾。此碑予曾見其拓本﹐信爲超絕﹐或者因傳之﹐與碧落碑事相類。

南唐昇元帖﹐以匱紙摹拓﹐李廷珪墨拂之﹐爲絕品。匱紙者﹐打金箔紙也。其次卽用澄心堂紙蟬翅拂爲第二品﹐濃墨本爲第三品也。昇元帖在淳化祖刻之上﹐隋開皇帖之下﹐然今皆不可復見矣。宋世集帖﹐傳於今者絕少。大觀帖﹐蔡京所摹﹐予及見之。雪溪堂﹐王庭筠所刻﹔寶晉齋﹐曹日新所刻﹔澄堂帖﹐賀知章所臨﹕皆絕妙。祕閣續帖於王宜學處見之。又聞其家有鐘山艸堂刻梁人書﹐奇勁未之有也。皇象天璽石刻﹐雄偉冠世﹐世尙有之。

古人論墨之佳曰﹕輕堅黝黑﹐入硯無聲。又曰﹕其堅如玉﹐其文如犀。又曰﹕繢彩奮發。論硯之佳曰﹕秀潤玉質。論筆曰﹕長而不勁﹐不如勿長﹔勁而不圓﹐不如不勁。皆至理也﹐善書者知之。

宜州陳氏能作筆。家傳右軍與其祖求筆帖﹐子孫世精其法。唐柳公權求筆於陳氏﹐先與二管﹐語其子曰﹕柳學士如能書﹐當畱此筆。不爾﹐當退還﹐卽可常筆與之。未幾﹐柳以不入用﹐別求陳氏﹐遂與常筆。陳曰﹕先與者二筆﹐非右軍不能﹐柳信與之遠矣。此事見墨藪。信乎﹐如來三昧﹐菩薩不知也。

劉正夫云﹕觀今之字﹐如觀文繡﹔觀古之字﹐如觀鐘鼎。

