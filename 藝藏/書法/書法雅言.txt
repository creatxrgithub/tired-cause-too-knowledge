書法雅言

藝術類一

書畫之屬

提要

臣等謹案書法雅言一卷明項穆撰王稚登所作穆小傳稱其初名徳枝郡大夫徐公易爲純後乃更名穆字徳純號曰貞元亦號曰無邪子秀水項元汴之子也元汴鑑藏書畫甲於一時至今論眞迹者尙以墨林印記別眞僞穆承其家學耳濡目染故於書法特工因抒其心得作爲是書凡十七篇曰書統曰古今曰辧體曰形質曰品格曰資學曰規矩曰常變曰正奇曰中和曰老少曰神化曰心相曰取捨曰功序曰器用曰知識大旨以晉人爲宗而排蘇軾米芾書爲稜角怒張倪瓚書爲寒儉軾芾加以工力可至古人瓚則終不可到𨿽持論稍爲過髙而終身一藝研究至深煙楮之外實多獨契衡以取法乎上之義未始非書家之圭臬也

乾隆四十二年九月恭校上

總纂官臣紀昀臣陸錫熊臣孫士毅

總校官臣陸費墀

書法雅言原序

余故善項子京以其家多法書名墨居恆一過展鑑時長君徳純每從傍下只語賞刺居然能書家也余笑謂子京曰此郎異日故當勝尊及余竄走疆外十餘年始歸徳純輒已自負能書又未幾而人稱徳純能書若一口也余始進而語之曰以君名地慧才視取榮泰猶掇之耳柰何早自割棄以一藝自掩不見右軍以書掩生平爲後來惜乎徳純曰假令作素王優孟與命爭不可知孰若爲墨卿優孟與藝爭可必得也且右軍一時所稱立節則卞忠貞相業則王茂弘再寧淪鼎則陶長沙而已然三人者固不若右軍以書故在人人吻間不掩右軍孰大於是其辧達類如此大都徳純書於晉唐諸名家罔不該會第心慕手追者逸少卽稍稍降格亦不減歐虞褚李故其於蘭亭聖教必日摹一紙以自程督𨿽猛熱沍寒不蹔休頓嘗謂人曰比來靜坐如聞泥丸中有呼右軍者此猶昔人夢見伯英亦神會之一驗也因著書法雅言一卷上下千載品第周贍進乎技矣至若放斥蘇米詆落元鎭更定筆陣數語乃頃近書家不敢道者又自以爲倘使此終葆祕後有元常其人必當搥胸嘔血別生仲將之釁遂乞余敍而傳之餘亦便爲舐筆庶以合語子京者之右券繡水沈思孝序

書法雅言明項穆撰

○書統

河馬負圖洛龜呈書此天地開文字也羲畫八卦文列六爻此聖王啟文字也若乃龍鳳龜麟之名穗云科斗之號篆籀嗣作古隸爰興時易代新不可殫述信後傳今篆隸焉爾歷周及秦自漢逮晉眞行疊起章艸浸孳文字菁華敷宣盡矣然書之作也帝王之經綸聖賢之學術至於玄文內典百氏九流詩歌之勸懲碑銘之訓戒不由斯字何以紀辭故書之爲功同流天地翼衛教經者也夫投壺射矢猶標觀徳之名作聖述明本入列仙之品宰我稱仲尼賢於堯舜余則謂逸少兼乎鍾張大統斯垂萬世不易第唐賢求之筋力軌度其過也嚴而謹矣宋賢求之意气精神其過也縱而肆矣元賢求之性情體態其過也溫而柔矣其間豪傑奮起不無超越尋常槪觀習俗風聲大都互有優劣我明肇運尙襲元規丰祝文姚竊追唐躅上宗逸少大都畏難夫堯舜人皆可爲翰墨何畏於彼逸少我師也所願學是焉柰自祝文絕世以後南北王馬亂眞邇年以來競仿蘇米王馬疏淺俗怪易知其非蘇米激厲矜誇罕悟其失斯風一倡靡不可追攻乎異端害則滋甚況學術經綸皆由心起其心不正所動悉邪宣聖作春秋子輿距楊墨懼道將日衰也其言豈得已哉柳公權曰心正則筆正余則曰人正則書正取捨諸篇不無商韓之刻心相等論實同孔孟之思六經非心學乎傳經非六書乎正書法所以正人心也正人心以閒聖道也子輿距楊墨於昔予則放蘇米於今垂之千秋識者復起必有知正書之功不愧爲聖人之徒矣

○古今

書契之作肇自頡皇佐隸之簡興於嬴政他若鳥宿芝英之類魚虫薤葉之流紀夢瑞於當年圖形象於一日未見眞迹徒著虛名風格旣湮考索何據信今傳後貴在同文探賾搜奇要非適用故書法之目止以篆隸古文兼乎眞行艸體書法之宗獨以羲獻蕭永佐之虞褚陸顏他若急就飛白亦當遊心歐張李柳或可涉目所謂取法乎上僅得乎中初規後賢冀追前哲匪曰生今之世不能及古之人學成一家不必廣師羣妙者也米元章云時代壓之不能髙古自畫固甚又云眞者在前气焰懾人畏彼益深至謂書不入晉徒成下品若見眞迹惶恐殺人旣推二王獨擅書宗又阻後人不敢學古元章功罪足相衡矣噫世之不學者固無論矣自稱能書者有二病焉巖搜海釣之夫每索隱於秦漢井坐管窺之輩恆取式於宋元太過不及厥失維均蓋謂今不及古者每云今妍古質以奴書爲誚者自稱獨擅成家不學古法者無稽之徒也專泥上古者豈從周之士哉夫夏彜商鼎已非污尊抔飲之風上棟下宇亦異巢居穴處之俗生乎三代之世不爲三皇之民矧夫生今之時奚必反古之道是以堯舜禹周皆聖人也獨孔子爲聖之大成史李蔡杜皆書祖也惟右軍爲書之正鵠柰何泥古之徒不悟時中之妙專以一畫偏長一波故壯妄誇崇質之風豈知三代後賢兩晉前哲尙多太朴之意宣聖曰文質彬彬然後君子孫過庭云古不乖時今不同獘審斯二語與世推移規矩從心中和爲的謂之曰天之未喪斯文逸少於今復起苟微若人吾誰與歸

○辧體

夫人靈於萬物心主於百骸故心之所發蘊之爲道徳顯之爲經綸樹之爲勛猷立之爲節操宣之爲文章運之爲字迹爰作書契政代結繩刪述侔功神仙等妙苟非達人上智孰能玄鑑入神但人心不同誠如其面由中發外書亦云然所以染翰之士𨿽同法家揮豪之際各成體質考之先進固有說焉孫過庭曰矜斂者獘於拘束脫易者失於規矩躁勇者過於剽迫狐疑者溺於滯澀此乃捨其所長而指其所短也夫悟其所短恆止於苦難恃其所長多畫於自滿孫子因短而攻短予也就長而刺長使藝成獨擅不安於一得之能學出專門益進於通方之妙理工辭拙知罪甘焉夫人之性情剛柔殊稟手之運用乖合互形謹守者拘斂襟懷縱逸者度越典則速勁者驚急無蘊遲重者怯郁不飛簡峻者挺掘鮮遒嚴密者緊實寡逸溫潤者妍媚少節標險者雕繪太苛雄偉者固愧容夷婉暢者又慚端厚莊質者蓋嫌魯朴流麗者復過浮華駛動者似欠精深纖茂者尙多散緩爽健者涉玆剽勇穩熟者缺彼新奇此皆因夫性之所偏而成其資之所近也他若偏泥古體者蹇鈍之迂儒自用爲家者庸僻之俗吏任筆驟馳者輕率而踰律臨池猶豫者矜持而傷神專尙淸勁者枯峭而罕姿獨工丰艷者濃鮮而乏骨此又偏好任情甘於暴棄者也第施教者貴因材自學者先克已審斯二語厭倦兩忘與世推移量人進退何慮書體之不中和哉

○形質

穹壤之間齒角爪翼物不俱全气稟使然也書之體狀多端人之造詣各異必欲眾妙兼備古今恐無全書矣然天地之气雨暘燠寒風雷霜雪來備時敍萬物榮滋極少過多化工皆覆故至聖有參贊之功君相有燮理之任皆所以節宣陰陽而調和元气也是以人之所稟上下不齊性賦相同气習多異不過曰中行曰狂曰狷而已所以人之於書得心應手千形萬狀不過曰中和曰肥曰瘦而已若而書也修短合度輕重協衡陰陽得宜剛柔互濟猶世之論相者不肥不瘦不長不短爲端美也此中行之書也若專尙淸勁偏乎瘦矣瘦則骨气易勁而體態多瘠獨工丰艷偏乎肥矣肥則體態常妍而骨气每弱猶人之論相者瘦而露骨肥而露肉不以爲佳瘦不露骨肥不露肉乃爲尙也使骨气瘦峭加之以沈密雅潤端莊婉暢𨿽瘦而實腴也體態肥纖加之以便捷遒勁流麗峻潔𨿽肥而實秀也瘦而腴者謂之淸妙不淸則不妙也肥而秀者謂之丰艷不丰則不艷也所以飛燕與王嬙齊美太眞與采蘋均麗譬夫桂之四分梅之五瓣蘭之孕馥菊之含叢芍藥之富艷芙渠之燦灼異形同翠殊質共芳也臨池之士進退於肥瘦之間深造乎中和之妙是猶自狂狷而進中行也愼毋自暴且棄哉

○品格

夫質分髙下未必羣妙攸歸功有淺深詎能美善咸盡因人而各造其成就書而分論其等擅長殊技略有五焉一曰正宗二曰大家三曰名家四曰正源五曰傍流並列精鑑優劣定矣會古通今不激不厲規矩諳練骨態淸和眾體兼能天然逸出巍然端雅奕矣奇鮮此謂大成已集妙入時中繼往開來永垂模軌一之正宗也篆隸章艸種種皆知執使轉用優優合度數點眾畫形質頓殊各字終篇勢態迥別脫胎易骨變相攺觀猶之世祿巨室萬寶盈藏時出具陳煥驚神目二之大家也眞行諸體彼劣此優速勁遲工淸秀丰麗或鼓骨格或炫標姿意气不同性眞悉露譬之醫卜相術聲譽廣馳本色偏工藝成獨步三之名家也溫而未厲恭而少安威而寡夷淸而歉潤屈伸背向儼具儀刑揮灑弛張恪遵典則猶之淸白舊家循良子弟未弘新業不墜先聲四之正源也縱放悍怒賈巧露鋒標置狂顚恣來肆往引倫蛇掛頓擬蟆蹲或枯瘦而巉巖或穠肥而泛濫譬之異卉奇珍驚時駭俗山雉片翰如鳳海鯨一鬣似龍也斯謂傍流其居五焉夫正宗尙矣大家其博名家其專乎正源其謹傍流其肆乎欲其博也先專與其肆也寧謹由謹而專自專而博規矩通審志气和平寢食不忘心手無厭𨿽未必妙入正宗端越乎名家之列矣

○資學

書之法則點畫攸同形之楮墨性情各異猶同源分派共樹殊枝者何哉資分髙下學別淺深資學兼長神融筆暢苟非交善詎得從心書有體格非學弗知若學優而資劣作字𨿽工盈虛舒慘回互飛騰之妙用弗得也書有神气非資弗明若資邁而學疏筆勢𨿽雄鉤揭導送提搶截拽之權度弗熟也所以資貴聰穎學尙浩淵資過乎學每失顚狂學過乎資猶存規矩資不可少學乃居先古人云蓋有學而不能未有不學而能者也然而學可勉也資不可彊也天資縱哲標奇炫巧色飛魂絕於一時學識諳練入矩應規作範垂模於萬載孔門一貫之學竟以參魯得之甚哉學之不可不確也然人之資稟有溫弱者有剽勇者有遲重者有疾速者知克已之私加日新之學勉之不已漸入於安萬川會海成功則一若下筆之際枯澀拘攣苦迫蹇鈍是猶朽木之不可雕頑石之難乎琢也已譬夫學謳之徒字音板調愈唱愈熟若唇齒漏風喉舌砂短沒齒學之終奚益哉

○附評

夫自周以後由漢以前篆隸居多楷式猶罕眞章行艸趨吏適時姑略上古且詳今焉夫道之統緒始自三代而定於東周書之源流肇自六爻而盛於兩晉宣尼稱聖時中逸少永寶爲訓蓋謂通今會古集彼大成萬億斯年不可攺易者也第自晉以來染翰諸家史牒彰名縹緗著姓代不乏人論之難殫若品格居下眞迹無傳予之所列無復議焉蓋聞張鍾羲獻書家四絕良可據爲軌躅爰作指南彼之四賢資學兼至者也然細詳其品亦有互差張之學鍾之資不可尙已逸少資敏乎張而學則稍歉學篤乎鍾而資則微遜伯英學進十矣資居七焉元常則反乎張逸少皆得其九子敬資稟英藻齊轍元常學力未深步塵張艸惜其蘭折不永躓彼駿馳玉琢復磨疇追驥驟自云勝父有所恃也加以數年豈萍語哉六朝名家智永精熟學號深矣子雲飄舉資稱茂焉至於唐賢之資褚李標幟論乎學力陸顏蜚聲若虞若歐若孫若柳藏眞張旭互有短長或學六七而資四五或資四五而學六七觀其筆勢生熟姿態端妍槪可辧矣宋之名家君謨爲首齊範唐賢天水之朝書流厎柱李蘇黃米邪正相半總而言之傍流品也後之書法子昂正源鄧兪伯機亦可接武妍媚多優骨气皆劣君謨學六而資七子昂學八而資四休哉蔡趙兩朝之脫穎也元章之資不減褚李學力未到任用天資觀其纖濃詭厲之態猶夫排沙見金耳子昂之學上擬陸顏骨气乃弱酷似其人大抵宋賢資勝乎學元手學優乎資使稟元章之睿質勵子昂之精專宗君謨之遒勁師魯直之懸腕不惟越軌三唐超蹤宋元端居乎逸少之下子敬之上矣明興以來書迹雜糅景濂有貞仲珩伯虎僅接元蹤伯琦應禎孟舉原博稍知唐宋希哲存禮資學相等初範晉唐晚歸怪俗競爲惡態駭諸凡夫所謂居夏而變夷棄陳而學許者也然令後學知宗晉唐其功豈少補邪文氏父子徵仲學比子昂資甚不逮筆气生尖殊乏蘊致小楷一長秀整而已壽承休承資皆勝父入門旣正克紹箕裘要而論之得處不逮丰祝之能邪气不染二公之陋仲溫章革古雅微存公綬行眞朴勁猶在髙陽道復僅有米芾之遺風民則立綱盡是趨時之利手若能以丰祝之資兼徵仲之學壽承之風逸休承之峭健不幾乎歐孫之再見耶若下筆之際苦澀寒酸如倪瓚之手縱加以老彭之年終無佳境也

○規矩

天圓地方羣類象形聖人作則制爲規矩故曰規矩方圓之至範圍不過曲成不遺者也大學之旨先務修齊正平皇極之疇首戒偏側反陂且帝王之典謨訓誥聖賢之性道文章皆托書傳垂教萬載所以明彜倫而淑人心也豈有放僻邪侈而可以昭蕩平正直之道者乎古今論書獨推兩晉然晉人風气疏宕不羈右軍多優體裁獨妙書不入晉固非上流法不宗王詎稱逸品六代以歷初唐蕭羊以逮智永尙知趨向一體成家柰自懷素降及大年變亂古雅之度競爲詭厲之形曁夫元章以豪逞卓犖之才好作鼓努驚奔之筆且曰大年之書愛其偏側之勢出於二王之外是謂子貢賢於仲尼丘陵髙於日月也豈有捨仲尼而可以言正道異逸少而可以爲法書者哉柰何今之學書者每薄智永子昂似僧手誚眞卿公權如將容夫顏柳過於嚴厚永趙少夫奇勁𨿽非書學之大成固自書宗之正脈也且穹壤之間莫不有規矩人心之良皆好乎中和宮室材木之相稱也烹炙滋味之相調也笙簫音律之相協也人皆悅之使其大小之不稱酸辛之不調宮商之不協誰復取之哉試以人之形體論之美丈夫貴有端厚之威儀髙逸之辭气美女子尙有貞靜之徳性秀麗之容顏豈有頭目手足粗邪癩尰而可以稱美好者乎形象器用無庸言矣至於鳥之窠蜂之窩蛛之网莫不圓整而精密也可以書法之大道而禽虫之不若乎此乃物情猶有知識也若夫花卉之淸艷蕊瓣之疏藂莫不圓整而修對焉使其半而舒半而攣也皆瘠蠹之病豈其本來之質哉獨怪偏側出王之語肇自元章一時之論致使淺近之輩爭賞豪末之奇不探中和之源徒規誕怒之病殆哉書脈危幾一縷矣況元章之筆妙在轉折結構之間略不思齊鑑仿徒擬放縱剽勇之失妄誇具得神奇所謂捨其長而攻其短無其善而有其病也與東施之效顰復奚間哉圓爲規以象天方爲矩以象地方圓互用猶陰陽互藏所以用筆貴圓字形貴方旣曰規矩又曰之至是圓乃圓神不可滯也方乃通方不可執也此由自悟豈能使知哉晉魏以前篆書稍長隸則少匾鍾王眞行會合中和迨及信本以方增長降及旭素旣方更圓或斜復直有如何本兩字促之若一字腰升本一字縱之若二字者然旭素飛艸用之無害世但見艸書若爾予嘗見其郎官等帖則又端莊整飭儼然唐气也後世庸陋無稽之徒妄作大小不齊之勢或以一字而包絡數字或以一傍而攢簇數形彊合鉤連相排相紐點畫混沌突縮突伸如楊祕圖張汝弼馬一龍之流且自美其名曰梅花體正如瞽目丐人爛手折足繩穿老幼惡狀醜態齊唱俚詞遊行村市也夫梅花有盛開有半開有未開故爾參差不等若開放已足豈復有大小混雜者乎且花之向上倒下朝東面西猶書有仰收俯壓左顧右盼也如其一枝過大一枝過小多而六瓣少而四瓣又焉得謂之梅花耶形之相列也不雜不糅瓣之五出也不少不多由梅觀之可以知書矣彼有不察而漫學者寧非海上之逐臭哉

○常變

宣尼疾固規矩諸說無乃固乎古人有缺波折刀之形畫沙印泥之勢無乃越於規矩之外哉夫字猶用兵同在制勝兵無常陣字無定形臨陣決機將書審勢權謀廟算務在萬全然陣勢𨿽變行伍不可亂也字形𨿽變體格不可踰也譬之靑天白雲和風淸露朗星皓月寒雪暑雷此造化之生機其常也迅霆激電霪雨颶風夏雹冬雷揚沙霾霧此陰陽之殺機其變也凡此之類勢不終朝四時皆然晦冥無晝矣所以脫巾跣足大笑狂歌園林丘壑知己相逢飲酒翫花或可乃爾如君親侍從之前大賓臨祭之日豈容狂放恣肆若此乎是故宮殿廟堂典章紀載眞爲首尙表牘亭館移文題勒行乃居先借使奏狀碑署潦艸顚狂褻悖何甚哉信知眞行爲書體之常艸法乃一時之變趙壹非之豈無謂哉所云艸體有別法焉撥鐙提捺眞行相通畱放鉤環勢態迥異旋轉圓暢屈折便險點綴精彩挑豎枯勁波趯耿決飛度飄揚流注盤紆駐引窈繞頓之以沈鬱奮之以奔馳奕之以翩躚激之以峭拔或如篆籀或如古隸或如急就或如飛白又若眾獸駭首而還跱羣鳥舉翅而欲翔猿猴騰掛乎藂林蛟龍蟠蜿於山澤隨情而綽其態審勢而揚其威每筆皆成其形兩字各異其體艸書之妙畢於斯矣至於行艸則復兼之衄挫行藏緩急措置損益於眞艸之間會通於意態之際奚慮不臻其妙哉

○正奇

書法要旨有正與奇所謂正者偃仰頓挫揭按照應筋骨威儀確有節制是也所謂奇者參差起復騰淩射空風情恣態巧妙多端是也奇卽運於正之內正卽列於奇之中正而無奇𨿽莊嚴沈實恆朴厚而少文奇而弗正𨿽雄爽飛妍多譎厲而乏雅柰夫賞鑑之家每指豪端努奮之巧不悟規矩法度之踰臨池之士每炫技於形勢猛誕之微不求工於性情骨气之妙是謂輕道徳而重功利退忠直而進姦雄也好奇之說伊誰始哉伯英急就元常楷迹去古未遠猶有分隸余風逸少一出揖讓禮樂森嚴有法神彩攸煥正奇混成也子敬始和父韻後宗伯英風神散逸爽朗多姿梁武稱其絕妙超羣譽之浮實唐文目以拘攣餓隸貶之太深孫過庭曰子敬以下鼓努爲力標置成體工用不侔神情懸隔斯論得之書至子敬尙奇之門開矣嗣後智永專範右軍精熟無奇此學其正而不變者也羊欣思齊大令舉止依樣此學其奇而不變者也迨夫世南傳之智永內含剛柔立意沈粹及其行艸遒媚不凡然其筋力稍覺寬骳矣李邕初師逸少擺脫舊習筆力更新下手挺聳終失窘迫律以大成殊越彀率此行眞之初變也歐陽信本亦擬右軍易方爲長險勁瘦硬崛起削成若觀行艸復太猛峭矣褚氏登善始依世南晚追逸少遒勁溫婉丰美富艷第乏天然過於雕刻此眞行之再變也考諸永淳以前規模大都淸雅曁夫開元以後气習漸務威嚴顏淸臣蠶頭燕尾閎偉雄深然沈重不淸暢矣柳誠懸骨鯁气剛耿介特立然嚴厲不溫和矣此眞書之三變也張氏從申源出子敬筆气絕似北海抑揚低昂則甚雕琢矣釋氏懷素流從伯英援豪大似驚蛇圓轉牽掣則甚詭禿矣此艸行之三變也書變若爾豈徒文兵云哉大抵不變者情拘於守正好變者意刻於探奇正奇旣分爲二書法自醇入漓矣然質朴端重以爲正剽急駭動以爲奇非正奇之妙用也世之厭常以喜新者每捨正而慕奇豈知奇不必求久之自至者哉假使雅好之士畱神翰墨窮搜博究月習歲勤分布條理諳練於胸襟運用抑揚精熟於心手自然意先筆後妙逸忘情墨灑神凝從容中道此乃天然之巧自得之能猶夫西子毛嬙天姿國色不施粉黛輝光動人矣何事求奇於意外之筆後垂超世之聲哉

○中和

書有性情卽筋力之屬也言乎形質卽標格之類也眞以方正爲體圓奇爲用艸以圓奇爲體方正爲用眞則端楷爲本作者不易速工艸則簡縱居多見者亦難便曉不眞不艸行書出焉似眞而兼乎艸者行眞也似艸而兼乎眞者行艸也圓而且方方而復圓正能含奇奇不失正會乎中和斯爲美善中也者無過不及是也和也者無乖無戾是也然中固不可廢和和亦不可離中如禮節樂和本然之體也禮過於節則嚴矣樂純乎和則淫矣所以禮尙從容而不迫樂戒奪倫而皦如中和一致位育可期況夫翰墨者哉方圓互成正奇相濟偏有所著卽非中和使楷與行眞而偏不拘鈍卽稜峭矣行艸與艸而偏不寒俗卽放誕矣不知正奇參用斯可與權權之謂者稱物平施卽中和也唐之諸賢𨿽各成家然有一手而獨擅一二長者有多能而反拙一二體者臨學之士貴擇善而從焉陸柬之得法於世南晚擅出藍之譽予嘗見其所書蘭亭詩無一筆不出右軍第少飄逸和暢之妙爾張伯髙世目爲顚然其見擔夫爭逍聞鼓吹觀舞劍而知筆意固非常人也其眞書絕有繩墨艸字奇幻百出不踰規矩乃伯英之亞懷素豈能及哉米芾乃誚其變亂古法驚諸凡夫何其苛於責人而昏於自反耶顏淸臣𨿽以眞楷知名實過厚重若其行眞如鹿脯帖行艸如爭坐祭侄帖又舒和遒勁丰麗超動上擬逸少下追伯施固出歐李輩也獨其自敍一帖麤魯詭異且過郁濁酷非平日意態米芾乃獨仿之亦好奇之病爾唐書𨿽有三變虞褚之眞與行艸陸李之行眞魯公之行艸率更之眞書長史之飛艸所謂出類拔萃固非隨波逐流者也懷素聖母藏眞亦多合作大字千文則穠肆矣小字千文太平淡矣世傳自敍帖殊過枯誕不足法也主善以爲師寧非步王之階梯哉

○老少

書有老少區別淺深勢𨿽異形理則同體所謂老者結媾精密體裁髙古巖岫聳峯旌旗列陣是也所謂少者气體充和標格雅秀百般滋味千種風流是也老而不少𨿽古拙峻偉而鮮丰茂秀麗之容少而不老𨿽婉暢纖妍而乏沈重典實之意二者混爲一致相待而成者也試以人品諭之謀猷諳練學識宏深必稱黃髮之彥詞气淸亮舉動利便恆數俊髦之英老乃書之筋力少則書之姿顏筋力尙彊健姿顏貴美悅會之則並善析之則兩乖融而通焉書其幾矣玄鑑之士求老於典則之間探少於神情之內若其規模宏遠意思窈窕抑揚旋折恬曠雍容無老無少難乎名狀如天仙玉女不能辧其春秋此乘之上也初視𨿽少細觀實老丰采秀潤結束巍峨引拂輕揚气度凜毅世所謂少年老成乘之次也鱗羽參差峯巒掩映提撥飛健縈紆委婉眾體異勢各字成形乃如一堂之中老少羣聚則又次焉筋力雄壯骨气峻潔劍拔弩張熊蹲虎踞祗見其老不見其少有若師儒壽耇正色難犯又其次焉燦爛似錦艷麗如花初視煥彩詳觀散怯正如平時誇伐自稱弘濟一遇艱大節義遂虧抑又其次矣若夫任筆成形聚墨爲勢漫作偏欹之相妄呈險放之姿疏縱無歸輕浮鮮著風斯下矣復何齒哉

○神化

書之爲言散也舒也意也如也欲書必舒散懷抱至於如意所願斯可稱神書不變化匪足語神也所謂神化者豈復有外於規矩哉規矩入巧乃名神化固不滯不執有圓通之妙焉況大造之玄功宣泄於文字神化也者卽天機自發气韻生動之謂也日月星辰之經緯寒暑晝夜之代遷風雲雷雨之聚散山嶽河海之流峙非天地之變化乎髙士之振衣長嘯揮麈談玄佳人之臨鏡拂花舞袖流盼如艷卉之迎風泫露似好鳥之調舌搜翎千態萬狀愈出愈奇更若煙霏林影有相難著潛鱗翔翼無迹可尋此萬物之變化也人之於書形質法度端厚和平參互錯綜玲瓏飛逸誠能如是可以語神矣世之論神化者徒指體勢之異常豪端之奮筆同聲而贊賞之所識何淺陋哉約本其由深探其旨不過曰相時而動從心所欲云爾宣尼逸少道統書源匪由悉邪也鄕黨之恂恂在朝之侃侃執圭之踧踧私覿之怡怡於魯而章甫適宋而縫掖至夫漢方朔贊意涉環奇燕樂毅論情多抑鬱修禊集敍興逸神怡私門誓文情拘气塞此皆相時而動根乎陰陽舒慘之機從心所欲溢然關雎哀樂之意非夫心手交暢焉能美善兼通若是哉相時而動或知其情從心所欲鮮悟其理蓋欲正而不欲邪欲熟而不欲生人之恆心也規矩未能精諳心手尙在矜疑將志帥而气不充意先而筆不到矣此皆不能從心之所欲也至於欲旣從心豈復矩有少踰者耶宣尼旣雲從心復云不踰者恐越於中道之外爾譬之投壺引射豈不欲中哉手不從心發而不中矣然不動則不變能變卽能化苟非至誠焉有能動者乎澄心定志博習專研字之全角宛爾在目筆之妙用悠然忘思自然腕能從臂指能從心瀟灑神飛徘徊翰逸如庖丁之解牛掌上之弄丸執筆者自難揣摩撫捲者豈能測量哉中庸之爲物不貳生物不測孟子曰深造自得左右逄源生也逄也皆由不貳深造得之是知書之欲變化也至誠其志不息其功將形著明動一以貫萬變而化焉聖且神矣噫此由心悟不可言傳字者孳也書者心也字𨿽有象妙出無爲心𨿽無形用從有主初學條理必有所事因象而求意終及通會行所無事得意而忘象故曰由象識心徇象喪心象不可著心不可離未書之前定志以帥其气將書之際養气以充其志勿忘勿助由勉入安斯於書也無間然矣夫雨粟鬼哭感格神明徵往俟來有爲若是法書仙手致中極和可以發天地之玄微宣道義之蘊奧繼往聖之絕學開後覺之良心功將禮樂同休名與日月並曜豈惟明窗淨幾神怡務閒筆硯精良人生淸福而已哉

○心相

蓋聞徳性根心睟盎生色得心應手書亦云然人品旣殊性情各異筆勢所運邪正自形書之心主張布算想象化裁意在筆端未形之相也書之相旋折進退威儀神彩筆隨意發旣形之心也試以人品諭之宰輔則貴有愛君容賢之心正直忠厚之相將帥則貴有盡忠立節之心智勇萬全之相諫議則貴有正道格君之心謇諤不阿之相隱士則貴有樂善無悶之心遺世仙舉之相由此例推儒行也才子也佳人也僧道也莫不有本來之心合宜之相者所謂有諸中必形諸外觀其相可識其心柳公權曰心正則筆正余今曰人正則書正心爲人之帥心正則人正矣筆爲書之充筆正則書正矣人由心正書由筆正卽詩云思無邪禮云無不敬書法大旨一語括之矣嘗鑑古迹聊指前人世不俱聞略焉弗舉如桓溫之豪悍王惇之揚厲安石之躁率跋扈剛愎之情自露於豪楮間也他如李邕之挺竦蘇軾之肥欹米芾之努肆亦非純粹貞良之士不過嘯傲風騷之流爾至於褚遂良之遒勁顏眞卿之端厚柳公權之莊嚴𨿽於書法少容夷俊逸之妙要皆忠義直亮之人也若夫趙孟俯之書溫潤閒雅似接右軍正脈之傳妍媚纖柔殊乏大節不奪之气所以天水之裔甘心仇讎之祿也故欲正其書者先正其筆欲正其筆者先正其心若所謂誠意者卽以此心端已澄神勿虛勿貳也致知者卽以此心審其得失明乎取捨也格物者卽以此心博習精察不自專用也正心之外豈更有說哉由此篤行至於深造自然秉筆思生臨池志逸新中更新妙之益妙非惟不奇而自奇抑亦巳正而物正矣夫經卦皆心畫也書法乃傳心也如罪斯言爲迂予固甘焉勿避矣

○取捨

蘇米之迹世爭臨摹予獨哂爲效顰者豈妄言無謂哉蘇之點畫雄勁米之气勢超動是其長也蘇之穠聳稜側米之猛放驕淫是其短也皆緣天資𨿽勝學力乃疏手不從心藉此掩醜譬夫優伶在場歌喉不接假彼鑼鼓亂玆音聲耳夫顰一也西子以顰而加妍東施效之而增丑何哉西子明眸皓齒光彩射人閨情幽怨痛心攢眉淒淒楚楚可憫可憐是知顰乃其病非其常也使其館娃宮中姑蘇臺上懨懨悶悶蹙鎖蛾眉夫差豈復見寵耶東施本無麗質妄自學其愁眉反見陋媸殊可憎惡臨擬之士取長捨短豈非善學者哉抑自周秦以後逸少以前專尙篆隸罕見眞行簡朴端厚不皆文質兩彬缺勒殘碑無復完神可仿逸少一出會通古今書法集成模楷大定自是而下優劣互差試舉顯名今世遺迹僅存者拔其美善指其瑕疵庶取捨旣明則趨向可定矣智永世南得其寬和之量而少俊邁之奇歐陽詢得其秀勁之骨而乏溫潤之容褚遂良得其郁壯之筋而鮮安閒之度李邕得其豪挺之气而失之竦窘顏柳得其莊毅之操而失之魯獷旭素得其超逸之興而失之驚怪陸徐得其恭儉之體而失之頹拘過庭得其逍遙之趣而失之險散蔡襄得其密厚之貌庭堅得其提衄之法孟俯得其溫雅之態然蔡過乎嫵重趙專乎妍媚魯直𨿽知執筆而伸腳桂手體格掃地矣蘇軾獨宗顏李米芾復兼褚張蘇似肥艷美婢擡作夫人舉止邪陋而大足當令掩口米若風流公子染患癰疣馳馬試劍而叫笑旁若無人數君之外無暇詳論也擇長而師之所短而攺之在臨池之士玄鑑之精爾

陸友仁研北雜誌云蔡君謨摹仿右軍諸帖形模骨肉纖悉具備莫敢踰軼至米元章始變其法超規越矩𨿽有生气而筆法悉絕矣予謂君謨之書宋代巨擘蘇黃與米資近大家學入傍流非君謨可同語也朱晦翁亦謂字被蘇黃寫壞並筆法悉絕之言兩語皆刻矣數公亦有筆法不盡寫壞體格多有踰越蓋其學力未能入室之故也數君之中惟元章更易起眼且易下筆每一經目便思仿模初學之士切不可看趨向不正取捨不明徒擬其所病不得其所能也米書之源出自顏褚如要學米先柳入歐由歐趨虞自虞入褚學至於是自可窺大家之門元章亦拜下風矣如前賢眞迹未易得見擇其善帖精專臨仿十年之後方以元章參看庶知其短而取其長矣若逸少聖教序記非有二十年精進之功不能知其妙亦不能下一筆宜乎學者寥寥也此可與知者道之

○功序

臨池賞鑑代不虛人評論體勢悉非眞諦擬形於云石譬象於龍蛇外狀其浮華內迷其實理至若無知率易之輩妄認功無百日之談豈知王道本無近功成書亦非歲月哉初學之士先立大體橫直安置對待布白務求其均齊方正矣然後定其筋骨向背往還開合連絡務求雄健貫通也次又尊其威儀疾徐進退俯仰屈伸務求端莊溫雅也然後審其神情戰蹙單疊回帶翻藏機軸圓融風度灑落或字余而勢盡或筆斷而意連平順而凜鋒芒健勁而融圭角引伸而觸類書之能事畢矣然計其始終非四十載不能成也所以逸少之書五十有二而稱妙宣尼之學六十之後而從心古今以來莫非晚進獨子敬天資旣縱家範有方入門不必旁求風气且當專尙年幾不惑便著髙聲子敬之外豈復多見耶第世之學者不得其門從何進手必先臨摹方有定趨始也專宗一家次則博研眾體融天機於自得會羣妙於一心斯於書也集大成矣第昔賢遺範優劣紛紜仿之貴似審之尙精仿之不似來續尾之譏審之弗精啟叩頭之誚捨其所短取其所長始自平整而追秀拔終自險絕而歸中和心與筆俱專月繼年不厭譬之撫弦在琴妙音隨指而發省括在弩逸矢應鵠而飛意在筆前翰從豪轉後聖再起吾言弗更矣若分布少明卽思縱巧運用不熟便欲標奇是未學走而先學趨也書何容易哉學書次第前言巳槪拘局之士未免懼疑姑以淺言俟彼易曉大率書有三戒初書分布戒不均與欹繼知規矩戒不活與滯終能純熟戒狂怪與俗若不均且欹如耳目口鼻開闊長促邪立偏坐不端正矣不活與滯如土塑木雕不說不笑板定固窒無生气矣狂怪與俗如醉酒巫風丏兒村漢胡言亂語顚僕醜陋矣又書有三要第一要淸整淸則點畫不混雜整則形體不偏邪第二要溫潤溫則性情不驕怒潤則折挫不枯澀第三要閒雅閒則運用不矜持雅則起伏不恣肆以斯數語愼思篤行未必能超入上乘定可爲卓焉名家矣若前所列規矩正奇老少神化諸篇陰陽向背緩急抑揚等法蓋有彼具而此略所當參用以相通者也

○器用

筆陣圖曰紙者陣也筆者刀槊也墨者鍪甲也硯者城池也孫過庭云疑是右軍所制尙可啟發童蒙常俗所傳不藉編錄又云筆勢論十二章文鄙理疏意乖言拙詳其旨趣殊非右軍予觀其論固難盡宗摘其數言不無合旨孫子外之斯語苛矣第陣圖以墨擬之鍪甲以硯譬之城池諭失其理恐亦非右軍也予試論之以俟君子夫身者元帥也心者軍師也手者副將也指者士卒也紙者地形也筆者戈戟也墨者糧艸也硯者囊橐也紙不光細譬之驍將駿馬行於荊棘泥濘之場馳驟當先弗能也筆不穎健譬之志奮力壯手持折缺朽鈍之兵斬斫擊刺弗能也墨不精玄譬之養將練兵糧艸不敷將有饑色何以作气硯不硎蓄譬之師旅方興命在餱糧饋餉乏絕何以壯威四者不可廢一紙筆猶乃居先俗語云能書不擇筆斷無是理也夫工欲善其事必先利其器木石金玉之工刀鋸鑪剉之屬苟不精利𨿽有雕鏤切磋之技離婁公輸之能將安施其巧哉俗有署書以鬃以帚間或可用若捲篛搏素描絲露骨以示老健之形風神之態至於畫塵影火聚米注沙頹骫無致俗濁無蘊借令逸少家奴有靈寧不撫掌於泉下哉

○知識

嗟哉能書者固絕眞手善鑑者甚罕眞眼也學書者不可視之爲易不可視之爲難易則忽而怠心生難則畏而止心起矣鑑書者不可求之淺不可求之深淺則涉略泛觀而不究其妙深則吹毛索瘢而反過於譎矣學書之法考之往言參之今論無事再喙矣姑以鑑書之法照後賢焉大要開卷之初猶髙人君子之遠來遙而望之標格威儀淸秀端偉飄颻若神仙魁梧如尊貴矣及其入門近而察之气體充和容止雍穆厚徳若虛愚威重如山嶽矣迨其在席器宇恢乎有容辭气溢然傾聽挫之不怒惕之不驚誘之不移陵之不屈道气徳輝藹然服眾令人鄙吝自消矣又如佳人之艷麗含情若美玉之潤彩奪目玩之而愈可愛見之而不忍離此卽眞手眞眼意气相投也故論書如論相觀書如觀人賞鑑能事大槪在斯矣然人品旣殊識見亦異有耳鑑有目鑑有心鑑若遇捲初展邪正得失何手何代明如親睹不俟終閱此謂識書之神心鑑也若據若賢有若帖某卷在某處不卹貲財而遠購焉此贏錢之徒收藏以誇耀耳鑑也若開卷未玩意法先查跋語誰賢紙墨不辧古今只據印章孰賞聊指幾筆虛口重贊此目鑑也耳鑑者謂之莽兒審樂目鑑者謂之村嫗翫花至於昏憒應聲之流妄傲無稽之輩胸中豪無實見遇字便稱能知家藏一二帖捲眞僞漫爾弗求筆才歲月塗描點畫茫焉未曉設會神通佳迹每嗟精妙無奇或經邪俗僞書反嘆誤愆多致此謂吠日吠雪駭罽駭龍考索拘乎淺陋好惡任彼偏私先有成心將何定見不若村野愚氓反有公論也評鑑書迹要訣何存溫而厲威而不猛恭而安宣尼徳性渾然中和气象也執此以觀人味此以自學善書善鑑具得之矣

