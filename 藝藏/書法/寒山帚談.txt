寒山帚談明

趙宧光

提要卷上卷下拾遺附錄

提要

《寒山帚談》二卷﹑《拾遺》一卷﹑《附錄》一卷﹝直隸總督采進本﹞

明趙宧光撰。宧光有《說文長箋》﹐已著錄。是編本在所撰《說文長箋》中﹐亦析出別行。《長箋》穿鑿附會﹐且引據疏舛﹐頗爲小學家所譏。而篆文筆法﹐則差有偏長﹐故此編猶爲後人所重。上卷四目﹐曰權輿﹐論一十五種書也。曰格調﹐論筆法結構也。曰力學﹐論字功書法也。曰臨仿﹐則力學之餘緒﹐析而爲篇者也。下卷四目。曰用材﹐論筆墨紙硯及運用法也。曰評鑑﹐論辧識之淺深也。曰法書﹐論古帖也。曰了義﹐論書家祕諦也。其《拾遺》一卷﹐闡發未盡之意﹐各注某條補篇某字。其《附錄》則金石林﹑甲乙表及諸論也。曰帚談者﹐取家有敝帚﹐享之千金意耳。

卷上

●小引

書法略小引

﹝因帚談中時或泛及成案﹐爲評議故﹐並錄此引於首簡。﹞

書法者﹐小藝道路也。此道不明﹐視南成北。古今名家不惜筆舌﹐亦云勤矣﹐惜乎盲兒非但不知他人好醜﹐亦復不識自己妍媸。先哲立言﹐付之烏有﹐皆翰墨恥也。書法多跂﹐各有妙用﹐惜不淳耳。如東觀﹑墨池﹑鉤玄﹑佩觿﹑書苑﹑書譜﹑指南﹑�錄之類﹐不下數十家﹐一皆雜附浮淺不急之務﹐未必專論字法。今取其運筆結構之要﹐錄爲書法略一卷﹐或古人未發﹐則有寒山帚談如左。

帚談小引

帚談者﹐補書法未竟也。古有以白堊帚作字﹐一時興到﹐遂得佳書。及以善豪楮墨更作﹐翻去之遠矣。故知興到作書﹐乃逑書第一義。能事不迫﹐與知者道。獘帚何愛焉﹐因作帚談﹐以表其事。古今成言故煩﹐然詳略失所者不乏﹐補所未發﹐續貂毋避焉。

●權輿一

帚談有權輿﹐有了義。權輿不嫌其淺易﹐貴直而簡﹔了義不嫌其深克﹐貴婉而玄。

文字古法﹐子母相生﹐集多成體﹐不必構合而各自成像﹐故分合皆宜。其法不傳﹐要非中古可及。世降而爲篆﹐曰大﹐曰小﹐曰繆。從一法生﹐負抱俯仰﹐構結不離﹐猶之地天否泰﹐陰陽混合﹐算可分坼。其法若存若亡﹐亦非後世可及。再變而爲徒隸﹐縱逸爲體﹐波折爲用﹐體用相乖﹐跳躑飛動﹐以過爲徳﹐而書道衰矣。其法揣摸成體﹐或得或失。三變而爲眞書﹐偏側爲體﹐挑剔爲用﹐本來形義﹐蕩然烏有﹐書道絕矣。其法恣爲妍媚﹐舉世自好﹐古今皆是也。四變而爲稿艸書﹐就勢爲體﹐放逸爲用﹐取影忘眞﹐時露相氐﹐除是惡俗野狐﹐名家者流未必無合。道在宇宙﹐無往不復。書家習一忘多﹐則大昧小是﹐未握其機耳。

書法每云﹕學書先學篆隸﹐而後眞艸。又云﹕作字須略知篆勢﹐能使落筆不庸。是故文字從軌矩準繩中來﹐不期古而古﹔不從此來﹐不期俗而俗。書法所稱蜂腰鶴膝﹑頭重末輕﹑左低右昂﹑中髙兩下者﹐皆俗態也﹐一皆篆法所不容。由篆造眞﹐此態自遠。

古篆爲眞艸相氐﹐眞艸爲古篆生機。飛白﹑分隸﹐傳驛而定耳。作小楷先學署書。得署書﹐小楷傳驛而定耳。○象形古文﹐方圓不移。大小二篆﹐惟圓用事。八分以圓法行方﹐眞楷以方法行圓。行簡法楷﹐章艸法分﹐稿書法古﹐二篆則自相爲法﹐署書﹑摹印﹐略竊其緒餘。字以格力爲主。作古文形事諸書﹐以頑而能銳﹑銳而還朴爲格力。作大小籀篆諸書﹐以圓而能方﹑方不露圭角爲格力。作分隸﹑飛白﹐以鋒杪取波﹑借波成折爲格力。作徒隸﹑眞楷﹐以小字如大﹑大字如小爲格力。作行書﹑稿艸﹐以主客分明﹑引帶不雜爲格力。體法互用﹐取近斯顯﹐不得不分屬以著其說耳﹐泥則窮矣。

時尙徒隸﹐謂之眞書﹐眞書行而百家廢矣。書法欲粗識篆體﹐豈惟篆乎﹖卽各體無不相關。借勢低昂﹐全合艸法﹔波折向背﹐全合隸法﹔大小隨宜﹐全合鐘鼎﹔行次貫珠﹐全合周秦﹔收鋒則垂露﹐縱筆則懸鍼﹔拂借柳葉﹐捺仿倒薤﹔一法不具﹐不稱大家。

眞書波折飛轉﹐出於分隸﹑飛白﹐行止收縱﹐出於垂露懸鍼﹔戈拂挑剔﹐出於柳葉倒薤﹔至於附體構結﹐則十九不用矣。若辵之在闥﹐之在﹐之在寺﹐韋之在圍﹐或之在國﹐必須就簡結束。若仍用獨體之法﹐便不是書。俗眼似媚﹐難逃識者。一於眞字無情﹐一於艸字無性﹐一於篆乏流盼﹐一於隸失根據。篆﹑隸之於眞﹑艸亦然。字之橫直波折必有來歷﹐書家漫然寫去﹐未始不快﹐𨿽然﹐終是糊人耳目。因形得篆﹐因篆得隸﹐因隸得眞﹑行﹑稿﹑艸﹐便是頂門上鍼﹐無所不達。且易爲力﹐力簡功多﹐算此爲便﹐不知者反視爲難﹐正是不得其道﹐無門可入。求是門者﹐不必求人。何代法書書法不洞開無隱乎﹖人自不求就此周行耳。

眞書不師篆﹑古﹐行艸不師章﹑分﹐如人食粟衣絲﹐而不知蠶繭禾苗所出也。晉唐名帖﹐每有奇鉤怪引﹑轉盼非常之文﹐未始不疑其闕誤。及觀古迹﹐宛然恍遇﹐回視前日﹐都成夢幻。

書法止言眞書須粗知篆體﹐余則以爲豈惟眞之取篆﹐卽篆﹑隸不得眞﹑艸不成名家。常謂一法不通﹐儒者所恥﹐若一體不通﹐亦書家所恥也。篆無隸法﹐不得飛動﹔無艸法﹐不得古雅﹔無斯法﹐不得嚴肅。一篆如此﹐展轉可推。但篆之集美﹐可以言粗﹐若諸體法篆﹐粗則浮淺。蒙莊言﹕每至於族﹐吾見其難爲。時俗之書常逢顚躓者﹐正以不知篆法﹐卽知亦或粗耳。

學法書﹐必不可先學下品軌轍。古人云﹕法上僅中。淺言之也。至其實際﹐要知中由上出﹐下由中來。不師其師而師其徒﹐謬審矣﹐愚極矣。故凡學大篆必籀鼓﹐小篆必斯碑﹐古隸必鍾太尉﹐行艸必王右軍﹐徒隸必歐﹑虞諸公之書。從此參求古今名迹而後可。眞楷不取鍾﹑王者﹐小字無佳帖﹐從唐求晉﹐不得已耳﹐非畫於唐也。不得佳帖而漫然好古﹐取其敗處臨摹﹐徒資識者一粲。不從上來學者﹐竟不自知。

篆法常談鐵畫銀鉤。畫易解﹐鉤難明。唐﹑宋而下骨力柔弱者﹐此語蔽之也。篆之宛轉處宜勻者勿論矣﹐其不必勻者﹐會須疊蕩頓挫﹐始有筆意。近見鐫工攺而相配﹐便不成觀。此意與行艸過脈處著意於筆鋒之說相類﹐然似是而非。篆筆主到﹐行艸不必到﹐篆是實體﹐艸是意興﹐故不侔也。

陽冰﹑伯琦﹐各自名家﹐惜其骨俗﹐時限之也。陽冰可取處少而去古近﹐伯琦可取處多而去古遠。近顧取少者﹐珠玉在側也﹔遠顧取多者﹐時媚繼出也。故曰時限之也。何謂近﹖曰圓﹔何謂遠﹖曰方。篆法圓不法方﹐以定二公優劣。或謂三代遺文﹐世多有之﹐未始以圓爲法。是不然。論篆不論三代﹐三代何書乎﹖古文非一法可定﹐篆則中古一法而已。今之俗人﹐去眞﹑艸﹑隸書而外通混稱篆﹐此爲可笑耳。請別名號﹐而後可與言實體。不然夢中說夢﹐何時醒乎﹗

隸書以鍾元常爲法﹐盡閱漢碑﹐博采唐隸﹐遊戲章艸以及國朝名家。國朝隸書﹐直接漢法﹐未可輕也。

徒隸書﹐挑剔波折﹐故不可廢。然但作帶筆引鋒﹐不可倚爲結構作用。世俗不知﹐致力於此﹐便不是書。名家作字﹐挑剔波折﹐有無一致。俗書則不然﹐去此便覺欠一肢者﹐然是卽奴書也。世傳髙祖皇帝憎國學門題額右贅挑剔﹐而罪中書郎﹐以爲塞我賢路﹐命左右去之。卽未必果然﹐然正合書法之妙﹐天縱大聖﹐言爲師範﹐俗人不知已矣。以書名世者﹐代不乏人﹐都未及此﹐何耶﹖

眞書挑剔﹐多不如少﹐少不如無。至若內有字則外必省﹐如門口之類﹐下有字則上必省﹐如木水之類。卽使帶筆﹐只宜行艸。眞書務於潔淨精微﹐省一筆﹐一筆功﹐省一曲﹐一曲功。晉人斜拂﹐上存古意﹐下啟唐﹑宋而下俗骨。智者見之益其智﹐愚者見之增其愚。好而知惡﹐斯爲善學。

眞書𨿽各有所取﹐總之一門。古今推鍾﹑王二家﹐二家無佳帖﹐須閱後世趣步二家者﹐以求二家閫奧而後可。虞得其正鋒﹐歐得其結構﹐智永得其圓而體俗﹐孟頫得其活而骨柔﹐仲溫學而未成﹐伯機成而未至﹐一皆病多於藥﹐勿中其毒。

徒隸獨推鍾﹑王﹐須知二人不可及處。元常骨力去古未遠﹐所以不失根原﹔逸少韻度會逢其時﹐所以得其遒邁。

仿眞楷書﹐必遵虞﹑歐方爲正法。論粗迹﹐虞得一筆法﹐歐得一字法。語其妙﹐則虞結在肺腑﹐歐結在肢節﹐大不侔也。虞專內略外﹐歐事外失內﹐故俗眼左虞右歐﹐正自不然。

今之徒隸書﹐不特抑左揚右﹐諸偏側爲不典﹐卽上下半體﹐名家法書中十九上半居左﹐下半偏右﹐以爲奇逸。前字如此﹐後字攺轍﹐以爲多能。單書必作波折﹐眾畫必相變更﹐以爲奇妙。一畫兩端﹐粗細異態﹐一點首尾﹐轉折逞妍﹐本來字義蔑如也。如此作字﹐可謂不眞不正﹐而乃通稱之爲眞書﹑正書﹐加之美名謂之端楷﹐義將何出﹗惟徒隸之名爲適宜。法由分隸習成﹐且以便俗。

虞世南妙在正鋒而結構未妥﹐歐陽詢妙在結構而鋒鍔多側。歐出於虞﹐故得其貌如靑藍﹐失其體髓同蒼素。至小歐書﹐濫觴乃公者也。書法云﹕不曰畫而曰勒者﹐策起畫終﹐勒有力量也。余謂此言尙未及指出要領。凡執筆在手﹐十九不能全直。斜倚於右﹐坦向於後者﹐皆是後人習俗之短。不策而畫﹐鋒必向前﹐不能全正。策者﹐爲正鋒也﹐爲藏鋒也﹐所謂如錐畫沙﹐如屋漏痕是也。此因病投藥﹐不可謂正法。李北海﹑米襄陽諸人﹐用筆求正﹐是以畫必擔子﹐豎必挺胸﹐此又因藥成病﹐賢者之過也。好而知惡﹐惡而知美﹐三人我師。

作字先後筆。余有楷法貫珠﹐詳於長箋百七十六卷。偶見唐﹑宋諸帖中作變字﹐因更及之。凡名家書﹐分體合體﹐各是成形﹐是以善書者十九可離可合﹐其不可合者乃破體格也。變字從言從絲﹐正法也﹐上畫覆絲﹐則破體也。正法中起言完而及絲無論矣﹐破體亦言完及絲﹐人不知也。凡三結字﹐必中完及傍﹐如亦興等字之類。變字則先點畫﹐次二﹐次口﹐次左糸﹐次右糸﹐攴仍爲殿。正破𨿽殊﹐先後不異。若誤以爲作言而先伸其上﹐以俟兩糸補之者﹐書法不然也。淺生常談﹐用則不誤﹐問則不知。余則以爲謂之不知﹐勢必有誤﹐其不誤者﹐偶中耳﹐非所願聞也。於不誤中辧其有誤﹐期在明此法﹐不在明此字。法明則字必明﹐以一字明多字﹐一法明多法可也。否則不特不知變字先後之敍﹐亦復不知言字離合失所之差。一字渾則多字渾﹐一法渾則多法渾矣。

欲作署書﹐先想一字體裁得所﹐以至多字體裁得所﹐然後拈筆。落中筆時﹐卽作全體想。落左筆﹐意在右﹔落右筆﹐意在左。上下同之。署書須覃思乃佳﹐故雜念不得。泛寫數十額中﹐未免有神遇﹐然未可以爲常也。求書者未解乎此﹐枉費紙墨﹐點污軒居﹐人自取之﹐於我何有哉。鮮於太常云﹕僅免違命之責云爾。未必謙退﹐乃實語者。

署額配合﹐同結者無論矣﹐異結者須於格外致思﹐別出一調﹐方能如法。此未可以言語盡﹐須數四比量﹐此特聊及其糟粕。

小楷不愧大字﹐大字不愧署額﹐始可與言書法。行﹑艸不離眞﹑楷﹐眞﹑楷不離篆籀﹐始可與言書學。畫不可作點﹐點可以作畫﹐故曰小楷不愧大字﹐大字不愧署額。宜挑剔處可以省﹐無挑剔處不可贅﹐故曰行﹑艸不離眞﹑楷﹐眞﹑楷不離篆籀。

文字原流久矣。名家作法頗多﹐集美故是書家能事。若未有所得﹐馳向多門﹐徒滋識者訕誚﹐不成書也。會須甄別﹐認定趣向﹐寓目皆師﹐所謂多多益善﹐非狂走者同年而語也。若渾渾從事﹐東看則西﹐南觀成北﹐不成文矣。俗人之言﹐不過曰眞﹑艸﹑篆﹑隸﹐自謂盡於此矣。此大可笑。眞書中一曰正書﹐如歐﹑虞﹑顏以及後世姜﹑蔣﹑二沈之類。一曰楷書﹐如右軍黃庭﹑樂毅論﹑東方贊之類。一曰蠅頭書﹐如麻姑壇﹑文氏文賦之類。一曰署書﹐如蒼龍白虎之類﹐此法不傳而流落後世﹐帶艸則徐武功得之﹐方正則官家中祕郎得之﹐然俗不堪齒矣。一曰行楷﹐如季直表﹑丙捨帖﹑曹娥碑﹑蘭亭帖之類。已上五種﹐世俗通謂之眞書﹐天地懸絕。

艸書中亦曰行楷﹐如二王諸帖之稍眞者十當八九﹐僧懷仁等所集聖教﹑興福﹑孔廟碑之類﹐唐人所稱入院體者是也。一曰行艸﹐如二王帖中稍縱體﹐孫過庭書譜之類皆是也。一曰章艸﹐如章帝辰宿列張帖﹐索靖出師表﹐二王帖中章艸法帖皆是也。一曰稿艸書﹐或眞或行或艸﹐大小疏密隨宜﹐如顏平原坐位﹑祭侄二帖是也。一曰狂艸﹐如張芝﹑張旭﹑懷素諸帖是也。已上五種﹐通稱艸書﹐亦有分矣。

隸書中一曰飛白﹐篆法將變﹐正側雜出﹐燥潤相宣﹐故曰飛曰白。後世失傳﹐飛而不白者似隸﹐白而不飛者似篆﹐皆飛白之流別也。一曰分隸﹐隸法初成﹐十一蹈篆﹐但用筆背分與篆分途矣。一曰漢隸﹐如鍾元常諸帖之類﹐此隸書之最也。一曰唐隸﹐視漢似古而體稍不雅﹐然法度實備﹐取裁可也。一曰徒隸﹐六朝諸碑文多作此字﹐絕似童子初執筆不成文者﹐然有古色﹐披沙揀金﹐往往見寶﹐不可盡廢。近代隸書﹐頗謂淳雅﹐然皆倚眞書爲骨﹐而遙想漢法爲之﹐𨿽無徒隸之短﹐然並近於眞書﹐亦其流也。以上五種﹐通謂之隸﹐意亦混混。

古人興到作飛白書﹐是以白而不飛者有之﹐飛而不白者有之。書法云﹕飛白不傳者﹐謂不必傳可﹐必不傳不可。韋氏﹑蕭氏有解於此﹐惜各守其偏耳。𨿽然﹐二子可言者﹐非若求之驪黃而內之。徒將字字求飛﹐畫畫求白﹐渾身是假﹐古意蕩然﹐此正飛白不傳矣。

作飛白書當有餘地﹐無餘墨﹔當有餘情﹐無餘形。

篆書之名尢爲渾亂。自周太史籀始立篆名﹐秦相效作﹐謂之小篆。因秦書通行﹐遂但以籀稱大篆﹐亦已贅矣﹐何乃無古無今﹐槪呼作篆﹖可怪也已。籀而前﹐但可以時代名﹐如古文﹑夏書﹑商書之類。籀而後﹐槪呼作篆可也。何也﹖籀斯爲後人趨步指歸﹐莫能出其圍範﹐卽不得編討古昔﹐聊識其可摹者如左。一曰古文﹐始於象形﹐迄於夏商﹐代非一人﹐人非一體﹐但可作文字﹐未可合篇章也。二曰雕戈文﹐雕虫篆刻﹐尙文之作﹐多不可解﹐亦難以下筆﹐漢章或稍一見之﹐亦未甚一律也。一曰籀篆﹐詛楚文﹑鐘鼎識及嘯堂錄以至楊氏書統所載﹐及古篆諸韻﹐取其合於許氏所取作籀書者采焉。一曰大篆﹐石鼓文是也。一曰小篆﹐繹山﹑會稽諸碑是也。從此流傳﹐變而弱者﹐一曰繆篆﹐唐﹑宋﹑元諸人如李陽冰﹑僧夢英﹐以至我明程南云﹑李東陽﹑文氏父子諸人是也。變而彊者﹐一曰玉箸篆﹐如勝國周伯琦之類是也。任筆成文者﹐一曰飛白﹐篆貌隸骨﹐雜用古今之法。勉作艸篆﹐爲器所使﹐自我作之﹐不得不然也。一曰刻符﹐秦漢紅文印章用之。其前此任字略章者﹐璽書諸文皆是也。一曰摹印﹐漢白文印用之。後此章不攝字者﹐六代而下皆是也。以上十種﹐世俗通呼作篆﹐失之遠矣。因俗解釋﹐聊采二十五種﹐有心此道﹐取爲法式﹐思過半矣。

學楷須先學圖字﹐大口小口﹐廣袤隨宜﹐豎得是﹐畫得是﹐轉得是﹐折得是﹐方合楷字。如以一點當小豎﹐一捺當小畫﹐又以一鉤一鏑當轉折者﹐皆市井小兒記賬體也﹐何以謂之楷乎﹖楷者﹐端正之稱。其原𨿽出於徒隸﹐至小楷則又從粗入細﹐返俗還雅﹐故命之嘉名。法具名中﹐可以想見。

行書之帶筆﹐乃其過脈處﹐鋒勢與本文必有節奏﹐其字始有骨力。若其渾去不分者﹐狂艸則可﹐不然敗筆也。名家作家﹐但寧念本文﹐其鋒勢引帶無意得之。不知者先已寧意引帶﹐何暇分出本文﹖是以渾渾失之遠矣。卽有意分出﹐意又雜亂﹐臨仿法書﹐至有引帶諸字﹐直臨本文﹐勿臨帶筆﹐本文成熟﹐帶筆自隨﹐隨正文出﹐自然節奏。此臨仿要訣﹐不可不知。

學行艸﹐須審古人引勢來歷﹐方得不謬。若但依曲效直﹐不問創法所自﹐勢必以訛傳訛﹐一字字畫成花押﹐數傳之後﹐不知筆畫爲何物。求來歷如何﹐不得於眞﹐求之篆隸﹐篆隸又異﹐多從章艸﹐章艸則雜用古文奇字﹐如之類﹐因古今通行﹐不知其怪耳。否則佳隹不分﹐左右一致﹐其可乎﹖能解乎此﹐方能理會粗識篆義之語。

晉人行艸不多引鋒﹐前引則後必斷﹐前斷則後可引﹐一字數斷者有之。後世狂艸﹐渾身纏以絲索﹐或連篇數字不絕者﹐謂之精練可耳﹐不成雅道也。淳化帖第六卷

首行蹈此失﹐其僞可知。至若懸鍼﹐用之絕少。後世妄書一篇數見者﹐不特非法﹐望之可憎。

行艸書中﹐引筆作實而重﹐用者偶然失所﹐可也﹐若本體作引而輕拂者﹐漫興敗筆矣﹐未可也。果能意到﹐必無此失。世之皮相者﹐去彼取此﹐此何以故﹖後失近乎輕淸﹐前失入於重濁。重濁乃書中大病﹐如是取裁﹐未爲非是。但須甄別功過﹐方爲賞識。

艸書須剛柔相濟乃得佳。直則剛﹐曲則柔﹔折則剛﹐轉則柔﹔輕重捺筆則剛﹐首尾勻裹則柔。曲直轉折易見﹐輕重首尾難知。主客分明﹐心手聽令矣。字形實體﹐主也﹔顧瞻引帶﹐客也。客過重﹐可﹔主過輕﹐不可。

懷素自敍妙在骨力﹐是以人不可到。若但取狂蕩﹐眞野狐矣。

學章艸書多入粗俗險怪諸惡道﹐然艸書之所必由也。作艸祖章﹐便無苦气。挑剔最忌苦气。稍用章法﹐此病自遠。

書體流傳﹐法非一代﹐代非一人。然徒擁其名而不見其形者眾也。所可遵者﹐常取十體﹐欲著其妙﹐疏之下方。﹝詳於母原﹐刻在長箋第九十六卷

﹐因欲廢彼﹐重錄於此﹐似爲重出。﹞

一曰古文。本來之形﹐非古非今﹐不必始於何代。象其形似﹐交錯成文。世用者𨿽今亦存﹐不用者𨿽古亦略。旁搜奇形異狀﹐必有所據﹐始可下筆。或金石模糊﹐傳寫舛謬﹐乃得以意正之﹐𨿽未成書﹐而篆從此出。各體具在﹐不加彊合﹐隨小大﹐任方圓﹐匠意爲之。後人取其一文﹐定爲法度﹐矯眾文而協同之﹐始有篇章結構。此文字之本原﹐不可廢也。

二曰古篆。三代之書﹐見於金石銘識﹐不能多有所考。虛像因篆而成形﹐實像因篆而廢形。篆者﹐傳也﹐傳物理以至無窮也。前此未始有篆﹐其名其義﹐至是始立。然體裁異同﹐竹帛興革﹐無法不具﹐世或求鐘鼎於一律﹐則知大謬。有附義而成文者﹐有捨義而成文者。夏﹑商延於象形﹐周末漸於大篆。今所取者﹐謂之古篆﹐若雕戈文之類。𨿽不盡出於聖人之手﹐想當文晟之時﹐賞鑑家有謂蚊腳鵠頭﹐定爲夏書是矣。軌度典麗﹐卽未必古始﹐斷非後及。籀斯由來﹐結構由立﹐惜不多見﹐有遺恨焉。采其散見彜器者錄之﹐聊備古法云耳。

三曰大篆。石鼓十章﹐相傳史籀作宣王獵碣﹐或謂秦穆公時文﹐𨿽無定據﹐必非秦下可及﹐卽詞藻亦豈後世可攻。漢無篆﹐則又去之更遠﹐過此則益不能窺其門戶﹐其周季書無疑。累代播遷﹐剝蝕殆半﹐後大爲寶重。世主有以金塡其文者﹐胡人剔金棄石﹐或遭杵臼之厄﹐或經修斫之異。剝落之餘﹐猶有不易者﹐在信體結構﹐自成篇章﹐小大正欹﹐不律而合。至若鉤引紛披﹐作輕雲捲舒﹐依倚磊落﹐如危巖乍闕。文施也異。用無定方﹐立有成法﹐圓不致規﹐方不致矩。可摸者僅三百餘言﹐賴前人釋文能補其缺﹐遂爲書家指歸。

四曰小篆。秦斯爲古今宗匠。一點一畫﹐矩度不苟﹐聿遒聿轉﹐冠冕渾成﹔藏妍婧於朴茂﹐寄權巧於端莊﹔乍密乍疏﹐或隱或顯﹔負抱向背﹐俯仰乘承﹐任其所之﹐莫不中律。大篆惇而圓﹐骨而逸﹐小篆柔而方﹐剛而和﹐筋骨而藏端楷。籀則簡縮﹐斯乃舒盈﹐書法至此﹐無以加矣。唐李陽冰得大篆之圓而弱於骨﹐得小篆之柔而緩於筋。後世莫不由此而出﹐各就偏長﹐別立門戶。及野火煨燼之後﹐泰山﹑繹碑可拓者二十餘言﹐世有徐鉉摹本﹐而先秦之文僅存百一矣﹐反爲所掩也。

五曰繆篆。陽冰獨步﹐縉雲廟碑可爲槪代冠冕﹐若謙卦彊作﹐遂入惡道。其自許云﹕李斯之後﹐直至老夫﹐因五百年是執絕響。漢人獨印章擅美﹐而篆書無聞。雜王雜霸﹐刀筆如之。古篆隸眞﹐一皆采摘﹐塡滿爲式﹐是其用心。昔人刻符塡篆用於婚媾契書﹐以革盜僞﹐非淳古之作也。

六曰奇篆。采擇雜體﹐就簡避煩﹐趨逸去拙﹐其本來之形﹐與夫累代之制﹐皆不泥也。格借玉箸﹐體間碧落﹐情雜鐘鼎﹐勢分八分﹔點畫以大篆爲宗﹐波折以眞艸托迹﹐規矩繩墨﹐終束於斯。昔之文字﹐因腳引垂﹐今此奇篆﹐因垂引腳﹐書法之變﹐此大謬也。所尙者﹐簡潔飛動﹐妍態取容﹐舉世尙奇﹐去彼取此。從玆而降﹐好古之士銳其垂而爲懸鍼﹐注其垂而爲垂露﹐縱其垂而爲柳葉﹐收其垂而爲倒薤﹐頓而爲科斗﹐折而爲蜩虫﹐蹲墨爲芝英﹐枯筆爲飛白﹐龍蛇云鳥﹐轉宿偃波﹐此其濫觴也。而莫知其所由師﹐昔存其名迹則莫考﹐效顰臆說﹐書法外道﹐翰墨之厄。

七曰分隸。八分﹑散隸﹐合而爲之也。篆籀相向成文﹐分隸背戾各分。其勢波折左右﹐其形結屈鉤連。篆勢有轉無折﹐隸筆有折無轉﹐分則兼之。杜甫聯稱八分﹑小篆﹐故知八分猶雜篆體。後世因是以小篆爲八分﹐曲說有以爲損大篆十分之二爲小篆者。今按小篆茂密﹐而大篆簡易﹐其謬不辧而明。今隸宗匠鍾元常﹐八分之省便。而眞書之效古者﹐古隸出於篆﹐今隸依乎眞。漢孔安國以隸寫籀﹐謂之隸古。唐明皇不喜古文﹐凡不合開元文字﹐謂之野書﹐於是後人罕睹前人之迹。一變曰徒隸﹐再變曰艸隸﹐人自爲之﹐無論也。上不足考古﹐下不合時王﹐聊合爲一說。分不駭族﹐隸不蹈時﹐以續古今脈絡可耳。然今之眞書多有取是攺作者。艸﹑分隸之波折﹐眞書變而爲曲直﹐若分隸之起伏﹐眞書變而爲撇拂。鄭樵謂篆通隸僻﹐篆巧隸拙﹐眞書則猶其流之逾深也。

八曰眞書。近代時書﹐而國朝之所通行。古文邈遠﹐小學不興。無學者蹈俗忘本﹐稍通者束義背時。古今意義恆同﹐蹊徑每異。譬之三代文不得與秦漢合﹐漢魏詩不得與近體合。佛﹑老﹑莊﹑騷﹐餖飣入公車掌故家語﹐徒爲知者噴飯。今擬古詞﹐肖而不奪﹔此學彼行﹐似而莫移。時王之制﹐何得己見妄爲變更﹖若用古體作今書﹐不堪眩世﹐徒足自惑﹐不特義不可行﹐而勢亦難達也。但俗書之最謬者﹐與夫世俗之固加偏傍者﹐所當正耳。一以正俗﹐一以革古﹐而悉協於時中﹐眞書是也。

九曰艸書。起於削國﹐天下有事﹐急就爲之。或起艸他簡﹐然後正書﹐皆不暇致詳而作。漢人遂以名家﹐杜度﹑鍾﹑張飛揚俊逸﹐其圓轉得於篆籀﹐波折得於分隸﹐簡而有合﹐不大相離。上古結繩而治﹐刻契而與﹐丶識而別﹐剖竹而官﹐粗迹之於文故無足重﹐奚以艸之去古爲異乎﹖故文以達詞﹐詞以達志﹐艸書𨿽去古而可達古文。且有眞未必合﹐艸未必離﹐如隹佳等字﹐古﹑艸皆合﹐眞書有愧矣。艸鹿首岐﹐艸山虛下。夜前垂乍﹐艸正眞訛。乃至臼舊秊﹝年﹞驅﹝駈﹞窻﹝窓﹞稱﹝秤﹞樂﹝樂﹞兩﹝刃﹞盡﹝盡﹞﹐翻艸書以成俗體﹐無以下筆﹐豈艸之罪乎﹗

篆書一筆不得杜撰﹐而字字皆可變化。徒隸俗體雜陳﹐而一筆不可轉移。何也﹖古者萬國﹐人自爲法﹐變是其本分耳。至於後世﹐作者不興﹐同文有禁﹐所謂依樣胡盧者非邪﹐此亦人之大不幸矣。

●格調二

夫物有格調﹐文章以體制爲格﹐音響爲調﹔文字以體法爲格﹐鋒勢爲調。格不古則時俗﹐調不韻則獷野。故籀鼓﹑斯碑﹐鼎彜銘識﹐若鍾之隸﹐索之章﹐張之艸﹐王之行﹐虞﹑歐之眞楷﹐皆上格也。若藏鋒運肘﹐波折顧盼﹐畫之平﹐豎之正﹐點之活﹐鉤之和﹐撇拂之相生﹐挑剔之相顧﹐皆逸調也。

作字三法﹕一用筆﹐二結構﹐三知趨向。用筆欲其有起止﹐無圭角﹐結構欲其有節奏﹐無斧鑿﹐趨向欲其有規矩﹐無固執。

能結構不能用筆﹐猶得成體。若但知用筆﹐不知結構﹐全不成形矣。俗人取筆不取結構﹐盲相師也。用筆取虞﹐結構取歐﹐虞先歐後。結構易更﹐用筆難革﹐此筆一誤﹐廢盡心力。

學用筆法﹐能作一畫﹔學結構法﹐能作二畫三畫﹐已上可類推也。不然﹐千萬畫無一畫之幾乎道﹐千萬字無一字之幾乎道。始而鹵莽作字﹐稍聞此道﹐則見筆筆倔彊﹐不知字字畸邪不合﹐才覺甚難﹐始是進徳。未難卽易﹐不足與言。

凡用筆如聚材﹐結構如堂構。用筆如樹﹐結構如林。用筆爲體﹐結構爲用。用筆如貌﹐結構如容。用筆爲情﹐結構爲性。用筆如皮膚﹐結構如筋骨。用筆如四肢百骸﹐結構如全體形貌。用筆如三十二相﹐結構如八十隨好。用筆如飲食﹐結構如衣裳。用筆如善書﹐結構如能文。

用筆﹑結構二法﹐取大字帖指示﹐以顯小字帖之閫奧﹐取眞迹帖以臨墨本帖之懸殊﹐取古善刻參按﹐以辧翻摹之脫失﹐取學人自書﹐逐字逐筆褒彈得失﹐以便趨避軌範。如是教誨﹐未有不於俄頃間爽然自失﹐轉暗爲明﹐轉無爲有﹐轉妄爲眞﹐轉愚爲慧者矣。若教工刻字﹐亦須此法。

近代時俗書﹐獨事運筆取妍媚﹐不知結構爲何物。總獵時名﹐識者不取。正如畫像者但描顏面﹐身相容態則他人也﹔畫花者但描須瓣﹐枝榦扶疏則異木也﹐尙可稱能畫乎﹗

字體有從中及傍者﹐如興水字之類﹔有從傍及中者﹐如中國之類。從中﹐須著念全體﹐然後下筆﹔從傍﹐則轉移其念﹐凡作左﹐著念在右﹐凡作右﹐著念在左。凡作點綴收鋒﹐又著念全體。此上乘也。若著念在闕漏處﹐此下乘也。任意完結者﹐不成書矣。

字全在流行照顧﹐勿得失粘。有去無來謂之截﹐有來無去謂之贅。截之失生﹐贅之失俗。生可熟﹐俗不可醫。○正鋒不難於橫畫﹐而難於豎畫﹔不難於右拂﹐而難於左撇﹔不難於點畫﹐而難於轉折。試觀傭書小吏﹐偃筆側頭﹐卽使作前所易﹐直易從耳﹔設令求前所難﹐一筆不成文也。以此法考歐率更﹐則知全是側鋒﹐其橫畫之正者﹐乃偶合耳。或以爲正側兼用﹐觀者忽之。

凡正側鋒﹐橫正豎側﹐已非佳書。近代此道茫昧﹐橫豎皆側﹐依然作大名士。世無人耳﹐悲夫﹗毋論字畫惡劣﹐卽作書時橫側豎側﹐必其手腕筆札一皆臬兀不安﹐而後得成此字乎﹗習而弗察﹐亦勞止矣。一日有知﹐愧恨何已。

點畫不得著粗气﹐運轉不得著俗气﹐挑剔不得有苦气﹐顧盼不得有稚气﹐引帶不得有雜气。永﹑蘇諸人不能無俗﹐米﹑黃諸人不能無粗﹐不妨各自名家﹐但苦稚雜亂﹐不足道也。

字必取筋骨。自詛楚而下無筋﹐自石鼓而下無骨﹐獨秦斯能藏筋骨於皮相間。過此而往﹐此道傳於徒隸中。唐陽冰自謂直至老夫﹐今日而在﹐必生愧怍。字法故多﹐不出用筆﹑結構﹑體裁﹑顧盼﹐四者之外﹐無他能也。至若筋骨在學力功夫﹐逸鋒在意興去就。唐人尙功﹐晉人任逸﹐自此而往﹐不可求其端倪矣。何謂用筆﹖正鋒起伏﹐下筆有意是也。何謂結構﹖疏密得宜﹐聯絡排偶是也。何謂體裁﹖格制裁益﹐不拘繩墨是也。何謂顧盼﹖左右上下﹐往來有情是也。何謂筋骨﹖彊弱得所﹐和而不乖是也。何謂逸鋒﹖烏衣子弟﹐翩翩爽爽﹐到處有致是也。字有四法﹐曰骨﹐曰脈﹐曰格﹐曰調。方圓肥瘦﹐我自能主﹐謂之骨﹔緩急從意﹐流轉不窮﹐謂之脈﹔取法乎上﹐不蹈時俗﹐謂之格﹔情遊物外﹐不囿法中﹐謂之調。字有四病﹐曰拘﹐曰稚﹐曰俗﹐曰野。爲法所系謂之拘﹐爲筆所使謂之稚﹐爲墨所使謂之俗﹐爲手所使謂之野。

筆法尙圓﹐過圓則弱而無骨﹔體裁尙方﹐過方則剛而不韻。筆圓而用方﹐謂之遒﹔體方而用圓﹐謂之逸。逸近於媚﹐遒近於疏。媚則俗﹐疏則野。惟媚與疏﹐卽未入惡道﹐亦野俗之濫觴乎﹗預防其流毒﹐斯不爲魔中。

書法云﹕點不變謂之布棋﹐畫不變謂之布算。正有不必拘者﹐如歐氏作飛字四點如一﹐作靈字八點無差。以至結構對偶﹐畫畫未嘗攺易﹐而亦未始不善。若虞氏作書字﹐則上二畫下三畫俱平﹐中三畫抑左揚右﹐便符前法﹐此有得於王氏。作三字則二畫相從﹐下畫別出﹔作佳字其左圭上如士﹐下如重點。或上畫先作﹐中二聯綿﹐此下畫仰承之法也。故知各有所取﹐無往不善。除是無學﹐不可與言虞﹑歐師徒也﹐故比量說之。○眞﹑艸𨿽並有挑踢﹐大半從飛白得之﹐或引帶過脈﹐無一筆虛設。虛設可已﹐可已不已﹐已非髙格。至若世俗稚筆﹐全然借挑踢以補其闕漏﹐卽不能除﹐謂之救藥可耳。若惟此是務﹐未是書也。筆發於上﹐意先在下﹔字起於左﹐心先在右。假如眞書艸頭作萑﹐艸斂其足﹐穴頭作邃﹐遂束其首﹔篆書水傍作滿﹐水讓右﹐水傍作江﹐水浸右工﹐心意不先﹐何以措置﹖故曰﹕胸中具个完字。難者曰﹕江滿並出﹐將異結乎﹖通篇章法﹐古今不然也。曰﹕此中最難。須全然鍛煉一翻﹐自有个生息。苟不諸體備具﹐涵漾於胸中者﹐未可輕議也。莊周云﹕每至於族﹐吾見其難爲。其間必有遊刃之地﹐滿志藏刀﹐故曰得意。

結構名義﹐不可不分。負抱聯絡者﹐結也﹔疏謐縱衡者﹐構也。學書從用筆來﹐先得結法﹔從措意來﹐先得構法。構爲筋骨﹐結爲節奏。有結無構﹐字則不立﹔有構無結﹐字則不圓。結構兼至﹐近之矣。尙無腴也﹐故濟以運筆。運筆晉人爲最﹐晉必王﹐王必羲﹐義別詳之。

運筆者﹐一畫中之結構也。低昂巨細是其構﹐起伏顯謐是其結。書家不學而熟之者﹐亦能結。學而未熟者﹐但能構。構爲意念﹐結爲情性。有結無構則習俗﹐有構無結則粗疏。粗俗都捐﹐近之矣﹐然無韻也﹐會須師古。師古晉人爲最﹐羲之故善﹐又須去其似是而非者﹐黃﹑米諸家辧之詳矣。

字之左右相對體﹐或打圍字﹐下左筆時可縱情落墨﹐下右筆時則毫不得縱﹐全要顧左。凡舒斂曲直﹐圓銳肥瘠﹐一一照應﹐始無後悔。否則敗矣。

筆鋒引帶﹐如詞章中過文。𨿽然﹐似是而非也。筆鋒乃無中生有﹐本是虛器﹔過文全篇脈絡﹐去此離矣﹐是則實語者。

用筆品藻﹐古人亦云詳矣﹐但多昧於結構﹑破體二法。晉人結構囿於情﹐唐人結構囿於法。以法顯情﹐其義斯顯。情爲法縛﹐皆桎梏也﹐勿論可矣。破體有篆破眞不破﹐有眞破篆不破﹐有篆眞俱破﹐有可破不可破﹐有有義之破﹐有無義之破。不必破者﹐勿論可也。世謬以筆法爲結構﹐或呼野狐怪俗之書爲破體者﹐皆不知書法名義者也。名義尙昧﹐書道何有哉﹗因取同部結構有異者﹐著之於篇。若風衣人心水艸火手木肉頁黑十二部字﹐並左右上下內外俯仰﹐眞篆全省﹐正破古俗。因勢取裁﹐其法不定。不定爲法﹐翻合書法。

字須結束﹐不可渙散﹔須自然﹐不可勉然。各自成像而結束者﹐自然也﹔曲直避讓而結束者﹐勉然也。若夫交錯紛拿而結束者﹐妖邪野狐﹐無足道也。

法書在在成形﹐全有全結﹐半有半結﹐偶有偶結﹐獨有獨結。大令不逮乃公﹐是以求妍於成字之後﹐識者彈之。𨿽然﹐要知大令受病何處﹐多中於破體一門耳。作破體時﹐全以諸體會成一局﹐方可下筆﹐若隨意繃補﹐卻不是書。

正體法略不相涉﹐破體則相爲依倚。若似破不破﹐又非正體。猶之堪輿家言﹐欲過不過﹐大凶宅相。

一字諸畫﹐當粘者勿斷﹐當斷者勿粘。當斷而粘則固﹐當粘而斷則離。逐字推敲﹐其意自出。當斷竟斷﹐如歐﹑顏諸家作正書乃及等字﹐上鉤作一筆﹐下鉤別起是也。當粘竟粘﹐如作光先等字﹐下撇之首直從上畫之末拂出是也。若疑惑不決﹐全無主意﹐便不是書。

置於竹帛謂之書﹐書成而後行款具﹐行整而後結構章法森然不紊矣。前此不然也。一字結構謂之字法﹐前言議之詳矣。通篇結構謂之章法﹐譬之白曰二字爲行列﹐則白首出之局外﹔田甲二字爲行列﹐則甲垂出之局外﹔主甲二字爲行列﹐則首足皆出。摹印闊邊﹐特設此格是也。卽摹印家多不解此﹐況書家乎﹗

書法昧在結構。獨體結構難在疏﹐合體結構難在密。疏欲不見其單弱﹐密欲不見其雜亂。姑置疏法﹐先言其密。眾文合字﹐文自成形﹐字自成像﹐小聚大聚﹐少聚多聚﹐各得其所。難其聚者﹐用破體法﹐如隨遊悠歲冥眾左右之類。至若特爲攺作者﹐勢不得不然也﹐如水人手﹐豈能上下四傍不變形體乎﹖但不必變者而固欲從俗﹐此可憎耳。

方結者從其方﹐不可方者垂其腳﹐如十中廾之類。左右適均者從其峙﹐不可峙者上下出﹐如節斯虧羣之類。上下適均者勿避其整﹐苟可避者﹐以一畫擔之﹐如臺耋之類。

三合並列者﹐一爲傍﹐二爲合﹐如識謝抑滌之類。左右同體者﹐中立而附耳﹐如斑讎嚻之類。

字之結構﹐絕似詞家之對偶。有可以正對﹐有可以借對﹐有可以影射對﹐有可以走馬對。泥於形似﹐則質而不文﹔專於影射﹐則巫而不重。近體似眞書﹐古詞似篆籀。於篆之中﹐近體似小篆﹐古詞似大篆。近體擬合而時或不合﹐古詞擬散而時或不散。近體合以形﹐古詞合以意。

偏傍勢變﹐豈惟徒隸﹐篆亦有法。由古至今﹐法如是﹐故風部門部所領諸字詳於他簡﹐此不更贅。是以字之結構無處不有﹐姑舉其多者爲法。如篆之門部﹐楷之風部﹐一皆隨在變體﹔若拘於一律﹐是則不知書者。別詳字法剺合攵﹐長卷一百七十六卷。文多不具錄。

作大字如小字﹐書法恆言之矣。作小字如大字﹐古今未之及也。作大如小謂用筆﹐作小如大謂結構。用筆有不學而能者矣﹐亦有困學而不能者矣。至若結構﹐不學必不能﹐學必能之。能解乎此﹐未有不知書者。不解乎此﹐未有可與言書者。字之結構﹐如幾席間排設燕享之具﹐右羹左食﹐並不失款﹔卽罷而行撒﹐一盂一鼎﹐亦皆法器﹐各自成像﹐可陳可列。非若後世俗書﹐如傭奴聚食﹐遠望亦似丰盈﹐近之則見杯盤狼籍﹐不成雅觀﹔至若破缶缺盆﹐折幾殘凳﹐苟失支撐倚著﹐幾何而不倒僕哉﹗端人過之﹐掩鼻走矣﹐見其不成享也。

作字有難於結構者﹐一爲學力不到﹐一爲平方正直塵腐之魔膠固胸膈間。平直故是正法﹐其勢有不得平直者﹐不可以此拘拘也。卽可以平直而不成文章者﹐亦不可以是拘拘也。乍滿乍闕﹐讓左讓右﹐或齊首斂足﹐或齊足空首﹐或上下俱空﹐無所不宜。一字務於成文﹐一篇務於成章可矣。何謂文﹖交錯盤互﹐得所是也。何謂章﹖音十爲章﹐合集眾形不使乖張是也。所謂難結構若何﹖如盥字之類。常考石經﹐作盥亦不甚雅﹐覃思不已﹐變文作﹐自謂可觀﹐然不免攺作。近有童子謄寫一書﹐謬作直旁二白﹐始笑絕倒﹐旣而爽然﹐翻可取法。三人我師﹐今而益信。因言其得失﹐其義安在﹐卽不過自相結構﹐二白先自讓避﹐其鋒有歸耳。

有篆滿而眞闕者﹐有篆闕而眞滿者﹔有篆省而眞全者﹐有篆全而眞闕者。此兩者無非爲結構去取。以結構持心﹐有餘豫矣。

配合數字﹐須字字鍛煉﹐始成篇章﹔畫畫有據﹐始得成文﹔畫畫造立﹐始得成字。有據無立﹐書奴而已﹔有立無據﹐遂成野狐。筆逾少﹐字逾難﹐猶印之有章法。字法死﹐章法活。至若筆法﹐則又出於形骸之外﹐未可以言語形容。

字之增減筆﹐惟篆書兩用之﹐若徒隸﹑眞艸﹐有減無增。何也﹖不特義訓在篆﹐非隸可窺﹐且眞書之法﹐俗尙簡省﹐篆書減筆貴古雅﹐增筆貴丰贍﹐無適而不可﹐是以兼得。漢已上﹐夫文用之﹐夫人能之。唐已下﹐文不皆用﹐萬無一得。後代何嘗不增損攺作字體乎﹖增則益其配態﹐損則呈其鄙野。試探古今摹印﹐虛心比量﹐不能逃識者冰鑑。

古人書自然合法﹐不加彊附﹐卽後世名家亦多不雜廁﹐是以古印章如璽書。先秦之法﹐直作數字而章法具在。至漢而後﹐章法字法﹐必相顧相須而成﹐然後合法。後世無其學而不勉效其事﹐遂有配合章法之說﹐此下乘也。猶之古無韻書而詩不廢者﹐韻學具也。沈氏始能作韻﹐後世依韻題詩﹐亦下乘矣。詩法絕似印法﹐故比量言之。

人知疏體可闕可讓矣﹐而不知密體亦可闕可讓也。此理一開﹐人人自得﹐卽造立世界﹐由此而廣﹐豈惟文學。

仿書時﹐不可先著宋人以下纖媚之筆入眼。嚴滄浪所謂不可令下劣詩魔落吾肺腑﹐余謂字學尢甚。詩止於迷心﹐字兼魅其手腕。兩賊夾攻﹐所存有幾。故不學則已﹐學必先晉﹐晉必王﹐王必羲﹐羲必汰去似是而非諸帖。何乃訓蒙先生特索現在名家寫法帖﹐愚亦甚矣。

用指不用腕﹐則畫成點而不莊。能正腕而不正鋒﹐則形如刷而不典。

落筆須點檢余瀋﹐收筆須點檢殘鋒。唐已前無有此失﹐宋而下方出此醜﹐沾沾自好﹐增其惡態。宋人誚王安石寫字似大忙中作﹐不知自家亦坐此病。若持心縝密者﹐必無野筆。野筆淨盡﹐方入雅調﹐否則終是卑格。

何謂野筆﹖當突而銳﹐當直而曲﹐當平而波﹐當注而引﹐當撇而鏑﹐當捺而牽﹐當縮而故延之﹐當纖而故濃之。楷之餘爲章﹐章之餘爲艸﹐艸更張之﹐皆野狐也。遊心於外能結構﹐遊心於內能運筆。簡牘廣狹﹐外也﹔波折妍媚﹐內也。偏者各有一蔽﹐遊心於範圍近之矣。不在全簡而在全體﹐不在豪素而在腕指﹐是之謂心意骨力﹐始可與言書。近世皮相文字﹐不知如是語言爲何物﹐標致用事﹐亦足自豪者﹐姑置勿論。

字須配合﹐配合有二種。結構之合﹐不必畫畫對偶﹐要在離合之勢可指而目睹方是﹔使轉之合﹐不必絲絲貫珠﹐要死活之脈可想見會心方是。能學問不能文章﹐此儒家之學究﹔能文章不能翰墨﹐此君子中傖父﹔能翰墨不能法帖﹐此名士中野狐﹔能法帖不能遵古﹐此好事中俗調﹐皆所不取。

●學力三

先讀書法﹐後摹法書﹐能爲古人忠臣﹐敗筆可略﹐筆誤可諒﹐俗工失款可正﹐剝落模糊可補。苟不知書法﹐遂不知法書矣。何者是得﹖何者是失﹖何人是浮名﹖何人是實學﹖何以爲工﹖何以爲妙﹖誰是全能﹖誰是偏勝﹖何處可及﹖何處不可及﹖書從何來﹖法從何授﹖一似夢中苦樂﹐總成妄誕﹐不惟無成﹐且枉費心力。

粗能識得好惡﹐卽須嚴加趨避。得一字好﹐卽思未得時丑字革去。得一筆好﹐卽思未得時惡筆革去。作一字不好﹐必求一好字易之。作一筆不好﹐必求一好筆易之。三人我師﹐言言實學﹐勿輕放過。遇好求惡﹐境逆而易﹔逢惡求好﹐境順而難。若多看法書﹐順境成易﹔多讀書法﹐逆境不難。若不學空求﹐多遵謬妄。逸少中歲進徳﹐每作一衡如驚蛇之曲﹐此九四躍淵之龍﹐不可遂認作飛空夭矯之文也。釋典參悟而後功行﹐三阿僧祇始得成佛﹐未進此步﹐辟支禪也。若發願不深﹐不求最上一乘﹐便並二乘亦不可得。取法乎上﹐僅得乎中﹔取法乎中﹐民斯爲下。是以大根大器﹐寧受頂墮罪業﹐無寧自畫小成。

字無百日功﹐非虛語也。豈惟百日﹐卽開卷注意﹐步步移形﹐三日刮目﹐誠然有之。至若學問了義﹐𨿽盡平生﹐何厭足之有﹗譬釋典云﹕指爪作佛面已成佛道。又云﹕三阿僧祇然後成佛。須於此中參透﹐始知頓漸兩途卽是一法。

字學二途﹕一途文章﹐一途翰墨。文章遊內﹐翰墨遊外﹐一皆六藝小學。而世以外屬小﹐內屬大﹐不然也。𨿽然﹐要皆大學之門戶﹐不從此入﹐何由得睹宗廟百官。後世失傳﹐拆而爲三﹐文章斥而傳疏煩﹐翰墨斥而流別異。何如求本尋原﹐所握者簡﹐所施者博﹐不亦多乎﹗吾道一貫﹐彼此相證。

詩文忌老忌舊﹐文字惟老惟舊是遵。詩文忌蹈襲﹐文字亦忌蹈襲。舊與蹈襲故自有分矣﹐格調﹑形似之異也。

不專攻一家﹐不能入作者閫奧﹔不泛濫諸帖﹐不能辧自己妍媸。閫奧卽在面前﹐不妍則忽而不覺其美。是以專治一家﹐帖不必攺而新意自出。見得昨日臨摹一畫非是﹐乃是進徳。苟新意不出﹐皆皮相也。若此帖果無新意﹐非佳書矣﹐便須攺圖而後可。自己妍媸多在骨髓﹔不博則習而不覺其惡。是以博覽名家﹐帖𨿽不同而書法一軌﹐見得他人得失﹐各具一短長﹐乃是自知。苟得失無辧﹐皆耳食也。若果無所見﹐莫得彊議﹐便須加功而後可。加功在讀書譜﹐攺圖在玩法帖。至於識鑑﹐𨿽曰非人所能﹐然未有耽玩日久而識鑑不稍爲之開發者矣。要在立志髙﹐發願固﹐未有不得者。若泛泛從事之人﹐姑置勿論。

不專一家﹐不得其髓﹔不博眾妙﹐熟取其腴。髓似勝腴﹐然人役也﹐其機死矣﹐腴乃轉生﹐生始爲我物。

不熟則不成字﹐熟一家則無生气。熟在內不在外﹐熟在法不在貌。凡玩一帖﹐須字字經意﹐比量與我已得未得。若已得者﹐功在加熟﹔若未得者﹐作稀有想﹐藏之胸中﹐掩卷記憶。不能記憶﹐更開卷重玩﹐必使全記不忘而後已﹐他時再轉便作已得想。

閱一帖中字﹐有相同者﹐卽於同處求其異﹐若無同字﹐須想別帖同字相參。苟不記他帖﹐卽以自己念中欲作之字相參﹐虛心比量﹐何處不相似﹐何處可到﹐何處不可到。如是探討﹐眞是眞非無遁形矣。

攻一帖爲當家﹐若不能生發﹐流而爲繡工描樣。集眾美爲大家﹐若不能取裁﹐流而爲鄕願媚世。一爲淺俗﹐一爲時俗﹐俗等耳。淺易革﹐時難移。何也﹖世人共趨也。昔賢不說惡紫﹐幾乎渾至今日。時俗書者﹐書家之三隅也。

學後人帖﹐須見其原委﹐然後可以從事。如祝希哲眞楷學鍾元常﹐卽先玩祝書無妨﹐名家所得者深故也。但得旋討鍾帖﹐便見其學由彼而得。於是求二人合處以取法﹐察古今變化以觀妙﹐始可兼其二益﹐所得多矣。其行書出於章艸﹐稿艸出於芝素﹐可類推也。一人如此﹐其他可類推也。文待詔眞楷之於黃庭帖﹐行書之於太宗帖﹐大艸之於山谷書﹐亦類也。又若王文學眞楷之於虞學士﹐行書之於右軍父子﹐亦類也。又若宋仲溫學王氏之章艸﹐文休承學懷素之千文﹐亦類也。又若陳復甫學芾之蒼古而失其圓妙﹐黃淳甫學獻之遒韻而不得其嚴整﹐亦類也。苟不究其根本﹐皮相大能僨事。

名家書有下筆便佳者﹐有用意輒好﹐不用意卽不佳者﹐有不用意反好﹐用意卽不佳者﹐此天工人工之異也。天工是其先世之人工﹐人工是其後世之天工。天人交至﹐上也﹔得人無天﹐次也﹔得天無人者﹐見世過世俱無利益者也。切莫自委﹐自委卽自棄矣。其不用意卽不佳者﹐佳非我有也。不用意亦佳者﹐胸中無有不佳之物也。無有不佳﹐全在識量。識量似天而實人﹐人可不學乎﹗

經史最誤人處﹐在後世俗書。俗書一入﹐牢不可破。故少時授經﹐卽與善本﹐善本須先一代得一分之力。寫字卽與名帖﹐名帖須先一代得一分之力。晉唐而上﹐合法者多。晉唐而下﹐合法者少。其得其失﹐具之晉﹑唐。晉﹑唐去古未遠﹐典刑尙存﹐是其得也。攻於妍媚﹐不問來歷﹐是其失也。余作刊誤中有法帖刊誤一類﹐此卷當冠諸誤。何也﹖經史之誤﹐未必出於作者﹐謄寫俗工偶然失之﹐不知起於何年。惟名家手書碑帖﹐而失則自供其短﹐便見此誤出於何代何人作用矣。無論眞楷已上不當杜撰﹐卽行書狂艸﹐古人十九不失矩步也。試拈二王﹑張﹑素諸帖﹐可槪見矣。

學書者﹐博采眾美﹐始得成家。若專習一書﹐卽使亂眞﹐無過假迹﹐書奴而已。拔其尢爲師範﹐以諸家副之﹐必勿取法於中﹐落下劣阱。學篆﹐必籀鼓﹑斯碑﹐博之以壇山﹑詛楚諸金石﹐唐宋而下﹐一字不得入吾肺腑。學隸﹐必鍾傳﹑漢碑﹐博之以蔡邕而上諸碑碣﹐六代而下不得窺也。學正書﹐必歐﹑虞﹑顏﹑褚﹐博之以鍾﹑王﹐鍾﹑王非得唐迹不顯其妙﹐宋人而下不得習也。學行書﹐必二王﹐博之以諸家法帖﹐諸帖非二王不能淘汰入正途﹐宋人書不得習也。學稿艸﹐必顚﹑素﹐博之以章﹑索﹐章﹑索非顚﹑素不成文也﹐宋人而下亦不得習。如是五家﹐各爲書法門戶﹐苟先看後輩﹐便是醉生夢死。

學一名家書竟﹐旋取他人之學彼者﹐參意得失。如學鍾司徒﹐必以右軍﹑衛夫人﹑宋儋﹑羊欣諸家爲學徒而參究之﹔學王右軍﹐以大令﹑智永﹑孫過庭﹑虞世南﹑趙孟頫﹑鮮於樞﹑宋仲溫﹑文徵仲諸人爲學徒﹐以及顏眞卿臨東方朔像贊而參究之﹔學大令﹐以虞世南﹑王履吉﹑黃淳甫爲學徒而參究之﹔學率更﹐以小歐陽以及蜀本石經之似歐諸家而參究之。大抵前人書法不可多得﹐故借後人學力以輔吾不及。不可執近忘遠﹐認藥成病﹐反增一蔽。

書法云﹕意在筆前﹐字居心後。卽泛言心意。心意何居﹐當令有所。

著意若何﹖意在到未也﹐意在流轉未也﹐意在合法未也﹐意在圓熟未也﹐意在縱橫飛動未也﹐意在逸韻流邁未也﹐意在淳適而不合於流俗﹐乃得佳書。一法未融﹐便落魔境。大抵因藥致病﹐偏方殺人者眾矣。如將措意﹐須覺意中所著者何物。

書法云﹕作字不可急促。王介甫書一似大忙中作﹐不知此公有如許忙。嗟乎﹐可憐忙忙作字﹐豈惟字醜﹐人品亦從此分矣﹐可不勉乎﹗余常論食飲徐徐而進﹐諸病不作﹐何也﹖寒者可令稍溫﹐熱者可令稍涼。饑時漸入﹐飽時量加﹐喉未通漸開﹐性不喜漸別﹐是故不惟百病不作﹐卽有疾可瘳矣。作字緩下筆﹐不惟謬妄不侵﹐卽敗筆可補矣。我輩粗疏﹐極坐此病﹐正如識藥而不肯服也﹐須痛懲之。

右軍書無一筆不到﹐而能處處流轉﹔無一筆粗俗﹐而能字字用力。非夫時時著意在忘形者﹐不能池水盡墨。書家非止一人﹐不知者妄譏其益美﹐余則以譏者爲益惡。

法法具者﹐謂因病投藥﹑因藥慮病可耳﹐非若畏首畏尾﹑執中無權者同年語也。執中之患﹐逾於無學。儒家謂之鄕願﹐惡其似是而非﹐惑世深也。釋家謂之愚癡﹐東看則西﹐南觀成北﹐惡其不聞道也。若更執以爲正法﹐此所謂障正法眼﹐極重罪過﹐地獄道攝之﹐不可不愼。

人之恆言﹕淸俗在骨﹐能否在學。余則以爲入門正﹐骨始生﹔師友直﹐學始立。前此未窺名家門戶﹐骨未生也﹔不遭名師箴規﹐學未立也。若但委之血肉之骨﹐乃是大障﹔任己孤陋寡聞﹐乃是死魔。何謂力量﹖同是剛勁之稱﹐深淺粗細從可分也。力淺量深﹐力粗量細﹐力卑量髙﹐力易量難。露筋骨爲力﹐藏筋骨爲量。無筋骨爲弱﹐急疾偏鋒爲露。正鋒不滯爲藏﹐柔媚宛轉曰弱。

世間惡札﹐一種但弄筆畫妍媚﹐一種但顧雕體圓整﹐一種但識气象豪逸。求其骨力﹐若罔聞知﹔更進而與談韻度﹐尢不知其九天之外也。如是書家亦足名世﹐可憐哉﹗骨力者﹐字法也﹔韻度者﹐筆法也。一取之實﹐一得之虛。取之在學﹐得之在識﹐二者相須﹐亦每相病。偏則失﹐合乃得。

字法惡無骨。書狀云﹕行行若縈春蚓﹐字字若綰秋蛇。此主客不分耳。凡作行艸﹐意在主不在客。主有作用﹐客無作用。主立客從﹐筋骨自振﹐筋骨振而二病瘳矣。

近代不知書人﹐作態自好﹐一日有知﹐皇愧何已。古人能書無論矣﹐其不能書者﹐老實隨俗而已﹐何嘗彊弄出許多醜態如今日乎﹗若欲作書﹐須以法書爲舟楫﹐書法爲棹師﹐無爲他時自己悔恨﹐何但他人議其後而已。

學無偏好則不深﹐有偏好又多病。此中最難﹐不惟不當偏於短處﹐卽偏於所長處﹐亦自褊心之疾。且如集羲之聖教序﹐非不字字生妍﹐但偏於修整﹐拘而可憎﹐宗之者一時謂之入院體。智永導其流﹐孟頫揚其沫﹐似爲淳雅﹐實有三分俗气。臨仿法帖﹐字字擬古﹐人知之矣﹔筆筆自好﹐知者益鮮也。不擬古無格﹐不自好無調。無格不立﹐無調不成。是以有格者多﹐成功者少﹐不自好者載道耳。世人不知書法﹐每每自好﹐及至法度現前﹐退舍辟易者眾矣。何也﹖知法則愧自生耳。知愧而不忘自好﹐方能進徳﹔若妄與怯﹐皆過也。

學者須虛心﹐自考功過﹐著意力爲去就。卽自己不辧﹐須憑賞識家彈射受病要害﹐一不得先具成心﹐使嘉言不入於耳。古今書法﹐是其功過二案﹔古今法帖﹐是其功過佐證。兩造具備﹐無可逃避﹐然後逐筆考驗以對癥﹐方起其膏肓。骨弱者彊之﹐筋緩者固之﹐肉浮者摋之﹐節解者收之﹐纖巧者以韻易取﹐流蕩者以逸鍛煉。雅俗對照﹐欣厭自生。具有肝膽而復是非倒置﹐無人心者也。苟能取書法條例﹐采爲箴砭丹石﹐卽起死回生不難。其不治者﹐一在不識﹐一在不救耳。可不學乎﹗

書家有遲有速。遲﹐其本色也﹐古人無有急速者。急﹐自芝﹑旭﹑素式不過三四輩耳。𨿽然﹐也須能遲﹐乃妙於速。若必不遲﹐鄙俚野俗雜然而陳矣。

幼學卽仿佳帖﹐其法從骨髓中來﹐可令邪魔辟易﹐不必大加甄別﹐不必外取去就﹐盡自有冰鑑。若中歲知書﹐𨿽得換骨神丹﹐必須用力數翻﹐方能掃垢。至若老年進學﹐百倍加功﹐難追俗骨。余實蹈此﹐自親其事﹐故言之切中﹐亦已晚矣。後生勉之﹐毋爲後悔。

人各有能有不能。或以小字見委﹐每爲苦之﹐至於書扇﹐尢非所長也。常怪唐﹑宋而下諸家﹐作眞艸太易﹐作篆古太難﹐此以各不得其妙耳。余不能眞艸而能古篆﹐卽方丈一筆﹐自顧得意。至若以飛白作篆體﹐卽上古不可得。後代不可知﹐自秦斯而下﹐居然不肯讓人。試爲拈按﹐知餘言之不妄。

凡爲學﹐不進則退﹐無有停機。惟書亦然。故名家作字﹐隨在變化﹐各當其妙﹐此非固爲苟難以求眩目也﹐日新又新﹐生發不窮﹐烏得不進﹐進則烏得不變。若無名僞迹﹐描定一局﹐到處擺弄﹐終似優倡一付行頭﹐略無自得眞境。無眞境則自己亦覺可憎﹐可憎則勉彊攺作﹐攺作無門﹐杜撰雜出﹐於是並所效顰成法亦已漸忘﹐烏得不退﹐退則死矣。

凡爲道﹐不損則益。釋典云﹕萬法退轉乃是不退轉。書學小道﹐亦然。於百醜退轉﹐斯爲不退轉。譬如人面﹐諸醜不靈﹐便是佳人。

賞鑑須見古人眞實妙境﹐又須別名家眞差別處﹔摹仿須見法書眞不可到處﹐又要見自己眞能學處。不然皆皮相也﹐卽使學到白首﹐終是瞎著﹐總瞞得不知者﹐瞞知者不得﹔總瞞得眼前﹐瞞後世不得﹔總瞞得他人﹐瞞此心不得。何謂能學﹖法度是也。何謂不可到﹖全其法度是也。一法不具﹐不成名家﹐法法皆具﹐猶然皮相。皮相而往﹐便不可說。學力到處﹐自然心開。未到而開者﹐十九野狐﹐吾見其人矣。

書法變幻﹐故自妙境。若無學而變﹐寧不變也。宋人作詩有禁體﹐弄出許多醜態。覆車前轍﹐亦可畏矣。古人謂老年才盡﹐余則以爲學盡耳﹐非才之罪也。詩文如是﹐書法亦然。

法書之於字學﹐如詩有別才﹐非關學﹔詩有別趣﹐非關理﹔又似八珍之於庖丁﹐非關服食﹐而但取其適口﹔麗人之於後庭﹐非關伉儷﹐而但取其適禦。是或一道。𨿽然﹐創法究竟﹐又未始不同。諸體法度相關無論矣﹐但隸﹑眞﹑艸三體之左右傾側﹐與篆毫不相關﹐然世人因習頗便﹐最難革除。學篆者﹐須取平分諸篆及左右反體相向諸字﹐書之薄蹄﹐翻覆取正﹐見其欹邪醜態﹐極力自懲﹐痛革其失﹐非翻覆數四﹐不易得也。要在入門正耳。管直而鋒自正﹐鋒正則體不欹。此法不過矯世俗之獘耳。譬人無疾﹐千金良藥﹐亦何所投。

養身家調身法固嚴﹐余以爲作字亦爾。身手頭足﹐必須端舒。倚胸俯首﹐無文士气﹐作姿搖態﹐尢爲可憎。此身最是一件大器用﹐器用不調﹐終非雅調。

學書須徹上徹下。上謂知其本原來歷﹐下謂采其末流孫支。知本則意思通而易爲力﹐求原則筆勢順而易爲功。何謂本﹖字必晉﹑唐﹐晉﹑唐必漢﹑魏﹐漢﹑魏必周﹑秦篆隸﹐篆隸必籀斯﹑邕鵠﹐此數家又須仿之鼎彜銘識﹐而後不爲野狐惑亂。𨿽然﹐爲學有二品。其髙者﹐如前說無論矣。急功之徒﹐則不必然﹐凡閱一帖﹐不須字字全仿﹐但會心處臨摹﹐及胸中未有者記著﹐若平調文字﹐卽有可觀﹐能自爲力﹐何用彼爲。此亦取效之捷徑也。

昔人云﹕能艸不能眞﹐無本之學。余因而進之曰﹕眞不知篆﹐艸不知章﹐隸不知古﹐而妄作妄議﹐皆盲兒也。又鄭樵雲﹕六書明則六經如指掌。此語其大者耳﹐如以細﹐則將退而曰﹕六書明則諸體如探囊。斯可以槪前說。

凡臨仿拓本﹐要須作眞迹想。臨仿後人鐫刻﹐要須作古人佳帖想。否則瀸染其失處﹐大謬也。如模糊混雜乃剝蝕誤之﹐挑踢狂肆乃俗學攺作。故凡仿一代人書﹐須致此心於彼時風气中﹐始不失漢﹑魏﹑晉﹑唐規範。不然名爲學古﹐都成杜撰﹐卽使成就﹐不過宋﹑元波折而已。

本原來歷爲上﹐支分末流爲下。不知本無以下筆﹐不知末昧於使轉。務上則不情﹐甘下則不典。

學一家書﹐知其好不知其惡。學諸家書﹐好惡了然矣。知好不知惡﹐亦能進徳﹐不能省過。好惡通曉﹐徳日進﹐過日退矣。

落筆偶側﹐不宜更側﹐遂成村鄙。使轉誤重﹐不宜更重﹐遂成粗俗。引帶偶離﹐不宜固闊﹐遂成脫落。偶粘﹐不宜固著﹐遂成穢垢。點綴振救處偶大者﹐不宜益其大﹔作贅疣偶小者﹐不宜更貶小。如烏有左右相顧處﹐偶然參差﹐不宜更遠﹐遂相齟齬﹔偶然透錯﹐不宜更進﹐遂相紛拿。

無意而得處﹐不可認爲村鄙﹔自然而成處﹐不可認爲粗俗。抑揚頓挫處﹐不可認作脫誤﹔散誕不羈處﹐不可認作野狐。此皆神逸妙用﹐顧其人如何﹐其造詣如何﹐其作用究竟如何﹐未可以一筆一字定其功過也。若通篇賞鑑﹐便無此失。

運筆謂正側使轉﹐起伏纖澀。結構謂疏密短長﹐參差巨細。顧盼謂負抱乘承﹐引帶謂本體連珠。收鋒﹑懸鍼﹑垂露。結束﹑補漏﹑贅闕。賓主謂有無虛實﹐可有可無。來歷謂字義血脈﹑筆意原流。體格謂古今名世。韻調謂作用趨尙。意謂正借古俗。義謂古今得失。

作字作繪﹐並有淸濁雅俗之殊。出於筆頭者淸﹐出於筆根者濁。雅俗隨分﹐端在於此﹐可不愼擇﹗入門一蹉﹐白首茫然。

繪氏將求名家畫譜﹐以難得眞本爲歉。余曰﹕畫無譜﹐方得眞。客曰﹕子言若是﹐那得筆奇﹖余曰﹕無譜乃得奇。君所求者奇枝邪﹐何樹不吾師﹔所求者奇石邪﹐何山不吾師。展轉回旋﹐豈惟三人﹐擇善在我。常論畫人物以容貌不同爲良工﹐何不著想交知貴賤間千百異彩﹐皆筆端造化﹐何乃捨眞求假﹐認假爲眞﹐下至並眞圖不得﹐而專事傳摹粉本。此何異不知書法而師字迹﹐不得眞迹而師墨本﹐不得古拓而師後世翻刻﹐下至捨古法而效時人書﹐何異出宮娃大家﹐而悅顰眉西子﹖愚亦甚矣。書畫一道﹐因比量詳及之。

字尙筋骨﹐粗獷非骨也﹐齒角耳﹐骨在結構﹔紛拿非筋也﹐爪牙耳﹐筋在鋒勢。一藏一露﹐雅俗斯呈。

魏鶴山作鄕字從邑﹐世人之效顰者寫卿亦邑﹐識者舉以誚之。余謂豈直一字一人之謬已乎﹐近時後生見具字三畫﹐並且字亦三﹐見眞字從匕﹐並直字亦匕﹔見處字從﹐並據字亦﹔見蹂字左出﹐並內字亦出﹔見首傾﹐他山亦傾﹔見有右首屈﹐並左在亦屈之類。書法誨人粗識篆體﹐余則以爲惟其粗識﹐乃有此誤。粗識者﹐大謬之端也。醫道稱初知藥性者不治。○劉須溪謂魏鶴山好識奇字﹐譏之曰﹕六經無一奇字﹐不可謂其文章無奇也。又見鶴山取篆字施之行艸﹐笑其自苦無益。嗟乎﹐陋儒淺見﹐一至此乎﹗六經何嘗不奇﹐習熟則見其易耳。奇字何嘗不易﹐不習則見其難耳﹐一謬也。字體原流﹐同門異派﹐故艸書或取於篆﹐或取於隸﹐或取於眞﹐無法不具。世人謂艸出於眞﹐此淺俗之見。漢章帝時已好艸書﹐彼時曾有今世之眞楷乎﹖又如其字艸作﹐天字艸作﹐鹿字艸作﹐前字艸作﹐如是諸文﹐不由古篆﹐何以自解﹖二謬也。書道之樂﹐無樂如之﹐至於學古﹐其樂更多。不知學樂﹐以苦加人﹐三謬也。爲學日益﹐古學甚今。不學古﹐古道幾絕。萬古長夜﹐從此而醒。寐者不蘇﹐反罵無益﹐四謬也。儒家云﹕一法不通﹐儒者所恥。以儒譏儒﹐獨舉六經﹐六經而外﹐更無一法乎﹖不然也。六經而外﹐盡付祖龍乎﹖不敢也。不然而云﹐淺矣﹔不敢而云﹐僞矣。淺且僞陋至此乎﹐五謬也。

●臨仿四

仿帖不得不記前人筆畫﹐又不得全泥前人筆畫。比量彼之同異﹐生發我之作用﹐變化隨疑﹐始稱善學。若鈔取故物﹐傭奴而已。卽不失形﹐似屋下架屋﹐士君子不取。字字取裁﹐家家勿用﹐方得脫骨神丹。苟不精熟﹐勢必紀念舊畫﹐雜亂系心﹐何由得流轉不窮之妙﹐求成就不可得也。

仿書時不得預求流轉﹐預求流轉不得其形似﹐反弄成鹵莽。亦不可不預知流轉。不知流轉﹐到底不能生發﹐竟成描寫傭工。

臨帖作我書﹐盜也﹐非學也。參古作我書﹐借也﹐非盜也。變彼作我書﹐階也﹐非借也。融會作我書﹐是卽師資也﹐非直階梯也﹐乃始是學。能具此念而作書﹐卽筆筆臨摹﹐無妨盜比﹐但問初心何心耳。若中道而廢﹐肝膽未易明白。

臨仿法書﹐要明明指出何處不如古人﹐不妨十數攺作﹐必肖而後已。旣能肖﹐必令熟﹔若不能肖﹐又不能自顯其不合處﹐而一時眩惑者﹐則將權且放下﹐宜別作字﹐待後更臨。更臨不似﹐如前暫止﹐三四臨摹﹐無有不肖矣。𨿽然﹐此特皮相。皮相旣熟﹐筋骨精髓自然充裕。凡求皮相﹐以自家臨仿之惡札比照法書。凡求筋骨﹐以他人臨仿之佳書比照眞迹。凡求精髓﹐以翻拓古拓之異同相爲比照。凡求神妙﹐以眞迹墨本相爲比照。如此重重參考﹐如玉石之辧﹐無有不矍然醒悟者。○仿書﹐始不可不拘﹐後不可不縱。一於拘﹐不爲我有﹔一於縱﹐古法全乖。故曲士不情﹐達士不典。仿大字作小字﹐欲其拘也﹔仿小字作大字﹐欲其縱也。

常言仿大作小﹐仿小作大﹐爲仿書要訣。更進乎須此仿縱逸帖爲修整書﹐仿修整帖爲縱逸書﹐以至篆﹑隸﹑眞﹑艸悉相爲用﹐乃是善學。善學者師其意﹐不師其迹。迹蹂便落野狐中﹐中此魔便是心腹之疾﹐去之極難﹐𨿽有箴砭﹐無補毒螫。此無他﹐從學力來。方自喜不暇﹐捨其故步﹐能無吝心﹐無怪也已。

仿書勝臨摹者﹐心目不敵故也。先泛觀後研察者﹐神貌不敵故也。流覽得其精神﹐摹勒得其形似。得神遺形者髙﹐得形遺神者卑。形失易革﹐神失難知。爲學似倒﹐成功翻順。書法云﹕作字急不如緩。𨿽然﹐有說急則失形﹐緩則失神﹐未可偏廢。視力去就﹐可以滿志。

仿大帖作小楷才不苟且﹐麻姑壇記是也。仿小帖作大書才見力量﹐東方朔贊是也。麻姑壇字小而八法具﹐此小可以化大。方朔贊字大而用減筆﹐此大可以化小。書法至唐始有軌矩﹐可以言傳﹐歐﹑顏尢稱楚楚。但歐書無二體﹐故獨舉顏帖示人。顏𨿽近於方俗﹐然每帖有異﹐與晉王氏父子殊途同軌。置晉不談﹐何居晉人之妙﹖藏法於韻﹐可以己力求﹐不可以人言盡﹐故姑置勿論。

小大互臨﹐不特使後日事事無礙﹐且能及時筆筆著力。著力則不苟﹐無礙遂爲腕中神物。

閱古帖﹐逐字掩卷如在目前﹐想見此帖佳書在我筆端﹐方能不失。若𨿽能懸想想見此字﹐而不在筆端﹐則寫時仍惘然不類。

古名迹不易得﹐求之金石文。金石善本不易得﹐當以同文數本並觀﹐髙下眞假﹐自然呈露。又須淹灌前人書法﹐然後能校法書。否則不無行迷失路。

閱同帖異刻﹐比量其不侔處﹐得失是非﹐校若白黑﹐方能得力。凡翻工之與正本﹐勢必天淵。時帖或是二刻俱翻﹐通非善本﹐卽偶中兩是﹐百無一二。會須著眼辧之﹐自無水鑑﹐仿之哲匠。

書仿正本﹐勿仿副本。墨迹爲正﹐石刻爲副。原刻爲正﹐翻刻爲副。前翻爲正﹐後翻爲副。全文爲正﹐集文爲副。可類推也。墨石之殊﹐古新之異無論矣﹐至若集古誤人﹐人多昧此。譬之仿右軍而遵聖教者﹐是未始窺見右軍者也。彼集帖人收拾多字﹐擇圓整如其意者塡入﹐非不美至﹐殊失晉人風度矣。凡行艸章法筆法﹐大半借勢成形﹐巨細短長﹐方圓流轉﹐任其所用﹐是以古人不可及﹐尢難於全局。若但捱字成形﹐數畫成字﹐亦何必難﹗故曰獨遵聖教﹐未見右軍者也。若評論此帖﹐不必最初佳本﹐已自百倍新刻﹐何乃置之惡帖之末乎﹖要知割裂之害不淺耳。至若新帖之惡﹐誰不憭然﹐故可略矣。割取之獘﹐豈惟不見其失﹐世人反以爲善者﹐十室九人。此古今大夢﹐不得不詳言之。在儒爲鄕願﹐在釋爲天魔。又謂之相似法最難祛遣﹐傳者誤稱春秋責備賢者﹐不知經旨者也。善惡顯著﹐何煩責備﹐略可言矣。

臨仿須用拓本﹐把玩須用墨迹。人一家言﹐不無出入﹐而气象自如。凡帖一經摩勒﹐敗筆故少﹐而自得眞境索然矣。至若書家親炙﹐便是莊誦墳典﹐百千徧後﹐妙理自出﹐字字言言﹐皆我心髓﹐不以因人成事﹑受人指縱者比論也。

刻石能振救書家之敗筆者﹐此其小補而有大害事處。何也﹖善學書者多於敗處爲功﹐始見名家脂髓﹐一經攺綴﹐𨿽若無漏﹐瞞人多矣。不特無以求作者用心﹐眞境亦已索然。至若集古諸帖﹐則又後人揀擇多帖中方圓平直合法者而加之整頓﹐全是後人作用﹐非不淳正﹐晉風掃地矣。余是以於聖教﹑興福等帖每不喜觀。

不見眞迹﹐不知妙境。不觀古刻﹐孰辧敗筆。

臨摹法帖﹐不必字字趨步。泛覽一周﹐覺有得失﹐便握管擬作。伎癢不已﹐然後再閱﹐會心處喜不自勝﹐或依仿結構﹐或頓其波折而爲之。再四再三﹐不得卽已﹐三四仿閱﹐妙迹自呈。十數翻摹﹐古人敗筆亦已不掩。能辧得失﹐敗筆皆我師資。

往見學書人﹐於近代名家無所不學﹐於古法帖反復茫然。卽稍知仿效﹐不過浮慕幾字幾筆﹐遂杜撰攺作﹐附名某家體法﹐大可怪也。臨仿法書﹐始而仿佛﹐不必拘泥﹐拘則難成而易倦。數臨不得形似﹐然後細閱古帖﹐求彼好處﹐求我惡處﹐參照相左在於何所﹐逐筆逐畫﹐依曲效直﹐詳細描寫﹐一字不似不已﹐一筆不似不已。如是數過﹐字字記憶﹐筆筆不忘﹐至不用意亦不誤時﹐然後著念自己筆端﹐自有一得意佳字在我眼中矣。心手相適﹐古今不倍﹐書乃淳雅﹐爲我之物矣。旣得則須求熟﹐能熟而後任意縱橫﹐小大損益﹐無所不宜﹐故曰得意。不循此功﹐而但拘拘爲之﹐不過書奴﹐則見書苦。未到此境﹐而莽莽爲之﹐遂作野狐﹐不知書樂。家承旨云﹕夏月據案作書﹐可以忘暑﹐胸中自有淸涼﹐炎熇自是不敵。

凡學書時﹐一筆不可苟且﹐一念不可他移。移卽苟﹐苟卽鄙俗俱出。鄙俗成熟﹐法器自遠。書遠於法﹐古雅兩字﹐一生無分﹐不可不愼。從不苟中生縱逸﹐始得佳字。否則縱令藝成﹐時露鄙野。試拈古今髙下名迹﹐虛心較量﹐何嘗不懸如日月。

仿書有二病﹕一不知去取﹐敗筆效顰﹔二未窺人長﹐先求人短。二者皆非也。學生初基﹐筆筆趨承無論矣。稍知去就﹐對帖握管﹐趨其所長﹐棄其所短﹐苟勝前哲﹐何樂不爲。如不可及﹐隨力攺轍﹐數變不得﹐然後回觀前人﹐工拙具現﹐自覺恍然﹐不患不到。

好奇之徒每效古帖中怪異結構﹐未始不自謂有本有原。及考校法書﹐眾刻羅列﹐始知大半石剝墨殘﹐翻工巧飾﹐造此醜態﹐工匠過十一﹐效顰過十九。回視怪妄之書﹐如屠沽兒廁羣賢中﹐可勝愧恨﹗須實見得方可下筆。嘗歷指古今翻摹諸異同得失﹐別詳他譜﹐不能盡錄。

仿帖先學他妙處﹐自是不倦。自書先革己惡處﹐自是不窘。處長故正法﹐因病設藥﹐不若拔其尢爲易遵。

臨帖得手處﹐自能會心。如書法所列某出於某之類﹐初基人讀之大自不解﹐正如水木芙蓉﹐動植射幹﹐人研鐘馗。一皆殊類齊名﹐以至數種海棠同謂名花﹐一莖茄的分條良藥﹐或取於姿態﹐或求其性情﹐是乎非乎﹐終成鬼物。是牝牡驪黃求骨法者﹐視同一致也。否則縱令逼眞﹐不失故步﹐遭逢識者﹐皮相何有焉。

俗人評書但聞筆意﹐學者評書但聞帖意﹐未免各中一魔。作用在筆﹐鑑賞在帖。𨿽然﹐受病故自有重輕也。苟爲無學﹐被人指出醜態﹐能不辟易千里。

初臨帖時﹐求其逼眞﹐勿求美好。旣得形似﹐但求美好﹐勿求逼眞。

仿書與臨帖﹐絕然兩途﹐若認作一道﹐大謬也。臨帖﹐絲髮惟肖無論矣。仿書﹐但仿其用筆﹐仿其結構﹐若肥瘠短長﹐置之牝牡驪黃之外﹐至於引帶粘斷﹐勿問可也。若畱心於所不當畱﹐枉費一生力气。皎若太陽升朝霞﹐灼若芙蕖出綠波﹐於美人何有﹖而遠近皆以爲比﹐固知人情在阿堵中。

引筆聯貫處不宜粗濁﹐不惟不雅﹐且於義不通。何也﹖本無之物﹐非所當有﹐況重取妨正乎﹗無已﹐上引可濃﹐下引必淡。行筆時貴著念﹐起筆處無停思﹐著念或重﹐不停自輕﹐勢所必然也。拓本中或有反是者﹐皆鉤刻之過﹐剝蝕誤翻。須以意逆﹐勿爲器使。

永興用筆善圓﹐如魚浮雀躍﹐矢落丸流。不善學者﹐翻成木彊﹐分崩脫落矣。率更結構善方﹐如飛甍鏤楯﹐檐牙交錯。不善學者﹐遂作布馬排籌﹐折釘斫橛矣。臨仿不能悉摹﹐切以彼有得失﹐我有去取﹐不得不然耳。因以彩色識其旁﹐自佳帖全仿外﹐一取漢﹑魏﹑晉韻度法則﹐二取奇逸巧構﹐三取有異通俗﹐四取煩不嫌其太多﹐簡不避其太少﹐五取艸出於章﹐眞由於篆﹐不失來歷﹐六取敗筆爲功﹐非名家不能到此﹐七取正結構﹑異結構﹑難結構三者得失處﹐八取我之所難﹐彼之所易﹐作我師資﹐九取彼死此活﹐彼訛此正﹐彼闕此全諸刻﹐十取各代名流自署名姓﹐或異或同﹐奇正得失。凡閱帖前先轉一過﹐閱帖後再轉一過﹐大能提撕警覺﹐勿以瑣細而忽諸。

卷下

●用材五

偏才擅場﹐如眞楷隸篆不能兼善者無論矣﹐卽器用亦復如是。有善用敗帚者﹐有必須佳毫者。毫之剛柔﹐人各異取。苟所遭相左﹐卽所造殊功。此無他﹐心手無權耳。能權之士﹐無所不宜。權正兼濟﹐斯稱大方。

昔人言能書不擇筆﹐有旨哉﹗擇筆而書﹐筆也﹐非書也﹐雅士不爲。不擇筆者﹐謂取捨非謂作用﹐蘭亭得之敗筆是矣。筆銳宜法方﹐筆頹宜法圓﹐則又不能不擇筆也。米老自考云﹕臣刷字﹐而每以書自豪。此老能得不擇之恉歟﹖○書法云﹕學書不須佳筆﹐須佳紙。用惡筆使後不擇筆﹐用佳紙使後不懾。似矣﹐未盡也。擇筆則事皮肉而忘其骨﹐紙疏則墨﹤禾足﹥不堪畱筆﹐卽有善思﹐無從自見﹐卽有醜態﹐無從自考。余故曰﹕筆欠佳不妨﹐紙惡大病。近代名家有以模糊相掩﹑自蔽蔽人者﹐大謬不然也。○用敗筆學書﹐以見字不在皮相而在筋骨脂髓。須善毫作字﹐以見字不苟且﹐勿以拖泥帶水瞞人。二器兼長﹐乃是傑作。

惡筆無妨﹐惡墨有妨。惡墨可﹐惡楮不可。三惡尙可﹐詞惡最不堪也﹐而世間不免﹐無地可逃。

搦管要如弄丸﹐使圓轉活潑﹐其機自熟。作字之頃﹐任吾指使。無論作字未作字時﹐時時作一物在吾指端流轉﹐其學自進。

未作字先﹐管欲不死。已作字頃﹐指欲不活。活則成字無骨﹐大病也。

書法云﹕腕欲動而指不知﹐謂小楷可耳。若作篆署﹐則又不然。篆法圓轉相續處﹐若指不轉﹐鋒何粘續。

正鋒全在握管。握管直﹐則求其鋒側不可得也﹔握管袤﹐則求其鋒正不可得也。鋒不正﹐不成畫﹔畫不成﹐字有獨成者乎﹖鄙俗審矣。

正字全在用腕。用腕似難而實易。管直則求其用指不能也﹐若置腕使指﹐蜂腰鶴膝﹐籧篨戚施﹐醜態盡出。唐已前得法者多無論矣﹐宋已下惟米氏縱橫正鋒﹐然不能祛籧篨之病。彼能因病投藥﹐不能藥於未病之先﹐得之目﹐不得之心﹐是以不稱上乘。

晉已前藉地而坐﹐書必就膝。楷書就幾﹐幾廣不過四五寸﹐修不過一二尺。惟天子玉几﹐廣尺二﹐修三尺耳。故懸掌不期懸而懸﹐正鋒不期正而正。又按古人作字不甚大小﹐至大不過二寸﹐至小不過五分。題石則稍大﹐如壇山﹑繹山之類﹐署書則就版而題﹐可以任其廣狹﹐否則膝間無可大之道也。卽張顚﹑素狂﹐亦就屏障始可縱逸成艸﹐已非古法。今之作者﹐須先定古今器用﹐始可作古今字體。

懸掌﹐故古人之順境﹐今人之逆境也。自唐已前﹐𨿽有隱幾﹐聊借掎閣而已。後世巧作臺椅﹐安逸自恣﹐少而習之﹐不知身手死矣。及長而後知書法﹐將革前非﹐心手斗逆﹐反稱甚難。苟能於小時始入家塾卽教正法﹐何嘗不順﹐更有何難。

用筆得之鋒杪﹐纖而不文﹔得之筆根﹐澀而不韻。故濡欲透毫﹐運毋竭墨﹐不纖不澀﹐始合雅道。意在筆前者﹐豈惟運筆之頃﹐卽濡翰而前﹐已具全意。世俗取纖嫩爲合時﹐譽粗澀爲古雅者﹐皆漫興喝彩而已。

書法言執筆法﹐凡作楷離筆頭若干﹐作行書離若干﹐卽不必詳其離毫離管之異﹐然與其過近﹐寧過遠﹐與其粘案﹐寧虛掌﹐以至與其浮動﹐寧堅執。近有不知書者譽一名家云﹕無論其書之妙﹐卽觀其作字提筆﹐指間若無多重也。嗟乎左矣﹗無論古人掣筆故事與夫後世鐵管學法兩重公案﹐但腕中無力必不得佳書。縱令成就﹐不過蘇眉山﹑趙吳興輩軟弱弄筆﹑姿態媚俗之書耳﹐豈上乘乎﹗嗚呼﹐不善譬者﹐譽亦毀矣﹗

作書須能用材﹐無使材屈無伸可也。常謂懷素諸艸帖﹐疑今之筆墨非復往時。及得燕中所造水筆與硯式﹐知必此器爲之﹐每用作字甚適也。近有西吳王生﹐脫格造筆﹐南工幾欲廢北。一時名流亦頗知善﹐但莫悉其合古法耳。有一名士反不善之﹐惡之特甚。一日過我作書﹐余曰﹕獨有王生筆﹐不稱君手﹐柰何﹖無已﹐姑試之。喜曰﹕大良器也。索數矢而去。異日相晤﹐乃云﹕前筆獨所用一矢耳﹐餘皆棄物。余因嘆息﹐可憐誰訴。昔宣城陳生﹐其先世爲右軍筆﹐至柳學士但取其常品﹐最者不收﹐何待今日哉﹗因訟筆冤﹐而錄用材法於左。筆墨未合﹐一冤﹔墨水未入﹐二冤﹔楮筆不相發﹐三冤﹔筆不函字﹐四冤﹔客毫未退﹐五冤﹔急作未舒﹐六冤﹔多作透弱﹐七冤﹔任器不任指﹐八冤﹔滯墨膠澀﹐九冤﹔掃墨旋鋒﹐十冤。冤不可極﹐姑識十端。秦相碑﹑狂僧敍﹐纖瘦不弱﹐濃潤不腴﹐知古人多用水筆﹐合法在腕不在器﹐所以妙也。作篆時每闕此筆﹐頗覺不便。造筆合法﹐全在軟毫﹐故柔而不弱﹐能大能小﹐且能經久﹐法書碑帖可想見矣。而後之俗子翻指爲惡筆者﹐十常六七﹐大可怪嘆﹐重爲訟冤﹐作毛生百厄疏。凡漬筆﹐毋論巨細﹐必須過三四分已上﹐始能盡毫之才﹐亦能任指之用。俗子累濡分杪﹐全欲使器供其妍媚﹐亦可醜矣﹐一厄也。書後墨膠不令灑透﹐二厄也。晉漢已往硯用鳳池﹐唐宋而下翻作陵阪﹐甚至釒敖心﹐遂令筆鋒帶扁﹐或歧而二三者有之。書生不覺其病﹐故字皆側鋒﹐及乎閣筆重書﹐歸罪於筆﹐三厄也。醉飽肥鮮﹐污口吮毫﹐令毫捲縮﹐四厄也。向日毫開﹐五厄也。蜂入管端﹐失於墐塞﹐六厄也。因不知書法﹐遂不知用法﹐掃而不染﹐七厄也。疏硯﹐八厄也。灰墨﹐九厄也。稿紙﹐十厄也。十厄十乖﹐百厄具也。○濡墨寧贍毋窘﹐用可大之筆作小字﹐筆爲我用﹐字爲我作﹔用不可大之筆作大字﹐我爲筆使﹐字亦筆成。○墨欲贍﹐勿盡用瀋﹔筆欲和﹐勿盡用毫。腕欲勁﹐勿盡用力﹔指欲活﹐勿盡用轉。目欲專﹐勿滯方所﹔意欲完﹐勿離鋒杪。是以作書﹐墨須有餘。故古人晨起作墨﹐及用墨時﹐墨稍過﹐字便醜﹔有餘墨而不用﹐乃得佳書。余常有言﹕磨墨須奢﹐用墨須儉﹐漬筆須深﹐用筆須淺。

墨傅其筆﹐筆傅其字﹐字乃成形。墨浮於筆﹐筆浮於字﹐字乃神妙。墨不傅筆﹐筆不傅字﹐不成形矣。傅則支﹐浮則贍﹐不傅窘矣。𨿽然﹐贍不盡其材也﹐盡其材﹐病過於窘﹐書法謂之墨豬﹐余又謂之書道塗炭。

用艸書筆作楷﹐具眼者不昧﹔以眞書筆作艸﹐能者亦乖。俗人反是者﹐其中無主﹐聽令於筆耳。聽令於筆﹐尙可謂之書乎﹗

余喜作艸篆﹐以續飛白之脈﹐其任率自好﹐若謂前無作者。或詰之曰﹕大小諸篆﹐何有此法﹖旣謂之篆﹐惟古是遵﹐何得攺轍﹖余曰﹕有說。凡事取眞不取假﹐用實不用浮﹐貴自然不貴勉然。大小篆書必有大小篆器﹐今器異昔﹐何堪效顰。必如昔書﹐勢必虛假勉然而後可。子言故是﹐但須出之蒙將軍未作用前而後可。如以將軍筆作丞相書﹐吾見其難爲矣。古今興革﹐故有不可知者﹐子姑執筆臨楮﹐然後破我未晚也。

作晉﹑漢以上書﹐不特今時彊筆勿用﹐必資軟毫柔穎而後可﹐卽墨須如漆﹐紙須如皮﹐研須如盂﹐掌須如木雞﹐一物不稱﹐終作時俗之書而已。

書法云﹕學書宜惡筆﹐使後不擇筆。又云﹕彊紙用弱筆﹐弱筆用彊紙。二說並後世人語也。案前人帖初無彊筆﹐所謂惡筆乃敗筆耳。亦無弱紙﹐紙之疏弱皆後世俗工所爲。宋以上無此法﹐況晉﹑唐乎﹗試探稍古名帖﹐求其字畫﹐𨿽極縱逸處﹐用筆無有不圓熟者﹐結構無有不了然者﹔卽於鋒交墨互中﹐未始不森森楚楚﹐果惡筆弱紙而能如是乎﹗能書不擇﹐謂鑑賞﹐非謂作用也。彊弱相濟﹐謂救時﹐非謂相須也。但堊帚飛白﹐古法莫傳﹐後世想成﹐而以枯筆燥墨爲之者﹐是乎非乎﹐不可知矣。是則弱紙便於白﹐彊筆便於飛。就世攺轍﹐古法疏矣。彊弱紙筆﹐遇此器卽出此法。苟非我之長伎﹐亦須攺弦易轍以勉就之。不然指器相左﹐心手不符﹐卽不成書。今時弱紙滿天下﹐要知古人全是彊紙﹐全是弱筆﹐世俗不善用﹐遂謂過滑過軟﹐不堪著墨者﹐因指間無有骨力﹐將聽令於器耳。若胸中有个佳字﹐心能役腕﹐隨在得意﹐卽使與古人弱紙﹐亦自無妨﹐況彊紙對名手乎﹗外境皆牝牡驪黃﹐何能礙我作用。

凡彊紙用墨﹐使墨有餘﹔濃墨用筆﹐使筆勿竭。飲墨如貪﹐吐墨如吝。不貪則不贍﹐不吝則不淸。不贍可﹐不淸未可﹐俗最忌也。

紙有三品之異﹐量才施用。一古佳紙﹐如宋經箋﹑髙麗繭之類。二宣徳紙﹐涇縣古千之類。三則滿世間疏漏惡札是也。上紙須用古作法﹐中紙隨意皆可﹐下非飛白﹑稿艸不能就其獷劣也。

弱毫﹐重墨輕用得佳書﹐輕墨重用其書惡﹐輕墨輕用其書纖﹐重墨重用其書俗。彊筆﹐輕墨輕用則不腴﹐重墨輕用則不潤﹐輕墨重用則獷而離﹐重墨重用則粗而俗﹐四者無一可者也。是以古人必須弱毫。握管之法﹐有單鉤﹑雙鉤之殊﹐用大指挺管﹐食指鉤﹐中指送﹐謂之單鉤﹔食中二指齊鉤﹐名指獨送﹐謂之雙鉤。勝國吾子行善單憎雙﹐試之果驗。單則左右上下任意縱橫﹐雙則多所拘礙﹐且名指力弱於中指﹐送亦軟怯矣。小時習雙﹐今欲攺之﹐增我一障﹐詳說以示初習書者。凡單鉤情勝﹐雙鉤力勝﹐雙鉤骨勝﹐單鉤筋勝。單鉤宜眞﹐雙鉤宜艸﹐雙鉤宜大﹐單鉤宜小。

描字不必憎惡楮﹐塑字不必厭灰墨。若運管舒毫﹐惡材絕不堪用矣。不惟膩澀難於使轉﹐卽對之敗興﹐寧得佳書。常戲爲之語曰﹕靠筆成畫﹐恰似描樣﹔靠墨成形﹐何如塑像。二意似殊﹐總之一致。臨池撫捲﹐到此自知。

晉﹑唐﹑宋三品研式﹐筆鋒功過所系﹐不特爲石所使﹐亦爲墨所使也。鳳池墨阿﹐飲筆不及阿底而墨自足。陵阪鋒石﹐半著釒敖心。則二器全相挹取﹐烏得不扁且歧乎﹖必如俗兒掃墨從事﹐扌捲鋒向楮﹐尢爲僨事。

鉤帖﹑鐫刻二人﹐先與講解數日﹐然後下手﹐更取其所鉤所刻之字對按﹐指其得失。一指用筆正側鋒﹔次指一字負抱顧盼形勢﹔三指連字引帶﹔四指每行起止不同﹔或曾經割動之帖﹐可以意裁。五指主客失所敗筆﹔或本帖原作敗筆﹐可以意裁。六指寫字名家人人具有得失﹐不得以我意攺同之﹔七指唐已上帖﹐不得攺軟曲纖巧之筆﹐失其時代﹔八指晉已上帖﹐不得攺時俗通行之體﹐亂其來歷﹔九指疏密不得攺移﹐失其避就﹔十指挑剔不得混晉轉唐折殊法﹔十一指不得失晉人圓轉逸韻﹔十二指不得失漢魏章艸古澀妙境。

工人能刻繪事﹐未必能刻文字﹔能刻文字﹐未必能刻名家善書﹔能刻名家善書﹐未必能刻古人法帖﹔能刻古人法帖﹐未必能刻同本異摹諸拓。刻同本異摹諸拓﹐工拙必露矣。

●評鑑六

昔人言﹕善鑑者不書﹐善書者不鑑﹐一未到﹐一不屑耳。謂不能鑑者﹐無是理也﹔果不能鑑﹐必不能書。

閱名人書﹐須具有隻眼。不然未得其佳處﹐先蹈其敗筆﹐效顰之態﹐見之欲嘔。是則不如無學﹐翻有一分自適處。

古人書直是气象不同。晉﹑漢帖無有晉﹑漢人气象﹐卽知是僞。故舊帖𨿽非善本﹐自有作用﹐新帖𨿽極力揣摹﹐直是棄物。何也﹖出自淺學之手﹐不知書法爲何物﹐直以俗筆廁古書﹐分明別造一个宇宙﹐何取於古帖乎﹗

凡字收鋒增美者﹐會稽以上也﹔收鋒補過者﹐大令而下也。先哲言求妍媚於成字之後﹐大令所以去之更遠。

字有三品﹕曰庸﹐曰髙﹐曰奇。庸之極致曰時﹐髙之極致曰妙﹐奇之極致便不可知。不可知﹐其機甚危﹐學足以濟之﹐識可以該之﹐則超乎髙妙﹔學識不足以該濟﹐而但思髙出人上者﹐野狐何有哉﹗𨿽然﹐吾又惡庸。庸人趨時﹐作世俗事業﹐便無出頭日。佛法中學道時寧落地獄﹐不願畜牲﹐近之矣。曰﹕寧惡毋庸﹐有說乎﹖曰﹕有。惡故自豪﹐唾罵者載道﹐自然有日自覺其醜態。庸俗之作﹐甄別者世不多見﹐十人九人贊嘆其美﹐歷世愈久﹐庸根愈深﹐落此深坑﹐何時出離。

畫後策﹐豎後打﹐謂之能品。策如馬頭﹐打如鶴膝﹐謂之俗品。不策能藏﹐不打能正﹐藏不頹﹐正不銳﹐謂之髙品。隨勢而施﹐無所拘礙﹐謂之逸品。若乃皮相飛黃﹑野狐骨胳者﹐怪妄自不能外掩﹐可謂低品。是以書法不道﹐世多蹈此﹐故稍及之。名義具書法中。

古人法書﹐篇有篇法﹐行有行法﹐全字有全字法﹐半字有半字法﹐一畫有一畫法﹐一點有一點法。是以名帖隻字半行﹐不可蹉過。近有墨客﹐以畫遮點﹐以體遮畫﹐以上下文遮一二字﹐以通篇气象豪逸遮卻一生醜態﹐尙可謂之書乎﹗其最下者﹐借佳紙濃墨掩其拙筆﹐或以筆勢波折掩其謬結﹐皆書中穿窬之流﹐識者恥之。

古書佳處﹐在方圓斜直﹐不拘繩檢。今人惡處﹐卻與古同。古人胸中自有个佳字﹐任其所施耳。今則不然﹐上者只記憶古人成按﹐下者以無繩檢遮掩其拙﹐以糊人耳目。謂貌則同﹐其造就處天地懸絕。

名家書法﹐滿亦佳﹐空亦佳﹔長亦佳﹐短亦佳﹔端方亦佳﹐斜倚亦佳﹔方圓平直﹐無不宜之。後世俗書﹐縮大爲小﹐傳瘦爲肥﹐一字字弄作團團﹐無有潠漏。逐字觀之﹐非不端楷﹐卻增一團和气。

整頓之失﹐卽智永親傳家法作千字文﹐懷仁博采眞迹集聖教序﹐已自磨礱熟爛﹐況其下者乎﹗𨿽然﹐二僧釋子也﹐法如是故。何乃文人墨客﹐不師其全體作用﹐而師其整頓一門﹐正似盲兒摸象耳者謂象如箕﹐摸象尾者謂象如帚乎﹗

集古諸帖﹐豈惟修攺誤人﹐卽其顧盼起伏﹐略不可得矣。名家作書﹐行款上下尙不可移易﹐況集取彊合乎﹗往往見移行諸帖﹐行首無故而來﹐行末無故而往﹐甚至彊割聯絲﹐意義失所。不知者效顰從事﹐已自可憎。集古比之移行﹐又天淵矣。集古之取圓整﹐有不得不然者﹐失勢故也。凡觀集帖﹐又須緣情﹐欲定其罪﹐罪在亂次﹐不在取圓。

古人筆鋒縱逸處﹐翻摹諸人﹐十九收斂圓整﹐十一揚波怪妄﹐一時俗﹐一野狐﹐皆畔於書法。圓滿故是正法﹐逸興乃其權巧。初學者可與正﹐未可以權。𨿽然﹐若不能權﹐不知書法者也﹐卽能權﹐而補綴從事攺過成功可耳。若恃其後筆﹐卽非上乘﹐大令且以取嗤﹐豈惟他人。

字以知好惡難別。他人好惡易別﹐自己好惡難識。古人名家好處易識﹐古人名家惡處難識。今無名人惡處易識﹐今無名人好處難識。如此識得如白黑不差﹐方是識好惡。此無難﹐多看法書得之矣。

皎皎而好爲好書﹐混混而好爲惡書﹐翩翩而好爲佳書﹐莽莽而好爲野書。佳好故難﹐野惡何難。不知愧何難﹐知愧斯難。

後世以筆鋒掩書﹐已自俗謬。至於近代﹐又將以墨汁掩筆﹐大可怪也。古人未始無之﹐此偶然落筆﹐濃淡失所﹐謂不傷於書可耳。若遮此醜態﹐法果如是乎﹖譬之殘印章﹑爛畫片﹑折足鼎﹑闕池硯﹐妙處不在破而在全﹐去其妙處﹐獨取殘闕﹐識者噴飯。

世人多謂余拙於眞楷﹐故作篆書﹐名言哉﹐眞堪藥石乎﹗惜未悉余病也。余故貪夫﹐常謂遇事不見根柢﹐寧不學。書法言作字粗通篆法﹐因此一語﹐每爲致思。篆無粗通義﹐粗通卽有俗惡二魔投手腕中﹐俟得我便矣。此無他﹐後世知見﹐善機不熟﹐俗習易染耳。有心書道﹐必從頂門著力。字之必篆﹐猶學詩者必熟讀三百篇﹐作文者必貫通九經正史。不然皆野狐也。余之作篆者﹐書之始也﹔不作徒隸者﹐未究其終也。世之譏我者﹐但知用字之終﹐不願聞橫直點拂從何處來﹐從何下落﹐故余之不作眞楷﹐功未到耳。世之譏我似矣﹐但鹵莽橫加﹐故曰藥石哉未中余病。請以此良劑自灌肺腑﹐毋令俗魔中汝膏肓。

余無世資﹐習以成性﹐以至作字。豈惟不能隨波逐流﹐卽唐﹑宋而下﹐卻不喜效顰﹐是以每受世嗤。有見作飛白者﹐曰象道士畫符﹔有見作古文者﹐曰如武夫戈戟﹔有見作小篆者﹐乃始解頤曰﹕寫得太平。嗟嗟﹐何俗眼之局於一邊﹐更不解開咫尺哉﹗心目都在胸中﹐牝牡驪黃何關千里逸足。且道士畫符﹐何者非篆體﹖立戈持刀﹐何者非心畫﹖余作書時﹐因文定法﹐故不泥者有之。顏魯公家廟碑﹑方朔贊諸法書帖﹐旨義各別﹐徒隸尙爾﹐豈惟篆籀而無其說乎﹗悲盲兒摹像﹐作法書全帖﹐見謂字從胸中取由內照。能解於此﹐始可以得二王署名千變萬化之妙。不然﹐妄謂二子好怪者﹐此眞無耳目人也﹐請借蒙古人皇縫虞學士馬尾﹐合其兩眼﹐他時有目者出﹐出與共賞。

子建云﹕文之好醜﹐我自得之﹐後世誰相知定吾文者邪﹗至於今之世﹐豈惟好處人不知其得﹐卽醜處亦不知其失也。成敗橫於衷﹐毀譽梏於外﹐評者不得其實﹐聽者莫之的從﹐未曾實用一翻功夫﹐總之夢中說夢。人之用功而不知者有矣﹐未有無功而知者也。知而不能言者有矣﹐未有能言而不知者也。

後世書家﹐惡態百出。有工爲波折以誣人者﹐有倚此模糊以渾人者﹐有故爲絲曲以媚人者﹐有率其粗獷以欺人者﹐有任其放縱以淩人者﹐皆不知書者也。果能此道﹐所謂名教中自有樂地﹐可善取之﹐勿遺開眼後慚愧。

好古不知今﹐每每入於惡道﹔趨時不知古﹐侵侵陷於時俗。寧惡毋俗﹐寧俗無時。惡俗有覺了之日﹐時俗則方將軒軒自好﹐何能出離火坑。不見古人書不能灑俗﹐不見今人書不能祛妄。問如何作書﹐曰﹕畫得出﹐豎得出﹐撇得﹐點得﹐輳得﹐便是書法。

眞能有得﹐自一至十﹐卽是法帖﹔或永或圖﹐一字可蔽。

評書不特毀人書難﹐卽譽人書亦難。嘗怍書遇敗筆﹐世人漫然喝彩者無論矣﹐至眞認以爲好譽之﹐益令書者愧怍。

有一友人初作賣書肆﹐索余寫柔翰林三字匾額﹐期得佳書。余以其果屬意也﹐構思日夕﹐始下筆﹐覽之自覺飛動﹐四顧踟躕可以滿志。兒子請畱正本﹐與之鉤本足矣。余取初心奪以畀之。及後相見﹐略不色喜﹐稍間﹐曰﹕象道士畫符。余亦不怏怏自若也﹐但戒他時俗地勿作佳書耳。

友人請余作堂聯﹐聯中有瞑字。惡其近冥也﹐以爲不祥﹐戒曰﹕幸用俗眠。餘如其請﹐不惜蹈俗﹐並十字並作通時小篆。一日有一大名士過之﹐見其方整﹐誤認非余作者﹐頗稱獎。及知余書﹐因自飾曰﹕寫得太平﹐悲哉世乎﹗就俗用俗﹐何必余書﹐帚可焚矣。

字熟必變﹐熟而不變者庸俗生厭矣。字變必熟﹐變不由熟者妖妄取笑矣。故熟而不變﹐𨿽熟猶生﹐何也﹖非描工卽寫照耳﹐離此疏矣。變不由熟﹐𨿽變亦庸﹐何也﹖所變者非狂醒卽昏夢耳﹐醒來恥矣。

字避筆俗。俗有多種﹐有粗俗﹐有惡俗﹐有村俗﹐有嫵媚俗﹐有趨時俗。粗俗可﹐惡俗不可﹐村俗尢不可﹐嫵媚則全無士夫气﹐趨時則斗筲之人﹐何足算也。世人顧多尙之﹐目爲通方者有矣。此以惡紫特甚﹐須痛懲之。

近代善刻﹐如遙望美人﹐未見不好。及觀眞迹﹐如覿面相對﹐大半可憎矣。古人墨本﹐則骨胳筋肉一時呈露。至於古迹﹐語言舉止趨步皆可師資。至若鍾﹑王﹑張﹑索﹐名世賢哲﹐則風神顧盼﹐千里一息﹐非足迹可到﹐但得遐想﹐未可追蹤仰止。若何不多閱眞迹﹐不辧名家敗筆﹐不多參拓本﹐不顯鐫工無稽﹖遵敗筆﹐效僞鐫﹐都成一笑。

學者稍知字畫﹐卽彈射好醜。及至法書在側﹐太半若罔聞之﹔書法在笥﹐全然不知何物﹔甚至臨摹步武﹐亦但悅在近代時尙俗體而已﹐何怪乎葉公好龍哉﹗余是以斷彼沈夢中人也。書家而不酷嗜古帖者皆是也。卽好矣﹐而又但能視若玩器﹐以至翻其題跋﹐摸其剝蝕﹐考諸證佐﹐以驗眞僞而低昂其貨值者﹐一皆茫昧於此道之徒﹐勿論可也。

評論鐫工﹐古以不失體爲髙手﹐今以不失筆爲髙手。不知者左今右古﹐大謬不然也。筆可自取﹐體須導師。試揣近代江左諸人﹐何人不能巧弄筆意﹐如花似柳﹐描成一段春色﹖至於結果收拾﹐無所措置矣。是以古人之結構體裁﹐攬其妙境﹐眞有不知手舞足蹈之快。若夫鋒裊鮮妍﹐不過漫然稱賞而已﹐豈可同年而語哉﹗

閱墨刻﹐如十六觀經之象﹔觀眞迹﹐如佛觀﹔若親炙名家濡毫運帚﹐則是開眼合眼﹐大聖現前﹐如羹如墻﹐芳軌不遠。倘逢僞迹﹐等視天魔﹐必不爲所嬈亂﹐其有正法眼在。

古帖模糊者翻覺校好﹐何也﹖鐫工那得無漏﹐醜不呈也。善學者得其好處﹐我自不糊塗﹔不善學者認模糊作一段妙境﹐謬矣。更有以模糊糊人耳目者﹐此非士君子所爲﹐小人伎倆耳﹐詐矣。不知者謂字旣模糊﹐掩則通掩﹐露則通露﹐何獨醜態不呈。大抵玩帖人必稍具鑑識﹐古帖骨格不失﹐而我胸中自有佳賞快心處﹐以意逆名家法度﹐是以但見其好﹐何疑乎。所以蒙董人只取明爽﹐稍涉模糊﹐略不流目。嘗戲爲之語曰﹕取帖愈明﹐其人愈昏。

閱名家書﹐須識其來歷。古帖無論矣﹐如吾吳文氏父子待詔﹐出於太宗而目爲右軍者﹐是截其血脈也﹔掌故出於藏眞而目爲襄陽者﹐是斷其源流也。評者過猶不及﹐皆非是。

鑑賞法書之樂﹐聲色美好一不足以當之。玩好𨿽佳﹐無益於我﹐惟法書時時作我師範﹐不可斯須去身。常謂博古之士而不好法帖﹐是未嘗博一古﹔善書之士而不好法帖﹐是未嘗寫一字。名家亦有但貴墨迹而不貴拓本者﹐此正不知眞好者也。墨迹故佳不可得﹐而善帖爲稀世之寶矣。善拓又不可得﹐而常拓亦爲不可闕之物矣。卽使其家多藏墨迹﹐或一帖不具﹐則刻本終不可少也。如是鑑賞﹐方是好古﹐方是知書﹐方是識去取﹐方是識好惡﹐不然皆浮慕也。

米﹑黃諸君﹐鑑別眞僞﹐鑿鑿不爽﹐所賞諸帖﹐卽不墨迹亦必善拓﹐所以如別白黑。今則不然﹐後出諸碑大半傳摸失眞﹐無論好處弄壞﹐卽惡處又多爲好事人修飾遮掩﹐以眩世目﹐眞僞幾乎不可辧矣。故寒山法書集特設後出續帖﹐自爲一類﹐竊比釋典中單譯經不與入重譯藏﹐恐未免亥豕﹐疑以傳疑。

善鑑者取書忘筆﹐取筆忘刀﹐取刀忘絹素楮墨﹐卽取絹素楮墨者﹐亦須忘裝潢色澤而後可。不然﹐鮮不爲所亂惑。

仿書知其好處固要﹐知其不好處尢要。敗筆人人不免﹐名家卽不過差少過失耳。善學者取其長﹐不善學者兼其短。何也﹖無眞鑑也。至於不經事少年﹐惟敗筆是效﹐何也﹖敗是我家故物﹐不自覺﹐其易入釋家所謂熟境易於漸染。苟能開眼﹐痛懲何難﹐但恐大夢中翻怪人推覺﹐此最難治。

●法書七

漢人書不期合而合﹐晉人﹑六朝能以不合而合。唐人造立許多法度﹐宋以下尙能造詣於法﹐元則標致用事﹐抑末也。世人趨之﹐可憐哉﹗

求帖先尋古文篆隸﹐始可以窺章﹑鍾祕奧﹐得章﹑鍾而後可以別二王優劣。優劣渾渾﹐勿與說書。

晉人法度不露圭角﹐無處揣摸﹐直以韻勝。唐人法度歷歷可數﹐顏有顏法﹐歐有歐法﹐虞有虞法。虞實近古而返拘﹐歐似習俗而入妙﹐顏則全用後世法矣。其他隨人指縱﹐不足道也。

晉人以無意得之﹐唐人以有意得之﹐宋﹑元諸人有意不能得。今之書家無意求﹐亦不知所得者何物。

不學唐字無法﹐不學晉字無韻。不惟無韻﹐且斷古人血脈﹔不惟無法﹐且昧宗支家數。謂晉無法﹑唐無韻﹐不可也﹐晉法藏於韻﹐唐韻拘於法。能具隻眼﹐直學晉可也。不具隻眼而薄唐趨晉﹐十九謬妄。

時書之於法書﹐分明別是一重世界。時帖之於古帖﹐分明別是一重世界。拓本之於眞迹﹐分明別是一重世界。泛嘗名家書之於第一流書﹐分明別是一重世界。不寧惟是﹐卽一人之作﹐平時書之於得意時書﹐分明別是一重世界。學者玩法書﹐必如是重重互案﹐等而上之﹐等而下之﹐無不燭照數計﹐始可以爲鑑賞之眞。如是賞鑑﹐其書必進﹐迹不從心者亦或有之。至於雅俗當前﹐水鏡之辧如薰蕕蒼素﹐必不爲所撼搖矣。

善帖遭庸工﹐良工逢僞迹﹐𨿽皆惡道﹐然亦不皆空過也。家藏木本十七帖粗惡異常﹐然而晉人筆意十存八九者﹐此善帖遇庸工本也。他石本字故可觀﹐晉風掃地矣﹐此良工逢僞迹本也。具眼者自能甄別﹐定其取捨﹐盡成良藥。若無目握此﹐各中其毒﹐好而知惡﹐惡而知美﹐可以此言進。

有識之士﹐直教鉤帖人倒本從事﹐寧使失粘﹐骨力形似故在也﹐卽不得前人書妙境﹐亦不雜後工醜態。苟能不失形似﹐伎倆足矣﹐其神情庶幾自取。若後世醜態一入腕中﹐卽百翻灑拂﹐未必淨盡。何也﹖用後世耳目著後世皮相﹐气味易於相投﹐一染難革﹐勢所必至。常謂熟境能熟﹐生境能生﹐非祖師不能道。晉人行艸不多引鋒﹐前引則後必斷﹐前斷則後必引﹐一字數斷者有之。後世狂艸渾身纏以絲索﹐或聯篇數字不絕者﹐謂之精練可耳﹐不成雅道也。淳化帖第六卷

首帖蹈此失﹐無論善惡﹐其僞可知。至若懸鍼﹐用之絕少。後世妄書一篇數見者﹐不特非法﹐望之可憎。○我朝已還﹐吾吳以書畫甲天下﹐至於今日﹐家至戶到。夫人而能握三寸管以自好﹐車載斗量﹐不可勝算。惜乎一皆因人成事﹐不似前朝諸公自立門戶﹑不愧古人者流也。常恐易世而往﹐掃地盡矣。畫非吾事﹐書法一道﹐可不補前賢未發之蘊﹐以冀同調友生相與上下其論爲不刊之典乎﹗自己作字﹐每見其情﹐閱他人書﹐寧無水鑑。士衡所謂蓋所能言者具於此云。

顏眞卿骨力有餘﹐逸韻不足。方朔像贊取資右軍﹐晉風稍有存者﹐當爲平原正書中第一帖。褚遂良志在妍媚﹐古雅罔聞﹐唐三藏敍比量集王帖﹐如伎女之並宮娃﹐兼葭之倚玉樹﹐非其倫矣。略無唐家气骨﹐敢望晉乎﹖別論可也。顏傷於方﹐褚傷於圓。𨿽然﹐顏氏上達﹐褚氏下達﹐柳公權亦褚輩人也。

智永千文學右軍﹐其妙在圓﹐而晉人實無此圓。眞卿畫贊學右軍﹐其妙在方﹐而晉人實無此方。孟頫一生學右軍﹐妙在爛熟﹐而晉人實無此爛熟。過庭一生學右軍﹐妙在疏曠﹐而晉人實無此疏曠。其他或得其端媚者﹐而非晉人之端媚﹐或得其狂逸者﹐而非晉人之狂逸。豈必後人失策已邪﹐卽大令遒邁﹐已自大去乃公﹔懷仁拘束﹐亦且翻累本體﹐況其他乎﹗

餘論書極致﹐少所許可﹐如篆斷自籀﹑斯﹐眞行斷自羲﹑獻﹐分隸斷自鍾﹑梁﹐狂艸則古今無有無疵者。人以爲過﹐舉曰﹕卽子書佳﹐未必如說﹔子書未佳﹐空言何補﹖則將應之曰﹕二典三謨﹐夫人能說﹔堯﹑禹﹑湯﹑武﹐未見其人。如以不堯﹑禹遂廢謨訓﹐有是理乎﹖言之無當﹐謨訓亦疑﹔如其有當﹐寧問誰口。

鍾﹑王並稱﹐鍾以格勝﹐王以調勝。晉﹑唐媲美﹐晉以韻勝﹐唐以力勝。格力名近﹐品位殊絕矣。晉韻獨冠古今﹐自足千古﹐骨似稍遜﹐力足以扶之。後之學書者不得振救﹐方徒事嫵媚態﹐流而不返﹐法書何有哉。

好整飾家書故是雅調﹐而意興每爲之塞﹐永﹑趙﹑歐﹑顏是也。好狂逸家書故是妙用﹐而气質或隨之壞﹐張﹑素﹑米﹑黃是也。

篆隸必秦﹑漢﹐秦﹑漢而下不取。眞艸必晉﹑唐。晉﹑唐而下不取。人孰不曰﹕己所不能﹐何以取信﹖余則以爲此必惡聞讜言之徒﹐距人千里之外者。言果未是﹐直置不必相詰﹔言而果是﹐何嫌出之能不能之口﹗橋門說書﹐未是周﹑孔﹐而聽者三千﹔法座談經﹐何嘗活佛﹐而頂禮萬眾。立言立功﹐本是三途﹐何妨兼稱千秋不朽。

覽晉﹑唐而上法書﹐惟恐其盡。何也﹖取裁多也。然唐﹑宋而下舊迹欠伸隨之矣﹐何也﹖興易盡也。𨿽然﹐未閱書法之徒﹐未可與此言進。

具隻眼者﹐方能辧墨本法書。古刻貴在能攺削敗筆﹐今刻貴在不許攺敗筆。

古刻卽非名家親自斟酌﹐必其工人實解此道﹐然後下手﹐是以去敗筆是貴。今刻無論工人下劣﹐卽當代書家亦謬﹐自謂但取筆意飛揚而已。自己本無眞知實見﹐是以一經攺動﹐卽不益其醜態﹐便翻作刻工之書﹐漫然泛觀﹐兼有浮議﹐可以一粲。

仿書得佳帖故善﹐不必佳帖亦善。但後人翻刻失眞者﹐不具隻眼﹐未免有所累耳。佳帖無論矣﹐不佳本亦善。何居﹖凡古碑剝蝕及摹拓不精者﹐其鋒鍔渾渾不淸。學者以意求之﹐苟得形似﹐自覺妙境。及後獲遇眞迹﹐或古善拓本﹐比量前此所學﹐合則恍然自喜﹐乖則惘然自失﹐乖合之間皆大師也。若無此誤﹐未必能生稀有之想。短長結構﹐故有定法﹐若巨細斷粘﹐必取名家眞迹始可爲法。若臨本墨本﹐𨿽形似具在﹐顧盼起伏﹐大不然矣﹐未可據以爲師法也。先讀書法﹐具有成見﹐則眞僞臨拓﹐皆我師資。

凡唐已上墨迹﹐十九僞書﹐𨿽不可不仿﹐尢不可過仿。不仿則無本﹐過仿則不特效顰敗筆﹐並僞人漫興俗筆都入肺腑﹐大害事也。詰者謂十九黜僞﹐不以過乎﹖余曰﹕試案聖教諸帖﹐摹集而成﹐校之通行晉帖﹐已別是一類。何乃當代好事家收藏重價之帖﹐略不見有可喜可愕人所不能及處﹖至於重摹入石者﹐遂與世俗通行惡帖無辧﹐亦有出自名家手勒者。𨿽其字畫遒媚﹐而又略無晉﹑唐气味矣﹐安望鍾﹑王流風遺韻乎﹖是以余謂好事家寶藏墨迹﹐以至萬歲通天所進唐摹晉帖之類﹐卽不必親炙舊迹﹐已能悉辧其僞矣。詰者又曰﹕借使古今彼此文字不類﹐烏知子見爲眞彼見爲妄乎﹖余曰﹕世間法書何啻千百﹐以多證少﹐就常黜變﹐萬不失一。

凡剝蝕碑刻﹐拓不如石。何也﹖紙面不全﹐碑底具在也。是以名家遭逢古碑﹐作希有想﹐坐臥其下﹐目不暫捨﹐實有不忍捨處﹐三晝夜畱宿碑旁﹐吾以爲尙速。石本木本﹐具有得失。凡刻石﹐鉤墨一失﹐塡帡二失﹐上石三失﹐椎鑿四失。至於木﹐則四失皆無﹐獨易於圓頹﹐使鋒芒早失﹐不成佳賞耳﹐識者殆不妨領會其妙也。至若版伸縮﹐石不動﹔版工粗﹐碑工細﹔版工愚﹐碑工慧﹔版工輕易﹐碑工愼重﹐皆石勝木﹐是又天淵。然而善知書者﹐卽不過牝牡驪黃﹐何傷神駿﹖苟能版得良工﹐拓得初本﹐便須遠出石上。閣帖亦木﹐千緡不售﹐夫復何疑。

校讎法帖﹐大能速化。卽使傖父﹐若詳校一二名帖﹐未有不爽然生欣厭者。其筆墨肥瘠﹐引帶斷粘﹐顧盼乖合﹐起止來去﹐各有得失。若其結構權正﹐筆鋒正側﹐𨿽別詳之﹐而校讎時尢一佐證。常

閱時俗惡帖﹐出於近代名家名手﹐紙墨拓裝皆精絕﹐無不嘖嘖稱賞﹐余唾恨揮去。人言或是原帖非眞有之﹐其摹刻妙絕﹐非大髙手不能。余曰﹕止見其惡耳。作此帖者﹐非伎低卽眼低﹐非眼低卽品低耳。不然﹐寧肯善伎就此惡帖﹖誤主誤人﹐先已自誤﹐何所取之。

客以余憎聖教諸帖爲過﹐曰﹕豈以結集者多補綴雜廁乎﹖亦太難爲矣。曰﹕非也。卽字字羲之﹐非羲之矣。曰﹕何故﹖曰﹕取君百篇割集一首﹐猶然屬之尊作﹐肯認取乎﹖客曰﹕通篇則非﹐句字還是。曰﹕句字說詩﹐何異筆畫取字﹖以筆取字﹐此最下乘﹐君談下乘﹐吾不敢非子矣。客爽然自失。

常憎篇韻淺漏﹐墨污版闕﹐別列字樣﹐大爲可笑無論矣。名家摹帖亦多有之﹐如得之爲得﹐問之爲問﹐中之爲中﹐賢之爲賢﹐曰之爲曰﹐事之爲事﹐足之爲足之類﹐漸艸漸省﹐遂至不知來歷﹐反以全體爲怪耳。此謬甚也。或見古帖全文反刪攺就俗﹐此其可笑﹐比之篇韻坌比丘何如﹖是故行艸帖中每有欠筆﹐或未必是所釋之字﹐闕疑可也﹐若據以爲實﹐是效顰耳。

後世名家卽不可師法﹐然亦各有所長﹐無以一眚掩眾美﹐人自取裁可也。蘇氏不文﹐取其任率﹔米氏不雅﹐取其任放﹔黃氏不精﹐取其任野﹔蔡氏不古﹐取其任時。米最蔡殿﹐鋒勢正側﹐自能呈露其短長﹐非我雌黃上下其手口。

近代吳中四家並學二王行艸﹐仲溫得其蒼﹐希哲得其古﹐徵仲得其端﹐履吉得其韻。一於蒼則蕪﹐一於古則野﹐一於端則時﹐一於韻則蕩﹐四者皆過也。能漸其髓﹐四病皆可勿藥而治﹐偏則無有不爲膏肓之患者。何謂髓﹖處其中以潤澤四肢﹐如心爲王﹐百骸聽令﹐內有所主﹐故變化不窮。非若後世集於一家而不能化﹐或效顰雜態以相惑識者﹐見之幾乎欲嘔。

書道與時髙下﹐古今未暇爲之品列﹐亦陳言具在﹐無俟添足。國朝獨鐘於吾吳﹐又同起於武﹑世二廟﹐如祝﹑文﹑王﹑陳四君子者﹐後先不過一甲子中﹐盡一時之盛。前乎此者﹐猶之舜﹑禹﹑周﹑孔未生之初﹐未始無聖善﹐要不能擔當一代師表﹐無迹可求耳。京兆大成﹐待詔淳適﹐履吉之韻逸﹐復甫之淸蒼﹐皆第一流書。何后世求全﹐漫譏祝野﹑文時﹐王拘﹑陳縱﹐將槪千古責備一人﹐非公論也。謂祝得魏肉﹐文得晉腴﹐王得晉脈﹐陳得唐﹑宋而下筋骨﹐惜乎不及頭目髓腦。如是判斷﹐便不能爲之曲蔽矣。若前朝二沈﹐後代兩文﹐以及徐﹑李﹑吳﹑黃﹐各擅偏長﹐雁門亞祝﹐姬水亞王﹐其他非所比倫矣。

●了義八

嘗夢與人論字法﹐忽見持字﹐彼人不解。余於夢境爲之解曰﹕乃古人作文字之本體﹐釋爲持字。凡文字以一筆持之﹐譬之文詞猶一篇中之正義﹐一聯中之眼目也。其變者﹐若眾橫中一直﹐稿艸中懸鍼之類。又若眾長獨短﹐雜側加點﹐又其變之奇者﹐未可以繩墨拘也。但安此一畫﹐意在筆前﹐宜長者墧乎其長﹐宜短者墧乎其短﹐但不可欲短不短﹐欲長不長。嚴氏彈詩﹐所謂拖泥帶水便不是詩﹐論字亦然。

正法以一筆擔之﹐有二筆擔之者﹐變也。如辛﹑二字。辛字以下畫擔其上二筆﹐必縮以讓其下﹐若上畫先長﹐則首尾不稱矣。字以上次畫擔其下二畫﹐必縮以讓其上﹐若下畫亦長﹐兩大不勝矣。宇宙二字﹐宇以五擔﹐宙以三擔﹐可以類推。書法詳言永字八法﹐似未得其要領也。凡字不出五法﹐上有上法﹐下有下法﹐左有左法﹐右有右法﹐中有中法是也。一言蔽之者﹐都會是也。作十分字﹐都會在四五是也。至其流變﹐不可勝紀。漢有漢法﹐晉有晉法﹐唐有唐法。一代之中﹐官家有入院體﹐學士有金石文﹐作者自得之。至若一點一畫﹐殊形變貌﹐或上銳下圓如瓜子﹐或起止流轉作凝雲﹐或作橫畫﹐或作直豎。有擲筆得者﹐有鉤鋒取者﹐有刺而得者﹐有打而得者﹐有拂者﹐有引者。凡此之類﹐無所不至﹐隨宜措置﹐借勢成形﹐自有完局。必如書法所言﹐則點點依其使轉而後謂之書乎﹐如此則不特百家同軌﹑萬手齊勻已也。設一人之書﹐字字如此﹐畫畫如此﹐點點如此﹐縱令大佳﹐見之可厭﹐尙可稱文人之書乎﹖書奴計功可耳。米芾言蔡襄勒字﹐沈遼排字﹐黃庭堅描字﹐蘇軾畫字﹐臣刷字。五人亦微近一偏。欲去此病﹐各求對治之藥。對治之藥不必仙山靈艸﹐卽就毒藥中求﹐自有活人妙用﹐牛溲馬勃﹐神醫所不棄。

勢從內出者已得也﹐從外作者未得也。已得則無論大小短長﹑平直倚側﹐無往不佳﹐鍾﹑王諸人是也。未得則臨捲結構﹐思前算後﹐其書稍不方正﹐大半體解矣﹐智永﹑孟頫諸人是也。

化工之妙﹐無論取大作小﹐取小作大﹔亦無論取歐作虞﹐取虞作歐﹐卽漢﹑魏可以作晉﹑唐﹐晉﹑唐可以作漢﹑魏。推此微言﹐取篆﹑隸作眞﹑艸﹐取眞﹑艸作篆﹑隸﹐以至取文字作繪畫﹐取繪畫作山林川澤﹐何嘗異軌。

古人學問無窮﹐故作字無有定體。右軍署名無一同者﹐非有意攺作也﹐因其學進﹐不覺其自變耳。常與繪畫之士談畫﹐但須寫景﹐莫須寫畫。寫畫有盡﹐寫景無窮。景無窮﹐學尢無窮也。書道與畫正通。

凡字先作稿﹐卽不得佳書﹐興盡故也。鄙言惡楮﹐卽不得佳書﹐興不到故也﹐乃有不韻之客謂難其事﹐大不然哉。未始不勉應人﹐徒增世間一可憎事。何所取之﹐戒勿更作。

書不擇筆﹐乃名家入神妙用﹐如釋氏學不曾嚼著一粒米﹐不曾掛著一絲縷。苟非此道透徹﹐不能解此大話。嘗狀好酒之徒﹐見酒輒飲﹐不問濃淡甘酸﹐醉而後已﹐乃是眞好。若揀擇佳釀﹐卽非眞酒人也。又如好色之徒﹐嫫母﹑無鹽﹐欣然相悅。昔曾聽此輩人言﹐凡具形體﹐卽具好惡﹐相與悅時﹐只想其好處﹐自足動情。又如眞好閒適人﹐一丘一壑﹐盤桓自不能捨。若待婚嫁畢﹐而後遊五嶽名山﹐此向子塵心未斷﹐未可與言眞閒適也。巢父不必代庖﹐此中眞實開眼﹐卽後見得眞手眞文字﹐好惡如別蒼素﹐何暇擇筆然後定其妍媸乎﹖皮相之人﹐別論可也。

書家有專攻古人一帖者﹐此骨董匡﹐非書也。有專熟自己一家者﹐此傭工調﹐非書也。何也﹖妙不在彼帖﹐亦不在此腕﹐驪黃而外﹐方是妙境。

未入殼繂者﹐作時筆筆用意﹐書成字字無情。已入殼繂者﹐作時字字無心﹐書成筆筆有法。

謂骨勝肉則可﹐去肉偏勝﹐字則不成。譬偏於肉而彊之﹐骨亦佳﹐偏於骨而彊之﹐肉亦佳﹐乃是大方。若但能此而不彼﹐縱八法具﹐終非法器。

論書而言好某家﹐卽非眞賞鑑。學書而言學某家﹐卽非眞學力。以至好篆隸﹐好眞艸﹐或獨善大署書﹐或獨善小楷字﹐皆非眞好惡者也。果能眞知焯見﹐則目中自有佳處﹐任其短長肥瘠﹐雅俗古今﹐無所不可。應趨者取於造次間﹐應避者懲於得意處﹐如此了義﹐方是知書。

識得敗筆﹐一生不誤﹔敗處爲功﹐一生不窘。法如禪機﹐筆如辧才﹐處處生涯﹐頭頭活潑﹐方是流轉不窮。

字法了義﹐非言可竟。若詳說之﹐會須剛柔相經﹐權正相兼﹐平險相措﹐筋肉相著﹐古今相參﹐圓闕相讓﹐纖澀相宣﹐理事相符﹐意興相發﹐必如是而後字法能事盡。一於剛則不和﹐過此乖矣。一於柔則不振﹐過此靡矣。一於權則不典﹐過此野矣。一於正則不韻﹐過此腐矣。一於平易則不奇﹐過此鄙矣。一於險怪則不律﹐過此賊矣。一於筋骨則不情﹐過此疏矣。一於皮肉則不力﹐過此俗矣。一於古則不妍﹐過此死矣。一於今則不雅﹐過此市矣。一於圓則不逸﹐過此描矣。一於闕則不莊﹐過此殘矣。一於纖則不文﹐過此弱矣。一於澀則不媚﹐過此枯矣。一於理字義。則不通﹐過此束矣。一於事字體。則不合﹐過此坼矣。一於意結構用筆。則不玄﹐過此滯矣。一於興格調。則不韙﹐過此狂矣。

拾遺

漢晉遺迹﹐卽名家臨摹﹐已失故步﹐數翻而往﹐面目全乖。至於小楷﹐每帖各別矣。猶然屬之一人之作﹐作眞迹想﹐是邪﹐非邪。若謂古人諸體悉具﹐用意不同﹐亦或有之﹐未盡然也。何以見之﹖按淳化十七﹑蘭亭諸帖﹐𨿽有小變﹐望去自然一家之作﹐何嘗如小楷諸篇之豪不相類乎﹖如是判斷﹐則今時所傳諸帖將盡廢乎﹖是又不然。漢晉人書法﹐法皆具﹐後世名家各得一偏﹐再摹再勒﹐若出兩手﹐皮相𨿽殊﹐骨胳自在。具眼者取資不薄﹐但直認作漢﹑晉對面﹐一步一趨﹐此夢中夢耳。會須多閱名帖﹐虛心賞鑑。若識量不足﹐則資訪前評﹐內外加功﹐無有不得者矣。目中爰然有漢﹑晉人眞面目﹐其肥瘦古俗﹐辧若蒼素﹐然後臨仿。豈惟異迹不殊﹐卽惡刻皆明師也。──臨仿

作書不必因字大而加筆﹐不必因字小而減筆。顏魯公東方朔像贊岡八等字﹐何嘗單弱。𨿽其取法右軍﹐仿楷作署﹐然而亦其胸中不爲大地所懾耳。元人蔣冕作小字千文﹐苟可借者﹐盡削偏傍。知後人局量不廣﹐自呈其短。請須自寬﹐然後遊刃。──學力

古今臨摹取捨﹐絕然兩途。古人不畏無筆勢而畏無結構﹐今人惟筆勢自務﹐而不知結構爲何物。毋論唐摹晉帖有結構無筆勢爲佐證﹐按淳化﹑太淸二帖﹐卽不過同朝百年間物耳﹐取捨頓異﹐何有於今日乎﹗竟不知筆勢人人可以自取﹐結構非力學則全不知也。今不逮古﹐何言待辧。──格調

夏已前文字別一世界﹐周﹑秦﹑漢別一世界﹐分隸艸眞別一世界﹐心思智慮﹐器用取捨﹐無一物相通。使周秦人作雲英蛟鵠﹐坐見其廢﹔唐晉人作大籀﹑小斯﹐判亦徒然。何后之俗豎﹐握今時紙筆﹐描成物怪神妖﹗──格調

狀分隸恆言蠶頭燕尾﹐又曰斬釘截鐵。邕﹑邈當其前﹐繇﹑鵠得其後。𨿽然﹐古人作字﹐一字之中少畫得其前﹐多畫得其後﹐主畫得其前﹐從畫得其後﹐偏於前則不淸﹐偏於後則不合。不淸乖時﹐不合乖法。乖時可﹐乖法不可。俗眼反是﹐夫復何言。──權輿

不知字學﹐未可與作篆。不知篆書﹐未可與作印。作篆可﹐全篆不可﹔作印可﹐全印不可。全篆謂小大長短﹐全印謂紅白陰陽。短篇可﹐長篇不可﹔白篇可﹐紅篇不可。──權輿

今不逮古﹐當緣其情。常論印章何嘗不著力趨步漢人﹐而十不得一者﹐猶之南人講經﹐時時系念敲打官話﹐卽有妙意﹐因之阻塞。非若京都輦轂間﹐人但須一心析理﹐隨口而出﹐如流水行雲﹐任其縱橫﹐可以滿志。所以後世刻印﹐卽能刻者不能書﹐能書者不知字義﹐審義者不能博采﹐能采者不知邪正﹐能正者不知變通。人心幾何﹐百計匯集﹐頃刻取辦﹐何以得佳。然則如何而可﹐請加學力﹐徐徐動手。──力學

古今法帖﹐別其功過﹐定吾取捨﹐否則去就褒貶皆不得其當矣。古帖善本無論矣﹐卽不善本﹐亦大勝時帖。何也﹖人人當家﹐字字師範也。後世諸刻﹐惡本無論矣﹐卽名世善本﹐不堪比並前作。何也﹖所采未必當家﹐所刻濫及題跋﹐並其惡俗印章及觀者惡札名姓都廁首尾﹐枉費無益﹐此何謂也。𨿽然﹐時帖佳本﹐妙在名家手裁﹐鐫工精核﹐此其所以不可闕耳。若文氏之停雲館﹐因待詔﹑國博﹑掌故上林衛暉﹐諸公父子祖孫爲翰墨淵苑﹐海內以名迹求賞鑑者之所必遵。於是出其餘資﹐手自摹勒﹐倩章簡甫﹑吳才鼎諸良工﹐耳提面命﹐精一爲之。稍不稱意﹐卽從刊削﹐不惜數四﹐恰情無忝﹐然後入捲﹐居然爲明興第一流。前無作者無論矣﹐後之繼者亦未睹其人也﹐可不寶諸。──評鑑

法書首尾題跋鑑賞諸文﹐亦不可少。但謂之古玩奇珍則可﹐刻入法帖則不可。佳者猶之試官取士﹐及髦俊立朝之日﹐試官何有﹔不佳者猶之問官鞫獄﹐囚犯的決之頃﹐問官何與。──材用

古字直﹐今字曲﹐時也﹐習也。小兒直﹐老人曲﹐勢也﹐趨也。學則直﹐不學則曲﹐正學也。學古則直﹐學今則曲﹐俗學也。唐已前字未始有曲﹐唐已後字始開曲之門戶。李北海﹑柳公權爲時俗之祖﹐從此而往﹐惟曲是遵矣。流毒至於勝國諸人﹐謂曲爲妙境﹐直爲簡率﹐故學者但悅時俗名家﹐謂爲近人﹐置古雅法帖投之於髙閣。如是顚倒﹐淪於肌膚﹐入於骨髓﹐卽使晚歲省晤﹐猝難拔其深根﹐可不愼歟﹗──格調

詩人論云﹕詩直詞曲﹐可奪詩乎﹐不可也﹔繪曲文直﹐繪能奪文乎﹐不能也。故曰弄筆逞妍﹐謂之畫字是也。時俗人尙曲毋論矣﹐吾家承旨自謂深於此道﹐惟右軍是遵﹐右軍何嘗有此忸怩巧弄乎﹗智永𨿽有一分俗气﹐俗故書家大忌也﹐比之忸怩尙末減。──格調

字有難作者﹐但可作時俗體。胸中未有佳字﹐名家未之前作﹐無可師資﹐一時構思不及﹐須數四揣摹﹐思之不得﹐不妨閣筆。一時苟就﹐不妨攺作﹐攺後繼得﹐不妨再更。其間會心處﹐眞不可言語形容﹐到此自知。白仙翁嘗論畫竹雲﹕不至意窮﹐不入妙境。庖丁滿志﹐蒙莊而後﹐直至今日。──了義

凡爲學﹐爲魔所中﹐不須痛懲﹐還須學力﹐足以勝之。往往見自負於晉而陷入波折飛揚者﹐時俗魔也﹔自負於漢魏而陷入皮相粗迹者﹐村俗魔也﹔自負於奇古而陷入爪牙張露者﹐野俗魔也。故學晉當知晉韻由古雅來﹐學漢﹑魏當知漢﹑魏由八分﹑章艸來﹐學奇古當知奇古由字義形意來。苟無是學﹐卽勿恃才﹐恃才之過﹐逾於無學。無學不過淺近而已﹐恃才弄出許多醜態﹐如何令人不嘔。學與無學﹐識足以持之﹐不妨從容中道。──了義

作字者落筆失所﹐勿因失而攺轍﹐腕中自有得所處﹐可以振救。觀字者評此敗札﹐須原情而賞鑑﹐眼中自有不敗處﹐可以取裁。──評鑑

古帖卽不甚知名者﹐必有可取﹐後世知名士亦遠不逮。𨿽云時代下趨﹐亦作用有異兩限之耳。何謂作用﹐古人重事﹐不善不止﹐故必有自得處﹐自得乃眞實妙境﹐自足師資。今人逞才﹐稍可卽驕﹐故無非慲人之作﹐慲人則一團假面﹐烏得不憎。──評鑑

學時筆﹐筆仿古﹔成功字﹐字自作。但仿古如學究講誦﹐而自作如狂狡無儀。──了義

時人語言﹐言不由衷﹐卽甘何益。書生文字﹐字非自作﹐𨿽好何干。故諂語臨字﹐君子恥之。──了義

漢摹印𨿽云雅俗互用﹐然其法度位制有不易者在﹐別詳之刻符經敍例﹐長箋一百七七五卷。無論矣。俗刻章法﹐上下交錯﹐左右撐拿﹐可憎特甚。

友人戲曰﹕搭夜航人﹐肩磨背擦﹐稍得一隙﹐兩腳伸來﹐何以異此。余亦云﹕昔昆氏有斷弦不續而專房越僣者﹐親知戲曰﹐誰教他座子空閒﹐不自覺其尻髀輾上去矣。聞者一齊噴飯﹐正是俗印章法。──評鑑

或倩善印者刻一引首示余﹐評鑑頗不佳﹐曰﹕彼非良工歟﹖曰﹕無出其右者。曰﹕何以不稱﹖曰﹕古無引首﹐無可師資﹐故不稱。曰﹕人苦無能耳﹐能則何必效顰而後稱善乎﹖余曰﹕譬髙才博學嫻於詞賦矣﹐請作公車章句﹐能入彀否﹖引首之例﹐漢章非其類乎﹖──臨仿

客問﹕世人皆好﹐子總不好﹔世人皆不好﹐而子總好﹐何居﹖曰﹕粗工造器﹐細工磨括﹐尙筆書似之。造磨俱粗﹐髻工色澤﹐尙墨書似之。器髹並惡﹐灑拂得所﹐鐫摹粗到書似之。彼三種書﹐識者見之憎﹐俗人見之賞。──評鑑

凡字縱則疏﹐拘則怯。大小先後﹐各有分量﹐始可與言書。莊子﹕大智閒閒﹐小智間間﹐大言炎炎﹐小言詹詹。此公逍遙﹐從人間得之。──了義

作字須取四餘﹐勿取四極。有餘墨則贍﹐有餘筆則淸﹐有餘楮則泰﹐有餘意則安。墨極而濁﹐筆極而鄙﹐楮極則窘﹐意極則危。──了義

熟爛字法﹐不可令初學者效顰﹐猶之杜甫詩﹑韓愈文未始不好﹐若圓熟詩文﹐先落肺腑﹐出詞吐气﹐不免塵腐。因其磨礱圭角﹐以恰好奪俊逸﹐如布帛菽粟﹐𨿽生人必資﹐市奇者不顧。若夫率意成家之帖﹐人人具一出入﹐作者述者﹐取捨自由﹐患不知趨避耳﹐不患他人得失也。──臨仿

用筆須淳﹐不可雜出。金石款識之雜出者﹐法未定時之作也﹐定則規矩制度一毫不可逾矣。古文用銳﹐倒薤﹑柳葉用捺﹐大小二篆用圓﹐刻符描印用方﹐刻符借古﹐摹印借篆﹐分隸﹑徒隸方圓任取。分隸有定局﹐徒隸無拘關﹐無拘關中而能辧得有法度處﹐方是傑作。否則狂奔肆逸﹐全不成文﹐卽有可觀﹐狐貍跳梁耳。──格調

惡人齋戒﹐可祀上帝﹔嫫母束脩﹐無辧遠人。濁海生紫瀾﹐亂山成靑碧﹐各有可觀。若指謫其垢﹐十九可廢矣。狂生亂塗﹐有似於此。──評鑑

俗人妄謂雙鉤爲飛白﹐前已詳辧。然此法不可闕者﹐但資摹古翻刻之用。凡摹刻而單鉤﹐鋒出則肥﹐鋒入則瘦﹐皆失也。惟雙鉤從中發刀﹐棄其餘墨﹐不失故步。──用材

鑑賞須取其全體﹐仿效勿取其全體。取全卽並其敗筆爲我效顰之資﹐大能僨事。臨仿

作篆須於剛中求和﹐作眞須於和中求剛。艸則剛柔互出﹐急就用事﹐不得不爾。八分剛奪其柔﹐命之曰隸﹐克稱其名。──權輿

字格之取調﹐猶人體之加飾﹐無飾不文﹐無體不立。又如食物之有五味﹐五味故不可闕﹐然不得失其調和。豈惟調和難﹐卽遲速之敍﹐自有先後。若鹽醯齊入﹐不成享矣。世俗人捨格取調﹐所謂何暇及此﹐無學逞妍﹐皆此類也。──格調

字須一筆成就乃佳﹐若以點綴飛轉補其前失﹐卽是僞物﹐況可獨藉肥瘠穠纖瞞人耳目乎﹗是以不具胸中完字﹐必毋動筆。不淹貫法書﹐書法必無完文﹐無完文非法器。──力學

妄自好人作書﹐如昏夢中認夢爲醒﹐𨿽具有苦樂﹐無甚痛癢。賞鑑家甄別﹐爲蘇醒中覺夢爲夢﹐𨿽欣厭滿前﹐遊戲自在。──學力

眞書之習俗而不可變易﹐篆古之取正而翻可轉移﹐前言備矣。惟分隸兼此二俗﹐莫之或非﹐何也﹖徒隸﹑分隸二家﹐本變亂成法﹐不可以字義求﹐是則古無與爲辧矣。又不遵時制﹐不必以通塞廢﹐是則今無與相剝矣。無天於上﹐無地於下﹐獨不能逃於法眼。──權輿

書求本原﹐前言詳矣。若末流不察﹐亦烏能趨避。譬之尙鍾之丰腴﹐流而爲蘇﹑趙﹔尙王之俊逸﹐流而爲宋﹑元﹔尙虞之圓正﹐流而爲姜﹑蔣﹔尙歐之剛方﹐流而爲宋版﹔尙顏之整密﹐流而爲今版。至若拙如魯直﹐放如元章﹐妍如河南﹐恣如北海﹐未始無本﹐不可不遏其滔滔耳。試觀吾吳書家﹐若履吉之嫵媚﹐效顰者流而爲崛彊脫落﹔希哲之蒼古﹐效顰者流而爲披命胡塗﹔徵仲之淸秀﹐效顰者流而爲舉吳纖弱﹔二沈之熟健﹐效顰者流而爲官家時俗﹐一皆有趨無避之過也。──力學

仿書擇善﹐前言詳矣。不善當前﹐須出己善勝之﹐勝故佳﹐不勝亦佳。一時以爲己勝﹐而他時以爲未勝﹐尢佳。大抵我失難覺﹐人失易彰﹐久則我失更彰於人失也。若前未力學﹐便無案自考﹐何以自懲。──力學

篆書中小篆﹐眞書中小楷﹐非彊紙不可。二體行筆﹐不得急就故耳。若弱紙緩書﹐則筆墨不爲我用矣。凡字不由緩中求速﹐卽使有成﹐終是詭遇﹐是以古人都無弱紙。──用材

筆翰極致﹐本自相通﹐故畫字轉音爲雘﹐去聲。訓作圖畫之畫﹐後世省攺作畫畫﹐並俗。二字分用﹐殆不必也。古今能書遂能畫者﹐若畫譜所載周﹑秦﹑漢﹑魏以及晉﹑唐鍾﹑王而下諸人是矣﹐然無迹可求。至若宋之蘇米﹐又若國朝之祝﹑陳﹐並以書翰遊戲於圖畫。若倪﹑沈﹑唐﹑謝以繪事兼善於書題﹐胸中自有得意﹐涵泳而出﹐皆爲我用﹐不爲外境拘使。劉安所謂以內樂外者﹐諸公有焉。他人但能以外樂內﹐卽無以與此。──了義

國朝吾吳以書畫甲天下﹐惜乎風气所鐘﹐又陷於善書不鑑一語。趨其華不趨其實﹐遂令名世者多﹐傳家者寡。苟不必爭名﹐卽不必避善鑑不書之誚。余作帚談緒論﹐知無不言﹐言無不盡﹐評論金石﹐窮案極斷。試令軒頡籀﹑斯﹐當必爲我擊節。上古無論﹐切按丞相﹑中郎﹑太尉﹑右軍以及晉﹑唐而下名世大家﹐無不有筆法﹐條論具在。其間托名僞作者無論矣﹐其人自書勒石者何限﹐而謂善書不鑑﹐善鑑不書﹐正不然也。──評鑑

附錄

金石林緒論

△篆籀部

字須遵古。古文故煩﹐惟篆可法。上以溯古﹐下以通時。篆明而諸體具﹐故先字義﹐以冠諸帖。

壇山刻石。相傳武﹑成﹑穆三王及太史籀書。卽皆未有的據﹐然文字之妙﹐古今二秦文之祖﹐不須置辧﹐惜止於四字耳。

石鼓詩十章。三代而下整齊文字﹐獨此獵碣。無論筆畫之妙﹐卽風雅頌數十章刪後稀世之寶也。其詞詰屈﹐其石剝殘﹐不能成讀者十八九。余得是帖﹐再求再拓者數四﹐撫玩臨摹﹐轉得妙境﹐時時刮目﹐千古常新。會諸釋﹐斷己見﹐爲之章句﹐爲之補亡﹐爲之翻刻﹐全闕二本。卽後勝我者出﹐而此石剝落﹐恐又不逮今日之文矣。日見傷殘﹐不得不急﹐知我罪我﹐亦復何辭。

詛楚文。三代文字莫善於秦。三篇全文﹐卽莫可得﹐得其合作一篇﹐足爲法式。放學爲之﹐以補其闕﹐字卽不類﹐揣摩鼎彜而爲之。

泰山碑。補秦文故佳矣。始皇壹宇宙而往﹐尢稱楚楚。諸碑惜不並傳。此碑所傳字二十餘文﹐竊比繹山﹑會稽。其次則依摹傳四面減小樣制之式﹐補其闕損﹐不能無忝﹐柰何。四面傳摹一百四十四字﹐尙須全拓。

繹山碑。秦碑全具者﹐惟繹山﹑會稽。而繹碑翻刻頗非一本。昔人評云﹕長安第一﹐紹興第二﹐浦江第三﹐應天第四﹐靑社第五﹐蜀中第六﹐鄒縣第七。今以第一者爲主﹐而以諸本考校得失﹐分毫短長﹐不枉其功過﹐翻作千古師資。

會稽山碑。世傳繹山爲徐鉉摹本。今按會稽字畫﹐與之絕類﹐豈亦徐摹邪﹖其爲新迹無疑﹐特以泰山小不同﹐故有此物議耳。按鉉奉敕校說文﹐又爲竄攺五音韻譜二書﹐無論字畫乖異﹐秦文闕略﹐卽繹字且從俗作嶧矣。豈鉉矛盾至此乎﹖

瑯邪臺刻石文補。此刻全無所存﹐流傳惟文章在。余爲補寫一過﹐聊以畫虎﹐寧避續貂。

之罘山刻石文補。按汝州帖聊存數字﹐死馬骨耳。補如泰山﹑瑯邪。

之罘東觀銘補。全篇皆無﹐亦補同上。

碣石刻石文補。補同東觀。

天祿辟邪四字。此柳葉篆體之祖。未睹眞碑所傳者﹐汝刻恐未必如此疏野也。然亦自有古色﹐在聊傳其影響而已。

錢志錢文。其文不一﹐雅俗雜收﹐十九不成觀者去之。采其合法善者﹐以考時代作用之異。平準有書﹐作法可考。文卽不多﹐實典可據。足爲文字之史﹐似亦不可闕者。

剛卯讖詞。義在漢書。詞有二篇﹐其一頗不成讀﹐一篇奇古。三十二格﹐三十四文﹐世失其讀﹐余爲考正。字本絕細難明﹐摹作大書﹐釋其文句﹐一諷而義自明。

碧落碑。割列餖飣﹐雜然而出﹐以啟夢英十八體之惡道。但此碑所采政自有佳書﹐惜摹失十之八九。偏長足采﹐不可無一﹐苟爲無學﹐便中其毒﹐所得不償所失矣。

李陽冰諸碑。不下數十種。其筆過柔﹐其格最下﹐頗無所取。但顧盼爛熟﹐亦足自好耳。縉雲縣城隍廟碑卻有骨力﹐謙卦怪惡甚於他碑﹐而多奇邁。過中求功﹐是或一道。同時李潮﹐宋僧夢英﹐國朝程南云﹐全蹈其轍。

王著法帖跋。著難淺陋﹐於閣帖每捲之尾篆十餘字﹐亦不甚惡。今本帖分割﹐以類相從﹐不泯其所作﹐畱附篆帖之末﹐不欲遺棄成書耳﹐無可取也。

款識部

三代﹑漢﹑唐款識。夏商如符印﹐周秦而下﹐始成書冊﹐文多不及詳論。漢別出一調﹐在摹印則可取法﹐比之古文﹐一段俗气。自鼎彜眞文而外﹐有考古﹑博古二圖﹐薛尙功集摹廿卷﹐如出一手﹐是其蔽也。嘯堂錄版不如石﹐近復翻刻二本﹐不成觀矣。書法印法﹐兩有師資﹐此博協之大海也。故後篆先印。

凡款識之式﹐一字以至五六字者﹐皆刻符體﹐當備印法之祖。款故白文﹐而作印須紅﹐與摹印篆不類。摹印則宜白不宜紅。其成篇之文﹐文字兼長者﹐若齊侯鎛鐘﹑秦銘勛鐘之類﹐皆可爲籀鼓﹑斯碑師法權輿﹐所當別列爲帖者也。

符印部

世不用篆而用印﹐自至尊而下﹐及掌故亭長﹐非印不遵﹔卽親簡摛文﹐亦非印不信﹐則篆之重於徒隸可知。篆不能廢於今日有據﹐寧堪付之俗工逞騖乎﹖印法莫傳﹐非一日矣。趙氏﹑吾氏諸好事家﹐稍有記述﹐寥寥無幾。得睹舊印文者﹐吾吳惟文國博﹑許文學﹑王舍人諸人﹐而外無從遙度。自顧氏印藪刊布大集﹐然後人人得睹漢人面目。然皮相而已﹐眞境蔑如也。章法刀法﹐世或稍窺﹐至於字法﹐全然不省。拘者束於說文﹐狂者逞其野俗。過猶不及﹐都成誕妄。昔常與黃表聖論印﹕翻摹舊章﹐孰與全考摹印﹖表聖往矣﹐撫捲慨然。今取往代璽書而下﹐先秦﹑炎漢﹑六朝而止﹐入此律者﹐方爲字法。其不堪入印諸家之篆﹐所謂道其所道﹐非印之所爲道也。析若蒼素﹐明如日星﹐欲盡此道﹐別有刻符﹑經傳﹑表疏﹐自爲一集﹐詳之長箋一百七十五卷矣。獨取字法入於金石林﹐附以時代欣厭﹐其他悉略不采。

秦璽書。凡印出於璽書。璽書之流﹐傳者獨此二面﹐各九文耳。𨿽未必無訛﹐亦非後人可及。並世所摹盤螭鈕文﹐同取作法﹐爲刻符之祖。

虎符文。此刻符書之小變﹐作漢篆之法式。字亦不多﹐以存一代制度﹐姑附於此。

分隸部

分隸非古也﹐又不堪通時﹐名號不典﹐而文士每每間作此。何以故﹖古法不傳﹐取其易與。若謂可鄙矣﹐然不可闕者﹐不特漢人摹印必資﹐波折流變﹐古今藉此通貫﹐故後篆先眞。

蔡邕夏丞碑。八分正法﹐尙存篆體﹐筆勢背分﹐此分書之始。九凝山﹑郭有道諸碑皆是也。校官碑失氏名矣﹐亦托之邕。程邈故始於秦﹐然未甚行世﹐至鍾繇而藝益尊﹐爲分隸之最﹐若卒史﹑受禪﹐皆名世之作。至梁鵠﹑孔羨等碑﹐與鍾雁行。其後繼作不絕﹐漢世勒石﹐十九皆隸﹐若韓敕﹑孔宙﹑尹宙﹑鄭固﹑張遷﹑郙閣﹑曹全以及隸釋所列數十百通﹐卽不悉睹全碑﹐而太半具於漢隸分韻。惜其板刻苟簡﹐影響而已。唐隸𨿽云去古﹐典則不爽﹐若泰山頌﹑孝經傳並出禦札﹐若夷齊﹑恆山等碑﹐韓擇木﹑蔡有鄰﹑史惟則﹑孫師範﹑張廷珪皆其表表。裴平孔廟新門記亦可觀﹐宋僧云勝聖教序不失唐法。勝國無甚名家﹐至國朝則僧宗泐﹑滕氏兄弟學唐﹐文氏父子學漢﹐並是傑作。不暇殫論﹐聊舉所見於此。

小楷部

小楷世用極博﹐鍾繇﹑二王居然立極。鍾逼古﹐王圓融﹐自古及今﹐皆兩家耳孫。唐四大家﹐𨿽別立門戶﹐何嘗出其範圍﹐具眼者直鑑其脂髓。宋﹑元或縱或拘﹐縱則野﹐拘則俗﹐皆畔於二子者也。𨿽然﹐不有後世名家﹐無能洞悉古人妙境﹐去其太無當者。徒隸便於用惟小楷﹐故大書後之。體似逆﹐用則順。

鍾元常楷書惟宣示﹑昨疏﹑墓田三帖﹐而賞鑑家多謂並出逸少臨本。墓田爽朗無論矣﹐宣示當必有據而云。

季直表後出﹐𨿽臨摹失眞﹐然古逸並至﹐必非後人可及。戎路表字法疑出二帖之間﹐似亦非僞作﹐但失眞更甚於前。惟力命表全放季直爲之﹐略無奇處﹐其爲效顰可知。總之季直傷肉﹐宣示傷骨﹐戎路則皮相而已。

王逸少行艸不甚相遠﹐而眞楷諸帖迥出異手。故知字小者鉤臨易失﹐重摹數四﹐遂成胡越。猶有恃者﹐臨摹諸人必稍知書法﹐然後下手﹐典則猶有存者。是以面目𨿽殊﹐脾肺肝膽總能成就﹐學者未必無補。學力足以持之﹐皆師資也。但其敗處﹐非無學所能辧。

《黃庭經》﹐束脩儒行君子也。《樂毅論》﹐如策略謀臣力士哉。方朔贊在二者之間﹐各得其妙﹐仙仙乎飛舉矣。《曹娥碑》猶之縝靜處子﹐女中丈夫乎﹖至若內景等僞迹﹐一不暇論。

子敬洛神﹐暢絕千古﹐惜其不能消磨紈袴習气﹐是亦王家子弟故態﹐直得忍其跌蕩恣睢矣。惜所存惟十有三行耳。近世溢出多本﹐可以一粲。

虞世南破邪敍﹐纖筆無虧。顏眞卿麻姑壇﹐蠅書有勢。褚遂良尊勝﹑陰符﹑靈寶等經﹐並趨步黃庭﹐消災護命﹐亦其亞也﹐而不題名。般若心妄題歐氏﹐何處似之﹖卽未必盡褚﹐總之唐人名帖耳。

王廙﹑僧虔﹑蕭子云﹑宋儋皆出於鍾﹐儋猶步武。

衛夫人及隋﹑唐諸內札﹐十九擬王﹐而太宗其醉心者也。

眞書部

淳化諸帖所見者無論﹐智永臨王告墓而下﹐直過唐人。虞世南用筆第一﹐正鋒善圓﹐結構善逸。書不正鋒﹐一筆非是﹐卽有他善﹐枉費功夫。嘗謂寫得一畫﹐方知用筆﹐寫得二畫﹐方知結構。書法能事﹐盡於此矣。

孔廟碑爲世所重﹐其他不甚流傳﹐卽淳化閣所摹無幾。停雲館小楷破邪序﹐稍大者皆行艸。至若汝南公主﹐未可遽信﹐別論可也。蜀本石孝經﹑左氏傳﹐字法全虞﹐與他經異。

歐陽詢結構第一﹐似過其師。方整嚴肅﹐實難步武。學者須透其一著﹐始可得力。否則不墮刻板﹐卽沾塵腐矣。求其方中之圓﹐死中之活﹐頂虞蹈通﹐皮肉髓腦﹐皆呈露矣。虞恭公九成宮﹑皇甫君化度寺四帖行世。姚公碑未得。若停雲館小楷中般若心字固甚佳﹐非公筆也﹐獨有銜款一行耳。蜀本石易﹑書二經及儀禮﹐全學歐書﹐與他經異。

歐陽通學父未融﹐可補乃公之闕﹐似亦不可少者。道因碑泛觀欲廢﹐詳玩則結構森然﹐可謂不墮嚴訓者也。其稜角峭厲﹐智者見之益其智﹐愚者見之增其愚﹐須具隻眼而後辧此。

宋盧經愼刑箴﹐僧正蒙書夢英贈詩﹐皆學歐者。

顏眞卿嚴整第一﹐稍有一分俗气。唐人獨推此公﹐亦以品第增重耳。東方朔像贊取資右軍﹐故獨脫凡骨﹐碑陰卽本色矣。家廟碑名過於實﹐多寶塔已資多口﹐疑是刻工之過。公書頗多﹐不能詳及。

徐浩廣智和尙碑﹐似顏而稍時矣。

褚遂良書固大佳﹐不堪自立門戶﹐欲會眾長﹐作入院格。及寫聖教序﹐事事筋骨﹐頗異唐法﹐豈惟不似平時之作而已。竟不可解﹐聊存一體。

柳公權專事波折﹐大去唐法。過於流轉﹐後世能事﹐此其濫觴也。

玄祕塔銘亦無所取。

李北海妙過於前﹐亦柳輩人也。南嶽碑亦頗有名。

裴休圭峯碑﹑僧契元尊勝咒﹐各有可采﹐惜不淸耳。

大書﹑署書同部

署額不傳﹐以稍大書比量爲之﹐卽小楷八法不甚明顯﹐須稍大者始可指示得失。故古人大書尢稱最要。若顏眞卿中興頌﹑蔡襄萬安橋之正書﹐唐玄宗太山頌之分隸﹐以至宋蘇軾之二記﹐大觀之五禮﹐元趙孟頫之赤壁﹐悉勿輕過。舊迹所存者﹐有蕭氏之阿育塔﹐李陽冰之黃帝祠宇﹑生公講臺﹐虞廷臣之寒泉﹑無量壽佛﹐米芾之第一山﹐趙孟頫之云居。國朝人寫吾吳諸額﹐如徐有貞文正義澤﹐故自奇逸。中街路淸嘉坊﹑生幼堂﹐皆公書也。祝允明之夏氏藥室﹐文徵明自書翰林郡衙之承流宣化﹐皆入院體之選。字大不能摹入法帖﹐論書爲學之士﹐遇之須坐臥其下﹐過三日而後去。

章艸法部

章艸爲行艸之祖﹐不可不學。辰宿列張帖﹐乃集古成篇﹐不必擬爲何氏。昔人云周興嗣采羲之千字集成﹐卽不皆羲﹐斷非後人可到。

索靖出師頌﹐及蕭子云﹑皇象﹑張芝﹑鍾繇﹐二王﹐無不間作急就章﹐翻摹𨿽失﹐居然周行也。嗣響則近代宋克通時﹐祝允明通古﹐其學鍾體﹐尢融通入妙。

行楷部

漢晉行書﹐不眞不艸﹐無大無小。近眞者行楷也。蘭亭爲冠﹐淳化停雲等帖釐而出之﹐皆是矣。李北海云麾將軍﹑葉有道碑稍舒其體﹐褚遂良哀冊﹑虞世南汝南志﹐則稍束其體。虞未必眞取爲類耳。宋王著法帖標目亦所不遺。後代名家不暇及矣。

王仲英北嶽﹐張仁願唐憲廟﹐蔡卞曹娥﹐皆行楷也。

行艸部

說具前條。近艸者行艸也﹐亦用諸帖釐出。唐太宗禦題碑石頗多﹐晉祠銘﹑棲霞記皆是。後代繼作極煩﹐悉不詳及。

蘭亭﹐古今辧悉﹐如水鑑之照人物﹐何嘗不眞﹐猶未免相左耳。桑世昌之蘭亭考亦云詳矣﹐陶九成輟耕錄尢自爛然。我輩所見﹐卽不過近刻﹐彼善於此﹐不必置喙。善本旣莫可得﹐須集數十種對按鑑賞﹐妍媸自是不能掩。擇善而從﹐事在能者。

狂艸部

漢張芝﹑杜度不可多得﹐唐張旭﹑懷素始有流傳﹐楊凝式爲奇逸之品。僧彥修學芝﹑旭之狂。顏氏坐位﹑祭侄﹐皆無意得之﹐各有妙境。宋黃氏黃庭﹐米氏天馬﹐皆其最者。國朝祝文多作無論﹐王寵白雀絕筆尢佳。余家藏焦露諸詩可以伯仲。近與陳令入楚﹐不可得矣。所存者仙山障子歌差足雁行。若其生平大小眞艸﹐𨿽極其逸韻﹐皆常調也﹐不暇品第矣。狂艸格寬﹐不類他本﹐故別自爲集。

二王全帖部

行艸爲通俗之用﹐獨舉二王﹐拔其尢也。凡淳化諸本﹐及潭﹑絳﹑汝﹑鼎﹑黔江﹑長沙﹑武陵﹑溫陵﹑蔡州﹑彭州﹑利州﹑太淸﹑菁華﹑戲魚﹑星鳳﹑寶晉﹑眞賞﹑淳熙﹑元祐及聖教﹑興福﹑絳廟﹐以至近代二王十七帖﹐東書堂﹑寶賢﹑賜書﹑甲秀﹑停雲﹑歸來﹑戲鴻﹑郁岡﹑墨池﹑蘭白諸本所具﹐去其僞﹐辧其錯﹐別其割集效作之異﹐托名彊名之殊﹐自爲一部。集羲之帖﹐惟聖教敍精核無忝﹐然可摹而不可仿﹐仿其作用如閨閤處子﹐無士夫气﹐集者磨礱餖飣﹐不得不取其圓整入格耳﹐何得擬而自拘﹐豈逸少意乎﹖王氏諸帖具在﹐可按而得也。興福﹑絳廟﹑棲霞去之更遠﹐後世效顰﹐近代尢繁﹐以待祖龍一炬。

冒羲之書﹐尢可憎厭。家自爲法﹐何所不可﹐一作假物﹐呈其醜態矣。或未必彼人作僞﹐太半爲後世彊說﹐沭猴而冠﹐以邀資斧。觀者效者勿墮其雲霧中﹐但取其偏長﹐取裁取法﹐無不可者。

字義部

此類居首﹐因入法帖﹐移置於後﹐視表殊途。爲學惟文﹐事文惟字﹐明字惟義。求義惟說文。說文表者﹐表說文生生之次也。愼祖賈逵﹐始一終亥。鉉攺許愼﹐始東終甲。二家略無統領﹐雜然而出。此表卽賈﹑許之說﹐追其子母而爲之次﹐從其義訓而列之門﹐一覽瞭然﹐不令渾渾。字由篆﹐篆有義﹐義惟此書。漢﹑唐遵守﹐後代因之﹐故爲第一。卽有未安﹐成書具在。

諧聲表者﹐韻學之祖也﹐取其字全而有統領。故楷體入帖﹐與說文相爲表裏。前表主義形﹐後表主音聲。其書作音訓頗繁﹐此特單文表譜而已。義詳本書長箋一百四十八九卷。

明字表者﹐推廣賈﹑許未盡意義﹐窮搜古今解字形訓也。一法可通﹐不嫌重出﹐擇善而取﹐事在後賢。但欲詳說相生次等﹐不使他時詿漏得失。幖表相生﹐非篆不顯﹐許﹑徐殊途﹐我書未布﹐視前稍詳﹐不免重列。前二表者﹐亦古未有﹐然全依本說此。𨿽我自作之﹐亦略不自用﹐黜其無當﹐翻覺明了。詳於長箋九十九卷。

徐鍇部敍篆目。賈﹑許始一終亥之書﹐後人莫知二人作用﹐鍇作系傳﹐取彼五百四十部﹐聯絡二篇。其間不無穿鑿竇漏﹐然亦大半可通。或與書先後不全倫處﹐稍爲正之﹐闕略處一爲補之。程氏解易作敍卦﹐全蹈其軌﹐足取法耳。其書小篆頗佳﹐因摹入帖。

夢英偏旁﹐次同賈﹑許﹐互亂者一二﹐用徐鍇部敍更定補足。字效陽冰而加醜俗。周伯琦字原﹐亦卽賈許五百四十﹐小有更攺﹐都不救正﹐一仍其書。篆法文字﹐亞鍇邁英﹐後來之後﹐惜乎古色蕩然。世之不古﹐亦可知也。

張參五經文字。字體累代有更﹐無論矣﹐自玄宗以己意定爲開元天寶文字﹐而孟蜀一遵其制﹐於是有五經文字之設﹐懸之象魏﹐不敢移易。百代人文﹐定於一人之手﹐文之厄會也。𨿽然﹐此碑一立﹐可斷無學之漫。然攺作者以力學運而爲取捨﹐未必無補云。

京兆府學移經碑。字法字義皆無足采﹐欲考秦蜀石經始末﹐以破後人妄語﹐似不可無﹐故附入帖。

唐玄度九經字樣﹐義同張參而廣之。

顏元孫幹祿字書﹐亦張﹑唐流也﹐可供棘圍文字法式。十謬三四﹐小學之最淺者。但出眞卿﹐似不應闕。若其正通俗三法﹐創法之便﹐亦自可取。

廣幹祿字書﹐能廣而不能正﹐備員而已。

書法部

作字無書法﹐如狂奔失路﹐無有不顚躓者。況出名迹﹐執柯伐柯﹐取則尢切。孫過庭自書書譜﹐趙孟頫書姜堯章續書譜﹐宋克書鍾王小傳﹐以及墨池編﹑書苑菁華數家所載﹐采其最要者名家補作﹐續爲完璧。

評敍部

不有評敍得失﹐莫彰古今。繁言故多﹐此但取名家書自爲一類。如筆陣圖﹐不必假王爲嫌﹐亦爛然可取。梁武帝書評﹐僧智果書﹐不足者足之﹐二家評有別異者參之﹐亦成完璧。詹孟舉書王賓敍字﹐𨿽云淺近﹐亦所不遺。祝允明自書托言無名氏書述﹐大能褒彈近代﹐不無言過其實。

千文部

千字文﹐法書下乘﹐有便初學。古今各家亦多作之﹐故特自爲集。相傳梁后取羲之千字﹐命周興嗣集成。卽未必然﹐按淳化閣辰宿帖章艸書﹐古帝猶存﹐卽非章帝﹐亦漢晉良工也。因采急就索﹑蕭﹑二王諸帖﹐補續所闕﹐無采者直闕之。智永眞艸二體﹐懷素大小二篇﹐大者楊少師筆耳。張旭眞艸殘本猶在﹐歐陽詢正書近出訛作。陽冰繆篆擬斯無當﹐徽宗大艸實出大素﹐夢英﹑南云又學於冰﹐米芾﹑趙模之大小﹐孟頫六體可觀﹐兪和四體無取。周伯琦玉箸﹐蔣勉廷暉姜立綱篆眞﹐並可供中書郎效仿。邵時登﹐學周者也。文徵明金蘭小楷極精﹐三體自作﹐篆則國博仿蔣續貂。祝允明諸體效趙﹐陸士仁四體效文。王寵眞艸﹐和仲小篆﹐其他繼作不能悉數。七十二體千古惡道﹐在所黜也。

類聚部

類聚爲最下乘﹐然便於俗。鐘鼎篆韻四種﹐六書統﹐篆累集﹐若篆訣﹐若艸訣﹐隸韻﹑艸韻及艸書��之類﹐或同字異體﹐或同體異用。初學誘獎﹐庶幾可存﹐故勉錄之。折揚黃荂﹐白雪共落﹐異趣者眾矣。試以質之世人﹐吾知其去彼取此。

