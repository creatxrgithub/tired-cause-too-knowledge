翰林要訣元陳繹曾

至正二年冬﹐余聞汪延年得書法於金谿陸氏﹐遂從戴尙文處傳鈔之。惜其凡例尙淆﹐點畫多繆﹐旣攺而正之矣﹐乃作目錄一篇以條理之。其點畫則識之於各目云。歙朱昇題。

第一執筆法

衛夫人云﹕眞書去筆頭一寸二分﹐﹝或作二寸一分。﹞行艸去筆頭二寸一分。﹝或作三寸二分。﹞

撥鐙法﹐李后主得之陸希聲。希聲所傳於■﹝巬﹐言代夫﹞光者止五字﹐後主更益二字﹐曰導送﹐謂之七字訣。

趯。大指骨上節下端用力﹐欲直如提千鈞。﹝趯﹐烏葉反。﹞

壓。捺食指著中節旁。此上二指主力。﹝捺手按。﹞

鉤。中指著指尖鉤筆令向下。

揭。名指著指爪肉之際﹐揭筆令向上。

抵。名指揭筆中﹐指抵住。

拒。中指鉤筆﹐名指拒定。此上二指主運轉。

導。小指引名指過右。

送。小指送名指過左。﹝此上一指主來往。﹞

右名撥鐙法。撥者﹐筆管著中指名指尖﹐令圓活易轉動也。鐙卽馬鐙。筆管直則虎口間﹐空圓如馬鐙也。足踏馬鐙﹐淺則易出。入手執筆管﹐淺卽易撥動也。

──右指法

枕腕。以左手枕右手腕而書之。

提腕。肘著案而虛提手腕而書之。﹝鈍吟云﹕此法好。﹞

懸腕。懸著空中而書之﹐最有力。

枕腕以書小字﹐提腕以書中字﹐懸腕以書大字。行艸卽須懸腕﹐懸腕則筆勢無限﹐否則拘而難運。今代惟鮮於郎中善懸腕書﹐問之﹐輒瞑目伸臂曰﹕膽膽膽﹗

──右腕法

唐太宗曰﹕大凡學書﹐指欲實﹐掌欲虛﹐管欲直﹐心欲圓。又曰﹕腕豎則鋒正﹐鋒正則四面勢全。次實指﹐指實則筋力均平。次虛掌﹐掌虛則運用便易。

簡緣云﹕管直則心圓。

──右手法

撮管。以撥鐙指法撮管頭﹐大字艸書宜用﹐書壁尢宜。

﹖﹖管。以大指小指倒垂執管﹐﹖﹖三指攢之﹐就地書大幅屏障。

撚管。以大指與中三指撚管頭書之﹐側立案左書﹐長幅釣字。﹝撚﹐乃葉反。﹞

握管。四指中指節握管﹐沈著有力﹐書誥敕榜疏。

──右變法

第二血法

蹲。七分三折﹐管直心圓。

駐。七分力到水聚。

提。三分大指下節骨竦水下。

捺。九分力滿。

過。十分疾過。

搶。各有分數﹐圓蹲直搶﹐偏蹲側搶﹐出鋒空搶。

衄。三分三搖筆殺力。

字生於墨﹐墨生於水﹐水者字之血也。筆尖受水﹐一點已枯矣。水墨皆藏於副毫之內﹐蹲之則水下駐之﹐則水聚﹐提之則水皆入紙矣。捺以勻之﹐搶以殺之補之﹐衄以圓之。過貴乎疾如飛鳥驚蛇﹐力到自然﹐不可少凝滯﹐仍不得重攺。

簡緣云﹕此專對水墨說﹐用筆之際﹐自然有此七字在筆下﹐非謂何筆爲蹲何筆爲駐也。

第三骨法

提。竦大指下節骨下端﹐提尾駐飛。

縱。和大指下節骨下臼﹐蹲首駐捺衄過。

字有骨﹐爲字之骨者大指下節骨是也﹐提之則字中骨健矣﹐縱之則字中骨有轉軸而活絡矣。提者﹐大指下節骨下端小竦動也。縱者﹐骨下節轉軸中筋絡稍和緩也。

簡緣云﹕此專對骨說﹐提之則骨健﹐縱之則骨活動﹐非謂何筆爲縱何筆爲提也。

第四筋法

藏。首尾蹲搶。

度。中間空中飛度。

字之筋﹐筆鋒是也。斷處藏之﹐連處度之。藏者﹐首尾蹲搶是也。度者﹐空中虛打勢飛度筆意也。○鈍吟云﹕解藏度二字﹐則無死筆﹐活處在筋也。又云﹕一畫亦要藏度﹐不專是斷處聯屬。

簡緣云﹕一行亦有藏度﹐一幅亦有藏度。不悟此二字﹐唐人所謂善書手而已矣。

──右字法

中指下貫上﹐左貫右﹐筆中柔。

名指上貫下﹐右貫左﹐筆中韌。如吝反。

──右指法

第五肉法

滿捺。

飛提。

字之肉﹐筆毫是也。疏處捺滿﹐密處提飛。平處捺滿﹐險處提飛。捺滿卽肥﹐提飛則瘦。肥者毫端分數足也﹐瘦者毫端分數省也。水太漬則肉散﹐太燥則肉枯。幹研墨﹐濕點筆。濕研墨﹐漧點筆。墨太濃則肉滯﹐太淡則肉薄﹐粗則多累﹐積則不勻。

簡緣云﹕今人誤以墨重輕爲肉之肥瘦。又云﹕此專對字之肉講。非謂何筆爲滿捺何筆爲飛提也。

──右字法

筆。字一寸﹐蹲七釐﹐提五釐﹐捺九釐﹐畫一分。以是爲率﹐淸勁遞減三釐。初學提活蹲輕﹐則肉圓。老成提緊蹲重﹐則肉﹖﹤走刺﹥。右軍云﹕用筆著墨不過三分﹐不得深浸﹐深浸則毫弱無力。鈍吟云﹕如萬歲枯藤﹐﹖﹤走刺﹥也。徐季海筆在畫中﹐力出字外﹐用此也。

紙。彊弱有分數﹐筆力臨時斟酌用之。右軍云﹕紙剛用軟筆﹐紙柔用硬筆。純剛如錐畫石﹐純柔如印印泥。旣不圓暢﹐神格亡矣。書石同紙剛例﹐蓋相得也。

墨。磨墨之法﹐重按輕推﹐遠行近折。不得用硯池水﹐令墨滯筆﹐沍以新汲水﹐臨時用之。凡書不得自磨墨。

硯。池寬面細﹐每夕一洗﹐則水墨調勻﹐血肉得所。

書學指南云﹕夫論墨之佳曰﹕輕堅黝黑﹐入硯無聲。又曰﹕其堅如玉﹐其文如犀。又曰﹕繢彩奮發。論硯之佳曰﹕秀潤玉質。論筆曰﹕長而不勁﹐不如勿長﹔勁而弗圓﹐不如不勁。論紙之佳曰﹕不能澄心堂薛濤江﹐亦必堅薄白滑﹑純柔光澤者﹐若粗厚松灰者﹐不惟損筆﹐亦能壞字。凡此皆至理也﹐善書者知之。

──右用筆分數並論筆紙墨硯。

第六平法﹝平者橫畫也﹞

偃。首搶下﹐尾搶上。蹲鋒自駐﹐力到疾提﹐力滿微捺﹐力盡回鋒。

仰。首搶上﹐尾搶下。蹲鋒自駐﹐力到微捺﹐力滿疾提﹐力盡回鋒。

平。首搶平﹐尾搶平。蹲鋒自駐﹐力到疾過﹐力盡回鋒。

勒。上平﹑中仰﹑下偃﹐空中遠搶﹐以殺其力﹐如勒馬之用韁也。凡尾提處﹐觀其筆燥濕如何。燥則駐蹲捺而實搶以補之﹐其次蹲而不捺﹐其次駐而不蹲﹐其次提而不駐﹐卽實搶之。濕則提起卽空搶可也。

簡緣云﹕已上三法俱是勒勢﹐非謂另是一筆也。

翰墨良規云﹕凡平畫忌如算子﹐終篇展玩﹐不見橫畫﹐始是書法。鈍吟云﹕八字最妙。

第七直法﹝直者﹐豎畫也。﹞

垂露。首搶上﹐尾搶下﹐分四停各半之。如露之欲垂而復縮。

懸鍼。首搶上﹐尾搶下﹐空出分三停﹐上二下一。筆欲正﹐自上而下﹐如長鍼垂。

簡緣云﹕將欲縮鋒引而伸之﹐須要首尾相等﹐但鋒尖耳﹐不可如鼠尾。又按古人只有垂露一法﹐懸鍼始於蘭亭年字﹐後人遂以爲法。又按豎畫只有垂露﹑懸鍼兩筆﹐其餘皆言其意﹐意以立法﹐教後人也。

鄕。首搶左上右﹐右上左﹔尾搶左上左﹐右上右。偏蹲偏駐﹐側搶側過。分五停﹐上二下二。鄕筆貴和。

背。首搶左上左﹐右上右﹔尾搶左上右﹐右上左。偏蹲偏駐﹐側搶側過。分五停﹐上二下二。背筆貴峻。

努。首搶右築鋒﹐尾搶上左衄﹐訖趯出。分七停﹐上一下一。藏趯亦可。努須凸胸而出﹐不可直﹐直則無力。太宗云﹕爲豎必努﹐貴戰而雄。

簡緣云﹕凡豎畫起手不用力﹐𨿽極短亦不直。故頭向右用筆稍駐而下行﹐中自然凸出。又云﹕直畫從發筆用力﹐則中間微凸而出﹐如申字中豎﹐則努而懸鍼也﹐事字中豎則努而隨趯出也。鄕則努而鄕也﹐背則努而背也﹐非另有一筆。

亻壹。首搶中心﹐上出﹐字分盡處空中落下﹐畫分盡處蹲之﹐尾搶上出空中﹐力盡止。垂露﹑懸鍼﹑鄕﹑背﹑努等筆皆有之。肥瘠以字分爲稱﹐長短隨偏傍所宜用。

簡緣云﹕尙嘗等字中豎用之。

第八圓法

側。點之變無窮﹐皆帶側勢蹲之﹐首尾相顧﹐自成三過筆。有偃﹑仰﹑向﹑背﹑飛﹑伏﹑立等勢﹐柳葉﹑鼠矢﹑蹲鴟﹑栗子等形。

散水。上側﹑中偃﹑下仰。橫二停﹐從四停。上內一﹐中外二﹐下自外四至內二。

聯飛。四點相隨﹐偃前以後橫。○鈍吟云﹕起偃橫煞。

簡緣云﹕此說起止兩筆。

烈火。外相向而偃﹐內相隨而仰。

簡緣云﹕外者言外兩筆﹐內者言內兩筆。

曾頭。對向貴從﹐上開下合。

其腳。相背貴橫﹐上合下開。

挫。因前筆衄出﹐或上或下﹐或左或右﹐皆衄法也。

打。提鋒空中打下﹐乃點法之長者。

啄。點首撇尾﹐左出微仰﹐如鳥喙之啄物。

掠。點首撇尾﹐右出微仰﹐如篦之掠發。○鈍吟云﹕此乃斜懸鍼﹐而末鋒飛起﹐宜出鋒處送筆力到而勻﹐不可半途撇出﹐則無力而瘦弱。

背撇。首圓蹲過﹐作懸鍼法左出。

鄕撇。首偏蹲﹐右顧左轉﹐作鄕豎﹐尾懸鍼左出﹐如手前後撇物。

波。從波五停﹐首一﹑中三﹑尾一。橫波五停﹐首一﹑中二﹑尾二。大體作仰畫不蹲﹐以鋒傍裏空蹲﹐三面力到﹐順指欹下﹐力滿微駐﹐仰出。三過筆中又有三過﹐如水波之起伏也。

簡緣云﹕波者磔也﹐今謂之捺也。或曰微直曰磔﹐橫過曰波。

磔。偏蹲偏駐﹐疾過緩出﹐首尾自藏。須先作上啄﹐取勢如裂帛﹐力在裂外。○勢盡不可便出﹐須駐筆而後放。○唐太宗云﹕磔者不徐不疾﹐去欲復駐而去之也。

拔。先作左撇飛筆側打鋒不蹲﹐順勢欹下﹐力滿微駐﹐仰出三過筆﹐如手拔物。

簡緣云﹕人入等字小捺也。

逴。上點如右足立定﹐取力下屈﹐如右股三折﹐取勢下拔﹐如右足之逴溝壑。

簡緣云﹕之是也。赤角反。

策。重提輕蹲﹐圓鋒左出﹐勢盡仰收﹐如鞭之策馬﹐力在著物處。○又曰﹕仰筆趯鋒﹐輕擡而進。

簡緣云﹕短畫也﹐法應上仰用之﹐其天夫馬之類是也。

打勾。右打反趯抱腹。

趯下。前筆末蹲﹐鋒提趯抱﹐身貴短如足趯物。

挑。右背亻壹仰勒反趯﹐趯貴抱腹而淸。

簡緣云﹕豎趯曰趯﹐橫趯曰挑。

背拋。鄕亻壹仰勒反趯﹐趯貴寬圓。或仰背偃﹐或作垂露平﹐或作懸鍼平﹐或作圓趯﹐如背手拋物。此名外略法。簡緣云﹕乚是也。

大背拋。仰勒衄﹐左努挑﹐或偃勒衄﹐右背拋。長短屈伸﹐各隨字形。○此名蠆毒法。

簡緣云﹕乚是也。

戈提。空中斫下﹐勢盡或仰趯抱身﹐或收趯歸腹﹐或反趯向左﹐大體如向右豎﹐而左右顧盻。反趯之勢﹐欲飛有斫。戈有築戈﹐有反戈﹐有飛戈。○鍾繇折芒勢﹐﹝哉字。﹞虞智禿出勢。○歐陽蘭臺借勢。

勾。裏偃勒鄕亻壹趯﹐或仰勒背亻壹趯﹐用於罔岡白田等字。

勾努勒努趯﹐或偃鄕﹐或仰背﹐用於均勻勿旬等字。

雙包。左先作鄕撇﹐撇尾停筆﹐取勢飛筆﹐隨勢包撇﹐勢亻壹打間對撇首﹐打背隨勒﹐尾平撇尾。

簡緣云﹕風鳳幾凡等字是也。

雙裹。法與雙包同﹐但自撇首偏蹲取勢﹐勢遠則勒短裹撇。

簡緣云﹕包字是也。

平方。上平﹐旁向﹐下偃。或上仰﹐旁背﹐下平。

簡緣云﹕國固圖等字是也。

飛方。上飛﹐平旁飛向﹐下飛偃。飛者﹐空中飛筆緊提﹐轉腕疾書也。

簡緣云﹕已上二法﹐八分並用。

第九方法

八面。八面俱滿者方奇飛。

簡緣云﹕智永最近此法﹐凡字各有八面﹐卽一字丨字皆有八面。勢有在乎實者﹐亦有在乎空者。善書者下筆自有八面威風﹐不善書者𨿽塡滿四隅﹐總多缺陷。方法不可不知也。

九宮。八面點畫﹐皆拱中心。

簡緣云﹕歐法最近。又云﹕中心者﹐非以一筆爲中心也。

結構。隨字點畫多少疏密﹐各有停分﹐作九九八十一分﹐界畫均布之。先於鍾﹑王﹑虞﹑顏法帖上﹐以朱界畫印﹐印訖﹐視帖中字畫分數一一臨擬﹐仍欲察其屈伸變換本意﹐秋毫勿使差失。四家字體旣熟﹐方可旁及諸家。法帖字大﹐以小印分數蹙之。法帖字小﹐以大印分數展之。𨿽以黃庭﹑樂毅展爲方丈可也。又以朱界畫印印紙﹐或棐板漆之﹐取許愼說文偏傍字樣一一依法區處﹐務要簡易精熟﹐外妍美而內遒健﹐各各自佳矣。

均方。長者兩減闊﹐短者兩減長﹐小者四減。字形𨿽有長短闊狹小大﹐行中須畱空地﹐仍須寫空中勢﹐須偏著右﹐或亦各一分。鈍吟云﹕此分窠法﹐不可不知。

簡緣云﹕長如日月之類﹐短如四皿之類﹐小如口字之類。

第十分布法

布方。中展圓則疏者均方﹐中蹙圓則密者均方。點畫孤單者展一畫﹐大人卜之類是也。重並者蹙之一傍﹐棗轉嶽麓之類是也。古者所無﹐不得擅寫。

簡緣云﹕平日工夫足﹐臨時方能布置。

映帶。凡偏傍不相稱者﹐屈伸點畫以避之﹐太繁者減除之﹐太疏者補續之﹐必古人有樣乃可用耳。

變換。字之中點畫重並者﹐隨宜屈伸以變換之。點不變謂之布棋﹐畫不變謂之布算子﹐若亦馬三冊之類是也。字之中偏傍重並者隨宜開合而變換之﹐間合間開之﹐類若林晶炎焱之類是也。

體樣。隨字辧體﹐隨體識樣﹐字形有孤﹑單﹑重﹑並﹑並﹑累﹑攢﹑積之體﹐須據說文爲主而分布之。一二爲孤﹐日月爲單﹐棗炎爲重﹐林並爲並﹐晶焱爲累﹐墅樣爲攢﹐爨郁爲積。以此爲例﹐廣推求之。

字間。對者宜疏﹐疏者宜密。

行白。對者宜等﹐間者宜平。

簡緣云﹕識得疏密等半﹐自然行間茂密。

篇段。平﹑起﹑伏。六分之一平﹐其三起﹐最後二分伏。平者圓穩而平畫多也﹐起者振動而仰畫多也﹐伏者收斂而多偃畫也。

第十一變法

情。喜怒哀樂﹐各有分數。喜卽气和而字舒﹐怒則气粗而字險﹐哀卽气郁而字斂﹐樂則气平而字麗。情有重輕﹐則字之斂舒險麗亦有淺深變化無窮。

气。淸和肅莊﹐奇麗古淡﹐窗明幾淨﹐气自然淸。筆墨不滯﹐气自然和。山水仙隱﹐气自然肅。����﹐气自然莊。珍怪豪傑﹐气自然奇。佳麗園池﹐气自然麗。造化上古﹐气自然古。幽貞閒適﹐气自然淡。八種交相爲用﹐變化無窮矣。

形。字形八面﹐疊遞增換﹐一面變形凡八變﹐兩面變形凡十六﹐三面以上變化不可勝數矣。

勢。形不變而勢所趨背各有情態﹐以一爲主﹐而七面之勢傾向之也。

簡緣云﹕寫去自知。

第十二法書

眞。鍾繇力命﹑克捷﹑宣示﹑季直。王右軍樂毅論﹑畫贊﹑黃庭﹑曹娥﹑霜寒﹑遺教﹑臨鍾書﹑道徳經。王子敬十三行﹑洛神。智永千字文﹑臨羲之書。虞永興破邪論。歐陽蘭臺九成宮﹑化度寺﹑虞恭公﹑姚辯﹑皇甫君﹑搗素﹑心經。虞永興廟堂碑。褚遂良聖教序﹑三龕碑﹑枯樹賦﹑陰符經。張旭郎官石。陶弘景瘞鶴銘。徐浩不空三藏。顏魯公麻姑壇﹑放生池﹑中興頌﹑東方朔﹑幹祿字書﹑家廟﹑宋璟﹑臧懷恪﹑八關齋﹑多實。柳公權玄祕﹑馮宿﹑苻璘﹑西平王﹑普照﹑陀羅尼。裴休圭峯。張從申季子廟﹑四絕﹑季子志。歐陽通道因。吳通微楚金禪師。

行。王右軍蘭亭﹑聖教。張從申玄靜碑﹑髙氏鐵彌勒頌。李北海云麾﹑嶽麓寺﹑娑羅樹。褚遂良哀冊。虞世南汝南公主。顏魯公爭座位﹑祭侄文﹑劉太衝序。

艸。右軍十七帖。簡緣云﹕有二本﹐後有敕字者佳﹐今翻刻甚多。懷素自序﹑聖母。

淳化閣帖。諸帖之祖﹐宋太宗淳化三年﹐出內府眞迹﹐命王著用棗板摹刻十卷﹐𨿽近肥俗﹐深得古意﹐不見眞迹﹐得此足矣。上有銀錠紋﹐用澄心堂紙﹑李廷珪墨拓打﹐手模之而不污。親王大臣各賜一本﹐人間罕有。今世所傳﹐俱從賜本轉相摹刻者。

絳帖。淳化之子﹐用淳化閣帖增入別帖﹐重編廿卷﹐潘師旦摹刻。骨法淸勁﹐足正王著肉勝之失。然駿馬露骨﹐又未免羸瘠之憾。

潭帖。淳化之子。寶月大師摹刻。風韻和雅﹐血肉停勻﹐但形勢俱圓﹐頗乏峭健之气。慶曆間僧希白重摹者亦佳﹐第三次者失眞矣。

大觀帖。淳化之弟。大觀間奉旨以禦府眞迹重刻於太淸樓。中有蘭亭帖﹐蔡京摹刻。京沈酣富貴﹐筆偏手縱﹐非復古意﹐賴刻手精工﹐猶勝他帖爾。

太淸樓續閣帖。劉燾摹刻。工夫精致﹐亞於淳化。肥而多骨﹐求備於王著﹐乃失之粗硬﹐遂少風韻。

戲魚堂帖。劉次莊摹於臨江﹐除去淳化年月﹐而增釋文。在淳化翻刻中爲有骨格者﹐淡墨拓尢佳。

東庫本。世傳潘氏子析居﹐石刻分爲二。其後絳州公庫乃得上十卷﹐絳守重刻下十卷﹐足爲一部﹐名東庫本。其家亦復重刻上十卷﹐足爲一部。於是絳州有公私二本。靖康之禍﹐石並無存。今重刻者去之遠矣。

鼎帖廿卷。紹興間武陵丞趙銍父子編﹐中有黃庭經﹐石硬而刻手不佳﹐𨿽博而乏古意。

星鳳樓帖。曹士冕摹刻﹐工致有餘﹐淸而不濃﹐亞於太淸樓續帖。

玉麟堂帖。吳琚摹刻。濃而不淸﹐多雜米家筆仗。

寶晉齋帖。米元章手摹二王以下眞迹入石﹐佳帖難得﹐學者賴此得見晉唐人仿佛爾。

汝州帖。摘諸帖中字牽合爲之﹐每捲尾有汝州印﹐後有會稽重摹﹐俗謂之蘭亭帖。

黔江帖。秦子明借寶月古法帖摹刻﹐石在黔江紹聖院﹐乃潭人湯正臣父子刻。

賜書堂帖。宋宣獻公摹於山陽。石已不存﹐後又重摹。

蔡州帖。蔡州臨摹絳帖上十卷﹐出於潭帖之上。

彭州帖。刻歷代法帖十卷﹐不甚精彩。

利州帖。慶元中以戲魚堂帖重刻於益昌。

泉州帖。淳化帖翻﹐最爲完善。少遜於大觀絳帖﹐比之他刻亦大相徑庭。自智果而後缺十餘幀。

羣玉堂帖。韓侂冑刻﹐筆意淸遒﹐𨿽有勝趣﹐憾刻手不佳﹐不爲精妙。

百一帖。王萬慶摹刻。

修內司帖。淳熙間出內府所藏刻﹐石禁中﹐題尾云﹕修內司奉旨上石。亦名閟閣續帖。

甲秀堂帖。廬江李氏刻﹐前有王顏書﹐多諸帖所未有。

二王帖。許提舉刻於臨江。

眞賞齋帖。錫山華氏刻。此明碑之最精者。

右十二篇﹐大要筆圓字方﹐傍密間豁﹐血濃骨老﹐筋藏肉潔﹐筆筆造古意﹐字字有來歷。日臨名書﹐無吝紙筆﹐工夫精熟﹐久自得之。

簡緣云﹕書法之賾﹐和盤托出。學者但要自始訖終﹐細心體會﹐自有正路可入。毋爲野狐鳴盤踞胸中﹐輕視此編也。

