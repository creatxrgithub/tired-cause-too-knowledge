

寶章待訪錄宋米芾

漢河間憲王購書必錄古簡﹐梁武元﹑隋唐文帝金題玉躞﹑錦質繡章﹑破紙斷麻取而華國。天寶以後﹐或進書得官﹐亦知上篤好。本朝太宗混一﹐僞邦國書皆聚。然士民之間尙或藏者﹐旣非寶鑑﹐皆以世傳﹐聞見浸多﹐懼久廢忘﹐因作《寶章待訪錄》﹐以俟訪圖書使焉。元丙寅八月九日。○目睹△晉右軍王羲之書《雪晴帖》右眞迹在承務郎吳郡蘇激處﹐集賢校理舜欽子也。帖尾有古跋﹑君倩字及褚氏字印。△陳僧智永眞艸書《歸田賦》右眞迹在襄陽魏泰處﹐故南昌人裝題曰「虞世南白麻紙。」有古跋曰「開成五年﹐白馬寺臨一過潭記。」某官潭﹐泰遊湖外﹐攜行賞跋累日。△唐率更令歐陽詢書《衛靈公天寒鑿池帖》右眞迹麻紙﹐在魏泰處。△唐彭王傅徐浩書張九齡《司徒告》右眞迹用一尺髙絹﹐書多渴筆。詞云「正大廈者﹐柱石之力﹔匡帝業者﹐輔相之功。生則保其雄名﹐沒猶稱其盛徳。」今在其孫曲江人嶺南縣令張仲容處。某官於桂林﹐借畱半月﹐仍以紙覆裹﹐欲爲重背﹐仲容惜其印縫古紙不許。九齡《神道碑》亦浩書。△唐中書令褚遂良《枯木賦》右唐粉蠟紙拓書也﹐在承議郎合肥魏倫處﹐收以爲眞迹﹐魏氏刻石。某官杭過潤﹐借觀於甘露寺。△唐太師顏眞卿書《送辛子序》右眞迹楮紙書﹐在寶文閣學士謝景溫處。前後爲好事者以筆描二大印﹐其文亂﹐仍書「鉉」字﹐其中幸不合縫﹐鑑非鉉筆﹐甚累墨寶。某佐寶文於潭﹐屢經賞閱。△陳僧智永《千文》右唐粉蠟紙拓書﹐有古跋云「契闊艱難﹐不敢失墜﹐信好事也。」在前國子監直講楊褒處﹐得於外舅王安國。某元丰五年過金陵見之。內二眞字雙鉤塡者﹐然人猶未信爲拓焉。△陳僧智永《千文》右楮紙書﹐唐人臨寫﹐在宣徳郎陳處。恭公侄作梵夾冊﹐𨿽非眞迹﹐秀潤圓活逼眞﹐今已罕得。某嘗三閱。△智永《千文》半捲右黃麻紙﹐唐人臨書﹐在刑部尙書丹陽蘇頌處。△王右軍《蘭亭燕集序》右唐粉蠟紙雙鉤摹本﹐在蘇激處。精神筆力毫髮畢備﹐下眞迹一等。此幾馮承素輩拓賜大臣者。舜欽父集賢校理耆購於蜀僧元靄。某與激友善﹐每過﹐公必一出﹐遂親爲背飾。△唐太師顏眞卿《乞米帖》右眞迹楮紙在朝請郎蘇處。度支郎中舜元子也得於關中安氏。士人多有臨拓本。此卷古玉軸﹐縫有舜元字印﹐範仲淹而下題跋。某嘗十餘閱。△唐率府長史張旭四帖右眞迹在杭州陸氏﹐大姓也。舊有五帖﹕第一秋深﹐第二前發﹐第三汝官﹐第四昨日﹐第五承須。今所存四帖﹐「汝官」後有一古印文記﹐不可辧。「昨日」﹑「承須」二帖﹐襞紙也。陸氏子素從奉議郎關景仁學﹐關因借撫三大帖﹐余見石本於鎭戎軍。及冠﹐官桂林﹐朝奉大夫關杞爲使者語及﹐始知石在關氏。二十五﹐官潭﹐杞通判州﹐以石本見寄。三十五﹐官杭﹐而景仁爲錢塘令﹐陸氏子登進士第者來謁﹐與關謝而閱之。旣見眞迹﹐獨「秋深」一帖詰之﹐良久﹐顰蹙而言﹕嘉中﹐太守沈文通借觀﹐拆畱不還﹐自此不復借出﹐因亦不復借閱。遣工撫得之卽歸﹐詰遘弟﹐時爲郡從事﹐乃言在其侄延嗣處﹐後復得閱﹐今歸余家。△王右軍《來戲帖》右麻紙﹐六朝人所臨寫﹐旁注小眞字數枚﹐復以雌黃覆之。在蘇州故相丁謂孫景處﹐後以一萬質於鄆州梁子志處﹐故相梁適孫也。又有《唐雙鉤撫帖》﹐亦在丁景處。某皆有題跋。△韓擇木八分右眞迹楮紙﹐在丁景處。第二行書官位﹐以大字攺爲中字。△唐太師顏魯公書名兩字右眞迹書嶺南刺史綾告﹐在朝奉郎臨江許彥先處。△唐辯才弟子艸書《千文》右黃麻書﹐在龍圖閣直學士吳郡滕元發處。滕以爲智永書﹐某閱其前空兩才字﹐全不書﹐固以疑之﹔後復空永字﹐遂定爲辯才弟子所書﹐故特闕其祖師二名耳。△唐虞世南《枕臥帖》右雙鉤唐模本﹐在朝奉大夫錢塘關杞處。上有儲氏圖書古印。關嘗謂某曰﹕昔越州一寺修佛殿﹐於梁棟內龕藏一函古撫數十本﹐所可記者﹐王右軍《十七帖》﹐世南《枕臥帖》《十斗九帖》﹐褚遂良《奉書寧帖》﹐上皆有儲氏圖書字印﹐致功精絕﹐毫髮幹濃畢備。關與僧善購得《枕臥》《十斗九》《書寧》三帖。△唐祕書少監虞世南《積時帖》右古雙鉤摹本﹐在承議郎洛陽李熙處。翰林學士維之孫亦縫有儲氏印﹐某借撫石。△唐僧髙閒艸書《千文》右楮紙眞迹﹐在承議郎李熙處。△唐禮部尙書沈傳師書《道林詩》右在潭州道林寺四絕堂﹐以杉板薄﹐略布粉﹐不蓋紋﹐故歲久不脫。裴休書杜甫詩﹐只存一甫字。某嘗爲杜板行以紀其事。沈牌﹐某官潭借畱書齋半歲﹐拓得之石本爲撫石。僧希白務於勁快﹐多攺落筆端直﹐無復縹眇縈回飛動之勢。△唐太子率更令歐陽詢書荀氏漢書節右楮冊小楷﹐在潭州南楚門胡氏淳處。△唐歐陽詢書道林之寺牌右在潭州道林寺。筆力險勁﹐勾勒而成﹐有刻板本。又江南廬山﹐多裴休題寺塔諸額﹐𨿽乏筆力﹐皆種種可愛。△羲之《千文》右楮紙書字﹐筆力圓熟。在宣州觀察支使王仲詵處﹐故相圭之侄。謬題賀知章書四字於韻字下﹐非也。△顏魯公頓首夫人右眞迹楮紙﹐破爛過半﹐在駙馬都尉王晉卿家。△孫過庭艸書《千文》右眞迹黃麻紙書。縫有梁秀收閱字印﹑王氏圖書四字﹐隨圈四轉﹐其異制也﹐在如上。△懷素詩一首右眞迹絹書﹐在王晉卿第。△張長史虎兒等三帖右楮紙眞迹﹐同上。△晉武帝﹑王渾﹑王戎﹑王衍﹑郗﹑陸統﹑桓溫﹑陸云﹑謝安﹑謝萬等十四帖右眞迹在駙馬都尉李公第。武帝﹑王戎書字有篆籀气象﹐奇古﹐墨色如漆紙﹐皆磨破﹐上有開元二字﹐小印太平公主胡書﹐印美哉﹐不可得而加矣﹐世之奇書也。王涯永存珍祕印﹑殷浩之印﹑梁秀收閱古書記字印。內郗一帖卽閣本法帖所錄者。昔使王著取溥家書﹐與閣下書雜模﹐此卷中獨取兩行﹐余在所棄﹐哀哉。謝安《慰問帖》字淸古﹐在二王之上﹐宜乎批子敬帖尾也。△晉謝奕﹑謝安﹑桓溫三帖右眞迹﹐麻紙書﹐在李公家。上有鐘紹京書印﹑竇蒙審定字印印。謝安一帖﹐爲後人恐墨淡﹐復用深墨塡過﹐使人惋怛﹐與前卷並有絹帖書爵號﹐自爲名筆。△黃素《黃庭經》右同上字札﹐古無褚薛體﹐殆六朝人所作。縫有鐘紹京印﹐後有陶漢時跋云「此《換鵝經》也。」甲戌九月十一日﹐百計取得此書﹐詳觀﹐誠無唐盛時﹐是鋒筆行書﹐𨿽恐非右軍﹐誠爾。界行有鐘紹京書印﹐二字小印卷末﹐眞寫胎仙二字﹐用陳氏圖書印印之。又有錢氏忠孝之家印紙﹐跋云「山陰道士劉君以羣鵝獻右軍﹐乞書《黃庭經》﹐此是也。」逸少眞書此經與《樂毅論》《太史箴告誓文》累表也。《蘭亭》《洛神賦》皆行書﹐其他並艸書也。艸十行敵行書一字﹐行書十行敵眞書一字耳。又續題云「此乃明州刺史李振景福中罷任﹐過浚郊﹐遺光祿朱卿。朱卿名友文﹐卽梁祖之子﹐後封博王﹐王薨﹐予獲於舊邸﹐時貞明庚辰秋也。晉都梁苑﹐因重背之。中書舍人陶記。」是日降麻﹐以京兆安彥威兼副都統。米某跋云「印小字﹐乃唐越公鐘紹京印也。」此書在李太師第﹐固是甲觀。△顏魯公﹑郭定襄《爭坐位第一帖》右楮紙﹐眞迹﹐用先丰縣先天廣徳中牒起艸﹐禿筆字﹐字意相連﹐屬飛動詭形異狀﹐得於意外也。世之顏行第一書也。縫有顏氏守一圖書字印。在宣教郎安師文處﹐長安大姓也﹐爲解鹽池句當官﹐攜入京﹐欲背﹐予得見之。安自云「季明《文鹿脯帖》在其家。」△晉王右軍《稚恭進鎭帖》右麻紙書迹﹐後有太常卿蕭題跋﹐在前著作郎丁仲修處。△晉王羲之《官奴帖》右雙鉤﹐麻紙本﹐亦在王仲修處。△唐張右史季明《賀八淸鑑等帖》右楮紙﹐眞迹﹐筆法勁古﹐不類他書﹐世間季明第一書也。在承議郎蘇液處﹐世多刻石。△懷素《千文》右絹書﹐眞迹﹐在蘇液處﹐沈遘刻板本是也。△懷素書《任華艸書歌》右眞迹﹐兩幅﹐絹書﹐字法淸逸﹐歌辭奇偉﹐在駙馬都尉王晉卿第。尙方有三幅﹐乃其後幅﹐適完嘗請出第﹐觀復歸尙方。△李邕《多熱要葛粉帖》右白麻紙﹐眞迹﹐上有唐氏雜迹字印﹑陳氏圖書字印﹑勾徳元圖書記字印﹐紫微舍人石揚休物﹐今在其孫前宿州支使夷庚處。前一帖與光八郎謝惠鹿帖眞迹﹐余過甬上﹐於夷庚處購得之。△懷素艸書《祝融髙座帖》右絹書﹐兩行﹐此字入神﹐石紫微嘗刻石﹐有六行在﹐不見前四行。問夷庚﹐云「在王洙參政家。」此亦爲其子弟購去矣。△陳賢《艸書帖》右六七紙﹐字奇逸難辧﹐如日本書。上亦有唐氏雜迹字印﹐在駙馬都尉李公家。△顏眞卿《祭叔濠州使君文》右眞迹﹐楮紙﹐書攺抹多﹐在長安。安氏子師文攜至京。△顏眞卿《疏拙帖》右麻紙書﹐眞字﹐淸勁秀發﹐亦與李大夫﹐時顏責硤州別駕﹐此顏第一帖也。△懷素三帖右絹帖﹐云貧道胸中如刀刺。第二帖見顏公﹐第三帖律公發﹐懷素不與﹐世之第一帖也﹐亦見於師文。△懷素自序右在湖北運判承議郎蘇泌處。前一帖破碎不存﹐其父舜欽補之。△庾翼帖全福上有竇蒙審定印。張芝﹑王翼二帖非眞。△虞世南《汝南公主墓志》△歐陽詢碧箋四帖﹐艸聖△顏眞卿與李大夫奏事張漵二帖△懷素艸書三幅﹐楊凝式書三帖△皇象急就唐撫奇絕右在故相張公齊賢孫﹑名直淸﹑字汝欽處﹐今爲楚州山陽主簿。△王右軍《相溫破羌帖》有開元印﹐唐懷充跋。右筆法入神奇絕﹐帖與王仲修學士家《稚恭帖》同是神物﹐有開元印﹐懷充跋。在蘇澄道淵之子之純處﹐今爲歙州判官。△王獻之《送梨帖》﹐有黎氏印﹐連柳公權跋。王右軍《言敍帖》兩行有貞觀半印﹐徐僧權字。右在左藏庫副使劉季孫處﹐據柳公權跋﹐於唐太宗書前雜出獻之書﹐乃將其父書卻粘於獻之帖後云。又一帖﹐柳誤以父爲子矣﹐況不知書者乎。△李邕四帖﹐內一幅碧箋﹐有唐氏雜迹印﹐勾徳元圖書記印﹑陳氏圖書印﹐與石夷庚所藏《多熱帖》同。右在章子厚家。△王右軍《筆陣圖》﹐前有自寫眞﹐紙緊﹐薄如金葉﹐索索有聲。右同上﹐章公自云﹕借於趙竦。今爲蔡河撥發。△王右軍《紙妙筆精帖》﹐有貞觀印。王太令《日寒帖》﹐有唐氏雜迹印。右故相王曾家物﹐在其孫景融處﹐後爲前龍圖待制沈括存中取之。古跋﹐右軍作﹐羊欣大令作﹐薄紹之仍將大中歲跋刮去數字﹐塡爲薛邕記之。而故相薛居正題曰「和傅遺余。」此蓋和凝爲薛氏故物﹐歸居正耳。唐太宗雅不喜子敬書﹐故時人以他名名之以應募。所謂紹之書﹐曰﹕乃於耳字不刮去﹐及不次獻之頓首﹐字猶在﹐一分許可識。大中所跋﹐旣不能辧﹐復爲不鑑之人所收﹐遂使至寶永失其眞﹐吁可痛也。○的聞△唐僧懷素自序右在朝奉郎蘇液處﹐杭州沈氏嘗刻板本。泌﹑激皆舜欽子。蘇氏自參知政事易簡之子耆﹐耆子舜欽﹐欽之子激﹐四世好事有精鑑﹐亦張彥遠之比已。上三事﹐並激云見之。△洪元愼集右軍越州兩碑右眞迹﹐在越州僧正子文處。嘗通許借﹐未果。△褚遂良書《黃庭經》右聞綠綾所書﹐丁謂孫倩處。質在無錫民家﹐士多因邑官借出。△王右軍書家譜右在山陰縣王氏家﹐越州教授王渙之以書抵某﹐具言有此書。△虞世南書經右同上﹐在越州上虞。△晉中令王獻之《己復此節帖》右在朝請大夫新昌石元之家﹐關景仁屢見之﹐嘗撫石。某見兩本﹐字札精妙。△虞世南書《汝南公主銘》起艸右在通直郎洛陽王護處﹐見撫本。給事中舉元子云﹕眞迹在洛陽好事家﹐有古跋。△歐陽詢四帖右同上。△顏魯公書《韻海》右聞大書朱字﹐魯公書小字﹐他人作蘇駒云。在其父刑部尙書處。△柳公權書《柳尊師墓志》右眞迹﹐在錢塘唐垌處。△張長史《千文》三帖右同上﹐模石乃李師中也﹐洛陽人。△歐陽詢《鄱陽帖》右同上﹐模石在靈隱寺。△褚遂良臨王右軍二帖右同上﹐並自云﹐未肯輕出。△《老子西升經》﹐褚遂良書﹐閻立本畫右在觀文殿學士洛陽馮京處。△晉王惲《眞艸帖》﹐晉張翼帖﹐宋阮研帖﹐宋蕭思話表文﹐帝批答右在駙馬都尉李瑋處。某並見石本﹐後見李云「在髙橋楊氏。」未獲見。△顏眞卿《寒食帖》右綾紙書﹐在中書舍人錢勰處﹐世多石本。△王右軍《玉潤帖》右蘇州教授閭丘吁云﹕在承議郎建安王實處。有古跋。令裝書人背﹐久不還。及剪卻半跋﹐皆唐名公也﹐付理不可得﹐匠人願陪四十千﹐卽知其切﹐眞得金已多。△蘭亭撫本右正議大夫章跋﹐蘇激所收蘭亭云﹐此與吾家所收同。△褚遂良《奉書寧帖》右在關杞﹐某見石本。△晉葛玄飛白天臺字右見石本﹐眞迹聞在臺州。△唐東宮長史陸柬之書《十八學士贊》右西京畱臺王云﹕在捨弟圭處。△唐髙閒書令狐楚詩右眞迹﹐在戶部尙書康季常家﹐某見石本在湖州。△歐陽詢二帖右在朝議大夫晁端彥處。其本與蘇州進士周沔。△懷素書蕭常侍日下三帖右同上。△宋羊欣﹑宋翼二帖﹐並褚令模蘭亭右見中書舍人蘇軾云﹕在故相王隨之孫景昌處。撫石在湖州墨妙亭﹐屢見石本﹐今在沈存中括家。△柳公權《紫絲ヒ蘭亭詩》二帖右待制王廣淵撫石﹐跋云﹕龍圖大諫李公帥府暇日出書﹐請撫石。李師中也﹐洛陽人。△張長史全本《千文》右見臨淮令曾孝蘊云﹕在京師謝氏﹐亦寶文公遠族也。△顏魯公帖一軸五幅右見湖州巡檢供奉官石裔駙馬之孫云﹕在其兄處。△王子敬帖右宣義王碩云﹕其父所收﹐未得將出。

