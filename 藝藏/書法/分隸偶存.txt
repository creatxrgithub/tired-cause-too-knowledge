○論隸分楷所繇起

許愼說文序云﹕秦書八體﹕大篆﹑小篆﹑刻符﹑虫書﹑摹印﹑署書﹑殳書﹑隸書。漢書藝文志云﹕漢書六體﹕古文﹑奇字﹑篆書﹑隸書﹑繆書﹑虫書。後漢書儒林傳云﹕古文﹑篆﹑隸三體。是漢以前並無楷與八分之名也。晉衛恆四體書勢乃云﹕隸書者﹐篆之捷。上谷王次仲始作楷法。楷法始見於此﹐是卽指隸爲楷。後魏江式書表云﹕蔡邕采李斯﹑曹喜之法爲古今雜形﹐詔於太學立石碑﹐刊載五經﹐題書楷法﹐多是邕書。又不別云作隸﹐而後世所傳蔡邕《石經》俱是隸字﹐非卽指隸爲楷乎﹖八分則始見於蔡文姬石室書勢。唐玄度唐人十體書論亦云﹕王次仲始作八分。楷法﹐謂有楷法也。是又指八分爲楷。蓋楷者﹐法也﹑式也﹑模也。禮儒行雲﹕今世行之﹐後世以爲楷。次仲分隸可以爲後世楷式﹐故或以名隸﹐或以名分﹐非如今世別有楷一種也。至後則直以楷名隸﹐然隸之與今楷書實屬同原。余嘗謂李斯小篆如所傳嶧山碑﹐整齊莊重﹐筆畫調習﹐與今楷固自迥絕。程邈減省爲隸﹐圖爲便捷﹐約略如今楷書﹐而無波偃挑剔等勢﹐吾衍謂若漢款識字是也。觀淳化法帖中載邈數十字﹐𨿽出王著臨摹﹐然太宗雅志﹐搜羅所傳邈書﹐必系歷代內府流貽﹐非著以意爲之者。自古推邈爲隸書之祖﹐並不言其作楷﹐而止存此數十字﹐足見楷與隸原無分別也。至漢始有波偃挑剔﹐今所傳石刻班班可見。然如北海景君﹑衡方﹑魯峻﹑張遷﹑武榮等碑﹐微作挑法而方板遲重﹐猶存古意。韓敕﹑孔宙﹑孔靇﹑孔褒﹑曹全等﹐則姿媚橫逸﹐巨細長短惟意所適﹐直開今楷書法門矣。流傳旣久﹐漸失其本﹐自魏及晉﹐鐘﹑王以降﹐專務姿媚以悅人﹐妍巧萬狀﹐見者無不愛﹐於是楷法興。而所謂古隸者﹐乃若自成一體矣。間有作碑刻者﹐猶循其舊作隸﹐而時無眞書﹑楷書之名﹐仍總名之曰隸而已。﹝衙恆云始作楷法﹐原指隸言。趙明誠云﹕東魏大覺寺碑﹐韓毅自題爲隸書﹐蓋今楷書也。﹞至唐則直以隸爲楷﹐而別以八分爲隸。貞觀元年﹐詔五品以上子弟隸館習書﹐﹝出唐書百官志。﹞唐五體書﹕古文﹑大篆﹑小篆﹑八分﹑隸書。﹝出唐六典。﹞張懷瓘十體書斷﹕古文﹑大篆﹑籀文﹑小篆﹑八分﹑隸書﹑﹝懷瓘六體書論云﹕隸書者﹐字皆眞正﹐曰眞書。﹞行書﹑章艸﹑飛白﹑艸書。唐玄度十體書﹕古文﹑大篆﹑八分﹑小篆﹑飛白﹑倒薤﹑散隸﹑懸鍼﹑鳥書﹑垂露。俱分八分與隸爲二﹐是皆以隸爲楷﹐而以八分爲古隸也。懷瓘又云﹕八分﹐小篆之捷﹐隸亦八分之捷。漢陳遵善隸書﹐與人尺牘﹐皆以爲寶﹐爾後元常﹑逸少各造其極。夫許昌二碑相傳爲元常書﹐乃是隸體﹐余所傳宣示﹑賀捷﹑力命諸表﹐皆楷書﹐逸少則並無隸體一字可見﹐而云各造其極﹐非隸卽楷之明驗乎﹖宋周越﹑鄭昂八體俱同懷瓘﹐而去籀文﹑章艸。範度則約以篆﹑八分﹑眞﹑行﹑艸五體﹐而云其體𨿽五﹐其流惟三﹕篆則統科斗﹑玉箸﹑垂露﹑薤葉﹐大﹑小之屬﹔隸則統乎羲﹑獻﹑鐘﹑庾﹑歐﹑虞﹑顏﹑柳﹐眞﹑艸之輩﹔八分則酌乎篆隸之間。是宋亦以隸名楷也。觀夢英篆千文﹐袁正己以楷注其下﹐而自題爲隸書﹐可證已。要而論之﹐唐以前隸楷合爲一﹐唐以後隸卽今楷書。與八分卽古隸書。分爲二﹐宋亦因之﹐故趙明誠有歐陽公誤以八分爲隸之譏也。余謂凡後漢﹑魏﹑晉間碑﹐不妨仍其名爲隸﹐而唐以後之碑﹐斷宜名爲八分﹐而不得仍名爲隸。近顧寧人金石文字記﹐並漢碑無不名爲八分﹐而以楷爲正書以別之﹐正恐仍蹈歐陽公之失耳。

○論漢唐分隸同異

八分之說不一﹐割隸八分取二分﹐割篆二分取八分﹐此世傳蔡琰之語也。然不見琰本傳及他記載﹐恐不足據。王愔云﹕王次仲始以古文方廣少波勢﹐以隸字作楷法﹐字方八分﹐言有楷模。張懷瓘駁之曰﹕若驗方廣﹐則篆籀有之﹐變古爲方﹐不知其謂。郭忠恕云﹕書有八體﹐蔡邕以隸作八分體。蓋八體之後﹐又生此法﹐謂之八分﹐更屬牽彊。張懷瓘云﹕楷隸初制大範幾同﹐蓋其歲深﹐漸若八字分散﹐又名八分。而忠恕亦有皆似八字﹐勢有偃波之說。余謂此爲近是。至八分二字﹐秦﹑漢言書法者﹐俱未之及﹐亦惟世傳蔡琰述石室神授筆勢有云﹕臣父造八分時﹐神授筆法。八分始見於此。繼此﹐晉成公綏武帝泰始時人。隸書體云﹕八分璽法殊好異制。劉劭成帝咸康時人。白書勢云﹕鳥﹑魚﹑龍﹑蛇﹑龜﹑獸﹑仙人﹑蛟腳﹑偃波﹑楷隸﹑八分。而衛夫人筆陣圖則云﹕凶險可畏如八分。王逸少題筆陣圖後亦云﹕八分更有一波﹐謂之隼尾波。又云﹕先須引八分﹑章艸﹑入隸字此卽指楷。中﹐發人意思。又云﹕或如散隸﹐或近八分﹐或橫畫似八分﹐而發如篆籀。自後言八分者紛紛﹐而卒未有以隸碑爲八分者﹐蓋其時隸初變而爲楷﹐未曾以楷書別之﹐故總名之爲隸。至唐﹐則歐﹑虞﹑褚﹑薛書特盛﹐於是名楷書爲隸書﹐古隸爲八分﹐且以八分爲五體之一。而隸與八分截然分而爲二矣。於是目漢碑者則仍曰漢隸﹐目唐碑者則仍曰八分。又似漢﹑唐邈不相襲矣。其實漢隸卽唐八分﹐唐八分卽漢隸﹐初無二也。今觀唐所傳明皇泰山孝經﹐與梁﹝升卿﹞﹑史﹝惟則﹞﹑蔡﹝有鄰﹞﹑韓﹝擇木﹞諸石刻﹐何嘗去漢碑逕庭乎﹖特漢多拙朴﹐唐則日趨光潤﹔漢多錯雜﹐唐則專取整齊﹔漢多簡便如眞書﹐唐則偏增筆畫爲變體﹐神情气韻之間﹐迥不相同耳。至其面貌體格﹐固優孟衣冠也。乃後人妄生議論﹐必欲分而爲二。宣和書譜謂﹕唐變方廣作波勢。夫唐何嘗不方廣﹖漢何嘗無波勢耶﹖郭忠恕謂﹕蔡邕以隸作八分體。是以隸在八分先矣﹔乃又云﹕小篆散而八分生﹐八分破而隸書出。是又以隸在八分後﹐豈不自相矛盾乎﹖洪適則謂﹕東漢時分隸已兼有之。今漢碑具在﹐試問何碑爲隸﹖何碑爲分﹖適將何從措詞也﹖吾衍字源七辧則分秦隸﹑八分﹑漢隸爲三。且云秦隸﹑八分乃未有挑法之隸。夫秦隸無可見﹐何從而知﹖且旣云皆未有挑法﹐何從別其爲秦隸﹖爲八分﹖至以石經及漢人諸碑爲漢隸是已。又云﹕與秦隸同名﹐其實則異。又謂之八分。支離遷就﹐毫無定見矣。陶宗儀謂建初中以隸爲楷﹐本一書而二名﹐鐘﹑王變體﹐楷﹑隸始別是已﹐乃譏隋﹑唐以降古法盡廢﹐指八分爲隸者之非。夫指八分爲隸﹐猶從其本言之耳﹐何可非乎﹖﹝歐陽公《集古錄》只漢碑皆目爲漢隸。﹞又云﹕漢有隸分﹐唐有分楷。不知何所見而逞此臆說也﹖

