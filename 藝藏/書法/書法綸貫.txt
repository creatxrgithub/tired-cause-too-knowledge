書法綸貫

﹝明﹞宋嗇撰

○自題

事無大小﹐以粗心浮气當之﹐未有得者。故必先澄神﹐神定矣﹐方究執筆與用腕。執筆用腕﹐人工也﹐五指之間﹐布置各異﹐作用不同﹐必人與器相習﹐腕乃可用﹐用腕慣﹐字法得三四矣。然後論正鋒藏鋒﹐此器與事交時也。事事之始﹐必先臨摹。臨摹者﹐聽命古人者也。臨摹旣久﹐試之結構。結構者﹐聽命我者也﹐方圓疏密﹐結構中大端也﹐結構佳﹐字法得七八矣。然後論遲速﹐論純熟。純熟之後﹐气韻自生此中﹐或今或古﹐或能或神或逸﹐人與天參﹐有著力不得者﹐微乎微乎。言語道斷矣。統論者﹐會十二列所不足而補之者也。鈍椎居士宋嗇書。

○澄神

潘之淙曰﹕書﹐心畫也。必先乎心﹐而應乎手。若心手參差﹐執筆不緊﹐何以成文﹗

蔡伯喈曰﹕凡書﹐先默坐靜思﹐口不出言﹐气不盈息﹐沈密神彩﹐如對至尊。

王右軍曰﹕凡書之時﹐貴乎沈靜﹐令意在筆前﹐字居心後。

又曰﹕精思熟察﹐然後下筆。

唐太宗曰﹕輕浮則俗薄而直置。

虞永興曰﹕心神不正﹐書卽欹斜﹔志气不和﹐字卽顚僕。

張懷瓘曰﹕靜而求之﹐或存﹔躁而求之﹐必失。

翰林禁經曰﹕凝神絕慮﹐不可煩躁。

董思翁曰﹕行書十行﹐不敵楷書一行。時習爲之﹐以斂浮气。

周萊峯曰﹕陳雨泉作書﹐𨿽數十紙﹐意嘗夷然。初亦不矜持﹐中亦不急迫﹐終亦不厭倦﹐所以成名。可見文章翰墨﹐必須有道之士乃可得之。卽字卽學﹐於此可見。

○執筆

衛夫人茂漪曰﹕學書先學執筆。

虞伯施曰﹕筆長不過六寸﹐眞一﹐行二﹐艸三。

姜堯章曰﹕眞書執筆近頭﹐行書寬縱﹐執宜稍遠﹐艸書流逸﹐執宜更遠。

盧攜曰﹕拓大指﹐擫中指﹐拒名指食指﹐輔中指小指﹐抵名指﹐令掌心虛如握卵。書斷稱﹐梁孟皇用筆盡勢者此也。

丰道生曰﹕雙鉤者﹐食指中指圓曲如鉤﹐與拇指相齊﹐而撮管於指尖﹐則執筆挺直也。懸腕者﹐大字運上腕﹐小字運下腕﹐不使肉襯於紙﹐則運筆如飛也。實指者﹐三指齊撮於上﹐第四指抵管於下也。虛掌者﹐掌心虛可置卵也。

趙宧光曰﹕用大指挺管﹐食指鉤﹐中指送﹐謂之單苞。食中二指齊鉤﹐名指獨送﹐謂之雙苞。

盧攜曰﹕置筆諸指之端﹐令轉動自在。

張懷瓘曰﹕筆在指端則掌虛﹐運動適意。

又曰﹕執筆淺則堅﹐深則束。

韋榮夫曰﹕搦破管﹐畫破紙。

梁武帝曰﹕執筆寬則書緩弱。

姜堯章曰﹕淺其執﹐牢其筆﹐實其指﹐虛其掌。執之欲緊﹐運之欲活。

唐太宗曰﹕指實則筋力均平﹐掌虛則運用便易。

陸文裕曰﹕執筆之法貴淺而病深。蓋筆在指端則掌虛﹐筆居指半則掌實。掌虛則騰躍頓挫﹐生意在焉﹔掌實則回旋運動﹐如樞不轉。

趙宧光曰﹕未作字先﹐管欲不死。已作字頃﹐指卻不活﹐活則成字無骨。

又曰﹕執筆之法﹐與其傷近﹐寧過遠﹔與其粘案﹐寧懸腕﹔與其浮動﹐寧堅執。古人有掣筆故事﹐後世有鐵管學法。

古人云﹕書不入木﹐不如不學。

又云﹕無論作字不作字﹐時時有一物在我指端流轉﹐其業自進。

○用腕

姜白石曰﹕不可以指運筆﹐當以腕運筆。

又曰﹕執筆在手﹐手不主運﹐運之在腕﹐腕不知執。

黃山谷曰﹕能使筆力悉從腕中來筆尾上﹐自當得意。

趙凡夫曰﹕正字全在用腕﹐用腕似難而實易﹐管直則求其用指不可得也。

董玄宰曰﹕唐人書皆回腕﹐宛轉藏鋒﹐能畱筆住﹐不直率流滑。此書家相傳祕訣。

○正鋒

歐陽信本曰﹕秉筆必在圓正。

姜堯章曰﹕常欲筆鋒在畫中﹐則左右皆無失矣。

書法三昧曰﹕橫畫須直入筆鋒﹐豎畫須橫入筆鋒。

陸儼山曰﹕當其用鋒﹐嘗欲透紙。

趙凡夫曰﹕正鋒不難於橫畫而難於豎畫﹐不難於右拂而難於左撇﹐不難於點畫而難於轉折。

又曰﹕正鋒全在握管。握管直﹐求其鋒側不可得也﹔握管斜﹐求其鋒正不可得也。鋒不正﹐不成畫﹔畫不成﹐字有獨成者乎﹖

○臨摹

山谷老人曰﹕古人學書不盡臨摹﹐張於壁間﹐觀之入神﹐則下筆時自隨人意。

書指曰﹕取古人之書﹐反覆熟觀﹐閉目而索之﹐心中若有成字﹐然後舉筆而追之﹐字成復細心比勘。

姜堯章曰﹕臨書易失古人位置﹐而多得古人筆意。摹書易得古人位置﹐而多失古人筆意。臨易進﹐摹易忘﹐經意與不經意也。

王承烈曰﹕虞七生平不臨寫﹐但心準目想而已。鄙夫於書翰亦惟虛神靜思以取之。

唐太宗曰﹕吾臨古人書﹐不學其形勢﹐惟在其骨力。及得骨力﹐形勢自生。

趙寒山曰﹕直臨本文﹐勿臨帶筆。本文成熟﹐帶筆自隨﹐隨正文出﹐自然節奏。

又曰﹕凡玩一帖﹐須字字經意﹐掩卷記憶。不能記憶﹐開卷更玩﹐必使全記不忘而後已。記憶乃字之先天﹐結構乃字之後天。

又曰﹕臨仿拓本﹐要作眞迹想。

又曰﹕致此心於彼時風气中﹐始不失漢﹑魏﹑晉﹑唐風規。

董宗伯曰﹕臨帖如驟遇異人﹐不必相其耳目手足頭面﹐當觀其舉止笑語﹑眞精神流露處。

莫廷韓曰﹕趙承旨長於臨摹﹐不求形似﹐而神气咄咄逼眞。其生平於古人書法﹐心醉神解﹐不自知爲二也。

丰道生曰﹕意前筆後者﹐熟記古迹﹐於字形大小﹑偃仰平直﹑疏密纖濃蘊藉於心﹐隨物賦形﹐各得其理。

○結構

王右軍曰﹕先構筋力﹐然後裝束。

趙凡夫曰﹕遊心字內能運筆﹐遊心字外能結構。

寫得一畫﹐方知用筆﹐寫得二畫﹐方知結構﹐書法能事盡此矣。當云寫一畫必審用筆﹐寫二畫必講結構﹐書法之能事基此矣。

字句說詩﹐筆畫取字﹐皆最下乘。謂在全篇全字結構也。

筆勢人人可自取﹐結構非學力不知。

能結構不能用筆﹐猶得成體﹔若但知用筆﹐不知結構﹐全不成形矣。用筆取虞﹐結構取歐。

結構易更﹐用筆難革。

用筆如聚材﹐結構如堂構。用筆如貌﹐結構如容。

眞書挑剔﹐多不如少﹐少不如無﹐務於潔淨精微。

省一筆﹐一筆功﹔省一曲﹐一曲功。當使有餘情﹐無餘形。

情與勢參。情者﹐勢之體也﹔勢者﹐形之體也。

情如神﹐勢如气﹐形如精。一字之間有精﹑气﹑神﹐微乎微乎。

作楷書﹐挑剔波折﹐似不可廢﹐然但取帶筆引鋒﹐不可倚爲結構作用。俗學不知﹐致力於此﹐去此便覺闕欠一肢者。然至於名流大家﹐挑剔波折﹐有無一致。

王右軍曰﹕用筆結字﹐須有偃有仰﹐有正有欹﹐或大或小﹐或短或長。

單不宜小﹐復不宜大﹐腹不宜促﹐角不宜峻。

唐文宗皇帝曰﹕爲點必收﹐貴緊而重﹔爲畫必勒﹐貴澀而遲﹔爲撇必掠﹐貴險而勁﹔爲豎必努﹐貴戰而雄﹔爲戈必潤﹐貴遲疑而右顧﹔爲環必郁﹐貴蹙鋒而緩轉﹔爲波必磔﹐貴三折而遣毫。

姜白石曰﹕點者﹐字之眉目﹐全在顧盼精神﹐有向有背﹐隨字異形。從橫畫者﹐字之骨體﹐欲其堅正勻淨﹐有起有止﹐長短合宜﹐結束沈實。波拂者﹐字之手足﹐其間伸縮異度﹐變化多端﹐要如鳥翼魚鬛﹐有翩翩自得之態。挑剔者﹐字之步履﹐欲其峭拔遒緊。晉人爲此﹐或帶斜拂﹐或橫引向外﹐至顏﹑柳始正鋒爲之。純任正鋒﹐則無飄逸之致。轉折者﹐方圓之法﹐眞多用折﹐艸多用轉。折欲少駐﹐駐則有力﹔轉欲不滯﹐滯卽不遒。然眞以轉而後融﹐艸以折而後勁。

懸鍼者﹐上努銳下﹐端若引繩。垂露者﹐下筆復上﹐捷收其勢﹐卽米老所謂無往不收﹑無垂不縮也。此兩者皆欲筆鋒極正﹐至精至熟﹐有意無意﹐然後工之。

折釵股者﹐欲其屈折圓而有力。屋漏痕者﹐欲其無起止之迹。錐畫沙者﹐欲其勻而藏鋒。壁坼路者﹐欲其無布置之巧。

徐會稽曰﹕疏肥令密﹐密瘦令疏。

莫云卿曰﹕右軍多內擫取法﹐大令多外拓取姿。

董玄宰曰﹕書家之法﹐須於一起一束處著力﹐一轉一折處著力。

譚眞人曰﹕點策蓄血气﹐顧盼含性情。

書法三昧曰﹕一字有一字之起止﹐朝揖顧盼﹔一行有一行之首尾﹐接下承上。

○方圓參結構

崔子玉曰﹕觀其法象﹐俯仰有儀﹐方不中矩﹐圓不中規﹐抑左揚右﹐望之若欹。

變通異訣曰﹕方以圓成﹐圓由方得。捨方求圓﹐則骨气莫全﹔捨圓求方﹐則神气不潤。

趙凡夫曰﹕過圓則弱而無骨﹐過方則剛而不韻。筆圓而用方﹐謂之遒﹔體方而用圓﹐謂之逸。逸近於媚﹐遒近於疏。媚則俗﹐疏則野﹐惟豫防其濫觴。

智永千文學右軍﹐其妙在圓﹐而晉人實無此圓。魯公畫贊學右軍﹐其妙在方﹐而晉人實無此方。趙榮祿一生妙在爛熟﹐而晉人實無此爛熟。孫虔禮一生妙在疏曠﹐而晉人實無此疏曠。

○疏密參結構

姜白石曰﹕疏欲風神﹐密欲蒼老。

袁昂書評曰﹕蔡邕書骨气洞達﹐爽爽爲神。

東坡曰﹕永禪師書骨气深穩﹐體兼眾妙﹐精能之至﹐反造疏淡。

祝京兆曰﹕小字易得局促﹐須令字內間架明整開闊﹐寫起一似大體段。

董宗伯曰﹕勁利取勢﹐虛和取韻﹐疏密相間﹐不用等勻。古人作字﹐似疏實密﹐如環無端。小字難於寬展而有餘﹐又以蕭散古淡爲貴﹐遊刃有餘地。此作小楷祕訣﹐刻秦漢小印祕訣。自學柳誠懸﹐方悟用筆古淡處。

趙凡夫曰﹕筆逾少﹐字逾難。

○遲速

筆勢論曰﹕緩筆定其形勢﹐忙則失其規矩。

歐陽率更曰﹕最不可忙﹐忙則失勢﹔次不可緩﹐緩則骨癡。

姜堯章曰﹕遲以取妍﹐速以取勁。專事遲則無神气﹐專事速則多失勢。

孫過庭曰﹕勁速者超逸之機﹐遲畱者賞會之致。

書訣曰﹕未能速而速謂之狂馳﹐不當遲而遲謂之淹滯。狂馳則形勢不全﹐淹滯則骨肉重慢。

陸儼翁曰﹕下筆之始﹐須藏鋒轉腕﹐前緩後急。

趙寒山曰﹕緩下筆不惟謬妄不侵﹐卽敗筆可補。

○純熟

譚景升曰﹕心不疑乎手﹐手不疑乎筆﹐然後知書之道。

東坡先生曰﹕作字要手熟﹐則神气完實而有餘韻。

陸儼山曰﹕張伯英臨池學書﹐池水盡墨。鍾元常入抱犢山十年﹐木石俱黑。王羲之五十二歲而書成。永禪師不下樓者四十餘年。要非一朝一夕之故也。

董宗伯曰﹕硯成臼﹐墨成池﹐不是羲之卽獻之。此言書貴熟也。黃公望論畫亦云﹕畫得熟﹐自然筆法出現。

○气韻

郭若虛曰﹕气韻本乎運心﹐神采生於用筆。

姜堯章曰﹕作書全以風神超邁爲主。

襟韻不髙﹐記憶𨿽多﹐莫湔塵俗。若便風神蕭散﹐下筆便當過人﹐淘洗俗姿﹐則妙處自見。

董玄宰曰﹕晉人書取韻﹐唐人書取法﹐宋人書取意。或曰﹕意不勝法乎﹖不然。宋人自以其意爲書耳﹐非能有古人之意也。

晉書無門﹐唐書無態。學唐乃能入晉。

趙凡夫曰﹕晉人法度﹐不露圭角﹐無處揣摹﹐直以韻勝。唐人法度﹐歷歷可數。

不學唐字無法﹐不學晉字無韻。謂晉無法﹑唐無韻﹐不可也。晉法藏於韻﹐唐韻拘於法。薄唐趨晉﹐十九謬妄。晉人以無意得之﹐唐人以有意得之﹐宋﹑元諸人有意而時得時失。今之書家無意求﹐亦不知所得者何物。

禁經曰﹕有功無性﹐神采不生。有性無功﹐神采不變。

○統論

董玄宰曰﹕落筆便思破庸庸之習。

下筆須沈著﹐𨿽一點一畫之間﹐皆須三過其筆。

畫多則分仰覆以別其勢﹐豎多則分向背以成其體。

趙凡夫曰﹕點畫不得著粗气﹐運轉不得著俗气﹐挑趯不得有苦气﹐顧盼不得有稚气﹐引帶不得有雜气。

方圓肥瘦﹐我自能主﹐謂之骨。緩急從意﹐流轉不窮﹐謂之脈。取法乎上﹐不蹈時俗﹐謂之格。情遊物外﹐不囿法中﹐謂之調。

右軍書無一筆不到﹐而能處處流轉﹔無一筆粗俗﹐而能字字用力﹐非時時著意在在忘形者不能。

仿大字作小字﹐欲其縱也﹔仿小字作大字﹐欲其操也。更進於此曰﹕仿縱逸帖爲修整書﹐仿修整帖爲縱逸書。

仿書勝臨摹者﹐心目不敵也。先泛觀後研察者﹐神貌不敵也。流覽得其精神﹐摹勒得其形似。得神遺形者髙﹐得形遺神者卑。形失易革﹐神失難知。

後世以筆鋒掩書﹐已自俗謬﹐至於近代又以墨汁掩書﹐尢可鄙矣。古人偶然落筆﹐濃淡失所﹐所謂不傷於書可爾﹐若借此遮醜﹐法果如是乎﹗

有餘勢則雋﹐有餘筆則淸﹐有餘楮則寬﹐有餘意則遠。

畫得出﹐豎得出﹐撇得﹐點得﹐輳得﹐便是書法。

剛柔相濟﹐權正相兼﹐平險相錯﹐筋肉相著﹐古今相參﹐圓闕相讓﹐纖澀相宣﹐理事相符﹐意興相發﹐字法之能事畢矣。一於剛則不和﹐一於柔則不振﹐一於權則不典﹐一於正則不韻﹐一於平易則庸﹐一於險怪則醜﹐一於筋骨則疏﹐一於皮肉則俗﹐一於古則不妍﹐一於今則不雅﹐一於圓則描﹐一於闕則殘﹐一於纖則弱﹐一於澀則枯﹐一於理則不通﹐一於事則不合﹐一於意則滯﹐一於興則狂。理謂字義﹐事謂字體﹐意謂用筆結構﹐興謂格調機勢。

孫過庭曰﹕初學分布﹐但求平正﹔旣知平正﹐務追險絕﹔旣能險絕﹐復歸平正。

姜堯章曰﹕眞書以平正爲善﹐此世俗之論也。古今眞書之妙﹐無出鍾﹑王二家﹐皆瀟灑縱橫﹐何拘平正﹖唐以書判取士﹐同時士大夫類有科舉習气﹐加以虞﹑歐﹑顏﹑柳前後相望﹐入矩應規﹐無復魏﹑晉飄逸之气矣。且字之長短小大﹑斜正疏密﹐天然不齊﹐孰能一之﹖魏﹑晉書法之髙﹐良由各盡字之眞態﹐不以私意參之耳。

董玄宰曰﹕小楷法欲可展爲方丈者﹐乃盡勢也。題榜書跌宕自在﹐一如細書﹐惟米襄陽近之。

梁武帝曰﹕婉婉曖曖﹐視之不足﹐稜稜凜凜﹐常有生气。

右軍曰﹕十遲五急﹐十曲五直﹐十藏五出﹐十起五伏。

白雲先生書訣曰﹕望之惟逸﹐發之惟靖。

盧攜曰﹕認勢。有一章之勢﹐有一字之勢﹐有一點一畫之勢。

翰林粹言曰﹕學古人書﹐得形體不如得筆法﹐得筆法不如得气象﹐須因其近似而習之。

董內直書訣曰﹕左欲去嘴﹐右欲去肩。乍徐還疾﹐忽往復收。

