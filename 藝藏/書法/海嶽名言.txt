《海嶽名言》宋米芾

歷觀前賢論書﹐徵引迂遠﹐比況奇巧﹐如「龍跳天門﹐虎臥鳳閣」﹐是何等語﹖或遣詞求工﹐去法逾遠﹐無益學者。故吾所論﹐要在入人﹐不爲溢辭。

西風﹕平實之論。

吾書小字行書﹐有如大字。惟家藏眞迹跋尾﹐間或有之﹐不以與求書者。心旣貯之﹐隨意落筆﹐皆得自然﹐備其古雅。壯歲未能立家﹐人謂吾書爲「集古字」﹐蓋取諸長處﹐總而成之﹐旣老始自成家﹐人見之﹐不知以何爲祖也。

江南吳﹝山完﹞﹑登州王子韶﹐大隸題榜有古意﹐吾兒友仁﹐大隸題榜與之等。又幼兒友知﹐代吾名書碑及手大字﹐更無辧。門下許侍郎尢愛其小楷﹐云「每小簡﹐可使令嗣書。」謂友知也。

老杜作《薛稷慧普寺詩》云「鬱鬱三大字﹐蛟龍岌相纏。」今有石本得視之﹐乃是勾勒倒收筆鋒﹐筆筆如蒸餅。「普」字如人握兩拳﹐伸臂而立﹐醜怪難狀。由是論之﹐古無眞大字﹐明矣。

葛洪「天臺之觀」飛白﹐爲大字之冠﹐古今第一。歐陽詢「道林之寺」﹐寒儉無精神。柳公權「國淸寺」大小不相稱﹐費盡筋骨。裴休率意寫牌﹐乃有眞趣﹐不陷醜怪。眞字甚易﹐惟有體勢難﹐謂不如畫算﹐勾﹐其勢活也。

西風﹕旣云「古無眞大字」﹐何又云「葛洪『天臺之觀』飛白﹐爲大字之冠﹐古今第一」﹖米老好臆謗古人﹐由是見之。

字之八面﹐惟尙眞楷見之﹐大小各自有分。智永有八面﹐已少鐘法。丁道護﹑歐﹑虞筆始勻﹐古法亡矣。柳公權師歐﹐不及遠甚﹐而爲醜怪惡札之祖。自柳世始有俗書。

西風﹕柳字故俗﹐然誣爲醜怪惡札之祖﹐或以爲太過。「自柳世始有俗書」﹐泄憤之言耳﹐不足爲觀。

唐官告﹝一作「誥」﹞在世﹐爲褚﹑陸﹑徐嶠之體﹐殊有不俗者。開元以來﹐緣明皇字體肥俗﹐始有徐浩﹐以合時君所好﹐經生字亦自此肥。開元以前古起﹐無復有矣。

唐人以徐浩比僧虔﹐甚失當。浩大小一倫﹐猶吏楷也。僧虔﹑蕭子云傳鐘法﹐與子敬無異﹐大小各有分﹐不一倫。徐浩爲顏眞卿辟客﹐書韻自張顚血脈來﹐教顏「大字促令小﹐小字展令大」﹐非古也。

石刻不可學﹐但自書使人刻之﹐已非己書也﹐故必須眞迹觀之﹐乃得趣。如顏眞卿每使家僮刻字﹐故會主人意﹐修攺波撇﹐致大失眞。惟吉洲廬山題名﹐題訖而去﹐後人刻之﹐故皆得其眞﹐無做作凡俗之差﹐乃知顏出於褚也。又眞迹皆無蠶頭雁尾之筆。與郭知運《爭坐位帖》有篆籀气﹐顏傑思也。劉與歐爲醜怪惡札祖﹐其弟公綽乃不俗於兄。筋骨之說出於劉﹐世人但以怒張爲筋骨﹐不知不怒張﹐自有筋骨焉。

凡大字要如小字﹐小字要如大字。褚遂良小字如大字﹐其後經生祖述﹐間有造妙者。大字如小字﹐未之見也。

世人多寫大字時用力捉筆﹐字愈無筋骨神气﹐作圓筆頭如蒸餅﹐大可鄙笑。要須如小字﹐鋒勢備全﹐都無刻意做作乃佳。自古及今﹐余不敏﹐實得之。榜字固以滿世﹐自有識者知之。

西風﹕米老自負﹐不虞爲後人笑﹐此又見之。

石曼卿作佛號﹐都無回互轉折之勢。「小字展令大﹐大字促令小」﹐是張顚教顏眞卿謬論。蓋字自有大小相稱﹐且如寫「太一之殿」﹐作四窠分﹐豈可將「一」字肥滿一窠﹐以對「殿」字乎﹖蓋自有相稱﹐大小不展促也。余嘗書「天慶之觀」﹐「天」﹑「之」字皆四筆﹐「慶」﹑「觀」字多畫在下﹐各隨其相稱寫之﹐掛起气勢自帶過﹐皆如大小一般﹐眞有飛動之勢也。

書至隸興﹐大篆古法大壞矣。篆籀各隨字形大小﹐故知百物之狀﹐活動圓備﹐各各自足。隸乃始有展促之勢﹐而三代法亡矣。

歐﹑虞﹑褚﹑顏﹑劉﹐皆一筆書也。安排費工﹐豈能垂世﹖李邕脫子敬體﹐乏纖濃。徐浩晚年力過﹐更無气骨﹐皆不如作郎官時《婺州碑》也。《董孝子》《不空》﹐皆晚年惡札﹐全無妍媚﹐此自有識者知之。沈傳師變格﹐自有超世眞趣﹐徐不及也。禦史蕭誠書《太原題名》﹐唐人無出其右。爲司馬系《南嶽眞君觀碑》﹐極有鐘﹑王趣﹐餘皆不及矣。

智永臨《集千文》﹐秀潤圓勁﹐八面具備。有眞迹﹐自「顚沛」字起﹐在唐林夫處﹐他人所收不及也。

西風﹕智永禪師《集字千字文》﹐更兼以八面開鋒﹐後世米南宮得之﹐便成大家﹐世人皆以八面出鋒爲米顚所創﹐不知米顚實得於智永禪師。

字要骨格﹐肉須裹筋﹐筋須藏肉﹐秀潤生﹐布置穩﹐不俗﹐險不怪﹐老不枯﹐潤不肥。變態貴形不貴苦﹐苦生怒﹐怒生怪﹔貴形不貴作﹐作入畫﹐畫入俗﹐皆字病也。

西風﹕眞知灼見。

「少成若天性﹐習慣若自然。」玆古語也。吾夢古衣冠人授以折紙書﹐書法自此差進﹐寫與他人都不曉。蔡元長見而驚曰「法何遽大異耶﹗」此公亦具眼人。章子厚以眞自名﹐獨稱吾行艸﹐欲吾書如排算子﹐然眞字須有體勢乃佳爾。

顏魯公行字可教﹐眞便入俗品。

友仁等古人書﹐不知此學吾書多。小兒作艸書﹐大段有意思。

西風﹕此段殆有缺字﹐余亦不明其意。

智永硯成臼﹐乃能到右軍。若穿透﹐始到鐘﹑索也。可永免之。

﹝注﹞﹕右軍﹐王羲之。鐘﹐鐘繇﹔索﹐索靖也。這三人都是晉代名家。

一曰不書﹐便覺思澀﹐想古人未嘗片時廢書也。因思蘇之才《恆公致洛帖》﹐字明意俗有工﹐爲天下法書第一。

半山莊臺上多文公書﹐今不知存否﹖文公與楊凝式書﹐人鮮知之。余語其故﹐公大賞其見鑑。

﹝注﹞﹕文公﹐王安石。

金陵幕山樓隸榜﹐乃關蔚宗二十一年前書。想六朝宮殿榜皆如是。

薛稷書「慧普寺」﹐老杜以爲「蛟龍岌相纏」﹐今見其本﹐乃如柰重兒握蒸餅勢﹐信杜老不能書也。

學書須得趣﹐他好俱忘﹐乃入妙。別爲一好縈之﹐便不工也。

海嶽以書學博士召對﹐上問本朝以書名世者凡數人﹐海嶽各以其人對。曰「蔡京不得筆﹐蔡卞得筆而乏逸韻﹐蔡襄勒字﹐沈遼排字﹐黃庭堅描字﹐蘇軾畫字。」上復問﹕「卿書如何﹖」對曰「臣書刷字。」

