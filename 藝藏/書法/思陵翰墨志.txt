思陵翰墨志宋趙構

提要思陵翰墨志

提要

《思陵翰墨志》一卷﹐宋髙宗皇帝禦撰。《宋史﹟藝文志》載髙宗評書一卷﹐亦名《翰墨志》。髙似孫《硯箋引》作《髙宗翰墨志》﹐嶽珂《法書贊引》作《思陵翰墨志》﹐後人所追題也。髙宗當臥薪嘗膽之時﹐不能以修練戎韜﹐爲自彊之計﹐尙耽心筆札﹐效太平治世之風﹐可謂捨本而營末。然以書法而論﹐則所得頗深。陸遊《渭南集》稱其妙悟八法﹐畱神古雅﹐訪求法書名畫﹐不遺餘力﹐淸暇之燕﹐展玩摹搨不少怠。王應麟《玉海》稱其初喜黃庭堅體格﹐後又采米芾﹐已而皆置不用﹐專意羲﹑獻父子﹐手追心摹。嘗曰﹐學書當以鍾﹑王爲法﹐然後出入變化﹐自成一家。今觀是編﹐自謂五十年未嘗捨筆墨﹐又謂宋代無字法可稱﹐於北宋但舉蔡襄﹑李時雍及蘇﹑黃﹑米﹑薛﹐於同時但舉吳說﹑徐兢﹐而皆有不滿之詞﹐惟於米芾行艸﹐較爲許可。其大旨所宗﹐惟在羲﹑獻。與《玉海》所記皆合﹐蓋晚年所作也。其論效米芾法者不過得其外貌﹐髙視闊步﹐气韻軒昂﹐不知其中本六朝妙處﹐醞釀風骨﹐自然超越。可謂入微之論。其論徽宗畱意書法﹐立學養士﹐惟得杜唐稽一人。今書家無舉其姓名者。中間論端研一條﹐謂欲如一段紫玉﹐磨之無聲﹐而不以眼爲貴﹐今賞鑑家猶奉爲指南。嶽珂《寶眞齋法書贊》﹐引此書評米芾詩文一條。此本無之﹐殆經明人刪節﹐已非完書歟。

思陵翰墨志

余自魏晉以來至六朝筆法﹐無不臨摹。或蕭散﹐或枯瘦﹐或道勁而不回﹐或秀異而特立﹐眾體備於筆下﹐意簡猶存於取捨。至若《稧帖》﹐則測之益深﹐擬之益嚴。姿態橫生﹐莫造其原﹐詳觀點畫﹐以至成誦﹐不少去懷也。法書中﹐唐人硬黃自可喜﹐若其餘﹐紙札俱不精﹐乃托名取售。然右軍在時﹐已苦小兒輩亂眞﹐況流傳歷代之久﹐贗本雜出﹐固不一幅﹐鑑定者不具眼目﹐所以去眞益遠。惟識者久於其道﹐當能辯也。

余每得右軍或數行﹑或數字﹐手之不置。初若食口﹐喉間少甘則已﹐末則如食橄欖﹐眞味久愈在也﹐故尢不忘於心手。頃自束髮﹐卽喜攬筆作字﹐𨿽屢易典刑﹐而心所嗜者﹐固有在矣。凡五十年間﹐非大利害相妨﹐未始一日捨筆墨。故晚年得趣﹐橫斜平直﹐隨意所適。至作尺餘大字﹐肆筆皆成﹐每不介意。至或膚腴瘦硬﹐山林丘壑之气﹐則酒後頗有佳處。古人豈難到也。

衛夫人名鑠﹐字茂漪﹐晉汝陰太守李矩妻。善鐘法﹐能正書﹐入妙。王逸少師之﹐杜甫謂「學書初學衛夫人﹐但恨無過王右軍」也。

端璞出下巖﹐色紫如豬肝﹐密理堅致﹐瀦水發墨﹐呵之卽澤﹐研試則如磨玉而無聲﹐此上品也。中下品則皆砂壤相雜﹐不惟肌理旣粗﹐復燥而色赤。如後歷新坑﹐皆不可用﹐制作旣俗﹐又滑不畱墨。且石之有眼﹐余亦不取﹐大抵瑕翳於石有嫌﹐況病眼假眼﹐韻度尢不足觀﹐故所藏皆一段紫玉﹐略無點綴。

本朝士人自國初至今﹐殊乏以字畫名世﹐縱有﹐不過一二數﹐誠非有唐之比。然一祖八宗皆喜翰墨﹐特書大書﹐飛白分隸﹐加賜臣下多矣。餘四十年間﹐每作字﹐因欲鼓動士類﹐爲一代操觚之盛。以六朝居江左皆南中士夫﹐而書名顯著非一。豈謂今非若比﹐視書漠然﹐略不爲意﹖果時移事異﹐習尙亦與之污隆﹐不可力回也。

《評書》謂羊欣書如婢作夫人﹐舉止羞澀不堪位置。而世言米芾喜效其體﹐蓋米法欹側﹐頗協不堪位置之意。聞薛紹彭嘗戲米曰「公效羊欣﹐而評者以婢比欣﹐公豈俗所謂重臺者耶﹖」

本朝承五季之後﹐無復字畫可稱。至太宗皇帝始搜羅法書﹐備盡求訪。當時以李建中字形瘦健﹐姑得時譽﹐猶恨絕無秀異。至熙丰以後﹐蔡襄﹑李時雍體制方入格律﹐欲度驊驑﹐終以駸駸不爲絕賞。繼蘇﹑黃﹑米﹑薛﹐筆勢瀾翻﹐各有趣向。然家雞野鵠﹐識者自有優劣﹐猶勝泯然與艸木俱腐者。

前人多能正書而後艸書﹐蓋二法不可不兼有。正則端雅莊重﹐結密得體﹐若大臣冠創﹐儼立廊廟。艸則騰姣起鳳﹐振迅筆力﹐穎脫豪舉﹐終不失眞。所以齊髙帝與王僧虔論書﹐謂﹕「我書何如卿﹖」僧虔曰「臣正書第一﹐艸書第三﹕陛下艸書第二﹐而正書第三。是臣無第二﹐陛下無第一。」帝大笑。故知學書者必知正艸二體﹐不當闕一。所以鐘﹑王輩皆以此榮名﹐不可不務也。

晉起太極殿﹐謝安欲使獻之題榜﹐以爲萬世寶。當時名士已愛重若此。而唐人評獻之﹐謂「𨿽有父風﹐殊非新巧。字勢疏瘦﹐如枯木而無屈伸﹐若餓隸而無放縱」﹐鄙之乃無佳處。豈唐人能書者眾﹐而好惡遂不同如是耶﹖

米芾得能書之名﹐似無負於海內。芾於眞楷﹑篆﹑隸不甚工﹐惟於行﹑艸誠入能品。以芾收六朝翰墨副在筆端﹐故沈著痛快如乘駿馬﹐進退裕如﹐不煩鞭勒﹐無不當人意。然喜效其法者﹐不過得外貌﹐髙視闊步﹐气韻軒昂﹐殊不究其中本六朝妙處醞釀﹐風骨自然超逸也。昔人謂支遁道人愛馬不韻﹐支曰「貧道特愛其神駿耳﹕」余於米字亦然。又芾之詩文﹐詩無蹈襲﹐出風煙之上﹔覺其詞翰﹐同有淩雲之气﹐覽者當自得。

世傳米芾有潔疾﹐初未詳其然﹐後得芾一帖云「朝靴偶爲他人所持﹐心甚惡之﹐因屢洗﹐遂損不可穿。」以此得潔之理。靴且屢洗﹐餘可知矣。又芾方擇婿﹐會建康段拂字去塵﹐芾釋之曰「旣拂矣﹐又去塵﹐眞吾婿也。」以女妻之。又一帖云「承借剩員﹐其人不名﹐自稱曰張大伯。是何老物﹐輒欲爲人父之兄﹖若爲大叔﹐猶之可也。」此豈以文滑稽者耶﹖

士人作字﹐有眞﹑行﹑艸﹑隸﹑篆五體﹐往往篆﹑隸各成一家﹐眞﹑行﹑艸自成一家﹐以筆意本不同﹐每拘於點畫﹐無放意自得之迹﹐故別爲戶牖。若通其變﹐則五者皆在筆端﹐了無閡塞﹐惟在得其道而已。非風神穎悟﹐力學不倦﹐至有筆冢﹑研山者。似未易語此。

世有《絳帖》《潭帖》《臨江帖》﹐此三書﹐《絳》本已少﹐惟《潭帖》爲勝者﹐以錢希白所臨本也。希白於字畫得佳處﹐故於二王帖尢邃。若《臨江》則失眞遠矣。又《淳化帖》《大觀帖》﹐當時以晉﹑唐善本及江南所收帖﹐擇善者刻之。悉出上聖規摹﹐故風骨意象皆存﹐在識者鑑裁﹐而學者悟其趣爾。

士於書法必先學正書者﹐以八法皆備﹐不相附麗。至於字亦可正讀﹐不渝本體﹐蓋隸之餘風。若楷法旣到﹐則肆筆行艸間﹐自然於二法臻極﹐煥手妙體﹐了無闕軼。反是則流於塵俗﹐不入識者指目矣。吾於次敍得之﹐因筆其梗槪。

艸書之法﹐昔人用以趣急速而務簡易﹐刪難省煩﹐損復爲單﹐誠非蒼﹑史之迹。但習書之餘﹐以精神之運﹐識思超妙﹐使點畫不失眞爲尙。故梁武謂赴急書﹐不失蒼公鳥迹之意﹐顧豈皂吏所能爲也﹖又其敍艸大略﹐𨿽趙壹非之﹐似未易重輕其體勢。兼昔人自制艸書﹐筆悉用長毫﹐以利縱捨之便﹐其爲得法﹐必至於此。

學書之獘﹐無如本朝﹐作字眞記姓名爾。其點畫位置﹐殆無一毫名世。

先皇帝尢喜書﹐致立學養士﹐惟得杜唐稽一人﹐餘皆體仿了無神气。因念東晉渡江後﹐猶有王﹑謝而下﹐朝士無不能書﹐以擅一時之譽﹐彬彬盛哉﹗至若紹興以來﹐雜書﹑遊絲書﹐惟錢塘吳說﹔篆法惟信州徐兢﹕亦皆碌碌﹐可嘆其獘也。

昔人論艸書﹐謂張伯英以一筆書之﹐行斷則再連續。蟠屈拿攫﹐飛動自然﹐筋骨心手相應﹐所以率情運用﹐略無畱礙。故譽者云「應指宣事﹐如矢發機﹐霆不暇激﹐電不及飛。」皆造極而言創始之意也。後世或云「忙不及艸」者﹐豈艸之本旨哉﹖正須翰動若馳﹐落紙雲煙﹐方佳耳。

士人於字法﹐若少加臨池之勤﹐則點畫便有位置﹐無面墻信手之愧。前人作字煥然可觀者﹐以師古而無俗韻﹐其不學臆斷﹐悉掃去之。因念字之爲用大矣哉﹗於精筆佳紙﹐遣數十言﹐致意千里﹐孰不攺現存嘆賞之心﹗以至竹帛金石傳於後世﹐豈只不泯﹐又爲一代文物﹐亦猶今之視昔﹐可不務乎﹖偶試筆書以自識。

宋虞龢論文房之用﹐有吳興靑石圓研﹐質滑而停墨﹐殊勝南方瓦石。今苕﹑口間不聞有此石硯﹐豈昔以爲珍﹐今或不然﹖或無好事者發之﹖抑端璞﹑徽硯旣用﹐則此石爲世所略。

唐何延年謂右軍永和中﹐與太原孫承公四十有一人﹐修袚稧﹐擇毫制序﹐用蠶繭紙﹐鼠須筆﹐遒媚勁健﹐絕代更無。凡三百二十四字﹐有重者皆具別體﹐就中「之」字有二十許﹐變轉悉異﹐遂無同者﹐如有神助。及醒後﹐他日更書數百千本﹐終不及此。余謂「神助」及「醒後更書百千本無如者」﹐恐此言過矣。右軍他書豈減《稧帖》﹐但此帖字數比他書最多﹐若千丈文錦﹐捲舒展玩﹐無不滿人意﹐軫在心目不可忘。非若其他尺牘﹐數行數十字﹐如寸錦片玉﹐玩之易盡也。

本朝自建隆以後﹐平定僭僞﹐其間法書名迹皆歸祕府。先帝時又加采訪﹐賞以官職金帛﹐至遣使詢訪﹐頗盡探討。命蔡京﹑梁師成﹑黃冕輩編類眞贗﹐紙書縑素﹐備成卷帙。皆用皂鸞鵲木﹑錦褾褫﹑白玉珊瑚爲軸﹐祕在內府。用大觀﹑政和﹑宣和印章﹐其間一印以秦璽書法爲寶。後有內府印﹐標題品次﹐皆宸翰也﹐捨此褾軸﹐悉非珍藏。其次儲於外祕。余自渡江﹐無復鐘﹑王眞迹。間有一二。以重賞得之﹐褾軸字法亦顯然可驗。

智永禪師﹐逸少七代孫﹐克嗣家法。居永欣寺閣三十年﹐臨逸少眞艸《千文》﹐擇八百本﹐散在浙東。後並《稧帖》傳弟子辯才。唐太宗三召﹐恩賜甚厚﹐求《稧帖》終不與。善保家傳﹐亦可重也。余得其《千文》藏。

楊凝式在五代最號能書﹐每不自檢束﹐號「楊風子」﹐人莫測也。其筆札豪放﹐傑出風塵之際﹐歷後唐﹑漢﹑周﹐卒能全身名﹐其知與字法亦俱髙矣。在洛中往往有題記﹐平居好事者﹐並壁畫﹐置坐右﹐以爲淸玩。

余嘗謂﹐甚哉字法之微妙﹐功均造化﹐迹出竊具﹐未易以點畫工﹐便爲至極。蒼﹑史始意演幽﹐發爲聖迹﹐勢合卦象﹐徳該神明﹐開闔形制﹐化成天下。至秦漢而下諸人﹐悉胸次萬象﹐布置模範。想見神遊八表﹐道冠一時。或帝子神孫﹐廊廟才器﹐稽古入妙﹐用智不分﹐經明行修﹐操尙髙潔﹐故能發爲文字﹐照映編簡﹔至若虎視狼顧﹐龍駭獸奔。或艸聖艸賢﹐或絕倫絕世﹐宜合天矩﹐觸塗造極。非夫通儒上士詎可語此﹐豈小智自私﹑不學無識者可言也。

