

書訣

﹝明﹞丰坊撰

昔人傳《筆訣》云﹕雙鉤懸腕﹐讓左側右。虛掌實指﹐意前筆後。論書勢云﹕如屋漏痕﹐如壁坼﹐如錐畫沙﹐如印印泥﹐如折釵股。自鍾﹑王以來﹐知此祕者﹐晉則謝安石﹑郗方回﹑庾稚恭﹑張君祖﹐宋則羊敬元﹑薄欽叔﹐齊則王簡穆﹑伯寶﹐梁則蕭景喬﹑蕭挹﹑陶弘景﹑孫文韜﹐陳則蔡徵﹑毛喜﹑陳伯智﹑智永禪師﹐隋則史陵﹑薛道衡﹑丁道護﹑趙文淵﹐唐則歐陽信本﹑虞伯施﹑褚登善﹑薛純陀﹑薛嗣通﹑孫過庭﹑鍾紹京﹑賈膺福﹑李泰和﹑賀季眞﹑李太白﹑張伯髙﹑杜子美﹑顏淸臣﹑柳誠懸﹑錢藏眞﹑張從申﹐五代則楊凝式﹑釋彥修﹐趙宋則蔡君謨﹑周子發﹑先淸敏公﹑蘇子美﹑黃魯直﹑米元章﹑黃長睿﹑揚補之﹑姜堯章﹐金則趙周臣﹐元則胡汲仲﹑趙子昂﹑仲穆﹑鐘子山﹑宣伯絅﹑薛宗海﹑仇仁近﹑黃晉卿﹑傅汝礪﹑兪伯貞﹑曹世長﹑陳叔夏﹑饒介之﹑揭曼碩﹑陳象賢﹑葉敬常﹑吳主一﹑龍子髙﹐本朝惟宋景濂﹑仲珩﹑楊孟載﹑王叔明﹑端木孝思﹑陶晉生﹑陳文東﹑曾子啟﹑先曾祖通奉府君﹑謝原功﹑陳繼善﹑袁徳驤﹑李貞伯﹑陸子淵﹑文徵仲﹑祝希哲數公而已。𨿽所就不一﹐要之皆有師法﹐非孟浪者。古語云﹕取法乎上﹐僅得乎中﹔取法乎中﹐斯爲下矣。永﹑宣之後﹐人趨時尙﹐於是效宋仲溫﹑宋昌裔﹑解大紳﹑沈民則﹑姜伯振﹑張汝弼﹑李賓之﹑陳公甫﹑莊孔暘﹑李獻吉﹑何仲默﹑金元玉﹑詹仲和﹑張君玉﹑夏公謹﹑王履吉者﹐靡然成風﹐古法無餘﹐濁俗滿紙。況於反賊李士實﹐娼夫徐霖﹑陳鶴之迹﹐正如藍縷乞兒﹐麻風徧體﹐久墮混廁﹐蒲伏通衢﹐擁腫蹣跚﹐無復人狀﹐具眼鼻者﹐勇避千捨。乃有師之如馬一龍﹑方元渙等﹐莊生所謂蝍蛆甘帶﹐其此輩歟﹗

雙鉤懸腕者﹐食指﹑中指圓曲如鉤﹐與拇指相齊﹐而撮管於指尖﹐則執筆挺直。大字運上腕﹐小字運下腕﹐不使肉襯於紙﹐則運筆如飛。讓左側右者﹐左肘讓而居外﹐右手側而過中﹐使筆管與鼻準相對﹐則行間直下而無欹曲之患。虛掌實指者﹐指不實則顫掣而無力﹐掌不虛則窒礙而無勢﹐妙在無名指得力﹐三指齊撮於上﹐而第四指抵管於下﹐無垂不縮﹐無往不收﹐一畫之間﹐變起伏於鋒杪﹐一點之內﹐齊衄挫於豪芒。意前筆後者﹐熟玩古帖﹐於字形大小﹐偃仰平直﹐疏密纖穠﹐蘊藉於心。臨紙瞑默﹐豫思其法﹐隨物賦形﹐各得其理。揚子云﹕斷木爲棋﹐梡革爲鞠﹐亦皆有法。況書居六藝之五﹐聖人以之參贊化育﹐貫徹古今。明道先生執筆甚敬﹐曰卽此是學。近時業舉白丁﹐厚賂主司﹐叨冒倫魁﹐舐痔權幸﹐驟躋膴仕﹐乃謂書不足學也。噫嘻﹐彼何知﹗彼何知﹗

無垂不縮﹐無往不收﹐則如屋漏痕﹐言不露圭角也。違而不犯﹐和而不同﹐帶燥方潤﹐將濃遂枯﹐則如壁坼﹐言布置有自然之巧也。指實臂懸﹐筆有全力﹐擫衄頓挫﹐書必入木﹐則如印印泥﹐言方圓深厚而不輕浮也。點必隱鋒﹐波必三折﹐肘下風生﹐起止無迹﹐則如錐畫沙﹐言勁利峻拔而不凝滯也。水墨得所﹐血潤骨堅﹐泯規矩於方圓﹐遁鉤繩於曲直﹐則如折釵股﹐言嚴重渾厚而不爲蛇蚓之態也。古人論詩之妙﹐必曰沈著痛快。惟書亦然﹕沈著而不痛快﹐則肥濁而風韻不足﹔痛快而不沈著﹐則潦艸而法度蕩然。曾子曰﹕士不可以不弘毅。弘則曠達﹐毅則嚴重。嚴重則處事沈著﹐可以托六尺之孤﹔曠達則風度閒雄﹐可以寄百里之命。兼之而後爲全徳﹐臨大節而不可奪也。姜白石云﹕一須人品髙。此其本歟﹖

書有筋骨血肉。筋生於腕﹐腕能懸﹐則筋脈相連而有勢﹔指能實﹐則骨體堅定而不弱。血生於水﹐肉生於墨。水須新汲﹐墨須新磨﹐則燥濕調勻而肥瘦得所。此古人所以必資乎器也。

硯之良者﹐玄玉爲最﹐溫潤而發墨﹐夏不渴水﹐冬不冰。其制如紹興貢硯﹐髙可三寸﹐徑六寸﹐廣三寸﹐面爲池溝﹐勿蠟﹐下爲插手﹐可時滌之﹐亦可藏筆。古硯神品曰﹕殷比干墓磚﹐周文王墓磚﹐宣王墓磚﹐齊桓公墓磚﹐邢侯墓磚﹐秦穆公墓磚﹐衛靈公墓磚﹐吳王闔閭墓磚﹐秦始皇墓磚﹐羽陽宮瓦﹐漢未央宮磚瓦﹐益壽延年瓦﹐陽朔磚﹐楊伯起澄泥﹐鳳臺硯﹐銅雀臺磚瓦﹐唐呂仙陶硯﹐宋相州春波硯。石硯神品曰﹕葛仙翁巖石出唐州方城縣﹐溫州華嚴石﹐端州下巖靑花子石﹐北巖石﹐惠州紫金石﹐洮河綠石﹐萬州懸崖金星石﹐歙溪龍尾舊坑靑黑卵石﹐婺源水船坑金紋石。妙品者曰﹕端溪中巖舊坑紫石﹐龍尾雁湖眉石﹐金絲羅紋石﹐金銀間刷絲石﹐襄陽間玉瑪瑙石﹐歸州綠石﹐大沱石﹐潭州斧山石﹐夔州黟石﹐西都會聖宮石﹐淄州金雀石﹐靑州紅絲石﹐溫州羅浮石﹐大理點蒼山石。取大徑尺許﹐髙四寸﹐亦如紹興貢硯之制﹐用作題署大字乃佳。

制墨之法﹕陶煙■﹝甬瓦﹞數百﹐■﹝甬瓦﹞上竅十許﹐■﹝氵繇﹞其內別爲檠﹐檠上爲乳﹐亦十許﹐■﹝氵繇﹞其檠乳各有竅如插花者。乃取百年松脂析之﹐若燈艸雜沈水﹑蘇合香﹐投蓖麻﹑桐油漬之。浹十旬﹐插乳竅灼其端﹐覆以■﹝甬瓦﹞。乃燔桑薪﹑烹麋角爲膠﹐乃取蚌胎之未成珠者及金箔龍腦﹐和熱煙熱膠﹐檀臼杵數萬﹐乃爲丸﹐爲餅﹐爲錠。忌宿膠寒煤。必半日而就。見紹興廣見錄。磨墨之法﹕重按輕推﹐遠引近收。每日晡時用蓮房滌去宿墨﹐詰朝另磨﹐則不滯筆﹐亦以養硯。尖﹑齊﹑圓﹑健﹐筆之四徳。尖取毛之鋒﹐齊擇毛之純﹐不曲不■﹝木片﹞則圓﹐中有長柱則健。筆頭須長一寸二分﹐以馬鬃或尾之細而銳者爲柱﹐外用鼠須之淨者襯之﹐再加八月兔豪之長者覆其上。其人須及靑羊毛﹑黃狼尾﹑鸂鶒翎﹑鷼翎﹑雉尾﹐亦可以代兔豪之用。然取毛必用象牙小梳﹐梳去薉毛﹐令其勻潔﹐乃可制筆。作小楷用蘭惢全堅管﹐長一尺二寸。玳瑁最良﹐冬溫夏涼。次則彌勒竹﹑棕竹﹑桃枝竹。筆冒用伽南﹑紫檀﹑黃檀﹐沈香則辟虫。篆﹑分﹑中楷﹑行艸用三妙筆﹐湘妃竹﹑雪竹﹑紫竹﹑豬腸竹﹑人面竹﹑鈸兒竹﹐長一尺四寸。書滑紙用剛豪﹐峭紙用柔豪。作題署大字用墨池﹐烏木管﹐長二尺。其次一尺八寸﹐其次一尺六寸。執手處削細如三妙筆。筆冒可用骰柏﹑楠﹑鸂鶒木﹑癭木﹑斑竹。石灰水浸豬鬃滿百日﹐令剛柔得所﹐用爲墨池。張溫夫用羊須﹐久則滯墨。朱元晦用蒙艸﹐不久卽禿。皆不如豬鬃爲正法也。筆牀以白藤縛彌勒竹爲之﹐或作筆槊亦然﹐加白檀底。筆格﹐靈壁石能收香﹐徑四五寸﹐自然起五峯者奇。或灑墨玉﹐依米元章硯山式碾作七峯亦妙。秦漢銅螭﹐柴﹑汝﹑官﹑哥﹑古窯小山亦可。晉陟釐紙以海苔爲之。唐麻紙以■﹝艸耿﹞﹐染以檗爲硬黃。澄心堂以楮。寶晉齋以苔藤金粟﹐以野繭。髙麗亦然。必加萬杵之功﹐斯爲全美。古人作篆﹑分﹑眞﹑行﹑艸書﹐用筆無二﹐必以正鋒爲主﹐間用側鋒取妍。分書以下﹐正鋒居八﹐側鋒居二﹔篆則一毫不可側也。詳辯於後。

古大家之書﹐必通篆籀﹐然後結構淳古﹐使轉勁逸。伯喈以下皆然。米元章稱謝安石中郎帖﹑顏魯公爭坐書﹐有篆籀气象﹐乃其證也。然篆學必精六書。六書之說﹐惟趙古則本義卷首諧聲﹑假借﹑轉注三論﹐足以一掃諸家之謬。但以小篆爲主﹐不能深考古文﹐譬則無根之木﹐無首之人。如■爲古文天字﹐庖羲始制﹐而以一大會意。■■象形﹐而以爲形兼意。■從口指事﹐而以爲事兼聲。■象簞形﹐而以爲從卑。■乃卮匜象形﹐而以爲女陰。皆失倉頡本旨。蓋小篆者﹐李斯以愚黔首﹐豈可反以爲據乎﹖楊桓六書統最博﹐然承許愼之訛﹐以會意爲轉注﹐轉注爲假借﹐又不逮古則遠矣。余著書海溯原﹐極博而精﹐第知者鮮耳。

篆有百種﹐宜常用者六種而已。一曰古文﹐史皇﹑倉頡廣天皇之制。二曰奇字﹐黃帝﹑史沮誦增損古文。三曰大篆﹐周公命史佚同天下之文三體﹐宜書箴銘﹐可以出入。四曰小篆﹐李斯制﹐碑額﹑志蓋﹑齋扁用之。五曰繆篆﹐漢晉印章之文圖書私印宜其體。六曰疊篆﹐今官府印信所用﹐禮部鑄印局所掌﹐亦宜習知﹐以防詐僞。其唐元度﹑夢英﹑陳摶﹑道肯所傳﹐杜撰非古﹐不必徧習也。

古文。見宣和博古圖﹑呂與叔考古圖﹑李伯時甲秀堂帖﹑鄭漁仲泉譜﹑趙明誠古器物銘﹑胡世將資古錄﹑薛用敏鐘鼎款識﹑王子弁嘯堂集古錄﹑王子端雪溪堂帖﹑曹貞素款識續錄。玆拔其尢著於左﹕

三皇器銘﹝太昊金棘幣文﹐葛天幣﹐尊盧幣﹐神農金﹐黃帝貨布。﹞

五帝器銘﹝辛侯鼎﹝帝嚳之父﹞﹐神宗祀文祖鼎﹐虞帝祀神宗鼎﹐虞尊﹐子鼎﹝後禼書﹞﹐匕鬲﹝臯陶書﹞﹐象尊﹝郫侯書﹞﹐龍觚﹝訥言書﹞﹐夔鼎﹝典樂書﹞。﹞

夏器銘﹝大帝受禪告五嶽玉冊文﹐昭明夾鐘﹝商侯書﹐子禹之子﹞。﹞

商器銘﹝庚鼎﹑伯申鼎﹑父乙鼎﹑寶彜﹑世母辛卣﹑寶卣﹑祖己甗﹑父己甗﹑文祖鼎。以上頗與奇字相出入。﹞

周器銘﹝齊侯十三鐘﹑齊侯鎛﹐晉姜鼎﹐伯姬鼎﹐微欒鼎﹐南宮中鼎﹐伯硯父鼎﹐公緘鼎﹐叔旦惇﹐師望惇﹐宰辟父惇﹑尨惇﹑■﹝弁阝﹞惇﹑牧惇﹑師詈攵惇﹐師殕惇﹐孟姜惇﹐虢姜惇﹐師毛父惇﹐敔惇﹐■惇﹐弡巾四簠﹐釐仲簠﹐寅簋﹐魯正叔槃﹐邛仲槃﹐齊侯槃﹐齊豆﹐伯克尊﹐乙伯尊﹐髙克尊﹐樂大司徒卣﹐仲弓壼。以上皆純古﹐與大篆相出入。召父彜﹐伯映彜﹐司空彜﹐杞公匜﹐孟姜匜﹐五銘與奇字相出入。﹞

秦器銘恭公■﹝弔上皿下﹞﹐和鐘﹐昭襄王詛楚文﹐始皇璽文曰受天之命皇帝壽昌。

漢器銘鮑氏鼎﹐長宣子孫洗﹐蜀嘉王鐵鏡﹐長宜子孫鑑。

﹝谷口甬本小篆﹐而行筆遒勁﹐結體不拘﹐猶有周器之風。﹞

漢石經﹝魯詩﹐周易﹐尙書﹐周禮﹐儀禮﹐春秋子夏傳﹐孝經﹐老子。﹞

漢石刻﹝曹喜﹐字仲則﹐扶風人﹐所書髙祖大風歌﹐有劍拔弩張之勢。在徐州。﹞

魏石經﹝毛詩﹐左傳﹐禮記﹐爾雅﹐論語﹐三墳書。邯鄲淳﹐字子淑﹐爲臨淄侯文學。摹孔壁古文刻石。﹞

唐石經﹝衛宏書論語﹑孟子﹐韓文公稱之。賀拔惎書孝經﹐亦文公所取。﹞

宋人書﹝徐鉉﹐字鼎臣﹐廣陵人。初仕南唐﹐入宋爲散騎常侍。千文藏王濟家。夏竦﹐字子喬﹐徳安人。官至樞密使。集古篆韻最備。黃伯思﹐字長睿﹐邵武人。官至祕書郎。書陰符經。米芾﹐字元章﹐襄陽人。官至知淮陽軍。書周官。薛尙功﹐字用敏﹐錢唐人。官至江州倅。書消災經﹑心經﹑千文。顏直之﹐字方叔﹐吳人。官至朝列大夫。書集古篆韻﹐藏米芾家。﹞

元人書﹝吾衍﹐字子行﹐號竹房﹐亦曰貞居﹐太末人。臨詛楚文﹐筆力俊逸。釋兆■﹝古﹞﹐蒙古人。書韻海﹐筆法精妙。﹞

大明人書﹝徐蘭﹐字芳遠﹐號南塘﹐鄞人。續古篆韻﹐亦遒勁。朱云﹐字時望﹐無錫人。書陰符經﹑道徳經﹑淸靜經﹐得薛用敏筆法。陸如﹐字玉如﹐號闐西﹐烏程人。書出師表﹑北山移文﹐得晉姜鼎﹑弡巾簠筆法。張和﹐字太和﹐號平山。劉林﹐字汝茂﹐號玉津。俱錢唐人。臨魯詩不失眞。﹞

奇字﹝奇讀如畸零之畸﹐謂古文之別出者。蓋古文簡而質﹐奇字繁而巧。黃雲林以此辯之。若夫六藝之備﹐則楊武子釋之最詳。﹞

三皇時刻﹝北海石室字在史皇墓上﹐鄭樵以爲倉頡書﹐謬甚。蓋地皇之世沮誦所刻﹐王著摘上天命皇辟作王等二十字於閣帖﹐亦贗物也。﹞

五帝器銘﹝鳥篆戈﹐乃少昊時鳳鳥氏所制﹐非商器也。滕公墓銘﹐路史以爲顓頊諸侯。卦象卣﹐帝嚳子。邰侯度﹐字去爭﹐后稷之父也。虎方彜﹐虞時朱虎制。饕餮鼎﹐亦虞器。虎方彜﹐虞時朱虎制。饕餮鼎﹐亦虞器。嬴益﹐字伯翳﹐臯陶之子﹐有虞時爲虞官。後相夏后啟﹐封梁公。益鼎正虞時物﹐宣和以爲周器﹐非也。﹞

夏器銘﹝大帝鉤帶銘﹐篆一字曰禹。紀功鐘﹐後啟鑄。昭明蛟篆壺﹐曰月﹐商侯名。少康蛟篆戈。﹞

商器銘﹝成湯子父癸鼎﹐子孫父癸鼎﹐執刀父癸尊﹐辛未父癸尊﹐父癸匜﹐執乾父癸卣﹐執戈父癸卣﹐舉冊父癸卣﹐父癸爵﹐尊癸爵。太丁龍爵。外丙子虎父乙甗﹐父乙三爵﹑父乙彜﹑丁亥父乙尊﹑北子孫父乙鼎。仲壬蜼尊﹑父乙彜﹑父乙卣﹑象形父乙爵﹑亞父乙觚﹑兄丁尊。太甲祖乙爵﹑父丁尊﹑丙甗﹑雙弓角﹑執匕父丁卣﹑執爵父丁卣﹑阿衡尹卣。沃丁父甲彜﹑甲子觚﹑立戈鼎﹑立戈觶。小甲父庚爵﹑父庚觚。太戊濟南二鼎﹐曰甗﹐中宗名也。戊鼎﹑伊陟伊彜。仲丁甚父戊尊。外壬兕爵﹑兕卣。河亶甲冊卣。祖乙父壬爵﹑子父壬爵﹑乙毛鼎。祖辛子髙彜﹑祖乙卣。祖丁舉父辛爵﹑父辛盥。陽甲古父丁彜。小乙守父丁爵。髙宗綦父乙。祖庚車爵﹑奕車觚。祖甲招父丁爵。帝乙子孫父丁鼎。箕子箕鼎。紂辛爵﹑膠鬲鬲甗。武庚子父辛觶﹑父辛觶。﹞

周器銘﹝武王封比干銅槃﹑管叔鮮鼎﹑微子啟甗﹑父乙甗﹑微仲子乙斝﹑蘇公司寇匜﹑弗父何父貝觶﹑宋戴公兕惇﹑魯僖公文王鼎﹑杞文公夫人文姬匜﹑單楊公單旗雞彜。﹞

秦器銘﹝李斯﹐字通古﹐上蔡人。傳國璽﹐曰受命於天﹐旣壽永昌﹐有魚鳥之狀。蓋斯仿夏雕戈而稍加整齊﹐漢以後人無能及之者。﹞

宋器銘﹝徽宗道君皇帝趙佶﹐一圓璽﹐曰天水﹐乃蛟篆。又方璽亦然。曹士冕﹐字端可。一私印曰昌谷﹐魚鳥篆。﹞

宋石刻﹝陳摶﹐字圖南﹐亳州人。百福百壽﹐亦有可觀。劉跂﹐字斯立。臨夏大帝玉冊文變大﹐刻石在峋嶁山。﹞

大篆。結體本於古文﹐而垂筆圓齊。蓋小篆之所從出。史逸﹐字孟佚﹐伯邑考之子﹐文王之嫡長孫也。逸生頙﹐跂生黎﹐黎生籀。世以大宗爲周太史籀﹐又損益潤色﹐別號籀文﹐垂筆銛利﹐以此爲別。

周器銘﹝彜二﹐一雷云﹐一雷文﹐皆曰作寶彜。史逸大篆也。叔夜鼎﹐周有八士﹐叔夜居五。王季庶子爲周虞官﹐朱熹不考國語﹐妄云成王時人﹐或曰宣王時人﹐白丁可笑。史頙父鼎。應侯﹐武王第四子也﹐作姬原母惇。畢公名髙﹐文王庶子﹐作叔髙父簋﹑史黎簠。宋平公子姓名成﹐■﹝音巠﹞鐘六銘。齊侯盤。以上皆大篆。伯克尊﹑樂司徒卣﹑伯庶父惇﹑肇父惇﹑魯正叔盤﹑孟姜惇﹑■﹝戠﹐言代日﹞惇﹑杜孺鎛﹑伯玉盉。以上用籀文與大篆﹐毫釐之異﹐非精博未易辧也。﹞

周石刻﹝成王大搜於岐陽﹐左傳有明證。史佚作詩十章﹐刻之石鼓。周公已薨﹐未奏於樂。韋應物以爲文王﹐則不當稱天子。韓退之以爲宣王﹐宣搜乃在東都。惟董彥遠﹑尢延之得之。鄭樵因在秦地執爲秦物﹐尢謬。穆王北徵獫狁﹐刻壇山曰吉日癸巳﹐乃史籀書。李斯本之﹐以制小篆。先師孔子題季札墓曰烏乎有吳君子止之﹐六字亦大篆﹐視石鼓差小。王深寧云﹕孔世譜﹕魯哀公使宰我聘於越﹐越王勾踐問孔子﹐宰我具言其聖。是時夫子在陳﹐勾踐因使宰我聘之。夫子行至延陵﹐聞殺大夫種﹐遂題札墓而返乎夷儀。唐殷仲容妄加延陵之墓四字﹐效漢人方篆﹐大徑尺﹐非夫子之舊也。﹞

秦石刻﹝之罘大篆﹐李斯書。宋宣獻公綬刻於賜書堂。﹞

漢石刻﹝司馬門字﹐摹於汝帖。孔氏墳壇刻﹐雪溪堂摹。﹞

吳石刻﹝皇象﹐字休明﹐廣陵人。金陵三段石乃象籀文﹐筆力雄逸﹐但肩方﹐有似八分﹐非古也。蘇建﹐宣興人。國山文爲建大篆。﹞

唐石刻﹝陳惟玉爲李撰等書碧落天尊碑﹐李少溫師之。姿媚有餘﹐而淳古不足。李陽冰﹐字少溫﹐趙郡人。官至將作少監。謙卦少作媚﹐而傷細。般若臺銘﹐雄偉傷肥。﹞

宋石刻﹝薛用敏臨石鼓。遊師雄臨石鼓﹐逼眞在用敏之上。﹞

元石刻﹝趙孟頫﹐字子昂﹐吳興人。書大道歌﹐古雅。老子襲常章﹐少筆嫩。吾子行臨石鼓﹐優入神品。﹞

大明人書﹝周伯琦﹐字伯溫﹐鄱陽人。書車工﹑吉日﹑常武﹑江漢四詩﹐仿佛石鼓。宋璲﹐字仲珩﹐金華人。虞山丹井銘﹐學趙子昂。喬宇﹐字希大﹐太原人﹐號白巖。官至少保﹑吏部尙書。遊北嶽詩﹐接武石鼓﹐超出碧落之上。雷斧雷輪圖詠﹐大篆尢雄偉。吳奕﹐字嗣業﹐長洲人。文定公寬之子。官至中書舍人。臨石鼓妙。林應龍﹐字祥之﹐永嘉人。臨石鼓木刻失眞﹐不迨嗣業。﹞

小篆﹐一名玉箸篆。吾子行曰﹕李斯方圓廓落﹐陽冰圓活姿媚。然兼之者﹐亦惟子行一人﹐可謂獨步千古。陶宗儀乃云專法陽冰﹐淺之知篆矣。余家亦有妙處﹐並詳於左。

秦石刻﹝李斯泰山碑並二世詔﹐渾厚淳古﹐有石鼓之風。斯書第一。嶧山碑﹐得壇山筆意﹐惟鄭文寶跋本最眞。次則賜書堂遺字亦妙。西安府學失之板﹐應天府學傷於弱﹐去眞遠矣。瑯邪臺刻﹐嶧山之亞。會稽山碑﹐瑯邪之亞。﹞

秦器銘﹝羽陽宮磬﹐亦斯書﹐雄逸。量﹐斯書最小而精﹐雪溪堂刻。權斤不逮量﹐漢器宗之。﹞

漢器銘﹝博山鑪﹐武帝時物。上林鼎。蜀鼎三﹐皆昭烈時鑄﹐一銘小篆﹐丞相忠武侯陽都諸葛亮孔明書。﹞

唐石刻﹝李陽冰瑯邪新鑿泉題﹐得羽陽宮磐筆勢。庶子泉銘﹐結體可亞會稽山碑。滑州新驛記﹐泉銘之次。千文﹐驛記之次。陰符經﹐千文之次。上李大夫書﹐陰符之次。三英孝英記﹐怡亭記﹐孝徳訓﹐皆運筆𨿽熟﹐結體不古﹐處州文宣王廟記﹐縉雲黃帝祠記﹐城隍神廟記﹐皆少時書﹐纖弱不足取法。明州刺史裴公碣﹐局促硬弱﹐無气無骨﹐薉濁俗惡﹐尢可憎惡﹐乃篆品之最下下者﹐亦題陽冰﹐恐贗筆也。赤松山﹐赤松宮﹐北山﹐鼎湖﹐黃帝祠宇﹐縉雲縣﹐縉雲縣學﹐般若臺﹐天淸地寧﹐俱少溫大篆﹐齋扁可法。衛包華嶽禪堂修飾記﹐李庚浯溪銘﹑浯臺銘。右二人皆少溫之流﹐不得李斯螎匾之法﹐亦熟於姿媚。至文雅﹑夢英輩﹐尢俗惡可惡。﹞

五代石刻﹝郭忠恕﹐字恕先﹐雒陽人。仕周爲國子博士。文宣王廟記﹐類少溫三英記。陰符經﹐不佳。徐鼎臣宓子賤碑﹐喬公亭記﹐許眞人丹井銘﹐大道不器賦﹐蟬賦。徐鍇﹐字楚金﹐南唐內史鼎臣之弟。玉晨觀貞素先生碑﹑紫極宮玉磬銘。兄弟皆學李斯﹐得其法。﹞

宋石刻﹝鄭文寶﹐江右人。官至工部郎中。徐鼎臣弟子也。小篆千文精妙。劉斯立泰山篆譜﹐字𨿽縮小而不失李斯筆意。張有﹐字謙中﹐吳人。遊於黃冠。伯夷頌﹑嚴先生祠堂記﹐師李斯渾厚純古﹐得泰山﹑之罘之法。葛剛正千文﹐吾子行稱之。國子監石經﹐乃章友直﹑楊南仲﹑張次立﹑胡恢等書。﹞

宋硯銘﹝文天祥﹐字履善﹐吉水人﹐號文山。官至少保右丞相﹑信國公。大明追謚忠烈。玉帶生銘﹐筆法淸勁。﹞

宋人書﹝句中正﹐字徳元﹐益州華陽人。官至屯田郎。李無惑﹐同安人﹐官至贊善大夫。查道﹐字湛然﹐休寧人。官至右司郎中。王壽卿﹐字魯翁﹐陳畱人。黃魯直稱其非章友直所及。文勛﹐字安國﹐官太官丞。蘇子瞻贊其有石鼓﹑泰山之風。趙霆。趙子晝﹐字叔問﹐宋宗室。宋杞﹐張有弟子。徐兢﹐字明叔。李昭﹐字晉傑。汪藻﹐字彥章。魏克愚。﹞

元人書﹝吾子行陰符經﹐千文﹐招雨師文﹐九歌﹐遠遊﹐樂毅論﹐思玄賦﹐出師表﹐徙戎論﹐歸去來辭﹐桃花源記﹐北山移文﹐大鵬賦﹐夢遊天姥吟﹐渼陂行﹐贈韓諫議注﹐李潮八分小篆歌﹐進學解﹐盤谷序﹐石鼓歌﹐眞迹石刻皆優入神品。趙子昂李太白寶公像贊﹐雄秀類鼎臣井銘。少溫論篆書﹐小字精。趙雍﹐字仲穆﹐子昂之子﹐尢長於齋扁。周伯琦﹐字伯溫﹐鄱陽人。師徐明叔﹑張謙中。虞箴﹐逍遙遊﹐弟子則﹐惜逝﹐招隱﹐歸田賦﹐螢火賦﹐愚溪詩序﹐赤壁賦﹐定性書﹐西銘﹐臨謙中嚴先生祠堂記。吳福孫﹐字子善﹐錢唐人。四气調神大論﹐得竹房﹑松雪筆意。陶九成以私意毀之﹐非公論。章弼﹐字共辰﹐松江人﹐師子昂。應在﹐字止善﹐句章人。陳繹曾﹐字伯敷﹐吳興人。余襄﹐鄱陽人﹐齋扁尢佳。王翼﹐字元徵﹐金壇人﹐書四書行於世。吳炳﹐字彥炳﹐汴人。蔣冕﹐字文卿﹐師伯溫﹐小字千文精妙﹐鄭文寶不是過。張■﹝王綦﹞﹐字公弁﹐保定人﹐淳古可取。趙期頤﹐字子奇﹐汴人。陸友﹐字友仁﹐平江人。盧熊﹐字公武﹐昆山人。吳睿﹐字孟思﹐錢唐人。夾合希賢﹐蒙古人﹐小篆淸勁。同時泰不華熟而無骨﹐非希賢之比。﹞

大明人書﹝董倫﹐字安常﹐河南人﹐周仲薿﹐伯溫弟。周宗仁﹐字克復﹐伯溫子。陶復初﹐字明本﹐天臺人﹐號介軒﹐師二徐﹑張謙中。繆貞﹐字仲素﹐姑蘇人﹐師謙中。邵亨貞﹐字復孺﹐華亭人。幹禮﹐字禮仲﹐揚州人﹐師張謙中。陳璧﹐字文東﹐松江人。官解州同知﹐永樂初不仕﹐年八十餘。弟子沈度思天下惟璧爲愈己。徵之﹐不食﹐卒於道。小篆圓熟有气。宋仲珩﹐小篆亦師子昂﹐題署尢雄偉﹐可比仲穆。滕權﹐字用衡﹐姑蘇人﹐師吾子行﹐當代第一。王蒙﹐字叔明﹐臨平人﹐趙子昂之外孫也。小篆師子昂﹐蔣冕之亞。朱芾﹐字孟辧﹐松江人﹐亦類蔣冕。湯熒﹐號箕山﹐瀏陽人。鄒偉﹐字元偉﹐南陽人。褚奐﹐字士文﹐錢唐人﹐師吳睿﹑蔣冕。龔觀﹐豫章人。張紳﹐字士行﹐山東人。張伯仁﹐字至道﹐閩人。金湜﹐字本淸﹐鄞人﹐學王尹實而圓熟勝之﹐但少溫潤。同時程南云最得寵﹐學李陽冰少年書。王密碑﹐軟媚無骨﹐如煮爛麵條﹐俗惡可厭。李西涯﹐長於題署﹐還讀堂石壁阡淳古雄偉﹐千文俗。喬白巖﹐題署初學西涯﹐而靑過於藍。景暘﹐字伯時﹐南京人。正徳戊辰及第﹐官至中允兼司業。孝忠端介﹐人品最髙。篆得吾子行法﹐大觀亭題署與趙仲穆爭衡。陳沂﹐字魯南﹐鄞人﹐居秣陵。正徳丁丑進士﹐翰林編修﹐官至太僕寺卿。題署亦熟。林應龍﹐字祥之﹐永嘉人。學李陽冰。瑯琊新鑿泉題﹑千文﹐遒勁秀逸。﹞

隸者作於程邈﹐今楷書之原也﹐微存篆體。元吳幼淸﹑周伯溫﹐國初趙古則﹐得其法。今隸皆楷書也﹐亦分五等。一曰銘石﹐鍾繇特勝。二曰小楷﹐二王稍變鍾法﹐右軍用筆內擫﹐正鋒居多﹐故法度森嚴而入神﹐子敬用筆外拓﹐側鋒居半﹐故精神散朗而入妙。三曰中楷﹐率更神品上﹐永興妙品上﹐河南妙品中﹐嗣通妙品下。四曰擘窠﹐創於魯公﹐柳以淸勁敵之。五曰題署﹐亦顏公爲優﹐太白次之﹐君謨又次之﹐本朝惟孟舉可配古人﹐自後未見其比也。並詳於左。

周刻﹝齊太公九世孫胡公棺上有文隱起二十八字﹐類隸﹐程邈之所祖也。﹞

漢器銘﹝注木匜﹐書言府弩機。﹞

漢簡書﹝見王庭筠雪溪堂帖。﹞

漢檄文﹝隗囂討王莽檄﹐結體極古。以上皆古隸。﹞

魏法帖﹝鍾繇﹐字元常﹐潁川長社人。官至太傅﹐封定陵侯﹐謚曰成。憂虞帖﹐所謂銘石﹐星鳳樓第一。力命表﹐石揚休刻佳﹐與右軍樂毅論相似。鍾會﹐字士季﹐繇之子也。官至徵西將軍﹐坐謀反誅。石經毛詩﹑石經春秋左氏﹑石經禮記﹐俱小楷﹐正和二年刻。益州周公禮殿石楹記﹐中楷。﹞

晉法帖﹝王廙﹐字世將﹐瑯邪郡臨沂人。官至徵西將軍﹑荊州刺史。祥除表﹑奉賜表﹐得鍾憂虞帖筆法。淳化祖刻佳﹐近時和莊孫氏摹刻亦不失眞。陸玩﹐字叔瑤﹐華亭人。官至尙書令。上元帝賀雪表﹐亦學鍾。以上今隸之銘石。王羲之﹐字逸少﹐自臨沂徙山陰。官至右軍將軍﹑會稽內史﹐贈金紫光祿大夫。臨鍾繇宣示表﹐亦銘石。淳化祖刻。星鳳樓﹐備鍾﹑王之妙﹐餘皆失眞。樂毅論﹐宋學士髙紳所傳﹐石本第一﹐後有付官奴三字。星鳳樓次之﹐寶晉宋拓又次之﹐餘皆失眞。東方朔畫像贊﹐星鳳樓第一。道徳經﹐石揚休刻。春秋﹐黃庭經﹐石揚休遺字。右軍書﹐其全文則智永臨本也。曹娥碑﹐後有懷素﹑揚漢公跋﹐亦石揚休本爲上﹐星鳳次之﹐寶晉又次之。王氏家譜﹐太師箴﹐大雅吟。以上俱小楷。上皇太后表﹐大行皇帝表﹐霜寒表﹐上會稽王論北伐書﹐諫殷浩北伐書﹐上郗司空書﹐告墓文。以上俱中楷。王獻之﹐字子敬﹐羲之第七子。官至中書令﹐贈太宰﹐謚憲侯。同時族弟瑉﹐亦爲中書令﹐故人稱獻之大令﹑瑉小令。論語並注﹑孝經﹑女史箴﹑洛神賦全文﹐石揚休刻﹐今無錫華中父收。洛神半篇﹐修內司刻。洛神十三行﹐柳公權跋﹐星鳳樓爲上﹐柳璨﹑蔡襄跋。寶晉齋又次之。臨右軍樂毅論﹐無付官奴三字﹐修內司刻﹐乃大令書也。臨右軍黃庭經﹐黃伯思﹑董逌跋。以上俱小楷。中楷贈金紫光祿大夫右軍將軍會稽內史王公碑﹑中楷贈太傅右丞相中書令建昌謝文靖公碑。戴逵﹐字安道﹐剡溪處士。鄭玄碑小楷﹐伯仲於二王。王濛﹐字仲祖﹐太原晉陽人。官至司徒左長史。中楷啟稍變鍾體﹐漸近二王﹐見絳帖。張訥﹐字行仁﹐瑯琊人。官至散騎侍郎。小楷上晉康帝啟﹐有鍾法。張澄﹐字孺明﹐吳郡人。官至光祿大夫。小楷上晉成帝啟﹐同前。張翼﹐字君祖﹐下邳人。官至東海太守。臨王羲之上晉穆帝表﹐中楷﹐逼眞﹐𨿽右軍不能遽辧。範澄﹐字玄平﹐順陽人。官至北安將軍。中楷謝賜瓜啟﹐有鍾法。楊曦﹐吳郡人。修道茅山﹐時稱眞人。小楷黃庭內景經﹐飄飄有仙風道骨。鮮於樞摹刻於困學齋﹐永樂間東書堂翻﹐入右軍部﹐非也。﹞

六朝人書﹝範寧﹐字武子﹐順陽人。澄子。官至中書侍郎。小楷三啟﹐正鋒古質。羊欣﹐字敬元﹐泰山人。官至中散大夫。王子敬之甥也。中楷具姓名帖二十行﹐似其舅氏。蕭思話﹐蘭陵人。官至徵西將軍﹑丹陽尹。上宋文帝表﹐小楷﹐有鍾法。謝朓﹐字玄暉﹐陳郡人。官至尙書吏部郎。齊海陵王昭文墓志﹐宗愨母劉夫人墓志﹐皆小楷﹐有鍾法。��﹐字元幹﹐南陽人。兒珪之﹐中楷齊相柏山金庭館碑。王僧虔﹐字��﹐瑯邪臨沂人。官至中書令﹐謚簡穆。師大令。禦史臺表﹑謝憲表﹐俱中楷﹐星鳳樓佳。薦王琰牒﹐亦中楷﹐眞賞齋佳。蕭統﹐字徳施﹐南陵中郡人。梁武帝衍之長子﹐謚曰昭明太子。心經﹐大楷﹐每字徑二尺﹐雄偉秀麗﹐唐人擘窠之祖也。鎭江甘露寺法堂板壁﹐髙三丈六尺﹐墨入木四寸。嘉靖六年冬﹐山西野僧酗酒焚堂﹐會大風﹐莫能救﹐郡守劉儲秀執僧杖死。然千古奇蹤自是泯絕﹐𨿽殺萬僧不足償矣。蕭綱﹐字世贊﹐昭明弟。嗣帝位﹐謚曰簡文。小楷上武帝啟。蕭綸﹐字世調﹐簡文弟﹐封邵陵王。小楷括隱寺剎下銘﹐在普州。蕭子云﹐字景喬﹐蘭陵人。官至侍中國子祭酒。小楷列子﹐淳化祖刻﹐有鍾法﹐其餘翻刻失眞﹐寒儉無俊气。進寫古文啟﹑顏回問學篇﹐俱小楷﹐太淸樓宋拓佳。陶弘景﹐字通明﹐凡陽秣陵人。隱茅山﹐自號華陽眞逸﹐人稱爲陶隱居﹐卒謚貞素先生﹐又曰貞白。小楷上梁武帝論書啟四篇﹐黃庭外景經﹐大洞眞君隱訣。初師揚曦﹑許翽﹐淸逸有仙气﹐得右軍東方朔贊之妙。中楷許長史舊館銘﹐在茅山。大楷瘞鶴銘﹐在焦山﹐磨崖刻之﹐可與昭明心經爭衡﹐黎氏翻本失眞遠甚﹐遂不成字。蕭挹﹐字��﹐蘭陵人。官至尙書郎。中楷梁開善寺大法師碑﹐有鍾法﹐米元章稱之﹐在南京。孫文韜﹐梁道士﹐師陶隱居。中楷茅君九錫文﹐在茅山。張澤﹐中楷茅山碑。陳懋宣﹐中楷丹井銘﹐在茅山。許璠﹐中楷檀溪寺禪房碑。王僧恕﹐簡穆弟。中楷吳延陵季子二碑﹐在鎭江。劉靈正﹐中楷梁攺墮淚碑。範懷約﹐吳郡人﹐梁東宮侍書。小楷正覽。張野﹐中楷慧遠法師碑﹐在九江府。魏孝文帝元宏﹐弔比干文﹐中楷之大者﹐似分非分﹐猶有古隸之意。沈馥書魏宣武帝禦射碑﹐與弔比干文相似。韓毅﹐中楷大覺寺碑﹐猶似沈馥﹐而結體淳雅過之。比丘道常﹐小楷佛遺教經﹐中楷齊關亮造像記﹐唐徐嶠之師之。趙文淵﹐中楷河瀆碑﹑中楷華嶽廟碑﹐漸似隋唐。徐陵﹐字孝穆﹐東海人。中楷陵啟帖。釋智永﹐王徽之七世孫也﹐住越州永興寺。小楷法華經﹑黃庭經﹑千文﹑月儀﹐中楷歸田賦﹑千文﹐木刻劉涇收者佳。臨右軍告墓文﹐星鳳樓佳。薛道衡﹐字玄卿﹐河東汾陰人。官至司隸大夫。中楷隋平陳碑。史陵﹐中楷禹廟碑﹐褚登善師之。魏瑗﹐小楷姑蘇上方寺舍利塔銘﹐妙過歐率更化度碑。元時失於盜﹐後人補刻﹐遠不逮古。陳仁稜﹐小楷阿彌陀經。丁道護﹐中楷隋興國寺碑﹐啟法寺碑﹐俱在襄陽﹐遒媚有法。張公禮﹐中楷隋龍藏寺碑﹐頗似虞永興。釋智果﹐智永之弟子也。中楷心成頌論﹐楷法結體最精。﹞

唐人法帖﹝歐陽詢﹐字信本﹐潭州臨湘人。官至太子率更令﹑渤海男。楷書原於右軍﹐而剛勁遒逸﹐八法全備。初學童子八九歲卽習歐書爛熟﹐稍長乃進於鍾﹑王﹐斯不墮於俗品矣。小楷千文﹐石揚休刻﹐淳古類商周銘識﹐唐代法書第一。二王易學﹐此帖未易到也。小楷陰符經﹐離騷九歌﹐心經﹐臨王右軍道徳經﹐樂毅論﹐東方朔畫像贊﹐周羅喉墓志﹐隋姚辯墓志﹐化度寺舍利塔銘。中楷虞恭公碑﹐亦歐書第一。中楷九成宮醴泉銘。學歐書必先之以醴泉﹑恭公﹐漸斂於姚辯﹐又斂而陰符﹑道徳﹑千文。使信手寫出便與眞本無異﹐進於宣示﹑樂毅﹐如折枝之易﹐其餘諸家﹐風斯下矣。小楷昭陵六馬贊﹐淸瘦類姚辯志。小楷金剛經﹐在成都府﹐修撰揚升庵愼收宋拓本﹐古雅似樂毅論。中楷薦福寺碑﹐宋人極重之﹐天聖中雷轟。近嘉靖間偶得唐拓木刻於饒州﹐在虞恭公之次。小楷荀氏漢書﹐見米元章書史。小楷衛靈公論﹐二吳論﹐禦封奕事﹐節蘇原事﹐俱宣和書譜﹐類姚辯志。中楷周大宗唐瑾碑﹐右僕射溫彥博碑﹐俱在西安府。中楷工部尙書段文振碑﹐長呂令房定公碑。中楷甘州刺史元長壽碑﹐骨利獻馬贊﹐在鳳翔府。中楷隋廬山西林道場碑﹐在吉安府。以上皆與虞恭公碑相似。中楷尹喜殿記﹐在鳳翔府﹐類九成宮。中楷隋柱國皇甫誕碑﹐在西安府。亦虞恭公之亞﹐但頗露筋骨﹐其間開闕二字﹐結體過長﹐非古法。詹仲和以爲少時筆﹐近之。大字道林之寺﹐米元章以爲寒儉無精采﹐蓋傳刻失眞之故也。虞世南﹐字伯施﹐明州余姚人。官至禮部尙書﹑永興郡公﹐謚文懿。唐太宗師其楷法。蓋本學右軍黃庭﹐而加以溫厚秀潤。余嘗評信本神品上上﹐伯施神品上中﹐知者不以爲謬。小楷智永千文跋七十八字﹐瀟灑雄秀﹐歐陽永叔﹑趙徳父皆以爲虞書第一﹐誠然。蓋信本小楷千文之次也。中楷孔子廟堂碑﹐曹士冕跋者不闕一字﹐乃貞觀時所書﹐精妙第一。相王旦題者﹐賊曌垂拱中翻刻﹐鑿去第一行唐字﹐字得宋拓﹐亦不失眞。近時陜西重翻﹐乃類沈度書﹐落筆皆尖中肥濁﹐俗甚。蓋學虞者﹐必先習知歐恭公碑﹐定其骨格﹐使八法全備﹐斯爲得之。至國初陳璧﹑滕權﹐差爲可取﹐若危素﹑沈度﹐惟尙多肉﹐骨法蕩然﹐豈成書乎。中楷周行軍總管羅剎碑﹐在滑州。昭仁寺碑﹐在汾州。小楷破邪論序﹐亦淸麗﹐學黃庭。然其中鬼谷作峪﹐松木作萇﹐長松作萇﹐寢息作寢﹐不知六書有此謬筆﹐所以不得與歐方駕也。停雲館翻刻失眞﹐乃兩手所成﹐尢無足取。中楷千文﹐宋石本佳﹐不減廟堂﹐木板甚謬﹐大字攀龍鱗附鳳翼﹐經一尺﹐石刻在廣東﹐傳摹失眞﹐𨿽仿佛結體而筆勢粗俗。殷令名﹐陳郡人。官至弘文館學士。師丁道護。中楷益州長史裴鏡民碑。褚遂良﹐字登善﹐錢唐人。官至中書令﹑河南郡公。諫立賊曌﹐貶潭州都督而卒。書學右軍﹐長於中楷﹐小楷亦精。較之歐﹑虞﹐則雄逸未逮也。中楷太宗禦制聖教序﹑髙宗聖教記二碑﹐在西安府慈恩寺。黃雲林以爲用筆古勁﹐類漢谷口甬銘﹐信然。又二碑在同州﹐字微大﹐亦雄逸。中楷至徳觀孟法師碑﹑漢書儒林傳贊﹐中楷三龕碑﹐在西安府。梁國文昭公房玄齡碑﹐獨孤延壽碑﹐龍門磨崖碑﹐皆類聖教﹐古雅可愛。小楷陰符經﹐細如芝麻而結體廓落不窘﹐有大字規矩。石氏家刻甚精﹐停雲亦可。小楷道徳經﹐閻立本畫﹐範文正公題﹐石氏刻。小楷度人經﹐亦閻立本畫﹐石氏刻。宋拓佳﹐停雲失眞。小楷黃庭經﹐臨右軍。小楷樂毅論﹐亦臨右軍。大洞內視隱文﹐石研銘﹐謝表文﹐俱宣和書譜。中楷太宗禦制帝京篇十首﹐似儒林贊而字差小﹐且過瘦。景審﹐南陽人。太宗用爲侍書。小楷臨右軍黃庭經﹐甚似。趙模﹐與景審同時爲侍書﹐亦師右軍得法。小楷髙士廉塋兆記﹑中楷集右軍千文﹐湛甘泉收眞迹神妙﹐蘇州刻失眞﹐有俗气。薛純﹐字純陀。大字砥柱銘。馮承素﹐直弘文館﹐與趙模同時。小楷臨右軍樂毅論。張欽元﹐與景﹑趙同時﹐官爲奉禮郎。書師鍾元常。小楷金剛經﹐宣和書譜。道徳經﹐石錄。小楷戎路表﹐永叔考年月﹐斷非元常書﹐然筆法淳古﹐餘人不能及。以金剛經較之﹐知爲欽元書矣。盧藏用﹐字子潛﹐幽州人。官至中書舍人。大字建福寺﹐在開封府。魏華﹐字文英﹐山東人。官爲右庶子﹐鄭文貞公徵之孫也。得虞﹑褚筆法。中楷隴右節度使郭知運碑﹐黃山谷盛稱其用筆之善。中楷豫州刺史魏叔瑜碑﹑太子少傅竇稀瑊碑﹐俱在西安府。張柬之﹐字孟將﹐襄陽人。官至中書令﹐以復唐社稷功封漢陽郡王﹐貶爲新州司馬﹐卒謚文貞。中楷尹氏孝徳記﹐得歐﹑褚之法。歐陽通﹐率更令之子﹐官至司禮郎判納言﹐賊曌殺之。書宗乃父而露筋骨﹐兼八分。中楷道因法師碑﹐在西安府。人鮮學之﹐拓者少﹐碑至今完。別帖筆力勁健﹐盡得家風﹐但微傷丰濃﹐故有愧其父。至於驚奇跳駿﹐不避危險﹐則無異也。殷仲容﹐令名子﹐官至禮部郎中﹐傳家學。張懷瓘稱其大字尢善﹐有驥騰鳳翥之勢。小楷大興善寺舍利塔銘﹐中楷流杯亭侍宴詩﹐在西安府。中楷虢王鳳碑﹐在耀州。趙弘智碑﹐大字汴州大業寺額﹐在開封府。資聖寺額﹐在鄴州。褒義門額﹐在西安府。太僕寺額﹐在河南府。馬神觀額﹐在靈州。王勃﹐字子安﹐絳州人。官至沛王幕府修撰。省父福畤於交趾﹐溺海卒。中楷彌勒寺碑﹐在湖州。宋拓王子敬法﹐後翻刻﹐非眞迹矣。楊炯﹐字仲丹﹐華陰人。賊曌用爲司刑卿﹐睿宗時追論酷吏﹐貶盈川令﹐尋賜死。書與王子安齊名。中楷成都孔子廟碑﹐炯文自書﹐在四川。贈箕州刺史成公碑。王知敬﹐字文眞﹐太原人。官至祕書少監﹐與殷仲容齊名。中楷太尉衛公李靖碑﹑洛州長史徳政碑﹑大字淸禪寺額﹐在洛陽。宋之問﹐字延淸﹐邠州人。官至弘文館學士﹐坐張易之黨賜死。大字龍鳴之寺。宋之遜﹐之問之弟。中楷。陸柬之﹐吳人。官至朝散大夫﹐守太子司議郎。虞永興之甥﹐書師舅氏。中楷十八學士贊。賈膺福﹐小楷周修封禪壇記﹐永叔﹑徳父皆稱精妙。薛稷﹐字嗣通﹐蒲州人。官至少保黃門侍郎﹑晉國公﹐坐竇懷貞黨賜死。書師虞﹑褚﹐而秀媚特甚。蓋褚公忠義見於心畫﹐故筆法勁逸﹔稷邪人﹐宜其不逮。然以功深﹐與魏庶子齊名。小楷心經﹐宋蘭坡趙與勤收眞迹。中楷升仙太子碑陰﹑香冥君銘﹑封府君碑﹑三品李公碑﹑洛陽令鄭敞碑﹑襄城令賜魏州刺史李公碑﹑秭歸縣令崔府君徳政碑﹑白散騎常侍同三品趙郡成公碑﹑周封中嶽碑﹐俱在河南府。佛圖澄傳﹐俱西安府。隋信行禪師興教碑﹐並碑陰。王方慶﹐初名綝﹐瑯琊臨沂人。官至鳳閣舍人。書得褚﹑薛之法。小楷謝賜寶章集表。崔湜﹐字澄源﹐定州人。官至兵部侍郎﹐坐私侍賊曌伏誅。書有魏﹑薛之風。小楷玄通處士張萬迥墓志﹑楊庭奉賊曌詔書﹑小楷五蘊論。與薛稷同時。鐘紹京﹐海康人。官至中書令。書有元常之法。小楷黃庭經﹑中楷千文。靜法師方墳碑﹐在西安府。中楷虔州刺史徐元賁碑﹑揚歷碑﹐見金石略。蕭誠﹐蘭陵人﹐官至右司員外郎。書有鐘法﹐與紹京齊名。中楷太原題名﹐在山西。南嶽眞君碑﹐在長沙府。張旭﹐字伯髙﹐蘇州人。官至左寧府長史。楷法原於歐﹑褚。嘗與顏魯公論書。中楷尙書省郎官石記序。李白﹐字太白﹐隴西成紀人。官至翰林供奉。大字得陶隱居﹑梁昭明之法﹐而雄逸秀麗﹐飄飄然有仙气。壯觀﹐在濟寧酒樓。蔡有鄰﹐濟陽人﹐官至右衛率府兵曹。中楷石經藏贊。韓擇木﹐昌黎人﹐官至工部尙書散騎常侍。楷法師褚﹑薛而未至。中楷滎陽王妣朱氏墓志。王維﹐字摩詰﹐太原人。官至尙書右丞。小楷山水圖記。盧鴻一﹐字浩然﹐範陽人﹐隱居不仕。書得鍾﹑王之妙。小楷艸堂十志。徐嶠之﹐字惟嶽﹐會稽人。官至洛州刺史。楷書學比丘道常﹐務整齊而少風韻﹐與子浩皆僅入能品。中楷香巖寺碑﹑孝義寺碑及碑陰。張弘靖﹐字元理﹐蒲州人。中楷祭唐叔文﹐在太原府。顏眞卿﹐字淸臣﹐瑯琊人。官至刑部尙書﹑魯郡公﹐贈太師﹐謚文忠。得楷法於張長史。大字雄偉﹐中楷小楷拘於端整﹐學之易流於俗品。然東方朔贊﹐擘窠俗甚﹐多寶塔碑亦俗﹐皆當棄絕。大字虎丘劍池﹐在蘇州。大唐中興頌﹐在永州。金天王題名﹐在華山。八關齋記﹑顏氏家廟碑﹑夔州刺史顏勤禮碑﹑國子司業顏允南碑﹑濠州刺史顏元孫碑﹑杭州刺史杜濟墓志﹑涇原節度使馬璘先廟碑﹐並在西安府。右丞相宋文貞公碑﹐在廣平府。玄靖先生李含光碑﹐在茅山。臧氏糾宗碑﹑工部尙書臧懷恪碑﹐俱耀州。湖州放生池碑﹑項王碑陰﹑射堂記﹐俱湖州。西平侯顏捨碑﹐在江陵府。魏夫人上升記﹐在撫州。麻姑仙壇記﹐大字磨崖﹐刻於建昌府。其小字者乃佛印書﹐黃山谷辯之甚明。鮮於氏離堆記﹐在閬州。中楷吉州廬山題名﹐米元章稱其淸秀﹐有褚法。疏拙帖﹐宣和書譜﹐亦元章所稱﹐乃與張漵者。幹祿字書﹐楊漢公翻刻﹐在湖州﹐細注拘整﹐無風韻。顏氏家譜﹑韻海﹐細注勝幹祿。虎丘淸遠道士詩並和篇﹐在蘇州。李太白寶公像贊﹐在南京靈谷寺。懷圓寂上人五言詩﹐在西安府。元次山墓志﹐在洛陽。刑部尙書誥﹑顏元孫誥﹑顏惟貞誥﹑殷夫人誥﹑顏昭甫誥﹐俱宣和書譜。朱巨川誥﹐停雲館失眞。徐浩﹐字季海﹐越州人。官至太子少師。天寶﹑至徳間﹐以書得幸﹐𨿽勁整而肥濁多俗气。碑帖傳世五十餘種﹐可取者三種而已﹕中楷中書令曲江張文獻公廟碑﹑寶林寺詩﹑三藏不空和尙碑。李含光﹐廣陵人。茅山道士﹐賜號玄靖先生。小楷道徳經﹐得楊曦之妙。蘇溍﹐字原明﹐雍州人。官至汝州刺史。中楷五太守宴小洞庭序。韓滉﹐字太衝﹐太原人。官至中書令﹑晉國公。中楷洪福寺彌勒像碑﹐時稱金字碑。陸贄﹐字敬輿﹐嘉禾人。官至兵部侍郎同平章事﹐謚曰宣公。小楷賀蘭夫人墓志。裴休﹐字公美﹐孟州濟源人。官至太尉。小楷殿中侍禦史韋栩墓志﹐中楷定慧禪師傳法碑﹐在西安府。大字祖堂﹐在襄陽府。敕大寂禪寺題﹐在西府。柳公綽﹐字子寬﹐京兆人。官至嶺南道節度使。楷法得於歐﹑褚﹐米元章謂勝誠懸﹐則過譽耳。中楷紫陽觀碑﹑南海廟碑﹑諸葛武侯祠堂碑。柳公權﹐字誠懸﹐公綽之弟。官至少師。書宗歐﹑張﹐𨿽結體險怪﹐而骨力淸勁﹐無愧信本﹑伯髙。米元章過爲掊擊﹐乃好奇偏僻之見﹐非公論也。小楷心經﹑尊勝陀羅尼﹑淸淨經﹑消災經﹑度人經﹑法華經﹑金剛經﹑將作監韋文恪墓志﹐明州刺史王密墓志﹐太尉王播墓志﹐在耀州。太淸樓宮鐘銘﹐在西安府。中楷易賦﹑絕交書﹑陰符經序﹑商於新驛記﹑柳尊師墓志﹑臨淮普光王寺主碑﹑邠寧節度使贈刑部尙書符璘碑﹑大覺禪師塔銘﹐在贛州府。大楷武宗皇帝巡幸左神策軍紀聖徳碑﹐在西安府。昊天觀碑﹑砥柱銘﹑華山燈記﹑觀音院記﹑魏博等州節度使何進滔徳政碑﹑西平郡王李晟碑﹑檢校吏部尙書東都畱守李石碑﹑左僕射平章事王播神道碑﹑江西觀察使贈禮部尙書羅讓碑﹑太子太保李聽碑﹑相國魏謩先廟碑﹑太子太保魏謩碑﹑贈太尉崔植碑﹑嶺南節度使韋元貫碑﹑山南西道節度使王起碑﹑吏部尙書髙元裕碑﹑衛尉卿李有裕碑﹑西京畱守唐公碑﹑檢校戶部尙書兼太子賓客髙重碑﹐在河南府。宣武節度使太傅侍中雁門郡王王智興碑﹐在河南府。檢校吏部尙書贈太師崔陲碑﹐檢校金部郎中崔稹碑﹐散騎常侍致仕薛萃碑﹐司徒致仕太傅韓國公薛蘋碑﹐檢校金部郎中贈太尉羅公碑﹐淄王傅元公碑﹐太子太傅劉衍碑﹐起居郎劉公碑﹐河中節度使李說碑﹐淮南節度使崔從碑﹐少保牛僧孺碑﹐復東林寺碑﹐淮南監軍韋元素碑﹐河東監軍康約言碑﹐升玄先生劉從政碑﹐大達法師端甫碑﹐玄祕大師塔銘﹐涅槃和尙碑﹐在南昌府。大字國淸寺題﹐大中寺題﹐靈巖寺題﹐空寂寺題。裴潾﹐字闕﹐河東聞喜人。官至刑部郎中。中楷太子賓客呂元膺碑﹐贈吏部尙書李公碑﹐左散騎常侍致仕李眾碑﹐歙州刺史盧瑗碑﹐宣武節度大使贈司徒韓充碑﹐趙公拜墓碑﹐俱河南府。薛蘋增修家廟碑﹐濟亭記。竇庠﹐字冑卿﹐京兆人。官至昇州刺史。小楷四皓舊隱圖文。竇鞏﹐字友封﹐庠之弟。官至祕書少監。小楷心經。羊士諤﹐泰山人﹐官至資州刺史。中楷徑山禪師影堂記﹐在杭州。張從申﹐字闕﹐��人﹐官至長史。中楷平泉艸木記﹐延陵季子廟記。蕭祐﹐中楷右羽林衛統制普寧郡王贈太子太保陳府君碑。吳筠﹐字貞節﹐華陰人﹐隱居倚常山。中楷天臺山天柱宮碑。顏頵﹐字闕﹐魯公之子﹐傳其家學。中楷晉祠新松記﹐湖南東西川鹽鐵靑苗租庸等使殿中侍禦史虢州刺史嚴公碑。王玄宗﹐小楷茅山紫陽觀王先生碑。李徳裕﹐字文饒﹐趙郡人。官至太尉﹑衛國公。中楷列子觀題名。柳宗元﹐字子厚﹐河東人。官至柳州刺史。書似魏華。中楷南嶽彌陀和尙碑﹐愚溪詩序。韓愈﹐字退之﹐南陽人。官至吏部尙書﹐追封昌黎伯﹐謚曰文。書似顏魯公。中楷送李願歸盤谷序﹐送孟東野序﹐嵩山天封觀題名﹐華嶽題名﹐惠林寺題名。石洪﹐中楷總悟上人林下集序。牛僧孺﹐字思黯﹐安定人。官至太師同平章事。中楷鄲州溪堂序。樊宗師﹐字紹述﹐南陽人。官至協律郎。書學顏魯公。中楷絳守居園池記﹐大楷錦江樓詩。孟簡﹐字載道﹐徳州人。官至浙東觀察使。小楷六賦。劉禹錫﹐字夢得﹐中山人。官至太子賓客。中楷丞相崔羣碑﹐令狐楚先廟碑。白居易﹐字樂天﹐京兆人。官至少傅刑部尙書﹐贈右僕射﹐謚曰文。中楷遊王屋山詩﹐遊濟源詩。元稹﹐字微之﹐河南人。官至尙書右丞。中楷修桐柏觀碑。吳通玄﹐海州人﹐官至起居舍人。書學徐嶠之。小楷度人經。吳通微﹐通玄之弟。中楷大聖舍利寶塔銘﹐在鳳翔府。沈傳師﹐字子言。中楷羅池廟碑﹐黃陵廟碑。徐放﹐中楷衢州徐偃王碑。陳讓﹐中楷南海神廟碑。羅讓﹐會稽人。中楷襄州新學記﹐在襄陽府。皇甫湜﹐字持正。中楷書浯溪詩。鄭餘慶﹐中楷左常侍道君表﹐尙書省新修記。鄭絪﹐中楷百花禪師銘。李紳﹐字公垂。中楷四望亭記。盧肇﹐中楷定州文宣廟碑。歐陽詹﹐字行周。小楷左驍衛將軍馬寔墓志。王仲舒﹐中楷光福寺塔題。李翺﹐字習之。小楷太常博士李幹墓志。韋縱﹐中楷鹽池靈慶公神祠記﹐刺史崔綜遺愛碑。張祐﹐字承吉﹐淸河人。中楷左史洞述。賈島﹐字浪仙﹐範陽人。官至長江簿。中楷樂公修紫極宮記。蓋巨源﹐小楷六譯金剛經。李商隱﹐字義山﹐懷州人。官至吏部員外郎。中楷太倉箴。許渾﹐字用晦﹐丹陽人。官至監察禦史。小楷近體詩百首。吳融﹐字子華﹐華陰人。官至右補闕。中楷贈■﹝巬﹐言代夫﹞光艸書歌。李磎﹐字景望﹐江都人。官至太子少師﹐贈司徒。中楷送■﹝巬﹐言代夫﹞光詩。陸扆﹐字文粹﹐嘉興人。小楷贈■﹝巬﹐言代夫﹞光艸書歌。韓覃﹐中楷虎丘山序。崔倬﹐中楷襄州文宣王廟記。崔倚﹐中楷百家巖寺碑。濮陽興﹐小楷歸藏初經。蕭遘﹐字得聖﹐蘭陵人。中楷景公帖。陸希聲﹐字闕﹐吳人。官至左僕射。中楷贈■﹝巬﹐言代夫﹞光詩。楊鉅﹐中楷送■﹝巬﹐言代夫﹞光序。崔遠﹐博陵人﹐官至左僕射。中楷送■﹝巬﹐言代夫﹞光詩。詹鸞﹐小楷唐韻。吳采鸞﹐進士文簫之妻。小楷唐韻。髙氏﹐房璘之妻。太谷縣令安廷堅美政頌﹐在太原府。範的﹐中楷太白禪師塔銘﹐在鄞縣阿育王寺。胡霈然﹐大字七祖堂。張顗﹐字闕﹐��人。官至左司郎中。中楷贈■﹝巬﹐言代夫﹞光詩。鈕約﹐小楷三教經。杜光庭﹐括蒼人﹐道士。中楷廷光艸詩。梁元一﹐小楷太上內景神經。胡齊已﹐益陽西山之沙門也。中楷長生粥記。釋云軻﹐中楷東林白氏寺文集記。釋曇休﹐小楷金剛經。釋湛然﹐書學鍾元常。中楷衡嶽碑。盛唐去晉不遠﹐諸名家書典刑具在﹐至若率更小楷千文﹑虞恭公碑﹐淳古淸逸﹐優入神品﹐恐二王亦未辦此﹐褚﹑薛以來﹐尢在其下。學者必由此而進於魏晉﹐乃爲捷徑。中唐筆法過剛﹐晚唐衰弱者眾﹐然猶未墮俗品。姑錄平生所見﹐以資博識﹐非謂當盡學之也。﹞

五代人書﹝錢鏐﹐字具美﹐臨安人。唐昭宗時爲都指揮使﹐後唐末自稱吳越皇帝﹐謚武肅﹐廟號烈祖。書宗率更。中楷貢棗帖。薛貽矩﹐河東人。唐末禦史大夫﹐失節爲溫僕射。中楷贈■﹝巬﹐言代夫﹞光序。虞汝弼﹐官至祠部郎中﹐贈兵部尙書。中楷贈■﹝巬﹐言代夫﹞光詩。豆盧革﹐唐莊宗用爲左丞相。中楷支公大徳帖。王仁裕﹐字徳章﹐天水人。官至太子少師。楷法淸勁﹐自成一家。中楷送張禹偁詩。方廷珪﹐吳人。小楷浮梁縣鐘銘﹐在饒州。呂子元﹐吳道士。中楷靈寶院記。楊邠﹐魏州冠氏人﹐漢中書侍郎同平章事。書有气格。唐元宗李璟﹐字伯玉。都金陵。楷法勻穩。小楷邊鎬奏狀。江南後主李煜﹐字重光﹐元宗長子。降宋封吳王﹐宋太宗鴆殺之。書師薛稷﹐得柳誠懸撥鐙法。小楷心經﹐智藏禪師眞贊。楊元鼎﹐南唐兵部郎中。中楷茅山紫陽觀碑。林罕﹐蜀國子博士。小楷說文字源偏傍小說二十卷﹐石刻在成都府學。張徳釗﹐官至簡州平泉令。孫逢吉﹐官至國子博士。張紹文﹐官至祕書郎。周徳貞﹐官至校書郎。孫明吉﹐官至祕書郎。五人俱事蜀主孟昶﹐書學率更﹑永興王﹑和敬﹑薛稷﹐得其體。小楷石經周易﹐石經尙書﹐石經毛詩﹐石經周禮﹐石經儀禮﹐石經春秋三傅﹐石經論語﹐石經孝經﹐石經爾雅﹐石經禮記。郭忠恕﹐字恕先﹐雒陽人。周世宗時爲國子博士。小楷陰符經。釋夢英﹐南嶽人﹐與郭忠恕同時。正書學柳﹐圓勁可喜﹐篆則俗甚﹐不可因彼而廢此也。中楷。﹞

宋人書﹝徽宗道君皇帝趙佶﹐攺元六﹐曰建中靖國﹐曰崇寧﹐曰大觀﹐曰政和﹐曰宣和﹐共二十五年。降金﹐卒於五國城。書學薛稷﹐號瘦金體。小楷道徳經﹐陰符經﹐度人經﹐消災護命經﹐黃庭內景經。中楷大觀聖作之碑﹐元祐姦黨碑﹐牡丹賦﹐畫鶴詩。王著﹐字知微﹐京兆人。官至殿中侍禦史。書欲學晉而無韻﹐蓋未脫五代衰俗之气。小楷黃庭經。句中正﹐字徳元﹐益州華陽人。官至屯田郎中。書得晉唐之法。小楷五鳳樓賦﹐中楷千文。王曾﹐字孝先﹐靑州益都人。官至左僕射﹐沂國公﹐謚文正。書宗晉唐﹐小楷劾丁謂疏﹑聖賢故事。範仲淹﹐字希文﹐髙平人﹐徙居蘇州。官至參知政事﹐楚國公﹐謚文正。書有晉唐風骨﹐小楷道服贊﹑伯夷頌石刻﹐肥濁寒酸﹐失眞遠甚。韓琦﹐字稚圭﹐相州安陽人。官至太師左僕射﹐追封衛王﹑謚忠獻。書學顏魯公﹐中楷閱古堂記。宋綬﹐字公垂﹐趙州平棘人。官至參知政事﹐謚宣獻。書學晉唐﹐小楷密表﹐中楷千文。蔡襄﹐字君謨﹐興化人。官至端明殿學士﹐謚忠惠。書得王子敬筆意﹐而大字兼虞﹑顏之法﹐中楷﹑小楷窘於法度而乏風韻。大字萬安橋記﹐在廷平府﹐至喜亭﹐在峽州。中楷眞州東園記﹐此碑以顏筆作褚體﹐刻手精工﹐不墮俗品﹐非晝錦堂記﹐荔支譜﹑有美堂記之比也。小楷慶成詩﹐得大令之趣﹐遠勝茶錄。劉敞﹐字原父﹐淸江人。官至侍講。書亦出於魯公而飄逸不窘。中楷秋水篇。歐陽修﹐字永叔﹐廬陵人。官至少師﹑觀文殿大學士﹐謚文忠。書宗顏﹑柳﹐而有自然之妙。小楷朋黨論﹑上範司諫書﹑集古錄目錄序﹑集古錄跋﹐中楷瀧岡阡表。張維﹐蜀人。中楷鄭州開元寺新塔碑。石延年﹐字曼卿﹐幽州人。官至太子中允﹑祕閣校理。書學顏魯公﹐而長於題署﹐余則濁俗﹐蓋師東方朔像贊故也。大字大雄寶殿﹐在泗洲龜山寺。王子韶﹐字聖美﹐浙右人。官至祕書少監。書得褚﹑顏之法。中楷杜衍詩。劉澤﹐閩人。與蔡端明同時。書有筆尾存箸之法。大字萬安橋﹐在海石上﹐徑三尺許。宋敏求﹐字次道。宣獻公之子。官至龍圖閣直學士。楷法溫厚淸峻。中楷左僕射沂國王文正公神道碑﹑太師侍中衛王韓忠獻公神道碑﹑參知政事楚國範文正公神道碑﹑太子少師祁國杜正獻公神道碑﹑左僕射韓國富文忠公神道碑。孫思皓﹐中楷右僕射張文定公神道碑﹑禦史中丞贈司空太尉孔忠憲公神道碑﹑右僕射贈太尉中書令李文靖公神道碑﹑工部尙書樞密直學士張忠定公神道碑。蘇軾﹐字子瞻﹐後更和仲﹐眉山人。號東坡居士。官至翰林學士贈太師﹐謚文忠。早年學徐浩書﹐首廢懸腕之法﹐以肉襯紙﹐甚有俗气。中年學顏魯公﹐晚學王簡穆﹐乃能入品。然楷法傳世可取者三種而已。中楷上淸儲祥宮碑﹐得簡穆法﹐見閱古堂帖。大楷範純仁制﹑宸奎閣記﹐俱得顏體。十五世祖丰氏諱稷﹐字相之﹐周文王之後﹐自岐丰遷丹陽。官至禦史中丞兼侍講。論蔡京章惇﹐謫明州刺史﹐遂爲鄞人。贈禮部尙書﹐追封縉雲郡開國侯﹐謚淸敏。得楷法於蔡端明﹐變其拘窘﹐優入大令之室。小楷大學﹑孟子講義。錢易﹐字希白﹐臨安人。鏐之六世孫也。官至左司郎中翰林學士。大字表忠觀。趙允寧﹐字徳之﹐宋宗室。書學虞永興。中楷千文。李時雍﹐字致堯﹐成都人。官至殿中丞。大字跨鰲。文同﹐字與可﹐梓潼人。官至太常博士。嘗墨寫盤谷圖﹐錄韓文於上﹐甚有士气。小楷盤谷序。李公麟﹐字伯時﹐舒州人﹐號龍眠居士。官至禦史檢法。小楷洛神賦。黃庭堅﹐字魯直﹐分宜人﹐號山谷老人。中楷伯夷叔齊碑。米芾﹐字元章﹐襄陽人﹐號海嶽外史。官至知無爲軍。初學蕭誠書﹐進於褚河南﹑王大令。小楷千文﹑進呈書學事件﹑周官﹑黃庭經﹑崇國公墓志。中楷上淸儲祥宮碑﹑天衣禪師第二碑。薛紹彭﹐字道祖﹐河東人。官至祕閣修撰。書宗二王。小楷心經﹑陰符經。錢勰﹐字穆父﹐臨安人。官至翰林學士。書學歐陽率更。小楷黃庭內景經﹑黃庭外景經。許采﹐字師正﹐吳興人。書師鍾繇。小楷臨戎路表。唐詢﹐字彥猷﹐錢唐人。官至右諫議大夫。得率更楷法。小楷。劉次莊﹐字中叟﹐��人。官至禦史。書師王大令﹑褚河南。小楷戲魚堂記。潘師旦﹐字闕﹐��人。官至附馬都尉。楷法淸勁有骨。小楷臨宣示表。安宜之﹐小楷懷素艸書歌。釋了元﹐號佛印。元祐間髙僧。與蘇﹑黃相善。書似魯公。小楷麻姑仙壇記。蔡京﹐字元長﹐興化人。官至太師。姦惡亡宋﹐貶死。書宗晉人。中楷千文。陳景元﹐字太虛﹐號碧虛子。南城道士。書學右軍﹑率更。小楷陶隱居傳﹑髙士傳﹑相鶴經﹑陳諶墓志﹑樂毅傳。蒲云﹐綿竹人。小楷道徳經。釋法暉﹐小楷華嚴經﹑法華經﹑楞嚴經﹑維摩經﹑圓覺經﹑金剛經﹑普賢行法經﹑大悲經﹑佛頂尊勝經﹑延壽經﹑仁王經。王古﹐中楷崇禧觀碑。宋髙宗趙構﹐徽宗第九子。初封康王。女眞入汴﹐自立於建康﹐遷都臨安。用秦檜降金﹐受金冊封﹐篡位二十六年。攺元二﹐曰建炎﹐曰紹興。學山谷﹑元章書﹐晚欲學晉而有俗气。小楷黃庭經。宋孝宗趙昚﹐秀王之子﹐髙宗立以爲嗣。在位二十六年﹐攺元三﹐曰隆興﹐曰乾道﹐曰淳熙。中楷武經龜鑑序。大字誠齋賜楊萬里。嶽飛﹐字鵬舉﹐湯陰人。官至少保﹐封鄂王﹐謚忠武。書端勁淸逸﹐自顏﹑柳中來﹐可與永叔﹑原父接武。小楷請北伐復仇疏。胡銓﹐字邦衡。小楷論秦檜王倫封事。揚無咎﹐字補之﹐淸江人。避秦檜不仕。書師率更。小楷題湯叔雅墨梅柳梢靑詞。畢良史﹐字少董。小楷螢火賦﹑大鵬賦﹑毛穎傳﹑招海賈文。吳說﹐字傅朋﹐錢唐人。官至知信州。大字九里松。樓鑰﹐大字大學。吳琚﹐字居父﹐汴人。官至進安節度使﹐謚獻惠。書宗米元章。大字。胡世將﹐字承公﹐常州晉陵人。官至端明殿學士。中楷砥柱銘。王安中﹐字履道﹐中山人﹐號初寮。書法淸俊。小楷﹐大字。蔣燦﹐字宣卿﹐宜興人。官至戶部侍郎﹑敷文閣待制。書得古人風韻﹐尢長於大字。小楷﹐大字。單煒﹐字炳文﹐沅陵人﹐號安齋。字畫淸勁。小楷。張孝祥﹐字安國﹐歷陽烏江人﹐號於湖。官至顯謨殿直學士。小楷廷對策。大字。王埜﹐字子文﹐金華人。官至樞密院直學士。書宗率更。小楷﹐大字。曲端﹐字正甫﹐鎭戎人。官至宣州觀察使﹐謚壯湣。作字奇偉。中楷。向子諲﹐字伯恭﹐臨江人﹐號薌林。官至戶部侍郎。中楷涪翁亭記。王利用﹐字賓王﹐夔州人。小楷大雅。周必大﹐字子充。小楷。張卽之﹐字溫夫﹐於湖之侄。官至直祕閣。書學米元章而變以奇勁﹐有春花秋水之勢。小楷。中楷金剛經﹑法華經﹑度人經﹑淸淨經。大字妙莊嚴海。劉震孫﹐字長卿﹐中州人﹐號湖齋。書有位置﹐大字。朱熹﹐字元晦﹐新安人﹐號晦翁。官至煥章閣待制。坐匿喪赴召﹐被論除名。門人史彌遠當國﹐奏行其書﹐追贈太師﹑徽國公﹐謚曰文。書學張樗寮﹐惟大字可取。大字明倫堂﹐親筆在鄞縣學﹐餘皆傳摹失眞。克已復禮﹐居敬行簡﹑詩禮傳家﹑文章華國﹑夙興夜寐﹑與造物遊﹑上帝臨女﹑無貳爾心﹑敬齋。朱惇儒﹐字希眞﹐河南人。書宗晉﹐晦翁稱之。小楷樂毅上燕惠王書。劉珙﹐字共父﹐崇安人。書師顏魯公﹐亦晦翁所稱。中楷原道。張栻﹐字敬夫﹐廣漢人﹐號南軒。大字城南書院。呂祖謙﹐字伯恭﹐東萊人。小楷鄕飲酒記。黃傒﹐字直卿。小楷。姜夔﹐字堯章﹐鄱陽人﹐號白石。書宗王右軍﹐趙孟頫師之。小楷。曹士冕﹐字端可﹐昌谷人。書宗王右軍。小楷臨樂毅論﹑曹娥碑﹑洛神賦。周頌﹐益公之後。大字。曾宏父﹐小楷蘭亭事迹。黃中﹐字通老﹐紹武人。官至國史院編修兼侍講。中楷白雲崇福觀記﹐在茅山。文信公﹐長於大字﹐余非所能。大字魁。釋思齊﹐杭州人。學柳書甚似。大楷放生池碑。﹞

遼金書﹝遼道宗耶律洪基﹐中楷大昊天寺碑。遼末主耶律延禧﹐中楷五子之歌。金章宗完顏璟﹐學徽宗瘦金書。中楷畫鷹歌。完顏彜﹐小字陳和尙﹐丰州人。詔贈鎭南軍節度使。蒙古入汴﹐罵賊而死。作牛毛細字﹐類寒苦之士。小楷張中丞傳後序。王競﹐字無競﹐彰徳人。官至翰林學士。工大字﹐兩都宮殿題榜皆競所書﹐時推第一。大字。麻九疇﹐字知幾﹐易州人。官至翰林應奉。大字。張彀﹐字伯英﹐許州臨潁人。官至河東南路轉運使。書師顏魯公。中楷。趙沨﹐字文孺﹐東平人﹐號黃山。官至禮部郎中。學魯公書。中楷。張天錫﹐字君用﹐河中人﹐號錦溪。官至樞密直學士。學柳少師書。中楷﹐大字。﹞

元人書﹝胡長孺﹐字汲仲﹐金華人﹐號石塘。官至寧海縣主簿。書師鍾元常﹐得其骨力。小楷臨力命表﹑宣示表﹑憂虞帖。薛漢﹐字宗海﹐徳淸人。官至國子助教。書師率更。小楷臨千文。中楷臨虞恭公碑。薛植﹐字子立﹐宗海子。得家學。小楷臨周羅睺墓志。中楷臨薦福寺碑。宣昭﹐字伯絅﹐漢東人。書學率更姚辯志﹐得其法。小楷待漏院記﹑晝錦堂記。曹永﹐字世長﹐松江人。書學鍾元常。小楷臨戎路表。仇遠﹐字仁近﹐錢唐人﹐號山村。書學率更。小楷。傅若金﹐字汝礪。小楷亡室孫蕙蘭墓志。衛徳辰﹐字立中﹐華亭人。書學率更。小楷臨化度寺塔銘。趙孟頫﹐字子昂﹐吳興人。宋宗室﹐降於蒙古。官至集賢學士承旨﹐魏國公﹐謚文敏。書宗二王而於大令尢近。小楷靈寶度人經﹑袁淸容跋﹑七觀﹑同上﹑道徳經﹑洞玄經﹑淸靜經﹑定觀經﹑玉皇心印經﹑消災護命經﹑黃庭內景經﹑黃庭外景經﹑玄元十子贊﹑三住銘﹑華嚴經﹑法華經﹑鐵佛寺鐘銘﹑臨右軍黃庭經﹑樂毅論﹑東方朔畫像贊﹑臨大令洛神賦眞迹九行﹑臨星鳳樓洛神賦十三行﹑臨修內司洛神賦半篇﹑臨太淸樓洛神賦全文﹑臨鐘紹京黃庭經﹑臨楊曦黃庭內景經﹑鄒將仕墓志﹑劉將軍墓志﹑鮮於伯機壙志﹑千文停雲館刻﹑紈肩賦﹑桃花賦﹑馬蹄篇。中楷臨褚河南千文田良卿刻﹑臨孟法師碑﹑丹陽公言子遊祠堂記﹑金丹四百字﹑金剛經﹑蓮經﹑善人焦君墓碣銘﹑湖州��寺錯盤龍碑。大楷千文﹐蜀府石刻﹐字徑一尺。大字碧瀾堂﹐在四明驛﹐方丈﹐在湖州慈感寺。妙心﹐在杭州洗布園。趙雍﹐字仲穆﹐子昂子。官至集賢待制。書得家學而風骨過之。小楷先考魏文敏公墓志﹑松雪齋集。中楷涅槃經﹑地藏經﹑魏文敏公神道碑。吳澂﹐字幼淸﹐臨川人。宋進士﹐降蒙古﹐官至集賢學士﹐贈參知政事﹐謚文正。其書全用篆法﹐而結體加方﹐蓋程邈古隸之遺也。周伯溫﹑楊武子亦然。中楷禮記纂言序。周伯琦﹐字伯溫﹐鄱陽人。官至浙江省左丞。書學智永﹐而用古隸。中楷六書正訛序。楊桓﹐字武子﹐魯郡人。官至祕書少監。中楷六書統序。周仁榮﹐字本心﹐天臺人。官至翰林待制。書學率更。小楷﹐中楷。趙孟呯﹐字子俊。小楷﹐中楷﹐趙孟頫﹐小楷﹐中楷。趙奕﹐字仲光﹐雍之兄。不仕蒙古﹐獨知孝義。書學父而未熟。小楷﹐中楷。趙鳳﹐字允文﹐雍之子。書學父祖﹐而骨力不逮。小楷﹐中楷。趙麟﹐字彥徵﹐鳳之弟。筆力過其兄。小楷﹐中楷。史弼﹐字君佐﹐眞定人﹐號紫薇老人。官至江西行省平章政事﹐鄂國公。書師晉人。小楷﹐中楷﹐大字。揭傒斯﹐字曼碩﹐豫章人。官至翰林侍講學士﹐謚文安。書學晉唐﹐而骨力勁古。小楷天馬歌。袁桷﹐字伯長﹐四明人﹐號淸容。官至翰林侍講學士﹐謚文淸。書宗晉人。小楷七觀跋﹑度人經跋。中楷。黃溍﹐字晉卿﹐義烏人。官至翰林侍講學士﹐謚文獻。書師褚﹑薛。小楷畏齋程先生墓志銘。中楷貞節堂銘。杜本﹐字原功﹐京兆人﹐號淸碧。徵待制不就。書宗王﹑歐﹐全具八法。小楷潭帖題跋。張翥﹐字仲舉﹐晉寧人﹐號蛻庵。官至翰林學士。書學鍾繇而少骨力。小楷。巙﹐字子山﹐康里人。官至中書平章事﹐謚文忠。書師虞永興。小楷朱宣人吉氏墓志。回回﹐字子淵﹐子山之弟。書學顏魯公。中楷。葉恆﹐字敬常﹐慈溪人。官鄞令﹐謚曰仁功侯。書學褚﹑薛最精。小楷借船圖詩序。吳萊﹐字立夫﹐金華人。隱居不仕﹐人稱之曰淵穎先生。書師右軍。小楷。陳繹曾﹐字伯敷﹐吳興人。官至翰林侍講學士。書宗二王。小楷。段天祐﹐字吉甫﹐汴人。官至浙江儒學提舉。書宗二王。小楷。蘇天爵﹐字伯循﹐眞定人。官至浙江行省參知政事。書學趙子昂。小楷﹐中楷。胡益﹐字士弓﹐鄱陽人。官至參知政事。書學趙。小楷﹐中楷。袁裒﹐字徳平﹐四明人。書學二王。小楷。鄭瑛﹐字彥瑛。書學趙。中楷。朱振﹐字良玉﹐鄱陽人。書學趙。小楷。鄔進禮﹐字行義﹐武林人。書學趙。小楷﹐中楷。章弼﹐字共辰。松江人。書學趙。小楷。範��﹐字守中﹐黃巖人。書學趙。中楷。倪灝﹐字子京。小楷出師表。龍雲從﹐字子髙。中楷。程鉅夫﹐字文海﹐京山人﹐號雪樓。官至翰林學士承旨﹐楚國公﹐謚文憲。大字。鮮於樞﹐字伯機﹐漁陽人。官至太常寺典簿。小字學鍾繇。小楷琴心文。中楷千文。王都中﹐字元瑜﹐平江人。官至河南行省參知政事。謚文獻。大字。王士熙﹐字繼學﹐東平人。官至江東廉訪使。其書淸勁完整。中楷。王士點﹐字繼志﹐繼學之弟。官至雲南廉訪副使。大字。牛麟﹐字伯祥﹐太原人。大字。趙鳳儀﹐字瑞卿﹐汴人﹐號怡齋。官至京畿都漕運使。大字。李敏中﹐字好古﹐河南人。大字。邊定﹐隴西人。書學宣昭。小楷。倪瓚﹐字元鎭﹐無錫人﹐號雲林。初師張雨﹐隱茅山﹐後歸養﹐終身不娶。書學戎路表。小楷。衛仁近﹐字叔剛﹐徳辰侄。書學黃庭經。小楷。陳達﹐字元達﹐永嘉人。官至太子贊善。書師二王。小楷。饒介﹐字介之﹐鄱陽人。小楷。貢師泰﹐字泰甫﹐宣城人。官至戶部尙書。宗虞﹑褚。小楷﹐中楷。廉希貢﹐字薌林﹐畏吾人。書師虞﹑柳。中楷﹐大楷。薩都拉﹐字天錫﹐回紇人。官至河北廉訪經歷。書宗晉唐。小楷﹐中楷。張翼﹐字翔甫﹐槜李人。書宗晉唐。中楷龍門諫院題名記。阿爾尼格﹐蒙古人﹐號西軒。官至大司徒。大字。多通﹐蒙古人﹐號石巖。官至江西行省平章政事。大字。托克托﹐官至中書右丞相。大字。錫喇努﹐字惟中﹐蒙古人。官至禦史大夫。大字。伯勒齊爾巴哈﹐蒙古人。官至中書右丞。大字。布哈特穆爾﹐字兼善﹐蒙古人。官至江南行臺禦史大夫。大字。諾海﹐字徳卿﹐蒙古人。官至鎭江路鎭守萬戶。大字。慶通﹐字正臣﹐康里人。官至丞相。大字。達實特穆爾﹐字九成﹐康里人。官至太尉。大字。張與材﹐字國梁﹐廣信人﹐號紫薇子。三十八代天師。大字。祝士衍﹐號丹陽。貴溪道士。大字。李普光﹐字玄暉﹐大同人﹐號雪庵。爲沙門﹐賜號玄悟大師。書宗蔡端明。大字。李普圓﹐字大玄﹐河南芝田人。普光法弟﹐學其書。大字。﹞

本朝書﹝太祖髙皇帝禦書﹐大字第一山。宣宗章皇帝禦書﹐小楷﹐中楷重陽歌賜胡濙。大字。孝宗敬皇帝禦書﹐中楷賜晉王璽書。周憲王﹐小楷東書堂法帖序﹑臨曹娥碑﹑黃庭內景經﹑蘭亭事迹。晉恭王﹐小楷進寶賢堂帖表。劉基﹐字伯溫﹐靑田人。官至禦史中丞﹐誠意伯﹐謚文成。書學智永。小楷﹐中楷。宋濂﹐字景濂﹐金華人。官至翰林學士承旨﹐謚文憲。小楷﹐中楷。王禕﹐字子充﹐義烏人。官至翰林待制﹐謚忠文。書學黃晉卿。小楷。宋仲珩諸體書﹐集晉唐名家之大成﹐自胡元以來鮮有其比。小楷淵穎先生傳﹑季札論。中楷虎跑泉銘。詹同﹐字文同﹐歙人。官至翰林學士。書學二王。小楷。詹希源﹐字孟舉﹐婺源人。官至中書舍人。大字兼顏﹑蔡之妙﹐獨步當代。中楷學歐者次之。小楷學虞而挑拂稍變﹐在楊孟載﹑宋仲珩之下。大字奉天殿﹑大祀殿﹑太廟﹑奉天門﹑承天門﹑五鳳樓﹑端門﹑午門﹑左掖門﹑右掖門﹑左順門﹑右順門﹑東華門﹑西華門﹑玄武門﹑洪武門﹑舊內之門﹑長安門﹑宗人府﹑吏部﹑戶部﹑禮部﹑刑部﹑工部﹑翰林院﹑都察院﹑通政司﹑大理寺﹑光祿寺﹑太常寺﹑太僕寺﹑鴻臚寺﹑國子監﹑彜倫堂﹑集賢門﹑成賢街﹑太醫院﹑尙寶司﹑貫城﹑城隍廟﹑英烈廟﹑會同館﹑應天府﹑朝天宮﹑朝天門﹑神樂觀﹑盧龍觀﹑閱江樓﹑觀心亭﹑天戒寺﹑報恩寺﹑淸涼寺﹑靈谷寺﹑雞鳴寺﹑憑虛閣﹑龍興寺﹑弘濟寺﹑聚寶門﹑長千里﹑大功坊﹑鎭武堂﹑武功坊﹑錦衣衛﹑金吾衛﹑龍驤衛﹑虎賁衛。中楷太學碑﹐學歐書。大楷千文木刻﹐在寧國府。小楷。兪和﹐字子中﹐錢唐人。其母寡居﹐趙子昂私之而生和﹐遂冒趙氏﹐教之書。子昂死﹐趙雍等分出之﹐乃以兪爲氏﹐號紫芝生。子孫至今居杭﹐業醫。小楷﹐中楷吳興賦。楊基﹐字孟載﹐自蜀遷吳。小楷耕漁軒記。中楷黃鶴生歌。髙啟﹐字季迪﹐吳人﹐號靑崖。官至戶部侍郎。小楷春艸堂記。張羽﹐字來儀﹐吳人。官至陜西左布政使。小楷。徐賁﹐字幼文﹐吳人。官至山東左布政使。小楷。唐肅﹐字處敬﹐山陰人。官至翰林應奉。書學柳。小楷耕漁軒記﹑山陰樵者詩敍。危素﹐字太朴﹐臨川人。元翰林學士﹐本朝爲侍講學士﹐獲罪投江死。書學虞永興。小楷。揭汯﹐字伯防﹐曼碩子。官至中書舍人。小楷。揭樞﹐字平仲﹐汯子。小楷。揭云﹐字之徳﹐曼碩孫。小楷。杜環﹐字叔循。小楷﹐中楷。胡布﹐字子申。小楷。張信﹐小楷﹐中楷。宋克﹐字仲溫﹐華亭人。官至鳳翔府同知。書學鍾繇﹐遒勁淸雅﹐但上太疏而下太密﹐識者有壽星之譏﹐蓋信袁昂之過也。中楷行書俗甚。小楷書述﹑竹賦﹑七姬志。蘇伯衡﹐字平仲。小楷。朱徳潤﹐字澤民﹐昆山人。書學趙子昂。小楷。陶煜﹐字明允﹐天臺人。書學李普光。大字。陶宗暹﹐字晉生﹐煜之子。書學歐陽率更。小楷﹐中楷。趙捴謙﹐字古則﹐余姚人。官至吉安府學教授。書學鍾繇﹐多從古隸。小楷六書總論﹑諧聲論﹑假借論﹑轉注論。危巘﹐字朝獻﹐素之弟。書師虞永興。小楷﹐中楷。吳沈﹐字濬仲﹐金華人。官至翰林學士。學永興﹐端雅而不媚。小楷贈袁廷玉序。張體﹐字孟膚﹐江陰人。書學鍾繇。小楷。汪廣洋﹐字朝宗﹐婺源人。官至右丞相。書學晉唐。小楷。胡廷鉉﹐字公惠﹐奉化人。官至中書舍人。書學詹孟舉。中楷皇陵碑﹑滁陽王廟碑。王叔明﹐正書淸勁﹐與宋仲珩友善﹐故似之。小楷。戴良﹐字叔能﹐天臺人﹐號九靈。書學智永。小楷題何思敬畫。端木智﹐字孝思﹐南昌人。官至翰林學士。書宗二王。小楷。陳文東﹐書師虞﹑褚。小楷谷陽生傳。中楷鄕飲酒記。夏日孜﹐字仲善﹐吉安人。書學顏魯公。中楷。謝肅﹐字源功﹐上虞人。官至按察僉事。書宗二王。小楷。胡儼﹐字若思﹐南昌人﹐號頤庵。官至國子祭酒。書類王叔明。小楷。解縉﹐字大紳﹐吉水人﹐號文水。官至交趾參議。書與詹孟舉﹑趙允文相似﹐圓熟光潤而乏古意。中楷詔艸。滕用衡﹐正書學虞。小楷﹐中楷。錢伯行﹐正書淸勁﹐與王叔明﹑朱孟辧相伯仲。小楷石鼓釋文並跋。朱孟辧﹐尢長於正書。小楷。陳謙﹐字伯謙﹐天臺人。官至尙寶卿。書學虞。小楷﹐中楷。陳睿﹐字思可﹐會稽人。書學智永。小楷。衛靖﹐字以嘉﹐蘇州人。官至中書舍人。書宗晉唐。小楷﹐中楷。沈度﹐字民則﹐華亭人。官至翰林學士。書學詹孟舉﹑陳文東﹐而八法盡廢﹐肥濁癡俗。小字差可觀﹐亦少古意。小楷歸去來辭﹑聖主得賢臣頌﹑苦節先生墓表。沈粲﹐字民望﹐度之弟。官至太常少卿。書學宋克而得鍾體﹐大非其兄可及。小楷蘇子卿別昆弟詩。解禎期﹐字��﹐縉之子。官至中書舍人。書學趙﹑王﹐合作者勝其父。小楷臨黃庭經。楊士奇﹐初名寓﹐廬陵人﹐號東裏。官至少師﹐謚文貞。書學二王。小楷夢奠帖跋。鄭眞﹐字千之﹐鄞人﹐號滎陽外史。官至四川提學僉事。書學二王。小楷。曾棨﹐字子啟﹐吉水人﹐號西墅。官至禮部尙書﹐謚文昭。書學鍾繇。小楷。段民﹐字時舉﹐武進人。小楷。陳敬宗﹐字繼善﹐慈溪人﹐號澹庵。官至國子祭酒。書師虞﹑趙﹑宋克。小楷。林環﹐字崇璧﹐莆田人。官至禮部尙書﹐謚文敏。書宗王﹑趙。小楷。先曾祖諱慶﹐字文慶﹐鄞人﹐號簡庵。官至河南右布政使。書宗二王。小楷劾於謙南城易儲二罪疏。洪常﹐字子經﹐鄞人﹐號石田。官至兵部郎中。書學虞永興。小楷。馮益﹐字損之﹐慈溪人。官至兵部主事﹐坐交結曹吉祥自盡。書學子昂﹑仲溫。小楷。中楷永明寺修佛殿碑。章珍﹐字文重﹐鄞人。書學子昂﹑宋克。小楷﹐中楷。袁忠徹﹐字��﹐鄞人。官至尙寶少卿。書學詹孟舉。小楷。徐奉﹐字敬之﹐鄞人。書學鍾﹑王﹑歐﹑虞﹑子昂﹐種種逼眞。小楷臨力命表﹑樂毅論﹑黃庭經﹑洛神賦。中楷臨虞恭公碑﹑孔子廟堂碑﹑金丹四百字。李淳﹐字憩庵﹐長沙人﹐號愒庵。西涯之父﹐贈少師。書學李普光。大字字法手稿。蔣廷暉﹐字��﹐吳興人。官至太常少卿。學子昂﹐題扁可取﹐余俗無足觀。大字柳莊。劉玨﹐字廷美﹐蘇州人﹐號完庵。官至山西提學副使。書學智永。小楷﹐中楷千文。李應禎﹐字貞伯﹐長洲人﹐號範庵。官至太僕少卿。書學歐﹑顏﹐得君謨用筆之法。小楷﹐中楷蘇州府學記﹑姑蘇驛記。姜立綱﹐字廷憲﹐永嘉人。官至太常少卿。小楷東坡三帖題跋。夏昶﹐字仲昭﹐昆山人。官至太常少卿。書學子昂﹑孟舉。小楷﹐中楷。聶大年﹐字壽卿﹐安福人。官至杭州府學教授。書學趙。小楷菖蒲歌。中楷。瞿祐﹐字宗吉﹐錢唐人。書學子昂。小楷。曹習古﹐字��﹐奉化人。官至禦史。書學子昂。小楷。周濠﹐字��﹐奉化人。官至山東副使。書學子昂。小楷﹐中楷。左贊﹐字時翊﹐盱人。官至浙江左布政。書學蔣廷暉﹐端麗不俗。大字承流﹑宣化﹑鎭武堂﹑弼教坊。金琮﹐字元玉﹐南京人。書學子昂。小楷。孫淮﹐字��﹐錢唐人。書學子昂。小楷。先祖諱耘﹐字用勤﹐號西園﹐封諭徳。書學子昂﹑宋克﹐依洪武正韻﹐一筆不苟。小楷亡弟二舍人墓志﹐徐芳遠﹐學鍾繇﹐淳古俊逸﹐世鮮知者﹐徒以俗惡八分掩之。小楷前出師表﹑後出師表﹑歸去來辭﹑原道﹑佛骨表﹑盤谷序﹑西銘﹑東銘﹑定性書﹑義田記﹑我箴﹑不自棄文。中楷丰淸敏公遺事後序。李西涯﹐名東陽﹐字賓之﹐長沙人。官至少師。早年書學子昂﹐中年以後學魯公。小楷。中楷愒庵府君字法手稿後序。都穆﹐字玄敬﹐吳人﹐號南濠。官至太僕少卿。書學率更而用古隸。中楷圖繪要略序。詹僖﹐字仲和﹐鄞人。初學二王可觀﹐晚變偏鋒﹐遂無足取。小楷臨樂毅論﹑東方朔畫像贊。祝允明﹐字希哲﹐吳人﹐號枝山。官至應天府通判。書宗二王。小楷﹐中楷。先考諱熙﹐字原學。官至翰林學士﹐贈禮部侍郎﹐謚文毅。早承家學﹐學子昂書﹐後從西涯更顏體。小楷廷對策﹑元祐幸學詩﹑玉亭題名。文璧﹐字徵明﹐長洲人﹐稱爲衡山先生。官至翰林待詔。書學二王﹑歐﹑虞﹑褚﹑趙﹐淸麗古雅﹐集名家之長﹐開元以來無此筆也。五紀之後﹐因書誥敕﹐頗兼時體﹐漸尙整齊。然八法完具﹐大革沈﹑姜之習﹐蓋亦因獵校而正祭器者。小楷文太僕配吳孺人墓志銘﹐絕似黃庭﹐平生第一。文賦﹐刻在陸玄洲家﹐與河南陰符度人接武。道徳經﹐仿佛子昂﹐而古意過之﹐刻在屠漸山家。石莊記﹐有鍾法﹐刻在莆田柯氏。千文﹐極小者次於文賦﹐亦得河南度人之法。千文﹐此本字如石莊﹐似趙字。南京刑部尙書東橋顧公墓志銘。唐寅﹐字伯虎﹐吳人﹐號六如居士。南京解元。大字棟塘。釋萬金﹐字西白﹐吳江人。書學宋克。小楷。釋善啟﹐字東白﹐嘉興人。書學沈度亂眞。小楷。張賓﹐字��﹐鄞人。樗寮之後。官至徳府工正。書學其祖﹐而參以顏﹑蔡﹐正鋒能時出之雄偉﹐蕭灑而不俗。大字狀元﹑會元﹑解元﹑大學士﹑進士第﹐爲陳東書﹐玉几松堂。楊澤民﹐字文濟﹐鄞人﹐號逸庵。書學子昂﹑孟舉可觀﹐或學樗寮﹐非其本色。大字。翁文�﹐字��﹐錢唐人。優於孫淮。大字。王衛﹐字��﹐無錫人。學顏字。中楷﹐大字。王輝﹐字��。衛之弟﹐似其書。中楷﹐大字。陸深﹐字子淵﹐上海人﹐號儼山。官至詹事﹐謚文裕。書宗二王。小楷。景前溪﹐學柳書而稍變平易﹐其自得處時人罕及。小楷﹐中楷。張欽﹐字敬之﹐通州人﹐爲禦史有直聲﹐官至左布政。書能徑丈﹐骨气端偉。大字。楊才﹐字叔成﹐廣西人。官至南京京畿道禦史。書與張敬之相伯仲。大字武﹑勇﹑忠﹑孝。段金﹐字子辛﹐武進人。官至戶部主事。小楷。葉應驄﹐字肅卿﹐鄞人﹐號三岡。官至吉安府知府。書得顏﹑蔡之法。大字致遠堂。周令﹐字巽之﹐永嘉人。官至太常寺卿。書學姜立綱而鮮偏鋒之失。中楷﹐大字。王同祖﹐字繩武﹐昆山人﹐號前峯。官至左司直。書學右軍。小楷。王守﹐字履約﹐吳人﹐號涵峯。官至都察院副都禦史。書學右軍。小楷。王寵﹐字履吉﹐涵峯之弟﹐號雅宜山人。小楷。許初﹐字元復﹐吳人﹐號髙陽。官至太僕寺主簿。書學二王﹑率更﹐淸潤勁逸。小楷。王偲祥﹐字祿之﹐吳人﹐號酉室。官至南京吏部主事。小楷。陸師道﹐字��﹐長洲人﹐號玄洲。官至尙寶少卿。小楷﹐中楷。周潮﹐字時信﹐長洲人。書學歐陽率更。小楷。中楷瘞鶴銘。席上珍﹐字懷聘﹐震澤人。書學率更。小楷。彭年﹐字孔嘉﹐長洲人﹐號隆池。書學文衡山。小楷。崔深﹐字靜伯﹐吳江人。官至鴻臚寺序班。書學趙。小楷。兪橋﹐字子木﹐海寧人。官至太醫院判。書學趙。小楷。董溍﹐字宗本﹐鄞人。官至泰山州同知。書學姜立綱。小楷。徐易﹐字希文﹐廣信府永丰縣人。官至禮科給事中。小楷。王瑜﹐字廷璧﹐鄞人。官至安仁縣典史。書學詹孟舉。大字。顧亨﹐字汝嘉﹐長洲人。官至中書舍人。書學王﹑歐﹑虞﹑趙﹐嘗受教於衡山之門。小楷。文彭﹐字壽承﹐衡山長子﹐號三橋。官至國子監博士。小楷二王帖選跋。文嘉﹐字休承﹐號文水﹐三橋之弟。官至��。小楷懷素千文跋。朱纓﹐字大敬﹐鄞人﹐號龍洲。官至岷府典儀。書學歐﹑虞。小楷﹐中楷。虞書﹐字��﹐鄞人﹐號虹川。唐永興公之後﹐書學其祖。中楷﹐大字。薛農﹐字子旗﹐鄞人﹐號霞川。書學二王。小楷望云子敍。﹞

書訣

米元章書史錄張伯髙帖語云﹕忽忽興來﹐五指包管。此爲題署及顚艸而書。伯髙﹑魯公皆言大字運上腕﹐謂徑尺以上也。小字運下腕﹐謂徑寸以內也。若徑丈以上﹐如文信公魁字﹐人必立起﹐以一身全力自肩及肘運﹐則以五指齊撮墨池之端﹐似握鐵槊畫沙泥﹐使手離紙三尺﹐然後八法完整﹐左右無病。若字三尺至於五寸﹐可以端坐而書﹐亦必運肩及肘之力﹐使手離紙尺許﹐所謂上腕也。伯髙得法於賀季眞﹐其筆如空中拋彈﹐壯偉奇怪﹐髙視千古。正以能運上腕﹐全力在筆﹐筆與神會﹐不自知其所以然而然也。其徑寸以內如蘭亭﹑乞假﹑金丹﹐小而姚恭公﹑化度寺﹑宣示﹑力命﹑憂虞﹑樂毅﹑方朔﹑黃庭﹑曹娥﹐細而河南陰符﹑法暉塔經﹐則運自肘至掌之力﹐亦必手離紙三二分﹐所謂下腕也。腕者﹐肘內之彎。上﹐時掌切﹐謂由此而上至肩也。下﹐奚價切﹐謂由此而下至掌也。竇蒙書賦﹐槪以五指包管爲言﹐則徑寸以內不以三指攝管於上﹐不以無名指抵管於下﹐不面幾端坐而書﹐顫掣傾側筆且墮落﹐點畫焉施﹖此蒙所以𨿽作此賦而不以書名也。子瞻反此﹐乃曰執筆無定法﹐大要虛而寬﹐由不能虛掌實指而肉必襯紙﹐故其遺迹匾闊肥濁﹐猥俗可厭﹐不惟自誤﹐抑且誤人。又世傳學古編云﹕作篆宜單鉤。夫單鉤則顫掣欹邪﹐寒酸枯燥﹐眞行且不能﹐況於篆乎﹖子行墨迹與李少溫﹑徐鼎臣﹑楚金﹑張謙中用筆一律﹐乃知傳寫之訛﹐邪說惑世﹐因悉辯之。

