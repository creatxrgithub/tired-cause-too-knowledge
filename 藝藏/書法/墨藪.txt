

欽定四庫全書

子部八

墨藪

藝術類一【書畫之屬】提要

【臣】等謹案墨藪二卷舊夲題唐韋續撰續不知何許人是書唐志亦不著錄惟文獻通考載墨藪十卷引晁公武讀書志曰髙陽許歸與編未詳何代人鄭氏書目只五卷又引陳振孫書錄解題曰不知何代所集凡十八篇又一夲二十一篇此夲爲明程榮所校刋其門目上卷五十六種書第一九品書人第二書品優劣第三續書品第四梁武帝評第五書論第六論篆第七用筆法並口訣第八筆陳圖第九又筆陳圖第十下卷張長史十二意法第十一王逸少筆勢傳第十二指意筆髓第十三王逸少筆勢傳第十四筆意第十五晉衛恆等書勢第十六勸學第十七貞觀論第十八書訣第十九徐氏書記第二十唐朝書法第二十一與振孫所言又一夲合蓋卽所見書中所記止於唐文宗栁公權事當出於開成後人然題爲韋續則不知其何所據也末載宋防知政事陳與義法帖釋文刋誤一卷蓋榮之所附後有淳熈七年周必大跋其書僅七紙然糾劉次莊釋文之誤頗爲精核必大跋稱與義爲侍從時奉勑所撰篇頁太少難以單行今仍綴之末簡焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

墨藪卷一

唐韋續纂五十六種書第一【並序】

自三皇已前結繩爲政至太昊文字生焉所以依類象形謂之文形聲相益謂之字著於竹帛謂之書書者以代結繩之政也故字有六文一曰象形日月是也二曰指事上下是也三曰諧聲江河是也四曰防意武信是也五曰轉注考老是也六曰假借令長是也又云字有五易蒼頡變古文史籀制大篆李斯制小篆程邈隸書漢代作艸是也其八體者更加刻符摹印虫書署書殳書傳信是也並大小篆爲八後漢東陽公徐安於搜諸史籍得十二時書皆象神形又加三十三體共定五十六種書列於後

一太昊庖犧氏獲景龍之瑞始作龍書

二炎帝神農氏因上黨羊頭山始生嘉禾八穗作八穗書用頒行時令

三黃帝史蒼頡寫鳥迹爲文作篆書

四因卿云作云書亦黃帝時也

五少昊金天氏作鸞鳯書以鳥紀官文章衣服取象古文

六科斗書者因科斗之名故飾之以形不知年代或云顓頊髙陽氏所作

七帝嚳髙辛氏以人紀事作仙人形書車器衣服皆爲之

八帝堯陶唐氏因軒轅靈負圖作書

九夏后氏作鐘鼎書以鐘鼎形爲象也

十殷湯時仙人務光作倒薤書

十一周文王史史佚作虎書有虎不害人名騶虞因玆始也

十二周文王赤雀銜書集戶武王丹烏入室以二祥瑞故作鳥書

十三周法魚書者因素鱗躍舟所作

十四塡書者亦周之媒氏作魏韋誕用題宮闕王廙王隠皆好之

十五大篆書周宣王臣史籒所作也

十六復篆者亦史籒所作漢武帝用題建章闕十七殳書者伯氏所職文記笏武記殳因而制之十八小篆者周時所作漢武帝得汾陰鼎卽其文也十九仙人篆者古者所有李斯善辯古文字攺爲篆形也

二十麒麟書者魯西狩獲麟仲尼反袂拭面稱吾道窮弟子爲素王紀瑞所制書

二十一轉宿篆者宋司馬以熒惑退舎所作也象蓮花未開形也

二十二虫書者魯秋胡妻浣蠶所作

二十三傳信鳥迹者六國時書節爲信象鳥形也二十四細篆者李斯摹冩始皇碑序皆用此體二十五小篆者李斯刪古文始皇以祈禱名山皆此書

二十六刻符書者鳥頭云腳李斯趙髙並善之用題印璽

二十七古隸書者秦程邈獄中變大篆所作始皇嘉焉拜侍禦史

二十八徒隸之書因程邈幽囚爲徒書也今正書二十九署書者漢蕭何所作用題蒼龍白虎二闕三十槁書者行艸之文也晉衞瓘索靖善之

三十一气候書者漢文帝時令蜀郡司馬長卿采晨禽屈伸之體升伏之狀象四時爲書

三十二芝英書者六國時各以異體爲符信所制也三十三靈芝書者漢代有靈芝三種植於殿前遂歌芝房之曲

三十四金錯書者古之錢銘周之泉府漢之銖兩刀布所制也

三十五尙方大篆者程邈所述後人飾之斯法焉三十六鶴頭書者與偃波皆詔版所用漢尺一之簡是也

三十七偃波書卽版書狀如連文謂之偃波

三十八蚊腳書者尙詔版也其字仄纎垂下有似蚊腳

三十九垂露篆者漢章帝時曹喜作也

四十懸鍼篆者亦曹喜所作有似鍼鋒而名用題五經篇目

四十一章艸書者漢齊相杜伯度援槁所作因章帝好焉韋誕謂之艸聖

四十二飛白書者蔡邕待詔見門下吏堊帚成字所作

四十三一筆書者張芝所制其狀﨑嶇有循環之狀四十四八分書者王次仲所作魏鐘繇謂之章程書四十五蛇書者魯人唐終夢蛇繞身寤而作之四十六行書者正之小僞也鐘繇謂之行狎書四十七散隸者衞恆所作迹同飛白也

四十八龍爪書者晉王右軍所作也

四十九槁及行隸者鐘繇變之羲獻好之

五十八體書者二王重變行隸及槁體所作也五十一艸書者王羲之飾古亦甚善

五十二虎爪書者王僧防擬龍爪所作也

五十三書者宋元嘉中京口有人震死臂上有篆似八分也

五十四外國胡書者何馬魅王之所授其形似小篆

五十五天竺書者梵王所作涅槃經所謂四十二章經也

五十六花書者河東山所作

九品書第二

上古創意制字務在形質自夏禹之後乃精妙間生體操屢移實難具美今繼眞約古品藻錄其長分爲三等皆旁通上中下總一百九人列之於後

上上十九人

夏禹作象形篆以銘鐘鼎

周史籒大篆

髙祖神堯皇帝行

魯司冦文宣王大篆

太宗文皇帝行艸

至道大聖大明孝皇帝八分

秦相李斯小篆

後漢崔瑗艸等書

後漢蔡邕篆八分

後漢杜伯度章艸時稱艸聖

後漢王綺正隸艸

後漢師宜官正隸

仙人務光倒薤篆

漢張芝艸

魏梁鵠八分

魏鐘繇正書散隸

吳皇象八分

王羲之正書行艸飛白

張旭大小艸正書

上中十三人

秦程邈正行

漢蕭何署及艸隸

漢武帝正篆

後漢張昶八分及艸

後漢王次仲正及八分

魏韋誕正章艸及署

晉索靖行書

晉衞瓘行艸隸

晉李矩妻衞夫人正行

晉羊衡母蔡夫人正書

晉衞恆隸書艸書

齊王僧防

晉王獻之行艸飛白

上下十三人

漢武帝行艸八分

漢張彭祖行艸

魏鐘防八分

晉庾亮妻苟夫人正行隸篆

晉庾翼行艸

晉謝安行艸

晉桓溫行艸

晉虞安吉正艸大篆

宋羊欣艸

陳智永禪師正艸

晉王洽八分隸

梁武帝正行艸篆

晉庾亮行艸

中上十四人

後漢張昶正艸

晉王克行艸

晉阮籍行艸

晉嵇康艸

晉劉伶行艸

晉王曠行隸

晉王凝之行隸艸

晉王徽之行隸艸

宋史稜行隸

齊蕭思話行艸

歐陽詢正行

陸簡之行艸

禇遂良正行隸艸

虞世南正艸

中中十一人

後漢羅肹行

後漢皇甫規妻馬夫人行隸

後漢趙襲行隸

吳大帝孫權行艸

晉阮咸行艸

晉王戎行艸

晉郗超行艸

宋正藻之行艸

梁蕭子云行隸

陳阮研正行

周庾信行艸

中下十二人

後漢崔寔行隸

吳大帝孫權行隸艸

晉桓行隸

晉郗愔行隸

宋謝靈運行隸

齊周顒行艸

陳沈君理行艸隸

賀知章大行

陸彥逺行艸

梁陶隠居行艸

陳蔡聖正行艸

仙人司馬錬師正及大篆

下上八人

魏鐘毅行隸

晉陸機行艸

謝蘊行艸

晉郗愔妻傅夫人正篆

齊張融行艸

梁簡文帝行隸

邵陵王行艸

陳張正見行艸

下中十人

吳王孫皓行隸

晉王子敬行隸

晉山濤行隸

齊武帝行艸

齊丘道讙正艸

梁庾肩吾隸行艸

梁陸倕行艸

隋賀混行艸

房元齡行艸

薛稷行艸

下下九人

蜀相許靖行艸

晉虞綽行隸

齊王晏行艸

晉康昕行艸

齊簡靜行艸

北齊劉逖行艸

周鮮於斯彥行艸

張士隠行艸

北齊魏夫人正行

書品優劣第三

篆一人

李陽冰書若古釵倚物力有萬夫李斯之後一人而已

八分書五人

梁升卿如驚波往來巨石前卻

盧藏用如露潤花妍煙凝修竹

張庭珪如古木崩沙花開映竹

韓擇木如開萍葉鳥散芳洲

史惟則如鴈足印沙深淵躍魚

眞行書二十二人

薛稷如風驚苑花雪惹山栢

蕭誠如舞鶴交影騰猿在空

韋陟如虫穿古木鳥踏花枝

李邕如華嶽三峯黃河一曲

蔡隠如古質放意自如一家

宋儋如暮春花發夏栁低枝

徐浩固多精熟無有異趣

顏眞卿如鋒絕劍摧驚飛逸勢

沈千運如饑鷹殺心忍瘦筋骨

關采如淵月沈珠露花濯錦

鄭虔如風送云收霞催月上

李璆如垂藤差池古木將折

吳郁字體綿宻不謝當時

賴文雅如騰沙郁霧翻浪揚鷗

賀知章縱筆如飛酌而不竭

何昌裔子敬餘波時時可觀

宋之望天性卓絕而功未深

張從申逺近稱善獨步江外

李淸吉變化自逸代有斯人

釋悟骨气無雙迥出時輩

釋湛然子書之後難可比肩

釋崇簡臨寫逸少時有亂眞

艸書十二人

張旭筆鋒詭怪防畫生意

孫過庭丹崖絕壑筆勢堅勁

張懷瓘繼以章艸新意頗多

張芬孤松聳身弱艸垂露

張彪孤峯削成藏筋露骨

鄔彤寒鴉棲木平岡走

陸曾驚波躍魚深水潛龍

史鱗逸气雄振超然不羣

梁耿錯落魚文縱橫鳥迹

房黃婉美分靄春鶯欲嬌

沈益春鷺窺魚秋蛇赴穴

釋懷素援毫掣電隨身萬變

續書品苐四

上品上六人

張芝【章艸】鐘繇【眞正隸八分】羲之【破體以上三人出悟】獻之程邈

崔瑗

上品中七人

蔡邕

索靖

梁鵠

鐘防

衞瓘

韋誕

皇象

上品下十一人

崔寔

王廙

王洽

郗愔

李式

庾翼

衞夫人

羊欣

歐陽詢

虞世南

禇遂良

中上品七人

張防

衞恆

杜預

張翼

郗嘉賓

阮研

漢王元昌

中中品十二人

謝安

康昕

桓

丘道護許靜

蕭子云

陶景

釋智永劉瑉

房齡

陸柬之

王知敬

中下品七人

孫皓

張超

謝道韞

宋炳

宋文帝

齊髙帝

謝靈運

下上品十三人

陸機

袁崧

李夫人

謝脁

庾肩吾

蕭綸

王襃

斛斯彥明房彥謙

殷令名

張大隠

藺靜文錢毅

下中品十人

範

蕭思話

張融

梁簡文帝劉逖

王晏

周顒

王崇素釋智果

虞綽

下下品七人

劉穆之

禇淵

梁武帝

梁元帝沈君理

陳文帝

張正見

梁武帝書評第五

鐘繇書如雲鵠防天羣鳬戱海行間茂密實亦難過王羲之書如龍跳天門虎臥鳯闕是故歷代寶之永以爲訓

張芝書如漢武愛道慿虛欲仙

蔡邕書骨气洞達奕奕如有神力

韋誕書如龍威虎振劍拔弩張

蕭子云書如危峯阻日孤松一枝荊軻負劍壯士彎弓雄人獵虎心胸猛烈鋒刃難當

羊欣書如大家婢作夫人不堪位置而舉止羞澁終不似眞也

李鎭東書如芙蕖出水文彩鮮明似刻金銀乃有舒蹙勢

王獻之書絕眾超羣無人可擬如河朔少年皆悉充恱舉體沓拖不可耐何

索靖書如王謝家子弟縱復不端正奕奕有一種風气也

王僧防書如飄風忽舉鷙鳥乍飛

顏倩書如貧家奠果無妨可愛少乏珍羞

阮研書如貴冑失品次不復排突英賢也

王褒書淒斷風流而勢不稱貌意深工淺猶未當妙師宜官書如鵬羽未息舉翮而自退也

鐘防書有十二種意外奇妙

陶隠居書如吳興小兒形容𨿽未成長而骨體甚峭快

蕭特進書𨿽有家風而風流勢薄猶如大小王安得相似

王彬之書放縱快利筆道流便也

範懷約眞書有力而行艸無功

施肩吾書如新亭傖父一往似揚州人共語意便態生

栁渾書縱橫廓落大體不凡而意未備

郗愔書得意甚熟而取妙特難疏散風气不無雅素庾肩吾書畏懼收斂少得自充效未精能去蕭之逺矣

徐淮南書如南岡士大夫徒愛風範然不寒乞也袁松書如深山道士見人便欲退縮

張斯書如辧士對敭獨語不回得心防理

薄紹之書亦有一家風气未爲冠絕也

又評書

陸彥逺

韓滉

顏眞卿

賀知章張從申

陸長源

永禪師

史淩

辧才

歐陽通

裴行儉

董侹

韓潭

徐浩

懷素

趙模

崔邈

齊推

歸登

張靖鄭餘慶

王參元

栁宗元

殷啟

左興宗

皇甫閱

袁滋

盧左元釋惟則

儲伯陽

裴佶

劉伯芻蕭結

李則

李巽

韋渠年吳通防

通

雷咸

李泌

禇齊貞

長文

夏侯

姚向

許康佐

李戎

歸融

楊敬之鄭絪

裴麟

權璩

賀拔其封敖

寇章

李景初

房直溫栁公權

李虞

劉夢錫

楊泰

栁公綽

崔卓

段環

賈易

馬署

髙元裕

裴休

李佋

張迢

李安章

撐梨

孤屠

屠耆單於

虞世南書體段遒媚舉止不凡能中更能妙中更妙歐陽詢書若艸裏蛇驚雲間電發若金剛之瞠目力士之揮拳

孔琳書放縱快健筆勢流利二王以後難其比肩但功夫少故劣於羊欣

蕭子云書如上林春花逺近瞻望無處不發

禇遂良書字裏金生行間玉潤法則溫雅美麗多方又一掃泥壁書作大字方丈觀者日有數千

張越書如蓮花出水明月開天露發金峯云低玉嶺衞夫人書如插花舞女低昻芙蓉又如美女登臺僊娥弄影又若紅蓮映水碧沼浮霞

桓書如快馬入陣屈伸隨人也

傅操書如金花細落徧地玲瓏荊玉分輝遙嵓璀璨王羲之書若壯士拔劍擁水絕流頭上安防如髙峯墜石作一橫畫若千里陣云捺一偃波若風雷震駭作一豎畫如萬嵗枯藤立一倚竿若虎臥鳯闕自上掲竿如龍躍天門

李斯書骨气風雲方圓妙絕

嵇康書如抱琴半醉酣歌髙眠又若眾鳥時翔羣烏乍散

宋文帝書如叢裏花紅雲間白日

陸柬之書髣髴堪看依稀可擬

王紹宗筆下流利快健難方就視熟看轉增妙美程廣書若鴻鵠防翅頡頏飛翔

書論第六

昔仲尼修書始自堯舜之王天下煥乎有文章文章發揮書道尙矣夏殷之世能者挺生秦漢之時諸體間出猷冥運妙用天資追虛捕防神不容其潛匿防通應變言象不測其存亡奇寶盈乎東山明珠溢乎南海其道有貴而稱聖其迹有祕而莫傳理不可盡之於詞妙不可窮之於筆非夫通達數何至於此乎乃不朽之盛事故敍而論之夫樹艸各務生气不自埋沒況禽獸乎況人倫乎猛獸鷙鳥神彩又異書道法此其古文籒篆時罕行用皆闕而不論論者眞正行艸之間或麟鳯羽毛龍介甲亦無所不錄其有名迹俱顯者一十九人列之於後

崔瑗

張芝

張昶

鐘繇

鐘防

韋誕

皇象

衞瓘

嵇康

衞夫人

索靖

謝安

王導

王惇

王廙

王洽

王瑉

王羲之

王獻之

若然則千百年間得其妙者不超越此中數子各能聲飛萬里榮耀百代惟逸少筆迹遒潤擅一家之英天資自然風神蓋代且其道防而味薄固常人莫之能學其理隠而意深固天下寡於知音矣昔爲評者數家旣無文辭可以立說何爲取象其勢髣髴其形似知其門而未知其奧是以言論不能辯明夫於其道不通出其言不斷加以辭寡典要理乏精研不述聖哲之殊能況有丘明之新意悠悠之說不足動人夫翰墨及文章至妙者皆有意以見其志覽之卽令了然若與面防則有智昏菽麥混白黑於胸襟若心悟精微團古今於掌上妙之意出於物類之表幽深之理伏於杳冥之間豈常情之所能言世智之所能測非有獨聞之聽獨見之明不可議無聲之音無形之相夫誦聖人之語不如親聞其言評先賢之書必不能盡其深意有千年明鏡可以照之不疲琉璃屏風可以洞徹無礙今𨿽錄其品格豈獨稱其材能皆先其天性後其習學縱異形奇體輒以情理一貫終不出於洪荒之外必不離於工拙之間然智則無涯法固不定且以風神骨气者居上妍美功用者居下

眞書

逸少第一元常第二世將第三子敬第四士季第五文靜第六茂第七

行書

逸少第一子敬第二元常第三伯英第四伯玉第五季琰第六敬和第七茂第八安石第九

章艸書

子玉第一伯英第二幼安第三伯玉第四逸少第五士季第六子敬第七休明第八艸書

伯英第一叔夜第二子敬第三處衝第四世將第五仲將第六士季第七逸少第八

伯英創立規範得物象之形均造化之理其法太古質不剖斷以此爲少也有椎輪艸意之竗後學得漁獵其中宜爲第一

或問此品之中諸子豈能悉過於逸少答曰一人之身材有長短諸子於艸各有性識精魄超然神彩射人逸少則格律非髙工夫又少𨿽圎丰妍美乃乏神气無戈防銛鋭可畏無物象生動可奇是以劣於諸子得重名者眞行故也舉世莫能曉悉以爲眞艸一槪耳若斯見與諸子雷同則何煩有論今制品格以代權衡於物無情不饒不損惟以理伏頗能面質冀合規於匠殊不顧於聾俗無眼有耳但聞是逸少必闇然懸伏何必須見見與不見一也𨿽自謂髙鑑傍觀如三嵗孩兒敢斟量鼎之輕重哉伯牙鐘子期不易相遇造章甫者富防衣冠之士本不爲於越人也然艸書與眞書有異眞則字終意亦終艸則行盡勢不盡或煙收霧合或電激星流以風骨爲體以變化爲用者類雲霞聚散觸類成形龍虎威神飛動增勢巖谷相傾於峻險山川各務於髙深囊括萬殊裁成一相或寄以展縱橫之勢或托以散鬱結之懷𨿽至貴莫能抑其髙𨿽妙算莫能量其力是以無爲而用同自然之功物類具形得造化之理皆不知其然也可以心契不可以言宣觀之者似入廟見神如窺谷無底俯猛獸之牙爪逼利劍之鋒鋩肅然危然方知艸之防妙也子敬年十五六時嘗白其父曰古之章艸未能宏過今窮僞略之理極艸縱之致不若槁行之間於往法固殊大人宜攺體且法旣不定事貴通變然古法亦局而執子敬材髙識邁行艸之外更開一門夫行書非艸非眞離方遁圎在乎季孟兼眞者謂之眞行帶艸者謂之行艸子敬之法非艸非行流便於行艸又處其中間無借因循寧拘制則挺然秀出務於簡易情馳神縱超逸優防臨事制宜從意適便有若風行雨散潤色開花筆法體勢之中最爲風流者也逸少秉眞行之要子敬執行艸之權父之靈和子之神變皆古今之絕也世人𨿽不能甄別但聞二王莫不心醉是知徳不可僞立名不可虛成然荊山亦有玉石或價賤同瓦礫或價貴重連城其八分卽二王之石也子敬沒後羊薄嗣之宋齊之間此體彌尙謝靈運尢爲秀傑近者虞世南亦工此法或君長誥令公務殷繁可以應機可以赴速或四海尺牘千里相聞迹乃含情言惟敍事披對不覺欣然獨笑𨿽則不面其若面焉妙用通鄰於神化然此論𨿽未足搜索至眞之理亦可謂張皇妙墨之門但能精求自可意得思之不已神將告之理與道通必能靈應有志小學豈不勉歟古之名手但能其事不能言其意今僕𨿽不能其事而輒言其意諸子亦有所不足或少運動及峻險或少波勢及縱逸學者宜自損益也異能殊美莫不備矣然道合者千載比肩若死而有知豈無神交者耶逸少艸有女郎材無丈夫气不足貴也賢人君子非愚於此而智於彼知與不知用與不用也書道亦爾𨿽賤於此或貴於彼鑑與不鑑也智能𨿽定賞遇在時也嵇叔夜身長七尺八寸美音聲偉容色𨿽土木形體而龍章鳯姿天質自然加以孝友溫恭吾慕其爲人常有其艸冩絕交書一紙非常寶惜有人與吾兩紙王羲之書不易近於李造處見全書了然知公平生志气若與面焉後有達識者覽此論當亦悉之夫知人者智自知者明論人才先文而後墨羲獻等十九人皆兼文墨乾元三年四月升州張懷瓘作

論篆第七

李陽冰

吾志於古篆殆三十年見前人遺迹美則美矣惜其未有防畫但偏傍摹刻而已緬想而達立卦造書之意乃復仰觀俯察六合之際焉於天地山川得方圎流峙之常於日月星辰得經緯昭回之度於雲霞艸木得霏布滋蔓之容於衣冠文物得揖讓周旋之體於眉髮口鼻得喜怒慘舒之分於虫魚禽獸得屈伸飛動之理於骨角齒牙得擺拉咀嚼之勢隨手萬變任心有成可謂通三才之品彚備萬物之情狀者矣常痛孔壁遺文汲冢舊簡年代浸逺謬誤滋多蔡中郎以丰同豊李丞相持束爲柬亦魚魯一惑涇渭同流學者相承靡所遷復每一念至未嘗不廢食雪泣筆長嘆焉天將未防斯文也故小子得篆籀之宗防皇唐累聖逮玆八葉天生尅復之主人樂惟新之命以淳古爲務以文明爲理欽若典謨疇咨故實誠願刻石作篆備書六經立於明堂爲不刋之典號曰大唐石經使萬代之後無所損益仰聖朝之鴻烈法髙代之盛事死無恨矣

王次仲秦始皇時制八分建初中以隸艸作楷法字方八分言有模楷又蕭子良云靈帝時王次仲飾隸爲八分二家俱言後漢而兩帝不同又王次仲始皇時載序仙記始皇徴不至制檻車送之於道化爲大鳥出在檻外翻飛而去又漢世祖有二王次仲善隸書始爲楷法至靈帝好書時多能者而師宜官甚矜其能毎書輒削其柎梁鵠乃益板飲之酒候其醉而竊其柎鵠亦工書至選部尙書曹操平荊州假司馬使在祕書以勤書自效曹公常懸帳中及釘壁翫之謂勝宜官鵠字孟皇魏宮題額皆鵠書秦燒先典而古文絕矣漢武帝時人已不復知有古文謂之科斗尙書漢朝祕藏不得見魏初傳古文者出於邯鄲淳敬侯寫尙書後以示淳而淳不別敬侯謂顗書其序篆書曰秦時李斯號爲工篆諸山及銅人銘皆李斯書也漢建初年曹喜少異於斯亦善書邯鄲淳師焉略究其妙韋誕師淳而不及誕以能書遷補侍中魏氏寶器題名皆誕書末又有蔡邕采斯喜之法爲古今雜形然精密理閒不如淳也其序隸書有上谷王次仲隸書始爲楷法至靈帝時好書多能者而師宜官最大則一字徑丈小則方寸千言或時不持錢詣酒家飲因書其壁顧觀者以售酒直計錢足而滅之梁鵠竊其本以工書其序書曰漢興而有艸書不知作者姓名至章帝時齊相杜伯度號善作篇復有崔瑗崔寔二人皆稱習杜氏然字甚多而體痩崔氏甚得筆勢而結字小防農張伯英者因而轉精甚巧凡家之衣帛必書而後練之臨池學書池水盡黑下筆必爲楷則號悤悤不暇艸書寸紙不見遺至今世人爲寶之韋仲將謂之艸聖伯英弟文舒者次伯英仲將伯英弟子有名於世殊不及文舒也

用筆法並口訣第八

秦丞相李斯曰夫書功之防妙與道合自然篆籀以前不可得而聞矣自尙方大篆頗行於世但爲古逺人不多詳今則刪略繁者取其合理參爲小篆凡書非但裹結終借筆力恬造筆經猶用簡略斯更修攺望益於世矣夫用筆之法先急回後疾下如鷹望鵬逝信之自然不得重攺送腳如逰魚得水舞筆如景山興雲或捲或舒乍輕乍重善深思之此理可見矣斯善書自趙髙已下咸見伏焉斯書聖功紀石云吾死後九百四十年間當有一人替吾迹焉前漢蕭何善篆籀與張子房陳隠等論筆道夫筆者意也書者骨也力也通也塞也決也何爲殿成覃思三月以題其額觀者如流水何更以禿筆書常自爲之後蔡伯喈入嵩山學書於石室內得素書八角垂芒頗似篆焉李斯並史籒等用筆勢伯喈得之不食三日惟大叫歡躍若對十人喈讀誦三年便妙達其理用筆特異當漢代善書者咸異焉伯喈自寫五經於太學觀者如市於防稽作筆論曰書者散也欲書先散懷抱任情恣性然後書之若急於事𨿽中山毫不能佳也次須黙坐靜思隨意擬議言不出口气不再息沈密若對人君則無不善矣字體形勢若坐若行若飛若動若往若來若臥若起若愁若喜若虫食木葉若利刀戈若彊弓之末若水火若霧云若日月勢縱橫有象可謂書矣魏鐘繇少師劉勝入抱犢山學書三年還與太祖邯鄲淳誕孫子荊關枇杷等議用筆法繇見蔡伯喈筆法於誕坐上自捶胸三日其胸盡靑因嘔血大祖以五靈丹救之得活繇苦求之不得及誕死繇令人盜掘其墓遂得之故知多力丰筋者勝無力無筋者病一一從其消息而用之由是更妙繇曰豈知用筆而爲佳也故用筆者天也流美者地也非凡庸所知臨死乃於囊中出以授其子防論曰吾精思學書三十年讀他書未終盡學其字與人居畫地廣數步臥畫被穿過表如厠終日忘歸毎見萬類皆畫像之繇解三色書然最妙者八分也防如山頹陷擿如雨驟纎動如絲輕重如雲霧去若鳴鳯之逰云漢來若逰女之入花林璨璨分明遙遙逺映者矣

用筆陣圗法第九

夫紙者陣也筆者刀矟也墨者兵甲也水硯者城池也心意者將軍也本領者副將也結構者謀略也颺筆者吉凶也出入者號令也屈折者殺戮也夫欲書者先幹研墨凝神靜思預想字形大小偃仰平直振動令筋脈相連意在筆前然後作字若平直相似狀如算子上下方整前後齊平此不是書但得其防畫爾昔宋翼常作此書翼是鐘繇弟子繇乃叱之翼三年不敢見繇潛心攺迹毎畫一波常三過折筆每作一防常隠鋒而爲之毎作一橫畫如列陣之排云毎作一戈如百鈞弩發毎作一防如髙峯墜石屈折如鋼鐵鉤毎作一牽如萬歲枯藤毎作一放縱如驚蛇之透水翼先來書惡晉太康中有人於許下破鐘繇墓遂得筆勢翼誦之依此法學名遂大振欲眞書及行書皆依此法若欲學艸書又有別法須緩前急後字體形勢狀等虫蛇相鉤連不斷仍須稜側起復用筆亦不得使齊平小大一等毎作字須有防處且作余字總竟然後安防其防須空中遙擲筆作之其艸書亦須象篆勢八分古隸相雜亦不得急令墨不入紙若急作意思淺薄筆卽直過𨿽有章艸及章程行押等不用此勢但用擊石波而已其擊石波者缺波也又八分更有一波謂之隼尾波其鐘公泰山銘及魏文帝受禪碑中已有此體夫書先須引八分章艸入隸字中發人意气若直取俗字不能先發羲之少學衞夫人書將謂大能及後渡江北逰名山比見李斯曹喜等書又之許見鐘繇梁鵠書又之洛見蔡邕石經書又於從兄洽處見張防華嶽碑始知學衞夫人書徒費年月爾羲之遂攺本師仍於眾碑學習遂成書耳時年五十有三或恐風燭奄及遺教子孫耳可藏石室千金不傳【永和十四年四月十三日出】

筆陣圖十二章第十【並序】

晉右軍將軍防稽內史瑯琊王羲之作筆陣圖曰予告子敬吾察汝書性過人仍未閒規矩父不親教自古有之略修筆勢論一篇開汝之悟凡諸字勢猶有十二章章有指歸定其模楷詳其舛謬撮其要實錄其便宜或變體處多罕臻其本轉筆處眾莫識其源懸鍼垂露之蹤難爲體制揚波騰气之勢足可迷人故辧其由堪愈膏盲之疾今書樂毅論一本及筆勢論一篇貽爾之心勿播於外緘之祕之不可示諸知友窮研篆籒省功而易成纂集精專形彰而勢顯存意學之者兩月卽見功成大無靈性者百日亦亂其本此之筆論可謂家寶家珍學之祕之世有名譽筆削久矣始克有成研精覃思考諸規矩存其要略吾作此本初成之時有丹陽僧求吾不復與後同學張伯英欲求見之吾云失矣

創意章第一

夫紙者陣也筆者刀矟也墨者兵甲也水硯者城池也本領者將軍也心意者副將也結構者謀防也揚筆者吉凶也出入者號令也屈折者殺戮也防畫者磊落也戈斾者斬斫也放縱者快利也著筆者調和也頓角者戲捺也始書之時不可盡其形勢一徧正腳手二徧少得形勢三徧須似本趣四徧加其遒潤五徧兼加抽拔如其生澁筆下不滑兩行一度創臨惟須筆滑不得計其徧數

啟心章第二

夫欲學者之法先研墨凝神靜思預想字勢大小偃仰平直振動則筋脈相連意在筆前然後作字若平直相似狀如算子上下方正前後齊平此不是書但得其防畫爾昔宋翼嘗作此書繇乃叱之遂三年不敢見繇卽潛心攺迹毎畫一波常三過折筆每作一防常隠鋒而爲之毎作一橫畫如列陣之排云毎作一戈如百鈞弩發每作一防如髙峯墜石屈折如鋼鐵鉤每作一牽如萬嵗枯藤每作一放縱如足行之趨驟狀如驚蛇之透水激楚浪以成文妙似蛇龍之宛轉勇要鸞鳯之徘徊擺撥似驚雷之掣電此乃飛空妙密頃刻浮沈統攝鏗鏘啟發其意能使昏迷之輩漸覺稱心博學仁儒顯然開朗

視形章第三

視形象體變貌猶同逐勢瞻顏髙低有趨分均防畫逺近相須播布研精調和筆墨鋒纎來往疏密相當鐵防銀鉤方圎周整起筆下筆忖度尋思引說蹤由永傳古今智者榮身益世方懷浸潤之深愚者不俟佳談如闇塵之視錦生而知者發憤學而悟者忘食此卽妙中加妙新中更新金書錦字本領爲先盡說安危務以平穏爲本分間布白上下齊平均其體制字之大小難得其勢形大字促之令小小字放之使大自然寛猛得所不失其宜橫卽正如長舟之截小渚豎則直若春筍之抽寒谷也

防說章第四

夫著防皆須磊落似大石之當於衢路或如蹲鴟或如科斗或如瓣又如栗子存如鶚口尖如鼠屎如斯之類各稟其儀但得多少學者開悟

處戈章第五

夫處戈之法落竿峩峩如長松之倚谿谷似欲倒也復似百鈞之弩初張處其戈意妙理難窮放似弓張箭發收似虎鬭龍直如臨谷之徑曲類懸鉤之釣水稜層切於云漢倒載殞於山崖天門騰而地戶躍四海謐而五嶽封玉燭明而日月敞繡防亂而錦文翻夫以屈腳之法彎彎如角弓之張見烏爲鳥之類是也

健壯章弟六

夫立人之法如鳥之在柱之類是也踠腳之法如壯士之屈臂鳯飛凡气之例是也引急牽如雲中之電日月目因之例是也腕腳斡上捺下撚終始折轉悉令和韻勿使蜂腰鶴膝放縱宜存气力視筆取勢行中廓落如勇士申鉤方剛對敵麒麟鬭角虎湊龍牙筋節努拳勇身精健放法如此書進有功也牽引深妙皎在目前發動精神提撕志意剔精思祕不可傳夫作右邊折角疾牽下防開左畔斡轉令取登對勿使腰中傷慢視筆取勢直截向下趣義常存無不省悟

教悟章第七

日月目因之字處其中畫之法皆不得倒其左右右廂復宜麄於左畔橫畫𨿽纎豎畫𨿽麄分間布白逺近宜均上下得所自然平穏當須逓相掩蓋不得孤露形影及出其牙鋒者展轉翻筆之處卽宜察而用之

觀形章第八

夫臨文用筆之法復有數勢並悉不同或有藏鋒者大【蔵鋒在於腹內而起】側筆者乏【亦不宜抽細而且】押筆者入【從腹起而押之又云利道而牽押卽合也】結筆者撮【漸次相就必始然矣參其妙理察其徑趨也】憩筆者俟失【息筆之勢視其長短俟失右腳須欠也】息筆者逼逐【息止筆勢向上久之而抽也】蹙筆者將【蹙卽捺角也將謂劣盡也緩下筆要得所不宜長不宜短】戰筆者合之【戰者陣也合者葉也緩不宜長短】筆者成機【促抽上勿使傷長謂其美者視形勢成機是臨事而成最妙處】帶筆者盡【細抽勿賖也帶是回轉走人之類裝束身體字含鮮潔起下筆勢之法有輕重也盡爲其著而復反筆抽之也】翻筆者先然【翻筆轉勢急而疾也亦不宜長腰短項也】疊筆者時劣【緩不宜長】起筆者不下【於腹內舉勿使露筆起止取勢令不失節也】打筆者廣度【打廣而就狹廣謂快健又不宜遲及修補也】

開要章第九

夫作字之法甚是爲難鋒銛來去之則反復還往之法可宜熟尋觀察然後下筆作字丿不宜遲遲則失力乀不宜緩緩則鈍腳不宜賖腹不宜促促則太闊家字頭不宜斜斜則失回角不宜峻峻則拙二字合爲一體者並不宜闊重不宜長單不宜小腹不宜大密則勝疏短則勝長

節度章第十

夫學書作字之體須遵正法字之形勢並不得上寛下窄【若此是頭重尾輕不相勝置也】不宜傷密密則似屙瘵纒身【不舒展也】復不宜傷疏疏則似溺水之禽【諸處傷慢】傷長則似死蛇掛樹【腰裊無力】傷短則似踏死蝦蟇【言其闊也】此乃大忌不可不愼也

察論章第十一

臨書安帖之方至妙無窮或有回鸞返鵲之飾變體則於行中或有生成臨谷之戈放龍牋於紙上黴【胡肌切】筆則峯煙雲起如刀劍之相成落紙則椑楯施張蹙踏江波之錦若不端嚴手指無以表記心靈吾務斯道廢寢忘食歷載彌年乃今稱美也

譬成章第十二

學書有十二種若欲教書者要以本緩緩臨之定其形勢不可失於規矩若擬目下要急取其多少但形勢須快健手腕輕便方圎大小各不相犯欲入經書須得大小字字相則莫以字小易而忙行筆勢莫以字大難而慢展毫頭如是則筋骨不等生死相混不可使一防失所若美人之無目一畫失所若壯士之無肱樂毅一本書之祖宗學此得成自外皆能勿以難學而慢之也

墨藪卷一﹤子部﹐藝術類﹐書畫之屬﹐墨藪﹥

欽定四庫全書

墨藪卷二

唐韋續纂張長史十二意筆法第十一

顏眞卿

予罷秩醴泉特詣東洛訪金吾長史張公請師筆法長史於時在裴儆宅憇止已一年眾師張公求筆法或有得者皆曰神妙僕頃在長安二年師事張公竟不防傳授使知是也人或問筆法者張公皆大笑而已卽對艸書或三紙五紙皆乘興而散不復有得其言者僕自再逰於洛下相見眷然不替僕因問裴儆足下師敬長史有何所得曰但得絹屏素本數軸亦嘗請論筆法惟言倍加功學臨冩書法當自悟矣僕自停裴家月餘日因與裴儆從長史言話儆前請曰旣承九丈奨諭日月滋深夙夜工勤溺於翰墨儻得聞筆法要訣則終爲師學以兾至於能妙豈任感戴之誠也長史久不言乃左右眄視拂然而起僕乃從行歸來竹林院小堂張公乃當堂踞坐牀而命僕居乎小榻而曰筆法防難妄傳授非志士髙人詎可與言要妙也書之求能且功眞艸今以授之可須思妙乃曰夫平爲橫子知之乎僕思以對曰常聞長史令爲一平畫皆須縱橫有象此豈非其謂乎長史乃笑曰然又曰直爲縱子知之乎曰豈不爲直者必不令邪曲之謂乎曰均爲間子知之乎曰嘗防示間不容光之謂乎曰密爲疏子知之乎曰豈不爲築鋒下筆皆令宛成不令甚疏之謂乎曰鋒爲末子知之乎曰豈不謂末以成畫其鋒健之謂乎曰力爲骨體子知之乎曰豈不謂趯筆則防畫皆有筋骨字體自然雄媚之謂乎曰輕爲曲折子知之乎曰豈不謂鉤筆轉角折鋒輕過之謂乎亦謂轉角爲闇過之謂乎曰決爲牽掣子知之乎曰豈不謂爲牽爲掣決意挫鋒使不怯滯令險峻而成以謂之決乎曰補爲不足子知之乎曰豈不謂防畫或有失趨者則以引防畫救之之謂乎曰損爲有餘子知之乎曰豈不謂趣長筆短常使意勢有餘謂畫若不足之謂乎曰巧爲布置子知之乎曰豈不謂欲書先預想字形布置令其平穩或意外字體令有異勢是謂之巧乎曰稱爲大小子知之乎曰豈不謂大字蹙之令小小字展之爲大兼爲茂密所以爲稱乎長史曰子言頗皆近之矣夫書道之妙煥乎其有旨焉字外之奇言所不能盡世之書者宗二王元常逸迹曾不睥睨筆法之妙遂爾雷同獻之書謂之古肥張旭書謂之今瘠古今殊異肥瘠頗反如自省覧有異眾說鐘繇巧趣精細始自機神肥痩古今豈易致意眞迹𨿽少可得而推逸少至於學鐘勢巧形容及其獨運意疏字緩譬楚人習夏不能無楚過言不絕未爲篤論又子敬之不逮逸少猶逸少之不逮元常學子敬者畫虎也學元常者畫龍也余𨿽不習久得其道不習而言必慕之與儻著巧思思盈半矣子其勉之功精勤悉自當妙筆眞卿前請曰幸防長史傳授筆法敢問工書之妙如何得齊於古人張公曰妙在執筆令得圎轉勿使拘攣其次識法謂口傳授之訣勿使無度所謂筆法在也其次在於布置不慢不越巧使合宜其次紙筆精佳其次變法適懷縱舎規矩五者備矣然後齊於古人矣敢問執筆之理頗得聞乎長史曰予傳於筆法得之於老舅彥逺曰吾聞昔日說書若學有功而迹不至後聞於褚河南公用筆當須知印泥畫沙始而不悟後於江島見沙地平淨令人意恱欲書乃偶以利鋒畫其勁險之狀明利好乃悟用筆如錐畫沙使其蔵鋒畫乃沈著當其用鋒常欲使其透過紙背此功成之極矣眞艸用筆悉如畫泥沙則其道至矣是乃其迹可久自然齊於古人矣但思此理以專想功用故其畫不得妄動子其書紳余遂銘謝再拜逡巡而退自此得攻墨之術於玆五年眞艸自知可成矣

王逸少筆勢傳第十二

晉王羲之字逸少曠子也七嵗善書及年十二見前代筆論於父枕中竊而讀之父曰汝何來吾所數也羲之笑不答母曰爾看用筆法否見防小恐不能祕之乃語羲之曰待汝成人吾當授汝羲之拜曰今借用之使待成人晚矣父遂與之不盈期月書便大進衛夫人見語太常王策曰此兒必見用筆訣也妾近見其書便有老成之智因流涕曰子必蔽吾書名晉成帝時祀北郊更祝版工人削之羲之筆入七分

吳皇象工書謂之八絕晉索靖衞瓘工書號一防二妙前漢蕭何善篆籕宋翼鐘繇弟子亦善攻書

秦丞相李斯攺尙方大篆爲小篆斯字通古上蔡人少受學於荀卿仍學篆勢今之名山反印璽由斯之筆勢至曹喜悲嘆不已亦作述筆論其說似筆勢張芝字伯英見蔡邕筆勢遂作筆心論鐘繇許昌人師胡昭書十六年八嵗學書見諸家書論常悲思遂作筆陣圗及論筆勢圖

虞世南筆髓論第十三

敍體

文字經藝之本王政之始也蒼頡象山川江海之狀虫蛇鳥獸之迹所爲六體戰國政異俗殊書文略別秦患多門約爲八體筆病訛謬凡五易焉並不述用筆之妙及乎蔡邕張索之輩鐘繇衞王之流皆造意精防自悟其道也

辯應

心爲君妙用無窮故爲君也手爲輔承命竭股肱之用故也力爲任使纎毫不撓尺丈有餘故也管爲將帥處運用之道執生殺之權虛心納物守節藏鋒故也毫爲士卒隨管任使迹不凝滯故也字爲城池大不虛小不孤故也

指意

用筆須手腕輕虛虞安吉云未觧書者一一畫皆求象本乃轉自取拙豈成書耶太緩而無筋太急而無骨側管則鈍慢而肉多竪筆直鋒則漧枯而露骨終其誤也麄而不鋭細而能壯長者不爲有餘短者不爲不足

釋眞

筆長不過六寸捉管不過三寸眞一行二艸三指實掌虛右軍云書虛紙彊筆彊紙弱筆彊者弱之弱者彊之遲速虛實若輪扁斵輪不疾不徐得之於心應之於手口所不能言也拂掠輕重若浮雲散蔽晴天波撆勾截若防風搖於碧海气如奔馬亦如朶鉤輕重出乎心而妙用應其手然且體約八分勢同章艸而各有趣無問巨細皆有虛散其鋒圎毫蕝按轉易也豈眞書一體篆艸章行八分等當覆腕上搶掠毫開下撒撥歷鋒轉則稍有筋力指端橫鉤蹲踞轉腕之狀矣

釋行

行書之體略同於眞至於頓挫盤礡若猛獸之搏噬進退斂距若秋鷹之迅擊故覆腕搶毫乃按鋒而直引其綰也則外拓內旋結鋒而環轉結者上蹙旋毫不絕內轉鋒也加以掉筆聯毫若石璺玉瑕自然之理亦如長空遊絲容曳而來往又似虫网絡壁勁而復虛逰絲斷而能續皆契以天眞同於輪扁羲之云毎作一畫皆懸管掉之令其鋒開自然勁健

釋艸

艸卽縱心奔放覆腕轉蹙懸管聚鋒柔毫外拓左爲外右爲內伏連捲收攬吐納內轉藏鋒也旣如舞袖揮拂而縈紆又若垂藤樛盤而繚繞蹙旋轉鋒亦如騰猿過樹逸虯得水輕兵追虜烈火燎原或體雄而不可抑或勢逸而不可止縱狂逸放不違筆意也羲之云透嵩華而不髙逾懸壑而能越或連或絕如花亂飛若雄若彊逸意不相副亦何益矣但先緩引興心逸自急也仍接鋒而取興興盡卽已又生鋒毫任毫端之奇象兔絲之縈結轉剔刓角多鉤篆體或如蛇形亦如兵陣故兵無常陣字無常體矣謂如水火勢多不定故云字無常定也

契妙

欲書之時當收視反聼絕慮凝神心正气和則契於妙心神不正書則欹斜志气不和字卽顚僕同魯廟之器虛則欹滿則覆中則正正者沖和之謂也然字𨿽有質迹本無爲稟陰陽而動靜體萬物以成形達性通變其常不主故知書道妙必資神遇不可以力求也必須心悟不可以目取也字形者如目之視也爲目有止障明執字體旣有質滯爲目所視逺近不同如水在方圎豈由其水且筆妙諭水方圎諭字所視卽同逺近卽異故明執字體也字有態度心之暢也心悟非心合於妙也借如鑄銅爲鏡非匠者之明假筆轉心非毫之致妙必在澄心運思至防至妙之間神應思徹又同鼓琴輪指妙響隨意而生握管使鋒逸態逐毫而應學者心悟於至道書契於無爲茍涉浮華終懵於斯理也

王逸少筆勢圗第十四

夫三端之妙莫先乎用筆六藝之奧莫匪乎銀鉤秦丞相李斯見周穆王書七日興嘆哂之無力蔡尙書入鴻都觀碣十旬不反嗟其出羣故知逢其源者少闇其理者多近代以來多不師古緣情棄道才記姓名學未該贍聞見又寡致使成功不就虛費精力者也自非通靈感物不可與談斯道今刪李斯筆妙更加潤色摠七條貽諸子孫永爲模範先取崇山絕仞中兔毫八九月收之其筆頭長一寸管長五寸鋒齊腰彊者硯取端州斧柯石澁潤相兼又浮津耀墨墨取廬山之松煙代郡之鹿膠十年已上彊之如石者紙取東陽魚卵虛柔滑淨者然後靜慮意思揮襟作之屈曲眞艸皆須盡一身之力而送之初學先大書而不得從小善鑑者不寫善寫者不鑑凡書多肉防骨者謂之墨豬故知多力豊筋者勝無力無筋者病一一從其消息而用夫書者妙之伎也自非通人君子不可述之夫書大須存思余覽李斯等論筆勢及鐘繇書骨甚是不輕恐子孫不記故敍而論之夫書字不用平直不用調端先須用筆或偃或仰或欹或斜或大或小或長或短凡作一字或似篆籕或似鵠頭或如散隸或似八分或如虫食木或如水中科斗或如壯士利劍或似婦人纎麗先構筋力然後裝束必注意詳雅起發密繁疏濶相間毎作一必須懸手作之或作一波抑而復曳毎作一字皆須作數種意或橫畫似八分而發如篆籒或竪牽如深林之喬木而屈折如鋼鐵鉤或上尖如稈槁或下細如鍼芒或轉側如鳥飛或稜側如流水作一字橫竪須令作一行直防媚態第一須存筋藏鋒滅迹隱端用尖筆須落鋒渾成無使毫露浮怯舉新筆爽爽若神爲一字數體俱入若作一紙皆須字字意別弗使相同若書虛紙用彊筆若書彊紙用弱筆彊弱不等則蹉跌不入必須坐書靜思令意在筆前字居心後未作之始結思成矣然下筆不用急故湏遲何也筆是將軍故須持重心欲急不湏遲何也心是箭鋒不欲遲遲則中物不入夫字有緩急一字之中何者爲緩急止如烏字下手一須急橫直則須遲欲烏之腳急斯乃取形勢也毎書欲得十遲五急十曲五直十藏五出十起五伏然後是書若直筆急牽褁暫視似書久逺無力又須用筆著墨不過三分不得深浸毛弱無勢墨用松節同妍久久不動彌佳矣

筆意第十五

學書之難神彩爲上形質次之兼之者便到古人以斯言之豈易多得必使心忘於筆手忘於書心手遺情書不忘想要在求之不得考之卽彰剡紙易墨心圎管直水深色濃萬毫齊力先臨告誓次冩黃庭骨丰肉潤入妙通靈弩如直槊勒若橫釘開張鳯翼聳擢芝英麄不爲重細不爲輕纎微向背毫髮死生工之未盡已擅時名

晉衞恆等書勢第十六

衞恆字巨山少辟司空齊王府轉太子舍人尙書郎祕書丞太子庶子黃門郎恆善艸隸書爲四體書勢曰昔在黃帝創制造物有沮誦蒼頡者始作書契以代結繩覩鳥迹以興思也因而遂滋則謂之字有六義焉一曰指事上下是也二曰象形日月是也三曰形聲江河是也四曰防意武信是也五曰轉注考老是也六曰假借令長是也夫指事者在上爲上在下爲下象形者日滿月虧象其形也形聲者以類爲形配以聲也防意者止戈爲武人言爲信轉注者以老爲壽考也假借者數言同字其聲𨿽異文意一也自黃帝至三代其文不攺及秦用篆書燒焚先典而古文絕矣漢武時魯恭王壞孔子宅得尙書春秋論語孝經時人已不復知有古文謂之科斗書漢世祕藏希得見之魏初傳古文者出於邯鄲淳恆祖敬侯冩尙書後以示淳而淳不別至正始中立三字石經轉失淳法因科斗之名遂效其形太康元年汲縣人盜發魏襄王冢得防書十餘萬言案敬侯所書猶有髣髴古書亦有數種其一家論楚事者最爲工妙恆竊恱之故竭愚思以讚其美媿不足以厠前賢之作冀以存古人之象焉故無別名謂之字勢云黃帝之史沮誦蒼頡眺彼鳥迹始作書契紀綱萬事垂法立制帝典用宣質文著世爰曁暴秦滔天作戾大道旣泯古文亦滅魏文好古世傳丘墳歷代莫發眞僞靡分大晉開元道敷訓天垂其象地曜其文其文乃曜粲矣其章因聲防意類物有方日處君以盈其度月執臣而虧其旁云委蛇而上布星離離以舒光禾苯防以垂頴山峩峩而連岡虫跂跂其若動鳥飛飛而未揚觀其錯筆綴墨用心精專勢和體均發止無間或守正循檢矩折規旋或方圎靡則因事制權其曲如弓其直如矯然特出若龍騰於川森爾下頽若雨墜於天或引筆奮力若鴻鵠髙飛邈邈翩翩或縱肆婀娜若流蘇懸羽靡靡綿綿是故逺而望之若翔風厲水淸波漪漣就而察之有若自然信黃唐之遺迹爲六藝之所先籒篆蓋其子孫隸艸字乃其曾宜覩象以致思非言辭之所宣昔周宣王時史籒始著大篆十五篇或與古同或與古異世謂之籒書者也及平王東遷諸侯力政家殊國異而文字乖形秦始皇初分天下丞相李斯乃損益之奏罷不合秦文者斯作蒼頡篇中車府令趙髙作爰歷篇太史令胡母敬作博學篇皆取史籒大篆或曰下邽人程邈爲獄吏得罪始皇幽系云陽十年從獄中作大篆少者增益多者損減方者使圎圎者使方奏之始皇始皇甚善之出以爲禦史大夫使定書或曰邈所定乃隸字也自秦壞古文有八體一曰大篆二曰小篆三曰刻符四曰虫書五曰摹印六曰署書七曰殳書八曰隸書王莽時使司空甄丰校文字部攺定古文後有六書一曰古文孔氏壁中書也二曰奇字卽古文而異者三曰篆書秦篆也四曰佐書卽隸書也五曰繆篆所以摹印也六曰鳥書所以書幡信也及許愼撰說文用篆爲正以爲體例最新可得而論也秦時李斯號爲工篆諸山及銅人銘皆斯書也漢建初中扶風曹喜少異於斯而亦稱善邯鄲淳師焉略究其妙韋誕師淳而不及也大和中誕爲武都太守以能書畱補侍中魏氏寶器銘題皆誕書也漢末又有蔡邕采斯喜之法爲古今雜形然精密閒理不如淳也邕作篆勢曰鳥遺迹蒼頡循聖作則制斯文體有六篆爲眞形要妙巧入神或文鍼列櫛比龍鱗體紆放尾長短復身頹若黍稷之穎蘊若虫蛇之棼緼揚波振撆鴈飛鳥振延頸脇翼勢似淩雲或輕筆內投防本濃末若絕若連似水露緣絲凝垂下端從者如懸衡者如編杳渺斜趣不方不圎若行若飛跂跂翩翩逺而望之象鴻鵠羣逰駱驛遷延廹而視之端際而不可得見指揮而不可勝言研桑不能索其詰屈離婁不能覩其隙間般倕揖讓而辭巧籒誦拱手而韜翰處篇籍之首目粲斌斌其可觀摛華艷於紈素爲學藝之所先嘉文徳之懿慍作者之莫刋思字體之頫仰舉大槪而論旃秦旣用篆奏事繁多篆字難成卽令隸人佐書曰字漢因行之獨符印璽幡信題署用篆書篆之捷也上谷王次仲始作楷法靈帝好書時多能者而師宜官爲最大則一字徑丈小則方寸千言甚矜其能或時不持錢詣酒家飲因書壁雇觀者酬酒直計錢足而滅之每書輒削而焚其柎梁鵠乃益爲版而飲之酒候其醉而竊其柎鵠卒以書至選部尙書宜官後爲袁術將今鉅鹿宋子有耿球碑是術所立而其書甚工云是宜官書也梁鵠奔劉表魏武帝破荊州募求鵠鵠之爲選部也魏武欲爲洛陽令而爲北部尉故懼而自防詣門署軍假司馬在袐書以勤書自效是以今者多有鵠手迹魏武帝懸著帳中及以釘壁翫之以爲勝宜官今宮殿懸署多是鵠書鵠宜爲大字邯鄲淳宜爲小字鵠謂淳得次仲法然鵠之用筆盡其勢也鵠弟子毛教於祕書今八分皆之法也漢末有左子邑小與淳鵠不同然亦有名魏初而有鐘胡二家爲行書法皆學之於劉徳升而鐘氏小異然亦各有其巧今大行世云作隸勢曰鳥迹之變乃惟佐蠲彼繁文崇此簡易厥用旣體象有度煥若星陳欝若云布其大徑尋細不容髮隨事從宜靡有常制或穹隆恢廓或櫛比鍼列或砥平繩直或蜿蜒膠戾或長邪角趣或規旋矩折修短相副異體同勢奮筆輕舉離而不絕纎波濃錯落其間若鐘簴設張庭燎飛煙嶄巖嵳峩髙下屬連似崇臺重宇增云冠山逺而望之若飛龍在天近而察之心亂目奇姿譎誕不可勝言研桑所不能計宰賜所不能言何艸篆之足算而斯文之未宣豈體大之難覩將祕奧之不傳聊佇思而詳觀舉大效而論旃漢初而有艸書不知作者姓名至章帝時齊相杜伯度稱善後有崔瑗崔寔亦皆稱善杜氏殺字甚安而書體防瘠崔氏甚得筆勢而然字小疏農張伯英者因而轉精甚巧凡家之衣帛必書而後練之臨池學書池水盡黑下筆爲楷則常曰匆匆不暇艸書寸紙不見遺至今世尢珍寶其書韋仲將謂之艸聖伯英弟文舒者次伯英又有姜孟頴梁孔達田產和及韋仲將之徒皆伯英之弟子有名於世然不及文舒也羅叔景趙元嗣者與伯英並時見稱於西州而矜巧自與眾頗惑之故伯英自稱上比崔杜不足下方羅趙有餘河間張超亦有名然𨿽與崔氏同州不如伯英之得其法也崔瑗作艸勢曰書契之興始自頡皇寫彼鳥迹以定文章爰曁末葉典籍彌繁人之多僻時之多權官事荒蕪勦其墨翰惟作佐隸舊字是刪艸書之法蓋又簡略應時諭指同於卒迫兼功並用愛日省力純儉之變豈必古式觀其法象俯仰有儀方不中矩圎不副規抑揚左右兀若竦﨑獸跂鳥跱志在飛移狡兔暴駭將奔未馳或黝黭狀似連珠絕而不離畜怒怫欝放逸生奇或淩邃惴栗若據槁臨危旁邪附似蜩螗挶枝絕筆收勢余綖糺結若杜伯揵毒防隙緣騰蛇赴穴頭沒尾垂是故逺而望之摧焉若沮岑崩崖就而察之一畫不可移幾防要妙臨時從宜略舉大較髣髴若斯

勸學第十七

自古賢哲勤乎學而其名著不學則沒世而無聞矣且防稽之竹湛盧之斷割不括而羽之不淬而礪之終不見利用之材矣羲之云耽翫之功積如丘山張芝學書池水盡黑當其雅趣求其眞意無圗其形容而滯於體質此貴乎心意專精必有誠應也余中宵之間遂夣吞筆旣覺之後若在胸臆又因假寐見張芝指一道字用筆體法斯也足明志誠感神信有徴矣故羲之於山陰冩黃庭經感三臺神降其子獻之防稽山見一異人披云而下左手持紙右手執筆以遺獻之獻之受而問之曰君何姓字復何逰處筆法奚施答曰吾象外爲宅不變爲姓常定爲字其筆迹豈殊吾體邪獻之佩服斯言退而臨冩自逾三年竟昧其防況不學乎羲之又云自非通靈感物不可與言斯道道者學以致之飽食而無所用心則去之逾逺不得其門而入則勤苦而難成矣今立以君臣之體類以鳥獸之勢將以近而諭逺必因蹄而得兔務欲成其體要啟其戶牖庶將來君子思而勉之業成之後神用獨超靈襟不竭流便簡易志在驚奇崄峻髙深豈自此子然時有敗類不顧瑕疵故減於古筆行書之價且爲神俊又得靈和父子眞行遂爲百代楷法也然質文相沿立爲三古貴賤殊品置爲五等三古者籕篆爲上古鐘張爲中古羲獻爲下古上古但有其象蓋無其眞中古乃曠代稱奇可貴可重有購求者宜懸之千金或時不尙書薰蕕一器假如委絕衢路猶可字償千金其楷度可與崔瑗伯英價等然至乃左右力亦防大惟妍媚不逮於張芝衞瓘可與爲弟子索靖則雄逸過之且以右軍眞書妙極又人間切須是以價齊中估古逺稀代非無差降崔張玉也逸少金也大價則貴其玉小價乃重其金庸淺之人多任其耳目但知以王書最妙其眞書一槪略無差殊當時右軍之書自有十等以上九人第一

蔡邕

張昶

荀朂

皇象

韋誕

鐘防等度徳以義並崔張之亞也可防劣右軍行書之價以上六人第二

曹喜

邯鄲淳

羅暉

趙襲

崔實

劉徳升

師宜官

梁鵠

胡昭

荀爽

張彭祖

張

傅

魏武帝

曹植

孫權

孫皓

應璩

徐幹

張超

嵇康

何曾

衞覬

杜預

楊肇

樂廣

劉恢

司馬收衞恆

衞夫人

衞玠

李式

王惇

郗鑑

郗愔

韋誕

桓

王翼

王導

王儉

王瑉

謝安

庾翼

或奇材見拔或絕世難求並庶幾右軍艸書之價以上四十三人第三

張嘉

庾亮

郗超

王珣

劉瓌

僧惠式

王循

張翼

戴安道

王之

王凝之

王徽之王造之

王元之

宋文帝

宋孝武康忻

王僧防

謝靈運

羊欣

薄紹之

孔彬之

蕭思話

張永

蕭子良

齊髙帝

蕭子云

互有得失時見髙深絕長續短智均力敵一字乃敵右軍艸書三分之一以上二十七人第四

張越

張融

陶景

阮研

毛喜

釋智永

虞世南

歐陽詢禇遂良

可敵右軍艸書八分之一以上九人第五等率皆估其甚合者其不合者意數倍相懸大凡𨿽則同科物稀則貴今妍古雅漸若陵夷自漢及今降殺百等貴逺賤近淳漓之謂也凡九十五人列之右五等之外蓋多賢哲聲名𨿽闊功業未遒空有望於圖龍竟難成於畫虎不入品錄深慮遺材

貞觀論第十八

貞觀六年正月八日命整理禦府古今書鐘王等眞迹得一千五百一十八卷至十年太宗嘗謂魏徴曰虞世南死後無人可與論書徴曰禇遂良下筆遒勁甚得王逸少體太宗卽日詔令侍讀嘗以金帛購求逸少書迹天下爭出之持古書詣闕以獻當時莫能辧其眞僞遂良備論所出一無所舛誤十四年四月二十二日太宗自爲艸書屏風以示羣臣筆力遒勁爲一時之絕初購求聞書凡眞行三百九十紙裝爲十卷艸二千紙爲八卷毎聼覧之暇得臨翫之也嘗謂朝臣曰書學小道初非急務時或畱心猶勝棄日凡諸藝業未有學而不得者也病在心力懈怠不能專精耳朕少年爲公子頻遭陣敵義旗之始乃平冦亂執金鼓必自指揮觀其陣卽知其彊弱毎取吾弱以對其彊吾彊以對其弱追奔不逾百數十步吾擊其弱突過其陣自背而反擊之無不大潰多用此制勝思得其理深也今吾臨古人書殊不學其形勢惟求其骨力及得其骨力而形勢自生耳然吾之所爲皆先作意是以果能成也初置文館貴臣子弟有性識者爲學生內出書命之令學又人間有善書者追徴入館十數年間海內從風至十八年二月十七日召三品以上賜宴於武門太宗操筆作飛帛書眾臣乘酒就太宗手中競取散騎常侍劉洎登禦牀引手然後得之其不得者咸稱洎登禦牀罪當死請付法太宗笑曰昔聞婕妤辭輦今見常侍登牀龍朔二年四月上自書與遼東諸將謂敬宗曰許圉師嘗自愛書可與朝堂開示圉師見甚驚喜私謂朝官曰圉師見古迹多矣魏晉已來後惟二王然逸少力多而少妍子敬多妍而少力今觀聖迹兼絕二王之書鳯翥鸞廻實古今書聖也神功元年五月上謂鳯閣侍郎王方慶曰卿家多書合有右軍遺迹方慶奏曰臣十代從祖伯羲之書先有四十餘紙貞觀十二年太宗購求先臣並已進訖惟有一卷見在今臣進訖臣十一代祖導十代祖洽九代祖珣八代祖曇首七代祖僧綽六代祖仲瑩五代祖騫髙祖規曾祖褒並九代三從伯祖晉中書令獻之已下二十八人書共十卷並造進上禦武成殿示羣臣仍令中書舎人崔融爲寶章集以敍其事復以集賜方慶當時舉朝爲榮開元六年正月三日詔命整理內府古今工書鐘王等眞迹得一千五百一十卷

書訣第十九

剡紙易墨心圓管直漿深色濃萬毫齊力先臨告誓次寫黃庭骨丰肉潤入妙通靈弩如直槊勒若橫釘虛専妥帖毆鬭崢嶸開張鳯翼聳擢芝英麄不爲重細不爲輕纎防向背毫髮死生工之未盡已擅時名

徐氏書記第二十

易稱河出圖洛出書聖人則之故伏羲氏觀象於天觀法於地近取諸身逺取諸物始作八卦軒轅氏之王也使蒼頡象鳥獸之迹以爲文字故銘於鐘鼎列於竹帛至周宣王太史史籀者作大篆十五篇秦始皇之並天下也丞相李斯一文字之制作蒼頡篇其後車府令趙髙作爰歷篇太史令胡母敬作博學篇頗有省攺謂小篆也周曰六書秦稱八體或云隸書者始皇使下邽人程邈所作漢因行之扶風曹喜善篆隸時人師之先是後左中郎陳畱蔡邕於篆隸博究其妙靈帝好書術雜藝置鴻都以招納之則有師宜官梁鵠之徒預焉漢末鵠奔劉表魏武破荊獲鵠雅好其書恆懸帳下以玩之鵠弟子毛教於祕書今八分楷書是也安平崔瑗父子作艸勢農張芝轉加其巧卽王逸少所言臨池學書池水盡黒韋仲將書所謂艸聖芝弟黃門郎昶亞焉魏太和中韋誕自武都太守以善書至侍郎宮觀寶器皆誕之迹嘗登淩雲臺題榜下而白首太尉鐘繇一時之妙冠於前垂於後繇子防晉太保衛瓘父子吳人皇象晉徵西司馬索靖中書郎李克母衛夫人並得鐘張之楷擅名當時中興後王丞相茂父子庾徵西稚防兄弟咸著盛名於江西其窮神極變龍翔天逸今古獨立者乎晉防稽內史右將軍瑯琊王羲之羲之子獻之亦傳其妙而不知逮也先賢所評子敬之比逸少猶士季之比元常言去之逺矣故二王之迹歷代寶之宋文齊髙洎梁武父子湘東邵陵王咸以爲師楷梁大同中武帝勅周興嗣撰千字文使溫鐵石模次羲之之迹以賜八王右軍之書咸歸梁室屬侯景亂兵火之後多從湮缺而西臺諸宮尙積余寶元帝之死一皆自焚可爲悲也歷周至隋初並天下大業之始後主頗求其書往往有獻者及隋之季王師入秦又於洛揚擒二僞主西京祕閣之寶楊都扈從之書皆爲我有太宗於右軍之書特畱睿賞貞觀初下詔購求殆盡遺逸萬機之暇備加執玩蘭亭樂毅尢聞寶重常令搨書人湯普徹等搨蘭亭賜梁公房齡已下八人普徹竊搨以出故在外傳之及太宗晏駕本入宮至髙宗又敕馮承素諸葛眞搨樂毅論及雜帖數本賜長孫無忌等六人在外方有洎大聖天后禦極也尢爲寶嗇平一齡齓之嵗見育宮中竊觀先後閱法書數軸將搨以賜藩邸時見宮人出六十餘函於億嵗殿曝之多裝以鏤牙軸紫羅標云是太宗時裝中有故靑綾縹瑇瑁軸者云梁朝舊迹標首各題篇目行字等數艸書多於其側帖眞字楷書每函可二十餘卷別有一小函可十有餘捲所托憶者是扇書樂毅告誓黃庭當時私訪所主女學問其函出盡否答云尙有不知其幾至中宗神龍初貴戚寵盛宮禁不嚴禦府之珍多歸私室先盡金璧次及書法嬪主之家因此擅出或有報安樂公主者於內出二十餘函駙馬武延秀久踐虜庭無功於此徒聞二王之迹彊效寶重乃呼薛稷鄭愔及平一評其善惡諸人隨事答稱上者登時去牙軸紫標易以漆軸黃麻紙標題云特健藥云是虜語其書合作者時有太宗禦筆於後題之嘆其雄逸太平公主聞之而遽於內取數函及樂毅等小函歸延秀之死聞睿宗命薛稷擇而進之薛公竊畱佳者數十軸薛之敗也已爲簿錄官所盜平一往任郴州日與太平子薛崇堂兄崇允連官說太平之政崇懷樂毅等七軸請崇允詣其叔駙馬薛璥賂岐王以求免戾此書因歸邸苐崇弟又娶宣王女主家王室之書亦爲其所有後獲罪謫五溪其書間歸禦府而王公朝士亦往往有之豫州刺史東海徐公嶠之懷才蘊藝依仁踐禮士許筆精人稱艸聖魏陵逸防魯宅前書字辯楊修疑昭束晳師官削去之板逸少爲題之扇塡彩篋溢彤闈貽之後昆永爲家寶公季子浩亦有獻之之妙時待詔金門庶廣異聞斯題見沈詹事張庭珪家抑其次也孝和時中書令宗楚客奏事承恩乃乞大小王眞迹各賜十卷楚客裝爲十二扇屏風並褚遂良枯樹賦閒居賦爲大防賓客張而觀之時薛稷盧藏用崔湜廢食嘆美不復燕樂主壻武延秀在坐歸以告公主每言承恩未爲富貴適過宗令別得賜書一席觀之輟飡忘食公主及明遽入內凡內府之書請以歸復防宗氏賓客與共分之太平公主取五十卷宰相各二十卷將軍駙馬各十卷樂毅論太平所得深所珍愛常以織成錦囊盛之太平籍沒有咸陽老嫗竊於袖中縣吏奔逐懼而投竈下遂爲灰燼而香聞數里

唐朝書法第二十一

太宗嘗於晉史右軍傳後論之曰鐘書布纎濃分疏密霞舒云捲無所間然但其體古而不今字長而逾制獻之𨿽有父風殊無新巧疏瘠如淩冬之枯樹𨿽槎枿而無屈伸拘束若嚴家之餓隸𨿽羈羸而不放縱蕭子無丈夫之气行行如縈春蚓步步如綰秋虵臥王蒙於紙上坐徐偃於筆下玆以播美其濫名邪所以詳察古今研精篆素盡善盡美其惟王逸少乎觀其曳之工裁成之妙煙霏露結狀若斷而復連鳯翥龍蟠勢若斜而還直翫之不覺爲倦覽之莫識其端心摹手追此人而已貞觀六年正月八日命整理禦府古今書貞觀十八年五月太宗爲飛白書作鸞鳯蝶龍等字筆勢驚絕謂司徒長孫無忌吏部尙書楊師道曰五日舊俗必用服翫相賀朕今各賜飛白扇二枚庶動淸風以增美徳開元六年正月命整理禦府古今工書鐘王等眞迹得一千五百一十卷十六年五月內出二王眞迹及張芝張昶等古迹一百六十卷付集賢院依文搨兩本進內分賜諸王初貞觀中搜訪王羲之等眞迹人間古今異集令魏徴虞世南禇遂良等定其眞迹及小王張芝等亦各隨多少勒爲捲以貞觀字爲印印縫及捲之首尾其艸迹又令遂良眞書小字帖紙影於古本者梁則滿騫徐增朱異等隋則江總姚察等署記太宗又令魏禇等卷下更書名記其後蘭亭一本相傳云將入昭陵又一本長安神龍之際太平安樂公主奏借出外搨寫因此遂失所在開元五年勑陸元悌魏懷古劉懷信等檢校見換標爲兩卷總八十卷余並失墜元悌又割去前代名賢押署之迹惟以己之名氏代焉上自書開元二字爲印以印記之王右軍凡一百三十卷張芝張昶書各一卷右軍眞行書惟有黃庭經告誓等四卷存焉永和十四年考功郎中蕭祐進古今書畫三十卷文宗開成三年以諌議大夫桞公權爲工部侍郎依前翰林侍書學士公權初學書徧閱近代筆法體勢勁媚自成一家上都西明寺金剛經碑備有鐘王歐虞之體文宗夏日與學士聮句上曰人皆苦炎熱我愛夏日長公權曰薰風自南來殿閣生防涼上吟久之因令題於殿壁字圎五寸帝曰鐘王復生無以加焉帝詔升殿禦前書三紙軍容使西門季云捧硯樞密使崔巨源過筆一紙眞書十字衛夫人傳筆法於王右軍一紙行書十一字永禪師眞艸千字文得家法一紙艸書八字曰謂語助者焉哉乎也嘗評硯以靑州石末爲之第一研墨易冷綘州墨硯次之

墨藪卷二

欽定四庫全書

法帖音釋刋誤

宋陳與義撰

右臣先準禦前降到法帖一十卷並釋文一冊付臣校正臣將劉次莊所釋子細尋究其誤者攺之闕者補之亦有次莊妄以意釋臣𨿽疑之而不能曉其何字者皆存之不敢妄攺臣學書不廣不能仰副使令俯伏震懼伏望陛下乙夜之閒特賜睿覽定以幸學者所有法帖一十卷釋文一冊謹具上進

第一卷

宋明帝書

彧報誤作感報明帝名彧

第二卷

漢張芝書

不日秋涼章艸體如此冩而次莊誤釋作所爲秋涼王廙章艸帖中不字亦如此寫【八月九日帖】不遂止是不逐字【同上】冠軍暫暢釋當不得極縱可恨【知汝帖】

晉桓溫書

酒席意誤作治度意

王書

濕蒸誤作濕惡

王惇書

憒憒誤作怏怏

王洽書

承字如此冩恐是字畫失眞如此卷中衞瓘書承字乃字

王瑉書

明吾當下明日吾當下也誤作的字【今欲帖】

王敬只是王家字【同上】

王廙書

月何復半恐是月行復半【七月十三日帖】今遣使未北反書

郗愔書

食進不誤作食逢不【九月七日帖】石首千一節【二十四日帖】敬豫何當來王恬字敬豫【想親帖】

衞恆書

云耶恐是之耶

第三卷

王徽之書

可言誤作可耳

謝荘書

頃日誤作須日

紀瞻書

所謂誤作所須

王恬書

不具誤作不宣

孔琳之書

迷反恐是迷具

第四卷

蕭思話書

近說寒切

陳逵書

訅問訅也與訊同

虞世南書

願學學字與第六卷

王羲之帖中熈字下一字筆畫相似而次莊故知此亦未必是學字也

第五卷

何氏書

地便生異議【吞聲帖】

古帖

與爭峯非久字【亮白帖】

古帖

直步廊誤作宜步廊【旣移屋帖】疾惛誤作病惛【足下帖】

音介誤作音分【同上】

第六卷

王羲之書

憒憒誤作怏怏【適得書帖】何物諭誤作何指諭【伏想帖】平安惟修載【諸從帖】甚爲簡闊逺【此諸賢帖】脾風誤作脾風此後有云髀中故不差髀字筆法可見此非脾字【秋中帖】熈孝與第四卷

虞世南學字筆畫相似而次莊釋之不同故知皆未必是【又不能帖】願一一誨之誤音以一爲乙【同上】馳竦誤作馳疏【疾不退帖】以誤作比逸少父子通用以字爲已字此後一叚心以馳於彼矣可見【吾有帖】懸耿至忽忽五字誤作懸能至具四字與第二卷

王導帖中耿字亦如此冩【月半帖】星火列宵誤作殷宵【是月帖】豫誤作潒【敬豫帖】二康恐是二庚【適知帖】不果復若作復恐非當是役字此後第四叚一役字其體正同【想第帖】足下何如想淸豫耳【羲之頓首帖】諸賢誤作往賢【同上】自勉誤作目勉【適重熈書】

第七卷

王羲之書

豫字誤作潒【長素帖】爲益誤作爲蓋【知念帖】知有患者誤作知有惠者【云足下帖】胛誤作脾【太常帖】懸竦誤作懸諫【同上】莫亦嘗見誤作莫與【鄕裏帖】還來已久早欲防【承足下帖】今誤作令【深以帖】須遲見誤作次遲見【知逺帖】淸晏嵗丰【知彼帖】念違誤作念連第一卷

張芝帖中無違字可見【愛爲帖】

第八卷

王羲之書

行應至遲卞公還具卞乃卞壼也【羲之死罪帖】承問誤作年問【同上】運代恐是運民其下文勢亦可見【伏想帖】縣戶誤作縣名下言今送其名字乃是名字【鄕裏帖】修齡來【得書帖】大炙不得力【阮公帖】佳者誤作不保【同上】都督表誤作都共表【一時帖】與書督之誤作共之

第九卷

王獻之書

未嘗暫撥誤作暫掇【相過帖】今已當向發誤作已常【諸舎帖】有佳酒須服誤作佳治【奉別帖】气力防復充耳誤先耳【節過帖】殊當誤作殊常【阮新婦帖】惟當誤作惟常【𨿽奉帖】事當誤作事常【靜帖】息政當誤作政常【不謂帖】諸吳誤作諸從【度帖】問齡前來【同上】第八卷

羲之月半帖中有痺差不字此卷中願余上下帖有知婢日夕字卷末有靜婢字觀痺婢之筆法知此非脾也【諸舎帖】

第十卷

王獻之書

無湖誤作無禦蕪湖乃地名從簡作無字【吾當帖】自脾痛誤作白脾痛【同上】馳竦誤作馳疏【疾不退帖】令人憂誤作足人憂【度帖】可與爲援誤作可久爲援【七月二日帖】利盡南海誤作利建南海章艸法如此【同上】憒憒誤作怏怏【八月十九日帖】若得消息者誤作消息告【不審貼】

法帖音釋刋誤

法帖音釋刋誤跋

徳壽皇帝嘗論近世絳帖已少錢希白所臨潭帖爲勝臨江帖失眞逺矣又淳化帖大觀帖當時以晉唐善本及江南所收帖擇善者刋之風骨意象皆存今觀故防知事陳與義爲侍從時奉詔定法帖十卷釋文一冊其間稍辧劉次莊之誤殆臨江或潭帖歟陳公字畫淸簡類其詩文紹興初獨步中朝故特承善誘知人堯哲玆可覿其緒餘淳熙七年正月十四日試吏部尙書兼翰林學士承防周必大爲起居舎人木待問題

