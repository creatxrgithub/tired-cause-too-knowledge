述書賦唐竇臮

提要卷上卷下

提要

《述書賦》二卷﹐唐竇臮撰﹐竇蒙注。臮字靈長﹐扶風人。官至檢校戶部員外郎﹐宋汴節度參謀。蒙字子全﹐臮之兄。官至試國子司業兼太原縣令。並見徐浩《古迹記》。案張彥遠《法書要錄》﹐稱臮作《述書賦》﹐精窮旨要﹐詳辧祕義。今觀其賦﹐上篇所述﹐自上古至南北朝。下篇所述﹐自唐代髙祖﹑太宗﹑武后﹑睿宗﹑明皇以下﹐而終於其兄蒙及劉秦之妹﹐蓋其文成於天寶中也。首尾凡一十三代﹐一百九十八人。篇末系以徐僧權等署證八人﹐太平公主等印記十一家﹐徵求寶玩韋述等二十六人﹐利通貨易穆韋等八人。文與上篇相屬﹐蓋以卷帙稍重﹐故分而爲二耳。其品題敍述﹐皆極精核。其印記一章﹐兼畫印模於句下﹐遂爲朱存理《鐵网珊瑚》﹑張醜《淸河書畫舫眞迹日錄》之祖。注文尢典要不支。舊以爲出其兄蒙﹐考賦中蒙條下注曰﹐家兄蒙字子全﹐司議郎安南都護﹐又似乎臮所自注。且所敍仕履與卷首結銜亦不同﹐均爲疑竇。然張彥遠《法書要錄》所題已同今本。單文孤證﹐未敢遽易舊文﹐姑仍原本錄之焉。卷上

古者造書契﹐代結繩﹐初假達情﹐浸乎競美。自時闕後﹐疊代沿革』朴散務繁﹐源流遂廣﹐漸備楷法﹐區別妍媸。洎於我唐﹐天寶末﹐國有寇難﹐府庫傾覆﹐散墜閭閻。旣而興復京都﹐所司徵購﹐得其歸者蓋寡矣。余至徳中往往偶見﹐祛積年之遐想﹐駭此生之新觀﹐𨿽欣鄙夫之幸遇﹐實爲吾君之痛惜。恨沈艸莽﹐上達無階﹐因記彼而炫求﹐願沽諸而善價。然爲監臨動靜﹐公私貿遷﹐徒暫披玩﹐終歸他人。今記前後所親見者﹐並今朝自武徳以來迄於乾元之始﹐翰墨之妙﹐可入品流者﹐咸備書之。

﹝周一人﹕史籀。秦一人﹕李斯。漢二人﹕蔡邕﹑杜操。魏五人﹕韋誕﹑虞松﹑司馬師﹑司馬昭﹑鐘會。吳二人﹕皇象﹑賀劭。晉六十三人﹕齊獻王﹑元帝﹑成帝﹑康帝﹑孝武帝﹑武陵王﹑會稽王﹑楊肇﹑山濤﹑嵇康﹑張翰﹑蔡克﹑顧榮﹑劉琨﹑孔侃﹑孔瑜﹑陶侃﹑熊遠﹑應詹﹑卞壺﹑劉超﹑謝藻﹑庾亮﹑庾懌﹑庾冀﹑庾準﹑郗鑑﹑郗愔﹑郗曇﹑郗超﹑郗儉之﹑郗恢﹑謝尙﹑謝奕﹑謝安﹑王導﹑王劭﹑王瑉﹑王羲之﹑王獻之﹑王廞﹑王濛﹑王述﹑丁潭﹑何充﹑劉訥﹑劉琰﹑劉璞﹑張澄﹑張冀﹑桓溫﹑桓玄﹑江灌﹑沈嘉﹑劉瓌之﹑劉廞﹑範汪﹑範寧﹑諸葛長民﹑劉穆之﹑溫放之﹑楊羲﹑宋珽。宋二十五人﹕武帝﹑文帝﹑孝武帝﹑明帝﹑南平王﹑海陵王﹑謝靈運﹑謝方明﹑張茂度﹑張永﹑羊欣﹑孔琳之﹑薄紹之﹑王敬弘﹑王思玄﹑顏峻﹑桓護之﹑駱簡﹑蕭思話﹑龐秀之﹑巢尙之﹑裴松之﹑徐爰﹑江僧安﹑賀道力。齊十五人﹕齊髙帝﹑武帝﹑竟陵王﹑褚淵﹑褚賁﹑徐孝嗣﹑王僧虔﹑王慈﹑王志﹑王儉﹑劉撝﹑顧寶光﹑胡諧之﹑徐希秀﹑張融。梁二十一人﹕武帝﹑簡文帝﹑邵陵王﹑孝元帝﹑蕭確﹑蕭子云﹑王克﹑陸杲﹑任昉﹑傅昭﹑朱異﹑王籍﹑殷鈞﹑阮研﹑王褒﹑蕭特﹑庾肩吾﹑陶弘景﹑江蒨﹑周弘讓﹑範懷約。陳二十一人﹕武帝﹑文帝﹑煬帝﹑沈後﹑新蔡王﹑廬陵王﹑永陽王﹑桂陽王﹑釋智永﹑智果﹑江總﹑徐陵﹑沈君理﹑袁憲﹑毛喜﹑蔡景歷﹑蔡徴﹑顧野王﹑伏知道﹑謝碬﹑賀朗。北齊一人﹕外五代祖劉瑉。隋五人﹕劉玄平﹑房彥謙﹑盧昌衡﹑趙文深﹑趙孝逸。皇唐四十五人﹕神堯皇帝﹑文武聖皇帝﹑則天武后﹑睿宗﹑今上開元皇帝﹑漢王元昌﹑岐王元範﹑李懷琳﹑歐陽詢﹑歐陽通﹑虞世南﹑虞纂﹑虞煥﹑褚遂良﹑陸柬之﹑薛稷﹑房玄齡﹑殷仲容﹑王知敬﹑王紹宗﹑孫過庭﹑張旭﹑賀知章﹑徐嶠之。徐浩﹑李造﹑韓擇木﹑田琦﹑衛包﹑蔡有鄰﹑鄭遷﹑李權﹑李樞﹑李平均﹑王維﹑王縉﹑史惟則﹑李陽冰﹑家舅繪﹑姨兄明若山﹑宋儋﹑李璆﹑蕭誠﹑張從申﹑呂向﹑長兄蒙﹑馬氏妻劉秦妹等﹐應親見者之所言。﹞

並錯綜優劣﹐直道公論。或理盡名言﹐卽外假興諭﹐𨿽闕標舊品﹐而舉寄斯文。刊訛誤於形聲﹐定目存於指掌。其所不睹﹐空居名額﹐並世所傳拓者﹐不敢憑準﹐一皆略焉。其詞曰﹕

嘗考古而閱史﹐痛賤目而貴耳﹐述勛庸而任人﹐揮翰墨而由己。則知親矚延想﹐如見君子﹐諒風雅之足憑﹐奚捲舒之能已。古猶今也﹐斯得美矣。𨿽六藝之末曰書﹐而四民之首曰士﹔書資士以爲用﹐士假書而有始。豈得長光價於一朝﹐適容貌於千里﹖﹝王羲之書蕺山姥竹角扇五字﹐字索百錢﹐人競買去。梁元帝亦云「千里之面目﹐轉覺爲能矣。」﹞

篆則周史籀﹐秦李斯﹐漢有蔡邕﹐當代稱之。俱遺芳刻石﹐永播淸規。籀之狀也﹐若生動而神憑﹐通自然而無涯。遠則虹紳結絡﹐邇則瓊樹離披。斯之法也﹐馳妙思而變古﹐立後學之宗祖。如殘雪滴澑﹐映朱檻而垂冰﹔蔓木含芳﹐貫綠林以直繩。伯喈三體﹐八分二篆。棨戟彎弧﹐星流電轉。纖逾植發﹐峻極層巘。周﹑秦﹑漢之三賢﹐余目驗之所先﹐石𨿽貞而云泐﹐紙可記而寶傳。﹝史籀﹐周宣王時史官﹐著大篆教學童。岐州雍城南有周宣王獵碣十枚﹐並作鼓形﹐上有篆文﹐今見搨本。吏部侍郎蘇勗敍記卷首云「世咸言筆迹存者﹐李斯最古﹐不知史籀之迹﹐近在關中。」卽其文也。李斯﹐上蔡人﹐終秦丞相。作小篆書《嶧山碑》﹐後具名銜。碑旣毀失﹐土人刻木代之﹐與斯石上本差稀。又至徳中安史敗後﹐四從弟治於河陽淸水渠下得傳國璽﹐其文曰「受命於天﹐旣壽永昌。」點畫皆隱起﹐作龍鳥狀。側文小篆曰「魏所受漢傳國璽。」背上蟠螭一角折﹐鼻尖有黃疵瑕﹐按驗譜牒﹐乃無差舛﹐云斯所書。蔡邕字伯喈﹐陳畱人。終後漢左中郎將﹐今見打本《三體石經》四紙。石旣尋毀﹐其本最稀﹐惟《稜雋》及。《光和》等碑時時可見。﹞艸分章體﹐肇啟伯度。時君重而立名﹐自我行而作故。掣波循利﹐創質畜怒。﹝杜操字伯度﹐京兆人。終後漢齊相。章帝貴其迹﹐詔上章表﹐故號章艸。﹞魏之仲格﹐奮藻獨步。或迸泉湧溢﹐或錯玉班布。皆迹遺情忘﹐契入神悟。然而負才藝﹐履危懼﹐膏明自煎﹐鬢髮攺素。生非其代﹐痛惜不遇。名微格髙﹐復見叔茂。體裁簡約﹐肌骨丰嫮。如空凝斷雲﹐水泛連鷺。﹝韋誕字仲將﹐京兆人。終魏光祿大夫。時淩雲臺成﹐先誤釘榜﹐明帝使誕坐籠﹐以轆轤引上就書﹐去地二十五丈。及下﹐鬢髮皓然。虞松字叔茂﹐會稽人。終魏中書令﹑大司農。﹞挹子元之瑰迹﹐髙子上之雄神。量蘊文儒﹐才苞古人。或寄詞達禮﹐任道懷仁﹐或仰則鐘繇﹐平視衛臻。如睛郊駟馬﹐維嶽降神。﹝司馬師字子元﹐河內人終魏錄尙書事﹑大司馬﹑忠武公。炎受禪﹐追尊景皇帝。弟昭字子上﹐終魏相國﹑錄尙書事﹐封文王﹐追尊文皇帝。﹞觀士季之軌轍﹐審鐘家之超越﹐將望古而偕遇﹐與象賢而蹈拙。如後生之可畏﹐實气蓋子前哲。﹝鐘會字士季﹐潁川人﹐繇子﹐終魏徵西將軍。﹞吳則廣陵休明﹐朴質古情。難以窮眞﹐非可學成。似龍蠖蟄啟﹐伸盤復行。皇象字休明﹐廣陵人。終侍中﹑吳靑州刺史。賀氏興伯﹐同時共休。瘠而不琉﹐逸而寡禮。等殊皇賀﹐品類兄弟。﹝賀劭字興伯﹐吳興人。終吳太子太傅。﹞司馬氏之受禪﹐炎爲帝祖。偉哉齊王﹐手迹目晴。翰墨之外﹐任賢是優。重則突兀嵩﹑華﹐輕則參差鬥牛。﹝司馬攸字大猷﹐文帝第二子﹐武帝弟。封齊獻王。官至侍中大司馬。﹞逮乎龍化東遷﹐景文興嗣﹐天然俊傑﹐毫翰英異。元帝之用筆可觀﹐世瑜之呈規仰似。如發硎刃﹐虎駭鶚眙﹔懦夫喪精﹐劍客得志。﹝元帝諱睿﹐字景文﹐東朝中興之主。當東遷﹐謠曰「五馬浮渡江﹐一馬化爲龍。」卽其人也。﹞成帝則生知艸意﹐穎悟通諳。光使畏魄﹐靑疑過藍。勁力外爽﹐古風內含。若雲開而乍睹晴日﹔泉落而懸歸碧潭。﹝成帝諱衍﹐字世根﹐元帝孫﹐明帝子。﹞康帝則幼少閒慢﹐迥出凡境﹐駟馬安車﹐不尙馳騁。﹝康帝諱嶽﹐字世同﹐成帝弟。﹞眞率孝武﹐不規不矩。气有餘髙﹐體無所主。若露滋蔓艸﹐風送驟雨。﹝孝武皇帝諱酌曜﹐字昌明﹐簡文子。﹞赳赳道叔﹐遠淳邇俗。舉姓名而孰多﹐議風度而不足。元子憚其威武﹐吾徒遵其軌躅。﹝武陵王晞字道叔﹐明帝弟﹞道子雅薄﹐綿密纖潤。露輕藏沈﹐假曲躡峻。猶尺水之含眾象﹐小山之擬萬仞。會稽王道子﹐孝武帝子﹞季初則隱姓名﹐展纖勁。寫拓共傳﹐賞能交盛。猶鋸牙鉤爪﹐超越陷阱。﹝楊肇字季初﹐滎陽人﹐晉荊州刺史。﹞巨源正書﹐朴略仍余。染翰忘筌﹐寄情得魚。若被堅艸澤﹐匿銳茅廬。﹝山濤字巨源﹐河內人﹐晉侍中﹑司徒。﹞叔夜才髙﹐心在幽墳。允文允武﹐令望令聞。精光照人﹐气格淩雲。力舉巨石﹐芳逾眾芬。﹝嵇康字叔夜譙國人﹐晉中散大夫。﹞季鷹有聲﹐占貌磅礡﹐𨿽無名驗﹐攀附張﹑索。如凝陰斷雲﹐垂翅一鶚。﹝張翰字季鷹﹐吳郡人﹐晉大司馬掾。﹞子尼簡約﹐片月孤峯。千歲之下﹐森森古容。﹝蔡克字子尼﹐陳畱人﹐晉成都王掾。子謨﹐過江食蟹遇毒者﹐本朝尙書僕射。﹞彥先尙質﹐無而不有。猶崆峒上人﹐世俗誰偶。﹝顧榮字彥先﹐吳郡人﹐晉驃騎將軍。今見艸書帶名三帖﹐共有一十二行。﹞越石偉度﹐紕糠翰墨。如伐樹而愛人﹐似問鼎而在徳。﹝劉琨﹐字越石﹐中山人﹐晉太尉。今見行書半紙﹐具姓名﹐五行。﹞敬思﹑敬康﹐二孔殊芳。思行則輕利峭峻﹐類驚虯逸駿﹔康艸則古質郁紆﹐如落翮摧枯。﹝孔偘字敬思﹐會稽人﹐晉大司農。今見具姓名行書一紙﹐七行。孔瑜字敬康﹐會稽人﹐車騎將軍。今見具姓名一紙﹐三行。﹞雍容士衡﹐季孟公旅。肌骨閒媚﹐精神慢舉。如辭山登朝﹐混迹雜處。﹝陶侃﹐字士衡﹐秣陵人﹐晉侍中大將軍。今見帶名正書一紙﹐十行。﹞孝文剛斷﹐謹正援毫。古𨿽拙利﹐今稱且髙。如貴冑之躍駿﹐武賁之操刀。﹝熊遠﹐字孝文﹐豫章人﹐晉大將軍長史。今見具姓名正書啟七紙。﹞思遠則稿艸懸解﹐筆墨無在。眞率天然﹐忘情罕逮。猶羣雀之飛廣廈﹐小魚之戲大海。﹝應詹﹐字思遠﹐汝南人﹐晉鎭南大將軍。今見艸表帶名二紙﹐共一十七行。﹞望之之艸﹐緊古而老。落紙筋槃﹐分行羽抱。如充仞多士﹐交連雜寶。﹝卞壺﹐字望之﹐濟陰人﹐晉侍中﹑驃騎大將軍。今見帶名艸書一紙﹐共六行。﹞體大法殊﹐實推世逾。稟天然而自彊﹐亂帝札而見拘。猶朝廷宿舊﹐年徳相趨。﹝劉超﹐字世逾﹐瑯琊人﹐晉衛尉零陵忠侯。今見帶名正書一帖﹐三行。超手筆與元帝相類﹐自職居近密﹐遂絕其與外人所交之書也。﹞叔文法鐘﹐纖薄精練。用筆𨿽巧﹐結字未善。似漸陸之遵鴻﹐等窺巢之乳燕。﹝謝藻﹐字叔文﹐會稽人﹐晉中書侍郎。今見具姓名正書啟兩段﹐合爲一紙﹐五行。其半先在官﹐半在外﹐及得之﹐勘合如一。得新故異也。﹞博哉四庾﹐茂矣六郗。三謝之盛﹐八王之奇。至如彊骨慢轉﹐逸足難追。斷蓬徵﹐蔓葛垂。任縱盤薄﹐是稱元規。﹝庾亮﹐字元規﹐潁川人﹐晉太尉。今見艸書五紙﹐行帖共八行﹐具姓名艸書又一紙﹐十一行。﹞遺古效鐘﹐叔豫髙蹤。𨿽穩密而傷浮淺﹐猶葉公之愛畫龍。﹝庾懌﹐字叔豫﹐潁川人﹐晉衛將軍。今見正﹑行書帶名一紙﹐四行。﹞積薪之美﹐更覽稚恭。名齊逸少﹐墨妙所宗。善艸則鷹搏隼擊﹐工正則劍鍔刀鋒。愧時譽之未盡﹐覺知音而罕逢。其荒蕪快利﹐彥祖爲容﹐似較狡兔於大野﹐任平陂之所從。﹝庾翼﹐字稚恭﹐晉車騎將軍。今見艸書四紙﹐共二十六行。具姓名正書一帖﹐三行。懌與翼並是亮弟。庾準﹐字彥祖﹐希子﹐亮孫﹐晉豫州刺史。今見具姓名艸書一紙﹐凡八行。﹞道徽之丰茂宏麗﹐下筆而剛決不滯。揮翰墨而厚實深沈﹐等漁父之乘流鼓枻。髙平弈葉﹐盛徳遺能。方回重熙﹐接翼嗣興。回則章健艸逸﹐發體廉稜。若冰釋泉湧﹐云奔龍騰。密壯奇姿﹐撫迹重熙。若投石拔距﹐怒目揚眉。景興當年﹐曷云世乏。正艸輕利﹐脫略古法。迹因心而謂何﹐爲吏士之所多。惜森然之俊爽﹐嗟薎爾於中和。處約﹑道胤﹐家之後俊。狂艸勢而兄優﹐謹正書而弟潤。俱始登於學次﹐慚一虧於九仞。﹝郗鑑﹐字道微﹐髙平人也﹐晉太宰。今見艸書三紙﹐共十七行。郗愔﹐字方回﹔曇﹐字重熙。並鑑子。愔晉司空﹐見章艸書寫父雜表一首﹐四十三行﹔艸書八紙。曇晉中郎將﹐今見具姓名艸書一紙﹐四行。郗超﹐字景興﹐愔子。晉臨海太守。今見具姓名行艸書共四紙。郗儉之﹐字處約﹐晉太子率更令。今見具姓名艸書兩紙。郗恢﹐字道胤﹐晉鎭軍將軍。今見具姓名艸書及行書共兩紙。處約﹑道胤﹐並是曇子。﹞謝氏三昆﹐尙艸特峻。猶注飛澗之瀑澑﹐投全牛之虛刃。達士逸迹﹐乃推無奕。毫翰云爲﹐任興所適。能事雅量﹐末歸安石。至夫蘊虛靜﹐善艸正。方圓自窮﹐禮法拘性。猶恆徳之仁智﹐應物之龜鏡。恨其心懼景興﹐書輕子敬。塞盟津而捧土﹐損智力有餘病。﹝謝尙﹐字仁祖﹐陳郡人﹐晉散騎常侍。今見具姓名艸書一紙﹐六行。謝奕﹐字無弈﹐晉鎭西將軍。今見帶名行書一紙﹐六行。謝安﹐字安石﹐尙弟﹐晉侍中太傅。今見具姓名正書二紙﹐三十行。安得獻之書﹐時斷作紙夾焉。﹞業盛瑯琊﹐茂弘厥初。眾能之一﹐乃艸其書。將以潤色前範﹐遺芳後車。風稜載蓄﹐髙利有餘。類賈勇之武士﹐等相驚之戲魚。有子敬倫﹐迹存目驗。以古窺今﹐調涉浮艷。尙期羽翼鴻漸﹐芝蘭香染。與兄拓而弟眞﹐將奢也而寧儉。繩繩宜爾﹐傑出季琰。露鋒芒而豁懷﹐傍禮樂而無撿。猶摶扶搖而坐致﹐超峻極而非險。﹝王導﹐字茂弘﹐瑯琊人﹐晉丞相﹐謚曰文獻公。今見具姓名艸書兩紙﹐共六行。王劭﹐子敬倫﹐卽導子﹐晉車騎將軍。今見具姓名艸書一紙﹐六行。兄卽恬﹑洽﹐不見眞迹。洽子瑉﹐字季琰﹐晉中書令。今見具姓名艸書一紙﹐凡八行。﹞然則窮極奧旨﹐逸少之始。虎變而百獸跧﹐風加而眾艸靡。肯綮遊刃﹐神明合理。𨿽興酣蘭亭﹐墨仰池水。武未盡善﹐韶乃盡美。猶以爲登泰山之崇髙﹐知羣阜之迆邐。逮乎作程昭彰﹐褒貶無方。穠不短﹐纖不長。信古今之獨立﹐豈末學而能揚。幼子子敬﹐創艸破正。雍容文經﹐踴躍武定。態遺妍而多狀﹐勢繇已而靡罄。天假神憑﹐造化莫竟。象賢𨿽乏乎百中﹐偏悟何慚乎一聖。斯二公者﹐能知方祁氏之奚午﹐天性近周家之文武。誠一字而萬殊﹐且含規而孕矩。然而眞迹之稱﹐獨標俁俁。忘本世心﹐余所不取。何哉﹖且得於書法﹐失於背古。是知難與之渾朴言﹐可以爲礲斫主矣。﹝王羲之﹐字逸少﹐晉右軍將軍。前後多見行﹑艸書﹐惟正書世上稀絕。幼子獻之﹐字子敬﹐晉中書令。今世上多見行書獨步﹐不可具舉迹書之。書稱二王﹐輒加眞字之。余𨿽超越者﹐並通謂之絕迹﹐蓋俗學之意也。﹞溫溫伯輿﹐亦扇其風。風流之表﹐軒冕之中。骨體慢正﹐精彩沖融。已髙天然﹐恨乏其功。如承奕葉之貴冑﹐備夙訓之神童。﹝王廞﹐字伯輿﹐卽導孫﹑薈子﹐晉司徒左長史。今見帶名艸書一紙﹐七行。﹞粵若太原之英﹐二子間生。仲祖慕元常之則﹐懷祖通文獻之情。方言慕而我愧﹐﹝言慕鐘繇。﹞比叔文而彼榮。﹝比叔文﹐卽謝藻。﹞習所通而不及﹐﹝言通王導。﹞參放之而先鳴。﹝參溫放之。﹞結束體正﹐肆力專成。猶棟梁富於合抱﹐巧匠斫而未精。﹝卽王濛也。﹞髙利迅薄﹐連屬欹傾。猶鳥避羅而勢側﹐泉激石而分橫。﹝卽王述也。王濛﹐字仲祖﹐太原人﹐晉金紫光祿大夫。今見具姓名正書一紙﹐二行。王述﹐字懷祖﹐太原人﹐晉尙書令﹑藍田侯。今見具姓名艸書一紙﹐三行。﹞若夫反古不忘﹐吾推世康。似無逸少﹐如稟元常。猶落太階之蓂莢﹐掇祕府之蕓芳。﹝丁潭﹐字世康﹐會稽人﹐固孫﹐彌子﹐晉散騎常侍。今見正﹑艸書各一紙﹐共十行。﹞次道淳實﹐寡於風彩。自是雄姿﹐翰墨具在。如士大夫之京華遊處﹐參貴冑而膚質未攺。﹝何克﹐字次道﹐廬江人﹐庾亮舅﹐晉侍中司空。今見帶名行書﹐三行。﹞行仁靡雜﹐惟鐘是師。悅端閒於髙軌﹐能終始於淸規。𨿽帶偏薄﹐亦能鄰幾。若鳳雛始備於五彩﹐長松僅攀乎一枝。﹝劉訥﹐字行仁﹐瑯琊人﹐晉散騎常侍。今見康帝啟四紙﹐共有三十五行也。﹞眞長則艸含稚恭之厚爽﹐正邇越石之羈束。輕浮森峭﹐穠媚藻縟。落眾木於秋杪﹐狎羣鷗於水曲。﹝劉琰﹐字眞長﹐沛郡人﹐晉丹陽尹。今見具姓名行書及艸各一帖﹐共六行。﹞國明勵躬﹐鐘氏余風。壯利纖薄﹐守雌知雄。如道門之子﹐仙路時通。﹝張澄﹐字國明﹐吳郡人﹐嘉之子﹐晉光祿大夫。今見咸康八年帶名正書上成帝啟一紙﹐七行。﹞猗歟子成﹐徇迹過名。正隸惇實﹐稿艸沈輕。元常髙風﹐𨿽疏復呈。猶不考擊之鐘鼓﹐含律呂之音聲。﹝劉璞﹐字子成﹐南陽人﹐晉光祿勛﹐卽得道南嶽魏夫人之子。夫人魏舒女﹐父義﹐晉河內修武令。今見具姓名行書及艸兩紙﹐共二十行。﹞君祖馳馭﹐藝忝令譽。窮正驗艸﹐而罕逮其能。作僞亂眞﹐而未可爲據。正企鐘而悠邈﹐艸師王而莫著。與夫敬仁道羣﹐﹝王修﹑江灌。﹞或拔茅以連茹。猶銳意鵬舉﹐致身鷹翥。﹝張翼﹐字君祖﹐下邳人﹐晉東海太守。時穆帝令翼寫王右軍手錶﹐帝自批後﹐右軍殆不能別﹐久乃悟云「小人幾欲亂眞。」今見具姓名正﹑艸書總三帖﹐共十六行。﹞元子正艸﹐厚而不倫。若遺翰墨﹐猶帶眞淳。似山林之樂道﹐非玉帛之能親。﹝桓溫﹐字元子﹐譙國人﹐尋子﹐晉丞相大司馬南郡宣武公。今見具行﹑艸書帶名四紙﹐共三十行。﹞敬道耽玩﹐銳思毫翰。依憑右軍﹐志在淩亂。艸狂逸而有度﹐正疏澀而猶憚。如浴鳥之畏人﹐等驚波之泛岸。﹝桓玄﹐字敬道﹐溫子﹐歷晉義興太守﹐自署丞相﹐僣號曰楚。今見帶名正﹑行﹑艸書總十紙﹐共六十行。﹞道羣閒慢﹐气格自充。始習新制﹐全移古風。與伯輿之合極﹐﹝王廞。﹞若子敬之童蒙。猶富禮樂之世冑﹐備神彩於厥躬。﹝江灌﹐字道羣﹐陳畱人﹐晉侍中中護軍。今見帶名行書一紙﹐七行。﹞長茂艸勢﹐旣捷而疏。慕王不及﹐獨斷所如。猶鷙鳥擊搏而失中﹐因蹭蹬於古墟。﹝沈嘉﹐字長茂﹐吳郡人﹐晉吳興太守。今見具姓名艸書﹐共三行。﹞元寶剛直﹐兩王之次。骨正力全﹐軌範宏麗。淩突子敬﹐病於輕肆。同變武而習文﹐若訪龍而獲驥。﹝劉瑰之﹐字元寶﹐沛國人﹐晉禦史中丞義城伯。今見帶名行書﹐九行。﹞季舒纖勁﹐循古有禮。遇稀難評﹐惟署一啟。﹝劉廞﹐字季舒﹐會稽人﹐晉光祿大夫。今見書名啟一紙也。﹞順陽筆精﹐吾見玄平。近瞻元常﹐俯視國明。﹝張澄。﹞利且掩薄﹐能多似生。如班輸之運斧﹐乏棟梁以經營。﹝範汪﹐字玄平﹐順陽人﹐晉安北將軍。今見具姓名正書謝賜瓜啟四行矣。﹞武子正筆﹐頗全古質。去凡忘情﹐任朴不失。猶髙人之與釋子﹐志繇道而秉律。﹝範寧﹐字武子﹐汪子﹐晉中書侍郎。今見帶名正書啟三紙﹐共二十一行。﹞長民則全效子敬﹐便於性分。宏逸生於天機﹐眾妙總而獨運。淩所師而小薄﹐壯若已而不紊。猶豁其流而冰開﹐殷其響而雷奮。﹝諸葛長民﹐瑯琊人﹐晉輔國將軍﹐宣城內史。今見具姓名行書一紙﹐六行。﹞道和閒雅﹐離古躡眞。慢正繇徳﹐髙蹤絕塵。若昂藏博達之士﹐謇諤朝廷之臣。﹝劉穆之﹐字道和﹐東莞人﹐晉侍中司徒﹐今見具姓名行書一紙﹐六行。﹞放之率爾﹐艸健筆力。豈忘保持﹐足見準則。猶片錦呈巧﹐細流不極。﹝溫放之﹐太原人﹐嶠子﹐晉黃門侍郎。今見艸書具姓名二行。﹞楊眞人之正﹑行﹐兼淳熟而相成。方圓自我﹐結構遺名。如舟楫之不系﹐混寵辱以若驚。﹝眞人諱羲﹐弘農人﹐今見行書帶名六行。﹞宋珽訛緊﹐足光利用。習古者或以爲輕﹐日新者必因而重。猶朴散而分形器﹐務成而立賦頌。﹝宋珽﹐廣平人﹐晉相府參軍。今見行書具姓名凡四行。﹞宋武徳輿﹐法含古初。見答道和之啟﹐未披有位之書。觀其逸毫巨麗﹐載兆虎變。髙躅莫究其涯﹐雄風於焉已扇。猶金玉鑛璞﹐包露貴賤。﹝劉裕﹐字徳輿﹐彭城人﹐翹子﹐晉太尉中書監﹐封宋公﹐後受禪稱宋武帝。今見帶名批劉穆之啟兩紙﹐共六行矣。﹞皇矣文帝﹐天知正隸。舉已達於縱橫﹐攀王媚於緊細。﹝獻之。﹞向精專而習熟﹐幾可與之興替。尙瞻擊水之鵬摶﹐且並聞天之鶴唳。﹝文帝﹐諱義隆﹐武帝第三子。今見帶名正﹑行書兩帖﹐共七行﹐雜批五處﹐共有二十行也。﹞孝武則武威戡難﹐翰墨馳聲。𨿽稟而已髙﹐恨一簣而未成。徒忌人之賢己﹐異及父之令名。﹝王僧虔書﹐用拙筆以自容。﹞與思話而雄彊﹐追彥琳而愧恥。﹝蕭思話﹑孔琳之。﹞若夷狄之佳麗﹐慕顏容於桃李。﹝孝武帝﹐諱駿﹐字休龍﹐文帝第三子。今見帶名正書啟十行﹐又行書都四紙﹐共十三行。﹞太宗徽音﹐用壯之心。遺棄鄙野﹐不無髙深。快突俗工﹐匠古鄰今。冠祖梨之下果﹐怯鸞鳳之珍禽。﹝明帝﹐諱彧﹐字休炳﹐孝武帝弟。今見帶名行書四紙﹐並批雜啟等﹐共八行也。﹞南平休玄﹐筆力自全。幼齒結構﹐老成天然。比夫鳥在鷇﹐龍潛泉。符彩卓爾﹐文詞粲然。﹝南平王鑠﹐字休玄﹐文帝第四子。今見帶名啟正書兩行。﹞休茂尙衝﹐已工法則。長於用筆結字﹐短於精神骨力。性靈可觀﹐運用未極。猶鳧雛鵠子﹐初備羽翼。﹝海陵王休茂﹐文帝第十四子。今見正書帶名啟四行﹐姚懷珍押尾。﹞復見三謝兩張﹐連輝並俊。若夫小王風範﹐骨秀靈運。快利不拘﹐威儀或擯。猶飛湍激矢﹐電注雷震。﹝謝靈運﹐陳郡人﹐宋侍中祕書監。今見帶名行書七行。﹞方明寬和﹐隱媚且潤。如幽閒女徳﹐禮教士胤。﹝謝方明﹐陳郡人﹐惠連父﹐宋會稽太守。今見帶名正書簽三行也。﹞茂度逸翰﹐景初淸規。或大言而峻薄﹐﹝景初對文帝云「臣恨二王不得臣之體。」﹞或寡譽而崎奇。﹝王僧虔書﹐用拙筆以自容。﹞並心輕兩王﹐迹及宗師。擬鶴鳴而子和﹐殊鯉退而學詩。﹝張茂度﹐吳郡人﹐敞子﹐宋會稽太守。今見具姓名行﹑艸書兩紙﹐共十行。張永﹐字景初﹐茂度子﹐宋徵西將軍。今見正﹑行﹑艸書五紙﹐共三十行矣。﹞敬元則親得法於子敬﹐𨿽時移而間出。手稽無方﹐心敏奧術。寧磅礡而不忘本分﹐縱橫而粗得師骨。遇其合時﹐仿佛唐突。猶圖騏驥而莫展﹐塑眞仙而非實。爾後王羊謬同﹐眾靡余風。彥琳﹑敬叔﹐允執厥中。孔則愈於緊速﹐病於幹偏。超舉之餘﹐窺羊及肩。猶蓬瀛心想﹐濩武風傳。競其丰利﹐又睹薄氏。纖圓克成﹐骨力猶稚。精彩潤密﹐乃誠莫貳。掩友淩師﹐抑亦其次。𨿽鍮無金價﹐而瑉實玉類。﹝羊欣﹐字敬元﹐泰山人﹐不疑子﹐宋中散大夫﹐與丘道護同授獻之筆法。今見正﹑行﹑艸具姓名書二十餘紙﹐凡六七卷。所言「王羊謬同」﹐諺云「買王得羊﹐不失所望。」言虛也。孔琳之﹐字彥琳﹐會稽人﹐宋太常卿。今見具姓名正﹑行書三紙﹐共二十行。薄紹之﹐字敬叔﹐丹陽人﹐宋給事中﹐與楊﹑孔並師小王。今見具姓名行書四紙﹐共二十八行。﹞淮水茂族﹐敬弘不墜。故朝余風﹐翰墨兼至。旣約古而任逸﹐亦遺能而獨駛。猶創埏植於昔人﹐全朴略而成器。﹝王敬弘﹐瑯琊人﹐導孫﹐桓玄姊夫﹐宋侍中左光祿大夫。今見具姓名艸書一紙﹐四行也。﹞蔓衍枝派﹐思玄不忘。穩厚而無法度﹐淳和而蓄鋒芒。獨君子自適﹐順時行藏。﹝王思玄﹐瑯琊人﹐宋南康太守。今見具姓名行書﹐三行。﹞顏氏儒門﹐士遜墨妙。大令典則﹐中散气調。薄首孔肩﹐體格惟肖。如驚弦履險﹐避地膺峭。﹝顏竣﹐字士遜﹐瑯琊人﹐延之子﹐宋右將軍﹑東揚州刺史。今見具姓名行書一紙﹐五行。言「薄首孔肩」﹐則獻之﹑羊欣﹑紹之﹑琳之。﹞桓公護之﹐神凝筆遲。富雅景﹐乏士規。猶門寒道髙﹐衣薜言時。﹝桓護之﹐字彥宗﹐洛陽人﹐宋寧朔將軍。今見具姓名行書一紙﹐四行。﹞翩翩正祖﹐恭己法則。師資小王﹐深入閫域。安知逸气﹐未詳筆力。猶驥異眞龍﹐紫非正色。﹝駱簡﹐字正祖﹐丹陽人﹐宋鉅野令。今見行書一紙﹐五行。有姚懷珍﹑徐僧權等押尾。﹞思話綿密﹐緩步娉婷。任性工隸﹐師羊過靑。似鳧鷗雁鶩﹐遊戲沙汀。﹝蕭思話﹐蘭陵人﹐宋徵西將軍﹑丹陽尹﹐今見帶名正書啟兩紙﹐共十三行﹔具姓名行書三行。﹞二王變古﹐法有所屬。兢兢秀之﹐斂翰謹束。如仙童樂靜﹐不見可欲。﹝龐秀之﹐宋江州刺史。今見正書具姓名啟一紙﹐十行。﹞仲遠循常﹐繇衷邇俗。企彥琳之墻仞﹐遵茂度之軌躅。﹝張茂度。﹞豈聞一而得三﹐同出吳而入蜀。﹝巢尙之﹐字仲遠﹐魯國人﹐宋寧朔將軍。今見帶名行書七行。﹞世期旁通﹐崛彊斷利。參方回之章法﹐﹝郗愔。﹞得敬元之艸意。﹝羊欣。﹞匪庖丁之解牛﹐同君子之不器。﹝裴松之﹐字世期﹐河東人﹐宋散騎常侍﹑太中大夫。今見具姓名章艸書慰勞文一卷﹐二十四行。﹞長玉靡慢﹐神閒態穠。荷小王之偉質﹐錯明帝之髙蹤。執徳而風塵不雜﹐發言而禮儀攸從。﹝徐爰﹐字長玉﹐瑯琊人﹐本名瑗﹐避傅亮諱除「玉」。宋太中大夫。今見正書具姓名上明帝啟一紙﹐五行。﹞江侯僧安﹐捷利而幹。貌兼輕媚﹐體出多端。猶廣庭之卉木﹐小苑之峯巒。﹝江僧安﹐陳畱人﹐宋太子中庶子。今見具姓名行書一紙﹐八行。﹞道力艸雄﹐圓轉不窮。壯自躬之體格﹐疲逸少之遺風。猶立言而逍遙出世﹐驗迹乃夙夜在公。﹝賀道力﹐會稽人﹐宋吳興令。今見具姓名章書二紙﹐共二十行。﹞齊髙則文武英威﹐時來運歸。挺生紹伯﹐墨妙翰飛。觀乎吐納僧虔﹐擠排子敬。昂藏郁拔﹐騰艸負正。猶力稽牛刀﹐水展龍性。﹝蕭道成﹐字紹伯﹐蘭陵人﹐永之子﹐宋右僕射太尉﹐封十郡爲王﹐及受禪卽位﹐稱齊髙帝。今見具姓名行﹑艸書及雜批三十餘紙。﹞世祖宣遠象賢﹐豈敢仰英規而無功﹐超筆力而有膽。莫顧程式﹐率繇胸襟。能騁逸气﹐未忘童心。若橫波束薪﹐泛濫淺深。﹝武帝﹐諱頤﹐字宣遠﹐髙帝長子。今見帶名行﹑艸書及雜批等十餘紙。﹞子良則能知未善﹐心遠迹邇。家風若遺﹐古則翻鄙。𨿽有力而無體﹐將從眞而自美。猶土階茅茨﹐儉徳之始。﹝竟陵王子良﹐武帝子﹐今見帶名行書﹐四行。﹞彥回無節﹐筆翰亦爾。決利不拘﹐足用而已。如拔楓柳﹐抑亦杞梓。﹝褚淵﹐字彥回﹐河南人﹐宋末與髙帝同掌樞密﹐後齊臺建﹐以佐命功﹐受司徒中書監。今見具姓名艸書二紙﹐共一十三行。﹞蔚先忠良﹐自我名揚。老成不虧﹐和雅允臧。若窮隱肥遁﹐志傲侯王。﹝褚賁﹐字蔚先﹐淵之子﹐齊祕書監。因父憂免職﹐便不仕﹐時人以爲恥父失節於宋室﹐遂爾屏居。今見正書啟具姓名一紙﹐凡八行。﹞非禮不言﹐從容始昌。如碩徳君子﹐道義難量。而盛徳有素﹐筆精源長。﹝徐孝嗣﹐字始昌﹐東海人﹐齊太尉﹑尙書令。今見正書啟共二紙。﹞簡穆父子﹐載茂餘芳。僧虔則密致丰富﹐得能失剛。鼓怒駿爽﹐阻圓任彊。然而神髙气全﹐耿介鋒芒。髮卷伸紙﹐滿目輝光。才行兼而雙絕﹐名實副而特彰。如運籌決勝﹐威震殊方。伯寶﹑次道﹐並資義訓。兄則雜﹝太祖﹑髙帝。﹞而外兼﹐稟家君於已分﹔弟則纖薄無滯﹐過庭益俊。並能寬閒墨妙﹐逸速毫奮。比達士與君子﹐人不知而不慍。仲寶同夫季舒﹐署名莫窺墻仞。﹝王僧虔﹐瑯琊人﹐曇首子﹐齊尙書令簡穆公。今見正書具姓名啟二﹐並行書共十五紙。王慈﹐字伯寶﹔王志﹐字次道﹔並僧虔子。慈齊侍中冠軍﹐今見具姓名行書兩紙﹐共二十五行。弟志﹐齊侍中﹑吏部尙書﹐今見具姓名行書三帖﹐共七行。王儉﹐字仲寶﹐僧綽子﹐齊尙書令。今見署名啟﹐行字而已﹐與孔廞同。廞字季舒。﹞茂謙則壯而不密﹐騁志恆俗。輕師模﹐任縱欲。如勇夫格獸﹐徑越林麓。﹝劉捴﹐字茂謙﹐彭城人﹐齊太子洗馬﹑禦史中丞。今見行書兩紙﹐共二十行。﹞寶光楷之﹐同調合韻。差池去就﹐羽翮齊振。依蕭附王﹐﹝道成﹑僧虔。﹞俱曰慕藺。論骨气而胡壯﹐驗精神而顧峻。猶柳岸之先春﹐得地連於河潤。﹝顧寶光﹐吳郡人﹐齊司徒左西掾。今見具姓名行書兩紙﹐共二十行。胡楷之﹐南昌人﹐齊度支尙書。今見帶名行書一紙﹐八行。﹞希秀之迹﹐敬叔之倫。﹝薄紹之。﹞正則謹促有度﹐艸則拘撿靡伸。如儉徳君子﹐淸朝士人。﹝徐希秀﹐瑯琊人﹐齊驍騎將軍。今見具姓名行書﹑艸書兩紙﹐共十二行。﹞思光逸才﹐揮翰無滯。超寶光之力﹐從僧虔之制。越恆規而涉往﹐出眾格而靡繼。如塞路蓬轉﹐摩霄鳶唳。﹝張融﹐字思光﹐吳郡人﹐齊司徒左長史。今見具姓名艸書一紙﹐九行。﹞梁則髙祖叔達﹐恢弘厥躬。泯規矩﹐合童蒙。文勝質而辭寡﹐明察眾而理窮。猶巧匠琢玉﹐心愜雕虫。﹝蕭衍﹐字叔達﹐蘭陵人﹐順之子﹐齊左僕射﹑徵東將軍。封梁王﹐及受禪卽位﹐稱梁武帝。今見帶名行書及制艸雜批等四十餘紙。﹞簡文慕鐘﹐不瑕有害。傲景喬而含古﹐﹝蕭子云。﹞肩邵陵而去泰。﹝簡文帝﹐諱綱﹐字世纘﹐武帝第三子。今見帶名正書啟四紙﹐並寫禪師碑文六紙﹐及行書四行。﹞世調則气吞元常﹐若置度內。方之惠達﹐﹝蕭特。﹞旨趣猶昧。擅時譽而徒髙﹐考遺蹤而罕逮。﹝邵陵王綸﹐字世調﹐武帝第六子。今見帶名行書三紙。﹞孝元不拘﹐快利睢盱。習寬疏於一體﹐加緊薄而小殊。惟數君之翰墨﹐稱﹝去聲。﹞天倫之友子。皆可比蘭菊殊芳﹐鴻雁異軀。﹝孝元帝﹐諱繹﹐字世誠﹐武帝第七子。今見具姓名行書一十五行。﹞仲正則寬而壯﹐賒而密。婆娑蹣跚﹐綽約文質。稟庭訓而微過﹐任天然而自逸。若眾山之連峯﹐探仙洞而不一。﹝蕭確﹐字仲正﹐綸子﹐梁廣州刺史﹑永安侯。今見具姓名行﹑艸書兩紙﹐一十五行。﹞景喬則潤色鐘門﹐性情勵已。丰媚輕巧﹐纖慢旖旎。詩𨿽易其國風﹐賜豈賢於夫子。猶鸞窺鏡而鼓翼﹐虎不咥而履尾。﹝蕭子云﹐字景喬﹐蘭陵人﹐梁侍中﹑國子祭酒。今見正書具姓名啟及臨右軍書共三十行﹐又見艸書六十餘紙。﹞名劣筆健﹐乃逢王克。通流未精﹐疏快不忒。猶腐儒宿士﹐運用自得。﹝王克﹐瑯琊人﹐梁尙書僕射。今見具姓名艸書四行﹐有胡昂印尾。﹞陸杲迅熟﹐騁捷遺能。任縱便﹐無風稜。如郊坰羽獵﹐﹤羽戍﹥奔騰。﹝陸杲﹐吳郡人﹐梁光祿大夫﹑揚州大中正。今見具姓名艸書﹐九行。﹞體雜閒利﹐睹夫彥升。構牽掣而無法﹐任胸懷而足憑。猶注懸泉﹐咽凝冰。﹝任昉﹐字彥升﹐樂安人﹐梁吏部侍郎﹐掌著作。今見具姓名艸書五行。﹞茂遠捷銳﹐足以自給。彥和連環﹐迅不可及。如過雨之奔檐澑﹐飛燎之赫原隰。﹝傅昭﹐字茂遠﹐北地人﹐梁祕書監﹑金紫光祿大夫﹐貞子。今見具姓名艸書一紙﹐一十一行。朱異﹐字彥和﹐吳郡人﹐中領軍右僕射。今見具姓名艸書一紙﹐十三行。﹞文海緊快﹐勢逸气髙。未忘俗格﹐銳意操刀。猶樂成名於朝野﹐嗤遁迹於蓬蒿。﹝王籍﹐字文海﹐瑯琊人﹐僧虔子﹐梁左塘令。今見具姓名艸書﹐凡八行。﹞季和慢速﹐風規所屬。圓轉頗通﹐骨气未足。﹝殷鈞﹐字季和﹐陳郡人﹐梁國子祭酒。今見行﹑艸書兩帖﹐共有一紙三行。﹞文機纖潤﹐穩正利艸。軟媚橫流﹐姿容美好。若其抑阮褒殷﹐庶幾同塵。似泉激澑於懸磴﹐木垂條於晚春。﹝阮研﹐字文機﹐陳畱人﹐梁交州刺史。今見具姓名正﹑行﹑艸書五十餘紙。﹞惟子深與惠達﹐總景喬之幼志。俱親拂毫﹐同陪結字。深正穩而寡力﹐達艸寬而丰意。或比父而疏省﹐或過師而巧媚。誰與別其羅紈﹐且欲同乎篋笥。﹝王褒﹐字子深﹐瑯琊人﹐規子﹐梁尙書僕射。蕭特﹐字惠達﹐子云子﹐梁海鹽令。今見正﹑行﹑艸書具姓名共有二十六紙。﹞肩吾通塞﹐並乏天性。工歸文華﹐拙見艸正。徒聞師阮﹐﹝阮研。﹞何至遼敻。使鉛刀之均鋒﹐稱並利而則佞。﹝庾肩吾﹐字子愼﹐新野人﹐梁度支尙書。今見具姓名行書三紙。﹞通明髙爽﹐緊密自然。擺闔宋文﹐峻削阮研。載窺逸軌﹐不讓眞仙。猶龍髯鶴頸﹐奮舉雲天。﹝陶弘景﹐字通明﹐丹陽人。隱居山林﹐武帝追謚貞白先生。今見具姓名正﹑行書一十二行。﹞彥淵气懦﹐任力或滯。猶翮短風髙﹐升沈靡制。﹝江茜﹐字彥淵﹐濟陽人﹐梁吏部侍郎。今見具姓名行書一紙三行。﹞弘讓迅快﹐放誕可觀。利疾速﹐著輕幹。若星居僻陋﹐木蔓樛盤。﹝周弘讓﹐汝南人﹐弘正弟。今見艸書七行﹐有胡昂押尾。﹞蠢蠢懷約﹐任己作制。若孤陋儒生﹐辛勤一藝。﹝範懷約﹐吳郡人﹐梁東宮侍書。今見正書寫《正覽》一卷﹐並具姓名行書一紙。一宋本上卷從此止。﹞爰及陳氏﹐霸先創業。盤桓有威﹐牢落無則。等王師憑怒﹐挫衄攻劫。嗟文煬而不知﹐徒染毫而敗法。﹝陳霸先﹐潁川人﹐文贊子﹐歷梁司空丞相﹐封爲陳公﹐後受禪卽位﹐稱陳武帝。今見批沈格啟行書四行。文帝﹐諱茜﹐字子華﹐武帝子。見批陸瓊行書三行。煬帝﹐諱叔寶﹐字元秀﹐宣帝子。今見帶名行書一紙。﹞沈氏後徳﹐名標婺華。允光親署﹐獨美可嘉。如晚晴陣云﹐傍日殘霞。﹝煬帝後﹐沈氏﹐吳興人﹐君理之女。今見署啟一紙。婺華﹐後字。﹞叔齊郁然﹐署押而已。伯仁軟慢﹐尺牘近鄙。欽榮之之勁舉﹐𨿽師心而入流。髙疏壯浪﹐復睹伯謀。並如策馬馳逐﹐葦航泛浮。﹝新蔡王叔齊﹐字子蕭﹐煬帝弟﹐官至侍中國子祭酒。見署名書一紙。廬陵王伯仁﹐字壽之﹐煬帝子﹐官至光祿大夫﹑中武將軍。今見具姓名行書四行。永陽王伯智﹐字榮之﹐廬陵王弟﹐官至左翊將軍。今見帶名行書七行。桂陽王伯謀﹐字深之﹐永陽王弟﹐官至丹陽尹。今見帶名行書五行。﹞智永﹑智果﹐禪林筆精。天機淺而恐泥﹐志業髙而克成。或拘凝重﹐蕭索家聲。或利凡通﹐周章擅名。猶能作緇門之領袖﹐爲當代之準繩。並如君子勵躬於有道﹐髙人保志而居貞。﹝會稽永欣寺僧智永﹐俗姓王氏﹐右軍孫。今見具《眞艸千文》數本﹐並帶名艸書二紙。僧智果﹐會稽人﹐帶名艸書一紙。﹞坡陁總持﹐獨步方外。甘率性而眾﹐非接武於興會。若時違隱淪﹐卒不冠帶。﹝江總持﹐濟陽人﹐陳尙書令。今見具姓名艸書一紙三行。﹞孝穆鄙重﹐剛毅任拙。猶偏裨武夫﹐膽勇智怯。﹝徐陵﹐字孝穆﹐東海人﹐陳左僕射。今見正書帶名啟一紙。﹞仲倫則快速無度﹐馳突不疏。尺題已終﹐筆勢仍余。似逸籠檻之眾鳥﹐恣飛鳴之所如。﹝沈君理﹐字仲倫﹐吳興人﹐陳尙書﹑吏部郎中﹑駙馬都尉。今見具姓名艸書一紙。﹞徳章率爾﹐流浪急速。骨气乍髙﹐風神入俗。符縱志而失道﹐等潰河與顚木。﹝袁憲﹐字徳章﹐陳郡人﹐陳右僕射。今見具姓名艸書兩行﹐有胡昂印尾。﹞快哉伯武﹐心空手敏。古風若遺﹐令範惟允。如平郊逸驥﹐晚景飛隼。﹝毛喜﹐字伯武﹐榮陽人﹐陳吏部尙書。今見具姓名艸﹑行書﹐共有四紙。﹞翩翩濟陽﹐茂世希祥。任朴無聞﹐適俗不忘。父輕而迅﹐子凜而剛。﹝蔡景歷﹐字茂世﹐濟陽人﹐陳度支尙書。今見具姓名行﹑艸書三紙。子徵﹐字希祥﹐陳中書令。今見具姓名艸書二紙。﹞接武隨波﹐雷同野王。如異磽肥之挺質﹐俱竹柏之淩霜。﹝顧野王﹐字希馮﹐陳黃門侍郎領大著作。今見具姓名艸書二紙。﹞知道則寬疏弛慢﹐無可取則。削凡常﹐病窒塞。猶岸陸縱獺﹐艱辛騁力。﹝伏知道﹐昌平人﹐陳鎭北長史。今見具姓名艸書三紙。﹞含茂悠悠﹐薦臻同徳。迫時季而陵替﹐俱道喪於翰墨。徒麋鹿爲後先﹐非勝負可差忒。﹝謝嘏﹐字含茂﹐陳郡人﹐陳中書令。今見具姓名艸書三紙。﹞賀氏曰朗﹐𨿽非動人。不事筆力﹐猶阻學貧。三者若官遊旅泊﹐衣化風塵。﹝賀朗﹐會稽人﹐陳祕書監﹐今見具姓名行書三紙。﹞文深﹑孝逸﹐獨慕前蹤。至師子敬﹐如欲登龍。有宋﹑齊之面貌﹐無孔﹑薄之心胸。﹝趙文深﹐天水人﹐後周爲書學博士﹐書迹爲時所重。孝逸﹐湯陰人﹐隋四門助教﹐深師右軍﹐逸效大令﹐甚有功業。當平梁之後﹐王褒入國﹐舉朝貴冑皆師於褒﹐惟此二人獨負二王之法。俱入隋﹐臨二王之迹﹐人間往往爲貨耳。﹞

蕭條北齊﹐浩汗仲寶。劣克凡正﹐備法緊艸。遐師右軍﹐﹤猋欠﹥爾繇道。究千變而得一﹐乘薄俗而居老。如海嶽髙深﹐靑分孤島。﹝劉瑉﹐字仲寶﹐彭城人﹐彥英子﹐北齊三公郎中。今見具姓名艸書十二紙。﹞隋則玄平嗣芳﹐訛熟名揚。彥謙艸力﹐浮緊循常。糟粕右軍之化﹐依稀夫子之墻。皆如益星楡之眾象﹐無月桂之孤光。﹝劉玄平﹐瑉之子﹐髙道﹐隋贈貞範先生。今見具姓名行書二紙。房彥謙﹐淸河人﹐司隸刺史﹐今見具姓名艸書十紙。﹞昌衡跌宕﹐率爾而作。𨿽蔑法而或乖﹐乃繇衷而不怍。似野筍成竹﹐長風隕籜。﹝盧昌衡﹐字子均﹐範陽人﹐隋侍中﹐贈司空。父道虔﹐子均﹐隋禮部侍郎﹑太子左庶子。今見具姓名行書二紙。﹞

卷下

我巨唐之膺休﹐一六合而闡幽。武功定﹐文徳修。髙祖運龍爪﹐陳睿謀。自我雄其神貌﹐冠梁代之徽猷。﹝神堯皇帝隴西李氏諱淵﹐仕隋﹐官至殿內少監﹑右驍衛將軍﹑大丞相﹐封唐王。及受禪卽位﹐革隋爲唐。又王右軍書柱作爪形﹐時觀者號爲龍爪書。髙祖師王褒得妙﹐故有梁朝風格焉。﹞太宗則備集王書﹐聖鑑旁啟。𨿽躡閭井﹐未登階陛。質詎勝文﹐貌能全體。兼風骨﹐總法禮。﹝文武皇帝諱世民﹐神堯子﹐當貞觀年中﹐鳩集二王眞迹﹐徵求天下﹐並充禦府。﹞武后君臨﹐藻翰時欽。順天經而永保先業﹐從人欲而不顧兼金。﹝則天皇后﹐沛國武氏士彟女﹐臨朝稱尊號曰「大周金輪皇帝」。時鳳閣侍郎石泉王公方慶﹐卽晉朝丞相導十世孫﹐有累代祖父書迹﹐保傳於家﹐凡二十八人﹐緝成一十一卷。後墨制問方慶﹐方慶因而獻焉。後不欲奪志﹐遂盡模寫畱內﹐其本加寶飾錦繢﹐歸還王氏。人到於今稱之。右史崔融撰《王氏寶章集序》﹐具紀其事。﹞睿宗垂文﹐規模尙古。飛五云而在天﹐運三光以窺戶。﹝睿宗皇帝﹐天皇第四子﹐性淳和﹐好書史﹐尙古質﹐書法正體﹐不樂浮華。﹞開元應干﹐神武聰明。風骨巨麗﹐碑版崢嶸。思如泉而吐鳳﹐筆爲海而吞鯨。諸子多藝﹐天寶之際。迹且師於翰林﹐嗟源淺而波細。﹝開元天寶皇帝﹐仁孝慈和﹐兼負英斷﹐好圖畫﹐少工八分書及章艸﹐殊異英特。自諸王殿下已下﹐多效吳嗣﹑李塗﹐𨿽有工夫﹐不能髙遠。開元中﹐八分書北京義堂﹑西嶽華山﹑東嶽封禪碑﹐𨿽有當時院中學士共相摹勤﹐然其風格大體﹐皆出自聖心。﹞漢王童年﹐自得書意。夙承羲﹑獻﹐守法不二。﹝漢王元昌﹐文皇帝弟。﹞惠文靡倦﹐博好惇勸。恨夫有始無終﹐灰燼成空。苟懼存而投閣﹐徒榮沒而升宮。尙可謂梁園筆壯﹐樂府文雄。累聖重光之盛業﹐六書一藝之精工。非所以抑至人之徇己﹐服勇士以雕虫。責繁聲於《韶》《濩》﹐徵艷色於蒼穹者也。﹝岐王元範﹐追冊惠文太子﹐開元皇帝弟﹐時天府圖書爲張昌宗竊換﹐張氏誅後﹐歸薛稷﹐稷歿﹐爲王所得﹐初不聞奏﹐後慮焉﹐乃盡焚之。言樂府文雄者﹐王多能好事﹐有文詞﹐特爲歌者所唱。﹞爰有懷琳﹐厥迹疏壯。假他人之姓字﹐作自己之形狀。髙風甚少﹐俗態憂多。吠聲之輩﹐或浸餘波。﹝李懷琳﹐洛陽人﹐國初時好爲僞迹。其《大急就》稱王書﹐及七賢書假云薛道衡作敍﹐及竹林敍事﹐並衛夫人「咄咄逼人」﹐嵇康絕交書﹐並懷琳之僞迹也。有姓謝名道士者﹐能爲繭紙﹐嘗書《大急就》兩本﹐各十紙﹐言詞鄙下﹐跋尾分明﹐徐﹑唐﹑沈﹑範﹐蹤迹烜赫。勞茹裝背﹐持以質錢。貞觀中﹐敕頻搜尋﹐彼之錢主封以詣闕﹐太宗殊喜﹐賜縑二百疋。懷琳乃上別本﹐因得待詔文林館。故在內之本﹐有貞觀印焉。頃年在右相林甫家﹐後本在張懷瓘處﹐尋轉易與李起居。﹞若乃出自三公﹐一家面首。歐陽在焉﹐不顧偏醜。﹤幽頁﹥翹縮爽﹐了梟黝糾。如地隔華戎﹐屋殊戶牖。學有大小夏侯﹐書有大小歐陽。父掌邦禮﹐子居廟堂。隨運變化﹐爲龍爲光。﹝歐陽詢﹐長沙人﹐紇之子﹐幼孤﹐陳中書令江總收養。書出於北齊三公郎中劉瑉﹐官至率更令﹐太常少卿。子通﹐亦能繼美。拜訥言﹐封渤海公。﹞永興超出﹐下筆如神。不落疏慢﹐無慚世珍。然則壯文幾而老成﹐與貞白而徳鄰。如層臺緩步﹐髙謝風塵。纂煥嗣聖﹐體多拘撿。如彼珷﹐亂其琬琰。﹝虞世南﹐會稽人﹐荔之子﹐迹居四公之上﹐官至祕書監﹐贈禮部尙書﹐封永興公。子纂﹐孫煥﹐皆能繼世。煥授武官﹐在仗宿衛。初﹐隋有猛將來護兒子恆濟﹐皆負才學﹐入唐繼登三仕﹐故陸元方所云「來護兒兒把筆﹐虞世南兒帶刀。」言物極則反﹐一至於此也。﹞河南專精﹐克儉克勤。伏膺《告誓》﹐銳思猗文。恐無成於畫虎﹐將有類於效顰。𨿽價重衣冠﹐名髙內外。澆漓後學﹐而得無罪乎﹗﹝諸遂良﹐河南人﹐兼愛子﹐尙書左僕射﹑河南公。兼愛﹐名亮﹐東都人。﹞柬之效虞﹐疏薄不逮。少保師褚﹐菁華卻倍。超石鼠之效能﹐愧隋珠之掩颣。﹝陸柬之﹐吳郡人﹐仁公子﹐虞氏之出﹐官爲著作郎。薛稷﹐河東人﹐太子少保。﹞房文昭則雅而能和﹐穩而不訛。精神乏气﹐胸臆餘波。若蘋萍異品﹐共泛中河。﹝房喬﹐字玄齡﹐淸河人﹐彥謙子﹐官至司空﹐贈太尉﹑文昭公。﹞殷公﹑王公﹐兼正兼署。大乃有則﹐小非無據。騏驎將騰﹐鸞鳳欲翥。題二榜而迹在﹐嘆百川而身去。﹝殷仲容﹐陳郡人﹐不害之孫﹐令名之子﹐奕世工書﹐尢善書額﹐官至禮部郎中。書汴州安業寺額﹐京師裒義﹑開業﹑資聖寺﹑東京太僕寺﹑靈州神馬觀﹐額皆精妙曠古。王知敬﹐太原人﹐門傳孝義﹐工正﹑行﹐善署書﹐與殷同工而異曲﹐兼艸書。弟知愼﹐工圖畫。兄官至祕書少監﹐當時雙絕﹐與仲容齊肩。天后詔一人署一寺額﹐仲容題資聖﹐知敬題淸禪﹐俱爲獨絕。洛川長史徳政二賈碑在修行寺東南角﹐卽知敬之迹﹐極峻利丰秀。淸禪﹑資聖寺﹐至今路人識者﹐駐馬往觀。普濟度寺﹐卽父令名手蹤﹐皆爲後代程式。﹞王祕監則首未全貞﹐尊道重徳。或終紙而結字﹐或重模而足﹝遵句反﹞墨。濩落風規﹐雄壯气力。播淸譽而祖述﹐屢見賞於有識。如曲圃鴻飛﹐芳園桂植。﹝王紹宗﹐瑯琊人﹐修禮子﹐官至祕書少監。﹞虔禮凡艸﹐閭閻之風。千紙一類﹐一字萬同。如見疑於冰冷﹐甘沒齒於夏虫。﹝孫過庭﹐字虔禮﹐富陽人﹐右衛冑曹參軍。﹞張長史則酒酣不羈﹐逸軌神澄。回眸而壁無全粉﹐揮筆而气有餘興。若遺能於學知﹐遂獨荷其顚稱。﹝張旭﹐吳郡人﹐左率府長史﹐俗號張顚。﹞𨿽宜官售酒﹐子敬運帚。遐想邇觀﹐莫能假手。拘素屏及黃卷﹐則多勝而寡負。猶莊周之寓言﹐於從政乎何有。﹝後漢師宜官工書嗜酒﹐每遇酒肆﹐輒書於壁。顧觀﹐酒因大售﹐計價賞足而減之。王子敬以帚泥書壁﹐觀者如市。已上皆言旭之可比。﹞湖山降禮﹐狂客風流。落筆精絕﹐芳詞寡儔。如春林之絢彩﹐實一望而寫憂。邕容省闥﹐髙逸豁達。解朝服而歸鄕﹐斂霓裳而辭闕。﹝賀知章﹐字維摩﹐會稽永興人﹐太子洗馬﹐徳仁之孫﹐少以文詞知名﹐工艸﹑隸書﹐進士及第﹐歷官太常少卿﹑禮部侍郎﹑集賢學士﹑太子右庶子﹑兼皇太子侍讀﹑簡較工部侍郎﹐遷祕書監﹑太子賓客﹑慶王侍讀。知章性放善謔﹐晚年尢縱﹐無復規檢。年八十六﹐自號「四明狂客」。每興酣命筆﹐好書大字﹐或三百言﹐或五百言﹐詩筆惟命﹐問有幾紙﹐報十紙﹐紙盡﹐語亦盡﹔二十紙﹐三十紙﹐紙盡﹐語亦盡。忽有好處﹐與造化相爭﹐非人工所到也。天寶二年﹐以老年上表﹐請入道﹐歸鄕裏﹐特詔許之。重令入閣﹐諸皇以下拜辭﹐上親制詩序﹐令所司供帳﹑百寮餞送﹐賜詩敍別。知章表謝﹐手詔答曰「卿儒才舊業﹐徳著老成。方欲乞言以光東序﹐而乃髙蹈世表﹐歸心妙門。𨿽雅意難違﹐良深耿嘆。眷言離祖﹐是用贈詩。宜保松喬﹐愼行李也。兒子等常明執經﹐故令親別。尊師之義﹐何以謝焉﹖仍拜其子典設郎曾子爲朝散大夫﹑本郡司馬﹐以伸侍養。」知章以羸老﹐乘輿而往﹐到會稽﹐無幾老終。元年冬十一月詔曰「故越州千秋觀道士賀知章﹐神淸志逸﹐學富才雄。挺會稽之美箭﹐蘊昆岡之良玉。故飛名仙省﹐待詔龍樓。願追二老之奇蹤﹐克遂四明之狂客。允協初志﹐脫落朝衣。駕靑牛而不還﹐狎白鷗而長往。舟壑靡息﹐人琴兩忘。推舊之懷﹐有深追悼。宜加縟禮﹐式展哀榮。可贈兵部尙書者也。」﹞廣平之子﹐令範之首。婭奼鐘門﹐逶迆王后。武都先覺﹐翰墨泉藪。子敬﹑元常﹐得門窺牖。侍中﹑簡穆﹐異代同友。於孔門而升堂﹐惜顏子之不壽。﹝徐嶠之﹐東海人﹐廣平太守。子浩﹐中書舍人﹐國子祭酒。李造﹐隴西人﹐武都公。言「侍中﹑簡穆」﹐卽子云﹑僧虔。﹞韓常侍則八分中興﹐伯喈如在。光和之美﹐古今遠代。昭刻石而成名﹐類神都之冠蓋。﹝韓擇木﹐昌黎人。工部尙書﹐歷右散騎常侍。﹞赫赫許昌﹐翰苑文房。徵前賢而少對﹐當聖代而難方。﹝田琦﹐雁門人﹐徳平之孫﹐工八分﹑小篆﹑署書﹐圖畫寫洪崖子張氳雲樓並雪木行於世﹐官歷陜令﹑豫﹑蘄﹑許等州刺史。兼裝背。有孫棲梧﹐尢妙其事。徳平﹐武徳功臣﹐拜兵部尙書。﹞衛包﹑蔡鄰﹐功夫亦到。出於人意﹐乃近天造。﹝衛包﹐京兆人﹐工八分﹑小篆﹐通字學﹐兼象緯之術。官至尙書郎。蔡有鄰﹐濟陽人﹐善八分﹐本拙弱﹐至天寶之間﹐遂至精妙。相衛中多其迹。﹞滎陽昆弟﹐內外光華。揮毫美麗﹐自是一家。幼弟曰逾﹐丹靑大誇。信斫玉而剖石﹐卽揀金而披砂。﹝鄭遷及弟邁﹑遇﹐並工八分。崔氏出﹐中書令湜之甥﹐遷官至浚儀尉。季弟逾﹐善山水﹐天寶中知名梁宋。﹞溫良之徳﹐書畫兼美。誠依仁以遊藝﹐同上善之若水。﹝皇室李權﹐工八分﹔弟樞﹐工小篆﹔侄平鈞﹐亦善小篆﹐兼妙山水﹐並冠絕一時。淮安王神通曾孫權﹐官歷金州刺史﹑樞侍禦史。平鈞富詞學﹐江陵掾。﹞詩興入神﹐畫筆雄精。李將軍世稱髙絕﹐淵微已過﹔薛少保時許美潤﹐合極不如。﹝右丞王維﹐字摩詰﹐瑯琊人﹐詩通大雅之作﹐山水之妙﹐勝於李思訓。弟太原少尹縉﹐文筆泉藪﹐善艸﹑隸書﹐功超薛稷。二公名望﹐首冠一時﹐時議論詩則曰王維﹑崔顥﹐論筆則曰王縉﹑李邕。祖詠﹑張說﹐不得預焉。幼弟糸冗﹐有兩兄之風﹐閨門之內﹐友愛之極。﹞史侍禦惟則﹐心優世業。階乎籀篆﹐古今折衷。大小應變﹐如因髙而矚遠﹐俯川陸而必見。﹝史惟則﹐廣陵人﹐殿中侍禦史﹐卽諫議大夫﹐白之子。白善飛白。﹞通家世業﹐趙郡李君。嶧山並鶩﹐宣父同羣。洞於字學﹐古今通文。家傳孝義﹐意感風雲。﹝李陽冰﹐趙郡人﹐父雍門湖城令﹐家世住云陽﹐承白門作尉。冰兄弟五人﹐皆負詞學﹐工於小篆﹐初師李斯《嶧山碑》﹐後見仲尼《吳季札墓志》﹐便變化開闔﹐如虎如龍﹐勁利豪爽﹐風行雨集﹐文字之本﹐悉在心胸﹐識者謂之蒼頡後身。澥子騰﹐冰子騰﹐並詞場髙第。幼子曰廣﹐勤學孝義﹐以通家之故﹐皆同子弟也。﹞延安君則快速不滯﹐若懸流得勢﹔三原君則婉媚巧密﹐似垂楊應律。﹝吾舅諱繪﹐彭城人也﹐延安都督。姨兄明若﹐山西平原人﹐京兆三原縣尉﹑大理評事。﹞宋儋﹑李璆﹐擅美中州。李師王而意淺﹐宋祖鐘而體流。﹝宋儋﹐字藏諸﹐廣平人﹐髙尙不仕﹐戶部侍郎宇文融薦授祕書省校書郎。作鐘體而側戾放蹤﹐迹不副名。開元末﹐舉場中後輩多師之。李璆﹐隴西人﹐禦史大夫傑之兄子﹐性速達﹐輕財重義﹐筆路緊媚﹐亦有聲於代﹐爲狄宇淸﹑李漸所師。﹞員外蕭公﹐名成於薛。安西變體﹐光潤愉悅。﹝蕭公名誠﹐蘭陵人﹐梁之後﹐起家奉禮郎。開元初﹐時尙褚﹑薛﹐公爲之最。拜右司員外郎。善造班石文紙﹐用西山野麻及虢州土谷﹐五色光滑﹐殊勝。子彭。﹞張氏四龍﹐名揚海內。中有季弟﹐功夫少對。右軍風規﹐下筆斯在。﹝張從申﹐長史﹐文場擢第。弟從師﹐監察禦史。從儀﹐灼然有才。從申﹐志業精絕﹐工正﹑行書。握管用筆﹐其於結密﹐近古所少。恨於歷覽不多﹐聞見遂寡。右軍之外﹐一步不窺。意多拓書﹐闕其眞迹妙也。﹞呂公歐﹑鐘相雜﹐自是一調。𨿽則筋骨榦枯﹐終是精神險峭。其於小楷﹐尢更巧妙。﹝呂向﹐東平人﹐開元初﹐上《美人賦》﹐忤上。時張說作相﹐諫曰「夫鬻拳脇君﹐愛君也。陛下縱不能用﹐容可殺之乎﹖使陛下後代有愎諫之名﹐而向得敢諫之直﹐與小子爲便耳。不如釋之。」於是承恩特拜補闕﹐賜彩百段﹐衣服銀章朱紱﹐翰林待詔。頻上賦頌﹐皆在諷諫。兼皇太子文章及書官﹐至給事中﹑中書舍人﹑刑部侍郎。文詞學業﹐當代莫比。有子曰廣﹐聰利俊秀﹐有吏才﹐拜監察禦史。﹞吾兄則書包雜體﹐首冠眾賢。手關目瞥﹐瞬息彌年。比夫得道家之深旨﹐習閬風而欲仙。﹝家兄蒙﹐字子全﹐司議郎﹑南安都護。﹞馬家劉氏﹐臨效逼斥。安西蘭亭﹐貌奪眞迹。如宓妃遺形於巧素﹐再見如在之古昔。﹝翰林書人劉秦妹﹐歸馬氏。﹞押署縫尾﹐則僧權似長松掛劍﹐滿騫如盤石臥虎。﹝徐僧權﹐中山人。滿騫﹐富陽人。﹞繁多乃懷充﹑懷珍﹐稀少乃延祖﹑胤祖。﹝唐懷充﹐晉昌人。姚懷珍﹐武康人。陳延祖﹐長城人。範胤祖﹐順陽人。﹞熾文時有﹐何妥近睹。𨿽正姓名﹐美其傲古。恨連書於至寶﹐無尺牘之行伍。﹝沈熾文﹐武康人。何妥﹐外國人。翊子﹐梁中書侍郎﹐名作當時書證。﹞

印驗則玉斫胡書﹐﹝三藐毋馱太平公主武氏家玉印有四胡書﹐今多墨塗﹐存者蓋寡。梵云「三藐毋馱」四字也。﹞金鐫篆字。少能全一﹐多不越四。國署年名﹐家標望地。獨行龜益﹐﹝龜益卽魏王恭家印。﹞並設竇臮。﹝竇愔﹑範陽功曹竇臮書印。﹞貞觀開元﹐文止於二。﹝貞觀開元太宗﹑玄宗所用印。﹞陶安﹑東海﹐徐﹑李所祕。﹝陶安東海徐祭酒嶠之印﹐李起居造印。﹞萬言方寸﹐﹝萬言方寸未詳。﹞輪囿所類。﹝「軌飛」「出出出出」延王友竇永書印。﹞張氏永保﹐﹝張氏永保張懷瓌印。﹞任氏言事。﹝任氏言事未詳。﹞古小雌文﹐東朝周顗。﹝周顗東晉僕射周顗印。﹞審定竇蒙﹐﹝竇蒙審定議郎竇蒙書印。﹞亭侯襲貴。﹝安國寧侯未詳。﹞猗歟劉鄭﹐﹝猗歟劉鄭未詳。﹞門承貂珥。義仰彭城﹐﹝彭城侯書畫印金部郎中劉繹書印。﹞鄴周印異。﹝鄴侯圖書刻章周昉相國鄴侯李泌印﹐宣州長史周昉印。﹞或有慚於稽古﹐諒無乏於雅致。宋虞龢《表》聞於明皇帝﹐齊簡穆《書》答於竟陵王。《表》稱委盡﹐《書》乃備詳。﹝宋中書侍郎虞龢《上明皇帝表》﹐論古今妙迹﹐正﹑行﹑艸﹑楷﹐紙色﹑標軸﹐眞僞﹑卷數﹐無不畢備。表本行於世﹐眞迹故起居舍人李造得之﹐齊司空﹑簡穆公瑯琊王僧虔《答景陵王子良書》﹐序古善書人﹐評議無不至當﹐本行於世﹐其眞迹今禦史大夫黎翰得之。﹞藻鑑則梁髙祖巧而未博﹐﹝武帝時撰《書評》。﹞邵陵王博而未至。﹝蕭綸亦撰《書評》。﹞庾中庶失品格﹐拘以文華﹐﹝梁庾肩吾撰《書品論》。﹞傅五兵比亡年﹐廣於職位。﹝梁傅昭撰《書法目錄》。﹞名錄編於司馬﹐﹝隋蜀王府司馬姚最撰《名書錄》。﹞善狀集於散騎。﹝左散騎常侍姚思廉集《善書人名狀》。﹞李亞相著藻飾之繁﹐﹝右禦史大夫李嗣眞撰《書品》。﹞張兵曹粗習玩之利。﹝率府兵曹﹑鄂州長史張懷瓘撰《十體書斷》上﹑中﹑下。﹞考數公之著稱﹐多約傳而立記。余不敏於登髙﹐豈虛言而求備。敢直筆於親睹﹐非偏譽於所嗜也。

我小司空﹐韋公曰述。職該藝府﹐才同史筆。茂族挺生﹐聖朝間出。若乃闡異聞之旨﹐接片善之勤。則必忘疲吐握﹐不間風塵。所談而攺觀成市﹐所寶而增價爲珍。小擅聲於自我﹐大推美於其人。彼凡百而馳名旣往﹐遇此公而其徳惟新。可謂千載一時﹐孤標絕倫矣。﹝韋述﹐京兆人﹐尙書工部侍郎。﹞及乎驗徳力之工拙﹐知古今之優劣。余稽古而玩能﹐因假能而有說。匪徒姓名記錄﹐面首超越。相質披文﹐虛空歲月者矣。是用相如慕藺﹐撫新迹而忘懷﹔豈甘賜也望回﹐抱遐心而結舌。終冀乘時出處﹐備展名節。其或萃傅巖﹝鐘紹京﹐南康人﹐中書令﹐光祿大夫。聚寶捐金﹐川流海納。﹞而會潁川﹐﹝家伯諱瓚﹐邠王司馬﹐耽玩達旨﹐固求不匱。﹞歸右史﹝李造拂鏡旁通﹐傾心善價。﹞而入補闕。﹝席巽﹐安定人﹐右補闕。心專務得﹐家業或遺。﹞祭酒﹑﹝徐浩法則道存﹐徵求非利。﹞翰林之尋繹﹐﹝張懷瓘兄弟懷瓌﹐盛王府司馬﹐並翰林待詔﹐俱好無厭﹐亦能臆斷。﹞烏臺﹑﹝潘履愼﹐滎陽人﹐監察禦史。克遵能事﹐采玩芳猷。﹞粉署之惇閱。﹝蔡希寂﹐濟陽人﹐金部郎中。習學潤身﹐假借盈愜。﹞欣給事之道弘﹐﹝族兄紹﹐給事中﹐志弘雅道﹐不倦虛求。﹞仰議郎之區別。﹝家兄銳思窮源﹐增輝攺觀。﹞韓生委輸﹐﹝韓滉﹐潁川人﹐給事中﹐委質慮遠﹐推誠道博。﹞滕子擁決。﹝滕升﹐歙州婺源縣令。取捨若流﹐通利泉藪。﹞張氏旁求﹐﹝懷瓘﹐海陵人﹐皇鄂州司馬﹐利無推斥﹐道在專精。﹞陸家胥悅。﹝陸曜﹐吳郡人﹐捲緝餘芳﹐事窮前志。﹞釋朏超彼岸﹐﹝東京福先寺僧良朏﹐新羅人﹐俗姓林氏﹐遇捐衣缽﹐逸冠儕流。﹞梅仙行無轍。﹝髙志直﹐渤海人﹐同官尉。气合古風﹐利加能事。﹞溫播金聲﹐﹝溫晁﹐太原人﹐國子簿。悉心景慕﹐徒眾博求。﹞崔含冰潔。﹝崔曼倩﹐淸河人﹐鄠縣尉。浩汗經營﹐見如不及。﹞若驚陳﹑趙﹐﹝陳閎﹐潁川人﹐陳王府長史。趙微明﹐天水人。或志惇習學﹐或自悅古能﹐習玩之無斁也。﹞賈勇徐﹑薛。﹝徐守行﹐東海人﹐監察禦史。薛邕﹐河東人﹐郎中。或推古招致﹐或究能跧拔﹐並求之不已。﹞關﹑郭雙奮飛﹐﹝關僞﹐隴西人﹐郭暉﹐太原人。或規規耽好﹐或楚楚傳寫。﹞潘﹑袁兩傾竭。﹝潘淑﹐會稽人。袁明﹐陳郡人。或披尋洽道﹐或耽藉樂貧。﹞簪纓布素﹐申道間設。旣輻輳而川流﹐並觀光於後哲。速珠玉之無脛﹐可得略而言曰。長安則穆聿﹑﹝聿﹐咸陽隴右人﹐少以販書爲業﹐後至徳中﹐因告訐徵搜古迹﹐並彊括石泉公家則天皇后所還書功﹐白身受金吾長史﹐攺名祥﹐乘危射利。﹞王昌﹝遼東人﹐詞荒智役。﹞導其源﹐葉丰﹑﹝括州人﹐貌恭性僻。﹞田穎﹝長安人﹐志凡識滯。﹞委其軀。必拾遺市駿﹐懷寶飛鳧。洛陽則杜福﹑﹝河南人﹐論熟行巧。﹞劉翌﹝洛陽人﹐節苦心廉。﹞窮彌固﹐齊光﹑﹝河南人﹐道寡業微。﹞趙晏﹝河內人﹐智專別識。﹞樂忘劬。﹝此四人者﹐洛陽販書者。﹞皆誇目動利﹐實繁有若無。詩不云乎「匪斧」﹐語有之曰「反隅」。若或徵數子之運用﹐甘千里之殊途。則我雞犬而無來無往﹐子衣裳而不曳不裾。成一家之憬彼﹐睽四海之友於。﹝言通貨利。﹞事符道因﹐心與目親。幾變灰律﹐涉歷冬春。互爲賓主﹐往返周秦。左翊吾兄﹐業窮幽遠。﹝名錫﹐同州別駕。﹞龍興張揖﹐道契貞淳。﹝與潘淑獻書﹐拜官﹐今任龍興縣尉。﹞雅興閉關以隨扣﹐古風開卷以襲人。不然者﹐何窮獨而恣怡悅﹐何市朝而貪隱淪。﹝言尙往來。﹞眾矣森然﹐往哲來賢。一朝而星羅入眼﹐百代而云披及肩。身已沒兮若休﹐迹遺芳而可傳。彼金印玉璽﹐丰碑貨泉。虫篆制而八分間矣﹐正隸興而稿艸行焉。不可量乎所睹﹐又何極乎備宣。若乃流譽前代﹐效績當年。錄軍機而羽括鷹隼﹐述國命而發揮貂蟬。通親友以感節﹐啟咨謀以聞天。接武波委﹐嗣芳鱗連。則余不讓於賦頌﹐敢分媸而別妍。恃乎幼好而晚知之﹐乃至熟也﹔曲察而直言之﹐而無愧者。將拭目而眾利輕言﹐入掌而百憂俱寫。其藤苔縑谷﹐側理蜀幅。花麻黃絢﹐緇赭紺綠。淪壓而邇蠹亡文﹐﹝蓄非其人﹐𨿽邇朝亦朽蠹。﹞保持而遠完緘捲。﹝處之得地﹐𨿽遠古亦完全。﹞上智所以懸解﹐﹝直曉。﹞中庸所以交戰。﹝疑之。﹞取迷伊他﹐貽笑鄙賤。則有烏系縹首﹐紫璽露面。好丹時更﹐悲素色變。狀玄豹之霧隱﹐規雕虎之風扇。𨿽置水彌旬﹐移裝屢徧。益深沈於直質﹐乃容易於覽見。嗟乎﹗捨不疑於古疏﹐﹝髙聳。﹞取憑假於俗眩。﹝眩惑。﹞誘淺情於末興﹐肆凡賞而雷盼。何其妄哉﹗寧知立法而虧眞﹐作徳而還淳。忘情是悅﹐代有其人。﹝言定是非。﹞必也易背以時﹐﹝時在正夏。﹞受彩無欺。敏洽和之妙道﹐得潤軟之成規。﹝用面調適﹐候陰以成。﹞疏密苦樂﹐殊形異宜。﹝厚薄完蠹。﹞上約下丰﹐始增末裨。﹝接上下前後例。﹞沽將實名﹐位充合離。﹝攺榜署榜餘地。﹞或附捲均端﹐足使其夷。﹝薄而蠹者。﹞或鳴砧妥帖﹐然後呈姿。﹝厚而完者。﹞探尋源流﹐志逸肥遁。緝合剪截﹐躬勞不悶。明齊短長﹐龢結分寸。誠忽忽於或躁﹐祛悢悢之遺恨。至如虹縈系帶﹐鸞舞錦褾。靑間綾文﹐出之衣表。檀心鼊首﹐金映銀絡。舒囊貌妍﹐撫捲香作。多此飾類﹐又難詳備。﹝並言檢討裝背也。﹞若乃見稀意欲﹐𨿽可棄而昆山片玉。玩久壓充﹐𨿽可寶而紈扇秋風。競捨玆而易彼﹐誇視審而聽聰。或芟穢於匿迹﹐或喪眞於矜工。夥哉耳誤﹐鮮矣目窮。因旣原乎識量﹐遂懸別其淹通。已分流而玆在﹐徒並鶩而爭雄。﹝言申博易。﹞假使作僞心勞﹐亂眞首出。昧目童幼﹐摧殘紙筆。終令君子棄瑕以拔材﹐壯士斷腕以全質。期補勞於得喪﹐勵采葑於始卒。子猷之竹在焉﹐曷可無其一日。﹝言務弘道。﹞夫諭大始於事卑﹐方崇極於類聚。況物著公器﹐賞推善主。異淸白而非弓裘﹐豈孫謀而紹宗祖。仰如堯禪舜﹐舜命禹。道必貴乎聲同﹐天無親而徳輔。歸可保於授受﹐靡自私而禦侮。故知乖其趨者﹐則密戚而心捐﹔合其軌者﹐則舉儲而掌傳。亮玉帛之利末﹐望吾徒之義先。﹝先言傳付﹐後總樂成以終也。﹞至其罷琴閒堂﹐散袟虛牖。閱新連之卷軸﹐傾舊滿之樽酒。暢懷古而遺形﹐荷逢時以濡首。炎涼所寄﹐偃仰無咎。煙積孤松﹐春過五柳。想薜蘿而在眼﹐狎鸞鳳而盈手。善鄰得朋﹐知我益友。暗遺名利﹐臥度卯酉。遂志願兮苟若斯﹐生可憑兮死不朽。𨿽金翠溢目﹐陶匏聒耳。徒潤色於多歡﹐實無階於競美。賢賢易色﹐勿藥有喜。茅居食貧﹐陋巷飲水。誓將惇素業而畢矣﹐振淸風而何已。亂曰﹕資樂道兮善莫大﹐佐玄覽兮寄所賴。芝蘭滿室兮遺美芳﹐朋友忘言兮古人會。想賢玩迹儼如在﹐史冊悠悠幾千載。

大歷四年七月點發行朱﹐尋繹精嚴﹐痛摧心骨。其人已往﹐其迹今存。追想容輝﹐涕淚嗚咽。

五言題此賦竇蒙

受命別家鄊﹐思歸每斷腸。季江畱被住﹐子敬與琴亡。吾弟當平昔﹐才名荷寵光。作詩通小雅﹐獻賦掩長楊。流轉三千里﹐悲啼百萬行。庭前紫荊樹﹐何日再芬芳。

《述書賦》語例字格竇蒙

吾第四弟尙輦君字靈長﹐翰墨廁張﹑王﹐文章淩班﹑馬。詞藻雄贍﹐艸﹑隸精深。平生著碑志﹑詩篇﹑賦頌﹑章表凡十餘萬言﹐較其巨麗者﹐有天寶所獻《大同賦》《三殿蹴踘賦》﹐以諷興諫諍爲宗﹐以匡君救時爲本。帝乃咨爾﹐可編書﹐中使王人﹐榮曜戚裏﹐龍章鳳篆﹐寵錫儒門。及乎晚年﹐又著《述書賦》﹐總七千六百四十言精窮旨要﹐詳辧祕義﹐無深不討﹐無細不因﹐徵五典﹑三墳﹑九丘﹑八索﹑《詩》《騷》《禮》《易》《文選》《詞林》﹐猶不盡所知。故別結語立言﹐曲申幽奧﹐一字一句﹐數義旁通。尙輦君學究天人﹐才通詁訓﹐注解分析﹐皆憑史傳。注有未盡﹐在此例中﹔意有未窮﹐出此格上。凡古今時哲﹐正文呼字﹐尊貴長老﹐各言其親。或取便引官﹐或因言稱爵﹐句則兩字﹑三字﹐五言﹑四言。而於其以之間﹐或六或八﹔攺時革命之際﹐舉一相從。慮學者致疑﹐仍施朱點發此。則語之理例﹐別有字格存焉。凡一百二十言﹐並注二百四十句﹐且褒且貶﹐還同謚法。披文感切﹐撫己崩摧。手迹宛然﹐如向來之放筆﹔天才卓爾﹐成千載之分襟。孝義銘心﹐言笑在目。一枝先折﹐痛貫肝腸﹔一眼先枯﹐哀纏骨髓。

──右語例

述書賦﹝凡七十四首六十言﹐並注二百四十句。﹞

不倫﹝前濃後薄﹐半敗半成。﹞枯槁﹝欲北還南﹐气脈斷絕。﹞

忘情﹝鵬鶚向風﹐自成騫翥。﹞天然﹝鴛鴻出水﹐更好儀容。﹞

質朴﹝天仙玉女﹐粉黛何施。﹞礱斫﹝錯綜雕文﹐方申巧妙。﹞

體裁﹝一舉一措﹐盡有憑據。﹞意態﹝回翔動靜﹐厥趣相隨。﹞

專成﹝直師一家﹐今古不雜。﹞有意﹝志立乃就﹐非工不精。﹞

正﹝衣冠踏拖﹐若正若行。﹞行﹝劍履趨鏘﹐如步如驟。﹞

艸﹝電掣雷奔﹐龍蛇出沒。﹞章﹝艸中楷古蹴踏擺行。﹞

神﹝非意所到﹐可以識知。﹞聖﹝理絕名言﹐潛以意得。﹞

文﹝經天緯地﹐可大可久。﹞武﹝回戈挽弩﹐拉虎豹。﹞

能﹝千種風流曰能。﹞妙﹝百般滋味曰妙。﹞

精﹝功業雙極曰精。﹞古﹝除去常情曰古。﹞

逸﹝縱任無方曰逸。﹞髙﹝超然出眾曰髙。﹞

偉﹝精彩照射曰偉。﹞老﹝無心自達曰老。﹞

喇﹝超能越妙曰喇。﹞嫩﹝力不副心曰嫩。﹞

薄﹝闕於圓備曰薄。﹞彊﹝筋力露見曰彊。﹞

穩﹝結構平正曰穩。﹞快﹝興趣不停曰快。﹞

沈﹝深而意遠曰沈。﹞緊﹝團合密致曰緊。﹞

慢﹝舉思閒詳曰慢。﹞浮﹝若無所歸曰浮。﹞

密﹝間不容髮曰密。﹞淺﹝涉於俗流曰淺。﹞

丰﹝筆墨相副曰丰。﹞茂﹝字外精多曰茂。﹞

實﹝气感風雲曰實。﹞輕﹝筆道流便曰輕。﹞

瘠﹝瘦而有力曰瘠。﹞疏﹝違犯陰陽曰疏。﹞

拙﹝不依致巧曰拙。﹞重﹝質勝於文曰重。﹞

纖﹝文過於質曰纖。﹞貞﹝骨淸神正曰貞。﹞

艷﹝少古多今曰艷。﹞峻﹝頓挫穎達曰峻。﹞

潤﹝旨趣調暢曰潤。﹞險﹝不期而然曰險。﹞

怯﹝下筆不猛曰怯。﹞畏﹝無端羞澀曰畏。﹞

妍﹝逶迆並行曰妍。﹞媚﹝意居形外曰媚。﹞

訛﹝藏鋒隱迹曰訛。﹞細﹝運用精深曰細。﹞

熟﹝過猶不及曰熟。﹞雄﹝別負英威曰雄。﹞

雌﹝气候不足曰雌。﹞飛﹝若滅若沒曰飛。﹞

爽﹝肅穆飄然曰爽。﹞動﹝如欲奔飛曰動。﹞

成﹝一家體度曰成。﹞禮﹝動合典章曰禮。﹞

法﹝宣布周備曰法。﹞典﹝從師約法曰典。﹞

則﹝可以傳授曰則。﹞偏﹝惟守一門曰偏。﹞

乾﹝無復光輝曰幹。﹞滑﹝遂乏風彩曰滑。﹞

馱﹝波瀾驚絕曰馱。﹞閒﹝孤云生遠曰閒。﹞

拔﹝輕駕超殊曰拔。﹞放﹝流浪不窮曰放。﹞

郁﹝勝勢鋒起曰郁。﹞秀﹝翔集難名曰秀。﹞

束﹝興致不弘曰束。﹞穠﹝五味皆足曰穠。﹞

峭﹝峻中勁利曰峭。﹞散﹝有初無終曰散。﹞

質﹝自少妖妍曰質。﹞魯﹝本宗淡泊曰魯。﹞

肥﹝龜臨洞穴﹐沒而有餘。﹞瘦﹝鶴立喬松﹐長而不足。﹞

壯﹝力在意先曰壯。﹞寬﹝疏散無檢曰寬。﹞

麗﹝體外有餘曰麗。﹞宏﹝裁制絕壯曰宏。﹞

──右字格

大歷十年龍集乙卯二月乙丑﹐陜州大都督府夏縣尉竇士初校﹐檢校國子司業﹑太原縣令竇蒙甫校。

