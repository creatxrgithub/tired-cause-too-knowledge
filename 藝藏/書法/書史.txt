

欽定四庫全書

書史

宋米芾撰

金匱石室汗簡殺靑悉是傳錄河間古簡爲法書祖張彥逺志在多聞上列沮蒼按史發論世咸不傳徒欺後人有識所罪至於後愚妄作組織神止可發笑余但以平生目歷區別無疑集曰書史所以指南識者不防俗目

劉原父収周鼎篆一器百字刻迹煥然所謂金石刻文與孔氏上古書相表裏字法有鳥迹自然之狀宗室仲忽李公麟収購亦多餘皆嘗賞閱如楚鐘刻字則端逸逺髙秦篆咸可冠方今法書之首秦漢石刻塗壁都市前人已詳余閱書白首無魏遺墨故斷自西晉晉賢十四帖檢校太師李瑋於侍中王貽永家購得第一帖張華眞楷鐘法次王濬次王戎次陸機次郗鑑次陸珫表晉元帝批答次謝安次王衍次右軍次謝萬兩帖次王珣次臣詹晉武帝批答次謝方回次郤愔次謝尙內謝安帖有開元印縫兩小璽建中翰林印安及萬帖有王涯永存珍祕印大捲前有梁秀収閱古書印後有殷浩印浩以丹秀以赭是唐末賞鑑之家其間有太平公主親書印王漙之印自五代相家寶藏侍中國壻丞相子也太宗皇帝文徳化成靖無他好畱意翰墨潤色太平淳化中嘗借王氏所収書集入閣帖十卷內郤愔兩行二十四日帖乃此卷中者仍於謝安帖尾禦書親跋三字以還王氏其帖在李瑋家餘同王渙之飲於李氏園池閱書畫竟日末出此帖棗木大軸古靑藻花錦作褾破爛無竹模晉帖上反安冠簮樣古玉軸余尋裂擲棗軸池中拆玉軸王渙之加糊共裝焉一坐大笑要余題跋乃題曰李氏法書第一【亦天下法書第一也】

又晉謝奕桓溫謝安三帖爲一卷上有竇審定印謝安帖後以濃墨模搨遂全暈過後歸副車王詵家分爲三帖云失謝安帖以墨重暈唐人意寶此帖而反害之也後人可以爲戒李瑋云亦購於王氏

又黃素黃庭經一卷是六朝人書絹完並無唐人气格縫有書印字是曾入鐘紹京家黃素縝宻上下是烏絲織成欄其間用朱墨界行卷末跋合僊二字有陳氏圖書字印及錢氏忠孝之家印陶谷跋雲山陰道士劉君以羣鵝獻右軍乞書黃庭經此是也此書乃明州刺史李振景福中罷官過浚郊遺光祿朱卿卿名友文卽梁祖之子後封博王王薨余獲於舊邸時貞明庚辰秋也晉都梁苑因重背之中書舍人陶谷記是日降制以京兆尹安彥威兼副都統余跋云書印字唐越國公鐘紹京印也晉史載爲寫道徳經當舉羣鵝相贈因李白詩送賀監云鏡湖流水春始波狂客歸舟逸興多山陰道士如相見應寫黃庭換白鵝世人遂以黃庭經爲換鵝經甚可笑也此名因開元後世傳黃庭經多惡札皆是僞作唐人以畫贊猶非眞則黃庭內多鐘法者猶是好事者爲之耳

又有唐摹右軍帖雙鉤蠟紙摹末後一帖是奉橘三百顆霜未降未可多得韋應物詩云書後欲題三百顆洞庭更待滿林霜蓋用此事開皇十八年三月二十七日參軍學士諸葛頴諮議參軍開府學士栁顧言釋智果跋其尾

晉右將軍防稽內史王羲之行書帖眞迹天下法書第二右軍行書第一也帖辭云羲之死罪伏想朝廷淸和稚恭遂進鎭東西齊舉想尅定有期也羲之死罪長慶某年月日太常少卿蕭祐鑑定在王珪禹玉家後有禹玉跋以門下省印印之時貴多跋後爲章惇子厚借去不歸其子仲修専遣介請未至是竹絲幹筆所書鋒勢郁勃揮霍濃淡如雲煙變怪多態淸字破損余親臨得之

王羲之玉潤帖是唐人冷金紙上雙鉤摹帖云官奴小女玉潤病來十餘日了不令民知昨來忽發痼至今轉篤又苦頭癰頭癰已潰尙未足憂痼病少有差者憂之燋心良不可言頃者艱疾未之有良由民爲家長不能克己勤修訓化上下多犯科誡以至於此民惟歸誠待罪而已此非復常言常辭想官奴辭已具不復多白上負道徳下愧先生夫復何言此帖連在稚恭帖後字大小一如蘭亭想其眞迹神妙右軍快雪時晴帖云羲之頓首快雪時晴佳想安善未果爲結力不次王羲之頓首山陰張侯是眞字數字帶行今世無右軍眞字帖末有君倩二字疑是梁秀縫有褚氏字印是褚令所印蘇氏有三本在諸房一餘易得之一劉涇巨濟易得無褚印

晉太宰中書令王獻之字子敬十二月帖黃麻紙辭云十二月割至否中秋不復不得想未復還慟理爲卽甚省如何然勝人何慶等慶等大軍下一印曰鐸書是唐相王鐸印後有君倩字前有絹小帖是褚遂良題曰大令十二月帖此帖運筆如火筯畫灰連屬無端末如不經意所謂一筆書天下子敬第一帖也元與快雪帖相連蘇太簡家物上有國老才翁子美題跋云鹵僧守一所藏先令以命服得之子美子激字志東與余分藏以書畫寶玩易之

王羲之筆精帖內兩字集在諸家碑上縫有貞觀半印王獻之日寒帖有唐氏雜迹印後有兩行謝安批所謂批後爲答也唐太宗不收獻之慰問帖故於帖上刮去不次獻之四字謂之羊欣以應募而以前帖爲薄紹之書跋尾書官姓名云大歷某年月日下刮去古姓名五代人題曰薛邕記之後題一行曰某年和傅遺余押字是薛丞相居正此是和凝丞相疑爲薛氏故物以遺薛也其後歸王文惠家文惠孫居髙郵並收得禇遂良黃絹上臨蘭亭一本乏貲之官許余以五十千質之餘時遷塟丹徒約王君友壻宗室時監羅務令輥亦欲往別約至彼交帖王君後餘五日至余方襄大事未暇見之事竟見云適沈存中借去吾拊髀驚曰此書不復歸矣余遂過沈問焉沈曰且勿驚破得之當易公王維雪圖其父嘗許見與也余因不復言後數日王君防禇書見過大嘆曰沈使其壻以二十星資其行請以二十千畱禇書余因不復取後十年王君卒其子居髙郵欲成姻事因賀鑄持至儀眞求以二十千售之後蘇頌丞相家與沈之子博毅同防問所在曰分與其弟矣翌日蘇舜元子云屢見之

王獻之送梨帖云今送梨三百顆晚雪殊不能佳上有梨幹黎氏印所謂南方君子者跋尾半幅云因太宗書卷首見此兩行十字遂連此卷末若珠還合浦劍入延平太和三年三月十日司封員外郎栁公權記後細題一行曰又一帖十二字連之餘辧乃右軍書云思言敍卒何期但有長嘆念告公權誤以爲子敬也縫有貞觀半印世南孝先字跋孝先是本朝王曾丞相字劉季孫以一千置得余約以歐陽詢眞迹二帖王維雪圖六幅正透犀帶一條硯山一枚玉座珊瑚一枝以易劉見許王詵借余硯山去不卽還劉爲澤守行兩日王始見還約再見易而劉死矣其子以二十千賣與王防唐太宗書竊類子敬公權能於太宗書卷辯出而復誤連右軍帖爲子敬公權知書者乃如此其跋馮氏西升經唐經生書也乃謂之褚書者非也蓋能書者未必能鑑余旣跋定之蘇子瞻於是跋詩曰家雞野鶩同登俎春蚓秋蛇緫入奩君家兩行十二字气壓鄴侯三萬籖蓋以晉史太宗贊貶子敬也然唐太宗力學右軍不能至復學虞行書欲上攀右軍故大罵子敬耳子敬天眞超逸豈父可比也

王羲之來戲帖黃麻紙字法淸潤是少年所書滿一幅其間數字難辧六朝寫經字注之後人復以雌黃塗蓋嵗久膠落字見五分在丁晉公孫受繪像恩澤者房下云晉公故物也欲以二十千見歸余卽以其直取君以與余來往議此帖書粘於後質於其鄰大姓賈氏得二十千蓋意其可贖也今十五年矣猶在賈氏曾經人用薄紙搨書墨卽透數行仍污靜地深可嘆息其家又有韓擇木八分一卷唐人薄紙摹五帖一幅

王羲之桓公破羌帖有開元印唐懷充跋筆法入神在蘇之純家之純卒其家定直久許見歸而余使西京未還宗室仲爰力取之且要約曰米歸有其直見歸卽還餘遂典衣以增其直取回仲爰已使庸工裝背剪損古跋尾參差矣痛惜痛惜

王右軍筆陣圖前有自寫眞紙薄如金葉索索有聲趙竦得之於一道人章惇借去不歸王右軍書家譜在山陰縣王氏右軍東方朔畫贊糜破處歐陽詢補之在丁諷學士家歸宗室令畤劉涇以僧繇畫梁武帝像易去

樂毅論智永跋云梁世摹出天下珍之其間書誤兩字遂以雌黃治定然後用筆今世無此攺誤兩字本流傳余於杭州天竺僧處得一本上有攺誤兩字又不闕唐諱是梁本也

晉庾翼稚恭眞迹在張丞相齊賢孫直淸汝欽家古黃麻紙全幅無端末筆勢細弱字相連屬古雅論兵事有數翼字上有竇蒙審定印後連張芝王廙艸帖是唐人僞作薫紙上深下淡筆勢俗甚語言無倫遂使至寶雜於瓦礫可嘆余屢言與汝欽不肯拆也

濮州李丞相家多書畫其孫直祕閣李孝廣收右軍黃麻紙十餘帖一樣連成卷字老而逸暮年書也略記其數帖辭一云白石枕殊佳物深感卿至一云卿事時了甚快羣凶日夕云云比使鄴下一日爲戰塲極令人惆悵豈復有慶年之樂耶思卿一面無緣可嘆可嘆一云九日以當力見一云重熈八日過信安一云祠物當治護信到便遣來忽忽善錯也一云謝書云云今送一云鶻等不佳令人獘見此輩吾衰老不復堪此余不記也後有先君名印下一印曰尊徳樂道今印見在余家先君嘗官濮與李柬之少師以碁友善意其奕勝之餘時未生此帖一卷世未見其比故是右軍名札也又有歐陽詢故事十餘帖老筆相連其子通書評書一卷張顚絹帖一卷七八帖乃少時書並在李孝廣處

中貴髙樓楊氏收數帖蕭思話表一思話字有鐘法此乃無而武帝批答四字君臣筆气一同紙古後破前完此是唐人所爲然亦佳作今人不能爲也又王瑉書眞艸是眞迹有鐘張法張翼當是作宋翼魏人非眞又阮研艸帖奇古非僞又一帖如竹片書亦好事者爲之並無古印跋可考

陳僧智永眞艸書歸田賦在襄陽魏泰處後有一跋題雲開成某年白馬寺臨一過潭記白麻紙書世人收智永書未有若此眞也虞世南出於此書魏誤題曰虞世南書耳

唐彭王傅徐浩書贈張九齡司徒告浩九齡之甥在其孫曲江仲容處用一尺絹書多渴筆有鋒芒辭云正大廈者柱石之力匡帝業者輔相之功生則保其雄名歿猶稱其盛徳飾終未允於人望加贈特至於國章故荊州大都督張九齡維嶽降神濟川作相開元之際寅亮成功讜言定於社稷先覺合於蓍蔡永懷賢相可謂大臣束帛所加樵蘇必禁荊州之贈相府未崇爰從八命之秩更重三臺之位可特贈司徒嘗借畱余家半月唐中書令禇遂良枮木賦是粉蠟紙榻書後有未能二字余辯是雙鉤唐人不肯欺人若無此雙鉤二字則皆以爲眞矣在承議郎壽春魏綸處余於潤州見之

智永千文唐粉蠟紙搨書內一幅麻紙是眞迹末後一幅上有雙鉤摹字與歸田賦同意也料是將眞迹一卷各以一幅眞迹在中搨爲數十軸若末無鉤塡二字固難辧也是賈安公物作潤筆送王荊公其弟安國得之今在葉濤處安國婿也有古跋云契濶艱難不敢失墜學歐陽詢行體

唐越國公鐘紹京書千文筆勢圓勁在丞相恭公孫陳幵處今爲宗室令穰所購諸貴人皆題作智永余驗出唐諱闕筆及以徧學寺碑對之更無少異大年於是盡剪去諸人跋余始跋之

呂夏卿子通直君有歐陽詢艸書千文蔡襄跋爲智永通直出示余欲跋答以必攺評乃跋君欣然遂於古紙上跋正通直君失其名字

唐人臨智永千文半捲在丞相蘇頌家

蘇耆家蘭亭三本一是參政蘇易簡題贊曰有若像夫子尙興闕裏門虎賁類蔡邕猶傍文舉尊昭陵自一閉眞迹不復存今余獲此本可以比璵璠第二本在蘇舜元房上有易簡子耆天聖嵗跋範文正王堯臣參政跋云才翁東齋書嘗盡覽焉蘇洎才翁子也與余友善以王維雪景六幅李王翎毛一幅徐熈梨花大折枝易得之毫髮備盡少長字世傳眾本皆不及長字其中二筆相近末後筆鉤回筆鋒直至起筆處懷字內折筆抹筆皆轉側而見鋒蹔字內斤字足字轉筆賊毫隨之於斫筆處賊毫直出其中世之摹本未嘗有也此定是馮承素湯普徹韓道政趙模諸葛正之流搨賜王公者碾花眞玉軸紫錦裝背在蘇氏舜元房題爲禇遂良摹余跋曰樂毅論正書第一此乃行書第一也觀其攺誤字多率意爲之咸有禇體餘皆盡妙此書下眞迹一等非深知書者未易道也贊曰熠熠客星豈晉所得養器泉石畱腴翰墨戲著標談書存馬式鬱鬱昭陵玉盌已出戎溫無類誰寶眞物水月非虛移模奪質繡繰金鐍瓊機錦綍猗歟元章守之勿失第三本唐粉蠟紙摹在舜欽房第二本所論數字精妙處此本咸不及然固在第一本上也是其族人沂摹蓋第二本毫髮不差世當有十餘本一絹本在蔣長源處一紙本在其子之文處是舜欽本一本在滕中處是歸余家本也一本在之友處

泗州南山杜氏父爲尙書郎家世杜陵人收唐刻板本蘭亭與吾家所收不差有鋒勢筆活余得之以其本刻板回視定本及近世妄刻之本異也此書不亡於後世者賴存此本遇好事者見求卽與一本不可再得世謂之三米蘭亭

宗室叔盎收蘭亭遂不及吾家本在舜欽本上因重背易其後背紙遂乏精彩然在都門最爲佳本王鞏見求余家印本曰此湯普徹所摹與贈王詵家摹本一同今甚思之欲得此以自解爾錢塘闗景仁收唐石本蘭亭佳於定本不及余家板本也

唐太師顏眞卿不審乞米二帖在蘇澥處背縫有吏部尙書銓印與安師文家爭坐位帖責峽州別駕帖縫印一同爭坐位帖是唐畿縣獄狀磓熟紙韓退之以用生紙錄文爲不敏也生紙當是艸書所用內小字是於行間添注不盡又於行下空紙邊橫寫與刻本不同此帖在顏最爲傑思想其忠義憤發頓挫郁屈意不在字天眞罄露在於此書石刻粗存梗槪爾余少時臨一本不復記所在後二十年寶文謝景溫尹京云大豪郭氏分內一房欲此帖至折八百千眾乃許取視之縫有元章戲筆字印中間筆气甚有如余書者面諭之乃雲家世收久不以公言爲然

峽州別駕帖白麻紙眞字云疏拙抵罪聖慈含猶佐列藩不逺伊邇是也字類糾宗碑淸甚又祭濠州使君文鹿肉帖並是魯公眞迹

山陽簿張君齊賢丞相之後收魯公二帖云奏事官至又曰爲憲之功後帖張漵郎官求辟類乞米帖及李太保帖

朱巨川告顏書其孫灌園屢持入秀州崇徳邑中不用爲防余以金梭易之又一告類徐浩書在邑人王處亦巨川告也劉涇得余顏告背紙上有五分墨至今裝爲祕玩然如徐告粗有徐法爾王詵與余厚善愛之篤一日見語曰固願得之遂以韓馬易去馬尋於劉涇處換一石也此書至今在王詵處

送劉太衝序碧牋書王欽臣故物後有王參政名印王云因與唐坰兩出書各誤收卷去坰以將才不偶命而徳其無鄰字剪去碧牋宜墨神彩艷發龍蛇生動覩之驚人不裝背掲去背紙以厚紙散捲之略一出卽捲去其子云與智永千文栁公權書栁尊師志歐陽鄱陽帖並同葬矣亦可嘆息也或謂宻爲王詵購去

蘇之才收碧牋文殊一幅魯公妙迹又有與夫人帖一幅當是其防今在王詵家

魯公寒食帖綾紙書在錢勰處世多石刻

魯公一軸五帖見石裔言在兄處副車之孫也

懷素絹帖第一帖胸中刺痛第二帖恨不識顏尙書第三帖律公好事是懷素老筆並在安師文處元祐戊辰嵗安公防至畱吾家月餘臨學乃還後有呂汲公大防已下題今歸章公惇

懷素千文絹本眞迹在蘇液家沈遘家刻板本是後歸章惇家

懷素詩一首絹上眞迹王鞏易與王詵家

懷素絹帖一軸雜論故事後人分剪爲二十餘處王詵累年遂求足元數又一云史陵者絹帖以六朝古賢一幀易與王詵

懷素書任華歌眞迹兩幅絹書字法淸逸歌辭奇偉在王詵家詵云尙方有其後三幅

懷素艸書祝融髙坐對寒峯緑絹帖兩行此字最佳石紫防常刻石有六行今不見前四行問夷庚云與王欽臣家雜色纈絹背以詩代懷帖同軸今聞王之子爲宗室所購是懷素天下第一好書也

懷素自敍眞迹在蘇泌家前一幅破碎不存其父集賢校理舜欽自寫補之

懷素艸書楮紙三幅在故相洛陽張公孫直淸家馮京家收懷素絹上詩一首張伯髙少時絹上艸書兩幅張書今歸薛紹彭

薛紹彭有懷素一軸絹書肅宗行書綾紙千文購於錢景湛處又王仲至處禇書麻紙一幅楊凝式小字黃麻紙一幅餘皆見之歐陽詢孝經一卷薛臨寄錢公未見眞迹

唐率府長史張旭字伯髙眞迹四帖在杭州陸氏大姓家舊有五帖第一秋深第二前發第三汝官第四昨日第五承湏今所存四帖汝官後有古印文訛不可辧昨日承顏二帖小襞紙也陸氏子素從闗景仁學闗因借摹三大帖余曽見石本於闗中宋氏及官桂林闗杞爲使者語及始知石在闗氏又五年官潭闗杞通判邵州以石本見寄又三年官杭而闗景仁爲錢塘令因陸氏子登第者來謁與闗同往謝而閱之獨失秋深第一帖詰之顰蹙而言嘉祐中爲太守沈遘借閱拆畱余遣工摹余帖卽歸詰遘弟遬時爲郡從事乃云在其侄延嗣處余往見遂得閱後購得之

張伯髙虎兒等三帖楮紙非眞迹在王詵家蘇氏物也黃魯直贈小兒詩云我有元暉古印章印刓不忍與諸郎虎兒筆力能扛鼎教字元暉繼阿章取此爲故事也張伯髙賀八淸鑑帖楮紙眞迹字法勁古不類他書世間伯髙第一書也蘇液家世多石刻後歸章惇家伯髙全本千文曽孝蘊云在京師謝氏處謝氏景溫寶文逺族也

伯髙五帖黃經紙少時書辭云往往興來五指包管等是也在楊傑家傑父學艸故收得逐語斷處卽剪作一軸黃油拳經紙與王仲至千文一同並無古印跋伯髙名犯廟諱字余於皎然詩集中得之

蘇之純藏張顚艸書又蘇泌房所藏詞云國士何日得至南中皆非伯髙眞迹亦無古印跋

唐坰處黃楮紙伯髙千文兩幅與刁約家兩幅一同是暮年眞迹毎辯六七字刁氏者後有李玉徐鉉跋爲人僞刻建業文房之印印之連合縫印破字毎見令人嘆息

唐辯才弟子艸書千文黃麻紙書在龍圖閣直學士吳郡滕元發處滕以爲智永書余閱其前空才字全不書固已疑之後復空永字遂定爲辯才弟子所書故特闕其祖師二名耳

唐虞世南枕臥帖雙鉤唐摹在闗杞處上有禇氏圖書古印闗嘗謂余曰昔越州一寺修佛殿於梁栱內藏一凾古摹帖數十本所可記者玉右軍十七帖世南枕臥帖十鬭九帖禇遂良奉書寧帖上皆有禇氏圖書印毫髮幹濃畢備闗與僧善購得枕臥十鬭九奉書寜三帖虞書積時帖古雙鉤摹在洛陽李熈處維之孫也縫亦有禇氏印余嘗借摹

世南理頭藥方雙鉤摹本在鮑傳師家後爲俗人摹石僧希白摹務欲勁快多攺落筆端直無縹緲縈回飛動之勢

唐太宗率更令歐陽詢書荀氏漢書節楮冊小楷在潭州南楚門外胡世淳處

歐陽詢書道林之寺牌在潭州道林寺筆力勁險勾勒而成有刻板本又江南廬山多裴休題寺塔諸額𨿽乏筆力皆眞率可愛

唐末人學歐尢多四明僧無作學眞字八九分行字肥弱用筆寛又有七八家不逮此僧唐賊張廷範亦學歐陽詢多有此賊跋一雙鉤摹歐帖上有此賊印云淸河張廷範印及題曰便是至寶也惜之惜之永爲所寶之寶皆學歐行余跋曰唐文館學士歐陽詢書唐人所摹後一行印文曰淸河張廷範私記廷範唐賊也時衰代替賊之所好涉於衣冠此攘奪所生也今太平君子或富貴則崇貨利乃賊所尢故不剪除旣著其賊又爲太平君子之勸其書札印記翩翩自喜之心忘其爲賊之著也嗟乎國初孫妃弟驃騎孫思皓學歐本朝無人過也

歐陽詢黃麻紙艸書孝經是馬季良龍圖孫大夫直溫所收今歸薛紹彭家

宗室令穰收歐陽詢三軸第一軸蘇彥語箴次幅故事兩叚有開元縫印翰林之印李林甫等臣跋及知書樓官名氏末後唐賊蔣暉題宣徽兩院使印余以智永三行帖陸柬之頭陁寺碑一幅易得語箴第二軸艸帖五紙第三軸行書故事皆有開元姚宋印跋艸帖乃暮年書精彩動人行書少時書也

歐陽詢艸書也字末筆倒麼不見其所出余家得貞觀禦府右軍三帖末後一帖也字乃歐法所出世之眞迹與石刻帖並無此也字耳

歐陽詢碧牋艸聖四幅在故相齊賢孫張公直淸處孫過庭艸書書譜甚有右軍法作字落腳差近前而直此乃過庭法凡世稱右軍書有此等字皆孫筆也凡唐艸得二王法無出其右又有千文一本是少年書不逮書譜並在王鞏家今歸王詵家

陳賢艸書帖六七紙字亦奇逸難辧如日本書上亦有唐氏雜迹字印在李瑋家又多似歐陽詢艸

洪元愼集右軍越州寺碑眞迹在越州僧正子文處嘗通書許借未果余托提刑喬執中防告往質防亦不肯出欲防幹至越防家難不果去今要度牒易

陸柬之十八學士贊西京畱臺王瓘云在捨弟珪處老子西升經裴度栁公權跋爲禇公書與閻立本畫圖同在馮當世家吾見之皆非也是唐初書畫與栁跋是眞迹二君亦不能鑑耳

唐髙閒書令狐楚詩在尙書李常家

柳公權紫絲靸蘭亭詩二帖待制王廣淵摹石跋雲龍圖大諌李公帥府暇日出書因請摹石乃李柬之少師也洛陽人今在富鄭公子宿州使君家

唐摹皇象急就章有法在故相張齊賢孫直淸處唐李邕四帖內一帖碧牋右唐氏雜印勾徳元圖書記陳氏圖書印與石夷庚所藏多熱帖同自丁喬大夫歸章惇家丁晉公故物也

多熱要葛粉帖白麻紙上有唐氏雜迹印陳氏圖書印勾徳元圖書印乃紫微舍人石休物今在其孫前宿州支使夷庚處前一帖與光八郎謝惠鹿帖眞迹余過甬上於夷庚處易得之光八郎帖今歸王詵呂公孺處李邕三帖第一攺少傅帖深黃麻紙淡墨淳古如子敬第二縉雲帖淡黃麻紙第三碧牋勝和帖以尙書戶部印印縫古印有陳氏圖書勾徳元圖書記唐氏雜迹印丙子嵗第一歸薛紹彭第二歸髙公繪第三餘以六朝畫古賢韓馬銀慱山金華洞天石古鼎復忘記數種物易得於其孫端問余嘗以碧牋臨三帖與眞無異呂復防去裝禠矣陳氏臺僊勾徳元唐氏三人者大是一賞鑑人世之名書上無不有其書印徳元當是中正本朝人通史學

馮京家收唐摹黃庭經有鐘法後有禇遂良字亦是唐一種僞好物

李錞收唐人歐行書兵箴劉衝之丞相家物

劉涇書來漣漪曰収唐絹本蘭亭無奇獲且漫眼耳殊非自剽制語也余答以詩曰劉郎無物可縈心沈迷蠧縑與斷簡求新不獲狂時發自謂下取且漫眼猗嗟斯人今實尠我欲從之官有限何時大叫劉子前跽閱墨皇三復返君貽餘詩嘗曰祕笈墨皇曽敬識林希送餘詩壺嶺共傾銀霅水墨皇猶展玉樓風壺嶺謂硯山也劉涇倅莫王貽永侍中孫爲守得摹帖一卷乃冑曹參軍李懷琳僞作七賢帖後人所撰也內摶赤猿帖云僕不想歘爾夢摶赤猿其力甚於貔虎良久反覆余乃觀天背地覩穹亦當不爽但僕之不達安得不憂吉乎報我凶乎詳告三日阮籍白繇君此帖比今刻石字多乃懷琳所撰語也而法書要錄所載七賢帖太宗知其僞愛之以貞觀字印之入禦府又有李氏衛帖云衛稽首和南近奉勅寫急就章遂不得與師書耳但衛不能拔賞隨世所學規摹鐘繇遂多歷年二十著詩論艸通解不敢上呈衛有弟子王逸少甚能學衛眞書咄咄逼人筆勢洞精字體遒媚師可詣晉尙書館書耳仰憑至鑑大不可言弟子李氏衛和南此帖比今閣帖字亦多亦其所撰也次無名帖次郤超帖亦摹在閣帖中次陸機衛恆帖衛亦摹入閣帖也後余以畫易於劉涇分前四帖與李錞皆貞觀間一種僞好物

楊凝式字景度書天眞爛熳縱逸類顏魯公爭坐位帖祕閣校理蘇澥家有三帖第一白麻紙曰景度上大僊第二第三小字與薛紹彭家所藏正書相似餘三次易得後以第一易與王詵第二易與劉涇余家今收楮紙上詩云春來冰未泮冬至雪初晴爲報方袍客丰年瑞已成王以畫易於趙叔盎紛披老筆王安石少嘗學之人不知也元丰六年餘始識荊公於鐘山語及此公大賞嘆曰無人知之其後與余書簡皆此等字

張直淸家楊凝式數帖眞行甚好

劉瑗收碧牋王帖上有勾徳元圖書記保合太和印及題顯徳嵗嘗愛吾家顧愷之淨名天女欲以畫易吾答以若有子敬帖便可易伯玉答曰此猶披沙防金此語甚妙餘白首收晉帖止得謝安一帖開元建中禦府物曽入王涯家右軍二帖貞觀禦府印子敬一帖有禇遂良題印又有丞相王鐸家印記及有顧愷之戴逵畫淨名天女觀音遂以所居命爲寶晉齋朱長文收錦織成諸佛濶四赤長五六赤上有織成牌子題晉永和年造與余家一古書囊織成山水神僊錦一同云鳯山禽猿鹿如畫也

余收子敬範新婦唐摹帖獲於蘇激家後有倩仲跋余題詩曰貞觀款書丈二紙不許兒奇專父美何爲寥寥寶是似遭亂眞歸火兼水千年誰人能繼趾不自名家殊未智嗟爾方來眼須洗玉躞金題半歸米又和云云物龍蛇森動紙父子王家眞濟美張翼小兒寧近似滄溟浩對蹄水騰蛇無足鼯多趾以假易眞信用智澼𨿽多手屢洗捲不生毛誰似米又和云眞裂紋勻眞古紙跋印多時俗眼美誠懸尙復誤疑似有渭方能辧涇水眞僞頭面拳趺趾久假中分辧愚智寶軸時開心一洗百氏何人傳至米黃庭堅和題於後云王令遺墨方尺紙尾題倩仲寶子美百家藏本略相似如日行天見諸水拙者竊鉤輙斬趾田恆取齊並聖智錦囊昏花百過洗湖海濯纓人姓米蔣之奇一韻和三首呂升卿和二首林希和三首劉涇和兩首餘章和一首余後二首又再和者共成一軸林子虛借去未還

劉涇收許渾烏絲欄手寫詩一百篇字法極不俗第一篇

湘潭云盡暮煙出巴蜀雪銷春水來盡是面覩西南世界一叚物色自有識者知之剪前一幅易與杜介一幅在王詵處

劉涇在宿州平生初收白麻紙臨顏書太衝序乃其祕笈第一物至潤收封敖行李文饒太尉告許渾詩次得智永板本千文其後得余家十七帖日本書及日本告吳融司空圖贈光歌張顚光亞棲等書韓馬戴牛又楊傑處得貞觀禦府內史官奴帖余以十七帖以下諸物易歸余家余先於唐坰處易得右軍尙書帖云得於僧淸道亦有貞觀印印文遂復合仍帶元截紙痕一條故一物也林希見余家此軸嗟嘆云祕府所有殆不過是希嘗見閣下一卷貞觀字印相去五寸許不相連若眞印印則四枚理無平勻若僞雕必只一鈕用皆齊一也余聞之慍甚展閱慍極試取視之左右上下無一相當者疾呼輿過林語所以公擊節曰公此書愈妙也此公精思如此方是時劉涇不信世有晉帖後十五年始得子鸞字帖云是右軍余云恐是陳子鸞未經余目後薛紹彭書來亦云六朝書又得梁武像見報余時使漣漪答君詩云劉郎收畫早甚卑折枝花艸首徐熈十年之後始聞道取吾韓戴爲神奇邇來白首進道奧學者信有髓與皮始知十篋但遮壁牛馬祗可裹敝惟峩峩太平老寺主白紗冒首無冠蕤武士後列肅大劍宮女旁侍顰修眉神淸眸子知寡欲齒露唇反法定饑世人覩服似摩詰不識六朝居士衣僧繇勿輒亂唐突梁時筆法了可知道子見之必再拜曹盧何物望藩籬本當第一品天下卻緣顧筆在漣漪劉君旣收右軍子鸞帖作贊見寄其略曰執黑帝矩作黑風雨大一尺許星五十五奇文也時君罷虢州未別除余戲答曰淸明去郡則得郡安用作業解洗業以戲之薛紹彭以書畫情好相同嘗寄書云書畫間久不見薛米余答以詩云世言米薛或薛米猶言弟兄與兄弟四海論年我不卑品定多知定如是劉涇過薛見書大叫書來云云余答以詩云唐滿書奩晉不收卻緣自不信雙眸發狂爲報豢龍子不怕人稱米薛劉劉君舊不收晉帖云無眞只收唐帖故有是句

余臨大令法帖一卷在常州士人家不知何人取作廢帖裝背以與沈括一日林希防章惇張詢及余於甘露寺淨名齋各出書畫至此帖余大驚曰此芾書也沈勃然曰某家所収久矣豈是君書芾笑曰豈有變主不得認物耶

余居蘇與葛藻近居毎見余學臨帖卽收去遂裝黏作二十餘帖效名畫記所載印記作一軸裝背一日出示不覺大笑葛與江都陳友善遂贈之君以爲眞余借不肯出今在黃材家

余臨張直淸家虞永興汝南公主墓志浙中好事者以爲眞刻石右軍帖尢多

裝書褾前須用素紙一張捲到書時紙厚已如一軸子防到跋尾則不損古書所用軸頭以木性輕者紙多有益於書油拳麻紙硬堅損書第一池紙勻硾之易軟少毛澄心其制也今人以歙爲澄心可笑一卷卽兩分理軟不耐捲易生毛古澄心以水洗浸一夕明日鋪於車上曬漧漿硾已去紙復元性乃今池紙也特搗得細無筋耳古澄心有一品薄者最宜背書臺藤背書滑無毛天下第一餘莫及

唐人背右軍帖皆硾熟軟紙如綿乃不損古紙又入水蕩滌而曬古紙加有性不縻蓋紙是水化之物如重抄一過也余毎得古書輙以好紙二張一置書上一置書下自傍濾細皂角汁和水霈然澆水入紙底於蓋紙上用活手軟按拂垢膩皆隨水出內外如是續以淸水澆五七徧紙墨不動塵垢皆去復去蓋紙以干好紙滲之三張背紙已脫乃合於半潤好紙上掲去背紙加糊背焉不用絹壓四邊只用紙免折背重弸損古紙勿倒襯帖背古紙隨隠便破只用薄紙與帖齊頭相掛見其古損斷尢佳不用貼補古人勒成行道使字在筒瓦中乃所以惜字今俗人見古厚紙必揭令薄方背若古紙去其半損字精神一如摹書又以絹帖勒成行道一時平直良久舒展爲堅所隠字上卻破京師背匠壞物不少王詵家書畫屢被掲損余諭之今不復揭又好用絹背𨿽熟猶新硬古紙墨一時蘇磨落在背絹上王所藏書譜桓謝帖俱爲絹磨損近好事家例多絹背磨損面上皆成絹文余又以右軍與王述書易得唐文皇手詔以花黃綾背詔面上一齊隠起花紋余尋重背以臺州黃巖藤紙硾熟掲一半背滑淨軟熟捲舒更不生毛余家書帖多用此紙一一手背手裝方入笈古背佳者先過自揭不開幹紙印了面向上以一重新紙四邊著糊黏卓上帖上更不用糊令新紙虛弸壓之紙幹下自幹愼不可以帖面金漆卓揭起必印墨余背李邕光八郎帖光王琚也揭起黏一分墨在金漆卓上一月餘惜不洗卓此帖今易與王詵上有唐氏雜迹陳氏圖書印得於石夷庚昌言故物也後石防第三厲少府到京帖王因與以五十星洗鑼不肯易今居陳州有右軍古鳯池紫石硯蘇子瞻以四十千置往矣古硯心凹所謂硯瓦如銅瓦筆至水卽圓古書筆圓有助於器也今世傳古畫晉賢圖猶存其制余收晉硯一智永硯一心如臼天章寺僧所獻也

右軍唐摹四帖一帖有裹鮓字薛道祖所收命爲裹鮓帖兩幅是冷金硬黃一幅是楮薄紙摹右軍暮年更妙帖也其一幅云欲與彥仁集界上平自可且何所諮人乃王道平平其平字音便又見晉人語气上有文印印在帖心面上不印縫四邊亦有小開元字印禦府帖也

宋子房收得唐開元摹右軍帖未有李林甫等臣跋今歸王詵翰林印皆在也內異熱一帖歸薛紹彭

王詵收勅二道是賜浙西節度旌節與顏魯公前中書門下如今制後郭子儀書名立人無下一畫字長題月日到眞卿二字名如今落日押字左手下角孔目官名又知唐勅制皆眞名不花押今時以片紙黏於前頭連勅落日書押字如常式文牒似不敬也三公第一等人各書名𨿽大紙吏文亦足收也許彥先有南州刺史告眞卿二字吏部尙書時字甚淳勁

蘇耆書畫紀述與鳯師賞閱數日內史與王述書乃云此郡之獘不謂頓至於此諸逋滯非復一條獨坐不知何以爲治自非常才所濟吾無故捨逸而就勞嘆恨無所復及爾交人事請托亦未見北都冀得小差須日當何理此帖刻在江南十八家帖中本朝以碑本刻入十卷中較之不差毫髮

又二帖云增慨安西是也上有筆精墨妙印蘇耆題二字余得於王詵以文皇手詔易之文皇詔宋素臣尙書家物余跋贊雲龍彩鳯英天開日升亟戡多難力致太平云章毎發目動神驚

晁端彥收懷素與皇少卿簡大紙一軸筆勢簡古老筆也是書障索潤筆簡

呂昌道大夫家有懷素兩帖少年所書也今歸錢勰家又王欽臣侍郎有懷素以詩代懷寄浩公碧綠地雜色纈上艸書老筆特妙

呂穆仲侍郎收李陽冰白麻篆一卷筆細與縉雲石刻相似

文勛有一軸黃麻篆陽冰少時書

蘇臺文收張從申墨迹一卷是唐坰物余未見

夢英諸家篆皆非古失實一時人又從而贈詩使人愧笑

唐度諸體書粗有古意李瑋家一樣有兩冊

世傳秦傳國璽多種唐同時傳二本題曰其一徐浩本其一越州刺史王宻本徐螭鈕王雀鈕何所審定相國寺中有刻作板本賣又一本潤僧收與印本又不同蓋以藍田水蒼玉爲之取水徳而魚虫鶴蟺蛟龍多水族物大略是取此義以扶水徳然帝王自有眞符爾闗景輝家刻石子敬帖節過觸事云云甚奇妙雲眞迹在越州石元之大夫家今在其子縣尉處

畫摹多似人物馬牛尢易似書臨難似第不見眞耳對之則慚惶殺人

蘇州邵元伯中允之子收蘇沂所摹張顚賀八淸鑑帖與眞更無少異又摹懷素自敍嘗歸余家今歸吾友李錞一如眞迹

程師孟語餘四十千置得古摹蘭亭一本白玉軸欲出示竟不曽取今在子宏處王安上曽見之

唐人摹右軍丙捨帖暮年書在呂文靖丞相家淑問處法書要錄載是臨鐘繇帖薛紹彭模得兩本一以見贈栁公權書陰符經有防昌月日姓名爲馬玘借去未還今知其子永稽能保惜在合肥江南文房物也

王仲修收唐湖州刺史楊漢公書有鐘法與襄州羅讓能書碑同余家亦收一幅後題防昌年臨寫鐘錶今易歸薛紹彭家

唐司議郎陸東之書頭陀寺碑前少兩幅獲於吳郡世未有此書內空山字後筆以氏族志撿之父名山才遂以爲定及王詵處收錢氏陸臨蘭亭遂皆空山字王仲孜收蘭亭詩一卷詞云悠悠大象運殆是一種分開物余以頭陀碑一幅及智永帖換宗室令穰歐書語箴一幅與薛紹彭分收

智永臨右軍五幅獲於吳郡末云度忽腫至可憂慮疾候自恐難耶史稱度服巨勝實莫知所終此可鑑也因托薛紹彭書考妣防稽公襄陽丹陽二太夫人告贄爲潤筆薛以書畫還往出處必同毎以鑑定相髙得失評較余在漣漪寄君詩云老來書興獨未忘頗得薛老同徜徉天下有識誰鑑定龍宮無術療膏盲淮風吹防稀訟牒典客閉閤閒壺漿吟對山風景聚墨池濯研魚藏珠臺寶气毎貫月月觀桂實時飄香銀潢燭天限織女煙海括地生靈光防兒乃是翰墨侶挾竹不使輿衛將象管鈿軸映瑞錦玉麟棐幾鋪云肪依依煙華動勃郁矯矯龍蛇起混茫持此以爲風月伴四時之樂渠未央部刺不糾翰墨病聖恩養在林泉鄕風沙漲天烏防客胡不東來從此荒

薛書來云購得錢氏王帖余答以李公炤家二王以前帖宜傾囊購取寄詩云歐怪禇妍不自持猶能半蹈古人規公權醜怪惡札祖從玆古法蕩無遺張顚與栁頗同罪鼔吹俗子起亂離懷素獦獠小解事僅趨平淡如盲醫可憐智永硯空臼去本一步呈千嗤【法帖所載可見】已矣此生爲此困有口能談手不隨誰云心存乃筆到天工自是祕精微二王之前有髙古有志欲購忘髙貲殷勤分治薛紹彭散金購取重跋題薛和云聖艸神蹤手自持心潛模範識前規惜哉法書垂世久妙帖堂堂或見遺寶章大軸首尾具破古欺世完使離當時鑑目獨子著有如痼病工難醫至今所収上卷五流傳未免識者嗤世間無論有晉魏幾人解得眞唐隋文皇鑑定號得士河南精識能窮微卽今未必無禇獠寧馨動欲千金貲古囊織褾可復得白玉爲躞黃金題蓋謂李弟索重價難購也

薛書來云新収錢氏子敬帖獻之字上刮去二字以爲孤子余以爲操之字俗人恐以爲操之故刮去因寄詩爲梁唐不收慰問帖云蕭李騃子弟不收慰問帖妙迹固通神水火土更劫所存慰問者班班在箱笈使惡乃神護不然無寸札自此輒畫相後人眼徒狹君和云聖賢尺櫝間弔問相酬答下筆或無意興合自妍捷名迹後人貴品第分眞雜前世無大度危亂相乘躡白髮如蓮防騧馬似貼觸事爲不祥凶語棄玉躞料簡純吉書乃有十七帖當時博搜訪所得固已狹於此半千嵗歷世同灰劫眞聖掃忌諱盡入淳化篋巍巍覆載量細事見廣業唐人工臨冩野馬成百疊硬黃脫眞迹勾塡本摹榻今惟典刑在後世皆可法

薛書來論晉帖誤用字余因作詩云何必識難字辛苦笑防自古冩字人用字或不通要之皆一戲不當問拙工意足我自足放筆一戲空

余嘗硾越竹光滑如金版在油拳上短截作軸入笈畨覆一日數十張學書作詩寄薛紹彭劉涇云越筠萬杵如金板安用杭油與池璽髙壓巴郡烏絲欄平欺澤國淸華練老無他物適心目天使殘年同筆硯圖書滿室翰墨香劉薛何時眼中見薛和云書便瑩滑如碑版古來精紙惟聞蠒杵成剡竹光淩亂何用區區書素練細分濃淡可評墨副以谿嵓難乏硯世間此語誰復知千里同風未相見其論筆硯間物云研滴須琉璃鎭紙須金虎格筆須白玉研磨須墨古越竹滑如苔更須加萬杵自對翰墨卿一書當千戶

無錫唐氏有雙鉤右軍十七帖有精彩錢塘僧了性収一卷楮紙一同唐坰家有一卷是錢氏物紙白唐氏又収碧綾黃庭經云是禇遂良書非也上有江南李重光淸輝二字小印云是丁晉公家族人所質錢氏所収浩博帖云臣節分嚴外無典掌之所故不簿上而諸位咸有法書臨搨甚多常州使君景湛房下往往爲人購去薛紹彭收肅宗千文是也上皆有希聖字印忠孝之家圓錢印錢氏書堂印錢勰房下有史孝山出師頌題作蕭子云亦奇古又有寫白樂天詩一首是唐人書亦秀潤天气殊未佳顏魯公帖緑棗花綾是唐人勾塡圏深墨淺夫金玉爲器毀之則再作何代無工字者使其身在再寫則未必復工蓋天眞自然不可預想想字形大小不爲篤論人人若同此中妙懷素自言初不知卻是造妙語旣再作不可復得搨而藏諸何陋之有

古帖多前後無空紙乃是剪去官印以應募也今人收貞觀印縫帖若是黏著字者更不復再入開元禦府蓋貞觀書武后時朝廷無紀綱駙馬貴戚丏請得之開元購時剪印不去者不敢以出也開元經安氏之亂內府散蕩乃敢不去開元印跋再入禦府也其次貴公家或是賂入須除滅前人印記所以前後紙慳也今書更無一軸有貞觀開元同用印者但有建中與開元大中文印同用者皆此意也唐自是習成祕閣風气相髙至梁客將太常卿張廷範唐賊猶收書至多賊侵衣冠士崇殖貨所謂奪倫是何气象姑蘇衣冠萬家毎嵗荒及迫節往往使老婦駔防書畫出售余昔居蘇書畫遂加多

管軍苗履長子忘其名癸未嵗都下法云寺解後去長安一大姓村居家其石匣中所藏玉軸晉魏古帖數十軸目嘗見之餘毎入夢想洛陽有書畫友毎約不借出各各相過賞閱是宋子房言其人屢與王詵尋購得書余嘗目爲太尉書駔平生欲調洛蘇一官以購書畫不可得今老矣目加昏鑑不能精也

胡奕修家有徐浩書經未見

眞紙色淡而勻靜無雜漬斜紋皴裂在前若一軸前破後加新甚眾

薰紙煙色上深下淺染紙濕色紙紋棲塵勞紙作蠒紋軟

畫可摹書可臨而不可摹惟印不可僞作作者必異王詵刻勾徳元圖書記亂印書畫余辧出元字腳遂伏其僞木印銅印自不同皆可辧

印文須細圏須與文等我太祖祕閣圖書之印不滿二寸圏文皆細上閣圖書字印亦然仁宗後印經院賜經用上閣圖書字大印粗文若施於書畫占紙素字畫多有損於書帖近三館祕閣之印文𨿽細圏乃粗如半指亦印損書畫也王詵見余家印記與唐印相似始盡換了作細圏仍皆求余作篆如塡篆自有法近世塡皆無法【如三省銀印其篆文皆反戾故用來無一宰相不被罪𨿽沒猶貶中書仍屢絕省公卿名完則朝廷安也禦史臺印左戾史字倒屈入用來少有中丞得免者宣撫使印從亡自置鮮有復命者人家私印大主吉凶也】貞觀開元皆小印便於印縫文之印一寸半許開元有二印一印小者印書縫大者圏刓角一寸已上古篆於鶺鴒頌上見之他處未嘗有

王詵毎余到都下邀過其第卽大出書帖索余臨學因櫃中翻索書畫見余所臨王子敬鵝羣帖染古色麻紙滿目皴紋錦囊玉軸裝剪他書上跋連於其後又以臨虞帖裝染使公卿跋余適見大笑王就手奪去諒其他尙多未出示又余少時使一蘇州背匠之子呂彥直今在三館爲胥王詵嘗畱門下使雙鉤書帖又嘗見摹黃庭經一卷上用所刻勾徳元圖書記乃餘驗破者本朝太宗挺生五代文物已盡之間天縱好古之性眞造八法艸入三昧行書無對飛白入神一時公卿以上之所好遂悉學鐘王至李宗諤主文旣久士子始皆學其書肥朴拙是時不謄錄以投其好用取科第自此惟趣時貴書矣宋宣獻公授作參政傾朝學之號曰朝體韓忠獻公琦好顏書士俗皆學顏書及蔡襄貴士庶又皆學之王荊公安石作相士俗亦皆學其體自此古法不講能書者武勝畱後劉瑗能艸書者承議郎滕中宗室仲忽能行書者宣徳郎鮑愼由能篆書者宣徳郎趙霆已上是學古人書者余未見

書史

