書指明湯臨初

●卷上

書契之來﹐原於畫卦﹐形勢生於篆籀。字則自少而入多﹐法則自難而趨簡。淳薄漸更﹐世代非一﹐溯觀作者﹐可得而言。至於心手相師﹐筆墨無間﹐窮生成之用﹐極神化之模﹐無古無今﹐蒼頡所不能易﹐佐吏所不能廢。自昔名書﹐未經向人拈出﹐苟非窺測有限﹐實由緘祕自私。𨿽造化之巧﹐未易盡泄其藏﹐意千古以還﹐必有獨行不謬者。予學書垂三十年﹐目窮手詣﹐頗詳其指﹐聊述一二﹐以示來葉﹐且冀同志者覽焉﹐因共質辧爾。

今人初學臨池﹐皆稱右軍。至問右軍佳處﹐不過曰龍跳虎臥﹑登峯造極已耳﹐不知掩前絕後﹐正當何在。能於右軍妙境識其肯綮﹐便許於書家具隻眼。

大凡天地間至微至妙﹐莫如化工﹐故曰神﹐曰化﹐皆由合下自然﹐不煩湊泊﹐物物有之﹐書固宜然。今觀執筆者手﹐運手者心﹐賦形者筆﹐虛拳實指﹐讓左側右﹐意在筆先﹐字居心後﹐此心手相資之說。特作字之法﹐非字之本旨。字有自然之形﹐筆有自然之勢﹐順筆之勢則字形成﹐盡筆之勢則字法妙﹐不假安排﹐目前皆具此化工也。鍾﹑張以來﹐惟右軍以超悟得之﹐故行﹑艸﹑楷則種種入神﹐世人但見其可喜可愕耳。

今之眞書﹐古所謂隸﹔今所謂隸﹐古所謂八分。分則小篆之捷﹐隸又八分之捷。古篆變而爲秦篆﹐秦篆變而爲八分及隸﹐隸變而爲急就﹐以便簡牘﹐卽行書之險捷者也。行流而入於艸﹐顚﹑素又艸之狂縱者也。姜堯章謂作行艸亦須略考篆隸﹐此不足知書。夫行艸不能離眞以爲體﹐眞不能捨篆隸以成勢﹐習尙不同﹐精理無二。譬之樹木﹐篆﹐其根也﹔八分與眞﹐其幹也﹔行艸﹐其花葉也。譬之江河﹐篆﹐其源也﹔八分與眞﹐其濫觴也﹔行艸﹐其委輸也。根之不存﹐華葉安附﹖源之不浚﹐委輸何從﹖故學書而不窮篆隸﹐則必不知用之方﹔用筆而不師古人﹐則必不臻神理之致。古人論書專言用筆﹐旣知執筆﹐而又能用之﹐功過半矣。孫虔禮云﹕眞書以點畫爲形質﹐使轉爲情性﹔艸書以使轉爲形質﹐點畫爲情性。點畫使轉﹐皆筆也﹔成此點畫使轉﹐皆用筆也。小而偏傍﹐大而全體﹐有順利以導﹐而天機流蕩﹐生意蔚然﹔有反衄以成﹐而气力委婉﹐精神橫溢。順之不類蛇蚓﹐逆之不作生柴。方書而形神俱融﹐成字而飛動自在。此造化之工﹑鬼神之祕也。且以篆﹑隸言之﹐古人制筆以半竹爲之﹐謂之不聿﹐故其爲字﹐象人持半竹之形﹐以漆代墨﹐筆𨿽剛峭﹐墨則濡遲﹐作字之時﹐隨其向方﹐上下左右﹐鉤環轉換﹐向背離合﹐各有自然之勢﹐𨿽巧匠任心﹐不能加損其間。此書之本體也。故作意在左﹐則下筆向右﹐作意在右﹐則下筆向左﹔結束在下﹐則上必蹁躚﹐上體旣盡﹐則下必流易﹔見左畔奔馳﹐則知右有餘力﹐觀上多著意﹐則知下自寬閒。以至隸有蠶頭﹐由下筆反挫﹐順筆平行﹐燕尾自出﹐蓋恐筆墨不行﹐故就承上起下之中﹐因勢立法﹐成書中間毫無己意。嘗見往時以八分名者﹐作徑尺書﹐皆手腕著紙﹐於一畫將盡﹐各停手掣筆向外而作燕尾﹐此何異不栽培於春夏而責成於秋冬也﹔抑勞矣。故篆﹑隸有起伏﹐卽眞﹑艸有牽掣﹔篆﹑隸有首尾﹐卽眞﹑艸有波磔。向背轉換﹐尢不待假借而始知。今人作篆﹑隸﹐用筆稍偏﹐不能成畫﹐何獨於行艸而疑之﹗故眞書如黃庭經﹑蘭亭集敍﹐皆勢從筆順。象逐心生﹐見其落筆﹐卽知全體﹐甫思承前﹐卽寓起後﹔曄如春華而泯藻繢之迹﹐燦若神明而無變幻之奇。艸書如十七帖﹑王略及官書諸佳者﹐遊龍驚鵠﹐矯矯不羣﹐流水行雲﹐翩翩自逝。離之則一處一法不爲競巧﹐合之則醉心醒目若出一時﹐可謂極用筆之妙矣。究其所自﹐皆緣陶鑄篆隸﹐獨觀玄詣﹐頂門一鍼﹐意象俱泯。照映千古﹐集厥大成﹐不亦宜乎﹗世人不得其門﹐動生退恧﹐猶爲自知。苟昧藏鋒之訣﹐乏生動之姿﹐妄意模擬﹐遂成軟熟。唐文皇以無骨爲諱﹐稍存風力。聖教一序﹐經懷仁之手﹐便同歐率更濫觴之漸。文皇搜覽極富﹐自謂深知篤好﹐猶不能入其堂室﹐況其他乎﹗

古人書﹐自篆﹑隸而下﹐必須懸腕﹐𨿽作小楷﹐無不皆然。所以不著之言論者﹐以無所復事﹐不虞後世之不察一至此也。蓋腕懸則掌自虛﹐掌虛則筆自直﹐而眾指俱得力爲用﹐指各得力﹐則前後左右輕重疾徐罔不如意﹐此不易之談﹐中庸之道。然指欲可用而不欲用﹐能動而卒不動﹐方寸以下﹐運之在腕而不覺腕之勞﹐徑尺以上﹐運之在肘而不藉肘之力﹐此玄解斫輪之諭﹐徹上徹下﹑一以貫之矣。學者誠尋繹斯旨﹐博涉泛觀﹐冢筆池墨﹐所謂鬼神通之﹐何患不臻其妙﹗俗書乃謂執筆欲緊﹐腕著紙則有力﹐自相授受﹐目爲前代典刑。習之旣久﹐腕骨掌心皆生重趼﹐𨿽使九華與居﹐何益成敗之數矣。

晉﹑魏名書手迹﹐旣難復睹﹐至如流傳刻本﹐輾轉相沿﹐人璧戶珠﹐莫可窮詰。下者無論已﹐卽閣本所摹﹐米南宮尙多指爲贗作﹐矧眞書點畫細小﹐臨拓爲難﹐訛舛相襲﹐尢易誤人。所貴得之心目之間﹐求之象數之外﹐以古人視古人﹐不以今人律古人﹐庶幾不謬所從適矣。且如元常眞書﹐如宣示﹑戎路﹑雪寒諸帖﹐詳其用筆﹐綢繆委至﹐情意款密﹐蓋由結體尙似八分﹐故沈著處獨冠諸家。右軍得之﹐加以瀟散﹐遂如光弼將子儀軍。世或謂鍾體扁而右軍體長﹐不知長短間正非所論也。伯英﹑休明﹐右軍所師﹐今其書不可槪見﹐意右軍簡淡處﹐從二公來爲多。不然﹐木葉樹皮﹐詎可易盡也。大抵習以時變﹐質由文攺﹐漢﹑魏之書﹐朴茂猶在﹐右軍承之﹐可謂鬱鬱乎盛矣。然質文之變﹐自是形格小異﹐用筆之精﹐迨今莫之易也﹐況晉唐而上乎。故知以古爲師﹐𨿽或不迨﹐去時人則遠矣。

眞書點畫﹐筆筆皆須著意﹐所貴修短合度﹐意態完足。蓋字形本有長短廣狹﹐小大繁簡﹐不可槪齊﹐但能各就本體﹐盡其形勢﹐𨿽復字字異形﹐行行殊致﹐乃能極其自然﹐令人有意表之想。然又須仿象規矩﹐平均點畫﹐使有墻壁﹐然後求工﹐庶成正果。今人未知執筆﹐妄逐時好﹐目不睹古人之迹﹐心不悟點畫之方﹐謬加己意﹐自謂新奇。遂令散漫無端﹐顚末不屬﹐𨿽異書佐﹐亦奚取焉。大抵眞書不熟﹐手下猶能逮心﹐貴在模擬精之而已。行艸則生意由筆底﹐變化在目前﹐使非工力至到﹐鮮有不臨楮窒礙者矣。余嘗以射諭書﹐最爲端的。蓋古法者﹐正鵠也﹔筆者﹐弓矢也。視之者目﹐運之者心﹐發之者手也。卽使天下之拙射﹐持弓執矢﹐向的而立﹐的在目前﹐心未嘗不期捨矢如破也。乃百發而不一中﹐則非弓矢之過也﹐發之無法與得其法而習之未熟也。故善學書者﹐其初不必多費楮墨﹐取古人之書而熟觀之﹐閉目而索之﹐心中若有成字﹐然後舉筆而追之。字成而以相校﹐始得其二三﹐旣得其四五﹐然後多書以極其量﹐自將去古人爲不遠矣。禪學貴悟﹐詩學亦貴悟﹐惟書亦然。詩有別才﹐書學亦有才。卽如丰考功﹑祝京兆二公﹐俱以書稱﹐丰見帖爲最富﹐工夫爲最深﹐祝之模擬似所不逮﹐而書迹輒過丰者﹐祝才勝也。今人有竭精此藝﹐頗知法古而卒無成名﹐蓋才實限之。乃歸咎手拙﹐誤矣。

右軍書於發筆處最深畱意﹐故有上體過多而重﹐左偏含蓄而遲。蓋自上而下﹐自左而右﹐下筆旣審﹐因而成之﹐所謂文從理順﹐操縱自如﹐造化在筆端矣。故不雕琢而新﹐不揮霍而勁﹐不矯激而遒﹔手舞足蹈不害爲傾欹﹐冠裳佩玉不病其拘檢﹐奇形異狀不失於縱誕﹐衝玄平淡不流爲枯槁﹔若化工之於萬類﹐濃纖質冶各極其趣﹐而特因物賦之而已。故人見其字體﹐一成若不可易﹐不知右軍能極盡其自有者耳。想其平生不出以示人﹐有子如子敬尙欲俟其自悟。故子敬書豪爽疊宕﹐特以求勝於父﹐正不知坐此乃爲失之也。豈家雞是厭﹐固不如好野鶩者耶﹖眞大醉之言﹐可謂痛著一鞭矣。而子敬竟不悟﹐才固有獨至者也﹐況後世乎﹗

字本無分骨肉﹐自筆陣圖傳﹐後世乃屑屑爲言。不知骨生於筆﹐肉成於墨﹐筆墨不可相離﹐骨肉何所分別。人多不悟作書之法﹐乃畱意於枯槁生硬以示骨﹐效醜於濃重臃腫以見肉﹐二者不可得兼﹐並其一體而失之。不知古人之書﹐輕重得宜﹐肥瘦合度﹐則意態流暢﹐精神飛動﹐眾妙具焉﹐何骨何肉之分也﹗唐文皇譏子敬之無骨﹐不言多肉﹐意亦可見。故評書者但當以枯潤勁弱爲別可矣。

鋒在畫中﹐則左右皆無病﹐此書家精一之傳也。作篆隸﹐於此法更不容毫髮假借。惟大篆下筆須尖﹐及收筆又須鋒出﹐則知一得筆行﹐便收歸畫中﹐以爲掣筆之地﹐蓋起伏轉換﹐自然之勢如此。今觀二王落筆處﹐多有側鋒向外者﹐昧者但謂側以取妍﹐不知落筆稍偏﹐正所以濟正鋒之不及﹐未幾而卒歸於正。間有一畫全偏者﹐隨以正鋒承之﹐所謂出奇應變﹐偶一爲之耳。若謂側筆專以取妍﹐則是藏鋒書絕無姿態矣﹐可乎﹖

書之大小﹐本無二法﹐自仲將登淩雲﹐堊帚成飛白﹐始稱大者愈難﹐世因目爲署書﹐似是自成一家。其實大字收還卽成小字﹐小字展放卽成大字﹐但須气足以蓋之。眼底有成字﹐卽一筆書就﹐乃免鉤勒近俗耳。

唐諸書家﹐當以虞永興稱首﹐歐﹑褚﹑薛正相次。永興廟堂眞書﹐圓秀渾成﹐深得右軍三昧。率更用筆極爲不苟﹐警策奇峭﹐其所獨得﹐惟於起止轉折處頗露圭角﹐晉人之法於是小變矣。褚河南雅尙姿媚﹐其用筆又異率更﹐蓋是手指轉動筆鋒﹐雕琢而成﹐嬋娟羅綺﹐溢紙動心﹐而古法之亡過半矣。觀米氏父子沿襲餘波﹐不待末流始爲申﹑韓也。嚴滄浪有云﹕論詩以李﹑杜爲準﹐挾天子以令諸侯。故予論書一以右軍律諸家。倘有以誇誕罪我﹐何敢辭焉。

●卷下

姜堯章云艸轉眞折﹐其言已謬﹔又云眞以轉而後遒﹐艸以折而後勁﹐直長語耳。夫眞不可折﹐猶艸必用轉﹐書之古今髙下﹐正系於此。書固以轉而後遒﹐實不因折而始勁。若謂勁生於折﹐則古法澌盡矣。蓋遒﹐如人之一身筋脈聯絡﹐精神貫穿﹐可以騎射馳騁﹐可以上竿踏壁。勁﹐如人臂彊足健﹐堅實淩厲﹐止屬遒中一節。故有勁而乏遒﹐未有遒而不勁者也。唐自歐﹑虞﹑褚﹑薛而下﹐迨乎顏﹑柳﹐亦猶詩之有晚唐矣。二公見前代作者法度森然﹐不師其意而泥其迹﹐乃創作一體﹐務以雄健加人﹐遂使晉﹑魏蕭散溫潤之風一切委地。在當時卽稱爲幹祿書﹐已不免佐史之譏。昔人謂詩家之視靖節﹐猶孔門之視伯夷﹐以晉﹑魏而視二公﹐又不侔矣。

本朝沈氏兄弟﹐學古而失之﹐遂成淺俗。姜永嘉學沈而不得其流麗處﹐輒復參入顏﹑柳二家。永嘉不足深辯﹐作法於涼﹐只可爲顏﹑柳惜耳。江河萬古流﹐自不可廢﹐其盈其涸﹐故不在畎澮間也。

書貴質﹐不貴工﹔貴淡﹐不貴艷﹔貴自然﹐不貴作意。質﹐非鄙拙之謂也﹐淸廟明堂﹐大雅斯在是已。淡﹐非浮易之謂也﹐大羹玄酒﹐至味存焉是已。自然﹐非信手放意之謂也﹐不事雕琢﹐神气渾全﹐險易同途﹐繁簡一致是已。大凡古人書﹐初覽似少意味﹐至於再至於三﹐精神益生﹐出沒始見。近世書﹐伸紙一目﹐殊覺可喜﹐展玩稍久﹐疵颣畢陳。此何故焉﹖今之浮俗者多﹐古之沈著者勝也。要之文章與時髙下﹐書亦宜然。但能一意法古﹐夢寐求之﹐久之必有所合﹐恐無俟借材於異代也。

宋人評書﹐猶其論詩﹐多不可據。余無論也﹐蘇﹑黃﹑米三公可謂博觀深詣矣﹐乃其言不能無獘。長公以魯公比子美﹐以爲能事已畢﹐遂終身委質焉﹐寧謂後世無人乎﹖瘞鶴銘書極沖淡之趣﹐魯直學之﹐頗得其疏秀處﹐如登覽諸刻﹐直超長公而上之。若艸書﹐則學藏眞而不至誤藏眞者也。米南宮論書甚刻﹐父子一師褚河南﹐至謂河南非歐﹑虞所能比肩﹐則過矣。祝京兆眞行盡出二王﹐獨顚艸由於魯直吳人﹐以其易學﹐益贗作以雜之﹐是京兆以艸書自掩其名也。

元趙吳興書﹐世謂早學師宜官﹐晚學李北海。師宜官不可得而知矣﹐今觀吳興眞行得意處﹐本出大令﹐北海固不得而臣之也。所不可知者﹐妍醜錯陳﹐瑕瑜互見﹐恐是少作﹐循名者早爲流播﹐遂使人目爲吳興體耳。又云吳興見鮮於伯機書﹐始知上學晉﹑魏。今伯機書固多有也﹐卽使吳興見之而始攺所從﹐可謂靑出於藍矣。

論畫者先觀气﹐次觀神﹐而後論其筆之工拙。世固有筆工而神气不全者﹐未有神气旣具而筆猶拙者也。作書旣工於用筆﹐以漸至熟﹐則神采飛揚﹐气象超越﹐不求工而自工矣。神生於筆墨之中﹐气出於筆墨之外。神可擬議﹐气不可捉摸﹐在觀者自知之﹐作者並不得而自知之也。

書必先生而後熟﹐亦必先熟而後生。始之生者﹐學力未到﹐心手相違也。熟而生者﹐不落蹊徑﹐不隨世俗﹐新意時出﹐筆底具化工也。故熟非庸俗﹐生不雕疏。今去漢﹑魏﹑晉人數千年矣﹐人間翻拓旣已失其眞矣﹐具眼者一見佳本﹐便覺觸目醒心﹐恍若對面同時之人﹐響拓臨摹竟不得其仿佛﹐此則生之說也。故由生入熟易﹐由熟得生難。書者心畫﹐此揚子云之言也。柳誠懸因有心正筆正之說﹐宋人遂據以爲斷案。此似然而實不然也。譬之以木石爲人﹐衣冠坐立描寫極似﹐非不儼然莊肅也﹐而色笑蹈舞一之不具﹐卽莊肅何取焉﹖晉人𨿽稱蔑棄禮法﹐至於作字﹐實其用意處。張懷瓘評中散艸書加右軍數等﹐使非功用精密﹐何以至此﹖已不類其爲人矣。若槪以爲簡墮使然﹐則不作可矣。右軍在晉最嫻經世﹐顏之推謂其人品最髙﹐惜爲書所掩。右軍之比中散其人又可知。乃其書則風流蘊藉﹐翺翔物表。蓋法有固然﹐不必斤斤以心術爲校也。世有文章徳業曄然名世者﹐卽不事鉛槧﹐舉而登之鍾﹑王之列﹐其孰從而信之﹖急就爲古人絕學﹐至本朝惟宋仲溫以此得名﹐甚自矜重﹐祕惜其法﹐不以語人。今觀其書﹐作意太過﹐乏古人不盡之味﹐蓋急就中之顚﹑素也。蔡中郎八分書﹐平畫及波皆極長縱﹐筆勢無復餘剩﹐其法類世所傳曹娥碑﹐瘞鶴銘實祖之﹐鍾太尉又入以行書流動之趣。蓋八分體本簡古﹐故運筆欲得疏暢。急就之法﹐萌芽於此。旣作急就﹐則已浸淫艸書﹐必須收斂斬截﹐便易痛快﹐使有蒼然之色﹐不待傾側牽引以爲奇也。不然﹐則直作近艸可耳。此書家之微旨﹐輒盡發之。

顚﹑素並稱﹐自昔已然﹐不知長史非藏眞比也。智永書法承受有緒﹐藏眞從而光大之。聖母之與自敍﹐體制不同﹐而各極其分量﹐蓋已超凡入聖矣。長史筆多偏枯﹐所得古法蓋少。今有學藏眞而失之者﹐似從長史門墻中來﹐爲獘非一日矣。學者誠能於篆隸而下﹐徧觀名書﹐從頭一一理會﹐自然目中如辧黑白。言說𨿽多﹐要之無益﹐故不能畫而語畫﹐不能書而評書﹐皆妄也。

秦程邈始爲隸書﹐今官本所載﹐米南宮𨿽指爲僞作﹐然形體實不可廢﹐卽今眞書也。後漢王次仲始爲八分。蔡琰云﹕割李斯小篆去八分存二分﹐故名八分。是隸法居十分之八。據此則隸應先出。曹喜﹑蔡中郎俱後漢人﹐想其世代相次﹐一時流傳﹐互相習學﹐俱師次仲亦不可知。但謂隸是八分之流﹐眞書又與隸不類﹐則不應斯﹑籀古篆尙存見聞﹐而隸法絕無基緒。古人書譜品目悉具﹐卒無專舉正楷爲言者﹐此明隸卽眞書無疑。要之程邈作隸時﹐去篆法未盡﹐八分旣出﹐隸反近之。不若晉﹑唐以還﹐一洗篆法﹐別成堂奧﹐故昧者相沿不能自決耳。又張懷瓘云﹕秦王次仲始作八分﹐非後漢之次仲。則八分固與隸書並出矣。大小二篆生八分﹐子美蓋有據云。

世傳右軍好鵝﹐莫知其說。蓋作書用筆﹐其力全憑手腕﹐鵝之一身﹐惟項最爲圓活﹐今以手比鵝頭﹐腕作鵝項﹐則亦髙下俯仰﹐前後左右﹐無不如意。鵝鳴則昂首﹐視則側目﹐刷羽則隨意淺深﹐眠沙則曲藏懷腋﹐取此以爲腕法而習熟之﹐𨿽使右軍復生﹐耳提面命﹐當不過是。非謔談也﹐想當時興寄偶到﹐且知音見賞﹐兼爲後世立話柄耳。或者以爲曇﹤石襄﹥鵝羣﹐羽毛有異﹐故特好之﹐何殊說夢耶﹗

學書最忌近俗﹐諸體皆然﹐眞書尢甚。徐東海謂大蹙令小﹐小放令大﹐疏肥令密﹐密瘦令疏。此最誤後學﹐書家之罪人﹗

