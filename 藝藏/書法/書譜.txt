書譜唐孫過庭

提要書譜提要

《書譜》一卷﹐唐孫過庭撰。竇蒙《述書賦注》曰﹐孫過庭字虔禮﹐富陽人。右衛冑曹參軍。張懷瓘《書斷》則云﹕孫虔禮字過庭﹐陳畱人。官至率府錄事參軍。二人俱相距不遠﹐而所記名字﹑爵裏不同﹐殆與《舊唐書》稱房喬字玄齡﹐《新唐書》稱房玄齡字喬者﹐同一訛異﹖疑唐人多以字行﹐故各據所聞不能畫一也。是書篇末自題垂拱三年﹐蓋武后時作。《書斷》謂之筆意論。然世傳石刻﹐乃其手迹﹐篇中自稱名曰《書譜》﹐則作《書譜》爲是矣。過庭之書﹐頗爲竇臯《述書賦》所詆﹐然自宋以來﹐皆推能品﹐不以臯言爲然。張懷推獎是書﹐亦稱其深得旨趣﹐故操翰者奉爲指南。然過庭自稱﹐撰爲六篇﹐分爲兩卷﹐此本乃止一篇﹐疑全書已佚﹐傳流眞迹﹐僅存其總序之文。以前賢緒論﹐姑存以見一班﹐而仍題其全書之名耳。然微言奧義﹐已足見其大凡矣。

書譜

夫自古之善書者﹐漢魏有鐘張之絕﹐晉末稱二王之妙。王羲之云「頃尋諸名書﹐鐘張信爲絕倫﹐其徐不足觀。」可謂鐘張云沒﹐而羲獻繼之。又云「吾書比之鐘張﹐鐘當抗行﹐或謂過之。張艸猶當雁行。然張精熟﹐池水盡墨﹐假令寡人耽之若此﹐未必謝之。」此乃推張邁鐘之意也。考其專擅﹐𨿽未果於前規﹔摭以兼通﹐故無慚於卽事。評者云「彼之四賢﹐古今特絕﹔而今不逮古﹐古質而今研。」夫質以代興﹐妍因俗易。𨿽書契之作﹐適以記言﹔而淳醨一遷﹐質文三變﹐馳鶩沿革﹐物理常然。貴能古不乖時﹐今不同獘﹐所謂「文質彬彬。然後君子。」何必易雕宮於穴處﹐反玉輅於椎輪者乎﹗又云「子敬之不及逸少﹐猶逸少之不及鐘張。」意者以爲評得其綱紀﹐而未詳其始卒也。且元常專工於隸書﹐伯英尢精於艸體﹐彼之二美﹐而逸少兼之。擬艸則余眞﹐比眞則長艸﹐𨿽專工小劣﹐而博涉多優﹔總其終始﹐匪無乖互。謝安索善尺牘﹐而輕子敬之書。子敬嘗作佳書與之﹐謂必存錄﹐安輒題後答之﹐甚以爲恨。安嘗問敬﹕「卿書何如右軍﹖」答云「故當勝。」安云「物論殊不爾。」於敬又答﹕「時人那得知﹗」敬𨿽權以此辭折安所鑑﹐自稱勝父﹐不亦過乎﹗且立身揚名﹐事資尊顯﹐勝母之裏﹐曾參不入。以於敬之豪翰﹐紹右軍之筆札﹐𨿽復粗傳楷則﹐實恐未克箕裘。況乃假託神仙﹐恥崇家範﹐以斯成學﹐孰愈面墻﹗後羲之往都﹐臨行題壁。子敬密拭除之﹐輒書易其處﹐私爲不惡。羲之還﹐見乃嘆曰「吾去時眞大醉也﹗」敬乃內慚。是知逸少之比鐘張﹐則專博斯別﹔子敬之不及逸少﹐無或疑焉。

余志學之年﹐畱心翰墨﹐昧鐘張之餘烈﹐挹羲獻之前規﹐極慮專精﹐時逾二紀。有乖入木之術﹐無間臨池之志。觀夫懸鍼垂露之異﹐奔雷墜石之奇﹐鴻飛獸駭之資﹐鸞舞蛇驚之態﹐絕岸頹峯之勢﹐臨危據槁之形﹔或重若崩云﹐或輕如蟬翼﹔導之則泉注﹐頓之則山安﹔纖纖乎似初月之出天涯﹐落落乎猶眾星之列河漢﹔同自然之妙﹐有非力運之能成﹔信可謂智巧兼優﹐心手雙暢﹐翰不虛動﹐下必有由。一畫之間﹐變起伏於鋒杪﹔一點之內﹐殊衄挫於毫芒。況云積其點畫﹐乃成其字﹔曾不傍窺尺犢﹐俯習寸陰﹔引班超以爲辭﹐援項籍而自滿﹔任筆爲體﹐聚墨成形﹔心昏擬效之方﹐手迷揮運之理﹐求其妍妙﹐不亦謬哉﹗然君子立身﹐務修其本。楊雄謂﹕「詩賦小道﹐壯夫不爲。」況復溺思毫釐﹐淪精翰墨者也﹗夫潛神對奕﹐猶標坐隱之名﹔樂志垂綸﹐尙體行藏之趣。詎若功定禮樂﹐妙擬神仙﹐猶埏埴之罔窮﹐與工鑪而並運。好異尙奇之士﹔玩體勢之多方﹔窮微測妙之夫﹐得推移之奧賾。著述者假其糟粕﹐藻鑑者挹其菁華﹐固義理之會歸﹐信賢達之兼善者矣。存精寓賞﹐豈徒然與﹖而東晉士人﹐互相陶淬。室於王謝之族﹐郗庾之倫﹐縱不盡其神奇﹐咸亦挹其風味。去之滋永﹐斯道愈微。方復聞疑稱疑﹐得末行末﹐古今阻絕﹐無所質問﹔設有所會﹐緘祕已深﹔遂令學者茫然﹐莫知領要﹐徒見成功之美﹐不悟所致之由。或乃就分布於累年﹐向規矩而猶遠﹐圖眞不悟﹐習艸將迷。假令薄能艸書﹐粗傳隸法﹐則好溺偏固﹐自閡通規。詎知心手會歸﹐若同源而異派﹔轉用之術﹐猶共樹而分條者乎﹖加以趁變適時﹐行書爲要﹔題勒方幅﹐眞乃居先。艸不兼眞﹐殆於專謹﹔眞不通艸﹐殊非翰札﹐眞以點畫爲形質﹐使轉爲情性﹔艸以點畫爲情性﹐使轉爲形質。艸乖使轉﹐不能成字﹔眞虧點畫﹐猶可記文。回互𨿽殊﹐大體相涉。故亦傍通二篆﹐俯貫八分﹐包括篇章﹐涵泳飛自。若毫釐不察﹐則胡越殊風者焉。至如鐘繇隸奇﹐張芝艸聖﹐此乃專精一體﹐以致絕倫。伯英不眞﹐而點畫狼藉﹔元常不艸﹐使轉縱橫。自玆己降﹐不能兼善者﹐有所不逮﹐非專精也。𨿽篆隸艸章﹐工用多變﹐濟成厥美﹐各有攸宜。篆尙婉而通﹐隸欲精而密﹐艸貴流而暢﹐章務檢而便。然後凜之以風神﹐溫之以妍潤﹐鼓之以枯勁﹐和之以閒雅。故可達其情性﹐形其哀樂﹐驗燥濕之殊節﹐千古依然﹔體老壯之異時﹐百齡俄頃﹐磋呼﹐不入其門﹐詎窺其奧者也﹗又一時而書﹐有乖有合﹐合則流媚﹐乖則雕疏﹐略言其由﹐各有其五﹕神怡務閒﹐一合也﹔感惠徇知﹐二合也﹔時和气潤﹐三合也﹔紙墨相發﹐四合也﹔偶然欲書﹐五合也。心遺體畱﹐一乖也﹔意違勢屈﹐二乖也﹔風燥日炎﹐三乖也﹔紙墨不稱﹐四乖也﹔情怠手闌﹐五乖也。乖合之際﹐優劣互差。得時不如得器﹐得器不如得志﹐若五乖同萃﹐思遏手蒙﹔五合交臻﹐神融筆暢。暢無不適﹐蒙無所從。當仁者得意忘言﹐罕陳其要﹔企學者希風敍妙﹐𨿽述猶疏。徒立其工﹐未敷厥旨。不揆庸昧﹐輒效所明﹔庶欲弘旣往之風規﹐導將來之器識﹐除繁去濫﹐睹迹明心者焉。

代有《筆陣圖》七行﹐中畫執筆三手﹐圖貌乖舛﹐點畫湮訛。頃見南北流傳﹐疑是右軍所制。𨿽則未詳眞僞﹐尙可發啟童蒙。旣常俗所存﹐不藉編錄。至於諸家勢評﹐多涉浮華﹐莫不外狀其形﹐內迷其理﹐今之所撰﹐亦無取焉。若乃師宜官之髙名﹐徒彰史牒﹔邯鄲淳之令範﹐空著縑緗。曁乎崔﹑杜以來﹐蕭﹑羊已往﹐代祀綿遠﹐名氏滋繁。或藉甚不渝﹐人亡業顯﹔或憑附增價﹐身謝道衰。加以糜蠢不傳﹐搜祕將盡﹐偶逢緘賞﹐時亦罕窺﹐優劣紛紜﹐殆難覼縷。其有顯聞當代﹐遺迹見存﹐無俟抑揚﹐自標先後。且六文之作﹐肇自軒轅﹔八體之興﹐始於嬴政。其來尙矣﹐厥用斯弘。但今古不同﹐妍質懸隔﹐旣非所習﹐又亦略諸。復有龍蛇云露之流﹐龜鶴花英之類﹐乍圖眞於率爾﹐或寫瑞於當年﹐巧涉丹靑﹐工虧翰墨﹐異夫楷式﹐非所詳焉。代傳羲之與子敬筆勢論十章﹐文鄙理疏﹐意乖言拙﹐詳其旨趣﹐殊非右軍。且右軍位重才髙﹐調淸詞雅﹐聲塵未泯﹐翰牘仍存。觀夫致一書﹐陳一事﹐造次之際﹐稽古斯在﹔豈有貽謀令嗣﹐道葉義方﹐章則頓虧﹐一至於此﹗又云與張伯英同學﹐斯乃更彰虛誕。若指漢末伯英﹐時代全不相接﹔必有晉人同號﹐史傳何其寂寥﹗非訓非經﹐宜從棄擇。夫心之所達﹐不易盡於名言﹔言之所通﹐尙難形於紙墨。粗可仿佛其狀﹐綱紀其辭。冀酌希夷﹐取會佳境。闕而末逮﹐請俟將來。今撰執使轉用之由﹐以祛未悟。執謂深淺長短之類是也﹔使謂縱橫牽掣之類是也﹔轉謂鉤環盤紆之類是也﹔用謂點畫向背之類是也。方復會其數法﹐歸於一途﹔編列眾工﹐錯綜羣妙﹐舉前人之未及﹐啟後學於成規﹔窺其根源﹐析其枝派。貴使文約理贍﹐迹顯心通﹔披捲可明﹐下筆無滯。詭辭異說﹐非所詳焉。然今之所陳﹐務稗學者。但右軍之書﹐代多稱習﹐良可據爲宗匠﹐取立指歸。豈惟會古通今﹐亦乃情深調合。致使摹蹋日廣﹐研習歲滋﹐先後著名﹐多從散落﹔歷代孤紹﹐非其效與﹖試言其由﹐略陳數意﹕止如《樂毅論》《黃庭經》《東方朔畫贊》《太史箴》《蘭亭集序》《告誓文》﹐斯並代俗所傳﹐眞行絕致者也。寫《樂毅》則情多佛郁﹔書《畫贊》則意涉瑰奇﹔《黃庭經》則怡懌虛無﹔《太史箴》又縱橫爭折﹔曁乎《蘭亭》興集﹐思逸神超﹐私門誡誓﹐情拘志慘。所謂涉樂方笑﹐言哀已嘆。豈惟駐想流波﹐將貽嘽噯之奏﹔馳神睢渙﹐方思藻繪之文。𨿽其目擊道存﹐尙或心迷議舛。莫不彊名爲體﹐共習分區。豈知情動形言﹐取會風騷之意﹔陽舒陰慘﹐本乎天地之心。旣失其情﹐理乖其實﹐原夫所致﹐安有體哉﹗夫運用之方﹐𨿽由己出﹐規模所設﹐信屬目前﹐差之一豪﹐失之千里﹐苟知其術﹐適可兼通。心不厭精﹐手不忘熟。若運用盡於精熟﹐規矩諳於胸襟﹐自然容與徘徊﹐意先筆後﹐瀟灑流落﹐翰逸神飛﹐亦猶弘羊之心﹐預乎無際﹔庖丁之目﹐不見全牛。嘗有好事﹐就吾求習﹐吾乃粗舉綱要﹐隨而授之﹐無不心悟手從﹐言忘意得﹐縱未窮於眾術﹐斷可極於所詣矣。若思通楷則﹐少不如老﹔學成規矩﹐老不如少。思則老而愈妙﹐學乃少而可勉。勉之不已﹐抑有三時﹔時然一變﹐極其分矣。至如初學分布﹐但求平正﹔旣知平正﹐務追險絕﹐旣能險絕﹐復歸平正。初謂未及﹐中則過之﹐後乃通會﹐通會之際﹐人書俱老。仲尼云「五十知命」﹑「七十從心。」故以達夷險之情﹐體權變之道﹐亦猶謀而後動﹐動不失宜﹔時然後言﹐言必中理矣。是以右軍之書﹐末年多妙﹐當緣思慮通審﹐志气和平﹐不激不歷﹐而風規自遠。子敬已下﹐莫不鼓努爲力﹐標置成體﹐豈獨工用不侔﹐亦乃神情懸隔者也。或有鄙其所作﹐或乃矜其所運。自矜者將窮性域﹐絕於誘進之途﹔自鄙者尙屈情涯﹐必有可通之理。磋乎﹐蓋有學而不能﹐未有不學而能者也。考之卽事﹐斷可明焉。然消息多方﹐性情不一﹐乍剛柔以合體﹐忽勞逸而分驅。或恬憺雍容﹐內涵筋骨﹔或折挫槎枿﹐外曜鋒芒。察之者尙精﹐擬之者貴似。況擬不能似﹐察不能精﹐分布猶疏﹐形骸未撿﹔躍泉之態﹐未睹其妍﹐窺井之談﹐已聞其醜。縱欲唐突羲獻﹐誣罔鐘張﹐安能掩當年之目﹐杜將來之口﹗慕習之輩﹐尢宜愼諸。至有未悟淹畱﹐偏追勁疾﹔不能迅速﹐翻效遲重。夫勁速者﹐超逸之機﹐遲畱者﹐賞會之致。將反其速﹐行臻會美之方﹔專溺於遲﹐終爽絕倫之妙。能速不速﹐所謂淹畱﹔因遲就遲﹐詎名賞會﹗非其心閒手敏﹐難以兼通者焉。假令眾妙攸歸﹐務存骨气﹔骨旣存矣﹐而遒潤加之。亦猶枝榦扶疏﹐淩霜雪而彌勁﹔花葉鮮茂﹐與云日而相暉。如其骨力偏多﹐遒麗蓋少﹐則若枯槎架險﹐巨石當路﹐𨿽妍媚云闕﹐而體質存焉。若遒麗居優﹐骨气將劣﹐譬夫芳林落蕊﹐空照灼而無依﹔蘭沼漂萍﹐徒靑翠而奚托。是知偏工易就﹐盡善難求。𨿽學宗一家﹐而變成多體﹐莫不隨其性欲﹐便以爲姿﹕質直者則徑侹不遒﹔剛佷者又倔彊無潤﹔矜斂者獘於拘束﹔脫易者失於規矩﹔溫柔者傷於軟緩﹐躁勇者過於剽迫﹔狐疑者溺於滯澀﹔遲重者終於蹇鈍﹔輕瑣者淬於俗吏。斯皆獨行之士﹐偏玩所乖。

《易》曰「觀乎天文﹐以察時變﹔觀乎人文﹐以化成天下。」況書之爲妙﹐近取諸身。假令運用未周﹐尙虧工於祕奧﹔而波瀾之際﹐已浚發於靈臺。必能傍通點畫之情﹐博究始終之理﹐鎔鑄虫篆﹐陶均艸隸。體五材之並用﹐儀形不極﹔象八音之疊起﹐感會無方。至若數畫並施﹐其形各異﹔眾點齊列﹐爲體互乖。一點成一字之規﹐一字乃終篇之準。違而不犯﹐和而不同﹔畱不常遲﹐遣不恆疾﹔帶燥方潤﹐將濃遂枯﹔泯規矩於方圓﹐遁鉤繩之曲直﹔乍顯乍晦﹐若行若藏﹔窮變態於毫端﹐合情調於紙上﹔無間心手﹐忘懷楷則﹔自可背羲獻而無失﹐違鐘張而尙工。譬夫絳樹靑琴﹐殊姿共艷﹔隋殊和璧﹐異質同妍。何必刻鶴圖龍﹐竟慚眞體﹔得魚獲兔﹐猶恡筌蹄。聞夫家有南威之容﹐乃可論於淑媛﹔有龍泉之利﹐然後議於斷割。語過其分﹐實累樞機。吾嘗盡思作書﹐謂爲甚合﹐時稱識者﹐輒以引示﹕其中巧麗﹐曾不畱目﹔或有誤失﹐翻被嗟賞。旣昧所見﹐尢諭所聞﹔或以年職自髙﹐輕致陵誚。余乃假之以湘縹﹐題之以古目﹕則賢者攺觀﹐愚夫繼聲﹐競賞豪末之奇﹐罕議鋒端之失﹔猶惠侯之好僞﹐似葉公之懼眞。是知伯子之息流波﹐蓋有由矣。夫蔡邕不謬賞﹐孫陽不妄顧者﹐以其玄鑑精通﹐故不滯於耳目也。向使奇音在爨﹐庸聽驚其妙響﹔逸足伏櫪﹐凡識知其絕羣﹐則伯喈不足稱﹐伯樂未可尙也。至若老姥遇題扇﹐初怨而後請﹔門生獲書幾﹐父削而子懊﹔知與不知也。夫士屈於不知己﹐而申於知己﹔彼不知也﹐曷足怪乎﹗故莊子曰「朝菌不知晦朔﹐蟪蛄不知春秋。」老子云「下士聞道﹐大笑之﹔不笑之則不足以爲道也。豈可執冰而咎夏虫哉﹗」

自漢魏已來﹐論書者多矣﹐妍蚩雜糅﹐條目糾紛﹕或重述舊章﹐了不殊於旣往﹔或苟興新說﹐竟無益於將來﹔徒使繁者彌繁﹐闕者仍闕。今撰爲六篇﹐分成兩卷﹐第其工用﹐名曰書譜﹐庶使一家後進﹐奉以規模﹔四海知音﹐或存觀省﹔緘祕之旨﹐余無取焉。

垂拱三年寫記

