《四庫全書書史會要﹝續書史會要﹞》

﹝明﹞陶宗儀撰﹝明﹞朱謀垔撰

欽定四庫全書

子部八

書史會要

藝術類一

書畫之屬

提要

臣等謹案書史會要九卷補遺一卷明陶宗儀撰續編一卷明朱謀垔撰宗儀有艸莽私乘已著錄謀垔字隠之號厭原山人寧藩支裔也是編載古來能書人上起三皇下至元代凡八卷末爲書法一卷又補遺一卷據孫作滄螺集所載宗儀小傳稱書史會要凡九卷此夲目錄亦以書法補遺共爲一卷而刋夲乃以補遺別爲捲又以朱謀垔所作續編一卷題爲卷十移其次於補遺前殆謀垔之子統鉷重刋是書分析移易遂使宗儀原書中斷爲二今仍退謀垔所補自爲一卷題曰續編以別於宗儀之書其書法補遺如仍合爲一卷則篇頁稍繁姑仍統鉷所編別爲一卷以便省覧焉

乾隆四十六年十二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

書史會要卷一

﹝明﹞陶宗儀撰

○三皇

太昊伏羲氏風姓以木徳王龍馬負圖出於榮河帝則之以畫八卦而文字生焉蓋依類象形謂之文形聲相益謂之字著於竹帛謂之書書者以代結繩之政也有龍瑞以龍紀官乃命飛龍朱襄氏造六書六書八卦之變也卦以六位而成書以六文而顯六書者一曰象形二曰指事三曰諧聲四曰會意五曰轉注六曰假借於是始有龍書

炎帝神農氏姜姓以火徳王始爲耒耜教民稼穡感上黨牛頭山生嘉禾一本八穗帝異之作穗書

黃帝軒轅氏公孫姓以土徳王慶雲常見以云紀官作云書

倉頡黃帝史也亦曰皇頡姓侯剛氏首四目通於神明仰觀奎星圓曲之埶俯察龜文鳥迹之象廣伏羲之文造六書是爲古文其冢在馮翊彭衙利陽亭南道旁北海亦有蒼頡藏書臺人得其書莫之能識秦李斯識其八字曰上天作命皇辟疊王漢叔孫通識其十二字今法帖中有二十八字淮南子云蒼頡造書天雨粟鬼夜哭蒼頡卽古文之祖也趙郡吾衍曰科斗書者蒼頡觀三才之文及意度爲之乃字之祖卽今之偏傍是也畫文象蝦■﹝虫麻﹞子形故曰科斗今人不知乃巧畫形狀失本意矣上古無筆墨以竹梃點漆書竹上竹硬漆膩畫不能行故頭麄尾細似其形耳古謂筆爲聿蒼頡書從手持半竹加畫爲聿■秦謂不律由切音法云夫自頡以降書凡五變曰古文曰籕曰篆曰隸曰艸秦滅古文書有八體一曰大篆二曰小篆三曰刻符四曰虫書五曰摹印六曰署書七曰殳書八曰隸書王莽使甄丰校文字部攺定古文復有六書一曰古文孔氏壁中書也二曰奇字卽古文而異者三曰篆書秦篆也四曰佐書卽隸書也五曰繆篆所以摹印也六曰鳥書所以書幡信也唐六典校書郎正字掌讎校典籍刋正文字其體有五一曰古文廢而不用二曰大篆三曰小篆四曰虫書卽鳥書以刻印璽幡碣五曰隸書謂典籍表奏及公私文疏所用宋鄭昻論文字之大變有八一曰古文二曰大篆三曰小篆四曰隸書五曰八分六曰行書七曰飛白八曰艸書其餘諸體以類相從爲得之

沮誦黃帝史與蒼頡同時眺彼鳥迹始作書契紀綱萬事垂法立制

○五帝

少昊金天氏其立也鳳鳥適至以鳥紀官文章衣服皆取象焉故有鸞鳳書

顓頊髙陽氏有科斗書蓋出於古文飾之以形或云顓頊所制也六經之文遭秦焚滅世不可見魯恭王壞孔子舊宅於壁中得古文尙書及傳論語孝經皆科斗文字前漢夏侯嬰掘地得石郭有銘以示叔孫通通曰此古文科斗書也其文曰佳城鬰郁三千年見白日嗟乎滕公居此室蒼頡之初龍書専行於世時文章簡要書用一體史籒作大篆之後云鸞等作皆未嘗廢然文字日繁少錯綜雜體而書之或有専體如作城之比皆非連編累簡故可以存古不變至若孔壁之六經其辭不可謂不多矣豈得専以科斗書書之蓋史籀之書秦尙兼行獨古文廢已久時人罕知間有一二科斗文尢爲難辧舉其所難故總而謂之皆科斗文字耳唐張懷瓘以爲科斗者上古之別名也

帝嚳髙辛氏因自顓頊以來車服書契有仙人形帝作仙人書秦李斯善辧古文字攺爲篆書謂之仙人篆

帝堯陶唐氏外國進一巨龜背闊三尺比有科斗文記開辟以來堯命作龜歷或云黃帝遊扈水上靈龜負圖而至帝嘉其應作龜書或云洛龜負圖禹觀而得九疇之文三者皆龜書未知其孰是

○三代

夏禹命九牧貢金鑄九鼎象神姦使民知備故作書象鐘鼎形勒銘於天下名山大川曰鐘鼎書唐韓愈所謂岣嶁山碑此其一也法帖亦有禹書十二字

仙人務光殷湯時避天下於淸泠之淵植薤而食輕風時至見其積葉交偃爲倒薤書晉王愔云倒薤書小篆法也

史佚周文王史也歷事武王成王當文王時有獸曰騶虞馴於靈圃不踐生艸於是佚錯綜其體作虎書又鸑鷟鳴於岐山赤雀集於戶武王時火流王屋化爲烏佚乃並狀鳥瑞作禽書武王伐紂師渡孟津白魚入於王舟故佚又作魚書體魚之首爲乙尾爲丙以紀瑞焉

史籀周宣王太史也或云柱下史取倉頡形意配合爲之損益古文或同或異加之銛利鉤殺爲大篆十五篇以其名顯故謂之籀書以其官名故謂之史書以別小篆故謂之大篆今之所存者特石皷耳石皷又謂之獵碣史籀卽大篆之祖也吾衍曰衍聞之師云倉頡十五篇卽是說文目錄五百四十字許氏分爲每部之首人多不知謂已久滅此爲字之本原豈得不在後人又並字因爲十四卷以十五卷著序表人益不意其存矣曰復篆亦籀作因大篆而重復之其法類夏篆漢武帝以題建章闕自後又別爲十有三曰殳書曰傳信鳥書曰刻符書曰蕭籀曰署書曰鶴頭書曰偃波書曰蚊腳書曰轉宿篆曰蠶書曰芝英書曰气候直時書曰蛇書此皆大篆之流派也詳注於後代各條下

周媒氏以仲春之月判合男女以書納采之文作塡書魏韋誕用題宮闕晉王廙王隠皆好之

周伯氏所職殳書者文記笏武記殳因而制之

周官保氏教國子以六書而書法始傋古文籀篆下而至於諸艸書之體滋廣矣古又有金錯書卽古之錢銘周之泉府漢之銖兩刀布所制金錯書或云以銘金石故謂之金錯

○列國

先聖孔子采摭舊作緣飾篆文天授其靈剏物垂則今傳於世者比干墓在衛州汲縣唐開元中遊武之奇耕地得銅盤有文曰左林右泉後崗前道萬世之寧玆焉是寶乃比干墓銘也季札碑曰烏乎有吳延陵季子之墓與古文異而類大篆在潤州延陵鎭吳季子家廟歷代綿遠其文殘缺人勞應命石遂堙埋開元中玄宗勅殷仲容模榻其本大歷十四年潤州刺史蕭定重刋於石

孔子弟子以尼父作春秋絕筆於魯哀公十四年之西狩獲麟遂爲素王紀瑞而遂作麒麟書

秋胡子妻魯人因夫遠宦三年不歸幽居懷思玩蠶而作蠶書

唐終【一作綜】魯人夢蛇繞身寤而狀之作蛇書

司馬子韋當宋景時以熒惑退舍國富民康作轉宿篆象蓮花未開形

六國時各以異體濳爲符信而芝英書興焉不知誰所作秦焚其籍其文遂滅至漢武帝時產靈芝於宣房旣作芝房之歌又述其事而作此書

六國時書節爲信制傳信鳥迹書象鳥首也亦曰虫書

列國諸侯書不同文故形體各異所謂欵識文者諸侯本國之文也至秦李斯作小篆始一其法

○秦

李斯字通古楚上蔡人始皇丞相也少從荀卿學知六藝之歸參古文復篆籀書頗加攺省作小篆著倉頡篇九章世謂之玉筯篆又謂之八分小篆蓋比籀文十存其八李斯卽小篆之祖也然以穆公時詛楚文考之則字形眞是小篆疑小篆已見於往古而人未之宗獨斯擅有其名耳評斯書者以爲骨气風雲方圓妙絕曰刻符書鳥首云腳用題印璽曰細篆摹始皇碑序字曰仙人篆攺古仙人書皆斯作也自後又別爲八曰鼎小篆曰薤葉篆曰垂露篆曰懸鍼篆曰纓絡篆曰栁葉篆曰剪刀篆曰外國胡書此皆小篆之異體也亦詳注於後代各條下

趙髙二世丞相也善大篆作爰歷篇九章亦善刻符書

胡母敬始皇太史令作博學篇七章敬與趙髙皆取周史籀大篆或頗省攺之亦謂之小篆

程邈字符岑下邽人始爲衙縣獄吏後得罪幽系云陽獄覃思十年變篆爲隸得三千字奏之始皇釋其罪用爲禦史當時此書𨿽行獨施於隸佐故名曰隸又以赴急速官府刑獄間用之餘尙用篆程邈卽隸書之祖也後有發臨淄冢得齊太公六世孫胡公棺棺上有文隠起字同今隸按胡公先始皇時已四百餘年何爲已有隸法豈是書元與篆籀相生特未行於時邈知此體乃自作一家法而上於秦以解云陽之難乎吾衍曰秦隸者程邈以文牘繁多難以用篆因減小篆爲便用之法故不爲體埶若漢欵識篆字相近非有挑法之隸也卽是秦權秦量上刻字人多不知亦謂之篆誤矣八分者漢隸之未有挑法者比秦隸則易識比漢隸則微似篆若用篆筆作漢隸字卽得之矣八分與隸人多不分故言其法漢隸者蔡邕石經及漢人諸碑上字是也此體最爲後出皆有挑法與秦隸同名其實易曉隸書人謂宜匾殊不知妙不在匾挑拔平硬如折刀頭方是漢隸書體括云方勁古拙斬釘截鐵傋矣莆田鄭枃曰隸之八分變而飛白行艸爲十有三曰古隸卽邈與王次仲所作曰今隸亦曰正書出於古隸鍾繇衛瓘習之頗有異體鍾隸謂之銘石羲獻復變新奇故別爲今隸書謂楷法而隸楷分矣曰八分王次仲作蔡邕述之邕女琰言臣父八分書割程隸字八分取二分去李小篆二分又曰皆似八字埶有偃波郭忠恕曰蔡邕以八體之後又分爲此法蔡希琮曰王次仲以楷法局促更引而伸之爲八字三分鍾繇謂之章程書愚按程邈作隸王次仲廣之王次仲造八分蔡邕述之在秦漢時分隸已兼有矣隸法𨿽自秦始蓋取其簡易施之徒隸以便文書之用未有點畫俯仰之埶故此書終西京之世鼎彜碑碣皆罕用之東漢和帝時賈魴以隸字冩三倉隸法始廣而八分兼行至蔡邕則銘刻多分書矣建初中以隸書爲楷法本一書而二名鍾王變體始有古隸今隸之分則楷隸別爲二書夫以古法爲隸今法爲楷可也隋唐以降古法盡廢遂指八分以爲隸可乎今之言漢字者則謂之隸言唐字者則謂之分其書體一不知何以分別蓋漢有隸分唐有分楷分之不可爲隸猶楷之不可爲分也程邈法帖中有其迹西漢惟建平郫縣碑是隸古法曰飛白蔡邕所作王愔雲飛白巧法也本是宮殿題署埶旣經文字且輕微不滿名爲飛白王僧虔曰飛白八分之輕者蓋全用楷法古法飛少白多其體猶拘八分自蕭子云又作小篆飛白又庾元威百體書中行艸俱有飛白曰散隸晉衛恆祖述飛白而造開張隸體微露其白拘束於飛白蕭散於隸書宋蔡襄復作飛艸亦曰散艸極其精妙曰神書晉太元中豫章有女巫神降之能空中與人言多驗其書類飛白而不眞筆埶遒勁莫能傳學或云仙人吳猛非也曰行書正之小變也後漢劉徳升所作鍾繇謂之行押務從簡易相間流行至王獻之又傍出二體非艸非眞離方遁圓處乎季孟之間兼眞謂之眞行帶艸謂之行艸曰龍爪書王羲之遊天臺還至會稽夕上洞庭題柱爲一飛字有爪之形後人因之遂稱龍爪書曰虎爪書王僧虔擬龍爪而作以龍爪形用縈婉因加稜角爲虎爪之埶摯虞決錄注云尙書臺召人用虎爪書告下用偃波書皆不可卒學以防詐僞曰瑞華書齊武帝覩落英茂木而作曰花艸書河東山胤所作曰雲霞書未詳所出曰反左書晉孔敬通作庾亮呼爲眾中淸間法

王次仲上谷人與程邈同時增廣隸書爲八分班固謂起於官獄多事苟趨簡易而無點畫俯仰之埶爲其徒隸所作故曰隸書亦曰佐書漢建初中以隸書爲楷法言其字方於八分有模楷也人旣便之世遂行焉王次仲卽八分之祖也或謂始皇召次仲不至制檻車送之於道化禽飛去此語幾於誌怪學者所不道又云東漢末人又云有二王次仲皆非也余見上注

書史會要卷一

●欽定四庫全書

書史會要卷二

﹝明﹞陶宗儀撰

○漢

武帝劉氏諱徹字通景帝中子也表章六經遊心翰墨正篆行艸八分皆出人表曰鼎小篆汾陰得鼎而作也

元帝諱奭字盛宣帝子柔仁好儒多材藝善籀書

蕭何沛人官至相國封酇侯善篆籀艸隸嘗與張良陳隠等論筆以爲筆者意也書者胥也力者通也塞者決也何作未央殿成覃思三月以題其額觀者如流水何便用禿筆書時謂之蕭籀又題蒼龍白虎二觀世謂之署書卽秦之八體書也時有鶴頭書偃波書俱詔版所用又謂之尺一簡髣髴鶴頭故謂之鶴頭書其偃波書卽詔版下鶴頭纎亂者也狀若連波故謂之偃波又有蚊腳書尙書詔版用之其字體纎垂有似蚊腳三種書皆不詳所始

揚雄字子云蜀郡成都人四十爲郎三世不遷終於大夫善古文識奇字自伏羲命朱襄作六書黃帝命倉頡制文字下及唐虞三代通謂之古文至周史籀始著大篆十五篇損益古文或同或異所謂奇字也古人之書殊文者多秦兼天下丞相李斯乃罷其不合秦文者彊而同之遂作倉頡篇所謂小篆是也程邈變小篆爲隸書而王次仲復增廣之於是古文廢而不用漢興李書師以倉頡之學教於鄕裏孝宣時始命諸儒修倉頡之學召通倉頡讀者張敞從而授之杜鄴爰禮秦近亦能言之孝平時召禮百餘人令說文字未央宮中以禮爲小學元士雄爲黃門侍郎采以作訓纂篇凡三十四章又易倉頡重復之字爲八十九章

李書師合秦小篆三篇書之總謂之倉頡篇斷六十字爲一章凡五十五章以教於鄕裏

張敞字子髙河東平陽人官至冀州刺史

杜鄴字子夏魏都繁陽人官至涼州刺史

爰禮官小學元士沛人

秦近官講學大夫已上四人皆善古文通倉頡篇

司馬相如字長卿蜀郡成都人官至孝文園令作幾將篇誠書文之林苑妙辧六律測尋二气采日辰之會屈伸其體升伏其埶識象四時之气爲之興降象形焉曰气候直時書又後漢東陽公徐安子搜諸史籀得十二時書皆象神形也

史遊元帝時黃門令史作急就章一篇解散隸體麄書之損隸之規矩存字之梗槪依艸創之義謂之行艸以別今艸謂之章艸史遊卽章艸之祖也杜度崔瑗並善之宋黃伯思云凡章艸分波磔者爲章艸非此者但謂之艸猶古隸之生今正書故章艸當作艸書先後世以爲章帝書故名章艸誤矣

谷永字子云官至大司農與樓護俱爲五侯上客長安諺曰穀子云之筆札樓君卿之唇舌

傅介子北地人官至平樂監封義陽侯十四好學書嘗棄瓢而嘆曰丈夫立功名絕域何事坐此散儒

劉向字子政本名更生楚元王交之子交髙祖同父少弟也官至光祿大夫博極羣書尢工字畫

孔光字子夏孔子十四世孫霸之子官至太師謚簡烈侯經行著修書法古雅

嚴延年字次卿東海下邳人官至河南太守用刑刻急尢巧爲獄文善大篆

張彭祖安世之子善行艸正隸

陳遵字孟公三爲二千石封嘉威侯善篆隸每書一座皆驚時謂之陳驚座亦善尺牘人皆藏以爲貴

○東漢

章帝劉氏諱烜明帝子善艸書或雲杜度所作帝好焉故亦曰章艸

安帝諱佑肅宗孫年十歲卽好學籀書

杜度【一作操】字伯度京兆人終齊相善艸書掣波循利創質畜怒章帝貴其迹詔上章表故號章艸韋誕謂之艸聖

崔瑗字子玉安平人駰之子舉茂才遷濟北相傳父業明天官歷數工隸艸師杜度甚得筆埶但結字小竦篆法尢妙梁袁昂評瑗書謂如危峯阻日孤松一枝有絕望之意

崔寔字子眞瑗之子少沈實好典籍舉至孝獨行官至五原太守召拜尙書工艸隸或云得法於蔡邕

韋誕字仲將京兆人太僕端之子爲武都太守善小篆正書八分章艸飛白師邯鄲淳而不及以能書補侍中亦師張芝梁武帝謂誕書如龍威虎振劍拔弩張或云剪刀篆亦誕作後仕魏至光祿大夫明帝起殿欲安榜使誕登梯題之旣下頭鬢皓然

張芝字伯英燉煌酒泉人官至太尉趣操髙尙學古不羣臨池學書池水盡黑初師崔瑗杜度作章艸遂擅出藍之譽因變之以成今艸其筆力飛動巧變無極張芝卽艸書之祖也梁武帝謂芝書如漢武帝愛道憑虛欲仙或以似春虹飲澗落霞浮浦又一筆書芝臨池所制其倚伏有循環之趣後世又有遊絲艸者蓋此書之巧變也

蔡邕字伯喈陳畱圉人官至左中郎將性篤孝善篆隸八分熹平中刋正六經文字書丹刻於太學梁武帝謂邕書骨气洞達奕奕如有神力邕待詔時見門下吏堊帚成字作飛白書蔡邕卽飛白之祖也

許愼字叔重汝南召陵人官至太尉祭酒性惇篤少博學經籍集二倉爾雅之學考之於賈逵作說文解字十四篇並序目一卷凡萬六千餘字取其形類作偏傍條例首一終亥各有部居包括六藝羣書之詁評釋百氏諸子之訓天地山川艸木鳥獸昆虫雜物奇怪珍異王制禮儀世間人事靡不盡

王綺善正隸艸

羅肹善行書

姜詡字孟穎

梁宣字孔達

田彥和

右三人皆學張芝有名於世然不及張昶也

羅暉字叔景善行隸章艸

趙襲【一作恭】字符嗣善行隸章艸與羅暉並與張芝見稱於西州故芝嘗云上比崔杜不足下方羅趙有餘

劉徳升【一作升】字君嗣潁川人始作行書卽正書之所變務従簡易相間流行故曰行鍾繇謂之行狎蓋自隸法掃地而眞幾於拘艸幾於放介於兩間者行書有焉不眞不艸是也於是兼眞則謂之眞行兼艸則謂之行艸劉徳升卽行書之祖也又瓔珞篆亦徳升觀星象而作

張昶字文舒芝之季弟官至黃門侍郎聲劣於兄時謂之堊聖章艸入神八分入妙隸入能

師宜官南陽人工隸書大則一字徑丈小則方寸千言或時不持錢詣酒家飲因書其壁以售酒直賫錢觀者坌至計錢足而滅之梁鵠竊其本以工書梁武帝謂宜官書如鵬羽未息舉翮而自逝也

張超字子並河間人善艸亦有書名𨿽與崔氏同州不如伯英之得其法也

班固字孟堅扶風安陵人彪之子官至中郎將善大小篆因揚雄訓纂遂作續訓纂十三章通一百二章凡六千一百二十字無復者用訓纂之末以爲篇目曰滂喜

賈魴和帝時郎中用隸字寫之以倉頡爲上篇訓纂爲中篇滂喜爲下篇謂之三倉隸書浸廣而籀篆轉微矣三倉之書其辭質其義古不類偏傍亦不類四聲未有反音亦未有訓詁

賈逵官至豫州刺史和帝時修理倉頡舊史

曹喜字仲則扶風人建初間以善篆隸名篆少異於李斯而亦稱善嘗有述筆論傳於世又薤葉篆垂露篆懸鍼篆並喜所作喜小篆垂枝濃直名薤葉本商務光法喜以小篆書之垂露以書章表謂其點綴如輕露之垂懸鍼以題五經篇目抽其執有若鍼鋒梁袁昂評喜書謂如經論道人無不絕云

張澄工書當時亦呼有意

郭伯通【一作道】善書梁庾肩吾論云伯通府問朝廷逺封其迹

荀爽字慈明潁川人荀卿十二世孫官至司空年十二通春秋論語善書翰

衛宏【一作弘】字敬仲東海人工古文書

梁鴻字伯鸞扶風平陵人與妻孟徳曜共入覇陵山中以耕織爲業詠詩書彈琴以自娛字畫入能品

趙壹字符叔漢陽西縣人作艸書

杜林字伯山官至大司空博洽多聞善古文始作倉頡訓詁世言小學由杜氏焉

劉睦【一作穆】善艸書官北海

劉當

曹壽

李巡

張緝

左姬

尹珍

蘇班

右俱善書

劉懆隸書巴郡太守繁敏碑碑下有云石工劉或習懆書者劉刻其石而厥子落筆也

郭香隸書西嶽華山廟碑延熹間袁逢守弘農郡遣書佐郭香察書宋洪適云東漢循王莽之禁人無一名郭香察書者察蒞他人之書爾歐陽棐以爲郭香察所書非也

堂溪典字伯並【一云子度】官五官中郎將

馬日磾官諌議大夫

劉弘官議郎

蘇陵官郎中

楊賜官郎中

韓說官議郎

左立官博士

趙域官諌議大夫

張文官郎中

傅禎官郎中

張巡【一作馴】官議郎

單揚官太史令

孫表官郎中

右並在熹平間受詔正定諸經者洪適云史稱蔡邕自書丹使工鐫刻今所存石經字體各不同𨿽邕能分善隸兼傋眾體但文字之多恐非一人可辦史又云邕與堂溪典楊賜馬日磾張馴韓說單揚等正定諸經今公羊論語之後惟堂溪日磾二人姓名尙存別有趙域劉弘張文蘇陵傳禎左立孫表數人竊意其間必有同時揮毫者

馬夫人皇甫規妻也善行隸

蔡琰字文姬邕之女適河東衛仲道夫亡無子歸寧於家興平中爲虜騎所獲沒於胡中十二年生二子曹操素與邕善乃以金璧贖之而重嫁於陳畱董杞琰博學有才辧又妙於音律於書翰得家傳之妙

○蜀漢

諸葛亮字孔明瑯琊陽都人躬耕南陽先主三往見然後起官至丞相封武鄕侯先主嘗作三鼎皆亮篆隸八分書極其工妙又喜作艸字世得其迹必珍玩之

諸葛瞻字思遠亮兄之子官至衛將軍亦能書

許靖善行艸

○魏

武帝曹氏諱操字孟徳漢相國參之後機警有權數好師宜官及梁鵠書亦善章艸

髙貴鄕公諱髦字士彥文帝孫幼好學善書

文昭皇后甄氏明帝母也九歲卽善書

曹植字子建封陳思王十歲餘誦讀詩論及辭賦數千萬言及長下筆成章復工筆札鍾

繇字符常潁川長社人官至太傅善正隸行艸八分尢工於正隸初師胡昭學書十六年又從劉徳升入抱犢山學書後與太祖邯鄲淳韋誕孫子荊關枇杷議用筆因見蔡邕筆法於誕誕祕而不傳輙搥胸嘔血太祖以五靈丹救之誕死繇盜發其冢遂得邕法一一從其消息繇書有三體一曰銘石謂正書二曰章程謂八分三曰行狎謂行書三體皆世所推自言最妙者八分然其眞書絕世評繇書者謂如郊廟旣陳爼豆斯在又謂如雲鶴遊天羣鴻戲海

鍾會字士季繇之子官至徵西將軍工八分梁武帝謂會書有十二種意外奇妙

梁鵠字孟皇安定烏氏人官至選部郎宗師宜官工正隸宜爲大字然鵠之用筆盡其埶也魏官題榜皆鵠書梁袁昂評鵠書謂如太祖忘寢觀之喪目

胡昭字孔明潁川人甚能籀書眞行章隸皆妙與鍾繇同出劉徳升之門昭用筆肥重在魏與繇鵠角勝負

鍾毅善行隸

杜畿字伯侯杜陵人官至尙書僕射以行艸馳名

杜恕字務伯畿之子官至禦史中丞亦善行艸

宋翼鍾繇之甥繇得蔡氏法將死授其子翼學書於繇繇弗告也晉太康中有人破繇冢翼始得之

邯鄲淳字子叔陳畱人爲臨淄侯文學師曹喜作篆隸略究其妙秦焚先典古文絕矣魏初傳古文者出於淳恆祖敬侯冩尙書後以示淳而淳不別至正始中立三字石經轉失淳法太康間汲縣人盜發魏襄王冢得策書十餘萬言按敬侯所書猶有髣髴恆竊悅之故竭愚思以讚其美梁袁昂評淳書謂應規入矩方圓乃成

韋康字符將誕之兄官至涼州刺史工書

毛弘師梁鵠善古文隸書章艸

張楫淸河人官至博士著埤倉廣雅古今字詁掇拾遺漏增益事類頗爲有補然方之漢許愼說文古今體用或得或失

孫子荊

關枇杷

右並與鍾繇同時議用筆事

虞松字叔茂會稽人官至中書令大司農善書評其書者謂如空凝斷雲水泛連鷺

司馬師字子元河內人官至錄尙書事大司馬忠武公及炎受禪追尊曰景帝善書

司馬昭字子上師之弟官至相國錄尙書事封文王炎追尊曰文帝亦善書唐竇臮述書賦云挹子元之瓌迹髙子上之雄神或仰則鍾繇平視衛臻如晴郊駟馬維嶽降神

衛覬字伯儒河東人官至尙書僕射謚敬侯善古文隸艸

徐幹字偉臣在漢時與王粲等號建安七子善章艸

應璩字休璉官至侍中以文章貴顯亦善書

劉劭字孔才邯鄲人官至騎都尉工飛白小篆八分

韋熊字少季誕之子善隸書

左伯字子邑東萊人漢末特工八分名與毛弘等列小異於邯鄲淳

成公綏字子安東郡人少有俊才隸書埶曰爛若天文之布耀蔚若錦繡之有章後入晉爲博士

陳翕善隸

來畋

鍾輿並有書名

蘇林

韋秀

○吳

大帝孫氏諱權字仲謀堅之子善行艸隸

景帝諱休字子烈權第六子善書

烏程侯諱皓字亢宗和之子善行隸小篆飛白

皇象字休明廣陵人官至侍中靑州刺史工八分篆艸初學杜度作章艸沈著痛快世以書聖稱論者以象書比龍蠖蟄啟伸盤腹行蓋言其蟠屈騰踔有縱橫自然之妙或謂如歌聲繞梁琴人捨徽則又見其遺音餘韻得之於筆墨外也象作八分與蔡邕後先當時以象章艸入神八分入妙篆入能象書吳大帝碑在江寧府書𨿽本漢隸然探奇振古有三代純朴處故自是絕藝非如東漢遺書循一矩律籍距綴襲切而自私也建業有吳時天發神讖碑若篆若隸字埶雄偉

沈友少好學時人以友有三妙一舌妙二力妙三筆妙也

賀劭【史作邵】字興伯吳興人官至中書令與皇象同時體瘠而不疏逸而寡禮

張昭官至輔吳將軍容貌端嚴有威風善書

張紘工小篆飛白

諸葛融善書

書史會要卷二

●欽定四庫全書

書史會要卷三

﹝明﹞陶宗儀撰

○晉

中朝四帝都洛陽

武帝司馬氏諱炎字安世文帝子喜作字於艸書尢工落筆雄健挾英武之气

齊獻王攸字大猷文帝第二子行艸書如玉素蘭芳奇而且古

杜預字符凱京兆杜陵人官至徵南大將軍謚曰成博學多通祖畿父恕三世善行艸而預艸書尢有筆力

荀朂字公曽潁川人侍中太尉顗之子官至中書令謚曰成多才藝善書畫鍾會嘗詐作朂書就朂母取寶劍會於時方造宅朂潛畫會祖父形於壁會兄弟入門見之感慟乃廢宅朂書亦會之比也

張華字茂先範陽方城人官至太子少傅進侍中陰陽圖緯方伎之書無不該通尢工艸書不在模仿其規矩气度似其人物見索靖遂雅相友善深與結納

嵇康字叔夜譙國銍人在魏官至中散大夫入朝不仕美風儀文辭壯麗好言莊老工艸書評康書者謂如抱琴半醉酣歌髙眠又若眾鳥時集羣烏乍散

王戎字浚衝瑯邪臨沂人渾之子官至司徒謚曰元神采秀徹善吐辭能作艸字

王衍字夷甫戎之従弟官至太尉尙書令神情明秀善談名理作艸字尢妙初非經意而灑然痛快得於規矩之外蓋眞是風塵表物脫去流俗者不可以常理拘之也

索靖字幼安燉煌人漢張芝之姊孫也官至司空謚曰莊靖經史之暇喜作字遂以章艸名重一時故論者以爲飄風忽舉鷙鳥乍飛以狀其遒勁或以爲如雪嶺孤松冰河危石以狀其峻險或以爲精熟至極索靖不及張芝妙有餘姿張芝不及索靖或以八分亞韋鍾隸法過衛瓘其得譽有至於此宜乎書名與羲獻相後先也

衛瓘字伯玉魏尙書僕射覬之子官至司空太保謚曰成性貞靜有名理以隸艸名當世嘗謂我得伯英之筋恆得其骨曰槁艸曰栁葉篆皆瓘所作槁艸者采張芝及父覬法而艸蓋艸書之帶行者

衛恆字巨山瓘之子官至黃門侍郎博雅不凡作四體書曰艸曰章艸曰隸曰散隸然見於世者多其艸字論者以爲如揷花美女舞笑鑑臺是其便娟有餘而剛健非所長也

衛宣恆之弟善篆及艸名與父兄後先

衛庭宣之弟亦工艸

衛璪字仲寶官至散騎常侍

衛玠字叔寶官至太子洗馬皆恆之子俱有書名

王渾字符戎【一作玄中】太原晉陽人官至尙書左僕射謚曰元沈雅有气量其作艸書蓋是平日偶爾紀事初非經心然而風吹水自然成文者其胸中本不凡耳

王濟字武子渾之子官至侍中太僕風姿英爽亦以書名

劉琨字越石中山人官至侍中太尉謚曰湣工翰墨

劉輿字慶孫琨之兄官至驃騎將軍謚曰貞善書

何曽字頴孝陳國陽夏人官至太傅謚曰元善艸書

陸機字士衡吳郡人吳大司馬抗之子官至平原內史天才秀逸辭藻宏麗能艸書

陸云字士龍機之弟官至淸河內史性淸正有才理與兄齊名亦善書

傅玄字休奕北地泥陽人官至司隸謚曰剛性峻急善篆隸

樂廣字彥輔南陽人官至尙書令性衝約善書

牽秀字成叔武邑觀津人官至平北將軍善書

阮籍字嗣宗陳畱人官至步兵校尉志气宏放任情不羇工行艸

阮咸字仲容籍之侄官至始平太守亦工行艸

山濤字巨源河內人官至侍中司徒謚曰康少有器量工行隸評濤書者謂若拔賢艸澤匿鋭茅廬

劉伶字伯倫沛國人官至建威將軍放情肆志著酒徳頌工行艸

王惇字處仲瑯邪臨沂人司徒導之従父兄尙武帝女自駙馬都尉遷左將軍都督徵討諸軍事惇性簡脫喜顚艸初以工書得家傳之學其筆埶雄健如對武帝擊皷振袖揚枹旁若無人而飛揚跋扈之狀固已想見其惡逆因其字而見其行亦足以爲萬世姦臣賊子戒

武元皇后楊氏諱艷字瓊芝弘農華陰人文宗女武帝母姿質美麗善書

衛夫人鑠字茂猗廷尉展之女恆之従妹汝陰太守李矩之妻中書郎充之母受法於蔡琰善正行篆隸撰筆陣圖行於世評其書者謂如挿花舞女低昂芙蓉

江左十一帝都建康

元帝諱睿字景文宣帝曽孫工書時推難於王導蓋晉以後有鳳尾諾亦出於章艸唐人不知所出有老僧善讀書太常博士嚴厚本問之僧云前代帝王各有僚吏箋啟上陳本府旨爲可行是批鳳尾諾之意取其爲羽族之長始於晉元帝批焉按章艸變法若字有尾故云鳳尾諾

明帝諱紹字道畿元帝長子有識鑑善書畫

成帝諱衍字世根明帝子善書評者謂勁力外爽古風內含

康帝諱嶽字世同成帝弟亦善書

孝武帝諱曜字昌明簡文子工書評者謂如露滋蔓艸風送驟雨

武陵王晞字道叔明帝弟工書而風度不足

會稽王導子孝武子善書綿密纎潤

王導字茂弘瑯邪臨沂人官至太傅丞相謚文獻識量淸遠簡素寡欲使晉祚中興眞社稷之臣喜作字規模前人初師鍾繇衛瓘力學不倦行艸尢工然論者以爲疏柯迥擢密葉危陰𨿽秀有餘而實不足

王恬字敬豫導次子官至散騎常侍贈中郎將軍謚曰憲傲誕不拘禮法气岸淩轢流軰輕之然晚節好士多能善隸書於艸字尢妙時張翼以書得名議者謂不能過恬

王洽字敬和導第三子官至中書令洽於導諸子中最爲白眉理識明敏書兼眾體於行艸尢工揮豪落紙有郢匠運斤成風之妙羲之嘗謂洽曰弟書遂不減吾王僧虔亦謂洽與羲之書俱變古形

王邵字敬倫導第五子官至尙書令謚曰簡襲父兄之教書法調渉浮艷

王珣字符琳洽子官至尙書令謚獻穆能艸聖然當時以弟瑉書名尢著故有僧彌難爲兄之語僧彌瑉小字也

王瑉字季琰洽少子官至中書令有才藝工隸及行艸世所寶者特是艸聖名出兄珣右時人爲之語曰法護非不佳僧彌難爲兄法護珣小字也自導至瑉三世以書名著人以方杜度衛瓘二氏焉嘗以四疋縑素自旦及暮操筆一揮首尾如一亦無誤字羲之見而戲之曰弟書如騎驢駸駸欲度驊驑前故當時遂與羲之齊名以瑉嘗代獻之兼中書令世謂獻之爲大令瑉爲小令論者謂瑉書弓善矢良兵利馬疾突陣破敵難與爭鋒其亦知言者也

王曠導従弟與衛世爲中表故得蔡邕書法於衛夫人以授子羲之

王羲之字逸少曠之子官至右軍將軍會稽內史工談辯以骨鯁稱善篆隸行艸飛白隸艸爲今昔之冠然其得名乃専以艸聖論者稱其筆埶以爲飄若浮雲矯若驚龍羲之每自稱我書比鍾繇當抗衡比張芝猶當鴈行也然初以爲不迨庾翼郗愔及其暮年造妙嘗以章艸答庾亮而翼見之輙嘆伏因與羲之書曰忽見答家兄書煥若神明頓還舊觀會稽佳山水羲之有終焉之志嘗與名士宴集於會稽山陰之蘭亭羲之自爲序梁武帝評羲之書以爲埶如龍躍天門虎臥鳳閣故歷代寶之永以爲訓其亦善於擬倫也羲之少學衛夫人書自謂深窮及過江遊名山見李斯曹喜鍾繇梁鵠等字又去洛見蔡邕石經於従弟洽處復見張昶華嶽碑始喟然嘆曰學衛夫人書徒費年月或謂其得筆法於白雲先生卽紫眞也羲之嘗曰天臺紫眞謂余曰書之气必通乎道同混元之理陽气明而華壁立陰气大而風神生是也暮年乃作筆陣圖筆埶論用筆賦艸書埶等以遺其子孫或又謂羲之遊天臺還會稽上洞庭題柱爲一飛字有爪之形人遂稱龍爪書羲之有子七人爲世所稱者五人玄之凝之徽之操之獻之並工艸隸而獻之最知名

王獻之字子敬羲之第七子官至中書令淸峻有美譽而髙邁不羇風流蘊藉爲一時之冠方學書次羲之密従其後掣其筆不得於是知獻之他日當有大名後其學果與羲之相後先獻之初娶郗曇女羲之與曇論婚書云獻之善隸書咄咄逼人又嘗書樂毅論一篇與獻之學後題云賜官奴卽獻之小字獻之所以盡得羲之論筆之妙論者以爲如丹穴鳳舞淸泉龍躍精密淵巧出於神智梁武帝評獻之書以爲絕妙超羣無人可擬如河朔少年皆悉充悅舉體沓拖不可耐何獻之𨿽以隸稱而艸書特多世曰今艸卽二王所尙云

王徽之字子猷獻之第三子官至黃門侍郎敖達淩物故名教之流或病之要之亦王氏佳子弟也其作字亦自韻勝羊欣謂尢長於行艸信不誣矣然律以家法在羲獻間特未可以甲乙論云

王玄之蚤卒

王凝之官至會稽內史

王操之字子重官至豫章太守皆獻之子並工艸隸有名於時

王邃導從弟官至平西將軍徐州刺史作行書有羲獻法

王廙字世將導從弟官至平南將軍荊州刺史謚曰康少能屬文工書畫作隸艸飛白得張芝衛瓘遺法自羲之過江前廙號爲獨步

王薈字敬文導第六子官至鎭軍將軍散騎常侍亦工書

王■﹝廣外斂內﹞字伯輿薈子官至司徒左長史書法骨體慢正精采沖融

王允之導之從侄孫官至衛將軍會稽內史善艸行

王渙之亦善書

王蒙字仲祖太原晉陽人官至司徒左長史美姿容喜怒不形於色工隸艸俱入能品王僧虔謂可比庾翼論章艸作人字法嘗謂趯之欲利按之欲輕世以蒙爲知言

王修字敬仁蒙子官至著作郎正行書體淸舉嘗就羲之求書乃冩東方朔畫贊與之

王述字懷祖渾之侄孫官至中書令謚曰簡書法髙利迅薄連屬欹傾

王坦之字文度述之子官至安北將軍謚曰獻善書

王綏字彥猷述之孫官至冠軍將軍少有美稱善行隸

謝尙字仁祖秣陵人豫章太守鯤之子官至尙書僕射謚曰簡神悟夙成博綜眾藝作艸書深得昔人行筆之意論者以比注飛澗之瀑澑投全牛之虛刃蓋得之矣

謝安字安石尙從弟官至太傅謚文靖是時王謝兩族各以文采相髙而安於謝族尢主斯文盟會風神秀徹爲名流所慕蓋種種超詣每經意處便非他人可到初慕王羲之作行艸正隸字自羲之有解書之目後之評其字者亦謂縱任自在若螭盤虎踞之埶要當入能品也然其妙處特隸艸行耳

謝奕字無奕安之兄官至鎭西將軍少有名譽喜作字尢長於行書飄逸之气入人眉睫

謝萬字萬石安之弟官至豫州刺史才气雋秀風度不凡自得家學然於行艸最長

郗鑑字道徽髙平金鄕人官至司空侍中謚文成沈酣經史刻意翰墨作艸字下筆剛決略無畱滯厚實沈深丰茂宏麗而不乏風神蓋痩則風神生而鑑書厚實丰茂宜墮於朴野而筆力乃爾激峻此所以宜知名於時也

郗愔字方回鑑之子官至司空謚文穆性至孝鑑以艸書稱古勁超絕愔乃能接翼遂與張芝齊名作章艸尢工下筆若冰釋泉湧云奔龍躍態度旣多而筋骨有餘王僧虔以爲愔書亞羲之梁武帝評愔書以爲得意甚熟而取妙特難疏散風气不無雅素

郗超字景興一字嘉賓愔之子官至臨海太守少卓犖不羇有曠世之度艸書尢得家傳

郗曇字重熈愔之弟官至中郎將謚曰簡書有父兄之法

郗儉之字處約曇之子官至太子率更令長於艸書

郗■﹝忄反﹞字道徹儉之之弟官至鎭軍將軍正書謹嚴

庾亮字符規潁川人官至太尉中書令謚文康美姿容善談論風情都雅有書名嘗就王羲之求書法羲之答云翼在彼豈復假此

庾懌字叔豫亮之弟官至侍衛將軍謚曰簡書法鍾繇𨿽隠密而傷浮淺

庾冰亮之弟官至侍中司空謚忠誠天性淸愼常以儉約自居亦善書

庾翼字稚恭亮之弟官至車騎將軍謚曰肅風儀秀偉少有經綸大略善艸隸與王羲之並馳爭先

庾凖【一作準】字彥祖亮之孫官至豫州刺史書體荒蕪快利

江灌字道羣陳畱人官至吳郡太守書法與張翼角逐後先

張翼字君祖下邳人官至東海太守善隸艸時穆帝令翼冩王羲之手錶帝自批其後羲之殆不能辧眞贗久乃悟云小人幾欲亂眞蓋翼正書學鍾繇艸書學羲之皆極其精妙

羊佑字叔子泰山南城人官至侍中太傅謚曰成以淸徳聞亦工書

桓溫字符子【一作子元】譙國龍亢人官至丞相大司馬謚宣武豪爽有風槪姿貌甚偉墨迹見於世者尢少然頗長於行艸字埶遒勁有王謝之餘韻亦其英偉之气形於心畫也

桓玄字敬通溫之孽子歷義興太守自署丞相僣號曰楚被誅其正艸書𨿽宗王羲之而甚工然莫能洗萬世簒逆之遺臭也

王裒字偉元城陽營陵人隠居教授孝友博學善書

謝放字慶緒會稽人性澄靜寡欲隠居不仕善冩徑

戴逵字安道譙郡銍人隠居累徵不起聰悟博學工書翰童時以雞卵汁溲白礬屑作小碑子爲鄭玄碑又爲文而自鐫之時稱詞美書精陸玩字士瑤機之從弟官至尙書令器量洪雅喜翰墨尢長於行書

陶侃字士行本鄱陽人吳平徙家廬江之潯陽官至侍中太尉都督八州諸軍事長沙郡公謚曰桓雄毅明悟書法肌骨閒媚逺近書皆自手裁筆翰如流未嘗壅滯

孔侃字敬思會稽人衝之子官至大司農行書輕利峭峻類驚虯逸駿

孔愉字敬康會稽人恬之子官至車騎將軍謚曰貞艸書古質郁紆如落翮摧枯

孔敬通官梁東宮學士作反左書當時坐上酬答無有識者庾亮見而識之遂呼爲眾中淸閒法

郭璞字景純河東人官至著作佐郎博學有髙才洞五行天文卜筮陰陽算歷之術尢好古文奇字作三倉訓詀非若說文之自爲注也

卞壼字望之濟陰人官至侍中驃騎將軍謚忠貞弱冠有名譽艸書緊古而老

詹思遠史亡其系作章艸字肥整整斜斜直有晉人風度世之論字者多病肥痩而不知肥之病在於剰肉而痩之病在於露骨肥不剰肉痩不露骨則於佳處自初不相妨也思遠字𨿽肥而气古書𨿽章而法完

許靜民髙陽人仕鎭軍參軍善隸艸王羲之髙足也

康昕字君明外國人或云義興人書類王獻之亦比羊欣曽濳易獻之題方山亭壁獻之初不疑之

虞安吉工正艸大篆

呂忱官義陽王典詞令以漢許愼之作說文訓詁𨿽傋未有反切遂表上字林五篇萬二千八百餘字附托說文而按隅音句隠括古籀奇惑之字筆法古勁

劉瓌之字符寶沛國人官至禦史中丞善八分二王之次骨正力全獻之旣不肯書太極殿榜謝安遂令瓌之以八分題之

沈嘉字長茂吳郡人官至吳興太守長於艸

荀輿字長胤善艸隸隸書貍骨散方帖一紙王羲之見而嘆曰天縦其能非學可及

張啟祖善隸書王羲之每見其縑牘輙存而玩之

左思字太衝齊國臨淄人齊王冏命爲記室辭不就少習鍾胡書詩曰弱歲弄柔翰卓犖觀羣書

王育字伯春京兆人少孤貧爲人傭牧羊時有暇卽折蒲學書

楊肇字季初滎陽人官至荊州刺史艸隸書體纎潤

楊經肇之孫亦善艸隸

張翰字季鷹吳郡人齊王冏辟爲東曹掾因秋風起思吳中菇米蒓羹鱸魚鱠卽引去有淸才善屬文書法張索

蔡克字子尼陳郡人仕成都王掾書體簡約古容

顧榮字彥先吳郡人官至侍中驃騎將軍謚曰元與陸機兄弟入洛時號三俊亦善書

熊遠字孝友豫章人仕大將軍長史揮毫謹正

應詹字思遠汝南人官至鎭南大將軍工艸書

劉超字世踰瑯邪人官至衛尉謚曰忠書體與元帝相類自職居近密遂絕其與外交書

謝藻字叔文會稽人官至中書侍郎書法鍾繇纎薄精練用筆𨿽巧結字未善

宋珽廣平人仕相府參軍書法精緊

許邁【一名暎】字叔玄丹陽句容人旌陽遜之後家世士族而邁淸虛懷道不慕仕進徧遊名山與王羲之爲世外交故自攺名遠遊自後莫測所終好道者皆謂之羽化矣書有晉人風致而尢淸逸

許穆【一名謚】字思玄邁之弟官至護軍長史儒雅淸素博學有才華章艸乃能而正書古拙符又不巧故不冩經也

許翽【一名據】字道翔小字玉斧穆之子郡舉上計掾並不赴淸秀瑩潔糠粃塵務書學楊曦而字體勁健偏善冩經畫符欝勃峯埶殆非人功所迨

眞人楊■﹝目羲﹞【一作羲】本吳人居句容潔白美姿容該涉經史與許邁穆結神明之交正行淳熟不今不古能麄能細大較𨿽祖效郗法而筆力規矩兼於二王

丁潭字世康會稽人固之孫官至散騎常侍謚曰簡書法髙利迅薄連屬欹傾

何充字次道廬江人庾亮舅官至侍中司空謚曰文穆書體淳實而寡風采

劉訥字行仁瑯邪人官至散騎常侍師鍾繇能端閒終始於規矩

劉惔字眞長沛郡人官至丹陽尹少淸遠有奇標艸含庾翼之厚爽正邇劉琨之羇束

劉璞字子成南陽人官至光祿勲卽魏夫人子正隸惇實槁艸沈輕

劉■﹝廣外斂內﹞字季野會稽人官至光祿大夫書法纎勁淳古有體

劉穆之字道和東莞人官至侍中司徙性敏捷便尺牘書法閒雅絕塵

孫綽字興公太原中都人少與許詢有髙尙之志居會稽放遊山水十餘年哀帝朝爲著作郎善行楷書

範汪字玄平順陽人官至安北將軍書法鍾繇範寗字武子汪之子官至中書侍郎書體頗全古質

諸葛長民瑯邪人官至侍中司空謚忠肅有文武幹用書法全效王獻之

溫放之太原人嶠之子官至黃門侍郎工艸書評者謂如片錦呈巧細流不極

李式字景則江夏人官至侍中善隸艸弟定子公府能書同式

陳暢滎陽人仕祕書令史善八分時宮觀城門皆暢書也

羊忱泰山人官至徐州刺史善行書

羊固兗州人官至臨海太守善行書

韋昶字文休康之玄孫官至潁川太守工古文大篆及艸

何元公陳國人善艸書

張弘工飛白小篆

王循官至中軍將軍善行艸

王愔魏平北將軍乂之子善艸書

紀瞻字思遠丹陽秣陵人官至尙書右僕射謚曰穆少以方直知名才兼文武工書翰

謝璠伯官至散騎常侍善行艸

戴若思廣陵人官至驃騎將軍謚曰簡有風儀善書

張輿字子公華之孫避難過江辟丞相掾善書

袁崧官至吳郡太守有才名善書陳郡陽夏人

李充字弘度江夏人官至中書侍郎工正書妙參鍾索世咸重之

孟光祿書如崩山絕厓人見可畏

劉聰匈奴人僞漢淵之子博涉經史善屬文工艸書

劉矅僞漢相簒位僣號趙亦善艸書

張嘉

劉恢

岑淵

張熾

裴興

辟閭訓

傅庭堅

楊潭

陳基

張炳

識道人

韋弘

江偉

裴邈

辟閭休

陰光

孔閭

王曇

張紹

朱誕

辛曠

滿爽

李韞

任靜【一作靑】

宋嘉

周仁皓

徐令文

法髙道人

朱育

岑泉

羊暇

向泰

許文靜

曹任

呂靜

嶽道人

釋惠式

右皆書尙文情梁庾肩吾謂五味一和五色一采誠以爭驅並駕不逮前鋒而中權後殿各盡其美

安僖皇后王氏諱仁愛獻之之女安帝後善書

魏夫人名華存字賢安左僕射舒之女太保公掾南陽劉幼彥之室光祿勲璞之母天才卓異少讀莊老及春秋二傳五經百子性樂神仙後修眞得道托疾尸解位紫虛元君南嶽夫人善書

傅夫人郗愔之妻也亦善書

荀夫人王恰之妻也亦以能書稱

江夫人王瑉之妻也亦善筆翰

郗夫人王羲之之妻也書甚工

謝夫人名道韞奕之女王凝之之妻有才辧亦善書

蔡夫人羊衡母善正書

荀夫人庾亮妻善篆隸正行

豫章女巫太元中有神降之能空中與人言且善

書書史會要卷三

●欽定四庫全書

書史會要卷四

﹝明﹞陶宗儀撰

○宋

武帝劉氏諱裕字徳輿彭城人漢楚元王二十一世孫晉封宋公受禪稱帝英傑有大度書法雄逸

文帝諱義隆武帝第三子博涉經史善隸行艸書評者謂如藂裏花紅雲間月白

孝武帝諱駿字休龍文帝第三子神明爽發才藻甚美馳聲翰墨

明帝諱彧字景休【一作休炳】文帝第十一子好讀書才學之士多蒙引進善書

南平王鑠字休玄文帝第四子少好學有文才書體結構老成

海陵王字休茂文帝第十四子長扵用筆結字短扵精神骨立

蕭思話南蘭陵人官至徵西將軍丹陽尹工隸行艸初學書扵羊欣下筆綿宻娉婷當時有鳬鷗雁鶩遊戲沙汀之比至扵行艸之工則有連岡盡望埶不斷絕之妙其風流媚好殊不在羊欣下故蕭行範篆羊眞孔艸所以著論扵袁昂也

王曇首瑯琊臨沂人太保弘之弟官至侍中幼而素尙兄弟分財曇首惟取圖書而已沈毅雍容其作艸字𨿽未足與古人方駕而行筆痛快亦自有可觀者

羊欣字敬元泰山南城人官至中散大夫該博經史長扵隸書父不疑爲烏程令欣年十二頗爲王獻之所知方時獻之爲吳興太守嘗因夏月入縣值欣晝寢著新練裙獻之書裙數幅而去旣覺視裙書有得欣本工書因此彌善當時謂獻之之後可以獨步故諺曰買王得羊不失所望而論者謂欣學獻之終不能度越獻之規矩使灑落奔放自成一家故有婢作夫人之誚以其舉止羞澀終不似眞欣嘗譔續筆陣圖一卷古昔能書人名一卷

謝靈運陳郡陽夏人晉車騎將軍玄之孫官至侍中臨川內史博總羣書學王獻之眞艸俱造其妙或謂獻之靈運舅也故其得法爲精凡獻之所上表章多在中書雜事中靈運臨模亂眞因以已所書易其本人莫能辧然稍有知者後至元嘉中有司就索始進上作艸字尢爲人所推許有評其書者謂如石色松幹吹翕風雲簸蕩川嶽則淸雄可見也然蕭散气韻則恐此不能盡之徒能狀其奔放

薄紹之字欽敍【一作敬叔】丹陽人官至給事中善隸艸行書初學王獻之綽有風味其作艸字至自得處則馳騁步驟光采發越照映四坐然論其書者乃謂骨力尢稚何哉至梁袁昂評其字埶則謂如舞女低腰僊人逺唱以是言之則必以婉麗淸閒爲主矣安得發越照映如前所云然佟繼之乃云揮豪振紙若疾閃飛星婉麗淸閒所以論其常而發越照映所以言其變此心畫之妙兼得乎爲人耳梁武帝謂其亦有一家風气未爲冠絕

孔琳之字彥琳會稽山陰人官至禮部尙書好文博古作隸行艸度越流輩議者以謂飛流垂埶則呂梁之水焉二王已後略無其比王僧虔亦謂琳之書天然絕逸極有筆力蓋其所養豪放恥事遲拙故筆端流暢快健若不凝滯扵物或以謂功夫少此又責備春秋之法也

宗炳字少文【史作宗少文以字行】南陽涅陽人髙尙不仕善書

謝方明陳郡人惠連父官至會稽太守書法寛和穏媚

王藻瑯琊臨沂人官至東陽太守工行艸

張裕字茂度吳郡人名與武帝諱同故以字稱官至會稽太守素有吏能書法淸逸

張永字景云裕之子官至徵北將軍涉獵書史善隸書守家傳之規

王裕之字敬弘瑯琊人名與武帝諱同故以字行官至侍中左光祿大夫翰墨約古任逸

王思玄瑯邪人官至南康太守書穏厚而無法度淳和而蓄鋒鋩

顏竣字士遜瑯邪人官至東揚州刺史早有文義墨迹亦妙

垣護之字彥宗略陽桓道人官至豫州刺史倜儻不拘小節書神凝筆遲

駱簡字正祖丹陽人官至巨野令書宗王獻之深入閫域

龎秀之不知何許人官至江州刺史書宗二王

巢尙之字仲逺魯國人官至寧朔將軍書法企孔琳之之墻仞遵張茂度之軌躅

裴松之字世期河東聞喜人官至國子博士太中大夫博覽墳籍書參郗愔之章法得羊欣之筆意

徐爰字長玉瑯邪開陽人本名瑗避傅亮諱除玉官至中散大夫書神閒態穠

徐希秀爰之子官至驃騎將軍淮南太守甚有學解亦嫻篆隸正書謹促有度艸則拘檢梁武帝謂其書如南岡士大夫徒尙風範不免寒乞也

江僧安陳畱人官至太子中庻子書健利輕媚

賀道力會稽人官至吳興令艸書圓轉不窮

謝綜範曄之甥書緊潔生起實爲得力謝靜善寫經亦入能境

範曄字蔚宗順陽人泰第四子官至太子詹事以謀逆伏誅善爲文章師羊欣工艸隸

張越善書評者謂如蓮花出水明月開天露發金峯云低玉嶺

張斯善書梁武帝謂如辧士對敵獨語不回得心會理

傅操【一作玉】善書評者謂如金花細落徧地玲瓏荊玉分輝搖宕璀璨

朱齡石字伯兒沛郡人官至雍州刺史弟楚石官至中書侍郎兄弟並嫻尺牘

謝莊字希逸秣陵人晉刺史萬之玄孫官至右光祿大夫善書

謝晦字宣明陳郡陽夏人官至荊州刺史涉獵文義善書

王弘字休元瑯邪臨沂人晉丞相導之曽孫官至太保中書監以淸悟知名工於書翰人皆法之

王微字景元弘弟孺之子官至中書侍郎好學工書

張暢字少微吳郡人官至會稽太守有操行工書

周顒字彥倫汝南安成人隠鐘山後仕齊官至國子博士不能終隠孔稚圭作北山移文嘲之工行艸兼得晉衛恆散隸法

戴顒字仲若晉徵士逵之子元嘉中徵並不起父善琴書顒並傳之

王道迄吳興烏程人涉學善書

蕭惠基思話之孫官中書黃門郎後入齊官給事中善隸書

徐羨之字休文東海郯人在晉爲丹陽令入朝官至司空亦善書

羊諮

盧循並善艸書

戴延壽會稽山陰人善書

孫奉伯善書

史稜工隸行

○齊

髙帝蕭氏諱道成字紹伯南蘭陵人宋封齊公受禪稱帝博學善屬文工隸艸書嘗謂王僧虔曰我書何如對曰臣眞書第一艸書第二陛下眞書第二艸書第三陛下無第一臣無第三又與僧虔賭書誰爲第一對曰臣書臣中第一陛下書帝中第一

武帝諱賾字宣逺髙帝長子剛毅有斷工行艸嘗覩落英茂木作瑞華書爲辭紀之黃門侍郎何胤明扵圖緯以爲木徳之瑞纂其辭藏之王府凡若此類亦象形也

臨川王映字宣光髙帝第三子美容止工左右書

武陵王曅字宣昭髙帝第五子工篆法

始興王鑑字宣徹髙帝第十子性聰敏能書有蘭陵帖宋髙宗嘗跋之

江夏王鋒字宣頴髙帝第十二子性方整年五歳卽工鳳尾諾因無紙繼日畫窻塵以學書

竟陵王子良字雲英武帝第二子聰敏善書

蕭鈞字宣禮髙帝第十一子繼衡陽王道度後歷位祕書監亦工書嘗蠅頭細書五經一部置扵中箱

王僧虔瑯邪臨沂人宋侍中曇首子官至尙書令謚簡穆曾祖洽以書稱扵時至僧虔家傳之學不墜作艸隸甚工初法王羲之而尢尙古直若溪澗含冰岡巒被雪𨿽極淸蕭而比之獻之風流蘊藉則所不逮或曰虎爪書僧虔擬王羲之龍爪而作以龍爪形用縈婉因加稜角爲虎爪之埶梁武帝評僧虔書謂如王謝家子弟縱復不端正奕奕有一種風流气骨

王慈字伯寶僧虔子官至侍中冠軍善行書謝超宗見慈學書謂慈曰卿書何如僧虔慈答曰慈書與大人猶雞之比鳳蓋超宗卽鳳之子也超宗慚而退

劉瑉字仲寶彭城人官至三公郎中書法自王氏羲獻父子以來其道浸以衰陋至齊尢甚瑉喜艸隸遂能一洗俗學之謬逺追羲之頗得其法落筆佳處往往淩轢古人至艸益勝論者有海嶽髙深靑分孤島之比

宗測字敬微宋炳之孫代居江陵不應召辟喜書畫

劉系宗丹陽人在宋爲景陵王子景粹侍書入朝爲東宮侍書官至寧朔將軍宣城太守自少便善書畫

謝惠連陳郡陽夏人官至司徒府參軍幼有詞學族兄靈運嘆伏之書畫並妙

張融字思光吳郡人官至司徒左長史工行艸效二王自謂不恨已無二王法乃恨二王無已法

謝眺【史作朓】字玄暉陳郡人官至尙書吏部郎少好學文章淸麗以艸隸名當時結字尙雅評者謂其若薄暮川上餘霞照人

劉繪字士章彭城人官至大司馬從事中郎雅有風則梁庾肩吾論云謝眺劉繪文宗書範近來少前

劉瑱字七溫繪之弟官至義興太守少聰慧工篆隸

丘道護工正艸與羊欣俱受王獻之筆法

徐伯珍字文楚東陽太末人隠居不仕少孤貧書竹葉及以釘畫地學書遂至扵工

褚淵字彥回【南史名彥回以諱攺】河南人幼有淸譽宋末與髙帝同掌樞宻入朝官至司徒中書監筆翰不拘決利足用而已

褚賁字蔚先淵之子官至侍中左戶尙書少耿介書法和雅允臧

徐孝嗣字始昌東海人官至太尉尙書令筆翰源長

王儉字仲寶僧虔侄官至尙書右僕射幼篤學工書

劉撝字茂謙彭城人官至太子洗馬禦史中丞字體壯而不密

顧寶光吳郡人官至司徒左西掾書宗髙帝

胡楷之南昌人官至度支尙書風采瓌潤書法與顧寶光同調合韻

王晏字休黙一字士彥瑯邪人官至驃騎大將軍太子少傅工行艸

王融字符長宋太保弘之曽孫官至中書郎圖古今雜體有六十四書少年仿效家藏紙貴

虞龢會稽余姚人官至中書郎廷尉在宋時嘗上明帝表論古今妙迹正行艸楷紙色標軸眞僞卷數無不備焉

王僧佑字胤宗宋太保弘之後官至黃門郎雅好博古工艸隸

張欣泰字義亨竟陵人官至雍州刺史亦工書

蕭幾字徳玄曲江公遙欣之子官至新安太守淸貧自立善艸書

崔偃淸河東武城人官至寧朔將軍善虫篆

紀僧眞丹陽建康人官至廬陵內史善隸書

紀僧猛僧眞弟官至晉熙太守亦善隸書

庾黔婁官編令善書

蕭槪善艸書

齊簡靜工行艸

褚元明善書

源楷之善艸書

○梁

武帝蕭氏諱衍字叔達南蘭陵中都里人齊封梁王受禪稱帝狀貎殊特博學多通正行艸隸莫不稱妙評論名人書法皆窺其閫奧

簡文帝諱綱字世纉武帝第三子器宇寛弘辭藻艷發仍善行隸

元帝諱繹字世誠武帝第七子聰慧俊朗博涉伎藝天生善書畫

邵陵王綸字世調武帝第六子博學善屬文工尺牘

蕭堅字長白綸之子封汝南侯善艸隸

蕭確字仲正堅之弟官至廣州刺史永安侯工楷隸公家碑碣皆使書之

蕭駿字徳凝武帝曾孫官至尙書殿中郎南安侯工文章善艸隸

陶弘景字通明丹陽秣陵人身長七尺四寸神采聳秀有僊風道骨讀書萬餘卷工艸隸而行書尢妙大率以鍾王爲法勁力不至而逸气有餘武帝謂其書如吳興小兒形𨿽未成長而骨體甚駿快李嗣眞亦云如麗景霜空鷹隼初撃俱以駿快稱弘景初爲諸王侍讀上章辭祿止扵句容之句曲山自號華陽隠居眞神仙中人也後贈貞白先生

沈約字休文吳興武康人在齊爲南淸河太守入朝官至尙書令少家貧一意書史博通羣籍著述頗多作艸字亦工大扺胸中所養不凡見之筆下者皆超絕

蕭子云字景喬蘭陵人齊髙帝玄孫官至侍中國子祭酒善正隸行艸飛白而正隸飛白尢工意趣飄然騫舉之狀而世多其艸字正隸初學王獻之晚學鍾繇乃能研二家之妙雅爲武帝所重嘗論書曰筆力勁駿心手相得巧逾杜度美過崔寔當與元帝並馳爭先又謂如危峯阻日孤松一枝荊軻負劍壯士彎弓雄人獵虎心胸猛烈鋒刃難當或又謂如上林春花逺近瞻望無處不發

蕭特字世達子云子官至太子舎人海鹽令亦善艸隸時人比之衛恆衛瓘武帝曰子敬不及逸少蕭特遂逼扵父或謂其書𨿽有家風而風流埶薄猶如羲獻安得相似

蕭賁字文奐齊武帝曾孫官至湘東王法曺參軍神識耿介能書

阮硏字文機陳畱人官至荊州刺史師王羲之作行艸尢卓絕若飛泉交注奔競不息當時蕭子云陶弘景輩謂各得羲之之一體然子云綿弱終不迨硏至作隸書則法鍾繇而風神所不及袁昻評研書如貴冑失品次叢萃不能復排突英賢則研之書亦不可謂無利鈍也

陸杲字明霞吳郡人官至光祿大夫好辭學工書畫與舅氏張融齊名

庾肩吾字子愼新野人官至度支尙書工隸行艸武帝謂其書畏愼収斂少得自充效未能精去蕭蔡逺矣【一本云觀阮未能去蕭逺矣】

陸倕字公佐吳郡人晉尙書令玩之後官至太常卿工行艸

江淹字文通濟陽考城人在齊爲祕書監入朝官至金紫光祿大夫醴陵侯少以文章顯墨妙筆精

王克瑯邪人官至尙書左僕射書法疏快不忒

任昉字彥升樂安博昌人在齊爲司徒左長史入朝官至禦史中丞祕書監八歳能屬文扵書無所不見書法體雜閒利故當時有任筆沈詩之語

傅昭字茂逺北地靈州人在齊爲尙書左丞入朝官至散騎常侍金紫光祿大夫博極古今書法捷銳足以自給

朱異字彥和錢塘人官至中領軍性嗇吝貪財冒賄而書法與傅昭同稱評二人書者以謂如過雨之奔檐澑飛燎之赫原隰

王籍字文海齊黃門僧佑之子官至咨議參軍工艸書筆埶遒放蓋孔琳之之流也

殷鈞【一作均】字季和陳郡長平人官至國子祭酒工隸艸書體圓轉頗通骨气未足袁昻評其書謂如髙麗使人抗浪甚有意气滋韻終乏精味【滋韻一本作姿顏】

江蒨字彥淵濟陽考城人官至光祿大夫書法气懦任力或滯

江祿字彥遐蒨之弟官至咨議參軍亦工書

王褒字子深【一作淵】瑯邪人官至尙書僕射工正艸結字穏正寛丰武帝謂其書淒斷風流而埶不稱貌意深工淺猶未當妙按南史張率傳天監中使工書人瑯邪王琛吳郡範懷約等寫古婦人事給後宮疑琛卽其人也

範懷約吳郡人官至東宮侍書其書任已作制無大過人武帝謂其書眞書有力而艸行無功

王彬字思文宋侍中曇首之後官至吏部尙書祕書監立身淸白工篆隸武帝謂其書放縱快利筆墨流便

栁憚書武帝謂其縱橫廓落大意不凡而徳體未備

栁惲字文暢河東解人官至吳興太守好學善尺牘

王崇素書庾肩吾論云崇素繪美篇章筆傳扵裏閭

王儀同書評者謂如晉安帝非不處尊位而都無神明

顏蒨書武帝謂如貧家果實無妨可愛少乏珍羞

施肩吾書武帝謂如新亭傖父一往似揚州人共語語便態出

劉孝綽字孝綽齊中郎繪之子官至祕書監少有盛名善艸書

劉沈字茂瀣彭城武原人官至殿中曺侍郎美風神工篆隸

顏協字子和瑯邪人官至湘東王記室少以器局稱工艸隸飛白時範懷約能隸書協學其書殆過眞也荊楚碑碣皆協所書

謝善勛會稽人官至湘東王錄事參軍能爲八體六丈方寸千言

韋仲京兆人官至湘東王中兵參軍善飛白王府中以協優扵韋仲而減扵謝善勛

紀少瑜字幼陽丹陽人官至武陵王記室參軍工槁艸

徐僧權東海人官至東宮通事舎人以善書知名

王志字次道齊侍中慈之弟官至散騎常侍善艸隸纎薄無滯

吳休尙

施方泰

右皆鄴下人俱工書庾肩吾謂其同年拔萃

邵陵工正行艸

丁覘善艸

斛斯彥明善書唐李嗣眞謂其筆埶咸有由來

○陳

武帝陳氏諱霸先字興國吳興長城下若里人漢太丘長寔之後梁封陳公受禪稱帝雄武多英略涉獵史籍評其書者謂如王師憑怒挫衂攻刼

文帝諱蒨字子華始興昭烈王之長子沈敏有識量畱意經史𨿽號能書而失矩度

後主諱叔寶字符秀宣帝長子荒扵酒色不卹政事徒染豪而敗法

始興王伯茂字郁之文帝第二子性聰敏好學時軍人扵丹徒盜發晉郗曇墓大獲王羲之書及諸名賢遺迹事覺沒入祕府帝知伯茂好古多以賜之由是大工艸隸甚得右軍法

新蔡王叔齊字子蕭幼主弟書體郁然名押而已

廬陵王伯仁字壽之文帝第八子尺牘近鄙

永陽王伯智字策之文帝第十二子雅意翰墨作字勁舉而行艸尢工師其成心自爲家學故名重扵時蓋傳習之陋論者以謂屋下架屋不免有奴書之誚此伯智獨能擺脫而世有策馬步逐葦航泛浮比其落筆之妙者非虛語也

桂陽王伯謀字深之文帝第十三子書法髙疏壯浪

陳叔懷作行書筆畫圓整其論梅發一帖字𨿽嫵媚而中藏勁气如幽香孤韻淩鑠冰霜者其淸致自應如此陳都江左而梅本江淮物因知叔懷必江左人宋淳化閣帖第一卷

內有長沙王叔懷黃伯思辧誤以爲陳史長沙王但有叔堅而無叔懷其晜弟亦無此名觀帖尾作名處疑是叔愼叔愼嶽陽王也

後主皇后沈氏吳興人君理之女善書評者謂如晚晴陣云傍日殘霞

蔡凝字子居濟陽考城人官至黃門侍郎風流俊邁善艸隸而行書尢擅一時

蔡景歷字茂世濟陽考城人官至度支尙書俊爽不羣善尺牘工艸隸任朴通俗而復不拘窘

蔡徵字希祥景歷子官至中書令後入隋除給事卽卒精識彊記畱心翰墨且當時以書著名者甚鮮如蕭幹得子云之法徵父景歷亦以隸稱扵世及徵艸筆力尢勁頗合規矩豈非箕裘之習與

陸繕字士繻吳郡人官至左僕射儀表穎秀步趨可法其作字亦象其人之可喜也大抵人心不同書亦如之顏眞卿之筆凜然如社稷臣虞世南之筆卓乎如廊廟器王僧虔字若王謝家子弟繕艸字風度亦可以見其人物之飄逸矣

毛喜字伯武滎陽陽武人官至吏部尙書少好學師古雅扵翰墨間尢得名善艸隸落筆峻激略無滯思其奔放超絕處論者以比平郊逸驥晚景飛隼

江總字總持濟陽考城人在梁爲太常卿入朝官至尙書令後入隋拜上開府好學能屬文作行艸爲時獨步以詞翰兼妙得名

鄭信官至東宮洗馬幼通經史尢善艸字深慕鍾王之法而得其旨觀其用筆俯仰屈折而筋有餘論者以謂丰力多筋者聖無力無筋者病而信亦頗知其要處也又如信喜用禿筆豈其藏鋒韻古而至是耶抑又出其一時之意耶

蕭幹字思惕梁侍中子云侄官至五兵尙書善艸隸得叔父之法

顧野王字希馮吳郡人官至黃門侍郎光祿卿七歲通五經九歳能屬文長而天文地理蓍龜占候虫篆奇字無不精通

張正見字見頤淸河東武城人在梁爲彭澤令入朝官至尙書度支郎善行艸

張克見善行艸

蔡聖善正行艸

蕭引善隸書宣帝嘗披奏事指引署名曰此字筆路翩翩似鳥欲飛也引謝曰此陛下假其羽毛耳

徐陵字孝穆東海人官至左僕射剛毅任重善書

沈君理字仲倫吳興人官至尙書右僕射駙馬都尉美風儀善行艸隸書快速無度馳突不疏

袁憲字徳章陳郡陽夏人官至右僕射後入隋贈安成公書法骨气乍髙風神入俗

伏知道昌平人仕鎭北長史書法寛疏弛慢無可取則

謝嘏字含茂陳郡人官至中書令工翰墨

賀朗會稽人官至祕書監書法不事筆力

李禎字符正廣漢郪人仕南平王友掌記室事工艸隸虫篆

孫■﹝王易﹞字徳璉吳郡人官至五兵尙書博涉經史尢便書翰

周弘譲汝南安成人在梁爲國子祭酒入朝領太常卿博學多通書體迅快放誕

庾持字符徳潁川鄢陵人官至太中大夫領步兵校尉篤志好學善字書

侯安都字成師始興曲江人官至江州刺史涉獵書史工隸書

劉顗善艸

王公幹善艸

陳逵【或作達】其書不多見作行艸古而腴肥而不剩肉𨿽未足以追配昔人亦自可珍至扵艸字則飄髮而不滯稍有羲獻之風蓋非規矩形容王氏者至其合處乃有一斑扵眾人則有餘扵作者則不足故其書名獨不赫然與前人爭長宜哉宋淳化閣帖第四卷

內有陳逵書黃伯思辧誤以爲逵嘗爲西晉中郎將乃云陳朝誤矣

釋智永會稽人晉右將軍王羲之九【一作七】世孫出家居永欣寺學書以羲之爲師法筆力縱橫眞艸兼備綽有祖風爲一時推重求其書者戶外之履常滿門閾穿穴以鐵固其限嘗作眞艸千文傳扵世學者率模仿焉

○後魏

崔浩字伯深淸河武城人官至中書令博覽經史玄象陰陽百家之言無不研精工艸書多寫急就章世寶其迹以爲模楷

江式字法安陳畱人官至符節令六世祖瓊受學扵魏衛覬數世不墜至式尢工篆體洛京宮殿諸門版題署皆其書也撰古今文字四十卷表上之大體依許氏說文爲本

蔣少遊樂安博昌人官至龍驤將軍靑州刺史敏慧機巧工書畫

王由字茂道官至東萊太守善書畫

沈法會以隸書知名宣武敇侍書然未有如崔浩之妙者

崔京伯

王世弼

劉懋

庾導

崔恱

李思弼

劉仁之

裴敬

右並工艸書

○北齊

張景仁濟北人官至通直散騎常侍幼孤家貧以學書爲業遂工艸隸

姚元標魏郡人

袁買奴濟北人

韓毅潁川人

李超滎陽人

右並同時能書與張景仁齊名

殷英童善艸隸

趙仲將善行艸

劉逖善行艸

○後周

庾信字子山南陽人梁尙書肩吾子官至司宗中大夫俊邁聰敏博覽羣書兼工行艸

鮮於斯彥善行艸

元禮善艸

趙文深天水人官至書學博士書師王羲之爲時所重

○隋

薛道衡字玄卿河東汾陰人官至司隸大夫刻意學問聲譽益彰爲文必杜門髙臥冥搜精思每一篇出則傳播人口然未聞以善書稱者豈非以文掩之耶道衡正書亦非泯泯眾人之筆也

閻毗楡林盛樂人官至將作少監工篆隸當時號爲臻絕

劉仁範善書遭隋末喪亂不遑尊習每行坐輒書空畫地

劉玄平彭城人齊三公郎中瑉之子贈貞範先生善艸書

趙孝逸湯陰人官至四門助敎書法王獻之甚有功業

房彥謙字孝衝淸河人官至司隸刺史後入唐爲長史令艸書筆力浮緊

盧昌衡字子均範陽人官至侍中善書評其書者謂如野筍成竹長風隕籜

蔡君知濟陽人漢左中郎將邕十四代孫官至蜀王府記室工楷隸

張士隠【士一作大】善行艸唐李嗣眞云張益州參小令之體

丁道護書不今不古遒媚有法

藺靜文書甚爲鮮潔殊有規則

陳仁稜書字畫淸婉襄陽有石刻阿彌陀經

賀混善行艸

竇慶善艸

虞世基字茂世會稽人官至內史侍郎沈靜有髙才兼善艸隸

虞綽字士裕會稽人官至祕書學士博學聰俊工隸鋒頴迅捷

楊素字處道弘農華陰人官至尙書令太子太師善屬文工艸隸

殷冑江南人工艸隸

釋智果會稽人工書銘石煬帝甚器重之有所撰心成頌傳扵世

釋敬脫能用大筆書方丈字人有求者惟有一筆遒勁而不加修飾

書史會要卷四

●欽定四庫全書

書史會要卷五

﹝明﹞陶宗儀撰

○唐

髙祖李氏諱淵隴西成紀人仕隋封唐王受禪爲帝豁達有大度書師王褒得妙故有梁朝風格

太宗諱世民髙祖次子方天下混一四海無虞乃畱心翰墨粉飾治具雅好王羲之字出內帑金帛購人間遺迹得眞行艸書二千二百餘紙來上萬幾之餘不廢模仿先是釋智永善羲之書而虞世南師之頗得其體太宗乃以書師世南然嘗患戈腳不工偶作戩字遂空其落戈令世南足之以示魏徵徵曰今窺聖作惟戩字戈法逼眞太宗嘆其髙扵藻識然自是益加工焉世南旣亡以褚遂良侍書嘗謂朝臣曰朕少時臨陣料敵以形勢爲主今吾學書亦然作筆法指意筆意三說以訓學者復善飛白筆力遒勁尢爲一時之絕

髙宗諱治字必善太宗第九子永徽之初百姓阜安卒以政歸武氏幾至亡國宋淳化閣帖第一卷

內弔江叔並叔藝韞多材答進枇杷移營五橋四帖黃伯思辧誤以爲皆髙宗書

睿宗諱旦髙宗第八子性淳和長而溫恭好學訓詁工艸隸書取法正體不樂浮華

玄宗諱隆基睿宗第三子臨軒之餘畱心翰墨初見翰苑書體狃扵世習銳意作章艸八分遂擺脫舊學議者言其丰茂英特斯亦天稟

肅宗諱亨玄宗第三子削平禍亂再造唐室亦傑然用武之君早歳時玄宗爲選佳士如賀知章等侍讀左右气味漸摩曽非一日又當玄宗在禦以行書八分章艸書爲時矜式肅宗以子職侍東宮方溫凊定省間得無過庭之訓是宜行書亦有家法而其气韻與能字者爭衡也

代宗諱豫肅宗長子聰明寛厚好學彊記畱心翰墨扵行書益工論其筆力則非有太宗玄宗超邁之气然亦有足觀者

徳宗諱適代宗長子性識彊敏羣臣章奏來上皆卽批答筆無滯思翰墨落筆可觀

順宗諱誦徳宗長子仁而善斷禮重師傅學書扵王伾善隸書徳宗之爲詩並他文賜大臣者率皆令帝書之

宣宗諱忱憲宗第十三子精扵聴斷復以行書稱

昭宗諱曄懿宗第七子爲人明猜多喜作字初有志興復思得非常之才惜無以助之當是時錢鏐以節制領浙東𨿽稱臣而實霸有一方昭宗乃能籠絡駕馭使鏐終唐室而不二心者昭宗實有以制之也觀其以衣襟書賜鏐不能無意其書𨿽不稱扵時而興復之志扵斯可見矣

漢王元昌髙祖子少博學書宗羲獻

韓王元嘉漢王弟少好學藏書至萬卷亦善書

魯王靈夔韓王弟篤志扵學善艸隸曺王明太宗子行書絕時飛白可亂王右軍有唐以來一人而已

範陽王藹魯王子亦善書髙宗所謂叔藝韞多材慈深善誨藹夙奉趨庭之訓蚤擅臨池之工是也

岐王範弘宗弟追冊惠文太子善筆札

江都王緒霍王元軌子多材藝善書畫

皇后武氏諱曌並州天水人士彟女髙宗後承其溺愛而窺覦竊起謀移唐室舊史以謂窮妖白首良以爲訓考其出新意持臆說增減前人筆畫自我作古爲十九字曰而【天】埊【地】■【日】囝【月】■【初】■【證】■【授】■【人】■【聖】■【生】○【星】■【君】■【年】■【正】■【臣】瞾【照】■【載】■【除】圀【國】當時臣下章奏與天下文契咸用其字然獨行扵一世而止𨿽然亦本扵喜作字初得晉王導十四世孫方慶者家藏其祖父二十八人書迹摹搨把玩自此筆力益進其行書駸駸稍能有丈夫气

李陽冰字少溫趙郡人官至將作少監畱心小篆迨三十年初見李斯嶧山碑與孔子延陵季子碑遂得其法乃能變化開合自名一家推原字學作書法論以別其點畫作刋定說文三十卷人指爲蒼頡後身議其篆法者以虫蝕鳥迹語其形風行雨集語其埶太阿龍泉語其利嵩髙華嶽語其峻實不爲過論有唐三百年以篆稱者惟陽冰獨步呂總評其書謂若古釵倚物力有萬鈞李斯之後一人而已【或云陽冰卽李潮也初名潮因以字行遂別字少溫未知其果否遂復載潮在後】

虞世南字伯施越州余姚人茘之子官至祕書監贈禮部尙書封永興公謚文懿與兄世基執弟子禮於吳郡顧野王力學不倦由陳入隋名重一時議者以比晉二陸釋智永善書得王羲之法世南往師焉妙得其體晚年正書遂與羲之相後先當時與歐陽詢皆以書稱議者以謂歐與虞智均力敵虞則內含剛柔歐則外露筋骨君子藏器以虞爲優蓋世南作字不擇紙筆立意純粹若登太華百盤九折委曲而入杳冥或以比羅綺嬌春鵷鴻戲海曽臺緩步髙謝風塵其亦善知書者又謂體段遒媚舉止不凡能中更能妙中更妙文皇一見奇之嘗曰世南一人有出世之才遂兼五絕一曰忠讜二曰孝弟三曰博聞四曰詞藻五曰書翰其器重如此作筆體學者多宗焉𨿽以正書見稱而行書出奇處亦不在名流下

歐陽詢字信本潭州臨湘人紇之子官至太子率更令太常少卿封渤海男該洽經史由隋入朝髙祖卽擢給事中詢喜字學王羲之書後險勁痩硬自成一家議者以謂眞行有王獻之法蓋自羊欣薄紹之已後略無勍敵獨智永恃兵精練欲與旗鼓相攻而詢猛銳長驅智永亦復避鋒爲之奪气其作付善奴傳授訣筆意殆盡至雞林遣使求詢書當時名重如此晚年筆力益剛勁有執法面折廷爭之風或比之艸裏蛇驚雲間電發金剛之瞋目力士之揮拳至其筆畫工巧意態精密俊逸處而人復比之孤峯崛起四面削成皆非虛譽也然詢以書得名實在正書而張懷瓘又稱其飛白隸行艸入妙大小篆章艸入能蓋亦各具一家之見耳

褚遂良字登善錢塘人官至尙書右僕射河南縣公博雅通識工隸楷文皇嘗嘆曰虞世南死無與論書者魏徵曰褚遂良下筆遒勁甚得王羲之體遂卽召見令侍書文皇嘗購王羲之書天下爭以爲獻眞贗莫能辧遂良獨能區別如辧白黑遂良初師世南晚造羲之正書尢得媚處論者比之瑤臺靑瑣窅映春林嬋娟美女不勝羅綺或又謂字裏金生行間玉潤法則溫雅美意多方蓋狀其丰艶雕刻過之而殊乏自然耳遂良喜作正書其磨崖碑孟法師碑聖敎序皆世所著聞者

薛稷字嗣通河東汾陰人擢進士第官至太子少保封晉國公詞學名家多才藻稷外祖魏文貞公富有書迹多虞褚手寫表疏稷鋭意橅學窮年忘倦結體遒麗遂以書名天下評其書者以謂如風驚苑花雪惹山柏

李邕字泰和揚州江都人嘗作北海太守故世號李北海後贈祕書監資性超悟剛毅忠烈精扵翰墨行艸之名尢著初學變王羲之行法頓挫起伏旣得其妙復乃擺脫舊法筆力一新李陽冰謂之書中仙手當時奉金帛求邕書前後所受巨萬計自古未有如此之盛者也呂總評其書謂如華嶽三峯黃河一面至以題署當以邕爲最

顏眞卿字淸臣瑯邪人師古五世孫登進士第官至太子太師封魯郡公罵賊而死惟其忠貫白日故精神見扵翰墨之間者特立而兼括自篆籀分隸而下同爲一律號書之大雅論者謂其書點如墜石畫如夏云鉤如屈金戈如發弩此其大槪也又謂如鋒絕劍摧驚飛逸埶至其千變萬化各具一體若中興頌之閎偉家廟碑之莊重僊壇記之秀頴元魯山銘之深厚又種種有不同者宋歐陽修獲其斷碑而跋之云如忠臣烈士道徳君子莊嚴尊重使人畏而愛之𨿽其殘缺不忍棄也其爲名流所髙如此後之俗學乃求其形似之末以謂蠶頭燕尾僅乃得之曽不知以錐畫沙之妙其心通而性得者非可以糟粕議之也其正書眞足以垂世

韓擇木昌黎人官至工部尙書散騎常侍工隸兼作八分隸學之妙惟蔡邕一人而已擇木乃能追其遺法風流閒媚世謂邕中興焉評者謂如龜開萍葉鳥散芳洲

衛包京兆人官至尙書郎工八分小篆且通字學其作字點畫不妄發落筆必左規右矩論者以其入法度之域則可謂其飄逸絕塵則未也

唐元度不知何許人精扵小學動不離規矩至扵推原字畫使有指歸橫斜曲直偏傍上下必就楷則作九經字樣辧證謬誤又爲十體曰古文曰大篆曰小篆曰八分曰飛白曰薤葉曰懸鍼曰垂露曰鳥書曰連珠网羅古今繩墨蓋亦無遺然責其疏放縱逸則非所長太宗時待詔翰林惜其出扵法中而不能遺法以見意是以議者譏其太謬云

徐師道會稽人官至益州九龍縣尉贈吏部侍郎精扵書

徐嶠之字惟嶽師道子官至洛州刺史贈左常侍平時耿耿有髙節作字名播扵時正書遒媚有楷法評其字者謂如回鸞顧鵲之埶嶠之父師道已精扵書嶠之復以法授其子浩蓋三世矣是亦熟扵翰墨之場者也

徐浩字季海嶠之子官至太子少師擢明經有文辭初受法扵父眞行艸隸皆益工嘗書四十二幅屏八體皆備艸隸尢勝論者謂其力如怒猊抉石渴驥奔泉蓋浩書鋒藏畫心力出字外得意處往往似王羲之其妙實在指法也

元稹字微之河南人官至尙書左僕射明經中第應制科第一歌詩歆艷一時天下稱元和體詩名與白居易相上下人目之爲元白其楷字蓋自有風流醞藉俠才子之气而動人眉睫也要之詩中有筆筆中有詩而心畫使之然耳

李商隠字義山懷州河內人官至工部員外郎初擢進士第又中拔萃選以章奏之學名一時及觀其四六藳艸方其刻意致思排比聲律筆畫𨿽眞亦本非用意然字體妍媚意气飛動亦可尙也

栁公綽字子寛京兆華原人官至邠寧節度使性質嚴重屬文典正工翰墨

栁公權字誠懸公綽弟博貫經術元和中擢進士第穆宗朝拜右拾遺侍書學士帝問公權用筆法對曰心正則筆正文宗嘗與聫句命題扵壁字率五寸帝嘆曰鍾王無以過也書名達扵外夷往往以貨貝購之當時大臣之家碑志非公權書以子孫爲不孝然公權之書得名正以楷法耳

蕭遘字得聖蘭陵人瑀之逺孫擢進士第官至司空封楚國公自瑀逮遘凢八葉宰相名徳相望與唐盛衰世家之盛古未之有遘之字畫𨿽罕傳扵世觀其筆迹有廊廟之器而足規矩學者未易到也

陸扆字文祥蘇州嘉興人丞相贄之族孫後客扵陜因以家焉擢進士第官至翰林學士進中書侍郎工屬辭敏捷若注善作正書筆迹不減古人

李磎字景望江都人登進士第官至太子少師贈司徒善著述學者宗之眞儒相也其書見扵楷法處是宜皆有勝韻玆胸次使之然也

彩鸞不知何許人作楷字小者至蠅頭許位置寛綽有大字法書唐韻極有功近類神仙吳彩鸞慕彩鸞故名焉

顧紹孫亡其世系作正書類鍾繇所謂似而非者蓋涇渭同流則淸濁相去不得不爾

張顗莫知其裔官至左司郎中幼好學喜作正書字體謹嚴率仿栁公權自成一家公權之學出扵顏眞卿加以盤結遒勁爲時所重議者以謂如驚鴻避弋饑鷹下韝蓋以言其風骨峻極而少和淑之气焉顗𨿽未足以方公權之正而風致極古用筆有力亦可異也

楊巨喜作字得正書體其沈著處有類鍾繇而點畫則公權法也

崔逺其先博陵人官至左僕射同州刺史廷之曽孫吏部侍郎澹之子有文而風致整峻筆迹𨿽不傳扵世然正書亦可喜想見其家範云

陸景融吳人以博學工書擅名一時行楷旣實且美

陸柬之吳人官至朝散大夫守太子司議郎虞世南甥少學舅氏書多作行字晚擅出藍之譽遂將咄咄逼羲獻落筆渾成恥爲飄揚綺靡之習如馬不齊髦人不櫛沐覽之者未必便能識其佳處論者以謂如偃蓋之松節節加勁亦知言哉然人才固自有分限柬之隸行入妙章艸艸書入能是亦未免其利鈍也

陸彥逺柬之子時謂小陸傳父書法以傳張旭旭彥逺之甥也

陸希聲吳人官至右僕射家世有書名其六世伯父柬之四世祖景融皆以書名至希聲遂能復振家法且精扵正書宋錢若水常言古之善書鮮有得筆法者唐陸希聲得之凢五字擫押鉤格抵自言出自二王斯與陽冰得之希聲授之■﹝巬﹐言代夫﹞光得其法者爲一時之絕

鄭賨天復中挈家自華至陳遷徙無常席不暇暖未嘗須臾廢詞翰其楷書筆法淸古有羲獻典則

戎昱建中間爲虔州刺史作字有楷法其用筆類段季展然筋骨太剛殊乏婉媚故雅徳者避之

趙模喜書工臨仿始習羲獻學集成千文其合處不減懷仁然古勁則不迨

許渾不知何許人大中初守監察禦史以疾告歸正書字𨿽非専門而灑落可愛想見其風度渾作詩似杜牧俊逸不及而美麗過之古今學詩者無不喜誦故渾之名益著而字畫因之而並行也

張欽元官至奉禮郎作正字喜書道徳經不墮經生之學其逺法鍾繇惟恐失眞但去古旣逺世習紛糅故未能脫去畦畛左規右矩自守奴書之病是亦束扵敎者也

蔣庭爲時經生作字得精法之妙長壽間一時爲流輩推許

景審南陽人工作詩畱心翰墨長慶中以泥金正書黃庭經一軸追慕王羲之法字體獨秀潤而有典則

鈕約善正書作細字使人喜見而忘倦蓋其字畫𨿽小而圓勁成就不乏精神爲可喜者

歐陽通詢之子官至司禮郎判納言事封渤海公蚤孤母徐氏敎以父書懼其家學不振扵是毎遺通錢紿云質汝父書迹之直通遂刻意臨仿不數年乃繼詢名號大小歐陽體然行艸得詢之險勁盤結分布意態則有所未及亦不失爲名書也

吳通玄海州人官至諫議大夫善書扵行艸尢長徳宗毎有譔述非得通玄筆卒不滿意故當時名臣碑刻往往得其書則誇以爲榮至扵文藳斷幅殘紙人爭傳之

杜審言字必簡襄州人擢進士第官至修文館直學士恃才髙以傲世見嫉工書翰嘗語人曰吾輩當得王羲之北面其矜誕類此

杜甫字子美審言之孫閒之子官至檢校工部員外郎放曠不自檢好論天下大事作詩善陳時事世號詩史扵楷隸行無不工者

李白字太白一字長庚興聖皇帝九世孫官至翰林供奉善楷隸行艸初生扵巴西落落不羈束喜與酒徒縱飲賀知章一見號謫仙人薦之明皇以布衣召見金鑾殿當時榮之未幾有詔放還裴回江左嘗作行書有乘興踏月西入酒家不覺人物兩忘身在世外一帖字畫尢飄逸乃知不特以詩名也

韓愈字退之鄧州南陽人而愈自言昌黎蓋先世別派嘗有徙其地者至是宗族頗盛故漫云耳擢進士第官至吏部侍郎謚曰文通六經百家學作文章與孟軻揚雄相表裏按林蘊撥鐙序曰蘊咸通末爲州刑掾時盧公肇罷南海太守歸宜春蘊竊慕小學因師扵盧公子弟安期公授以撥鐙法曰推拖撚拽是也公自言昔受敎扵韓吏部愈

栁宗元字子厚河東人以進士及第官至禮部員外郎栁州刺史少精敏絕倫爲文章雄深雅健名蓋一時善書嘗作筆精賦略曰勒不貴臥側嘗患平努過直而力敗趯當蹲而埶生策仰収而暗揭掠右出而鋒輕啄倉皇而疾掩磔■﹝走歷﹞趯以開撐此永字八法足以盡書法之妙矣

栁宗直字正夫宗元從父弟善書融液奇陗人以爲工

張籍字文昌和州烏江人第進士官至國子司業性狷直議論好勝人爲詩長扵樂府善書翰行艸爲最其典雅斡旋處當自與文章相表裏不必以書専得名也

裴潾河東聞喜人官至兵部侍郎好直言極諫隸書爲時推右晚歳行艸尢勝當是其耿耿流扵豪端者故筆不病而韻自髙耳

杜牧字牧之樊川人第進士官至中書舎人剛正有奇節扵詩情致豪邁人號小杜以別杜甫作行艸气格雄健與其文章相表裏亦善大字嘗有分書碧瀾堂三字今在湖州驛徑三尺許茂密滿榜都欲滅縫世少識之

李景譲字後已並州文水人官至太子少保方毅敢言其行書足以追配古人當時沈傳師以書自名而雅與景讓厚至爲江西按察表以自副宜其所學故自超妙

崔龜從字符吉不知何許人相文宗官至宣武節度使初以進士登第復以賢良方正拔萃三中其科天下翕然以師匠尊之當時片文遺帖往往爲世所寶想見其儒宗气味蓋不必以書得名也

白居易字樂天其先太原人徙下邽官至刑部尙書謚曰文敏悟絕人工爲文章初擢進士拔萃入爲翰林後貶江州司馬能順適所遇會昌初家東都香山自號醉吟先生又稱香山居士最工詩其筆埶翩翩不失書家法度行書妙處與時名流相後先大扺唐人作字無有不工居易以文章名世宜其胸中淵著流出筆下便過人數等也

裴休字公美孟州濟源人擢進士第歷四節度官至太尉爲人醞藉進止雍閒然刻意翰墨眞楷遒媚作行書尢有體法

司空圖字表聖河中虞鄕人擢進士第官至兵部侍郎以足疾固辭居中條山王官谷自號耐辱居士作篆隸飛白章艸行書尢妙知筆意史稱其志節凜凜與秋霜爭嚴考其書抑又足見其髙志云

盧知猷字子謩失其世次以進士第官至太子太師爲文富贍作字有楷法時頗稱之蓋昔之爲論者以楷爲上行次之章艸又次之艸書爲下以其難工者楷法而易工者艸字耳知猷之書有此是豈不學而能

吳融字子華越州山陰人登進士第官至翰林承旨幼力學作艸書歌痛論古人筆意至扵行書字畫稱是則知其畱心翰墨復不淺耳

韓偓字致光自號玉山樵人京兆人官至翰林學士所著歌詩往往膾炙人口其字畫𨿽無譽扵當世而行書亦復可喜

任疇不知何許人頗工行書其步驟類歐陽詢得險勁嫵媚之妙蓋得其一體而非詢之比其品第固自可見

林藻不知何許人作行書婉約丰研處蓋出入智永之域者惜乎不能究永之學亦交一臂而失也

徐凝亡其系進士也喜作詩字畫有行法

韋榮宗不知何許人工正及行艸而行艸尢勝

蘇靈芝書生也嘗爲易州刺史行書有二王法而成就頓放當與徐浩鴈行戈腳復類虞世南亦當扵臨仿者

裴行儉字守約絳州聞喜人官至禮部尙書謚曰獻工艸隸名家毎曰褚遂良非精筆佳墨未嘗輒書不擇紙筆而妍捷者余與虞世南耳所撰選譜艸字數萬言行扵世嘗見其所書眞艸千文墨迹一卷宋徽宗泥金題籖今藏松江夏氏眞佳筆也

賀知章字季眞自號四明狂客越州永興人擢第官至祕書外監贈兵部尙書天姿夷曠談論警發能文善艸隸當世稱重晚節尢放誕每醉必作爲文詞初不經意卒然便就行艸相間時及扵怪逸使醒而復書未必爾也評者以謂縱筆如飛酌而不竭天寶初上章乞爲道士許之又賜鑑湖數頃爲放生池

張旭字伯髙蘇州人官至左率府長史善楷隸尢工艸書初爲尉時有老人持牒求判信宿又來旭怒老人曰愛公墨妙欲家藏無他也因復出其父書旭視之天下奇筆也自是盡其法旭喜酒叫呼狂走方落筆一日酒醉以髮濡墨作大字旣醒視之自以爲神嘗言初見擔夫爭道又聞鼓吹而知筆意及觀公孫大娘舞劍然後得其神其名本以顚艸而至扵小楷行書又復不減艸字之妙其艸字𨿽奇怪百出而求其源流無一點畫不該規矩者或謂張顚不顚是也

孫過庭字虔禮陳畱人【一云富陽】官至率府錄事參軍好古博雅工文詞得名翰墨間作艸字咄咄逼羲獻尢妙扵用筆儁拔剛斷出扵天才非功用積習所至評者以謂丹崕絕壑筆埶堅勁又謂體度弘緩眞不如艸善臨橅往往眞贗不能辧作運筆論字逾數千妙有作字之旨學者宗以爲法然落筆喜急速議者病之

周義不知何許人天成間作牧泌陽世以翰墨稱喜懷素書心慕手追作艸字得師法

李霄逺【一作達字】莫詳其出處然其書多見扵後世豈當時以書得名者霄逺喜艸字近類亞棲

張仲謀亡其世貫長扵艸法其源流出自王羲之

張素失其世系寶歷初登第善艸書其筆意蓋規模羲獻父子然力不甚勁而姿媚有餘顧未得古人落筆之埶與亞棲輩可以季孟其間也

韋權不知何許人工艸書其筆法宗羲獻亦足尙也

張廷範本淸河一優人善諂事朱全忠故錄其扈從之勞爲禦營使進金吾衛將軍河南尹喜艸書

胡季良工行艸追慕古人而得其法意字體溫潤𨿽肥而有秀潤之气運筆略無凝滯殆非一朝一夕之功

章孝規不知何許人工艸書蘊藉有餘對之可喜

於僧翰河南人工八分與貝泠該俱擅名江左泠該學玄宗書無足取者僧翰師韓擇木參用篆法故比泠該爲勝

貝泠該【泠一作靈】史亡其系以八分書名扵江左一時推許而評其書者謂𨿽效玄宗而筆力疏弱惟知點畫而已

張稔河東人有書名初得鍾繇筆意壯歳遂仿王獻之莫年人許有王羲之風度蓋凡三變而後有成其遺風余澤沾馥後人者特非一日彥逺旣世其家乃富有典刑而落筆不愧作者

張彥逺字愛賓稔之孫工字學隸書外多喜作八分嘗撰法書要錄十卷具載古人論書語自漢至唐上下千百載間其大筆名流幾不逃彀中矣

沈傳師字子言蘇州人官至吏部侍郎材行有餘善楷隸行艸以書自名

虞纂世南子工書能世其家學

虞郁纂子𨿽能繼世而風格不迨

虞煥纂子亦能書而體多檢束

房玄齡字喬【一作喬字玄齡】隋司隸刺史彥謙子舉進士官至司空封梁公謚文昭貫綜墳籍善艸隸

王知敬太原人官至祕書少監工正行艸峻利丰秀尢善署書

王知愼知敬弟官至少府監書畫與兄齊名

李思訓宗室也官至左武衛大將軍書畫皆妙

殷令名陳郡人不害子累代工書牌額宗蕭何之法

殷聞禮字大端令名子武徳初官至弘文館學士書畫妙過扵父

殷仲容令名子武后時禮部郎中工書尢善牌額玄宗嘗命模搨孔子所書季子墓碑

胡的善正書時作八分

賈島八分似韓擇木

盧鴻一名浩然以字行【一作盧洪字浩然】範陽人隠嵩山間開元中以諫議大夫召固辭賜艸堂一所令還山工八分書

鄭虔鄭州人官至廣文館學士後貶臺州司戶好書工眞行隸常苦無紙日取柿葉作字嘗自寫其詩並畫以獻玄宗署其尾曰鄭虔三絕評其書者以謂如風送云収霞催月上

鄭遷滎陽人及其二弟邁逾並工八分有書名

張諲官至刑部員外郎與王維李頎爲詩酒友明易象善艸隸

田琦鴈門人徳平孫武徳功臣官至兵部尙書篆楷八分無不精詣

李平鈞宗室也官至陳畱令富詞學善小篆

李權平鈞叔官至金州刺史工八分

李樞亦平鈞叔官至侍禦史工小楷古篆

韓滉字太衝京兆人官至左僕射同平章事封晉國公謚忠肅性彊直明吏事工隸書又章艸得張旭筆法

張志和字子同始名龜齡十六擢明經肅宗賜今名婺州金華人性髙邁不拘束初待詔翰林以親喪不復仕居江湖自稱煙波釣徒著玄眞子十卷亦以自號書迹狂逸

張懷瓘肅代時爲翰林供奉右率府兵曺參軍善正行小篆八分撰書斷書估書評書藥石論六體論用筆十法等篇行扵世評其書者以謂繼以章艸新意頗多

張懷素懷瓘弟亦善八分

張儆東洛人書學張旭

韓方明受法扵徐璹

張若劣宗徐浩

魏仲犀

崔邈皆師張旭

鄔彤工書師張旭與懷素爲兄弟素從彤受筆法彤曰張長史私謂彤曰孤蓬自振驚沙坐飛余自是得奇怪艸聖盡扵此矣

徐璹浩之子傳父書學

皇甫閎師徐浩

褚長文師崔邈

韋玩

王傅乂吳人宗張旭

馮承素善書直弘文館日太宗嘗令模樂毅論以賜長孫無忌等六人

李莒善八分嘗寫裴虯所作銘刻石武昌怡亭

宋儋字藏諸廣平人官至校書郎善楷隸行艸評其書者以謂如寒鴉棲木平沙走兔又謂小楷如斷澗餘花空庭驟雨垂心鍾衛兼善歐陽

韓秀實爲翰林善楷隸八分

莒儉善楷隸八分

姚贊吳興人工八分書

盧肈宜春人以文翰知名海內而工扵書札

林蘊字復夢泉州莆田人官至西川節度使推官師盧肇子弟安期後得肇傳授撥鐙法從此書日進

李騰陽冰侄官至檢校禮部員外郎工篆隸作說文字原

王維字摩詰太原人家藍田輞川擢進士官至尙書右丞九歳知屬辭工艸隸善書名扵開元天寶間畫尢入神

王縉字夏卿維弟官至黃門侍郎同平章事文章泉藪善艸隸功超薛稷時議云論詩則王維崔顥論筆則王縉

李邕李承福咸亨間人嘗書長子縣智乘院碑傳扵世

宋令文汾州人富文辭且工書有力絕人世稱三絕

宋之問字延淸令文子中宗朝爲修文館學士偉儀貌雄於談辧工眞行評其書者謂其天性卓絕而功未深

宋之遜【一作愻】之問弟精隸艸

宋之望與崔令相類

李貽孫貞元間刺史工書

薛純本名純陀後以純自列扵時貞觀間爲祕書正字嘗書砥柱銘筆力有餘點畫不失尙多隸體气象奇偉猶有古人體法宋歐陽修評其書謂不減歐率更

李靖字藥師京兆人官至尙書右僕射封衛國公謚景武姿貌魁奇動以禮法自約工書有豪武之埶

陳惟玉工篆書嘗書碧落碑字法奇古行筆詣絕不類世傳篆學而惟玉扵本朝無書名扵世不應一碑便能奄有秦漢遺文徑到古人絕處此後世所以疑也李陽冰扵書未嘗許人至愛其書寢臥其下數日不能去世人論書不逮陽冰則未必知其妙處論者固應不同其碑云有唐五十三禩龍集惇牂爾雅歳在午爲惇牂以唐歷考之自武徳戊寅受命至咸亨元年庚午實五十三年則惟玉乃髙宗朝人或云荊州人

徐放嘗書韓愈所撰徐偃王碑極有楷法

蔡有鄰濟陽人漢左中郎將邕十八代孫官至右衛率府兵曺參軍工八分書傳扵世者三碑惟盧捨■﹝冉阝﹞佛像記與尉遲迥廟碑存亦書法勁險驅使筆墨盡得如意當與鴻都石經相繼也唐志稱有鄰八分本怯弱至天寶間遂至精妙然則當時蓋不止三碑惜不能多見之

張友直工艸自云得漢人心法其用筆過扵鋒長而力弱殆不可持故使筆常動搖埶若宛轉世人故自不復能用𨿽神明潛發不逮古人然其過人正在自然處勝也

袁滋【或作淄】字徳深蔡州人官至彰義節度使文敏不競工籀篆隸有法嘗有書鑄鼎原銘

戴叔倫字幼公潤州人官至容管經略使善書筆畫疏痩婉麗勁疾不在唐諸子下然不能以書名世者蓋以才學著又世少見其書宜其不爲人知也

李翔【或作翺】字習之後魏左僕射衝十世孫中進士第官至戶部郎中嘗書韓愈所撰太學博士李幹墓志銘

王敬武官至平盧節度使能書嘗見與子師範帖

顧誡奢善八分杜工部甫送顧八分文學詩雲中郎石經後八分蓋顦顇顧侯遲鑪錘筆力破餘地昔在開元中韓蔡同贔屓玄宗妙其字是以數子至此詩蓋謂誡奢也嘗見所書呂肅公碑乃知甫弗虛稱之碑首倒■亦自奇古不獨八分可尙云

何壁不知何許人工書字有二王橅矩

張從申擢第仕長史善正行艸效王獻之結字縝宻頗有東晉風尙筆意與李邕同科故名重一時但所短者抑揚揚昻太過又眞不及行故嘗見所書紫陽先生李含光碑李陽冰題世謂從申書逺近稱善獨步江外

張從師官監察禦史

張從儀

張從約皆從申弟咸得王羲之風規時人謂之四龍

李懷琳洛陽人國初時好爲僞迹嘗仿嵇叔夜絕交書續帖中有其迹

張九齡字子燾韶州曲江人擢進士第官至右丞相謚文獻守正持重風度蘊藉善書自九齡以下至孫思邈凡九人皆宋紹興祕閣續法帖內有其迹

畢諴字存之舉進士官至禮部尙書同平章事性端愨工辭章

狄仁傑字懷英並州人舉明經官至司空封梁國公謚文惠

李紳字公垂擢進士第官至中書侍郎同平章事爲人短小精悍扵詩最有名

蕭瑀字時文後梁明帝子入朝封宋國公累遷太子太保謚曰肅帝以其性忌謚貞褊愛經術

李徳裕字文饒世爲趙人吉甫子以蔭補校書郎累遷至太子少保封衛國公少力學卓犖有大志

褚庭誨時人謂之小褚一云褚朝陽當時亦謂之小褚李邕之差肩也庭誨朝陽是豈二人者與

胡英

孫思邈京兆人居太白山隋文帝以國子博士召不至太宗召詣京師年已老欲官之不受通百家說扵陰陽推步醫藥無不學

已上俱善書說見張九齡條下

李揆字端卿隴西人擢進士第官至中書侍郎同平章事性警敏善文章尢工書

崔驥亦能書

於範書法險痩自有體裁

史浩字惟則廣陵人官至殿中侍禦史籀篆八分如王公大人進退有度呂總評浩書謂如鴈足印沙深淵躍鯉

韋陟字安卿【安或作殷】京兆人官至吏部尙書風格方整善眞行書常以五采箋爲書記使侍妾主之其裁答受意而已皆有楷法陟惟署名自謂所署陟字若五朶云時人慕之謂之郇公五云體呂總評陟書謂如虫穿古木鳥踏花枝

段季展大歷間書修禹廟碑筆埶勁拔極可尙也

瞿令問大歷中嘗爲道州江華縣令八分書舜冢碑

王紹宗字承烈系本瑯瑘徙江都官至太子文學進祕書少監少貧狹嗜學工艸隸師陸柬之甚有骨气初寫書取傭足給卽止人厚償輒不受評其書者謂如曲圃鴻飛芳園桂植

李從曮岐王茂貞子官至鳳翔節度使工書善畫

賴文雅善眞行評其書者謂如騰沙爵霧翻浪揚鷗

唐推師王紹宗

馬業師陸柬之

馬雄骨气甚抗如衛霍布陣嘗有戰勝之心

陸曽楷隸行艸分篆飛白臨諸家帖無不眞者評其書者謂如驚波魚躍深水龍潛

史賤曽迹混陸公而峻過之

蕭誠蘭陵人官至右司員外郎與弟諒並能眞艸呂總評誠書謂如舞鶴交影騰猿在空

韓覃所書武丘山序特妙筆也

韓志淸八分楷書優遊扵法度之內

爨率子小艸妍媚評者謂如細艸浮春閒花映竹

陸孚精思虞世南之道但字傷扵側薄

梁耿行篆甚善眞艸相敵呂總評其書謂如錯落魚文縱橫鳥迹

韋暄八分甚平穏亦韓擇木史浩之佐

徐曄眞艸千文稍涉緊促而諸事無闕

�園客甚能臨寫

顧瑤傳李邕

何嘉周特善蘭亭而傷勇壯

陳懷節小楷圓熟雜迹次之

萬簡小楷圓實李邕見而奇之

李淸喜眞行書呂總謂淸書變化自逸代有斯人

張紹先懷瓘之父宗二王懷瓘自言髙正以誇新致數能其迹皆見先人之書

張彪善艸書呂總謂如孤峯削成藏筋露骨

朱思愼楷書浮媚風流阮

奉之小楷甚善

蔡隠丘善眞行書如臨崖古栢體勁節多𨿽有切云之姿亦是枯枿之物呂總謂其古質放意自是一家

羊朝【一作朝逸】書迹亦逸气格𨿽彊贍而無變態

沈四師行艸等𨿽傷痛薄然圓靜不俗也

褚冀師虞世南楷類張旭復善篆

楊涉篆籀亦著功勤

沈從道師虞頗有體埶

丘石弟之子亦能書翰

梁升卿善八分體甚古呂總評其書謂如驚波往來巨石前卻

陳傑本扵寫經頗善書額

丘弟善虞體艸書亦狂縱

馬秀才工艸見權徳輿詩

沈千運善八分呂總評其書謂如饑鷹殺心忍性筋骨

吳郁章艸稍佳楷亦尋常呂總謂其字體綿宻不謝當時

沈益章艸體格亦老但無變態耳呂總謂如春鷺窺魚秋蛇赴穴

鄒紹先筆格堅勁甚有古風蔡隠丘韓覃之徒

孫羽客師虞甚有格力

陸逺郊𨿽功多不免側薄

史洪習武丘塔額且無疵病

史鱗【一作麟】工艸書呂總謂其逸气雄鎭超然不羣

史敍與鱗工夫相敵亦擅時名

歸登字衝之蘇州人官至左散騎常侍八分甚古都不近俗

於頔字允元後周太師謹七世孫官至司空同平章事工翰墨

楊歸厚

盧頴

髙駢

王參元

褚齊賢

劉夢錫

史淩

裴佶

姚向

寇章

賈易

張藂

崔紓

陳遊環

左興宗

夏侯玄

李安車

董挺

蕭結

李戎

楊泰

馬署

崔弘裕

房直溫

韓緯

盧尢元

賀拔其

陳蕩

齊推

李則

歸融

崔卓

李佋

盧潛

劉埴

韓權審

劉伯芻

李景初

李情

殷啟

雷咸

權璩

段環

張迢

右並工扵翰墨有名當世

韋嗣眞

陸峴

薛繼沱

羅方眞

王延期

蔣日用

馬潛

史恆

姚棲梧

儲伯陽

裴滉

李繆

髙玉

劉正臣

王定

蔣嵩

王湍

劉澄洞

袁中孚

劉廷琦

王蕃

王恆

胡仲南

吳通微

張覃

陳雲

朱簡

李虞

右自貞觀至元和間並能精學書篆章分各著名當時者

王伾杭州人始以書待詔翰林後貶開州司馬

陸長源吳人官至宣武節度使贍扵學善書

許康佐官至翰林侍講學士善書

楊敬之字茂孝虢州人擢進士第官至太常少卿工扵翰墨

楊師道字景猷隋之後官至中書令淸警有才思工詩善艸隸

張說字道濟洛陽人官至右丞相謚文貞惇節气重然諾字師衛夫人婉美有象

徐安貞久居中書恐其罪累乃逸隠扵衡嶽山寺爲掇蔬行者而病啞不言數年後因修建佛殿僧中選善書者題梁已二三人矣而徐行者跨梁而過掌事怒以杖連擊其背徐乃畫地曰口𨿽不言昔年曽學大書願試之及題數行羣僧皆悅因遣盡書之時李邕過寺看其題處曰不知徐公在此

鍾紹京南康人官至中書令武后時明堂門額九鼎之銘諸宮殿名皆紹京書

髙正仁廣平人官至衛尉卿正隸行艸書迹與張懷素父相類宋令文曰力則張勝態則髙彊

魏叔瑜字思瑾善艸隸書嘗以筆意傳次子華及甥薛稷

魏華叔瑜子書體亦近其父

範希聲年三歳卽善艸隸當時稱爲神童

��隴西人官至武都公工翰墨

��山平原人官至大理評事書埶婉麗工密

李璆隴西人性疏達輕財重諾宗鍾繇作眞行筆路緊媚爲狄宇淸李漸所師呂總謂其書如垂藤著地枯木如折

呂向字子回東平人拜補闕翰林待詔彊志於學書體鍾歐相雜自是一調工艸隸小楷尢妙能以一筆環寫百字若縈髮然世號連綿書

賈眈字惇詩滄州人舉明經官至尙書右僕射同平章事正書宗虞世南

蕭鄲工艸書顧況詩云若把君書比仲明未知誰上淩煙閣

陳童子善艸書釋皎然作陳氏童子艸書歌

盧藏用字子潛幽州人官至中書舎人能屬文工大小二篆隸分行艸呂總評其書謂如露潤花妍煙凝修竹

張庭珪河南人慷慨有志尙第進士官至少府監善八分呂總評其書謂如古木崩沙閒花映竹

闗操善眞行艸書呂總謂如淵月沈珠露花濯錦

何昌裔善眞行艸書呂總謂其書子敬餘波時時可翫

張芬善艸書呂總謂如孤松聳身弱艸垂露

房廣善艸書評者謂婉美芬靄春鶯欲嬌

張弘靖字符理蒲州人官至太子少師少有令問聚書畫侔祕府兼精扵書

蔡希逸濟陽人漢左中郎將邕十九代孫工艸隸

蔡希寂希逸弟官至尉氏主簿工艸隸

蔡希綜希寂弟亦工翰墨兄弟三人皆爲時所重

鄭餘慶字居業鄭州滎陽人擢進士第官至尙書左僕射善書

韋渠牟京兆人官至四門博士遷諫議大夫爲人佻躁憸巧而工書

李巽字令叔趙州贊皇人官至吏部尙書長扵吏事書法亦妙

李泌字長源官至崇文館學士博學善治易常遊嵩華終南間書體放逸

鄭絪字文明鄭州滎陽人擢進士第官至中書侍郎同平章事幼有奇志所交皆天下有名士故扵翰墨亦精

封敖字碩夫冀州人擢進士第官至尙書右僕射屬辭贍敏不爲奇澀語而字亦美麗

髙元裕字景圭其先渤海人第進士官至中書侍郎性勤約善書

李潮杜工部甫甥也工小篆八分甫作歌贈之云尙書韓擇木騎曺蔡有鄰開元以來數八分潮也奄有二子成三人況潮小篆逼秦相快劍長戟森相向

韓道政

狄與淸

錢毅工小篆飛白寛博敏麗太宗貴之

程廣善書評者謂若鴻鵠弄翅頡頏飛翔

岑文本字景仁鄧州人官至中書令性沈敏有姿儀善文辭工飛白書

諸葛貞

李漸皆師李璆湯

普徹並太宗朝供奉搨書人

來濟揚州人猛將護兒之子擢進士第坐褚遂良事貶庭州刺史與兄恆皆以能書名時虞世南子昶無才術歷將作少監故許敬宗曰護兒兒作相世南男作匠陸元方曰來護兒兒把筆虞世南男帶刀

劉禹錫字夢得系出中山擢進士官至主客郎中工文章善書

盧弘宣爲度支尙書有善書名太尉李得裕嘗得一帖執翫頗愛其書後知是弘宣所臨彌重之

傅奕相州人官至太史家貧傭書後有金帛洛陽盛稱善書而得富也

薛逢官至侯官令書法渾厚奇秀

齊皎髙陽人官至潭州刺史工小楷古篆

朱延昌八分古健爲時輩見憚

陳曽仕協律郎嘗篆栁州羅池廟碑額

魏元忠宋州人官至中書令善艸書

蕭俛字思謙瑀之後官至尙書左僕射善艸書

杜審之

王承規

裴素

裴說

衛秀

傅玉

韋斌

洪元喜

林﹝闕﹞

魏﹝闕﹞

右並以行艸著名

鄭螭長安人善八分

李豆官蒲州司馬善書時司戶韋暠善判參軍徐彥伯善屬辭世稱河東三絕

竇蒙字子泉扶風人官至檢校國子司業書法包括雜體

竇臮字靈長蒙之弟官至檢校刑部員外郎詞藻雄贍艸隸精深晚年著述書賦七千四百六十三言

司馬承貞字子微謚貞一先生洛中人居天臺山工篆隸詞采眾藝皆類陶隠居

孫位會稽山處士有道術工書畫

女仙吳彩鸞自言西山吳眞君之女太和中進士文簫客寓鍾陵中秋夜見扵踏歌場中伺歌罷躡蹤其後至西山彩鸞見簫偕往山椒有宅在焉至其處席未暇暖彩鸞據桉治事簫詢之再四乃曰我仙女也所領水府事言未旣忽震雷冥晦彩鸞執手版伏地作聽罪狀如聞謫辭云以汝泄機密事罰爲民妻一紀彩鸞泣謝謂簫曰與汝自有冥契今當往人世矣簫拙扵爲生彩鸞爲以小楷書唐韻一部市五千錢爲餬口計然不出一日間能了十數萬字非人力可爲也錢囊羞澀復一日書之且所市不過前日之數由是彩鸞唐韻世多得之歷十年簫與彩鸞遂各乘一虎僊去唐韻字書𨿽小而寛綽有餘全不類世人筆當扵仙品中別有一種風度

栁夫人河東人栁州刺史宗元姊永州刺史博陵崔簡妻爲雅琴以自娛善隸書

崔夫人媛博陵人永州刺史簡之女朗州員外司戶河東薛巽妻讀書通古今善筆札

髙氏房嶙妻也筆畫遒麗不類婦人宋歐陽修雲集古錄已博矣婦人筆畫著扵金石者一人而已

楊氏亦能書宋張端義云眞定大歷寺有藏殿其藏經皆唐宮人所書經尾題名氏極可觀內有塗金匣藏心經一卷字體尢婉麗其後題云善女人楊氏爲大唐皇帝李三郎書

曺文姬本長安倡女姿艷絕倫尢工翰墨欲偶者請先投詩岷山任生詩曰玉皇殿前掌書仙一染塵心謫九天莫怪濃香燻骨膩霞衣曽帶禦鑪煙女曰眞吾夫也不然何以知吾事耶遂事之五年忽對任曰吾本上天司書仙人以情愛謫人寰二紀將歸子可偕行騰雲而去後以所居爲書仙裏

薛濤成都倡婦也以詩名當世作字無女子气筆力峻激其行書妙處頗得王羲之法少加以學亦衛夫人之流也

劉氏翰林書人劉秦妹歸馬氏臨效逼斥安西蘭亭邈奪眞迹

道士杜光庭字賓聖號東瀛子括蒼人傳授眞天師特進檢校太傅太子賓客兼崇文館大學士行尙書戶部侍郎廣成先生上柱國蔡國公棄儒入道喜自錄所爲詩文而字皆楷書人爭得之故其書因詩文而有傳要是得煙霞气味𨿽不可以擬倫羲獻邁往絕人亦非世俗所能到也

道士梁元一亡其鄕裏丹藥之暇尢喜翰墨初慕鍾王楷法久而出入規矩之外然其法嚴其气逸其格淸有超世絕俗之態

道士魚又玄華陽人工行書得王羲之筆意而淸勁不墮世俗之習飄然有仙風道骨可以想見其人

釋懷素字藏眞俗姓錢長沙人徙家京兆玄奘三藏之門人也精意翰墨追仿不輟禿筆成冡一夕觀夏云隨風頓悟筆意自謂得艸書三昧評其埶者以謂若驚蛇走虺驟雨狂風又謂援豪掣電隨身萬變又謂張長史爲顚懷素爲狂以狂繼顚孰爲不可及其晚年益進則復評其與張芝逐鹿玆亦有加無已考其平日得酒發興要欲字字飛動圓轉之妙宛若有神是可尙者

釋亞棲洛陽人喜作字得張顚筆意毎論顚云世徒知張旭顚而不知實非顚也觀其自謂吾書不大不小得其中道若飛鳥出林驚蛇入艸則果顚也耶此亞棲所以獨得而世俗未必知也

釋髙閒烏程人善艸書爲韓愈所知作序送之大扺言其書法出扵張顚故其變動不可端倪

釋■﹝巬﹐言代夫﹞光江南人潛心艸字𨿽未足與智永懷素方駕然亦自是一家法爲時所稱豈一朝夕之力與

釋��好古喜學扵科斗小篆各爲千文又以隸書識其側其科斗小篆筆意淳古而隸書復灑然不羣亦不繆扵用心也

釋��作小楷下筆有力一點畫不妄作然修整自持正類經生之品格髙者但恨拘窘法度無飄然自得之態然其一沒三折筆之埶亦自不苟

釋懷仁積年學王羲之書其合處幾得意味若語淵源故未足以升羲之之堂然點畫富扵法度非初學所能到集羲之之書自懷仁始

釋行惇作行書儀刑王羲之筆法當天寶間寫安國寺以書名千餘字畫遒媚富扵繩墨視王氏其猶得其門者後有集羲之一十八家者行惇其一也

釋齊已俗姓胡氏潭州益陽人頗好吟詠畱心書翰筆迹灑落得行書法望之知其非尋常釋子書也

釋景云喜艸法初學張顚久之精熟有意外之妙觀其書左盤右蹴若濃云之興迅雷之發使人驚駭

釋貫休字徳隠姓姜氏婺州蘭溪人工爲歌詩天復中賜號禪月作字尢奇崛至艸書益勝喜書千文𨿽不可比智永要自不凡

釋夢龜作顚艸奇怪百出𨿽未可語驚蛇飛鳥之迹而筆力遒勁亦自是一門之學

釋文楚喜作艸書學智永法久而有得落筆輕淸無一點俗气飄飄若飛雲之映素月一見使人泠然有物外之興

釋靈該會昌中以八分書稱扵時手和筆調固亦可采其追步古人且幾何哉

釋景福工艸書應規入繩猶有遺法然僧書多蔬茹气此古今一也

釋湛然師鍾繇工眞行比見衡嶽碑亦無愧色呂總謂子云之後難與比肩

釋玄悟工八分眞行八分𨿽不逮韓亦僧中之傑耳呂總謂气骨無雙迥出時輩

釋辧才俗姓袁氏梁司空昂之孫博學工文毎臨智永書逼眞原本

釋崇簡工眞行書呂總謂其臨寫逸少時有亂眞

釋道欽

釋惟則

釋朗法

釋回上人

釋思顧

釋惟嵩

右並工書翰

釋獻上人工艸書孟郊有送艸書獻上人歸廬山詩甚美之

釋修上人工艸書史邕詩曰張旭骨懷素筋筋骨一時傳斯人

釋廣利大師工艸書吳融詩云崩云落石千萬狀隨手變化生空虛

○五代

梁太祖朱溫宋州碭山午溝里人也其父誠以五經敎授鄕里人號朱五經生三子全昱存溫誠卒三子貧不能爲生與其毋傭食蕭縣唐乾符四年黃巢反溫亡入賊中旣而歸降賜名全忠後封梁王簒唐自立更名晃嘗見其批答賀表行書字體𨿽曰純熟然乏气韻

梁末帝朱友貞溫第三子卽位更名瑱爲人美姿儀沈黙寡言喜與文人儒士逰愛弄翰墨多作行書批敕大者或盈尺而筆埶結宻殊有王氏羲獻父子之法

周世宗柴榮邢州人太祖柴後之侄事君孝以孝聞遂以主噐委之其繼明在禦紹述前烈增大基構故宜神武之略氤氳盤礡發扵筆端其運用處自己過人逺甚觀賜張昭詔有行書法亦可見其略也

南唐主李景字伯玉徐州人先主升之長子升先爲吳王楊行宻養子諸子不能容乃乞徐溫冒姓徐氏名知誥及簒位復姓李氏更今名自言唐憲宗子建王恪之後景旣立又更名璟富文學工正書觀其字落筆分布勻穏曽無滯思乃積學所致非偶合規矩者

吳越王錢鏐字具美杭州臨安人幼與羣兒戲指揮隊伍號令有法及壯販鹽爲盜唐僖宗朝以殺黃巢賊將功起家都指揮使封越王至梁拜吳越王倜儻有大度好吟詠工圖緯學喜作艸書所書𨿽剛勁結宻似非出用武手殆未易以學者規矩一律擬議之

薛貽矩字熙用河東聞喜人唐乾符中登進士第爲禦史大夫晚事梁太祖累官自僕射至守司空風儀秀聳喜弄翰墨正書得古人用筆意而秀潤可觀

杜荀鶴字彥之號九華山人池州人唐擢進士第歷官入梁至翰林學士淹貫經術善作詩尢工艸字𨿽未能跨越前古然筆力遒勁要自有晉唐之遺風也

羅隠字昭諫余杭人初名橫以不中第乃更今名恃才髙傲世見疾梁太祖以右諫議大夫召不至後節度使羅紹威宻表薦爲給事中有詩名尢長扵詠史𨿽不以書顯名作行書尙有唐人典刑無季世衰弱之習蓋自胸中所養不爲世俗淺陋之所移耳

豆盧革父瓚唐舒州刺史革避地中山鄜延後唐莊宗在魏議建國召拜行臺左丞相及卽位拜同中書門下平章事革素無學問自其爲相遭天下多故方且服丹砂煉气以求長生作正書𨿽有隠者態度然要之不出五季人物風气其點畫同爲一律非若楊凝式之書在季世翰墨中如景星鳳凰之傑出宜革輩皆不得書名也

盧汝弼字子誥不知何許人祖綸唐貞元中有詩名父簡求爲唐河東節度使汝弼少力學登進士第入後唐官至祠部郎中知制誥贈兵部尙書畱心翰墨作正書有歸

烏震冀州信都人後唐官至河北道副招討使喜作詩善書

李夫人西蜀名家後唐郭崇韜伐蜀得之夫人以崇韜武弁常郁悒不樂善屬文尢工書畫

王仁裕字徳輦天水人仕後唐歷晉入漢官至太子少師少嘗夢人剖其腸胃以西江水滌之覩水中沙石皆有篆籀文及寤胸中豁然自是文性超敏翰墨𨿽無聞觀其送張禹偁詩正書淸勁自成一家豈非濯西江水之效歟

楊邠魏州冠氏人仕漢官至中書侍郎同平章事出扵小吏不喜文士末年畱意縉紳延客門下知經史有用乃課吏傳寫至其作正書𨿽不造鍾王之藩翰然气格超邁略有可觀

楊凝式字景度華陰人登唐進士第爲祕書郎歷梁后唐晉漢至周遷太子少師時人以楊風子呼之喜作字尢喜顚艸居洛下十年凡梵宮佛祠墻壁間題記殆徧然揮灑之際縱放不羈或有狂者之目宋歐陽修嘗跋其字以謂凝式筆迹猶有雄彊與顏眞卿行書相上下

馮吉字惟一河南人太師中書令道之子仕周官至太常少卿性滑稽佻薄無操行然嗜學善屬文工艸隸後入宋受詔撰述明憲皇太后謚議見稱扵時

韋莊字端已杜陵人唐幹寧中舉進士第以中原多事潛依蜀節度使王建建奏爲掌書記尋爲起居舍人及建開國委任扵莊官至平章事當時以作字名扵世有行書法

黃居寶字辭玉成都人前蜀官至水部員外郎工書兼以八分書知名

滕昌佑字勝華吳人後遊蜀以文章從事初不婚宦工書兼善大字

元昭嘏前蜀官至工部員外工八分書學韓擇木

道士張昭胤前蜀人學栁公權書甚精

釋曇域前蜀人工小篆學李陽冰

釋曉巒【曉一作楚】前蜀人工艸聖學

張芝張徳釗後蜀仕至簡州平泉令

孫逢吉後蜀仕至國子毛詩博士

張昭文後蜀仕至祕書省祕書郎

周徳貞後蜀仕至祕書省校書郎

孫朋吉後蜀仕至祕書省祕書郎

右五人皆善書廣政七年被選以右僕射毋昭裔所校勘定孝經論語爾雅毛詩尙書儀禮禮記周禮摹丹入石鐫置益州

林罕後蜀仕至國子毛詩博士著說文字源偏旁小說二十卷刻石蜀中

羅緑後蜀官武徳軍巡官工篆

宋齊丘字子嵩廣平人南唐官至太傅亦工書翰

潘佑南唐官至中書舍人博通經史行書奕奕超拔流俗殆有晉之遺風

釋應之南唐人作行書頗有气骨然筆法本學栁公權其分間布置則殊乏飄逸故學者病之

張徐州失其名因官徐州故以爲稱業儒學喜翰墨作艸字亦自不凡筆力淸勁埶若削玉

孫昭祚中書堂吏也習翰墨尢長歐陽詢行書法嘗用其體書千文傳扵世

薛存貴不知何許人喜作艸字頗有晉宋之間風度其溫潤足繩墨處便類獻之而剛勁乏嫵媚處則李煜金錯刀之儔侶也

蘇武功莒人以官稱工篆端勁方穏矩模李陽冰甚有可觀

右自張徐州至此四人𨿽皆五季人品未能詳其朝代世系爵裏姑存闕疑云

書史會要卷五

●欽定四庫全書

書史會要卷六

﹝明﹞陶宗儀撰

○宋

太祖趙氏諱匡胤涿州人仕後周殿前都檢點受禪卽帝位以英武之姿開文明之運嘗有所書詩數幅天下一統四大字處分手札楷書三行傳世人知寶愛子孫代以文藻昭回云漢有自來矣

太宗諱炅太祖弟載櫜弓矢垂意翰墨眞艸八法艸入三昧行書無對飛白入神評者又謂行艸可逼盛唐但短於風韻耳嘗出禦府所藏歷代眞迹命侍書王著臨搨刻板禁中世謂之淳化閣帖者是也

眞宗諱恆太宗子善書甚得晉人風度評者以爲妙在全備八法

仁宗諱禎眞宗第六子天徳純粹無聲色畋遊之好平居時禦翰墨特喜飛白體埶遒勁可入能品

英宗諱曙太宗曾孫濮安懿王子仁宗立爲子善書

神宗諱頊英宗子厲精求治尢工筆札

哲宗諱煦神宗子元佑之治爲盛翰墨亦佳

徽宗諱佶哲宗弟萬幾之餘翰墨不倦行艸正書筆埶勁逸初學薛稷變其法度自號痩金書要是意度天成非可以陳迹求也

荊恭肅王元儼太宗第八子少奇穎寡嗜欲惟喜聚書好爲文辭頗善二王書工飛白

吳榮王顥字仲明英宗次子天姿穎異尢嗜學古圖書工飛白

益端獻王頵英宗第四子資表秀拔眉宇如畫貫通經傳畱心翰墨飛白篆籀皆造其妙

冀王惟吉字國祥太祖孫燕懿王徳昭子好學喜屬文雅善艸隸飛白眞宗嘗次爲七卷禦制序命藏祕閣

慈聖光獻皇后曺氏眞定人周武惠王彬之孫仁宗後性慈儉善飛白蓋習觀昭陵落筆得其奧妙是以筆埶飛動所書用慈壽宮寶識之

欽聖憲肅皇后向氏河內人故宰相敏中曽孫神宗後工行

艸趙惟和惟吉弟雅好學爲詩頗淸麗工筆札

趙允寧字徳之商恭靖王元份子性嗜學尢喜讀唐史通知近朝典故工隸世南楷法

趙仲鸞濮安懿王允讓孫官至常州防禦使喜翰墨

趙仲忽字周臣宗室也能艸書筆法圜美

趙令穰字大年宗室也遊心經史戲弄翰墨尢工艸書嘗作小艸如聚��如撮鍼鐵筆遒而法足觀之使人目力茫然誠可喜也

趙士聴字明發宗室也少好學喜爲文書師米芾

趙子澄字處度宗室也廉介修潔流落巴峽四十年善艸隸

李煜字重光南唐主景第六子嗣位稱後主入朝封違命侯攺封隴西郡公卒贈太師封吳王少聰悟喜讀書屬文工書畫其作大字不事筆捲帛而書之皆能如意世謂撮襟書復喜作顫掣埶人又目其狀爲金錯刀尢喜作行書落筆痩硬而風神溢出然乏姿媚或者以謂煜大字如截竹木小字如聚鍼釘似非筆迹所爲又謂筆迹不減栁誠懸其亦善評者矣又謂善書有筆法五字厭押鉤格扺用筆雙鉤則點畫遒勁而盡善謂之撥鐙書煜得此法復增二字曰導送方煜來歸時藝祖嘗曰煜𨿽有文只一翰林學士耳此亦英偉之气有以蓋之故其言如此

徐鉉字鼎臣揚州廣陵人仕南唐吏部尙書隨李煜入朝官至左散騎常侍當太宗時直學士院典誥命稱得體畱心隸書尢善篆與八分識者謂自李陽冰之後續篆法者惟鉉而已人跋其書以謂筆實而字畫勁亦似其文章至扵篆籀气質髙古幾與陽冰並馳爭先又謂鉉書映日視之中心有一縷濃墨至曲折處亦然乃筆鋒直下不倒側故耳嘗奉詔與句中正葛湍王惟恭等同校定許愼說文行扵世鉉自謂暮年方得■匾法識者然之

徐鍇字楚金鉉弟仕南唐內史舍人因鉉奉使入宋憂懼而卒鍇亦善篆書以許愼說文依四聲譜次爲十卷目曰說文解字韻譜鉉序其首鍇又集通釋四十篇暢許氏之玄旨正陽冰之新義皆說文之羽翼也

宋綬字公垂趙州平棘人官至參知政事謚宣獻作字尢爲時所推右嘗爲小字正書整整可觀眞是黃庭經樂毅論一派之法國初稱能書者惟李建中與綬二人建中之字肥而重濁或爲時輩譏評至綬則無間言蓋其書當扵法度𨿽淸臞而不弱亦古人所難到也

宋敏求字次道綬子官至龍圖閣直學士書法溫厚淸峻凡當時巨卿名碣必得敏求字方以爲榮

李建中字徳中其先京兆人官至司封員外郎工部郎中嘗爲殿中丞掌西京畱司禦史臺至今謂之李西臺居洛中以林泉自娛喜篆籀艸隸八分扵眞行尢精觀其字體初效王羲之而气格不減徐浩當時士大夫得其書莫不爭藏以爲楷法作科斗書郭忠恕汗簡集以獻頗見褒美論者以謂尙有五代衰陋之气蓋以其作字淳厚不飄逸致然

蔡襄字君謨興化人官至端明殿學士謚忠惠博古尙气節工字學大字巨數尺小字如豪發筆力位置大者不失結宻小者不失寛綽至扵科斗篆籀正隸飛白行艸章艸顚艸靡不臻妙而尢長扵行在前輩中自有一種風味筆甚勁而姿媚有餘自珍其書以謂有龍翔鳳舞之埶識者不以爲過而復推爲本朝第一也論者以謂眞行簡札今爲第一正書爲第二大字爲第三艸書爲第四其確論歟

蔡京字符長與襄同郡而晚出欲附名閥自謂爲族弟擢進士第官至太師魯國公以罪徙死博通經史揮灑篇翰手不停輟性尢嗜書初類沈傳師久之深得王羲之筆意自名一家評者謂其字嚴而不拘逸而不外規矩正書如冠劍大人議扵廟堂之上行書如貴冑公子意气赫奕光彩射人大字冠絕古今鮮有儔匹襄書爲本朝第一而京可與方駕

蔡卞字符度京之弟與兄同年第進士官至檢校少保謚文正髙宗追貶單州團練使自少喜學書初爲顏行筆埶飄逸但圓熟未至故圭角稍露自成一家亦長扵大字厚重結宻如其爲人

米芾字符章初居太原後爲襄陽人芾徙吳以母侍宣仁後藩邸舊恩歷官至禮部員外郎知淮陽軍博文尙古性好潔世號水滛違世異俗毎與人迕人又名米顚偉岸不羈口無俗語頎然束帶一古君子善屬文不蹈襲一字崇寧間除書畫兩學博士頗厭士論又詔作黃庭小楷千文以進旋加褒美大扺書效王羲之篆宗史籀隸法師宜官晚年出入規矩深得意外之旨自謂善書者只得一筆我獨有四面識者然之當時名世之流評其人物以謂文則淸雄絕俗气則邁往淩雲字則超妙入神然異議者謂其字神鋒太峻有如彊弩射三十里又如仲由未見孔子時風气其爲論或如此且類多行書世亦罕及

蘇洵字明允號老泉眉州人官至祕書省校書郎贈光祿寺丞後生望風內謁世稱老蘇先生工書法律不足气韻有餘蜀人本不能書元佑間軾始以字畫名世其流𨿽出扵晉唐其實已濫觴扵洵之泉源矣

蘇軾字子瞻號東坡居士洵之子官至端明翰林侍讀兩學士贈太師謚文忠髙名大節照映今古又以翰墨妙天下少時規模徐浩筆圜而姿媚可喜中年喜臨顏眞卿眞行造次爲之便欲窮本晚年乃喜李邕其豪勁多似之黃庭堅云東坡字字可珍委頓人家蛛絲煤尾敗篋中數十年後當有餅金懸購者又云東坡書浙東西士大夫無不規模頗有用意精到得其髣髴至扵老年下筆沈著痛快處遂無一筆可尋

蘇轍字子由號潁濱遺老軾之弟與兄同登進士科由尙書右丞進門下侍郎謚文定書痩勁可喜風味絕髙眞可以兄弟東坡然特少雍容風气當是捉筆甚急而腕著紙故耳

黃庭堅字魯直號山穀道人洪州分寧人官至吏部員外郎工正楷行艸楷法妍媚自成一家艸書尢奇偉嘗自云余極喜顏魯公書時時意想爲之筆下似有風气然不逮子瞻逺甚子瞻爲余臨寫魯公十數紙乃如人家子弟𨿽老少不類然皆有祖父風骨又云嘗觀漢時石刻篆韻頗得楷法又云學書三十年初以周越爲師故二十年抖擻俗气不脫晚得蘇才翁子美書觀之乃得古人筆意其後又得張長史僧懷素髙閒墨迹乃窺筆法之妙扵僰道舟中觀長年蕩漿羣丁撥擢乃覺少進意之所到輒能用筆

石延年字曼卿本幽州人其祖徙居宋城官至太子中允祕閣校理跌蕩不羈劇飲尙气節文詞筆墨照映流輩正書入妙品尢喜題壁不擇紙筆而得如意初沿汴而東系舟泗水龜山下佛祠釋子以題殿榜爲請乃爲劇飲捲氈濡墨作方丈字人以爲絕筆異時範仲淹誄之曰延年之筆顏筋栁骨散落人間實爲神物其爲名流推許如此

陸經字子履越人官至集賢修撰善眞行書前輩髙文必求經書故經之石刻殆徧天下然多作正書其典嚴以規矩自窘譬之椎魯如參厚重如勃不失爲盛徳君子

王子韶字聖美浙右人官至祕書少監宿學醇儒知古今方王安石以字書行扵天下而子韶亦作字解二十卷大扺與安石之書相違背喜作正書至扵三過筆眞可以掛萬鈞之重蓋其宗褚遂良顏眞卿而莫年自變爲一家耳

蘇舜欽字子美號滄浪翁其先世居梓州後爲開封人官至集賢校理監進奏院少慷慨有大志工行艸用筆沈著不凡端勁可愛評書之流謂入妙品當時殘章片簡傳播天下美其翰墨者有花發上林月滉淮水之語

蘇舜元字才翁舜欽兄官至尙書度支員外郎爲人精悍任气節歌詩亦豪健善篆籀亦工艸字筆簡而法足書名與舜欽相後先蓋是下筆處同一闗鈕也

王安石字介甫號半山本撫州臨川人後居金陵官至丞相封荊國公謚曰文追封舒王凡作字率多淡墨疾書初未嘗略經意惟達其辭而已然而使積學者盡力莫能到評者謂得晉宋人用筆法美而不夭饒痩而不枯瘁黃庭堅云荊公率意而作本不求工而蕭散閒逺如髙人勝士敝衣破履行乎大車駟馬之間而目光已在牛背矣

劉正夫字徳初三衢人登進士第官至少宰贈太師謚文憲謇謇有大臣節平日喜學書多作行法好與人論字所書字間有被旨承命爲碑刻者以是傳扵世者絕少晚年間作逸字

周越字子發或字淸臣淄州人官至主客郎中天聖慶曆間以書顯學者翕然宗之落筆剛勁沈著字字不妄作然而眞行尢入妙艸字入能也越之家昆季子侄無不能書者亦其所漸者然耶

杜衍字世昌越州山陰人擢進士甲科官至太師祁國公謚正獻廉潔自刻考其大節偉如也好翰墨至暮年以艸書爲得意喜與壻蘇舜欽論書韓琦嘗以詩謝其書云因書乞得字數幅伯英筋骨羲之膚其爲當時所重如此史謂正書行艸皆有法然以筆迹考之眞行則非所長

於琮毗陵人學隸書學魏受禪碑深得其行筆意

錢俶字文徳吳越武肅王鏐之孫文穆王元瓘之子初元瓘有子曰佐嗣位是爲忠獻未幾而俶特以弟繼其昭穆入朝封秦王謚忠懿方浙右富庻登丰之久上下無事惟以文藝相髙故俶尢喜書善顚艸其斡旋盤結不減古人太宗評其書謂可入神品

錢惟治字和世吳越廢王倧之長子官至檢校太師善艸隸尢好二王書嘗曰心能禦手手能禦筆則法在其中矣家藏書帖圖書甚多太宗知之嘗謂近臣曰錢俶兒侄多任務艸書因令翰林書學賀丕顯詣其第徧取視之曰諸錢皆效浙僧亞棲之迹故筆軟弱獨治爲工耳

錢惟演字希聖忠懿王俶之子官至同中書平章事謚文僖文辭淸麗扵書無所不讀家儲文籍侔祕府書帖亦平平

錢昱字就之忠獻王佐之長子官至郢州團練使善筆札工尺牘太宗嘗取觀而賞之

錢易字希白吳越廢王倧之子俶歸朝羣從悉補官易與兄昆不見錄遂刻志讀書舉進士官至左司郎中翰林學士儤直未滿卒喜尋丈大字及行艸

錢昆字裕之易之兄舉進士官至右諫議大夫以祕書監老扵家能詩書艸隸書

錢勰字穆父易之孫風骨明秀如圖畫中人生五歲日誦千言工正艸書正書師歐陽率更艸書筆埶字體深造王大令閫域評者以謂可入能品

錢儇字智仁文穆王元瓘養子建隆初領彰武節度加使相性簡儉書畫皆入能品

章得象字希言世居泉州髙祖仕閩遂家浦城官至鎭安軍節度使同平章事封郇國公謚文簡善正艸篆書晚年逾妙一以魏晉諸賢爲則楷法殊類王逸少然篆則不若眞艸也

章友直字伯益文簡公得象族子公嘗欲以郊恩奏補辭不願嘉佑中詔與楊南仲篆石經扵大學除將作主簿亦固辭友直旣以此書名世故家人女子亦莫不知筆法咄咄逼眞說者云自李斯篆法之亡而得一李陽冰陽冰之後得一徐鉉而友直在鉉之門其猶遊夏云米芾評其書云友直書如宮女揷花嬪嬙對鏡自有一般態度繼其人者誰歟襄陽米芾也

章惇字子厚建州浦城人父兪徙蘇州官至尙書左僕射封申國公作書意象髙古莫年一以魏晉諸賢爲則此其正書殊類王逸少

陽南仲不知何許人工篆書嘉佑中嘗與章友直篆石經扵國子監甚有法度

王著字知微自言唐相石泉公方慶之後世家京兆渭南祖賁入蜀遂爲成都人仕蜀爲主簿入朝累遷翰林侍書加殿中侍禦史善正書筆迹甚媚頗有家法太宗嘗從學書黃庭堅以謂著用筆圓熟亦不易得如富貴人家子非無福气但病在韻耳著終侍書而不加學士之名蓋惜之也別有翰林學士王著自是一人

句中正字徳元【一作世然】益州華陽人仕蜀爲泰武軍節度掌書記入朝官至屯田郎中精扵字學古文篆隸行艸無不工太宗召對訪以書法擢任三館楷法極可觀

句希仲字衮臣中正子以進士起家官至光祿卿通訓詁工篆隸能傳其父學

孫思皓【皓一作陵】國初孫妃弟學歐陽率更書甚得體

李居簡官至贊善大夫直禦書院善艸書凡章艸小艸點畫皆有法太宗甚愛之

王嗣宗字希阮汾州人官至檢校太傅謚景莊工習艸書而不能精

秦觀字少遊一字太虛號淮海居士揚州髙郵人官至國史院編修官淹該經術書法有東晉風度

張耒字文潛楚州淮陰人登進士第官至太常少卿坡門四君子之一人文名滿天下而艸書飄逸可觀

郭忠恕字恕先雒陽人仕周爲博士入朝太宗素知其名召爲國子監主簿能屬文工篆隸而楷法尢精字書忽廢幾扵中絕求其如忠恕小楷不可得也

李宗諤字昌武深州饒陽人七歳能屬文以隸書著名而不免扵重濁故歐陽修嘗曰書之肥者譬如厚皮饅頭食之未必不佳而世命之爲俗物矣此亦有激云爾

張維蜀人始爲沙門後反初尢善王書絕得懷素之骨王嗣宗薦之召試禦書院維自負其能入院視諸人書不覺微哂眾皆排之止得隸祕閣爲楷法不就景徳末書鄭州開元寺新塔碑直一時之絕也

鄭文寶江表人官至工部郎中在江南時師徐鉉小篆嘗篆千文以示鉉不出一中指甲鉉嘗曰篆難扵小而易扵大鄭子小篆李陽冰不及若大篆可兼爾

李無惑同安人官翰林待詔工篆得撥鐙法益勁健端妙世謂無惑書斯冰之後未見其比也

查道字湛然歙州休寧人舉進士第官至右司郎中事母以孝聞喜親筆硯始習篆患其體埶弱有敎以撥鐙法仍雙鉤用筆經半年始習熟而篆體勁直甚佳

尹熙古【熙一作希】官翰林待詔工篆亦得撥鐙法而所書爲一時之絕

髙紳

申革

葛湍皆江東人皆爲侍書皆善篆與李無惑同時而弗能及也

王廣微字才叔大名成安人官至龍圖閣直學士小有才而善附會師宋綬作小字有法英宗嘗令書欽明殿屏【微一作淵】

王臨字大觀廣微弟官至戶部副使負才气議論不阿小字師宋綬大字法石延年魁梧擁腫乃以筆力豪壯爲主然獨少古意耳

王壽卿字魯翁陳畱人祖擇之之外甥工篆得李陽冰筆意黃庭堅亟稱其書法云非章友直輩所能管攝朝廷召至京師使篆字說辭以與王氏之學異後以命李孝揚而壽卿終身布衣

陳晞

畢仲詢

李孝揚俱工篆與王壽卿同時而不及也

文勛字安國不知何許人官至太府寺丞善論難劇談其篆畫方嚴勁正未嘗妄作一筆蘇軾銘勛字云世人篆字隸體不除如浙人語終老帶吳安國用筆意在隸前汲冡魯壁周鼔秦山

文彥博字寛夫汾州介休人官至左僕射封潞國公謚忠烈工書黃庭堅云余嘗謂潞公云公書極似蘇靈芝公曰靈芝墨豬耳蓋不肯與靈芝爭長今觀到洛爲兒子赴許昌帖筆埶淸勁眞不愧古人

韓琦字稚圭相州安陽人舉進士官至右僕射封魏國公謚忠獻後贈魏郡王工正書師顏魯公而頗露芒角

張次位官至殿中丞嘉佑中詔同篆國子石經

陳堯佐字希元其先河朔人後從閬中官至太子太師致仕謚文惠少好學善古隸自成一家𨿽點畫肥重而筆力端勁老猶不衰能爲方丈大字謂之堆墨八分凡天下名山勝處碑刻題榜多公親迹世或效之而莫能及也

陳堯咨字嘉謨堯佐弟官至知天雄府贈太尉謚忠肅工隸書

王顧與陳堯佐同時善隸書

楊畋善隸書

林伯修莆田人善大字

胡恢金陵人官至華州推官博物彊記善篆隸坐法失官十餘年時韓魏公琦當國恢獻詩自達魏公憐之令篆國子監石經因得復官

歐陽修字永叔號六一居士吉州永丰人舉進士官至參知政事贈太子太師謚文忠幼穎悟過人讀書輒成誦家貧至以荻畫地學書好古嗜學凡周漢以降金石遺文斷編殘簡一切掇拾研稽異同謂之集古錄因此得古人筆意遺墨流傳遒勁可愛人皆寶之

司馬光字君實號涑水先生陜州夏縣人官至右僕射贈太師封溫國公謚文正正書不甚善隸書極端勁似其爲人黃庭堅嘗跋公書云司馬溫公天下士也所謂左凖繩右規矩聲爲律身爲度者觀其書猶可想見其風采

範仲淹字希文其先邠州人後徙江南遂爲蘇州吳縣人舉進士第官至參知政事謚文正內剛外和性至考好施予置義莊以贍族人泛愛樂善士多出其門下善書得樂毅論筆意淸勁中有法度但少肉耳

楊億字大年建州浦城人七歳能屬文太宗召試下筆立成卽授祕書省正字官至翰林學士謚曰文工小楷

王伯忠近臣也善行書

蔡玠官至尙書郎善行書

唐異其處士也善書世稱與李建中相爲左右

林逋字君復杭州錢塘人隠居不仕謚和靖先生善行書筆意殊類李建中而淸勁處尢妙

唐詢字彥猷杭州錢塘人官至右諫議大夫讀書好古尢精翰墨學歐陽詢得其髣髴

唐韶字彥範詢之弟文章气格髙簡疏秀亦善書

唐坰字林夫詢之子熙寕間附王安石官同知諫院學書知古人筆意少所許可甚愛蘇軾書

李隲字顯夫成都人官至朝散大夫以能書名得眞行艸三昧而眞艸尢勝蘇軾嘗師之

李時雍字致堯號適齋隲之子官至殿中丞工書崇寕間與米芾同爲書學博士嘗對禦書跨鰲二字字方及半宮人以花簮之不覺滿頭扵是能聲髙壓米芾又嘗以書出外國敕以絳紗封臂不被旨不許輒書能以襟袖濡墨走筆作大字當時士夫碑記多時雍父子之手蓋其結字嫵媚𨿽乏遒勁然亦自成一家

李時敏字致道時雍弟官至朝請郎克嗣家聲尢工大字

邵龢字仲恭丹陽人官至直龍圖閣知蘇州工正行字體淸勁

髙述丹陽人

潘岐齊安人皆有文藝故其風聲气格見扵筆墨間時作蘇軾簡筆或能亂眞遇眞識則亦敗矣

文同字可與梓州梓潼人世稱石室先生又自號笑笑先生錦江道人舉進士稍遷太常博士集賢校理知陵州洋州湖州方口秀眉操韻髙潔善篆隸行艸飛白又善畫竹其筆法槎牙勁削如作枯木怪石時自有一種風味議者謂多縱健而少圓熟

李公麟字伯時號龍眠居士舒州人登進士第官至中書門下後省刪定官禦史檢法好古博雅多識奇字自夏商以來鐘鼎尊彛皆能考定世次辧測欵識聞一妙品𨿽捐千金不惜兼綜覽法書故悟古人用筆意作書有晉人風格淸勁而妍麗

薛紹彭字道祖長安人官至祕閣修撰出爲梓潼漕自謂河東三鳳後人書名亞米芾符佑間號能書

江休復字鄰幾開封陳畱人官至尙書刑部郎中善隸書官奉符日嘗至泰山頂視秦所刻石處云石頑不可鐫鑿不知當時何以刻也其四面無艸木而野火不能及故能若此之久然風雨所剝其存者才此數十字而已可以知其嗜好也

葛蘊字叔忱能屬文尢長扵詩又特善書或以淡墨塵紙戲爲之假古人之名聞者以傳而人莫能辯也惜其蚤亡不大顯扵世

王珦明州鄞縣人熙寧間工篆書證宗要略三卷命爲禦書院祇侯

周邦彥字美成號淸眞居士錢塘人官至祕書監尢長扵歌詞正書行書皆善

蔣之奇字頴叔官至同知樞宻院事亦善書

呂權福唐人元丰間工題署書

閻蒼舒正書雄健而有楷則扁榜尢工

陳歸聖官至祕書丞能篆書尢工徑丈大字

石蒼舒字𨿽有骨气而失扵麄俗

王升字逸老自號羔羊居士工艸書殊有旭顚轉折態度宣和間以艸書聖經上進除書錄其書尢爲內庭稱賞

杜從古字唐稽官至禮部郎宣和中與米友仁徐兢同爲書學博士髙宗云先皇帝喜書致立學養士獨得杜唐稽一人餘皆體仿了無神气

李彭字商老其字畫有鍾王之風自言法右軍之贍麗用魯公之气骨獵奇峭扵誠懸體韻度扵凝式

鄒浩字志完號道鄕先生常州人官至吏部侍郎謚曰忠元符間任諫爭危言讜論朝野推仰亦善書

陳瓘字瑩中號了翁南劍州沙縣人官至右司員外郎字畫精勁蕭散有蘭亭典刑

沈遼字叡達號雲巢錢塘人官至太常寺奉禮部以善書稱王安石曾鞏師其筆法王得其淸勁曾得其眞楷登科後遊京師偶爲人書裙帶詞頗不典傳達禁中近幸嬪禦服之遂塵乙覽後奪官流永州徙池州卒

張察字通之成都人嘗帥鼎州以篆名今成都題榜往往察之筆也

徐琰成都貢士工篆書宣和初嘗書劍南西川四大字字身長五尺雄偉可喜

吳思孟字醇翁官至知夔州善書

張商英字天覺號無盡居士蜀州新津人官至尙書右僕射謚文忠長身偉然姿采如峙玉喜艸書而不求工

張唐英字次功商英兄第進士官至殿中侍禦史少攻苦讀書亦善筆札

趙霆官宣徳郎能篆書

孫中官承議郎能艸書

鮑愼由官宣徳郎能行書

劉瑗官武勝畱後能隸書

董儲宻人善書蘇軾謂近世亦少其比

劉燾字無言溫陵人以艸書名世晚年𨿽用筆圓熟然乏秀气黃庭堅題續法帖云劉燾箋題便不類今人書使之春秋髙江東又出一羊欣薄紹之矣

朱服紹聖元年召試中書舍人上曰服文詞可采書札亦工

晁迥字明逺世爲澶州淸丰人徙家彭門官至禮部尙書謚文元性樂易寛簡書法楷正爲時推重

葛珣字叔寶紹聖間長扵艸書

杜介善艸書淸爽圓媚誠精絕也

雷太簡字簡夫工書自云少年時學王右軍樂毅論鍾東亭賀平賊表歐陽率更醴泉銘褚河南聖敎序魏庻子郭知運碑顏太師家廟碑後又見顏行書馬病帖乞米帖苦愛重之但自恨未及其自然近刺雅安晝臥郡閣因聞平羌江暴漲聲想其波濤畨畨迅駛掀搕髙下蹙逐奔去之狀無物可寄其情遽起作書則中心之想出筆下矣

翟靜叔能艸書嘗有跋米芾遊金山龍遊寺題名後艸書三行刻之石筆札駸駸逼古人

翟耆年字伯壽能淸言工篆及八分

王仲薿字丰父官通議大夫有風采善詞翰

王鞏字定國魏州人工書小艸頗有髙韻𨿽不逮古人亦可傳扵世也

範文度能書有模本蘭亭記歐陽修以爲蔡君謨以書名當世其稱範君不爲誤矣

黃伯思字長睿別字霄賓號雲林子邵武人官至祕書郎天資警敏長扵考古正行艸隸書皆精初仿歐虞後乃規模鍾王筆埶簡逺有魏晉風气尢精小學凡字書討論備盡劉夢得雲長睿好古善隸楷法能得古人用筆意

許采字師正吳興人字畫規模鍾王殆窺其妙

陳昱官至寺丞少好學嘗扵父伯修枕屏效米芾筆迹書杜甫詩一日芾過伯修見而驚焉因授以作字提筆法

趙竦字子立官水曺文章翰墨皆見重扵前輩

栁淇學書中興頌筆力𨿽未絕勁而間架已方嚴矣

李康年字樂道江夏人好古博雅而小篆尢精黃庭堅謂康年晚寤籀筆下筆自有可喜直木曲銑得之自然秦丞相斯唐少監陽冰不知去樂道逺近也

杜庭之善書蘇軾雲杜庭之書世所貴重

程嗣昌字孺臣中山博野人少喜學書自謂獨得古人用筆之妙嘗評近代能書者曰蘇才翁書筆埶遲怯蔡君謨但能模學前人點畫及能艸字而已周子發書妙出前輩至扵艸書殊未得自悟之意古人自悟者惟張旭與余而已

張文正字義祖陰城人自少學書嘗居一小閣上杜門不治他事積三十年不輟遂以書名神宗評其艸書爲本朝第一

吳■﹝山完﹞江南人善隸題榜有古意

何籀信安人以隸書知名嘗書上饒令顧君祠記評者以爲非漢人不能爲也

袁液字仙夫貴戚子姓而好學趣尙不凡工書

張閱道善眞艸亦矯然自成一家風範

唐希雅嘉興人書學李煜金錯刀法

愼東美字伯筠工書王逢原贈之詩曰鐵索急纒蛟龍僵蓋言其字之老勁也

韓璠字景文開封人獻肅公絳之孫風采瓌潤字畫遒媚

杜仲徽作隸書漢隸碑刻歳久風雨剝落故其字無復鋒鋩仲徽乃用禿筆作隸自謂得漢刻遺法豈其然乎

仲翼官至太府寺丞善飛白艸書

劉次莊字中叟崇寧中爲禦史有書名工正行艸筆法出王大令褚河南而能兼采羣書爲一家行艸差劣卜築扵淦水之濱東山之麓所謂戲魚堂是也臨摹古帖最得其眞凡艸聖不可讀者以小楷譯之張舜民評其書謂如紅蓮新折潤之以風雨

潘師旦官尙書郎模刻官帖骨法淸勁今絳帖是也

沈文旭大中祥符間爲太子右贊善大夫善大字

劉澤閩人善大字嘗書萬安橋三字在海石上徑三尺許有隼尾存筋之法時蔡襄造橋不自書則澤書可知矣

王惟恭不知何許人工篆嘗與徐鉉等奉詔校定許愼說文行扵世

黃公孝仁宗朝官至太常博士有詩名書師王右軍

徐易海州人能篆隸

安宜之長安人工楷書

夏竦字子喬江州徳安人官至樞宻使封英國公進封鄭國公贈太師中書令賜謚文正以言者攺謚文莊資性明敏多識古文學奇字至夜以指畫膚

晏殊字同叔撫州臨川人官至同平章事謚元獻

包拯字希仁廬州合肥人官至樞宻副使謚孝肅

張齊賢字師亮曺州寃句人官至右僕射謚文定

富弼字彥國河南人官至左僕射鄭國公謚文忠

唐介字子方江陵人官至參知政事贈禮部尙書謚質肅

劉摯字莘老永靜軍東光人官至右僕射謚忠肅

韓絳字子華其先眞定靈壽人徙開封之雍丘忠獻公億之子官至司空檢校太尉致仕康國公

韓維字持國絳之弟官至學士承旨

石介字守道號䢐徠先生兗州奉符人官至太子中允直集賢院

趙抃字閱道衢州西安人官至參知政事贈太子少師謚淸獻

滕元發字達道東陽人官至龍圖閣學士知揚州謚章敏

楊傑字次公號無爲子無爲人官至禮部員外郎

賀鑄字方回號慶湖遺老衛州人官至倅太平州

沈括字存中錢塘人官至光祿少卿

毛滂字澤民號東堂元佑中蘇軾守杭日滂爲法曺

劉涇字巨濟簡州陽安人官至職方郎中

韓駒字子蒼號牟陽仙井監人官至中書舎人

曽鞏字子固稱曰南丰先生建昌軍南丰人官至中書舍人

範祖禹字淳甫一字夢得成都華陽人官翰林學士

李之儀字端叔號姑溪滄州無棣人官至通判原州

張舜民字蕓叟號浮休居士邠州人官右諫議大夫

蘇幼學字行之溫州瑞安人官至中書舎人

劉攽字貢父臨江新諭人官至中書舍人

右自晏殊至此並擅毫翰其迹雜見羣玉堂法帖中按帖凡十卷元系安邊所申發朝廷以著庭東廊爲庫架設之榜曰羣玉石刻著作佐郎傅行簡書嘉定元年三月祕書少監汪逵攺建室屋以藏名曰羣玉堂

宋祁字子京安州安陸人後徙開封之雍丘元獻公庠之弟官至翰林學士承旨謚景文

呂夷簡字坦夫先世萊州人後徙壽州官至太尉致仕謚文靖

向敏中字常之開封人官至左僕射謚文簡

邵雍字堯夫其先範陽人徙家河南其居曰安樂窩自號安樂先生嘉佑詔求遺逸畱守以雍應詔授將作監主簿後復舉逸士補潁州團練推官皆固辭不受命竟稱疾不之官卒贈祕書省注作郎賜謚康節

楊邦乂字希稷吉州吉水人官至翰林學士謚忠襄

蘇頌字子容泉州南安人徙潤州丹陽縣官至右僕射贈司空

龐籍字醇之單州武城人官至右僕射謚莊敏

趙挺之字正夫宻州諸城人官至左僕射謚淸憲

陳靖字道卿興化軍莆田人官至太常少卿

孔文仲字經父臨江新諭人官至中書舎人

胡宿字武平常州晉陵人官至樞宻謚文恭

右自宋祁至此皆工筆札其迹雜見鳳墅續法帖中按帖凡二十卷石刻藏吉州鳳山書院乃曽宏父所集者

蘇庠字養直號後湖元丰中居廬山召不起胸中本無軒冕是以風神筆墨皆自蕭散

王曽字孝先靑州益都人鄕貢試禮部廷對皆第一官至左僕射封沂國公謚文正書畫皆合格

王洙字原叔應天宋城人官至翰林學士少聰悟博學通篆隸書

梁鼎字凝止益州華陽人官至判西京畱司卿史臺偉姿貌有介節工篆籀八分

劉筠字子儀大名人舉進士官至集賢院學士贈右僕射謚文恭好學有文善筆札

邵必字不疑丹陽人舉進士官至龍圖閣直學士知成都善篆隸

陶谷字秀實邠州新平人官至戶部尙書贈右僕射博通經史及諸子佛老多蓄法書名畫善隸書

鄭諶字本然不知何許人艸書有■﹝巬﹐言代夫﹞光之遺則

吳元輔字正臣並州太原人官至定州鈐轄善筆札

宋湜字持正京兆長安人官至給事中充樞宻使謚忠定風貌秀整筆法遒媚書帖之出人多傳效

周起字萬卿淄州鄒平人官至知汝州贈禮部尙書謚安惠家藏書至萬卷能書集古今人書並所更體法爲書苑十卷弟超官至主客郎中亦能書

蘇易簡字太簡梓州銅山人官至知陳州贈禮部尙書風度奇秀能筆札

趙安仁字樂道河南洛陽人官至禦史中丞謚文定生而頴悟幼時執筆能大字及長善楷隸

髙繼宣字舜舉瓊之子家世燕人後居濠州官至眉州防禦使知讀書工筆札

韓溥京兆長安人官至司門郎中少俊敏縉紳推重之尢善筆札人多藏其尺牘

姚鉉字寶之廬州合肥人太平興國進士官至起居舎人京東轉運使雋爽頗尙气文辭敏麗善筆札

宗翼蔡州上蔡人篤孝恭謹好學彊記經籍一見卽能黙寫學歐陽虞栁書皆得其楷法

孟玄喆字遵聖西蜀昶子官至泰寧軍節度封滕國公幼聰悟善隸書

髙燾字公垂號三樂居士沔州人篆隸飛白皆造妙

李行簡字易從同州馮翊人中進士第官至右諫議大夫集賢院學士攺給事中家貧刻志扵學聚木葉學書筆法遒勁

李瑋字公照錢塘人尙仁宗女兗國公主官至駙馬都尉平海軍節度使善章艸飛白散隸

任誼字才仲洛陽人官至澧州通判隸書學蔡邕

劉松年字榮祖涇之子書學米芾

王逸民永康導江人初爲僧名紹祖書學黃庭堅

丁晞顏字令子書畫皆精

滕茂實字秀頴吳人初名宗發政和中擢進士攺今名官至太學正善篆

鍾離景伯字公序善書

鍾離權不知何時人間出接物自謂生扵漢而唐呂巖扵吾執弟子禮雙髻跣足睥睨物表自稱天下都散漢又稱散人嘗艸其所爲詩字畫飄然有淩雲之气非凡筆也亦錄詩寄王鞏多論長生金丹事終自論其書以謂學龍蛇之狀識者信其不誣

種放字明逺號雲溪醉侯河南洛陽人累拜工部郎中卒贈尙書書迹有晉人風气

蒲云漢州綿竹人幼有方外之趣布裘笻竹遊山野間類有道之士尢喜翰墨作正書甚古嘗以雙鉤字寫河上公注道徳經筆墨精細若遊絲縈漢孤煙裊風連綿不斷或一筆而爲數字分布勻穏風味有餘覽之者令人有淩虛之意

張有字謙中吳興人隠扵黃冠善篆書法甚古有所撰復古編行扵世張徵云昔人作篆如李丞相李少監徐騎省皆寫篆非畫篆是故用工至易如神行乎中至陳晞章友直文勛輩榮豪泄墨如圬如畫是故筆癡而無神近世吳興張有用寫篆法神明意用到昔人波瀾復古編出而晞輩廢矣

內臣岑宗日字子文開封人慶曆初以父遺表通籍壁門然趣向髙逺不苟合取容扵世故終九品官而無遺恨嘗取古之善書者自漢迄唐凡十有一人爲論以評其書曰張芝如班輸構堂不可增減鍾繇如盛徳君子容貎若愚語其眾妙足以爭造化者羲之也較其父風但恨乏天機者獻之也世南潛心羲之蓋若顏子之亞聖徐浩比肩伯儒有類仲由之勇態歐陽詢得其正故如廟堂衣冠不失動靜栁公權得其勁故如轅門列兵森然環衛懷素之間逸故翩翩如眞仙眞卿之淳謹故厚重如周勃至若李邕則舉動不離規矩而有虧適通變之道焉此皆其自得扵心積學扵外而其吐論所以不愧古人者歟然宗旦作字尢善行書但銀鉤蠆尾脫去嫵媚規模點畫當是蘇舜欽之亞顧筆力亦窮扵此矣

內臣楊日言字詢直開封人喜經史工篆隸八分

荊國大長公主太宗女幼不好弄喜圖史能爲歌詩善筆札

魏國大長公主英宗第二女嫁左衛將軍王詵好讀古文章工筆札

越國夫人王氏端獻王頵之室作篆隸有古法

和國夫人王氏宗室趙仲輗室能詩章善字畫

徐氏蘊行自號悟空道人臨川蔡敎授詵之母學虞世南書得楷法多手鈔佛書

章氏煎友直之女工篆書傳其家學友直執筆自髙壁直落至地如引繩而煎亦能如其父以篆筆畫棋局筆筆勻正縱橫如一

徐氏淸字靜之蓬萊女官也下西裏王氏詩作謝體書效黃庭堅妍妙可喜陳無已詩云蓬萊仙子補天手筆妙詩淸萬世功肯學黃家元佑腳信知人厄匪天窮

朝云字子霞姓王氏錢塘人蘇軾之侍妾敏而好義學軾楷書頗得其法

英英姓王氏楚州官妓也學顏魯公書蔡襄敎以筆法晚年作大字甚佳梅堯臣贈之詩曰山陽女子大字書不學常流事梳洗親傳筆法中郎孫妙盡蠶頭魯公體

楚珍不知姓彭澤娼女艸篆八分皆工董史雲家藏長沙古帖標簽皆其題署宣和間有跋其後者曰楚珍蓋江南奇男子初𨿽豪放不羣終以節顯吾嘗見其過湖詩淸勁簡逺有丈夫气故知此人胸中不凡

馬眄徐州營妓也性惠麗蘇軾守徐日甚喜之能學軾書得其彷佛軾嘗書黃樓賦未畢眄竊效書山川開合四字軾見之大笑略爲潤色不復易之今碑四字乃眄筆也

道士陳景元字太虛號碧虛子建昌南城人喜讀書至老不倦嘗與蔡卞論古今書法至歐陽詢則曰世皆知其體方而莫知其筆圓卞頗服膺生平不欲艸字惟喜正書大扺祖述王羲之樂毅論黃庭經下逮詢化度寺碑耳故扵古人法度粗已贍足

道士任玄能江南人工篆

司馬煉師善大篆及楷

釋法暉政和二年天寧節以細書經塔來上作正書如半芝麻粒寫佛書十部曰妙法蓮華經楞嚴經維摩經圓覺經金剛經普賢行法經大悲經佛頂尊勝經延壽經仁王護國經自塔頂起以至趺坐層級鱗次不差豪末恍然如郁羅蕭臺突兀碧落說者謂作此字時取竅宻室正當下筆處容光一點明而不耀故至細可書然其字累數百萬不容脫落而始終如一亦誠其心則有是耶

釋希白字寶月號慧照大師長沙人作字有江左風味慶曆中嘗以淳化閣帖模刻扵潭之郡齋

釋頴彬廬山人善王書

釋夢貞闗右人善栁書

釋惠崇壽春人善王書

釋茂蔣廬山人善王書

釋苑基浙東人善顏書

言法華工書蘇軾嘗云僕書作意便彷佛似蔡君謨得意便似楊風子更放則似言法華矣

都錢塘

髙宗諱構徽宗第九子善眞行艸書天縱其能無不造妙嘗言學書惟視筆法精神朕得王獻之洛神賦六行置之幾間日閱數十過覺扵書有所得又言學書必以鍾王爲法然後出入變化李心傳以謂思陵本斆黃庭堅書後以僞豫亦能庭堅書老年間攺從右軍或云初學米芾又輔以六朝風骨自成一家

孝宗諱眘太祖宗泒秀王之子入繼大統敷文徳求民瘼明賞罰惜名器書有家庭法度

光宗諱惇孝宗第五子亦能書

寧宗諱擴光宗長子臨下以簡禦眾以寛省刑薄賦書學髙宗

理宗諱昀寧宗侄尊尙道學崇重士類其書亦從髙宗家法中來

度宗諱禥理宗侄福王與芮子是時權臣持國帝擁虛器而已書法體制不失家敎

憲聖慈烈皇后吳氏開封人吳宣靖王近之女髙宗後博習書史妙扵翰墨帝嘗書六經賜國子監刋石稍倦卽命後續書人莫能辯

恭聖仁烈皇后楊氏寧宗後忘其裏氏或云會稽人楊次山者亦會稽人後自謂其兄也少以姿容選入宮頗涉書史知古今書法類寧宗

景獻太子詢燕王九世孫希懌之子官至保寧軍節度使臨川郡王謚莊靖書法學髙孝兩朝

趙子晝字叔問宗室也醞藉該洽蓄書近萬卷多所親校過江篆字爲第一

趙必睪字伯暐號庸齋宗室也官至奏院宗丞善隸楷作續書辧妄以規姜夔之失

米友仁字符暉小字虎兒芾之子官至兵部侍郎力學嗜古善書黃庭堅嘗戲之詩云虎兒筆力能扛鼎敎字符暉繼阿章心畫之妙得扵家傳父作子述識者謂宋之有元章元暉猶晉之有羲之獻之或謂作斜弩之筆一字皆成橫欹之埶此效父體而用心大過耳

吳說字傅朋錢塘人髙宗謂紹興以來雜書遊絲書惟錢塘吳說說知信州日朝辭上謂曰朕有一事每以自慊卿書九里松牌甚佳向日書易之終不迨卿所書當令仍舊是日降旨俾根尋舊牌張掛說之見重扵髙宗如此

洪適字景伯號半洲鄱陽人官至右僕射謚文惠篤好漢隸有隸纂隸釋隸韻皆盡漢刻之本末矣

徐兢字明叔號自信居士歷陽人鉉之後自題保大騎省世家宣和間嘗爲書學博士渡江仕髙宗朝工篆法以李斯爲本張孝伯謂兢書筆力奇古其沈著處不異鑽刻若非豪楮所能成且復陶鎔醞醸變入小篆離析偏旁脗合制字來意縱橫馳騁其用無窮

徐林字稚山兢之兄

徐�兢之弟並以篆名家

徐蕆字子禮號自覺居士林之子工篆隸篆宗家學隸學逢童子碑

張守字全眞常州人髙宗朝參知政事字畫圓熟流美世不多見

陳恬字叔易陽翟人爲祕書省校書郎後棄官上築嵩華間號澗上丈人能書

王利用字賓王潼川人舉進士第官至夔憲工書畫髙宗特愛其書

汪藻字彥章饒州徳興人官至翰林學士博極羣書手不釋卷工小篆

康與之字伯升號頤庵洪州人南渡初以文辭待詔金馬門學字扵陳恬有書傳扵世

陸遊字務觀號放翁會稽人官至寶章閣待制致仕才气超邁尢長扵詩筆迹飄逸

向子諲字伯恭號薌林淸江人官至戶部侍郎書迹傳世人多寶之

王安中字履道號初寮書法精俊

劉岑字季髙能艸書縱逸而不拘蓋有自得之趣

薛尙功字用敏錢塘人官至僉書定江軍節度判官廳事善古篆尢好鐘鼎書有鐘鼎彛器欵識二十卷及鐘鼎韻七卷行乎世

吳琚字居父號云壑汴人憲聖皇后侄大寧郡王益之子官至進安節度使進少保謚獻惠世稱吳七郡王性寡嗜好日臨古帖以自娛字畫類米芾以詞翰被遇孝宗大字極工

蔣粲字宣卿紹興間戶部侍郎敷文閣待制善行書亦長扵大字皆有韻度得古人用筆意大者徑尺小者如蠅頭怪奇偉麗獨步一時議者以粲書圓媚縝宻然少蕭散

胡世將字承公常州晉陵人官至端明殿學士嘗類集古今石刻爲若干卷名曰資古錄所書鐵柱銘刻扵延眞官邦人習書多取爲楷則

單夔官至侍從仿唐八分方勁有體蓋積習之能非不知而作者嘗師豫章故書迹間有存焉

單煒字炳文號定齋居士沅陵人以武舉得官仕至路分博學能文扵訂考法書尢精字畫遒勁得二王法度

司馬括字子開文正公光之後寓居豫章頗長扵隸亦善行

張孝祥字安國號於湖歷陽烏江人讀書一過目不忘下筆數刻數千言紹興中廷對第一禦覽試策有詞翰俱美之褒官至顯謨殿直學士篆書極工大字亦佳楊萬里謂安國書甚眞而放

胡珵字徳輝書學鍾繇

朱昌齡書亦佳

範成大字至能號石湖居士吳郡人擢紹興進士第官至資政殿大學士少髙放以能書稱字宗黃庭堅米芾𨿽韻勝不逮而遒勁可觀

魏了翁字華甫臨邛人登進士第官至贈太師封秦國公謚文靖學者稱鶴山先生善篆不規規然繩尺中而有自然之埶嘗以篆法寓諸隸最爲近古

魏克愚字明已號靜齋了翁之子亦工篆

�埜字子文婺州金華人官至端明僉樞宻院善楷隸行艸小楷深入率更戶庭大字難爲致宻而埜獨有餘且有位置漕江西日徧易諸處扁牓而以已書張之

周頌乃益公之後嘗倅洪其書淸勁復工扁牓大字

虞似良字仲房號橫溪自稱寶蓮山人吳郡余杭人官至監左藏東庫善篆隸隸法尢工家徒四壁藏漢刻數千本心慕手追盡得旨趣其分析波畫正是偏傍各有根據大至數尺小至繩頭無不能也亦能古文奇字

謝諤字昌國號良齋淸江人書法似蘇軾而少變其體大扺窘扵舒放然自成一家執筆如捉賊此或近之

楊無咎字補之號逃禪老人又號淸夷長者淸江人後寓豫章髙宗朝以不直秦檜累徵不起書多率更小變其體江西碑碣多無咎書小字尢淸勁可喜嘗自題所藏邕禪師塔銘後云予扵率更爲入室上足

甘叔異字同叔豫章人爲人豪放不區區拘引繩墨以學問稱雄一郡行書學米芾艸書學黃庭堅

姜夔字堯章號白石道人番陽人能詩文書法迥脫脂粉一洗塵俗有如山人隠者難登廟堂嘗著續書譜一篇以繼孫過庭之作頗造翰墨閫域

杜良臣字子卿豫章人學問該洽以小篆見重一時筆法精妙考究古學爲詳

牟益字徳新晚年喜篆書深究古文嘗取詛楚石鼓鐘鼎等文爲辧證一編以糾前時釋文之誤

曺士冕字端可昌谷之後博參羣書服膺蘭亭

張卽之字溫夫號樗寮歷陽人參政孝伯之子官至直祕閣致仕以能書聞天下特善大字爲世所重

陳讜字正仲興化人官至尙書與張卽之同時並以書名

劉震孫字長卿號朔齋中州人善大字尢有位置

袁坰字季野豫章人學率更書亦遒媚可愛但乏气骨耳

張鎰字季萬本北人居滁州善艸書

祝次仲字孝友太末人善艸書

姚惇字公儀江左人潛心篆學得前古遺意

鄭元秀善隸書

李肩吾字子我號蠙州魏文靖公門人能書取隸楷之合於六書者作字通行於世

朱熹字符晦一字仲晦徽州婺源人後寓崇安又徙建陽之考亭中紹興進士第官至煥章閣待制贈太師封徽國公謚曰文學者稱之曰晦庵先生熹登第五十年仕扵外者僅九考立朝才四十日簞瓢屢空晏如也善正行書尢工大字嘗評諸家書以謂蔡忠惠以前皆有典刑及至米元章黃魯直諸人出來便自欹斜放縱世態衰下其爲人亦然

劉克莊字潛夫號後村興化人官至尙書謚文定書迹亦佳

鄭僑字惠叔號回溪興化人狀元及第官至參知政事贈太師封郇國公謚忠惠善行艸著書衡三篇

鄭寅字子敬僑之子官至尙書左司除寶章閣致仕博極羣書畱心翰墨作包蒙七卷其略曰伏羲之八卦皆當時之古文也三皇尙忠五帝尙質三王尙文八卦忠也古文質也籀文也籀則王降而霸矣隸其秦之法令書乎古隸隸之古文也八分隸之籀也楷法隸之篆也飛白八分之流也行楷之行也艸楷之走也隸以規爲方艸則圓其矩而六書之道散矣

米尹仁友仁之弟亦有書名

李昭字晉傑鄄城人篆學三墳記甚工

鄭昻字尙明福州人善筆翰嘗撰書史二十五卷

葉鼎字和仲號山澗古括人篆隸皆能書

顏直之字方叔號樂閒居士吳人官至中散大夫杜門不妄交遊専意雅尙尢工篆書法度森嚴可以追蹤徐張嘗手寫集古篆韻二十卷今藏雲間朱芾家

宋棻字文芳錢塘人

刁術字符賓

杜茂修

髙■﹝疒夢﹞字止善梁溪人

陳希愈字師韓

右五人並善書

陳與義字去非號簡齋其先居京兆後遷洛陽官至參知政事

張九成字子韶號無垢居士其先開封人徙居錢塘官至參知政事

晁補之字無咎號歸來子濟州巨野人舉進士官至禮部郎中

右三人共擅豪翰其迹雜見羣玉堂法帖中

楊萬里字廷秀吉州吉水人官至江東轉運使贈光祿大夫髙宗嘗爲書誠齋二字學者稱誠齋先生

胡安國字康侯號艸庵居士建寧崇安人中進士第官至給事中兼侍讀進寶文閣學士謚文定

胡寅字仲明號致堂安國子擢進士第官吏部侍郎

胡宏字仁仲號五峯寅之弟

鄭淸之字徳源慶元鄞人登進士第官至左丞相追封魏王謚忠定

史彌逺字同叔四明人官至左丞相封越王

陳康伯字長卿信之弋陽人官至左僕射封魯國公謚文恭

�璘字伯玉古田人舉進士官至太常少卿李綱字伯紀號梁溪邵武人徙居無錫登進士第官至尙書左僕射贈少師謚忠定

劉子翚字彥衝號屏山建州崇安人贈太師韐之子官至通判興化軍

右十人皆工筆札其迹雜見扵鳳墅續法帖中

楊鎭字子仁號中齋嚴陵人節度使蕃孫之子尙理宗女周漢國公主官至左領軍衛將軍駙馬都統謚端孝喜觀圖史書學張卽之

鄭縕字天和工篆

葛剛正工篆畢

良史字少董紹興間進士能寫唐人小楷

婁機字彥發嘉興人中乾道進士第官至參知政事深扵書學尺牘人多藏去所著漢隸字源行扵世

杜杲字子昕邵武人官至刑部尙書爲文麗宻淸嚴善行艸學急就章

翟汝文字公巽潤州丹陽人官至參知政事風度翹楚精扵篆籀

丁徳隅中吳人晉公謂之孫工篆

秦檜字會之江寧人登政和第官至左僕射贈申王謚忠獻開禧中追奪王爵攺謚繆厲能篆書見金陵文廟井欄上刻其所書玉兔泉三字亦有可觀𨿽以一藝之小善莫掩萬年之遺臭姑存之以爲姦臣逆賊懲

文天祥字宋瑞一字履善吉之吉水人舉進士第一官至右丞相加少保封信國公體貎丰偉美晳如玉秀眉而長目忠義名節炳煥史冊善小篆嘗見丹書一硯後云紫之衣兮綿綿玉之帶兮粼粼中之藏兮淵淵外之澤兮日宣嗚呼磨爾心之堅兮壽吾文之傳兮廬陵文天祥書共四十四字筆畫貞勁似其人也【國朝追謚忠烈】

林希逸官至考功員外郎能書子泳亦能篆

樓鑰善大字髙宗時太學成奉敇書扁

張安國歷陽人學

顏書顏汝勲字符老官至朝請大夫善筆札

魏宋直號頴峯山人書宗米芾

曲端字平甫鎭戎人官至宣州觀察使謚莊閔端本武士而知書善屬文長扵兵略作字奇偉

曺松泉天臺人攝棗陽倅日穆陵遣賜督府詩字可尺許曺乃效李陽冰篆作一圖以賀又以古篆文十二冊爲侑皆江南之所未見者古石鼓文尙在卷末

戴侗字復初永嘉人亦能篆有所編六書故行扵世

葛長庚自號白玉蟾閩人嗜酒苦吟善艸

內臣王介字黙庵亦稱能書

劉夫人希字號夫人建炎間掌內翰文字及寫宸翰字髙宗甚眷之亦善畫上用奉華堂印記

楊氏寧宗皇后妹時稱楊妹子書法類寧宗馬逺畫多其所題往往詩意闗涉情思人或譏之

胡夫人自號惠齋居士平江人胡尙書與可女黃尙書子由妻能艸書𨿽未有體法然大書宏放亦婦人所難

翠翹失其姓供內翰侍人字畫媚婉

蘇氏建寧人淳佑間流落樂籍以蘇翠名能八分書

嚴蕊字幼芳天臺營妓也善琴奕書畫田田

錢錢辛棄疾二妾也皆因其姓而名之皆善筆札常代棄疾答尺牘

釋徳止號淸谷善屬文尢工正書

釋省肇【一作徳肈】廬山人工行書廬山多有所書碑刻

釋思齊杭人書師栁公權有所書放生池碑在杭州

釋仁濟字澤翁書師蘇軾

釋從宻字世疏長沙人以艸聖爲世所稱

釋子溫字仲言號日觀居錢塘瑪瑙寺人但知其畫葡萄而不知其善艸書也其所畫葡萄枝葉皆艸書法也

書史會要卷六

●欽定四庫全書

書史會要卷七

﹝明﹞陶宗儀撰

○元

英宗蒙古氏諱碩迪巴拉仁宗子承武仁治平之餘海內晏淸得以怡情觚翰嘗見宋宣和手敕卷首禦題四字又別楮上日光照吾民月色淸我心十字一卷上至治之音四字皆雄健縱逸而剛毅英武之气發於筆端者亦足以昭示於世也

文宗諱托克托穆爾武宗子以聰明睿知之資入正大統乃稽古右文開奎章閣置學士員討論治道幾致刑措喜作字每進用儒臣或親禦宸翰作敕書以賜之自冩閣記甚有晉人法度云漢昭回非臣庶所能及也

庚申帝諱托歡特穆爾明宗子天性仁恕務以寛平致治攺奎章爲宣文崇儒重道尊禮舊臣萬幾之餘畱心翰墨所書大字嚴正結宻非淺學可到奎畫傳世人知寶焉

阿裕錫哩達喇庚申帝子風儀俊邁性資英偉帝於東宮建端本堂置賢師傅以教之知好學喜作字眞楷遒媚深得虞永興之妙非工夫純熟不能到也

趙孟俯字子昻號松雪道人宋太祖子秦王徳芳之後五世祖秀安僖王子偁實生孝宗賜第居湖州故公爲湖州人在宋試中國子監國朝混一程文憲以行臺治書侍禦史奉詔訪江南遺佚得二十餘人公居首選又獨引公入見神采秀異照耀殿庭世祖稱之爲神仙中人特授兵部郎中歷事成武仁英五朝累遷至翰林學士承旨贈江浙等處行中書省平章政事追封魏國公謚文敏性通敏持重未嘗妄言笑書一目輙成誦詩賦文辭淸邃髙古善鑑定古器物名畫畫山水竹石人馬花鳥悉造其微尢善書爲國朝第一篆法石鼓詛楚隸法梁鍾艸法羲獻或得其片文遺帖亦誇以爲榮然公之才名頗爲書畫所掩人知其書畫而不知其文章知其文章而不知其經濟之才也弟孟吁字子俊亦工書殊得公之家傳

鄧文原字善之其先自巴西徙杭由儒學正累遷至嶺北湖南道肅政亷訪使贈江浙等處行中書省平章政事追封南陽郡公謚文肅嘗自題其齋居之室曰素履人遂稱素履先生丰姿凝粹內嚴外恕爲文精深典雅詩簡古而麗正行艸書早法二王后法李北海虞文靖云大徳延佑間漁陽吳興巴西翰墨擅一代黃文獻奉敕撰公神道碑云工於筆札與趙魏公齊名

鮮於樞字伯機號困學民漁陽人官至太常寺典簿而帶河朔偉气每酒酣驁放吟詩作字奇態橫生善行艸趙文敏極推重之評者以爲太常蚤年嘗作吏故所書未能脫去舊習不免間有俗气曽見手編艸韻下用小楷音釋類鍾元常尢不可得也

虞集字伯生晚稱翁生號邵庵其先蜀人徙撫之崇仁官至奎章閣侍書學士翰林侍講學士贈雍國公謚文靖博文明識精於辭藝眞行艸篆皆有法度古隸爲當代第一

姚樞字公茂號雪齋營州柳城人官至中書左丞翰林學士承旨謚文獻其歷官政績具見名臣事略善艸書

姚燧字端夫號牧闇樞之子官至集賢大學士謚曰文以文章名海內書宗顚素

程巨夫字文海號雪樓廣平人官至翰林學士承旨封楚國公謚文憲世以文學知名謇謇有王臣節字體亦純正大抵飽學儒流下筆處暗合書法玆胸次然也亦工大字

元明善字復初淸河人官至翰林學士湖廣行省參知政事謚文敏文章言行有聲於時書體純熟似守李北海之矩度

郭貫字安道眞定人官至集賢大學士尙气節君子人也工篆書

盧摯字處道號疏齋涿郡人官至翰林學士亦能書

範梈字徳機臨江人官至翰林待制廣東廉訪僉事博學善屬文於詩尢長古隸淸勁有法

掲徯斯字曼碩丰城人官至翰林侍講學士封豫章公謚文安學藝淵博而能以和靜致治正行書師晉人蒼古有力

周馳字景逺聊城人官至僉燕南亷訪司事經術贍逸憲度著明行艸宗二王婉約丰妍

栁貫字道傳金華人官至翰林待制爲文章有奇气工篆籀於大字得體杜本謂其妙處不減李陽冰

周仁榮字本心天臺人由文學累官至翰林待制以文章名而楷書宗歐陽率更尢爲時所重

吳澄字幼淸晚稱伯淸號艸廬臨川人官至翰林學士贈江西行省參知政事謚文正以文章道徳稱於時深究六書之義直用篆法而結體加方以成一家之法

張起巖字夢臣河南人狀元及第官至翰林學士承旨中書平章政事意气雄傑其書見於篆法處皆有勝韻

史弼字君佐號紫微老人眞定人官至江西行省平章政事封鄂國公有經濟之才後生望風內謁書師晉人亦善大字

袁桷字伯長四明人官至翰林侍講學士謚文淸篤學多所通曉書從晉唐中來而自成一家

王士熈字繼學構之子東平人官至江東亷訪使贈中書平章政事封趙國公風流蘊藉爲名流所慕書法亦淸潤完整

趙雍字仲穆魏國公子官至集賢待制同知湖州路總管府事姿貌雄偉豪爽有風槪工眞行艸篆篆法二李而淸勁有餘眞行艸法魏公公嘗爲幼住庵僧冩金剛經未及半而薨雍足成之其聨續處人莫能辯於此有以見其得家傳之祕也子鳯字允文麟字彥徵亦習書更益以工便可造父之域

趙奕字仲光雍之弟隠居不仕日以詩酒自娛工眞行艸書其合作者可與魏公亂眞

李章字君章東平人性通簡書法亦可尙

張衡字士衡樂陵人官至中書省員外郎少以才學知名艸書師張長史

李有字仲方燕人官至兩浙都轉運鹽使司經歷通雅博暢尢工古隸

吾衍字子行號竹房太末人寓杭之生花坊隠居求志好古博學淩物傲世不交雜客與趙魏公相厚善精於篆專法李陽冰律以石鼔當代獨步

吳正道番陽人世爲儒家深好篆法著六書淵源字偏傍辧誤存古韻譜等書吳文正爲序之

楊桓字武子魯郡人官至祕書少監善大小篆嘗著六書統以詔書刻之尙方多出已意篇帙浩穰學者莫之能究

余應桂字一枝號蓀壁錢塘人在宋爲縣令入朝不仕楷書師歐陽率更體𨿽純熟然乏气韻

龔開字聖與號翠巖淮陰人宋兩淮制置司監當官入朝不仕博聞多識耿介不同於俗作古隸得漢魏筆意

白珽字廷玉號湛淵錢唐人徳望淸重書學米元章

仇逺字仁近號山村錢唐人好古博雅楷書學歐

薛漢字宗海徳淸人官至國子助教楷書宗歐陽率更

薛植字子立漢之子思致淵富精於楷書一點畫不苟作殊有率更之體格

錢選字舜舉吳興人小楷亦有法但未能脫去宋季衰蹇之气爾

張孔孫字夢夫濟南人官至河南亷訪使書宗王黃華

史性良字顯甫鄆城人官至中書平章政事書有晉人法度亦能大字

趙儼字子威眞定人官至翰林學士善古隸

王士點字繼志士熈之弟官至四川雲南亷訪副使善大字亦能篆

歐陽玄字原功號圭齋潭之瀏陽人登進士第官至翰林學士承旨福建閩海道肅政亷訪使贈大司徒楚國公謚曰文行艸略似蘇文忠而剛勁流暢風度不凡未易以専門之學一律議之

黃溍字溍卿婺之義烏人登進士第官至翰林侍講學士謚文獻淹該經術書宗薛晉公而自成一家危承旨嘗云吾平生學書所讓者黃溍卿一人耳

張翥字仲舉號蛻庵河東人官至翰林學士承旨領北行省平章政事封潞國公博綜羣書作爲文辭擅一時之譽蚤年書學鍾元常

陳繹曽字伯敷吳興人官至翰林編修學識優博眞艸隸隸俱通習之各得其法

陳旅字眾仲莆田人官至國子監丞博學彊記以文章名世善古隸而行楷亦有法

杜本字原功號淸碧其先京兆人徙居武夷博該經術淹貫古今多蔵古圖畫器物名帖至正間朝廷以翰林待制聘至杭托疾而還工楷隸楷書結體謹嚴全具八法隸書學漢楊馥碑

段天佑字吉甫汴人官至江浙儒學提舉亦號能書

龔璛字子敬髙郵人書有晉宋人法度

魏敬益字士友洛陽人官至臨江總管古隸學廬江太守碑亦能篆

劉致字時中河東人官至翰林待制風情髙簡蚤負聲譽能篆有所著復古糾繆編行於世行艸宗晉人而不純熟

張徳琪字廷玉燕人艸書學張長史行書亦佳

牛麟字伯祥太原人大字尢爲時所稱美

趙鳳儀字瑞卿號怡齋汴人官至京畿都漕運使練逹吏治善扁牓大字

王都中號本齋閩審知之後居平江官至河南行省參知政事謚淸獻以亷介自持爲政簡而不凢大字似其爲人小字亦善

趙期頥字子奇汴梁人官至陜西行臺治書工於篆

李炯字漑之濟南人官至翰林學士書有晉宋家法

柯九思字敬仲號丹丘生臺州人官至奎章閣鑑書博士能詩文善鑑古器物書畫亦善書

傅若金字汝礪新諭人官至廣東廉訪照磨長於詩正書學歐陽率更

蘇天爵字伯修趙之欒城人再徙眞定官至江浙行省參知政事兩浙都轉運鹽使書學趙魏公

李��字好古河南人官至陜西行省郎中工大字

石巖字民瞻京口人官至縣尹隸書學韓尙書

張■﹝王綦﹞字公弁保定人官至集賢大學士封滕國公少而岐嶷早以才學知名篆書亦淳古可取

倪巾字中愷信州人官至翰林待制正書端謹淸潤

髙翼字茂之南陽人官至嘉興路推官正艸行書皆從晉宋規矩中來但以不知六書偏傍時作謬字爲識者所鄙耳

班惟志字彥功號恕齋大梁人官至集賢待制江浙儒學提舉初徽仁裕聖皇后以泥金冩大蔵經鄧文肅舉惟志入經局補州教授累官至今任早歲宗二王筆勢翩翩不失書家法度晚年學黃華應酬塞責俗惡可畏文宗嘗評其書謂如醉漢罵街

吳裏字處仁號逸民錢唐人官至江陰州儒學教授艸書師鮮於太常

汪從善字國良杭州臨安人官至邵武路總管正書亦合晉人紀律兼能大字

任仁發字子明號月山松江人官至都水庸田副司以畫馬得名中年後方專意學李北海書卽得其法

宗椿字壽卿山東人官至江南行臺照磨學王黃華書工大字

余謙字嵕山池陽人官至江浙儒學提舉善古隸

孟昉字天偉大都人官至江南行臺監察禦史工書

劉楨字廷幹燕南人官至福建行省參政亦能書

吳叡字孟思錢塘人工篆隸而於古隸尢精但筆畫雕刻人以爲病

宣昭字伯絅號艮齋漢東人有雅行博通古今天文地理陰陽術數百氏之學無不諳詣尢精翰墨正書師歐陽率更字字該備八法

鄭杓字子經莆田人能大字兼工八分有所著述皆行於世

余襄番昜人工篆而大字尢善

程君寶濼源人艸書有顚素之體

王翼字符徵號華陽生金壇人有所篆四書行於世

鄭燁莆田人天才卓出八分書能世其學能否之間𨿽以篆楷稱要亦未爲甚善

應在字止善句章人工篆嘗作篆隸偏傍點畫辧行於世

吳炳字彥輝汴人身安畎畝朝廷三聘不起工篆書

王畝字季野都中子官至成都路判官淸峻有髙譽眞行艸師二王圓勁成就度越流軰

鮮於去矜字必仁號苦齋樞之子書得家傳之法

鮮於端字文肅樞之孫書迹不失家學

邊武字伯京隴西人行艸專學鮮於太常時有亂眞者子定字文靜正書學宣昭亦稱善

兪鎭字伯貞嘉興人官至建徳縣尹行艸師李北海

董復字君復沂州人居鎭江書學鮮於太常

李��字申伯江右人官至集賢待制古隸專學孫叔敖碑得方勁古拙之法

林鏞字叔大嘉興人官至江浙行省員外郎正書學虞

王務道字弘本山陰人古隸學孫叔敖碑

吳志淳字主一曹南人古隸學孫叔敖碑

洪恕字主敬金華人始學鮮於太常亦號能書後乃放乎法度之外無足觀矣

胡布字子申河南人有材气善艸書

鄭禧字熈之吳郡人亦善書

曹埜字子學東平人善古隸

吳云字友雪義興人官至太子司經以才穎見稱書師虞永興

掲厷字伯防徯斯子官至燕南亷訪副使風尙通雅言議英秀正書得用筆意

陳達字符逹永嘉人官至崇文少監太子贊善志行眞艸師二王不以規矩自窘

饒介字介之番昜人博學有口才艸書亦飄逸

朱振字艮玉番昜人艸學聖教序眞師趙魏公

蔣惠字季和號紫芝山人番昜人博學多通機敏有干行艸師鮮於太常正書多晉人气格

楊遵字宗道浦城人徙居錢塘篆隸皆師杜待制

王黙字伯靜松江人書學趙魏公行筆甚捷

劉堪字子輿檇李人思致淵冨工於古隸

王餘慶字叔善四明人官至江南行臺監察禦史艸書學巙正齋甚似

王順字祖孝餘慶子正書亦善

繆貞字仲素姑蘇人篆書宗張有

鄔進禮字行義武林人書師趙魏公

張體字孟膚江陰人隸書時作顫掣勢蓋學李重光金錯刀法而行楷亦善又雙鉤書極純熟可喜

唐肅字處敬紹興人讀書能文辭書迹亦佳

陳睿字思可會稽人學藝妍瞻眞楷宗智永

褚英字士文錢塘人篆隸専學吳睿惜其不能以古人爲師伎遂止於此耳

唐志大字伯剛如臯人多蓄古法書名畫行艸落筆峻激略無滯思

曹永字世長正書學鍾元常行艸學二王松江人

掲云字之徳文安孫正書學智永

黃中字彥美武林人艸亦可尙

歐復字伯誠番昜人善古隸

易履字安道茶陵人能艸

葛萬慶廬山人居越中號越臺洞主能爲詩務出人不道語善艸書酒酣落筆愈得其妙

杜敬字行簡號夷門老人汴人徙居錢塘蓄古名人墨迹歷代金石刻甚富亦工觚翰

宋季子以字行臨川人能古隸嘗增廣宋婁幾漢隸字源及撰兩漢字統凡十二卷

衛徳辰字立中華亭人素以材幹稱書學舍利塔銘

衛仁近字叔剛徳辰侄經子百氏無不該楷書學黃庭經自有一種風流蘊藉俠才子气

章弼字共辰松江人篤志經史識度淸逺未十歲卽能扁牓大字及長眞行艸篆皆師趙魏公

陳徳永字叔夏黃巖人徳望淸重書宗李北海

範��字守中黃巖人博綜羣籍才行髙潔書師趙魏公州裏碑碣所書爲多

楊彜字彥常錢塘人登進士第官至翰林編修篆隸正書咸可取

張翼一名翨字翔南其先睦人徙居檇李博學彊記屬文敏捷好爲奇澀語而切於理正書宗晉

邵亨貞字復孺其先睦人徙居華亭博通經史贍於文辭且工篆隸

王逢字原吉江陰人才气俊爽其屬辭於詩尢長作行艸初非經意大率具書家風範

楊惠不知何許人嘗任江南行臺監察禦史善大小二篆

龔觀豫章人能篆

王俁不知何許人嘗僉浙東亷訪司事書蘭亭書扁其姓名乃與宋王俁書蘭亭扁者同

李介石字守道天臺人以儒術飾吏事亦能古隸

周宗仁字克復伯琦之子官至山東行省左右司郎中篆書宗其家學然不逮父

範居中字子正武林人亦工筆札

張紳字士行山東人負才略談辧縱橫能作篆書

杜從訓字義方鄆城人官至江陰州尹書效蘇黃

張伯仁字至道閩人善篆及行艸

鄭炳字符炳余姚人書迹似晉人

汪正字大雅四明人工八分書

李林字九臯錢塘人古隸學受禪表

陳謙字伯謙天臺人正書師虞永興

王禮字禮仲揚州人篆宗張謙中

何仲章吳興人

吳志行錢塘人

呂中立會稽人

鄧學可維揚人

陳宗亮諸曁人

杜伯循江右人

卓習之慶元人

朱俊卿武陵人

徐子愚嘉禾人

右九人皆畱心翰墨有聲於時

貢師泰字泰甫宣城人官至戶部尙書楷書亦善

先子諱煜字明元號白雲漫士上虞典史贈承事郎福建江西等處行樞密院都事蚤歲館授京師時學書於雪庵得其典則季父諱復初字明本號介軒老人臺州儒學教授贈從事郎溫州樂淸縣尹小篆師徐張古隸師鍾梁從弟宗暹一名文昭字晉生江浙等處儒學副提舉楷書學歐陽率更

亷希貞字薌林畏吾人官至昭文館大學士封薊國公善扁牓大字

貫裕實哈雅號酸齋北庭人官至翰林侍讀學士豪爽有風槪富文學工翰墨其名章俊語流於毫端者怪怪奇奇若不凝滯於物卽其書而知其胸中之所養矣

余闕字廷心武威人登進士第官至浙東肅政亷訪司副使兵興升淮西宣慰使出鎭安慶堅守六年城陷偕妻子死之累贈湖廣行省平章謚忠宣風采峭整負大節以王佐自任工篆隸字體淳古

盛熈明其先曲鮮人後居豫章淸修謹飭篤學多材工翰墨亦能通六國書至正甲申嘗以所編法書考八卷進上覽之徹捲命藏禁中

蕭摶字圖南本契丹人金王黃華甥博學多能詩書畫皆追蹤舅氏

劉若水字澹齋女眞人喜弄觚翰子煗亦能篆

甘立字允從河西人官至中書檢校才具秀拔亦善書札

庫庫字子山號正齋恕叟康里人官至翰林學士承旨風流儒雅知經國大體博渉經史刻意翰墨正書師虞永興行艸師鍾太傅王右軍筆畫遒媚轉折圓勁名重一時評者謂國朝以書名世者自趙魏公後便及公也

回回字子淵巙巙弟官至中書平章政事正書宗顏魯公甚得其體

阿爾尼格字西軒蒙古人官至大司徒封國公善大字

臺哈巴哈字兼善元名逹布哈禦賜今名號白野蒙古人狀元及第官至浙東宣慰元帥臺州路逹嚕噶齊沒於王事追贈江浙行省平章政事封魏國公謚忠介以淸厲顯名骨鯁不同於物篆書師徐鉉張有稍變其法自成一家行筆亦圎熟特乏風采耳常以漢刻題額字法題今代碑額極髙古可尙非他人所能及正書宗歐陽率更亦有體格

���都字克荘西夏人官至山南亷訪使文章事業夐出人表書迹亦佳

薩都拉字天錫回紇人登進士第官至淮西亷訪司經歷有詩名善楷書

多通字石巖蒙古人官至江西行省平章政事封司徒姿儀雄偉威惠著明尢工大字能作雙鉤書

慶通字正臣康里人官至中書右丞相器量弘重政教宣著善大字

托克托蒙古人官至中書右丞相贈太師封鄭王材器宏大智謀善斷扁其燕處之室曰道濟書院延納儒士討論治道善大字

額森特穆爾托克托弟官至禦史大夫亦能大字

實喇卜字惟中蒙古人官至集賢大學士善大字

伯勒齊爾巴哈蒙古人官至中書右丞相有治國之才善大字

達實特穆爾字九成康里人官至江浙行省丞相封太尉知讀書能詩大字學釋溥光小字亦有格力

布哈特穆爾字兼善蒙古人官至江南行臺禦史大夫憲度著明不屈節死善大字

巴延布哈徳濟字蒼巖髙昌國王子而鮮於太常甥官至江東亷訪副使浙東宣慰使介立不羣艸書似其舅氏

喀爾巴哈字普修伊裏河溫人官至海北亷訪使篤志墳籍至於百氏數術無不研覽書宗二王

拔�字彥鄕凱烈人官至禮部尙書行艸宗晉人

榮僧字子仁回紇人登進士第官至江浙行樞密經歷楷書師虞永興

多爾濟巴勒蒙古人官中政院使目嘗奉敕書鄧文肅神道碑

烏梁哈臺蒙古人官至淮南行省平章嘗奉敕書平徐碑

諾海字徳卿蒙古人官至鎭江路鎭守萬戶善大字郡之扁牓多其所書

喜山字近仁畏吾人官至集賢都事亦工書

圗列圖字敬夫蒙古人登進士第官至監察禦史善大字

因斜納實哩字處元畏吾人楷書學虞永興而不熟

內臣張仲壽字希靜號疇齋錢塘人官至翰林學士承旨行艸宗羲獻甚有典則亦工大字

管夫人諱道升字仲姫吳興人趙魏公室封魏國夫人有才略聰明過人爲詞章作墨竹筆意淸絕亦能書仁宗嘗取夫人書合魏公及子雍書善裝爲卷軸識以禦寶命藏之祕書監曰使後世知我朝有一家夫婦父子皆善書也

劉氏不知何許人孟運判妻也性巧慧能臨古人字咄咄逼眞

曹氏號雪齋錢塘民家女居湖曲姿儀秀徹辭對淸華能琴棋書亦可賞

柯氏天臺人九思之女通經史善筆札

天師張與材字國梁號薇仙別號廣微子封正一教主嗣漢三十八代天師太素凝神廣道明徳大眞人金紫光祿大夫畱國公居信州龍虎山官至一品道贊三朝作大字有法艸書亦佳天師

張嗣成號太玄與材子封正一教主嗣漢三十九代天師太玄輔化體仁應道大眞人亦善艸書

宗師吳全節號閒閒番昜人制授特進上卿玄教大宗師崇文弘道玄徳廣化眞人艸書亦英拔

眞人丘處機字通宻號長春登州棲霞縣人詔贈長春演道主教眞人行艸宗黃山谷

眞人薛玄羲字玄卿號上淸外史貴溪人行書得體

道士方從義字無隅號方壺貴溪人工詩文善古隸章艸

道士祝玄衍號丹陽貴溪人能大字

道士張雨字伯雨號句曲外史錢塘人博聞多識善談名理作詩自成一家字畫亦淸逸

道士鄭樗字無用號空同生盱江人性稟剛勁尙气作古隸初學孫叔敖碑一時稱善後乃流入宋季陋習無足觀者

道士趙宜裕大梁人善古隸

道士周蘭雪信州人能篆隸

帝師帕克斯巴土波國人法號曰皇天之下一人之上開教宣文輔治大聖至徳普覺眞智佑國如意大寶法王西天佛子大元帝師共三十有八字且夫有元肇基朔方俗尙簡古刻木爲信猶結繩也旣而頗用北庭字書之羊革猶竹簡也及奄有中夏爰命帕克斯巴采諸梵文創爲國字其功豈小補哉字之母凡四十一凡詔誥宣敕表箋並以書冩其書右行其字方古嚴重按宋鄭樵七音略序云七音之韻起自西域流入中夏梵僧欲以其教傳之天下故爲此書𨿽重百譯之逺一字不通之處而音韻可傳華僧從而定之以三十六爲之母重濁輕淸不失其倫天地萬物之音備於此矣𨿽鶴唳風聲雞鳴狗吠雷霆驚天蟁蝱過耳皆可繹也況人言乎初得七音藩鑑一唱三嘆番僧有此妙義而儒者未之聞及乎研究制字考證諧聲然後知皇頡史籀之書已具七音之作先儒不得其傳耳據此則帕克斯巴之制創其由來逺矣詳具外域天竺條下

釋溥光字玄暉號雪庵俗姓李氏大同人特封昭文館大學士榮祿大夫賜號玄悟大師爲詩衝澹粹美善眞行艸書尢工大字國朝禁扁皆其所書

釋至溫字其玉一號全無俗姓郝氏荊州人與太保劉文貞公少相好同爲僧及公爲世祖知遇薦至溫可大用召見將授以官弗受錫號佛國普安大禪師博記多聞論辧無礙百家諸子之言多所涉獵善艸書得顚素之遺法有艸書詩文傳於世

程可中字南山天臺人眞艸師晉人甚工

釋祖瑛字石室吳江人書學趙魏公

釋宗泐字季潭天臺人詩文澹雅隸書亦古拙

釋�允字中巖錢塘人書學趙魏公

釋梵琦字楚石慶元人工行艸有書名

釋徳祥字麟洲錢塘人書宗晉人

釋克新字仲銘番易人能文有雪廬集刻梓以行亦能古隸

釋靜慧字古明松江人正書師虞永興甚得其法但欠淸婉耳

釋守仁字一初富春人能文辭善艸書亦能篆庫

李溥圓字大方號如庵河南芝田人居燕京習頭陀教能詩於溥光爲法弟遂學其書

書史會要卷七

●欽定四庫全書

書史會要卷八

﹝明﹞陶宗儀撰

○遼

太祖耶律氏諱億字阿保機小字多爾濟多用漢人教以隸書之半增損之制契丹字數千以代刻木之約其字如■【朕】■【敕】支【走】■【馬】痷【急】之類是也

聖宗諱隆緒小字文殊努景宗長子幼喜書翰十歲卽能詩

道宗諱洪基字涅鄰小字察喇興宗長子性沈靜嚴毅喜作字嘗有所書秦越大長公主捨棠陰坊第爲大昊天寺碑及額今在燕京舊城

末帝諱延禧字延寧小字阿果道宗孫亦能書嘗奉道宗敕冩尙書五子之歌行於時

耶律羅卜科字信寧太祖從侄官至北院天王初太祖制契丹國字魯不古以贊成功授林牙監修國史林牙乃掌文翰官時稱爲學士

圗魯卜字鐸衮官至崇義軍節度使幼聰敏及制契丹大字突呂不贊成爲多

○金

章宗完顏氏諱璟臨軒之餘喜作字專師宋徽宗痩金書

完顏璹本名壽孫賜今名字仲實一字子瑜號樗軒世宗孫越王永功子封密國公博學有俊才家藏法書名畫幾與中祕等嘗學書於任詢工眞艸書

完顏守禧字慶之璹之幼子風神秀徹如仙人作詩與字皆可喜年未三十卒

完顏希尹本名固紳完顏部人歡圗之子歡圗祖石魯與昭祖同時同部同名希尹官至尙書左丞相封金源郡王謚貞憲自太祖舉兵常在行陣間金人初無文字國勢日彊與鄰國交好乃用契丹字太祖命希尹撰本國字希尹乃依仿漢人楷字因契丹字制度合本國語制女眞字太祖大悅命頒行之其後熈宗亦制女眞字與希尹所制字俱行希尹所撰謂之女眞大字熈宗所撰謂之女眞小字

完顏陳華善名彜字良佐以小字行丰州人系出蕭王諸孫死節官至贈鎭南軍節度使天資髙明雅好文史軍中無事則窻下作牛毛細字如寒苦之士

趙秉文字周臣號閒閒居士磁州滏陽人登進士第官至翰林學士爲人至誠樂易未嘗以大名自居仕五朝官六卿書法效鍾王艸尢遒勁世競寶之

王庭筠字子端號黃華老人遼東蓋州人【史作河東】舉進士第官至翰林修撰儀觀秀偉善談吐書法宋米芾論者謂其胸次不在芾下

王曼慶字禧伯號澹遊庭筠子官至行省右司郎中亦能書並詩

楊邦基字徳懋號息軒華陰人舉進士第官至祕書監能屬文工畫亦善書有古人風度

任詢字君謨號南麓易州軍市人官至北京鹽使慷慨有大節家藏法書名畫數百軸書爲當時第一

李澥字公渡號六峯居士少從王庭筠遊詩及字畫皆得法尢工行書

王競字無競彰徳人官至翰林學士承旨博學而能文善艸隸工大字兩都宮殿牓題皆競所書士林推爲第一

李經字天英號無塵道人錦州人再舉不第拂衣歸南渡後朝議以武功就命倅其州少有異才爲詩喜出奇句書畫亦異人

麻九疇字�幾初名純易州人繇太常寺太祝遷應奉翰林文字幼穎悟七歲能艸書作大字有及數尺者

冀禹錫字京父忠州龍山人登進士第官至應奉翰林文字充尙書省都事聴敏絕倫作詩鍜煉甚工字畫亦勁健可喜

王渥字仲澤後名仲澤太原人擢第官至右司都事明俊不羈博學無所不通字畫遒媚有晉人風度

張彀字伯英許州臨潁人少擢第官至河東南路轉運使天性孝友字畫勁古有顏眞卿風致

史公奕字宏父大名人官至翰林修撰工於筆札

王仲元字淸卿號錦峯老人東平人卒於京兆幙書法趙沨

黨懷英字世傑號竹溪宋太尉進十一代孫馮翊人中進士第歷官至翰林學士承旨謚文獻脫略世務工篆籀當時稱爲第一學者宗之

龍鑄字才卿號黙翁遼東人少擢第官至京兆路轉運使博學能文工詩與書

吳激字彥髙建州人米芾之壻將宋命至畱不遣命爲翰林待制出知深州事工詩能文尢精樂府字畫俊逸得芾筆意

趙沨字文孺號黃山東平人進士官至禮部郎中性衝澹學道有所得尢工書趙秉文云沨之正書體兼顏蘓行書備諸家體其超放又似揚凝式當處蘓黃伯仲間

左光慶字君錫薊州人官至右宣徽使幼頴悟沈厚少言好古讀書識大義喜爲詩善隸籀尢工大字世宗行郊禮及受命寶皆光慶篆凡宮廟牓署經光慶書者人稱其有法

張仲孚字信甫其先自安定徙居張義堡官至尙書左丞贈鄧王天性孝友剛毅喜讀書頗能書翰

張天錫字君用號錦溪老人河中人官至機察眞字得桞誠懸法艸師晉宋亦善大字遭遇道陵諸殿字扁皆其所題有艸書韻會行於世

王子可字南云河東吉州人落魄嗜酒時作古文奇字字畫峭勁

髙士談善艸書

張瑞童善艸書

釋徳普號勝靜老人武州人能作詩頗工字畫

釋玄悟能詩善書

○外域

天竺梵僧所作顏師古云西域僧能以十四字貫一切音文省而義廣謂之婆羅門盛熈明云嘗覽竺典造書之主凡三人曰梵曰伽盧曰倉頡梵者光音天人也以梵天之書傳於印度其書右行伽盧創書於西域其書左行皆以音韻相生而成字諸蕃之書悉其變也其季倉頡居中夏象諸物形而爲文形聲相益以成字其書下行未知其說果何所據因而考之西方以音爲母華夏以文爲基諸國之風土語音旣殊而文字遂亦各異溯流窮源其法似不出乎此三者也蓋梵者不囉麻也合而言之爲梵此雲光音天也其字之母凡五十曰悉曇章此云能成諸義也其中十六字爲轉聲之範三十四字爲五音之祖或一或二或三至於聫載互合而有輕重淸濁非淸非濁等聲其詳見於天竺字源今姑存其母云十六聲者

﹝圖表略﹞

右依天竺聲明字源及諸教中有十六轉聲今所傳者去其中第七第八第九第十之四聲惟有十二轉聲者蓋以此四聲已在第三第四二聲中所統也三十四母分爲五音者

﹝圖表略﹞

斯乃音韻之祖因之配合而生生無窮焉其土有五天竺文字稍異獨以中天竺爲正削竹爲筆以貝多樹葉爲紙其書廣有六十四種名載釋書玆不復詳諸蕃文字𨿽變遷各殊然其音韻莫不祖述梵音故今曰梵音而不曰梵書者以其音律交合而成字載音以導意非若華文有六義也切謂字母者猶倉頡之古文也其音韻會合而成字猶古文孳孕而成篆也其轉變而爲諸蕃之書者亦猶分隸行艸之變也

畏吾兒𨿽有二十餘母除重名外止有一十五音因此應聲代用者多矣

回回其母凡二十有九橫行而寫自前抵後復好於前

日本國於宋景徳三年嘗有僧入貢不通華言善筆札命以牘對名寂照號圓通大師國中多習王右軍書照頗得筆法後南海商人船自其國還得國王弟與照書稱野人若愚又左大臣滕原道長書又治部卿源從英書凡三書皆二王之迹而若愚章艸特妙中土能書者亦鮮能及紙墨光精左大臣乃國之上相治部九卿之列也曩余與其國僧曰克全字大用者偶邂逅於海陬一禪剎中頗習華言云彼中自有國字字母僅四十有七能通識之便可解其音義因索冩一過就叩以理其■﹝耳糸糸﹞輳成字處髣髴蒙古字法也全又以彼中字體冩中國詩文𨿽不可讀而筆勢縱橫龍蛇飛動儼有顚素之遺則云

浮提國後周時獻書生二人乍老乍少隱形則出聲聞聲則藏形出時開四寸金壺上有五龍之檢封以淸泥壺中墨汁狀若浮黎灑木石皆成篆籀或科斗文字紀造化人倫之始

外國胡書何馬鬼魅王之所授也其形似小篆

西夏國其主李元昊自制蕃書命野利仁榮演繹之成十二卷字形體方整類八分而畫頗重復教國人紀事用蕃書而譯孝經爾雅四言雜字爲蕃語

西洋馬八兒等國人以長細銛刀右手執用托以左母指橫刻貝葉爲字或暮夜交睫書之迅速精利皆不失行理卽古刀書之流也

流求國職貢中華所上表用木爲簡髙八寸許厚三分闊五分飾以髹扣以錫貫以革而橫行刻字於其上其字體類科斗書

眞臘國或稱占臘其國自稱曰甘孛智元朝按西蕃經名其國曰澉浦只蓋亦甘孛智之近音也尋常文字及官府文書皆以麂鹿皮以物染黑隨其大小闊狹以意裁之用一等粉如中國白善粉之類搓爲小條子其名爲梭拈於手中就皮畫以成字永不脫落用畢則揷於耳之上字迹亦可辧認爲何人書冩須以濕物揩拭方去大率字樣正如回鶻字凡文書皆自後書向前卻不自上書下也或云其字元音聲正與蒙古音聲相類但所不同者三兩字耳

林邑國文字與天竺則同

康國文字似胡書

安息國書畫【音獲】革旁行不直下

雲南大理國僰人蒙氏保和年間遣張志成學書於唐有晉人筆意故今重王羲之書

西夏國李徳明小字阿移制書著十二卷又制字若符篆

書史會要卷八

●欽定四庫全書

書史會要卷九

﹝明﹞陶宗儀撰

○書法

李斯曰夫用筆之法先急回後疾下如鷹望鵬逝信之自然不得重攺送腳若逰魚得水舞筆如景山興雲或捲或舒乍輕乍重善深思之此理當自見

許愼曰周禮保氏教國子先以六書一曰指事指事者視而可識察而可見上下是也二曰象形象形者畫成其物隨體詰詘日月是也三曰形聲形聲者以事爲名取譬相成江河是也四曰會意會意者比類合誼以見指撝武信是也五曰轉注轉注者建類一首同意相受考老是也六曰假借假借者本無其字依聲托事令長是也

蕭何曰夫書埶法猶若登陣變通並在腕前文武遺於筆下出沒湏有倚伏開闔藉於陰陽每欲書字諭如下營穩思審之方可下筆且筆者心也墨者手也言者意也依此行之自然妙矣

蔡邕筆論曰書者散也欲書先散懷抱任情恣性然後書之若迫於事𨿽中山兔毫不能佳也夫書先黙坐靜思隨意所適言不出口气不盈息沈宻神采如對至尊則無不善矣

蔡邕九勢訣

轉筆宜左右回顧無使節目孤露藏鋒點畫出入之迹欲左先右至回左亦爾藏頭圓筆屬紙令筆心常在點畫中行護尾畫點勢盡力収之疾勢出於啄磔之中又在堅筆緊趯之內掠筆在於■﹝走贊﹞鋒峻趯用之澀勢在於緊駛戰行之橫麟豎勒之規此名九勢

鍾繇曰多力豊筋者聖無力無筋者病

白雲先生書訣

天臺紫眞曰陽气明則華壁立陰气大則風神生把筆抵鋒肇乎本性力圓則潤勢疾則澀緊則勁逸則峻內貴盈外貴虛起不孤伏不寡回迎非近背接非逺望之惟逸髮之惟靜王羲之記

永字八法禁經云八法起於隸字之始自崔張鍾王傳授所用該於萬字墨道之最不可不明也

﹝圖表略﹞側不得臥勒常患平努過直而力敗趯宜■﹝存﹞而勢生策仰收而暗揭掠左出而鋒輕啄倉皇而疾掩磔■﹝走贊﹞趞以開撐

側蹲鴟而墜石勒緩縱以藏機努彎環而勢曲趯峻快以如錐策依稀而似勒掠彷佛以宜肥啄騰淩而速進磔抑惜以遲移【錐一作飛】

側不得平其筆當側筆就右爲之口訣云先右揭其腕次輕蹲其鋒取勢緊則乘機頓挫借勢出之疾則失中過又成俗又云側者側下其筆使墨精暗墜徐乃反揭則稜利矣問曰側不言點而言側何也論曰謂筆鋒顧右審其勢險而側之故名側也止言點則不明顧右無存鋒向背墜墨之勢若左顧右側則橫敵無力故側不險則失於鈍鈍則芒角隠而書之神格喪矣

勒不得臥其筆中髙兩頭下以筆心壓之口訣雲頭傍鋒仰策次迅收若一出揭筆不趯而暗收則薄圓而疏筆無力矣夫勒筆鋒似及於紙須微進仰策峻趯問曰勒不言畫而言勒何也論曰勒者趯筆而行承其虛畫取其勁澀則功成矣今止言畫者慮在不趯一出便畫則鋒拳而怯薄也夫勒者藉於豎■﹝走歷﹞■﹝走歷﹞則筆勁澀亡其流滑微可稱工矣

努不宜直其筆筆直則無力立筆左偃而下最湏有力又云湏發勢而捲筆若折骨而爭力又云努湏側鋒顧右潛■﹝走歷﹞輕挫則揭問曰畫者中心豎畫也今謂之努何也論曰努者勢微曰努努在乎■﹝走歷﹞筆下行若直置其畫則形圓勢質書之病也筆訣云努筆之法豎筆徐行近左引勢勢不欲直直則無力矣

趯湏蹲鋒得勢而出出則暗收又云前畫卷則別斂心而出之口訣云傍鋒輕揭借勢勢不勁筆不挫則意不深趯與挑一也【直曰趯橫曰挑】鋒貴於澀出適出期於倒收所謂欲挑還置也夫趯自努出潛鋒輕挫借勢而趯之問曰凢字之出鋒謂之挑今謂之趯何也論曰挑者語之小異而其體一也夫趯者筆鋒去而言之趯自努畫收鋒豎筆潛勁借勢而趯之筆訣云卽是努筆下殺筆趯起是也法湏挫衂轉筆出鋒佇思消息則神蹤下墜矣

策湏斫筆背發而仰收則背斫仰策也兩頭髙中以筆心舉之訣云仰筆潛鋒以鱗勒之法揭腕趯勢於右潛鋒之要在畫勢暗鋒捷歸於右也夫策筆仰鋒豎■﹝走歷﹞微勁借勢峻顧於掠也問曰策一名折異畫今謂之策何也論曰策之與畫理亦故殊仰筆趯鋒輕擡而進故曰策也若及紙便畫不務遲澀向背偃仰者此備畫究成耳筆訣云始築筆而仰策徐轉筆而成形是也

掠者拂掠湏迅其鋒左出而欲利又云微曲而下筆心至捲處口訣云撇過謂之掠借於策勢以輕注鋒右揭其腕加以迅出勢旋於左法在澀而勁意欲暢而婉遲畱則傷於緩滯問曰掠一名分發今稱爲掠何也論曰掠乃疾徐有凖手隨筆遣鋒自左出取勁險盡而爲節發則一出運用無的故掠之精旨可守矣

啄者如禽之啄物也立筆下罨湏疾爲勝又云形似鳥獸臥斫斜發亦云臥筆疾罨右出口訣云右向左之勢爲捲啄按筆蹲鋒潛蹙於右借勢收鋒迅擲旋右湏精險衂去之不可緩滯問曰撇之與啄同出異名何也論曰夫撇者蒙俗之言啄者因勢而立故非妄飾貽誤學者啄用輕勁爲勝去浮怯重體爲工

磔者不徐不疾戰行欲捲復駐而去之又云■﹝走歷﹞筆戰行翻筆轉下而出筆磔之口訣云右送之波皆名磔右掲其腕逐勢緊■﹝走歷﹞傍筆迅磔盡勢輕揭而潛收在勁迅得之夫磔法筆鋒湏趯勢欲險而澀得勢而輕揭暗收存勢候其勢盡磔之問曰發波之筆今謂之磔何也論曰發波之筆循古無蹤源其用筆磔法爲徑磔豪聳過法存乎神凢磔若左顧右則勢鈍矣■﹝走歷﹞重鋒緩則勢肥湏遒勁而遲澀之又謂之波法【微直曰磔橫過曰波】作一波當三過折筆

衛夫人筆陣圖曰凢學書字先學執筆若眞書法筆頭二寸一分若行艸書法筆頭三寸一分若初學先大書不得從小善筆力者多骨不善筆力者多肉多骨微肉者謂之筋書多肉微骨者謂之墨豬

一【如千里陣云隠隠然其實有形磕】丶【如髙峯墜石磕然實如崩也】丿【陸斷犀象】■【百鈞弩發】丨【萬歲枯藤】乀【崩浪雷奔】【勁弩筋節】

右七條筆陣出八斬斫圖執筆有七種有心急而執筆緩者有心緩而執筆急者若執筆近而不能者心手不齊意後筆前者敗若執筆逺而急意前筆後者勝

王羲之題筆陣圖後曰夫紙者陣也筆者弓鞘也墨者鍪甲也水硯者城池也心意者將軍也本領者副將也結構者謀略也揚筆者吉凶也出入者號令也屈折者殺戮也夫欲書者先幹研墨凝神靜思預想字形大小偃仰平直振動令筋脈相連意在筆前然後作字若平直相似狀如算子上下方整前後齊平此不是書但得其點畫爾若艸書湏緩前急後字體形勢狀等龍蛇相鉤連不斷每作一字湏有點處且作余字總竟然後安點其點湏空中遙擲筆作之

王羲之筆陣圖曰每作一字湏用數種意或橫畫似八分而發如篆籀或豎牽如深林之喬木而屈折如鋼鉤或上尖如枯稈或下細若鍼芒或轉側之勞似飛鳥空墜或稜側之形如流水激來爲一字數體俱入若作一紙之書湏字字意別勿使相同若書虛紙用彊茟若書彊紙用弱茟彊弱不等則蹉跌不入

王羲之筆勢論曰大字促之貴小小字寛之貴大著點皆磊磊如大石之當衢或如蹲鴉或如科斗或如瓜瓣或如栗子■﹝存﹞若鶚口尖如鼠屎斫戈之法落竿峩峩如長松之倚溪谷復似百鈞之弩初張處其中畫之法皆不得倒其左右右相復宜麄於左畔橫貴乎纎豎貴乎麄分間布白逺近宜均上下得所自然平穏

王羲之云腹不宜促【短也】腳不宜賖【長也】又不宜斜重不宜長單不宜小復不宜大宻勝乎疏短勝乎長不得上寛下窄不宜傷宻宻則似痾瘵纒身【不舒展也】不宜傷疏疏似溺水之禽【漫也】不宜傷長長則似死蛇掛樹【腰肢無力】不宜傷短短則如壓死蝦蟇【言扁闊也】莫以字小易而忙行筆勢莫以字大難而慢展毫頭

王瑉行書狀曰虎踞鳳峙龍伸蠖曲

索靖艸書勢曰婉若銀鉤漂若驚鸞

陶隠居云近左虛右分間不同視之不足學之彌工

梁武帝答陶隠居論書曰夫運筆斜則無芒角執筆寛則書緩弱點掣短則法擁腫點掣長則法離澌畫促則字勢橫畫疏則字形慢拘則乏勢放又少則純骨無媚純肉無力少墨浮澀多墨笨鈍此乃黙然任心自然之理也又艸書狀曰或臥而似倒或立而似顚斜而復正斷而還連

僧智果心成頌

迥展右肩

頭項長者向右展寧宣臺尙字是也

長舒左足

有腳者向左舒寶其等字是也

峻拔一角

字方者擡右角國用周字是也

潛虛半腹

右軍云畫稍麄於左右亦湏看逺近均勻遞相覆蓋放令右虛用見岡月字是也

間合間開

無字等四點四畫爲綜上心開則下合也

隔仰隔覆

並字是隔二畺字是隔三斟酌二三字仰覆用

回互畱放

爲字有磔掠重者則爻字上住下放茶字上放下住不可並放

變換垂縮

幷字右縮左垂斤字右垂左縮上下亦然

繁則減除

王書縣字虞書毚字並去下一點張書盛字攺血從皿

疏當補續

王書神字處字皆加一點卻字阝從卩

分若向背

爲綜也州冊之類皆湏自立其抵背

合如對目

八字州字皆湏潛相矚視

孤單必大

一點一畫成其獨立者是

重並仍促

爲昌呂爻棗等字上小林棘羽等字左促

以側映斜

丿爲斜乀爲側交欠以入之類是

以斜附曲

謂■爲曲女晏必在之類是

覃精一字功歸自得盈虛

向背仰覆垂縮回互不失也

統視運行妙在相承起伏

唐太宗筆法訣

爲點必收貴緊而重爲畫必勒貴澀而遲爲撇必掠貴險而勁爲豎必努貴戰而雄爲戈必潤貴遲凝而右顧爲環必郁貴蹙鋒而緩轉爲波必磔貴三折而遣毫側不得平其勢勒不得臥其筆湏筆鋒先行努不宜直直則失力趯湏存其筆鋒得勢而出策湏仰策而收掠湏筆鋒左出而利啄湏臥筆而疾罨磔湏戰筆外發得意徐乃出之凢三畫湏上平中仰下覆春主是也兩畫並上仰下覆士字是也彡乃形影字右邊不可一向爲之湏背下撇之爻湏上磔衂鋒下磔放出不可雙出戔字上縮鋒作努下出鋒作趯多字四撇一縮二少縮三亦縮四湏出鋒

翰林宻論二十四條用筆法

【丶】點法口訣云作點向左以中指斜頓向右以大指齊頓作報答便以中指挫鋒湏收鋒在內按筆而收之禁經云點如利鑽鏤金又有打點單以指送筆似打物之勢甚難用也

【一】畫法口訣云作橫畫皆用大指遣之若作策法卽指擡筆上若作勒法卽用中指鉤筆澀進覆畫以中指頓筆然後以大指遣至盡處鱗勒法湏仰收禁經云畫如長錐界石擡筆法初緊策中擡鋒輕勁微勒向右按衂古經云鍾書宣示字長畫用

【三】三畫法口訣云上潛鋒平勒中背鋒仰策下緊趯覆收古經云黃庭三關字用艸法上衂側中策下奮筆橫飛【凡橫畫多者用此法】

【丨】懸鍼法口訣云鋒湏先發管逐勢行趯筆緊收澀進如錐畫石禁經云如長錐綴地臨池訣云懸鍼法蘭亭年字盡其勢也

【丨】垂露法口訣云鋒管齊下勢盡殺筆縮鋒又始築筆而極力終注鋒而作努又無垂不縮此言頓筆以搉剉爲工右軍云豎如春筍之抽寒谷是也臨池訣云垂露本篆腳名玉筋如古釵倚物是也

【乙】背拋法又謂之踠腳法口訣云蹲鋒緊掠徐擲之速則失勢遲則緩怯右軍云援毫蹲節輕重有準庾肩吾云欲拋而還置爲駐鋒而後趯之也

【乀】抽筆法口訣云左罨掠湏峻利右潛趯而戰行待勢捲而機駐揭摘出而暗收若便拋必流滑凡淺又側起平發緊殺按波爲抽筆從腹內起庾肩吾云將放更畱

【■】背趯法又謂之戈法口訣云悉以中指遣至盡處以名指拒而趯之又云潛鋒暗勒勢盡然後趯之右軍背趯戈法上則俯而過下則曲而就所以失之於前正之於後也永禪師澀出戈法下以名指築上借勢以中指遣之至下以名指衂鋒潛趯此名禿出法張旭折芒法潛鋒緊走意盡乃收而趯之章艸法潛按微進輕揭暗趯夫揭欲利按欲輕輕則骨勁神淸肥乃質滯鈍俗

【氵】散水法口訣云上衂側中偃下潛挫趯鋒臨池訣云或藏或露狀類不同意要遞相顯異若頻有則兩點相近而下點當髙此名潛相矚視外𨿽解摘內相屬附爲上中潛鋒暗衂下峻趯潛遣

【冫】冰法口訣云上側覆殺下築而趯之湏相承若並連衂側輕揭則率字左右用之艸法湏借勢捷遣若緩滯則爲病也

【灬】烈火法口訣云衂鋒暗按臨池訣云湏各自立勢抵筆潛衂所謂視之不見考之彌彰

【灬】聫飛法口訣云暗衂微駐輕揭潛趯筆鋒連綿相顧不絕禁經云聨飛如鴈陣當秋樂毅論燕然字用之

【宀】顯異法口訣云上點駐鋒左右挫鋒橫書按筆勢湏相順又云上點側橫畫勒左■﹝亻壹﹞筆擺鋒【■﹝亻壹﹞筆豎策謂之■﹝亻壹﹞】右峻啄輕揭出法以圓峻飛動爲度

【■】平磔法口訣云不遲不疾戰筆側去勢捲不可便出湏駐筆而後放禁經云如生蛇度水

【】勾裹法口訣云圓角趯鋒作努法勢未盡而趯之顏魯公云用筆如紙下行書勢論云急牽急引如雲中之掣電日月目因等是也翰林隠術云勾裹勢湏圓角蹲鋒用中指鉤成之張敬玄云固字轉角之勢初不宜稜角努張卽字體俗也非特固字但有轉筆一切貴其圓潤也右軍云作右邊折角勢疾牽下微開左畔斡轉合取登對勿使腰下傷慢視筆取勢直截而下【瘞鶴銘蘭亭固字𨿽不同皆絕妙】

【■】勾努法口訣云圓角激鋒待筋骨而成要如武人屈臂右軍云回角不用峻及有稜是也衛夫人名之勁努法如勁努筋節

【小】奮筆法口訣云左側而獨立中衂揭而右鉤古經云鍾書宣示字用若中豎則左右暗衂而潛趯又簇鋒捷進爲系字下三點也

【彡】衫法口訣云上平點中啄下衂側

【乚】外擘法口訣云左峻掠中潛鋒衂挫右蹲鋒外擲右軍云踠腳■﹝兆刂﹞幹上捺下撚終始折轉

【丨】豎■﹝亻壹﹞法口訣云擡筆豎策挫鋒上下緊直嘗尙等字中豎畫用又云■﹝亻壹﹞筆勢湏擡筆豎策之

【二】暗築法口訣云馭鋒直衝有點連物則名暗築月其字內兩點是也

【■】曽頭其腳法口訣云左潛揭而右啄曽頭用左啄右側其腳智果雲長舒左足

【令】衮筆法口訣云湏按鋒上潛下衂又按鋒上下蹙衂之令今等字是也【謂下點】

【戔】縮出法又爲重復法口訣云上磔衂鋒下磔出之如昌呂爻棗等字上小林棘羽等字左促森渺等字兼用之

翰林禁經九生法

一生筆純毫爲心軟而復健二生紙新出篋笥潤滑易書卽受其墨若久露風日枯燥難用三生硯用則貯水畢則幹之不可浸潤四生水義在新汲不可久停停不堪用五生墨隨要旋研多則泥鈍六生手適攜執勞腕則無凖七生神凝神靜思不可煩躁八生目寢息適寤光朗分明九生景天气淸朗人心舒悅乃可言書

變通異訣曰點不變謂之布棋畫不變謂之布算方不變謂之■﹝豆斗﹞圓不變謂之環此則書之大病學者切宜愼之

李陽冰曰於天地山川得方圓流峙之常於日月星辰得經緯昭回之度於雲霞艸木得霏布滋蔓之容於衣冠文物得揖讓周旋之體於眉髮口鼻得喜怒舒慘之分於虫魚禽獸得屈伸飛動之理於骨角齒牙得擺拉咀嚼之勢隨手萬變任心所成

歐陽詢八法

【丶】如髙峯之墜石【乚】似長空之初月【一】如千里之陣云【亅】如萬歳之枯藤【】勁松倒折落掛石崖【丿】利劍截斷犀象之牙【乀】一波常三過筆【】如萬鈞之弩發

澄神靜慮端已正容秉筆思生臨池志逸虛拳直腕指齊掌空意在筆前文向思後分間布白勿令偏側墨淡卽傷神采絕濃必滯鋒毫肥則爲鈍痩則露骨勿使傷於軟弱不湏怒降爲奇點畫調勻上下均平遞相顧揖筋骨精神隨其大小不可頭輕尾重無令左短右長斜正如人上稱下載東映西帶气宇融和精神灑落省此微言孰爲不可也

孫過庭書譜曰一畫之間變起伏於鋒杪一點之內殊衂挫於毫芒篆尙婉而通隸欲精而密艸貴流而暢章務檢而便然後凜之以風神溫之以妍潤鼓之以枯勁和之以閒雅必能旁通點畫之情博究始終之理鎔鑄虫篆陶鈞艸隸一點成一字之規一字乃終篇之凖違而不犯和而不同畱不常遲遣不恆疾帶燥方潤將濃遂枮泯規矩於方圓遁鉤繩於曲直

韓方明授筆要說曰第一執管其法以雙指包管亦當五指共執要在實指虛掌鉤擫衂送亦曰抵送若以單指包之則力不足而無神气第二■﹝扌族﹞管亦名拙謂以五指共■﹝扌族﹞其管末弔筆急疾無體之書或起艸槁用之第三撮管謂以五指撮其管末惟大艸書用之亦與拙管同更有握管搦管之法非書家事

顏魯公傳張長史問答

平謂橫子知之乎眞卿曰長史每令爲一畫皆須縱橫有象其此之謂乎長史曰然

直謂縱子知之乎曰豈不謂直者必縱之不令邪曲之謂乎曰然

均謂間子知之乎曰嘗示以間不容光之謂乎曰然

宻謂際子知之乎曰豈不謂築鋒下筆皆令完成不令其疏之謂乎曰然

鋒謂末子知之乎曰豈不謂末以成畫使其鋒健之謂乎曰然

力謂骨體子知之乎曰豈不謂趯筆則點畫皆有筋骨字體自然雄媚之乎曰然

輕謂曲折子知之乎曰豈不謂鉤筆轉角折鋒輕過亦謂轉角爲暗過之謂乎曰然

決謂牽掣子知之乎曰豈不謂牽掣爲撇鋭意挫鋒不怯滯令險峻而成乎曰然

益謂不足子知之乎曰豈不謂結構點畫或有失趣者則以別點畫旁救之乎曰然

損謂有餘子知之乎曰豈不謂趣長筆短常使意气有餘畫若不足之謂乎曰然

巧謂布置子知之乎曰豈不謂欲書先想字形大小布置令其平穏或意外字體令其異勢乎曰然

稱謂大小子知之乎曰豈不謂大字促之令小小字展之令大兼令茂宻所以爲稱乎曰然

張懷瓘用筆十法

偃仰向背

謂兩字並爲一字須求點畫上下偃仰向背離合之勢

陰陽相應

謂陰爲內陽爲外斂心爲陰展筆爲陽左右亦然

鱗羽參差

謂點畫編次無使齊平如鱗羽參差之狀

峯巒起伏

謂起筆蹙衂如峯巒之狀殺筆亦湏存結

眞艸偏枯

謂兩字或三字不得眞艸合成一字謂之偏枯湏求映帶字勢雄媚

斜正失則

謂落筆結字分付點畫之法湏依位次

遲澀飛動

謂勒鋒磔筆湏飛動無凝滯之勢是得法

射空玲瓏

謂煙感識字行艸用筆不依先後

尺寸規度

謂不可長有餘而短不足湏引筆至盡處則字有凝重之態

隨字轉變

謂如蘭亭年字一筆作懸鍼其下歲字則變垂露又其間一十八个之字各別其體

張懷瓘文字論曰以筋骨立形以神情潤色𨿽迹在塵寰而志出雲霄靈變無常務於飛動或若擒虎豹有彊梁拏攫之形若執蛟螭見蚴蟉盤旋之勢探彼意象入此規模又六體書論曰執筆亦有法若執筆淺而堅掣打勁利掣三寸而一寸著紙勢有餘矣若執筆深而束牽三寸而一寸著紙勢已盡矣其故何也筆在指端則掌虛運動適意騰躍頓挫生意在焉筆居半則掌實如樞不轉掣豈能自繇轉運旋迥乃成稜角筆旣死矣寧望字之生動哉又藥石論曰夫馬筋多肉少爲上肉多筋少爲下書亦如之皆欲骨肉相稱神貌怡然若筋骨不任其脂肉在馬爲駑胎在人爲肉疾在書爲墨豬惟題署及八分則肥宻可也

虞世南筆髓論曰筆長不過六寸捉管不過三寸眞一行二艸三指實掌虛艸則縱心奔放覆腕轉蹙懸管聚鋒柔毫外拓左爲外右爲內

徐浩論書曰初學之際宜先筋骨筋骨不立肉何所附用筆之勢特湏藏鋒鋒若不藏字則有病病且不去能何有焉字不欲疎亦不欲宻亦不欲大亦不欲小小展令大大蹙令小疎肥令宻宻痩令展筆不欲捷亦不欲徐亦不欲平亦不欲側側豎令平平峻使側捷則湏安徐則湏利

蔡希綜法書論曰右軍云若作點必湏懸手而爲之若作波則抑而復曳忽一點失所若美女之眇一目一畫失所如壯士之折一肱可謂難矣每字皆湏骨气雄彊奕奕然有飛動之態屈折之狀如鋼鐵爲鉤牽掣之蹤若勁斜直下主客勝負皆湏姑息先作者主也後爲者客也旣構筋力然後裝束必湏舉措合則起發相承每書一紙或有重字亦湏字字意殊右軍書蘭亭皆構別體蓋其理也夫始下筆湏藏鋒轉腳前緩後急字體行勢狀如虫蛇相鉤連意莫令斷又下筆意如放箭箭不欲遲遲則中物不入然則施於艸迹亦湏時象其篆勢八分章艸古隸等體要相合雜發人意思

林韞撥鐙序曰盧肇謂韞曰用筆之方不在於力用於力筆死矣虛掌實指指不入掌東西上下何所閡焉昔受教於韓吏部其法曰撥鐙推拖撚拽是也

盧雋臨池妙訣云用筆之法拓大指擫中指斂第二指拒名指令掌心虛如握卵此大要也凡用筆以指節外置筆令轉動自在名指拒中指小指拒名指此細要也又云一用紙筆二認勢三裹束四眞如立行如行五艸如走六上稀七中勻八下宻

張敬玄曰楷書把筆妙在虛掌運腕不宜把筆苦緊緊則轉腕不得旣腕不轉則字體或麄或細上下不均𨿽多用力元來不當又云楷書只虛掌轉腕不要懸臂气力有限行艸書卽湏懸腕筆勢無限不懸腕筆勢有限又云其初學書先學眞書此不失節也若不先學眞書便學縱體爲宗主後卻學眞體難成矣

李后主七字撥鐙法

擫壓

鉤掲

抵導

送

李華二字訣

截拽

偏傍向背

亻立人之法如鳥之在柱是也

■垂縮法斤字右垂左縮並字在垂右縮

爲字腳切宜緊收他皆凖此馬焉鳥字同

爲右軍云字有緩急如鳥字下手一點點湏急橫直則湏遲欲鳥之腳急乃取形勢也

丁打字腳勢宜疾不宜遲

寺寺字腳亦宜疾挑不宜遲

嗚呼嚨口在左者近上

和扣口在右者近下餘皆仿此

容寶容寶等字上點湏正畫湏圓明不宜相著上長下短姜夔云偏傍在左者宜狹長則右有餘地在右者亦然

風鳳風字兩邊悉宜圓緊用筆之時左邊勢宜疾背筆時意中如電謂疾急也幾鳳字同

姜夔云點者字之眉目全藉顧盼精神有向有背隨字異形畫者字之骨體欲其堅正勻淨有起有止所貴長短合宜結束堅實丿【音撆】乀【音拂】者字之手足伸縮異度變化多端要如鳥翼魚鬛有翩翩自得之態乚【音挑】剔者字之步履欲其沈實晉人挑剔或帶斜拂或橫引向外至顏栁始正鋒爲之轉折者方員之法眞多用折艸多用轉折欲少駐駐則有力轉欲不滯滯則不遒然眞以轉而後遒艸以折而後勁不可不知懸鍼者筆欲正自上而下若垂而復縮謂之垂露米芾云無垂不縮無往不收是也

宋髙宗翰墨志云士於書法必先學正書以八法皆備不相附麗至側字亦可正讀不渝本體蓋篆隸之餘風若楷法旣到則肆筆行艸自然臻妙

黃庭堅云作字湏筆中有畫肥不露肉痩不露骨政如詩中有句亦如禪家句中有眼湏緊透乃悟耳

米芾云作字湏欲得筆苟得筆則細若絲髮亦佳不得筆𨿽大逾尋丈終無骨气

歐陽修云作字要熟熟則神气完實有餘

姜夔云用筆之法古人以折釵股者欲其屈折圓而有力屋漏痕者欲其無起止之迹錐畫沙者欲其勻而藏鋒壁折者欲其布置之巧然皆不必若是筆正則藏鋒筆偃則鋒出一起一倒一晦一冥而神奇出焉常欲筆鋒在畫中則左右皆無病矣方圓者眞艸之體用眞貴方用艸貴員方者參之以員員者參之以方斯爲妙矣一字之體率多有變有起有應如此起者當如此應各有義理王右軍羲之字當字得字深字慰字最多多至數十字無有同者而未嘗不同也可謂不踰矩矣古人作艸如今人作眞何嘗苟且其相連處特是引帶其字是點處皆重偶相引帶其筆皆輕唐以前多是獨艸不過兩字屬連若數十字相連不足爲奇更爲大病也

姜夔禊帖偏傍考云永字無畫發筆處微折轉和字口下橫筆稍出年字懸筆上湊頂在字左丿反剔歲字有點在山之下戈畫之右事字腳斜拂不挑流字內■字處就回筆不是點殊字挑腳帶橫是字下疋凡三轉不斷趣字波略反捲向上欣字欠右一筆作章艸發筆之狀不是捺抱字已開口死生亦大矣亦字是四點興感感字戈邊是直作一筆不是點未嘗不不字反挑腳處有一闕右法如此甚多略舉其大槪持此法亦可以觀天下之蘭亭矣五字損本者湍流帶右天五字有損也

吾衍曰今之篆書卽古人平常字下古初有筆不過竹上束毛便於寫畫故篆字肥痩均一轉折無稜角也後人以眞艸行或細或肥以爲美茂若筆無心不可成體今人以此筆作篆難於古人尢多若初學未能用時略於燈上燒過庻幾便手篆書多有字中包一二畫如日目之類若初一字內畫不與兩頭相粘後皆如之則爲首尾一法若或接或否各自相異爲不守法度圓圏圓點古文有之小篆無此法口字作三角形不可引用篆法匾者最好謂之■【音果】匾徐鉉謂非老手莫能到石鼔文是也小篆一也而各有筆法李斯方圓廓落李陽冰圓活姿媚徐鉉如隸無垂腳字下如釵股稍大鍇如其兄但字下爲玉箸微小耳崔子玉多用隸法似乎不精然有漢意陽冰篆多非古法效子玉也小篆俗皆喜長太長無法但以方楷一字半爲度一字爲正體半字爲垂腳腳不過三有無可柰何者當以正腳爲主余略收短如旛腳可也有下無腳字如生甘之等字腳以上枝爲出如艸木之爲物正生則上出枝倒懸則下出枝耳凡冩牌匾字畫冝肥體宜方圜碑額同此但以小篆爲正不可用雜體以鼎篆古文錯雜爲用時無迹爲上但皆以小篆法冩自然一法此𨿽易求卻甚難記不熟其法未免如百家衣爲識者笑此爲逸法正用廢此可也凢囗圏中字不可塡滿但如井斗中著一字任其下空可放垂筆方不覺大圏比諸字亦湏略收口不可圓亦不可方只以炭墼範子爲度自好若日目等字湏更放小若印文中匾口並口字及子字上口卻湏略寛使口中見空稍多字始混厚寫篆把筆只湏單鉤卻伸中指在下夾襯方圓平直無有不如意矣人多不得師傳只如常把筆所以字多欹斜畫亦不能直且字勢不活也若初學時當虛手心伸中指並二指於幾上空畫如此不抝方可操筆此說最要緊篆大字當虛腕懸筆手腕額紙便字不活相

陳繹曽翰林要訣

執筆法

擫大指骨下節下端用力欲直如提千鈞捺食指著中指旁【此上三指主力】鉤中指著指尖鉤筆下掲名指著指外瓜肉際掲筆上抵名指掲筆中指抵住拒中指鉤筆名指拒定【此上二指主轉運】導小指引名指過右送小指送名指過左【此上二指主往來】

右名撥鐙法撥者筆管著中指名指尖圓活易轉動也鐙卽馬鐙筆管直則虎口間如馬鐙也足踏馬鐙淺則易出入手執筆管淺則易撥動

右指法

枕腕以左手枕右手腕提腕肘著按而虛提手腕懸腕懸著空中最有力【惟鮮於樞善懸腕書余問之瞑目伸臂曰瞻二】

右腕法

大凡學書指欲實掌欲虛管欲直心欲圓

右手法

撮管以撥鐙指法撮管頭大字艸書宜用之書壁尢佳■﹝扌族﹞管以大指名指用力執管下三指攢之就地書大幅屏障撚管大指與中三指撚管頭書之側立握管四指中節握管沈重有力書誥勅牓疏

右變法

血法

蹲七分三折管直心圓駐七分臥倒水聚提三分大指下節骨竦水下捺九分臥滿過十分疾過搶各有分數圓蹲直搶偏蹲側搶出鋒空搶衂三分三搖筆殺力

字生於墨墨生於水水者字之血也筆尖受水一點已枯矣水墨皆藏於副毫之內蹲之則水下駐之則水聚提之則水皆入紙矣捺以勻之搶以殺之過以補之衂以圓之過貴乎疾如飛鳥驚蛇力到自然不可少凝滯仍不復重攺

骨法

提竦大指下節骨下端提尾駐飛縱和大指下節骨下臼蹲首駐捺衂過

字無骨爲字之骨者大指下節骨是也提之則字中骨健矣縱之則字中骨有轉軸而活絡矣提者大指下節骨下端小疎動也縱者骨下節轉軸中筋絡稍和緩也筋法

藏首尾蹲搶度中間空中飛度

字之筋筆鋒是也斷處藏之連處度之藏者首尾蹲搶是也度者空中打勢飛度筆意也

右字法

中指下貫上左貫右筆中柔名指上貫下右貫左筆中衂

右指法

肉法

捺滿飛提

字之肉筆毫是也疎處捺滿宻處提飛平處捺滿險處提飛捺滿則肥提飛則痩肥者毫端分數足也痩者毫端分數省也

右字法

陳繹曽法書論曰鍾繇力命克捷宣示王羲之樂毅畫贊黃庭告誓霜寒王獻之洛神六朝不知名氏曹娥羊叔子遺教陶弘景瘞鶴舊館壇智永千文虞世南孔子廟歐陽詢九成宮化度寺虞恭公皇甫禇遂良哀冊聖教張旭郎官顏眞卿麻姑壇放生池中興頌幹祿字東方贊栁公權陀羅尼右眞書鍾繇丙捨吳人嬴頓長風王羲之蘭亭極寒毒熟官奴映雪來禽奉橘慈蔭聖教序開元寺王獻之地黃歲終衛軍授衣阿姨鵝羣歲盡夏日奉對思戀天寶吳興山陰東家轉勝相過鵝邊觸事夏節恨深炙�礜石駱驛月內尊體謝安八月五日褚遂良枯樹星霜李邕嶽麓娑羅樹云麾將軍東林寺張從申玄靜先生【右行書】淳化法帖諸帖之祖王著模刻深得古意不見古迹得此足矣綘帖淳化之子潘師旦模刻骨法淸勁足正王著肉勝之失然駁馬露骨又未免羸瘠之失潭帖淳化之子希白模刻風韻和雅血肉停勻但形勢俱圓頗乏峭健之气大觀帖淳化之弟蔡京模刻京沈酣富貴恣意粗率筆偏手縱非復古意賴刻手精工猶勝他帖太淸樓續閣帖劉燾模刻工夫精致亞於淳化肥而多骨求備於上著乃失之麄硬遂少風韻戲魚堂帖劉次荘模刻在淳化翻刻中頗爲有骨格者淡墨搨尢佳武岡修內司福州諸帖皆有可觀鼎帖石硬而刻手不精𨿽博而乏古意星鳳樓帖曹�冕模刻工致有餘淸而不穠亞於太淸續帖玉麟堂帖吳琚模刻穠而不淸多雜米家筆仗寶晉齋帖曹之格模刻星鳳之子在諸帖中爲最下百一帖王曼慶模刻筆意淸遒雅有勝趣恨刻手不精

杜本曰夫兵無常勢字無常體若坐若行若飛若動若往若來若臥若起若日月垂象若水火成形倘悟其機則縱橫皆有意象矣

袁裒曰漢魏以降大抵皆有分隸余風二王始復大變右軍森嚴而有法度大令散朗而多姿貞觀以後書法淸婉開元以後乃務重濁逮至王著始追蹤永師逺迹二王不失古人意度君謨特守法度眉山豫章一埽故常米薛二蔡大出新奇𨿽皆有祖襲而古風蕩然思陵筋骨過美吳傳朋姿媚傷妍姜堯章太守繩墨則貽叉手並腳之議大要探古人之玄微極前代之工巧乃爲至妙

鄭杓曰題署之法獘於唐使人多忌諱其原蓋出於陰陽家者流世有廣成子集陰陽家應候法纂異記感應章一行禪師釋微集燕卿大師字旨明簡集葛仙翁勒字法應神集音義章白雲先生筆論玄鑑諸書極言題署之法點畫分毫末來去各立名字應之以陰陽象之以五行法之以六神使術者能察人平生禍福屋之太小字之尺寸各有程限占其喜怒休咎之詳年月逺近之應可考而知按廣成子當黃帝世是時陰陽家未出葛仙翁生晉朝題署未有此病唐一行以數學名家字非所長其必僧簡定之流所托爲也簡定燕卿名也

書史會要卷九

●欽定四庫全書

書史會要補遺

﹝明﹞陶宗儀撰

○三皇

孔甲黃帝史所作字體謂盤盂刻銘

○漢

甄丰官大司馬亡新居攝自以運膺制作使丰校文字之部頗定古文

王瞻善艸書

朱登字仲條善隸建寧間嘗書衛府君碑【東】

劉敏成都人官至揚武將軍善艸書【蜀】

譙周字允南巴西人官至散騎常侍研精六經尢善書札【蜀】

○吳

蘇建官至中郎將其書與皇象同所書禪國山文在宜興善捲山中

顧雍字符嘆吳郡人官至丞相封醴泉侯學蔡邕書

嚴畯字曼才彭城人官至尙書令好說文

朱然字義封丹陽人官至右將軍嘗與孫權同學書

○晉

江瓊字孟琚陳畱濟陽人式之祖也官至馮翊太守善虫篆訓詁

宋炳

費元瑤俱以能書稱【東】

謝發善行艸【東】

李氏意如廣漢人王獻之保母也善屬文能艸書【東】

○宋

顏騰之字弘道瑯邪人艸隸有風格

顏炳字叔豹騰之之子官至江夏王參軍時號能書

○齊

庾景休書下下品

兒珪之正書金庭館碑

○梁

蕭挹官至尙書殿中郎正書學鍾繇甚工有所書開善寺大法師碑傳於世

張澤書茅山碑

道士孫文韜一名韜字文藏會稽剡縣人陶眞白弟子也其書初學楊許後學大王殊有深分有所書九錫碑及舊館壇碑在茅山

道士陳懋宣錢塘人嘗書丹井銘在茅山

○後魏

崔濳悅之子傳父書法爲兄渾等誄手筆本艸人多摹搨之姚元標以爲過於浩

崔宏字玄伯悅之子浩之父也官至天部大人贈司空謚文貞世不替業自非朝廷文誥四方書檄初不妄染尢善艸隸爲世模楷行押特妙

崔簡字仲亮一名覽浩之弟官至中書侍郎好學少以善書知名

崔衡字伯玉浩族子官至秦州刺史齊郡公謚曰惠少以孝行著稱學浩書頗亦類焉

盧諶範陽人書法鍾繇艸習索靖與崔悅齊名

盧偃諶之子也盧邈偃之子世不替業

谷渾字符衝官至侍中儀曹尙書濮陽公謚文宣正直有操行道武時以善隸書爲內侍左右

蕭撝字智遐梁武帝弟秀之子侯景作亂時撝守成都以城歸武帝官至少傅蔡陽郡公謚曰襄善艸隸名亞王褒

郭祚字季佑太原晉陽人官至都督雍州刺史謚文貞涉歷經史習崔浩書

竇遵官至濮陽太守善楷篆北京諸牌及臺殿樓觀宮門題署多遵書

蕭慨梁武帝弟恢之子建業陷從父入東魏官至司徒從事中郎深沈有體表好學善艸隸

姚敍

王思誠並善八分

釋道常書造像記

○北齊

韓毅魯郡人工正書神武用爲博士嘗書大覺寺碑當時碑碣往往不著名氏毅以知書名故特自著之也然遺迹見於今者獨此碑耳

○後周

薛溫字尼卿道衡之兄官至燕郡守齊安縣子沈敏有器局博覽經典善隸書

薛愼字伯護官至膳部下大夫能屬文善艸書

柳虯字仲盤河東解人後魏揚州大中正入朝官至中書侍郎修起居注善隸書

閻弘字匡道官至禦正下大夫工艸隸

泉元禮上洛丰陽人官至洛州刺史善艸隸

冀儁字僧儁太原陽邑人文帝記室後官至昌樂侯性沈謹善隸特工模寫

○隋

黎景熙字季明河間鄚人善楷篆當時稱之

王纂

王渙皆智永從侄皆善書

魏瑗大業中嘗書姑蘇上方寺舍利塔銘絕類虞禇後爲人竊去𨿽更刻不逮古

顏有意書益州學館廟堂記

侯孝眞八分書益州使君江夏公碑

劉曼才書益州至眞觀碑

韋霈正書廣業郡守鄭君碑

龎恭之八分書老子廟碑

龎曽父正書興福寺碑史陵書禹廟碑筆法精妙不減歐虞

丁道眞善艸

○唐

張紹宗晉侍中華十一世孫而懷瓘之髙祖也官至邵州武岡令贈宜春郡太守博學工書

張懷瓌官至翰林集賢兩院侍書侍讀學士有文學尢善艸隸與兄懷瓘同時者

惠文太子範睿宗子善書

杜勤工部甫從侄勤落第歸甫作醉歌行以別之云總角艸書誇神速

盧雋範陽人傳楷法於堂舅陸彥逺

盧野奴雋之從侄傳書法於崔邈

上官儀永徽初西臺侍郎師虞世南書過於王纂

張志遜又纂之亞李

建勲能八分書

劉子臯玄宗朝南燻殿學士嘗書西明寺額

解無畏官弘文館日奉敕摹十七帖刻石

殷度善正書開元間嘗書曲阿縣齊鄕觀鐘銘

賀拔惎官至員外郎有書名

方直溫官至少卿善書

鄧景審善行楷有所臨黃庭經傳於世

華明素平原人工篆周處廟碑額乃其筆也

葛蒙丹陽人書迹似顏魯公

瞿倗江夏人官至左衛兵曹參軍能文辭善古隸

韓阿買工八分文公愈詩云阿買不識字頗知書八分趙堯夫注云黃魯直謂是退之之侄

賀拔恕貞元間進士工古文嘗爲韓愈書科斗孝經及衛宏字書

曹霸亦能書杜甫詩云學書初學衛夫人但恨無過王右軍

胡山甫天寶間字極遒勁

崔敏淸河人官至永州刺史藝邃六書

郭卓然太原逸人也能篆天寶間嘗摹勒云麾將軍李府君碑並題額

李融不知何許人嘗書太尉朱懷珪墓碑在大都昌平縣

沈佺期字云卿官至修文館學士以工書著名

王元宗瑯邪人所書茅山華陽觀王先生碑傳於世

楊幽經太極元年所書崇元觀碑今在大茅山

濮陽興嘗有所書歸藏初經行於世

賈膺福善八分筆法精妙可喜按舊史武后鑄九鼎圖山川物象命工書人賈膺福薛昌容李元振鍾紹京等分題之

薛昌容

李元振見上

郭謙光善八分謙光書初不見稱於唐人獨宋歐陽修盛稱之以謂不減韓蔡史李四家史

懷則與惟則同時惟則名浩必其晜弟也惟則以八分著名懷則之書蓋不減惟則而初不見稱於當時者豈非其位不顯乎

劉君諤

武盡禮

柳洋

房自謙

鄭鉉

李景夫

崔倚

盧耿

郭陶

徐峴

顏頡

徐當

崔縉

蕭延慶

王元同

牛僧孺

王翊

盧徑

盧匡

魏庾

蕭嵩

陳升

趙冬曦

崔漼

王象

鄭璉

陳錫

李史奐

蕭華

元衲

徐頊

韋縱

韋國

劉苑

陳溝

趙晏

蕭佑

崔元略

陳去病

裴升之

崔倬

蕭敬宗

鞠處信

裴令行

陳思光

李巖

盧自勸

郭瓘

程昂

趙惎

陶千巖

徐壽

崔漑

顏顒

栁遂

李克恭

陳諌

羅洧

崔植

馬纉

慕容鎬

杜宣猷

呂向

武三思

蕭元皎

劉懷信

韋悟微

房子繇

於經野

沈中呂

杜勸

李舟

黎遂

鄭造

李銑

吳丹

崔恭

武翊黃

王元弼

沈堯章

鄭還古

蕭起

柳仲年

諸葛思禎

蓋巨源

魏棲梧

潘翽

包文該

平致和

鄭■﹝山上咢下﹞

張宙

徐璘

王偁

竇羣

裴粦

王疑

吳宗冉

竇鞏

柳公綽

李道夷

楊紹復

裴休

李目

右並善正書

王懸河

張嘉貞

崔宗三

胡沛然

令狐彰

王軌

王璇

鄭云達

沈幼眞

韓林

王君平

陳懷志

何榮老

崔黃中

劉軫

魏萬珵

王羨

張誼

王綸

王疑

韓杼材

魏崇

王晏

韓覃

管卿

王山石

王世則

楊琡

羅讓

韋臯

鄭遵古

任迪

李思惲

雙思貞

上官璨

陳知溫

劉泰

趙復

周嬴

孫元

朱獻任

孟簡

範的

栢元封

艾敍

郭徳漸

張少悌

姚南仲

張楚昭

楊播

劉云

張綽

叚金緯

王藩

右並善行書

李元振

李涉

張傑

胡履虛

範希

呂獻誠

杜得記

王子言

常同

王世則

裴平

張沔

王山從

陸丕

孫希範

蘇詵

胡愔

姚思義

陸堅

李臯

趙若訥

戴崿

王曽

劉均

薛邕

徐珙

韓暖

胡思模

張遂隆

�瓌

�仲元

裴抗

韋鑑

李琚

韋回

劉景亷

林混元

李著

史鎬

胡誕

瞿秀

韓齊申

李敬

殷子陽

劉升

白羲晊

魏包

範正則

張幹護

胡秀

韓軫

屈突寘

韓彥弼

韓秀榮

盧自烈

鄭師仁

韋同

蘇說

司馬絢

甘遺榮

房鳯文

胡沛

薛希昌

孕琚

周良弼

張庭邦

盧曉

胡證

唐衢

右並善八分書

鄔繇

劉蔚

舒元輿

徐璋

李彜

苖端

李寓

右並善篆書

唐奉一

蘇文舉

房集

荀頴

陸蔚之

趙居眞

吳智禮

王佑

班宏

龔眞子

盧佐元

髙從彥

髙述

屈賁

兪珣

王遹

賀蘭誠

戴千齡

令狐靖

令狐澄

張延壽

沮渠智烈

陸郢

屈師穆

張敬仙

右並善書

自劉君諤至此詳見趙明誠金石錄

昭容上官氏嘗書千福寺額極佳

桓夫人善書評者謂如快馬入陣屈伸隨人

封夫人詢字景文渤海人袐省校書殷保晦室容止都雅工文章善艸隸廣明庚子以不屈節罵賊死

白氏名金鑾居易女年十歳忽書北山移文示家人居易以終南紫石刋之

關氏南楚人圖之妹文學書札罔不動人圖常語同僚曰某家有一進士所恨不櫛耳後適進士常翛

楊夫人柳柳州宗元室善翰墨

道士李含光號玄靖先生廣陵人居茅山精老莊周易幼年頗工篆籀而隸書尢妙或賞之云賢於其父因投筆不書玄宗彊請楷書上經一十三紙以補楊許之闕

道士諸葛鑑元善八分書開成間嘗題名杭靑衣泉之石壁

釋懷惲天寶間艸書似懷素

釋翹微有所書岑府君碑在句容縣

釋道秀

釋飛錫俱善書

釋仁基

釋邈文

釋云臯

釋廣正

釋智謙

釋翹徵

釋重閏

釋法昭

釋眞慶

釋有鄰

右皆善書並有所書碑刻傳於世

○五代

方廷珪楊吳武義間書饒州浮州院鐘銘

楊元鼎南唐官虞部郎中日嘗奉制書茅山紫陽觀記並篆額

道士呂子元楊吳太和三年書王棲雲所撰靈寶院記並篆額

道士任元能南唐人能篆

釋太空梁開平間書萬年寺鐘銘

釋彥修梁乾化中能艸書筆法遒勁得張旭法

○宋

米友知友仁之弟其父芾嘗云幼兒友知代吾書碑及作大字更無辧門下許侍郎尢愛其小楷云每示簡可便令嗣書謂友知也

王俁箕山人靖康中嘗書山陰蘭亭扁有法

袁正已汝南人善書

張駒陽羨人善楷書

冀上之字冠卿西河人楷書師歐率

姚現不知何許人艸書極似王逸少

孟應之官禦書院祇候天聖三年奉旨書太后受上淸錄記並篆額今在茅山

蔡仍七閩西山人天聖中書茅山二十三代國師碑並篆額皆佳

邵疏善篆

王古紹聖間官僉書榮州軍州事書崇禧觀碑有法

王植政和間任昌州刺史能篆

徐滋字符象吳興人從張有習篆得其法

宋杞字子和吳興人張有髙第弟子於篆極精

喬氏先爲李煜宮人時煜嘗手書金字心經賜之後入太宗禁中聞煜死自內庭出其經自書於後云故李氏國主宮人喬氏伏遇國主百日謹捨昔時賜妾所書般若心經一卷在相國寺西塔院云云字極整潔

天師張繼先封嗣漢三十代天師亦能書所書有宣和禦制化道文在茅山

釋夢英號臥云叜南嶽人與郭忠恕同時習篆皆宗李陽冰有所書偏傍字源及集十八體書刻石於長安文廟

釋行霆嘗從吳興宋杞作篆

○南宋

範端臣字符卿號蒙齋瀫水人官至右史篆楷艸隸皆造於妙

夏執中袁州宜春人以姊爲孝宗後補合門祇候旣貴始從師學作大字頗工

李處全贊皇人淳熙間官權發遣處州軍事能文章亦善書

曹之格嘗模古帖刻石寶晉齋帖是也

黃中嘉定間官國史院編修兼侍講嘗書白雲崇福觀記在茅山

張湜丹陽人長於詞翰兼能篆

丁宗魏嘉煕間監行在左藏西庫能篆

曽■﹝日奐﹞嘉定間官吏部尙書嘗篆白雲崇福觀碑額

傅霄字子昂晉陵人紹興間博古明經善書精於隸

魯蘇字正甫登進士第守濰州卒識古文奇字有續歐陽文忠公集金石遺文傳於世

憲聖慈烈皇后吳氏開封人髙宗後習書史善翰墨

釋淨師住杭州臨平廣嚴院善艸聖圓熟有法紹興初被召作艸首書名花傾國兩相歡帝不悅賜罷今錢塘人家所收稱王逸少合作者皆其書也

釋宗相善詩艸字學精博

釋了性余杭人精於醫而善艸書

○元

劉秉忠字仲晦順徳邢臺人嘗祝發從釋氏遊名山及至元初翰林王鶚請攺正衣冠詔從之拜太保參領中書省事後薨謚文貞風骨秀異精天文地理算數推步之學兼工書

周仲嶷蘄黃人工篆隸

祖子靜吳人習篆師二李

趙孟頖字山齋文敏公孟俯兄書法師二王

夏日孜字仲善吉安人登進士第官至會稽縣尹楷學顏魯公

張裔字朝宗能眞艸

邊魯字魯生鄴下人工古文奇字

李處巽字符讓東平人至元間能小篆

李銞字仲和號竹山溧水人宋進士官至無爲軍節制官入朝不仕能書有所譔稽古韻及存古正字編傳於世

陳深字子微號寧極吳中人學古不羣爲名流所尙艸書步驟急就

劉有定字能靜莆田人能知六書之旨

董倫字安常河南人淹該經術善屬文篆宗周左丞

吳鎭字仲圭嘉興人艸學■﹝巬﹐言代夫﹞光亦善畫水墨山水

曹遇字心傳華亭人官至致仕安吉主簿前至元末被選入京書泥金字藏經

湯熒號箕山瀏陽人進士及第能篆

王亷字熙陽括蒼人讀書上虞山中能文章作篆隸

陳子翚字象賢奉化人書學李北海甚得體兼工艸

謝肅字符功上虞人正艸皆宗晉

張文盛字彬之秣陵人長於詩工艸隸

王奇字文顯潞州人作艸間有可取者

葉見泰字夷仲丹丘人淹通經傳作爲文章書工艸

莫昌字景行武林人隸亦古拙

艾斐字季成臨川人博學多才善隸書

鄆偉字符偉南昌人學藝淵博善眞艸篆隸

張去偏字從正餘千人有學行善眞艸

曹衡字士望華亭人才器雋秀作眞艸蚤得時譽

許有壬字可用湯陰人登進士第官至中書左丞集賢大學士謚文忠善筆札

夾谷希顏居江右小篆淸勁有法

馬九臯以字行回紇人官至太平路總管能篆書弟九霄亦能之

松壑以字行蒙古人士夫間多推其書

哈刺字元素也理可溫人登進士第官至中政院使能文辭其書宗巙止齋

趙夫人鸞字應善雍古部氏中書平章世延女中書參政許有壬室朗惠厚靜能琴書善筆札

叚氏天佑之女能詩章善筆札

劉氏名梁園秀歌兒也材藝精妙喜文墨能作樂府時吟小詩亦佳字畫楷正

釋夷簡字易道義興人書師張雨

釋正除字見原天臺人書師張雨

釋密諸字道初天臺人書師虞永興

釋慧敏字仲膚天臺人正書學晉兼能篆

釋道原字竺隠天臺人能詩文行艸有法

○金

馮壁字叔獻眞定人永安進士官至同知集慶軍節度使自幼有重名詩詞淸峻字札楚楚亦有晉宋間風气

宇文虛中官至翰林承旨嘗書功徳碑在燕城

劉汲字伯深善艸書

外域釋中巽字權中日本人書宗虞永興

書史會要補遺

●欽定四庫全書

續書史會要

﹝明﹞朱謀垔撰

○明

太祖皇帝神明天縱黙契書法禦書第一山三大字於鳯陽龍興寺端嚴遒勁妙入神品

仁宗皇帝聖徳純成無他嗜好萬幾之暇畱意翰墨嘗臨蘭亭帖賜沈度意法神韻唐之太宗不能過也

宣宗皇帝時三楊蹇夏諸賢輔政泰交之際常有禦制詩歌必親灑宸翰賜之行雲流水飛動筆端眞天藻也其上紫泥爲廣運之寶

憲宗皇帝嘗題張三丰像聖藻僊容兩絕塵表

孝宗皇帝酷愛沈度筆迹日臨百字以自課又令左右內侍書之

神宗皇帝聖慧夙成畱意翰墨蚤歳書月白風淸四大字及禦制詠月詩賜輔臣天下欽仰後王錫爵集所賜宸翰刻爲一卷龍翔鳯翥逺軼羲獻

晉恭王諱棡髙皇帝第三子分封山西嘗命臣僚集鍾王帖中散逸字編成文句並千字文刻石傳世

寧獻王諱權號臞僊髙皇帝第十六子也始封大寧徙南昌王神姿秀朗慧心天悟始能言自稱大明奇士好古博學旁通釋老著述甚富兼善書法作書評一卷程量允當爲世所宗所著書目並載於後寧國儀範家訓豫章志遐齡洞天志淩虛八景詩神隠原始祕書金縢祕錄天運紹統通鑑博論史斷漢唐祕史史略太極闡道論豸史采芝吟滄海遺珠文譜詩譜詩法大雅詩韻瓊林雅韻文章歐冶乾坤生意十藥神書壽域神方活人心神應經小兒靈祕方肘後神樞神樞內篇肘後靈樞肘後經月令經■﹝雨上萌下﹞■﹝雨上苗下﹞經龍虎經丹髓救命索代天言辯猶龍傳太淸玉冊太淸天籙太上寶錄唐聖祖傳原道辯僞錄運化玄樞古本化胡書神光經庚辛玉冊三教本末造化鉗錘四體宮詞梅花百韻詩太易鉤玄琴阮啟蒙譜太古遺音爛柯經貫經神奇祕譜洞天淸錄仙境瑤經蓬瀛誌異域志萌學指南斗南詩回文詩北斗課天地卦茶譜頤庵文選太淸鈞天譜聖賢精義傳丹破惑九霄鶴音長生久視書保命集化書壺天集素書蓍經漁樵閒話夢槁洞天神品譜洞天神品祕譜拋球樂涉世圖續古霞外神品祕譜樂府太和正音譜彤庭樂章務頭集韻批注道徳經陰符經淸靜經大通經太上心經釋氏心經洞古經金剛經

寧靖王諱奠培號竹林懶僊獻王嫡孫臞幹疎髯尢敏於學修文辭造語驚絕著仙謡卻掃吟擬古詩二百餘首又集古今法書十餘卷其書法矯潔遒勁號曰銀鉤鐵畫世傳其作字必自剙結構不肯襲古毎書成令童子盡搜古帖偶一字同棄去更書

周憲王諱有燉國開封王恭謹好文辭兼工書法集古名迹十卷手自摹臨勒石傳世名曰東書堂法帖

晉莊王諱鍾鉉髙皇帝曽孫也好博古喜法書嘗以絳帖歳久斷脫令世子奇源采舊所傳名人墨迹摹刻以傳號曰寶賢堂集古法帖遒麗可觀

保安王號中和道人嘗臨十七帖刻行於世自制後序

鎭平恭靖王諱有爌周定王第八子也王嗜學少讀書忽有悟作道統論又采歷代公族賢者作賢王傳工吟詠兼通書畫

三城康穆王諱芝垝唐憲王子也博通羣籍尢嗜繪事法書名畫未嘗一日去手所作行艸人稱玅絕

承休昭毅王諱彌鋠榮和王子也喜儒雅所著有復齋錄十餘卷又彚古法書名曰復齋集古法帖若干捲

宋濓字景濓浙江金華人官至翰林學士仁和郎仁寶云公艸書有龍盤鳯舞之像又云先生之重也以道卒用於學士也以文世珍其書亦多由此然卽使不道不文書亦當自珍也

劉基字伯溫靑田人公洞徹性理之學尢精天文兵法太祖定天下幃幄之功爲多封誠意伯善行艸所著有郁離子等集

宋璲字仲珩景濓之次子也官中書舍人工大小二篆並精行艸評者云其書法端勁溫厚秀拔雄逸規矩二王出入旭素當爲本朝第一

朱克字仲溫號南宮生吳人洪武中官鳯翔同知博學工詩小楷行艸章艸種種入神嘗補急就章刻石行世憲副楊政謂其能繼武於杜伯度皇休明殆非虛語評者云其用筆如篆最爲髙古但結體寒酸故居仲珩之下又云初筵卣彜忽見三代

宋廣字昌裔別號東海漁者又號桐柏山人南陽人流寓華亭嗜吟好古艸書宗張旭懷素章艸入神當時與仲珩仲溫稱爲三宋但昌裔熟媚尢亞於克又毎作字相聨不斷非古法耳

詹希原字孟舉號逸庵別號丙寅訥叟其先歙人僑居都下洪武中官中書舍人正書體兼歐虞顏栁篆書深得秦漢筆意朝廷匾額多出其手

馬彥彊吳江人洪武中從詹孟舉遊名山觀前人碑石議論筆法小楷歸宗晉唐後自列門閥精絕可愛

危素字太朴號雲林江西臨川人仕元入國朝官侍講學士文藻敏贍馳聲翰墨弟瓛字朝獻官衛府紀善亦善行楷

掲樞字平仲江西丰城人傒斯之後官至中書舍人風尙通雅言議英秀正書得其家傳議者謂其與宋仲珩杜叔循相頡頏

楊維楨字亷夫號鐵崖亦號鐵史會稽人元進士江浙儒學提舉入明不仕嘗冠鐡葉冠衣褐衣手持鐡笛遊江湖山水間自著有鐵笛道人傳能詩有瓊臺曲洞庭雜吟五十卷善行楷

兪貞木字樂昌號大庵世居吳城祖琰號石澗先生精於易貞木亦好學洪武初以薦爲都昌縣丞善小楷長於用筆短於結構但功力未就耳

陶宗儀字九成號南村天臺人寓居華亭篆書得舅氏趙仲穆之傳博學多聞著書史會要輟耕錄說郛等書傳世

羅性字子理以字行江西泰和人少孤貧自奮於學元季兵亂走避巖谷崎嶇困頓未嘗廢捲性耿介一言一行必軌於正洪武初聘爲學師尋中鄕貢仕至徳安同知書法鍾元常

髙啟字季廸姑蘇人官至侍郎善楷書飄逸之气入人眉睫行艸入妙詩入能品評者云詩比靑蓮書髙白練

楊基字孟載號眉庵晚號海雪其先蜀人徙居吳中文采秀麗爲名流所稱洪武中累官山西按察使眞書行艸俱法鍾王亦能詩

張羽字來儀號靜居九江人寓吳興官至太常喜臨蘭亭帖能詩亦能畫

徐賁字幼文吳縣人官至河南布政善楷書淸逸可愛亦能畫詩與髙啟張羽楊基齊名稱國初四傑云

吳勤字孟勤以先世居廬山號匡山樵者居鄂又號黃鶴山樵晚更號幽翁生元至正間洪武初被徵除武昌教授以詩名當世字有晉人風格不擇紙筆俱得其妙老年燈下小楷片時數千湘獻王嘗遺以詩有淸才美徳冠時儒辭翰欣看逼褚虞之句

周砥字履道號東臯洪武中以人才授興國州判官工正書行艸與詹希原解縉盧熊齊名故時有詹解鳴於朝周盧著於野之語屠長卿云朝者乃當讓野

盧熊字公武昆山人元季爲吳縣教諭洪武初以善書擢中書舍人遷兗州知州上疏言州印篆文訛謬忤旨得罪博學工文詞尢精篆籀所著有說文字原等書孫瑛字克修宣徳進士亦能書尢工墨竹

趙謙字撝謙余姚人博洽經史時號考古先生洪武壬申繇國子典簿謫任瓊山教諭守令爲築考古臺爲著述之所尢精六書之學嘗言讀書必貴識字故曰六書明則六經如指諸掌乃著六書本義十二卷

鍾弼善隸書洪武初爲會稽主簿縣署三友亭王宥作記弼書之

吳履字徳基婺之蘭溪人也少俊邁有奇才旁通諸史尢工行艸書國朝取婺左丞李文忠知其才聘爲郡學正尋舉南康丞

林瑜字子潤號後山漳之龍嵓人洪武中以太學生擢五軍斷事永樂時終浙參政在官三十年自處泊然不加布素時能詩文喜書法

王佐濠梁人篤學好古凡法帖名畫多能鑑定且善虞世南書洪武時以材選充非熊衛鎭撫

杜環字叔循金陵人官工部員外郎宋濳溪爲立小傳蓋義士也後爲晉王府錄士工臨池之學解大紳謂其與宋仲珩詹孟舉親受業於康裏子山之門故其書法相等埒耳

陳璧字文東號谷陽松江人官至解州判官工於詩文眞艸隸篆流麗遒勁入於神妙與三宋齊名用筆俱從懷素自敍帖中流出此所謂如錐畫沙是也

鄭沂字中與浦江義門人洪武中以人材召見上重其孝義授禮部尙書善篆隸

朱吉字秀寧昆山人洪武中授戶科給事以能楷書遷中書舍人後奉命題髙廟神主其名愈大子士安亦工篆書

董紀字良史號一槎上海人洪武中任江西按察僉事艸書大幅每竟匹紙

黃采字宗素號一齋嘉定人洪武中貢入國學授禦史升兗州知府精於篆隸子壽字永齡亦能書

馬兼善會稽人元季寓居華亭洪武初由明經任松江府訓導工行艸

朱芾字孟辧松江人官中書舍人才思飄逸工詞賦眞艸篆隸淸潤遒勁俱有古則亦能山水白描人物

張紳字士行號友軒少負才略談辯縱橫其先山東人元季寓居昆山洪武中累官浙江布政善篆隸亦能墨竹

梁時字用行長洲人警悟博學善詩文洪武中以明經學爲王府紀善工於楷書

張扆字翰宸又名子黼號艸愚晚號端白居士嘉定人舉署本縣訓導善眞行艸書並章艸咸入神妙彭中丞韶謂其書天趣逸髮陸文裕公謂國朝書家如宋仲溫陳文東張翰宸三人難爲伯仲其意外之意非常人可及

端木智字孝思溧水人官禮部員外郎父復初洪武時爲刑部尙書孝思與兄孝文皆以儒士起家官翰林先後使朝鮮淸節爲逺人所服立雙淸館艸書步驟不凡入於妙品

劉爆字彥正江西鄱陽人嘗爲建徳令精通篆學著篆韻行於世宋景濓作序

嚴肅官翰林院學士善書寧獻王評其書神怪莫測如雲霧輕濃之態頃刻萬狀

趙毅汝寧人性至孝躬布素輕財下士善屬文累官少詹事工部侍郎善行書

鄭孟宣寧獻王評其書如龍劍躍水天馬馭雲惜乎罕見耳

王景字景彰松陽人幼聰敏十歳通尙書時元鼎已沸乃辟常齋以屏世紛益求性命之學自號常齋居士洪武三年郡邑交薦明年又以科目進仕至翰林侍講學士善書

鄒緝字仲熙江西吉水人洪武中以明經舉官至翰林侍講性澹泊食祿三十年儉素不攺布衣時其嗜學如饑渇之於飲食見異書必露抄雪纂及卒家無餘資惟書數千卷自號素庵有素庵詩集行世亦精楷書

莊麟字文昭京口人官縣尉能書畫寧獻王評其書如霓旌煙駕碧落空歌飄然有淩雲之气

王璉字汝嘉吳縣人官至翰林院五經博士進侍講璉少有逸才從宋景濓學詩文古雅亦善書翰與弟璲齊名

張矩字孟方其先廣陵人父伯巖爲崇安巡檢遂家焉因與屏山先生家密邇得其遺書讀之遂通五經所書諸體皆精絕國初以當道薦爲本學訓導

龔炯字延璋晉江人洪武中應薦以二親年髙乞歸終養炯刻志爲學詩文爲當時稱尙書翰遒勁端嚴得歐陽卒更筆意

唐肅字處敬號丹崖山陰人洪武中被召供奉翰林文字亦能畫

朱文奎字應辰號寄翁吳江人洪武中舉明經授蘇州訓導學藝該博書精篆隸

薛穆字公逺號澹園吳江人洪武中以人才授柳州通判能詩文善楷書

陳逺鄞縣人洪武中授文淵閣待詔亦以書名

芮麟字志文宣城人洪武間以太學生授臺州知府後攺建寧府淸亷寛簡有古循吏風好學不倦尢善楷書

許廓襄城人洪武中官兵部尙書善書翰

周淵壽昌人洪武中官授中書舍人後累官四川參議善書翰

兪和字子中號紫芝武林人隠居不仕眞行艸書皆師趙文敏其合作者殆優孟之於叔敖用趙欵記人不能辧

顧祿字謹中松江人官太常典簿少力學才藻艷發精於隸書深得秦漢筆法行艸𨿽盡善而未盡美

李亨字嘉會號谷暘華亭人官授教諭精於大字一筆而成若宿構者

吳原頤宣城人官國子監博士精於古篆

王行字止中號半軒蘇州人𨿽不以書名觀其有二王書帖辧曲盡書家之法必能書也

楊文遇未詳字號官翰林學士善行書

淩信字尙素吳江人順天府庠生以楷書授中書舍人

章昞如松江人世業儒能詩文精於楷書授中書舍人尢工章艸

楊士亷號思夷常熟人工艸書

張端字希尹江陰人書法柳誠懸

尹寛字孟容號易齊吳江人善書亦能詩文

朱云吳江人善楷書亦能詩

焦伯誠松江人爲人至孝博雅工書通五經

沈洪字雄仲長洲人萬三秀之後善艸隸亦工章艸

趙昂官中書舍人善眞行艸書

陳肅號梅雪淸江人亦能書

陸友字友仁蘇州人由楷書官至主事行艸篆隸皆有法則

吳應字允吉政和人由邑庠生升太學能詩尢工篆隸

張翌字文翔太倉人翥之弟慷慨尙气節善大字書法顏淸臣嘗書龍門諌院並題名記超偉非常謫戍開平故嶺北多其筆

兪仲基松江人善書與宋仲溫相友善

兪行三字文輔淸江人艸書章艸俱工

顧愨字存誠慈溪人官司經局正字眞艸篆隸俱工

吳均字平仲善書法

烏斯道官永新縣尹能詩文行楷俱佳

柯暹字啟輝號東岡池州人善行艸

陳輝號存庵閩人舉進士官廣西憲副艸書宗懷素得其勢處亦有可觀

吳存南昌人官山東布政使長於艸書

蔣暉字廷暉錢塘人官禮部郎中善眞艸然繩趨尺步不肯自脫

方孝孺字希直一字希古臺之寧海人洪武時以薦召見後官侍講學士死建文之難善書翰四方夷裔得一字寶於金璧所著有遜志齋集四十卷

梁良玉乃田玉族也建文中官中書舍人靖難後與妻子訣易姓名走出金陵逾嶺至海南鬻書爲業

姚廣孝字獨闇長洲人釋名道衍永樂中以功授太子少師欽賜今名贈榮國公謚恭靖書法古雅全以筯勝亦能詩

解縉字大紳號春雨江西吉水人四歳能詩稱神童舉進士累官翰林學士楷書精絕艸體微痩筆迹精熟從懷素自敍帖中流出書法趙魏公評者云其正書傷媚艸書傷雅如危帽輕衫少年球鞠又如艷質明糚倩笑相對從子禎期亦善書

許鳴鶴字曁廣江西廬陵人官中書舍人與解大紳同授業於詹孟舉之門行艸沈著可愛

鄭定字孟宣福州長樂人洪武中舉明經永樂爲國子助教以艸書名天下甚爲解學士所推許亦能詩

李禎字昌祺江西廬陵人永樂進士官至河南布政使公學殖該洽處身淸儉任牧伯空乏以終其身居恆吟詠自娯𨿽不以書名行楷亦有可觀者所著有運甓稿剪燈餘話

胡廣字光大號晃庵廬陵人初名廣傳臚第一更名靖永樂初復舊名官至大學士謚文穆公深處榮祿不忘山林幽澹之趣公退閉戶讀書賦詩而已行艸之妙獨步當時𨿽求者接踵戶外然非其人則不苟予

李時勉名懋字時勉以字行江西安福人永樂二年進士官至祭酒先謚文毅後攺文忠爲人剛正不折不撓當於古人中求之者王元美謂其行艸遒勁而少度態楷法蘇文忠公

滕用亨初名權字用衡避諱攺名吳縣人官翰林待詔正書宗虞永興尢精篆法永樂三年召見年幾七十矣面試篆書亨作麟鳯龜龍四大字稱旨又精鑑別嘗侍上閱畫眾目爲趙千里亨頓首言筆意類王晉卿及終捲果有駙馬都尉王詵名

陳登字思孝長樂人永樂時以篆籀簡入翰林時滕用亨爲待詔自以篆籀甲天下恆眾中屈抑思孝思孝從容質以戾許叔重者十數事辯難娓娓皆用亨所忽者乃始黙然思孝精究六書周秦以來石刻委荒礫者皆深求而必得之收蓄之富比於歐陽公趙明誠歷官至中書舍人朝廷大題扁率出其手孫景隆舉進士官監察禦史能世其學

胡儼字若思號頤庵江西南昌人自幼好學博極羣籍由舉人仕桐城知縣太宗初以解學士薦上悅其文遷翰林累官國子祭酒行艸法趙文敏亦能畫水墨竹石頗佳

金幼孜江西新淦人太宗朝官大學士禮部尙書扈從北徵善行楷

胡正字端方廬陵人官侍禦史艸書用筆如篆亦宋仲溫之流亞也

淩晏如號雲溪浙江人官至都禦史善大書文廟時以布衣徵至京師上親視作書門殿諸牓皆出其手尢善小楷嘗臨子敬洛神賦咄咄逼眞孫太初贈以詩云會意直須書法外臨池眞到古人中

夏宗大華亭人以才識召至京師與修永樂大典授廣平主簿善眞艸隸篆書名重於時後以子衡贈太僕卿

陳敬宗字光世號澹庵晚號休樂老人慈溪人舉永樂甲申進士累官國子祭酒行艸任筆成形如蒼虯老檜鐵屈銀蟠但欠圓熟耳

王英字時彥號泉坡江西金溪人舉永樂甲申進士時上命解縉選進士穎秀者得如二十八宿之數俾盡讀古今之書公在其數後以翰林侍講扈從北徵累官禮部尙書謚文安善行艸楷書

黃約仲名守以字行永樂初徵至京師文皇試上林曉鶯天馬歌擢第一官翰林檢討精楷法

王紱字孟端常之無錫人自少志气髙逸讀書工古歌詩嘗北遊江淮浮黃河踰太行出鴈門往來晉代間周覽形勝徘徊弔古久之歸隠九龍山自號九龍山人永樂中以能書薦入翰林擢中書舍人嘗以沐上恩拔慨然曰書必如古人方可名世傳後報稱萬一尢工山水竹石

髙廷禮初名棅避諱攺名字彥恢自號漫士長樂人永樂初自布衣召入翰林爲待詔博學能文長於詩書畫亦精雅時稱三絕

陳亷字平叔福淸人少聰敏嗜古法書構醉墨堂並雲山不礙樓學書其中凡二十年篆籀艸隸皆嘗究意而艸隸尢爲時重性簡伉不諧於俗貴遊豪俠踵門求書弗屑與之遇故人家有楮墨當意卽解衣揮灑數十紙人得之以爲奇寶號黃山翁又號雪篷散人林鴻髙廷禮王恭周玄諸名士皆有詩美之

王直字行儉號抑庵江西泰和人永樂二年進士官至吏部尙書贈太保謚文端善行楷結構老成筆法精妙蓋從蘇玉局而出評者謂如山莊村姑自然一種媚人

沈度字民則號自樂華亭人永樂中薦翰林典籍累升翰林學士評者謂其楷書如美女插花鑑臺舞笑並工行艸隸篆太宗嘗稱度及弟粲爲我朝羲獻凡玉冊金簡用之宗廟朝廷施之四裔傳之後世者必命度書之宣宗稱度書丰腴溫潤眞盛世之气象又賜以牙笏比常制頗髙大孝宗夢中見度服所賜牙笏來朝次日召其孫世隆授以中書舍人

沈粲字民望號簡庵永樂中與兄度同薦授中書舍人累官侍講學士艸書法宋仲珩嘗以禦賜龍香墨棗心筆書之

沈藻字仲藻度之子官中書舍人升禮部員外郎眞行艸書並佳論者云有父風

夏昺字孟暘仲昭之兄官永寧尉後遇太宗擢授中書舍人書工楷隸

張順江西奉新人永樂中累官國子監丞善誨人學者稱爲誠齋先生艸書亦工閒窗散筆輒入妙品

金問字公素吳縣人少受易於兪貞木家貧無書從人借讀無不通解永樂間以能書薦授司經局正字歷洪熙正統累官翰林侍講學士禮部右侍郎文行惇茂義聞流著平生閱歷否泰相尋而不變所操制述雅健精采善書得魏晉筆法

張益吳縣人博洽多聞永樂中授中書舍人累官翰林侍講沒於王事能書

王璲字汝玉以字行號靑城山人其先蜀之遂寧人從父宦遊入籍吳中璲有異姿幼善屬文名籍甚永樂時官翰林檢討仁宗在東宮試神龜賦極稱善黃淮忌其才因讒之論死善書亦善畫

程南云字淸軒號逺齋江西南城人永樂中累官太常少卿篆法得陳思孝之傳隸眞艸俱有古則又善大字

夏■﹝日上永下﹞字仲昭昆山人初姓朱名昶舉進士選入庻常太宗嘗召見之謂曰太陽麗天日宜加於永上昶字宜作■﹝日上永下﹞書有■﹝日上永下﹞字始此旣而■﹝日上永下﹞又奏復本姓爲夏以善書共事內省嘗扈從兩京授中書舍人歷宣徳正統官至太常卿■﹝日上永下﹞旣善書亦能詩尢工墨竹得名於時爲人樂易不拘小節自號自在居士

支鑑字汝同昆山人小楷學夏仲昭

何博字宗文別號牧羊子金華人永樂中官行人治水於吳工詩文書有晉人典則

平思忠吳江人永樂中官陜西參政善行楷

陳敏松江人永樂中以能書授四川茂州升參政

朱孔易字廷輝松江人永樂中授中書舍人累官順天府丞工於楷書亦善大字以詹孟舉爲宗朝廷題額多出其手故枝山評其掾史手耳亦善畫寫東裏少師歸田圖識者稱之

陳撝字仲謙武昌人永樂中寫禦容稱旨書宗趙文敏公

黃萌字養正瑞安人永樂中授中書舍人累官至太常少卿能大字題匾額有聲枝山評云養正非吾徒也不知當時何以推服

衛靖字以嘉昆山人以能書授中書舍人善畫枯木竹石

宣嗣宗字彥祁號凝素嘉定人永樂中以能書授中書舍人歷官吏部郎中扈從北徵能於馬上艸詔太宗極愛之後贈禮部侍郎

髙糓字世用號育齋淮南人永樂乙未進士官謹身殿大學士以淸節著卒謚文義善行楷

趙楷字宗範太倉人善書永樂中授都邑縣尉

陸伯倫華亭人工楷書永樂中薦爲中書舍人

王公亮華亭人世業儒博學能文以楷書舉授吏科給事累官廣東布政使

曽棨字子棨吉永丰人永樂進士第一官至少詹工行艸自解胡後獨步當時評者謂其艸書雄放而不踰繩墨

魏驥字仲房蕭山人由乙榜授訓導召修永樂大典累升至南京吏部尙書卒謚文靖驥端簡愼約雅有徳望正統中太監王振蔑視士大夫於驥亦禮重之晚致仕好學老而不倦不別治生產惟以文學自娯善書法

沈恪字克敬會稽人軒達通敏著書作字迥出塵表灑翰未終戶外屨滿且孝友惠義名重一時魏公驥林公鶚每賦詩稱美有懷雅集子孫皆世其學

王尹實四明人永樂時以篆書擅名海內

曹壽字曼齡丰城人永樂八年授訓導累遷翰林修撰文章雅贍尢工臨池

陳宗淵剛中之後黃文簡公以其能書薦於朝授中書舍人

吳餘慶字彥積江西臨川人官中書舍人善行艸評者云觀其點畫之間無一筆凝滯則其胸中所養可知楷書亦爲世所重

張黻字孟著松江人以楷書授中書舍人後升禮部員外郎行艸隸書咸入神妙

張黼字孟昭黻之弟官中書舍人篆隸得秦漢遺法非流輩所及

金湜字本淸號太痩生晚號朽木居士四明人官至太僕少卿工小篆

孫臣字存節以能書授鴻臚序班亦善篆

張端字正夫將樂縣人眞艸隸篆俱有古則尢工艸書

成國公朱勇字惟貞鳯陽人永樂時襲封擅恭謹簡靜之譽宣廟時從徵沙漠上深倚重嘗禦制重陽歌親灑宸翰賜之後死土木之難贈陰平王謚武湣善大字人咸推重

黃卓江夏人官翰林學士善艸書亦善章艸

張小癡蘇州人寓居髙郵精於小楷評者謂不在沈度之下

蔡珪字徳馨其先昆山人寓居京師喜臨蘇文忠公帖頗得其妙

張翰國子生艸書法懷素淸勁有骨嘗云學書貴乎用筆用筆得法於書何有不然徒得其形耳弟張約亦善書

衍聖公孔彥縉精篆書筆力豪壯入於能品顧謹中爲賦詩云魯國名公篆法奇懸鍼倒薤總相宜其譽在當時如此

潘暄字時暘號半散嘉定人舉進士官至刑部郎中善楷書行艸亦能作大書

傅亨號芝山工小楷篆隸

章寶臣號丹崖官祥符縣尉能書

劉仲珩江西泰和人洪熙中官蜀府長史工正書議者云其格骨已定不能自脫有書法要覽刻石行世

張節官禮科給事中能書

張士寔官中書舍人能書

徐墱官中書舍人能書

許伯貞官鉛山縣主簿善楷書

丘宗官中書舍人善楷書

陸顧官主簿善書

潘謙官中書舍人能書

鄭公佐官澠池尉能書

楊士奇名寓字士奇以字行一字僑仲居東里人稱東裏先生江西泰和人永樂初以博學徵入翰林任編纂官至內閣大學士謚文貞善行楷筆法古雅而少風韻

楊榮字勉仁福建建安人洪武末中進士永樂初簡入翰林官至大學士禮部尙書謚文敏楷書姿媚動人

楊溥字文濟湖廣石首人官至禮部尙書行楷俱法趙文敏公

夏元吉字維詰湖廣湘陰縣人官至戶部尙書善楷書𨿽神骨少合晉度筆勢遒媚亦有可觀

聶大年號東軒臨川人宣徳末舉明經授仁和教諭景泰中徵詣翰林以疾不赴公一目重瞳幼頴悟日記數千言善屬文工詩行楷精絕得李北海筆意

陸闓字伯陽號友菊興化人官楚府伴讀善艸書楊文貞公稱其書法鍾王爲當時重

彭敍古善書恨天年不永楊東裏先生贈以挽詩云年過二十工書法往往揮毫逼古人

任道遜字克成號坦居瑞安人七歳能作徑尺大字宣徳中有司以才薦累官至太常少卿

劉玨字廷美號完庵長洲人宣徳中由鄕薦官至山西僉事玨撡履淸白好學不倦工唐律對偶淸麗當時稱爲劉八句行艸師李邕畫師王叔明皆能得其筆意

劉實字嘉秀號敬齋安成邑東竹江人宣徳進士入翰林官終南雄守性剛直少容或勸之少貶則曰惟聖剛柔合徳大賢以下未有不剛而能立者歷官三十餘年終始以亷潔稱尢嗜經史其蒞公堂或出輿馬上輒展捲吟誦爲詩文時有髙趣艸書飄逸師晉體所著有元史略等書

兪宗大松江人善楷書子拱以能書授中書舍人

余孜善字慶之臨川人官給事中書善行楷

陳謨字古訓江西南昌人官給事中善書

鄭雍言四明人舉進士官中書舍人工行艸小楷篆書

晁東吳字叔泰翰林檢討瑮次子也弱冠登進士選庻常善搨古法書嘗臨趙松雪雜置多卷中人莫能辧

範紳字朝儀號節齋嘉定人眞行宗聖教亦善隸書

陳宣字以昭號桂軒嘉定人善章艸宗宋仲溫

錢溥字原溥華亭人舉正統進士試薔薇露詩稱旨命教內書館授翰林檢討修寰宇通誌累官南京吏部尙書小楷行艸俱工

錢博字原博號靜庵溥之弟發解應天登進士官至四川按察小楷精妙章艸行書並佳

黃諌字廷臣別號蘭坡陜之蘭州人正統壬戌及第第三人官至學士博學多通工篆隸行艸尢長八分著從古正文五卷兼善繪事館中壁舊寫白菜其上題者先後數百人一日圮眾共惋惜諫一一書之並繪白菜如舊

葉盛字與中昆山人正統進士官至吏部侍郎謚文莊篤學辧博爲一時首稱善行楷得蘇文忠公筆法

嶽正字季方號蒙泉順天漷縣人正統進士第一累官至翰林學士博學好古爲詩文髙簡峻拔字法精熟大書尢偉旁及雕繪鐫刻悉臻其妙

夏時正字季爵其先慈溪人徙居仁和正統十年進士成化初官大理卿公丰神俊爽疎眉秀目髙論娓娓若神仙中人博學工詩文尢精書法葉文莊謂公文如春空層雲動含雨意又如簇蠒抽絲秋鶴引吭其灑翰亦然

朱應祥字岐鳯號鳯山晚號玉華外史華亭人領鄕薦博學工詩善於行艸

劉永字仲修山陰人工艸書眞行

胡子昂號竹雪旴江人書宗趙文敏

錢習禮吉水人官翰林侍講善行艸

金勉字希賢松江人官中書舍人善行楷

陸輔未詳裏氏精於楷書

夏衛字以平松江人官中書舍人篆隸有古則亦能詩

封錦字尙文號愼庵嘉定人景泰中應貢官至東平州同知善篆隸亦能行艸

王■﹝亻與﹞字廷貴武進人景泰辛未探花官至南京禮部尙書謚文肅善楷書派從趙魏公流出

張寧字靖之別號方洲海鹽人景泰進士好直言論者以爲景泰天順間諫官第一官至汀州知府善書畫

沈性字士彜一字克循號砥軒景泰時進士官至寧國守以亷潔稱平生講學持論脫落凡近詩章字畫皆有古意

蘇致中字雪瑕蜀郡人官至太守以墨妙流聲景順間學士大夫咸珍之評者謂其出入鍾王懷素而自適天然之趣亦能畫四代孫蘇雨亦善書

金鉉字文鼎號尙素松江人書工章艸畫仿王叔明子鈍字汝礪官至中書舍人精楷書章艸亦入妙境

杜瓊字用嘉號東原吳縣人善書亦能仿

王叔明山水薛續字汝嘉號古巖吳縣人善書

範禮字宗嗣常熟人眞艸隸篆俱能出人意表

莫懋字文懋號望樓無錫人善書

雷鯉字惟化閩之建安人善於書畫

徐有貞初名珵字符玉號天全吳縣人生而短小精悍頴敏絕世十二三卽能古文辭宣徳中舉進士入翰林公於經濟之學無不淹貫尢善占驗後以英皇復辟首功封武功伯書法古雅雄健名重當時

陳獻章字公甫號石齋晚號石翁廣東人居新會之白沙村學者稱白沙先生中天順丁卯鄕試後會試下第不復出徵聘以疾辭特旨授翰林檢討善書亦能詩畫水墨梅如生

徐忭字徳充號云崖嘉定人天順舉人善楷書行艸宗聖教序落筆痩硬但乏姿媚

徐博字徳宏號竹居忭之弟舉進士官禦史善艸書淸勁不凡

姚綬字公綬號谷庵又號云東逸史嘉興人舉天順甲申進士官至禦史公通敏閒逸宅心事外自得之趣宛然晉人畫法吳仲圭書類張天雨

陳鑑字緝熙與天全友善未仕時嘗曰吾得爲錢塘令足矣及第爲祭酒有大名作大字勁健奇古當代珍之議者云行筆圓熟特乏風采

姜立綱字廷憲浙江瑞安人七歳以能書命爲翰林院秀才天順授中書舍人內勅房辦事歷成化弘治升至太僕少卿並仍舊辦事卒賜祭塟亦異數也善楷書淸勁方正今中書科寫制誥悉宗之議者未免板刻

左贊字時翊江西南城人自幼頴異學春秋於姚太宰大章學書於程太常南云未冠博極羣書寧獻王聞其名使賦玉界石援筆立就王稱賞曰秀才詞翰雙美不易得也以所作艸書賜之天順丁丑登進士歷官至廣東右布政其書法兼諸體而尢精於隸端重奇古得二蔡筆意憲宗皇帝嘗訪求善隸書者或以公所書進上覽之稱善

沈鍾字仲律上元人天順進士仕至山東副使歷官三十年一無干謁李西涯嘗謂今之不識相門者公一人耳所著有休翁集詩成輒大書遒勁盈咫竟壁

王徽字尙文號辣齋河南考城人天順庻吉士仕至陜西參議能詩文尢長筆札遒勁可賞鑑別古器書畫最稱精博著有辣齋稿史疑引笑集若干捲

馬紹榮字宗勉慕範仲淹爲人號景範蘇常熟人登天順鄕薦後試書中選授中書舍人累官太常少卿與姜立綱同僚最久姜善子昂君善宋克其升少卿也姜以布衣不得齊官君告主爵者願損一級與立綱齊故馬得太常姜得太僕姜拜曰吾固不能窺君際也

葉藻字維潔華亭人天順時官太僕少卿善行艸

陸勉字懋成號竹石無錫人善書

王蘭字國馨號筠臺嘉定人善鑑法書名畫古器書宗鍾王小楷遒勁沈著八法俱備人爭愛重行艸章艸亦入矩度

周文褒永嘉人舉進士官河南布政使善楷書

何暹松江人官按察使工書法

淩壽錢塘人官大理評事工篆隸

範鼎字文鉉號桂樓松江人艸書宗懷素

盧儒字爲已號重齋昆山人官中書舍人博學能詩楷書宗顏淸臣

羅倫字彜正號一峯江西永丰人成化丙戌狀元及第授修撰謚文毅性慷慨樂善以斯道自任與陳白沙友善行楷法文信國筆力淸健結構端嚴評者謂爲翰墨中珊瑚玉樹

張弼字汝弼號東海華亭人成化進士歷官南安知府極有時譽周徳中稱之爲神仙太守艸書宗懷素而未能脫宋廣解縉之俗習然爲時所重海外之國重貲購求亦能詩仲子弘至字時行舉進士歷官戶科都給事亦善艸書有奔蛇走虺之勢弘至子其湜字季琰善詩艸書有祖風

莊■﹝日上永下﹞字孔陽號木齋江浦人卜居浦口建亭而東莞林緝熙適至扁曰臥林遂號臥林居士遷定山橋又號定山居士夙志慕古文尢奇偉與陳白沙羅一峯爲講學賦詩之遊而深解書法或問張汝弼艸書先生曰好到極處俗到極處問何如則可曰寫到好處變到拙處曰何居曰所謂行墨因調性者是也白沙曰定山艸書迥然自成一家由成化丙戌進士選庻常授檢討官至南吏部郎中

曹時中初名節字時中惡同漢宦者請於朝以字行號定庵華亭富林人先生淸臞飄灑有出塵離俗之態博學多通而要以詩律名尢工書晉唐名家皆能以意會懷素宋克則愛而摹仿者晚年益精小楷𨿽手簡家稿亦不苟嘗曰自少至老已覺世味淺薄惟學字一事可以消日由成化己丑進士歷官浙江僉事兄名泰舉景泰甲戌進士亦能詞翰時人語曰富林二曹一時人豪

吳寛字原博號匏庵長洲人成化壬辰狀元及第歷官東閣大學士謚文定博學工詩文書宗蘇玉局嘗手抄陶詩一過勻熟整密蓋前軰之用心如此

沈周字啟南號石田先生長洲人好著書工詩與吳原博爲友而文徵仲尊事之王文恪稱其風格潔修眉目娟秀外標朗潤內蘊精明書法涪翁遒勁奇倔繪事絕精寫物各極其妙評者謂石田畫獻吉詩希哲書爲我朝三絕云

張淵字子靜號孟嘏吳興布衣守道安貧隠居鴻村之野與沈石田友善行楷規模玉局翩翩有致所著有夢坡集

韋綸字大本宜興逸人也嘗攜蒼鹿一白鶴一遊溪山澗馴擾左右不驚不逸扁舟往來吳越必載鹿鶴與俱至幽林窮壑修篁灌木輒吟哦忘返或主人知必奮絕驚去終不言姓名喜作書得法書名迹必日臨數過𨿽老不倦每過吳必與沈石田流連浹旬乃去

王鏊字濟之號震澤別號九峯主人吳中人中成化乙未進士第一仕至內閣大學士贈太傅謚文恪公在翰林閉門力學避逺權勢平生嗜欲澹然惟喜文辭翰墨之事書體淸勁有古色

李應禎名甡以字行字貞伯長洲人領鄕薦授中書舍人累官太僕少卿眞行艸隸皆淸潤端方如其爲人憲宗朝嘗勅寫梵經公上疏曰臣知有五經不知有佛經非聖之經臣不敢奉詔憲宗亦優容之王元美詩云李甡太僕北海後此書深得蘭亭脈故評者云其筆精墨妙動應古法如守禮之士恭而能安然艸劣於行行劣於眞以規矩者勝也

林俊字見素莆田人成化進士官至司寇與陳白沙友善曽論斬妖僧斷曉以直聲著能詩文有集傳世書宗蘇米頗得筆勢

葉綬字叔章上虞人以祖砥永樂中知饒州府得補郡弟子中江西鄕試仕應州學正儀觀淸臒學問該博尢善古篆

趙寛字栗夫吳江人成化辛丑進士第一官終廣東亷憲自少警敏絕人讀書五行俱下詩文秀整行艸亦淸潤

兪藎字廷臣桐廬人成化中官鄖陽太守博學工詩尢工書人以爲得晦翁筆法

喬字字希大號白巖太原之樂平人中成化進士仕至吏部尙書公奇才壯志藻思沛然講學勤政之餘倡爲詩賦識者以爲一代大家性嗜山水嘗歷雲中上恆霍登嵩華海嶽太行及江南名山搜奇掘隠人莫之及通篆籀有二李風晚精鑑名書古帖以自娯

陳欽字諒之號自庵會稽人成化進士官終廣東副使性嗜簡帙手不釋詞翰爲詩文典則閒逺根於理道字迹遒勁世珍愛之

陳煒字文曜號恥庵閩縣人成化時官終浙江左轄爲人志髙行卓一於正而不苟又能知人邪正妙翰墨善吟詠片言隻字爲人寶惜聚書萬卷披諷略無暇日爲文典重有體

張駿字天駿號南山松江人官中書舍人累官禮部尙書艸書宗懷素得其龍蛇戰鬥之勢論者病其傷於雕琢又似婢學夫人故居張東海之下

金琮字符玉金陵人書宗趙文敏公評者雲松雪在元稱獨步謂其超宋人而步驟晉唐若元玉庶幾能望其後塵耳

傅翰官翰林書法遒麗有晉人風韻弟朝亦工書法時人稱一家二妙

柳濟字孟淵徳化人雅性孝友不與人爭善楷書

項元淇字子曕秀水人生有至性狷介寡儔博學嗜古工詩詞尢好臨摹古法書以艸聖擅名毎遊戲翰墨尺幅數行人競寶之

項元汴淇之季弟博物好古尢精繪事家藏丹靑墨迹毎欣喜意得輒摹臨題詠其間自命墨林山人

曹泰字時和號九峯華亭人舉進士工行書亦善章艸

黃翰字汝申華亭人舉進士官至按察司善隸書尢工章艸筆力雄健而有則與宋仲溫相彷佛耳

張錫成化時貢士常云觀二王法帖極信子敬不及逸少蓋逸少聖而神者變化無所不足獻之𨿽云至妙其大而未化者耶善艸書

馬時暘名暄以字行會稽人幼頴悟博通經史兼精丹靑術尢善古篆隸孝廟初徵入華蓋殿供禦授錦衣衛鎭撫

祝允明字希哲號枝山長洲人徐武功甥也弘治舉鄕闈官應天府判生而聰慧絕人右手枝指五歳作徑尺字讀書過目成誦以博學能文名重當時書學自急就章以至羲獻懷素無不淹貫而狂艸爲本朝第一當時評者云其書法頓挫雄逸放而不野如鶴在雞羣風格迥絕然眞不如行行不如艸以豪縱者勝又云枝山眞行有天馬行空之態第入能品

桑悅字民懌號思玄常熟人過目成誦毎覽書畢卽棄去之領鄕薦官至柳州通判博雅工書

劉麟字符瑞江西安仁人弘治進士由刑部主事積官至工部尙書謚淸惠性淸愼不苟取予守紹興以忤逆瑾掛冠去隠居吳興之南坦教授生徒學者呼南坦先生善行艸

張濳字用昭號東谷華州人弘治進士仕至山東參政王九思云公風流蘊藉人也善吟詠工書華州山水足以自娯又常往來武功與康先生遊對客命酒談論灑然

顧璘字華玉號東橋吳郡人家金陵弘治進士官至尙書能詩爲當時風雅王盟善行艸筆力髙古

李夢暘字獻吉號空同慶陽人官至江西督學詩文力追古法爲國朝大家第一書仿顏魯公

何景明字仲黙號大復山人信陽人弘治進士官至學憲先生性髙潔不妄交遊錢寧持古畫求題欲因以結納先生竟拒之詩賦與李空同齊名人稱何李所著有大復集雍大記亦善書評者云其欲效顏體而未脫去怒張之勢

孫一元字大初關中人玉立美髯風神俊邁性喜學書亦善作詩

淡若水字符明號甘泉廣東增城人性頴敏自少知學從白沙先生遊登弘治進士官至南京兵部尙書喜作書能詩文

蔡潮號霞山臨海人弘治乙丑選庻常仕至河南右轄好讀書自少至老未嘗一日釋卷喜作大書巨坊名扁取稱遐邇

陸深字子淵號三汀晚號儼山上海人弘治乙丑進士入翰林正徳時以不附逆瑾黜瑾誅召還歷官至詹事謚文裕善眞行艸書俱法趙文敏公亦能詩

劉節字介夫大庾人世稱梅國先生弘治進士官至刑部侍郎書仿顏魯公

周宣字彥通號秋齋淸浦人弘治進士仕終廣東左轄曽諌武廟南巡責跪三日後議大禮首援濮議在仕砥公亷罷歸樂意山水不掛時事能詩文書法端勁有體格海內重之

唐寅字伯虎更字子畏少輕俠有逸才弘治戊午發解南京明年以忌者論罷歸心佛氏自號六如居士取四句偈旨治圃舎比桃花塢日般飲其中有索畫者造門則隨應之嘗作詩云興來寫幅靑山賣不使人間造孽錢詩似白太傅書法趙文敏

徐禎卿字昌谷蘇州人官國子博士爲詩上探騷雅下括髙岑論者謂吳中如徐博士詩祝京兆書沈山人畫足稱國朝三絕亦善行楷

詹仲和四明人生弘治時行艸法趙文敏公一點一畫必有祖述自云刻意書學五十餘秋心記腹畫方悟旨趣嘗以子昂款式落之識者卒不能辯但評者云其不喜正鋒兼乏勁气如山林老儒舉止殊俗使之應時處變則不免於迂腐耳亦善水墨竹石

顧應祥字惟賢長興人弘治進士官至刑部尙書好學不倦百家九流無所不窺善行艸人謂其詩文似白太傅奏表似蘇文忠筆札似趙文敏

周倫官尙書行艸得承旨筆意亦善畫山水

董嗣成字伯念善行楷

蕭端嶽字鎭之江西泰和人縣學生工於篆書

張嘉謨字舜卿號城南蜀成都人弘治進士仕至山東僉憲平生好書學篆隸行艸各得其妙所著詩文有雲巖集西行稿藏於家

張鳯翔字光世洵陽人生而異質殊才目短視而眩然暗處視反明左手橫書作字瞬息滿紙弘治五年舉鄕試年尙總角文賦詩歌筆落萬言後成進士仕至主事

文徵明名璧後以字行號衡山文信國之後長洲人官翰林待詔小楷行艸深得智永筆法大書仿涪翁尢佳評者云如風舞瓊花泉鳴竹澗刻有大小停雲帖行於世蓋雙鉤之極精者詩畫皆入能品

陳淳字道復號白陽山人吳縣人國子生善艸隸亦能花鳥作沒骨圖妙絕當世

陸治字叔平號包山長洲人初爲庠生後隠支硎治圃不出善行楷山水花鳥各臻其妙

王寵字履仁更字履吉號雅宜山人蘇州人正徳時以諸生貢禮部卒業太學初寤寐大令後脫去怒張之勢漸入圓融楷書卓然稱一時之妙自云業已升堂尙未入室惜靳其天年未入化境邢侗云斯人可起余將執鞭蓋慕其書法如此

魏校字子才昆山人弘治進士正徳時仕至太常卿公恬靜端確篤志性命之學歷官大司成澹若寒士嘗以六書之義通貫三才殫精研思究極本原作六書精蘊爲世所宗

楊一淸號邃庵丹徒人正徳時官大學士卒謚文襄善行艸

邵寶字國賢號二泉正徳時官禮部尙書卒謚文莊善行艸深得顏魯公筆意

李東陽字賓之號西涯茶陵州人博學工詩文官至少師大學士謚文正篆書有古則行艸亦淸健深得魯公筆法但評者云其欲效正鋒而不知結構體勢疏懈特入俗品如色厲內荏之靡無端人正士之徳

江巨石名字失考巨石其號也正徳時爲禮部主事好爲鐘鼎大篆斯邕以下恥而不爲兄名暉翰林修撰作文好用奇僻字面人旣難識又屬弟以大篆書徒令觀者張目而已王穉欽有詩嘲其僻

華愛字仁卿別號石窗櫟陽人正徳時官桂林守有聲後家居日以詩書自娯輒攜所知夷猶於回溪疊嶂見雲蒸霧變木秀卉榮則欣然忘返精於書法尢工羲獻行艸評者謂遒勁美澤變化若風雲翺翔若龍鳯云丰南禺又惜其未傳正鋒不見古帖自撰媚體時俗尙之但筆迹罕觀不知孰爲篤論詩宗盛唐毎以王維杜甫自命

徐霖字子仁號九峯山人別號髯仙金陵人能詩畫善書尢工樂府正徳末上令塡新曲絕愛賞之毎幸其第欲授以官自陳不仕顧華玉云自趙孟俯亡書學遂微篆法尢失正至周伯溫始復振本朝李文正逺續其緒時則徐君子仁直詣堂室綽登神品余若眞行皆入妙碑板師顏栁題榜大書師詹孟舉並絕海內王元美亦謂其篆可比周伯琦而丰存禮獨以爲如病水人擁腫垂命得無過乎

葛滸字希淵號秋泉四明人僑居南昌能篆書時徐霖在金陵徑往訪之語以誤從偏傍者數事霖敬服遂相友善滸慣用煨筆霖諭之曰篆𨿽妙在藏鋒未聞去筆鋒而用之者滸終不能從所以絕無風致大不及霖

顧元慶姑蘇人好古法書嘗作瘞鶴銘考云其師南濠先生家藏碑刻甲於東南錄其文悉加品題爲金薤琳瑯凡數十卷獨恨此銘爲山僧所匿乃放舟京口冒雪渡江始得於山石之下親搨以歸由是復傳人間而山僧不能隠矣

楊愼字用修號升庵成都新都人狀元及第國朝稱博學第一人所著書百餘種尢精書學有墨池璅錄行於世書法趙魏公

陶成字孟學號云湖寶應人領鄕薦不仕善行艸篆隸亦能詩文寫山水鉤勒竹鶴皆妙

陶滋字時雨絳州人官武選郎好直言曽諌武廟南巡又議大禮不合兩得杖左遷太學時廟列周宣石鼔有毀爲臼者文多殘缺先代如韓愈鄭樵皆病於誦述先生獨考索精詳爲石鼓正誤一書幾完其文識者快焉

李贊字惟誠號平軒蕪湖人正徳時官浙左轄詩文淸逸疎暢類其爲人艸書遒勁得蘇長公筆意

陳沂字魯南鄞人正徳進士官至太僕寺少卿書仿鍾元常

景暘字伯時儀眞人正徳進士官至太子中允事母至孝好學無怠善行楷後師周伯琦小篆頗得風骨

胡宗纉字世甫號可泉一號也齋泰安人正徳進士官至大中丞書法筆力淸勁古雅惟乏風韻耳

許成名字思仁號龍石聊城人正徳進士官禮部侍郎詞翰流布海內詩法晚唐亦善書畫

孫存字性甫滁人正徳進士仕至河南左轄博學玄覽𨿽隆冬盛暑筆札書牘未嘗離手爲文藻贍流麗書法以淸媚見稱

王鳯靈字應時太原人正徳進士仕淮安太守終陜西提學文章名髙一時著有淮陽急稿字法右軍人珍慕之淮諸生稱曰筆峯先生

許宗魯字伯誠號少華咸寧人正徳進士官至巡撫能詩所著有少華集亦善書畫

王韋字欽佩號南原南京人仕至太僕少卿爲人孝徳純備善書亦能詩

洪珠字玉方號西淙山人官參政善行艸詩亦髙逸

張環樂淸人以神童舉入翰林爲中書舎人八歳時能作徑丈大字

章冕字尙周號服齋嘉定縣學生善楷書行艸尢工大字

王逢原字子新善艸書評者云如乳臭岐凝十步九顚間獲遺迹亦端莊圓熟豈評者之過與

宋顯章字文光號藻汀濮人也以孝行著正徳時人稱宋孝子幼充郡弟子員負文學望作字用艸竹筆體畫遒勁自成一家應試東省時有攜朱文公墨迹六日驅車過上陽四絕句來售問直須四千卽如數償之有疑贗者笑而不答其弟後以殉塟

孫紹祖字逺宗號我山廣徳人正徳辛未舉進士官至中允博極羣書詩文超軼工書法爲時所尙

周原已吳人能詩其體沈鬰忠厚楊公循吉毎得一詩未嘗不三嘆兼善小楷

丰坊字存禮號南禺後更名道生浙江鄞縣人嘉靖進士官至南吏部考功主事善書翰屢評國朝書法其艸書自晉唐而來無今人一筆態度惟喜用枯筆乏風韻耳李子藎評其甘露帖特入神品惜未之見

王守字履約號涵峯山人長洲人嘉靖進士官至都憲書仿李懷琳

夏言字公謹號桂洲嘉靖時官大學士江西貴溪人善書能大字亦能詩文所著有桂洲集

羅洪先字達夫號念庵江西吉水人嘉靖己丑狀元及第授修撰引疾歸終贊善贈光祿少卿謚文恭公閒居樂道浮雲富貴布衣芒履徧訪名山罕與世俗相接四方望之如景星慶雲善書行艸大字

朱世祥字祿之號酉室長洲人嘉靖進士官吏部員外郎公性整潔衣履𨿽敝無點膩可澣其行已大率類此詩文典雅亦能畫行艸法趙文敏篆籀亦臻妙品晚抱書癖手自抄錄無間寒暑積至百卷

袁袠字永之號胥臺吳郡人嘉靖進士官至學憲五歳知書七歳賦詩有奇語善行艸

張合字懋觀雲南永昌衛人十歳能詩文工書畫一時以爲奇絕十三時兄含貢京師公賦萬里別贈之右圖左書書兼篆隸分行諸體諸名公見者皆嘉嘆焉嘉靖壬午鄕薦才十六後十年舉進士官終湖廣副憲

王泮字宗魯山陰人嘉靖進士官湖廣參政居官廉潔焚香靜坐若禪室然詩詞衝雅書法遒麗有其家右丞右軍之致

張電字文光號賓山上海人學書於陸文裕能通其祕筆法宗李北海而規摹沈氏首爲楊邃庵夏桂洲所稱而尢受知於上初以薦入史館累官至禮部侍郎太廟額九廟神位及玉冊寶軸皆出其手世所傳者有消痞帖

浦澤字時濟上海人少與張電學書於陸文裕晉唐名帖無不縱觀摹臨窮古人波磔之妙字學著名一時爲人慕漢逸民矯愼之風終身不娶喜任俠嘗遨遊吳燕趙間晚歸僦廛僻所設一榻橫一破琴左列圖書與夙昔所嗜帖百卷偃仰其中醉則安枕或一二日不起平生嗜酒又喜睡故里人呼爲小癡又呼爲晏眠人

陳芹字子野金陵人嘉靖甲午領鄕薦屢上春官不第乃往來天臺攝山日與緇黃爲方外遊後尹奉新三上書求歸起邊笛閣五柳齋於秦淮水上日與儕輩臨流觴詠郡守姚汝循評其詩淸婉幽澹有陶韋風小楷則鍾元常入室弟子尢工寫生於竹特妙在本朝當是王孟端後一人時以爲確論

王應電字昭明昆山人嘉靖時僑寓泰和與羅文恭陳子虛康求仁友善精於周禮及字學嘗以髙皇帝撡考文之權作正韻一書間以小篆正楷書之訛而未嘗以古文正小篆之謬乃原本六書作同文備考又著書法指要六義貫珠圖六義相關圖布字原病等書

徐渭字文長山陰人幼孤性警絕九歳能屬文二十爲邑諸生胡少保宗憲招致幕府嘗命撰進白鹿表世廟大嘉賞性通脫好與少年醉市肆中似玩似傲人或病之不卹也於行艸尢精奇偉傑嘗言吾書一詩二文三畫四識者許之其論書至於運筆大槪昉諸米氏云

馬一龍字負圖號孟河別號玉華子溧陽人嘉靖時以解元登進士仕至國子司業公之生也有龍祥因名龍垂髫能詩長而博綜羣籍詩類太白文類莊孟不屑摹擬前人直寫胸中所得作字懸腕運肘落管如飛頃刻滿幅初覽若不可辯細玩則條理脈絡俱可尋識非苟然者自謂懷素以後一人然評者謂其奇怪爲書法一大變

章公美字道華吳人嘉靖進士官四川憲副平生修潔寡合官寺丞時退曹僦一牝馬羸至見骨曰吾蚤暮亡貴人造請安事千里也詩近體有開元大歷風書仿祝京兆嘗自謂目力寡眾體未備云

徐文溥幼名鳯更名溥後益一字曰文溥字可大讀書太嶽寺愛其峯自號嶽峯後更號夢漁生而頴異數歳善艸書邑令程倫時給筆札後成進士嘉靖時官終廣東憲副所著有燕程集梧山集短箑錄等書

顧源字淸甫號丹泉嘉靖時人世爲秣陵巨族園林之盛甲於都城源素性髙潔皈心釋教更號寶幢居士畫師小米書法李懷琳落筆無煙火气歿後人爭貴之

陳鎏字子兼長洲人號雨泉嘉靖進士官至四川布政使公爲人長者不設溪谷立朝仗節則斬斬不可犯詩文隨興所落不拘古調於書法最工小楷篆隸出入晉唐其它行艸及方尺以上丰媚綽約有驚鴻遊鵠之態

莫如忠字子良號中江華亭人嘉靖進士官至方伯善行楷

王問字子裕錫山人門人稱曰仲山先生其卒也私謚曰文靜嘉靖進士官至廣東僉事詩律淸新擅名東南晚年謝絕世務足不他出穿緑蘿小徑毎遇月白風淸淨幾明窗或寫或畫輒數十幅如有神助自謂徑丈大字至老有進

陳鶴字鳴野號海樵山陰人家世武弁棄去葛巾布袍稱山人善書畫亦能詩人稱五言似孟浩然復生著有海樵集

吳君懋字徳懋別號髙河山東寧陽人嘉靖貢士弱冠能古文辭時以陸機目之兼工篆籀行艸五十時官順慶判一日諸司乞詩文卷冊堆積揮汗拈筆捲冊旣稀須髮盡白亟命寫眞自題置筆而瞑君好仙佛嘗黙坐終日灑然自得所著有南霞集行劍子乘槎稿葉渝檀林志行世

羅汝芳字惟徳江西南城人講體仁之學學者稱爲近溪先生登嘉靖甲辰進士仕至雲南大參小楷精審有鍾元常筆法門人湯顯祖懷公詩有京洛爭傳小字箋之句

盛時泰字仲交以諸生貢京師天才敏捷爲古詩文千言立就性好佳山水興到輒往不關家人知竟以遊大城山道卒善隸書畫得倪元鎭筆法子敏畊世其業

兪憲字汝成號是堂無錫人官至按察使善書畫喜作詩所輯有盛明百家詩行世

王世貞字符美號鳯洲吳郡人嘉靖進士官至南京刑部尙書書學𨿽非當家而議論翩翩筆法古雅常自云眼中有神腕中有鬼詩文名動天下與李於鱗諸人稱七才子所著有弇州山人前後續集等書

王世懋字敬美號麟洲元美弟嘉靖進士官太常卿與其兄人稱二美書無俗筆多從晉帖中流出能詩文所著有奉常集等書

王愼中字思道號遵巖晉江人官至大參善書亦能詩所著有遵巖集

俊格代簡王之裔孫也嗜學善屬文聚書數萬卷尢好古篆籀墨迹嘗手模六十餘卷勒石名崇理帖

字浹新野王之孫也封輔國將軍五歳喪明從師氏畫掌識文字而耳授書日記五千言久之博通羣集著述數種於字學則有辯疑碑一卷

瑞昌王孫拱枘號白賁封奉國將軍性朴茂好學嘉靖時上大禮頌一章上賜勅褒奬行艸得晦翁體格名重一時枘侄多■﹝火貴﹞字宗良號貞湖一號密庵博雅好修以辭賦名行吳王七子中艸書宗孫虔禮筆法茂美多熅字仲美號午溪閉戶讀書不交外物小楷法文衡山絕精■﹝火貴﹞熅俱封鎭尉

吳維嶽字峻伯號睿寰孝丰人官至僉都禦史喜書法亦能詩穆少春云其詩中奇語往往驚人弇州又謂其得吳生卽語爲照乘大都詩優於字也

王同祖字繩武號飛泉道人又號前峯昆山人官翰林善行艸結構潤宻波瀾煥發不減古人

黃姬水字士雅號淳甫省曽之子以書名家筆法𨿽古短於風韻未免板刻亦能詩所著有淳甫集

文彭字壽承長洲人官博士精於隸書行楷脫俗艸書工於先待詔多矣

文嘉字休承號文水道人壽承之弟仕吉水教諭行艸楷書兼宗米南宮祝京兆評者議其體格欲似風韻未逮猶有寒酸气味畫仿倪雲林實臻其妙亦能詩

兪允文字仲蔚昆山人隠士善楷書行艸自成一家

袁尊尼字魯望吳郡人永之子嘉靖進士官至學憲精於行楷

許初字符復吳郡人官至太僕寺卿善行楷

陸師道字子傳吳郡人官至尙寶寺卿行楷丹靑俱法文待詔

彭年字孔嘉吳郡人王元美嘗言吳中隠徳文采後文先生而起者其在彭先生乎先生工文章下筆不千百言不止詩宗二杜楷法九成行體則翩翩眉山矣

黎民表字惟敬號瑤石南海人官祕書以詩名行七子中隸書深得受禪碑筆意篆書行艸及山水俱入妙品子邦琰亦隸書

弋陽王孫多炡字貞吉號瀑泉封奉國將軍詩才警敏嘗輕裝遊覽吳越所至傾坐家居以精鐵冒門閾賓客雜沓未幾復鋊兼精繪事行艸宗米南宮雜以古字自成一體

周天球字公瑕號幼海長洲人人品髙古爲世所重詩亦莊雅書法文待詔純用藏鋒所謂寧拙母俗不墜古意者也篆亦佳寫蘭艸獨步一代後彊存仁貌其蘭及行艸神韻不及楷書亦精

傅光宅字伯俊別號金沙居士聊城人萬曆進士仕終四川學憲博聞彊志貫串百家落筆千言詞采流麗詩在唐盛中之間書模黃豫章蒼郁有致

詹景鳯字東圖休寧人初爲南丰掌教終吏部司務深於書學用筆不凡如冠冕之士端莊可敬狂艸若有神助變化百出不失古法論者謂可與祝京兆狎主當代寫墨竹不作垂葉蕭森直上得神遺貌文與可之流匹歟所著書有詹氏小辯並千文等帖行世

張鳯翼字伯起吳郡人中鄕試不上公交車行徑似陳公甫風流蘊藉掩映一時著有處實堂集數十卷又以豪俠之气寄諸傳奇行艸純用偏鋒嚴整古淡自爲一體

張獻翼字幼於後攺名敉鳯翼之弟文采華贍堪取世資以兄不上公交車亦棄諸生不就試以詩豪李王七子中負性髙舉行事駭凡俗楷書不入法而澹逺之气令人意消

秦宗敬鑉字進父號志川分封西安書宗王逸少有心經千文刻行於世

邢侗字子願號知吾山東臨邑人官禦史以詞翰著稱臨仿法帖𨿽未能盡合古人但筆力矯健圓而能轉時亦有得有來禽帖行於世

莫云卿初名是龍後以字行華亭貢士善行楷畫宗黃大癡甚妙

黃輝號愼軒蜀中人萬曆中進士官至編修有詩名楷法鍾元常亦作行書

劉一焜字符丙號石閭江西南昌人官至中丞本恬淡之思出偏側之勢筆筆蕭疎頗饒晉韻所謂無風之水自然成文元丙之翰類焉

先子諱多■﹝火翼﹞字垣佐號崇謙一號覺庵樂安靖莊王孫封輔國將軍性仁孝力學不倦作事不愧衾影以詞翰爲子孫菑畬書法初師趙文敏後進法聖教善畫墨菊詩有長嘯亭集

程福生字孟孺號六嶽山人江西玉山人書工各體尢長麻姑壇楷法章艸唐隸畫墨梅亦佳博雅能詩傾動一時交遊所貽書札皆寶藏箱篋𨿽數十年不遺不損又有好古之癖購陶氏造精甆或鑄銅器遇山麓幽處輒埋之曰使後人掘得以爲古玩也萬曆初官中書

孫克弘字允執號雪居華亭人文毅公之子官漢陽太守書仿宋仲溫逼眞尢精篆隸山水花鳥俱入妙品

王穉登字百榖長洲人太學生初袁煒相公重其詞翰屬撰金籙靑詞欲其名達於世廟也又從棘闈摸索竟不得第行書自爲一體骨法從孝侯碑來布置稍加已意時作隸書亦入妙境

趙宧光字凡夫姑蘇人宧室東南隅也以爲名連半字豈謂蘇天下東南自負能光彼中耶早爲經生棄去隠寒山舉家佞佛疏食於經籍無所不窺而篤意倉斯之學著長箋論六議寒山帚談論書法其自書創作艸篆蓋原天璽碑而小變焉繇其人品已超書亦不躡遺迹允成髙士矣天啟年間卒子均字靈均亦艸篆妻能詩有集行世

吳元滿字敬甫歙人一目眇貌寢經史百家無不精熟偶舉一策試之不失一字眞異人也少好六書晚亦不倦自三代及秦漢鼎彜碑銘皆淹貫於中所著有六書正義等書

鄧良佐字損庵南海人工隸書

朱完字季美號白嶽南海諸生萬曆時人隸書嚴整淸勁獨步一時恆指其衡畫示人云此畫最難得平我自覺擅長今古楷書作顏體行艸亦佳皆從隸書中出其用筆一也作枯木竹石自矜似玉局不免墨重之累

馬元震字伯起南海諸生隸書與朱完爭名用筆𨿽古體勢多怪蓋不屑平夷以自異云

湯煥字堯文號鄰初杭州人官郡丞善艸書

李開芳字伯東號還素閩永春人萬曆進士仕江西亷憲好以篆隸八分作署書自謂得斯邈遺意見坊扁不佳必更以已札體勢𨿽涉奇怪袤丈之字略無怯澀亦人所難又好篆刻印章出以誇人者蓋六七百其偏僻如此處法官加意平反民無寃者孰謂翰墨妨吏事哉

黃汝亨字貞父號寓庸居士武林人萬曆進士仕進賢令晉江西學憲行艸合蘇米之長施之小幅便面甚自豪快用於扁額未免怯縮

董其昌號玄宰華亭人官禮部尙書善書札片楮隻字人皆珍玩嘗自云吾書與趙文敏較各有短長行間茂宻千字一同吾不如趙若臨仿歷代趙得其十一吾得其十七又云趙書因熟得俗態吾書因生得秀色趙更輸餘一籌有戲鴻等帖行世兼善山水

陳繼儒字仲醇一字眉公華亭人淸修博古著述甚富爲時髙士書法蘇長公故於蘇書𨿽斷簡殘碑必極搜采手自摹刻之曰晚香堂帖亦能山水

石城王孫謀■﹝土韋﹞字郁儀博雅好古著述百有餘種總名天寶藏書尢研精於六義所著有六書貫玉六書本原六書緒論古文奇字輯解字原表微說文質疑等書又考訂大禹碑周宣石鼔比干墓銘手自摹臨而詮釋之曰三古文釋其第三子統鍠字孝穆博雅能如其父喜書法而津津然以懸腕中鋒爲貴於諸帖能淹貫故作字必有所本蓋以學勝者持齋三十餘年手書華嚴經不盡七卷而沒■﹝土韋﹞封鎭尉萬曆朝奉勅理藩政鍠封輔尉

先兄謀■﹝號上土下﹞字弘之博學工詩嘗曰作詩不根本騷選師法六朝以上終落下格故於文選一書熟精其理行艸法聖教序楷法歐陽詢而風神不乏爲世所珍

張飛卿無錫人國初時以行艸名稱之者謂鳯舞鸞翔人不可及

王一寧號節齋仙居人年十三能詩隨父京師孝陵召試之稱旨遣詣國學永樂十六年成進士授工部主事景陵命賦神京八景及嘉禾詩尋攺翰林修撰正統朝入內閣公詩秀雅襟度坦夷奬成後進休休有大臣風艸書深得懷素自敍法

翟政字以徳安陽人景泰時進士仕至山西僉憲性尙質素有古人風罷政歸守貧不干謁日坐庭中誦書學詩取古帖臨寫

朱端字克正海鹽衛人正徳間以畫士直仁智殿授指揮捧欽賜一樵圖書亦善書

朱曰藩字子價號射陂寶應人嘉靖甲辰進士官九江守湖廣憲副與父進士應登俱有詩名而藩更能書

顧應祥字惟賢號篛溪長興人弘治進士歷官刑部尙書好吟詩毎一篇出人競傳誦評者謂其詩如白少傅書法趙吳興夷然不屑也

鄭天鵬諸曁人正徳中舉於鄕書法爲世所珍令弋陽時手書文告毎爲好事者竊去及歸老手不釋卷客至淸談竟日瓶無兼辰之粒不問也年八十餘燈下蠅頭小楷所著有秉燭正訛等書

梁孜字思伯號浮山廣東順徳人梁文康公之孫官中書舎人以能書名兼善繪事

梁辰魚字伯龍昆山太學生身長七尺虯須虎顴以詩及行艸名嘉隆間兼善詞曲

方文煥字子文號兩江臨淸人嘉靖甲午舉於鄕以書法名世亦能詩

陸九州島字一之號修吉無錫人嘉靖初邑博士弟子善書善畫善詩兼有三長爲人豪邁爽愷兪是堂謂其詩似李昌谷故不享壽考云

常倫字明卿澤州沁水人登正徳辛未進士仕大理評事才髙气豪以詩名顯爲書瀟灑遒勁直與晉爭上下繪事妙出一時

米萬鍾字仲詔其先關中人徙京師萬曆乙未進士仕至太僕少卿賦性澹漠寡營而獨好石家有勺園所羅致四方怪石假山種種林立人謂無南宮之顚而有其癖號爲友石先生行艸得南宮家法筆更沈古與華亭董太史齊名時有南董北米之譽尢善署書擅名四十年書迹徧天下獨不爲權貴作一字魏璫時嚴拒其請卒罹黨禍不卹其髙勁如此亦善畫

宋臣熙號起巖溧陽人官廣東新安令博雅風流恥談簿書詩酒自娯攺郴州學正迪士全無慍色吟詠如新安解令綬行李蕭然載一石歸名其堂曰載石兩地入名宦善書小楷宗黃庭耄年不倦

宋獻字獻孺號如園官山東登萊道參議博綜羣書尢諳兵法延攬英俊故門下多奇士常司餉東江髙麗使臣爲■﹝風貝﹞風飄阻公救援極力麗人徳之寄人參百觔通鑑一集致謝公卻參受書家傳淸白行艸遒勁尢善榜額晚年寫各體臻妙

王肯堂字宇泰號損庵官翰林好古博學緯象醫卜內典無不精通著有四書義府尙書要旨律例箋釋證治規矩準繩諸書尢嫻書有郁岡堂帖行世

蔣如奇字一先號盤初南直宜興人萬曆丙辰進士官湖西大參性篤孝友情鐘山水不以仕祿爲念故其書法特瀟灑絕俗董思白稱其天骨超逸功力復深而其語人嘗謂右軍書以人重李志曹蜍至今安在其意雅不欲僅以工書名也所鐫有晉唐宋諸大家淨云枝等帖行世吾鄕中購其大幅匹書不啻雞林焉

楊嘉祚字邦隆號寨云江西太和人文貞公之後裔也中萬曆丙辰進士官至廣西左江道副使其先任維揚正值遼左之變徵兵措餉頗有稜聲書法淸古與王雅宜筆法相類寫墨竹有風寒暑雨之致

周鼎

吳大禮

﹝闕﹞

已上三人未詳裏氏俱善書人

﹝闕﹞

古城道人

錫山甫長洲人

夏文獻西昌人

吳云崖官翰林

沈爲忠

李龜年朝鮮宰相行書似趙文敏亦能詩

釋永傑字斗南扶桑人書宗虞永興

自古城道人以下八人俱善書見眞迹於趙文敏公捲尾跋

婁妃書仿詹孟舉楷書千文極佳江省永和門並龍興普賢寺額其筆也後人以其賢不忍更之

楊妃書法趙文敏頗得筆意但偏鋒耳範夫人吳郡督學範允臨之室也亦善筆翰人稱爲墨池獨步

楊宛東海茅元儀之侍妾臨蘭亭董其昌云其書非直娟秀取姿而回腕出鋒絕無媚骨有臨蘭亭行世

張天駿有廝養婢善書觀者咄咄稱賞能贅列紫微郎署分科木天大可怪也屠緯眞考盤餘事云

內臣蕭敬字克恭號梅東福建南平縣人少能讀書後徧觀典籍學益富作詩淸逸字初臨歐帖晚變入沈體尢好艸書宣徳時給侍內庭嘉靖壬午以司理太監卒歷事六朝忠勤一節云

外夷利瑪竇號西泰大西洋人萬曆時入中國僑寓江西後入兩京卒葬應天其教宗天主性聰敏讀中國經書數年略徧精天文星歷算數之學恆以其國書爲人書便面精熟自喜若擅長者程君房氏刻於墨苑蓋以罕異見賞歟其徒李瑪諾羅儒望皆以其書行

釋來復俗姓黃江西丰城人仕元入國朝爲僧深明內典國初召至京師與宗泐齊名受知歐陽玄諸公書法頗似趙吳興

釋大智字南溟天臺僧工正書

釋惟寅號樗庵太倉人永樂中與修三藏賜法服工書亦能詩爲士林推重

釋完敬號璧庵常熟人詩才淸俊書宗虞永興深得其妙

釋洪恩號雪浪萬曆時人住畱都登座說法數十年不滯僧格畱意藻翰所書小幅行艸殆徧天下亦能詩

釋徳淸號憨山初住曹溪萬曆時說法匡廬文字妙敏一寫千言善行艸

釋宏株號蓮池俗姓沈氏萬曆時人住杭之雲棲寺以修淨土弘範一世書法端楷可宗

續書史會要

