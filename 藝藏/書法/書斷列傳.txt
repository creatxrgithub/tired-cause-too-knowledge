卷一

○古文

按古文者﹐黃帝史蒼頡所造也。頡首有四目﹐通於神明﹐仰觀奎星圜曲之勢﹐俯察龜文鳥迹之象﹐博采眾美﹐合而爲字﹐是曰古文。《孝經》援神契云「奎主文章﹐蒼頡仿象」是也。

○大篆

按大篆者﹐周宣王太史史籀所作也。或曰柱下史﹐始變古文﹐或同或異﹐謂之爲篆。篆者﹐傳也﹐傳其物理﹐施之無窮。甄酆定六書﹐三曰「篆書」。八體書法﹐一曰「大篆」。又《漢書﹖藝文志》﹕「史籀十五篇」並此也。以史官制之﹐用以教授﹐謂之「史書」﹐凡九千字。

○籀文

周太史史籀所作也﹐與古文大篆小異﹐後人以名稱書﹐謂之籀文。《七略》曰﹕史籀者﹐周時史官教學童書也。與孔氏壁中古文體異。甄酆定六書﹐二曰「奇字」是也。

○小篆

小篆者﹐秦丞相李斯所作也。增損大篆﹐異同籀文﹐謂之小篆﹐亦曰秦篆。

○八分

按八分者﹐秦羽人上谷王次仲所作也。王愔云「王次仲始以古書方廣少波勢。建初中﹐以隸艸作楷法﹐字爲八分﹐言有默﹐始皇得次仲文﹐簡略赴急疾之用﹐甚喜。遣召之﹐三徵不至﹐始皇大怒。制檻車送之﹐於道化爲大鳥飛去。」

○隸書

按隸書者﹐秦下邽人程邈所作也。邈字元岑﹐始爲縣吏﹐得罪始皇﹐幽系云陽獄中。覃思十年﹐益小篆方圓而爲隸書三千字。奏之﹐始皇善之﹐用以禦史。以奏事煩多﹐篆字難在﹐乃用隸字以爲隸人佐書﹐故曰隸書。

○章艸

按章艸﹐漢黃門令史史遊所作也。衛恆﹑李誕並云「漢初而有艸法﹐不知其誰。」蕭子良云「章艸者﹐漢齊相杜操始變槁法﹐非也。」王愔云「漢元帝時史遊作《急就章》﹐解散隸體﹐粗書之。漢俗簡﹐隋漸以行之是也。」

○行書

按行書者﹐後漢穎川劉徳升所造也。行書卽正書之小僞。務従簡易﹐相間流行﹐故謂之行書。王愔云「晉世以來﹐工書者多以行書著名。鐘元常善行書是也。後王羲之﹑獻之並造其極焉。」

○飛白

按飛白書者﹐後漢左中郎蔡邕所作也。王隱﹑王愔並云「飛白﹐變楷制也。本是宮殿題署﹐勢旣勁。文字宜輕微不滿﹐名爲飛白。」王僧虔云「飛白﹐八分之輕者。邕在鴻都門﹐見匠人施堊帚﹐遂創意焉。」

○艸書

按艸書者﹐後漢徵士張伯英所造也。梁武帝艸書狀曰「蔡邕云﹐昔秦之時﹐諸侯爭長﹐羽檄相傳﹐望烽走馹﹐以篆隸難﹐不能救急﹐遂作赴急之書。今之艸書也。」

○汲冢書

汲冢書﹐蓋魏安釐王時﹐衛郡汲縣耕人於古冢中得之。竹簡漆書﹐科斗文字﹐雜寫經史﹐與今本校驗多有異同。耕人姓不。

○李斯

秦丞相李斯曰「自上古作大篆﹐頗行於世﹐但爲古遠﹐人多不詳。今刪略繁者﹐取其合體﹐參爲小篆。」斯善書﹐自趙髙已下﹐咸見伏焉√諸名山碑璽銅人﹐並斯之筆書。《秦望紀功石》乃曰「吾死後五百三十年﹐當有一人﹐替吾迹焉。」﹝出《蒙恬筆經》﹞斯妙篆﹐始省攺之。爲小篆者《蒼頡篇》七章。𨿽帝王質文﹐世有損益﹐終以文代質﹐漸就澆醨。則三皇結繩﹐五帝畫像﹐三王肉刑﹐斯可況也。古文可爲上古﹐大篆爲中古﹐小篆爲下古。三古謂實。艸隸謂華。妙極於華者﹐義獻。精窮其實者﹐籀斯。始皇以和氏之璧琢而爲璽﹐令斯書其文。今泰山﹑嶧山及秦望等碑並其遺迹。亦謂傳國之偉寶﹐百世之法式。斯小篆入神﹐大篆入妙。

李斯書﹐如爲冠蓋﹐不易施手。

○蕭何

前漢蕭何善篆籀﹐爲前殿成﹐覃思三月﹐以題其額。觀者如流﹐何使禿筆書。

○蔡邕

後漢蔡邕﹐字伯喈﹐陳畱人。儀容奇偉﹐篤孝博學。能畫善音﹐明天文術數。工書﹐篆隸絕世﹐尢得八分之精微。體法百變﹐窮靈盡妙﹐獨步今古。又創造飛白﹐妙有絕倫。喈八分飛白入神﹐大篆﹑小篆﹑隸書入妙。女琰甚賢明﹐亦工書。伯喈入嵩山學書﹐於石室內得一素書。八角垂芒﹐篆寫李斯並史籀用筆勢。伯喈得之﹐不食三日﹐乃大叫喜歡﹐若對數十人。喈因讀誦三年﹐便妙達其旨。伯喈自書五經於太學﹐觀者如市。

「蔡邕書﹐骨气洞達。爽爽爲神。」

○崔瑗

崔瑗字子玉﹐安平人。曾祖蒙﹐父駰﹐子玉。官至濟北相﹐文章蓋世。善章艸﹐書師於杜度﹐媚趣過之。點畫精微﹐神變無礙﹐利金百煉﹐美玉天姿﹐可謂冰寒於水也。袁昂云「如危峯阻日﹐孤松一枝。」王隱謂之「艸賢」﹐章艸入神﹐小篆入妙。

○張芝

張芝﹐字伯英。性好書﹐凡家之衣帛﹐皆畫而後練。尢善章艸﹐又善隸書。韋仲將謂之「艸聖」。又云「崔氏之肉﹐張氏之骨。其章艸《急就章》﹐字皆筆而成。作英艸行入神。隸書入妙。」

」伯英書﹐如漢武愛道﹐憑虛欲仙。」

○張昶

張昶﹐字文舒﹐伯英季弟﹐爲黃門侍郎。尢善章艸﹐書類伯英。時人謂之「亞聖」。文舒章艸入神﹐八分入妙﹐隸入能。

○劉徳升

劉徳升﹐字君嗣。穎川人﹐桓﹑靈之世﹐以造行書擅名。旣以艸創﹐亦甚妍美﹐風流婉約﹐獨步當時。胡昭﹑鐘繇並師其法。世謂鐘繇善行狎書是也。而胡書體肥﹐鐘書體瘦﹐亦各有君嗣之美也。

○師宜官

師宜官﹐南陽人。靈帝好書﹐徵天下工書於鴻都門﹐至數百人。八分稱宜官爲最。大則一字徑丈﹐小則方寸千言。甚矜能﹐而性嗜酒。或時空至酒家﹐因書其壁以售之﹐觀者雲集﹐酤酒多售。則鏟滅之﹐後爲袁術將。鉅鹿耿球碑﹐術所立﹐宜官書也。

「宜官書﹐如雕羽未息﹐翩翩自逝。」

○梁鵠

梁鵠﹐字孟皇﹐安定烏氏人。少好書﹐受法於師宜官。以善八分書知名。舉孝廉爲郎﹐亦在鴻都門下。遷選部郎﹐靈帝重之﹐魏武甚愛其書﹐帝懸帳中﹐又以釘壁﹐以爲勝宜官也。於時邯鄲淳亦得次仲法﹐淳宜爲小字﹐鵠宜爲大字﹐不如鵠之用筆盡勢也。

○左伯

左伯﹐字子邑﹐東萊人。特工八分﹐名與毛弘等列。小異於邯鄲淳﹐亦擅名漢末。又甚能作紙。漢興﹐有紙代簡﹐至和帝時﹐蔡倫工爲之﹐而子邑尢行其妙。故蕭子良答王僧虔書云「子邑之紙﹐研妙暉光。仲將之墨﹐一點如漆。伯英之筆﹐窮神盡思﹐妙物遠矣﹐邈不可追。」

○胡昭

胡昭﹐字孔明﹐穎川人。少而博學﹐不慕榮利﹐有夷皓之節。甚能籀書﹐眞行又妙。衛恆云「胡昭與鐘繇並師於劉徳升﹐俱善艸行﹐而胡肥鐘瘦。尺牘之迹﹐動見默。」羊欣云「胡昭得張芝骨﹐索靖得其肉﹐韋誕得其筋。」張華云「胡昭善隸書﹐茂先與荀勗共整理記籍﹐又立書博士置弟子教習﹐以鐘胡爲法﹐可謂宿士矣。」

○鐘繇

魏鐘繇﹐字元常。繇少隨劉勝入抱犢山學書。三年遂。與魏太祖﹑邯鄲淳﹑韋誕等議用筆。繇乃問蔡伯喈筆法於韋誕﹐誕惜不與﹐乃自搥胸嘔血。太祖以五靈丹救之﹐得活。及誕死﹐繇令人盜掘其墓﹐遂得﹐由是繇筆更妙。繇精思學書﹐臥畫被穿過表﹐如廁終日忘歸。每見萬類﹐皆書象之。繇善三色書﹐最妙者八分﹝出羊欣《筆陣圖》﹞。繇尢善書於曹喜﹑蔡邕﹑劉徳升﹐眞書絕世﹐剛柔備焉。點畫之間﹐多有異趣。謂幽深無際﹐古雅有餘。秦漢以來﹐一人而已。𨿽古之善政遺愛結於人心﹐未足多也﹐尙徳哉。若其行書﹐則羲之﹑獻之之亞。艸書﹐則衛索之下。八分﹐則有魏《受禪碑》﹐稱此爲最也。太和四年薨﹐迨八十矣。元常隸行入神﹐艸﹑八分入妙。鐘書有十二種﹐意外巧妙﹐絕倫多奇。

○鐘會

鐘會﹐字士季﹐元常少子。善書﹐有父風。稍備筋骨。美兼行艸﹐尢工隸書。遂逸致飄然﹐有淩雲之志。亦所謂劍則幹將﹑鏌鎁焉。會嘗詐爲荀勗書﹐就勗母鐘夫人﹐取寶劍。會兄弟以千萬造宅未移居﹐勗乃潛畫元常形像。會兄弟入見﹐便大感慟﹐勗書亦會之類也。會隸﹑行艸﹑章艸並入妙。

○韋誕

魏韋誕﹐字仲將﹐京兆人。太僕端之子﹐官至侍中。伏膺於張伯英﹐兼邯鄲淳之法。諸書並善﹐題署尢精。明帝淩雲臺初成﹐令仲將題榜﹐髙下異好﹐宜就點正之。因危懼﹐以戒子孫﹐無爲大字楷法﹐袁昂云「如龍孥虎據﹐劍拔弩張。」張茂先云「京兆韋誕﹑誕子熊﹑穎川鐘繇﹑繇子會﹐並善隸書。」初靑龍中﹐洛陽﹑許﹑鄴三都宮觀始就﹐詔令仲將大爲題署﹐以爲永制。給禦筆墨﹐皆不任用﹐因奏﹕「蔡邕。自矜能書﹐兼斯喜之法﹐非糸丸素不妄下筆。夫欲善其事﹐必利其器。若用張芝筆﹑左伯紙及臣墨﹐兼比三具﹐又得臣手﹐然後可以逞徑丈之勢。方寸千言﹐然艸迹之妙﹐亞乎索靖也。」嘉平五年卒﹐年七十五。仲將八分﹑隸書﹑章艸﹑飛白入妙﹐小篆入能。兄康﹐字元將﹐工書。子熊﹐字少季﹐亦善書。時人云「名父之子。」克有二事﹐世所美焉。

又云「魏明帝淩雲臺成﹐誤先釘榜﹐未題署。以籠盛誕﹐轆轤長絙引上﹐使就榜題。去地二十五丈﹐誕危懼﹐戒子孫﹐絕此楷法。卷二

○王羲之

晉王羲之﹐字逸少﹐曠子也。七歲善書﹐十二見前代《筆說》於其父枕中﹐竊而讀之。父曰「爾何來竊吾所祕」羲之笑而不答。母曰「爾看《用筆法》﹐父見其小﹐恐不能祕之。」語羲之曰「待爾成人﹐吾授也。」羲之拜請﹐今而用之﹐使待成人﹐恐蔽兒之幼令也。父喜﹐遂與之。不盈期月﹐書便大進。衛夫人見﹐語太常王策曰「此兒必見《用筆訣》﹐近見其書﹐便有老成之智。」流涕曰「此子必蔽吾名。」晉帝時祭北郊﹐更祝版﹐工人削之﹐筆入木三分。三十三書《蘭亭序》。三十七書《黃庭經》。書訖﹐空中有語﹕「卿書感我而況人乎﹗吾是天臺丈人」。自言眞勝鐘繇。羲之書多不一體。﹝出羊欣《筆陣圖》﹞

逸少善艸﹑隸﹑八分﹑飛白﹑章﹑行﹐備精諸體﹐自成一家法。千變萬化﹐得之神功。逸少隸﹑行﹑艸﹑章艸﹑飛白﹐五體俱入神﹐八分入妙。妻郤氏甚工書﹐有七子。獻之最知名﹐玄之﹑凝之﹑徽之﹑操之並工艸。

○又

羲之嘗以章艸答庾亮﹐亮示翼﹐翼見乃嘆伏﹐因與羲之書云「吾昔有伯英章艸十紙﹐過江顚沛﹐遂乃亡﹐嘗嘆妙迹永絕。忽見足下答家兄書﹐煥若神明﹐頓還舊觀。」

舊說羲之罷會稽﹐住蕺山下﹐旦見一老姥﹐把十許六角竹扇出市。王聊問﹕「此欲貨耶一枚幾錢。」答云「二十許。」右軍取筆書扇﹐扇五字。姥大悵﹐惋云「老舉家朝飧﹐惟仰於此﹐云何書壞」王答云「無所損﹐但道是王右軍書﹐字請一百。」旣入市﹐人競市之。後數日﹐復以數十扇來詣請更書﹐王笑而不答。

又云羲之曾自書表與穆帝﹐專精任意。帝乃令索紙﹐色類﹑長短﹑闊狹與王表相似﹐使張翼寫效﹐一毫不異﹐乃題後答之。羲之初不覺﹐後更詳看﹐乃嘆曰「小人亂眞乃璽﹗」

羲之性好鵝﹐山陰曇襄村有一道士﹐養好者十餘。王淸旦乘小船故往看之﹐意大願樂。乃告求市易﹐道士不與﹐百方譬說不能得之。道士言「性好道﹐久欲寫河上公老子﹐縑素早辦﹐而無人能書。府君若能自屈﹐書《道徳經》各兩章﹐使合羣以奉。」羲之停半日﹐爲寫畢﹐籠鵝而歸﹐大以爲樂。又嘗詣一門生家﹐設佳饌供給﹐意甚感之﹐欲以書相報。見有一新榧幾至滑淨﹐王便書之﹐艸正相半。門生送王歸郡﹐比還家﹐其父已刮削都盡﹐兒還失書﹐驚懊累日。

○又

晉穆帝永和九年﹐暮春三月三日﹐常遊山陰。與太原孫統承公﹑孫綽興公﹑廣漢王彬之﹑道生﹑陳郡謝安石﹑髙平郤曇﹑重熙﹑太原王蘊﹑叔仁﹑釋支遁﹑道林﹐並逸少子凝﹑徽﹑操之等四十有一人﹐修祓禊之禮﹐揮毫制序。興樂而書﹐用蠶繭紙﹑鼠須筆﹐遒媚勁健﹐絕代更無。凡二十八行﹐三百二十四字。有重者皆構別體﹐就中之字最多。

○王獻之

王獻之﹐字子敬﹐尢善艸隸。幼學於父﹐次習於張芝。爾後攺變制度﹐別創其法。率爾師心﹐冥合天矩。初﹐謝安請爲長史。太元中﹐新造太極殿。安欲使子敬題榜﹐以爲萬代寶﹐而難言之。乃說韋仲將題淩雲臺之事。子敬知其旨﹐乃正色曰「仲將﹐魏之大臣﹐寧有此事。使其若此﹐知魏徳之不長。」安遂不之逼。子敬年五六歲時﹐學書﹐右軍従後潛制其筆不脫。乃嘆曰「此兒當有大名」遂書《樂毅論》與之。學竟﹐能極小眞書。可謂窮微入聖﹐筋骨緊密﹐不減於父。如大則尢直而寡態﹐豈可同年。惟行艸之間﹐逸气過也。及論諸體﹐多劣右軍。總而言之﹐季孟差耳。子敬隸﹑行﹑艸﹑章艸﹑飛白五體皆入神﹐八分入能。

○又

羲之爲會稽﹐子敬出戲﹐見北館新白土壁﹐白淨可愛。子敬令取掃帚﹐沾泥汁中以書壁﹐爲方丈一字。晻曖斐亹﹐極有勢好。日日觀者成市﹐羲之後見﹐嘆其美。問﹕「誰所作」答曰「七郎。」羲之於是作書與所親曰「子敬飛白﹐大有直是圖於此壁。」子敬好書﹐觸遇造玄﹐有一好事年少﹐故作精白紗祴﹐著往詣。子敬便取祴﹐書之。艸正諸體悉備﹐兩袖及褾略周。自嘆比來之合﹐年少覺王左右有淩奪之色﹐於是制祴而走。左右果逐及於門外﹐鬥爭分裂衣﹐少年才得一袖而已。子敬爲吳興﹐羊欣父不疑爲烏程令。欣時年十五六﹐書已有意﹐爲子敬所知﹐子敬往縣入欣齋。欣著新白絹裙晝眠﹐子敬乃書其裙幅及帶。欣覺歡樂﹐遂寶之﹐後以上朝廷。

○又

獻之嘗與簡文帝書十許紙﹐題最後云﹐下官此書甚合作﹐願聊存之﹐此書爲桓玄所寶。玄愛重二王﹐不能釋手﹐乃撰縑素及紙﹐書正行之尢美者﹐各爲一秩﹐嘗置左右。及南奔﹐𨿽甚狼狽﹐猶以自隨。將敗﹐並投於江。或謂小王爲小令﹐非也。獻之爲中書令﹐卒於官。族弟瑉代之。時以子敬爲大令﹐季琰爲小令。

○王修

王修﹐字敬仁﹐仲祖之子。官至著作郎﹐少有秀令之譽。年十三著《賢令論》﹐劉眞長見之﹐嗟嘆不已。善隸﹑行書。嘗就右軍求書﹐乃寫東方朔《畫贊》與之。王僧虔曰「敬仁書﹐殆窮其妙。」王子敬每看﹐咄咄逼人。升平元年卒﹐年二十四。始王導愛好鐘氏書﹐喪亂狼狽﹐猶衣帶中盛﹐尙書宣示。過江後以賜逸少。逸少乞敬仁﹐敬仁卒﹐其母見此書平生所好﹐以入棺。敬仁隸﹑行入妙。殷仲堪書﹐亦敬仁之亞也。

○荀輿

荀輿能書﹐嘗寫《貍骨方》。右軍臨之﹐至今謂之《貍骨帖》。

○謝安

謝安﹐字安石﹐學正於右軍。右軍云「卿是解書者﹐然知解書爲難。」安石尢善行書﹐亦猶衛洗馬風流名士﹐海內所瞻。王僧虔云「謝安入能書品錄也。」安石隸﹑行﹑艸並入妙。兄尙字仁祖萬石﹐並工書。

○王廙

晉平南將軍侍中王廙﹐右軍之叔父﹐工隸﹑飛白。祖述張衛﹐法復索靖。書七月二十六日一紙﹐每寶玩之。遭永嘉喪亂﹐乃四疊綴衣中以渡江。今蒲州桑泉令豆盧器得之﹐疊迹猶在。

○戴安道康昕

晉戴安道﹐隱居不仕。總角時﹐以雞子汁溲白瓦屑。作鄭玄碑﹐自書刻之﹐文旣奇麗﹐書亦妙絕。又有康昕﹐亦善艸隸。王子敬常題方山亭壁數行﹐昕密攺之﹐子敬後過不疑。又爲謝居士題畫像以示子敬﹐子敬嘆能以爲西河絕矣。昕﹐字君明﹐外國人﹐官至臨沂令。

○韋昶

晉韋昶﹐字文休仲將。兄康字元將﹐涼州刺史之玄孫﹐官至穎川太守﹑散騎常侍。善古文大篆及艸﹐狀貌尢古﹐亦猶人則抱素﹐木則封冰﹐奇而且勁。太元中﹐孝武帝攺治宮室及廟諸門﹐並欲使王獻之隸艸書題榜﹐獻之固辭。乃使劉環以八分書之﹐後又使文休以大篆攺八分焉。或問﹕「王右軍父子書﹐君以爲云何」答曰「二王自可謂能﹐未是知書也。」又妙作筆﹐王子敬得其筆﹐嘆爲絕世。義熙末卒﹐年七十歲餘。文休古文大篆﹑艸書並入妙。

○蕭思話

宋蕭思話﹐蘭陵人﹐父源冠軍瑯阝琊太守。思話官至徵西將軍左僕射﹐工書。學於羊欣﹐得其體法﹐𨿽無奇峯壁立之秀﹐運用連崗盡望勢不斷絕﹐亦可謂有功矣。王僧虔云「蕭全法羊﹐風流媚好﹐殆欲不減﹐筆力恨弱。」袁昂云「羊眞孔艸﹐蕭行範篆﹐各一時之妙也。」

○王僧虔

瑯阝琊王僧虔﹐博涉經史﹐兼善艸隸。太祖謂虔曰「我書何如」卿曰「臣正書第一﹐艸書第三。陛下艸書第二﹐正書第三。臣無第二﹐陛下無第一。」上大笑曰「卿善爲詞也。然天下有道﹐丘不與易也。」虔歷左僕射尙書令﹐謚簡穆公。僧虔長子慈﹐年七歲﹐外祖江夏王劉義恭迎之入中齋﹐施諸寶物﹐恣其所取﹐慈惟取素琴一張﹑《孝子圖》而已。年十歲﹐共時輩蔡約入寺禮佛﹐正見沙門等懺悔﹐約戲之曰「眾僧今日何干乾。」慈應聲答﹕「卿如此不知禮﹐何以興蔡氏之宗」約興宗之子也。謝超宗見慈學書﹐謂之曰「卿書何如虔公」答云慈書與大人﹐猶雞之比鳳。超宗﹐鳳之子。」慈歷侍中﹐贈太常卿。約歷太子詹事。

○又

齊髙帝嘗與王僧虔賭書畢﹐帝曰「誰爲第一。」僧虔對曰「臣書﹐臣中第一。陛下書﹐帝中第一。」帝笑曰「卿可謂善自謀矣。」

○王融

齊末王融﹐圖古今雜體﹐有六十四書。少年仿效﹐家藏紙貴。而風魚虫鳥是七國時書﹐元長皆作隸字﹐故貽後來所詰。湘東王遣沮陽令韋仲定爲九十一種﹐次功曹謝�勛增其九法﹐合成百體﹐其中以八卦爲書爲一﹐以太爲兩法﹐徑丈一字﹐方寸千言。

○蕭子云

梁蕭子云﹐字景喬。武帝謂曰「蔡邕飛而不白﹐羲之白而不飛﹐飛白之間﹐在卿斟酌耳。」嘗大書蕭字﹐後人匣而寶之﹐傳至張氏賓護﹐東都舊第有蕭齊前後序﹐皆名公之詞也。

武帝造寺﹐令蕭子雲飛白﹐大書蕭字﹐至今一字存焉。李約竭產自江南買歸東洛﹐建一小亭以玩﹐號曰「蕭齊」。

○蕭特

海鹽令蘭陵蕭特﹐善艸隸﹐髙祖賞之。曰「子敬之書不如逸少﹐蕭特之迹遂過其父。」

○僧智永

陳永欣寺僧智永師﹐遠祖逸少。歷紀專精﹐攝齊升堂眞艸惟命。智永章艸及艸書入妙﹐行入能。兄智楷亦工書﹐丁覘亦善隸書﹐時人云「丁眞永艸。」

○又

智永嘗於樓上學書﹐業成方下。

梁周興嗣編次《千字文》﹐而有王右軍者﹐人皆不能曉其始。乃梁武教諸王書﹐令殷鐵石於大王書中﹐榻一千字不重者﹐每字片紙﹐雜碎無序。武帝召興嗣﹐謂曰「卿有才思﹐爲我韻之。」興嗣一夕編綴進上﹐鬢髮皆白﹐而賞錫甚厚。右軍孫智永師自臨八百本﹐散與人外﹐江南諸寺各畱一本。永公住吳興永欣寺﹐積年學書﹐後有禿筆頭十甕﹐每甕皆數石。人來覓書並請題額者如市。所居戶限爲之穿穴﹐乃用鐵葉裹之。人謂爲「鐵門限」。後取筆頭瘞之﹐號爲「退筆冢」﹐自制銘志。

嘗居永欣寺閣上臨書﹐所退筆頭置之於大竹簏﹐簏受一石餘﹐而五簏滿。

○僧智果

隋永欣寺僧智果﹐會稽人也﹐煬帝甚善之。工書銘石﹐其爲瘦健。造次難類﹐嘗謂永師曰「和尙得右軍肉﹐智果得骨。夫筋骨藏於膚肉﹐山水不厭髙深。而比公稍乏淸幽﹐傷於淺露﹐若吳人之戰﹐輕進易退﹐勇力而非武。虛張誇耀﹐無乃小人儒乎。」智果隸行艸入能。卷三

○唐太宗

唐太宗貞觀十四年﹐自眞艸書屏風以示羣臣﹐筆力遒勁爲一時之絕。嘗謂朝臣曰「書學小道﹐初非急務﹐時或畱心﹐猶勝棄日。凡諸藝業未有學而不得者也﹐病在心力懈怠﹐不能專精耳。」又云「吾臨古人之書﹐殊不能學其形勢﹐惟在其骨力。及得骨力﹐而形勢自生耳。」嘗召三品已上﹐賜宴於玄武門。帝操筆作飛白書﹐眾臣乘酒就太宗手中相競。散騎常侍劉洎登禦牀引手然後得之﹐其不得者﹐咸稱洎登牀罪當死﹐請付法。帝笑曰「昔聞婕妤辭輦﹐今見常侍登牀。」

○購《蘭亭序》

王羲之《蘭亭序》﹐僧智永弟子辯才嘗於寢房伏梁上鑿爲暗檻﹐以貯《蘭亭》﹐保惜貴重於師在日。貞觀中﹐太宗以聽政之暇﹐銳志玩書。臨羲之眞艸﹐書帖購募備盡﹐惟未得《蘭亭》。尋討此書﹐知在辯才之所。乃敕追師入內道場供養﹐恩賚優洽。數日後﹐因言次﹐乃問及《蘭亭》﹐方便善誘﹐無所不至。辯才確稱往日侍奉先師﹐實嘗獲見﹐自師沒後薦經喪亂﹐墜失不知所在。旣而不獲﹐遂放歸越中。後更推究﹐不離辯才之處。又敕追辯才入內﹐重問《蘭亭》﹐如此者三度﹐竟靳固不出。上謂侍臣曰「右軍之書﹐朕所偏寶﹐就中逸少之迹﹐莫如《蘭亭》。求見此書勞於寤寐﹐此僧耆年又無所用﹐若得一智略之士﹐設謀計取之﹐必獲。」尙書左僕射房玄齡曰「臣聞監察禦史蕭翼者﹐梁元帝之曾孫﹐今貫魏州莘縣﹐負才藝﹐多權謀﹐可充此使﹐必當見獲。」太宗遂召見﹐翼奏曰「若作公使﹐義無得理。臣請私行詣彼﹐須得二王雜帖三數通。」太宗依給。翼遂攺冠微服至洛潭﹐隨商人船下至越州﹐又衣黃衫極寬長潦倒﹐得山東書生之體﹐日暮入寺。巡廊以觀壁畫﹐過辯才院﹐止於門前。辯才遙見翼﹐乃問曰「何處檀越」翼就前禮拜云「弟子是北人﹐將少許蠶種來賣﹐歷寺縱觀﹐幸遇禪師。」寒溫旣畢﹐語議便合﹐因延入房內﹐卽共圍棋﹑撫琴﹑投壺﹑握槊﹐談說文史﹐意甚相得。乃曰「白頭如新﹐傾蓋若舊﹐今後無形迹也﹐便畱夜宿﹐」設缸面藥酒果等。江東云「缸面」﹐猶河北稱「甕頭」﹐謂初熟酒也。酣樂之後﹐請賓賦詩。辯才探得來字韻﹐其詩曰「初醞一缸開﹐新如萬里來。披云同落莫﹐步月共徘徊。夜久孤琴思﹐風來旅雁哀。非君有祕術﹐誰照不然灰。」蕭翼探得招字韻﹐詩曰「邂逅款良宵﹐殷勤荷勝招。彌天俄若舊﹐初地豈成遙。酒蟻傾還泛﹐心猿躁似調。誰憐失羣翼﹐長苦業風飄」。妍蚩略同﹐彼此諷味﹐恨相知之晚﹐通宵盡歡明日乃去。辯才云「檀越閒卽更來。」翼乃載酒赴之﹐興後作詩﹐如此者數四。詩酒爲務﹐其俗混然﹐經旬。朔﹐翼示師梁元帝自畫《職貢圖》。師嗟賞不已﹐因談論翰墨。翼曰「弟子先傳二王楷書法﹐弟子自幼來耽玩﹐今亦數帖自隨。」辯才欣然曰「明日可將來此看。」翼依期而往﹐出其書以示辯才。辯才熟詳之﹐曰「是卽是矣﹐然未佳善也。貧道有一眞迹﹐頗是殊常。」翼曰「何帖」才曰「《蘭亭》。」翼笑曰「數經亂離﹐眞迹豈在﹐必是響榻僞作耳。」辯才曰「禪師在日保惜﹐臨亡之時﹐親付於吾﹐付受有緒﹐那得參差﹐可明日來看。」及翼到﹐臨自於屋梁上檻內出之。翼見訖﹐故駁瑕指類﹐曰「果是響榻書也﹗」紛競不定﹐自示翼之後﹐更不復安於伏梁上﹐並蕭翼二王諸帖並借畱置於几案之間。辯才時言八十餘﹐每日於窗下臨學數徧﹐其老而篤好也如此。自是翼往還旣數﹐童弟等無復猜疑。後﹐辯才出赴露汜橋南嚴遷家齋。翼遂私來房前﹐謂童子曰「翼遺卻帛子在牀上。」童子卽爲開門﹐翼遂於案上取得《蘭亭》及禦府二王書帖﹐便赴永安驛。告驛長淩愬曰「我是禦史﹐奉敕來此﹐今有墨敕﹐可報汝都督知。」都督齊善行聞之﹐馳來拜謁。蕭翼因宣示敕旨﹐具告所由﹐善行走使人召辯才。辯才仍在嚴遷家未還寺﹐遽見追呼﹐不知所以。又遣云禦史須見﹐及師來見禦史﹐乃是房中蕭生也。蕭翼報云「奉敕遣來取《蘭亭》《蘭亭》今已得矣﹐故喚師來取別。」辯才聞語而便絕倒﹐良久始蘇。翼便馳驛南發﹐至都奏禦。太宗大悅﹐以玄齡舉得其人﹐賞錦彩千段﹐擢拜翼爲員外郎加入五品﹐賜銀瓶一﹐金鏤瓶一﹐馬腦碗一﹐並實以珠﹐內廏良馬兩匹﹐兼寶裝勒轡﹐宅莊各一區。太宗初怒老僧之祕_﹐俄以其年耄不忍加刑。數月後﹐仍賜物三千段﹐穀三千石﹐便敕越州支給。辯才不敢將入己用﹐回造三層寶塔。塔甚精麗﹐至今猶存。老僧因驚悸患重﹐不能彊飯﹐惟歠粥﹐歲餘乃卒。帝命供奉榻書人趙模﹑韓道政﹑馮承素﹑諸葛貞等四人﹐各榻數本﹐以賜皇太子﹑諸王﹑近臣。貞觀二十三年﹐聖躬不豫﹐幸玉華宮含風殿。臨崩謂髙宗曰「吾欲従汝求一物﹐汝誠孝也﹐豈能違吾心耶﹐汝意如何」髙宗哽咽流涕﹐引耳而聽﹐受制命。太宗曰「吾所欲得《蘭亭》﹐可與我將去。」後隨仙駕入玄宮矣﹐今趙模等所榻在者﹐一本尙直錢數萬也。

○又

一說王羲之﹐嘗書《蘭亭會序》。隋末廣州好事僧有三寶﹐寶而持之。一曰右軍《蘭亭書》﹐二曰神龜﹝以銅爲之﹐龜腹受一升﹐以水貯之﹐龜則動四足﹐行所在能去﹞﹐三曰如意﹝以鐵爲之﹐光明洞徹﹐色如水晶﹞。太宗特工書﹐聞右軍《蘭亭》眞迹﹐求之得其他本。若第一本﹐知在廣州僧﹐而難以力取。故令人詐僧﹐果得其書。僧曰「第一寶亡矣﹐其餘何愛」乃以如意擊石﹐折而棄之。又投龜﹐一足傷﹐自是不能行矣。

○漢王元昌

唐漢王元昌﹐神堯之子﹐善行書。諸王仲季並有能名﹐韓王﹑曹王亦其亞也。曹則妙於飛白﹐韓則工於艸行。魏王﹑魯王亦韓王之倫也。

○歐陽詢

唐歐陽詢﹐字信本﹐博覽今古﹐官至銀靑光祿大夫率更令。書則八體盡能﹐筆力勁險﹐髙麗愛其書﹐遣使請焉。神堯嘆曰「不意詢之書名遠播夷狄。」貞觀十五年卒﹐年八十五。詢飛白﹑隸﹑行﹑艸入妙﹐大篆﹑章艸入能。

○又

率更嘗出行﹐見古碑﹐索靖所書。駐馬觀之﹐良久而去。數步﹐復下馬佇立﹐疲則布毯坐觀﹐因宿其傍﹐三日而後去。今開通元寶錢﹐武徳四年鑄﹐其文乃歐陽率更書也。

○歐陽通

唐歐陽通﹐詢之子。善書﹐瘦怯於父。嘗自矜能書﹐必以象牙﹑犀角爲筆管﹐貍毛爲心﹐覆秋兔毫﹐松煙爲墨﹐末以麝香﹐紙必須堅緊薄白滑者乃書之﹐蓋自重其書。薛純_亦效歐艸﹐傷於肥鈍﹐亦通之亞也。

○虞世南

虞世南﹐字伯施﹐會稽人﹐仕隋爲祕書郎。煬帝知其才﹐嫉其鯁直﹐一爲七品十餘年。仕唐至祕書監。文皇曰「世南一人遂兼五絕。」一曰博學﹐二曰徳行﹐三曰書翰﹐四曰詞藻﹐五曰忠直﹐有一於此足謂大臣﹐而世南兼之。行艸之餘﹐尢所偏工﹐本師於釋智永。及其暮齒﹐加以遒逸﹐卒年八十九。伯施隸﹑行﹑艸入妙。

○褚遂良

褚遂良﹐河南人﹐父亮太常卿。遂良官至右僕射﹐善書。少則伏膺虞監﹐長則師祖右軍眞書﹐甚得其媚趣。顯慶中卒﹐年六十四。遂良隸﹑行入妙。亦嘗師受史陵﹐然史亦有古直﹐傷於疏瘦也。

○又

遂良問虞監曰「某書何如永師」曰「吾聞彼一字直五萬﹐官豈能若此者。」曰「何如歐陽詢」曰「聞詢不擇紙筆﹐皆能如志﹐官豈得若此。」褚曰「旣然﹐某何更畱意於此」虞曰「若使手和筆調遇合作者﹐亦深可貴尙。」褚喜而退。

○薛稷

薛稷﹐河東人﹐官至太子少保。書學褚﹐尢尙綺麗媚好﹐膚肉得師之半矣﹐可謂河南公之髙足﹐甚爲時所珍尙。稷隸﹑行入能。

○又

稷外祖魏仿﹐家富﹐圖籍多﹐有虞褚舊迹﹐銳精模仿﹐筆態遒麗﹐當時無及之老。反善畫﹐博采古迹﹐埒於祕書。

○髙正臣

髙正臣﹐廣平人﹐官至衛尉卿。習右軍之法﹐睿宗愛其書。張懷素之先與髙有舊﹐朝士就髙乞書﹐或憑書之﹐髙嘗爲人書十五紙﹐張乃戲換其五紙﹐又令示髙。再看不誤﹐客曰「有人換公書。」髙笑曰「必是張公也﹐乃審詳之﹐得其三紙。」客曰「猶有在」﹐髙又觀之﹐竟不能辧。髙嘗許人書一屏幛﹐逾時未獲。其人乃出使淮南﹐臨別大悵惋。髙曰「正臣故人在申州﹐正與僕書一類﹐公可便往求之﹐遂立申此意。」陸柬之嘗爲髙書告身﹐髙皇嫌之﹐不將入秩﹐後爲鼠所傷﹐乃持去。張公曰「此鼠甚解正臣意﹐風調不合﹐一至於此。」正臣隸﹑行﹑艸入能。

○王紹宗

王紹宗﹐字承烈﹐官至祕書少監。祖述子敬﹐欽羨柬之。其中小眞書體象尢甚﹐其行書及章艸次於眞。常與人書云「鄙夫書翰無工者﹐特由水墨之積習。恆精心率意﹐虛神靜思以取之。每與吳中陸大夫論及此道﹐明朝必不覺已進。陸後於密訪知之﹐嗟賞不少﹐將余比虞士。以虞亦不臨寫故也﹐但心準目想而已。聞虞眠布被中﹐恆手畫腹皮﹐與余正同也。」承烈隸﹑行﹑艸入能。

○鄭廣文

鄭虔任廣文博士﹐學書而病無紙﹐知慈恩寺布柿葉數間屋﹐遂借僧房居止。日取紅葉學書﹐歲久殆徧。後自寫所制詩並畫﹐同爲一卷。封進﹐玄宗禦筆書其尾﹐曰「鄭虔三絕。」

○李陽冰

李陽冰善小篆﹐自言斯翁之後﹐直至小生﹑曹喜﹑蔡邕﹐不足言—元中﹐張懷瓘撰《書斷》﹐陽冰﹑張旭並不載。絳州有篆字與古不同﹐頗爲怪異﹐李陽冰見之﹐寢臥其下數日不能去。驗其書是唐初﹐不載書者名姓﹐碑有「碧落」二字﹐時人謂之《碧落碑》。

○張旭

張旭書得筆法﹐傳崔邈﹑顏眞卿。旭言「始吾聞公主與擔夫爭路﹐而得筆法之意。後見公孫氏舞劍器﹐而得其神」飲醉輒艸書﹐揮毫大叫﹐以頭歠水墨中﹐天下呼爲張顚。醒後自視﹐以爲神異不可復得。後輩言筆札者﹐歐虞褚陸﹐或有異論﹐至長史無間言。

○又

旭釋褐爲蘇州常熟尉﹐上後旬日﹐有老父過狀﹐判去不數日﹐復至﹐乃怒而責曰「敢以閒事屢擾公門」老父曰「其實非論事﹐但睹少公筆迹奇妙﹐貴爲篋笥之珍耳﹗」長史異之﹐因詰其何得愛書」答曰「先父愛書﹐兼有著述。」長史取示之﹐信天下工書者也。自是備得筆法之妙﹐冠於一時。

○僧懷素

長沙僧懷素﹐好艸書。自言聖三昧﹐棄筆堆積﹐埋山下﹐號筆冢。﹝出《國史補》﹞卷四

○程貌已下

秦獄吏程邈﹐善大篆。得罪始皇﹐囚於云陽獄﹐增減大篆體﹐去其繁複。始皇善之﹐出爲禦史﹐名曰「隸書。」

扶風曹喜﹐後漢人﹐不知其官。善篆﹑隸﹐小異李斯﹐見師一時。陳畱蔡邕﹐後漢人﹐左中郎將。善篆﹐采喜之法﹐眞定直父碑文猶傳於世﹐篆者師焉。杜陵陳遵﹐後漢人﹐不知官。善篆﹑隸﹐每書﹐一坐皆驚﹐時人謂爲「陳驚坐」。上谷王次仲﹐後漢人。作八分楷。法師宜官﹐後漢不知何許人。宜官能爲大字一丈﹐小字方寸千言﹐《耿球碑》是宜官書﹐甚自矜重。或空至酒家﹐先書其壁﹐觀者雲集﹐酒因大售﹐至飲足﹐削書而退。安定梁鴻﹐後漢人﹐官至選部尙書﹐乃師宜官法﹐魏武重之﹐常以書懸帳中﹐宮殿題署多是鴻手也。

○邯鄲淳已下

陳畱邯鄲淳爲魏臨淄侯文學﹐得次仲法﹐名在鴻後。毛弘﹐鴻弟子﹐祕書八分皆傳鴻法。又有左子邑﹐與淳小異﹐亦有名。京兆杜度爲魏齊相﹐始有艸名。安平崔瑗﹐漢濟北相﹐亦善艸﹐書平。苻堅得摹瑗書﹐王子敬云「極似張伯英。」瑗子寔﹐官至尙書﹐亦能艸。弘農張芝髙尙不仕﹐善艸書﹐精勤絕倫。家之衣帛必先書而後練臨池學書﹐池水盡墨。每書云﹕忩々不暇艸。時人謂爲「艸聖」。芝弟昶﹐漢黃門侍郎﹐亦能艸。今世人中云芝書者﹐多是昶也。

○姜詡已下

姜詡﹑梁宣﹑田彥和及司徒韋誕﹐皆伯英弟子﹐並善艸。誕最優﹐魏宮館寶器皆是誕手。魏明帝起淩雲臺﹐誤先釘榜﹐而未之題﹐以籠盛誕﹐轆轤引上書之。去地二十五丈﹐誕甚危懼﹐乃誡子孫絕此楷法。誕子少季亦有能稱。羅暉趙恭﹐不詳何許人﹐與伯英同時見稱西州﹐而矜許自與﹐眾頗惑之。伯英與朱寬書﹐自敍云「上比崔杜不足﹐下方羅趙有餘。」河間張起亦善艸﹐不及崔張。劉徳升善爲行書﹐不詳何許人。穎川鐘繇﹐魏太尉﹐同郡胡昭﹐公車徵﹐二家俱學於徳升﹐而胡書肥﹐鐘書瘦。鐘書有三體﹐一曰銘石之書﹐最妙者也﹐二曰章程書﹐三曰狎書﹐相聞者也。繇子會﹐鎭西將軍﹐絕能學父書﹐攺易鄧艾上章事﹐莫有知者。河東衛覬﹐魏尙書僕射﹐善艸及古文﹐略盡其妙﹐艸體微瘦﹐而筆迹精熟。覬子瓘﹐爲晉太保﹐采芝法﹐以覬法參之﹐更爲艸槁﹐槁是相聞書也。瓘子恆﹐亦善書﹐博識古文字。惇煌索靖﹐張芝姊之孫﹐晉徵西司馬﹐亦善艸。陳國何元公﹐亦善艸書。吳人皇象能艸﹐世稱「沈著痛快。」滎陽暢晉祕書令史﹐善八分。

○王羲之

王羲之《告誓文》﹐今之所傳卽其槁本﹐不具年月日朔﹐其眞本。維永和十年三月癸卯九日辛亥而書亦眞—元初﹐潤州江寧縣瓦官寺修講堂﹐匠人於鴟吻內竹筒中得之﹐與一沙門。至八年﹐縣丞李延業求得﹐上岐王。王以獻﹐便畱內不出。或云其後卻借岐王﹐十二年王家失火﹐圖書悉爲灰燼﹐此書亦見焚矣。

○王廙

王廙﹐羲之之叔也﹐善書畫。嘗謂右軍曰「吾諸事不足法﹐惟書畫可法。」晉明帝師其畫﹐王右軍學其書。

○潞州盧

東都頃年創造防秋館﹐穿掘多蔡邕﹐鴻都學所書石經。後洛中人家往往有之﹐王羲之《借船帖》書之尢工者也。故山北盧匡寶惜有年﹐盧公致書借之不得。云「只可就看﹐未嘗借人也。」盧除潞州﹐旌節在途﹐才數程﹐忽有人將書帖就盧求售﹐閱之乃《借船帖》也﹐驚異問之。云「盧家郎君要錢遣買耳。」盧嘆異移時﹐不問其價還之﹐後不知落於何人。京師書儈孫盈者﹐名甚著。盈父曰仲﹐容亦鑑書畫﹐精於品目﹐豪家所寶﹐多經其手﹐眞僞無所逃焉。公《借船帖》是孫盈所蓄﹐人以厚價求之﹐不果。盧公時其急切減而賑之﹐日久滿百千﹐方得。盧公﹐韓太衝外孫也﹐故書畫之尢者﹐多閱而識焉。

○桓玄

《晉書》中有飲食名「寒具」者﹐亦無注解處﹐後於《齊民要術》並《食經》中檢得﹐是今所謂」飠餅」。桓玄嘗盛陳法書名畫﹐請客觀之⊥有食寒具﹐不翟手﹐而執書畫﹐因有涴﹐玄不懌﹐自是會客不設寒具。

○褚遂良

貞觀十年﹐太宗謂魏徵曰「世南沒後﹐無人可與論書。」徵曰「褚遂良後來書流﹐甚有法則。」於是召見﹐太宗嘗以金帛﹐購王羲之書迹﹐天下爭賫古書詣闕以獻﹐時莫能辧其眞僞﹐遂良備論所出﹐咸爲證據﹐一無舛誤。十四年四月二十二日﹐太宗爲眞艸書屏風以示羣臣﹐筆力遒利﹐爲一時之絕﹐購求得人間眞行凡三百九十紙﹐裝爲七十卷﹐艸書二千紙﹐裝爲八十卷﹐每聽政之暇﹐時閱之。嘗謂朝臣曰「書學小道﹐初非急務﹐時或畱心﹐亦勝棄日。凡諸藝未嘗有學而不得者也﹐病在心力懈怠﹐不能專精耳。今吾學古人之書﹐殊不學其形勢﹐惟在求其骨力﹐得其骨力﹐形勢自生。」

○蘭亭眞迹

太宗酷好書法﹐有大王書迹三千六百紙﹐率以一丈一尺爲一軸﹐寶惜者獨《蘭亭》爲最。置於坐側﹐朝夕觀鑑賞。一日附耳語髙宗曰「吾千秋萬歲後﹐與吾《蘭亭》將去也。」及奉諱之日﹐用玉匣貯之﹐藏於昭陵。

○王方慶

龍朔二年四月﹐髙宗自書與遼東諸將。許敬宗曰「許國師愛書﹐可於朝示之。」神功二年﹐上問鳳閣侍郎王方慶曰「卿家合有書法」方慶奏曰「臣十代再従伯祖羲之先有四十餘紙。貞觀十二年﹐先臣進訖﹐有一卷﹐臣近已進訖。臣十一代祖洽﹑九代祖珣﹑八代祖曇首﹑七代祖僧綽﹑六代祖仲寶﹑五代祖騫﹑髙祖規﹑曾祖褒﹑並九代﹐三従伯祖晉中書令獻之已下二十八人﹐書共十卷﹐見在。」上禦武成殿召羣臣取而觀之﹐仍令鳳閣舍人崔融作序﹐目爲《寶章集》﹐以賜方慶﹐朝野榮之。

○二王眞迹

開元十六年五月﹐內出二王眞迹及張芝﹑張昶等書﹐總一百六十卷﹐付集賢院。令集字榻兩本進﹐分賜諸王﹐其書皆是。貞觀中太宗令魏徵﹑虞世南﹑褚遂良等定其眞僞八十卷。小王﹑張芝等迹﹐各隨多少﹐勒爲卷帙﹐以眞觀字爲印﹐印縫及捲之首尾。其艸迹又令褚遂良眞書小字帖紙影之﹐其中古本亦有是梁隋官本者﹐梁則滿騫徐僧權沈熾文朱異﹐隋則江總姚察等﹐署記太宗﹐又令魏褚等卷下更署名以記之。其《蘭亭》本相傳云在昭陵玄宮中。《樂毅論》長安中太平公主奏借出外榻寫﹐因此遂失所在。五年敕陸元悌﹑魏哲﹑劉懷信等檢校換褾﹐每捲分爲兩卷﹐總見在有八十卷﹐余並失墜。元悌又割去前代記署﹐以己之名氏代焉。玄宗自書「開元」二字﹐爲印記之。右軍凡一百三十卷﹐小王二十八卷﹐張芝﹑張昶各一卷。右軍眞行書惟有《黃庭告誓》等捲存焉。又得滑州人家所藏右軍扇上眞尙書宣示﹐及小王行書白騎遂等二卷﹐其書有貞觀年舊褾織成字。

○八體

張懷瓘《書斷》曰「篆﹑籀﹑八分﹑隸書﹑章艸﹑艸書﹑飛白﹑行書」﹐通謂之「八體」﹐而右軍皆在神品。右軍嘗醉書數字﹐點畫類龍爪﹐後遂有龍爪書﹐如科斗玉箸偃波之類﹐諸家共五十二般。

○李都

李都荊南従事時﹐朝官親熟自京寓書﹐書蹤甚惡。李寄詩戲曰「華緘千里列荊門﹐章艸縱橫任意論。應笑鐘張虛用力﹐卻教羲獻枉勞棄。惟堪愛惜爲珍寶﹐不敢畱傳誤子孫。深荷故人相厚處﹐天行時气許教吞。」

○東都乞兒

大歷中﹐東都天津橋有乞兒﹐無兩手﹐以右足夾筆寫經﹐乞錢。欲書時﹐先用擲筆髙尺餘﹐以足接之﹐未嘗失落﹐書棘書不如。

○盧弘宣

李徳裕作相日﹐人有獻書帖。徳裕得之﹐執玩頗愛其書。盧弘宣時爲度支郎中﹐有善書名。召至﹐出所獲者書帖令觀之。弘宣持貼久之不對﹐徳裕曰「何如」﹐弘宣有恐悚狀﹐曰「是某頃年所臨小王帖。」太尉彌重之。

○嶺南兔

嶺南兔﹐嘗有郡牧得其皮。使工人削筆﹐醉失之﹐大懼。因剪己發爲筆﹐甚善﹐更使爲之。工者辭焉﹐語其由﹐因實對﹐遂下令使一戶輸人須﹐或不能致﹐輒責其直。

