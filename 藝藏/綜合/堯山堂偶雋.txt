《堯山堂偶雋》﹝明﹞蔣一葵撰

堯山堂偶雋卷一六朝卷二唐卷三唐卷四宋卷五宋卷六宋卷七宋

卷一六朝

晉魏間﹐尙未知聲律對偶。荀鳴鶴﹝隱﹞﹑陸士龍﹝云﹞二人會張茂先﹝華﹞坐﹐張以其並有大才﹐可勿作常語﹐陸舉手曰「雲間陸士龍﹐」荀答曰「日下荀鳴鶴。」張撫掌大笑。﹝笑許多意思﹞後釋道安自北來荊州﹐與習鑿齒相見﹐道安因自通曰「彌天釋道安﹐」習答曰「四海習鑿齒。」此四公相謔之辭﹐當時指爲的對﹐乃知此體自然﹐不待沈約而能也。﹝舊不解「四海」「彌天」爲何語﹐因讀《髙僧傳》《鑿齒與道安書》云「天不終朝而雨六合者﹐彌天之云也﹔弘淵源而潤八極者﹐四海之流也。」兩人摘其語以爲戲耳。﹞

晉前鋒都督《平兗靑州露布》﹐相傳爲謝玄作﹐然殊不類晉人口吻﹐疑後人擬撰。其略曰「徐方旣同而來庭﹐宣王復古﹔齊地悉平而振旅﹐世祖重光。恭惟皇帝陛下﹐凝江寧神璽之祚﹐至於萬年﹔開吳分歲星之祥﹐綏以多福。有方行海表之略﹐無晏安江沱之心。惟氏鞠凶﹐至堅孔熾。吞燕涼而薦食介鱗﹐易我衣裳﹔闖荊益以長驅蟊賊﹐荒我居圉。敢行稱亂﹐不戢自焚。師克在和﹐𨿽武騎無所用﹔天助者順﹐聞風鶴皆爲兵。一戰成淝水之勛﹐三捷取壽陽之境。匹馬﹤角奇﹥輪無反﹐乃滅而亡﹔簟食壺漿以迎﹐曰予後﹖臣安請乘破竹之機﹐分命采薇之率。辟四方﹐徹我土﹐誕將天威﹔獎三軍﹐定中原﹐翦此朝食。齊變至魯﹐魯變至道﹐載戢干戈﹝兗靑事語妙在天然﹞﹔汶達於濟﹐濟達於河﹐底謹財賦。斯皆帝徳廣運﹐聖武布昭。歸鄆歡田﹐用儒無敵﹐揚文武烈﹐圖功攸終。於以正六龍禦天之居﹐豈止保五馬浮江之緒。臣等共武之服﹐賴天之靈。洛邑朝諸侯﹐望翠華之回軫﹔營丘發嘉號﹐俟玉牒之修封。」通篇緝經史如綴狐白裘﹐燦然一色﹐不見痕縫﹐非胸中包藏萬卷﹑兼之天才駿發不及此。最妙處在「徐方旣同」﹑「江寧神璽」﹑「匹馬﹤角奇﹥輪」﹑「齊變至魯」數聯﹐字字是當時境界。

《宋史》稱劉穆之目覽辭訟﹐手答箋書﹐耳行聽受﹐口並酬應﹐不相參涉﹐悉皆贍舉。嘗判《恩賜綾錦出關》﹐其辭云「某就日輸琛﹐占風削衽﹐旣逾蔥嶺﹐便集槁街。頻承湛露之恩﹐幾荷油云之施。至若綾開翥鶴﹐映睢浦以成文﹝語語見景生情﹞﹔錦縟翔鴛﹐艷江波而濯色。近九重之厚錫﹐充萬里之輕賫。關司以寄重咽喉﹐任光襟帶。物皆違樣﹐旣生非馬之疑﹔事乃出蕃﹐須計鳴雞之失。旣緣恩賜﹐有異常途﹐勘責不虛﹐固難畱滯。」觀此判則穆之決斷如流﹐信有倍萬恆品者矣。

孝武帝文章華敏﹐其《祈晴文》略云「幸輟霖而吐景﹐權停風而斂翳。昭鸞輅於天郊﹐光龍旗於田際。耒耨得施﹐黍稷獲藝。增髙廩於嘉年﹐登十千於玆歲。」古帝王遇災而懼﹐皆自責以答天譴﹐此文殊無自責之意﹐然格調音響卻俱在漢魏上。

元嘉中﹐南平王獻赤鸚鵡﹐普詔羣臣爲賦。太子左衛率袁淑文冠當時﹐賦畢﹐賫示謝侍中莊﹐時莊賦亦竟﹐其文云「慧性昭和﹐天機自曉。審國音於中寰﹐達方聲於遐表。乃其云移霞峙﹐霰委雪翻﹐陸離漸﹐容與鴻軒。躍林飛岫﹐煥若輕雷激銀漢﹝極其形容﹐是才人之致﹞﹔集場棲圃﹐曄若夭桃被玉園。」又云「月圓光於綠水﹐云瀉影於靑林。逆還風而聳翮﹐沾淸露而調音。」袁見而嘆曰「江左無我﹐卿當獨秀。﹝語意俊爽而事亦奇﹞我若無卿﹐亦一時之傑也。」遂隱其賦。

謝希逸﹝莊﹞《月賦》云「日以陽徳﹐月以陰靈。擅扶光於東沼﹝日出處﹞﹐嗣若英於西冥﹝日沒處﹞。引玄兔於帝臺﹐集素娥於後庭。歌曰﹕『美人邁兮音塵闕﹐隔千里兮共明月。臨風嘆兮將焉歇﹖川路長兮不可越。』」孝武帝吟嘆良久﹐謂顏延之曰「希逸此作﹐可謂前不見古人﹐後不見來者。」延之對曰「美則美矣﹐但莊始知『隔千里兮共明月。』」帝召莊以延之答語語之﹐莊應聲曰「延之作《秋胡詩》﹐始知﹝善詼﹞『生爲久別離﹐沒爲長不歸。』」帝撫掌笑曰「人好嘲謔﹐未有不遇其敵者。」

謝惠連嘗爲《雪賦》﹐以髙麗見奇﹐其文曰「始緣甍而冒棟﹐終開簾而入隙﹝得境﹞。旣因方而爲圭﹐亦遇圓而成璧。盼隰則萬頃同縞﹐瞻山則千巖俱白。」說者謂與謝莊《月賦》爲一時敵。

王元謨問謝莊﹕「何者爲雙聲﹐何者爲疊韻。」莊答曰「『互護』爲雙聲﹐『敖髙』爲疊韻。」按﹕《毛詩》「帶ぐ在東」﹝雙聲疊韻﹞﹐又﹐「鴛鴦在梁」﹝自是天造﹞﹐此雙聲之所由起﹔古詩「月影侵簪冷﹐江光逼履淸」﹐此疊韻之所由來。

元嘉中﹐詔郡國各舉士﹐凡薦舉皆有表﹐劉孝儀《薦賀場表》曰「伏見賀結捲就賢﹐擔簦來學﹐鄕塾染其丹采﹐朋友扣其洪鐘。聲無愧於東筠﹐材有逾乎西杞。」陸徽在廣州﹐《薦從事朱萬嗣表》曰「伏見朱萬嗣理業衝夷﹐秉操純白。年旣知命﹐廉尙愈髙。冰心與貪流爭激﹐霜情與晚節彌茂。歷宰金山﹐家無寶鏤之飾﹔連組珠海﹐室靡珥之珍。」二表莊語可人。

齊永明末﹐都下人士盛爲文章﹐吳興沈休文﹝約﹞﹑陳郡謝玄暉﹝眺﹞﹑瑯琊王元長﹝融﹞以气類相推轂﹐爲文皆用宮商﹐以平上去入爲四聲﹐以此制韻﹐不可增減﹐謂之「永明體」。眺《謝隨王賜紫梨啟》云「味出靈關之陰﹐旨潤玉津之濕。豈徒眞定歸美﹐大谷滋慚﹐將恐帝臺妙棠﹝偶語乃復流動﹞﹐安期靈棗﹐不得孤擅五盤﹐獨甘仙席。𨿽秦君傳器﹐漢後推餐﹐望古可儔﹐於今誰答﹖」融《謝武陵王賜弓啟》云「融揖讓未工﹐濫陪弁飲之賞﹔操弧反正﹐繆奉招賢之錫。文韜鏤景﹐逸幹捎云。玩溢百齡﹐佩流千載。」又《謝安陸王賜銀缽啟》云「素金之貴﹐有訪仙經。鐫刻可奇﹐見符神鼎。撤膳器於珍羞之席﹐降寶玩於簟瓢之門。」

沈約撰《四聲譜》﹐自以爲得天地祕傳之妙。其《謝敕賜絹葛啟》云「素采冰華﹐文霜潔﹝賞應字絹耦實屨葛﹞。變溽暑於閨ト﹐起涼風於襟袖。」任見之﹐嘆曰「此休文字字錦也。」

竟陵王少有淸尙﹐傾意賓客﹐一時文學之士﹐競湊竟陵西邸。王融﹑沈約﹑王僧孺輩並見親信。融有啟《謝竟陵王示扇》云「輕逾雪羽﹐潔並霜文。子淑賞其如規﹝雋﹞﹐班姬儷之明月。況復動制聖衷﹐垂言炯戒﹐載摹聽視﹐貳範樞機。」約有啟《謝竟陵王教撰髙士傳》云「明公愛奇商洛﹐訪美東都。蓋欲隱顯齊功﹐出處同致。巢由與伊旦並流﹐三辟與四門共軌。肅奉明規﹐思自罄勗。」僧孺有啟《謝竟陵王使撰修書籍》云「伏惟殿下銅爵始成﹐早ゼ從後之句﹔柏梁初構﹐首屬驂駕之辭。」又云「徒以願托後車﹐乃望西園之客﹝陳思王諸才子﹞﹔攝齊下坐﹐有糅南皮之遊﹝魏文帝﹑吳質﹞。謬服同於魯儒﹐竊吹等乎齊樂」竟陵王咸嗟賞之。

沈休文《爲安陸王謝荊州章》有云「身班帝穆﹐爵首藩圭。好禮慚河﹐惇詩愧楚﹝組織兩王工甚﹞。」江文通﹝淹﹞《爲建平王拜荊州刺史章》有云「襲禮炫衷﹐迎恩震色。」又爲《建平王慶登祚章》有云「魂泣江郊﹐心泫京國。」詞極追琢有章。

江淹《到功曹參軍箋詣竟陵王》云「竊惟明使君鉞下﹕道耀神源﹐徳鑄靈極。變瑤光之暉﹐贊玉燭之色。功邁翊殷﹐績起匡漢。是以赤瑕瓊寶之文﹐睇影而復集﹔靑虯遺風之乘﹐光而遠至。如民者﹐謬以一气之微﹐邀百載之會。潤厚累璧﹐恩重兼金。漏越之琴﹐竊痊文之價﹔缺嚙之劍﹐盜須哀之名。心羞秦媵﹐志慮楚犢。抱魄踴躍﹐憂集如燻。」又﹐《到主簿日箋詣建平王》云「某乃庸人﹐素非奇士。身輕恩重﹐猥奉末光。枉白璧之惠﹐降黑貂之私。不謂咸池再暉﹐瑤光重照。開髙天之慈﹐布厚地之施。承命以驚﹐巡走且失。」又﹐《奏記詣新安王》云「伏惟殿下﹐爰求儒雅﹐旁招異人。削赤野之玉﹐翦燕山之金。至如某者﹐遂遭煙露餘彩﹐日月末光。惟恩知泰﹐變色薰心。某聞齊石旣撫﹐無待巴人之唱﹔檀臺已構﹐寧俟不才之木。某幼乏鄕曲之譽﹐長匱斤藻之徳﹐豈宜炫璞鄭氏﹐獻鳳楚門哉﹖願避職吏﹐緩其召書。」讀三箋﹐知文通信才子也。

江文通嘗宿冶亭﹐夢一美丈夫自稱郭璞﹐呼文通曰「吾有筆在卿處多年﹐可以見還。」江探懷中得五色筆授之。爾後爲文﹐絕無美句。時謂才盡。文通《代蕭侍中作惇勸表》𨿽極刻練﹐但音節殊覺艱澀﹐此豈其才盡時耶﹝才安有盡不盡﹐自是精神衰不衰耳﹞﹖然其間有云「臣不能遵煙洲而謝岐伯﹐迎雲山而揖許由。激昂榮華之間﹐沈潛印組之內。光飾旣超﹐寵臨亦遠。」此等句﹐唐宋來亦少。

孔稚有《謝賜生荔枝啟》云「綠葉云舒﹐朱實星映。離離昔聞﹐曄曄今睹。信西岷之佳珍﹐諒東鄙之未識。」按﹕王逸《荔枝賦》曰「角﹑昂興而靈華敷﹐大火中而朱實繁。灼灼丹華吐日﹐離離繁星著天。」左思《蜀都賦》﹕「傍挺龍目﹐側生荔枝。布綠葉之萋萋﹐結朱實之離離。」稚啟正用二賦中語。

晉木玄虛﹝華﹞﹑孫興公﹝綽﹞﹑齊張思光﹝融﹞並作《海賦》﹕「翕波則洪連宿﹐吹澇則百川倒流。」﹝賦之爲言﹐富也。若非腹笥焉得口珠﹖﹞此玄虛之雄也。「舉翰則宇宙生風﹐抗鱗則四瀆起濤。」此興公之雄也。「湍轉則日月似驚﹐浪動則星河如覆。」此思光之雄也。三賦措語無大懸絕﹐融後以其賦示鎭軍徐凱之﹐凱之曰「卿此賦實超玄虛﹐但恨不道鹽耳。」融卽求筆增曰「漉沙構白﹐熬波出素﹝遂在意外﹞。積雪中春﹐飛霜暑路。」

梁氏帝王﹐簡文爲勝﹐湘東次之。其謝賫諸表啟並稱精麗。簡文《謝東宮賜裘表》云「才慚齊相﹐受白狐之飾﹔徳謝漢蕃﹐均黑貂之賜。地捲朔風﹐庭流花雪。裙生惠气﹐袖起陽春。」《謝敕賚方諸劍等啟》云「才發玉函﹐雕奇溢目﹔始開牙檢﹐麗飾交陳。已匹丹霞之輝﹐乍比靑雲之制。身文自貴﹐器用惟宜。寒暑兼華﹐左右相照。」《謝賚賜玉佩啟》云「藍田麗彩﹐槐水鏤文。飾以金闕之珠﹝只敲得碎﹑揉得勻﹐搦得團﹐便是佳境﹞﹐制以魯般之巧。故以裾端照色﹐影外生光。恩發內府﹐猥垂沾賜。臣方溫謝徳﹐比振慚聲。沐浴深慈﹐欣荷交至。」《謝敕賚廣州區等啟》云「淮南承月之杯﹐豈均符彩﹖西國浮雲之碗﹐非謂環奇。」《謝敕賚長生米啟》云「堯禾五尺﹐未足稱珍﹔漢苗九穗﹐方斯非擬。如隨瑞鹿﹐若降神烏。暮律向遊。獻春方始。食乃民天之貴﹐粒有延齡之名。藉此資身﹐因斯養性。」《謝敕賚益州天門冬啟》云「逮自星橋﹐見珍玉壘。本艸稱其輕身﹐廷壽實爲上藥。姬晉之重丹桂﹐曹丕之愛落英。一家恩錫﹐竊幸往代。」《謝敕賚城邊橘啟》云「甘逾石蜜﹐味重金衣。暉章縹李﹐豈止稱於晉世﹖上林美棗﹐非獨髙於漢日。」《謝敕賚河南菜啟》云「海水無波﹐來因九譯。周原澤洽﹐味備百羞。堯韭未儔﹐姬蜀非諭。」《謝敕賚大菘啟》云「吳愧千里之蒓﹐蜀慚七菜之賦。是知泮宮﹑采茆﹐空入魯詩﹔流火烹葵﹐徒傳幽曲。」﹝挑在籃中俱是菜﹞《謝賜柿啟》云「懸霜照采﹐淩冬挺潤。甘淸玉露﹐味重金液。𨿽復安邑秋獻﹐靈關晚實﹔無以匹此嘉名﹐方玆擅美。」

陶貞白有二刀名善勝﹑威勝﹐武帝以賜簡文﹐簡文謝啟云「名均素質﹐神號脫光。五寶初成﹐曹丕先荷其一﹔二勝今造﹐愚臣總被其恩。錫韓非之書﹐未足爲比﹔給博山之筆﹐方此更輕。」

簡文又有《謝賚扇啟》及《答定襄侯餉臥簟書》亦並灑然可愛。啟云「某奉宣敕旨﹐垂賚細綾大文畫柳蟬雀扇一柄者﹐文均析縷﹐香發海檀。肅肅淸風﹐卽令象簟非貴﹔依依散彩﹐便覺夏室含霜。飲露靑蜩﹐應三伏之修景﹔羣飛黃雀﹐送六月之南風。蔽日垂陰﹐薰澤慚采﹔浮涼滌暑﹐蘋末愧吹。」其答書云「筠篁多品﹐筱蕩雜名。校色比奇﹐獨此爲貴。自含蒼紫﹐似久暴於柯亭﹔乍舒黝素﹐若屢沾於湖水。三伏余炎﹐九折成用﹐便可旅食南館﹐髙臥北窗。」

湘東《謝東宮賜彈棋局啟》云「繹本慚遊藝﹐彌愧拂巾。緣邊之法﹐庶遵細柳之陣﹔徘徊之勢﹐方希明月之樓。」《謝東宮賚辟邪子錦白褊等啟》云「江波可濯﹐豈藉成都之水﹔登髙爲艷﹐取映鳳凰之文。至如鮮潔齊紈﹝字字麗藻﹞﹐聲髙趙﹔色方藍浦﹐光譬靈山。試以照花﹐含燭銀之狀﹔將持比月﹐亂含璧之輝。」《謝東宮賚花釵啟》云「麗玉澄暉﹐遠過玳瑁之飾﹔精金曜首﹐髙踐翡翠之名。」《謝東宮賚瓜啟》云「金榮始薦﹐瓊蕊載珍。味奪蔗漿﹐甘逾石蜜。」

湘東嘗出軍﹐有人將婦從者﹐湘東爲勘語曰「才愧李陵﹐未能先誅女子﹔將非孫武﹐遂欲驅戰婦人。」徐君茜時爲諮議參軍﹐應聲曰「項籍壯士﹐猶有虞兮之情﹔紀信成功﹐亦資姬人之力。」

洛陽王偉從侯景叛﹐景敗﹐元帝愛其才﹐欲全之﹐朝士請曰「前日偉作檄文甚佳。」帝求視之﹐有云「項羽重瞳﹐尙有烏江之敗﹔湘東一目﹝侵人太甚﹞﹐寧爲赤縣所歸。」乃大怒﹐殺之。

昭明文學藻思髙於一時﹐方之簡文﹑湘東﹐難爲兄弟。《謝敕賚地圖啟》云「漢氏輿地﹐形玆未擬。晉世方丈﹐比此非妙。匹之長樂﹐帷畫古賢﹔儔之未夾﹐止圖將帥。未有洞該八藪﹐混觀六合。域中天外﹐指掌可求﹔地角河源﹐戶庭不出。豈問千秋﹐自識烏桓之地﹔脫逢莊武﹐方著《博物》之書。」

昭明亡後﹐蕭子範求撰其集表云「臣蟬翼輕身﹐未從塵露﹔豹斑嚴駕﹐永輟驂。戀生懷慈﹐伏深涕慕。昌乞銓次遺藻﹐勒成卷軸。」

梁自大同之後﹐雅道淪缺﹐爭馳新巧﹐簡文﹑湘東啟其淫放﹐徐﹑庚諸人﹐分路揚鑣。簡文在東宮時﹐徐ゼ爲家令。ゼ文體輕麗﹐春坊學之﹐時人謂之宮體。嘗有一人病癰﹐ゼ撰四言云「狀非快馬﹐蹋腳相連﹝戲語如詈﹞。席異儒生﹐帶經長臥。」其好爲新奇如此。

簡文在東宮日﹐雅好文士﹐庚肩吾預其選﹐賜賫甚厚。每賜必有謝啟。《謝東宮賚檳榔》云「無勞朱實﹐兼荔支之五滋﹔能發紅顏﹐類芙容之十酒。登玉案而上陳﹐出珠盤而下逮。澤深溫柰﹐恩均含棗。」《謝東宮賚米》云「氵蚩水鳴蟬﹐香聞七里。瓊山合款﹐租歸十縣。某人慚振藻﹐徒降雲間之松﹔職濫更繁﹐空撒家承之俸。成珠委地﹐事重逢仙﹔遊玉爲糧﹐珍逾入楚。」《謝東宮賚朱櫻》云「異合浦之歸來﹐疑藏朱實﹔同秦人之逐彈﹝思巧﹞﹐似得金丸。」《謝東宮示古迹》云「仰巖遺篆﹐入握成塵﹝泰山李斯碑﹞。孔壁藏文﹐隨開已蠹。豈有迹經四代﹐年逾十紀﹐芝英雲气之巧﹐未損松鉛﹝斑垢﹞﹔鵲反鸞驚之勢﹐不侵蒲竹﹝斑垢﹞。」《謝賚銅硯筆格》云「煙磨靑石﹐已踐孔氏之壇﹔管撫銅龍﹐還笑王生之璧。西域胡人﹐臥織成之金簟﹔遊仙童子﹐隱芙蓉之行幢。莫不並出梁園﹐來頒狹室。」《謝歷日》云「登臺視朔﹐睹云物之必書﹝妙在杜撰而非杜撰﹞﹔拂管移灰﹐識權衡之有度。初開卷始﹐暫謂春畱﹔未覽篇終﹐便傷冬及。裴回厚渥﹐比日爲年。」

肩吾又有《謝東宮賜宅啟》云「卻瞻鍾阜﹐前枕洛橋。池通西捨之流﹐窗映東粼之棗。來歸髙裏﹐翻成待封之門﹔夜坐書臺﹐非復通燈之壁。」西捨東鄰﹐景物亦甚落落﹐但在毫端﹐便成佳句。

湘東王亦雅重肩吾﹐數有賜賚。肩吾《謝湘東賚米啟》云「味重新城﹐香逾澇水。連舟入浦﹐似彥伯之南歸﹔積地爲山﹐疑馬援之西至。」﹝卽有山川之勢﹞《答湘東賚粳米啟》云「棟斛瀉珠﹐嘉聞陶量﹔翻庭委玉﹐欣見馬圖。」《謝湘東賚柑啟》云「傳名地理﹐遠自武陵之洲﹔族茂神經﹐遙聞建春之嶺。王逸爲賦﹐取對荔枝﹔張衡制辭﹐用連石蜜。足使萍實非甜﹐蒲萄猶飠。」《謝賜梨啟》云「睢陽東苑﹐子圍三尺﹔新丰箭谷﹐枝垂六斤。未有生因扮水﹐產自桐丘。影連鄧橘﹐林交苑柿。來薦中廚﹐爰頒下室。事同靈棗﹐有願還年﹔恐似仙桃﹐無因畱核。」

武陵王嘗賚肩吾絹二十疋。肩吾謝啟云「淸河之珍﹐丘園慚其束帛﹔關東之妙﹐潛織陋其捲綃。下官謬忝扁舟﹐暫瞻還旆。而天人渥眄﹐增餘論之榮﹔江漢安流﹐無訴洄之阻。遂使鶴露宵凝﹐輕立變﹔雁風朝急﹐冶服成溫。」﹝富有出之自新。詞人伎倆如此﹞

肩吾少事陶隱居﹐頗多藝術﹐隱居饋以術蒸﹐肩吾啟謝云「味重金漿﹐芳逾玉液。足使芝慚明麗﹐丹愧芙蓉。坐致延生﹐伏深銘戴。」

肩吾有《謝炭啟》云「識慚曼倩﹐似見昆明之灰﹔淸愧伯鸞﹐不復因人之熱。」可謂化臭腐爲神奇矣。同時劉孝威亦有《謝炭啟》云「壚生烽焰﹐室滿紅光。雉裘入而識奢﹐鼠布焚而無污。」語非不佳﹐去肩吾遠甚。

孝威兄弟並有才名﹐其謝賜諸啟有極工者。孝儀起家始興王法曹﹐其《謝始興王賜花紈簟啟》云「麗兼桃象﹐周洽昏明。便覺夏室已寒﹐冬裘可襲。𨿽九日煎沙﹐香粉猶棄﹔三旬沸海﹐團扇可捐。」又﹐《謝東宮賜橘啟》云「俯匹穰橙﹐俯聯楚柚。寧似魏瓜﹐借淸泉而得冷﹖豈如蜀食﹐待飴蜜而成甜﹖」孝威《謝賚錦被啟》云「色艷蒲桃﹐采逾聯璧。鄂君慚繡﹐楚侍羞珠。𨿽復帝賜鶴綾﹐客贈鴛綺﹐髙懸麗藻﹐遠謝鮮明。」又﹐《謝東宮賚藕啟》云「色華玉樹﹐味奪瓊漿。根出楊池﹐聞之僮約﹔子爲靈散﹐得自莊篇。楚後江萍﹐秦公海棗﹐凡厥水羞﹐莫敢相輩。」﹝腸肺淸楚。一想拈著磕著都米﹞又﹐《謝南康王餉牛啟》云「直宿九重﹐獲免疏步。路休三逕﹐且息徒行。從祀甘泉﹐方無假於丞相﹔騎至淸廟﹐又永笑於博陽。」六朝人語﹐每簡練若此。

丘遲《謝示靑毛神龜啟》云「玄甲應於姬渚﹐靑髯符於夏室。翺翔捲耳之陰﹝《逸禮》﹞﹐浮游蓮葉之上﹝《龜策傳》﹞。藏采千載﹐獻狀一朝。斯誠至徳動天﹐窮神爲化﹐故能寶瑞開圖﹐珍祥映諜。懷星抱月﹐負字銜書。」﹝六朝人只是儲材之富﹐筆下便自有佘﹞江總《上毛龜啟》亦云「影合四靈﹐光分五色。懷星抱月﹐負字銜圖。」後二語只不同一字。

陳文人徐陵稱首。陵父ゼ爲梁左衛率﹐時庾肩吾掌管記﹐陵及肩吾子信並爲抄撰學士。父子東宮﹐出入禁闥﹐旣文並綺艷﹐故世號「徐庾體」。陵在梁日﹐王僧辯等《勸進元帝表》乃其所撰﹐三四讀﹐轉轉可人﹐蓋四六中絕有體制者也。略云「自氛氳渾沌之世﹐驪連栗陸之君。卦起龍圖﹐文因烏迹﹐云師火帝﹐非無戰陣之風﹔堯誓湯徵﹐咸用干戈之道。星躔東井﹐時破崤﹑潼﹐雷震南陽﹐初平尋邑﹐未有援三靈之已墜﹐救四海之羣飛﹐赫赫明明﹐躬行天罰﹐如當今之盛者也。於是卿云似蓋﹐晨映姚鄕﹔甘露如珠﹐朝垂原寢。芝房感徳﹐咸出銅池﹐莢伺辰﹐無勞銀翦。久應旁求掌故﹐詢詔天官。斟酌繁昌﹐經營髙邑。揚龍旗以饗帝﹐禦鳳以承天。伏承聖旨謙沖﹐爲而不宰。或云洛陽未復﹐函谷無泥﹐旋駕金陵方膺天眷。愚謂大庭少昊﹐非有定居﹔漢祖殷宗﹐皆無恆宅。登封岱嶽﹐且署明堂﹔巡狩荊州﹐時行司隸。何必西瞻虎踞﹐乃建王宮﹖南望牛頭﹐方稱天闕﹖」帝覽表展轉久之﹐乃卽位於江陵。

丹陽《上庸路碑》亦徐孝穆﹝陵﹞撰﹐詞頗雋蔚﹐其文曰「濤如白馬﹐旣礙廣陵之江﹔山曰金牛﹐孰辧梅湖之路。專州典郡﹐靑鳧赤雁之船﹔皇子天孫﹐鳴鳳飛龍之乘。莫不欣斯利涉﹐玩此修渠。乍擁楫而長歌﹐乃樅金而鳴籟。」

徐陵《侯安都碑》文﹕「望杏惇耕﹐瞻蒲勸穡。室歌千耦﹐家喜萬鐘。春始轉﹐必具籠筐﹔秋蟀載吟﹐必鳴機杼。」前四句勸耕﹐後四句勸織。後蜀孟昶勸農文全用之。

周明帝﹑武帝並好文學﹐庾子山﹝信﹞特蒙恩禮﹐趙王﹝招﹞﹑滕王周旋款至﹐有若布衣之交。信有《謝趙王賚米》二啟﹐俱極艷。一云「上林紫水﹐雜蘊藻而俱浮﹔云夢淸池﹐間芙容而外發。珍逾百味﹐來薦晝盤﹔恩重千金﹐遂沾菲席。淩霜朱橘﹐愧此開顏﹔含露蒲桃﹐二其不飠。」一云「丹烏銜オ﹐旣集西周﹔黃雀隨車﹐還蜚東市。漬而爲種﹐不無霜雪之精﹔取以論兵﹐卽有山川之勢﹝直思到人不意處﹞。某陋巷簟瓢﹐櫛風沐雨。剝楡皮於秋塞﹐掘蟄燕於寒山。仰費國租﹐遂開塵甑。非丹竈而流珠﹐異荊臺而炊玉。東方朔之捧米﹐旣息長饑﹔西門豹之墾田﹝天然之偶﹞﹐方慚此賚。」

趙王好屬文﹐嘗以新詩示信﹐信答啟云「落落詞髙﹐飄飄意遠。文異水而湧泉﹐筆非秋而垂露。」﹝段﹞

趙王賚信雜色絲布三十段﹐又賚其子絲布等五段﹐信撚以啟謝云「南冠獲宥﹐旣預禮延﹔稚子勝衣﹐還蒙拜謁。關尹津梁之職﹐鄴地雙絲﹔扶風彩文之機﹐仙園獨繭。靑衿宜襲﹐書生無廢學之詩﹔春服旣成﹐童子得雩沂之舞。況復棲鳥挾子﹐同知桂樹之恩﹔澤雉將雛﹐共喜行春之令。根株一閏﹐枝葉俱榮。」其云「南冠獲宥」﹐則子山初入周時也。

趙王賚信白羅袍褲一具﹐信謝啟云「懸機巧紲﹐變躡奇文。鳳不去而恆飛﹝作手妙絕﹞﹐花𨿽寒而不落。披千金之暫暖﹐棄百結之長寒。永無黃葛之嗟﹐方見靑綾之重。對天山之積雪﹐尙得開衿﹔冒廣廈之長風﹐猶當揮汗。白龜報主﹐終自無期﹔黃雀謝恩﹐竟知何日﹗」

庾開府《謝趙王賚幹魚啟》云「不勞獅子之亭﹐卽勝雷池之長。翻驚河伯﹐獨不受人﹔足笑任公﹐終年垂釣。」又﹐謝《滕王賚豬啟》云「白腹見珍﹐度遼東之水﹔赤欄爲重﹐對襄陽之城。忽降全恩﹐謹充炮烙。孫弘牧於淄水﹐惟以求錢﹔卜式養於上林﹐豈知其味。」幹魚肥豕﹐俗物耳﹐乃發雅思如此。

滕王賚信鹿子巾一枚﹐信謝啟云「解角新胎﹐戴藤初朵。盤龍之刀旣翦﹐長命之縷仍縫。翠羽懸推﹐芙蓉髙讓﹐遊斯隱士﹐足笑鼓皮。入彼春林﹐方誇筍籜。」

庾開府《謝滕王賚烏驑馬啟》云「柳谷未開﹐翻逢紫燕。臨源猶遠﹐忽見桃花﹝使故事工﹞。流電爭光﹐浮雲連影。張敞畫眉之暇﹐且走章臺﹔王濟飲酒之歡﹐長驅金埒。」同時王司空﹝褒﹞有《謝馬啟》亦精練﹐爲時所稱。啟曰「漢時樂府﹐偏愛權奇。晉世桑門﹐特憐神駿。黃金作勒﹐足度西河﹔白玉爲鐙﹐方傳南國。儻逢漢帝﹐仍駕鼓車﹔若值魏王﹐應驚香气。」

庾開府《進白兔表》云「光鮮越雉﹐色麗秦狐。月徳符徵﹐金精表瑞。」借白雉﹑白狐形容妙絕。

庾開府《溫湯碑》直自溫泉摹寫生色﹐起語云「咸池浴日﹐光應綠甲之圖﹔砥柱浮天﹐始受玄夷之命。」中段云「其色變者﹐通爲五云之漿﹝美自富來才兼學出﹞﹐其味美者﹐結爲三危之露。煙靑於銅浦﹐色白於鉛溪。非神鼎而長拂﹐異龍池而獨湧。灑冑湔腸﹐興羸起瘠。秦皇餘石﹐仍爲雁齒之階﹔漢武舊陶﹐卽用魚鱗之瓦。」末段云「豈若醴泉消疾﹐聞乎建武之朝﹐神水蠲屙﹐在乎咸康之世。嵩嶽三仙之館﹐不孤擅於天池﹔華陰百丈之泉﹐豈獨髙於蓮井。」

庾開府從南朝初至北方﹐文士多輕之﹐後出《枯樹賦》示眾﹐乃無敢言者。時溫子升作《寒山寺碑》﹐信讀而寫其本。南人問信﹕「北方文士何如﹖」信曰「惟寒山一片石堪共語耳。」子升嘗爲王延明作《讓國子祭酒表》云「臣聞寶劍未砥﹐猶乏切玉之功﹔美箭闕羽﹐尙無充石之勢。況才非會稽之竹﹐質謝昆吾之金。至於敷教東序﹐流化上庠﹐曠官何仰﹖」此表亦爲一時傳誦。大抵溫故北方之士﹐足稱才子﹐未是名家。

邢邵﹑魏收與溫子升齊譽﹐世號三才。邢邵嘗謂﹕「魏收之文剽竊任。」魏收亦謂﹕「邢邵之賦剽竊沈約。」﹝變化成當剽竊都忘﹐此處政需工夫耳。﹞蓋六朝气習如此。

北齊蕭愨梁室上黃侯之子﹐工於賦詠﹐曾秋夜得偶句云「芙蓉露下落﹐楊柳月中疏。」顏之推輩咸嗟賞之﹐謂其蕭散宛然在目﹝情景𨿽眞﹐气象殊憊﹐所以有賞者亦有不愜者﹞﹐獨盧思道雅所不愜。

盧思道與宗人詢祖並爲北州人俊﹐詢祖舉秀才﹐至鄴﹐趙郡李祖勛嘗宴諸文士﹐齊文宣使小黃門敕祖勛曰「蠕蠕旣破﹐何無賀表﹖」使者佇立待之﹐諸賓皆爲表﹐詢祖俄頃便成。其詞有云「十萬橫行﹐樊將軍請而受屈﹔五千深入﹐李都尉去以不歸。」時重其工。

齊文宣崩﹐當朝文士各作挽歌。魏收等得一二首﹐盧思道獨有八篇﹐時人稱爲「八米盧郎。」關中語歲以六米七米八米分上中下﹐八米取數多也。盧後相隋﹐有《代爲百官賀甘露表》甚佳﹐略云「飛甘灑潤﹐玉散珠連﹝濃可咽﹞。昔魏明仙掌﹐竟無靈液﹔漢武金盤﹐空望云表。豈若神漿可挹﹐流味九戶之前﹔天酒自零﹐凝照三階之下。休矣美矣﹐皇哉唐哉﹗臣等並邀昌運﹐俱沐玄造。振鱗撫翼﹐空馳魚鳥之心﹔瘞玉編金﹐方待云亭之後。」

《隋書》多四六句。如曰「銜甲示於姬壇﹐吐捲徵於孔室。」不知何謂。《詩》疏言「文王受命」云﹕季秋之月﹐甲子﹐赤雀銜丹書入丰﹐止於昌戶﹐再拜稽首受。按﹕此是銜丹﹐非銜甲也。「銜甲」二字出《論語》中候說﹐又是言堯﹐非言文王。又《拾遺記》﹕孔子生之先﹐有麟吐玉書於闕里人家雲﹕水精之子﹐系衰周而素王。徵在以繡紱系麟角。下句當出於此。然「吐捲」二字亦牽彊﹐不如「銜丹」「吐玉」爲佳。

凡啟並自稱名。隋齊王東《遺崔賾書》﹐賾答書云「祖浚燕南贅客﹐河朔惰遊。本無意於希顏﹐豈有心於慕藺。況復桑楡漸暮﹐藜藿屢空﹐舉燭無成﹐穿楊盡棄。但以燕求馬骨﹐薛養雞鳴﹐謬齒鴻儀﹐虛班驥皂。挾太山而超海﹐比報徳而非難﹔堙昆侖以爲池﹐匹酬恩而反易」王得書﹐賚米五十石﹐並衣服錢帛。王又聞王貞名﹐以書召之﹐且索文集。貞啟謝云「孝逸學無半古﹐才不逮人。適鄢郢而迷塗﹐入邯鄲而失步。終朝擊缶﹐匪黃鍾之所諧﹔日暮卻行﹐何前人之能及﹖」王得所上集﹐賜馬四匹。賾字祖。貞字孝逸。此書與啟並自稱字。﹝古人多以字行﹞

六朝气靡﹐齊梁以還﹐綺縟彌甚。隋初﹐治書侍禦史李諤上書以爲﹕「連篇累牘﹐不出月露之形﹔積案盈箱﹐盡是風雲之狀。棄大聖之軌模﹐構無用以爲用。」識者謂其能救時獘。要之﹐昔人有言「唐律女工也﹔六朝文亦女工也。」此體自不可少。

卷二唐

李百藥七歲能屬文。父徳林嘗與其友陸﹑馬元熙宴集﹐讀徐陵文曰「旣取成周之禾﹐將刈瑯琊之稻﹐」並不知其事。百藥時侍立﹐進曰「《傳》稱『禹阝人藉稻』」。杜預注曰「『禹阝國在瑯琊開陽。』」等大驚異之。

貞觀間﹐皇太子寄詩長孫趙國公﹝無忌﹞﹐時許敬宗爲代作謝箋云「伏惟殿下﹐溫文表裕﹐藻淸漢於離暉﹔麗則凝華﹐縟春宮於博望。乃以監守餘暇﹐俯貺淸篇。詞運理而參神﹐气淩雲而含粹。五章間發﹐若啟榮光之圖﹔六律相宣﹐如覿奏金之字。無忌幸從神武﹐愧乏王粲之才﹔忝列斯文﹐益深吳質之戀。於是扣寂求音﹐繼震方之逸響﹔披肝見意﹐吐嚼火之微光。」敬宗十八學士中人﹐其深於藻如此。

貞觀間﹐除太師制曰「晨謁金墀﹐事切於忠謇﹔﹝是六朝遺語﹞夜隨銀﹐義先於調護。」亦許敬宗筆。

王勃六歲能屬文。年十三﹐省其父至江西﹐會府帥宴僚屬於滕王閣。帥有婿喜爲文章﹐欲誇之賓友﹐乃宿構《滕王閣序》﹐俟賓合而出之﹐若卽席而就者。旣會﹐帥授簡﹐諸客無敢當﹐次至勃﹐勃輒受。帥旣非意﹐色甚不怡﹝俗態﹞。乃使人伺其下筆﹐初報曰「南昌故郡﹐洪都新府。」帥曰「此老生常談耳。」次曰「星分翼軫﹐地接衡廬。」帥沈吟。移晷﹐又曰「落霞與孤鶩齊飛﹐秋水共長天一色。」帥瞿然曰「天才也。斯不朽矣。」因請成文﹐極歡而罷﹝末復殷勤。識趣識趣﹞。﹝唐人詩文﹐或於一句中自成對偶﹐謂之當句對﹐蓋起於楚辭「蕙蒸蘭藉」﹐「桂酒椒漿」。「桂棹蘭」﹐「斫冰積雪。」自齊梁以來﹐江文通﹑庚子山諸人亦如此。王勃《宴滕王閣序》﹐一篇皆然。若「襟三江帶五湖﹐控蠻荊引歐越」「龍光牛斗」「徐孺陳蕃」「騰蛟起鳳」「紫電靑霜」「鶴汀鳧渚」「桂殿蘭宮」「鐘鳴鼎食」「靑雀黃龍」落霞孤鶩」「秋水長天」「天髙地迥」「興盡悲來」之辭是也。於公異《破朱Г露布》亦然。如「堯舜禹湯之徳﹐統元立極之君。」「臥鼓偃旗﹐養威蓄稅。」「夾川谷而左旋右抽﹐抵丘陵而浸淫布護。」「聲塞宇宙﹐气雄鉦鼓。」「犭區兕作威﹐風雲動色。」「山傾河泄﹐霆斗雷驅。」「自北䢐南﹐輿屍折首。」「左文右武﹐銷鋒鑄鏑」之辭是也。﹞

三國《典略》蕭明與王僧辯書﹕「霜戈電戟﹐無非武庫之兵﹔龍甲犀渠﹐盡是雲臺之仗。」王勃「紫電淸霜﹐王將軍之武庫」﹐正用此事﹝不露戈戟字更佳﹞。以十三歲童子﹐胸中萬卷﹐千秋之下﹐宿儒猶不能知其出處﹐豈非間世奇材﹝宿儒自淺﹐童子自深﹞。杜子美﹑韓退之極其推服﹐良有以也。

《文選》王簡棲《頭陀寺碑》文有云「層軒延袤﹐上出云霓﹔飛閣逶迆﹐下臨無地。」滕王閣序亦云「層臺聳翠﹐上出重霄﹔飛閣流丹﹝換字有色﹞﹐下臨無地。」不惟蹈襲其步驟﹐而雕琢愈工矣。

《文選》王儉作《諸淵碑》﹕「風儀與秋月齊明﹐音徽共春云等潤。」《庾信集三月三日華林園馬射賦序》﹕「落花與芝蓋齊飛﹐楊柳共春旗一色。」隋《長壽寺舍利》碑﹕「浮雲共嶺松張蓋﹐明月與巖桂分叢。」﹝插出桂影﹞滕王閣序「落霞」二句本此﹐然勃之語何啻靑出於藍﹐𨿽曰前無古人可也。或以落霞作鳥名者﹐反覺意味淺短。

滕王閣序「天髙地迥﹐覺宇宙之無窮﹔興盡悲來﹐識盈虛之有數。」其意義頗遠。又﹐「馮唐易老﹐李廣難封。屈賈誼於長沙﹐非無聖主﹔竄梁鴻於海曲﹐豈乏明時﹖﹝非無聖主等語亦說得好﹞所賴君子安貧﹐達人知命。老當益壯﹐寧知白首之心﹔窮且益堅﹐不墜靑雲之志。」子安𨿽復詞人﹐胸中故自豁落。

王勃《益州夫子廟碑》云「帝車南指﹝北斗﹞﹐遁七曜於中階﹔華蓋西臨﹐藏五云於太甲。」張燕公讀碑至此﹐四句悉不解﹐訪之一公﹐一公言「北斗建午﹐七曜在南﹐方有是之祥﹐無位聖人當出。『華蓋』以下﹐卒不可悉。」老杜《出瞿塘峽》詩﹕「五云髙太甲﹐六月曠搏扶。」全用王語﹐注亦不釋其義。老杜讀書破萬卷﹐自有所據﹐或入蜀見此碑而用其語也。晉《天文志》﹕「華蓋杠旁六星曰六甲﹐分陰陽而配節候。」大甲恐是六甲一星之名。

王勃時與楊炯﹑盧照鄰﹑駱賓王皆以文詞知名﹐海內稱爲「王楊盧駱﹐」亦號「四傑。」炯嘆曰「吾愧在盧前﹐恥居王后。」及序勃集﹐有云「薛令言朝右文宗﹐托末契而推一變﹔盧照鄰人間才傑﹐覽淸規而輟九知」﹐則又推服如此﹝用漢書九變復貫知言之選語﹞。張燕公嘗謂人曰「楊盈川之文﹐如懸河注水﹐酌之不竭﹐旣優於盧﹐亦不減王。『恥居王后』﹐信然﹔『愧在盧前』謙也。」

唐初﹐攺祕書省爲監﹐掌書籍圖史天文曆數之事﹐領著作﹑太史二局﹐楊盈川序云「周王羣玉之山﹐漢帝蓬萊之室。觀星文而考南北﹐天象入於璣衡﹔披帝冊而質龍神﹐負圖出於河洛。」

唐著作局有雙槿樹﹐盧照鄰同崔少監作賦﹐序云「蓬萊山上﹐卽對神仙﹔蕓香閣前﹐仍觀祕寶。金懸秦市﹐揚子見而無言﹝《呂覽》《新語》遂作佳偶﹞﹔紙貴洛城﹐陸生聞而罷笑。故知柔條朽幹﹐吹噓變其死生﹔落葉凋花﹐剪拂成其光價。方且傳石渠之故事﹐得槿樹之新名﹐足以脂粉仙臺﹐丹靑祕府者也。」賦云「地則圖書之府﹐人則神仙之靈。中有芳﹐鬱鬱亭亭。兩砌分植﹐雙階並耀。葉鏤五衢﹐榮分四照。靑陸至而鶯啼﹐朱陽升而花笑﹝神與境會﹞。紫蒂紅蕤﹐玉蕊蒼枝。露華的﹐風色徘徊。寂寞條利﹐棲閒此地。委命捲舒﹝亦有致﹞﹐隨時榮悴。外無嬰夭之禍﹐內有逍遙之致。」賦出﹐一時競寫﹐因名著作爲「雙槿署」云。

楊盈川爲文好以古人姓名連用﹐如「張平子之略談﹐陸士衡之所記。」「潘安仁宜其陋矣﹐仲長統何足知之。」人號爲「點鬼簿。」駱賓王文好以數對﹐如「秦地重關一百二﹐漢家離宮三十六。」人號爲「算博士。」﹝卽滕王閣序中﹐如「徐孺﹑陳蕃」「馮唐﹑李廣」及若「三江﹑五湖」「三尺﹑一介﹐」亦未嘗不點鬼﹑握算也。﹞

駱賓王《爲齊州父老請陪封禪表》云「鄒魯舊邦﹐臨淄遺俗。俱沐二周之化﹐咸稱一變之風。境接靑疇﹐俯瞰獲麟之野﹝工麗眞與泰岱增色矣﹞。山開翠屺﹐斜連辧馬之峯。豈可使稷山遺氓﹐頓隔陪封之禮﹔淹中故老﹐獨奉告成之儀﹖是用就日披丹﹐仰壁輪而三捨﹔望云抒素﹐叩天閽於九重。」句句俱是齊州父老口吻。

賓王《請陪封禪表》有云「河浮五老﹐啟赤文於帝期﹔海薦四神﹐奉丹書於王會。」﹝表詞煉得春容﹐露布語亦氵復精悍。用松用緊亡所不可﹞後作《姚州道破設蒙儉露布》亦用之云「四神踐雪﹐五老飛星。」《論語讖》﹕「堯與舜遊首山﹐觀河渚﹐有五老遊河﹐一老曰﹕『河圖將來告帝期。』一老曰﹕『河圖將來告帝謀。』一老曰﹕『河圖將來告帝書。』一老曰﹕『河圖將來告帝圖。』一老曰『河圖將來告帝符。』言訖﹐飛於天﹐入於昴。」又﹐武王伐紂﹐天大雨雪﹐南海神祝融﹑北海神玄冥﹑東海神勾芒﹑西海神蓐收四神及河伯詣王門曰「天伐殷立周﹐謹來受命。」各奉其使。賓王用此二事。

賓王《上裴侍郎書》云「義士期乎貞夫﹐忠臣出乎孝子。旣不能推心以奉母﹐亦焉能死節以事人﹖假物議之無嫌﹐實吾斯之未信。況流沙一去﹐絕塞千里﹐子愴入塞之魂﹐母切倚廬之望。就令歡以卒歲﹐仰南薰之不貲﹔而使憂能傷人﹐迫西山而何幾﹗」裴侍郎卽行儉也﹐時欲以書記之事委駱﹐駱有母在﹐欲終養﹐故辭之如此。誰謂賓王才士而無器識耶﹖及《上司刑太常伯啟》則云「膾余之魚﹐希振鱗於吳水﹔膳後之豕﹐翻化龜於魯津。」《上兗州啟》則云「奮短翮於搶揄﹐希髙標之餘拂﹔濯纖鱗於涓滴﹐望鴻浪之微沾。」《上瑕丘韋明府啟》則云「沈骸九死﹐終望銜珠﹔殞首三泉﹐徒希結艸。」又汲汲於干進若不及者﹝前非眞情﹐後是本相﹞。前後兩截人﹐宜爲行儉識破。

賓王諸啟﹐糸麗糸麗千餘言﹐如宮商相間﹐繪素相雜﹐然前後多雷同﹐不耐檢﹐如《上司刑太常伯啟》云「登小魯之岸﹐辧練光於曳馬﹔臨大吳之國﹐識寶气於連牛。垂秋實於談叢﹐絢春花於詞苑。」末云「庶望顧兔維箕﹐動薰風於舜海﹔從龍潤礎﹐霈甘澤於堯云。」《上廉使啟》復襲用之。上李少常啟云「片善必甄﹐挹虞翻於東箭﹔一言可紀﹐許顧榮以南金。某蟠木朽株﹐散樗賤質﹐退無毛薛之交﹐進乏金張之援﹐塊然獨居﹐十載於玆矣﹐然而日夜遷代﹐嘆溝壑之非遙﹐貧病交侵﹐思薜蘿而可托。欲乘幽控寂﹐進綺季於靑山﹐樂道棲眞﹐從魯連於滄海。」《上張司馬啟》復襲用之﹝如諸啟同時而發則可﹐異日而修則不可﹞。豈文章大家亦自有帖括耶﹖殆不能爲駱丞解嘲也。

賓王《冒雨尋菊序》﹕「參差遠岫﹐斷雲將野鶴俱飛﹔滴瀝空庭﹐竹響共雨聲相亂。仰折巾於書閣﹐行閱飄﹔挹雅步於琴臺﹐坐聞流水。字中蝌蚪﹐競落文河﹔筆下龍蛇﹐爭投學海。珠簾映水﹐風生曳露之濤﹔錦石封泥﹐苔印龜之岸。墜白花於濕桂﹐落紫蒂於疏藤。𨿽物序足悲﹐而人風可愛。畱姓名於金穀﹐不謝季倫﹔混心迹於玉山﹐無慚叔夜。」此篇與滕王閣序競爽。蓋一時詞家意興所到﹐下筆自同﹐譬之富人肆筵﹐彼此珍錯﹐不必詢其仿效誰何也。

賓王《楊州看競渡序》﹕「臨波笑臉﹐艷出浦之輕蓮﹔﹝麗筆賦艷麗語﹞映渚蛾眉﹐麗穿波之半月。能使洛川回雪﹐猶賦陳思﹔巫嶺行雲﹐專稱宋玉。」錦心繡口﹐落筆自是不凡﹐然而比於淫矣。

駱丞在徐敬業府﹐爲敬業檄武后罪狀﹐武氏覽及「入門見嫉﹐娥眉不肯讓人﹔掩袂工讒﹐狐媚偏能惑主。」﹝是時昌宗兄弟及白馬寺主皆未到手﹐少了幾句稱頌話頭﹞微笑而已。至「一А之土未幹﹐六尺之孤安在﹖」不悅曰「宰相何得失如此人﹗」﹝邪後亦自能鑑賞。﹞

狄梁公﹝仁傑﹞《告老表》曰「脫簪公府﹐歸杖私門。」又曰「采羅含歸老之蘭﹐飲胡廣延年之菊。」人知梁公反周爲唐﹐勛烈表表當時﹐而知其文者蓋鮮。

狄梁公巡撫江南日﹐奏毀吳楚淫祠千七百所。西吳有西楚霸王廟亦在毀中﹐公自爲檄文曰「自祖龍禦宇﹐橫噬諸侯﹐任趙髙以當軸﹐棄蒙恬而齒劍。沙丘作禍於前﹐望夷覆滅於後。七廟墮圮﹐萬姓屠原。鳥思靜於飛塵﹐魚豈安於沸水﹖赫矣皇漢﹗膺赤帝之貞符﹐當四靈之欽運。俯張地紐﹐彰鳳紀之祥﹔仰緝天网﹐郁龍興之兆。而君矜扛鼎之雄﹐逞拔山之力﹐莫測天符所會﹐不知歷數攸歸﹐遂奮關中之翼﹐竟垂垓下之翅﹝只說羽不知天命﹐更不數羽之罪何等樣大﹐令他人爲之﹐便將瑣碎﹞。蓋實由於人事﹐焉有屬於天亡﹖固當匿魄東峯﹐收魂北極﹐豈合虛承廟食﹐廣費牡牢﹖今遣焚燎祠宇﹐使蕙幃銷燼﹐羽帳隨煙。君宜速遷﹐勿爲人患﹗」

武周以《禦覽》《博要》等書﹐聚事未備﹐令麟臺監張昌宗﹑少監李嶠廣召文學之士徐彥伯﹑員半斤等﹐增定千三百卷﹐更加佛教道流等部﹐禦名曰《三教珠英》。所刊定佛經序皆禦制﹐或稱則天﹐或稱中宗﹐或稱睿宗﹐𨿽不能盡窺禪宗祕密﹐而半滿共貫﹐根葉備設﹐其警句有云「眞空無象非象﹐教無以譯其眞﹝妙在以本色生色﹞﹔實際無言非言﹐緒無以龠其實。」「又貝葉靈文﹐北天之訓逾遠﹔貫花微旨﹐西秦之譯更新。」又「大乘小乘﹐逗根基而演教﹔半字滿字﹐逐權實而敷文。」又﹐「龍持貝葉﹐函傳摩之城﹔象負連花﹐遂滿眞丹之境。」又﹐「再懸佛日﹐重補梵天。龍宮將八柱齊安﹐鷲嶺共五峯俱峻。」又﹐「舜河與定水俱淸﹐堯燭共慈燈並照。」又﹐「戒香與覺花齊馥﹐意珠共明月同圓。」此皆彥伯諸人潛撰﹐托云聖制以欺世者也﹝佛以獨體字爲半字﹐合體字爲滿字。魚莊飾門柱曰摩。眞丹﹐震旦也﹞。

徐彥伯爲文﹐多變易求新﹐以「鳳閣」爲「閣」以「龍門」爲「虯戶」﹐以「金穀」爲「銑溪」以「玉山」爲「瓊嶽」﹐以「芻狗」爲「卉犬」﹐以「竹馬」爲「筱驂」﹐以「月兔」爲「魄兔」﹐以「風牛」爲「飈犢」﹐後進效之﹐謂之「澀體」。﹝「疾霆未遑塞聰」﹐蓋如此﹞

武三思﹐武后之侄﹐當時亦以文稱﹐有《賀老人星表》曰「澄霞助月﹐非惟石氏之占﹔散翼垂芒﹐何獨鬥樞之說﹖」按《運斗樞》曰「老人星見﹐常散翼垂芒。」《石氏星占》曰「星出澄霞助月﹐主人君壽。」三思用作一聯﹐工甚。

張文成﹝﹞以詞學知名﹐凡七應舉﹐四參選﹐其判策皆登甲第﹐員半千謂人曰「張子之文﹐如靑銅錢﹐萬揀萬中。」故人號爲「靑錢學士」。時有明經董萬﹐舉九上不第﹐號「白蠟明經」。與爲對。

唐世選士之科不一﹐書判拔萃﹐其尢也。張龍筋鳳髓﹐判自省臺寺監以至州縣﹐爲題僅百﹐而辭章藻麗﹐頗多可采。如中書通事舍人崔暹奏事口誤﹐禦史彈付法﹐大理斷笞三十﹐徵銅四斤。暹款﹕奏事𨿽誤﹐不失事意﹐不伏徵銅。判云「裴楷之英姿肅肅﹐朝野羽儀﹐魏舒之容止堂堂﹐羣僚領袖。自可曳裾紫禁﹐伏奏靑規﹝內禁地以靑規畫﹞﹐助朝廷之光輝﹐贊明時之喉舌。芝泥發彩﹐宣鳳藻而騰文﹔蘭檢浮香﹐潤龍縑而動色﹝天子制詔﹐以紫芝爲泥以封﹐蘭英爲檢﹞。豈容金馬之對﹐未被譽稱﹔神羊之威﹐俄聞奏劾。罰金旣罹於疏网﹐辧璧無捨於明珠。𨿽觸凝霜﹐理宜淸雪。」又禦史王銓奉敕推衡州司馬鐘建﹐未返制命﹐輒幹他事解來陽縣令張泰﹐泰不伏﹐判云「棲鳥之府﹐地凜冽而風生﹔避馬之臺﹐气威稜而霜動。某位參持斧﹐職在理輪。履暴勝之淸徽﹐乘葛丰之雄烈。冠施鐵樹﹐貴戚傷心﹔花發繡衣﹐姦豪斂手。推鐘建之罪﹐特奉絲言﹔舉張泰之辜﹐無虧格式。正當直指﹐豈是輒幹﹖」又戶部侍郎韋珍奏稱﹕諸州造籍﹐脫漏丁口﹐租調破除﹐倍多常歲。請取由付法。判云「班固申犬牙之制﹐疆場綺分﹝《西都賦》﹞﹔應璩論馬齒之規﹐井田鱗次。戶標九等﹐俱陳萬國之圖﹔人有十倫﹐並卦三年之籍﹝從王公至輿臺﹞。豈容丁口脫漏﹐任意疏遺﹔租調破除﹐恣情抽減。」又禮部奏﹕海州奏朱雁集﹐岐州奏白麟見。及薦郊廟﹐二項俱無。判云「典朕三禮﹐大舜委於姜夷﹔分敕六卿﹐成王任於彤伯。建玆歲首﹐實曰春官。惇敍九族之親﹐欽若五常之教。祀天郊地之典﹐舉其宏綱﹔朝日夕月之儀﹐撮其機要。岐州俯鄰八水﹐斜瞻之峯﹔海部近控三山﹐回瞰鯨鯢之穴。陳敬所奏﹐瑞雁翻朱﹐薛泰申文﹐翔麟孕素。赧丹霞於日羽﹐晃若朝輪﹝朱洵孔陽白堪受采﹞﹔晶白雪於霜毛﹐皎同秋練。旣無狀驗﹐空有奏章。尋鳥迹於云空﹐察人形於冰鏡。語同捕影﹐不可誣神﹔狀等系風﹐如何薦廟﹖」數條字字有來歷﹐𨿽疊用故事﹐不厭其多。洪景盧見謂堆孕﹐不切於蔽罪議法﹐遂云無一可讀﹐似非至當之論。

張龍筋鳳髓判﹐未有藉田親蠶二條﹑亦極典則。《籍田》云「靑壇嶽立﹐翠幕煙平。百司於是駿奔﹐三公以之肅事。紺轅黛耜﹐克遵應劭之儀﹔綠耦朱﹐久備曹褒之禮。」親蠶云﹕鳴鳩醉椹之朝﹐戴勝降桑之日﹐鴛帷就列﹐一十四位導其前﹑服斯臨﹐百二十官隨其後。三盆事畢﹐獻於王公﹔五服功成陳之宗廟。

李嶠兒時夢人遺雙筆﹐自是有文辭。神龍初爲中書令﹐時有道士馮道力讓官封﹐嶠爲作表云「某潛形艸澤﹐不將臯鶴﹐並聞浪性。雲霞惟慕﹐海鷗相狎。十步徒歡於飲啄﹐一官匪尙於榮華。所冀資此俸秩﹐永修齋供。庶玉淸垂貺﹐增寶祚於三光﹝又是道家語﹞﹔金錄開祥﹐固珍圖於萬劫。」

景龍初﹐置修文館學士﹐選公卿善爲文者李嶠等二十餘人爲之。陪侍遊宴﹐賦詩屬和。三年元日﹐淸暉閣登髙遇雪﹐宗楚客詩云「蓬萊雪作山是也。」嶠爲百寮賀表云「縈樓棲檻﹐疑璧臺之九重﹔落絮飄花﹐似芳林之二月。豈惟洛神呈象﹐來舞帝宮﹔固亦海騎相趨﹐下朝仙闕。東臯欣而望歲﹐南史慶而書祥。萬寶登秋﹐居然可詠﹔雙桐葉唱﹐卽事非遙。」復賦詩有「千鐘聖酒禦筵披」之句﹐是日甚歡。

李嶠有《爲臨川王讓千牛將軍表》﹐視它表更饒風力。其辭云「臣某夙奉皇明﹐已忝銜珠之秩﹔兄某近承天澤﹐又當執金之位。弟兄齊列﹐伯仲分曹。咸典禁戎﹐比參宸衛。匪惟官崇祿厚﹐思滿盈而增憂﹔固亦秉勢操權﹐顧章程而自惕。」又云「伏乞收迹丹墀﹐歸骸素裏。庇堯云之光彩﹐浴舜海之波瀾。柳蔚桃濃﹐聽南鄰之鐘磬﹔茅舒桂滿﹐陪北闕之簪纓。餐厚渥而忘饑﹐樂太平而愈疾。」

崔融擢八科髙第﹐爲崇文館學士﹐武后美其文﹐進鳳閣舍人。是時有芝艸生殿中﹐融表賀曰「伏惟天后化含萬物﹐訓正六宮。天下被塗山之音﹐海內仰河洲之教。芝英繞殿﹐暫疑王母之臺﹝使兩事譽女後﹐巧﹞﹔靈艸成田﹐聊比密妃之館。斜臨网樹﹐分貝葉而重開﹔近對淪池﹐接蓮花而倒下。豈與夫生於石室﹐空傳好道之言﹔產自珠宮﹐徒事不經之說。」句句從天后殿上討出便妙﹐若只泛泛在芝艸上著腳﹐假饒生色﹐亦無雋永矣。融後撰《武后哀冊文》最髙麗﹐絕筆而死。時謂思若神竭。

崔融《賀嘉麥表》與張說《奏嘉禾表》﹐時並稱其精絕。崔表曰「纖芒濯露﹐疑因黑壤之宜﹔香稼搖風﹐若吐黃金之色。」張表曰「臣初見眾苗亙壠﹐香穎垂秋﹐嘉玩繁滋﹐欲觀成粒。左右無識﹐折以呈臣。臣異其綠葉緩舒﹐蔥芒壁秀﹐熟視奇狀﹐乃知嘉祥﹝四六亦要流動員轉﹞。下則異畝合莖﹐上又同連雙穗。昔雍熙之代﹐政理之君﹐𨿽祥出應時﹐而生不擇地。未有托根神域﹐彰孝徳之弘深﹔吐秀壽宮﹐助粢盛之丰潔。」此段光景如畫﹐然殊不滯於四六。與崔表另一格。

張說《讓封燕國公表》云「且如人臣之義﹐二則爲罪﹔愚智之分﹐一心不回。譬如犬馬有不背之性﹐艸木有不凋之理。知何徳於天壤﹐而欲蒙造化之偏施哉﹖臣之無功﹐正與此類。」此段反覆譬諭﹐四六文不多得。文至此又一變矣。

燕公《國子祭酒表》云「東朝束帶﹐銀榜增華。西序縹纓﹐環林益潤。」其文冠冕髙華﹐蔚有采色。自來作國子表並不及。

《庾信碑》云「龜顧印函﹐蛇盤綬笥。」燕公攺用「龜顧印房﹐蛇盤綬篋。」愈佳。

姚崇與張說同相﹐頗懷疑阻﹐張銜之。崇病﹐戒諸子曰﹕張與吾釁隙甚深﹐然爲人奢侈﹐好服玩﹐吾沒後當來弔。汝具陳吾平生服玩寶帶重器致之﹐仍以神道碑爲請。旣獲文﹐卽時鐫刻。張見事遲﹐數日後必悔﹐欲索回刪正。當引使者視石﹐告云「且已聞於上矣。」崇沒﹐張果至﹐目其玩器者三四﹐諸子悉如崇戒。不數日文成﹐敍足該詳﹐時謂極筆。略曰「八柱承天﹐髙明之位列﹔四時成序﹐亭育之功全。」﹝想張說當時政欲刪去此四語﹞後果悔﹐遣使取本﹐以辭未周密爲辭﹐將加刪攺。姚諸子告以云云。使者復命﹐張大恨﹐撫膺曰「死姚崇能算生張說。﹝《河圖括地象》曰「昆侖山爲柱﹐气上通天。昆侖者﹐地之中。地下有八柱﹐柱廣千萬里﹐有三千六百軸﹐互相牽制。名山大川﹐孔穴相通。」﹞

蘇襲封許國公﹐自景龍後與張說以文章顯﹐稱望略等﹐故時號「燕許大手筆。」玄宗愛其文﹐曰「卿所爲詔令﹐當別錄副本﹐署臣某撰﹐朕當畱中。」後逐爲故事。其艸《幸新丰及同州敕》曰「朕受命膺期﹐勵精設教。幸乾坤幽贊﹐風雨咸若﹐百物旣阜﹐三農已登。同穎薦於宗廟﹐雙穗生於郡國。我無大桀﹐實欣於歲取﹝雋絕﹞﹔人有小康﹐未果於時邁﹝妙妙﹞。但左翊之地﹐近附黃圖﹔新丰之邑﹐甫鄰靑綺。山川宮館﹐咫尺相望。欲過灞亭而涉濺﹐經沙阜而臨渭。見彼耆耋﹐問其疾苦﹐察長吏之政﹐卹黎氓之冤。蓋所以展義陳詩﹐觀風問俗﹐始自畿甸﹐化於天下﹐並令所司﹐不得干擾州遴﹐飛騎不須別遣﹐兵馬各勉所職。副朕意焉。」其後﹐李徳裕著論曰「近世詔告﹐惟敍事外自爲文章」云。

唐人賦公主事多用「鳳皇樓」﹑「烏鵲橋」作偶。小許公《太平公主南莊應制詩》曰「主第山門起灞川﹐宸遊風景入初年。鳳皇樓上交天仗﹐烏鵲橋頭敞禦筵。往往花間逢彩石﹐時時竹裏見紅泉。今朝扈蹕平陽館﹐不羨乘槎云漢邊。」長寧公主下嫁楊愼交﹐制亦曰「鳳皇樓上﹐宛符琴瑟之歡﹔烏鵲橋前﹐載協松蘿之契。」﹝二事本的對﹐自不忍捨﹞

小許公之子晉亦善屬文﹐數歲作《八卦論》﹐王紹宗嘆曰「後來之王粲也。」景雲中﹐居修文館﹐玄宗監國﹐制命多晉稿定﹐時有丞相少傅拜職﹐帝作《三傑詩》以命宴﹐晉爲之序曰「一心天工﹐戮力帝載。寢黑山之柝﹐苞靑海之戈。雲雨賢才﹐水火菽粟。日詠魚藻﹐歲陳由庚。順殷趙之年﹐畱魯陽之景。爰命在宴﹐乃賡載歌。」

崔沔舉賢良方正髙第﹐覆試對益工﹐遂擢第一﹐岑義薦爲左補闕﹐當官不屈﹐帝嘗有手詔優獎。沔謝表云「初喜麗天之象﹝聲髙調朗﹞﹐遠燭輝光﹔旋驚垂露之蹤﹐曲覃霈澤。鸞鶴回翔而變態﹐煙雲舒捲以呈姿。賦彩飛空﹐聳神蕩目。」岑羲見之﹐擊節不已。

開元相張九齡《謝賜香藥麵脂表》云「捧日月之光﹐寒移雪海﹔沐雲雨之澤﹐春入花門﹝雪海花門俱屬塞垣﹞。雕奩或開﹐珠囊暫解﹐蘭薰異气﹐玉潤凝脂。藥白天來﹐不假誰王之術﹔香宜風度﹐如傳荀令之衣。臣材謝中人﹐位參上將。疆場效淺﹐山嶽恩深。惟因受遇之多﹐轉覺輕生之速。」又建中相常衮《謝緋表》云「臣學愧聚螢﹐才非倚馬。典墳未博﹐謬居良史之官﹔詞翰不工﹐叨辱侍臣之列。惟知待罪﹐敢望殊私﹖銀章雪明﹐朱紱霞映﹐魚須在手﹐虹玉橫腰。祗奉寵榮﹐頓忘兢惕。蜉蝣之羽﹐恐刺國風﹔螻蟻之誠﹐難酬天造。」二表才數語耳﹐曲盡賜予之意。謝賜物者﹐宜以爲法。

明皇旣在位久﹐稍怠庶政。張曲江在相位﹐每見帝極言。李林甫方同列﹐陰欲中之。會將加牛仙客實封﹐曲江稱其不可﹐甚不葉帝旨。它日﹐林甫請見﹐屢陳曲江誹謗。於時方秋﹐帝命髙力士持白羽扇以賜﹐將寄意焉。曲江乃獻賦自況﹐其末曰「苟效用之得所﹐𨿽殺身以何忌﹖」又曰「縱秋气之移奪﹐終感恩於篋中。」﹝寓意佳﹞又爲《燕》詩以貽林甫曰「海燕何微眇﹐乘春亦暫來。豈知泥濘濺﹖只見玉堂開。繡戶時雙入﹐華軒日幾回﹖無心與物競﹐鷹隼莫相猜。」林甫覽之﹑知其必退﹐恚怒稍解。

天寶初﹐老子降丹鳳門﹐告錫靈符在尹喜故宅上﹐遣使得之﹐乃追尊聖祖玄元皇帝﹐仍詔州郡立紫極宮﹐畫像事之。上黨郡奏啟﹕「玄元玉石眞容﹐主上聖容﹐其夜殿內有光非常﹐及開殿門﹐其光彌盛﹐滿堂如晝﹐久之方散。王摩詰﹝維﹞爲表賀云「伏惟陛下﹐挾風雲之質﹐敬想猶龍﹔寫日月之儀﹐欽承大象。仍回舊邸﹐以奉淸都。眞容﹑聖容旣明四目﹐照殿照室﹐忽類三光。琪樹韜華﹐瑤池奪映。」

明皇晚年頗修漢武故事﹐王維奉旨往名山修功徳﹐至南海﹐恍惚見一老人云「是羅浮神人﹐常七曜洞來往。昔曾九疑山桂陽石室中藏天樂一部﹐歲久變爲五野豬﹝大是異事﹞﹐彼郡百姓捉獲﹐可往取獻皇帝﹐每祈祭﹐但依方安置﹐奏之﹐卽五音自和﹐天仙百神﹐應聲降福。」維奉神言﹐卽往桂陽尋問﹐百姓雲﹕「天寶二載﹐村人見有五野豬﹐逐之﹐走入石室﹐化爲石物五枚。」維取扣之﹐與神人言不異﹐因作賀表奉進云「伏惟陛下﹐奉先天之聖祖﹐玄化協於無爲﹔育率土之羣生﹐至仁侔於陰騭。然猶精意不倦﹐聖祀逾祟。徧體羣仙﹐思九服。故得龐眉皓發﹐遙同入昴之人﹔眞訣玄言﹐來告馭風之客﹝序事有次﹐語意亦眞﹞。棲身七曜﹐以俟唐堯﹔藏樂九疑﹐而傳虞舜。畱玆石室﹐思獻玉墀。憑野豕以呈形﹐表洞仙之屬意。亦旣考擊動諧﹐律呂韶﹐慚其九奏云咸﹐失其八音。翠鳳入於洞簫﹐殊非雅韻﹔朱鷺傳於鞀鼓﹐敢比仙聲。」

摩詰《爲畫人謝賜表》云「臣猥以賤伎﹐得備眾工。誤點屏風﹐乏成蠅之巧﹔偶持團扇﹐無事之能。特奉詔旨﹐令寫功臣。運偶鳳翔之初﹐無非鷹楊之士。燕頷猿臂﹐裂眥奮髯﹐髮衝冠﹐力舉龍鼎﹐愛風猛毅﹐眸子分明。皆就筆端﹐別生身外。傳神寫照﹐𨿽非巧心﹔審象求形﹐或皆暗識。妍媸無枉﹐敢顧黃金﹖取捨惟精﹐時憑白粉。且如日單下泣﹐知其孝思﹔於禁懷慚﹐愧此忠節。乃無聲之箴頌﹐亦何賤於丹靑﹖」

摩詰《送晁祕書還日本》詩﹕「九州何處遠﹖萬里若乘空。向國惟看日﹐歸帆但信風。鰲身映天黑﹐魚眼射波紅。鄕樹扶桑外﹐主人孤島中。」神境俱到﹐送日本﹐無過之者。又有序云「鯨魚噴浪﹐則萬里倒回﹔首乘雲﹐則八風走﹝摩詰故詩中有畫﹐畫中有詩﹐不謂其文中亦復有畫有詩﹞。扶桑若薺﹐郁島如萍﹐沃白日而簸三山﹐浮蒼天而吞九域。黃雀之風動地﹐黑蜃之气成云」此段敍海景如盡﹐與詩義頗合﹐疑一時贈別所作。

安祿山反﹐王維陷賊中。賊大宴凝碧池﹐維痛悼賦詩曰「萬戶傷心生野煙﹐百官何日更朝天﹖秋槐落葉深宮裏﹐凝碧池頭奏管弦。」詩聞行在﹐後得免死﹐下遷太子中允。其謝表云「穢污殘骸﹐死滅餘气。伏謁明主﹐豈不自愧於心﹗仰廁羣臣﹐亦復何施其面﹗」肅宗深憐之。

摩詰《謝集賢學士表》有云「聞相如在蜀﹐恨不同時﹔徵枚乘於齊﹐惜其已老。急賢之旨﹐欲賜追封﹐如臣不才﹐豈宜濫吹﹗」此段用事﹐實有滑稽意﹐與凡稱引者不同。

初﹐安祿山死﹐陷賊官三等定罪。時維弟縉位已顯﹐請削官贖維罪﹐因得下遷。久之﹐三遷尙書右丞﹐縉爲蜀州刺史未還。維自表已有五短﹐縉五長﹐臣在省戶﹐縉遠方﹐顧歸所任官﹑放田裏﹐使縉得還京師。上乃召縉爲左散騎常侍。維作謝狀云「不材之木﹐跗萼聯芳﹔斷行之雁﹐飛鳴接冀。自天之命﹐特出宸裏﹔塗地之心﹔難酬聖造。」帝答詔云「建禮朝升﹐行並列﹔承明晚下﹐雁序同歸。乃眷家肥﹐無忘國命。」後代宗朝﹐縉爲宰相﹐褒維集上之﹐其表云「曲承天鑑﹐下訪遺文。魂而有知﹐荷寵光於幽穸﹔歿而不朽﹐成大名於聖朝。」代宗答詔云「卿之伯氏﹐天下文宗。位列先朝﹐名髙希代。抗行周雅﹐長揖《楚辭》。調六气於終篇﹐正五音於逸韻。泉飛藻思﹐雲散襟情。乃眷棣華﹐克成編錄。聲猷益茂﹐嘆息良深。」傳稱維與縉俱有俊才﹐閨門友悌。讀表詔爲之憮然。﹝不獨兄弟友於﹐其君臣間亦不可不謂知遇﹞若二公﹐可謂眞兄弟矣。

安祿山死﹐髙適表賀云「臣得河南道及諸州牒﹐皆言逆賊安祿山苦痛而死﹐手足俱落﹐眼鼻殘壞﹝痛快﹞。臣適誠歡誠喜﹐頓首頓首。逆賊孤負聖朝﹐造作氛。嘯聚吠堯之犬﹝適表開口見喉嚨﹐酷似其詩﹐令人爽然﹞﹐倚賴射天之矢。臣恨不得血賊於萬戟﹐肉賊於三軍﹐空隨率土之歡﹐遠奉九霄之慶。卽當總統將士﹐憑恃威靈﹐驅未盡之犬羊﹐覆已亡之巢穴。」表出﹐天下傳誦稱快。

郭子儀收復西京﹐玄宗在蜀﹐太子卽位於靈武﹐已﹐表請東歸。李泌曰「上皇不來矣。請更爲羣臣賀表﹐言上思戀晨昏﹐就孝養之意。則可。」時常衮賀表云「敗苻融於淝水﹐自可慚功﹔破王邑於昆陽﹐未云快意。遂封屍於京觀﹐旋振旅於王城。耆艾云迎﹐久思周徳﹔衣冠雨泣﹐還睹漢儀。謳吟變噢咻之聲﹐气象回嚴凝之慘。廓丹霄以瞻羽衛﹐肅黃道而復鑾輿。正寶位於北辰﹝便自名正言順﹞﹐道光主鬯﹔迎上皇於西蜀﹐歡展奉親。永惟宗社之靈﹐實荷乾坤之慶。」其後﹐成都使還﹐言上皇初得上表﹐彷徨不能食﹐欲不歸。及羣臣表至﹐乃大喜﹐命食作樂﹐下誥定日。

張巡守睢陽﹐城孤勢蹙﹐人困食竭﹐以布煮食之而意气自如。其《謝金吾將軍表》曰「想峨眉之碧峯﹐豫遊西蜀﹔追耳於玄圃﹐保壽南山。逆賊祿山﹐殺戮黎獻﹐鮏羴闕庭。臣被圍七旬﹐親經百戰﹐主辱臣死﹐當臣致命之時﹝慷慨激烈有味乎其言之也﹞。惡稔罪盈﹐是賊滅亡之日。」

許遠亦有文。其《祭纛文》爲時所稱。謂﹕「太一先鋒﹐𨿽尢後殿﹔蒼龍持弓﹐白虎捧箭。」﹝語短精悍﹐大有气魄﹞又﹐《祭城隍文》云「眢井鳩翔﹐老堞龍攫。」其與張巡皆文武雄健﹐志气不衰﹐眞忠烈之士也。

卷三唐

陸宣公﹝贄﹞隨徳宗自奉天還闕。興元元年﹐下悔過制書曰「失守宗祧﹐越在艸莽。不念率徳﹐誠莫追於旣往﹔永言思咎﹝宣公奏議﹐其全書悉格言名論﹐別當盡讀。不具載﹞。期有復於將來。明徵厥初﹐以示天下。」宋王荊公罷相守金陵﹐謝上表﹐末云「經體贊元﹐廢任莫追於旣往﹔承流宣化﹐收功尙冀於將來。」用宣公語意。

李晟收復京城﹐朱Г亡走。晟遣掌書記於公異作露布上行在﹐略曰「逆賊朱Г﹐委身凶徳﹐假翮姦徒。熒惑我主人﹐僭賊我神器。聚爲起穢之物﹐腥彼宮闈﹔散作旬始之妖﹐孛於躔次。」末云「臣已肅淸宮禁﹐祗謁寢園﹐鐘彜不移﹐廟貌如故。」﹝傷心之言政不必多﹐自堪墮淚。﹞上覽及此﹐感涕失聲﹐左右六宮皆嗚咽。論者以有唐一代﹐捷書露布﹐無如此者。

韋臯破吐蕃﹐露布亦是於公異代作﹐通篇用成句﹐妙絕。其文云「天討有罪﹐兵應者勝﹐義者王﹔夷不亂華﹐師直爲壯﹐曲爲老。」又云「懷梟鴟﹐銷診﹐稟仰天和﹔剪鯨鯢﹐淸郊原﹐掃除羣穢。王猷允塞﹐我武惟揚。」﹝天造處亦有人工﹞又云「夷徳無厭﹐弗悔衽金之禍﹔楚氛甚惡﹐輒興衷甲之謀。蠢爾爲仇﹐整居匪茹。」又曰「盍竄匿於龍荒﹐復虔劉於麟塞。戕我守將﹐墮我陴隍。修戈矛與同仇﹐靡室家不遑處。」又云「烏蠻撓其腹心﹐回鶻搗其肘腋。眾素飽矣﹐壹大治之。」又云「九功九卻之計窮﹐七縱七擒之威速。連連執訊﹐矯矯獻囚。不然我薪而自焚﹐有如破竹之立解。穹廬魚潰﹐甌脫兔奔。谷靜山空﹐行就焉耆之戮﹔區殫域滅﹐汔聞智盛之降。」末云「斯皆廟謨淵深﹐神斷天造。明見萬里﹐連奇堂上之兵﹔守在四夷﹐制勝目中之虜。勒功滇池之柱﹐植表赤嶺之碑。一怒安民﹐文之勇也﹔三軍用命﹐克何力焉。」

扶風郡掘地得金盞甕子﹐於公異狀進云「表孝通誠﹐美已彰於盈缶﹔徵神錄異﹐慶常美於化鈞。況其賦質堅剛﹝思多巧發﹞﹐鑄形盞。膺大雅獻酬之用﹐告太平歡樂之符。時佇休明﹐潛耀久同於瓦礫﹔道合交泰﹐成器堪佐於尊壘。」

徳宗朝﹐制誥闕人﹐時有與韓同姓名者﹐中書具二人同進﹐禦批曰「春城無處不飛花﹐寒食東風禦柳斜。日暮漢宮傳蠟燭﹐靑煙散入五侯家。」與此韓。」蓋在幕府久﹐諸藩箋表多擁之筆﹐帝素知其名也。嘗爲田神功作《謝茶表》云「榮分紫筍﹐寵降朱宮。味足蠲邪﹐助其正直﹐香堪愈病﹐沃以勤勞。飲徳相歡﹐撫心是荷。」髙仲武謂﹕「一篇一詠﹐朝野珍之﹐爲多士之選」云。

元和初﹐杜佑爲司徒﹐年過七十猶未請老﹐裴晉公﹝度﹞時知制誥﹐因髙郢致仕﹐命詞曰「以年致仕﹐抑有前聞﹝語不煩而意已至﹞﹐近代寡廉﹐罕由斯道。」蓋譏佑也。

元和九年﹐裴晉公爲禦史中丞﹐十年遷中書侍郎同中書門下平章事﹐韓昌黎﹝愈﹞時知制誥﹐代爲讓表云「臣少涉經史﹐粗知古今。天與朴忠﹐性惟愚直。知事君以道﹐無憚殺身﹔慕當官而行﹐不求利己。」又曰﹕」受恩益大﹐顧己益輕。於裨補無涓之微﹐而讒謗有丘山之積。」﹝於而字爲對﹞又曰「豈意陛下擢臣於傷殘之餘﹐委臣以燮和之任﹐忘其陋污﹐使佐聖明。此𨿽成湯舉伊尹於庖廚﹝散開再合﹐有幻有法﹞﹐髙宗登傅說於版築﹐周文用呂望於屠釣﹐齊桓起寧戚於飯牛。雪恥蒙光﹐去辱居貴﹐以今準古﹐擬議非倫。」晉公覽表大喜﹐遂不復更一字。

裴晉公平淮西﹐憲宗以玉帶賜之﹐公臨薨卻進﹐使舊僚作表﹐皆不如意﹐遂令子弟執筆﹐口占奏狀云「內府之珍﹐先朝所賜。旣不敢將歸地下﹐又不合畱在人間﹝自有主張﹐卽結纓易簀不難﹐矧筆舌乎﹞。謹卻封進。」聞者嘆其不亂。

昌黎《爲宰相賀雪表》曰「陛下深念黎氓﹐屢形詞旨。神監昭達﹐皇情感通。春云始繁﹐時雪遂降。實丰穰之嘉瑞﹐銷癘疫於新年﹝與「藍關馬不前」又一境界﹞。東作可期﹐南畝有望。見天人之相應﹐知朝野之同歡。」時武元衡﹑張弘靖﹑韋貫之等爲相﹐公知制誥。

昌黎爲袁州刺史﹐有慶雲見州西北﹐至暮方散﹐乃以表圖稱賀云「五采五色﹐光華不可徧觀﹔非煙非云﹐容狀詎能詳述。抱日增麗﹐浮空不收。旣變化而無窮﹐亦捲舒而莫定。斯爲上瑞﹐實應太平。」時元和十五年六月也。

舊大朝會慶賀及春秋謝賜衣﹐請上聽政之類﹐宰相率百官奉表﹐皆禮部郎官之職﹐唐謂之南宮舍人。柳河東﹝宗元﹞在儀曹﹐表文多出其手。《賀冊尊號》有云「潢比陋河淸﹐幸遂於千年﹝五金石鑄於一火﹞﹔塵壤均微山呼﹐願同於萬歲。」其自敍處插入祝意﹐妙哉句也。凡此樣表必有此樣句﹐乃能動人。

唐初沿六朝綺麗之風﹐賓王輩四六ひ實工﹐羊骨稍掩﹐至河東始麗﹐以則《賀甘露表》云「朝光初燭﹐方湛湛而未﹔晨景轉炎﹐更而未已。綴葉而珠璣積耀﹐盈器而冰玉呈姿。芳襲椒蘭﹐味兼飴醴。」金莖玉露﹐只在河東公唇吻。

河東《賀雨表》凡五﹐有曰「宸衷暫惕﹐已矯禦天之龍﹔聖謨旣宣﹐遂洽漏泉之澤。」﹝四六至子厚﹐色澤已化爲神理﹐非復曩時脂粉﹞有曰「布垂陰﹐隨聖澤而俱遠﹔滂沱積潤﹐與恩波而俱深。」有曰「未成旱斬之虞﹐已積幽勤之慮。眾靈受職﹐薈蔚且躋於南山﹔百谷仰榮﹐滂霈遂沾於東作。」有曰「聖謨廣運﹐驅百靈以從風﹔神化旁行﹐滋五稼而流澤。油云四合﹐膏雨溥周﹐農壤遂一於肥磽﹐滲漉盡沾於遐邇。蒸黎詠徳﹐知必自於聖心﹔艸木欣榮﹐如有感於皇化。」有曰「瑞鳥迎舟﹐掩商羊之舞﹔仙雲覆水﹐協從龍之徵。初茫灑於上宮﹐遂滂霈於率土。」「殷後徒勤於自剪﹐周公空愧於舞雩。」昔人謂﹕「子厚諸山遊記﹐將死物俱說活了。」觀諸表說天人感應處﹐若有ツ﹐信筆端巧奪化工矣。

越州山陰縣移風鄕產嘉瓜﹐二實同蒂﹐觀察使賈全進圖﹐宣示百寮﹐河東表賀曰「質歡同蒂﹐見車書之永均﹔地則移風﹐知化育之方始。𨿽七月而食﹐豳土歌王業之難﹔五色稱珍﹐東陵詠佳賓之會﹐未聞感通若玆昭著者也。」

河東又有《賀白龍並靑蓮花合歡蓮子黃瓜等表》曰「天地非遠﹐睿感必通﹔疊瑞重祥﹐累集宮禁。池蓮表異﹐靈化非常。敷彼淸光﹐徵佛書而尢絕﹔成其嘉實﹐驗祥經而甚稀。積慶旁流﹐自中䢐外。遂使龍騰白質﹐乘秋果應於金行﹔瓜合黃中﹐表聖更彰於土徳。況復邦畿之內﹐雨霽必時﹐宿麥大穰﹐嘉谷滋茂﹐和風孕育﹝以客作主是歸宿處﹞﹐靈气陶蒸。是皆發自聖心﹐達於天意﹐周流升降﹐成此歲功。惠彼羣生﹐自爲嘉瑞。」靑蓮﹑合歡﹑蓮子﹐瑞之小者﹐宿麥穰﹐嘉谷茂﹐瑞之大者﹐篇終及之﹐有旨。

河東《進瓷器狀》云「藝精埏埴﹐制合規模。稟至徳之陶蒸﹐自無苦窳﹔含太和以融結﹐克保聖貞。」所進陶器耳﹐而文雅乃如是。

唐制﹐四月一日內園進櫻桃﹐寢廟薦訖﹐頒賜百官各有差。王維詩云「芙蓉闕下會千官﹐紫禁朱櫻出上欄。才是寢園春薦後﹐非關禦苑鳥銜殘。歸鞍競帶靑絲籠﹐中使頻傾赤玉盤。飽食不須愁內熱﹐大官還有蔗漿寒。」子厚《爲武中丞謝賜表》曰「使發九霄﹐集繁星而積耀﹔味調六气﹐承湛露而不。盈眥而外被恩光﹐適口而中含渥澤。」﹝曲盡形容﹞此數語﹐與摩詰詩並膾炙人口。

子厚在柳州得進奏官狀﹐逆賊李師道就戳﹐淄靑悉平﹐恩制大赦﹐爲表賀曰「鄆城自潰﹝切淄靑﹞﹐寧同莒魯之爭﹔齊地悉平﹐無俟耿陳之戰。五兵永戢﹐七徳無虧。含生比堯舜之仁﹐率土陋成康之俗。介丘霧息﹐已望翠華之來﹔沂水風生﹐更起舞雩之詠。」《爲裴中丞表賀赦》曰「虞巡可復﹐告成將慶於岱宗﹔漢典方興﹐講禮再榮於闕裏。謹已施行郡邑﹐宣示軍戎﹐莫不動地歡呼﹐若醉千鐘之酒﹔騰天鼓舞﹐如聞九奏之音。」

宋延淸﹝之問﹞《代田歸道讓殿中丞表》有云「足臨鯨壑﹐未偕聞寵之憂﹔首戴鰲山﹐豈諭承恩之重。」柳子厚《爲樊左丞讓官表》亦有云「泛大鯨之海﹐但覺魂搖﹔戴巨鰲之山﹐未如恩重。」張燕公《謝衣藥表》有云「當褫從服﹐轉承直吉之衣﹔宜肆典刑﹐反加有喜之藥。」令狐楚《謝春衣並端午衣物表》亦有云「罪當褫帶﹐忽頒禦府之衣﹔憂可傷生﹐重延長命之縷。」柳語全出於宋﹐令狐語全出於張。﹝凡事類﹐辭家少不得用。未必全蹈襲﹞

令狐楚爲太原從事﹐自掌書記﹐靈武破吐蕃﹐楚表賀云「伏惟陛下﹐臣妾兆人﹐庭衢六合﹝當是睿才作手﹞。溟波靜息﹐車軌混同。萬里淸平﹐三分底定。兵旣落於天上﹐虜乃陷於彀中。箝口之馬僨車而縶者千蹄﹐辮髮之人輿屍爲俘者萬指。遙知水赤﹐坐想風腥。」又《恩赦表》云「幽室盡曉﹐枯條徧春。雷雨作而蟄虫昭蘇﹐風雲行而籠鳥飛舞。」楚才思俊灑﹐徳宗好文﹐每太原奏至﹐能辧楚之所爲﹐頗稱之。

令狐楚自河南召入﹐至閿鄕﹐暴風﹐有裨將飼馬逆旅﹐屋毀馬斃。到京﹐公遂大拜。裨將南還﹐慮馬死﹐帥或加罪狀﹐請一字爲據。公援筆判曰「廏焚魯國﹐先師惟恐傷人﹝口頭好話﹞。屋倒閿鄕﹐常侍豈宜問馬。」時魏義通以檢校常侍代鎭三城。

唐京兆府解送﹐率以在上十人謂之等第﹐小宗伯倚而選之﹐同華解與京兆無異﹐若首送無不捷者。元和中﹐令狐楚鎭三峯﹐時及秋試﹐榜云﹐特加試五場﹐蓋詩歌文賦帖經爲五。常年以淸要詩題﹐求薦者率不減十數人﹐其年莫有至者﹐惟盧弘正獨詣華請試﹐已試兩場﹐有馬植下解狀﹐植將家子﹐從事輩皆竊笑﹐楚曰「此未可知。」旣而試《登山采珠賦》﹐略曰「文豹且異於驪龍﹐采斯疏矣﹔白石又殊於老蚌﹐剖莫得之。」﹝春甫兄有句曰「訪隋侯於卞氏﹐溯合浦於昆侖」﹞楚大服其精當﹐遂奪弘正解頭。後弘正自丞郎使判鹽鐵﹐俄爲植所據﹐弘正以手紮戲植曰「昔日華亢﹐已遭毒手﹐今來鹺務﹐又中老拳。」﹝「毒手」「老拳」本《石勒傳》﹞

喬彜京兆府解試﹐時有二試官﹐彜日午扣門﹐試官令入﹐則已醺醉﹐視題曰《幽蘭賦》﹐彜不肯作﹐曰「兩个漢相對﹐作得此題﹖速攺之。」遂攺《渥窪馬賦》﹐彜奮筆斯須而成﹐警句云「四蹄曳練﹐翻瀚海之驚瀾﹔一噴生風﹐下湘山之亂葉。」便欲首送﹐京兆曰「喬彜崢嶸甚﹐以解副薦之可也。」

明皇晝寢﹐夢有藍衣鬼曰「臣終南進士鐘馗也。上帝命我除虛耗之孽。」帝覺﹐乃命工繪像﹐歲盡以賜羣臣﹐後因爲例。劉禹錫《謝賜鐘馗並歷日表》云﹕圖寫威神﹐驅除羣厲。頒行律曆﹐敬授四時。施張有嚴﹝馗﹞﹐旣增門戶之貴﹔動用葉吉﹝歷﹞﹐常爲掌握之珍。﹝唐宋皆有賜鐘馗故事。吳衝卿爲相﹐受賜﹐神宗酬賚﹐賜內臣五千﹐明年復賜﹐吳戲同列曰「一馗足矣。」詣語撩人﹐皆大笑﹞

長慶初﹐幽州軍士作亂﹐詔授劉悟檢校司空﹑幽州節度使﹐元稹行制曰「朕以遼陽巨鎭﹐自我底寧。姑欲撫之以仁﹐然後示之以禮。而守臣嬰疾﹐幕吏擅權。撓政行私﹐虧恩剝下。過爲捶楚﹐妄作威靈。不均饗士之羊﹐但養乘軒之鶴。致玆撓變﹐職此之由。不有將材﹐孰懲兒戲﹖」唐自廣徳以來﹐垂六十年﹐藩鎭跋扈﹐河南北三十餘州自除官吏﹐不供貢賦。此制可謂明見萬里之外。

憲宗采君臣行事可爲龜鑑者﹐集成十四篇﹐自制序﹐寫於屏風﹐宣示宰臣。李藩等皆表賀。白居易有《批李夷簡及百寮嚴綬等賀表》﹐其略云「取而作鑑﹐用以爲屏。與其散在圖書﹝此表又如宋人言語﹞﹐心存而景慕﹔不若列之繪素﹐目睹而躬行。庶將爲後事之師﹐不獨觀古人之象。」又曰「森然在目﹐如見其人。論列是非﹐庶幾爲坐隅之戒﹔發揮獻納﹐亦足開臣下之心。」居易代言﹐可謂詳盡﹐亦以見唐世人主作一事而中外表賀﹐答詔勤渠如此﹐亦幾於叢脞矣。

白樂天甲乙判凡數十條﹐按經引史﹐比諭甚明﹐此洪景盧謂其「非靑錢學士所能及」也。甲去妻﹐後妻犯罪﹐請用子蔭贖罪﹐甲怒不許。判云「不安爾室﹐盡孝猶慰母心﹝諸判大都小巧之文﹞﹔薄送我畿﹐贖罪寧辭子蔭。縱下山之有怒﹐曷陟屺之無情﹖」又﹐辛夫遇盜死﹐求殺盜者許爲之妻﹐或責其失節﹐不伏。判云「夫冤不報﹐未足爲非﹔婦道有虧﹐誠宜自恥。詩著靡他之誓﹐百代可知﹔禮垂不嫁之文﹐一言以蔽。」又﹐丙居喪﹐年老毀瘠﹐或非其過禮﹐曰哀情所鐘。判云「況血气之旣衰﹐老夫耄矣﹔縱哀情之罔極﹐吾子忍之。」丙妻有喪﹐丙於妻側奏樂﹐妻責之﹐不伏。判云「室方在疚﹐庭不徹懸。鏗鏘無倦於鼓鐘﹐好合有傷於琴瑟。旣愆夫義﹐是棄人喪。儼麻之在躬﹐是吾憂也﹔調絲竹以盈耳﹐於汝安乎﹖」丙請預駙馬﹐所司糾云「丙庶子也﹐且違格令。」科家長罪﹐不伏。判云「下嫁王姬﹐旁求都尉﹐選吹簫之匹﹝不管正說反說﹐只是說得於題有情﹞。𨿽則未獲眞人﹐預傅粉之郎﹐豈可濫收庶子﹖況姻連天族﹐榮冠人倫。嗣旣異於承祧﹐禮難當於釐降。」甲夜行被執。辭云「有公事﹐欲早趨朝﹐所由以犯禁。」不聽。判云「非巫馬爲政﹐焉用出以戴星﹔同宣子候朝﹐胡不退而假寐﹖」乙在田﹐妻餉不至﹐路逢父告饑﹐以餉饋之﹐乙怒﹐出妻。判云「夫也望深彼﹐方期相敬如賓﹔父兮念切囂然﹐旋聞受哺予子。義𨿽乖於齊體﹐孝則見於因心。盍嘉陟岵之仁﹐翻肆送畿之怒。孰親是念﹐難忘父一之言﹔不爽可徵﹝用《左傳》《衛風》語﹐妙妙﹞﹐無效士二其行。」丙娶妻三年無子﹐舅姑將出之﹐訴云「歸無所從。」判云「𨿽配無生育﹐誠合比於斷弦﹐而歸靡適從﹝隨事見奇辟則小道可觀﹞﹐庶可同於束組。」丙有志行﹐隱而不仕﹐爲郡守所辟﹐稱是巫家﹐不當選吏。功曹按其詭詐﹐丙不伏。判云「太守以舉爾所知﹐將申蒲帛之聘﹝用論語二句﹐妙妙﹞。夫子以從吾所好﹐不顧虧旌之招。懼俗吏之徒勞﹐引巫家以自穢。冀其言遜獲免﹐翻以行詐論辜。況商洛拂衣﹐漢且求之不得﹔潁川洗耳﹐堯亦在而弗論。」乙爲三品﹐見本州刺史不拜﹐或非之﹐稱品同。判云「或商周不敵﹐敢不盡禮事君﹖今晉鄭同儕﹐安得降階畢我﹖」若此之類﹐皆不背人情﹐合於法意﹐眞老吏判案。若金粉淋漓﹐又其餘事耳。

李程初試《日五色賦》﹐先榜落矣。楊於陵遇程於省門﹐詢其破題﹐曰「徳動天鑑﹐祥開日華。」﹝冠蓋語﹞於陵謂﹕「須作狀元。」翌日無名﹐於陵深不平﹐乃於故冊末繕寫而斥其名氏﹐攜詣主文﹐紿以舊題舊文﹐主文嘆賞不已。於陵曰「當今場中若有此賦﹐何以待之﹖」主文曰「有﹐卽非狀元不可。」於陵曰「苟如此﹐已遺賢矣。此乃李程所作。」亟命取落卷面對﹐不差一字。主文致謝﹐於是擢爲狀元。前榜已出重收。程後出鎭大梁﹐聞浩虛舟應宏詞復試此題﹐頗慮浩愈於已﹐專馳介取至﹐將啟緘﹐色尙不豫﹐及睹浩破題曰「麗日煌﹐中含瑞光。」程喜曰「李程在裏。」至末韻﹕「侵晚水以芒動﹐俯寒山而秀發。」程大ㄉ曰「李程賦且在端日﹐何爲到夜秀發﹖」由是浩賦不能淩邁。

杜樊川﹝牧﹞四六多雜散語﹐惟宴畢殿前謝表最謹嚴﹐其文云「遲日正麗﹐廣場洞開。張仙樂者三千餘人。列正羞者二十六豆。酒傾瑤甕﹐食置雕盤。列圭組以成行﹐酌金窯以爲勞﹝筆下富貴﹐絕無寒乞態﹞。屬饜而止﹐飽徳以歸。旣醉太平之風﹐共樂仁壽之域。」

武宗素重封敖﹐拜爲翰林學士。敖構思敏速﹐語近而理勝﹐不務奇澀。嘗艸《賜陣傷邊將詔》﹐警句云「傷居爾體﹐痛在朕躬。」帝覽而善之﹐賜以宮錦﹝此帝王之言﹐堪與天地同徳﹐非書生語也﹞。李徳裕在相位﹐定策破回鶻﹐誅劉稹。議兵之際﹐同列或以爲不可﹐惟徳裕籌計指畫﹐竟立奇功。武宗深賞之﹐封衛國公﹐爵太尉。其制語有﹕「遏橫議於風波﹐定奇謀於掌握。逆稹盜兵﹐壺關畫鎖。造膝嘉話﹐開懷靜思。意皆我同﹐言不他惑。」制出﹐敖往慶﹐徳裕口誦此數句﹐撫敖曰「陸生有言﹕『所恨文不迨意。』如卿此語﹐秉筆者不易措言。」坐中解其所賜玉帶遣敖﹝根枯管博得﹐宮錦玉帶來﹐稽古之榮如此﹞。

李贊皇嘗左宦宜春﹐盧肇以文見知。肇工於賦詠﹐見有舞柘枝者﹐賦云「帽瑩隋蛇﹐熠熠泛蘭之露﹔裾翻莊蝶﹐翩翩狎蕙之風。」牛奇章亦重其文﹐嘗延於中寢﹐會侍妾沐髮﹐方捧髻插釵﹐奇章曰「何妨一詠﹖」肇卽應聲曰「神女初離碧玉階﹐彤雲猶擁牡丹鞋。知道相公憐玉腕﹐故將纖手整金釵。」

令狐是楚相之子﹐宣宗朝亦大拜。《謝賜口脂紫雪表》云「靈膏有瓊液之名﹐仙散擬雪花之狀。職當喉舌﹐匪效魯廟之三緘﹝其思運來官樣﹞﹔任在燮調﹐請獻謝連之六出。」人以爲得宰相體。

李商隱初不喜對偶﹐從令狐楚學﹐遂以箋奏見知﹐有《爲榮陽公桂州謝上表》云「三梁路阻﹐九嶠山遙。浮江遇楚澤之萍﹐望國隔番禺之桂。遐思白鳥﹐率飈音於周圃之中﹔遠羨仙﹐永固本於堯階之上。」《爲濮陽公陳許謝上表》云「奉違軒鏡﹐幾落堯。﹝機鋒流貫﹞比園葵以自傾﹐晝惟向日﹔羨海槎之不系﹐秋則經天。」

商隱又有《爲榮陽公端午謝賜物狀》云「五神定位﹐祝融司長養之功﹔六律鈞和﹐蘇賓有酬酢之義。故節推戴禮﹐日著漢儀。彼艾人遠具於歲時﹐角黍近標於風土。乃耆舊傳聞之末﹐亦君親慶賜之原。」末云「況又將以朱絲﹐縈諸畫軸。用禳故气﹐兼續殘齡。爰自微臣﹐頗流諸校。鞠躬被寵﹐全逾錫帶之榮﹔睹物傳輝﹐實動請纓之思。」商隱爲文多檢閱書冊﹐左右鱗次﹐號「獺祭魚」云。

溫庭筠才思艷麗﹐工於小賦﹐每入試﹐押官韻作賦﹐凡八叉手而八韻成﹐時號爲「溫八吟」﹝正平一揮﹐子建七步﹐自來才捷者元不少。至若嘔心腐毫﹐又非此類。要以極才人之致爲美﹐無問遲速也﹞。李商隱謂曰「近得一聯句云﹕『遠比趙公三十六年宰輔』未得偶句。」溫曰「何不云﹕『近同郭令二十四考中書』。」

溫庭筠遇宣宗於逆旅﹐不識龍顏﹐傲然詰之曰「公非長史司馬之流﹖」帝曰「非也。」又曰「得非六參簿將之類﹖」帝曰「非也。」明日謫爲方城尉。制詞有「徒負不羈之才﹐罕有適時之用」句﹐竟流落而死。後光啟中﹐庭筠子憲爲山南李巨川艸薦表﹐盛述先人之屈﹐曰「娥眉先妒﹐明妃爲去國之人﹝一言兩語﹐逾於痛哭﹞﹔猿臂自傷﹐李廣乃不侯之將。」人多憐之。

宣宗舅鄭光鎭河中﹐封其妾爲夫人﹐不受﹐表辭曰「白屋同愁﹐已失鳳棲之侶﹔朱門自樂﹐難容烏合之人。」上笑曰「誰教阿舅作﹖」左右對﹕「掌書記田絢。」上欲以翰林處之﹐論者以不由進士科﹐又無引援﹐乃止。

咸通間﹐劉瞻爲荊南節度使﹐時溫璋貶振州司馬﹐仰藥卒。韋保衡與路巖共譖瞻云「與醫官通謀﹐投毒藥。」貶康州刺史。翰林學士承旨鄭畋艸制曰「安數畝之居﹐仍非已有﹝似東方曼倩割炙語意﹞﹔卻四方之賂﹐惟畏人知。」巖謂畋曰「侍郎乃表薦劉相也。」坐貶。

崔沆及第年爲主罰錄事﹐同年豆盧彖甫近開宴﹐堅請假往洛下拜慶﹐及同年宴曲江﹐彖以雕憲載妓﹑微服縱觀其側﹐爲團司所發﹐沆判曰「深攙席帽﹐密映氈車。紫陌尋春﹐便隔同年之面﹔靑雲得路﹐可知異日之心。」

王徽在中書﹐五年後繼盧攜爲相﹐只一日﹐及除昭義節度。徽上表乞免﹐詞曰「六年內署﹐𨿽叨捧日之榮﹔一日臺司﹐未展致君之懇。」時田令孜聞黃巢已入關﹐乃歸罪於盧攜而薦王徽﹑裴徹。是日巢入長安﹐僖宗幸蜀。

裴徹自賊中奔詣行在﹐時百官未集﹐乏人艸制﹐左拾遺樂朋龜謁田令孜而拜之﹐由是擢爲翰林學士﹐陳敬迎帝請幸成都﹐進爵太尉﹐賜鐵券。其文曰「烹巨鰲者﹐鼎大於滄海﹝奇語驚人﹞﹐斬長鯨者﹐劍倚於靑天。旣立異勛﹐勉膺殊寵。朕稅駕褒斜﹐省方邛蜀﹐匍匐而來迎鳳輦﹐驅馳而速建龍宮﹐致朕身安。由卿忠藎﹐今賜卿鐵券﹐赦其十死。望泰山而立誓﹐指黃河以爲盟﹕『山無盡時﹐河無竭日。君君臣臣﹐父父子子。永遠貴昌﹐並皆如此。』」此朋龜筆也。然父子豈必皆賢﹐世降宜有等殺﹐免其十死則亦何所不至﹖唐制如此﹐藩臣烏得不亂﹖」﹝按﹕敬﹑令孜﹐兄弟也。僖宗善擊球﹐令孜使敬擊球得第一﹐鎭西川﹐後令孜得罪﹐亦被流。會昭宗立﹐不奉詔﹐令孜自出監西川軍。又召王建﹐激之亂﹐建屢請殺二人﹐不許﹐乃使人告敬作亂﹐令孜通鳳翔書皆殺之﹐使判官馮涓艸表奏之﹐曰「開押出虎﹐孔宣父不責他人﹔當路斬蛇﹐孫叔敖蓋非利己。專殺不行於閫外﹐先機恐失於彀中。」﹞

唐制﹐舉人試日﹐旣暮﹐許燒燭三條。徳宗朝﹐主文權徳輿於簾下戲云「三條燭盡﹐燒殘舉子之心」﹐舉子遽答云「八韻賦成﹐驚破侍郎之膽。」﹝口才頗利﹞僖宗朝有秦韜玉者﹐出入田令孜之門。車駕幸蜀﹐韜玉已拜丞郎判鹺﹐及小歸公主文﹐韜玉準敕放第﹐仍編入其年榜中。韜玉致書謝新人﹐皆呼同年。略曰「三條燭下﹐𨿽阻文闈﹔數仞墻邊﹐幸同恩圯。」

盧光啟受知於租庸張浚﹐浚出徵並﹑汾﹐盧每致書疏﹐一事別爲一幅﹐朝士效之。蓋重疊別紙﹐自光啟始也。其族弟汝弼爲浚出徵判官﹐傳檄四方﹐有云「自朱耶之狼狽﹐致赤子之流離。」自謂人曰「天生赤子﹑朱耶﹐供我之筆。」﹝不惟「朱」對「赤」﹐「耶」對「子」﹐且狼狽獸名流也。朱耶﹐李克用祖姓﹞

唐世節度﹐觀察諸使辟置僚佐﹐以至州郡差椽屬﹐牒語皆用四六﹐大略如告詞﹐李商隱《樊南集》﹑羅隱《湘南雜稿》皆有之﹐故韓昌黎《送石洪河陽幕府序》云「撰書辭﹐具馬幣。」李肇《國史補》載﹕崖州差故相韋執誼攝軍事衙推﹐亦有其文。非只以吏牘行遣也。錢武肅在鎭﹐《牒鐘廷翰攝安吉主簿》云「前件官儒素修身﹐早升官緒。寓居水﹐累歷星霜。克循廉謹之規﹐備顯溫恭之道。今者願求錄用﹐特議掄材。安吉屬城﹐印曹闕吏﹐俾期差攝﹐勉效公方。倘聞佐理之能﹐豈吝超升之獎。」此牒當時掌書記所撰﹐殊爲不工﹐然謂主簿爲印曹﹐亦佳。

羅隱初遊京師﹐不遇﹐歸謁錢武肅﹐辟爲錢唐令﹐尋掌書記。時初授鎭海軍節度﹐命沈崧艸謝表﹐盛稱浙西繁盛﹐成以示隱﹐隱曰「是自賈徵索也﹐請更之。」乃極言兵火凋獘﹐有「天寒而麋鹿來遊﹐日暮而牛羊不下」之語﹐廷臣見之﹐曰「此羅隱詞也。」﹝世傳隱能詩﹐多語讖﹐人惟恐得其惡言。乃此詞極言兵火凋獘﹐無乃大不祥耶﹖可一笑﹞又《賀昭宗更名曄表》曰「左則姬昌半字﹐右則虞舜全文。」京師稱爲諸鎭第一。

晚唐士人作律賦多以古事爲題﹐寓悲傷之旨﹐如吳融﹑徐寅諸人是也。黃文江﹝滔﹞亦以此擅名。賦唐明皇回駕經馬嵬坡﹐隔句云「日慘風悲﹐到三顏之死處﹔花愁露泣﹐認朱臉之啼痕。褒云萬疊﹐斷腸新出於啼猿﹝黯然銷魂﹞﹔秦樹千層﹐比翼不如於飛鳥。羽衛參差﹐擁翠華而不發﹔天顏愴恨﹐覺紅袖之難畱。神仙表態﹐忽零落以無歸﹔雨露成波﹐已沾濡而不及。六馬歸秦﹐卻經過於此地﹔九泉隔越﹐幾淒側於平生。」又《賦景陽井》云「理昧復隍﹐處窮泉而詎得﹖識乖馭朽﹐攀素綆以胡顏﹖靑銅有恨﹐也從零落於秋風﹔碧浪無情﹐寧解流傳於夜壑﹖荒涼四面﹐花朝不見朱顏﹔滴瀝千尋﹐雨夜空啼碧澑。莫可追陪﹐玉樹之歌聲邈矣﹔最堪惆悵﹐金瓶之咽處依然。」又《賦館娃宮》云「花顏縹渺﹐欺樹裏之春風﹔銀焰熒煌﹐卻城頭之曉色。恨畱山鳥﹐啼百卉之春紅﹔愁寄壠云。鎖四天之暮碧。﹝鐘情淒惻﹐寄語卻又濃滿。﹞遺堵塵空﹐幾踐羣遊之鹿﹔滄洲月在﹐寧銷怒觸之濤。」又《賦陳皇后因賦復寵》云「已爲無雨之期﹐空懸夢寐﹔終自淩雲之制﹐能致煙霄。」又《賦秋色》云「空三楚之暮天﹐樓中歷歷﹔滿六朝之故地﹐艸際悠悠。」﹝模擬處﹐空中一拳。妙﹞又《賦白日上升》云「較美古今﹐列子之乘風固劣﹔論功晝夜﹐嫦娥之奔月非優。」凡此十數聯﹐皆研確精微﹐當時傳諷。

黃滔爲王審知推官﹐審知遺之魚﹐徐寅代爲謝箋曰「銜諸斷索﹐才從羊續懸來﹝二事一貫﹐如貫魚然﹞﹔列在雕盤﹐便到馮食處。」當時亦大稱之。

寇豹﹑謝觀同在崔裔孫相公門下﹐以詞藻相尙﹐豹謂觀曰「君白賦有何佳語﹖」對曰「曉入梁王之苑﹐雪滿羣山﹔夜登庾亮之樓﹐月明千里。」豹唯唯﹐觀大言曰「僕已擅名海內﹐子才調多﹐胡不作赤賦﹖」﹝「大言」「屬聲」見兩人狂態﹐至「唯唯」「駭服」又自貶損任眞﹞豹未搜思﹐厲聲曰「田單破燕之日﹐火燎平原﹝或欲攺火焰燒乎﹞﹔武王伐紂之時﹐血流漂杵。」觀大駭服。﹝楊用修與諸才士宴集﹐偶談及此﹐一客效之﹐作黑賦曰「孫臏銜枚之際﹐半夜失蹤﹔達摩面壁以來﹐九年閉目。」一客賦靑曰「帝子之望巫陽﹐遠山過雨﹔王孫之別南浦﹐芳艸連天。」一客賦黃曰「杜甫柴門之外﹐雨漲春流﹔衛靑油幕之前﹐沙含夕照。」或謂﹕「『月明千里』得白之神﹐曰『火』曰『血』﹐不免著迹。且『燎原』事與『田單』不相干。」一客攺之曰「堯時十日並出﹐爍石流金﹔秦宮三月延燒﹐照天燭地。」用修謂﹕曰「『血』曰『火』及『十日並出』『秦宮延燒』」皆非佳境。或攺之曰「孫綽賦天臺景﹐髙城霞起而建標﹔杜牧詠江南春﹐十里鶯啼而映綠。」稍有風韻。又賦黃曰「靈均之嘆木葉﹐秋老洞庭﹔淵明之啜落英﹐霜淸彭澤。」信勝舊矣。黑賦亦非佳況。余居堯山堂﹐與家兄春甫復談及此﹐春甫應聲曰「驪鐵成羣﹐云暗陰山之壯﹔鳥鴉作陣﹐風霾柏府之旁。洗硯而墨池渾﹐回車而松林暮。」並不作點鬼簿語。因相與鼓掌大噱。﹞

潤州金山寺居大江中﹐張﹑孫魴畱詩爲第一。張詩云「一宿金山頂﹐微茫水國分。僧歸夜船月﹐龍出曉堂云。樹影中流見﹐鐘聲兩岸聞。因悲在朝市﹐終日醉醺醺。」魴詩曰「萬古波心寺﹐金山名日新。天多剩得月﹐地少不生塵。過櫓妨僧定﹐驚濤濺佛身。誰言張處土﹐題後更無人。」魴初避亂依鄭谷於宜春﹐頗爲誘掖﹐後有能詩聲﹐終於南唐。魴父﹐畫工也﹐王澈爲中書舍人﹐艸魴誥詞云「李陵橋上﹐不吟取次之詩﹔顧凱筆頭﹐豈畫尋常之物﹖」魴終身恨之。﹝謔語耳﹐何必恨。﹞

韋莊﹐唐末舉進士﹐李詢爲西川宣諭和協使﹐辟爲判官﹐以中原多故﹐潛欲依王建﹐辟爲掌書記﹐時一縣宰乘時擾民﹐莊爲建艸牒云「正當凋瘵之秋﹐好安凋瘵﹔勿使瘡痍之後﹐復作瘡痍。」﹝今特獨無此人﹐爲此語﹐余爲愴勹釒戈云﹞時以爲口實。

後唐莊宗滅梁﹐納其妃郭氏﹐許收葬末帝﹐殷鵬作志文﹐警句云「七月有期﹐不見望陵之妾﹔九嶷無色﹐空餘泣竹之妃。」﹝勝句﹞聞者爲之淒然。

五代間﹐士人作賦用事有甚工者﹐如江文蔚《天窗賦》云「一竅初啟﹐如鑿開混沌之時﹔兩瓦﹤鳥穴﹥飛﹐類化作鴛鴦之後。」﹝巧合﹞又《土牛賦》云「飲渚俄臨﹐訝監津之捧塞﹔度關倘許﹐疑函谷之丸封。」

江文蔚﹐後唐長興二年盧華榜下進士八人﹐與張沅﹑吳承範﹑湯鵬﹑範禹五人爲學士。範初冒張姓﹐後入蜀﹐有謝啟云「昔年上第﹐誤標張祿之名﹝淺而見成﹞﹔今日故園﹐復作範睢之裔。」此語殊露﹐然殆有所本。唐鄭準爲荊南節度使成從事﹐本姓郭﹐代爲作《乞歸姓表》云「居故國以狐疑﹐望鄰封而鼠竄。名非伯越﹐浮舟難效於陶朱﹔志在投秦﹐出境遂稱於張祿。未遑辧雪﹐尋涉艱危。」其後範文正公以隨母冒姓朱﹐後《乞還姓表》遂全用之﹐議者謂﹐公𨿽襲用古人全語﹐然本實範氏當家﹐故事非攘竊也。

卷四宋

太祖之受周禪也﹐百官班定﹐猶未有禪詔﹐翰林承旨陶谷出諸袖中﹐遂用之。谷意希大用﹐及範質拜相﹐谷艸制﹐詞曰「十年居調燮之司﹐一旦得變通之術。」﹝嘲質適所以自嘲﹞質泣訴於太祖﹐由是薄其爲人﹐終身不獲大用。

陶谷使江南日﹐韓熙載遣家妓奉盥。及旦﹐以書謝云「巫山之麗質初臨﹐霞侵鳥道﹔﹝才人之致便自落紅滿地﹞洛浦之妖姿自至﹐月滿鴻溝。」舉朝不能會其辭﹐熙載因召家妓訊之﹐云是夕忽當浣濯。

陳希夷﹝摶﹞嘗舉唐長興中進士不第﹐遂隱華山。晉﹑漢以後﹐每一朝革命﹐顰蹙數日﹐及聞宋祖登極﹑曰「天下自此定矣。」太平興國中﹐嘗兩入朝﹐皆以賓禮見﹐後再召﹐乃表辭云「九重仙詔﹐休教彩鳳銜來﹔一片野心﹐已被白雲畱住。」﹝山林語﹞帝深諷之。

盧丞相﹝多遜﹞謫海外﹐其謝表末云「流星已遠﹐拱北極以無由﹔海日空懸﹐望長安而不見。」﹝失意人出口﹐固黯然。﹞臨終自作遺表﹐略云「昔日位居黃閣﹐眾口鑠金﹔此時身謝朱崖﹐蔓艸縈骨。」𨿽有五代衰气﹐然亦可哀矣。

張洎在江南李后主時爲大臣﹐國亡受知太宗﹐復作輔臣﹐時王元之﹝禹﹞爲翰林學士﹐洎手書古律詩兩軸與之﹐元之以啟謝云「追蹤季札﹐辭吳盡變爲《國風》﹝中目刺譏﹞﹔接武韓宣﹐適魯獨明於《易》象。」謂其自他國入中朝也。

王元之《擬李靖平突厥露布》﹐其敍頡利求降且復謀竄曰「阱中餓虎﹝亦詈罵﹞﹐暫爲掉尾之求﹐上饑鷹﹐終有背人之意。」

王元之謫居黃州﹐後徒蘄﹐謝上表曰「宣室鬼神之問﹐敢望生還﹔茂陵封禪之書﹐惟期死報。」上覽之曰「禹其亡乎﹖」逾年果卒。﹝杜詩﹕竟無宣室召﹐徒有茂陵求。﹞

王元之臨終作遺表曰「豈期遊岱之魂﹐遂協生桑之夢。」蓋昔人夢生桑而占者云「桑字乃四十八。」果以是歲終。元之亦以四十八而歿也。臨歿用事精當如此。

錢熙﹐泉南才雄之士﹐進《四夷來王賦》萬餘言﹐太宗愛其才﹐擢館職﹐嘗撰《三酌酸文》﹐世稱精絕。略曰「渭川凝碧﹐早拋釣月之流﹔商嶺排靑﹐不逐眠云之客。」又﹕「年年落第﹐春風徒泣於遷鶯﹔處處羈遊﹐夜雨空悲於斷雁。」鄕人李慶孫哭之曰「四夷妙賦無人誦﹐《三酌酸文》舉世傳。」

眞宗每賜進士第﹐必召髙等數人﹐視其器識﹐察其形神﹐取其文詞有理趣者﹐始擢第一。徐《鑄鼎象物賦》云「足惟下止﹝俱用《易》﹞﹐詎聞公悚之欹傾﹔鉉乃上居﹐實取王臣之威重。」遂以爲第一。

大中祥符間﹐龍溪邑民於九龍溪网魚得珠一顆﹐一圍闊三寸七分﹐中有小珠七顆﹐如七曜。次如七曜者不可勝數。漳州守王冕列表以進﹐其略曰「吐非蛇口﹐產異蚌胎。熒煌外散於月華﹐皎潔內含於星彩﹝月華星彩﹐呈露篇中﹞。遐稽信史﹐迥殊照乘之光﹔洞究祥經﹐弗類媚川之色。」表出﹐一時傳誦﹐稱其妙絕。

丁晉公﹝謂﹞文字𨿽老不衰﹐在朱崖《答胡則侍禦書》曰「夢幻泡影﹐知旣往之本無﹔地水火風﹐悟本來之不有。」久之﹐作陳情表﹐敍策立之勞﹐有云「臣有彌天之罪﹐亦有彌天之功。」乃北遷道州﹐謝表云「心若傾葵﹐漸暖長安之日﹔身同旅雁﹐乍浮楚澤之春。」又《謝復祕書監表》云「炎荒萬里﹐歲律一周﹐傷禽無振羽之期﹐病樹絕沾春之望。」人亦哀之。﹝國朝陳學士循《釋罪謝恩表》云「幽谷春生於腐蘋﹐廢鑪暖發於寒灰。系鳥出籠﹐復遂山林之素性﹔涸魚得水﹐遂進鼎俎之橫災。」語亦工而有味。﹞

丁晉公南遷時﹐作《南嶽齊疏文》﹐有云「補仲山之衮﹐𨿽罄一心﹔調傅說之羹﹐難諧眾口。」後人攺云「𨿽曲盡於巧心﹐終難諧於眾口。」至曾子宣謝宰相表曰「方傷錦敗材之初﹐奚堪於補衮﹖況覆飠束折足之際﹐何取於和羹﹖」此又妙矣。「傷錦敗材」四字﹐後漢傅全語。

丁晉公《進新茶表》云「產異金沙﹐名非紫筍。江邊地暖﹐方呈彼茁之形﹔闕下春寒﹐已發其甘之味。有以少爲貴者﹐焉敢韞而藏諸﹖見謂新茶﹐蓋遵舊例。」

李后主歸末後﹐乞潘愼修掌記室。愼修﹐李氏之舊臣也。其表略云「昨因先皇臨禦﹐問臣頗有舊人相伴否﹖臣卽乞徐元禹。元禹方在幼年﹐於箋表素不諳習﹐後來因出外問﹐得劉釒長﹐曾乞得廣南舊人洪侃﹐今來已蒙遣到徐元禹﹐其潘愼修更不敢陳乞。所有表章﹐臣且勉勵躬親。臣亡國殘骸﹐死亡無日﹐豈敢別生僥覬﹐幹撓天聰。只慮章奏之間﹐有失恭愼﹐伏望睿慈﹐察臣素心。」奉聖旨﹕「光祿寺丞徐元禹﹑右贊善大夫潘愼修﹐並令往李煜處。」後楊大年﹝億﹞作愼修墓志云「俾事舊君﹐是爲上介思喬木於故國﹐尙見世臣曳長裾於王門。兼掌記室。」﹝數語盡其生平履歷。﹞

學士院壁間有題云「李陽生﹐指李樹爲姓﹐生而知之﹐」久無對者。楊大年爲學士﹐乃對云「馬援死﹐以馬革裹﹛屍死﹜﹐死而後已。」﹝「姓」從「生」「﹛屍死﹜」從「死」﹐亦巧。﹞

楊文公爲學士時﹐艸《答契丹書》云「鄰壤交歡」﹐艸旣入﹐眞宗自注其側云「朽壤﹖鼠壤﹖糞壤﹖」大年遽攺爲「鄰境。」明旦﹐引唐故事﹕學士作文書﹐有所攺﹐爲不稱職﹐當罷。因亟求解職。眞宗語宰相曰「楊億不通商量﹐眞有气性。」

楊文公爲執政所忌﹐母病謁告﹐不俟朝旨﹐徑歸韓城﹐與弟倚居﹐逾年不調﹐有啟謝朝中親知云「介推母子﹐願歸綿上之田﹔伯夷弟兄﹐甘受首陽之餓。」後除知汝州﹐而希旨言事者攻擊不已﹐公又有啟與親知云「已擠溝壑﹐猶下石而弗休﹔方困蒺藜尙關弓而相射。」當事諸人益惡之。

楊文公常戒其門人﹐爲文宜避俗語﹐而公自作表云「伏惟陛下﹐徳邁九皇。」﹝語涉韭黃﹞門人鄭戩遽請於公曰「未知何時得賣生菜﹖」﹝滑稽﹞公笑而攺之。

鄭戩知開封府﹐又知杭州﹐及知長安﹐謝表曰「聽嚴城之更鼓﹐未卜何辰﹖植勁柏於雪霜﹐更觀晚節。」上曰「戩器識英豪﹐朕欲用爲宰相﹐故詳試於外也。」

天聖中﹐劉子儀﹝筠﹞有《賀五王出閣啟》﹐其間一聯﹐隱用五字甚佳﹐云「芝函曉列星飛﹐降天上之書﹔棣萼晨趨嶽立﹐受日中之字。」

範希文﹝仲淹﹞少時作《齏賦》﹐其警句云「陶家甕內﹐淹成碧綠靑黃﹔措大口中﹐嚼出宮商角徵。」蓋親嘗世味﹐故得齏之妙處。

範希文未遇時﹐作《金在賦》云「如令區別妍媸﹐用爲藻鑑﹔倘使削平僭亂﹐請就於將。」﹝其致大雅更勝齏賦﹞人皆期其有將相器。﹝公又爲《水車賦》云「方今聖人在上﹐五日一風﹐十日一雨﹐則斯車也吾其不取。」謂水車惟施於旱﹐不旱則無所施。公在寶元﹑康定間﹐邊鄙有警﹐驟加進擢﹐晏靜則置而不問﹐與水車何異。﹞

範希文少孤﹐隨母適朱氏﹐因冒其姓﹐登第時名朱說﹐後復姓﹐謝表云「名非霸越﹐乘舟偶效於陶朱﹔志在彊秦﹐入境遂同於張祿。」用蠡﹑睢事精切如此。

範希文《謝賜鳳茶表》云「念犬馬之微志﹐錫龍鳳之上珍。馨掩靈芝﹐味滋甘醴。濯五神之精爽﹐祛百疾之冥煩。允彰仁壽之恩﹐特出聖神之眷。謹當餅爲良藥﹐飲代凝冰。思苦口以進言﹐勵淸心而守道。」

韓魏公﹝琦﹞《謝除使相判相州表》云「宰職隳功﹐莫副宵衣之治﹔鄕邦得請﹐重叨晝錦之行。」公本相人﹐自宰相出判﹐故云。

王徳用號黑王相公﹐年十九﹐從父討西賊﹐威名大震﹐西人兒啼﹐卽呼﹕「黑大王來」以懼之﹐後除樞密使﹐孔道輔上言「徳用狀類藝祖﹐宅枕乾岡﹐」乃出知隨州﹐謝表曰「狀類藝祖﹐父母所生﹔﹝善解﹞宅枕乾岡﹐朝廷所賜。」時人莫不多其言。

夏英公﹝竦﹞《辭免起復奉使契丹表》略云「頃歲先人沒於行陣﹐春初母氏始棄孤遺。義不戴天﹐難下單於之拜﹝姦邪之人亦自能爲孝義語﹞﹔哀深陟屺﹐忍聞禁亻末之音。」又云「王姬築館﹐接仇之禮旣嫌﹔曾子回車﹐勝母之遊遂輟。荷兩宮之大庇﹐戴三事之昌言。退安四壁之貧﹐如獲萬金之賜。」不拜單於﹐用鄭眾事﹐而《公羊》謂夷樂曰禁亻末。此以生事對熟事也。歐陽公﹝修﹞甚稱之。後作《歸田錄》﹐攺云「義不共天﹐難下穹廬之拜﹔禮當枕塊﹐忍聞夷樂之聲。」是時文章﹐方掃除五代陋習﹐故英公此等語見稱於時﹐自是而後﹐四六之工﹐蓋什伯於此矣。

陳恭公﹝執中﹞素不樂歐陽公﹐其知陳州時﹐公自穎移南京過陳﹐拒而不見﹐後歐公還朝爲學士﹐陳爲首相﹐公遂不造其門。已而陳出知亳州﹐公當艸制﹐陳自謂必不得美辭﹐至云「杜見卻掃﹐善避權勢以遠嫌﹔處事執心﹐不爲毀譽而更變。」陳大驚喜﹐曰「便與我深知者不能道此。」手錄一本寄其門下客李師中曰「吾恨不早識此人。」

歐陽公《乞休致表》曰「俾其解組官庭﹐還車故里。披裘散發﹐逍遙垂盡之年﹔鑿井耕田﹐歌詠太平之樂。」客有面嘆其雅致平淡者﹐公曰「尙不如老蘇﹝不難自屈如此﹞秀才「有田一廛﹐足以爲養﹔行年五十﹔將復何求﹖」蓋老泉箋中語﹐公甚愛之。

宋朝百官致仕﹐宰執換東宮官﹐歐陽公始以太子少師﹑觀文殿學士致仕﹐示特恩也。其謝表曰「道愧師儒﹐乃忝春宮之峻秩﹔身居畎畝﹐猶兼晝殿之淸名。」自是以爲例。

宋人四六﹐以楊大年﹐劉子儀爲體﹐必謹四字六字律令﹐然其獘類俳﹐歐陽公深嫉之﹐曰「今世人所謂四六者﹐非修所好。少爲進士﹐不免作﹐自及第﹐遂棄不作。在西京佐三相幕﹐於職當作﹐亦不爲作。」其《亳州謝上表》云「昨怨出仇家﹐構爲死禍。造謗於下者﹐初若含沙之射影﹐但期陰以中人﹔宣言於庭者﹐遂肆鳴梟之惡音﹐孰不聞而掩耳﹖」又《乞致仕表》云「伏念臣家世單平﹐性姿中下。少從官學﹐未免饑寒。不自意於遭逢﹐遂進階於華顯。然而羣材方茂﹐蒲柳未秋而早衰﹔眾駿並馳﹝个中只是長長短短﹐便寬不拘﹐無甚奇異﹞﹐駑駘中道而先乏。而況荷難勝之任用﹐竊逾分之寵榮﹐風波憂畏而慮以深﹐疾病侵淩而老亦至。故自辭於機政﹐卽願謝於軒裳。」諸表脫去畦逕﹐與楊﹑劉自是迥別。

景初﹐張唐卿榜《賜恩澤出身章服等制》云「靑衿就學﹐白首空歸。屢陳鄕老之書﹐不預賢能之選。靡務激昂而自勵﹐止期華皓以見收。」仁宗怒曰「後世得不詒其子孫羞乎﹖」﹝仁主之言﹞禦筆抹去。宋鄭公﹝庠﹞別進云「久淪巖穴﹐夙蘊經綸。鶯遷未出於喬林﹐鶚薦屢光於鄕校。縱轡誠虧於遠到﹐摶風勉屈於卑飛。」上頗悅。

錢希白﹝易﹞子彥遠﹑明逸俱以賢良登科﹐族人藻旣應說書進士﹐俱中第﹐又應中大科。熊伯通以啟賀藻知制誥﹐曰「七年三第﹐閱賢良文學之科﹔一門四人﹐襲潤色討論之職。」四人謂易﹑惟演﹑明逸及藻也。

鄭毅夫﹝獬﹞少年自負﹐監中送以第五﹐意甚不平﹐其《謝主司啟》云「李廣事業﹐自謂無雙﹝頗自負﹐能占地位﹞﹔杜牧文章﹐止得第五。」

鄭毅夫久負魁望﹐滕元發﹝甫﹞名亦不在其下﹐及廷試《圜丘象天賦》﹐將唱名﹐二公相遇﹐各舉賦破﹐滕云「大禮必簡﹐圜丘自然。」鄭云「禮大必簡﹐丘圜自然。」﹝一倒便覺做做﹐語气遂足﹞滕卽嘆服﹐曰「公在我先矣。」滕嘗預爲笏記云「朝廷取士﹐惟求一日之長﹔畎畝愛君﹐咸務積年之學。」及唱第﹐鄭果第一﹐滕第三。鄭卻無陛謝之備﹐遂用滕記。﹝兩人所稱知己。後世傾危之士﹐便爲敵國。﹞

神宗首用富鄭公﹝弼﹞作上相﹐以司空﹑侍中爲昭文館大學士也。制乃鄭毅夫所艸﹐末云「上理乎天工﹐則日月星辰以之順﹔下遂乎物宜﹐則山川艸木以之蕃。近則諸夏﹐仰徳以承流﹔遠則四夷﹐傾心而待命。」毅夫自負此文敏贍﹐因爲詩曰「中使傳宣內翰家﹐君王令艸侍中麻。紫泥金印封題了﹐紅燭才燒一寸花。」元中﹐司馬溫公作相﹐除左僕射﹐時學士鄧溫伯艸制﹐其末曰「上寅亮於天工﹐則陰陽風雨以之順﹔下咸遂乎物理﹐則山川艸木以之靈。內阜安於兆民﹐外鎭撫於四裔。」此二白麻特相類﹐人謂非二公不能稱此大訓。富彥國《辭起復表》云「況今中外無事﹐左右得賢﹐共輔聖明之期﹐安有隳曠之務﹗曲蒙下詔﹐更起孤臣﹐在陛下馭國之方﹐蓋欲不遺於舊物﹔於朝廷惇化之道﹐必恐有誤於蒼生﹝從頭至尾﹐言有倫次。足當一貫之章﹞。兼臣悲傷之餘﹐衰病交至﹐精力已耗﹐神觀未還。假此充員﹐豈堪應務﹖伏望日月臨照﹐天地包容﹐盡母氏平生之恩﹐憐人子罔極之苦﹐曲矜末志﹐得滿鉅憂。生意凋零﹐或尙未捐於溝壑﹔淸光咫尺﹔終期伏望於雲天。悲感增深﹐懇顧兼劇。」

富鄭公居洛﹐文潞公﹝彥博﹞等用白居易故事﹝就非俗態﹞﹐就鄭公第置酒相樂﹐尙齒不尙官﹐鄭公在筵﹐潞公請範純夫﹝祖禹﹞作致語﹐曰「衮衣繡裳﹐迎周公之歸老﹔﹝一場好事﹐政須有此佳語﹞安車駟馬﹐奉漢相之罷朝。」鄭公大喜。

熙寧間﹐鄧溫伯作《邢妃麻》云「《周南》之詠《捲耳》﹐無險訁皮私謁之心﹔齊詩之美雞鳴﹐有警戒相成之道。」四句一字不著安排﹐眞大方語也。王荊公﹝安石﹞退居金陵屢用之﹐《賀冊皇妃表》云「《關雎》之求淑女﹐無險訁皮私謁之心﹔《雞鳴》之得賢妃﹐有儆戒相成之道。」﹝此只管神裏相合﹐更不問做作。老頭巾不悟乳臭子亦不悟。﹞

王介甫《賀生皇子表》云「鳧之雅﹝一字不浮﹞﹐媚於神祗﹔苡之風﹐燕及黎庶。弓嗣燕棋之報﹐仍羆夢之祥。無疆惟休﹐永保桑苞之固﹔有室大競﹐方觀椒實之繁。」此數語驟而視之﹐如布帛菽粟﹐只在目前﹐徐而察之﹐若規矩範型﹐不可增減﹐所謂風行水上﹐不求文而自文者。

許貳卿﹝奕﹞丁艱服除﹐入朝謝啟曰「終三歲予寧之制。」「予寧」二字﹐或謂卽「喪與其易也﹐寧戚。」殊無意義。蓋漢詔﹕「士大夫遭父母喪者﹐予寧三歲。」卽假寧之寧。俾之治喪耳。王荊公《謝給蔡卞假》《將臣女子省侍》《令卞傳宣撫問表》曰「飭醫遣使﹐已叨訓勉於礻是身﹔輟侍與寧﹐重累顧哀於慈子。」正以與寧爲給假也。

王荊公在金陵﹐有中使傳宜撫問﹐並賜銀合茶藥﹐令中外各作一表﹐旣具槁﹐無可於公意者﹐公遂自作﹐其詞云「信使恩言﹐有華原隰。寶奩珍劑﹐增賁丘園。」蓋五事見四句中﹐言約意盡﹐眾以爲不及。

王荊公與吳衝卿丞相﹐同年同歲又修婚姻之好﹐熙寧中﹐越兩制舊人三十餘輩﹐用爲樞密使副﹐又薦代已爲相﹐衝卿遂擺其迹﹐欲與荊公異﹐力薦與荊公論事貶斥之人如呂晦叔﹑李公擇﹑程伯淳還朝﹐又欲稍變新法﹐及言荊公家事。荊公去而不復召者﹐衝卿力也。公在金陵熟聞之。因中使傳宣撫問﹐以表謝曰「晚由朴學﹐上誤聖知。智曾昧於保身﹐忠每懷於許國。讒誣甚巧﹐竊憂解免之難﹔危拙更安﹐特荷眷憐之至。況遠迹久孤之地﹐實邇言易間之時。而離明昭哲於隱微﹐解澤頻繁於疏逖。」所謂「邇言易間﹐」乃謂衝卿也。未幾﹐衝卿薨於位﹐公作挽詞云「气鐘舊國山川秀」者﹐譏其鄕裏本建州也。

王荊公父名益﹐以都官員外郎通守金陵﹐而元厚之﹝絳﹞爲金陵幕官﹐其契分久矣。荊公旣相﹐神宗欲愼選翰林學士﹐時厚之久在外﹐老於從官﹐荊公對曰「有眞翰林學士﹐但恐陛下不能用耳。」上固問之﹐因道姓名﹐上久之﹐曰「元絳在外久﹐不以文稱﹐且令爲制誥何如﹖」荊公曰「陛下果不能用耳。況已作龍圖閣直學士﹐難下遷知制誥。」遂自外徑除翰林學士﹐中外大驚。旣就列﹐有稱職之譽﹐不久﹐遂參大政﹐故厚之深徳荊公。其後﹐荊公居金陵﹐厚之以太子少保致仕歸平江﹐以啟謝荊公曰「眷林泉之樂﹐方遂乞骸﹔望衮繡之歸﹐徒深引ㄕ。」

元厚之久作藩郡﹐後聞儂智髙餘黨寇二廣﹐移知廣州﹐而所傳乃妄攺知越州﹐厚之謝上表云「忽聞羽檄之馳﹐謂有龍編之警。橫水明光之甲﹐得白虛聲﹝其詞蒼老醒目﹞﹔雲中亦白之囊﹐倡爲危事。」用李徳裕《獻替記伐劉稹》﹕楊弁令中人馬元貫奏﹕「橫水明光之甲曳地﹐何由取他﹖」徳裕曰「從伊十五里精兵明光甲曳地﹐必須破卻此賊。」後所傳果妄﹐遂誅楊弁焉。

神宗友愛嘉﹑岐二王﹐不許出閣﹐固辭者數十﹐其後攺封。先召翰林學士元厚之謂曰「卿可於麻辭中道殺﹐勿令更辭也。」略云「列第環宮﹐彌聳開元之盛﹔側門通禁﹐共承長樂之顏。」

宋元憲晚歲有詩云「老矣師丹多忘事﹐少之燭武不如人。」其後﹐元厚之作執政﹐參知政事﹐一日﹐奏事差誤﹐神宗顧謂曰「卿如此忘事耶﹗」明日乞退﹐遂用元憲語﹐作《乞致仕表》云「少之燭武尙不如人﹐老矣師丹仍多忘事。蠡智窮於測海﹐蚊力困於負山。」神宗讀表至此﹐憐其意而畱之。﹝只是意思眞﹞

神宗自穎王卽位﹐元丰中﹐升穎州爲順昌軍節鎭﹐時元厚之罷參政﹐作穎實令﹐郡中老儒士胡士彥作謝表﹐公覽之﹐以筆抹去﹐疾書其紙背﹐一揮而成。略曰「燾土立社﹐是開王者之封﹝無些兒餡气﹞﹔乘龍禦天﹐厥應聖人之作。按圖𨿽舊﹐錫命惟新。」又曰「興言駿命之慶基﹐宜建中軍之望府。謂文武之徳﹐聖而順﹐唐虞之道﹐明而昌。合爲嘉名﹐以侈舊服。」

元章簡公《致政表》云「正至衣冠﹐莫綴邇聯之列﹔歲時牛酒﹐尙沾甲令之恩。」又《謝越州表》云「驅車萬里﹐虛出玉關之門﹔乘駟一麾﹐幸至會稽之邸。」謝子耆寧《除職表》云「疲牛抱犢﹐同均丰艸之甘﹔倦鳥將雛﹐不失上林之樂。」皆爲人稱誦。又作王荊公相麻﹐亦世所稱工﹐然其腦詞「若礪與舟﹐世莫先於汝作﹔有衮及繡﹐人久佇於公歸。」或猶病其先後失倫云。

歐陽公《致仕表》有云「𨿽伏櫪之馬﹐悲鳴難戀於君軒﹔而曳尾之龜﹐涵養未離於靈沼。」元厚之後作致仕表云「蹌蹌退舞﹝殊有體面﹞﹐敢忘舜帝之笙鏞﹔﹛羽髙﹜歸飛﹐亦在文王之靈沼。」又《謝致仕表》云「冥鴻𨿽遠﹐正依天宇之髙華﹔微藿旣﹛羽髙﹜傾﹐尙逆日華之明潤。」其意謂萬物不離於天地﹐𨿽致仕亦不離君父也。蘇子瞻爲《筆說》﹐大以此爲妙﹐云「古人謝致仕表﹐未有能到此者。」﹝日華﹑明潤﹐用李徳裕唐武宗《畫像贊》。﹞

諫臣被黜到任﹐謝表往往詆訐﹐熙寧三年﹐傅獻簡﹝堯兪﹞言新法不便﹐謫知和州﹐表云「以臣性本天成﹐惟朴忠之是徇﹔謂臣官有言責﹐盍去就之當然。」人以爲得體。

劉丞相﹝摯﹞舊以詞賦知名﹐晚爲表章﹐尢溫潤閒雅﹐其《罷省官謝起知滑州表》云「視人郡章﹐或猶驚畏﹔諭上恩旨﹐罔不歡欣。」又云「詔令明具﹐止予奉行﹔徳澤汪洋﹐易於宣究。」人愛其語整暇﹐有大臣气象。

劉莘老《守鄆謝表》云「𨿽進退必由其道﹐所顧學者古人﹔顧功烈如此其卑﹐終難收於士論。」﹝謙而彌光﹞此眞罷相表也。

劉丞相自鄆徙靑﹐謝表云「東方大國﹐莫如鄆靑﹝隹語自不須脂粉﹞﹔微臣何人﹐繼爲帥守。」趙淸憲﹝挺之﹞自禮部侍郎除中司﹐謝表云「省部六曹﹐禮爲淸選﹔憲臺三院﹐丞總大綱。」語俱莊雅可誦。

劉斯立﹝政﹞﹐丞相長子﹐賢而能文﹐丞相謫死新州﹐至元符末﹐用登極恩追復故宮﹐斯立以啟謝執政﹐略曰「晚歲《離騷》﹐難招魂於鬼域﹔平生精爽﹐或見夢於故人。」用李衛公夢於令狐乞歸葬﹐精爽可畏故事也。﹝一本﹕晚歲離騷﹐魂竟招於異域﹔平生精爽﹐夢猶托於故人。﹞

王文恪公﹝陶﹞嘗言「四六﹐如『蕭條』二字須對『綽約』與『據鞍矍鑠』須對『攬轡澄淸』﹐若不協韻﹐則不名爲聲律矣」文恪《謝正字啟》﹐略云「雕虫篆刻﹐童子尙恥於壯夫﹔血指汗顏﹐斫者徒羞於巧匠。」又﹐謝自陳移守許表一聯云「有汲黯之直﹐未死淮陽之郊﹔無黃霸之才﹐顧老穎川之守。」﹝因地尋人﹐因得故事﹐遂成佳句。﹞謂陳州﹐淮陽郡﹐許州乃穎川郡。黃霸自穎川入爲三公﹐而我不敢顧也。用事親切類如此。

賜生辰器幣﹐起於唐以寵藩鎭﹐五代至遣使命。周世宗眷遇魏宣懿﹐始以賜之。自是執政爲例。王華陽﹝﹞居政府日久﹐生。日禮物謝表最多﹐有云「記犬馬始生之日﹐知有感於劬勞﹔推君臣同體之心﹐欲俯均於憂樂。」或謂以「犬馬」對「君臣」不妥﹝此各自爲對法﹐然似不雅觀﹞。又有云「祿不逮於養親﹐空懷永世之慕﹔忠可移於報主﹐何惜一身之捐。」又有云「笥衣出賜﹐衰微不稱於身章﹔廏乘分班﹐勉彊自慚於駑力。」又有云「餼羊丰碩﹐蓋使知自養之榮﹔醪酒旨淸﹐又將家旣醉之福。隆漢家推食之惠﹐增周室錫朋之休。」又有云「良金燭乘﹐嚴寶勺於天駒﹔藻帛絢文﹐雜華章於笥服。拜漢庭之寵﹐𨿽慚稽古之工﹔報周雅之章﹐顧上如岡之壽。」﹝不脫生日意﹞數篇命意措詞並無一雷同者。

華陽《賀老人星見表》曰「金行貫敍﹐顥气肅乎西成﹝三五參昴﹐亦自桑然﹞﹔珠緯纏空﹐祥輝麗乎南極。乾文燁潤﹐宵景澄夷。」又曰「薦人君之壽﹐旣稽元命之圖﹔表天下之安﹐又載西京之志。」一時慶語﹐無出其右。

四六貴出新意﹐用景太多而气格低弱﹐則類俳矣﹐惟用景而不失朝廷气象﹐語劇豪壯而不怒張﹐然後爲工。王岐公作慈聖皇后山陵使﹐《掩壙慰表》云「雁飛銀漢﹐𨿽閱景於千齡﹔龍繞靑山﹐終儲祥於百世。」滕元發《乞致仕表》云「雲霄鴻去﹐免罹繳之施﹔野渡舟橫﹐無復風波之懼。」呂太尉《謝賜神宗禦集表》云「鳳生而五色﹐悵丹穴之已遙﹔龍藏乎九淵﹐驚驪珠之忽得。」凡此之類﹐皆以气勝與語勝也。

滕元發少居鄕裏寺中修業﹐主僧出﹐諸生夜盜其犬烹之﹐僧歸覺﹐笑曰「能作《滕先生偸狗賦》﹐卽不申理。」元發立成﹐其驚句云「摶飯引來﹐喜掉續貂之尾﹔索牽去﹐驚回顧兔之頭。」卽日傳播諸郡。﹝《上官榮傳》﹕「避麋之犬﹐豈顧兔耶﹖」二字出此。按﹕《天問》實有「顧兔在腹」之句。﹞

滕元發《賀呂正獻公﹝公著﹞拜相啟》云「玉璜釣瀨﹐家傳渭水之符﹔金鼎調元﹐代出山東之相。」又云「寰區大﹐盡還仁祖之風﹝不用故事亦佳﹞﹔朝野一辭﹐復見申公之政。」當時稱誦。

正獻公自中司罷後﹐數年起知河陽﹐謝上表云「三學士之職﹐嘗忝兼榮﹔中執法之司﹐亦蒙眞授。」蓋公嘗爲翰林學士兼侍讀學士寶文閣學士。官至侍郎﹐拜中丞﹐銜內不帶權字。公爲中丞時﹐官已至侍郎﹐故云「亦蒙眞授」也。

滕元發受知神宗﹐最在諸公之先﹐以議政與荊公不合﹐遂出爲帥﹐後又中飛語﹐再謫知筠州﹐托汝陰王公﹝釒至之父﹞撰《陳情表》自辧﹐滕公讀至「戀闕之心徒切﹐見君之日無期。」﹝痛切處眞令人掉淚﹞起執汝陰手揮涕曰「此予心欲言而不可得者也。」表入﹐神宗大悅﹐以滕公知湖州。湖乃公所乞也。是時林子中作禮部員外郎﹐與公婿何洵直同曹﹐聞公得湖﹐以詩賀回﹕「淸風樓下兩溪春﹐三十餘年一夢新。欲識玉皇香案吏﹐水晶宮裏謫仙人。」蓋公初第卽ヘ湖州﹐距是三十年矣。

唐張籍用裴晉公薦爲國子博士﹐而東平帥李師道辟爲從事﹐籍賦《節婦吟》見志以辭之﹐云「君知妾有夫﹐贈妾雙明珠。感君纏綿意﹐系在紅羅襦。妾家髙樓連苑起﹐良人持戟明光裏。知公用心如日月﹐事夫誓擬同生死。還君明珠雙淚垂﹐何不相逢未嫁時﹖」元中﹐汝陰除知陳畱縣﹐唐君益帥荊南﹐方董辰沅邊事﹐辟汝陰通判沅州﹐汝陰已得陳畱而辭之﹐以啟謝君益曰「抱璧懷沽﹐𨿽免匹夫之罪﹔還珠自嘆﹐空成節婦之吟。」

孫公素﹝賁﹞除河東轉運使﹐托汝陰代作謝表﹐蓋河東﹐堯故都之地曰「富歲三登﹐有唐叔得禾之異﹔輿情百樂﹐興堯民擊壤之歌。」末云「過太行回顧云下﹐義感親閹﹝寓意妙﹞﹔望長安遠在日邊﹐心馳帝闕。」公素讀之﹐笑曰「公末篇乃寓忠孝之意也。」

汝陰嘗言「四六﹐須只當人可用他處不可使﹐方工。」邵﹤龠虎﹥自陜西運使移知鄧州﹐汝陰以啟賀之云「教實自西﹐浸被南明之國﹝有致﹞﹔民將愛父﹐佇興前古之歌。」乃邵氏自陜移鄧之啟也。

顧惇詩﹝起﹞罷臺官﹐久之得太原件﹐與汝陰同官﹐素相好也。惇詩作火山軍試官﹐歸詫得人﹐且言其解頭作謝啟甚工﹐云「夢蕉中之鹿﹐奚辧其眞﹔探頷下之珠﹐適遭其睡。」汝陰戲謂惇詩曰「主文何太恍惚耶﹗」

阮思道子昌齡醜陋喫訥﹐聰敏絕人﹐年十七八﹐海州試《海不揚波賦》﹐卽席一筆而成﹐文不加點﹐其警句云「收碣石之宿霧﹐斂蒼梧之夕云﹝隱隱著題﹐自不易得﹞。八月靈搓﹐泛寒光而靜去﹔三山神闕﹐湛淸影以遙連。」有士人登科﹐作太原職官﹐能文輕脫﹐嘲侮同官﹐爲眾所怨﹐太師戒之﹐因作啟事謝云「才非一鶚﹐難居累百之先﹝工﹞﹔智異眾狙﹐遂起朝三之怒。」副總管﹐武人﹐嘗戲之使對句云「快咬鹽齏﹐窮措大」﹐其人應聲對曰「善餐倉米﹐老衙官。」

卷五宋

治平中﹐英宗患歷代史繁﹐令司馬光編進君臣事迹﹐光請置局辟官﹐與劉﹑劉恕﹑範祖禹及子康編集﹐神宗賜名《資治通鑑》﹐會光出知永興軍﹐以衰病乞閒﹐乃差判西京畱司禦史臺及提舉崇福宮﹐前後六任﹐聽以書局自隨﹐歷十九年成書。元初﹐光還朝作門下侍郎﹐用宰相蔡確札子﹐方下國子監開板杭州雕造﹐令光門下士及館職校讎之。板成﹐徧賜宰執侍從及校讎官﹐各以表謝﹐獨張舜民表能盡著書始終﹐略見《通鑑》本末﹐其辭曰「英宗皇帝患學者不能徧窺﹐況人主何暇周覽﹖思有所述﹐頗難其人。疇若臣哉﹐莫如光者。神宗皇帝揮宸翰以錫名﹐敕講筵而進讀。目爲《通鑑》﹐時則弗迷﹐資彼治原﹐捨玆安出﹖」又曰「上下馳騁於數千載間﹐出入相隨於十九年內。尙假言官之督責﹐熟諳裏俗之謗嗤。卒成一代之書﹐仰副兩朝之志。𨿽古者興亡事迹固已粲然﹐而光之筋力精神於此盡矣。」又曰「旅遊東國﹐嘗屢嘆於斯文﹐畱滯周南﹐遂克終於先業。嗟君臣之際遇﹐已極丹靑﹔何父子之淪亡﹐忽悲風露。」舜民又有《謝祖禹詩》云「通鑑初成賜近臣﹐不遺疏賤帝恩均。我投湘水五千里﹐君住周南二十春。東觀汗靑身是夢﹐西齊削槁事如新。細論當日修書者﹐只有三人今一人。」謂﹑恕﹑祖禹也。祖禹時爲講筵﹐舜民爲臺官云。

司馬公《永興謝上表》云「維此咸秦﹐昔爲畿甸。山川秀美﹐土地膏腴。論其平時誠爲樂土﹐在於今日適值凶年。經夏亢陽﹐苗靑乾而不秀﹔涉秋淫雨﹐穗黑腐而無收。廩食一空﹐家乏蓋藏之粟﹐𦇤負相屬﹐道有流離之人。老弱懷溝壑之憂﹐姦猾蓄萑蒲之志。正宜安靜﹐不可動搖﹐譬諸烹魚﹐勿煩擾則免於糜爛﹔如彼種木﹐任生植則自然蕃滋。」讀此篇憂國憂民﹐可以泣鬼﹐眞有用文章也。公平日謂不能爲四六﹐豈誠不能﹐特不能爲雕人刻士耳。

神宗初卽位﹐王中父﹝介﹞﹑劉貢父﹝﹞同考試進士﹐中父以舉人卷子用﹐「小畜」字﹐疑「畜」字與禦名同音﹐貢父爭以爲非﹐中父不從﹐固以爲禦名﹐貢父曰此字非禦諱﹐乃中父家之諱也。﹝惡語侵人﹞因相詬罵。旣出試院﹐禦史以爲言。貢父坐罷﹐同判太常禮院罰銅歸館。有啟謝執政云「虛船觸舟﹐忮心不怨﹔彊弩射市﹐薄命何逃」﹖一時稱其工。

李復圭自慶州以軍變事左遷知曹州﹐謝表曰「誤蒙恩制﹐更守陋邦。」神宗赫怒云「曹﹐股肱郡﹐乃爲陋邦﹐不遜如此﹗」乃知廣濟軍。劉貢父自修起居注﹐守曹南﹐謝表云「薄淮陽者願畱禁闥﹝如此道來便不愷人﹞﹐厭承明者樂在會稽。臣不敢然﹐仕本爲祿。」亦不足之語﹐但婉而成章耳。

蘇子瞻﹝軾﹞十歲時見老蘇誦歐陽公《謝對衣並馬表》﹐老蘇曰﹕汝可擬作一聯。曰「匪伊垂之﹐帶有餘﹔非敢後也﹐馬不進。」老蘇喜曰「此子他日當自用之。」至元中﹐再召入院作承旨﹐因有此賜﹐用爲表謝云「枯羸之質﹐匪伊垂之﹐而帶有餘﹝見成語﹐亦復見成用之﹞﹔斂退之心﹐非敢後也而馬不進。」後爲兵部尙書﹐又作謝對衣帶表﹐略曰「物生有待﹐天地無窮。艸木何知﹐明慶雲之渥采﹔魚蝦至陋﹐借滄海之榮光。𨿽若可觀﹐終非其有。」四六至此﹐涵造化妙旨矣。

東坡謝賜對衣金帶馬非一﹐俱警策可誦﹐有曰「陛下至誠樂與﹐有緇衣之好賢﹔俊民用章﹐無白駒於虛谷。不違寒陋﹐亦被光華。攬佩以思﹐遂識斷金之義﹔舉鞭自誓﹐敢忘希驥之心。」有曰「命服出司﹐榮動縉紳。左驂在庭﹐光生徒馭。慨然攬轡﹐敢有意於澄淸﹔束以立朝﹐尙可言於賓客。」有曰「臣山野之資﹐非文繡之所及﹔疲駑之質﹐𨿽鞭策以何加﹖方祈冗散之安﹐更忝便蕃之錫。擄鞍有愧﹐束衽知榮。敢不奉以牧民﹐永思去害之指。施之治邑﹐庶無學制之傷。」有曰「子衣安吉﹝坡老只是聰明﹞﹐不待請而有之﹔我馬虺ㄨ﹐蓋知勞而賜者。敢不勉思忠藎﹐務報恩勤。永爲廏庫之珍﹐莫非民力﹔無忘獄市之寄﹐以副上心。」

東坡又有《謝賜衣襖表》云「齊官三服﹐已寬卒歲之憂﹔漢札十行﹐更佩先春之暖。惟徳其物﹐豈曰無衣﹖敢不推廣朝廷之仁﹐益收凍餒﹔申嚴祖宗之法﹐少肅惰偸。庶收汗馬之勞﹝自然合拍﹞﹐以解濡鵜之誚。」

四六不得用經全句﹐惡其近賦也。然子瞻作《呂申公制》云「旣得天下之大老﹐彼將安歸﹖乃至國人皆曰賢﹐夫然後用。」﹝蘇表之於唐表﹐猶蘇詩之於唐詩。﹞气象雄傑﹐格律超然﹐固不可及。

呂微仲﹝誨﹞性沈厚剛果﹐遇事無所回屈﹐身幹長大而方﹐望之偉然。東坡每戲之曰「公眞有大臣體。此坤六二所謂『直方大』也。」﹝直恁耍人﹞及拜相﹐東坡艸麻云「果藝而達﹐有孔門三子之風。直大以方﹐得坤爻六二之動。」呂以爲謔己﹐憾焉。

蘇子瞻與呂吉甫﹝惠卿﹞同在館中﹐吉甫旣爲介甫腹心進用﹐而子瞻外補﹐遂爲仇仇矣。元初﹐子由作右司諫﹐論吉甫之罪﹐莫非纛國殘民﹐至比之呂布﹐自資政殿大學士貶節度副使﹐安置建州﹐而子瞻作中書舍人﹐行謫詞又劇口詆之﹐號爲元凶﹐其詞曰「先皇帝求賢如不及﹐從善如轉圜。始以帝堯之明﹐姑試伯鯀﹐終焉孔子之聖﹐不信宰予。尙寬兩觀之誅﹐薄示三苗之竄。」吉甫旣至建州謝表﹐末曰「龍鱗鳳翼﹐固絕望於攀援﹔虫臂鼠肝﹐一冥心於造化。」以子瞻兄弟與我所爭者﹐虫臂鼠肝而已。子瞻見此表於邸報﹐笑曰「福建子難容﹐終會作文字。」﹝今人有此意趣否﹖﹞

子由代子瞻作《中書舍人啟》稱﹕「伏念某艸茅下士﹐蓬蓽書生。」子瞻以筆圈「伏念某」用「但卑末」三字﹝用「但」字便若增一轉﹞。蘇子瞻作翰林﹐林子中﹝希﹞方以言者去國在外﹐以啟賀曰「父子以文章名世﹐盡淵云司馬之才﹔兄弟以方正決科﹐邁晁董公孫之學。」與其後爲中書舍人謫二蘇告詞之語異矣。

蒲傳正在翰林﹐因入對﹐神宗曰「學士﹐職淸地近﹐非它官比﹐而官儀未寵﹐自今宜加佩魚。」遂著爲令。東坡入翰林﹐謝表曰「詔語春溫﹐再命而僂﹔使華天降﹐一節以趨。」起用成語妙甚。又曰「𨿽職親事祕﹐號爲『北門學士』之榮﹔﹝是一篇翰林院記。﹞而祿薄地寒﹐至有『京兆椽曹』之誚。豈如聖代﹐一振儒風﹐非徒好爵之縻﹐兼享大烹之養。玉堂賜篆﹐仰淳化之彌文﹔寶帶重金﹐佩元丰之新渥。」蓋淳化中﹐太宗嘗禦書「玉堂之署」四字扁。翰林院故事﹐學士賜禦仙花帶而不佩魚﹐惟二府佩之﹐號曰「重金學士」。得佩則元丰新制也。

東坡《謝兼侍讀表》曰「以爲兄弟之同升﹐自是朝廷之盛事。承明三入﹐僅比古人﹔大雅一門﹐無慚舊史。」時穎濱已居政地﹐不許引嫌故也。

東坡受知神廟﹐𨿽謫而實欲用之。東坡微解此意﹐論賈誼謫長沙事﹐蓋自況也。在元間獲魁章﹐作《告裕陵文》云「將帥用命﹐爭酬未報之恩﹔神靈在天﹐難逃不漏之网。」後人輒謂東坡以微文謗訕﹐夫寧有是﹖

東坡嘗夢數吏持紙一幅﹐其上題云「請《祭春牛文》。」因取筆疾書云「三陽旣至﹐庶艸將興。爰出土牛﹐以戒農事。衣被丹靑之好﹝恰是一場好夢﹞﹐本出泥塗成毀。須臾之間﹐誰爲喜慍」﹖吏微笑曰「此兩句﹐復當有怒者。」傍一吏云「不妨不妨。此是喚醒它。」﹝宋人有《祭勾芒神文》﹐曰「天子命我盡牧南海之民﹐農人告予將有西疇之事。念銅虎謹頒春之職﹐出土牛示嗣歲之期。」此當是帥廣所作。意𨿽與東坡不同﹐而詞語環妙則似之。﹞

子瞻在徐州日﹐河水浸城﹐幾至淪陷﹐子瞻日夜守捍得全。其賀表云「維丰沛之大澤﹐實汴泗之所鐘。伊昔橫流﹐凜孤城之若醜﹔殆玆平定﹐蔚秋稼以如雲。」

子瞻《謝量移汝州表》云「隻影自憐﹐命寄江湖之上﹔驚魂未定﹐夢遊縲紲之中。憔悴非人﹐猖狂失志。妻孥之所竊笑﹐親友至於絕交。疾病連年﹐人皆相傳爲已死﹔饑寒並日﹐臣亦自厭其餘生。」﹝達者之談。﹞

表章自敍﹐以兩臣字對說﹐東坡多用之﹐然須審度君臣之間情義厚薄及姓名眷顧於君前如何乃爲合宜。東坡《湖州表》云「知臣愚不適時﹐難以追陪新進﹔察臣老不生事﹐或能牧養小民。」登州表云「於其黨而觀過﹐謂臣或出於愛君﹔就所短以求長﹐知臣稍習於治郡。」侍讀謝表云「謂臣𨿽無大過人之才﹐知臣粗有不欺君之實。」惠州表云「念臣奉事有年﹐少加憐湣﹔知臣老死無日﹐不足誅鋤。」凡此所言﹐皆可自表於君前者﹐後人不諳事宜﹐至有碌碌常流﹐乍得一官﹐亦輒云知臣察臣﹐甚非體也。﹝汪浮溪亦多用此。謝徽州云「謂臣不攺歲寒﹐故起之散地﹔察臣素推月旦﹐故付之本州。」爲陸藻謝給事中云「知臣椎鈍無他﹐故長奉賢王之教﹔憫臣踐揚滋久﹐故亟升法從之班。」《爲汪樞密謝子自虜中歸不令入城降詔獎諭表》曰「知臣齒髮已凋﹐常恐鄧攸之無後﹔憐臣肺腑可見﹐有如去病之辭家。」﹞

杭﹑穎皆有西湖。東坡連鎭二州﹐故謝啟云「入參兩禁﹐每玷北扉之榮﹔出典二邦﹐輒爲西湖之長。」晚謫惠州﹐州有丰湖﹐亦名西湖﹐淳熙中﹐祕書揚監使廣東過惠﹐遊丰湖﹐賦詩云「三處西湖一色秋﹐錢塘潁水更羅浮。東坡原是西湖長﹐不到羅浮那得休」﹖

東坡《潁州謝表》曰「賓主皆賢﹐蓋宗資範孟博之舊冶﹝當家語渾雄典則﹞﹔文獻相續﹐有晏殊歐陽修之遺風。」又《謝中書舍人表》曰「在唐之盛﹐以馬周岑文本爲得人﹔近世所傳﹐有楊憶歐陽修之故事。」此以近事對古事也。後周益公《謝除兵侍兼直學士院表》曰「歷考貞元之後﹐惟陸贄衛次公之並充﹔載稽南渡以來﹐有汪藻綦崇禮之故事。」乃用此格。

東坡帥定武﹐有武臣狀極朴陋﹐以啟事來獻﹐東坡讀之﹐喜曰「奇文也。」以示幕客李端叔﹐問﹕「何者最爲佳句﹖」端叔曰「獨開一府﹐收徐庚於幕中﹔並用五材﹐走孫吳於堂下。」此佳句也。視此郎眉宇﹝人固不可貌相﹞﹐決無是語。得無假諸人乎﹖坡曰「使其果然﹐固亦具眼矣。」卽爲具召之﹐與語﹐甚歡。一府皆驚。

紹聖初﹐東坡以論事爲眾所忌﹐頻年謫居﹐先奉誥命落兩職﹐知英州軍州事﹐謝表云「瘴海炎陬﹐去若淸涼之域﹔蒼顏素髮﹐誰憐衰暮之年﹖」續奉誥命惠州安置﹐謝表云「湯网解其三面﹐﹝眞是作家﹞舜幹舞於兩階。明降徳音﹐許全餘息。故使虺ㄨ之馬。猶獲蓋帷﹔觳觫之牛﹐得違刀兒。」未幾﹐復責授復州別駕﹑昌化軍安置﹐謝表云「並鬼門而東騖﹐浮瘴海以南遷。子孫慟哭於江邊﹝愴然心悲﹞﹐以爲死別﹔魑魅逢迎於海外﹐寧許生還﹖」

徽宗初卽位﹐詔復元黨人官﹐徙蘇軾於內地﹐遂自昌化移廉徙永﹐更三赦復提舉玉局觀。廉州表云「風波萬里﹐顧衰病以何堪﹔煙瘴五年﹐賴喘息之猶在。憐之者嗟其已甚﹐嫉之者謂其太輕。考圖經正系海隅﹐以風土疑非人世。食有並日﹐衣無禦寒。淒冷一身。顚躓萬狀。恍若醉夢﹐已無意於生還﹔豈謂優容﹐許承恩而近徙。」永州表云「先皇帝明罰敕法﹐使萬里以思愆﹔今天子發政施仁﹐無一夫之失所。」玉局觀表云「沒齒何堪﹐不厭飯疏之陋﹔蓋棺未已﹐猶懷結艸之忠。」

東坡《玉局觀表》﹕「七年遠謫﹐不意自全。萬里生還﹐適有天幸。」所襯字皆漢人語也。又《黃門謝復官表》﹕「一毫以上﹐皆出於帝恩﹔累歲偸安﹐有慚於公議。」「秋毫以上﹐皆帝力也。」用張敖語。

東坡啟云「天雨何私﹐笑流行之木偶﹔滄溟不攺﹐歡自蕩之波臣。」或謂「天雨」「流行」皆有來處﹐而「滄溟」「自蕩」﹐莊子本文無之。蓋謝眺《辭隋王箋》云「不寤滄溟未運﹐波臣自蕩。渤懈方春﹐旅翮先謝。」

東坡雅意卜居吳會﹐其《湖州謝表》曰「臣頃在錢塘﹐樂其風土。魚鳥之性﹐旣自得於江湖﹔吳越之人﹐亦安臣之教令。」登州謝表曰「擊鼓登聞﹐止求自便。買田陽羨﹐誓畢此生。」《杭州到任謝表》曰「始衰而病﹐豈非滿溢之災﹔乞越得杭﹐又過平生之望。江山故國﹐所至如歸﹔父老遺民﹐與臣相問。」《杭州謝執政啟》曰「湖山如舊﹐魚鳥亦怪其衰殘﹔爭訟稍希﹐吏民習知其遲鈍。」《乞常州居住表》云「與其疆顏忍恥﹐干求於眾人﹔不若歸命投誠﹐控告於君父。敢祈仁聖﹐少賜矜憐。飽食無思﹐但日陶於新化﹔杜門自省﹐當益念於往愆。」其拳拳於吳會如此。後自嶺外歸﹐僑寓常州卒焉﹝地以人重﹐人亦以地重﹞。

東坡死﹐李方叔誄之曰「道大不容﹐才髙爲累。皇天后土﹐知平生忠義之心﹔名山大川﹐還千古英豪之气。」當時以爲知言。

黃岡道士李思立重建東坡雪堂﹐何斯舉﹝頡﹞作上梁文﹐其略云「歲在辛酉﹐蔚爲鸞鳳之棲﹔堂毀崇寧﹐奄作﹤鼠生﹥鼯之野。」又云「沖妙大師﹐前身化鶴﹐嘗從赤壁之遊﹔故事博鵝﹐無復黃庭之字。」數語皆警策。

秦少遊﹝觀﹞在元諸館職﹐最後﹐自校對黃本書籍方除正字﹐以啟謝諸眾﹐當時稱之。略云「切觀前史﹐具見鄙宗。西蜀中郎﹐孔明呼爲學士﹔東海釣客﹐建封任以校書。𨿽爲將相之品題﹐且匪朝廷之選用。夫何寡陋﹖遽爾遭逢。」《三國誌》﹕蜀秦宓博識﹐諸葛呼爲學士。唐詩人秦系﹐自號東海釣鰲客﹐張建封署爲校書郎。蓋秦氏當家二故事也。

少遊謝啟有云「始憐貧女﹐稍分秦壁之光﹝遜語﹑激語﹐俱不可少﹞﹔終念波臣﹐爲激越江之水。」此感恩之譚。至云「以古人行己之方﹐爲國士報君之義。千金敝帚﹐聊依翰墨以自娛﹔一割鉛刀﹐或冀事功之可立。」此誓報之語。

少遊又有《謝中書舍人表》云「上潤色於訓詞﹐下稽參於政理。自非文章絕妙﹐可先諸子之鳴﹐吏術精通﹐能最羣工之課﹐則何以當文臣之極任﹐備宰相之屬官。伏遇皇帝陛下﹐在宥中區﹐統和元气﹐上則承周太姒求賢之意﹐下則納召康公用士之言。耆老畢歸﹐俊英咸事。鏌滿庫﹐未忘一割之鉛刀﹔驥成羣﹐不棄十駕之駑馬。」時宣仁太后臨朝﹐故以太姒稱頌﹐而其文流麗﹐無字不佳﹐有此文﹐足稱此職。

少遊《賀呂申公啟》云「太公入國﹐固知天下之父歸﹝言者不諂﹐受者不怍﹞﹔伊尹得君﹐益見聖人之任重。」《賀司馬溫公啟》云「姦邪失匕著而自驚﹐忠義引壺觴而相慶。」二啟前後凡同十四語﹐如雲﹕「力足以扶持顚危﹐風足以興起貪懦。靑天白日﹐奴隸亦知其明﹐璞玉渾金﹐鑑識莫名其器。」又云「欣眾正之路開﹐信太平之責塞。顧稽故事﹐就封富民之侯﹔請與諸生﹐更上得賢之頌。」並不易一字。議者謂﹕「非申﹑溫兩公不能當此啟﹐非此啟亦不足以當申溫兩公。」

少遊《賀元會表》云「十三月爲正﹝奇思﹞﹐旣前稽於夏道﹔二千石上壽﹐乃參承於漢儀。」十三月爲正月﹐並舊年十二月而數也。見《白虎通》。

元初﹐起範蜀公﹝鎭﹞於家﹐力辭不至﹐其表曰「六十三而致仕﹐固不待年﹔七十九而造朝﹐豈云知禮﹖」時文潞公年八十﹐方以太師入爲平章軍國事﹐覽之笑曰「景仁也不看腳下。」﹝老成長者之言亦自有趣。﹞

沈存中﹝括﹞緣永樂陷沒謫官﹐久之﹐元中復官分司﹐以表謝曰「洪造與物﹐難回霜霰之餘﹐聖恩及臣﹐更過天地之力。」又曰「𨿽奮竭之心﹐難伸於已廢之日﹔惟忠孝之志﹐敢忘於未死之前。」皆新語也。

鄧安惠﹝溫伯﹞自翰苑出帥成都﹐謝表曰「捫參歷井﹐敢辭蜀道之難﹔就日望云﹐已覺長安之遠。」用李太白語。自後﹐凡官兩川者﹐謝表相承用此一聯。又嘗有啟云「三山已到﹐輒爲風引而還﹔九闕神遊﹐不覺夢驚而失。」

紹聖乙亥﹐詞科《代嗣髙麗王修貢表》﹐其中選者﹐首聯曰「襲爵海邦﹐猥被承家之寵﹔露章天陛﹐聿修任土之誠。」又「嗣守海邦﹐已遠沽於聖化﹔踐修臣職﹐庶仰紹於前人。」又﹕「承祧繼世﹐方遵守土之儀﹔修貢效珍﹐敢後充庭之禮。」俱是先說襲封﹐方及來王之意。惟第一人黃符先說本朝﹝政須冠蓋爲體﹞﹐首聯曰「仰被王靈﹐獲承基緒。敬修臣職﹐敢後要荒。」羅畸曰「中國明昌﹐適際聖神之運﹔遠邦奔走﹐宜修臣子之恭。」𨿽不及嗣王之意﹐亦以首言中國﹐遂爲第二人。畸中聯﹕「地瀕日出﹐每輸葵藿之心﹝略工﹐遂不類宋表﹞﹔天闊露零﹐亦被蓼蕭之澤。」二事人用之極熟﹐此聯稍練語﹐遂爲佳句。其斷句云「矢來肅愼﹐用昭遠慕之誠﹔弓掛扶桑﹐永荷誕敷之徳。」亦好。

章﹐元初簾前爭事無禮﹐責出知汝州﹐錢穆父﹝勰﹞行詞云「鞅鞅非少主之臣﹐悻悻無大臣之節。」子厚後見穆父﹐責其語太甚﹐穆父笑曰「官人怒雜職﹐安敢輕行杖﹖」及紹聖初﹐子厚拜首臺﹐翰林魯子宣﹝布﹞艸麻﹐洎庭宣﹐有「赤舄幾幾﹐南山巖巖」之語﹐時士大夫語云「今則幾幾巖巖﹐柰鞅鞅悻悻乎﹖」未幾﹐錢自吏部尙書責知池州。

魯子宣三直玉堂﹐作箋表有气而備朝廷體。其《賀章子厚復資政啟》曰「浩若江海﹐風波莫之動搖﹔屹如楝梁﹐蚍蜉無以傾撓。」其自南遷歸丹陽﹐聞大觀元會﹐作表以賀﹐略云「九賓在列﹐鏘劍佩而肅鴛鸞﹔五輅在庭﹝老子無私惑﹞﹐明旗常而載日月。」蓋𨿽老而文字不衰﹐亦久在朝居文字職﹐習性然也。

紹聖中﹐陸農師﹝佃﹞﹑魯子開﹝肇﹞﹐俱以曾預修《神宗實錄》被謫中書舍人﹐林希艸詞云「謂爾同爲謗訕﹐則於今其稿不存﹝又是鐘情之語﹞﹔謂爾有所建明﹐則未嘗爭論而去。」人以爲得實。

陸佃《謝吏部尙書表》有云「六燕相停﹐試銓衡其輕重﹔乙鴻遼遠﹝對六燕妙﹞﹐欲審別其飛翔。」按﹕《九章算術》﹕「五雀六燕飛集於衡﹐衡適平。一雀一燕而異處﹐則雀重而燕輕。」張融曰「鴻飛天首﹐遼遠難明。楚人以爲鳧﹐越人以爲乙鴻﹐常一耳。」

曾子開預修《宋史》﹐受朝奉郎﹐謝表有云「簡策之傳固多﹐帝王之書爲重。文章之用非一﹐述作之體爲難。」又云「自周而上﹐具載百篇之言﹔由漢以還﹐各成一代之史。典謨之辭略而雅﹐春秋之法謹而嚴。子長𨿽謬於是非﹐見稱事核﹔孟堅頗推於詳贍﹐或患文繁。」史館諸人﹐無不推其精雅。

元符末﹐蔡京爲學士承旨﹐曾肇爲學士﹐曾布﹑韓忠彥並爲執政。一日﹐中使召元長鎖院艸麻﹐拜韓公爲左僕射﹐京欲探上意﹐徐奏請曰「麻詞未審合作專任一相或分作兩相之意。」上曰「專任一相。」翌日京出﹐言曰「子宣不復相矣。」已而﹐復召子開艸曾公右僕射制﹐子開力辭﹐上曰「弟艸兄麻﹐太平美事﹐禁中已檢見韓絳故事矣﹐不須辭。」子開始受命。其破題云「東西分臺﹐左右建輔。」蓋有爲而發。

隆復位﹐制蔡元長艸其詞﹐云「𨿽元符建號﹐已位於中宮﹔而永泰上賓﹐無嫌於並後。」陳了翁﹝珙﹞作蔡彈文云「北門翰長﹐乃手艸廢詔之人﹔復後麻詞﹐又躬寫慈闈之旨。」以謂訓出東朝﹐則先帝當時不得不從事於泰陵﹐則陛下今日安敢輕攺。

陳了翁著尊堯集﹐累遭貶逐﹐蔡京再相﹐了翁之子正匯告京言語不順。父子追逮對獄。正匯以心疾竄海島﹐公移置通州。遇赦﹐自便謝表﹐略曰「狐突教子﹐素存不貳之風﹔曾參殺人﹐寧免至三之惑。事旣匿而難曉﹐時浸久而益疑。制所深嚴﹐就逮於重江之外﹔獄辭平允﹐閱實於片言之中。尋沐寬恩﹐移置近地。海島萬里﹐不如無子之無憂﹐淮需一身﹐彌覺有生之有患。擢發不足以數臣之罪﹐瀝血不足以寫臣之心。」

元符末﹐劉元城﹝安世﹞自貶所起帥鄆﹐當過闕﹐公謝表云「志惟許國﹐如萬折之而必東﹔忠以事君﹐𨿽三已之而無慍。」坐是遂不得入見。大觀間﹐陳了翁在通州﹐編修政典局取《尊堯集》﹐了翁以表繳進﹐其語有云「愚公老矣﹐益堅平險之心﹔精衛眇然﹐未捨塡波之願。」後竟再坐貶。此二表於用事下字亦皆精切﹐而气節凜凜﹐如嚴霜烈日云。

範忠宣﹝純仁﹞上遺表﹐其略云「蓋嘗先天下面憂﹐期不負聖人之學﹔此先臣所以教子﹝來得眞﹞﹐而微臣資以事君。」又云「萬里波濤﹐僅脫江魚之葬﹔五年瘴癘﹐幾從山鬼之遊。目已不明﹐無復仰瞻於舜日﹔身猶可勉﹐或能親奉於堯言。」又云「惟宣仁之誣謗未明﹐致保佑之憂勤不顯。臣所惜者﹐陛下上聖之資﹔臣所愛者﹐宗社無疆之業。」表旣奏﹐蔡京用事﹐下有司﹐欲罪其子。李端叔云「代作。」遂廢錮終身。

謝任伯﹝克家﹞參政在西掖艸蔡京謫散官制﹐大爲士大夫所稱﹐其數京之罪曰「列聖貽謀之憲度﹐掃蕩無餘﹔一時異議之忠賢﹐耘鋤略盡。」其語出於張文潛《論唐明皇》﹐曰「太宗之法度廢革略盡﹐貞觀之風俗蠹壞無餘」也。

蔡元長父子旣敗﹐言者攻之不遺餘力﹐李泰發時爲侍禦史﹐獨不露章﹐且勸勿爲太甚﹐坐是責監汀州酒稅﹐謝表云「當垂涕止彎弓之射﹝工而有致﹞﹐人以爲狂﹔然臨危多下石之徒﹝工而有致﹞﹐臣則不敢。」士大夫多稱之。

楊子安侍郎坐黨籍謫官洛陽﹐其謝再任宮祠表云「地載海涵﹐莫測包荒之度﹔春生秋殺﹐皆成造化之功。」﹝好語亦似有養中來。﹞邸報至丹陽﹐蔡元度在郡﹐見報驚嘆﹐諷味之。

王安中﹝履道﹞初任大名府元城主簿﹐呂吉甫一見奇之﹐未知其有文也。會熙河捷奏﹐令代爲賀表﹐其衣云「方叔壯猷﹐顧自嗟於老矣﹔臯陶賡載﹐尙希贊於康哉。」呂尢加嘆。蓋能發其微也。

王安中大燕樂﹐語曰「五百里宋﹐五百里衛﹝思奇而語工﹞﹐外包有截之區﹔八千歲春﹐八千歲秋﹐上祝無疆之算。」

宣和中取燕山﹐羣臣稱賀﹐蔡元長令一館職代作表﹐仍語以「燕人悅則取之」一句﹐不得不使其人搜經句﹐欲對未得﹐王安中曰何不曰「昆夷兌其喙矣。」遂用之。

蔡天啟﹝肇﹞紹聖﹑元符間爲中書舍人時﹐嘗與元諸公遊﹐遂曹斥不復用。嘗守睦州﹐到任謝表有曰「城譙闃寂﹐一葉落而知秋﹔島嶼縈回﹐二水合而成字。」復有詩曰「疊嶂巧分丁字水﹐臘梅遲見二年花。」人謂能狀桐廬郡景物。

蔡天啟又有《明州謝到任表》云「人有能有不能﹐聖主量材而受職﹔士或去或不去﹐人臣秉義以事君。臣結約無奇﹐間關少與。徙溪潭之醜類﹐素乏雄文﹔嬴賈客之購金﹐初無佳句。」按﹕韓愈爲文祭鱷魚﹐鱷魚去惡溪之潭。雞林賈購白樂天詩﹐一首一金。二者皆南方故事。

蔡天啟初召試中書舍人。故事﹐宰相於中書堂試詔制。天啟揮毫立就﹐文不加點。擬授節度使制云「嗚戲﹗千里繆之毫釐﹐朕不從中禦也﹔萬世垂之竹帛﹐卿其以身任之。」張天覽讀之﹐擊節稱美。

張天覺﹝商英﹞旣相﹐謝表有云「十年去國﹐門前之雀可羅﹔一日歸朝﹐屋上之烏亦好。」徽宗親題所禦扇焉。﹝丁晉公詩﹕「屋可占烏曾貴仕﹐門堪羅雀稱衰翁。」﹞

宋惠直爲江州﹐徳化簿王彥昭出師長沙﹐郡守令作樂語宴之﹐時有王積中者﹐知名士也﹐爲簽幕﹐亦俾預席﹐其中三聯云「少年射策﹐有賈太傅之文章﹔落筆驚人﹐繼沈中丞之翰墨。從來汝穎之間﹐固多奇士﹐此去瀟湘之地﹐遂逢故人﹝一撒旋空皆花﹐自是才手﹞。況有錦帳之郎官﹐來爲東道﹔且邀紅蓮之幕客﹐共醉西園。」郡守讀之大喜﹐謂「句句著題。」薦於時相何淸源﹝執中﹞﹐卽除書局﹐繼中詞科﹐聲名籍甚。

宋新仲在王彥昭幕下﹐代作《春日畱客致語》﹐有云「寒食止數日間﹐才晴又雨﹔牡丹蓋數十種﹐欲拆又芳。」皆魯公帖與牡丹譜中全語也。彥昭好令人歌柳詞﹐又嘗作樂語云「正好歡娛﹐歌綠樹數聲啼鳥﹔不妨沈醉﹐拚畫堂一枕春酲。」皆柳詞中語。

崇寧中﹐髙麗自明州海道入貢﹐偶乘風自江路至豫章﹐其先狀云「泛槎馭以尋河﹐遠朝天闕﹔望桃源而迷路﹐誤入仙鄕。自驚漂泊之餘﹐獲奉笑談之雅。」政和間﹐北使謝柑實表云「聘禮式陳﹐祝帝齡於紫闕﹔宸恩特異﹐錫仙宴於公郵。方厥包未貢之期﹐捧玆徳惟馨之賜。天香滿袖﹐染湘水之淸寒﹔雲液盈盤﹐洞庭之餘潤。梓裏豈遑於遺母﹐楓庭切願於獻君。」夷狄西六亦工如此。﹝近年張應雷有《謝柑表》云「剝膚而露入心涼﹐分瓣而漿侵甲冷。淸泉流齒﹐陋萍實之非甘﹔香霧噴人﹐鄙葡萄之猶澀。」又《謝楊梅表》云「如珠綴樹﹐三春葉裏靑丸﹔似火燒林﹐五月枝頭赭幔。映石門而龍睛交濕﹐隨盧橘而次第以新。」世亦並稱其工。﹞

卷六宋

政和中﹐新創禁中儺儀。有旨﹐令翰林撰文。翟公巽﹝汝文﹞當直﹐其略曰「南正司天﹐無俾神人之雜﹔夏禹鑄鼎﹐以紀山林之姦。苟非聖神﹐孰知情狀。」頃刻進入。人服其敏而工。

髙平範相《謝罷相表》云「常欲愼惜名器﹐俾士夫革奔竟之風﹔不敢妄圖事功﹐冀宗社獲和平之福。」翟公巽與公書卽用此語云「庶幾『革奔競之風﹐格和平之福』﹐如公所云也。」

翟公巽《行外國王加恩制》曰「宗祀明堂﹐所以教諸侯之孝﹝天然﹞﹔大賚四海﹐不敢遺小國之臣。」

翟公巽以顯謨閣學士知越州。建炎二年秋﹐杭州卒陳通等嬰城叛﹐囚守臣﹐殺官吏﹐公聞變發兵爲援﹐作《擒賊露布》曰「古者賜諸侯以弓矢﹐使得專徵﹔用公侯爲腹心﹐欲其守衛。三軍賈勇﹐悉勵貔虎之師﹔元惡就擒﹐卒正鯨鯢之戮。」曁王淵平寇﹐朝議以公不能成功﹐降爲直學士﹐又以不俟報﹐援發常平米賑越民饑﹐降一官。並作謝表曰「欲安劉氏﹐無嫌晁氏之危﹝巧湊﹞﹔豈比秦人﹐坐視越人之瘠。」二事可謂兩盡。迨公去越﹐越人安其政﹐相率投牒借畱﹐公知之﹐命取牘來﹐卽書其上曰「固知京兆﹐姑爲五日之畱﹔無使。稽山﹐復用一錢之送。」﹝其情思愈松﹐其語言愈緊﹞其用事精當如此。

宣和間﹐吳元中﹝敏﹞爲中書舍人﹑給事中﹐召還兼直禁林﹐制詞溫厚﹐人多傳誦。河北徳音云「桑麻千里﹐皆祖宗涵養之休﹔忠義百年﹐亦父老訓誨之力。」元巾筆也。

宣和乙已﹐上皇內禪﹐吳元中建議。及《謝門下侍郎表》云「上皇倦勤﹐授皇圖於元子﹔微臣攝直﹐適視艸於禁中。」初無一言以贊大議。君子與其不伐。

梅和勝﹐﹝執禮﹞﹐宣和初爲給事中﹐與時相王黼論事不合﹐攺禮部侍郎﹐遂黜守蘄﹐復落職﹐責守滁。王黼罷相﹐復職﹐知鎭江﹐靖康初﹐以翰林學士召﹐其謝表有曰「喜照壁間而見蠍﹐乍離楓下而聞鐘。」蓋「照壁喜見蠍﹐」此韓退之詩句也。下句用劉夢得詩語﹐夢得自武陵例召赴京﹐詩曰「雲雨湘江起臥龍﹐武陵樵客躡仙蹤。十年楚水楓林下﹐今日初聞長樂鐘。」

宣和間﹐順州得枸杞宿根於土中﹐綦北海﹝崇禮﹞屬聯云「靈根夜吠﹐變異質於千年﹔驛騎朝馳﹐薦聖人之萬壽。蓋荒裔沈藏之久﹐實王師恢復之初。物豈無知﹖時如有待。」表進﹐天子爲之攺容。凡作表﹐須是胸中有物﹐乃可展布得一篇﹐若平時不知枸杞爲何物﹐焉能造語如此﹖﹝朱孺子幼事道士王元正﹐居大若巖﹐一日汲於溪﹐見一花犬﹐逐之﹐入於枸杞叢下﹐掘之﹐根形如二犬﹐烹而食﹐忽覺身輕﹐飛於峯上。古詩﹕「不知靈性根成狗﹐怪得時聞夜吠聲。」﹞

南渡之行﹐綦叔厚在帝側﹐實代王言﹐詔旨所至﹐讀者感動﹐如陸宣公之在奉天也。呂忠穆以首相開督府﹐訓辭尢爲宏偉﹐有曰「盡長江表裏之封﹐悉歸經略﹔舉宿將侯王之貴﹐咸聽指呼。」其能布宣威靈﹐張大國體類此。又《賀忠穆啟》云「嶽降神而生申﹐實維周翰﹔帝賚弼而得說﹐用作商霖。」

髙宗駕幸平江﹐有旨﹐放鄒浩追復龍圖閣待制﹐綦叔厚當行詞﹐推上所以褒卹遺直之意﹐有曰「言期寤意﹐引裾嘗犯於雷霆﹔計不惜身﹐去國再遷於嶺徼。」又曰「英爽不亡。想生气之猶在﹔姦諛已死﹐知朽骨之尙寒。」同省舍人李正民見之曰「比吏房詞頭﹐皆常常除目﹐不足騁辭。今君爲鄒艸制﹐良可喜也。」及錄黃具﹐叔厚告假﹐而李獨直﹐以已名行下﹐叔厚戲曰「君欲掛名道鄕公制﹐但恐潤色非工﹐反爲名累耳。」李笑曰「人當知出君手﹐不知吾並得掠美﹐幸矣。」其文爲同捨所重如此。

川陜宣撫副使吳以功進檢校少師﹑兩鎭節度使﹐綦叔厚當制﹐有曰「陸海神臯﹐旣失秦川之利﹔銅梁劍閣﹐敢言蜀道之難﹖」言者謂﹐秦𨿽淪陷﹐而川未嘗失也﹐指以爲病。上知其非﹐公猶援唐故事﹐自謂失職﹐力引病求去﹐遂除知紹興。

綦北海《賀林宰啟》云「山川增爽﹐共迎鳧舄之臨﹔風俗還淳﹐暫屈牛刀之試。」《謝宮祠表》曰「雜宮錦於漁蓑﹐敢忘君賜﹖話玉堂於茅舍﹐更覺身榮。」時嘆其工。又一表曰「欲掛衣冠﹐尙低回於末路﹔未先犬馬﹐僅邂逅於初心。」尢隹。

秦檜之罷右僕射﹐制有云「予奪在我﹐豈云去朋黨之難﹔終始待卿﹐斯無負君臣之義。」此綦叔厚之文。褫職告詞云「聳動四方之聽﹐朕志爲移﹔建明二策之謀﹐爾材可見。」此謝任伯之文。綦﹑謝﹐姻家也﹐秦大憾之﹐亦不能深害。初﹐檜欲得相位﹐揚言「爲相數月﹐必聳動天下。」又陳二策﹐欲以河北人還金﹐中原人還劉豫。至是﹐帝召叔厚入對﹐語以是事﹐播告中外﹐故公制詞亦有﹕「自謂得權而舉事﹐當聳動於四方﹔逮玆居位以陳謀﹐首建明於二策」之語。

孫仲益﹝覿﹞《代髙麗王謝賜燕樂表》爲詞科第一名﹐捲有云「環居島服﹐習聞夷之聲﹔仰睇雲門﹐實眩咸池之奏。」次云「監二代以敷文﹐命一夔而典樂。登歌下管﹐天地同流﹔鼓瑟吹笙﹐君臣相說。」次云「有懷疏逖之臣﹐亦預分之數。玉帛萬國﹐幹舞已格於七旬﹔蕭韶九成﹐肉味遽忘於三月。」此先說遠夷不足以知雅樂﹐然後序作樂之盛﹐受賜之寵﹐得尊中國體。又云「蕩蕩乎無能名﹐𨿽莫睹宮墻之美﹝《四書》只在目前﹐人自思量不到﹞﹔欣欣然有喜色﹐咸與聞管龠之音。」與登歌四句﹐並全用經語。大凡詞科四六﹐須間有此一二聯則易入眼。他捲云「徵角並揚﹐慶君臣之相說﹔塤篪疊奏﹐與天地以同流。」因不全用﹐故弱。

孫仲益山居﹐上梁文云「老蟾架月﹐上千崖紫翠之間﹔一鳥呼風﹐嘯萬木丹靑之表。」又云「衣百結之衲﹐捫虱自如﹔拄九節之筇﹐送鴻而去。」奇語也。

何文縝﹝﹞﹐以四六知名﹐其謝召還表云「兩曾參之是非﹐浮言猶在﹔一王尊之賢佞﹐更世乃明。」孫仲益謝復官啟曰「兩曾參而或是或非﹐一王尊而乍賢乍佞。」語簡益工。

靖康間﹐劉中遠﹝觀﹞作《百官賀道君還京表》云「漢殿上皇﹐本是田野之叟﹔唐朝肅帝又非揖遜之君。」何文縝時爲中書侍郎﹐索筆塗之﹐用此二事別作一聯云「擁彗卻迎﹐陋未央之過禮﹔執前引﹐笑靈武之曲恭。」

何位中書日﹐雙親具慶生日﹐賜生餼﹐謝表云「況臣千載逢時﹐雙親就養。用羞甘旨﹐無煩穎谷之陳。誓竭疲駑﹐何止翳桑之報。」乃汪浮溪﹝藻﹞文也。

靖康間﹐京尹程伯起《謝賜出等牙簡表》云「看山拄頰﹐敢爲晉士之淸狂﹔上馬設囊﹐豈有唐賢之風度。」亦汪浮溪筆。其末聯尢勝﹐曰「入趨表著﹐知文竹之非珍﹔傳示子孫﹐庶甘棠之不朽。」﹝魏謇事﹞

李丞相綱罷﹐京師士民伏闕撾鼓﹐乞復用綱﹐欽宗遣內侍宣諭﹐眾尙未退﹐曁召綱入﹐仍令綱面諭遣之﹐乃退。浮溪有啟賀曰「士訟公冤﹐競舉首而集闕下﹔帝從民望﹐令免冑以見國人。」蓋用故事以配今事。汪嘗舉以謂人﹕「作四六﹐要當如此。」

靖康末﹐虜人立張邦昌﹐顏博文作赦書﹐有「無徳者亡﹐知謳歌之已去﹔當仁不讓﹐信歷數之有婦。」等語﹐無非吠堯之辭﹐聞者駭愕。及以大寶歸上﹐表云「孔子從佛之召﹐意在尊周﹝曲貸邦昌﹞﹔紀信乘漢王之車﹐誓將誑楚。」

靖康之亂﹐六宮有位號者皆北去﹐獨元皇后孟氏以廢居私第獲免﹐張邦昌從呂好問請﹐乃尊元爲宋太后﹐遣使迎康王構於濟州﹝智哉宣仁﹐眞女中堯舜乎﹖當哲宗冊孟後時﹐因曰「此女福薄﹐異日國家有難﹐必此人當之。」至是驗矣﹞。汪彥章時爲起居舍人﹐艸《皇太后告天下手書》曰「歷年二百﹐人不知兵﹔傳序九君﹐世無失徳。𨿽舉族有北轅之釁﹐而敷天同左袒之心。乃眷賢王﹐越居近服。漢家之厄十世﹐宜光武之中興﹔獻公之子九人﹐惟重耳之尙在。」或謂帝王受命﹐不當以重耳爲比﹐不知太后誥命用此﹐卻無礙情眞事切﹐足以深感人心。

汪彥章《代羣臣勸進康王表》曰「整襄城之駕﹐早戒修途﹔除髙邑之壇﹐亟臨大寶。力圖後效﹐如成王小毖之詩﹔光復丕基。邁文帝大橫之兆。」又表曰「𨿽以位爲樂﹐非堯舜之本心﹔然其命維新﹐蓋周邦之舊物。」又《賀登極表》曰「必國步艱難﹐始天地出非常之主﹔及治功宏濟﹐乃子孫承罔極之體。取炎精用事之月﹐卽藝祖興王之邦。有三千同徳之臣﹐共扶鴻業﹔用十百卜年之數﹐重立丕基。」﹝構後來曾不愧乎﹖﹞中興之初﹐文章與時俱髙如此。

浮溪艸《建炎徳音》有﹕「曰眷我中原﹐漢祚必期於再復﹔而迫於彊敵﹐商人幾至於五遷。」又曰「惟八世祖宗之澤﹐豈汝能忘﹖顧一時社稷之憂﹐非予獲已﹗」可謂說盡當時事情。或謂﹕「徽廟時畱虜庭﹐不可謂八世祖宗。」後《行馬忠河北經制使制》曰「田野三時之務﹐所至一空﹔祖宗七世之遺﹐厥存無幾。」此以爲七世﹐乃爲穩當。

浮溪艸《紹興攺元徳音》曰「聖人受命以宅中。莫大邦圖之繼﹔王者體元而居正﹐盍新年紀之頒﹖」又曰「小雅盡廢﹐宣王嗣服於宗周﹔炎正中微﹐光武系隆於有漢。」詞壯而事切。

建炎初﹐募使虜庭者﹐修職郎王倫攺朝奉郎充大金通問使﹐浮溪行制曰「朕惟疆事未寧﹐親庭在遠。夙宵軫念﹐庶孝悌通於神明﹔物色求人﹐儻忠信行於蠻貊。」又曰「以爾冑出公侯﹐資兼智勇。言念主憂而臣辱﹐何有於生﹝倫自可憐。胡銓攻之太過﹞﹖如皆已佚而人勞﹐孰當其責﹖」又曰「朕旣俯同晉國用魏絳以和戎﹐爾其遠慕侯生禦太公而歸漢。」哀情苦語﹐可泣鬼神。第髙宗肺腸未必如彥章耳。

靖康之亂﹐柔福公主北去﹐建炎四年﹐有妄女子詣闕﹐自稱柔福虜中潛歸﹐詔老宮人視之﹐其貌良是﹐問以舊宮事﹐彷佛能言之﹐髙宗惻然﹐詔授福國長公主﹐下降髙世榮﹐汪浮溪艸制詞﹐曰「彭城方急﹐魯元嘗困於面馳﹔江左復興﹐益壽宜充於禁臠。」引用故事﹐莫切於此。紹興中﹐顯仁太后回鑾﹐言柔福死虜中久矣﹐始知其詐﹐付詔獄執之﹐乃女巫也。嘗遇宮婢﹐言其貌酷類柔福﹐遂以舊宮之事告之﹐因而爲詐﹐乃伏誅。前後賜賚四十七萬緡籍入官。

建炎﹑紹興間﹐汪彥章爲中書舍人﹐尋除翰林學士﹐謝表云「文章𨿽本一技﹐命令實行四方。故自古禁林之除﹐極當時儒者之選。矧今學士﹐尢重他官。內敷帝制之坦明﹐外應軍書之警急。學非閎博﹐難酬跋燭之咨﹝柳公權事﹞﹔思或淹遲﹐將誤制鈴之召。」﹝宋制院中﹐以待傳呼。﹞旣拜職﹐一時詔令多出其手﹐凡上所以指授﹐諸將感厲﹐戰士訓飭﹐在位哀閔元元之意﹐具載誥命之文學﹐士大夫傳誦﹐以比陸宜公焉。

紹興元年正旦﹐髙宗在越州帥百官遙拜二帝﹐浮溪撰表曰「帝堯遊汾水之陽﹐久忘天下﹝眉宇好﹞﹔文王遇明夷之卦﹐益見聖人。臣自遠威顏﹐薦更時序﹐當璣衡之載復﹐悵旒之猶賒。鴻雁𨿽賓﹐莫致帛書於沙漠﹔風濤中阻﹐徒瞻雲气於蓬萊。」

汪彥章《賀呂忠簡初大拜啟》云「方羣臣憂杞國之天﹐靡遑朝夕﹔乃兩手取虞淵之日﹐重正乾坤。」

浮溪行韓蘄王制有曰「見無禮於君﹐爾旣殫於忠藎﹔歸飲至於廟﹐我何愛於寵褒。惟功名烈士之始終﹐惟爵祿有邦之勸沮。尙圖後效﹐更掩前休。」此誅苗劉后酬勛者。有曰「跪推轂而遣將軍﹐守境旣騰於戎捷﹔歌出車而勞還率﹐疇庸敢廢於邦彜﹗縱精兵於數路﹐若珠走盤﹔擠醜虜於長江﹐如杵投臼。」此破兀術後酬勛者。

王爲從弟投拜金人自劾﹐不允﹐浮溪艸詔曰「昔羊舌坐誅﹐靡連叔向﹔王惇稔惡﹐猶赦茂宏。蓋古者君臣相與於腹心之間﹐未嘗以兄弟輒投於形迹之地。」後王綱復官﹐浮溪制曰「聖人之心如權衡之公﹐法無私者﹔君子之過如日月之食﹐人皆見之﹝織造佳﹞。衛侯醇謹﹐初豈有於他腸﹖顏子庶幾﹐尙何憂於貳過﹗」

紹興中﹐汪彥章艸《髙麗不許入貢詔》云「壞晉館以納車﹐庶無後悔﹔閉玉關而謝質﹐匪用前規。」上稱其得代言體。久之﹐髙麗謝表至﹐上以所禦白團扇親書「紫誥仍兼綰﹐黃麻似六經」十字以賜﹐縉紳榮之。

浮溪《代嘉王謝及第表》曰「鵬激天潢之浪﹐鶯遷仙苑之春。昔慚假寵於分茅﹐今喜成名於拾芥。旣與在廷之多士﹐同值文興﹔將令就傳之百男﹐悉從隗始。」

浮溪《謝進書賜茶藥表》曰「遭漢家百六之災﹐漫無載籍﹔取武城二三之策﹐烏足全書﹖分北苑之上腴﹐用濡燥吻﹔乞西山之靈劑﹐使制頹齡。」

汪彥章《賀赤烏白鵲表》云「孝能致哺﹐煌煌儀則之新﹝畫來是赤烏白鵲﹞﹔喜必傳音﹐﹛羽髙﹜﹛羽髙﹜羽毛之潔。徊翔有煒﹐協周家王屋之符﹔粹美而眞﹐異莊子雕陵之見。」﹝國初﹐楊士奇攺賀白鵲一聯云「與鳳同類﹐蹌蹌於帝舜之庭﹔如玉其輝﹐﹛羽髙﹜﹛羽髙﹜在文王之囿」仁廟喜曰「此方是帝王家白鵲。」適內廚進膳﹐遂命內臣徹以賜之。﹞

漢石建爲郎中令﹐書奏事﹐事下﹐建讀之曰「誤書﹗『馬』字與尾當五﹐今乃四﹐不足一﹐上譴死矣。」甚惶恐。汪彥章「書馬者並尾而五﹐常負譴憂。」蓋用此事。孫仲益謝表亦有云「名節壞於謗讒﹔孰聽鼠牙之訟﹔精神銷於憂患﹐屢驚馬尾之書。」

顏魯公自湖移刺撫州﹐浮溪紹興初亦自湖移撫﹐謝表曰「惟臨汝之故都﹐有魯公之遺迹。時當大歷﹐來自吳興。𨿽賢愚比擬之非倫﹐然明聖選除之所似。奉明王十行之詔﹐願布隆寬﹝字法﹞﹔想英賢百世之風﹐更思奇節。」又謝表有曰「去國三年﹐長近蓬萊之气﹔移官千里﹐未離牛斗之墟。采薇遣戍﹐何昆吾獫狁之足憂﹔細柳勞軍﹐知李牧廉頗之可用。」下聯文意微有牽彊﹐而無前數聯﹐恐是謝廟堂啟。

浮溪後知徽州﹐以宗祀赦文授新安郡侯。徽故汪鄕郡也﹐其謝表云「久客還家﹐方憩南飛之鵲﹔通侯授印﹐忽成左顧之龜。宋人以得封﹐望胡及此﹔漢將銀黃而誇裏﹐榮乃過之。」又有《謝宰相啟》曰「城郭重來﹐疑千載去家之鶴﹔交遊半在﹐或一時同隊之魚。」未幾攺知泉州﹐到任表云「素號迂疏﹐無問馬及羊之智﹔乃蒙安便﹐得維桑與梓之州。二年而勞力勞心﹐一身而畏首畏尾。力祈罷免﹐反冒遷除。𨿽賣劍買牛﹐老猶堪於渤海﹔然舉頭見日﹐身益遠於長安。」

劉禹錫《聽舊宮人穆氏唱歌一詩》云「曾陪織女度天河﹐記得雲間第一歌。休唱貞元供奉曲﹐當時朝士已無多。」劉在貞元任郎官禦史﹐後二紀方再入朝﹐故有是語。浮溪始采用之﹐其宣州謝上表云「新建武之官儀﹐不圖重見﹔數貞元之朝士﹐今已無多。」汪在宣和間爲館職符寶郎﹐是時紹興十三四年中﹐其用事可謂精切。

秦相子以狀元登第﹐浮溪賀啟曰「三年而奉詔策﹐固南宮進士之所同﹔一舉而首儒科﹐乃東閣郎君之未有。𨿽迫於典故﹐姑令王勃以居前﹐然積此眷知﹝時檜引嫌﹐以陳誠之爲首﹞﹐行見魯公之拜後。」或以爲有譏刺﹐用是得謗﹐逐落職永州居住。謝表云「瓶居井眉﹐𨿽有措身之地﹔狐正丘首﹐未知歸骨之期。」在永積十二年﹐更四赦不得還﹐間遇勝日﹐幅巾葛屢登西山循鈷釒母潭入愚溪並湘流﹐爲文以弔古人﹐而自肆於山水。孫仲益稱其「年益髙﹐文益奇﹐詩益工﹐華妙精深﹐與柳儀曹相伯仲」云。

崔嗣道詞科宇文彬《代大理國王謝賜歷日表》曰「坐明堂而朝羣後﹐預觀月令之布新﹔先諸夏而後四夷﹐永賴徳輝之旁燭。」第三人張守云「舜齊七政﹐治罔逮於要荒﹔武通八蠻﹐賜不聞於正朔。豈伊絕域﹐輒預頒時。」亦不減前表。

建炎四年﹐駐蹕越州﹐明年攺元紹興﹐遂升府號﹐後移蹕臨安﹐命資政殿學士張守知府事﹐謝表曰「履勾踐之故棲﹐厲嘗膽枕戈之志﹝恰好當家甚﹞﹔想神禹之遺迹﹐服卑宮菲食之勞。」又《謝賜行宮充府治表》曰「六蜚回禦﹐想淸蹕之餘音﹔一札疏恩﹐復黃堂之舊觀。家在樓臺﹐眞羨詩人之勝﹔戟森兵衛﹐稍知州將之尊。廣廈千間﹐已免震淩之患。土階三尺﹐尙存簡素之風。」言上於宮室無所增葺也。

紹興初﹐胡康侯﹝安國﹞爲給事中兼侍讀﹐專講《春秋》﹐以論事忤旨﹐遂乞侍養﹐許之。其謝表曰「叱馭戒塗﹐夢寐碧雞之佳境﹔牽衣結戀﹝情到﹞﹐徘徊烏鳥之深情。矧當喜懼之年﹐深計短長之日。」牽衣結戀四字﹐畫出依依情態﹐妙甚。康侯沒﹐子寅進文集云「丘木成陰﹐𨿽郁春秋之志﹔囊書奏禦﹐何知旦暮之逢。」亦自悲款有致。

宋朝詞科以露布命題凡四﹐其膾炙人口者﹐薛嘉言《唐西海道破土谷渾露布》﹐曰「龍駒千里﹐越流沙靑海而來﹝使事處如鐵如意槌碎珊瑚﹞﹔鳳歷萬年﹐頒玉朔白蘭之外。」秦檜《唐擒頡利露布》曰「整王旅之云屯﹐依天聲而電擊。气調時豫﹐豈容微之弗隙﹔地辟天開﹐奚有纖埃之未掃。」

秦檜又有《代宰臣賀日下有五色云表》云「如蓋如盤﹐﹝日﹞方顯照臨之用﹔非煙非霧﹐﹝云﹞共呈承戴之華。休矣祥開﹐灼乎貺施。臣等誓勤綿薄﹐﹝云﹞求介昭明。﹝日﹞帝衮長瞻﹐固已傾心於就望﹔官名久正﹐母庸紀號於靑黃。」此亦詞科試卷。

當檜用事時﹐佞士盈廷﹐引古今而頌功徳者﹐例沐汲獎。檜嘗建一徳格天閣﹐朝士有賀啟曰「在昔獨伊尹格於皇天﹝奇語﹞﹐到今微管仲吾其左衽。」檜喜﹐超擢之。

李漢老﹝邴﹞有賀丞相二啟﹐無非媚竈之語﹐然其文自隹。賀朱相曰「際天飛之運﹐蚤參駿命之元﹔葉帝賚之求﹐實冠羣公之表。十龜成朋﹐曾莫助告猷之益﹔五龍爲輔﹐念嘗同遭變之艱。」賀秦相曰「昆夷維其喙矣﹐豈云屬耆老而居岐山﹝好對。便作驚人伎倆﹞﹔周公方且膺之﹐庶其會諸侯而朝洛邑。大節著乎本朝﹐嘗左袒以爲劉氏﹔孤忠奮乎絕域﹐眞不食而哭秦庭。﹝檜初爲議狀於金師﹐言張邦昌不可立﹐願復嗣君以安四方。金人怒﹐執檜去。﹞

李文肅又有《賀秦相進師垣啟》曰「推赤心於腹中﹐君旣同於光武﹔有大勛於天下﹐相自比於姬公。」秦以爲譏已﹐答啟曰「君旣同於光武﹐仰歸美報上之誠﹔相自比於姬公﹐其敢犯貪天之戒。」文肅得之﹐不能不恐﹐然亦終不能加害。

王仲﹐岐公暮子也﹐善詞翰﹐尢工四六。建炎初﹐知袁州﹐虜寇江西﹐坐失守削藉。嘗以啟於秦會之曰「黃紙除書﹐久無心於夢寐﹔靑氈舊物﹐尙有意於陶熔。」會之爲之開陳﹐詔復元官。

張彥實掌誥制﹐楊原仲並居西掖﹐代言多彥實與之潤色﹐偶戲成一毫筆絕句云「包羞曾借虎皮蒙﹐筆陣仍推兔作鋒。未用吹毛彊分別﹐卽今同受管城封。」原仲以爲誚已﹐大怒﹐訴於檜﹐檜訁術言官彈之﹐彥實罷爲宮詞謝表云﹝文字亦能爲崇﹞﹕「𨿽造化之有生有殺﹐本亦何心﹖然臣下之或賞或刑﹐咸其自取。」

紹興七年﹐趙忠簡公﹝鼎﹞重修《哲宗實錄》﹐書成﹐轉特進﹐呂本中艸制有曰「謂合晉楚之成﹐不若尊王而賤霸﹔謂散牛李之黨﹐未如明是而去非。惟爾一心﹐與予同徳。」檜以爲破和議﹐深恨之。﹝制詞中又有「惟宣仁之誣謗未明﹐致哲廟之憂勤不顯。」此蓋用範忠宣遺表中語。兩句但易兩字而甚不然。範辭云「致保佑之憂勤不顯﹐」專指母后而言﹐正得其實﹐今以「保佑」爲「哲廟」﹐了非本意。﹞

趙忠簡安置潮州﹐凡五年﹐杜門謝客﹐時事不掛口﹐及移吉陽軍﹐有謝上表曰「白首何歸﹐悵餘生之無幾﹔丹心未泯﹝忠膽淋漓﹞﹐誓九死以不移。」檜見曰「此老倔彊猶昔。」

紹興八年﹐詔侍從臺諫詳奏和金得失﹐胡澹庵﹝銓﹞杭疏乞斬秦檜﹐連貶竄﹐王盧溪﹝廷﹞以詩送之曰「癡兒不了公家事﹐男子要爲天下奇。」陳彥柔﹝剛中﹞以啟賀之云「屈膝請和﹐知廟堂禦侮之無策﹔張膽論事﹐喜樞庭經遠之有人。身爲南海之行﹐名若泰山之重。」又云「知無不言﹐顧請尙方之劍﹔不遇故去﹐聊乘下澤之車。」檜聞之﹐盧溪眨辰陽﹐彥柔貶安遠。

紹興九年﹐和議成﹐大赦。直學士院樓艸赦文曰「乃上穹開悔過之期﹐而大金報許和之約。割河南之境土﹐歸我輿圖﹔戢宇宙之干戈﹐用全民命。」嶽武穆﹝飛﹞在鄂州﹐上疏力陳其非﹐有曰「臣身居將閫﹐功無補於涓埃﹔口誦詔書﹐面有慚於軍旅。顧定謀於全勝﹐期收地於兩河。唾手燕云﹐終欲復仇而報國﹐誓心天地﹐尙令稽首以稱藩。」疏入﹐檜益怒﹐遂成仇隙。

紹興間﹐黃公度榜第三人陳修﹐福建解試《四海想中興之美賦》﹐第五韻隔對云「蔥嶺金堤﹐不日復廣輪之大﹐太山玉牒﹐何時淸封禪之塵。」時諸郡試卷多經禦覽﹐髙宗親書此聯﹐粘之殿壁﹐及唱名﹐上云「卿便是陳修。」因誦此聯﹐淒然出淚。其年第五人方翥解試《中興日月可冀賦》一聯云「貯觀僚屬﹐復光司隸之儀﹔忍死須臾﹐咸泣山東之詔。」亦經禦覽﹐唱名特加一資。

紹興間﹐太博吳元美創嶽宮三淸殿﹐以題梁屬黃龜年﹐龜年卽解手帕濡墨大書云「風馬雲龍﹐儼百順鉤陳之衛﹔金枝玉葉﹐拱萬齡宸極之尊。」詞語鏗潤﹐書法髙古﹐吳初見公略不經思﹐復疑濡筆染墨非法﹐旣而雙美﹐始大喜心服﹐歸語子侄曰「此公不特詞翰可敬﹐其才出人數等。」

玉牒所紀﹐非止本支而已。凡一朝大政事﹑大號令﹑大更革﹑大拜罷﹐皆在焉。仙源﹑積慶特其一條耳。前此《進玉牒成書表》﹐罕能備言之﹐惟張於湖﹝孝祥﹞一表﹐始終對說﹐其辭有云「帝系勒鴻﹐燦科條於屬籍﹔聖謨啟佑﹐嚴訓典於寶儲。堯統漢緒﹐肇派別於天潢﹔周誥商盤﹐麗光躔於東壁。惟昭穆親疏之有序﹐與文章號令之當傳。麟趾振振﹐共仰宗盟之益茂﹔虞書渾渾﹐更瞻聖作之相輝。」其形容玉牒﹐方爲兩盡。

凡表中謝後當說「竊以」﹐各隨題意。如洪景盧﹝邁﹞《代樞密使謝賜玉帶表》云「竊以裴度視師﹐服章武通天之寶﹔衛公戡難﹐拜文皇於闐之珍。」視師﹑戡難﹐俱見樞臣之意。又如湯岐公﹝思退﹞《謝賜禦書周易尙書表》云「竊以法始四營﹐莫辯乎易﹐文兼五典﹐皆聚此書。續東魯之韋編﹐發先秦之竹簡。意廣大而莫測﹐辭灝噩以難窺」是也﹐或用事﹐或不用事﹐亦無定格。

湯岐公謝《賜禦書周易尙書表》是詞科試卷﹐代守臣作者﹐其中驚語云「刪妄論於九師﹐掇微言於四代。月將日就﹐彰聖學於祗勤﹔墨妙筆精﹐竦侯藩之贍對。」又云「垂衣裳而致治﹐蓋取乾坤﹔廣視聽以禦圖﹐一似堯禹。祕書深刻﹐已參淳化之孝經﹐方國咸頒﹐遠陋漢光之手札。臣叨分符竹﹐獲睹寶奎。八法難知﹐徒驚端勁遒偉之狀﹔一圻所治﹐顧布精微疏通之風。」洪景盧亦有警語云「八卦之說謂之索﹐奉以周旋﹔有篇之義莫得聞﹐坦然明白。」又斷句云「但驚奎璧之輝從天而下﹐莫測龜龍之祕行地無疆。」

楊政除太尉﹐湯岐公行制曰「遠覽漢京﹐傳楊氏者四世。」近稽唐室﹐書系表者七人。﹝親切從博洽中來。﹞謂楊震子秉﹐秉子賜﹐賜子彪﹐四世爲太尉。李徳裕辭太尉云「國朝重惜此官﹐二百年間才七人。」其用事精確如此。

卷七宋

建炎初﹐朱少章﹝弁﹞洪忠宣﹝皓﹞俱銜命使虜﹐拘在虜庭。紹興五年﹐道君皇帝崩於五國城﹐少章在燕山聞之﹐服斬衰﹐朝夕哭﹐爲文以祭﹐有曰「嘆馬角之未生﹐魂消雪窖﹔攀龍髯而莫上﹐淚灑冰天。」後王倫歸﹐傳其文至﹐上覽之感愴。忠宣在冷山諱聞﹐北鄕泣血﹐卽開泰寺薦之﹐其辭曰「千載厭世﹐莫遂乘雲之仙﹔四海遏音﹐同深喪考之戚。況故宮爲禾黍﹝言言愴恍﹞﹐攺館徒饋於秦牢﹔新廟遊衣冠﹐招魂漫歌於楚些。伏顧盛徳之祀﹐傳百世以彌昌﹔在天之靈﹐繼三後而不朽。」故臣讀之﹐無不掩涕者。

唐竇叔向上《正懿皇后哀挽詩》有「命婦羞蘋葉﹐都人插柰花」之句。《晉史》﹕成帝時﹐三吳女子相與簪白花﹐望之如素柰。傳言﹐天宮織女死﹐爲之著服。已而﹐杜後崩。紹興五年﹐寧徳皇后訃音自北庭來﹐知徽州唐輝使休寧尉陳之茂撰疏文﹐有云「十年罹難﹐終弗返於蒼梧﹔萬國銜冤﹐徒盡簪乎白柰。」是時﹐正從徽宗蒙塵﹐其封偶精確如此。

欽宗嗣位未幾﹐遽罹狄禍﹐紹興末﹐訃音入國﹐任元受﹝盡言﹞時爲下僚﹐率縉紳爲位佛宮以致哀﹐作疏文曰「臣等從軍以出﹐始慚晉國之亡臣﹝一腔熱血淋漓楮墨之間﹞﹔禦主而還﹐終愧趙王之養卒。攀號靡及﹐摧殞何窮﹗義不戴天。扣九關而無路﹗禮應投地﹐庶十力之可憑﹗恭顧神遊超越﹐睿識圓明。區脫塵空﹐﹝虜地﹞來卽寶華之法會﹔兜離響滅﹝虜音﹞﹐常聞金鼓之妙音。」又疏曰「恭惟大行孝慈淵聖皇帝﹐蹈千仞之淵冰﹐脫羣生之塗炭﹝徽宗自是可惱﹐欽宗眞是可憐﹞。皇天降割﹐裔土告終。萬秉墨﹐將禦徐戎之難﹔六軍縞素﹐咸聲義帝之冤。恭顧法證三乘﹐趣超十地。如天子名爲善寂萬有皆空﹝佛號﹞﹐如世尊身就涅一眞不滅﹝死化﹞。昔人有言「讀《出師表》而不泣者﹐必非忠臣。」余謂﹕「彼二表已堪流涕﹐此二疏乃可痛哭。」

任元受有《賀湯侍禦鵬舉啟》﹐專言秦檜之惡﹐其略曰「請言自古之姦臣﹝爭臣口﹐詞臣筆﹞﹐無若亡秦之巨蠹。公攘名器﹐報微時簞食之恩﹔擅肆刑誅﹐箝當代縉紳之口。忠臣不用而用臣不忠﹐實事不聞而聞事不實。私富貴之壠斷﹐豈止使子弟爲卿﹝卽巧詆毒罵不惡於此﹞﹔奪造化之壚錘﹐乃不許人主除吏。忠義扼腕﹐知識寒心。並愧漢臣﹐初乏朱云之請劍﹔下慚唐室﹐未聞林甫之斫棺。」元受﹐元符諫官伯雨之孫﹐可謂不愧其祖。楊誠齋謂其文「孤峭而有風稜﹐忠鯁而有義气。」良非溢美。

洪忠宣三子﹐適﹑遵﹑邁﹐並中詞科。紹興﹑乾道間﹐繼入西掖。邁謝表有云「父子相承﹐四上鑾坡之直﹔弟兄相望﹐三陪鳳闕之遊。」時有賀三洪啟云「有是父有是子﹝自然語﹞﹐相傳忠義之風﹔難爲弟難爲兄﹐俱擅詞章之譽。」

張魏公都督江淮軍馬﹐會詔歸朝﹐未至而免相。洪景伯﹝適﹞當制﹐其詞曰「棘門如兒戲耳﹐庸謹秋防﹔衮衣以公歸兮﹝好剪裁﹞﹐庶聞辰告。」所謂兒戲者﹐指邊將也﹐而讀者乃以爲詆魏公。其末句曰「春秋責備賢者﹐旣功業之維艱﹔天子加禮大臣﹐固始終之不替。」所以悵惜之意﹐至矣。

紹興間﹐洪景嚴﹝遵﹞《代福州謝歷日表》﹐其頌徳一聯云「神祗祖考﹐旣安樂於太平﹔歲月日時﹐久明章於庶證。」用《詩》鳧序及《書》洪範文﹐皆未嘗輒增一字。乾道中﹐有外郡上表謝歷﹐采取用之﹐以爲用事精切﹐景嚴笑謂曰「今光堯在徳壽﹐所謂考者何哉﹖此大有利害﹐不可不審。」

紹興間﹐洪景盧﹝邁﹞撰《淵聖乾龍節疏》曰「應天而行﹐早得尊於大有﹐象日而動﹐偶蒙難於明夷。」《大有卦》﹐柔﹐得尊位﹐應乎天而時行。《左傳》﹕叔孫豹筮遇明夷﹐象日之動﹐故曰「君子於行」。《彖辭》云「內文明而外柔順﹐以蒙大難。」亦純用本文。

顯仁皇后小祥﹐洪景盧爲慰表曰「漢中天二百而興﹐益隆大業﹝不做而做是佳境﹞﹔舜至孝五十而慕﹐獨耀前猷。」時髙宗聖壽五十四也。

洪景盧艸《辛巳親徵詔》曰「惟天惟祖宗﹝是慣手﹞﹐方共扶於基緒﹔有民有社稷﹐敢自佚於宴安。」又曰「歲星臨於吳分﹐定成淝水之勛﹔鬥士倍於晉師﹐可決韓原之戰。」是時﹐歲星在楚﹐未幾﹐金人弒亮於瓜洲﹐帝猶未啟行也。有作《賀誅盧亮表》曰「蓋瓜步旣應童謠﹐那無天道﹖棘門或如兒戲﹐將屈帝尊。」又曰「詎容去腹以實鹽﹐政可添頭而爲器。」二聯語壯而對切﹐與親徵詔檄相爲伯仲﹐但上聯意若未順﹐如曰「恐棘門或如兒戲﹐將屈帝尊﹐而瓜步果應童謠﹐那無大道﹖」則尢爲全美。

吳在興元修塞兩縣決壞渠﹐洪景盧爲獎諭詔曰「刻石立作三犀牛﹝工從熟化﹞﹐重見離堆之利﹔復陂誰云兩黃鵠﹐詎煩鴻之謠。」用老杜《石犀行》云「秦時蜀太守﹐刻石立作三犀牛」及《漢書》翟方進壞鴻隙大陂﹐童謠云「反乎覆﹐陂當復。誰云者﹐兩黃鵠」等語也。

乾道初﹐以葉﹑魏杞爲尙書左右僕射並兼樞密使﹐初爲諫議林安宅所擊﹐罷去﹐林遂副樞密﹐已而置獄﹐其言皆無實﹐林責居筠﹐葉乃召拜左揆。洪景盧艸制曰「旣從有北之投﹐亟下居東之召。有欲爲王畱者﹝巧舌而運熟筆﹞﹐孰明去就之忠﹔無以我公歸兮﹐大慰瞻依之望。」後坐冬雷罷相﹐容齋又當制﹐曰「調陰陽而遂萬物﹐所嗟論道之非﹔因災異而劾三公﹐實負應天之愧。」蓋因有諷云。

魏杞初爲宗正少卿﹐使金定和議﹐及還﹐慰籍甚厚﹐旋致大用。故景盧艸杞贈父詞曰「大名之後必大﹐非止其身﹔和戎如樂之和﹐幸哉有子。」贈母詞曰「藏盟府於園功﹐不殊魏絳﹔成外家之宅相﹐重見陽元。」﹝天生自然﹐無獨必有對。﹞封妻姜氏詞曰「筮仕於晉曰魏﹐方開門戶之祥﹔取妻必齊之姜﹐孰盛閨闈之美。」

乾道甲午攺元純熙﹐旣已布告天下﹐景盧時守贛﹐賀表云「天永命而開中興﹐方茂十年之統﹔時純熙而用大介﹐載新紀號之年。」迨詔至乃爲淳熙﹐蓋以出處有「告成大武」之語﹐故不欲用。

洪景盧《代樞密使謝玉帶表》有云「從枕席以過師﹐未逄戎韜之略﹔執干戈而衛社﹐莫參盟府之勛。遽膺一札之書﹐申賁萬鎰之寶。有璞於此必使斫﹝宋人之習固然﹞﹐恍驚制作之工﹔匪伊垂之則有餘﹐允謂便蕃之賜。於王比徳﹐𨿽君子之莫追﹔束帶立朝﹐庶嘉賓而可對。」昔人謂﹐將帥表須雄壯﹐此足當之。其用《充國傅》及《禮》《詩》《論》《孟》尢稱巧手。

周益公﹝必大﹞紹興丁丑詞科以交址進馴象命題﹐就試之士﹐僅能形容畫像及塑像而已﹐惟公表曲盡馴象生意﹝從象說便實而死﹐於馴字上生情遂覺虛活﹞﹐有云「名應周郊之五路﹐克協馭儀﹔耳聞舜樂之八音﹐能參率舞。」又曰「靡憚奔馳﹐幸捨鳶飛之ㄢㄢ﹔無煩教擾﹐俾陪獸舞之般般。」主司驚異﹐遂中首選。

髙宗初一兒三歲﹐誤爲苗﹑劉所擁﹐遂爲張浚所殺﹐自是屢禱燕祺﹐故詞科以《賀皇太子生》命題。周益公試卷起雲﹕「天聖神﹐君萬年而錫祚﹔祥開禁掖﹐震一索而得男。」結云「使壽使富而多男﹐方協堯封之祝﹔宜民宜人而受祿﹐載歌周雅之章。」當時稱其擅場。﹝有竊後一聯者﹐攺作「多富多壽而多男」對「克長克君而克類」﹐不知當時果有「多富多壽」之祝否﹖又以「華封」對「皇矣」﹑「矣」對「封」果當否﹖﹞

周益公初試館職﹐卽以掌制手見稱﹐乾﹑淳間在翰林凡六年﹐制命溫雅﹐周盡事情﹐爲一時詞臣之冠。有《除禮部侍郎誥》云「分六職於中臺﹝原原本本﹞﹐共釐庶務﹔正貳卿於宗伯﹐尢號淸曹。非夫令聞廣譽施諸身﹐前言往行畜其徳﹐何以助我中和之化﹐儀於侍從之班﹖久嘆才難﹐盍從試可﹖朕旁招彥士﹐盼飾隆平。稽三王損益之文﹐閔五季襲沿之陋。禮樂自天子出﹝後謝表亦用之﹞﹐將成列聖之典章﹔籩豆則有司存﹐兼采諸儒之論議。資爾直淸之譽﹐副予制作之官。上而修神天廟社之盛客﹐下而正玉帛鼓鐘之末節。使漢文煥焉可述﹐則周道粲然復興。」此篇組織之工﹐已並天巧矣。

周益公《謝除吏部侍郎表》云「知人非堯帝之難﹐巧壬奚患﹖選眾有臯陶之舉﹐枉直自分。」《謝除禮部侍郎表》云「惟宗伯古之淸曹﹐惟貳卿今之撫仕。禮樂自天子出﹐𨿽上稟於聖謨﹝思到筆隨﹐亦由儲材之富﹞﹔籩豆則有司存﹐當俯求於故實。夫何鄙朴﹐而許攝承﹖夙夜直哉惟淸﹐莫遂夔龍之遜﹔文章煥焉可述﹐更慚乘馬之工。」《謝除禮除尙書兼翰林學士謝表》云「宗伯綴文昌之座﹐已髙曳履之班﹔翰林依華蓋之星﹐尙玷糸寅綸之直。」諸表含經吐史﹐戛玉樅金﹐一時詞垣諸人﹐皆嘆以爲不可及。

淳熙間﹐周必大除參知政事﹐《謝太上皇帝表》曰「𨿽捨生之類﹐夙仰戴於陶成﹔然太極之功﹐終莫窺其運用。」後進左丞相﹐謝上表云「惟尹曁湯﹐𨿽乏格天之效﹝有體有貌之言﹞﹔安劉必勃﹐尙存念祖之心。」讀者謂其字字不苟﹐具有宰相風度。

周益公《謝宮祠表》曰「晨趨鳳闕﹐綰五組之光華﹔夕侶漁舟﹐披一蓑之藍縷。」又曰「負玆有疾﹐」人多疑「玆」字誤﹐公後自箋曰「出《公羊》﹕威公十六年﹐諸侯有疾﹐曰負玆。玆﹐新生艸也。」

凡臣僚上表所稱「惟臣」「誠惶誠恐」「誠歡誠忭」「稽首頓首」者﹐謂之「中謝」「中賀」﹐自唐以來﹐其體如此。「蓋某」以下﹐亦略敍數句﹐便入此語﹐然後敷陳其詳。後人不察﹐或於首聯之後﹝方員自有規矩﹐何可不知﹞﹐湊用兩短句﹐言震惕之意﹐而復接以中謝之語﹐則遂成重復矣。周必大《謝復益國公表》曰「華陽黑水﹐裂地而封﹔舊物靑氈﹐從天而下。磨玷之勤未泯﹐執圭之寵彌加。臣誠惶誠恐。」或以爲疑問公﹐公答之如此。

史眞翁﹝浩﹞有《侍講說書官爲經筵進﹝題目瑣碎極難者勻稱﹞。講孟子終篇謝賜金帶牙簡同侍讀修注官謝賜禦筵及鞍馬香茶進詩表》﹐題中轉摺極多﹐最難整次﹐而史表委曲圓活﹐有餘采而無澀語﹝就用《孟子》語妙﹞﹐可謂四六中子長﹐其略曰「逮聖神尊徳以有爲﹐於學問逢原而自得。細旃晝訪﹐聆責難陳善之規﹔峨弁星環﹐探知性盡心之蘊。華編甫撤﹐諛問奚裨。疇侍講說書之勞﹐曁著記纂修之職。F3絢采﹝金帶﹞﹐復象齒之珍﹝牙簡﹞﹔玉煢示慈﹐咸綴麟臺之席﹝禦筵﹞。上駟式調於沃轡﹐﹝鞍馬﹞團龍交粲於奇芬。﹝香茶﹞稽古所無﹐省躬莫稱。歸美以報﹐拜手載朝。贊至聖之大成﹐述君臣之相說。辭陳約禮﹝進詩﹞﹐遠希積翠之篇﹝唐太宗﹞﹔句寫賜箋﹐俯效集仙之飲。」﹝唐玄宗﹞

史眞翁八十﹐孝宗特遣使賜禦筆褒諭﹐俾介眉壽﹐又賜金器香茶等物﹐眞翁表謝云「貂飛於川塗﹐翰墨騰光於龍鳳。謂臣浮生之稀有﹐又過十春﹔祝臣暮齒之再延﹐俾逢千歲。杯盤羅列﹐盆盎錯陳﹐率皆粟縷於兼金﹐況乃環裝於百寶。分上方之淸馥﹐掇正焙之龍芽。」蓋眞翁曾侍帝於潛邸﹐帝卽位﹐遂大拜﹐寵錫最渥﹐故表中復有「乾坤長養﹐父母愛憐。自執捲於潛藩﹐曁秉鈞於初政。撫存特異﹐終始弗渝」等語。

朱紫陽﹝熹﹞除浙東提刑到任謝表有云「𨿽駑馬之十駕﹐後者鞭之﹝工於編插﹞﹔然鼯鼠之五窮﹐技止此耳。」按《荀子》﹕「驥一日而千里﹐駑馬十駕亦及之矣。」又﹐「鼯鼠五技﹐能飛不能上屋﹐能緣不能窮木﹐能浮不能深浴﹐能穴不能掩身﹐能走不能先人。是謂五窮。」《莊子》﹕「善養生者﹐若牧羊然﹐視其後者而鞭之。」柳子《黔之驢說》「技止此耳。」只此四句﹐鑄古詞何等神妙﹐世之不能四六者﹐類言「雕虫小伎﹐壯夫不爲」﹐孰知前代大儒乃爾﹗

二程毓秀黃岡﹐前此祠堂闕焉﹐郡守李諶經始締創﹐朱晦翁大書扁榜﹐且爲之記﹐李自爲上梁文曰「江趨廬阜而東﹐實接濂溪正傳之派﹐﹝趨字揖字更下得好﹞山楫浮光而北﹐又鄰司馬載毓之邦。」蓋溫公生光州故名光。周元公隱廬山之陰﹐濂溪在焉。光黃江皆鄰州﹐亦異事也。李乃文肅之孫﹐文學典刑﹐固有自云。

呂成公﹝祖謙﹞《進仙源類譜表》有云「徳隆澤厚﹐命旣積於萬年﹔冑遠族蕃﹐譜方新於六世。」此上髙宗者也。前布告手書曰「傳序九君﹐」而此僅云六世者﹐蓋以帝論﹐則至欽宗已九君﹐以世論﹐比髙宗才六世耳。嗚呼﹗以舉族北轅之後而有此譜牒﹐可爲於咽。

乾道初﹐有自翰林學士除同知樞密院事者﹐呂成公艸誥云「在咸平有若臣旦﹐在嘉有若臣修。擢繇禁林﹐登貳樞極。帷幄收頗牧之績﹐樽俎折獯狁之謀。無競維人﹐式序在位。翰林學士知制誥兼侍讀某代言溫雅﹐發號施令﹐罔不臧勸誦﹝如今用成語便以爲舊話﹐前輩政不如此﹞﹔從容陳善﹐閉邪謂之敬。屢訪河西之邊事﹐咸聳山東之詔書。嘉其知軍戎之情﹐進而與甲兵之問。爾猷則告﹐我武帷楊。噫﹗夙夜宥密﹐單厥心﹐勿替協恭之助﹔國家間暇﹐明其政﹐具嚴思患之防。可授同知樞密院事。」此語妙在將翰林與樞密紐捏成團﹐殊無苦色。﹝宋人又有《賀翰林遷兵部啟》云「從橫經庫﹐甲乙丙丁四部之書﹔馳驟詞坦﹐天地風雲八方之陣。」﹞

凡制誥不稱爲某人作者﹐以其人不稱也。東菜又嘗撰《中書舍人除翰林學士誥》云「具官某﹐增主之明﹐洋洋晁董之對﹔發帝之令﹐渾渾虞夏之書。休有徳聲﹐最於邇列。是用進陟鑾坡之邃﹐深居鈐索之嚴。近天子之光﹐允賴謀猷之啟沃﹔見王者之志﹐觀詔命之發揮。」此誥文極淸華﹐亦不稱爲某作。

呂東萊《通張魏公啟》有云「先知覺後知﹐傳斯文之正統﹔小徳役大徳﹐爲善類之宗盟。扶日轂於慶霄﹐握斗樞於宥府。國家再造﹐髙鴻烈於汾陽﹔天地重開﹐翊丕圖於建武。」東萊與魏公之子南軒友善﹐故極其推尊﹐而自敍處復極其挹損﹐云「每原念於衰宗﹐嘗屢投於化冶。𨿽迹遙履舄﹐莫伸磬拆之恭﹔然气激肺肝﹐竊效鐘鳴之應。」

楊誠齋﹝萬里﹞《賀張魏公除都督啟》曰「胡馬南牧﹐拆箠以斃其酋﹔衮衣東徵﹐投戈而拜吾父。」語亦奇壯。

楊誠齋《謝提舉廣東》警聯云﹔「九天曉日﹐念孤臣將遠於長安﹔四乘秋風﹐忽寵命載驅於原隰。至於南海﹐保彼東方。」又云「海若祝融﹐彈壓波瀾之險﹔朔云邊雪﹐驅除江嶺之氛。」謝知福州警聯云「米蘗自將﹐粗謹酌泉之誓﹔繭絲是戒﹐少寬竭澤之嗟。」又云「政苟安恬﹐寧有駭輿之馬﹔吏無侵枉﹐誰爲遊釜之魚。」若此之類﹐俱意新調新。大抵宋人四六﹐荊公謹守法度﹐東坡雄深浩博﹐出於準繩之外。由是分爲兩派。後來汪浮溪﹑周益公諸人類荊公﹐孫仲益﹐楊誠齋諸人類東坡。

範石湖﹝成大﹞帥蜀﹐上巳日﹐大燕樂﹐語僚佐撰呈﹐皆不愜意﹐有石生者一聯云「三月三日﹐豈無長安麗人﹔一詠一觴﹐載講山陰禊事。」公心肯之。

孝宗時﹐上庠試卷時經禦覽﹐辛丑大旱七月﹐私試《閔雨有志乎民賦》﹐魁士劉大譽賦中有「商霖未作﹐相傳說於髙宗﹔漢旱欲蘇﹐烹弘羊於孝武」之句。時趙溫叔爲相﹐孝宗遂欲因此罷之﹐會有詔迎天竺觀音就明慶寺請禱﹐有爲詩者曰「走殺東頭供奉班﹐傳宣聖旨到人間。太平宰相堂中坐﹐天竺觀音卻下山。」溫叔聞之﹐遂乞免。

宋初有年八十二魁大廷者﹐謝啟云「白首窮經﹐少伏生之八歲﹝工絕﹞﹔靑雲得路﹐多太公之二年。」或以爲梁顥。紹熙間﹐有士子年十九以詩賦擢第﹐梁溪費衮爲作啟云「年逾賈誼﹐亦濫置於秀材﹔齒少陸機﹐顧何能於文賦﹖」蓋二者年齒適相上下也。

樓攻瑰﹝鑰﹞艸《光廟遜位詔》﹕「𨿽喪紀自行於宮中﹐而禮文難示於天下。」蓋孝廟上仙﹐光宗以疾不克親臨喪﹐遂傳位於嘉王也。又艸《立韓後制》曰「書稱堯舜禹之傳﹐朕克艱於負荷﹔詩美姜任姒之聖﹐後宜謹於儀刑。」於時吳謝李三後皆在長樂﹐其用姜任姒可謂精切。

樓攻瑰《謝除參知政事表》有云「朝廷建輔﹐號天子之四鄰﹔政事參聞﹐下丞相之一等。」又云「負二宜去﹐有七弗堪。宿恙漸侵﹐將吁天而致禱﹔誤恩狎至﹐眞地以靡遑。」句句從肺腸中搜出。二宜去﹐七弗堪﹐何等精確。唐孔云「吾二宜去﹕年老﹐一也﹐爲左右丞不得進退郎吏﹐二也。」晉嵇康七不堪﹐見《絕山巨源書》。

李詞科趙彥中《代進國史列傳表》云「錄公卿而爲世本﹐肇自有熊﹔傳臣子而易編年﹐ㄈ繇司馬。」髙崇奎《辭免內相兼修史表》曰「玉堂揮翰﹐譽殊乏於令狐﹔金匱綢文﹐才當延於司馬。」一則詞臣令狐﹐一則太史公司馬遷﹐不惟事精﹐又且對切﹐視彥中詞科表以有熊對司馬﹐此又勝焉。

慶元初﹐《奉孝宗禦制藏華文閣詔》曰「經緯天地﹐道存渾噩之書﹔鼓舞雷風﹐仁蕩溫沌之命。寫之琬琰﹐炳若丹靑。太微三光之庭﹝文亦冠裳﹞﹐丕闡鳳巢之勢﹔上帝羣玉之府﹐遂通龍紀之聯。」此髙崇奎筆。

寧宗朝﹐以伐金詔四方凡二﹐開禧詔曰「含垢納污﹐在人情而已極﹔聲罪致討﹐屬胡運之將傾。」翰林學士李壁之詞也。嘉定詔曰「犬羊跨我中原﹐天厭多矣﹝後聯較勝﹞﹔狐兔失其故穴﹐人競逐之。」與前詔旨大約相似。

寧宗朝﹐眞西山﹝徳秀﹞權直學士院﹐嘗代制置司撰瑞慶節表云「無思無爲﹐化自隆於鼓萬﹔有容有立﹐徳參貫於函三。故修齡與日以長存﹐𨿽巧歷窮年而莫盡。臣馳神拱北﹐將指落南。奉萬歲之玉卮﹐遙想行之隔﹔上千秋之金鑑﹐庸伸獒忭之恭。」當時推其雅秀。後來翰苑諸公多襲用之。

西山掌內制六年﹐因母請外便養﹐得除江東運使﹐謝表云「軺傳初馳﹐旄倪爭睹。謂朝廷所以輟柱下之吏﹝筆端馳騁﹞﹐蓋聖主將以惠江左之民。因博采於風謠﹐頗究知其疾苦。賦難遽省﹐盍漸捐賦外之徵﹝四六中見經濟﹞﹔民未易蘇﹐當先去民間之蠹。」及到任﹐惠政深洽﹐不愧其言。

寶慶初﹐史彌遠殺濟王於湖州﹐眞徳秀入對﹐極言其冤﹐忤彌遠意﹐爲梁成大所劾﹐遂罷直學士院﹐提舉萬壽宮﹐尋祠祿亦罷﹐有謝表云「聖君非不受言﹐臣自疏於開導﹝誠然哉忠義之言﹞。國人皆稱有罪﹐上獨示於矜容。」四方人士﹐誦其文﹐想見風采焉。

眞希元《謝復官表》云「自退屏於山林﹐寢逖違於軒陛。憂時之發益白﹐悵去國之十年﹔戀闕之心爲丹﹐敢忘君於一飯。」又《謝宣召入翰林院表》云「修除翰苑﹐在環除出守之餘﹔軾待禁庭﹐亦赤壁歸來之後。豈非加歲月﹝見識﹞﹐則其文老﹐涉憂患﹐則其慮長。乃登邃嚴﹐以備顧問。如臣者﹐才華弗競﹐戇拙自將。結茅屋於云邊﹐已甘終老﹔瞻玉堂於天上﹐若隔前生。敢云白首之重來﹐誤入淸哀之妙簡。」時彌遠死﹐公再起用﹐正端平更化初也。

眞希元《進大學衍義表》﹕「曩叨侍從論恩之列﹐適當姦諛蒙蔽之時。念將開廣於聰明﹐惟有發揮於經術。使吾君之心﹐炳如白曰﹔於天下之理﹐洞若秋毫。𨿽共兜雜進於堯朝﹐豈魍魅能逃於禹鼎。」﹝回護好。﹞曰姦諛﹐曰共兜﹐曰魍魅﹐蓋指彌遠。

凡進書稱頌處﹐卽「竊本書之意」乃佳﹐史眞翁《講孟子表》云「恭惟陛下居安資深﹐守約施博。覽大賢之論集﹐興盛治之雍熙。徳醉從容﹐秩太淸之華燕﹔幣將舄奕﹐邁崇政之彜文﹐臣等職愧寤疑﹐恩沾司樂。讀古書而尙友﹐諒懷望道之思﹔頌淸廟以致平﹐期盡事君之義。」眞希元《進大學衍義表》云「恭遇陛下﹐乾旋坤轉﹐日就月將。方將切磋琢磨﹐而篤於自修﹔定靜安慮﹐而進於能得。事欲明於本末﹐理期貫於精粗。適萃成編﹐冒塵淸燕。止其所止﹐顧益加止善之功﹔新以又新﹔更推作新民之化。」二表當並觀。

李功甫謁眞西山丐詞科文字﹐西山畱之小飲書房﹐指竹夫人使作制﹐功甫援筆立成﹐末聯云「保抱攜持﹐朕不忘兩夜之寢﹔展轉反側﹐爾尙形四方之風。」西山嘆賞﹐蓋八字用詩書全語﹐皆婦人事﹐而「形四方之風」又見竹夫人玲瓏之意。其中頌徳云「常居大夏之間﹐多爲涼徳之助。剖心析肝﹐陳數條之風刺﹔自頂至踵﹐無一節之瑕疵。」

嘉熙己亥四月誕皇子﹐告廟祀﹐文學士李功甫當筆﹐內用四柱作一聯云「亥年巳月﹐無長蛇封豕之虞﹔午日丑時﹐有歸馬放牛之喜。」蓋時方有蜀捷﹐其用事可謂中的。

王伯厚﹝應麟﹞宋季以博洽稱﹐嘗見臨安進野蠶繭及絲綿紗絹﹐因謂同學者曰「萬一以此命題﹐中間將何鋪敍﹖」皆相顧無語。伯厚擬一聯云「絲纖纊﹐無慚禹貢之徵﹝插花窒籬﹞﹔冰素方空﹐不數齊官之獻。」絲綿紗絹四者皆備﹐同學嘆服。﹝嘉靖初﹐黃瀾考補野蠶成繭聯云「園客抽絲﹐坐看五色﹔龍精散魄﹐不假三繅。被阜以生﹐表漢家之熙洽﹔食槲而化﹐彰唐室之隆平。」後聯宋人原表。﹞

漢唐文儒之戲曰客難﹐曰解嘲﹐曰賓戲﹐子虛﹑烏有之問答﹐翰林墨卿之應酬﹐至韓昌黎作《毛穎傳》﹐遂牽陶泓﹑陳玄﹑楮先生得書。淳間鄭越公﹝淸之﹞發昌黎未盡之蘊﹐托王命﹐出髙爵﹐合文房四友﹐例有除授﹐訓辭甚美﹝文房生色﹞。門下客林肅翁﹝希逸﹞﹑劉潛夫﹝克莊﹞各擬謝表﹐人爭傳誦。林代毛穎謝云「楮知白嘗反面﹐以臣點污而見疑﹔石虛中恃粗才﹐欲臣流落而後已。獨蒙拂拭﹐未忍棄捐。豈非以內紮施行﹐無漏言於片字﹔中書進擬﹐或任怨以一勾。忠粗竭於毫芒﹐恩久居於掌握。對揚麻捲﹐幸襲元銳之封﹔期效棗心﹐時進公權之諫。」代石虛中謝云「濡染固勤﹐愧淵源之易涸﹔气質難化﹐知圭角之未除。徒堅石不轉之心﹐莫效璧俱碎之報。幸不折於屢挫﹐幾見買以一官。從我而無所取材﹐小器偶叨於承乏﹔掌制而不善爲斫﹐拙工未免於包羞。」劉代陳玄謝云「上恩甚渥﹐月輒給於一枚﹔舊學都荒﹐歲才磨於寸許。研精遊藝﹐摩頂酬知。潤色廟謨﹐不假丹靑之力﹔劑量人品﹐尢嚴皂白之分。」代楮知白謝云「臣無他技﹐方虞紮惡之譏﹔帝有恩言﹐乃示衮褒之意。委穆之以百函之多﹔餉張華至萬番之富。大事則書之策﹐安能措一字之謹嚴﹔小子不知所裁﹐徒自愧成章之狂簡。」

縣令之任最難﹐蓋監司府州之責成﹑鄕社百姓之爭訟﹑徵斂以供軍國﹑嚴愼以防吏胥﹐能否黜陟﹐皆系於此。宋林崇父﹝徳﹞嘗爲劇縣﹐有聲﹐其與監司啟云「鳴琴堂上﹐將貽不治事之譏﹝中事情﹞﹔投巫水中﹐必得擅殺人之罪。」時以爲名言。劉潛夫宰建陽﹐亦有一聯云「每嗟民力﹐至叔世而張弓﹔欲竭吏能﹐恐聖門之鳴鼓。」語意尢勝。

劉克莊除廣東提舉﹐謝表云「今百端之供億﹐殆徧國中﹔餘一發之本根﹐獨惟嶺外。方且糴舟之發銜尾﹐鹺課之收及膚。空熙丰以來之儲﹐增紹淳未有之額。使賈生之及見﹝酷似今日﹞﹐哀痛謂何﹗𨿽劉晏之復生﹐變通安出﹖乃如臣者﹐豈其任哉﹖惟無瑕者裁人﹐必先已責﹔﹝二句俱《左傳》﹞以不貪而爲寶﹐少戢吏饕。」廣東提舉卽楊誠齋舊任也。誠齋謝表猶有「物眾地大﹐壤沃泉甘」之語﹐至劉時凋瘵乃爾﹐蓋宋事至此已不可爲矣。

開慶初﹐元人攻鄂州急﹐賈似道密遣使請稱臣納幣﹐元太弟不詢﹕﹐會憲宗訃聞﹐而阿里不哥欲襲尊號﹐乃約歲幣之數﹐拔砦而去。太弟旋定內難﹐卽位於開平﹐攺元中統﹐李仁卿﹝治﹞《賀車駕班師表》云「惟聖人必欲去害﹐肆天子所以有徵。﹝峯嶸﹞衣暫試於一戎﹐月連飛於三捷。旣多算以勝少算﹐況至仁而伐不仁。是宜氛枝廓淸﹐車書混一。大統會歸於中統﹑太平今睹於開平。」是時胡運初興﹐其典章文物﹐傾壓中國如此。

孟徳卿﹝攀龍﹞《賀平宋表》云「國家之業大一統﹐海嶽必明主之歸﹝鋪張﹞﹔帝王之兵出萬全﹐蠻夷敢天威之抗﹖際丹崖而述職﹐奄瀚海以爲家。獨此宋邦﹐弗遵聲教﹐連兵負固﹐逾四十年﹐背徳食言﹐難一二計。崛彊心在﹐四郊之橫艸都無﹔飛走計窮﹐一片之降幡始豎。玆惟睿算卓冠前王﹐視萬里爲目前﹐運天下於掌上﹐致令臣等獲對明時。歌七徳以告成﹐深切龍庭之想﹔上萬年而爲壽﹐更陳虎拜之詞。」孟故北方遺老﹐是時幽燕境土陷虜已久﹐見聞習染﹐不復知宋中華之統不可絕﹝自是乾坤大變﹐何論文章﹞﹐𨿽劉夢吉﹝因﹞大儒亦作《渡江賦》以籌畫忻幸之﹐又何怪乎徳卿之謂宋爲蠻夷也﹖

東昌路《賀平宋表》是翰林學士徐世隆撰﹐略云「蠢爾三苗之弗率﹐命予羣後之䢐徵﹗一鼓而定荊襄﹐再駕而降鄂嶽。蘄黃面縛﹐江沔心歸。鐵甕之堅城已摧﹐金陵之王气何在﹖楚地六千里﹐不勞秦將之增兵﹔錢塘十萬家﹐坐見吳王之納土。僞將悉朝於闕下﹐幼君遐竄於海中。方知恃險而亡﹐應悔求和之晚。」世隆嘗以詩哭文丞相﹐有曰「情忠貫日華夷見﹐气節淩霜天地知。」似非昧於《春秋》內外之辧者。表中亦云「弗圖島夷﹐輒拘使節。」蓋可浩嘆。

元人賀登極表第一椎虞伯生﹝集﹞﹐賀聖節表第一推鄧善之﹝文原﹞﹐賀正旦表第一推夾谷士常﹝之奇﹞﹐賀親祀南郊表第一推謝敬徳﹝端﹞。虞表云「鴻業啟圖﹐世守肇基之迹﹔龍庭受賀﹐躬膺大歷之歸。」中聯云「立長式遵於家法﹐計宜允協於輿情。車服旌旗皆我祖宗之舊﹝酷似子瞻﹞﹔星辰河嶽﹐赫乎宇宙之新。」末聯云「臣等叨承重任﹐適際昌期。建皇極以敷言﹐親揚彜訓﹔坐明堂而布政﹐永替成能。」鄧表云「天開景運﹐篤有道之曾孫﹔電繞神樞﹐受介福於王母。」中聯云「至仁育物﹐得秋而萬寶成﹝成語如合﹞﹔盛徳在躬﹐居所而眾星拱。」末聯云「臣等名叨玉署﹐目極璇霄。廣文王有聲之詩﹐載歌律呂﹔衍殷宗無逸之壽﹐虔祝華嵩。」夾谷表云「位拱少陽﹐仗簇黃麾之曉﹔气暄太族﹐祥開靑禁之春。」中聯云「重明繼照﹐陰邪常遏於未形﹔九四在淵﹐陽徳克潛於巳著。玆履端之云始﹐宜介福之孔多。」末聯云「臣等素乏長材﹐叨居端尹。星輝海潤﹐莫酬沾被之恩﹔月恆日升﹐第祝綿延之算。」謝表云「四方於理﹐事天致恭。已之誠三年而郊﹝己辛政對﹐妙﹞﹐卜日葉用辛之吉。」中聯云「大呂黃鐘﹐音協雲門之奏﹔鎭圭繅籍﹐輝聯蒼璧之華。祥風和气之與遊﹐景星慶雲之疊見。」末聯云「臣等叨佐淸朝﹐欣觀熙事。列圜壇之八陛﹐幸陪漢峙以侍祠﹔陳泰階之六符﹐顧舉兕觴而上壽。」勝國一代文章﹐於斯爲極盛矣。表涉一代興廢﹐不可無斷制。歐陽原功﹝玄﹞《進宋史表》云「聲容盛而武備衰﹝遂爲定案﹞﹐議論多而成功少。」可謂盡之。我朝丘文莊公﹝﹞爲祭酒時﹐出《元史表》云「非無一善之可稱﹐終是大綱之不正。」自謂不減前語﹐世亦以爲信然。

宋以仁厚立國﹐不幸侮於遼﹐肉於金﹐亡於元﹐然人心終有不忍忘者。初宋亡﹐宗室有遺落中山者﹐眾共立爲主﹐期欲興復﹐不克而滅。元末﹐韓山童自言祖父系宋胤﹐國亡變姓。汝潁兵起﹐卒推之爲主。山童敗﹐子林兒稱宋帝亦十二年。其他所在兵起者﹐皆以興宋爲詞。而紅巾揭旗有聯云「虎賁三千﹐直抵幽燕之地﹔龍飛九五﹝英雄欺人﹞﹐重開大宋之天。」此見宋仁厚之徳入人之深﹐𨿽易姓未泯。蓋漢唐以下所未有也。

