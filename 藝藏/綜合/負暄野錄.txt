負暄野錄宋陳槱

●卷上○總論古今石刻古者金銅等器物﹐其款識文字皆以坯冶之後鐫刻﹐非若今人就範模中徑鑄成者。余於武陵郡開元寺鐵塔上﹐見鐫刻經咒之屬皆是冶鑄後爲之。至於石刻﹐率多用粗頑石﹐又字畫入石處甚深﹐至於及寸﹐其鐫鑿直下﹐往往至底乃反﹐大於面﹐所謂如蠹虫鉆鏤之形﹐非若後世刻削丰上銳下﹐似茶藥碾槽狀。故古碑之乏也﹐其畫愈肥﹔近世之碑之乏也﹐其畫愈細。愈肥而難漫﹐愈細而易滅。余在漢上及襄峴間﹐親見魏晉碑刻如此﹐兼石旣粗頑﹐自然難壞﹔後世石𨿽精好﹐然卻易剝缺。以是知古人作事不苟﹐皆非今人所能及也。○秦璽文玉刻

《古器物銘》載此璽文﹐云得於河內向氏家﹐《援集古印格》所載謂是秦璽。按《金石錄》﹕元符中﹐咸陽獲傳國璽﹐初至京師﹐執政以示故將作監李誡﹐誡手自摹印二本﹐以一見遺。又蔡絳《鐵圍山叢淡》載﹕元符所得乃漢璽﹐其文曰「承天福延萬億永無極」九字。今此璽文乃曰「受命於天旣壽永昌」﹐二文不同﹐則知趙明誠蓋未嘗見秦璽也。按《晉書》載﹕此璽自漢傳至晉﹐逮五胡亂華﹐璽爲石勒所收﹐石旣敗滅﹐璽失所在﹐後戴施得之﹐歸於東晉﹐但其璽文乃云「受天之命皇帝壽昌」﹐已非是舊文矣。又歷六朝至隋氏﹐隋之平陳復得舊璽﹐乃更名前者﹐謂曰神璽。又傳五代﹐後唐王從珂自焚﹐璽亦毀棄﹐卽此則與續刻咸已失之。余竊詳二璽各是一物﹐及諸家譜書乃謂通是一璽﹐背面有異文﹐非也。二者疑皆魏晉所刻﹐而秦璽不存久矣﹐後有得者﹐益非古物。近嘉定己卯歲﹐賈涉節制河北﹐申繳到蒙國大將撲鹿花獻一璽﹐文曰「皇帝恭膺天命之寶」﹐篆刻甚得古意﹐然非舊物。或謂眞廟因天書降後所刻﹐卻有此理﹐意者金人自汴京攜至燕山﹐北都旣破﹐爲蒙人所得耳。嘗聞諸老先生議論﹐謂自昔陋儒謂秦璽所在爲正統﹐故契丹自謂得傳國璽﹐欲以歸太祖皇帝﹐太祖不受﹐曰「吾無秦璽不害爲國﹐且亡國之餘﹐何足貴乎﹖」契丹畏服。聖性髙明﹐持守剛正﹐如此亦可謂度越前古﹐而貽範於方來矣。○前漢無碑《集古目錄》並《金石錄》所載﹕自秦碑之後﹐凡稱漢碑者悉是後漢﹐其前漢二百年中並無名碑﹐但有金石刻銘識數處耳。歐陽公《集古目錄》不載其說﹐第於《答劉原父書》嘗及之。趙明誠云「西漢文字世不多有﹐不知何爲希罕如此﹐略不可曉。」然《金石錄》卻載有陽朔磚數字﹐故云希罕﹐言不多﹐非無也。余嘗聞之尢梁溪先生袤云「西漢碑自昔好古者固嘗旁采博訪﹐片簡隻字搜括無遺﹐竟不之見﹐如陽朔磚﹐要亦非眞。非一代不立碑刻﹐聞是新莽惡稱漢徳﹐凡所在有石刻﹐皆令僕而磨之﹐仍嚴其禁﹐不容略畱﹐至於秦碑﹐乃更加營護﹐遂得不毀﹐故至今尙有存者。」梁溪此言﹐蓋有所援據﹐惜不曾再叩之。余因記範石湖《題虜中項王廟》詩有云「人間隨事有知音」﹐新取秦﹐其事亦爾﹐可發識者一笑。近世洪景伯丞相著《隸釋》﹐卻有前漢哀帝元壽中郫縣一碑﹐或謂乃後人僞爲者。﹝按﹕《石湖集》有《七十二冢》詩云﹕一棺何用冢如林﹐誰復如公負此心。爲說羣胡爲封土﹐世間隨事有知音。注云﹕在講武城外﹐森然彌望﹐北人比常增封之云云。此以爲《項王廟》詩恐是誤記。﹞

○古碑毀壞趙徳甫謂所著《金石錄》壽於《二千卷》所載之碑﹐由今觀之﹐信然。石刻固非易朽之物﹐其如隨時廢興﹐摧毀非一﹐前輩所載﹕元中﹐丞相韓玉汝帥長安﹐修石橋﹐督責甚峻﹐村民急以應期﹐悉皆磨石刻以代之﹐前人之碑盡矣。余又聞蕭千巖云「蔡拱之訪求石碑﹐或蹊田害稼﹐村民深以爲苦﹐悉鑿其文字﹐或爲柱礎帛砧﹐略不容存畱。」又自亂離而來﹐所在城堡﹐攻戰之處﹐軍兵率取碑鑿爲炮石﹐摧毀無餘。凡此皆是時所遭﹐其僕壞之門﹐殆非一端﹐蓋亦碑刻之一厄會也。○樂毅論無錫徐氏家藏《樂毅論》碑石止存五塊﹐可見者一百八十九字﹐用木匣鐵束﹐甚寶祕之。徐氏之上世名縝字君徽者﹐劉公敞原父之妹婿也﹐嘗與原父評論石刻始末﹐跋此碑尢詳﹐云「《樂毅論》有二本﹐其一元丰初吳人得其石於太湖水中﹐石缺過半﹐背﹑面皆有刻﹐面十三﹐背亦如之﹐後題永和四年十二月廿四日書賜官奴﹐其上書異﹑僧權﹐卽梁朱異﹑徐僧權也。其一卽周越《書苑》所載髙紳學士得其石於秣陵井中者是也﹐凡二十九行﹐石缺一角﹐後兩行只有最下一字﹐至海字止。紳之子安世卒於吳興﹐其家以石質錢於州民錢氏家﹐當官者每令摹拓﹐錢氏厭之﹐紿爲比以失火焚毀矣。熙寧中﹐吳大饑疫﹐趙子立者以金質得之。又云舊傳《樂毅論》乃右軍親書於石﹐其後石入昭陵﹐朱梁時溫韜得之﹐復傳人間﹐卽髙氏本也﹐是褚遂良記。貞觀中﹐內出《樂毅論》眞迹﹐令直弘文館馮承素模寫﹐賜長孫無忌等﹐筆勢精妙﹐備盡楷則。子立所得髙氏本﹐字亦奇絕﹐非右軍親書於石﹐亦摹眞迹而刻之者。子立名竦﹐泉南人﹐曾將漕兩浙﹐入爲都水使者﹐無子﹐有二女﹐長嫁徐康直﹐字平甫﹐卽君徽之子也。子立死﹐以石授平甫﹐徐氏再世寶藏。」尢延之給事袤﹑王順伯大卿厚之皆有題跋﹐尢謂﹕「余常親見歐陽公《集古》所藏髙氏本﹐梅聖兪於碑後白紙缺處題甚妙二字﹐與此卷前一本同。」王謂﹕「考之《集古錄》﹐髙紳子弟以石質錢於富人﹐其家失火遂焚其石﹐今無復有本矣。趙徳甫《金石錄》云﹕『《集古錄》謂石焚﹐非也。元間﹐余侍親官舍徐州時﹐故郎官趙竦被旨開呂梁堰﹐挈此石隨行﹐竦沒﹐石遂不知所存。』蓋歐陽公爲錢氏所紿﹐而趙徳甫則不知石後歸徐氏也。」又碑有朱異﹑徐僧權押縫者﹐乃梁朝摹刻之本﹐又上有小字云﹕大和六年中勒畢。大和﹐唐文宗年號﹐是經唐時再摹刻也。字體比徐氏稍肥﹐然極有典型。此石出太湖﹐時爲章氏所得﹐刊﹐二印爲朱文﹐云申國祕藏及章淵文房印。淵字伯深﹐乾道間嘗爲江山宰﹐寓居於吳﹐余猶及識之﹐亦疏爽好事﹐今不知此石尙存其家否﹖○右軍書論右軍書使門生喪心﹐僧辧才殞命﹐昭陵被髮﹐咸陽嫗受驅。其爲世所珍貴﹐而貽害於人也蓋如此。○篆法總論小篆自李斯之後﹐惟陽冰獨擅其妙﹐常見眞迹﹐其字畫起止處﹐皆微露鋒鍔﹐映日觀之﹐中心一縷之墨倍濃。蓋其用筆有力且直下不欹﹐故鋒常在畫中﹐此蓋其造妙處。江南徐鉉書亦悉爾﹐其源自彼而得其精微者。余聞之善書者云「古人作篆﹐率用尖筆﹐變通自我﹐此是活法。」近世鶴山魏端明先生亦用尖筆﹐不愧昔人。常見今世鬻字者﹐率皆束縛筆端﹐限其大小﹐殊不知篆法𨿽貴字畫齊均﹐然束筆豈復更有神气﹖山谷云「摹篆當隨其斜﹐肥瘦與槎牙處皆鐫乃妙﹔若取令平正肥瘦相似﹐俾令一槪﹐則蚯蚓筆法也。」山谷此語﹐直自深識篆法妙處。至於槎牙肥瘦﹐惟用尖筆﹐故不能使之必均﹐但世俗若見此字必大哂嫌﹐故善書者往往不得已而徇之耳。○李陽冰書義興莊元卿家所藏絹本小篆﹐題「顯揚儒教」四大字﹐各縱四尺而約橫五之三﹐畫經二十而一。位置得宜﹐頓挫有法﹐發筆處圓若運規而見鋒穎。歲久絹質腐敗﹐墨色不漫﹐體勢精彩﹐猶若飛動。元卿言「其大父少師僖簡公官京師時﹐得之於河內向氏家﹐相傳爲李陽冰少監所書﹐𨿽無題識可考﹐然觀其神气﹐信所謂如古釵倚物﹐力有萬夫﹐度非後人所及。」按陽冰當至徳時﹐嘗欲立石經而弗果﹐四字之作安知其不爲此而發﹖卽此亦可驗其爲陽冰書云。○章友直書建安章伯益友直﹐以小篆著名﹐尢工作金釵體。初來京師﹐人有欲從之學書者﹐章曰「所謂篆法﹐不可驟爲﹐須平居時先能約束用筆輕重及熟於畫方運圓﹐始可下筆。」其人猶未甚解﹐章乃對之作方圓二圖﹐方爲棋盤﹐圓爲射帖﹐皆一筆所成﹐其筆畫粗細﹑位置疏密﹐分毫不差。且語之曰「子姑歸習之﹐能進乎此﹐則篆有餘用﹐不必見吾可也。」其人方大駭愕﹐不敢復請問。蓋其筆法精熟﹐心手相忘﹐方圓不期自中規矩。友直尢工作古文﹐余嘗見其爲《信州弋陽縣��峯記》﹐文意髙絕﹐蓋非止以字畫名世也。伯益旣下世﹐有女適著作佐郎黃元者﹐能嗣其篆法﹐備極精巧﹐嘗書《陰符經》﹐字皆徑寸﹐勢若飛動。伯益侄孫章衡得其本﹐知襄陽日刻於郡齋﹐余嘗得墨本﹐誠可珍玩。

○邵蝕書邵居士飠束﹐才行俱美﹐髙尙不仕﹐隱居丹陽﹐尢工爲釵股篆﹐世所欽重。範文正公作《釣臺嚴先生祠堂記》﹐欲求其書而刻之石﹐專遣錢持書懇之。余嘗傳得範公之書﹐今錄於此﹐書云﹕仲淹書白先生邵公足下﹕仲淹今春與張侍禦過丹陽﹐約詣先生﹐維舟湖濱﹐聞先生歸山﹐所謂其室則邇﹐其人甚遠﹐惘然愧薄宦之不髙矣。曁抵桐廬郡﹐郡有嚴子陵釣臺﹐思其人詠其風﹐毅然知肥遁之可尙矣。能使貪夫廉懦夫立﹐則是大有功於名教也。乃作堂而祠之﹐又爲之記﹐聊以辧子陵之心﹐決千古之疑。又念非托之奇人﹐則不足傳於後世﹐今先生篆髙出四海﹐誠能枉神筆於片石﹐則子陵之風﹐後千百年未泯﹐其髙尙之爲教也﹐亦大矣哉。謹遣郡校﹐奉此恭俟雅命。

觀此書語﹐則其推重邵君亦不薄矣。余又於巴陵登嶽陽樓﹐乃滕宗諒子京知郡日所修﹐記亦範文正公所�﹐蘇舜欽書﹐邵飠束篆額﹐時號四絕云。○近世諸體書

余嘗評近世眾體書法﹕小篆則有徐明叔及華亭曾大中﹑常熟曾耆年﹐然徐頗好爲復古篆體﹐細腰長腳﹐二曾字則圓而勻﹐稍含古意﹐大中尢喜爲摹印﹐甚得秦漢章璽气象。隸書則有呂勝己﹑黃銖﹑杜仲微﹑虞仲房﹐呂杜黃工古法﹐然𨿽頗勁而其失太拙而短﹐虞間出新意﹐波磔皆長而首尾加大﹐乍見甚爽﹐但稍欠骨法﹐皆不得中。行艸則有蔣宣卿﹑吳傅朋﹑王逸老﹑單炳文﹑姜堯章﹑張於湖﹑範石湖﹐蔣�極秀媚﹐所乏者遒勁﹐逸老艸法甚熟﹐而間有俗筆﹐單字法本楊少師凝式﹐而微加婉麗﹐姜蓋學單而入室者﹐於湖﹑石湖悉習寶晉而各自變體。今世俗於篆則推明叔﹐隸則貴仲房﹐行艸則取於湖﹐蓋初無眞識﹐但見其飄逸可喜﹐殊不知此皆字體之變﹐𨿽未盡合古﹐要各自有一種神气﹐亦足嘉尙。人效之者往往但得形似﹐非惟不及﹐且並失其故步﹐良可嘆也。○蔣宣卿書蔣宣卿待制燦﹐紹興中以善書著名﹐因救解嶽侯﹐遂忤秦相﹐諷言者論罷﹐閒廢十年。一日﹐忽報有中使至其家﹐時秦尙當國﹐老幼驚惶﹐慮有不測﹐蔣神色不變﹐徐而言曰「主上聖明﹐吾無大過咎﹐且旣從罷免﹐縱有後命﹐不過符下州郡處分耳﹐亦何至遣中使﹖此必美意。不然﹐亦當任之。」旣而中使納謁﹐具傳上旨﹐賜以香茶﹑湯藥﹑宮羅之屬﹐又頒下翰苑所撰《憲聖慈烈皇后之弟吳八郡王》﹐蓋神道碑﹐命蔣書之。蔣卽奉敕﹐書以授中使而歸。憲聖及後族賜賚至數千緡縑帛文房之具﹐蔣久閒廢﹐頗窘匱﹐賴以少蘇。蔣之字畫髙出流輩﹐而髙廟垂情詞翰臣下﹐𨿽在閒廢中猶不忘。如此蔣能不爲動容﹐安靜以待﹐其量亦有可取者。蔣前將漕江西時﹐先大父嘗爲幕屬﹐及其家食﹐嘗專詣荊溪裏第訪之﹐親聞其說。○小王書世稱小王書﹐蓋稱太宗皇帝時王著也。本學虞永興書﹐其波磔加長﹐體尙嫵媚﹐然全無骨力。方上集刊法帖時﹐著預校定﹐識鑑凡淺﹐不無謬誤﹐如列王坦之於逸少諸子間﹐意謂名皆從之﹐殊不知坦之乃王述之子﹐自太原王耳﹐非瑯邪族也。黃長睿《志》及《書苑》云﹕僧懷仁集右軍書﹐唐文皇制聖教序﹐近世翰林侍書輩學此﹐目曰院體﹐自唐世吳通微兄弟已有斯目﹐今中都習書誥敕者﹐悉規仿著字﹐謂之小王書﹐亦曰院體﹐言翰林院所尙也。●卷下○學書須觀眞迹石湖云「學書須是收昔人眞迹佳妙者﹐可以詳視其先後﹑筆勢﹑輕重﹑往復之法﹐若只看碑本﹐則惟得字畫﹐全不見其筆法神气﹐終難精進。又學時不在旋看字本逐畫臨仿﹐但貴行住坐臥常諦玩﹐經目著心久之﹐自然有悟入處﹐信意運筆﹐不覺得其精微。斯爲善學。」

○寫大字法古人作大字﹐常藏鋒用力﹐故其字畫﹐從顚至末少有枯燥處。今往往多以燥理爲奇﹐殊不知此本非善書者所貴﹐惟斜拂及挈筆令輕處﹐然後有此。所謂側筆取妍﹐正蹈書法之所忌也。

○論細字說漢師宜官善書﹐大則徑丈一字﹐細則方寸千言。又晉衛巨山論書云「其大徑尋﹐細不容發﹐迫而察之﹐心亂目眩。」嘗觀東坡題《蓮經》﹐前注云「經七卷﹐如箸粗。」故其語云「捲具盈握﹐沙界已周﹐讀未終篇﹐目力俱廢。乃知蝸牛之角可以戰蠻觸﹐棘刺之端可以刻獼猴。」黃長睿跋細字《華嚴經》亦云「書是經者﹐尺紙作七萬字。」余謂﹕七卷之軸如箸猶或可書﹐至於尺紙作七萬字﹐誠爲難事﹐若以宜官方寸千言槪之﹐已爲有餘。此說殊不近人情﹐恐決無是理﹐余不敢以爲然。○總論作大小字昔人云﹕作大字要如小字﹐作小字要如大字。蓋謂大字則欲如小書之詳細曲折﹐小字則欲具大字之體格气勢也。刊勒之工仍有善展字﹐不拘字之大小皆可遞展﹐其法以刀鏨去紙存墨﹐就燈旁映之﹐去燈愈近﹐則其形愈大﹐自尺至丈﹐惟意所定﹐然後展紙於壁﹐模勒其影﹐旣小大適中﹐且不失體勢﹐亦良法也。○論筆墨硯硯貴細而潤﹐然細則多不發墨﹐惟細而微有鍔﹐方其受墨時﹐所謂如熱熨斗上蠟﹐不聞其聲而密相粘滯者﹐斯爲上矣。墨貴黑光﹐筆貴易熟而耐久﹐然二者每交相爲病﹐惟墨能用膠得宜﹐筆能擇毫不苟﹐斯可兼盡其善。又硯忌枯燥﹐則易吸水﹔墨忌濡濕﹐則易昏滯﹔筆忌幹捺﹐則毫隨膠折。故愛硯之法﹐當以髹匣相之﹐不惟養潤亦可護塵﹐研墨當旋滴水﹐勿使停積﹐昔人多用硯板﹐不鑿墨池﹐正恐膠久而凝滯也。用筆時當先以淸水濡毫﹐令稍軟﹐然後循毫理點染﹐仍別置洗具﹐用畢隨卽滌濯﹐勿使畱墨﹐則難禿也。藏墨當以茶包之﹐又以綿裹而入於櫝﹐則蒸氵翁不能入。藏筆宜皂角子水調鉛粉﹐蘸上則不生蠹。如上諸法﹐畱意文翰者皆能知之﹐今漫書示兒輩耳。如藏筆墨﹐則髙掛﹐用木匣懸於梁棟間。○俗論筆墨俗論云「善書不擇筆」﹐蓋有所本。褚河南嘗問虞永興曰「吾書孰與歐陽詢﹖」虞曰「詢不擇紙筆皆得如志﹐君豈得此﹖」裴行儉亦曰「褚遂良非精墨佳筆未嘗輒書﹐不擇筆墨而妍捷者﹐余與虞世南耳。」余謂工不利器而能善事者﹐理所不然﹐不擇而佳要非通論。又世俗評墨訣云﹕拈著輕﹐嗅著馨﹐磨著淸。此亦非眞知墨者。蓋墨質貴重實﹐輕則不堅﹐色貴光黑﹐淸則不濃﹐又墨之香者多使腦麝﹐好惡初不在此﹐且生蒸腐。今其所論皆非佳墨所宜。俗輩之見不明﹐其說不可據如此。

○論紙品《蘭亭序》用鼠須筆書烏絲欄繭紙。所謂繭紙﹐蓋實絹帛也﹐烏絲欄﹐卽是以黑間白織其界行耳。布縷爲紙﹐今蜀箋猶多用之﹐其紙遇水滴則深作窠臼﹐然厚者乃爾﹐故薄而淸瑩者乃可貴。古稱剡藤本以越溪爲勝﹐今越之竹紙甲於他處﹐而藤乃獨推撫之淸江﹐淸江佳處﹐在於堅滑而不畱墨。新安玉板﹐色理極膩白﹐然質性頗易軟弱﹐今士大夫多糨而後用﹐旣光且堅﹐用得其法﹐藏久亦不蒸蠹。又吳人取越竹﹐以梅天水淋浪﹐令稍幹﹐反復︴之﹐使浮茸去盡﹐筋骨瑩澈﹐是謂春膏﹐其色如蠟﹐若以佳墨作字﹐其光可鑑﹐故吳箋近出而遂與蜀產抗衡。江南舊稱澄心堂紙﹐劉貢父詩所謂「百金售一幅」﹐其貴如此。今亦有造者﹐然爲吳蜀箋所掩﹐遂不盛行於時。外國如髙麗﹑婆亦皆出紙﹐髙麗紙類蜀中冷金﹐縝實而瑩﹐婆者厚而且堅﹐而長者至三四丈。髙麗人云﹕抄時使幅端連引﹐故得爾長﹐胡人用作帷幄﹐修齋供則張之滿室﹐若有嘉會﹐乃更設花布及綺所爲者。○春膏紙詩吳門孫生造春膏紙尢造其妙﹐余嘗賦詩曰﹕膏潤滋松雨﹐孤髙表竹君。夜砧寒搗玉﹐春幾瑩鋪云。越地𨿽呈瑞﹐吳天乃策熱。莫言名晚出﹐端可大斯文。近觀米南宮有一帖云「余嘗︴越州竹﹐光透如金板﹐在油素上﹐矩截作軸入笈﹐番覆數十張﹐學書作詩寄薛紹彭﹑劉涇云﹕越筠萬杵如金板﹐每用杭油與池繭。髙壓巴郡烏絲欄﹐平欺澤國淸華練。老無他物適心目﹐天使殘年同筆研。圖書滿室翰墨香﹐劉薛何時眼中見。薛和之云﹕書便瑩滑如碑版﹐古來精紙惟聞繭。杵成剡竹光淩亂﹐何用區區書素練。細分濃淡可評墨﹐副以溪巖難�研。世傳此語誰復知﹐千里同風未相見。」以此觀之﹐則其擅美蓋可知矣。○紙分陰陽面

凡紙皆以澆處向上爲陽﹐著簾處向下爲陰。今人多爲面陽而背陰﹐蓋以陽面𨿽粗而光滑﹐不凝滯﹐陰背𨿽細而艱澀﹐能沁墨故也。然太滑又易失用筆之意﹐太澀又推筆不行﹐惟今之淸江及越竹紙﹐其陰面細而不澀﹐用以作字﹐筆法具存﹐其陽面則光滑太甚﹐筆鋒未到而墨已先馳﹐似過於駿快也。○論筆料韓昌黎爲《毛穎傳》﹐是知筆以兔穎爲正。然兔有南北之殊﹐南兔毫短而軟﹐北兔毫長而勁﹐生背領者其白如雪﹐霜毫作筆﹐絕有力。然純用北毫﹐𨿽健且耐久﹐其失也不婉﹐用南毫𨿽入手易熟﹐其失也弱而易乏﹐善爲筆者但以北毫束心﹐而以南毫爲副﹐外則又用霜白覆之﹐斯能兼盡其美矣。古人或用貍毛﹑鼠須﹐今都下亦有制此筆者﹐大抵只是於兔毫中入數莖同束﹐聞之工者云﹕但可以助力且作美觀﹐然不可多用﹐多用則大粗澀。閩廣間有用雞羽﹑雁翎等爲筆﹐余嘗用之﹐究其軟弱無取﹐殆亦求奇之過。《酉陽雜俎》載﹕南朝有姥善束筆﹐心用胎發﹐蕭子云嘗用之﹐似是取其軟熟。此法今不復見於用。吳俗近日卻有用竹絲者﹐往往以法揉制﹐使就揮染﹐或謂是苕枝而冒稱曰竹絲﹐江西亦有緝竹爲輕者﹐疑未必不可爲此也。

○二毫筆歐陽通以貍毛爲筆﹐以兔毫覆之﹐此二毫筆之所由始也。以羊合兔盛於今時﹐蓋不但剛柔得中﹐差宜作字﹐而且價廉工省﹐故人所競趨。番陽張彥實待制﹐名杞﹝元注云﹕犯光廟禦諱﹞惇﹐嘗爲賦詩云﹕包羞不借虎皮蒙﹐筆陣乃推兔作鋒。未免吹毛彊分別﹐卽今同受管城封。

○詠筆詩猩猩毛筆﹐惟山谷詩絕冠﹐名士無不諷詠﹐玆不贅錄。昨見邵道豫《賦鼠須筆》殊有風度﹐今載於此﹐云﹕太倉失陳紅﹐狡穴得余腐。旣興丞相嘆﹐又發廷尉怒。磔肉飼饑貓﹐分毫雜霜兔。插架刀槊便﹐落紙雲煙騖。穿墉一何微﹐托此馳佳譽。

○毫錐名筆世稱筆之鋒短而銳者爲毫錐﹐蓋本白太傅詩云「有毫鋒銳若錐」之語﹐白自注云「時與元微之各有鋒纖細管筆﹐攜以就試﹐相顧輒笑﹐自曰毫錐。」○近世用筆今所在筆生作筆﹐例是尖鋒﹐蓋士子輩編節時文﹐只是用筆端點啄於紙上成字﹐具體而已﹐更不顧法度如何﹐故率作此以便求售。余乃用筆心作字﹐全使此等筆﹐不得每染一管至於搶禿﹐終不可意。嗟乎﹗文旣趨時﹐筆亦徇俗﹐苟利成風﹐勢不可挽﹐欲求爲印泥畫沙之妙﹐正如策蹇驢而追驥綠﹐豈不難哉﹖但鋒齊之筆﹐乃有易禿之患﹐惟良工專務擇毫﹐飽而有力﹐自然難之。

○論墨法近世言墨法者﹐蓋推吾鄕雪齋趙彥先子覺﹐彥先乃故安定郡王超然居士令襟表之子也。其墨法本無宗承﹐但自少時篤好制造﹐集諸家名方﹐且招延良工﹐無方不試﹐無時不作﹐參合眾技﹐捨短取長﹐積日累月﹐遂造其妙。中興三廟咸見貴重﹐名播遐邇﹐目無潘李。彥先所造墨至多﹐今物故已數十年﹐墨之在人間者亦漸稀少﹐間有藏得數笏者﹐與玉寶同貴。彥先亦已嗣王封﹐有子十四人﹐持麾把節亦已太半﹐皆能紹其法﹐然各務從仕﹐鮮復畱意。餘人得其傳者﹐有郡士黃元功﹑朱知常﹑諸葛武仲﹐詹從之﹑周達先﹑葉茂實﹐及天臺陳伯叔﹑琴隱薛道士之徒﹐𨿽皆頗異常品﹐然較之眞雪齋所造﹐要之不及也。余與雪齋諸子侄﹐皆宛轉有姻好﹐嘗爲餘言﹕世俗相傳咸以封膠爲奇﹐先公嘗云「此大不然﹐若用是法﹐非特堅頑難磨﹐且終不能黑﹐大抵當以十分爲率﹐而煤六而膠四乃爲中度﹐但取煙貴輕而杵貴多﹐自熟耳﹐膠次第。泛論大槪如此﹐至其要妙﹐非言之所述也。」﹝按﹕自熟句有脫誤﹞○論硯材硯以端溪爲最﹐次則洮河﹐又次則古歙﹐又次則劍溪﹐此外如淮安﹑辰溪諸郡﹐𨿽亦有之﹐然皆不足俎豆其間。端歙所產﹐皆有新舊坑之別﹐惟舊坑者爲上﹐今已淪爲深淵﹐不可復取﹐但聞人間時有收得者﹐亦絕希罕﹐新坑亦間有可采﹐然百不一二。端石有眼﹐本非硯之所貴﹐特以此表其眞耳﹐故辯之者有活眼﹑死眼之殊。活眼凡有數暈黃赤相間所謂鴝鵒眼者﹐乃佳﹐若但純黃或純綠色模糊不明了者﹐則爲死眼。此無足取﹐兼多有僞爲者﹐須細察之方可見也。歙石有四種紋﹕一曰刷絲﹐乃直紋也﹔二曰蘆菔﹐乃交羅紋也﹔三曰眉子﹐上有黃黑紋如眉﹔四曰金星﹐狀若灑金。此四紋者﹐惟刷絲爲上﹐其間復有差等﹐但金星之質最頑﹐不堪用。洮石今亦絕少﹐歙之祁門有一種石﹐淡綠色而理細﹐土人以之爲假洮石﹐但性極燥﹐故爲賤耳。劍溪出黯淡灘﹐有石子爲之妙甚﹐東坡所謂「鳳朱以爲出於北苑鳳山之味」﹐今其地初不聞有佳石﹐不知何以稱此。廬陵人工造澄泥瓦硯﹐規仿銅雀﹐然其質枯燥。又南中人以渠車琢硯﹐久則拒墨。漆硯亦然﹐本取漆匠案桌上﹐自然久積者質堅而﹐利於研磨﹐今人乃旋累漆僞爲﹐體虛而滑﹐不可用。大抵皆非硯之正材也。

