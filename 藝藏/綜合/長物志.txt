《四庫全書長物志》

﹝明﹞文震亨撰

欽定四庫全書

子部十

長物志

雜家類四

雜品之屬

臣等謹按長物志十二卷明文震亨撰震亨字啟美長洲人崇禎中官武英殿中書舎人以善琴供奉是編分室廬花木水石禽魚書畫幾榻器具位置衣飾舟車蔬果香茗十二類其曰長物蓋取世說中王恭語也所論皆閒適遊戲之事纎悉畢具明季山人墨客多傳是術著書問世累牘盈萹大抵皆瑣細不足錄而震亨家世以書畫擅名耳濡目染較他家稍爲雅馴其言収藏賞鑑諸法亦頗有條理蓋本於趙希鵠洞天淸錄董其昌筠軒淸閟錄之類而略變其體例其源亦出於宋人故存之以偹雜家之一種焉

乾隆四十二年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●長物志目錄

卷一

室廬

卷二

花木

卷三

水石

卷四

禽魚

卷五

書畵

卷六

幾榻

卷七

器具

卷八

位置

卷九

衣飾

卷十

舟車

卷十一

蔬果

卷十二

香茗

●欽定四庫全書

長物志卷一

﹝明﹞文震亨撰

○室廬

居山水間者爲上村居次之郊居又次之吾儕縱不能棲巖止谷追綺園之蹤而混迹廛市要湏門庭雅潔室廬淸靚亭臺具曠士之懷齋閣有幽人之致又當種佳木怪籜陳金石圖書令居之者忘老寓之者忘歸逰之者忘倦蘊隆則颯然而寒凜冽則煦然而燠若徒侈土木尙丹堊眞同桎梏樊檻而已志室廬第一

門

用木爲格以湘妃竹橫斜釘之或四或二不可用六兩傍用板爲春帖必隨意取唐聮佳者刻扵上若用石捆必須板扉石用方厚渾朴庶不渉俗門環得古靑緑蝴蝶獸面或天雞饕餮之屬釘扵上爲佳不則用紫銅或精鐵如舊式鑄成亦可黃白銅俱不可用也漆惟朱紫黒三色余不可用

階

自三級以至十級愈髙愈古須以文石剝成種繡墩或艸花數莖扵內枝葉紛披映階傍砌以太湖石疊成者曰澀浪其制更奇然不易就復室須內髙扵外取頑石具苔班者嵌之方有巖阿之致

牕

用木爲粗格中設細條三眼眼方二寸不可過大牕下塡板尺許佛樓禪室間用菱花及象眼者牕忌用六或二或三或四隨宜用之室髙上可用橫牕一扇下用低檻承之俱釘明瓦或以紙糊不可用綘素紗及梅花簟冬月欲承日制大眼風牕眼竟尺許中以綫經其上庶紙不爲風雪所破其制亦雅然僅可用之小齋丈室漆用金漆或朱黑二色雕花彩漆俱不可用

欄幹

石欄最古第近扵琳宮梵宇及人家冡墓傍池或可用然不如用石蓮柱二木欄爲雅柱不可過髙亦不可雕鳥獸形亭榭廊廡可用朱欄及鵝頸承坐堂中須以巨木雕如石欄而空其中頂用柿頂朱飾中用荷葉寶瓶綠飾卍字者宜閨合中不甚古雅取畵圖中有可用者以意成之可也三橫木最便第太朴不可多用更須毎楹一扇不可中豎一木分爲二三若齋中則竟不必用矣

照壁

得文木如豆瓣楠之類爲之華而復雅不則竟用素染或金漆亦可靑紫及灑金描畵俱所最忌亦不可用六堂中可用一帶齋中則止中楹用之有以夾紗牕或細格代之者俱稱俗品

堂

堂之制宜宏敞精麗前後須層軒廣庭廊廡俱可容一席四壁用細磚砌者佳不則竟用粉壁梁用球門髙廣相稱層階俱以文石爲之小堂可不設牕檻

山齋

宜明淨不可太敞明淨可爽心神太敞則費目力或傍檐置牕檻或由廊以入俱隨地所宜中庭亦須稍廣可種花木列盆景夏日去北扉前後洞空庭際沃以飯瀋雨漬苔生綠褥可愛遶砌可種翠蕓艸令徧茂則靑蔥欲浮前垣宜矮有取薜荔根瘞墻下灑魚鮏水扵墻上以引蔓者𨿽有幽致然不如粉壁爲佳

丈室

丈室宜隆冬寒夜略仿北地暖房之制中可置臥榻及禪椅之屬前庭須廣以承日色畱西牕以受斜陽不必開北牖也

佛堂

築基髙五尺餘列級而上前爲小軒及左右俱設歡門後通三楹供佛庭中以石子砌地列旛幢之屬另建一門後爲小室可置臥榻

橋

廣池巨浸須用文石爲橋雕鏤云物極其精工不可入俗小溪曲澗用石子砌者佳四傍可種繡墩艸板橋須三折一木爲欄忌平板作朱卍字欄有以太湖石爲之亦俗石橋忌三環板橋忌四方磬折尢忌橋上置亭子

茶寮

構一斗室相傍山齋內設茶具教一童専主茶役以供長日淸談寒宵兀坐幽人首務不可少廢者

琴室

古人有扵平屋中埋一缸缸懸銅鐘以彂琴聲者然不如層樓之下蓋上有板則聲不散下空曠則聲透徹或扵喬松修竹巖洞石室之下地淸境絕更爲雅稱耳

浴室

前後二室以墻隔之前砌鐵鍋後燃薪以俟更須宻室不爲風寒所侵近墻鑿井具轆轤爲竅引水以入後爲溝引水以出藻具巾帨咸具其中

街徑庭除

馳道廣庭以武康石皮砌者最華整花間坼側以石子砌成或以碎瓦片斜砌者雨久生苔自然古色寧必金錢作埒乃稱勝地哉

樓閣

樓閣作房闥者須回環窈窕供登眺者須軒敞弘麗藏書畵者須爽塏髙深此其大略也樓作四面牕者前楹用牕後及兩傍用板閣作方樣者四面一式樓前忌有露臺捲蓬樓板忌用磚鋪蓋旣名樓閣必有定式若復鋪磚與平屋何異髙閣作三層者最俗樓下柱稍髙上可設平頂

臺

築臺忌六角隨地大小爲之若築扵土岡之上四周用粗木作朱闌亦雅

海論

忌用承塵俗所稱天花板是也此僅可用之廨宇中地屏則間可用之暖室不可加簟或用■﹝毛瞿﹞毺爲地衣亦可然總不如細磚之雅南方卑濕空鋪最宜略多費耳室忌五柱忌有兩廂前後堂相承忌工字體亦以近官廨也退居則間可用忌傍無避弄庭較屋東偏稍廣則西日不逼忌長而狹忌矮而寛亭忌上銳下狹忌小六角忌用葫蘆頂忌以茆蓋忌如鐘鼓及城樓式樓梯須從後影壁上忌置兩傍磚者作數曲更雅臨水亭榭可用藍絹爲幔以蔽日色紫絹爲帳以蔽風雪外此俱不可用尢忌用布以類酒舩及市藥設帳也小室忌中隔若有北牕者則分爲二室忌紙糊忌作雪洞此與混堂無異而俗子絕好之俱不可解忌爲卍字牕傍塡板忌墻角畵楳及花鳥古人最重題壁今卽使顧陸點染鍾王濡筆俱不如素壁爲佳忌長廊一式或更互其制庶不入俗忌竹木屏及竹籬之屬忌黃白銅爲屈戍庭際不可鋪細方磚爲承露臺則可忌兩楹而中置一梁上設乂手笆此皆元制而不甚雅忌用板隔隔必以磚忌梁椽畵羅紋及金方勝如古屋歲久木色已舊未免繪飾必須髙手爲之凡入門處必小委曲忌太直齋必三楹傍更作一室可置臥榻面北小庭不可太廣以北風甚厲也忌中楹設欄楯如今拔步牀式忌穴壁爲櫥忌以瓦爲墻有作金錢梅花式者此俱當付之一擊又鴟吻好望其名最古今所用者不知何物須如古式爲之不則亦仿畵中室宇之制檐瓦不可用粉刷得巨栟櫚擘爲承澑最雅否則用竹不可用木及錫忌有捲棚此官府設以聽兩造者扵人家不知何用忌用梅花■﹝日羽﹐上中下﹞堂簾惟溫州湘竹者佳忌中有花如繡補忌有字如壽山福海之類總之隨方制象各有所宜寧古無時寧朴無巧寧儉無俗至扵蕭疎雅潔又本性生非彊作解事者所得輕議矣

長物志卷一

●欽定四庫全書

長物志卷二

﹝明﹞文震亨撰

○花木

弄花一歲看花十日故幃箔映蔽鈴索護持非徒富貴容也第繁花雜木宜以畞計乃若庭除檻畔必以虯枝古幹異種奇名枝葉扶疏位置疎密或水邊石際橫偃斜披或一望成林或孤枝獨秀艸花不可繁雜隨處植之取其四時不斷皆入圖畵又如桃李不可植扵庭除似宜逺望紅梅絳桃俱借以點綴林中不宜多植梅生山中有苔蘚者移置藥欄最古杏花差不耐久開時多值風雨僅可作片時玩蠟梅冬月最不可少他如豆棚菜圃山家風味固自不惡然必辟隙地數頃別爲一區若扵庭除種植便非韻事更有石磉木柱架縛精整者愈入惡道至扵秇蘭栽菊古各有方時取以課園丁考職事亦幽人之務也志花木第二

牡丹芍藥

牡丹稱花王芍藥稱花相俱花中貴裔栽植賞玩不可毫渉酸气用文石爲欄參差數級以次列種花時設燕用木爲架張碧油幔扵上以蔽日色夜則懸燈以照忌二種並列忌置木桷及盆盎中

玉蘭

宜種廳事前對列數株花時如玉圃瓊林最稱絕勝別有一種紫者名木筆不堪與玉蘭作婢古人稱辛夷卽此花然輞川辛夷塢木蘭柴不應復名當是二種

海棠

昌州海棠有香今不可得其次西府爲上貼梗次之垂絲又次之餘以垂絲嬌媚眞如妃子醉態較二種尢勝木瓜花似海棠故亦有木瓜海棠但木瓜花在葉先海棠花在葉後爲差別耳別有一種曰秋海棠性喜陰濕宜種背陰階砌秋花中此爲最艷亦宜多植

山茶

蜀茶滇茶俱貴黃者尢不易得人家多以配玉蘭以其花同時而紅白爛然差俗又有一種名醉楊妃開向雪中更自可愛

桃

桃爲仙木能制百鬼種之成林如入武陵桃源亦自有致第非盆盎及庭除物桃性早實十年輒枯故稱短命花碧桃人面桃差久較凡桃更美池邊宜多植若桃柳相間便俗

李

桃花如麗姝歌舞場中定不可少李如女道士宜置煙霞泉石間但不必多種耳別有一種名郁李子更美

杏

杏與朱李蟠桃皆堪鼎足花亦柔媚宜築一臺雜植數十夲

梅

幽人花伴梅實専房取苔護蘚封枝稍古者移植石巖或庭際最古另種數畞花時坐臥其中令神骨俱淸緑蕚更勝紅梅差俗更有虯枝屈曲置盆盎中者極奇蠟梅磬口爲上荷花次之九英最下寒月庭際亦不可無

瑞香

相傳廬山有比丘晝寢夢中聞花香寤而求得之故名睡香四方奇異謂花中祥瑞故又名瑞香別名麝囊又有一種金邊者人特重之枝旣粗俗香復酷烈能損羣花稱爲花賊信不虛也

薔薇木香

甞見人家園林中必以竹爲屏牽五色薔薇於上架木爲軒名木香棚花時雜坐其下此何異酒食肆中然二種非屏架不堪植或移著閨合供士女采掇差可別有一種名黃薔薇最貴花亦爛熳恱目更有野外叢生者名野薔薇香更濃鬱可比玫瑰他如寶相金沙羅金缽盂佛見笑七姊妺十姊妺刺桐月桂等花姿態相似種法亦同

玫瑰

玫瑰一名徘徊花以結爲香囊芬氳不絕然實非幽人所宜佩嫰條叢刺不甚雅觀花色亦微俗宜充食品不宜簪帯吳中有以畞計者花時獲利甚夥

紫荊棣棠

紫荊枝■﹝余﹞枯索花如綴珥形色香韻無一可者特以京兆一事爲世所述以比嘉木余謂不如多種棣棠猶得風人之旨

葵花

葵花種類莫定初夏花繁葉茂最爲可觀一曰戎葵奇態百出宜種曠處一曰錦葵其小如錢文采可玩宜種階除一曰向日別名西畨蓮最惡秋時一種葉如龍爪花作鵝黃者名秋葵最佳

罌粟

以重臺千葉者爲佳然單葉者子必滿取供淸味亦不惡藥欄中不可缺此一種

薇花

薇花四種紫色之外白色者曰白薇紅色者曰紅薇紫帶藍色者曰翠薇此花四月開九月歇俗稱百日紅山園植之可稱耐久朋然花但宜逺望北人呼猴郎達樹以樹無皮猴不能捷也其名亦奇

芙蓉

宜植池岸臨水爲佳若他處植之絕無丰致有以靛紙蘸花蕋上仍裹其尖花開碧色以爲佳此甚無謂

萱花

蘐艸忘憂亦名宜男更可供食品巖間墻角最宜此種又有金萱色淡黃香甚烈義興山谷徧滿吳中甚少他如紫白蛺蝶春羅秋羅鹿蔥洛陽石竹皆此花之附庸也

薝葡

一名越桃一名林蘭俗名梔子古稱禪友出自西域宜種佛室中其花不宜近嗅有微細虫入人鼻孔齋閣可無種也

玉簪

潔白如玉有微香秋花中亦不惡但宜墻邊連種一帯花時一望成雪若植盆石中最俗紫者名紫蕚不佳

金錢

午開子落故名子午花長過尺許扶以竹箭乃不傾欹種石畔尢可觀

藕花

藕花池塘最勝或種五色官缸供庭除賞玩猶可缸上忌設小朱欄花亦當取異種如並頭重臺品字四面觀音碧蓮金邊等乃佳白者藕勝紅者房勝不可種七石酒缸及花缸內

水仙

水仙二種花髙葉短單瓣者佳冬月宜多植但其性不耐寒取極佳者移盆盎置几案間次者雜植松竹之下或古梅奇石間更雅馮夷服花八石得爲水仙其名最雅六朝人乃呼爲雅蒜大可軒渠

鳳仙

號金鳳花宋避李后諱攺爲好兒女花其種易生花葉俱無可觀更有以五色種子同納竹筒花開五色以爲奇甚無謂花紅能染指甲然亦非美人所宜

茉莉素馨百合

夏夜最宜多置風輪一鼔滿室淸芬章江編籬挿棘俱用茉莉花時千艘俱集虎丘故花市初夏最盛培養得法亦能隔歲彂花第枝葉非几案物不若夜合可供瓶玩

杜鵑

花極爛熳性喜陰畏熱宜置樹下陰處花時移置几案間別有一種名映山紅宜種石巖之上又名羊躑躅

秋色

吳中稱雞冠雁來紅十樣錦之屬名秋色秋深雜彩爛然俱堪點綴然僅可植廣庭若幽牕多種便覺蕪雜雞冠有矮腳者種亦奇

松

松柏古𨿽並稱然最髙貴者必以松爲首天目最上然不易種取栝子松植堂前廣庭或廣臺之上不妨對偶齋中宜植一株下用文石爲臺或太湖石爲欄俱可水仙蘭蕙萱艸之屬雜■﹝艸侍﹞其下山松宜植土岡之上龍鱗旣成濤水相應何減五株九里哉

木槿

花中最賤然古稱舜華其名最逺又名朝菌編籬野岸不妨間植必稱林園佳友未之敢許也

桂

叢桂開時眞稱香窟宜辟地二畞取各種並植結亭其中不得顏以天香小山等語更勿以他樹雜之樹下地平如掌潔不容唾花落地卽取以充食品

柳

順挿爲楊倒挿爲柳更須臨池種之柔條拂水弄緑搓黃大有逸致且其種不生虫更可貴也西湖栁亦佳頗渉脂粉气白楊風楊俱不入品

黃楊

黃楊未必厄閏然實難長長丈餘者綠葉古株最可愛玩不宜植盆盎中

芭蕉

緑牕分映但取短者爲佳蓋髙則葉爲風所碎耳冬月有去梗以稻艸覆之者過三年卽生花結甘露亦甚不必又作盆玩者更可笑不如椶櫚爲雅且爲塵尾蒲團更適用也

槐楡

宜植門庭板扉緑映眞如翠幄槐有一種天然樛屈枝葉皆倒垂蒙密名盤槐亦可觀他如石楠冬靑杉柏皆丘壠間物非園林所尙也

梧桐

靑桐有佳蔭株緑如翠玉宜種廣庭中當日令人洗拭且取枝梗如畫者若直上而旁無他枝如拳如蓋及生棉者皆所不取其子亦可點茶生扵山岡者曰岡桐子可作油

椿

椿樹髙聳而枝葉疏與樗不異香曰椿臭曰樗圃中沿墻宜多植以供食

銀杏

銀杏株葉扶疏新緑時最可愛吳中剎宇及舊家名園大有合抱者新植似不必

烏臼

秋晚葉紅可愛較楓樹更耐久茂林中有一株兩株不減石徑寒山也

竹

種竹宜築土爲壠環水爲溪小橋斜渡陟級而登上畱平臺以供坐臥科頭散發儼如萬竹林中人也否則辟地數畞盡去雜樹四周石壘令稍髙以石柱朱欄圍之竹下不畱纎塵片葉可席地而坐或畱石臺石櫈之屬竹取長枝巨■﹝余﹞以毛竹爲第一然宜山不宜城城中則護基筍最佳竹不甚雅粉筋斑紫四種俱可燕竹最下慈姥竹卽桃枝竹不入品又有木竹黃菇竹篛竹方竹黃金間碧玉觀音鳳尾金銀諸竹忌種花欄之上及庭中平植一帯墻頭直立數竿至如小竹叢生曰瀟湘竹宜扵石巖小池之畔畱植數枝亦有幽致種竹有疏種宻種淺種深種之法疏種謂三四尺地方種一窠欲其土虛行鞭密種謂竹種𨿽疎然毎窠卻種四五竿欲其根密淺種謂種時入土不深深種爲入土𨿽不深上以田泥壅之如法無不茂盛又棕竹三等曰筋頭曰短柄二種枝短葉垂堪植盆盎曰朴竹節稀葉硬全欠溫雅但可作扇骨料及畵義柄耳

菊

吳中菊盛時好事家必取數百本五色相間髙下次列以供賞玩此以誇富貴容則可若眞能賞花者必覓異種用古盆盎植一枝兩枝莖挺而秀葉密而肥至花發時置幾榻間坐臥把玩乃爲得花之性情甘菊惟蕩口有一種枝曲如偃蓋花密如鋪錦者最奇余僅可收花以供服食野菊宜著籬落間菊有六要二防之法謂胎養土宜扶植雨暘修葺灌漑防虫及雀作窠時必來摘葉此皆園丁所宜知又非吾輩事也至如瓦料盆及合兩瓦爲盆者不如無花爲愈矣

蘭

蘭出自閩中者爲上葉如劍芒花髙扵葉離騷所謂秋蘭號靑靑緑葉號紫莖者是也次則贑州者亦佳此俱山齋所不可少然毎處僅可置一盆多則類虎丘花市盆盎須覓舊龍泉均州內府供春絕大者忌用花缸牛腿諸俗制四時培植春日葉芽已彂盆土已肥不可沃肥水常以塵帚拂拭其葉勿令塵垢夏日花開葉嫰勿以手揺動待其長茂然後拂拭秋則微撥開根土以米泔水少許注根下勿漬污葉上冬則安頓向陽暖室天晴無風舁出時時以盆轉動四面令勻午後卽收入勿令霜雪侵之若葉黑無花則陰多故也治蟻虱惟以大盆或缸盛水浸逼花盆則蟻自去又治葉虱如白點以水一盆滴香油少許扵內用綿蘸水拂拭亦自去矣此秇蘭簡便法也又有一種出杭州者曰杭蘭出陽羨山中者名興蘭一■﹝余﹞數花者曰蕙此皆可移植石巖之下須得彼中原本則歲歲發花珍珠風蘭俱不入品篛蘭其葉如篛似蘭無馨艸花奇種金粟蘭名賽蘭香特甚

瓶花

堂供必髙瓶大枝方快人意忌繁雜如縛忌花瘦扵瓶忌香煙燈煤燻觸忌油手拈弄忌井水貯瓶味鹹不宜扵花忌以挿花水入口梅花秋海棠二種其毒尢甚冬月入硫黃扵瓶中則不凍

盆玩

盆玩時尙以列几案間者爲第一列庭榭中者次之餘持論則反是最古者以天目松爲第一髙不過二尺短不過尺許其本如臂其鍼若簇結爲馬逺之欹斜詰曲郭熙之露頂張拳劉松年之偃亞層疊盛子照之拖拽軒翥等狀栽以佳器槎牙可觀又有古梅蒼蘚鱗皴苔須垂滿含花吐葉歷久不敗者亦古若如時尙作沈香片者甚無謂蓋木片生花有何趣味眞所謂以耳食者矣又有枸杞及水冬靑野褕檜柏之屬根若龍虵不露束縛鋸截痕者俱髙品也其次則閩之水竹杭之虎刺尙在雅俗間乃若菖蒲九節神仙所珍見石則細見土則粗極難培飬吳人洗根澆水竹翦修淨謂朝取葉間垂露可以潤眼意極珍之餘謂此宜以石子鋪一小庭徧種其上雨過靑翠自然生香若盆中栽植列几案間殊爲無謂此與蟠桃雙果之類俱未敢隨俗作好也他如春之蘭蕙夏之夜合黃香萱夾竹桃花秋之黃密矮菊冬之短葉水仙及美人蕉諸種俱可隨時供玩盆以靑緑古銅白定官哥等窯爲第一新制者五色內窯及供春粗料可用余不入品盆宜圓不宜方尢忌長狹石以靈壁英石西山佐之餘亦不入品齋中亦僅可置一二盆不可多列小者忌架扵朱幾大者忌置扵官磚得舊石櫈或古石蓮磉爲座乃佳

長物志卷二

●欽定四庫全書

長物志卷三

﹝明﹞文震亨撰

○水石

石令人古水令人逺園林水石最不可無要湏回環峭拔安挿得宜一峯則太華千尋一勺則江湖萬里又須修竹老木怪藤醜樹交覆角立蒼崖碧澗奔泉汛流如入深巖絕壑之中乃爲名區勝地約略其名匪一端矣志水石第三

廣池

鑿池自畝以及頃愈廣愈勝最廣者中可置臺榭之屬或長堤橫隔汀蒲岸葦雜植其中一望無際乃稱巨浸若須華整以文石爲岸朱欄回遶忌中畱土如俗名戰魚墩或擬金焦之類池傍植垂栁忌桃杏間種中畜鳬雁須十數爲羣方有生意最廣處可置水閣必如圖畵中者佳忌置簰捨扵岸側植藕花削竹爲闌勿令蔓衍忌荷葉滿池不見水色

小池

階前石畔鑿一小池必須湖石四圍泉淸可見底中畜朱魚翠藻游泳可玩四周樹野藤細竹能掘地稍深引泉胍者更佳忌方圎八角諸式

瀑布

山居引泉從髙而下爲瀑布稍易園林中欲作此須截竹長短不一盡承檐澑暗接藏石罅中以斧劈石疊髙下鑿小池承水置石林立其下雨中能令飛泉濆薄潺湲有聲亦一奇也尢宜竹間松下靑蔥掩映更自可觀亦有蓄水扵山頂客至去閘水從空直注者終不如雨中承澑爲雅蓋總屬人爲此尢近自然耳

鑿井

井水味濁不可供烹煮然澆花洗竹滌硯拭幾俱不可缺鑿井須扵竹樹之下深見泉脈上置轆轤引汲不則蓋一小亭覆之石欄古號銀牀取舊制最大而古朴者置其上井有神井傍可置頑石鑿一小龕遇歳時奠以淸泉一杯亦自有致

天泉

秋水��梅水次之秋水白而洌梅水白而甘春冬二水春勝扵冬蓋以和風甘雨故夏月暴雨不宜或因風雷蛟龍所致最足傷人雪爲五榖之精取以煎茶最爲幽況然新者有土气稍陳乃佳承水用布扵中庭受之不可用檐澑

地泉

乳泉漫流如恵山泉爲最勝次取淸寒者泉不難扵淸而難扵寒土多沙膩泥凝者必不淸寒又有香而甘者然甘易而香難未有香而不甘者也瀑湧湍急者勿食食久令人有頭疾如廬山水簾天臺瀑布以供耳目則可入水品則不宜溫泉下生硫黃亦非食品

流水

江水取去人逺者楊子南冷夾石渟淵特入首品河流通泉竇者必湏汲置候其澄澈亦可食

丹泉

名山大川仙翁修煉之處水中有丹其味異常能延年卻病此自然之丹液不易得也

品石

石以靈壁爲上英石次之然二種品甚貴購之頗艱大者尢不易得髙踰數尺者便屬奇品小者可置几案間色如漆聲如玉者最佳橫石以蠟地而峯巒峭拔者爲上俗言靈壁無峯英石無坡以余所見亦不盡然他石紋片粗大絕無曲折屼峍森聳崚嶒者近更有以大塊辰砂石靑石緑爲研山盆石最俗

靈壁

出鳳陽府宿州靈壁縣在深山沙土中掘之乃見有細白紋如玉不起巖岫佳者如臥牛蟠螭種種異狀眞奇品也

英石

出英州倒生巖下以鋸取之故底平起峯髙有至三尺及寸餘者小齋之前疊一小山最爲淸貴然道逺不易致

太湖石

石在水中者爲貴歲久爲波濤衝擊皆成空石面面玲瓏在山上者名旱石枯而不潤贗作彈窩若歷年歲久斧痕已盡亦爲雅觀吳中所尙假山皆用此石又有小石久沈湖中漁人网得之與靈壁英石亦頗相類第聲不淸響

堯峯石

近時始出苔蘚叢生古朴可愛以未經采鑿山中甚多但不玲瓏耳然政以不玲瓏故佳

昆山石

出昆山馬鞍山下生扵山中掘之乃得以色白者爲貴有雞骨片胡桃塊二種然亦俗尙非雅物也間有髙七八尺者置之髙大石盆中亦可此山皆火石火气暖故栽菖蒲等物扵上最茂惟不可置几案及盆盎中

錦川將樂羊肚

石品惟此三種最下錦川尢惡毎見人家石假山輙置數峯於上不知何味斧劈以大而頑者爲雅若直立一片亦最可厭

土瑪瑙

出山東兗州府沂州花紋如瑪瑙紅多而細潤者佳有紅絲石白地上有赤紅紋有竹葉瑪瑙花斑與竹葉相類故名此俱可鋸板嵌幾榻屏風之類非貴品也石子五色或大如拳或小如豆中有禽魚鳥獸人物方勝回紋之形置靑緑小盆或宣窯白盆內班然可玩其價甚貴亦不易得然齋中不可多置近見人家環列數盆竟如賈肆新都人有名醉石齋者聞其藏石甚富且奇其地溪澗中另有純紅純緑者亦可愛玩

大理石

出滇中白若玉黑若墨爲貴白微帯靑黑微帯灰者皆下品但得舊石天成山水雲煙如米家山此爲無上佳品古人以鑲屏風近始作幾榻終爲非古近京口一種與大理相似但花色不淸石藥塡之爲山雲泉石亦可得髙價然眞僞亦易辧眞者更以舊爲貴

永石

卽祁陽石出楚中石不堅色好者有山水日月人物之象紫花者稍勝然多是刀刮成非自然者以手摸之凹凸者可驗大者以制屏亦雅

長物志卷三

●欽定四庫全書

長物志卷四

﹝明﹞文震亨撰

○禽魚

語鳥拂閣以低飛遊魚排荇而徑度幽人會心輒令竟日忘倦顧聲音顏色飲啄態度逺而巢居穴處眠沙泳浦戲廣浮深近而穿屋賀廈知歲司晨啼春噪晚者品類不可勝紀丹林緑水豈令凡俗之品闌入其中故必疏其雅潔可供淸玩者數種令童子愛養餌飼得其性情庶幾馴鳥雀狎鳬魚亦山林之經濟也志禽魚第四

鶴

華亭鶴窠村所出具體髙俊緑足龜文最爲可愛江陵鶴津維揚俱有之相鶴但取標格奇俊唳聲淸亮頸欲細而長足欲痩而節身欲人立背欲直削蓄之者當築廣臺或髙岡土壠之上居以茅庵鄰以池沼飼以魚谷欲教以舞俟其饑置食扵空野使童子拊掌頓足以誘之習之旣熟一聞拊掌卽便起舞謂之食化空林別墅白石靑松惟此君最宜其餘羽族俱未入品

鸂■﹝氵鶒﹞

鸂■﹝氵鶒﹞能勅水故水族不能害蓄之者宜扵廣池巨浸十數爲羣翠毛朱喙燦然水中他如烏喙白鴨亦可蓄一二以代鵝羣曲欄垂栁之下游泳可玩

鸚鵡

鸚鵡能言然須教以小詩及韻語不可令聞市井鄙俚之談聒然盈耳銅架食缸俱須精巧然此鳥及錦雞孔雀倒掛吐綬諸種皆斷爲閨合中物非幽人所需也

百舌畵眉鸜鵒

飼養馴熟綿蠻軟語百種雜出俱極可聽然亦非幽齋所宜或扵曲廊之下雕籠畵檻點綴景色則可吳中最尙此鳥余謂有禽癖者當覓茂林髙樹聽其自然弄聲尢覺可愛更有小鳥名黃頭好鬥形旣不雅尢屬無謂

朱魚

朱魚獨盛吳中以色如辰州朱砂故名此種最宜盆蓄有紅而帯黃色者僅可點綴陂池

魚類

初尙純紅純白繼尙金盔金鞍錦被及印頭紅裹頭紅連腮紅首尾紅鶴頂紅繼又尙墨眼雪眼朱眼紫眼瑪瑙眼琥珀眼金管銀管時尙極以爲貴又有堆金砌玉落花流水蓮臺八瓣隔斷紅塵玉帯圍梅花片波浪紋七星紋種種變熊難以盡述然亦隨意定名無定式也

藍魚白魚

藍如翠白如雪廹而視之腸胃俱見此卽朱魚別種亦貴甚

魚尾

自二尾以至九尾皆有之第美鍾扵尾身材未必佳蓋魚身必洪纖合度骨肉停勻花色鮮明方入格

觀魚

宜早起日未出時不論陂池盆盎魚皆蕩漾扵淸泉碧沼之間又宜涼天夜月倒影挿波時時驚鱗潑刺耳目爲醒至如微風披拂琮琮成韻雨過新漲縠紋皺緑皆觀魚之佳境也

吸水

盆中換水一兩日卽底積垢膩宜用湘竹一段作吸水筒吸去之倘過時不吸色便不鮮美故佳魚池中斷不可蓄

水缸

有古銅缸大可容二石靑緑四裹古人不知何用當是穴中注油點燈之物今取以蓄魚最古其次以五色內府官窯瓷州所燒純白者亦可用惟不可用宜興所燒花缸及七石牛腿諸俗式余所以列此者實以備淸玩一種若必按圖而索亦爲板俗

長物志卷四

●欽定四庫全書

長物志卷五

﹝明﹞文震亨撰

○書畵

金生於山珠產扵淵取之不窮猶爲天下所珍惜況圖畵在宇宙歲月旣久名人藝士不能復生可不珍祕寶愛一入俗子之手動見勞辱捲舒失所操揉燥裂眞書畵之厄也故有收藏而未能識鑑識鑑而不善閱玩閱玩而不能裝褫裝褫而不能銓次皆非能眞蓄書畵者又蓄聚旣多妍蚩混雜甲乙次第毫不可訛若使眞贗並陳新舊錯出如入賈胡肆中有何趣味所藏必有晉唐宋元名迹乃稱博古若徒取近代紙墨較量眞僞心無眞賞以耳爲目手執卷軸口論貴賤眞惡道也誌書畵第五

論書

觀古法書當澄心定慮先觀用筆結體精神照應次觀人爲天巧自然彊作次考古今跋尾相傳來歷次辧收藏印識紙色絹素或得結構而不得鋒釯者模本也得筆意而不得位置者臨本也筆勢不聮屬字形如算子者集書也形迹𨿽存而眞彩神气索然者雙鉤也又古人用墨無論燥潤肥痩俱透入紙素後人僞作墨浮而易辯

論畵

山水第一竹樹蘭石次之人物鳥獸樓殿屋木小者次之大者又次之人物顧盻語言花果迎風帯露鳥獸虫魚精神逼眞山水林泉淸閒幽曠屋廬深邃橋彴往來石老而潤水淡而明山勢崔嵬泉流灑落雲煙出沒野徑迂回松偃龍蛇竹藏風雨山腳入水澄淸水源來歷分曉有此數端𨿽不知名定是妙手若人物如屍如塑花果類粉揑雕刻虫魚鳥獸但取皮毛山水林泉布置廹塞樓閣模糊錯雜橋彴彊作斷形徑無夷險路無出入石止一面樹少四枝或髙大不稱或逺近不分或濃淡失宜點染無法或山腳無水面水源無來歷𨿽有名欵定是俗筆爲後人塡寫至扵臨摹贗手落墨設色自然不古不難辧也

書畵價

書價以正書爲標準如右軍艸書一百字乃敵一行行書三行行書敵一行正書至扵樂毅黃庭畵贊告擔但得成篇不可計以字數畵價亦然山水竹石古名賢象可當正書人物花鳥小者可當行書人物大者及神圖佛象宮室樓閣走獸虫魚可當艸書若夫臺閣標功臣之烈宮殿彰貞節之名妙將入神靈則通聖開廚或失掛壁欲飛但渉奇事異名卽爲無價國寶又書畵原爲雅道一作牛鬼蛇神不可詰識無論古今名手俱落第二

古今優劣

書學必以時代爲限六朝不及晉魏宋元不及六朝與唐畵則不然佛道人物仕女牛馬近不及古山水林石花竹禽魚古不及近如顧凱之陸探微張僧繇吳道玄及閻立徳立本皆純重雅正性出天然周昉韓幹戴嵩气韻骨法皆出意表後之學者終莫能及至如李成闗仝範寛董源徐熙黃荃居寀二米勝國松雪大癡元鎭叔眀諸公近代唐沈及吾家太史和州輩皆不藉師資窮工極致借使二李復生邊鸞再出亦何以措手其間故蓄書必逺求上古蓄畵始自顧陸張吳下至嘉隆名筆皆有奇觀惟近時點染諸公則未敢輕議

粉本

古人畵槁謂之粉本前輩多寶蓄之蓋其艸艸不經意處有自然之妙宣和紹興所藏粉本多有神妙者

賞鑑

看書畵如對美人不可毫渉粗浮之气蓋古畵紙絹皆脆舒捲不得法最易損壞尢不可近風日燈下不可看畵恐落煤燼及爲燭淚所污飯後醉餘欲觀卷軸須以淨水滌手展玩之際不可以指甲剔損諸如此類不可枚舉然必欲事事勿犯又恐渉彊作淸態惟遇眞能賞鑑及閱古甚富者方可與談若對傖父輩惟有珍祕不出耳

絹素

古畵絹色墨气自有一種古香可愛惟佛像有香煙燻黑多是上下二色僞作者其色黃而不精采古絹自然破者必有鯽魚口須連三四絲僞作則直裂唐絹絲粗而厚或有搗熟者有獨梭絹闊四尺餘者五代絹極粗如布宋有院絹勻淨厚宻亦有獨梭絹闊五尺餘細宻如紙者元絹及國朝內府絹俱與宋絹同勝國時有宻機絹松雪子昭畵多用此蓋出嘉興府宓家以絹得名今此地尙有佳者近董太史筆多用砑光白綾未免有進賢气

禦府書畵

宋徽宗禦府所藏書畵俱是禦書標題後用宣和年號玉瓢禦寶記之題畵書扵引首一條闊僅指大傍有木印黒字一行俱裝池匠花押名欵然亦眞僞相雜蓋當時名手臨摹之作皆題爲眞迹至明昌所題更多然今人得之亦可謂買王得羊矣

院畵

宋畵院眾工凡作一畵必先呈稿本然後上眞所畵山水人物花木鳥獸皆是無名者今國朝內畵水陸及佛像亦然金碧輝燦亦奇物也今人見無名人畵輒以形似塡寫名欵覓髙價如見牛必戴嵩見馬必韓幹之類皆爲可笑

單條

宋元古畵斷無此式蓋今時俗制而人絕好之齋中懸掛俗气逼人眉睫卽果眞迹亦當減價

名家

書畵名家收藏不可錯雜大者懸掛齋壁小者則爲捲冊置几案間邃古篆籀如鍾張衛索顧陸張吳及歷代不甚著名者不能具論書則右軍大令智永虞永興禇河南歐陽率更唐玄宗懷素顏魯公栁誠懸張長史李懷琳宋髙宗李建中二蘇二米範文正黃魯直蔡忠惠蘇滄浪薛紹彭黃長睿薛道祖範文穆張卽之先信國趙吳興鮮於伯機康裏子山張伯雨倪元鎭兪紫芝楊鐵厓柯丹丘袁淸容危太素我朝則宋文憲濂中書舍人燧方遜志孝孺宋南宮克沈學士度兪紫芝和徐武功有貞金元玉玨沈大理粲解學士大紳錢文通桑栁州恱祝京兆允明吳文定寛先太史諱王太學寵李太僕應禎王文恪鏊唐解元寅顧尙書璘丰考功坊先兩博士諱王吏部榖祥陸文裕深彭孔嘉年陸尙寶師道陳方伯鎏蔡孔目羽陳山人淳張孝廉鳳翼王徵君穉登周山人天球邢侍禦侗董太史其昌又如陳文東璧姜中書立剛𨿽不能洗院气而亦錚錚有名者畵則王右丞李思訓父子周昉董北海李營丘郭河陽米南宮宋徽宗米元暉崔白黃筌居寀文與可李伯時郭忠恕董仲翔蘇文忠蘇叔黨王晉卿張舜民楊補之楊季衡陳容李唐馬逺馬逵夏珪範寛闗仝荊浩李山趙松雪管仲姬趙仲穆趙千里李息齋吳仲圭錢舜舉盛子昭陳玨陳仲美陸天遊曹云西唐子華王元章髙士安髙克恭王叔明黃子久倪元鎭柯丹丘方方壺戴文進王孟端夏太常趙善長陳惟允徐幼文張來儀宋南宮周東村沈貞吉恆吉沈石田杜東原劉完庵先太史先和州五峯唐解元張夢晉周官謝時臣陳道復仇十洲錢叔寶陸叔平皆名筆不可缺者他非所宜蓄卽有之亦不當出以示人又如鄭顚仙張復陽鍾欽禮蔣三松張平山汪海云皆畵中邪學尢非所尙

宋繡宋刻絲

宋繡鍼綫細密設色精妙光彩射目山水分逺近之趣樓閣得深邃之體人物具瞻眺生動之情花鳥極綽約嚵唼之態不可不蓄一二幅以備畵中一種

裝潢

裝潢書畵秋爲上時春爲中時夏爲下時暑濕及沍寒俱不可裝裱勿以熟紙背必皺起宜用白滑漫薄大幅生紙紙縫先避人面及接處若縫縫相接則捲舒緩急有損必令參差其縫則气力均平太硬則彊急太薄則失力絹素彩色重者不可搗理古畵有積年塵埃用皂莢淸水數宿托扵太平案扞去畵復鮮明色亦不落補綴之法以油紙襯之直其邊際密其隟縫正其經緯就其形制拾其遺脫厚薄均調潤潔平穩又凡書畵法帖不脫落不宜數裝背一裝背則一損精神古紙厚者必不可揭薄

法糊

用瓦盆盛水以面一斤滲水上任其浮沈夏五日冬十日以臭爲度後用淸水蘸白芨半両白礬三分去滓和元浸麫打成就鍋內打成團另換水煮熟去水傾置一器候冷日換水浸臨用以湯調開忌用濃糊及敝帚

裝褫定式

上下天地須用皂綾龍鳳云鶴等樣不可用團花及蔥白月白二色二垂帯用白綾闊一寸許烏絲粗界畫二條玉池白綾亦用前花樣書畵小者須穵嵌用澹月白畵絹上嵌金黃綾條闊半寸許蓋宣和裱法用以題識旁用沈香皮條邊大者四面用白綾或單用皮條邊亦可參書有舊人題跋不宜剪削無題跋則斷不可用畵捲有髙頭者不須嵌不則亦以細畵絹穵嵌引首須用宋經箋白宋箋及宋元金花箋或髙麗繭紙日夲畵紙俱可大幅上引首五寸下引首四寸小全幅上引首四寸下引首三寸上褾除擫竹外淨二尺下褾除軸淨一尺五寸橫捲長二尺者引首闊五寸前褾闊一尺餘俱以是爲率

褾軸

古人有鏤沈檀爲軸身以果金鎏金白玉水晶琥珀瑪腦雜寶爲飾貴重可觀蓋白檀香潔去虫取以爲身最有深意今旣不能如舊制只以杉木爲身用犀象角三種雕如舊式不可用紫檀花梨法藍諸俗制畵捲須出軸形制旣小不妨以寶玉爲之斷不可用平軸簽以犀玉爲之曾見宋玉簽半嵌錦帯內者最奇

裱錦

古有樗蒲錦樓閣錦紫駝花鸞章錦朱雀錦鳳皇錦走龍錦翻鴻錦皆禦府中物有海馬錦龜紋錦粟地錦皮球錦皆宣和綾及宋繡花鳥山水爲裝池卷首最古今所尙落花流水錦亦可用惟不可用宋叚及紵絹等物帯用錦帯亦有宋織者

藏畵

以杉桫木爲匣匣內切勿油漆糊紙恐惹黴濕四五月先將畵幅幅展看微見日色收起入匣去地丈餘庶免黴白平時張掛須三五日一易則不厭觀不惹塵濕收起時先拂去兩面塵垢則質地不損

小畵匣

短軸作橫面開門匣畵直放入軸頭貼簽標寫某書某畵甚便取看

捲畵

須顧邊齊不宜局促不可太寛不可著力捲緊恐急裂絹素拭抹用軟絹細細拂之不可以手托起畵軸就觀多致損裂

法帖

歷代名家碑刻當以淳化閣帖壓捲侍書王著勒末有篆題者是蔡京奉旨摹者曰太淸樓帖僧希白所摹者曰潭帖尙書郎潘思旦所摹者曰絳帖王寀輔道守汝州所刻者曰汝帖宋許提舉刻於臨江者曰二王帖元佑中刻者曰祕閣續帖淳熙年刻者曰修內司夲髙宗訪求遺書扵淳熙閣摹刻者曰淳熙祕閣續帖後主命徐鉉勒石在淳化之前者曰升元帖劉次莊摹閣帖除去篆題年月而增入釋文者曰戲魚堂帖武岡軍重摹絳帖曰武岡帖上蔡人臨摹絳帖曰蔡州帖趙彥約於南康所刻曰星鳳樓帖廬江李氏刻曰甲秀堂帖黔人秦世章所刻曰黔江帖泉州重摹閣帖曰泉帖韓平原所刻曰羣玉堂帖薛紹彭所刻曰家塾帖曹之格日新所刻曰寶晉齋帖王庭筠所刻曰雪溪堂帖周府所刻曰東書堂帖吾家所刻曰停雲館帖小停雲帖華氏刻曰眞賞齋帖皆帖中名刻摹勒皆精又如歷代名帖收藏不可缺者周秦漢則史籀篆石鼓文壇山石刻李斯篆泰山胊山嶧山諸碑秦誓詛楚文章帝艸書帖蔡邕淳於長夏承碑郭有道碑九疑山碑邊韶碑宣父碑北嶽碑崔子玉張平子墓碑郭香察隸西嶽華山碑魏帖則元常賀捷表大饗碑薦季直表受禪碑上尊號碑宗聖矦碑劉玄州華嶽碑吳帖則國山碑延陵季子二碑晉帖則蘭亭記筆陣圖黃庭經聖教序樂毅論周府君碑東方朔贊洛神賦曹娥碑告墓文攝山寺碑裴雄碑興福寺碑宣示帖平西將軍墓銘梁思楚碑羊祜峴山碑宋齊梁陳帖則宋文帝神道碑齊倪桂金庭觀碑齊南陽寺隸書碑梁茅君碑瘞鶴銘劉靈正墮淚碑魏齊周帖則有魏裴思順教戒經北齊王思誠八分茅山碑後周大宗伯唐景碑蕭子云章艸出師頌天柱山銘隋帖則有開皇蘭亭薛道衡書朱廠碑舍利塔銘龍藏寺碑智永眞行二體千文艸書蘭亭唐帖歐書則九成宮銘房定公墓碑化度寺碑皇甫君碑虞恭公碑眞書千文小楷心經夢奠帖金蘭帖虞書則夫子廟堂碑破邪論寶曇塔銘陰聖道場碑汝南公主銘孟法師碑禇書則樂毅論哀冊文忠臣像贊龍馬圖贊臨摹蘭亭臨摹聖教陰符經度人經紫陽觀碑栁書則金剛經玄祕塔銘顏書則爭坐位帖麻姑仙壇二祭文家廟碑元次山碑多寶寺碑放生池碑射堂記北嶽廟碑艸書千文磨崖碑幹祿字帖懷素書則自序三種艸書千文聖母帖藏眞律公二帖李北海書則陰符經娑羅樹碑曹娥碑秦望山碑臧懷庇碑有道先生葉公碑嶽麓寺碑開元寺碑荊門行雲麾將軍碑李思訓碑戒壇碑太宗書魏徵碑屏風帖李績碑玄宗一行禪師塔銘孝經金仙公主碑孫過庭書譜索靖出師表栁公綽諸葛廟堂碑李陽冰篆書千文城隍廟碑孔子廟碑歐陽通道因禪師碑薛稷升仙太子碑張旭艸書千文僧行惇遺教經宋則蘇米諸公如洋州園池天馬賦等類元則趙松雪國朝則二宋諸公所書佳者亦當兼收以供賞鑑不必太雜

南北紙墨

古之北紙其紋橫質松而厚不受墨北墨色靑而淺不和油蠟故色澹而紋皺謂之蟬翅搨南紙其紋豎用油蠟故色純黑而有浮光謂之烏金搨

古今帖辧

古帖歷年久而裱數多其墨濃者堅若生漆紙面光彩如砑並無沁墨水迹侵染且有一種異馨彂自紙墨之外

裝帖

古帖宜以文木薄一分許爲板面上刻碑額卷數次則用厚紙五分許以古色錦或靑花白地錦爲面不可用綾及雜彩色更須制匣以藏之宜少方闊不可狹長闊狹不等以白鹿紙廂邊不可用絹十冊爲匣大小如一式乃佳

宋板

藏書貴宋刻大都書寫肥痩有則佳者有歐栁筆法紙質勻潔墨色淸潤至扵格用單邊字多諱筆𨿽辧証之一端然非考據要訣也書以班範二書左傳國語老莊史記文選諸子爲第一名家詩文雜記道釋等書次之紙白板新綿紙者爲上竹紙活襯者亦可觀糊背批點不蓄可也

懸畵月令

歲朝宜宋畵福神及古名賢像元宵前後宜看燈傀儡正二月宜春逰仕女梅杏山茶玉蘭桃李之屬三月三日宜宋畵眞武像淸明前後宜牡丹芍藥四月八日宜宋元人畵佛及宋繡佛像十四宜宋畵純陽像端五宜眞人玉符及宋元名筆端陽景龍舟艾虎五毒之類六月宜宋元大樓閣大幅山水蒙密樹石大幅雲山采蓮避暑等圖七夕宜穿鍼乞巧天孫織女樓閣芭蕉仕女等圖八月宜古桂或天香書屋等圖九十月宜菊花芙蓉秋江秋山楓林等圖十一月宜雪景蠟梅水仙醉楊妃等圗十二月宜鐘馗迎福驅魅嫁魅臘月廿五宜玉帝五色云車等圖至如移家則有葛仙移居等圖稱壽則有院畵壽星王母等圗祈晴則有東君祈雨則有古畵風雨神龍春雷起蟄等圖立春則有東皇太乙等圗皆隨時懸掛以見歲時節序若大幅神圖及杏花燕子紙帳梅過墻梅松柏鶴鹿壽意之類一落俗套斷不宜懸至如宋元小景枯木竹石四幅大景又不當以時序論也

長物志卷五

●欽定四庫全書

長物志卷六

﹝明﹞文震亨撰

○幾榻

古人制幾榻𨿽長短廣狹不齊置之齋室必古雅可愛又坐臥依憑無不便適燕衎之暇以之展經史閱書畵陳鼎彜羅肴核施枕簟何施不可今人制作徒取雕繪文飾以恱俗眼而古制蕩然令人慨嘆實深志幾榻第六

榻

坐髙一尺二寸屏髙一尺三寸長七尺有奇橫一尺五寸周設木格中實湘竹下座不虛三面靠背後背與兩傍等此榻之定式也有古斷紋者有元螺鈿者其制自然古雅忌有四足或爲螳螂腿下承以板則可近有大理石鑲者有退光朱黑漆中刻竹樹以粉塡者有新螺鈿者大非雅器他如花楠紫檀烏木花棃照舊式制成俱可用一攺長大諸式𨿽曰美觀俱落俗套更見元制榻有長丈五尺闊二尺餘上無屏者蓋古人連牀夜臥臥以足抵足其制亦古然今卻不適用

短榻

髙尺許長四尺置之佛堂書齋可以習靜坐禪談玄揮麈更便斜倚俗名彌勒榻

幾

以怪樹天生屈曲若環若帯之半者爲之橫生三足出自天然摩弄滑澤置之榻上或蒲團可倚手頓顙又見圖畵中有古人架足而臥者制亦奇古

禪椅

以天臺藤爲之或得古樹根如虯龍詰曲臃腫槎牙四出可掛瓢笠及數珠瓶缽等器更須瑩滑如玉不露斧斤者爲佳近見有以五色芝粘其上者頗爲添足

天然幾

以文木如花梨鐵梨香楠等木爲之第以闊大爲貴長不可過八尺厚不可過五寸飛角處不可太尖須平圓乃古式照倭幾下有拖尾者更奇不可用四足如書卓式或以古樹根承之不則用木如臺面闊厚者空其中略雕雲頭如意之類不可雕龍鳳花艸諸俗式近時所制狹而長者最可厭

書卓

中心取闊大四周廂邊闊僅半寸許足稍矮而細則其制自古凡狹長混角諸俗式俱不可用漆者尢俗

壁卓

長短不拘但不可過闊飛雲起角螳螂足諸式俱可供佛或用大理及祁陽石鑲者出舊制亦可

方卓

舊漆者最多須取極方大古朴列坐可十數人者以供展玩書畵若近制八仙等式僅可供宴集非雅器也燕幾別有譜圖

臺幾

倭人所制種類大小不一俱極古雅精麗有鍍金鑲四角者有篏金銀片者有暗花者價俱甚貴近時仿舊式爲之亦有佳者以置尊彜之屬最古若紅漆狹小三角諸式俱不可用

椅

椅之制最多曾見元螺鈿椅大可容二人其制最古烏木鑲大理石者最稱貴重然亦須照古式爲之總之宜矮不宜髙宜闊不宜狹其折疊單靠吳江竹椅専諸禪椅諸俗式斷不可用踏足處須以竹鑲之庶歷久不壞

杌

杌有二式方者四面平等長者亦可容二人並坐圓杌須大四足■﹝坰﹐氺代口﹞出古亦有螺鈿朱黑漆者竹杌及絳環諸俗式不可用

櫈

櫈亦用狹邊廂者爲雅以川柏爲心以烏木廂之最古不則竟用雜木黑漆者亦可用

交牀

卽古胡牀之式兩都有篏銀銀鉸釘圓木者攜以山逰或舟中用之最便金漆折疊者俗不堪用

櫉

藏書櫉須可容萬卷愈闊愈古惟深僅可容一冊卽闊至丈餘門必用二扇不可用四及六小櫉以有座者爲雅四足者差俗卽用足亦必髙尺餘下用櫉殿僅宜二尺不則兩櫉疊置矣櫉殿以空如一架者爲雅小櫉有方二尺餘者以置古銅玉小器爲宜大者用杉木爲之可辟螙小者以湘妃竹及豆瓣楠赤水欏古黑漆斷紋者爲甲品雜木亦俱可用但式貴去俗耳鉸釘忌用白銅以紫銅照舊式兩頭尖如梭子不用釘釘者爲佳竹櫉及小木直楞一則市肆中物一則藥室中物俱不可用小者有內府塡漆有日夲所制皆奇品也經櫉用朱漆式稍方以經冊多長耳

架

書架有大小二式大者髙七尺餘闊倍之上設十二格毎格僅可容書十冊以便檢取下格不可置書以近地卑濕故也足亦當稍髙小者可置幾上二格平頭方木竹架及朱黑漆者俱不堪用

佛廚佛卓

用朱黑漆須極華整而無脂粉气有內府雕花者有古漆斷紋者有日本制者俱自然古雅近有以斷紋器湊成者若制作不俗亦自可用若新漆八角委角及建窯佛像斷不可用也

牀

以宋元斷紋小漆牀爲第一次則內府所制獨眠牀又次則小木出髙手匠作者亦自可用永嘉粵東有折疊者舟中攜置亦便若竹牀及飄檐拔步彩漆卍字回紋等式俱俗近有以栢木硺細如竹者甚精宜閨合及小齋中

廂

倭廂黒漆篏金銀片大者盈尺其鉸釘鎖鑰俱奇巧絕倫以置古玉重器或晉唐小捲最宜又有一種差大式亦古雅作方勝纓絡等花者其輕如紙亦可置卷軸香藥雜玩齋中宜多畜以備用又有一種古斷紋者上員下方乃古人經廂以置佛坐間亦不俗

屏

屏風之制最古以大理石鑲下座精細者爲貴次則祁陽石又次則花蘂石不得舊者亦須仿舊式爲之若紙糊及圍屏木屏俱不入品

腳凳

以木制滚凳長二尺闊六寸髙如例程中分一鐺內二空中車圓木二根兩頭畱軸轉動以腳踹軸滚動往來蓋湧泉穴精气所生以運動爲妙竹踏凳方而大者亦可用古琴磚有狹小者夏月用作踏凳甚涼

長物志卷六

●欽定四庫全書

長物志卷七

﹝明﹞文震亨撰

○器具

古人制器尙用不惜所費故制作極備非若後人苟且上至鐘鼎刀劍盤匜之屬下至隃糜側理皆以精良爲樂匪徒銘金石尙欵識而已今人見聞不廣又習見時世所尙遂致雅俗莫辧更有専事絢麗目不識古軒牕几案毫無韻物而侈言陳設未之敢軽許也志器具第七

香壚

三代秦漢鼎彜及官哥定窯龍泉宣窯皆以備賞鑑非日用所宜惟宣銅彜壚稍大者最爲適用宋姜鑄亦可惟不可用神壚太乙及鎏金白銅雙魚象鬲之類尢忌者雲間潘銅胡銅所鑄八吉祥倭景百釘諸俗式及新制建窯五色花窯等壚又古靑緑博山亦可間用木鼎可置山中石鼎惟以供佛余俱不入品古人鼎彜俱有底蓋今人以木爲之烏木者最上紫檀花梨俱可忌菱花葵花諸俗式壚頂以宋玉帽頂及角端海獸諸樣隨壚大小配之瑪瑙水晶之屬舊者亦可用

香合

宋剔合色如珊瑚者爲上古有一劍環二花艸三人物之說又有五色漆胎刻法深淺隨妝露色如紅花緑葉黃心黑石者次之有倭盒三子五子者有倭撞金銀片者有果園廠大小二種底蓋各置一廠花色不等故以一合爲貴有內府塡漆合俱可用小者有定窯饒窯蔗叚串鈴二式余不入品尢忌描金及書金字徽人剔漆並磁合卽宣成嘉隆等窯俱不可用

隔火

壚中不可斷火卽不焚香使其長溫方有意趣且灰燥易燃謂之活灰隔火砂片第一定片次之玉片又次之金銀不可用以火浣布如錢大者銀鑲四圍供用尢妙

匙筯

紫銅者佳雲間胡文明及南都白銅者亦可用忌用金銀及長大塡花諸式

筯瓶

官哥定窯者𨿽佳不宜日用吳中近制短頸細孔者挿筯下重不僕銅者不入品

袖壚

燻衣炙手袖壚最不可少以倭制漏空罩蓋漆鼓爲上新制輕重方圓二式俱俗制也

手壚

以古銅靑緑大盆及簠簋之屬爲之宣銅獸頭三腳鼓壚亦可用惟不可用黃白銅及紫檀花梨等架腳壚舊鑄有俯仰蓮坐細錢紋者有形如匣者最雅被壚有香球等式俱俗竟廢不用

香筒

舊者有李文甫所制中雕花鳥竹石略以古簡爲貴若太渉脂粉或雕鏤故事人物便稱俗品亦不必置懷袖間

筆格

筆格𨿽爲古制然旣用研山如靈壁英石峯巒起伏不露斧鑿者爲之此式可廢古玉有山形者有舊玉子母貓長六七寸白玉爲母余取玉玷或純黃純黑玳瑁之類爲子者古銅有鏒金雙螭挽格有十二峯爲格有單螭起伏爲格窯器有白定三山五山及臥花哇者俱藏以供玩不必置幾研間俗子有以老樹根枝蟠曲萬狀或爲龍形爪牙俱備者此俱最忌不可用

筆牀

筆牀之制世不多見有古鎏金者長六七寸髙寸二分闊二寸餘上可臥筆四矢然形如一架最不美觀卽舊式可廢也

筆屏

鑲以挿筆亦不雅觀有宋內制方圓玊花版有大理舊石方不盈尺者置几案間亦爲可厭竟廢此式可也

筆筒

湘竹栟櫚者佳毛竹以古銅鑲者爲雅紫檀烏木花梨亦間可用忌八稜菱花式陶者有古白定竹節者最貴然艱得大者冬靑磁細花及宣窯者俱可用又有鼓樣中有孔挿筆及墨者𨿽舊物亦不雅觀

筆舩

紫檀烏木細鑲竹篾者可用惟不可以牙玊爲之

筆洗

玉者有缽盂洗長方洗玉環洗古銅者有古鏒金小洗有靑緑小盂有小釡小巵匜此五物原非筆洗今用作洗最佳陶者有官哥葵花洗磬口洗四卷荷葉洗捲口蔗叚洗龍泉有雙魚洗菊花洗百折洗定窯有三篐洗梅花洗方池洗宣窯有魚藻洗葵瓣洗磬口洗鼓樣洗俱可用忌絳環及靑白相間諸式又有中盞作洗邊盤作筆覘者此不可用

筆覘

定窯龍泉小淺碟俱佳水晶琉璃諸式俱不雅有玉碾片葉爲之者尢俗

水中丞

銅性猛貯水久則有毒易脆筆故必以陶者爲佳古銅入土歲久與窯器同惟宣銅則斷不可用玉者有元口甕腹大僅如拳古人不知何用今以盛水最佳古銅者有小尊罍小甑之屬俱可用陶者有官哥甕肚小口缽盂諸式近有陸子岡所制獸面錦地與古尊罍同者𨿽佳器然不入品

水注

古銅玉俱有辟邪蟾蜍天雞天鹿半身鸕鶿杓鏒金鴈壺諸式滴子一合者爲佳有銅鑄眠牛以牧童騎牛作注管者最俗大抵鑄爲人形卽非雅器又有犀牛天祿龜龍天馬口銜小盂者皆古人注油點燈非水滴也陶者有官哥白定方圓立瓜臥瓜雙桃蓮蔕葉茄壺諸式宣窯有五采桃注石橊雙瓜雙鴛諸式俱不如銅者爲雅

糊斗

有古銅有蓋小提卣大如拳上有提梁索股者有甕肚如小酒杯式乘方座者有三篐長桶下有三足姜鑄回文小方斗俱可用陶者有定窯蒜蒲長礶哥窯方斗如斛中置一梁者然不如銅者便扵出洗

蠟斗

古人以蠟代糊故緘封必用蠟斗熨之今𨿽不用蠟亦可收以充玩大者亦可作水杓

鎭紙

玉者有古玉兔玉牛玉馬玉鹿玉羊玉蟾蜍蹲虎辟邪子母螭諸式最古雅銅者有靑緑蝦蟆蹲虎蹲螭眠犬鎏金辟邪臥馬龜龍亦可用其瑪瑙水晶官哥定窯俱非雅器宣銅馬牛貓犬狻猊之屬亦有絕佳者

壓尺

以紫檀烏木爲之上用舊玉璏爲紐俗所稱昭文帯是也有倭人鏒金雙桃銀葉爲紐𨿽極工致亦非雅物又有中透一竅內藏刀錐之屬者尢爲俗制

祕閣

以長樣古玉璏爲之最雅不則倭人所造黑漆祕閣如古玉圭者質輕如紙最妙紫檀雕花及竹雕花巧人物者俱不可用

貝光

古以貝螺爲之今得水晶瑪瑙古玉物中有可代者更雅

裁刀

有古刀筆靑緑裹身上尖下圓長僅尺許古人殺靑爲書故用此物今僅可供玩非利用也日本畨夷有絕小者鋒甚利刀靶俱用鸂■﹝氵束鳥﹞木取其不染肥膩最佳滇中鏒金銀者亦可用溧陽昆山二種俱入惡道而陸小拙爲尢甚矣

剪刀

有賓鐵剪刀外面起花鍍金內嵌回回字者制作極巧倭制折疊者亦可用

書燈

有古銅駝燈羊燈龜燈諸葛燈俱可供玩而不適用有靑緑銅荷一片檠架花朶於上古人取金蓮之意今用以爲燈最雅定窯三臺宣窯二臺者俱不堪用錫者取舊制古朴矮小者爲佳

燈

閩中珠燈第一玳瑁琥珀魚魫次之羊皮燈名手如趙虎所畵者亦當多蓄料絲出滇中者最勝丹陽所制有橫光不甚雅至如山東珠麥柴梅李花艸百鳥百獸夾紗墨紗等制俱不入品燈樣以四方如屏中穿花鳥淸雅如畵者爲佳人物樓閣僅可於羊皮屏上用之他如蒸籠圏水精球雙層三層者俱最俗篾絲者𨿽極精工華絢終爲酸气曾見元時布燈最奇亦非時尙也

鏡

秦陀黒漆古光背質厚無文者爲上水銀古花背者次之有如錢小鏡滿背靑緑嵌金銀五嶽圖者可供攜具菱角八角有柄方鏡俗不可用軒轅鏡其形如球臥榻前懸掛取以辟邪然非舊式

鉤

古銅腰束絳鉤有金銀碧塡嵌者有片金銀者有用獸爲肚者皆三代物也有羊頭鉤螳螂捕蟬鉤鏒金者皆秦漢物也齋中多設以備懸壁掛畵及拂塵羽扇等用最雅自寸以至盈尺皆可用

束腰

漢鉤漢玦僅二寸餘者用以束腰甚便稍大則便入玩器不可日用絳用沈香眞紫余俱非所宜

禪燈

髙麗者佳有月燈其光白瑩如初月有日燈得火內照一室皆紅小者尢可愛髙麗有俯仰蓮三足銅壚原以置此今不可得別作小架架之不可制如角燈之式

香櫞盤

有古銅靑綠盤有官哥定窯冬靑磁龍泉大盤有宣徳暗花白盤蘇麻尼靑盤朱砂紅盤以置香櫞皆可此種出時山齋最不可少然一盆四頭旣板且套或以大盆置二三十尢俗不如覓舊朱雕茶槖架一頭以供淸玩或得舊磁盆長樣者置二頭於几案間亦可

如意

古人用以指揮向往或防不測故煉鐵爲之非直美觀而已得舊鐵如意上有金銀錯或隱或見古色蒙然者最佳至如天生樹枝竹鞭等制皆廢物也

麈

古人用以淸談今若對客揮麈便見之欲嘔矣然齋中懸掛壁上以備一種有舊玉柄者其拂以白尾及靑絲爲之雅若天生竹鞭萬歲藤𨿽玲瓏透漏俱不可用

錢

錢之爲式甚多詳具錢譜有金嵌靑緑刀錢可爲籖如博古圖等書成大套者用之鵝眼貨布可掛杖頭

瓢

得小匾葫蘆大不過四五寸而小者半之以水磨其中布擦其外光彩瑩潔水濕不變塵污不染用以懸掛杖頭及樹根禪椅之上俱可更有二瓢並生者有可爲冠者俱雅其長腰鷺鶿曲項俱不可用

缽

取深山巨竹根車旋爲缽上刻銘字或梵書或五嶽圖塡以石靑光潔可愛

花缾

古銅入土年久受土气深以之養花花色鮮明不特古色可玩而已銅器可挿花者曰尊曰罍曰觚曰壺隨花大小用之磁器用官哥定窯古膽缾一枝缾小蓍艸缾紙槌缾餘如闇花靑花茄袋葫蘆細口匾肚瘦足藥壇及新鑄銅缾建窯等缾俱不入淸供尢不可用者鵝頸壁瓶也古銅漢方瓶龍泉均州缾有極大髙二三尺者以挿古梅最相稱缾中俱用錫作替管盛水可免破裂之患大都瓶寧瘦無過壯寧大無過小髙可一尺五寸低不過一尺乃佳

鐘磬

不可對設得古銅秦漢鏄鐘編鐘及古靈壁石磬聲淸韻逺者懸之齋室擊以淸耳磬有舊玊者股三寸長尺餘僅可供玩

杖

鳩杖最古蓋老人多咽鳩能治咽故也有三代立鳩飛鳩杖頭周身金銀塡嵌者飾於方竹笻竹萬歲藤之上最古杖須長七尺餘摩弄滑澤乃佳天臺藤更有自然屈曲者一作龍頭諸式斷不可用

坐墩

冬月用蒲艸爲之髙一尺二寸四面編束細密堅實內用木車坐板以柱托頂外用錦飾暑月可置藤墩宮中有繡墩形如小鼓四角垂流蘇者亦精雅可用

坐團

蒲團大徑三尺者席地快甚棕團亦佳山中欲逺濕辟虫以雄黃熬蠟作蠟布團亦雅

數珠

以金剛子小而花細者爲貴以宋做玉降魔杵玉五供養爲記總他如人頂龍充珠玉瑪瑙琥珀金珀水晶珊瑚■﹝王車﹞璖者俱俗沈香伽南香者則可尢忌杭州小菩提子及灌香扵內者

畨經

常見畨僧佩經或皮袋或漆匣大方三寸厚寸許匣外兩傍有耳系繩佩服中有經文更有貝葉金書彩畵天魔變相精巧細宻斷非中華所及此皆方物可貯佛室與數珠同攜

扇扇墜

羽扇最古然得古團扇雕漆柄爲之乃佳他如竹篾紙糊竹根紫檀柄者俱俗又今之折疊扇古稱聚頭扇乃日本所進彼中今尙有絕佳者展之盈尺合之僅兩指許所畵多作仕女乘車跨馬踏靑拾翠之狀又以金銀屑飾地面及作星漢人物粗有形似其所染靑緑奇甚専以空靑海緑爲之眞奇物也川中蜀府制以進禦有金鉸藤骨面薄如輕綃者最爲貴重內府別有彩畵五毒百鶴鹿百福壽等式差俗然亦華絢可觀徽杭亦有稍軽雅者姑蘇最重書畵扇其骨以白竹棕竹烏木紫白檀湘妃眉緑等爲之間有用牙及玳瑁者有員頭直根絳環結子板板花諸式素白金面購求名筆圖寫佳者價絕髙其匠作則有李昭李贊馬勲蔣三柳玉臺沈少樓諸人皆髙手也紙敝墨渝不堪懷袖別裝捲冊以供玩相沿旣久習以成風至稱爲姑蘇人事然實俗制不如川扇適用耳扇墜夏月用伽楠沈香爲之漢玉小玦及琥珀眼掠皆可香串緬茄之屬斷不可用

枕

有書枕用紙三大捲狀如碗品字相疊束縛成枕有舊窯枕長二尺五寸闊六寸者可用長一尺者謂之屍枕乃古墓中物不可用也

簟

茭蔁出滿喇伽國生扵海之洲渚岸邊葉性柔軟織爲細簟冬月用之愈覺溫暖夏則蘄州之竹簟最佳

琴

琴爲古樂𨿽不能操亦須壁懸一牀以古琴歷年旣久漆光退盡紋如梅花黯如烏木彈之聲不沈者爲貴琴軫犀角象牙者雅以蚌珠爲徽不貴金玉弦用白色柘絲古人𨿽有朱弦淸越等語不如素質有天然之妙唐有雷文張越宋有施木舟元有朱致逺國朝有恵祥髙騰祝海鶴及樊氏路氏皆造琴髙手也掛琴不可近風露日色琴囊須以舊錦爲之軫上不可用紅緑流蘇抱琴勿橫夏月彈琴但宜早晚午則汗易污且太燥脆弦

琴臺

以河南鄭州所造古郭公磚上有方勝及象眼花者以作琴臺取其中空彂響然此實宜置盆景及古石當更制一小幾長過琴一尺髙二尺八寸闊容三琴者爲雅坐用胡牀兩手更便運動須比他坐稍髙則手不費力更有紫檀爲邊以錫爲池水晶爲面者扵臺中置水蓄魚藻實俗制也

研

研以端溪爲上出廣東肇慶府有新舊坑上下巖之辧石色深紫襯手而潤叩之淸逺有重暈靑緑小鸚鵒眼者爲貴其次色赤呵之乃潤更有紋慢而大者乃西坑石不甚貴也又有天生石子溫潤如玉摩之無聲彂墨而不壞筆眞希世之珍有無眼而佳者若白端靑緑端非眼不辧黑端出湖廣辰沅二州亦有小眼但石質粗燥非端石也更有一種出婺源歙山龍尾溪亦有新舊二坑南唐時開至北宋已取盡故舊硯非宋者皆此石石有金銀星及羅紋刷絲眉子靑黑者尢貴■﹝氵黎﹞溪石出湖廣常徳辰州二界石色淡靑內深紫有金綫及黃胍俗所謂紫袍金帯者是洮溪研出陜西臨洮府河中石緑色潤如玉衢硏出衢州開化縣有極大者色黑熟鐵研出靑州古瓦研出相州澄泥硏出號州研之樣制不一宋時進禦有玉臺鳳池玉環玉堂諸式今所稱貢研世絕重之以髙七寸闊四寸下可容一拳者爲貴不知此特進奉一種其制最俗余所見宣和舊研有絕大者有小八稜者皆古雅渾朴別有圓池東坡瓢形斧形端明諸式皆可用葫蘆樣稍俗至如雕鏤二十八宿鳥獸龜龍天馬及以眼爲七星形剝落研質嵌古銅玉器扵中皆入惡道研須日滌去其積墨敗水則墨光瑩澤惟研池邊斑駁墨迹久浸不浮者名曰墨繡不可磨去研用則貯水畢則幹之滌硯用蓮房殻去垢起滯又不傷研大忌滚水磨墨茶酒俱不可尢不宜令頑童持洗研匣宜用紫黑二漆不可用五金蓋金能燥石至如紫檀烏木及雕紅彩漆俱俗不可用

筆

尖齊圓健筆之四徳蓋毫堅則尖毫多則齊用檾貼襯得法則毫束而圓用純毫附以香貍角水得法則用久而健此制筆之訣也古有金銀管象管玳瑁管玻瓈管縷金緑沈管近有紫檀雕花諸管俱俗不可用惟斑管最雅不則竟用白竹尋丈書筆以木爲管亦俗當以笻竹爲之蓋竹細而節大易扵把握筆頭式須如尖筍細腰葫蘆諸樣僅可作小書然亦時制也畵筆杭州者佳古人用筆洗蓋書後卽滌去滯墨毫堅不脫可耐久筆敗則瘞之故云敗筆成冢非虛語也

墨

墨之妙用質取其輕煙取其淸嗅之無香摩之無聲若晉唐宋元書畵皆傳數百年墨色如漆神气完好此佳墨之效也故用墨必擇精品且日置几案間卽樣制亦須近雅如朝官魁星寶瓶墨玦諸式卽佳亦不可用宣徳墨最精幾與宣和內府所制同當蓄以供玩或以臨摹古書畵蓋膠色已退盡惟存墨光耳唐以奚廷珪爲第一張遇第二廷珪至賜國姓今其墨幾與珍寶同價

紙

古人殺靑爲書後乃用紙北紙用橫簾造其紋橫其質松而厚謂之側理南紙用豎簾二王眞迹多是此紙唐人有硬黃紙以黃蘗染成取其辟蠧蜀妓薛濤爲紙名十色小箋又名蜀箋宋有澄心堂紙有黃白經箋可掲開用有碧雲春樹龍鳳團花金花等箋有匹紙長三丈至五丈有彩色粉箋及藤白鵠白蠶繭等紙元有彩色粉箋蠟箋黃箋花箋羅紋箋皆出紹興有白籙觀音淸江等紙皆出江西山齋俱當多蓄以備用國朝連七觀音奏本榜紙俱不佳惟大內用細密灑金五色粉箋堅厚如板面砑光如白玉有印金花五色箋有靑紙如叚素俱可寶近吳中灑金紙松江潭箋俱不耐久涇縣連四最佳髙麗別有一種以綿繭造成色白如綾堅韌如帛用以書寫彂墨可愛此中國所無亦奇品也

劍

今無劍客故世少名劍卽鑄劍之法亦不傳古劍銅鐵互用陶弘景刀劍錄所載有屈之如鉤縱之直如弦鏗然有聲者皆目所未見近時莫如倭奴所鑄靑光射人曾見古銅劍靑緑四裹者蓄之亦可愛玩

印章

以靑田石瑩潔如玉照之燦若燈輝者爲雅然古人實不重此五金牙玊水晶木石皆可爲之惟陶印則斷不可用卽官哥冬靑等窯皆非雅器也古鏒金鍍金細錯金銀商金靑緑金玉瑪瑙等印篆刻精古鈕式奇巧者皆當多蓄以供賞鑑印池以官哥窯方者爲貴定窯及八角委角者次之靑花白地有蓋長樣俱俗近做周身連蓋滚螭白玉印池𨿽工致絕倫然不入品所見有三代玉方池內外土銹血侵不知何用令以爲印池甚古然不宜日用僅可備文具一種圖書匣以豆瓣楠赤水欏爲之方樣套蓋不則退光素漆者亦可用他如剔漆塡漆紫檀鑲嵌古玉及毛竹攢竹者俱不雅觀

文具

文具𨿽時尙然出古名匠手亦有絕佳者以豆瓣楠癭木及赤水欏爲雅他如紫檀花梨等木皆俗三格一替替中置小端硯一筆覘一書冊一小硯山一宣徳墨一倭漆墨匣一首格置玉祕閣一古玉或銅鎭紙一賓鐵古刀大小各一古玉柄棕帚一筆船一髙麗筆二枝次格古銅水盂一糊斗蠟斗各一古銅水杓一靑緑鎏金小洗一下格稍髙置小宣銅彜壚一宋剔合一倭漆小撞白定或五色定小合各一矮小花尊或小觶一圖書匣一中藏古玉印池古玉印鎏金印絕佳者數方倭漆小梳匣一中置玳瑁小梳及古玉盤匜等器古犀玉小杯二他如古玩中有精雅者皆可入之以供玩賞

梳具

以癭木爲之或日本所制其纒絲竹絲螺鈿雕漆紫檀等俱不可用中置玳瑁梳玉剔帚玉缸玉合之類卽非秦漢間物亦以稍舊者爲佳若使新俗諸式闌入便非韻士所宜用矣

海論銅玉雕刻窯器

三代秦漢人制玉古雅不煩卽如子母螭臥蠶紋雙鉤碾法宛轉流動細入毫髮渉世旣久土繡血侵最多惟翡翠色水銀色爲銅侵者特一二見耳玉以紅如雞冠者爲最黃如蒸栗白如截肪者次之黒如點漆靑如新栁緑如鋪絨者又次之今所尙翠色通明如水晶者古人號爲碧非玉也玉器中圭璧最貴鼎彜觚尊杯注環玦次之鉤束鎭紙玉璏充耳剛夘■﹝王貞﹞珈珌琫印章之類又次之琴劍觹佩扇墜又次之銅器鼎彜觚尊惇鬲最貴匜卣罍觶次之簠簋鍾注歃血盆奩花囊之屬又次之三代之辧商則質素無文周則雕篆細密夏則嵌金銀細巧如發欵識少者一二字多則二三十字其或二三百字者定周末先秦時器篆文夏用鳥迹商用虫魚周用大篆秦以大小篆漢以小篆三代用陰欵秦漢用陽欵間有凹入者或用刀刻如鐫碑亦有無欵者蓋民間之器無功可紀不可遽謂非古也有謂銅气入土久土气濕蒸鬱而成靑入水久水气鹵浸潤而成緑然亦不盡然第銅气淸瑩不雜易發靑緑耳銅色褐色不如朱砂朱砂不如緑緑不如靑靑不如水銀水銀不如黑漆黑漆最易僞造余謂必以靑緑爲上僞造有冷衝者有屑湊者有燒斑者皆易辧也窯器柴窯最貴世不一見聞其制靑如天明如鏡薄如紙聲如磬未知然否官哥汝窯以粉靑色爲上淡白次之油灰最下紋取冰裂鱔血鐵足爲上梅花片墨紋次之細碎紋最下官窯隱紋如蟹爪哥窯隱紋如魚子定窯以白色而加以泑水如淚痕者佳紫色黑色俱不貴均州窯色如胭脂者爲上靑若蔥翠紫若墨色者次之雜色者不貴龍泉窯甚厚不易茅蔑第工匠稍拙不甚古雅宣窯冰裂鱔血紋者與官哥同隱紋如橘皮紅花靑花者俱鮮彩奪目堆垜可愛又有元燒樞府字號亦有可取至扵永樂細欵靑花杯成化五彩葡萄杯及純白薄如琉璃者今皆極貴實不甚雅雕刻精妙者以宋爲貴俗子輒論金銀胎最爲可笑蓋其妙處在刀法圓熟藏鋒不露用朱極鮮漆堅厚而無敲裂所刻山水樓閣人物鳥獸皆儼若圖畵爲佳絕耳元時張成楊茂二家亦以此技擅名一時國朝果園廠所制刀法視宋尙隔一籌然亦精細至扵雕刻器皿宋以詹成爲首國朝則夏白眼擅名宣廟絕賞之吳中如賀四李攵甫陸子岡皆後來繼出髙手第所刻必以白玉琥珀水晶瑪瑙等爲佳器若一渉竹木便非所貴至扵雕刻果核𨿽極人工之巧終是惡道

長物志卷七

●欽定四庫全書

長物志卷八

﹝明﹞文震亨撰

○位置

位置之法煩簡不同寒暑各異髙堂廣榭曲房奧室各有所宜卽如圖書鼎彜之屬亦湏安設得所方如圖畵雲林淸祕髙梧古石中僅一幾一榻令人想見其風致眞令神骨俱冷故韻士所居入門便有一種髙雅絕俗之趣若使前堂飬雞牧豕而後庭侈言澆花洗石政不如凝塵滿案環堵四壁猶有一種蕭寂气味耳志位置第十

坐幾

天然幾一設扵室中左偏東向不可廹近牕檻以逼風日几上置舊研一筆筒一筆覘一水中丞一研山一古人置研俱在左以墨光不閃眼且扵燈下更宜書冊鎭紙各一時時拂拭使其光可鑑乃佳

坐具

湘竹榻及禪椅皆可坐冬月以古錦制縟或設臯比俱可

椅榻屏架

齋中僅可置四椅一榻他如古須彌座短榻矮幾壁幾之類不妨多設忌靠壁平設數椅屏風僅可置一面書架及櫉俱列以置圖史然亦不宜太雜如書肆中

懸畵

懸畵宜髙齋中僅可置一軸扵上若懸兩壁及左右對列最俗長畵可掛髙壁不可用挨畵竹曲掛畵卓可置奇石或時花盆景之屬忌置朱紅漆等架堂中宜掛大幅橫披齋中宜小景花鳥若單條扇面斗方掛屏之類俱不雅觀畵不對景其言亦謬

置壚

於日坐几上置倭臺幾方大者一上置壚一香盒大者一置生熟香小者二置沈香香餅之類筯瓶一齋中不可用二壚不可置扵挨畵卓上及瓶盒對列夏月宜用磁壚冬月用銅壚

置缾

隨瓶制置大小倭幾之上春冬用銅秋夏用磁堂屋宜大書屋宜小貴銅瓦賤金銀忌有環忌成對花宜瘦巧不宜煩雜若挿一枝須擇枝柯奇古二枝須髙下合挿亦止可一二種過多便如酒肆惟秋花挿小瓶中不論供花不可閉牕戶焚香煙觸卽萎水仙尢甚亦不可供扵畵卓上

小室

幾榻俱不宜多置但取古制狹邊書幾一置扵中上設筆硯香合燻壚之屬俱小而雅別設石小幾一以置茗甌茶具小榻一以供偃臥趺坐不必掛畵或置古奇石或以小佛櫥供鎏金小佛扵上亦可

臥室

地屏天花板𨿽俗然臥室取漧燥用之亦可第不可彩畵及油漆耳面南設臥榻一榻後別畱半室人所不至以置燻籠衣架盥匜廂奩書燈之屬榻前僅置一小幾不設一物小方杌二小櫥一以置藥玩器室中精潔雅素一渉絢麗便如閨合中非幽人眠云夢月所宜矣更湏穴壁一貼爲壁牀以供連牀夜話下用抽替以置履襪庭中亦不須多植花木第取異種宜祕惜者置一株於中更以靈壁英石伴之

亭榭

亭榭不蔽風雨故不可用佳器俗者又不可耐須得舊漆方面粗足古朴自然者置之露坐宜湖石平矮者散置四傍其石墩瓦墩之屬俱置不用尢不可用朱架架官磚於上

敞室

長夏宜敞室盡去窗檻前梧後竹不見日色列木幾極長大者於正中兩傍置長榻無屏者各一不必掛畵蓋佳畵夏日易燥且後壁洞開亦無處宜懸掛也北牕設湘竹榻置簟於上可以髙臥幾上大硯一靑緑水盆一尊彜之屬俱取大者置建蘭一二盆於几案之側奇峯古樹淸泉白石不妨多列湘簾四垂望之如入淸涼界中

佛室

內供烏絲藏佛一尊以金鏒甚厚慈容端整妙相具足者爲上或宋元脫紗大士像俱可用古漆佛櫉若香象唐象及三尊並列接引諸天等象號曰一堂並朱紅小木等櫉皆僧寮所供非居士所宜也長松石洞之下得古石像最佳案頭以舊磁淨瓶獻花淨碗酌水石鼎爇印香夜燃石燈其鐘磬幡幢幾榻之類次第鋪設俱戒纎巧鐘磬尢不可並列用古倭漆經廂以盛梵典庭中列施食臺一幡竿一下用古石蓮座石幢一幢下植雜艸花數種石須古制不則亦以水蝕之

長物志卷八

●欽定四庫全書

長物志卷九

﹝明﹞文震亨撰

○衣飾

衣冠制度必與時宜吾儕旣不能披鶉帯索又不當綴玉垂珠要須夏葛冬裘被服■﹝女間﹞雅居城市有儒者之風入山林有隱逸之象若徒染五采飾文繢與銅山金穴之子侈靡鬥麗亦豈詩人粲粲衣服之旨乎至扵蟬冠朱衣方心曲領玉佩朱履之爲漢服也襆頭大袍之爲隋服也紗帽圓領之爲唐服也檐帽襕衫申衣幅巾之爲宋服也巾環襈領帽子系腰之爲金元服也方巾團領之爲國朝服也皆歷代之制非所敢輕議也志衣飾第八

道服

制如申衣以白布爲之四邊延以緇色布或用茶褐爲袍緣以皂布有月衣鋪地如月披之則如鶴氅二者用以坐禪策蹇披雪避寒俱不可少

禪衣

以灑海剌爲之俗名瑣哈剌蓋畨語不易辧也其形似胡羊毛片縷縷下垂緊厚如氈其用耐久來自西域聞彼中亦甚貴

被

以五色氆■﹝毛羅﹞爲之亦出西蕃闊僅尺許與瑣哈剌相類但不緊厚次用山東繭紬最耐久其落花流水紫白等錦皆以美觀不甚雅以眞紫花布爲大被嚴寒用之有畵百蝶扵上稱爲蝶夢者亦俗古人用蘆花爲被今卻無此制

褥

京師有折疊臥褥形如圍屏展之盈丈收之僅二尺許厚三四寸以錦爲之中實以燈心最雅其椅榻等褥皆用古錦爲之錦旣敝可以裝潢捲冊

絨單

出陜西甘肅紅者色如珊瑚然非幽齋所宜夲色者最雅冬月可以代席狐腋貂褥不易得此亦可當溫柔鄕矣氈者不堪用靑氈用以襯書大字

帳

冬月以繭紬或紫花厚布爲之紙帳與紬絹等帳俱俗錦帳帕帳俱閨合中物夏月以蕉布爲之然不易得吳中靑撬紗及花手巾制帳亦可有以畵絹爲之有寫山水墨梅扵上者此皆欲雅反俗更有作大賬號爲漫天帳夏月坐臥其中置幾榻櫉架等物𨿽適意亦不古寒月小齋中制布帳扵牕檻之上靑紫二色可用

冠

鐵冠最古犀玉琥珀次之沈香葫蘆者又次之竹籜癭木者最下制惟偃月髙士二式余非所宜

巾

漢巾去唐式不逺今所尙披云巾最俗或自以意爲之幅巾最古然不便扵用

笠

細藤者佳方廣二尺四寸以皂絹綴檐山行以遮風日又有葉笠羽笠此皆方物非可常用履冬月秧

履

最適且可暖足夏月棕鞋惟溫州者佳若方舄等樣制作不俗者皆可爲濟勝之具

長物志卷九

●欽定四庫全書

長物志卷十

﹝明﹞文震亨撰

○舟車

舟之習扵水也弘舸連軸巨檻接艫旣非素士所能辦蜻蛉蚱蜢不堪起居要使軒牕闌檻儼若精舍室陳廈饗靡不咸宜用之祖逺餞近以暢離情用之登山臨水以宣幽思用之訪雪載月以寫髙韻或芳辰綴賞或靘女采蓮或子夜淸聲或中流歌舞皆人生適意之一端也至如濟勝之具籃輿最便但使制度新雅便堪登髙渉逺寧必飾以珠玉錯以金貝被以繢罽藉以簟茀鏤以鉤膺攵以輪轅■﹝革勾﹞以鞗革和以鳴鸞乃稱周行魯道哉志舟車第九

巾車

今之肩輿卽古之巾車也第古用牛馬今用人車實非雅士所宜出閩廣者精麗且輕便楚中有以藤爲扛者亦佳近金陵所制纒藤者頗俗

藍轝

山行無濟勝之具則藍轝似不可少武林所制有坐身踏足處俱以繩絡者上下峻阪皆平最爲適意惟不能避風雨有上置一架可張小幔者亦不雅觀

舟

形如剗船底惟平長可三丈有餘頭闊五尺分爲四倉中倉可容賓主六人置卓凳筆牀酒鎗鼎彜盆玩之屬以輕小爲貴前倉可容僮僕四人置壺榼茗壚茶具之屬後倉隔之以板傍容小弄以便出入中置一榻一小幾小廚上以板承之可置書卷筆硯之屬榻下可置衣廂虎子之屬幔以板不以蓬簟両傍不用欄楯以布絹作帳用蔽東西日色無日則髙捲捲以帯不以鉤他如樓船方舟諸式皆俗

小船

長丈餘闊三尺許置扵池塘中或時鼓枻中流或時系扵栁陰曲岸執竿把釣弄月吟風以藍布作一長幔兩邊走檐前以二竹爲柱後縛船尾釘兩圏處一童子刺之

長物志卷十

●欽定四庫全書

長物志卷十一

﹝明﹞文震亨撰

○蔬果

田文坐客上客食肉中客食魚下客食菜此便開千古勢利之祖吾曹談芝討桂旣不能餌菊術啖花艸乃層酒累肉以供口食眞可謂穢我素業古人蘋蘩可薦蔬筍可羞顧山肴野簌湏多預蓄以供長日淸談閒宵小飲又如酒鎗皿合皆須古雅精潔不可毫渉市販屠沽气又當多藏名酒及山珍海錯如鹿脯荔枝之屬庶令可口恱目不特動指流涎而已志蔬果第十一

櫻桃

櫻桃古名楔桃一名朱桃一名英桃又爲鳥所含故禮稱含桃盛以白盤色味俱絕南都曲中有英桃脯中置玫瑰瓣一味亦甚佳價甚貴

桃李梅杏

桃易生故諺云白頭種桃其種有匾桃墨桃金桃鷹嘴脫核蟠桃以蜜煮之味極美李品在桃下有粉靑黃姑二種別有一種曰嘉慶子味微酸北人不辯梅杏熟時乃別梅接杏而生者曰杏梅又有消梅入口卽化脆美異常𨿽果中凡品然卻睡止渇亦自有致

橘橙

橘爲木奴旣可供食又可獲利有緑橘金橘密橘扁橘數種皆出自洞庭別有一種小於閩中而色味俱相似名漆堞紅者更佳出衢州者皮薄亦美然不多得山中人更以落地未成實者制爲橘藥醎者較勝黃橙堪調膾古人所謂金虀若法制丁片皆稱俗味

柑

柑出洞庭者味極甘出新莊者無汁以刀剖而食之更有一種粗皮名蜜羅柑亦美小者曰金柑圓者曰金豆

香櫞

大如■﹝木杯﹞盂香气馥烈吳人最尙以磁盆盛供取其瓤拌以白糖亦可作湯除酒渇又有一種皮稍粗厚者香更勝

枇杷

枇杷獨核者佳株葉皆可愛一名欵冬花薦之果奩色如黃金味絕美

楊梅

吳中佳果與荔枝並擅髙名各不相下出光福山中者最美彼中人以漆盤盛之色與漆等一斤僅二十枚眞奇味也生當暑中不堪渉逺吳中好事家或以輕橈郵置或買舟就食出他山者味酸色亦不紫有以燒酒浸者色不變而味淡蜜漬者色味俱惡

葡桃

有紫白二種白者曰水晶萄味差亞扵紫

荔枝

荔枝𨿽非吳地所種然果中名裔人所共愛紅塵一騎不可謂非觧事人彼中有蜜漬者色亦白第殻已殷所謂紅繻白玉膚亦在流想間而已龍眼稱荔枝奴香味不及種類頗少價乃更貴

棗

棗類極多小核色赤者味極美棗脯出金陵南棗出浙中者俱貴甚

生梨

梨有二種花瓣圓而舒者其果甘缺而皺者其果酸亦易辧出山東有大如瓜者味絕脆入口卽化能消痰疾

栗

杜甫寓蜀采栗自給山家禦窮莫此爲愈出吳中諸山者絕小風漧味更美出吳興者從溪水中出易壞煨熟乃佳以橄欖同食名爲梅花脯謂其口作梅花香然實不盡然也

銀杏

葉如鴨腳故名鴨腳子雄者三稜雌者二稜園圃間植之𨿽所出不足充用然新緑時葉最可愛吳中諸剎多有合抱者扶疎喬挺最稱佳樹

柿

柿有七絕一壽二多陰三無鳥巢四無虫五霜葉可愛六嘉實七落葉肥大別有一種名燈柿小而無核味更美或謂柿接三次則全無核未知果否

菱

兩角爲菱四角爲芰吳中湖泖及人家池沼皆種之有靑紅二種紅者最早名水紅菱稍遲而大者曰雁來紅靑者曰鶯哥靑靑而大者曰餛飩菱味最勝最小者曰野菱又有白沙角皆秋來美味堪與扁豆並薦

芡

芡花晝合宵展至秋作房如雞頭實藏其中故俗名雞豆有秔穤二種有大如小龍眼者味最佳食之益人若剝肉和糖搗爲糕糜眞味盡失

花紅

西北稱柰家以爲脯卽今之蘋婆果是也生者較勝不特味美亦有淸香吳中稱花紅卽名林檎又名來禽似柰而小花亦可愛

石橊

石橊花勝於果有大紅桃紅淡白三種千葉者名餅子橊酷烈如火無實宜植庭際

西瓜

西瓜味甘古人與沈李並埒不僅蔬屬而已長夏消渇吻最不可少且能觧暑毒

五加皮

久服輕身明目吳人於早春采取其芽■﹝火音﹞幹點茶淸香特甚味亦絕美亦可作酒服之延年

白扁豆

純白者味美補脾入藥秋深籬落當多種以供采食幹者亦須收數斛以足一歲之需

菌

雨後彌山徧野春時尢盛然蟄後虫蛇始出有毒者最多山中人自能辧之秋菌味稍薄以火焙漧可點茶價亦貴

瓠

瓠類不一詩人所取抱甕之餘采之烹之亦山家一種佳味第不可與肉食者道耳

茄子

茄子一名落酥又名昆侖紫瓜種莧其傍同澆灌之茄莧俱茂新采者味絕美蔡遵爲吳興守齋前種白莧紫茄以爲常饍五馬貴人猶能如此吾輩安可無此一種味也

芋

古人以蹲鴟起家又云園收芋栗未全貧則禦窮一策芋爲稱首所謂煨得芋頭熟天子不如我且以爲南面王樂其言誠過然寒夜擁壚此實眞味別名土芝信不虛矣

茭白

古稱雕胡性尢宜水逐年移之則心不黑池塘中亦宜多植以佐灌園所缺

山藥

夲名薯藥出婁東嶽王市者大如臂眞不減天公掌定當取作常供夏取其子不堪食至如香芋烏芋鳬茨之屬皆非佳品烏芋卽茨菇鳬茨卽地栗

蘿葡蔓菁

蘿葡一名土酥蔓菁一名六利皆佳味也他如烏白二菘蒓芹薇蕨之屬皆當命園丁多種以供伊蒲第不可以此市利爲賣菜傭耳

長物志卷十一

●欽定四庫全書

長物志卷十二

﹝明﹞文震亨撰

○香茗

香茗之用其利最溥物外髙隱坐語道徳可以淸心悅神初陽薄暝興味蕭騷可以暢懷舒嘯晴窓搨帖揮麈閒吟篝燈夜讀可以逺辟睡魔靑衣紅袖密語談私可以助情熱意坐雨閉牕飯餘散步可以遣寂除煩醉筵醒客夜語蓬牕長嘯空樓冰弦戞指可以佐歡觧渇品之最優者以沈香岕茶爲首第焚煮有法必貞夫韻士乃能究心耳志香茗第十二

伽南

一名奇藍又名琪■﹝王南﹞有糖結金絲二種糖結面黑若漆堅若玉鋸開上有油若糖者最貴金絲色黃上有綫若金者次之此香不可焚焚之微有羴气大者有重十五六斤以雕盤承之滿室皆香眞爲奇物小者以制扇墜數珠夏月佩之可以辟穢居常以錫合盛蜜飬之合分二格下格置蜜上格穿數孔如龍眼大置香使蜜气上通則經久不枯沈水等香亦然

龍涎香

蘇門答剌國有龍涎嶼羣龍交臥其上遺沫入水取以爲香浮水爲上滲沙者次之魚食腹中刺出如斗者又次之彼國亦甚珍貴

沈香

質重劈開如墨色者佳沈取沈水然好速亦能沈以隔火炙過取焦者別置一器焚以燻衣被曾見世廟有水磨雕刻龍鳳者大二寸許蓋醮壇中物此僅可供玩

片速香

鯽魚片雉雞斑者佳以重實爲美價不甚髙有僞爲者當辧

唵叭香

香膩甚著衣袂可經日不散然不宜獨用當同沈水共焚之一名黑香以軟淨色明手指可撚爲丸者爲妙都中有唵叭餅別以他香和之不甚佳

角香

俗名牙香以面有黑爛色黃紋直透者爲黃熟純白不烘焙者爲生香此皆常用之物當覓佳者但旣不用隔火亦須輕置壚中庶香气微出不作煙火气

甜香

宣徳年制淸逺味幽可愛黑壇如漆白底上有燒造年月有錫罩蓋罐子者絕佳芙蓉梅花皆其遺制近京師制者亦佳

黃黑香餅

恭順侯家所造大如錢者妙甚香肆所制小者及印各色花巧者皆可用然非幽齋所宜宜以置閨合

安息香

都中有數種總名安息月麟聚仙沈速爲上沈速有雙料者極佳內府別有龍掛香倒掛焚之其架甚可玩若蘭香萬春百花等皆不堪用

暖閣蕓香

暖閣有黃黑二種蕓香短束出周府者佳然僅以備種類不堪用也

蒼術

歲時及梅雨鬱蒸當間一焚之出句容茅山細梗者佳眞者亦艱得

品茶

古今論茶事者無慮數十家若鴻漸之經君謨之錄可謂盡善然其時法用熟碾爲丸爲挺故所稱有龍鳳團小龍團密雲龍瑞云翔龍至宣和間始以茶色白者爲貴漕臣鄭可聞始創爲銀絲冰芽以茶剔葉取心淸泉漬之去龍腦諸香惟新胯小龍蜿蜒其上稱龍團勝雪當時以爲不更之法而我朝所尙又不同其烹試之法亦與前人異然簡便異常天趣悉備可謂盡茶之眞味矣至扵洗茶候湯擇器皆各有法寧特侈言烏府云屯苦節建城等目而已哉

虎丘天池

最號精絕爲天下冠惜不多產又爲官司所據寂寞山家得一壺兩壺便爲奇品然其味實亞扵岕天池出龍池一帶者佳出南山一帶者最早微帶艸气

岕

浙之長興者佳價亦甚髙今所最重荊溪稍下采茶不必太細細則芽初萌而味欠足不必太靑靑則茶已老而味欠嫩惟成梗蔕葉緑色而團厚者爲上不宜以日曬炭火焙過扇冷以篛葉襯罌貯髙處蓋茶最喜溫燥而忌冷濕也

六合

宜入藥品但不善炒不能發香而味苦茶之夲性實佳

松蘿

十數畝外皆非眞松蘿茶山中亦僅有一二家炒法甚精近有山僧手焙者更妙眞者在洞山之下天池之上新安人最重之兩都曲中亦尙此以易扵烹煮且香烈故耳

龍井天目

山中早寒冬來多雪故茶之萌芽較晚采焙得法亦可與天池並

洗茶

先以滚湯候少溫洗茶去其塵垢以定碗盛之俟冷點茶則香气自發

候湯

緩火炙活火煎活火謂炭火之有熖者始如魚目爲一沸緣邊泉湧爲二沸奔濤濺沫爲三沸若薪火方交水釡才熾急取旋傾水气未消謂之嫰若水踰十沸湯已失性謂之老皆不能發茶香

滌器

茶瓶茶盞不潔皆損茶味須先時洗滌淨布拭之以備用

茶洗

以砂爲之制如碗式上下二層上層底穿數孔用洗茶沙垢悉從孔中流出最便

茶壚湯瓶

有姜鑄銅饕餮獸面火壚及純素者有銅鑄如鼎彜者皆可用湯瓶鉛者爲上錫者次之銅者不可用形如竹筒者旣不漏火又易點注甆瓶𨿽不奪湯气然不適用亦不雅觀

茶壺

壺以砂者爲上蓋旣不奪香又無熟湯气供春最貴第形不雅亦無差小者時大賓所制又太小若得受水半升而形制古潔者取以注茶更爲適用其提梁臥瓜雙桃扇面八稜細花夾錫茶替靑花白地諸俗式者俱不可用錫壺有趙良璧者亦佳然宜冬月間用近時吳中歸錫嘉禾黃錫價皆最髙然制小而俗金銀俱不入品

茶盞

宣廟有尖足茶盞料精式雅質厚難冷潔白如玉可試茶色盞中第一世廟有壇盞中有茶湯果酒後有金籙大醮壇用等字者亦佳他如白定等窯藏爲玩器不宜日用蓋點茶須熁盞令熱則茶面聚乳舊窯器熁熱則易損不可不知又有一種名崔公窯差大可置果實果亦僅可用榛松新筍雞豆蓮實不奪香味者他如柑橙茉莉木樨之類斷不可用

擇炭

湯最惡煙非炭不可落葉竹筱樹梢松子之類𨿽爲雅談實不可用又如暴炭膏薪濃煙蔽室更爲茶魔炭以長興茶山出者名金炭大小最適用以麩火引之可稱湯友

長物志卷十二

