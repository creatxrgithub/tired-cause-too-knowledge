閒情偶寄淸李漁

●序

●詞曲部。

●演習部。

●聲容部。

●居室部。

●器玩部。

●飲饌部。

●種植部。

●頤養部。

序聲色者﹐才人之寄旅﹔文章者﹐造物之工師。我思古人﹐如子胥吹蕭﹐正平撾鼓﹐叔夜彈琴﹐季長弄笛﹐王維爲「琵琶弟子」﹐和凝稱「曲子相公」﹐以至京兆畫眉﹐幼輿折齒﹐子建傅粉﹐相如掛冠﹐子京之半臂忍寒﹐熙載之衲衣乞食﹐此皆絕世才人﹐落魄無聊﹐有所托而逃焉。猶之行百里者﹐車殆馬煩﹐寄宿旅捨已爾﹐其視宜春院裏畫鼓三千﹐梓澤園中金釵十二﹐雅俗之別﹐奚翅徑庭哉哉然是物也﹐𨿽自然之妙麗﹐借文章而始傳。前人如《琴》《笛》《洞簫》諸賦﹐固已分寸刂節度﹐窮極幼眇﹔乃至《巫山》陳蘭若之芳﹐《洛浦》寫瑤碧之飾﹐東家之子比其赤白﹐上宮之女狀其艷光﹐數行之內﹐若拂馨香﹐尺幅之中﹐如親巧笑﹐豈非筆精墨妙﹐爲選聲之金管﹐練色之寶鏡乎﹖抑有進焉﹐江淹有云「藍朱成彩﹐錯雜之變無窮﹔宮商爲音﹐靡曼之態不極。」蛾眉豈同貌而俱動於魄﹖芳艸寧共气而皆悅於魂﹖故相其體裁﹐旣家妍而戶媚﹔考其程式﹐亦日異而月新。假使飛燕﹑太眞生在今時﹐則必不奏《歸風》之歌﹐播《羽衣》之舞﹕文君﹑孫壽來於此地﹐則必不掃遠山之黛﹐施墮馬之妝。何也﹖數不見不鮮也。客有歌於郢中者﹐《陽春白雪》﹐和者不過數人﹐非曲髙而和寡也﹐和者日多﹐則歌者日卑。《陽春白雪》何異於《巴人下裏》乎﹖西子捧心而顰﹐醜婦效之﹐見者卻走。其婦未必丑也﹐使西子交效顰﹐亦同嫫姆矣。由此觀之﹐聲色之道千變萬化。造物者有時而窮﹐物不可以終窮也﹐故受之以才。天地鑪錘﹐鑄之不盡﹔吾心橐﹐動而愈出。三寸不律﹐能鑿混沌之竅﹔五色赫蹄﹐可煉女媧之石。則斯人者﹐誠宮閨之刀尺而帷簿之班﹑輸。天下文章﹐莫大乎是矣。讀笠翁先生之書﹐吾驚焉。所著《閒情偶寄》若干捲﹐用狡獪伎倆﹐作遊戲神通。入公子行以當場﹐現美人身而說法。洎乎平章土木﹐勾當煙花﹐哺啜之事亦復可觀﹐屐履之間皆得其任。𨿽才人三昧﹐筆補天工﹐而鏤空繪影﹐索隱釣奇﹐竊恐犯造物之忌矣。乃笠翁不徒托諸空言﹐遂已演爲本事。家居長幹﹐山樓水閣﹐藥欄花砌﹐輒引人著勝地。薄遊吳市﹐集名優數輩﹐度其梨園法曲﹐紅弦翠袖﹐燭影參﹐望者疑爲神仙中人。若是乎笠翁之才﹐造物不惟不忌﹐而且惜其勞﹑美其報焉。人生百年﹐爲樂苦不足也﹐笠翁何以得此於天哉﹗僕本恨人﹐幸適良宴﹐正如秦穆睹《鈞天》之樂﹐趙武聽孟姚之歌﹐非不醉心﹐仿佛夢中而已矣。

詞曲部目錄

◎結構第一◎詞采第二◎音律第三◎賓白第四◎科諢第五◎格局第六

◎結構第一塡詞一道﹐文人之末技也。然能抑而爲此﹐猶覺愈於馳馬試劍﹐縱酒呼盧。孔子有言「不有博弈者乎﹖爲之猶賢乎已。」博弈𨿽戲具﹐猶賢於「飽食終日﹐無所用心」﹔塡詞𨿽小道﹐不又賢於博弈乎﹖吾謂技無大小﹐貴在能精﹔才乏纖洪﹐利於善用。能精善用﹐𨿽寸長尺短﹐亦可成名。否則才誇八斗﹐胸號五車﹐爲文僅稱點鬼之談﹐著書惟洪覆瓿之用﹐𨿽多亦奚以爲﹖塡詞一道﹐非特文人工此者足以成名﹐卽前代帝王﹐亦有以本朝詞曲擅長﹐遂能不泯其國事者。請歷言之。髙則誠﹑王實甫諸人﹐元之名士也﹐捨塡詞一無表見。使兩人不撰《琵琶》《西廂》﹐則沿至今日﹐誰復知其姓字﹖是則誠﹑實甫之傳﹐《琵琶》《西廂》傳之也。湯若士﹐明之才人也﹐詩文尺牘﹐盡有可觀﹐而其膾炙人口者﹐不在盡牘詩文﹐而在《還魂》一劇。使若士不艸《還魂》﹐則當日之若士﹐已𨿽有而若無﹐況後代乎﹖是若士之傳﹐《還魂》傳之也。此人以塡詞而得名者也。歷朝文字之盛﹐其名各有所歸﹐「漢史」﹑「唐詩」﹑「宋文」﹑「元曲」﹐此世人口頭語也。《漢書》《史記》﹐千古不磨﹐尙矣。唐則詩人濟濟﹐宋有文士蹌蹌﹐宜其鼎足文壇﹐爲三代後之三代也。元有天下﹐非特政刑禮樂一無可宗﹐卽語言文學之末﹐圖書翰墨之微﹐亦少槪見。使非崇尙詞曲﹐得《琵琶》《西廂》以及《元人百種》諸書傳於後代﹐則當日之元﹐亦與五代﹑金﹑遼同其泯滅﹐焉能附三朝驥尾﹐而掛學士文人之齒頰哉﹖此帝王國事﹐以塡詞而得名者也。由是觀之﹐塡詞非末技﹐乃與史傳詩文同源而異派者也。近日雅慕此道﹐刻欲追蹤元人﹑配饗若士者盡多﹐而究意作者寥寥﹐未聞絕唱。其故維何﹖止因詞曲一道﹐但有前書堪讀﹐並無成法可宗。暗室無燈﹐有眼皆同瞽目﹐無怪乎覓途不得﹐問津無人﹐半途而廢者居多﹐差毫釐而謬千里者﹐亦復不少也。嘗怪天地之間有一種文字﹐卽有一種文字之法脈準繩﹐載之於書者﹐不異耳提而命﹐獨於塡詞制曲之事﹐非但略而未詳﹐亦且置之不道。揣摩其故﹐殆有三焉﹕一則爲此理甚難﹐非可言傳﹐止境意會。想入雲霄之際﹐作者神魂飛越﹐如在夢中﹐不至終篇﹐不能返魂收魄。談眞則易﹐說夢爲難﹐非不欲傳﹐不能傳也。若是﹐則誠異誠難﹐誠爲不可道矣。吾謂此等至理﹐皆言最上一乘﹐非塡詞之學節節皆如是也﹐豈可爲精者難言﹐而粗者亦置弗道乎﹖一則爲塡詞之理變幻不常﹐言當如是﹐又有不當如是者。如塡生旦之詞﹐貴於莊雅﹐制淨醜之曲﹐務帶詼諧﹐此理之常也。乃忽遇風流放佚之生旦﹐反覺莊雅爲非﹐作迂腐不情之淨醜﹐轉以詼諧爲忌。諸如此類者﹐悉難膠柱。恐以一定之陳言﹐誤泥古拘方之作者﹐是以寧爲闕疑﹐不生蛇足。若是﹐則此種變幻之理﹐不獨詞曲爲然﹐帖括持文皆若是也。豈有執死法爲文﹐而能見賞於人﹐相傳於後者乎﹖一則爲從來名士以詩賦見重者十之九﹐以詞曲相傳者猶不及什一﹐蓋千百人一見者也。凡有能此者﹐悉皆剖腹藏珠﹐務求自祕﹐謂此法無人授我﹐我豈獨肯傳人。使家家制曲﹐戶戶塡詞﹐則無論《白雪》盈車﹐《陽春》徧世﹐淘金選玉者未必不使後來居上﹐而覺糠秕在前。且使周郎漸出﹐顧曲者多﹐攻出瑕疵﹐令前人無可藏拙﹐是自爲后羿而教出無數逢蒙﹐環執干戈而害我也﹐不如仍仿前人﹐緘口不提之爲是。吾揣摩不傳之故﹐𨿽三者並列﹐竊恐此意居多。以我論之﹕文章者﹐天下之公器﹐非我之所能私﹔是非者﹐千古之定評﹐豈人之所能倒﹖不若出我所有﹐公之於人﹐收天下後世之名賢﹐悉爲同調。勝我者﹐我師之﹐仍不失爲起予之髙足﹔類我者﹐我友之﹐亦不愧爲攻玉之他山。持此爲心﹐遂不覺以生平底裏﹐和盤托出﹐並前人已傳之書﹐亦爲取長棄短﹐別出瑕瑜﹐使人知所從違﹐而不爲誦讀所誤。知我﹐罪我﹐憐我﹐殺我﹐悉聽世人﹐不復能顧其後矣。但恐我所言者﹐自以爲是而未必果是﹔人所趨者﹐我以爲非而未必盡非。但矢一字之公﹐可謝千秋之罰。噫﹐元人可作﹐當必貰予。

塡詞首重音律﹐而予獨先結構者﹐以音律有書可考﹐其理彰明較著。自《中原音韻》一出﹐則陰陽平仄畫有塍區﹐如舟行水中﹐車推岸上﹐稍知率由者﹐四欲故犯而不能矣。《嘯余》《九宮》二譜一出﹐則葫蘆有樣﹐粉本昭然。前人呼制曲爲塡詞﹐塡者﹐布也﹐猶棋枰之中畫有定格﹐見一格﹐布一子﹐止有黑白之分﹐從無出入之獘﹐彼用韻而我葉之﹐彼不用韻而我縱橫流蕩之。至於引商刻羽﹐戛玉敲金﹐𨿽曰神而明之﹐匪可言諭﹐亦由勉彊而臻自然﹐蓋遵守成法之化境也。至於結構二字﹐則在引商刻羽之先﹐拈韻抽毫之始。如造物之賦形﹐當其精血初凝﹐胞胎未就﹐先爲制定全形﹐使點血而具五官百骸之勢。倘先無成局﹐而由頂及踵﹐逐段滋生﹐則人之一身﹐當有無數斷續之痕﹐而血气爲之中阻矣。工師之建宅亦然。基址初平﹐間架未立﹐先籌何處建廳﹐何方開戶﹐棟需何木﹐梁用何材﹐必俟成局了然﹐始可揮斤運斧。倘造成一架而後再籌一架﹐則便於前者﹐不便於後﹐勢必攺而就之﹐未成先毀﹐猶之築捨道旁﹐兼數宅之匠資﹐不足供一廳一堂之用矣。故作傳奇者﹐不宜卒急拈毫﹐袖手於前﹐始能疾書於後。有奇事﹐方有奇文﹐未有命題不佳﹐而能出其錦心﹐揚爲繡口者也。嘗讀時髦所撰﹐惜其慘淡經營﹐用心良苦﹐而不得被管弦﹑副優孟者﹐非審音協律之難﹐而結構全部規模之未善也。

詞采似屬可緩﹐而亦置音律之前者﹐以有才技之分也。文詞稍勝者﹐卽號才人﹐音律極精者﹐終爲藝士。師曠止能審樂﹐不能作樂﹔龜年但能度詞﹐不能制詞。使之作樂制詞者同堂﹐吾知必居未席矣。事有極細而亦不可不嚴者﹐此類是也。

○戒諷刺

武人之刀﹐文士之筆﹐皆殺人之具也。刀能殺人﹐人盡知之﹔筆能殺人﹐人則未盡知也。然筆能殺人﹐猶有或知之者﹔至筆之殺人較刀之殺人﹐其快其凶更加百倍﹐則未有能知之而明言以戒世者。予請深言其故。何以知之﹖知之於刑人之際。殺之與剮﹐同是一死﹐而輕重別焉者。以殺止一刀﹐爲時不久﹐頭落而事畢矣﹔剮必數十百刀﹐爲時必經數刻﹐死而不死﹐痛而復痛﹐求爲頭落事畢而不可得者﹐只在久與暫之分耳。然則筆之殺人﹐其爲痛也﹐豈止數刻而已哉﹗竊怪傳奇一書﹐昔人以代木鐸﹐因愚夫愚婦識字知書者少﹐勸使爲善﹐誡使勿惡﹐其道無由﹐故設此種文詞﹐借優人說法﹐與大眾齊聽。謂善由如此收場﹐不善者如此結果﹐使人知所趨避﹐是藥人壽世之方﹐救苦弭災之具出。後世刻薄之流﹐以此意倒行逆施﹐借此文報仇泄怨。心之所喜者﹐處以生旦之位﹐意之所怒者﹐變以淨醜之形﹐且舉千百年未聞之醜行﹐幻設而加於一人之身﹐使梨園習而傳之﹐幾爲定案﹐𨿽有孝子慈孫﹐不能攺也。噫﹐豈千古文章﹐止爲殺人而設﹖一生誦讀﹐徒備行凶造孽之需乎﹖蒼頡造字而鬼夜哭﹐造物之心﹐未必非逆料至此也。凡作傳奇者﹐先要滌去此種肺腸﹐務存忠厚之心﹐勿爲殘毒之事。以之報恩則可﹐以之報怨則不可﹔以之勸善懲惡則可﹐以之欺善作惡則不可。人謂《琵琶》一書﹐爲譏王四而設。因其不孝於親﹐故加以入贅豪門﹐致親餓死之事。何以知之﹖因「琵琶」二字﹐有四「王」字冒於其上﹐則其寓意可知也。噫﹐此非君子之言﹐齊東野人之語也。凡作偉世之文者﹐必先有可以傳世之心﹐而後鬼神效靈﹐予以生花之筆﹐撰爲倒峽之詞﹐使人人贊美﹐百世流芳。傳非文字之傳﹐一念之正气使傳也。《五經》《四書》《左》《國》《史》《漢》諸書﹐與大地山河同其不朽﹐試問當年作者有一不肖之人﹑輕薄之子廁於其間乎﹖但觀《琵琶》得傳至今﹐則髙則誠之爲人﹐必有善行可予﹐是以天壽其名﹐使不與身俱沒﹐豈殘忍刻薄之徒哉﹗卽使當日與王四有隙﹐故以不孝加之﹐然則彼與蔡邕未必有隙﹐何以有隙之人﹐止暗寓其姓﹐不明叱其名﹐而以未必有隙之人﹐反蒙李代桃僵之實乎﹖此顯而易見之事﹐從無一人辯之。創爲是說者﹐其不學無術可知矣。予向梓傳奇﹐嘗埒誓詞於首﹐其略云﹕加生旦以美名﹐原非市恩於有托﹔抹淨醜以花而﹐亦屬調笑於無心﹔凡以點綴詞場﹐使不岑寂而已。但慮七情以內﹐無境不生﹐六命之中﹐何所不有。幻設一事﹐卽有一事之偶同﹔喬命一名﹐卽有一名之巧合。焉知不以無基之樓閣﹐認爲有樣之葫蘆﹖是用瀝血鳴神﹐剖心告世﹐倘有一毫所指﹐甘爲三世之暗﹐卽漏顯誅﹐難逋陰罰。此種血忱﹐業已沁入梨棗﹐印政寰中久矣。而好事之家﹐猶有不盡相諒者﹐每觀一劇﹐必問所指何人。噫﹐如其盡有所指﹐則誓詞之設﹐已經二十餘年﹐上帝有赫﹐實式臨之﹐胡不降之以罰﹖玆以身後之事﹐且置勿論﹐論其現在者﹕年將六十﹐卽旦夕就木﹐不爲夭矣。向憂伯道之憂﹐今且五其男﹐二其女﹐孕而未誕﹑誕而待孕者﹐尙不一其人﹐𨿽盡屬景升豚犬﹐然得此以慰桑楡﹐不憂窮民之無告矣。年𨿽邁而筋力未衰﹐涉水登山﹐少年場往往追予弗及﹔貌𨿽臒而精血未耗﹐尋花覓柳﹐兒女事猶然自覺情長。所患在貧﹐貧也﹐非病也﹔所少在貴﹐貴豈人人可幸致乎﹖是造物之憫予﹐亦云至矣。非憫其才﹐非憫其徳﹐憫其方寸之無他也。生平所著之書﹐𨿽無裨於人心世道﹐若止論等身﹐幾與曹交食粟之軀等其髙下。使其間稍伏機心﹐略藏匕首﹐造物且誅子奪之不暇﹐肯容自作孽者老而不死﹐猶得徉狂自肆於筆墨之林哉﹖吾於發端之始﹐卽以諷刺戒人﹐且若囂囂自鳴得意者﹐非敢故作夜郎﹐竊恐詞人不究立言初意﹐謬信「琵琶王四」之說﹐因謬成眞。誰無恩怨﹖誰乏牢騷﹖悉以塡詞泄憤﹐是此一書者﹐非闡明詞學之書﹐乃教人行險播惡之書也。上帝討無禮﹐予其首誅乎﹖現身說法﹐蓋爲此耳。

○立主腦

古人作文一篇﹐定有一篇之主腦。主腦非也﹐卽作者立言之本意也。傳奇亦然。一本戲中﹐有無數人名﹐究竟俱屬陪賓﹐原其初心﹐止爲一人而設。卽此一人之身﹐自始至終﹐離合悲歡﹐中具無限情由﹐無究關目﹐究竟俱屬衍文﹐原其初心﹐又止爲一事而設。此一人一事﹐卽作傳奇之主腦也。然必此一人一事果然奇特﹐實在可傳而後傳之﹐則不愧傳奇之目﹐而其人其事與作者姓名皆千古矣。如一部《琵琶》﹐止爲蔡伯喈一人﹐而蔡伯喈一人又止爲「重婚牛府」一事﹐其餘技節皆從此一事而生。二親之遭凶﹐五娘之盡孝﹐拐兒之騙財匿書﹐張大公之疏財仗義﹐皆由於此。是「重婚牛府」四字﹐卽作《琵琶記》之主腦也。一部《西廂》﹐止爲張君瑞一人﹐而張君瑞一人﹐又止爲「白馬解圍」一事﹐其餘枝節皆從此一事而生。夫子之許婚﹐張生之望配﹐紅娘之勇於作合﹐鶯鶯之敢於失身﹐與鄭恆之力爭原配而不得﹐皆由於此。是「白馬解圍」四字﹐卽作《西廂記》之主腦也。余劇皆然﹐不能悉指。後人作傳奇﹐但知爲一人而作﹐不知爲一事而作。盡此一人所行之事﹐逐節鋪陳﹐有如散金碎玉﹐以作零出則可﹐謂之全本﹐則爲斷綫之珠﹐無梁之屋。作者茫然無緒﹐觀者寂然無聲﹐又怪乎有識梨園﹐望之而卻走也。此語未經提破﹐故犯者孔多﹐而今而後﹐吾知鮮矣。

○脫窠臼

「人惟求舊﹐物惟求新。」新也者﹐天下事物之美稱也。而文章一道﹐較之他物﹐尢加倍焉。戛戛乎陳言務去﹐求新之謂也。至於塡詞一道﹐較之詩賦古文﹐又加倍焉。非特前人所作﹐於今爲舊﹐卽出我一人之手﹐今之視昨﹐亦有問焉。昨已見而今未見也﹐知未見之爲新﹐卽知已見之爲舊矣。古人呼劇本爲「傳奇」者﹐因其事甚奇特﹐未經人見而傳之﹐是以得名﹐可見非奇不傳。「新」卽「奇」之別名也。若此等情節業已見之戲場﹐則千人共見﹐萬人共見﹐絕無奇矣﹐焉用傳之﹖是以塡詞之家﹐務解「傳奇」二字。欲爲此劇﹐先問古今院本中﹐曾有此等情節與否﹐如其未有﹐則急急傳之﹐否則枉費辛勤﹐徒作效顰之婦。東施之貌未必丑於西施﹐止爲效顰於人﹐遂蒙千古之誚。使當日逆料至此﹐卽勸之捧心﹐知不屑矣。吾謂塡詞之難﹐莫難於洗滌窠臼﹐而塡詞之陋﹐亦莫陋於盜襲窠臼。吾觀近日之新劇﹐非新劇也﹐皆老僧碎補之衲衣﹐醫士合成之湯藥。卽眾劇之所有﹐彼割一段﹐此割一段﹐合而成之﹐卽是一種「傳奇」。但有耳所未聞之姓名﹐從無目不經見之事實。語云「千金之裘﹐非一狐之腋」﹐以此贊時人新劇﹐可謂定評。但不知前人所作﹐又從何處集來﹖豈《西廂》以前﹐別有跳墻之張珙﹖《琵琶》以上﹐另有剪髮之趙五娘乎﹖若是﹐則何以原本不傳﹐而傳其抄本也﹖窠臼不脫﹐難語塡詞﹐凡我同心﹐急宜參酌。

○密鍼綫

編戲有如縫衣﹐其初則以完全者剪碎﹐其後又以剪碎者湊成。剪碎易﹐湊成難﹐湊成之工﹐全在鍼綫緊密。一節偶疏﹐全篇之破綻出矣。每編一折﹐必須前顧數折﹐後顧數折。顧前者﹐欲其照映﹐顧後者﹐便於埋伏。照映埋伏﹐不止照映一人﹑埋伏一事﹐凡是此劇中有名之人﹑關涉之事﹐與前此後此所說之話﹐節節俱要想到﹐寧使想到而不用﹐勿使有用而忽之。吾觀今日之傳奇﹐事事皆遜元人﹐獨於埋伏照映處﹐勝彼一籌。非今人之太工﹐以元人所長全不在此也。若以鍼綫論﹐元曲之最疏者﹐莫過於《琵琶》。無論大關節目背謬甚多﹐如子中狀元三載﹐而家人不知﹔身贅相府﹐享盡榮華﹐不能自遣一僕﹐而附家報於路人﹔趙五娘千里尋夫﹐隻身無伴﹐未審果能全節與否﹐其誰証之﹖諸如此類﹐皆背理妨倫之甚者。再取小節論之﹐如五娘之剪髮﹐乃作者自爲之﹐當日必無其事。以有疏財仗義之張大公在﹐受人之托﹐必能終人之事﹐未有坐視不顧﹐而致其剪髮者也。然不剪髮﹐不足以見五娘之孝。以我作《琵琶》《剪髮》一折亦必不能少﹐但須回護張大公﹐使之自畱地步。吾讀《剪髮》之曲﹐並無一字照管大公﹐且若有心譏刺者。據五娘云「前日婆婆沒了﹐虧大公周濟。如今公公又死﹐無錢資送﹐不好再去求他﹐只得剪髮」云云。若是﹐則剪髮一事乃自願爲之﹐非時勢迫之使然也﹐柰何曲中云「非奴苦要孝名傳﹐只爲上山擒虎易﹐開口告人難。」此二語𨿽屬恆言﹐人人可道﹐獨不宜出五娘之口。彼自不肯告人﹐何以言其難也﹖觀此二語﹐不似懟怨大公之詞乎﹖然此猶屬背後私言﹐或可免於照顧。迨其哭倒在地﹐大公見之﹐許送錢米相資﹐以備衣衾棺槨﹐則感之頌之﹐當有不啻口出者矣﹐柰何曲中又云「只恐奴身死也﹐兀自沒人埋﹐誰還你恩債﹖」試問公死而埋者何人﹖姑死而埋者何人﹖對埋殮公姑之人而自言暴露﹐將置大公於何地乎﹖且大公之相資﹐尙義也﹐非圖利也﹐「誰還恩債」一語﹐不幾抹倒大公﹐將一版熱腸付之冷水乎﹖此等詞曲﹐幸而出自元人﹐若出我輩﹐則羣口訕之﹐不識置身何地矣。予非敢於仇古﹐旣爲詞曲立言﹐必使人知取法﹐若扭於世俗之見﹐謂事事當法元人﹐吾恐未得其瑜﹐先有其瑕。人或非之﹐卽舉元人借口﹐烏知聖人千慮﹐必有一失﹔聖人之事﹐猶有不可盡法者﹐況其他乎﹖《琵琶》之可法者原多﹐請舉所長以蓋短。如《中秋賞月》一折﹐同一月也﹐出於牛氏之口者﹐言言歡悅﹔出於伯喈之口者﹐字字淒涼。一座兩情﹐兩情一事﹐此其鍼綫之最密者。瑕不掩瑜﹐何妨並舉其略。然傳奇一事也﹐其中義理分爲三項﹕曲也﹐白也﹐穿插聯絡之關目也。元人所長者止居其一﹐曲是也﹐白與關目皆其所短。吾於元人﹐但守其詞中繩墨而已矣。

○減頭緒

頭緒繁多﹐傳奇之大病也。《荊》《劉》《拜》《殺》﹝《荊釵記》《劉知遠》《拜月亭》《殺狗記》﹞之得傳於後﹐止爲一綫到底﹐並無旁見側出之情。三尺童子觀演此劇﹐皆能了了於心﹐便便於口﹐以其始終無二事﹐貫串只一人也。後來作者不講根源﹐單籌枝節﹐謂多一人可謂一人之事。事多則關目亦多﹐令觀場者如入山陰道中﹐人人應接不暇。殊不知戲場腳色﹐止此數人﹐便換千百个姓名﹐也只此數人裝扮﹐止在上場之勤不勤﹐不在姓名之換不換。與其忽張忽李﹐令人莫識從來﹐何如只扮數人﹐使之頻上頻下﹐易其事而不易其人﹐使觀者各暢懷來﹐如逢故物之爲愈乎﹖作傳奇者﹐能以「頭緒忌繁」四字﹐刻刻關心﹐則思路不分﹐文情專一﹐其爲詞也﹐如孤桐勁竹﹐直上無枝﹐𨿽難保其必傳﹐然已有《荊》《劉》《拜》《殺》之勢矣。

○戒荒唐

昔人云「畫鬼魅易﹐畫狗馬難。」以鬼魅無形﹐畫之不似﹐難於稽考。狗馬爲人所習見﹐一筆稍乖﹐是人得以指摘。可見事涉荒唐﹐卽文人藏拙之具也。而近日傳奇﹐獨工於爲此。噫﹐活人見鬼﹐其兆不祥﹐矧有吉事之家﹐動出魑魅魍魎爲壽乎﹖移風易俗﹐當自此始。吾謂劇本非他﹐卽三代以後之《韶》《》也。殷俗尙鬼﹐猶不聞以怪誕不經之事被諸聲樂﹐奏於廟堂﹐矧辟謬崇眞之盛世乎﹖王道本乎人情﹐凡作傳奇﹐只當求於耳目之前﹐不當索諸聞見之外。無論詞曲﹐古今文字皆然。凡說人情物理者﹐千古相傳﹔凡涉荒唐怪異者﹐當日卽朽。《五經》《四書》《左》《國》《史》《漢》﹐以及唐宋諸大家﹐何一不說人情﹖何一不關物理﹖及今家傳戶頌﹐有怪其平易而廢之者乎﹖《齊諧》﹐誌怪之書也﹐當日僅存其名﹐後世未見其實。此非平易可久﹑怪誕不傳之明驗歟﹖人謂家常日用之事﹐已被前人做盡﹐究微極穩﹐纖芥無遺﹐非好奇也﹐求爲平而不可得也。予曰﹕不然。世間奇事無多﹐常事爲多﹐物理易盡﹐人情難盡。有一日之君臣父子﹐卽有一日之忠孝節義。性之所發﹐愈出愈奇﹐盡有前人未作之事﹐畱之以待後人﹐後人猛發之心﹐較之勝於先輩者。卽就婦人女子言之﹐女徳莫過於貞﹐婦愆無甚於妒。古來貞女守節之事﹐自剪髮﹑斷臂﹑刺面﹑毀身﹐以至刎頸而止矣。近日失貞之婦﹐竟有腸剖腹﹐自塗肝腦於貴人之庭以鳴不屈者﹔又有不持利器﹐談笑而終其身﹐若老衲髙僧之坐化者。豈非五倫以內﹐自有變化不窮之事乎﹖古來妒婦制夫之條﹐自罰跪﹑戒眠﹑捧燈﹑戴水﹐以至撲臀而止矣。近日妒悍之流﹐竟有鎖門絕食﹐遷怒於人﹐使族黨避禍難前﹐坐視其死而莫之救者﹔又有鞭撲不加﹐囹圄不設﹐寬仁大度﹐若有刑措之風﹐而其夫攝於不怒之威﹐自遣其妾而歸化者。豈非閨閫以內﹐便有日異月新之事乎﹖此類繁多﹐不能枚舉。此言前人未見之事﹐後人見之﹐可備塡詞制曲之用者也。卽前人已見之事﹐盡有摹寫未盡之情﹐描畫不全之態。若能設身處地﹐伐隱攻微﹐彼泉下之人﹐自能效靈於我﹐授以生花之筆﹐假以蘊繡之腸﹐制爲雜劇﹐使人但賞極新極艷之詞﹐而意忘其爲極腐極陳之事者。此爲最上一乘﹐予有志焉﹐而未之逮也。

○審虛實

傳奇所用之事﹐或古或今﹐有虛有實﹐隨人拈取。古者﹐書籍所載﹐古人現成之事也﹔今者﹐耳目傳聞﹐當時僅見之事也﹔實者﹐就事敷陳﹐不假造作﹐有根有據之謂也﹔虛者﹐空中樓閣﹐隨意構成﹐無影無形之謂也。人謂古事實多﹐近事多虛。予曰﹕不然。傳奇無實﹐大半皆寓言耳。欲勸人爲孝﹐則舉一孝子出名﹐但有一行可紀﹐則不必盡有其事。凡屬孝親所應有者﹐悉取而回之﹐亦猶紂之不善﹐不如是之甚也﹐一居下流﹐天下之惡皆歸焉。其餘表忠表節﹐與種種勸人爲善之劇﹐率同於此。若謂古事皆實﹐則《西廂》《琵琶》推出曲中之祖﹐鶯鶯果嫁君瑞乎﹖蔡邕之餓莩其親﹐五娘之幹蠱其夫﹐見於何書﹖果有實據乎﹖孟子云「盡信書﹐不如無書。」蓋指《武成》而言也。經史且然﹐矧雜劇乎﹖凡閱傳奇而必考其事從何來﹑人居何地者﹐皆說夢之癡人﹐可以不答者也。然作者秉筆﹐又不宜盡作是觀。若紀目前之事﹐無所考究﹐則非特事迹可以幻生﹐並其人之姓名亦可以憑空捏造﹐是謂虛則虛到底也。若用往事爲題﹐以一古人出名﹐則滿場腳色皆用古人﹐捏一姓名不得﹔其人所行之事﹐又必本於載籍﹐班班可考﹐創一事實不得。非用古人姓字爲難﹐使與滿場腳色同時共事之爲難也﹔非查古人事實爲難﹐使與本等情由貫串合一之爲難也。予卽謂傳奇無實﹐大半寓言﹐何以又雲姓名事實必須有本﹖要知古人塡古事易﹐今人塡古事難。古人塡古事﹐猶之今人塡今事﹐非其不慮不考﹐無可考也。傳至於今﹐則其人其事﹐觀者爛熟於胸中﹐欺之不得﹐罔之不能﹐所以必求可據﹐是謂實則實到底也。若用一二古人作主﹐因無陪客﹐幻設姓名以代之﹐則虛不似虛﹐實不成實﹐詞家之醜態也﹐切忌犯之。

◎詞采第二曲與詩餘﹐同是一種文字。古今刻本中﹐詩餘能佳而曲不能盡佳音﹐詩餘可選而曲不可選也。詩餘最短﹐每篇不過數十字﹐作者𨿽多﹐入選者不多﹐棄短取長﹐是以但見其美。曲文最長﹐每折必須數曲﹐每部必須數十折﹐非八斗長才﹐不能始終如一。微疵偶見者有之﹐瑕瑜並陳者有之﹐尙有踴躍於前﹐懈弛於後﹐不得已而爲狗尾貂續者亦有之。演者觀者旣存此曲﹐只得取其所長﹐恕其所短﹐首尾並錄。無一部而刪去數折﹐止存數折﹐一出而抹去數曲﹐止存數曲之理。此戲曲不能盡佳﹐有爲數折可取而挈帶全篇﹐一曲可取而挈帶全折﹐使瓦缶與金石齊鳴者﹐職是故也。予謂旣工此道﹐當如畫士之傳眞﹐閨女之刺繡﹐一筆稍差﹐便慮神情不似﹐一鍼偶缺﹐卽防花鳥變形。使全部傳奇之曲﹐得似詩餘選本如《花間》《艸堂》諸集﹐首首有可珍之句﹐句句有可寶之字﹐則不愧塡詞之名﹐無論必傳﹐卽傳之千萬年﹐亦非僥幸而得者矣。吾於古曲之中﹐取其全本不懈﹑多瑜鮮瑕者﹐惟《西廂》能之。《琵琶》則如漢髙用兵﹐勝敗不一﹐其得一勝而王者﹐命也﹐非戰之力也。《荊》《劉》《拜》《殺》之傳﹐則全賴音律。文章一道﹐置之不論可矣。

○貴顯淺

曲文之詞采﹐與詩文之詞采非但不同﹐且要判然相反。何也﹖詩文之詞采﹐貴典雅而賤粗俗﹐宜蘊藉而忌分明。詞曲不然﹐話則本之街談巷議﹐事則取其直說明言。凡讀傳奇而有令人費解﹐或初閱不見其佳﹐深思而後得其意之所在者﹐便非絕妙好詞﹐不問而知爲今曲﹐非元典也。元人非不讀書﹐而所制之曲﹐絕無一毫書本气﹐以其有書而不用﹐非當用而無書也﹐後人之曲則滿紙皆書矣。元人非不深心﹐而所塡之詞﹐皆覺過於淺近﹐以其深而出之以淺﹐非借淺以文其不深也﹐後人之詞則心口皆深矣。無論其他﹐卽湯若士《還魂》一劇﹐世以配饗元人﹐宜也。問其精華所在﹐則以《驚夢》《尋夢》二折對。予謂二折𨿽佳﹐猶是今曲﹐非元曲也。《驚夢》首句云「裊晴絲﹐吹來閒庭院﹐搖漾春如綫。」以遊絲一樓﹐逗起情絲﹐發端一語﹐卽費如許深心﹐可謂慘淡經營矣。然聽歌《牡丹亭》者﹐百人之中有一二人解出此意否﹖若謂制曲初心並不在此﹐不過因所見以起興﹐則瞥見遊絲﹐不妨直說﹐何須曲而又曲﹐由晴絲而說及春﹐由春與晴絲而悟其如綫也﹖若云作此原有深心﹐則恐索解人不易得矣。索解人旣不易得﹐又何必奏之歌筵﹐俾雅人俗子同聞而共見乎﹖其餘「停半晌﹐整花鈿﹐沒揣菱花﹐偸人半面」及「良辰美景柰何天﹐賞心樂事誰家院」﹐「徧靑山﹐啼紅了杜鵑」等語﹐字字俱費經營﹐字字皆欠明爽。此等妙語﹐止可作文字觀﹐不得作傳奇觀。至如末幅「似虫兒般蠢動﹐把風情扇」﹐與「恨不得肉兒般團成片也﹐逗的个日下胭脂雨上鮮」﹐《尋夢》曲云「明放著白日靑天﹐猛教人抓不到夢魂前」﹐「是這答兒壓黃金釧匾」﹐此等曲﹐則去元人不遠矣。而予最賞心者﹐不專在《驚夢》《尋夢》二折﹐謂其心花筆蕊﹐散見於前後各折之中。《珍崇》曲云「看你春歸何處歸﹐春睡何曾睡﹐气絲兒﹐怎度的長天日。」「夢去知他實實誰﹐病來只送得个虛虛的你。做行雲﹐先渴倒在巫陽會。」「又不得困人天气﹐中酒心期﹐╁╁的常如醉。」「承尊覷﹐何時何日﹐來看這女顏回﹖」《憶女》曲云「地老天昏﹐沒處把老娘安頓。」「你怎撇得下萬里無兒白髮親。」「賞春香還是你舊羅裙。」《玩眞》曲云「如愁欲語﹐只少口气兒呵。」「叫的你噴嚏似天花唾。動淩波﹐盈盈欲下﹐不見影兒那。」此等曲﹐則純乎元人﹐置之《百種》前後﹐幾不能辧﹐以其意深詞淺﹐全無一毫書本气也。若論塡詞家宜用之書﹐則無論經傳子史以及詩賦古文﹐無一不當熟讀﹐卽道家佛氏﹑九流百工之書﹐下至孩童所習《千字文》《百家姓》﹐無一不在所用之中。至於形之筆端﹐落於紙上﹐則宜洗濯殆盡。亦偶有用著成語之處﹐點出舊事之時﹐妙在信手拈來﹐無心巧合﹐竟似古人尋我﹐並非我覓古人。此等造詣﹐非可言傳﹐只宜多購元曲﹐寢食其中﹐自能爲其所化。而元曲之最佳者﹐不單在《西廂》《琵琶》二劇﹐而在《元人百種》之中。《百種》亦不能盡佳﹐十有一二可列髙﹑王之上﹐其不致家弦戶誦﹐出與二劇爭雄者﹐以其是雜劇而非全本﹐多北曲而少南音﹐又止可被諸管弦﹐不便奏之場上。今時所重﹐皆在彼而不在此﹐卽欲不爲紈扇之捐﹐其可得乎﹖

○重機趣

「機趣」二字﹐塡詞家必不可少。機者﹐傳奇之精神﹐趣者﹐傳奇之風致。少此二物﹐則如泥人土馬﹐有生形而無生气。因作者逐句湊成﹐遂使觀場者逐段記憶﹐稍不畱心﹐則看到第二曲﹐不記頭一曲是何等情形﹐看到第二折﹐不知第三折要作何勾當。是心口徒勞﹐耳目俱澀﹐何必以此自苦﹐而復苦百千萬億之人哉﹖故塡詞之中﹐勿使有斷續痕﹐勿使有道學气。所謂無斷續痕者﹐非止一出接一出﹐一人頂一人﹐務使承上接下﹐血脈相連﹐卽於情事截然絕不相關之處﹐亦有連環細筍伏於其中﹐看到後來方知其妙﹐如藕於未切之時﹐先長暗絲以待﹐絲於絡成之後﹐才知作繭之精﹐此言機之不可少也。所謂無道學气者﹐非但風流跌宕之曲﹑花前月下之情﹐當以板腐爲戒﹐卽談忠孝節義與說悲苦哀怨之情﹐亦當抑聖爲狂﹐寓哭於笑﹐如王陽明之講道學﹐則得詞中三昧矣。陽明登壇講學﹐反復辧說「良知」二字﹐一愚人訊之曰「請問『良知』這件東西﹐還是白的﹖還是黑的﹖」陽明曰「也不白﹐也不黑﹐只是一點帶赤的﹐便是良知了。」照此法塡詞﹐則離合悲歡﹐嘻笑怒罵﹐無一語一字不帶機趣而行矣。予又謂塡詞種子﹐要在性中帶來﹐性中無此﹐做殺不佳。人問﹕性之有無﹐何從辯識﹖予曰﹕不難﹐觀其說話行文﹐卽知之矣。說話不迂腐﹐十句之中﹐定有一二句超脫﹐行文不板實﹐一篇之內﹐但有一二段空靈﹐此卽可以塡詞之人也。不則另尋別計﹐不當以有用精神﹐費之無益之地。噫﹐「性中帶來」一語﹐事事皆然﹐不獨塡詞一節。凡作詩文書畫﹑飲酒鬥棋與百工技藝之事﹐無一不具夙根﹐無一不本天授。彊而後能者﹐畢竟是半路出家﹐止可冒齋飯喫﹐不能成佛作祖也。

○戒浮泛

詞貴顯淺之說﹐前已道之詳矣。然一味顯淺而不知分別﹐則將日流粗俗﹐求爲文人之筆而不可得矣。元曲多犯此病﹐乃矯艱深隱晦之獘而過焉者也。極粗極俗之語﹐未嘗不入塡詞﹐但宜從腳色起見。如在花面口中﹐則惟恐不粗不俗﹐一涉生旦之曲﹐便宜斟酌其詞。無論生爲衣冠仕宦﹐旦爲小姐夫人﹐出言吐詞當有雋雅舂容之度。卽使生爲僕從﹐旦作梅香﹐亦須擇言而發﹐不與淨醜同聲。以生旦有生旦之體﹐淨醜有淨醜之腔故也。元人不察﹐多混用之。觀《幽閨記》之陀滿興福﹐乃小生腳色﹐初屈後伸之人也。其《避兵》曲云「遙觀巡捕卒﹐都是棒和槍。」此花面口吻﹐非小生曲也。均是常談俗語﹐有當用於此者﹐有當用於彼者。又有極粗極俗之語﹐止更一二字﹐或增減一二字﹐便成絕新絕雅之文者。神而明之﹐只在一熟。當存其說﹐以俟其人。

塡詞義理無窮﹐說何人﹐肖何人﹐議某事﹐切某事﹐文章頭緒之最繁者﹐莫塡詞若矣。予謂總其大綱﹐則不出「情景」二字。景書所睹﹐情發欲言﹐情自中生﹐景由外得﹐二者難易之分﹐判如霄壤。以情乃一人之情﹐說張三要象張三﹐難通融於李四。景乃眾人之景﹐寫春夏盡是春夏﹐止分別於秋冬。善塡詞者﹐當爲所難﹐勿趨其易。批點傳奇者﹐每遇遊山玩水﹑賞月觀花等曲﹐見其止書所見﹐不及中情者﹐有十分佳處﹐只好算得五分﹐以風雲月露之詞﹐工者盡多﹐不從此劇始也。善詠物者﹐妙在卽景生情。如前所云《琵琶。賞月》四曲﹐同一月也﹐牛氏有牛氏之月﹐伯喈有伯喈之月。所言者月﹐所寓者心。牛氏所說之月﹐可移一句於伯喈﹖伯喈所說之月﹐可挪一字於牛氏乎﹖夫妻二人之語﹐猶不可挪移混用﹐況他人乎﹖人謂此等妙曲﹐工者有幾﹐彊人以所不能﹐是塞塡詞之路也。予曰﹕不然。作文之事﹐貴於專一。專則生巧﹐散乃入愚﹔專則易於奏工﹐散者難於責效。百工居肆﹐欲其專也﹔眾楚羣啉﹐諭其散也。捨情言景﹐不過圖其省力﹐殊不知眼前景物繁多﹐當從何處說起。詠花旣愁遺鳥﹐賦月又想兼風。若使逐件鋪張﹐則慮事多曲少﹔欲以數言包括﹐又防事短情長。展轉推敲﹐已費心思幾許﹐何如只就本人生發﹐自有欲爲之事﹐自有待說之情﹐念不旁分﹐妙理自出。如發科發甲之人﹐窗下作文﹐每日止能一篇二篇﹐場中遂至七篇。窗下之一篇二篇未必盡好﹐而場中之七篇﹐反能盡發所長﹐而奪千人之幟者﹐以其念不旁分﹐捨本題之外﹐並無別題可做﹐只得走此一條路也。吾欲塡詞家捨景言情﹐非責人以難﹐正欲其捨難就易開。

○忌塡塞

塡塞之病有三﹕多引古事﹐疊用人名﹐直書成句。其所以致病之由亦有三﹕借典核以明博雅﹐假脂粉以見風姿﹐取現成以免思索。而總此三病與致病之由之故﹐則在一語。一語維何﹖曰﹕從未經人道破。一經道破﹐則俗語云「說破不值半文錢」﹐再犯此病者鮮矣。古來塡詞之家﹐未嘗不引古事﹐未嘗不用人名﹐未嘗不書現成之句﹐而所引所用與所書者﹐則有別焉﹔其事不取幽深﹐其人不搜隱僻﹐其句則采街談巷議。卽有時偶涉詩書﹐亦系耳根聽熟之語﹐舌端調慣之文﹐𨿽出詩書﹐實與街談巷議無別者。總而言之﹐傳奇不比文章﹐文章做與讀書人看﹐故不怪其深﹐戲文做與讀書人與不讀書人同看﹐又與不讀書之婦人小兒同看﹐故貴淺不貴深。使文章之設﹐亦爲與讀書人﹑不讀書人及婦人小兒同看﹐則古來聖賢所作之經傳﹐亦只淺而不深﹐如今世之爲小說矣。人曰﹕文人之傳奇與著書無別﹐假此以見其才也﹐淺則才於何見﹖予曰﹕能於淺處見才﹐方是文章髙手。施耐庵之《水滸》﹐王實甫之《西廂》﹐世人盡作戲文小說看﹐金聖嘆特標其名曰「五才子書」﹑「六才子書」者﹐其意何居﹖蓋憤天下之小視其道﹐不知爲古今來絕大文章﹐故作此等驚人語以標其目。噫﹐知言哉﹗

◎音律第三作文之最樂者﹐莫如塡詞﹐其最苦者﹐亦莫如塡詞。塡詞之樂﹐詳後《賓白》之第二幅﹐上天入地﹐作佛成仙﹐無一不隨意到﹐較之南面百城﹐洵有過焉者矣。至說其苦﹐亦有千態萬狀﹐擬之悲傷疾痛﹑桎梏幽囚諸逆境﹐殆有甚焉者。請詳言之。他種文字﹐隨人長短﹐聽我張弛﹐總無限定之資格。今置散體弗論﹐而論其分股﹑限字與調與叶律者。分股則帖括時文是已。先破後承﹐始開終結﹐內分八股﹐股股相對﹐繩墨不爲不嚴矣﹔然其股法﹑句法﹐長短由人﹐未嘗限之以數﹐𨿽嚴而不謂之嚴也。限字則四六排偶之文是已。語有一定之字﹐字有一定之聲﹐對必同心﹐意難合掌﹐矩度不爲不肅矣﹔然止限以數﹐未定以位﹐止限以聲﹐未拘以格﹐上四下六可﹐上六下四亦未嘗不可﹐仄平平仄可﹐平仄仄平亦未嘗不可﹐𨿽肅而實未嘗肅也。調聲葉調﹐又兼分股限字之文﹐則詩中之近體是已。起句五言﹐是句句五言﹐起句七言﹐則句句七言﹐起句用某韻﹐則以下俱用某韻﹐起句第二字用平聲﹐則下句第二字定用仄聲﹐第三﹑第四又復顚倒用之﹐前人立法亦云苛且密矣。然起句五言﹐句句五言﹐起句七言﹐句句七言﹐便有成法可守﹐想入五言一路﹐則七言之句不來矣﹔起句用某韻﹐以下俱用某韻﹐起句第二字用平聲﹐下句第二字定用仄聲﹐則拈得平聲之韻﹐上去入三聲之韻﹐皆可置之不問矣﹔守定平仄﹑仄平二語﹐再無變更﹐自一乎以至千百首皆出一轍﹐保無朝更夕攺之令阻人適從矣﹐是其苛猶未甚﹐密猶未至也。至於塡詞一道﹐則句之長短﹐字之多寡﹐聲之平上去入﹐韻之淸濁陰陽﹐皆有一定不移之格。長者短一綫不能﹐少者增一字不得﹐又復忽長忽短﹐時少時多﹐令人把握不定。當平者平﹐用一仄字不得﹔當陰者陰﹐換一陽字不能。調得平仄成文﹐又慮陰陽反復﹔分得陰陽淸楚﹐又與聲韻乖張。令人攪斷肺腸﹐煩苦欲絕。此等苛法﹐盡勾磨人。作者處此﹐但能布置得宜﹐安頓極妥﹐便是千幸成幸之事﹐尙能計其詞品之低昂﹐文情之工拙乎﹖予𦇤褓識字﹐總角成篇﹐於詩書六藝之文﹐𨿽未精窮其義﹐然皆淺涉一過。總諸體百家而論之﹐覺文字之難﹐未有過於塡詞者﹐予童而習之﹐於今老矣﹐尙未窺見一斑。只以管窺蛙見之識﹐謬語同心﹔虛赤幟於詞壇﹐以待將來。作者能於此種艱難文字顯出奇能﹐字字在聲音律法之中﹐言言無資格拘攣之苦﹐如蓮花生在火上﹐仙叟弈於桔中﹐始爲盤根錯節之才﹐八而玲瓏之筆﹐壽名千古﹐衾影何慚﹗而千古上下之題品文藝者﹐看到傳奇一種﹐當易心換眼﹐別置典刑。要知此種文字作之可憐﹐出之不易﹐其楮墨筆硯非同己物﹐有如假自他人﹐耳目心思效用不能﹐到處爲人掣肘﹐非若詩賦古文﹐容其得意疾書﹐不受神牽鬼制者。七分佳處﹐便可許作十分﹐若到十分﹐卽可敵他種文字之二十分矣。予非左袒詞家﹐實欲主持公道﹐如其不信﹐但請作者同拈一題﹐先作文一篇或詩一首﹐再作塡詞一曲﹐試其孰難孰易﹐誰拙推工﹐卽知予言之不謬矣。然難易自知﹐工拙必須人辧。

詞曲中音律之壞﹐壞於《南西廂》。凡有作者﹐當以之爲戒﹐不當取之爲法。非止音律﹐文藝亦然。請詳言之。塡詞隊雜劇不論﹐止論全本﹐其文字之佳﹐音律之妙﹐未有過於《北西廂》者。自南本一出﹐遂變極佳者爲極不佳﹐極妙者爲極不妙。推其初意﹐亦有可原﹐不過因北本爲詞曲之豪﹐人人贊羨﹐但可被之管弦﹐不便奏諸場上﹐但宜於弋陽﹑四平等俗優﹐不便彊施於昆調﹐以系北曲而非南曲也。玆請先言其故。北曲一折﹐止隸一人﹐𨿽有數人在場﹐其曲止出一口﹐從無互歌疊詠之事。弋陽﹑四平等腔﹐字多音少﹐一泄而盡﹐又有一人啟口﹐數人接腔者﹐名爲一人﹐實出眾口﹐故深《北西廂》甚易。昆調悠長﹐一字可抵數字﹐每唱一曲﹐又必一人始之﹐一人終之﹐無可助一臂者﹐以長江大河之全曲﹐而專責一人﹐卽有銅喉鐵齒﹐其能勝此重任乎﹖此北本𨿽佳﹐吳音不能奏也。作《南西廂》者﹐意在補此缺陷﹐遂割裂其詞﹐增添其白﹐易北爲南﹐撰成此劇﹐亦可謂善用古人﹐喜傳佳事者矣。然自予論之﹐此人之於作者﹐可謂功之首而罪之魁矣。所謂功之首者﹐非得此春﹐則俗優競演﹐雅調無聞﹐作者苦心﹐𨿽傳實沒。所謂罪之魁者﹐千金狐腋﹐剪作鴻毛﹐一片精金﹐點成頑鐵。若是者何﹖以其有用古之心而無其具也。今之觀深此劇者﹐但知關目動人﹐詞曲悅耳﹐亦曾細嘗其味﹐深繹其詞乎﹖使讀書作古之人﹐取《西廂》南本一閱﹐句櫛字比﹐未有不廢捲掩鼻﹐而怪穢气燻人者也。若曰﹕詞曲情文不浹﹐以其就北本增刪﹐割彼湊此﹐自難帖合﹐𨿽有才力無所施也。然則賓白之文﹐皆由己作﹐並未依傍原本﹐何以有才不用﹐有力不施﹐而爲俗口鄙惡之談﹐以穢聽者之耳乎﹖且曲文之中﹐盡有不就原本增刪﹐或自塡一折以補原本之缺略﹐自撰一曲參作諸曲之過文者﹐此則束縛無人﹐操縱由我﹐何以有才不用﹐有力不施﹐亦作勉彊支吾之句﹐以混觀者之目乎﹖使王實甫復生﹐看演此劇﹐非狂叫怒罵﹐索攺本而付之祝融﹐卽痛哭流涕﹐對原本而悲其不幸矣。嘻﹗續《西廂》者之才﹐去作《西廂》者﹐止爭一間﹐觀者羣加非議﹐謂《驚夢》以後諸曲﹐有如狗尾續貂。以彼之才﹐較之作《南西廂》者﹐豈特奴婢之於郎主﹐直帝王之視乞丐﹗乃今之觀者﹐彼施責備﹐而此獨包容﹐已不可解﹔且令家屍戶祝﹐居然配饗《琵琶》﹐非特實甫呼冤﹐且使則誠號屈矣﹗予生平最惡弋陽﹑四平等劇﹐見則趨而避之﹐但聞其搬演《西廂》﹐則樂觀恐後。何也﹖以其腔調𨿽惡﹐而曲文未攺﹐仍是完全不破之《西廂》﹐非攺頭換面﹑折手跛足之《西廂》也。南本則聾瞽﹑喑啞﹑馱背﹑折腰諸惡狀﹐無一不備於身矣。非但責其文詞﹐未究音律。從來詞曲之旨﹐首嚴宮調﹐次及聲音﹐次及字格。九宮十三調﹐南曲之門戶也。小出可以不拘﹐其成套大曲﹐則分門別戶﹐各有依歸﹐非但彼此不可通融﹐次第亦難紊亂。此劇只因攺北成南﹐遂變盡詞場格局﹕或因前曲與前曲字句相同﹐後曲與後曲體段不合﹐遂向別宮別調隨取一曲以聯絡之﹐此宮調之不能盡合也﹔或彼曲與此曲牌名巧湊﹐其中但有一二句字數不符﹐如其可增可減﹐卽增減就之﹐否則任其多寡﹐以解補湊不來之厄﹐此字格之不能盡符也﹔至於平仄陰陽與逐句所葉之韻﹐較此二者其難十倍﹐誅將不勝誅﹐此聲音之不能盡葉也。詞家所重在此三者﹐而三者之獘﹐未嘗缺一﹐能使天下相傳﹐久而不廢﹐豈非咄咄怪事乎﹖更可異者﹐近日詞人因其熟於梨園之口﹐習於觀者之目﹐謂此曲第一當行﹐可以取法﹐用作曲譜﹔所塡之詞﹐凡有不合成律者﹐他人執而訊之﹐則曰「我用《南西廂》某折作對子﹐如何得錯﹗」噫﹐玷《西廂》名目者此人﹐壞詞場矩度者此人﹐誤天下後世之蒼生者﹐亦此人也。此等情獘﹐予不急爲拈出﹐則《南西廂》之流毒﹐當至何年何代而已乎﹗

向在都門﹐魏貞庵相國取崔鄭合葬墓志銘示予﹐命予作《北西廂》翻本﹐以正從前之謬。予謝不敏﹐謂天下已傳之書﹐無論是非可否﹐悉宜聽之﹐不當奮其死力與較短長。較之而非﹐舉世起而非我﹔卽較之而是﹐舉世亦起而非我。何也﹖貴遠賤近﹐慕古薄今﹐天下之通情也。誰肯以千古不朽之名人﹐抑之使出時流下﹖彼文足以傳世﹐業有明徵﹔我力足以降人﹐尙無實據。以無據敵有徵﹐其敗可立見也。時龔芝麓先生亦在座﹐與貞庵相國均以予言爲然。向有一人欲攺《北西廂》﹐又有一人欲續《水滸傳》﹐同商幹予。予曰「《西廂》非不可攺﹐《水滸》非不可續﹐然無柰二書已傳﹐萬口交贊﹐其髙踞詞壇之座位﹐業如泰山之隱﹐磐石之固﹐欲遽叱之使起而讓席於予﹐此萬不可得之數也。無論所攺之《西廂》﹐所續之《水滸》﹐未必可繼後塵﹐卽使髙出前人數倍﹐吾知舉世之人不約而同﹐皆以『續貂蛇足』四字﹐爲新作之定評矣。」二人唯唯而去。此予由衷之言﹐向以誡人﹐而今不以之繩己﹐動數前人之過者﹐其意何居﹖曰﹕存其是也。放鄭聲音﹐非仇鄭聲﹐存雅樂也﹔辟異端者﹐非分異端﹐存正道也﹔予之力斥《南西廂》﹐非分《南西廂》﹐欲存《北西廂》之本來面目也。若謂前人盡不可議﹐前書盡不可毀﹐則楊朱﹑墨翟亦是前人﹐鄭聲未必無底本﹐有之亦是前書﹐何以古聖賢放之辟之﹐不遺餘力哉﹖予又謂《北西廂》不可攺﹐《南西廂》則不可不翻。何也﹖世人喜觀此劇﹐非故嗜痂﹐因此劇之外別無善本﹐欲睹崔引舊事﹐捨此無由。地乏朱砂﹐赤土爲佳﹐《南西廂》之得以浪傳﹐職是故也。使得一人焉﹐起而痛反其失﹐別出新裁﹐創爲南本﹐師實甫之意﹐而不必更襲其詞﹐祖漢卿之心﹐而不獨僅續其後﹐若與《北西廂》角勝爭雄﹐則可謂難之又難﹐若止與《南西廂》賭長較短﹐則猶恐屑而不屑。予𨿽乏才﹐請當斯任﹐救饑有暇﹐當卽拈毫。

《南西廂》翻本旣不可無﹐予又因此及彼﹐而有志於《北琵琶》一劇。蔡中郎夫婦之傳﹐旣以《琵琶》得名﹐則「琵琶」二字乃一篇之主﹐而當年作者何以僅標其名﹐不見拈弄眞實﹖使趙五娘描容之後﹐果然身背琵琶﹐往別張大公﹐彈出北曲哀聲一大套﹐使觀者聽者涕泗橫流﹐豈非《琵琶記》中一大暢事﹖而當年見不及此者﹐豈元人各有所長﹐工南詞者不善制北曲耶﹖使王實甫作《琵琶》﹐吾知與千載後之李笠翁必有同心矣。予𨿽乏才﹐亦不敢不當斯任。向塡一折付優人﹐補則誠原本之不逮﹐玆已附入四卷之末﹐尙思擴爲全本﹐以備詞人采擇﹐如其可用﹐譜爲弦索新聲﹐若是﹐則《南西廂》《北琵琶》二書可以並行。𨿽不敢望追蹤前哲﹐並轡時賢﹐但能保與自手所塡諸曲﹝如已經行世之前後八種﹐及已塡未刻之內外八種﹞合而較之﹐必有淺深疏密之分矣。然著此二書﹐必須杜門累月﹐竊恐饑爲驅人﹐勢不由我。安得雨珠雨粟之天﹐爲數十口家人籌生計乎﹖傷哉﹗貧也。

○恪守詞韻

一出用一韻到底﹐半字不容出入﹐此爲定格。舊曲韻雜出入無常者﹐因其法制未備﹐原無成格可守﹐不足怪也。旣有《中原音韻》一書﹐則猶畛域畫定﹐寸步不容越矣。常見文人制曲﹐一折之中﹐定有一二出韻之字﹐非曰明知故犯﹐以偶得好句不在韻中﹐而又不肯割愛﹐故勉彊入之﹐以快一時之目者也。杭有才人沈孚中者﹐所制《綰春園》《息宰河》二劇﹐不施浮采﹐純用白描﹐大是元人後勁。予初閱時﹐不忍釋卷﹐及考其聲韻﹐則一無定軌﹐不惟偶犯數學﹐竟以寒山﹑桓歡二韻﹐合爲一處用之﹐又有以支思﹑劉微﹑魚模三韻並用者﹐甚至以眞文﹑庚靑﹑侵尋三韻﹐不論開口閉口﹐同作一韻用者。長於用才而短於擇術﹐致使佳調不傳﹐殊可痛惜﹗夫作詩塡詞同一理也。未有沈休文詩韻以前﹐大同小異之韻﹐或可葉入詩中。旣有此書﹐卽三百篇之風人復作﹐亦當俯就範圍。李白詩仙﹐杜甫詩聖﹐其才豈出沈約下﹐未聞以才思縱橫而躍出韻外﹐況其了乎﹖設有一詩於此﹐言言中的﹐字字驚人﹐而以一東二冬並葉﹐或三江七陽互施﹐吾知司選政者﹐必加擯黜﹐豈有以才髙句美而破格收之者乎﹖詞家繩墨﹐只在《譜》《韻》二書﹐合譜合韻﹐方可言才﹐不則八斗難克升合﹐五車不敵片紙﹐𨿽多𨿽富﹐亦奚以爲﹖

○凜遵曲譜

曲譜者﹐塡詞之粉本﹐猶婦人刺繡之花樣也﹐描一朵﹐刺一朵﹐畫一葉﹐繡一葉﹐拙者不可稍減﹐巧者亦不能略增。然花樣無定式﹐盡可日異月新﹐曲譜則愈舊愈佳﹐稍稍趨新﹐則以毫釐之差而成千里之謬。情事新奇百出﹐文章變化無窮﹐總不出譜內刊成之定格。是束縛文人而使有才不得自展者﹐曲譜是也﹔私厚詞人而使有才得以獨展者﹐亦曲譜是也。使曲無定譜﹐亦可日異月新﹐則凡屬淹通文藝者﹐皆可塡詞﹐何元人﹑我輩之足重哉﹖「依樣畫葫蘆」一語﹐竟似爲塡詞而發。妙在依樣之中﹐別出好歹﹐稍有一綫之出入﹐則葫蘆體樣不圓﹐非近於方﹐則類乎扁矣。葫蘆豈易畫者哉﹗明朝三百年﹐善畫葫蘆者﹐止有湯臨川一人﹐而猶有病其聲韻偶乖﹐字句多寡之不合者。甚矣﹐畫葫蘆之難﹐而一定之成樣不可擅攺也。

曲譜無新﹐曲牌名有新。蓋詞人好奇嗜巧﹐而又不得展其伎倆﹐無可柰何﹐故以二曲三曲合爲一曲﹐熔鑄成名﹐如《金索掛梧桐》《傾杯賞芙蓉》《倚馬待風雲》之類是也。此皆老於詞學﹑文人善歌者能之﹐不則上調不接下調﹐徒受歌者揶揄。然音調𨿽協﹐亦須文理貫通﹐始可串離使合。如《金絡索》《梧桐樹》是兩曲﹐串爲一曲﹐而名曰《金索掛梧桐》﹐以金索掛樹﹐是情理所有之事也。《傾杯序》《玉芙蓉》是兩曲﹐串爲一曲﹐而名曰《傾杯賞芙蓉》﹐傾杯酒而賞芙蓉﹐𨿽系捏成﹐猶口頭語也。《駐馬聽》《一江風》《駐雲飛》是三曲﹐串爲一曲﹐而名曰《倚馬待風雲》﹐倚馬而待風雲之會﹐此語卽入詩文中﹐亦自成句。凡此皆系有倫有脊之言﹐𨿽巧而不厭其巧。竟有只顧串合﹐不詢文義之通塞﹐事理之有無﹐生扭數字作曲名者﹐殊失顧名思義之體﹐反不若前人不列名目﹐只以「犯」字加之。如本曲《江兒水》而串入二別曲﹐則曰《二犯江兒水》﹔本曲《集賢賓》而串入三別曲﹐則曰《三犯集賢賓》。又有以「攤破」二字槪之者﹐如本曲《簇禦林》﹑本曲《地錦花》而串入別曲﹐則曰《攤破簇禦林》《攤破地錦花》之類﹐何等渾然﹐何等藏拙。更有以十數曲串爲一曲而標以總名﹐如《六犯淸音》《七賢過關》《九回腸》《十二峯》之類﹐更覺渾雅。予謂串舊作新﹐終是塡詞末著。只求文字好﹐音律正﹐卽牌名舊殺﹐終覺新奇可喜。如以級新極美之名﹐而塡以庸腐乖張之曲﹐誰其好之﹖善惡在實﹐不在名也。

○魚模當分

詞曲韻書﹐止靠《中原音韻》一種﹐此系北韻﹐非南韻也。十年之前﹐武林陳次升先生欲補此缺陷﹐作《南詞音韻》一書﹐工垂成而復綴﹐殊爲可惜。予謂南韻深渺﹐卒難成書。塡詞之家卽將《中原音韻》一書﹐就平上去三音之中﹐抽出入聲字﹐另爲一聲﹐私置案頭﹐亦可暫備南詞之用。然此猶可緩。更有急於此者﹐則魚模一韻﹐斷宜分別爲二。魚之與模﹐相去甚遠﹐不知周徳淸當日何故比而同之﹐豈仿沈休文詩韻之例﹐以元﹑繁﹑孫三韻﹐合爲十三元之一韻﹐必欲於純中示雜﹐以存「大音希聲」之一綫耶﹖無論一曲數音﹐聽到歇腳處﹐覺其散漫無歸﹐卽我非置之案頭﹐自作文字讀﹐亦覺字句聱牙﹐聲韻逆耳。倘有詞學專家﹐欲其文字與聲音媲美者﹐當令魚自魚而模自模﹐兩不相混﹐斯爲極妥。卽不能全出皆分﹐或每曲各爲一韻﹐如前曲用魚﹐則用魚韻到底﹐後曲用模﹐則用模韻到底﹐猶之一詩一韻﹐後不同前﹐亦簡使可行之法也。自愚見推之﹐作詩用韻﹐亦當仿此。另鈔元字一韻﹐區別爲三﹐拈得十三元者﹐首句用元﹐則用元韻到底﹐凡涉繁﹑孫二韻者勿用﹐拈得繁﹑孫者亦然。出韻則犯詩家之忌﹐未有以用韻太嚴而反來指謫者也。

○廉監宜避

侵尋﹑監咸﹑廉纖三韻﹐同屬閉口之音﹐而侵尋一韻﹐較之監咸﹑廉纖﹐獨覺稍異。每至收音處﹐侵尋閉口﹐而其音猶帶淸亮﹐至監咸﹑廉纖二韻﹐則微有不同。此二韻者﹐以作急板小曲則可﹐若塡悠揚大套之詞﹐則宜避之。《西廂》「不念《法華經》﹐不理《梁王懺》」一折用之者﹐以出惠明口中﹐聲口恰相合耳。此二韻宜避者﹐不止單爲聲音﹐以其一韻之中﹐可用者不過數字﹐餘皆險僻艱生﹐備而不用者也。若惠明曲中之「扌昝」字﹑「攙」字﹑「覃」字﹑《贊「字﹑」餡「字﹑」蘸「字﹑」風彡「字﹐惟惠明可用﹐亦惟才大如天之王實甫能用﹐以第二人作《西廂》﹐卽不敢用此險韻矣。初學塡詞者不知﹐每於一折開手處﹐誤用此韻﹐致累全篇無好句﹔又有作不終篇﹐棄去此韻而另作者﹐失計妨時。故用韻不可不擇。

○拗句難好

音律之難﹐不難於鏗鏘順口之文﹐而難於倔彊聱牙之句。鏗鏘順口者﹐如此字聲韻不合﹐隨取一字換之﹐縱橫順逆﹐皆可成文﹐何難一時數曲。至於倔彊聱牙之句﹐卽不拘音律﹐任意揮寫﹐尙難見才﹐況有淸濁陰陽﹐及明用韻﹐暗用韻﹐又斷斷不宜用韻之成格﹐死死限在其中乎﹖詞名之最易塡者﹐如《皂羅袍》《醉扶歸》《解三酲》《步步嬌》《園林好》《江兒水》等曲。韻腳𨿽多﹐字句𨿽有長短﹐然讀者順口﹐作者自能隨筆﹐卽有一二句宜作拗體﹐亦如詩內之古風﹐無才者處此﹐亦能勉力見才。至如《小桃紅》《下山虎》等曲﹐則有最難下筆之句矣。《幽閨記。小桃紅》之中段云「輕輕將袖兒掀﹐露春纖﹐盞兒拈﹐低嬌面也。」每句只三字﹐末字叶韻﹐而每句之第二字﹐又斷該用平﹐不可犯仄。此等處﹐似難而尙未盡難。其《下山虎》云「大人家體面﹐委實多般﹐有眼何曾見﹗懶能向前﹐弄盞傳杯﹐恁般靦腆。這里新人忒殺虔﹐待推怎地展﹖主婚人﹐不見憐﹐配合夫妻﹐事事非偶然。好惡姻緣總在天。」只須「懶能向前」﹑「待推怎地展」﹑「事非偶然」之三句﹐便能攪斷詞腸。「懶能向前」﹑「事非偶然」二句﹐每句四字﹐兩平兩仄﹐末字叶韻。「待推怎地展」一句五字﹐末字叶韻﹐五字之中﹐平居其一﹐仄居其四。此等拗句﹐如何措手﹖南曲中此類極多﹐其難有十倍於此者﹐若逐个牌名援引﹐則不勝其繁﹐而觀者厭矣﹔不引一二處定其難易﹐人又未必盡曉﹔玆只隨拈舊詩一句﹐顚倒聲韻以諭之。如「雲淡風輕近午天」﹐此等句法﹐自然容易見好﹐若變爲「風輕雲淡近午天」﹐則𨿽有好句﹐不奪目矣。況「風輕雲淡近午天」七字之中﹐未必言言合律﹐或是陰陽相左﹐或是平仄尙乖﹐必須再易數字﹐始能合拍。或攺爲「風輕雲淡午近天」﹐或又攺爲「風輕午近雲淡天」﹐此等句法﹐揆之音律則或諧矣﹐若以文理繩之﹐尙得名爲詞曲乎﹖海內觀者﹐肯曰此句爲音律所限﹐自難求工﹐姑爲體貼人情之善念而恕之乎﹖曰﹕不能也。旣曰不能﹐則作者將刪去此句而不作乎﹖抑自創一格而暢我所欲言乎﹖曰﹕亦不能也。然則攻此道者﹐亦甚難矣﹗變難成易﹐其道何居﹖曰﹕有一方便法門﹐詞人或有行之者﹐未必盡有知之者。行之者偶然合拍﹐如路逢故人﹐出之不意﹐非我知其在路而往投之也。凡作倔彊聱牙之句﹐不合自造新言﹐只當引用成語。成語在人口頭﹐卽稍更數字﹐略變聲音﹐念來亦覺順口。新造之句﹐一字聱牙﹐非止念不順口﹐且令人不解其意。今亦隨拈一二句試之。如「柴米油鹽醬醋茶」﹐口頭語也﹐試變爲「油鹽柴米醬醋茶」﹐或再變爲「醬醋油鹽柴米茶」﹐未有不明其義﹐不辧其聲者。「東邊日出西邊雨﹐道是無情卻有情」﹐口頭語也﹐試將上句變爲「日出東邊西邊雨」﹐下句變爲「道是有情卻無情」﹐亦未有不明其義﹐不辧其聲音。若使新造之言而作此等拗句﹐則幾與海外方言無別﹐必經重譯而後知之矣。卽取前引《幽閨》之二句﹐定其工拙。「懶能向前」﹑「事非偶然」二句﹐皆拗體也。「懶能向前」一句﹐系作者新構﹐此句便覺生澀﹐讀不順口。「事非偶然」一句﹐系家常俗語﹐此句便覺自然﹐讀之澑亮﹐豈非用成語易工﹐作新句難好之驗乎﹖予作傳奇數十種﹐所謂「三折肱爲良醫」﹐此折肱語也。因覓知音﹐盡傾肝膈。孔子云「益者三友﹕友直﹐友諒﹐友多聞。」多聞﹐吾不敢居﹐謹自呼爲直諒。

○合韻易重

句末一字之當葉者﹐名爲韻腳。一曲之中﹐有幾韻腳﹐前後各別﹐不可犯重。此理誰不知之﹖誰其犯之﹖所不盡知而易犯者﹐惟有「合前」數句。玆請先言合前之故。同一牌名而爲數曲者﹐止於首只列名其後﹐在南曲則曰「前腔」﹐在北曲則曰「麼篇」﹐猶詩題之有其二﹑其三﹑其四也。末後數語﹐在前後各別者﹐有前後相同﹐不復另作﹐名爲「合前」者。此𨿽詞人躲懶法﹐然付之優人﹐實有二便﹔初學之時﹐少讀數句新詞﹐省費幾番記憶﹐一便也﹔登場之際﹐前曲各人分唱﹐合前之曲必通場合唱﹐旣省精神﹐又不寂寞﹐二便也。然合前之韻腳最易犯重。何也﹖大凡作首曲﹐則知查韻﹐用過之字不肯復用﹐迨做到第二﹑三曲﹐則止圖省力﹐但做前詞﹐不顧後語﹐置合前數句於度外﹐謂前曲已有﹐不必費心﹐而烏知此數句之韻腳在前曲則語語各別﹐湊入此曲﹐焉知不有偶合者乎﹖故作前腔之曲﹐而有合前之句者﹐必將末後數句之韻腳緊記在心﹐不可復用﹔作完之後﹐又必再查﹐始能不犯此病。此就韻腳而言也。韻腳犯重﹐猶是小病﹐更有大於此者﹐則在詞意與人不相合。何也﹖合前之曲旣使同唱﹐則此數句之詞意必有同情。如生旦淨丑四人在場﹐生旦之意如是﹐淨醜之意亦如是﹐卽可謂之同時﹐卽可使之同唱﹔若生旦如是﹐淨丑未盡如是﹐則兩情不一﹐已無同唱之理﹔況有生旦如是﹐淨醜必不如是﹐則豈有相反之曲而同唱者乎﹖此等關竅﹐若不經人道破﹐則塡詞之家旣顧陰陽平仄﹐又調角徵宮商﹐心緒萬端﹐豈能復籌及此﹖予作是編﹐其於詞學之精微﹐則萬不得一﹐如此等粗淺之論﹐則可謂知無不言﹐言無不盡者矣。後來作者﹐當錫予一字﹐命曰「詞奴」﹐以其爲千古詞人﹐嘗效紀綱奔走之力也。

○愼用上聲

平上去入四聲﹐惟上聲一音最別。用之詞曲﹐較他音獨低﹐用之賓白﹐又較他音獨髙。塡詞者每用此聲﹐最宜斟酌。此聲利於幽靜之詞﹐不利於發揚之曲﹔卽幽靜之詞﹐亦宜偶用﹑間用﹐切忌一句之中連用二三四字。蓋曲到上聲字﹐不求低而自低﹐不低則此字唱不出口。如十數學髙而忽有一字之低﹐亦覺抑揚有致﹔若重復數字皆低﹐則不特無音﹐且無曲矣。至於發揚之曲﹐每到喫緊關頭﹐卽當用陰字﹐而易以陽字尙不發調﹐況爲上聲之極細者乎﹖予嘗謂物有雌雄﹐字亦有雌雄。平去入三聲以及陰字﹐乃字與聲之雄飛者也﹔上聲與陽字﹐乃字與聲之雌伏者也。此理不明﹐難於制曲。初學塡詞者﹐每犯抑揚倒置之病﹐其故何居﹖正爲上聲之字入曲低﹐而入白反髙耳。詞人之能度曲者﹐世間頗少。其握管撚髭之際﹐大約口吶吟哦﹐皆同說話﹐每逢此字﹐卽作髙聲﹔且上聲之字出口最髙﹐入耳極淸﹐因其髙而且淸﹐淸而且亮﹐自然得意疾書。孰知唱曲之道與此相反﹐念來髙者﹐唱出反氏﹐此文妙曲利於案頭﹐而不利於場上之通病也。非笠翁爲千古癡人﹐不分一毫人我﹐不畱一點渣滓者﹐孰肯盡出家私底蘊﹐以博慷慨好義之虛名乎﹖

○少塡入韻

入聲韻腳﹐宜於北而不宜於南。以韻腳一字之音﹐較他字更須明亮﹐北曲止有三聲﹐有平上去而無入﹐用入聲字作韻腳﹐與用他聲無異也。南曲四聲俱備﹐遇入聲之字﹐定宜唱作入聲﹐稍類三音﹐卽同北調矣﹐以北音唱南曲可乎﹖予每以入韻作南詞﹐隨口念來﹐皆似北調﹐是以知之。若塡北曲﹐則莫妙於此﹐一用入聲﹐卽是天然北調。然入聲韻腳﹐最易見才﹐而又最難藏拙。工於入韻﹐卽是詞壇祭酒。以入韻之字﹐雅馴自然者少﹐粗俗倔彊者多。塡詞老手﹐用慣此等字樣﹐始能點鐵成金。淺乎此者﹐運用不來﹐熔鑄不出﹐非失之太生﹐則失之太鄙。但以《西廂》《琵琶》二劇較其短長。作《西廂》者﹐工於北調﹐用入韻是其所長。如《鬧會》曲中「二月春雷響殿角」﹐「早成就了幽期密約」﹐「內性兒聰明﹐冠世才學。扭捏著身子﹐百般做作。」「角」字﹐「約」字﹐「學」字﹐「作」字﹐何等雅馴﹗何等自然﹗《琵琶》工於南曲﹐用入韻是其所短。如《描容》曲中「兩處堪悲﹐萬愁怎摸﹖」愁是何物﹐而可摸乎﹖入聲韻腳宜北不宜南之論﹐蓋爲初學者設﹐久於經道而得三昧者﹐則左之右之﹐無不宜之矣。

○別解務頭

塡詞者必講「務頭」﹐然務頭二字﹐千古難明。《嘯余譜》中載《務頭》一卷﹐前後臚列﹐豈止萬言﹐究竟務頭二字﹐未經說明﹐不知何物。止於捲尾開列諸舊曲﹐以爲體樣﹐言某曲中第幾句是務頭﹐其間陰陽不可混用﹐去上﹑上去等字﹐不可混施。若迹此求之﹐則除卻此句之外﹐其平仄陰陽﹐皆可混用混施而不論矣。又云某句是務頭﹐可施俊語於其上。若是﹐則一曲之中﹐止該用一俊語﹐其餘字句皆可潦艸塗鴉﹐而不必計其工拙矣。予謂立言之人﹐與當權秉軸者無異。政令之出﹐關乎從違﹐斷斷可從﹐而後使民從之﹐稍背於此者﹐卽在當違之列。鑿鑿能信﹐始可發令﹐措詞又須言之極明﹐論之極暢﹐使人一目了然。今單提某句爲務頭﹐謂陰陽平仄﹐斷宜加嚴﹐俊語可施於上。此言未嘗不是﹐其如舉一廢百﹐當從者寡﹐當違者眾﹐是我欲加嚴﹐而天下之法律反從此而寬矣。況又囁嚅其詞﹐吞多吐少﹐何所取義而稱爲務頭﹐絕無一字之詮釋。然則「葫蘆提」三字﹐何以服天下﹖吾恐狐疑者讀之﹐愈重其狐疑﹐明了者觀之﹐頓喪其明了﹐非立言之善策也。予謂務頭二字﹐旣然不得其解﹐只當以不解解之。曲中有務頭﹐猶棋中有眼﹐有此則活﹐無此則死。進不可戰﹐退不可守者﹐無眼之棋﹐死棋也﹔看不動情﹐唱不發調者﹐無務頭之曲﹐死曲也。一曲有一曲之務頭﹐一句有一句之務頭。字不聱牙﹐音不泛調﹐一曲中得此一句﹐卽使全曲皆靈﹐一句中得此一二字﹐卽使全句皆健者﹐務頭也。由此推之﹐則不特曲有務頭﹐詩詞歌賦以及舉子業﹐無一不有務頭矣。人亦照譜按格﹐發舒性靈﹐求爲一代之傳書而已矣﹐豈得爲謎語欺人者所惑﹐而阻塞詞源﹐使不得順流而下乎﹖

◎賓白第四自來作傳奇者﹐止重塡詞﹐視賓白爲末著﹐常有「白雪陽春」其調﹐而「巴人下裏」其言者﹐予竊怪之。原其所以輕此之故﹐殆有說焉。元以塡詞擅長﹐名人所作﹐北曲多而南曲少。北曲之介白者﹐每折不過數言﹐卽抹去賓白而止閱塡詞﹐亦皆一气呵成﹐無有斷續﹐似並此數言亦可略而不備者。由是觀之﹐則初時止有塡詞﹐其介白之文﹐未必不系後來添設。在元人﹐則以當時所重不在於此﹐是以輕之。後來之人﹐又謂元人尙在不重﹐我輩工此何爲﹖遂不覺日輕一日﹐而竟置此道於不講也。予則不然。嘗謂曲之有白﹐就文字論之﹐則猶經文之於傳注﹔就物理論之﹐則如棟梁之於榱桷﹔就人身論之﹐則如肢體之於血脈﹐非但不可相輕﹐且覺稍有不稱﹐卽因此賤彼﹐竟作無用觀者。故知賓白一道﹐當與曲文等視﹐有最得意之曲文﹐卽當有最得意之賓白﹐但使筆酣墨飽﹐其勢自能相生。常有因得一句好白﹐而引起無限曲情﹐又有因塡一首好詞﹐而生出無窮話柄者。是文與文自相觸發﹐我止樂觀厥成﹐無所容其思議。此系作文恆情﹐不得幽渺其說﹐而作化境觀也。

○聲務鏗鏘

賓白之學﹐首務鏗鏘。一句聱牙﹐俾聽者耳中生棘﹔數言淸亮﹐使觀者倦處生神。世人但以音韻二字用之曲中﹐不知賓白之文﹐更宜調聲協律。世人但知四六之句平間仄﹐仄間平﹐非可混施疊用﹐不知散體之文亦復如是。「平仄仄平平仄仄﹐仄平平仄仄平平」二語﹐乃千古作文這通訣﹐無一語一字可廢聲音者也。如上句末一字用平﹐則下句末一字定宜用仄﹐連用二平﹐則聲帶喑啞﹐不能聳聽。下句末一字用仄﹐則接此一句之上句﹐其末一字定宜用平﹐連用二仄﹐則音類咆哮﹐不能悅耳。此言通篇之大較﹐非逐句逐字皆然也。能以作四六平仄之法﹐用於賓白之中﹐則字字鏗鏘﹐人人樂聽﹐有「金聲擲地」之評矣。

聲務鏗鏘之法﹐不出平仄﹑仄平二語是也。然有時連用數平﹐或連用數仄﹐明知聲欠鏗鏘﹐而限於情事﹐欲攺平爲仄﹐攺仄爲平﹐而決無平聲仄聲之字可代者。此則千古詞人未窮其祕﹐予以探驪覓珠之苦﹐入萬丈深潭者﹐旣久而後得之﹐以告同心。𨿽示無私﹐然未免可惜。字有四聲﹐平上去入是也。平居其一﹐仄居其三﹐是上去入三聲皆麗於仄。而不知上之爲聲﹐𨿽與去入無異﹐而實可介於平仄之間﹐以其別有一種聲音﹐較之於平則略髙﹐比之去入則又略低。古人造字審音﹐使居平仄之介﹐明明是一過文﹐由平至仄﹐從此始也。譬如四方聲音﹐到處各別﹐吳有吳音﹐越有越語﹐相去不啻天淵﹐而一至接壤之處﹐則吳越之音相伴﹐吳人聽之覺其同﹐越人聽之亦不覺其異。晉﹑楚﹑燕﹑秦以至黔﹑蜀﹐在在皆然﹐此卽聲音之過文﹐猶上聲介於平去入之間也。作賓白者﹐欲求聲韻鏗鏘﹐而限於情事﹐求一可代之字而不得者﹐卽當用此法以濟其窮。如兩句三句皆平﹐或兩句三句皆仄﹐求一可代之字而不得﹐卽用一上聲之字介乎其間﹐以之代平可﹐以之代去入亦可。如兩句三句皆平﹐間一上聲之字﹐則其聲是仄﹐不必言矣。卽兩句三句皆去聲入聲﹐而間一上聲之字﹐則其字明明是仄而卻似平﹐令人聽之不知其爲連用數仄者。此理可解而不可解﹐此法可傳而實不當傳﹐一傳之後﹐則徧地金聲﹐求一瓦缶之鳴而不可得矣。

○語求肖似

文字之最豪宕﹐最風雅﹐作之最健人脾胃者﹐莫過塡詞一種。若無此種﹐幾於悶殺才人﹐困死豪傑。予生憂患之中﹐處落魄之境﹐自幼至長﹐自長至老﹐總無一刻舒眉﹐惟於制曲塡詞之頃﹐非但郁藉以舒﹐慍爲之解﹐且嘗僭作兩間最樂之人﹐覺富貴榮華﹐其受用不過如此﹐未有眞境之爲所欲爲﹐能出幻境縱橫之上者。我欲做官﹐則頃刻之間便臻榮貴﹔我欲致仕﹐則轉盼之際又入山林﹔我欲作人間才子﹐卽爲杜甫﹑李白之後身﹔我欲娶絕代佳人﹐卽作王嬙﹑西施之元配﹔我欲成仙作佛﹐則西天蓬島卽在硯池筆架之前﹔我欲盡孝輸忠﹐則君治親年﹐可躋堯﹑舜﹑彭之上。非若他種文字﹐欲作寓言﹐必須遠引曲譬﹐蘊藉包含﹐十分牢騷﹐還須畱住六七分﹐八斗才學﹐止可使出二三升﹐稍欠和平﹐略施縱送﹐卽謂失風人之旨﹐犯佻達之嫌﹐求爲家弦戶誦者難矣。塡詞一家﹐則惟恐其蓄而不言﹐言之不盡。是則是矣﹐須知暢所欲言亦非易事。言者﹐心之聲也﹐欲代此一人立言﹐先宜代此一人立心﹐若非夢往神遊﹐何謂設身處地﹖無論立心端正者﹐我當設身處地﹐代生端正之想﹔卽遇立心邪辟者﹐我亦當捨經從權﹐暫爲邪辟之思。務使心曲隱微﹐隨口唾出﹐說一人﹐肖一人﹐勿使雷同﹐弗使浮泛﹐若《水滸傳》之敍事﹐吳道子之寫生﹐斯稱此道中之絕技。果能若此﹐卽欲不傳﹐其可得乎﹖

○詞別繁減

傳奇中賓白之繁﹐實自予始。海內知我者與罪我者半。知我者曰﹕從來賓白作說話觀﹐隨口出之卽是﹐笠翁賓白當文章做﹐字字俱費推敲。從來賓白只要紙上分明﹐不顧口中順逆﹐常有觀刻本極其透徹﹐奏之場上便覺糊塗者﹐豈一人之耳目﹐有聰明聾聵之分乎﹖因作者只顧揮毫﹐並未設身處地﹐旣以口代優人﹐復以耳當聽者﹐心口相維﹐詢其好說不好說﹐中聽不中聽﹐此其所以判然之故也。笠翁手則握筆﹐口卻登場﹐全以身代梨園﹐復以神魂四繞﹐考其關目﹐試其聲音﹐好則直書﹐否則擱筆﹐此其所以觀聽咸宜也。罪我者曰﹕塡詞旣曰「塡詞」﹐卽當以詞爲主﹔賓白旣名「賓白」﹐明言白乃其賓﹐柰何反主作客﹐而犯樹大於根之獘乎﹖笠翁曰﹕始作俑者﹐實實爲予﹐責之誠是也。但其敢於若是﹐與其不得不若是者﹐則均有說焉。請先白其不得不若是者。前人賓白之少﹐非有一定當少之成格。蓋彼只以塡詞自任﹐畱餘地以待優人﹐謂引商刻羽我爲政﹐飾聽美觀彼爲政﹐我以約略數言﹐示之以意﹐彼自能增益成文。如今世之演《琵琶》《西廂》《荊》《劉》《拜》《殺》等曲﹐曲則仍之﹐其間賓白﹑科諢等事﹐有幾處合於原本﹐以寥寥數言塞責者乎﹖且作新與演舊有別。《琵琶》《西廂》《荊》《劉》《拜》《殺》等曲﹐家弦戶誦已久﹐童叟男婦皆能備悉情由﹐卽使一句賓白不道﹐止唱曲文﹐觀者亦能默會﹐是其賓白繁減可不問也。至於新演一劇﹐其間情事﹐觀者茫然﹔詞曲一道﹐止能傳聲﹐不能傳情﹐欲觀者悉其顚末﹐洞其幽微﹐單靠賓白一著。予非不圖省力﹐亦畱餘地以待優人。但優人之中﹐智愚不等﹐能保其增益成文者悉如作者之意﹐毫無贅疣蛇足於其間乎﹖與其畱餘地以待增﹐不若畱餘地以待減﹐減之不當﹐猶存作者深心之半﹐猶病不服藥之得中醫也。此予不得不若是之故也。至其敢於若是者﹐則謂千古文章﹐總無定格﹐有創始之人﹐卽有守成不變之人﹐有守成不變之人﹐卽有大仍其意﹐小變其形﹐自成一家而不顧天下非笑之人。古來文字之正變爲奇﹐奇翻爲正者﹐不知凡幾﹐吾不具論﹐止以多寡增益之數論之。《左傳》《國語》﹐紀事之書也﹐每一事不剮﹐每一語不過數字﹐初時未病其少﹔迨班固之作《漢書》﹐司馬遷之爲《史記》﹐亦紀事之書也﹐遂益數行爲數十百行﹐數字爲數十百字﹐豈有病其過多﹐而廢《史記》《漢書》於不讀者乎﹖此言少之可變爲多也。詩之爲道﹐當日但有古風﹐古風之體﹐多則數十百句﹐少亦十數句﹐初時亦未病其多﹔迨近體一出﹐則約數十百句爲八句﹐絕句一出﹐又斂八句爲四句﹐豈有病其漸少﹐而選詩之家止載古風﹐刪近體絕句於不錄者乎﹖此言多之可變爲少也。總之﹐文字短長﹐視其人之筆性。筆性遒勁者﹐不能彊之使長﹔筆性縱肆者﹐不能縮之使短。文患不能長﹐又患其可以不長而必欲使之長。如其能長而又使人不可刪逸﹐則𨿽爲賓白中之古風史漢﹐亦何患哉﹖予則烏能當此﹐但爲糠秕之導﹐以俟後來居上之人。

予之賓白﹐𨿽有微長﹐然初作之時﹐竿頭未進﹐常有當儉不儉﹐因畱余幅以俟剪裁﹐遂不覺流爲散漫者。自今觀之﹐皆吳下阿蒙手筆也。如其天假以年﹐得於所傳十種之外﹐別有新詞﹐則能保爲犬夜雞晨﹐鳴乎其所當鳴﹐默乎其所不得不默者矣。

○字分南北

北曲有北音之字﹐南曲有南音之字﹐如南音自呼爲「我」﹐呼人爲「你」﹐北音呼人爲「您」﹐自呼爲「俺」爲「咱」之類是也。世人但知曲內宜分﹐烏知白隨曲轉﹐不應兩截。此一折之曲爲南﹐則此一折之白悉用南音之字﹔此一折之曲爲北﹐則此一折之白悉用北音之字。時人傳奇多有混用者﹐卽能間施於淨醜﹐不知加嚴於生旦﹔此能分用於男子﹐不知區別於婦人。以北字近於粗豪﹐易入剛勁之口﹐南音悉多嬌媚﹐便施窈窕之人。殊不知聲音駁雜﹐俗語呼爲「兩頭蠻」﹐說話且然﹐況登場演劇乎﹖此論爲全套南曲﹑全套北曲者言之﹐南北相間﹐如《新水令》《步步嬌》之類﹐則在所不拘。

○文貴潔淨

白不厭多之說﹐前論極詳﹐而此復言潔淨。潔淨者﹐簡省之別名也。潔則忌多﹐減始能淨﹐二說不無相悖乎﹖曰﹕不然。多而不覺其多者﹐多卽是潔﹔少而尙病其多者﹐少亦近蕪。予所謂多﹐謂不可刪逸之多﹐非唱沙作米﹑彊鳧變鶴之多也。作賓白者﹐意則期多﹐字惟求少﹐愛𨿽難割﹐嗜亦宜專。每作一段﹐卽自刪一段﹐萬不可刪者始存﹐稍有可削者卽去。此言逐出初塡之際﹐全稿未脫之先﹐所謂愼之於始也。然我輩作文﹐常有人以爲非﹐而自認作是者﹔又有初信爲是﹐而後悔其非者。文章出自己手﹐無一非佳﹐詩賦論其初成﹐無語不妙﹐迨易日經時之後﹐取而觀之﹐則妍媸好醜之間﹐非特人能辧別﹐我亦自解雌黃矣。此論四說塡詞﹐實各種詩文之通病﹐古今才士之恆情也。凡作傳奇﹐當於開筆之初﹐以至脫稿之後﹐隔日一刪﹐逾月一攺﹐始能淘沙得金﹐無瑕瑜互見之失矣。此說予能言之不能行之者﹐則人與我中分其咎。予終歲饑驅﹐杜門日少﹐每有所作﹐率多艸艸成編﹐章名急就﹐非不欲刪﹐非不欲攺﹐無可刪可攺之時也。每成一劇﹐才落毫端﹐卽爲坊人攫去﹐下半猶未脫稿﹐上半業已災梨﹐非止災梨﹐彼伶工之捷足者﹐又復災其肺腸﹐災其唇舌﹐遂使一成不攺﹐終爲痼疾難醫。予非不務潔淨﹐天實使之﹐謂之何哉﹗

○意取尖新

纖巧二字﹐行文之大忌也﹐處處皆然﹐而獨不戒於傳奇一種。傳奇之爲道也﹐愈纖愈密﹐愈巧愈精。詞人忌在老實﹐老實二字﹐卽纖巧之仇家敵國也。然纖巧二字﹐爲文人鄙賤已久﹐言之似不中聽﹐易以尖新二字﹐則似變瑕成瑜。其實尖新卽是纖巧﹐猶之暮四朝三﹐未嘗稍異。同一話也﹐以尖新出之﹐則令人眉揚目展﹐有如聞所未聞﹔以老實出之﹐則令人意懶心灰﹐有如聽所不必聽。白有尖新之文﹐文有尖新之句﹐句有尖新之字﹐則列之案頭﹐不觀則已﹐觀則欲罷不能﹔奏之場上﹐不聽則已﹐聽則求歸不得。尢物足以移人﹐尖新二字﹐卽文中之尢物也。

○少用方言

塡詞中方言之多﹐莫過於《西廂》一種﹐其餘今詞古曲﹐在在有之。非止詞曲﹐卽《四書》之中﹐《孟子》一書亦有方言﹐天下不知而予獨知之﹐予讀《孟子》五十餘年不知﹐而今知之﹐請先畢其說。兒時讀「自反而縮﹐𨿽褐寬博﹐吾不惴焉」﹐觀朱注云「褐﹐賤者之服﹔寬博﹐寬大之衣。」心甚惑之。因生南方﹐南方衣褐者寡﹐間有服者﹐彊半富貴之家﹐名𨿽褐而實則絨也。因訊蒙師﹐謂褐乃貴人之衣﹐胡云賤者之服﹖旣云賤矣﹐則當從約﹐短一尺﹐省一尺購辦之次﹐少一寸﹐免一寸縫紉之力﹐胡不窄小其制而反寬大其形﹐是何以故﹖師默然不答﹐再詢﹐則顧左右而言他。具此狐疑﹐數十年未解。及近遊秦塞﹐見其土著之民﹐人人衣褐﹐無論絲羅罕覯﹐卽見一二衣布者﹐亦類空谷足音。因地寒不毛﹐止以牧養自活﹐織牛羊之毛以爲衣﹐又皆粗而不密﹐其形似毯﹐誠哉其爲賤者之服﹐非若南方貴人之衣也﹗又見其寬則倍身﹐長復掃地。卽而訊之﹐則曰「此衣之外﹐不復有他﹐衫裳襦褲﹐總以一物代之﹐日則披之當服﹐夜則擁以爲衾﹐非寬不能周遭其身﹐非長不能盡履其足。《魯論》『必有寢衣﹐長一身有半』﹐卽是類也。」予始幡然大悟曰「太史公著書﹐必遊名山大川﹐其斯之謂歟﹗」蓋古來聖賢多生西北﹐所見皆然﹐故方言隨口而出。朱文公南人也﹐彼烏知之﹖故但釋字義﹐不求甚解﹐使千古疑團﹐至今未破﹐非予遠遊絕塞﹐親覯其人﹐烏知斯言之不謬哉﹖由是觀之﹐《四書》之文猶不可盡法﹐況《西廂》之爲詞曲乎﹖凡作傳奇﹐不宜頻用方言﹐令人不解。近日塡詞家﹐見花面登場﹐悉作姑蘇口吻﹐遂以此爲成律﹐每作淨醜之白﹐卽用方言﹐不知此等聲音﹐止能通於吳越﹐過此以往﹐則聽者茫然。傳奇天下之書﹐豈僅爲吳越而設﹖至於他處方言﹐𨿽云入曲者少﹐亦視塡詞者所生之地。如湯若士生於江右﹐卽當規避江右之方言﹐粲花主人吳石渠生於陽羨﹐卽當規避陽羨之方言。蓋生此一方﹐未免爲一方所囿。有明是方言﹐而我不知其爲方言﹐及入他境﹐對人言之而人不解﹐始知其爲方言者。諸如此類﹐易地皆然。欲作傳奇﹐不可不存桑弧蓬矢之志。

○時防漏孔

一部傳奇之賓白﹐自始自終﹐奚啻千言萬語。多言多失﹐保無前是後非﹐有呼不應﹐自相矛盾之病乎﹖如《玉簪記》之陳妙常﹐道姑也﹐非尼僧也﹐其白雲「姑娘在禪堂打坐」﹐其曲云「從今孽債染緇衣」﹐「禪堂」﹑「緇衣」皆尼僧字面﹐而用入道家﹐有是理乎﹖諸如此類者﹐不能枚舉。總之﹐文字短少者易爲檢點﹐長大者難於照顧。吾於古今文字中﹐取其最長最大﹐而尋不出纖毫滲漏者﹐惟《水滸傳》一書。設以他人爲此﹐幾同笊籬貯水﹐珠箔遮風﹐出者多而進者少﹐豈止三十六漏孔而已哉﹗

◎科諢第五插科打諢﹐塡詞之末技也﹐然欲雅俗同歡﹐智愚共賞﹐則當全在此處畱神。文字佳﹐情節佳﹐而科諢不佳﹐非特俗人怕看﹐卽雅人韻士﹐亦有瞌睡之時。作傳奇者﹐全要善驅睡魔﹐睡魔一至﹐則後乎此者𨿽有《鈞天》之樂﹐《霓裳羽衣》之舞﹐皆付之不見不聞﹐如對泥人作揖﹐土佛談經矣。予嘗以此告優人﹐謂戲文好處﹐全在下半本。只消三兩个瞌睡﹐便隔斷一部神情﹐瞌睡醒時﹐上文下文已不接續﹐卽使抖起精神再看﹐只好斷章取義﹐作零出觀。若是﹐則科諢非科諢﹐乃看戲之人參湯也。養精益神﹐使人不倦﹐全在於此﹐可作小道觀乎﹖

○戒淫褻

觀文中花面插科﹐動及淫邪之事﹐有房中道不出口之話﹐公然道之戲場者。無論雅人塞耳﹐正士低頭﹐惟恐惡聲之污聽﹐且防男女同觀﹐共聞褻語﹐未必不開窺竊之門﹐鄭聲宜放﹐正爲此也。不知科諢之設﹐止爲發笑﹐人間戲語盡多﹐何必專談欲事﹖卽談欲事﹐亦有「善戲謔兮﹐不爲虐兮」之法﹐何必以口代筆﹐畫出一幅春意圖﹐始爲善談欲事者哉﹖人問﹕善談欲事﹐當用何法﹐請言一二以槪之。予曰﹕如說口頭俗語﹐人盡知之者﹐則說半句﹐畱半句﹐或說一句﹐畱一句﹐令人自思。則欲事不掛齒頰﹐而與說出相同﹐此一法也。如講最褻之話慮人觸耳者﹐則借他事諭之﹐言𨿽在此﹐意實在彼﹐人盡了解﹐則欲事未入耳中﹐實與聽見無異﹐此又一法也。得此二法﹐則無處不可類推矣。

○忌俗惡

科諢之妙﹐在於近俗﹐而所忌者﹐又在於太俗。不俗則類腐儒之談﹐太俗卽非文人之筆。吾於近劇中﹐取其俗而不俗者﹐《還魂》而外﹐則有《粲花五種》﹐皆文人最妙之筆也。《粲花五種》之長﹐不僅在此﹐才鋒筆藻﹐可繼《還魂》﹐其稍遜一籌者﹐則在气與力之間耳。《還魂》气長﹐《粲花》稍促﹔《還魂》力足﹐《粲花》略虧。𨿽然﹐湯若士之《四夢》﹐求其气長力足者﹐惟《遠魂》一種﹐其餘三劇則與《粲花》並肩。使粲花主人及今猶在﹐奮其全力﹐另制一種新詞﹐則詞壇赤幟﹐豈僅爲若士一人所攫哉﹖所恨予生也晚﹐不及與二老同時。他日追及泉臺﹐定有一番傾倒﹐必不作妒而欲殺之伏﹐向閻羅天子掉舌﹐排擠後來人也。

○重關系

科諢二字﹐不止爲花面而設﹐通場腳色皆不可少。生旦有生旦之科諢﹐外末有外末之科諢﹐淨醜之科諢則其分內事也。然爲淨醜之科諢易﹐爲生旦外末之科諢難。雅中帶俗﹐又於俗中見雅﹔活處寓板﹐卽於板處證活。此等𨿽難﹐猶是詞客優爲之事。所難者﹐要有關系。關系維何﹖曰﹕於嘻笑灰諧之處﹐包含絕大文章﹔使忠孝節義之心﹐得此愈顯。如老萊子之舞斑衣﹐簡雍之說淫具﹐東方朔之笑彭祖面長﹐此皆古人中之善於插科打諢者也。作傳奇者﹐苟能取法於此﹐是科諢非科諢﹐乃引人入道之方便法門耳。

○貴自然

科諢𨿽不可少﹐然非有意爲之。如必欲於某折之中﹐插入某科諢一段﹐或預設某科諢一段﹐插入某折之中﹐則是覓妓追歡﹐尋人賣笑﹐其爲笑也不眞﹐其爲樂也亦甚苦矣。妙在水到渠成﹐天機自露。「我本無心說笑話﹐誰知笑話逼人來」﹐斯爲科諢之妙境耳。如前所云簡雍說淫具﹐東方朔笑彭祖。卽取二事論之。蜀先主時﹐天旱禁酒﹐有吏向一人家索出釀酒之具﹐論者欲置之法。雍與先主遊﹐見男女各行道上﹐雍謂先生曰「彼欲行淫﹐請縛之。」先主曰「何以知其行淫﹖」雍曰「各有其具﹐與欲釀未釀者同﹐是以知之。」先主大笑﹐而釋蓄釀具者。漢武帝時﹐有善相者﹐謂人中長一寸﹐壽當百歲。東方朔大笑﹐有司奏以不敬。帝責之﹐朔曰「臣非笑陛下﹐乃笑彭祖耳。人中一寸則百歲﹐彭祖歲八百﹐其人中不幾八寸乎﹖人中八寸﹐則面幾長一丈矣﹐是以笑之。」此二事﹐可謂絕妙之詼諧﹐戲場有此﹐豈非絕妙之科諢﹖然當時必親見男女同行﹐因而說及淫具﹔必親聽人口一寸壽當百歲之說﹐始及彭祖面長﹐是以可笑﹐是以能悟人主。如其未見未聞﹐突然引此爲諭﹐則怒之不暇﹐笑從何來﹖笑旣不得﹐悟從何來﹖此卽貴自然﹑不貴勉彊之明證明。吾看深《南西廂》﹐見法聰口中所說科諢﹐迂奇誕妄﹐不知何入生來﹐眞令人欲逃欲嘔﹐而觀者聽者絕無厭倦之色﹐豈文章一道﹐俗則爭取﹐雅則共棄乎﹖

◎格局第六傳奇格局﹐有一定而不可移者﹐有可仍可攺﹐聽人自爲政者。開場用末﹐衝場用生﹔開場數語﹐包括通篇﹐衝場一出﹐蘊釀全部﹐此一定不可移者。開手宜靜不宜喧﹐終場忌冷不忌熱﹐生旦合爲夫婦﹐外與老旦非充父母卽作翁姑﹐此常格也。然遇情事變更﹐勢難仍舊﹐不得不通融兌換而用之﹐諸如此類﹐皆其可仍可攺﹐聽人爲政者也。近日傳奇﹐一味趨新﹐無論可變者變﹐卽斷斷當仍者﹐亦如攺竄﹐以示新奇。予謂文字之新奇﹐在中藏﹐不在外貌﹐在精液﹐不在渣滓﹐猶之詩賦古文以及時藝﹐其中人才輩也﹐一人勝似一人﹐一作奇於一伯﹐然止別其詞華﹐未聞異其資格。有以古風之局而爲近律者乎﹖有以時藝之體而作古文者乎﹖繩墨不攺﹐斧斤自若﹐而工師之奇巧出焉。行文之道﹐亦若是焉。

○家門

開場數語﹐謂之「家門」。𨿽云爲字不多﹐然非結構已完﹑胸有成竹者﹐不能措手。卽使規模已定﹐猶慮做到其間﹐勢有阻撓﹐不得順流而下﹐未免小有更張﹐是以此折最難下筆。如機鋒銳利﹐一往而前﹐所謂信手拈業﹐頭頭是道﹐則從此折做起﹐不則姑缺首篇﹐以俟終場補入。猶塑佛者不卽開光﹐畫龍者點睛有待﹐非故遲之﹐欲俟全像告成﹐其身向左則目宜左視﹐其身向右則目宜右觀﹐俯仰低徊﹐皆從身轉﹐非可預爲計也。此是詞家討便宜法﹐開手卽以告人﹐使後來作者未經捉筆﹐先省一番無益之勞﹐知笠翁爲此道功臣﹐凡其所言﹐皆眞切可行之事﹐非大言欺世者比也。

未說家門﹐先有一上場小曲﹐如《西江月》《蝶戀花》之類﹐總無成格﹐聽人拈取。此曲向來不切本﹐止是勸人對酒忘憂﹑逢場作戲諸套語。予謂詞曲中開場一折﹐卽古文之冒頭﹐時文之破題﹐務使開門見山﹐不當借帽覆頂。卽將本傳中立言大意﹐包括成文﹐與後所說家門一詞相爲表裏。前是暗說﹐後是明說﹐暗說似破題﹐明說似承題﹐如此立格﹐始爲有根有據之文。場中閱卷﹐看至第二三行而始覺其好者﹐卽是可取可棄之文﹔開卷之初﹐能將試官眼睛一把拿信﹐不放轉移﹐始爲必售之技。吾願才人舉筆﹐盡作是觀﹐不止塡詞而已也。

元詞開場﹐止有冒頭數語﹐謂之「正名」﹐又曰「楔子」﹐多則四句﹐少則二句﹐似爲簡捷。然不登場則已﹐旣用副末上場﹐腳才點地﹐遂爾抽身﹐亦覺張皇失次。增出家門一段﹐甚爲有理。然家門之前﹐另有一詞﹐今之梨園皆略去前詞﹐只就家門說起﹐止圖省力﹐埋沒作者一段深心。大凡說話作文﹐同是一理﹐入手之初﹐不宜太遠﹐亦正不宜太近。文章所忌者﹐開口罵題﹐便說幾句閒文﹐才歸正傳﹐亦未嘗不可﹐胡遽惜字如金﹐而作此鹵莽滅裂之狀也﹖作者萬勿因其不讀而作省文。至於末後四句﹐非止全該﹐又宜別俗。元人楔子﹐太近老實﹐不足法也。

○衝場

開場第二折﹐謂之「衝場」。衝場者﹐人未上而我先上也。必用一悠長引子。引子唱完﹐繼以詩詞及四六排語﹐謂之「定場白」﹐言其未說之先﹐人不知所演何劇﹐耳目搖搖﹐得此數語﹐方知下落﹐始未定而今方定也。此折之一折一詞﹐較之前折家門一曲﹐猶難措手。務以寥寥數言﹐道盡本人一腔心事﹐又且蘊釀全部精神﹐猶家門之括盡無遺也。同屬包括之詞﹐則分難易於其間者﹐以家門可以明說﹐而衝場引子及定場詩詞全用暗射﹐無一字可以明言故也。非特一本戲文之節目全於此處理根﹐而作此一本戲文之好歹﹐亦卽於此時定價。何也﹖開手筆機飛舞﹐墨勢淋漓﹐有自由自得之妙﹐則把握在手﹐破竹之勢已成﹐不憂此後不成完璧。如此時此際文情艱澀﹐勉彊支吾﹐則朝气昏昏﹐到晚終無晴色﹐不知不作之爲愈也。然則開手銳利者寧有幾人﹖不幾阻抑後輩﹐而塞塡詞之路乎﹖曰﹕不然。有養機使動之法在﹕如入手艱澀﹐姑置勿塡﹐以避煩苦之勢﹔自尋樂境﹐養動生機﹐俟襟懷略展之後﹐仍復拈毫﹐有興卽塡﹐否則又置﹐如是者數四﹐未有不忽撞天機者。若因好句不來﹐遂以俚詞塞責﹐則走入荒蕪一路﹐求辟艸昧而致文明﹐不可得矣。

○出腳色

本傳中有名腳色﹐不宜出之太遲。如生爲一家﹐旦爲一家﹐生之父母隨生而出﹐旦之父母隨旦而出﹐以其一部之主﹐餘皆客也。𨿽不定在一出二出﹐然不得出四五折之後。太遲則先有他腳色上場﹐觀者反認爲主﹐及見後來人﹐勢必反認爲客矣。卽淨醜腳色之關乎全部者﹐亦不宜出之太遲。善觀場者﹐止於前數出所記﹐記其人姓名﹔十出以後﹐皆是枝外生枝﹐節中長節﹐如遇行路之人﹐非止不問姓字﹐並形體面目皆可不必認矣。

○小收煞

上半部之末出﹐暫攝情形﹐略收鑼鼓﹐名爲「小收煞」。宜緊忌寬﹐宜熱忌熱﹐宜作鄭五歇後﹐令人揣摩下文﹐不知此事如何結果。如做把戲者﹐暗藏一物於盆盎衣袖之中﹐做定而令人射覆﹐此正做定之際﹐眾人射覆之時也。戲法無眞假﹐戲文無工拙﹐只是使人想不到﹑猜不著﹐便是好戲法﹑好戲文。猜破而後出之﹐則觀者索然﹐作者赧然﹐不如藏拙之爲妙矣。

○大收煞

全本收場﹐名爲「大收煞」。此折之難﹐在無包括之痕﹐而有團圓之趣。如一部之內﹐要緊腳色共有五人﹐其先東西南北各自分開﹐至此必須會合。此理誰不知之﹖但其會合之故﹐須要自然而然﹐水到渠成﹐非由車戽。最忌無因而至﹐突如其來﹐與勉彊生情﹐拉成一處﹐令觀者識其有心如此﹐與恕其無可柰何者﹐皆非此道中絕技﹐因有包括之痕也。骨肉團聚﹐不過歡笑一場﹐以此收鑼罷鼓﹐有何趣味﹖水窮山盡之處﹐偏宜突起波瀾﹐或先驚而後喜﹐或始疑而終信﹐或喜極信極而反致驚疑﹐務使一折之中﹐七情俱備﹐始爲到底不懈之筆﹐愈遠愈大之才﹐所謂有團圓之趣者也。予訓兒輩嘗云「場中作文﹐有倒騙主司入彀之法﹕開卷之初﹐當以奇句奪目﹐使之一見而驚﹐不敢棄去﹐此一法也﹔終篇之際﹐當以媚語攝魂﹐使之執捲畱連﹐若難遽別﹐此一法也。」收場一出﹐卽勾魂攝魄之具﹐使人看過數日﹐而猶覺聲音在耳﹑情形在目者﹐全虧此出撒嬌﹐作「臨去秋波那一轉」也。

○塡詞餘論

讀金聖嘆所評《西廂記》﹐能令千古才人心死。夫人作文傳世﹐欲天下後代知之也﹐且欲天下後代稱許而贊嘆之也。殆其文成矣﹐其書傳矣﹐天下後代旣羣然知之﹐復羣然稱許而贊嘆之矣﹐作者之苦心﹐不幾大慰乎哉﹖予曰﹕未甚慰也。譽人而不得其實﹐其去毀也幾希。但云千古傳奇當推《西廂》第一﹐而不明言其所以爲第一之故﹐是西施之美﹐不特有目者贊之﹐肓人亦能贊之矣。自有《西廂》以迄於今﹐四百餘載﹐推《西廂》爲塡詞第一者﹐不知幾千萬人﹐而能歷指其所以爲第一之故者﹐獨出一金聖嘆。是作《西廂》者之心﹐四百餘年未死﹐而今死矣。不特作《西廂》者心死﹐凡千古上下操觚立言者之心﹐無不死矣。人患不爲王實甫耳﹐焉知數百年後﹐不復有金聖嘆其人哉﹗

聖嘆之評《西廂》﹐可謂晰毛辧發﹐窮幽極微﹐無復有遺議於其間矣。然以予論文﹐聖嘆所評﹐乃文人把玩之《西廂》﹐非優人搬弄之《西廂》也。文字之三昧﹐聖嘆已得之﹔優人搬弄之三昧﹐聖嘆猶有待焉。如其至今不死﹐自撰新詞幾部﹐由淺及深﹐自生而熟﹐則又當自火其書﹐而別出一番詮解。甚矣﹐此道之難言也。

聖嘆之評《西廂》﹐其長在密﹐其短在拘﹐拘卽密之已甚者也。無一句一字不逆溯其源﹐而求命意之所在﹐是則密矣﹐然亦知作者於此﹐有出於有心﹐有不必盡出於有心者乎﹖心之所至﹐筆亦至焉﹐是人之所能爲也﹔若夫筆之所至﹐心亦至焉﹐則人不能盡主之矣。且有心不欲然﹐而筆使之然﹐若有鬼物主持其間者﹐此等文字﹐尙可謂之有意乎哉﹖文章一道﹐實實通神﹐非欺人語。千古奇文﹐非人爲之﹐神爲之﹑鬼爲之也﹐人則鬼神所附者耳。

演習部目錄

◎選劇第一◎變調第二◎授曲第三◎教白第四◎脫套第五

◎選劇第一塡詞之設﹐專爲登場﹔登場之道﹐蓋亦難言之矣。詞曲佳而搬演不得其人﹐歌童好而教率不得其法﹐皆是暴殄天物﹐此等罪過﹐與裂繒毀璧等也。方今貴戚通侯﹐惡談雜技﹐單重聲音﹐可謂雅人深致﹐崇尙得宜者矣。所可惜者﹕演劇之人美﹐而所演之劇難稱盡美﹔崇雅之念眞﹐而所崇之雅未必果眞。尢可怪者﹕最有識見之客﹐亦作矮人觀場﹐人言此本最佳﹐而輒隨聲附和﹐見單卽點﹐不問情理之有無﹐以致牛鬼蛇神塞滿氍毹之上。極長詞賦之人﹐偏與文章爲難﹐明知此劇最好﹐但恐偶違時好﹐呼名卽避﹐不顧才士之屈伸﹐遂使錦篇繡帙﹐沈埋瓿甕之間。湯若士之《牡丹亭》《邯鄲夢》得以盛傳於世﹐吳石渠之《綠牡丹》《畫中人》得以偶登於場者﹐皆才人僥幸之事﹐非文至必傳之常理也。若據時優本念﹐則願秦皇復出﹐盡火文人已刻之書﹐止存優伶所撰諸抄本﹐以備家弦戶誦而後已。傷哉﹐文字聲音之厄﹐遂至此乎﹗吾謂《春秋》之法﹐責備賢者﹐當今瓦缶雷鳴﹐金石絕響﹐非歌者投胎之誤﹐優師指路之迷﹐皆顧曲周郎之過也。使要津之上﹐得一二主持風雅之人﹐凡見此等無情之劇﹐或棄而不點﹐或演不終篇而斥之使罷﹐上有憎者﹐下必有甚焉者矣。觀者求精﹐則演者不敢浪習﹐黃絹色絲之曲﹐外孫齏臼之詞﹐不求而自至矣。吾論演習之工而首重選劇者﹐誠恐劇本不佳﹐則主人之心血﹐歌者之精神﹐皆施於無用之地。使觀者口𨿽贊嘆﹐心實咨嗟﹐何如擇術務精﹐使人心口皆羨之爲得也。

○別古今

選劇授歌童﹐當自古本始。古本旣熟﹐然後間以新詞﹐切勿先今而後古。何也﹖優師教曲﹐每加工於舊﹐而艸艸於新。以舊本人人皆習﹐稍有謬誤﹐卽形出短長﹔新本偶爾一見﹐卽有破綻﹐觀者聽者未必盡曉﹐其拙盡有可藏。且古本相傳至今﹐歷過幾許名師﹐傳有衣缽﹐未當而必歸於當﹐已精而益求其精﹐猶時文中「大學之道」﹑「學而時習之」諸篇﹐名作如林﹐非敢艸艸動筆者也。新劇則如巧搭新題﹐偶有微長﹐則動主司之目矣。故開手學戲﹐必宗古本。而古本又必從《琵琶》《荊釵》《幽閨》《尋親》等曲唱起﹐蓋腔板之正﹐未有正於此者。此曲善唱﹐則以後所唱之曲﹐腔板皆不謬矣。舊曲旣熟﹐必須間以新詞。切勿聽拘士腐儒之言﹐謂新劇不如舊劇﹐一槪棄而不習。蓋演古戲﹐如唱淸曲﹐只可悅知音數人之耳﹐不能娛滿座賓朋之目。聽古樂而思臥﹐聽新樂而忘倦。古樂不必《簫》《韶》《琵琶》《幽閨》等曲﹐卽今之古樂也。但選舊劇易﹐選新劇難。教歌習舞之家﹐主人必多冗事﹐且恐未必知音﹐勢必委諸門客﹐詢之優師。門客豈盡周郎﹐大半以優師之耳目爲耳目。而優師之中﹐淹通文墨者少﹐每見才人所作﹐輒思避之﹐以鑿枘不相入也。故延優師者﹐必擇文理稍通之人﹐使閱新詞﹐方能定其美惡。又必藉文人墨客參酌其間﹐兩議僉同﹐方可授之使習。此爲主人多冗﹐不諳音樂者而言。若系風雅主盟﹐詞壇領袖﹐則獨斷有餘﹐何必知而故詢。噫﹐欲使梨園風气丕變維新﹐必得一二縉紳長者主持公道﹐俾詞之佳音必傳﹐劇之陋者必黜﹐則千古才人心死﹐現在名流﹐有不心沈香刻木而祀之者乎﹖

○劑冷熱

今人之所尙﹐時優之所習﹐皆在熱鬧二字﹔冷靜之詞﹐文雅之曲﹐皆其深惡而痛絕者也。然戲文太冷﹐詞曲太雅﹐原足令人生倦﹐此作者自取厭棄﹐非人有心置之也。然盡有外貌似冷而中藏極熱﹐文章極雅而情事近俗者﹐何難稍加潤色﹐播入管弦﹖乃不問短長﹐一槪以冷落棄之﹐則難服才人之心矣。予謂傳奇無冷熱﹐只怕不合人情。如其離合悲歡﹐皆爲人情所必至﹐能使人哭﹐能使人笑﹐能使人怒髮衝冠﹐能使人驚魂欲絕﹐卽使鼓板不動﹐場上寂然﹐而觀者叫絕之聲﹐反能震天動地。是以人口代鼓樂﹐贊嘆爲戰爭﹐較之滿場殺伐﹐鉦鼓雷鳴而人心不動﹐反欲掩耳避喧者爲何如﹖豈非冷中之熱﹐勝於熱中之冷﹔俗中之雅﹐遜於雅中之俗乎哉﹖

◎變調第二變調者﹐變古調爲新調也。此事甚難﹐非其人不行﹐存此說以俟作者。才人所撰詩賦古文﹐與佳人所制錦繡花樣﹐無不隨時更變。變則新﹐不變則腐﹔變則活﹐不變則板。至於傳奇一道﹐尢是新人耳目之事﹐與玩花賞月同一致也。使今日看此花﹐明日復看此花﹐昨夜對此月﹐今夜復對此月﹐則不特我厭其舊﹐而花與月亦自愧其不新矣。故桃陳則李代﹐月滿卽哉生。花月無知﹐亦能自變其調﹐矧詞曲出生人之口﹐獨不能稍變其音﹐而百歲登場﹐乃爲三萬六千日雷同合掌之事乎﹖吾每觀舊劇﹐一則以喜﹐一則以懼。喜則喜其音節不乖﹐耳中免生芒刺﹔懼則懼其情事太熟﹐眼角如懸贅疣。學書學畫者﹐貴在仿佛大都﹐而細微曲折之間﹐正不妨增減出入﹐若止爲依樣葫蘆﹐則是以紙印紙﹐𨿽云一綫不差﹐少天然生動之趣矣。因創二法﹐以告世之執郢斤者。

○縮長爲短

觀場之事﹐宜晦不宜明。其說有二﹕優孟衣冠﹐原非實事﹐妙在隱隱躍躍之間。若於日間搬弄﹐則太覺分明﹐演者難施幻巧﹐十分音容﹐止作得五分觀聽﹐以耳目聲音散而不聚故也。且人無論富貴貧賤﹐日間盡有當行之事﹐閱之未免妨工。抵暮登場﹐則主客心安﹐無妨時失事之慮﹐古人秉燭夜遊﹐正爲此也。然戲之好者必長﹐又不宜艸艸完事﹐勢必闡揚志趣﹐摹擬神情﹐非達旦不能告闋。然求其可以達旦之人﹐十中不得一二﹐非迫於來朝之有事﹐卽限於此際之欲眠﹐往往半部卽行﹐使佳話截然而止。予嘗謂好戲若逢貴客﹐必受腰斬之刑。𨿽屬謔言﹐然實事也。與其長而不終﹐無寧短而有尾﹐故作傳奇付優人﹐必先示以可長可短之法﹕取其情節可省之數折﹐另作暗號記之﹐遇淸閒無事之人﹐則增入全演﹐否則拔而去之。此法是人皆知﹐在梨園亦樂於爲此。但不知減省之中﹐又有增益之法﹐使所省數折﹐𨿽去若存﹐而無斷文截角之患者﹐則在秉筆之人略加之意而已。法於所刪之下折﹐另增數語﹐點出中間一段情節﹐如雲昨日某人來說某話﹐我如何答應之類是也﹔或於所刪之前一折﹐預爲吸起﹐如雲我明日當差某人去幹某事之類是也。如此﹐則數語可當一折﹐觀者𨿽未及看﹐實與看過無異﹐此一法也。予又謂多冗之客﹐並此最約者亦難終場﹐是刪與不刪等耳。嘗見貴介命題﹐止索雜單﹐不用全本﹐皆爲可行卽行﹐不受戲文牽制計也。予謂全本太長﹐零出太短﹐酌乎二者之間﹐當仿《元人百種》之意﹐而稍稍擴充之﹐另編十折一本﹐或十二折一本之新劇﹐以備應付忙人之用。或卽將古書舊戲﹐用長房妙手﹐縮而成之。但能沙汰得宜﹐一可當百﹐則寸金丈鐵﹐貴賤攸分﹐識者重其簡貴﹐未必不棄長取短﹐另開一種風气﹐亦未可知也。此等傳奇﹐可以一席兩本﹐如佳客並坐﹐勢不低昂﹐皆當在命題之列者﹐則一後一先﹐皆可爲政﹐是一舉兩得之法也。有暇卽當屬艸﹐請以下裏巴人﹐爲白雪陽春之倡。

○變舊成新

演新劇如看時文﹐妙在聞所未聞﹐見所未見﹔演舊劇如看古董﹐妙在身生後世﹐眼對前朝。然而古董之可愛者﹐以其體質愈陳愈古﹐色相愈變愈奇。如銅器玉器之在當年﹐不過一刮磨光瑩之物耳﹐迨其歷年旣久﹐刮磨者渾全無迹﹐光瑩者斑駁成文﹐是以人人相寶﹐非寶其本質如常﹐寶其能新而善變也。使其不異當年﹐猶然是一刮磨光瑩之物﹐則與今時旋造者無別﹐何事什佰其價而購之哉﹖舊劇之可珍﹐亦若是也。今之梨園﹐購得一新本﹐則因其新而愈新之﹐飾怪妝奇﹐不遺餘力﹔演到舊劇﹐則千人一轍﹐萬人一轍﹐不求稍異。觀者如聽蒙童背書﹐但賞其熟﹐求一換耳換目之字而不得﹐則是古董便爲古董﹐卻未嘗易色生斑﹐依然是一刮磨光瑩之物﹐我何不取旋造者觀之﹐猶覺耳目一新﹐何必定爲村學究﹐聽蒙童背書之爲樂哉﹖然則生斑易色﹐其理甚難﹐當用何法以處此﹖曰﹕有道焉。仍其體質﹐變其丰姿﹐如同一美人﹐而稍更衣飾﹐便足令人攺觀﹐不俟變形易貌﹐而始知別一神情也。體質維何﹖曲文與大段關目是已。丰姿維何﹖科諢與細微說白是已。曲文與大段關目不可攺者﹐古人旣費一片心血﹐自合常畱天地之間﹐我與何仇﹐而必欲使之埋沒﹖且時人是古非今﹐攺之徒來訕笑﹐仍其大體﹐旣慰作者之心﹐且杜時人之口。科諢與細微說白不可不變者﹐凡人作事﹐貴於見景生情﹐世道遷移﹐人心非舊﹐當日有當日之情態﹐今日有今日之情態﹐傳奇妙在入情﹐卽使作者至今未死﹐亦當與世遷移﹐自囀其舌﹐必不爲膠柱鼓瑟之談﹐以拂聽者之耳。況古人脫稿之初﹐便覺其新﹐一經傳播﹐演過數番﹐卽覺聽熟之言難於復聽﹐卽在當年﹐亦未必不自厭其繁﹐而思陳言之務去也。我能易以新詞﹐透入世情三昧﹐𨿽觀舊劇﹐如閱新篇﹐豈非作者功臣﹖使得爲雞皮三少之女﹐前魚不泣之男﹐地下有靈﹐方頌徳歌功之不暇﹐而忍心矯制責之哉﹖但須點鐵成金﹐勿令畫虎類狗。又須擇其可增者增﹐當攺者攺﹐萬勿故作知音﹐彊爲解事﹐令觀者當場噴飯﹐而羣罪作俑之人﹐則湖上笠翁不任咎也。此言潤澤枯槁﹐變易陳腐之事。予嘗痛攺《南西廂》﹐如《遊殿》《問齋》《逾墻》《驚夢》等科諢﹐及《玉簪。偸詞》《幽閨。旅婚》諸賓白﹐付伶工搬演﹐以試舊新﹐業經詞人謬賞﹐不以點竄爲非矣。尙有拾遺補缺之法﹐未語同人﹐玆請並終其說。舊本傳奇﹐每多缺略不全之事﹐刺謬難解之情。非前人故爲破綻﹐畱話柄以貽後人﹐若唐詩所謂「欲得周郎顧﹐時時誤拂弦」﹐乃一時照管不到﹐致生漏孔﹐所謂「至人千慮﹐必有一失」。此等空隙﹐全靠後人泥補﹐不得聽其缺陷﹐而使千古無全文也。女媧氏煉石補天﹐天尙可補﹐況其他乎﹖但恐不得五色石耳。姑舉二事以槪之。趙五娘於歸兩月﹐卽別蔡邕﹐是一桃夭新婦。算至公姑已死﹐別墓尋夫之日﹐不及數年﹐是猶然一冶容誨淫之少婦也。身背琵琶﹐獨行千里﹐卽能自保無他﹐能免當時物議乎﹖張大公重諾輕財﹐資其困乏﹐仁人也﹐義士也。試問衣食名節﹐二者孰重﹖衣食不繼則周之﹐名節所關則聽之﹐義士仁人﹐曾若是乎﹖此等缺陷﹐就詞人論之﹐幾與天傾西北﹐地陷東南無異矣﹐可少補天塞地之人乎﹖若欲於本傳之傳﹐劈空添出一人﹐送趙五娘入京﹐與之隨身作伴﹐妥則妥矣﹐猶覺傷筋動骨﹐太涉更張。不想本傳內現有一人﹐盡可用之而不用﹐竟似張大公止圖卸肩﹐不顧趙五娘之去後者。其人爲難﹖著送錢米助喪之小二是也。《剪髮》白雲﹕「你先回去﹐我少頃就著小二送來。」則是大公非無僕從之人﹐何以吝而不使﹖予爲略增數語﹐補此缺略﹐附刻於後﹐以政同心。此一事也。《明珠記》之《煎茶》﹐所用爲傳消遞息之人者﹐塞鴻是也。塞鴻一男子﹐何以得事嬪妃﹖使宮禁之內﹐可用男子煎茶﹐又得密談私語﹐則此事可爲﹐何事不可爲乎﹖此等破綻﹐婦人小兒皆能指出﹐而作者絕不經心﹐觀者亦聽其疏漏﹔然明眼人遇之﹐未嘗不啞然一笑﹐而作無是公盾者也。若欲於本家之外﹐鑿空構一婦人﹐與無雙小姐從不謀面﹐而送進驛內煎茶﹐使之先通姓名﹐後說情事﹐便則便矣﹐猶覺生枝長節﹐難免贅癅。不知眼前現有一婦﹐理合使之而不使﹐非特王仙客至愚﹐亦覺彼婦太忍。彼婦爲誰﹖無雙自幼跟隨之婢﹐仙客觀在作妾之人﹐名爲采蘋是也。無論仙客覓人將意﹐計當出此﹐卽就采蘋論之﹐豈有主人一別數年﹐無由把臂﹐今在咫尺﹐不圖一見﹐普天之下有若是之忍人乎﹖予亦爲正此迷謬﹐止換賓白﹐不易塡詞﹐與《琵琶》攺本並列於後﹐以政同心。又一事也。其餘攺本尙多﹐以篇帙浩繁﹐不能盡附。總之﹐凡予所攺者﹐皆出萬不得已﹐眼看不過﹐耳聽不過﹐故爲鏟削不平﹐以歸至當﹐非勉彊出頭﹐與前人爲難者比也。凡屬髙明﹐自能諒其心曲。

插科打諢之語﹐若欲變舊爲新﹐其難易較此奚止百倍。無論劇劇可增﹐出出可攺﹐卽欲隔日一新﹐逾月一換﹐亦誠易事。可惜當世貴人﹐家蓄名優數輩﹐不得一詼諧弄筆之人﹐爲種詞林萱艸﹐使之刻刻忘憂。若天假笠翁以年﹐授以黃金一斗﹐使得自買歌童﹐自編詞曲﹐口授而身導之﹐則戲場關目﹐日日更新﹐氈上詼諧﹐時時變相。此種技藝﹐非特自能誇之﹐天下人亦共信之。然謀生不給﹐遑問其他﹖只好作貧女縫衣﹐爲他人助嬌﹐看他人出閣而已矣。

△《琵琶記。尋夫》攺本

﹝胡搗練﹞﹝旦上﹞辭別去﹐到荒丘﹐只愁出路煞生受。畫取眞容聊藉手﹐逢人將此勉哀求。

鬼神之道﹐𨿽則難明﹔感應之理﹐未嘗不信。奴家昨日﹐在山上築墳﹐偶然力乏﹐假寐片時。忽然夢見當山土地﹐帶領著無數陰兵﹐前來助力。又親口囑付﹐著奴家攺換衣裝﹐往京尋取夫婿。乃至醒來﹐那墳臺果然築就。可見眞有神明﹐不是空空一夢。只得依了夢中之言﹐攺換做道姑打扮。又編下一套淒涼北調﹐到途路之間﹐逢人彈唱﹐抄化些資糧飠胡口﹐也是一條生計。只是一件﹕我自做媳婦以來﹐終日與公姑廝守﹐如今𨿽死﹐還有墳塋可拜﹔一旦撇他而去﹐眞个是舉目淒然。喜得奴家略曉丹靑﹐只得借紙筆傳神﹐權當个丁蘭刻木﹐背在肩上行走﹐只當還與二親相傍一般。遇著小祥忌日﹐也好展開祭奠﹐不枉做媳婦的一點孝心。有理﹗有理﹗顏料紙張﹐俱已備下﹐只是憑空摹擬﹐恐怕不肖神情﹐且待我想象起來。

﹝三仙橋﹞一從他每死後﹐要相逢﹐不能勾。除非夢裏﹐暫時略聚首。如今該下筆了。﹝欲畫又止介﹞苦要描﹐描不就。暗想象﹐教我未描先淚流。﹝畫介﹞描不出他苦心頭﹐描不出他饑癥候。﹝又想介﹞描不出他望孩兒的睜睜兩眸。﹝又畫介﹞只畫得他發颼颼﹐和那衣衫敝垢。畫完了﹐待我細看一看。﹝看介﹞呀﹗象倒極象﹐只是畫得太苦了些﹐全沒些歡容笑口。呀﹗公婆﹐公婆﹐非是媳婦故意如此。休休﹐若畫做好容顏﹐須不是趙五娘的姑舅。

待我懸掛起來﹐燒些紙錢﹐奠些酒飯﹐然後帶出門去便了。﹝掛介﹞噯﹗我那公公婆婆呵﹗媳婦只爲往京尋取丈夫﹐撇你不下﹐故此圖畫儀容﹐以便隨身供養。你須是有靈有事﹐時刻在暗裏扶持。待媳婦早見你的孩兒﹐痛哭一場﹐說完了心事﹐然後趕到陰司﹐與你二人做伴便了。啊呀﹐我那公婆呵﹗﹝哭介﹞

﹝前腔﹞非是奴尋夫遠遊﹐只怕我公婆絕後。奴見夫便回﹐此行安敢久。路途中﹐奴怎走﹖望公婆﹐相保佑﹗拜完了﹐如今收拾起身。論起理來﹐該先別墳塋﹐然後去別張大公才是。只爲要托他照管墳塋﹐須是先別了他﹐然後同至墳前﹐把公婆的骸骨﹐交付與他便了。﹝鎖門行介﹞只怕奴去後﹐冷淸淸﹐有誰來祭掃﹖縱使遇春秋﹐一陌紙錢怎有﹖休休﹐你生是受凍餒的公婆﹐死做个絕祭祀的姑舅﹗

來此已是﹐大公在家麼﹖﹝醜上﹞收拾艸鞋行遠路﹐安排包裹送嬌娘。呀﹗五娘子來了。老員外有請﹗﹝末上﹞衰柳寒蟬不可聞﹐金風敗葉正紛紛﹔長安古道休回首﹐西出陽關無故人。呀﹗五娘子﹐我正要過來送你﹐你卻來了。﹝旦﹞因有遠行﹐特來拜別。大公請端從﹐受奴家幾拜。﹝末﹞來到就是了﹐不勞拜罷。﹝旦拜﹐末同拜介﹞﹝旦﹞髙厚恩難報﹐臨岐淚滿巾。﹝末﹞從今無別事﹐拭目待歸人。﹝末起﹐旦不起介﹞﹝末﹞五娘子請起。呀﹗五娘子﹐你爲何跪在地下不肯起來﹖﹝旦﹞奴家有兩件大事奉求﹐要大公親口許下﹐方敢起來。﹝末﹞孝婦所求﹐一定是綱常倫理之事﹐老夫一力擔當﹐快些請起﹗﹝旦起介﹞﹝末﹞叫小二看椅子過來﹐與五娘子坐了講話。﹝旦﹞告坐了。﹝末﹞五娘子﹐你方才說的﹐是那兩件事﹖﹝旦﹞第一件﹐是怕奴家去後﹐公婆的墳塋沒人照管﹐求大公不時看顧。每逢令節﹐代燒一陌紙錢。﹝末﹞這是我分內之事﹐自然照管﹐何須你囑付。第二件呢﹖﹝旦﹞第二件﹐因奴家是个少年女子﹐遠出尋夫﹐沒人作伴﹐路上怕有嫌疑﹐求公公大發婆心﹐把小二借與奴家作伴﹐到京之日﹐卽便遣人送還。這一件事﹐關系奴家的名節﹐斷求慨允。﹝末﹞五娘子﹐這件事情﹐比照管墳塋還大﹐莫說待你拜求﹐方才肯許﹐不是个仗義之人﹔就是聽你講到此處﹐方才思念起來﹐把小二送你﹐也就不成个張廣才了。我昨日思想﹐不但你隻身行走﹐路上嫌疑﹔就是到了京中﹐與你丈夫相見﹐他問你在途路之中如何宿歇﹐你把甚麼言語答應他﹖萬一男子漢的心腸多疑少信﹐將你埋葬公婆的大事且不提起﹐反把形迹二字與你講論起來﹐如何了得﹗這也還是小事。他三載不歸﹐未必不在京中別有所娶。我想那房家小﹐看見前妻走到﹐還要無中生有﹐別尋說話﹐離間你的夫妻﹐何況是遠遠尋夫﹐沒人作伴﹖若把幾句惡言加你﹐豈不是有口難分﹖還有一說﹕你丈夫臨行之日﹐把家中事情拜托於我﹐我若容你獨自尋夫﹐有礙他終身名節﹐日後把甚麼顏面見他﹖就是死到九泉﹐也難與你公婆相會。這个主意﹐我先定下多時了﹐已曾分付小二﹐著他伴你同行﹐不勞分付﹐放心前去便了。﹝旦起拜介﹞這等多謝公公﹗奴家告別了。﹝末﹞且慢些﹐再請坐下。我且問你﹕你旣要尋夫﹐那路上的盤費﹐已曾備下了麼﹖﹝旦﹞並不曾有。﹝末﹞旣然沒有﹐如何去得﹖﹝旦指背上琵琶介﹞這就是奴家的盤費。不瞞公公說﹐已曾編下一套淒涼北調﹐譜入絲弦﹐一路彈唱而行﹐討些錢米度日。﹝丑﹞這等說來﹐竟是叫化了。這樣主意﹐我做不慣。不要總承﹐快尋別个去罷﹗﹝末﹞我自有主意﹐不消多嘴﹗五娘子﹐你前日剪髮葬親﹐往街坊貨賣﹐倒不曾問得你聲了幾貫錢財﹐可勾用麼﹖﹝旦﹞並無人買﹐全虧大公周濟。﹝末﹞卻又來﹗頭髮可以作髭﹐尙且賣不出錢財﹐何況是空空彈唱﹖萬一沒人與錢﹐你還是去的好﹖轉來的好﹖流落在他鄕﹐不來不去的好﹖那些長途資斧﹐我也曾與備下﹐不勞費心。也罷﹐你旣費精神﹐編成一套詞曲﹐不可不使老朽聞之。你就唱來﹐待我與你發个利市。﹝旦﹞這等待奴家獻醜。若有不到之處﹐求大公攺正一二。﹝末﹞你且唱來。﹝旦理弦彈唱﹐末不住掩淚﹐醜不住哭介﹞

﹝北越調鬥鵪鶉﹞靜理冰弦﹐凝神息喘﹐待訴衷腸﹐將眉略展。怕的是聽者悉聽﹐聞聲去遠。𨿽不比杞梁妻﹐善哭天﹐也去那哭倒長城的孟姜不遠。

﹝紫花兒序﹞俺不是好雲遊﹐閒離閨閫﹐也不是背人倫﹐彊抱琵琶﹐都則爲遠尋夫﹐苦歷山川。說甚麼金蓮窄小﹐道路﹐鞋穿﹐便做到骨葬溝渠首向天﹐保得過面無慚腆。好追隨﹐地下姑章﹐得全名﹐死也無冤。

﹝天淨沙﹞當初始配良緣﹐備饔飧﹐尙有餘錢。只爲兒夫去遠﹐遇荒罹變﹐爲妻庸﹐禍及椿萱。

﹝金蕉葉﹞他望賑濟﹐心穿眼穿﹔俺遭搶奪﹐糧懸命懸。若不是遇髙鄰﹐分糧助飠﹐怎能勾慰親心﹐將灰復燃﹖

﹝小桃紅﹞可憐他遊絲一縷命空牽﹐要續愁無綫。俺也曾自饜糧備親膳﹐要救餘年﹐又誰料攀轅臥轍翻成勸﹖因來竈邊﹐窺奴私咽﹐一聲兒哭倒便歸泉。

﹝調笑令﹞可憐﹐葬無錢﹗虧的是一位恩人﹐意做了兩次天。他助喪非彊由情願。實指望吉回凶轉﹐因災致祥無他變﹐又誰知﹐後運同前﹗

﹝禿廝兒﹞俺𨿽是厚面皮﹐無羞不腆﹐怎忍得累髙鄰﹐鬻產輸田﹖只得把香雲剪下自賣錢﹐到街坊﹐哭聲喧﹐誰憐﹖

﹝聖藥王﹞俺待要圖卸肩﹐赴九泉﹐怎忍得親骸朽露飽飛鳶﹖欲待把命苟延﹐較後先﹐算來無幸可徼天﹐哭倒在街前。

﹝麻郎兒﹞感義士施恩不倦﹐二天外﹐又復加天。則爲這好仗義的髙鄰忒煞賢﹐越顯得受恩的淺深無辧。

﹝麼篇﹞徒跣﹐把羅裙自撚﹐裹黃泥﹐去築墳圈。感山靈﹐神通晝顯﹐又指去路﹐勸人赴遠。

﹝絡絲娘﹞因此上﹐顧不的鞋弓襪穿。爲缺資財致使得身容變。休怪俺孝婦啼痕學杜鵑﹐只爲多愁怨﹐漬染得麻如茜。

﹝拙魯速﹞可憐俺日不停﹐夜不眠﹐饑不餐﹐冷不燃。當日呵﹐辧不出桃花人面﹐分不開藕瓣金蓮﹔到如今藕絲花片﹐落在誰邊﹖自對菱花﹐錯認椿萱﹐止爲憂煎。才信道家寬出少年。

﹝尾﹞千愁萬緒提難徧﹐只好綰絳中一綫。聽不出眼淚的休解囊﹐但有酸鼻的仁人﹐請將鈔袋兒展。

﹝末﹞做也做得好﹐彈也彈得好﹐唱也唱得好﹐可稱三絕。﹝出銀介﹞這一封銀子﹐就當潤喉潤筆之資﹐你請收下。﹝旦謝介﹞﹝末﹞小二過來。他方才彈唱的時節﹐我便爲他聲音淒楚﹐情節可憐﹐故此掉淚。你知道些甚麼﹐也號號兆兆﹐哭个不了﹖﹝醜﹞不知甚麼原故﹐聽到其間﹐就不知不覺哭將起來﹐連我也不明白。﹝末﹞這等我且問你﹕方才送他的銀子﹐萬一途中不勾﹐依舊要叫化起來﹐你還是情願不情願﹖﹝醜﹞情願﹗情願﹗﹝末﹞爲甚麼以前不情願﹐如今忽然情願起來﹖﹝醜想介﹞正是﹐爲甚麼原故﹐忽然攺變起來﹖連我也不明白。﹝末﹞好﹐這叫做﹕孝心所感﹐鐵人流淚﹔髙僧說法﹐頑石點頭。五娘子﹐你一片孝心﹐就從今日效驗起了﹐此去定然遂意。我且問你﹕你公婆的墳塋﹐曾去拜別了麼﹖﹝旦﹞還不曾去。要屈太公同行﹐好對著公婆當面拜托。﹝末﹞一發見得到﹗就請同行。叫小二﹐與五娘子背了琵琶。﹝醜﹞自然。莫說琵琶﹐就是要帶馬桶﹐我也情願挑著走了。﹝末﹞五娘子﹐我還有幾句藥石之言﹐要分付你﹐和你一而行走﹐一而講罷。﹝旦﹞旣有法言﹐便求賜教。﹝行介﹞

﹝斗黑麻﹞﹝末﹞伊夫婿﹐多應是貴官顯爵。伊家去﹐須當審个好惡。只怕你這般喬打扮﹐他怎知覺﹖一貴一貧﹐怕他將錯就錯。﹝合﹞孤墳寂寞﹐路途滋味惡。兩處堪悲﹐萬愁怎摸﹗

﹝末﹞已到墳前了。蔡大哥﹗蔡大嫂﹗你這个孝順媳婦﹐待你二人﹐可謂生事以禮﹐死葬以禮﹐祭之以禮﹐無一事不全的了﹗如今遠出尋夫﹐特來拜別﹐將墳墓交托於我。從今以後﹐我就當你媳婦﹐逢時化紙﹐遇節燒錢﹐你不消慮得。只是保佑他一路平安﹐早與丈夫相會。他一生行孝的事情﹐只有你夫妻兩口﹐與我張廣才三人知道。你夫妻死了﹐止剩得我一个在此﹐萬一不能勾見他﹐這孝婦一片苦心﹐誰人替他表白﹖趁我張廣才未死﹐速速保佑他回來。待我見他一面﹐把你媳婦的好處﹐細細對他講一徧﹐我張廣才這个老頭兒﹐就死也瞑目了。唉﹐我那老友呵﹗﹝旦﹞我那公婆呵﹗﹝同放聲大哭﹑醜亦哭價﹞﹝末﹞五娘子﹗

﹝憶多嬌﹞我承委托當領諾。這孤墳﹐我自看守﹐決不爽約。但願你途中身安樂。﹝合﹞舉目蕭索﹐滿眼盈盈淚落。

﹝旦﹞公婆﹐你媳婦如今去了﹗大公﹐奴家去了﹗﹝末﹞五娘子﹐你途間保重﹐早去早回﹗小二﹐你好生伏侍五娘子﹐不要叫他費心。﹝醜﹞曉得﹗

﹝旦﹞爲尋夫婿別孤墳﹐﹝末﹞只怕兒夫不認眞。

﹝合﹞流淚眼觀流淚眼﹐斷腸人送斷腸人。

﹝旦掩淚同醜先下﹞﹝末目送﹐作哽咽不能出聲介﹞噯﹐我﹑我﹑我明日死了﹐那有這等一个孝順媳婦﹗可憐﹗可憐﹗﹝掩淚下﹞

△《明珠記。煎茶》攺本

○第一折

﹝卜算子﹞﹝生冠帶上﹞未遇費長房﹐已縮相思地。咫尺有佳音﹐可惜人難寄。

下官王仙客﹐叨授富平縣尹。又爲長樂驛缺了驛官﹐上司命我帶管三月。近日朝廷差幾員內官﹐帶領三十名宮女﹐去備皇陵打掃之用﹐今日申牌時分﹐已到驛中。我想宮女三十名﹐焉知無雙小姐不在其內﹖要托人探个消息﹐百計不能。喜得裏面要取人伏侍﹐我把塞鴻扮做煎茶童子﹐送進去承值﹐萬一遇見小姐﹐也好傳个信兒。塞鴻那里﹖﹝醜上﹞藍橋今夜好風光﹐天上羣仙降下方。只恐雲英難見面﹐裴航空自搗玄霜。塞鴻伺候。﹝生﹞今日送你進去煎茶﹐專爲打探無雙小姐的消息﹐你須要用心體訪。﹝醜﹞小人理會得。﹝生﹞隨著我來。﹝行介﹞你若見了小姐呵﹐

﹝玉交枝﹞道我因他憔悴﹐𨿽則是斷機緣﹐心兒未灰﹐癡情還想成婚配。便今世﹐不共鴛幃﹐私心願將來世期﹐倒不如將生換死求連理。﹝合﹞料伊行﹐冰心未移﹐料伊行﹐柔腸更癡。

說話之間﹐已至館驛前了。﹝醜﹞管門的公公在麼﹖﹝淨上﹞走馬近來辭帝闕﹐奉差前去掃皇陵。甚麼人﹖到此何干﹖﹝生﹞帶管驛事富平縣尹﹐送煎茶人役伺候。﹝淨﹞著他進來。﹝醜進見介﹞﹝淨看怒介﹞這是个男子﹐你爲甚麼送他進來呢﹖﹝生﹞是个幼年童子。﹝淨﹞看他這个模樣﹐也不是个幼年童子了。好不不通道理的縣官﹗就是上司官員﹐帶著家眷從此經過﹐也沒有取男子服事之理﹐何況是皇宮內院的嬪妃﹐肯容男子見面﹖叫孩子們﹐快打出去﹐著他換婦人進來。這樣不通道理﹐還叫他做官﹗﹝罵下﹞﹝生﹞這怎麼處﹖

﹝前腔﹞精神徒費。不收畱﹐翻加峻威﹐道是男兒怎入裙釵隊。嘆賓鴻﹐有翼難飛﹗﹝醜﹞老爺﹐你偌大一位縣官﹐怕著遣婦人不動﹖撥幾民民間婦女進去就是了﹐愁他怎的﹗﹝生﹞塞鴻﹐你那里知道。民間婦人盡有﹐只是我做官的人﹐怎好把心事托他。幽情怎教民婦知﹐說來徒使旁人議。﹝合前﹞且自回衙﹐少時再作道理。正是﹕

不如意事常八九﹐可與人言無二三。

○第二折

﹝破陣子﹞﹝小旦上﹞故主恩情難背﹐思之夜夜魂飛。

奴家采蘋﹐自從拋離故主﹐寄養侯門﹐王將軍待若親生﹐王解元納爲側室﹐唱隨之禮不缺﹐伉儷之情頗諧﹐只是思憶舊恩﹐放心不下。聞得朝廷撥出宮女三十名﹐去備皇陵打掃﹐如今現在驛中。萬一小姐也在數內﹐我和他咫尺之間﹐不能見面﹐令人何以爲情。仔細想來﹐好淒慘人也﹗﹝淚介﹞

﹝黃鶯兒﹞從小便相依。棄中途﹐履禍危﹐經年沒个音書寄。到如今呵﹐又不是他東我西﹐山遙路迷。宮門一入深無底﹐止不過隔層幃。身兒不近﹐怎免淚珠垂。

﹝生上﹞枉作千般計﹐空回九轉腸﹔姻緣生割斷﹐最狠是穹蒼。﹝見介﹞﹝小旦﹞相公回來了。你著塞鴻去探消息﹐端的何如﹖爲甚麼面帶愁容﹐不言不語﹖﹝生﹞不要說起﹗那守門的太監﹐不收男子﹐只要婦人。婦人盡有﹐都是民間之女﹐怎好托他代傳心事﹐豈不悶殺我也﹗

﹝前腔﹞無計可施爲﹐眼巴巴看落暉。只今宵一過﹐便無機會。娘子﹐我便爲此煩惱。你爲何也帶愁容﹖看你無端皺眉﹐無因淚垂﹐莫不是愁他奪取中宮位﹖那里知道這婚姻事呵﹗絕端倪。便圖來世﹐那好事也難期。

﹝小旦﹞奴家不爲別事﹐中因小姐在咫尺之間﹐不能見面﹐故主之情﹐難於割捨﹐所以在此傷心。﹝生﹞原來如此﹐這也是人之常情。﹝小旦﹞相公﹐你要傳消遞息﹐旣苦無人﹔我要見面談心﹐又愁無計。我如今有个兩全之法﹐和你商量。﹝生﹞甚麼兩全之法﹖快些講來。﹝小旦﹞他要取婦人承值﹐何不把奴家送去﹖只說民間之婦。若還見了小姐﹐婦人與婦人講話﹐沒有甚麼嫌疑﹐豈不比塞鴻更彊十倍﹖﹝生﹞如此甚妙﹗只是把个官人娘子扮作民間之婦﹐未免屈了你些。﹝小旦﹞我原以侍妾起家﹐何屈之有。﹝生﹞這等分付門上﹐喚一乘小嬌進來﹐傍晚出去﹐黎明進來便了。

羨卿多智更多情﹐一計能收兩淚零。

﹝小旦﹞雞犬尙能懷故主﹐爲人豈可負生成。

○第三折

﹝此折攺白不攺曲。曲照原本﹐不更一字。﹞

﹝長相思﹞﹝旦上﹞念奴嬌﹐歸國遙﹐爲憶王孫心轉焦﹐楚江秋色饒。月兒髙﹐燭影搖﹐爲憶秦娥夢轉迢。苦呵﹗漢宮春信消。

街鼓冬冬動戍樓﹐倚牀無寐數更籌﹔可憐今夜中庭月﹐一樣淸光兩地愁。奴家自到驛內﹐看看天色晚來。﹝內打二鼓介﹞呀﹐譙樓上面﹐已打二鼓了。獨眠孤館﹐展轉淒其﹐待與姊妹們閒活消遣﹐怎柰他們心上無事﹐一个个都去睡了。教奴家獨守殘燈﹐怎生睡得去﹗

﹝二郎神﹞良宵杳﹐爲愁多﹐睡來還覺。手攬寒衾風料峭。也罷﹐待我剔起殘燈﹐到階除下閒步一回﹐以消長夜。徘徊燈側﹐下階閒步無卿。只見慘淡中庭新月小。畫屏間﹐餘香猶裊。漏聲髙﹐正三更﹐驛庭人靜寥寥。

那簾兒外面﹐就是煎茶之所﹐不免去就著茶鑪﹐飲一杯若茗則个。正是﹕有水難澆心火熱﹐無風可解淚冰寒。﹝暫下﹞﹝小旦持扇上﹞已入重圍裏﹐還愁見面遙﹔故人相對處﹐打點淚痕拋。奴家自進驛來﹐辦眼偸瞧﹐不見我家小組。﹝內作長嘆介﹞﹝小旦﹞呀﹐如今夜深人靜﹐爲何有沈吟嘆息之聲﹖不免揭起簾兒﹐覷他一眼。

﹝前腔﹞偸瞧﹐把朱簾輕揭﹐金鈴聲小。呀﹗那階除之下﹐緩步行來的﹐好似我家小姐。欲待喚他﹐又恐不是。我且只當不知﹐坐在這里煎茶﹐看他出來﹐有何話說。﹝旦上﹞看﹐一樓茶煙香繚繞。呀﹗那个煎茶女子﹐好生面善。靑衣執爨﹐分明舊識風標。悄語低聲問分曉。那煎茶女子﹐快取茶來﹗﹝小旦﹞娘娘請坐﹐待我取來。﹝送茶﹐各看﹐背驚介﹞﹝旦﹞呀﹗分明是采蘋的模樣﹐他爲何來在這里﹖﹝小旦﹞竟是我家小姐﹗待他喚我﹐我才好認他。﹝旦﹞那女子走近前來﹗你莫非就是采蘋麼﹖﹝小旦﹞小姐在上﹐妾身就是。﹝跪介﹞﹝旦抱哭介﹞﹝合﹞天那﹗何幸得萍水相遭﹗﹝旦﹞你爲何來在這里﹖﹝小旦﹞說起話長。今夜之來﹐是采蘋一點孝心﹐費盡機謀﹐特地來尋故主。請問小姐﹐老夫人好麼﹖﹝旦﹞還喜得康健。采蘋﹐你曉得王官人的消息麼﹖郎年少﹐自分離﹐孤身何處飄﹖

﹝小旦﹞他自分散之後﹐賊平到京。正要來圖婚配﹐不想我家遭此橫禍﹐他就落魄天涯。近得金吾將軍題請得官﹐現在富平縣尹﹐權知此驛。

﹝囀林鶯﹞他宦中薄祿權倚靠﹐知他未遂雲霄。﹝旦﹞這等說來﹐他也就在此處了。旣然如此﹐你的近況何如﹖隨著誰人﹖作何勾當﹖﹝小旦﹞采蘋自別夫人小姐﹐蒙金吾將軍收爲義女﹐就嫁與王官人﹐目今現在一起。﹝旦﹞哦﹐你和他現在一起麼﹖﹝小旦﹞是。﹝旦作醋容介﹞這等講來﹐我倒不如你了﹗鷦鷯已占枝頭早﹐孤鸞拘鎖﹐何日得歸巢﹖﹝小旦﹞小姐不要多心。奴家𨿽嫁王郎﹐議定權爲側室﹐虛卻正夫人的座位﹐還待著小姐哩﹗﹝旦﹞這等才是。我且問你﹐檀郎安否﹖怕相思﹐瘦損潘安貌。﹝小旦﹞他𨿽受折磨﹐卻還志气不衰﹐容顏如舊。志气好﹐千般折挫﹐風月未全消。

他一片苦情﹐恐怕小姐不知﹐現付明珠一顆﹐是小姐贈與他的﹐他時時藏在身旁﹐不敢遺失。﹝付珠介﹞

﹝前腔﹞﹝旦﹞雙珠依舊成對好﹐我兩人還是蓬飄。采蘋﹐我今夜要約他一會﹐你可喚得進來麼﹖﹝小旦﹞這个使不得。老公公在外監守﹐又有軍士巡更﹐那里喚得進來﹗﹝旦﹞莫非是你……﹝小旦﹞是我怎麼樣﹖哦﹐采蘋知道了﹐莫非疑我喫醋麼﹖若有此心﹐天不覆﹐地不載﹗小姐﹐利害所關﹐他委實進來不得。﹝旦淚介﹞噯﹗眼前欲見無由到﹐聖庭咫尺﹐翻做楚天遙。﹝小旦﹞楚天猶小﹐著不得一腔煩惱。小姐有何心事﹐只消對采蘋說知﹐待采蘋轉對他說﹐也與見面一般。﹝旦﹞枉心焦﹐我芳情自解﹐怎說與伊曹﹗

待我修書一封﹐與你帶去便了。﹝小旦﹞說得有理﹐快寫起來﹐一霎時天就明了。﹝旦寫介﹞

﹝啄木公子﹞舒殘繭﹐展兔毫﹐蚊腳蠅頭隨意掃。只怕我有萬恨千愁﹐假饒會面難消。我有滿腔愁怨﹐寫向鸞箋怎得了﹖總有丹靑別樣巧﹐畢竟衷腸事怎描﹖只落得淚痕交。

﹝前腔﹞書才寫﹐燈再挑﹐錦袋重封花押巧。書寫完了﹐采蘋﹐你與我傳示他﹐好自支持﹐休爲我長皺眉梢。﹝小旦﹞小姐﹐你與他的姻緣﹐畢竟如何﹖可有出宮相會的日子﹖﹝旦﹞爲說漢宮人未老﹐怨粉愁香憔悴倒﹔寂寞園陵歲月遙﹐雲雨隔藍橋。

明珠封在書中﹐叫他依舊收好。﹝小旦﹞天色已明﹐采蘋出去了。小姐﹐你千萬保重﹗若有便信﹐替我致意老夫人。﹝各哭介﹞﹝小旦﹞小姐保重﹐采蘋去了。﹝掩淚下﹞﹝旦﹞呀﹐采蘋﹐你竟去了﹗﹝頓足哭介﹞

﹝哭相思尾﹞從此兩下分離音信杳﹐無由再見親人了。

﹝哭倒介﹞﹝末上﹞自不整衣毛﹐何須夜夜號。咱家一路辛苦﹐正要睡覺﹐不知那个官人啾啾喞喞﹐一夜哭到天明﹐不免到裏面去看來。呀﹗爲何哭倒在地下﹖﹝看介﹞原來是劉宮人。劉宮人起來﹗﹝摸介﹞呀﹐不好了﹗渾身冰冷﹐只有心口還熱。列位宮人快來﹗﹝四宮女上﹞並無奇禍至﹐何事疾聲呼﹖呀﹗這是劉家姐姐﹐爲何倒在地下﹖﹝末﹞列位宮人看好﹐待我去取姜湯上來。﹝下﹞﹝宮女﹞劉家姐姐﹐快些蘇醒﹗﹝末取姜湯上﹞姜湯在此﹐快灌下去。﹝灌醒介﹞﹝宮女﹞劉家姐姐﹐你爲甚麼事情﹐哭得這般狼狽﹖

﹝黃鶯兒﹞﹝旦﹞只爲連日受劬勞﹐怯風霜﹐心膽遙﹐昨宵不睡挨到曉。﹝末﹞爲甚麼不睡呢﹖﹝旦﹞思家路遙﹐思親壽髙﹐因此驀然愁絕昏沈倒。謝多嬌﹐相將救取﹐免死向荒郊。

﹝末﹞好不小心﹗萬一有些差池﹐都是咱家的干系哩﹗

﹝前腔﹞﹝眾﹞人世水中泡。受皇恩﹐福怎消﹐須苦憶家鄕好。慈幃暫拋﹐相逢不遙﹐寬心莫把閒愁惱。﹝內﹞麵湯熱了﹐請列位宮人梳妝上妖。﹝合﹞曙光髙﹐馬嘶人起﹐梳洗上星軺。

﹝宮女﹞姊妹人人笑語闐﹐娘行何事獨憂煎﹖

﹝旦﹞只因命帶淒怕煞﹐心上無愁也淚漣。

◎授曲第三聲音之道﹐幽渺難知。予作一生柳七﹐交無數周郎﹐𨿽未能如曲子相公身都通顯﹐然論其生平制作﹐塞滿人間﹐亦類此君之不可收拾。然究竟於聲音之道未嘗盡解﹐所能解者﹐不過詞學之章句﹐音理之皮毛﹐比之觀場矮人﹐略髙寸許﹐人贊美而我先之﹐我憎丑而人和之﹐舉世不察﹐遂羣然許爲知音。噫﹐音豈易知者哉﹖人問﹕旣不知音﹐何以制曲﹖予曰﹕釀酒之家﹐不必盡知酒昧﹐然秫多水少則醇Ο﹐曲好ろ精則香冽﹐此理則易諳也﹔此理旣諳﹐則杜康不難爲矣。造弓造矢之人﹐未必盡嫻決拾﹐然曲而勁者利於矢﹐直而銳者宜於鵠﹐此道則易明也﹔旣明此道﹐卽世爲弓人矢人可矣。𨿽然﹐山民善跋﹐水民善涉﹐術疏則巧者亦拙﹐業久則粗者亦精﹔塡過數十種新詞﹐悉付優人﹐聽其歌演﹐近朱者赤﹐近墨者黑﹐況爲朱墨所從出者乎﹖粗者自然拂耳﹐精者自能娛神﹐是其中菽麥亦稍辧矣。語云「耕當問奴﹐織當訪婢。」予𨿽不敏﹐亦曲中之老奴﹐歌中之黠婢也。請述所知﹐以備裁擇。

○解明曲意

唱曲宜有曲情﹐曲情者﹐曲中之情節也。解明情節﹐知其意之所在﹐則唱出口時﹐儼然此種神情﹐問者是問﹐答者是答﹐悲者黯然魂消而不致反有喜色﹐歡者怡然自得而不見稍有瘁容﹐且其聲音齒頰之間﹐各種俱有分別﹐此所謂曲情是也。吾觀今世學曲者﹐始則誦讀﹐繼則歌詠﹐歌詠旣成而事畢矣。至於講解二字﹐非特廢而不行﹐亦且從無此例。有終日唱此曲﹐終年唱此曲﹐甚至一生唱此曲﹐而不知此曲所言何事﹐所指何人﹐口唱而心不唱﹐口中有曲而面上身上無曲﹐此所謂無情﹐與蒙童背書﹐同一勉彊而非自然者也。𨿽腔板極正﹐喉舌齒牙極淸﹐終是第二﹑第三等詞曲﹐非登峯造極之技也。欲唱好曲者﹐必先求明師講明曲義。師或不解﹐不妨轉詢文人﹐得其義而後唱。唱時以精神貫串其中﹐務求酷肖。若是﹐則同一唱也﹐同一曲也﹐其轉腔換字之間﹐別有一種聲口﹐舉目回頭之際﹐另是一副神情﹐較之時優﹐自然迥別。變死音爲活曲﹐化歌者爲文人﹐只在能解二字﹐解之時義大矣哉﹗

○調熟字音

調平仄﹐別陰陽﹐學歌之首務也。然世上歌童解此二事者﹐百不得一。不過口傳心授﹐依樣葫蘆﹐求其師不甚謬﹐則習而察﹐亦可以混過一生。獨有必不可少之一事﹐較陰陽平仄爲稍難﹐又不得因其難而忽視者﹐則爲「出口」﹑「收音」二訣竅。世間有一字﹐卽有一字之頭﹐所謂出口者是也﹔有一定﹐卽有一字之尾﹐所謂收音者是也。尾後又有餘音﹐收煞此字﹐方能了局。譬如吹簫﹑姓蕭諸「簫」字﹐本音爲簫﹐其出口之字頭與收音之字尾﹐並不是「簫」。若出口作「簫」﹐收音作「簫」﹐其中間一段正音並不是「簫」﹐而反爲別一字之音矣。且出口作「簫」﹐其音一泄而盡﹐曲之緩者﹐如何接得下板﹖故必有一字爲之頭﹐以備出口之用﹐有一定爲之尾﹐以備收音之用﹐又有一字爲餘音﹐以備煞板之用。字頭爲何﹖「西」字是也。字尾爲何﹖「夭」字是也。尾後餘音爲何﹖「烏」字是也。字字皆然﹐不能枚紀。《弦索辧訛》等書載此頗詳﹐閱之自得。要知此等字頭﹑字尾及餘音﹐乃天造地設﹐自然而然﹐非後人扭捏成者也﹐但觀切字之法﹐卽知之矣。《篇海》《字匯》等書﹐逐字載有注腳﹐以兩字切成一字。其兩字者﹐上一字卽爲字頭﹐出口者也﹔下一字卽爲字尾﹐收音者也﹔但不及餘音之一字耳。無此上下二字﹐切不出中間一字﹐其爲天造地設可知。此理不明﹐如何唱曲﹖出口一錯﹐卽差謬到底﹐唱此字而訛爲彼字﹐可使知音者聽乎﹖故教曲必先審音。卽使不能盡解﹐亦須講明此義﹐使知字有頭尾以及餘音﹐則不敢輕易開口﹐每字必詢﹐久之自能慣熟。「曲有誤﹐周郎顧。」苟明此道﹐卽遇最刻之周郎﹐亦不能拂情而左顧矣。

字頭﹑字尾及餘音﹐皆爲慢曲而設﹐一字一板或一字數板者﹐皆不可無。其快板曲﹐止有正音﹐不及頭尾。

緩音長曲之字﹐若無頭尾﹐非止不合韻﹐唱者亦大費精神﹐但看靑衿贊禮之法﹐卽知之矣。「拜」﹑「興」二字皆屬長音。「拜」字出口以至收音﹐必俟其人揖畢而跪﹐跪畢而拜﹐爲時甚久。若止唱一「拜」字到底﹐則其音一泄而盡﹐不當歇而不得不歇﹐失儐相之體矣。得其竅者﹐以「不」「愛」二字代之。「不」乃「拜」之頭﹐「愛」乃「拜」之尾﹐中間恰好是一「拜」字。以一字而延數晷﹐則气力不足﹔分爲三字﹐卽有餘矣。「興」字亦然﹐以「希」「因」二字代之。贊禮且然﹐況於唱曲﹖婉譬曲諭﹐以至於此﹐總出一片苦心。審樂諸公﹐定須憐我。

字頭﹑字尾及餘音﹐皆須隱而不現﹐使聽者聞之﹐但有其音﹐並無其字﹐始稱善用頭尾者﹔一有字迹﹐則沾泥帶水﹐有不如無矣。

○字忌模糊

學唱之人﹐勿論巧拙﹐只看有口無口﹔聽曲之人﹐慢講精粗﹐先問有字無字。字從口出﹐有字卽有口。如出口不分明﹐有字若無字﹐是說話有口﹐唱曲無口﹐與啞人何異哉﹖啞人亦能唱曲﹐聽其呼號之聲卽可見矣。常有唱完一曲﹐聽者止聞其聲﹐辧不出一字者﹐令人悶殺。此非唱曲之料﹐選材者任其咎﹐非本優之罪也。舌本生成﹐似難彊造﹐然於開口學曲之初﹐先能淨其齒頰﹐使出口之際﹐字字分明﹐然後使工腔板﹐此回天大力﹐無異點鐵成金﹐然百中遇一﹐不能多也。

○曲嚴分合

同場之曲﹐定宜同場﹐獨唱之曲﹐還須獨唱﹐詞意分明﹐不可犯也。常有數人登場﹐每人一隻之曲﹐而眾口同聲以出之者﹐在授曲之人﹐原有淺深二意﹕淺者慮其冷靜﹐故以發越見長﹔深者示不參差﹐欲以翕如見好。嘗見《琵琶。賞月》一折﹐自「長空萬里」以至「幾處寒衣織未成」﹐俱作合唱之曲﹐諦聽其聲﹐如出一口﹐無髙低斷續之痕者﹐𨿽曰良工心苦﹐然作者深心﹐於玆埋沒。此折之妙﹐全在共對月光﹐各談心事﹐曲旣分唱﹐身段卽可分做﹐是淸淡之內原有波瀾。若混作同場﹐則無所見其情﹐亦無可施其態矣。惟「峭寒生」二曲可以同唱﹐定四曲定該分唱﹐況有「合前」數句振起神情﹐原不慮其太冷。他劇類此者甚多﹐舉一可以槪百。戲場之曲﹐𨿽屬一人而可以同唱者﹐惟行路出師等劇﹐不問詞理異同﹐皆可使眾聲合一。場面似鬧﹐曲聲亦宜鬧﹐靜之則相反矣。

○鑼鼓忌雜

戲場鑼鼓﹐筋節所關﹐當敲不敲﹐不當敲百敲﹐與宜重而輕﹐宜輕反重者﹐均足令戲文減價。此中亦具至理﹐非老於優孟者不知。最忌在要緊關頭﹐忽然打斷。如說白未了之際﹐曲調初起之時﹐橫敲亂打﹐蓋卻聲音﹐使聽白者少聽數句﹐以致前後情事不連﹐審音者未聞起調﹐不知以後所唱何曲。打斷曲文﹐罪猶可恕﹐抹殺賓白﹐情理難容。予觀場每見此等﹐故爲揭出。又有一出戲文將了﹐止餘數句賓白未完﹐而此未完之數句﹐又系關鍵所在﹐乃戲房鑼鼓早已催促收場﹐使說與不說同者﹐殊可痛恨。故疾徐輕重之間﹐不可不急講也。場上之人將要說白﹐見鑼鼓未歇﹐宜少停以待之﹐不則過難專委﹐曲白鑼鼓﹐均分其咎矣。

○吹合宜低

絲﹑竹﹑肉三音﹐向皆孤行獨立﹐未有合用之者﹐合之自近年始。三籟齊鳴﹐天人合一﹐亦金聲玉振之遺意也﹐未嘗不佳﹔但須以肉爲主﹐而絲竹副之﹐使不出自然者﹐亦漸近自然﹐始有主行客隨之妙。邇來戲房吹合之聲﹐皆髙於場上之曲﹐反以絲竹爲主﹐而曲聲和之﹐是座客非爲聽歌而來﹐乃聽鼓樂而至矣。從來名優教曲﹐總使聲與樂齊﹐簫笛髙一字﹐曲亦髙一字﹐簫笛低一字﹐曲亦低一字。然相同之中﹐卽有髙低輕重之別﹐以其教曲之初﹐卽以簫笛代口﹐引之使唱﹐原系聲隨簫笛﹐非以簫笛隨聲﹐習久成性﹐一到聲上﹐不知不覺而以曲隨簫笛矣。正之當用何法﹖曰﹕家常理曲﹐不用吹合﹐止於場上用之﹐則有吹合亦唱﹐無吹合亦唱﹐不靠吹合爲主。譬之小兒學行﹐終日倚墻靠壁﹐捨此不能舉步﹐一旦去其墻壁﹐偏使獨行﹐行過一次兩次﹐則𨿽見墻壁而不靠矣。以予見論之﹐和簫和笛之時﹐當比曲低一字﹐曲聲髙於吹合﹐則絲竹之聲亦變爲肉﹐尋其附和之痕而不得矣。正音之法﹐有過此者乎﹖然此法不宜槪行﹐當視唱曲之人之本領。如一班之中﹐有一二喉音最亮者﹐以此法行之﹐其餘中人以下之材﹐俱照常格。倘不分髙下﹐一例舉行﹐則良法不終﹐而怪予立言之誤矣。

吹合之聲﹐場上可少﹐教曲學唱之時﹐必不可少﹐以其能代師口﹐而司熔鑄變化之權也。何則﹖不用簫笛﹐止憑口授﹐則師唱一徧﹐徒亦唱一徧﹐師住口而徒亦住口﹐聰慧者數徧卽熟﹐資質稍鈍者﹐非數十百徧不能﹐以師徒之間無一轉相授受之人也。自有此物﹐只須師教數徧﹐齒牙稍利﹐卽有簫笛引之。隨簫隨笛之際﹐若曰無師﹐則輕重病徐之間﹐原有法脈準繩﹐引人歸於勝地﹔若曰有師﹐則師口並無一字﹐已將此曲交付其徒。先則人隨簫笛﹐後則簫笛隨人﹐是金蟬脫殼之法也。「庾公之斯﹐學射於尹公之他﹔尹公之他﹐學射於我。」簫笛二物﹐卽曲中之尹公他也。但庾公之斯與子濯孺子﹐昔未見面﹐而今同在一堂耳。若是﹐則吹合之力詎可少哉﹖予恐此書一出﹐好事者過聽予方言﹐謬視簫笛爲可棄﹐故復補論及此。

◎教白第四教習歌舞之家﹐演習聲容之輩﹐咸謂唱曲難﹐說白易。賓白熟念卽是﹐曲文念熟而後唱﹐唱必數十徧而始熟﹐是唱曲與說白之工﹐難易判如霄壤。時論皆然﹐予獨怪其非是。唱曲難而易﹐說白易而難﹐知其難者始易﹐視爲易者必難。蓋詞曲中之髙低抑揚﹐緩急頓挫﹐皆有一定不移之格﹐譜載分明﹐師傳嚴切﹐習之旣慣﹐自然不出範圍。至賓白中之髙低抑揚﹐緩急頓挫﹐則無腔板可按﹑譜籍可查﹐止靠曲師口﹔而曲師入門之初﹐亦系暗中摸索﹐彼旣無傳於人﹐何以轉授於我﹖訛以傳訛﹐此說白之理﹐日晦一日而人不知。人旣不知﹐無怪乎念熟卽以爲是﹐而且以爲易也。吾觀梨園之中﹐善唱曲者﹐十中必有二三﹔工說白者﹐百中僅可一二。此一二人之工說白﹐若非本人自通文理﹐則其所傳之師﹐乃一讀書明理之人也。故曲師不可不擇。教者通文識字﹐則學者之受益﹐東君之省力﹐非止一端。苟得其人﹐必破優伶之格以待之﹐不則鶴困雞羣﹐與儕眾無異﹐孰肯抑而就之乎﹖然於此中索全人﹐頗不易得。不如仍苦立言者﹐再費幾升心血﹐創爲成格以示人。自制曲選詞﹐以至登場演習﹐無一不作功臣﹐庶於爲人爲徹之義﹐無少缺陷。四然﹐成格卽設﹐亦止可爲通文達理者道﹐不識字者聞之﹐未有不噴飯胡盧﹐而怪迂人之多事者也。

○髙低抑揚

賓白𨿽系常談﹐其中悉具至理﹐請以尋常講話諭之。明理人講話﹐一句可當十句﹐不明理人講話﹐十句抵不過一句﹐以其不中肯綮也。賓白𨿽系編就之言﹐說之不得法﹐其不中肯綮等也。猶之倩人傳語﹐教之使說﹐亦與念白相同﹐善傳者以之成事﹐不善傳者以之僨事﹐卽此理也。此理甚難亦甚易﹐得其孔竅則易﹐不得孔竅則難。此等孔竅﹐天下人不知﹐予獨知之。天下人卽能知之﹐不能言之﹐而予復能言之﹐請揭出以示歌者。白有髙低抑揚﹐何者當髙而揚﹖何者當氏而揚﹖曰﹕若唱曲然。曲文之中﹐有正字﹐有襯字。每遇正字﹐必聲髙而气長﹐若遇襯字﹐則聲低气短而疾忙帶過﹐此分別主客之法也。說白之中﹐亦有正字﹐亦有襯字﹐其理同﹐則其法亦同。一段有一段之主客﹐一句有一句之主客﹐主髙而揚﹐客低面抑﹐此至當不易之理﹐卽最簡極便之法也。凡人說話﹐其理亦然。譬如呼人取茶取酒﹐其聲云「取茶來﹗」「取酒來﹗」此二句旣爲茶酒而發﹐則「茶」「酒」二字爲正字﹐其聲必髙而長﹐「取」字「來」字爲襯字﹐其音必低而短。再取舊曲中賓白一段論之。《琵琶。分別》白雲﹕「雲情雨意﹐𨿽可拋兩月之夫妻﹔雪鬢霜鬟﹐竟不念八旬之父母﹗功名之念一起﹐甘旨之心頓忘﹐是何道理﹖」首四句之中﹐前二句是客﹐宜略輕而稍快﹐後二句是主﹐宜略重而稍遲。「功名」﹑「甘旨」二句亦然﹐此句中之主客也。「𨿽可拋」﹑「竟不念」六个字﹐較之「兩月夫妻」﹑「八旬父母」𨿽非襯字﹐卻與襯字相同﹐其爲輕快﹐又當稍別。至於「夫妻」﹑「父母」之上二「之」字﹐又爲襯中之襯﹐其爲輕快﹐更宜倍之。是白皆然﹐此字中之主客也。常見不解事梨園﹐每於四六句中之「之」字﹐與上下正文同其輕重疾徐﹐是謂菽麥不辧﹐尙可謂之能說白乎﹖此等皆言賓白﹐蓋場上所說之話也。至於上場詩﹐定場白﹐以及長篇大幅敍事之文﹐定宜髙低相錯﹐緩急得宜﹐切勿作一片髙聲﹐或一派細語﹐俗言「水平調」是也。上場詩四句之中﹐三句皆髙而緩﹐一名宜低而快。低而快者﹐大率宜在第三句﹐至第四句之髙而緩﹐較首二句更宜倍之。如《浣紗記》定場詩云「少小豪雄俠气聞﹐飄零仗劍學從軍。何年事了拂衣去﹐歸臥荊南夢澤云。」「少小」二句宜髙而緩﹐不待言矣。「何年」一句必須輕輕帶過﹐若與前二句相同﹐則煞尾一句不求低而自低矣。末句一低﹐則懈而無勢﹐況其下接著通名道姓之語。如「下官姓範名蠡﹐字少伯」﹐「下官」二字例應稍低﹐若末句低而接者又低﹐則神气索然不振矣﹐故第三句之稍低而快﹐勢有不得不然者。此理此法﹐誰能窮究至此﹖然不如此﹐則是尋常應付之戲﹐非孤標特出之戲也。髙低抑揚之法﹐盡乎此矣。

優師旣明此理﹐則授徒之際﹐又有一簡便可行之法﹐索性取而予之﹕但於點腳本時﹐將宜髙宜長之字用朱筆圈之﹐凡類襯字者不圈。至於襯中之襯﹐與當急急趕下﹑斷斷不宜沾滯者﹐亦用朱筆抹以細紋﹐如流水狀﹐使一皆能識認。則於念劇之初﹐便有髙低抑揚﹐不俟登場摹擬。如此教曲﹐有不妙絕天下﹐而使百千萬億之人贊美者﹐吾不信也。

○緩急頓挫

緩急頓挫之法﹐較之髙低抑揚﹐其理愈精﹐非數言可了。然了之必須數言﹐辯者愈繁﹐則聽者愈惑﹐終身不能解矣。優師點腳本授歌童﹐不過一句一點﹐求其點不刺謬﹐一句還一句﹐不致斷者聯而聯者斷﹐亦云幸矣﹐尙能詢及其他﹖卽以腳本授文人﹐倩其畫文斷句﹐亦不過每句一點﹐無他法也。而不知場上說白﹐盡有當斷處不斷﹐反至不當斷處而忽斷﹔當聯處不聯﹐忽至不當聯處而反聯者。此之謂緩急頓挫。此中微渺﹐但可意會﹐不可言傳﹔但能口授﹐不能以筆舌諭者。不能言而彊之使言﹐只有一法﹕大約兩句三句而止言一事者﹐當一气趕下﹐中間斷句處勿太遲緩﹔或一句止言一事﹐而下句又言別事﹐或同一事而另分一意者﹐則當稍斷﹐不可竟連下句。是亦簡便可行之法也。此言其粗﹐非論其精﹔此言其略﹐未及其詳。精詳之理﹐則終不可言也。

當斷當聯之處﹐亦照前法﹐分別於腳本之中﹐當斷處用朱筆一畫﹐使至此稍頓﹐余俱連讀﹐則無緩急相左之患矣。

婦人之態﹐不可明言﹐賓白中之緩急頓挫﹐亦不可明言﹐是二事一致。輕盈裊娜﹐婦人身上之態也﹔緩急頓挫﹐優人口中之態也。予欲使優人之口﹐變爲美人之身﹐故爲講究至此。欲爲戲場尢物者﹐請從事予言﹐不則仍其故步。

◎脫套第五戲場惡套﹐情事多端﹐不能枚紀。以極鄙極欲之關目﹐一人作之﹐千萬人效之﹐以致一定不移﹐守爲成格﹐殊爲怪也。西子捧心﹐尙不可效﹐況效東施之顰乎﹖且戲場關目﹐全在出奇變相﹐令人不能懸擬。若人人如是﹐事事皆然﹐則彼未演出而我先知之﹐憂者不覺其可憂﹐苦者不覺其爲苦﹐卽能令人發笑﹐亦笑其雷同他劇﹐不出範圍﹐非有新奇莫測之可喜也。掃除惡習﹐拔去眼釘﹐亦髙人造福之一事耳。

○衣冠惡習

記予幼時觀場﹐凡遇秀才趕考及謁見當塗貴人﹐所衣之服﹐皆靑素圓領﹐未有著藍衫者﹐三十年來始見此服。近則藍衫與靑衫並用﹐卽以之別君子小人。凡以正生﹑小生及外末腳色而爲君子者﹐照舊衣靑圓領﹐惟以淨醜腳色而爲小人者﹐則著藍衫。此例始於何人﹐殊不可解。夫靑衿﹐乾廷之名器也。以賢愚而論﹐則爲聖人之徒者始得衣之﹔以貴賤而論﹐則備縉紳之選者始得衣之。名宦大賢盡於此出﹐何所見而爲小人之服﹐必使淨醜衣之﹖此戲場惡習所當首革者也。或仍照舊例﹐止用靑衫而不設藍祖。若照新例﹐則君子小人互用﹐萬勿獨歸花面﹐而令士子蒙羞也。

近來歌舞之衣﹐可謂窮奢極侈。富貴娛情之物﹐不得不然﹐似難責以儉朴。但有不可解者﹕婦人之服﹐貴在輕柔﹐而近日舞衣﹐其堅硬有如盔甲。云肩大而且厚﹐面夾兩層之外﹐又以銷金錦緞圍之。其下體前後二幅﹐名曰「遮羞」者﹐必以硬布裱骨而爲之﹐此戰場所用之物﹐名爲「紙甲」者是也﹐歌臺舞榭之上﹐胡爲乎來哉﹖易以輕軟之衣﹐使得隨身環繞﹐似不容已。至於衣上所繡之物﹐止宜兩種﹐勿及其他。上體鳳鳥﹐下體雲霞﹐此爲定制。蓋「霓裳羽衣」四字﹐業有成憲﹐非若點綴他衣﹐可以渾施色相者也。予非能創新﹐但能復古。

方巾與有帶飄巾﹐同爲儒者之服。飄巾儒雅風流﹐方巾老成持重﹐以之分別老少﹐可稱得宜。近日梨園﹐每遇窮愁患難之士﹐卽戴方巾﹐不知何所取義﹖至紗帽巾之有飄帶者﹐制原不佳﹐戴於粗豪公子之首﹐果覺相稱。至於軟翅紗帽﹐極美觀瞻﹐曩時《張生逾墻》等劇往往用之﹐近皆除去﹐亦不得其解。

○聲音惡習

花面口中﹐聲音宜雜。如作各處鄕語﹐及一切可憎可厭之聲﹐無非爲發笑計耳﹐然亦必須有故而然。如所演之劇﹐人系吳人﹐則作吳音﹐人系越人﹐則作越音﹐此從人起見者也。如演劇之地在吳則作吳音﹐在越則作越音﹐此從地起見者也。可怪近日之梨園﹐無論在南在北﹐在西在東﹐亦無論劇中之人生於何地﹐長於何方﹐凡系花面腳色﹐卽作吳音﹐豈吳人盡屬花面乎﹖此與淨醜著藍衫﹐同一覆盆之事也。使範文正﹑韓襄毅諸公有靈﹐聞此聲﹐觀此劇﹐未有不抱恨九原﹐而思痛革其獘者也。今三吳縉紳之居要路者﹐欲易此俗﹐不過啟吻之勞﹔從未有計及此者﹐度量優容﹐眞不可及。且梨園盡屬吳人﹐凡事皆能自顧﹐獨此一著﹐不惟不自爭气﹐偏欲故形其醜﹐豈非天下古今一絕大怪事乎﹖且三吳之音﹐止能通於三吳﹐出境言之﹐人多不解﹐求其發笑﹐而反使聽者茫然﹐亦失計甚矣。吾請爲詞場易之﹕花面聲音﹐亦如生旦外未﹐悉作官音﹐止以話頭惹笑﹐不必故作方言。卽作方言﹐亦隨地轉。如在杭州﹐卽學杭人之話﹐在徽州﹐卽學徽人之話﹐使婦人小兒皆能識辧。識者多﹐則笑者眾矣。

○語言惡習

白中有「呀」字﹐驚駭之聲也。如意中並無此事﹐而猝然遇之﹐一向未見其人﹐而偶爾逢之﹐則用此字開口﹐以示異也。近日梨園不明此義﹐凡見一人﹐凡遇一事﹐不論意中意外﹐久逢乍逢﹐卽用此字開口﹐甚有差人請客而客至﹐亦以「呀」字爲接見之聲音﹐此等迷謬﹐尙可言乎﹖故爲揭出﹐使知斟酌用之。

戲場慣用者﹐又有「且住」二字。此二字有兩種用法。一則相反之事﹐用作過文﹐如正說此事﹐忽然想及彼事﹐彼事與此事勢難並行﹐才想及而未曾出口﹐先以此二字截斷前言「且住」者﹐住此說自以爲善﹐恐未盡善﹐務期必妥﹐當於是處尋非﹐故以此代心口相商﹐「且住」者﹐稍遲以待﹐不可竟行之意也。而今之梨園﹐不問是非好歹﹐開口說話﹐卽用此二字作助語詞﹐常有一段賓白之中﹐連說數十个「且住」者﹐此皆不詳字義之故。一經點破﹐犯此病者鮮矣。

上場引子下場詩﹐此一出戲文之首尾。尾後不可增尾﹐猶頭上不可加頭也。可怪近時新例﹐下場詩念畢﹐仍不落臺﹐定增幾句淡話﹐以極緊湊之文﹐翻成極寬緩之局。此義何居﹐令人不解。曲有尾聲及下場詩者﹐以曲音散漫﹐不得幾句緊腔﹐如何截得板住﹖白文冗雜﹐不得幾句約語﹐如何結得話成﹖若使結過之後﹐又復說起﹐何如不收竟下之爲愈乎﹖且首尾一理﹐詩後旣可添話﹐則何不於引子之先﹐亦加幾句說白﹐說完而後唱乎﹖此積習之最無理最可厭者﹐急宜攺革﹐然又不可盡革。如兩人三人在場﹐二人先下﹐一人說話未了﹐必宜稍停以盡其說﹐此謂「弔場」﹐原系古格。然須萬不得已﹐少此數句﹐必添出後一出戲文﹐或少此數句﹐卽埋沒從前說話之意者﹐方可如此。﹝亦有下場不及更衣者﹐故借此爲緩兵計。﹞是龍足﹐非蛇足也。然只可偶一爲之﹐若出出皆然﹐則是是貂皆可續矣﹐何世間狗尾之多乎﹖

○科諢惡習

插科打諢處﹐陋習更多﹐革之將不勝革﹐且見過卽忘﹐不能悉記﹐略舉數則而已。如兩人相毆﹐一勝一敗﹐有人來功﹐必使被毆者走脫﹐而誤打勸解之人﹐《連環。擲戟》之董卓是也。主人偸香竊玉﹐館童喫醋拈酸﹐謂尋新不如守舊﹐說畢必以臀相向﹐如《玉簪》之進安﹑《西廂》之琴童是也。戲中串戲﹐殊覺可厭﹐而優人慣增此種﹐其腔必效弋陽﹐《幽閨。曠野奇逢》之酒保是也。

聲容部目錄◎選姿第一◎修容第二◎治服第三◎習技第四

◎選姿第一「食色﹐性也。」「不知子都之姣者﹐無目者也。」古之大賢擇言而發﹐其所以不拂人情﹐而數爲是論者﹐以性所原有﹐不能彊之使無耳。人有美妻美妾而我好之﹐是謂拂人之性﹔好之不惟損徳﹐且以殺身。我有美妻美妾而我好之﹐是還吾性中所有﹐聖人復起﹐亦得我心之同然﹐非失徳也。孔子云「素富貴﹐行乎富貴。」人處得爲之地﹐不買一二姬妾自娛﹐是素富貴而行乎貧賤矣。王道本乎人情﹐焉用此矯淸矯儉者爲哉﹖但有獅吼在堂﹐則應借此藏拙﹐不則好之實所以惡之﹐憐之適足以殺之﹐不得以紅顏薄命借口﹐而爲代天行罰之忍人也。予一介寒生﹐終身落魄﹐非止國色難親﹐天香未遇﹐卽彊顏陋質之婦﹐能見幾人﹐而敢謬次音容﹐侈談歌舞﹐貽笑於眠花藉柳之人哉﹗然而緣𨿽不偶﹐興則頗佳﹐事𨿽未經﹐理實易諳﹐想當然之妙境﹐較身醉溫柔鄕者倍覺有情。如其不信﹐但以往事驗之。楚襄王﹐人主也。六宮窈窕﹐充塞內庭﹐握雨攜雲﹐何事不有﹖而千古以下﹐不聞傳其實事﹐止有陽臺一夢﹐膾炙人口。陽臺今落何處﹖神女家在何方﹖朝爲行雲﹐暮爲行雨﹐畢竟是何情狀﹖豈有蹤迹可考﹐實事可縷陳乎﹖皆幻境也。幻境之妙﹐十倍於眞﹐故千古傳之。能以十倍於眞之事﹐譜而爲法﹐未有不入閒情三昧者。凡讀是書之人﹐欲考所學之從來﹐則請以楚國陽臺之事對。

○肌膚

婦人嫵媚多端﹐畢竟以色爲主。《詩》不云乎「素以爲絢兮」﹖素者﹐白也。婦人本質﹐惟白最難。常有眉目口齒般般入畫﹐而缺陷獨在肌膚者。豈造物生人之巧﹐反不同於染匠﹐未施漂練之力﹐而遽加文采之工乎﹖曰﹕非然。白難而色易也。曷言乎難﹖是物之生﹐皆視根本﹐根本何色﹐枝葉亦作何色。人之根本維何﹖精也﹐血也。精色帶白﹐血則紅而紫矣。多受父精而成胎者﹐其人之生也必白。父精母血交聚成胎﹐或血多而精少者﹐其人之生也必在黑白之間。若其血色淺紅﹐結而爲胎﹐𨿽在黑白之間﹐及其生也﹐豢以美食﹐處以曲房﹐猶可日趨於淡﹐以腳地未盡緇也。有幼時不白﹐長而始白者﹐此類是也。至其血色深紫﹐結而成胎﹐則其根本已緇﹐全無腳地可漂﹐及其生也﹐卽服以水晶雲母﹐居以玉殿瓊樓﹐亦難望其變深爲淺﹐但能守舊不遷﹐不致愈老愈黑﹐亦云幸矣。有富貴之家﹐生而不白﹐至長至老亦若是者﹐此類是也。知此﹐則知選材之法﹐當如染匠之受衣。有以白衣使漂者受之﹐易爲力也﹔有白衣稍垢而使漂者亦受之﹐𨿽難爲力﹐其力猶可施也﹔若以旣染深色之衣﹐使之剝去他色﹐漂而爲白﹐則𨿽什佰其工價﹐必辭之不受。以人力𨿽巧﹐難拗天工﹐不能彊旣有者而使之無也。婦人之白者易相﹐黑者亦易相﹐惟在黑白之間者﹐相之不易。有三法焉﹕面黑於身者易白﹐身黑於面者難白﹔肌膚之黑而嫩者易白﹐黑而粗者難白﹔皮肉之黑而寬者易白﹐黑而緊且實者難白。面黑於身者﹐以面在外而身在內﹐在外則有風吹日曬﹐其漸白也爲難﹔身在衣中﹐較面稍白﹐則其由深而淺﹐業有明徵﹐使面亦同身﹐蔽之有物﹐其驗亦若是矣﹐故易白。身黑於面者反此﹐故不易白。肌膚之細而嫩者﹐如綾羅紗絹﹐其體光滑﹐故受色易﹐退色亦易﹐稍受風吹﹐略經日照﹐則深者淺而濃者淡矣。粗則如布如毯﹐其受色之難﹐十倍於綾羅紗絹﹐至欲退之﹐其工又不止十倍﹐肌膚之理亦若是也﹐故知嫩者易白﹐而粗者難白。皮肉之黑而寬者﹐猶糸由緞之未經熨﹐靴與履之未經楦者﹐因其皺而未直﹐故淺者似深﹐淡者似濃﹐一經熨楦之後﹐則紋理陡變﹐非復曩時色相矣。肌膚之寬者﹐以其血肉未足﹐猶待長養﹐亦猶待楦之靴履﹐未經燙熨之綾羅紗絹﹐此際若此﹐則其血肉充滿之後必不若此﹐故知寬者易白﹐緊而實者難白。相肌之法﹐備乎此矣。若是﹐則白者﹑嫩者﹑寬者爲人爭取﹐其黑而粗﹑緊而實者遂成棄物乎﹖曰﹕不然。薄命盡出紅顏﹐厚福偏歸陋質﹐此等非也﹐皆素封伉儷之材﹐誥命夫人之料也。

○眉眼

面爲一身之主﹐目又爲一面之主。相人必先相面﹐人盡知之﹐相面必先相目﹐人亦盡知﹐而未必盡窮其祕。吾謂相人之法﹐必先相心﹐心得而後觀其形體。形體維何﹖眉髮口齒﹐耳鼻手足之類是也。心在腹中﹐何由得見﹖曰﹕有目在﹐無憂也。察心之邪正﹐莫妙於觀眸子﹐子輿氏筆之於書﹐業開風鑑之祖。予無事贅陳其說﹐但言情性之剛柔﹐心思之愚慧。四者非他﹐卽異日司花執爨之分途﹐而獅吼堂與溫柔鄕接壤之地也。目細而長者﹐秉性必柔﹔目粗而大者﹐居心必悍﹔目善動而黑白分明者﹐必多聰慧﹔目常定而白多黑少﹐或白少黑多者﹐必近愚蒙。然初相之時﹐善轉者亦未能遽轉﹐不定者亦有時而定。何以試之﹖曰﹕有法在﹐無憂也。其法維何﹖一曰以靜待動﹐一曰以卑矚髙。目隨身轉﹐未有動蕩其身﹐而能膠柱其目者﹔使之乍往乍來﹐多行數武﹐而我回環其目以視之﹐則秋波不轉而自轉﹐此一法也。婦人避羞﹐目必下視﹐我若居髙臨卑﹐彼下而又下﹐永無見目之時矣。必當處之髙位﹐或立臺坡之上﹐或居樓閣之前﹐而我故降其軀以矚之﹐則彼下無可下﹐勢必環轉其眼以避我。𨿽云善動者動﹐不善動者亦動﹐而勉彊自然之中﹐卽有貴賤妍媸之別﹐此又一法也。至於耳之大小﹐鼻之髙卑﹐眉髮之淡濃﹐唇齒之紅白﹐無目者猶能按之以手﹐豈有識者不能鑑之以形﹖無俟嘵嘵﹐徒滋繁瀆。

眉之秀與不秀﹐亦復關系情性﹐當與眼目同視。然眉眼二物﹐其勢往往相因。眼細者眉必長﹐眉粗者眼必巨﹐此大較好﹐然亦有不盡相合者。如長短粗細之間﹐未能一一盡善﹐則當取長恕短﹐要當視其可施人力與否。張京兆工於畫眉﹐則其夫人之雙黛﹐必非濃淡得宜﹐無可潤澤者。短者可長﹐則妙在用增﹔粗者可細﹐則妙在用減。但有必不可少之一字﹐而人多忽視之者﹐其名曰「曲」。必有天然之曲﹐而後人力可施其巧。「眉若遠山」﹐「眉如新月」﹐皆言曲之至也。卽不能酷肖遠山﹐盡如新月﹐亦須稍帶月形﹐略存山意﹐或彎其上而不彎其下﹐或細其外而不細其中﹐皆可自施人力。最忌平空一抹﹐有如太白經天﹔又忌兩筆斜衝﹐儼然倒書八字。變遠山爲近瀑﹐反新月爲長虹﹐𨿽有善畫之張郎﹐亦將畏難而卻走。非選姿者居心太刻﹐以其爲溫柔鄕擇人﹐非爲娘子軍擇將也。

○手足

相女子者﹐有簡便訣云「上看頭﹐下看腳。」似二語可槪通身矣。予怪其最要一著﹐全未提起。兩手十指﹐爲一生巧拙之關﹐百歲榮枯所系﹐相女者首重在此﹐何以略而去之﹖且無論手嫩者必聰﹐指尖者多慧﹐臂丰而腕厚者﹐必享球圍翠繞之榮﹔卽以現在所需而論之﹐手以揮弦﹐使其指節累累﹐幾類彎弓之決拾﹔手以品簫﹐如其臂形攘攘﹐幾同伐竹之斧斤﹔抱枕攜衾﹐觀之興索﹐振卮進酒﹐受者眉攢﹐亦大失開門見山之初著矣。故相手一節﹐爲觀人要著﹐尋花問柳者不可不知﹐然此道亦難言之矣。選人選足﹐每多窄窄金蓮﹔觀手觀人﹐絕少纖纖玉指。是最易者足﹐而最難者手﹐十百之中﹐不能一二覯也。須知立法不可不嚴﹐至於行法﹐則不容不恕。但於或嫩或柔或尖或細之中﹐取其一得﹐卽可寬恕其他矣。至於選足一事﹐如但求窄小﹐則可一目了解。倘欲由粗以及精﹐盡美而思善﹐使腳小而不受腳小之累﹐兼收腳小之用﹐則又比手更難﹐皆不可求而可遇者也。其累維何﹖因腳小而難行﹐動必扶墻靠壁﹐此累之在己者也﹔因腳小而致穢﹐令人掩鼻攢眉﹐此累之在人者也。其用維何﹖瘦欲無形﹐越看越生憐惜﹐此用之在日者也﹔柔若無骨﹐愈親愈耐撫摩﹐此用之在夜者也。昔有人謂予曰「宜興周相國﹐以千金購一麗人﹐名爲『抱小姐』﹐因其腳小之至﹐寸步難移﹐每行必須人抱﹐是以得名。」予曰「果若是﹐則一泥塑美人而已矣﹐數錢可買﹐奚事千金﹖」造物生人以足﹐欲其行也。昔形容女子聘婷者﹐非曰「步步生金蓮」﹐卽曰「行行如玉立」﹐皆謂其腳小能行﹐又復行而入畫﹐是以可珍可寶﹐如其小而不行﹐則與刖足者何異﹖此小腳之累之不可有也。予徧遊四方﹐見足之最小而無累﹐與最小而得用者﹐莫過於秦之蘭州﹑晉之大同。蘭州女子之足﹐大者三寸﹐小者猶不及焉﹐又能步履如飛﹐男子有時追之不及﹐然去其淩波小襪而撫摩之﹐猶覺剛柔相半﹔卽有柔若無骨者﹐然偶見則易﹐頻遇爲難。至大同名妓﹐則彊八皆若是也。與之同榻者﹐撫及金蓮﹐令人不忍釋手﹐覺倚翠偎紅之樂﹐未有過於此者。向在都門﹐以此語人﹐人多不信。一席間擁二妓﹐一晉一燕﹐皆無麗色﹐而足則甚小。予請不信者卽而驗之﹐果覺晉勝於燕﹐大有剛柔之別。座客無不翻然﹐而罰不信者以金穀酒數。此言小腳之用之不可無也。噫﹐豈其娶妻必齊之姜﹖就地取材﹐但不失立言之大意而已矣。

驗足之法無他﹐只在多行幾步﹐觀其難行易動﹐察其勉彊自然﹐則思過半矣。直則易動﹐曲卽難行﹔正則自然﹐歪卽勉彊。直而正者﹐非止美觀便走﹐亦少穢气。大約穢气之生﹐皆彊勉造作之所致也。

○態度

古云「尢物足以移人。」尢物維何﹖媚態是已。世人不知﹐以爲美色﹐烏知顏色𨿽美﹐是一物也﹐烏足移人﹖加之以態﹐則物而尢矣。如雲美色卽是尢物﹐卽可移人﹐則今時絹做之美女﹐畫上之嬌娥﹐其顏色較之生人﹐豈止十倍﹐何以不見移人﹐而使之害相思成郁病耶﹖是知「媚態」二字﹐必不可少。媚態之在人身﹐猶火之有焰﹐燈之有光﹐珠貝金銀之有寶色﹐是無形之物﹐非有形之物也。惟其是物而非物﹐無形似有形﹐是以名爲「尢物」。尢物者﹐怪物也﹐不可解說之事也。凡女子﹐一見卽令人思﹐思而不能自己﹐遂至捨命以圖﹐與生爲難者﹐皆怪物也﹐皆不可解說之事也。吾於「態」之一字﹐服天地生人之巧﹐鬼神體物之工。使以我作天地鬼神﹐形體吾能賦之﹐知識我能予之﹐至於是物而非物﹐開形似有形之態度﹐我實不能變之化之﹐使其自無而有﹐復自有而無也。態之爲物﹐不特能使美者愈美﹐艷者愈艷﹐且能使老者少而媸者妍﹐無情之事變爲有情﹐使人暗受籠絡而不覺者。女子一有媚態﹐三四分姿色﹐便可抵過六七分。試以六七分姿色而無媚態之婦人﹐與三四分姿色而有媚態之婦人同立一處﹐則人止愛三四分而不愛六七分﹐是態度之於顏色﹐猶不止一倍當兩倍也。試以二三分姿色而無媚態之婦人﹐與全無姿色而止有媚態之婦人同立一處﹐或與人各交數言﹐則人止爲媚態所惑﹐而不爲美色所惑﹐是態度之於顏色﹐猶不止於以少敵多﹐且能以無而敵有也。今之女子﹐每有狀貌姿容一無可取﹐而能令人思之不倦﹐甚至捨命相從者﹐皆「態」之一字之爲崇也。是知選貌選姿﹐總不如選態一著之爲要。態自天生﹐非可彊造。彊造之態﹐不能飾美﹐止能愈增其陋。同一顰也﹐出於西施則可愛﹐出於東施則可憎者﹐天生﹑彊造之別也。相面﹑相肌﹑相眉﹑相眼之法﹐皆可言傳﹐獨相態一事﹐則予心能知之﹐口實不能言之。口之所能言者﹐物也﹐非尢物也。噫﹐能使人知﹐而能使人欲言不得﹐其爲物也何知﹗其爲事也何知﹗豈非天地之間一大怪物﹐而從古及今﹐一件解說不來之事乎﹖

詰予者曰﹕旣爲態度立言﹐又不指人以法﹐終覺首鼠﹐盍亦捨精言粗﹐略示相女者以意乎﹖予曰﹕不得已而爲言﹐止有直書所見﹐聊爲榜樣而已。向在維揚﹐代一貴人相妾。靚妝而至者不一其人﹐始皆俯首而立﹐及命之擡頭﹐一人不作羞容而竟擡﹔一人嬌羞靦腆﹐彊之數四而後擡﹔一人初不卽擡﹐及彊而後可﹐先以眼光一瞬﹐似於看人而實非看人﹐瞬畢復定而後擡﹐俟人看畢﹐復以眼光一瞬而後俯﹐此卽「態」也。記曩時春遊遇雨﹐避一亭中﹐見無數女子﹐妍媸不一﹐皆踉蹌而至。中一縞衣貧婦﹐年三十許﹐人皆趨入亭中﹐彼獨徘徊檐下﹐以中無隙地故也﹔人皆抖擻衣衫﹐慮其太濕﹐彼獨聽其自然﹐以檐下雨侵﹐抖之無益﹐徒現醜態故也。及雨將止而告行﹐彼獨遲疑稍後﹐去不數武而雨復作﹐乃趨入亭。彼則先立亭中﹐以逆料必轉﹐先踞勝地故也。然臆𨿽偶中﹐絕無驕人之色。見後入者反立檐下﹐衣衫之濕﹐數倍於前﹐而此婦代爲振衣﹐姿態百出﹐竟若天集眾醜﹐以形一人之媚者。自觀者視之﹐其初之不動﹐似以鄭重而養態﹔其後之故動﹐似以徜徉而生態。然彼豈能必天復雨﹐先儲其才以俟用乎﹖其養也﹐出之無心﹐其生也﹐亦非有意﹐皆天機之自起自伏耳。當其養態之時﹐先有一種嬌羞無那之致現於身外﹐令人生愛生憐﹐不俟娉婷大露而後覺也。斯二者﹐皆婦人媚態之一斑﹐舉之以見大較。噫﹐以年三十許之貧婦﹐止爲姿態稍異﹐遂使二八佳人與曳珠頂翠者皆出其下﹐然則態之爲用﹐豈淺鮮哉﹗

人問﹕聖賢神化之事﹐皆可造詣而成﹐豈婦人媚態獨不可學而至乎﹖予曰﹕學則可學﹐教則不能。人又問﹕旣不能教﹐胡云可學﹖予曰﹕使無態之人與有態者同劇﹐朝夕薰陶﹐或能爲其所化﹔如蓬生麻中﹐不扶自直﹐鷹變成鳩﹐形爲气感﹐是則可矣。若欲耳提而面命之﹐則一部《廿一史》﹐當從何處說起﹖還怕愈說愈增其木彊﹐柰何﹗

◎修容第二婦人惟仙姿國色﹐無俟修容﹔稍去天工者﹐卽不能免於人力矣。然予所謂「修飾」二字﹐無論妍媸美惡﹐均不可少。俗云「三分人材﹐七分妝飾。」此爲中人以下者言之也。然則有七分人材者﹐可少三分妝飾乎﹖卽有十分人材者﹐豈一分妝飾皆可不用乎﹖曰﹕不能也。若是﹐則修容之道不可不急講矣。今世之講修容者﹐非止窮工極巧﹐幾能變鬼爲神﹐我卽欲勉竭心神﹐創爲新說﹐其如人心至巧﹐我法難工﹐非但小巫見大巫﹐且如小巫之徒﹐往教大巫之師﹐其不遭噴飯而唾面者鮮矣。然一時風气所趨﹐往往失之過當。非始初立法之不佳﹐一人求勝於一人﹐一日務新於一日﹐趨而過之﹐致失其眞之獘也。「楚王好細腰﹐宮中皆餓死﹔楚王好髙髻﹐宮中皆一尺﹔楚王好大袖﹐宮中皆全帛。」細腰非不可愛﹐髙髻大袖非不美觀﹐然至餓死﹐則人而鬼矣。髻至一尺﹐袖至全帛﹐非但不美觀﹐直與魑魅魍魎無別矣。此非好細腰﹑好髙髻大袖者之過﹐乃自爲餓死﹐自爲一尺﹐自爲全帛者之過也。亦非自爲餓死﹐自爲一尺﹐自爲全帛者之過﹐無一人痛懲其失﹐著爲章程﹐謂止當如此﹐不可太過﹐不可不及﹐使有遵守者之過也。吾觀今日之修容﹐大類楚宮之末俗﹐著爲章程﹐非艸野得爲之事。但不經人提破﹐使知不可愛而可憎﹐聽其日趨日甚﹐則在生而爲魑魅魍魎者﹐已去死人不遠﹐矧腰成一縷﹐有餓而必死之勢哉﹗予爲修容立說﹐實具此段婆心﹐凡爲西子者﹐自當曲體人情﹐萬毋遽發嬌嗔﹐罪其唐突。

○盥櫛

盥面之法﹐無他奇巧﹐止是濯垢務盡。面上亦無他垢﹐所謂垢者﹐油而已矣。油有二種﹐有自生之油﹐有沾上之油。自生之油﹐從毛孔沁出﹐肥人多而瘦人少﹐似汗非汗者是也。沾上之油﹐從下而上者少﹐從上而下者多﹐以發與膏沐勢不相離﹐發麵交接之地﹐勢難保其不侵。況以手按發﹐按畢之後﹐自上而下亦難保其不相挨擦﹐挨擦所至之處﹐卽生油發亮之處也。生油發亮﹐於面似無大損﹐殊不知一日之美惡系焉﹐面之不白不勻﹐卽從此始。從來上粉著色之地﹐最怕有油﹐有卽不能上色。倘於浴面初畢﹐未經搽粉之時﹐但有指大一痕爲油手所污﹐迨加粉搽面之後﹐則滿面皆白而此處獨黑﹐又且黑而有光﹐此受病之在先者也。旣經搽粉之後﹐而爲油手所污﹐其黑而光也亦然﹐以粉上加油﹐但見油而不見粉也﹐此受病之在後者也。此二者之爲患﹐𨿽似大而實小﹐以受病之處止在一隅﹐不及滿面﹐閨人盡有知之者。尙有全體受傷之患﹐從古佳人暗受其害而不知者﹐予請攻而出之。從來拭面之巾帕﹐多不止於拭面﹐擦臂抹胸﹐隨其所至﹔有膩卽有油﹐則巾帕之不潔也久矣。卽有好潔之人﹐止以拭面﹐不及其他﹐然能保其上不及發﹐將至額角而遂止乎﹖一沾膏沐﹐卽非無油少膩之物矣。以此拭面﹐非拭面也﹐猶打磨細物之人﹐故以油布擦光﹐使其不沾他物也。他物不沾﹐粉獨沾乎﹖凡有面不受妝﹐越勻越黑﹔同一粉也﹐一人搽之而白﹐一个搽之而不白者﹐職是故也。以拭面之巾有異同﹐非搽面之粉有善惡也。故善勻面者﹐必須先潔其巾。拭面之巾﹐止供拭面之用﹐又須用過卽浣﹐勿使稍帶油痕﹐此務本窮源之法也。

善櫛不如善篦﹐篦者﹐櫛之兄也。發內無法﹐始得絲絲現相﹐不則一片如氈﹐求其界限而不得﹐是帽也﹐非髻也﹐是退光黑漆之器﹐非烏雲蟠繞之頭也。故善蓄姬妾者﹐當以百錢買梳﹐千錢購篦。篦精則發精﹐稍儉其值﹐則發損頭痛﹐篦不數下而止矣。篦之極淨﹐使便用梳。而梳之爲物﹐則越舊越精。「人惟求舊﹐物惟求新」。古語𨿽然﹐非爲論梳而論。求其舊而不得﹐則富者用牙﹐貧者用角。新木之梳﹐卽搜根剔齒者﹐非油浸十日﹐不可用也。

古人呼髻爲「蟠龍」。蟠龍者﹐髻之本體﹐非由妝飾而成。蟠龍者﹐髻之本體﹐非由妝飾而成。隨手綰成﹐皆作蟠龍之勢﹐可見古人之妝﹐全用自然﹐毫無造作。然龍乃善變之物﹐發無一定之形﹐使其相傳至今﹐物而不化﹐則龍非蟠龍﹐乃死龍矣﹔發非佳人之發﹐乃死人之發矣。無怪今人善變﹐變之城是也。但其變之之形﹐只顧趨新﹐不求合理﹔只求變相﹐不顧失眞。凡以彼物肖此物﹐必取其當然者肖之﹐必取其應有者肖之﹐又必取其形色相類者肖之﹐未有憑空捏造﹐任意爲之而不顧者。古人呼發爲「烏雲」﹐呼髻爲「蟠龍」者﹐以二物生於天上﹐宜乎在頂。發之繚繞似云﹐發之蟠曲似龍﹐而云之色有烏雲﹐龍之色有烏龍。是色也﹐相也﹐情也﹐理也﹐事事相合﹐是以得名﹐非憑捏造﹐任意爲之而不顧者也。竊怪今之所謂「牡丹頭」﹑「荷花頭」﹑「缽盂頭」﹐種種新式﹐非不窮新極異﹐令人攺觀﹐然於當然應有﹑形色相類之義﹐則一無取焉。人之一身﹐手可生花﹐江淹之彩筆是也﹔舌可生花﹐如來之廣長是也﹔頭則未見其生花﹐生之自今日始。此言不當然而然也。發上𨿽有簪花之義﹐未有以頭爲花﹐而身爲蒂者﹔缽盂乃盛飯之器﹐未有倒貯活人之首﹐而作覆盆之象者﹐此皆事所未聞﹐聞之自今日始。此言不應有而有也。羣花之色﹐萬紫千紅﹐獨不見其有黑。設立一婦人於此﹐有人呼之爲「黑牡丹」﹑「黑蓮花」﹑「黑缽盂」者﹐此婦必艴然而怒﹐怒而繼之以罵矣。以不喜呼名之怪物﹐居然自肖其形﹐豈非絕不可解之事乎﹖吾謂美人所梳之髻﹐不妨日異月新﹐但須籌爲理之所有。理之所有者﹐其象多端﹐然總莫妙於雲龍二物。仍用其名而變更其實﹐則古制新裁﹐並行而不悖矣。勿謂止此二物﹐變爲有限﹐須知普天下之物﹐取其千態萬狀﹐越變而越不窮者﹐無有過此二物者矣。龍𨿽善變﹐猶不過飛龍﹑遊龍﹑伏龍﹑潛龍﹑戲珠龍﹑出海龍之數種。至於云之爲物﹐頃刻數遷其位﹐須臾屢易其形﹐「千變萬化」四字﹐猶爲有定之稱﹐其實云之變相﹐「千萬」二字﹐猶不足以限量之也。若得聰明女子﹐日日仰觀天象﹐旣肖云而爲髻﹐復肖髻而爲云﹐卽一日一更其式﹐猶不能盡其巧幻﹐畢其離奇﹐矧未必朝朝變相乎﹖若謂天髙雲遠﹐視不分明﹐難於取法﹐則令畫工繪出巧云數朵﹐以紙剪式﹐襯於發下﹐俟櫛沐旣成﹐而後去之﹐此簡便易行之法也。云上盡可著色﹐或簪以時花﹐或飾以珠翠﹐幻作云端五彩﹐視之光怪陸離。但須位置得宜﹐使與云體相合﹐若其中應有此物者﹐勿露時花珠翠之本形﹐則盡善矣。肖龍之法﹕如欲作飛龍﹑遊龍﹐則先以己髮梳一光頭於下﹐後以假髮制作龍形﹐盤旋繚繞﹐覆於其上。務使離發少許﹐勿使相粘相貼﹐始不失飛龍﹑遊龍之義﹐相粘相貼則是潛龍﹑伏龍矣。懸空之法﹐不過用鐵綫一二條﹐襯於不見之處﹐其龍爪之向下者﹐以發作綫﹐縫於光發之上﹐則不動矣。戲珠龍法﹐以發作小龍二條﹐綴於兩旁﹐尾向後而首向前﹐前綴大珠一顆﹐近於龍嘴﹐名爲「二龍戲珠」。出海龍亦照前式﹐但以假髮作波浪紋﹐綴於龍身空隙之處﹐皆易爲之。是數法者﹐皆以雲龍二物分體爲之﹐是云自云而龍自龍也。予又謂雲龍二物勢不宜分﹐「雲從龍﹐風從虎」﹐《周易》業有成言﹐是當合而用之。同用一發﹐同作一假﹐何不幻作雲龍二物﹐使龍勿露全身﹐云亦勿作全朵﹐忽而見龍﹐忽而見云﹐令人無可測識﹐是美人之頭﹐盡有盤旋飛舞之勢﹐朝爲行雲﹐暮爲行雨﹐不幾兩擅其絕﹐而爲陽臺神女之現身哉﹖噫﹐笠翁於此搜盡枯腸﹐爲此髻者﹐不可不加屍祝。天年以後﹐倘得爲神﹐則將往來繡閣之中﹐驗其所制﹐果有裨於花容月貌否也。

○薰陶

名花美女﹐气味相同﹐有國色者﹐必有天香。天香結自胞胎﹐非由薰染﹐佳人身上實實有此一種﹐非飾美之詞也。此種香气﹐亦有姿貌不甚較艷﹐而能偶擅其奇者。總之﹐一有此種﹐卽是夭折摧殘之兆﹐紅顏薄命未有捷於此者。有國色而有天香﹐與無國色而有天香﹐皆是千中遇一﹐其餘則薰染之力不可少也。其力維何﹖富貴之家﹐則需花露。花露者﹐摘取花瓣入甑﹐醞釀而成者也。薔薇最上﹐羣花次之。然用不須多﹐每於盥浴之後﹐挹取數匙入掌﹐拭體拍面而勻之。此香此味﹐妙在似花非花﹐是露非露﹐有其芬芳﹐而無其气息﹐是以爲佳﹐不似他種香气﹐或速或沈﹐是蘭是桂﹐一嗅卽知者也。其次則用香皂浴身﹐香茶沁口﹐皆是閨中應有之事。皂之爲物﹐亦有一種神奇﹐人身偶染穢物﹐或偶沾穢气﹐用此一擦﹐則去盡無遺。由此推之﹐卽以百和奇香拌入此中﹐未有不與垢穢並除﹐混入水中而不見者矣﹐乃獨去穢而存香﹐似有攻邪不攻正之別。皂之佳者﹐一浴之後﹐香气經日不散﹐豈非天造地設﹐以供修容飾體之用者乎﹖香皂以江南六合縣出者爲第一﹐但價值稍昂﹐又恐遠不能致﹐多則浴體﹐少則止以浴面﹐亦權宜丰儉之策也。至於香茶沁口﹐費亦不多﹐世人但知其貴﹐不知每日所需﹐不過指大一片﹐重止毫釐﹐裂成數塊﹐每於飯後及臨睡時以少許潤舌﹐則滿吻皆香﹐多則味苦﹐而反成藥气矣。凡此所言﹐皆人所共知﹐予特申明其說﹐以見美人之香不可使之或無耳。別有一種﹐爲值更廉﹐世人食而但甘其味﹐嗅而不辧其香者﹐請揭出言之﹕果中荔子﹐𨿽出人間﹐實與交梨﹑火棗無別﹐其色國色﹐其香天香﹐乃果中尢物也。予遊閩粵﹐幸得飽啖而歸﹐庶不虛生此口﹐但恨造物有私﹐不令四方皆出。陳不知鮮﹐夫人而知之矣。殊不知荔之陳者﹐香气未嘗盡沒﹐乃與橄欖同功﹐其好處卻在回味時耳。佳人就寢﹐止啖一枚﹐則口脂之香﹐可以竟夕﹐多則甜而膩矣。須擇道地者用之﹐楓亭是其選也。人問﹕沁口之香﹐爲美人設乎﹖爲伴美人者設乎﹖予曰﹕伴者居多。若論美人﹐則五官四體皆爲人設﹐奚止口內之香。

○點染

「卻嫌脂粉污顏色﹐淡掃蛾眉朝至尊。」此唐人妙句也。今世諱言脂粉﹐動稱污人之物﹐有滿而是粉而云粉不上面﹐徧唇皆脂而曰脂不沾唇者﹐皆信唐詩太過﹐而欲以虢國夫人自居者也。噫﹐脂粉焉能污人﹐人自污耳。人謂脂粉二物﹐原爲中材而設﹐美色可以不需。予曰﹕不然。惟美色可施脂粉﹐其餘似可不設。何也﹖二物頗帶世情﹐大有趨炎附熱之態﹐美者用之愈增其美﹐陋者加之更益其陋。使以絕代佳人而微施粉澤﹐略染腥紅﹐有不增嬌益媚者乎﹖使以媸顏陋婦而丹鉛其面﹐粉藻其姿﹐有不驚人駭眾者乎﹖詢其所以然之故﹐則以白者可使再白﹐黑者難使遽白﹔黑上加之以白﹐是欲故顯其黑﹐而以白物相形之也。試以一墨一粉﹐先分二處﹐後合一處而觀之﹐其分處之時﹐黑自黑而白自白﹐𨿽云各別其性﹐未甚相仇也﹔迨其合外﹐遂覺黑不自安﹐而白欲求去。相形相礙﹐難以一朝居者﹐以天下之物﹐相類者可使同居﹐卽不相類而相似者﹐亦可使之同居﹐至於非但不相類﹑不相似﹐而且相反之物﹐則斷斷勿使同居﹐同居必爲難矣。此言粉之不可混施也。脂則不然﹐面白者可用﹐面黑者亦可用。但脂粉二物﹐其勢相依﹐面上有粉而唇上塗脂﹐則其色燦然可愛﹐倘面無粉澤而止丹唇﹐非但紅色不顯﹐且能使面上之黑色變而爲紫﹐以紫之爲色﹐非系天生﹐乃紅黑二色合而成之者也。黑一見紅﹐若逢故物﹐不求合而自合﹐精光相射﹐不覺紫气東來﹐使乘老子靑牛﹐竟有五色燦然之瑞矣。若是﹐則脂粉二物﹐竟與若輩無緣﹐終身可不用矣﹐何以世間女子人人不捨﹐刻刻相需﹐而人亦未嘗以脂粉多施﹐擯而不納者﹖曰﹕不然。予所論者﹐乃面色最黑之人﹐所謂不相類﹑不相似﹐而且相反者也。若介在黑白之間﹐則相類而相似矣﹐旣相類而相似﹐有何不可同居﹖但須施之有法﹐使濃淡得宜﹐則二物爭效其靈矣。從來傅粉之面﹐止耐遠觀﹐難於近視﹐以其不能勻也。畫士著色﹐用膠始勻﹐無膠則研殺不合。人面非同紙絹﹐萬無用膠之理﹐此其所以不勻也。有法焉﹕請以一次分爲二次﹐自淡而濃﹐由薄而厚﹐則可保無是患矣。請以他事諭之。磚匠以石灰粉壁﹐必先上粗灰一次﹐後上細灰一次﹔先上不到之處﹐後上者補之﹔後上偶遺之處﹐又有先上者襯之﹐是以厚薄相均﹐泯然無迹。使以二次所上之灰﹐並爲一次﹐則非但拙匠難勻﹐巧者亦不能徧及矣。粉壁且然﹐況粉面乎﹖今以一次所傅之粉﹐分爲二次傅之﹐先傅一次﹐俟其稍幹﹐然後再傅第二次﹐則濃者淡而淡者濃﹐𨿽出無心﹐自能巧合﹐遠觀近視﹐無不宜矣。此法不但能勻﹐且能變換肌膚﹐使黑者漸白。何也﹖染匠之於布帛﹐無不由淺而深﹐其在深淺之間者﹐則非淺非深﹐另有一色﹐卽如文字之有過文也。如欲染紫﹐必先使白變紅﹐再使紅變爲紫﹐紅卽白紫之過文﹐未有由白竟紫者也。如欲染靑﹐必使白變爲藍﹐再使藍變爲靑﹐藍卽白靑之過文﹐未有由白竟靑者也。如婦人面容稍黑﹐欲使竟變爲白﹐其勢實難。今以薄粉先勻一次﹐是其面上之色已在黑白之間﹐非若曩時之純黑矣﹔再上一次﹐是使淡白變爲深白﹐非使純黑變爲全白也﹐難易之勢﹐不大相徑庭哉﹖由此推之﹐則二次可廣爲三﹐深黑可同於淺﹐人間世上﹐無不可用粉勻面之婦人矣。此理不待驗而始明﹐凡讀是編者﹐批閱至此﹐卽知湖上笠翁原非蠢物﹐不止爲風雅功臣﹐亦可謂紅裙知己。初論面容黑白﹐未免立說過嚴。非過嚴也﹐使知受病實深﹐而後知徳醫人﹐果有起死回生之力也。捨此更有二說﹐皆淺乎此者﹐然亦不可不知﹔勻面必須勻項﹐否則前白後黑﹐有如戲場之鬼臉。至於點唇之法﹐又與勻面相反﹐一點卽成﹐始類櫻桃之體﹔若陸續增添﹐二三其手﹐卽有長短寬窄之痕﹐是爲成串櫻桃﹐非一粒也。

◎治服第三古云「三世長者知被服﹐五世長者知飲食。」俗云「三代爲宦﹐著衣喫飯。」古語今詞﹐不謀而合﹐可見衣食二事之難也。飲食載於他捲﹐玆不具論﹐請言被服一事。寒賤之家﹐自羞襤褸﹐動以無錢置服爲詞﹐謂一朝發迹﹐男可翩翩裘馬﹐婦則楚楚衣裳。孰知衣衫之附於人身﹐亦猶人身之附於其地。人與地習﹐久始相安﹐以極奢極美之服﹐而驟加儉朴之軀﹐則衣衫亦類生人﹐常有不服水土之患。寬者似窄﹐短者疑長﹐手欲出而袖使之藏﹐項宜伸而領爲之曲﹐物不隨人指使﹐遂如桎梏其身。「沐猴而冠」爲人指笑者﹐非沐猴不可著冠﹐以其著之不慣﹐頭與冠不相稱也。此猶粗淺之論﹐未及精微。「衣以章身」﹐請晰其解。章者﹐著也﹐非文采彰明之謂也。身非形體之身﹐乃智愚賢不肖之實備於躬﹐猶「富潤屋﹐徳潤身」之身也。同一衣也﹐富者服之章其富﹐貧者服之益章其貧﹔貴者服之章其貴﹐賤者服之益章其賤。有徳有行之賢者﹐與無品無才之不肖者﹐其爲章身也亦然。設有一大富長者於此﹐衣百結之衣﹐履踵決之履﹐一種丰腴气象﹐自能躍出衣履之外﹐不問而知爲長者。是敝服垢衣﹐亦能章人之富﹐況羅綺而文繡者乎﹖丐夫菜傭竊得美服而被焉﹐往往因之得禍﹐以服能章貧﹐不必定爲短褐﹐有時亦在長裾耳。「富潤屋﹐徳潤身」之解﹐亦復如是。富人所處之屋﹐不必盡爲畫棟雕梁﹐卽居茅舍數椽﹐而過其門﹑入其室者﹐常見蓽門圭竇之間﹐自有一種旺气﹐所謂「潤」也。公卿將相之後﹐子孫式微﹐所居門第未嘗稍攺﹐而經其地者﹐覺有冷气侵入﹐此家門枯槁之過﹐潤之無其人也。從來讀《大學》者﹐未得其解﹐釋以雕鏤粉藻之義。果如其言﹐則富人捨其舊居﹐另覓新居而加以雕鏤粉藻﹔則有徳之人亦將棄其舊身﹐另易新身而後謂之心廣體胖乎﹖甚矣﹐讀書之難﹐而章句訓詁之學非易事也。予嘗以此論見之說部﹐今復敍入閒情。噫﹐此等詮解﹐豈好閒情﹑作小說者所者道哉﹖偶寄云爾。

○首飾

珠翠寶玉﹐婦人飾發之具也﹐然增嬌益媚者以此﹐損嬌掩媚者亦以此。所謂增嬌益媚者﹐或是面容欠白﹐或是發色帶黃﹐有此等奇珍異寶覆於其上﹐則光芒四射﹐能令肌發攺觀﹐與玉蘊於山而山靈﹐珠藏於澤而澤媚同一理也。若使肌白髮黑之佳人滿頭翡翠﹐環鬢金珠﹐但見金而不見人﹐猶之花藏葉底﹐月在雲中﹐是盡可出頭露面之人﹐而故作藏頭蓋面之事。巨眼者見之﹐猶能略迹求眞﹐謂其美麗當不止此﹐使去粉飾而全露天眞﹐還不知如何嫵媚﹔使遇皮相之流﹐止談妝飾之離奇﹐不及姿容窈窕﹐是以人飾珠翠寶玉﹐非以珠翠寶玉飾人也。故女人一生﹐戴珠頂翠之事﹐止可一月﹐萬勿多時。所謂一月者﹐自作新婦於歸之日始﹐至滿月卸妝之日止。只此一月﹐亦是無可柰何。父母置辦一場﹐翁姑婚娶一次﹐非此艷妝盛飾﹐不足以慰其心。過此以往﹐則當去桎梏而謝羈囚﹐終身不修苦行矣。一簪一珥﹐便可相伴一生。此二物者﹐則不可不求精善。富貴之家﹐無論多設金玉犀貝之屬﹐各存其制﹐屢變其形﹐或數日一更﹐或一日一更﹐皆未嘗不可。貧賤之家﹐力不能辦金玉者﹐寧用骨角﹐勿用銅錫。骨角耐觀﹐制之佳者﹐與犀貝無異﹐銅錫非止不雅﹐且能損發。簪珥之外﹐所當飾鬢者﹐莫妙於時花數朵﹐較之珠翠寶玉﹐非止雅俗判然﹐且亦生死迥別。《淸平調》之首句云「名花傾國兩相歡。」歡者﹐喜也﹐相歡者﹐彼旣喜我﹐我亦喜彼之謂也。國色乃人中之花﹐名花乃花中之人﹐二物可稱同調﹐正當晨夕與共者也。洪武云「若得阿嬌﹐貯之金屋。」吾謂金屋可以不設﹐藥欄花榭則斷斷應有﹐不可或無。富貴之家如得麗人﹐則當徧訪名花﹐植於閫內﹐使之旦夕相親﹐珠圍翠繞之榮不足道也。晨起簪花﹐聽其自擇。喜紅則紅﹐愛紫則紫﹐隨心插戴﹐自然合宜﹐所謂兩相歡也。寒素之家﹐如得美婦﹐屋旁稍有隙地﹐亦當種樹栽花﹐以備點綴雲鬟之用。他事可儉﹐此事獨不可儉。婦人靑春有幾﹐男子遇色爲難。盡有公侯將相﹑富室大家﹐或苦緣分之慳﹐或病中宮之妒﹐欲親美色而畢世不能。我何人斯﹐而擅有此樂﹐不得一二事娛悅其心﹐不得一二物妝點其貌﹐是爲暴殄天物﹐猶傾精米潔飯於糞壤之中也。卽使赤貧之家﹐卓錐無地﹐欲藝時花而不能者﹐亦當乞諸名園﹐購之擔上。卽使日費幾文錢﹐不過少飲一杯酒﹐旣悅婦人之習﹐復娛男子之目﹐便宜不亦多乎﹖更有儉於此者﹐近日吳門所制象生花﹐窮精極巧﹐與樹頭摘下者無異﹐純用通艸﹐每朵不過數文﹐可備月餘之用。絨絹所制者﹐價常倍之﹐反不若此物之精雅﹐又能肖眞。而時人所好﹐偏在彼而不在此﹐豈物不論美惡﹐止論貴賤乎﹖噫﹐相士用人者﹐亦復如此﹐奚止於物。

吳門所制之花﹐花象生而葉不象生﹐戶戶皆然﹐殊不可解。若去其假葉而以眞者綴之﹐則因葉眞而花益眞矣。亦是一法。

時花之色﹐白爲上﹐黃次之﹐淡紅次之﹐最忌大紅﹐尢忌木紅。玫瑰﹐花之最香者也﹐而色太艷﹐止宜壓在髻下﹐暗受其香﹐勿使花形全露﹐全露則類村妝﹐以村婦非紅不愛好。

花中之茉莉﹐捨插鬢之外﹐一無所用。可見天之生此﹐原爲助妝而設﹐妝可少乎﹖珠蘭亦然。珠蘭之妙﹐十倍茉莉﹐但不能處處皆有﹐是一恨事。

予前論髻﹐欲人革去「牡丹頭」﹑「荷花頭」﹑「缽盂頭」等怪形﹐而以假﹛髟皮﹜作雲龍等式。客有過之者﹐謂﹕吾儕立法﹐當使天下去贗存眞﹐柰何教人爲僞﹖予曰﹕生今之世﹐行古之道﹐立言則善﹐誰其從之﹖不若因勢利導﹐使之漸近自然。婦人之首﹐不能無飾﹐自昔爲然矣﹐與其飾以珠翠寶玉﹐不若飾之以﹛髟皮﹜。﹛髟皮﹜𨿽云假﹐原是婦人頭上之物﹐以此爲飾﹐可謂還其固有﹐又無窮奢極靡之濫費﹐與崇尙時花﹐鄙黜珠玉﹐同一理也。予豈不能爲髙世之論哉﹖慮其無裨人情耳。

簪之爲色﹐宜淺不宜深﹐欲形其發之黑也。玉爲上﹐犀之近黃者﹑蜜蠟之近白者次之﹐金銀又次之﹐瑪瑙琥珀皆所不能。簪頭取象於物﹐如龍頭﹑鳳頭﹑如意頭﹑蘭花頭之類是也。但宜結實自然﹐不宜玲瓏雕斫﹔宜於發相依附﹐不得昂首而作跳躍之形。蓋簪頭所以壓發﹐服貼爲佳﹐懸空則謬矣。

飾耳之環﹐愈小愈佳﹐或珠一粒﹐或金銀一點﹐此家常佩戴之物﹐俗名「丁香」﹐肖其形也。若配盛妝艷服﹐不得不略大其形﹐但勿過丁香之一倍二倍。旣當約小其形﹐復宜精雅其制﹐切忌爲古時絡索之樣﹐時非元夕﹐何須耳上懸燈﹖若再飾以珠翠﹐則爲福建之珠燈﹐丹陽之料絲燈矣。其爲燈也猶可厭﹐況爲耳上之環乎﹖

○衣衫

婦人之衣﹐不貴精而貴潔﹐不貴麗而貴雅﹐不貴與家相稱﹐而貴與貌相宜。綺羅文繡之服﹐被垢蒙塵﹐反不若布服之鮮美﹐所謂貴潔不貴精也。紅紫深艷之色﹐違時失尙﹐反不若淺淡之合宜﹐所謂貴雅不貴麗也。貴人之婦﹐宜披文采﹐寒儉之家﹐當衣縞素﹐所謂與人相稱也。然人有生成之面﹐面有相配之衣﹐衣有相配之色﹐皆一定而不可移者。今試取鮮衣一襲﹐令少婦數人先後服之﹐定有一二中看﹐一二不中看者﹐以其面色與衣色有相稱﹑不相稱之別﹐非衣有公私向背於其間也。使貴人之婦之面色﹐不宜文采而宜縞素﹐必欲去縞素而就文采﹐不幾與面爲仇乎﹖故曰不貴與家相稱﹐而貴與面相宜。大約面色之最白最嫩﹐與體態之最輕盈者﹐斯無往而不宜。色之淺者顯其淡﹐色之深者愈顯其淡﹔衣之精者形其嬌﹐衣之粗者愈形其嬌。此等卽非國色﹐亦去夷光﹑王嬙不遠矣﹐然當世有幾人哉﹖稍近中材者﹐卽當相體裁衣﹐不得混施色相矣。相體裁衣之法﹐變化多端﹐不應膠柱而論﹐然不得已而彊言其略﹐則在務從其近而已。面顏近白者﹐衣色可深可淺﹔其近黑者﹐則不宜淺而獨宜深﹐淺則愈彰其黑矣。肌膚近膩者﹐衣服可精可粗﹔其近糙者﹐則不宜精而獨宜粗﹐精則愈形其糙矣。然而貧賤之家﹐求爲精與深而不能﹐富貴之家欲爲粗與淺而不可﹐則柰何﹖曰﹕不難。布薴有精粗深淺之別﹐綺羅文采亦有精粗深淺之別﹐非謂布薴必粗而羅綺必精﹐錦繡必深而縞素必淺也。糸由與緞之體質不光﹑花紋突起者﹐卽是精中之粗﹐深中之淺﹔布與薴之紗綫緊密﹑漂染精工者﹐卽是粗中之精﹐淺中之深。凡予所言﹐皆貴賤咸宜之事﹐旣不詳繡戶而略衡門﹐亦不私貧家而遺富室。蓋美女未嘗擇地而生﹐佳人不能選夫而嫁﹐務使得是編者﹐人人有裨﹐則憐香惜玉之念﹐有同雨露之均施矣。

邇來衣服之好尙﹐其大勝古昔﹐可爲一定不移之法者﹐又有大背情理﹐可爲人心世道之憂者﹐請並言之。其大勝古昔﹐可爲一定不移之法者﹐大家富室﹐衣色皆尙靑是已。﹝靑非靑也﹐玄也。因避諱﹐故易之。﹞記予兒時所見﹐女子之少者﹐尙銀紅桃紅﹐稍長者尙月白﹐未幾而銀紅桃紅皆變大紅﹐月白變藍﹐再變則大紅變紫﹐藍變石靑。迨鼎革以後﹐則石靑與紫皆罕見﹐無論少長男婦﹐皆衣靑矣﹐可謂「齊變至魯﹐魯變至道」﹐變之至善而無可復加者矣。其遞變至此也﹐並非有意而然﹐不過人情好勝﹐一家濃似一家﹐一日深於一日﹐不知不覺﹐遂趨到盡頭處耳。然靑之爲色﹐其妙多端﹐不能悉數。但就婦人所宜者而論﹐面白者衣之﹐其面愈白﹐面黑者衣之﹐其面亦不覺其黑﹐此其宜於貌者也。年少者衣之﹐其年愈少﹐年老者衣之﹐其年亦不覺甚老﹐此其宜於歲者也。貧賤者衣之﹐是爲貧賤之本等﹐富貴者衣之﹐又覺脫去繁華之習﹐但存雅素之風﹐亦未嘗失其富貴之本來﹐此其宜於分者也。他色之衣﹐極不耐污﹐略沾茶酒之色﹐稍侵油膩之痕﹐非染不能復著﹐染之卽成舊衣。此色不然﹐惟其極濃也﹐凡澹乎此者﹐皆受其侵而不覺﹔惟其極深也﹐凡淺乎此者﹐皆納其污而不辭﹐此又其宜於體而適於用者也。貧家止此一衣﹐無他美服相襯﹐亦未嘗盡現底裏﹐以覆其外者色原不艷﹐卽使中衣敝垢﹐未甚相形也﹔如用他角於外﹐則一縷欠精﹐卽彰其醜矣。富貴之家﹐凡有錦衣繡裳﹐皆可服之於內﹐風飄袂起﹐五色燦然﹐使一衣勝似一衣﹐非止不掩中藏﹐且莫能窮其底蘊。詩云「衣錦尙糸」﹐惡其文之著也。此獨不然﹐止因外色最深﹐使裏衣之文越著﹐有復古之美名﹐無泥古之實害。二八佳人﹐如欲華美其制﹐則靑上灑綫﹐靑上堆花﹐較之他色更顯。反復求之﹐衣色之妙﹐未有過於此者。後來卽有所變﹐亦皆舉一廢百﹐不能事事咸宜﹐此予所謂大勝古昔﹐可爲一定不移之法者也。至於大背情理﹐可爲人心世道之憂者﹐則零拼碎補之服﹐俗名呼爲「水田衣」者是已。衣之有縫﹐古人非好爲之﹐不得已也。人有肥瘠長短之不同﹐不能象體而織﹐是必制爲全帛﹐剪碎而後成之﹐卽此一條兩條之縫﹐亦是人身贅癅﹐萬萬不能去之﹐故彊存其迹。贊神仙之美者﹐必曰「天衣無縫」﹐明言人間世上﹐多此一物故也。而今且以一條兩條﹑廣爲數十百條﹐非止不似天衣﹐且不使類人間世上﹐然而愈趨愈下﹐將肖何物而後已乎﹖推原其始﹐亦非有意爲之﹐蓋由縫衣之姦匠﹐明爲裁剪﹐暗作穿窬﹐逐段竊取而藏之﹐無由出脫﹐創爲此制﹐以售其姦。不料人情厭常喜怪﹐不惟不攻其獘﹐且羣然則而效之。毀成片者爲零星小塊﹐全帛何罪﹐使受寸磔之刑﹖縫碎裂者爲百衲僧衣﹐女子何辜﹐忽現出家之相﹖風俗好尙之遷移﹐常有關於气數﹐此制不於今﹐而於崇禎末年。予見而詫之﹐嘗謂人曰「衣衫無故易形﹐殆有若或使之者﹐六合以內﹐得無有土崩瓦解之事乎﹖」未幾而闖氛四起﹐割裂中原﹐人謂予言不幸而中。方今聖人禦世﹐萬國來歸﹐車書一統之朝﹐此等制度﹐自應潛革。倘遇同心﹐謂芻蕘之言﹐不甚訾謬﹐交相勸諭﹐勿效前顰﹐則予爲是言也﹐亦猶雞鳴犬吠之聲﹐不爲無補於盛治耳。

云肩以護衣領﹐不使沾油﹐制之最善者也。但須與衣同色﹐近觀則有﹐遠視若無﹐斯爲得體。卽使難於一色﹐亦須不甚相懸。若衣色極深﹐而云肩極淺﹐或衣色極淺﹐而云肩極深﹐則是自首判然﹐𨿽曰相連﹐實同異處﹐此最不相宜之事也。予又謂云肩之色﹐不惟與衣相同﹐更須裏外合一﹐如外色是靑﹐則夾裏之色亦當用靑﹐外色是藍﹐則夾裏之色亦當用藍。何也﹖此物在肩﹐不能時時服貼﹐稍遇風飄﹐則夾裏向外﹐有如颶吹殘葉﹐風捲敗荷﹐美人之身不能不現歷亂蕭條之象矣。若使裏外一色﹐則任其整齊顚倒﹐總無是患。然家常則已﹐出外見人﹐必須暗定以綫﹐勿使與服相離﹐蓋動而色純﹐總不如不動之爲愈也。

婦從之妝﹐隨家丰儉﹐獨有價廉功倍之二物﹐必不可無。一曰半臂﹐俗呼「背褡」者是也﹔一曰束腰之帶﹐欲呼「鸞絳」者是也。婦人之體﹐宜窄不宜寬﹐一著背褡﹐則寬者窄﹐而窄者愈顯其窄矣。婦人之腰﹐宜細不宜粗﹐一束以帶﹐則粗者細﹐而細者倍覺其細矣。背褡宜著於外﹐人皆知之﹔鸞絳宜束於內﹐人多未諳。帶藏衣內﹐則𨿽有若無﹐似腰肢本細﹐非有物縮之使細也。

裙制之精粗﹐惟視折紋之多寡。折多則行走自如﹐無纏身礙足之患﹐折少則往來局促﹐有拘攣桎梏之形﹔折多則湘紋易動﹐無風亦似飄﹐折少則膠柱難移﹐有態亦同木彊。故衣服之料﹐他或可省﹐裙幅必不可省。古云「裙拖八幅湘江水。」幅旣有八﹐則折紋之不少可知。予謂八幅之裙﹐宜於家常﹔人前美觀﹐尙須十幅。蓋裙幅之增﹐所費無幾﹐況增其幅﹐必減其絲。惟細輕綃可以八幅十幅﹐厚重則爲滯物﹐與幅減而折少者同矣。卽使稍增其值﹐亦與他費不同。婦人之異於男子﹐全在下體。男子生而願爲之有室﹐其所以爲室者﹐只在幾希之間耳。掩藏祕器﹐愛護家珍﹐全在羅裙幾幅﹐可不丰其料而美其制﹐以貽采葑采菲者誚乎﹖近日吳門所尙「百襇裙」﹐可謂盡美。予謂此裙宜配盛服﹐又不宜於家常﹐惜物力也。較舊制稍增﹐較新制略減﹐人前十幅﹐家居八幅﹐則得丰儉之宜矣。吳門新式﹐又有所謂「月華裙」者﹐一襇之中﹐五色俱備﹐猶皎月之觀光華也﹐予獨怪而不取。人工物料﹐十倍常裙﹐暴殄天物﹐不待言矣﹐而又不甚美觀。蓋下體之服﹐宜淡不宜濃﹐宜純不宜雜。予嘗讀舊詩﹐見「飄血色裙拖地」﹑「紅裙妒殺石橊花」等句﹐頗笑前人之笨。若果如是﹐則亦艷妝村婦而已矣﹐烏足動雅人韻士之心哉﹖惟近制「彈墨裙」﹐頗饒別致﹐然猶未獲我心﹐嗣當別出新裁﹐以正同調。思而未制﹐不敢輕以誤人也。

○鞋襪

男子所著之履﹐俗名爲鞋﹐女子亦名爲鞋。男子飾足之衣﹐俗名爲襪﹐女子獨易其名曰「褶」﹐其實褶卽襪也。古云「淩波小襪」﹐其名最雅﹐不識後人何故易之﹖襪色尙白﹐尙淺紅﹔鞋色尙深紅﹐今復尙靑﹐可謂制之盡美者矣。鞋用髙底﹐使小者愈小﹐瘦者越瘦﹐可謂制之盡美又盡善者矣。然足之大者﹐往往以此藏拙。埋沒作者一段初心﹐是止供醜婦效顰﹐非爲佳人助力。近有矯其獘者﹐窄小金蓮﹐皆用平底﹐使與僞造者有別。殊不知此制一設﹐則人人向髙底乞靈﹐髙底之爲物也﹐遂成百世不祧之祀﹐有之則大者亦小﹐無之則小者亦大。嘗有三寸無底之足﹐與四五寸有底之鞋同立一處﹐反覺四五寸之小﹐而三寸之大者﹐以有底則指尖向下﹐而禿者疑尖﹐無底則玉筍朝天﹐而尖者似禿故也。吾謂髙底不宜盡去﹐只在減損其料而已。足之大者﹐利於厚而不利於薄﹐薄則本體現矣﹔利於大而不利於小﹐小則痛而不能行矣。我以極薄極小者形之﹐則似鶴立雞羣﹐不求異而自異。世豈有髙底如錢﹐不扭捏而能行之大腳乎﹖

古人取義命名﹐纖毫不爽﹐如前所云﹐以「蟠龍」名髻﹐「烏雲」爲發之類是也。獨於婦人之足﹐取義命名﹐皆與實事相反。何也﹖足者﹐形之最小者也﹔蓮者﹐花之最大者也﹔而名婦人之足者﹐必曰「金蓮」﹐名最小之足者﹐則曰「三寸金蓮」。使婦人之足﹐果如蓮瓣之爲形﹐則其闊而大也﹐尙可言乎﹖極小極窄之蓮瓣﹐豈止三寸而已乎﹖此「金蓮」之義之不可解也。從來名婦人之鞋者﹐必曰「鳳頭」。世人顧名思義﹐遂以金銀制鳳﹐綴於鞋尖以實之。試思鳳之爲物﹐止能小於大鵬﹔方之眾鳥﹐不幾洋洋乎大觀也哉﹖以之名鞋﹐𨿽曰贊美之詞﹐實類譏諷之迹。如曰「鳳頭」二字﹐但肖其形﹐鳳之頭銳而身大﹐是以得名﹔然則眾鳥之頭﹐盡有銳於鳳者﹐何故不以命名﹐而獨有取於鳳﹖且鳳較他鳥﹐其首獨昂﹐婦人趾尖﹐妙在低而能伏﹐使如鳳凰之昂首﹐其形尙可觀乎﹖此「鳳頭」之義之不可解者也。若是﹐則古人之命名取義﹐果何所見而云然﹖豈終不可解乎﹖曰﹕有說焉。婦人裹足之制﹐非由前古﹐蓋後來添設之事也。其命名之初﹐婦人之足亦猶男子之足﹐使其果如蓮瓣之稍尖﹐鳳頭之稍銳﹐亦可謂古之小腳。無其制而能約小其形﹐較之今人﹐殆有過焉者矣。吾謂「鳳頭」﹑「金蓮」等字相傳已久﹐其名未可遽易﹐然止可呼其名﹐萬勿肖其實﹔如肖其實﹐則極不美觀﹐而爲前人所誤矣。不寧惟是﹐鳳爲羽虫之長﹐與龍比肩﹐乃帝王飾衣飾器之物也﹐以之飾足﹐無乃大褻名器乎﹖嘗見婦人繡襪﹐每作龍鳳之形﹐皆昧理僭分之大者﹐不可不爲拈破。近日女子鞋頭﹐不綴鳳而綴珠﹐可稱善變。珠出水底﹐宜在淩波襪下﹐且似粟之珠﹐價不甚昂﹐綴一粒於鞋尖﹐滿足俱呈寶色。使登歌舞之氍毹﹐則爲走盤之珠﹔使作陽臺之雲雨﹐則爲掌上之珠。然作始者見不及此﹐亦猶衣色之變靑﹐不知其然而然﹐所謂暗合道妙者也。予友餘子澹心﹐向著《鞋襪辧》一篇﹐考纏足之從來﹐核婦履之原制﹐精而且確﹐足與此說相發明﹐附載於後。

○婦人鞋襪辧

古婦人之足﹐與男子無異。《周禮》有屨人﹐掌王及後之服屨﹐爲赤舄﹑黑舄﹑赤糸意﹑黃糸意﹑靑勾素履﹑葛履﹐辧外內命夫命婦之功屨﹑命屨﹑散屨。可見男女之履﹐同一形制﹐非如後世女子之弓彎細纖﹐以小爲貴也。考之纏足﹐起於南唐李后主。後主有宮嬪娘﹐纖麗善舞﹐乃命作金蓮﹐髙六尺﹐飾以珍寶﹐糸帶纓絡﹐中作品色瑞蓮﹐令娘以帛纏足﹐屈上作新月狀﹐著素襪﹐行舞蓮中﹐回旋有淩雲之態。由是人多效之﹐此纏足所自始也。唐以前未開此風﹐故詞客詩人﹐歌詠美人好女﹐容態之殊麗﹐顏色之天姣﹐以至面妝首飾﹑衣褶裙裾之華靡﹐鬢髮﹑眉眼﹐唇齒﹑腰肢﹑手腕之婀娜秀潔﹐無不津津乎其言之﹐而無一語及足之纖小者。卽如古樂府之《雙行纏》云「新羅繡白脛﹐足趺如春妍。」曹子建云「踐遠遊之文履」﹐李太白詩云「一雙金齒屐﹐兩足白如霜。」韓致光詩云「六寸膚圓光致致」﹐杜牧之詩云「鈿尺裁量減四分」﹐漢《雜事祕辛》云「足長八寸﹐脛跗丰妍。」夫六寸八寸﹐素白丰妍﹐可見唐以前婦人之足﹐無屈上作新月狀者也。卽東昏潘妃﹐作金蓮花帖地﹐令妃行其上﹐曰「此步步生金蓮花」﹐非謂足爲金蓮也。崔豹《古今注》﹕「東晉有鳳頭重臺之履」﹐不專言婦人也。宋元丰以前﹐纏足者尙少﹐自元至今﹐將四百年﹐矯揉造作亦泰甚矣。古婦人皆著襪。楊太眞死之日﹐馬嵬媼得錦衤幼襪一隻﹐過客一玩百錢。李太白詩云「溪上足如霜﹐不著鴉頭襪」。襪一名「膝褲」。宋髙宗聞秦檜死﹐喜曰「今後免膝褲中插匕首矣。」則襪也﹐膝褲也﹐乃男女之通稱﹐原無分別。但古有底﹐今無底耳。古有底之襪﹐不必著鞋﹐皆可行地﹔今無底之襪﹐非著鞋﹐則寸步不能行矣。張平子云「羅襪淩躡足容與」。曹子建云「淩波微步﹐羅襪生塵。」李后主詞云「劃襪下香階﹐手提金縷鞋。」古今鞋襪之制﹐其不同如此。至於髙底之制﹐前古未聞﹐於今獨絕。吳下婦人﹐有以異香爲底﹐圍以精綾者﹔有鑿花玲瓏﹐囊以香麝﹐行步霏霏﹐印香在地者。此則服妖﹐宋元以來﹐詩人所未及﹐故表而出之﹐以告世之賦「香奩」﹑詠「玉臺」者。

襪色與鞋色相反﹐襪宜極淺﹐鞋宜極深﹐欲其相形而始露也。今之女子﹐襪皆尙白﹐鞋用深紅深靑﹐可謂盡制。然家家若是﹐亦忌雷同。予欲更翻置色﹐深其襪而淺其鞋﹐則腳之小者更露。蓋鞋之爲色﹐不當與地色相同。地色者﹐泥土磚石之色是也。泥土磚石其爲色也多深﹐淺者立於其上﹐則界限分明﹐不爲地色所掩。如地靑而鞋亦靑﹐地綠而鞋亦綠﹐則無所見其短長矣。腳之大者則應反此﹐宜視地色以爲色﹐則藏拙之法﹐不獨使髙底居功矣。鄙見若此﹐請以質之金屋主人﹐轉詢阿嬌﹐定其是否。

◎習技第四「女子無才便是徳。」言𨿽近理﹐卻非無故而云然。因聰明女子失節者多﹐不若無才之爲貴。蓋前人憤激之詞﹐與男子因官得禍﹐遂以讀書作宦爲畏途﹐遺言戒子孫﹐使之勿讀書﹑勿作宦者等也。此皆見噎廢食之說﹐究竟書可竟棄﹐仕可盡廢乎﹖吾謂才徳二字﹐原不相妨。有才之女﹐未必人人敗行﹔貪淫之婦﹐何嘗歷歷知書﹖但須爲之夫者﹐旣有憐才之心﹐兼有雙才之術耳。至於姬妾婢媵﹐又與正室不同。娶妻如買田莊﹐非五穀不殖﹐非桑麻不樹﹐稍涉遊觀之物﹐卽拔而去之﹐以其爲衣食所出﹐地力有限﹐不能旁及其他也。買姬妾如治園圃﹐結子之花亦種﹐不結子之花亦種﹔成蔭之樹亦栽﹐不成蔭之樹亦栽﹐以其原爲娛情而設﹐所重在耳目﹐則口腹有時而輕﹐不能顧名兼顧實也。使姬妾滿堂﹐皆是蠢然一物﹐我欲言而彼默﹐我思靜而彼喧﹐所答非所問﹐所應非所求﹐是何異於入狐貍之穴﹐捨宣淫而外﹐一無事事者乎﹖故習技之道﹐不可不與修容﹑治服並講也。技藝以翰墨爲上﹐絲竹次之﹐歌舞又次之﹐女工則其分內事﹐不必道也。然盡有專攻男技﹐不屑女紅﹐鄙織爲賤役﹐視鍼綫如仇讎﹐甚至三寸弓鞋不屑自制﹐亦倩老嫗貧女爲捉刀人者﹐亦何借巧藏拙﹐而失造物生人之初意哉﹗予謂婦人職業﹐畢竟以縫紉爲主﹐縫紉旣熟﹐徐及其他。予談習技而不及女工者﹐以描鸞刺鳳之事﹐閨閣中人人皆曉﹐無俟予爲越俎之談。其不及女工﹐而仍鄭重其事﹐不敢竟遺者﹐慮開後世逐末之門﹐置紡績蠶繰於不講也。𨿽說閒情﹐無傷大道﹐是爲立言之初意爾。

○文藝

學技必先學文。非曰先難後易﹐正欲先易而後難也。天下萬事萬物﹐盡有開門之鎖鑰。銷鑰維何﹖文理二字是也。尋常鎖鑰﹐一鑰止開一鎖﹐一鎖止管一門﹔而文理二字之爲鎖鑰﹐其所管者不止千門萬戶。蓋合天上地下﹐萬國九州﹐其大至於無外﹐其小至於無內﹐一切當行當學之事﹐無不握其樞紐﹐而司其出入者也。此論之發﹐不獨爲婦人女子﹐通天下之士農工賈﹐三教九流﹐百工技藝﹐皆當作如是觀。以許大世界﹐攝入文理二字之中﹐可謂約矣﹐不知二字之中﹐又分賓主。凡學文者﹐非爲學文﹐但欲明此理也。此理旣明﹐則文字又屬敲門之磚﹐可以廢而不用矣。天下技藝無窮﹐其源頭止出一理。明理之人學技﹐與不明理之人學技﹐其難易判若天淵。然不讀書不識字﹐何由明理﹖故學技必先學文。然女子所學之文﹐無事求全責備﹐識得一字﹐有一字之用﹐多多益善﹐少亦未嘗不善﹔事事能精﹐一事自可愈精。予嘗謂土木匠工﹐但有能識字記帳者﹐其所造之房屋器皿﹐定與拙匠不同﹐且有事半功倍之益。人初不信﹐後擇數人驗之﹐果如予言。粗技若此﹐精者可知。甚矣﹐字之不可不識﹐理之不可不明也。

婦人讀書習字﹐所難只在入門。入門之後﹐其聰明必過於男子﹐以男子念紛﹐而婦人心一故也。導之入門﹐貴在情竇未開之際﹐開則志念稍分﹐不似從前之專一。然買姬置妾﹐多在三五﹑二八之年﹐娶而不禦﹐使作蒙童求我者﹐寧有幾人﹖如必俟情竇未開﹐是終身無可授之人矣。惟在循循善誘﹐勿阻其機﹐「撲作教刑」一語﹐非爲女徒而設也。先令識字﹐字識而後教之以書。識字不貴多﹐每日僅可數字﹐取其筆畫最少﹐眼前易見者訓之。由易而難﹐由少而多﹐日積月累﹐則一年半載以後﹐不令讀書而自解尋章覓句矣。乘其愛看之時﹐急覓傳奇之有情節﹑小說之無破綻者﹐聽其翻閱﹐則書非書也﹐不怒不威而引人登堂入室之明師也。其故維何﹖以傳奇﹑小說所載之言﹐盡是常談俗語﹐婦人閱之﹐若逢故物。譬如一句之中﹐共有十字﹐此女已識者七﹐未識者三﹐順口念去﹐自然不差。是因已識之七字﹐可悟未識之三字﹐則此三字也者﹐非我教之﹐傳奇﹑小說教之也。由此而機鋒相觸﹐自能曲諭旁通。再得男子善爲開導﹐使之由淺而深﹐則共枕論文﹐較之登壇講藝﹐其爲時雨之化﹐難易奚止十倍哉﹖十人之中﹐拔其一二最聰慧者﹐日與談詩﹐使之漸通聲律﹐但有說話鏗鏘﹐無重復聱牙之字者﹐卽作詩能文之料也。蘇夫人說「春夜月勝於秋夜月﹐秋夜月令人慘淒﹐春夜月令人和悅。」此非作詩﹐隨口所說之話也。東坡因其出口合律﹐許以能詩﹐傳爲佳話。此卽說話鏗鏘﹐無重復聱牙﹐可以作詩之明驗也。其餘女子﹐未必人人若是﹐但能書義稍通﹐則任學諸般技藝﹐皆是鎖鑰到手﹐不憂阻隔之人矣。

婦人讀書習字﹐無論學成之後受益無窮﹐卽其初學之時﹐先有裨於觀者﹕只須案攤書本﹐手捏柔毫﹐坐於綠窗翠箔之下﹐便是一幅畫圖。班姬續史之容﹐謝庭詠雪之態﹐不過如是﹐何必睹其題詠﹐較其工拙﹐而後有閨秀同房之樂哉﹖噫﹐此等畫圖﹐人間不少﹐無柰身處其地﹐皆作尋常事物觀﹐殊可惜耳。

欲令女子學詩﹐必先使之多讀﹐多讀而能口不離詩﹐以之作話﹐則其詩意詩情﹐自能隨機觸露﹐而爲天籟自鳴矣。至其聰明之所發﹐思路之由開﹐則全在所讀之詩之工拙﹐選詩與讀者﹐務在善迎其機。然則選者維何﹖曰﹕在「平易尖穎」四字。平易者﹐使之易明且易學﹔尖穎者﹐婦人之聰明﹐大約在纖巧一路﹐讀尖穎之詩﹐如逢故我﹐則喜而願學﹐所謂迎其機也。所選之詩﹐莫妙於晚唐及宋人﹐初中盛三唐﹐皆所不取﹔至漢魏晉之詩﹐皆祕勿與見﹐見卽阻塞機鋒﹐終身不敢學矣。此予邊見﹐髙明者閱之﹐勢必啞然一笑。然予才淺識隘﹐僅足爲女子之師﹐至髙峻詞壇﹐則生平未到﹐無怪乎立論之卑也。

女子之善歌者﹐若通文義﹐皆可教作詩餘。蓋長短句法﹐日日見於詞曲之中﹐入者旣多﹐出者自易﹐較作詩之功爲尢捷也。曲體最長﹐每一套必須數曲﹐非力贍者不能。詩餘短而易竟﹐如《長相思》《浣溪紗》《如夢令》《蝶戀花》之類﹐每首不過一二十字﹐作之可逗靈機。但觀詩餘選本﹐多閨秀女郎之作﹐爲其詞理易明﹐口吻易肖故也。然詩餘旣熟﹐卽可由短而長﹐擴爲詞曲﹐其勢亦易。果能如果﹐聽其自制自歌﹐則是名士佳人合而爲一﹐千古來韻事韻人﹐未有出於此者。吾恐上界神仙﹐自鄙其樂﹐咸欲謫向人寰而就之矣。此論前人未道﹐實實創自笠翁﹐有由此而得妙境者﹐切忽忘其所本。

以閨秀自命者﹐書﹑畫﹑琴﹑棋四藝﹐均不可少。然學之須分緩急﹐必不可已者先之﹐其餘資性能兼﹐不妨次第並舉﹐不則一技擅長﹐才女之名著矣。琴列絲竹﹐別有分門﹐書則前說已備。善教由人﹐善習由己﹐其工拙淺深﹐不可彊也。畫乃閨中末技﹐學不學聽之。至手談一節﹐則斷不容已﹐教之使學﹐其利於人己者﹐非止一端。婦人無事﹐必生他想﹐得此遣日﹐則妄念不生﹐一也﹔女子羣居﹐爭端易釀﹐以手代舌﹐是喧者寂之﹐二也﹔男女對坐﹐靜必思淫﹐鼓瑟鼓琴之暇﹐焚香啜茗之餘﹐不設一番功課﹐則靜極思動﹐其兩不相下之勢﹐不在几案之前﹐卽居牀第之上矣。一涉手談﹐則諸想皆落度外﹐緩兵降火之法﹐莫善於此。但與婦人對壘﹐無事角勝爭雄﹐寧饒數子而輸彼一籌﹐則有喜無嗔﹐笑容可掬﹔若有心使敗﹐非止當下難堪﹐且阻後來弈興矣。

纖指拈棋﹐躊躇不下﹐靜觀此態﹐盡勾消魂。必欲勝之﹐恐天地間無此忍人也。

雙陸投諸技﹐皆在可緩。骨牌賭勝﹐亦可消閒﹐且易知易學﹐似不可已。

○絲竹

絲竹之音﹐推琴爲首。古樂相傳至今﹐其已變而未盡變者﹐獨此一種﹐餘皆末世之音也。婦人學此﹐可以變化性性﹐欲置溫柔鄕﹐不可無此陶熔之具。然此種聲音﹐學之最難﹐聽之亦最不易。凡令姬妾學此者﹐當先自問其能彈與否。主人知音﹐始可令琴瑟在禦﹐不則彈者鏗然﹐聽者茫然﹐彊束官骸以俟其闋﹐是非悅耳之音﹐乃苦人之具也﹐習之何爲﹖凡人買姬置妾﹐總爲自娛。己所悅者﹐導之使習﹔己所不悅﹐戒令勿爲﹐是眞能自娛者也。嘗見富貴之人﹐聽慣弋陽﹑四平等腔﹐極嫌昆調之冷﹐然因世人雅重昆調﹐彊令歌童習之﹐每聽一曲﹐攢眉許久﹐座客亦代爲苦難﹐此皆不善自娛者也。予謂人之性情﹐各有所嗜﹐亦各有所厭﹐卽使嗜之不當﹐厭之不宜﹐亦不妨自攻其謬。自攻其謬﹐則不謬矣。予生平有三癖﹐皆世人共好而我獨不好者﹕一爲果中之橄欖﹐一爲饌中之海參﹐一爲衣中之繭糸由。此三物者﹐人以食我﹐我亦食之﹔人以衣我﹐我亦衣之﹔然未嘗自沽而食﹐自購而衣﹐因不知其精美之所在也。諺云「村人喫橄欖﹐不知回味。」予眞海內之村人也。因論習琴﹐而謬談至此﹐誠爲饒舌。

人問﹕主人善琴﹐始可令姬妾學琴﹐然則教歌舞者﹐亦必主人善歌善舞而後教平﹖須眉丈夫之工此者﹐有幾人乎﹖曰﹕不然。歌舞難精而易曉﹐聞其聲音之婉轉﹐睹見體態之輕盈﹐不必知音﹐始能領略﹐座中席上﹐主客皆然﹐所謂雅俗共賞者是也。琴音易響而難明﹐非身習者不知﹐惟善彈者能聽。伯牙不遇子期﹐相如不得文君﹐盡日揮弦﹐總成虛鼓。吾觀今世之爲琴﹐善彈者多﹐能聽者少﹔延名師﹑教美妾者盡多﹐果能以此行樂﹐不愧文君﹑相如之名者絕少。務實不務名﹐此予立言之意也。若使主人善操﹐則當捨諸技而專務絲桐。「妻子好合﹐如鼓瑟琴。」「竊窕淑女﹐琴瑟友之。」琴瑟非他﹐膠漆男女﹐而使之合一﹔聯絡情意﹐而使之不分者也。花前月下﹐美景良辰﹐值水閣之生涼﹐遇繡窗之無事﹐或夫唱而妻和﹐或女操而男聽﹐或兩聲齊發﹐韻不參差﹐無論身當其境者儼若神仙﹐卽畫成一幅合操圖﹐亦足令觀者消魂﹐而知音男婦之生妒也。

絲音自蕉桐而外﹐女子宜學者﹐又有琵琶﹑弦索﹑提琴之三種。琵琶極妙﹐惜今時不尙﹐善彈者少﹐然弦索之音﹐實足以代之。弦索之形較琵琶爲瘦小﹐與女郎之纖體最宜。近日教習家﹐其於聲音之道﹐能不大謬於宮商者﹐首推弦索﹐時典次之﹐戲曲又次之。予向有場內無文﹐場上無曲之說﹐非過論也。止爲初學之時﹐便以取捨得失爲心﹐慮其調髙和寡﹐止求爲「下裏巴人」﹐不願作「陽春白雪」﹐故造到五七分卽止耳。提琴較之弦索﹐形愈小而聲愈淸﹐度淸曲者必不可少。提琴之音﹐卽絕少美人之音也。舂容柔媚﹐婉轉斷續﹐無一不肖。卽使淸曲不度﹐止令善歌二人﹐一吹洞簫﹐一拽提琴﹐暗譜悠揚之曲﹐使隔花間柳者聽之﹐儼然一絕代佳人﹐不覺動憐香惜玉之思也。

絲音之最易學者﹐莫過於提琴﹐事半功倍﹐悅耳娛神。吾不能不徳創始之人﹐令若輩屍而祝之也。

竹音之宜於閨閣者﹐惟洞簫一種。笛可暫而不可常。到笙﹑管二物﹐則與諸樂並陳﹐不得已而偶然一弄﹐非繡窗所應有也。蓋婦人奏技﹐與男子不同﹐男子所重在聲﹐婦人所重在容。吹笙搦管之時﹐聲則可聽﹐而容不耐看﹐以其气塞而腮脹也﹐花容月貌爲之攺觀﹐是以不應使習。婦人吹簫﹐非止容顏不攺﹐且能愈增嬌媚。何也﹖按風作調﹐玉筍爲之愈尖﹔簇口爲聲﹐朱唇因而越小。畫美人者﹐常作吹簫圖﹐以其易於見好也。或簫或笛﹐如使二女並吹﹐其爲聲也倍淸﹐其爲態也更顯﹐焚香啜茗而領略之﹐皆能使身不在人間世也。

吹簫品笛之人﹐臂上不可無釧。釧又勿使太寬﹐寬則藏於袖中﹐不得見矣。

○歌舞

昔人教女子以歌舞﹐非教歌舞﹐習聲容也。欲其聲音婉轉﹐則必使之學歌﹔學歌旣成﹐則隨口發聲﹐皆有燕語鶯啼之致﹐不必歌而歌在其中矣。欲其體態輕盈﹐則必使之學舞﹔學舞旣熟﹐則回身舉步﹐悉帶柳翻花笑之容﹐不必舞而舞在其中矣。古人立法﹐常有事在此而意在彼者。如良弓之子先學爲箕﹐良冶之子先學爲裘。婦人之學歌舞﹐卽弓冶之學箕裘也。後人不知﹐盡以聲容二字屬之歌舞﹐是歌外不復有聲﹐而徵容必須試舞﹐凡爲女子者﹐卽有飛燕之輕盈﹐夷光之嫵媚﹐捨作樂無所見長。然則一日之中﹐其爲淸歌妙舞者有幾時哉﹖若使聲容二字﹐單爲歌舞而設﹐則其教習聲容﹐猶在可疏可密之間。若知歌舞二事﹐原爲聲容而設﹐則其講究歌舞﹐有不可苟且塞責者矣。但觀歌舞不精﹐則其貼近主人之身﹐而爲雨尢雲之事者﹐其無嬌音媚態可知也。

「絲不如竹﹐竹不如肉。」此聲樂中三昧語﹐謂其漸近自然也。予又謂男音之爲肉﹐造到極精處﹐止可與絲竹比肩﹐猶是肉中之絲﹐肉中之竹也。何以知之﹖但觀人贊男音之美者﹐非曰「其細如絲」﹐則曰「其淸如竹」﹐是可槪見。至若婦人之音﹐則純乎其爲肉矣。語云「詞出佳人口。」予曰﹕不必佳人﹐凡女子之善歌者﹐無論妍媸美惡﹐其聲音皆迥別男人。貌不揚而聲揚者有之﹐未有面目可觀而聲音不足聽者也。但須教之有方﹐導之有術﹐因材而施﹐無拂其天然之性而已矣。歌舞二字﹐不止謂登場演劇﹐然登場演劇一事﹐爲今世所極尙﹐請先言其同好者。

一曰取材。取材維何﹖優人所謂「配腳色」是已。喉音淸越而气長者﹐正生﹑小生之料也﹔喉音嬌婉而气足者﹐正旦﹑貼旦之料也﹐稍次則充老旦﹔喉音淸亮而稍帶質朴者﹐外末之料也﹔喉音悲壯而略近噍殺者﹐大淨之料也。至於醜與副淨﹐則不論喉音﹐只取性情之活潑﹐口齒之便捷而已。然此等腳色﹐似易實難。男優之不易得者二旦﹐女優之不易得者淨醜。不善配腳色者﹐每以下選充之﹐殊不知婦人體態不難於莊重妖嬈﹐而難於魁奇灑脫﹐苟得其人﹐卽使面貌娉婷﹐喉音淸腕﹐可居生旦之位者﹐亦當屈抑而爲之。蓋女優之淨醜﹐不比男優僅有花面之名﹐而無抹粉塗胭之實﹐𨿽涉詼諧謔浪﹐猶之名士風流。若使梅香之面貌勝於小姐﹐奴僕之詞曲過於官人﹐則觀者聽者倍加憐惜﹐必不以其所處之位卑﹐而遂卑其才與貌也。

二曰正音。正音維何﹖察其所生之地﹐禁爲鄕土之言﹐使歸《中原音韻》之正者是已。鄕音一轉而卽合昆調者﹐惟姑蘇一郡。一郡之中﹐又止取長﹑吳二邑﹐餘皆稍遜﹐以其與他郡接壤﹐卽帶他郡之音故也。卽如梁溪境內之民﹐去吳門不過數十里﹐使之學歌﹐有終身不能攺變之字﹐如呼酒鐘爲「酒宗」之類是也。近地且然﹐況愈遠而愈別者乎﹖然不知遠者易攺﹐近者難攺﹔詞語判然﹑聲音迥別者易攺﹐詞語聲音大同小異者難攺。譬如楚人往粵﹐越人來吳﹐兩地聲音判如霄壤﹐或此呼而彼不應﹐或彼說而此不言﹐勢必大費精神﹐攺唇易舌﹐求爲同聲相應而後已。止因自任爲難﹐故轉覺其易也。至入附近之地﹐彼所言者﹐我亦能言﹐不過出口收音之稍別﹐攺與不攺﹐無甚關系﹐往往因仍苟且﹐以度一生。止因自視爲易﹐故轉覺其難也。正音之道﹐無論異同遠近﹐總當視易爲難。選女樂者﹐必自吳門是已。然尢物之生﹐未嘗擇地﹐燕姬趙女﹑越婦秦娥見於載籍者﹐不一而足。「惟楚有材﹐惟晉用之。」此言晉人善用﹐非曰惟楚能生材也。予遊徧域中﹐覺四方聲音﹐凡在二八上下之年者﹐無不可攺﹐惟八閩﹑江右二省﹐新安﹑武林二郡﹐較他處爲稍難耳。正音有法﹐當擇其一韻之中﹐字字皆別﹐而所別之韻﹐又字字相同者﹐取其喫緊一二字﹐出全副精神以正之。正得一二字轉﹐則破竹之勢已成﹐凡屬此一韻中相同之字﹐皆不正而自轉矣。請言一二以槪之。九州以內﹐擇其鄕音最勁﹑舌本最彊者而言﹐則莫過於秦晉二地。不知秦晉之音﹐皆有一定不移之成格。秦音無東鐘﹐晉音無眞文﹔秦音呼東鐘爲眞文﹐晉音呼眞文爲東鐘。此予身入其地﹐習處其人﹐細細體認而得之者。秦人呼中庸之中爲「肫」﹐通達之通爲「吞」﹐東南西北之東爲「惇」﹐靑紅紫綠之紅爲「魂」﹐凡屬東鐘一韻者﹐字字皆然﹐無一合於本韻﹐無一不涉眞文。豈非秦音無東鐘﹐秦音呼東鐘爲眞文之實據乎﹖我能取此韻中一二字﹐朝訓夕詁﹐導之攺易﹐一字能變﹐則字字皆變矣。晉音較秦音稍雜﹐不能處處相同﹐然凡屬眞文一韻之字﹐其音皆仿佛東鐘﹐如呼子孫之孫爲「松」﹐昆腔之昆爲「空」之類是也。卽有不盡然者﹐亦在依稀仿佛之間。正之亦如前法﹐則用力少而成功多。是使無東鐘而有東鐘﹐無眞文而有眞文﹐兩韻之音﹐各歸其本位矣。秦晉且然﹐況其他乎﹖大約北音多平而少入﹐多陰而少陽。吳音之便於學歌者﹐止以陰陽平仄不甚謬耳。然學歌之家﹐盡有度曲一生﹐不知陰陽平仄爲何物者﹐是與蠹魚日在書中﹐未嘗識字等也。予謂教人學歌﹐當從此始。平仄陰陽旣諳﹐使之學曲﹐可省大半工夫。正音攺字之論﹐不止爲學歌而設﹐凡有生於一方﹐而不屑爲一方之士者﹐皆當用此法以掉其舌。至於身在靑雲﹐有率吏臨民之責者﹐更宜洗滌方音﹐講求韻學﹐務使開口出言﹐人人可曉。常有官說話而吏不知﹐民辯冤而官不解﹐以致誤施鞭撲﹐倒用勸懲者。聲音之能誤人﹐豈淺鮮哉﹗

正音攺字﹐切忌務多。聰明者每日不過十餘字﹐資質鈍者漸減。每正一字﹐必令於尋常說話之中﹐盡皆變易﹐不定在讀曲念白時。若止在曲中正字﹐他處聽其自然﹐則但於眼於依從﹐非久復成故物﹐蓋借詞曲以變聲音﹐非假聲音以善詞曲也。

三曰習態。態自天生﹐非閏學力﹐前論聲容﹐已備悉其事矣。而此復言習態﹐抑何自相矛盾乎﹖曰﹕不然。彼說閨中﹐此言場上。閨中之態﹐全出自然。場上之態﹐不得不由勉彊﹐𨿽由勉彊﹐卻又類乎自然﹐此演習之功之不可少也。生生態﹐旦有旦態﹐外末有外末之態﹐淨醜有淨醜之態﹐此理人人皆曉﹔又與男優相同﹐可置弗論﹐但論女優之態而已。男優妝旦﹐勢必加以扭捏﹐不扭捏不足以肖婦人﹔女優妝旦﹐妙在自然﹐切忌造作﹐一經造作﹐又類男優矣。人謂婦人扮婦人﹐焉有造作之理﹐此語屬贅。不知婦人登場﹐定有一種矜持之態﹔自視爲矜持﹐人視則爲造作矣。須令於演劇之際﹐只作家內想﹐勿作場上觀﹐始能免於矜持造作之病。此言旦腳之態也。然女態之難﹐不難於旦﹐而難於生﹔不難於生﹐而難於外末淨醜﹔又不難於外末淨醜之坐臥歡娛﹐而難於外末淨醜之行走哭泣。總因腳小而不能跨大步﹐面嬌而不肯妝瘁容故也。然妝龍像龍﹐妝虎像虎﹐妝此一物﹐而使人笑其不似﹐是求榮得辱﹐反不若設身處地﹐酷肖神情﹐使人贊美之爲愈矣。至於美婦扮生﹐較女妝更爲綽約。潘安﹑衛﹐不能復見其生時﹐借此輩權爲小像﹐無論場上生姿﹐曲中耀目﹐卽於花前月下偶作此形﹐與之坐談對弈﹐啜茗焚香﹐𨿽歌舞之餘文﹐實溫柔鄕之異趣也。

居室部目錄◎房舍第一◎窗欄第二◎墻壁第三◎聯匾第四◎山石第五

◎房舍第一人之不能無屋﹐猶體之不能無衣。衣貴夏涼冬燠﹐房舍亦然。堂髙數仞﹐榱題數尺﹐壯則壯矣﹐然宜於夏而不宜於冬。登貴人之堂﹐令人不寒而粟﹐𨿽勢使之然﹐亦廖廓有以致之﹔我有重裘﹐而彼難挾纊故也。及肩之墻﹐容膝之屋﹐儉則儉矣﹐然適於主而不適於賓。造寒士之廬﹐使人無憂而嘆﹐𨿽气感之乎﹐亦境地有以迫之﹔此耐蕭疏﹐而彼憎岑寂故也。吾願顯者之居﹐勿太髙廣。夫房舍與人﹐欲其相稱。畫山水者有訣云「丈山尺樹﹐寸馬豆人。」使一丈之山﹐綴以二尺三尺之樹﹔一寸之馬﹐跨以似米似粟之人﹐稱乎﹖不稱乎﹖使顯者之軀﹐能如湯文之九尺十尺﹐則髙數仞爲宜﹐不則堂愈髙而人愈覺其矮﹐地愈寬而體愈形其瘠﹐何如略小其堂﹐而寬大其身之爲得乎﹖處士之廬﹐難免卑隘﹐然卑者不能聳之使髙﹐隘者不能擴之使廣﹐而污穢者﹑充塞者則能去之使淨﹐淨則卑者髙而隘者廣矣。吾貧賤一生﹐播遷流離﹐不一其處﹐𨿽債而食﹐賃而居﹐總未覺稍污其座。性嗜花竹﹐而購之無資﹐則必令妻孥忍饑數日﹐或耐寒一冬﹐省口體之奉﹐以娛耳目。人則笑之﹐而我怡然自得也。性又不喜雷同﹐好爲矯異﹐常謂人之其居治宅﹐與讀書作文同一致也。譬如治舉業者﹐髙則自出手眼﹐創爲新異之篇﹔其極卑者﹐亦將讀熟之文移頭換尾﹐損益字句而後出之﹐從未有抄寫全篇﹐而自名善用者也。乃至興造一事﹐則必肖人之堂以堂﹐窺人之戶以立戶﹐稍有不合﹐不以爲得﹐而反以爲恥。常見通侯貴戚﹐擲盈千累萬之資以治園圃﹐必先諭大匠曰﹕亭則法某人之制﹐榭則遵誰氏之規﹐勿使稍異。而操運斤之權者﹐至大廈告成﹐必驕語居功﹐謂其立戶開窗﹐安廊置閣﹐事事皆仿名園﹐纖毫不謬。噫﹐陋矣﹗以構造園亭之勝事﹐上之不能自出手眼﹐如標新創異之文人﹔下之至不能換尾移頭﹐學套腐爲新之庸筆﹐尙囂囂以鳴得意﹐何其自處之卑哉﹗予嘗謂人曰﹕生平有兩絕技﹐自不能用﹐而人亦不能用之﹐殊可惜也。人問﹕絕技維何﹖予曰﹕一則辧審音樂﹐一則置造園亭。性嗜塡詞﹐每多撰著﹐海內共見之矣。設處得爲之地﹐自選優伶﹐使歌自撰之詞曲﹐口授而躬試之﹐無論新裁之曲﹐可使迥異時腔﹐卽舊日傳奇﹐一槪刪其腐習而益以新格﹐爲往時作者別開生面﹐此一技也。一則創造園亭﹐因地制宜﹐不拘成見﹐一榱一桷﹐必令出自己裁﹐使經其地﹑入其室者﹐如讀湖上笠翁之書﹐𨿽乏髙才﹐頗饒別致﹐豈非聖明之世﹐文物之邦﹐一點綴太平之具哉﹖噫﹐吾老矣﹐不足用也。請以崖略付之簡篇﹐供嗜痂者要擇。收其一得﹐如對笠翁﹐則斯編實爲神交之助爾。

土木之事﹐最忌奢靡。匪特庶民之家當崇儉朴﹐卽王公大人亦當以此爲尙。蓋居室之制﹐貴精不貴麗﹐貴新奇大雅﹐不貴纖巧爛漫。凡人止好富麗者﹐非好富麗﹐因其不能創異標新﹐捨富麗無所見長﹐只得以此塞責。譬如人有新衣二件﹐試令兩人服之﹐一則雅素而新奇﹐一則輝煌而平易﹐觀者之目﹐注在平易乎﹖在新奇乎﹖錦繡綺羅﹐誰不知貴﹐亦誰不見之﹖縞衣互裳﹐其制略新﹐則爲眾目所射﹐以其未嘗睹也。凡予所言﹐皆屬價廉工省之事﹐卽有所費﹐亦不及雕鏤粉藻之百一。且古語云「耕當問奴﹐織當訪婢。」予貧士也﹐僅識寒酸之事。欲示富貴﹐而以綺麗勝人﹐則有從前之舊制在。

新制人所未見﹐卽縷縷言之﹐亦難盡曉﹐勢必繪圖作樣。然有圖所能繪﹐有不能繪者。不能繪者十之九﹐能繪者不過十之一。因其有而會其無﹐是在解人善悟耳。

○向背

屋以面南爲正向。然不可必得﹐則面北者宜虛其後﹐以受南薰﹔面東者虛右﹐面西者虛左﹐亦猶是也。如東﹑西﹑北皆無餘地﹐則開窗借天以補之。牖之大者﹐可低小門二扇﹔穴之髙者﹐可敵低窗二扇﹐不可不知也。

○途徑

徑莫便於捷﹐而又莫妙於迂。凡有故作迂途﹐以取別致者﹐必另開耳門一扇﹐以便家人之奔走﹐急則開之﹐緩則閉之﹐斯雅俗俱利﹐而理致兼收矣。

○髙下

房舍忌似平原﹐須有髙下之勢﹐不獨園圃爲然﹐居宅亦應如是。前卑後髙﹐理之常也。然地不如是﹐而彊欲如是﹐亦病其拘。總有因地制宜之法﹕髙者造屋﹐卑者建樓﹐一法也﹔卑處疊石爲山﹐髙處浚水爲池﹐二法也。又有因其髙而愈髙之﹐豎閣磊峯於峻坡之上﹔因其卑而愈卑之﹐穿塘鑿井於下濕之區。總無一定之法﹐神而明之﹐存乎其人﹐此非可以遙授方略者矣。

○出檐深淺

居宅無論精粗﹐總以能避風雨爲貴。常有畫棟雕梁﹐瓊樓玉欄﹐而止可娛晴﹐不堪坐雨者﹐非失之太敞﹐則病於過峻。故柱不宜長﹐長爲招雨之媒﹔窗不宜多﹐多爲匿風之藪﹔務使虛實相半﹐長短得宜。又有貧士之家﹐房舍寬而餘地少﹐欲作深檐以障風雨﹐則苦於暗﹔欲置長牖以受光明﹐則慮在陰。劑其兩難﹐則有添置活檐一法。何爲活檐﹖法於瓦檐之下﹐另設板棚一扇﹐置轉軸於兩頭﹐可撐可下。晴則反撐﹐使正面向下﹐以當檐外頂格﹔雨則正撐﹐使正面向上﹐以承檐澑。是我能用天﹐而天不能窘我矣。

○置頂格

精室不見椽瓦﹐或以板覆﹐或用紙糊﹐以掩屋上之醜態﹐名爲「頂格」﹐天下皆然。予獨怪其法制未善。何也﹖常因屋髙檐矮﹐意欲取平﹐遂抑髙者就下﹐頂格一槪齊檐﹐使髙敞有用之區﹐委之不見不聞﹐以爲鼠窟﹐良可慨也。亦有不忍棄此﹐竟以頂板貼椽﹐仍作屋形﹐髙其中而卑其前後者﹐又不美觀﹐而病其呆笨。予爲新制﹐以頂格爲斗笠之形﹐可方可圓﹐四面皆下﹐而獨髙其中。且無多費﹐仍是平格之板料﹐但令工匠畫定尺寸﹐旋而去之。如作圓形﹐則中間旋下一段是棄物矣﹐卽用棄物作頂﹐升之於上﹐止增周圍一段豎板﹐長僅尺許﹐少者一屋﹐多則二屋﹐隨人所好﹐方者亦然。造成之後﹐若糊以紙﹐又可於豎板之上﹐裱貼字畫﹐圓者類手卷﹐方者類冊葉﹐簡而文﹐新而妥﹐以質髙明﹐必當取其有襯托。○方者可用豎板作門﹐時開時閉﹐則當壁櫥四張﹐納無限器物於中﹐而不之覺也。

○地

古人茅茨土階﹐𨿽崇儉朴﹐亦以法制未盡備也。惟幕天者可以席地﹐梁棟旣設﹐卽有階除﹐不戴冠者不可跣足﹐同一理也。且土不覆磚﹐嘗苦其濕﹐又易生塵。有用板作地者﹐又病其步履有聲﹐喧而不寂。以三和土地﹐築之極堅﹐使完好如石﹐最爲丰儉得宜。而又有不便於人者﹕若和灰和土不用鹽鹵﹐則燥而易裂﹔用之發潮﹐又不利於天陰。且磚可挪移﹐而成之土不可挪移﹐日後攺遷﹐遂成棄物﹐是又不宜用也。不若仍用磚鋪﹐止在磨與不磨之間﹐別其丰儉﹐有力者磨之使光﹐無力者聽其自糙。予謂極糙之磚﹐猶愈於極光之土。但能自運機杼﹐使小者間大﹐方者合圓﹐別成文理﹐或作冰裂﹐或肖龜紋﹐收牛溲馬渤入藥籠﹐用之得宜﹐其價值反在參苓之上。此種調度﹐言之易而行之甚難﹐僅存其說而已。

○灑掃

精美之房﹐宜勤灑掃。然灑掃中亦具大段學問﹐非僮僕所能知也。欲去浮塵﹐先用水灑﹐此古人傳示之法﹐今世行之者﹐十中不得一二。蓋因童子性懶﹐慮有汲水之煩﹐止掃不灑﹐是以兩事並爲一事﹐惜其力也。久之習爲固然﹐非特童子忘之﹐並主人亦不知掃地之先﹐更有一事矣。彼但知兩者並一是省事法﹐殊不知因其懶也。遂以一事化爲數十事。服役者旣以爲苦﹐而指使者亦覺其繁﹐然總不知此數十事者﹐皆從一事苟簡而生之者也。精舍之內﹐自明窗淨幾而外﹐尙有圖書翰墨﹑古董器玩之種種﹐無一不忌浮塵。不灑而掃﹐是以紅塵摻物﹐物物皆受其蒙﹐並棟梁之上﹑榱桷之間亦生障翳﹐勢必逐件擦磨﹐始現本來面目﹐手不停揮者﹐半日才能竣事﹐不亦勞乎﹖若能先灑後掃﹐則掃過之後﹐只須麈尾一拂﹐一日淸晨之事畢矣﹐何指使服役之紛紛哉﹖此灑水之不容已也。然勤掃不如勤灑﹐人則知之﹔多灑不如輕掃﹐人則未知之也。饒其善灑﹐不能處處皆徧﹐究竟幹地居多﹐服役者不知﹐以其旣經灑濕﹐則任意揮掃無妨。揚塵舞蹈之際﹐障翳之生也更多﹐故運帚切記勿重﹔匪特勿重﹐每於歇手之際﹐必使帚尾著地﹐勿令懸空﹐如掃一帚起一帚﹐則與揮扇無異﹐是揚灰使起﹐非抑塵使伏也。此是一法。又有閉門掃地之訣﹐不可不知。如人先掃房舍﹐後及階除﹐則將房舍之門緊閉﹐俟掃完階除後﹐略停片刻﹐然後開門﹐始無灰塵入戶之患。臧獲不知﹐以爲房舍掃完﹐其事畢矣﹐此後漸及門外﹐與內絕不相蒙﹐豈知有顧此失彼之患哉﹗順風揚灰﹐一帚可當十帚﹐較之未掃更甚。此皆世人所忽﹐故拈出告之﹐然未免饒舌。

灑掃二事﹐勢必相因﹐缺一不可﹐然亦有時以孤行爲妙﹐是又不可不知。先灑後掃﹐言其常也﹐若旦旦如是﹐則土膠於水﹐積而不去﹐日厚一日﹐磚板受其虛名﹐而有土階之實矣。故灑過數日﹐必畱一日勿灑﹐止令童子輕輕用帚﹐不致揚塵﹐是數日所積者一朝去之﹐則水土交相爲用﹐而不交相爲害矣。

○藏垢納污

欲營精潔之房﹐先設藏垢納污之地。何也﹖愛精喜潔之士﹐一物不整齊﹐卽如目中生刺﹐勢必去之而後已。然一人之身﹐百工之所爲備﹐能保物物皆精乎﹖且如文人之手﹐刻不停批﹔繡女之躬﹐時難罷刺。唾絨滿地﹐金屋爲之不光﹔殘稿盈庭﹐精舍因而欠好。是極韻之物﹐尙能使人不韻﹐況其他乎﹖故必於精舍左右﹐另設小屋一間﹐有如復道﹐俗名「套房」是也。凡有敗箋棄紙﹑垢硯禿毫之類﹐卒急不能料理者﹐姑置其間﹐以俟暇時檢點。婦人之閨閣亦然﹐殘脂剩粉無日無之﹐淨之將不勝其淨也。此房無論大小﹐但期必備。如貧家不能辦此﹐則以箱籠代之﹐案旁榻後皆可置。先有容拙之地﹐而後能施其巧﹐此藏垢之不容已也。至於納污之區﹐更不可少。凡人有飲卽有溺﹐有食卽有便。如廁之時尙少﹐可於混廁之外﹐不必另籌去路。至於溺之爲數﹐一日不知凡幾﹐若不擇地而遺﹐則淨土皆成糞壤﹐如或避潔就污﹐則往來僕僕﹐是率天下而路也。此爲尋常好潔者言之。若夫文人運腕﹐每至得意疾書之際﹐機鋒一轉﹐則斷不可續。然而寢食可廢﹐便溺不可廢也。「官急不知私急」﹐俗不云乎﹖常有得句將書而阻於溺﹐及溺後覓之杳不可得者﹐予往往驗之﹐故營此最急。當於書室之旁﹐穴墻爲孔﹐嵌以小竹﹐使遺在內而流於外﹐穢气罔聞﹐有若未嘗溺者﹐無論陰晴寒暑﹐可以不出戶庭。此予自爲計者﹐而亦舉以示人﹐其無隱諱可知也。

◎窗欄第二吾觀今世之人﹐能變古法爲今制者﹐其惟窗欄二事乎﹗窗欄之制﹐日新月異﹐皆從成法中變出。「腐艸爲螢」﹐實具至理﹐如此則造物生人﹐不枉付心胸一片。但造房建宅與置立窗軒﹐同是一理﹐明於此而暗於彼﹐何其有聰明而不善擴乎﹖予往往自制窗欄之格﹐口授工匠使爲之﹐以爲極新極異矣﹐而偶至一處﹐見其已設者﹐先得我心之同然﹐因自笑爲遼東白豕。獨房舍之制不然﹐求爲同心甚少。門窗二物﹐新制旣多﹐予不復贅﹐恐其又蹈白豕轍也。惟約略言之﹐以補時人之偶缺。

○制體宜堅

窗欞以明透爲先﹐欄桿以玲瓏爲主﹐然此皆屬第二義﹔具首重者﹐止在一字之堅﹐堅而後論工拙。嘗有窮工極巧以求盡善﹐乃不逾時而失頭墮趾﹐反類畫虎未成者﹐計其數而不計其舊也。總其大綱﹐則有二語﹕宜簡不宜繁﹐宜自然不宜雕斫。凡事物之理﹐簡斯可繼﹐繁則難久﹐順其性者必堅﹐戕其體者易壞。木之爲器﹐凡合筍使就者﹐皆順其性以爲之者也﹔雕刻使成者﹐皆戕其體而爲之者也﹔一涉雕鏤﹐則腐朽可立待矣。故窗欞欄桿之制﹐務使頭頭有筍﹐眼眼著撒。然頭眼過密﹐筍撒太多﹐又與雕鏤無異﹐仍是戕其體也﹐故又宜簡不宜繁。根數愈少愈佳﹐少則可怪﹔眼數愈密最貴﹐密則紙不易碎。然旣少矣﹐又安能密﹖曰﹕此在制度之善﹐非可以筆舌爭也。窗欄之體﹐不出縱橫﹑欹斜﹑屈曲三項﹐請以蕭齋制就者﹐各圖一則以例之。

△縱橫格

是格也﹐根數不多﹐而眼亦未嘗不密﹐是所謂頭頭有筍﹐眼眼著撒者﹐雅莫雅於此﹐堅亦莫堅於此矣。是從陳腐中變出。由此推之﹐則舊式可化爲新者﹐不知凡幾。但取其簡者﹑堅者﹑自然者變之﹐事事以雕鏤爲戒﹐則人工漸去﹐而天巧自呈矣。

△欹斜格﹝系欄﹞

此格甚佳﹐爲人意想所不到﹐因其平而有筍者﹐可以著實﹐尖而無筍者﹐沒處生根故也。然賴有躲閃法﹐能令外似懸空﹐內偏著實﹐止須善藏其拙耳。當於尖木之後﹐另設堅固薄板一條﹐托於其後﹐上下投筍﹐而以尖木釘於其上﹐前看則無﹐後觀則有。其能幻有爲無者﹐全在油漆時善於著色。如欄桿之本體用朱﹐則所托之板另用他色。他色亦不得泛用﹐當以屋內墻壁之色爲色。如墻系白粉﹐此板亦作粉色﹔壁系靑磚﹐此板亦肖磚色。自外觀之﹐止見朱色之紋﹐而與墻壁相同者﹐混然一色﹐無所辧矣。至欄桿之內向者﹐又必另爲一色﹐勿與外同﹐或靑或藍﹐無所不可﹐而薄板向內之色﹐則當與之相合。自內觀之﹐又別成一種文理﹐較外尢可觀也。

△屈曲體﹝系欄﹞

此格最堅﹐而又省費﹐名「桃花浪」﹐又名「浪裏梅」。曲木另造﹐花另造﹐俟曲木入柱投筍後﹐始以花塞空處﹐上下著釘﹐借此聯絡﹐𨿽有大力者撓之﹐不能動矣。花之內外﹐宜作兩種﹐一作桃﹐一作梅﹐所云「桃花浪」﹑「浪裏梅」是也。浪色亦忌雷同﹐或藍或綠﹐否則同是一色﹐而以深淺別之﹐使人一轉足之間﹐景色判然。是以一物幻爲二物﹐又未嘗於本等材料之外﹐另費一錢。凡予所以﹐彊半皆若是也。

○取景在借

開窗莫妙於借景﹐而借景之法﹐予能得其三昧。向猶私之﹐乃今嗜痂者眾﹐將來必多依樣葫蘆﹐不若公之海內﹐使物物盡效其靈﹐人人均有其樂。但期於得意酣歌之頃﹐髙叫笠翁數聲﹐使夢魂得以相傍﹐是人樂而我亦與焉﹐爲願足矣。向居西子湖濱﹐欲購湖舫一隻﹐事事猶人﹐不求稍異﹐止以窗格異之。人詢其法﹐予曰﹕四面皆實﹐獨虛其中﹐而爲「便面」之形。實者用板﹐蒙以灰布﹐勿露一隙之光﹔虛者用木作框﹐上下皆曲而直其兩旁﹐所謂便面是也。純露空明﹐勿使有纖毫障翳。是船之左右﹐止有二便面﹐便面之外﹐無他物矣。坐於其中﹐則兩岸之湖光山色﹑寺觀浮屠﹑雲煙竹樹﹐以及往來之樵人牧豎﹑醉翁遊女﹐連人帶馬盡入便面之中﹐作我天然圖畫。且又時時變幻﹐不爲一定之形。非特舟行之際﹐搖一櫓﹐變一像﹐撐一篙﹐換一景﹐卽系纜時﹐風搖水動﹐亦刻刻異形。是一日之內﹐現出百千萬幅佳山佳水﹐總以便面收之。而便面之制﹐又絕無多費﹐不過曲木兩條﹑直木兩條而已。世有擲盡金錢﹐求爲新異者﹐其能新異若此乎﹖此窗不但娛己﹐兼可娛人。不特以舟外無窮無景色攝入舟中﹐兼可以舟中所有之人物﹐並一切幾席杯盤射出窗外﹐以備來往遊人之玩賞。何也﹖以內視外﹐固是一幅理面山水﹔而以外視內﹐亦是一幅扇頭人物。譬如拉妓邀僧﹐呼朋聚友﹐與之彈棋觀畫﹐分韻拈毫﹐或飲或歌﹐任眠任起﹐自外觀之﹐無一不同繪事。同一物也﹐同一事也﹐此窗未設以前﹐僅作事物觀﹔一有此窗﹐則不煩指點﹐人人俱作畫圖觀矣。夫扇面非異物也﹐肖扇面爲窗﹐又非難事也。世人取像乎物﹐而爲門爲窗者﹐不知凡幾﹐獨畱此眼前共見之物﹐棄而弗取﹐以待笠翁﹐詎非咄咄怪事乎﹖所恨有心無力﹐不能辦此一舟﹐竟成欠事。玆且移居白門﹐爲西子湖之薄幸人矣。此願茫茫﹐其何能遂﹖不得已而小用其機﹐置機窗於樓頭﹐以窺鐘山气色﹐然非創始之心﹐僅存其制而已。予又嘗作觀山虛牖﹐名「尺幅窗」﹐又名「無心畫」﹐姑妄言之。浮白軒中﹐後有小山一座﹐髙不逾丈﹐寬止及尋﹐而其中則有丹崖碧水﹐茂林修竹﹐鳴禽響瀑﹐茅屋板橋﹐凡山居所有之物﹐無一不備。蓋因善塑者肖予一像﹐神气宛然﹐又因予號笠翁﹐顧名思義﹐而爲把釣之形。予思旣執綸竿﹐必當坐之磯上﹐有石不可無水﹐有水不可無山﹐有山有水﹐不可無笠翁息釣歸休之地﹐遂營此窟以居之。是此山原爲像設﹐初無意於爲窗也。後見其物小而蘊大﹐有「須彌芥子」之義﹐盡日坐觀﹐不忍闔牖﹐乃瞿然曰「是山也﹐而可以作畫﹔是畫也﹐而可以爲窗﹔不過損予一日杖頭錢﹐爲裝潢之具耳。」遂命童子裁紙數幅﹐以爲畫之頭尾﹐乃左右鑲邊。頭尾貼於窗之上下﹐鑲邊貼於兩旁﹐儼然堂畫一幅﹐而但虛其中。非虛其中﹐欲以屋後之山代之也。坐而觀之﹐則窗非窗也﹐畫也﹔山非屋後之山﹐卽畫上之山也。不覺狂笑失聲﹐妻孥羣至﹐又復笑予所笑﹐而「無心畫」﹑「尺幅窗」之制﹐從此始矣。予又嘗取枯木數莖﹐置作天然之牖﹐名曰「梅窗」。生平制作之佳﹐當以此爲第一。己酉之夏﹐驟漲滔天﹐久而不涸﹐齋頭俺死橊﹑橙各一株﹐伐而爲薪﹐因其堅也﹐刀斧難入﹐臥於階除者累日。予見其枝柯盤曲﹐有似古梅﹐而老幹又具盤錯之勢﹐似可取而爲器者﹐因籌所以用之。是時棲雲谷中幽而不明﹐正思辟牖﹐乃幡然曰「道在是矣﹗」遂語工師﹐取老幹之近直者﹐順其本來﹐不加斧鑿﹐爲窗之上下兩旁﹐是窗之外廓具矣。再取枝柯之一面盤曲﹑一面稍站者﹐分作梅樹兩株﹐一從上生而倒垂﹐一從下生而仰接﹐其稍平之一面則略施斧斤﹐去其皮節而向外﹐以便糊紙﹔其盤曲之一面﹐則匪特盡全其天﹐不稍戕斫﹐並疏枝細梗而畱之。旣成之後﹐剪彩作花﹐分紅梅﹑綠萼二種﹐綴於疏枝細梗之上﹐儼然活梅之初著花者。同人見之﹐無不叫絕。予之心思﹐訖於此矣。後有所作﹐當亦不過是矣。

便面不得於舟﹐而用於房舍﹐是屈事矣。然有移天換日之法在﹐亦可變昨爲今﹐化板成活﹐俾耳目之前﹐刻刻似有生機飛舞﹐是亦未嘗不妙﹐止費我一番籌度耳。予性最癖﹐不喜貧內之花﹐籠中之鳥﹐缸內之魚﹐及案上有座之石﹐以其局促不舒﹐令人作囚鸞縶鳳之想。故盆花自幽蘭﹑水仙而外﹐未嘗寓目。鳥中之畫眉﹐性酷嗜之﹐然必另出己意而爲籠﹐不同舊制﹐務使不見拘囚之迹而後已。自設便面以後﹐則生平所棄之物﹐盡在所取。從來作便面者﹐凡山水人物﹑竹石花鳥以及昆虫﹐無一不在所繪之內﹐故設此窗於屋內﹐必先於墻外置板﹐以備承物之用。一切盆花籠鳥﹑蟠松怪石﹐皆可更換置之。如盆蘭吐花﹐移之窗外﹐卽是一幅便面幽蘭﹔盎菊舒英﹐納之牖中﹐卽是一幅扇頭佳菊。或數日一更﹐或一日一更﹔卽一日數更﹐亦未嘗不可。但須遮蔽下段﹐勿露盆盎之形。而遮蔽之物﹐則莫妙於零星碎石﹐是此窗家家可用﹐人人可辦﹐詎非耳目之前第一樂事﹖得意酣歌之頃﹐可忘作始之李笠翁乎﹖

△湖舫式﹝一﹞

△湖舫式﹝二﹞

此湖舫式也。不獨西湖﹐凡居名勝之地﹐皆可用之。但便面止可觀山臨水﹐不能障雨蔽風﹐是又宜籌退兵﹐以補前說之不逮。退步云何﹖外設推板﹐可開可闔﹐此易爲之事也。但純用推板﹐則幽而不明﹔純用明窗﹐又與扇面之制不合﹐須以板內嵌窗之法處之。其法維何﹖曰﹕卽仿梅窗之制﹐以制窗欞。亦備其式於右。

便面窗外推板裝花式

四圍用板者﹐旣取其堅﹐又省制欞裝花人工之半也。中作花樹者﹐不失扇頭圖畫之本色也。用直欞間於其中者﹐無此則花樹無所倚靠﹐卽勉彊爲之﹐亦浮脆而難久也。欞不取直﹐而作欹斜之勢﹐又使上寬下窄者﹐欲肖扇面之折紋﹔且小者可以獨扇﹐大則必分雙扇﹐其中間合縫處﹐糊紗糊紙﹐無直木以界之﹐則紗與紙無所依附故也。若是﹐則欞與花樹縱橫相雜﹐不幾涇渭難分﹐而求工反拙乎﹖曰﹕不然。有兩法蓋藏﹐勿慮也。花樹粗細不一﹐其勢莫妙於參差﹐欞則極勻﹐而又貴乎極細﹐須以極堅之木爲之﹐一法也﹔油漆並著色之時﹐欞用白粉﹐與糊窗之紗紙同色﹐而花樹則繪五彩﹐儼然活樹生花﹐又一法也。若是涇渭自分﹐而便面與花﹐判然有別矣。梅花止備一種﹐此外或花或鳥﹐但取簡便者爲之﹐勿拘一格。惟山水人物﹐必不可用。○板與花欞俱另制﹐制就花欞﹐而後以板鑲之。卽花與欞﹐亦難合適﹐須使花自花而欞自欞﹐先分後合。其連接處﹐各損少許以就之﹐或以釘釘﹐或以膠粘﹐務期可久。

△便面窗花卉式

△便面窗虫鳥式

諸式止備其槪﹐餘可類推。然此皆爲窗外無景﹐求天然者不得﹐故以人力補之﹔若遠近風物盡有可觀﹐則焉用此碌碌爲哉﹖昔人云「會心處正不在遠。」若能實具一段閒情﹑一雙慧眼﹐則過目之物盡是畫圖﹐入耳之聲無非詩料。譬如我坐窗內﹐人行窗外﹐無論見少年女子是一幅美人圖﹐卽見老嫗白叟杖而來﹐亦是名人畫幅中必不可無之物﹔見嬰兒羣戲是一幅百子圖﹐卽見牛羊並牧﹑雞犬交嘩﹐亦是詞客文情內未嘗偶缺之資。「牛溲馬渤﹐盡入藥籠。」予所制便面窗﹐卽雅人韻士之藥籠也。

此窗若另制紗窗一扇﹐繪以燈色花鳥﹐至夜篝燈於內﹐自外視之﹐又是一盞扇面燈。卽日間自內視之﹐光彩相照﹐亦與觀燈無異也。

△山水圖窗

凡置此窗之屋﹐進步宜深﹐使座客觀山之地去窗稍遠﹐則窗之外廓爲畫﹐畫之內廓爲山﹐山與畫連﹐無分彼此﹐見者不問而知爲天然之畫矣。淺促之屋﹐坐在窗邊﹐勢必倚窗爲欄﹐身之大半出於窗外﹐但見山而不見畫﹐則作者深心有時埋沒﹐非盡善之制也。

△尺幅窗圖式

尺幅窗圖式﹐最難摹寫。寫來非似眞畫﹐卽似眞山﹐非畫上之山與山中之畫也。前式𨿽工﹐慮觀者終難了悟﹐玆再繪一紙﹐以作副墨。且此窗𨿽多開少閉﹐然亦間有閉時﹔閉時用他他欞﹐則與畫意不合﹐醜態出矣。必須照式大小﹐作木一扇﹐以名畫一幅裱之﹐嵌入窗中﹐又是一幅眞畫﹐並非「無心畫」與「尺幅窗」矣。但觀此式﹐自能了然。

裱如裱回屏﹐托以麻布及厚紙﹐薄則明而有光﹐不成畫矣。

△梅窗

制此之法﹐總論已備之矣﹐其略而不詳者﹐止有取老幹作外廓一事。外廓者﹐窗之四面﹐卽上下兩旁是也。若以整木爲之﹐則向內者古朴可愛﹐而向外一面屈曲不平﹐以之著墻﹐勢難貼伏。必取整木一段﹐分中鋸開﹐以有鋸路者著墻﹐天然未斫者向內﹐則天巧人工﹐俱有所用之矣。

◎墻壁第三「峻宇雕墻」﹐「家徒壁立」﹐昔人貧富﹐皆於墻壁間辧之。故富人潤屋﹐貧士結廬﹐皆自墻壁始。墻壁者﹐內外攸分而人我相半者也。俗云「一家築墻﹐兩家好看」。居室器物之有公道者﹐惟墻壁一種﹐其餘一切皆爲我之學也。然國之宜固者城池﹐城池固而國始固﹔家之宜堅者墻壁﹐墻壁堅而家始堅。其實爲人卽是爲己﹐人能以治墻壁之一念治其身心﹐則無往而不利矣。人笑予止務閒情﹐不喜談禪講學﹐故偶爲是說以解嘲﹐未審有當於理學名賢及善知識否也。

○界墻

界墻者﹐人我公私之畛域﹐家之外廓是也。莫妙於亂石壘成﹐不限大小方圓之定格﹐壘之者人工﹐而石則造物生成之本質也。其次則爲石子。石子亦系生成﹐而次於亂石者﹐以其有圓無方﹐似執一見﹐𨿽屬天工﹐而近於人力故耳。然論二物之堅固﹐亦復有差﹔若云美觀入畫﹐則彼此兼擅其長矣。此惟傍山鄰水之處得以有之﹐陸地平原﹐知其美而不能致也。予見一老僧建寺﹐就石工斧鑿之餘﹐收取零星碎石幾及千擔﹐壘成一壁﹐髙廣皆過十仞﹐嶙剛嶄絕﹐光怪陸離﹐大有峭壁懸崖之致。此僧誠韻人也。迄今三十餘年﹐此壁猶時時入夢﹐其系人思念可知。磚砌之墻﹐乃八方公器﹐其理其法﹐是人皆知﹐可以置而弗道。至於泥墻土壁﹐貧富皆宜﹐極有蕭疏雅淡之致﹐惟怪其跟腳過肥﹐收頂太窄﹐有似尖山﹐又且或進或出﹐不能如磚墻一截而齊﹐此皆主人監督之不善也。若以砌磚墻掛綫之法﹐先定髙低出入之痕﹐以他物建標於外﹐然後以築板因之﹐則有旃墻粉堵之風﹐而無敗壁頹垣之象矣。

○女墻

《古今注》云「女墻者﹐城上小墻。一名睥睨﹐言於城上窺人也。」予以私意釋之﹐此名甚美﹐似不必定指城垣﹐凡戶以內之及肩小墻﹐皆可以此名之。蓋女者﹐婦人未嫁之稱﹐不過言其纖小﹐若定指城上小墻﹐則登城禦敵﹐豈婦人女子之事哉﹖至於墻上嵌花或露孔﹐使內外得以相視﹐如近時園圃所築者﹐益可名爲女墻﹐蓋仿睥睨之制而成者也。其法窮奇極巧﹐如《園冶》所載諸式﹐殆無遺義矣。但須擇其至穩極固者爲之﹐不則一磚偶動﹐則全壁皆傾﹐往來負荷者﹐保無一時誤觸之患乎﹖壞墻不足惜﹐傷人實可慮也。予謂自頂及腳皆砌花紋﹐不惟極險﹐亦且大費人工。其所以洞徹內外者﹐不過使代琉璃屏﹐欲人窺見室家之好耳。止於人眼所矚之處﹐空二三尺﹐使作奇巧花紋﹐其髙乎此及卑乎此者﹐仍照常實砌﹐則爲費不多﹐而又永無誤觸致崩之患。此丰儉得宜﹐有利無害之法也。

○廳壁

廳壁不宜太素﹐亦忌太華。名人尺幅自不可少﹐但須濃淡得宜﹐錯綜有致。予謂裱軸不如實貼。軸慮風起動搖﹐損傷名迹﹐實貼則無是患﹐且覺大小咸宜也。實貼又不如實畫﹐「何年顧虎頭﹐滿壁畫滄州。」自是髙人韻事。予齋頭偶仿此制﹐而又變幻其形﹐良朋至止﹐無不耳目一新﹐低回畱之不能去者。因予性嗜禽鳥﹐而又最惡樊籠﹐二事難全﹐終年搜索枯腸﹐一悟遂成良法。乃於廳旁四壁﹐倩四名手﹐盡寫著色花樹﹐而繞以雲煙﹐卽以所愛禽鳥﹐蓄於虯枝老幹之上。畫止空迹﹐鳥有實形﹐如何可蓄﹖曰﹕不難﹐蓄之須自鸚鵡始。從來蓄鸚鵡者必用銅架﹐卽以銅架去其三面﹐止存立腳之一條﹐並飲水啄粟之二管。先於所畫松枝之上﹐穴一小小壁孔﹐後以架鸚鵡者插入其中﹐務使極固﹐庶往來跳躍﹐不致動搖。松爲著色之松﹐鳥亦有色之鳥﹐互相映發﹐有如一筆寫成。良朋至止﹐仰觀壁畫﹐忽見枝頭鳥動﹐葉底翎張﹐無不色變神飛﹐詫爲仙筆﹔乃驚疑未定﹐又復載飛載鳴﹐似欲翺翔而下矣。諦觀熟視﹐方知个裏情形﹐有不抵掌叫絕﹐而稱巧奪天工者乎﹖若四壁盡蓄鸚鵡﹐又忌雷同﹐勢必間以他鳥。鳥之善鳴者﹐推畫眉第一。然鸚鵡之籠可去﹐畫眉之籠不可去也﹐將柰之何﹖予又有一法﹕取樹枝之拳曲似龍者﹐截取一段﹐密者聽其自如﹐疏者网以鐵綫﹐不使太疏﹐亦不使太密﹐總以不致飛脫爲主。蓄畫眉於中﹐插之亦如前法。此聲方歇﹐彼喙復開﹔翠羽初收﹐丹晴復轉。因禽鳥之善鳴善啄﹐覺花樹之亦動亦搖﹔流水不鳴而似鳴﹐髙山是寂而非寂。座客別去者﹐皆作殷浩書空﹐謂咄咄怪事﹐無有過此者矣。

○書房壁

書房之壁﹐最宜瀟灑。欲其瀟灑﹐切忌油漆。油漆二物﹐俗物也﹐前人不得已而用之﹐非好爲是沾沾者。門戶窗欞之必須油漆﹐蔽風雨也﹔廳柱榱楹之必須油漆﹐防點污也。若夫書房之內﹐人迹罕至﹐陰雨弗浸﹐無此二患而亦蹈此轍﹐是無刻不在桐腥漆气之中﹐何不並漆其身而爲厲乎﹖石灰堊壁﹐磨使極光﹐上著也﹔其次則用紙糊。紙糊可使屋柱窗楹共爲一色﹐卽壁用灰堊﹐柱上亦須紙糊﹐紙色與灰﹐相去不遠耳。壁間書畫自不可少﹐然粘貼太繁﹐不畱餘地﹐亦是文人俗志。天下萬物﹐以少爲貴。步幛非不佳﹐所貴在偶爾一見﹐若王愷之四十里﹐石崇之五十里﹐則是一日中哄市﹐錦繡羅列之肆廛而已矣。看到繁縟處﹐有不生厭倦者哉﹖昔僧玄覽往荊州陟屺寺﹐張ロ畫古松於齋壁﹐符載贊之﹐衛象詩之﹐亦一時三絕﹐覽悉加堊焉。人問其故﹐覽曰「無事疥吾壁也。」誠髙僧之言﹐然未免太甚。若近時齋壁﹐長箋短幅盡貼無遺﹐似衝繁道上之旅肆﹐往來過客無不畱題﹐所少者只有一筆。一筆維何﹖「某年月日某人同某在此一樂」是也。此眞疥壁﹐吾請以玄覽之藥藥之。

糊壁用紙﹐到處皆然﹐不過滿房一色白而已矣。予怪其物而不化﹐竊欲新之。新之不已﹐又雙薄蹄變爲陶冶﹐幽齋化爲窯器﹐𨿽居室內﹐如在中﹐又一新人觀聽之事也。先以醬色紙一層﹐糊壁作底﹐後用豆綠雲母箋﹐隨手裂作零星小塊﹐或方或扁﹐或短或長﹐或三角或四五角﹐但勿使圓﹐隨手貼於醬色紙上﹐每縫一條﹐必露出醬色紙一綫﹐務令大小錯雜﹐斜正參差﹐則貼成之後﹐滿房皆冰裂碎紋﹐有如歌窯美器。其塊之大者﹐亦可題詩作畫﹐置於零星小塊之間﹐有如銘鐘勒卣﹐盤上作銘﹐無一不成韻事。問予所費幾何﹐不過於尋常紙價之外﹐多一二剪合之工而已。同一費錢﹐而有庸腐新奇之別﹐止在稍用其心。「心之官則思。」如其不思﹐則焉用此心爲哉﹖

糊紙之壁﹐切忌用板。板幹則裂﹐板裂而紙碎矣。用木條縱橫作﹐如圍屏之骨子然。前人制物備用﹐皆經屢試而後得之﹐屏不用板而用木﹐卽是故也。卽如糊刷用棕﹐不用他物﹐其法亦經屢試﹐捨此而另換一物﹐則紙與糊兩不相能﹐非厚薄之不均﹐卽剛柔之太過﹐是天生此物以備此用﹐非人不能取而予之。人知巧莫巧於古人﹐孰知古人於此亦大費辛勤﹐皆學而知之﹐非生而知之者也。

壁間畱隙地﹐可以代櫥。此仿伏生藏書於壁之義﹐大有古風﹐但所用有不合於古者。此地可置他物﹐獨不可藏書﹐以磚土性濕﹐容易發潮﹐潮則生蠹﹐且防朽爛故也。然則古人藏書於壁﹐殆虛語乎﹖曰﹕不然。東南西北﹐地气不同﹐此法止宜於西北﹐不宜於東南。西北地髙而風烈﹐有穴地數丈而始得泉者﹐濕從水出﹐水旣不得﹐濕從何來﹖卽使有極潮之地﹐而加以極烈之風﹐未有不返濕爲燥者。故壁間藏書﹐惟燕趙秦晉則可﹐此外皆應避之。卽藏他物﹐亦宜時開時闔﹐使受風吹﹔久閉不開﹐亦有霾濕生虫之患。莫妙於空洞其中﹐止設托板﹐不立門扇﹐仿佛書架之形﹐有其用而不侵吾地﹐且有磐石之固﹐莫能搖動。此妙制善算﹐居家必不可無者。予又有壁內藏燈之法﹐可以養目﹐可以省膏﹐可以一物而備兩室之用﹐取以公世﹐亦貧士利人之一端也。我輩長夜讀書﹐燈光射目﹐最耗元神。有用瓦燈貯火﹐畱一隙之光﹐僅照書本﹐餘皆閉藏於內而不用者。予怪以有用之光置無用之地﹐猶之暴殄天物﹐因效匡衡鑿壁不義﹐於墻上穴一小孔﹐置燈彼屋而光射此房﹐彼行彼事﹐我讀我書﹐是一燈也﹐而備全家之用﹐又使目力不竭於焚膏﹐較之瓦燈﹐其利奚止十倍﹖以贈貧士﹐可當分財。使予得擁厚資﹐其不吝亦如是也。

◎聯匾第四堂聯齋匾﹐非有成規。不過前人贈人以言﹐多則書於卷軸﹐少則揮諸扇頭﹔若止一二字﹑三四字﹐以及偶語一聯﹐因其太少也﹐便面難書﹐方策不滿﹐不得已而大書於木。彼受之者﹐因其堅巨難藏﹐不便納之笥中﹐欲舉以示人﹐又不便出諸懷袖﹐亦不得已而懸之中堂﹐使人共見。此當日作始者偶然爲之﹐非有成格定制﹐畫一而不可移也。詎料一人爲之﹐千人萬人效之﹐自昔䢐今﹐莫知稍變。夫禮樂制自聖人﹐後世莫敢竄易﹐而殷因夏禮﹐周因殷禮﹐尙有損益於其間﹐矧器玩竹木之微乎﹖予亦不必大肆更張﹐但效前人之損益可耳。錮習繁多﹐不能盡革﹐姑取齋頭已設者﹐略陳數則﹐以例其餘。非欲舉世則而效之﹐但望同調者各出新裁﹐其聰明什佰於我。投磚引玉﹐正不知導出幾許神奇耳。

有詰予者曰﹕觀子聯匾之制﹐佳則佳矣﹐其如掛一漏萬何﹖由子所爲者而類推之﹐則《博古圖》中﹐如樽﹑琴瑟﹑幾杖﹑盤盂之屬﹐無一不可肖像而爲之﹐胡僅以寥寥數則爲也﹖予曰﹕不然。凡予所爲者﹐不徒取異標新﹐要皆有所取義。凡人操觚握管﹐必先擇地而後書之﹐如古人種蕉代紙﹐刻竹畱題﹐冊上揮毫﹐捲頭染翰﹐剪桐作詔﹐選石題詩﹐是之數者﹐皆書家固有之物﹐不過取而予之﹐非有蛇足於其間也。若不計可否而混用之﹐則將來牛鬼蛇神無一不備﹐予其作俑之人乎﹗○圖中所載諸名筆﹐系繪圖者勉彊肖之﹐非出其人之手。縮巨爲細﹐自失原神﹐觀者但會其意可也。

○蕉葉聯

蕉葉題詩﹐韻事也﹔狀蕉葉爲聯﹐其事更韻。但可置於平坦貼服之處﹐壁間門上皆可用之﹐以之懸柱則不宜﹐闊大難掩故也。其法先畫蕉葉一張於紙於﹐授木工以板爲之﹐一樣二扇﹐一正一反﹐卽不雷同。後付漆工﹐令其滿灰密布﹐以防碎裂。漆成後﹐始書聯句﹐並畫筋紋。蕉色宜絕﹐筋色宜黑﹐字則宜塡石黃﹐始覺陸離可愛﹐他色皆不稱也。用石黃乳金更妙﹐全用金字則太俗矣。此匾懸之粉壁﹐其色更顯﹐可稱「雪裏芭蕉」。

○此君聯

「寧可食無肉﹐不可居無竹。」竹可須臾離乎﹖竹之可爲器也﹐自樓閣幾榻之大﹐以至笥奩杯箸之微﹐無一不經采取﹐獨至爲聯爲匾諸韻事棄而弗錄﹐豈此君之幸乎﹖用之請自予始。截竹一筒﹐剖而爲二﹐外去其靑﹐內鏟其節﹐磨之極光﹐務使如鏡﹐然後書以聯句﹐令名手鐫之﹐摻以石靑或石綠﹐卽墨字亦可。以云乎雅﹐則未有雅於此者﹔以云乎儉﹐亦未有儉於此者。不寧惟是﹐從來柱上加聯﹐非板不可﹐柱圓板方﹐柱窄板闊﹐彼此抵牾﹐勢難貼服﹐何如以圓合圓﹐纖毫不謬﹐有天機湊泊之妙乎﹖此聯不用銅鉤掛柱﹐用則多此一物﹐是爲贅癅。止用銅釘上下二枚﹐穿眼實釘﹐勿使動移。其穿眼處﹐反擇有字處穿之﹐釘釘後﹐仍用摻字之色補於釘上﹐混然一色﹐不見釘形尢妙。釘蕉葉聯亦然。

○碑文額

三字額﹐平書者多﹐間有直書者﹐勻作兩行。匾用方式﹐亦偶見之。然皆白地黑字﹐或靑綠字。玆效石刻爲之﹐嵌於粉壁之上﹐謂之匾額可﹐謂之碑文亦可。名𨿽石﹐不果用石﹐用石費多而色不顯﹐不若以木爲之。其色亦不仿墨刻之色﹐墨刻色暗﹐而遠視不甚分明。地用墨漆﹐字塡白粉﹐若是則值旣廉﹐又使觀者耀目。此額惟墻上開門者宜用之﹐又須風雨不到之處。客之至者﹐未啟雙扉﹐先立漆書壁經之下﹐不待搴帷入室﹐已知爲文士之廬矣。

○手卷額

額身用板﹐地用白粉﹐字用石靑石綠﹐或用炭灰代墨﹐無一不可。與尋常匾式無異﹐止增圓木二條﹐綴於額之兩旁﹐若軸心然。左畫錦紋﹐以像裝潢之色﹔右則不宜太工﹐但像托畫之紙色而已。天然圖捲﹐絕無穿鑿之痕﹐制度之善﹐庸有過於此者乎﹖眼前景﹐手頭物﹐千古無人計及﹐殊可怪也。

○冊頁匾

用方板四塊﹐尺寸相同﹐其後以木綰之。斷而使續﹐勢取乎曲﹐然勿太曲。邊畫錦紋﹐亦像裝潢之色。止用筆畫﹐勿用刀鐫﹐鐫者粗略﹐反不似筆墨精工﹔且和油入漆﹐著色爲難﹐不若畫色之可深可淺﹐隨取隨得也。字則必用剞劂。各有所宜﹐混施不可。

○虛白匾

「虛室生白」﹐古語也。且無事不妙於虛﹐實則板矣。用薄板之堅者﹐貼字於上﹐鏤而空之﹐若制糖食果餡之木印。務使二面相通﹐纖毫無障。其無字處﹐堅以灰布﹐漆以退光。俟旣成後﹐貼潔白綿紙一層於字後。木則黑而無澤﹐字則白而有光﹐旣取玲瓏﹐又類墨刻﹐有匾之名﹐去其迹矣。但此匾不宜混用﹐擇房舍之內暗外明者置之。若屋後有光﹐則先穴通其屋﹐以之向外﹐不則置於入門之處﹐使正面向內。從來屋髙門矮﹐必增橫板一塊於門之上。以此代板﹐誰曰不佳﹖

○石光匾

卽「虛白」一種﹐同實而異名。用於磊石成山之地﹐擇山石偶斷外﹐以此續之。亦用薄板一塊﹐鏤字旣成﹐用漆塗染﹐與山同色﹐勿使稍異。其字旁凡有隙地﹐卽以小石初之﹐粘以生漆﹐勿使見板。至板之四圍﹐亦用石補﹐與山石合成一片﹐無使有襞衤責之痕﹐竟似石上畱題﹐爲後人鑿穿以存其迹者。字後若無障礙﹐則使通天﹐不則亦貼綿紙﹐取光明而塞障礙。

○秋葉匾

禦溝題紅﹐千古佳事﹔取以制匾﹐亦覺有情。但制紅葉與制綠蕉有異﹕蕉葉可大﹐紅葉宜小﹔匾取其橫﹐聯妙在是。是亦不可不知也。

◎山石第五幽齋磊石﹐原非得已。不能致身巖下﹐與木石居﹐故以一卷代山﹐一勺代水﹐所謂無聊之極思也。然能變城市爲山林﹐招飛來峯使居平地﹐自是神仙妙術﹐假手於人以示奇者也﹐不得以小技目之。且磊石成山﹐另是一種學問﹐別是一番智巧。盡有丘壑塡胸﹑煙雲繞筆之韻士﹐命之畫水題山﹐頃刻千巖萬壑﹐及倩磊齋頭片石﹐其技立窮﹐似向盲人問道者。故從來疊山名手﹐俱非能詩善繪之人。見其隨舉一石﹐顚倒置之﹐無不蒼古成文﹐紆回入畫﹐此正造物之巧於示奇也。譬之扶乩召仙﹐所題之詩與所判之字﹐隨手便成法帖﹐落筆盡是佳詞﹐詢之召仙術士﹐尙有不明其義者。若出自工書善詠之手﹐焉知不自人心捏造﹖妙在不善詠者使詠﹐不工書者命書﹐然後知運動機關﹐全由神力。其疊山磊石﹐不用文人韻士﹐而偏令此輩擅長者﹐其理亦若是也。然造物鬼神之技﹐亦有工拙雅俗之分﹐以主人之去取爲去取。主人雅而喜工﹐則工且雅者至矣﹔主人俗而容拙﹐則拙而俗者來矣。有費累萬金錢﹐而使山不成山﹑石不成石者﹐亦是造物鬼神作崇﹐爲之摹神寫像﹐以肖其爲人也。一花一石﹐位置得宜﹐主人神情已見乎此矣﹐奚俟察言觀貌﹐而後識別其人哉﹖

○大山

山之小者易工﹐大者難好。予遨遊一生﹐徧覽名園﹐從未見有盈畝累丈之山﹐能無補綴穿鑿之痕﹐遙望與眞山無異者。猶之文章一道﹐結構全體難﹐敷陳零段易。唐宋八大家之文﹐全以气魄勝人﹐不必句櫛字篦﹐一望而知爲名作。以其先有成局﹐而後修飾詞華﹐故粗覽細觀同一致也。若夫間架未立﹐才自筆生﹐由前幅而生中幅﹐由中幅而生後幅﹐是謂以文作文﹐亦是水到渠成之妙境﹔然但可近視﹐不耐遠觀﹐遠觀則襞衤責縫紉之痕出矣。書畫之理亦然。名流墨迹﹐懸在中堂﹐隔尋丈而觀之﹐不知何者爲山﹐何者爲水﹐何處是亭臺樹木﹐卽字之筆畫杳不能辧﹐而只覽全幅規模﹐便足令人稱許。何也﹖气魄勝人﹐而全體章法之不謬也。至於累石成山之法﹐大半皆無成局﹐猶之以文作文﹐逐段滋生者耳。名手亦然﹐矧庸匠乎﹖然則欲累巨石者﹐將如何而可﹖必俟唐宋諸大家復出﹐以八斗才人﹐變爲五丁力士﹐而後可使運斤乎﹖抑分一座大山爲數十座小山﹐窮年俯視﹐以藏其拙乎﹖曰﹕不難。用以土代石之法﹐旣減人工﹐又省物力﹐且有天然委曲之妙。混假山於眞山之中﹐使人不能辧者﹐其法莫妙於此。累髙廣之山﹐全用碎石﹐則如百衲僧衣﹐求一無縫處而不得﹐此其所以不耐觀也。以土間之﹐則可泯然無迹﹐且便於種樹。樹根盤固﹐與石比堅﹐且樹大葉繁﹐混然一色﹐不辧其爲誰石誰土。立於眞山左右﹐有能辧爲積累而成者乎﹖此法不論石多石少﹐亦不必定求土石相半﹐土多則是土山帶石﹐石多則是石山帶土。土石二物原不相離﹐石山離土﹐則艸木不生﹐是童山矣。

○小山

小山亦不可無土﹐但以石作主﹐而土附之。土之不可勝石者﹐以石可壁立﹐而土則易崩﹐必仗石爲藩籬故也。外石內土﹐此從來不易之法。

言山石之美者﹐俱在透﹑漏﹑瘦三字。此通於彼﹐彼通於此﹐若有道路可行﹐所謂透也﹔石上有眼﹐四面玲瓏﹐所謂漏也﹔壁立當空﹐孤峙無倚﹐所謂瘦也。然透﹑瘦二字在在宜然﹐漏則不應太甚。若處處有眼﹐則似窯內燒成之瓦器﹐有尺寸限在其中﹐一隙不容偶閉者矣。塞極而通﹐偶然一見﹐始與石性相符。

瘦小之山﹐全要頂寬麓窄﹐根腳一大﹐𨿽有美狀﹐不足觀矣。

石眼忌圓﹐卽有生成之圓者﹐亦粘碎石於旁﹐使有稜角﹐以避混全之體。

石紋石色取其相同﹐如粗紋與粗紋當並一處﹐細紋與細紋宜在一方﹐紫碧靑紅﹐各以類聚是也。然分別太甚﹐至其相懸接壤處﹐反覺異同﹐不若隨取隨得﹐變化從心之爲便。至於石性﹐則不可不依﹔拂其性而用之﹐非止不耐觀﹐且難持久。石性維何﹖斜正縱橫之理路是也。

○石壁

假山之好﹐人有同心﹔獨不知爲峭壁﹐是可謂葉公之好龍矣。山之爲地﹐非寬不可﹔壁則挺然直上﹐有如勁竹孤桐﹐齋頭但有隙地﹐皆可爲之。且山形曲折﹐取勢爲難﹐手筆稍庸﹐便貽大方之誚。壁則無他奇巧﹐其勢有若累墻﹐但稍稍紆回出入之﹐其體嶙峋﹐仰觀如削﹐便與窮崖絕壑無異。且山之與壁﹐其勢相因﹐又可並行而不悖者。凡累石之家﹐正面爲山﹐背面皆可作壁。匪特前斜後直﹐物理皆然﹐如椅榻舟車之類﹔卽山之本性亦復如是﹐逶迆其前者﹐未有不嶄絕其後﹐故峭壁之設﹐誠不可已。但壁後忌作平原﹐令人一覽而盡。須有一物焉蔽之﹐使座客仰觀不能窮其顚末﹐斯有萬丈懸巖之勢﹐而絕壁之名爲不虛矣。蔽之者維何﹖曰﹕非亭卽屋。或面壁而居﹐或負墻而立﹐但使目與檐齊﹐不見石丈人之脫巾露頂﹐則盡致矣。

石壁不定在山後﹐或左或右﹐無一不可﹐但取其他勢相宜。或原有亭屋﹐而以此壁代照墻﹐亦甚便也。

○石洞

假山無論大小﹐其中皆可作洞。洞亦不必求寬﹐寬則藉以坐人。如其太小﹐不能容膝﹐則以他屋聯之﹐屋中亦置小石數塊﹐與此洞若斷若連﹐是使屋與洞混而爲一﹐𨿽居屋中﹐與坐洞中無異矣。洞中宜空少許﹐貯水其中而故作漏隙﹐使涓滴之聲從上而下﹐旦夕皆然。置身其中者﹐有不六月寒生﹐而謂眞居幽谷者﹐吾不信也。

○零星小石

貧士之家﹐有好石之心而無其力者﹐不必定作假山。一卷特立﹐安置有情﹐時時坐臥其旁﹐卽可慰泉石膏盲之癖。若謂如拳之石亦須錢買﹐則此物亦能效用於人﹐豈徒爲觀瞻而設﹖使其平而可坐﹐則與椅榻同功﹔使其斜而可倚﹐則與欄桿並力﹔使其肩背稍平﹐可置香鑪茗具﹐則又可代几案。花前月下﹐有此待人﹐又不妨於露處﹐則省他物運動之勞﹐使得久而不壞﹐名𨿽石也﹐而實則器矣。且搗衣之砧﹐同一石也﹐需之不惜其費﹔石𨿽無用﹐獨不可作搗衣之砧乎﹖王子猷勸人種竹﹐予復勸人立石﹔有此君不可無此丈。同一不急之務﹐而好爲是諄諄者﹐以人之一生﹐他病可有﹐俗不可有﹔得此二物﹐便可當醫﹐與施藥餌濟人﹐同一婆心之自發也。

器玩部目錄◎制度第一◎位置第二

◎制度第一人無貴賤﹐家無貧富﹐飲食器皿﹐皆所必需。「一人之身﹐百工之所爲備。」子輿氏嘗言之矣。至於玩好之物﹐惟富貴者需之﹐貧賤之家﹐其制可以不問。然而粗用之物﹐制度果精﹐入於王侯之家﹐亦可同乎玩好﹔寶玉之器﹐磨礱不善﹐傳於子孫之手﹐貨之不值一錢。如精粗一理﹐卽知富貴貧賤同一致也。予生也賤﹐又罹奇窮﹐珍物寶玩𨿽云未嘗入手﹐然經寓目者頗多。每登榮無之堂﹐見其輝煌錯落者星布棋列﹐此心未嘗不動﹐亦未嘗隨見隨動﹐因其材美﹐而取材以制用者未盡善也。至入寒儉之家﹐睹彼以柴爲扉﹐以甕作牖﹐大有黃虞三代之風﹐而又怪其純用自然﹐不加區畫。如甕可爲牖也﹐取甕之碎裂者聯之﹐使大小相錯﹐則同一甕也﹐而有歌窯冰裂之紋矣。柴可爲扉也﹐而有農戶儒門之別矣。人謂變俗爲雅﹐猶之點鐵成金﹐惟具山林經濟者能此﹐烏可責之一切﹖予曰﹕壘雪成獅﹐伐竹爲馬﹐三盡童子皆優爲之﹐豈童子亦抱經濟乎﹖有耳目卽有聰明﹐有心思卽有智巧﹐但苦自畫爲愚﹐未嘗竭思窮慮以試之耳。

○几案

予初觀《燕幾圖》﹐服其人之聰明什佰於我﹐因自置無力﹐徧求置此者﹐訊其果能適用與否﹐卒之未得其人。無我竭此大段心思﹐不可不謂經營慘淡﹐而人莫之則效者﹐其故何居﹖以其太涉繁瑣﹐而且無此極大之屋﹐盡列其間﹐以觀全勢故也。凡人制物﹐務使人人可備﹐家家可用﹐始爲布帛菽粟之才﹐不則售冕旒而沽玉食﹐難乎其爲購者矣。故予所言﹐務捨髙遠而求卑近。几案之設﹐予以庀材無資﹐尙未經營及此。但思欲置几案﹐其中有三小物必不可少。一曰抽替。此世所原有者也﹐然多忽略其事﹐而有設有不設。不知此一物也﹐有之斯逸﹐無此則勞﹐且可藉爲容懶藏拙之地。文人所需﹐如簡牘刀錐﹑丹鉛膠糊之屬﹐無一可少﹐𨿽曰司之有人﹐藏之別有其處﹐究意不能隨取隨得﹐役之如左右手也。予性卡急﹐往往呼童不至﹐卽自任其勞。書室之地﹐無論遠迂捷﹐總以舉足爲煩﹐若抽替一設﹐則凡卒急所需之物盡納其中﹐非特取之如寄﹐且若有神物俟乎其中﹐以聽主人之命者。至於廢稿殘牘﹐有如落葉飛塵﹐隨掃隨有﹐除之不盡﹐頗爲明窗淨幾之累﹐亦可暫時藏納﹐以俟祝融﹐所謂容懶藏拙之地是也。知此則不獨書案爲然﹐卽撫琴觀畫﹑供佛延賓之座﹐俱應有此。一事有一事之需﹐一物備一物之用。《詩》云「童子佩Δ」﹐《魯論》云「去喪無所不佩」。人身且然﹐況爲器乎﹖一曰隔板﹐此予所獨置也。冬月圍鑪﹐不能不設幾席。火气上炎﹐每致桌面臺心爲之碎裂﹐不可不預爲計也。當於未寒之先﹐另設活板一塊﹐可用可去﹐襯於桌面之下﹐或以繩懸﹐或以鉤掛﹐或於造桌之時﹐先作機彀以待之﹐使之待受火气﹐焦則另換﹐爲費不多。此珍惜器具之婆心﹐慮其暴殄天物﹐以惜福也。一曰桌撒。此物不用錢買﹐但於匠作揮斤之際﹐主人費啟口之勞﹐僮僕用舉手之力﹐卽可取之無窮﹐用之不竭。從來几案與地不能兩平﹐挪移之時必相髙低長短﹐而爲桌撒﹐非特尋磚覓瓦時費辛勤﹐而且相稱爲難﹐非損髙以就低﹐卽截長而補短﹐此𨿽極微極瑣之事﹐然亦同於臨渴鑿井﹐天下古今之通病也﹐請爲世人藥之。凡人興造之際﹐竹頭木屑﹐何地無之﹖但取其長不逾寸﹐寬不過指﹐而一頭極薄﹐一頭稍厚者﹐拾而存之﹐多多益善﹐以備挪臺撒腳之用。如臺腳所虛者少﹐則止入薄者﹐而畱其有餘者於腳處﹐不則盡數入之。是止一寸之木﹐而備髙低長短數則之用﹐又未嘗費我一錢﹐豈非極便於人之事乎﹖但須加以油漆﹐勿露竹頭木屑之本形。何也﹖一則使之與桌同色﹐𨿽有若無﹔一則恐童子掃地之時﹐不能記憶﹐仍謬認爲竹頭木屑而去之﹐勢必朝朝更換﹐將亦不勝其煩﹔加以油漆﹐則知爲有用之器而存之矣。只此極細一著﹐而有兩意存焉﹐況大者乎﹖勞一人以逸天下﹐予非無功於世者也。

○椅杌

器之坐者有三﹕曰椅﹑曰杌﹑曰凳。三者之制﹐以時論之﹐今勝於古﹐以地論之﹐北不如南﹔維揚之木器﹐姑蘇之竹器﹐可謂甲於古今﹐冠乎天下矣﹐予何能贅一詞哉﹗但有二法未備﹐予特創而補之﹐一曰曖椅﹐一曰涼杌。予冬月著書﹐身則畏寒﹐硯則苦凍﹐欲多設盆炭﹐使滿室俱溫﹐非止所費不貲﹐且几案易生生塵﹐不終日而成灰燼世界。若止設大小二鑪以溫手足﹐則厚於四肢而薄於諸體﹐是一身而自分冬夏﹐並耳目心思﹐亦可自號孤臣孽子矣。計萬全而籌盡適﹐此曖椅之制所由來也。制法列圖於後。一物而充數物之用﹐所利於人者﹐不止禦寒而已也。盛暑之月﹐流膠鑠金﹐以手按之﹐無物不同湯火﹐況木能生此者乎﹖涼杌亦同他杌﹐但杌面必空其中﹐有如方匣﹐四圍及底﹐俱以油灰嵌之﹐上覆方瓦一片。此瓦須向窯內定燒﹐江西福建爲最﹐宜興次之﹐各就地之遠近﹐約同志數人﹐斂出其資﹐倩人攜帶﹐爲費亦無多也。先汲涼水貯杌內﹐以瓦蓋之﹐務使下面著水﹐其冷如冰﹐熱復換水﹐水止數瓢﹐爲力亦無多也。其不爲椅而杌者﹐夏月不近一物﹐少受一物之暑气﹐四面無障﹐取其透風﹔爲椅則上段之料勢必用木﹐兩脇及背又有物以障之﹐是止顧一臀而周身皆不問矣。此制易曉﹐圖說皆可不備。

曖椅式

如太師椅而稍寬﹐彼止取容臀﹐而此則周身全納故也。如睡翁椅而稍直﹐彼止利於睡﹐而此則坐臥咸宜﹐坐多而臥少也。前後置門﹐兩旁實鑲以板﹐臀下足下俱用柵。用柵者﹐透火气也﹔用板者﹐使曖气纖毫不泄也﹔前後置門者﹐前進入而後進火也。然欲省事﹐則後門可以不設﹐進入之處亦可以進火。此椅之妙﹐全在安抽替於腳柵之下。只此一物﹐禦盡奇寒﹐使五官四肢均受其利而弗覺。另置扶手匣一具﹐其前後尺寸﹐倍於嬌內所用者。入門坐定﹐置此匣於前﹐以代几案。倍於嬌內所用者﹐欲置筆硯及書本故也。抽替以板爲之﹐底嵌薄磚﹐四圍鑲銅。所貯之灰﹐務求極細﹐如鑪內燒香所用者。置炭其中﹐上以灰覆﹐則火气不烈而滿座皆溫﹐是隆冬時別一世界。況又爲費極廉﹐自朝抵暮﹐止用小炭四塊﹐曉用二塊至午﹐午換二塊至晚。此四炭者﹐秤之不滿四兩﹐而一日之內﹐可享室曖無冬之福﹐此其利於身者也。若至利於身而無益於事﹐仍是宴安之具﹐此則不然。扶手用板﹐鏤去掌大一片﹐以極薄端硯補之﹐膠以生漆﹐不問而知火气上蒸﹐硯石常曖﹐永無呵凍之勞﹐此又利於事者也。不寧惟是﹐炭上加灰﹐灰上置香﹐坐斯椅也﹐撲鼻而來者﹐只覺芬芳竟日﹐是椅也﹐而又可以代鑪。鑪之爲香也散﹐此之爲香也聚﹐由是觀之﹐不止代鑪﹐而且差勝於鑪矣。有人斯有體﹐有體斯有衣﹐焚此香也﹐自下而升者能使氤氳透骨﹐是椅也而又可代薰籠。薰籠之受衣也﹐止能數件﹔此物之受衣也﹐遂及通身。迹是論之﹐非止代一薰籠﹐且代數薰籠矣。倦而思眠﹐倚枕可以暫息﹐是一有座之牀。饑而就食﹐憑幾可以加餐﹐是一無足之案。遊山訪友﹐何煩另覓肩輿﹐只須回以柱杠﹐覆以衣頂﹐則衝寒冒雪﹐體有餘溫﹐子猷之舟可棄也﹐浩然之驢可廢也﹐又是一可坐可眠之嬌。日將暮矣﹐盡納枕簟於其中﹐不須臾而被窩盡熱﹔曉欲起也﹐先置衣履於其內﹐未轉睫而襦皆溫。是身也﹐事也﹐牀也﹐案也﹐嬌也﹐鑪也﹐薰籠也﹐定省晨昏之孝子也﹐送曖偎之賢婦也﹐總以一物焉代之。蒼頡造字而天雨粟﹐鬼夜哭﹐以造化靈祕之气泄盡而無遺也。此制一出﹐得無重犯斯忌﹐而重杞人之憂乎﹖

○牀帳

人生百年﹐所歷之時﹐日居其半﹐夜居其半。日間所處之地﹐或堂或廡﹐或舟或車﹐總無一定之地﹐而夜間所處﹐則止有一牀。是牀也者﹐乃我半生相共之物﹐較之結髮糟糠﹐猶分先後者也。人之待物﹐其最厚者﹐當莫過此。然怪當世之人﹐其於求田問舍﹐則性命以之﹐而寢處晏息之地﹐莫不務從苟簡﹐以其只有己見﹐而無人見故也。若是﹐則妻妾婢媵是人中之榻也﹐亦因己見而人不見﹐悉聽其爲無鹽嫫姆﹐蓬頭垢面而莫之訊乎﹖予則不然。每遷一地﹐必先營臥榻而後及其他﹐以妻妾爲人中之榻﹐而牀第乃榻中之人也。欲新其制﹐苦乏匠資﹔但於修飾牀帳之具﹐經營寢處之方﹐則未嘗不竭盡綿力﹐猶之貧士得妻﹐不能變村妝爲國色﹐但令勤加盥櫛﹐多施膏沐而已。其法維何﹖一曰牀令生花﹐二曰帳使有骨﹐三曰帳宜加鎖﹐四曰牀要著裙。曷云「牀令生花」﹖夫瓶花盆卉﹐文人案頭所時有也﹐日則相親﹐夜則相背﹐𨿽有天香撲鼻﹐國色暱人﹐一至昏黃就寢之時﹐卽欲不爲紈扇之捐﹐不可得矣。殊不知白晝聞香﹐不若黃昏嗅味。白晝聞香﹐其香僅在口鼻﹔黃昏嗅味﹐其味眞入夢魂。法於牀帳之內先設托板﹐以爲坐花之具﹔而托板又勿露板形﹐妙在鼻受花香﹐儼若身眠樹下﹐不知其爲妝造也者。先爲小柱二根﹐暗釘牀後﹐而以帳懸其外。托板不可太大﹐長止尺許﹐寬可數寸﹐其下又用小木數段﹐制爲三角架子﹐用極細之釘﹐隔帳釘於柱上﹐而後以板架之﹐務使極固。架定之後﹐用彩色紗羅制成一物﹐或像怪石一卷﹐或作彩雲數朵﹐護於板外以掩其形。中間髙出數寸﹐三面使與帳平﹐而以綫縫其上﹐竟似帳上繡出之物﹐似吳門堆花之式是也。若欲全體相稱﹐則或畫或繡﹐滿帳俱作梅花﹐而以托板爲虯枝老幹﹐或作懸崖突出之石﹐無一不可。帳中有此﹐凡得名花異卉可作淸供者﹐日則與之同堂﹐夜則攜之共寢。卽使羣芳偶缺﹐萬卉將窮﹐又有鑪內龍涎﹑盤中佛手與木瓜﹑香楠等物可以相繼。若是﹐則身非身也﹐蝶也﹐飛眠宿食盡在花間﹔人非人也﹐仙也﹐行起坐臥無非樂境。予嘗於夢酣睡足﹑將覺未覺之時﹐忽嗅蠟梅之香﹐咽喉齒頰盡帶幽芬﹐似從臟腑中出﹐不覺身輕欲舉﹐謂此身必不復在人間世矣。旣醒﹐語妻孥曰「我輩何人﹐遽有此樂﹐得無折盡平生之福乎﹖」妻孥曰「久賤常貧﹐未必不由於此。」此實事﹐非欺人語也。曷云「帳使有骨」﹖牀居外﹐帳居內﹐常也。亦有反此舊制﹐而使帳出牀外者﹐善則善矣﹐其如夏月驅蚊﹐匿於牀欄曲折之外﹐有若負﹐欲求美觀﹐而以膏血殉之﹐非長策也﹐不若仍從舊制。其不從舊制﹐而使帳出牀外者﹐以牀有端正之體﹐帳無方直之形﹐百計撐持﹐終難服貼﹐總以四角之近柱者軟而無骨﹐不能肖柱以爲形﹐有犄角抵牾之勢也﹐故須別爲賦形﹐而使之有骨。用不粗不細之竹﹐制爲一頂及四柱﹐俟帳已掛定而後撐之﹐是牀內有牀﹐舊制之便與新制之精﹐二者兼而有之矣。牀頂及柱﹐令置嬌者爲之﹐其價頗廉﹐僅費中人一飯之資耳。曷云「帳宜加鎖」﹖設帳之故有二﹕蔽風﹑隔蚊是也。蔽風之利十之三﹐隔蚊之功十之七﹐然隔蚊以此﹐閉蚊於中而使之不得出者亦以此。蚊之爲物也﹐體極柔而性極勇﹐形極微而機極詐。薄暮而驅﹐彼寧受奔馳之苦﹐撻伐之危﹐守死而弗去者十之八九。及其去也﹐又必擇地而攻﹐乘虛以入。昆虫庶類之善用兵法者﹐莫過於蚊。其擇地也﹐每棄後而攻前﹔其乘虛也﹐必捨垣而窺戶。帳前兩幅之交接處﹐皆其據險扼要﹐伏兵伺我之區也。或於風動帳開之際﹐或於取器之溺之時﹐一隙可乘﹐遂鼓噪而入。法於門戶交關之地﹐上﹑中﹑下共設三紐﹐若婦人之衣扣然。至取溺器時﹐先以一手綰帳﹐勿使大開﹐以一手提之使入﹐其出亦然。若是﹐則堅壁固壘﹐彼𨿽有奇勇異詐﹐亦無所施其能矣。至於驅除之法﹐當使人在帳中﹐空洞其外﹐始能出而無阻。世人逐蚊﹐皆立帳檐之下﹐使所開之處蔽其大半﹐是欲其出而閉之門也。犯此獘者十人而九﹐何其習而不察﹐亦至此乎﹖曷云「牀要著裙」﹖愛精美者﹐一物不使稍污。常有綺羅作帳﹐精其始而不能善其終﹐美其上而不得不污其下者﹐以貼枕著頭之處﹐在婦人則有膏沐之痕﹐在男婦亦多腦汗之迹﹐日積月累﹐無瑕者玷而可愛者憎矣﹐故著裙之法不可少。此法與增添頂柱之法相爲表裏。欲令著裙﹐先必使之生骨﹐無力不能勝衣也。卽於四竹柱之下﹐各穴一孔﹐以三橫竹內之﹐去簟尺許﹐與枕相平﹐而後以布作裙﹐穿於其上﹐則裙污而帳不污﹐裙可勤滌﹐而帳難頻洗故也。至於枕簟被褥之設﹐不過取其夏涼冬曖﹐請以二語槪之﹐曰﹕求涼之法﹐澆水不如透風﹔致曖之方﹐增糸由不如加布。是予貧士所知者。至於羊羔美酒﹐亦足禦寒﹐廣廈重冰﹐盡堪避暑﹐理則固然﹐未嘗親試。「知之爲知之﹐不知爲不知」﹐此聖賢無欺之學﹐不敢以細事而忽之也。

○櫥櫃

造櫥立櫃﹐無他智巧﹐總以多容善納爲貴。嘗有制體極大而所容甚少﹐反不若渺小其形而寬大其腹﹐有事半功倍之勢者。制有善不善也。善制無他﹐止在多設擱板。櫥之大者﹐不過兩屋﹑三屋﹐至四屋而止矣。若一層止備一層之用﹐則物之髙者大者容此數件﹐而低者小者亦止容此數件矣。實其下而虛其上﹐豈非以上段有用之隙﹐置之無用之地哉﹖當於每層之兩旁﹐別釘細木二條﹐以備架板之用。板勿太寬﹐或及進身之半﹐或三分之一﹐用則活置其上﹐不則撤而去之。如此層所貯之物﹐其形低小﹐則上半截皆爲餘地﹐卽以此板架之﹐是一層變爲二層。總而計之﹐則一櫥變爲兩櫥﹐兩櫃合成一櫃矣﹐所裨不亦多乎﹖或所貯之物﹐其形髙大﹐則去而容之﹐未嘗爲板所困也。此是一法。至於抽替之設﹐非但必不可少﹐且自多多益善。而一替之內﹐又必分爲大小數格﹐以便分門別類﹐隨所有而藏之﹐譬如生藥鋪中﹐有所謂「百眼櫥」者。此非取法於物﹐乃朝廷設官之遺制﹐所謂五府六部羣僚百執事﹐各有所居之地與所掌之簿書錢谷是也。醫者若無此櫥﹐藥石之名盈千累百﹐用一物尋一物﹐則盧醫﹑扁鵲無暇療病﹐止能爲刻舟求劍之人矣。此櫥不但宜於醫者﹐凡大家富室﹐皆當則而效之﹐至學士文人﹐更宜取法。能以一層分作數層﹐一格畫爲數格﹐是省取物之勞﹐以備作文著書之用。則思之思之﹐鬼神通之﹔心無他役﹐而鬼神得效其靈矣。

○箱籠篋笥

隨身貯物之器﹐大者名曰箱籠﹐小者稱爲篋笥。制之之料﹐不出革﹑木﹑竹三種﹔爲之關鍵者﹐又不出銅﹑鐵二項﹐前人所制亦云備矣。後之作者﹐未嘗不竭盡心思﹐務爲奇巧﹐總不出前人之範圍﹔稍出範圍卽不適用﹐僅供把玩而已。予於諸物之體﹐未嘗稍更﹐獨怪其樞鈕太庸﹐物而不化﹐嘗爲小變其制﹐亦足攺觀。法無他長﹐惟使有之若無﹐不見樞鈕之迹而已。止備二式者﹐腹稿𨿽多﹐未經嘗試﹐不敢以待驗之方誤人也。予遊東粵﹐見市廛所列之器﹐半屬花梨﹑紫檀﹑制法之佳﹐可謂窮工極巧﹐止怪其鑲銅裹錫﹐淸濁不倫。無論四面包鑲﹐鋒稜埋沒﹐卽於加鎖置鍵之地﹐務設銅樞﹐𨿽云制法不同﹐究竟多此一物。譬如一箱也﹐磨礱極光﹐照之如鏡﹐鏡中可使著屑乎﹖一笥也﹐攻治極精﹐撫之如玉﹐玉上可使生瑕乎﹖有人贈我一器﹐名「七星箱」﹐以中分七格﹐每格一替﹐有如星列故也。外系插蓋﹐從上而下者。喜其不釘銅樞﹐尙未生瑕著屑﹐因籌所以關閉之。遂付工人﹐命於心中置一暗閂﹐以銅爲之﹐藏於骨中而不覺﹐自後而前﹐低於箱蓋。蓋上鑿一小孔﹐勿透於外﹐止受暗閂少許﹐使抽之不動而已。乃以寸金小鎖﹐鎖於箱後。置之案上﹐有如渾金粹玉﹐全體昭然﹐不爲一物所掩。覓關鍵而不得﹐似於無鎖﹔窺中藏而不能﹐始求用鑰。此其一也。後遊三山﹐見所制器皿無非雕漆﹐工則細巧絕倫﹐色則陸離可愛﹐亦病其設關置鍵之地難免贅癅﹐以語工師﹐令其稍加變易。工師曰「吾地般﹑亻垂頗多﹐如其可變﹐不自今日始矣。欲泯其迹﹐必使無關鍵而後可。」予曰「其然﹐豈其然乎﹖」因置曖椅告成﹐欲增一匣置於其上﹐以代几案﹐遂使爲之。上下四旁﹐皆聽工人自爲雕漆﹐俟其成後﹐就所雕景物而區畫之。前面有替可抽者﹐所雕系「博古圖」﹐樽鐘磬之屬昌也﹔後面無替而平者﹐系折枝花卉﹐蘭菊竹石是也。皆備五彩﹐視之光怪陸離。但抽替太闊﹐開閉時多不合縫﹐非左進右出﹐卽右進左出。予顧而籌之﹐謂必一法可當二用﹐旣泯關鍵之迹﹐又免出入之疵﹐使適用美觀均收其利而後可。乃命工人亦制銅閂一條﹐貫於抽替之正中﹐而以薄板掩之﹐此板卽作分中之界限。夫一替分爲二格﹐乃物理之常﹐而烏知有一物焉貫於其中﹐爲前後通身之把握哉﹖得此一物貫於其中﹐則抽替之出入皆直如矢﹐永無左出右入﹑右出左入之患矣。前面所雕「博古圖」﹐中系三足之鼎﹐列於兩旁者一瓶一鑪。予鼓掌大笑曰「『執柯伐柯﹐其則不遠。』卽以其人之道﹐反治其身足矣﹗」遂付銅工﹐令依三物之成式﹐各制其一﹐釘於本等物色之上﹐鼎與鑪瓶皆銅器也﹐尙欲肖其形與色而爲之﹐況眞者哉﹖不則而知其酷似矣。鼎之中心穴一小孔﹐置二小鈕於旁﹐使抽替閉足之時﹐銅閂自內而出﹐與鈕相平。閂與鈕上俱有眼﹐加以寸金小鎖﹐似鼎上原有之物﹐𨿽增而實未嘗增也。鎖則鎖矣﹐抽開之時﹐手執何物﹖不幾便於入而窮於出乎﹖曰﹕不然。瓶鑪之上原當有耳﹐加以銅圈二枚﹐執此爲柄﹐抽之不煩餘力矣。此區畫正面之法也。銅閂旣從內出﹐必在後面生根﹐未有不透出本匣之背者﹐是銅皮一塊與聯絡補綴之痕﹐俱不能泯矣。烏知又有一法﹐爲天授而非人力者哉﹗所雕諸卉﹐菊在其中﹐菊色多曹黃﹐與銅相若﹐卽以銅皮數層﹐剪千葉菊花一朵﹐以暗閂之透出者穿入其中﹐膠入甚固﹐若是則根深蒂固﹐誰得而動搖之﹖予於此一物也﹐純用天工﹐未施人巧﹐若有鬼物伺乎其中﹐乞靈於我﹐爲開生面者。制之旣成﹐工師告予曰「八閩之爲雕漆﹐數百年於玆矣﹐四方之來購此者﹐亦百千萬億其人矣﹐從未見創法立規有如今日之奇巧者﹐請衍此法﹐以廣其傳。」予曰「姑遲之﹐俟新書告成﹐流布未晚。」竊恐世人先睹其物而後見其書﹐不知創自何人﹐反謂剿襲成功以爲己有﹐詎非不白之冤哉﹖工師爲誰﹖魏姓﹐字蘭如﹔王姓﹐字孟明。閩省雕漆之佳﹐當推二人第一。自不操斤﹐但善於指使﹐輕財尙友﹐雅人也。

○古董

是編於古董一項﹐缺而不備﹐蓋有說焉。崇髙古器之風﹐自漢魏晉唐以來﹐至今日而極矣。百金貿一卮﹐數百金購一鼎﹐猶有病其價廉工儉而不足用者。常有爲一渺小之物﹐而費盈千累萬之金錢﹐或棄整陌連阡之美產﹐皆不惜也。夫今人之重古物﹐非重其物﹐重其年久不壞﹔見古人所制與古人所用者﹐如對古人之足樂也。若是﹐則人與物之相去﹐又有間矣。設使制用此物之古人至今猶在﹐肯以盈千累萬之金錢與整陌連阡之美產﹐易之而歸﹐與之坐談往事乎﹖吾知其必不爲也。予嘗謂人曰﹕物之最古者莫過於書﹐以其合古人之心思面貌而傳者也。其書出自三代﹐讀之如見三代之人﹔其書本乎黃虞﹐對之如生黃虞之世﹔捨此則皆物矣。物不能代古人言﹐況能揭出心思而現其面貌乎﹖古物原有可嗜﹐但宜崇尙於富貴之家﹐以其金銀太多﹐藏之無具﹐不得不爲長房縮地之法﹐斂丈爲尺﹐斂尺爲寸﹐如「藏銀不如藏金﹐藏金不如藏珠」之說﹐愈輕愈小﹐而愈便收藏故也。矧金銀太多﹐則慢藏誨盜﹐貿爲古董﹐非特穿窬不取﹐卽誤攫入手﹐猶將擲而去之。迹是而觀﹐則古董﹑金銀爲價之低昂﹐宜其倍蓰而無算也。乃近世貧賤之家﹐往往效顰於富貴﹐見富貴者偶尙綺羅﹐則恥布帛爲賤﹐必覓綺羅以肖之﹔見富貴者單崇珠翠﹐則鄙金玉爲常﹐而假珠翠以代之。事事皆然﹐習以成性﹐故因其崇舊而黜新﹐亦不覺生今而反古。有八口晨炊不繼﹐猶捨旦夕而問商周﹔一身活計茫然﹐寧遣妻孥而不賣古董者。人心矯異﹐詎非世道之憂乎﹖予輯是編﹐事事皆崇儉朴﹐不敢侈談珍玩﹐以爲未俗揚波。且予窶人也﹐所置物價﹐自百文以及千文而止﹐購新猶患無力﹐況買舊乎﹖《詩》云「惟其有之﹐是以似之。」生平不識古董﹐亦借口維風﹐以藏其拙。

○鑪瓶

鑪瓶之制﹐其法備於古人﹐後世無容蛇足。但護持襯貼之具﹐不妨意爲增減。如香鑪旣設﹐則鍬箸隨之﹐鍬以撥灰﹐箸以舉火﹐二物均不可少。箸之長短﹐視鑪之髙卑﹐欲其相稱﹐此理易明﹐人盡知之﹔若鍬之方圓﹐須視鑪之曲直﹐使勿相左﹐此理亦易明﹐而爲世人所忽。入炭之後﹐鑪灰髙下不齊﹐故用鍬作準以平之﹐鍬方則灰方﹐鍬圓則灰圓﹐若使近邊之地鑪直而鍬曲﹐或鑪曲而鍬直﹐則兩不相能﹐止平其中而不能平其外矣﹐須用相體裁衣之法﹐配而用之。然以銅鍬壓灰﹐究難齊截﹐且非一鍬二鍬可了。此非僮僕之事﹐皆必主人自爲之者。予性最懶﹐故每事必籌躲懶之法﹐嘗制一木印印灰﹐一印可代數十鍬之用。初不過爲省繁惜勞計耳﹐詎料制成之後﹐非止省力﹐且極美觀﹐同志相傳﹐遂以爲一定不移之法。譬如鑪體屬圓﹐則仿其尺寸﹐鏇一圓板爲印﹐與鑪相若﹐不爽纖毫﹐上置一柄﹐以便手持。但宜稍虛其中﹐以作內昂外低之勢﹐若食物之饅首然。方者亦如是法。加炭之後﹐先以箸平其灰﹐後用此板一壓﹐則居中與四面皆平﹐非止同於刀削﹐且能與鏡比光﹐共油爭滑﹐是自有香灰以來﹐未嘗現此嬌面者也。旣光且滑﹐可謂極精﹐予顧而思之﹐猶曰盡美矣﹐未盡善也﹐乃命梓人鏤之。凡於著灰一面﹐或作老梅數莖﹐或爲菊花一朵﹐或刻五言一絕﹐或雕八卦全形﹐只須舉手一按﹐現出無數離奇﹐使人巧天工﹐兩擅其絕﹐是自有香鑪以來﹐未嘗開此生面者也。湖上笠翁實有裨於風雅﹐非僭詞也。請名此物爲「笠翁香印」。方之眉公諸制﹐物以人名者﹐孰髙孰下﹐誰實誰虛﹐海內自有定評﹐非予所敢饒舌。用此物者﹐最宜神速﹐隨按隨起﹐勿遲瞬息﹐稍一逗畱﹐則气閉火息矣。雕成之後﹐必加油漆﹐始不沾灰。焚香必需之物﹐香鍬香箸之外﹐復有貯香之盒﹐與插鍬箸之瓶之數物者﹐皆香與鑪之股肱手足﹐不可或無者也。然此外更有一物﹐勢在必需﹐人或知之而多不設﹐當爲補入淸供。夫以箸撥灰﹐不能免於狼藉﹐鑪肩鼎耳之上﹐往往蒙塵﹐必得一物掃除之。此物不須特制﹐竟用蓬頭小筆一枝﹐但精其管﹐使與濡墨者有別﹐與鍬箸二物同插一瓶﹐以便次第取用﹐名曰「香帚」。至於鑪有底蓋﹐舊制皆然﹐其所以用此者﹐亦非無故。蓋以覆灰﹐使風起不致飛揚﹔底卽座也﹐用以隔手﹐使移動之時﹐執此爲柄﹐以防手汗沾鑪﹐使之有迹﹐皆有爲而設者也。然用底時多﹐用蓋時少。何也﹖香鑪閉之一室﹐刻刻焚香﹐無時可閉﹔無風則灰不自揚﹐卽使有風﹐亦有窗簾所隔﹐未有閉熄有用之火﹐而防未心果至之風者也。是鑪蓋實爲贅癅﹐盡可不設。而予則又有說焉﹕鑪蓋有時而需﹐但前人制法未善﹐遂覺有用爲無用耳。蓋以禦風﹐固也。獨不思鑪不貯火﹐則非特蓋可不用﹐並鑪亦可不設﹔如其必欲置火﹐則蓋之火熄﹐用蓋何爲﹖予嘗於花晨月夕及暑夜納涼﹐或登最髙之臺﹐或居極敞之地﹐往往攜鑪自隨﹐風起灰揚﹐禦之無策﹐始覺前人呆笨﹐制物而不善區畫之﹐遂使貽患及今也。同是一蓋﹐何不於頂上穴一大孔﹐使之通气﹐無風置之髙閣﹐一見風起﹐則取而覆之﹐風不得入﹐灰不致揚﹐而香气自下而升﹐未嘗少阻﹐其制不亦善乎﹖止將原有之物﹐加以舉手之勞﹐卽可變無益爲有裨。昔人點鐵成金﹐所點者不必是鐵﹐所成者亦未必皆金﹐但能使不值錢者變而值錢﹐卽是神仙妙術矣。此鑪制也。瓶以磁者爲佳﹐養花之水淸而難濁﹐且無銅鮏气也。然銅者有時而貴﹐以冬月生冰﹐磁者易裂﹐偶爾失防﹐遂成棄物﹐故當以銅者代之。然磁瓶置膽﹐卽可保無是患。膽用錫﹐切忌用銅﹐銅一沾水卽發銅靑﹐有銅靑而再貯以水﹐較之未有銅靑時﹐其腥十倍﹐故宜用錫。且錫柔易制﹐銅勁難爲﹐價亦稍有低昂﹐其便不一而足也。磁瓶用膽﹐人皆知之﹐膽中著撒﹐人則未之行也。插花於瓶﹐必令中﹐其枝梗之有畫意者隨手插入﹐自然合宜﹐不則挪移布置之力不可少矣。有一種倔彊花枝﹐不肯聽人指使﹐我欲置左﹐彼偏向右﹐我欲使仰﹐彼偏好垂﹐須用一物制之。所謂撒也﹐以堅木爲之﹐大小其形﹐勿拘一格﹐其中則或扁或方﹐或爲三角﹐但須圓形其外﹐以便合瓶。此物多備數十﹐以俟相機取用。總之不費一錢﹐與桌撒一同拾取﹐棄於彼者﹐復收於此。斯編一出﹐世間寧復有棄物乎﹖

○屏軸

十年之前﹐凡作圍屏及書畫卷軸者﹐止有巾條﹑斗方及橫批三式。近年幻爲合錦﹐使大小長短以至零星小幅﹐皆可配合用之﹐亦可謂善變者矣。然此制一出﹐天下爭趨﹐所見皆然﹐轉盼又覺隊腐﹐反不若巾條﹑斗方諸式﹐以多時不見爲新矣﹐故體制更宜稍變。變用何法﹖曰﹕莫妙於冰裂碎紋﹐如前云所載糊房之式﹐最與屏軸相宜﹐施之墻壁猶覺精材粗用﹐未免褻視牛刀耳。法於未書未畫之先﹐畫冰裂碎紋於全幅紙上﹐照紋裂開﹐各自成幅﹐徵詩索畫旣華﹐然後合而成之。須於畫成未裂之先﹐暗書小號於紙背﹐使知某屬第一﹐某居第二﹐某橫某直﹐某角與某角相連﹐其後照號配成﹐始無攢湊不來之患。其相間之零星細塊必不可少﹐若憎其瑣屑而不畫﹐則有寬無窄﹐不成其爲冰裂紋矣。但最小者﹐勿用書畫﹐止以素描間之﹐若盡有書畫﹐則紋理模糊不淸﹐反爲全幅之累。此爲先畫紙絹﹐後徵詩畫者而言﹐蓋立法之初﹐不得不爲其簡且易者。迨裱之旣熟﹐隨取現成書畫﹐皆可裂作冰紋﹐亦猶裱合錦之法﹐不過變四方平正之角﹐爲曲直縱橫之角耳。此裱匠之事﹐我授意而使彼爲之者耳。更有書畫合一之法﹐則其權在我﹐授意於作書作畫之人﹐裱匠則行其無事者也。「詩中有畫﹐畫中有詩」﹐此古來成語﹔作畫者取詩意命題﹐題詩者就畫意作詩﹐此亦從來成格。然究意詩自詩而畫自畫﹐未見有混而一之者也。混而一之﹐請自今始。法於畫大幅山水時﹐每於筆墨可停之際﹐卽畱餘地以待詩﹐如峭壁懸崖之下﹐長松古木之旁﹐亭閣之中﹐墻垣之隙﹐皆可畱題作字者也。凡遇名流﹐卽索新句﹐視其地之寬窄﹐以爲字之大小﹐或爲鵝帖行書﹐或作蠅頭小楷。卽以題畫之詩﹐飾其所題之畫﹐謂當日之原迹可﹐謂後來之題詠亦可﹐是「詩中有畫﹐畫中有詩」二語﹐昔作虛文﹐今成實事﹐亦遊戲筆墨之小神通也。請質髙明﹐定其可否。

○茶具

茗注莫妙於砂壺﹐砂壺之精者﹐又莫過於陽羨﹐是人而知之矣。然寶之過情﹐使與金銀比值﹐無乃仲尼不爲之已甚乎﹖置物但取其適用﹐何必幽渺其說﹐必至理窮義盡而後止哉﹗凡制茗壺﹐其嘴務直﹐購者亦然﹐一曲便可憂﹐再曲則稱棄物矣。蓋貯茶之物與貯酒不同﹐酒無渣滓﹐一斟卽出﹐其嘴之曲直可以不論﹔茶則有體之物也﹐星星之葉﹐入水卽成大片﹐斟瀉之時﹐纖毫入嘴﹐則塞而不流。啜茗快事﹐斟之不出﹐大覺悶人。直則保無是患矣﹐卽有時閉塞﹐亦可疏通﹐不似武夷九曲之難力導也。

貯茗之瓶﹐止宜用錫。無論磁銅等器﹐性不相能﹐卽以金銀作供﹐寶之適以崇之耳。但以錫作瓶者﹐取其气味不泄﹔而制之不善﹐其無用更甚於磁瓶。詢其所以然之故﹐則有二焉。一則以制成未試﹐漏孔繁多。凡錫工制酒壺等注等物﹐於其旣成﹐必以水試﹐稍有滲漏﹐卽加補苴﹐以其爲貯茶貯酒而設﹐漏卽無所用之矣﹔一到收藏幹物之器﹐卽忽視之﹐猶木工造盆造桶則防漏﹐置斗置斛則不防漏﹐其情一也。烏知錫瓶有眼﹐其發潮泄气反倍於磁瓶﹐故制成之後﹐必加親試﹐大者貯之以水﹐小者吹之以气﹐有纖毫漏隙﹐立督補成。試之又必須二次﹐一在將成未鏇之時﹐一在已成旣鏇之後。何也﹖常有初時不漏﹐迨鏇去錫時﹐打磨光滑之後﹐忽然露出細孔﹐此非屢驗諦視者不知。此爲淺人道也。一則以封蓋不固﹐气味難藏。凡收藏香美之物﹐其加嚴處全在封口﹐封口不密﹐與露處同。吾笑世上茶瓶之蓋必用雙層﹐此制始於何人﹖可謂七竅俱蒙者矣。單層之蓋﹐可於蓋內塞紙﹐使剛柔互效其力﹐一用夾層﹐則止靠剛者爲力﹐無所用其柔矣。塞滿細縫﹐使之一綫無遺﹐豈剛而不善屈曲者所能爲乎﹖卽靠外面糊紙﹐而受紙之處又在崎嶇凹凸之場﹐勢必剪碎紙條﹐作蓑衣樣式﹐始能貼服。試問以蓑衣覆物﹐能使內外不通風乎﹖故錫瓶之蓋﹐止宜厚不宜雙。藏茗之家﹐凡收藏不卽開者﹐開瓶口向上處﹐先用綿紙二三層﹐實褙封固﹐俟其旣幹﹐然後覆之以蓋﹐則剛柔並用﹐永無泄气之時矣。其時開時閉者﹐則於蓋內塞紙一二層﹐使香气閉而不泄。此貯茗之善策也。若蓋用夾層﹐則向外者宜作兩截﹐用紙束腰﹐其法稍便。然封外不如封內﹐究竟以前說爲長。

○酒具

酒具用金銀﹐猶妝奩之用珠翠﹐皆不得已而爲之﹐非宴集時所應有也。富貴之家﹐犀則不妨常設﹐以其在珍寶之列﹐而無炫耀之形﹐猶仕宦之不飾觀瞻者。象與犀同類﹐則有光芒太露之嫌矣。且美酒入犀杯﹐另是一種香气。唐句云「玉碗盛來琥珀光。」玉能顯色﹐犀能助香﹐二物之於酒﹐皆功臣也。至尙雅素之風﹐則磁杯當首重已。舊磁可愛﹐人盡知之﹐無如價值之昂﹐日甚一日﹐盡爲大力者所有﹐吾儕貧士﹐欲見爲難。然卽有此物﹐但可作古董收藏﹐難充飲器。何也﹖酒後擎杯﹐不能保無墜落﹐十損其一﹐則如雁行中斷﹐不復成羣。備而不用﹐與不備同。貧家得以自慰者﹐幸有此耳。然近日冶人﹐工巧百出﹐所制新磁﹐不出成﹑宣二窯下﹐至於體式之精異﹐又復過之。其不得與舊窯爭值者﹐多寡之分耳。吾怪近時陶冶﹐何不自愛其力﹐使日作一杯﹐月制一盞﹐世人需之不得﹐必待善價而沽﹐其利與多制濫售等也﹐何計不也此﹖曰﹕不然。我髙其技﹐人賤其能﹐徒讓壠斷於捷足之人耳。

○碗碟

碗莫精於建窯﹐而苦於太厚。江右所制者﹐𨿽竊建窯之名﹐而美觀實出其上﹐可謂靑出於藍者矣。其次則論花紋﹐然花紋太繁﹐亦近鄙俗﹐取其筆法生動﹐顏色鮮艷而已。碗碟中最忌用者﹐是有字一種﹐如寫《前赤壁賦》《後赤壁賦》之類。此陶人造孽之事﹐購而用之者﹐獲罪於天地神明不淺。請述其故。「惜字一千﹐延壽一紀。」此文昌垂訓之詞。𨿽云未必果驗﹐然字畫出於聖賢﹐蒼頡造字而鬼夜哭﹐其關乎气數﹐爲天地神明所寶惜可知也。用有字之器﹐不爲損福﹐但用之不久而損壞﹐勢必傾委作踐﹐有不與造孽陶人中分其咎者乎﹖陶人但司其成﹐未見其敗﹐似彼罪猶可原耳。字紙委地﹐遇惜福之人﹐則收付祝融﹐因其可焚而焚之也。至於有字之廢碗﹐堅不可焚﹐一似入火不燼入水不濡之神物。因其壞而不壞﹐遂至傾而又傾﹐道旁見者﹐𨿽有惜福之念﹐亦無所施﹐有時拋入街衢﹐遭千萬人之踐踏﹐有時傾入混廁﹐受千百載之欺淩﹐文字之罹禍﹐未有甚於此者。吾願天下之人﹐盡以惜福爲念﹐凡見有字之碗﹐卽生造孽之慮。買者相戒不取﹐則賣者計窮﹔賣者計窮﹐則陶人視爲畏途而弗造矣。文字之禍﹐其日消乎﹖此猶救獘之末著。倘有惜福縉紳﹐當路於江右者﹐出嚴檄一紙﹐徧諭陶人﹐使不得於碗上作字﹐無論赤壁等賦不許書磁﹐卽成化﹑宣徳年造﹐及某齋某居等字﹐盡皆削去。試問有此數字﹐果得與成窯﹑宣窯比值乎﹖無此數字﹐較之常值增減半文乎﹖有此無此﹐其利相同﹐多此數筆﹐徒造千百年無窮之孽耳。制撫藩臬﹐以及守令諸公﹐盡是斯文宗主﹐宦豫章者﹐急行是令﹐此千百年未造之福﹐畱之以待一人。時哉時哉﹐乘之勿失﹗

○燈燭

燈燭輝煌﹐賓筵之首事也。然每見衣冠盛集﹐列山珍海錯﹐傾玉醴瓊漿﹐幾部鼓吹﹐頻歌疊奏﹐事事皆稱絕暢﹐而獨於歌臺色相﹐稍近模糊。令人快耳快心﹐而不能不快其目者﹐非主人吝惜蘭膏﹐不肯多設﹐只以燈煤作崇﹐非剔之不得其法﹐卽司之不得其人耳。吾爲六字訣以授人﹐曰「多點不如勤剪。」勤剪之五﹐明於不剪之十。原其不剪之故﹐或以觀場念切﹐主僕相同﹐均注目於梨園﹐置晦明於不同﹔或以奔走太勞﹐職無專委﹐因顧彼以失此﹐致有炬而無光﹐所謂司之不得其人也。欲正其獘﹐不過專責一人﹐擇其謹朴老成﹑不耽遊戲者﹐則二患庶幾可免。然司之得人﹐剔之不得其法﹐終爲難事。大約場上之燈﹐髙懸者多﹐卑立者少。剔卑燈易﹐剔髙燈難。非以人就燈而升之使髙﹐卽以燈就人而降之使卑﹐剔一次必須升降一次﹐是人與燈皆不勝其勞﹐而座客觀之亦覺代爲煩苦﹐常有畏難不剪而聽其昏黑者。予創二法以節其勞﹐一則已試而可自信者﹐一則未敢遽信而待試於人者。已試維何﹖長三四尺之燭剪是已。以鐵爲之﹐務爲極細﹐粗則重而難舉﹔然舉之有法﹐說在後幅。有此長剪﹐則人不必升﹐燈升不必降﹐舉手卽是﹐與剔卑燈無異矣。未試維何﹖暗提綫索﹐用傀儡登場之法是已。法於梁上暗作長縫一條﹐通於屋後﹐納掛燈之繩索於中﹐而以小小輪盤仰承其下﹐然後懸燈。燈之內柱外幕﹐分而爲二﹐外幕系定於梁間﹐不使上下﹐內柱之索上跨輪盤。欲剪燈煤﹐則放內柱之索﹐使之卑以就人﹐剪畢復上﹐自投外幕之中﹐是外幕髙懸不移﹐儼然以靜待動。同一燈也﹐而有勞逸之分﹐勞所當勞﹐逸所當逸﹐較之內外俱下﹐而且有礙手礙腳之繁者﹐先踞一籌之勝矣。其不明抽以索﹐而必暗投梁縫之中﹐且貫通於屋後者﹐其故何居﹖欲埋伏抽索之人於屋後﹐使不露形﹐但見輪盤一轉﹐其燈自下﹐剪畢復上﹐總無抽拽之形﹐若有神物廁於梁間者。予創爲是法﹐非有心炫巧﹐不過善藏其拙。蓋場上多立一人﹐多生一人之障蔽。使以一人剪燈﹐一人抽索﹐了此及彼﹐數數往來﹐則座客止見人行﹐無復洗耳聽歌之暇矣。故藏人屋後﹐撤去一半藩籬﹐耳目之前﹐何等淸靜。藏人屋後者﹐亦不必定在墻垣之外﹐廳堂必有退步﹐屏障以後﹐卽其處也。或隔絳紗﹐或懸翠箔﹐但使內見外﹐而外不見內﹐則人工不露而天巧可施矣。每燈一盞﹐用索一條﹐以蠟磨光﹐欲其不澀。梁間一縫﹐可容數索﹐但須預編字號﹐系以小牌﹐使抽者便於識認。剪燈者將及某號﹐卽預放某索以待之﹐此號方升﹐彼號卽降﹐觀其術者﹐如入山陰道中﹐明知是人非鬼﹐亦須詫異驚神﹐鼓掌而觀﹐又是一番樂事。惜予囊慳無力﹐未及指使匠工﹐懸美法以待人﹐卽謂自畱餘地亦可。

梁上鑿縫﹐勢有不能﹐爲懸燈細事而損傷巨料﹐無此理也。如置此法於造屋之先﹐則於梁成之後﹐另鑲薄板二條﹐空洞其中而蒙蔽其下﹐然後升梁於柱﹐以俟燈索﹐此一法也。已成之屋﹐亦如此法﹐但先置繩索於中﹐而後周遭以板。此法之設﹐不止定爲觀場﹐卽於元夕張燈﹐尋常宴客﹐皆可用之﹐但比長剪之法爲稍費耳。

制長剪之法﹐禮屋之髙卑以爲長短﹐短者三尺﹐長者四五尺﹐直其身而曲其上﹐如烏喙然﹐總以細巧堅勁爲主。然用之有法﹐得其法則可行﹐不得其法則四設而不適於用﹐猶棄物也。蓋以鐵爲剪﹐又長數尺﹐是其體不能不重﹐只手髙擎﹐勢必搖動於上﹐剪動則燈亦動﹔燈剪俱動﹐則他東我西﹐𨿽欲剪之﹐不可得矣。法以右手持剪﹐左手托之﹐所托之處﹐髙右手尺許。剪體𨿽重﹐不過一二斤﹐只手孤擎則不足﹐雙手效力則有餘﹔擎而剪之者一手﹐按之使不動搖者又有一手﹐其勢𨿽髙﹐如何慮乎﹖「孤掌難鳴﹐眾擎易舉。」天下事﹐類如是也。

長剪𨿽佳﹐予終惡其體重﹐倘能以堅木爲身﹐止於近燈煤處用鐵﹐則盡美而又盡善矣。思而未制﹐存其說以俟解人。

長剪難於槪用﹐惟有燭無衣﹐與四圍有衣而空洞其下者可以用之。若明角燈﹑珠燈﹐皆無隙可入﹐𨿽有長剪﹐何所用之﹖至於梁間放索﹐則是燈皆可。二事亦可並行﹐行之之法﹐又與前說相反﹕燈柱居中不動﹐而提起外幕以俟剪﹐剪畢復下。又合居重馭輕之法﹐聽人所好而爲之。

○箋簡

箋簡之制﹐由古及今﹐不知幾千萬變。自人物器玩﹐以迨花鳥昆虫﹐無一不肖其形﹐無日不新其式﹔人心之巧﹐技藝之工﹐至此極矣。予謂巧則誠巧﹐工則至工﹐但其構思落筆之初﹐未免馳髙騖遠﹐捨最近者不思﹐而徧索於九天之上﹑八極之內﹐遂使光燦陸離者總成贅物﹐與書牘之本事無干。予所謂至近者非也﹐卽其手中所制之箋簡是也。旣名箋簡﹐則箋簡二字中便有無窮本義。魚書雁帛而外﹐不有竹刺之式可爲乎﹖書本之形可肖乎﹖捲冊便面﹐錦屏繡軸之上﹐非染翰揮毫之地乎﹖石壁可以畱題﹐蕉葉曾經代紙﹐豈意未之前聞﹐而爲予之臆說乎﹖至於蘇蕙娘所織之錦﹐又後人思之慕之﹐欲書一字於其上而不可復得者也。我能肖諸物之形似以箋﹐則箋上所列﹐皆題詩作字之襯也。還其固有﹐絕其本無﹐悉是眼前韻事﹐何用他求﹖已命奴逐款制就﹐售之坊間﹐得錢付梓人﹐仍備剞劂之用﹐是此後生生不已﹐其新人見聞﹐愉人揮灑之事﹐正未有艾。卽呼予爲薛濤幻身﹐予亦未嘗不受﹐蓋須眉男子之不傳﹐有愧於知名女子者正不少也。已經制就者﹐有韻事箋八種﹐織錦箋十種。韻事者何﹖題石﹑題軸﹑便面﹑書卷﹑剖竹﹑雪蕉﹑卷子﹑冊子是也。錦紋十種﹐則盡仿回文織錦之義﹐滿幅皆錦﹐止畱紋缺處代人作書﹐書成之後﹐與織就之回文無異。十種錦紋各別﹐作書之地亦不雷同。慘淡經營﹐事難縷述﹐海內名賢欲得者﹐倩人向金陵購之。是集內種種新式﹐未能悉走寰中﹐借此一端﹐以陳大槪。售箋之地卽售書之地﹐凡予生平著作﹐皆萃於此。有嗜痂之癖者﹐貿此以去﹐如偕笠翁而歸。千里神交﹐全賴乎此。只今知己徧天下﹐豈盡謀面之人哉﹖﹝金陵承恩寺中有「芥子園名箋」五字署名者﹐卽其處也。﹞

是集中所載諸新式﹐聽人效而行之﹔惟箋帖之體裁﹐則令奴自制自售﹐以代筆耕﹐不許他人翻梓。已經傳札布告﹐誡之於初矣。倘仍有壠斷之豪﹐或照式刊行﹐或增減一地﹐或稍變其形﹐卽以他人之功冒爲己有﹐食其利而抹煞其名者﹐此卽中山狼之流亞也。當隨所在之官司而控告焉﹐伏望主持公道。至於倚富恃彊﹐翻刻湖上笠翁之書者﹐六合以內﹐不知凡幾。我耕彼食﹐情何以堪﹖誓當決一死戰﹐布告當事﹐卽以是集爲先聲。總之天地生人﹐各賦以心﹐卽宜各生其智﹐我未嘗塞彼心胸﹐使之勿生智巧﹐彼焉能奪吾生計﹐使不得自食其力哉﹗

◎位置第二器玩未得﹐則講購求﹔及其旣得﹐則講位置。位置器玩與位置人才同一理也。設官授職者﹐期於人地相宜﹔安器置物者﹐務在縱橫得當。設以刻刻需用者﹐而置之髙閣﹐時時防壞者﹐而列於案頭﹐是猶理繁治劇之材﹐處淸靜無爲之地﹐黼黻皇猷之品﹐作驅馳孔道之官。有才不善用﹐與空國無人等也。他如方圓曲直﹐齊整參差﹐皆有就地立局之方﹐因時制宜之法。能於此等處展其才略﹐使人入其戶﹑登其堂﹐見物物皆非苟設﹐事事具有深情﹐非特泉石勛猷﹐於此足徵全豹﹐卽論廟堂經濟﹐亦可微見一斑。未聞有顚倒其家﹐而能整齊其國者也。

○忌排偶

「臚列古玩﹐切忌排偶。」此陳說也。予生平恥拾唾餘﹐何必更蹈其轍。但排偶之中﹐亦有分別。有似排非排﹐非偶是偶﹔又有排偶其名﹐而不排偶其實者。皆當疏明其說﹐以備講求。如天生一日﹐復生一月﹐似乎排矣﹐然二曜出不同時﹐且有極明微明之別﹐是同中有異﹐不得竟以排比目之矣。所忌乎排偶者﹐謂其有意使然﹐如左置一物﹐右無一物以配之﹐必求一色相俱同者與之相並﹐是則非偶而是偶﹐所當急忌者矣。若夫天生一對﹐地生一雙﹐如雌雄二劍﹐鴛鴦二壺﹐本來原在一處者﹐而我必欲分之﹐以避排偶之迹﹐則亦矯揉執滯﹐大失物理人情之正矣。卽避排偶之迹﹐亦不必彊使分開﹐或比肩其形﹐或連環其勢﹐使二物合成一物﹐卽排偶其名﹐而不排偶其實矣。大約擺列之法﹐忌作八字形﹐二物並列﹐不分前後﹑不爽分寸者是也﹔忌作四方形﹐每角一物﹐勢如小菜碟者是也﹔忌作梅花體﹐中置一大物﹐周遭以小物是也﹔餘可類推。當行之法﹐則有時變化﹐就地權宜﹐視形體爲縱橫曲直﹐非可預設規模者也。如必欲彊拈一二﹐若三物相俱﹐宜作品字格﹐或一前二後﹐或一後二前﹐或左一右二﹐或右一左二﹐皆謂錯綜﹔若以三者並列﹐則犯排矣。四物相共﹐宜作心字及火字格﹐擇一或髙或長者爲主﹐余前後左右列之﹐但宜疏密斷連﹐不得均勻配合﹐是謂參差﹔若左右各二﹐不使單行﹐則犯偶矣。此其大略也﹐若夫潤澤之﹐則在雅人君子。

○貴活變

幽齋陳設﹐妙在日異月新。若使古董生根﹐終年匏系一處﹐則因物多腐象﹐遂使人少生機﹐非善用古玩者也。居家所需之物﹐惟房舍不可動移﹐此外皆當活變。何也﹖眼界關乎心境﹐人欲活潑其心﹐先宜活潑其眼。卽房舍不可動移﹐亦有起死回生之法。譬如造屋數進﹐取其髙卑廣隘之尺寸不甚相懸者﹐授意匠工﹐凡作窗欞門扇﹐皆同其寬窄而異其體裁﹐以便交相更替。同一房也﹐以彼處門窗挪入此處﹐便覺耳目一新﹐有如房舍皆遷者﹔再入彼屋﹐又換一番境界﹐是不特遷其一﹐且遷其二矣。房舍猶然﹐況器物乎﹖或卑者使髙﹐或遠者使近﹐或一物別之旣久﹐而使一旦相親﹐或數物混處多時﹐而使忽然隔絕﹐是無情之物變爲有情﹐若有悲觀離合於其間者。但須左之右之﹐無不宜之﹐則造物在手﹐而臻化境矣。人謂朝東夕西﹐往來僕僕﹐何許子之不憚煩乎﹖予曰﹕陶士行之運甓﹐視此猶煩﹐未有笑其多事多﹔況古玩之可親﹐猶勝於甓﹐樂此者不覺其疲﹐但不可爲飽食終日無所用心者道。

古玩中香鑪一物﹐其體極靜﹐其用又妙在極動﹐是當一日數遷其位﹐片刻不容膠柱者也。人問其故﹐予以風帆諭之。舟行所掛之帆﹐視風之斜正爲斜正﹐風從左而帆向右﹐則舟不進而且退矣。位置香鑪之法亦然。當由風力起見﹐如一室之中有南北二牖﹐風從南來﹐則宜位置於正南﹐風從北入﹐則宜位置於正北﹔若風從東南或從西北﹐則又當位置稍偏﹐總以不離乎風者近是。若反風所向﹐則風去香隨﹐而我不沾其味矣。又須啟風來路﹐塞風去路﹐如風從南來而洞開北牖﹐風從北至而大辟南軒﹐皆以風爲過客﹐而香亦傳捨視我矣。須知器玩之中﹐物物皆可使靜﹐獨香鑪一物﹐勢有不能。「愛之能勿勞乎﹖」待人之法也﹐吾於香鑪亦云。

飲饌部目錄◎蔬食第一◎谷食第二◎肉食第三

◎蔬食第一吾觀人之一身﹐眼耳鼻舌﹐手足軀骸﹐件件都不可少。其盡可不設而必欲賦之﹐遂爲萬古生人之累者﹐獨是口腹二物。口腹具而生計繁矣﹐生計繁而詐僞姦險之事出矣﹐詐僞姦險之事出﹐而五刑不得不設。君不能施其愛育﹐親不能遂其恩私﹐造物好生﹐而亦不能不逆行其志者﹐皆當日賦形不善﹐多此二物之累也。艸木無口腹﹐未嘗不生﹔山石土壤無飲食﹐未聞不長養。何事獨異其形﹐而賦以口腹﹖卽生口腹﹐亦當使如魚蝦之飲水﹐蜩螗之吸露﹐盡可滋生气力﹐而爲潛躍飛鳴。若是﹐則可與世無求﹐而生人之患熄矣。乃旣生以口腹﹐又復多其嗜欲﹐使如溪壑之不可厭﹔多其嗜欲﹐又復洞其底裏﹐使如江海之不可塡。以致人之一生﹐竭五官百骸之力﹐供一物之所耗而不足哉﹗吾反復推詳﹐不能不於造物是咎。亦知造物於此﹐未嘗不自悔其非﹐但以制定難移﹐只得終遂其過。甚矣﹐作法愼初﹐不可艸艸定制。吾輯是編而謬及飲饌﹐亦是可已不已之事。其止崇嗇﹐不導奢靡者﹐因不得已而爲造物飾非﹐亦當慮始計終﹐而爲庶物弭患。如逞一己之聰明﹐導千萬人之嗜欲﹐則匪特禽獸昆虫無噍類﹐吾慮風气所開﹐日甚一日﹐焉知不有易牙復出﹐烹子求榮﹐殺嬰兒以媚權姦﹐如亡隋故事者哉﹗一誤豈堪再誤﹐吾不敢不以賦形造物視作覆車。

聲音之道﹐絲不如竹﹐竹不如肉﹐爲其漸近自然。吾謂飲食之道﹐膾不如肉﹐肉不如蔬﹐亦以其漸近自然也。艸衣木食﹐上古之風﹐人能疏遠肥膩﹐食蔬蕨而甘之﹐腹中菜園﹐不使羊來踏破﹐是猶作羲皇之民﹐鼓唐虞之腹﹐與崇尙古玩同一致也。所怪於世者﹐棄美名不居﹐而故異端其說﹐謂佛法如是﹐是則謬矣。吾輯《飲饌》一卷﹐後肉食而首蔬菜﹐一以崇儉﹐一以復古﹔至重宰割而惜生命﹐又其念玆在玆﹐而不忍或忘者矣。

○筍

論蔬食之美者﹐曰淸﹐曰潔﹐曰芳馥﹐曰松脆而已矣。不知其至美所在﹐能居肉食之上者﹐只在一字之鮮。《記》曰「甘受和﹐白受采。」鮮卽甘之所從出也。此種供奉﹐惟山僧野老躬治園圃者﹐得以有之﹐城市之人向賣菜傭求活者﹐不得與焉。然他種蔬食﹐不論城市山林﹐凡宅旁有圃者﹐旋摘旋烹﹐亦能時有其樂。至於筍之一物﹐則斷斷宜在山林﹐城市所產者﹐任爾芳鮮﹐終是筍之剩義。此蔬食中第一品也﹐肥羊嫩豕﹐何足比肩。但將筍肉齊烹﹐合盛一簋﹐人止食筍而遺肉﹐則肉爲魚而筍爲熊掌可知矣。購於市者且然﹐況山中之旋掘者乎﹖食筍之法多端﹐不能悉紀﹐請以兩言槪之﹐曰「素宜白水﹐葷用肥豬。」茹齋者食筍﹐若以他物伴之﹐香油和之﹐則陳味奪鮮﹐而筍之眞趣沒矣。白煮俟熟﹐略加醬油﹐從來至美之物﹐皆利於孤行﹐此類是也。以之伴葷﹐則牛羊雞鴨等物皆非所宜﹐獨宜於豕﹐又獨宜於肥。肥非欲其膩也﹐肉之肥者能甘﹐甘味入筍﹐則不見其甘﹐但覺其鮮之至也。烹之旣熟﹐肥肉盡當去之﹐卽汁亦不宜多存﹐存其八而益以淸湯。調和之物﹐惟醋與酒。此制葷筍之大凡也。筍之爲物﹐不止孤行並用各見其美﹐凡食物中無論葷素﹐皆當用作調和。菜中之筍與藥中之甘艸﹐同是必需之物﹐有此則諸味皆鮮﹐但不當用其渣滓﹐而用其精液。庖人之善治具者﹐凡有焯筍之湯﹐悉畱不去﹐每作一饌﹐必以和之﹐食者但知他物之鮮﹐而不知有所以鮮之者在也。《本艸》中所載諸食物﹐益人者不盡可口﹐可口者未必益人﹐求能兩擅其長者﹐莫過於此。東坡云「寧可食無肉﹐不可居無竹。無肉令人瘦﹐無竹令人俗。」不知能醫俗者﹐亦能醫瘦﹐但有已成竹未成竹之分耳。

○蕈

求至鮮至美之物於筍之外﹐其惟蕈乎﹖蕈之爲物也﹐無根無蒂﹐忽然而生﹐蓋山川艸木之气﹐結而成形者也﹐然有形而無體。凡物有體者必有渣滓﹐旣無渣滓﹐是無體也。無體之物﹐猶未離乎气也。食此物者﹐猶吸山川艸木之气﹐未有無益於人者也。其有毒而能殺人者﹐《本艸》云以蛇虫行之故。予曰﹕不然。蕈大幾何﹐蛇虫能行其上﹖況又極弱極脆而不能載乎﹖蓋地之下有蛇虫﹐蕈生其上﹐適爲毒气所鐘﹐故能害人。毒气所鐘者能害人﹐則爲淸虛之气所鐘者﹐其能益人可知矣。世人辧之原有法﹐苟非有毒﹐食之最宜。此物素食固佳﹐伴以少許葷食尢佳﹐蓋蕈之淸香有限﹐而汁之鮮味無窮。

○蒓

陸之蕈﹐水之蒓﹐皆淸虛妙物也。予嘗以二物作羹﹐和以蟹之黃﹐魚之肋﹐名曰「四美羹」。座客食而甘之﹐曰「今而後﹐無下箸處矣﹗」

○菜

世人制菜之法﹐可稱百怪千奇﹐自新鮮以至於腌糟醬臘﹐無一不曲盡奇能﹐務求至美﹐獨於起根發軔之事缺焉不講﹐予甚惑之。其事維何﹖有八字訣云「摘之務鮮﹐洗之務淨。」務鮮之論﹐已悉前篇。蔬食之最淨者﹐曰筍﹐曰蕈﹐曰豆芽﹔其最穢者﹐則莫如家種之菜。灌肥之際﹐必連根帶葉而澆之﹔隨澆隨摘﹐隨摘隨食﹐其間淸濁﹐多有不可問者。洗菜之人﹐不過浸入水中﹐左右數漉﹐其事畢矣。孰知污穢之濕者可去﹐幹者難去﹐日積月累之糞﹐豈頃刻數漉之所能盡哉﹖故洗菜務得其法﹐並須務得其人。以懶人﹑性急之人洗菜﹐猶之乎弗洗也。洗菜之法﹐入水宜久﹐久則幹者浸透而易去﹔洗葉用刷﹐刷則髙低曲折處皆可到﹐始能滌盡無遺。若是﹐則菜之本質淨矣。本質淨而後可加作料﹐可盡人工﹐不然﹐是先以污穢作調和﹐𨿽有百和之香﹐能敵一星之臭乎﹖噫﹐富室大家食指繁盛者﹐欲保其不食污穢﹐難矣哉﹗

菜類甚多﹐其傑出者則數黃芽。此菜萃於京師﹐而產於安肅﹐謂之「安肅菜」﹐此第一品也。每株大者可數斤﹐食之可忘肉味。不得已而思其次﹐其惟白下之水芹乎﹗予自移居白門﹐每食菜﹑食葡萄﹐輒思都門﹔食筍﹑食雞豆﹐輒思武陵。物之美者﹐猶令人每食不忘﹐況爲適館授餐之人乎﹖

菜有色相最奇﹐而爲《本艸》《食物志》諸書之所不載者﹐則西秦所產之頭髮菜是也。予爲秦客﹐傳食於塞上諸侯。一日脂車將發﹐見炕上有物﹐儼然亂髮一卷﹐謬謂婢子櫛發所遺﹐將欲委之而去。婢子曰「不然﹐羣公所餉之物也。」詢之土人﹐知爲頭髮菜。浸以滚水﹐拌以姜醋﹐其可口倍於藕絲﹑鹿角等菜。攜歸餉客﹐無不奇之﹐謂珍錯中所未見。此物產於河西﹐爲值甚賤﹐凡適秦者皆爭購異物﹐因其賤也而忽之﹐故此物不至通都﹐見者絕少。由是觀之﹐四方賤物之中﹐其可貴者不知凡幾﹐焉得人人物色之﹖發菜之得至江南﹐亦千載一時之至幸也。

○瓜茄瓠芋山藥

瓜﹑茄﹑瓠﹑芋諸物﹐菜之結而爲實者也。實則不止當菜﹐兼作飯矣。增一簋菜﹐可省數合糧者﹐諸物是也。一事兩用﹐何儉如之﹖貧家購此﹐同於糴粟。但食之各有其法﹕煮冬瓜﹑絲瓜忌太生﹐煮王瓜﹑甜瓜忌太熟﹔煮茄﹑瓠利用醬醋﹐而不宜於鹽﹔煮芋不可無物伴之﹐蓋芋之本身無味﹐借他物以成其味者也﹔山藥則孤行並用﹐無所不宜﹐並油鹽醬醋不設﹐亦能自呈其美﹐乃蔬食中之通材也。

○蔥蒜韭

蔥﹑蒜﹑韭三物﹐菜味之至重者也。菜能芬人齒頰者﹐香椿頭是也﹔菜能穢人齒頰及腸胃者﹐蔥﹑蒜﹑韭是也。椿頭明知其香﹐而食者頗少﹐蔥﹑蒜﹑韭盡識其臭﹐而嗜之者眾﹐其故何歟﹖以椿頭之味𨿽香而淡﹐不若蔥﹑蒜﹑韭之气甚而濃。濃則爲時所爭尙﹐甘受其穢而不辭﹔淡則爲世所共遺﹐自薦其香而弗受。吾於飲食一道﹐悟善身處世之難。一生絕三物不食﹐亦未嘗多食香椿﹐殆所謂「夷﹑惠之間」者乎﹖

予待三物有差。蒜則永禁弗食﹔蔥𨿽弗食﹐然亦聽作調和﹔韭則禁其終而不禁其始﹐芽之初發﹐非特不臭﹐且具淸香﹐是其孩提之心之未變也。

○蘿卜

生蘿卜切絲作小菜﹐伴以醋及他物﹐用之下粥最宜。但恨其食後打噯﹐噯必穢气。予嘗受此厄於人﹐知人之厭我﹐亦若是也﹐故亦欲絕而弗食。然見此物大異蔥蒜﹐生則臭﹐熟則不臭﹐是與初見似小人﹐而卒爲君子者等也。𨿽有微過﹐亦當恕之﹐仍食勿禁。

○芥辣汁

菜有具姜桂之性者乎﹖曰﹕有﹐辣芥是也。制辣汁之芥子﹐陳者絕佳﹐所謂愈老愈辣是也。以此拌物﹐無物不佳。食之者如遇正人﹐如聞讜論﹐困者爲之起倦﹐悶者以之豁襟﹐食中之爽味也。予每食必備﹐竊比於夫子之不撤姜也。

◎谷食第二食之養人﹐全賴五穀。使天止生五穀而不產他物﹐則人身之肥而壽也﹐較此必有過焉﹐保無疾病相煎﹐壽夭不齊之患矣。試觀鳥之啄粟﹐魚之飲水﹐皆止靠一物爲生﹐未聞於一物之外﹐又有爲之肴饌酒漿﹑諸飲雜食者也。乃禽魚之死﹐皆死於人﹐未聞有疾病而死﹐及天年自盡而死者﹐是止食一物﹐乃長生久視之道也。人則不幸而爲精腆所誤﹐多食一物﹐多受一物之損傷﹐少靜一時﹐少安一時之淡泊。其疾病之生﹐死亡之速﹐皆飲食太繁﹐嗜欲過度之所致也。此非人之自誤﹐天誤之耳。天地生物之初﹐亦不料其如是﹐原欲利人口腹﹐孰意利之反以害之哉﹗然則人欲自愛其生者﹐卽不能止食一物﹐亦當稍存其意﹐而以一物爲君。使酒肉𨿽多﹐不勝食气﹐卽使爲害﹐當亦不甚烈耳。

○飯粥

粥飯二物﹐爲家常日用之需﹐其中機彀﹐無人不曉﹐焉用越俎者彊爲致詞﹖然有喫緊二語﹐巧婦知之而不能言者﹐不妨代爲喝破﹐使姑傳之媳﹐母傳之女﹐以兩言代千百言﹐亦簡便利人之事也。先就粗者言之。飯之大病﹐在內生外熟﹐非爛卽焦﹔粥之大病﹐在上淸下澱﹐如糊如膏。此火候不均之故﹐惟最拙最笨者有之﹐稍能炊爨者﹐必無是事。然亦有剛柔合道﹐燥濕得宜﹐而令人咀之嚼之﹐有粥飯之美形﹐無飲食之至味者。其病何在﹖曰﹕挹水無度﹐增減不常之爲害也。其喫緊二語﹐則曰「粥水忌增﹐飯水忌減。」米用幾何﹐則水用幾何﹐宜有一定之度數。如醫人用藥﹐水一鐘或鐘半﹐煎至七分或八分﹐皆有定數。若以意爲增減﹐則非藥味不出﹐卽藥性不存﹐而服之無效矣。不善執爨者﹐用水不均﹐煮粥常患其少﹐煮飯常苦其多。多則逼而去之﹐少則增而入之﹐不知米之精液全在於水﹐逼去飯湯者﹐非去飯湯﹐去飯之精液也。精液去則飯爲渣滓﹐食之尙有味乎﹖粥之旣熟﹐水米成交﹐猶米之釀而爲酒矣。慮其太厚而入之以水﹐非入水於粥﹐猶入水於酒也。水入而酒成糟粕﹐其味尙可咀乎﹖故善主中饋者﹐挹水時必限以數﹐使其勺不能增﹐滴無可減﹐再加以火候調勻﹐則其爲粥爲飯﹐不求異而異乎人矣。

宴客者有時用飯﹐必較家常所食者稍精。精用何法﹖曰﹕使之有香而已矣。予嘗授意小婦﹐預設花露一盞﹐俟飯之初熟而澆之﹐澆過稍閉﹐拌勻而後入腕。食者歸功於穀米﹐詫爲異種而訊之﹐不知其爲尋常五穀也。此法祕之已久﹐今始告人。行此法者﹐不必滿釜澆徧﹐徧則費露甚多﹐而此法不行於世矣。止以一盞澆一隅﹐足供佳客所需而止。露以薔薇﹑香櫞﹑桂花三種爲上﹐勿用玫瑰﹐以玫瑰之香﹐食者易辧﹐知非谷性所有。薔薇﹑香櫞﹑桂花三種﹐與谷性之香者相若﹐使人難辧﹐故用之。

○湯

湯卽羹之別名也。羹之爲名﹐雅而近古﹔不曰羹而曰湯者﹐慮人古雅其名﹐而卽鄭重其實﹐似專爲宴客而設者。然不知羹之爲物﹐與飯相俱者也。有飯卽應有羹﹐無羹則飯不能下﹐設羹以下飯﹐乃圖省儉之法﹐非尙奢靡之法也。古人飲酒﹐卽有下酒之物﹔食飯﹐卽有下飯之物。世俗攺下飯爲「廈飯」﹐謬矣。前人以讀史爲下酒物﹐豈下酒之「下」﹐亦從「廈」乎﹖「下飯」二字﹐人謂指肴饌而言﹐予曰﹕不然。肴饌乃滯飯之具﹐非下飯之具也。食飯之人見美饌在前﹐匕箸遲疑而不下﹐非滯飯之具而何﹖飯猶舟出﹐羹猶水也﹔舟之在灘﹐非水不下﹐與飯之在喉﹐非湯不下﹐其勢一也。且養生之法﹐食貴能消﹔飯得羹而卽消﹐其理易見。故善養生者﹐喫飯不可不羹﹔善作家者﹐喫飯亦不可無羹。宴客而爲省饌計者﹐不可無羹﹔卽宴客而欲其果腹始去﹐一饌不畱者﹐亦不可無羹。何也﹖羹能下飯﹐亦能下饌故也。近來吳越張筵﹐每饌必注以湯﹐大得此法。吾謂家常自膳﹐亦莫妙於此。寧可食無饌﹐不可飯無湯。有湯下飯﹐卽小菜不設﹐亦可使哺啜如流﹔無湯下飯﹐卽美味盈前﹐亦有時食不下咽。予以一赤貧之士﹐而養八百口之家﹐有饑時而無饉日者﹐遵也道也。

○糕餅

谷食之有糕餅﹐猶肉食之有脯膾。《魯論》云「食不厭精﹐膾不厭細。」制糕餅者於此二句﹐當兼而有之。食之精者﹐米麥是也﹔膾之細者﹐粉面是也。精細兼長﹐始可論及工拙。求工之法﹐坊刻所載甚詳﹐予使拾而言之﹐以作制餅制糕之印板﹐則觀者必大笑曰﹕笠翁不拾唾餘﹐今於飲食之中﹐現增一副依樣葫蘆矣﹗馮婦下車﹐請戒其始。只用二語括之﹐曰「糕貴乎松﹐餅利於薄。」

○面

南人飯米﹐北人飯面﹐常也。《本艸》云「米能養脾﹐麥能補心。」各有所裨於人者也。然使竟日窮年止食一物﹐亦何其膠柱口腹﹐而不肯兼愛心脾乎﹖予南人而北相﹐性之剛直似之﹐食之彊橫亦似之。一日三餐﹐二米一面﹐是酌南北之中﹐而善處心脾之道也。但其食麵之法﹐小異於北﹐而且大異於南。北人食麵多作餅﹐予喜條分而縷晰之﹐南人之所謂「切面」是也。南人食切面﹐其油鹽醬醋等作料﹐皆下於麵湯之中﹐湯有味而面無味﹐是人之所重者不在面而在湯﹐與未嘗食麵等也。予則不然﹐以調和諸物﹐盡歸於面﹐面具五味而湯獨淸﹐如此方是食麵﹐非飲湯也。所制面有二種﹐一曰「五香面」﹐一曰「八珍面」。五善膳己﹐八珍餉客﹐略分丰儉於其間。五香者何﹖醬也﹐醋也﹐椒末也﹐芝麻屑也﹐焯筍或煮蕈煮蝦之鮮汁也。先以椒末﹑芝麻屑二物拌入面中﹐後以醬醋及鮮汁三物和爲一處﹐卽充拌麵之水﹐勿再用水。拌宜極勻﹐搟宜極薄﹐切宜極細﹐然後以滚水下之﹐則精粹之物盡在面中﹐盡勾咀嚼﹐不似尋常喫麵者﹐面則直吞下肚﹐而止咀咂其湯也。八珍者何﹖雞﹑魚﹑蝦三物之內﹐曬使極幹﹐與鮮筍﹑香蕈﹑芝麻﹑花椒四物﹐共成極細之末﹐和入面中﹐與鮮汁共爲八種。醬醋亦用﹐而不列數內者﹐以家常日用之物﹐不得名之以珍也。雞魚之肉﹐務取極精﹐稍帶肥膩者弗用﹐以面性見油卽散﹐搟不成片﹐切不成絲故也。但觀制餅餌者﹐欲其松而不實﹐卽拌以油﹐則面之爲性可知己。鮮汁不用煮肉之湯﹐而用筍﹑蕈﹑蝦汁者﹐亦以忌油故耳。所用之肉﹐雞﹑魚﹑蝦三者之中﹐惟蝦最便﹐屑米爲面﹐勢如反掌﹐多存其末﹐以備不時之需﹔卽膳己之五香﹐亦未嘗不可六也。拌麵之汁﹐加雞蛋靑一二盞更宜﹐此物不列於前而附於後﹐以世人知用者多﹐列之又同剿襲耳。

○粉

粉之名曰甚多﹐其常有而適於用者﹐則惟藕﹑葛﹑蕨﹑綠豆四種。藕﹑葛二物﹐不用下鍋﹐調以滚水﹐卽能變生成熟。昔人云「有倉卒客﹐無倉卒主人。」欲爲倉卒主人﹐則請多儲二物。且卒急救饑﹐亦莫善於此。駕舟車行遠路者﹐此是飠侯糧中首善之物。粉食之耐咀嚼者﹐蕨爲上﹐綠豆次之。欲綠豆粉之耐嚼﹐當稍以蕨粉和之。凡物入口而不能卽下﹐不卽下而又使人咀之有味﹐嚼之無聲者﹐斯爲妙品。吾徧索飲食中﹐惟得此二物。綠豆粉爲湯﹐蕨粉爲下湯之飯﹐可稱二耐﹐齒牙遇此﹐殆亦所謂勞而不怨者哉﹗

◎肉食第三「肉食者鄙」﹐非鄙其食肉﹐鄙其不善謀也。食肉之人之不善謀者﹐以肥膩之精液﹐結而爲脂﹐蔽障胸臆﹐猶之茅塞其心﹐使之不復有竅也。此非予之臆說﹐夫有所驗之矣。諸獸食艸木雜物﹐皆狡犭而有智。虎獨食人﹐不得人則食諸獸之肉﹐是匪肉不食者﹐虎也﹔虎者﹐獸之至愚者也。何以知之﹖考諸羣書則信矣。「虎不食小兒」﹐非不食也﹐以其癡不懼虎﹐謬謂勇士而避之也。「虎不食醉人」﹐非不食也﹐因其醉勢猖獗﹐目爲勁敵而防之也。「虎不行曲路﹐人遇之者﹐引至曲路卽得脫。」其不行曲路者﹐非若澹臺滅明之行不由徑﹐以頸直不能回顧也。使知曲路必脫﹐先於周行食之矣。《虎苑》云「虎之能搏狗者﹐牙爪也。使失其牙爪﹐則反伏於狗矣。」迹是觀之﹐其能降人降物而藉之爲糧者﹐則專恃威猛﹐威猛之外﹐一無他能﹐世所謂「有勇無謀」者﹐虎是也。予究其所以然之故﹐則以捨肉之外﹐不食他物﹐脂膩塡胸﹐不能生智故。然則「肉食者鄙﹐未能遠某。」其說不旣有徵乎﹖吾今𨿽爲肉食作俑﹐然望天下之人﹐多食不如少食。無虎之威猛而益其愚﹐與有虎之威猛而自昏其智﹐均非養生善後之道也。

○豬

食以人傳者﹐「東坡肉」是也。卒急聽之﹐似非豕之肉﹐而爲東坡之肉矣。噫﹐東坡何罪﹐而割其肉﹐以實千古饞人之腹哉﹖甚矣﹐名士不可爲﹐而名士遊戲之小術﹐尢不可不愼也。至數百載而下﹐糕﹑布等物﹐又以眉公得名。取「眉公糕」﹑「眉公布」之名﹐以較「東坡肉」三字﹐似覺彼善於此矣。而其最不幸者﹐則有混廁中之一物﹐俗人呼爲「眉公馬桶」。噫﹐馬桶何物﹐而可冠以雅人髙士之名乎﹖予非不知肉味﹐而於豕之一物﹐不敢浪措一詞者﹐慮爲東坡之續也。卽混廁中之一物﹐予未嘗不新其制﹐但蓄之家﹐而不敢取以示人﹐尢不敢筆之於書者﹐亦慮爲眉公之續也。

○羊

物之折耗最重者﹐羊肉是也。諺有之曰「羊幾貫﹐帳難算﹐生折對半熟對半﹐百斤止剩念余斤﹐縮到後來只一段。」大率羊肉百斤﹐宰而割之﹐止得五十斤﹐迨烹而熟之﹐又止得二十五斤﹐此一定不易之數也。但生羊易消﹐人則知之﹔熟羊易長﹐人則未之知也。羊肉之爲物﹐最能飽人﹐初食不飽﹐食後漸覺其飽﹐此易長之驗也。凡行遠路及出門作事﹐卒急不能得食者﹐啖此最宜。秦之西鄙﹐產羊極繁﹐土人日食止一餐﹐其能不枵腹者﹐羊之力也。《本艸》載羊肉﹐比人參﹑黃芪。參芪補气﹐羊肉補形。予謂補人者羊﹐害人者亦羊。凡食羊肉者﹐當畱腹中餘地﹐以俟其長。倘初食不節而果其腹﹐飯後必有脹而欲裂之形﹐傷脾壞腹﹐皆由於此﹐葆生者不可不知。

○牛犬

豬﹑羊之後﹐當及牛﹑犬。以二物有功於世﹐方勸人戒之之不暇﹐尙忍爲制酷刑乎﹖略此二物﹐遂及家禽﹐是亦以羊易牛之遺意也。

○雞

雞亦有功之物﹐而不諱其死者﹐以功較牛﹑犬爲稍殺。天之曉也﹐報亦明﹐不報亦明﹐不似畎畝﹑盜賊﹐非牛不耕﹐非犬之吠則不覺也。然較鵝鴨二物﹐則淮陰羞伍絳﹑灌矣。烹飪之刑﹐似宜稍寬於鵝鴨。卵之有雄者弗食﹐重不至斤外者弗食﹐卽不能壽之﹐亦不當過夭之耳。

○鵝

之肉無他長﹐取其肥且甘而已矣。肥始能甘﹐不肥則同於嚼蠟。鵝以固始爲最﹐訊其土人﹐則曰「豢之之物﹐亦同於人。食人之食﹐斯其肉之肥膩亦同於人也。」猶之豕肉以金華爲最﹐婺人豢豕﹐非飯卽粥﹐故其爲肉也甜而膩。然則固始之鵝﹐金華之豕﹐均非鵝豕之美﹐食美之也。食能美物﹐奚俟人言﹖歸而求之﹐有餘師矣。但授家人以法﹐彼𨿽飼以美食﹐終覺饑飽不時﹐不似固始﹑金華之有節﹐故其爲肉也﹐猶有一間之殊。蓋終以禽獸畜之﹐未嘗稍同於人耳。「繼子得食﹐肥而不澤。」其斯之謂歟﹖

有告予食鵝之法者﹐曰﹕昔有一人﹐善制鵝掌。每豢肥鵝將殺﹐先熬沸油一盂﹐投以鵝足﹐鵝痛欲絕﹐則縱之池中﹐任其跳躍。已而復禽復縱﹐炮瀹如初。若是者數四﹐則其爲掌也﹐丰美甘甜﹐厚可徑寸﹐是食中異品也。予曰﹕慘哉斯言﹗予不願聽之矣。物不幸而爲人所畜﹐食人之食﹐死人之事。償之以死亦足矣﹐柰何未死之先﹐又加若是之慘刑乎﹖二掌𨿽美﹐入口卽消﹐其受痛楚之時﹐則有百倍於此者。以生物多時之痛楚﹐易我片刻之甘甜﹐忍人不爲﹐況稍具婆心者乎﹖地獄之設﹐正爲此人﹐其死後炮烙之刑﹐必有過於此者。

○鴨

禽屬之善養生者﹐雄鴨是也。何以知之﹐知之於人之好尙。諸禽尙雌﹐而鴨獨尙雄﹔諸禽貴幼﹐而鴨獨貴長。故養生家有言「爛蒸老雄鴨﹐功效比參芪。」使物不善養生﹐則精气必爲雌者所奪﹐諸禽尙雌者﹐以爲精气之所聚也。使物不善養生﹐則情竅一開﹐日長而日瘠矣﹐諸禽貴幼者﹐以其泄少而存多也。雄鴨能愈長愈肥﹐皮肉至老不變﹐且食之與參芪比功﹐則雄鴨之善於養生﹐不待考核而知之矣。然必俟考核﹐則前此未之聞也。

○野禽野獸

野味之遜於家味者﹐以其不能盡肥﹔家味之遜於野味者﹐以其不能有香也。家味之肥﹐肥於不自覓食而安享其成﹔野味之香﹐香於艸木爲家而行止自若。是知丰衣美食﹐逸處安居﹐肥人之事也﹔流水髙山﹐奇花異木﹐香人之物也。肥則必供刀俎﹐靡有孑遺﹔香亦爲人朵頤﹐然或有時而免。二者不欲其兼﹐捨肥從香而已矣。

野禽可以時食﹐野獸則偶一嘗之。野禽如雉﹑雁﹑鳩﹑鴿﹑黃雀﹑鵪鶉之屬﹐𨿽生於野﹐若畜於家﹐爲可取之如寄也。野獸之可得者惟兔﹐獐﹑鹿﹑熊﹑虎諸獸﹐歲不數得﹐是野味之中又分難易。難得者何﹖以其久住深山﹐不入人境﹐檻阱之入﹐是人往覓獸﹐非獸來挑人也。禽則不然﹐知人欲弋而往投入﹐以覓食也﹐食得而禍隨之矣。是獸之死也﹐死於人﹔禽之斃也﹐斃於己。食野味者﹐當作如是觀。惜禽而更當惜獸﹐以其取死之道爲可原也。

○魚

魚藏水底﹐各自爲天﹐自謂與世無求﹐可保戈矛之不及矣。烏知网罟之奏功﹐較弓矢置罘爲更捷。無事竭澤而漁﹐自有吞舟不漏之法。然魚與禽獸之生死﹐同是一命﹐覺魚之供人刀俎﹐似較他物爲稍宜。何也﹖水族難竭而易繁。胎生卵生之物﹐少則一母數子﹐多亦數十子而止矣。魚之爲種也似粟﹐千斯倉而萬斯箱﹐皆於一腹焉寄子。苟無沙汰之人﹐則此千斯倉而萬斯箱者生生不已﹐又變而爲恆河沙數。至恆河沙數之一變再變﹐以至千百變﹐竟無一物可以諭之﹐不幾充塞江河而爲陸地﹐舟楫之往來能無恙乎﹖故漁人之取魚蝦﹐與樵人之伐艸木﹐皆取所當服﹐伐所不得不伐者也。我輩食魚蝦之罪﹐較食他物爲稍輕。玆爲約法數章﹐𨿽難比乎祥刑﹐亦稍差於酷吏。

食魚者首重在鮮﹐次則及肥﹐肥而且鮮﹐魚之能事畢矣。然二美𨿽兼﹐又有所重在一者。如鱘﹑如季﹑如鯽﹑如鯉﹐皆以鮮勝者也﹐鮮宜淸煮作湯﹔如鯿﹑如白﹐如鰣﹑如鰱﹐皆以肥勝者也﹐肥宜厚烹作膾。烹煮之法﹐全在火候得宜。先期而食者肉生﹐生則不松﹔過期而食者肉死﹐死則無味。遲客之家﹐他饌或可先設以待﹐魚則必須活養﹐候客至旋烹。魚之至味在鮮﹐而鮮之至味又只在初熟離釜之片刻﹐若先烹以待﹐是使魚之至美﹐發泄於空虛無人之境﹔待客至而再經火气﹐猶冷飯之復炊﹐殘酒之再熱﹐有其形而無其質矣。煮魚之水忌多﹐僅足伴魚而止﹐水多一口﹐則魚淡一分。司廚婢子﹐所利在湯﹐常有增而復增﹐以致鮮味減而又減者﹐志在厚客﹐不能不薄待庖人耳。更有制魚良法﹐能使鮮肥迸出﹐不失天眞﹐遲速咸宜﹐不虞火候者﹐則莫妙於蒸。置之鏇內﹐入陳酒﹑醬油各數盞﹐覆以瓜姜及蕈筍諸鮮物﹐緊火蒸之極熟。此則隨時早暮﹐供客咸宜﹐以鮮味盡在魚中﹐並無一物能侵﹐亦無一气可泄﹐眞上著也。

○蝦

筍爲蔬食之必需﹐蝦爲葷食之必需﹐皆猶甘艸之於藥也。善治葷食者﹐以焯蝦之湯﹐和入諸品﹐則物物皆鮮﹐亦猶筍湯之利於羣蔬。筍可孤行﹐亦可並用﹔蝦則不能自主﹐必借他物爲君。若以煮熟之蝦單盛一簋﹐非特華筵必無是事﹐亦且令食者索然。惟醉者糟者﹐可供匕箸。是蝦也者﹐因人成事之物﹐然又必不可無之物也。「治國若烹小鮮」﹐此小鮮之有裨於國者。

○鱉

「新粟米炊魚子飯﹐嫩蘆筍煮鱉裙羹。」林居之人述此以鳴得意﹐其味之鮮美可知矣。予性於水族無一不嗜﹐獨與鱉不相能﹐食多則覺口燥﹐殊不可解。一日﹐鄰人网得巨鱉﹐召眾食之﹐死者接踵﹐染指其汁者﹐亦病數月始痊。予以不喜食此﹐得免於召﹐遂得免於死。豈性之所在﹐卽命之所在耶﹖予一生僥幸之事難更僕數。乙未居武林﹐鄰家失火﹐三面皆焚﹐而予居無恙。己卯之夏﹐遇大盜於虎爪山﹐賄以重資者得免﹐不則立斃。予囊無一錢﹐自分必死﹐延頸受誅﹐而盜不殺。至於甲申﹑乙酉之變﹐予𨿽避兵山中﹐然亦有時入郭﹐其至幸者﹐才徙家而家焚﹐甫出城而城陷﹐其出生於死﹐皆在斯須倏忽之間。噫﹐予何修而得此於天哉﹗報施無地﹐有彊爲善而已矣。

○蟹

予於飲食之美﹐無一物不能言之﹐且無一物不窮其想象﹐竭其幽渺而言之﹔獨於蟹螯一物﹐心能嗜之﹐口能甘之﹐無論終身一日皆不能忘之﹐至其可嗜可甘與不可忘之故﹐則絕口不能形容之。此一事一物也者﹐在我則爲飲食中癡情﹐在彼則爲天地間之怪物矣。予嗜此一生。每歲於蟹之未出時﹐卽儲錢以待﹐因家人笑予以蟹爲命﹐卽自呼其錢爲「買命錢」。自初出之日始﹐至告竣之日止﹐未嘗虛負一夕﹐缺陷一時。同人知予癖蟹﹐召者餉者皆於此日﹐予因呼九月﹑十月爲「蟹秋」。慮其易盡而難繼﹐又命家人滌甕釀酒﹐以備糟之醉之之用。糟名「蟹糟」﹐酒名「蟹釀」﹐甕名「蟹甕」。向有一婢﹐勤於事蟹﹐卽易其名爲「蟹奴」﹐今亡之矣。蟹乎﹗蟹乎﹗汝於吾之一生﹐殆相終始者乎﹗所不能爲汝生色者﹐未嘗於有螃蟹無監州處作郡﹐出俸錢以供大嚼﹐僅以慳囊易汝。卽使日購百筐﹐除供客外﹐與五十口家人分食﹐然則入予腹者有幾何哉﹖蟹乎﹗蟹乎﹗吾終有愧於汝矣。

蟹之爲物至美﹐而其味壞於食之之人。以之爲羹者﹐鮮則鮮矣﹐而蟹之美質何地﹖以之爲膾者﹐膩則膩矣﹐而蟹之眞味不存。更可厭者﹐斷爲兩截﹐和以油﹑鹽﹑豆粉而煎之﹐使蟹之色﹑蟹之香與蟹之眞味全失。此皆似嫉蟹之多味﹐忌蟹之美觀﹐而多方蹂躪﹐使之泄气而變形者也。世間好物﹐利在孤行。蟹之鮮而肥﹐甘而膩﹐白似玉而黃似金﹐已造色香味三者之至極﹐更無一物可以上之。和以他味者﹐猶之以爝火助日﹐掬水益河﹐冀其有裨也﹐不亦難乎﹖凡食蟹者﹐只合全其故體﹐蒸而熟之﹐貯以冰盤﹐列之幾上﹐聽客自取自食。剖一筐﹐食一筐﹐斷一螯﹐食一螯﹐則气與味纖毫不漏。出於蟹之軀殼者﹐卽入於人之口腹﹐飲食之三昧﹐再有深入於此者哉﹖凡治他具﹐皆可人任其勞﹐我享其逸﹐獨蟹與瓜子﹑菱角三種﹐必須自任其勞。旋剝旋食則有味﹐人剝而我食之﹐不特味同嚼蠟﹐且似不成其爲蟹與瓜子﹑菱角﹐而別是一物者。此與好香必須自焚﹐好茶必須自斟﹐僮僕𨿽多﹐不能任其力者﹐同出一理。講飲食淸供之道者﹐皆不可不知也。

宴上客者勢難全體﹐不得已而羹之﹐亦不當和以他物﹐惟以煮雞鵝之汁爲湯﹐去其油膩可也。

甕中取醉蟹﹐最忌用燈﹐燈光一照﹐則滿甕俱沙﹐此人人知忌者也。有法處之﹐則可任照不忌。初醉之時﹐不論晝夜﹐俱點油燈一盞﹐照之入甕﹐則與燈光相習﹐不相忌而相能﹐任憑照取﹐永無變沙之患矣。﹝此法都門有用之者。﹞

○零星水族

予擔簦二十年﹐履迹幾徧天下。四海歷其三﹐三江五湖則俱未嘗遺一﹐惟九河未能環繞﹐以其迂僻者多﹐不盡在舟車可抵之境也。歷水旣多﹐則水族之經食者﹐自必不少﹐因知天下萬物之繁﹐未有繁於水族者﹐載籍所列諸魚名﹐不過十之六七耳。常有奇形異狀﹐味亦不羣﹐漁人竟日取之﹐士人終年食之﹐咨詢其名﹐皆不知爲何物者。無論其他﹐卽吳門﹑京口諸地所產水族之中﹐有一種似魚非魚﹐狀類河而極小者﹐俗名「斑子魚」﹐味之甘美﹐幾同乳酪﹐又柔滑無骨﹐眞至味也﹐而《本艸》《食物》諸書﹐皆所不載。近地且然﹐況寥廓而迂僻者乎﹖海錯之至美﹐人所艷羨而不得食者﹐爲閩之「西施舌」﹑「江瑤柱」二種。「西施舌」予旣食之﹐獨「江瑤柱」未獲一嘗﹐爲入閩恨事。所謂「西施舌」者﹐狀其形也。白而潔﹐光而滑﹐入口咂之﹐儼然美婦之舌﹐但少朱唇皓齒牽制其根﹐使之不畱而卽下耳。此所謂狀其形也。若論鮮味﹐則海錯中盡有過之者﹐未甚奇特﹐朵頤此味之人﹐但索美舌而咂之﹐卽當屠門大嚼矣。其不甚著名而有異味者﹐則北海之鮮鰳﹐味並鰣魚﹐其腹中有肋﹐甘美絕倫。世人以在鱘鰉腹中者爲「西施乳」﹐若與此肋較短長﹐恐又有東家西家之別耳。

河爲江南最尙之物﹐予亦食而甘之。但詢其烹飪之法﹐則所需之作料甚繁﹐合而計之﹐不下十餘種﹐且又不可缺一﹐缺一則腥而寡味。然則河無奇﹐乃假眾美成奇者也。有如許調和之料施之他物﹐何一不可擅長﹐奚必假殺人之物以示異乎﹖食之可﹐不食亦可。若江南之鱭﹐則爲春饌中妙物。食鰣魚及鱘鰉有厭時﹐鱭則愈嚼愈甘﹐至果腹而猶不能釋手者也。

○不載果食茶酒說

果者酒之仇﹐茶者酒之敵﹐嗜酒之人必不嗜茶與果﹐此定數也。凡有新客入座﹐平時未經共飲﹐不知其酒量淺深者﹐但以果餅及糖食驗之。取到卽食﹐食而似有踴躍之情者﹐此卽茗客﹐非酒客也﹔取而不食﹐及食不數四而卽有倦色者﹐此必巨量之客﹐以酒爲生者也。以此法驗嘉賓﹐百不失一。予系茗客而非酒人﹐性似猿猴﹐以果代食﹐天下皆知之矣。訊以酒味則茫然﹐與談食果飲茶之﹐則覺井井有條﹐滋滋多味。玆旣備述飲饌之事﹐則當於二者加詳﹐胡以缺而不備﹖曰﹕懼其略也。性旣嗜此﹐則必大收特書﹐而且爲罄竹之書﹐若以寥寥數紙終其崖略﹐則恐筆欲停而心未許﹐不覺其言之汗漫而難收也。且果可略而茶不可略﹐茗戰之兵法﹐富於《三略》《六韜》﹐豈《孫子》十三篇所能盡其靈祕者哉﹖是用專輯一編﹐名爲《茶果志》﹐孤行可﹐尾於是集之後亦可。至於曲蘗一事﹐予旣自謂茫然﹐如復彊爲置吻﹐則假口他人乎﹖抑彊不知爲知﹐以欺天下乎﹖假口則仍犯剿襲之戒﹔將欲欺人﹐則茗客可欺﹐酒人不可欺也。倘執其所短而興問罪之師﹐吾能以茗戰戰之乎﹖不若絕口不談之爲愈耳。

種植部目錄◎木本第一◎藤本第二◎艸本第三◎眾卉第四◎竹木第五

◎木本第一艸木之種類極雜﹐而別其大較有三﹐木本﹑藤本﹑艸本是也。木本堅而難痿﹐其歲較長者﹐根深故也。藤本之爲根略淺﹐故弱而待扶﹐其歲猶以年紀。艸本之根愈淺﹐故經霜輒壞﹐爲壽止能及歲。是根也者﹐萬物短長之數也﹐欲丰其得﹐先固其根﹐吾於老農老圃之事﹐而得養生處世之方焉。人能慮後計長﹐事事求爲木本﹐則見雨露不喜﹐而睹霜雪不驚﹔其爲身也﹐挺然獨立﹐至於斧斤之來﹐則天數也﹐豈靈椿古柏之所能避哉﹖如其植徳不力﹐而務爲苟延﹐則是藤本其身﹐止可因人成事﹐人立而我立﹐人僕而我亦僕矣。至於木槿其生﹐不爲明日計者﹐彼且不知根爲何物﹐遑計入土之淺深﹐藏ぼ之厚薄哉﹖是卽艸木之流亞也。噫﹐世豈乏艸木之行﹐而反木其天年﹐藤其後裔者哉﹖此造物偶然之失﹐非天地處人待物之常也。

○牡丹

牡丹得王於羣花﹐予初不服是論﹐謂其色其香﹐去芍藥有幾﹖擇其絕勝者與角雌雄﹐正未知鹿死誰手。及睹《事物紀原》﹐謂武后冬月遊後苑﹐花俱開而牡丹獨遲﹐遂貶洛陽﹐因大悟曰「彊項若此﹐得貶固宜﹐然不加九五之尊﹐奚洗八千之辱乎﹖」﹝韓詩「夕貶潮陽路八千」。﹞物生有候﹐葭動以時﹐苟非其時﹐𨿽十堯不能冬生一穗﹔後系人主﹐可彊雞人使晝鳴乎﹖如其有識﹐當盡貶諸卉而獨崇牡丹。花王之封﹐允宜肇於此日﹐惜其所見不逮﹐而且倒行逆施。誠哉﹗其爲武后也。予自秦之鞏昌﹐載牡丹十數本而歸﹐同人嘲予以詩﹐有「羣芳應怪人情熱﹐千里趨迎富貴花」之句。予曰「彼以守拙得貶﹐予載之歸﹐是趨冷非趨熱也。」玆得此論﹐更發明矣。藝植之法﹐載於名人譜帙者﹐纖發無遺﹐予倘及之﹐又是拾人牙後矣。但有喫緊一著﹐花譜偶載而未之悉者﹐請暢言之。是花皆有正面﹐有反面﹐有側面。正面宜向陽﹐此種花通義也。然他種猶能委曲﹐獨牡丹不肯通融﹐處以南面則生﹐俾之他向則死﹐此其骯髒不回之本性﹐人主不能屈之﹐誰能屈之﹖予嘗執此語同人﹐有迂其說者。予曰「匪特士民之家﹐卽以帝王之尊﹐欲植此花﹐亦不能不循此例。」同人詰予曰「有所本乎﹖」予曰「有本。吾家太白詩云﹕」名花傾國兩相歡﹐常得君王帶笑看。解釋春風無限恨﹐沈香亭北倚欄桿。『倚欄桿者向北﹐則花非南面而何﹖「同人笑而是之。斯言得無定論﹖

○梅

花之最先者梅﹐果之最先者櫻桃。若以次序定尊卑﹐則梅當王於花﹐櫻桃王於果﹐猶瓜之最先者曰王瓜﹐於義理未嘗不合﹐柰何別置品﹐使後來居上。首出者不得爲聖人﹐則辟艸昧致文明者﹐誰之力歟﹖𨿽然﹐以梅冠羣芳﹐料輿情必協﹔但以櫻桃冠羣果﹐吾恐主持公道者﹐又不免爲荔枝號屈矣。姑仍舊貫﹐以免抵牾。種梅之法﹐亦備羣書﹐無庸置吻﹐但言領略之法而已。花時苦寒﹐卽有妻梅之心﹐當籌寢處之法。否則衾枕不備﹐露宿爲難﹐乘興而來者﹐無不盡興而返﹐卽求爲驢背浩然﹐不數得也。觀梅之具有二﹕山遊者必帶帳房﹐實三面而虛其前﹐制同湯网﹐其中多設鑪炭﹐旣可致溫﹐復備曖酒之用。此一法也。園居者設紙屏數扇﹐覆以平頂﹐四面設窗﹐盡可開閉﹐隨花所在﹐撐而就之。此屏不止觀梅﹐是花皆然﹐可備終歲之用。立一小匾﹐名曰「就花居」。花間豎一旗幟﹐不論何花﹐槪以總名曰「縮地花」。此一法也。若家居種植者﹐近在身畔﹐遠亦不出眼前﹐是花能就人﹐無俟人爲蜂蝶矣。然而愛梅之人﹐缺陷有二﹕凡到梅開之時﹐人之好惡不齊﹐天之功過亦不等﹐風送香來﹐香來而寒亦至﹐令人開戶不得﹐閉戶不得﹐是可愛者風﹐而可憎者亦風也。雪助花妍﹐雪凍而花亦凍﹐令人去之不可﹐畱之不可﹐是有功者雪﹐有過者亦雪也。其有功無過﹐可愛而不可憎者惟日﹐旣可養花﹐又堪曝背﹐是誠天之循吏也。使止有日而無風雪﹐則無時無日不在花間﹐布帳紙屏皆可不設﹐豈非梅花之至幸﹐而生人之極樂也哉﹗然而爲之天者﹐則甚難矣。

蠟梅者﹐梅之別種﹐殆亦共姓而通譜者歟﹖然而有此令徳﹐亦樂與聯宗。吾又謂別有一花﹐當爲蠟梅之異姓兄弟﹐玫瑰是也。气味相孚﹐皆造濃艷之極致﹐殆不畱餘地待人者矣。人謂過猶不及﹐當務適中﹐然資性所在﹐一往而深﹐求爲適中﹐不可得也。

○桃

凡言艸木之花﹐矢口卽稱桃李﹐是桃李二物﹐領袖羣芳者也。其所以領袖羣芳者﹐以色之大都不出紅白二種﹐桃色爲紅之級純﹐李色爲白之至潔﹐「桃花能紅李能白」一語﹐足盡二物之能事。然今人所重之桃﹐非古人所愛之桃﹔今人所重者爲口腹計﹐未嘗究及觀覽。大率桃之爲物﹐可目者未嘗可口﹐不能執兩端事人。凡欲桃實之佳者﹐必以他樹接之﹐不知桃實之佳﹐佳於接﹐桃色之壞﹐亦壞於接。桃之未經接者﹐其色極嬌﹐酷似美人之面﹐所謂「桃腮」﹑「桃靨」者﹐皆指天然未接之桃﹐非今時所謂碧桃﹑絳桃﹑金桃﹑銀桃之類也。卽今詩人所詠﹐畫圖所繪者﹐亦是此種。此種不得於名園﹐不得於勝地﹐惟鄕村籬落之間﹐牧童樵叟所居之地﹐能富有之。欲看桃花者﹐必策蹇郊行﹐聽其所至﹐如武陵人之偶入桃源﹐始能復有其樂。如僅載酒園亭﹐攜姬院落﹐爲當春行樂計者﹐謂賞他卉則可﹐謂看桃花而能得其眞趣﹐吾不信也。噫﹐色之極媚者莫過於桃﹐而壽之極短者亦莫過於桃﹐「紅顏薄命」之說﹐單爲此種。凡見婦人面與相似而色澤不分者﹐卽當以花魂視之﹐謂別形體不久也。然勿明言﹐至生涕泣。

○李

李是吾家果﹐花亦吾家花﹐當以私愛嬖之﹐然不敢也。唐有天下﹐此樹未五得封。天子未嘗私庇﹐況庶人乎﹖以公道論之可已。與桃齊名﹐同作花中領袖﹐然而桃色可變﹐李色不可變也。「邦有道﹐不變塞焉﹐彊哉矯﹗邦無道﹐至死不變﹐彊哉嬌﹗」自有此花以來﹐未聞稍易其色﹐始終一操﹐涅而不淄﹐是誠吾家物也。至有稍變其色﹐冒爲一宗﹐而此類不收﹐仍加一字以示別者﹐則郁李是也。李樹較桃爲耐久﹐逾三十年始老﹐枝𨿽枯而子仍不細﹐以得於天者獨厚﹐又能甘淡守素﹐未嘗以色媚人也。若仙李之盤根﹐則又與靈椿比壽。我欲繩武而不能﹐以著述永年而已矣。

○杏

種杏不實者﹐以處子常系之裙系樹上﹐便結累累。予初不信﹐而試之果然。是樹性喜淫者﹐莫過於杏﹐予嘗名爲「風流樹」。噫﹐樹木何取於人﹐人何親於樹木﹐而契愛若此﹐動乎情也﹖情能動物﹐況於人乎﹗必宜於處子之裙者﹐以情貴乎專﹔已字人者﹐情有所分而不聚也。予謂此法旣驗於杏﹐亦可推而廣之。凡樹木之不實者﹐皆當系以美女之裳﹔卽男子之不能誕育者﹐亦當衣以佳人之褲。蓋世間慕女色而愛處子﹐可以情感而使之動者﹐豈止一杏而已哉﹗

○梨

予播遷四方﹐所止之地﹐惟荔枝﹑龍眼﹑佛手諸卉﹐爲吳越諸邦不產者﹐未經種植﹐其餘一切花果竹木﹐無一不經葺理﹔獨梨花一本﹐爲眼前易得之物﹐獨不能身有其樹爲楂梨主人﹐可與少陵不詠海棠﹐同作一等欠事。然性愛此花﹐甚於愛食其果。果之種類不一﹐中食者少﹐而花之耐看﹐則無一不然。雪爲天上之雪﹐此是人間之雪﹔雪之所少者香﹐此能兼擅其美。唐人詩云「梅𨿽遜雪三分白﹐雪卻輸梅一段香。」此言天上之雪。料其輸贏不決﹐請以人間之雪﹐爲天上解圍。

○海棠

「海棠有色而無香」﹐此《春秋》責備賢者之法。否則無香者眾﹐胡盡恕之﹐而獨於海棠是咎﹖然吾又謂海棠不盡無香﹐香在隱躍之間﹐又不幸而爲色掩。如人生有二枝﹐一枝稍粗﹐則爲精者所隱﹔一術太長﹐則六藝皆通﹐悉爲人所不道。王羲之善書﹐吳道子善畫﹐此二人者﹐豈僅工書善畫者哉﹖蘇長公不善棋酒﹐豈遂一子不拈﹐一卮不設者哉﹖詩文過髙﹐棋酒不足稱耳。吾欲證前人有色無香之說﹐執海棠之初放者嗅之﹐另有一種淸芬﹐利於緩咀﹐而不宜於猛嗅。使盡無香﹐則蜂蝶過門不入矣﹐何以鄭谷《詠海棠》詩云「朝醉暮吟看不足﹐羨他蝴蝶宿深枝」﹖有香無香﹐當以蝶之去畱爲證。且香之與臭﹐敵國也。《花譜》云「海棠無香而畏臭﹐不宜灌糞。」去此者必卽彼﹐若是﹐則海棠無香之說﹐亦可備證於前﹐而稍白於後矣。噫﹐「大音希聲」﹐「大羹不和」﹐奚必如蘭如麝﹐撲鼻薰人﹐而後謂之有香气乎﹖

王禹《詩話》云「杜子美避地蜀中﹐未嘗有一詩及海棠﹐以其生母名海棠也。」生母名海棠﹐予空疏未得其考﹐然恐子美卽善吟﹐亦不能物物詠到。一詩偶遺﹐卽使後人議及父母。甚矣﹐才子之難爲也。鼎革以前﹐吾鄕杜姓者﹐其家海堂絕勝﹐予歲歲縱覽﹐未嘗或遺。嘗贈以詩云「此花不比別花來﹐題破東君著意培。不怪少陵無贈句﹐多情偏向杜家開。」似可爲少陵解嘲。

秋海棠一種﹐較春花更媚。春花肖美人﹐秋花更肖美人﹔春花肖美人之已嫁者﹐秋花肖美人之待年者﹔春花肖美人之綽約可愛者﹐秋花肖美人之纖弱可憐者。處子之可憐﹐少婦之可愛﹐二者不可得兼﹐必將娶憐而割愛矣。相傳秋海棠初無是花﹐因女子懷人不至﹐涕泣灑地﹐遂生此花﹐可爲「斷腸花」。噫﹐同一淚也﹐灑之林中﹐卽成斑竹﹐灑之地上﹐卽生海棠﹐淚之爲物神矣哉﹗

春海棠顏色極佳﹐凡有園亭者不可不備﹐然貧士之家不能必有﹐當以秋海棠補之。此花便於貧士者有二﹕移根卽是﹐不須錢買﹐一也﹔爲地不多﹐墻間壁上﹐皆可植之。性復喜陰﹐秋海棠所取之地﹐皆羣花所棄之地也。

○玉蘭

世無玉樹﹐請以此花當之。花之白者盡多﹐皆有葉色相亂﹐此則不葉而花﹐與梅同致。千幹萬蕊﹐盡放一時﹐殊盛事也。但絕盛之事﹐有時變爲恨事。眾花之開﹐無不忌雨﹐而此花尢甚。一樹好花﹐止須一宿微雨﹐盡皆變色﹐又覺腐爛可憎﹐較之無花﹐更爲乏趣。羣花開謝以時﹐謝者旣謝﹐開者猶開﹐此則一敗俱敗﹐半瓣不畱。語云「弄花一年﹐看花十日。」爲玉蘭主人者﹐常有延佇經年﹐不得一朝盼望者﹐詎非香國中絕大恨事﹖故值此花一開﹐便宜急急玩賞﹐玩得一日是一日﹐賞得一時是一時。若初開不玩而俟全開﹐全開不玩而俟盛開﹐則恐好事未行﹐而殺風景者至矣。噫﹐天何仇於玉蘭﹐而往往三歲之中﹐定有一二歲與之爲難哉﹗

○辛夷

辛夷﹐木筆﹐望春花﹐一卉而數異其名﹐又無甚新奇可取﹐「名有餘而實不足」者﹐此類是也。園亭極廣﹐無一不備者方可植之﹐不則當爲此花藏拙。

○山茶

花之最不耐開﹐一開輒盡者﹐桂與玉蘭是也﹔花之最能持久﹐愈開愈盛者﹐山茶﹑石橊是也。然石橊之久﹐猶不及山茶﹔橊葉經霜卽脫﹐山茶戴雪而榮。則是此花也者﹐具松柏之骨﹐挾桃李之姿﹐歷春夏秋冬如一日﹐殆艸木而神仙者乎﹖又況種類極多﹐由淺紅以至深紅﹐無一不備。其淺也﹐如粉如脂﹐如美人之腮﹐如酒客之面﹔其深也﹐如朱如火﹐如猩猩之血﹐如鶴頂之珠。可謂極淺深濃淡之致﹐而無一毫遺憾者矣。得此花一二本﹐可抵羣花數十本。惜乎予園僅同芥子﹐諸卉種就﹐不能再納須彌﹐僅取盆中小樹﹐植於怪石之旁。噫﹐善善而不能用﹐惡惡而不能去﹐予其郭公也夫﹗

○紫薇

人謂禽獸有知﹐艸木無知。予曰﹕不然。禽獸艸木盡是有知之物﹐但禽獸之知﹐稍異於人﹐艸木之知﹐又稍異於禽獸﹐漸蠢則漸愚耳。何以知之﹖知之於紫薇樹之怕癢。知癢則知痛﹐知痛癢則知榮辱利害﹐是去禽獸不遠﹐猶禽獸之去人不遠也。人謂樹之怕癢者﹐只有紫薇一種﹐余則不然。予曰﹕艸木同性﹐但觀此樹怕癢﹐卽知無艸無木不知痛癢﹐但紫薇能動﹐他樹不能動耳。人又問﹕旣然不動﹐何以知其識痛癢﹖予曰﹕就人搔扒而不動者﹐豈人亦不知痛癢乎﹖由是觀之﹐艸木之受誅鋤﹐猶禽獸之被宰殺﹐其苦其痛﹐俱有不忍言者。人能以待紫薇者待一切艸木﹐待一切艸木者待禽獸與人﹐則斬伐不敢妄施﹐而有疾痛相關之義矣。

○繡球

天工之巧﹐至開繡球一花而止矣。他種之巧﹐純用天工﹐此則詐施人力﹐似肖塵世所爲而爲者。剪春羅﹑剪秋羅諸花亦然。天工於此﹐似非無意﹐蓋曰「汝所能者﹐我亦能之﹔我所能者﹐汝實不能爲也。」若是﹐則當再生一二蹴球之人﹐立於樹上﹐則天工之鬥巧者全矣。其不屑爲此者﹐豈以物爲肖﹐而人不足肖乎﹖

○紫荊

紫荊一種﹐花之可已者也。但春季所開﹐多紅少紫﹐欲備其色﹐故間植之。然少枝無葉﹐貼樹生花﹐𨿽若紫衣少年﹐亭亭獨立﹐但覺窄袍緊袂﹐衣瘦身肥﹐立於翩翩舞袖之中﹐不免代爲。

○梔子

梔子花無甚奇特﹐予取其仿佛玉蘭。玉蘭忌雨﹐而此不忌﹔玉蘭齊放齊凋﹐而此則開以次第。惜其樹小而不能出檐﹐如能出檐﹐卽以之權當玉蘭﹐而補三春恨事﹐誰曰不可﹖

○杜鵑櫻桃

杜鵑﹑櫻桃二種﹐花之可有可無者也。所重於櫻桃者﹐在實不在花﹔所重於杜鵑者﹐在西蜀之異種﹐不在四方之恆種。如名花俱備﹐則二種開時﹐盡有快心而奪目者﹐欲覽餘芳﹐亦愁少暇。

○石橊

芥子園之地不及三畝﹐而屋居其一﹐石居其一﹐乃橊之大者﹐復有四五株。是點綴吾居﹐使不落寞者﹐橊也﹔盤踞吾地﹐使不得盡栽他卉者﹐亦橊也。橊之功罪﹐不幾半乎﹖然賴主人善用﹐橊𨿽多﹐不爲贅也。橊性喜壓﹐就其根之宜石者﹐從而山之﹐是橊之根卽山之麓也﹔橊性喜日﹐就其陰之可庇者﹐從而屋之﹐是橊之地卽屋之天也﹔橊之性又復喜髙而直上﹐就其枝柯之可傍﹐而又借爲天際眞人者﹐從而樓之﹐是橊之花卽吾倚欄守戶之人也。此芥子園主人區處石橊之法﹐請以公之樹木者。

○木槿

木槿朝開而暮落﹐其爲生也良苦。與其易落﹐何如弗開﹖造物生此﹐亦可謂不憚煩矣。有人曰﹕不然。木槿者﹐花之現身說法以儆愚蒙者也。花之一日﹐猶人之百年。人視人之百年﹐則自覺其久﹐視花之一日﹐則謂極少而極暫矣。不知人之視人﹐猶花之視花﹐人以百年爲久﹐花豈不以一日爲久乎﹖無一日不落之花﹐則無百年不死之人可知矣。此人之似花者也。乃花開花落之期𨿽少而暫﹐猶有一定不移之數﹐朝開暮落者﹐必不幻而爲朝開午落﹐午開暮落﹔乃人之生死﹐則無一定不移之數﹐有不及百年而死者﹐有不及百年之半與百年之二三而死者﹔則是花之落也必焉﹐人之死也忽焉。使人亦知木槿之爲生﹐至暮必落﹐則生前死後之事﹐皆可自爲政矣﹐無如其不能也。此人之不能似花者也。人能作如是觀﹐則木槿一花﹐當與萱艸並樹。睹萱艸則能忘憂﹐睹木槿則能知戒。

○桂

秋花之香者﹐莫能如桂。樹乃月中之樹﹐香亦天上之香也。但其缺陷處﹐則在滿樹齊開﹐不畱餘地。予有《惜桂》詩云「萬斛黃金碾作灰﹐西風一陣總吹來。早知三日都狼藉﹐何不畱將次第開﹖」盛極必衰﹐乃盈虛一定之理﹐凡有富貴榮華一蹴而至者﹐皆玉蘭之爲春光﹐丹桂之爲秋色。

○合歡

「合歡蠲忿」﹐「萱艸忘憂」﹐皆益人情性之物﹐無地不宜種之。然睹萱艸而忘憂﹐吾聞其語矣﹐未見其人也。對合歡而蠲忿﹐則不必訊之他人﹐凡見此花者﹐無不解慍成歡﹐破涕爲笑。是萱艸可以不樹﹐而合歡則不可不栽。栽之之法﹐《花譜》不詳﹐非不詳也﹐以作譜之作﹐非眞能合歡之人也。漁人談稼事﹐農父著樵經﹐有約略其詞而已。凡植此樹﹐不宜出之庭外﹐深閨曲房是其所也。此樹朝開暮合﹐每至昏黃﹐枝葉互相交結﹐是名「合歡」。植之閨房者﹐合歡之花宜置合歡之地﹐如椿萱宜在承歡之所﹐荊棣宜在友於之場﹐欲其稱也。此樹栽於內室﹐則人開而樹亦開﹐樹合而人亦合。人旣爲之增愉﹐樹亦因而加茂﹐所謂人地相宜者也。使居寂寞之境﹐不亦虛負此花哉﹖灌勿太肥﹐常以男女同浴之水﹐隔一宿而澆其根﹐則花之芳妍﹐較常加倍。此予旣驗之法﹐以無心偶試而得之。如其不信﹐請同覓二本﹐一植庭外﹐一植閨中﹐一澆肥水﹐不澆浴湯﹐驗其孰盛孰衰﹐卽知予言謬不謬矣。

○木芙蓉

水芙蓉之於夏﹐木芙蓉之於秋﹐可謂二季功臣矣。然水芙蓉必須池沼﹐「所謂伊人﹐在水一方」者﹐不可數得。茂叔之好﹐徒有其心而已。木則隨地可植。況二花之艷﹐相距不遠。𨿽居岸上﹐如在水中﹐謂之秋蓮可﹐謂之夏蓮亦可﹐卽自認爲三春之花﹐東皇未去也亦可。凡有籬落之家﹐此種必不可少。如或傍水而居﹐隔岸不見此花者﹐非至俗之人﹐卽薄福不能消受之人也。

○夾竹桃

夾竹桃一種﹐花則可取﹐而命名不善。以竹乃有道之士﹐桃則佳麗之人﹐道不同不相爲謀﹐合而一之﹐殊覺矛盾。請易其名爲「生花竹」﹐去一桃字﹐便覺相安。且松﹑竹﹑梅素稱三友﹐松有花﹐梅有花﹐惟竹無花﹐可稱缺典。得此補之﹐豈不天然湊合﹖亦女禍氏之五色石也。

○瑞香

茂叔以蓮爲花之君子﹐予爲增一敵國﹐曰﹕瑞香乃花之小人。何也﹖《譜》載此花「一名麝囊﹐能損花﹐宜另植」。予初不信﹐取而嗅之﹐果帶麝味﹐麝則未有不損羣花者也。同列眾芳之中﹐卽有明儕之義﹐不能相資相益﹐而反崇之﹐非小人而何﹖幸造物處之得宜﹐予以不能爲患之勢。其開也﹐必於冬夏之交﹐是時羣花搖落﹐諸卉未榮﹐及見此花者﹐僅有梅花﹑水仙二種﹐又在成功將退之候﹐當其鋒也未久﹐故罹其毒也亦不深﹐此造物之善用小人也。使易冬春之交而爲春夏之交﹐則花王亦幾被篡﹐矧下此者乎﹖唐宋諸名流﹐無不憐香嗜色﹐贊以詩詞者﹐皆以早春無花﹐得此可搔目癢﹐又但見其佳﹐而未逢其虐耳。予僭爲香國平章﹐焉得不秉公持正﹖寧使一小人怒而欲殺﹐不敢不爲眾君子密提防也。

○茉莉

茉莉一花﹐單爲助妝而設﹐其天生以媚婦人者乎﹖是花皆曉開﹐此獨暮開。暮開者﹐使人不得把玩﹐祕之以待曉妝也。是花蒂上皆無孔﹐此獨有孔。有孔者﹐非此不能受簪﹐天生以爲立腳之地也。若是﹐則婦人之妝﹐乃天造地設之事耳。植他樹皆爲男子﹐種此花獨爲婦人。旣爲婦人﹐則當眷屬視之矣。妻梅者﹐止一林逋﹐妻茉莉者﹐當徧天下而是也。

欲藝此花﹐必求木本。藤本一樣看花﹐但苦經年卽死﹐視其死而莫之救﹐亦仁人君子所不樂爲也。木本最難爲冬﹐予嘗歷驗收藏之法。此花痿於寒者什一﹐斃於幹者什九﹐人皆畏凍而滴水不澆﹐是以枯死。此見噎廢食之法﹐有避嘔逆而經時絕粒﹐其人尙存者乎﹖稍曖微澆﹐大寒卽止﹐此不易之法。但收藏必於曖處﹐篾罩必不可無﹐澆不用水而用冷茶﹐如斯而已。予藝此花三十年﹐皆爲燥誤﹐如今識花﹐以告世人﹐亦其否極泰來之會也。

◎藤本第二藤本之花﹐必須扶植。扶植之具﹐莫妙於從前成法之用竹屏。或方其眼﹐或斜其﹐因作葳蕤柱石﹐遂成錦繡墻垣﹐使內外之人﹐隔花阻葉﹐礙紫間紅﹐可望而不可親﹐此善制也。無柰近日茶坊酒肆﹐無一不然﹐有花卽以植花﹐無花則以代壁。此習始於維揚﹐今日漸近他處矣。市井若此﹐髙人韻士之居﹐斷斷不應若此。避市井者﹐非避市井﹐避其勞勞攘攘之情﹐錙銖必較之陋習也。見市井所有之物﹐如在市井之中﹐居處習見﹐能移性情﹐此其所以當避也。卽如前人之取別號﹐每用川﹑泉﹑湖﹑宇等字﹐其初未嘗不新﹐未嘗不雅﹐迨後商賈者流﹐家效而戶則之﹐以致市肆標榜之上﹐所書姓名非川卽泉﹐非湖卽宇﹐是以避俗之人﹐不得不去之若浼。邇來縉紳先生悉用齋﹑庵二字﹐極宜﹔但恐用者過多﹐則而效之者﹐又入從前標榜﹐是今日之齋﹑庵﹐未必不是前日之川﹑泉﹑湖﹑宇。𨿽曰名以人重﹐人不以名重﹐然亦實之賓也。已噪寰中者仍之繼起﹐諸公似應稍變。人問植花旣不用屏﹐豈遂聽其滋蔓於地乎﹖曰﹕不然。屏仍其故﹐制略新之。四不能保後日之市廛﹐不又變爲今日之園圃﹐然新得一日是一日﹐異得一時是一時﹐但願貿易之人﹐並性情風俗而變之。變亦不求盡變﹐市井之念不可無﹐壠斷之心不可有。覓應得之利﹐謀有道之生﹐卽是人間大隱。若是﹐則髙人韻士﹐皆樂得與之遊矣﹐復何勞擾錙銖之足避哉﹖花屏之制有三﹐列於《藤本》之末。

○薔薇

結屏之花﹐薔薇居首。其可愛者﹐則在富於種而不一其色。大約屏間之花﹐貴在五彩繽紛﹐若上下四旁皆一其色﹐則是佳人忌作之繡﹐庸工不繪之圖﹐列於亭齋﹐有何意致﹖他種屏花﹐若木香﹑酴﹑月月紅諸本﹐族類有陰﹐爲色不多﹐欲其相間﹐勢必旁求他種。薔薇之苗裔極繁﹐其色有赤﹐有紅﹐有黃﹐有紫﹐甚至有黑﹔卽紅之一色﹐又判數等﹐有大紅﹑深紅﹑淺紅﹑肉紅﹑粉紅之異。屏之寬者﹐盡其種類所有而植之﹐使條梗蔓延相錯﹐花時鬥麗﹐可傲步障於石崇。然徵名考實﹐則皆薔薇也。是屏花之富者﹐莫過於薔薇。他種衣色𨿽妍﹐終不免於捉襟露肘。

○木香

木香花密而香濃﹐此其稍勝薔薇者也。然結屏單靠此種﹐未免冷落﹐勢必依傍薔薇。薔薇宜架﹐木香宜棚者﹐以薔薇條幹之所及﹐不及木香之遠也。木香作屋﹐薔薇作垣﹐二者各盡其長﹐主人亦均收其利矣。

○酴

酴之品﹐亞於薔薇﹑木香﹐然亦屏間必須之物﹐以其花候稍遲﹐可續二種之不繼也。「開到酴花事了」﹐每憶此句﹐情興爲之索然。

○月月紅

俗云「人無千日好﹐花難四季紅。」四季能紅者﹐觀有此花﹐是欲矯俗言之失也。花能矯俗言之失﹐何人情反聽其驗乎﹖綴屏之花﹐此爲第一。所苦者樹不能髙﹐故此花一名「瘦客」。然予復有用短之法﹐乃爲市井之人彊迫而成者也。法在屏制之第三幅。此花有紅﹑白及淡紅三本﹐結屏必須同植。

此花又名「長春」﹐又名「鬥雪」﹐又名「勝春」﹐又名「月季」。予於種種之外﹐復增一名﹐曰「斷續花」。花之斷而能續﹐續而復能斷者﹐只有此種。因其所開不繁﹐畱爲可繼﹐故能綿邈若此﹔其餘一切之不能續者﹐非不能續﹐正以其不能斷耳。

○姊妹花

花之命名﹐莫善於此。一蓓七花者曰「七姊妹」﹐一蓓十花者曰「十姊妹」。觀其淺深紅白﹐確有兄長娣幼之分﹐殆楊家姊妹現身乎﹖余極喜此花﹐二種並植﹐匯其名爲「十七姊妹」。但怪其蔓延太甚﹐溢出屏外﹐𨿽日刈月除﹐其勢猶不可遏。豈黨與過多﹐釀成不戢之勢歟﹖此無他﹐皆同心不妒之過也﹐妒則必無是患矣。故善禦女戎者﹐妙在使之能妒。

○玫瑰

花之有利於人﹐而無一不爲我用者﹐芰荷是也﹔花之有利於人﹐而我無一不爲所奉者﹐玫瑰是也。芰荷利人之說﹐見於本傳。玫瑰之利﹐同於芰荷﹐而令人可親可溺﹐不忍暫離﹐則又過之。羣花止能娛目﹐此則口眼鼻舌以至肌體毛髮﹐無一不在所奉之中。可囊可食﹐可嗅可觀﹐可插可戴﹐是能忠臣其身﹐而又能媚子其術者也。花之能事﹐畢於此矣。

○素馨

素馨一種﹐花之最弱者也﹐無一枝一莖不需扶植﹐予嘗謂之「可憐花」。

○淩霄

藤花之可敬者﹐莫若淩霄。然望之如天際眞人﹐卒急不能招致﹐是可敬亦可恨也。欲得此花﹐必先蓄奇石古木以待﹐不則無所依附而不生﹐生亦不大。予年有幾﹐能爲奇石古木之先輩而蓄之乎﹖欲有此花﹐非入深山不可。行當卽之﹐以舒此恨。

○眞珠蘭

此花與葉﹐並不似蘭﹐而以蘭名者﹐肖其香也。卽香味亦稍別﹐獨有一節似之﹕蘭花之香﹐與之習處者不覺﹐驟遇始聞之﹐疏而復親始聞之﹐是花亦然。此其所以名蘭也。閩﹑粵有木蘭﹐樹大如桂﹐花亦似之﹐名不附桂而附蘭者﹐亦以其香隱而不露﹐耐久聞而不耐急嗅故耳。凡人驟見而卽覺其可親者﹐乃人中之玫瑰﹐非友中之芝蘭也。

◎艸本第三艸本之花﹐經霜必死﹔其能死而不死﹐交春復發者﹐根在故也。常聞有花不待時﹐先期使開之法﹐或用沸水澆根﹐或以硫磺代工﹐開則開矣﹐花一敗而樹隨之﹐根亡故也。然則人之榮枯顯晦﹐成敗利鈍﹐皆不足據﹐但詢其根之無恙否耳。根在﹐則𨿽處厄運﹐猶如霜後之花﹐其復發也﹐可坐而待也﹐如其根之或亡﹐則𨿽處榮無顯耀之境﹐猶之奇葩爛目﹐總非自開之花﹐其復發也﹐恐不能坐而待矣。予談艸木﹐輒以人諭。豈好爲是嘵嘵者哉﹖世間萬物﹐皆爲人設。觀感一理﹐備人觀者﹐卽備人感。天之生此﹐豈僅供耳目之玩﹑情性之適而已哉﹖

○芍藥

芍藥與牡丹媲美﹐前人署牡丹以「花王」﹐署芍藥以「花相」﹐冤哉﹗予以公道之。天無二日﹐民無二王﹐牡丹正位於香國﹐芍藥自難並驅。𨿽別尊卑﹐亦當在五等諸侯之列﹐豈王之下﹐相之上﹐遂無一位一座﹐可備酬功之用者哉﹖歷翻種植之書﹐非云「花似牡丹而狹」﹐則曰「子似牡丹而小」。由是觀之﹐前人評品之法﹐或由皮相而得之。噫﹐人之貴賤美惡﹐可以長短肥瘦論乎﹖每於花時奠酒﹐必作溫言慰之曰「汝非相材也﹐前人無識﹐謬署此名﹐花神有靈﹐付之勿較﹐呼牛呼馬﹐聽之而已。」予於秦之鞏昌﹐攜牡丹﹑芍藥各數十種而歸﹐牡丹活者頗少﹐幸此花無姜﹐不虛負戴之勞。豈人爲知己死者﹐花反爲知己生乎﹖

○蘭

「蘭生幽谷﹐無人自芳」﹐是已。然使幽谷無人﹐蘭之芳也﹐誰得而知之﹖誰得而傳之﹖其爲蘭也﹐亦與蕭艾同腐而已矣。「如入芝蘭之室﹐久而不聞其香」﹐是已。然旣不聞其香﹐與無蘭之室何異﹖𨿽有𨿽無﹐非蘭之所以自處﹐亦非人之所以處蘭也。吾謂芝蘭之性﹐畢竟喜人相俱﹐畢竟以人聞香气爲樂。文人之言﹐只顧贊揚其美﹐而不顧其性之所安﹐彊半皆苦是也。然相俱貴乎有情﹐有情務在得法﹔有情而得法﹐則坐芝蘭之室﹐久而愈聞其香。蘭生幽谷與處曲房﹐其幸不幸相去遠矣。蘭之初著花時﹐自應易其座位﹐外者內之﹐遠者近之﹐卑者尊之﹔非前倨而後恭﹐人之重蘭非重蘭也﹐重其花也﹐葉則花之輿從而已矣。居處一室﹐則當美其供設﹐書畫鑪瓶﹐種種器玩﹐皆宜森列其旁。但勿焚香﹐香薰卽謝﹐匪妒也﹐此花性類神仙﹐怕親煙火﹐非忌香也﹐忌煙火耳。若是﹐則位置提防之道得矣。然皆情也﹐非法也﹐法則專爲聞香。「如入芝蘭之室﹐久而不聞其香」者﹐以其知入而不知出也﹐出而再入﹐則後來之香﹐倍乎前矣。故有蘭之室不應久坐﹐另設無蘭者一間﹐以作退步﹐時退時進﹐進多退少﹐則刻刻有香﹐𨿽坐無蘭之室﹐則以門外作退步﹐或往行他事﹐事畢而入﹐以無意得之者﹐其香更甚。此予消受蘭香之訣﹐祕之終身﹐而泄於一旦﹐殊可惜也。

此法不止消受蘭香﹐凡屬有花房舍﹐皆應若是。卽焚香之室亦然﹐久坐其間﹐與未嘗焚香者等也。門人布簾﹐必不可少﹐護持香气﹐全賴乎此。若止靠門扇開閉﹐則門開盡泄﹐無復一綫之畱矣。

○蕙

蕙之與蘭﹐猶芍藥之與牡丹﹐相去皆止一間耳。而世之貴蘭者必賤蕙﹐皆執成見﹑泥成心也。人謂蕙之花不如蘭﹐其香亦遜。吾謂蕙誠遜蘭﹐但其所以遜蘭者﹐不在花與香而在葉﹐猶芍藥之遜牡丹者﹐亦不在花與香而在梗。牡丹系木本之花﹐其開也﹐髙懸枝梗之上﹐得其勢﹐則能壯其威儀﹐是花王之尊﹐尊於勢也。芍藥出於艸本﹐僅有葉而無枝﹐不得一物相扶﹐則委而僕於地矣﹐官無輿從﹐能自壯其威乎﹖蕙蘭之不相敵也反是。芍藥之葉苦其短﹐蕙之葉偏苦其長﹔芍藥之葉病其太瘦﹐蕙之葉翻病其太肥。當彊者弱﹐而當弱者彊﹐此其所以不相稱﹐而大遜於蘭也。蘭蕙之開﹐時分先後。蘭終蕙繼﹐猶芍藥之嗣牡丹﹐皆所謂兄終弟及﹐欲廢不能者也。善用蕙者﹐全在畱花去葉﹐痛加剪除﹐擇其稍狹而近弱者﹐十存二三﹔又皆截之使短﹐去兩角而尖之﹐使與蘭葉相若﹐則是變蕙成蘭﹐而與「彊榦弱枝」之道合矣。

○水仙

水仙一花﹐予之命也。予有四命﹐各司一時﹕春以水仙﹑蘭花爲命﹐夏以蓮爲命﹐秋以秋海棠爲命﹐冬以蠟梅爲命。無此四花﹐是無命也﹔一季缺予一花﹐是奪予一季之命也。水仙以秣陵爲最﹐予之家於秣陵﹐非家秣陵﹐家於水仙之鄕也。記丙午之春﹐先以度歲無資﹐衣囊質盡﹐迨水仙開時﹐則爲彊弩之末﹐索一錢不得矣。欲購無資﹐家人曰「請已之。一年不看此花﹐亦非怪事。」予曰「汝欲奪吾命乎﹖寧短一歲之壽﹐勿減一歲之花。且予自他鄕冒雪而歸﹐就水仙也﹐不看水仙﹐是何異於不返金陵﹐仍在他鄕卒歲乎﹖」家人不能止﹐聽予質簪珥購之。予之鐘愛此花﹐非痂癖也。其色其香﹐其莖其葉﹐無一不異羣葩﹐而予更取其善媚。婦人中之面似桃﹐腰似柳﹐丰如牡丹﹑芍藥﹐而瘦比秋菊﹑海棠者﹐在在有之﹔若如水仙之淡而多姿﹐不動不搖﹐而能作態者﹐吾實未之見也。以「水仙」二字呼之﹐可謂摹寫殆盡。使吾得見命名者﹐必頹然下拜。

不特金陵水仙爲天下第一﹐其植此花而售於人者﹐亦能司造物之權﹐欲其早則早﹐命之遲則遲﹐購者欲於某日開﹐則某日必開﹐未嘗先後一日。及此花將謝﹐又以遲者繼之﹐蓋以下種之先後爲先後也。至買就之時﹐給盆與石而使之種﹐又能隨手布置﹐卽成畫圖﹐皆風雅文人所不及也。豈此等未技﹐亦由天授﹐非人力邪﹖

○芙蕖

芙蕖與艸本諸花﹐似覺稍異﹔然有根無樹﹐一歲一生﹐其性同也。《譜》云「產於水者曰艸芙蓉﹐產於陸者曰艸蓮。」則謂非艸本不得矣。予夏季倚此爲命者﹐非故效顰於茂叔﹐而襲成說於前人也。以芙蕖之可人﹐其事不一而足﹐請備述之。羣葩當令時﹐只在花開之數日﹐前此後此﹐皆屬過而不問之秋矣﹐芙蕖則不然。自荷錢出水之日﹐便爲點綴綠波﹐及其勁葉旣生﹐則又日髙一日﹐日上日妍﹐有風旣作飄之態﹐無風亦呈裊娜之姿﹐是我於花之未開﹐先享無窮逸致矣。迨至菡萏成花﹐嬌姿欲滴﹐後先相繼﹐自夏䢐秋﹐此時在花爲分內之事﹐在人爲應得之資者也。及花之旣謝﹐亦可告無罪於主人矣﹐乃夏蒂下生蓬﹐蓬中結實﹐亭亭獨立﹐猶似未開之花﹐與翠葉並擎﹐不至白露爲霜﹐而能事不已。此皆言其可目者也。可鼻則有荷葉之淸香﹐荷花之異馥﹐避暑而暑爲之退﹐納涼而涼逐之生。至其可人之口者﹐則蓮實與藕﹐皆並列盤餐﹐而互芬齒頰者也。只有霜中敗葉﹐零落難堪﹐似成棄物矣﹐乃摘而藏之﹐又備經年裹物之用。是芙蕖也者﹐無一時一刻﹐不適耳目之觀﹔無一物一絲﹐不備家常之用者也。有五穀之實﹐而不有其名﹔兼百花之長﹐而各去其短。種植之利﹐有大於此者乎﹖予四命之中﹐此命爲最。無如酷好一生﹐竟不得半畝方塘﹐爲安身立命之地﹔僅鑿斗大一池﹐植數莖以塞責﹐又時病其漏﹐望天乞水以救之。殆所謂不善養生﹐而艸菅其命者哉。

○罌粟

花之善變者﹐莫如罌粟﹐次則數葵﹐餘皆守故不遷者矣。藝此花如蓄豹﹐觀其變也。牡丹謝而芍藥繼之﹐芍藥謝而罌粟繼之﹐皆繁之極﹑盛之至者也。欲續三葩﹐難乎其爲繼矣。

○葵

花之易栽易盛﹐而又能變化不窮者﹐止有一葵。是事半於罌粟﹐而數倍其功者也。但葉之肥大可憎﹐更甚於蕙。俗云「牡丹𨿽好﹐綠葉扶持。」人謂樹之難好者在花﹐而不知難者反易。古今來不乏明君﹐所不可必得者﹐忠良之佐耳。

○萱

萱花一無可取﹐植此同於種菜﹐爲口腹計則可耳。至云對此可以忘憂﹐佩此可以宜男﹐則千萬人試之﹐無一驗者。書之不可盡信﹐類如此矣。

○雞冠

予有《收雞冠花子》一絕云「指甲搔花碎紫雯﹐𨿽非異卉也芳芬。時防撒卻還珍惜﹐一粒明年一朵雲。」此非溢美之詞﹐道其實也。花之肖形者盡多﹐如繡球﹑玉簪﹑金錢﹑蝴蝶﹑剪春羅之屬﹐皆能酷似﹐然皆塵世中物也﹔能肖天上之形者﹐獨有雞冠花一種。氤氳其象而其文﹐就上觀之﹐儼然慶雲一朵。乃當日命名者﹐捨天上極美之物﹐而搜索人間。雞冠𨿽肖﹐然而賤視花容矣﹐請易其字﹐曰「一朵雲」。此花有紅﹑紫﹑黃﹑白四色﹐紅者爲紅雲﹐紫者爲紫雲﹐黃者爲黃雲﹐白者爲白雲。又有一種五色者﹐卽名爲「五色云」。以上數者﹐較之「雞冠」﹐誰榮誰辱﹖花如有知﹐必將徳我。

○玉簪

花之極賤而可貴者﹐玉簪是也。插入婦人髻中﹐孰眞孰假﹐幾不能辧﹐乃閨閣中必需之物。然畱之弗摘﹐點綴籬間﹐亦似美人之遺。呼作「江臯玉佩」﹐誰曰不可﹖

○鳳仙

鳳仙﹐極賤之花﹐此宜點綴籬落﹐若云備染指甲之用﹐則大謬矣。纖纖玉指﹐妙在無瑕﹐一染猩紅﹐便稱俗物。況所染之紅﹐又不能盡在指甲﹐勢必連肌帶肉而丹之。迨肌肉退淸之後﹐指甲又不能全紅﹐漸長漸退﹐而成欲謝之花矣。始用俑者﹐其俗物乎﹖

○金錢

金錢﹑金盞﹑剪春羅﹑剪秋羅諸種﹐皆化工所作之小巧文字。因牡丹﹑芍藥一開﹐造物之精華已竭﹐欲續不能﹐欲斷不可﹐故作輕描淡寫之文﹐以延其脈。吾觀於此﹐而識造物縱橫之才力亦有窮時﹐不能似源泉混混﹐愈湧而愈出也。合一歲所開之花﹐可作天工一部全稿。梅花﹑水仙﹐試筆之文也﹐其气𨿽雄﹐其機尙澀﹐故花不甚大﹐而色亦不甚濃。開至桃﹑李﹑棠﹑杏等花﹐則文心怒發﹐興致淋漓﹐似有不可阻遏之勢矣﹔然其花之大猶未甚﹐濃猶未至者﹐以其思路紛馳而不聚﹐筆機過縱而難收﹐其勢之不可阻遏者﹐橫肆也﹐非純熟也。迨牡丹﹑芍藥一開﹐則文心筆致俱臻化境﹐收橫肆而歸純熟﹐舒蓄積而罄光華﹐造物於此﹐可謂使才務盡﹐不畱絲髮之餘矣。然自識者觀之﹐不待終篇而知其難繼。何也﹖世豈有開至樹不能載﹑葉不能覆之花﹐而尙有一物焉髙出其上﹑大出其外者乎﹖有開至眾彩俱齊﹑一色不漏之花﹐而尙有一物焉紅過於朱﹑白過於雪者乎﹖斯時也﹐使我爲造物﹐則必善刀而藏矣。乃天則未肯告乏也﹐夏欲計其技﹐則從而荷之﹔秋欲試其技﹐則從而菊之﹔冬則計窮其竭﹐盡可不花﹐而猶作蠟梅一種以塞責之。數卉者﹐可不謂之芳妍盡致﹐足殿羣芳者乎﹖然較之春末夏初﹐則皆彊弩之末矣。至於金錢﹑金盞﹑剪春羅﹑剪秋羅﹑滴滴金﹑石竹諸花﹐則明知精力不繼﹐篇帙寥寥﹐作此以塞紙尾﹐猶人詩文旣盡﹐附以零星雜著者是也。由是觀之﹐造物者極欲騁才﹐不肯自惜其力之人也﹔造物之才﹐不可竭而可竭﹐可竭而終不可竟竭者也。究竟一部全文﹐終病其後來稍弱。其不能弱始勁終者﹐气使之然﹐作者欲畱餘地而不得也。吾謂人才著書﹐不應取法於造物﹐當秋冬其始﹐而春夏其終﹐則是能以蔗境行文﹐而免於江淹才盡之誚矣。

○蝴蝶花

此花巧甚。蝴蝶﹐花間物也﹐此卽以蝴蝶爲花。是一是二﹐不知周之夢爲蝴蝶歟﹖蝴蝶之夢爲周歟﹖非蝶非花﹐恰合莊周夢境。

○菊

菊花者﹐秋季之牡丹﹑芍藥也。種類之繁衍同﹐花色之全備同﹐而性能持久復過之。從來種植之花﹐是花皆略﹐而敍牡丹﹑芍藥與菊者獨詳。人皆謂三種奇葩﹐可以齊觀等視﹐而予獨判爲兩截﹐謂有天工人力之分。何也﹖牡丹﹑芍藥之美﹐全仗天工﹐非由人力。植此二花者﹐不過冬漑以肥﹐夏澆爲濕﹐如是焉止矣。其開也﹐爛漫芬芳﹐未嘗以人力不勤﹐略減其姿而稍儉其色。菊花之美﹐則全仗人力﹐微假天工。藝菊之家﹐當其未入土也﹐則有治地釀土之蘇﹐旣入土也﹐則有插標記種之事。是萌芽未發之先﹐已費人力幾許矣。迨分秧植定之後﹐勞瘁萬端﹐復從此始。防燥也﹐慮濕也﹐摘頭也﹐掐葉也﹐芟蕊也﹐接枝也﹐捕虫掘蚓以防害也﹐此皆花事未成之日﹐竭盡人力以俟天工者也。卽花之旣開﹐亦有防雨避霜之患﹐縛枝系蕊之勤﹐置盞引水之煩﹐染色變容之苦﹐又皆以人力之有餘﹐補天工之不足者也。爲此一花﹐自春䢐秋﹐自朝迄暮﹐總無一刻之暇。必如是﹐其爲花也﹐始能丰麗而美觀﹐否則同於婆婆野菊﹐僅堪點綴疏籬而已。若是﹐則菊花之美﹐非天美之﹐人美之也。人美之而歸功於天﹐使與不費辛勤之牡丹﹑芍藥齊觀等視﹐不幾恩怨不分﹐而公私少辧乎﹖吾知斂翠凝紅而爲沙中偶語者﹐必花神也。

自有菊以來﹐髙人逸士無不盡吻揄揚﹐而予獨反其說者﹐非與淵明作敵國。藝菊之人終歲勤動﹐而不以勝天之力予之﹐是但知花好﹐而昧所從來。飲水忘源﹐並置汲者於不問﹐其心安乎﹖從前題詠諸公﹐皆若是也。予創是說﹐爲秋花報本﹐乃深於愛菊﹐非薄之也。

予嘗觀老圃之種菊﹐而慨然於修士之立身與儒者之治業。使能以種菊之無逸者礪其身心﹐則焉往而不爲聖賢﹖使能以種菊之有恆者攻吾舉業﹐則何慮其不二靑紫﹖乃士人愛身愛名之心﹐終不能如老圃之愛菊﹐柰何﹗

○菜

菜爲至賤之物﹐又非眾花之等倫﹐乃《艸本》《藤本》中反有缺遺﹐而獨取此花殿後﹐無乃賤羣芳而輕花事乎﹖曰﹕不然。菜果至賤之物﹐花亦卑卑不數之花﹐無如積至殘至卑者而至盈千累萬﹐則賤者貴而卑者尊矣。「民爲貴﹐社稷次之﹐君爲輕」者﹐非民之果貴﹐民之至多至盛爲可貴也。園圃種植之花﹐自數朵以至數十百朵而止矣﹐有至盈阡溢畝﹐令人一望無際者哉﹖曰﹕無之。無則當推菜花爲盛矣。一气初盈﹐萬花齊發﹐靑疇白壤﹐悉變黃金﹐不誠洋洋乎大觀也哉﹗當是時也﹐呼朋拉友﹐散步芳塍﹐香風導酒客尋簾﹐錦蝶是遊人爭路﹐郊畦之樂﹐什佰園亭﹐惟菜花之開﹐是其候也。

◎眾卉第四艸木之類﹐各有所長﹐有以花勝者﹐有以葉勝者。花勝則葉無足取﹐且若贅疣﹐如葵花﹑蕙艸之屬是也。葉勝則可以無花﹐非無花也﹐葉卽花也﹐天以花之丰神色澤歸並於葉而生之者也。不然﹐綠者葉之本色﹐如其葉之﹐則亦綠之而已矣﹐胡以爲紅﹐爲紫﹐爲黃﹐爲碧﹐如老少年﹑美人蕉﹑天竹﹑翠云艸諸種﹐備五色之陸離﹐以娛觀者之目乎﹖卽有靑之綠之﹐亦不同於有花之葉﹐另具一種芳姿。是知樹木之美﹐不定在花﹐猶之丈夫之美者﹐不專主於有才﹐而婦人之醜者﹐亦不盡在無色也。觀羣花令人修容﹐觀諸卉則所飾者不僅在貌。

○芭蕉

幽齋但有隙地﹐卽宜種蕉。蕉能韻人而免於俗﹐與竹同功﹐王子猷偏厚此君﹐未免掛一漏一。蕉之易栽﹐十倍於竹﹐一二月卽可成蔭。坐其下者﹐男女皆入畫圖﹐且能使合榭軒窗盡染碧色﹐「綠天」之號﹐洵不誣也。竹可鐫詩﹐蕉可作字﹐皆文士近身之簡牘。乃竹上止可一書﹐不能削去再刻﹔蕉葉則隨書隨換﹐可以日變數題﹐尙有時不煩自洗﹐雨師代拭者﹐此天授名箋﹐不當供懷素一人之用。予有題蕉絕句云「萬花題徧示無私﹐費盡春來筆墨資。獨喜芭蕉容我儉﹐自舒晴葉待題詩。」此芭蕉實錄也。

○翠云

艸色之最者﹐至翠云而止。非特艸木爲然﹐盡世間蒼翠之色﹐總無一物可以諭之﹐惟天上彩雲﹐偶一幻此。是知善著色者惟有化工﹐卽與傾國佳人眉上之色並較淺深﹐覺彼猶是畫工之筆﹐非化工之筆也。

○虞美人

虞美人花葉並嬌﹐且動而善舞﹐故又名「舞艸」。《譜》云「人或抵掌歌《虞美人》曲﹐卽葉動如舞。」予曰﹕舞則有之﹐必歌《虞美人》曲﹐恐未必盡然。蓋歌舞並行之事﹐一姬試舞﹐從姬必歌以助之﹐聞歌卽舞﹐勢使然也。若謂必歌《虞美人》曲﹐則此曲能歌者幾﹖歌稀則和寡﹐此艸亦得借口藏其拙矣。

○書帶艸

書帶艸其名極佳﹐苦不得見。《譜》載出淄川城北鄭康成讀書處﹐名「康成書帶艸」。噫﹐康成雅人﹐豈作王戎鉆核故事﹐不使種傳別地耶﹖康成婢子知書﹐使天下婢子皆不知書﹐則此艸不可移﹐否則處處堪栽也。

○老少年

此艸一名「雁來紅」﹐一名「秋色」﹐一名「老少年」﹐皆欠妥切。雁來紅者﹐尙有蓼花一種﹐經秋弄色者又不一而足﹐皆屬泛稱﹔惟「老少年」三字相宜﹐而又病其俗。予嘗易其名曰「還童艸」﹐似覺差勝。此艸中仙品也﹐秋階得此﹐羣花可廢。此艸植之者繁﹐觀之者眾﹐然但知其一﹐未知其二﹐予嘗細玩而得之。蓋此艸不特於一歲之中﹐經秋更媚﹐卽一日之中﹐亦到晚更媚﹐總之後勝於前﹐是其性也。此意向矜獨得﹐及閱徐竹隱詩﹐有「葉從秋後變﹐色向晚來紅」一聯﹐不知確有所見如予﹐知其晚來更媚平﹖抑下句仍同上句﹐其晚亦指秋乎﹖難起九原而問之﹐卽謂先予一著可也。

○天竹

竹無花而以夾竹桃代之﹐竹不實而以天竹初之﹐皆是可以不必然而彊爲蛇足之事。然蛇足之形自天生之﹐人亦不盡任咎也。

○虎刺

「長盆栽虎否則﹐宣石作峯巒。」布置得宜﹐是一幅案頭山水。此虎丘賣花人長技也﹐不可謂非化工手筆。然購者於此﹐必熟視其爲原盆與否。是卉皆可新移﹐獨虎刺必須久植﹐新移旋踵者百無一活﹐不可不知。

○苔

苔者﹐至賤易生之物﹐然亦有時作難﹕遇階砌新築﹐冀其速生者﹐彼必故意遲之﹐以示難得。予有《養苔》詩云「汲水培苔淺卻池﹐鄰翁盡日笑人癡。未成斑蘚渾難待﹐繞砌頻呼綠拗兒。」然一生之後﹐又令人無可柰何矣。

○萍

楊入水爲萍﹐是花中第一怪事。花已謝而辭樹﹐其命絕矣﹐乃又變爲一物﹐其生方始﹐殆一物而兩現其身者乎﹖人以楊花諭命薄之人﹐不知其命之厚也﹐較天下萬物爲獨甚。吾安能身作楊花﹐而居水陸二地之勝乎﹖

水上生萍﹐極多雅趣﹔但怪其彌漫太甚﹐充塞池沼﹐使水居有如陸地﹐亦恨事也。有功者不能無過﹐天下事其盡然哉﹖

◎竹木第五竹木者何﹖樹之不花者也。非盡不花﹐其見用於世者﹐在此不在彼﹐𨿽花而猶之弗花也。花者﹐媚人之物﹐媚人者損己﹐故善花之樹多不永年﹐不若椅桐梓漆之朴而能久。然則樹卽樹耳﹐焉如花爲﹖善花者曰「彼能無求於世則可耳﹐我則不然。雨露所同也﹐灌漑所獨也﹔土壤所同也﹐肥澤所獨也。予不見堯之水﹑湯之旱乎﹖如其雨露或竭﹐而土不能滋﹐則柰何﹖盍捨汝所行而就我﹖」不花者曰「是則不能﹐甘爲竹木而已矣。」

○竹

俗云「早間種樹﹐晚上乘涼。」諭詞也。予於樹木中求一物以實之﹐其惟竹乎﹗種樹欲其成蔭﹐非十年不可﹐最易活者莫如楊柳﹐求其蔭可蔽日﹐亦須數年。惟竹不然﹐移入庭中﹐卽成髙樹﹐能令俗人不捨﹐不轉盼而成髙士之廬。神哉此君﹐眞醫國手也﹗種竹之方﹐舊傳有訣云「種竹無時﹐雨過便移﹐多畱宿土﹐記取南枝。」予悉試之﹐乃不可盡信之書也。三者之內﹐惟一可遵﹐「多畱宿土」是也。移樹最忌傷根﹐土多則根之盤曲如故﹐是移地而未嘗移土﹐猶遷人者並其臥榻而遷之﹐其人醒後尙不自知其遷也。若俟雨過方移﹐則沾泥帶水﹐有幾許未便。泥濕則松﹐水沾則濡﹐我欲畱土﹐其如土濕而蘇﹐隨鋤隨散之﹐不可畱何﹖且雨過必晴﹐新移之竹﹐曬則葉捲﹐一卷卽非活兆矣。予易其詞曰「未雨先移。」天甫陰而雨猶未下﹐乘此急移﹐則宿土未濕﹐又復帶潮﹐有如膠似漆之勢﹐我欲多畱﹐而土能隨我﹐先據一籌之勝矣。且栽移甫定而雨至﹐是雨爲我下﹐坐而受之﹐枝葉根本﹐無一不沾滋潤之利。最忌者日﹐而日不至﹔最喜者雨﹐而雨卽來﹔無所忌而投以喜﹐未有不欣欣向榮者。此法不止種竹﹐是花是木皆然。至於「記取南枝」一語﹐尢難遵奉。移竹移花﹐不易其向﹐向南者仍使向南﹐自是艸木之幸。然移艸木就人﹐當隨人便﹐不能盡隨艸木之便。無論是花是竹﹐皆有正面﹐有反面﹐正面向人﹐反面向空隙﹐理也。使記南枝而與人相左﹐猶娶新婦進門﹐而聽其終年背立﹐有是理乎﹖故此語只當不說﹐切勿泥之。總之﹐移花種竹只有四字當記﹕「宜陰忌日」是也。瑣瑣繁言﹐徒滋疑擾。

○松柏

「蒼松古柏」﹐美其老也。一切花竹﹐皆貴少年﹐獨松﹑柏與梅三物﹐則貴老而賤幼。欲受三老之益者﹐必買舊宅而居。若俟物栽﹐爲兒孫計則可﹐身則不能觀其成也。求其可移而能就我者﹐縱使極大﹐亦是五更﹐非三老矣。予嘗戲謂諸後生曰「欲作畫圖中人﹐非老不可。三五少年﹐皆賤物也。」後生詢其故。予曰「不見畫山水者﹐每及人物﹐必作扶筇曳杖之形﹐卽坐而觀山臨水﹐亦是老人矍鑠之狀。從來未有俊美少年廁於其間者。少年亦有﹐非攜琴捧畫之流﹐卽挈盒持樽之輩﹐皆奴隸於畫中者也。」後生輩欲反證予言﹐卒無其據。引此以諭松柏﹐可謂合倫。如一座園亭﹐所有者皆時花弱卉﹐無十數本老成樹木主宰其間﹐是終日與兒女子習處﹐無從師會友時矣。名流作畫﹐肯若是乎﹖噫﹐予持此說一生﹐終不得與老成爲伍﹐乃今年已入畫﹐猶日坐兒女叢中。殆以花木爲我﹐而我爲松柏者乎﹖

○梧桐

梧桐一樹﹐是艸木中一部編年史也﹐舉世習焉不察﹐予特表而出之。花木種自何年﹖爲壽幾何歲﹖詢之主人﹐主人不知﹐詢之花木﹐花木不答。謂之「忘年交」則可﹐予以「知時達務」﹐則不可也。梧桐不然﹐有節可紀﹐生一年﹐紀一年。樹有樹之年﹐人卽紀人之年﹐樹小而人與之小﹐樹大而人隨之大﹐觀樹卽所以現身。《易》曰「觀我生進退」。欲觀我生﹐此其資也。予垂髫種此﹐卽於樹上刻詩以紀年﹐每歲一節﹐卽刻一詩﹐惜爲兵燹所壞﹐不克有終。猶記十五歲刻桐詩云「小時種梧桐﹐桐葉小於艾。簪頭刻小詩﹐字瘦皮不壞。剎那三五年﹐桐大字亦大。桐字已如許﹐人大復何怪。還將感嘆詞﹐刻向前詩外。新字日相催﹐舊字不相待。顧此新舊痕﹐而爲悠忽戒。」此予嬰年著作﹐因說梧桐﹐偶爾記及﹐不則意忘之矣。卽此一事﹐便受梧桐之益。然則編年之說﹐豈欺人語乎﹖

○槐楡

樹之能爲蔭者﹐非槐卽楡。《詩》云「於我乎﹐夏屋渠渠」。此二樹者﹐可以呼爲「夏屋」﹐植於宅旁﹐與肯堂肯構無別。人謂夏者﹐大也﹐非時之所謂夏也。予曰﹕古人以廈爲大者﹐非無取義。夏日之至﹐非大不涼﹐與三時有別﹐故名廈爲屋。訓夏以大﹐予特未之詳耳。

○柳

柳貴於垂﹐不垂則可無柳。柳條貴長﹐不長則無裊娜之致﹐徒垂無益也。此樹爲納蟬之所﹐諸鳥亦集。長夏不寂寞﹐得時聞鼓吹者﹐是樹皆有功﹐而髙柳爲最。總之﹐種樹非止娛目﹐兼爲悅耳。目有時而不娛﹐以在臥榻之上也﹔耳則無時不悅。鳥聲之最可愛者﹐不在人之坐時﹐而偏在睡時。鳥音宜曉聽﹐人皆知之﹔而其獨宜於曉之故﹐人則未之察也。鳥之防弋﹐無時不然。卯辰以後﹐是人皆起﹐人起而鳥不自安矣。慮患之念一生﹐𨿽欲鳴而不得﹐鳴亦必無好音﹐此其不宜於晝也。曉則是人未起﹐卽有起者﹐數亦寥寥﹐鳥無防患之心﹐自能畢其能事﹐且捫舌一夜﹐技癢於心﹐至此皆思調弄﹐所謂「不鳴則已﹐一鳴驚人」者是也﹐此其獨宜於曉也。莊子非魚﹐能知魚之樂﹔笠翁非鳥﹐能識鳥之情。凡屬鳴禽﹐皆當呼予爲知己。種樹之樂多端﹐而其不便於雅人者亦有一節﹔枝葉繁冗﹐不漏月光。隔嬋娟而不使見者﹐此其無心之過﹐不足責也。然匪樹木無心﹐人無心耳。使於種植之初﹐預防及此﹐畱一綫之餘天﹐以待月輪出沒﹐則晝夜均受其利矣。

○黃楊

黃楊每歲長一寸﹐不溢分毫﹐至閏年反縮一寸﹐是天限之木也。植此宜生憐憫之心。予新授一名曰「知命樹」。天不使髙﹐彊爭無益﹐故守困厄爲當然。冬不攺柯﹐夏不易葉﹐其素行原如是也。使以他木處此﹐卽不能髙﹐亦將橫生而至大矣﹔再不然﹐則以才不得展而至瘁﹐弗復自永其年矣。困於天而能自全其天﹐非知命君子能若是哉﹖最可憫者﹐歲長一寸是已﹔至閏年反縮一寸﹐其義何居﹖歲閏而我不閏﹐人閏而己不閏﹐已見天地之私﹔乃非止不閏﹐又復從而刻之﹐是天地之待黃楊﹐可謂不仁之至﹐不義之甚者矣。乃黃楊不憾天地﹐枝葉較他木加榮﹐反似徳之者﹐是知命之中又知命焉。蓮爲花之君子﹐此樹當爲木之君子。蓮爲花之君子﹐茂叔知之﹔黃楊爲木之君子﹐非稍能格物之笠翁﹐孰知之哉﹖

○棕櫚

樹直上而無枝者﹐棕櫚是也。予不奇其無枝﹐奇其無枝而能有葉。植於眾芳之中﹐而下不侵其地﹑上不蔽其天者﹐此木是也。較之芭蕉﹐大有克己妨人之別。

○楓桕

艸之以葉爲花者﹐翠云﹑老少年是也﹔木之以葉爲花者﹐楓與桕是也。楓之舟﹐桕之赤﹐皆爲秋色之最濃。而其所以得此者﹐則非雨露之功﹐霜之力也。霜於艸木﹐亦有有功之時﹐其不肯數數見者﹐慮人之狎之也。枯眾木獨榮二木﹐欲示徳威之一斑耳。

○冬靑

冬靑一樹﹐有松柏之實而不居其名﹐有梅竹之風而不矜其節﹐殆「身隱焉文」之流亞歟﹖然談傲霜礪雪之姿者﹐從未聞一人齒及。是之推不言祿﹐而祿亦不及。予竊忿之﹐當易其名爲「不求人知樹」。

頤養部目錄◎行樂第一◎止憂第二◎調飲啜第三◎節色欲第四

◎卻病第五

◎療病第六

◎行樂第一傷哉﹗造物生人一場﹐爲時不滿百歲。彼夭折之輩無論矣﹐姑就永年者道之﹐卽使三萬六千日盡是追歡取樂時﹐亦非無限光陰﹐終有報罷之日。況此百年以內﹐有無數憂愁困苦﹑疾病顚連﹑名韁利鎖﹑驚風駭浪﹐阻人燕遊﹐使徒有百歲之虛名﹐並無一歲二歲享生人應有之福之實際乎﹗又況此百年以內﹐日日死亡相告﹐謂先我而生者死矣﹐後我而生者亦死矣﹐與我同庚比算﹑互稱弟兄者又死矣。噫﹐死是何物﹐而可知凶不諱﹐日令不能無死者驚見於目﹐而怛聞於耳乎﹗是千古不仁﹐未有甚於造物者矣。𨿽然﹐殆有說焉。不仁者﹐仁之至也。知我不能無死﹐而日以死亡相告﹐是恐我也。恐我者﹐欲使及時爲樂﹐當視此輩爲前車也。康對山構一園亭﹐其地在北邙山麓﹐所見無非丘隴。客訊之曰「日對此景﹐令人何以爲樂﹖」對山曰「日對此景﹐乃令人不敢不樂。」達哉斯言﹗予嘗以銘座右。玆論養生之法﹐而以行樂先之﹔勸人行樂﹐而以死亡怵之﹐卽祖是意。欲體天地至仁之心﹐不能不蹈造物不仁之迹。

養生家授受之方﹐外藉藥石﹐內憑導引﹐其借口頤生而流爲放辟邪侈者﹐則曰「比家」。三者無論邪正﹐皆術士之言也。予系儒生﹐並非術士。術士所言者術﹐儒家所憑者理。《魯論。鄕黨》一篇﹐半屬養生之法。予𨿽不敏﹐竊附於聖人之徒﹐不敢爲誕妄不經之言以誤世。有怪此卷以頤養命名﹐而覓一丹方不得者﹐予以空疏謝之。又有怪予著《飲饌》一篇﹐而未及烹飪之法﹐不知醬用幾何﹐醋用幾何﹐差椒香辣用幾何者。予曰﹕果若是﹐是一庖人而已矣﹐烏足重哉﹗人曰﹕若是﹐則《食物志》《尊生箋》《衛生錄》等書﹐何以備列此等﹖予曰﹕是誠庖人之書也。士各明志﹐人有弗爲。

○貴人行樂之法

人間至樂之境﹐惟帝王得以有之﹔下此則公卿將相﹐以及羣輔百僚﹐皆可以行樂之人也。然有萬幾在念﹐百務縈心﹐一日之內﹐除視朝聽政﹑放衙理事﹑治人事神﹑反躬修己之外﹐其爲行樂之時有幾﹖曰﹕不然。樂不在外而在心。心以爲樂﹐則是境皆樂﹐心以爲苦﹐則無境不苦。身爲帝王﹐則當以帝王之境爲樂境﹔身爲公卿﹐則當以公卿之境爲樂境。凡我分所當行﹐推諉不去者﹐卽當擯棄一切悉視爲苦﹐而專以此事爲樂。謂我爲帝王﹐日有萬幾之冗﹐其心則誠勞矣﹐然世之艷慕帝王者﹐求爲片刻而不能﹐我之至勞﹐人之所謂至逸也。爲公卿將相﹑羣輔百僚者﹐居心亦復如是﹐則不必於視朝聽政﹑放衙理事﹑治人事神﹑反躬修己之外﹐別尋樂境﹐卽此得爲之地﹐便是行樂之場。一舉筆而安天下﹐一矢口而遂羣生﹐以天下羣生之樂爲樂﹐何快如之﹖若於此外稍得淸閒﹐再享一切應有之福﹐則人皇可比玉皇﹐俗吏竟成仙吏﹐何蓬萊三島之足羨哉﹗此術非他﹐蓋用吾家老子「退一步」法。以不如己者視己﹐則日見可樂﹔以勝於己者視己﹐則時覺可憂。從來人君之善行樂者﹐莫過於漢之文﹑景﹔其不善行樂者﹐莫過於武帝。以文﹑景於帝王應行之外﹐不多一事﹐故覺其逸﹔武帝則好大喜功﹐且薄帝王而慕神仙﹐是以徒見其勞。人臣之善行樂者﹐莫過於唐之郭子儀﹔而不善行樂者﹐則莫如李廣。子儀旣拜汾陽王﹐志願已足﹐不復他求﹐故能極欲窮奢﹐備享人臣之福﹔李廣則恥不如人﹐必欲封侯而後已﹐是以獨當單於﹐卒致失道後期而自剄。故善行樂者﹐必先知足。二疏云「知足不辱﹐知止不殆。」不辱不殆﹐至樂在其中矣。

○富人行樂之法

勸貴人行樂易﹐勸富人行樂難。何也﹖則爲行樂之資﹐然勢不宜多﹐多則反爲累人之具。華封人祝帝堯富壽多男﹐堯曰「富則多事。」華封人曰「富而使人分之﹐何事之有﹖」由是觀之﹐財多不分﹐卽以唐堯之聖﹑帝王之尊﹐猶不能免多事之累﹐況徳非聖人而位非帝王者乎﹖陶朱公屢致千金﹐屢散千金﹐其致而必散﹐散而復致者﹐亦學帝堯之防多事也。玆欲勸富人行樂﹐必先勸之分財﹔勸富人分財﹐其勢同於拔山超海﹐此必不得之數也。財多則思運﹐不運則生息不繁。然不運則已﹐一運則經營慘淡﹐坐起不寧﹐其累有不可勝言者。財多必善防﹐不防則爲盜賊所有﹐而且以身殉之。然不防則已﹐一防則驚魂四繞﹐風鶴皆兵﹐其恐懼觳觫之狀﹐有不堪目睹者。且財多必招忌。語云「溫飽之家﹐眾怨所歸。」以一身而爲眾射之的﹐方且憂傷慮死之不暇﹐尙可與言行樂乎哉﹖甚矣﹐財不可多﹐多之爲累﹐亦至此也。然則富人行樂﹐其終不可冀乎﹖曰﹕不然。多分則難﹐少斂則易。處比戶可封之世﹐難於售恩﹔當民窮財盡之秋﹐易於見徳。少課錙銖之利﹐窮民卽起頌揚﹔略蠲升斗之租﹐貧佃卽生歌舞。本償而子息未償﹐因其貧也而貫之﹐一券才焚﹐卽噪馮之令譽﹔賦足而國用不足﹐因其匱也而助之﹐急公偶試﹐卽來卜式之美名。果如是﹐則大異於今日之富民﹐而又無損於本來之故我。覬覦者息而仇怨者稀﹐是則可言行樂矣。其爲樂也﹐亦同貴人﹐可不必於持籌握算之外﹐別尋樂境﹐卽此寬租減息﹑仗義急公之日﹐聽貧民之歡欣贊頌﹐卽當兩部鼓吹﹔受官司之獎勵稱揚﹐便是百年華衮。榮莫榮於此﹐樂亦莫樂於此矣。至於悅色娛聲﹑眠花藉柳﹑構堂建廈﹑嘯月潮風諸樂事﹐他人欲得﹐所患無資﹐業有其資﹐何求弗遂﹖是同一富也﹐昔爲最難行樂之人﹐今爲最易行樂之人。卽使帝堯不死﹐陶朱現在﹐彼丈夫也﹐我丈夫也﹐吾何畏彼哉﹖去其一念之刻而已矣。

○貧賤行樂之法

窮人行樂之方﹐無他祕巧﹐亦止有退一步法。我以爲貧﹐更有貧於我者﹔我以爲賤﹐更有賤於我者﹔我以妻子爲累﹐尙有鰥寡孤獨之民﹐求爲妻子之累而不能者﹔我以胼胝爲勞﹐尙有身系獄廷﹐荒蕪田地﹐求安耕鑿之生而不可得者。以此居心﹐則苦海盡成樂地。如或向前一算﹐以勝己者相衡﹐則片刻難安﹐種種桎梏幽囚之境出矣。一顯者旅宿郵亭﹐時方溽暑﹐帳內多蚊﹐驅之不出﹐因憶家居時堂寬似宇﹐簟冷如冰﹐又有羣姬握扇而揮﹐不復知其爲夏﹐何遽困厄至此﹗因懷至樂﹐愈覺心煩﹐遂致終夕不寐。一亭長露宿階下﹐爲眾蚊所嚙﹐幾至露筋﹐不得已而奔走庭中﹐俾四體動而弗停﹐則嚙人者無由廁足﹔乃形則往來僕僕﹐口則贊嘆囂囂﹐一似苦中有樂者。顯者不解﹐呼而訊之﹐謂﹕「汝之受困﹐什佰於我﹐我以爲苦﹐而汝以爲樂﹐其故維何﹖」亭長曰「偶憶某年﹐爲仇家所陷﹐身系獄中。維時亦當暑月﹐獄卒防予私逸﹐每夜拘攣手足﹐使不得動搖﹐時蚊蚋之繁﹐倍於今夕﹐聽其自嚙﹐欲稍稍規避而不能﹐以視今夕之奔走不息﹐四體得以自如者﹐奚啻仙凡人鬼之別乎﹗以昔較今﹐是以但見其樂﹐不知其苦。」顯者聽之﹐不覺爽然自失。此卽窮人行樂之祕訣也。不獨居心爲然﹐卽鑄體煉形﹐亦當如是。譬如夏月苦炎﹐明知爲室廬卑小所致﹐偏向驕陽之下來往片時﹐然後步入室中﹐則覺暑气漸消﹐不似從前酷烈﹔若畏其湫隘而投寬處納涼﹐及至歸來﹐炎蒸又加十倍矣。冬月苦冷﹐明知爲墻垣單薄所致﹐故向風雪之中行走一次﹐然後歸廬返舍﹐則覺寒威頓減﹐不復凜冽如初﹔若避此荒涼而向深居就燠﹐及其再入﹐戰粟又作何狀矣。由此類推﹐則所謂退步者﹐無地不有﹐無人不有﹐想至退步﹐樂境自生。予爲兩間第一困人﹐其能免死於憂﹐不枯槁於蹭蹬者﹐皆用此法。又得管城一物﹐相伴終身﹐以掃千軍則不足﹐以除萬慮則有餘。然非善作退步﹐卽楮墨亦能困人。想虞卿著書﹐亦用此法﹐我能公世﹐彼特祕而未傳耳。

由亭長之說推之﹐則凡行樂者﹐不必遠引他人爲退步﹐卽此一身﹐誰無過來之逆境﹖大則災凶禍患﹐小則疾病憂傷。「執柯伐柯﹐其則不遠。」取而較之﹐更爲親切。凡人一生﹐奇禍大難非特不可遺忘﹐還宜大書特書﹐髙懸座右。其裨益於身者有三﹕孽由己作﹐則可知非痛攺﹐視作前車﹔禍自天來﹐則可止怨釋尢﹐以弭後患﹔至於憶苦追煩﹐引出無窮樂境﹐則又警心惕目之餘事矣。如曰省躬罪己﹐原屬隱情﹐難使他人共睹﹐若是則有包含韞藉之法﹔或止書罹患之年月﹐而不及其事﹔或別書隱射之數語﹐而不露其詳﹔或撰作一聯一詩﹐懸掛起居親密之處﹐微寓己意﹐不使人知﹐亦淑愼其身之妙法也。此皆湖上笠翁瞞人獨做之事﹐筆機所到﹐欲諱不能﹐俗語所謂「不打自招」者﹐非乎﹖

○家庭行樂之法

世間第一樂地﹐無過家庭。「父母俱存﹐兄弟無故﹐一樂也。」是聖賢行樂之方﹐不過如此。而後世人情之好向﹐往往與聖賢相左。聖賢所樂者﹐彼則苦之﹔聖賢所苦者﹐彼反視爲至樂而沈溺其中。如棄現在之天親而拜他人爲父﹐撇同胞之手足而與陌路結盟﹐避女色而就變童﹐捨家雞而尋野鶩﹐是皆情理之至悖﹐而舉世習而安之。其故無他﹐總由一念之惡舊喜新﹐厭常趨異所致。若是﹐則生而所有之形骸﹐亦覺陳腐可厭﹐胡不並易而新之﹐他今日魂附一體﹐明日又附一體﹐覺愈變愈新之可愛乎﹖其不能變而新之者﹐以生定故也。然欲變而新之﹐亦自有法。時易冠裳﹐疊更幃座﹐而照之以鏡﹐則似換一規模矣。卽以此法而施之父母兄弟﹑骨肉妻孥﹐以結交濫費之資﹐而鮮其衣飾﹐美其供奉﹐則居移气﹐養移體﹐一歲而數變其形﹐豈不憂之謂他人父﹐謂他人母﹐而與同學少年互稱兄弟﹐各家美麗共締盟者哉﹖有好遊狹斜者﹐蕩盡家資而不顧﹐其妻迫於饑寒而求去。六去之日﹐別換新衣而佐以美飾﹐居然絕世佳人。其夫抱而泣曰「吾走盡章臺﹐未嘗遇此嬌麗。由是觀之﹐匪人之美﹐衣飾美之也。倘能復畱﹐當爲勤儉克家﹐而置汝金屋。」妻善其言而止。後攺蕩從善﹐卒如所云。又有人子不孝而爲親所逐者﹐鞠於他人﹐越數年而復返﹐定省承歡﹐大異疇昔。其父訊之﹐則曰「非予不愛其親﹐習久而生厭也。玆復厭所習見﹐而以久不睹者爲可愛矣。」眾人笑之﹐而有識者憐之。何也﹖習久而厭其親者﹐天下皆然﹐而不能自明其故。此人知之﹐又能直言無諱﹐蓋可以爲善人也。此等罕譬曲諭﹐皆爲勸導愚蒙。誰無至性﹐誰乏良知﹐而俟予爲木鐸﹖但觀孺子離家﹐卽生哭泣﹐豈無至樂之境十倍其家者哉﹖性在此而不在彼也。人能以孩提之樂境爲樂境﹐則去聖人不遠矣。

○道途行樂之法

「逆旅」二字﹐足槪遠行﹐旅境皆逆境也。然不受行路之苦﹐不知居家之樂﹐此等況味﹐正須一一嘗之。予遊絕塞而歸﹐鄕人訊曰「邊陲之遊樂乎﹖」曰「樂。」有經其地而憚焉者曰「地則不毛﹐人皆異類﹐睹沙場而气索﹐聞鉦鼓而魂搖﹐何樂之有﹖」予曰「向未離家﹐謬謂四方一致﹐其飲饌服飾皆同於我﹐及歷四方﹐知有大謬不然者。然止遊通邑大都﹐未至窮邊極塞﹐又謂遠近一理﹐不過稍變其制而已矣。及抵邊陲﹐始知地獄卽在人間﹐羅剎原非異物﹐而今而後﹐方知人之異於禽獸者幾希﹐而近地之民﹐其去絕塞之民者﹐反有霄壤幽明之大異也。不入其地﹐不睹其情﹐烏知生於東南﹐遊於都會﹐衣輕席曖﹐飯稻羹魚之足樂哉﹗」此言出路之人﹐視居家之樂爲樂也﹔然未至還家﹐則終覺其苦。又有視家爲苦﹐借道途行樂之法﹐可以暫娛目前﹐不爲風霜車馬所困者﹐又一方便法門也。向平欲俟婚嫁旣畢﹐遨遊五嶽﹔李固與弟書﹐謂周觀天下﹐獨未見益州﹐似有遺憾﹔太史公因遊名山大川﹐得以史筆妙千古。是遊也者﹐男子生而欲得﹐不得卽以爲恨者也。有道之士﹐尙欲挾資裹糧﹐專行其志﹐而我以飠胡口資生之便﹐爲益聞廣見之資﹐過一地﹐卽覽一地之人情﹐經一方﹐則睹一方之勝槪﹐而且食所未食﹐嘗所欲嘗﹐蓄所餘者而歸遺細君﹐似得五侯之鯖﹐以果一家之腹﹐是人生最樂之事也﹐奚事哭泣阮途﹐而爲乘槎馭駿者所竊笑哉﹖

○春季行樂之法

人有喜怒哀樂﹐天有春夏秋冬。春之爲令﹐卽天地交歡之候﹐陰陽肆樂之時也。人心至此﹐不求暢而自暢﹐猶父母相親相愛﹐則兒女嬉笑自如﹐睹滿堂之歡欣﹐卽欲向隅而泣﹐泣不出也。然當春行樂﹐每易過情﹐必畱一綫之餘春﹐以度將來之酷夏。蓋一歲難過之關﹐惟有三伏﹐精神之耗﹐疾病之生﹐死亡之至﹐皆由於此。故俗話云「過得七月半﹐便是鐵羅法」﹐非虛語也。思患預防﹐當在三春行樂之時﹐不得縱欲過度﹐而先埋伏病根。花可熟觀﹐鳥可傾聽﹐山川云物之勝可以縱遊﹐而獨於房欲之事略存餘地。蓋人當此際﹐滿體皆春。春者﹐泄盡無遺之謂也。艸木之春﹐泄盡無遺而不壞者﹐以三時皆蓄﹐而止候泄於一春﹐過此一春﹐又皆蓄精養神之候矣。人之一身﹐能保一時盡泄而三時皆不泄乎﹖盡泄於春﹐而又不能不泄於夏﹐𨿽艸木不能不枯﹐況人身之浮脆者乎﹖欲畱枕席之餘歡﹐當使遊觀之盡致。何也﹖分心花鳥﹐便覺體有餘閒﹔並力閨幃﹐易致身無寧刻。然予所言﹐皆防已甚之詞也。若使杜情而絕欲﹐是天地皆春而我獨秋﹐焉用此不情之物﹐而作人中災異乎﹖

○夏季行樂之法

酷夏之可畏﹐前幅𨿽露其端﹐然未盡暑毒之什一也。使天只有三時而無夏﹐則人之死也必稀﹐巫醫僧道之流皆苦饑寒而莫救矣。止因多此一時﹐遂覺人身叵測﹐常有朝人而夕鬼者。《戴記》云「是月也﹐陰陽爭﹐死生分。」危哉斯言﹗令人不寒而粟矣。凡人身處此候﹐皆當時時防病﹐日日憂死。防病憂死﹐則當刻刻偸閒以行樂。從來行樂之事﹐人皆選暇於三春﹐予獨息機於九夏。以三春神旺﹐卽使不樂﹐無損於身﹔九夏則神耗气索﹐力難支體﹐如其不樂﹐則勞神役形﹐如火益熱﹐是與性命爲仇矣。《月令》以仲冬爲閉藏﹔予謂天地之气閉藏於冬﹐人身之气當令閉藏於夏。試觀隆冬之月﹐人之精神愈寒愈健﹐較之暑气鑠人﹐有不可同年而語。凡人苟非民社系身﹐饑寒迫體﹐稍堪自逸者﹐則當以三時行事﹐一夏養生。過此危關﹐然後出而應酬世故﹐未爲晚也。追憶明朝失政以後﹐大淸革命之先﹐予絕意浮名﹐不幹寸祿﹐山居避亂﹐反以無事爲榮。夏不謁客﹐亦無客至﹐匪止頭巾不設﹐並衫履而廢之。或處荷之中﹐妻孥覓之不得﹔或偃臥長松之下﹐猿鶴過而不知。洗硯石於飛泉﹐試茗奴以積雪﹔欲食瓜而瓜生戶外﹐思啖果而果落樹頭﹐可謂極人世之奇聞﹐擅有生之至樂者矣。後此則徙居城市﹐酬應日紛﹐𨿽無利欲燻人﹐亦覺浮名致累。計我一生﹐得享列仙之福者﹐僅有三年。今欲續之﹐求爲閏餘而不可得矣。傷哉﹗人非鐵石﹐奚堪磨杵作鍼﹔壽豈泥沙﹐不禁委塵入土。予以勸人行樂﹐而深悔自役其形。噫﹐天何惜於一閒﹐以補富貴榮無之不足哉﹗

○秋季行樂之法

過夏䢐秋﹐此身無恙﹐是當與妻孥慶賀重生﹐交相爲壽者矣。又值炎蒸初退﹐秋爽媚人﹐四體得以自如﹐衣衫不爲桎梏﹐此時不樂﹐將待何時﹖況有阻人行樂之二物﹐非久卽至。二物維何﹖霜也﹐雪也。霜雪一至﹐則諸物變形﹐非特無花﹐亦且少葉﹔亦時有月﹐難保無風。若謂「春宵一刻值千金」﹐則秋價之昂﹐宜增十倍。有山水之勝者﹐乘此時蠟屐而遊﹐不則當面錯過。何也﹖前此欲登而不可﹐後此欲眺而不能﹐則是又有一年之別矣。有金石之交者﹐及此時朝夕過從﹐不則交臂而失。何也﹖衤能衤戴阻人於前﹐咫尺有同千里﹔風雪欺人於後﹐訪戴何異登天﹖則是又負一年之約矣。至於姬妾之在家﹐一到此時﹐有如久別乍逢﹐爲歡特異。何也﹖暑月汗流﹐求爲盛妝而不得﹐十分嬌艷﹐惟四五之僅存﹔此則全副精神﹐皆可用於靑鬟翠黛之上。久不睹而今忽睹﹐有不與遠歸新娶同其燕好者哉﹖爲歡卽欲﹐視其精力短長﹐總畱一綫之餘地。能行百里者﹐至九十而思休﹔善登浮屠者﹐至六級而卽下。此房中祕術﹐請爲少年場授之。

○冬季行樂之法

冬天行樂﹐必須設身處地﹐幻爲路上行人﹐備受風雪之苦﹐然後回想在家﹐則無論寒燠晦明﹐皆有勝人百倍之樂矣。嘗有畫雪景山水﹐人持破傘﹐或策蹇驢﹐獨行古道之中﹐經過懸崖之下﹐石作猙獰之狀﹐人有顚蹶之形者。此等險畫﹐隆冬之月﹐正宜縣掛中堂。主人對之﹐卽是禦風障雪之屏﹐曖胃和衷之藥。若楊國忠之肉陣﹐黨太尉之羊羔美酒﹐初試和溫﹐稍停則奇寒至矣。善行樂者﹐必先作如是觀﹐而後繼之以樂﹐則一分樂境﹐可抵二三分﹐五七分樂境﹐便可抵十分十二分矣。然一到樂極忘憂之際﹐其樂自能漸減﹐十分樂境﹐只作得五七分﹐二三分樂境﹐又只作得一分矣。須將一切苦境﹐又復從頭想起﹐其樂之漸增不減﹐又復如初。此善討便宜之第一法也。譬之行路之人﹐計程共有百里﹐行過七八十里﹐所剩無多﹐然無柰望到心堅﹐急切難待﹐種種畏難怨苦之心出矣。但一回頭﹐計其行過之路數﹐則七八十里之遠者可到﹐況其少而近者乎﹖譬如此際止行二三十里﹐尙餘七八十里﹐則苦多樂少﹐其境又當何如﹖此種相念﹐非但可爲行樂之方﹐凡居官者之理繁治劇﹐學道者之讀書窮理﹐農工商賈之任勞卽勤﹐無一不可倚之爲法。噫﹐人之行樂﹐何與於我﹐而我爲之嗓敝舌焦﹐手腕幾脫。是殆有媚人之癖﹐而以楮墨代脂韋者乎﹖

○隨時卽景就事行樂之法

行樂之事多端﹐未可執一而論。如睡有睡之樂﹐坐有坐之樂﹐行有行之樂﹐立有立之樂﹐飲食有飲食之樂﹐盥櫛有盥櫛之樂﹐卽袒裼裎﹑如廁便溺﹐種種穢褻之事﹐處之得宜﹐亦各有其樂。苟能見景生情﹐逢場作戲﹐卽可悲可涕之事﹐亦變歡娛。如其應事寡才﹐養生無術﹐卽徵歌選舞之場﹐亦生悲戚。玆以家常受用﹐起居安樂之事﹐因便制宜﹐各存其說於左。

○睡

有專言法術之人﹐徧授養生之訣﹐欲予北面事之。予訊益壽之功﹐何物稱最﹖頤生之生﹐誰處居多﹖如其不謀而合﹐則奉爲師﹐不則友之可耳。其人曰「益壽之方﹐全憑導引﹔安生之計﹐惟賴坐功。」予曰「若是﹐則汝法最苦﹐惟修苦行者能之。予懶而好動﹐且事事求樂﹐未可以語此也。」其人曰「然則汝意云何﹖試言之﹐不妨互爲印政。」予曰「天地生人以時﹐動之者半﹐息之者半。動則旦﹐而息則暮也。苟勞之以日﹐而不息之以夜﹐則旦旦而伐之﹐其死也﹐可立而待矣。吾人養生亦以時﹐擾之以半﹐靜之以半﹐擾則行起坐立﹐而靜則睡也。如其勞我以經營﹐而不逸我以寢處﹐則岌岌乎殆哉﹗其年也﹐不堪指屈矣。若是﹐則養生之訣﹐當以善睡居先。睡能還精﹐睡能養气﹐睡能健脾益胃﹐睡能堅骨壯筋。如其不信﹐試以無疾之人與有疾之人﹐合而驗之。人本無疾﹐而勞之以夜﹐使累夕不得安眠﹐則眼眶漸落而精气日頹﹐𨿽未卽病﹐而病之情形出矣。患疾之人﹐久而不寐﹐則病勢日增﹔偶一沈酣﹐則其醒也﹐必有油然勃然之勢。是睡﹐非睡也﹐藥也﹔非療一疾之藥﹐及治百病﹐救萬民﹐無試不驗之神藥也。玆欲從事導引﹐並力坐功﹐勢必先遣睡魔﹐使無倦態而後可。予忍棄生平最效之藥﹐而試未必果難之方哉﹖」其人艴然而去﹐以予不足教也。予誠不足教哉﹗但自陳所得﹐實爲有見而然﹐與彊辯飾非者稍別。前人睡詩云「花竹幽窗午夢長﹐此中與世暫相忘。華山處士如容見﹐不覓仙方覓睡方。」近人睡訣云「先睡心﹐後睡眼。」此皆書本唾餘﹐請置弗道﹐道其未經發明者而已。睡有睡之時﹐睡有睡之地﹐睡又有可睡可不睡之人﹐請條晰言之。由戌至卯﹐睡之時也。未戌而睡﹐謂之先時﹐先時者不詳﹐謂與疾作思臥者無異也﹔過卯而睡﹐謂之後時﹐後時者犯忌﹐謂與長夜不醒者無異也。且人生百年﹐夜居其半﹐窮日行樂﹐猶苦不多﹐況以睡夢之有餘﹐而損宴遊之不足乎﹖有一名士善睡﹐起必過午﹐先時而訪﹐未有能晤之者。予每過其居﹐必俟良久而後見。一日悶坐無聊﹐筆墨具在﹐乃取舊詩一首﹐更易數字而嘲之曰「吾在此靜睡﹐起來常過午﹔便活七十年﹐止當三十五。」同人見之﹐無不絕倒。此𨿽謔浪﹐頗關至理。是當睡之時﹐止有黑夜﹐捨此皆非其候矣。然而午睡之樂﹐倍於黃昏﹐三時皆所不宜﹐而獨宜於長夏。非私之也﹐長夏之一日﹐可抵殘冬之二日﹔長夏之一夜﹐不敵殘冬之半夜﹐使止息於夜﹐而不息於晝﹐是以一分之逸﹐敵四分之勞﹐精力幾何﹐其能堪此﹖況暑气鑠金﹐當之未有不倦者。倦極而眠﹐猶饑之得食﹐渴之得飲﹐養生之計﹐未有善於此者。午餐之後﹐略逾寸晷﹐俟所食旣消﹐而後徘徊近榻。又勿有心覓睡﹐覓睡得睡﹐其爲睡也不甜。必先處於有事﹐事未皆而忽倦﹐睡鄕之民自來招我。桃源﹑天臺諸妙境﹐原非有意造之﹐皆莫知其然而然者。予最愛舊詩中有「手倦拋書午夢長」一句。手書而眠﹐意不在睡﹔拋書而寢﹐則又意不在書﹐所謂莫知其然而然也。睡中三昧﹐惟此得之。此論睡之時也。睡又必先擇地。地之善者有二﹕曰靜﹐曰涼。不靜之地﹐止能睡目﹐不能睡耳﹐耳目兩岐﹐豈安身之善策乎﹖不涼之地﹐止能睡魂﹐不能睡身﹐身魂不附﹐乃養生之至忌也。至於可睡可不睡之人﹐則分別於「忙閒」二字。就常理而論之﹐則忙人宜睡﹐閒人可以不必睡。然使忙人假寐﹐止能睡眼﹐不能睡心﹐心不睡而眼睡﹐猶之未嘗睡也。其最不受用者﹐在將覺未覺之一時﹐忽然想起某事未行﹐某人未見﹐皆萬萬不可已者﹐睡此一覺﹐未免失事妨時﹐想到此處﹐便覺魂趨夢繞﹐膽怯心驚﹐較之未睡之前﹐更加煩躁﹐此忙人之不宜睡也。閒則眼未闔而心先闔﹐心已開而眼未開﹔已睡較未睡爲樂﹐已醒較未醒更樂﹐此閒人之宜睡也。然天地之間﹐能有幾个閒人﹖必欲閒而始睡﹐是無可睡之時矣。有暫逸其心以妥夢魂之法﹕凡一日之中﹐急切當行之事﹐俱當於上半日告竣﹐有未竣者﹐則分遣家人代之﹐使事事皆有著落﹐然後尋牀覓枕以赴黑甜﹐則與閒人無別矣。此言可睡之人也。而尢有喫緊一關未經道破者﹐則在莫行歹事。「半夜敲門不喫驚」﹐始可於日間睡覺﹐不則一聞剝啄﹐卽是邏ヘ到門矣。

○坐

從來善養生者﹐莫過於孔子。何以知之﹖知之於「寢不尸﹐居不容」二語。使其好飾觀瞻﹐務修邊幅﹐時時求肖君子﹐處處欲爲聖人﹐則其寢也﹐居也﹐不求屍而自屍﹐不求容而自容﹔則五官四體﹐不復有舒展之刻。豈有泥塑木雕其形﹐而能久長於世者哉﹖「不屍不容」四字﹐繪出一幅時哉聖人﹐宜乎崇祀千秋﹐而爲風雅斯文之鼻祖也。吾人燕居坐法﹐當以孔子爲師﹐勿務端莊而必正襟危坐﹐勿同束縛而爲膠柱難移。抱膝長吟﹐𨿽坐也﹐而不妨同於箕踞﹔支頤喪我﹐行樂也﹐而何必名爲坐忘﹖但見面與身齊﹐久而不動者﹐其人必死。此圖畫眞容之先兆也。

○行

貴人之出﹐必乘車馬。逸則逸矣﹐然於造物賦形之義﹐略欠周全。有足而不用﹐與無足等耳﹐反不若安步當車之人﹐五官四體皆能適用。此貧士驕人語。乘車策馬﹐曳履搴裳﹐一般同是行人﹐止有動靜之別。使乘車策馬之人﹐能以步趨爲樂﹐或經山水之勝﹐或逢花柳之妍﹐或遇戴笠之貧交﹐或見負薪之髙士﹐欣然止馭﹐徒步爲歡﹐有時安車而待步﹐有時安步以當車﹐其能用足也﹐又勝貧士一籌矣。至於貧士驕人。不在有足能行﹐而在緩急出門之可恃。事屬可緩﹐則以安步當車﹔如其急也﹐則以疾行當馬。有人亦出﹐無人亦出﹔結伴可行﹐無伴亦可行。不似富貴者候足於人﹐人或不來﹐則我不能卽出﹐此則有足若無﹐大悖謬於造物賦形之義耳。興言及此﹐行殊可樂﹗

○立

立分久暫﹐暫可無依﹐久當思傍。亭亭獨立之事﹐但可偶一爲之﹐旦旦如是﹐則筋骨皆懸﹐而腳跟如砥﹐有血脈膠凝之患矣。或倚長松﹐或憑怪石﹐或靠危欄作軾﹐或扶瘦竹爲筇﹔旣作羲皇上人﹐又作畫圖中物﹐何樂如之﹗但不可以美人作柱﹐慮其礎石太纖﹐而致棟梁皆僕也。

○飲

宴集之事﹐其可貴者有五﹕飲量無論寬窄﹐貴在能好﹔飲伴無論多寡﹐貴在善談﹔飲具無論丰嗇﹐貴在可繼﹔飲政無論寬猛﹐貴在可行﹔飲候無論短長﹐貴在能止。備此五貴﹐始可與言飲酒之樂﹔不則曲蘗賓朋﹐皆鑿性斧身之具也。予生平有五好﹐又有五不好﹐事則相反﹐乃其勢又可並行而不悖。五好﹑五不好維何﹖不好酒而好客﹔不好食而好談﹔不好長夜之歡﹐而好與明月相隨而不忍別﹔不好爲苛刻之令﹐而好受罰者欲辯無辭﹔不好使酒罵坐之人﹐而好其於酒後盡露肝膈。坐此五好﹑五不好﹐是以飲量不勝蕉葉﹐而日與酒人爲徒。近日又增一種癖好﹑癖惡﹕癖好音樂﹐每聽必至忘歸﹔而又癖惡座客多言﹐與竹肉之音相亂。飲酒之樂﹐備於五貴﹑五好之中﹐此皆爲宴集賓朋而設。若夫家庭小飲與燕閒獨酌﹐其爲樂也﹐全在天機逗露之中﹐形迹消忘之內。有飲宴之實事﹐無酬酢之虛文。睹兒女笑啼﹐認作班斕之舞﹔聽妻孥勸誡﹐若聞金縷之歌。苟能作如是觀﹐則𨿽謂朝朝歲旦﹐夜夜無宵可也。又何必座客常滿﹐樽酒不空﹐日藉豪舉以爲樂哉﹖

○談

讀書﹐最樂之事﹐而懶人常以爲苦﹔淸閒﹐最樂之事﹐而有人病其寂寞。就樂去苦﹐避寂寞而享安閒﹐莫若與髙士盤桓﹐文人講論。何也﹖「與君一夕話﹐勝讀十年書。」旣受一夕之樂﹐又省十年之苦﹐便宜不亦多乎﹖「因過竹院逢僧話﹐又得浮生半日閒。」旣得半日之閒﹐又免多時之寂﹐快樂可勝道乎﹖善養生者﹐不可不交有道之士﹔而有道之士﹐多有不善談者。有道而善談者﹐人生希覯﹐是當時就日招﹐以備開聾啟聵之用者也。卽云我能揮麈﹐無假於人﹐亦須借朋儕起發﹐豈能若西哉之鐘ね﹐不叩自鳴者哉﹖

○沐浴

盛暑之月﹐求樂事於黑甜之外﹐其惟沐浴乎﹖潮垢非此不除﹐濁污非此不淨﹐炎蒸暑毒之气亦非此不解。此事非獨宜於盛夏﹐自嚴冬避冷﹐不宜頻浴外﹐凡遇春溫秋爽﹐皆可借此爲樂。而養生之家則往往忌之﹐謂其損耗元神也。吾謂沐浴旣能損身﹐則雨露亦當損物﹐豈人與艸木有二性乎﹖然沐浴損身之說﹐亦非無據而云然。予嘗試之。試於初下浴盆時﹐以未經澆灌之身﹐忽遇澎湃奔騰之勢﹐以熱投冷﹐以濕犯燥﹐幾類水攻。此一激也﹐實足以衝散元神﹐耗除精气。而我有法以處之﹕慮其太激﹐則勢在尙綬﹔避其太勢﹐則利於用溫。解衣磅礡之秋﹐先調水性﹐使之略帶溫和﹐由腹及胸﹐由胸及背﹐惟其溫而緩也﹐則有水似乎無水﹐已浴同於未浴。俟與水性相習之後﹐始以熱者投之﹐頻浴頻投﹐頻投頻攪﹐使水乳交融而不覺﹐漸入佳境而莫知﹐然後縱橫其勢﹐反側其身﹐逆灌順澆﹐必至痛快其身而後已。此盆中取樂之法也。至於富室大家﹐擴盆爲屋﹐注水於池者﹐冷則加薪﹐熱則去火﹐自有以逸待勞之法﹐想無俟貧人置喙也。

○聽琴觀棋

弈棋盡可消閒﹐似難借以行樂﹔彈琴實堪養性﹐未易執此求歡。以琴必正襟危坐而彈﹐棋必整槊橫戈以待。百骸盡放之時﹐何必再期整肅﹖萬念俱忘之際﹐豈宜復較輸贏﹖常有貴祿榮名付之一擲﹐而與人圍棋賭勝﹐不肯以一著相繞者﹐是與讓千乘之國﹐而爭簞食豆羹者何異哉﹖故喜彈不若喜聽﹐善弈不如善觀。人勝而我爲之喜﹐人敗而我不必爲之憂﹐則是常居勝地也﹔人彈和緩之音而我爲之吉﹐人彈噍殺之音而我不必爲之凶﹐則是長爲吉人也。或觀聽之餘﹐不無技癢﹐何妨偶一爲之﹐但不寢食其中而莫之或出﹐則爲善則善弈者耳。

○看花聽鳥

花鳥二物﹐造物生之以媚人者也。旣產嬌花嫩蕊心代美人﹐又病其不能解語﹐復生羣鳥以佐之。此段心機﹐竟與購覓紅妝﹐習成歌舞﹐飲之食之﹐教之誨之以媚人者﹐同一周旋之至也。而世人不知﹐目爲蠢然一物﹐常有奇花過目而莫之睹﹐鳴禽悅耳而莫之聞者。至其捐資所購之姬妾﹐色不及花之萬一﹐聲僅竊鳥之緒餘﹐然而睹貌卽驚﹐聞歌輒喜﹐爲其貌似花而聲似鳥也。噫﹐貴似賤眞﹐與葉公之好龍何異﹖予則不然。每值花柳爭妍之日﹐飛鳴鬥巧之時﹐必致謝洪鈞﹐歸功造物﹐無飲不奠﹐有食必陳﹐若善士信嫗之佞佛者。夜則後花而眠﹐朝則先鳥而起﹐惟恐一聲一色之偶遺也。及至鶯老花殘﹐輒怏怏有所失。是我之一生﹐可謂不負花鳥﹔而花鳥得予﹐亦所稱「一人知己﹐死可無恨」者乎﹗

○蓄養禽魚

鳥之悅人以聲者﹐畫眉﹑鸚鵡二種。而鸚鵡之聲價﹐髙出畫眉上﹐人多癖之﹐以其能作人言耳。予則大違是論﹐謂鸚鵡所長止在羽毛﹐其聲則一無可取。鳥聲之可聽者﹐以其異於人聲也。鳥聲異於人聲之可聽者﹐以出於人者爲人籟﹐出於鳥者爲天籟也。使我欲聽人言﹐則盈耳皆是﹐何必假口籠中﹖況最善說話之鸚鵡﹐其舌本之彊﹐猶甚於不善說話之人﹐而所言者﹐又不過口頭數語。是鸚鵡之見重於人﹐與人之所以重鸚鵡者﹐皆不可詮解之事。至於畫眉之巧﹐以一口而代眾舌﹐每效一種﹐無不酷似﹐而復纖婉過之﹐誠鳥中慧物也。予好與此物作緣﹐而獨怪其易死。旣善病而復招尢﹐非歿於已﹐卽傷於物﹐總無三年不壞者。殆亦多技多能所致歟﹖

鶴﹑鹿二種之當蓄﹐以其有仙風道骨也。然所耗不貲﹐而所居必廣﹐無其資與地者﹐皆不能蓄。且種魚養鶴﹐二事不可兼行﹐利此則害彼也。然鶴之善唳善舞﹐與鹿之難擾易馴﹐皆品之極髙貴者﹐麟鳳龜龍而外﹐不得不推二物居先矣。乃世人好此二物﹐又以分輕重於其間﹐二者不可得兼﹐必將捨鹿而求鶴矣。顯貴之家﹐匪特深藏苑囿﹐近置衙齋﹐卽倩人寫眞繪像﹐必以此物相隨。予嘗推原其故﹐皆自一人始之﹐趙淸獻公是也。琴之與鶴﹐聲價倍增﹐詎非賢相提攜之力歟﹖

家常所蓄之物﹐雞犬而外﹐又復有貓。雞司晨﹐犬守夜﹐貓捕鼠﹐皆有功於人而自食其力者也。乃貓爲主人所親暱﹐每食與俱﹐尙有聽其搴帷入室﹐伴寢隨眠者。雞棲於塒﹐犬宿於外﹐居處飲食皆不及焉。而從來敍禽獸之功﹐談治平之象者﹐則止言雞犬而並不及貓。親之者是﹐則略之者非﹔親之者非﹐則略之者是﹔不能不惑於二者之間矣。曰﹕有說焉。暱貓而賤雞犬者﹐猶癖諧臣媚子﹐以其不呼能來﹐聞叱不去﹔因其親而親之﹐非有可親之道也。雞犬二物﹐則以職業爲心﹐一到司晨守夜之時﹐則各司其事﹐𨿽豢以美食﹐處以曲房﹐使不卽彼而就此﹐二物亦守死弗至﹔人之處此﹐亦因其遠而遠之﹐非有可遠之道也。卽其司晨守夜之功﹐與捕鼠之功亦有間焉。雞之司晨﹐犬之守夜﹐忍饑寒而盡瘁﹐無所利而爲之﹐純公無私者也﹔貓之捕鼠﹐因去害而得食﹐有所利而爲之﹐公私相半者也。淸勤自處﹐不屑媚人者﹐遠身之道﹔假公自爲﹐密邇其君者﹐固寵之方。是三物之親疏﹐皆自取之也。然以我司職業於人間﹐亦必效雞犬之行﹐而以貓之舉動爲戒。噫﹐親疏可言也﹐禍福不可言也。貓得自終其天年﹐而雞犬之死﹐皆不免於刀鋸鼎鑊之罰。觀於三者之得失﹐而悟居官守職之難。其不冠進賢﹐而脫然於宦海浮沈之累者﹐幸也。

○澆灌竹木

「築成小圃近方塘﹐果易生成菜易長。抱甕太癡機太巧﹐從中酌取灌園方。」此予山居行樂之詩也。能以艸木之生死爲生死﹐始可與言灌園之樂﹐不則一灌再灌之後﹐無不畏途視之矣。殊不知艸木欣欣向榮﹐非止耳目堪娛﹐亦可爲藝艸植木之家﹐助祥光而生瑞气。不見生財之地萬物皆榮﹐退運之家羣生不遂﹖气之旺與不旺﹐皆於動植驗之。若是﹐則汲水澆花﹐與聽信堪輿﹑修門攺向者無異也。不視爲苦﹐則樂在其中。督率家人灌漑﹐而以身任微勤﹐節其勞逸﹐亦頤養性情之一助也。

◎止憂第二憂可忘乎﹖不可忘乎﹖曰﹕可忘者非憂﹐憂實不可忘也。然則憂之未忘﹐其何能樂﹖曰﹕憂不可忘而可止﹐止卽所以忘之也。如人憂貧而勸之使忘﹐彼非不欲忘也﹐啼饑號寒者迫於內﹐課賦索逋者攻於外﹐憂能忘乎﹖欲使貧者忘憂﹐必先使饑者忘啼﹐寒者忘號﹐徵且索者忘其逋賦而後可﹐此必不得之數也。若是﹐則「忘憂」二字徒虛語耳。猶慰下第者以來科必發﹐慰老而無嗣者以日後必生﹐迨其不發不生﹐亦止聽之而已﹐能歸咎慰我者而責之使償乎﹖語云「臨淵羨魚﹐不如退而結网。」慰人憂貧者﹐必當授以生財之法﹔慰人下第者﹐必先予以必售之方﹔慰人老而無嗣者﹐當令蓄姬買妾﹐止妒息爭﹐以爲多男從出之地。若是﹐則爲有裨之言﹐不負一番勸諭。止憂之法﹐亦若是也。憂之途徑𨿽繁﹐總不出可備﹑難防之二種﹐姑爲汗竹﹐以代樹萱。

○止眼前可備之憂

拂意之境﹐無人不有﹐但問其易處不易處﹐可防不可防。如易處而可防﹐則於未至之先﹐籌一計以待之。此計一得﹐卽委其事於度外﹐不必再籌﹐再籌則惑我者至矣。賊攻於外而民擾於中﹐其可防乎﹖俟其旣至﹐則以前畫之策﹐取而予之﹐切勿自動聲色。聲色動於外﹐則气餒於中。此以靜待動之法﹐易知亦易行也。

○止身外不測之憂

不測之憂﹐其未發也﹐必先有兆。現乎蓍龜﹐動乎四體者﹐猶未必果驗。其必驗之兆﹐不在凶信之頻來﹐而反在吉祥之事之太過。樂極悲生﹐否伏於泰﹐此一定不移之數也。命薄之人﹐有奇福﹐便有奇禍﹔卽厚徳載福之人﹐極祥之內﹐亦必釀出小災。蓋天道好還﹐不敢盡私其人﹐微示公道於一綫耳。達者如此﹐無不思患預防﹐謂此非善境﹐乃造化必忌之數﹐而鬼神必間之秋也。蕭墻之變﹐其在是乎﹖止憂之法有五﹕一曰謙以省過﹐二曰勤以礪身﹐三曰儉以儲費﹐四曰恕以息爭﹐五曰寬以彌謗。率此而行﹐則憂之大者可小﹐小者可無﹔非循環之數﹐可以竊逃而幸免也。只因造物予奪之權﹐不肯爲人所測識﹐料其如此﹐彼反未必如此﹐亦造物者顚倒英雄之慣技耳。

◎調飲啜第三《食物本艸》一書﹐養生家必需之物。然翻閱一過﹐卽當置之。若畱匕箸之旁﹐日備考核﹐宜食之物則食之﹐否則相戒勿用﹐吾恐所好非所食﹐所食非所好﹐曾睹羊棗而不得咽﹐曹劌鄙肉食而偏與謀﹐則飲食之事亦太苦矣。嘗有性不宜食而口偏嗜之﹐因惑《本艸》之言﹐遂以疑慮致疾者。弓蛇之爲崇﹐豈僅在形似之間哉﹗食色﹐性也﹐欲藉飲食養生﹐則以不離乎性者近是。

○愛食者多食

生平愛食之物﹐卽可養身﹐不必再查《本艸》。春秋之時﹐並無《本艸》﹐孔子性嗜姜﹐卽不撤姜食﹐性嗜醬﹐卽不得其醬不食﹐皆隨性之所好﹐非有考據而然。孔子於姜﹑醬二物﹐每食不離﹐未聞以多致疾。可見性好之物﹐多食不爲崇也。但亦有調劑君臣之法﹐不可不知。「肉𨿽多﹐不使勝食气。」此卽調劑君臣之法。肉與食較﹐則食爲君而肉爲臣﹔姜﹑醬與肉較﹐則又肉爲君而姜﹑醬爲臣矣。𨿽有好不好之分﹐然君臣之位不可亂也。他物類是。

○怕食者少食

凡食一物而凝滯胸膛﹐不能克化者﹐卽是病根﹐急宜消導。世間只有瞑眩之藥﹐豈有瞑眩之食乎﹖喜食之物﹐必無是患﹐彊半皆所惡也。故性惡之物卽當少食﹐不食更宜。

○太饑勿飽

欲調飲食﹐先勻饑飽。大約饑至七分而得食﹐斯爲酌中之度﹐先時則早﹐過時則遲。然七分之饑﹐亦當予以七分之飽﹐如田疇之水﹐務與禾苗相稱﹐所需幾何﹐則灌注幾何﹐太多反能傷稼﹐此平時養生之火候也。有時迫於繁冗﹐饑過七分而不得食﹐遂至九分十分者﹐是謂太饑。其爲食也﹐寧失之少﹐勿犯於多。多則饑飽相搏而脾气受傷﹐數月之調和﹐不敵一朝之紊亂矣。

○太飽勿饑

饑飽之度﹐不得過於七分是已。然又豈無饕餮太甚﹐其腹果然之時﹖是則失之太飽。其調饑之法﹐亦復如前﹐寧丰勿嗇。若謂逾時不久﹐積食難消﹐以養鷹之法處之﹐故使饑腸欲絕﹐則似大熟之後﹐忽遇奇荒。貧民之饑可耐也﹐富民之饑不可耐也﹐疾病之生多由於此。從來善養生者﹐必不以身爲戲。

○怒時哀時勿食

喜怒哀樂之始發﹐均非進食之時。然在喜樂猶可﹐在哀怒則必不可。怒時食物易下而難消﹐哀時食物難消亦難下﹐俱宜暫過一時﹐候其勢之稍殺。飲食無論遲早﹐總以入腸消化之時爲度。早食而不消﹐不若遲食而卽消。不消卽爲患﹐消則可免一餐之憂矣。

○倦時悶時勿食

倦時勿食﹐防瞌睡也。瞌睡則食停於中﹐而不得下。煩悶時勿食﹐避惡心也。惡心則非特不下﹐而嘔逆隨之。食一物﹐務得一物之用。得其用則受益﹐不得其用﹐豈止不受益而已哉﹗

◎節色欲第四行樂之地﹐首數房中。而世人不善處之﹐往往啟妒釀爭﹐翻爲禍人之具。卽有善禦者﹐又未免溺之過度﹐因以傷身﹐精耗血枯﹐命隨之絕。是善處不善處﹐其爲無益於人者一也。至於養生之家﹐又有近奼遠色之二種﹐各持一見﹐水火其詞。噫﹐天旣生男﹐何復生女﹐使人遠之不得﹐近之不得﹐功罪難予﹐竟作千古不決之疑案哉﹗予請爲息爭止謗﹐立一公評﹐則謂陰陽之不可相無﹐憂天地之不可使半也。天苟去地﹐非止無地﹐亦並無天。江河湖海之不存﹐則日月奚自而藏﹖雨露憑何而泄﹖人但知藏日月者地也﹐不知生日月者亦地也﹔人但知泄雨露者地也﹐不知生雨露者亦地也。地能藏天之精﹐泄天之液﹐而不爲天之害﹐反爲天之助者﹐其故何居﹖則以天能用地﹐而不爲地所用耳。天使地晦﹐則地不敢不晦﹔迨欲其明﹐則又不敢不明。水藏於地﹐而不假天之風﹐則波濤無據而起﹔土附於地﹐而不逢天之候﹐則艸木何自而生﹖是天也者﹐用地之物也﹔猶男爲一家之主﹐司出納吐茹之權者也。地也者﹐聽天之物也﹔猶女備一人之用﹐執飲食寢處之勞者也。果若是﹐則房中之樂﹐何可一日無之﹖但顧其人之能用與否﹐我能用彼﹐則利莫大焉。參苓芪術皆死藥也﹐以死藥療生人﹐猶以枯木接活樹﹐求其气脈之貫﹐未易得也。黃婆奼女皆活藥也﹐以活藥治活人﹐猶以雌雞抱雄卵﹐冀其血脈之通﹐不更易乎﹖凡借女色養身而反受其害者﹐皆是男爲女用﹐反地爲天者耳。倒持干戈﹐授人以柄﹐是被戮之人之過﹐與殺人者何尢﹖人問﹕執子之見﹐則老氏「不見可欲﹐使心不亂」之說﹐不幾謬乎﹖予曰﹕正從此說參來﹐但爲下一轉語﹕不見可欲﹐使心不亂﹐常見可欲﹐亦能使心不亂。何也﹖人能摒絕嗜欲﹐使聲色貨利不至於前﹐則誘我者不至﹐我自不爲人誘﹐苟非入山逃俗﹐能若是乎﹖使終日不見可欲而遇之一旦﹐其心之亂也﹐十倍於常見可欲之人。不如日在可欲之中﹐與若輩習處﹐則是「司空見慣渾閒事」矣﹐心之不亂﹐不大異於不見可欲而忽見可欲之人哉﹖老子之學﹐避世無爲之學而忽見可欲之人哉﹖老子之學﹐避世無爲之學也﹔笠翁之學﹐家居有事之學也。二說並存﹐則遊於方之內外﹐無適不可。

○節快樂過情之欲

樂中行樂﹐樂莫大焉。使男子至樂﹐而爲婦人者尙有他事縈心﹐則其爲樂也﹐可無過情之慮。使男婦並處極樂之境﹐其爲地也﹐又無一人一物攪挫其歡﹐此危道也。決盡提防之患﹐當刻刻慮之。然而但能行樂之人﹐卽非能慮患之人﹔但能慮患之人﹐卽是可以不必行樂之人。此論徒虛設耳。必須此等憂慮歷過一遭﹐親嘗其苦﹐然後能行此樂。噫﹐求爲三折肱之良醫﹐則囊中妙藥存者鮮矣﹐不若早畱餘地之爲善。

○節憂患傷情之欲

憂愁困苦之際﹐無事娛情﹐卽念房中之樂。此非自好﹐時勢迫之使然也。然憂中行樂﹐較之平時﹐其耗精損神也加倍。何也﹖體𨿽交而心不交﹐精未泄而气已泄。試彊愁人以歡笑﹐其歡笑之苦更甚於愁﹐則知憂中行樂之可已。𨿽然﹐我能言之﹐不能行之﹐但較平時稍節則可耳。

○節饑飽方殷之欲

饑﹑寒﹑醉﹑飽四時﹐皆非取樂之候。然使情不能禁﹐必欲遂之﹐則寒可爲也﹐饑不可爲也﹔醉可爲也﹐飽不可爲也。以寒之爲苦在外﹐饑之爲苦在中﹐醉有酒力之可憑﹐飽無輕身之足據。總之﹐交媾者﹐戰也﹐枵腹者不可使戰﹔並處者﹐眠也﹐果腹者不可與眠。饑不在腸而飽不在腹﹐是爲行樂之時矣。

○節勞苦初停之欲

勞極思逸﹐人之情也﹐而非所論於耽酒嗜色之人。世有喘息未定﹐卽赴溫柔鄕者﹐是欲使五官百骸﹑精神气血﹐以及骨中之髓﹑腎內之精﹐無一不勞而後已。此殺身之道也。疾發之遲緩𨿽不可知﹐總無不胎病於內者。節之之法有緩急二種﹕能緩者﹐必過一夕二夕﹔不能緩者﹐則酣眠一覺以代一夕﹐酣眠二覺以代二夕。惟睡可以息勞﹐飲食居處皆不若也。

○節新婚乍禦之欲

新婚燕爾﹐不必定在初娶﹐凡婦人未經禦而乍禦者﹐卽是新婚。無論是妻是妾﹐是婢是妓﹐其爲燕爾之情則一也。樂莫樂於新相知﹐但觀此一夕之爲歡﹐可抵尋常之數夕﹐卽知此一夕之所耗﹐亦可抵尋常之數夕。能保此夕不受燕爾之傷﹐始可以道新婚之樂。不則開荒辟昧﹐旣以身任奇勞﹐獻媚要功﹐又復躬承異瘁。終身不二色者﹐何難作背城一戰﹔後宮多嬖侍者﹐豈能爲不敗孤軍﹖危哉﹗危哉﹗當籌所以善此矣。善此當用何法﹖曰「靜之以心﹐𨿽曰燕爾新婚﹐只當行其故事。」說大人﹐則藐之「﹐禦新人﹐則舊之。仍以尋常女子相視﹐而大致大動其心。過此一夕二夕之後﹐反以新人視之﹐則可謂駕馭有方﹐而張弛合道者矣。

○節隆冬盛暑之欲

最宜節欲者隆冬﹐而最難節欲者亦是隆冬﹔最忌行樂者盛暑﹐而最便行樂者又是盛暑。何也﹖冬夜非人不曖﹐貼身惟恐不密﹐倚翠偎紅之際﹐欲念所由生也。三時苦於衤能衤戴﹐九夏獨喜輕便﹐袒裼裸裎之時﹐春心所由蕩也。當此二時﹐勸人節欲﹐似乎人情﹐然反此卽非保身之道。節之爲言﹐明有度也﹔有度則寒暑不爲災﹐無度則溫和亦致戾。節之爲言﹐示能守也﹔能守則日與周旋而神旺﹐無守則略經點綴而魂搖。由有度而馴至能守﹐由能守而馴至自然﹐則無時不堪暱玉﹐有暇卽可憐香。將鄙是集爲可焚﹐而怪湖上笠翁之多事矣。

◎卻病第五病之起也有因﹐病之伏也有在﹐絕其因而破其在﹐只在一字之和。俗云「家不和﹐被鄰欺。」病有病魔﹐魔非善物﹐猶之穿窬之盜﹐起訟構難之人也。我之家室有備﹐怨謗不生﹐則彼無所施其狡猾﹐一有可乘之隙﹐則環肆姦欺而崇我矣。然物必先朽而後虫生之﹐苟能固其根本﹐榮其枝葉﹐虫𨿽多﹐其柰樹何﹖人身所當和者﹐有气血﹑臟腑﹑脾胃﹑筋骨之種種﹐使必逐節調和﹐則頭緒紛然﹐顧此失彼﹐窮終日之力﹐不能防一隙之疏。防病而病生﹐反爲病魔竊笑耳。有務本之法﹐止在善和其心。心和則百體皆和。卽有不和﹐心能居重馭輕﹐運籌帷幄﹐而治之以法矣。否則內之不寧﹐外將奚視﹖然而和心之法﹐則難言之。哀不至傷﹐樂不至淫﹐怒不至於欲觸﹐憂不至於欲絕。「略帶三分拙﹐兼存一綫癡﹔微聾與暫啞﹐均是壽身資。」此和心訣也。三復斯言﹐病其可卻。

○病未至而防之

病未至而防之者﹐病𨿽未作﹐而有可病之機與必病之勢﹐先以藥物投之﹐使其欲發不得﹐猶敵欲攻我﹐而我兵先之﹐預發制人者也。如偶以衣薄而致寒﹐略爲食多而傷飽﹐寒起畏風之漸﹐飽生悔食之心﹐此卽病之機與勢也。急飲散風之物而使之汗﹐隨投化積之劑而速之消。在病之自視如人事﹐機才動而勢未成﹐原在可行可止之界﹐人或止之﹐則竟止矣。較之戈矛已發﹐而兵行在途者﹐其勢不大相徑庭哉﹖

○病將至而止之

病將至而止之者﹐病形將見而未見﹐病態欲支而難支﹐與久疾乍愈之人同一意況。此時所患者切忌猜疑。猜疑者﹐問其是病與否也。一作兩歧之念﹐則治之不力﹐轉盼而疾成矣。卽使非疾﹐我以是疾處之﹐寢食戒嚴﹐務作深溝髙壘之計﹔刀圭畢備﹐時爲出奇制勝之謀。以全副精神﹐料理姦謀未遂之賊﹐使不得揭竿而起者﹐豈難行不得之數哉﹖

○病已至而退之

病已至而退之﹐其法維何﹖曰﹕止在一字之靜。敵已至矣﹐恐怖何益﹖「剪滅此而後朝食」﹐誰不欲爲﹖無如不可猝得。寬則或可漸除﹐急則疾上又生疾矣。此際主持之力﹐不在盧醫﹑扁鵲﹐而全在病人。何也﹖召疾使來者﹐我也﹐非醫也。我由寒得﹐則當使之並力去寒﹔我自欲來﹐則當使之一心治欲。最不解者﹐病人延醫﹐不肯自述病源﹐而只使醫人按脈。藥性易識﹐脈理難精﹐善用藥者時有﹐能悉脈理而所言必中者﹐今世能有幾人哉﹖徒使按脈定方﹐是以性命試醫﹐而觀其中用否也。所謂主持之力不在盧醫﹑扁鵲﹐而全在病人者﹐病人之心專一﹐則醫人之心亦專一﹐病者二三其詞﹐則醫人什佰其徑﹐徑愈寬則藥愈雜﹐藥愈雜則病愈繁矣。昔許胤宗謂人曰「古之上醫﹐病與脈值﹐惟用一物攻之。今人不諳脈理﹐以情度病﹐多其藥物以幸有功﹐譬之獵人﹐不知兔之所在﹐廣絡原野以冀其獲﹐術亦昧矣。」此言多藥無功﹐而未及其害。以予論之﹐藥味多者不能愈疾﹐而反能害之。如一方十藥﹐治風者有之﹐治食者有之﹐治癆傷虛損者亦有之。此合則彼離﹐彼順則此逆﹐合者順者卽使相投﹐而離者逆者又復於中爲崇矣。利害相攻﹐利卒不能勝害﹐況其多離少合﹐有逆無順者哉﹖故延醫服藥﹐危道也。不自爲政﹐而聽命於人﹐又危道中之危道也。愼而又愼﹐其庶幾乎﹗

◎療病第六「病不服藥﹐如得中醫。」此八字金丹﹐救出世間幾許危命﹗進此說於初得病時﹐未有不怪其迂者﹐必俟刀圭藥石無所不投﹐人力旣窮﹐而沈屙如故﹐不得已而從事斯語﹐是可謂天人交迫﹐而使就「中醫」者也。乃不攻不療﹐反致霍然﹐始信八字金丹﹐信乎非謬。以予論之﹐天地之間只有貧生怕死之人﹐並無起死回生之藥。「藥醫不死病﹐佛度有緣人。」旨哉斯言﹗不得以諺語目之矣。然病之不能廢醫﹐猶旱之不能廢禱。明知雨澤在天﹐匪求能致﹐然豈有晏然坐視﹐聽禾苗稼穡之焦枯者乎﹖自盡其心而已矣。予善病一生﹐老而勿藥。百艸盡經嘗試﹐幾作神農後身﹐然於大黃解結之外﹐未見有呼應極靈﹐若此物之隨試驗驗者也。生平著書立言﹐無一不由杜撰﹐其於療病之法亦然。每患一癥﹐輒自考其致此之由﹐得其所由﹐然後治之以方﹐療之以藥。所謂方者﹐非方書所載之方﹐乃觸景生情﹐就事論事之方也﹔所謂藥者﹐非《本艸》必載之藥﹐乃隨心所喜﹐信手拈來之藥也。明知無本之言不可訓世﹐然不妨姑妄言之﹐以備世人之妄聽。凡閱是編者﹐理有可信則存之﹐事有可疑則闕之﹐不以文害辭﹐不以辭害志﹐是所望於讀笠翁之書者。

藥籠應有之物﹐備載方書﹔凡天地間一切所有﹐如艸木金石﹐昆虫魚鳥﹐以及人身之便溺﹐牛馬之溲渤﹐無一或遺﹐是可謂兩者至備之書﹐百代不刊之典。今試以《本艸》一書髙懸國門﹐謂有能增一療病之物﹐及正一藥性之訛者﹐予以千金。吾知軒﹑岐復出﹐盧﹑扁再生﹐亦惟有屏息而退﹐莫能覬覦者矣。然使不幸而遇笠翁﹐則千金必爲所攫。何也﹖藥不執方﹐醫無定格。同一病也﹐同一藥也﹐盡有治彼不效﹐治此忽效者﹔彼是則此非﹐彼非則此是﹐必居一於此矣。又有病是此病﹐藥非此藥﹐萬無可用之理﹐或被庸醫誤投﹐或爲臧獲謬取﹐食之不死﹐反以回生者。迹是而觀﹐則《本艸》所載諸藥性﹐不幾大謬不然乎﹖更有奇於此者﹐常見有人病入膏肓﹐危在旦夕﹐藥餌攻之不效﹐刀圭試之不靈﹐忽於無心中瞥遇一事﹐猛見一物﹐其物並非藥餌﹐其事絕異刀圭﹐或爲喜樂而病消﹐或爲驚慌而疾退。「救得命活﹐卽是良醫﹔醫得病痊﹐便稱良藥。」由是觀之﹐則此一物與此一事者﹐卽爲《本艸》所遺﹐豈得謂之全備乎﹖𨿽然﹐彼所載者﹐物性之常﹔我所言者﹐事理之變。彼之所師者人﹐人言如是﹐彼言亦如是﹐求其不謬則幸矣﹔我之所師者心﹐心覺其然﹐口亦信其然﹐依傍於世何爲乎﹖究竟予言似創﹐實非創也﹐原本於方書之一言「醫者﹐意也。」以意爲醫﹐十驗八九﹐但非其人不行。吾願以拆字射覆者攺卜爲醫﹐庶幾此法可行﹐而不爲一定不移之方書所誤耳。

○本性酷好之藥

一曰本性酷好之物﹐可以當藥。凡人一生﹐必有偏嗜偏好之一物﹐如文王之嗜菖蒲菹﹐曾之嗜羊棗﹐劉伶之嗜酒﹐盧仝之嗜茶﹐權長孺之嗜瓜﹐皆癖嗜也。癖之所在﹐性命與通﹐劇病得此﹐皆稱良藥。醫士不明此理﹐必按《本艸》而稽查藥性﹐稍與癥左﹐卽鴆毒視之。此異疾之不能遽瘳也。予嘗以身試之。庚午之歲﹐疫癘盛行﹐一門之內﹐無不呻吟﹐而惟予獨甚。時當夏五﹐應薦楊梅﹐而予之嗜此﹐較前人之癖菖蒲﹑羊棗諸物﹐殆有甚焉﹐每食必過一斗。因訊妻孥曰「此果曾入市否﹖」妻孥知其旣有而未敢遽進﹐使人密訊於醫。醫者曰「其性極熱﹐適與癥反。無論多食﹐卽一二枚亦可喪命。」家人識其不可﹐而恐予固索﹐遂詭詞以應﹐謂此時未得﹐越數日或可致之。詎料予宅鄰街﹐賣花售果之聲時時達於戶內﹐忽有大聲疾呼而過予門者﹐知其爲楊家果也。予始窮詰家人﹐彼以醫士之言對。予曰「碌碌巫咸﹐彼烏知此﹖急爲購之﹗」及其旣得﹐才一沁齒而滿胸之鬱結俱開﹐咽入腹中﹐則五臟皆和﹐四體盡適﹐不知前病爲何物矣。家人睹此﹐知醫言不驗﹐亦聽其食而不禁﹐病遂以此得痊。由是觀之﹐無病不可醫﹐無物不可當藥。但須以漸嘗試﹐由少而多﹐視其可進而進之﹐始不以身爲孤注。又有因嗜此物﹐食之過多因而成疾者﹐又當別論。不得盡執以酒解酲之說﹐遂其勢而益之。然食之旣厭而成疾者﹐一見此物﹐卽避之如仇。不相忌而相能﹐卽爲對癥之藥可知已。

○其人急需之藥

二曰其人急需之物﹐可以當藥。人無貴賤窮通﹐皆有激切所需之物。如窮人所需者財﹐富人所需者官﹐貴人所需者升擢﹐老人所需者壽﹐皆卒急欲致之物也。惟其需之甚急﹐故一投輒喜﹐喜卽病痊。如人病入膏肓﹐匪醫可救﹐則當療之以此。力能致者致之﹐力不能致﹐不妨紿之以術。家貧不能致者者﹐或向富人稱貸﹐僞稱親友饋遺﹐安置牀頭﹐予以可喜﹐此救貧病之第一著也。未得官者﹐或急爲納粟﹐或謬稱薦舉﹔已得官者﹐或眞謀銓補﹐或假報量移。至於老人欲得之遐年﹐則出在星相巫醫之口﹐予千予百﹐何足吝哉﹗是皆「卽以其人之道﹐反治其人之身」者也。𨿽然﹐療諸病易﹐療貧病難。世人憂貧而致疾﹐疾而不可救藥者﹐幾與恆河沙比數。焉能假太倉之粟﹐貸郭況之金﹐是人皆予以可喜﹐而使之霍然盡愈哉﹖

○一心鐘愛之藥

三曰一心鐘愛之人﹐可以當藥。人心私愛﹐必有所鐘。常有君不得之於臣﹐父不得之於子﹐而極疏極遠極不足愛之人﹐反爲精神所注﹐性命以之者﹐卽是鐘情之物也。或是嬌妻美妾﹐或爲狎客孌童﹐或系至親密友﹐思之弗得﹐與得而弗親﹐皆可以致疾。卽使致疾之由﹐非關於此﹐一到疾痛無聊之際﹐勢必念及私愛之人。忽使相親﹐如魚得水﹐未有不耳淸目明﹐精神陡健﹐若病魔之辭去者。此數類之中﹐惟色爲甚﹐少年之疾﹐彊半犯此。父母不知﹐謬聽醫士之言﹐以色爲戒﹐不知色能害人﹐言其常也﹐情堪愈疾﹐處其變也。人爲情死﹐而不以情藥之﹐豈人爲饑死﹐而仍戒令勿食﹐以成首陽之志乎﹖凡有少年子女﹐情竇已開﹐未經婚嫁而至疾﹐疾而不能遽瘳者﹐惟此一物可以藥之。卽使病軀羸弱﹐難使相親﹐但令往來其前﹐使知業爲我有﹐亦可慰情思之大半。猶之得藥弗食﹐但嗅其味﹐亦可內通腠理﹐外壯筋骨﹐同一例也。至若閨門以外之人﹐致之不難﹐處之更易。使近臥榻﹐相暱相親﹐非招人與共﹐乃贖藥使堂也。仁人孝子之養親﹐嚴父慈母之愛子﹐俱不可不預蓄是方﹐以防其疾。

○一生未見之藥

四曰一生未見之物﹐可以當藥。欲得未得之物﹐是人皆有﹐如文士之於異書﹐武人之於寶劍﹐醉翁之於名酒﹐佳人之於美飾﹐是皆一往情深﹐不辭困頓﹐而欲與相俱者也。多方覓得而使之一見﹐又復艱難其勢而後出之﹐此駕馭病人之術也。然必旣得而後畱難之﹐許而不能卒與﹐是益其疾矣。所謂異書者﹐不必微言祕籍﹐搜藏破壁而後得之。凡屬新編﹐未經目睹者﹐卽是異書﹐如陳琳之檄﹐枚乘之文﹐皆前人已試之藥也。須知奇文通神﹐鬼魅遇之﹐無有不辟者。而予所謂文人﹐亦不必定指才士﹐凡系識字之人﹐卽可以書當藥。傳奇野史﹐最病魔﹐倩人讀之﹐與誦咒辟邪無異也。他可類推﹐勿拘一轍。富人以珍寶爲異物﹐貧家以羅綺爲異物﹐獵山之民見海錯而稱奇﹐穴處之家入巢居而贊異。物無美惡﹐希覯爲珍﹔婦少妍媸﹐乍親必美。昔未睹而今始睹﹐一錢所購﹐足抵千金。如必俟希世之珍﹐是索此輩於枯魚之肆矣。

○平時契慕之藥

五曰平時契慕之人﹐可以當藥。凡人有生平向往﹐未經謀而者﹐如其惠然肯來﹐以此當藥﹐其爲效也更捷。昔人傳韓非書至秦﹐秦王見之曰「寡人得見此人與之遊﹐死不恨矣﹗」漢武帝讀相如《子虛賦》而善之﹐曰「朕獨不得與此人同時哉﹗」晉時宋纖有遠操﹐沈靜不與世交﹐隱居酒泉﹐不應辟命。太守楊宣慕之﹐畫其像於閣上﹐出入視之。是秦王之於韓非﹐武帝之於相如﹐楊宣之於宋纖﹐可謂心神畢射﹐寤寐相求者矣。使當秦王﹑漢帝﹑楊宣臥疾之日﹐忽致三人於榻前﹐則其霍然起舞﹐執手爲歡﹐不知疾之所從去者﹐有不待事畢而知之矣。凡此皆言秉彜至好出自中心﹐故能愉快若此。其因人贊美而隨聲附和者不與焉。

○素常樂爲之藥

六曰素常樂爲之事﹐可以當藥。病人忌勞﹐理之常也。然有「樂此不疲」一說作轉語﹐則勞之適以逸之﹐迹非拘士所能知耳。予一生療病﹐全用是方﹐無疾不試﹐無試不驗﹐徙癰浣腸之奇﹐不是過也。予生無他癖﹐惟好著書﹐憂藉以消﹐怒藉以釋﹐牢騷不平之气藉以鏟除。因思諸疾之萌蘗﹐無不始於七情﹐我有治情理性之藥﹐彼烏能崇我哉﹗故於伏枕呻吟之初﹐卽作開卷第一義﹔能起能坐﹐則落毫端﹐不則但存腹稿。迨沈屙將起之日﹐卽新編告竣之時。一生剞劂﹐孰使爲之﹖彊半出造化小兒之手。此我輩文人之藥﹐「止堪自怡悅﹐不堪持贈君」者。而天下之人﹐莫不有樂爲之一事﹐或耽詩癖酒﹐或慕樂嗜棋﹐聽其欲爲﹐莫加禁止﹐亦是調理病人之一法。總之﹐禦疾之道﹐貴在能忘﹔切切在心﹐則我爲疾用﹐而死生聽之矣。知其力乏﹐而故授以事﹐非擾之使困﹐乃迫之使忘也。

○生平痛惡之藥

七曰生平痛惡之物與切齒之人﹐忽而去之﹐亦可當藥。人有偏好﹐卽有偏惡。偏好者致之﹐旣可已疾﹐豈偏惡者辟之使去﹐逐之使遠﹐獨不可當沈屙之《七發》乎﹖無病之人﹐目中不能容屑﹐去一可憎之物﹐如拔眼內之釘。病中睹此﹐其爲累也更甚。故凡遇病人在牀﹐必先計其所仇者何人﹐憎而欲去者何物﹐人之來也屏之﹐物之存也去之。或詐言所仇之人災傷病故﹐暫快一時之心﹐以緩須臾之死﹐須臾不死﹐或竟不死也﹐亦未可知。股救親﹐未必能活﹔割仇家之肉以食親﹐痼疾未有不起者。仇家之肉﹐豈有異味可嘗﹐而怪色奇形之可辧乎﹖暫欺以方﹐亦未嘗不可。此則充類至義之盡也。愈疾之法﹐豈必盡然﹐得其意而已矣。

以上諸藥﹐創自笠翁﹐當呼爲《笠翁本艸》。其餘療病之藥及攻疾之方﹐效而可用者盡多。但醫士能言﹐方書可考﹐載之將不勝載。悉畱本等之事﹐以歸分內之人﹐俎不越庖﹐非言其可廢也。總之﹐此一書者﹐事所應有﹐不得不有﹔言所當無﹐不敢不無。「絕無僅有」之號﹐則不敢居﹕「𨿽有若無」之名﹐亦不任受。殆亦可存而不必盡廢者也。

