秋園雜佩明陳貞慧

荻洲鷗地﹐抱病來此﹐敗甑頹鐺﹐時煎惡艸﹐以送日隙則攤書滌硯﹐未足以消耗閒心。偶拈數條﹐以爲寂歷之助﹐題曰《秋園雜佩》。道者曰﹕此子無福﹐少卻松間一日瞌睡也。余笑而岕之。戊子秋八月定生識於亳村之雪岑廠。

●廟後茶

陽羨茶數種﹐岕爲最。岕數種﹐廟後爲最。廟後方不能畝﹐外郡人亦爭言之矣﹐然雜以他茶試之﹐不辧也。色香味三淡﹐初得口﹐泊如耳。有間﹐甘入喉﹔有間﹐靜入心脾﹔有間﹐淸入骨。嗟乎﹗淡者﹐道也。𨿽吾邑士大夫家﹐知此者可屈指焉。

●蘭

蘭龍池銅官間﹐芊眠峭蒨﹐離離如積﹐山人采摘﹐入衣香欲滿園﹐杖挑藤束﹐筐筥登市﹐累累不絕。每歲正二月之交﹐自長橋以至大街﹐鱗次櫛比﹐春光皆馥也。一干數花﹐生於夏月者則名蕙。

●龐公榛

龐公榛﹐生宜邑芙蓉寺﹐其味冷香幽冽﹐相傳爲龐居士訪太毓禪師﹐三到芙蓉﹐攜榛種此﹐因名。今寺門有三到亭。

●竹菇﹝注此蔬隔宿輒不可食﹐故𨿽鄰邑﹐不可致也﹞

竹菇﹐蕈也﹐山中所在有之。小如錢﹐色如胭脂新染﹐生以二月﹐味絕佳﹐眞山家上物也。王百谷稱爲伊蒲第一。

●南嶽蒓

雲間張季鷹﹐聞秋風起思蒓鱸﹐便拂衣歸﹐人髙之﹐而蒓之風味﹐始著吳中﹐他處亦不甚產。崇禎戊寅﹐問卿從西湖移至南嶽蘭墅澗中﹐其類遂繁﹐五六月間﹐莖長丈許﹐凝脂甚滑﹐眞如晶透雪葡萄也。味甚淡而旨﹐想季鷹秋風正饞此耳。或曰﹕惟南嶽澗中爲然﹐移置他所﹐卽不活也。

●香櫞

香櫞見《嶺表廣記》﹐一名枸櫞子﹐香與韻遠勝於佛手﹐以佛手自閩來﹐爭致之﹐實不及香櫞之組藉耐久耳。嘗見崧兒一詩有云「落落此非橘﹐幽於味外饒。摘香童僕手﹐分靜素瓷窯。」似能繪趣。自變亂以來﹐佛手建蘭茉莉﹐五年不至矣。間有非山人寒士所得妮﹐余庭畔香櫞數株﹐每當髙秋霜月﹐赭珠金實﹐累累懸綴﹐不下四五百球﹐摘置紅甆﹐幽香一室﹐凡吾之襟裾夢瀋﹐皆是物也。以不用錢買﹐余得以分贈親知﹐一時沾沾爲貧兒暴富矣。

●書硯

陳眉公云「文人之硯﹐猶美人之鏡﹐不能離也。」甲戌初夏﹐余過訪眉公於佘山﹐出藏硯相賞於綠陰之下﹐舉一以贈余﹐有宋元二年學生蔡玨制數字。凡石質之粗者﹐易墨而敗筆﹐細潤者便不能發墨﹐此硯質潤而仍易墨﹐可稱佳品。余藏數硯﹐不能過之。今年城居兩月﹐親友處假一硯﹐最不生墨﹐筆著紙﹐墨卽浮撒﹐且蟾滴勞甚﹐愈以見硯之佳者足寶也。但餘焚欲君苗﹐磨非維翰﹐負愧眉先生捐佩意耳。

●鸚鵡啄金杯

窯器﹐前朝如官﹑哥﹑定等窯﹐最有名﹐今不可多得矣。余家藏白定百折杯﹐誠茶具之最韻﹐爲吾鄕吳光祿十友齋中物﹐屢遭兵火﹐尙巋然魯靈光也。國朝窯器之精者﹐無逾宣﹑成二代。宣乃遠不及成﹐宣則雞文粟起﹐佳處易見。成則淡淡穆穆﹐饒風致﹐如食橄欖﹐妙有回味耳。余友問卿家藏鸚鵡啄金杯﹐髙足磐口﹐亭亭玉立﹐一名四妃十六子﹐又名太平雙喜﹐淡白中見殷碧離離之色﹐眞如撒卜嵌空﹐櫻桃的歷﹐寶光欲浮﹐使人不能手。每過雲起樓﹐促膝飛觥﹐出成杯勸酒﹐醉眼婆娑﹐睹此太平遺物﹐不勝天寶琵琶之感﹝注雲起樓﹐吳問卿先姑丈城中宅﹐欄檻花石甚麗﹞。

●時大彬壺

時壺名遠甚﹐卽遐陬絕域猶知之。其制始於供春壺﹐式古朴風雅﹐茗具中得幽野之趣者﹐後則如陳壺﹑徐壺﹐皆不能仿佛大彬萬一矣。一云﹕供春之後﹐四家董翰﹑趙良﹑袁錫﹐其一則大彬父時鵬也。彬弟子李仲芳﹐芳父小圓壺﹐李四老官號養心﹐在大彬之上﹐爲供春勁敵﹐今罕有見者。或淪鼠菌﹐或重雞彜﹐壺亦有幸有不幸哉﹗

●湘管

湘竹彌竹﹐出西粵山中﹐其地多猺獞所居﹐非裹糧徒步﹐冒煙瘴﹐犯霜雪﹐不致也。舟行六千里﹐得至江南﹐擇其篁孫之美好者﹐胭肌猩暈﹐斷以爲管﹐始爲徐陵珊架上物﹐亦勤且勤矣。崇禎戊辰﹐家仲父別駕桂林﹐前後多有攜歸﹐每得百餘管﹐視之不重也。餘年家文文起相國﹐余友吳次尾﹐頗好之﹐多有所遺。二十年來﹐零落殆盡﹐所存不及十餘。遙望西粵﹐何異天上﹖然中年離亂﹐江淹五色﹐湘東銀筆﹐安所用之﹖況海內知交﹐嵇鍛王琴﹐多化爲異物。騷魂徒賦﹐筆冢成封﹐睹一湘管﹐而坡老磨人之謔﹐廣陵絕調之悲﹐茫茫交集﹐止有曇州遺淚﹐與管上湘痕﹐淫淫罨靄而已﹐又何異於龜蒙之志錦裙也﹖

●黃熟。

黃熟出粵中眞臘者爲上﹐香味甚穩﹐佳者不減角沈﹐次亦勝沈速﹐下者謂之黃熟桶﹐濃煙潑鼎﹐不能堪耳。初價不甚昂﹐山家所易辦﹐今不能多得﹐香肆中絕少佳品。每坐雨煮茶﹐窗綠正午﹐輒思此良友。

●五色石子

五色石子﹐出六合山瑪瑙澗﹐雨後胭痕螺髻﹐累累濯出。然山深地僻﹐往返六十里﹐非好事者不到。自萬曆甲午﹐餅師估兒﹐從旁結艸棚以市酒食﹐於是負石者始眾﹐蜂湧蟻聚﹐日不下數石﹐以白磁盤新水盛之﹐好甚者十不得一二﹐其佳者猩紅黛綠﹑云橈不一﹐或爲羊脂玉﹐或爲蜀川錦﹐或爲鸚鵡紫﹐或爲僧眼碧﹐或爲嫩鵝黃﹐朱者如美人睡痕﹐黑者如山猿怪癭﹐文采陸離﹐𨿽■﹝王母﹞琭堆盤﹐琥珀映觴﹐無以加是。縱不敢望米襄陽研山﹐然亦石骨中之小有奇趣者﹐獨狠闤闠市兒﹐寸許石子﹐索價每以兩許。昔坡公餅餌﹐易得以二百五十枚﹐供佛印﹐令生今日﹐當有同嘆。

●折疊扇

宋朝握團扇﹐其折疊扇﹐自永樂朝鮮貢始﹐始頒其式。宣宏間扇名於時者﹐尖根爲李昭﹐馬勛爲單根圓頭。又方家制方相傳云﹕文衡山非方扇不書﹐川扇戈扇以地著。後又有蔣三蘇臺荷葉﹑李玉臺柳邵明若﹐李文甫耀濮仲謙﹐雕邊之最精者也。遠者百餘年﹐近亦四五十年物。卽一扇之制﹐而精堅脕薄﹐其爲升降也具矣﹝注﹕陸文裕得楊妹子寫扇折痕﹐尙存孫愐韻注。搊扇﹐則唐人已有矣。見《物理小志》﹐抑亦團扇之折疊者﹐並志以備參考﹞。

●邱山胡桃

邱山﹐邑人﹐雕刻精工﹐所制胡桃墜﹐人物山水樹木﹐毫髮畢具。余見其有漁家樂﹐東坡遊赤壁﹐百花籃詩意﹐有夜半燒燈炤海棠﹐春色先歸十二樓﹐數事。窗閣玲瓏﹐疏枝密樹﹐掩映斐亹﹐卽善繪者﹐無逾其精巧。他有效者﹐便見刀鑿痕﹐終不及其雅煉矣。𨿽一小技耳﹐前後莫有工者。且胡桃大不逾寸﹐幻如許狡獪﹐令人目境迷離﹐亦一奇也。故記之。

●杜鵑﹝原文闕﹞

﹝謹按《蛟橋鈐記》云﹕長橋脈斷杜鵑枯﹐四方兵亂﹐此語不知何來﹖流聞甚久。或云﹐郭景純之遺驗也。崇禎辛巳﹐杜鵑忽枯﹐周相國是年建坊於橋北上﹐橋脈鑿斷﹐坊亦未成﹐遂有甲申之變。杜鵑產蜀中﹐素有名﹐宜興善行洞杜鵑﹐生石壁間﹐花碩大﹐瓣有痕點﹐最爲佳本﹐不亞蜀中也。杜鵑以花鳥並名。昔少陵幽愁拜鳥﹐今是花亦可弔矣。戊辰秋日男維嶽擬補。﹞

●永定海棠﹝原文闕﹞

﹝謹按海棠以西府爲貴﹐吾宜永定村海棠﹐相傳爲宋時遺植﹐卽坡公置產還券處也。坡公來宜﹐吟詠其下﹐詩云﹕日暖風輕春睡足。善於描繪矣。永定邵氏﹐爲宜邑舊族﹐其家之盛衰興替﹐亦不知凡幾矣。獨海棠猶以永定著名﹐虯枝艷葩﹐光影照耀﹐花開時﹐遠近觀者雲集。噫﹗故家遺族﹐流風餘韻﹐尙有過而問之者乎﹖抑無足津逮耶﹖噫﹐良可慨也﹗戊辰仲冬男宗石擬補。﹞

先大人《山陽錄》《秋園雜佩》兩書﹐宗石十齡時曾見鏤板。丙申﹐遭先君大故﹐宗石年甫十三﹐四壁無存﹐饑驅渡江﹐贅雪苑侯公甥館﹐孑然一身﹐僅守先大人所撰《皇明語林》《雪岑集》《山陽錄》《書事七則》《秋園雜佩》諸稿﹐皆先大人手自刪攺者。癸亥冬﹐筮仕博陵。丙寅﹐三兄到署﹐始知前所梓兩板已失。宗石謀共付剞劂﹐而《皇明語林》《雪岑集》﹐卷帙稍繁﹐蓋將有待﹐乃先刻《山陽錄》《書事七則》﹐質之海內。惟《秋園雜佩》﹐細校先外舅侯公序﹐缺杜鵑﹑永定海棠二則。戊寅春﹐寄書三兄﹐搜之家乘﹐抄稿郵示﹐較宗石藏稿﹐又少香櫞﹑書硯﹑湘管﹑黃熟四則﹐文亦稍有異同。嗚呼﹗先人手澤﹐一傳已多缺略﹐況其後焉者乎﹖宗石不禁淚下沾襟﹐動弓冶箕裘之感矣。玆同三兄追逆先大人立言之旨﹐以意補之﹐登之梨棗﹐卽以先外舅侯公序冠其端﹐諸則悉詳﹐可作總目。是書𨿽不能還舊觀﹐庶釋郭公夏五之憾於萬一也。戊辰仲冬四男宗石謹書於安平公署。

右《秋園雜佩》一卷﹐明陳貞慧撰。按《常州府誌》﹕先生字定生﹐宜興人﹐少保於廷第六子﹐吳梅村贈詩所稱「茶有一經眞處士﹐橘無千絹舊淸卿。知交東冶傳鉤黨﹐子弟南皮負盛名」者也。徐健庵墓志銘﹐稱先生副榜貢生﹐攺官生﹐贈檢討﹐則其子迦陵太史薦舉博學鴻詞入史局後作也。事迹錯見《壯悔堂集》《綏寇紀略》《板橋雜記》等書。是書爲其子宗石所刊﹐缺杜鵑﹑永定海棠二則﹐補焉。宗石字子萬﹐侯朝宗婿﹐《壯悔堂集》有贈陳郎序﹐卽其人也。黃梨洲稱先生侍少保﹐宦遊南北﹐凡朝政之缺失﹐君子小人之消長﹐口談筆記﹐皆出經生聞見之外。所著有《皇明語林》《山陽錄》《雪岑集》《交遊錄》《八大家文選》等書﹐今皆不傳。宗石謂先刻《山陽錄》《七則》﹐質之海內﹐亦迄今未見。則是書不尢當珍惜耶﹖梨洲又稱先生國亡之後﹐殘山勝水﹐無不戚戚可念。埋身土室﹐不入城市者十餘年。而遺民故老﹐時時猶向陽羨山中﹐一問生死﹐流連痛飲﹐驚離弔往﹐恍如月泉吟社﹐乃所著僅同吉光片羽﹐月苦風酸﹐以庽麥秀黍離之感﹐固當重付剞劂﹐以廣爲流布。噫方朔萬言﹐阮咸三語﹐又必多乎哉﹖咸豐癸丑大雪後二日﹐南海伍崇曜跋。

