山房隨筆元蔣正子

辛稼軒帥浙東時﹐晦庵南軒任倉憲使。劉攺之欲見辛﹐不納。二公爲之地﹐云「某日公燕至後筵便坐﹐君可來。門者不納﹐但喧爭之﹐必可入。」旣而﹐攺之如所教﹐門外果諠嘩。辛問故﹐門者以告﹐辛怒甚。二公因言攺之豪傑也﹐善賦詩﹐可試納之。攺之至﹐長揖。公問﹕「能詩乎﹖」曰「能。」時方進羊腰腎羹﹐辛命賦之。攺之對﹕「寒甚﹐願乞卮酒。」酒罷﹐乞韻。時飲酒手顫﹐餘瀝流於懷﹐因以「流」字爲韻。卽吟云「拔毫已付管城子﹐爛首曾封關內侯。死後不知身外物﹐也隨樽酒伴風流。」辛大喜﹐命共嘗此羹﹐終席而去﹐厚饋焉。席散﹐南軒邀至公廨﹐置酒語之曰「先君魏公﹐一生公忠﹐爲國功臣﹐厄於命﹐來挽者竟無一篇得此意。願君有作﹐以發幽潛。」攺之卽賦一絕云「背水未成韓信陣﹐明星已隕武侯軍。平生一點不平气﹐化作祝融峯上云。」南軒爲之墮淚。今《龍洲集》中不見此二詩﹐豈遺之邪﹖又云﹕稼軒守京口時﹐大雪﹐帥僚佐登多景樓。攺之敝衣曳履而前﹐辛令賦雪﹐以「難」字爲韻。卽吟云「功名有分平吳易﹐貧賤無交訪戴難。」自此莫逆云。

李公山節﹐汾洲人也。端平中﹐朱湛盧復之使北﹐展覲八陵﹐引李與王仲偕南。李初任鄕郡節制司幹官﹐後任西山倅。時正倅陳三嶼松龍會僚友於多景樓﹐賞楊妃菊﹐令諸妓各持紙筆﹐侍眾官請詩。李后至﹐酒一行﹐起背手數步吟云「命委馬嵬坡畔泥﹐驚魂飛上傲霜枝。西風落日東籬下﹐薄幸三郎知不知﹖」

詞至精切﹐或至閣筆。

西山張倅蕓窗﹐有繡養娘者﹐命蒼頭遞一羅帕與館人劉啟之﹐童偶遺之於地。蕓窗責劉﹐卽遣去。劉作詩謝張云「夜深檛鼓醉紅裙﹐半世侯門熟稔聞。自是東鄰窺宋玉﹐非關司馬挑文君。蒼頭誤送香羅帕﹐簧舌翻成貝錦文。幸賴老成持定力﹐一帆安穩過溪云。」

李邦美過句容之村鄕﹐見酒肆粉壁明潔﹐題云「靑裙白面哄挑菜﹐茅舍竹籬疏見梅。」未及後聯﹐店翁怒曰「我以此壁爲人塗污﹐方一新之﹐今爾又作俑也。」遂不書。有客續至﹐問翁﹐翁悔之。一日李再過之﹐翁請足成﹐李笑取筆書云「春事來年無信息﹐一聲啼鳥喚將來。」往來知音皆愛之。

寶佑甲寅﹐江東多虎﹐有司行禬禳之典﹐靑詞末聯云「𨿽曰寅年之足﹐或有數存﹔去其乙字之威﹐尙祈神力。」蓋古詩有「寅年足虎狼」之句﹐傳謂「虎威如乙字」﹐對屬甚工。

京口韓香除夜請客作桃符云「有客如擒虎﹐無錢請退之。」以其姓爲對也。

直北某州有道君題壁一詩云「徹夜西風撼破扉﹐蕭條孤館一燈微。家山回首三千里﹐目斷山南無雁飛。」

「曾聞海上鐵斗膽﹐猶見雲中金甲神。」乃陸樞密君實挽張郢州世傑詩也。張公擁徳佑景炎祥興於海上﹐各擁兵南北岸。一夕大風雨﹐皆不利。張覆舟而薨。翌蚤獲屍﹐棺殮焚化﹐其膽如斗大﹐而焚不化﹐諸軍感慟。忽雲中見金甲神人﹐且云「今天亡我﹐關系不輕﹐後身當出恢復矣。」此詩全篇不傳。忠義英烈﹐𨿽亡﹐尢耿耿也。

僧本眞﹐號月湖半顚﹐賦吳門上元云「村翁看了上元歸﹐正是西樓月落時。誇道官衙好燈火﹐不知渾爾點膏脂。」微聞於郡守吳退奄﹐遂命住虎邱寺。

有刺夏金吾貴云「節樓髙聳與云平﹐通國誰能有此榮。一語淮西聞養老﹐三更江上便抽兵。不因賣國謀先定﹐何事勤王詔不行。縱有虎符髙一丈﹐到頭難免賊臣名。」人謂北兵旣至﹐許貴以淮西一道與之養老﹐故戢兵不戰。然宋當國者處置失宜﹐方詔貴及其子松上流策應。又知正陽失利﹐松已死﹐不能無憾。又俾受孫虎臣節制﹐乃大不樂﹐本無戰心。況秋壑退師﹐數十萬眾一鼓而潰﹐夏𨿽勇健﹐亦何爲哉﹗

京口天慶觀主聶碧窗﹐江西人﹐嘗爲龍翔宮書記。北朝赦至﹐感而有詩云「乾坤殺气正沈沈﹐又聽燕臺降徳音。萬口盡傳新詔好﹐四朝誰念舊恩深。分茅列土將軍志﹐問捨求田老父心。麗正押班猶昨日﹐小臣無語淚沾襟。」又哀被虜婦云「當年結髮在深閨﹐豈料人生有別離。到底不知因色誤﹐馬前猶自買臙脂。」又詠北婦云「雙柳垂鬟別樣梳﹐醉從馬上倩人扶。江南有眼何曾見﹐爭捲珠簾看固姑。」觀中有趙太祖眞容﹐北來者見必拜。聶因題其上云「鳳表龍姿儼若新﹐一回展卷一傷神。天顏亦怪君非虜﹐河北﹑山東總舊臣。」

梁棟隆吉題茅峯云「杖藜絕頂窮追尋﹐靑山世界開嶇嵚。碧雲遮斷天外眼﹐春風吹老人間心。大龍升天寶劍化﹐小龍入海明珠沈。何人更守元帝鼎﹐有客欲問秦皇金。顚崖誰念受辛苦﹐古洞未易尋幽深。神光不破黑暗惱﹐山鬼空作《離騷》吟。安得長松撐日月﹐華陽世界收層陰。長嘯一聲下山去﹐艸木爲我畱淸音。」隆吉以戊辰登科﹐任仁和尉﹐老依元符宮宗師許道杞。許甚禮之﹐且賙其家。梁好嘲罵﹐眾道士惡之﹐遂箋此詩告官﹐以譏時逮捕金陵﹐備嘗笞楚﹐卒得免﹐亦終不偶而殂。

吳履齋開慶之變﹐再入相。四明士子上詩﹕「來則非邪抑是邪﹐緣堤何必更行沙。瑟當調處難膠柱﹐棋到危時見作家。公論有誰能著腳﹐事機至此轉聱牙。不如疊嶂雙溪下﹐行對靑山坐看花。」言者附賈似道描畫彈劾﹐貶循州而殂。饒州士熊某嘲之云「近來西北又干戈﹐獨立斜陽感慨多。雷爲元城驅劫火﹐天胡丁謂活鯨波。九原難起先生死﹐萬世其如公論何。道過雕峯休插竹﹐想逢宗老續長歌。」菊巖李苾祭以文曰「潞公不能不疏﹐溫公不能不毀﹐趙忠簡不能不遷﹐寇萊公不能不死。爾民無福﹐豈天奪之﹖我士無祿﹐豈天厭之﹗嗚呼﹐後世而無先生者乎﹐孰能志之﹖後世而有先生者乎﹐孰能待之﹖」

永嘉余徳鄰宗文﹐與聶碧窗弈棋﹐余屢北。有賈地仙丹者﹐國手也。余呼之至﹐紿聶云「某有僕能棋﹐欲試數著不敢。」聶俾對枰﹐連敗數局。余自內以片紙書十字﹕「可憐道士碧﹐不識地仙丹。」聶大笑曰「我固疑其不凡。」

三山林觀過﹐年七歲﹐嬉遊市中﹐以鬻詩自命。或戲令詠轉失气云「視之不見名曰希﹐聽之不聞名曰夷。不啻若自其口出﹐人皆掩鼻而過之。」林曾試神童科﹐不甚達。

三衢畱中齋﹐甲辰大魁。文山宋瑞﹐丙辰大魁。中齋作相﹐身享富貴三十年﹐仕北爲尙書。文山才登第﹐丁父憂﹐仕塗亦坎壈。乙亥糾義兵勤王﹐終以罔功﹐患難中倚之爲重。𨿽名爲相﹐黃扉之貴﹐萬鍾之奉﹐無有也。江西羅秋臺詩云「嚙雪蘇卿受苦辛﹐庾公老作北朝臣。當年龍首黃扉客﹐猶是衡門一樣人。」中齋物色將羅織之﹐亟歸而免。

薛制機言﹐有賀自長沙移鎭南昌者﹐啟云「夜醉長沙﹐曉行湘水﹐難教檣燕之畱。杜詩。朝飛南浦﹐幕捲西山﹐來聽佩鸞之舞。王勃。」又有賀除直祕閣依舊沿江制置司幹辦公事云「望玉宇瓊樓之邃﹐何似人間﹖從綸巾羽扇之遊﹐依然江表。」上巳請客云「三月三日﹐長安水邊多麗人。一觴一詠﹐會稽山陰修褉事。」又云「良辰美景﹐賞心樂事﹐四者難並。崇山峻嶺﹐茂林修行﹐羣賢畢至。」姚橘洲君臨安時﹐吳履齋拜相﹐姚語諸客作啟賀之。商量起句﹐彭晉叟云「轉鴻鈞﹐運紫極﹐萬化一新。自龍首﹐到黃扉﹐百年幾見。」

陳雲屋嘲翟兄之姓雲﹕「失足如何躍﹐無光耀不成。若非身倚木﹐爲棹亦難行。」時翟館水南楊氏﹐蓋嘲其倚楊也。

莫兩山傷丁氏故基﹐題一絕於太虛堂﹕「疏雨斑斑灑葉舟﹐前山喚客作淸遊。芳華消歇春歸後﹐野艸荒田一片愁。」

文本心典淮郡﹐蕭條之甚﹐謝賈相啟中云「人家如破寺﹐十室九空﹔太守若頭陀﹐兩粥一飯。」

蔣復軒﹝鑷白髮詩﹞云「勸君休鑷鬢毛斑﹐鬢到斑時已自難。多少朱門少年子﹐業風吹上北邙山。」

杜氏婦作﹝北行詩﹞﹕「江南幼女別鄕閭﹐一似昭君遠嫁胡。默默一身離故國﹐區區千里逐狂夫。慵拈簫管吹羌曲﹐懶系羅裙舞鷓鴣。多少眼前悲泣事﹐不如花柳舊江都。」此等多有戲作﹐題之驛亭﹐以爲美談。

許平仲衡﹐學問文藝﹐爲世所尊﹐稱爲夫子﹐人目爲許先生。養志不仕﹐有﹝辭召命詩﹞云「一天雷雨誠堪畏﹐千載風雲謾企思。畱取閒身臥田舍﹐靜看蝴蝶掛蛛絲。」可以觀其志矣。一號魯齋。

張文簡﹝雪詩﹞﹕「銀檐不雨澑常滴﹐玉樹無風花自開。」其家集不收。

盧梅坡詠梅開一花詩云「昨夜花神有底忙﹐先教踏白入南邦。冷將雙眼窺春破﹐肯把孤心受雪降。樊弟得兄呼最長﹐竹君取友嘆無雙。試於月夜窗前看﹐一在枝頭一在窗。」

杜善甫山東名士﹐工詩文﹐不屑仕進﹐遊嚴相之門。嚴乃濟南望族﹐善甫爲所敬重。一日讒者間之﹐情分寖乖。杜謝以詩云「髙臥東窗興已成﹐簾鉤無復掛冠聲。十年恩愛淪肌髓﹐只說嚴家好弟兄。」嚴悟非其過﹐欸密如初。時有掌兵官遠戍於外﹐其妻宴客﹐笙歌終夕。善甫詩曰「髙燒銀燭照雲鬟﹐沸耳笙歌徹夜闌。不念徵西人萬里﹐玉關霜重鐵衣寒。」聞者快之﹐有薦之於朝﹐遂召之。表謝不赴﹐中二聯云「俾獻言於乞言之際﹐敢盡其忠﹔若求仕於致仕之年﹐恐無此理。不能爲白居易﹐謾法香山居士之名﹔惟願學陸龜蒙﹐拜賜江湖散人之號。」予分教溧陽﹐一淮士過﹐求宿學捨。士遊山東甚久﹐爲余道其詞甚多﹐僅記此。

楊煥然號關西夫子﹐﹝題孔子廟﹞﹕「會見春風入杏壇﹐奎文閣上獨憑欄。淵源自古尊洙﹑泗﹐祖述何人似孟﹑韓。竹簡不隨秦火冷﹐楷林髙倚魯城寒。漂零蹤迹千年後﹐無分東家寄一簞。」又黨懷英詩﹕「魯國遺蹤墮渺茫﹐獨余林廟壓城荒。梅梁分曙霞棲影﹐松牖回春月駐光。老檜曾沾周雨露﹐斷碑猶是漢文章。不須更問傳家遠﹐泰岱參天汶﹑泗長。」黨﹐承安間人﹐工篆書﹐嘗作杏壇二字﹐刻於祖庭。

翟惠父﹝詠鬼門關﹞﹕「盤盤重險壓三塗﹐慘慘陰靈怖萬夫。靑海戰魂來守鑰﹐黃塵行客過張弧。西風古道悲羸馬﹐落日荒山嘯老狐。年少文人今白首﹐小猖休苦笑揶揄。」惠父北人。

閻子靜復﹐至元間翰林學士。後廉訪浙西﹐有﹝梅杖詩﹞云「凍盡西湖萬玉柯﹐春風入手重摩挲。較量龍竹能香否﹐比並鳩藤柰白何。聲破夢寒霜滿戶﹐影隨詩瘦月橫坡。只知功到調羹盡﹐不道扶顚力更多。」

元遺山好問裕之﹐北方文雄也。其妹爲女冠﹐文而艷。張平章當揆﹐欲娶之﹐使人囑裕之。辭以可否在妹﹐妹以爲可則可。張喜﹐自往訪﹐覘其所向。至則方自手補天花板﹐輟而迎之。張詢近日所作﹐應聲答曰「補天手段暫施張﹐不許纖塵落畫堂。寄語新來雙燕子﹐移巢別處覓雕梁。」張悚然而出。

劉山翁汝進﹐漫塘幼子﹐學問宏深﹐文字典雅。與客九日遊龍山﹐以「人世難逢開口笑」分韻﹐翁得「口」字云「縱步龍山顚﹐放舟龍蕩口。羣然雁鶩行﹐雜之牛馬走。我拙不能詩﹐我病不能酒。試問賞花人﹐還有菊花否﹖」眾服其工﹐諸信齋誦此。

金國南遷後﹐國浸弱不支﹐又遷睢陽。某後不肯播遷﹐寧死於汴。元遺山曰「桃李深宮二十年﹐更將顏色向誰憐。人生只合梁園死﹐金水河邊好墓田。」

至元戊寅己卯間﹐有董恢者﹐江陵人﹐後居太原﹐任丁角酒稅副使﹐僦屋以居。詩云「白髮蒼頭一腐儒﹐行無轍迹住無廬。鄧林萬頃靑靑木﹐肯爲鷦鷯借一枝。」又「翠閣朱樓晝掩扉﹐尋巢燕子不能歸。落花吹泥東風雨﹐繞徧芳檐無處依。」

漫塘先生與客燕坐﹐只窗外櫻桃惟一實﹐共以爲笑。忽一客來訪﹐自言能詩﹐因命賦之﹐云「燒丹道士藥鑪空﹐枉費先生九轉功。一粒丹砂尋不見﹐曉來枝上弄春風。」眾咸喜之。

周芝田浙人﹐浪迹江湖﹐道冠野服﹐詩酒諧笑﹐略無拘檢﹐亦時出小戲以悅人﹐而不知其能琴與詩也。遇琴則一彈﹐適興則吟一二句﹐而不終篇。嘗﹝賦石上兩竹﹞云「淋漓滿腹藏春雨﹐突兀半拳生曉云。」亦自可人。又「艸香花落後﹐雲黑雨來時。」﹝琴詩﹞云「膝上橫陳玉一枝﹐此音惟獨此心知。夜深斷送鶴先睡﹐彈到空山月落時。」

遨溪張復﹝題雨竹圖﹞云「涓涓而淨﹐森森而立。孟宗倚之﹐淚痕猶濕。」﹝風竹圖﹞云「可屈者气﹐不屈者節。故人來之﹐盡掃秋月。」皆有思致。

趙靜齋淮﹐被執於溧陽丰登莊﹐至北府﹐辭家廟云「祖父有功王室﹐徳澤沾及子孫。今淮計窮被執﹐誓以一死報君。刀鋸置之不問﹐萬折忠義常存。急告先靈速引﹐庶幾不辱家門。」卽登棹船發。至瓜洲被刑﹐無有敢埋其屍者。有一寵姬在焦僉省處﹐此姬啟僉省云「趙四知府﹐今日已死矣。妾元是他婢子﹐望相公以妾之故﹐許妾將屍焚化﹐也是相公一段陰隙事。」焦許之。乃作一棺焚之。又啟收骨﹐投之於水﹐亦從之。遂以裙盛骨殖﹐到江邊大慟﹐投江而死。又聞其孫享祭﹐靜齋降筆云「生居四代將門家﹐不幸遭逢被虜拏。死在瓜洲無葬地﹐幽魂夜夜到長沙。」其兄冰壺﹐潛自京口遷金陵。北兵至﹐棄家而遁﹐南徙不返﹐死葬海旁山上。

吳門有吏娶一娼﹐燕客﹐歌舞徹旦。明日犯事﹐決配九江﹐與婦泣別登舟。盧梅坡詩云「昨夜笙歌燕畫樓﹐明朝揮淚送行舟。當初嫁作商人婦﹐無此江頭一段愁。」

一戶曹之妻﹐與太守有私﹐府學一士子知其事。戶曹任滿將去﹐守招其夫婦飲﹐士子作﹝祝英臺近﹞付妓﹐令歌之﹕「抱琵琶﹐臨別語﹐把酒淚如洗。似恁春時﹐倉卒去何意。牡丹恰則開園﹐茶縻廝勾﹐便下得﹐一帆千里。好無謂﹐復道明日行呵﹐如何戀得你。一葉船兒﹐休要更沈醉。後梅子靑時﹐楊花飛絮側耳聽﹐喜鵲哩。」守與此婦俱墮淚﹐其夫不悟。

靈隱寺主僧元肇﹐號淮海。寺有松大數十圍﹐史相當軸﹐遣人伐松。松與月波亭相對﹐僧作詩云「大夫去作棟梁材﹐無復淸陰覆綠苔。惆悵月波亭上望﹐夜深惟見鶴歸來。」

穆陵在禦﹐閻貴妃父良臣起香火功徳院﹐欲勝靈﹑竺﹐乃伐鄰松供屋材。僧作詩曰「不爲栽松種茯苓﹐祇緣山色四時靑。老僧不惜攜將去﹐畱與西湖作畫屏。」詩徹於上﹐遂命勿伐。又山中有寺基久圮﹐勢家規其地營葬。僧亦有詩刺之﹕「一定空山已有年﹐不須惆悵起頹磚。道旁多少麒麟冢﹐轉眼無人送紙錢。」遂不復取。

吉州羅西林集近詩刊﹐一士囊詩及門﹐一童橫臥棖闑間﹐良久﹐喚童起曰「將見汝主人﹐求刊詩。」童曰「請先與我一觀﹐我以爲可﹐則爲公達。」客怪之曰「汝欲觀我詩﹐汝必能吟﹐請賦一詩﹐當示汝。」童請題。客曰「但以汝適來睡起搔首意爲之。」童卽吟曰「夢跨靑鸞上碧虛﹐不知身世是華胥。起來搔首渾無事﹐啼鳥一聲春雨餘。」客駭服﹐同入見西林。欸之數日。取其﹝菊詩﹞云「不逐春風桃李妍﹐秋風收拾短籬邊﹐如何枝上金無數﹐不與淵明當酒錢。」童乃羅之子也。

南康建昌縣有神童山﹐每大比﹐試童子至百人﹐七取其一。有鄧文龍﹐年八歲﹐穎出諸童子右。方嶽巨山守南康﹐欲祝爲子。父謂之曰「汝﹐余所鐘愛﹐太守固欲祝汝﹐將若何﹖」文龍曰「第許之。」巨山一日招諸名士﹐如馮紫山深居兄弟者﹐而鄧父子與焉。席上太守及諸公祇服褙子﹐文龍以綠袍居座末。坐定﹐供茶﹐文龍故以托子墮地﹐諸公戲以失禮。文龍曰「先生衩衣﹐學生落托。」眾爲一笑。酒酣﹐巨山戲曰「口紅衣綠如鸚鵡。」文龍應曰「頭白形烏似老鴉。」又令賦君子竹﹐卽詠曰「瀟湘﹑子猷宅﹐平將風月分。兩軒渾似我﹐一日可無君。」眾異之。後易名元觀﹐年十五領鄕薦﹐登上第。

僧徳丰﹐三山人﹐有﹝重陽詩﹞云「戰盡今秋見太平﹐西風多作北風聲。不吹烏帽吹氈帽﹐籬下黃花笑不成。」鐘山長老舉以自代﹐答云「耿耿孤吟對古梅﹐忽傳軍將送書來。倚崖枯木摧殘甚﹐虛負陽和到一回。」竟不赴。

賈秋壑敗師亡國﹐後有人刺以詩曰「深院無人艸已荒﹐漆屏金字尙輝煌。祇知事去身宜去﹐豈料人亡國亦亡。理考發身端有自﹐鄭人應夢果何祥。臥龍不肯畱渠住﹐空使晴光滿畫墻。」又云「事到窮時計亦窮﹐此行難倚鄂州功。木棉庵上千年恨﹐秋壑堂中一夢空。石砌苔稠猿步月﹐松庭葉落鳥呼風。客來未用多惆悵﹐試向吳山望故宮。」又﹝傷西樓詩﹞云「檀板歌殘陌上花﹐過墻荊棘刺檐牙。指揮已失鐵如意﹐賜予寧存玉辟邪。破屋春歸無主燕﹐壞池雨產在官蛙。木棉庵外尢愁絕﹐月黑夜深聞鬼車。」有人和云「榮華富貴等浮花﹐膂力難爲國爪牙。漢世祇知光擁立﹐唐朝誰識杞姦邪﹖綺羅化作春風蝶﹐弦管翻成夜雨蛙。縱有淸漳人百死﹐碧天難挽紫雲車。」秋壑出處本末﹐自有知者﹐玆不書。

秋壑在朝﹐有術者言平章不利姓鄭之人﹐因此每有此姓爲官者﹐多困抑之。武學生鄭虎臣登科﹐輒以罪配之﹐後遇赦得還。秋壑喪師﹐陳靜觀諸公欲置之死地﹐遂尋其平日極仇者監押。虎臣遂請身爲之﹐乃假以武功大夫﹐押其行。虎臣一路淩辱﹐至漳州木棉庵病泄瀉。踞虎子﹐欲絕。虎臣知其服腦子求死。乃云「好教作只恁地死。」遂趯數下而殂。

庚申﹐屢齋吳相循州安置﹐以賈似道私憾之故﹐未幾除承節郎劉宗申知循州。劉江湖士﹐專以口舌嚇迫當路要人﹐貨賄官爵。士大夫畏其口﹐姑厚饋彌縫。其得官亦由此。守循之際﹐似道欲其殺吳相。宗申至郡所以捃摭屢齋者﹐無所不至。隨行吏僕﹐以次並亡。或謂置毒所居井中﹐故飲水者皆患足軟而死﹐屢齋亦不免。似道遭鄭虎臣之辱﹐其時趙介如守漳﹐賈門下客也。宴虎臣於公捨﹐介如欲客似道﹐似道不可﹐以讓虎臣﹐口口稱「天使惟謹」﹐虎臣不答﹐似道遂坐於下。介如察其有殺賈意﹐命館人啟鄭﹐且以辭挑之。於時似道衣服飲食皆爲鄭減抑﹐介如作錦衣等饋之。見其行李輜重﹐令截寄其處﹐伺得命放回日取之。其館人語鄭云「天使今日押使至此﹐度必無生理﹐曷若令速殞﹐免受許多苦惱。」鄭卽云「便是這物事﹐受得這苦﹐欲死而不死。」未幾遂殞。趙往哭﹐鄭不許。趙固爭﹐鄭怒云「汝欲檢我邪﹖」趙雲﹕「汝也直得一檢。」然末如之何。趙經紀棺殮﹐且致祭﹐其詞云「嗚呼﹗履齋死循﹐死於宗申。先生死閩﹐死於虎臣。嗚呼﹗」云云﹐祇此四句。然哀激之悃﹐無往不復之微意﹐悉寫其中。季一山闡爲郡學正﹐爲余道之。

似道敗後﹐有題其養樂園曰「老壑曾居葛嶺西﹐遊人誰敢問蘇堤。勢將覆餗不回首﹐事到出師方噬臍。廢圃久無人作主﹐敗垣惟有客畱題。算來祇有孤山耐﹐依舊梅花片月低。」養樂者﹐以其奉母而樂也。其賜第正在蘇堤﹑葛嶺﹑孤山之近﹐遊人常盛。自賈據此﹐有遊騎過其門﹐必爲偵事者察報﹐每爲所羅織﹐有官者被黜﹐有財者被禍。逮世變而後已﹐有人題葛嶺二詩云「當年誰敢此經過﹐相國門前衛士多。諸葛功名猶未滿﹐周公事業竟如何。雕梁雨蠹藏狐鼠﹐花礎云蒸長薛蘿。萬死莫酬亡國恨﹐空畱遺迹在山阿。」又「樓臺突兀妓成圍﹐正是襄﹑樊失援時。王气暗隨檀板歇﹐江聲流入玉蕭悲。姓名不在功臣傳﹐家廟徒存禦賜碑。誤國誤民還自誤﹐滿庭秋艸露垂垂。」

