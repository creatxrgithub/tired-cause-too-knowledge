《淸祕藏》

﹝明﹞張應文撰

欽定四庫全書

子部十

淸祕藏

雜家類四

雜品之屬

提要

﹝臣﹞等謹案淸祕藏二卷明張應文撰而其子謙徳潤色之應文字茂實昆山監生屢試不第乃一意以古器書畫自娯作淸河書畫舫及眞迹日錄之張醜卽其長子是編雜論玩好賞鑑諸物其曰淸祕藏者王穉登序謂取倪瓚淸祕閣意也上卷分二十門下卷分十門其體例略如趙希鵠洞天淸錄其文則多采前人舊論如銅劍一條本江淹銅劍讚之類不一而足而皆不著所出蓋猶沿明人剽剟之習其中所列名香多引佛經所列奇寶多引小說頗參以子虛烏有之談亦不爲典據然於一切器玩皆辧別眞僞品第甲乙以及收藏裝褙之類一一言之甚詳亦頗有可采卷末記所蓄所見一條稱所蓄法書惟宋髙宗行書一卷蘇子瞻詩艸元趙子昻歸田賦所蓄名畫惟唐周昉戲嬰圖宋人羅漢八幅畫苑雜迹一冊元倪雲林小景一幅而已而其子丑作淸河書畫表列於應文名下者乃有三十一種此書成於應文臨沒之日不得以續購爲詞然則醜表所列殆亦誇飾其富不足盡信歟此本爲浙江鮑士恭家知不足齋所刋原附丑眞迹日錄後蓋山谷集末附載伐檀集之例今以各自爲書仍析出別著錄焉

乾隆四十五年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●淸祕藏序

淸祕藏者張先生茂實所著書也先生名應文茂實其字余與先生齒相埓識先生最早先生少任俠好擊劍務奇畫屠狗賣漿之夫庶幾一遇每爲人居間釋紛旣已不自居其功遂多長者之行弱冠始有用世志於是下帷受經墳典邱索靡不悉究以弟子員遊太學太學諸生無能出其上意一第如拾掇乎而竟屢試屢不售先生怫然曰吾不可以此久混乃公也人生亦安得俟河之淸耶彼漆園吏何人斯顧吾且不得爲郊祀之犧牲乎棄去公交車絕不爲然不善牙籌凡所爲管鑰門牡呼雞飼犬之事無論身不爲耳且未嘗食也家坐是益旁落先生意弗屑更罄橐出其餘貲悉以付之米家船於是圖書滿牀鼎彛鐓缶雜然並陳余往入其室政如波斯胡肆奇琛異寶莫可名狀先生顧此意甚得謂余曰吾不以頭上如箕易此也獨好飲時進一伯雅輒耳熱而後乃今舉生平所覩記者一一題識而總命之曰淸祕藏蓋亦希迹倪髙士云會歲在龍蛇先生遂遘疾其少君謙徳侍先生湯藥目不睫帶不解者凡易寒暑先生彊謂之曰吾病已在死法中卽不起汝母徒事孺慕計可不死吾者則有吾淸祕藏在汝爲吾勉勒成之先生竟不起謙徳斬焉衰絰之中卽手是編跽余而請曰父命之謂何其敢不卒成其志耶先子之所圖以不死者賴淸祕藏不肖所圖以不覆瓿其淸祕藏者先生如椽也顧余敝帚誠不敢爲先生前驅而其郎君請之力且余以與先生金蘭而更瓜葛也遂不敢以羔袖爲解太原王穉登撰

●欽定四庫全書

淸祕藏卷上

﹝明﹞張應文撰

論玉

辧玉者以金鐵不入者爲眞東坡先生云瑉之佳者金鐵亦不能入必磁鋩不入者乃眞玉也色以紅如雞冠者爲最余僅見一漢印及一扇墜然大特如龍眼耳黃如蒸栗者次之白如截肪者次之黒如點漆者次之甘靑如新嫩桞緑如鋪絨者次之他不必蓄也其有色白而質稍薄者非羊脂也白玉耳水料者良有等大塊劈片玉料從山石中搥擊取出原非於闐昆岡西流沙水中天生玉子謂之山材低於水料一等矣【凡稱餘者設爲先生之自稱也】

玉器古色土銹血侵最多【土銹謂玉上蔽黃土籠罩浮翳堅不可破一種佳色自不同非若血侵古原質與攺制不易辧似難僞造】銅侵蓋少翡翠色水銀色特一二見耳

古玉人做法後人俱可得其髣髴惟臥蠶紋雙鉤碾法恐非中古人所能辦耳【卽如雙鉤碾法今人非不爲之其妙處在宛轉流動細入秋毫更無疎密不勻交接斷續儼若遊絲白描曾無滯迹終不可到也】

三代秦漢人制玉古雅不煩無意肖形而物趣自具若宋人制玉則刻意模擬𨿽能發古之巧而古雅之气已索然矣特其取用材料多人心思所不及余向見一張仙髙尺許其玉綹處布爲衣折如畫又見一擎荷孩兒滿身純白如截肪獨髻及所擎荷葉乃黑若點漆無一絲相錯如此等類種種不一舉一二以例其餘【偶閱武林雜誌載宋孝宗酌丞相浩甘黃玉葵花杯內有天生紫心蓋取材之祖也】

玉器中圭璧最貴苐不適用余向見一榖璧大幾尺許厚一寸二分上作九螭周身純白如酥微有土銹血侵得五十千歸休寧人家眞不易得

論古銅器

商器質素無文周器雕篆細密獨夏器間有相嵌以金細巧若髮者鑑古家不可不知

鐘鼎尊彛款夏商周初時器少者一二字多則二三十字止矣其或二三百字者定周末先秦時器耳亦有無款者或眞正三代民間之器無功可紀故無款文不可遽謂非古也款之篆文夏用鳥迹商用虫魚周用虫魚大篆秦以大小篆漢以小篆又三代用陰款秦漢用陽欵間有凹入者或用刀刻如鐫碑蓋陰款難鑄陽款易成故也

曹仲明云銅器入土千年者色純靑若翠入水千年者則色緑若瓜皮余意土气濕蒸鬱而成靑水气鹵浸潤而成緑理似有之又謂未及千年者𨿽靑緑而不瑩潤恐不然也豈瑩潤者卽千年物而靑緑不純者決無三代物耶髙深甫以銅質淸瑩不雜者多發靑銅質渾雜者多發緑夫古人制器不惜所費烏有銅質渾雜者哉此論若盲人觀場可資嗢噱特其論褐色以爲非人間流傳之色乃出自髙阜古塜磚宮石室燥地祕藏無水土侵剝屍气染惹惟地气蒸潤所成亦不無一得之見

古銅聲微而淸新銅聲濁而哄古銅並無鮏气惟新出土尙帶土气久則否僞作者試熱磨手心以擦之銅腥觸鼻可畏

古人作事精致不吝工夫非若後世賤丈夫茍且成事故古器欵必細如髮而勻整分曉無纖毫模糊其識文筆畫宛宛如仰瓦而深淺如一亦明淨分曉無纖毫模糊余家所蓄數器皆然及觀賞鑑家所藏無弗然者設有古器款識稍或模糊必是僞作其體質顏色亦是不同【右一段所云款者花紋也】

古銅色有以褐色爲最上品者余以爲鉛色最下朱砂斑次之褐色勝於朱砂而不如緑緑不如靑靑不如水銀水銀不如黑漆𨿽然黑漆最易僞造在具眞眼者辧之

宣廟銅器制度極雅然花紋者絕少底款用匾方字印【陽鑄大明宣徳年制六字】作小楷書極遒勁完整其色止■﹝虫葛﹞茶鏒金二種【■﹝虫葛﹞茶以水銀浸擦入肉燻洗爲之鏒金以金鑠爲泥數四塗抹火炙成赤用工用料俱異常品非若靑緑朱砂斑黑漆水銀等色可艸艸點綴而成】所費不貲故佳者與秦漢等器爭價有非唐時天寶局鑄器【花紋細宻可愛全尙華藻苐恨質薄取便一時無意千古】可擬元朝姜娘子所鑄又在下風

冷衝銅器【冷衝謂三代秦漢銅器或落一足或墮一耳或出土時誤搏撃成小孔或收藏家偶觸物成茅損者用鉛補冷焊以法■﹝虫葛﹞塡飾點綴顏色山黃泥調抹作出土狀】屑湊銅器【屑湊謂捜索古塜舊器不完者或取其耳或取其足或取其■﹝板上金下﹞或取其腹或取古壺蓋作圓鼎腹或取舊鏡面作方片湊方鼎身亦用鉛冷焊湊合成器法■﹝虫葛﹞塡飾點綴顏色山黃泥調抹作出土狀】復燒窯器【復燒謂取眞正官哥窯器如鑪欠足耳瓶損口稜者以舊補舊加以泑藥裹以泥合入窯一火燒成與舊制無異但補處色渾而本質漧燥不甚精采】武夫怪石【武夫石也極似羙但少溫潤水色耳】俱可亂眞殊不入格

論法書

欲觀古法書當澄心定慮勿以粗心浮气乘之先觀用筆結體精神照應次觀人爲天巧眞率做作眞僞已得其六七矣次考古今跋尾相傳來歷次辧收藏印識紙色絹素而眞僞無能逃吾鑑中矣或得其結構而不得其鋒鋩者模本也得其筆意而不得其位置者臨本也筆勢不聨屬字形如算子者集書也或雙鉤形迹猶存或無精采神气此又不難辧者也又古人用墨無論燥潤肥痩俱透入紙素後人僞作墨浮而易辧

書價以正書爲標凖卽如右軍艸書一百字乃敵一行行書三行行書敵一行正書至於樂毅論黃庭經太師箴畫贊累表告誓等書但得成篇卽爲國寶不可計以字數昔鍾尙書紹京不惜大費破產求書計用數百萬貫錢惟市得右軍行書五紙不能置眞書一字餘可知矣惟畫價亦然山水竹石可敵正書人物小者及花鳥可敵行書人物大者及神佛圖像宮室樓閣可敵艸書走獸虫魚又其下也

魯公送裴將軍詩兼正行分篆體倐肥倐瘦倐巧倐拙或勁若鋼鐵或綽若羙女或如冠冕大人鳴金佩玉於廟堂之上或如龍跳天門虎臥鳳闕或如金剛瞋目夜義挺臂或如飄風驟雨落花飛雪信手萬變逸態橫生謂如坼壁路印印泥錐畫沙屋漏痕折釵股法兼得之者魯公傳世數帖余獲徧觀當以此帖爲最

論名畫

人物顧盻語言花果迎風帶露飛禽走獸精神逼眞山水林泉淸閒幽曠屋廬深邃橋彴往來石老而潤水淡而明山勢崔嵬泉流灑落雲煙出沒野徑迂回松偃龍蛇竹藏風雨山腳入水澄淸水源來歷分曉有此數端𨿽不知名定是妙手人物如屍似塑花果類瓶中所挿飛鳥走獸但取皮毛山水林泉布置迫塞樓閣模糊錯雜橋彴彊作斷形境無夷險路無出入石止一面樹少四枝或髙大不稱或逺近不分或滃淡失宜點染無法或山腳浮水面水源無來歷凡此數病𨿽不知名定是俗筆舉此以觀畫亦不大失眼矣【巳上所云止是細目其大綱一言以蔽之曰觀其神】

畫學不以時代爲限各自成佛作祖書法則不然六朝不及晉魏宋元愈不及六朝與唐故蓄畫上自顧陸張吳下及伯虎徵仲皆爲偉觀而蓄書必逺求上古可也

論石刻

凡欲觀古帖先觀字法刻手次觀搨法紙墨色澤末也【若不能識字法刻手審其墨气可矣色堅如漆手揩不污者眞古也微抹之而滿指染黒者僞搨耳】凡帖以北紙北墨爲佳北紙用豎簾其質松而厚不甚滲墨以手拂之如薄雲之過靑天猶隠隠見紙白處又北用松煙墨色淸淡不和油蠟故色淡而紋縐非夾紗作蟬翅搨也凡北碑皆然南紙堅薄極易搨墨用煙和蠟爲之故色純黒而面有浮光此南北紙墨之辧也

淳化閣帖𨿽爲黃米掊撃而今之書家莫不祖之其澄心堂紙李廷珪墨而無銀錠紋者初搨也絕不易得余向見止第七卷

第十卷

二冊字法搨法精神極勝有銀錠紋者有墨淡墨濃之分而墨濃者覺勝總之價尙不下百千故臨江泉潭皆可蓄也元美以絳爲淳化嫡子太淸樓爲介弟太淸樓嘗見之獨絳帖不曽見

宋搨蘭亭定武本有五未損本初榻也損本紹彭所畱也不損夲定武再刻也定武本闊行古刻也復州鐫損本眞定武本重模也鑑家當辧以心目【損本謂湍流帶右天五字損也】宋榻勅字本十七帖及臨江二王帖集書聖教序俱山陰之嫡嗣也

鍾王書定當以宣示力命蘭亭樂毅東方先生贊爲冠𨿽模搨失眞風韻殊勝他刻

論窯器

論窯器必曰柴汝官哥定柴不可得矣聞其制云靑如天明如鏡薄如紙聲如磬此必親見故論之如是其眞余向見殘器一片制爲絳環者色光則同但差厚耳又曹明仲云柴窯足多黃土未知然否汝窯余嘗見之其色卵白汁水瑩厚如堆脂然汁中棕眼隠起若蠏爪底有芝麻花細小掙釘者乃眞也較官窯質制尢滋潤官窯品格與哥窯大約相同其色俱以粉靑色爲上淡白色次之油灰色最下紋取冰裂鱔血爲上梅花片墨紋次之細碎紋最下必鐡足爲貴紫口爲良苐不同者官窯質之隱紋亦如蠏爪哥窯質之隱紋如魚子其汁料稍不如官窯之尢佳耳定窯有光素凸花二種以白色爲正白骨而加以泑水有如淚痕者佳間有紫色者黑色者不甚珍也

均州窯紅若臙脂者爲最靑若蔥翠色紫若墨色者次之色純而底有一二數目字號者佳其雜色者無足取均州窯之下有龍泉窯古宋龍泉窯器土細質厚色甚蔥翠妙者與官窯爭豓但少紋片紫骨鐵足耳且極耐磨弄不易茅篾苐工匠稍拙制法不甚古雅有等用白土造器外塗泑水翠淺影露白痕乃宋人章生所燒號曰章窯校龍泉制度更覺細巧精致我朝宣廟窯器質料細厚隱隱橘皮紋起冰裂鱔血紋者幾與官汝窯敵卽暗花者【內燒絕細龍鳯暗花底有大明宣徳年制暗欵六字】紅花者【以西紅寶石爲末圖畫花鳥魚虫等形骨內燒出凸起寶光鮮紅奪目】靑花者【用蘇浡泥靑圖畫龍鳯花鳥虫魚等形深厚堆垜可愛】皆發古未有爲一代絕品迥出龍泉均州之上又有元燒樞府字號器永樂細款靑花杯成化五彩葡萄杯各有可取然亦尙在龍泉章窯之下

論晉漢印章

印章以小篆白文爲古其或朱文及大篆鐘鼎篆者皆變體也鈕以龜爲正螭與辟邪駝次之其或以鳬以虎以兔以馬以豸以鹿以羊以魚以狻猊以異獸以錢以亭者皆變體也

晉漢印章余所蓄所見約數千方其文止刻姓名及字間有小字者別無閒散道號家世名位引用成語惟單字象形禽鳥龍虎雙螭芝艸圎印有之若子孫永寶宜爾子孫子孫世昌日利利出等印卽爲閒文矣又鐫刻妙在布置字畫勻整【字畫多者占地多字畫少者占地少或左三字右二字或左二字右三字或左三字右一字或左一字右三字甚眾】尢妙處在朱文極粗白文極細間用滿白法皆用力精到篆文筆意不爽毫髮近日關中洛下利徒翻沙假鑄印自無刀鋒亦不難辧

論硯

硯以壽吾文之傳昔人以精良爲一樂今時論硯必首重端矣亦知有舊坑新坑上巖中巖下巖之分乎上巖新舊坑俱不堪淸賞下巖有舊坑有南北壁巖中不論四時皆爲水浸𨿽秋旱亦未嘗涸有泉珠散落如飛不絕蓋泉生石中非石生泉中潤可知矣所產卵石俱外有黃臕包絡其色黑如漆閒有如碧玉者紫黑者皆質細潤如玉扣之無聲磨墨亦無聲極能發墨【發墨謂磨不滑停墨良久墨汁發光如油如漆明亮照人此非墨能如是乃硯使之然也故硯以發墨爲上色次之】久用鋒鋩如新有眼或紅緑靑黃六七暈中有瞳子如鸜鵒眼者或六七眼相連排星斗異形者取之必汲水月餘方及石又歲久而崩摧石屑翳塞積水屈曲淺深莫測石工不能復采故此品南唐時巳難得今世所有下巖硯皆唐末五季時石也中巖舊坑石色紫如新嫩肝有眼如小菉豆色純緑而無暈或有緑絳紋或有白絳紋【豎而圓者眼也橫而長者絳紋也】亦細潤如玉貯水不涸磨扣俱無聲久用鋒鋩不退不假磨礲此等石宋南渡後亦罕得矣中巖新坑石色淡紫眼如鸜鵒眼大重暈而緊小其中如瞳子狀扣之微聲磨墨亦微聲久用鋒鋩少乏此品今亦珍重未覩古硯者目之爲下巖舊坑石其實第三等材也余向以三十六千購一碧端上列七眼蓋下巖舊坑之奇者唐制也銘之曰子墨客卿眾羙難並奇而不古佀英才而事未更古而不奇佀髙年而徳罔稱奇矣古矣而或玷焉佀耆徳而錫嘏之未純三者來偹展也大成猗歟寶端下巖鍾英溫其如玉大音希聲靑花點滴碧落晶瑩淵泉時出天漢分津七曜森羅擁以祥雲玄霜渙發彩穎葩生漸磨有日圭角靡形賀詩淑賦夙標令名自唐閱宋以迄於今鬼神呵護纎瑕莫侵髣髴乎畢公四世元老而小物克勤依稀乎衛侯九十有五而箴儆日聞吾於是乎有感漆園吏之所云未形全猶足以爲貴而況全徳之人乎繼得坡翁一硯背有銘其詞曰千夫挽綆百夫運斤篝火下縋以出斯珍一噓而泣歳久愈新誰其似之有懷斯人石色黑如漆潤如玉磨扣俱無聲亦下巖舊坑之佳者何幸得占人生一淸福耶

端石之亞有歙溪龍尾石細羅紋石洮河緑石葛仙公巖方城石萬州懸金崖金星石延平鳯咮石皆羙材也好事者用銅雀臺瓦未央宮瓦至有稱秦武公羽陽宮瓦者夫以瓦爲硯猶以鐵爲鏡耳恐亦無實受用

論異石

近時硯山書鎭有以大塊辰砂石靑爲者雅甚余見三四斤重朱砂不下數十枚若箭鏃砂及石靑重二三斤者蓋有數矣向在白下見箭鏃朱砂一枚連石重四斤二両四周密排箭鏃每粒皆大若拇指又在吳中見石靑一枚重二斤十二兩色若鋪翠俱索價太髙經年不【昔孫承佑用千金市得石緑一塊呼爲不二售山乃二石以價髙不售物之遇不遇如此】

靈壁石出虹州靈壁縣色黒若漆間有細白紋如玉扣之聲淸越以利刀刮之而不動者眞也余向蓄一枚大僅拳許峯巒疊起絕無斧鑿痕極玲瓏可愛乃米顚故物轉入松雪齋復轉入余手復一枚長三寸二分髙二寸六分作虎丘劍池亦不假椎鑿而成爲一好事客易去令人念之耿耿設有純黑而無白紋者英石也刮之而成屑者太湖石所僞也

大理石白若玉黒若墨者方入格白微帶靑黒作灰色者不堪供淸玩但得舊石天成山水雲煙如米氏畫境者此爲屏翰無上佳品齋中所蓄數屏其上山雲泉石如覩異境余常神遊其間

昆山石塊愈大則世愈珍有雞骨片胡桃塊二種惟雞骨片者佳嘉靖間見一塊髙丈許方七八尺下半狀胡桃塊上半乃雞骨片色白如玉玲瓏可愛雲間一大姓出八十千置之平生甲觀也

論珠寶

珠以夜光及蚶蚌等珠爲寶西洋粉紅光深水珠次之南北東三海珠不堪蓄也余見一蚶珠大如雀卵置日中則五彩輝映乳色欲滴聞其人以三百千售之大是奇物

金剛鉆狀似紫石英可以刻玉錘之以鐵而不傷鐵乃自損苐有南鑽北鑽之分南鑽堪用北者不堪色以酒黃爲貴豆靑色湖水色紫色者次之貓睛亦以酒黃色爲貴豆靑色湖水色蜻蜓頭色黑色者次之眞者有上一綫下一片之目上一綫者中含活光一縷也下一片雲者底色若鋪銀也助把避色暗深緑祖母緑一名助水緑色明緑俱內有蜻蜓翅光耀者爲眞桃花刺色淡紅而極嬌紅亞姑色如桃花刺而上有白水避者達色深紅石薄方嬌鴉鶻靑一名靑亞姑色深靑你藍色淺靑而微眀亮種種寶石俱以質如秋水者爲貴微有纖毫石質未融者次之餘向以二十千購桃花鴉鶻各一試以猛火煆之竟日略無損焉

論琴劍

余不知琴知琴者以仲尼列子二式爲古【仲尼琴或云尙在禦府歷代傳賞者也列子式趙取利雷霄雷文皆仿之今亦尙有存者其式皆垂肩而闊不若今世之聳而狹也】前一指後一指爲佳漆光退盡黯黯如海舶所貨烏木者爲古材取桐面梓底者爲正純桐者次之紋肖梅花斷爲最蛇腹紋牛毛紋次之斷紋如劍鋒者眞也無劍鋒者僞也有紋可見拂之則無者眞也以手摩之裂紋有痕者僞也上下有紋兩旁光漆此開而復合者也姑記所聞如右以俟博雅君子

嚴氏古琴有鳴雷垂月松風冰泉霜鐘震殿玉壺冰一天秋月下水玉淸流激玉蒼龍噴玉琮琤寒玉流水髙山寒江落雁等餘佳其名因集古名琴逐一記於此

春雷【宋時蔵宣和殿萬琴堂稱爲第一後歸金章宗爲明昌禦府第一章

宗沒挾之以殉凡十八年復出人間略無毫發動復爲諸琴之冠天地間尢物也】冰淸【凡二張一爲嶽珂桯史所載錢塘沈振所蓄腹有晉陵子銘云卓哉斯器樂惟至正音淸韻髙月苦風勁璅余神爽泛絕機淨雪夜敲冰霜天擊磬陰陽潛感石臧前鏡人其審之豈獨知政大歷三年三月三日上抵蜀郡雷氏斲貞元十一年七月八日再修士惟記其一周公謹雲煙過眼錄所載唐開成中郭亮制建中靖國修】玉振黃鵠秋嘯【三琴唐人雷氏斲皆焦尾白玉嶽軫內府物】瓊響【大歷五年道士衛中正奉聖旨斲崇寧三年馬希先奉聖旨重修】秋籟【唐三慧大師斲鮮於伯機寶愛終世】懷古【張受益收斷紋如絲髮而赤色】南燻【洛中董氏所蔵中題雲山虛水深萬籟蕭蕭古無人蹤惟石嶕峣狀其聲也其外漆下隱有朱書雲洛水多淸泚嵩髙有白雲聖朝容隠逸時得詠南燻此詩載宋之問集中】大雅松雪【大雅乃黃玉軫足二琴皆子昻所收其以大雅名堂松雪名齋義取諸此】浮磬【元時蔵趙節齋氏】奔雷【唐人雷威斵樊澤卜氏藏】存古【吳沂永齋蔵】寒玉【唐人沈鐐斵】百衲【雷威斵內外皆細紋腹內容三指內題云大宋興國七年歳次壬午六月望日殿前承旨監杭州瓷窯務趙仁濟再補修】響泉【卽蔡邕所傳開成至寶內府監收或云唐李勉制】烏玉【大中五年處士金儒斵於琴名下刻髙士談家蔵寶六字初蔵宣和殿後士談亡歸金人惡士談削去髙士談家蔵寶六字尙有書迹其色赤如新栗殻斷紋隱起如蛇虯奇物也】冠古韻磬【二琴皆唐人張鉞斵】洗凡淸絕【吳錢忠懿王得古桐良材命良工斵之經年成二琴一曰洗凡一曰淸絕爲曠代之寶後錢氏獻之文宗蔵於禦府】鳴玉渉深天球【三琴未詳所自】混沌材【來自髙麗異寶也】萬壑松【白玉軫足唐人斵宣和禦府物】霧中山【伊南田戶店篔簹谷隱士趙彥安獲一古琴斷紋奇古眞蛇蚹也聲韻雄逺中題雲霧中山三字人莫曉也後見蜀郡三山閒話云雷氏斵琴多在峨嵋無爲霧中三山方知爲雷琴耳】雪夜冰【未詳】蔡邕琴【莫承之藏池之側有隸字雲中平四年逐客蔡邕吳中斵】雷威琴【一爲李氏藏中題云嶧陽孫枝匠成雅器一聽秋堂三月忘味故號忘味爲一代絕品其一姚伯聲獲於澠邑喜而不寐中題云合雅大樂成文正音徽弦一泛山水俱深雷威斵歐陽詢書忘味匹也或云過之其一滕逹道所蓄中題云石山孫枝樣翦伏羲將扶大隱永契神機徐浩書字類石經其一中題云唐大歷三年仲夏十二日西蜀雷威於雜花亭合】玉澗鳴泉【咸通三年西蜀雷迅斵】石上淸泉【唐人斵】秋塘寒玉【唐雷氏斵】九霄環佩【未知何時人斵】伽陁羅琴【檇李僧智和蓄一琴云和樣天池上題雲南溟夷島產木有堅如石文橫銀屑者名曰伽陁羅余愛其堅又貴其異遂用作此臨嶽制五行行七字橫四字云李陽冰書後智和云沒入官乃入樂府遂歸禁中云】

客有攜示古銅劍一器其長三尺六寸銘作小篆書文曰定秦𨿽靑緑四裹而鋒若新發於硎余諦視久之曰此劍相傳亦大有年矣案陶弘景刀劍錄秦始皇三年采北祗銅鑄二劍名曰定秦此其一也客問秦劍何以用銅曰非獨秦三代刀劍多以銅爲之耳又問秦以後何以不復用銅曰三代金工煉液之法漢已亡之故不復爲也然精於煉鐵者誰乎曰干將莫邪尙矣秦漢以來代有人焉近時莫如倭奴倭奴刀劍前後所見約十餘口𨿽大小不同俱有一道靑光射人卽蚊蚋遇之無不立死者又見一古鐵劍制極古雅據銘文當是三國時物其鋒終莫能過倭產也

論名香

余性嗜香乃不喜合和艷香今錄名香數十種以備淸賞惟修合香品不錄

釋典所記

兜羅婆香大象蔵香牛頭旃檀香須曼那華香闍揭華香靑赤蓮香華樹香果樹香拘鞞陁羅樹香曼陀羅香殊沙華香象香馬香男香女香必栗香

傳記所載

返魂香威香沈楡香兜末香茶蕪香蘅蕪香都夷香茵墀香飛气香眀天發日香辟寒香五枝香沈光香龍文香月支香燻肌香靑木香石葉香紫述香千畆香木蜜香蟬蠶香羯布羅香迷疊香辟邪香■﹝香敝﹐去攵﹞齊香拘物頭花香暖香水麝罽賓國香祗精香九眞雄麝香鷹嘴香十里香蘹香千步香都梁香■﹝飠乞﹞■﹝飠達﹞香藒車香特迦香

外國所產

薔薇香【一名薔薇露】雞舌香燻陸香兜納香金銀香婆律香速暫香降眞香奇藍香

市肆所有

琪■﹝王南﹞香【有糖結金絲二種】龍腦香龍涎香蘇合香安息香沈水香【有黃蠟黒角二種】片速香檀香

余於萬曆丁亥見琪■﹝王南﹞香一枚稱之重十六斤五兩於時以爲奇貨憶傳記所載古天方國得沈香一枝重一千三百斤其奇瓌又何如【推此則沈香亭閣沈香牀甑旑旎山龍腦佛皆有之也】凡琪■﹝王南﹞沈水等香居常以錫盒盛諸香花蜂蜜養之則气味尢羙【其盒中格寘香花開時雜以諸香花下格寘蜜上施蓋焉中格必穿數孔如龍眼大所以使蜜气上升也毎蜜一斤用沈香四兩細剉如小赤豆大和勻用之則所養之香百倍市肆中者矣】

附三勻煎方

每料用龍腦【五兩三錢】麝香【五兩三錢】精沈【五兩三錢】

右細剉爲末散用爲丸俱可

香珠方【此香可服可燒每空心服一二丸待含化盡用白湯送下精神爽朗久久服之肌肉皆香】

每料用琪■﹝王南﹞香【二兩】龍腦【一兩】沈香【六兩】檀香【二兩】蘇合油【六錢】速香【四兩】丁香【一兩二錢】

右細剉爲末絹篩羅過煉熟蜜和勻幹濕得所搗十千杵丸如梧桐子大用之盛於緊口銀錫盒四周以紙糊之則久久恆如新合也

論水晶瑪瑙琥珀

水晶瑪瑙𨿽不甚珍間有奇絕者雲煙過眼錄載葉森家有水晶鉤一中如稍空內有藻一枝隨水傾瀉邵氏聞見錄載楚元輔家藏黑水晶枕中有半開繁杏一枝又珍玩考載沈萬三有瑪瑙壺一質通明類水晶上有葡萄一蔓枝如墨點就余初不甚信之後見一白瑪瑙盤中有黒色窠石及朱魚二枚毫髮畢具在白下人家不知存否始信三書所載不謬也

瑪瑙出西洋者名番瑪瑙紅色爲重內有柏枝及五色纒絲者勝之白者最殿今雲南處處有之名土瑪瑙蓋至賤者【亦如寶石產雲南者僅堪作西洋石奴耳】

琥珀以紅赤色爲貴內有蟻虫蒼蠅者頗見珍用手摩熱之能引諸艸者眞也不能引者僞也

論墨

試墨當用發墨硯磨一縷如綫而鑑其光紫光爲上黑光次之靑光又次之白爲下黯白無光或有雲霞气爲下之下蔡君謨言奚氏墨能削木米元章言古墨磨之無泡【古墨無泡膠力盡也】故墨以口有鋒刄而無泡者爲貴至於香味形制鑑家略而弗論

造墨之妙者無過金章宗蘇合油煙墨次之莫如奚廷珪廷珪初名廷邽在南唐賜國姓遂稱李廷珪云其墨每松煙一斤用眞珠三兩玉屑一兩龍腦一兩和以生漆搗十萬杵故堅如玉石能寘水中三年不壞世有龍紋墨劍脊雙龍圓墨蟠龍彈丸墨千古稱絕前輩云其珪字作下邽之邽者爲上圭潔之圭者次之珪璧之珪者又次之作奚廷珪者最下或有作庭珪字者僞也墨亦不精又有元佑間潘谷墨得之亦足以雄矣

論紙

法書名畫必資紙而久傳紙之不可無考審矣粵稽造紙始於蔡倫有网紙谷紙麻紙徒存其名而已晉有子邑紙側理紙【一名水苔紙以苔爲之】繭紙日本有松皮紙大秦有蜜香紙【一云香皮紙微褐色紋如魚子極香而堅韌】髙麗有蠻紙扶桑國有芨皮紙江南有竹紙楮皮紙黟歙凝霜紙浙中有麥■﹝麥肙﹞稻稈紙吳有由拳紙剡溪小等月面松紋紙唐有短白簾硬黃紙粉蠟紙布紙藤角紙麻紙【有黃白二色】桑皮紙桑根紙雞林紙苔紙建中女兒靑紙卵紙【一名卵品晃滑如鏡西筆至上多退非善書者不敢用】李后主有會府紙【長二丈闊一丈厚如繒帛數重】陶谷家鄱陽白【長如匹練】南唐有澄心堂紙【膚如卵膜堅潔如玉細薄光潤爲一時之甲】宋有張永自造紙【爲天下最尙方不及】藤白紙研光小本紙蠟黃蔵經箋【有金粟山轉輪蔵二種】白經箋鵠白紙白玉版匹紙蠶繭紙元有黃麻紙鉛山紙常山紙英山紙上虞紙皆可傳之百世近時大內白箋【堅厚如板兩面砑光潔白如玉】磁靑紙髙麗繭紙皮紙新安土箋【乃絕細堅韌白綿紙裁爲小幅】譚箋【不用粉造以堅白荊川連禙厚砑光用蠟打各樣細花古雅可愛】觀音簾匹紙後世必見珍者也

論宋刻書冊

藏書者貴宋刻大都書寫肥瘦有甚佳者絕有歐柳筆法紙質勻潔墨色靑純爲可愛耳若夫格用單邊間多諱字𨿽辧証之一端然非考據要訣也余向見元羙家班範二書乃眞宗朝刻之祕閣特賜兩府者無論墨光煥發紙質堅潤每本用澄心堂紙爲副尢爲淸絕前後所見左傳國語老莊楚詞史記文選諸子諸名家詩文集雜記道釋等書約千百冊一一皆精好較之元羙所藏不及多矣【評書次第紙白板新綿紙爲佳活襯竹紙次之糊褙批點者不蓄可也】

論宋繡刻絲

宋人之繡鍼綫細密用絨止一二絲用鍼如髮細者爲之設色精妙光彩射目山水分逺近之趣樓閣得深邃之體人物具瞻眺生動之情花鳥極綽約嚵唼之態佳者較畫更勝望之生趣悉備十指春風蓋至此乎余家蓄一幅作淵明潦倒於東籬山水樹石景物粲然也傍作蠅頭小楷十餘字亦遒勁不凡用以裹子昻歸田賦眞迹亦似得所元人則用絨稍粗落鍼不密間有用墨描眉目不復宋人之精工矣

宋人刻絲不論山水人物花鳥每痕剜斷所以生意渾成不爲機經掣制如婦人一衣終歳方成亦若宋繡有極工巧者元刻迥不如宋也

論雕刻

宋人雕紅漆噐宮中所用者多以金銀爲胎妙在刀法圓熟藏鋒不露用朱極鮮漆堅厚而無敲裂所刻山水樓閣人物鳥獸皆儼若圖畫爲佳絕耳元時張成楊茂二家技擅一時苐用朱不厚間多敲裂我明永樂年果園廠所制及宣廟所制不獨用朱用胎精美之甚其欵文尢勝【底刻大明永樂年制者用鍼刻而塡以黒漆大明宣徳年制者刀刻而塡以金屑宋元所無】苐刀法視宋人尙隔一捨薄胎沙金蜔嵌金銀片嵌等漆器惟倭稱最僞作者質重易辧也

雕刻精妙者宋髙宗時有詹成能於竹片上刻成宮室山水人物花鳥纖毫具備細巧若縷而且玲瓏活動余見其所刻一鳥籠四面花版上雕山水花鳥及詹成制三字精巧之極見者擬之鬼工又宣徳間夏白眼能於烏欖核上刻十六哇哇狀半米粒睂目喜怒悉具或刻子母九螭荷花九鸞其蟠屈飛走綽約之態成於方寸小核求之四百餘年僅二人耳

論古紙絹素

眞古紙色淡而勻淨無雜漬斜紋皴裂在前若一軸前破後加新甚眾燻紙煙色或上深下淺或前深後淺眞古紙其表故色其裏必新塵水浸紙表裏俱透眞古紙試以一角掲起薄者受糊旣多堅而不裂厚者糊重紙脆反破碎莫舉僞古紙薄者卽裂厚者性堅韌而不斷其不同皆可辧

唐絹粗而厚宋絹細而薄元絹與宋絹相似而稍不勻淨三等絹𨿽歷世久近不同然皆絲性消滅受糊旣多無復堅韌以指微跑則絹素如灰堆起縱百破極鮮明嗅之自有一般古香可掬非若僞造者以藥水染成無論指跑絲露白卽刀刮亦不成灰嗅之气亦不雅也碎裂文各有辧長幅橫捲裂紋橫橫幅直捲裂紋直各隨軸勢裂耳其裂亦儼狀魚口橫聨數絲歳久捲自兩頭蘇開斷不相合不作毛搯亦蘇不可僞作僞作者刀刮指甲畫開絲縷直過依舊作毛起搯堅韌不斷也此望而可辧者

畫不重絹素【若唐宋人畫皆是絹素上作紙者絕少不可一槪不取獨元章父子畫絕無一茟作於絹者亦不可不知】墨迹不重砑光粉澤紙神易脫故也

論裝褫收藏

凡書畫法帖不脫落不宜數裝背一裝背則一損精神此決然無疑者故元章於古背佳者先過自掲不開以干紙印於面向上以一重新紙四邊著糊黏桌子上帖上更不用糊令新紙虛弸壓之紙幹下自幹愼不可以帖面金漆桌掲起必印墨也裝背書畫不須用絹故唐人背右軍帖皆捶熟軟紙如綿乃不損古紙又入水蕩滌而■﹝日煞﹞古紙加有性而不縻蓋紙是水化之物如重抄一過也又元章毎得古書畫不用絹補破處用之絹新時似好展捲久爲硬絹扺之卻於不破處破大可惜不用絹背帖勒成行道一時平直良久舒展爲堅所隱字上卻破不用絹壓四邊只用紙免折背重弸損古紙紙上書畫尢不可以絹背𨿽熟絹新終硬致古紙墨一時蘇磨落在背絹上且文縷磨書畫面上成絹紋蓋取爲骨久之紙毛是絹所磨也其去塵垢每古書一張輙以好紙二張一置書上一置書下自傍濾細皂角汁和水霈然澆水入紙底於蓋紙上用活手軟按拂垢膩皆隨水出內外如是續以淸水澆五七徧紙墨不動塵垢皆去復去蓋紙以干好紙滲之兩三張褙紙已脫乃合於半潤好紙上掲去背紙加糊背焉不用貼補古人勒成行道使字在筒瓦中乃所以惜字不可翦去破碎邊條當細細補足勿倒襯帖背古紙隨隱便破只用薄紙與帖齊頭相柱見其古損斷尢佳又古紙厚者必不可揭薄古紙去其半方背損書畫精神一如臨摹書畫矣

凡法書名畫古帖古琴至梅月八月先將收入窄小匣中鎖閉【其匣以杉板爲之內勿漆油糊紙可免濕黴】以紙四周糊口勿令通气庶不至黴白過此二候宜置臥室使近人气置髙閣俾逺地气乃佳又書畫帖平時十餘日一展玩微見風日不至久捲作黴琴則盛以錦囊掛板壁透气處勿近墻壁風露日色收藏之法過人逺矣

展玩書畫有五不可謂燈下雨天酒後俗子婦女也

淸祕藏卷上

●欽定四庫全書

淸祕藏卷下

﹝明﹞張應文撰

敍賞鑑家

書畫有賞鑑好事二家其說舊矣好事者不足紀今舉古今賞鑑家識於此俾稽古者知所考焉

張華梁秀殷浩桓玄虞龢

梁武帝元帝朱異陶宏景徐僧權

陳後主江總姚察何妥隋煬帝

楊素薛道衡諸葛穎柳■﹝巬﹐石代夫﹞僧智果

唐太宗玄宗魏王泰薛收僧辧才

褚亮魏徵李徳穎歐陽詢閻立本

虞世南韋述袁昂鍾紹京薛稷

王方慶張家貞姚崇張說席巽

武平一陸堅褚無量馬懷素徐嶠

宗楚客徐浩張懷瓘張懷瓌蔡希寂

竇蒙竇臮竇紹竇纘竇永

韓滉周昉王維陸曜【道士】盧元卿

蕭佑柳公權趙微明徐守行薛邕

張延賞李泌李勉張宏靖李瓚

李約黎幹王涯馬總張諗

張彥逺劉繹劉知章李吉甫李林甫

張昌宗李徳裕裴度段文昌韓愈

郭暉趙嵓胡翼勾徳元李后主

吳越錢王俶宋太宗徽宗髙宗蘇易簡

蘇舜元蘇舜欽蘇耆蘇液蘇泌

蘇激蘇澥歐陽修蘇軾米芾

李公麟王詵劉涇薛紹彭張直淸

黃庭堅蔡襄蔡京章惇王鞏

米友仁趙明誠黃伯思劉敞沈括

闕杞李廣孝劉瑗趙與懃趙伯駒

趙伯驌安師文王琚趙希鵠張俊

趙孟堅韓侂冑賈似道周密趙孟俯

金章宗趙秉文元文宗虞集柯九思

陳深袁桷鮮於困學倪瓚廖瑩中

張伯雨陸友湯垕周憲王寧獻王

徐有貞李應禎沈周吳寛都穆

祝允明陸完史鑑黃琳王鏊

王延喆馬愈陳鑑朱存理陸深

文徵明文彭文嘉徐禎卿王寵

陳淳顧定芳王延陵黃姬水王世貞

王世懋項元汴陸會一

敍書畫印識

古書畫印識祕府有貞觀開元【印】元和之印翰林之印宏文之印建中大中印大觀宣和宣和【印】玉瓢禦寶淳化政和【印】雙龍圓印瓢印幹卦圖書希世【印】三館祕閣之印禦書之寶禦書瓢印內殿祕書之印禦府之印緝熙殿寶機暇淸賞保合太和之印上閣圖書睿思東閣【印】尙書省印祕書省印內府之印廣運大定【印】李后主有建業文房之印內合同印集賢院印內殿圖書之印金章宗有明昌禦府明昌中祕明昌珍玩明昌禦覧四印諸王有龜益【印】賞鑑家有殷浩之印梁秀收閱古書記【印】徐字小印【徐僧權】朱異【印】薛稷【印】褚氏方印【褚遂良】會稽內史古印【太宗賜虞世南因便用之】審定方印【竇蒙】竇臮【印】軌飛【印】出出出出【印○並竇永】彭城侯書畫印【劉繹】張氏永保【印○張懷瓘】劉氏書印【劉知章】河東張氏【印○彥逺髙祖】烏石侯瑞【印○彥逺曾祖】鵲瑞【印○彥逺祖】勾徳元圖書記太原王維之記王朏【印】書印【鍾紹京】李氏印【李勉】約字方印【李約】贊皇【印○李吉甫】黎字長印【黎幹】蕭字方印【蕭佑】滉字方印【韓滉】鄴侯圖書刻章永存珍祕【印○王涯】馬氏圖書【馬總】周昉【印】齊臣【印】常山之印【並張惇簡】太原王欽若圖書修字方印醉翁子孫其永保之【印並歐陽修】寶鑑堂【印○王晉卿】無住道人印記【陳簡齋】許國後裔蘇耆國老【蘇武公】趙郡蘇軾圖籍文同與可【印】公麟小印【李公麟】宏文之印三鳯後人【印○並薛紹彭】開封趙與懃印劉巨濟符西秦張澄【印】元暉古印延州吳說吳說私印舜元【印○蘇舜元】希聖【印】錢氏忠孝之家【印○並錢勰】趙子固印姑蘇曹廸【印】四屧之印鷹揚於周鳳儀於庭【印並姜堯章】悅生圖書賈似道印秋壑【印】賢者而後樂此【印】長字方印【並賈似道】趙字方圓二印大雅【印】松雪齋趙孟俯印趙氏子昂天水趙氏【印○並趙孟俯】倪瓚懶瓚倪元鎭奚玄朗玄映淨名居士蕭閒仙卿朱陽館主荊蠻民淸閟閣【印○並倪瓚】巳上諸印記千百年可爲龜鏡者別有萬壽無疆之印僞印也褚氏書印非河南印也曁蕭公書印溫氏之印摸搨印信淸河張廷範私印永福印信文經遠書等印皆非識鑑家印識但偶獲書畫便卽印之不足證驗玆不具錄蓋明跋尾印識乃是賞鑑書畫家本業耳

米芾於最上品書畫用姓名字印審定眞迹字印神品字印平生眞賞印米芾祕篋印寶晉書印米姓翰墨印鑑定法書之印米姓祕玩之印玉印六枚其文曰辛卯米芾米芾之印米芾氏印米芾印米芾元章印米芾氏巳上六枚白字有此印者皆絕品玉印惟著於書帖或用米姓淸玩之印者皆次品也無下品者其它字印有百枚如團印中作米芾字如蛟形者及元章戲筆字印宣和畫學博士襄陽漫士字印火政後人希印參用於上品印也自畫古賢亦用玉印濮州李文定家圖畫法書三等用印上等書名用名字印中等書字用字印下等亦用字印押字而已

今人於宣和祕殿書畫有瓢印題識而二譜不載者未可遽以爲贗也如大觀初禁天下不得傳蘇黃詞翰而宣和間以內侍梁師成請捜訪蘇文忠墨迹一紙定價萬錢幽人釋子所蔵悉歸天府又宣和時所重銅器皆三代物若秦漢間器非殊特蓋亦不收及宣和後則咸蒙貯錄且累至萬餘宣和殿後又剙立保和殿左右有稽古博古尙古等合咸以貯古玉印璽諸鼎彛禮器法書名畫觀此則博古圖書譜畫譜之外書畫古器尙不可勝紀不當執一而廢百也明矣

古帖多前後無空紙乃是翦去官印以應募也後人收貞觀印縫帖若是黏著字者更不復入開元禦府蓋貞觀書武后時朝廷無紀綱駙馬貴戚丐請得之開元購時翦印不去者不敢以出也開元經安氏之亂內府散蕩乃敢不去開元印跋再入禦府也其次貴公家或是賂入須除滅前人印記所以前後紙慳也今書更無一軸貞觀開元同用印者但有建中與開元大中宏文【印】同用者皆此意也

敍法帖源委

歷代名家碑刻詳載歐趙二錄中矣彚集本定當以淳化閣帖壓捲【卽侍書王著摩勒刻板禁中釐爲十卷卷末有篆題者是也】太淸樓次之【宋蔡京奉旨模勒歷代眞迹刻石先後之次與淳化少異而參入他奇迹甚多中有蘭亭序末題云云亦京書也而以建中靖國續帖十卷易去歳月名銜以爲續帖又刻孫過庭書譜及貞觀十七帖總二十二卷刻手極精名大觀太淸樓帖】絳帖【尙書郎潘思旦以官帖摹刻於石而增入別帖微與淳化不同而實則祖之計二十卷精神尢勝後潘氏析居分而爲二絳州公庫得其一補刻余帖名東庫本逐捲逐段各分字號以日月光天徳二字爲次序後避完顏亮諱於庾亮帖內亮字皆去右邊轉筆謂之亮字不全本】潭帖【僧希白所模以淳化爲主而增入傷寒十七日王蒙顏眞卿法帖字行頗髙有江左風味希白工於摹字拙於尋行數墨文理錯繆難讀然風韻和雅骨肉停勻東坡推其有晉人風度勝於閣帖趙希鵠亦推其當與舊絳帖雁行也】二王帖【宋許提舉刻於臨江模勒極精】修內司本【淳熙年刻】又次之升元帖【後主命徐鉉以所藏法帖勒石在淳化前一名淳化祖石刻】祕閣續帖【元佑中以淳化帖外續所得眞迹摹勒上石名曰續帖】淳熙祕閣續帖【髙宗訪求遺書多得晉唐眞迹至淳熙問模勒入石置祕書省亦名續帖】戲魚堂帖【劉次莊摹閣帖於臨江除去篆題年月而增入釋文用工精致極有骨格】武岡帖【卽武岡軍重摹綘帖】蔡州帖【上蔡人臨摹綘帖上十卷迥出臨江之上者】星鳯樓帖【趙彥約刻於南康曹士冕重摹於南宋趙刻精善不茍曹刻淸而不濃】甲秀堂帖【宋盧江李氏刻前有王顏書多諸帖未見後有宋人書石今不存矣】黔江帖【黔人秦世章所刻卽僧寶月古法帖十卷】泉帖【泉州重摹閣帖頗逼眞】羣玉堂帖【宋韓侂冑刻所載前代遺迹最多後有宋人書】家塾帖【薛紹彭刻】寶晉齋帖【曹之格日新刻】雪溪堂帖【王庭筠刻】皆灼灼有名者也

蘭亭一百十七刻裝褫作十冊乃宋理宗內府所藏每板有內府圖書鈐縫玉池上後歸【賈平章似道】元時相傳數家傳世之寶也今錄其目以備考

甲集【州郡一十二刻】

修城本【葉仲山跋】定武闊行【若合一契行闊】定武肥定武痩定武板刻【霍子明跋】定武缸石定武斷石定武古刻兩京斷石永與古懿郡齋宣城

乙集【一十三刻】

舊梅花三衢板刻安吉古苔眞艸臨川麻石臨賀豫章【二】靜江府復州鼎州【後有武陵二字】古潭新梅花宣城南陵

丙集【一十刻】

蘇州府治福州府治福州棗木道州金陵三米【米芾米友仁米友智】永嘉古霅斷石隆州郴州蘭亭重言

丁集【一十刻】

紹興府治【二】紹興倉司紹興府學紹興古刻余姚縣治曲水詩蘭亭曲水詩前曲水詩後婺州府治【褚遂良摹】

戊集【內府一十刻】

髙宗臨定武【米友仁跋】唐貞觀太淸開皇祕省內殿內司【四】京師玉堂

已集【雜集九刻】

玉枕花石柳誠懸【大字】唐人硬黃臨唐人雙鉤晉唐刻孫過庭艸京師鵝黃棗木【黃紙印】彭城小字

庚集【故家一十一刻】

蔡君謨臨薛紹彭秦少遊小字安定家藏辛道宗建康晁謙之紹興湯氏南昌京氏廬陵胡氏蜀劉涇唐摹刻

辛集【一十四刻】

吳詵艸書吳璜劉無言臨龍潭潘氏方朔習寫周平所藏臨江張氏天臺丁氏新安汪氏江西故家廬山甲秀堂九江陶氏循王家藏【米芾跋云壬午閏六月九日大江濟川亭艤寶晉齋艎對紫金浮玉羣山迎快風消暑重裝】番陽洪氏

壬集【一十四刻】

金陵畢氏廬山吳氏紹興曽氏紹興石氏【二】毘陵尢遂初李忠湣所刻新唐李氏江陰丘氏【二】東陽郭氏昌谷曹氏【三】

癸集【一十四刻】

趙虛齋呂氏家藏建鄴朱氏大梁曾朴陸子與韓松陸載之胡氏將玉林【二】趙菊坡不題名【二】錢唐李和

敍臨摹名手

蘇長公謂王會稽書存世者蓋一二唐人歐褚之流硬黃臨仿亦足爲貴苐今世愈久逺唐臨亦少卽元章子昻所橅去會稽尙不逺也

臨摹雙鉤唐人歐褚北宋老米皇明徵仲父子俱第一手也【臨摹名畫宋老米第一子昻次之啟南伯虎徵仲又次之餘俱未得其神】

敍奇寶

古之名寶則有黃帝指南車帝鴻氏之硯寶鼎騰空劍冰蠶錦吳刀赤刀夜光常滿杯火毳昆吾刀孔子硯越王八劍【一名掩日二名斷水三名轉魄四名懸翦五名驚鯢六名滅魂七名卻邪八名眞剛】璠玙洞光珠隋侯珠秦赤玉甕傳國璽秦玉琴秦玉笛照內鏡積艸池珊瑚赤瑛盤照月珠不夜珠四寸八分珠木難琉璃珠駭雞犀玫瑰碧玻瓈鏡觀日玉王度麒麟鏡隋祖母緑硯火珠自暖杯駄龍珠流華寶爵紫玉笛水心鏡虹蜺屏崔生玉盒玉龍子玉葉冠龍簡玉淸三寶【一曰碧瑤杯二曰紅蕤枕三曰紫玉函】上淸珠龍髯拂記事珠夜眀枕卻寒簾賀眞如五寶【元黃天符玉雞谷壁王母玉環二枚】賀眞如八寶【如意寶珠紅靺鞨瑯玕珠玉印采桑鉤二枚雷公石二枚】香玉軟玉鞭寶骨靑泥珠寶母無病鏡淸水珠萬佛山陽燧珠度世寶珠遊仙枕水珠鞨靺寶風松石火玉無盡壺九王釵龍虎玉紫磁盆芝煙劍履水珠辟水犀蜈蚣珠十二時盤陳臯寶硯媚珠嶺珠滴翠珠宣和玉屏龜寶天地分珠龍藏寶石於闐玉佛聚寶盆水寶余嘗欲集此類爲異珤錄而未能也

昔大徳間回回賣紅刺一塊於官重一兩三錢估值中統鈔一十四萬錠用嵌帽頂上自後累朝皇帝相承寶重凡正旦及天壽節大朝賀時則服用蓋珍之也我朝巨璫劉瑾有祖母緑絳環一事重斤許用黃金一千二百五十斤得之朱寧有祖母緑佛一尊亦用價至黃金千餘斤天生奇物寶娛人耳目大奇大奇【或云巨璫劉瑾嘗購六七錢重桃花刺鴉鶻靑石四百餘枚作奕棋計其價用黃金數萬誠希有之寶耶】

敍斲琴名手

斲琴名手漢蔡邕後隋則趙取利唐則雷霄雷盛雷威雷玨雷文雷迅郭亮【一作諒並蜀人】沈鐐張鉞【並江南人】金儒【大中進士】僧三慧宋則蔡睿朱仁濟道士衛中正【並慶曆間】趙仁濟【興國】馬希先【先一作仙】馬希仁【並崇寧中】金公路【卽金道】金淵【並紹興初】陳亨道【髙宗朝】嚴樽馬大夫梅四官人龔老【應奉】林杲【東卿】元則嚴古淸【名泰字子安樽之孫梅四官人之壻】施溪云施谷云施牧州我朝則髙騰朱致逺惠桐岡祝公望皆其選也

敍唐宋錦繡

貞觀開元間裝褫書畫皆用紫龍鳯細綾爲表緑文紋綾爲裏南唐則褾以回鸞墨錦籖以潢紙宋之錦褾則有克絲作樓閣者克絲作龍水者克絲作百花攢龍者克絲作龍鳯者紫寶階地者紫大花者五色簟文者【一名山和尙】紫小滴珠方勝鸞鵲者靑緑簟文者【一名閣婆一名蛇皮】紫鸞鵲者【一等紫地紫鸞鵲一等白地紫鸞鵲】紫白花龍者紫龜紋者紫珠焰者紫曲水者【一名落花流水】紫湯荷花者紅霞云鸞者黃霞云鸞者【一名絳霄】靑樓閣者【閣一作臺】靑大落花者紫滴珠龍團者靑櫻桃者皂方團白花者褐方團白花者方勝盤象者球路者衲者柿紅龜背者摴蒱者宜男者寶照者龜蓮者天下樂者練鵲者方勝練鵲者綬帶者瑞艸者八花暈者銀鉤暈者細紅花盤鵰者翠色獅子者盤球者水藻戲魚者紅徧地雜花者紅徧地翔鸞者紅徧地芙蓉者紅七寶金龍者倒仙牡丹者白蛇龜紋者黃地碧牡丹方勝者皂木者綾引首及拓裏則有碧鸞者白鸞者皂鸞者皂大花者碧花者姜牙者云鸞者摴蒱者大花者雜花者盤鵰者濤頭水波紋者仙紋者重蓮者雙雁者方旗者龜子者方轂紋者鸂鶒者棗花者疊勝者遼國白毛者金國回文花者髙麗國白鷲者花者余未及盡識殊以爲恨

敍造墨名手

陶九成載墨工唐祖敏奚鼐奚鼎【易水】奚超【鼐之子】陳朗【兗州】王君得柴珣南唐李超【鼐之子始居龡州南唐賜姓李氏】李廷珪李廷寛李承晏【皆超之子】李文用【承晏子】李惟慶李惟一李仲宣【皆文用子】耿遂仁【龡州】耿文政耿文壽【皆遂仁子】耿徳耿盛盛匡道盛通盛眞盛舟盛信盛浩宋張遇潘衡蒲大韶【款曰書窗輕煤佛帳餘韻】葉世英【嘗造徳壽宮墨】朱知常【朱知常香劑】梁杲李世英【款曰叢桂堂李世英】胡友直潘秉彛【衡孫】徐知常葉邦憲【嘗造復古殿墨】雪齋【款曰雪齋寶墨】周朝式李克恭【世英子】樂溫【亦世英子】蒲彥輝鐂文通郭忠厚鏡湖方氏王表之齊峯鐂士先【嘗造緝熙殿墨】寓庵兪林丘攽謝柬徐禧葉茂實【三衢】翁彥卿元潘雲谷【淸江】胡文忠【長沙】林松泉【錢塘】於材仲【宜興】杜淸碧【武夷】衛學古【松江】黃修之【天臺】米萬初【豫章】丘可行【金溪】丘世英丘南傑【並可行子】可謂詳矣然始不載韋誕張永冀公宋不載常和沈珪陳相張孜沈晏徐鉉張谷潘谷葉谷常遇潘遇陳瞻王迪蘇澥陳昱闗珪闗瑱郭遇眀江通朱覲胡景純梅瞻耿徳眞何也士大夫如蘇子瞻晁季一賀方回張秉道康爲章皆能制墨見何薳春渚紀聞若我朝墨定當以羅小華鹿角膠爲第一龍柱次之華山松又次之宣廟尢妙方正邵格之方於魯輩可供日用不堪傳世【於魯墨不及小華所刻譜頗奇絕堪供燕閒淸賞】

敍古今名論目

虞荔鼎錄陶宏景刀劍錄宋人琴式圖王僧虔圖書會粹謝赫古今畫品李嗣眞書後品續古今書人優劣畫後品溫子融畫鑑唐人續畫品竇蒙畫錄拾遺徐浩書譜畫譜古迹記陳拙琴籍張彥遠法書要錄歷代名畫記張又新畫總載裴孝源貞觀公私畫錄李氏墨經宋景眞唐賢名畫錄端硯圖畫總錄宣和書譜畫譜博古圖印譜思陵翰墨志紹興稽古錄太淸樓書目玉宸殿書目祕閣書目李畋益州名畫記宋敏求寶刻叢章鐂敞先秦古器記呂大臨考古圖李公麟古器記唐迹硯圖譜蔡襄墨譜薛尙功鐘鼎款識法帖歐陽修集古錄米芾書史畫史寶章待訪錄米姓晉唐法書眞迹祕玩目硯史閣帖跋尾趙眀誠金石錄諸道石刻目錄法帖譜系黃伯思東觀餘論法帖刋誤郭若虛圖畫見聞志五代名畫記宋朝畫評桑世昌蘭亭考嘯堂集古錄周越古今法書苑名畫苑朱長文續書斷名畫獵迹廣川畫跋趙希鵠洞天淸錄端溪硯譜歙州硯譜辧歙硯說蔡京崇寧鼎書僧應之臨書闗要李廌徳隅堂畫品趙子昂印史姜堯章集古印譜楊克一圖書譜王厚之復齋印譜吾衍古印文周密雲煙過眼錄圖繪寶鑑曹仲眀格古要論朱存理鐵网珊瑚都穆寓意編文徵明書畫見聞志顧汝修印藪文嘉嚴氏書畫記等書皆考古之士不可缺者也

敍所蓄所見

余前後所蓄古銅則有商饕餮鬲一蟬紋觚一有蓋彛一周饕餮雷紋方鼎一硬鑿周公卣一雷紋尊一鏄鐘一編鐘六漢天鹿銜杯一花素鏡六

古玉則有三代羊脂九螭玦一漢甘靑螭玦一白玉螭玦一白玉百乳環一羊脂蟠螭環一白玉螭頭鉤大小各一白玉天鹿一栗黃珌琫一靑玉細雙鉤碾臥蠶紋玦二栗紋磬一白玉龜紐印一【文曰張聖】宋白玉臥仙書鎭一羊脂數珠一【頭一顆細碾番書百餘字】

法書則有宋髙宗行書一卷蘇子瞻詩艸元趙子昂歸田賦

名畫則有唐周昉戱嬰圖宋人羅漢八幅畫院雜迹一冊倪雲林小景

法帖則有集書聖教序夫子廟堂碑淳化帖第六卷

【並是宋搨】

窯器則有官窯印池一哥窯彛鑪一茶杯一

【已上種種所蓄十之八已歸長兄其十之二有典者贈人者尋米家故事以貿易者謙徳旣不得雲煙過眼之趣復不敢作據舷狡獪入寶山而空回每一遐想令人嘆息】

隆慶四年之三月吳中四大姓作淸玩會余往觀焉一出文王方鼎顏眞卿裴將軍詩一出秦蟠螭小璽顧愷之女史箴祖母綠一枚【重兩許】淳化閣帖一出王逸少此事帖【眞迹】龍角簮一枝官窯蔥管腳鼎一出郭忠恕明皇避暑宮殿圖白玉古琴李廷珪墨二餅自幸曰不意一日見此奇特【內王逸少帖用鴉鶻靑作軸頭各重一兩外】

所見尢異者古銅則夏銅戈一商饕餮方鼎一獸足雷紋圓鼎一蛟螭鬲一饕餮彛一蟬紋尊一周文王百乳方鼎一雷紋方鼎一龍鼎一垂花雷紋小鼎一蟠夔圓鼎二魚紋鬲一饕餮雷紋鬲一雷紋尊一蛟螭尊一仲駒父惇一鱗紋觚一徧地雷紋鐘一雙夔鐘二硬鑿雷紋卣饕餮卣各一麟紋卣一蟬紋彛二雲龍紋彛一云雷紋罍一秦八角鏡一漢五嶽眞形三瑞四靈蟠螭龍鳯鏡各一海馬葡萄鏡十

古玉則三代白玉圭一羊脂榖璧一白玉蒲璧一白玉璋一甘靑九螭玦一甘黃五螭玦一白玉甘靑子母螭玦各一甘黃蟠螭玦一甘靑夔龍玦一羊脂馬頭鉤一白玉蟬鉤螳螂鉤各一白玉臥蠶紋環二漢白玉蟠螭彛鑪一白玉劍一【通柄長三尺二寸銘二字】羊脂臥蠶紋杯一羊脂龍紋壺一鳯頭釵一甘黃七螭玦一白玉七螭玦五螭玦各一子母螭玦三緑玉子母螭玦一白玉蟠螭玦二羊脂子母夔龍玦一白玉夔龍玦三甘靑夔龍玦一雙鳯玦一白玉螭頭鉤一羊脂鳯頭鉤一螭頭鉤一白玉辟邪書鎭一羊脂蟠螭書鎭一白玉臥蠶紋磬二羊脂辟邪鈕子母印一甘黃甘靑羊脂白玉龜螭橐駝辟邪狻猊虎鈕印數十

法書則鍾繇季直表右軍月半帖大熱帖索靖出師頌智永眞艸千文唐太宗禦制七言律詩李懷琳絕交書趙模集晉字千文唐人臨右軍十七帖率更令自遣帖禇河南哀冊文顏眞卿祭侄文鐂中使帖孫過庭書譜【上卷】懷素紙書千文【半本】自敍帖林藻深慰帖柳公權小楷度人經吳彩鸞唐韻楊凝式韭花帖艸書神仙起居法【思陵故物有禦書釋文五行】宋髙宗禦書飬生論人參地黃贊【有圖】米芾臨右軍六帖子敬三帖黃庭經顏魯公坐位帖自書天馬賦捲蔡襄茶錄蘇子瞻煙江疊嶂歌【王晉卿作畫】醉翁操黃魯直小楷爾雅【東坡跋】發願文薛道祖臨定武蘭亭序【趙千里作畫】薛尙功摹鐘鼎款識眞迹【共二十冊明古藏本】趙子昂臨十七帖河南枯樹賦自書小楷法華經【共七卷第二卷

已失夏太常■﹝日上永下﹞補之】

名畫則吳道子維摩像李思訓明皇禦苑出遊圖王維雪景唐人臨六朝人畫七賢周昉擘阮圖盧鴻艸堂十志圖韓幹遊俠人馬圖邊鸞鸂鶒圖黃荃鳥雀圖宋徽宗雪航歸棹圖紅橋鸂鶒圖荊浩古松張萱虢國夫人出遊圖宋人臨閻立本掃象圖周文矩阿房宮圖李龍眠山莊圖女孝經相李成寒林圖董元江山漁艇圖郭熙瀑布圖後主柳塘飛鷺圖文與可墨竹趙千里雪霽江行圖趙子固墨蘭米元章溪山風雨圖李唐獨釣圖陳容羣龍云會圖馬逺松壑髙賢張擇端淸明上河圖夏珪溪山無盡圖黃大癡江山勝覽圖趙子昂長江疊嶂圖王叔明山水長卷

法帖則宋搨定武蘭亭黃庭經樂毅論東方朔贊不損本聖敎序淳化閣帖太淸樓帖臨江二王帖潭帖化度寺碑九成宮醴泉銘唐本夫子廟堂

碑窯器則汝窯托杯一官窯彛一哥窯鼎三尊二壺二

雜玩則唐人下巖端硯一米元章端硯一蚶珠一徑寸珠一古琴十數

已上所見皆神品今散落人間者往往皆是也

淸祕藏卷下

