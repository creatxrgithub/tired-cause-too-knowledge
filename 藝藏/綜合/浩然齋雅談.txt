浩然齋雅談宋周密

提要卷上卷中卷下

提要

《浩然齋雅談》三卷﹐宋周密撰。密所著書凡數種﹐其《癸辛雜識》《齊東野語》皆記宋末元初之事。《雲煙過眼錄》皆記書畫古器﹐今並有刊版。其《澄懷錄》《續錄》則輯淸談。《志雅堂雜鈔》則博涉瑣事﹐今惟鈔本僅存﹐皆已別著錄。《千頃堂書目》載密所著尙有《志雅堂耳目鈔》及此書﹐而藏弆之家並無傳本﹐惟此書散見《永樂大典》中。其書體類說部﹐所載實皆詩文評。今搜輯排纂﹐以考證經史﹑評論文章者爲上卷﹐以詩話爲中卷﹐以詞話爲下卷。各以類從﹐尙裒然成帙。密本南宋遺老﹐多識舊人舊事。故其所記佚篇斷闋﹐什九爲他書所不載。朱彜尊編《詞綜》﹐厲鶚編《宋詩紀事》﹐符曾等七人編《南宋雜事》詩﹐皆博采羣書﹐號爲繁富。而是書所載故實﹐亦皆未嘗引據﹐則希覯可知矣。其中考證經義﹐如解詩「巧笑倩兮」﹐疑口輔當爲笑靨﹐而不知類篇面部已有此文。解易「井谷射鮒」﹐以鮒爲鯽﹐不知說文鯽字本訓烏鰂﹐後世乃借以名鮒﹐羅願《爾雅翼》辧之已明。如斯之類﹐於訓詁皆未免稍疏。然密本詞人﹐考證乃其旁涉﹐不足爲譏。若其評騭詩文﹐則固具有根柢﹐非如阮閱諸人漫然蒐輯﹐不擇精觕者也。宋人詩話﹐傳者如林﹐大抵陳陳相因﹐輾轉援引。是書頗具鑑裁﹐而沈晦有年。隱而復出﹐足以新藝苑之耳目﹐是固宜亟廣其傳者矣。

卷上

《井》九二「谷射鮒」﹐或以爲蝦﹐或以爲蟆﹐或以爲蛙﹐或以爲蝸。考之《韻書》﹕「鮒﹐扶句切﹐鰿魚也。」然「鰿」﹑「鯽」﹑「�﹝魚脊﹞」三字並同子亦切﹐注云「鮒也」。蓋今鯽魚耳。《莊子》涸鮒注亦以爲鯽魚。然今世有魚如鱨﹐四鬛巨口﹐善食水虫﹐故人家井內多畜之﹐俗呼爲「鱏」﹐得非《井》卦所指者乎﹖

《詩》「先集維霰」補注云「霰﹐稷雪也﹐或謂之米雪﹐謂其粒若米。」然稷雪﹑米雪字甚奇。

《碩人》之詩曰「巧笑倩兮」﹐注曰「好口輔也」。《大招》述婦人之美﹐亦有「靨輔奇牙」之語﹐可謂善於形容。後人𨿽極言女色之美﹐無所不至﹐乃獨不及於「口輔」何耶﹖「輔」﹐豈俗所謂笑靨者乎﹖

「蹇修以爲理」﹐朱元晦云「謂爲媒者以通詞理也」﹔下文「理弱而媒拙」﹐則云「恐道理弱」﹐似與前說異。按《九章》「令薜荔以爲理兮﹐憚舉趾而緣木﹔因芙蓉以爲媒兮﹐憚褰裳而濡足」﹐亦以「媒」﹑「理」對言。《左傳》「行理之命﹐無月不至」﹐注「行理﹐行使也」﹐復奚疑。

眞文忠初字景元﹐樓攻愧語以明元無義﹐遂易爲希元。然兪淸老嘗名軒曰「景陶」﹐山谷曰「景陶名未佳﹐《詩》云『景行』﹑『景明』也﹐魏晉間人所謂『景莊』﹑『景儉』等﹐自有一人誤用﹐遂以相承謬耳。」按《詩》「景行」注云「景明也。」其義以「明行行止」﹐謂有明行則行之﹐初無企慕之義。然《孝經序》亦用「景行先哲」﹐而近世洪文敏兄弟皆以景爲字何耶﹖顧第弗深考耳﹗

前輩辟浮圖修崇之說甚眾﹐獨南丰之說最爲簡明。《彌陀閣記》有云「無爲之義晦而心法勝﹐積善積惡之誡泯而因緣作。……至於虞﹑祔﹑練﹑祥春秋祭祀之儀不競﹐則七日﹑三年﹑地獄劫化之辯亦隨而進。」又《答黃漢傑書》云「民之耳目鼻口心知百體﹐皆有所主﹐其於異端何暇及哉﹖後之儒者無以導﹐民之耳目鼻口心知百體﹐皆無所主﹐將捨浮圖何適哉﹖」又云「如使周禮尙行﹐朝夕﹑朔﹑月半﹐薦新﹔啟柩﹑祖﹑遣﹐有奠﹔虞﹑卒哭﹑祔﹑小祥﹑大祥﹑禫﹐有祭﹔日﹑月﹑時﹑歲皆有禮以行之﹐哀情有所泄﹐則必不暇曰七日﹑曰百日﹑曰周年﹑曰三年齋也。」然歐公本論亦有此意﹐云「佛所以爲吾患者﹐乘其廢闕之時而來﹐此其受患之本也。補其闕﹐修其廢﹐使王政明而禮義充﹐則𨿽有佛﹐無所施於民矣。」

昔人有言﹐韓退之《送李願歸盤谷序》﹐所述官爵﹑侍禦﹑賓客之盛﹐皆不過數語﹔至於說聲色之奉﹐則累數十言﹐或以譏之。余謂豈特退之爲然﹐如宋玉《招魂》﹐其言髙堂﹑邃宇﹑翠翹﹑珠被﹑畋獵﹑飲食之類﹐亦不過數語﹔至於「蘭膏明燭華容備﹐二八侍宿射遞代﹐九侯淑女多迅眾。盛鬋不同制實滿宮﹐容態好比順彌代﹐弱顏固植謇其有意。姱容修態絙洞房﹐蛾眉曼睩目騰光﹐靡顏膩理遺視矊」﹐又曰「美人旣醉朱顏酡﹐娭光眇視目曾波﹐被文服纖麗而不奇。長髮曼鬋艷陸離﹐二八齊容起鄭舞」﹐以至「吳歈蔡謳」﹑「士女雜坐﹐亂而不分」。又《大招》亦云「朱唇皓齒嫭以姱﹐比徳好閒習以都﹐丰肉微骨調以娛。」「嫮目宜笑蛾眉曼﹐容則秀雅稚朱顏。」「姱修滂浩麗以佳﹐會頰倚耳曲眉規﹐滂心綽態姣麗施﹐小腰秀頸若鮮卑。」「陽中和心以動作﹐粉白黛黑施芳澤。」「靑色直眉美目媔﹐靨輔奇牙宜笑嘕﹐丰肉微骨體便娟。」皆長言摹寫﹐極女色燕暱之盛。是知聲色之移人﹐古今皆然。戲書爲退之解嘲。【案﹕此條《永樂大典》原本「曼睩」之「睩」誤作「錄」﹐「艷陸」下衍「麗」字﹐今據《楚辭》校正。其引《招魂》節去「些」字﹐引《大招》節去「只」字﹐悉仍之。】

涪翁云「章子厚嘗言《楚辭》蓋有所祖述﹐初不謂然。子厚曰﹕『《九歌》蓋取諸《國風》《九章》蓋取諸《二雅》《離騷》蓋取諸頌。』考之信然。」

日與月合則長明﹐性與命合則長生。又日在天曰明﹐明者﹐日月之橫合﹔在世爲易﹐易者﹐日月之從合﹔在人爲丹﹐丹者﹐日月之中合。此海瓊語也。

孫景茂云「太公八十遇文王﹐今世皆以此藉口。《九辯》乃云﹕『太公九十乃顯榮兮。』而東方曼倩則云﹕『太公體行仁義﹐七十有二﹐乃用於文武。』馬永卿嘗疑焉。然香山詩乃云﹕『釣人不釣魚﹐七十得文王。』不知又出何書也。」

蘇仲虎侍郎藏東坡所書《富文忠神道碑》眞迹﹐前後諸名人題跋極多﹐獨周文忠爲之壓捲云「富文忠之使遼﹐所謂『肅肅王命﹐仲山甫將之』﹔蘇文忠之翰墨﹐所謂『吉甫作誦﹐穆如淸風』也。《大雅﹟烝民》﹐玆可無愧。」富公孫樞密﹑蘇公猶子侍郎﹐皆題名卷末﹐抑所謂臧孫有後於魯者﹖

戴岷隱論蕭望之曰「夫小人之害君子也﹐必深明其情而後用其術﹐故攻其所惡﹐犯其所忌﹐中其所不欲﹐而致其所不樂﹔其柔仁朴厚也或怵之﹐其廉潔自喜也或污之﹐其剛果卞急也或激之﹔多方以誤之﹐百計以困之﹑逼之﹑辱之﹐以致其必死之術。有如君子一不能忍而決於速死﹐則小人之計中矣。」呂伯恭亦云「君子必有堅忍不拔之操﹐然後小人不能犯吾之所忌。嗚呼﹗小人之害君子﹐何其多端也。遇人之介者﹐則必辱之﹔遇人之廉者﹐則必污之﹔遇人之剛者﹐則必折之﹔遇人之直者﹐則必誣之。蓋介者不受辱﹐廉者不受污﹐剛者不受折﹐直者不受誣。凡此皆君子之所忌也。小人知君子之所忌而直犯之﹐君子不知而墮其計﹐大則死﹐小則亡﹐前後相望﹐可不爲大哀乎﹖」二說眞能盡小人之情狀﹐有不期同而同者焉。孝宣於儒生無所用﹐獨用蕭望之。觀其始終方拙﹐非能自撓以求合者﹐特以其於霍氏立同異故耳。士君子之經世﹐非曰委蛇曲從﹐爲終始牢固之術﹐然而變化詘伸﹐自當兼通義命。望之當孝元初﹐天下事在掌握﹐旣不能輔贊裁成﹐同歸於道﹔及其潰敗﹐又不知推委興廢以禮﹐而止堤壞防決﹐無所措躬﹐卒就死地﹐而陷孝元爲不辧菽麥之主。班固乃哀其爲便嬖宦豎所圖﹐不知自古小人﹐何嘗一日不欲勝君子。《豳》詩歌周公﹐固殆未之學也。

王宣子在上庠日﹐與程泰之善。暇日﹐因及代言之體﹐要當溫純深厚﹐如訓誥中語﹐始爲王言。吾儕異時秉筆﹐當革近世磔裂之獘。二十年後﹐宣子帥潭﹐泰之以少蓬攝外制爲詞云「荊及衡陽﹐自北而南﹐十國爲連連有帥。地大民眾﹐疇咨俾乂﹐厥惟艱哉﹗以爾有猷有爲有守﹐率自中寬而有制﹐剛而無虐﹐庸建爾於上游﹐藩輔往哉。惟欽惠困窮﹐若保赤子﹐明乃服命。若网在綱﹐有弗若於汝政﹐弗化於汝訓﹐辟以止辟乃辟。則予一人汝嘉。」且寓書於宣子曰「疇昔之約﹐今其踐矣。」陳氏《耳擇集》所載﹐以爲芮國器非也。

韓平原南園旣成﹐遂以記屬之陸務觀。務觀辭不獲﹐遂以其「歸耕」﹑「退休」二亭名﹐以警其滿溢勇退之意﹐甚婉。韓不能用其語﹐遂致於敗。務觀亦以此得罪﹐遂落次對太中大夫致仕。外祖章文莊兼外制﹐行詞云「山林之興方適﹐已遂掛冠﹔子孫之累未忘﹐胡爲攺節。𨿽文人不顧於細行﹐而賢者責備於《春秋》。某官早著英猷﹐寖躋膴仕。功名已老﹐瀟然鑑曲之酒船﹔文采不衰﹐貴甚長安之紙價。豈謂宜休之晚節﹐蔽於不義之浮雲。深刻大書﹐固可追於前輩﹔髙風勁節﹐得無愧於古人。時以是而深譏﹐朕亦爲之慨嘆。二《疏》旣遠﹐汝其深知足之思﹔大老來歸﹐朕豈忘善養之道。勉圖終去﹐服我寬恩。」此文已載於《嘉林外制集》﹐或以爲蔡幼學﹐或謂出於馮端方﹐皆非也。

劉原父云「聖人之治天下﹐能使百官萬物如耳目心口手足之不可易﹐亦不相徳濟之如一身﹐而天下安有不治哉﹖」東坡亦曰「今夫人之一身﹐有一心兩手而已。疾痛屙癢﹐動於百體之中﹐𨿽其甚微﹐不足以爲患﹐兩手隨至。夫手之至﹐豈其一一而聽之心哉﹖心之所以素愛其身者深﹐而手之所以素聽於心者熟﹐是故不待使令﹐而卒然以自至。聖人之治天下﹐亦如此而已。」二說如出一轍。

蘇明允《辧姦》﹐嘗見直齋陳先生﹐言此𨿽爲介甫發﹐然間亦似及二程﹐所以後來朱晦庵極力回護﹐云「老蘇《辧姦》初間只是私意﹐後來荊公做不著﹐遂中他說。然荊公气習﹐自是要遺形骸﹑離世俗的規模﹐要知此便是放心。《辧姦》以此爲姦﹐恐不然也。」又云「每嘗嫌事之不近人情者﹐鮮不爲大姦慝之語過當﹐而今見得亦有此等人﹐其辭甚費也。」

子厚有答人書云「人生少得六七十者﹐今已三十七矣。長來覺日月益促﹐歲歲更甚﹐大都不過數十寒暑﹐則無此身矣。是非榮辱﹐又何足道﹖」又書云「假令病盡﹐己身復壯﹐悠悠人世﹐亦不過爲三十年客耳。前過三十七年﹐與瞬息無異。後所得者﹐其不足把玩﹐亦已審矣。」此二書皆在元和四年﹐時子厚年三十七。後十年﹐當元和十四年﹐子厚卒﹐年止四十有七耳。所謂數十寒暑﹐三十年客﹐竟不酬初志。悲夫﹗

昔有問王介甫﹕「佛家有日月燈光﹐佛燈何以能並日月﹖」介甫曰「日煜乎晝﹐月煜乎夜﹐燈煜乎日月之所不及。」《東萊博議》論史官亦云「昧谷餞日之後﹐晹谷賓日之前﹐暮夜晦冥﹐羣慝並作﹐苟無燭以代明﹐則天之目瞽矣。」亦用介甫意。然皆本之《莊子》「月固不勝火」郭象注曰「大而暗﹐不若小而明。」東坡曰「陋哉斯言。」爲更之曰「明於大者﹐必晦於小。月能燭天地﹐而不能燭毫釐﹐此其所以不勝於火也。」然卒之火勝月﹐月勝火耶﹖

坡翁《九成臺銘》云「使耳聞天籟﹐則凡有聲有形者﹐皆吾羽旄干戚管磬匏弦。」又云「望蒼梧之渺莽﹐九疑之聯綿。覽觀江山之吐吞﹐艸木之俯仰﹐鳥獸之鳴號。眾竅之呼吸﹐往來唱和﹐非有度數而均節自成者﹐非韶之大全乎﹗」楊龜山乃謂﹕「子瞻此說﹐以江山吐吞﹑艸木俯仰﹑眾竅呼吸﹑鳥獸鳴號爲天籟﹐此乃《莊子》所謂『地籟』也﹐但其文精妙﹐故讀之者或未察耳。」予嘗因其語以考莊周之說云「南郭子綦曰﹕『汝聞人籟而未聞地籟﹐汝聞地籟而未聞天籟。』子遊曰﹕『敢問其方﹖』子綦曰﹕『地籟則眾竅是已﹐人籟則比竹是已。』『敢問天籟﹖』子綦曰﹕『夫吹萬不同﹐而使其自己者。咸其自取﹐怒者其誰耶﹖』」郭象注云「夫天籟者﹐豈復別有一物哉﹗卽眾竅﹑比竹之屬。」若如所注﹐則所謂鳥獸之鳴號﹑眾竅之呼吸﹐非天籟而何﹖不知龜山又以何物爲天籟乎﹖漫書以俟識者。然東萊云「東坡《九成臺銘》﹐實文耳。而謂之銘﹐以其中皆用韻﹐而讀之久﹐乃覺是其妙也。」

坡翁《策斷》謂﹕「語有曰﹕『鼠不容穴﹐銜窶藪也。』」「窶藪」二字出《漢書﹟楊惲傳》云「我不能自保眞人﹐所謂鼠不容穴﹐銜窶藪也。」注云「窶藪﹐戴器也﹐以盆盛物戴於頭者﹐則以窶藪薦之。盆下之物有飲食气﹐故鼠銜之﹐所以不容穴﹐坐銜窶藪自妨﹐故不得入穴。窶音貧窶之窶﹐藪音數物之數﹐上其羽切﹐下山羽切。」【案﹕此條多脫誤字﹐今據《漢書》傳注校正。】

龍眠畫《五馬圖》﹐空靑老人曾紆公捲跋之曰「元祐庚午歲﹐以方開科﹐應詔來京師﹐見魯直九丈於酺池寺。魯直時爲張仲達箋題李伯時畫《天馬圖》﹐魯直謂余曰﹕『異哉﹗伯時貌天廏滿川花﹐放筆而馬殂矣。蓋神駿精魄皆爲伯時筆端取之而去﹐實古今異事﹐當作數語記之。』後十四年﹐當崇寧癸未﹐余以黨人貶零陵﹐魯直除籍徙宜州﹐過余瀟湘江上﹐因與徐端國﹑朱彥明道伯時畫殺滿川花事﹐云﹕『此公捲之所親見。』余曰﹕『九丈當踐前言記之。』魯直笑曰﹕『只少此一件罪過。』後二年﹐魯直死貶所。又二十七年﹐余將漕兩浙﹐當紹興辛亥﹐至嘉禾﹐與梁仲謨﹑吳徳素﹑張元覽泛舟訪劉延仲於眞如寺﹐延仲遽出是圖﹐開卷錯愕﹐宛然疇昔﹐撫掌念往﹐逾四十年﹐憂患餘生﹐巋然獨存﹐彷徨弔影﹐殆若異身也。因詳敍本末﹐不特使來者知伯時一段異事﹐亦魯直遺意云云。」按畫殺滿川花﹐亦當時一段異事﹐而傳記所不載﹐紀詠所不及﹐何耶﹖豈是時方以獲罪爲懼﹐諱不敢言耶﹖王逢原嘗賦《韓幹畫馬》云「傳聞三馬同日死﹐死魄到紙气方就。」豈前世亦有此事乎﹖

李易安紹興癸亥在行都﹐有親聯爲內命婦者﹐因端午進帖子﹐皇帝閣曰「日月堯天大﹐璿璣舜歷長。側聞行殿帳﹐多集上書囊。」皇后閣云「意帖初宜夏﹐金駒已過蠶。至尊千萬壽﹐行見百斯男。」夫人閣云「三宮催解粽﹐妝罷未天明。便面天題字﹐歌頭禦賜名。」時秦楚材在翰苑﹐惡之﹐止賜金帛而罷﹐意帖用上官昭容事。

前輩《公主制》云「瓊華在著﹐已戒齊風之驕﹔粉水疏園﹐莫如徐國之樂。」晏公《類要》亦用「粉田」事﹐蓋亦脂澤湯沐之意也。若駙馬則以何晏事稱「粉郎」﹑「粉侯」。文及甫稱韓忠彥爲「粉昆」﹐以其爲嘉彥之兄。又指王師約之父克臣爲「粉爹」﹐益可怪。

劉潛夫﹑王實之平昔論交最深﹐且意气不相下。實之蹭蹬﹐凡六爲別駕。其爲吉倅﹐適潛夫宜春之麾與之相先後。潛夫開宴爲餞﹐且侑之樂﹐語有云「有謫仙人駿馬名姬豪放之風﹐無杜陵老殘杯冷炙悲辛之態。」又云「擁通徳而著書﹐命便了而酤酒。」「麗人歌陶秀實郵亭之典﹐好事繪韓熙載夜宴之圖。」「賀客盈門﹐勸展驥而爲別駕﹔長官分席﹐嘆無蟹而有監州。」極摹寫之妙焉。旣而實之報席﹐亦有侑語云「七年三出使﹐山嶽漸見動搖﹔十載六監州﹐風月不禁分破。」「陌上歌《采桑曲》﹐惱殺羅敷﹔觀中賦《種桃詩》﹐壓倒夢得。」「梅花入句﹐如何遜之在揚州﹔薏苡滿船﹐如伏波之歸交趾。」「忌名下人﹐棄沅芷湘蘭而不佩﹔滿禁中語﹐覺階薇砌藥之無情。」皆能抓著癢處也。

葉隆禮士則謫居袁州﹐袁之士友醵酒以招之。蜀士張汴朝宗作樂語﹐一聯云「掃地焚香﹐有蘇州之雅淡﹔仰天拊缶﹐無楊氏之怨傷。」士則大稱之。

水心翁以抉云漢﹑分天章之才﹐未嘗輕可一世﹐乃於四靈若自以爲不及者﹐何耶﹖此卽昌黎之於東野﹐六一之於宛陵也。惟其富贍雄偉﹐欲爲淸空而不可得﹐一旦見之﹐若厭膏梁而甘藜藿﹐故不覺有契於心耳。昔吳中有老糜丈﹐多學博記﹐每見吳仲孚小詩﹐輒驚羨云「老夫才落筆﹐卽爲堯﹑舜﹑周﹑孔﹑漢髙祖﹑唐太宗追逐不置﹐君何爲能脫灑如此哉﹖」卽水心取四靈之意也。

臨江丁熺乙丑諒暗榜第四人﹐爲他恩例所壓抑居第八﹐授永州教。章采代爲作啟謝辧章云「諸公衮衮﹐皆自下以升髙﹔一介休休﹐獨瞻前而忽後。」廖羣玉亟稱於賈﹐攺隆興節推。

晏殊嘗進《牡丹詩表》云「布在密淸之囿。」「密淸」二字﹐人多不曉﹐蓋用《東京賦》中語﹕「京室密淸﹐罔有不韙。」

王宣子守吳﹐幕僚投啟有云「仲舒裒然舉首﹐豈久相於江都﹔望之雅意本朝﹐姑暫居於馮翊。」宣子喜之﹐舉以京剡。楊廷秀以大蓬漕江東﹐其屬亦有啟云「斯文之得喪在天﹐領袖素尊於海內﹔賢者之出處以道﹐旌旗已至於江東。」公亦欣然剡上。

史直翁丞相表語云「侵尋歲月﹐六十有三﹔補報朝廷﹐萬分無一。」又李淇水謝戶書云「補報朝廷﹐本末無萬分之一﹔因循歲月﹐甲子已六十有奇。」

霅中有遊士春時誤入趙孟儀之園者﹐【案﹕趙孟儀之「儀」﹐原本誤作「蟻」﹐今據《宋史﹟宗室表》攺正。】爲其家幹僕所辱﹐訟之於官。郡守趙必槐徳符治之﹐士子以啟爲謝云「杜陵之廈千萬間﹐意謂大庇寒於天下﹔齊王之囿四十里﹐不知乃爲阱於國中。」

劉自之被召試用﹐虛齋趙以夫之薦也。旣而爲庸齋趙汝騰所激﹐於是以盧鉞威伸補其選。盧以同裏之嫌辭之云「楚亡弓﹐楚得弓﹐難泯同鄕之迹﹔漢刻印﹐漢銷印﹐初何反汗之嫌。」卒辭之。又蕭振再知四川﹐趙莊叔行詞云「刻印銷印如轉圜﹐朕嘗虛己﹔失馬得馬如反掌﹐卿勿容心。」

宣和間﹐尙書新省成﹐車駕臨幸時﹐宰命一時朝士能文者﹐各擬謝表。獨林子中者擅場﹐其一聯云「北辰居極﹐外環象斗之宮﹔黃道初經﹐旁及積星之位。」

嘉定間﹐寶謨閣學士許奕病篤﹐口占遺表云「臣非衰病﹐偶染微屙﹐當湯熨可去之。時臣則以疾而爲諱﹐及鍼砭已窮之﹐後醫遂束手而莫圖。靜思膏肓所致之由﹐大抵脈絡不通之故。固知養患成禍﹐豈惟理身則然。苟能疏壅預防﹐以之醫國亦可。」蓋指近事以爲身諭也。乾道間﹐胡周伯尙書亦云「賈誼號通達國體﹐大尰﹑蹠盭﹑類辟﹑病痱﹐皆借一身諭之。今日國體何病也﹖能言病未必能處方﹐不能言病而輒處方﹐誤人死矣。今日之病名風虛﹐虛內也﹐風外也。外風忽中﹐半身不遂﹐靖康也﹔幸其半存﹐建炎也。咎已往半存之身﹐常凜凜不自保也。今欲並治不遂者﹐怵市道之說售﹐嘗試之方﹐湯慰砭石﹐雜然而進﹐使誼復生﹐必慮中風至再﹐至半存之身亦不能救矣。所謂可痛哭流涕者也。」蓋本呂獻可《乞致仕表》云「臣本無宿疾﹐偶值醫者用術乖方﹐不知脈候有虛實﹐陰陽有順逆﹐診察有標本﹐治療有後先﹐妄投湯劑﹐率任情意﹐差之指下﹐禍延四肢﹐寖成風痺﹐遂難行步。非徒憚蹠盭之苦﹐又將虞心腹之變。勢已及此﹐爲之柰何﹗𨿽然一身之微﹐固所未卹﹔其如九族之托﹐良以爲憂。是思逃祿以偸生﹐不俟引年而退政。」三公之論﹐實祖誼云。

開慶間﹐馬華父制置江閫日﹐嘗於靑溪建祠以祀先賢﹐斷自吳泰伯以下﹐凡四十一人﹐皆嘗仕﹐若居若遊於此者獲與焉。蓋華父之祖﹐亦嘗仕於升故也。祠成﹐命馮可遷贊之。其贊馬公﹐末語有「爾祖其從與享」之句﹐或摘以爲譏。華父遂去乃祖之祀焉。或謂劉子澄淸叔與華父有宿憾﹐授意於馮云。

王似賀太常丞兼翰林權直一聯云「白也無敵﹐雅宜翰林供奉之才﹔赤爾何如﹐暫習宗廟會同之事。」又賀司業除翰苑云「國子先生﹐晨入太學﹔翰林學士﹐夜讀禁中。」

王珪行《郝質殿巖制》云「曾無夜鼜之嘩﹐自得剛牙之重。」《周禮﹟地官》﹕「凡軍旅夜鼓鼜。」千歷切﹐注云「戒守鼓也」。

張孝曾之父少師與洪忠宣久陷金國﹐其後獲歸﹐而終身爲秦檜之所抑。近世陳容公儲跋其墓碑云「流離區脫﹐視死如飴﹐君子有性焉﹐不謂命也﹔絕漠來歸﹐忠不見錄﹐君子有命焉﹐不謂性也﹗」曁檜殞金亡﹐忠宣﹑少師二公如生。故曰知性與命﹐則知天矣。

建炎末﹐柔福帝姬自北歸﹐朝廷封爲福國長公主﹐下降駙馬都尉髙世榮。汪浮溪當制云「趙城方急﹐魯元嘗用於車馳﹔江左復興﹐益壽宜充於禁臠。」可謂善用事。

楊大年云「觀書百行須中程。《漢﹟刑法志》『夜理文書﹐自程決事﹐日懸石之一』﹐注云﹕『懸稱也﹐省讀文書日以百二十斤爲程。』」

唐僧齊己有《白蓮集》﹐爲《風騷旨格》﹐所與遊者吳融﹑鄭谷﹐皆晚唐人也。杜詩所稱「己公茅屋下﹐可以賦新詩」﹐決非此己公明矣。

劉平國《戲題》云「選詩非選官﹐論詩非論人。」故若耶女子﹑天竺牧童﹐皆得預唐名公之列。

詩文中有摘人姓名一字而言者﹐如班固《幽通賦》「巨滔天而泯夏兮」﹐以王莽字巨君﹔「重醉行而自耦」﹐重乃重耳。李白《扶風豪士歌》云「原嘗春陵六國時」﹐蓋四公子也。杜詩用「揚馬」﹐則雄﹑相如也﹔「卿云淵云」則長卿﹑子云﹑王褒也﹔「東馬」則方朔﹑相如也。如葛亮﹑馬相如等甚多﹐亦有礙理者。然《論語》「吾友張也」﹐《舜典》「伯汝作秩宗」﹐蓋亦有所本也。

《赤壁賦》謂「自其變者而觀之﹐則天地曾不能以一瞬﹔自其不變者而觀之﹐則物與我皆無盡也」﹐此蓋用《莊子》句法﹕「自其異者而眂之﹐肝膽楚越也﹔自其同者而眂之﹐萬物皆一也。」又用《楞嚴經》意﹕「佛告波斯匿王言﹕汝今自傷發白面皺﹐其面必定皺於童年。則汝今時觀此恆河﹐與昔童時觀河之見﹐有童耄不﹖王言﹕不也世尊。佛言﹕汝面𨿽皺﹐而此見精﹐性未嘗皺。皺者爲變﹐不皺非變。變者受生滅﹐不變者元無生滅。」

周子充作《定光庵記》﹕「佛以慧日照三千大千世界﹐顧豈滯於方。然日出暘谷﹐浴於咸池﹐拂於扶桑﹐躔度必有所捨﹐其明難與佛等。」乃全用東坡《奉安神宗書閣祝文》語也。

東坡《赤壁賦》﹐多用《史記》語﹐如「杯盤狼藉」﹑「歸而謀諸婦」﹐皆《滑稽傳》﹔「正襟危坐」﹐《日者傳》﹔「舉网得魚」﹐《龜策傳》﹔「開戶視之﹐不見其處」﹐則如《神女賦》﹐所謂以文爲戲者。

東坡云「往時陳述古好論禪﹐自以爲至矣﹐而鄙僕所言爲淺陋。僕語述古﹐公之所談﹐譬之於食龍肉也﹔而僕所學﹐豬肉也。豬之與龍﹐則有間矣。然公終日說龍肉﹐不知僕之食豬肉﹐實美而眞飽也。不知君所得者果何也﹖」

甫裏有《杞菊賦》﹐東坡有《後杞菊賦》﹐張南軒有《續賦》﹐夏樞密亦有《續賦》﹐亦各有意。

薛夢桂字叔載﹐號梯飆﹐永嘉人﹐父大圭。紹熙間﹐上書乞立儲﹐在趙忠定諸人先。叔載擢髙科﹐通京籍﹐風度淸遠﹐所居西湖五雲山曰「隔凡」﹐關曰「林壑」﹐甕通命之曰「方崖小隱」﹐諸名士莫不納交焉。儷語古文﹐詞筆皆灑落﹐不特詩也。

張建自號蘭泉﹐其論詩云「作詩不論長篇短韻﹐須要詞理具足﹐不欠不余。如荷上灑水﹐散爲露珠﹐大者如豆﹐小者如粟﹐細者如塵﹐一一看之﹐無不圓成﹐始爲盡善。」

髙復古嘗謂學者云「胸中無千百家書﹐乃欲爲詩﹐如賈人無資﹐終不能致奇貨也。」

宋之文治𨿽盛﹐然諸老率崇性理﹑卑藝文﹐朱氏主程而抑蘇﹐《呂氏文鑑》去取多朱意﹐故文字多遺落者﹐極可惜。水心葉氏云「洛學興而文字壞。」至哉言乎﹗

石林詞﹕「誰采蘋花寄與﹐又悵望﹑蘭舟容與。」或以爲重押韻﹐遂攺爲「寄取」﹐殊無義理。蓋「容與」之「與」自音「豫」﹐乃去聲也。揚子云《河東賦》云「靈輿安步﹐風流容與。」注﹕「天子之容﹐服而安豫。」「與」讀爲「豫」。《漢﹟禮樂志》「練時日﹐澹容與」﹐注「閒舒」﹐皆去聲。

姜堯章《鐃歌鼓吹曲》﹐乃步驟尹師魯《皇雅》﹔《越九歌》乃規模鮮於子駿《九誦》﹐然言辭峻潔﹐意度蕭遠﹐似或過之。

士大夫辭榮﹐固是美事﹐然有不當辭而辭者。至於不肯磨勘﹐甚而批毀印歷﹐而世以爲髙而效之者﹐皆非中道也。司馬公辭樞密副使﹐章有云「臣自幼時習賦﹑論﹑策﹐就試﹐每三年一次乞磨勘﹐豈不慕榮貴者乎﹖」蓋天下自有中道﹐過猶不及也﹐此爲古今至論。今所謂喋喋辭免者﹐安知非飾詐邀名哉﹖徳祐末﹐大臣則又有以辭榮而避難者﹐此尢不足道也。

坡翁謂陳師仲曰「足下所至詩﹐但不擇古律﹐以日月次之﹐異日觀之﹐便是行記。」此說極佳﹐故王筠以一官爲一集﹐楊大年亦然﹐所著有《括蒼》《武夷》《潁陰》《韓城》《退居》《海陽》《蓬山》《冠鰲辭》之類。簡齋所謂「一官成一集﹐盡付古沙頭」是也。

史達祖邦卿﹐開禧堂吏也。當平原用事時﹐盡握三省權﹐一時士大夫無廉恥者﹐皆趨其門﹐呼爲梅溪先生。韓敗﹐達祖亦貶死。善詞章﹐多有膾炙人口者。李和父云「其詩亦間有佳者。」

李文饒《退身論》云「天下善人少﹐惡人多﹐一旦去權﹐禍機不測。操政柄以禦怨誹者﹐如荷戟以當猛獸﹐閉關以待暴客。若捨戟開關﹐則寇難立至。遲遲不去﹐以延一日之命﹐庶免終身之禍﹐是以懼禍而不斷﹐未必皆耽祿而已。」嗚呼﹗其言亦哀矣。

宣律師嘗夜夢神人燒香供養﹐香气與世間不同﹐因問曰「此何香」﹐答云「西天棘林中香。」【案﹕夢天棘事﹐蔡夢弼注杜甫詩嘗引之﹐此條必考證甫詩﹐而傳寫佚其後半。】

周益公嘗戲作《賀冬啟》云「數九九而哦詩﹐自憐午瘦﹔辦多多而有酒﹐驟覺冬肥。」

林子善家藏崔愨畫龜﹐甚佳﹐朱希眞作贊曰「骨爲裘褐﹐气爲餼饘﹐孰令汝壽﹐惟虫知天。他日碧波蓮葉上﹐不知誰見小如錢。」

蔣重珍伯父能禪﹐其亡也﹐重珍祭之以文云「不必輕生﹐前以爲空﹔不必重死﹐後以爲實。」此語極有味。

周子充云「文章有天分﹐有人力﹐而詩爲甚。才髙者語新﹐气和者韻勝﹐此天分也。」

世言李泰伯不喜《孟子》﹐而所賦《哀老婦》詩云「仁政先四者﹐著在孟軻書。」何耶﹖

正則作《呂君用志》﹐形容其儉以起家之意云「一扇十年尙補緝之﹐道遇墜炭數寸亦袖攜以歸。」亦近乎薄矣。

天聖中﹐吳咸爲殿中丞﹐吳中所居有紅梅閣﹐蓋吳有愛姬者紅梅﹐因以名閣﹐又作《折紅梅》詞。

「菖蒲花﹐難見面」﹐古語也。【案﹕《玉臺新詠》載《西曲歌﹟烏夜啼》曰「菖蒲花﹐可憐聞名不曾識。」《南史》亦載張皇后見菖蒲事﹐必宋人詩詞有用此典者﹐故密引古語證明出處﹐而傳寫佚其後半。】

卷中

白傅詩「天黃生颶母﹐雨黑長楓人。」【案﹕此白居易《送客遊嶺南》詩﹐原本誤作太白詩﹐「雨」字誤作「雷」﹐今校正。】注云「颶母如斷虹﹐有大風卽見。楓人因夜黑雲雨﹐暗長數丈。」比見李仲賓云「往年在東平﹐舟夜行﹐殘夜微月﹐擁篷眺望﹐忽有黑雲起天角﹐漸成巨人﹐其長數十丈﹐掉臂闊步行水上﹐掠舟而西。一舟皆驚魘羣起﹐視之﹐其去如飛﹐得非所謂楓人耶﹖」

對偶之佳者曰「數點雨聲風約住﹐一枝花影月移來。」「柳搖臺榭東風軟﹐花壓欄桿春晝長。」「天下三分明月夜﹐揚州十里小紅樓。」「梨園子弟白髮新﹐江州司馬靑衫濕。」數聯皆天衣無縫﹐妙合自然。

昌黎之貶山陽﹐遇順宗卽位赦﹐以伾﹑文之黨尙熾﹐不得放還。其《寄三學士》詩云「前日遇恩赦﹐私心喜還憂。果然又羈縻﹐不得供鋤耰。」又《憶昨行》云「伾文未揃崖州熾﹐𨿽得赦宥常愁猜。近者三姦悉破碎﹐羽窟無底幽黃能。眼中了了見鄕國﹐知歸有日眉方開。」其情亦可憐矣。大抵小人專政﹐安肯以恩赦放逐客﹐懼恩不及己故也。

岑嘉州《赤驃馬歌》云「平明剪出三鬃髙」﹐樂天亦云「馬鬛剪三花」。所謂「三花」者﹐蓋唐禦馬多剪鬃爲三瓣﹐李伯時常畫三鬃馬圖。余少日觀禦馬﹐有剪作山水﹑人物﹑花鳥之像甚精﹐一時所尙如此﹐蓋不止剪三鬃也。

孟郊云「難將寸艸心﹐報答三春暉。」【案﹕孟郊《遊子吟》﹕「誰言寸艸心﹐報得三春暉。」蓋傳本有異。】此語關綱常﹐非唐詩人語也。至東坡詩云「微生眞艸木﹐無處謝天力。慈顏如春風﹐不見桃李實。古今抱此恨﹐有志俯仰失。」其言尢悲。東萊於《蓼莪章》云「莪蒿不能報天地之生育﹐猶人子不能報父母之劬勞。」皆祖郊之意也。

少陵「嘗果栗欼開」﹐「欼」或作「雛」。周繇賦云「開栗弋之紫欼。」貫休詩云「新蟬避栗欼。」又云「栗不知欼落。」按《集韻》﹕「欼﹐側尢切﹐艸紋蹙也﹐卽栗篷耳。」【案﹕《廣韻》﹕「欼﹐初紀切﹐音�﹝桼刂﹞﹐嚙也。」無側尢切平聲。考《貫休集》﹐作「栗皺」﹐注「栗篷也」。《集韻》﹕「災尢切﹐縐平聲﹐革紋蹙也。」字從皮﹐不從欠。據此﹐則「欼」當作「皺」﹐「艸紋」亦當是「革紋」之誤。又案﹕貫休詩以「栗皺」﹑「菱殼」﹐固當作「皺」。杜詩本作「栗園」﹐以對「樵徑」﹐則又不必攺作「栗皺」矣。今就原文訂証之。】

杜詩喜用「懸」字﹐然皆絕奇。如「江鳴夜雨懸」﹐「侵籬澗水懸」﹐「山猿樹樹懸」﹐「空林暮景懸」﹐「當空淚臉懸」﹐「獼猴疊疊懸」﹐「疏籬野蔓懸」﹐「復道重樓錦繡懸」。

白傅詩云「曾家機上聞投杼﹐尹氏園中見掇蜂。但以恩情生罅隙﹐何人不解作江充。」小坡《思子臺賦》云「彼楊公之愛修兮﹐豈減吾之蒼舒。」皆深中人情。

李商隱詩云「咸陽宮殿郁嵯峨﹐六國樓臺艷綺羅。自是當年秦帝醉﹐不關天地有山河。」末句殊不可曉。南昌裘聞詩以爲「秦帝」合作「天帝」﹐「天地」合作「秦地」﹐事在張平子《西京賦》曰「昔者大帝悅穆公而覲之﹐饗以鈞天廣樂﹐帝有醉焉﹐乃爲金策﹐錫用此土﹐而剪諸鶉首。是時也﹐並爲彊國者有六﹐然而四海同宅西秦﹐豈不詭哉﹗」李善注﹕「昔穆公嘗如此﹐七日而寤。」《志林》曰「天帝醉秦暴﹐金誤隕石墜。」《列仙贊》云「秦穆受金策祚世之業。」史載秦地雨金三日﹐誤隕其是耶﹖嗚呼﹗天帝果有時而醉乎﹖

李商隱《晉元帝廟》云「靑山遺廟與僧鄰﹐斷鏃殘碑鎖暗塵。紫蓋適符江左運﹐翠華空憶洛中春。夜臺無月照珠戶﹐秋殿有風開玉宸。弓劍神靈是何處﹐年年春綠上麒麟。」【案﹕此詩《李商隱集》不載﹐未詳所據何本﹐疑姓名有誤。】

東坡詩喜用「朅來」字﹕「朅來東觀棄丹墨」﹐「長陵朅來見大姊」﹐「朅來城下作飛石」﹐「朅來畦東走畦西」﹐「朅來從我遊」﹐「朅來齊安野」﹐「朅來淸潁上」﹐「朅來廉泉上」。其用字蓋出於顏延年《秋胡》詩「朅來空復辭」﹐所用之意同耳。

坡翁嘗作《女髑髏贊》云「黃沙枯髑髏﹐本是桃李面。而今不忍看﹐當時恨不見。業風相鼓轉﹐巧色美倩盼。無師無眼禪﹐著便成一片。」其後徑山大慧師宗杲﹐亦作《半面女髑髏贊》云「十分春色﹐誰人不愛。視此三分﹐可以爲戒。」甫成四句﹐忽若有續之者云「玉樓淸夜未眠時﹐畱得香雲半邊在。」吳君特嘗戲賦《思佳客》詞云「釵燕攏云睡起時﹐隔墻折得杏花枝。靑春半面妝如畫﹐細雨三更花欲飛。

情輕愛別舊相知﹐斷腸靑冢幾斜暉。亂紅一任風吹起﹐結習空時不點衣。」【案﹕此詞未載詞譜﹐後半闋當以三字二句換頭﹐乃作七字一句﹐或宋人有此別體。】

東坡謂晨飲爲「澆書」﹐李黃門謂午睡爲「攤飯」﹐放翁拾以爲句云「澆書滿挹浮蛆甕﹐攤飯橫眠夢蝶牀。」

陸放翁有《心太平庵》詩云「天下本無事﹐庸人擾之耳。胸中故湛然﹐忿欲定誰使。」又云「少年妄起功名念﹐豈信身閒心太平。」樂天有云「閒傾三數酌﹐醉吟十餘聲。便是羲皇代﹐先從心太平。」蓋出《黃庭經》云「觀志流神寄奇靈﹐閒暇無事修太平。」又《外景經》云「觀志遊神三奇靈﹐行閒無事心太平。」又樂天云「此身不欲全彊健﹐彊健多生人我心。」又云「自學坐禪休服藥﹐從他日復病沈沈。」於良史云「僻居人事少﹐多病道心生。」此存楚以爲外懼之意。

放翁在朝日﹐嘗與館閣諸人會飲於張功父南湖園。酒酣﹐主人出小姬新桃者﹐歌自制曲以侑尊。以手中團扇求詩於翁﹐翁書一絕云「寒食淸明數日中﹐西園春事又匆匆。梅花自避新桃李﹐不爲髙樓一笛風。」蓋戲寓小姬名於句中﹐以爲一笑。當路有恚之者﹐遽指以爲所譏﹐竟以此去。

放翁有「南酒應憐未歸客」及「更就髙僧學白羹」﹐蓋嘉州用南中法釀酒﹐及僧用糝加菜﹐不施鹽酪﹐故名「白羹」。

放翁詩云「故人自作宣明面﹐老子曾聞正始音。」宋劉瑀《與顏竣書》云「朱修之五代叛者﹐一朝居靑油幕下﹐作謝宣明面。」晉人謝鯤重衛玠﹐言論彌日﹐王惇謂鯤曰「微言之緒﹐絕而復續﹐不意永嘉之末﹐復聞正始之音。」正始﹐乃魏齊王芳年號﹔宣明﹐謝晦字也。

俗以油餳綴糝作餌﹐名之曰「蓼花」﹐取其形似也。放翁詩云「新蝶餳枝綴紅糝。」「餳枝」二字甚新。

放翁詩多用新語﹐如「厚味無人設佞湯﹐微芬時自炷廉香」﹐自注﹕「以松子﹑胡桃﹑蜜作湯﹐謂之佞湯﹔以炭末﹑乳香﹑蜜作濕香﹐謂之廉香。」

放翁詠長安富庶有云「紅桑琵琶金鏤花﹐百六十弦彈法曲。」蓋四十面琵琶也。

涪翁詩云「一錢不直程衛尉﹐萬事稱好司馬公。白髮永無懷橘日﹐三年惆悵荔枝紅。」張巨山詩云「故園墳樹想靑蔥﹐寒食風光淚眼中。自痛不如傖父子﹐紙錢猶掛樹頭風。」予以永感之人﹐久離墳墓﹐每讀爲之潸然。

涪翁云「百葉緗梅觸撥人。」又云「推牀破面掁觸人。」樂天《橊花》詩﹕「撐撥詩人興。」陸天隨《蠹化》曰「或掁觸之﹐輒奮角而怒。」《朝野僉載》楊廷玉《回波詞》﹕「阿姑婆見作天子﹐旁人不得掁觸。」

山谷《詠鷓鴣》詩云「終日憂兄行不得﹐鷓鴣應是鼻亭公。」象嘗封於鼻亭﹐柳子厚有《鼻亭神記》。或謂山谷在永所作永州道接鼻亭故云﹐非也。

半山云「退之善爲銘﹐如《王適》《張徹》尢奇。」余亦謂《董府君》及《貞矅》二銘尢妙。《董》云「物以久獘﹐或以轢毀。考致要歸﹐孰有彼此。由我者吾﹐不我者天。斯而以然﹐其誰使然。」《貞曜》云「於戲貞曜﹐維出不訾。維持不猗﹐維卒不施。以昌於詩。」坡翁嘗舉此問王定國云「當昌其身耶﹖昌其詩也﹖」王來詩不契所問﹐乃作詩答之曰「昌身如飽腹﹐飽盡還復饑。昌詩如膏面﹐爲人作容姿。不如昌其气﹐鬱鬱老不衰。𨿽云老不衰﹐劫壞安所之。不如昌其志﹐志一气自隨。養之塞天地﹐孟軻不吾欺。」【案﹕《韓愈集﹟董府君銘》原本「董」訛「蕭」﹐「物」訛「或」﹐今據本集攺正。】

半山詩云「謀臣本自系安危﹐賤妾何能作禍基。但願君王誅宰嚭﹐不愁宮裏有西施。」李泰伯詩云「若教管仲身長在﹐宮內何妨有六人。」在管仲時﹐桓公之心未蠹也。若已蠹﹐𨿽管仲柰何﹗未有心蠹尙能用管仲之理。張文定《遊華淸宮》云「當初不是不窮奢﹐民樂升平不怨嗟。姚宋未亡妃子在﹐胡塵那得到中華。」亦此意也。

王荊公《書堂》詩﹕「烏石岡頭上冢歸﹐柘岡西畔下書帷。辛夷花發白如雪﹐萬國春風慶曆時。」皆有可觀者。【案﹕此句「皆」字無著﹐疑此詩前尙有一詩﹐傳寫佚脫。】

姜堯章《雪中訪範至能於石湖》詩云「雪矸如玉城﹐偏師敢輕犯。黃蘆陣野鶩﹐我自將十萬。三戰渠未降﹐北面石湖範。先生霸越手﹐定自一笑粲。」至能酬之云「鵝鶩聲喑雪意豪﹐直前不憚夜行勞。更能櫜鞬尊裴度﹐千古人知李愬髙。」前輩稱獎後進﹐不以名位自髙﹐交相尊讓﹐亦可見一時士大夫風俗之美也。

昔鮑永過更始之墓﹐欲下車致禮。從事止之﹐以爲不可﹐曰「吾嘗北面事之﹐安可乘車而過﹖吾寧獲罪於司隸。」遂下車慟哭而去。光武聞之曰「可謂忠臣矣。」王仁裕過關中望春明門﹐乃蜀後主被誅之地﹐乃作詩哭之曰「九天冥漠信沈沈﹐重過春明淚滿襟。齊女叫時魂已斷﹐杜鵑啼處血尢深。霸圖傾覆人全去﹐寒骨飄零艸亂侵。何事不如陳叔寶﹐朱門流水自相臨。」徐鉉歸朝後﹐乞爲故主李煜作墓碑﹐朝廷從之。【案﹕翟耆年《籀史》﹕「太平興國中﹐詔侍臣撰《李煜神道碑》﹐有欲中傷徐鉉者奏曰﹕『吳王事莫若徐鉉爲詳。』遂詔鉉撰。鉉乞存故主之義」云云。非鉉乞撰﹐此所記殊誤﹐謹附訂於此。】其辭有云「盛徳百世﹐善繼者所以主其事﹔聖人無外﹐善守者不能固其存。西鄰起釁﹐南箕構禍。投杼致慈親之惑﹐乞火無鄰婦之辭。」又曰「孔明罕應變之略﹐不成近功﹔偃王躬仁義之行﹐終於亡國。」又作詩挽之云「歘忽千齡盡﹐冥茫萬事空。靑松洛陽陌﹐荒艸建康宮。道徳遺文在﹐興衰自古同。受恩無補報﹐反袂泣途窮。」「土徳承餘烈﹐江南廣舊恩。一朝人事廢﹐千古信書存。哀挽周原道﹐銘旌鄭國門。此生𨿽未死﹐寂寞已消魂。」

《道山新聞》云「李后主宮嬪窅娘﹐纖麗善舞﹐後主作金蓮﹐髙六尺﹐飾以寶物﹑組帶﹑纓絡﹐蓮中作五色瑞云﹐令窅娘以帛繞腳﹐令纖小﹐屈上作新月狀﹐素襪舞《雲中曲》﹐有淩雲之態。唐鎬詩曰﹕『蓮中花更好﹐雲裏月長新。』是人皆效之﹐以弓纖爲妙﹐蓋亦有所自也。又有《金蓮步》詩云﹕『金陵佳麗不虛傳﹐浦浦荷花水上仙。未會與民同樂意﹐卻於宮裏看金蓮。』」

開元中﹐賜邊軍纊衣﹐制於宮中。有兵於袍中得詩云「沙場徵戰客﹐寒苦若爲眠。戰袍經手作﹐知落阿誰邊。蓄意多添綫﹐含情更著綿。今生已過也﹐重結後生緣。」兵士以詩呈帥﹐帥進呈玄宗﹐徧示宮中曰「作者勿隱﹐不汝罪。」有一宮人自言萬死﹐上深憫之﹐遂以嫁得詩者﹐謂曰「吾與汝結今生緣。」邊人感泣。又僖宗時﹐自內中出袍千領﹐賜塞外吏士。有馬眞者﹐於袍中得金鎖一枚﹐詩一首云「玉燭制袍夜﹐金刀呵手裁。鎖寄千里客﹐鎖心終不開。」眞就市貨﹐爲人所告。主將奏聞僖宗﹐令赴闕﹐以宮人妻之。其後僖宗幸蜀﹐眞晝夜不解衣捍禦。此事凡有兩出處﹐未知孰是。

姚鏞﹐字希聲﹐號雪篷﹐紹定間以忤陳子華謫之衡陽。嘗有一聯云「癡云蔽嶽行人遠﹐淫雨摧花白髮生。」戴復古由閩度嶺訪之﹐有云「一官不幸有奇禍﹐萬事但求無愧心。」姚謝之云「萬里尋遷客﹐三年見此人。」蕭大山亦寄詩云「得謗何須囊薏苡﹐工騷且自制芙蓉。」剡僧淵萬壑云「故里田園拋弟妹﹐異鄕燈火對妻兒。十年漂泊孤篷雪﹐誰補梅花入楚辭。」至端平丁酉甫得﹐自便有詩云「天恩下釋湘累客﹐心事悠悠月一船。種藥已收思病日﹐著書不就負殘年。雜花怪石分人去﹐老竹荒亭入畫傳。歸夢鑑湖三百里﹐白鷗相候亦欣然。」故剡僧皓鐵山以詩迎之云「楚雁傳歸信﹐吳鷗候過船。」

三衢常山旅邸壁間有詩云「酴釄香夢怯春寒﹐永晝垂簾燕子閒。敲斷玉釵銀燭冷﹐計程應已過常山。」又﹕「南國傷讒緣薏苡﹐西園議價指葡萄。惟餘白髮存公道﹐近日豪家染髩毛。」又﹕「有約未歸蠶結局﹐小軒空度牡丹春。夜來揀盡鴛鴦繭﹐畱織徵衫寄遠人。」

衢人徐子勉假館浙西﹐主人調官都城﹐與之偕。主人買妾以歸﹐舟中置酒奏伎。歌闌酒罷﹐深夜就寢﹐徐夢一士云「君輩方盡歡﹐而鬼趣有苦饑者﹐獨不能以餘瀝見及乎﹖」因哦詩一章。徐驚寤忘之﹐已而復夢如初﹐乃盡憶其語云「鬼嘯猩吟沸簧笛﹐碎板玉盤珠亂擲。二八佳人舞倦時﹐蝶困東風斂雙翼。」

張樞斗南﹐其出處已略載《詞話》。踐揚朱華爲宣詞令閣門簿書﹐詳知朝儀典故。其姑縉雲夫人承恩穆陵﹐因得出入九禁﹐備見一時宮中燕幸之事。嘗賦《宮詞》七十首﹐盡載當時盛際﹐非其他想象而爲者。今摭其十於此﹕「堯殿融春大宴開﹐山呼才了樂聲催。侍臣宣勸君恩重﹐宰相親王對舉杯。」「觀堂鐘響待催班﹐步入朱廊十二間。宣坐賜茶開講席﹐花磚咫尺對天顏。」「月籠梅影夜深時﹐白玉排簫索獨吹。傳得官家暗宣賜﹐黃金約臂翠花枝。」「翠枝斜插滴金花﹐特髻低蟠貼水荷。應奉人多宣喚少﹐海棠花下看飛梭。」「笙歌散後歸深院﹐花柳陰中過曲廊。靜掩金鋪三十六﹐黃昏處處爇衙香。」「燦錦堂西過夕陽﹐水風吹起芰荷香。內監催掃池邊地﹐準備官家納晚涼。」「晚涼開燕近中秋﹐香染金風倚桂樓。花月新篇初唱徹﹐內人傳旨索歌頭。」【原注﹕穆陵制《花月篇》。】「銀簧乍靘參差竹﹐玉軸新調尺合弦。奏罷六麼花十八﹐水晶簾底賜金錢。」「回廊隔樹簾簾捲﹐曲水穿橋路路通。禁漏滴斜花外日﹐禦香薰暖柳邊風。」「紫閣深嚴邃殿西﹐書林飛白揭宸奎。黃封繳進升平奏﹐直筆夫人看內批。」

黃文雷﹐字希聲﹐永嘉人。希聲有《看云》詩不行於世﹐其賦《昭君行》﹐特爲一時名公所稱道。其辭云「君不見未央殿前羅九賓﹐漢皇南面呼韓臣。無人作歌繼大雅﹐至今遺恨悲昭君。丙殿春閒斗馮傅﹐掖庭新花隔煙霧。票姚枉奪燕支山﹐玉顏竟上氈車去。人生流落那得知﹐不應畫史嫌蛾眉。癡心又共琵琶語﹐歸夢豈隨鴻雁飛。穹廬隨分薄梳洗﹐世間禍福還相倚。上流厭人知柰何﹐後來燕啄皇孫死。野狐落中髙臺傾﹐宮人斜邊曲池平。千秋萬歲只如此﹐誰似靑冢年年靑。」按竟寧元年﹐呼韓邪旣婿漢氏﹐其年五月宮車晏駕﹐故云。

康與之伯可詩云「越王山下千樹梅﹐逐客年年走馬來。寒玉滿枝風色裏﹐不受暖靄輕煙催。故人千里復萬里﹐折香欲寄生徘徊。孤吟獨醉常夜半﹐山月野風騎馬回。」余家有與之手書古詩一卷﹐自號八本﹐辭語亦騷雅﹐往往反爲樂府所掩也。劉克莊潛夫嘗賦《梅花百詠》﹐其間有云「春風謬掌花權柄﹐卻忌孤髙不主張。」當國者以爲譏己﹐遂以煩言去國。其後又作《訪梅》詩云「夢得因桃數左遷﹐長源爲柳忤當權。幸然不識桃並柳﹐卻被梅花累十年。」【原注﹕鄴侯《詠柳》云「靑靑東門柳﹐歲晏必憔悴。」楊國忠以爲譏己。明皇曰「詠李者當爲譏朕乎﹖」】又嘗通朝行啟云「實則詠桃﹐乃曰含譏於燕麥﹔偶然題檜﹐遂云寓意於蟄龍。」東坡《梅》詩云「憑仗幽人收艾納﹐國香和雨入莓苔。」艾納﹐梅枝上苔也。梅至花過﹐則苔極香﹐取少許細嚼之﹐苦而後甘﹐如食橄欖﹐坡意蓋在此也。吳興張沄聲父有《苔梅》詩云「老龍全身著艾納﹐不耐久蟄潛挐空。爪頭撥動陽春信﹐香在霜痕雪點中。」然苔亦多不同﹐陽羨石庭者如松花﹐越中項裏者如綠發﹐余嘗有句云「山林綠發秦宮女﹐風雨靑萍禹廟梁。」或以爲可。林靖之共甫﹐吳興前輩﹐能詩不凡﹐賦《梅》云「與月淡交連影瘦﹐於春無競著花疏。細雨斂塵棲萼潤﹐輕雲度谷壓香低。」慶元丙辰冬﹐姜堯章與兪商卿﹑銛朴翁﹑【案﹕《癸辛雜識》﹕「葛天民﹐字無懷﹐後爲僧﹐名義銛﹐號朴翁。」此云「銛朴翁」﹐疑當時取其僧名下一字稱之。】張平甫﹐自封禺同載詣梁溪道吳淞﹐旣歸﹐各得詩詞若干﹐解鈔爲一卷﹐命之曰《載雪錄》。其自敍云「予自武康與商卿﹑朴翁同載至南溪﹐道出苕霅吳淞﹐天寒野回﹐仰見雁鶩飛下玉鑑中﹐詩興橫發﹐嘲唅吟諷﹐造次出語便工﹐而朴翁尢敏不可敵。未浹日﹐得七十餘解﹐復有伽語小詞﹐隨事一笑。大要三人鼎立﹐朴翁似曹孟徳﹐據詩社出奇無窮﹔商卿似江東﹐多奇秀英妙之士﹔獨予椎魯不武﹐𨿽自謂漢家子孫﹐然不敢與二豪抗也。」且云此編向見之雪林李和父﹐後歸之僧頤蒙﹐乃朴翁手書也。古律﹑絕句﹑贊頌偈﹑聯句﹑詞曲﹑紀夢凡一百五十三﹐多集中所無者。蕭介父題云「亂雲連野水連空﹐只有沙鷗共數公。想得句成天亦喜﹐雪花迎棹入吳中。」孫季蕃云「詩字崢嶸照眼開﹐人隨塵劫挽難回。淸苕載雪流寒碧﹐老我扁舟獨自來。」

余家向有小廨﹐在杭之曲阜橋﹐每夕五鼓間﹐早朝傳呼之聲﹐𨿽大雨風雪中亦然。於是慨嘆虛名之役人也如此。旣而於壁間得一絕云「霜拂金鞍玉墜腰﹐鄰雞催喚紫宸朝。爭如林下飽淸夢﹐殘月半窗松影搖。」頗得予心之同﹐因以類得數篇﹐並書於此。樂天《寄陳山人》云「待漏五門外﹐候對三殿裏。髭須凍生冰﹐衣裳冷如水。忽思仙遊客﹐暗謝陳居士。暖覆褐衣眠﹐日髙應未起。」又詩云「重裘暖帽寬氈履﹐小閣低窗深地鑪。身穩心安眠未起﹐西京朝士得知無。軟綾腰褥薄綿被﹐涼冷秋天穩暖身。一覺曉眠殊有味﹐無因說與早朝人。」又云「雞鳴一覺睡﹐不博早朝人。」諺云「骨邊肉﹐五更睡。𨿽不多﹐最有味。」正此意也。坡翁《寄傲軒》詩云「牀頭車馬道﹐殘月掛疏木。朝客紛擾時﹐先生睡方熟。」範至能《冬至晚起》云「新衣兒女鬧燈前﹐夢裏莊周正栩然。騎馬十年聽曉鼓﹐人生元有日髙眠。」近世翁定遠新其說云「遲明騎馬謁朱門﹐安得梅花入夢魂。慚愧髙人眠正熟﹐一生知不受人恩。」周端臣《題東庵》云「一庵自隱古城邊﹐不是山林不市廛。落月滿窗霜滿屋﹐臥聽宰相去朝天。」

嚴中和﹐號月澗﹐近世詩人間多佳句﹐旣無行捲﹐因摘一二於此云「山中道人不裹巾﹐一片石牀生綠鱗。昨夜瓦瓶冰凍破﹐梅花無水自精神。」又﹕「梅天雨气入簾櫳﹐衣潤頻添柏火烘。四月江南無矮樹﹐人家都在綠陰中。」又﹕「一聲杜宇三更後﹐向曉綠陰連碧苔。卻恨樓髙春數尺﹐柳綿飛不上窗來。」又﹕「樹影踏不碎﹐花香嗅卻無」﹐「寺老柳遮塔﹐雨多春礙船」﹐「澗水活不凍﹐山楓老自靈」﹐「畫扇題詩鸞背濕﹐銅彜煎腦鴨心香」﹐皆佳句也。

馮去辯可訥之遊京口也﹐嶽肅之持餉節在焉﹐相得甚歡。嶽號倦翁﹐嘗自敍云「『司馬長卿故倦遊』﹐注謂『厭宦遊也』。是時長卿方以士客臨邛令所﹐固未嘗宦焉﹐知倦耶﹖如予所謂倦者﹐乃眞知之。」嘗賦二詩﹐有云「片雲出岫猶知倦﹐流水吟湘肯伴牢。」又云「尙有奏篇煩狗監﹐肯辭馳傅爲駹臣。」可訥次韻云「餉事十年當結局﹐襟期千古與同牢。」又云「琴心自誤誰料理﹐犢鼻𨿽貧未主臣。」肅之爲之擊節不已﹐題其末云「此小馮君讀珂之文也。」

趙良淳﹐字景程﹐號常軒﹐饒之餘幹人﹐忠定丞相之曾孫。咸淳甲戌﹐長江失守﹐凡內郡悉除授宗姓。公守霅﹐明年城失守﹐公以片紙書付其子曰「寧爲趙氏鬼﹐不作他國臣。行年五十有三﹐守土而死節﹐尙復奚憾﹗諸子幸而生者﹐勉旃忠孝﹗」書訖付其子友仲﹐遂閉閣投繯而死﹐時乙亥除夕也。陳體仁尙書作詩三章哀之曰「日慘天無色﹐城危歲迫除。孤忠元自許﹐一死不知余。束衽全遺體﹐呼兒授訣書。登陴才信宿﹐腸斷正愁予。」「忠定扶神鼎﹐安邦不顧身。曾孫能致命﹐屬籍豈無人。歸骨番江上﹐招魂霅水濱。死生均此念﹐老病泣遺民。」「慷慨君酬國﹐奔逃我喪家。陸沈同一壑﹐淵涉渺無涯。祈死惟嫌晚﹐餘生只自嗟。蒿萊連雉堞﹐落日噪棲鴉。」

陳諤﹐越人﹐嘗遊廬山於窮谷中﹐遇一人﹐髽而跣坐大盤石﹐微作吟哦聲。陳異而問焉﹐髽瞠目不答﹐驚逝去。陳益異之﹐至明因寺爲僧道所見﹐僧曰「此興國趙知軍也。爲郡有異政﹐民徳之﹐兵火後棄家入山寺中﹐日以少米給之。」指穹林絕巘間曰「此其所居也。」陳策杖披荊訪之。髽知有人至﹐已逸去矣﹐獨葦屋一間﹐不蔽風雨﹐土木瓦器﹐地鑪竹幾而已。間有破石硯﹐短紙數十幅﹐取視之﹐則詩也。或一聯﹑二聯﹐無成章者。陳僅記其數語云「戰血肥春艸﹐妖魂附野狐。」又﹕「風吹沙艸落日黃﹐鴉啄髑髏飛不起。」蓋有道者云。

趙南仲丞相入汴日﹐嘗經宿境﹐見奇石﹐不忍捨。其後治圃溧水第﹐因語曩事。時趙邦永在傍﹐退卽負之而來﹐儼然昔所見也。蓋當時意公所喜﹐卽令人舁置轉江而歸焉。公猶憶其左跗闕如﹐視之果然。適一匠睨而噩嘆曰「異哉﹗當年所失﹐某適得之。」取而吻合﹐渾然天成。公異其事而銘之云「昔我於役﹐在宿之野。煙磊塵砢﹐應接不暇。維州所宅﹐挺立翹楚。旣賞而稱﹐欲去而佇。今我來居﹐於溧之北。孰爲而至﹐不謀而得。河浙相望﹐邈風馬牛。一念所到﹐造化與酬。工胡運斤﹐夷於左股。迫而視之﹐闕如其故。人力攸及﹐理無復全。疇昔啟之﹐匠亦有言。執藝函山﹐畱余可績。匪尺而量﹐匪管而測。乃命之前﹐乃挈之聯。如磁引鐵﹐如鸞膠弦。於戲﹗棄而取之﹐石無所欣戚也﹔斷而續之﹐石無所損益也。物各付物﹐天契其天。我銘此石﹐莫非自然。」此馮可遷之文也﹐余嘗志其事於《野語》﹐而闕此文﹐今詳書之。

宋廖瑩中羣玉﹐以賈相入幕之賓﹐例行推賞外﹐別賜上金百兩。廖以之鑄盤匜爲飲器﹐楊平舟棟爲作古篆銘於器云「皇帝禦極之三十七年﹐國有大功﹐一相禹胼。曰余瑩中﹐與隨斾旃。余疐手扶﹐余後手牽。曰公何之﹐敵脇是穿。奇勝艸坪﹐受降馬前。公一何勇﹐敵一何恐。余汔濟黃﹐公飯餘共。挽漢倒江﹐盡洗羶湩。旣淸夷矣﹐公歸余從。內金惟精﹐上賞惟重。文昌孫子﹐是寶是用。誰其銘之﹐史臣楊棟。」

開禧中﹐有苖氏女﹐本宦族也﹐失身爲妾於某朝士﹐臨行﹐作詩別其母云「桃花飛盡馬塍春﹐此日辭家淚滿巾。豈是比鄰無嫁處﹐千山萬水逐行人。」朝士者知之﹐遂厚給資以嫁焉。

葛嶺故相賈似道園池畱題者甚眾﹐獨吳人湯益字損之一詩膾炙人口﹐云「檀板歌殘陌上花﹐過墻荊棘刺檐牙。指揮已失鐵如意﹐賜與寧存玉辟邪。廢館晝飛無主燕﹐荒池春吠在官蛙。木綿庵下猶愁絕﹐月黑夜深聞鬼車。」

張良臣﹐字武子﹐近世詩人﹐有《雪窗集》。有子時﹐嘗從張公父至象臺﹐其女兄卽徐元傑仁伯之母也。亦能詩﹐嘗有絕句云「羅幕金泥窣地垂﹐夜香燒盡二更時。不知簾外溶溶月﹐上到梅花第幾枝。」正自不凡。

呂紫微《明妃曲》﹕「人生在相合﹐不論胡與秦。但取眼前好﹐莫言長苦辛。君看輕薄兒﹐何殊胡地人。」其意固佳﹐然不脫王半山「人生失意無南北」之窠臼也。

林曾﹐字伯元﹐號梅嶼﹐永嘉人。詩極佳﹐如《汴河》云「一千八百隋家路﹐兩岸靑靑入帝都。可惜翠華南渡後﹐舊時楊柳一株無。」

兪桂英﹐號野雲﹐苦吟一生。異時賈師憲嘗稱其「一點梅香到﹐三分酒力消」﹑「母念子行遠﹐兒云爺未歸」﹑「白雲一樹鶴孤宿﹐明月滿樓鐘鼓聲」﹑「百無一事身爲客﹐十有九分心在家」之句。然野雲自有《人影》詩爲人所稱﹐云「身外復添汝﹐無言隨去畱。自從生便有﹐直到死方休。步月常相逐﹐臨溪元不流。靜中明道眼﹐總是一虛浮。」

道士褚伯秀﹐淸苦自守﹐嘗集注《莊》《老》《列》三子。天師以學修撰命之﹐不就﹐作《貧女吟》二首謝之曰「夜績晨炊貧自由﹐彊教塗抹只堪羞。閉門靜看花開落﹐過卻春風不識愁。」「寂寞篷窗鎖冷云﹐地鑪紉補自陽春。千金莫誤朱門聘﹐不是穿珠插翠人。」

候館墻壁所書﹐多有可紀者。予嘗錄數處矣﹐今復得池洲貴陽驛壁間語云「昨日雨﹐今日晴。前月小﹐後月大。君欲問百年﹐百年如此過。孰爲辱﹐孰爲榮。何者福﹐何者禍。山中多白雲﹐莫教腳一蹉。」潭州四通館梁間有云「蝸角名﹐蠅頭利。老天術何巧﹐以此役斯世。昨日一替死﹐今日一替生。暗裏換人人不誤﹐門前每日見人行。」是皆警世之辭也。

賈師憲越第望海樓成﹐越帥季鏞賦詩爲賀﹐陳宜中時爲推官﹐次韻云「名與山髙千古重﹐恩如海闊一身輕。門下少年初幕府﹐夢隨諸吏上崢嶸。」又云「功歸再造金甌好﹐歲已三登玉燭調。昨日倚筇平地看﹐一如石壁望松寥。」蓋用太白「石壁望松寥﹐宛然在碧霄」﹐蓋山名也。一時人稱其善於押韻﹐自此登師憲之門云。

鄧林﹐號謙谷﹐臨川人。嘗客孟氏塾﹐戲降紫姑得詩云「隔溪雲薄雨飄瀟﹐欲采荷花不見橋。釵卜無憑芳信杳﹐酸風空度鳳臺簫。」時有三鄧林﹐其一括人﹐其一臨江人﹐嘗入館。

廣徳村寺壁間﹐有四明王曁文昌題云「奔馳塵土何時了﹐自嘆一官如蟻小。半夜覓宿僧家園﹐夢裏聞鴉霜月曉。」曁時爲邑尉﹐後尉天臺。張汝鍇兪仲次韻云「世事反觀俱了了﹐鷃鵬何大亦何小。木人起舞中郎拍﹐問著木人應不曉。」二詩皆可錄。

徳壽宮於吳中得一蟠松﹐虯枝夭矯﹐淸蔭數畝﹐思陵嘗禦制贊云「天錫瑞木﹐得自嵚岑。枝蟠數萬﹐幹不倍尋。怒騰龍勢﹐靜奏琴音。淩寒郁茂﹐當暑陰森。封以腴壤﹐邇以碧潯。越千萬年﹐以慰我心。」周益公翰苑作《端午帖子》云「聞道天公近效奇﹐澗松特長萬年枝。蜿蜒正作祥龍舞﹐移得淸陰覆玉墀。」正謂此也。

田錫表聖太宗朝爲翰苑﹐有《咸平集》﹐中多佳語﹐如「磬韻似煙和燭裊﹐松聲如雨入窗流」﹐「行色迎秋淸似畫﹐別情因景化爲詩」﹐「秋色數行江上雁﹐殘陽一簇渡頭人」。詠挑燈杖云「自知不是明時用﹐爛額焦頭力漫多。」賦楊花云「乍如亂峯之下﹐落泉飛練﹔噴嵐灑煙﹐沫花相濺。」政自不凡也。

周漢國《公主下降撒帳詩》云「靜夜無雲惟自照﹐鳳凰飛入合歡宮。」蓋用王昌齡「靑鸞飛入合歡宮﹐紫鳳銜花出禁中」之句。然《西都賦》云後宮﹐則有增城合歡殿名也。

丁大全丞相謫嶺外﹐至藤州溺死。三山林桂龍以詩嘲之曰「一柂中流欠把持﹐偏輕偏重失便宜。孤舟不是無人渡﹐身作風波問阿誰。」「移溪實壑誤明君﹐驚動沿江十萬軍。幸是不沈湘水死﹐有何面目見靈均。」「稚子如何濟急流﹐一篙才錯便難收。當初把作尋常看﹐豈料中流解覆舟。」

韓子蒼《挽中山韓帥》云「金絮盟猶在﹐灰釘事已新。」【案﹕「中山」原本誤作「中小」﹐今據韓駒《陵陽集》校正。】後村以爲語妙而意婉﹐蓋宣靖之禍自滅遼取燕始﹐上句指韓﹐下句指童﹑蔡也。又梁徐勉以時人聞喪事﹐相尙以速﹐勉上疏云「屬纊才畢﹐灰釘已具。」又陳徐陵《遺楊遵彥書》云「若鄙諺爲繆﹐來旨必通﹐分請灰釘﹐甘從斧鉞。」不特出前書也。

近歲浙右洊水田野﹐流離可念﹐震澤小寺壁間一詩云「民力久已竭﹐天乎不見憐。三年兩遭水﹐十室九無煙。田沒官徵賦﹐家貧子賣錢。秋風江上路﹐忽見渡江船。」眞不減聶夷中也。

天臺趙與侲英可﹐嘗夢賦落梅詩﹐僅記一聯云「溪月涵虛影﹐山云護斷香。」莫知何祥。後爲丰儲倉監護四剡。後吳益尹京辟之爲屬﹐遂與合尖脫選。蓋吳尹自號「雲山」﹐於是「護香」之句遂驗。

李仁甫十八歲爲眉州解魁﹐時第二人史堯弼﹐字唐英﹐方十四歲﹐人疑其文未工也。赴鹿鳴燕﹐猶著粉紅褲。太守命坐客分韻賦詩﹐唐英得「建」字﹐卽席援筆立成﹐有云「四歲尙少房玄齡﹐七步未饒曹子建。」後爲張魏公客﹐不幸早世。

鄭安挽丞相曾詠云「如蠶吐緯日縈纏﹐出沒無蹤屋漏邊。懷毒滿身如蠍犬﹐漫張羅网欲漫天。」蓋爲諸璫發也。

蘇拯詩云「映日張网羅﹐遮天亦何別。倘居要地間﹐害物可堪說。」風人詠物﹐大率相類。

東萊呂舍人《贈林少穎李迂仲》詩云「嘗聞安身要﹐其本在無競。」自注云「王輔嗣陽解云『安身莫若無競﹐修己莫若自保。守道則福至﹐求福則辱來』﹐此格言也。」

「小小園林矮矮屋﹐一日房錢一貫足。官至正郎子讀書﹐一妻一妾常和睦。」此詩張卿所作。張仕至棘卿﹐與史彌遠不合﹐遂不復出矣。

蔡元長嘗辟便坐曰「南軒」﹐有獻詩者曰「此軒端的向南開﹐上下東西總不該。更有一般堪愛處﹐北風偏向後門來。」人號爲貼題詩。

宣和間﹐教坊大使袁祹應制詩云「金瓶芍藥三千朵﹐玉軸琵琶四百弦。」可謂盛矣。

呂之鵬﹐密縣人﹐申公之裔也。大金宣宗頻年南伐﹐因作詩撼主兵者云「縫掖無由掛鐵衣﹐劍花生澀馬空肥。燈前艸就平南策﹐一夜江神涕泣歸。」其自負如此。

縉雲有掘地得碑石﹐篆書《公子行》云「少年公子出皇都﹐勒馬途中倒玉壺。卻問路傍耕稼者﹐夜來風雨損花無。」並無歲月姓氏。

黃伯樞榮仲《讀馬援傳》詩云「後車薏苡落讒人﹐珠貝文犀竟失眞。馬革裹屍猶不恨﹐何須勝瘴與輕身。」

近世趙汝淳《讀夷堅志》詩云「千古丘明法度書﹐豕啼蛇斗未爲誣。後來更有無窮事﹐付與蘭臺鬼董狐。」用幹寶事甚佳。

曾繹仲成詩云「已無醜扇幾邊亂﹐空見舂鋤天際飛。」《爾雅》﹕「醜扇﹐蠅也。」釋云「醜類也。」靑蠅之類﹐好搖翅自扇。【案﹕《爾雅》﹕「翥醜罅﹐螽醜奮﹐彊醜埓﹐蜂醜螸﹐蠅醜扇。」俱巳丑字爲句﹐今曾詩未明句讀密﹐又顚倒本文﹐均誤。】

韓平原用事時﹐華嶽子西爲武學生﹐嘗獻詩云「漢地不埋王莽骨﹐唐天難庇祿山軀。」韓怒羈管建寧﹐有詩號《翠微集》﹐大抵皆粗惡語。

詩家謂誠齋多失之好奇﹐傷正气。若「梅子流酸軟齒牙﹐芭蕉分綠與窗紗。日長睡起無情思﹐閒看兒童捉柳花」﹐極有思致。誠齋亦自語人曰「工夫只在一『捉』字上。」

魏華父《墨梅》詩﹕「素王本自難緇涅﹐墨者胡爲亂等差。玄裏只知楊子白﹐皜中謾見聖人污。」鶴山又有「東西日月自來往﹐遑卹人間有喘牛」之句﹐亦佳。

姚翻詩云「臨妝欲含涕﹐羞畏家人知。還將粉中絮﹐擁淚不教垂。」卽今粉撲也。【案﹕《玉臺新詠》載此詩﹐「還將」作「還持」﹐「不教」作「不聽」﹐與此有異。】

《太平吟》云「紛紛紅紫已成塵﹐布谷聲中夏令新。夾路桑麻行不盡﹐始知身是太平人。」此可謂善狀太平气象﹐勝於誠齋「太平不在簫韶裏﹐只在諸村打稻聲」之句。

盱人王勝之詩云「蛙鼓鳴時月滿川﹐斷螢飛處艸迷煙。敲門欲向田家宿﹐猶有靑燈人未眠。」殊有思致。

有爲竹枕作銘云「珊瑚枝﹐琥珀盤。流蘇帳暖驂飛鸞﹐莫忘此君同歲寒。」亦佳語也。

後山「仰看一鳥過﹐虛負百年身」﹐極有深意。【案﹕陳師道《次韻秦少遊春江秋野圖》詩作「倏看雙鳥下﹐已負百年身」﹐任淵注本亦同﹐此所引疑有誤。】

周茂振樞密詩云「醉倒不辭花面笑﹐詩成親傍竹身題。」「竹身」二字甚新。

端平甲午入洛之役﹐二趙喪師﹐時劉子澄實主帷幄之籌﹐遂坐貶封川﹐意不復用。趙仲之死﹐子澄以詩哭之云「功名翻覆等南柯﹐云掩新阡長薜蘿。千載只憑公論去﹐百年無柰世情何。髙光時節經營易﹐晉宋人才隱逸多。入汴老賓猶坐謫﹐餘生只合理煙蓑。」

吳白﹐字少白﹐豪逸負气﹐詩文立成﹐嗜酒窮空。晚爲僧於廣化寺﹐時籍中有楊韻者﹐能小詩﹐善墨竹。一日諸公會飯﹐少白持白紈扇﹐楊爲作小枝於上﹐少白卽題一絕云「風枝露葉有餘淸﹐轉盼還從玉筍生。願得此君長在眼﹐子猷𨿽老未忘情。」

賈師憲《甲戌歲寒食日絕句》云「寒食家家插柳枝﹐畱春春亦不多時。人生有酒須當醉﹐靑冢兒孫幾个悲。」明年師潰身殞﹐遂成惡讖。

紹興己巳﹐南郊禮成﹐思陵禦制詩以賜云「淸壇祗謁禮郊丘﹐輔相賢勞共款畱。初訝密雲低覆冒﹐遽看霽景上飛浮。气回俎豆羣工泰﹐喜入貔貅萬馬秋。赫赫天心允昭格﹐協謀同徳賴嘉猷。」【案﹕以下十九條有詩無話﹐系原本脫落﹐今附捲後。】

《山寺》詩﹕「村南村北雨催耕﹐布谷聲聲不住聽。水入野田分井字﹐山藏小寺只單丁。傍花飛去禽身白﹐帶土移栽樹腦靑。絕頂虯松髙百尺﹐已經千歲長菟苓。」【案﹕原本下有「久知老去安庚甲﹐堪笑官忙捲邜申」二句﹐與此詩語意不倫﹐今據文義刪。】

《哀扇工歌》﹕「某州竹扇名字著﹐織扇供官困追捕。使君開府未浹旬﹐欲戴綸巾揮白羽。新模巧制旋剪裁﹐百中無一中程度。犀革鐫柄出虫魚﹐麝煤燻紙生煙霧。蕺山老姥羞翰墨﹐漢宮佳人掩紈素。衙內白取知何名﹐帳下雄挐不知數。供輸不辦箠楚頻﹐一朝赴水將誰訴。使君崇重耳不聞﹐嗚呼何以慰黎庶。聞道園家賣菜翁﹐又說江頭打漁戶。號令亟下須所無﹐官不與錢期限遽。歸來痛哭辭妻兒﹐宿昔投繯掛枯樹。一雙婉婉良家子﹐吏兵奪取名爲顧。弟兄號叫鄰里驚﹐兩家吞聲喪其嫗。死者已矣可柰何﹐冤魂成羣相號呼。殺人縱欲勢位尊﹐貪殘無道天所怒。邦人蓄憤不敢言﹐君其拊馬章臺路。」【案﹕周煇《淸波別誌》載此詩﹐作無名氏《哀扇工歌》﹐首句「某州」作「黃州」。陳振孫《書錄解題》載沈作喆以《悲扇工》詩忤魏良臣﹐疑卽作喆之詩。煇﹑密均偶未考《寓山集》也。】

《次張斗南韻》云「路穿崖曲幾回環﹐天地爲鑪不掩關。守分固於貧亦樂﹐任緣或以倦知還。門前認取朝宗水﹐屋上元非捷徑山。若欲結茅相共住﹐云根可著兩三間。」【案﹕此詩原本失載姓名。】

葉正則《題孫季蕃》詩云「子美太白常住世﹐佳人栩栩夢魂通。瀉落天河澆汝舌﹐移來不周蕩爾胸。千家錦機一手織﹐萬古戰場兩峯直。孰南孰雅喚莫前﹐虛簫浪管生寒煙。」

劉潛夫《使廣日經過惠州六如亭有詩》云「吳兒解記眞娘墓﹐杭俗猶存蘇小墳。誰與惠州耆舊記﹐可無抔土覆朝云。」於是郡守與之修墓﹐立碑文﹐題云「昔人喜說墜樓姬﹐前輩尢髙斷臂妃。肯伴主翁來過嶺﹐不妨扶起六如碑。」

《天竺道間》詩云「西山多雨長灘聲﹐更愛春禽百樣鳴。石罅暖煙飛不起﹐日髙鞭影未分明。」

《七夕》詩﹕「銀河如練月如鉤﹐照見千家乞巧樓。野老平生事事拙﹐蒲團又過一年秋。」「銀河淸淺界煙霄﹐欲渡何須烏鵲橋。今我去家千里遠﹐卻憐牛女會今宵。」【案﹕此詩原本失載姓名。】

史達祖《淸明》詩﹕「一百六朝花雨過﹐柳梢猶爾病春寒。晉官今日炊煙斷﹐並著新晴看牡丹。」「宮燭分煙眩曉霞﹐驚心知又度年華。楡羹杏粥誰能辦﹐自采庭前薺菜花。」

鄭如幾維心亦霅人﹐與葉少蘊唱和﹐有「看朱成碧醉中眼﹐施粉太白尊前人」之句。【案﹕此條前當別論霅人﹐故此云「亦霅人」﹐傳寫佚脫。】

林會《溪上謠》云「溪翁兒女枕溪住﹐時把釣竿倚芳樹。沈吟獨坐忽傷心﹐釣得魚來放將去。」

近北客有《題襄漢》詩云「襄漢云屯十萬兵﹐習池酩酊不曾醒。紛紛誤晉皆渠輩﹐不特王家一寧馨。」

範至能《嘲蚊語》云「沈酣尻益髙﹐飽暖腸漸急。晶晶紫蟹眼﹐滴滴紅飯粒。」

李龏《賦靑城山陷》詩云「蜀道天收碧落鐘﹐六丁移路鑿蠶叢。飛山夜挾風雷沒﹐愁殺江南鬼五通。」

林曾《泗州》詩﹕「魚頭紅結魫﹐土面白生硝。」

王予可《賦淩霄》詩云「啼鳥倒銜金羽舞﹐驚蛇斜傍玉簾飛。」

《題靈隱寺》詩云「遊山無處浣塵埃﹐出郭尋幽入翠苔。眾水盡從雙澗去﹐一峯元自五天來。行春人散題名在﹐坐夏僧閒聽講回。淸磬一聲猿鳥寂﹐石楠花落滿經臺。」

放翁《理》詩云「萬物元須一理通﹐長生極治本同功。廣成千歲無他術﹐只在唐虞二典中。」

涪翁《愛竹》詩云「野次小崢嶸﹐幽篁相衣綠。牧童三尺箠﹐禦此老觳觫。竹吾甚愛之﹐無使牛礪角。牛礪角尙可﹐牛斗殘我竹。」

「桃紅淨﹐山雨幹﹐褐翅鬼蛾粘石闌。崖根薜荔絡陰土﹐春艸自綠麒麟寒。時思堂前滿牀笏﹐牛眠岡頭空白骨。急呼鬥酒澆淚痕﹐頭上飛光出還沒。」【案﹕此詩失載姓名﹐並佚原題。】

卷下

樂天有《感石上舊字》詩云「太湖石上鐫三字﹐十五年前陳結之。」蓋其妾桃葉也。自昔未有以家妓字鐫石者。劉過攺之嘗遊富沙﹐與友人吳仲平飲於吳所歡吳盼兒家﹐嘗賦詞贈之﹐所謂「云一窩﹐玉一梭﹐淡淡衫兒薄薄羅﹐輕顰雙黛蛾」﹐盼遂屬意攺之。吳憤甚﹐挾刃刺之﹐誤傷其妓﹐遂悉系有司。時吳居父爲帥﹐攺之以啟上之云「韓擒虎在門﹐顧麗華而難戀﹔陶朱公有意﹐與西子以偕來。」居父遂釋之﹐然自是不復合矣。攺之有「春風重到憑闌處﹐腸斷妝樓不忍登」﹐蓋爲此耳。

楊韻除夕詞《一枝春》云「竹爆驚春﹐競喧闐﹑夜起千門簫鼓。流蘇帳掩﹐翠鼎暖騰香霧。停杯未舉。柰剛要﹑送年新句。應自有﹑歌字淸圓﹐未誇上林鶯語。

從他歲窮日暮。縱閒愁﹑怎減劉郎風度。屠蘇辦了﹐迆邐柳忺梅妒。宮壺未曉﹐早驕馬繡車盈路。還又把﹑月夕花朝﹐自今細數。」又﹐羅希聲孫花翁所書除夕一詞云「小童教寫桃符﹐道人還了當年例。神前竈下﹐祓除淸淨﹐獻花酌水。禱告些兒﹐也都不是﹐求名求利。但吟詩寫字﹐分數上面﹐略精進﹑盡足矣。

飲量添教不醉。好時節﹑逢場作戲。驅儺爆竹﹐軟餳酥豆﹐通宵不睡。四海皆兄弟﹐阿鵲也﹑同添一歲。願家家戶戶﹐和和順順﹐樂升平世。」此集中所無也。

云窗張樞字斗南﹐又號寄閒﹐忠烈循王五世孫也。筆墨蕭爽﹐人物醞藉﹐善音律。嘗度《依聲集》百闋﹐音韻諧美﹐眞承平佳公子也。予已選六闋於《絕妙詞》﹐今別見於此。《戀繡衾》云「屏綃裛潤惹篆煙﹐小窗閒﹑人泥晝眠。正雪暖酴釄架﹐柰愁春﹑塵鎖雁弦。

楊花做了香雪夢﹐化池萍﹑猶泛翠鈿。自不怨東風老﹐怨東風﹑輕信杜鵑。」《淸平樂》云「鳳樓人獨﹐飛盡羅心燭。夢繞屏山三十六﹐依約水西云北。

曉奩懶試脂鉛﹐一緺鸞髻微偏。畱得宿妝眉在﹐要教知道孤眠。」又《木蘭花慢》云﹕【案﹕「花慢」二字原本脫﹐今據詞譜增入。】「云歌塵凝燕壘﹐又軟語﹐在雕梁。記剪燭調弦﹐翻香校譜﹐學品伊涼。屏山夢云正暖﹐放東風﹐捲雨入巫陽。金冷紅絳孔雀﹐翠閒彩結鴛鴦。

銀缸焰冷小蘭房﹐夜悄怯更長。待采葉題詩﹐含情贈遠﹐煙水茫茫。春妍尙如舊否﹐料啼痕﹑暗裏浥紅妝。須覓流鶯寄語﹐爲誰老卻劉郎。」

「謝了梅花恨不禁。小樓羞獨倚﹐暮云平。夕陽微放柳梢明。東風冷﹑眉岫翠寒生。

無限遠山靑。重重遮不斷﹐舊離情。傷春還上去年心。怎禁得﹐時節又燒燈。」此周容子寬《小重山》。子寬﹐四明人。

秋崖李萊老﹐與其兄篔房競爽﹐號「龜溪二隱」。予已刊十二闋於《絕妙選》矣。今復別見《倦尋芳》云「繚墻粘蘚﹐糝徑飛梅﹐春緒無賴。繡壓垂簾骨﹐有許多寒在。寶幄香銷龍麝餅﹐鈿車塵冷鴛鴦帶。想西園﹐被一程風雨﹐羣芳都礙。

逗曉色﹑鶯啼人起﹐倦倚銀屏﹐愁沁眉黛。待拼千金﹐卻恨好晴難買。翠苑歡遊孤解佩﹐靑門佳約芳挑菜。柳初黃﹐罩池塘﹐萬絲愁藹。」《點絳唇》云「綠染春波﹐袖羅金縷雙鸂鶒。小桃勻碧﹐香襯蟬云濕。

舞帶歌鈿﹐閒傍秋千立。情何極。燕鶯塵迹﹐芳艸斜陽笛。」《西江月﹟賦海棠》云「綠凝曉云苒苒﹐紅酣晴霧冥冥。銀簪懸燭錦官城﹐困倚墻頭半影。

雨後偏饒艷冶﹐燕來同作淸明。更深猶喚玉靴笙﹐不管西池露冷。」【案﹕「玉靴笙」三字未詳﹐其義疑有誤。】

篔房李彭老詞筆妙一世﹐予已擇十二闋入《絕妙詞》矣﹐玆不重見。外可筆者甚多﹐今復摭數首於此。《惜紅衣》雲「水西云北﹐記前回同載﹐髙陽伴侶。一色荷花香十里﹐偸把秋期頻數。脆管排云﹐輕橈噴雪﹐不信催詩雨。碧筒呼酒﹐秀箋題徧新句。

誰念病損文園﹐歲華搖落﹐事與孤鴻去。露井邀涼吹短髮﹐夢入蘋洲菱浦。暗艸飛螢﹐喬枝翻鵲﹐看月山中住。一聲淸唱﹑醉鄕知有仙路。」送客《木蘭花慢》云「折秦淮露柳﹐帶明月﹐倚歸船。看佩玉紉蘭﹐囊詩貯錦﹐江滿吳天。吟邊。喚回夢蝶﹐想故山薇長已多年。艸得梅花賦了﹐棹歌遠和離舷。

風弦﹐盡入吟篇。傷倦客﹐對秋蓮。過舊經行處﹐漁鄕水驛﹐一路聞蟬。畱連。漫聽燕語﹐便江湖夜雨隔燈前。潮返潯陽暗水﹐雁來好寄瑤箋。」《祝英臺近》云﹕【案﹕「祝」字原本脫﹐今據詞譜增入。】「載輕寒﹐低鳴櫓﹐十里杏花雨。露艸迷煙﹐縈綠過前浦。靑靑陌上垂楊﹐綰絲搖佩﹐漸遮斷﹑舊曾吟處。

聽鶯語。吹笙人遠天長﹐誰翻水西譜。淺黛凝愁﹐遠岫帶眉嫵。畫闌閒倚多時﹐不成春醉﹐趁幾點﹑白鷗歸去。」《淸平樂》云「合歡扇子﹐撲蝶花陰裏。半醉海棠扶半起﹐淡日秋千閒倚。

寶箏彈向誰聽﹐一春能幾番晴。帳底柳綿吹滿﹐不教好夢分明。」《章臺月》云「露輕風細﹐中庭夜色涼如水。荷香柳影成秋意。螢冷無光﹐涼入樹聲碎。

玉簫金縷西樓醉﹐長吟短舞花陰地。素娥應笑人憔悴。漏歇簾空﹐低照半牀睡。」又《靑玉案》云「楚峯十二陽臺路。算只有﹐飛紅去。玉合香囊曾暗度。橊裙翻酒﹐杏簾吹粉﹐不識愁來處。

燕忙鶯懶靑春暮。蕙帶空畱斷腸句。艸色天涯情幾許。酴釄開盡﹐舊家池館﹐門掩風和雨。」又張直夫嘗爲詞敍云「靡麗不失爲國風之正﹐閒雅不失爲騷雅之賦﹐摹擬《玉臺》不失爲齊梁之工﹐則情爲性用﹐未聞爲道之累。」樓茂叔亦云「裙裾之樂﹐何待晚悟。筆墨勸淫﹐咎將誰執。」或者假正大之說﹐而掩其不能﹐其罪我必焉﹐𨿽然與知我等耳。

「三十年前﹐愛買劍買書買畫。凡幾度﹑詩壇爭敵﹐酒兵爭霸。春色秋光如可買﹐錢慳也不曾論價。任粗豪﹑爭肯放頭低﹐諸公下。

今老大﹐空嗟訝。思往事﹐還驚詫。是和非未說﹐此心先怕。萬事全將飛雪看﹐一閒且問蒼天借。樂餘齡﹑泉石在膏肓﹐吾非詐。」此西裏趙希邁《滿江紅》也。

淸源張涅所賦《祝英臺近》云「一番風﹐連夜雨﹐收拾做春暮。艷冷香銷﹐鶯燕慘無語。曉來綠水橋邊﹐靑門陌上﹐不忍見﹑落紅無數。

怎分付。獨倚紅藥欄邊﹐傷春甚情緒。若取畱春﹐欲去去何處。也知春亦多情﹐依依欲住。子規道﹑不如歸去。」

楊纘﹐字嗣翁﹐號守齋﹐又稱紫霞﹐本鄱陽洪氏恭聖太后侄楊石之子。麟孫早夭﹐遂祝爲嗣。時數歲﹐往謝史衛王﹐王戲命對云「小官人當上小學。」卽答云「大丞相已立大功。」衛王大驚喜﹐以爲遠器。公廉介自將﹐一時貴戚無不敬憚﹐气習爲之一變。洞曉律呂﹐嘗自制琴曲二百操。又常云「琴一弦﹐可以盡曲中諸調。」當廣樂合奏﹐一字之誤﹐公必顧之。故國工樂師﹐無不嘆服﹐以爲近世知音無出其右者。任至司農卿﹑浙東帥﹐以女選進淑妃﹐贈少師。所度曲多自制譜﹐後皆散失。今書一闋於此。《被花惱》云「疏疏宿雨釀寒輕﹐簾幃靜垂淸曉。寶鴨微溫瑞煙少。檐聲不動﹐春禽對語﹐夢怯頻驚覺。欹珀枕﹐倚銀屏﹐半窗花影明東照。

惆悵夜來風生﹐怕飛香濕瑤艸。披衣便起﹐小徑曲廊﹐處處都行到。正蜂癡蝶騃戀芳妍﹐怎柰向﹑平生被花惱。驀忽地省得﹐而今雙鬢老。」

徐愛山堪舉二闋亦佳。《小重山》云「鼓報黃昏禽影歇。單衣猶未試﹐覺寒怯。塵生錦瑟可曾閱。人去也﹐閒過好時節。

對景復愁絕。東風吹不散﹐鬢邊雪。些兒心事對誰說。眠不得﹐一枕杏花月。」《謁金門》云「休只坐﹐也去看花則个。明日滿庭紅欲墮﹐花還愁似我。

索性癡眠一和﹐憑个夢兒好做。杜宇不知春已過﹐枝頭聲越大。」亦不知爲何人作也。

《謁金門》云「人病酒﹐生怕日髙催繡。昨夜新翻花樣瘦﹐旋描雙蝶湊。

慵憑繡牀呵手﹐卻說新愁還又。門外東風吹綻柳﹐海棠花廝勾。」《踏莎行》云「照眼菱花﹐剪情菇葉﹐夢云吹散無蹤迹。聽郎言語識郎心﹐當時一點誰消得。

柳暗花明﹐螢飛月黑﹐臨窗滴淚研殘墨。合歡帶上舊題詩﹐如今化作相思碧。」此二詞並見趙聞禮《釣月集》。然集中大半皆樓君亮﹑施仲山所作﹐安知非他人者。

翁元龍﹐字時可﹐號處靜﹐與吳君特爲親伯仲﹐作詞各有所長。世多知君特而知時可者甚少﹐予嘗得一編﹐類多佳語﹐已刊於集矣。今復摭數小闋於此。《江城子》云「一年簫鼓又疏鐘。愛東風﹐恨東風﹐吹落燈花﹐移在杏梢紅。玉靨翠鈿無半點﹐空濕透﹐繡羅弓。

燕魂鶯夢漸惺松。月簾櫳﹐影迷蒙﹐催趁年華﹐都在艷歌中。明日柳邊春意思﹐便不與﹐夜來同。」立春《西江月》云「畫閣換粘春帖﹐寶箏拋學銀鉤。東風輕滑玉釵流﹐織就燕紋鶯繡。

隔帳燈花微笑﹐倚窗雲葉低收。雙鴛刺罷底尖頭﹐剔雪閒尋豆蔲。」賦茉莉《朝中措》云「花情偏與夜相投﹐心事鬢邊羞。薰醒半牀涼夢﹐能消幾个開頭。

風輪慢捲﹐冰壺低架﹐香霧颼颼。更著月華相惱﹐木犀淡了中秋。」巧夕《鵲橋仙》云「天長地久﹐風流雲散﹐惟有離情無算。從分金鏡不曾圓﹐到此夜﹐年年一半。

輕羅暗网﹐蛛絲得意﹐多似妝樓鍼綫。曉看玉砌淡無痕﹐但吹落﹐梧桐幾片。」又如「拗蓮牽藕綫﹐藕斷絲難斷。彈水沒鴛鴦﹐教尋波底香」﹐眞《花間》語也。

宋謝太后北覲﹐有王夫人題一詞於汴京夷山驛中云「太液芙蓉﹐渾不似﹑舊時顏色。曾記得﹑春風雨露﹐玉樓金闕。名播蘭馨妃後裏﹐暈潮蓮臉君王側。忽一聲﹑鼙鼓揭天來﹐繁華歇。

龍虎散﹐風雲滅。千古恨﹐憑誰說。對山河百二﹐淚盈襟血。客館夜驚塵土夢﹐宮車曉碾關山月。問姮娥﹑於我肯從容﹐同圓缺。」文宋瑞丞相和云「燕子樓中﹐又捱過﹑幾番秋色。相思處﹑靑春如夢﹐乘鸞仙闕。肌玉暗銷衣帶緩﹐淚珠斜透花鈿側。最無端﹑蕉影上窗紗﹐靑燈歇。

曲池合﹐髙臺滅。人間事﹐何堪說。向南陽阡上﹐滿襟漬血。世態便如翻覆手﹐妾身元是分明月。笑樂昌﹑一段好風流﹐菱花缺。」又代王夫人再用韻云「試問琵琶﹐胡沙外﹑怎生風色。最苦是﹑姚黃一朵﹐移根丹闕。王母歡闌瑤宴罷﹐仙人淚滿金盤側。聽行宮﹑半夜雨淋鈴﹐聲聲歇。

彩雲散﹐香塵滅。銅駝恨﹐那堪說。想男兒慷慨﹐嚼穿齦血。回首昭陽辭落日﹐傷心銅雀迎新月。算妾身﹑不願似天家﹐金甌缺。」鄧光薦和云「王母仙桃﹐親曾醉﹑九重春色。誰信道﹑鹿銜花去﹐浪翻鰲闕。眉鎖姮娥山宛轉﹐髻梳墜馬云欹側。恨風沙﹑吹透漢宮衣﹐餘香歇。

霓裳散﹐庭花滅。昭陽燕﹐應難說。想春深銅雀﹐夢殘啼血。空有琵琶傳出塞﹐更無環佩鳴歸月。又爭知﹑有客夜悲歌﹐壺敲缺。」

「禦風來﹑翠鄕深處﹐連天云錦平遠。臥遊已動蓬舟興﹐那在芙蓉城畔。巾懶岸。任壓頂﹑嵯峨滿鬢絲零亂。飛吟水殿。載十丈靑靑﹐隨波弄粉﹐菇雨淚如霰。

斜陽外﹐也有仙妝半面。無言應對花怨。西湖千頃腥塵暗﹐更憶鑑湖一片。何日見。試折藕﹑占絲絲與腸俱斷。遐徵漸倦。當潁尾湖頭﹐綠波彩筆﹐相伴老坡健。」此劉闌養原遊天臺雁蕩東湖所賦《買陂塘》詞絕筆也。哀哉﹗

薛梯飆長短句﹐予嘗收數闋於《絕妙詞》。今復得其《醉落魄》云「單衣乍著﹐滯寒更傍東風作。珠簾壓定銀鉤索。雨弄初晴﹐輕旋玉塵落。

花唇巧借妝梅約。嬌羞才放三分萼。樽前不用多評泊。春淺春深﹐都向杏梢覺。」

章牧之謙亨嘗爲浙東憲﹐風采爲一時所稱﹐然醞藉滑稽。嘗賦守歲小詞云「團欒小酌醺醺醉。廝捱著﹑沒人肯睡。呼盧直到五更頭﹐便鋪了﹑妝臺梳洗。

庭前鼓吹喧人耳﹐驀忽地﹑又添一歲。休嫌不足少年時﹐有幾多﹑少老如我底。」

金貞祐中﹐太原已受兵﹐人情洶洶﹐忽有書一詞於府治宣詔亭壁間云「並州霜早﹐禾黍離離成腐艸。馬困人疲﹐惟有郊原雀鼠肥。

分明有路﹐好逐衡陽徵雁去。鼓角聲中﹐全晉山河一半空。」蓋鬼詞也。

淳祐間﹐丹陽太守重修多景樓。髙宴落成﹐一時席上皆湖海名流。酒餘﹐主人命妓持紅箋﹐徵諸客詞。秋田李演廣翁詞先成﹐眾人驚賞﹐爲之閣筆。其詞云「笛叫東風起。弄尊前﹑楊花小扇﹐燕毛初紫。萬點淮峯孤角外﹐驚下斜陽似綺。又婉娩﹑一番春意。歌舞相繆愁自猛﹐捲長波﹑一洗空人世。間熱我﹐醉時耳。

綠蕪冷葉瓜洲市。最憐予﹑洞簫聲盡﹐闌干獨倚。落落東南墻一角﹐誰護山河萬里。問人在玉關歸未。老矣靑山燈火客﹐撫佳期﹑漫灑新髙淚。歌哽咽﹐事如水。」

古詞有元夕《望遠行》﹕「又還到元宵臺榭。記輕衫短帽﹐酒朋詩社。爛漫向﹑羅綺叢中馳騁﹐風流俊雅。轉頭是三十年話。

量減才慳﹐自覺是﹑歡情衰謝。但一點難忘﹐酒痕香帕。如今雪鬢霜髭﹐嬉遊不忺深夜。怕相逢﹑風前月下。」翁賓暘謂是孫季蕃詞﹐然集中無之。

翁孟寅賓暘嘗遊維揚﹐時賈師憲開帷閫﹐甚前席之。其歸﹐又置酒以餞﹐賓暘卽席賦《摸魚兒》云「捲西風﹐方肥塞艸﹐帶鉤何事東去。月明萬里關河夢﹐吳楚幾番風雨。江上路。二十載﹑頭顱凋落今如許。涼生弄塵。嘆江左夷吾﹐隆中諸葛﹐談笑已塵土。

寒汀外﹐還見來時鷗鷺。重來應是春暮。輕裘峴首陪登眺﹐馬上落花飛絮。拼醉舞。誰解道﹑斷腸賀老江南句。沙津少駐。舉目送飛鴻﹐幅巾老子﹐樓上正凝佇。」師憲大喜﹐舉席間飲器凡數十萬﹐悉以贈之。

宣和中﹐李師師以能歌舞稱。時周邦彥爲太學生﹐每遊其家。一夕﹐值祐陵臨幸﹐倉卒隱去。旣而賦小詞﹐所謂「並刀如水﹐吳鹽勝雪」者﹐蓋紀此夕事也。未幾﹐李被宣喚﹐遂歌於上前。問誰所爲﹐則以邦彥對。於是遂與解褐﹐自此通顯。旣而朝廷賜酺﹐師師又歌《大酺》《六醜》二解﹐上顧教坊使袁綯問﹐綯曰「此起居舍人新知潞州周邦彥作也。」問《六醜》之義﹐莫能對﹐急召邦彥問之。對曰「此犯六調﹐皆聲之美者﹐然絕難歌。昔髙陽氏有子六人﹐才而醜﹐故以比之。」上喜﹐意將畱行。且以近者祥瑞沓至﹐將使播之樂府﹐命蔡元長微叩之。邦彥云「某老矣﹐頗悔少作。」會起居郎張果與之不咸﹐廉知邦彥嘗於親王席上作小詞贈舞鬟云「歌席上﹐無賴是橫波。寶髻玲瓏欹玉燕﹐繡巾柔膩掩香羅。何況會婆娑。

無个事﹐因甚斂雙蛾。淺淡梳妝疑是畫﹐惺松言語勝聞歌。好處是情多。」爲蔡道其事。上知之﹐由是得罪。師師後入中﹐封瀛國夫人。朱希眞有詩云「解唱陽關別調聲﹐前朝惟有李夫人。」卽其人也。

何籀作《宴淸都》﹐有「天遠山遠水遠人遠」之語﹐一時號爲「何四遠」。然前是宋景文出知壽春﹐過維揚﹐賦《浪淘沙近﹟畱別劉原父》云「少年不管﹐流光如箭﹐因循不覺韶光換。至如今﹐始惜月滿花滿酒滿。

扁舟欲解垂楊岸﹐尙同歡宴﹐日斜歌闋將分散。倚闌遙望﹐天遠水遠人遠。」籀蓋用此也。

王藻有別詞云「玉東西﹐歌宛轉﹐未做苦離調。著上徵衫﹐字字是愁抱。月寒鬢影刁蕭﹐柁樓開纜﹐記柳暗﹑乳鴉啼曉。

短亭艸﹐還是綠與春歸﹐羅屏夢空好。燕語難憑﹐憔悴未渠了。可能妒柳羞花﹐起來渾懶﹐便瘦也﹑教春知道。」

嘗得題壁《生查子》云「秋盈鏡裏山﹐心疊琴中恨。露濕玉欄秋﹐香伴銀屏冷。

雲歸月正圓﹐雁到人無信。孤損鳳凰釵﹐立盡梧桐影。」蓋魏子敬之詞也。

汪彥章舟行汴河﹐見傍岸畫舫﹐有映簾而窺者﹐止見其額。賦詞云「小舟簾隙﹐佳人半露梅妝額。綠云低映花如刻。恰似秋宵﹐一半銀蟾白。」蓋以月諭額也。辛幼安嘗有句云「聞道綺陌東頭﹐行人曾見﹐簾底纖纖月。」則以月諭足﹐無乃太媟乎﹖

周美成長短句﹐純用唐人詩句﹐如「低鬟蟬影動﹐私語口脂香」﹐此乃元﹑白全句。賀方回嘗言﹐吾筆端驅使李商隱﹑溫庭筠常奔走不暇。則亦可謂能事矣。

