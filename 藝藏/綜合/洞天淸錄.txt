洞天淸錄宋趙希鵠

提要原序洞天淸錄

提要

《洞天淸錄》一卷﹐宋趙希鵠撰。希鵠本宗室子﹐《宋史世系表》列其名於燕王徳昭房下﹐蓋太祖之後﹐始末則不可考。據書中有嘉熙庚子自嶺右回至宜春語﹐則家於袁州者也。是書所論皆鑑別古器之事﹐凡古琴辧三十二條﹐古硯辧十二條﹐古鐘鼎彜器辧二十條﹐怪石辧十一條﹐硯屏辧五條﹐筆格辧三條﹐水滴辧二條﹐古翰墨眞迹辧四條﹐古今石刻辧五條﹐古今紙花印色辧十五條﹐古畫辧二十九條。大抵洞悉源流﹐辧析精審。如謂刁鬥乃行軍炊具﹐今世所見古刁鬥乃王莽威斗之類﹐爲厭勝家所用。又謂今所見銅犀牛﹑天祿﹑蟾蜍之屬皆古人以貯油點燈﹐今人誤以爲水滴。其援引考證﹐類皆確鑿﹐固賞鑑家之指南也。明寧獻王權嘗爲刊版於江西﹐見《寧藩書目》。曹溶《續藝圃搜奇》所載﹐與此本同﹐蓋皆從寧王舊刻傳錄。明錢塘鍾人傑輯《唐宋叢書》﹐別載一本﹐與此本迥異。考其中有楊愼之說﹐寧庶人宸濠之名﹐及永樂﹑宣徳﹑成化年號﹐希鵠何自知之﹖其爲未見此本而刺取他書以贗其名﹐固不待辧矣。

原序

唐彥逺作閒居受用﹐至首載齋閣應用而旁及醞醢脯羞之屬。噫﹗是乃大老姥總督米鹽細務者之爲﹐誰謂君子受用如斯而已乎﹖人生一世如白駒過隙﹐而風雨憂愁輒居三分之二﹐其間得閒者才三之一分耳﹐況知之而能享用者又百之一二﹐於百一之中又多以聲色爲受用﹐殊不知吾輩自有樂地﹐悅目初不在色﹔盈耳初不在聲。嘗見前輩諸老先生多畜法書﹑名畫﹑古琴﹑舊硯﹐良以是也。明窗淨幾羅列﹐布置篆香居中﹐佳客玉立相映。時取古人妙迹﹐以觀鳥篆蝸書﹐奇峯逺水。摩娑鐘鼎﹐親見商周。端硯湧巖泉﹐焦桐鳴玉佩。不知人世所謂受用淸福﹐孰有踰此者乎﹖是境也﹐閬苑瑤池﹐未必是過﹐人鮮知之﹐良可悲也。余故彚萃古琴硯古鐘鼎﹐而次凡十門辧訂﹐是否以貽淸修好古塵外之客﹖名曰《洞天淸錄》。若香茶紙墨之屬﹐旣譜載而已謬誤者﹐玆不復贅﹐觀者宜自求之。開封趙希鵠序

洞天淸錄

●古琴辧

○斷紋

古琴以斷紋爲證。琴不歷五百歲不斷。愈久則斷愈多。然斷有數等。

有蛇腹斷。有紋橫截琴面﹐相去或一寸或二寸﹐節節相似如蛇腹下紋。

有細紋斷。如髮千百條﹐亦停勻﹐多在琴之兩旁﹐而近嶽處則無之。有面與底皆斷者。

又有梅花斷。其紋如梅花頭﹐此爲極古﹐非千餘載不能有也。

蓋漆器無斷紋而琴獨有之者﹐蓋他器用布漆﹐琴則不用。他器安閒﹐而琴日夜爲弦所激﹐又歲久桐腐而漆相離破。斷紋隱處𨿽腐﹐磨礪至再重加光漆﹐其紋愈見﹐然眞斷紋如劍鋒﹐僞則否。

○僞斷紋

僞作者﹐用信州薄連紙光漆一層於上﹐加灰。紙斷則有紋。或於冬日以猛火烘琴極熱﹐用雪罨激烈之。或用小刀刻畫於上﹐𨿽可眩俗眼﹐然決無劍鋒﹐亦易辧。

○古琴樣制

古琴惟夫子﹑列子二樣。若太古琴或以一段木爲之﹐並無脇腰﹐惟加嶽﹐亦無焦尾﹐安焦尾處則橫嵌堅木以承弦。而夫子﹑列子樣亦皆肩垂而闊﹐非若今聳而狹也。惟此二樣乃合古制。近世云和樣﹐於嶽之外刻作雲頭捲﹐而下通身如壺瓶。此或以夫子樣周﹝徧／徧﹞皆作竹節形﹐名竹節樣。其異樣不一﹐皆非古制。又於第四弦下安徽以求異曰「此外國琴」。尢可笑也。

○古琴陰陽材

古琴陰陽材者﹕蓋桐木面陽日照者爲陽﹐不面日者爲陰。如不信﹐但取新舊桐木置之水上﹐陽面浮之陰必沈﹐𨿽反復之再三﹐不易也。更有一驗﹐古今琴士所未嘗言「陽材琴﹕旦濁而暮淸﹐晴濁而雨淸﹐陰材琴﹕旦淸而暮濁﹐晴淸而雨濁」。此乃靈物與造化同機﹐緘非他物比也。

○取古材造琴

古琴最難得於精金美玉。得古材者﹐命良工旋制之斯可矣。自昔論擇材者曰「紙甑﹑水槽﹑木魚﹑鼓腔﹑敗棺﹑古梁柱﹑榱桷」。然梁柱恐爲重物壓損紋理﹐敗棺少用桐木﹐紙甑水槽患其薄而受濕气太多﹐惟木魚鼔腔晨夕近鐘鼓﹐爲金聲所入﹐最爲良材。然亦有敲損之患。別有《擇材往監》今陳述之云「昔﹝吳﹞錢忠懿王能琴﹐遣使以亷訪爲名而實物色良琴。使者至天臺宿山寺﹐夜聞瀑布聲正在檐外﹐晨起視之﹐瀑下淙石處正對一屋柱﹐而柱且向日﹐私念曰﹕若是桐木則良琴處在是矣。以刀削之果桐也。卽賂寺僧易之﹐取陽面一琴材馳驛以聞﹐乞俟一年斵成﹐獻忠懿﹐一曰洗凡﹐二曰淸絕﹐遂爲曠代之寶。後錢氏納土太宗朝﹐二琴歸禦府。南渡初﹐流轉至霅州葉夢得上之」。此乃擇材之良法﹐大抵桐材旣堅而又歷千餘年﹐木液已盡﹐復多風日吹曝之﹐金石水聲感入之﹐所處在空曠淸幽蕭散之地﹐而不聞塵凡喧雜之聲﹐取以制琴﹐烏得不與造化爲妙﹐以此觀之﹐安琴之室亦當如是﹐不宜近塵穢婦女喧雜之地也。

○制琴不當用俗工

工人供斤削之役﹐若繩墨尺寸﹐厚薄方圓必善琴。髙士主之﹐仍不得促辦每一事﹐如槽腹﹑琴面之類﹐一事畢方治一事﹐必相度審思之。旣斵削去﹐則不復可增﹐度造一琴並漆﹐必三月或半年方辦。合底面必用膠漆﹐如皮紙厚﹐合訖置琴於卓上﹐橫厚木於卓下﹐夾卓以篾絲縛之﹐依法匣訖﹐候一月方解。底灰必雜以金銅細屑或磁器屑﹐薄如連紙﹐候極幹再上一次。面灰用極細骨灰如薄連紙﹐止一上並一月方幹。面上糙漆僅取遮灰﹐光漆糙底﹐灰漆差厚無害。又﹐徽者繩也﹐凖繩墨以定聲﹐尢宜畱意。豈俗工所能哉。制造之法﹐諸琴書備載﹐宜擇其善者參用之。

○擇琴不必泥名

今人見琴池沼中有雷文張越字﹐便以爲至寶。殊不知雷張皆開元天寶時人﹐去今能幾何﹐若得古材﹐依法畱心斵之。雷張未必過也﹐惟求其是而已矣。

○制琴不必求奇

湖南有範氏曽守土﹐號範連州﹐自能斵琴。今有一琴在折彥質參政家。其琴面乃用方二三寸許小桐木片﹐以膠漆輳成之﹐名曰百衲。彈之則與尋常低下﹐琴無異此何益哉。木不成段﹐聲必不應。又爲漆所礙﹐其窒塞可知。折氏至今寶之﹐尢可笑。今人或以琴材短不及或自嶽之外別用桐木接之﹐亦不可也。

○古琴色

古琴漆色歷年旣久﹐漆光退盡。惟黯黯如海舶所貨烏木﹐此最奇古。而或者以其無光﹐磨而再漆之﹐不惟頓失古意且滯琴之聲﹐此大戒也。

○純陽琴

底面俱用桐﹐謂之純陽琴。古無此制﹐近世爲之。取其暮夜陰雨之際﹐聲不沈黙必不能逹﹐逺蓋聲不實也。

○擇琴底

今人多擇面不擇底。縱依法制之﹐琴亦不淸。蓋面以取聲﹐底以匱聲。底木不堅﹐聲必散逸。法當取五七百年舊梓木﹐鋸開以指甲掐之﹐堅不可入者方是。

○桐木不宜太松

桐木太松而理疎﹐琴聲多泛而虛。宜擇■實而紋理條條如絲綫﹐細宻條達不邪曲者﹐此十分良材。亦以掐不入爲奇。其掐得入而麄疎柔脆者﹐多是花桐。乃今用作漆器胎素者﹐非梧桐也。今人多誤用之。

○桐木紫色

桐木年久﹐木液去盡。紫色透裏﹐全無白色。更加細密﹐方稱良材。

○燻爆琴材

古人以桐梓久浸水中﹐又取以懸竈上﹐或吹曝以風日。百種用意﹐終不如自然者。蓋萬物在天地間必歷年多﹐然後受陰陽气足而成材。自壯而衰﹐衰而老﹐老而死。陰陽之气去盡﹐然後反本還元﹐復與太虛同體﹐其奇好處﹐乃與造化同功。此豈人力所能致哉﹖豈吹曝所能成哉﹖

○桐木多等

有梧桐生子如簸箕。有花桐﹕春來開花如玉簮而微紅﹐號折桐花。靑櫻桐﹕其實頗堪﹐以醡油。有刺桐﹕其木身皆生刺﹐大如釘鍖﹝音斟﹞。

○梓木多等

有楸梓﹕鋸開色微紫黒﹐用以爲琴底者也。有黃心梓﹕其理正類櫧木而極細﹐黃白不堪﹐若作器用難朽﹐非琴材也。漆木亦類梓﹐蓋取其漆液堅凝﹐古人亦以備材料湏﹐不經取漆而老大者方可用。

○琴腹

制琴腹宜安﹐鳳足處須小阨之﹐過足則復寛之。蓋聲過阨則不直達﹐過阨寛則復悠揚而出﹐所以韻長乃唐雷文祕法。此論琴腹橫廣也﹐面底皆然﹐於阨處空鑿足。

○琴足

琴足宜用棗心﹑黃楊﹑及烏木﹐蓋取其堅實。足之下須令平如鐡切﹐忌尖與凹﹐足之柄與琴之鑿必小大相當﹐毋差毫釐。若柄小而以紙副之﹐琴聲必泛。嶽軫﹑焦尾亦宜用此三等﹐木切不可以金﹑玉﹑犀﹑象爲飾﹐多誨盜並爲琴害矣。

○雷張槽腹法

雷張﹐制槽腹有妙訣。於琴底悉窪微令如仰瓦。蓋謂於龍池鳳沼之﹐弦徽令有唇。余處悉窪之﹐正如今銅錢之背﹐穿眼處有弦﹐凸起令聲。有闗閉旣取其面底﹐若如瓦相合而池沼之﹐唇又關閉不直達﹐故聲有所匱而不散﹐豈論琴腹堅深也。余嘗見畢文簡公張越琴﹐於池沼間以指探之﹐果如此。

○琴受土气

人之愛琴者歿﹐則戒子孫蔵之塜﹐間或有用石匣者。復出而爲世用﹐多是聲沈闇闇然。蓋以受土气多﹐濕气勝耳。法當用大甑蒸之﹐以去濕气﹐一蒸未透再多蒸之﹐於風日處掛曝經月﹐聲復矣。

○浦江古琴

■﹝婺﹐牙代矛﹞州浦江一士大夫家﹐發地得琴﹐長大有斷紋。紹興間獻之禦府﹐爲巨璫所阻。曰「此墟墓中物﹐豈宜進禦府」。遂給還其家﹐至今寶之。𨿽聲帯濁﹐而以作廣陵等大曲﹐彈愈久而聲方出。此琴若用前蒸曝法﹐當無比矣。

○琴面有穿孔

南昌一士家有古琴。面上三穿孔﹐然皆不當弦不礙聲﹐號曰「玲瓏玉」。有達官以千緡市之而去。紹興諸曁一士大夫家有一穿孔琴﹐亦不當弦。今已轉徙他處。

○琴案

琴案﹕須作維摩樣﹐庶案腳。不礙人膝﹐連面髙二尺八寸﹐可入膝於案下而身向前﹐宜石面爲第一﹐次用堅木。厚者爲面﹐再三加灰﹐漆亦令厚﹐四腳令壯﹐更平不假坫扱﹐則與石案無異。永州石案面固佳﹐然太薄﹐板須厚一寸半許乃佳。若用木面﹐須二寸以上﹐若得大栢大■﹝朿上束下﹞木﹐不用膠合﹐以漆合之尢妙。又見今人作琴桌﹐僅容一琴。須闊可容四琴﹐長過琴三之一﹐試以案較琴聲便可見。琴案上切不可置香鑪雜物於前﹐吳自彊《雲山集》云「於案面作小水槽不必爾也」。

○琴室

前輩或埋甕於地﹐上鳴琴﹐此說恐妄傳。蓋彈琴之室宜實不宜虛﹐最宜重樓之下。蓋上有樓板﹐則聲不散﹐其下空曠﹐淸幽則聲透徹。若髙堂大廈則聲散﹐小閣密室則聲不達﹐園囿亭榭尢非所宜﹐若必幽人逸士於髙林大木或巖洞石室之下。淸曠之地﹐更有泉石之勝﹐則琴聲愈淸﹐與廣寒月殿何異。

○掛琴

掛琴不宜箸壁﹐有土气。惟紙糊格及漆格上當風處爲妙。然須無人往來﹐小兒﹑婦女﹑貓犬所不到處﹐當掛時加袋以障塵。匣之則去袋。蓋袋能引濕气﹐梅月須早入匣﹐以厚紙糊縫﹐安樓上陰涼處。琴匣之制須低矮窄小﹐僅可容此琴﹐蓋令容受於口﹐仍釘鉸加鎖。若令僮僕抱琴﹐勿橫抱﹐多前遇物觸損云牙。不若於袋上作大襻﹐豎肩背後則不損﹐然襻須■不可寛。

○露下彈琴

露下彈琴而聲不泛﹐蓋陽材也。若鐘鳴雞唱﹐霜淸月皎﹐以陽琴鼔之﹐聲更淸徹。陰材則不然。

○彈琴盥手

未彈琴先盥手。手澤能膩弦損聲﹐夏月尢甚。惟早晚差涼宜弄琴﹐正午炎熱非惟汗污﹐天气太燥亦難爲弦﹐若陰涼處無害。

○焚香彈琴

惟取香淸而煙少者。若濃煙撲鼻﹐大敗佳興。當用水沈﹑蓬萊﹐忌用龍涎﹑篤耨﹑兒女態者。

○對花彈琴

彈琴對花﹐惟巖桂﹑江梅﹑茉莉﹑荼■﹝艸縻﹞薝卜等。香淸而色不艷者方妙。若妖紅艶紫﹐非所宜也。

○彈琴對月

夜深人靜﹐月明當軒﹐香■﹝爇﹐火代灬﹞水沈﹐曲彈古調。此與羲皇上人何異﹐但須在一更後三更前﹐蓋初更人聲未寂﹐三更則人倦欲眠矣。

○彈琴舞鶴

彈琴舞鶴未必能舞﹐觀者閧然﹐彈者心不専﹐此與觀優何異﹐誠非君子之事。

○臨水彈琴

湍流﹝曝／瀑﹞布﹐凡水之有聲﹐皆不宜彈琴。惟澄淨池沼﹐近在軒窗或在竹邊林下﹐雅宜對之。微風灑然﹐遊魚出聽﹐其樂無涯也。

○膝上橫琴

春秋二候气淸而和﹐人亦中夜多醒。月色臨窗﹐披衣趺坐﹐橫琴膝上﹐時作小操﹐然須指法精熟方可爲此蚌徽﹐古人所以不用金玉而貴。

○蚌徽

者蓋蚌有光采﹐得月光相射則愈煥發﹐了然分明﹐此正謂對月。及膝上橫琴﹐設若金玉則否﹐今人少知此理。然當用海產珠蚌更多光采。

○道人彈琴

道人彈琴﹐琴不淸亦淸。俗人彈琴﹐琴不濁亦濁。而況婦人女子﹑倡優下賤乎。

●古硯辧

世之論硯者﹐皆曰多用歙石﹐蓋未知有端溪﹐殊不知歷代以來皆采端溪。至南唐李主時端溪舊坑已竭﹐故不得已而取其次。歙乃端之次﹐其失一也﹔近時好事者作《研譜》﹐惟分端溪上﹑中﹑下三巖﹐而不知下巖惟有舊坑﹐無新坑。上﹑中二巖則皆有舊﹑新坑﹐於歙亦然﹐其失二也﹔世之論端溪者惟貴紫色﹐而不知下巖舊坑惟有漆黑﹑靑花二種。初未嘗有紫﹐無它﹐未曾觀古研耳﹐其失三也。余慮世人貴耳鑑而無心賞﹐故述《古研辧》﹐惟說端﹑歙二溪而不它及﹐蓋端﹑歙或彊以爲硯﹐寧不羞見子墨客卿乎﹖是說非老於用研者﹐其孰能知之﹖

○端溪下巖舊坑

端溪下巖舊坑﹐卵石黑如漆﹐細潤如玉﹐叩之無聲﹐磨墨亦無聲﹐有眼﹐眼中有暈﹐或六七眼相連﹐排星斗異形。石居水底﹐須千夫堰水汲盡﹐深數丈﹐篝火下縋﹐深入穴中﹐方得之。此巖南唐時已難得﹐至慶曆間坑竭。下巖舊坑又一種卵石﹐去膘方得材﹐色紫靑黑﹐細如玉﹐有花點如筯頭大﹐其點別是碧玉淸瑩﹐與硯質不同。唐吳淑《硯賦》所謂「點滴靑花」是也﹐故名「靑花子石」﹐今訛爲靑花紫石﹐李長吉詩已訛作「紫」字﹐其實未嘗紫色。靑黑之中﹐或有白點如粟﹐排星斗異象﹐水濕方見﹐扣之無聲﹐磨墨亦無聲。此品南唐時已難得﹐慶曆間坑竭。已上二品石﹐久用鋒芒愈出﹐不退鈍﹐不假磨礱。下巖上有一坑出此二種石﹐別無新坑。所謂新坑﹐蓋元坑已盡﹐而別開一坑﹐下巖則否。

○端溪中巖舊新坑

端溪中巖舊新坑﹐石色紫如新嫩肝﹐細潤如玉﹐有眼﹐小如綠豆粒﹐純綠色而無暈。或有綠條紋或白條紋如綫﹐蓋﹝堅﹞豎而圓者爲眼﹐橫而長者爲條紋。此種亦是卵石﹐外有黃膘包絡﹐叩之無甚聲﹐磨墨亦無聲﹐久用鋒芒不退﹐不假磨礱。今此坑取之亦竭。中巖新坑﹐色淡紫﹐眼如鴝鵒眼大﹐重暈而緊小﹐其中如瞳人狀﹐石老者扣之有聲﹐嫩者扣之無甚聲﹐磨墨則微有聲。石有極潤者﹐𨿽難得﹐然久用則鋒芒退乏﹐必假磨礱。今此品難得﹐遂爲稀奇之寶﹐百硯之中見一二耳。世人見其稀有﹐又目未曾見古硯﹐遂目此爲下巖舊坑﹐不知此去下巖已低三等矣。

○端溪上巖新坑

端溪上巖新﹑舊坑﹐皆色灰紫而粗燥﹐眼大爲雄鷄眼﹐叩之璫璫然﹐磨墨相拒如鋸聲﹐久用則鋒乏﹐光如鏡面﹐不堪用﹐然舊坑差勝新坑。今士大夫所藏硯多此品。

○他處石類端溪而非端溪者

一種名潻石﹐出九潻溪。表淡靑﹐裏深靑紫而帶紅﹐有極細潤者﹐然以之磨墨﹐則墨澀而不松快。愈用愈光﹐而頑硬如鏡面。間有金綫或黃脈﹐直截如界行相間者﹐號「紫袍金帶」。髙宗朝﹐戚裏吳琚曾以進禦﹐不稱旨。一種辰沅州黑石﹐色深黑﹐質粗燥﹐或微有小眼﹐黯然不分明。今人不知﹐往往稱爲黑端溪﹐相去天淵矣。今端溪民負販者﹐多市辰沅硯璞而歸﹐刻作端溪樣以眩人﹐江南士大夫被獲重價。若辰沅人自鐫刻者﹐則太雕琢﹐或作荷蓮﹑水波﹑犀牛﹑龜魚﹑八角﹑六花等樣﹐藻飾異常﹐𨿽極工巧而材不堪用﹐此亦辧辰沅研之一法。

○歙溪龍尾舊坑新坑

歙溪龍尾舊坑﹝新坑﹞﹐色淡靑黑﹐湛如秋水﹐並無紋。以水濕之﹐微似紫﹐幹則否﹐細潤如玉﹐發墨如泛油﹐並無聲﹐久用不退鋒。或有隱隱白文﹐成山水﹑星斗﹑雲月異象﹐水濕則見﹐幹則否。此亦是卵石﹐故難得。大者不過四五寸﹐多作月研﹐就其材也。或有純黑如角者﹐東坡最貴此品。今得之亦貴重﹐不減端溪下巖。然龍尾舊坑𨿽極細﹐猶微澀墨﹐端溪下巖則直如鏊盤塌蠟矣﹐以此爲辧。南唐時方開龍尾舊坑﹐今已無之。新坑色亦靑黑無紋﹐而粗燥礪墨退筆﹐久用則鈍乏﹐有大盈三尺者。

○歙溪羅紋﹑刷絲﹑金銀間刷絲﹑眉子四品﹐新﹑舊坑。

四品舊坑﹐並靑黑色﹐紋細而質潤如玉。羅紋直如極細羅﹔刷絲如發密﹔眉子如甲痕﹐或如蠶大﹔金銀間刷絲亦細密﹐久用不退鋒﹐磨墨無聲﹐無闊大者。然皆次於龍尾舊坑﹐亦南唐時開坑﹐今已無如得之﹐貴重不減龍尾舊坑。四品新坑﹐並紋粗而質枯燥且不堅。眉子大者或長二三寸﹐刷絲每條相去一二分﹐羅紋如蘿茯紋﹐拒墨如鋸﹐久用退乏光硬﹐大者盈一二尺。

○金星舊坑﹑新坑

金星新舊坑並粗燥﹐淡靑色。𨿽金星滿面﹐然礪墨退筆﹐久用退乏﹐大者盈尺。別有一種黑石金星﹐姿質亞端溪下巖漆黑石﹐乃是萬州懸金巖金星石也﹐色漆黑﹐細潤如玉﹐隱隱金星﹐水濕則見﹐幹則否﹐發墨如泛油﹐無聲﹐久用不退乏﹐非歙比也。今萬崖亦已取盡﹐如得之﹐不減端溪下巖。

○銀星舊坑﹑新坑

銀星新舊坑﹐並粗燥﹐淡靑黑色﹐有銀星處不堪磨墨。工人多側取之﹐置其星於外﹐謂之「銀星墻壁」。拒墨如鋸﹐久用退乏如鏡面﹐大者盈尺。

○洮河綠石硯

除端﹑歙二石外﹐惟洮河綠石﹐北方最貴重。綠如藍﹐潤如玉﹐發墨不減端溪下巖。然石在臨洮大河深水之底﹐非人力所致﹐得之爲無價之寶。舊相傳﹐𨿽知有洮硯﹐然目之所未睹﹐今或有綠石硯名爲洮者﹐多是潻石之表﹐或長沙谷山石。潻石潤而光﹐不發墨﹐堪作砥礪耳。

○墨玉硯

荊襄鄂渚之間﹐有團塊墨玉璞﹐並與端溪下巖黑卵石同﹐而堅縝過之﹐正堪作硯。𨿽不如玉器出光﹐畱其鋒耳。但黑中有白玉相間﹐甚者闊寸許﹐玉石謂之「間玉瑪瑙」﹐其白處又極堅硬拒墨﹐若用純黑處爲硯﹐當在端溪下巖之次﹐龍尾舊坑之上。

○硯匣

硯匣不當用五金。蓋石乃金之所自出﹐金爲石之精華﹐子母同處則子盜母气﹐反能燥石而又誨盜﹐當用佳漆爲之﹐硯𨿽低匣﹐蓋必令髙過寸許方雅觀。然只用琴光素漆﹐切忌用鈿花﹑犀皮之屬。四角須用布令極牢﹐不宜用紗﹐匣取其容硯而周圍寛三指﹐或作皂絹襯尢妙。今人於匣底作小穴小竅容指﹐本以之出硯而多泄潤气﹐令匣稍寛不必畱竅﹐或有黒汁流下多污几案。又或匣底之下作豹腳﹐取其可入手指以移重硯﹐此尢非所宜。蓋硯實則易發墨﹐虛則否。故古人作硯多實﹐其趺又加以絣褥﹐正爲是也。

●古鐘鼎﹑彛器辧

○三代制

﹝夏﹞尙忠﹐﹝商﹞尙質﹐﹝周﹞尙文﹐其制器亦然。商器質素無文﹐周雕篆細宻﹐此固一定不易之論﹐而夏器獨不然﹐余嘗見夏琱戈於銅上相嵌以金﹐其細如發﹐夏器大抵皆然歲久金脫﹐則成陰竅﹐以其刻畫處成凹也。相嵌今俗訛爲商嵌﹐詩曰「追琢其章﹐金玉其相」。

○水﹑土﹑傳世﹐三等古銅器。

銅器入土千年﹐純靑如鋪翠。其色子後稍淡﹐午後乘陰气﹐翠潤欲滴。間有土蝕處﹐或穿或剝並如蝸篆﹐自然或有斧鑿痕﹐則僞也。銅器墜水千年﹐則純緑色而瑩如玉。未及千年緑而不瑩。其蝕處如前。今人皆以此二品體輕者爲古﹐不知器大而厚者﹐銅性卒未盡﹐其重止能減三分之一或減半。器小而薄者﹐銅性爲水土蒸淘易盡。至有鋤擊破處﹐並不見銅色﹐惟翠緑徹骨﹐或其中有一綫紅色如丹﹐然尙有銅聲。傳世古則不曾入水﹐惟流傳人間﹐色紫褐而有朱砂班﹐甚者其班凸起如上等辰砂﹐入釡以沸湯煮之﹐良久班愈見。僞者以漆調朱﹐爲之易辧也。

○銅腥三等

古銅並無鮏气。惟上古新出土尙帶土气﹐久則否。若僞作者﹐熱摩手心以擦之﹐銅腥觸鼻可畏。

○識文

﹝夏﹞用鳥迹篆。﹝商﹞用虫魚篆。﹝周﹞用虫魚大篆。﹝秦﹞用大小篆。﹝漢﹞以小篆隸書。﹝三國﹞用隸書。﹝晉宋﹞以來用楷書。﹝唐秦﹞用楷隸。﹝三代﹞用陰識﹐謂之偃囊字﹐其字凹入也。﹝漢﹞以來或用陽識﹐其字凸﹐間有凹者﹐或用刀刻如鐫碑者﹐蓋陰識難鑄﹐陽識易。爲陽識決非古物也。

○欵文

識﹑欵﹐篆字以紀功﹐所謂銘書。鍾鼎﹐欵乃花紋以陽識。古器﹐欵居外而凸。識居內而凹。﹝夏﹞﹝周﹞器有欵有識﹐﹝商﹞器多無欵有識。

○欵識眞僞

古人作事必精致﹐工人預四民之列﹐非若後世賤丈夫之事。故古器欵必細如發而勻整分曉﹐無纎毫模糊。識文筆畫宛宛如仰瓦而又大小深淺如一﹐亦明淨分曉﹐無纎毫模糊。此蓋用銅之精者並無砂顆一也。良工精妙二也。不吝工夫﹐非一朝夕所爲三也。今設有古器欵識稍或模糊﹐必是僞作。顏色臭味亦自不同。

○蠟模

古者鑄器﹐必先用蠟爲模。如此﹐器樣又加欵識刻畫畢然後﹐以小桶加大而略寛入模於桶中﹐其桶底之縫微令有絲綫漏﹐處以澄泥和水如薄糜﹐日一澆之﹐候幹再澆﹐必令周足遮護訖﹐解桶縛﹐去桶板﹐急以細黃土﹐多用鹽並紙筋固濟﹐於元澄泥之外﹐更加黃土二寸畱竅中﹐以銅汁瀉入﹐然一鑄未必成此﹐所以爲之貴也。

○句容器

句容器非古物。蓋自﹝唐﹞天寶間至南唐後主時﹐於升州句容縣置官場以鑄之。故其上多有監官花押﹐其輕薄﹑漆黒﹑欵細﹐𨿽可愛然要非古器﹐歲久亦有微靑色者﹐世所見天寶時大鳳環瓶﹐此極品也。

○僞古銅器

其法以水銀雜錫汞﹐卽今磨境藥是也。先上在新銅器上令勻﹐然後以釅醋調細碙砂末﹐筆蘸勻上﹐候如蠟茶之色﹐急入新汲水浸之﹐卽成蠟茶色。候如漆色﹐急入新汲水浸﹐卽成漆色。浸稍緩則變色矣。若不入水則成純翠色。三者並以新布擦令光瑩﹐其銅腥爲水銀所匱﹐並不發露。然古銅聲徹而淸﹐新銅聲洪而濁﹐不能逃識者之鑑。

○古銅瓶缽養花果

古銅器入土年久﹐受土气深﹐以之養花﹐花色鮮明。如枝頭開速而謝遲﹐或謝則就瓶結實。若水銹﹑傳世古則爾﹐陶器入土千年亦然。

○古銅器靈異

古銅器多能辟祟﹐人家宜畜之。蓋山精木魅之能爲祟者﹐以歷年多耳。三代鍾鼎彛器﹐歷年又過之﹐所以能辟祟。範文正公家有古鏡﹐背具十二時﹐如博棊子﹐每至此時則博棊子明如月﹐循環不休。又﹕有士人家五十二鐘能應時自鳴﹐非古器之靈異乎。

○古印章

古之居官者必佩﹐印以帶穿之﹐故印鼻上有穴或以銅環相綰。漢印多用五字﹐不用孹窠篆﹑上移篆﹐畫停勻。故左有三字右有二字者﹐或左二字右三字者。其四字印則畫﹐多者占地多﹐少者占地少﹐三代以前尙如此﹐今則否。

○古器無識文

古人惟鐘鼎祭器稱功頌徳﹐則有識。盤盂寓戒則有識﹐它器亦有。無識者不可遽以爲非古﹐但辧其體質﹑欵文﹑顏色﹑臭味﹐則無餘蘊矣。

○刁鬥﹑鐫斗

字書曰刁鬥﹐以行軍晝炊夕擊﹐今世所見古刁鬥﹐柄長尺四五寸﹐其斗僅可容勺﹐合如此﹐則恐非炊具擊之﹐則可此物乃王莽時鑄﹐威斗厭勝家所用耳。或於上刻貳師將軍字及其它官號﹐尢表其僞。大抵刁鬥如世所用有柄銚子﹐宜可炊一人食。卽古之刁鬥﹐訛刁鬥字爲銚字﹐《爾﹝雅﹞》字書以銚﹐爲田器﹐不言可知也。若鐫斗亦如今有柄斗而加三足﹐予嘗見之﹐辧其質與色﹐眞三代物。蓋刁﹑鐫皆有柄﹐故皆謂之斗﹐刁無足而鐫有足﹐《爾﹝雅﹞》又字書以鐫爲溫器﹐蓋古以鼎烹﹐夫鼎大卒難至熱﹐故溫已烹之冷物﹐今一二人食則用鐫﹐余所見者正然。

○鼎大小

予猶及見漢館陶侯鼎﹐可容今之斗。則三代可知矣。然近世所存古鼎﹐或有容一升半升者﹐考其欵識﹐則眞古物也。亦謂之鼎。鼎乃大烹之器﹐豈爾耶此﹖蓋古之祭器﹐名曰從﹑彜﹑曰從則其品不一﹐蓋以貯已熟之物以祭宗廟。象鼎之器﹐形而實非鼎也。猶今人食器亦有象鉎釡者。凡﹐曰鬲﹑曰■﹝匚外﹝拖去扌﹞內﹞﹑曰獻﹑曰尊﹐其形有甚小者﹐皆然﹐故小尊或識曰寶﹑尊﹑彜。

○香鑪

古以蕭埃達神明而不焚香﹐故無香鑪。今所謂香鑪﹐皆以古人宗廟祭器爲之。爵鑪則古之爵﹐狻猊鑪則古踽﹐足豆香球則古之鬵﹐其等不一﹐或有新鑄而象古爲之者﹐惟博山鑪乃漢太子宮所用者﹐香鑪之制始於此﹐亦有僞者﹐當以物色辧之。

○古器不知名

余姚一達官家有古銅盆﹐大如火鑪而周回有十二環。婺州馬鋪嶺人家﹐掘得古銅盆﹐而兩環在腹下足之上。此二器文字所不載﹐或以環低者爲古敧器。

○追蠡

禹之聲尙文王之﹐聲以追蠡﹐趙岐注﹕「以追爲鐘紐」。於義未安「追者琢也」。詩云「追琢其章」。今畫家滴粉令凸起﹐猶謂之追粉。所謂追蠡﹐蓋古銅器欵文追起處﹐漫滅也。趙氏釋蠡爲絕亦非絕﹐蓋剝蝕也。今人亦以器物用久而剝蝕者爲蠡。

○舂陵塜鏡

道州民﹐於舂陵侯塜得一古鏡﹐於背上作菱花四朶極精巧﹐其鏡面背用水銀﹐卽今所謂磨鏡藥也。鏡色略昏而不黑﹐並無靑緑色及剝蝕處。此乃西漢時物﹐入土千餘年﹐其質並未變﹐信知古銅器有靑緑剝蝕者﹐非三代時物無此也。

○晉塜古器

或傅﹕嵊縣僧捨治地得磚﹐上有永和字。及得銅器﹐如今香鑪而有蓋。上仰三足如小竹筒空而透。上筒端各有一飛鶴﹐鑪下亦三足﹐別有銅盆承之。

●怪石辧

怪石小而起峯﹐多有巖岫聳秀嵚嵌之狀﹐可登几案觀玩﹐亦奇物也。其餘有靈璧﹑英石﹑道石﹑融石﹑川石﹑桂川石﹑邵石﹑太湖石﹑與其它雜石﹐亦出多等。今列於其後。

○靈璧石

靈璧石出絳州靈璧縣。其石不在山谷﹐深山之中掘之乃見﹐色如漆﹐間有細白紋如玉﹐然不起峯﹐亦無巖岫﹐佳者如菡萏或如臥牛如蟠螭﹐扣之﹐聲淸越如金玉﹐以利刁刮之略不動﹐此石能收香﹐齋閣中有之則香雲終日盤旋不散﹐不取其有峯也。僞者多以太湖石染色爲之﹐蓋太湖石亦微有聲﹐亦有白脈﹐然以利刀刮之則成屑。

○英石

英州出此石。如銅礦﹐聲亦如銅。倒懸生巖下﹐以鋸取之。故底有鋸痕﹐大者或長七八尺﹐起峯至二三寸﹐亦几案奇玩。然色潤者可愛﹐枯燥者不足貴也。

○道石

道州石亦起峯可愛﹐但石麄又枯燥之甚﹐且體脆不任衝撞。

○融石

融州老君洞所出。亦起峯﹐麄燥體脆又甚於道州石。

○川石

奇聳髙大可愛﹐然多人力雕刻後﹐置急水中舂撞之﹐其色枯燥。

○桂川石

靖江府所出。𨿽出自然﹐然石麄而色不佳﹐或有玲瓏者雅﹐宜置之花檻中﹐它無用也。

○邵石

寶慶府所出。色黒﹐多以作博棊子刻作筆架﹐並無自然峯巒。

○太湖石

出平江太湖。土人取大材或髙一二丈者﹐先雕刻置急水中舂撞之﹐久如天成。或用煙薫或染之﹐色亦能黒﹐微有聲﹐宜作假山用。

○怪石有水自出

紹興一士大夫家有異石﹐起峯峯之趾有一穴﹐中有水應潮自生﹐以之供研滴。嘉定間﹐越帥以重價得之。

○東坡小有洞天

東坡小有洞天石。石下作一座子﹐座中蔵香鑪﹐自變量竅正對巖岫間﹐每焚香則煙雲滿岫。今在豫章郡山谷家﹐其家珍重﹐常與谷身同置一匣。

●研屏辧

○山谷烏石硯屏

古有研屏或銘硯﹐多鐫於硯之底與側。自東坡山谷始作硯屏﹐旣勒銘於硯﹐又刻於屏﹐以表而出之。山谷有烏石﹑研石屏﹐今在婺州義烏一士夫家。南康軍烏石﹐蓋烏石堅耐﹐它石不可用也。

○宣和玉屏

洪景盧《夷堅志》云「一士夫赴官就道﹐其子婦方懷妊﹐轎夫顚僕而半產﹐乃翁呼轎夫欲治之﹐夫曰﹕『逼曉不辧道路﹐爲一石所礙』。翁不信﹐親往視之﹐匾闊微吐﹐良玉璞也。攜諸玉工解作三片。靑質白章成山林﹑雲月﹑飛鳥象歷歷分明﹐自取其二﹐以一謝工。工治作屏﹐因貴璫以獻禦府﹐惜其無對。召工問之﹐工具以士夫姓名對﹐被旨以重賞。宣輳成三屏﹐置之玉虛殿。」

○永州石屏

永州祁陽石。𨿽成紋景﹐叢雜不淸逺﹐又多刻畫而成。以手摸之﹐有凸凹可驗。間有自然者﹐不甚佳。

○蜀中松林石

蜀中有石﹐解開自然有小松形﹐或三五十株行列成徑﹐描畫所不及﹐又松止髙二寸﹐正堪作研屏。屏之式﹐止須連腔腳髙尺一二寸許﹐闊尺五六寸許﹐方與蓋小研相稱。若髙大﹐非所宜。其腔宜用黑漆並烏木﹐不宜用鈿花犀牛之類。

○畫屏

取名畫﹐極低小者。嵌屏腔亦佳﹐但難得耳。古人多畱意作玩面﹐大如小盌者亦宜﹐嵌背茍非名筆則不可﹐或用古人墨迹亦妙。

●筆格辧

○玉筆格

惟黒白瑯玕二種玉。可用須鐫刻﹐象山峯聳秀而不俗方可﹐或碾作蛟螭尢佳。嘗見一士家用玉作二小兒交臂作戲﹐面白頭黒而紅腳白腹﹐以之格筆奇絕。或以小株珊瑚爲之﹐以其有枝﹐可以爲格也。

○銅筆格

銅筆格須奇古者爲上﹐然古人少曾用筆格。今所見銅鑄盤﹐螭形圓而中空者﹐乃古人鎭紙﹐非筆格也。

○石筆格

靈璧﹑英石﹐自然成山形者可用。於石下作小漆朱座﹐髙半寸許﹐奇雅可愛。

●水滴辧

○晉人水盂

余嘗見長沙故官家有小銅器﹐形如桶﹐可容一合﹐號右軍硯水盂﹐其底內有永和字﹐此必晉人貯水以添硯池者也。古人無水滴﹐晨起則磨墨汁盈硯池﹐以供一日用﹐墨盡復磨﹐故有水盂。

○銅水滴

銅性猛烈﹐貯水久則有毒﹐多脆筆毫﹐又滴上有孔受塵﹐水所以不淸﹐故銅器不用。金銀錫者尢猥俗。今所見銅犀牛﹑天祿﹑蟾蜍之屬﹐■﹝行外缶內﹞衘小盂者﹐皆古人以之貯油點燈。今誤以爲水滴耳﹐正堪作几案玩具。

●古翰墨眞迹辧

○南北紙

北紙用橫簾造﹐紙紋必橫。又其質松而厚﹐謂之側理紙。桓溫問王右軍求側理紙是也。

南紙用豎簾﹐紋必豎。若二王眞迹﹐多是會稽豎紋竹紙。蓋﹝東晉﹞南渡後﹐難得北紙﹐又右軍父子多在會稽﹐故也。其紙止髙一寸許而長尺有半。蓋晉人所用大率如此﹐驗之蘭亭押縫可見。

○硬黃紙

硬黃紙﹕唐人用以書經﹐染以黃蘗﹐取其辟蠧。以其紙如漿﹐澤瑩而滑。故善書者多取以作字。今世所有二王眞迹或有硬黃紙﹐皆唐人仿書﹐非眞迹也。

○建安帖眞迹

王氏所蔵右軍建安帖眞迹﹐今在長沙士夫家。其帖末云「四月五日羲之報﹐建安靈柩至胡世將」。曾以此帖勒於豫章﹐其建安靈柩字提起別作一行﹐蓋古人簡帖寫至它人事或稱尊長耆﹐舊處皆如今人提空﹐此常事也。予屢見硬黃仿書﹐亦然今長沙所見建安二字﹐乃與羲之報字相連而不提空。豈有硬黃提空而眞迹反不提空。此乃搨淳化閣帖﹐贗作無疑。蓋太宗朝刻淳化閣帖﹐乃侍書待詔王著。勒者小人不學﹐故於古人提空處皆聫屬之﹐此猶可也。至於虫鼠侵蝕﹐與字之漫滅者﹐皆不空缺而彊率聫之﹐故多讀不成﹐鬻書者多以故紙浸汁染舊迹墨﹐又以雜朱作爲印章﹐令昏闇。殊不知塵水浸紙﹐表裏俱透﹐若自然舊者﹐其表故色﹐其裏必新﹐微掲視之則見之矣。古人印章必用上等朱﹐譬如古畫著色﹐愈久愈新初﹐未嘗昏闇也。

○魯公眞迹

顏魯公之後寓居永嘉。好事者守郡﹐聞其家有魯公眞迹一筐﹐以獄事羅織之而擇其尢者摹郡齋﹐筐書遂歸泉南﹐晚年卜居武夷之下﹐以聲妓自隨﹐一夕暴雨洪水發漂﹐所居無蹤迹﹐其人暴屍溪側﹐筐不知所在。

○宋朝名賢書

朝中名賢書﹐惟蔡莆陽﹑蘇許公﹑易簡﹑蘇東坡﹑黃山谷﹑蘇子美﹑秦淮海﹑李龍眠﹑米南宮﹑吳練塘﹑傳朋﹑王逸老﹐皆比肩古人。

莆陽典重有法度。許公無愧楊法華。東坡艸聖得意﹐咄咄逼顏魯公。山谷乃懸腕書﹐深得蘭亭風韻﹐然行不及眞﹐艸不及行。子美乃許公之孫﹐自有家法﹐艸聖可亞張長史。淮海專學鍾王﹐小楷姿媚遒勁可愛。龍眠於規矩中特飄逸﹐綽有晉人風度。南宮本學顏﹐後自成一家﹐於側掠拿趯動﹐循古法度﹐無一筆妄作。練塘深入太史之室﹐時作鍾體。逸老殆欲欺淩懷素﹐或謂過矣。

●古今石刻辧

○北碑紙

北紙用橫簾﹐其質松而厚﹐不甚滲墨。以手拂之﹐如薄雲之過靑天﹐猶隱隱見白紙處。凡北碑皆然﹐且不用油蠟﹐可辧。

○禦府珍儲

徽宗禦府所儲書﹐其前必有禦筆金書小楷標題﹐後有宣和玉瓢禦寶。﹝淳佑﹞壬寅於臨安客捨﹐見永嘉一士人蔵一法帖﹐乃唐人硬黃仿右軍書。前有金字禦筆云「王右軍書長者帖」。後有宣和玉瓢樣禦寶。今售墨迹者或云「古人眞迹皆筆勢相聫屬﹐後世贗作者﹐必逐字爲之﹐殊不知此論行艸者也。若楷書則此說難用」。古人眞字迹﹐書𨿽不連而意實相聫屬﹐觀其意可也。若泥其說誤矣。

○古人用墨

古人晨起﹐必濃磨墨汁滿硯池中﹐以供一日之用。用不盡則棄去﹐來朝再作。故﹐池必大而深﹐其眞艸篆皆用濃墨﹐至行艸過筆處﹐𨿽如絲髮﹐其墨亦濃。近世﹐獨吳傳朋深得古人筆法﹐其它不然也。

○響搨僞墨迹

以紙加碑上﹐貼於窗戶間﹐以遊絲筆就明處圈卻字畫﹐塡以濃墨﹐謂之響搨。然圏隱隱猶存﹐其字亦無精采﹐易見。

○眞迹難存世

言紙之精者可及千年﹐今去二王才八百餘年而片紙無存。不獨晉人﹐如唐世善書之迹﹐甫三百餘年亦希如星鳳﹐何也﹖嘗考其故﹐蓋物之奇異者﹐常聚於富貴有力之家。一經大盜﹑水火則舉羣失之。非若它物散落諸處﹐猶有存者。桓玄之敗﹐取法書名畫一夕盡焚﹐所喪幾何哉﹐良可悲也。

●古今紙花印色辧

○淳化閣帖

太宗朝捜訪古人墨迹﹐令王著銓次﹐用棗木板摹刻十張於祕閣。故時有銀錠紋﹐前有界行目錄者是也。當時﹐用李廷珪墨拓打﹐手揩之不污手。惟親王宰執使相拜除﹐乃賜一本﹐人間罕得﹐當時每本價已百貫文。至﹝慶曆﹞問禁中火災﹐其板不存。今所見閣帖多乏精神焉。有絳帖以閣本重摹﹐而袐閣反不如絳帖精神乎﹖則此可以觀也。

○絳帖

絳州法帖二十卷﹐乃潘舜臣用淳化帖重模而參入別帖﹐然比今所見閣帖﹐精神過之。舜臣事力單微而自能鐫石﹐𨿽井闌階砌背﹐徧刻無餘。所以段數最多或長尺餘者。舜臣死﹐二子析而爲二。長者負官錢﹐沒入﹝幹／十﹞捲於絳州。絳守重模下﹐十卷足之。幼者復重摹上十卷﹐亦足成一部。於是絳州有公私二本。﹝靖康﹞兵火﹐石並不存﹐金人百年之間重模﹐至再﹝慶元﹞間﹐予官長沙嘗見舊宰執家﹐有南渡初親自北方攜得舜臣元所刻﹐未分析時二十卷。其家珍蔵﹐非得千緡﹝官／百﹞陌﹐不肯與人。乃北紙北墨﹐精神煥發﹐視金時所摹者﹐天淵矣。

○潭帖

淳化閣帖旣頒行﹐潭州卽模刻二本﹐謂之潭帖。予嘗見其初本﹐當與舊絳帖鴈行。至﹝慶曆﹞八年﹐石已殘缺。永州僧希白﹐重摹東坡﹐猶嘉其有晉人風度。﹝建炎﹞敵騎至長沙﹐守城者以爲炮﹐石無一存者。紹興初﹐第三次重摹﹐失眞逺矣。

○臨江帖

劉次莊模閣帖於臨江﹐用工頗精致且石堅﹐至今不曾重模。獨二卷略殘缺﹐然拓本旣多﹐頗失鋒芒。今若得初本鋒芒未失者﹐當在舊絳帖之次﹐新潭帖之上。然其釋文間有訛處。

○蔡州帖

上蔡臨模絳帖上十卷﹐𨿽比舊絳帖少下十卷。而迥出臨江之上。予嘗見於長沙兩府劉轙家。

○武岡帖

武岡軍重摹絳帖二千卷﹐殊失眞﹐石且不堅﹐易失精神。後有武臣守郡﹐嫌其字不精采﹐令匠者卽舊畫存刻﹐謂之洗碑﹐遂愈不可觀﹐其釋文尢舛謬。然武岡紙類北紙﹐今東南所見絳帖﹐多武岡初本耳。驗其殘缺處自可見﹐

○武陵帖

武陵帖亦二十卷。雜取諸帖重摹﹐而參以人間未見者。其間﹐惟右軍小字黃庭最妙。他帖無所用也。

○彭州帖

彭州帖亦刻歷代法帖十卷﹐不甚精采﹐紙色類北紙﹐人多以爲北帖。

○元佑祕閣續帖

﹝元佑﹞中﹐奉旨以淳化閣帖之外續﹐所得眞迹刻續法帖。元本在禁中﹐後過太淸樓。今會稽重摹本﹐無不減古絳帖也。

○又名太淸樓帖

淳化閣帖板𨿽禁中﹐火災不存而眞迹皆藏禦府。至﹝徽宗﹞朝﹐奉■﹝上上日下﹞以禦府所藏眞迹重刋於太淸樓﹐而參入他奇迹甚多﹐其中間有蘭亭者是也。名曰太淸樓帖。

○淳熙祕閣續法帖

髙宗聖學天成﹐奎文煥發﹐肆筆成書。埀法萬世壽皇﹐重規疊矩﹐宸畫尢妙。南朝訪遺書多得晉唐舊迹﹐至﹝淳熙﹞間﹐奉旨以禦府珍儲﹐摹勒入石﹐名淳熙祕閣續帖﹐置祕書省。寶慶火災﹐其石不存。

○汝州帖

汝州帖﹐乃王宷輔道摘諸帖中字牽合爲之。每捲後有汝州印﹐爲黃伯思所掊擊﹐不值一文。今會稽又以汝帖重開﹐謂之蘭亭帖﹐眞實侈靡耳。宋宣獻公刻賜書堂帖﹐於山陽金鄕﹐首載古鐘鼎器﹐識文絕妙。但二王帖詮擇未精﹐今苦不存。胡龍學世將刻豫章法書﹐種種精妙。今已重模﹐後有小字隸書。範忠宣公子弟戒者是初本。許提學閒刻二王帖於臨江﹐模勒極精﹐誠少詮擇。廬江李氏刻甲秀堂帖﹐前有王顏書﹐多世所未見﹐但繼以本朝名公書頗多﹐大抵今人書自當作一等耳。曹尙書彥約刻星鳳樓帖於南康軍﹐𨿽以眾刻重模﹐精善不茍﹐並無今人書。韓郡王侂冑刻羣玉堂帖﹐所載前代遺迹多有未見者。後亦多本朝人書﹐韓敗後入祕書省。

○蘭亭帖

蘭亭帖﹐世以定武本爲冠。自薛珦作帥﹐別刻石﹐易去於元石﹐鐫損淸流映帶四字以惑人。然元本亦有法可辧鐫損四字﹐一也。管弦之盛上﹐不損處若八行小龜形﹐二也。是日也觀宇宙兩行之間﹐界行最肥﹐而直界伸腳十字下出橫闌外﹐三也。管弦之盛﹐盛字之刀﹐鋸利如鉤﹐四也。痛字攺筆處勁不模糊﹐五也。興感之由﹐由字類申﹐列敍之列﹐其堅如鐵釘﹐此其大略也。然定武又自有肥痩二本﹐而鐫損者乃痩本﹐爲眞定武無疑。何以知之﹖今復州本以眞定武本重模﹐亦鐫損四字﹐其字極痩﹐王順伯尢延之爭辧如聚訟﹐然痩本風韻竟勝﹐豈能逃識者之鑑。其痩本之石﹐宣和間就薛珦家宣取收入禁中﹐龕於睿思殿東壁。﹝建炎﹞南渡﹐宗澤遣人護送此石至維揚﹐兵入維揚﹐不知所在。或云﹕金人以氈裘裹之車載而去。

○樂毅論

世傳二王帖皆以眞迹摹勒。獨樂毅論就石書丹﹐其石在髙學士紳家﹐已殘缺。至海字後轉屬趙立之處。今重摹者﹐猶有趙立之印。予﹝嘉熙﹞庚子自嶺右回至宜春﹐見元本於一士人家。用北紙北墨﹐無一殘缺而淸勁遒媚﹐正類蘭亭字形﹐比今世所見重摹本幾小一倍。此蓋齊梁間拓本﹐眞人間希世之寶。

○鍾元常帖

鍾元常力命帖﹐惟此本。與潭州本佳﹐它無足取。

○顏碑

顏碑在南北者尙多。麻姑壇記﹑吳興石柱志﹑舊本幹祿寺妙喜寺記﹑西林題名﹐皆絕品也。

○歐陽小字千文

歐陽小字千文在邢州。溫彥博墓志在東京。九成宮碑﹑仲夏蘭若二帖﹑化度寺碑﹑丹州刺史碑﹐並在北方會稽。髙續古家有重摹化度寺碑﹐咄咄逼眞。

○鴈塔題名

此帖有北本﹑彭州本﹐然北本爲上﹐彭本頗失眞。

○徐騎省小篆

徐鉉深得古小篆法﹐有篆千文﹐刻石南昌﹐精妙﹐無愧古人。今已重摹。綏蠻校尉予遡瀟湘歷衡潭﹐永全道五郡並無古刻﹐惟道州有漢。

○綏蠻校尉

能君之碑﹐若浯溪中興頌﹐乃唐中世所立爾。亦打石之工人﹐每因舊迹加洗刻﹐以爲衣食業。故愈失眞。

○南嶽碑

余嘗見南嶽一僧﹐云「嶽山多秦漢以來碑﹐在林莽蔽翳間﹐寺僧懼爲官司所擾﹐匿不敢言﹐亦不敢遷至屋下。故愈爲霜露剝蝕﹐良可嘆也」。僞作王大令書﹐山陰僧。

○僞作王大令書

保母墓志﹐韓伲冑以千緡市其石。予每疑其贗作﹐殊無一點大令气象。及見東坡所作子由保母墓志﹐語則僧﹐實僞也。

●古畫辧

古人逺矣。曹不興﹑吳道子﹐近世人耳﹐猶不復見一筆﹐況顧陸之徒﹐其可得見之哉。是故論畫﹔當以目見者爲準。若逺指古人曰「此顧也﹐此陸也﹐不獨欺人﹐實自欺爾」。故言山水﹐則當以李成﹑範寛﹔花果則趙昌﹑王友﹔花竹翎毛則徐熙﹑黃筌﹑崔白﹑崔順之﹔馬則韓伯時﹔牛則厲範二﹔道士仙神則孫太古﹔神怪則石恪﹔貓犬則何尊師﹑周照。得此數家﹐已爲奇妙。士大夫家或有收其妙迹者﹐價已千金矣。何必逺求太古之上﹐耳目之所不及者哉。

○李營丘

營丘作山水﹐危峯奮起﹐蔚然天成。喬木倚磴﹐下自成陰﹐軒甍閒雅悠然﹐逺眺道路深窈﹐儼然深居。用墨頗濃而皴散分曉。凝坐觀之﹐雲煙忽生﹔澄江萬里﹐神變萬狀。予嘗見一雙幅﹐每對之﹐不知身在千巖萬壑中。

○範寛

範寛﹝畫﹞﹐山川渾厚﹐有河朔气象﹔瑞雪滿山﹐動有千里之逺﹔寒林秀孤﹐挺然自立﹐物態嚴凝﹐儼然三冬在目。

○趙昌王友

趙昌折枝有工﹐花則含煙帶雨﹐笑臉迎風﹔果則賦形奪眞﹐莫辧眞僞。設色如新﹐年逺不退。王友乃昌之上足﹐賦形入昌之室﹐寫生則未逮。繼友之後者﹐惟長沙吳澤也。

○徐熙﹑黃筌

徐熙乃南唐處士﹐腹飽經史﹐所作寒蘆﹑花煙﹑水鳥﹑野鳬﹐自得天趣。黃筌則孟蜀王畫師﹐目閱富貴﹐所作多綺園花錦﹐眞似粉堆者而不作圏綫﹐孔雀鸂■﹝氵鶒﹞﹐艶麗之禽﹐動止生意。

崔白

崔白作花鳥﹐必先作圏綫﹐勁利如鐵絲﹐塡以眾彩﹐逼眞如生。所畫荷蘆﹐颯然風生。順之乃白之孫﹐綽有祖風。所作翎毛﹐獨步天下。上有禦寶﹐乃順之所作。玉虛殿立屏面﹐流落人間﹐徽廟時以價得之。

○韓幹

幹與李杜﹐同時所作馬﹐世間見一二長幅﹐上作街道闌干﹐不作馬攏並無他物象﹐其馬神駿﹐不可名狀。

○李伯時

伯時惟作水墨﹐不曾設色﹐其畫殆無滯筆。凡有筆迹重濁者﹐僞作。其於人物面相尢妙。

○厲歸眞

厲歸眞﹑範子泯﹐皆異人。厲多作寒林﹐而牛則逺觀如活﹐近視有未工處。範多作楊栁﹐筆嫩。而牛亦不及厲﹐然二家近時所無。

○孫太古

太古﹐蜀人。多用遊絲筆﹐作人物而失之軟弱﹐出伯時下﹐然衣褶宛轉曲盡﹐過於李。

○石恪

恪亦蜀人。其畫鬼神﹐奇怪筆畫勁利。前無古人後無作者﹐亦能水墨作蝙蝠﹑水螭之屬。筆畫輕盈而曲盡其妙。

○何尊師﹑周照

尊師不知何許人。照則熙寜畫院。祗應所作貓大﹝犬﹞﹐何則有士夫气。周則工人態﹐度生動自然﹐二家皆有。

○直幅橫披

古畫多直幅﹐至有畫身長八尺者。雙幅亦然。橫披始於米氏父子﹐非古制也。

○畫絹

河北絹﹐經緯一等﹐故無背面。江南絹﹐則經麄而緯細﹐有背面。唐人畫﹐或用搗熟絹爲之。然正是生搗﹐令絲褊不礙筆。非如今煮練加漿也。古絹自然破者﹐必有鯽魚口與雪絲。僞作者則否﹐或用絹包硬物椎成破處﹐然絹本堅﹐易辧也。

○古畫色

古畫﹐色黒或淡﹐墨則積塵。所成有一種古香可愛。若僞作者﹐多作黃色而鮮明不塵﹐暗此可辧也。

○古畫軸

古人多作簪頂﹐軸小而重。今人所用如蔗段﹐大而輕。古人用■﹝朿上束下﹞木﹑降眞﹐或烏木﹑象牙﹐它木不用。

○米氏畫

米南宮﹐多遊江浙間﹐每卜居﹐必擇山水明秀處。其初﹐本不能作畫﹐後以目所見﹐日漸摹仿之﹐遂得天趣。其作墨﹐戲不專﹐用筆或以紙筋﹐或以蔗滓﹐或以蓮房皆可爲畫﹐紙不用膠礬﹐不肯於絹上作。今所見米畫或用絹者﹐後人僞作。米父子不如此。

○楊補之

臨江楊無咎﹐補之﹐學歐陽﹐率更楷書﹐殆所逼眞﹐以其筆畫勁利﹐故以之作紙梅﹐下筆便勝花光﹑仲仁。補之嘗遊臨江城中一娼館﹐作折枝梅於樂工矮壁。至今﹐往來士夫多往觀之。娼藉此以壯門戶。端平間爲偸兒竊去其壁﹐車馬頓希。今江西人得補之。一幅梅價﹐不下百千金﹐又詩筆淸新﹐無一點俗气。惜其生不遇蘇黃諸公﹐今人止以能作墨梅目之﹐竟無品題之者。

○名畫多無對軸

郭忠恕﹑石恪﹑厲歸眞﹑範子泯輩﹐皆異人﹐人家多設絹素筆硯﹐以伺其來而求畫﹐然將成﹐必碎。間有得之者﹐不過一幅半幅耳。李營丘﹑範寛﹐皆士夫﹐遇其適興則畱數筆﹐豈能有對軸哉。今人或以孤軸爲歉﹐不足與之言畫矣。

○掛畫

擇畫之名筆﹐一室止可三四軸﹐觀玩三五日別易名筆。則諸軸皆見風日﹐決不蒸濕。又輪次掛之﹐則不惹塵埃。時易一二家﹐則看之不厭。然須得謹願子弟﹐或使令一人細意捲舒﹐出納之日﹐用馬尾或絲拂輕拂畫面﹐切不可用椶拂。室中切不可焚沈香﹑降眞﹑腦子﹐有油多煙之﹐香止宜蓬萊箋耳。牕牖必油紙糊﹐戶常垂簾﹐一畫前﹐必設一小案以護之。案上勿設障面之物﹐止宜香鑪﹑琴﹑硯﹐極暑則室中必蒸熱。不宜掛壁。大寒於室中漸著小火﹐然如二月天气候﹐掛之不妨﹐然遇寒必入匣﹐恐凍損。

○裝褙

畫不脫落不宜數裝褙﹐一裝禙則一損精神﹐此決然者﹐至墨迹亦然。

○古畫絹

古畫絹﹐脫以手指點之﹐皆能破損﹐一壞則不可復救。又有酒餘﹑汗染﹑食油膩﹐此皆大戒。切須片紙先寫此﹐粘窗以呈客﹐方可引客入觀。然又多以此獲罪於貴客。所以人家有法書名畫﹐止可時以自娛﹐茍以奇品自衒﹐誠賈禍之媒﹐切宜謹之。墨迹法帖亦然。若古鐘鼎尢脆爛者﹐手觸之則糜潰﹐米元章之言如此。

○辧名畫

人物顧盼語言﹐花果迎風帶露﹐飛禽走獸精神脫眞﹐山水林泉淸閒幽曠﹐屋廬深逺橋彴往來﹐山腳入水澄明﹐水源來歷分曉。有此數端﹐𨿽不知名﹐定知妙手。

○辧謬畫

人物如屍似塑﹐花果類瓶中所插﹐飛禽走獸但取皮毛﹐山水林泉模糊遮掩﹐屋廬髙大不稱﹐橋彴彊作斷形山腳﹐水面水源無來歷﹐幾此數病﹐皆謬筆也。

○名畫印識

徐熙畫﹐於角有小熙字印。趙大年﹑永年﹐則有大年某年筆記﹐永年某年筆記。蕭照﹐以姓名作石鼓文書。崔順之書﹐姓名於葉下。易元吉書於石間。王晉卿家蔵者﹐有寶繪堂方寸印。米元章﹐有米氏翰墨﹐米氏審定眞迹等印﹐或用團印﹐中作米芾字如蛟形。江南李主所蔵﹐則有建業文房之印﹐內合同印。陳簡齋則有無住道人印。蘇武功家﹐則有許國後裔蘇耆國老等印。東坡則用二寸長形﹐印文曰﹔趙郡蘇軾圖籍。吳傳朋則曰﹕延州吳說﹐又曰﹕吳說私印。

○異畫

石恪作飛鼠﹐張之﹐則鼠不入室。何尊師作貓﹐則鼠皆逺避。闗仝於霅川長興成山寺羅漢壁作猿鶴﹐皆走而復歸。吳道子作山水小龍﹐﹝缺文﹞家舒之﹐則雲霧生﹐信州懷玉山有名畫﹐畫﹝缺文﹞請祈雨﹐常有一二身飛還寺中。

○宋復古

宋復古作瀟湘八景﹐初未嘗先命名﹐後人自以爲洞庭秋月等﹐目之今﹐畫人先命名﹐非士夫也﹐盧楞伽﹐唐。

○盧楞伽筆

世人罕見﹐余於道州見所作羅漢十六﹐衣紋眞如鐵綫﹐惟崔白作圏綫﹐頗得緒﹐余至伯時﹐方不及也。

○畫無筆迹

畫無筆迹﹐非謂其墨淡模糊而無分曉也。正如善書者蔵筆鋒﹐如錐畫沙印泥耳。書之蔵鋒在乎執筆﹐沈著痛快人能知善書執筆之法﹐則能知名畫無筆迹之說。故﹐古人如王大令﹐今人如米元章﹐善書必能畫﹐善畫必能書﹐實一事爾。

○畫家點睛

畫家點睛﹐人物﹑鬼神﹐生動之物﹐全在點睛。睛活則有生意。宣和畫院工或以生漆點晴﹐然非要訣要須先圏定目晴﹐塡以藤黃﹐夾墨於藤黃中﹐以佳墨濃加一點作瞳子﹐然須要參差不齊﹐方成瞳子﹐又不可塊然。此妙法也。

○摹臨

臨者謂以元本置桉上﹐於旁設絹素象﹐其筆而作之。繆工決不能摹此﹐則以絹加畫上摹之﹐墨稍濃則透元本﹐頓失精神。若以名畫借摹臨﹐是自棄也。就人借而不從﹐尢非明鑑者也。米元章就人借名畫輒模本﹐以還而取其元本﹐人莫能辧此。人定非鑑賞之精也﹐金碧山水﹐唐小李將軍始作。

○金碧山水

其後﹐王晉卿﹑趙大年﹐近日﹐趙千里﹐皆爲之。大抵山水﹐初無金碧﹑承墨之分。要在心匠布置如何耳﹖若多用金碧﹐如今生色罨畫之狀而略無風韻﹐何取乎﹖墨其爲病則均耳。

○畫忌如印

畫忌如印。吳道子作衣紋﹐或揮霍如蒓菜條﹐正避此病耳。由是知李伯時﹑孫太古專作遊絲﹐猶未盡善。伯時有逸筆﹐太古則去吳天淵逺矣。

