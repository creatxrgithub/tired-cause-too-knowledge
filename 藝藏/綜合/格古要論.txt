格古要論明曹昭

欽定四庫全書

子部十

格古要論

雜家類四

雜品之屬

提要

﹝臣﹞等謹案格古要論三卷明曹昭撰昭字明仲松江人其書成於洪武二十年凡分十三門曰古銅器曰古畫曰古墨迹曰古碑法帖曰古琴曰古硯曰珍奇曰金鐵曰古窯器曰古漆器曰錦綺曰異木曰異石每門又各分數目多者三四十條少者亦五六條其於古今名玩器具眞贗優劣之辧皆能剖析微至又諳悉典故一切源流本末無不指掌了然故其書頗爲賞鑑家所重郎瑛七修類稿嘗議其琴論後當入古笙管淳化帖後當收譜系一卷珍寶門欠楚母緑聖鐵異石類欠大理仙姑異木欠伽藍香古銅中欠布刀等錢古紙欠藏經紙且珍奇後當設一羽皮如狐貉孔雀翡翠豹兕之類而文房門亦不可不論云云其言𨿽似有理然其書不過自抒聞見以爲後來考古之資固與類書隸事體例有殊要未可以一二事之偶未賅備遽訾其脫漏也

乾隆四十五年七月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●格古要論原序

先子貞隠處士平生好古博雅素蓄古法帖名畫古琴舊硯彛鼎尊壺之屬置之齋閣以爲珍玩其售之者往來尢多餘自幼性本酷嗜古侍於先子之側凡見一物必徧閱圖譜究其來歷格其優劣別其是否而後已迨老至猶弗怠特患其不精耳常見近世紈袴子弟習淸事者必有之惜其心𨿽好而目未之識因取古銅器書畫異物分髙下辧眞贗舉其要略書而成編析門分類目之曰格古要論以示世之好事者然其間或有繆誤尙冀多識君子幸加正之洪武二十年三月望日雲間曹昭明仲序

格古要論原序

●欽定四庫全書

格古要論卷上

﹝明﹞曹昭撰

○古銅器論

古銅色

銅器入土千年色純靑如翠入水千年色純緑如瓜皮皆瑩潤如玉未及千年𨿽有靑緑而不瑩潤有土蝕穿剝處如蝸篆自然或有斧鑿痕則僞也器厚者止能秀三分之一或減半其體還重器薄者銅將秀盡有穿破處不見銅色惟見靑緑徹骨其中或有紅色如丹不曽入水土惟流傳人間者其色紫褐而有朱砂斑垤起如上等辰砂此三等結秀最貴有如蠟茶色者有如黒漆色者在水土年近𨿽秀不能入骨亦不瑩潤此皆次之嘗考西漢銅錢至今一千五百餘年𨿽有靑緑而少瑩潤亦無朱砂斑垤起者漢印亦然今所見古銅器靑緑剝蝕徹骨瑩潤如玉及有朱砂斑垤起者非三代時物無此也

僞古銅

用釅醋調■﹝石罔﹞砂末勻傅新銅器上候成蠟茶色或漆色或緑色入水浸後用糯稻艸燒煙燻之以新布擦光或椶刷刷之僞朱砂斑以漆調朱爲之然俱在外不能入骨最易辧也

三代器

夏尙忠商尙質周尙文其制器亦然商器質素無文周器雕篆細宻而夏器獨不然常有夏器於銅上相嵌以金其細如髮夏器大抵皆然然相嵌今訛爲商嵌詩云追琢其章金玉其相

局器

唐天寶間至南唐後主時於句容縣置官場以鑄之故其上多有監官花押其體輕薄花紋細而可愛非古器也亦有微靑緑色及朱砂斑者不能徹骨瑩潤

新銅器

宋句容縣及臺州鑄者多是小雷紋花兒元杭州姜娘子平江王吉鑄銅器皆得名花紋麄姜鑄勝於王俱不甚直錢

古鑄

古之鑄器以蠟爲模花紋細如髮而勻淨分曉識文筆畫如仰瓦而不深峻大小深淺如一並無砂颣此乃作事之精致也其款識稍有模糊不勻淨及樣範不端正者必野鑄也

古銅款識

或云款乃花紋以陽識器皿居外而垤識乃篆字以紀功所謂銘書鍾鼎居內而坳三代用陰識其字坳入漢用陽識其字垤起間有坳者蓋陰識難鑄陽識易成但有陽識者決非三代器也

古香鑪

上古無香焚蕭艾尙气臭而已故無香鑪今所用者皆古之祭器鼎彛之屬非香鑪也惟博山鑪乃漢太子宮中所用香鑪也香鑪之制始於此多有象古新鑄者當以體質顏色辧之

古鏡

古人鑄鏡必用靑銅制作精致惟唐鏡紐最髙大故諺云唐大鼻

古器辟邪

古銅器多能辟祟人家宜寶之蓋山精木魅之能爲祟者以歷年多爾三代鍾鼎彛器歷年又過之所以能辟祟其十二時鏡能應時自鳴此古靈異器也

古瓶養花

古銅器入土年久受土气深用以養花花色鮮明如枝頭開速而謝遲則就瓶結實陶器亦然

○古畫論

六法三品

射赫云畫有六法一曰气韻生動二曰骨法用筆三曰應物象形四曰隨類傅彩五曰經營位置六曰傳模移冩六法精論萬古不移自骨法用筆以下五法可學而能如其气韻必在生知固不可以巧宻得復不可以歲月到黙契神會不知然而然也故气韻生動出於天成人莫窺其巧者謂之神品筆墨超絕傳染得冝意趣有餘者謂之妙品得其形似不失規矩者謂之能品也

三病

畫有三病皆系用筆一曰版二曰刻三曰結版者腕弱筆癡全虧取與物狀平褊不能圎混也刻者運筆中疑心手相戾勾畫之際妄生圭角也結者欲行不行當散不散似物凝礙不能流暢也

一十二忌

一曰布置拍塞二曰逺近不分三曰山無气脈四曰水無源流五曰境無夷險六曰路無出入七曰石止一面八曰樹少四枝九曰人物傴僂十曰樓閣錯雜十一曰滃渰失冝十二曰點染無法凡畫有犯於此𨿽工不取

辧古名畫

佛道有福聚端嚴之像人物有顧盼語言之意衣紋樹石用筆類書衣紋大而調暢細而勁健有捲折飄舉之勢樹分老嫩屈節皺皮石看三面皴皵老潤山水林泉幽閒深逺有四時朝暮風雨晦明雲煙出沒之景水源來歷分明湯湯若動橋道往來野徑縈回屋廬深邃一斜一直折算無虧魚龍有游泳升降之勢花果陰陽向背帶露迎風飛禽走獸飲啄動靜精神奪眞有如此者定知名手也

古畫眞迹難存

董源李成近代人耳所畫猶稀如星鳳況晉唐名賢眞迹其可得見之哉嘗考其故蓋古畫紙絹皆脆如常舒捲損壊者多或聚於富貴之家一經水火喪亂則舉羣失之非若他物猶有散落存者

書畫一法

古人云畫無筆迹如書之藏鋒常見趙魏公自題已畫云石如飛白木如籀冩竹應須八法通正所謂書畫一法也

畫山水皴皵

畫山石有披麻皴亂斧鑿痕皴芝麻皴雨點皴骷髏皴鬼面皴彈渦皴有潑墨礬頭淩面用筆有老潤者有恬潔者描人物有鐵綫筆蘭葉筆遊絲筆顫筆亦各師一家但調暢勁健爲佳

士夫畫

趙子昂問錢舜舉曰如何是士夫畫舜舉答曰隸家畫也子昂曰然余觀唐之王維宋之李成郭熙李伯時皆髙尙士夫所畫與物傳神盡其妙也近世作士夫畫者繆甚矣

古畫用筆設色

古人用筆圓熟傅色入絹素思大神妙愈玩愈妍𨿽年逺破蒸亦精神後人作者色墨皆浮於縑素之上全無精彩初觀可取久則意盡矣

古畫絹色

古畫絹色淡黑自有一種古香可愛惟佛像香煙薫黒者多僞作者取香煙瀝或竈煙脂搗碎煎汁染絹其色黃而不精彩古絹自然破者必有鯽魚口須連三四絲不直裂僞作者則否其絹亦新

古畫絹素

唐絹絲麄而厚或有搗熟者有獨梭絹闊四五尺餘者五代絹極麄如布宋有院絹勻淨厚宻亦有獨梭絹有等極細宻如紙者但有稀薄者非院絹也元絹類宋絹有獨梭絹出宣州有宓機絹極勻淨厚宻嘉興魏塘宓家故名宓機趙松雪盛子昭王若水多用此絹作畫

院畫

宋畫院眾工凡作一畫必先呈槁然後上眞所畫山水人物花木鳥獸種種臻妙

無名人畫

無名人畫有甚佳者今人以無名命爲有名不可勝數如見牛卽戴嵩見馬卽韓幹尢爲可笑

沒骨畫

嘗有一圖獨梭熟絹黃筌作橊花百合皆無筆墨惟用五彩布成其橊花一樹百餘花百合一本四花花色如初開極有生意信乎神妙也

名畫無對軸

李成範寛蘇東坡米南宮父子皆髙尙士夫以畫自娛人家遇其適興則畱數筆豈能有對軸哉今人以孤軸爲慊不足與之言畫矣

禦府書畫

徽宗禦府所藏書畫最多俱是禦書標題後用宣和玉瓢禦寶於中多有臨摹者未可盡以爲眞收者仔細辧之

畫難題名

米南宮云範寛師荊浩王詵常以二畫見送題勾龍爽因重背入水於石上有洪穀子荊浩筆字樣全不似寛後於丹徒僧房有一軸山水與浩一同於瀑泉邊題華原範寛乃少年所作信荊浩弟子也以一畫易之以示鑑者以此論之畫難題名也

題跋畫

古人題畫書於引首宋徽廟禦書題跋亦然故宣和間背書畫用黃絹引首也近世多書於畫首趙松雪云畫至近世遭一刼也

裝背畫

畫不脫落不冝重背一背則一損精神墨迹法帖亦然邊道破碎必用補葺不可裁去裁則損畫多矣

王維畫

王維字摩詰家居藍田輞川嘗作輞川圗山峯盤回竹樹瀟灑石小劈斧皴樹梢雀爪葉多夾筆描畫人物眉目分明筆力淸勁張彥逺云王維畫得興處不問四時如畫花往往以桃杏芙蓉蓮花同作一景畫袁安臥雪圗有雪裏芭蕉此乃得心應手意到便成故造理入神迥得天眞難與世俗論也

李思訓畫

李思訓唐宗室也善畫設色山水筆法遒勁澗谷幽深峯巒明秀石用小劈斧樹葉用夾筆嘗作金碧圗障筆格艷麗雅有天然冨貴气象子昭道畫亦如父故世稱大李將軍小李將軍也

李伯時畫

李公麟字伯時號龍眠居士其畫但作水墨不曾設色畫無筆迹凡有筆迹重濁者皆僞也獨用澄心堂紙爲之惟臨摹古畫有用絹著色者

董源畫

董源江南人其山峭拔髙聳從腳至頂轉折分明其石若披麻其水縠紋樹多亭直葉單夾筆兼之喜多作人物設色效李思訓其溪橋洲渚咸有生意一片江南景也

李成畫

李成字咸熙營丘人善山水初師闗仝頴悟融變思淸格老有以過之世絕無其畫故不細論也

郭熙畫

郭熙山水其山聳拔盤回水源髙逺多鬼面石亂雲皴鷹爪樹松葉攢鍼雜葉夾筆單筆相半人物以尖筆帶點鑿絕佳自著山水訓議論卓絕千古可規

蘇東坡畫

東坡畫竹從地一直起至頂未曾逐節分以濃淡墨分葉背面作枯木虯屈無端石皴硬奇怪如胸中盤郁也

米氏畫

米芾字符章山水學董源天眞發露怪怪奇奇子元暉略變父法自成一家烘鎖點綴艸艸而成不失天眞也畫紙不用膠礬不肯於絹上畫臨摹古畫有用絹者

李唐畫

李唐善山水初法李思訓其後變化愈覺淸新多喜作長圖大障其石大劈斧皴水不用魚鱗縠紋有盤渦動蕩之勢觀者神驚目眩此其妙也

馬逺畫

馬逺師李唐下筆嚴整用焦墨作樹石樹葉夾筆石皆方硬以大劈斧帶水墨皴其作全境不多其小幅或峭峯直上而不見其頂或絕壁直下而不見其腳或近樹參天而逺山低孤舟泛月而一人獨此邊角之境也

夏珪畫

夏珪善山水布置皴法與馬逺同但其意尙蒼古而簡淡喜用禿筆樹葉間夾筆樓閣不用尺界畫信手畫成突兀奇怪气韻尢髙

髙士安畫

髙士安字彥敬回鶻人居官公暇登山賞覽其湖山秀麗雲煙變滅蘊於胸中發於毫端自然髙絕其峯巒皴法董源雲樹學米元章品格渾厚元朝第一名畫也

歷代畫者不可勝數略取數人家法以俟知者

○古墨迹論

眞行艸墨迹

眞行艸書之法姜白石書譜論之備矣凡辧古人墨迹當觀其用筆𨿽體制飄逸典重不同其法一也如眞書宜逐筆拆看不可全以體制紙色言之

響榻

響榻僞墨迹用紙加碑帖上向明處以遊絲筆圏卻字畫塡以濃墨謂之響榻然圏隠隠猶存其字亦無精彩

古帖難辧

唐蕭誠僞爲古帖示李邕曰右軍眞迹邕欣然曰是眞物誠以實告邕復視曰細看亦未能好以此論之古人墨迹未易辧也

古墨迹紙色

古墨迹紙色必表古而裏新贗作者用古紙浸汁染之則表裏俱透微揭視之乃見矣

古紙

北紙用橫簾造紋必橫其質松而厚南紙用豎簾紋豎若二王眞迹多是會稽豎紋竹紙唐有麻紙其質厚有硬黃紙其質如漿潤澤瑩滑用以書經故善書者多取其作字今有二王眞迹用硬黃紙者皆唐人仿書也五代有澄心堂紙宋有觀音紙匹紙長三丈有彩色粉箋其質光滑蘇黃多用是作字符亦有彩色粉箋有蠟箋彩色花箋羅紋箋皆出紹興有白籙紙淸江紙觀音紙出江西趙松雪庫庫子山張伯雨鮮於樞多用此紙有倭紙出倭國以蠶繭爲之細白光滑之甚

余嘗見宋徽廟禦筆書千文一軸其紙首尾長五丈奇信乎匹紙三丈也

○古碑法帖論

蘭亭帖

蘭亭帖世以定武本爲第一金陵淸涼本爲第二其定武本薛向師正別刻石易去大觀中於薛向家取入禁中建炎南渡不知存亡淸涼本洪武初因寺入官其石畱天界寺住持僧金西白盜去後事發其僧系獄死石遂不知所在

淳化閣

帖宋太宗捜訪古人墨迹於淳化中命侍書王著用棗木板摹刻十卷於祕閣各卷尾篆書題云淳化三年壬辰歲十一月六日奉聖旨摹勒上石上有銀錠紋用澄心堂紙李庭珪墨拓打手揩之而不污乃親王大臣則賜一本人間罕得今世人所有皆轉相傳摹者

絳帖

尙書潘師旦用淳化閣帖增入別帖重摹刻二十卷於絳州北紙北墨極有精神在淳化閣帖之次其石比淳化帖本絳帖髙二字

潭帖

淳化帖頒行潭州摹刻一本與絳帖鴈行慶曆間僧希白重摹本亦佳紹興間第三次重摹者失眞矣

臨江戲魚堂帖

元佑間劉次莊以淳化閣帖十卷摹刻於臨江除去捲尾篆題而增釋文亦在潭帖之次

太淸樓帖

大觀間奉旨以禦府所藏眞迹重刻於太淸樓與淳化帖有數帖多寡不同其中有蘭亭帖皆蔡京標題卷尾題云大觀三年正月一日奉聖旨摹勒上石

元佑祕閣續帖

元佑中奉旨以禦府所藏眞迹除淳化帖外刻續法帖耳

黔江帖

秦子明於長沙摹刻僧寶月古法帖十卷載入黔江紹聖院乃潭人湯正臣父子刻石

東庫本

世傳潘氏子析居法帖石分爲二其後絳州公庫乃得其上十卷絳守重刻下十卷足之一部名東庫本其家復重刻上十卷亦足一部於是絳州有公私二本靖康兵火石並不存後金人重摹者天淵矣

武陵帖

武陵帖二十卷較諸帖增益最多中間有右軍黃庭他本所無博而不精殊無足取

賜書堂帖

賜書堂帖宋宣獻公刻於山陽有古鍾鼎識文絕妙但二王帖未精石已不存後又重摹

蔡州帖

蔡州臨摹絳帖上十卷刻石出於臨江潭帖之上

彭州帖

彭州亦刻歷代法帖十卷不甚精彩紙類北紙

汝州帖

汝州帖乃摘諸帖中字牽合爲之每捲後有汝州印後會稽重摹謂之蘭亭帖

淳熙祕閣續帖

淳熙間奉旨以禦府珍儲刻石禁中卷尾題云淳熙二年乙巳歲二月十五日修內司恭奉聖旨摹刻上石

利州本

慶元中以戲魚堂帖並釋文重刻石於益昌釋文字畫較臨江帖稍大

二王帖

二王帖許提舉閒刻於臨江摹勒極精

甲秀堂帖

甲秀堂帖廬江李氏刻前有王顏書多諸帖未見後有宋人書亦多

星鳯樓帖

星鳯樓帖尙書趙彥約刻於南康𨿽眾刻重摹而精善不茍

羣玉堂帖

羣玉堂帖韓侂冑刻所載前代遺迹多亦有宋人者

玉麟堂帖

玉麟堂帖吳琚摹刻穠而不精多雜米家筆仗寶

晉齋帖寶

晉齋帖曹之格摹刻星鳳之子在諸帖爲最下

百一帖

百一帖王萬慶摹刻筆意淸遒雅有勝趣刻手不精

南北碑紙墨

北墨多用松煙色靑北紙橫紋其質松厚不甚染墨拂之如薄雲過靑天凡北碑皆然不用油蠟南碑用油煙墨色純黒用油蠟碑文贗墨皆仿此

格古要論卷上

●欽定四庫全書

格古要論卷中

﹝明﹞曹昭撰

○古琴論

斷紋琴

古琴以斷紋爲證不歷數百年不斷然斷紋有數等有蛇腹斷其紋橫截琴面相去或寸許或寸半有細紋斷如髮千百條或有厎面皆斷者又有梅花斷其紋如梅花頭此最爲古然𨿽古而有斷紋不淸實脆透者又有病者亦不爲奇也

僞斷紋

用琴於冬日內曬或以猛火烘琴極熱以雪罨激裂之然漆色還新

古琴色

古琴歷年旣久漆光盡退其色如烏木此最奇古也

唐宋琴

唐時雷文張越二家制琴得名其龍池鳳沼間有鉉余處悉窪令闗聲而不散宋時置官局制琴其琴俱有定式長短大小如一故曰官琴但有不如式者俱是野斵然僞斵者多冝仔細辧之

百衲琴

嘗見一琴列子樣者其面用闊一寸許桐木條以漆膠成斷紋尢多彈之聲如常亦無節病

古琴陰陽材

古琴陰陽材蓋桐木面日者爲陽背日者爲陰不論新舊桐木置之水上陽面浮陰必沈反復不易陽材琴旦濁而暮淸晴濁而雨淸陰材琴旦淸而暮濁晴淸而雨濁此可驗也

純陽琴

厎面俱用桐木謂之純陽琴古無此制近世爲之取其暮夜陰雨彈之聲不沈然不能達逺聲不實也

古琴樣

古琴惟夫子列子二樣合古制若太古琴以一段木爲之近有云和樣其樣不一皆非古制也

琴卓

琴卓須用維摩樣髙二尺八寸可入漆於卓下闊可容三琴長過琴一尺許卓面郭公磚最佳瑪瑙石南陽石永石者尢好如用木者須用堅木厚一寸許則好再三加灰漆以黑光之

○古硯論

端溪下嵒舊坑石

端溪石出肇慶府端溪下嵒舊坑卵石色黑如漆細潤如玉有眼眼中有暈六七眼相連排星斗像此嵒慶曆間坑已竭又有一種卵石去臕方得材色靑黑細潤如玉有靑花如筯頭大似碧石靑瑩或有白點如粟排星斗像水濕方見皆扣之無聲磨墨亦無聲此二種石最貴下嵒止有一坑出此漆黒靑花二種石其色未嘗紫也別無新坑

端溪中嵒舊坑新坑石

端溪中嵒舊坑亦卵石色紫如嫩肝細潤如玉有眼小如緑豆或有緑絳紋或有白絳紋豎而圎者爲眼橫而長者爲絳扣之無聲磨墨亦無聲此種石亦貴外有黃臕包絡久用鋒鋩不退北宋時此坑取亦竭矣中嵒新坑石色淡紫眼如鸜鵒眼中有暈嫩者扣之無甚聲磨墨微有聲久用鋒鋩退乏石有枯潤潤者亦難得此石比下嵒低三等矣

端溪上嵒舊坑新坑石

端溪上嵒舊坑新坑石皆灰色紫而麄燥眼如雞眼大扣之磨墨皆有聲久用光如鏡面舊坑矟勝新坑惟端石有眼古云無眼不成端其眼有活眼淚眼死眼活眼勝淚眼淚眼勝死眼又云眼多石中有病

類端石

辰沅州出一種石色深黒質麄燥或有小眼端溪人販歸刻作端溪樣稱爲黒端辰沅州人自制者多作犀牛八角等樣○又有一種■﹝氵黎﹞石出九溪■﹝氵黎﹞溪表淡靑內深紫而帶紅有極細潤者久用則光如鏡面或有金綫及黃脈相間者號爲紫袍金帶

歙溪龍尾舊坑新坑石

歙溪石出歙縣龍尾溪舊坑亦卵石色淡靑黑無紋細潤如玉水濕微紫或隠隠有白紋成山水星月異像幹則否大者不過四五寸多作月硯就其材也或有純黒者此石最貴不減端溪下嵒南唐時始開至宋取盡矣龍尾溪新坑色亦靑黒質麄燥有極大者盈二三尺

歙溪羅紋刷絲金銀間刷絲眉子新舊坑石

四品舊坑皆靑黑色紋細而潤如玉羅紋如細羅紋刷絲如髮宻金銀間刷絲亦細宻眉子如甲痕或如蠶大亦南唐時開至北宋無矣貴重不減龍尾舊坑四品新坑質並枯燥紋亦麄眉子或長二三寸刷絲每條相去一二分羅紋如羅紋大者盈二三尺

金星舊坑新坑石

金星舊坑新坑石淡靑色並麄燥大者盈尺久用退乏

銀星舊坑新坑石

銀星舊坑新坑石並麄燥淡靑黒色有星處不堪磨墨多側取爲硯久用退乏如鏡面大者盈尺

萬州金星石

萬州懸崖金星石質亞端溪下嵒色漆黒細潤如玉水濕金星則現幹則否極發墨久用不退乏非歙也

洮河石

洮河緑石色緑如藍潤如玉發墨不減端溪下嵒出臨洮大河深水底甚難得今有緑石硯名洮石者多是■﹝氵黎﹞石之表或長沙山谷石也■﹝氵黎﹞石潤而光不受墨

銅雀硯

銅雀臺瓦入水經年之久故滋潤發墨世多僞者

未央硯

未央宮瓦亦注水經久不涸好事者以爲硯

○珍奇論

玉器

玉出西域於闐國有五色利刀刮不動溫潤而澤摹之靈泉應手而生凡看器物白色爲上黃色碧色亦貴更碾琢奇巧惇厚者尢佳有瑕玷皵動夾石及色不正欠溫潤者價低○白玉其色如酥者最貴但飡色【卽飯湯色】油色及有雪花者皆次之○黃玉如粟者爲貴謂之甘黃玉焦黃者次之○碧玉其色靑如藍黑者爲貴或有細墨星者色淡者次之○墨玉其色黒如漆又謂之墨玉價低西蜀亦有○赤玉其色紅如雞冠者好人間少見○緑玉深緑色者爲佳色淡者次之○甘靑玉其色淡靑而帶黃○菜玉非靑非緑色如菜葉玉之最低者

古玉

古玉器物白玉上有紅如血謂之血古又謂之屍古最佳靑玉上有黒漆古有渠古有甄古者價低嘗見菜玉聨環上儼然黃土一重並洗不去此土古也

沙子玉

此玉罕得比之白玉此玉粉紅潤澤多作刀靶環子之類少有大者

罐子玉

雪白罐子玉系北方用藥於罐子內燒成者若無气眼者與眞玉相似但比眞玉則微有蠅腳久逺不潤且脆甚

石類玉

有茅山石白而有光有水石冷白色或有水路或有飯糝色者好者與眞玉相似𨿽刀刮不動終有石性不溫潤冝細驗之

瑪瑙器

瑪瑙多出北方南蕃西蕃亦有非石非玉堅而且脆快刀刮不動凡看碗盞器皿要樣範好碾得薄不夾石者爲佳其中有人物鳥獸形者最佳有錦紅花者謂之錦紅瑪瑙有漆黒中一綫白者謂之合子瑪瑙有黒白相間者謂之截子瑪瑙有紅白雜色如絲相間者謂之纒絲瑪瑙此幾種皆貴有淡水紅者謂之漿水瑪瑙有紫紅花者謂之醬斑瑪瑙有海蟄色者兔面花者皆價低凡器物刀靶事件之類看景好碾琢工夫及紅多者爲上古云瑪瑙無紅一世窮

柏枝瑪瑙

漿水瑪瑙色內有花紋如柏枝故謂之柏枝瑪瑙亦可愛

水晶

古云千年冰化爲水晶其性堅而脆刀刮不動色白如冰淸明而瑩無纎毫瑕玷擊痕者爲佳凡器皿碗盞素者爲好但碾花者必有節病出處多倭水晶第一南水晶白北水晶黒信州水晶濁

硝子

假水晶用藥燒成者色暗靑有气眼或有黃靑色者亦有白者但不潔白明瑩

玻瓈

出南蕃有酒色紫色白色者與水晶相似器皿皆多碾雨點花兒者是眞其用藥燒者入手輕有气眼與琉璃相似

圎塊玉瑪瑙水晶

玉水晶瑪瑙大小圎塊有外面便見玉者爲好亦有外好而內反不佳者必用玉匠仔細辧驗

犀角

出南蕃西蕃雲南亦有成株肥大花兒好及正透者價髙成株瘦小分兩輕花兒不好者但可入藥用其紋如魚子相似謂之粟紋每粟紋中有眼謂之粟明此謂之山犀器物要滋潤粟紋綻花兒好其色黑如漆黃如栗上下相透雲頭雨腳分明者爲佳有通天花紋犀備百物之形者最貴有重透者【黒中有黃花黃中有黒花】有正透者【黑中黃花古云通犀】此二等亦貴有倒透者【黃花有黑】此等次之有花如椒豆斑者色深又次之有黑犀無花純黒者但可車象棋等物不甚直錢○凡犀帶多有角地上貼好犀作面夾成一片者可驗底面花兒大小逺近更於側向尋合縫處可見眞僞又有原透花兒不齊整用藥染成黑者則無雲頭雨腳黃黑連處純黑而不明但有粟紋不圎者必是原透花兒不居中用湯煮軟攢打端正者不是生犀冝一一驗之凡器皿須要雕琢工夫及樣範好冝頻頻看之不可見日恐燥不潤故也

毛犀

其色與花斑皆類山犀而無粟紋其紋理似竹故謂之犛犀此非犀也不爲奇

骨篤犀

出西蕃其色如淡碧玉稍有黃其紋理似角扣之聲淸如玉摩刮齅之有香燒之不臭能消瘇毒及能辧毒藥又謂之碧犀此等最貴

珊瑚樹

生大海山陽處水底海人以鐡网取之其色如銀朱鮮紅樹身髙大枝柯多者爲勝但有髓眼及淡紅色者價輕此物貴賤並隨眞珠枝柯有朽斷者用釘梢定鎔紅蠟粘接冝仔細看如有零碎材料每兩直價

琥珀

出南蕃西蕃乃楓木之精液多年化爲琥珀其色黃而明瑩潤澤其性若松香色紅而且黃者謂之明珀有香者謂之香珀鵝黃色者謂之蠟珀此等價輕深紅色者謂之血珀此出髙麗倭國其中有蜂蟻松枝者甚可愛此物於皮膚上揩熱用紙片些少離寸許則自然飛起假者以羊角染色爲之

蠟子

出南蕃西蕃性堅有紅蠟紫蠟亦有酒色者俱明瑩有大如指面者亦有小者多盡大盡貴古云蠟重一錢價直十萬可相嵌釧鐲碗盞戒指用自然生成者好碾琢者不佳假造用藥燒成者內有气眼

貓睛

出南蕃性堅黃如酒色睛活者中間一道白橫搭轉側分明與貓兒眼睛一般者爲好若睛散及死而不活者或靑黒色者皆不爲奇大如指面者尢佳小者價輕冝相嵌用

馬價珠

靑珠兒出西蕃諸國色靑如翠地道有指面大轉身靑者多做管索兒用亦有當三折二錢大者顏色好者直價如馬故謂之馬價珠但夾石粉靑有油煙及色老者價低土蕃回鶻國珠兒顏色不甚好多似好靛石或云凡遇灰塵迷眼以珠兒拂之則明也

碧靛子

碧石出南蕃西蕃靑緑色好者頗與馬價珠相類有黒緑色者低皆不甚直錢又謂之比靛子冝相嵌用

石橊子

出南蕃類瑪瑙顏色紅而明瑩如石橊肉相似故謂之石橊子冝相嵌用

鋪絨綫

此石顏色純緑明瑩如鋪絨綫相似冝相嵌絳環等用不甚直錢

金星石

出金坑色靑如頭澱無金星不夾石者好有金星褐色者不中皆不甚直錢凡器物須看碾得奇巧爲佳

南珠

出南海蚌中南蕃者好廣西者易黃要身分圎及色白而精光者價髙以大小粒數等分兩定價古云一圎二白又云一顆圎十顆錢

北珠

出北海亦論大小分兩定價看身分圎轉身靑色披肩結頂者價髙如骨色粉白油黃渾色者價低

硨磲

形似蚌極厚大色白有紋理不甚直錢

玳瑁

出南蕃大海中白多黒少價髙黑斑多者不爲奇有黃紫者用龜筒夾玳瑁黑點兒冝細驗之

龜筒

出南蕃海中其色似玳瑁而無斑

鶴頂

出南蕃大海中有魚頂中魫紅如血故名鶴魚今用龜筒夾鶴魚魫爲梳故名鶴頂梳

象牙

出南蕃西蕃及廣西交趾皆有南蕃者長大廣西交趾者短小新鋸開粉紅色者爲佳

江豬牙

出南蕃如棗色紋理麄細與象牙相似世傳多年龍牙多作刀靶扇柄假者以白象牙用藥煮成

花羊角

多出北地黑身白花者髙白身黑花者低作刀靶染油不滑凡刀靶鸂■﹝氵鵣﹞木爲最花羊角次之他物不及

龍涎

出大食國無香有脈色白者如百藥煎而膩理黑者亞之如五靈脂而光澤能發眾香故用以合香

金剛鑽

出西蕃深山之髙頂人不可到乃鷹隼打食在上同肉喫於腹中卻於野地鷹糞中獲得看大小定價如辧眞僞於炭火中燒紅入釅醋中浸之假者疏而易碎眞者乃硬而可用如失去和灰土掃在乳缽內擂之響者是也

鸚鵡杯

卽海螺出廣南土人雕磨類鸚鵡或用銀相足作酒杯故謂之鸚鵡杯鸕鶿杓亦海螺俱不甚直錢

鬼功石

嘗有戒指嵌瑪瑙一塊面上碾成十二支生肖其紋細如髮似非人功故謂之鬼功石又曰鬼國石

鬼功球

嘗有象牙圎球兒一个中直通一竅內車數重皆可轉動故謂之鬼功球或云宋內院中作者

天生聖像

嘗有降眞香節內及木節中生成眞武像有石中及蚌中生成觀音像此乃天地造化眞世之奇寶也

○金鐵論

金

出南蕃西蕃雲南髙麗等處沙中南蕃瓜子金麩皮金皆生金也雲南葉子金西蕃回回錢此熟金也其性柔而重色赤足色者面有椒花鳯尾及紫霞如和銀者性柔石試色靑火燒不黑和气子者【卽紅銅又名張公又名身子】石試有聲而落屑色赤而性硬火燒黑色古云金怕石頭銀怕火其色七靑八黃九紫十赤以赤色爲足色金也

紫金

古云半兩錢卽紫金今人用赤銅和黃金爲之然世未嘗見眞紫金也

金詐藥

用燔硝緑礬鹽畱窯器內入淨水調和火上煎色變則止然後刷上金器物烘漧畱火內略燒焦色急入淨水刷洗如不黃再上然只在外也

銀

出信處等州山中足色者成錠面有金花次者緑花又次者黒花故謂之花銀蜂窠內有倒滴而光澤火燒色不攺又次者松紋假金花以宻陀僧爲之若面有黒斑而不光澤者必有黒鉛在內九成者火燒後死白邊帶灰色

鑌鐵

出西蕃面上自有旋螺花者有芝麻雪花者凡刀劍器打磨光淨用金絲礬礬之其花則見價直過於銀古云識鐵彊如識金假造者是黒花冝仔細看驗刀子有三絕大金水總管刀一也西蕃鸂■﹝氵鵣﹞木靶二也韃靼樺皮鞘三也嘗有鑌鐵剪刀一把制作極巧外面起花鍍金裏面嵌銀回回字者

定鐵

出甘肅北方靑黒色性最堅燥北方多用此鐵作利刀其價低於鑌鐵多矣格

古要論卷中

●欽定四庫全書

格古要論卷下

﹝明﹞曹昭撰

○古窯器論

柴窯

出北地世傳柴世宗時燒者故謂之柴窯天靑色滋潤細媚有細紋多足麄黃土近世少見

汝窯

出北地宋時燒者淡靑色有蟹爪紋者眞無紋者尢好土脈滋媚薄甚亦難得

官窯

宋修內司燒者土脈細潤色靑帶粉紅濃淡不一有蟹爪紋紫口鐵足色好者與汝窯相類有黑土者謂之烏泥窯僞者皆龍泉燒者無紋路

董窯

淡靑色細紋多亦有紫口鐵足比官窯無紅色質麄而不細潤不逮官窯多矣今亦少

哥窯

舊哥窯色靑濃淡不一亦有鐵足紫口色好者類董窯今亦少有成羣隊者元末新燒者土脈麄燥色亦不好

象窯

有蟹爪紋色白而滋潤者髙色黃而質麄者低俱不甚直錢

髙麗窯

古髙麗窯器皿色粉靑與龍泉窯相類上有白花朶兒者不甚直錢

古定器

古定器土脈細色白而滋潤者貴質麄而色黃者價低外有淚痕者是眞劃花者最佳素者亦好繡花者次之宣和政和間窯最好但艱得成羣隊者有紫定色紫有墨定色黒如漆土俱白其價髙如白定俱出定州東坡詩云定州花瓷琢紅玉凡窯器茅篾骨出者價輕【損曰茅路曰篾無油水曰骨出此賣骨董市語也】

吉州窯

其色與紫定相類體厚而質麄系吉州燒者不甚直錢

古磁器

好者與定相類但無淚痕亦有劃花繡花素者價低於定器新者不足論

古建器

建碗盞多是■﹝敝上瓦下﹞口色黒而滋潤有黃兔毫斑滴珠大者眞但體極厚俗甚少見薄者

古龍泉窯

古靑器土脈細且薄翠靑色者貴粉靑色者低有一等盆厎雙魚盆口有銅棳環體厚者不甚佳

古饒器

禦上窯者體薄而潤最好有素折腰樣毛口者體𨿽厚色白且潤尢佳其價低於定元朝燒小足印花者內有樞府字者髙新燒者足大素者欠潤有靑花及五色花者且俗甚矣

霍器

出霍州元朝■﹝爽刂﹞金匠彭君寶效古定制折腰樣者甚整齊故曰彭窯土脈細白者與定相似皆滑口欠滋潤極脆不甚直錢賣骨董者稱爲新定器好事者以重價收之尢爲可笑大

食窯

以銅作身用藥燒成五色花者與拂郎嵌相似嘗見香鑪花瓶合兒盞子之類但可婦人閨閣中用非士夫文房淸玩也又謂之鬼國窯

古無器皿

古人喫茶湯俱用■﹝敝上瓦下﹞取其易幹不畱津飲酒用盞未嘗把盞故無勸盤今所見定勸盤乃古之洗古人用湯瓶酒注不用胡瓶及有觜折盂茶鍾臺盤此皆外國所用者中國始於元朝汝定官窯俱無此器

○古漆器論

古犀毗

古剔犀器以滑地紫犀爲貴底如仰瓦光澤而堅薄其色如棗色俗謂之棗兒犀亦有剔深峻者次之福州舊做色黃滑地圎花兒者多謂之福犀堅且薄亦難得嘉興西塘楊匯新作者𨿽重數兩剔得深峻其骨子少有堅者但黃地者最易浮脫

剔紅

剔紅器無新舊但看朱厚色鮮紅而堅重者爲好剔劍環香艸者尢佳若黃地子剔山水人物及花木飛走者𨿽用工細巧容易脫起朱薄而少紅者價低宋朝內府中物多是金銀作素者元末西塘楊匯有張成楊茂剔紅最得名但朱薄而不堅者多浮起日本琉球國極愛此物

堆紅

假剔紅用灰團起外面用朱漆漆之故曰堆紅但作劍環香艸者多不甚直錢又曰罩紅

■﹝爽刂﹞金

要漆堅■﹝爽刂﹞得景好爲上元朝初嘉興西塘有彭君寶甚得名■﹝爽刂﹞山水人物亭觀花木鳥獸種種臻妙

鑽犀

多是宋朝舊做■﹝爽刂﹞金人物景致用鑽鑽空閒處故謂之鑽犀

鈿螺

舊做及宋內府中物俱是堅漆或有嵌銅綫者甚佳江西吉州府新做者多用作料灰乃豬血和桐油不堅易做易壊

○錦綺論

古錦

古有樓閣錦樗蒲錦又曰闍婆錦紫陀尼鸞鵲錦此錦裝背古書畫尢佳

刻絲作

宋時舊織者白地或靑地織詩辭山水或故事人物花木鳥獸其配色如傅粉又謂之顏色作此物甚難得甞有舞裀闊一丈有餘者且勻緊厚

紵絲作

新制者類刻絲作而欠光淨緊厚不逮刻絲作多矣又名著色作

古錦帳

闊一丈有餘織晝錦堂記滕王閣記者多亦有花竹翎毛者𨿽富貴可愛但可裝堂遮壁非士夫淸玩也

火浣布

出西域南炎山用火鼠毛織者如染污垢膩入火燒則潔白嘗有如錢大者用銀相周圍畱火上燒香此物甚難得

灑海刺

出西蕃狨毛織者闊三尺許緊厚如氈西蕃亦貴

叵羅

出西蕃甘肅亦用狨毛織者闊一尺許與灑海刺相似不緊厚價亦低

兜羅錦

出南蕃西蕃雲南莎羅樹子內綿織者與剪狨相似闊五六尺多作被亦可作衣服

西洋剪狨單

出西蕃狨毛織者其紅緑色年逺日曬永不退色緊且厚方而不長又謂之銅盆單亦難得

○異木論【雜物附】

■﹝氵雞﹞■﹝氵鵣﹞木

出西蕃其木一半紫褐色內有蟹爪紋一半純黑色如烏木有距者價髙西蕃作駱駝鼻中絞總不染膩但見有刀靶而已不見大者

不灰木

出澤潞山中靑白色堅重似石或以紙裹蘸石腦油點火燒不成灰多作刀靶滋補藥中用見大觀本艸

韃靼樺皮

出北地色黃其斑如米豆大微紅色能收肥膩甚難得裹刀鞘爲最

紫檀木

出海南廣西湖廣性堅新者色紅舊者色紫有蟹爪紋新者以水揩之色能染物

虎斑木

出海南其紋理似虎斑故謂之虎斑木

烏木

出南蕃性最堅老者純黑色且脆間道者嫩

癭木

出遼東山西樹之癭有樺樹癭花細可愛少有大者栢樹癭大而花麄

花梨木

出南蕃紫紅色與降眞香相似亦有香其花有鬼面者可愛花麄而色淡者低

骰栢楠

出西蕃馬湖紋理縦橫不直其中有山水人物等花者價髙四川亦難得又謂之骰子香楠

杉木

俗謂之參木出四川廣西色白其紋理黃稍紅有香淸甚或雲南蕃腦子生此木中花紋細者如雉雞斑甚難得花紋麄者亦可愛直理不花者多

桬木

出廣西四川色黃紋理稍黑花紋細者可愛直理者多性柔者可圈素新者有香濁甚

欏木

色白紋理黃花紋麄亦可愛謂之倭欏不花者多有一等稍堅理直而細謂之革欏

赤水木

色赤紋理細性稍堅且脆極滑淨

椰杯

椰子出安南兩廣類瓢且厚實黃黒色肉可食鋸開或漆或銀相作酒杯酒壺勸盤酒注水杓之類

金剛子

出安南海南六楞徧身花紋深細可愛堅且實故名金剛子作數珠冬月不冷有龍眼大者有榛子大者有桐子大者愈小愈精大者不直錢又要花紋深細

竹杖

方竹出西蜀杭州飛來峯亦有節節有刺蜀人謂之刺竹○湘竹出廣西斑細而色淡有暈中一點紫與蘆葉上斑相似作簫管最佳○云竹出廣西斑極大色紅而有暈○鈸兒竹出西蜀其身小節大似鈸故名鈸兒竹○孩兒竹出西蜀下有尺許如豬犬膓○椶竹出西蜀廣西葉如椶櫚其身似竹堅且實又名桃竹皆可作拄杖扇骨及小器物芝麻花者爲上○花藤出廣西身細而斑黑者堪作拄杖麄者俗

○異石論

靈壁石

出靈壁縣在深山中掘之乃見其色黑如漆間有細白紋如玉有臥砂不起峯亦無巖岫佳者如臥牛菡萏蟠螭扣之聲淸如玉快刀刮不動此石能收香齋間有之香煙終日不散假者多以太湖石染色爲之刀刮成屑

英石

出英川如銅礦聲倒生巖下以鋸取之故底平起峯二三寸亦几案間之奇玩色黑潤者佳

桂川石

出靜江府𨿽出自然石麄而色不佳間有玲瓏者冝寘花榲中

昆山石

出蘇州昆山縣馬靶山深山中掘之乃得玲瓏可愛鑿成山坡種菖蒲花樹及穿松樹

太湖石

出蘇州太湖先雕寘急水中舂撞久之如天成或用煙燻色黑

竹葉瑪瑙石

花斑與竹葉相類故曰竹葉瑪瑙然斑大小長短不一樣每斑紫黃色斑大者靑色多性堅鋸板可嵌卓面斑細者貴斑大者不佳有一等斑如米豆大者甚可愛多碾作骰盆等器此石甚少

土瑪瑙

出沂州花紋如瑪瑙紅多細潤不撘麄石者爲佳胡桃花者最好亦有大雲頭花及纒絲者次之有紅白麄花者又次之大者五六尺性堅用砂鋸開板嵌卓面胡牀屏風之類又謂之錦犀瑪瑙

紅絲石

此石類土瑪瑙質麄不潤白地紅紋路並無雲頭等花亦可鋸板嵌臺卓大者五六尺不甚直錢

南陽石

純緑花者最佳有淡緑花者有五色雲頭花者皆次之性極堅細潤鋸板可嵌卓面硯屏其石於燈前或牕間照之則明少有大者俗謂之硫黃石

永石

出永州不堅色靑好者有山水日月人物之像多是刀刮成非自然者以手摸之坳垤可驗紫花者稍勝靑花者鋸板可嵌卓面屏風不甚直錢

川石

白地靑黒花紋如山坡性堅鋸板嵌卓面硯屏亦少有大者

湖山石

靑黒色類太湖石花紋與骰子香楠相似性堅鋸板可嵌卓面𨿽不奇異亦少有

霞石

出山西其色黑如漆內有白點如豆大似菊花但質極麄不爲奇

烏石

出山西澤潞深山中其色純黑如漆細潤如玉堅甚利刀刮不動多相帶用亦難得

龜紋石

甞見石龜鎭子一枚如酒盞大徧身天生自然龜紋甚可愛

試金石

出蜀中江水內純黑色細潤者佳如上金滿用鹽洗去畱於濕地上少時用胡桃油揩之仍上金冝常用袋盛之

石琉璃

出髙麗國性堅利刀刮不動白色厚半寸許注油點火甚明勝如角者以重價收之

雲母石

出兗州江州靑黃色揭薄片畱火上燒香

格古要論卷下

