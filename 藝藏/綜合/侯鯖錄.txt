侯鯖錄宋趙令畤

提要序

卷第一卷

第二卷

第三卷

第四卷

第五卷

第六卷

第七卷

第八

提要

《侯鯖錄》八卷﹐宋趙令畤撰。令畤字徳麟﹐燕王徳昭玄孫。元祐中簽書潁州公事。坐與蘇軾交通﹐罰金入黨籍。紹興初襲封安定郡王﹐同知行在大宗正事。是書采錄故事詩話﹐頗爲精贍。然如第五卷

辧傳奇鶯鶯事凡數十條﹐每條綴之以詞﹐未免失之冶蕩。歐陽修以艷曲數闋被誣﹐釋文瑩著《湘山野錄》尙辧其枉﹐而令畤此書﹐乃著其居汝陰時挾妓事﹐載其詩於卷中﹐未免近誣。朱翌《猗覺寮雜記》亦稱上元放燈增十七﹑十八兩夜﹐爲建隆五年﹐詔書以時和歲丰之故﹐見《太祖實錄》《三朝國史》諸書﹐令畤乃云﹕錢氏納土進錢買兩夜﹐亦屬妄傳。翌又稱令畤𨿽因蘇軾入黨籍﹐而後附內侍譚稹以進﹐頗違淸議﹐此書乃稱余爲元祐黨人牽復過陳﹐舉王叡昭君怨詩示張文潛﹐文潛云﹐此眞先生所謂篤行而剛者云云。尢不免愧詞。然令畤所與遊處皆元祐勝流﹐諸所記錄多尙有典型﹐是固不以人廢言矣。

序

漢樓護﹐字君卿﹐精辧議論﹐聽者皆竦﹐有樓君卿唇舌之號﹐爲王氏五侯上客。會五侯競致奇膳﹐護合以爲鯖﹐蓋天下之至味矣夫﹗

聊復翁趙徳麟﹐名令畤﹐爲前宋宗室安定郡王﹐以才美見喜於蘇文忠公。嘗取諸儒先佳詩緒論逸事﹐與夫書傳中及人所嘗談隱語奇字世共聞見而未知出處者﹐冥搜遠證﹐著之爲書﹐名曰《侯鯖錄》﹐意亦以書之味比鯖也。

余未第時﹐每以不獲一經目﹐迨今深置恨焉。正徳歲乙亥冬﹐乃以應天之髙淳令有政於府﹐過南都前義烏尹趙士亨﹐時以母憂家居。酒間﹐人取是編﹐出授余使閱﹐恍若登李膺之門而揖宋纖之面目也。士亨因告余以且將諸木﹐俾見於世﹐子盍一言以弁厥首。余搖手曰「姑捨是﹐姑與士亨嚌二公之鯖以求其味。夫天下有有味之味﹐有無味之味。有味之味﹐能味乎一時﹐而不能味於時時與天下後世。無味之味細咀而始知﹐愈嚼而愈美﹐達可以調商家之鼎﹐窮可以樂顏巷之瓢﹐其天下之至味乎﹗徳麟之鯖﹐厥味之能然與否﹐知味者固能辧之。若樓護之所味﹐則以權貴之味爲味。其味也﹐正子思所謂犬馬畜﹐伋而下陳仲子一等人所不食者﹐於徳麟之所味﹐其爲人賢不肖何如也。」士亨爰作而對曰「惟﹗惟﹗誠若先生之言﹐請錄爲敍。」余聽然笑曰「有是哉﹗」

涿鹿頓銳識。

卷第一

《文選﹟古詩》云「文彩雙鴛鴦﹐裁爲合歡被。著以長相思﹐緣以結不解。」注﹕「被中著綿﹐謂之長相思﹐綿綿之意。緣﹐被四邊綴以絲縷﹐結而不解之意。」余得一古被﹐四邊有緣﹐眞此意也。著﹐謂充以絮。出《文選》第五卷

。

《正俗》云﹕或問今以臥氈著裏施緣者﹐何以呼爲池氈﹖答曰﹕《禮》云「魚躍拂池。」池者﹐緣飾之名﹐謂其形象水池耳。左太衝《嬌女》詩云「衣被皆重池。」卽其證也。今人被頭別施帛爲緣者﹐猶呼爲被池。此氈亦爲有緣﹐故得名池耳。俗間不知根本﹐競爲異說﹐當時已少有知者﹐況比來士大夫耶﹖獨宋子京博學﹐嘗用作詩云「曉日侵簾壓﹐春寒到被池。」余得一古被﹐是唐物﹐四幅紅錦外緣以靑花錦﹐與此說正合。

綠沈事﹐人多不知。老杜雲「雨拋金鎖甲﹐苔臥綠沈槍。」又皮日休《竹》詩云「一架三百本﹐綠沈森冥冥。」始知竹名矣。又見吳淑《事類﹟弓賦》云「綠沈亦復精堅。」注引《廣志》曰「綠沈﹐古弓名。」又引劉劭《趙郡賦》曰「其器用則六弓四弩﹐綠沈黃間﹐堂溪﹑魚腸﹐丁令﹑角端。」

李賀詩中用小憐事﹐北齊馮淑妃名也。

宋子京博學﹐作詩云「何但魚知丙﹐非徒字識丁。」唐張弘靖曰「天下無事﹐汝輩挽兩石弓﹐不如識一丁字。」丙者﹐左太衝《蜀都賦》云「嘉魚出於丙穴。」注﹕「丙穴在漢中沔陽縣北﹐有魚穴二所﹐常以三﹑八月取之。丙﹐地名也。」或云魚以丙日出穴﹐故陳藏器云「嘉魚﹐乳穴中小魚﹐能久食﹐力彊於乳。丙者﹐向陽穴﹐多生魚。魚復何能擇丙日出入耶﹖」酈善長云「穴口向丙。」又引柏枝山中有丙穴﹐穴方數丈﹐有嘉魚嘗以春末遊渚﹐冬入穴。故知丙穴之魚﹐不獨漢有也。老杜詩云「魚知丙穴由來美。」

廣南呼食爲頭﹐梁元帝賜功徳饌一頭。魚爲斗﹐梁科律﹐生魚若於斗。茗爲薄﹑爲夾﹐溫貢茗二百大薄。梁科律﹐茗薄若干夾。筆爲雙﹑爲牀﹑爲枚。南朝呼筆四管爲一牀。梁簡文答徐摛書﹕時設書幌﹐中置筆牀。梁令云﹕寫書筆一枚一萬字。

竹生花﹐其年便枯﹐六十年一易。根必結實而枯死﹐實落土復生﹐六年還成町也。《竹譜》云「竹不剛不柔﹐非艸非木﹐篈必六十﹐亦六年也。」

白樂天《琵琶行》云「曲罷曾令善才伏。」而「善才」不知出處。《琵琶錄》云﹕元和中﹐王芬﹑曹保﹐保有子善才﹐其孫曹綱﹐皆習此藝。次有裴興奴與曹同時﹐其曹綱善爲運撥若風雷﹐不長於提弦﹔興奴則長於攏撚﹐下撥稍軟。時人謂綱有右手﹐興奴有左手。樂天又有《聽曹綱琵琶示重蓮》詩云「撥撥弦弦意不同﹐胡啼番語兩玲瓏。誰能截得曹綱手﹐插向重蓮紅袖中﹖」

桃茢﹐以除不詳。茢﹐苕也。今人以桃枝灑地辟鬼。

漢明帝聽陽城侯劉峻等出家﹐僧之始也。濟陽婦女阿潘等出家﹐尼之始也。

字﹐小束也﹐音繭。絨﹐音戎﹐細毛也﹐今絨﹐氈字。

潘普官切﹐淅汁也。瀋呂枕切﹐汁也。二字﹐皆汁也﹐但潘字不通用耳。

余家有古鏡﹐背銘云「漢有善銅﹐出丹陽﹐取爲鏡﹐淸如明。左龍右虎。」補之不知「丹陽」何語﹐問東坡﹐亦不解。後見《神仙藥名隱訣》云﹐銅亦名丹陽。又一銘云「尙方作鏡眞大巧﹐上有仙人不知老﹐渴飲玉泉饑食棗。浮雲天下散四海﹐壽如金石佳且好。」東坡云「淸如明﹐『如』﹐而也﹐若《左傳》『星隕如雨』。」潁州頓氏一鏡銘云「鳳皇雙鏡南金裝﹐陰陽合爲配﹐日月常相會﹐白玉芙蓉匣﹐翠羽瓊瑤帶﹐同心相親﹐照心照膽壽千春。」《西京雜記》云「漢有方鏡﹐廣四尺九寸﹐髙五尺﹐表裏有明。人直來照之﹐影則倒見。以手覆心而來﹐則見腸胃五臟﹐歷歷無礙。人有疾病在內﹐則掩心照之﹐知人病之所在。又女子有邪心﹐則膽張心動。始皇以照宮人﹐膽張心動者卽殺之。」予家有一鏡云「蔡氏作鏡佳且好﹐明而日月世少有﹐刻治六官悉皆在﹐長保二親利孫子﹐傳之後世樂無極。」後又得一面云云。二皆大鼻﹐此一鼻上有八篆文﹐中有「魯國」二字可識之﹐奇古如鐘鼎樣﹐亦深入字﹐惟背上者突出。又見一鏡背花妙麗﹐又有「貞字飛霜」四篆字﹐鏡名或人名耶﹐不可得而辧。

老蘇作《雷太簡墓銘》云「嗚呼太簡﹐不顯祖考﹐不有不承。隱居南山﹐徳積聲施﹐爲取於人﹐不獻不求。旣獲不庸﹐有功不多﹐我銘孔悲。」此大語妙﹐有三代文章骨气﹐爲文之法也。

東坡云「世之對偶﹐如『紅生白熟』﹑『手文腳色』二對﹐無復加也。」又云「與我周旋寧作我﹐爲郎憔悴卻羞郎。」亦的矣。予詩中有「靑州從事」對「白水眞人」﹐公極稱之﹐云二物皆不道破爲妙。

唐梨園弟子﹐以置院近於禁苑之梨園也。女妓入宜春院﹐謂之內人﹐亦曰前頭人﹐謂在上前也。骨肉居教坊﹐謂之內人家。有請俸﹐其得幸者﹐謂之十家。故鄭嵎《津陽門》詩云「十家三國爭光輝」是也。家𨿽多﹐亦以十家呼之。三國﹐謂秦﹑韓﹑虢國三夫人也。

唐太宗貞觀初﹐內宴長孫無忌﹐造《傾杯曲》。又《樂府雜錄》云「宣宗善吹蘆管﹐自制此曲。」

唐髙宗龍翔中﹐置三國子監。

唐徳宗建中三年﹐用韋都賓﹑陳京請﹐借京城官商錢﹐大索得八十萬貫。時度支杜佑曰「月費錢一百萬。」本朝元丰中﹐畢仲衍編備對﹐月支六十二萬餘貫﹐金帛不在數。自大觀之後﹐不知月用幾何。

閬州有三雅池﹐出潘遠《紀聞譚》﹐云昔有人修此池﹐得三銅器﹐狀如杯盞﹐上各有二篆字﹐一云「伯雅」﹐二云「仲雅」﹐三云「紀雅」。不知所由﹐乃名此池爲三雅池。予嘗覽魏文《典論》云「靈帝末鬥酒直萬錢﹐劉表一子好飲﹐乃制三爵﹐大曰伯雅﹐注云一斗。次曰中雅﹐注云七升。小曰季雅。注云五升。」今三雅池所得﹐乃劉氏酒器也。恐盛酒器﹐非飲器也。

崔趙公嘗問徑山曰「弟子出家得否﹖」徑山曰「出家是大丈夫事﹐非將相所爲。」

李直方嘗第果實﹐若貢士者以綠李爲首榜﹐梨爲副﹐櫻桃爲三﹐甘子爲四﹐蒲桃爲五。或薦荔枝﹐曰「寄舉之首。」又曰「栗如之何﹖」曰「取其實﹐事不出八九。」始範曄以諸香品味時輩﹐後侯朱虛撰《百官本艸》﹐皆此類也。

唐李肇《國史補》書宋淸事云﹕賣藥長安西市﹐朝官出入移貶﹐輒賣藥迎送之。貧士請藥﹐常多折券。人有急難﹐傾財救之。歲計所入﹐利亦百倍。故長安有義債賣藥宋淸。此柳子厚所以作淸傳云﹕淸居市不爲市之道﹐然而居朝廷﹑居官府﹑居庠塾﹐鄕黨以士大夫自名者﹐反爭爲之不已。悲夫﹗然則淸非獨異於市人也。

唐元微之《行李從易宗正丞制詞》云「昔劉氏子孫﹐在屬籍者十餘萬人。」予嘗考王莽居攝時作大誥云「宗室之雋有四百人。」孟康注云「謂諸劉見在者。」何多寡之不同如此﹖豈莽時殘啄之餘﹐所謂四百人﹐皆贊莽以盜漢﹐偸生嗜利之徒歟﹖不然﹐安得生存於斯﹐至爲莽稱雋耶﹖

《文選》古樂府《名都篇》﹕「寒鱉炙熊蹯。」又曹子建《七啟》云「寒芳蓮之巢龜﹐膾西海之飛鱗。」注謂「今之鯖寒也。」引《鹽鐵論》云「煎魚切肝﹐羊淹雞寒。」又《資暇》云「今之涪肉謂之寒。」又《廣韻》云「煮魚煎食曰鯖。」

天下生齒之數﹐前漢戶千二百二十三萬﹐舉其成數。後漢千六十七萬﹐魏九十四萬﹐晉二百四十五萬﹐宋九十萬﹐後魏三百三十七萬﹐北齊三百三萬﹐後周三百五十九萬﹐隋八百九十萬﹐唐九百六萬。國朝藝祖二百五十六萬﹐太宗三百五十七萬﹐眞宗八百六十七萬﹐仁宗一千九百九萬﹐英宗一千二百四十八萬﹐神宗一千七百二十一萬。出今國史。

長沙道林嶽麓寺﹐老杜所賦詩者。沈傳師有詩碑見於世﹐其序云﹕奉酬唐侍禦﹑姚員外道林寺題﹐示姚員外。詩不復見之。今得唐侍禦詩﹐題云「儒林郎監察禦史唐扶。」詩云「道林嶽麓仲與昆﹐卓犖請從先後論。松根踏雲二千步﹐始見大屋開三門。泉淸或戲蛟龍窟﹐殿豁數盡髙帆掀。卽今異鳥聲不斷﹐聞道看花春更繁。從容一衲分若有﹐蕭瑟兩鬢吾能髡。逢迎侯伯轉覺貴﹐膜拜佛像心加尊。稍揖皇英颒濃淚﹐試與屈賈招淸魂。荒唐大樹悉楠桂﹐細碎枯艸多蘭蓀。沙彌去學五印字﹐靜女來懸千尺旛。主人念我塵眼昏﹐半夜號令期至暾。遲回𨿽得上白舫﹐羈紲不敢言綠尊。兩祠物色采拾盡﹐壁間杜甫眞少恩。晚來光彩又騰射﹐筆鋒正健如可吞。」

近時詩僧難得佳者。余杭參寥云「風蒲獵獵弄輕柔﹐欲立蜻蜓不自由。六月臨平山下路﹐藕花無數滿汀洲。」

蘇州僧仲殊﹐本文士也﹐因事出家。有《潤州》詩云「北固樓前一笛風﹐斷雲飛出建昌宮。江南二月多芳艸﹐春在濛濛細雨中。」

元祐中﹐館職諸公賦《韓幹馬》詩﹐獨張文潛最髙勝﹐云「頭如翔鸞月頰光﹐背如安輿鳧臆方。心知不載田舍郎﹐尙帶開元天子紅袍香。韓幹寫時國無事﹐天閒樹蔭春晝長。雙髯執轡儼在傍﹐如瞻馳道黃屋張。北風揚塵燕賊狂﹐廏中萬馬驅範陽。天子乘騾蜀山險﹐滿川苜蓿爲誰芳﹖」

王令逢源﹐荊公王深父兄弟交遊也。嘗賦《韓幹馬》詩云「天寶天子盛天廏﹐吐番人馬上天壽。紫衣馭吏徧坐前﹐騎入金門不容驟。西極苜蓿爲誰肥﹐六閒飛黃臥嗟瘦。乾元殿下誰把筆﹐當年人無出幹右。傳聞三馬同日死﹐死魄到紙气方就。鐵勒夾口重兩銜﹐墨絲丱尾合雙紐。天門未上人就觀﹐老胡驚嗟失開口。生搜朔野空毛羣﹐死斷世工無後手。當時天子惜不傳﹐送入禦府置官守。胡塵勃郁燕薊來﹐宮闕蕭騷旣焚後。誰棄千金出手收﹐足踏萬里避奔走。幾經蹂棄道邊塵﹐今日寧無紙上垢﹖尊前病客不識畫﹐但驚骨气世未有。冀北駿足無時無﹐生不逢幹死空朽。世工無手不肯休﹐往往气骨陋如狗。」

余往在中都﹐見一士大夫家收江南李后主書一詞﹐下云「馮延巳」三字﹐詞中復云「聖壽南山永同」﹐恐延巳作也。詞云「銅壺漏滴初盡﹐髙閣雞鳴半空。催啟五門金鎖﹐猶垂三殿珠櫳。階前禦柳搖綠﹐仗下宮花散紅。鴛瓦數行曉日﹐鸞旗百尺春風。侍臣蹈舞重拜﹐聖壽南山永同。」

東坡年十餘歲﹐在鄕裏見老蘇誦歐公《謝宣召赴學士院仍謝對衣並馬表》﹐老蘇令坡擬之。其間有云「匪伊垂之帶有餘﹐非敢後也馬不進。」老蘇喜曰「此子他日當自用之。」至元祐中再召入院作承旨﹐仍益之云「枯羸之質﹐匪伊垂之帶有餘﹔斂退之心﹐非敢後也馬不進。」

《閣下法帖》十卷﹐淳化中朝廷所集﹐其中多弔喪問疾﹐人多疑之。比見《刊誤》﹐乃唐國子祭酒李涪所撰。短啟出於晉﹑宋兵革之間﹐時國禁書疏﹐非弔喪問疾﹐不得輒行尺犢。故羲之書首云「死罪」﹐是違制令故也。且啟事論兵﹐皆短而緘之﹐貴易於藏隱。

《刊誤》云﹕古無文刺﹐惟書竹簡以代結繩﹐謂之簡冊也。魏禰衡處士致名於紙﹐是紙上題名﹐投刺公侯。自後相承﹐刺謁者見通名紙爲公狀也。至今士子之家存焉。

《西京雜記》載陸賈云「目瞤得酒食﹐燈花見錢財﹐幹鵲噪而行人至﹐蜘蛛集而百事喜。」

董仲舒曰﹕太平之世﹐則風不鳴條﹐開甲散萌而已﹔雨不破塊﹐濡葉津根而已﹔雷不驚人﹐號令啟發而已﹔電不眩目﹐宣示光耀而已﹔霧不塞望﹐浸淫被泊而已﹔雪不封陵﹐弭害消毒而已。云則五色而爲慶﹐雨則三日而成膏﹐露則結珠而爲液。此聖人在上﹐則陰陽和而風雨時也。政多紕繆﹐則陰陽不調﹐風發屋﹐雨溢河﹐雹至牛目﹐雪殺驢﹐此皆陰陽相蕩﹐爲祲診之故也。

李廣與兄弟獵於宜山之北﹐見臥虎焉﹐射之﹐一矢卽斃。斷其頭爲枕﹐示服猛也﹔鑄銅像其形爲溲器﹐示厭辱之也。至今溲器謂之虎子﹐或爲虎枕。

《西京雜記》云﹕長安巧工丁緩者﹐爲臥褥香鑪﹐一名被中鑪。本出房風﹐其法後絕﹐至緩始更爲機環﹐轉運四周﹐鑪體常平﹐可置之被褥﹐故取「被中」爲名。今謂之衮球。

余嘗和劉景文詩云「我識之無常縮舌﹐君能競病且低顏。」東坡笑曰「吾嘗贈雷勝將軍詩曰﹕『太守無何惟日飲﹐將軍競病自詩鳴。』見吾子此對﹐覺吾用『無何』二字體慢矣。」

杜牧之《宮人》詩云「絳蠟猶封系臂紗。」後學不解。常見《服飾變古錄》云﹕始於晉武帝選士庶女子有姿色者﹐叫緋彩系其臂。大將軍胡奮女泣叫﹐不伏系臂﹐左右掩其口。今定親之家亦有系臂者﹐續古事也。

歐陽文忠公謫滁州﹐令幕中謝判官幽各種花。謝請要束﹐公批紙尾云「淺紅深白宜相間﹐先後仍須次第栽。我欲四時攜酒去﹐莫教一日不花開。」

歐公閒居汝陰時﹐一妓甚韻﹐文公歌詞盡記之。筵上戲約﹐他年當來作守。後數年﹐公自維揚果移汝陰﹐其人已不復見矣。視事之明日﹐飲同官湖上﹐種黃楊樹子﹐有詩《畱擷芳亭》云「柳絮已將春去遠﹐海棠應恨我來遲。」後三十年﹐東坡作守﹐見詩笑曰「杜牧之『綠葉成陰』之句耶﹖」

歐陽公自維揚移守汝陰﹐作《西湖》詩云「綠芰紅蓮畫舸浮﹐使君寧復憶揚州﹖都將二十四橋月﹐換得西湖十頃秋。」東坡復自潁移維揚﹐作詩寄予曰「二十四橋亦何有﹐換此十頃玻璃風。」使歐公詩也。

張文潛初官通許﹐喜營妓劉淑女﹐爲作詩曰「可是相逢意便深﹐爲郎巧笑不須金。門前一尺春風髻﹐窗外三更夜雨衾。別燕從教燈見淚﹐夜船惟有月知心。東西芳艸皆相似﹐欲望髙樓何處尋。」又云「未說蝤蠐如素領﹐固應新月學蛾眉。引成密約因言笑﹐認得眞情是別離。尊酒且傾濃琥珀﹐淚痕更著薄胭脂。北城月落烏啼後﹐便是孤舟腸斷時。」

孫賁公素居京師﹐大病﹐予數往存撫之。又數日﹐見東坡云「聞曾見孫公素﹐病如何﹖」予曰「大病方安。」坡云「這漢病中瘦則瘦﹐儼然風雅。」後見公素﹐道此語﹐公素應曰「那娘意下恨則恨﹐無柰思量。」坡大奇之。

公素畏內﹐眾所共知。嘗求坡公書扇﹐坡題云「披扇當年笑溫嶠﹐握刀晚歲戰劉郎。不須戚戚如馮衍﹐但與時時說李陽。」公素昔爲程宣徽門賓﹐後娶程公之女﹐性極妒悍﹐故云。

東坡在黃州日﹐作《雪》詩云「凍合玉樓寒起粟﹐光搖銀海眩生花。」人不知其使事也。後移汝海﹐過金陵﹐見王荊公﹐論詩及此﹐云「道家以兩肩爲玉樓﹐以目爲銀海﹐是使此否﹖」坡笑之。退謂葉致遠曰「學荊公者﹐豈有此博學哉﹗」

熙寧中﹐士大夫猶能詩﹐盧秉《題汴河驛中》云「蒼顏白髮老參軍﹐剩糶官糧置酒樽。但得有錢供客醉﹐準能騎馬傍人門﹖」荊公見而愛之﹐遂獲進用。

東坡在徐州﹐送鄭彥能還都下﹐問其所遊﹐因作詞云「十五年前﹐我是風流帥﹐花枝缺處畱名字。」記坐中人語﹐嘗題於壁。後秦少遊薄遊京師﹐見此詞﹐遂和之﹐其中有「我曾從事風流府」﹐公聞而笑之。

魯直戲東坡曰「昔王右軍字爲換鵝書。韓宗儒性饕餮﹐每得公一帖﹐於殿帥姚麟許換羊肉十數斤﹐可名二丈書爲換羊書矣。」坡大笑。一日﹐公在翰苑﹐以聖節制撰紛冗﹐宗儒日作數簡﹐以圖報書﹐使人立庭下督索甚急。公笑謂曰「傳語本官﹐今日斷屠。」

卷第二

前世錢未有艸書者﹐淳化中﹐太宗皇帝始以宸翰爲之﹐旣成﹐以賜近臣。崇寧﹑大觀禦書錢﹐蓋襲故事也。王元之責商於﹐有詩云「謫官無俸突無煙﹐惟擁琴書盡日眠。還有一般勝趙壹﹐囊中猶貯禦書錢。」

蘇邁伯達﹐東坡長子﹐豪邁𨿽不及其父﹐而問學語言亦勝他人子也。少年作詩云「葉隨流水知何處﹐牛帶寒鴉過別村。」先生見之﹐笑曰「此村長官詩。」後東坡貶惠州﹐伯達求潮之安化令﹐以便饋親。果卒於官。

王欽臣仲至﹐仁宗時名儒﹐原叔之子。大臣薦文藝﹐召試學士院﹐試罷詩云「翠木陰陰白玉堂﹐老來方此試文章。官檐日永揮毫罷﹐閒拂塵埃看畫墻。」《宿華嶽觀》詩云「淩空老樹云垂葉﹐壓屋梨花雪照人。深愧地仙教俗客﹐殷勤畱看華山春。」又二年經此﹐再題云「石壇流水共蒼苔﹐靑竹林間一徑開。可惜梨花飛已盡﹐前年遊客始重來。」

黃魯直《讀太眞外傳》詩云「扶風喬木夏陰合﹐斜谷鈴聲秋夜深。人到愁來無處會﹐不關情處總傷心。」亦妙語也。

滕達道長於五言﹐《省試》詩云「寒日邊聲斷﹐春風塞艸長。」《結客》詩云「結客結英豪﹐莫同兒女曹。黃金裝劍佩﹐猛獸畫旌旄。北極狼星落﹐中原王气髙。終令賀蘭賊﹐不著赭黃袍。」

宋莒公兄弟皆以髙名擢用。仁廟時﹐本朝文章多人﹐未有二公比者。少時作《落花》詩﹐爲時膾炙。莒公詩云「一夜東風拂苑墻﹐歸來無處剩淒涼。漢臯佩冷臨江濕﹐金穀樓危到地香。淚臉補痕勞獺髓﹐舞臺收影費鸞腸。南朝樂府休賡曲﹐桃葉桃根盡可傷。」景文詩云「墜素翻紅各自傷﹐靑樓煙雨忍相望。欲飛更作回風舞﹐已落猶成半面妝。滄海客歸珠迸淚﹐章臺人去骨遺香。可憐無意傳雙蝶﹐盡委芳心與蜜房。」

潁昌西湖展江亭成﹐公作詩云「綠鴨東陂已可憐﹐更因云竇注新泉。鑿開魚鳥忘情地﹐展盡江湖極目天。向夕舊灘都浸月﹐遏空新樹便畱煙。使君直欲稱漁叟﹐願賜閒州不計年。」

晁次膺薄遊南京﹐嘗作詞云「花前月下堪垂淚﹐水邊樓上總關心。」後過其家﹐已與客飲﹐復作詩曰「去日玉刀封斷恨﹐見來金斗熨愁眉。黃昏飲散歌闌後﹐懊惱水邊樓上時。」

唐武宗卽位﹐獨奮怒曰「窮吾天下者﹐佛也﹗」始去其山臺野邑四萬所﹐冠其徒幾至十萬人。至會昌五年﹐始命西京畱佛寺四﹐僧惟十人﹔東京二寺﹔節度觀察同華﹑汝三十四治所﹐得畱一寺﹐僧準西京數。其餘刺史州不得有寺。出四禦史裏行以督之。禦史乘馹未出﹐開天下寺至於屋基﹐耕而刓之。凡除寺四千六百﹐僧尼笄冠二十六萬五百﹐其奴婢至十五萬。良人枝附爲使令者﹐倍笄冠之數。良田數千頃﹐奴婢日率以百畝編入農籍。其餘賤取民直﹐歸於有司﹐寺材州縣得以恣新其公宇傳捨。後二年﹐宣宗卽位﹐詔曰「佛尙不殺而仁﹐且來中國久﹐亦可助以爲治。天下率興三寺﹐用齒衰男女爲其徒﹐各止三十人﹐兩京倍其數四五焉。」著爲定令﹐以徇其習﹐且使後世不得復加也。本朝景徳中﹐天下二萬五千寺。嘉祐間三萬九千寺。陳襄述古判詞部日說云。出江鄰幾《雜誌》。

杜牧之《和裴傑新櫻桃》詩云「忍用烹酥酪﹐從將玩玉盤。流年如可駐﹐何必九華丹。」遂知唐人已用櫻桃薦酪也。

李商隱《江之嫣賦》云「豈如河畔牛星﹐隔歲只聞一過。不及苑中人柳﹐終朝剩得三眠。」漢苑有人形柳﹐一日三起三倒。

長安南山下書生作小圃﹐時蒔花木﹐以待遊子。一日﹐有金犢車從數女奴﹐皆玉色麗人。車中人下﹐飲於庭﹐邀書生同坐。生意當時貴人家﹐不出。旣見款甚﹐將別﹐出小碧箋書詩爲贈云「相思無路莫相思﹐風裏楊花只片時。惆悵深閨獨歸處﹐曉鶯啼斷綠楊枝。」

東坡嘗言鬼詩有佳者﹐誦一篇云「流水涓涓芹吐芽﹐織烏西飛客還家。深村無人作寒食﹐殯宮空對棠梨花。」嘗不解「織烏」義﹐王性之少年博學﹐問之。乃云「織烏﹐日也﹐往來如梭之織。」坡又舉云「楊柳楊柳﹐裊裊隨風急﹐西樓美人春睡濃﹐繡簾斜卷千條人。」又誦一詩云「湘中老人讀黃老﹐手援紫藟坐碧艸。春至不知湘水深﹐日暮忘卻巴陵道。」此必太白﹑子建鬼也。

王性之云﹕舒州下寨驛中所題詩﹐余以永感之人﹐讀之垂涕。云「北堂無老信來稀﹐十載秋風雁自飛。今日滿頭生白髮﹐千山鄕路爲誰歸﹖」

鄭猶詠王子安應城新亭二詩云「一簪華發一牀書﹐盡日新亭適意無﹖莫道長安天樣遠﹐長官自不厭江湖。」又云「前年諫獵出長楊。乞得新亭作醉鄕。好把靑衫送酒媼﹐從教人識禦鑪香。」

余少從李愼言希古學﹐自言昔夢中至一宮殿﹐有儀衛﹐中數百妓拋球﹐人唱一詩。覺而記得三首云「侍宴黃昏未肯休﹐玉階夜色月如流。朝來自覺承恩最﹐笑倩旁人認繡球。」又云「隋家宮殿鎖淸秋﹐曾見蟬娟颺繡球。金鑰玉簫俱寂寂﹐一天明月照髙樓。」又云「堪恨隋家幾帝王﹐舞腰挪盡繡鴛鴦。如今重到拋球處﹐不見燻鑪舊日香。」

蔡持正謫新州﹐侍兒從焉﹐善琵琶。嘗養一鸚鵡﹐甚慧﹐丞相呼琵琶﹐卽扣一響板﹐鸚鵡傳呼之。琵琶逝後﹐誤扣響板﹐鸚鵡猶傳言﹐丞相太慟﹐感疾不起。嘗爲詩云「鸚鵡言猶在﹐琵琶事已非。傷心瘴江水﹐同渡不同歸。」

少遊嘗作《遊仙詞》﹐坡稱之﹐云「陰風一夜攪靑冥﹐風定霏霏雪霰零。想見玉淸眞境上﹐白虛光裏誦《黃庭》。」又云「夜深樓上撥書眠﹐天在闌干四角邊。風掃亂雲毫髮盡﹐獨畱璧月照人圓。」又云「天風吹月入闌干﹐烏鵲無聲子夜閒。織女明星來枕上﹐了知身不在人間。」又云「本是廬山種杏人﹐出山來事碧虛君。上淸欲問因何到﹐請看仙家十賚文。」余聞仙家十賚﹐猶人間九錫也。

紹聖中﹐有人過臨江軍驛舍﹐題二詩﹐不書姓名。時貶東坡﹐毀上淸宮碑﹐令蔡京別撰。詩云「李白當年謫夜郎﹐中原不復漢文章。納官贖罪何人在﹐壯士悲歌淚兩行。」又云「晉公功業冠皇唐﹐吏部文章日月光。千載斷碑人膾炙﹐不知世有段文昌。」

余崇寧中坐章疏﹐入籍爲元祐黨人﹐後四年牽復過陳﹐張文潛﹑常希古皆在陳居﹐相見慰勞之。余答曰「炙轂子王睿作《解昭君怨》﹐殊有意思﹐能到人妙處。詞云﹕『莫怨工人醜畫身﹐莫嫌明主遣和親。當時若不嫁胡虜﹐只是宮中一舞人。』」文潛云「此眞先生所謂『篤行而剛』者也。」

浮休居士張舜民蕓叟﹐忠義人也。紹聖中人﹐元祐責籍爲黨人﹐系潭州﹐赦書中獨元祐人不赦﹐有《宣赦》詩云「擊鼓塡街道﹐傳聲過水濱。國嚴三歲祀﹐恩洗萬方春。舟楫隨南斗﹐衣冠拱北辰。嶺南並嶺北﹐多少望歸人﹗」

四明狂客賀知章《回鄕偶書二首》云「離別家鄕歲月多﹐近來人事半消磨。惟有門前鑑湖水﹐春風不減舊時波。」又云「幼小離家老大回﹐鄕音難攺面毛。兒童相見不相識﹐卻問客從何處來。」一說云黃拱作。

少遊《題大年小景四首》云「本自江湖客﹐宦遊何苦心。因君小平遠﹐還我舊登臨。」又云「公子歌鐘裏﹐何曾識渺茫。惟應斗帳夢﹐曾入水雲鄕。」又云「曉浦煙籠樹﹐晴江水拍空。煩君添小艇﹐畫我作漁翁。」又云「島外雲峯晚﹐沙邊水樹明。想當揮灑就﹐侍女一時驚。」

徐仲車嘗作《愛愛歌》云「吳越佳人古云好﹐破家亡國何勝道。昨夜閒觀《愛愛歌》﹐坐中嘆息無如何。愛愛本是娼家女﹐金魂玉魄沈塵土。歌舞吳中第一人﹐綠鬢雙鬟才十五。耳聞目見是何事﹐不謂其人乃如許。操心危兮厲志深﹐半夜窗前淚如雨。假饒一笑得千金﹐何如嫁作良人婦。桃李不爲當路花﹐芙蓉開向秋風渚。忽然一日逢張氏﹐便約終身不相棄。山可磨兮海可枯﹐生惟一兮死無二。有如樗櫟叢中木﹐忽然化作瀟湘竹。又如黃鳥春風時﹐遷喬林兮出幽谷。文君走馬來成都﹐弄玉吹簫能幾曲﹖不聞馬上琵琶聲﹐忽作山頭望夫哭。去年春風還滿房﹐昨夜月明還滿牀﹐行人一去不復返﹐不念關山歧路長。前年猶惜縷金衣﹐去年不畫深胭脂。今年今日萬事已﹐鮫綃翡翠看如泥。一女二夫兮妾之所羞﹐不忠所事兮志將何求﹖蛾眉皓齒兮妾之所憂﹐不如無生兮庶幾無尢。喓喓艸虫﹐趯趯阜螽﹐靡不有初﹐鮮克有終。鴛鴦於飛兮畢之羅之﹐人聞此恨兮何時休時。深山人迹不到處﹐病鸞斂翼巢空枝。」

余嘗愛韓致光《宮詞》云「繡裙斜立正銷魂﹐宮女移燈掩殿門。燕子不歸花著雨﹐春風應是怨黃昏。」

元丰中﹐裕陵以元夕禦樓﹐宰臣親王觀燈﹐有禦制﹐令從臣和進。王禹玉爲左相﹐蔡持正爲右相﹐蔡密叩王云「應制上元詩如何使事﹖」禹玉曰「鰲山鳳輦外不可使。」章子厚時爲黃門侍郎﹐面笑之云「此誰不知。」十七日登對﹐裕陵獨賞禹玉詩﹐云「妙於使事。」詩云「雪消華月滿仙臺﹐萬燭當樓寶扇開。雙鳳雲中扶輦下﹐六鰲海上駕山來。鎬京春酒沾周燕﹐汾水《秋風》陋漢才。一曲升平人共樂﹐君王又進紫霞杯。」是夕以髙麗進樂﹐又添一杯。

劉貢父先生元祐作少蓬﹐余被旨召赴本省呈試﹐貢父作主文﹐幕次中聞與顧子惇誦渠昔自校書郎出倅泰州作詩云「璧門金闕倚天開﹐五見宮花落井槐。明日扁舟滄海去﹐卻從雲气望蓬萊。」

魯直父名庶﹐字亞夫﹐最能詩。有《怪石二絕﹞云「山鬼水怪著薜荔﹐天祿辟邪眠碧苔。鉤簾坐對心語口﹐曾見漢唐池館來。」

狄遵度﹐字元規﹐樞密直學士棐之子﹐敏慧夙成。當楊文公昆體盛行﹐乃獨爲古文章﹐慕杜子美﹑韓退之之句法。一夕﹐夢子美自誦其逸詩數十章﹐旣覺﹐猶記其兩句云「夜臥北斗寒掛枕﹐木落霜拱雁連天。」因書其後曰「子美存耶﹖果亡耶﹖其肯爲余來嘿誦﹐人未知之者﹐俾予知耶﹖觀其詞﹐蓋非他人所能爲﹐眞子美無疑矣。」遵度因足成其詩﹐號《佳城篇》。不幸年二十﹐爲襄城簿而卒。詩云「佳城鬱鬱頹寒煙﹐孤雛乳兔號荒阡。夜臥北斗寒掛枕﹐木落霜拱雁連天。浮雲西去伴落日﹐行客東盡隨長川。乾坤未死吾尙在﹐肯與蟪蛄論大年﹖」

劉路左車﹐嘗收唐人新編當時人詩冊﹐有老杜數十首﹐其間用字皆與今本不同。有《送惠二過東溪》詩﹐集中無有。詩云「惠子白驢瘦﹐歸溪惟病身。皇天元老眼﹐空谷滯斯人。崖蜜松花熟﹐山杯竹葉春。柴門了生事﹐黃綺未稱臣。」

曾阜爲蘄州黃梅令﹐縣有峯頂寺﹐去城百餘里﹐在亂山羣峯間﹐人迹所不到。阜按田偶至其上﹐梁間小榜﹐流塵昏晦﹐乃李白所題詩也﹐其字亦豪放可愛。詩云「夜宿峯頂寺﹐舉手捫星辰。不敢髙聲語﹐恐驚天上人。」或云王元之少年登樓詩云「危樓髙百尺﹐手可摘星辰。不敢髙聲語﹐恐驚天上人。」

東坡先生在嶺南﹐言元祐中﹐有見李白酒肆中誦其近詩云「朝披夢澤云﹐笠釣靑茫茫。」此非世人語也。少遊嘗手錄其全篇。少遊敍云「觀頃在京師﹐有道人相訪﹐風骨甚異﹐語論不凡。自云嘗與物外諸公往還﹐口誦二篇﹐云東華上淸監淸逸眞人李白作也。」詩云「人生燭上花﹐光滅巧妍盡。春風繞樹頭﹐日與化工進。昔我飛骨時﹐慘見當塗墳。靑松靄朝霞﹐縹緲山下村。旣死明月魄﹐無復玻璃魂。念此一脫灑﹐長嘯登昆侖。醉著鸞鳳衣﹐星斗俯可捫。」又云「朝披夢澤云﹐笠釣靑茫茫。尋流得雙鯉﹐中有三元章。篆字若丹蛇﹐逸勢如飛翔。歸來問天姥﹐妙義不可量。金刀割靑素﹐靈文爛煌煌。燕服十二環﹐想見仙人房。暮跨紫鱗去﹐海气侵肌涼。龍子善變化﹐化作梅花妝。遺我累累珠﹐靡非明月光。勸我穿絳縷﹐系作裙間璫。揖子以疾去﹐談笑聞餘香。」

王平甫年十一過洪州﹐有《滕王閣》詩﹐蓋其少成如此。又再賦一首﹐敍其事云「滕王平昔好追遊﹐髙閣依然枕碧流。勝地幾經興廢事﹐夕陽偏照古今愁。層城樹密千家笛﹐江渚人孤一葉舟。悵望滄渡吟不盡﹐西山重疊亂雲浮。」十四歲再題一首﹐其序云「予始年十一時﹐從親還裏中﹐道出洪州﹐泊滕王閣下﹐俯視山川之勝﹐而求士大夫所畱之詩﹐凡百餘篇。自唐杜紫微外﹐類皆世俗气﹐不足矜愛﹐乃作一章榜之西楹。後三年﹐客淮上﹐思其幼時勇於述作﹐不自意其非也﹐輒攺作一章﹐以志當時之事﹐其舊者往往傳於江西﹐今故並存之。」詩云「地勢遠連徐孺亭﹐窮南有客兩曾經。檐前燕雀鳴相鬥﹐潭裏蛟龍困未醒。亂靄蒼茫侵樹色﹐驚濤浩蕩失天形。當時好景無同賞﹐對此悲歌孰爲聽。」

張子野雲﹕往歲吳興守滕子京席上見小妓兜娘﹐子京賞其佳色。後十年﹐再見於京口﹐絕非頃時之容態﹐感之﹐作詩云「十載芳洲采白蘋﹐移舟弄水賞靑春。當時自倚靑春力﹐不信東風解誤人。」

黃子思云﹕余嘗守官咸陽﹐縣廨之後﹐臨渭河汀嶼中﹐連歲秋﹐有孤雁來棲於葭葦中﹐今歲冬深﹐不復至矣。或已在繒弋﹐或去而之他﹐皆不可知也。感而爲詩﹐題亭壁云「天寒霜落雁來棲﹐歲晚川空雁不歸。江海一身多少事﹐淸風明月我沾衣。」

東坡云﹕元祐三年二月二十一日夜﹐與魯直﹑壽朋﹑天啟會於伯時齋捨﹐錄鬼仙所作或夢中所作。嘗記《太平廣記》中﹐有人爲鬼物所引﹐入墟墓間﹐皆鮮華洞戶﹐忽爲劫墓者所驚﹐遂失所見﹐但云「芫花半落﹐松風晚淸。」又錄《鬼》詩云「江上檣竿一百尺﹐山中樓臺十二重。老僧樓上望江上﹐遙指檣竿笑殺儂。」又云「爺娘送我靑楓根﹐不記靑楓幾回落。當時刺繡衣上花﹐今日爲灰不堪著。」又云「酒盡君莫沽﹐壺幹我當發。城市多囂塵﹐還山弄明月。」又云「卜得下峽日﹐秋江風流多。巴陵一夜雨﹐腸斷《木蘭歌》。」又云「浦口潮來初渺漫﹐蓮舟溶漾采花難。芳心不愜空歸去﹐會等潮平更折看。」又云「忽然湖上片雲飛﹐不覺中流雨濕衣。折得荷花渾忘卻﹐空將荷葉蓋頭歸。」又云「寒艸白露裏﹐亂山明月中。是夕苦吟罷﹐寒燭與君同。」

烏鰂八足絕短者﹐集足在口﹐縮喙在腹﹐形類鞋囊﹐其名烏鰂。嗡波噀墨﹐迷射水慝﹐以衛害焉。《海物異名》

熙寧中﹐魯直入宮﹐教余兄弟。伯父五開府﹐酒餘脫淺色番羅襖衣之。魯直醉中作詩云「疊送番羅淺色衣﹐著來春气人書幃。到家慈母驚相問﹐爲說王孫脫贈時。」

魯直評東坡書曰「學問文章之气﹐鬱鬱蔥蔥﹐散於筆墨之間﹐此所以他人終莫能及。」

卷第三

張文潛作《七夕歌》﹐爲東坡所稱。詞云「人間一葉梧桐飄﹐蓐收行秋回斗杓。神官召集役靈鵲﹐直渡天河橫作橋。河東美人天帝子﹐機杼年年勞玉指。織成雲霧紫綃衣﹐辛苦無歡容不理。帝憐獨居無與娛﹐河西嫁與牽牛夫。自從嫁後廢織紝﹐綠鬢雲鬟朝暮梳。貪歡不歸天帝怒﹐謫歸卻踏來時路。但令一歲一相逢﹐七月七夕河邊渡。別多會少知柰何﹐卻悔從前恩愛多。匆匆離恨說不盡﹐燭龍已駕隨羲和。河邊靈官曉催發﹐令嚴不管輕離別。空將淚作雨滂沱﹐淚痕有盡愁無歇。寄言織女君休嘆﹐天地無窮會相見。猶勝姮娥不嫁人﹐夜夜孤眠廣寒殿。」

東坡於閩中驛舍見一詩﹐錄之﹐不知誰氏子作。後聞乃姚嗣宗。詩云「欲掛衣冠神武門﹐先尋水竹渭南村。卻將舊斬樓蘭劍﹐買得黃牛教子孫。」

一道人敗道後﹐作詩云「瑤峯一別杳難期﹐消渴從教醉枕欹。不信丹靑能畫得﹐五更燈暗月來時。」

司馬池乃文正公之父﹐仁廟時作待制﹐亦善作小詩﹐云「冷於陂水淡於秋﹐遠陌初窮見渡頭。賴得丹靑無畫處﹐畫成應是一生愁。」

山谷《茶磨銘》云「楚雲散盡﹐燕山雪飛。江湖歸夢﹐從此祛機。」

參寥杭州城外題小溪詩云「城根野水綠逶迆﹐裊裊輕舟掠岸過。欲采蕓蘭無覓處﹐渚花汀艸占春多。」

東坡在徐州﹐參寥自錢塘訪之﹐坡席上令一妓戲求詩﹐參寥口占一絕云「多謝尊前窈窕娘﹐好將幽夢惱襄王。禪心已作沾泥絮﹐不逐東風上下狂。」坡云「沾泥絮﹐吾得之﹐被老衲又占了。」

瞿塘之下地名人鮓甕﹐少遊嘗謂未有以對。南遷度鬼門關﹐乃用爲絕句云「身在鬼門關外天﹐命輕人鮓甕頭船。北人慟哭南人笑﹐日落荒村聞杜鵑。」

古人作律詩﹐有當句對者﹐兩句更不須對。如陸龜蒙詩云「但說漱流並枕石﹐不辭蟬腹與龜腸」是也。

《漢書》云「背尊章嫖以忽。」老杜詩云「堂上拜姑嫜。」《玉篇》云「凡夫之父母曰嫜」﹐老杜獨姑嫜何耶﹖《正俗》云﹕古謂舅姑爲姑嫜﹐今俗亦呼爲姑鐘。蓋自章音轉爲鐘也。

咸平三年六月詔﹕保州保塞縣丰歸鄕東安村﹐乃宣祖之舊裏﹐而百姓趙加起﹐實派天潢﹐久安地著﹐𨿽爲疏屬﹐實重宗盟。宜佩赤緺以光白社﹐可左屯衛將軍。仍賜加起等妻女首飾衣服銀器有差。時遣內侍自保州召加起至﹐遂有是命。

祖宗時﹐用唐武徳故事﹐宗姓在異姓品上。景徳四年舉行。

幾頭酒﹐山東風俗﹐新沐訖飲酒﹐謂之幾頭。顏師古云「字當爲禨﹐音機。禨﹐謂福祥也。」按《禮》云「沐稷而靧粱﹐櫛用椫櫛﹐發晞用象櫛。進禨進羞﹐工乃升歌。」鄭康成注云「沐靧必進禨作樂﹐益气也。此謂新沐靧體虛﹐故更進食飲﹐而又加樂﹐以自輔助致福祥也。」此古之遺法乎﹖

洋者﹐山東謂眾多爲洋。《爾雅》﹕洋﹐觀裒眾那多也。今謂海之中心爲洋﹐亦水之眾多處。

露布﹐人多用之﹐亦不知其始。《春秋佐助期》曰﹕武露布﹐文露沈。宋均云﹕甘露見其國。布﹐散者。人上武文采者﹐則甘露沈重。《初學記》。

桃實經冬不落者﹐俗謂之桃奴。橘奴者﹐謂江陵千樹爲木奴。《襄陽記》﹕李衡密遣十人於武陵新陽洲上作宅﹐種柑千樹。臨死敕其兒曰「汝母惡吾治家窮困如是﹐吾洲有千頭木奴﹐不責汝衣食﹐歲上絹一匹﹐亦足用耳。」吳末﹐洲柑成﹐歲得絹數千匹。據此非橘明矣。又按諺曰「本奴千﹐無凶年。」蓋言果實可以市易五穀﹐此卽木奴之號﹑果之都稱者也。出《北戶錄》。

謝承云﹕後漢李壽長爲靑州刺史﹐其所經歷它州縣﹐瞻察牧守長吏治政優劣﹐上言曰「臣以爲政一流﹐𨿽非所部﹐夫東家有犬﹐不忍見西家之有鼠。臣之所見﹐敢不以聞。」

江淹爲宗室建平王讓表﹐稱宗莩。

孿子﹐力員反。《戰國策》﹕孿子之相似﹐惟其母知之﹔利害之相似﹐惟智者知之。孿子﹐謂雙生子也。

世之嫁女三日﹐送食﹐俗謂之暖女。《廣韻》中正有此說﹐使餪字。人初生產子﹐俗言首子﹐亦使此字。音首。俗謂以竹孤桶﹐古使箍字﹐音孤。酒杓也。

昔唐末豫章有觀音禪衲﹐且南方禪客多搭白﹐常以瓿器盛染色﹐勸令染之。今天下皆謂黃衲爲觀音衲也。方等者﹐卽周徧義。《止觀論》云﹕方等者﹐或言廣平。今謂方也者﹐法也。如般若有四種方法﹐卽四門人淸涼地﹐故云方也。所契之理﹐卽平等大慧﹐故云等也。稟順方等二者而立戒壇也﹐旣不拘禁忌﹐廣大而平等之﹐故謂之廣平也。

西王母見穆天子﹐作歌曰「白雲在天﹐山陵自出。道裏悠遠﹐山川間之。將子無死﹐尙能復來。」穆王曰「余歸東土﹐和治諸夏﹐萬民平均。吾顧見汝﹐比及三年﹐將復而野。」余嘗對東坡誦之﹐坡云「決非食肉人語。」

世言梟禿鳥﹐非也。唐起居郎蘇楷駁昭宗謚號﹐河朔士人目楷爲衣冠土梟。

陸長源以勛徳爲宣武軍司馬﹐韓愈爲巡官﹐同在使幕。或戲年輩相遼﹐周願曰「大虫老鼠。俱是十二相屬﹐何遼之有。」旬日布於長安。

《西京雜記》云﹕玉之未理者爲璞﹐死鼠未屠者亦爲璞。

《刊誤》云﹕《禮》曰「瓜祭上環。」又曰「吾食於少施氏而飽﹐少施氏食我以禮。吾祭﹐作而辭曰﹕『疏食不足祭也。』」此則祭物之意﹐謂神農火食﹐徳侔造化﹐後人追而敬之。今代崇尙佛氏之眾生﹐士子儒人﹐宜遵典教﹐今謂之出生也。

歐陽文忠公嘗以詩薦一士人與王渭州仲儀﹐仲儀待之甚厚。未幾贓敗﹐仲儀歸朝。見文忠公﹐論及此士人﹐文忠公笑曰「詩不可信也如此。」

東坡再謫惠州日﹐一老舉人年六十九爲鄰﹐其妻三十歲﹐誕子﹐爲具邀公﹐公欣然而往。酒酣乞詩﹐公戲一聯云「令閣方當而立歲﹐賢夫已近古希年。」

襄陽時同官李友諒仲益贈張子齊思仲家歌人﹑團茶﹐予題其封云「色映宮姝粉﹐香傳漢殿春。團團明月魄﹐卻贈月中人。」

瓦瓏礦殼渾沌錢﹐文如建瓴﹐外眉而內渠﹐其名瓦瓏。注云「眉﹐謂髙爲眉。渠﹐謂疏爲渠。一名魁陸。」《爾雅》「魁陸」注﹕《本艸》云「魁狀如海蛤﹐圓而厚﹐外有理縱橫。」《嶺表錄異》云「瓦殼中有肉﹐紫色﹐曰天臠炙也。」出《海物異名》。

髙力士責在驩州﹐詠薺菜詩爲魯直所稱﹐云「兩京作斤賣﹐五溪無人采。貴賤𨿽不同﹐气味故常在。」

元微之貶江陵府士曹﹐少年气俊﹐過襄陽﹐夜召名妓劇飲。將別﹐作詩云「花枝臨水復臨堤﹐也照淸江也照泥。寄語東風好擡舉﹐夜來曾有鳳凰棲。」謝師厚作襄倅﹐聞營妓與二胥相好﹐此妓乞書扇子﹐遂攺二字云「寄語東風好擡舉﹐夜來曾有老鴉棲。」

王介甫少時作《石橊花》詩云「濃綠萬枝紅一點﹐動人春色不須多。」此老風味不薄﹐豈鐵心木腸者哉﹖

東坡云﹕王晉卿嘗暴得耳疾﹐意不能堪﹐求方於僕。僕答之曰「君是將種﹐斷頭穴胸當無所惜。兩耳堪作底用﹐割捨不得﹖限三日疾去﹐不去﹐割取我耳。」晉卿灑然而悟。三日﹐病良已﹐以詩示僕云「老婆心急頻相勸﹐令嚴只得三日限。我耳已聰君不割﹐且喜兩家皆平善。」今定國所藏《挑耳圖》﹐得之晉卿﹐聊識此耳。

東坡云﹕琴曲有《瑤池燕》﹐其詞不協﹐而聲亦怨咽。變其詞作《閨怨》﹐寄陳季常去。此曲奇妙﹐勿妄與人云。「飛花成陣﹐春心困。寸寸﹐別腸多少愁悶。無人問﹐偸啼自搵﹐殘妝粉。

抱瑤琴﹑尋出新韻﹐玉纖趁﹐《南風》來解幽慍。低雲鬢﹐眉峯斂暈﹐嬌和恨。」

晁無咎云﹕司馬溫公有言「吾無過人者﹐但平生所爲﹐未嘗有對人不可言者爾。」東坡云「予亦記前輩有詩云﹕『怕人知事莫萌心。』此言予終身守之。」

東坡云﹕硯之美者必費筆﹐不費筆則退墨﹐二徳難兼。非獨硯也﹐大字難結密﹐小字常局促﹐眞書患不放﹐艸書患無法﹐茶苦患不美﹐酒美患不辣。萬事無不然﹐可以付之大笑也。

劉子儀侍郎三入翰林﹐頗不懌﹐詩云「蟠桃三竊成何味﹐上盡鰲頭迹轉孤。」移疾不出﹐朝士問候者繼至﹐詢之﹐云「虛熱上攻。」石中立滑稽﹐在坐﹐云「只消一服淸涼散。」意謂兩府始得用靑涼傘也。

東玻云﹕劉十五盂父論李十八公擇艸書﹐謂之鸚哥嬌﹐意謂鸚鵡能言﹐不過數句﹐大率雜以鳥語。十八其後進以書問僕近日書如何﹐僕答之﹕「可作秦吉了矣。」然僕此書自有「公在乾侯」之態也。

東坡云﹕久在江湖﹐不見偉人。在金山﹐見滕元發乘小舟破巨浪來相見﹐出船巍然﹐使人神聳﹐好一个投興底張鎬相公。且爲我致意﹐別後酒狂甚長進也。杜甫詩云「張公一生江海客﹐身長九尺須眉蒼。」謂張鎬也。蕭嵩薦云「用之則爲帝王師﹐不用則窮谷一迂叟耳。」

東坡題魯直艸書《爾雅》後云「魯直以眞實心出遊戲法﹐以平等觀作欹側字﹐以磊落人錄細碎書﹐亦三反也。」

東坡書與毛國鎭云「歲行盡矣﹐風雨淒然﹐紙窗竹屋﹐燈火靑熒。時於此有少佳趣﹐無緣持獻﹐獨享爲愧。」想當一笑也。

東坡云﹕皎然禪師《贈吳憑處士》詩云「世人不知心是道﹐只言道在他方妙。還如瞽者望長安﹐長安在西東向笑。」東坡代答云「寒時便是熱時風﹐饑漢那知食藥功。莫怪禪師西向笑﹐緣師身在長安東。」

唐東京宮城﹐東西四里一百八十八步﹐南北二里八十五步﹐周回十三里二百四十一步﹐髙四丈八尺。西京宮城﹐東西四里﹐南北二里二百七十步﹐周回十三里八十步﹐髙三丈五尺。本朝東京宮城﹐周回五里。舊城周回二十里一百五十五步﹐卽汴州城。唐建中二年﹐節度使李勉重築。國初號曰闕城﹐亦曰裏城。新城乃周世宗顯徳二年四月詔別築。新城周回四十八里二百三十三步﹐號曰外城﹐又曰羅城﹐亦曰新城。元丰中裕陵命內侍宋用臣重築之。

王介甫詭詐不通。外除﹐自金陵過揚州﹐劉原父作守﹐以州郡禮邀之﹐遂畱。方營妓列庭下﹐介甫作色﹐不肯就坐。原父辧論久之﹐遂去營妓﹐顧介甫曰「燒車與船。」延之上坐。

元丰末﹐有以王介甫罷相歸金陵後資用不足﹐達裕陵睿聽者﹐上卽遣使﹐以黃金二百兩就賜之。介甫初喜﹐意召己﹔旣知賜金﹐不悅﹐卽不受﹐舉送蔣山修寺﹐爲朝廷祈福。裕陵聞之不喜。卽有詩云「穰侯老擅關中事﹐嘗恐諸侯客子來。我亦暮年專一壑﹐每聞車馬便驚猜。」此未能忘情在丘壑者也。

介甫熙寧初首被選擢﹐得君之專﹐前古未有。罷政歸金陵﹐作《日錄》七十卷﹐前朝舊徳大臣及當時名士不附己者﹐詆毀至無一完人者。其間論法度有不便於民者﹐皆歸於上﹔可以垂耀於後世者﹐悉己有之。故建中靖國之初﹐諫官陳瓘極力論其婿蔡卞之惡﹐曰「安石臨終﹐戒其家焚之﹐悔其作也。卞畱之。至紹聖間作尙書右丞﹐盡編入裕陵國史中﹐遂行之。」瓘所謂「遵私史而壓宗廟」是也。士大夫忠憤者有詩云「訓釋《詩》《書》日月明﹐紛紛法令下朝廷。不知心本緣何事﹐苦勸君王用肉刑。」又云「每愧先生道絕倫﹐古來歸美是忠臣。門人李漢眞堪罪﹐何用垂編示後人﹗」陳瓘進《日錄辧表》﹐略云﹕神考之信任安石﹐𨿽成湯之於伊尹﹐不過如此。安石密贊之言﹐彊諫之語﹐何必盡宣於外﹐然後見君臣相得之盛乎﹖遂就裕陵忌日﹐作飯僧疏文﹐指十事奏之。

嘗讀岑嵓起作《吉凶影響錄》﹐載李林甫創一堂﹐有卻月之形﹐名日月堂。欲破人家族﹐則入堂精思極慮﹐悅而出堂﹐卽人家被戮矣。後有毛人﹐鋸牙鉤爪﹐以手戟林甫而怒逐之。後有斫棺之禍﹐惡之者有詩云「卻月堂中喜色新﹐明朝應有破家人。祿山反噬家還破﹐須信難欺是鬼神。」或有大臣獨任國柄者﹐行住坐臥四威儀中﹐念念害物﹐處處殺人﹐非止一月堂而已也。

《海物異名》云﹕江珧柱﹐厥甲美如瑤玉﹐肉柱膚寸﹐曰江珧柱。郭景純《江賦》云「玉珧海月﹐吐納石華。」退之謂馬柱甲﹐是此也。世人不用此「珧」字﹐是未知耳。又苗蝦狀蜈蚣而擁檐﹐曰蝦公。

水雞﹐蛙也。水族中厥味可薦者。雞﹐郭璞注﹕《爾雅》云﹕一名水鴨。

語兒梨﹐果實之珍﹐因其地名耳。前漢封轅終古爲語兒侯。孟康曰﹕語兒﹐越中地名。

陶人之爲器﹐有酒經焉。晉安人盛酒以瓦壺﹐其制﹐小頸﹐環口﹐修腹﹐受一斗﹐可以盛酒。凡饋人牲﹐兼以酒置。書云﹕酒一經或二經﹐至五經焉。他境人有遊於是邦﹐不達其義﹐聞五經至﹐束帶迎於門﹐乃知是酒五瓶爲五經焉。

卷第四

韓康公絳子華謝事後﹐自潁入京看上元﹐至十六日私第會從官九人﹐皆門生故吏﹐盡一時名徳﹐如傅欽之﹑胡完夫﹑錢穆父﹑東坡﹑劉貢父﹑顧子惇皆在坐。錢穆父知府至晚﹐子華不悅﹐坡云「今日爲本殿燒香人多畱住。」坐客大笑。錢形肖九子母丈夫也。方坐﹐出家妓十餘人。中燕後﹐子華新寵魯生舞罷﹐爲遊蜂所螫﹐子華意不甚懌。久之呼出﹐持白圓扇從東坡乞詩。坡書云「窗搖細浪魚吹日﹐舞罷花枝蜂繞衣。不覺南風吹酒醒﹐空教明月照人歸。」上句記姓﹐下句書蜂事。康公大喜﹐坡云「惟恐他姬廝賴﹐故云耳。」客皆大笑。

舊學士院壁間有題云「李陽生﹐指李樹爲姓﹐生而知之。」久無對者。楊大年爲學士﹐乃對云「馬援死﹐以馬革裹屍﹐死而後已。」江鄰幾云。上句楊大年酒令﹐下句董宗旦對。

天聖中﹐《賀五王出閣啟》云﹕芝函曉列﹐星飛降天上之書﹔棣萼晨輝﹐嶽立受日中之字。隱「五」字﹑「王」字也。

東坡云﹕近在蘇州﹐有一僧曠達好飲﹐以醉死。將瞑﹐自作祭文云「惟靈生在閻浮提﹐不貪不妒﹐愛喫酒子﹐倒街臥路。想汝直待生兜率天﹐爾時方斷得住。何以故﹖淨土之中﹐無酒得沽。」

魯直嘗言﹕髯多人疏秀者必貴密﹐而泛短者必神气不足。駙馬都尉王晉卿與殿帥曹貫道皆無須﹐每指須多者爲中相法。晉卿尙貴主﹐嘗過鞏﹑洛間﹐道旁有後唐莊宗廟﹐默念始治終亂﹐意斯人必胡。及觀神像﹐兩眼外皆髭也。晉卿作詩寄貫道云「代梁繼李號良圖﹐卻惑歌兒便喪軀。試拂塵埃覘遺像﹐元來滿面是髭須。」

熙寧中﹐鄭俠上書﹐事作下獄﹐悉治平時所往還厚善者﹐晏幾道叔原皆在數中。俠家搜得叔原與俠詩云「小白長紅又滿枝﹐築球場外獨支頤。春風自是人間客﹐主張繁華得幾時﹖」裕陵稱之﹐卽令釋出。

圓通禪師秀老﹐本關西人﹐立身峻潔如鐵壁﹐得法於義懷禪師。不肯出世﹐作頌云「誰能一日三梳頭﹐撮得髻根牢便休。大抵是他肌骨好﹐不施紅粉也風流。」

文潛《夜直館中》詩云「蒼龍掛斗寒垂地﹐翡翠浮花暖作春。」江鄰幾《雜誌》。

東坡遊廬山湯泉﹐閱畱題百餘篇﹐愛遵老一偈云「禪庭誰作石龍頭﹐龍口湯泉沸不休。直待眾生塵垢盡﹐我方淸冷混常流。」坡戲作一絕云「石龍有口卻無恨﹐自在流泉誰吐吞﹖若信眾生車無垢﹐此泉何處覓寒溫。」

熙寧中﹐有道人過沈東老飲酒﹐用石橊皮寫絕句於壁﹐自稱回山人。東老送出門﹐至石橋上﹐先渡橋數十步﹐不知所在。或曰「此呂先生也。」詩云「西鄰已富優不足﹐東老𨿽貧樂有餘。白酒釀來緣好客﹐黃金散盡爲收書。」七年﹐坡過晉陵﹐見東老之子﹐能道其事。時東老已歿三年矣。坡爲和其詩。

唐末五代﹐權臣執政﹐公然交賂﹐科第差除﹐各有等差。故當時語云「及第不必讀書﹐作官何須事業。」

東坡在黃州﹐嘗書云﹕東坡居士自今日已往﹐早晚飲食﹐不過一爵一肉。有尊客盛饌﹐則三之。可損不可增。有召我者﹐預以此告之。主人不從而過是乃止。一曰安分以養福﹐二曰寬胃以養气﹐三曰省費以養財。

東坡論茶云﹕除煩去膩﹐世固不可無茶﹐然暗中損人不少。昔人云﹕自茗飲盛後﹐人多患气不患黃﹐𨿽損益相半﹐而消陽助陰﹐不償損也。吾有一法﹐常自修之﹕每食已﹐輒以濃茶漱口頰﹐膩旣去而脾胃不知。凡肉之在齒間者﹐得茶漱浸乃不覺脫去﹐不煩刺挑也。而齒性便苦﹐緣此漸堅密﹐蠹病自已。然率用中下茶﹐其上者亦不常有。間數日一啜﹐亦不爲害也。此大是有理﹐而人罕知者﹐故詳述云。《大唐新語》曰﹕右補闕毋焸﹐博學有著述才。性不飲茶﹐著《茶飲序》云﹕釋滯消壅﹐一日之利暫佳﹔瘠气侵精﹐終身之累則大。獲益則功歸茶力﹐貽禍則不謂茶災。豈非福近易知﹐禍遠難見者乎﹖

東坡云「諸葛氏筆﹐譬如內庫法酒。北苑茶﹐他處縱有嘉者﹐殆難得其仿佛。」余續之曰「上閣衙香﹑儀鸞司掾燭﹑京師婦人梳妝與腳﹐天下所不及。」公大笑。

江鄰幾《雜誌》云﹕陳執中館伴虜使﹐問隨行儀鸞司緣何有此名﹐不能對。或云﹕隋大業中﹐鸞集於供帳庫﹐遂名此。

鄰幾云﹕劉師顏視月占水旱﹐問之云「諺有之﹕月如懸弓﹐少雨多風。月如仰瓦﹐不求自下。」

同州民謂沾足爲爛雨。

長安北禪寺石筍﹐鄭天休資政題十字云「春到不擇地﹐石旁花自開。」刊之。江鄰幾《雜誌》。

沈文通云﹕省副陳洎死後﹐婢附語云「當爲貴神﹐坐不葬父母﹐今爲賤鬼﹐足頸皆生長毛。」比來士大夫多不葬親﹐致身後子孫不振﹐遂不克葬﹐生毛必矣。余錄此事﹐政以勸親舊之不葬親者。

內庫酒法﹐自柴世宗破河中李守正﹐得匠人至汴﹐迄今用其法。

晏公稱國初李度詩云「醉輕浮世事﹐老重故鄕人。」

京師元夕﹐放燈三夜﹐錢氏納土﹐進錢買兩夜﹐今十七十八夜燈﹐因錢氏而添之。江鄰幾《雜誌》。

滕元發云﹕一善醫者﹐惟取《本艸》白字藥用之﹐多驗。蘇子容云﹕黑字者是後漢人益之。

唐人說李邕平生撰碑八百首。

藥方中一大兩﹐卽今之三兩。隋合三兩爲一兩。江鄰幾《雜誌》。

唐楊巨源詩云「鑪香添柳重﹐宮漏出花遲。」後嘗爲詩題。

王文穆罷相﹐知杭州﹐朝士送之詩﹐惟陳從易學士云「千重浪裏平安過﹐百尺竿頭穩下來。」冀公愛之。江鄰幾《雜誌》。

唐昭宗養一猴﹐衣以俳優服﹐常在左右﹐謂之猴部頭。朱全忠篡後﹐因禦筵引至坐側﹐視梁祖﹐忽奔走號擲﹐褫其冠服。全忠叱令殺之。唐之臣得不愧怍﹗

東坡云﹕吾酒後乘興作數十字﹐覺酒气拂拂從十指出也。大是妙語。

東坡云﹕僕爲吳興守﹐有《遊飛英寺》詩云「微雨止還作﹐小窗幽更妍。盆山不見日﹐艸術自蒼然。」非至吳越﹐不見此景。

東坡少時夢召入禁中﹐一宮人引行﹐見風吹裙帶在笏上﹐有詩云「百疊漪漪水皺﹐六銖纚纚雲輕。植立含風廣殿﹐微聞環珮搖聲。」旣至小殿﹐裕陵坐其上脫絲鞋﹐令坡銘之。坡卽書云「寒女之絲﹐銖積寸累。步武所臨﹐云生雷起。」裕陵稱賞。

古語云﹕斛滿人槪之﹐人滿神槪之。

十月爲良月者﹐謂盈數也。

昔人有云﹕古人有道去處去﹐世上無人行處行。

一大弓長五肘﹐小弓長四肘。

艾一名冰臺﹐一名醫艸。

退之詩有「百年未滿不免死﹐且可勤買拋靑春」。拋靑春﹐酒名。亦有酒名松醪春﹐唐人酒多以「春」爲名。

艸之始生曰荑。小門曰閨。南北曰阡﹐東西曰陌。有垣曰苑﹐無垣曰圃。帛之總名曰繒。大波爲瀾﹐小波爲淪。

天弓卽虹也﹐又謂之帝弓。明者爲虹﹐暗者爲霓。

寺者﹐嗣也。治事者相嗣續於其中也。

紺者﹐靑而含赤色也。

黃鸝﹐關中謂之楚雀。

年紀者﹐紀﹐記也﹐記其年之數。

酒所以治病﹐藥非酒不散。

疇匹﹐王逸注《楚詞》云「二人爲匹﹐四人爲疇。」

宗葉者﹐宗本也﹐葉世也﹐謂族類繁盛也。

錯綜﹐謂錯要其文﹐綜理其義也。

曾子固曰﹕王平甫熙寧癸丑歲直宿崇文院﹐夢有邀之至海上﹐見海水中宮殿甚盛﹐其中作樂﹐笙簫鼓吹之妓甚眾﹐題其名曰靈芝宮。邀之者欲俱往﹐有人在宮側﹐隔水謂曰「時未至﹐且令去﹐他日當迎之。」至此恍惚夢覺﹐時禁中已鳴鐘。平甫頗自負不凡﹐爲詩記之曰「萬頃波濤水葉飛﹐笙簫宮殿號靈芝。揮毫不似人間世﹐長樂鐘聲夢覺時。」後四年﹐平甫病卒﹐其家哭訊之曰「君嘗夢往靈芝宮﹐果然乎﹖」卜曰「然。」昔人至海上蓬萊﹐見樓臺中有待樂天之宮﹐樂天爲詩以志﹐與平甫之夢蓋相似。二人皆天才逸髮﹐其精神所寓﹐必有異者﹐蓋有之而不可窮也。其家哭請書其事﹐故爲之書。

《蒼頡解詁》云「種樹曰園﹐種菜曰圃。」

埏埴者﹐埏﹐蹂也﹐擊也。亦和也。埴﹐水和土以成器。

宴饗者﹐黃逵曰「不脫屨而升者曰宴。」

三王各有獄之別名﹕夏曰夏臺﹐商曰羑里﹐周曰囹圄。

王逸注《楚詞》云「有菜曰羹﹐無菜曰臛。」

孔安國注《尙書》云「殺敵爲果﹐致果爲毅。」

細切曰虀﹐全物曰葅。今中國皆言虀﹐江南皆言葅。

田疇者﹐田﹐種禾稼者也。疇﹐耕地也。

寮﹐窗也。《蒼頡》云「寮﹐小室也。」《說文》云「寮﹐穿也。」

脫者﹐可也﹐爾也﹐謂不定之詞。漢﹑晉人多言脫如何﹐亦或也。

《漢書》云「日月薄蝕。」韋昭曰「气往迫之曰薄﹐虧毀曰蝕。」女曰嬰﹐男曰兒。《釋名》云「人始生曰嬰兒。胸前曰嬰﹐抱之嬰前而乳養之﹐故曰嬰兒。」

四衢﹐四達之謂也。郭璞曰「交道四出也。」《釋名》云「齊﹑晉謂四齒杷爲欋。欋杷地則有四處﹐此道似之﹐因名焉。」

臯盧﹐茶名也。皮日休云「石盆煎臯盧。」

唐茶﹐東川有神泉昌明﹐白公詩使「綠昌明」是也。

東坡云﹕予去杭十七年﹐復與彭城張聖塗﹑丹陽陳輔之同來院﹐僧梵英葺治堂宇﹐比舊加嚴潔﹐茗飲芳冽。問此新茶耶﹖英曰「茶新舊交則香味復。」予嘗見知琴者言﹕琴不百年﹐則桐之生意不盡﹐緩急淸濁﹐常與雨暘寒暑相應。此理與茶相近﹐故並記之。

東坡與司馬溫公論茶墨﹐溫公曰「茶與墨正相反﹕茶欲白﹐墨欲黑﹔茶欲重﹐墨欲輕﹔茶欲新﹐墨欲陳。」予曰「二物之質誠然﹐然亦有同者。」公曰「謂何﹖」予曰「奇茶妙墨皆香﹐是其徳同也﹔皆堅﹐是其性同也。譬如賢士君子﹐妍醜黔皙之不同﹐其徳操韞藏﹐實無以異。」公笑以爲是。

晏元獻公作相﹐因雪設客﹐如歐陽文忠公輩在坐。時西方用兵﹐歐公有詩云「可憐鐵甲冷徹骨﹐四十餘萬屯邊兵。」次日﹐蔡襄遂言其事﹐晏坐此罷相。公曰「唐裴度作相﹐亦曾邀文士飲﹐如退之但作詩云﹕『園林窮勝事﹐鐘鼓樂淸時。』幾曾如此合鬧。」

唐興元有知馬者李幼淸﹐暇日常取適於馬肆。有致悍馬於肆者﹐結繅交絡其頭﹐二力士以木夾支其頤﹐三四輩執撾而從之。馬气色如將噬﹐有不可馭之狀。幼淸迫而察之﹐訊於主者﹐且曰「馬惡無不具也﹐將貨焉﹐惟其所酬耳。」幼淸以三萬易之﹐馬主慚其多。旣而聚觀者數百輩﹐詰幼淸﹐幼淸曰「此馬气色駿異﹐體骨徳度﹐了非凡馬。是必主者不知﹐俾雜駑輩﹐槽棧陷敗﹐糞穢狼籍﹐刷滌不時﹐芻秣不適﹐蹄嚙蹂奮﹐蹇跂唐突。志性郁塞﹐終不得伸﹐久無所賴﹐發而狂躁﹐則無不爲也。」旣晡﹐觀者少間﹐乃別市一新絡頭﹐幼淸自持﹐徐而語之曰「爾才性不爲人知﹐吾爲汝易是鎖結穢雜之物。」馬弭耳引首。幼淸自負其知﹐乃湯沐剪刷﹐別其槽棧﹐異其芻秣。數日而神气小變﹐逾月而大變﹐志性如君子﹐步驟如俊乂﹐嘶如龍﹐顏如風﹐乃天下之駿乘也。

元祐六年﹐汝陰久雪。一日天未明﹐東坡來召議事﹐曰「某一夕不寐﹐念潁人之饑﹐欲出百餘千造餅救之。老妻謂某曰﹕『子昨過陳﹐見傅欽之言簽判在陳賑濟有功﹐何不問其賑濟之法﹖』某遂相召。」余笑謝曰「已備之矣。今細民之困﹐不過食與火耳。義倉之積答數千碩﹐可以支散以救下民﹔作院有炭數萬稱﹐酒務有餘柴數十萬稱﹐依原價賣之﹐二事可濟下民。」坡曰「吾事濟矣。」遂艸放積欠賑濟奏﹐檄上臺寺。教授陳履常聞之﹐有詩﹕「掠地衝風敵萬人﹐蔽天密雪幾微塵。漫山塞壑疑無地﹐投隙穿帷巧致身。映積讀書今已老﹐閉門髙臥不緣貧。遙知更上湖邊寺﹐一笑潛回萬寶春。」坡次韻曰「可憐擾擾雪中人﹐饑飽終同寓一塵。老檜作花眞彊項﹐凍鳶儲肉巧謀身。忍寒吟詠君堪笑﹐得暖歡呼我未貧。坐聽屐聲知有路﹐擁裘來看玉梅春。」予次韻曰「坎壈中年坐廢人﹐老來貂鼎視埃塵。鐵霜帶面惟憂國﹐機阱當前不爲身。發廩已康諸縣命﹐蠲逋一洗幾年貧。歸來又掃寬民奏﹐慚愧毫端爾許春。」

元祐七年正月﹐東坡先生在汝陰州﹐堂前梅花大開﹐月色鮮霽。先生王夫人曰「春月色勝如秋月色﹐秋月色令人淒慘﹐春月色令人和悅﹐何如召趙徳麟輩來飲此花下﹖」先生大喜﹐曰「吾不知子能詩耶﹖此眞詩家語耳。」遂相召﹐與二歐飲。用是語作《減字木蘭》詞云「春庭月午﹐影落春醪光欲舞。步轉回廊﹐半落梅花婉娩香。

輕風薄霧﹐都是少年行樂處。不似秋光﹐只共離人照斷腸。」

延安夫人﹐系蘇丞相子容之妹也。有寄季玉妹《更漏子》詞云「小闌干﹐深院宇﹐依舊當時別處。朱戶鎖﹐玉樓空﹐一簾霜日紅。

弄珠江﹐何處是﹐望斷碧雲無際。凝淚眼﹐出重城﹐隔溪羌笛聲。」

卷第五

辧傳奇鶯鶯事

王性之作《傳奇辧正》云﹕嘗讀蘇翰林贈張子野詩﹐有云「詩人老去鶯鶯在。」注言所謂張生﹐乃張籍也。僕按﹕元微之所傳奇鶯鶯事﹐在貞元十六年春﹔又言明年生文戰不利﹐乃在十七年。而唐《登科記》﹕張籍以貞元十五年商郢下登科。旣先二年﹐決非張籍明矣。每觀其文﹐撫捲嘆息﹐未知張生果爲何人﹐意其非微之一等人﹐不可當也。會淸源莊季裕爲僕言﹕友人楊阜公嘗得微之所作《姨母鄭氏墓志》云﹕其旣喪夫﹐遭軍亂﹐微之爲保護其家備至。則所謂《傳奇》者﹐蓋微之自敍﹐特假他姓以自避耳。僕退而考微之《長慶集》﹐不見所謂鄭氏志文。豈僕家所收未完﹐或別有他本爾。然細味微之所序﹐及考於他書﹐則與季裕所說皆合。蓋昔人事有悖於義者﹐多托之鬼神夢寐﹐或假之他人﹐或云見他書﹐後世猶可考也。微之心不自聊﹐旣出之翰墨﹐姑易其姓氏耳。不然﹐爲人敍事﹐安能委曲詳盡如此﹖按樂天作《微之墓志》﹐以大和五年薨﹐年五十三。則當以大歷十四年己未生﹐至貞元十六年庚辰。正二十二歲矣。《傳奇》言生年二十二歲﹐未知女色。又韓退之作《微之妻韋叢墓志》文﹕作婿韋氏時﹐微之始以選爲校書郎。正《傳奇》所謂後歲餘﹐生亦有所娶者也。貞元十八年﹐微之始中書判拔莘授校書郎﹐二十四歲矣。又微之作《陸氏姊志》云﹕予外祖父授睦州刺史鄭濟。白樂天作《微之母鄭夫人志》﹐亦言鄭濟女。而唐《崔氏譜》﹕永寧尉鵬。亦娶鄭濟女。則鶯鶯者乃崔鵬之女﹐於微之爲中表﹐正《傳奇》所謂鄭氏爲異派之從母者也。非特此而已﹐僕家有微之作《元氏古艷詩》百餘篇﹐中有《春詞》二首﹐其間皆隱「鶯」字﹐《傳奇》言立綴《春詞》二首以授之﹐不書諱字者﹐卽此意。及自有《鶯鶯詩》《離思詩》《雜憶詩》﹐與《傳奇》所載﹐猶一家說也。又有《古決絕詞》《夢遊春詞》﹐前敍所遇﹐後言捨之以義。又敍娶韋氏之年﹐與此無少異者。《夢遊春詞》云「當年二紀初﹐佳節三星度。韋門正全盛。出入多歡裕。」二紀初﹐謂二十四歲也。其詩中多言雙文﹐意謂二鶯字爲雙文也。並書於後﹐使覽之者可考焉。又意《古艷詩》﹐多微之專因鶯鶯而作無疑。又微之百韻詩《寄樂天》云「山岫當階翠﹐墻花拂面枝。鶯聲愛嬌小﹐燕翼玩逶迆。」注云﹕昔予賦詩云「爲見墻頭拂面花。」時惟樂天知此事。又云﹕幼年與蒲中詩人楊巨源友善﹐日課詩。《傳奇》言生發其書於所知﹐予亦聞其說。生所善楊巨源爲賦《崔娘》詩一絕。凡是數端﹐有一於此﹐可驗決爲微之無疑﹐況於如是之眾也。然必更以張生者﹐豈元與張受姓命氏本同所自出耶﹖張姓出黃帝之後﹐元姓亦然﹐後爲拓拔氏。後魏有國﹐攺號元氏。僕性喜討論﹐考合同異﹐每聞一事隱而未見﹐或可見而事不同﹐如瓦礫之在懷﹐必欲討閱歸於一說而後已。嘗謂讀千載之書﹐而探千載之迹﹐必須盡見當時事理﹐如身履其間﹐絲分縷解﹐始終備盡﹐乃可以置議論。若略執一言一事﹐未見其餘﹐則事之相戾者多矣。又謂前世之事﹐無不可考者﹐特學者觀書少而未見爾。微之所遇合﹐𨿽涉於流宕自放﹐不中禮義﹐然名輩風流餘韻﹐照映後世﹐亦人間可喜事﹐而士之臻此者特鮮也。𨿽巧爲避就﹐然意微而顯﹐見於微之其他文辭者彰著又如此﹐故反復抑揚﹐張而明之﹐以信其說。他時見所謂《姨母鄭氏志》文﹐當詳載於後云。

微之《古艷詩﹟春詞》云「春來頻到宋家東﹐垂袖開懷待好風。鶯藏柳暗無人語﹐惟有墻花滿樹紅。」「深院無人艸樹光﹐嬌鶯不語趁陰藏。等閒弄水浮花片﹐流出門前賺阮郎。」《鶯鶯詩》云「殷紅淺碧舊衣裳﹐取次梳頭暗淡妝。夜合帶煙籠曉月﹐牡丹經雨泣殘陽。依稀似笑還非笑﹐仿佛聞香不是香。頻動橫渡嗔不語﹐等閒教見小兒郎。」《離思》云「自愛殘妝曉鏡中﹐鐶釵謾篸綠絲叢。須臾日射胭脂頰﹐一朵紅酥旋欲融。」「山泉散漫繞階流﹐萬樹桃花映小樓。閒讀道書慵未起﹐水晶簾下看梳頭。」「紅羅著壓逐時新﹐杏子花紗嫩曲塵。第一莫嫌才地弱﹐些些紕縵最宜人。」「曾經滄海難爲水﹐除卻巫山不是云。取次花叢懶回顧﹐半緣修道半緣君。」「尋常百種花齊發﹐偏摘梨花與白人。今日江頭兩三樹﹐可憐枝葉度殘春。」《春曉》云「半欲天明半未明﹐醉聞花气睡聞鶯。娃兒撼起鐘聲動﹐二十年前曉寺情。」《古決絕詞》云「乍可爲天上牽牛織女星﹐不願爲庭前紅槿枝。七月七日一相見﹐相見故心終不移。那能朝開暮飛去﹐一任東西南北吹。分不兩相守﹐恨不兩相思。對面且如此﹐背面當可知。春風撩亂伯勞語﹐況是此時拋去時。握手苦相問﹐竟不言後期。君情旣決絕﹐妾意已參差。借如死生別﹐安得長苦悲﹗」又云「噫﹐春冰之將泮﹐何餘懷之獨結﹖有美一人﹐於焉曠絕。一日不見﹐比一日於三年﹐況三年之間別。水得風兮小而已波﹐筍在苞兮髙不見節。矧桃李之當春﹐競眾人而攀折。我自顧悠悠而若云﹐又安能保君皚皚之如雪﹖感破鏡之分明﹐睹淚痕之餘血。幸他人之旣不我先﹐又安能使他人之終不我奪﹖已焉哉﹗織女別黃姑﹐一年一度暫相見﹐彼此隔河何事元。」又云「夜夜相抱眠﹐幽懷尙沈結。那堪一年事﹐長遺一宵說。但感久相思﹐何暇暫相悅。虹橋薄夜成﹐龍駕侵晨列。生憎野鵲性遲回﹐死恨夭雞識時節。曙色漸曈曨﹐華星欲明滅。一去又一年﹐一年何可徹。有此迢遞期﹐不如死生別。天公信是妒相憐﹐何不便教相決絕﹗」《雜憶》云「今年寒食月無光﹐夜色才侵已上牀。憶得雙文通內裏﹐玉櫳深處暗聞香。」「花籠微月竹籠煙﹐百尺絲繩拂地懸。憶得雙文人靜後﹐潛教桃葉送秋千。」「寒輕夜淺繞回廊﹐不辧花叢暗辧香。憶得雙文籠月下﹐小樓前後捉迷藏。」「山橊似火葉相兼﹐半拂低墻半拂檐。憶得雙文獨披掩﹐滿頭花艸倚新簾。」「春冰消盡碧波湖﹐漾影殘霞似有無。憶得雙文衫子薄﹐鈿頭云映褪紅酥。」《贈雙文》云「艷極翻含態﹐憐多轉自嬌。有時還暫笑﹐閒坐更無聊。曉月行堪墜﹐春酥見欲消。何因肯《垂手》﹐不敢望《回腰》。」《夢遊春》云「昔歲夢遊春﹐夢遊何所遇﹖夢入深洞中﹐果遂平生趣。淸泠淺漫流﹐畫舸蘭篙渡。過盡萬株桃﹐盤旋竹林路。長廊抱小樓﹐門牖相回互。樓下雜花叢﹐叢邊繞鵷鷺。池光漾霞影﹐曉日初明煦。未敢上階行﹐頻移曲池步。烏龍不作聲﹐碧玉曾相慕。漸到簾幕間﹐徘徊意猶懼。閒窺東西閣﹐奇玩參差布。隔子碧油糊﹐駝鉤紫金鍍。逡巡日漸髙﹐影響人將寤。鸚鵡饑亂鳴﹐嬌狂睡猶怒。簾開侍兒起﹐見我遙相諭。鋪設繡紅裀﹐施張鈿裝具。潛褰翡翠帷﹐瞥見珊瑚樹。不辧花貌人﹐空驚香若霧。身回夜合偏﹐態斂晨霞聚。睡臉桃破風﹐汗妝蓮委露。叢梳百葉髻﹐金蹙重臺屨。紕軟鈿頭裙﹐玲瓏合歡褲。鮮妍脂粉薄﹐暗淡衣裳故。最似紅牡丹﹐雨來春欲暮。夢魂良易驚﹐靈境難久寓。夜夜望天河﹐無由重沿溯。結念心所期﹐返如禪頓悟。覺來八九年﹐不向花回顧。雜合兩京春﹐喧闐眾禽護。我到看花時﹐但作懷仙句。浮生轉經歷﹐道性尢堅固。近作夢仙詩﹐亦知勞肺腑。一夢何足云﹐良時事婚娶。當年二紀初﹐佳節三星度。朝蕣玉佩迎﹐髙松女蘿附。韋門正全盛﹐出入多歡裕。」云云。樂天《和微之夢遊仙詩序》云「斯言也﹐不可使不知吾者知﹐知吾者亦不可使不知。樂天﹐知吾者也﹐吾不敢不使吾子知。予辱斯言﹐三復其旨﹐大抵悔旣往而悟將來也」云云﹐正謂此事﹐非張籍益明矣。

微之年譜

己未代宗大歷十四年是歲微之生。

庚申徳宗建中元年﹑辛酉至甲子興元元年是歲崔氏生。

乙丑貞元元年﹑丙寅至癸酉九年是歲微之明經及第。

甲戌至己卯十五年十二月辛未﹐咸寧王渾瑊薨於蒲﹐丁文雅不能禦軍﹐遂作亂。

庚辰十六年是歲微之年二十二。《傳奇》言﹕生年二十二﹐未近女色。崔氏年十七。《傳奇》言﹕於今之貞元庚辰﹐十七年矣。

辛巳十七年是歲微之年二十三。《傳奇》言﹕生以文調西去﹐所謂文戰不利﹐遂止京師。崔氏書所謂「春气多厲」﹐正次年春也。

壬午十八年是歲微之年二十四﹐以中書判第四等﹐授校書郎。《傳奇》言﹕後歲餘﹐崔亦委身於人。生亦有所娶。按退之作《微之妻韋叢志》曰﹕選婿得稹﹐始以選授校書郎。卽與微之《夢遊春》「二紀初」﹑「三星度」所謂有所娶之言同。

癸未十九年至乙酉順宗永正元年﹑丙戌憲宗永和元年是歲微之年二十八歲﹐中才識兼茂明於體用科第﹐拜左拾遺﹐出爲河南尉。

丁亥戊子二年是歲授監察禦史。

已丑四年是歲娶韋氏﹐年二十七。

庚寅五年是歲貶江陵士曹。

辛卯至甲午九年是歲徙唐州從事。

乙未十年是歲召入都﹐徙通州司馬。

丙申至己亥十四年是歲徙虢州長史﹐爲膳部員外郎。

庚子十五年是歲穆宗卽位﹐轉祠部郎中﹐知制誥。

辛丑穆宗長慶元年是歲權翰林學士﹑工部侍郎﹑平章事。

壬寅三年是歲出爲同州刺史。

癸卯﹑甲辰四年是歲移浙東觀察使﹑越州刺史。

乙巳敬宗寶歷元年﹑丁未文宗大和元年﹑己酉三年是歲召爲尙書右丞﹐旋攺鄂嶽節度使。

庚戌辛亥五年是歲薨於鎭﹐年五十一。

元微之崔鶯鶯商調蝶戀花詞

夫《傳奇》者﹐唐元微之所述也。以不載於本集而出於小說﹐或疑其非是。今觀其詞﹐自非大手筆﹐孰能與於此﹖至今士大夫極談幽玄﹐訪奇述異﹐無不舉此以爲美話﹔至於娼優女子﹐皆能調說大略。惜乎不被之以音律﹐故不能播之聲樂﹐形之管弦。好事君子極飲肆歡之際﹐願欲一聽其說﹐或舉其末而忘其本﹐或紀其略而不及終其篇﹐此吾曹之所共恨者也。今於暇日詳觀其文﹐略其煩褻﹐分之爲十章。每章之下﹐屬之以詞﹐或全摭其文﹐或止取其意。又別爲一曲﹐載之傳前﹐先敍前篇之義﹐調曰商調﹐曲名《蝶戀花》。句句言情﹐篇篇見意﹐奉勞歌伴﹐先定格調﹐後聽蕪詞﹕

麗質仙娥生月殿﹐謫向人間﹐未免凡情亂。宋玉墻東流美盼﹐亂花深處曾相見。

密意濃歡方有便﹐不柰浮名﹐旋遣輕分散。最恨多才情太淺﹐等閒不念離人怨。

《傳》曰﹕余所善張君﹐性溫茂﹐美丰儀﹐寓於蒲之普救寺。適有崔氏孀婦將歸長安﹐路出於蒲﹐亦止玆寺。崔氏婦﹐鄭女也。張出於鄭﹐緒其親乃異派之從母。是歲丁文雅不善於軍﹐軍人因喪而擾﹐大掠蒲人。崔氏之家財產甚厚﹐多奴僕﹐旅寓惶駭﹐不知所措。先是﹐張與蒲將之黨有善﹐請吏護之﹐遂不及於難。鄭厚張之徳甚﹐因飾饌以命張﹐中堂宴之。復謂張曰「姨之孤嫠未亡﹐提攜幼稚﹐不幸屬師徒大潰﹐實不保其身﹐弱子幼女﹐猶君之所生也﹐豈可比常恩哉﹖今俾以仁兄之禮奉見﹐冀所以報恩也。」乃命其子曰歡郎﹐可十餘歲﹐容甚溫美﹐次命女曰鶯鶯﹕「出拜爾兄﹐爾兄活爾。」久之﹐辭疾。鄭怒曰「張兄保爾之命﹐不然﹐爾且虜矣﹐能復遠嫌乎﹗」又久之乃至﹐常服睟容﹐不加新飾﹐垂鬟淺黛﹐雙臉斷紅而已﹐顏色艷異﹐光輝動人。張驚爲之禮﹐因坐鄭旁﹐凝睇怨絕﹐若不勝其體。張問其年幾﹐鄭曰「十七歲矣。」張生稍以詞導之﹐不對。終席而罷。奉勞歌伴﹐再和前聲﹕

錦額重簾深幾許﹐繡履彎彎﹐未省離朱戶。彊出嬌羞都不語﹐絳綃頻掩酥胸素。

黛淺愁紅妝淡佇﹐怨絕情凝﹐不肯聊回顧。媚臉未勻新淚污﹐梅英猶帶春朝露。

張生自是惑之﹐願致其情﹐無由得也。崔之婢曰紅娘﹐生私爲之禮者數四﹐乘間遂道其衷。翌日復至﹐曰「郎之言所不敢言﹐亦不敢泄。然而崔之族姻﹐君所詳也﹐何不因其媒而求娶焉﹖」張曰「予始自孩提時性不苟合﹐昨日一席間幾不自持。數日來行忘止﹐食忘飯﹐恐不能逾旦暮。若因媒氏而娶﹐納采﹑問名則三數月間﹐索我於枯魚之肆矣﹗」婢曰「崔之貞順自保﹐𨿽所尊不可以非語犯之。然而善屬文﹐往往沈吟章句﹐怨慕者久之。君試爲諭情詩以亂之﹐不然﹐無由得也。」張大喜﹐立綴《春詞》二首以授之。奉勞歌伴﹐再和前聲﹕

懊惱嬌癡情未慣﹐不道看看﹐役得人腸斷。萬語千言都不管﹐蘭房跬步如天遠。

廢寢忘餐思想徧﹐賴有靑鸞﹐不必憑魚雁。密寫香箋論繾綣﹐《春詞》一紙芳心亂。

是夕紅娘復至﹐持彩箋以授張曰「崔所命也。」題其篇云「明月三五夜」﹐其詞曰「待月西廂下﹐迎風戶半開。拂墻花影動﹐疑是玉人來。」奉勞歌伴﹐再和前聲﹕

庭院黃昏春雨霽﹐一縷深心﹐百種成牽系。靑翼驀然來報喜﹐魚箋微諭相容意。

待月西廂人不寐﹐簾影搖光﹐朱戶猶慵閉。花動拂墻紅萼墜﹐分明疑是情人至。

張亦微諭其旨﹐是夕歲二月旬又四日矣。崔之東墻有杏花一樹﹐攀援可逾。旣望之夕﹐張因梯其樹而逾焉。達於西廂﹐則戶半開矣。無幾﹐紅娘復來﹐連曰「至矣﹐至矣。」張生且喜且駭﹐謂必獲濟。及女至﹐則端服儼容﹐大數張曰「兄之恩活我家厚矣﹐由是慈母以弱子幼女見依﹐柰何因不令之婢﹐致淫泆之詞﹖始以護人之亂爲義﹐而終掠亂而求之﹐是以亂易亂﹐其去幾何﹗誠欲寢其詞﹐則保人之姦不義﹔明之母﹐則背人之惠不祥﹔將寄於婢妾﹐又恐不得發其眞誠。是用托於短章﹐願自陳啟﹐猶懼兄之見難﹐是用鄙靡之詞﹐以求其必至。非禮之動﹐能不愧心﹖特願以禮自持﹐毋及於亂。」言畢﹐翻然而逝。張自失者久之﹐復逾而出﹐由是絕望矣。奉勞歌伴﹐再和前聲﹕

屈指幽期惟恐誤﹐恰到春宵﹐明月當三五。紅影壓墻花密處﹐花陰便是桃源路。

不謂蘭誠金石固﹐斂袂怡聲﹐恣把多才數。惆悵空回誰共語﹐只應化作朝云去。

後數夕﹐張君臨軒獨寢﹐忽有人覺之﹐驚欻而起﹐則紅娘斂衾攜枕而至﹐撫張曰「至矣﹐至矣﹐睡何爲哉﹖」並枕重衾而去。張生拭目危坐﹐久之﹐猶疑夢寐。俄而紅娘捧崔而至﹐則嬌羞融冶﹐力不能運支體﹐曩時之端莊不復同矣。是夕旬有八日﹐斜月晶熒﹐幽輝半牀﹐張生飄飄然﹐且疑神仙之徒﹐不謂從人何至也。有頃﹐寺鐘鳴曉﹐紅娘促去﹐崔氏嬌啼宛轉﹐紅娘又捧而去。終夕無一言。張生辧色而興﹐自疑曰「豈其夢耶﹖」所可明者﹐妝在臂﹐香在衣﹐淚光熒熒然﹐猶瑩於茵席而已。奉勞歌伴﹐再和前聲﹕

數夕孤眠如度歲﹐將謂今生﹐會合終無計。正是斷腸凝望際﹐云心捧得嫦娥至。

玉困花柔羞抆淚﹐端麗妖嬈﹐不與前時比。人去月斜疑夢寐﹐衣香猶在妝畱臂。

是後又十餘日﹐杳不復知。張生賦《會眞詩》三十韻未畢﹐紅娘適至﹐因授之﹐以貽崔氏。自是復容之﹐朝隱而出﹐暮隱而入﹐同安於曩所謂西廂者幾一月矣。張生將之長安﹐先以情諭之﹐崔氏宛無難詞﹐然愁怨之容動人矣。欲行之再夕﹐不復可見﹐而張生遂西。奉勞歌伴﹐再和前聲﹕

一夢行雲還暫阻﹐盡把深誠﹐綴作新詩句。幸有靑鸞堪密付﹐良宵從此無虛度。

兩意相歡朝又暮﹐爭柰郎鞭﹐暫指長安路。最是動人愁怨處﹐離情盈抱終無語。

不數月﹐張生復遊於蒲﹐捨於崔氏者又累月。張雅知崔氏善屬文﹐求索再三﹐終不可見。𨿽待張之意甚厚﹐然未嘗以詞繼之。異時獨夜操琴﹐愁弄淒惻。張竊聽之﹐求之則不復鼓矣。以是愈惑之。張生俄以文調及期﹐又當西去。臨去之夕﹐崔恭貌怡聲﹐徐謂張曰「始亂之﹐今棄之﹐固其宜矣﹐愚不敢恨。必也君始之﹐君終之﹐君之惠也﹐則沒身之誓﹐其有終矣。又何必深憾於此行。然而君旣不懌﹐無以奉寧。君嘗謂我善鼓琴﹐今且往矣﹐旣達君此誠。」因命拂琴﹐鼓《霓裳羽衣序》﹐不數聲﹐哀音怨亂﹐不復知其是曲也﹐左右皆欷歔﹐張亦遽止之。崔投琴擁而泣下流漣﹐趨歸鄭所。遂不復至。奉勞歌伴﹐再和前聲﹕

碧沼鴛鴦交頸舞﹐正恁雙犧﹐又遣分飛去。灑翰贈言終不許﹐援琴請盡奴衷素。

曲未成聲先怨慕﹐忍淚凝情﹐彊作《霓裳序》。彈到離愁淒咽處﹐弦腸俱斷梨花雨。

詰旦﹐張生遂行。明年﹐文戰不利﹐遂止於京﹐因貽書於崔﹐以廣其意。崔氏緘報之詞﹐粗載於此曰「捧覽來問﹐撫愛過深﹐兒女之情﹐悲喜交集。兼惠花勝一合﹐口脂五寸﹐致耀首膏唇之飾﹐𨿽荷多惠﹐誰復爲容﹖睹物增懷﹐但積悲嘆耳。伏承便於京中就業﹐於進修之道﹐同在便安﹐但恨鄙陋之人﹐永以遐棄。命也如此﹐知復何言﹗自去秋以來﹐嘗忽忽如有所失﹐於喧嘩之下﹐或勉爲笑語﹐閒宵自處﹐無不淚零。乃至夢寐之間﹐亦多敍感咽離憂之思。綢繆繾綣﹐暫若尋常﹔幽會未終﹐驚魂已斷。𨿽半衾如暖﹐而思之甚遙。一昨拜辭﹐倏逾舊歲。長安行樂之地﹐觸緒牽情﹐何幸不忘幽微﹐眷念無斁。鄙薄之志﹐無以奉酬﹐至於終始之盟﹐則固不忒。鄙昔中表相因﹐或同宴處﹐婢僕見誘﹐遂致私誠﹐兒女之情﹐不能自固。君子有援琴之挑﹐鄙人無投梭之拒﹐及薦枕席﹐義盛恩深。愚幼之情﹐永謂終托﹐豈期旣見君子﹐不能以禮定情﹐致有自獻之羞﹐不復明侍巾櫛﹐沒身永恨﹐含嘆何言﹖儻若仁人用心﹐俯遂幽劣﹐𨿽死之日﹐猶生之年。如或達士略情﹐捨小從大﹐以先配爲醜行﹐謂要盟之可欺﹐則當骨化形銷﹐丹忱不泯﹔因風委露﹐猶托淸塵。存沒之誠﹐言盡於此﹐臨紙嗚咽﹐情不能申。千萬珍重﹗」奉勞歌伴﹐再和前聲﹕

別後相思心目亂﹐不謂芳音﹐忽寄南來雁。卻寫花箋和淚捲﹐細書方寸教伊看。

獨寐良宵無計遣﹐夢裏依稀﹐暫若尋常見。幽會未終魂己斷﹐半衾如暖人猶遠。

「玉環一枚﹐是兒嬰年所弄﹐寄充君子下體之佩。玉取其堅潔不渝﹐環取其終始不絕。兼致彩絲一絇﹐文竹茶合碾子一枚。此數物不足見珍﹐意者欲君子如玉之潔﹐鄙志如環不解。淚痕在竹﹐愁緒縈絲﹐因物達誠﹐永以爲好耳。心邇身遐﹐拜會無期﹐幽憤所鐘﹐千里神合。千萬珍重﹗春風多厲﹐彊飯爲佳﹐愼言自保﹐毋以鄙爲深念也。」奉勞歌伴﹐再和前聲﹕

尺素重重封錦字﹐未盡幽閨﹐別後心中事。珮玉彩絲文竹器﹐願君一見知深意。

環玉長圓絲萬系﹐竹上斕斑﹐總是相思淚。物會見郎人永棄﹐心馳魂去神千里。

張之友聞之﹐莫不聳異﹐而張之志固絕之矣。歲餘﹐崔已委身於人﹐張亦有所娶。適經其所居﹐乃因其夫言於崔﹐以外兄見。夫已諾之﹐而崔終不爲出。張怨念之誠﹐動於顏色。崔知之﹐潛賦一詩寄張﹐曰「自從消瘦減容光﹐萬轉千回懶下牀。不爲旁人羞不起﹐爲郎憔悴卻羞郎。」竟不之見。後數日﹐張君將行﹐崔又賦一詩以謝絕之。詞曰「棄置今何道﹐當時且自親。還將舊來意﹐憐取眼前人。」奉勞歌伴﹐再和前聲﹕

夢覺髙唐雲雨散﹐十二巫峯﹐隔斷相思眼。不爲旁人移步懶﹐爲郎憔悴羞郎見。

靑翼不來孤風怨﹐路失桃源﹐再會終無便。舊恨新愁無計遣﹐情深何似情俱淺。

逍遙子曰﹕樂天謂微之能道人意中語﹐僕於是益知樂天之言爲當也。何者﹖夫崔之才華婉美﹐詞彩艷麗﹐則於所載緘書詩章盡之矣。如其都愉淫冶之態﹐則不可得而見。及觀其文﹐飄飄然仿佛出於人目前﹐𨿽丹靑摹寫其形狀﹐未知能如是工且至否。僕嘗采摭其意﹐撰成鼓子詞十一章﹐示余友何東白先生。先生曰「文則美矣﹐意猶有不盡者。胡不復爲一章於其後﹐具道張之與崔旣不能以理定其情﹐又不能合之於義﹐始相遇也﹐如是之篤﹐終相失也﹐如是之遽。必及於此﹐則完矣。」余應之曰﹕先生眞爲文者也﹐言必欲有終始箴戒而後已。大抵鄙靡之詞﹐止歌其事之可歌﹐不必如是之備。若夫聚散離合﹐亦人之常情﹐古今所共惜也。又況崔之始相得而終至相失﹐豈得已哉﹖如崔已他適而張詭計以求見﹐崔知張之意而潛賦詩以謝之﹐其情蓋有未能忘者矣。樂天曰「天長地久有時盡﹐此恨綿綿無盡期。」豈獨在彼者耶﹖予因命此意﹐復成一曲﹐綴於傳末云﹕

鏡破人離何處問﹐路隔銀河﹐歲會知猶近。只道新來消瘦損﹐玉容不見空傳信。

棄擲前歡俱未忍﹐豈料盟言﹐陡頓無憑準。地久天長終有盡﹐綿綿不似無窮恨。

卷第六

今之祕色瓷器﹐世言錢氏有國﹐越州燒進爲供奉之物﹐不得臣庶用之﹐故云祕色。比見陸龜蒙集《越器》詩云「九秋風露越窯開﹐奪得千峯翠色來。好向中宵盛沆瀣﹐共嵇中散斗遺杯。」乃知唐時已有祕色﹐非自錢氏始。

南京人家掘得一石﹐上有字可考﹐云「豬拾柴﹐狗燒火﹐野狐掃地請客坐。」不知是何等語也。

宣和五六年間﹐上方織綾﹐謂之徧地桃。又急地綾﹐漆冠子作二桃樣﹐謂之並桃。天下效之﹐香謂之佩香。至金人犯闕﹐無貴賤皆逃避﹐多爲北賊虜去﹐亦此讖也。

數年前﹐雍丘菜園人浚井﹐得石刻銘云「漢代功臣銘﹐隱在秦城井。得到靖康春﹐方顯千年景。金人亂天下﹐諸賊皆來井。甕下有甘泉﹐能療人間病。」

五代敬翔當權時﹐門前一舉子白衫作舞﹐歌唱曰「執板談歌乞个錢﹐塵中流浪酒中仙。直饒到老常如此﹐猶勝危時弄化權。」

唐馬戴詩云「廣澤生明月﹐蒼山夾亂流。」

《春秋緯含文嘉》曰﹕天子墳髙三仞﹐樹以松。諸侯半之﹐樹以柏。大夫八尺﹐樹以欒。士四尺﹐樹以槐。庶人無墳﹐樹以楊柳。

《韓詩外傳》云﹕顏回望吳門馬﹐見一匹練﹐孔子曰「馬也﹐然則馬之光景長一匹耳。」故人呼馬爲一匹。應劭《風俗通》曰﹕馬一匹﹐俗說相馬及君子與人相匹。或曰馬夜行目明﹐照前四丈﹐故曰一匹。或曰度馬縱橫﹐適得一匹。或說馬死賣馬﹐得一匹帛。或云《春秋左氏》說諸侯相贈﹐乘馬束帛﹐帛爲匹﹐與馬相匹耳。

近見士子多使柴桑翁爲陶淵明﹐不知劉遺民曾作柴桑令也。白樂天《宿西林寺》詩云「木落天晴山翠開﹐愛山騎馬入山來。心知不及柴桑令﹐一宿西林便卻回。」注﹕「柴桑令﹐劉遺民是也。」

李白開元中謁宰相﹐封一板﹐上題曰「海上釣鰲客李白」。相問曰「先生臨滄海釣巨鰲﹐以何物爲鉤綫﹖」白曰「以風浪逸其情﹐乾坤縱其志﹐以虹霓爲絲﹐明月爲鉤。」又曰「何物爲餌﹖」曰「以天下無義气丈夫爲餌。」時相悚然。

新昌李相紳性暴﹐不禮士。鎭宣武﹐有士人遇於中道﹐避不及﹐爲前騶所拘。紳鞫之﹐乃宗室﹐答曰「勤政樓前尙容緩步﹐開封橋上不許徐行﹐汴州豈大於帝都﹐尙書未尊於天子。」公失色﹐使去。

唐李英公勣嘗言「我年十二三時爲無賴賊﹐逢人則殺。十四五時爲難當賊﹐有所不愜者殺之。十七八時爲好賊﹐上陣殺人。二十領天下大將軍。用兵以救人死也。」

唐王仲舒爲郎中﹐與馬逢友善﹐每責逢曰「貧不可堪﹐何不尋碑志相救﹖」逢笑曰「適見人家走馬呼醫﹐立可待也。」

唐宣宗舅鄭光﹐鎭河中﹐上封其妾爲夫人﹐不受﹐表辭曰「白屋同愁﹐已失鳳嗚之侶﹔朱門自樂﹐難容烏合之人。」上笑曰「誰教阿舅作此好詞﹖」左右對曰「光多任一判官田絢者掌書記。」上欲以翰林官之﹐論者以不由進士﹐又無引援﹐遂止。宣宗﹐唐之晚世也﹐猶有舅鄭光辭妾之封﹐宣宗又從而嘉之﹐至賞作文者﹐亦可稱也。

《封氏見聞》云﹕古葬無石志﹐近代貴賤通用之。齊太子穆妃將葬﹐議立石志﹐王儉曰「石志不出《禮經》﹐起元嘉中顏延之爲王琳石志﹐素施無鉉策﹐故以紀行迹耳。遂相祖習。儲妃之重﹐禮絕常例﹐旣有哀策﹐不煩石銘。」儉初著《喪禮》云﹕施石志於壙內﹐古無此制。然孝子無以揚先人之徳﹐刻石紀功﹐亦不必純用古制也。

明皇至蜀﹐每思張曲江則淚下﹐遣使韶州祭之﹐兼賫貨幣以卹其家。其誥詞刻於白山屋壁下。

舊制﹐官人所服﹐惟黃﹑紫二色而已。貞觀中﹐始令三品以上服紫﹐四﹑五品朱﹐六﹑七品綠﹐八﹑九品靑。

陸贄文學政術俱髙﹐但忌才太甚﹐如誣於公異家行不修﹐賜《孝經》一卷﹐公異坎壈而死。忠州之貶﹐不無天譴也。

唐制﹕男子始生爲黃﹐四歲爲小﹐十六爲中﹐二十爲丁﹐六十爲老。賦役之制有四﹕一曰租﹐二曰稅﹐三曰調﹐四曰役。

王彥伯醫名旣著﹐列三四竈﹐煮藥於庭﹐老幼塞門來請。彥伯指曰「熱者飲此﹐寒者飲此﹐風者气者各飲此。」皆飲而去。效者各負錢而酬﹐不來者亦不責之。其普眼長者之流歟﹖《千金》有王彥伯方。

唐吳人顧況﹐一見李鄴侯如舊識﹐待以異禮。及鄴侯卒﹐況感其知﹐作《海鷗詠》以寄懷云「萬里飛來爲客鳥﹐曾蒙丹鳳借枝柯。一朝鳳去梧桐死﹐滿目鴞鳶柰爾何﹖」遂爲權貴所疾﹐貶饒州司戶。

古語云「力能勝貧﹐謹能勝禍。」蓋言勤力不已則不貧﹐謹身可以避禍。

元載妻王氏曰「某四道節度使女﹐十八年宰相妻。今日相公犯罪﹐死卽甘心﹔使妾爲舂婢﹐不如死也。」主司上聞﹐亦賜死。載於萬年院佛堂子中謁主者﹐乞一快死。主者曰「相公今日受些污泥﹐不怪也。」乃脫穢襪塞其口而終。

荊州大歷中有馮希樂者善佞﹐見人家鼠穴亦佞。嘗到長林謁縣令﹐畱宴﹐語令云「仁風所曁﹐感獸出境。昨初入縣界﹐見虎狼相尾西去。」有頃村吏來報﹐昨夜大虫食人。令戲詰之﹐馮遽曰「是必略食便過。」

劉夢得守連州﹐替髙霞寓。霞寓後入爲羽林將軍﹐自京附書﹕以承眷顧﹐請自代矣。公曰﹕奉感有一話。曾有一老嫗山行﹐遇大虫﹐羸然跬而不進﹐若傷其足者。嫗因卽之﹐乃舉足以示嫗。嫗看之﹐有芒刺在掌下﹐因爲拔之。俄頃奮迅而去﹐似感其恩者。及歸﹐翌日自外擲麋鹿狐兔至於庭﹐日無闕焉。嫗登垣視之﹐乃前傷足虎也。一旦﹐忽擲一死人入﹐血肉狼籍﹐被村人呵捕﹐稱爲殺人。嫗說其由﹐始得釋縛。乃登垣﹐伺其虎至而語曰「感則感矣﹐叩首大王﹐已後更莫拋人來也。」

唐韋宙善治生﹐江陵田產極盛。除廣帥﹐宣宗戒之曰「番禺珠翠之地﹐垂貪泉之戒。」宙曰「江陵莊積谷尙有七千堆﹐無所用泉。」宣宗曰「此所謂足谷翁也。」

張巡之守睢陽﹐玄宗已幸蜀﹐胡雛方熾﹐孤城勢蹙。人食竭﹐以紙布切煮而食之。時以茶汁和之﹐而意自如。其《謝金吾將軍表》﹐詞甚忠勇。又許遠亦有祭文﹐爲時所重﹐所謂「太乙先鋒﹐蚩尢後殿。蒼龍持弓﹐白虎捧箭」。又《祭城隍文》﹐皆文武雄健﹐志气不衰﹐眞忠烈之士也。劉禹錫曰「此二公天贊其心﹐俾之守死善道。向若救至身存﹐不過一張僕射耳﹐則巡﹑遠之名﹐焉得以光萬古哉﹗」

士子初登榮達﹐及遷除﹐朋僚慰賀﹐必盛置酒饌音樂﹐以展歡宴﹐謂之燒尾。說者謂虎變爲人﹐惟尾不化﹐須爲焚除﹐乃得成人。故以初蒙除授﹐如虎得爲人﹐本尾猶在﹐體气旣合﹐人爲焚之﹐故云燒尾。一云新羊入羣﹐乃爲諸羊所觸﹐不相親附﹐火燒其尾則定。貞觀中太宗嘗問朱子奢燒尾事﹐以燒羊爲對。出《封氏見聞錄》。

唐至徳二年﹐敕以僧及道士入錢度有差。

進士及第﹐以泥金書帖附家書中﹐報登科之喜。至文宗朝﹐遂寢此儀。出《盧氏雜說》。

錢氏時﹐杭州還鄕和尙每唱云「還鄕寂寂杳無蹤﹐不掛徵帆水陸通。踏得故鄕田地穩﹐更無南北與西東。」人問﹐云「明年大家都去。」果然。錢家納土還朝之兆。

蘇公《東禪院林酒仙》詩云「門前綠樹無啼鳥﹐庭下蒼苔有落花。聊與東風論个事﹐十分春色屬誰家﹖」東坡所記自作祭文中。

南宮縣君錢氏詩云「士悲秋色女懷春﹐此語由來未是眞。倘若有情相眷戀﹐四時天气總愁人。」

張公庠少能詩﹐《道中一絕》云「一年春事已成空﹐擁鼻微吟半醉中。夾路桃花新雨過﹐馬蹄無處避殘紅。」

仲殊《題李伯時支遁相馬圖》云「月窟精神不受羈﹐白雲野老太支離。當時若也無人識﹐駿骨靈心各自知。」

宗弟鵬舉言﹕見一驛壁上有詩云「逢橋須下馬﹐過渡莫爭船。」此徵途藥石也﹐余愛之﹐每示子孫。全詩云「記得離家日﹐尊親囑付言。逢橋須下馬﹐過渡莫爭船。雨宿宜防夜﹐雞鳴更相天。若能依此語﹐行路免迍邅。」

三臺者﹐陸翽《鄴中記》云﹕魏武於鄴城西北立三臺﹐中名銅雀﹐南名金獸﹐北名冰井。

梅聖兪詩﹐世稱五字之妙﹐其歌詞語勝理旨﹐大似元微之作。《花娘歌》曰「花娘十二能歌舞﹐籍甚聲名居樂府。荏苒其間十四年﹐朝爲行雲暮爲雨。格髙气俊能動人﹐人能動之無幾許。前歲適從江國來﹐時因宴席相微語。𨿽有幽情未得傳﹐暗結殷勤度寒暑。去春送客出東城﹐舟中接膝心已傾。自玆稍稍有期約﹐五月連航並釣行。曲堤別浦無人處﹐始笑鴛鴦浪得名。爾後頻逢殊嬿婉﹐各恨從來相見晚。月下花前不暫離﹐暫離已抵銀河遠。靑鳥傳音日幾回﹐雞鳴歸去暮還來。經秋度臘無纖失﹐愛極情專易得猜。前年南圃尋芳卉﹐小忿不勝投袂起。官司乘釁作威稜﹐督促倉皇去閭裏。瀟瀟風雨滿長溪﹐一舸翩然逐流水。忽逢小史向城東﹐泣淚寄言心欲死。願郎日日致靑雲﹐妾已長甘在泥滓。更悲恩意不得終﹐世事難憑何若此﹗郎聞玆語痛莫深﹐天地無窮恨無已。我今爲爾偶成章﹐便欲緘之托雙鯉。」又作《翡翠詞》云「秦女乘鸞遺翠羽﹐落在人間與風舞。風休不歸誰作主﹐此郎拾取妝金縷。郎家夫婦愛且憐﹐系向裙間同出處。朝來鄰里偶經過﹐方朔鄒枚爭欲睹。主人重客苦畱連﹐急走鈿車令去取。酒巡未匝掩閣扉﹐忽已聞歸報鸚鵡。重勻朱粉臨鏡臺﹐促息不停催出戶。正抱琵琶穩系絳﹐輥作輕雷攏作雨。自解彈成啄木聲﹐豈惟能寫胡人語。醉眼流波入鬢時﹐弦慢邀郎緊絲柱。身柔柱滑郎力微﹐欲倩旁人頻顧主。主何磊落風味多﹐就請上賓無不許。相疏情遠誰稱渠﹖畫撥當胸客當去。」

因讀禪月《有懷王慥使君》詩云「刳剝生是爲事業﹐巧通豪俊作梯媒。」令人嘆息﹐古已如此。

李白墳在太平州采石鎭民家菜圃中﹐遊人亦多畱詩﹐然州之南有靑山﹐乃有正墳。或云太白平生愛謝家靑山﹐葬其處﹐采石特空墳耳。世傳太白過采石﹐酒狂捉月﹐竊意當時槁殯於此﹐至範侍郎爲遷窆靑山焉。

杜子美墳在耒陽﹐有碑其上。唐史言﹕至耒陽﹐以牛肉白酒﹐一夕醉飽而卒。然元微之作子美《墓志》曰﹕扁舟下荊楚﹐竟以寓卒﹐旅殯嶽陽。至其子嗣業始葬偃師首陽山。當以《墓志》爲正﹐蓋子美自言晉當陽杜元凱之後﹐故世葬偃師首陽山。又子美父閒常爲鞏縣令﹐故子美爲鞏縣人。偃師首陽山在官路﹐其下古冢累累﹐而杜元凱墓猶載《圖經》可考﹐其旁元凱子孫附葬者數十﹐但不知孰爲子美墓耳。

傅逸人名嵓﹐眞廟時人。《贈張忠定》詩云「忍把浮名賣卻閒﹐門前流水對靑山。靑山不語人無事﹐門外風花任往還。」忠定答云「蕭蕭疏葦映門墻﹐見說新秋膾味長。何事輕拋來帝裏﹐至今魂夢繞寒塘。」逸人又《題壁》云「寒蛩入夜忙催織﹐戴勝春深苦勸耕。人苦無心濟天下﹐不知虫鳥有何情﹖」

孫元規最不喜僧。帥浙東﹐過潤州甘露寺﹐令僧盡去詩碑﹐獨畱僧文灝詩云「本爲向空寬病目﹐卻因多見動閒心。」

章惇元祐初簾前爭事無禮﹐責出知汝州﹐錢穆父行詞云「怏怏非少主之臣﹐悻悻無大臣之節。」子厚後見穆父﹐責其語太甚。穆父笑曰「官人怒﹐雜職安敢輕行杖。」

余嘗爲東坡先生言﹐平生當官有三樂﹕凶歲檢災﹐每自請行﹐放數得實﹐一樂也﹔聽訟爲人得眞情﹐二樂也﹔公家有粟﹐可賑饑民﹐三樂也。居家亦有三樂﹕閨門上下和平﹐內外一情﹐一樂也﹔室有餘財﹐可濟貧乏﹐二樂也﹔客至卽飲﹐略其丰儉﹐終日欣然﹐三樂也。東坡笑以爲然。

眞宗東封﹐訪天下隱者﹐得杞人楊朴﹐能爲詩。召對﹐自言不能。上問﹕「臨行有人作詩送卿否﹖」朴言「獨臣妻有詩一首云﹕『更休落魄貪杯酒﹐亦莫猖狂愛詠詩。今日捉將官裏去﹐這回斷送老頭皮。』」上大笑﹐放還山。東坡云「吾頃在湖州﹐坐作詩追赴詔獄﹐妻子送出門皆哭﹐無以語之﹐顧老妻曰﹕『獨不能如楊處士妻作詩送我乎﹖』老妻不覺失笑而止。」

張蕓叟作呂子固挽詩云「大塊分勞逸﹐惟君獨不均。險夷安若性﹐金石想爲人。萬卷書奚托﹐重泉恨莫伸。誰知丞相子﹐天地一窮民﹗」

余初到長安﹐有詩云「來往長安未定居﹐暫將僧捨當吾廬。空中說法憑鈴語﹐枕上朝饑聽木魚。因果分明休問佛﹐行藏自信罷占書。眼前一物眞堪愛﹐百尺長楊水滿渠。」

南關驛上碑云﹕昔列禦寇稱天傾西北﹐故河東視諸郡最爲髙險﹐太行峙其南﹐羊腸處其北。《北史﹟齊紀》﹕詔問崔頤何處有羊腸阪﹐頤曰「按《漢書﹟地理誌》﹐上黨壺關有羊腸阪。」帝曰「不是。」「又按皇甫士安《地理誌》云﹐太原北九十里有羊腸阪。」帝曰「是也。」

卷第七

沈存中括﹐元丰中入翰林爲學士﹐有《開元樂》詞四首﹐裕陵賞愛之。詞云「鸛鵲樓頭日暖﹐蓬萊殿裏花香。艸綠煙迷步輦﹐天髙日近龍牀。」「樓上正臨宮外﹐人間不見仙家。寒食輕煙薄霧﹐滿城明月梨花。」「按舞驪山影裏﹐回鑾渭水光中。玉笛一天明月﹐翠華滿陌東風。」「殿後春旗簇仗﹐樓前禦隊穿花。一片紅雲鬧處﹐外人遙認官家。」

欄楯﹐王逸注云「縱曰欄﹐橫曰楯。」《楯間子》曰「櫺﹐欄楯﹐殿上臨邊之飾﹐亦以防人墜墮﹐今言鉤欄是也。」沙門玄應撰。

唐杭州缺刺史﹐欲陳李遠爲守﹐宣宗曰「遠詩云﹕『靑山不厭千杯酒﹐白日惟消一局棋。』如此安能治民﹗」此繆陋之甚也。使才臣治郡有餘暇﹐鈴閣弈棋﹐未害爲政﹐豈特一詩中言棋﹐便謂不能治民﹖有以見宣宗之度未宏遠耳。

比來士大夫借人之書﹐不錄不讀不還﹐便爲己有﹐又欲使人之無本。潁州一士子﹐九經各有數十部﹐皆有題記﹐是謂借諸人之書不還者﹐每炫本多。余不欲言﹐未嘗不歸戒兒曹也。

陳叔易﹐崇寧中爲宋喬年薦得官入館﹐晁以道有詩云「處士何人爲作牙﹐盡攜猿鶴到京華。新禾滿地秋風起﹐六六峯前只一家。」未久﹐以道亦爲勢人所引入京﹐適得書﹐寄此詩來﹐予次韻曰「聞道諸公置齒牙﹐買韉賣屐趁年華。太平起隱無遺策﹐空盡嵩陽處士家。」始者以道叔易皆居嵩陽﹐誓不出仕云。

《傳載》曰﹕僧淡然者爲詩曰「到處自鑿井﹐不能飲常流。」與孟郊﹑退之爲洛下之遊﹐退之作《嘲淡然鼾睡》詩是也。

唐劉從諫死﹐其子稹請襲位﹐未許﹐發兵擾河內﹐朝廷命檢校右僕射王茂元專徵。會茂元卒﹐遣檢校太尉王宰都統驍卒﹐檢校右僕射石雄爲副。未卽進討﹐武宗切於成功﹐遣內養崔神召丞相李衛公於便殿﹐曰「此賊使朕鬢眉陡白。諸將不肯殺戮﹐卿等可爲作制馭奏來﹐朕坐此以待。」衛公至中書﹐召禦史中丞李回﹐宣上旨﹐請公以行。命回爲催陣使﹐發自右銀臺門﹐五十四道邸吏﹐戎車導引至近驛﹐觀者傾京師。公至蒲東刀荒嶺﹐都統王宰﹑其副石雄﹐鞬腰帕首﹐俯伏道左拜謁。公總轡受禮﹐顧左右﹐喚當直令史處分﹐責破賊限狀來。二將揮汗﹐通六十日內請收潞州城﹐違限請行軍令。五十八日﹐潞州送稹首請降﹐官軍入上黨﹐拜同中書侍郎平章事。回卽驛坊李相也。

老種太尉師道預知金人反覆﹐上進二詩﹐多爲張六太尉者收藏不達﹐已備言大金連結情狀﹐後果叛盟。詩曰「外塞胡兒裏黨臣﹐勾連數眾赴京城。團團闊闊孤平寨﹐不識皇家王气星。」又云「飛蛾視火殘生滅﹐燕逐羣鷹命不存。從今一掃胡兵盡﹐萬年不敢正南行。」後金人奔突犯闕﹐皆如其言。初與折可存立殊勛﹐後欲擊賊﹐不用其言﹐气憤而卒。

崇寧中﹐特奏名狀元徐通瓊林宴罷﹐作詩曰「白髮靑衫晚得官﹐瓊林頓覺酒腸寬。平康夜過無人問﹐畱得宮花醒後看。」亦十二年前進士也。

近歲林棣縣虞候張坦﹐暴酷嗜利﹐卒死瘞城外月餘﹐夜夜叫呼。村人報其家﹐謂復生。妻子輩開掘視之﹐身化巨蛇﹐頭尙人也。取之置荊囤中。他日體寒﹐要厚被。日食肉二斤許﹐酒一斗。復能人言﹐時召故舊﹐諭以禍福﹐以邀酒食﹐至費竭所蓄家產之後乃入山。惟幼子及婦能飼之。後數月﹐頭亦蛇矣﹐漸不能人言。《太平廣記》中載人化爲虎多矣﹐未見生化爲蛇也。瞿元化說。

歐陽文忠公晚年最喜陳知默詩﹐云「恨不多記﹐但記其兩聯﹐一云『平地風煙橫白鳥﹐半山云木捲蒼藤』﹔一云『云埋山麓藏秋雨﹐葉落林梢帶晚風。』」

傅欽之作中丞﹐言劉仲馮﹐一日貢父逢之﹐曰「小侄何過﹐致起臺章﹖」鐵之慚云「也只三平二滿文字。」貢父熟視﹐笑曰「七上八下人才。」

張安道少年謫滁州﹐道遇一僧捨﹐入門悵然﹐便悟前生曾作寺僧﹐手寫《楞伽經》四卷。問其徒﹐具言有老僧平生誦此經﹐自書者猶匣在屋梁上。取視之﹐筆迹宛然﹐與今生一同。遂托東坡書此經﹐施錢入金山寺﹐了元長老刻板印施﹐坡作後序﹐詳言之矣。及坡作杭倅﹐遊壽星院﹐入門便悟曾到﹐能言其院後堂殿山石處﹐作詩記之。乃知性慈慧者必是大修行中來﹐非一世薰習所致。

先伯父洋州侯﹐有文學名於嘉祐﹑治平間。有《落花》詩云「綠珠樓下堪惆悵﹐宋玉墻頭又別離。」又《禦溝》詩云「一條橫截紅塵斷﹐幾曲遙通紫禁深。」

長安慈恩寺僧﹐見數女仙夜吟﹐詩云「黃子陂頭好月明﹐忘卻華筵到曉行。煙收山低翠黛橫﹐折得荷花遠恨生。」僧出揖之﹐化爲白鵠飛去。明日﹐又題云「湖水團團夜如鏡﹐碧樹紅花相掩映。北斗闌干曉柄移﹐有似佳期常不定。」

孫莘老形貌古奇﹐熙寧中論事不合責出﹐世謂沒興孔夫子。孔宗翰﹐宣聖之後﹐气質肥厚﹐劉貢父目之孔於家小二郎。元祐中﹐二人俱爲侍郎﹐二部爭事於殿門外幄次中﹐劉貢父過而謂曰「吾黨之直者異於是。」坐中有悟之者﹐大笑。

滕元發少居鄕裏寺中修業。一日﹐烹寺犬食之﹐僧笑曰「能作《滕先生偸狗賦》﹐卽不申理。」其破題云「僧惟不淨﹐狗也宜偸。餅餌引來﹐猶掉續貂之尾﹔索綯牽去﹐難回顧兔之頭。」又云「旣欲思於實腹﹐遂乃設於空喉。」卽日傳播諸郡。空喉﹐取狗器也。

劉原父再娶﹐歐公戲作二詩云「仙家千歲亦何長﹐人世空驚日月忙。洞裏桃花莫相笑﹐劉郎今是老劉郎。」又云「文章落筆有誰先﹖坐上詩成海外傳。明日京都應紙貴﹐開簾卻扇有新篇。」

潁妓曹蘇哥﹐往歲與悅己者密約相從﹐而其母禁之至苦﹐不勝郁悒。以盛春美最﹐邀同約者聯騎出城﹐登髙冢﹐相對慟哭。旣而酣飲。諸客聞之﹐賞其曠絕於流輩。晏元獻聞之﹐爲戲題絕句云「蘇哥風味逼天眞﹐恐是文君向上人。何日九原芳艸綠﹐大家攜酒哭靑春。」

黃魯直戲作《貴耳賤目謎》云「驢耳對軒軒﹐爭酬價十千。眈眈兩虎視﹐不直一文錢。」

梅詢侍讀嘗從眞宗東封﹐因卜命於嶽神﹐夢三牛鬥於庭﹐有稱相公通謁者﹐𨿽異之而不曉其兆。旣而得濠梁守﹐州廨有三石牛。後呂許公夷簡以殿中丞來倅﹐詢見之﹐疑若所夢謁者﹐於是委遇至厚。不數年﹐許公大拜﹐梅爲發運使﹐按部至濠上﹐作詩寄許公云「十五年前忝一麾﹐公餘嘗得預言詩。玉階步武爲霖早﹐雲路風波得志遲。浴鳳池深春蕩蕩﹐觀魚臺古艸離離。重來故老休相問﹐請揭紗籠看舊碑。」

張子野年八十五﹐尙聞買妾﹐陳述古作杭守﹐東坡作倅﹐述古令東坡作詩云「錦裏先生自笑狂﹐莫欺九尺鬢毛蒼。詩人老去鶯鶯在﹐公子歸來燕燕忙。柱下相君猶有齒﹐江南刺史已無腸。平生謬作安昌客﹐略遣彭宣到後堂。」詩人謂張籍﹔公子謂張祜﹔柱下﹐張蒼﹔安昌﹐張禹﹕皆使姓張事。

文思使﹐或云量銘云「時文思索。」或說殿名﹐聚工巧於其側﹐因名之曰文思使院。

東坡先生召試直言極諫科時﹐答《刑賞忠厚之至論》﹐有云「臯陶曰殺之三﹐堯曰宥之三」﹐諸主文皆不知其出處。及入謝日﹐引過詣兩制幕次﹐歐公問其出處﹐東坡笑曰「想當然爾。」數公大笑。

世以鮑昭字明遠﹐讀李義山詩云「嫩割周顒韭﹐肥烹鮑照葵。」乃知名照﹐非昭也。

唐明皇時﹐孫逖集中有《壽王瑁妃楊氏廢爲道士制》﹐此可見太眞妃眞壽王妃也。李商隱詩云「驪岫飛泉泛暖香﹐九龍呵護玉蓮房。平明每幸長生殿﹐不從金輿惟壽王。」又云「龍墀賜酒敞云屏﹐羯鼓聲髙眾樂停。夜半宴歸宮漏永﹐薛王沈醉壽王醒。」書此事也。

唐李義山《樊南甲乙四六集序》云「四六之名﹐六博格五﹐四數六甲之取乙。」

《周禮》﹕「閹十人。」鄭玄曰「閹﹐眞气藏者﹐今謂之宦人也。主閒門戶﹐故閹之。」

東坡先生嘗愛梅聖兪《和宋次道紫宸早朝》詩﹐云「陸生聲譽在雲間﹐來預簪裾謁帝顏。冠劍有容夔與契﹐文章全盛馬兼班。眈眈玉宇龍纏棟﹐靄靄金鋪獸嚙環。卻出常朝殿前過﹐戟衣風動自相攀。」

天福中﹐楊凝式風子筆墨髙妙﹐洛陽寺有題壁。李建中亦有書名﹐嘗題其旁云「杉松倒澗雪霜幹﹐屋壁麝煤風雨寒。我亦平生有書癖﹐一回入寺一回看。」

濠守侯徳裕侍郎﹐藏東坡一帖云﹕杭州營籍周韶﹐多蓄奇茗。嘗與君謨斗﹐勝之。韶又知作詩﹐子容過杭﹐述古飲之﹐韶泣求落籍。子容曰「可作一絕。」韶援筆立成﹐曰「隴上巢空歲月驚﹐忍看回首自梳翎。開籠若放雪衣女﹐長念觀音般若經。」韶時有服﹐衣白﹐一座嗟嘆﹐遂落籍。同輩皆有詩送之﹐二人者最善﹐胡楚云「淡妝輕素鵝翎紅﹐移入朱欄便不同。應笑西園桃與李﹐彊勻顏色待秋風。」龍靚云「桃花流水本無塵﹐一落人間幾度春。解佩暫酬交甫意﹐濯纓還作武陵人。」固知杭人多慧也。

王立之云「老杜家諱閒﹐而詩中有『翩翩戲蝶過閒幔』﹐或云恐傳者謬。又有『泛愛憐霜鬢﹐畱歡卜夜閒』。余以爲皆當以閒爲正﹐臨文恐不自諱也。」迂叟李國老云「余讀《新唐書》﹐方知杜甫父名閒﹐檢杜詩﹐果無『閒』字。惟蜀本舊杜詩二十卷內《寒食》詩云﹕『鄰家閒不違。』後見王琪本作『問不違』。又云﹕『曾閃朱旗北斗閒。』後見趙仁約說薛向家本作『北斗殷』。由是言之﹐甫不用『閒』字﹐明矣。」

東坡在維揚設客十餘人﹐皆一時名士﹐米元章在焉。酒半﹐元章忽起立云「少事白吾丈﹕世人皆以芾爲顚﹐願質之。」坡云「吾從眾。」坐客皆笑。

東坡論沈傳師書云「傳師𨿽學二王筆法﹐後欲破之自立﹐乃傷變主者也。近世人多學傳師﹐又不至﹐但有小人跳籬驀圈﹐腳手令人可憎。世人皆學﹐何哉﹖」

東坡云「白公晚年詩極髙妙。」余請其妙處﹐坡云「如『風生古木晴天雨﹐月照平沙夏夜霜』﹐此少時不到也。」

東坡云﹕荊公暮年詩始有合處。五字最勝﹐二韻小詩次之﹐七言詩終有晚唐气味。如平甫七字﹐復爲佳耳。

晉人論三教同異﹐曰「將無同。」曾問東坡﹐坡云「古人以將爲初﹐是初無同﹐豈復有異耶﹖」後以此旨觀古人用初字意﹐皆通於此義。

《宗鏡》中有《古徳環同見異頌》一首云「於一端嚴淫女身﹐出家耽欲及餓狗。以前塵無決定相﹐三者分別各不同。」

東坡老人在昌化﹐嘗負大瓢行歌於田間﹐有老婦年七十﹐謂坡云「內翰昔日富貴﹐一場春夢。」坡然之。里人呼此媼爲春夢婆。坡被酒獨行﹐徧至子云諸黎之舍﹐作詩云「符老風情老柰何﹐朱顏減盡鬢絲多。投梭每困東鄰女﹐換扇惟逢春夢婆。」是日﹐老符秀才言換扇事。東坡云﹕世言柳耆卿曲俗﹐非也。如《八聲甘州》云「霜風淒緊﹐關河冷落﹐殘照當樓。」此語於詩句﹐不減唐人髙處。

晁無咎言﹕晏叔原不蹈襲人語﹐而風調閒雅﹐自是一家。如﹕「舞低楊柳樓心月﹐歌盡桃花扇底風。」自可知此人不生在三家村中也。

荊公云﹕古之歌者﹐皆先有詞﹐後有聲﹐故曰「詩言志﹐歌永言﹐聲依永﹐律和聲。」如今先撰腔子﹐後塡詞﹐卻是永依聲也。

世言盧絳病﹐夢一白衣婦人啖以甘蔗﹐爲歌《菩薩蠻》詞﹐曰「後相見於固子陂。」其詞末句云「眉黛遠山攢﹐芭蕉生暮寒。」此詞人俱能道之。而楊大年《談苑》中末句不同﹐云「獨自憑闌干﹐衣襟生暮寒。」不知孰是。予嘗謂「芭蕉生暮寒」妙甚﹐與「衣襟」大段相遠﹐大年必不如此道也。

李邦直黃門在政府時﹐夜夢作《春詞》云「楊花落﹐燕子橫穿朱閣。苦恨春醪如水薄﹐閒愁無處著。

綠野帶江山落角﹐桃葉參差殘萼。歷歷危檣沙外泊﹐東風晚來惡。」

秦少遊﹑賀方回相繼以歌詞知名。少遊有詞云「醉臥古藤陰下﹐了不知南北。」其後遷謫﹐卒於藤州光華亭上。方回亦有詞云「當年曾到王陵鋪﹐鼓角秋風﹐千歲遼東﹐回首人間萬事空。」後卒於北門﹐門外有王陵鋪云。

東坡云﹕《梁史》﹕劉凝之爲人認所著屐﹐卽與之。後得所失屐﹐復還之﹐不肯取。又﹕沈麟士亦爲鄰人認所著屐﹐麟士笑曰「是卿屐耶﹖」卽與之。後得所失屐﹐麟士笑曰「非卿屐耶﹖」復受之。士大夫處世當如麟士﹐不當如凝之也。

契丹天柞文妃喜文墨﹐嘗作史詩以諷諫云「丞相朝來劍佩鳴﹐千官側目寂無聲。養成寇盜謀將及﹐害盡忠良諫不行。親戚盡連藩屏翰﹐私門潛蓄爪牙兵。可憐二世秦天子﹐猶向官中望太平。」文妃被誅後﹐其子晉王誦經受誅﹐母子俱賢也。

東坡守杭州時﹐有縣官貪而無恥﹐欲黜之﹐凂張父政解其事。公厲聲曰「古之學者爲己﹐其斯人耶﹗」張問其故﹐「掌政名曰有司﹐掌教名曰儒臣﹐有司惟欲得之於己﹐儒官惟欲成就於人。」聞者笑倒。

卷第八

司馬文正公言行俱髙﹐然亦每有謔語。嘗作詩云「由來獄吏少和气﹐臯陶之狀如削瓜。」衛有長短句云「寶髻匆匆梳就﹐鉛華淡淡妝成。靑煙紫霧罩輕盈﹐飛絮遊絲無定。

相見爭如不見﹐有情何似無情。笙歌散後酒初醒﹐深院月斜人靜。」風味極不淺﹐乃《西江月》詞也。

今人謂拙直者名方頭。陸魯望作《有懷》詩云「頭方不會王門事﹐塵土空緇白薴衣。」亦有此出處矣。

範堯夫丞相嘗教子弟云﹕文正公有言﹐常調官好做﹐家常飯好喫。

南唐給事中喬舜知舉﹐進士及第者五人﹐卽丘旭﹑樂史﹑王則﹑程渥﹑陳臯也。皆以舉數升降等甲。無名子以爲喬之榜類陳橘皮﹐以年多者居上。

宣城守呂士隆﹐好緣微罪杖營妓。後樂籍中得一客娼﹐名麗華﹐善歌﹐有聲於江南﹐士隆眷之。一日﹐復欲杖營妓﹐妓泣訴曰「某不敢避杖﹐但恐新到某人者不安此耳。」士隆笑而從之。麗華短肥﹐故梅聖兪作《莫打鴨》詩以解之曰「莫打鴨﹐莫打鴨﹐打鴨驚鴛鴦。鴛鴦新自南池落﹐不比孤洲老禿鶬。禿鶬尙欲遠飛去﹐何況鴛鴦羽翼長。」

《集韻》云﹕鱔﹐音駞。魚也。皮可冒鼓。今多以鼉鼓使鼉字﹐非也。此水虫耳。

馮夷者﹐《淸泠傳》曰﹕馮夷﹐華陰潼鄕堤伯人也。服八石﹐得水仙﹐是爲河伯。一云以八月庚子浴於河而溺死﹐一云渡河溺死。

詹玠﹐南方人。有《詠梅》詩云「只有雪爭白﹐更無花似香。」全似裴說《詩格》。《說棋》詩云「人心無算處﹐國手有輸時。」又《牡丹》詩云「未嘗貧處見﹐不似土中生。」又嘗有詩云「入山不避虎﹐當路卻防人。」格𨿽不髙﹐眞入理之言。

金陵人謂中酒曰酒惡﹐則知李后主詩云「酒惡時拈花蕊嗅」﹐用鄕人語也。

江州村民呼父曰大老。孟子所謂「二老者﹐天下之大老也。天下之父歸之﹐其子焉往」﹐於此可驗。

揚州山光寺一小室中﹐有題二絕於壁上者﹐曰「馬蹄輕蹙柳花浮﹐醉入淮南第一州。不是靑樓羞薄幸﹐自緣無錦不纏頭。」又曰「髙臺已傾池已平﹐隋家宮殿春艸生。千年往事何足嘆﹐廣陵非復舊時城。」二詩筆法秀勁﹐不題名氏。荊公後題云「此沈文通詩。」

劉原父晚守長安﹐眷官妓蔡嬌﹐所謂添酥者也。其召還﹐作詩別之曰「玳筵銀燭徹宵明﹐白玉佳人唱《渭城》。更盡一杯須起舞﹐關河秋月不勝情。」

韓退之以論佛骨貶潮州﹐給事中馮宿亦貶歙州刺史﹐論者謂前一日馮宿於韓家﹐蓋宿教令上疏﹐遂貶焉。嗚呼﹗如退之者不免人疑受他人風旨﹐君子使人必信﹐難矣﹗

愁﹐音曹。憂也。《集韻》﹕揚雄有《畔牢愁》﹐音曹。令人言心中不快爲「心曹」﹐當用此愁字﹐卽憂也。

宣宗深懲閹宦恣橫﹐以訪令孤綯。綯密奏榜子云「但有罪莫捨﹐有闕莫塡﹐自然無遺類矣。」

關東鄙語曰「人聞長安樂﹐出門向西笑。」

富鄭公守靑﹐值荒歲艱食﹐從朝廷乞斛斗濟民﹐作書與執政云「伏念人生好事﹐難得入手﹐今方遇之﹐幸樂成此志也。」

富鄭公與歐公書云「某在靑州作得一實頭事﹐全活數萬人﹐大勝如二十四考在中書也。謂賑濟事。」

唐末五季﹐士大夫有言曰「貴不如賤﹐富不如貧﹐智不如愚﹐仕不如閒。」謂嚴刑﹑徵科﹑責任﹑驅役四事也﹐其深有旨。

東坡自黃移汝﹐過金陵﹐見舒王﹐適陳和叔作守﹐多同飲會。一日遊蔣山﹐和叔被召將行﹐舒王顧江山曰「子瞻可作歌。」坡醉中書云「千古龍蟠並虎踞﹐從公一弔興亡處。渺渺斜風吹細雨﹐芳艸路﹐江南父老畱公住。

公駕飛軿淩紫霧﹐紅鸞驂乘靑鸞馭。卻訝此洲名白鷺﹐非吾侶﹐翩然欲下還飛去。」和叔到任﹐數日而去。舒王笑曰「白鷺者﹐得無意乎﹖」

張文潛每見親友書後無月日﹐便擲於地﹐更不復觀。

川中一士人作《食菜》詩十餘韻﹐其警句云「溲頻傾綠水﹐混急走靑蛇。渾家靑菜子﹐一肚晚蠶沙。」

張文潛《戲作雪獅絕句》云「六出裝來百獸王﹐日頭出後便郎當。爭眉霍眼人誰怕﹐想你應無熱肺腸。」

韓魏王晚謝事歸相州﹐有詩云「花散曉叢蜂蝶亂﹐雨勻春圃桔橰閒。」又云「不羞老圃秋容瘦﹐且看黃花晚節香。」皆熙寧紛更法度﹐爭之不勝所作也。

東坡在黃岡﹐與張從惠吉老同一州。吉老妻﹐予從姑也。遇生日﹐請坡夫婦飲﹐適有新桃﹐食之見雙仁﹐坡戲作《獻壽》詩云「終須跨个玉麒麟﹐方丈蓬萊走一巡。敢獻些兒長壽物﹐蟠桃核裏有雙仁。」

有士人誤中秋賦﹐求人作謝啟。或戲與一對云「蓮花裏點燈﹐偶然而已﹔艸屋上失火﹐茅著可知。」

東坡云﹕予飲少輒醉﹐臥則鼻鼾如雷﹐旁捨爲厭﹐而己不知也。一日因醉臥﹐有魚頭鬼身者﹐自海中來告云「廣利王來請端明。」予被褐艸屨黃冠而去﹐亦不知身步在水中﹐但聞風雷聲暴如觸石﹐意亦知在深水處。有頃﹐豁然明白﹐眞所謂水精宮殿相照耀也。其下則有驪目﹑夜光﹑文犀﹑尺璧﹑南金﹑火齊﹐眩目不可仰視﹐而琥珀﹑珊瑚又不知多少也。廣利少間佩冠劍而出﹐從以二靑衣﹐予對以海上逐客﹐重煩邀命。廣利且歡且笑。頃南溟夫人亦造焉﹐東華眞人亦造焉﹐自知不在人世。少間﹐出素鮫綃丈餘﹐命予題詩。予乃賦之曰「天地𨿽虛廓﹐淮海爲最大。聖王時祀事﹐位尊河伯拜。祝融爲異號﹐恍惚聚百怪。三气變流光﹐萬里風雨快。靈旗搖紅纛﹐赤虯噴滂湃。家近玉皇樓﹐彤光照無界。若得明月珠﹐可償逐客債。」寫竟﹐進廣利﹐諸仙遞看﹐咸稱妙。獨廣利旁一冠篸水族﹐謂之鱉相公﹐進言「蘇軾不避忌諱﹐祝融字犯王諱。」王大怒。予退而嘆曰「到處被相公廝壞。」

錢唐一官妓﹐性善媚惑人﹐號曰九尾野狐。東坡先生適是邦﹐闕守權攝。九尾野狐者﹐一日下狀解籍﹐遂判云「五日京兆﹐判斷自由﹐九尾野狐﹐從良任便。」復有一名娼亦援此例﹐遂判云「惇《召南》之化﹐此意誠可佳﹔空冀北之羣﹐所請宜不允。」

大中二年﹐李衛公謫廣州﹐歷宣宗﹑懿宗兩朝﹐無宗相。至乾符二年﹐李蔚爲相﹐俄罷去﹐歷乾符﹑廣明﹑中和﹑光啟﹑文徳﹑龍化﹑大順﹑景祐﹑乾寧﹐悉無宗相﹐而宗室陵遲尢甚﹐居官者不過郡縣長﹐處鄕裏者或爲裏胥族。出《嵐齋集》。

《東觀奏記》云﹕於延陵授建州刺史﹐中謝﹐宣宗問之曰「建去京師遠近﹖」延陵曰「八千里。」上曰「朕左右前後多建人也﹐郡極不惡。卿若潔己奉公﹐綏輯凋瘵﹐常若在朕前。或撓法度﹐使遠人無聊﹐卽三尺階前﹐便是萬里。」

賀監爲禮部侍郎﹐祁王贈惠昭太子﹐補齋挽郎﹐賀大納苞苴﹐爲豪子相率詬辱之﹐吏遽掩門。賀梯墻謂曰「諸君且散﹐見說寧王亦甚菼摻矣。」

唐白岑遇異人傳發背方﹐其驗十全﹐岑賣弄以求利。爲淮南小將髙適脇取其方﹐然不甚效。後岑至九江﹐爲虎所食。驛吏於其囊中得眞本﹐太原王升之寫以傳布。岑得異方﹐祕之求利﹐無濟人之心﹐宜爲虎食。王升之者﹐必有善報乎﹗

黃魯直云﹕爛蒸同州羊羔﹐沃以杏酪﹐食之以匕﹐不以箸。抹南京面作槐葉冷淘﹐糝以襄邑熟豬肉﹐炊共城香稻﹐用吳人膾﹐松江之鱸。旣飽﹐以康山谷簾泉烹曾坑斗品﹐少焉臥北窗下﹐使人誦東坡《赤壁》前後賦﹐亦足少快。

甲冑者﹐《廣雅》云「兜鍪謂之冑。」

商賈﹐《白虎通》云「商之言商也﹐商其遠近﹐通四方之物以聚之也。賈者﹐固也﹐固物以待民來求其利也。」

銘者﹐刻金石以紀徳也。《禮》曰「銘者﹐自名也。銘義稱美不稱惡。」鄭玄曰「銘者﹐名也。」

山谷云﹕金華兪淸老﹐字子忠﹐三十年前與予共學於淮南。元丰甲子﹐相見於廣陵﹐自云荊公欲用之﹐脫掖逢﹐著僧伽梨﹐奉香火於半山宅寺﹐所謂報寧禪院也。予命之僧名曰紫琳﹐字淸老。無妻子累﹐去作半山道人﹐似不爲難事﹐然生龜脫簡﹐亦難堪忍。後數年見之﹐儒冠自若也。因戲和淸老詩云「索索葉自雨﹐月寒遙夜闌。馬嘶車鐸鳴﹐羣動不遑安。有人夢超俗﹐去發脫儒冠。平明視靑鏡﹐政爾良獨難。」東坡常哦此詩以爲戲。

田承君云﹕東人王居卿在揚州﹐孫巨源﹑蘇子瞻適相會﹐居卿置酒﹐曰「『疏影橫斜水淸淺﹐暗香浮動月黃昏』﹐此和靖《梅花》詩﹐然而爲詠杏花與桃李﹐皆可用也。」東坡曰「可則可﹐恐杏花與桃花不敢承當。」一坐爲之大笑。

曾讜﹐孝序之子﹐元符中上書論元符之政﹐論編人邪﹐爲中等。後爲二蔡客﹐上書詆元祐﹑美崇寧政事﹐爲正論上等。後因陛對作聖語﹐令進擢﹐又背京從卞﹐言章及之﹐遂貶丹陽閒居。嘗送新茶與蔡天啟﹐天啟於簡後批一詩云「欲言正焙香全少﹐便道沙溪味卻嘉。半正半邪誰可會﹐似君書疏正交加。」

客有自丹陽來過潁見東坡先生﹐說章子厚學書﹐日臨《蘭亭》一本。坡笑云「從門入者非寶﹐章七終不髙耳。」

東坡嘗作《韓幹馬》詩云「少陵翰墨無形畫﹐韓幹丹靑不語詩。此畫此詩今已矣﹐人間駑驥謾爭馳。」余以爲若論詩畫﹐於此盡矣﹐每誦數過﹐殆欲常以爲法也。

蘇二處見東坡先生與其書云「二郎侄﹐得書知安﹐並議論可喜﹐書字亦進﹐文字亦若無難處。止有一事與汝說﹕凡文字﹐少小時須令气象崢嶸﹐采色絢爛﹐漸老漸熟﹐乃造平淡。其實不是平淡﹐絢爛之極也。汝只見爺伯而今平淡﹐一向只學此樣﹐何不取舊日應舉時文字看﹐髙下抑揚﹐如龍蛇捉不住。當且學此。只書字亦然。善思吾言。」云云。此一帖乃斯文之祕﹐學者宜深味之。

張乖崖自成都召還華山﹐寄陳摶詩云「世人大抵重官榮﹐見我西歸夾路迎。應被華山髙士笑﹐天眞喪盡得浮名。」

山谷建中靖國間例復官職﹐有詩十首。一曰「陽城論事蓋當世﹐陸贄艸詔傾諸公。翰林若要眞學士﹐喚取儋州禿鬢翁。」謂東坡也。

韓退之不喜僧﹐每爲僧作詩﹐必隨其淺深侮之。如《送靈師》詩云「圍棋斗白黑﹐生死隨機權。六博在一擲﹐梟盧叱回旋。戰詩誰與敵﹐祛汗橫戈鋋。飲酒盡百盞﹐嘲諧思逾鮮。有時醉花月﹐髙唱淸且綿。」言僧之事﹐乃云圍棋﹑飲酒﹑六博﹑醉花﹑唱曲﹐良爲不雅﹐可謂出醜矣。又《送澄觀》詩﹐乃淸涼國師者﹐𨿽不敢如此深詆﹐亦有「向風長嘆不可見﹐我欲收斂加冠巾」﹐亦欲令其還俗﹐是終不喜僧也。

歐陽永叔《浣溪沙》云「堤上遊人逐畫船﹐拍堤春水四垂天﹐綠陽樓外出秋千。」此翁語甚妙絕﹐只一「出」字﹐是後人著意道不到處。

魯直云﹕東坡居士曲﹐世所見者數百首﹐或謂於音律小不諧。居士詞橫放傑出﹐自是曲子縛不住者。

無咎云﹕張子野與柳耆卿齊名﹐人以爲子野不及耆卿富﹐而子野韻髙﹐是耆卿所乏處。

無咎云﹕比來作者皆不及秦少遊﹐如「斜陽外﹐寒鴉數點﹐流水繞孤村」﹐𨿽不識字人﹐亦知是天生好言語也。

黃魯直間爲小詞﹐固髙妙﹐然不是當行家語﹐乃著腔子唱好詩也。

《晉世家》云「叔虞﹐武王之子﹐姜太公之外孫。」今晉祠是也。

山谷在涪溪﹐詠水仙花詩云「淩波仙子生塵襪﹐波上盈盈步微月。被誰招此斷腸魂﹐種作寒花寄愁絕。含香體素欲傾城﹐山礬是弟梅是兄。坐對眞成被花惱﹐出門一笑大江橫。」

山谷云﹕東坡墨戲﹐水活石潤﹐與予艸書三昧﹐所謂閉門合轍。

桃黃事﹐東坡書云「有棋人山居﹐夜夢溪邊有一人溺水﹐棋人援而出之。飯後縱步至一溪邊﹐眞夢中見者﹐獵人縛一鹿來﹐棋人數千得之。鹿逐棋人﹐跬步不可離。後於所居林間地上得桃一枚﹐甚大﹐樵婦過而食之﹐棄其核而去。棋人取之﹐破其核﹐得雄黃一塊﹐棋人吞之﹐自此不復食。」東坡名此鹿爲山客。

《國史補》云﹕酒有郢之富水﹐烏程之若下﹐滎陽之土窟春﹐富平之石梁春﹐劍南之燒香春。老杜亦云「聞道云安曲米春﹐才傾一盞卽醺人。」裴硎作《傳奇》記裴航事﹐亦有酒名松醪春。唐人多以「春」名酒也。

熊執易爲補闕﹐上疏極諫﹐竊示僚友﹐歸登慘然曰「願列一名。雷霆之怒﹐足下豈可獨當﹖」今之士大夫﹐有同爲朝廷言事﹐或不從﹐卽先變其議以合之者﹔或變之不及﹐卽自辧非出己意﹐傾害同列而幸自脫者﹐於登良愧矣﹗

江南道中﹐壁上有人題云「蛇蠍性靈生便毒﹐蕙蘭根異死猶香。」不知何人詩﹐亦妙語也。

東坡作詩﹐妙於使事﹐如「剩欲去爲湯餅客﹐卻愁錯寫弄麞書」﹐「弄麞」乃李林甫事﹔「湯餅客」出劉禹錫贈張盥詩﹐云「憶爾懸弧日﹐余爲坐上賓。舉箸食湯餅﹐祝辭天麒麟。」若以爲明皇王後事﹐則不見坐食湯餅之意。公在黃州﹐邀一隱士相見﹐但視傳捨﹐不言而去。坡曰「豈非以身世爲傳捨乎﹖」因贈詩云「士廉豈識桃椎妙﹐妄意稱量未必然。」蓋用朱桃椎事。髙士廉備禮請見﹐與之語﹐不答﹐瞪目而去。士廉再拜曰「祭酒其使我以無事治蜀耶﹖」乃簡條目﹐州遂大治。東坡取隱士相見不言之意爲詩﹐眞切當也。

