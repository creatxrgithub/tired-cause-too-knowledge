學古編元吾丘衍

◎序幹﹑莫﹐利器也﹔補履者﹐莫能用。麗梁﹐大材也﹔窒鼠穴者﹐莫能舉。故求此道﹐必得於此道﹐則達於此道矣。旣達矣﹐止斯可乎﹖曰﹕不可。夏后氏治水﹐水之道也﹐汨使之流﹐道使之注。山泉之蒙﹐尾閭之虛﹐不相與違﹐斯所謂道。偶得此說﹐因寫爲《學古編》序。大徳四年五月二十五日﹐眞白居士吾丘衍子行序○三十五舉一舉曰﹕科斗。爲字之祖﹐象蝦蟆子形也。今人不知﹐乃巧畫形狀﹐失本意矣。上古無筆墨﹐以竹挺點漆書竹上﹐竹硬漆膩﹐畫不能行﹐故頭粗尾細﹐似其形耳。古謂筆爲聿﹐《蒼頡》書從手﹐持半竹﹐加畫爲聿肅。秦謂不律﹐由切音法云。二舉曰﹕今之文章﹐卽古之直言。今之篆書﹐卽古人平常字。歷代變更﹐遂見其異耳。不知上古初有筆﹐不過竹上束毛﹐便於寫畫﹐故篆字肥瘦均一﹐轉折無稜角也。後人以眞﹑艸﹑行﹐或瘦或肥﹐以爲美茂。若筆無心﹐不可成體。今人以此筆作篆﹐難於爲古人尢多。若初學未能用時﹐略於燈上燒過﹐庶幾便手。三舉曰﹕學篆字﹐必須博古。能識古器﹐則其款識中古字神气惇朴﹐可以助人。又可知古字象形﹑指事﹑會意等未變之筆﹐皆有妙處﹐於《說文》始知有味矣。前賢篆之气象﹐卽此事未嘗用力故也。若看模文﹐終是不及。四舉曰﹕凡習篆﹐《說文》爲根本。能通《說文》﹐則寫不差。又當與《通釋》兼看。五舉曰﹕字有古今不同。若檢《說文》﹐頗覺費力﹐當先熟於《復古編》﹐大槪得矣。六舉曰﹕篆書多有字中包一二畫。如「日」字﹑「目」字之類。若初一字內畫不與兩頭相黏﹐後皆如之﹐則爲首尾。一法若或接或否﹐各自相異﹐爲不守法度﹐不可如此。又圓點﹑又圓圈﹐小篆無此法﹐古文有之。口字﹐作三角形﹐不可引用。學者愼勿難寫處﹐妄意增入。七舉曰﹕篆法﹐扁者最好﹐謂之鬲黯扁。徐鉉謂非老手﹐莫能到石鼓文字也。八舉曰﹕小篆﹐一也﹐而各有筆法。李斯﹐方圓廓落﹔李陽冰﹐圓活姿媚﹔徐鉉﹐如隸無垂腳﹐字下如釵﹐股稍大﹔鍇如其兄﹐但字下如玉箸微小耳﹔崔子玉多用隸法﹐似乎不精﹐然甚有漢意。李陽冰篆﹐多非古法﹐效子五也﹐當知之。九舉曰﹕寫成篇章文字﹐只用小篆。二徐﹑二李﹐隨人所便。切不可寫詞曲。十舉曰﹕小篆﹐俗皆喜長。然不可太長﹐長無法﹐但以方楷一字半爲度。一字爲正體﹐半字爲垂腳﹐豈不美哉﹗腳不過三﹐有無可柰何者﹐當以正腳爲主﹐余略收短﹐如幡腳可也。有下無腳字﹐如「﹝1234﹞」﹑「﹝1234﹞」﹑「﹝1234﹞」等字﹐卻以上枝爲出。如艸木之爲物﹐正生則上出枝﹐倒懸則下出枝耳。十一舉曰﹕凡寫碑匾﹐字畫宜肥﹐體宜方圓。碑額同此﹐但以小篆爲正﹐不可用雜體。十二舉曰﹕以鼎篆﹑古文錯雜爲用時﹐無迹爲上。但皆以小篆法寫自然一法﹐此𨿽易求﹐卻甚難記。不熟其法﹐未免如「百家衣」﹐爲識者笑。此爲逸法正用﹐廢此可也。十三舉曰﹕凡�圈中字﹐不可塡滿。但如斗井中著一字﹐任其下空﹐可放垂筆﹐方不覺大。圈比諸字亦須略收。口不可圓﹐亦不可方﹐只以炭墼﹝音擊﹞範子爲度自好。若「日」﹑「目」等字﹐須更放小。若印文中﹐扁口井﹐口字及子字上口﹐卻須略寬﹐使口半見﹐空稍多﹐字始渾厚。漢印皆如此。十四舉曰﹕寫篆把筆﹐只須單鉤卻伸﹐中指在下夾襯﹐方圓乎直﹐無有不可意矣。人多不得師傳﹐只如常把筆﹐所以字多欹斜﹐畫亦不能直﹐且字勢不活也。若初學時﹐當虛手心﹐伸中指並二指於幾上空畫﹐如此不拗﹐方可操筆。此說最要緊﹐學者審之﹐其益甚矣。十五舉曰﹕凡篆大字﹐當虛腕懸筆﹐手腕著紙﹐便字不活相。多有人不能用筆﹐用棕櫚條及紙个等物﹐皆俗夫所爲﹐士大夫不可用此。十六舉曰﹕漢篆多變古法。許氏作《說文》﹐救其失也。十七舉曰﹕隸書﹐人謂宜扁﹐殊不知妙在不扁。挑拔平硬﹐如折刀頭﹐方是漢隸。《書體括》云「方勁古拙﹐斬釘截鐵。」備矣。隸法頗深﹐具其大略。十八舉曰﹕漢有摹印篆﹐其法只是方正﹐篆法與隸相通。後人不識古印﹐妄意盤屈﹐且以爲法﹐大可笑也。多見故家藏漢印﹐字皆方正﹐近乎隸書﹐此卽摹印篆也。王球《嘯堂集古錄》所載古印﹐正與相合。凡屈曲盤回﹐唐篆始如此。今碑刻有顏魯公官誥﹐尙書省印﹐可考其說。十九舉曰﹕漢魏印章﹐皆用白文﹐大不過寸許。朝爵印文皆鑄﹐蓋擇日封拜﹐可緩者也。軍中印文多鑿﹐蓋急於行令﹐不可緩者也。古無押字﹐以印章爲官職信令﹐故如此耳。自唐用朱文﹐古法漸廢。至宋南渡﹐絕無知者﹐故後宋印文皆大謬。二十舉曰﹔白文印﹐皆用漢篆。平方正直﹐字不可圓。縱有斜筆﹐亦當取巧寫過。二十一舉曰﹕三字印。右一邊一字﹐左一邊兩字者﹐以兩字處與爲一字處相等。不可兩字中斷﹐又不可十分相接。二十二舉曰﹕四字印。若前二字交界略有空﹐後二字無空﹐須當空一畫地別之。字有有腳﹑無腳﹐故言及此。不然﹐一邊見分﹐一邊不分﹐非法度也。二十三舉曰﹕軒齋等印。古無此式﹐惟唐相李泌有「端居室」三字印﹐白文玉印。或可照例﹐終是白文﹐非古法﹐不若只從朱文。二十四舉曰﹕朱文印。用雜體篆﹐不可大怪。擇其近人情﹐免費詞說可也。二十五舉曰﹕白文印。用崔子玉寫《張平子碑》上字﹐及漢器上並碑蓋印章等字﹐最爲第一。二十六舉曰﹕凡姓名表字﹐古有法式。不可隨俗用雜篆及朱文。二十七舉曰﹕白文印必逼於邊。不可有空﹐空便不古。二十八舉曰﹕朱文印﹐不可逼邊。須當以字中空白得中處爲相去﹐庶免印出。與邊相倚﹐無意思耳。字宜細﹐四旁有出筆﹐皆滯邊﹐邊須細於字邊﹐若一體。印出時﹐四邊虛紙昂起﹐未免邊肥於字也。非見印多﹐不能曉此粘邊﹐朱文建業文房之法。二十九舉曰﹕多有人依款識字式作印﹐此大不可。蓋漢時印文不差如此﹐三代時卻又無印﹐學者愼此。《周禮》𨿽有璽節﹐及職金掌辧其微惡揭而璽之之說。注曰「印﹐其實手執之卩﹝音節﹞也。」正面刻字﹐如秦氏璽﹐而不可印﹐印則字皆反矣。古人以之表信﹐不問字反﹐淳朴如此。若戰國時蘇秦六印﹐制度未聞。《淮南子人間訓》曰「魯君召子貢授以大將軍印。」劉安寓言而失詞耳。三十舉曰﹕道號﹐唐人𨿽有﹐不曾有印﹐故不可以道號作印用也。三字屋匾﹐唐卻有法。三十一舉曰﹕凡印文中有一二字﹐忽有自然空缺﹐不可聯帶者﹐聽其自空。古印多如此。三十二舉曰﹕凡印﹐僕有古人印式二冊。一爲官印﹐一爲私印﹐具列所以﹐實爲甚詳。不若《嘯堂集古錄》所載﹐只具音釋也。三十三舉曰﹕凡名印﹐不可妄寫。或姓名相合﹐或加印章等字﹐或兼用印章字。曰姓某印章﹐不若只用印字﹐最爲正也。二名可回文寫﹐姓下著印字在右﹐二名在左是也。單名者﹐曰姓某之印﹐卻不可回文寫。若曰姓某私印﹐不可印文墨﹐只宜封書﹐亦不可回文寫。名印內不可著氏字﹐表徳可加氏字﹐亦當詳審之。三十四舉曰﹕表字印﹐只用二字﹐此爲正式。近人欲並加姓氏於其上﹐曰某氏某。若作姓某父﹐古𨿽有此稱﹐系他人美己﹐卻不可入印。人多好古﹐不論其原﹐不爲俗亂可也。漢人三字印﹐非復姓及無印字者﹐皆非名姓。蓋字印﹐不當用印字以亂名耳。漢張長安字幼君﹐有印曰「張幼君」﹝右一宇左二字﹞。唐李溫字化光﹐有印曰「李化光」﹐亦三字表徳印式﹝幼君﹐西漢王式弟子。化光﹐見柳文呂衡州也﹞。三十五舉曰﹕諸印文下﹐有空處懸之﹐最佳﹐不可妄意伸開。或加屈曲﹐務欲塡滿。若寫得有道理﹐自然不覺空也。字多無空﹐不必問此。○合用文籍品目△小篆品五則許氏《說文解字》十五卷﹝愼﹐字叔重﹐汝南石陵人﹐太尉祭酒﹞。徐鉉校正定本﹐有新增入字。始一終亥者系正本﹐分韻川本﹐乃後人所更﹐非古人之本意。《蒼頡》十五篇﹝頡﹐姓侯剛氏﹐黃帝史也。亦曰皇頡﹞。卽是《說文目錄》五百四十字。許氏分爲每部之首﹐人多不知﹐謂已久滅。此爲字之本原﹐豈得不在。後人又並字目爲十四卷﹐以十五卷著序表﹐人益不意其存矣。僕聞之師云。徐鍇《說文解字系傳》四十卷﹝鍇﹐字楚金﹐廣陵人﹐集賢學士﹞。嘗與許氏本相參﹐首卷上部分六書甚詳﹐末捲辯陽冰差誤。張有《復古論》二卷﹝有﹐字謙仲﹐吳興人。湖州有板﹞。載古今異文字﹐不可以爲字少。又《五聲韻譜》五卷﹐比常韻無差。△鐘鼎品二則薛尙功《款識法帖》十卷﹝尙功﹐字用敏﹐錢塘人。僉事定江軍節度判官廳事﹞。碑在江州﹐蜀中亦有翻刻者﹐字加肥。薛尙功《重廣鐘鼎篆韻》七卷﹐江州公使庫板。一卷象形奇字﹐一卷器用名目﹐五卷韻。△古文品一則夏竦《古文四聲韻》五卷﹝竦﹐字子喬﹐江州徳安人﹐樞密使﹞。前有序並全銜者好。別有僧翻本﹐不可用。此書板多而好看﹐極不易得。韻內所載字﹐多雲某人字集﹐初無出處﹐不可據信﹔且又不與三代款識相合﹐不若勿用。然古文別無文字﹐故前列之。△碑刻品九則李斯《嶧山碑》﹝鄭氏曰「此頌徳碑也。」斯﹐字通古﹐上蔡人﹐秦丞相﹞。直長者爲眞本﹐橫刊者皆摹本。有徐氏門人鄭文寶﹐依眞本式長刊者﹐法度全備﹐可近於眞。但攸字立人相近﹐一直筆作兩股。近李處巽於建康新刻﹐甚謬。李斯《泰山碑》。《咸陽志》曰「《泰山碑》﹐秦相李斯書﹐迹妙時古﹐爲世所重。」鄭文寶模刊石於長安故都國子學﹐今在文廟。石皆剝落﹐惟二世詔﹐一面稍見。李斯《秦望山碑》在會稽﹐今無。李陽冰《新泉銘》﹝陽冰﹐趙郡人﹐將作少監﹞。乃陽冰最佳者﹐人多以舒原輿之言稱《新驛記》。殊不知﹐此碑勝百倍也。陽冰名潮﹐杜甫甥也。後以字行﹐因以爲名﹐而別字少溫。《木玄虛海賦》有云「其下陽冰不治﹐陰火潛然。」則知與潮﹐又且有理。人多不知﹐因詳其說。又有李騰﹐善僞作陽冰書。《碧落碑》在絳州。字𨿽多﹐有不合法度處。然布置美茂﹐自有神气﹐當以唐碑觀之。世傳陽冰臥看三日﹐毀其佳者數字。又言道士寫畢﹐化鳥飛去﹐後及字欠一筆。尢爲可笑﹐不知古文正當如此耳﹝一云﹕唐韓元嘉子李訓等﹐爲妣房氏立﹞。《詛楚文》﹝俗呼《詛楚文》﹐李斯篆﹐在鳳翔府﹞。有巫咸﹑大沈文﹝音故﹞﹑湫氵亞﹝音誇﹞駝三種﹐辭則一。乃後人假作先秦之文﹐以先秦古器﹐比較其篆﹐全不相類﹐其僞明矣。篆文「皇」﹐本從「自」﹐世傳始皇謂與臯臭相似﹐因去一畫。不足爲病﹐在前亦有如此者。《嶧山》數﹑成等字﹐皆與古異﹐此碑用之﹐及用《秦權》字作也。蓋知見《嶧山》《秦權》而後創造者﹐未必不欲人曰嶧山用此法。誠古也﹐其如辧者何﹖史籀《石鼓文》﹝鄭氏曰﹕在鳳翔府。宣和間﹐移置東宮。周宣王太史﹐或云柱下史﹞。薛尙功法帖所載﹐字完於眞本多﹐故不更具。眞本在燕都舊城文廟。崔璦《張平子碑》﹝瑗﹐字子玉﹐安平人﹐濟北相。碑在鄭州﹐前後兩段﹞。字多用隸法﹐不合《說文》卻可入印﹐篆全是漢。《古印式》二冊﹝卽漢官威儀﹞。無印﹐本僕自集成者。後人若不得見﹐只於《嘯堂集古錄》十數枚﹐亦可爲法。△附用器品九則王楚《鐘鼎篆韻》七卷﹝楚﹐字����人。管衡州露仙觀﹞。衡州本字少所出﹐在薛氏前。《無銜鐘鼎篆》兩冊。卽薛書本﹐後重廣作七卷。恐人無別﹐故去其銜﹐亦間有帶銜者在。《石鼓音》後附《詛楚文》者﹐又載周穆王吉日癸巳之說。石鼓﹐鄭樵音不可信。呂大臨《考古圖》十卷﹝大臨﹐字與叔﹐永興人﹞。有黑白兩樣。黑字者﹐後爲有韻圖﹐中欠玉彘。白字者﹐博山鑪上﹐誤畫作人手。王球《嘯堂集古錄》二卷﹝球﹐字夔玉﹞。正文共一百紙﹐序跋在外﹐其間有古文印數十。有一曰「夏禹」﹐系漢巫厭水災法印。世俗傳﹐有渡水佩禹字法﹐此印乃漢篆﹐所以知之。又一印曰「孔夫」﹐首誤是孫玆二字。又有《滕公墓銘》﹐「鬱鬱」作兩字書﹐且妄爲剝落狀。然考之古法﹐疊字只作二小畫附其下。秦時大夫﹐猶只以夫字加二小畫﹐況此疊文者乎﹖僞無疑矣。髙衍孫《五書韻總》五卷﹝衍孫﹐字��﹐四明人﹞。此書篆﹑隸﹑眞﹑行﹑艸一字五體﹐別體皆作小字﹐隨體分注﹐可備初學者用。間有差處﹐宜自斟酌。徐鉉篆﹝鉉﹐廣陵人﹐左散騎常侍﹞。二徐字迹最多﹐以其近世﹐故不條具。鉉﹐字鼎臣﹔鍇﹐字楚金。筆法﹝見前﹞。林罕《字源偏傍小說》三卷﹝罕字��﹐��人﹐國子博士﹞。此書﹐言篆與隸相通源流﹐亦自可采。但有數說與《說文》悖﹐卻系陽冰變法﹐知之足矣。「是」字上從﹝1234﹞﹐巴上從已﹐加點之類。葛刪《正續千字文》。𨿽是近人﹐然字法極好。《千文》有兩﹐續本不可無之。別有陳道士冒名擬本﹐不見好處。間有碑刻﹐惜其不多。△辯謬品六則延陵季子《十字碑》在鎭江﹐人謂孔子書。文曰「嗚呼﹗有吳延陵君子之墓。」按古法帖上止云「嗚呼﹗有吳君子」而已。篆法惇古﹐似乎可信。今此碑﹐妄增「延陵之墓」四字。除「之」外三字﹐是漢人方篆﹐不與前六字合。借夫子以欺後人﹐罪莫大於此。又且因「君」字作「季」字。漢器﹐「蜀郡」洗字半邊﹐正與此「君」字同﹐用此法也。以「季」字音﹐顯見其謬。比干墓前有漢人篆碑﹐亦有此說﹐蓋洪氏《隸釋》《漢隸字源》辧之甚明﹐此不復具。《三墳書》﹐此僞本﹐大不可信。言詞俗謬﹐字法非古。《尙書》無「也」字﹐此書有之。「乙戊」字﹐合﹛卅幾﹜幾戈﹐此從心加一筆。「走」字合從﹝音悼﹞﹐此隨俗作之字引腳。其餘頗多。《古文尙書》﹐系後人不知篆者﹐以夏竦韻集成。亦有不合古處。若言今古篇次﹐文法同異﹐姑存之﹔言字畫則去之。《古文孝經》﹐內一篇大謬﹐今文無之。後人妄欲作古﹐以古文字集成者。觀者當取其字。《泉志》﹐聞有泉文近於道者﹐可以廣見。又有妄作「三皇幣」及禹時「幣」﹐不可爲信。「┇」﹐此字人謂萬字﹐乃出古錢﹐不見此書﹐終不知也。故引入以待好事者。戴侗《六書故》。侗以鐘鼎文編此書﹐不知者多以爲好﹐以其字字皆有﹐不若《說文》與今不同者多也。形古字今﹐雜亂無法﹐鐘鼎偏傍﹐不能全有﹐卻只以小篆足之。或一字兩法﹐人多不知此﹝1234﹞﹝本音﹞加宀不過爲「寰」字﹐乃音作官府之官。「村」字從﹝1234﹞﹐屯阝不從寸木﹐今乃書此爲村。引杜詩「無村眺望賒」爲證﹐甚誤學者。許字解字引經﹐漢時猶篆隸﹐乃得其宜。今侗亦引經而不能精究經典古字﹐及以近世差誤等字﹐引作證據。鎊﹑鐘﹑﹝1234﹞﹑鋸﹑尿﹑屎等字﹐世俗作鐘。鐘鼎文﹐各有詳注。「卵」字解尢爲不到﹐此書爲一厄矣。學者先觀古人字書﹐方知吾言之當。△隸書品七則諸漢碑﹐洪氏《隸釋》備具其說﹐更不再言。婁機《漢隸字源》六卷﹝機﹐字彥發﹐嘉興人。參知政事﹞。字法最好﹐洪氏本有碑目在前。劉球《碑本隸韻》十卷。外一卷紀源。《隸韻》兩冊。麻沙本與《隸韻》爲一副刊﹐字體不好﹐以其冊數少﹐乃可常用之﹐故目此。洪適《隸釋》二十七卷﹐並《隸釋續》二十一卷﹝適﹐字景伯﹐鄱陽人。左僕射﹞。皆漢碑釋文《隸釋續》畫諸碑形及墓壁畫像。其碑多圭首﹐或笏首﹐上有垂虹。或題處偏僻﹐畫則如影像狀﹐渾黑。洪適《隸篆》十卷。以漢碑模臨傍偏奇古者﹝上石﹞。《石經遺字碑》。會稽蓬萊閣翻本﹐破缺磨滅﹐不異眞古碑。今無矣。《佐書韻編》﹐姑蘇顏氏本。字比諸隸的爲最多﹐寫得卻不好。以上書﹐計三十九種﹐美惡兼舉﹐學者皆當知之。此等事業﹐以博爲貴。數外更有文字﹐不欲太繁。始言其不可無者﹐僕亦自有《續古篆韻》五卷﹐《疑字》一卷附後。未暇刊板﹐且令學者傳寫。又有《說文續釋》方更刪定﹐同志能爲刻之﹐流傳將來﹐亦盛徳事。△字源七辯字一曰科斗書。科斗書者﹐蒼頡觀三才之文﹐及意度爲之﹐乃字之祖。卽今之偏傍是也。畫文像蝦蟆子形﹐如水虫﹐故曰科斗。二曰籀文。籀文者﹐史籀取蒼頡形意﹐配合爲之﹐損益古文﹐或同或異﹐加之利鉤殺﹐大篆是也。史籀所作﹐故曰籀文。三曰小篆。小篆者﹐李斯省籀文之法﹐同天下書者。比籀文體十存其八﹐故小篆謂之「八分小篆」也。旣有小篆﹐故謂籀文爲大篆文云。四曰秦隸。秦隸者﹐程邈以文牘繁多﹐難於用篆﹐因減小篆爲便用之法﹐故不爲體勢。若漢款識篆字相近﹐非有此法之隸也。便於佐隸﹐故曰隸書。卽是秦權﹑秦量上刻字﹐人多不知﹐亦謂之篆﹐誤矣。或謂秦未有隸﹐且疑程邈之說﹐故詳及之。五曰八分。八分者﹐漢隸之未有挑法者也﹐比秦隸則易識﹐比漢隸則微似篆﹐若用篆筆作漢隸字卽得之矣。八分與隸﹐人多不分﹐故言其法。六曰漢隸。漢隸者﹐蔡邕《石經》及漢人諸碑上字是也。此體最爲後出﹐皆有挑法﹐與秦隸同名其實異。寫法﹐載前卷十七舉下﹐此不再敷。七曰款識。款識文者﹐諸侯本國之文也。古者﹐諸侯書不同文﹐故形體各異﹐秦有小篆始一其法。近世學者取款識字爲用﹐一紙之上齊楚不分﹐人亦莫曉其謬。今分作外法﹐故末置之﹐不欲亂其源流﹐使可考其先後耳。◎附錄○洗印法圖書久爲油朱所熾者﹐先於燈盞內浸一宿﹐次日取出﹐蘸香鑪內灰﹐用硬棕刷幹洗之﹔若朱未盡﹐更蘸刷﹐以盡爲度﹐不損印文﹐而淸麗若新。凡欲洗刷﹐先當用繩約定﹐以防其滑﹐此法最良。○印油法香油浸皂角於瓷器內﹐煎過放冷﹐和熟艾成劑﹔次加銀朱﹐以紅爲度﹐入絹袋中﹐用瓷﹑玉器盛之﹐數日一翻﹐忌銅﹑錫器。若日久油幹﹐復用煎下油滴取盛器內﹐以印色置其上﹐使自沁﹐又不可自上澆下。此法不蒸不煉﹐久而益佳﹐與好事者共之。○世存古今圖印譜式《宣和印譜》四卷。晁克一《圖書譜》一卷﹝又名《集古印格》﹞。王厚之《復齋印譜》。顏叔夏《古印譜》二卷。姜夔《集古印譜》二卷。吾衍《古人印式》二卷。趙孟頰《印史》二卷。○取字法硇砂﹐瓦粉﹐白龍骨﹐木賊艸﹐蜜陀僧﹐白石脂﹐桑柴灰﹝各等分﹞﹐人言﹝少許﹞。右爲細末﹐先濕字﹐後滲藥末﹐以熨斗熨之﹐幹﹐隨落。○摹印四妙李陽冰曰「摹印之法有四﹕功侔造化﹐置受鬼神﹐謂之神﹔筆畫之外﹐得微妙法﹐謂之奇﹔藝精於一﹐規矩方圓﹐謂之工﹔繁簡相參﹐布置不紊﹐謂之巧。」

