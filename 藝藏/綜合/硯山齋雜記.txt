《四庫全書硯山齋雜記》

﹝淸﹞不著撰人

欽定四庫全書

子部十

硯山齋雜記

雜家類四

雜品之屬

提要

臣等謹案硯山齋雜記四卷不著撰人名氏研山爲孫承澤齋名或疑卽爲承澤作然所引查愼行敬業堂詩王士禎居易錄等書皆在承澤以後則必不出承澤手考承澤之孫烱有硯山齋珍玩集覽此書或亦烱所撰歟首論六書而附以璽印及刋板告身表文之屬次研說墨譜而附以眼鏡次爲銅器考窯器考皆頗足以資考證蓋承澤𨿽人不足道而於書畫古器則好事賞鑑兩擅其長其所收藏至今爲世所重烱承其遺緒耳濡目染具有淵源其所論著一一能詳究始末細別纎微亦足備考索矣

乾隆四十六年十二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

硯山齋雜記卷一

北平孫承澤編

○六書

古文者蒼頡舊體周世取用之文字案班固漢志及許氏說文書本有六體一曰指事上下二曰象形日月三曰形聲江河四曰會意武信五曰轉注考老六曰假借令長此造字之本也自蒼頡以至今字體𨿽變此本皆同古今不易也自蒼頡以至周宣皆蒼頡之體未聞其異宣王紀其史籀始有大篆十五篇號曰篆籀惟篆與蒼頡二體而已衛恆曰蒼頡造書觀於鳥迹因而遂滋則謂之字字有六義其文至於三代不攺及秦用篆書焚燒先代典籍古文絕矣許愼說文言自秦有八體一曰大篆二曰小篆三曰刻符四曰虫書五曰摹印六曰署書七曰殳書八曰隸書亡新居攝以應制作攺定古文使甄丰校定時有六書一曰古文孔子壁內書也二曰奇字卽古字有異者三曰篆書卽小篆下杜人程邈所作也四曰佐書秦隸書也五曰繆篆所以摹印也六曰鳥虫書所以書幡信也由此而論卽秦罷古文而有八體非古文矣以至亡新六書並八體亦用書之六體以造其字其亡新六書以秦八體用其小篆虫書摹印隸書去其大篆刻符殳書署書而加以古文與奇字其刻符及署書蓋同摹印殳書同於繆篆大篆正古文之別以摹古故乃用古文與奇字而不用大篆也是孔子壁內古文卽蒼頡之體故鄭玄云書初出屋壁皆周時象形文字今所謂蝌蚪書以形言之爲蝌蚪指體卽周之古文鄭玄知者若於周時秦世所有至漢猶當識之不得云無能知者又亡新古文亦云卽孔氏壁內古文是其證也或以古文卽大篆非也何者八體六書自大篆與古文不同又秦有大篆若大篆是古文不得云古文遂絕以此知大篆非古文也

○吾衍論字有七變

古今字有七變一曰蝌蚪書蒼頡觀天地之文以意度爲之文字之祖今之偏旁是也以漆點木故其文多似水虫故曰蝌蚪二曰籀文大篆史籀取蒼頡形意配合爲之大篆是也史籀所作故曰籀文三曰小篆李斯省籀文之法同天下書者也以籀書爲大篆故此曰小篆四曰秦隸程邈以文牘繁多難於用篆因減小篆爲便用之法故不爲體勢非今之隸書也便於佐隸故曰隸書世傳秦權秦量刻文卽秦隸字人不能別亦謂之篆誤矣或謂秦未有隸且疑程邈之說故詳及之五曰漢篆漢器欵識及諸印文是也卽秦之隸書也六曰漢隸蔡邕石經及諸漢碑之字是也此體最爲後出皆有波法與秦隸同名其實則異又謂之八分書七曰欵式諸侯本國之文也古者諸侯書不同文故形體各異秦有小篆始一其法近之學者取欵識字爲用一紙之上齊楚不分人亦莫曉其謬

○論鍾鼎文之謬

近世戴衕以鐘鼎文編六書故不知者以其字便於用無說文聱牙之患多取之形古字今雜亂無法鐘鼎偏旁不能全有卽以小篆足之或一字兩法人多不知凸本音睘加宀卽爲寰字乃音作官府之官村字本作邨從邑從屯今乃書爲村字從木從寸又引杜詩無村眺望賖爲證謬誤甚矣況說文無此村字許愼引經爲證漢時文皆篆隸乃得其宜今衕引經而不能精究經典古文反以近世嗟誤俗字引以爲證鎊鏟鍬鋸尿屎等字皆系世俗字爲鐘鼎篆體各有詳注卯字所解尢爲不雅編首字源分門類爲次第蒼頡之法到此書爲一厄矣學者先觀古人學書方知其謬

○字

春秋以上言文不言字周禮外史達書名於四方注云古曰名今曰字儀禮■﹝目甹﹞禮注云名書文也今謂之字

○蝌蚪文

陸深書輯曰蝌蚪今之蝦蟆子也古未有筆墨以竹梃點漆書竹簡上竹硬漆膩畫不能行故首粗尾細自然成像後人巧擬形狀失本意矣

○識文之異

湯允謨云識文夏用鳥迹篆商用虫魚篆周虫魚大篆秦大小篆漢小篆隸書三國隸書晉宋以來楷書唐用楷隸三代同陰識謂之偃囊其字凹漢以來或用陽識其字凸間有凹者或用刀刻如鐫碑凡陽識決非三代物

○篆隸

袁桷云大篆不得入小篆隸書最忌入八分今世俗乃以八分爲隸何其不察耶

東臯雜錄云漢碑額多篆身多隸隸多凹篆多凸惟張平子碑則額與身皆篆也劉禹錫宜城歌云花臺側生樹石碣陽鐫額不見漢碑不知此句爲何說

○分隸正書不同

秦之隸書乃篆之捷也與今正書不同然非分書也蓋隸書本如此後漸變爲今正書耳歐公以此似今八分遂呼漢人分書爲隸旣知其不同且疑薛尙功摹之失體誤也今人作正書是鍾王法然鍾王古字亦多與今不同世傳六朝唐初碑上字分隸相雜疑當時正書如此至唐中葉已後始變如今法後人純學鍾王也【鈍吟雜錄】

○艸書

褚先生補史記三王世家曰至其次序分絕文字之上下簡之參差長短皆有意人莫之能知謹論次其眞艸詔書編於左方是則褚先生親見簡策之文而孝武時詔卽已用艸書也魏志劉廙傳轉五官將文學文帝器之令廙通艸書則漢魏之間箋啟之文有用艸書者矣【晉書郤鑑傳帝以鑑有器望萬幾動靜輙問之乃詔時艸上表疏以從簡易】艸書之可通於章奏者謂之章艸

○章艸

黃魯直跋章艸千字文曰章艸言可以通章奏耳非章帝書也按張懷瓘書斷曰章艸者漢黃門令史遊所作也王愔云漢元帝時史遊作急就章解散隸體漢俗簡惰漸以行之是也然𨿽曰艸而隸筆仍在緣去隸未逺故也

趙子昻絹書艸書字訣歌跋云世有艸書訣本非善艸書者所作故多謬然初學便於誦習兼其間亦有可取者戲書一過以子久好此因以遺之

○載酒問奇

載酒問奇字今人常用之然漢書第言劉棻從揚雄學作奇字而雄素貧嗜酒人希至其門時有好事者載酒肴從遊學則載酒學奇字蓋二事爾今人又以字之新僻者爲奇字至以名齋名書皆謬也此所謂奇字乃大篆耳王莽居攝使大司空甄丰等校文書之部自以爲應制作頗攺定古文時有六書一曰古文孔子壁中書也二曰奇字卽古文而異者也三曰篆書卽小篆秦始皇帝使下杜人程邈所作也四曰佐書卽秦隸書五曰繆篆所以摹印也六曰鳥虫書所以書幡信也蕭子良云籀書卽大篆新臣甄丰謂之奇字史籀增古文爲之故與古文異也今乃以隸書之異者而冒其名皆不讀書之過也

○字數

中域字數漢許愼說文九千五百九十三宋沈約四聲譜一萬一千五百二十隋陸法言廣韻二萬六千一百九十四洪武正韻依毛晃所定一萬二千一百四十六今陸溱範斗韻譜一萬四千五百二十二經生韻士所知曽不及半唐孫愐所收唐韻至四萬五千五百有奇

○署字

集古錄有五代時帝王將相等署字一卷所謂署字者皆艸書其名今俗謂之畫押不知始於何代程史謂晉已有之然不可考南史齊髙帝在領軍府令紀僧眞學手迹下名報答書疏皆付僧眞上觀之笑曰我亦不復能別何敬容署名敬字則大作茍小爲文容字大爲父陸倕戲曰公家茍旣奇大父亦不小北史斛律金不識文字初名惇苦其難署攺名爲金從其便易猶以爲難神武乃指屋角令識之北齊書厙狄幹不知書署名乃幹字逆上畫之時人謂之穿椎又有武將王周署名先爲吉而後成其外世說蕭引書法遒逸陳宣帝嘗指其署名語諸人曰此字筆勢翩翩似鳥之欲飛唐書董昌僭位下制詔皆自署名或曰帝王無押詔昌曰不親署何由知我爲天子今人亦謂之花字北齊書後主紀領軍一時二十連判文書各作花字不具姓名莫知誰也東觀餘論云唐人及國初前輩與人書牘或只用押字與名用之無異上表章亦或爾近世遂施押字於檄移或不書己名字而別作形模非也

○押字

法書題名首尾紙縫間曰押縫又曰押尾後人以艸記自書曰押字孫公談圃先朝書狀簡尺多用押字非自尊從簡省代名也劉莘老蘇子容得張安道書但著押字不稱名畢文簡與萊公帖尾用押字下加拜咨皆以押字代名按東觀餘論唐文皇令羣臣上奏任用眞艸惟名不得艸遂以艸名爲花押

○裝池

海嶽書史藏書金題玉躞錦贉繡褫押頭爲金題軸心爲玉躞贉爲卷首綾一名玉池標外加竹界打擫其覆首爲標褫法帖譜系云大觀帖用皂鸞鵲錦標褫

○帙

羣碎錄云書曰帙者古人書卷外必用帙藏之如今裹袱之類宋眞宗取廬山東林寺白居易集命崇文院寫校包以斑竹帙送寺嘗於秀水項氏見王右丞畫一卷外以斑竹帙裹之云是宋物帙如細簾其內襲以薄繒故帙字從巾

○■﹝弱﹐左半﹞縛

道書謂一卷爲一■﹝弱﹐左半﹞音樛與軸同佛書謂之一縛禪學曰多羅樹葉書二百四十縛縛與捲同硯北雜誌徐季海題佛經云上第幾隔隔如梵夾也

○題簽

都元敬鐵网珊瑚載逢澤湯允謨云宣和天水雙龍印有方圓二樣法書用圓名畫用方又宣和明昌二帝題簽法書用墨名畫則用泥金

○裝潢

唐六典有裝潢匠注音光上聲謂裝成而以蠟光紙也今多讀作平聲

○傳國璽

秦璽至漢已亡後之僣竊多僞爲之其不足重明矣弘治中秦中所進上令禮部察驗謂與輟耕錄所載秦璽規制不合僅賞軍人毛志學銀五兩天啟時河南撫臣所報上令賫進天子親禦文華殿璽貯禦前逆閹魏忠賢手捧之憑軒頒示羣臣皆呼萬歲傳制受賀而罷然巡撫程公紹一疏烺烺千古程公徳州人崇禎初起爲工部侍郎

宋紹聖三年十二月長安村民段義掘地得玉璽正緑色以獻於朝蹇序辰安惇等皆言此秦璽漢以爲傳國寶自五代失之今爲時而出尋詔禮部禦史臺學士院祕書省太常寺議於是蔡京等奏考之璽文皇帝壽昌晉璽也受命於天后魏璽也有徳者昌石晉璽也今云受命於天旣壽永昌其爲秦璽無疑哲宗遂以五月朔禦殿受賀攺紹聖五年爲元符元年此事與天啟朝事極似

少司空齊穡公言察哈爾國元之滴派也世雄長西北諸部傳至琳丹汗在位日久忽欲往西域皈佛教其臺吉納延等苦諫不聽國中無主

太宗皇帝因發兵追降之其尙璽近侍以傳國玊璽倉卒坎地而霾之兵旣退有童豎牧羊其地一羊屢至坎所蹄之不已驅之復來牧覺有異試發土則璽見焉聞於官遂進上時天聰某年也今藏禦府予按何文肅喬新集云五代後唐從珂時秦璽毀石敬塘入洛更以玉爲之重貴獻之遼興宗試進士遂以有傳國璽者爲正統命題金滅遼延禧遺傳國璽於桑幹河元世祖時有札拉爾氏者漁於桑幹之濵得之夜有光監察禦史楊桓辧其文以爲歷代傳國璽上之至正末中山大兵至燕順帝攜之北遁沙漠其本末如此以文肅言考之自五代之亂璽歸於遼遼歸於金金歸於元在察哈爾國者又二百餘年而歸於本朝詎偶然哉又按王冕詩靑象不將傳國璽紫駝空引舊氈房蓋未詳矣

○印

孔琳之建言傳國之璽歷代逓用襲封之印奕世相傳今世惟尉一職獨用一印至於內外羣官毎悉遷攺尋討其意私所未達愚請眾官卽用一印無煩攺作按漢書朱買臣還郡邸中稍見其印綬則知自漢以來一官輙易一印矣琳之但言其終年刻鑄喪功消實若今日官府文移案牘惟憑印信使一官一印則僞章日告姦獘百出矣大抵古時文案比今猶省版牘之制此時尙存非若後世闗防之多故其習得相沿久而不革也

按明初王彜印說古者一官一印居則佩之罷則解之至晉始惜金銀銅炭之費自是眾官皆一印觀琳之此疏恐未然考宋史輿服志熙寧詔自今臣僚所授印亡歿並賜隨塟不卽隨葬因而行用者論如律此或其特恩或因事而賜者又宋制凡官府印皆有銅牌刻文云牌出印入印出牌入

○告身

中書所書告身皆佐史體無佳筆隆慶中司馬王崇古以泥金書軸請寶爲言者所糾然唐制皆名手書如顏魯公自書告身朱巨川一人而顏魯公徐季海俱爲之書巨川賴此以傳至宋卽當制者書字兼眞行幸得歐蘇便奉爲瓌寶

○紫泥

靑溪暇筆云晉朝爲詔以靑紙紫泥紫泥猶今泥金之類蓋泥紫色以書字也予按漢舊儀天子信璽六皆以武都紫泥封之靑囊白素裏兩端無縫西京雜記云漢以武都紫泥爲璽室加緑綈其上非以書字也萟林伐山云今之紫泥古謂之芝泥皆濡印染籀之具也姚說誤

○印章

古人如顏魯公輩自書碑間自鐫之故神采不失今之能爲書多不能自鐫自書自鐫者獨印章一道耳然其人皆不善書落墨已繆安望其佳其人能行楷能篆籀者所爲印多妙不能者類不可觀執此求之百不一爽也

蝌蚪大篆今絕矣古鐘鼎上字雜用不得梁千秋刻印章名重一時用字憒憒古篆雜不得隸書今人不知也秦人隸書今不知者亦以爲篆【鈍吟雜錄】

宋人間用古篆作印元人尢多變態其式有用古鐘鼎琴樣花葉之類今人皆不行瓢印頗有用者亦隨時可耳唐人名印有學漢法者皆圓潤工致宋人多勁古元人或失之野今皆以爲漢失之矣【鈍吟雜錄】

篆法貴古不貴巧漢印白文皆鑄成者但記爵名而已無爲字者其篆體亦方正無多轉折至唐用朱文刀刻如有字及道號而印璽之法從此日趨於巧矣然自唐及明隆萬以前書翰家亦不多用印章用者只是銅牙章及黃楊木故講此者頗少今地不愛寶文石肆出好奇之士鐫鑿爭工各以其意相配換無復知有方正體者且專講刀法而漢鑄之體幾亡

印章舊尙靑田石以燈光爲貴三十年來閩壽山石出質溫栗宜鐫刻而五色相映光采四射紅如靺鞨黃如蒸栗白如珂雪時競尙之價與燈光石相埒近斧鑿日久山脈枯竭或以芙蓉山石充之無復寶色其實不及壽山五之一矣二山皆在福州

內外各衙門印除武職栁葉篆文余俱九疊文欽天監歷日則七疊文監察禦史八疊文紐上有眼

漢官儀吏秩比二千石以上銀印龜紐其文曰章刻曰某官之章二百石以上銅印鼻紐其文曰印刻曰某官之印今士大夫私用圖記曰某章某印全無區別矣

○刻書

刻書咸云始於後唐明宗揮麈餘話云毌丘儉貧賤時借文選於交遊間有難色發憤異日若貴當板鏤之遺學者後仕蜀爲宰相遂踐其言刋之印行書籍剏見於此事載陶嶽五代史補唐平蜀明宗命太學博士李諤書五經仿其制作刋板於國子監監中印書之始今盛行於天下蜀中爲最明淸家有諤書印本五經後題長興二年予考常熟毛氏刻五代史補無此條吳太史任臣十國春秋蜀毋昭裔傳請後主鏤板印九經又令門人句中正孫逢吉書文選初學記白氏六帖刻板行之錄誤昭裔爲毌丘儉耳

刻書始於五代昔人率以爲然予按司空表聖一鳴集有爲東都敬愛寺募雕刻律疏印本疏云自洛城乃焚印本漸虞散失欲更雕鎪云云則唐已刻書此其昭昭可據者顧前無引之者何也

沈存中云慶曆中有畢升爲活字板用膠泥燒成今用木刻字銅板合之

○表文忌諱

元時進賀表文觸忌諱者凡一百六十七字著之典章使人不犯其法良善一百六十七字者極盡歸化亡播晏䢐哀奄昧駕遐仙死病苦沒泯滅凶禍傾頹毀偃僕壊破晦刑傷孤墜隳服布孝短夭折災困危亂暴虐昏迷愚老邁攺替敗廢寢殺絕忌憂切患衰囚枉棄喪戾空陷厄艱忽除掃擯缺落典憲法奔崩摧殄隕墓槁出祭奠饗享鬼狂藏怪漸愁夢幻獘疾遷塵亢蒙隔離去辭追考板蕩荒古屯師剝革暌違屍叛散慘怨克反逆害戕殘偏枯眇靈幽沈埋挽升退換移暗了休罷覆弔斷收誅厭諱卹罪辜愆土別逝泉陵此延佑元年十一月取定擬至三年八月寛其禁矣其字樣𨿽難悉避然亦玉堂視艸者所宜知也

○十七帖述【王弘撰】

此帖前人謂皆與周益州者周名撫字道和永和三年桓溫攻成都李勢降以撫代毌丘奧爲益州刺史進爵建成公徵西都護進鎭西將軍在官三十餘年有惠政卒蜀人廟祀之帖中多言蜀事又按淳化帖有一帖云周益州送此卭竹杖卿尊長或須此今送則此帖謂是與周者可信而中有數帖非與周語來禽帖宋僧邦詩謂與桓宣武楊用修四川志只載八帖是與周則謂此帖皆是與周者亦不然也帖凡二十有七以第一帖首字名篇故曰十七帖張彥逺法書要錄云十七帖長一丈二尺卽貞觀中內本一百七行九百四十三字是烜赫著名帖也黃長睿東觀餘論云十七帖多臨本永禪師虞世南禇庭誨臨字皆不甚逺故書有數本皆不同南唐李后主勒石澄心堂者乃賀知章臨本宋魏秦家有硬黃本淳熙祕閣續帖亦有刻淳化帖刻多殘缺今世所傳𨿽非皆右軍眞迹然皆出於右軍要皆不及唐人摹刻帖尾有敕字及虞褚勒定者爲佳也

山史工書嘗刻華州郭宗昌金石史家藏漢唐以來金石文字甚富古文辭亦嫻雅在闗中蓋張蕓叟一流人

○肅府淳化帖

肅府淳化閣本自莊王受封太祖賜之宋刻憲王時洮岷道潁川張鶴鳴得李子崇本於白下材官本於臯蘭請肅王賜帖校讎見古法帖數段久缺而玆獨全知爲馬房光怪以前物也姑蘇如玉南唐張應臺爲之雙鉤鶴鳴攜之岑陽憲王乃鐫石於蘭未竟而薨世子識鋐卒鐫於萬曆辛酉先後七年其初榻用太史紙程君房墨人間難得搨工間有私購者直五十千刻用富平石一百四十四葉二百五十三藏府東書園殿鼎革時石幾淪缺順治甲午洮岷道揚州陳卓補刻復成全璧然神明不備視初搨徑庭矣乙夘平涼逆焰及蘭靖逆奮威二將軍自河西來軍於龍尾臯蘭之間攻城不下賊欲破石爲礟僞知州徐某力救得免今移置州學有張尙書鶴鳴王尙書鐸憲王父子四跋云

○定武蘭亭

唐太宗畱心右軍之迹因魏徵言蘭亭敍眞迹在僧辧才處特遣禦史蕭翼賺得武徳四年敍入秦府貞觀十年始命湯普徹馮承素諸葛貞歐陽詢褚遂良各有臨本而歐褚流傳最著後之所謂定武本歐陽臨是也所謂唐絹本褚臨是也定武本當時石刻禁中每紙已值錢數萬迨後石晉之亂契丹輦之而北路棄殺虎林慶曆中李學究得之其子負官緡無償時宋景文守定武乃以帑金代償納石於庫熙寧間薛師正出牧刋一別本以應求者此郡眞迹已有二刻矣其子紹彭字道祖又模之他石潛易古刻又剔損古刻湍流帶右天五字爲識大觀中詔向其子嗣昌取龕宣和殿後靖康之亂金人取石鼓及蘭亭敍重氈輦至於燕見宋人姜白石蘭亭考中石鼓在國學而蘭亭不知所在矣今存國學者疑是定州薛師正翻刻本或薛紹彭所刻本𨿽非古刻然元人不能也此石一云明初出天師庵土中一云元順帝北還重氈裹載棄之於路徐中山取置國學

劉餗傳記云蘭亭敍因梁亂流落人間陳天嘉中爲僧智永所得至太建中獻之宣帝隋平陳又獻之晉王廣卽煬帝也帝不之寶後僧智果從帝借搨及登極竟不從果索果死弟子辧才獲焉文皇爲秦王日見搨本驚喜乃貴價市羲之書蘭亭敍終不至及知在辧才處使歐陽詢求得之以武徳二年入秦王府由此而觀辧才之師乃智果非智永求蘭亭敍者乃歐陽詢非蕭翼也汝陰王銍性之謂餗父子世爲史官是正文字尢精其言當不妄蕭翼之事鄙妄狹陋僅同兒戲文皇始定天下威震萬國尫殘老僧亦何敢靳一紙書或者云辧才所居雲門寺有翼畱題二詩秦晁黃三公皆信而不疑此固不足取以爲據至若閻立本繪辧才蕭翼圖則出於何延之等傅會謂爲立本當時之所親見尢非也

○退翁跋國學蘭亭

國學蘭亭爲諸家刻本之冠然不知何時入國學或云元順帝北遁棄之中途明太宗取之置太學中又云出天師庵艸廠土中國子師取置太學廡下觀其所刻非宋人不能疑爲薛道祖所刻換舊石本又云爲李學究曽刻一本獻韓忠獻定州去京師不逺元人移至於此也

禊帖以定武本爲最其眞者已如天吳紫鳯不可得見卽宋人翻刻諸本在世亦少惟國學一石稱魯靈光此冊乃萬曆以前所搨尢不易得也

○云麾將軍碑

李北海有兩云麾碑一爲李思訓在陜西一爲李秀範陽人唐明皇以功拜云麾將軍封遼西郡公葬範陽福祿鄕碑刻於天寶元載此碑久貯良鄕庫中不知何時入都城明宛平令李蔭掘地得六礎洗視乃云麾碑建古墨齋以覆後移少京兆署中止二礎其四礎傳爲萬曆末王京兆惟儉移去汴中

○閣帖【石林燕語】

淳化中嘗出內府及士大夫家所藏漢晉以下古帖集爲十卷刻石於祕閣世傳爲閣帖是也中間晉宋帖多出王貽永家貽永祁公之子藏名書畫最多眞迹今猶有爲李駙馬公照家所得者實爲奇迹而當時摹勒出待詔手筆多疑滯間亦有僞本如李斯書乃李陽冰王宻徳政碑石本也石後禁中被火焚絳人潘師旦取閣本再摹藏於家爲絳本慶曆間劉丞相沆知潭州亦令僧希白摹刻於州廨爲潭本絳本雜以五代近世人事微出絳希白自善潭本差能得其行筆意元佑間徐王府又取閣本刻於木板無甚精彩建中靖國初曽丞相布又命劉燾爲館職取淳化所遺與近時出者別爲續法帖十卷字多作燾體又每下矣

硯山齋雜記卷一

●欽定四庫全書

硯山齋雜記卷二

北平孫承澤編

○書紀

學書不可漫爲散筆必於古人書中擇百餘字成片段者並其行間布置而學之庶血脈起伏有一種天行之趣久之自書卷軸文字不必界畫算量信手揮之亦成準度所謂目權銖兩者也

學書妙在神摹神摹之法將古人眞迹置案間起行遶案反復逺近不一觀之必已得其揮運用意處若旁立而視其下筆者然後以鋭師追之卽未授首亦直薄城下矣

摹法書卽楮札長短亦須經意求與原者不差分毫方易於追步此無他法一似欲作僞迹欺人者則無不肖矣

近時有善作僞書欺人者亦多有優孟伎倆及其撥置古人自運依然傖父面目此固由其胸次猥瑣不能吸攝古人妙處亦是用意規擬時止求踐成迹不能神而化之消歸自己故也

古人作一段書必別立一種意態若黃庭之玄淡簡逺樂毅之英采沈鷙蘭亭之俛仰盡態洛神之飄颻凝佇各自標新拔異前手後手亦不相師此是何等境界斷斷乎不在筆墨間得者可不於自己靈明上大加淬治來

吾輩學書正如壯兒學手搏豈是不能握拳築脊直是要學其勢耳得勢則跳躍顚撲動能制人死命令旁觀者見其雄逸震蕩以爲天地且入其低昻簸弄中奇態溢出矣

唐人書法俱從右軍禊帖中各自紬繹而成如伯施得其朗潤信本得其縝密登善得其婉逸公權得其雄邁泰和得其超卓陸柬之趙模則又全體脫出而乏其神駿其不踐迹而天成者顏平原楊景度二人耳

精墨乃松液所成又經化煉輕升滓濁盡去漬以淸泉磨以瑩石如膏如露濡毫之餘間用吮吸靈奇之气透入竅穴久久自然變易骨節澄煉神明謂之墨僊非虛語也世謂耽書畫者必壽此理也耶

梁武帝學佛精兒陶弘景神僊宗伯唐太宗英武眞君李煜荒淫孱主而皆篤意書法咸有深嗜卓詣蓋由書道中備有眞寂玄曠與夫雄姿綽態可攝種種根性令其醉心耳

米南宮書大小天馬賦有掣銜頓轡不受羈絡之气山谷注李伯時所寫天閒六馬贊矜栗聳峙如就駕鑾輿排仗閶闔蓄千里逺邁之意而不敢逞若坡翁作馬劵與李方叔則髙朗卓犖宛然龍騋步驟延頸顒目以顧艸澤之羣三公筆墨變化往往隨事注精以展其妙如此

林君復得宛陵葛生所茹筆十餘筒云其中精妙者二三用之如百勝之師橫行楮墨間所向無不如意林書淸痩灑落有雪鶴松猿之韻想見葛生所擅當以圓勁不滯爲勲耳

李陽冰忘歸臺銘篆筆細痩緣當時用活石鐫刻歲久漸生刻處幾合石刻而復生天下自有此一種物亦息壤之類也

費補之論書貴有節气畫貴有風味畫之風味易知書何以見有節气蓋謂會古融今靈爽獨運處自備一種勁秀不惟不逐時尙兼亦不隨古人腳根轉耳

東坡先生用李廷珪以下至潘谷十三家墨書杜詩十三篇仍各於其下箋名以玩之相與品墨之次第坡公鑑墨極精又手書杜作此卷眞墨寶也竟不知落何處耳

樂毅論王著所書李白狂艸葛叔忱所書絕交書李懷琳所書大字蘭亭敍徐鉉所書

江鄰幾云永叔書法筆最弱濃磨墨以借其力故知用墨濃淡燥潤得筆者無不如意

右軍英毅卓犖細玩則恬和典雅溢出所謂金玉其相也獻之非不俊邁然芒采四射如八寶中水晶矣

米南宮創意爲雲山簡古蒼老眞有落墨成像之趣敷文卽小涉經營其神渾身入水墨中一一運出令人得坐而索其蹊徑也卽蘇明允文字沈雄簡勁如負嵎之虎威震毛族子瞻兄弟乃若起而搏擲矣然則此數公卽藝事亦居然父子也

沈存中云唐太宗力購羲之眞迹惟樂毅論乃右軍親筆於石而鐫之以爲家法者昭陵之殉亦以其石便於甃耳後溫韜盜發其石已碎用鐵束之皇佑中髙紳學士之子安世爲錢塘主簿存中就其家見之末後獨一海字

世又以爲蘭亭入昭陵正坐此帖之誤蘭亭開皇中已爲祕寶江都隨行久付烈焰蕭翼計賺之說傳奇幻語烏足深信也

存中云三館楷書非不精不麗求其好處到死無一筆世所傳樂毅論正是三館楷書耳

歐陽文忠公題官奴帖以爲皆魏晉人施於家人朋友逸气餘興初非用意自然可喜後人乃棄百事而以學書爲事終老窮年疲敝精神而不以爲苦是其可嘆然鍾繇嘔心裂被張芝臨池池水盡墨曷常不專精篤志惟其專篤故偶然揮運自成神妙耳文忠此言似無眞會

祝枝山刻陳少陽書艸於鎭江郡庠其書言三事一畱李文定而黜汪黃一乞下罪已之詔亟罪不進兵之將一請勿幸金陵此書上卽日被祻而所刻乃其槁艸也山谷擘窠書學瘞鶴銘痩勁淸栗眞出鐵石手腕其行押書亦有透絹處沈鷙痛快墨汁透入絹背卽襯紙亦可裝潢作玩也

樂毅論小中有楷黃庭經楷中有小東方朔畫贊五分中有方丈洛神賦方丈在五分中曹娥碑五分字四分畫力命表三分畫五分字

唐太平公主淫縱無檢知愛樂毅論妙迹則天以織袋貯置箱中授之後爲咸陽老嫗竊出竟付竈火

唐翰林搨書人劉秦妺善臨寫右軍蘭亭及西安帖張天駿有廝養婢善書觀者嘖嘖嗟賞

凡作小楷不可尋常須有法象黃庭經肩有力而腰腳隨風洛神賦頭足用力而胸腹慊然天僊水僊宛然可見樂毅論勁正而遒斂東方朔贊和易而逍遙以寫二賢之情性力命表栁葉溶曳於微風象微臣之遇寵曹娥碑花蕊飄流於駭浪似幼女之捐軀巧畫不能摹雄文不能寫而形容分明可見於翰墨之間此天地之融精鬼神之幹妙所以數帖神護持傳寶百世也

唐文皇令羣臣上奏任用眞艸惟名不得艸遂以艸名爲花押韋陟有五朶云之目宋施結喜收古人押字類而成書魏晉名迹梁搜藏皆令朱異懷充沈熾文徐僧權滿賽押縫唐及北宋人往往以押名通書問𨿽上表章猶或用之近世始施押字於公移以防詐僞而不敢復施於所尊矣余購得蔡君謨手簡實用押名見者疑駭因而落價亦可笑也

王右軍書陸機文賦褚河南亦臨之孫虔禮書揚雄蜀都賦俱有石刻今不甚行

漢宦者李巡請於靈帝令蔡邕考定石經書刻於鴻都門古閹宦好學乃過士大夫如此余聞宋光堯手書十三經刻石今𨿽殘缺尙在杭州府學大成殿兩廡士流未有過而問者經術日衰可嘆也

米元章論書於道君前曰蔡襄勒字沈遼排字黃庭堅描字蘇軾畫字上復問卿何如對曰臣書刷字世皆不解其何語余爲銓注曰勒字顏法也排字歐法也描字虞永法也畫字徐季海法也刷字本出飛白運帚之義意信肘而不信腕信指而不信筆信筆而不信墨揮霍迅疾中含枯潤有天成之妙右軍法也隠然淩轢諸老自占一頭地

宗忠簡公畱守汴京當金人蹂躪之餘百務拮據豈有意營不急者一日於艮嶽遺址得定武禊帖石刻卽遣力輦至行在中途爲斡裏雅布邀截以去後金昌宗以爲祕玩蓋右軍秀傑之筆照曜天地不惟蠻貊通知寶愛卽勲名忠耿之老亦不容屑越於顚沛時也

宣城陳氏世傳王右軍求筆帖至唐栁公權與求筆先與二管戒其子曰栁學士如能用當畱此不爾退還以常筆與之栁果不能用易常者蓋前二者惟右軍能揮運耳余見栁書大小眞迹皆極雄勁尙未能執筆豈能遽窺山陰堂奧哉書道之不易如此

孫過庭書可謂變動之極矣昔人猶以千字一律如風偃艸短之何也

唐石經多妄加攺竄明皇尢喜穿鑿旣亂大學次序又刪去顏淵問仁五句孝經刪閨門一章洪範攺頗陂二字其注老子吾獨異於人而貴求食於毋乃自詫云本無求於二字實朕所加其敢於妄作如此

元大徳間錢塘錢國衡刻十種蘭亭筆法咸有異趣南宋內府五十餘種與韓氏羣玉堂賈氏悅生堂本爾時猶有存者故國衡得選其萃耳

徐州伎人馬盼學東坡書能得其彷佛坡書黃樓記碑其中山川煙雲字皆盼筆坡笑許之遂劖石不復易

漢河南杜子春年且九十能通周官之義鄭眾賈逵往受業焉林孝存以爲不驗之書作十論七難以排之何休亦以爲陰謀之書康成獨知爲聖法故能答其難且序世祖以來通人達士皆有訓詁周官之不廢杜氏力也

蜀王楷書藏書數千卷一一皆出親札毎趨朝於白藤擔子中寫書書法尢謹

孟蜀時毋昭裔少寒微與人借文選不得憤曰吾他日貴當鏤板行之

鄭康成博學遶舎生書帶艸孫知微畫大慈寺壁流彩所至一院盡生艸如錦罽界球剗去復生誰謂才人筆端爲細事耶

寫字之義不徒執筆揮運而已蓋有傳寫摸寫傾寫三義秦始皇三十六年每破諸侯寫仿其宮室作之咸陽勾踐破吳範蠡遁去以黃金寫少伯之形而奉之禮器之漑者不寫

古今婦人書惟渤海髙氏稍存格度其它卽婉弱不勝𨿽以管仲姬日與魏公燻炙亦不免此李漢老曽詠女子寫字句云云情散亂未成篇花骨傾欹終帶軟亦實語也偶閱秦淮諸姬與徐範素君宛若各書題此

永樂中令翰林習書人朱銓金書金剛經洪熙潛邸令江浚金泥寫佛經成弘間尢盛今鬻古者炫飾之悉歸趙魏公矣

書家得一好筆如壯士拾一寶刀得一良墨如統軍者受千艘之餉得數行古迹如行師佩玄女兵符

趙松雪得米顚壯懷賦闕數行取刻本臨書以補其闕凡易五七次終不如意因嘆曰今不逮古多矣蘇滄浪補書懷素自敍前六行細玩亦終似有擬議未混合處

元錢塘人李和鬻碑刻爲業有印記曰李和鑑定石刻印人或持贗本求印毅然不可彼以販鬻餬口者猶能恪守如是若今日收藏士大夫家熾然作僞以相炫獨何心哉

黃庭堅書杜子美兩川夔峽諸詩刻石眉州想見其句法雄沈書腕歷落之妙恨不得摹取一紙爲朝夕之玩黔州有嘉禾堂黃魯直書壁十五字猶在云涪翁晚策杖至此觀江漲雨餘天欲涼

今世所傳石經乃僞蜀相毋昭裔捐俸令張徳釗依唐太和本寫宋元佑中白元均補公羊榖梁二傳宣和間席升獻又刻孟軻書範成大又云孝經論語爾雅廣政甲辰張徳釗書周易辛夘歲楊鈞孫逢吉書尙書周徳正書周禮孫朋吉書毛詩禮記儀禮張紹文書左氏傳不知何人書皆蜀士筆也今人見其楷法類虞褚疑爲唐人未之考耳

黃魯直云老夫之書本無法也但觀世間萬緣如蚊蚋聚散未嘗一事橫於胸中故不擇筆墨遇紙則書紙盡則已亦不計工拙與人之品藻譏彈譬如木人舞中節拍人嘆其工舞罷又蕭然矣

宋嚴羽卿論詩姜堯章論書皆精刻深至具有卓見及所自運顧逺出諸名家後大抵議論與實詣確然兩事議論者識也實詣者力也力旺者能蔑識識到者又能消力語云識法者懼每多拘縮天趣不得泛溢也觀白石書詠滄浪詩自當得之

漢魏以來圖書奇迹梁元帝裒集極多江陵之亡盡付烈焰陳隋稍稍搜聚至煬帝益富立二臺禁中一藏古物一藏法書名繪江都之遊連艫自隨宇文變起倉卒亦踵梁轍與寶玉俱焚唐文皇篤意翰墨購訪日盛祕府所緘固充牣也武后專制寵臣張易之奏請裝治因令善工宻爲摹肖竊其眞者自藏於家易之被誅薛稷取去稷敗爲惠文太子隆範得之而終焚於火宋淳化所刻不知經幾畨脫塹矣善學者不可出手眼神而明之以索古人於象外乎

蔡卞日臨蘭亭一過東坡聞之曰從是證入豈能超勝蓋隨人腳跟轉終無自展步分也

唐人臨蘭亭各自出一種意度右軍平日自書又每種叧出一意度非有意求異以八法精熟融爛胸中隨地出之如水波云葉初無定質可泥耳

唐人崇事法書其治書有四種曰臨曰摹曰搨響曰硬黃臨者置紙法書之傍睥睨纎濃點畫而仿爲之摹者籠紙法書之上映照而筆取之響搨者坐暗室中穴牖如盎大懸紙與法書映而取之欲其透射畢見以法書故縑色沈暗非此不澈也硬黃者嫌紙性終帶暗澀置之熱熨斗上以黃蠟塗勻紙𨿽稍硬而瑩徹透明如世所爲魚枕明角之類以蒙物無不纎毫畢見者大都施之魏晉鍾索右軍諸迹以其年久本暗又所宗師故極意取之也臨書如雙鵠並翔各極其致不必爲步驟之拘非於書有深詣者不能也以故屬之虞褚諸公以下三者則趙模馮承素輩職耳

宋黃伯思東觀餘論辧駁古今法書最爲精刻乃其辧黃庭經一節實欠詳審伯思曰黃庭經帖爲逸少書僕考之非也按陶隠居眞誥翼眞檢云晉哀帝興寧二年南嶽魏夫人所授惟有黃庭經一篇得存蓋此經也逸少以穆帝升平五年卒後二年爲興寧二年此經始降逸少安得預書之又按梁虞和論書表雲山陰壇釀村養鵝道士謂羲之曰久欲寫河上公老子縑素已具無人能書府君能自屈書兩章便合羣以奉羲之爲停半日寫畢攜鵝去晉書本傳亦著是說然隠居與梁武啟又云逸少有名之迹不過數首黃庭勸進樂毅等不審猶有存否蓋此啟在著眞誥前未之考耳而李太白乃有黃庭換白鵝之句相習之謬也伯思自以爲至當矣不知右軍寫道徳經換鵝又寫黃庭經換鵝自是兩畨事而太白詩亦兩見一云右軍本淸眞瀟灑出風塵山陰遇羽客愛此好鵝賓掃素寫道經筆精妙入神書罷籠鵝去何曽別主人一云鏡湖淸水漾晴波狂客歸舟逸興多山陰道士如相見應寫黃庭換白鵝實互用之也考道藏黃庭有數種有內景黃庭有外景黃庭又有黃庭遁甲緣身經黃庭玉軸經魏夫人所出乃內景一種系楊眞人羲寫其外景經老君所作先出行世右軍所書兩不相混也張懷瓘書斷張彥逺法書要錄並載右軍書黃庭六十行褚遂良右軍書目黃庭經書與山陰道士其時眞迹自在又武平一徐氏法書記親在禁中見武后曝書太宗所遺者六十餘函有黃庭何所復疑哉他人無誤正伯思自誤耳

北齊淮南經略使辛術於廣陵獲得傳國璽送於鄴文宣以璽告於太廟此璽卽秦所制方四寸上紐交盤龍文曰受命於天旣壽永昌二漢相傳又歷魏晉晉懷帝敗沒於劉聰聰敗沒於石氏石氏敗晉穆帝永和中濮陽太守戴僧施得之遣督護何融送於建業歷宋齊梁梁敗侯景得之景敗侍中趙思賢以璽授景南兗州刺史郭元建送於術故術以進焉術少愛文史晚更勤學𨿽在軍旅手不釋卷及定淮南凡諸貲物一毫無犯惟大收典籍多是宋齊梁時佳本鳩集萬餘卷並顧陸之徒名畫二王以下法書數亦不少

杭州邵皇親墳吳越時法因寺基也後山壁上有司馬溫公篆家人卦遒勁可觀

趙文敏善用筆所使筆有宛轉如意者輙剖之取其精毫別貯之凡萃三管之精令工總縛一管則眞艸巨細投之無不可終歲任之無敝矣故公書點畫如碾玉錘金無纎毫遺憾也

寫數字必須蕭散神情吸取淸和之气在於筆端令揮則景風灑則甘雨引則飛泉直下郁則怒松盤糾乍疾乍徐忽舒忽捲按之無一筆不出古人統之亹亹自行胸臆斯爲翰墨林中有少分相應處也

荀輿能書嘗寫貍骨治勞方右軍臨之至今謂之貍首帖

王平南廙右軍之叔也善書畫嘗言吾諸事不足法惟書畫可法後晉明帝師其畫王右軍學其書

梁武教諸王書令殷鐵石於大王書中搨一千字不重者每字片紙雜碎無序武帝召周興嗣集句成韻一夕編成鬢髮皆白右軍孫智永禪師自臨八百本江南諸寺各畱一本

王右軍先諱正故法帖中謂正月爲一月爲初月其它正字率以政代之

山谷云右軍似左氏大令似莊周

學書執筆有髙下虞永興雲筆長不過六寸眞一行二艸三指實掌虛

歐陽文忠云予書常使腕運而指不知鄭子經云小字法在掌指大字法兼肘腕魏晉間帖掌指字也

昔人云顏魯公學不如其人於麻姑壇記見之詞不如筆楷不如行有意不如無意於爭坐位帖見之

晉人書法在態中故圓而多逸唐人態在法中故方而多遒宋初諸人猶遵唐矩至四大家而唐法盡變競爲傾側矣

虞伯生云坡谷出而魏晉之法盡米元章薛紹彭黃長睿方知古法又雲長睿書不逮言惟紹彭最佳而世遂不傳紹彭號翠微居士其父師正重摹定武蘭亭其子嗣昌刻智永千字文蓋世有書學者

金人王庭筠與趙秉文黨懷英同負書名秉文號閒閒居士九江碑工李仲寧工於刻字崇寧初詔郡國立黨人碑仲寧不肯刻曰小人家舊貧窶賴開蘇內翰黃學士詞翰遂至溫飽今以爲姦不忍下手時論賢之

山谷艸書靑蓮秋浦歌一卷後自跋云已所作艸書舉世並謂佳獨錢穆父以爲俗反自思省盡攺去俗則世人見之則又不謂佳嗟乎去俗之作安能責俗人賞識此政宜世人不識爲佳王子敬有言外人那得知誠然矣

朱巨川告身一爲顏魯公書一爲徐季海浩書巨川以試評事兼縣令別無功徳表見止以名迹之垂照耀千古

米元章書從褚登善悟入登善深於蘭亭爲唐人秀穎第一

宋髙宗嘗以蘭亭賜太子令寫五百本更換一本

十七帖硬黃本汝陽王思延得於燕都濟南邢子願借之摹勒上石

米襄陽好書天馬賦其最得意爲擘窠大字後題云爲平海大師書後園水丘公觀後有黃子久諸人題跋子久云展視之時有大星貫斗而墜其聲如雷

栁誠懸有小楷淸靜經云眞護命經宋搨下眞迹一等嘉禾項氏又藏其度人經眞迹精妙絕倫

宋人閣帖不入顏平原蓋顏書宋初不甚宗尙至蘇黃諸公始知推尊如子長史記晉魏皆不甚行而班掾最著古人精神發露故有時也

文待詔每旦必書千文一卷

黃山谷曰心能轉腕手能轉筆書字便如人意古人工書無他異但能用筆耳又曰余嘗評書字中有筆如禪家句中有眼如右軍如湼盤經說伊字具三眼也又曰用筆之法欲雙鉤回腕掌虛指實以無名指倚筆則有力古人學書不盡臨摹張古人書於壁間觀之入神則下筆時隨人意又曰筆力同中有異異中有同後百年如有別書者乃解余語耳張長史折釵股顏太師屋漏痕王右軍錐畫沙印印泥懷素飛鳥出林驚蛇入艸索靖銀鉤蠆尾固是一筆心不知手手不知心法耳又曰肥字須要有骨瘦字須要有肉古人學書學其工處今人學書肥瘦皆病又嘗偏得其人醜惡處如今人作顏體乃其可慨然者

東坡先生云眞書難於飄揚艸書難於嚴重大字難於結宻而無間小字難於寛綽而有餘

趙子固孟堅云學晉必從唐入則有間架墻壁僅有三焉化度九成廟堂耳三書之法平正恬澹分間布白行筆停勻不可使一髙一低一斜一欹少涉世俗俗之從生始於徐浩爲書須戒徐會稽之濁李北海之狂濁在跛偃狂在欹斜魯公之正其流也俗誠懸之勁其流也寒態度者書法之餘骨格者書法之祖艸書𨿽連綿宛轉然須有停筆惟大令綰秋蛇爲文皇所譏至旭素始作連綿此黃伯思簡齋堯章所不取也要之晉人之妙不在此法度端嚴中蕭散爲勝耳

翟伯壽問書法於米老曰無垂不縮無往不收

姜堯章曰字法眞多用折艸多用轉折欲少住住則有力轉欲不滯滯則不遒然而眞以轉而益遒艸以折而後勁不可不知也書以疎爲風神宻爲老气遲以取妍速以取勁藝之至未始不與精神通其說見於昌黎送髙閒上人序

虞伯生云米氏父子書最盛行舉世學其奇怪不惟江南爲然金朝有用其法者亦有善書得名而流獘南方特盛遂有於湖之險至於卽之之惡謬極矣

白鹿峯陸樗自嘆有蘭亭癖

顏平原云張長史𨿽天姿超逸妙絕古今而楷法精詳特爲眞正余見長史艸書墨迹獨其楷書卽古帖中亦未見之

研北雜誌云姜堯章作絳帖評旁證曲引有功於今古趙子固目姜堯章爲書家申韓

顧信字善夫居太倉善筆紮從趙文敏公逰每得文敏書卽鑱諸石寘一亭中扁曰墨妙文敏爲其好學樂爲之書嘗爲杭州軍器局提舉

右軍去郡之後有告墓帖旣避王述遂終不出然蘭亭黃庭皆在爾時始出米芾所謂右軍妙迹去郡方佳

書家矜式宜寶蘭亭至於聖教序宋人謂爲院體専書官誥趙子固言其逸筆處不知懷仁從何取入使後人未仿羲帖先爲此俗態觀之可惡

陸子淵云蘭亭無下搨蓋正本旣佳得其一枝半節皆可名世

智永書千字文八百本其眞迹舊在江西袁簡肅家會稽董仲舒家又有不全本在董思白家若刻本則薛氏刻於大觀中余曽見彼時初搨

唐文皇裝潢鍾王眞迹以上者居前下者居中中者居後

米元章云褚臨蘭亭少長字世傳眾本皆不及長字其中二筆相近後捺筆鉤回筆鋒直至起處懷字內折筆抺筆皆轉側偏而見鋒蹔字內斤字足字轉筆賊毫隨之於斫筆處賊毫直出其中世之摹本未嘗有也

東坡作書於捲後餘數尺曰以待五百年後人作跋司馬溫公與範忠宣書一卷宋景濓題云閱此帖者當知治亂之機所系初不可以尋常簡牘視之也

鍾繇摹正考父鼎銘字大如拳非分非篆紙則虫剝蝕盡獨字墨不剝署云庚午五年九月鍾繇摹後有唐太宗宋徽宗理宗元皇慶四禦跋

蘭亭敍六朝時已有石刻今尙有開皇本是隋時所刻唐文皇見刻本遂訪眞迹於越州辧才得之命湯普徹馮承素褚遂良歐陽詢各摹一本原與隋本相似至宋始獨稱定武爲歐陽詢摹下眞迹一等羣公聚訟緣此而起

沈存中云唐太宗力購羲之眞迹惟樂毅論乃右軍親筆於石而鐫之以爲家法者昭陵之殉亦以石便於甃耳後溫韜盜發其石已碎用鐵束之皇佑中髙紳學士之子安世爲錢塘主簿存中就其家見之末後獨一海字李君實云十年前贖得一本正海字獨畱本其闕處有敍書修字數个蓋歐陽文忠再拓本也王獻之保毋帖乃親書於磚而刻之

右軍快雪時晴帖舊在元內府延佑五年出示羣臣令劉賡趙孟俯圖卜徳勒題跋相傳此爲右軍正書今在眞行之間米老亦有此疑

徐文長渭云臨摹蘭亭者多矣然時時露已筆意者始稱髙手

王平南廙得索靖書一紙永嘉喪亂乃四疊於衣中以渡江

虞世南奏艸眞迹中云伏蒙聖慈以臣進呈孔子廟堂記石本特賜臣晉右將軍王羲之黃銀印一顆臣已祇受

唐人書歐虞褚薛皆有蹊徑學之輙易肖似惟顏魯公正書易學行書難摹如爭坐位祭侄文乞米帖鹿脯帖馬病帖送明逺太衝贈裴將軍皆宗右軍而風神絕類立於不測令人轉逺

眉山詩曰吾𨿽不善書曉書莫如我茍能通其意常謂不學可貎妍容有嚬璧美何妨撱端莊雜流麗剛健含婀娜數語極書家妙境

昔人云羲之五十書成黃山谷亦自紹聖乙亥謫黔中得藏眞自序於石陽林宗落筆頓覺超異時五十餘矣老而好學猶足名世書此自箴無以年自棄也

王文安英題朱子墨迹云常讀文公先生書字銘曰握管濡毫伸紙行墨一在其中點點畫畫又曰放意則荒取妍則惑必有事焉神明厥徳夫書六藝之一也學者之餘事而有至理寓焉去古旣逺世之學書者以姿媚妍麗爲工而所書者則又多艶辭俚語無益於世是以先生之所謂一者敬也敬存於心則不至於荒惑而書之體自得有事於此乃能神明其徳先生於書其敬且爾在他人可不愼哉

書史會要王曠導從弟與衛氏爲中表故得蔡邕書法於衛夫人以授子羲之則是右軍父子皆經衛指授也衛受筆法於蔡琰書法之傳在二女子亦自一奇

古來姦雄多任務書如李斯趙髙曹操鍾會劉曜王惇桓溫劉裕劉毅桓元郤超朱溫之屬下至盜賊亦有之梁虞龢論書表云盧循素善尺牘尢珍名法西南豪士咸慕其風劇賊乃亦嫻此眞可怪也戴若思亦工書

虞又云謝靈運母劉氏子敬之甥故靈運能書而特多王法昔人云王氏例能書謝氏例能詩按謝氏自文靖【廋肩吾書品列中之上】已來尙奕萬晦敷方明靈運惠連綜靜朓藻皆擅書名乃至道韞亦云善書知前賢未爲篤論也【謝氏蘭玉集自安石歷梁陳凡作者十六人吳興江聞序安石移葬長興之九鴉岡見吳興掌故集】

世嗤奴書爲不足貴法帖中如吳琚之學米元章王詵之學蘇東坡兪紫芝之學趙松雪錢溥之學宋仲溫黃省曽之學祝枝山俱能入其室亦稱甲觀然則師法前人亦學者所不廢但欲得其神理卽可傳耳至吳原博之學東坡竟無一筆不似亦不能出其範圍迄今原博書猶人所共珍也

米元章一帖曰艸不可妄學黃庭堅而魯直集中有答僧書云米元章書公自鑑其如何不必同蘇翰林元論也乃知二公書素不相可如此見卻掃編

文海披沙記筆之異者鍾繇張芝王右軍皆用鼠須歐陽蘭臺用貍毛爲心蕭祭酒用胎毛爲柱張茂先用鹿毛陶隠居用羊須鄭虔謂麝毛一管可書四百紙貍毛可書八百紙又有丰狐■﹝虫向﹞蛉龍筋虎僕及猩猩毛狼毫𨿽奇品而醇正得宜不及中山免毫若淇泉之鴨毛雀雉毛但取五色相間爲觀美耳

曹�李志與右軍同時亦能書南唐王文秉工小篆自號王逸老意欲與逸少相抗皆以其人偎瑣世不與其書名東坡居士從遊者尙有髙述潘岐以人品平平不得與秦晁張同稱今人不能自樹徒知攀附勝流竟何益耶

唐張旭以艸聖名世畫墁錄雲長安府錄廳有唐吏部郎官題名碑張長史書序楷法整若軍陣云云世言張長史書法傳顏魯公觀此信然

韻語陽秋云米元章書畫奇絕從人借古本自臨搨臨竟並臨本眞本還其家令自擇其一其家不能辧也以此得古人書畫甚多東坡屢有詩譏之錦囊玉軸來無趾粲然奪眞疑聖智又云巧偸豪奪古來有一笑誰似癡虎頭人之嗜好耽著乃至於此元章嘗欲以九物換劉季孫子敬帖不獲其意歉然張蕓叟作詩云倩君出奇帖與此九物並今日投汴水明日到滄溟可以警膏肓於書畫者

詩話總龜云東坡跋元章所收書畫地爲餅未必似要令癡兒出饞水山谷和云百家傳本略相似如日行天見諸水又云拙者竊鉤輙斬趾皆譏元章患淨病及好奪取人書畫語

唐僧智永爲王右軍七世孫皎然爲謝康樂十世孫二僧詩字名家不忝其祖

學書與學畫不同學書有古帖易於臨仿卽不必宋唐石刻隨世所傳形模輙似趙集賢云昔人得古帖數行専心學之遂以名世或有妙指靈心不在此論矣畫則不然要須醞釀古法落筆之頃各有師承略涉杜撰卽成下劣不入具品況於能妙

大觀帖宋徽宗以閣帖摹本出王著手未爲精確詔龍大淵等重將禁中所藏眞迹刻石標題官閥亦有攺定蔡元長之筆也評書者謂在淳化帖之上好古之家每得一二卷以爲奇寶

蘭亭無下搨謂其眞迹旣奇絕摹刻𨿽失眞亦各有所近如得肉得骨之論但定武唐本得其神耳秦中石刻流傳於上黨者娟秀溫潤當是褚河南所摹未知王順伯尢延之曽經辧論否然右軍風神宛然可想

老米研山易薛紹彭甘露莊旣易復請見靳固不出米老詩云𨿽有玉蟾蜍向予頻淚滴紹彭眞忍人哉

宋人名手作獨樂園圖與輞川嵩艸堂並傳畫苑點綴司馬君實許大富貴相當時實止一畝居耳園無廣狹相也白香山自謂東都有美酒者無不造有名園者無不遊圖無人我相也維摩居士毗邪文室攝取三千世界如陶家輪忽復不見是有無相亦不可得也

澄淸堂李后主所刻石賀知章所摹五代時朱溫之子亦刻石所謂貞明帖也宋太宗因之以刻淳化閣帖王著摹手頗癡肥多肉失賀監之意𨿽聲價最髙不堪並視有膚淸神淸之辧矣

宋時聚訟定武蘭亭有損本不損本五字七字之辧近世於聖教序亦然若唐石唐拓流傳海內者未嘗一見所見惟宋搨唐石耳而紛糺何以顯五字無有完善內至於出二字蹤迹俱不可尋矣

智永爲虞世南師作永師書當思永興用筆乃不笨鈍作虞書當思永師用筆乃不板結趙文敏六體千文惟楷書絕類智永蓋以虞伯施參合爲之遂爲古今之絕王雅宜學虞不免奴書之誚文太史日寫智永千字文一本字形頗相肖而筆稍偏矣

蘭亭敍爲宋人聚訟此實右軍眞血脈然王順伯尢延之諸人專復位武一刻無論定武難致果如趙子固捨命寶之日夕臨仿亦有禪家從門入者不是家珍之諭巖頭云須一一自己胸中流出蓋天蓋地去始是了手山谷云世人但學蘭亭面欲換凡骨無金丹眞篤論也

陸文裕公跋云蘭亭無下搨蓋正本旣佳得其一枝半節皆可名世栴檀之林必無雜樹

黃要叔父子寫生頗費時日白石翁以頃刻工力敵之而气韻生動神采煥發所謂以少許勝人多多許其於連城之賞則均耳逸品在神品之上信然

董華亭書坡公大江詞卽以其筆法書之米元章謂東坡畫字趙子固又云偃筆之病誤我蘇公然山谷有云子瞻書爲今代第一挾以文章妙天下忠義貫日月之气自非書家所能爭長也

山谷老人得筆於瘞鶴銘又參以楊凝式骨力其欹側之勢正欲破俗書姿媚昔人云右軍如鳯翥鸞翔迹似奇而反正黃書宗旨近之蓋兄事蘇而弟蓄米自負不小

唐貞觀時楞嚴猶未經翻譯永興破邪論亦世諦流布爾顏魯公頗事道言李北海但作碑版懷素著袈裟犯飲酒戒艸書狂縱不足與寫經手較量功徳唐世學書甚盛皆不爲釋典所用梁肅房融其書不稱惟裴休深於內典兼臨池之能淳熙帖所刻是已至蘇黃兩公大以翰墨爲佛事書不及唐其深心般若故當勝也

古人書皆以奇宕爲主絕無平正等勻態自元人遂失此法余欲集閣帖中最可見者作一書譜所謂字如算子便不是書揺筆便當念此自然超乘而上

書家好觀閣帖此正是病蓋王著輩絕不識晉唐人筆意専得其形故多正局字須奇宕瀟灑時出新致以奇爲正不主故常此趙吳興所未夢見者惟米癡能會其意耳今當以王僧虔王徽之陶隠居大令帖幾種爲宗余俱不必學

月儀帖本出索靖後多散逸不傳此多唐人擬作者筆法亦宗索靖其虛和夭嬌間有豹奴遺意大都爲章艸者必兼右軍乃合不則宋刻輩耳

臨帖如驟遇異人不必相其耳目手足頭面當觀其舉止笑語眞精神流露處莊子所謂目擊而道存者也

楊羲黃素黃庭經眞迹趙文敏有長歌乃其所藏也楊書以郗氏爲師不學右軍父子然翩翩有衝霄之度實自飡霞服炁中來非臨池工力所能庶幾也米元章待訪錄云六朝人書無虞褚習气

內景經全在筆墨畦徑之外其爲六朝人得意書無疑今人作書只信筆爲波畫耳結構縱有古法未嘗空用筆也善用筆者淸勁不善用筆者濃濁不獨連篇各體有分別一字中亦具此兩種不可不知也

書家以分間布白謂之九宮元人作書經云黃庭有六分九宮曹娥有四分九宮是也信本千文眞有完本具於胸中若構淩雲臺一一皆劑而成者米南宮評其眞書到內史信矣欲學書者先定間架然後縱橫跌宕惟變所適耳

孫過庭云旣得平正須追險絕書爲工惟顏行與景度艸得之景度好題寺壁不甚書縑素卽宣和所收亦復寥寥蘇米皆學其書故每多推重

東坡先生少學蘭亭故其姿媚似季海至酒酣意忘工拙字特瘦勁乃似栁誠懸筆圓而韻勝挾文章妙天下忠義貫日月之气

東坡云詩至於杜書至於顏能事畢矣然如畫家評畫神品在逸品之下以其費盡工力失於自然而後神也眞誥云仙官皆有職事不如仙人之未列等級者爲遊行自在書畫皆然卽顏書最傳爲祭侄爭坐位乞米帖皆無矜莊天眞爛漫故楊少師李西臺蘇黃蔡君謨皆宗之也

○惲氏說畫小記

南宗以唐王摩詰維荊洪谷浩爲祖開文人筆墨遊戲法後至董源號北苑南唐人髙逸沈古元四大家皆宗之黃公望字子久號大癡又號一峯最近巨然巨然北宋僧亦師北苑者也故今稱董巨但一峯用正峯長皴數筆則得自北苑也倪瓚元鎭號雲林又號迂翁學北苑兼洪谷意所以獨逸在三家上吳鎭仲圭號梅花道人獨得北苑墨葉兼巨公之長最爲沈鬱黃鶴山樵王蒙叔明初師北苑後兼摩詰細麻皮皴極郁密渾厚其用墨意不離北苑要之黃倪吳王四家總出北苑而各不相似所以能髙自立家若如出北苑一手縱極肖已落第二乘矣豈能與北苑並傳不朽者乎如近世王紱楊基張羽徐賁皆以筆墨遊戲得元人意致亦各成家文徵明沈周仇英唐寅未嘗相襲而董宗伯其昌復宗北苑繪苑風流賴以復振云北宗以南宋劉李馬夏爲標表劉松年李唐馬逺夏圭四家各有奇妙李晞古境界極險然命筆太刻畫至於開辟奧僻一路使人不可到劉極精工然不及李馬逺畫人間傳者絕少澹蕩蕭曠之趣間於殘軸斷幅中得之夏禹玉筆墨最爲深沈又極靈秀創境亦髙奇但所畫皆浙中山水耳世傳北宗以唐李思訓昭道父子爲祖卽世號大小李將軍者俱極工整麗密之致由劉李馬夏輩觀之豈復有二李遺意耶故北宗以李將軍論則可謂衣缽失傳者矣余因斷自劉李馬夏始近人言北宗者惟仇唐仇不及唐之髙秀而精工之極又得士气此最不易得在浙則戴靜庵文進逺宗馬夏然視仇又千里矣因嘆息久之暇日偶與正叔論畫遂記其語

○唐荊浩畫山水賦

凡畫山水意在筆先逺人無目逺樹無枝逺山無皴隠隠似眉逺水無波髙與云齊此其訣也山腰云塞石壁泉塞樓臺樹塞道路人塞石分三面路看兩蹊此其法也凡觀山水先看气象後辧淸濁逺山不得連近山逺水不得連近水山腰回抱寺觀可安斷岸頹堤小橋可置凡作林木逺者疎平近者森密有葉者枝柔無葉者枝硬生於土者修長而挺直長於石者拳曲而伶仃古木節多而半死寒林扶疎而蕭森山形不得重犯樹頭不得整齊山借樹爲衣樹借山爲骨樹不可繁要見山之秀麗山不可亂要顯樹之精神

○畫

謝在杭五雜俎曰自唐以前名畫未有無故事者蓋有故事便須立意結構事事考訂人物衣冠制度宮室規模大略城郭山川形勢向背皆不得艸艸下筆非若今人任意師心鹵莽滅裂動輙托之寫意而止也張僧繇展子虔閻立本輩皆畫神佛變相星曜眞形至如石勒竇建徳安祿山有何足畫而皆寫其故實其它如懿宗射免貴妃上馬后主幸晉陽華淸宮避暑不一而足上之則神農播種堯民擊壤老子度闗宣尼十哲下之則商山采芝二疏祖道元達鏁諫葛洪移居如此題目今人郤不肯畫而古人爲之轉相沿仿蓋繇所重在此習以成風要亦相傳法度易於循習耳

古圖旣不可見尙有散見其名目於載籍中者如曹不興元女授黃帝兵符圖宋炳獅子擊象圖張僧繇漢武射蛟圖衛協穆天子宴瑤池圖周昉楊妃架雪衣女亂雙陸圖燕文貴七夕夜市圖葉仁遇淮陽春市圖王士元緑珠墜樓圖任才仲四更山吐月圖劉宗道照盆孫兒圖李伯時嫁小喬圖無名氏佳人寒食圖趙子昻管夫人烹茶圖周通李陵送蘇武圖何霸瀟湘逢故人圖唐人邨田暝歌圖任南麓玉環並轡圖宋人美人卻扇圖張萱虢國夫人夜逰圖按其名目尙怳惚若見於目中使人飛動不能自己況覩其眞迹乎董華亭常言名畫不必驟見夢見三四度而後見之始佳予謂更不得見亦正佳

畫家畫古人圖像皆須考其時代如冠舄衣褶車服之類一有踳誤杜篹後人得而指之詩賦亦然宋史繩祖學齋占畢稱杜牧阿房宮賦煙斜霧橫焚椒蘭也二句尢不可及謂六經止以椒蘭爲香楚辭言椒漿蘭膏亦然若沈檀龍麝等字皆出於西京以後近世文士作媫妤怨明妃曲而引用梅裝蓮步更爲可笑此皆齊梁間事漢時寧有之邪

吳道子畫鐘馗手捉一鬼以右手第二指抉鬼眼時稱神妙或以進蜀主孟昶甚愛重之一日召示黃筌謂曰若以拇指搯鬼眼更有力試攺之筌請歸數日看之不足以絹素別畫一鐘馗如昶指並吳本進納昶問之對曰道子所畫一身气力色貎俱在第二指不在拇指今筌所畫一身气力意思並在拇指是以不敢輙攺此𨿽論畫實詩文之妙訣讀史記漢書須具此識力

宋徽宗崇寧三年立畫學考畫之等以不仿前人而物之情態形色俱若自然筆韻髙簡爲工此近於空摹之格至今尙之

居易錄宗侄茂京【原祁】爲予仿荊闗董巨倪黃諸大家山水小幅十幀眞元人得意之筆又自題絕句多任務其二云蟹舎漁莊略彴邊栁絲荷葉鬭淸妍十年零落荒園景彷佛當時趙大年【西田園】橫岡側面出煙鬟小樹周遮云往還尺幅巒容寫荒率曉來剪取富春山【大癡富春山嶺】一日秋雨中茂京攜畫見過因極論畫理其義皆與詩文相通大約謂始貴深入旣貴透出又須沈著痛快又謂畫家之有董巨猶禪家之有南宗董巨後嫡派元惟黃子久倪元鎭明惟董思白耳予問倪董以閒逺爲工與沈著痛快之說何居曰閒逺中沈著痛快惟解人知之又曰仇英非士大夫畫何以聲價在唐沈之間徵明之右曰劉松年仇英之畫正如溫李之詩彼亦自有沈著痛快處昔人謂義山善學杜子美亦此意也

王翚字石谷自號烏目山人常熟人畫與太倉王太常時敏王亷州鑑齊名江左稱三王辛未來京師頗自貴重其畫不爲人作特作長幅及冊子八幅相遺其意濃至可感竹垞題冊後云王翚老去畫尢工小幅吳裝仿惠崇曽上北髙峯頂望村村風景似圖中八幅其一仿大癡溪山雨意圖一仿王叔明小景一題夕陽山外山仿巨然一仿趙吳興采菱圖一仿北苑一仿黃子久天池石壁圖一寫唐伯虎詩意詩云吳山多近打魚磯磯上家家住翠微曉日三竿人未起查查山鵲遶檐飛又十月江南未隕霜靑楓欲赤碧梧黃停橈坐對西山晚新雁題詩小著行

溪山漁釣一軸趙松雪畫故相國眞定梁公家物也松雪自題詩云桑薴未成鴻漸隠丹靑聊作虎頭癡久知圖畫非兒戲到處雲山是我師溪上先人之敝廬南山秀色照庭除何時共買扁舟去看釣寒江縮項魚晉齋識見超卓久興僕客京師情因洽甚今晉翁先得歸鄕將與靑山爲主賓漁釣以自適僕情爲之慚於其行畫此以寄意且爲後會之故事云

元佑中舒州有李亮工以文鳴與蘇黃遊又有李元中字畫之工追蹤鍾王與李伯時號龍眠三李同年登進士出處相若今人但知伯時而已

唐詩人人多慕而寫之傳於畫圖如王右丞畫孟浩然吟詩圖之類故白太傅詩云兼聞好事者畫我作屏風前蜀房從眞嘗畫常建冒雪入京圖見圖繪寶鑑

唐詩人以畫名家者首薛稷王右丞次鄭虔顧況張志和張諲劉商圖繪寶鑑云劉方平工山水樹石汧國公李勉甚重之又李林甫善山水類昭道昭道思訓之子林甫思誨子蓋從兄弟也

人知滕王元嬰善作蜂蝶不知嗣滕王湛然亦善畫花鳥蜂蝶官至太子詹事

吳越王錢鏐善墨竹

畫家有兩李營丘北宋李成人皆知之南宋李永亦稱營丘知之者殊少太原王穉登云李營丘以山水擅名爲宋畫院第一謂永也

古人一藝亦有家學翟伯壽籀史云李伯時父虛一喜藏法書名畫伯時自少好之遂悟古人用筆

宋僧智永成都人工小景長於傳摹宛然亂眞唐智永以書名此以畫名

黃鶴山樵畫欵或作王子蒙又或作叔銘

夏珪雪江歸棹捲於浦漵曲港間作麂眼短籬叢竹蒙茸雪屋數椽掩映林薄極荒寒之趣

唐太宗嘗與侍臣泛舟春苑池中見異鳥容與波上悅之召閻立本圖其狀閣外傳呼畫師閻立本是時已爲主爵郎中俯伏池左研吮丹粉瞻望坐賓羞悵流汗歸戒其子曰吾少好讀書幸免面墻緣情染翰頗及儕流惟以丹靑見知躬廝役之務辱莫大焉汝宜深戒勿習此技

書家謂索靖有一筆飛白書畫家謂戚文秀畫淸濟灌河圖中有一筆超騰回折逾五文通貫於波浪之間予謂文家亦有此訣惟司馬子長之史韓退之蘇子瞻之文社李韓蘇之歌行大篇足以當之

硯山齋雜記卷二

●欽定四庫全書

硯山齋雜記卷三

北平孫承澤編

○硯說前篇

蘇易簡研譜曰栁公權論研以靑州石爲第一絳州者次之殊不言端溪自漢晉及唐皆稱研瓦所用者未央宮瓦銅雀臺瓦長沙王吳芮廟瓦卽稱佳品但瓦以陶成終屬泥質泥隨磨而下故研面漸凹而墨亦減色自石研出而瓦研遂稀必然之勢也當唐之季端溪之靈尙閟而未泄故靑州絳州躐處其上如水晶未生玻璃遂居第一耳

山堂肆考曰端溪水中石其色靑山半石其色紫頂石尢爲光潤如豬肝色者佳其貯水處有白赤黃色點者謂之鴝鵒眼脈理黃者謂之金綫紋其山號曰斧柯昔人采石爲研必以中牢祭之不爾則雷電失石所在端溪以水坑爲貴而水坑之中有所謂老坑者尢貴焉果系老坑石色在所不論如相馬者之不以驪黃也靑紫豬肝色餘皆得見之求所謂磨而能發畱而不耗者則空谷足音也眼之有無本不闗研之聲價但有眼者方爲端石則一定不移之理也至於有眼而又必辧其美惡髙下則精而益精之論矣

東坡筆錄曰端石所出巖石爲甲石屋次之西坑又次之然巖石又分上下有活眼淚眼死眼之別圓暈相重黃黒相間黳睛在內晶瑩可愛謂之活眼四旁浸漬不甚瑩明謂之淚眼形體略具內外皆白殊無光彩謂之死眼活勝死死勝無如坡翁論則無眼爲下品矣以余所見有蕉葉靑花瑩然明淨如一段玉璞者玩之令人不忍釋手豈以眼之有無爲髙下哉

唐彥猷曰端石有上下巖西坑後磨惟上巖有眼眼之美者靑黃黒三色相重多者自外至心凡九重其大者尢爲希有或布研中爲下比星房之形其生於墨池之外者謂之髙眼生於墨池之內者謂之低眼世多重下巖眞下巖無眼亦貴者也

邵氏聞見後錄曰端石如徳人毎過於厚而或亷於才不能砥滯歙石如俊人遇輒傾倒失之輕而遇事風生無不一一厭足人意按端石之生水坑者肌理融膩而研磨之際若吸若粘𨿽數十年不攺歙石至堅其新制也誠有如邵氏所云而鋒鋩旣盡則與墨相拒非再爲磨礲不可邵氏之言蓋徒知兩者之新而不知其舊也

稗海曰小湖石在端州之西四十里石色紫而稍燥間有有眼者類雀兒眼但無瞳子耳後瀝石在端州之北十里其色赤紫質亦極細但不甚潤耳性又極軟間有有眼者但一兩暈不能多也蚌坑在下巖穴之下一小溪今已歲久中多崩塞其石久爲風日雨雪所侵性甚堅頑極不發墨其石色正紫而瑩淨間亦有眼色殊駁雜無層暈也大抵諸石在穴中正如石橊子隔楪磈礧各有石井籠絡之其中皆有硯材大小不等旣施斧鑿十分之中可得三四許耳又有一種圓如瓜瓠暈眼甚佳者極鮮得之大抵下巖之價二十倍於上巖下穴之價十倍於半邊山及諸穴半邊山之價十倍於小湘小湘之價十倍於蚌坑蚌坑之價十倍於後瀝後瀝絕品亦不過數十倍也

此論甚詳且備水坑眞君子也諸石非君子而冒爲君子者也精而察之百不失一矣

又曰端州隸肇慶府石出斧柯山距州四十里所謂靈羊峽對山也元有四種一曰巖石二曰小湘石三曰後瀝石四曰蚌坑石而巖石者最精以舟入一小溪卽蚌坑也水陸行八百餘步至下巖自下巖行十許步至上巖自下巖轉而南凡百餘步至龍巖合計上巖凡三穴下巖止一穴半邊山巖凡十餘穴然必以下巖爲勝焉龍巖乃唐初取研處其石色正紫而不及下巖後得下巖遂置龍巖不復取今下巖石已取盡遂取諸半邊巖近亦塞矣可取者惟上巖耳至下巖止一穴泉水浸溢歲久石屑崩塞𨿽千夫終歲掘浚亦不可得也北壁歲亦在水底石色幹則灰靑紫石色濕則深紫其眼正圓有瞳子暈數十重緑碧與黒白相間如畫其靑緑處頗如翡翠色也南壁石者水半石也上巖三穴則土地之巖其中穴卽梅珠巖其下穴今俗呼爲中巖者是也上穴中穴今已崩塞下穴中亦有開路采石之處下無積水上有泉滴如飛雨其石色幹濕與下巖相同但稍多紫色耳北壁者與下巖南壁相類但下巖與南壁石色微帶黃眼有瞳子暈七八重靑黃黑白緑相間不及北壁眼之無暈也上穴中穴石色益黃其眼亦帶黃色半邊山諸巖曰大秋風曰小秋風曰獸頭曰獅子曰桃紅曰荷頭曰新坑曰黃坑其石亦類下巖但眼暈只三四重色亦靑碧可愛惟重層疊暈稍駁雜耳凡巖石俱有兩壁各石三層上爲覆石其質燥甚下爲底石其色頗雜𨿽潤而不發墨三層石之後其上第一層謂之頂石其二層謂之腰石或有眼或無眼第三層謂之腳石無眼大抵有眼之石在本巖中尢爲細潤者也下巖之石謂之鴝鵒眼上巖下穴謂之鸚哥眼上巖中穴謂之雞翁眼貓兒眼半邊山謂之雀兒眼鷯哥眼土人以此別之此說敍述如指掌斧柯山如在目前矣

又曰廣東肇慶府髙要縣羚羊峽對山出研三種巖石爲上西坑次之後磨又次之其色深紫瑩潤其聲扣之淸逺有靑緑黃重暈圓點者謂之鴝鵒眼此巖石也其色赤呵之乃潤亦有鴝鵒眼但色紫紋漫而大者此西坑石也其色靑紫向明側視有碎星光點如沙中雲母幹而少潤者此後磨石也又有子石在大石中匠者識山之脈理鑿一窟自然有圓石靑紫色者琢以爲研可值千金也石分三種分別詳明而指示簡切蓄研者熟之了如指掌矣

又曰潘生爲餘言端研近無佳者成化中羚羊峽出奇石嫩軟如肪以刀剜之方圓隨制迎風乃堅有文成花卉禽魚之狀彩色爛然土人爭掘取之往往爲崩崖所壓守臣封閒之今不可得矣按研譜以子石爲上子石者生大石中色理瑩潤蓋石之精者也未聞有嫩軟如肪者豈精粹之極殆石髓歟研以注水不耗而發墨者爲佳鴝鵒眼爲眞今之有眼者多矣而不耗發墨者難得也截肪石子之說如交梨火棗存其說可也不耗發墨乃研中確論收藏家千百中不能得一也

吳道思曰端研因端州而得名也有曰屏風背有曰宣徳巖有曰梅花坑名亦比比而最佳者則曰老坑蓋老坑者自宋以來取石鑿山成坑坑深里許廣數里許天雨水無所泄則水匯於坑故欲取老坑石者必戽盡水乃可而戽水之費必千金焉且下坑采石從旁而入廣則數里而髙僅三尺許也蓋上下皆砂礫祇此三尺之石又分三層爲界乃有火熖靑花鴝鵒眼黃龍尾種種耳采石者坐一木板傴僂而入鑿之日或止得一二或砂或皮卽得佳者又損者多而全者少故老坑之石以方且大者爲貴焉若巖嘴石則在老坑之口朝天巖則在老坑之背如得水气而溫潤者可贗爲老坑蓋此三地與老坑同一山故相類也老坑之不可得自前代已然然則今之端硯皆巖嘴石朝天巖耳

又曰石色不同有馬肝紫者有鳳咮赤者有龍尾紋者有蕉葉白者大約骨欲堅理欲膩其上有細花浮出自然靑白色者尢佳皆由水石互相涵養經千百年孕成太陰之精此眞下巖之產也此吳君端硯歌約其詩以爲言者也

朱平涵曰端溪舊石久不可得萬曆間采珠內臣至其地測舊坎水深數丈用皮囊汲至百日水盡人縋而下拾取鑿零塊頗多水忽大至縋者亟上得免時憨山和尙在彼覓得致王損庵五六方大者長尺餘髙半之召匠依古式琢成董思白題識細潔瑩淨宛如碧玉天然奇珍可愛細潔瑩淨評端石最當但云宛如碧玉従未見有碧色之端石也

王損庵曰端州硯石中唐以後已漸知名栁公權云端溪石爲硯至妙許渾歲暮自廣江至新興詩云洞丁多鑿石蠻女半淘金自注云端州鑿石李賀歌曰端州匠者巧如神則此時采者已極盛矣蔡絳曰太上畱心文雅大觀中命廣東漕臣督采端溪石硯上焉時未嘗動經費乃括二廣頭子錢千萬日役五十夫久之得九千枚皆珍材也時以三千枚餘二千枚分賜大臣侍従而諸王內侍咸願得之詔更上千枚餘三千枚藏之大觀庫於是俾有司封禁端溪之下巖穴蓋欲後世獨貴是硯也按下巖石在深溪中所謂千夫挽綆百人運斤豈虛語哉豈五十夫所能辦又安得如許珍材蓋徽宗非精鑑人只誇多耳而絳之言又未足信也

新語曰羚羊峽口之東有一溪溪長一里許廣不盈丈其名端溪自溪口北行三十步一穴在山下髙三尺許乃水巖口也匍匐而入至五六丈爲正坑従正右轉數丈爲西坑二門最小從其旁入爲中坑従正坑坑左轉十餘丈爲東坑東坑外卽大江矣坑中水淵渟不竭以罌甕傳水注槽筧中水稍竭乃可下鑿石有三層上層者稍粗中層多鸜鵒眼下層在水底多破碎不受斧鑿凡西中東三洞皆然三洞皆有蕉葉白火捺而東尢美其美也以有靑花點細如塵隠隠浮出或如蟣虱腳者爲上粗點成片者次之蓋石細極乃有靑花靑花者石之精華也外則有若黃龍文者朱砂點者麻鵲斑者水气縈折如一道川流者圓文如水花珠湧有層數者拖緑纎長如玉帶者黃若絲縷名金綫者斑蝕如虫嚙名虫蛀者兩旁色赭名鱣魚邊者凡十餘種其火捺以紫气奔而回礡又如血暈散開有若雲霧之气或小而圓輪若金錢者蕉葉白以純白成大片者黃龍文以黃气散布鴻鴻蒙蒙者麻鵲斑以點黃如粟者朱砂翡翠以紅緑分明者爲上眼大者如五銖錢小者如芥子以活而淸朗有黒睛非肉非淚非死者爲上眼又貴碧不貴黃貴圓不貴長貴陽不貴陰黃明爲陽緑暗爲陰貴多暈暈有至十餘重者大率暈有奇無偶然與黃龍金綫等紋皆石之病也火捺蕉葉白亦乃石皮而靑花之粗者又巖底最下一層不足貴也大抵上下四旁者皆不精上層爲天花板粗燥最下層爲沙板過細又不精惟中層者純深秀嫩一片眞气如新泉欲流又如雲霞氤氳溫柔長暖斯乃石之髓也得之可以盡廢諸巖石矣余嘗得其一名曰水肪其序云端石有五質水質爲上者水之質也水之精華所結虛而爲雲實而爲石人見以爲石吾見以爲水故以水肪稱之肪者水之膏腴也銘曰水爲石命火爲石性斯水之精以玄而聖其質尙柔溫然可敬

又曰唐宋古硯大率老坑新坑等十餘種落墨而不發墨𨿽有墨痕繡蝕古色可愛然不費水不費筆墨未有水巖之美者他若黃坑錦云梅花坑屏風背宣徳巖朝天巖諸石率燥濕渇筆飲墨久用輒成鏡面惟水巖石停墨不漧墨著筆端卽起積痕細薄披之盡脫以姜及浮炭片磨洗宿墨復堅細浮潤如故墨如雲气蒸湧少研輒滿其體重而輕質剛而柔磨之寂寂無纎響按之若小兒肌膚溫潤嫩而不滑秀而多姿握之稍久掌中水滋蓋筆陳圖所謂浮津耀墨無價之奇者也水巖在老坑之內宋治平中於此采硯東坡所謂千夫堰水挽綆汲深篝火下縋百夫運斤而得之者初從頭洞至水坑自髙而卑凡二里許魚貫而入不得昻首直腰中有軒有竇或盤或援乃得而至以豬脂漬布燃照沿洄曲水而行行皆向東初至者爲西洞其石無眼又入爲下巖宋所開坑名曰康子巖者也此巖最寒能傷人又入爲東洞康子巖之前爲南洞多蕉葉白其後爲北洞口石彌純粹水彌深緣外近江水久必有穿漏之患者昔人取石畱數柱支之以防傾圯名爲東畱柱西畱柱今亦並取之以木柱代矣凡石之外皆有粗石粗石內連臕剖臕乃得石火捺者石之堅處血之所凝故其色紅紫或黒也蕉葉白者石之嫩處膏之所成故其色白也其一片純潔無斑颣眞紫碧靑微有靑花如秋云錦宻或如水波微塵視之不見浸於水中乃見必須心如毫髮乃知其妙此石乃在窮淵水之所凝雲之所成玉而非玉冰而非冰水爲其气云爲其神其石之質欲化而冰之體已堅此眞端溪之精英其價過於瑤瓊者也凡香有結石亦然香木之結者爲香端石之結者爲硯其石大至數尺去其不結者取其結者僅得掌許故硯之大而佳者最難得通計水巖中石之結者無幾非片片皆精好也

又曰端溪之南第一峯第一條坑爲水巖第三條爲文殊坑當中一條爲虎坑水巖之上爲屏風背爲朝天巖爲新坑爲巖仔爲宣徳巖宣徳巖久已無石西洞今亦鑿穿江水入焉不可以復鑿卽鑿亦僅容二斧四人而已中洞尙可容六斧十二人東洞可容四斧八人此巖自宋治平四年重開者內官魏封勒名其上封與江西石匠數十人被巖裂壓死洞中今巖中有魏太監墳塟其客魂而已石匠常爲怪叫呼擲礫以嚇人入洞者毛髮凜然憂鬼魅之爲害或亦山靈不欲精華盡出於人間也他若亞婆坑在峽北從第一條坑而入黃坑在峽南從龍華寺後而入石皆有眼而色紫質粗梅花坑在峽口東從沙步曲水邨而入石亦多眼眼大而暈重不甚分明質靑亦粗則山靈之所不甚吝惜者也當宋時水巖未開取石者皆於七星巖北將軍嶺之下名爲將軍坑其石色黒無眼質亦粗至今黃岡硯賈尙取之然諸坑皆易取惟水巖積水淵渟非具大力者不能取取必於冬始於春終天寒江落峽水稍淺乃可列炬而入杓泉而出金錢之費甚不貲然得佳石無幾蓋天地之精華有盡一卷之多與蛟螭爭於水府崖壁一坼性命齊捐可不畏哉大抵佳石之得良有命焉不可以人力彊求余少頗蓄硯以熊制府所開石爲最次則某藩王所開石今時石皆不如昔蓋端溪之精華亦已盡矣能勿貴哉

又曰磨硯先以水巖口之前亞婆井粗石磨之須以靈山寺前細沙和粗石磨之次以蚺蛇坑之石細磨之又以飛鼠巖之石細細磨之然後上蠟使顏色增潤或僞爲佳眼於其上而蠟以沃之亦可觀大抵石以純粹無諸瑕疵色如羊肝淡紫生气蒸蒸者爲上眼非所貴也水巖率無眼眼者石之筋絡亦石類耳然石美亦不妨有眼相傳下巖舊坑卵石色黑如漆細潤有眼眼中有暈或六七眼相連叩之淸越研之無聲著墨不熱無泡良久微浸若油艷美此種至慶曆間已少矣中巖在山半名半邊巖其卵石紫嫩肝色細潤有眼小如菉豆有條紋或白或緑扣之及研皆無聲外有黃臕包絡久用鋒鋩不退宋時此坑取之亦竭矣中巖新坑石色淡紫眼如鴝鵒有暈其嫩者扣無甚聲磨墨有微聲久用鋒鋩退乏此不及下巖逺甚上坑舊坑有靑紫新坑石皆灰色紫亦粗燥眼如雞眼大扣之磨墨皆無聲有松板紋久用光如鏡而比中巖又遠不及總之水巖石佳者有窮自宋至今英華日消金礦銀坑砂窟且已告盡而況於九淵神髓之美踰瓊瑤者乎

侯官髙兆固齋曰端州分野值星紀僧一行曰天地兩界山河與天之云漢始末謂星紀得云漢降气爲百川下流云羚羊峽距郡東三十里束三江之水其山產石類瑊玏唐宋以來才人文士采作硯材蘇文忠稱爲寶石蓋東西粵扶輿之气所蘊閟也未至峽十里爲大蕘山皆牛毛細皴宛如畫境峽山靑蒼對峙江流泓淨頗似嚴瀬峽石之礦凡十有一北岸坑曰附婆曰白婆墳其石質黯黝不鮮佳者亦有火捺紋蕉葉白可亂水巖朝天巖惟靑花中黃星宻灑如塵眼大於螺若人張目湛湛無神眞賞家以此辧定碧點長斜似眼無瞳每石一片可得十二三點十數點者梅花坑在峽外三水境中峽將盡岸南山■﹝土幻﹞有洞書宋治平四年差太監魏某重開土人名曰巖仔坑其石叩之聲泠泠久磨能滑旁有冢相傳其時開鑿中虛崩閉數百十人太監死焉守者葬其冠服於此坑下度小山曰新坑其石細潤微靑蕉葉白亦靑西上越水澗隔裏曰朝天巖隔裏者土人名坑爲隔裏也其石堅實不能滑膩火捺紋成結不運若蠟炬著堊壁斜焰及燒損几案處蕉葉白色晦气黃純潔無痕者亦可貴古塔巖之石比朝天巖無火捺紋蕉葉白古塔巖後爲屏風背具石木如譬豬肝曝於風日宣徳巖在屏風背下去水巖二里許其石彷佛水巖今不可得巖仔坑東有洞廣如屋曰棲安洞舊時開坑石工所棲之處又東有小山圓阜下爲小坑折上數十武有萬曆二十八年差督理珠池市舶內官監太監李鳯開坑封坑月日立石洞臨江口小於圭竇石工裸身盤盛豨膏燃火腰縋螺旋而進入洞西轉有淵不測先投以石聞水聲急轉西折不則投深淵矣正洞容工一二十人由正洞入西洞漸寛東洞舊納四人二人運鑿二人仰臥膝前置磁盤燈於胸以燭之不能坐立以捧今容七錘且十四人矣三洞正洞之石上上次東洞西洞又次之土人皆名曰老坑石凡三層上層近山沙逺漏如蠧蝕曰虫蛀其質微遜中層常有翡翠雜拉火捺紋蕉葉白其絕品也東瓜穰靑花及眼生蕉葉白之下石工所名下層石也又下麻鵲斑紋成魚凍或如唾涎亦有眼眼中瞳含沙多脫去此中石時有蔚藍者秀色可餐不一見下此底板石雲中層下層火捺紋如朝霞蔚起散若馬尾若刷絲縈繞絢采熊熊大當錢有芒曰金火捺品上上黝然黑色曰鐵捺如蚓曰鳯涎皆石疵蕉葉白上下四旁必有火捺紋掩映舊坑皎潔比紈素近坑白中雜出靑花也靑花上品若澗沚細藻朱碧瑩然濡縷又如魚兒隊行靑花明顯如石花菜者石工稱爲芋紋品中中三洞眼各異正洞眼赤圜如珊瑚鳥目石嫩眼侵土气者若象牙其瞳分明亦足賞東洞眼碧色數暈對之奕奕射人曰鴝鵒眼圓正明媚者不易得他洞偶一有之西洞眼黑圜瞳一黍如豉三洞石正洞下層第一入手溫潤柔膩有生气鮮潔蒨麗磨之與墨相親摩挲心動東洞西則深處曰飛鼠巖其石有紋曰黃龍斜亙石面工指爲瑕正洞亦有黃龍紋遊揚如雲气如薄羅足移人情三洞俱在水中冬日引水盡乃可取正洞北潭底水深不可引時有鬼神東洞經傾仄水工列小童長跪舉杯勺揚水水乃涸以故開坑必先引水閱月費金錢至累千金舊制把總一員專轄守坑律令盜坑石者比竊盜論其厲禁如此永樂宣徳間兩開坑未幾俱罷去崇禎末蜀人熊文燦總督兩廣日指揮蘇萬邦致石工於江西縕火中夜開坑不敢在日中也丁亥後守禁罷至今凡六開坑工受官役計日有程不擇膚理鑿伐坼裂宋元明五百餘年未聞也大抵石理日剝精華日盡气韻顏色不能一執成說要以老坑具妍姿者爲定余至端州正值開坑所見三十年前石與今異訪之石工其言殊別徵其說各護所偏余旣喜身親古人未言之見聞復重慨夫文明之璞一旦割裂而出天地眞蘊山川元气漸至竭耗不數十年此山便成陵谷無復問津之處爰述於編陳元孝跋曰硯之用發墨不損毫二者盡之矣不損毫常硯皆能之惟發墨之妙非親試水巖不知也他硯粗則挫墨細則拒墨水巖不然玉肌膩理拊不畱手著水研墨則油油然若與墨相戀不捨墨愈堅者其戀石也彌甚以他硯並之水之分數同墨同手同而爲研之數水巖常少於他十之三四每春夏間積雨時墨竟日用之則必有稜角軟腐反張之患惟水巖可免此病驟以他硯易之頃刻不勝其苦矣硯槽之水隆冬極寒他硯常冰而水巖獨否具此數妙𨿽使椎朴無文猶將拂拭用之況其體質之美千奇百變不可殫窮豈南離文明之徳獨萃於端溪耶固齋所考剖析辧證已無遺義然近歲往往有一二所新出之石气韻顏色幾足亂眞不深心識別鮮不爲所眩惑亦有出自水巖如固齋所云精華日見不能一執成說者又不可不辧也

張世南遊宦紀聞曰硯品中端石人皆貴重之載於譜記凡數家取予各異或佳其有眼爲端或以無眼爲貴然石之靑脈者必有眼嫩則多眼堅則少眼石嫩則細潤而發墨所以貴有眼不特爲石之驗也眼之品類不一曰鸚哥眼曰鸜鵒眼曰了哥眼曰雀眼曰雞翁眼曰貓眼曰菉豆眼各以形似名之翠緑爲上黃赤爲下諺謂火黯爲佳然亦石之病也髙廟嘗書翰墨數則以賜曹勛其一云端璞出下巖色紫如豬肝宻理堅致瀦水發墨呵之卽澤研試則如磨玉而無聲此上品也中下品則皆砂壤相雜不惟肌理旣粗且復燥而色赤如後歷新背俱不可用制作旣俗又滑不畱墨且石之有眼余亦不取大抵瑕翳於石有嫌況病眼假眼韻致尢不足觀故所藏皆一段紫玉略無點綴已上皆聖語石眼少而色正者方爲佳物

王損齋筆麈曰爛柯山在髙要縣東三十六里峯頂常有紫霞蓋寶石之气也石之佳者紫气鮮潤如臙脂中有靑紋謂之靑絳其文如雲霞如錦綺李長吉集中所謂靑花紫花硯者是也長吉詩云踏天磨刀割紫雲傭刓抱水含滿唇暗灑萇弘冷血痕劉禹錫詩云玉蜍吐水霞光淨彩扇揺風絳錦鮮非目覩斯石不知是詩狀物之工也

又曰硯譜云下巖北壁石背爲泉水所浸彌漫湧溢下流爲溪巖之中歲久崩摧石屑翳塞積水屈曲淺深莫測以是石工不復能采矣今世所傳下巖硯皆唐五季國初時物觀此則今世所傳宋貢硯非下巖石彰彰矣至萬曆卄七年采珠內史奉詔開采使蛋人泅而取之則塊生其中有黃臕如玉璞然鑿去始見硯材然百不得一焉於是下巖石始復出世

又曰歐陽永叔云端石以子石爲上在大石中生蓋精石也而米元章非之謂嘗徧詢石工云子石未嘗有其在巖實於大石板上鑿豈有中包一子者余意其說必確今乃知下巖石品貴重鄰於寶玉皆有粗臕裹之如子之在胎胞故名之曰子石耳米氏又云下巖旣深工人所費實多硯直不補故力無能取近年無復有聞則知所詢石工所見乃半邊石巖及蚌坑石耳豈復知有下巖子石者哉

又曰端石堅潤如玉而著墨如泥蓋天生硯材也宋時下巖旣不可得而蚌坑等皆山中常石故宋髙宗翰墨志與蘇東坡範石湖輩皆謂端石不發墨而新歙之龍尾方城之葛仙公巖山溫州之華嚴寺巖石品出其上豈定論哉新歙硯絕無佳者而宋硯光滑拒墨特甚蓋用久則鋒鋩頓盡遂成棄而方城溫州兩石今絕不聞可硯者惟下巖端石萬古如新今日所得直追中唐逺出宋硯之上何啻千百倍亦一時之盛也

又曰聞之自嶺南來者云彼中良硯材多石璞解去粗臕乃得之有重十餘斤者

姚寛西溪叢語曰端硯下巖色紫如豬肝宻理堅至溫潤而澤儲水發墨叩之有聲但性質堅礦斷裂尢多瑕疵秋楓巖石色微淡可亞下巖而堅潤不及梅根巖一名上巖二巖俱沙壤相雜無水泉之潤故色淡而燥肌理稍麤然中巖猶勝上巖新坑石色帶紅紫其文細宻材質厚大無瑕然止是崖石頗乏堅潤後崖石與新坑略相似又處其次西坑六崖石色靑微黑佳者如歙石粗羅紋而發墨過之石眼圓暈數重靑白黃黑相間極大者爲最勝土人以晶瑩圓明中無瑕翳者爲活眼形模相類不甚鮮明者爲淚眼形體略具內外皆白殊無光彩者爲枯眼

魏泰東軒筆錄曰余爲兒童時見端溪硯有三種曰巖石曰西坑曰後瀝石色深紫襯手而潤幾於有水叩之其聲淸逺石上有點靑緑間暈圓小而緊者謂之鸜鵒眼此乃巖石也采於水底最爲土人貴重又其次則石色亦赤呵之乃潤叩之有聲但不甚淸逺亦有鸜鵒眼色紫緑慢而大此乃西坑石也土人不甚貴重又其下者靑紫色向朗側視有碎星光照如沙中雲母石理極慢幹而少潤叩之聲頗重濁亦有鸜鵒眼極大而偏邪不緊謂之後瀝石土人賤之西坑硯三當巖石之一後瀝硯三當西坑之一則其品價相懸可知矣自三十年前見士大夫言有得端巖石者予觀之皆西坑石也邇來士大夫所收者又皆後瀝石也豈惟世無巖石𨿽西坑者亦不可得而見矣

本朝宋弇山端硯說曰端溪距肇慶三十餘里在羚羊峽中江之南抝一小河入入卽達溪溪繞眾山之足盤回頗逺所謂舊坑者已湮沒百餘年矣坑采石久深踰數丈地中流泉滮發與溪流匯竟成巨潭不可入也石工乃采之新坑坑亦近百餘年石亦竭水復如之比乃采之朝天巖巖石具靑紫二色中有筋膜作黃緑紋質微粗燥初用亦利墨用之年餘則石亦漸膩墨亦不發但叩之則其聲淸越且久潤可作几案供爾間有新坑石藏久者冒爲舊坑懸價甚昻非數鐶不能得新坑色如紫玉瑩潤無膚理纎瑕不生墨所經易發置之匣中余漬亦能經宿不消日常易摧毫不如舊坑之細順天人膩也辧硯者不在聲之有無而在相其質質有二有有眼者有無眼者眼亦有二靑紅緑別白在外黃暈在中居心有墨子一粒儼鴝鵒目突起者謂之活眼其它自一以至雙或蛾眉或三星或斗文或星宿海文或髙下玉筍斑文皆可貴也獨死眼則稱劣焉死眼者外無靑赤綿痕黯然一斑若豆子中作黑暈𨿽亦隆起但周石不過一二眼質最居下也至於石之良劣則不在眼之有無其稱有眼爲佳者物好異耳使紫玉瑩然亦自可貴何必棄瑜而取瑕耶順治中靖藩鎭粵移閩聞舊坑名思得之乃出多金募水工車水水盡見坑遂采佳石以出於是諸司亦捐俸錢各采一二役旣竣仍導水歸坑而舊坑之石乃得再見人間矣近來粵地亦間有售者一硯之價至索數千金誠鴻寶也余兩見友人所蓄舊坑色具紫黑質微滑稍加撫摩則濕潤應指而生呵之研墨可以作字磨墨按納不待用力而滃然蓬勃少注水粒許可以竟日津津而絕不病頴與新石迥殊案頭獲此差足樂也東坡謂一錢可以買擔水供數月何用擇石爲此矯癖語耳豈通論哉

○硯說後篇

新安誌龍尾山在婺源縣東南開元中獵人葉氏逐獸入山見疊石瑩潔攜歸刋成硯南唐元宗時歙守獻硯薦工李少微擢硯官髙似孫硯箋雲龍尾石在水中極溫潤性堅宻聲淸如玉歐陽公硯譜天下之硯四十餘品歙硯龍尾石品居第三歙州硯譜云羅紋山亦曰芙蓉溪硯坑十餘處硯坑訪於彼俗𨿽有龍尾山實無石好事者相傳多雲水中石

續博物志曰硯譜載天下之硯四十餘品以靑州紅絲石硯爲第一端州斧柯山石爲第二歙州龍尾石爲第三江南省誌歙硯出龍尾山以靑色緑暈多金星者爲上郡誌又稱有刷絲石棗心石小斑紋粗羅紋細羅紋瓜子紋總出深溪者始可珍重自南唐置歙硯務搜取殆盡矣

範石湖婺源硯譜龍尾硯石秀潤玉質天下硯石第一今其穴塞已數年大木生之不復可取或因洪水漂薄砂礫間得異時斧鑿之餘至瑣碎者亦制爲硯縱橫不二三寸稍大者卽是故家所藏舊物士大夫旣罕得見故能察識者少遂以端石爲貴端石絕品猶不能大勝刷絲東坡鳯咮硯銘云生金龍尾羞牛後此乃武夷灘石耳那得度龍尾前一時謔語非確語也

歐陽文忠曰歙石出龍尾溪以金星者爲貴龍尾硯在端溪上而端溪以後出見貴耳夏曉堂曰龍尾之新也質粗而傷筆龍尾之舊也質堅而拒墨未可以駕端溪而上之

東坡贈龍尾硯詩曰君看龍尾豈硯材玉徳金聲寓於石坡公文忠門人亦一時風气如此

稗海曰徽州婺源石產水中皆可爲硯材品色頗多一種石理有星點者謂之龍尾石蓋出於龍尾溪其質堅勁最能發墨前世多用之以有金星者爲貴其石理微粗以手摩之索索有鋒鋩者尢妙以深溪爲上或如刷絲羅紋棗心或如瓜子兩兩相對又有一種色靑而無文大抵硯質以精潤發墨者爲佳又有祁門縣文溪所產石色靑紫石理溫潤發墨較後瀝石差堅近時出處價倍於常土人以石材厚大者爲貴薄小者次之又徽州歙縣名小溝出石亦靑潤可作硯但石理頗堅不甚發墨其紋亦有刷絲者緣土人不知貴重故不用耳今之名龍尾而不能發墨者必小溝產也卽文溪亦不可得多而況眞龍尾哉

稗海曰歙硯石出龍尾溪堅硬發墨逺勝端溪此卽歐公之論

唐彥猷曰紅絲石硯出靑州石外有皮須磨礲去之其裏紅黃相參裏黃者其絲紅理紅者其絲黃須飲水使足然後可用不然則燥渴矣用之不減端石也此論與歐公龍尾說相枝拄然欲以抗端溪更愚矣飲水不足則燥渴尙得爲佳品耶

稗海曰鼉磯石出登州鼉磯島中島距蓬萊百餘里有石之可硯者金星雪浪頗爲世重故取之者不憚於沒溺焉此又硯石之別種也

山堂肆考曰宋張仲機有龍尾紫石東坡以銅劍易之據此則龍尾亦有紫色者矣

東坡雜記云建州北苑鳯凰山有石聲如銅鐵作硯至美有如膚筠又云僕好用鳯咮硯論者多異同蓋少得眞者多爲黯淡灘石所亂耳子由硯錄序云北苑鳯凰山咮潭中石蒼黑堅致如玉以爲硯與筆墨宜熙寧中太原王頤始發其妙然石性厚薄者不及寸

按胡仔溪漁隠叢話云鳯山石頑燥非硯材土人未以爲硯若劍浦黯淡灘有一種石黑眉黃眼人以爲硯鳯咮必此灘石也又云鳯凰山之後有一泉廣三四尺石甃其底特一小井子由所云咮潭其地初無之又安得潭中石以爲硯乎蘇氏兄弟爲王頤所紿耳

歐公硯譜子石在大石中生蓋精石也而俗訛傳遂以紫石爲上唐彥謙硯錄雲山有自然圓石刻其璞得焉謂之子石

葉少蘊曰東坡作鳯咮石硯銘云出北苑鳯城山余至建州求之無有蓋南劍黯淡灘石也此石有二種其一出鹵水去黯淡四十里細潤而不甚發墨黯淡灘石宜墨而膚理不逮

稗海曰南劍州黯淡溪水中出石質深靑黑而光潤扣之有聲作硯發墨宜筆土人琢治爲香壚諸器極精致東坡所謂鳯咮硯者是也

栁子厚栁州山水記曰壁曰龍壁其下多秀石可爲硯

劉澄之江州記曰興平縣蔡子池南有石穴深二百丈許石色靑堪爲書硯

四譜曰絳縣人善制澄泥硯縫絹袋盛泥置水中踰年而後取則泥已實囊中矣陶爲硯水自不涸

稗史曰歸州大沱山石出江水中其色靑黑有紋斑如鷓鴣質頗粗可爲硯土人互相貴重甚發墨峽人謂江水爲沱故名大沱石

宋朱輔溪蠻叢笑曰金帶系硯石出黎溪今大溪深溪竹寨溪木林岡石皆可亂眞紫石勝揭石熟猺亦能礪砥黎溪爲最蓋於淘金井中取之近亦難得有紫緑二色圍黃綫者名金帶系

洮石硯乃硯之佳品余所深賞以爲在端溪之上而古今論者絕少惟馮內翰延登雷禦史淵二詩頗盡洮硯之妙馮詩云鸚鵡洲前抱石歸琢來猶自有淸輝蕓窓盡日無人到坐看玄云吐翠微雷詩云緹囊深復有滄洲文石春融翠欲流退筆成丘竟何益乘時直欲礪吳鉤觀二詩則洮硯之足珍信夫

四譜曰魏銅雀臺遺址人多發其古瓦琢硯甚工貯水數日不燥世傳昔人造此臺其瓦俾陶人澄泥以絺綌濾過加胡桃油埏埴之故與他瓦異

○銅雀硯辧

崔后渠彰徳府誌辧硯云世傳鄴城古瓦硯皆曰曹魏銅雀磚硯皆曰冰井蓋徇名而未審其實魏之宮室焚蕩於汲桑之亂趙燕而後疊興代毀何有於瓦礫乎鄴中記云北齊起鄴南城屋瓦皆以胡桃油油之光明不蘚筒瓦用在覆故油其背版瓦用在仰故油其面筒瓦長二尺闊一尺版瓦之長如之而其闊倍今或得其眞者當油處必有細紋俗曰琴紋有花曰錫花傳言當時以黃丹鉛錫和泥積歲久而錫花乃見古磚大者方四尺上有盤花鳥獸紋千秋萬歲字其紀年非天保則興和蓋東魏北齊也又有磚筒者花紋年號如磚內圓外方用承檐澑亦可爲硯宋刺史李琮元丰中於丹陽邵不疑家得唐元次山家藏鄴城古磚硯背有花紋及萬歲字與鄴中記合又曰大魏興和二年造則唐賢所珍已出於南城矣

○飛亷館瓦

元王文定惲秋澗集有飛亷館瓦硯歌略云劉郎杳杳秋風客神鳥冥飛憶初格豹章爵首尾蟠蛇建章千門風冽冽云云此亦在銅雀之前知漢瓦無不可爲硯也吳震方靑壇曰端石出肇慶府羚羊峽有上巖中巖下巖之別有水坑旱坑之分有舊坑新坑之目其宋時舊坑包公所謂不持一硯者今亦無所得石矣其石之精粗美惡人人聚訟皆由身不至端溪以耳爲目此倡彼和究莫能得眞石也彼地惟一僧及二三武弁識之蓋以前當事者開坑令其監督日與土人石工及好事收藏者講究故能略識其梗槪也大約不論石之大小眼之有無以細潤光嫩者爲上其發墨與否久而後貴初出未有不發墨者也造爲種種異名以炫逺近古無此也其眼不論大小以層次分明色澤圓活者爲佳藏硯之人故自矜許掌大舊坑非數千金不可致至於城外廟前肆中所賣者皆屏風巖旱坑之石其價極賤卽新坑亦不可得矣端溪龍尾俱見其佳者鼉磯島亦曽見之不甚佳也讀楊月湖憶硯詩云常山硯多靑紫色不徒發墨仍潤澤則常山亦有硯材矣詩中云獲之如得琮璧失之如喪珍奇則推許未免過情亦人各有好不可彊乎但云上品更多有紫袍玉帶者何其與楚中浰溪石相類也先生名亷字方震江西丁酉解元

硯一名墨海黃帝得玉一紐治爲墨海篆曰帝鴻氏之硯然則硯墨之來久矣

硯山齋雜記卷三

●欽定四庫全書

硯山齋雜記卷四

北平孫承澤編

○墨譜

程君房【玄元靈气第一陳玄墨制樣極大寥天一有時出玄元靈气之上冩經墨次之玄璧下程君房印一面盤螭上有好品字】

方於魯【靑麟髓大墨佳日樓靑麟髓小墨有世寶字第一亦有寥天一九元三極墨於魯超世之墨於魯墨用熊膽舐之苦者佳】

程彥輔【九玄三極墨楷書邊微髙】

羅小華【一字少華嘉靖時人卽嚴世蕃之食客羅龍文也】

邵靑丘【爪墨上有靑門遺三字嘉靖以前人極品墨有海陽艸書字】

吳去塵【太極圖百子文上盤螭鈕旁有去塵監制字名名望字去塵又名拭】

吳百昌【紫雪上有玄枵之精原始之液九轉百煉神明紫雪十六字銘寥天一一而刻玄象監制】

吳玄象【又作楷書上下作雲頭玄象】

潘方凱【石蓮祕寶開天容如韋軒寶藏潄金】

潘方回【宜宜堂】

潘嘉客【客道人】

方伯闇【寫經墨】

方敷逺【碧水神珠】

程孟陽【松圓閣古松煤墨陰有銘陽有孟陽象又有松閣墨大書程孟陽字】

方澤逺【一笏金】

方廣居【神髓】

宣徳年造【長寸許塵不容搰者最佳又有龍鳳大定亦佳物也】

以上系桐城方密之所列

方正【牛舌墨冇極品淸煙四字嘉靖時人今不可得矣】

余端蒙【上有墨精二字】

汪【仲嘉合造李法墨有百年公孫如石一點如漆二語】

汪仲嘉【自造山竈輕煙復古墨上有復古二字】

汪季常【一莖艸墨上有萬曆庚戌字】

葉環源【玉髓墨陰書環源陽書玉髓共四字形小而圓又冇方者上有奎星象亦精】

吳幹古【秋葉墨】

黃賓王【龍文雙脊墨萬曆辛亥年制冇放言居士銘】

紫雲閣藏墨【壬寅春制不書姓名】

吳君章【太紫重玄墨守玄居監制又有天峯神物墨】

方澹玄【非煙墨萬曆癸丑制】

吳喬年【知止堂柔翰墨萬曆戊午制圭形】

詹云鵬【金盤露墨有落花流水形潄金】

季園墨【無姓上有徳藻堂水蒼玉字】

吳藎卿【冩經墨小不盈寸上書心經一卷】

羣玉冊府墨【大圓形不書姓名】

汪美中【一莖艸墨天啟甲子制】

吳叔大【天琛仿古墨小如筯又有軟劑天琛有仿承晏墨字又有新安上色墨亦天琛上刻玄栗齋墨此叔大第一墨也又有雪堂義墨亦刻天琛字】

徐伯經【龍賓墨】

吳鴻漸【潄金靑麟髓又有玄虯脂爲桑林裏第一墨】

吳汝修【艸玄亭墨旁刻庚戌字楷書雙螭嵌珠上有倒香字小圓印潄金】

吳康虞【龍香劑說虎齋藏刻庚戊字灑金嵌珠又有十笏齋墨篆書兩旁萬曆甲辰年制行楷】

汪儒仲【墨皇快雪樓藏有己未楷書字】

吳肇一【觀妙齋墨萬曆壬子楷書潄金嵌珠】

吳云卿【玄玉吳云卿珍藏八分書】

方林宗【靑藜光蘊眞閣藏歙方林宗爲朱太先生珍賞上下雲頭方印林宗二字】

空賞齋【無姓名楷書潄金嵌珠】

曹和初【函一墨有尙友齋印一面刻曹和初制】

閒道人【玄精墨一面閒道人三字八分書下冇東岡印落花流水式塗金】

吳大年【爽閣墨一面刻壬戌大年氏藏灑金圓扁闊一寸長倍之仿李法墨一面刻水華居珍藏上壬戌字潄金綫邊】

虛白齋【一而刻壬戌年制行書灑金綫邊上圓疑亦吳大年也】

浚明【野弦堂藏墨一面崇禎元年楷書圖印有家字方印浚明字】

吳元養【延陵吳元養墨篆書崇禎年造楷書鎭紙式】

羅小華【一池春緑四行書字一面刻盤螭戲水上旁有小華逸史字又水雲居制楷書】

當朝一品墨【花邊上仙人吹簫立鰲首】

葉向榮【文嵩友墨隸書下刻葉向榮珍藏有向榮山印一面牡丹雙鳳旁萬曆丙辰年造上大千字楷書】

赤水珠【兩面雙螭盤繞旁刻柔翰齋三篆字上有小銅環當系吳喬年墨】

玄芝墨【壽星文一面楷書銘】

總墨之大凡晉人則有韋誕所云一點如珠者是也六朝則有張永五季則有奚超超之子廷珪在唐賜姓李人稱李廷珪宋有常和沈珪陳瞻張遇以龍香劑進禦王迪以逺煙鹿膠而自有龍麝气稱絕勝焉

至潘谷而妙可爲廷珪亞至元時有朱萬初者可亞潘谷有蘇浩然名澥者自制墨作松紋皴皮堅致如玉石又王迪之流也宋徽宗有蘇合油煙墨至金章宗乃以蘇合油搜煙爲之價同黃金以上所謂有其名而無其物普天大地欲尋其分寸而不可得者也

止云館寫經墨【一面方氏珍藏兩旁彥成専制萬曆丁未明一元造潄金嵌珠必於魯墨也】

方於魯【寥天一有畫一主人方印一面冇汪伯玉銘一面刻建元墨三字於魯舊字也旁冇辛丑字又有瑞元極品墨漆成斷文玄蟬露精一齋藏上刻辛亥楷書潄金來喜閣制墨有覺我方印萬曆己未楷書墨首兩旁盤螭如古碑九元三極墨刻建元二字式甚奇古羲蒼篆墨紋麟齋藏方於魯仿易水法造一面刻龍文子封氏督制小字潄金嵌珠】

方於魯歙人也初名大滶後以字行攺字建元以制墨名天下朱竹垞曰古人制墨率用松煙漢取諸扶風晉取諸廬山唐則易州上黨自李超徙歙張谷徙黟皆世其業其後耿仁遂髙慶和戴彥衡吳滋胡智率多歙人明則羅文龍少華邵正已格之程大約君房輩咸以制墨稱而於魯所制最夥上自符璽下至雜佩凡三百八十五式刋成圖譜曽上呈乙覽所造雲箋匪止成都十樣嘗以百花香露和墨自作長歌世但目爲墨工誤矣

竹垞明詩載其二章一送張山人歸越曰雉子斑斑麥正齊黃梅四月雨淒淒新安江上攜尊酒送爾看山到浙西一璞石席上作曰十年不慣出家門千里來逢故舊存正值江幹春未晚蔞蒿荻筍煮河豚固自楚楚有致也按於魯有佳日樓詩集梅季豹評其有唐人風汪伯玉曽招之入丰幹社屠緯眞謂其尊函叟而詩不盡稟函叟蓋布衣中一雅宗也古之名人爲技所掩獨一於魯哉

吳拭字去塵休寧人徐武子稱其慷慨重然諾中年以結客傾其家晚棲吳市尋避兵虞山困厄死其詩自出機杼決不冺沒朱子蓉述其夙饒於貲破產結客遊金陵徧題十寺廊壁如花雨已過寒食後風箏又傍社壇斜蠻鄕有夢三千里閩海無書二十年半偈歲深香積飯一畨春老木綿衣移家轉近寒山寺探篋惟存秋水篇衣上露涼飄桕葉鬢邊霜重壓蘆花誦之神采奪目又稱其制糜丸不啻沈珪對膠

邵正已字格之休寧人以制墨名於世所謂靑丘山人者也所著有立石山房艸朱竹垞曰格之専精墨務詩亦斐然其銅雀臺詩云寂寂銅雀望飄飄繐帳懸君王遺令日是妾斷腸年舞影傷羅綺歌聲咽管弦西陵松檟冷日夕鎖寒煙著語固不自俗信乎隃麋松煙非墨工所能制也

宋弇山墨品曰世重李廷珪墨以其煙輕色明潤若點漆歲久不黯不碎故古今無匹也傳其制法以燈艸一莖用紅花膏染就置盞中注蘇合油燃之故煙淸而無煤气制鹿角膠和煙雜冰片龍腦杵萬杵而成其墨外不加漆當時已計兩準價蓋其工料精良皆出自大官非他家私制可能方擬者也南唐旣亡歸宋內庫宋祖不知寶惜修大內工作以之代煤而廷珪之佳制殫矣宋之中葉士大夫家偶有藏者已爲希世之寶矣宋代潘谷墨次於廷珪世亦貴重潘法不傳但聞其注油取煙和膠制料悉以己意爲之不用作墨家常法故東坡先生平生惟用潘墨而所藏亦多後遷海外舟敗於水而潘墨盡焉明世有羅小華制小道士一種其煙極淸落紙有潤色不事香料而亦無膠气眞絕品也次則程君房取煙甚輕制膠得法不用金珠冰腦屑有本色與施漆二種本色宜南施漆宜北蓋北土風髙不施漆懼中斷且裂也世共珍之次則有方於魯其墨品在君房之下煙微濃微重著紙頗有色澤蓋其取煙以松取油用桐而膠則不免雜皮耳然世亦重之明晚則有程鳳池吳去塵頡頏後先其制煙施油和膠入料一一中窽槪於本色外不加漆頗稱適用與時制迥殊亦妙品也近時作者疊出不用古法惟以新意創造𨿽香澤有餘而神采殊失矣書畫家折衷諸品李潘不可再遇小華亦殊難得惟以程方二氏爲上品也

丰潤曹冠五太守名鼎望順治己亥進士選庶常攺部屬出守徽州俸額所入悉以制墨其次子賓及舍人名鈖者博雅好事亦有所制較太守爲亞之徳州孫莪山先生使黔日記中有得江津石硯詩云我有曹氏墨一金易一銖蓋指太守父子也頃見有誤讀此詩者遂以新安曹素功墨當之不覺失笑莪山之詩爲素功增利市三倍矣

程君房名大約字博初名大滶攺字建元焦弱侯謂其博雅能詩文又稱君房爲鴻臚想以墨授官耶

池北偶談宣城梅淸嘗遺予墨朴一其堅如石文曰程燎松丸墨起於唐王方翼少孤被母逐居鳳泉裏執苦養親以墨致富後爲名臣

南唐徐常侍鉉言嘗得李超墨一挺長不過尺細才如筯與弟鍇共享之日書約五千字十年乃盡超與常侍同時其珍重已如此宜北宋諸公得其斷璧殘圭以爲希有也

宋時士大夫多重兗墨範宣公有詩云誰爇長松制作勤輕煤勻膩雜蘭燻中疑玄石無纎翳外似靈犀有宻紋溪石乍研浮紫翠蜀箋試冩落煙雲會將點畫傳靑簡千古忠邪爲爾分

元有朱萬初善制墨純用松煙蓋取三百年摧朽之餘精英之不可冺者用之非常松也天歷己巳開奎章閣揀儒臣親侍翰墨榮公存初康裏公子山皆侍閣下以朱萬初所制墨進大稱旨虞文靖公贈之詩曰霜雪摧殘澗壑非深根千歲斧斤違寸心不作飛煙化還作元云繞紫微

○眼鏡

眼鏡初入中國名曰靉叇惟一鏡之貴價準匹馬今則三五分可得然不過山東米汁燒料玻瓈者貴矣水晶尢貴水晶之墨色者貴至七八金余值以漸而減眞讀書之一助也西洋天主教人神奇其說云自萬曆年中彼教入中國始有者非也偶見吳匏翁詩集中有謝屠公送西域眼鏡篇曰眼鏡從何來異哉不可詰圓與莢錢同淨與雲母匹又若臺星然兩比半天出持之近眼眶偏宜對書帙蠅頭瑣細字明瑩類椽筆餘生抱書淫視短苦目疾及玆佐吏曹文案夕未畢太宰定知我投贈不待乞一朝忽得此舊疾覺頓失謝卻撥云膏生白訝虛室扁鵲見五臟未必有奇術隨身或得此遂使目光溢世傳離婁明雙睛不能沒千年黃壤間化此直百鎰聞之西域產其名殊不一博物有張華吾當從彼質觀此鏡之形模畢具又知文定公目近視所云產西域則文定之爲吏侍當在弘治正徳間彼時中國久有此鏡矣何待天主教始能造也

畱靑日札提學副使潮陽林公有二物如大錢形質薄而透明如硝子石如琉璃色如雲母每目力昏倦不辧細書以此掩目精神不散筆畫倍明中用綾絹聨之縛於腦後人皆不識舉以問余余曰此靉叇也出於西域滿剌國或問公得自南海賈胡後見張公方洲雜錄云宣廟賜胡宗伯物卽此以金相輪廓而衍之爲柄紐制其末合則爲一岐則爲二如市肆中等子匣又孫參政景章亦有一具云以良馬易得於西域似聞其名爲僾逮則其二字之訛也蓋靉叇乃輕雲貌言如輕雲之籠日月不掩其明也若作曖曃亦可

○宣鑪注

如臯冒辟疆博雅嗜古嘗爲桐城方詹事【拱幹】賦宣鑪歌自爲之注甚精核云宣鑪最妙在色假色外炫眞色內融從黯淡中發奇光爇火久燦爛善變久不著火卽納之污泥中拭去如故假者𨿽火養數十年脫則枯槁宣廟時內佛殿火金銀銅像渾而液又云寶藏焚金銀珠寶與銅俱結命鑄鑪宣廟詢鑄工銅幾煉始精工對以六火則殊光寶色現上命煉十二火條之復用赤火鎔條於鋼鐵篩格上取其極淸先滴下者爲鑪存格上者制他器鑪式不規規三代鼎鬲多取宋瓷鑪式仿之宣鑪以百折彜乳足花邊魚鰍蜒蚰諸耳燻冠象鼻石橊足橘囊香奩花素方員鼎爲最索耳分襠判官耳角端象鬲雞腳扁畨環六稜四方直腳漏空桶竹節等爲下

宣鑪仿宋燒斑初年沿永樂鑪制中年嫌其掩鑪本質用番鹵浸擦薫洗易爲茶蠟末年愈顯本色著色更淡後人評宣鑪五等色栗殻茄皮棠棃褐色而藏經紙色爲第一金鎏腹下爲湧祥雲金鎏口下爲覆祥雲雞皮色覆手色火气久而成也

嘉靖後之學道近之施家皆北鑄北鑄間用宣銅器攺鑄銅非淸液又小冶寒儉無精采且施不如學道多矣南鑄以蔡家勝甘家蔡之魚耳可方學道

眞宣鑪本色之厄有二嘉隆前尙燒斑有取本色眞者重燒有過求本色之露如末年淡色取本色眞鑪磨治一新甚有歲一再磨景泰成化之獅頭彜鑪等後人僞易鑿宣欵以重其價宣鑪又有呈樣無欵最眞妙者後人得之以無欵恐俗目生疑取宣別器有欵者鑿嵌畢竟痕迹難冺皆宣之厄也

明宣廟銅器鑪爲首其制不一有彜鑪乳鑪花邊天雞橘囊壓經香奩角端象鬲匾鑪畨環六稜纓絡梵書太極桶鑪竹節馬蹄法盞盋盂馬槽燻冠等式

口有燈艸邊花觚直口平口甕口井

耳有橋耳魚耳衝天魚耳鰍耳鵬耳畨象衝天畨象海獅龍鳳天雞夔龍螭虎結耳如意風箱索耳寛緊鸚鵡耳環耳朝冠戟耳蜒蚰香艸壽帶鳥獸吞口

肩有金蓮寶相云肩綫肩

所取者橋耳乳足魚耳石橊足鰍耳圏足畨象及鵬耳天雞海獅獸耳亦圏足或裙足香艸髙乳髙戟耳石橊足橋耳有三丁戈足其品最上

次取者法盞波斯足鸚鵡象首湯盬足壓經環耳低乳足香餅足索耳有寛緊足有髙低者寛昂於緊

最下桶鑪云板足湯盬足燻冠馬槽盋盂

鑄耳多仿宋瓷欵識有身耳逼近無餘地者乃另鑄耳磨治釘入釘耳多僞蓋宣鑪鑄耳不稱率■﹝扌東﹞出更鑄十不存一

色種種皆仿宋燒斑者初年色也永樂燒斑本此

蠟茶本色者中年色也謂燒斑掩銅質之精華乃尙本色用畨磠同醋浸擦爲之

本色愈淡者末年色也純用本質燒成色愈淡而愈精采

其色有赤金色三種石橊皮棠棃秋白棃栗殻海棠紅山查白棗皮紅淺深藏經紙茄皮羯色

其最淺藏經山查白海棠紅秋白棃

其次鎏金色鎏左肩爲覆祥雲腹以下爲湧祥雲

至於雞皮色則火气久而自成迹似雞皮摸之無迹卽今所謂橘皮紋也

本色之厄有二嘉隆前有燒斑色時尙燒斑故取本色鑪重加燒斑

近則磨新厄過求色淺磨治一新至有歲再磨者

欵識陰印陽文眞書大明宣徳年制字完整地明潤與鑪色同非經雕鑿燻造者

後有僞造者北鑄嘉靖初之學道前近之施家施不如學道前間用宣銅別器攺鑄然別器銅質原次於鑪且小冶單鑄气寒儉乏精華蘇鑄蔡家南鑄甘家甘不如蔡惟魚耳一種可方學道

有舊鑪僞欵者永樂之燒斑彜耳多寛索腹多分襠景泰成化間之獅頭彜等厚赤金化云鳥片帖鑄原欵用藥燒景泰年制等字

有眞鑪眞欵而嵌釘者當年監造每種成不敢鑄欵呈上準用方依欵鑄後謂有欵易售取宣別器欵色配者嵌入其合縫在欵隅邊際但從覆手審視自得痕影

故首視官造民造官造任其花素無不工雅華而不妖朴而不陋極艸率處偏耐看玩官鑄分兩無零剰錢數民鑄不然純是琢磨車碾之精𨿽窮極工巧自乏大家規則

宣鑪惟色不能僞黯然奇光在裏望之如至柔之物可以挼搯廹視如膚有肉色蘊火爇之精采善變僞者外光奪目內質理槁然矣傳宣廟時佛殿災金銀銅像液因用鑄器非也宣廟欲鑄鑪問工何法煉而佳工奏煉至六用鑪甘石點則現寶光殊色異恆用矣上曰煉十二煉足條之置鋼鐵篩格上用赤炭鎔之淸者先滴備鑄存格上者作他器

○窯器

窯器所傳柴禹官哥鈞定可勿論矣在勝朝則有永宣成弘正嘉隆萬官窯其品之髙下首成窯次宣次永次嘉其正弘隆萬間亦有佳者其土骨紫白料法也堊藥水法也厎足火法也花靑彩畫法也所忌者三■﹝石由﹞澤不具曰骨罅折曰蔑邊毀剝曰茅

成窯之艸虫可口子母雞勸杯人物蓮子酒盞艸虫小琖靑花小盞其質細薄如紙蒲萄■﹝骨巴﹞杯五色敞口匾肚齊箸小碟香合小罐皆五采者成杯茶貴於酒采貴於靑其最者鬥鷄可口謂之雞缸神宗時尙食禦前成杯一雙已值錢十萬成宣■﹝骨巴﹞杯皆非所貴

宣窯之祭紅杯盤有通體紅者有紅魚者百果者有西紅寶石堊塗燒者其寶光凸起紫黑者火候失也靑花有茶■﹝骨巴﹞杯畫龍及松梅有酒■﹝骨巴﹞杯畫人物海獸朱砂祭紅少大器壺物有色紅鮮白鎖口者有竹節鹵壺小壺匾罐皆罩蓋者鑪缾杯碟敞口花尊蜜漬桶罐多五采者白壇盞心有壇字暗花白茶琖甕肚釡厎綫足裏有龍鳳暗花厎有大明宣徳年制暗欵坐墩有漏花塡采皆深靑地有藍地塡采有白地靑花有冰裂紋其形以拱面爲上凹面次之爲其積水故也又以花欵靑堊光素品者次之水注有五采桃注石橊注采色雙瓜注雙鴛注鵝注筆洗有魚藻洗葵洗罄口洗螭洗雨臺鐙檠幡幢雀食罐蟋蟀盆徐應秋曰宣窯不獨欵式端正色澤細潤卽其字畫亦精絕嘗見一茶盞乃畫輕羅小扇撲流螢其人物毫髮具備儼然一幅李思訓畫

永窯之壓手杯傳用可久撆口折腰沙足滑厎外深靑花內雙獅球球內篆書永樂年制細如粟米鴛鴦心次之近仿蠢厚約略形似耳

嘉窯泡杯其極低小罄口者有三靑花者稱最水藻者次之芝艸者又次之壇琖大中小三號內茶字者爲最橄欖字酒字棗湯字次之姜湯字又次之姜湯不恆有琖色以正白如玉斯羙堊嫩則近靑堊不淨則近黃其靑花五色二窯器制悉備有三色魚匾殘罄口饅心圓足紅鉛小花合子等有大如錢有靑花有紅花蓋永尙厚成尙薄宣靑尙淡嘉靑尙濃成靑爲蘓渤泥宣靑名麻葉靑宣采未若成采淺深入畫也嘉萬之回靑特爲幽菁鮮紅土絕正礬紅而回靑盛作

隆窯之祕戲不入鑑藏他物汁水瑩厚如堆脂汁故名雞皮橘皮質料厚實不易茅蔑也官窯坯器幹經年方用車碾薄上堊水候幹數次故入骨最堅而厚出火口足堊不滿者則碾去土堊更燒之故有雞橘紋起用久口不茅身不蔑其發椶眼蟹爪紋者堊中心小疵反以諗火候之到亦如宣鑪熱銃他鑄無及者至於別見他產者略於後

彭窯元時戧金匠彭均寶效古定器制折腰樣者甚佳土脈細白者與定器相似靑口欠滋潤極■﹝髟上公下﹞脆稱爲新定近景徳仿者用靑田石粉爲骨燒造名爲粉定堊粗骨■﹝髟上公下﹞更不佳

龍泉窯出浙江處州龍泉縣與哥窯共一地道宋時名曰靑瓷明窯移處州府處州靑色土堊火候較舊龍泉質劣古器質薄一種盤厎有雙魚外有銅掇環體厚者不佳

象窯出浙江寧波府象山縣似定而粗色帶黃有蟹爪紋色白滋潤者髙俱不貴

歐窯出南直常州府宜興縣明歐姓者燒造有仿哥窯紋片者有仿官均窯色者采色甚多皆花盤奩架諸器不一舊者頗佳

建窯出福建泉州府徳化縣其色有甜白靑色深淺不同古建瓷薄者絕類宋瓷盌盞多是撆口色黒滋潤有黃免斑滴珠大者眞體厚者多少見薄者惟佛像最佳饒器出江西饒州府浮梁縣景徳鎭及廣信府弋陽縣宋時器色樣甚繁其淋堊甚肥靈透與定相近而稍有異明官窯皆出於此其官造窯小而器不多甚至一窯止燒一器者蓋取火候和勻周宻而無攲斜走煙破嚳之失祭紅以西紅寶石爲堊又有朱砂點翠靑花點色不同堊肥俱有橘皮紋甜白一種色如羊脂者尢可愛重堊不到磨去復上入窯再燒故椶紋甚厚久用而不茅蔑禦土窯體薄而潤最好素折腰樣茅口者體薄色潤瑩白尢佳其值低於定器元時燒小定印花者內有樞府字者髙新燒大足素者欠潤有靑色及五色花者今燒此器佳者色白而瑩最髙靑黒色戧金者多是酒壺酒盞之屬

吉窯出江西吉州府廬陵縣永和鎭色與紫定相類體厚而質粗不足貴宋時有五窯書公燒者佳有白紫二色花缾大者直數金小者有花又有碎器亦佳相傳文丞相過此窯器盡變成玉遂止不燒

山西窯出太原府楡次縣平定州平陽府霍州又出霍器

陜窯出平涼府平涼華亭兩縣

廣東窯出潮州府其器與饒器類

髙麗窯器類饒產有甜白色而堊漧燥微近黃皮粗骨輕花素不等細花竟似北定印花靑色者似龍泉上有白花朶者不甚佳

大食國器以銅骨爲身起綫塡五采藥料燒成俗謂法瑯是也宋官窯色鮮菁可愛明官窯亦佳又謂之鬼國古瓷器出河南彰徳府磁州與定器相似但無淚痕亦有劃花繡花素者值昻於定新者不足論也

居易錄萬曆間浮梁人昊十九者自號壺隠隠於陶能詩書似趙承旨所制磁器妙極人巧嘗作卵幕杯瑩白可愛一枚重才半銖性不嗜利所居席門甕牖而已樊玉衡贈詩云宣窯薄甚永窯厚天下知名昊十九更有小詩淸動人匡廬山下重回首李日華詩云爲覓丹砂到市廛松聲云影自壺天憑君點出流霞盞去泛蘭亭九曲泉宋牧仲中丞最好古銅器在江右予嘗寄訊訪昊所制不可得矣

髙江村酬蒼林宋均窯缾歌古來窯器崇朴質瓦罌土缶無奇特越窯傳自李唐開【陸魯望詩云九秋風露越窯開奪得千峯祕色來則唐時已有窯器矣】靑瓷共寶柴皇式【世傳柴窯色如天聲如磬今人得其碎片皆以裝飾玩具】雅具偏從趙宋多錦邊白定嫌芒棘勅使新窯建汝州熊熊瑪瑙流光澤【宋以白定有芒不堪用命汝州建靑窯器以瑪瑙末爲油】渡江邵局襲故京澄泥笵土何輕明燒成惟獻至尊用鄭重特以官窯名【南渡後邵成章提舉後苑號邵局法政和間京師舊制名官窯進奉之物臣庶不敢用】處州二章巧更過生一新興百圾破【南宋時處州龍泉章生一生二各主一窯兄陶者爲哥弟陶者爲龍泉足皆鐵色哥窯多斷紋名百圾破更見重於世】一器爭酬數十緡阿弟龍泉名並播近來纎羙說宣城麗彩寒芒照四坐寶椀雞缸盤積【音祭】紅市中論價稱奇貨【雞缸寶燒碗朱砂盤最爲精致價在宋磁上】僧寮偶見雙耳瓶黛色濃淡光泠泠異哉均州舊時造幾經兵燹猶完形蒼公爲言出內府亂離遺棄等塵土當今所寶惟蒸民焚裘裂錦輕圖譜不爾搜求焉得存此物早同簋簠尊【宣和間內府尙古器搜求民間無敢隠者】禪家本意絕貪愛贈君持去娛朝昏雨過秋天白露時小齋颯颯涼颸吹題詩燈前記佳話紙窻木榻生陸離京師地鹵艱花木花開花謝空寒燠得此大足消淸愁殷勤滿挿東籬菊

成窯雞缸歌世人耳目貴所少龍勺雞彜競愛寶杯樽本是太古風近時誰信趨奇巧趙宋花瓷價最髙玉腴珠潤堅不佻永樂以來制稍變宣磁益復崇纎妖血色朱盤日輪射小盞靑花細描畫後來埏埴日更精五采紛綸數成化紅妝裊娜蠟淚垂萬花錦谷揚葳蕤春陰隔院秋千動濃香滿架葡萄披亦有嬰兒與髙士鬢眉栩栩神相似【成窯酒杯種類甚多有名髙燒銀燭照紅妝者一美人持燭照海棠也錦灰堆者折枝花果堆四面也秋千杯者士女戲秋千也龍舟杯者鬭龍舟也髙士杯者一面畫周茂叔愛蓮一面畫陶淵明對菊也娃娃杯者五嬰兒相戲也滿架葡萄者畫葡萄也其餘香艸魚藻瓜茄八吉祥優缽羅花西番蓮梵書名式不一皆描畫精工點色深淺磁色瑩潔而質堅】畱與人間作祕珍什襲眞堪琬琰比尢其著者推雞缸陸離寶色搖睛牕鼠姑灼灼老雞喚【雞缸畫牡丹下有子母雞躍躍欲動】將雛抱鷇三兩雙梅邨老翁稱解事錯道宣宗制此器【梅邨作宣宗戧金蟋蟀盆歌以雞缸爲宣窯】此器繇來見者稀更有何人討源始相公愛玩逾圖球長安好事勤徵搜綈函封固獻閣下千緡一器爭相酬我從平津得暫見兩手摩挲眼光眩歸來倒盡老瓦盆一醉那分貴與賤

漢書南山有武帝舊匋匋卽窯也當以此爲正書

硯山齋雜記卷四

