金石要例提要

《金石要例》一卷。國朝黃宗羲撰。宗羲有《明儒學案》﹐已別著錄。

是書櫽括古人金石之例凡三十六則﹐後附論文管見九則。自序謂「潘蒼崖有《金石例》﹐大段以昌黎爲例﹐顧未嘗著『爲例之義』與『壊例之始』﹐亦有不必例而例之者。如『上代﹑兄弟﹑宗族﹑姻黨』﹐有書有不書﹐不過以著名不著名﹐初無定例。故摘其要領﹐稍爲辧正﹐所以補蒼崖之缺」云云。蒼崖者﹐元潘昂霄之號。此書﹐蓋補其《金石例之》所遺者也。

所収如比干《銅盤銘》﹐出王球《嘯堂集古錄》﹐乃宋人僞作﹔夏侯嬰《石槨銘》出吳均《西京雜記》﹐亦齊梁人影撰﹐引爲證佐﹐未免失考。又據孫何《碑觧論》﹐碑非文章之名﹐不知劉勰《文心雕龍》已列此目。如樂府本官署之名﹐而相沿旣久﹐無不稱歌詞爲樂府者。宗羲必繩以古義﹐亦未免太拘。

然宗羲於文律本﹐嫻其所考﹐證實較昂霄原書爲精宻﹐講金石之文者﹐固不能不取裁於斯焉。

金石要例

碑版之體﹐至宋末元初而壊。逮至今日﹐作者旣張王李趙之流﹐子孫得之以答賻奠與紙錢寓馬﹐相爲出入﹐使人知其子姓婚姻而已。其壊又甚於元時﹐似世系而非世系﹐似履歷而非履歷﹐市聲俗軌相沿﹐不覺其非。元潘蒼崖有《金石例》﹐大叚以昌黎爲例﹐顧未嘗著「爲例之義」與「壊例之始」﹐亦有不必例而例之者。如「上代﹑兄弟﹑宗族﹑姻黨」﹐有書有不書﹐不過以著名不著名﹐初無定例﹐乃一一以例言之。余故摘其要領﹐稍爲辯正﹐所以補蒼崖之缺也。

○書合葬例

婦人從夫﹐故志合葬者﹐其題只書某官某公墓志銘或墓表﹐未有書曁配某氏也。張說爲《蕭灌神道碑》云「南城侯之夫人同刻碑銘」﹐其題「贈吏部尙書蕭公神道碑」﹐其妻韋氏書事實於內﹐題則不列。楊烱爲《王義童神道碑》「其子師本陪葬」﹐亦不別爲標題。自唐至元﹐皆無夫婦同列者。此當起於近世王愼中集中﹐如「處士陳東莊公曁配黎氏墓表」﹐蓋不一而足也。

○婦女志例

婦女之志以夫爵冠之﹐如某官夫人﹑某氏或某官某人妻某氏。庾信﹑陳子昂﹑張說﹑獨孤及皆然。若子著名﹐則以子爵冠之﹐如柳子厚爲《王叔文母志》書「戶部侍郎王公先太夫人河間劉氏婦人」。後夫而死者﹐其葬書「祔葬」。權徳輿集中「宏農楊氏﹑河東縣君柳氏﹑博陵縣君崔氏」﹐皆如此例。

○書名例

碑志之作﹐當直書其名字﹐而東漢諸銘載其先代﹐多隻書官。唐宋名人文集所志﹐往往只稱君諱某字﹑某使。其後至於無考﹐爲可惜。

○稱呼例

名位著者﹐稱公﹔名位𨿽著﹐同輩以下稱君﹔耆舊則稱府君﹔昌黎集中有「董府君﹑獨孤府君﹑張府君﹑衛府君﹑盧府君﹑韓府君」﹔有文名者﹐稱先生﹐如昌黎之稱「施先生﹑貞曜先生」﹐皇甫湜之稱昌黎「韓先生」﹐友人則稱字﹐如昌黎之於李元賓﹐樊紹述張孝權﹕元姚牧庵稱趙提刑夫人爲楊君﹐則變例也。

○墓志無銘例

墓志而無銘者﹐蓋敍事卽銘也。昌黎《張圓之志》云「敍次﹐其族世﹐名字﹐事始終﹐而銘曰～」云云。蓋所謂志銘者﹐通一篇而言之﹐非以敍事屬志﹐韻語屬銘﹐猶如作賦者﹐末有重曰﹑亂曰﹐總之﹐是賦不可謂「重是重﹐亂是亂」也﹐故無銘者﹐猶賦之無重無亂者也。正考甫之《鼎銘》云「一命而僂﹐再命而傴﹐三命而俯﹐循墻而走﹐亦莫敢余侮﹐饘於是﹐粥於是﹐以餬余口」。《比干銅盤》曰「右林左泉後岡前道萬世之寜」﹐玆焉是﹖《保漢滕公石銘》曰「佳城鬰鬰三﹐千年見白日﹐吁嗟﹗滕公居此室」﹐此有韻之銘也。季札之喪﹐孔子銘其墓曰「嗚呼﹗有吳延陵季子之墓」。衛孔悝《鼎銘》曰﹕

六月丁亥﹐公假於太廟。公曰﹕叔舅﹗乃祖莊叔﹐左右成公。成公乃命莊叔﹐隨難於漢陽﹐卽宮於宗周。奔走無射﹐啟右獻公。獻公乃命成叔﹕纂乃祖服。乃考文叔﹐興舊耆欲﹐作率慶士﹐躬卹衛國﹐其勤公家﹐夙夜不懈﹐民咸曰休哉﹖公曰﹕叔舅﹗予女銘﹐若纂乃考服。悝拜稽首﹐曰﹕對揚以辭之﹐勤大命﹐施於烝彛鼎。

此無韻之銘也。古來原有此兩樣墓表神道碑﹐俱有銘有不銘。

○單銘例

敍事卽在韻語中。昌黎「房使君鄭夫人殯表大理評事胡君墓銘盧渾墓志銘」。

○墓表例

墓表。表其人之大略可以傳世者﹐不必細詳行事。如唐文通先生「宋明道之表」是也。

歐文﹑胡瑗﹑石曼卿墓表皆不書子姓。今制﹕三品以上神道碑﹑四品以下墓表銘﹐藏於幽室﹐人不可見。碑表施於墓上﹐以之示人。𨿽碑表之名不同﹐其實一也。故墓表之書子姓﹐墓表之有銘﹐不可謂非也。自有墓表﹐更無墓碣﹐則墓表之制﹐方趺圓首可知矣﹐故與碑分品級。柳州稱神道表「神道與墓」﹐無品級之可分也。

○神道碑例

柳州《葬令》曰「凡五品以上爲碑﹐龜趺螭首﹔降五品爲碣﹐方趺圓首」﹐此碑﹑碣之分。是凡言碑者﹐卽神道碑也。後世則碣亦謂之碑矣﹐豈以神道二字重於墓乎﹖地理家以東南爲神道。蘇瓌碑建於塋北一十五里﹐亦曰神道碑。宋孫何《碑解》」云「班固有泗亭長碑文。蔡邕有郭有道﹑陳太業碑文。其文皆有序冠篇﹐末則亂之以銘﹐未嘗以碑爲文章之名也。迨李翺爲髙湣女碑﹐羅隠爲三叔碑﹐梅先生碑﹐則所謂序與銘皆混而不分﹐集列其目﹐亦不復曰文。戾孰甚焉﹖」今當如班蔡之作﹐存序與銘﹐通謂之文﹐可也。

楊烱爲《成知禮神道碑》。其碑銘之後有系曰「若楚詞別自一體」。

婦人妃主亦稱神道碑﹐如張說「和麗妃﹑息國長公主﹑李華東光縣主楊綰﹑郭汾陽夫人」是也。

○行狀例

行狀爲議謚而作。與求志而作者﹐其體稍異。爲謚者須將謚法配之﹐可不書婚娶子姓﹝昌黎「狀董晉」亦書子姓﹞﹕柳州「狀叚太尉」﹑「狀柳渾」是也。爲求文者﹐昌黎之「狀馬韓」﹑柳州之「狀陳京」﹑白香山之「狀祖父」是也。

○婦女行狀例

王魯齋曰﹕

衛公叔文子卒﹐其子請謚於君曰「日月有時﹐將葬矣。請所以易其名者。」請謚之詞意者﹐今世行狀之始也。自唐以來﹐有官不應謚亦爲行狀者﹐將求名世之士爲之志銘而行狀之﹐本意始反矣。觀昌黎﹑廬陵﹑東坡三集﹐銘人之墓最多﹐而行狀共不過五篇﹐而婦人不爲也。又知婦人之不爲行狀之意亦明矣。

按﹐江淹爲宋建太妃周氏行狀﹐任昉﹑裴野皆有婦人行狀。非婦人不爲行狀也。

○行述例

歐陽玄《銘曽秀才》云「行述﹐似翁所作孛術」。魯翀作《姚天樞神道碑》云「其子侃﹐以公行實徵錄﹐歐陽發作事迹」。此皆與行狀名異而實同也。今旣有行實﹐又有行狀﹐無乃重出乎。

○誄例

誄亦納於壙中﹐故柳州《虞寉鳴誄》云「追列遺懿﹐求諸后土」。志銘亦可謂之誄。元鄭師山爲《洪頤墓志銘》云「其門人兪溥﹐狀其言行﹐俾爲之誄﹐以識其葬。」

○子孫爲祖父行狀例

今人爲其父行狀﹐稱父之父爲王父。王父之父稱爲曽王父。曽王父之父稱爲髙王父。非也。稱謂當以父爲主﹐故穆員狀父云「髙祖宏逺﹐曽祖固禮﹐祖思恭﹐考元休」﹐未嘗以員之自稱易之。孫逖父銘﹑陳子昻父志皆如之。

○碑志煩簡例

志銘藏於壙中﹐宜簡。神道碑立於墓上﹐宜詳。然範仲淹爲種世衡志數千餘言﹐韓維志程明道亦數千言﹐東坡《範蜀公志》五千餘言﹐惟昌黎煩簡得當。

○先廟碑例

先廟碑見於昌黎集中者﹐皆敍「立廟之由﹐本其得姓之始祖功宗徳」而已。至元則侈大其子孫﹐於祖宗反略焉。先塋﹑先徳﹑昭先等碑﹐名𨿽不同﹐其義一也。宋景濓爲『單氏先塋碑銘』云「公之勲業﹐不附先徳之後﹐何以白前人積累之深」﹐𨿽昩於造文之體﹐不暇卹也。當知碑先徳而後子孫者﹐非文之正體矣。

○書祖父例

蔡邕《祖攜碑》云「攜字叔業。曽祖父勲。攜生稜。稜生邕。邕至勲。連身六世」﹐故《後漢邕傳》稱勲爲六世祖。而唐穆員爲其父志「髙祖上一世﹐則稱五代祖」。陳子昻志父墓「五世祖太樂生髙祖方慶。方慶生曽祖湯。湯生祖通。通生皇考辯」。柳州父神道表「六代祖慶。五代祖旦。髙祖楷蘇」。子羙父志亦然﹐此當從後。

範育《呂和叔墓表》稱「曽祖爲皇考。祖爲王考」。庾承宣爲《田布碑》稱「曽祖爲王大父」。柳州柳府君墳前石表辭稱「髙祖王父。曽祖王父。祖王父。」

○不書子婦例

女子重所歸﹐故壻多書﹐子婦例不書。楊烱爲《曹通神道碑》載子婦一人﹐以其陪窆於塋內也。裴抗爲《田承嗣神道碑》載子婦二人﹐以其爲公主也。而宋之黃裳志夫人黃氏「男三﹕長曰淳﹐娶孫氏﹔次曰昱﹐娶楊氏﹔少曰延﹐娶張氏」。楊慈湖志舒元質云「生子五人曰鈃叔﹐晦壻﹔曰鉦﹐娶袁氏﹔曰銑﹐簡女女焉﹔曰鍇﹐娶趙氏﹔曰鐻叔﹐和之壻也。方大琮志其父云「大輿娶溫陵趙奉直不劬之女。大琫娶福唐林簡肅栗之孫女。大鏞娶薛左史元升之孫女」﹐志林景詵云「男榮公﹐聘王氏」﹐志徐母趙氏云「子庭蘭﹐娶兪料院某之孫女」﹐此外諸家文集亦不多見﹐至元而古法蕩然。閻復《廣平王碑》﹐元明善淇《陽王碑》﹐無不書子婦矣。

○子女不分書所出例

子女皆統於父﹐𨿽異母而不分書所出。在唐﹐如權徳輿志《李巽》「三夫人﹐四子」﹐不言某屬某氏。楊綰作《郭汾陽夫人神道碑》「六子八女」﹐俱書夫人下。在宋﹐歐公志「蘇子美﹐先娶鄭氏﹐後娶杜氏﹐三子」﹔志梅舜兪「初娶謝氏﹐再娶刁氏﹐子﹕男五人﹐女二人」。溫公志呂獻可「始娶張氏﹐後娶時氏﹐四子六女」。荊公志葛源「元配孫氏﹐繼配盧氏﹐三子一女」﹔志蘇安世「娶葉氏。又娶某氏。子四人﹐女子五人」﹔志李宗辯「男十五人﹐女十九人﹐俱書夫人季氏下」。是皆以父爲主﹐不必分屬之母﹐此定例也。然婦無別誌﹐卽附見夫志之內者﹐前後夫人不妨分屬子女﹐如昌黎碑楊燕奇夫人「李氏有男四人﹐女二人。後夫人雍氏﹐有男一人﹐女二人」。志昭武李公「三娶﹕元配韋氏﹐生子紘﹑女貢﹔次配崔氏﹐生綽﹑紹﹑綰。今夫人無子」。白樂天之志元微之﹐穆員之志鄭叔﹐則皆用此例。迨元﹐姚牧庵碑姚樞書子女某出某出。虞伯生志牟應龍亦書某出。張起巖狀張宏「夫人趙氏﹑姜氏。二子元節﹐趙出。元裏﹐姜出」。此非古法之所有也。

○婦人誌書子女例

婦人之志﹐非其所生者不書。臨川志曽易占「子男六人﹕曅﹑鞏﹑牟﹑宰﹑布﹑肇。女九人」﹐其志夫人吳氏「子男三﹕鞏﹑牟﹑宰。女一。」

○妾不書例

婢妾所生之子﹐書其子﹐不書其母。如昌黎志李郱云「夫人博陵崔氏。七男三女。邠爲澄城主簿。其嫡激﹐鄜城令放芮城尉漢監察禦史。滻﹑洸﹑潘﹐皆進士」。是崔氏所生﹐只激一人﹐其六人皆不書其母。志李惟簡云「夫人崔氏有四子﹕長曰元孫。次曰元質﹑元立﹑元本。元立﹑元本皆崔氏出」。其二子皆不書其母。志鄭君云「初娶韋肇女﹐生二女一男。後娶李則女﹐生一女二男。其餘男二人﹐女四人」。其餘者﹐蓋婢妾所生﹐故不書其母。李定母仇氏﹐王文公爲李閒誌書定於正室﹐浩氏之下不書仇氏﹐古例皆然。至元而壊之。劉敏中《忠獻碑》書「妾李謙」。爲張文謙神道碑書「側室」。姚牧庵《阿力海涯碑》書「如夫人」﹑《潘澤碑》「子﹐希永﹐他室李出」。蘇天爵《髙文貞碑銘》「子﹕男三人﹐履恆麻夫人出。益﹐側室王氏出」﹑《耶律有尙碑》「子﹕男五人﹐長楷﹑次朴﹑次權﹐皆伯徳夫人出也。次栝﹑次檢﹐庶也」。宋景濓《方愚庵墓》版文稱「妾爲少房」。

○不書子姓及妻例

周隋碑志多不書子姓幷不書配。其時夫婦各自爲志﹐故不書﹐至於合葬者﹐夫人必書。如庾子山之「叚永﹑司馬裔﹑柳霞﹑侯莫陳道生﹑宇文顯和」諸碑是也。後來歐陽爲石守道志﹐不書妻某氏子某名。尹師魯亦不書子名。有書子不書妻。周隋間多有之。至唐﹐如孫逖志李暠﹐獨孤及志姚子彥皆然。

○單書嗣子例

周隋之碑﹐單書嗣子﹐未嘗人人而書也。觀庾子山諸碑﹕司馬裔﹐但書世子侃。長孫儉﹐但書墩等兄弟。紇幹宏﹐但書世子恭等。崔詵﹐但書世子洪。度辛威﹐但書世子永達。叚永﹐但書世子岌。唐權文公爲伊愼神道碑﹐但書冡嗣﹐余書息男十六人。

○書孫曽例

昌黎碑志只書子女﹐更無書孫者。孫逖爲《杜義寛碑》書孫﹐以表其墓。權文公爲《王端碑》書孫﹐以其葬王父。《白樂天碑》﹐崔孚書孫﹐以其求文。張曲江爲呂處眞書其孫女。爲李仁瞻書其孫。李回秀爲裴希惇書其孫。皆以立碑﹐故其它皆不書也。至宋﹐則皆書孫矣。不特孫也﹐且及於曽孫矣。廬陵蘇明允誌書孫。曽子固志錢純老書孫。東坡狀溫公書孫。子固志沈率府「子三人某某。孫八人某某。曽孫三人某某」。東坡《範蜀公志》書曽孫女。虞伯生碑《張宏範》書「孫六人﹐某官某﹔曽孫十一人﹐某官某」。

○書孫壻例

葉水心《臧氏志》書「孫壻虞伯生」﹐《狀董文》用「孫女十人。長適某﹑次適某某」。馬石田《銘劉百戶》「孫女四人一適某﹑一適某」。唐時﹐孫壻不敢入碑志﹐或列之碑陰﹐與先友。一例﹕權文公之《碑王光謙》是也。

○書外甥例

王文公《仁壽縣太君徐氏志》書外孫四十七人。

○孫不宜分屬例

今世書孫。又各於孫下系以某子所出。爾雅曰「男子謂姊妺之子爲出」。公羊傳曰「蓋舅出以鄫。世子巫與魯襄公俱是莒外孫﹐同所自出」﹐故凡言出者因母姓而云也。今以出屬之於父﹐不通甚矣。且父在﹐則孫俱屬之父子﹐不私爲一己之有也。

○不書壻祖父例

女之所適﹐但書壻之姓氏﹐不當及壻之祖父也。元明善《志袁夫人史氏》書「女﹐長適宋相史莊肅公嵩之之孫似伯。次適工部尙書余天任之孫昌期。次適宋資政殿大學士史巖之之孫益伯」。以顯宦著名﹐故變例書之。蘇天爵志《袁文淸》女四人﹐其二人書「適故觀文殿大學士趙某孫田錫﹔適故相史忠定王玄孫公佾」﹔其二人書「適同知袁州路總管府事趙孟貫﹔適處州儒學錄余應榘」﹐二書祖父﹐二不書者﹐以著名不著名也。然已爲濫惡。今世不論馬醫夏畦﹐一槪書某某之子﹐若孫某。不知何謂也。

○書生卒年月日例

凡書生卒﹐止書某年某月某日﹐不書某時。

○書國號例

凡書出仕於前代﹐稱其國號﹐當代稱皇﹐柳州《柳渾陳京狀》是也。

○書妻變例

張景妻唐氏再適宋祁。載之。

○書女變例

韓文公三女。其長女初適李漢﹐攺適樊宗懿﹐誌書「壻左拾遺李漢﹑聓集賢校理樊宗懿」﹐次女許嫁陳氏﹐三女未笄。聓卽壻之別名﹐此皇甫持正變例也。

○塔銘例

柳州云「凡葬大浮圖﹐無竁穴﹐其於用碑不宜」。然柳州之爲浮圖碑多矣。今釋氏之葬不曰「碑銘」﹐而曰「塔銘」者﹐猶存不宜用碑之義也。

○書僧臘例

今之爲塔銘者﹐於其終也。書僧「臘若干﹐世壽若干」。因《話錄》云「釋氏結夏﹐隨其身之輕重﹐以蠟爲其人﹐解夏之後﹐以本身驗於蠟人﹐輕則爲妄想﹐耗其气血矣」。今作伏臘之臘﹐失其義矣。柳州書「爲僧凡若干年﹐其壽若干﹐或凡年若干﹐爲僧若干期。」

○僧稱公例

凡僧稱某公﹐皆以其名。宋景濓塔銘可案也。今乃以其字稱公﹐此村野驅烏所爲﹐柰何文章家因之。

○寺碑例

宋景文筆記云「碑者﹐施於墓則下棺﹐施於廟則系牲﹐古人因刻文其上」。今佛氏掲大石鏤文﹐士大夫皆題曰「碑銘」﹐何耶﹖案儀禮碑在堂下三分庭之一﹐當碑揖。宗廟﹐路寢﹐庠序皆有碑﹐所以識日景﹐是不特系牲而用也。碑於釋氏﹐無礙名義﹐如王簡棲《頭陀寺碑文》﹐其來已久矣。

○銘法例

祭統銘之義﹐稱美而不稱惡﹐此孝子孝孫之心也。故昌黎云「應銘法﹐若不應銘法﹐則不銘之矣」。以此寓褒貶於其間﹐然昌黎之於子厚言「少年勇於爲人﹐不自貴重」﹐《志李幹》單書「服祕藥一事﹐以爲世戒」。《志李虛中》亦書其「以水銀爲黃金服之﹐冀不死」。《志王適》書其「謾侯髙事」。《志李道古》言其「薦妄人柳泌」。皆不掩所短﹐非截然諛墓者也。

○論文管見﹝附﹞

昌黎陳言之務去。所謂陳言者﹐每一題必有庸人思路﹐共集之處﹐纒繞筆端﹐剝去一層﹐方有至理可言﹐猶如玉在璞中﹐鑿開頑璞﹐方始見玉﹐不可認璞爲玉也。不知者﹐求之字句之間﹐則必如曹成王碑。乃謂之去陳言﹐豈文從字順者爲昌黎之所不能去乎﹖

言之不文﹐不能行逺。今人所習﹐大槪世俗之調﹐無異吏胥之案牘﹐旗亭之日曆。卽有議論敍事﹐敝車羸馬﹐終非鹵簿中物。學文者﹐須熟讀三史八家﹐將平日一副家當盡行籍沒﹐重新積聚。竹頭朩屑﹑常談委事﹐無不有來歷而後方可下筆。顧傖父﹐以世俗常見者爲淸眞﹐反視此爲脂粉﹐亦可笑也。

作文𨿽不貴模仿﹐然要使古今體式無不備於胸中﹐始不爲大題目所壓倒。有如女紅之花樣﹐成都之錦﹐自與三村之越﹐異其機軸。今人見歐﹑曽﹐一二轉折﹐自詫能文。

余嘗見小兒摶泥爲■﹝火充﹞﹐擊之石上﹐鏗然有聲﹐泥多者﹐聲宏若﹐以一丸爲之﹐總使能響其聲幾何。此古人所以讀萬卷也。

敍事須有風韻﹐不可擔板。今人見此﹐遂以爲小說家伎倆﹐不觀。《晉書﹑南北史列傳》﹐每寫一二無闗系之事﹐使其人之精神生動﹐此頰上三毫也。史遷《伯夷﹑孟子﹑屈﹑賈》等傳﹐俱以風韻勝﹐其塡《尙書﹑國策》者稍覺擔板矣。

文必本之六經﹐始有根本。惟劉向﹑曽鞏多引經語﹐至於韓歐融﹐聖人之意而出之﹐不必用經﹐自然經術之文也。近見巨子動將經文塡塞﹐以希經術﹐去之逺矣。

文以理爲主﹐然而情不至則亦理之郛廓耳。「廬陵之志﹝志﹖﹞交友﹐無不嗚咽」﹑「子厚之言身世﹐莫不淒愴」﹑「郝陵川之處眞州」﹑「戴剡源之入故都」﹐其言皆能惻惻動人。古今自有一種文章﹐不可磨滅﹐眞是天若有情天亦老者。而世不乏堂堂之陣﹐正正之旗﹐皆以大文目之﹐顧其中無可以移人之情者﹐所謂刳然無物者也。

作文不可倒卻架子﹐爲二氏之文﹐須如堂上之人﹐分別堂下臧否﹐韓歐曽王莫不皆然。東坡稍稍放寛。至於宋景濓﹐其爲大浮屠塔銘﹐和身倒入﹐便非儒者气象。王元美爲章篔志﹐以刻工例之徵明﹑伯虎﹐太函傳查八十﹐許以節俠。抑又下矣。

廬陵志楊次公云「其子不以銘屬他人﹐而以屬修者﹐以修言爲可信也﹐然則銘之其可不信」﹔表薛宗道云「後世立言者﹐自疑於不信」。又﹐「惟恐不爲世之信也」。今之爲碑版者﹐其有能信者乎﹖而不信先自其子孫始。子孫之不信﹐先自其官爵贈謚始。聊舉一事﹐以例其餘﹐如﹕某主江西試﹐以試策犯時忌﹐削籍。有無賴子髙守謙﹐結黨十餘人﹐恐喝索賂某﹐不應﹐遂掠其資以去。某尋死。崇禎初昭雪。死事者﹐竄名其中得贈侍讀學士。今其子孫乃言「逆奄竊柄﹐某抗疏糾參﹐幾至不測﹐閣臣爲之救解﹐已而理刑﹐指揮髙守謙等緹騎逮訊。某辯論侃侃﹐被拷掠而斃。崇禎初贈侍讀學士﹐謚文忠」。脫空無一事實﹐不知文忠之謚﹐誰則爲之﹐且並無賴之髙守謙﹐授以僞官﹐眞可笑也。潘汝禎建逆奄祠於西湖。某已臥病不能起。奄敗﹐遂有言某入祠不拜﹐爲守祠奄人所挺﹐因而致死﹐以之入奏者。今無不信之矣。近見修志﹐有無名子之子孫﹐以其父祖入於文苑﹐勃然不悅﹐必欲入之儒林而止。嗚呼﹗人心如是﹐文章一道﹐所宜亟廢矣。

所謂文者﹐未有不寫其心之所明者也。心茍未明﹐劬勞憔悴於章句之間﹐不過枝葉耳﹐無所附之而生。故﹐古今來﹐不必文人始有至文。凡九流百家﹐以其所明者﹐沛然隨地湧出﹐便是至文。故﹐使子美而談劍器﹐必不能如公孫之波瀾。柳州而敍宮室﹐必不能如梓人之曲盡。此豈可彊者哉﹖

