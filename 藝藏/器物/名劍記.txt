名劍記明李承勛

軒轅劍

《廣黃帝本行紀》曰﹕軒轅帝采首山之銅鑄劍﹐以天文古字題銘其上﹐帝崩﹐葬喬山。五百年後山崩室空﹐惟劍在焉﹐一旦亦失去。

畫影劍

《拾遺記》曰﹔顓頊髙陽氏有畫影劍﹐騰空劍﹐若四方有兵﹐此劍飛赴﹐指其方則克。未用時在匣中﹐常如龍虎嘯吟。

夏葛劍

夏禹鑄一劍藏之會稽山腹﹐上刻二十八宿﹐又有背面﹐面文爲日月星辰﹐背記山川。

照膽

殷太甲劍名「照膽」﹐古文篆書。

昆吾一爲錕鋙

子順對魏王曰「周穆王時﹐西戎獻昆吾之劍﹐長尺有咫﹐煉鋼赤刃﹐用之切玉如泥。」

辟邪劍

吳王有辟邪劍。

越五劍

《越絕書》﹕昔者越王勾踐有寶劍五﹐聞於天下。

龍泉太阿

《晉書張華傳》﹕斗牛之間常有紫气﹐豫章雷煥曰「寶劍之气上徹於天。」華曰「相者言吾年出六十﹐位登三事﹐當得寶劍佩之﹐斯言豈效歟﹗」因問在何郡﹐煥曰「在豫章丰城。」卽補煥丰城令。煥到縣掘獄基﹐入地四尺餘﹐得一石函﹐光气非常﹐中有雙劍並﹐刻題一曰「龍泉」﹐一曰「太阿」。是夕鬥牛間气不復見。

吳二劍

《吳越春秋》﹕幹將者﹐吳人也。與歐冶子同師﹐俱能爲劍﹐闔廬使詐二劍﹐一曰幹將﹐一曰莫耶。莫耶﹐幹將之妻也。

吳鉤

《吳越春秋》﹕闔閭旣寶莫邪﹐復命國中作金鉤﹐曰善者賞百金。有人殺其二子﹐以血釁金﹐成二鉤以獻﹐向鉤呼二子之名﹐曰「我在此」﹐兩鉤俱飛著父胸。乃賞百金﹐服不離身。

神劍

《鉤命訣》﹕漢太公微時遊山澤間﹐有冶爲天子鑄劍﹐指太公腰間佩刀曰「若得雜冶﹐卽成神器﹐可以克天下。昂精爲輔﹐以殲三滑。」太公解投冶中﹐劍成授太公。

赤霄

漢髙帝以秦皇戊子歲﹐於南山得一劍﹐名曰「赤霄」﹐及貴常服之。

神龜

《刀劍錄》﹕漢文帝劍名曰「神龜」﹐刻龜形以應大橫之兆。帝崩﹐命入劍玄武官。

茂陵劍

《世宗記》﹕漢昭帝時茂陵人獻一寶劍﹐上銘曰「直千金﹐壽萬歲」。

鎭山劍

《刀劍錄》﹕蜀後主禪造一巨劍以鎭劍口山﹐往往人見精光﹐求之不獲。

倚天靑虹

《平陽史傳》﹕魏武帝初時有二劍﹐一曰「倚天」﹐一曰「靑虹」。其利斷鐵如泥﹐一自佩﹐一賜夏侯恩。

珠劍

《魏志》﹕羊侃初爲尙書郎﹐以力聞﹐魏帝試作武狀﹐侃以手抉殿沒指。帝壯之﹐賜以珠劍﹐拜徵東大將軍。

魏三劍

《典論》曰「魏太子丕造百辟寶劍﹐淬以淸漳﹐礪以﹤石堅﹥﹤石諸﹥﹐飾以文玉﹐表以通犀﹐光似流星﹐名曰飛景。」又曰「選玆良金﹐命彼國工精而煉之﹐至於百辟﹐以爲三劍﹐一曰飛景﹐二曰流采﹐三日華鋌。」

淸剛

魏太子造匕首二﹕其一理似堅冰﹐名曰「淸剛」﹐其二耀似朝日﹐名曰「陽文」。

尙方劍

《朱云傳》﹕云奏帝曰「願賜尙方斬馬劍﹐斬佞臣頭。」

祕劍

《彭寵傳》﹕朱浮對光武曰「前吳漢發兵時﹐大王遺寵以祕劍。」

玉具

《馮異傳》﹔赤眉延岑暴亂三輔﹐以異爲徵西將軍討之﹐車駕送至河南﹐賜以乘輿﹐七尺玉具劍。

思召

《古今注》﹕袁紹在黎陽﹐夢神人授一寶劍﹐及覺﹐果在臥所﹐銘曰「恩召」﹐解之曰思召爲紹字。

文士劍

《文士傳》﹕楊修舉孝廉﹐歷丞相府主簿﹐總知內外事﹐皆稱意。魏文帝以下爭與之交好﹐修以寶劍與文帝﹐帝佩之﹐語人曰「此楊修劍也。」其重修如此。

西徵劍

《晉書》﹕張軌鎭涼州﹐南陽王模遺軌以帝所賜劍﹐謂軌曰「隴以西徵伐﹐悉心相委﹐如此劍矣。」

百萬寶劍

《世說》﹕荀勗寶劍直百萬﹐在母鍾許。鍾會善書﹐學荀手迹作書與母﹐取劍不還﹐後鍾起宅遂廢。

定國

《刀劍錄》﹕宋武帝裕於永初元年鑄一劍﹐銘其背曰「定國」﹐後入於梁。

永昌

《刀劍錄》﹕宋廢帝元徵中於蔣山之巓造一劍曰「永昌」。

梁神劍

《梁書》﹕武帝命陶弘景造神劍十三﹐以象月並閏。

鎭山沈水

《刀劍錄》﹕魏道武帝於嵩阿鑄二劍﹐一曰鎭山﹐二曰沈水。

龍雀

《魏志》﹕赫連百煉爲劍﹐號曰「大夏龍雀」﹐銘其背。

水心劍

《束皙傳》﹕秦昭王三月三日置酒河曲﹐見金人捧水心之劍以奉王﹐曰「令君制有西夏。」因此立爲曲水。

五丁劍

《蜀小志》﹕五丁力士遺劍於梓潼縣之龍潭﹐巖間發寶光。

千金劍

《劍俠傳》﹕唐晉公王鐸有千金劍﹐以獲李龜壽。

西河劍器

《唐本紀》﹕公孫大娘舞西河劍器﹐郁跂頓挫﹐獨出冠時﹐一人而已。

火精

《杜陽雜編》﹕唐徳宗將幸奉天﹐自攜火精劍出內殿﹐吹檻上鐵狻猊應手而碎。及乘輿遇夜﹐侍從皆見上仗數尺光明﹐卽劍光也。

鱗鋏星鐔

《酉陽雜俎》﹐鄭云達少時得一劍﹐鱗鋏星鐔﹐有時而吼。

西蕃寶劍

《宋鑑》﹕紹興六年二月﹐右相都督張浚請禦前降西蕃寶劍﹐給賜有功將士﹐以爲激勸。

古銅劍

《東坡集》﹕郭祥正遺東坡古銅劍二﹐坡詩以爲謝﹕「一雙銅劍秋水色﹐兩首新詩爭劍鋩。」

楚銅劍

《方輿志》﹕宋供奉官鄭文嘗官楚武昌﹐江岸裂出古銅劍﹐文得之﹐冶鑄精巧﹐非人工所成者。

角巾劍

《劍俠傳》﹕角巾道人脫郭倫於惡少窘辱﹐郭邀飲爲謝﹐辭去曰「吾乃劍俠﹐非世人也。」擲杯長揖﹐出門數步﹐耳中鏗然有聲﹐一劍躍出墜地﹐躡之﹐騰空而去。

安定劍

《咸賓集》﹕洪武甲寅安定王遣使貢異劍﹐賜以織金文綺﹐命其酋長立爲四部﹐歲入貢爲常。

澤劍

《少儀》曰﹕侍坐於君子﹐君子欠伸﹐運笏﹐澤劍首﹐還屨﹐問日之蚤莫。𨿽請退可也。

吳粵劍

《考工記》﹕吳粵之劍﹐遷乎其地而弗能爲良﹐地使然也。

桃氏劍

《考工記》﹕桃氏爲劍﹐身長五其莖長﹐重九鋝﹐謂之上制﹐上士服之﹔身長四其莖長﹐重七鋝﹐謂之中制﹐中士服之﹔身長三其莖長﹐重五鋝﹐謂之下制﹐下士服之。

分景流黃擇精

《漢武內傳》曰﹕西王母帶分景之劍﹐上元夫人帶流黃擇精之劍。

繞指柔

《廣輿圖》曰﹕揚州興化平望湖中一劍﹐屈之首尾相就﹐識者曰卽「繞指柔」也。

裝劍

《一統志》﹕爪哇國有裝劍。

龍泉

《寰宇志》﹐龍泉縣南五里﹐水可用淬劍﹐昔人就水淬之﹐劍化龍而去﹐故劍名龍泉。

燕奴

《洞微志》﹕一術士於腕間出二彈子﹐令變﹐卽化雙燕飛騰﹐名燕奴。燕奴又變作二小劍﹐交擊﹐須臾入腕中。

蘭子七劍

《列子》云﹕蘭子以技幹宋君﹐弄七劍﹐疊而躍之﹐五劍常在空中。宋君驚異之﹐賜以金帛。

辟兵劍

《抱朴子》﹕或以月蝕時﹐刻三歲蟾蜍喉下有八字者﹐以血書所持之劍﹐亦得禁辟五兵之道。

冶劍

《玉海劍冶贊》﹕風伯吹鑪﹐云師煉冶﹐鐵焰朝流﹐金精夜下﹐價直十城﹐名當千馬。

斑劍

《文選王文憲集序》﹕增斑劍六十人。

白虎

《繁露》曰﹕刀之在左﹐靑龍象也。劍之在右﹐白虎象也。

三尺水

李賀《劍歌》﹕先輩匣中三尺水﹐曾入吳潭斬龍子。

含光承景宵練

《列子》曰﹕衛周孔其祖得殷之寶劍﹐童子服之﹐卻三軍之眾﹐其一曰含光﹐二曰承景﹐三曰宵練。

越八劍

《拾遺記》曰﹕越王句踐使工人以白牛白馬祀昆吾山神﹐以成八劍﹐一曰掩日﹐二曰斷水﹐三曰轉魄﹐四曰懸剪﹐五曰驚鯢﹐六曰滅魂﹐七曰卻邪﹐八曰眞剛。

