硯史宋米芾

提要

《硯史》一卷﹐宋米芾撰。首冠以《用品》一條﹐論石之當以發墨爲上﹔後附《性品》一條﹐論石質之堅軟﹔《樣品》一條﹐則備列晉硯﹑唐硯以迄宋代形制之不同。中紀諸硯﹐自玉硯至蔡州白硯﹐凡二十六種。而於端﹑歙二石﹐辧之尢詳。自謂皆曾目擊經用者﹐非此則不錄﹐其用意殊爲矜愼。末紀所收﹐靑翠疊石一﹑正紫石一﹐皆指爲歷代之瓌寶。而獨不及所謂南唐硯山者﹐或當時尙未歸寶晉齋中﹐或已爲薛紹彭所易﹐均未可知也。芾本工書法﹐凡石之良楛﹐皆出親試﹐故所論具得硯理﹐視他家之耳食者不同。其論歷代制作之變﹐考據尢極精確﹐有足爲文房鑑古之助者焉。

硯史

人好萬殊﹐而以甚同爲公﹐甚不同爲惑。諭之而移﹐非眞得之﹐更而得之﹐則必信其守。夫博奕猶賢乎已﹖則吾是文﹐必不見嗤於賞鑑之士。

○用品

器以用爲功﹐玉不爲鼎﹐陶不爲柱。文錦之美﹐方暑則不先於表出之綌。楮葉𨿽工﹐而無補於宋人之用﹐夫如是﹐則石理髮墨爲上﹐色次之﹐形制工拙﹐又其次﹐文藻緣飾﹐𨿽天然﹐失硯之用。

○玉硯

玉出光爲硯﹐著墨不滲﹐甚發墨﹐有光﹐其云磨墨處不出光者﹐非也。余自制成蒼玉硯。

○唐州方城縣葛仙公巖石

石理﹕向日視之﹐如玉瑩﹐如鑑光﹐而著墨如澄泥不滑。稍磨之﹐墨已下而不熱生泡﹐生泡者﹐膠也。古墨無泡﹐膠力盡也。若石滑磨久﹐墨下遲﹐則兩剛生熱﹐故膠生泡也。此石旣不熱﹐良久墨發生光﹐如漆如油﹐有艶不滲也。歳久不乏﹐常如新成﹐有君子一徳之操。色紫可愛﹐聲平而有韻。亦有澹靑白色﹐如月如星而無暈。此石近出﹐始見十餘枚矣。

○溫州華嚴尼寺巖石

石理﹕向日視之﹐如方城石﹐磨墨不熱﹐無泡﹐發墨生光﹐如漆如油﹐有艶不滲﹐色赤而多有白沙點﹐爲硯﹐則避磨墨處。比方城差慢﹐難嶄而易磨。亦有白點﹐點處有玉性﹐扣之聲平無韻。校理﹕石揚休所購王羲之硯者﹐乃此石﹔今人所收古硯﹐間有此石﹐形合晉畫﹐約見四五枚矣。

○端州巖石

巖有四﹕下巖﹑上巖﹑半邊巖﹑後礫巖。余嘗至端﹐故得其說詳。下巖第一。穿洞深入﹐不論四時﹐皆爲水浸。治平中﹐貢硯﹐取水月餘﹐方及石。石細﹐扣之淸越﹐鸜鵒眼﹐圓碧暈多﹐明瑩。石嫰甚者﹐如泥無聲﹐不著墨﹔淸越者﹐溫潤著墨快﹐不熱無泡﹐然良久微滲﹐若油發艶﹐亦有不乏者。然方城溫巖十磨﹐此石三十磨方相及。下巖旣深﹐工人所費多﹐硯直不補﹐故力無能取﹐近年無復有。聞有仁廟已前﹐賜史院官硯多是。其後來歳貢﹐惟上巖石。上巖在山上﹐石性幹﹐紫色深﹑理麄﹑性硬﹐眼黃﹐差不圓﹐而靑色淡。其巖深處﹐間有潤者﹐而眼終不如下巖也。有著墨者﹑拒墨者。其著墨者﹐初用半月前甚快﹐蓋細砂石所發出理也﹔半月後則退﹐生光撻墨﹐又須以柔石發之﹐已而復然。拒墨者﹐𨿽新成便拒墨﹐此等石﹐扣之聲皆堅響而老。半邊巖者﹐在山半﹐石理同上巖﹐色多靑紫﹑近墨﹐多瑕而眼長如卵。有瞎眼者﹐中是白點﹔死眼者﹐黒點而暈細﹔翳眼者﹐或靑或黒﹐橫亂其眼﹐又多靑不成眼﹐圓點橫長靑間道如松木紋。其極麤者費筆﹐而稍細者多乏。後礫石﹐上﹝土﹖﹞人刻爲盆﹑印合﹑壓紙﹑兒戲之物﹐多夾砂無眼﹐少瑕﹐間有極細軟者﹐發墨不乏﹐扣之無聲。土人不貴﹐而用實有在半邊﹑上巖之上者﹐不可常得。又徧詢石工﹐云子石未嘗有﹐其在巖中﹐實於大石版上鑿﹐豈有中包一子者。余嘗謂﹐若溪流中多有卵石﹐容差褊可嶄面磨墨﹐所謂石子﹐世因訛爲子石﹐至有斵樣相似而爲之者﹐於理必不於大石中心復生卵子也。世之好奇者﹐又以歙州羅紋石作子石﹐硯文本直﹐兩頭取銳則紋脫短﹐至左右頰﹐自然成漩紋﹐便謂之是眞子石﹐可笑﹗緑石帶黃色﹐亦爲硯﹐多以爲器﹐材甚美﹐而得墨快﹐少光彩。已上硯﹐平生約見五七百枚﹐十千已上無估。

○歙硯婺源石

歙州有硯圗﹐石峒最多種。而赤紫石多瑕﹐土人以綫脈隔爲三種病﹐今人以細羅紋無星爲上。少時見一硯於士人趙光弻家﹐其樣上狹四寸許﹐下闊六寸許﹐如二十幅紙厚﹐色緑如公裳﹐而點如紫金﹐斑斑勻布﹐無羅紋﹐點中無竅﹐自後不復覩如此等者。又士人周昌諤處﹐見一小圓硯﹐靑羅紋﹐一星紫金如鵝眼錢。此二硯最奇﹐大抵發墨不乏﹐獨以色如常之石﹐而以奇怪爲品髙。亦有赤紫色石﹐無文理﹐少瑕﹐光澤如棗木﹐土人以爲香鑪之類﹐亦斵爲硯﹐與墨鬥而不相入﹐經日便滑﹐不可研矣。又嘗一士人家﹐見一金絲羅紋硯﹐其紋半金半黒﹐光彩與常異。此外麤羅紋﹑刷絲羅紋爲次第。約見千餘枚矣﹐但以色與瓦磚等﹐品故不能髙。今但曾官歙者﹐必收百餘枚。土人以爲生﹐終日成一硯﹐少有病﹐不直數十金﹔幸完仍好﹐直五七千已上無估。

○通逺軍漞石硯

石理﹕澀可礪刃﹐緑色如朝衣﹐深者亦可愛﹐又則水波紋﹐間有黒小點﹐土人謂之湔墨點。有緊甚奇妙而硬者﹐與墨鬥而慢甚者﹐滲墨無光。其中者甚佳﹐在洮河緑石上﹐自朝廷開熙河﹐始爲中國有。亦有赤紫石﹐色斑﹐爲硯﹐發墨過於緑者﹐而不勻淨。又有黒者﹐戎人以礪刀﹐而鐵色光肥﹐亦可作硯﹐而堅不發墨。

○西都會聖宮硯

會聖宮石﹐在溪澗中﹐色紫﹐理如虢石﹐差硬﹐發墨不乏﹐扣之無聲。

○靑州靑石

色類歙﹐理皆不及﹐發墨不乏﹐有瓦礫之象。

○成州栗亭石

色靑﹐有銅點﹐大如指﹐理慢﹐發墨不乏﹐亦有瓦礫之象。

○潭州谷山硯

色淡靑﹐有紋如亂絲﹐理慢﹐扣之無聲﹐得墨快﹐發墨有光。

○成州栗玉硯

理堅﹐色如栗﹐不甚著墨﹐爲器甚佳。

○歸州緑石硯

理有風濤之象﹐紋頭緊慢不等﹐治難平﹐得墨快﹐滲墨無光彩﹐色緑可愛﹐如賁色﹐澹如水蒼玉。

○夔州黟石硯

色黒﹐理幹﹐間有墨點﹐如墨玉光﹐發墨不乏。

○廬州靑石硯

大略與潭州谷山同。

○蘇州褐黃石硯

理麤﹐發墨不滲﹐類蘷石。土人刻成硯﹐以艸一束燒過﹐爲慢灰火煨之﹐色遂變紫﹐用之與不煨者一同﹐亦不燥﹐乃知天性非水火所移。

○建溪黯澹石

理如牛角﹐扣之聲堅淸﹐磨久不得墨﹐縱得﹐色變如灰﹐作器甚佳。

○陶硯

相州土人自制陶硯﹐在銅雀上﹐以熟絹二重淘泥澄之﹐取極細者﹐燔爲硯。有色緑如春波者﹐或以黒白塡爲水紋﹐其理細滑﹐著墨不費筆﹐但微滲。

○呂硯

澤州有呂道人陶硯﹐以別色泥於其首純作呂字﹐內外透﹐後人效之﹐有縫不透也。其理堅重與凡石等﹐以歷靑火油之堅響滲入三分許﹐磨墨不乏﹐其理與方城石等。

○淄州硯

淄石理滑易乏﹐在建石之次。

○髙麗硯

理密堅有聲﹐發墨﹐色靑間白﹐有金星﹐隨橫文密成列﹐用久乏。

○靑州蘊玉石紅絲石靑石

理密﹐聲堅淸﹐色靑黒﹐白點如彈﹐不著墨﹐墨無光﹐好事者但置爲一器可。紅絲石作器罙佳﹐大抵色白而紋紅者慢﹐發墨﹐亦漬墨﹐不可洗﹐必磨治之﹔紋理斑石赤者﹐不漬墨﹐發墨有光﹐而紋大不入看。慢者經暍則色損﹐凍則裂﹐幹則不可磨墨﹐浸經日方可用﹐一用又可滌﹐非品之善。靑石有麤文如羅﹐近歙﹐亦著墨不發。

○虢州石

理細如泥﹐色紫可愛﹐發墨不滲﹐久之石漸損回硬﹐墨磨之則有泥香。

○信州水晶硯

於他硯磨墨汁傾入用。

○蔡州白硯

理滑﹐可爲器﹐爲朱硯﹐花蘂石亦作小朱硯。

○性品

大抵四方硯發墨久不乏者﹐石必差軟﹐扣之聲低而有韻﹐歳久漸凹。不發墨者﹐石堅﹐扣之堅響﹐稍用則如鏡走墨。余所品謂目擊自收經用者﹐聞𨿽多﹐不錄以傳疑。古硯無不佳﹐豈不嘗落非好事者手用之﹐則尋棄擲之矣。惟久在人間﹐賢庸並善﹐是以不乏傳也。

○樣品

晉硯﹐見於晉顧愷之畫者﹐有於天生疊石上刋人面者﹐有十蹄圓銅硯中如鏊者。余嘗以紫石作之﹐有上圓下方﹐於圓純上刋兩竅置筆者﹐有如鳯字兩足者﹐獨此甚多﹐所謂鳯凰池也。蓋以上並晉制﹐見於晉人圖畫。世俗呼爲風字﹐蓋不原兩足之制﹐謂之鳯足。至今端州石工﹐以兩眼相對於足傍者﹐謂之鳯足。鳯之義﹐取五色英文﹐燦然成章也。今人有收得右軍硯﹐其制與晉圗畫同﹐頭狹四寸許﹐下闊六寸許﹐頂兩純皆綽慢﹐下不勒成痕﹐外如內之制﹐足狹長﹐色紫﹐類溫巖﹐中凹成臼。又有收得智永硯﹐頭微圓﹐又類箕象﹐中亦成臼矣。又有人收古銅硯﹐一龜銜一硯如蓮葉﹐兩足﹐龜腹圓﹐墨水不可出﹐以筆頭就之則出。又參政蘇文簡家﹐收唐畫《唐太宗長孫後納諌圖》﹐宮人於瑪瑙盤中托一圓頭鳯池硯﹐似晉制﹐頭純直微凸﹐如書鳯字﹐左右純斜刋﹐下不勒痕折﹐向頂亦然﹐不滯墨﹐其外隨內勢簡易。其後至隋唐﹐工稍巧﹐頭圓﹐身微瘦﹐下闊而足或圓爲柱﹐已不逮古。至本朝﹐變成穹髙腰瘦﹐刃闊如鉞斧之狀。仁廟已前﹐硯多作此制﹐後差少。資政殿學士蒲傳正收眞宗所用硯﹐與仁廟賜駙馬都尉李公照鳯池硯﹐形制一同﹐至今尙方多此制。國初已來﹐公卿家往往有之。仁宗已前賜史院官硯﹐皆端溪石﹐純薄﹐上狹下闊﹐峻直不出足﹐中坦夷﹐猶有鳯池之像。或有四邊刋花﹐中爲魚爲龜者﹐凡此形制多端﹐下巖奇品也。嘉佑末﹐硯樣已如大指麤﹐心甚凸﹐意求渾厚﹐而气象蓋﹝益﹞不古﹐純斗故勒深﹐滯墨難滌﹐心凸﹐故點筆不圓﹐常如三角簇﹐蓋古硯皆心凹﹐後稍正平﹐未有凸者。始自侍讀學士唐彥猷﹐作紅絲辟雍硯﹐心髙凸﹐至作馬蹄樣﹐亦心凸﹐至磨墨澑向身出﹐觀墨色則凸髙增浮泛之勢﹐援毫則非便也。其晉銅硯﹐𨿽如鏊﹐然頂殊平﹐以便援毫。今杭州龍華寺收梁傳大夫甆硯一枚甚大﹐磁褐色﹐心如鏊﹐環水如辟雍之制﹐下作浪花擢環近足處﹐而磨墨處無磁油﹐然殊著墨。古墨稱螺﹐亦恐不若近世堅﹐不然殆不可磨也。又丹陽人多於古塜得銅硯﹐三足蹄﹐有蓋﹐不鏤花﹐中陷一片陶﹐今人往往作硯於其中﹐翻以爲匣也。唐墓中間有得如蓮葉﹐中凹兩足﹐如鳯池之制﹐甚薄﹐足或如棗也。今歙人最多作形制﹐而土人尢重端樣﹐以平直斗樣爲貴﹐得美石無瑕﹐必先作此樣﹐滯墨﹐甚可惜也。大抵石美無瑕﹐方可施工﹐璞而厚者﹐土人多識其藏疾﹐不復巧制﹐人或因其渾厚而美之。余嘗惡歙樣俗者﹐凡刋攺十餘硯﹐才半指許﹐便有病見﹐頓令人減愛。其端人不斵成﹐祗持璞賣者﹐亦多如是。陳文惠丞相家﹐收一蜀王衍時皇太子陶硯﹐連蓋蓋上有鳯坐一臺﹐余雕雜花艸﹐湼之以金泥紅漆﹐有字曰「鳯凰臺」﹐此制方直﹐上狹﹐筍在硯上﹐中甚平也。唐之制﹐見《文房四譜》﹔今之制﹐見《歙州硯圖》﹐故不重出。此人力所爲也。吾收一靑翠疊石﹐堅響﹐三層﹐傍一嵌磨墨﹐上出一峯﹐髙尺餘﹐頂復平嵌巖如亂雲四垂以覆硯﹐以水澤頂﹐則隨葉垂珠滴硯心﹐上有銘識﹐事見唐莊南傑賦﹐乃歷代所寶也。又收一正紫石﹐四疊﹐下有坐有足﹐巧於癭盂﹐足上起一枝﹐細狹﹐枝上盤兩疊﹐長七寸餘﹐闊四寸餘﹐如靈芝﹐首銳下闊﹐天然鳯池之象﹐中微凹﹐點水磨墨﹐可書十幅紙﹐石理在方城之右。此非人力所成﹐信天下之瓌寶也。

