

壽山在福建福州城北六十里芙蓉峯下。《舊志》云「山產石如瑉。」又云「五花石坑去壽山十里﹐宋時故有坑﹐以采取病民﹐縣官輦巨石塞之。」明崇禎末﹐有布政謝在杭嘗稱壽山石甚美﹐堪飾什器。其品以艾葉綠爲第一﹐丹砂次之﹐羊脂﹑瓜瓤紅又次之。然未之見也。久之﹐有壽山寺僧於春雨後從溪間中拾文石數角﹐往往摩作印﹐溫潤無象﹐顧名不大著。

至康熙戊申﹐閩縣陳公於越山﹐忽繼糧采石山中﹐得妙石最夥﹐載至京師售千金。每石兩輒估其等差﹐而數倍其直﹐甚有直至十倍者。自康親王恢閩以來﹐凡將軍督撫﹐下至遊宦玆土者﹐爭相尋覓。上者置幾榻把弄﹐次者鏤刻追琢﹐與寶石﹑珊瑚﹑瑁玳﹑硨渠﹐螺珨﹑齒貝同嵌什器﹐徧布飾韁繘﹑鞞珌﹑鞓帶﹐念珠﹑牙筒﹑樂管諸物。其最下者﹐摩符雕印﹐雜鏤人獸餅盂以爲供具。而於是山爲之空﹐近則入山無一石矣。然後收藏家分別其歸藏者﹐以田坑爲第一﹐水坑次之﹐山坑又次之。每得一田坑﹐輒轉相傳玩﹐顧視珍惜﹐𨿽盛勢彊力不能奪。石益鮮﹝少﹞﹐價直益騰﹝揚﹞﹐而作僞者紛紛日出﹐至有假他山之石以亂眞者。予入閩最晚﹐不敢妄覬下品﹐然私心欲得上品一觀而不得。當是時﹐有估人販兒﹐攤門捱巷爭以贗物來衒﹐槪卻之。去旣久﹐忽從營丁得二石。旣又從通家世友宦玆土而未歸者得五石。又旣與此間友人賭棋得三石。然尙妍媸之間也。旣則友人有貽贈者﹐有轉覓其親黨之舊藏而願售者﹐𨿽稍勝於前﹐非上品也。又旣則有有力者托人覓致﹐而中爲人竊得之﹐私來相貿﹐且願貶其直﹐以上上之石﹐而直出中下。予曰「此非伯夷之樹也。」𨿽然﹐一玩物耳。安見有力蛇必得﹐而無力者不必得﹖因貿得八石﹐而許子不棄——則予世通家子也﹐瀕行江西﹐遣估者私覓閩城之佳者來售﹐又得九石。連前後陸續所得﹐通計四十九石。大槪上者十三﹐中上十四﹐中十二﹐中下十。偶諦觀之﹐其錄一箋﹐以當展玩。嘗見友人髙固齋作觀石一錄﹐流傳人間﹐因謬題之曰﹕《後觀石錄》。若夫好石之癖﹐予本無有﹐且貧不能致﹐致之亦不能保。今之所觀﹐安保其必我有者﹖則亦從而觀焉可已。

艾葉綠二﹕平直橫徑各寸﹐而臥螭鈕——楊玉璇制鈕。綠色通明﹐而底漸至深碧色﹐獨其住處稍白﹐則艾背葉矣。駱幼重日﹐驟觀之﹐但見兩螭環首掉足﹐蜿蜒綠波中。

上半如碧玉﹐下半如紅毛玻璃酒缾﹐又如西洋玻璃瓶。

羊脂一﹕髙二寸半﹐徑二寸﹐橫一寸﹐白澤鈕﹐玉質溫潤﹐瑩潔無類﹐如搏酥割肪﹐膏方內凝﹐而膩已外達。

鴿眼砂一﹕此舊坑也。髙二寸﹐橫徑各寸﹐辟邪鈕﹐通體荔枝紅色﹐而諦觀其中﹐如白水濾丹砂﹐銖銖粒粒﹐透白而出﹐故名鴿眼砂。舊錄亦以此爲神品。

蔚藍天一﹕蔚藍天﹐又名靑天散彩。髙二寸半﹐橫徑各一寸半﹐鈕作三狻猊﹐二蔚藍色﹐一白色﹐各相搏噬﹐而藍俯白仰﹐分明不雜。其石身下方﹐初露蔚藍色三分許﹐漸如晚霞蒸鬱﹐稍侵柴焰﹐而似黃雲接日之气﹐眞異觀也。

又一﹕分寸同前﹐亦三狻猊鈕﹐而二白一黃﹐毫釐相判﹐白如蕎粉﹐黃如豌醬。殊質並弄﹐猙獰出脫。至其蔚藍之妙﹐一若歸云乍斂﹐倒影微薄﹐而中界以白虹者﹐造物之人神乃爾。

瓜瓤紅二﹕橫徑各一寸三分﹐而髙倍之﹐蟠螭鈕。紅沁若西瓜瓤子﹐流滑融溢﹐入手欲化。一項上黃螭﹐似瓜犀小﹐黃近蜜色者﹐腰下血浸淋瀝﹐漸至流漫。

蝦背靑一﹕髙二寸六分﹐橫徑各一寸二分﹐獅鈕。獅項立稚獅﹐墨色﹐蠕蠕自得﹐而母獅首承之﹐惟恐其墮。通體淺墨如蝦背﹐而空明映徹﹐時有濃淡﹐如米家山水。舊品所稱春雨初足﹐水田明滅﹐有小米積墨點蒼之形是也。

肉脂一﹕一名肉紅。本羊脂玉﹐而略翳紅影於其間。望之腌罩熒熒﹐如時世宮妝﹐預施胭脂於頰﹐而尙以胡粉彷佛。舊詩所稱芙蓉脂肉綠雲鬟者﹐此最上神品也。惜吉光片羽不滿覲耳。鈕二螭﹐顚倒臥﹐一紅一白﹐長徑各一寸﹐橫四分﹐相傳狐白裘﹐有胭脂雪﹐名當推此。

煉蜜丹棗一﹕此舊坑也。百年前流傳至今之物。百煉之蜜﹐漬以丹棗﹐光色古黯﹐而神气煥發。以方番珀﹐則憎其紅﹐以視緬葫﹐則怯其墨。髙二寸﹐徑一寸﹐橫七分﹐圓身虓鈕。

桃花水一﹕髙一寸五分﹐橫徑各七分﹐石有名桃花片者﹐浸於定磁盤水中﹐則水作淡淡紅色﹐是其象也。或曰如釀花天﹐碧落蒙蒙﹐紅光晻然﹐宜名桃花天。舊名所稱桃花雨後﹐霽色蘢蔥﹐庶幾似之。臥﹝豸區﹞鈕。

《觀石錄》云「白玉膚理﹐微有栗起﹐大似雪夜待人之候﹐是石通瑩﹐無纖毫瑕疵﹐而微有栗起﹐非石粒沙屑也。

三合一﹕首靑羱立鈕﹐如碧落蔚藍色﹐獨兩角拳大﹐通明而色微淡。西羊名羱者﹐大角大蹄﹐是羊注蹄處﹐皆偉然可驗也。特石身如羊脂﹐垂以藥黃﹐恍靑羊踏白石著黃土中﹐想全華道上﹑方平狡獪﹐故自有此。髙一寸八分﹐橫徑各一寸。

晶玉一﹕殷於菜玉而白於蕨粉然﹐故明透曰晶玉。髙二寸﹐徑二寸五分﹐橫一寸三分﹐辟邪鈕。

《觀石錄》云「晶瑩玉色﹐勝莫愁湖中新藕。」言其明也。

白花鷹背二﹕又名灰白花錦﹐髙二寸半﹐橫徑各一寸三分﹐一葡萄鈕﹐一瓜鈕。其鈕爲楊璇所制。葡萄﹑瓜﹐俱純灰色﹐獨取其白色而略滲微紅色者爲枝葉。其葉中蠹蝕處各帶紅黃色﹐淺深相接﹐如老蓮畫葉然。且嵌綴玲瓏﹐𨿽交藤接葉﹐而穹洞四達﹐眞鬼工也。石身如冰裂﹐灰白花錦﹐平曼間亦有枝葉橫披﹐紛拿盤攫之勢。

白如磁色﹐灰如舊錦﹐中紫灰色﹐且各有血浸紋﹐如宣和絲硯﹐於灰白質中﹐朱纏紅格﹐備極景象。

《壽山石記》有云﹕色如鷹褐﹐如蝶粉﹐如魚鱗﹐如鷓鴣﹐正指此類。

二合一﹕鈕蜜魄色﹐身瑪瑙色﹐髙徑各二寸﹐橫五分﹐金猊鈕。通體朗徹﹐而二色截然。其爲瑪瑙色者﹐如櫻桃紅﹐如霞紅﹐深淺流漫﹐煜爚不定﹐眞是神品。

灑墨一﹕髙一寸五分﹐橫徑各八分﹐天靑色﹐而隱以紅暈﹐蒙蒙然如日隙灑雨。螭虎鈕。

泥玉一﹕玉之類建窯白磁泥者。髙徑各一寸八分﹐橫六分﹐螭虎鈕。

杏黃一﹕如杏之初熟﹐於黃湛中一面微紅﹐滲滲然若曬色然。白澤鈕﹐髙二寸﹐廣半之。

硯水凍一﹕髙一寸五分﹐廣八分﹐獅鈕。硯池水微黑﹐而凍似之。

藏經紙一﹕髙一寸八分﹐廣一寸﹐白澤鈕﹐金栗山藏經紙色﹐人手作木蓮凍。

桃暈一﹕蹲獬鈕。髙一寸半﹐徑一寸﹐橫半之。鈕有暈紅﹐而身微淡﹐桃塢夕陽﹐巖石俱帶紅色。

紅粉一﹕如胭脂之漬粉﹐又如莧汁沁白糜中﹐萱蘿村傍有紅粉石﹐應如是矣。特西施去後﹐江枯石爛﹐不能多得耳。髙徑各五分﹐橫三分﹐狐鈕。

蘋婆玉一﹕當庚鈕﹐髙二寸半﹐橫徑各一寸半﹐獸肥腯如豕﹐而光澤可鑑。其通體白色﹐大類蘋果初白時﹐尙晻靑气﹐而淡紅點染﹐見之指動。

筍玉一﹕儼會稽象牙筍初脫衣時﹐髙一寸半﹐廣一寸。螭鈕。

象玉一﹕髙二寸三分橫一寸半﹐徑同之﹐立鷹鈕﹐有象牙紋。

《觀石錄》云「超脫髙貴﹐若象牙﹐不辯爲石。」

蜜蠟一﹕髙徑各一寸﹐橫三分﹐天馬鈕。

《壽山石記》云「如蜜﹑如醬﹑如鞠塵。」

秋葵蜜蠟一﹕髙徑各一寸﹐橫三分﹐圓身﹐﹝豸區﹞鈕。一名枇杷黃。

《觀石錄》云「新黃如秋葵﹐亭亭日下。」

甘黃蜜蠟一﹕又名渣黃。獅鈕﹐髙徑各八分﹐橫三分。

《觀石錄》云「研如萱艸﹐蒨似春柑。」

天蓏瓤一﹕俗名天荔枝﹐鷹鈕﹐髙一寸四分﹐徑一寸﹐廣五分。

玉帶茄花一﹕三足能鈕﹐玉色﹐而下以茄花色承之﹐髙一寸五分﹐廣一寸。

玉柱一﹕髙二寸半﹐徑八分﹐橫五分。圓身臥獌鈕。儼端門兩傍所稱擎天柱者。

落花水一﹕一名浪滚桃花﹐髙二寸﹐橫徑各一寸﹐辟邪鈕﹐石類水色中有紅白花片﹐隨水上下﹐一面界白痕﹐如回波然。或曰﹕此石花之紋﹐非沙隔也。

《觀石錄》云「如美人肌肉中﹐含落花落霞者。」

洗苔水一﹕與前髙廣同﹐亦辟邪鈕﹐本對石也。石類碧水色﹐而中有苔痕﹐微間磯石﹐亦非沙隔。

玉鎭一﹕髙二寸﹐橫徑各一寸半﹐方正如鎭子﹐螭虎鈕﹐與前蘋婆玉﹐髙廣相似﹐似對石。

《觀石錄》云「明澤如脂﹐衣纓拂之有痕。」微類此。

紫白錦一﹕髙二寸﹐橫徑各一寸﹐狐鈕﹐鈕白色﹐而石身紫白相間﹐類嘉錦。

蜜楊梅一﹕媸吻鈕﹐類蜜蠟﹐色黃澤可愛﹐而一面有疹栗如楊梅粒﹐滲以朱點。髙二寸﹐徑一寸半﹐橫八分﹔其它礬石一﹐髙方﹐神羊鈕﹐兩角明瑩﹐如羊角燈片﹐而面作枯礬色。水墨玉一﹐蒼玉一﹐皆小方﹐獅鈕。豆靑一﹐小長方﹐狐鈕。枯綠一﹐又名幹篛綠﹐小長方﹐狐鈕﹐與豆靑同﹐似對石。豆白一﹐小方﹐白澤鈕。凡白色而微帶蔥色曰豆白。朱砂磁壺色一﹐長方﹐媸吻鈕。鐵色磁壺色一﹐又作棕色﹐中方﹐辟邪鈕。磁白一﹐大方﹐母子狻猊鈕﹐與象玉髙廣同﹐似對石。石膏一﹐小長﹐圓螭鈕。

小晶玉一﹕髙八分﹐橫徑各四分﹐瑩徹如晶﹐獅鈕﹐髙固齋所藏物也。偶讀予所著《曼殊別誌》﹐感之﹐取以贈﹐曰﹕請藍公漪﹐篆曼殊二字﹐系之扇之骨間﹐日摩挲之。憶在京師間﹐曼殊以書箋乞張七雛隱篆曼殊與佛婢二石﹐而雛隱已行﹐遂囑廊房胡同攤門者白篆之﹐而命之刻。今亦不知棄何所矣。志此爲之淚下。

卞二濟《壽山石記》云「石有類玉者﹐珀者﹑玻璃﹑玠瑁﹑朱砂﹑瑪瑙﹑犀若象焉者﹔其爲色不同﹐五色之中﹐深淺殊姿﹐別有別有緗者﹑﹝原﹞者﹑綺者﹑縹者﹑蔥者﹑艾者﹑黝者﹑黛者﹑﹔如蜜﹐如醬﹐如鞠塵焉者﹔如鷹褐﹑如蝶粉﹑如魚鱗﹑如鷓鴣焉者。舊傳艾綠爲上﹐今種種皆珍矣。其峯巒波浪﹐縠紋膩理﹐隆隆隱隱﹐千態萬狀﹐可彷佛者﹔或雪中疊嶂﹐或雨後遙罔﹐或月淡無聲﹐湘江一色﹐或風彊助勢﹐揚子層濤﹐或葡萄初熟﹐顆顆霜前﹐或蕉葉方肥﹐幡幡日下﹐或吳羅揚彩﹐或蜀錦曫文﹔又或如米芾之淡描﹐雲煙一抹﹐又或如徐熙之墨筆﹐丹粉兼施。」石之妙也如此。

