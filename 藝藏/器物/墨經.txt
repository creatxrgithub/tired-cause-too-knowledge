

欽定四庫全書

墨經

宋晁季一撰

松

古用松煙石墨二種石墨自晉魏以後無聞松煙之制尙矣漢貴扶風隃糜終南山之松蔡質漢官儀曰尙書令僕丞郎月賜隃糜大墨一枚小墨一枚晉貴九江廬山之松衛夫人筆陣圖曰墨取廬山松煙唐則易州潞州之松上黨松心尢先見貴後唐則宣州黃山歙州黟山松羅山之松李氏以宣歙之松類易水之松今兗州泰山䢐徠山島山嶧山沂州山山密州九仙山登州牢山鎭府五臺邢州潞州太行山遼州遼陽山汝州竈君山隨州桐栢山衛州共山衢州柯山池州九華山及宣歙諸山皆產松之所兗沂登密之間山總謂之東山鎭府之山則曰西山自昔東山之松色澤肥膩性質沈重品惟上上然今不復有今其所有者才十餘嵗之松不可比西山之大松蓋西山之松與易水之松相近乃古松之地與黃山黟山羅山之松品惟上上遼陽山竈君山桐栢山可甲乙九華山品中共山柯山品下大槪松根生茯苓穿山石而出者透脂松嵗所得不過二三株品惟上上根幹肥大脂出若珠者曰脂松品惟上中可掲而起視之而明者曰掲明松品惟上下明不足而紫者曰紫松品惟中上礦而挺直者曰籖松品惟中中明不足而黃者曰黃明松品惟中下無膏油而漫若糖苴然者曰糖松品惟下上無膏油而類杏者曰杏松品惟下中其出歷靑之餘者曰脂片松品惟下下其降此外不足品第

煤

古用立窯髙丈餘其竈寛腹小口不出突於面覆以五斗甕又益以五甕大小爲差穴底相乘亦視大小爲差每層泥塗惟密約甕中煤厚住火以雞羽掃取之或爲五品或爲二品二品不取最先一器今用臥窯疊石累礦取岡嶺髙下形勢向背而或長百尺五寸脊髙三尺口大一尺小項八尺大項四十尺胡口二尺身五十尺胡口亦曰咽口口身之末曰頭每以松三枝或五枝徐爨之五枝以上煙暴煤麄以下則煙緩煤細枝數益少益良有白灰去之凡七晝夜而成名曰一防候窯冷采煤成磈成片頭煤深者曰逺火外者曰近火煤不堪用凡煤貴輕舊東山煤輕西山煤重今則西山煤輕東山煤重凡器大而輕者良器小而重者否凡振之而應手者良擊之而有聲者良凡以手試之而入人紋理難洗者良以物試之自然有光成片者良凡墨有穿眼者謂之滲眼煤雜窯病也舊窯有虫鼠等糞及窯衣露虫雜在煤中莫能揀辧惟硾多可弭之然終不能無

膠

凡墨膠爲大有上等煤而膠不如法墨亦不佳如得膠法𨿽次煤能成善墨且潘谷之煤人多有之而人制墨莫有及谷者正在煎膠之妙凡膠鹿膠爲上考工記曰鹿膠靑白馬膠赤白牛膠火赤鼠膠餌犀膠黃莫先於鹿膠故魏夫人曰墨取廬山松煙代郡鹿膠凡鹿膠一名白膠一名黃明膠墨法所稱黃明膠正謂鹿膠世人多誤以爲牛膠但鹿膠難得煎法用蠟及胡麻者皆不入墨家之用案隱居白膠法先以淘米潘漬七日令軟然後煮煎之如作阿膠法又一法細剉鹿角與一片幹牛皮同煎卽銷爛唐本艸注曰糜角鹿角煮濃汁重煎成膠今法取蛻角斷如寸去皮及赤觪以河水漬七晝夜又一晝夜煎之將成以少牛膠投之加以龍麋鹿膠之下當用牛膠牛用水牛皮作家所謂鄕掘皮最良剔除去毛以水浸去塵污浸不可太軟當須有性謂之夾生煎火不可暴常以箆攪之不停手貴气出不昏時時揚起視之以候厚薄直至一條如帶爲度其墨膠不可單用或以牛膠魚膠阿膠參和之兗人舊以十月煎膠十一月造墨今旋煎旋用殊失之故潘谷一見陳相墨曰惜哉其用一生膠耳當以重煎者爲良

羅

凡煤須用羅後魏賈思勰曰醇煙搗訖當以細絹篩堈內此物至輕微不宜露篩喜飛去不可不謹

和

凡和煤當在淨密小室內不可通風傾膠於煤中央良久使自流然後眾力急和之貴潤澤而光明初和如麥飯許搜之有聲乃良膠初取之和下等煤再取之和中等煤最後取之和上等煤凡煤一斤古法用膠一斤今用膠水一斤水居十二兩膠居四兩所以不善然賈思勰墨法煤一斤用膠五兩蓋亦未盡善也況膠多利久膠少利新匠者以其速售故喜用膠少觀易水奚氏歙州李氏皆用大膠所以養墨時大膠墨紙黃小膠墨紙防黃其力以是爲差凡大膠必厚厚難於和和之柔則善剛則裂若以漆和之凡煤一斤以生漆三錢熟漆二錢取淸汁投膠中打之勻和之如法



凡不厭多魏韋仲將墨法鐵臼中三萬杵杵多益愈後賈思勰法曰亦三萬杵杵多益善唐王君徳則用石臼三二千杵蓋其無數其過黏後光不可自從臼中緄出爲度出臼納靜器內用紙封羃慢火養之紙上作數穴以通气火不可間斷爲其畏寒然不可暴暴則潼溶謂之熱黏不堪制作凡鹿膠成便丸捍不可遲延稍遲乃皴裂不堪若牛膠之一日後膠行力均再入臼千餘下乃可凡捍丸時用五人相次人有錢砧椎三五百下舊語曰一椎一折鬭手防此其法也初椎成爲光劑爲硬劑又過硬劑爲熱劑每一劑傳畢五人成熟劑乃入匠手丸捍

丸

凡丸劑不可不熟又病於熱熱不堪用𨿽成必不光澤易碎裂凡急手爲光劑緩手爲皴劑一丸卽成不利於再

藥

凡墨藥尙矣魏韋仲將用眞珠麝香二物後魏賈思勰用梣木雞白眞珠麝香四物唐王君徳用醋石橊皮水犀角屑膽礬三物王又法梣木皮皂角膽礬馬鞭艸四物李廷珪用藤黃犀角眞珠巴豆等十二物今兗人不用藥爲貴其說曰正如白面淸面又如茶之不可雜以外料亦自有理然不及藥者良舊有別集藥法一卷

印

凡底版貴乎直寧大不小平版上俯下平寧重不輕凡底板銀爲上面印牙爲上尋常底版用棠手版用杞蓋底板面印皆以松爲良與煤爲宜凡印大墨以水拭之以紙按之然後用印凡印方直最難用用多裂易水張遇印多方直者劑熟可知

樣

凡墨樣當取則於古無大小厚薄之限而賈思勰曰墨璽不得過二三兩寧小不大世人遂以薄小爲貴謂從前奚庭珪然宣府奚庭珪之類小墨在古品中爲佳不知雙脊龍之類大墨亦不可置在劣等要之無大小厚薄醇煙法膠爲本耳蓋厚大利久薄小利新厚大難工薄小易善故匠人不喜於厚大者然太大則不便於用太薄則囏於包當以厚而大者爲佳

防

凡墨防用炭灰石灰麥糠三種炭灰爲上石灰醋多烈麥糠慢多曲惟炭灰爲上凡用炭灰精篩弗雜弗濕其下惟厚上之厚薄視墨之大小時之晴晦中以薄紙裹之然置之不平亦曲見風亦裂若用石灰防當於新瓦器中置灰灰上用紙紙上復加以灰不可厚若用麥糠防以椽架葦縣室中其上糠底糠惟平惟均不可有逆糠凡防室以靜密溫小爲貴晝夜不去火然火大則病火暴亦病其晝夜候火隨風日晴晦最爲難又有不用防者墨成曝於靜密室中聽自幹又有以衣被覆之使幹者

事治

凡事治墨以水以兔皮以滑石以萊州石以錢以鏵頭以漆以墨以墨最不佳余錯用之皆良惟此數物不及弄成如弄鞭弄茶瓢

研

凡硏墨不厭遲古語云硏墨如病凡硏直硏爲上直硏乃見眞色不損墨若圓磨則假借重勢往來有風以助顏色乃非墨之眞色惟售墨者圓硏若邪硏則水常損其墨而其半不及先所用者惟俗人邪硏凡墨戶不工於制作而工於硏磨其所售墨則使自硏之常優一暈凡煤細硏之幹遲煤麄硏之幹疾凡善墨硏之如硏犀惡墨硏之如硏泥

色

凡墨色紫光爲上黒光次之靑光又次之白光爲下凡光與色不可廢一以久而不渝者爲貴然忌膠光古墨多有色無光者以蒸濕敗之非古墨之善者其有善者黯而不浮明而有艶澤而無漬是謂紫光凡以墨比墨不若以紙比墨或以硏試之或以指甲皆不佳

聲

凡墨擊之以辧其聲醇煙之墨其聲淸響雜煙之墨其聲重滯若硏之以辧其聲細墨之聲膩麄墨之聲麄麄謂之打硏膩謂之入硏

輕重

凡墨不貴輕舊語曰煤貴輕墨貴重今世人擇墨貴輕甚非煤麄則輕煤雜則輕春膠則輕膠傷水則輕膠爲濕所敗則輕惟醇煙法膠善藥良時乃重而有體有體乃能久逺愈久益堅濕則弗能敗自然成質非輕非重

新故

凡新墨不及故墨衛夫人曰墨取十年以上彊之如石者蓋其愈久益堅且白物久斯變墨況其本黑之物煤久而黑黑而紫膠久而固固而乃發光彩此古墨所以重於世凡新墨不過三夏殆不堪用凡墨膠敗者末之新煤再和殊善入膠久之乃可和然非大膠久防弗可

養蓄

大凡養新墨納輕器中縣風處每丸以紙封之惡濕气相博不可臥放臥放多曲凡蓄故墨亦利頻風日時以手潤澤之時置於衣袖彌善

時

凡墨最貴及時韋仲將墨法不得過二月九月賈思勰曰溫時故臭寒時潼溶當以十一月十二月正月爲上時十月二月爲下時餘月無益有害旣得時須擇晴明無風之日或當靜夜若燒煤之時當以二月三月四月爲上時八月九月五月十月六月七月水潦土濕十一月十二月風髙水寒皆不利

工

凡古人用墨多自制造故匠氏不顯唐之匠氏惟聞祖敏其後有易水奚鼐奚鼎鼐之子超鼎之子起易水又有張遇陳贇江南則歙州李超超之子庭珪庭寛庭珪之子承浩庭寛之子承晏承晏之子文用文用之子惟處惟一惟益仲宣皆其世家也歙州舊有耿仁耿遂遂之子文政文壽而耿徳耿盛皆其世家也宣州則盛匡道盛通盛眞盛舟盛信盛浩又有柴珣柴承務朱君徳兗州則陳朗朗弟逺逺之子惟進惟迨近世則京師潘谷歙州張谷

墨經

