香譜宋洪芻

提要目錄序

卷上卷下

提要

《香譜》二卷﹐舊本不著撰人名氏。左圭《百川學海》題爲宋洪芻撰。芻﹑字駒父﹐南昌人。紹聖元年進士﹐靖康中官至諫議大夫﹐謫沙門島以卒。所作《香譜》《宋史藝文志》著錄。周紫芝《太倉稊米集》有題洪駒父《香譜》﹐後曰「歷陽沈諫議家﹐昔號藏書最多者﹔今世所傳《香譜》﹐蓋諫議公所自集也。以爲盡得諸家所載香事矣。以今洪駒父所集觀之﹐十分未得其一二也。余在富川﹐作妙香寮。永興郭元壽賦長篇﹐其後貴池丞劉君穎與余凡五賡其韻﹐往返十篇。所用香事頗多﹐猶有一二事駒父譜中不錄者。」云云。則當時推重芻譜在沈立譜之上。然晁公武《讀書志》稱﹕「芻譜集古今香法﹐有鄭康成漢宮香﹑南史小宗香﹑眞誥嬰香﹑戚夫人迫駕香﹑唐員半千香﹐所記甚該博﹐然《通典》載歷代祀天用水沈香獨遺之。」云云。此本有水沈香一條﹐而所稱鄭康成諸條乃俱不載﹐卷數比《通考》所載芻譜亦多一卷﹐似非芻作。沈立譜久無傳本﹐《書錄解題》有侯氏《萱堂香譜》二卷﹐不知何代人﹐或卽此書耶﹖其書凡分四類﹐曰香之品﹐香之異﹐香之事﹐香之法﹐亦頗賅備﹐足以資考證也。

序

香譜卷上

香之品四十二品

龍腦香

麝香

沈水香

白檀香

蘇合香

安息香

郁金香

雞舌香

燻陸香

詹糖香

丁香

波律香

乳香

靑桂香

雞骨香

木香

降眞香

艾蒳香

甘松香

零陵香

茅香花

馢香

水盤香

白眼香

葉子香

雀頭香

蕓香

蘭香

芳香

蘹香

蕙香

白膠香

都梁香

甲香

白茅香

必栗香

兜婁香

藒車香

兜納香

耕香

木蜜香

迷疊香

香之異四十品

都夷香

荼蕪香

辟寒香

月支香

振靈香

千畝香

十里香

﹝香黹﹞齊香

龜甲香

兜末香

沈光香

沈楡香

茵墀香

石葉香

鳳腦香

紫述香

威香

百濯香

龍文香

千步香

燻肌香

蘅蕪香

九和香

九眞雄麝香

罽賓國香

拘物頭花香

升霄靈香

祇精香

飛气香

金磾香

五香

千和香

兜婁婆香

多伽羅香

大象藏香

牛頭旃檀香

羯布羅香

薝卜花香

辟寒香

香譜卷下

香之事

述香

香序

香尉

香市

燻鑪

懷香

香戶

香洲

披香殿

采香徑

啖香

愛香

含香

竊香

香囊

沈香牀

金香鑪

博山香鑪

被中香鑪

沈香火山

檀香亭

沈香亭

五色香煙

香珠

金香

鵲尾香鑪

百刻香

水浮香

香篆

焚香讀孝經

防蠹

香溪

牀畔香童

四香閣

香界

香嚴童子

香文

天香傳

古詩詠香鑪

齊劉繪詠博山香鑪詩

梁昭明太子銅博山香鑪賦

漢劉向燻鑪銘

梁孝元帝香鑪銘

古詩

香之法

蜀王燻禦衣法

江南李王帳中香法

唐化度寺牙香法

雍文徹郎中牙香法

延安郡公蘂香法

供佛濕香

牙香法

又牙香法

又牙香法

又牙香法

又牙香法

又牙香法

印香法

又印香法

傅身香粉法

梅花香法

衣香法

窨酒龍腦丸法

球子香法

窨香法

燻香法

造香餅子法

序

《書》稱﹕至治馨香﹐明徳惟馨。反是則曰腥聞在上﹔《傳》以芝蘭之室﹑鮑魚之肆﹐爲善惡之辧﹔《離騷》以蘭﹑蕙﹑杜蘅爲君子﹔糞壤﹑蕭艾爲小人。君子澡雪其身﹐燻祓以道義﹐有無窮之聞﹐余之譜亦是意云。

卷上

香之品四十二品

龍腦香

《酉陽雜俎》云「出波律國﹐樹髙八九丈﹐可六七尺圍﹐葉圓而背白。其樹有肥瘦﹐形似松脂﹐作杉木气。幹脂謂之龍腦香﹐淸脂謂之波律膏。子似豆蔻﹐皮有甲錯。」《海藥本艸》云「味苦﹑辛﹐微溫﹐無毒。主內外障眼﹑三虫﹐療五痔﹐明目﹑鎭心﹑祕精。又有蒼龍腦﹐主風疹﹝黑幹﹞﹐入膏煎良﹐不可點眼。」明淨如雪花者善﹐久經風日﹐或如麥麩者不佳云。合黑豆﹑糯米﹑相思子貯之﹐不耗。今復有生熟之異。稱生龍腦﹐卽上之所載是也﹐其絕妙者﹔目曰﹕梅花龍腦。有經火飛結成塊者﹐謂之熟龍腦﹐气味差薄焉﹐蓋易入他物﹐故也。

麝香

《唐本艸》云「生中臺川谷﹐及雍州﹑益州皆有之。」陶隱居云「形似麞﹐常食柏葉及噉蛇。或於五月得者﹐往往有蛇皮骨。主辟邪﹑殺鬼精﹐中惡﹑風毒。療傷多以一子眞香分糅作三﹑四子﹐刮取血膜﹐雜以餘物。大都亦有精簏﹑破皮毛共在裹中者爲勝。或有夏食蛇虫多﹐至寒香滿﹐入春患急痛﹐自以腳剔出﹐人有得之者。此香絕勝。帶麝﹐非但香﹐辟惡﹐以香眞者一子﹐著腦間﹐枕之﹐辟惡夢及屍疰鬼气。」今或傳有水麝臍﹐其香尢美。

沈水香

《唐本艸》注云「出天竺﹑單於二國﹐與靑桂﹑雞骨﹑馢香同是一樹。葉似橘﹐葉似橘﹐經冬不雕﹐夏生花﹐白而圓細﹐秋結實如檳榔﹐色紫似葚﹐而味辛﹐療風水毒腫﹐去惡气。樹皮靑色﹐木似櫸柳。」重實黑色沈水者是。今復有生黃而沈水者﹐謂之蠟沈。又其不沈者﹐謂之生結。又《拾遺解紛》云「其樹如椿﹐常以水試﹐乃知。」余見下卷《天香傳》中。

白檀香

陳藏器云﹕《本艸拾遺》曰「樹如檀﹐出海南﹐主心腹痛﹑霍亂﹑中惡﹑鬼气﹑殺虫。」又《唐本艸》云「味鹹﹐微寒﹐主惡風毒﹐出昆侖盤盤之國。主消風積﹑水腫。」又有紫眞檀﹐人磨之以塗風腫﹐𨿽不生於中華﹐而人間徧有之。

蘇合香

《神農本艸》云「生中臺川谷。」陶隱居云「俗傳是師子糞﹐外國說不爾。今皆從西域來。眞者難別。紫赤色如紫檀堅實﹐極芬香﹐重如石﹐燒之灰白者佳。主辟邪﹑瘧﹑癇﹑疰﹐去三虫。」

安息香

《本艸》云「出西戎﹐似柏脂﹐黃黑色爲塊。新者亦柔軟﹐味辛﹑苦﹐無毒﹐主心腹惡气﹑鬼疰。」《酉陽雜俎》曰「安息香﹐出波斯國﹐其樹呼爲辟邪。樹長三丈許﹐皮色黃黑﹐葉有四角﹐經冬不凋。二月有花﹐黃色﹐心微碧﹐不結實。刻皮出膠如飴﹐名安息香。」

郁金香

《魏略》云「生大秦國﹐二﹑三月花如紅藍﹐四﹑五月采之。其香十二葉﹐爲百艸之英。」《本艸拾遺》曰「味苦﹐無毒﹐主虫毒﹑鬼疰﹑鴉鶻等臭﹐除心腹間惡气﹑鬼疰﹐入諸香用。」《說文》曰「郁金﹐芳艸。煮以釀鬯﹐以降神也。」

雞舌香

《唐本艸》云「生昆侖及交﹑愛以南﹐樹有雌雄。皮不並似栗﹐其花如梅﹐結實似棗核者﹐雌樹也﹐不入香用。無子者﹐雄樹也。采花釀以成香﹐微溫﹐主心痛﹑惡瘡﹐療風毒﹐去惡气。」

燻陸香

《廣志》云「生海南。」又《僻方注》曰「卽羅香也。」《海藥本艸》云「味平溫﹐無毒﹐主淸人神。其香樹一名馬尾﹐香是樹皮鱗甲﹐采之復生。」又《唐本艸》注云「出天竺國及邯祁﹐似楓松脂﹐黃白色。天竺者多白﹐邯祁者夾綠色﹐香不甚烈。微溫。主伏屍﹑惡气﹐療風﹑水腫毒﹑惡瘡。」

詹糖香

《本艸》云「出晉安﹑岑州﹑及交﹑廣以南﹐樹似橘﹐煎枝葉爲之﹐似糖而黑。多以其皮及蠹糞雜之﹐不得淳正者。惟軟乃佳。」

丁香

《山海經》曰「生東海及昆侖國﹐二﹑三月花開﹐七月方結實。」《開寶本艸》注云「生廣州﹐樹髙丈餘﹐淩冬不凋﹐葉似櫟﹐而花圓細﹐色黃。子如丁﹐長四五分﹐紫色中有粗大長寸許者﹐俗呼爲母丁香。擊之則順理而折。味辛。主風毒諸腫﹐能發諸香﹐及止幹﹑霍亂﹑嘔吐﹐各驗。」

波律香

《本艸拾遺》曰「出波律國﹐與龍腦同樹之淸脂也。除惡气﹐殺虫疰。」見「龍腦香」﹐卽波律膏也。

乳香

《廣志》云「卽南海波斯國松樹脂﹐有紫赤櫻桃者﹐名乳香﹐蓋燻陸之類也。」仙方多用辟邪﹐其性溫﹐療耳聾﹑中風﹑口噤﹑婦人血﹑風﹐能發酒﹐治風冷﹐止大腸泄僻﹐療諸瘡癤﹐令內消。今以通明者爲勝。目曰﹕的乳﹐其次曰揀香﹐又次曰瓶香﹐然多夾雜成大塊﹐如瀝靑之狀。又其細者﹐謂之香纏。

靑桂香

《本艸拾遺》曰「卽沈香同樹細枝﹑緊實未爛者。」

雞骨香

《本艸拾遺》記曰「亦馢香中﹐形似雞骨者。」

木香

《本艸》云「一名蜜香﹐從外國舶上來。葉似薯蕷而根大﹐花紫色﹐功效極多。味辛﹐溫而無毒。主辟溫﹐療气劣﹑气不足﹐消毒﹐殺虫毒。今以如雞骨堅實﹐嚙之粘齒者爲上。復有馬兜苓根﹐謂之靑木香﹐非此之謂也。或云有二種﹐亦恐非耳。一謂之雲南根。」

降眞香

《南州記》曰「生海南諸山。又云「生大秦國。」《海藥本艸》曰「味溫平﹐無毒。主天行時气﹐宅舍怪異﹐並燒之有驗。」《仙傳》云「燒之感引鶴降﹐醮星辰燒此香甚爲第一。小兒帶之能辟邪气。其香如蘇方木。然之初不甚香﹐得諸香和之﹐則特美。」

艾蒳香

《廣志》云「出西國﹐似細艾。」又云「松樹皮綠衣﹐亦名艾蒳﹐可以合諸香燒之﹐能聚其煙﹐靑白不散。」《本艸拾遺》曰「味溫無毒﹐主惡气﹐殺蛀虫﹐主腹冷﹑泄痢。」

甘松香

《本艸拾遺》曰「味溫無毒﹐主鬼气﹐卒心腹痛﹑脹滿﹐浴人身令香。叢生葉細。」《廣志》云「甘松香生涼州。」

零陵香

《南越志》云「一名燕艸﹐又名燻艸﹐生零陵山谷﹐葉如羅勒。」《山海經》曰「燻艸似麻葉﹐方莖﹐气如蘼蕪﹐可以止癘。」卽零陵香。味苦無毒﹐主惡气﹑注心腹痛﹐下气﹑令體香﹐和諸香或作湯丸用﹐得酒良。

茅香花

《唐本艸》云「生劍南諸州﹐其莖葉黑褐色﹐花白﹐非白茅也。味苦溫無毒﹐主中惡﹐溫胃﹐止嘔吐。葉苗可煮湯浴﹐辟邪气﹐令人香。」

馢香

《本艸拾遺》曰「亦沈香同樹﹐以其肌理有黑脈者謂之也。」黃熟香﹐亦馢香之類也﹐但輕虛枯朽不堪者。今和香中皆用之。

水盤香

類黃熟而殊大﹐多雕爲香山佛像﹐並出舶上。

白眼香

亦黃熟之別名也。其色差白﹐不入藥品﹐和香或用之。

葉子香

卽馢香之薄者﹐其香尢勝於馢﹐又謂之龍鱗香。

雀頭香

《本艸》云「卽香附子也。所在有之。葉莖都似三稜﹐根若附子﹐周匝多毛。交州者最勝﹐大如棗核﹐近道者如杏仁許。荊襄人謂之莎艸。根大下气﹐除胸腹中熱﹐合和香用之尢佳。」

蕓香

《倉頡解詁》曰「蕓蒿似邪蒿﹐可食。」魚豢《典略》云「蕓香辟紙﹑魚蠹﹐故藏書臺稱蕓臺。」

蘭香

《川本艸》云「味辛平﹐無毒﹐主利水道﹐殺虫毒﹐辟不祥。」一名水香﹐生大吳池澤。葉似蘭﹐尖長有岐﹐花紅白色而香﹐煮水浴以治風。

芳香

《本艸》云「卽白芷也。一名茝﹐又名虈﹐又名莞﹐又名符離﹐又名澤芬。生下濕地﹐河東川谷尢佳﹐近道亦有﹐道家以此香浴去屍虫。」

蘹香

《本艸》云「卽杜衡也。葉似葵﹐形如馬蹄﹐俗呼爲馬蹄香。藥中少用﹐惟道家服用﹐令人身香。」

蕙香

《廣志》云「蕙艸綠葉紫花﹐魏武帝以爲香﹐燒之。」

白膠香

《唐本艸》注云「樹髙大﹐木理細﹐莖葉三角﹐商洛間多有。五月斫爲坎﹐十一月收脂。」《開寶本艸》云「味辛﹑苦﹐無毒﹐主癮疹﹑風癢﹑浮腫﹐卽楓香脂。」

都梁香

《荊州記》曰「都梁縣有山﹐山上有水﹐其中生蘭艸﹐因名都梁香﹐形如霍香。」古詩曰「博山鑪中百和香﹐郁金蘇合及都梁。」《廣志》云「都梁出淮南﹐一名煎澤艸也。」

甲香

《唐本艸》云「蠡類。生雲南者﹐大如掌﹐靑黃色﹐長四五寸﹐取厴燒灰用之。南人亦煮其肉啖噉。今合香多用﹐謂能發香﹐復來香煙。須酒蜜煮制方可用」﹐法見下。

白茅香

《本艸拾遺》記曰「味甘平﹐無毒﹐主惡气﹐令人身香。煮汁服之﹐主腹內冷痛。生安南﹐如茅根﹐道家用煮湯沐浴。」

必栗香

《內典》云「一名化木香﹐似老椿。」《海藥本艸》曰「味辛溫﹐無毒﹐主鬼疰心气﹐斷一切惡气。葉落水中魚暴死﹐木可爲書軸﹐辟白魚﹐不損書。」

兜婁香

《異物志》云「出海邊國﹐如都梁香。」《本艸》曰「性微溫﹐療霍亂﹑心痛﹐主風水毒腫惡气﹐止吐逆。」亦合香用﹐莖葉似水蘇。

藒車香

《本艸拾遺》曰「味辛溫﹐主鬼气﹐去臭及虫魚蛀物。生彭城﹐髙數尺﹐白花。」《爾雅》云「藒車艸乞輿。」注曰「香艸也。」

兜納香

《廣志》曰「生剽國。」《魏略》曰「出大秦國。」《本艸拾遺》曰「味溫甘﹐無毒﹐去惡气﹐溫中除冷。」

耕香

《南方艸木狀》曰「耕香莖生細葉。」《本艸拾遺》曰「味辛溫﹐無毒﹐主臭鬼气﹐調中。生烏滸國。」

木蜜香

《內典》云「狀若槐樹。」《異物志》云「其葉如椿。」《交州記》云「樹似沈香。」《本艸拾遺》曰「味甘溫﹐無毒﹐主辟惡﹐去邪鬼疰。」生南海諸山中﹐種五六年﹐便有香也。

迷疊香

《廣志》云「出西域。魏文帝有賦﹐亦嘗用。」《本艸拾遺》曰「味辛溫﹐無毒﹐主惡气﹐令人衣香﹐燒之去邪。」

香之異四十品

都夷香

《洞冥記》﹕「香如棗核﹐食一顆歷月不饑﹐或投水中﹐俄滿大盂也。」

荼蕪香

王子年《拾遺記》﹕「燕昭王廣延國二舞人﹐帝以荼蕪香屑鋪地四五寸﹐使舞人立其上﹐彌曰無迹。香出波弋國﹐浸地則土石皆香﹐著朽木腐艸﹐莫不茂蔚﹐以燻枯骨﹐則肌肉皆生。」又出《獨異志》。

辟寒香

辟寒香辟邪香瑞麟香金鳳香﹐皆異國所獻。《杜陽編》云「自兩漢至皇唐﹐皇后﹑公主乘七寶輦﹐四面綴五色玉香囊﹐囊中貯上四香﹐每一出遊﹐則芬馥滿路。」

月支香

《瑞應圖》﹕「大漢二年﹐月支國貢神香﹐武帝取看之﹐狀若燕卵﹐凡三枚﹐大似棗。帝不燒﹐付外庫。後長安中大疫﹐宮人得疾﹐眾使者請燒一枚以辟疫气﹐帝然之。宮中病者差﹐長安百里內聞其香﹐積九月不散。」

振靈香

《十洲記》﹕「聚窟洲有大樹如楓﹐而葉香聞數百里﹐名曰返魂樹。根於玉釜中﹐煮汁如飴﹐名曰驚精香﹐又曰振靈香﹐又曰返生香﹐又曰馬精香﹐又名卻死香。一種五名﹐靈物也。香聞數百里﹐死屍在地聞卽活。」

千畝香

《述異記》曰「南郡有千畝香林﹐名香往往出其中。」

十里香

《述異記》曰「千年松香聞於十里。」

﹝香黹﹞齊香

《酉陽雜俎》曰「出波斯國拂林﹐呼爲頂勃梨﹝口他﹞。長一丈餘﹐圍一尺許﹐皮色靑薄而極光淨﹐葉似阿魏﹐每三葉生於條端﹐無花結實。西域人常八月伐之﹐至冬更抽新條﹐極滋茂。若不剪除﹐反枯死。七月斷其枝﹐有黃汁﹐其狀如蜜﹐微有香气﹐入藥療百病。」

龜甲香

《述異記》曰「卽桂香之善者。」

兜末香

《本艸拾遺》曰「燒去惡气﹐除病疫。」《漢武帝故事》曰「西王母降﹐上燒是香。兜渠國所獻﹐如大豆﹐塗宮門﹐香聞百里。關中大疫﹐死者相枕﹐燒此香﹐疫則止。」《內傳》曰「死者皆起。」此則靈香﹐非中國所致。

沈光香

《洞冥記》﹕「塗魂國貢門中﹐燒之有光﹐而堅實難碎﹐太醫以鐵杵舂如粉而燒之。」

沈楡香

《封禪記》﹕「黃帝列珪玉於蘭蒲席上。燃沈楡香﹐舂雜寶爲屑﹐以沈楡和之若泥﹐以分尊卑華戎之位。」

茵墀香

《拾遺記》﹕「靈帝初平三年﹐西域獻﹐煮湯辟癘﹐宮人以沐頭。。」

石葉香

《拾遺記》曰「此香疊疊﹐狀如雲母﹐其气辟癘。魏文帝時題腹國獻。」

鳳腦香

《杜陽編》﹕「穆宗嘗於藏眞島前焚之﹐以崇禮敬。」

紫述香

《述異記》﹕「一名紅藍香﹐又名金香﹐又名麝香艸香﹐出蒼梧﹑桂林二郡界。」

威香

孫氏《瑞應圖》曰「瑞艸﹐曰﹕一名威蕤﹐王者禮備﹐則生於殿前。」又云「王者愛人命﹐則生。」

百濯香

《拾遺記》﹕「孫亮寵姬四人﹐合四气﹐香皆殊方﹐異國所獻。凡經踐躡安息之處﹐香气在衣﹐彌年不歇﹐因香名百濯﹐復目其室曰思香媚寢。」

龍文香

《杜陽編》﹕「武帝時所獻﹐忘其國名。」

千步香

《述異記》﹕「南海出千步者﹐佩之﹐香聞於千步。」艸也。今海隅有千步艸﹐是其種也。葉似杜若﹐而紅碧相雜。《貢籍》曰「南郡貢千步香。」

燻肌香

《洞冥記》﹕「用燻人肌骨﹐至老不病。」

蘅蕪香

《拾遺記》﹕「漢武帝夢李夫人授蘅蕪之香﹐帝夢中驚起。香气猶著衣枕﹐歷月不歇。」

九和香

《三洞珠囊》曰「天人玉女搗羅天香﹐按擎玉鑪燒九和之香。」

九眞雄麝香

《西京雜記》﹕「趙昭儀上姊飛燕三十五物﹐有靑水木香﹑沈水香﹑九眞雄麝香。」

罽賓國香

《盧氏雜說》﹕「楊枚嘗召崔安石食﹐盤前置香一鑪﹐煙出如樓臺之狀。崔別聞一香﹐非似鑪煙﹐崔思之。楊顧左右﹐取白角碟子﹐盛一漆球子呈崔曰﹕『此罽賓國香﹐所聞卽此香也。』」

拘物頭花香

《唐太宗實錄》曰「罽賓國進拘物頭花香﹐香聞數里。」

升霄靈香

《杜陽編》﹕「同昌公主薨﹐主哀痛﹐常令賜紫尼及女道冠焚升霄靈之香﹐擊歸天紫金之磬﹐以導靈升。」

祇精香

《洞冥記》﹕「出塗魂國﹐燒此香魑魅精祇皆畏避。」

飛气香

《三洞珠囊隱訣》云「眞檀之香﹑夜泉玄脂朱陵飛之香﹑返生之香﹐皆眞人所燒之香也。」

金磾香

《洞冥記》﹕「金曰磾旣入侍﹐欲衣服香潔﹐得氤氳之气﹐自合此香﹐帝果悅之。曰磾嘗以自燻﹐宮人以見者﹐每增其媚。」

五香

《三洞珠囊》曰「五香﹐一株五根﹐一莖五枝﹐一枝五葉﹐一葉間五節﹐五五相對﹐故先賢名之五香之木﹔燒之十曰﹐上徹九星之天﹐卽靑木香也。」

千和香

《三洞珠囊》﹕「峨嵋山孫眞人然千和之香。」

兜婁婆香

《楞嚴經》﹕「壇前別安一小鑪﹐以此香煎取香水沐浴﹐其炭然﹐令猛熾。」

多伽羅香

《釋氏會要》曰「多伽羅香﹐此云根香。多摩羅跋香﹐此云藿香。旃檀﹑釋云﹕與樂﹐卽白檀也﹐能治熱病。赤檀能治風腫。」

大象藏香

《釋氏會要》曰「因龍闘而生﹐……若燒其一丸﹐興大光明﹐細云覆上。味如甘露﹐七晝夜降其甘雨。」

牛頭旃檀香

《華嚴經》云「從離垢出﹐若以塗身﹐火不能燒。」

羯布羅香

《西域記》云「其樹松身異葉﹐花果亦別。初采旣濕﹐尙未有香。木幹之後﹐循理而折之﹐其中有香。木幹之後﹐色如冰雪。亦龍腦香。」

薝卜花香

《法華經》云「須曼那華香﹑闍提華香﹑末利花香﹑羅羅華香﹑靑赤白蓮華香﹑華樹香﹑果樹香﹑旃檀香﹑沈水香﹑多摩羅跋香﹑多伽羅香﹑象香﹑馬香﹑男香﹑女香﹑拘鞞陀羅樹香﹑曼陁羅花香﹑殊沙華香。」

辟寒香

《述異記》曰「丹丹國所出﹐漢武帝時入貢。每至大寒﹐於室焚之﹐暖气翕然而入﹐人皆減衣。」

卷下

香之事

述香

《說文》曰﹕芳也。篆﹑從黍從甘。隸省作香。《春秋傳》曰﹕黍稷馨香。凡香之屬皆從香。

香之遠聞曰馨香之美曰音使香之气曰馦火兼反曰馣音淹曰馧於云反曰馥扶福反曰音愛馤曰方減反曰馪音繽曰馢音箋曰馛步末及曰匹結反曰馝滿結反曰馞音悖曰馠大含反曰馩音焚曰馚上同曰黁奴昆反曰音彭大香曰馟他胡反曰音倚曰馜音你曰普沒反曰滿結反曰普減反曰鳥孔反曰音瓢

至治馨香

《尙書》曰﹕至治馨香﹐感於神明。

有佖其香

《毛詩》有佖其香﹐邦家之光。

其香始升

《毛詩》其香始升﹐上帝居歆。

昭其馨香

《國語》其徳足以昭其馨香。

國香

《左傳》蘭有國香。

久而聞其香

《國語》入芝蘭之室﹐久而聞其香。

香序

宋範煜﹐字蔚宗撰《和香方》﹐其序云﹕

麝本多忌﹐過分卽害﹔沈實易和﹐過斤無傷。零藿燥虛﹐薝糖黏濕。甘松﹑蘇合﹑安息﹑郁金﹑捺多和羅之屬﹐並被珍於外國﹐無取於中土。又棗膏昏蒙﹐甲煎淺俗﹐非惟無助於馨烈﹐乃當彌增於尢疾也。

此序所言﹐悉以比類朝士﹕麝本多忌比庾景之﹐棗膏昏蒙比羊玄保﹐甲煎淺俗比徐湛之﹐甘松蘇合比惠休琳道人。沈實易和益﹐自比也。

香尉

《述異記》漢雍仲子進南海香物﹐拜涪陽尉﹐人謂之香尉。

香市

《述異記》曰﹕南有香市﹐商人交易諸香處。

燻鑪

應劭《漢官議》曰﹕尙書郎入直臺中﹐給女侍史二人﹐皆選端正。指使從直女侍史執香鑪﹐燒燻以從入臺中給使護衣。

懷香

《漢官典職》曰﹕尙書郎懷香握蘭﹐趨走丹墀。

香戶

《述異記》曰﹕南海郡有采香戶。

香洲

《述異記》曰﹕朱崖郡洲中﹐出諸異香﹐往往不知名者。

披香殿

漢宮闕名。長安有合歡殿﹐披香殿。

采香徑

《邵國志》吳王闔閭﹐起響屧廊﹐采香徑。

啖香

《杜陽編》元載寵姬薛瑤英母趙娟﹐幼以香啖英﹐故肌肉悉香。

愛香

《襄陽記》劉季和性愛香﹐常如廁﹐還輒過香鑪上。主簿張坦曰「人名公作俗人﹐不虛也。」季和曰「荀令君至人家﹐坐席三日香。爲我如何﹖」坦曰「醜婦效顰﹐見者必走。公欲坦遁去邪﹖」季和大笑。

含香

應劭《漢官》曰﹕侍中刁存年老口臭﹐出雞舌香含之。

竊香

《晉書》韓壽﹐字徳眞﹐爲賈充司空掾。充女窺見壽﹐而悅焉。因婢通殷勤﹐壽踰垣而至。時西域有貢奇香﹐一著人經月不歇。帝以賜充﹐其女密盜以遺壽﹐後充與壽宴﹐聞其芬馥﹐意知女與壽通﹐遂祕之以女妻壽。

香囊

謝玄常佩紫羅香囊。謝安患之﹐而不欲傷其意﹐因戲賭﹐取焚之﹐玄遂止。又古詩云﹕香囊懸肘後。

沈香牀

《異苑》沙門支法存有八尺沈香板牀﹐刺史王淡息切求不與﹐遂殺而藉焉。後淡息疾﹐法存出爲祟。

金香鑪

魏武《上雜物疏》曰﹕禦物三十種﹐有純金香鑪一枚。

博山香鑪

《東宮故事》曰﹕皇太子初拜﹐有銅博山香鑪。《西京雜記》丁緩又作九層博山香鑪。

被中香鑪

《西京雜記》被中香鑪﹐本出房風﹐其法後絕。長安巧工﹐丁緩始更之﹐機環運轉四周﹐而鑪體常平﹐可置於被褥﹐故以爲名。

沈香火山

《杜陽編》隋煬帝每除夜﹐殿前設火山數十﹐皆沈香木根﹐每一山焚沈香數車。暗則甲煎沃之﹐香聞數十里。

檀香亭

《杜陽編》宣州觀察使﹐楊收造檀香亭子﹐初成。命賓樂之之。

沈香亭

《李白後序》開元中﹐禁中初重木芍藥﹐卽今牡丹也。得四本紅﹑紫﹑淺紅﹑通白者﹐上因移植於興慶池東沈香亭前。

五色香煙

《三洞珠囊》許遠遊燒香﹐皆五色香煙出。

香珠

《三洞珠囊》以雜香搗之﹐丸如桐子大﹐靑繩穿。此三皇眞元之香珠也。燒之香徹天。

金香

右司命君﹐王易度遊於東板廣昌之城﹐長樂之鄕﹐天女灌以平露金香﹐八會之湯﹐瓊鳳玄脯。

鵲尾香鑪

宋玉賢﹐山陰人也。旣稟女質﹐厥志彌髙自專﹐年及笄應適女兄。許氏密具法服登車﹐旣至夫門﹐時及交禮﹐更著黃巾裙﹐手執鵲尾香鑪﹐不親婦禮。賓客駭愕﹐夫家力不能屈﹐乃放還出家。梁大同初﹐隱弱溪之間。

百刻香

近世尙奇者﹐作香篆﹐其文準十二辰﹐分一百刻﹐凡然晝夜乃巳。

水浮香

然紙灰以印香篆﹐浮之水面﹐爇竟不沈。

香獸以塗金爲狻猊﹑麒麟﹑鳧鴨之狀﹐空中以然香﹔使煙自口出﹐以爲玩好。復有雕木﹐埏土爲之者。

香篆

鏤木以爲之﹐以範香塵﹐爲篆文然於飲席或佛像前﹐往往有至二三尺徑者。

焚香讀孝經

《陳書》岑之敬﹐字思禮﹐淳謹有孝行﹐五歲讀孝經﹐必焚香正坐。

防蠹

徐陵《玉臺新詠》曰﹕辟惡生香﹐聊防羽陵之蠹。

香溪

吳宮故有香溪﹐乃西施浴處﹐又呼爲脂粉溪。

牀畔香童

《天寶遺事》王元寶好賓客﹐務於華侈器玩﹐服用僣於王公﹐而四方之士盡歸仰焉。常於寢帳前﹐雕矮童二人﹐捧七寶博山香鑪﹐自暝焚香徹曙﹐其驕貴如此。

四香閣

《天寶遺事》云﹕楊國忠用沈香爲閣﹐檀香爲欄﹐攬以麝香﹑乳香篩土和爲泥飾。閣壁每於春時﹐木芍藥盛開之際﹐聚賓友於此閣上賞花焉。禁中沈香之亭﹐遠不侔此壯麗者也。

香界

《楞嚴經》云﹕因香所生﹐以香爲界。

香嚴童子

《楞嚴經》云﹕香嚴童子白。佛言我諸比丘。燒水沈香。香气寂然。來入鼻中。非木。非空。非煙。非火。去無所著。來無所從。從由是意。銷發明無。漏得阿羅漢。

香文

天香傳

香之爲用從上古矣﹐所以奉神明﹐所以達蠲潔。三代禋祀﹐首惟馨之薦﹐而沈水﹑燻陸無聞焉。百家傳記萃眾芳之美﹐而蕭薌郁鬯不尊焉。禮云「至敬不享味貴气臭也」。是知其用至重﹐采制粗略﹐其名實繁而品類叢脞矣。觀乎上古帝皇之書﹐釋道經典之說﹐則記錄綿遠﹐贊頌嚴重﹐色目至眾﹐法度殊絕。

西方聖人曰「大小世界﹐上下內外﹐種種諸香」。又曰「千萬種和香﹐若香﹑若丸﹑若末﹑若塗﹐以至華香﹑果香﹑樹香﹑天和合之香」。又曰「天上諸天之香﹐又佛土國名眾香﹐其香比於十方人天之香﹐最爲第一。」

仙書云「上聖焚百寶香﹐天眞皇人焚千和香﹐黃帝以沈楡﹑蓂莢爲香。」又曰「眞仙所焚之香﹐皆聞百里﹐有積煙成云﹑積雲成雨﹐然則與人間所共貴者﹐沈水﹑燻陸也。」故經云「沈水堅株。」又曰﹕沈水香﹐聖降之夕﹐神導從有捧鑪香者﹐煙髙丈餘﹐其色正紅。得非天上諸天之香耶﹖《三皇寶齋》香珠法﹐其法雜而末之﹐色色至細﹐然後叢聚杵之三萬﹐緘以良器﹐載蒸載和﹐豆分而丸之﹐珠貫而暴之﹐旦日此香焚之﹐上徹諸天。蓋以沈水爲宗﹐燻陸副之也。

是知古聖欽崇之至厚﹐所以備物寶妙之無極﹐謂奕世寅奉香火之篤﹐鮮有廢日﹐然蕭茅之類﹐隨其所備﹐不足觀也。

祥符初﹐奉詔充天書扶持使﹐道場科醮無虛日﹐永晝達夕﹐寶香不絕﹐乘輿肅謁則五上爲禮﹝眞宗每至玉皇眞聖祖位前﹐皆五上香也﹞。馥烈之異﹐非世所聞﹐大約以沈水﹑乳香爲本﹐龍香和劑之﹐此法累稟之聖祖﹐中禁少知者﹐況外司耶﹖八年掌國計而鎭旄銊﹐四領樞軸﹐俸給頒賚隨日而隆。故苾芬之著﹐特與昔異。襲慶奉祀日﹐賜內供乳香一百二十斤﹝入內副都知張淮能爲使﹞。在宮觀密賜新香﹐動以百數﹝沈﹑乳﹑降眞等香﹞﹐由是私門之沈乳足用。

有唐雜記言明皇時異人云「醮席中﹐每焚乳香靈祗皆去。」人至於今傳之。眞宗時親稟聖訓﹕「沈﹑乳二香﹐所以奉髙天上聖﹐百靈不敢當也﹐無他言。」上聖卽政之六月﹐授詔罷相﹐分務西洛﹐尋遣海南。憂患之中﹐一無塵慮﹐越惟永晝晴天﹐長霄垂象﹐鑪香之趣﹐益增其勤。

素聞海南出香至多﹐始命市之於閭裏間﹐十無一有假﹐版官裴鶚者﹐唐宰相晉公中令之裔孫也﹐土地所宜悉究本末﹐且曰「瓊管之地﹐黎母山酋之﹐四部境域﹐皆枕山麓﹐香多出此山﹐甲於天下。然取之有時﹐售之有主﹐蓋黎人皆力耕治業﹐不以采香專利。閩越海賈﹐惟以余杭船卽市香。每歲冬季﹐黎峒俟此船至﹐方入山尋采﹐州人徙而賈販盡歸船商﹐故非時不有也。」

香之類有四﹐曰﹕沈﹐曰﹕棧﹐曰﹕生結﹐曰﹕黃熟。其爲狀也﹐十有二﹐沈香得其八焉。曰﹕烏文格﹐土人以木之格﹐其沈香如烏文木之色而澤﹐更取其堅格﹐是美至也。曰﹕黃蠟﹐其表如蠟﹐少刮削之﹐黳紫相半﹐烏文格之次也。曰﹕牛目﹐與角及蹄﹐曰﹕雉頭﹑洎髀﹑若骨﹐此沈香之狀。土人別曰﹕牛眼﹑牛角﹑牛蹄﹑雞頭﹑雞腿﹑雞骨。曰﹕昆侖梅格﹐棧香也﹐似梅樹也﹐黃黑相半而稍堅﹐土人以此比棧香也。曰﹕虫鏤﹐凡曰虫鏤其香尢佳﹐蓋香兼黃熟﹐虫蛀蛇攻腐朽盡去﹐菁英獨存者也。曰﹕傘竹格﹐黃熟香也。如竹色黃白而帶黑﹐有似棧也。曰﹕茅葉﹐如茅葉至輕﹐有入水而沈者﹐得沈香之餘气也﹐燃之至佳﹐土人以其非堅實﹐抑之黃熟也。曰﹕鷓鴣斑﹐色駁雜如鷓鴣羽也。生結香也﹐棧香未成沈者有之﹐黃熟未成棧者有之。

凡四名十二狀﹐皆出一本﹐樹體如白楊﹑葉如冬靑而小膚表也﹐標末也﹐質輕而散﹐理疏以粗﹐曰﹕黃熟。黃熟之中﹐黑色堅勁者﹐曰﹕棧香。棧香之名相傳甚遠﹐卽未知其旨﹐惟沈水爲狀也﹐肉骨穎脫﹐芒角銳利﹐無大小﹑無厚薄﹐掌握之有金玉之重﹐切磋之有犀角之勁﹐縱分斷瑣碎而气脈滋益。用之與臭塊者等。鶚云﹕香不欲絕大﹐圍尺以上慮有水病﹐若斤以上者﹐中含兩孔以下﹐浮水卽不沈矣。

又曰﹕或有附於枯枿﹐隱於曲枝﹐蟄藏深根﹐或抱貞木本﹐或挺然結實﹐混然成形。嵌若巖石﹐屹若歸云﹐如矯首龍﹐如峨冠鳳﹐如麟植趾﹐如鴻鎩翮﹐如曲肱﹐如駢指。但文理密致﹐光彩明瑩﹐斤斧之迹﹐一無所及﹐置器以驗﹐如石投水﹐此香寶也﹐千百一而已矣。夫如是﹐自非一气粹和之凝結﹐百神祥異之含育﹐則何以羣木之中﹐獨稟靈气﹐首出庶物﹐得奉髙天也﹖

占城所產棧沈至多﹐彼方貿遷﹐或入番禺﹐或入大食。大食貴重棧沈香與黃金同價。鄕耆云﹕比歲有大食番舶﹐爲颶風所逆﹐寓此屬邑﹐首領以富有﹐大肆筵設席﹐極其誇詫。州人私相顧曰﹕以貲較勝﹐誠不敵矣﹐然視其鑪煙蓊郁不舉﹑幹而輕﹑瘠而燋﹐非妙也。遂以海北岸者﹐卽席而焚之﹐髙煙杳杳﹐若引東溟﹐濃腴湒湒﹐如練凝漆﹐芳馨之气﹐持久益佳。大舶之徒﹐由是披靡。

生結者﹐取不俟其成﹐非自然者也。生結沈香﹐品與棧香等。生結棧香﹐品與黃熟等。生結黃熟﹐品之下也﹐色澤浮虛﹐而肌質散緩﹔燃之辛烈少和气﹐久則潰敗﹐速用之卽佳﹐若沈棧成香則永無朽腐矣。

雷﹑化﹑髙﹑竇﹐亦中國出香之地﹐比海南者﹐優劣不侔甚矣。旣所稟不同﹐而售者多﹐故取者速也。是黃熟不待其成棧﹐棧不待其成沈﹐蓋取利者﹐戕賊之深也。非如瓊管皆深峒黎人﹐非時不妄剪伐﹐故樹無夭折之患﹐得必皆異香。

曰熟香﹑曰脫落香﹐皆是自然成香。余杭市香之家﹐有萬斤黃熟者﹐得眞棧百斤則爲稀矣﹔百斤眞棧﹐得上等沈香十數斤﹐亦爲難矣。

燻陸﹑乳香之長大而明瑩者﹐出大食國。彼國香樹連山絡野﹐如桃膠松脂委於石地﹐聚而斂之﹐若京坻香山﹐多石而少雨﹐載詢番舶則云「昨過乳香山下﹐彼人云﹕『此山不雨已三十年』」。香中帶石末者﹐非濫僞也﹐地無土也。然則此樹若生泥塗則香不得爲香矣﹐天地植物其有旨乎﹖

贊曰﹕百昌之首﹐備物之先﹐於以相禋﹐於以告虔﹐孰歆至徳﹐孰享芳煙﹐上聖之聖﹐髙天之天。

古詩詠香鑪

四座且莫諠﹐聽我歌一言﹐請說銅香鑪﹐崔嵬象南山﹐

上枝似松柏﹐下根據銅盤﹐雕文各異類﹐離婁自相連﹐

誰能爲此器﹐公輸與魯般﹐朱火燃其中﹐靑煙揚其間﹐

順風入君懷﹐四座莫不歡﹐香風難久居﹐空令蕙艸殘。

齊劉繪詠博山香鑪詩

參差郁佳麗﹐合沓紛可憐。

蔽虧千種樹﹐出沒萬重山﹐上鏤周王子﹐駕鶴乘紫煙。

下刻盤龍勢﹐矯首半銜蓮﹐彷爲伊水麗﹐芝蓋出巖間﹐

復有漢遊女﹐拾翠弄餘妍﹐榮色何雜糅﹐褥繡更相鮮。

麏麚或騰倚﹐林薄杳芊眠﹐掩華如不發﹐含燻未肯然。

風生四階樹﹐露湛曲池蓮﹐寒虫飛夜室﹐秋云沒曉天。

梁昭明太子銅博山香鑪賦

稟至精之純質﹐產靈嶽之幽﹐深探般亻垂之妙旨﹐運公輸之巧心﹐有蕙帶而巖隱﹐亦霓裳而升僊﹐寫嵩山之巃嵸﹐象鄧林之芉眠﹐於時靑煙司寒﹐夕光翳景﹐翠帷已低﹐蘭膏未屏﹐炎蒸內耀﹐苾芬外揚﹐似慶雲之呈色﹐若景星之舒光﹐信名嘉而器美﹐永爲玩於華堂。

漢劉向燻鑪銘

嘉此王气嶄巖若山上貫太華

承以銅盤中有蘭綺朱火靑煙

梁孝元帝香鑪銘

蘇合氤氳飛煙若云時濃更薄乍聚還分

火微難燼風長易聞孰云道力慈悲所燻

古詩

博山鑪中百和香﹐郁金蘇合及都梁

紅羅復斗帳﹐四角垂香囊

開奩集香蘇﹐金鑪絕沈燎

金泥蘇合香

燻鑪雜棗香

丹轂七車香

百和裛衣香

香之法

蜀王燻禦衣法

丁香

馢香

沈香

檀香

麝香

已上各一兩

甲香三兩制如常法

右件香搗爲末﹐用白沙蜜輕煉過﹐不得熱用﹐合和令勻﹐入用之。

江南李王帳中香法

右件用沈香一兩﹐細剉﹐加以鵝梨十枚﹐研取汁於銀器內盛卻﹐蒸三次﹐梨汁幹卽用之。

唐化度寺牙香法

沈香一兩半

白檀香五兩

蘇合香一兩

甲香一兩煮

龍腦半兩

麝香半兩

右件香細剉搗爲末﹐用馬尾篩羅﹐煉蜜﹐溲和得所用之。

雍文徹郎中牙香法

沈香

檀香

甲香

馢香各一兩

黃熟香一兩

龍麝各半兩

右件搗羅爲末﹐煉蜜拌和﹐勻入新瓷器中﹐貯之密封埋地中一月﹐取出用。

延安郡公蘂香法

玄參半斤淨洗去塵土﹐於銀器中以水煮令熟﹐控幹﹐加入銚中﹐慢火炒﹐令微煙出﹔

甘松四兩揀去雜艸﹑塵土方秤定﹐細剉之﹔

白檀香剉

麝香顆者﹐俟別藥成末﹐方入研

的乳香細研﹐同麝入。上三味各二錢

右並新好者﹐杵羅爲末﹐煉蜜和勻﹐丸如雞頭大﹐每薬末一兩﹐使熟蜜一兩﹔未丸前再入﹐杵臼百餘下﹐油單密封﹔貯瓷器中﹐旋取燒之。

供佛濕香

檀香二兩

零陵香

馢香

藿香

白芷

丁香皮

甜參各一兩

甘松

乳香各半兩

消石一分

右件依常法事。治碎﹑剉﹑焙漧﹐搗爲細末﹐別用白茅香八兩﹐碎劈去泥﹐焙漧﹐用火燒﹔候火焰欲絕﹐急以盆蓋﹐手巾圍盆口﹐勿令通气﹔放冷。

取茅香灰﹐搗爲末﹐與前香一處﹐逐旋入經煉好蜜﹐相和﹐重入藥﹐臼搗令軟硬得所﹐貯不津器中﹐旋取燒之。

牙香法

沈香

白檀香

乳香

靑桂香

降眞香

甲香灰汁煮少時﹐取出放冷﹐用甘水浸一宿取出﹐令焙漧。

龍腦

麝香

已上八味﹐各半兩﹐搗羅爲末﹐煉蜜﹐拌令勻

右別將龍腦﹑麝香於淨器中研細入﹐令勻﹐用之。

又牙香法

黃熟香

馢香

沈香各五兩

檀香

零陵香

藿香

甘松

丁香皮各三兩

麝香

甲香三兩﹐用黃泥漿煮一日後﹐用酒煮一日

硝石

龍腦各三分

乳香半兩

右件除硝石﹑龍腦﹑乳﹑麝同研細外﹐將諸香搗﹐羅爲散﹐先用蘇合香油一茶腳許﹐更入煉過﹐蜜二斤﹐攪和令勻﹐以瓷合出貯之﹐埋地中一月﹐取出用之。

又牙香法

沈香四兩

檀香五兩

結香四兩

藿香

零陵香

甘松已上各四兩

丁香皮

甲香各二分

麝香

龍腦各三分

茅香四兩燒灰

右件爲細末﹐煉蜜﹐和勻﹐用之。

又牙香法

生結香

馢香

零陵香

甘松各三兩

藿香

丁香皮

甲香各一兩

麝香一錢

右爲粗末﹐煉蜜﹐放冷﹐和勻﹐依常法窨過﹐爇之。

又牙香法

檀香

玄參各三兩

甘松二兩

乳香

龍麝各半兩另研

右先將檀﹑玄參剉細﹐盛於銀器內﹐以水浸﹐慢火煮水﹐盡取出焙漧﹐

與甘松同搗羅爲末﹐次入乳香末等﹐一處用生蜜和勻﹐久窨﹔然後用之。

又牙香法

檀香八兩細劈作片子﹐以臈茶淸浸一宿﹐控出焙令幹﹐用蜜酒中拌﹐令得所再浸一宿﹐慢火焙漧﹔

沈香三兩

生結香四兩

龍腦

麝香各半兩

甲香一兩﹐先用灰煮﹐次用一生土煮﹐次用酒蜜煮﹐濾出用﹔

右將龍﹑麝另研外﹐諸香同搗羅﹐入生蜜﹐拌勻﹐以瓷罐貯﹐窨地中月餘取出。

印香法

夾馢香

白檀香各半兩

白茅香二兩

藿香一分

甘松

甘艸

乳香各半兩

馢香二兩

麝香四錢

甲香一分

龍腦一錢

沈香半兩

右除龍﹑麝﹑乳香別研﹐都搗羅爲末﹐拌和令勻﹐用之。

又印香法

黃熟香六斤

香附子五兩

丁香皮五兩

藿香

零陵香

檀香

白芷各四兩

棗半斤焙

茅香二斤

茴香二兩

甘松半斤

乳香一兩

生結香四兩

右搗羅細末﹐燒如常法﹐用之。

傅身香粉法

英粉

靑木香

麻黃根

附子

甘松

藿香

零陵香已上各等分

右件除英粉外﹐同搗羅爲細末﹐用生絹袋盛﹐浴了傅之。

梅花香法

甘松

零陵香各一兩

檀香

茴香各半兩

丁香一百枚

龍腦少許

右爲細末﹐煉蜜令合和之﹐幹濕得中用。

衣香法

零陵香六斤

甘松

檀香各十兩

丁香皮半兩

辛夷半兩

茴香一分

右搗爲末﹐入龍麝少許﹐用之。

窨酒龍腦丸法

龍麝二味同研

丁香

木香

官桂

胡椒

紅豆

縮砂

白芷已上各一分

馬哱少許

右除龍﹑麝另研外﹐同搗爲細末﹐蜜爲丸﹐和如櫻桃大﹔一斗酒置一丸於其中﹐卻封系﹐令密三五日﹐開飲之﹐其味特香美。

球子香法

艾蒳一兩﹐松樹上靑衣是也

酸棗一升﹐入水少許研﹐取汁一碗﹐煎成膏用

丁香檀香茅香香附子白芷五味﹐各半兩艸荳蔻龍腦少許

右除龍腦另研外﹐都搗羅﹐以棗膏與熟蜜合和得中﹐入臼杵﹐令不粘杵卽止﹔丸如梧桐子大。每燒一丸﹐欲盡﹐其煙直上如一球子﹐移時不散。

窨香法

凡和香﹐須入窨﹐貴其燥濕得宜也。每合香和訖約多少﹐用不津器貯之﹐封之以蠟紙﹐於淨室屋中﹐入地三五寸﹐痊之月餘﹐日取出﹐逐旋開取然之﹐則其香尢旖馜也。

燻香法

凡燻衣﹐以沸湯一大甌﹐置燻籠下﹐以所燻衣覆之﹐令潤气通徹﹐貴香入衣難散也。然後於湯鑪中﹐燒香餅子一枚﹐以灰蓋或用薄銀碟子尢妙。置香在上燻之﹐常令煙得所。燻訖﹐疊衣﹐隔宿衣之﹐數日不散。

造香餅子法

軟炭三斤蜀葵葉或花一斤半貴其粘

右同搗令勻﹐如末可丸﹐更入薄糊少許﹐每如彈子大﹐捍作餅子曬漧﹐貯瓷器內﹐逐旋燒用。如無葵﹐則以炭末中半入紅花滓同搗﹐用薄糊和之亦可。

