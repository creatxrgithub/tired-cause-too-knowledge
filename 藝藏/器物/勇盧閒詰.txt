勇盧閒詰

﹝淸﹞趙之謙撰

祁序

同治甲子。余歸自灤州。始與撝叔相見京師。晝長無事。往覆辧難。以破岑寂。一日。舉鼻煙難撝叔。撝叔言二字見典章。實始雍正時。曩涉獵所及。閒得一二。羌無故實。久不省憶矣。余幼時見幹嘉老輩耆此者。說色味气臭。甲乙品第。辭涉微。然未有述作。孰原孰委。不得明也。近世上自士大夫。下逮傭卒持刀兒。皆能蓄之。結習所存。不求甚解。詢厥從來。賢士大夫且懵焉。於何問原委。宜有文字昌之。撝叔退而最錄成數百言。復持示余。凡余所能言者。已盡言之。有餘不能言者。亦言之。夫一物不知。儒者以爲恥。鼻煙玩物。且尢細者也。於此求知視讀通鑑喪志多矣。余又願撝叔毋道己知。令羣不知笑來也。戊辰七月。髙平祁之鑅季聞。

程序

自意大裏亞通中國。中國始尙鼻煙。三百年來。靈異競出。其品在呂宋淡巴菇孟加臘波畢之上。趙子撝叔甚疾波畢。不茹淡巴菇。獨取鼻煙。以爲宜有最錄。乃徵聞考見。成書一篇。曰勇盧閒詰。閒詰云者。淮南之佚。單文廑存。散見他籍。鼻煙遺事。罕著篇冊。太史公所謂書缺有閒。閒則詰之。儒者之責。勇盧者何。龍魚河圖云。禦覽八百八十一引鼻神之號。呼之九過。惡鬼自卻者也。爲之繹曰。天地之气。一辟一闔。時其節宣。謹其出內。眾邪無從入。气之旣衰。鬼噉其室。厥狀如酲如。夜臥曶怳。瞀如有疾。余則呼神使扱。壹引畀。導以齁。曠若發蒙。志乃不怯。禿發烏烏。厥有女妭。遊魂幻聻。坿之爲活。是能夭札瘥昏。阻是百衇。余則呼神使。塵霏揚揚。是斡是。吸引淸气。充於大宅。逐遊魂使變。蕩女妭無迹。夫九。陽數也。鼻者。气息之主也。扶陽抑陰。洞物達臭。其彊中制外。有予斯奪。可一言決。方今聖徳遐旉。海邦之氓。旣同中國。異物琛贐。不脛而集。惟此鼻煙。最先列方物。瑪竇南遊。實兆今玆中外爲一。不有饌述。爲之明微。混混無意。燻蕕何別。鄭君有言曰。知善深則來善物。知惡深則來惡物。若善若惡。其鑑在識。引而申之。觸類而長之。是卽格物之學。非以窮知。對竹子七日。故君子猶樂言此也。釋書意明白。光緒六年七月。績溪程秉銛。

自序

祁子季聞貽余鼻煙斤許。書來徵事。旣最錄爲一編。序曰。煙於字從火。許叔重氏解曰。火气也。吸煙始西域。釋氏稱山中有艸。然而噉之。可以解倦。毗耶那雜事律言吸藥煙。兩盌相合。底上穿孔。孔置鐵管。長十二指。是今世吸煙法所自。鼻煙非煙也。吸煙以口。此受以鼻。火不可然。無煙者也。無煙稱煙。有徵乎。証之廣雅釋器篇。煙。臭也。火气本義。臭引申義也。素問六元正紀大論曰艸樹浮煙。王冰注。燥气也。五常政大論曰煙埃蒙郁注。土气也。气之臭聞。不盡火也。以鼻服煙法。當亦始西域。根本說曰。諸苾芻畜歙煙筒畜灌鼻筒。比物連類。事相因也。或曰。筒引水以灌鼻。疑初灌水。後服气也。引火吸煙事。明天啟中。始徧中土。崇禎十二年後爲大禁。洪文襄在當時曾奏罷之。見楊士聰玉堂薈記國朝崇徳六年二月。上諭王貝勒大臣曰。不習射之罪。非用煙可比。是亦著爲令也。吸煙之害。鴉片出。而毒遂中於人心世道。鴉片煙。明會典。入貢。曰烏香。西洋語舊曰亞榮。李時珍本艸綱目曰阿芙蓉。其國人自名合浦融。還音曰鴉片。中土人呼曰烏煙。道光十七年。特嚴鴉片之禁。職官兵丁犯者。論如律。迄今未有攺也。鼻煙入中土最先。行世稍後。於物不爲害。於法不設禁。且珍異之。歲時典禮。入備班錫。蓋自歐邏巴洲。越海九萬里。土物之愛。獻於天府。琢壺盒罐。窮泰極侈。而尙方制器。敷崇宸藻。丹文鏡色。精奇邁倫。尢足以馳域外。而爲觀美。玆事至微。要亦一時風會之所系也。紀載闕如。無徵不信。爰捃摭見聞。辧物正名。略具解義。題曰勇盧閒詰。以坿小說家。異時觀者。或亦舉方畔揭道張存大博經之一術也。同治八年己巳正月。會稽趙之謙。

鼻煙來自大西洋意大裏亞國。明萬曆九年。利瑪竇泛海入廣東。旋至京師獻方物。始通中國。徐繼畬瀛寰誌略考。意大裏亞。於漢爲大秦國。後漢書言。延熹九年。大秦王安惇遣使自日南徼外入貢。則謂明以前未通中國。殆不其然。按。漢書。西域傳。安息國進犂靬眩人。後漢書。大秦國一名犂。魏略作犂靬。又言。常欲通使。爲安息遮遏。安息犂靬舊時分並屬部。已不可考。無以傳信。今仍據澳門紀略。斷爲明季始來。又意大裏亞亦稱以他利﹑伊達利﹑意大利﹑意大利﹑羅問﹑羅汶﹑那嗎薩都爾尼啞﹑厄諾地裏亞﹑奧索尼啞。同治五年。定通商條約。則稱義國。其進口稅。則鼻煙人酒果食物類。國人多服鼻煙。短衣數重。裏爲小囊。藏鼻煙壺。至國朝雍正三年。其國教化王伯納第多貢獻方物。始有各色玻璃鼻煙壺。咖什倫鼻煙罐﹑各寶鼻煙壺﹑素鼻煙壺﹑瑪瑙鼻煙壺﹑及鼻煙。居六十種之六。按。利瑪寶以明萬曆二十九年至京師。三十八年四月卒。其徒如湯若望﹑利類思﹑安文思﹑南懷仁。久居中國。至國朝順治初。用湯若望修歷法。康煕九年。命兩廣總督金光祖檄通曉歷法恩理格閔明我二人入監。於是徐日升﹑安多﹑畢嘉﹑白進﹑張誠先後供職。煕朝定案云。二十三年。聖駕南巡。汪儒望畢嘉進獻方物四種。上命畱西蠟。賜靑紵白金。二十九年。南巡。畢嘉洪若復獻方物儀器。命後送來京。張汝霖澳門紀略云。康煕中。始通貢。其國王以逷遠不獲詣闕下。圖像以朝。當在是時。西蠟爲物不可曉。西洋人呼鼻煙瓶爲蠟。或卽是也。鼻煙在康煕時已盛行。見王士禎汪灝記載。惟會典所書。則雍正三年始也。五年。西洋博爾都噶爾國王若望遣使麥徳樂貢方物四十一種。有鼻煙。乾隆十七年。國王若瑟復貢方物二十八種。有赤金鼻煙盒。咖什倫鼻煙盒﹑螺鈿鼻煙盒﹑瑪瑙鼻煙盒﹑綠石鼻煙盒﹑及鼻煙。聖徳廣大。不寶遠物。自諸王貝勒大臣以下。預賜宴賜壽。蒙恩賚者。不可勝紀。幽格神明。遠及外藩。咸膺殊賞。乾隆二十二年。孝聖憲皇后南巡。賜淮北惠濟祠鼻煙壺一。五十二年。賜安南國王鼻煙二瓶。鼻煙壺一。五十三年。再賜鼻煙三瓶﹑鼻煙壺二。朝鮮國王鼻煙一筒。南掌國王緬甸國王瓷鼻煙壺。五十九年。賜咈西國王鼻煙壺。外藩陪臣。若朝鮮。南掌。英吉利。咈西。越南。暹羅。琉球諸國。先後來朝者。皆賜玻璃鼻煙壺﹑瓷鼻煙壺﹑及鼻煙有差。嘉慶元年。舉行千叟宴。朝鮮越南暹羅使臣人賜鼻煙一缾。鼻煙盒一。七年。朝鮮使臣預重華宮筵宴。復賜玻璃鼻煙壺。後遂爲常制。今世言鼻煙掌故。可考信者。略見於此。煙艸皆來自海外。中土人得而種之。依法制之。旣行。遂擅其業。淡巴菇出呂宋。明萬曆末。漳泉馬氏始造煙。傳自九邊。今則處處有之。而呂宋無聞矣。鴉片。明會典稱。入貢者爲暹羅。爪哇﹑榜葛剌三國。今英吉利所貨。出都魯機與東南兩印度。然滇蜀秦晉閩粵及江浙沿海農氓。亦有違禁私種者。質或過之。制恆不及。昔有人至印度。見其處造煙。如中土造紙法。實罌粟於池。待其爛。而後合之。故所得愈多。依法試造。亦不成。疑尙有祕藥點之也。近年雅片入內地者。數稍減。蓋禁网漸弛。利不克專。鼻煙中土亦有仿爲者。通商各國。咸販以去。色臭迥異。來自番舶。亦薄劣非舊時物。信乎利所不居。害亦弗及也。呂宋久易主。英吉利尙彊盛。道光中。議繳銷雅片事起。實爲中外構釁之始。意大裏亞來濠鏡者三百餘年。幾等土著。國有鴉片。曾禁勿市。其和約第一條云。大義國與大淸國素無失睦。噫。亦足記已。

鼻煙。西洋語舊譯爲布露輝盧。今英吉利語譯爲科倫士拿乎。產自中土者爲士拿乎。鼻煙盒則爲士拿乎薄士。英吉利語譯行中土者。皆羅馬語。羅馬意大裏亞屬部也。今分九國之一。

上品曰飛煙。飛若今山東飛麫之飛。曾見乾隆時人題蠣懴字。曰水磨碾上飛﹑水磨碾次飛。一說。西洋人制鼻煙。爲水磨屋碾煙艸。以掃自屋頂者爲上。故曰飛煙。又云彼國初時未有此制。有人藏煙葉數十年。發視。變爲塵土。齅之有異。始制膭權。與中土糖霜。因大風拔屋。而得壓法相類。飛兼輕淸細膩。古義所稱無根而至。絕迹而去。庶近之矣。次則鴨頭綠色。厥味微酸。謂之豆煙。祁季聞曰。張汝霖澳蕃篇言飛煙豆煙。爲對文。豆煙乃言顆粒。凡和樂碾極細。實器中。往得自結。鼻煙出蠟後經宿。輒成顆如豆。气淸而潤。故凝聚。此舉其形質。非煙品。弗誤會爲一也。

舊說。鼻煙色深綠爲上。鴨頭綠者次。然深綠歷百年變而深紫。有近墨色者。承日光斜暎之。隱隱類瑪納斯石耳。鴨頭綠久則微黃。亦有成紫者。舊說以紅爲下。紅者質薄而气烈。然視近時所稱鴨頭綠猶勝也。有白色者。向所未聞。曩居京師。曾一見之。初以爲贗物。試嘗少許。亦佳品也。市儈奇貨居之。不能得。祁季聞識一故家。藏鼻煙甚夥。余偕往求觀。主人則羅列幾席殆滿。給客徧嘗。皆精絕。洵富有矣。將告歸。主人言尙有一種。畱自先世。未敢辧優劣。諸君試評之。及出蠣懴。色作紺碧。黝然以古。上有標題乾隆元年月江所贈。視其中。損不盈寸。似甚矜貴。齅之。如壁上土。坐定。索然意盡。余謂太羹元酒復見今日。季聞笑曰。此所謂中無所有。獨以老見尊者也。主人亦大笑。近又有一種色紫黑。頗具雲水紋。旣暴而酷。且甘以壞。有爭購以爲至美者。譏評今古。牧豎司之。無責耳矣。余以觀色爲疑。季聞直爲此皮相。耳不可爲目。目何能爲鼻。其言是也。

王士禎香祖筆記七。呂宋國所產煙艸。本名淡巴菇。又名金絲燻。近京師又有制爲鼻煙者。云可明目。尢有辟疫之功。

汪灝隨鑾紀恩曰。七月十五日。皇太子賜鼻煙一玻璃瓶。此煙艸生海外章奇島。西洋人以香藥調制之。用瓶懸之帶閒。以小指挑分許。齅入兩鼻觀。最能去疾。

李調元南越筆記曰。鼻煙。制煙爲末。研極細。色紅。入鼻孔中。气倍辛辣。貯以祕色瓷器。及玻璃水玉瓶盒。其價換輕重。與銀相等。來自番舶。今粵中亦造之。足以饋送。按。汪說艸出章奇島。則地誤。章奇乃長崎也。在日本。屬東南洋。王說京師人制爲鼻煙。則燻以末利玫瑰者。今京師及江浙皆能爲之。非來自海外。無明目辟疫之用。李說色紅气辛辣。蓋未知其趣者。胡甘伯曰。昔有人病目五年。或教以鼻煙治之。兩月而愈。軍興以後。山鄕多疫。所至傳染。有一人自遠歸。理醫樂。畢喪葬。迄不病其人素服鼻煙者。又能愈頭風。蓋其力上行。自鼻頞至巓頂絡腦。還下目內眥。是達太陽陽明。性善守。故調中。逐穢。故辟疫。其云以香藥調制。則未聞。意大裏亞本大秦地。大秦產香藥。見於魏略。又蘇合出大秦。云雜和諸香爲之。或其國人能制香。變其法而爲此。亦未可知也。

其气靜爲上。動爲下。無盡爲上。有盡爲下。靜與無盡。綿綿若存。上之上矣。淸爲上。濁爲下。厚爲上。薄爲下。淸而厚爲上。淸而薄爲下。淸而薄。愈於濁而薄。濁且厚。則下之下矣。

凡品目四等。曰羴。曰酸。曰。曰豆。羴盡神。酸知意。毗於气。豆麗於質。故羴爲上。豆爲下。可名象﹑不可迹求爲上。可迹求爲下。祁季聞曰。鼻煙品第。盡此四等。今人益以焦爲五等者。庸妄子之言也。四等之分。舉其大者而已。其實當通以二妙。曰兼。曰引。兼者。羴酸互。豆互。引則本而進酸。本豆而進。枯坐調息。得其疾徐。與其界限。宜爲之表而詳說之。余謂君家有藏煙。獻疑者至。可令印證。若僅舉文字示人。鮮不以爲妄矣。又近時俗名若咸鐙艸﹑黴漧菜諸目。皆鄙謬不足信。玆不具錄。更有呼螞蟻矢者。大失實。辧見後。

羴從三羊。說文曰。羊臭也。或從亶。作膻。素問。五臭無羴。春臭以臊月令。五臭無臊。春臭以羴。臊。說文曰。豕臭也。服虔通俗文。魚臭曰腥。豭臭曰臊。呂氏春秋。本味篇。艸食者羴。肉玃者臊。腥臊羴三者類也。謂腥臊濁。謂羴淸耶。何取乎爾。曰。是不然。臭何以羴。實脂气也。呂氏春秋。孟春記其臭羴。髙誘注曰。木香羴也。木香何羴。晻薆苾咈。凝而永之。脂气義也。必羴羊臭。是義渠之炰鱉。而東海之逐臭也。番舶來海外。出其布帛鉛錫皮革。皆類羊臭。又炭濕气之積而然者也。鼻煙無是也。其爲羴也。無質非气。渾於意而達於神。故曰盡神也。恍兮忽。無指名也。而縣象之。膩若也。臐若也。如往如復。而浮游乎淸虛之表也。淡而彌旨。浸淫幽眇。而周曆乎思議之所窮也。密室坐忘。出戶遇之。晝寢乍興。悠然會之。方春蕃萌。圜煦斯孚。含津吐榮。風回雨酥。挹玆芳潤。是爲道腴。龍涎有香。鹿尾有漿。蒲萄之酒琥珀光。味若貂鼠乃稱良。以玆比迾。吾猶不敢別其誰短長也。季聞曰。味若貂鼠句下。當益以秋臍夏殼均在旁。白八十萬敵一黃。季聞嘗出藏煙神品。屬余評之。戲題爲風定月涼。持熬對鞠。故有此語。附記之。

酸﹑味也。非气也。以酸爲气。始見於荀子正名篇。香臭芬郁。腥臊灑酸。奇臭以鼻異。楊倞注。酸﹑暑浥之酸气也。王氏石臞以酸爲庮之誤。然五味甘鹹苦。入口始辧。辛酸則鼻觸知之。味亦兼气也。髙誘注呂氏春秋。酸﹑鉆也。劉熙釋名。釋疾病。酸﹑遜也。煙之酸。兼斯二義。羴圓而酸鋭。鉆之用也。初候之。則屈曲而達也。復靜審之。揫斂而發越。肉若瑟縮。而息若旁迕也。遜之用也。虯龍獨遊。獅子滴乳。灑然而涼。蕩滌靈府。解人會意。得知其故。豈酒樹曲木之托始。乃眞竹暢艸之罕遇。曩有傖父。年齒長矣。自謂茂先。能辧龍鮓。日令僮僕。罄其瓶盒。沃以釅酢。余語季聞。彼或未聞唐薛仁杲召富人求金寶以酰灌鼻事耳。不知而作。亦足哀已。故詳說之。毋令渾沌鑿七竅也。季聞曰。煙之酸者。入鼻直上。還沁於目。若欲淚然。已而去。淸絕無滓。酷暑祁寒。客感胥蠲。故善去疾。文選。髙唐賦。注。酸鼻。鼻辛酸淚欲出也。夫欲出者。不出者也。是鐵板注腳。

。北方人呼飯焦爲洪孤切。音若餬。本有聲無字。今叚此字爲之。見方言。火也。楚轉語。猶齊言火也。。呼隗反。音毀。一聲之轉。同毀。毀音同火。古音魚虞模脂微齊皆轉歌麻。飯焦以火。宜叚借是。或以爲。非也。鍋底焦飯。始見徐廣孝子傳述陳遺事。南史潘綜傳。作好食鍋底飯。錄焦以貽母。今俗呼鍋巴。又曰缽焦。粟歷五變。以釋以蒸。無糪饖。炊曝中程。水火所齊。方發其馨。非安幹特。乃類婆餅。郁烈則熯。成之膏潤。願爲糗芳。罔或覆甑。飯不必皆焦。焦之美者飯。同气相求。不能以寸。鼻觀與迎。會心非遠。故余以爲毗於气也。南人不知字之義。益之曰焦。列諸五等。以爲胡。指畢澄茄。比之椒塗。愚者信之。索諸虛無。語言文字。不能通方。乃至於斯乎。祁季聞氏曰。是則然矣。吾謂可作。見吳任臣書。訓得也。飯熟不可見。以耳候聲。以鼻候气。气焦則得矣。今北人飯焦呼。於他物呼燒。鼻治。燒目治。

豆列九谷。人所常食。尗答殊種。生熟殊用。大豆多甘。小豆有酸。嚼之若腥。飪之生香。以鬷。稱重而芳。伊玆得名。獨抱之質。非羴非酸。爲三爲一。厥類近。乃飯豆實。以爲具體。則沙之種也。以爲下物。則亦詰多之珠也。宜問諸樂靈殖之神。而不能爲無慧者指其途也。視人表之九品。書中上而已止。出其下者。固實緐有徒也。姓名碌碌有難記。惟臭味差池。聊復舉一隅也。斥漏見之亂眞。戒曲聽之受誣。夫何瑣屑餖飣之不厭。忽紛羅而爲是竅穴之喁於也。季聞曰。四等品目。盡人知之。無人言之。三百年來。始聞此語。造鼻煙者。何修得此。

鼻煙初成時。質未凝。气尙流散。納蠟中密栗無一痕。數十年後。气斂質結。視其內舒捲如雲霞。如水波。如晴沙。如蟻蛭。以如蟻蛭者爲最陳久。俗呼螞蟻矢。取形近也。今人直以白蟻矢當之。粵東地卑濕。蟻所聚處。置經宿。矢集蠟外幾徧。賈人髙其值欺過客。有奉之以自矜許者。此葉公之好龍也。

盛煙之蠟。舊制極小。僅貯兩許。磨琢精巧。瑩過水晶。閒塗以金。璀璨陸離。其式方圓三角六角八角。侈弇殊別。又有中分二隔三隔者。夫己氏曾以一百六十金得二隔者一。余獲見之。羴煙也。計不足五兩。凡此皆初入中土時珍品。後旣徧行。乃有大蠟。一蠟貯斤許。小者亦四兩。然不及前遠矣。近時從番舶來者絕稀。列肆貨販。率多薄惡。惟出自故家巨族之遺。始得佳勝耳。俗以蠟稱煙者。名尢不經。惟粵東呼松膊素一種。絕佳。近亦不易得。京師有云十三太保者。每篋十三蠟。或方或三角。乃最佳者。同治辛未。偶見之。索值大昂。非窶人所敢過問也。

旣識品類。宜愼收藏。北方風日。燥烈可虞南方卑下。蒸濕彌甚。庋閣之區。必先審量。無使失宜。又當擇匧笥。必舊物精潔﹑中無雜气者﹑樟檆所成。髹漆甫具。近輒竄越。不可復治。非惟穢惡。𨿽沈水甲煎。皆愼避之。棋僧湛字秋航。俗姓趙。儀徵人。卒時年百一歲。爲餘言。地有燥濕。人持其平。置吾禪牀。風日所不至。蒸濕所不壞。此老說法。亦具至理。

香祖筆記又曰。鼻煙以玻瓈爲瓶貯之。瓶之形象。種種不一。顏色亦具紅紫黃白黑綠諸色。白如水晶。紅如火齊。極可愛翫。以象齒爲匙。就鼻齅之。還納於瓶。皆內府制造。民間亦或仿而爲之。終不及。

沈豫秋陰雜記曰。鼻煙壺起於本朝。其始止行八旗並士大夫。近日販夫牧豎。無不握此。壺則水晶羊脂瑪瑙翡翠茄瓢瓷石等質。而蓋則珊瑚珍珠貓眼。無不鏤奇錯釆。最行者。燒料套紅。以藕粉地爲上。久貯不幹者。名老皮。價甚鄭重。補堂久庽淮上。習見達官巨商。競以羊脂翡翠爲尙。而不知制壺之始。僅有玻瓈。餘皆後起也。近人著錄。說鼻煙事絕尠。偶得之。亦皮傅語。此類是也。

鼻煙壺初制。比古藥瓶式。故呼爲瓶。後惟稱壺。壺皆以五色玻瓈爲之。漁洋所稱白如水晶﹑紅如火齊者也。時天下大定。萬物殷富。工執藝事。咸求修尙。於是列素點絢。以文成章。更創新制。謂之曰套。套者﹑白受釆也。先爲之質。曰地。地則玻瓈﹑車渠﹑珍珠。乃白色明玻瓈。康煕中制有之。後不復見。其後尙明玻瓈。微白。色若凝脂。或若霏雪。曰藕紛。套之色有紅有藍。漢軍閻研薌太守爲餘言。康煕間套紅藍壼。今僅存者。俗稱三十六天罡。希世珍也。余居京師近十年。見紅者二。藍者一。其言非虛。有綠黑白。白者或藍綠地。或黑地。無紅地者。套藍有紅地。然不多見。更有兼套。曰二采﹑三采﹑四采﹑五采或重疊套。雕鏤皆精絕。康熙中所制。渾朴簡古。光艷照爛如異寶。乾隆以來。巧匠刻畫。遠過詹成。矩鑿所至。細入豪發。捫之有稜。龍鳳盤螭。魚雁花艸。山川彜鼎。千名百種。淵乎淸妙。凡所造作。或稱曰皮。最箸者曰辛家皮。辛家皮最精潔。其色屑珍寶爲之。光采奪目。勒家皮。藕粉地。若冰雪。設色亦異。紅紫蒼翠。天然間疊。袁家皮。與辛家皮相近別有古月軒。地則車渠。亦具五色。上爲畫采。閒書小詩。壺足題古月軒。其題乾隆年制者。尢美。又有雕鏤仙山樓閣珍禽異獸。點綴五色。如星在天。曰桃花洞。自此制行。遂有琢玉石羅珍寶。以示誇耀。爭相引重。不知其爲耳孫也。昔時造壺。取便適用。式多別異。器但逾寸。且有小如指節者。嘉慶後。始務寬大。浸至盈握。貴家陳設。有瑪瑙壺。中容二升。其初壺口徑或逾四分。後攺而窄。不得逾二分。云可使气不旁泄。盡易前法。俗士寡聞。據以置辧。皆目論也。用述是篇。爲之提綱。其有他制件。系於後。俾得按索。資談助焉。

珠之屬。珍珠大如雞卵。或云出意蘭。凡珠。南海色紅。北海微靑。西洋白。出松花江。色如淡金。所稱東珠者也。珠壺見者色白。非中土產。螺鈿。粵人亦呼雲母。

玉之屬。白截肪黃蒸栗所共知也。或畱皮色爲之。赤黃相閒。或攺古玉琫爲之。尢奇麗。珊瑚少完好。半從黏合。鏤花於上。掩其璺痕。瑪瑙諸色畢具。有纏絲柏枝水藻諸種。有成天然圖畫者。嘗見一壺。面文錯互若叢木。上爲峻嶺。岝崿刺天。旭日一輪。方出林表。背則平遠沙堤。蘆葦所交。宿二白鷺。澹月半規。照水有影。奇物也。又一壺。面之左。有一僧兀坐。其右。雲气一縷。自下而上。背則類七孩相撲爲戲。琥珀舊時尙赤。近以淺黃爲貴。呼金珀。一種雜松根者。稱雀腦。僞者曰柳靑。亦呼玻瓈松。蜜蠟質闇。來自外洋。碧霞紅者爲上。有黃碧紫白諸色。翡翠質堅。不受礱琢。徒飾外觀。叩其中。窄且塞。無以治之。水晶亦具諸色。有發晶椶晶。余曾見發晶壺。面發短近竹。背稍長。似畫蘭。遭俗工琢之而敗。有月魄者。中含水珠。能上下。紫晶爲多。

石之屬。岫巖石色黃。金州石類纏絲瑪瑙。云錦石出江西安仁縣云錦湖。每大雷雨過。遠望水中有光起。則有佳石。或具物象。類鬼工。然千萬石中不得一二。有水藻文者爲多。亦有與金州石仿佛者。綠松石舊時多制之。今不復作。端溪石硯材之餘。云能潤燥。亦未然。瑪納斯似碧玉。來自塞外。咖什倫褐色。中有金星。晃耀眩目。西洋人以玻瓈成之。實非石也。黑石中具物象者。居京師時。曾見一枚。面爲蝶。有五色。背爲木通一片﹑甘艸二片。文理無少差別。季聞亦欲得之。後爲有力者取去。又見一黑石。類茄。有紋皴起。如网如絡。沈子受田極寶愛之。自署其室曰壺齋。不知何地產也。

木之屬。木豆俗呼木腰子。色類槵子。上有水紋。木癭色澤奇古。然不足用。竹根嘉定人制。或取兩竹節近合者。隨其中空。削爲壺。頗幽雅。藏之不愼。輒裂。木變石出黑龍江水中。俗稱墨珀桂馥札朴云。周書。王會夷。用木。孔晁注。木生水中。黑色而光。其堅若鐵。卽此。閻百詩尙書古文疏證云。寧古塔與肅愼相近。水中木變爲石。卽石砮也。楡變者上。松變者次之。楊賓柳邊紀略云。楛木非鐵非石。居人多得之虎兒哈河札朴。又云。緬江亦有木變石。與黑龍江所出同。性類琥珀。具攝力。盛之易漧。剔紅乾隆中仿明漆器。制極工。今不多見矣。壺盧僅可置幾上。余舊爲二銘。失其稾。

瓷之屬。今京師瓷壺有索髙價者。視之。爲明嘉靖時物。亦有萬曆中畫采者。皆藥瓶。又見一定瓷扁瓶。上刻雙螭。仿佛宋元器。亦明時藥瓶也。自康煕中景徳鎭始造瓷壺。半從舊式如筒。有作玉壺春諸制者。繪十二辰。乾隆中。始仿鼻煙壺式。畫百子﹑及仕女仙佛﹑艸虫華鳥。道光時。有畫馬者。今不常見。又有雕瓷。制類剔紅。工拙非一。陳國治者。祁門人。以畫法雕瓷。海內無兩。余見一壺。上作蝙蝠五。飛伏回翔。似宋院本。後國治以罵賊遇害。其所手制。散亡殆盡。近亦有仿爲者。無能及矣。余幼秉義方。長承師訓。一名一物。不安無知。久居京師。友人見其苦心勞力。迄無所得。托於瓷壺以諷。其言曰。昔有一人。遇事畱意。客至其家。自頂至踵。冠裳履舃。必熟察一過。忽以月朔訪友。坐中見人持瓷壺。上畫一鵲。心甚詫之。未有疑也。越五日。復遇其人。壺上具五鵲也。乃大疑。問姓名住址。乞其壺。審視久之。又越數日。詣之。其人出瓷壺。壺上鵲數適如日數。於是情好日密。相處半載。驗之輒符。乃與之言。君此壺奇寶也。其人答以家世相傳。莫名其故。因求重金易之。議不決。決矣。約日交易。復遷延爽期。待至月盡。其人始來。索金以去。壺上儼然三十鵲也。次日出視。三十如故。亟往詢之。拒而不納。蓋其家本有壺三十。而賣其重出者。此君違俗。不務窮理。遂自取侮。然余嘗遊廟市。於攤上曾見瓷壺。一四鵲。一十二鵲。抑亦望文生義。有此言乎。聞者足戒。姑記之。其它遊談。不復錄焉。

徳淸許宗彥鑑止水齋集鼻煙六言曰。論蠟攜來市舶。海云養就蠻煙。聞道略如采茗。分別雨前火前。自注。鼻煙乃樹葉所爲。以先采者爲上。貿易以蠟計。一蠟約斤許。疎快勝鍼風府。不嫌假道靈堅。水玉玲瓏滿貯。提壺勸徧尊前。

海鹽朱一飛淡巴菇詞曰。消寒辟疫信無疑。爭羨收藏器皿奇。一樣皇城買兩種。郎瓶火齊妾玻瓈。西洋東洋貯器精。晶瓶今亦滿天京。勸郎莫上插花去。澑夏敲春路不平。自注。插花。出洋船名。澑夏敲春。出洋名色。

寶山袁翼邃懷堂集謝惠瑪瑙鼻煙壺啟曰。石髓胚胎。云斤雕琢。鼻之於臭。旣似煙而非煙。瓠之言壺。本因物以肖物。一拳可握。九頓拜嘉。中有珠塵。更承優賜。睡魔可遣。巴菇之香味同參。款識親鐫。竹葉之斑痕宛若。配髙辛之甕。甘露瑩瑩。搖駒跋之瓶。瓊漿汨汨。歕嗤鐵杖之瓜。魅畏蚩尢之血。嗅從傖父。定疑夏令之多鼽。擎出美人。莫掩西施之不潔。嗜好在酸鹹之外。君已心知。氤氳通呼吸之方。我非耳食。唐仲冕陶山集。有瑪瑙鼻煙壺記。感慨得失。無當本事。玆不錄。

張維屏聽松廬詩話曰。番禺謝有文字蔚林﹑娛暉閣詩艸。詠鼻煙有云。似煙仍非煙。厥艸惟何艸。燻從艾蒳淸。雜之姜桂燥。蒲萄酒細調。薔薇露同搗。一縷吹息微。九轉還丹早。賦物可謂細切。按。詩及蒲萄酒薔薇露。乃就今時所出甘壞一種與燻煙言之。

程子公勗與餘言。泰州康發祥字瑞伯。嘗爲鼻煙壺歌。公勗背誦一過。今日憶之。已忘其半。歌有云。或入滇南采翡翠。或翻滄海探珊瑚。或倩巧匠剔髹漆。或塗祕色燒宣鑪。方員奇巧無不有。有時依樣成胡盧。又云。鳳皇鸞隺鸛雀鳧。麒麟獅象蛟龍魚。仙山樓閣煙雲噓。泉石卉木鼃蜢俱。奇艸絕異淡巴菇。妙藥亦非押不蘆。乃是海外煙之殊。中邦不產外國輸。論功與我通血脈。鼻觀栩栩神蘇蘇。余不復記。字句異同。乃餘補綴。非別本也。

鼻煙疊以象齒爲之。刻銘四圍。出入懷袖。久則色變如蠟。或如琥珀。亦可愛也。有以玉翡翠水晶爲之者。余爲友人制銘。無慮數十。向不存稿。偶憶一二。附識於此。挹彼注玆。能淸無滓。以息相吹。天地一指。爲胡練溪觀察服气術。在此中。旁有解囊爲壺公。爲許邁孫酒闌茶罷。花南研北。左顧右盼。口講指畫。善气迎人。禦眾以寬。隨方屬員。平平安安。邁孫方中容員大煙疊目所視。手所指。一鼻孔出气。亦復如是。與大兒壽佺

初撰是書。分四類。爲原始﹑正名﹑釋器﹑綴辭。後徧求近人書。尠及此者。閒得之。皆裏語耳。遂中止。生平論箸。無可示人。大率因此。吾友董覺軒憫其無成。婁勸寫定。檢點舊稾。此頗完具。遂付手民。惜季聞已歸道山。不及見矣。光緒六年五月。撝叔識。

後序

會稽趙撝叔作勇盧閒詰。以志鼻煙。敍釋淹雅。若詁經。若擬子。非尋常譜錄家言矣。余雅不嗜此。不識其品。顧頗憶幹嘉以來諸老佚事。用綴卷末。以補此書之闕。宣南隨筆云。乾隆中。紀文達召對。上所用鼻煙壺。刻此地有崇山峻嶺茂林修竹十一字。舉示之曰。汝善屬對。能對此乎。文達應聲曰。若周之赤刀大訓天球河圖。上悅。卽賜之。一作彭文勤事。或云劉金門事。洋程紀略云。李忠毅總統水師。鋭意平蔡牽。牽與忠毅故同鄕。凂其戚某。饋安南肉桂十束。西洋鼻煙十匣。哀詞乞緩師。忠毅怒判其後曰。食汝之肉。劓汝之鼻。萬斧交加。煙銷灰滅。立斥還之。藎臣剛介。儒將風流。略可見已。金壺七墨云。浙中某觀察。以衙參列坐官廳。忘攜鼻煙。命其僕歸取署中壺。少頃僕至。卻立於後。觀察詰之。敬對曰。壺在此。恐不雅觀。不敢獻也。觀察趣出之。探手袴下。而後以獻。一虎子耳。眾大笑。蓋彼誤聞爲合音也。此得之紀載者。某尙書典試事。不閱文字。懷中置二鼻煙壺。一紅色。一黑色。大小相等。積試卷於案。抽其一。輒取一壺視之。紅者中。黑者斥落。如額而止。人稱爲鼻煙壺老師。某相國督劍南。牙前設骨董肆。鼻煙壺累累。人以大府所好也。咸往售焉。主者曰。此值五千金。犍爲縣所購者。此二千金。萬縣所購者。其人悟。如數購之。獻諸相國。不旬日。遂蒞某任。相國還都。資裝累千乘。蜀人爲之語曰。前有獻忠。後有相公。蔡麟洲觀察官詞苑。貧甚。而癖耆鼻煙。一日。晤寶文荘。文荘以鼻煙奉蔡。蔡亦以所佩答之。屢出屢易。味益奇。文荘大喜。蔡後簡外任。不能治裝。文荘知之。貸二千金。以資其行。又某公獲罪時。於權貴家搜得其書柬。內一帖云。送上鼻煙一蠟。上層不便用。中層最精。而書蠟作刺。司讞者讀如字。幾陷大辟。兩縣令同官於浙。一吳人起科第。一閩人以資進者。並負才諝。爲上游器重。閩人以鼻煙壺示吳人曰。此壺之紅。可首稱否。吳人曰。紅則紅矣。惜地子不佳也。閩人恚。遂成隙。終身不解。此得之傳聞者。凡此諸事。撝叔固稔知之。然不欲以稗官委瑣之語。羼入本書。致乖著述之體。則其愼也。博物君子。就所見聞。益我未備。儻亦有裨於多識乎。光緒六年六月。鄞董沛盂如甫撰。

