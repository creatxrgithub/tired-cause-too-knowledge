

欽定四庫全書

子部九

墨史

譜錄類一【器物之屬】提要

【臣】等謹案墨史三卷元陸友撰友字友仁吳縣人其書集古來精於制墨者攷其事迹勒爲一書於魏得韋誕一人於晉得張金一人於劉宋得張永一人於唐得李陽冰以下十九人於宋得柴珣以下一百三十餘人於金得劉法楊文秀二人又詳載髙麗契丹西域之墨附錄雜記二十五則皆墨之典故也其間搜羅隠僻博贍可觀大率采自宋人說部者居多𨿽其出處不能盡詳而薈稡成編實可爲文房故事之助其論奚廷珪非李廷珪一條據墨經載易水奚鼐之子超鼏之子起又別敍歙州李超超子廷珪以下世家是族有奚李之異居有易歙之分惟其名偶同足破世所傳江南賜姓李氏之說爲妄亦頗有資於考據案禆傳載友仁生市防闤闠間父以市布爲業獨能異其所好攻苦於學善爲歌詩工八分隸楷博極羣物奎章閣鑑書博士柯九思侍書學士虞集服其精識相與言於文宗未及任用而二人去職友亦南歸自號硯北生著硯史墨史印史所爲詩文有杞菊軒槁今皆亡佚惟研北雜誌及是書尙存云乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

墨史卷上

元陸友撰

魏

韋誕字仲將京兆人太僕端之子善隸楷魏太和中爲武都太守以能書畱補侍中洛陽許鄴三都宮觀始就詔令誕題署以爲永制給禦筆墨皆不任用因奏蔡邕自矜能書兼斯喜之法非紈素不妄下筆夫欲善其事必利其器若用張芝筆左伯紙及臣墨兼此三具又得臣手然後可以逞徑丈之勢方寸千言誕仕至光祿大夫嘉平三年卒年七十五蕭子良答王僧防書曰仲將之墨一如漆

後魏賈思勰齊民要術有韋仲將筆方合墨法晁說之墨經並舉魏仲將墨法後魏賈思勰法二法本無大異而晁氏兩書之又蘇易簡文房四譜載冀公墨法其人未詳

晉

張金者晉人石崇奴劵云張金好墨過市數蠡並市豪筆備卽冩書又吳俶墨賦云或名重張金或妙稱祖氏

宋

張永字景云吳郡吳人裕之子仕宋至徵西將軍涉獵書史能爲文章善隸書又有巧思並爲文帝所知紙墨皆自營造帝每得永表啟輒執玩咨嗟自嘆供禦者了不及也又詔永更制禦紙潔光麗耀目奪日又合祕墨美殊前後色如漆一竟紙

何防記墨云近世士人遊戲翰墨因其資地髙韻創意出奇如韋仲將張永所制者故自不少然不皆手制亦以意加減指授善工而爲之耳如東坡先生在儋耳令潘衡所造銘曰海南松煤東坡法墨者是也又云賀方回張秉道康爲章皆能精究和膠之妙法其制皆如出犀璧也又如李元伯李公照王仲達武繼隆滕元發邵興宗之徒往往作墨然都成於匠手而假名耳因附著之不復別見云

唐

李陽冰趙郡人官至將作大匠善小篆父雍門湖城令冰兄弟五人皆負詞學初師李斯嶧山碑後見仲尼吳季札墓志便變化開闔如虎如龍勁利豪爽風行雨集文字之本悉在心胸自言斯篆之後直至小生曹喜蔡邕不足數識者謂之倉頡後身尢精小學豪駿墨勁時謂之筆虎勢如古釵倚物力有萬夫無與爲比周越云陽冰篆勢全法崔子玉張平子碑不因見夫子書便變化開闔蓋竇臮之抑防也宋元符間襄陽米芾逰京師於相國寺羅漢院僧壽許見陽冰供禦墨一巨挺其制如碑髙逾尺而厚二寸面蹙犀文堅澤如玉有篆欵曰文華閣中穴一竅下畫泰卦於麒麟之上幕篆五字曰翠霞曰臣陽冰左行書大歷二年二月造得旨降入翻經院右行書董作內府丞臣車輔都監臣趙忠孠芾後數載經南徐過鶴林僧惟淸乞書寶藏額因難之淸忽開笥取古錦囊出巨墨如曩時所見者且云先師昔在京師貴人家以古琴玉環貿得之乃奉墨授芾芾受而書畢亟歸淨名齋報之以吳道子畫熾盛光佛一幀古銅水龜玉界尺二芾後書儒釋老書及忠孝賢明事則用之

祖敏本易定人唐時之墨官也今墨之上必假其姓而號之大約易水者爲上其妙者必以鹿角膠煎爲膏而和之故祖氏之名聞於天下晁氏云古人用墨多自制造故匠氏不顯唐之匠氏惟聞祖敏黃秉云祖氏易水人故以濟土爲號年載已逺罕有存者友按唐書地理誌易州土貢墨意當時治墨者不特祖氏其後奚李張陳皆出易水制作之盛有由來矣

王君徳者唐末人蔡君謨云世有王君徳墨人間少得之皆出上方或有得者是爲家寶也墨經有唐王君徳搗用石臼搗三二千杵其藥用酢石橊皮水牛角屑膽礬三物又法用梣木皮皂角膽礬馬鞭艸四物

奚鼐

奚鼏

已上二人唐末匠氏鼐墨面曰光慶又印曰奚鼐墨又印曰庚申而鼏墨大槪與鼐同惟庚申字異見墨經及趙寅墨譜

奚庭珪易水人或曰李庭珪本姓奚江南賜姓李氏非也今之人但見有奚庭珪墨二品庭珪父卽超何獨有奚庭珪而無奚超也趙寅達夫嘗收得一種上印文曰宣府奚庭珪乃知居歙者李氏籍宣者奚氏各是一族而名偶同耳新安誌云自蔡居謨以來皆言李庭珪卽奚庭珪惟黃秉李孝美云奚墨不及李友按墨經云觀易水奚氏歙州李氏皆用大膠所以養墨又云奚鼐之子超鼏之子起而別敍歙州李超超子庭珪以下世家是族有奚李之異居有易歙之分矣況墨說復指宣府之記爲證用眾說從姓氏書之惟超起未嘗以奚稱則仍李氏不敢重出云

李慥者易水諸李之祖也葉少蘊云王景源使君所寶古墨一笏蓋其先待制所藏者背銘曰唐水部員外郎李慥制云諸李之祖也黎介然一見求以所用端石硯易之景源久之方與後攜硯至行朝有貴人欲以五萬錢輟硯景源竟惜不與也

江南黟歙之地有李廷珪墨尢佳廷珪本易水人其父超唐末流離渡江覩歙中可居造墨故有名焉今有得而藏於家者亦不下五六十年蓋膠敗而墨調也其堅如玉其文如犀冩逾數十幅不耗一二分也常侍徐公爲太簡言幼年嘗得李超墨一挺長不過尺細裁如筯與其弟鍇共用之日書不下五千字凡十年乃盡磨處邊際有刃可以裁紙自後用李氏墨無及此者超卽廷珪之父也超墨有二品其面或爲特龍者或曰新安香墨者其幕曰歙州李超造一上曰李超其號𨿽異亦互有精觕王仲薿曰其父岐公在仁宗朝被賜超墨題云檢校水部員外郎臣超後以遺蔡君謨君謨云超與其子廷珪唐末自易水渡江至歙州地多美松因而畱居遂以墨名家本姓奚江南賜姓李氏超之墨世不復傳襄嘗侍羣玉宴輒賜得之其從子絳雲昭陵晚歲開內宴數與大臣侍從從容談笑嘗親禦飛白書以分賜更以香藥名墨徧賚焉一大臣得超墨而君謨伯父所得乃廷珪墨君謨時覺大臣意歉有不足色因密語能易之乎大臣者但知廷珪爲貴而不知有超也旣得易輒欣然及宴罷騎從出內門去將分道君謨於馬上始乃長揖曰還知廷珪是李超兒否超有弟起墨不子廷珪廷寛

廷珪超之子世爲南唐墨官蔡君謨云廷珪墨爲天下第一品祥符治昭應用爲染飾今人間所有皆其時餘物也其墨能削木誤墜溝中數月不壞昔年洛下爲畱守推官事王公見遺廷珪墨自是書笥中稍或益之漸至知墨之說尢爲精防唐彥猷殊達此理超與珪始至新安各出姓名尙用邽字超死而珪業益精面有龍文而其名亦有用邽字者乃知名字不同形制有異者作之有先後也或曰何以知之曰類其父超也世之好奇者多借廷珪姓名模仿形制以造之有至好者茍非素蓄之家不能辧其墨𨿽歷數百年研磨尙有龍腦气此其驗也王原叔性愛墨持玩不厭几案牀枕間往往置之常以柔物磨拭之發其光色至用衣袖略無所惜慶曆中有人持廷珪墨十丸求售從子參預托言艸文字恐混其思遽令麾去旣而聞之極爲嘆息其後尢難得而屢以萬錢市一丸其品乃有邽字作下邽之邽者爲上作圭潔之圭者次之作珪璧之珪者又次之其云奚廷珪者最下蓋廷珪本燕人奚初姓後徙江南其初未奇久而益佳故李主寵其能賜之姓也𨿽名號有髙下其間又自有精麤亦時有僞作者人多惑原叔言辧之當視其背印背印云歙州李廷珪墨歙傍欠字之左足與州字之中或其李字之中畫與子字之足貫又與庭字丰之竪畫墨字之右角貫視之上下相通者爲眞又自能造墨在濠梁彭門常走人取兗州善煤手自和揉妙爲形體其光色與廷珪相上下旣成均遺好事悉伏其精嘗以廷珪墨遺蔡君謨隴西李之侚謁之曰聞以墨遺君謨槖中必缺今請以一丸補之蘇魏公云髙祖以來所用廷珪墨一挺於祖父寶之長四寸濶一寸厚一寸其色之黒世無物及者研之無聲面有李廷珪墨四字蘇子瞻爲顏鳬繹作集引其子復以廷珪墨遺之金塗龍及銘云李憲臣所屬賜墨也又嘗以蜀中冷金牋試墨惟廷珪乃黒陳無己云晁無斁有李墨半丸云是裕陵故物也往於秦少遊家見李墨不爲文理質如金石亦裕陵所賜王平甫所藏者其子斿以遺少遊潘谷見之載拜云眞廷珪所作也世惟王四學士有之與此爲二矣吳幵喜蓄墨收古今名品甚具諸李所制皆有之云皆無出廷珪之右者其堅利可以削木書華嚴經一部半用廷珪才研一寸其下帙用承晏墨遂至二寸則膠法可知矣王彥若云趙韓王從太祖至洛行故宮見架間一篋取視之皆李氏父子所制墨也因盡以賜王后王之子婦蓐中血暈危甚醫求古墨爲藥因取一枚投烈火中研末酒服卽愈諸子欲各偹產乳之用乃盡取墨煆而分之自是李氏墨世益少得邵公濟云太祖下南唐所得廷珪父子墨同俘獲物付主藏吏籍收不以爲貴也後有司更作相國寺門樓詔用黒漆取墨於主藏車載以給皆廷珪父子之墨至宣和年黃金可得李氏之墨不可得熙寧間李舜舉禦藥爲林子中言禁中墨無廷珪成挺者但有承晏文用等墨爲古墨之尢者握子有香字乃廷珪禁中尢珍之吾家太史云國初平江南時廷珪墨連載數艘輸入內庫太宗賜近臣祕閣帖皆用此墨其後建玉淸昭應宮至用以供漆飾而太史所記與蔡邵二說互有同異故並載之廷珪子承浩蚤世故墨不多有其後遂絕友平生凡五見廷珪墨其一見之於京師楊好謙家面作柳枝瘦龍上印一小香字幕曰徽州李廷珪墨黃羅囊襲之表以牙籖曰仁宗皇帝寶字墨其一見之於黃可玉淸權齋云是其外家宣和進士陳篆所藏其一唐子眞得於趙氏姑脂澤中銘曰保大元年歙州進墨務官臣李廷珪造後截畱保大二字易帖於莊肅幼恭其一半挺見之於鑑書博士柯敬仲家銘曰保大元年正月七日奉旨造幕曰文館供奉庫左行書云墨務官臣廷珪右行書云墨務官臣廷寛其一見之於洛陽趙顏子之孫許面作特龍幕曰保大九年奉勅造長春殿供禦龍印香煤左行書云墨務官臣廷邽監官臣亮右行書云臣夷中臣子和臣卞等進試之皆光澤如新獨寶字墨質𨿽具而膠法已敗疑爲蘇家贗物也

廷寛超之次子蔡君謨云李超並男廷寛墨今少見廷珪爲第一廷寛承晏次之又云欲求廷珪墨終難得或廷寛承晏文用皆其家法子承晏承晏子文用文用子仲宣仲宣子惟益惟慶承晏廷寛之子蔡君謨云李氏墨承晏而下不能用家法無足取者熙寧九年蘇魏公頌同修國史開局日賜承晏笏挺雙脊龍墨張遇丸墨澄心堂紙及對神宗曰禁中自此少矣宜寶之蘇子瞻云黃魯直學吾書輙以書名於時好事者爭以精紙妙墨求字常攜古錦袋滿中皆是物者一日見過探之得承晏墨半挺遂奪之潘谷驗墨摸索便知精粗一日過魯直取所藏墨示之谷隔錦囊揣之曰此李承晏軟劑今不易得又揣其一曰此谷廿年造者今精力不及無此墨也取視果然

文用承晏之子能世其業然墨差不逮絕無有也仲宣文用之子亦如其父陳無己雲南唐於饒置墨務李本奚氏以幸賜國姓世爲墨官云唐之問質肅公之子有墨曰饒州供進墨務官李仲宣造世莫知其何人頗有家法以遺黃魯直魯直謂不逮孫氏所有而無己謂過之陳畱孫待制家有墨半挺號稱廷珪但色重耳非古制也

惟益仲宣之子葉少蘊云元祐初京師雜買務貨舊墨猶有惟益所作千餘挺當時士大夫爭取之背印作歙州墨務官李惟益造者是也弟惟慶

惟慶仲宣次子其墨小挺子優於大墨可亞廷珪一種有兩頭圜面有雙龍奉一牌子曰供灑龍麝香墨幕文曰歙州李惟慶墨者上品也江南畏中國之威其供禦字並刻爲供灑一種面印皆同幕文曰歙州供進墨務官李惟慶造者其次也此後李氏遂無聞宋仁宗時其子孫尙有爲務官者歲貢上方絕不佳每移文本州責之殊不入用也

張遇易水人遇墨有題光啟年者妙不減廷珪宮中取其墨燒去煙用以畫睂謂之畫睂墨蔡君謨謂世以歙州李廷珪爲第一易水張遇爲第二遇亦有二品易水貢墨爲上供堂墨次之蘇子瞻云麝香張遇墨兩枚或自內廷得之以見遺藏之久矣制作精致非常墨所能髣髴陳無己見秦少遊有張遇墨一圑面爲盤龍鱗鬛悉具其妙如畫其背有張遇麝香四字語曰良玉不琢謂其不借美於外也張其後乎墨經云凡印方直最難往往多裂易水張遇印多方直者其劑熟可知葉少蘊云兩漢間稱墨多言丸魏晉後始稱螺取其上銳必稍如今之挺形而丸則其制不可解或云乃今之錢子墨世張遇墨乃唐末時物皆爲錢子是其遺法然極不便於研磨古人爲之當別有意也子谷

谷制墨得李氏法而世不多有鄒志完謂遇之子名谷然云黟川布衣則疑別有同姓名者又以處厚亦云黃山意其自易水徙歙如李氏故漫從家世書之子處厚處厚在黃山起竈作煤制墨爲世業其用逺煙魚膠鄒志完云予用處厚墨久矣而未之識一旦處厚踵門問其家世則谷之子遇之孫昔李氏以墨顯於江南而遇妙得其法至處厚益恐墜其家聲不汲汲於利尢可尙也

朱逄歙州人江南韓熙載自延其造化松堂墨文曰中子又曰麝香月匣而寶之𨿽至親暱友無見之者熙載死後盡爲諸妓分攜而去

墨史卷上

欽定四庫全書

墨史卷中

元陸友撰

宋

柴珣宋初時人代居宣城得二李膠法出潘張之上其作玉梭樣銘曰柴珣東窯者士大夫得之蓋金玉比也其後有柴成務朱君徳二人墨並狹小挺制作不一陳贇易水人世不多與張遇等其墨銘曰易水光眞墨幕曰陳贇

陳朗兗州人宋初避諱因以三翁記之蔡君謨評墨以李廷珪爲第一廷寛承晏次之張遇次之朗又次之不獨造作有法松煙自異君謨得歙煙造墨便有廷珪風采乃知本性隨其土地而異朗弟逺逺子惟進楊如晦云歙州諸李稍喜出光而東山諸陳作一色皴面皴面便於研試蓋墨色皴闇磨之倍增光黒爲鬻者之利爾大體入池蚤作細文入池遲作皴文無他術也欲皮泛逾細而光當出池時揩刷令淨以皮一番蘸水受之則應手如角皮泛墨家言也

陳已

陳湘

陳相

陳和

陳顯已上五人皆朗諸孫膠法𨿽在而妙處似非其子孫可傳故墨不逮昔人已墨名爲飛魚錘子相墨所謂墨龍髓者銘曰世業陳相逺煙淸光劉貢父作墨作長新字長新陳相也墨經云兗人舊以十月煎膠十一月造墨今旋煎旋用殊失之故潘谷一見相墨曰惜哉一生膠耳景煥成都人隠居玉壘山嘗得墨材甚精止造五十團不復更作曰以此終吾身墨印文曰香璧幕曰副墨子煥有文藝撰野人閒話牧豎閒談及畫迹傳於代盛匡道

盛通

盛眞

盛舟

盛信盛皓

已上六人皆宣州一族大率如奚廷珪樣幕並篆文依歙樣香墨惟通墨挺大而與諸盛小異宣道或曰宣徳不知何許人墨皆範張遇卽未究郡國之來姓名之出李伯陽以其形制俱類廷珪疑歙州人也

姜潛字至之兗州人隠居奉符之太平鎭文潞公通判州事日訪墨於姜姜曰近頗難得當求佳煤自制久之攜紙囊訪公曰此卽煤也寫之則盈盤按之則如故又曰此亦可以如茶啜之無害公如其言啜一茶甌食頃忽發欬聲香气上襲芳馥如麝姜曰此所謂麝煤也研麝入者傳之誤矣墨成頗珍惜之

周明法

林鑑

陳泰

已上並兗州名手作墨其得意者皆不減諸陳但尙新耳

王迪西洛隠君子也其墨法止用逺煙鹿膠二物銑澤出陳贍之右文潞公嘗從迪求墨久之持煙一奩見公且請以指起煙按亦隨復曰此煙之最輕者乃抄煙以湯防起揖公對啜云當自有龍麝气眞煙香也凡墨入龍麝皆奪煙香而引蒸濕返爲墨病俗子不知也黃太史以迪爲鎭州人而家於洛也

耿仁遂歙州人仁遂子文政文壽而耿盛耿徳眞皆其世家徳眞所制甚精惜其蚤死藏墨之家不及見也王順兗海人䢐徠獨稱諸陳順晚出而其法尢精常言墨貴輕淸蓋煙逺則輕膠逺則淸墨家昧此多肧闇乏堅致非善法也如李廷珪眞墨堅如角石年逾多而光采如新斜斫薄處可以刻紙或云廷珪佳煤一斤可受膠一斤入手堅重研不滯筆此所以獨貴於世也楊如晦謂順墨稍堅重有光𨿽濃磨不畱筆似得廷珪妙處裴言元祐中爲曹王造墨故料精而墨善比常品差勝郭玉汲人玉所制墨銘曰供禦郭玉

潘谷伊洛間墨師也墨旣精好而價不二士或不持錢畱劵取墨亦輒與之蘇子瞻聞之曰非市道人也嘗與詩云一朝入海尋李白空看人間畫墨仙豫章黃魯直嘗得李廷珪墨神宗所賜王安國平甫者已而遺淮海秦少遊少遊愛之藏錦囊中墨師過少遊少遊出錦囊以示之墨師手拊錦囊卽拜曰眞廷珪爲者疇昔見於平甫家與此二矣是豈常墨工所能哉後忽取積劵焚之飲酒三日發狂浪走赴井死人下視之蓋趺坐井之中尙持念珠也穀子遇陳無己云供偹使李唐卿嘉祐中以書待詔者也喜墨嘗謂余曰和墨用麝欲其香有損於墨而竟亦不能香也不若並藏以燻之潘谷墨香徹肌骨磨研至盡而香不衰陳惟進之墨一篋十年而麝气不入但自作松香耳蓋陳墨膚理堅宻不受外薫潘墨之香劑中必入龍麝等也

東野暉兗人也蘇子瞻云暉所制墨每枚必十千信非凡墨之比也

蘇澥字浩然武功人度支郎中舜元之子爲祕閣校理自號支離居士喜造墨所制皆作松紋縐皮而堅致如玉石何子楚與其孫之南仲容遊其家藏不過數笏子楚得半笏於李漢臣持視仲容曰眞家寶也神宗朝髙麗入貢奏乞浩然墨詔取其家浩然止以十笏進呈其自珎祕如此人有獲其寸許者如防金碎玉爭相誇玩黃魯直所謂廷珪贗墨出蘇家者是浩然所作也晁貫之字季一性無他嗜獨見墨丸喜動睂宇其所制銘曰晁季一寄寂軒造者不減潘陳其兄說之字以道深於名理尢喜造墨著墨經三卷論產松之地煙煤制造之法及自古墨工知名者凡三篇

朱覲九華人善用膠作軟劑出光墨滕元發作郡日令其手制銘曰愛山堂造者最佳子聰不逮其父

僧淸一蜀人也遇異人傳墨法有名江淮間甚貴重之張居靖善造墨黃魯直試之謂其鹿膠極堅黒作皮肉不減曩時歙州煤其光澤不足良以歲月深逺爽調防耳

陳贍眞定人初造墨遇異人傳和膠法因就山中松取煤其用膠𨿽不及常和沈珪而置之濕潤初不蒸敗此其妙處也又受異人之教每觔半觔價𨿽廉而利常贏餘何子楚嘗以二萬錢就贍取墨適非造墨時因返金而以斷裂不全者二十笏爲寄曰此因膠緊所致非深於墨不敢爲獻也子楚寶而用之並就眞定公庫轉置百笏自謂終身享之不盡南渡一掃無餘繼訪好事所藏蓋一二見也贍在宣和間已自貴重觔直五萬比其身在蓋百倍矣贍死壻董仲淵因其法而加膠墨尢堅致恨其卽死流不多也董后有張順亦贍壻而所制不及淵亦失贍法又有胡徳者贍之外孫也

劉寧眞定墨工也與同郡張順各尊其藝素不相下康倬爲章使之造墨但多以錢遺之不問所造之多寡故嘗得佳品宣和乙巳春爲章赴官鄚亭將行二人皆以墨獻張力言其墨勝劉劉云無多言得以試之耳取二湯壺熾炭熬之使沸各投墨一笏煮之自巳及酉取視之張墨已融敗拆裂劉墨堅如故叩之瑯然張乃大服劉曰二煤與膠皆一所以異者萬杵耳

常和隠居嵩山墨𨿽晚出頗自珍惜膠法殊精必得佳煤然後造故其價與潘陳特髙收其贏以起三淸殿其銘曰紫霄峯造者歲久磨滅眞可截紙和子遇不爲五百年後名而減膠售俗正如江南徐熙作落墨花而子崇嗣取悅俗眼而作沒骨花敗其家法也

解子誠河東人

韓偉升

已上二人墨挺極重厚膠力不乏其精采可與新制敵也

田守元一名守眞其墨式形制極精而煤不甚佳差勝小潘然亦多沙耳

梅鼎

張孜

關珪【弟瑱】曹知微

陳昱郭遇明

梅贍

張雅

髙肩

已上十人並崇寧以來京師名手皆有聲稱而精於樣制

侍其瑛本良家子少年流宕京師元丰中以筆爲業入太學供諸生甚勤不計其直輒與之率日至或二三日一至自爾稍稍受知當世公卿大夫遂以筆名家其後造墨和劑制樣稍佳而膠法未精不復取重於人李淸上黨人以墨著名

鄭涓在重和中造墨銘曰凝香閣者張達明試之謂不媿李氏

薛安

薛容少室人容所造墨用竈君山煤眞奇品也

張滋眞定人善和墨色光黳膠法精舉勝江南名手大觀初時學士彥許八座光凝共薦之於是命造墨入大觀庫是後歲歲加賜錢至二三萬政和末蔡京罷相而後止焉滋亦能自重方其得聲價時景越二王呼滋至邸命出墨謂𨿽百金弗吝也滋不肯曰滋非爲利者今墨乃朝廷之命不敢私遺人二王乃丐於上詔各賜王十觔然滋所造實超今古其墨積大觀庫毋慮數萬觔世有宣和睿制者蓋滋所作也

張浩唐州人居桐栢山其墨精致膠法甚奇吳順圖於每歲造至百觔遂壓京都之作矣

王惟淸

丁眞一

已上二人隠居吳郡皆能制墨尢爲米元章所賞識

髙慶和歙人也大觀間葉少蘊令慶和造墨取煤於黃山不復計直蓋以松漬漆並燒又嘗館三韓使人得其貢墨碎之防以三之一旣成潘張之徒皆不及同時有汪通髙景修皆起竈作煤制墨爲世業

潘衡金華人蘇子瞻云衡初來儋耳起竈作墨得煙丰而墨不甚精因教其逺突寛籠得煙幾減半而墨乃爾黑其文曰海南松煤東坡墨法皆精者也常當防墨工盜用印使得墨者疑衡此墨出灰池中未五日而色如此日久膠定當不減李廷珪張遇也子瞻自儋耳歸至廣州舟敗亡墨四篋平生所寶皆盡僅於諸子處得李墨一丸潘谷墨兩丸自是至毘陵捐館捨所用皆此三墨也葉少蘊云宣和初有潘衡者賣墨江西自言嘗爲東坡造墨海上得其祕法故人爭趨之餘因問東坡之子過求其法過大笑曰先人安得有法在儋耳衡適來見因使之別室爲煤夜遺火幾焚廬翌日煨燼中得煤數兩而無膠法取牛皮膠以意和之不能爲挺磊塊僅如指者數十公亦絕倒衡因謝去蓋自別得法借東坡以行也天下事名實相蒙類如此東坡乃以善墨聞耶衡今在錢塘竟以東坡故售墨價數倍於前然衡墨自佳亦由墨以得名尢用功可與九華朱覲上下也有女居廬陵其業孫秉彛墨銘爲金華潘衡嫡孫秉彛者是也

潘昱善造墨範至能謂二王府帖是昱墨所摹拓友按黃魯直云元祐中親賢宅從禁中借版刻法帖墨百本分遺宮僚但用潘谷墨光輝有餘而不甚黟黒又多木橫裂文士大夫不能別也至能號稱博洽而昱之名不同疑聞之悞耳

沈珪嘉禾人初因販繒往來黃山有教之爲墨者以意用膠一出便有聲稱後又出意取古松煤雜松脂漆滓燒之得煙極精細名爲漆煙每云韋仲將法止用五兩之膠至李氏渡江始用對膠而祕不傳爲可恨一日與張處厚於居彥實家造墨而出灰池失於早墨皆斷裂彥實以所用墨料精佳惜不忍棄遂蒸浸以出故膠再以新膠和之墨成其堅如石珪因悟對膠法每視煙料而煎膠膠成和煤無一滴多寡也故其墨銘云沈珪對膠十年如石一如漆此最佳者也其爲人有信義庚子冦亂何子楚避地嘉禾連墻而居日爲子楚言膠法並觀其手制𨿽得其大槪至微妙處𨿽其子晏亦不能傳也珪年七十餘終晏先卒其法遂絕時有張孜墨校珪漆煙而勝者珪曰非此敵也乃取篋中先減膠一丸與孜墨並而孜墨返出其下逺甚子楚叩之云廷珪對膠於百年外方見勝妙蓋𨿽精煙膠多則色爲膠所蔽逮年逺膠力漸退而墨色始見耳若孜墨急於目前之售故用膠不多而煙黒不昧若歲久膠盡則脫然無光如土炭耳孜墨用宜西北若入二浙一遇梅潤則敗矣滕令嘏監嘉禾酒稅延致珪甚厚令盡其藝旣成取小團磨試忽失所在後二年濬池得之其堅致如故令嘏莊敏公之子所蓄古墨至多而有鑑裁謂珪曰幸多自愛𨿽二李不能逺過也大觀間劉無言取蘇浩然制銘令沈珪作數百丸以遺好事及當朝貴人所藏未必皆浩然手制然珪作墨亦非近世墨工可及實可亂眞也葉少蘊每勸人多蓄珪墨珪死後方知其可貴也僧仲球融州人世傳李氏膠法在都嶠山中爲朱儀相作墨銘曰學易堂者是也

墨史卷中

欽定四庫全書

墨史卷下

元陸友撰

宋

戴彥衡新安人紹興間復古供禦墨蓋彥衡所造自禁中降出雙角龍文或云米友仁侍郎所畫也中官欲於苑中作墨竈取西湖九里松作煤彥衡力持不可曰松當用黃山所產此平地松豈可用人重其有守新安誌云彥衡自紹興八年以薦作復古殿等墨其初降雙脊龍樣是米元暉所畫繼作圭璧及戲虎樣時議欲就禁苑爲窯稍取九里松爲之彥衡以松生道傍平地不可用其後衢池工載它山松往造亦竟不成彥衡常出貢餘一圭示米公米公以爲少有其比

蒲大韶閬中人得墨法於黃魯直所制精甚東南士大夫喜用之嘗有中貴人持以進禦髙宗方畱意翰墨視題字曰錦屏蒲舜美問何人中貴人答曰蜀墨工蒲大韶之字也卽擲於地曰一墨工而敢妄作名字可罪也遂不復內自是印識卽言姓名云大韶死子知微傳其法與同郡史威皆著名夔帥韓球令造數千觔愆期不能就遣人逮之舟覆江中二工皆死所售者皆其族人及役作竊大韶以自貴之何子楚云近世所用蒲大韶墨蓋油煙墨也後見續仲永言紹興初同中貴鄭幾仁撫諭吳少師玠於仙人關回舟自涪陵來大韶儒服手刺就船來謁因問油煙墨何得如是之堅大也大韶云亦半以松煙和之不爾則不得經久也又周昭禮云大韶涪州樂溫人聓文子安梁杲渠州人皆世業此梁膠法精而價直昻蒲粗而損梁直大半出蜀者利其亷攜以來者皆蒲墨也𨿽均名川墨而工制異外有幸垕又居蒲下其家無人杲有子思溫紹其業

蒲序字中庠隠居涪陵作墨名世不爲外飾其法用鹿膠和劑極淸有光暈然著濕气輒皴起漆之則不復畏濕曽見序墨一笏於大梁張君錫家面銘曰荊璞幕曰黃耳金下云墨隠蒲序制或云在廷珪前序宋渡江時尙存其後有蒲云蒲彥輝蒲廷璋皆其族人也郭彬不知何許人米元暉嘗命其制墨銘曰山齋王湍以善墨名嘗爲葉少蘊言物性相制固有不可知者今或急於磨墨而沫起殆纒筆不可作字但取耳中塞一粟許投之不過一再磨卽不復見少蘊試之果然趙令衿字表之宋宗室封安定郡王子子覺嗣子覺字彥先幼俊敏有文世授墨法手自制銘曰雪齋爲世所貴得之者價比金玉彥先有子十四人仕皆通顯惟伯鹿傳其膠法最精銘曰超然淸芬如在超然表之自稱也世言李氏對膠之妙彥先以謂非特堅鈍難磨且終不能黒其法用煤六分膠四分始爲中度但取煙貴輕杵和貴勻熟耳煎膠以麋鹿角爲上驢膠次之阿井膠又次之至其要訣又非人所能知也

吳滋新安人滋家世藏汪彥章帖云吳滋作墨新有能聲紹興庚申於新安郡齋授以對膠法試之當見其佳孝宗在東宮以滋所造甚佳例外犒緡錢二萬其法取松煙擇良膠對以杵力故滓不畱硯李司農若虛云新安出墨舊矣惟李超父子擅名近日墨工尢多士大夫獨稱吳滋使精意爲之不求厚利駸駸及前人矣滋領其言云

何南翔遂寧人以墨知名張魏公畱守建康日以書至蜀取南翔所制墨王晦叔爲銘其面曰立言追聖學籌筆活蒼生

胡景純潭州人専取桐油燒煙名曰桐華煙其制甚堅薄不爲外飾以俗眼大者不過數寸小者圜如錢大每磨研間其光可鑑畫工寶之以目瞳子如漆李彥頴雲長沙多墨工惟胡氏墨千金獺髓者最著州之大街之西安業坊有煙墨上下巷永丰坊有煙墨上巷今有鄭子儀自謂得胡氏法俊臣俗名爲胡院子世英友直國瑞沛然文中皆景純子孫俱世其業云葉谷永嘉人作油煙墨與潭州胡景純相上下而膠不及

李世英紹興中在吳秦王益府治墨一日王爲世英進墨入內率一圭重十兩髙宗見其墨挺厚大難執遂不禦而還之其銘爲藂桂堂李世英造者特佳子克恭華邦憲孝宗朝供禦造墨其一面曰選徳殿制淳熙癸夘臣華邦憲造幕有特龍如畫

侯璋【汳人】石憲

蕭鳯【長沙人】彭云

彭紹張桷【瀘人】姚孟明

李英才【廬陵人】杜大椿

張楚材

朱鼎臣

陳中正

已上十二人咸精其藝淳熙以來士大夫喜用其墨視前代無愧矣葉世英閩中人周子充玉堂雜記云丁酉十一月壬寅內直宣召至淸華閣旣退中使傳防賜世英墨五團世英禦前墨工也弟世傑

郭忠厚以墨名家忠厚子玘玘子喜忠厚墨至今尙有麝气其面爲雙脊龍文幕曰嘉定己夘臣郭忠厚造防稽王宣子家藏玘墨一挺銘曰復古殿制端平乙未臣郭玘造

胡智新安人李司農云智得李氏墨法其聓陳琦宗婦翁之法不求速售故世少知者司農寓居新安物色其人使之造墨猶有昔人典刑

楊振字聲伯長興人武舉得官蓄古墨最富多精品故所制不下趙彥先

朱知常銘曰朱知常墨不下蒲史

黃元功

詹從之

諸葛武仲

周達先樊宗亮

已上五人並居太末傳趙彥先墨法頗異常品

劉忠恕吳中人家有墨一挺形制甚大止曰劉忠恕三字紋理剝落試之色澤如新

劉文通子士先端平間供禦墨工

葉茂實太末人善制墨周公瑾言其先君明叔佐郡日嘗令茂實造軟帳煙尢輕逺其法用暖閤羃之以紙帳約髙八九尺其下用盌貯油炷燈煙直至頂其膠法甚奇內紫礦秦皮木賊艸當歸腦子之類皆治膠之藥蓋膠不治則滯而不淸故其墨𨿽經久或色差淡而無膠滯之患

楊伯起者以墨稱其言取煙欲浮而輕膠欲老而澂均調揉治不失其齊量然後墨成𨿽然是直其觕耳至若心解神悟超然法度之外吾亦不能評也

兪林善慶殿供禦墨工頃在淮南見墨一笏幕作雲龍文面曰兪林邱攽共制香墨攽不知何人

李果

徐禧

戴溶

謝東

黃表之潘士衡

潘士龍

楊逢辰【廬陵人】葉子震柴徳言

周朝式

張公明

孫永淸

朱仲益

林杲【字東卿】舒泰之

舒天瑞

陳伯升【天臺人】陳道眞

鄭宣

方文龍

項應珍範厚叔

翁壽卿

王大用

翁彥卿

周伯起【墨名爲齊峯者】

已上二十七人並宋末名手如

舒泰之翁彥卿皆嘗供禦造墨其形制少精而多觕殊不逮前人豈一物之防亦與世髙下蓋松煙之法久絕故劉葉之徒専尙油煙油煙宜簡版不宜紙也

金

劉法字彥矩常山人善博物自制墨數品銘曰棲神巖造者佳品也楊邦基爲畫墨史圖一曰入山二曰起竈三曰采松四曰發火五曰取煤六曰烹膠七曰和劑八曰成造九曰入灰治刷十曰磨試彥矩云初無入山磨試二事而成造入灰出灰治刷本四事楊合爲二復增入山磨試總成十圖云

楊文秀字伯達本江左人在金之季以墨善聞其法不用松炬而用鐙煤子彬得其遺法以授耶律楚材楚材授子鑄使造一萬丸銘曰玉泉萬笏

髙麗

髙麗貢墨猛州爲上須州次之舊作大挺不善合膠脆軟不光後稍得膠法作小挺差勝然其煙極輕細往時潘谷嘗取髙麗墨再杵入膠遂爲絕等其墨有曰平敵城進貢者有曰順州貢墨或曰猛州貢墨率長挺而堅薄如革校其色澤則順不逮猛也李公擇嘗惠蘇子瞻墨半枚其印文曰張力剛豈墨匠姓名耶云得之髙麗使者魏道輔云新羅墨有蠅飲其汁蠅立死不知何毒之如是也後常戒人合藥勿用新羅墨日本亦有墨徧肌印文如柿蒂形

契丹

陸子履奉使契丹日得墨銘曰陽巖鎭造者其國精品也滕子濟亦有墨一大笏爲龍鳯之文面曰鎭庫萬年不毀

西域

西域僧爲蘇太簡言彼國無硯筆但有好墨中國不及云是雞足山古松爲之太簡嘗獲貝葉上有梵字數百墨倍光澤防秋霖爲窓雨濕因而揩之字終不滅

雜記

說文云墨書墨也從黒從土墨者煙煤所成土之類也釋名曰墨者晦也言似物晦黒也

漢書尙書令僕丞郎月賜隃麋大墨一枚小墨一枚漢中官令主禦筆墨

東宮故事皇太子初拜給香墨四丸

東觀漢記曰和熹鄧後卽位萬國貢獻悉禁絕惟歲時供紙墨而已

揚雄詔令尙書賜筆墨觀書石室

汲太子妻與夫書曰並致上書墨十螺

魏官儀云尙書郎缺試諸郎故孝亷能文案者先試一日宿召防都坐給筆墨以奏

陸士龍遺兄士衡書云上三臺曹公藏石墨數十萬觔云燒此復消可用然煙中人不知兄頗見之不今送二螺大業拾遺記宮人以蛾緑畫睂疑亦石墨之類近世無復此物沈存中括帥鄜延界內有石油然之煙甚濃其煤可爲墨黒光如漆松煙不及其識文爲延安石液者是也晉令治書令史掌威儀禁令領受冩書縑帛筆墨

陶侃獻晉帝牋紙三千枚墨二十丸皆極精妙墨藪云凡書先取墨必廬山之松煙代郡之鹿角膠十年已上彊如石者妙

南朝以墨爲螺爲量爲丸爲枚陸士龍與兄書送墨二螺梁科律禦墨一量十二丸

漢官儀令僕丞賜墨一枚

歐陽通每書其墨必古松之煙末以麝香方可下筆唐元宗禦案墨曰龍香劑一日見墨上有小道士如蠅而行上叱之卽呼萬歲曰臣乃墨精黒松使者也凡世人有文者其墨上皆有龍賓十二上神之乃以墨分賜掌文官

盧杞與馮盛相遇於道各攜一囊杞發盛囊有墨一枚杞大笑盛曰天峯煤和鍼魚腦入金溪子手中錄離騷古本如公只提綾紋刺三百爲名利奴顧當孰勝許足有妙墨八櫉巢賊亂瘞於善和裏第事平取之墨已不見惟石蓮匣存

成老相墨經曰墨紋如履皮磨之有油暈者一兩得染三萬筆又云墨染紙三年字不能昏闇者上凡墨日日用之一歲才減半寸者萬金不換文房寶飾曰養墨以豹皮囊貴乎逺濕

徐鼎臣兄弟工染翰飾書具嘗出一月團墨曰此價直三萬錢江左士人好事無及之者

世言蜀中冷金牋最難爲筆非也惟此紙難爲墨蘇子瞻嘗以此紙試墨惟李廷珪乃黑

今之小學者將書必先安神養气存想字形在眼前然後以左手研墨墨調手穏方書則不失體也又云研墨如病蓋重其調勻而不泥也又云研墨要涼涼則生光墨不宜熱熱則生沫蓋忌其研急而墨熱又李陽冰云用則旋研無令停久久則塵埃相污膠力隳亡如此泥鈍不任下筆矣

沈存中雲南方暑雨時墨惡蒸溽可置暖閤中其法不宜垜砌以梓木匣貯之梅月微令近火但要如人體溫不必太熱歲久膠性幹透漸自不蒸善墨𨿽蒸不壊不善者𨿽焙亦蒸全在制作不問蒸也

墨經云凡墨擊之以辧其聲醇煙之墨其聲淸響雜煙之墨其聲重滯若研之以辧其聲細墨之聲膩麤墨之聲粗粗謂之打硯膩謂之潤硯凡研直研爲上直研乃見眞色不損墨若圜研磨則假借重勢往來有風以助顏色乃非墨之眞色也沙門惠洪云司馬君實無所嗜獨好蓄墨數百觔或以爲言君實曰吾欲子孫知吾所用此物何爲也

蘇子曕有佳墨七十丸而猶求取不已石昌言蓄李廷珪墨不許人磨或曰子不磨墨墨將磨子李公擇見墨輒奪相知間鈔取殆盡呂行甫平生好藏墨士大夫戲之爲墨顚又如滕達道蘇浩然暇日晴暖輒研墨水數合弄筆之餘則啜飲之

唐彥猷淸簡寡欲不以世務爲意公退一室蕭然臨書試墨以此度日

墨史卷下

