怪石錄﹝淸﹞沈心

自序

《禹貢》﹕「靑州岱畎﹐厥貢中有怪石。」孔安國傳﹕「怪異好石似玉者。」今捨弟畹叔觀察齊東三郡﹐盡靑州之城﹐余來官署﹐得詳諸石出處﹐及質色文理﹐迥非凡品。因就所見聞﹐寒窗呵凍﹐隨筆摭輯得若干種﹐有似玉者﹐有不似玉而可愛者。未知唐虞時所貢與孔氏所傳合乎不合乎�所有古今人著撰則采系之﹐以資考據﹐不計工拙﹐故己作亦附入。第客巾載籍無多﹐且性懶廣搜﹐掛漏之誚知不免也。乾隆己巳嘉平孤石翁沈心書於東萊官署之仁卉亭。

怪石錄

蘊玉石

產益都縣淄水中﹐色靑黑﹐質堅﹐昔人多取以作硯。

蘇軾《雜記》﹕淄石蘊玉硯﹐發墨損筆。

米芾《硯史》﹕靑州蘊玉石理密聲淸﹐靑黑色﹐白點如彈﹐不著墨。

髙似孫《硯箋》﹕淄州金雀山有蘊玉﹐金星二石﹐中硯。﹝按﹕蘊玉石產淄水﹐續古誤爲金雀山。﹞

《皇朝類苑》﹕淄州石門澗石靑黑﹐相錯如雜銅屑﹐理極細密﹐範文正公居白山以爲硯﹐發墨類歙石﹐久則裂。

張卯《淄硯銘》﹕泰岱之靈﹐淄水之精﹐龍賓爲友﹐觸石云生。

金雀石

產益都縣金雀山﹐色紺靑﹐質堅﹐宜作硯。

唐詢《硯錄》﹕金雀山石紺靑潤密﹐叩如金玉﹐用墨不逮歙。

邵雍詩﹕銅雀或常有﹐未嘗見金雀。金雀出何所�必出自靈嶽。剪斷白雲根﹐分破蒼岑角。水貯見溫潤﹐墨發如鑱削。

紫金石

產臨朐縣沂山下土中﹐色紫如端溪東洞石﹐質堅﹐作硯頗佳。

唐詢《硯錄》﹕紫金石出臨朐﹐色紫潤澤﹐姿殊下。

《米芾帖》﹕紫金石與右軍硯無異﹐唐端出其下。

《李�帖》﹕晚唐競取紫金石﹐芒澗淸響﹐國初已乏。

紅絲石

產臨朐縣黑山﹐質甚堅﹐其文理詳唐詢《硯錄》。

唐詢《硯錄》﹕「紅絲石﹐紅黃相參不甚深﹐理黃者絲紅﹐理紅者絲黃﹐其紋勻徹。石工蘇懷玉言州西四十里﹐盤折而上五百餘步有洞﹐狹容一人﹐洞前大石敧懸﹐石生子洞之兩壁﹐洞口絕壁有鐫字﹐唐中和年采石所記。蘇公得石四五寸﹐旋加磨治﹐文華致﹐聲淸越﹐墨裔浮﹐蒸濡如露﹐異於他石。一日洞門石摧﹐遂絕。」又﹕「紅絲石宜銀匣﹐气澤蒸濕﹐墨色不漧。」

歐陽修《硯譜》﹕紅絲石須飲水﹐乃發墨。

《蘇軾帖》﹕紅絲髮墨﹐謂勝端則過。

米芾《硯史》﹕靑州紅絲石﹐大抵色白而紋紅者慢發墨﹐亦漬墨不可洗﹐必磨治之。紋理斑石赤者不漬墨﹐發墨有光﹐而紋大不入看。慢者經暍則色損﹐凍則裂﹐幹則不可磨墨﹐浸經日方可用﹐一用又須滌﹐非品之善。

《蔡襄帖》﹕唐彥猷以紅絲石爲天下第一石﹐有脂脈助墨光。

李之彥《硯譜》﹕蘇易簡以靑州紅絲石爲第一﹐斧柯山第二﹐龍尾石第三﹐餘皆在中下。紅絲石須飲水使足乃可用。

王闢之《澠水燕談錄》﹕唐彥猷嘉祐中守靑社﹐得紅絲石於黑山﹐琢爲硯﹐紅黃相參﹐文如林木﹐或如月暈﹐或如山峯﹐或如雲霧花卉。自有膏潤泛墨色﹐覆之以匣﹐數日不幹﹐彥猷作《硯錄》﹐品爲第一。

杜綰《石譜》﹕靑州紅絲石產土中﹐其質赤黃﹐紅紋如刷絲﹐縈繞石面﹐而稍軟﹐扣之無聲。琢爲硯﹐先以水漬﹐久乃可用。蓋石質燥渴﹐頗發墨。唐林甫彥猷作《硯錄》﹐以此石爲上品。

王世貞《宛委余編》﹕古硯皆心凹後稍平正﹐未有凸者。始自唐彥猷作紅絲辟雍硯心髙﹐至作馬蹄樣亦心凸﹐挼毫則非便也。

汪藻《紅絲硯銘》﹕飡霞道士赤膚肌﹐隱然脈絡辭紅絲。千齡不敗堅且濕﹐誰其忍者斫厥屍。

歸莊《紅絲硯銘》﹕孔壁音﹐寂已久。借爾以爲文﹐黃絹幼婦。

李良年詩自注﹕秣陵鎭人從土中見石函如古銅。剖之得圓硯﹐黯然而澤﹐銘凡十六字﹕「紅絲靑石﹐墨光洪璧﹐資我文翰﹐玉冰堅質。」末有道蘊二字。﹝按此當是紅絲石硯。﹞

萊石

產掖縣亞祿山﹐色具各種﹐微綠而有細黑點者最佳﹐殊類西璧﹐故俗呼爲萊璧。雕鐫成器頗雅致。

杜綰《石譜》﹕萊州石色靑黯﹐透明斑駁﹐石理縱橫﹐潤而無聲。亦有白色﹐石未出土最軟﹐土人取以雕礱成器﹐甚輕妙。見風卽勁。或爲鐺銚﹐久堪烹飪﹐有益於銅鐵。

龍文明《萊州府誌》﹕宋徽宗政和七年詔取萊石。

沈心《萊石》詩﹕亞祿峙郭西﹐林薄翠煙動。云骨鑿已殘﹐陰麓多坑洞﹐因具似玉姿﹐制器材復中。碧映藻沈波﹐自愛銀流汞。一朝列璠玙﹐蒿鷃愧威鳳。如何政和間﹐承旨歲入貢﹐艮嶽起汴京﹐奇異奔輦送。熾威淩萬民﹐朱勔本狎弄。剜剝到處山﹐殘霞銜地痛。玆石登殿庭﹐六瑞豈伯仲。至今有巧匠﹐采取爭雕礱。待價亦奚爲﹐售易嗜好眾。嗟嗟刻楮人﹐寂寞槪前夢。

牡丹石

產掖縣亞祿山﹐質較萊璧殊堅﹐色微紅﹐極嬌艷﹐可作器﹐今不易得。

槐花石

產掖縣亞祿山下土中﹐質與牡丹石等﹐色則綠白相參﹐琢爲文房各具甚精。

竹葉石

產掖縣大澤山﹐色白質甚堅﹐其筋皆作竹葉形﹑个字﹑介字之屬﹐徧體交加﹐且具風雪晴雨之態。惜姿硝粗﹐難入鑑賞。

勞山石

產卽墨縣勞山下海濱﹐質甚堅﹐其色如秦漢鼎彜﹐土花堆湧者最可愛。間有白理如殘雪﹑如瀑泉者﹐具有巖壑狀。小者作硯山﹐大者堪充堂室中淸供﹐直與英徳靈璧石相頡頏。

沈心詩《客有以勞山石贈淑園者﹐就其形色文理﹐余名之曰「翠巖寒瀑」﹐因記以詩》﹕勞山仙境惜未遊﹐勞山奇石殊可求。一朝抱送入廨捨﹐幾席頃刻成丹邱。孱稜秀態妙造化﹐坐閱海若千春秋。乍疑峭壁漬蘚綠﹐懸空乃有飛泉流。誰向孤云割一角﹐劇憐寒影凝雙眸。祖龍旋鞭或未及﹐女媧遺煉猶含愁。心神相對出塵世﹐安期似與同衾裯。多生健藥到霞骨﹐漫將易畫增煩憂。攜歸艸堂花木靜﹐中宵幽夢淩滄洲。

鼉磯石

產蓬萊縣海中鼉磯島﹐琢以爲硯﹐甚佳。色靑黑﹐質堅﹐其有金星雪浪紋者最不易得。

唐詢《硯錄》﹕登州駝基島石﹐色黑﹐羅紋金星﹐發墨類歙。

徐渭《鼉磯硯銘》﹕「稠隃麋﹐一何捷﹐敗穎兔﹐猛於獵。馬善走﹐蹄必嚙﹐才難哉﹗」又﹕「拔中山﹐吾汝訝。猶勝彼攻卽墨者﹐終歲而不能下。」

錢謙益《駝基硯銘》﹕姚寬《西溪叢語》曰「登州駝基島石可琢硯。」島﹐海運道也。新城王季木遺余駝基研﹐爲之銘曰「海島有石﹐取以琢硯。涉彼風濤﹐登於書案。世無淮安﹐誰復海運�晴窗摩挲﹐使我三嘆。」

朱彜尊《鼉磯石硯銘》﹕靈鼉礬﹐左海圍﹐沐日浴月眾所歸。我懷斯石置棐幾﹐金星繁﹐倍龍尾。

魏坤《鼉磯研歌》﹕靑州紅絲已罕得﹐淄川中坑亦虛擲。旅懷直窮海之濱﹐貪買鼉磯一片石。久從絕島埋云根﹐蛟涎噴激鯨波吞。千夫冒險入崖底﹐劚取山骨鮫宮裏。碎點金星照水寒﹐平堆雪浪隨風起。古來硯材世難全﹐香姜銅雀空流連。何如此石出東海﹐龍尾可並南唐傳。匣中端溪潤如玉﹐理滑翻愁磨未足。如騎鈍馬鞭不動﹐一步一蹶行局促。輸汝發墨少滯艱﹐鈔書臨帖娛老顏。煙丸碾處雜蜃气﹐縹緲想見三神山。

彈子渦石

產蓬萊縣丹崖山旁。大如芡實﹐色具五色﹐溫潤可愛﹐經東坡賞後乃有名。

蘇軾詩《蓬萊閣下石壁千丈﹐爲海水所戰﹐時有碎裂﹐淘灑歲久﹐皆圓熟可愛﹐土人謂此彈子渦也。取數百以養菖蒲﹐且作詩遺垂慈堂老人》﹐蓬萊海上峯﹐玉立色不攺。孤根捍滔天﹐云骨有破碎。陽侯殺廉角﹐陰火發光采。累累彈丸間﹐瑣細成珠琲。閻浮一漚爾﹐眞妄果安在�我持此石歸﹐袖中有東海。垂慈老人眼﹐俯仰了大塊。置之盆盎中﹐日與山海對。明年菖蒲根﹐連絡不可解。倘有蟠桃生﹐旦暮猶可待。

杜綰《石譜》﹕登州海岸沙土中石﹐潔白或瑩徹者﹐質如芡實﹐粒粒圓熟﹐間有大者﹐或如櫻桃﹐土人謂之彈子渦﹐久因風濤衝激而生。

王世貞詩《余遊蓬萊閣﹐睹彈子渦石﹐因記蘇長公一章﹐歌之﹐與參政姜公共拾取數十枚爲玩﹐遂戲效其體作數語﹐書付道士﹐並呈姜公。公前身爲白玉蟾髙弟﹐解服食法﹐其有以教我》﹕昔聞蓬萊頂﹐神仙好圍棊。爭道不相娛﹐散擲東海湄。海若鼓風濤﹐必汝爲玉師。歷落涵天星﹐皎鏡支漢機。數驚驪龍顧﹐或起陵陽悲。我無菖蒲根﹐杯水浴置之。豈必眞壺嶠﹐方圓亦參差。宇宙在一掬﹐芥子爲須彌。姜侯蟾翁裔﹐服食夙所宜。他日訪三神﹐煮以療吾饑。

北海石

產蓬萊縣海中諸島﹐波濤洶湧﹐人迹罕到﹐讀東坡一記﹐恍如靈秀接目。

蘇軾《雜記》﹕登州下臨大海﹐目力所及﹐沙門﹑鼉磯﹐牽牛﹐大竹﹐小竹凡五島﹐惟沙門最近﹐兀然焦枯﹐其餘紫翠巉絕出沒波濤中﹐眞神仙所窟也。上生石芝﹐艸木皆奇偉﹐多不識名者。又多美石﹐五色斑斕﹐或作金色。熙寧己酉歲﹐李天章師中爲登守﹐吳子野往從之遊。時解貳卿致政退居於登﹐使人入諸島取石十二株﹐皆秀色粲然。適有舶在岸下﹐將轉海至潮﹐子野請於解公﹐盡得十二石以歸﹐置所居歲寒堂下。近世好事能置石者多矣﹐未有取北海而置南海者也。

杜綰《石譜》﹕登州下臨大海﹐有沙門﹑鼉磯島﹐多產黑白石﹐磨礱爲棋子。又有牽牛﹑大竹﹑小竹凡五島﹐惟沙門最近﹐石有挺然而出者﹐頗焦枯。他處者紫翠巖巉﹐出波濤中透美﹐五色斑斕﹐或如金文者。熙寧間士大夫就諸島上取石十二枚﹐皆粲然奇怪﹐航舶載歸南海﹐爲東坡稱賞之。

松石

產蓬萊縣海中大竹島﹐色微黃﹐質堅﹐而體不甚重﹐殆果松所化也。根幹奇偉﹐遠勝吾浙金華山中所產。

閻士選《松石記》﹕東海大竹島中有石﹐其形怪異﹐我兵以防汛往者﹐舁之以歸。前守劉君命輦之閣﹐時聚觀者甚眾﹐睹此石溫潤而栗﹐文理森如﹐根節盤結﹐千條萬縷﹐如老人蒼顏鶴髮蹲踞不前狀。環視底裏﹐木質猶存﹐僉曰此古松化爲石。余命築臺供之海神廟前。試問此石生於何代�長於何時�何年爲松�何年爲石﹐以迄於今�若有對者﹐而傾耳不聞。﹝節錄﹞

鏡石

產蓬萊縣海中漠島﹐色黃黯而光明如鑑﹐今蓬萊閣傍有一座大如碑。

閻士選《鏡石記》﹕海中有山名漠島﹐上建海廟﹐峭石當前﹐光明如鑑﹐僉謂靈气所鍾也。間有取歸者﹐號曰鏡石。石之背及旁皆晦蒙﹐獨一面瑩徹﹐蹬目視之﹐衣冠須眉可辧。每當日映﹐若有五色射人﹐山光云影﹐恍惚動蕩﹐包含固無盡者。﹝節錄﹞

沈心《鏡石》詩﹕烏蟾芒射玉孱顏﹐霞骨瑩徹平無斑。神靈滋液百寶用﹐光明藏放歸墟間。翠靄銀濤環右左﹐靑羊欲化玉瑳瑳。中有孫恩叛亂情。貞堅剩蝕昆岡火。﹝相傳明季遭逆賊所焚﹐已毀其半。﹞臾邪舊歌迹已空﹐相看海水磨靑銅。珠璣巖畔耀仙界﹐只今休憶咸陽宮。

魚石

產萊陽縣火山﹐色如敗醬﹐有遊魚文﹐鱗鬣宛然﹐間有荇藻影者﹐琢磨方正﹐以嵌屏風書幾﹐堪亞大理點蒼山石。

沈心《魚石》詩﹕峯色標紅焰﹐云根有異章。纖鱗潛隱約﹐長鬣欲開張。擬訪鮫人室﹐宜登米老堂。供來誰作贊﹐荇藻影斜陽。

沈廷芳《魚石》詩﹕火山一片石﹐追琢見魚兒。圖畫形相肖﹐鱗鬐態不遺。蟄方冰底懶﹐汕似雨來時。好與芝同供﹐還吟玉局詩。﹝東坡有《石芝》詩。﹞

鳳石

產萊陽縣鳳皇山。因似玉﹐俗呼爲鳳玉。質稍粗﹐色淡黃如薝卜花﹐白者如珂雪﹐殆與萊石皆碔砆之屬。工人琢作硯山﹑鎭紙等物﹐或作印章﹐頗可愛玩。

彩石

產萊陽縣五龍山﹐質極膩﹐色有靑黃白諸種﹐頗嬌美﹐作印章殊類靑田洞石。

海石

產萊陽縣海中島﹐色純墨﹐洞竅玲瓏﹐峯巒奇秀﹐園林中疊作假山受點綴盆玩頗勝。

細白右

產文登縣海濱沙土中﹐形如芡實﹐白淨可愛。

蘇軾詩﹕《軾於文登海上得白石數升﹐如芡實﹐可作枕。聞梅丈嗜石﹐故以遺其子子明學士﹐子明有詩﹐次韻》﹕海隅荒怪有誰珍﹐零落珊瑚泣季倫。法供坐令微物重﹐﹝自注﹕舊有怪石供。﹞色難歸致孝心純。只疑薏苡來交趾﹐未信蠙珠出泗濱。願子聚爲江夏枕﹐不勞揮扇自寧親。

文石

產榮成縣海中靑碕島﹐質堅而色具各種﹐其文彩陸離﹐賦形肖物﹐亦造化之詭異也。以淸泉養白磁盆內﹐精瑩奪目﹐眞書室淸供上品。

王蘋《文石》詩﹕海物何支離﹐晴窗品怪石。朱丹赤城霞﹐蒼潔太始雪。黃中栗在蒸﹐肉好肪初截。更是艾色佳﹐雨過雲破碧。扶桑蘊精華﹐天吳恣蕩滌。斑斑入畫家﹐巨郭非一格。有島名靑琦﹐斯石乃其骨。豈無蛟龍護﹐不受樵漁惜。一朝落我手﹐璣寸兼璧尺。盆池水淸寒﹐甌香薦瑤席。持較彈子渦﹐臣僕固不屑。竊比東坡吟﹐玆遊眞奇絕。

附錄

石末

出濰縣﹐以濰水中石碾極細末﹐復漂淨﹐陶爲硯﹐故名石末﹐自唐時已重之。

蘇軾《雜記》﹕公權論石末云「墨易冷」﹐世莫曉其語。靑州易得無足珍﹐唐人作羯鼓鞚﹐豈硯材乎�

《蔡襄帖》﹕靑州石末受墨而費筆。

歐陽修《硯譜》﹕靑州﹐濰州石末皆瓦硯也﹐其善發墨也﹐非石硯之比﹐然稍粗者損筆鋒。石末本用濰水石﹐故唐人惟稱濰州。今二州所作皆佳﹐而靑尢擅名於世矣。

《太平禦覽》﹕柳公權評硯﹐以靑州石末爲第一﹐言墨易冷﹐絳州黑硯次之。

李之彥《硯譜》﹕靑濰州石末皆瓦硯也﹐柳公權以爲第一﹐當時未見歙石﹐以爲上品耳。

髙似孫《硯箋》﹕公權記石末硯墨易冷﹐或爲冷堅磨﹐力兩剛拒﹐必熱而沫。磨墨如病兒﹐貴其輕也。唐中世未甚知有端﹑歙﹐當是以瓦質不堅﹐磨墨無沫耳。

王世貞《宛委余編》﹕柳公權蓄硯以石末爲第一﹐絳州者次之﹐後始重端﹐歙﹑臨洮。

馬牙石

產博山縣黑山﹐以藥煆燒作料絲﹐棋子﹐倒掖器等物﹐總名爲琉璃器。顏神鎭人業此﹐貨行甚遠﹐閩粵及諸蕃制作玻璃﹐必需此石。

孫廷銓《顏山雜記》﹕琉璃器者﹐石以爲質﹐硝以和之﹐煆以火﹐銅鐵丹鉛以變之﹐非石不成﹐非硝不行﹐非銅鐵丹鉛則不精。以馬牙石爲幹﹐其色白﹑性剛。以紫石爲輔﹐其色紫﹐則斥之爲薄而易張。以淩子石爲瑩﹐則鏡物有光。硝﹐柔火也﹐以攻內。礁﹐猛火也﹐以攻外。其火初則煙漲而黑﹐徐而紅﹔至性和而精融﹐則火靑﹐至合同而化﹐則火白﹐故相火齊者以白爲候。其辧色也。白五之﹐紫一之﹐淩子倍紫﹐則水晶。進其紫﹐退其白﹐去其淩子﹐得正白。白三之﹐紫一之﹐淩子如紫﹐加少銅及鐵屑焉﹐得梅萼紅。白三之﹐紫一之﹐去其淩子﹐進其銅﹐去其鐵﹐得藍﹐法如白焉﹐鈞以銅磧﹐得秋黃。法如水晶﹐鈞以畫碗石﹐得映靑。法如白﹐加鉛焉多多益善﹐得牙白。法如白﹐加鐵焉﹐得正黑。法如水晶﹐加銅焉﹐得綠。法如綠﹐退其銅﹐加少磧焉﹐得鵝黃。凡皆以焰硝之數爲之程﹐其虛皆吹之以管而次第以成器﹐曰琉璃。﹝按﹕淩子石產安邱縣。﹞

跋

怪石之名昉於《禹貢》及《山海經》﹐迨蘇文忠公作怪石供﹐遂成藝林佳話。錢唐沈房仲先生對牀靑社﹐徧摭彼土所產﹐臚成此錄﹐援古證今﹐陸離五色﹐未知米南宮見之﹐其亦按譜而索否也�壬申季夏震澤楊復吉識。

