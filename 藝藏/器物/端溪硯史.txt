

下巖肇慶府東三十里有山曰斧柯﹐在大江之南蓋靈羊峽之對山也。斧柯山峻峙壁立﹐下際潮水。自江之湄登山行三四里卽爲硯巖。先至者曰下巖﹐巖之中有泉出焉﹐𨿽大旱未嘗涸。巖有兩口﹐其中則通爲一穴﹐大者取硯所自入也﹐小者泉水所自出也﹐故號曰水口。陳公密所開也。﹝宋無名氏《端溪硯譜》﹞

下巖北壁石蓋泉生其中﹐非石生泉中﹐則潤可知矣。巖之中有泉珠散落﹐如飛雨不絕。北壁石眼正圓﹐有靑﹑綠﹑碧﹑紫﹑白﹑黑暈十數重﹐中復有瞳子。南壁石卽泉水半浸者﹐稍不及北壁﹐眼之暈色皆少淡。﹝同上﹞

蘭修按﹕泉生石中﹐非石生泉中﹐端石精腴盡此二語﹗

乾道癸巳﹐髙廟嘗書翰墨數說以賜曹勛。其一云「端璞出下巖﹐色紫如豬肝﹐密理堅致﹐瀦水發墨﹐呵之卽澤﹐研試則如磨玉而無聲﹐此上品也。中下品則皆砂壤相集﹐不惟肌理旣粗復燥﹐而色赤如後歷新坑﹐皆不可用。」﹝張世南《遊宦紀聞》﹞

下巖石細﹐扣之淸越。鸜鵒眼圓﹐碧暈明瑩﹐石嫩甚者如泥無聲不著墨。淸越者溫潤﹐著墨快﹐不熱無泡﹐良久微滲若油發艷。﹝米芾《硯史》﹞

蘭修按﹕髙似孫《硯箋》引《硯史》云「嫩甚如泥無聲不著墨快無泡」其文脫誤不可讀﹐今存原本然﹐石嫩如泥無聲乃水巖上品﹐米云不著墨﹐何也﹖

下巖舊坑卵石黑如漆﹐細潤如玉﹐扣之無聲﹐磨墨亦無聲。有眼﹐眼中有暈﹐或六七眼相連排星斗異形。石居水底﹐須千夫汲水﹐篝火下縋﹐深入穴中方得之。又一種卵石去臕方得材﹐色靑黑﹐細如玉﹐有花點如筯頭大﹐碧玉淸瑩﹐與硯質不同。唐吳淑《硯賦》所謂點滴靑花是也﹐故名靑花子石﹐今訛爲靑花紫石﹐李長吉詩已訛作紫字﹐其實未嘗紫也。靑黑之中或有白點如粟﹐排星斗異象﹐水濕方見﹐扣之無聲﹐磨之亦無聲。此品唐時已難得﹐慶曆間坑竭﹐已上二品石久用鋒芒愈出﹐不退銳﹐不假磨礱。下巖止有一坑出此二種石﹐別無新坑。所謂新坑﹐蓋原坑已盡而別開一坑﹐下巖則否。﹝趙希鵠《洞天淸錄》曹昭《格古要論》同﹞

蘭修按﹕端石精妙盡在靑花﹐以細爲上﹐其至碎者如纖塵之蒙﹑如澹墨之暈﹐此乃絕品。非其質本黑﹐云黑如漆者﹐誤也。又按﹕水巖石皆有外臕包絡﹐所謂卵石子石也﹐非別一種。

石色深紫﹐襯手而潤﹐扣之淸遠。石上有點﹐靑綠間暈圓小而緊者﹐謂之鸜鵒眼﹐乃下巖石也。﹝魏泰東《軒筆錄》﹞

中巖

下巖之上曰中巖。﹝宋《端谿硯譜》﹞

中巖南壁石與梅樹巖同而少勝北壁石﹐與下巖南壁石相類而少劣。﹝同上﹞

中巖舊石色紫如嫩肝﹐細潤如玉﹐有眼小如綠豆粒﹐純綠色而無暈﹐或有綠條紋或白條紋﹐蓋﹝豎﹞而圓者爲眼﹐橫而長者爲條紋。外有黃臕胞絡﹐扣之無甚聲﹐磨墨亦無聲﹐久用鋒鋩不退﹐不假磨礱﹐今此坑取之亦竭。中巖新坑色澹紫﹐眼如鴝鵒﹐重暈而緊﹐其中如瞳人。石老者扣之有聲﹐嫩者扣之無甚聲﹐磨墨則有微有聲﹐久用鋒鋩退乏﹐必假磨礱。今此品亦難得﹐遂爲稀奇之寶。世人見其稀有﹐又目未嘗見古硯﹐遂曰此硯爲下巖舊坑﹐不知去下巖已低三等矣。﹝《洞天淸祿》﹞

上巖

中巖之上曰上巖。﹝宋《端溪硯譜》﹞

上巖有三穴。上穴曰土地巖﹐以土地祠居其上名焉。中穴曰梅樹巖。下穴﹐今石工稱中巖者是也。

下穴兩口﹐其間通爲一穴﹐皆中巖也。土地巖亦有兩穴﹐其中亦相通。土地巖石色帶黃赤﹐眼亦如之﹔梅樹巖石微黃赤﹐稍輕而帶灰蒼色﹐眼黃綠。﹝同上﹞

上巖在山上﹐石幹紫﹐色深理粗性硬﹐眼黃差不圓而靑﹐色淡。其巖深處間有潤者。其著墨者﹐初用半月前甚快﹐蓋細砂石所發出理也。半月後則退﹐生光撻墨﹐又須以柔石發之﹐已而復然﹔拒墨者﹐𨿽新成便拒墨﹐此等石扣之皆堅響而老。﹝《硯史》﹞

龍巖

自上巖轉山之背曰龍巖﹐蓋唐取硯之所。後下巖得石勝龍巖﹐龍巖不復取。﹝宋•《端谿硯譜》﹞

自上巖轉而南﹐凡百餘步至龍巖。﹝杜綰•《雲林石譜》﹞

龍巖石色正紫而細潤不及下巖。﹝同上﹞

龍巖石深紫﹐眼少﹐類中巖半邊山。﹝髙似孫•《硯箋》﹞

半邊山諸巖

自山之下分路﹐稍東至半邊山諸巖。﹝宋•《端谿硯譜》﹞

半邊山諸巖有大秋風﹑小秋風﹑獸頭﹑獅子﹑桃花河頭新坑﹑黃坑等名﹐皆在斧柯山下﹐蓋山之麓也。﹝同上﹞

半邊山諸巖石色少灰靑﹐與下巖南壁石﹑中巖﹑北壁石相類﹐但眼不及下巖﹐則眼暈少爾。﹝同上﹞

半邊山眼近南者眼大暈差少﹐近北者眼小暈愈少﹐所謂菉豆眼。﹝同上﹞

半邊巖者在山半﹐石理同上巖﹐色靑紫多瑕﹐眼長如卵﹐有瞎眼者﹐中是白點﹔死眼者黑點而暈細﹔翳眼者或靑或黑橫亂﹐其眼又多靑不成眼﹐橫長間道如松木紋﹐其極粗者費筆﹐而稍細者多滑。﹝《硯史》﹞

蚌坑﹝亦名西坑﹞

西南沿溪而上曰蚌坑﹐斧柯山腳谷中石也。﹝宋•《端谿硯譜》﹞

蚌坑石性堅﹐顏色深紫﹐有眼卽黃白微帶靑色﹐偏斜不正無瞳子﹐𨿽潤亦不發墨。﹝同上﹞

蚌坑石取於山下澗谷中。波濤所擊﹐風日所曝﹐雷雨所摧﹐皆頑很不才之物也。但人能到其處皆可拾取﹐端人謂之野石﹐蓋徧地是也﹐而他處人不識往往反愛之﹐正以太璞少瑕翳耳。﹝同上﹞

石以下巖爲上﹐中巖﹑龍巖﹑半邊山諸巖次之﹐上巖又次之﹐蚌坑最下。﹝同上﹞

石色赤﹐呵之乃潤﹐鸜鵒眼紋漫而大﹐此西坑石也。《東軒筆錄》

後歷﹝一作後瀝﹐一作後礫。﹞

後歷山在州北十里﹐石性軟燥﹐色深紫帶黃赤﹐間有眼﹐極類蚌坑﹐堅潤不及﹐發墨勝之。﹝宋•《端谿硯譜》﹞

小湘石﹑後歷石皆掘地取之。巖石不假油蠟﹐久自光潤﹐後歷非油蠟則不堪用﹐歲久﹐油蠟敗則粗燥矣。﹝同上﹞

後歷石極細﹐不甚潤﹐間有眼者﹐但一兩暈。﹝《雲林石譜》﹞

後歷石土人刻爲盆﹑印合﹑壓紙﹑兒戲之物。多夾砂﹐無眼﹐少瑕。間有極細軟者﹐發墨不滑﹐扣之無聲﹐土人不貴。而用﹐實有在半邊山巖之上者﹐不可常得。﹝《硯史》﹞

石靑紫色﹐向明側視﹐有碎星光點如沙中雲母﹐石理極慢﹐幹而少潤。鴝鵒眼大﹐偏斜不緊﹐謂之後歷石。﹝《東軒筆錄》﹞

茶園將軍坑

鄭伯熊云﹕端谿有斧柯﹑茶園﹑將軍坑﹐同是一溪。﹝將軍坑在北嶺﹐此云同一谿﹐誤也。﹞惟斧柯出者大不過三四指。一雨﹐呵津汗滴瀝﹐眞難得之物。茶園次之﹐將軍又次之。﹝李之彥《硯譜》《硯箋》引米元章帖略同。﹞

宋時水巖未開﹐皆於七星巖北將軍嶺之下名「將軍坑」者取石﹐其石色黑﹐無眼﹐質亦粗﹐至今黃岡硯估尙取之。《廣語》

小湘峽

小湘峽在州西四十里﹐其石類巖石而性軟燥﹐色深紫如蚌坑及後歷石﹐眼亦類蚌坑石﹐大抵潤不及坑石而發墨勝之。﹝宋《端谿硯譜》﹞

小湘石色紫稍燥﹐間有眼者類雀眼﹐俱無瞳子。﹝《雲林石譜》﹞

銀星石出小湘峽﹐質堅不發墨﹐蓋碑材也。﹝《髙要硯志》﹞

大小湘巖今髙要縣祿步司轄﹐在郡西二十里。與坑東西相隔五十餘里﹐所產綠黃石二種可爲器用﹐工人亦制硯﹐名曰「綠端」﹐全不宜墨。﹝景日昣《硯坑述》﹞

蘭修按﹕以上皆宋以前所開坑﹐今惟下巖可識其處﹐所謂治平巖也。其竇久塞﹐水多石碎﹐不可復開﹐旁實爲坑仔巖﹐今尙采之佳者幾欲混老坑﹐西洞至將軍坑﹑小湘石間有采者﹐乃下材也。

水巖﹝今名老坑﹞

蘭修按﹕水巖亦名老坑﹐明萬曆以後所開。內分四洞﹐曰大西洞﹑曰小西洞﹑曰正洞﹑曰東洞﹐其品攸別﹐故分著之。以廟尾洞仔拱篷坿焉﹐洞之方位別祥圖說。

又按﹕《洞天淸祿》云「下巖惟有舊坑﹐無新坑。上中二巖則皆有新﹑舊坑﹐此宋時所稱舊坑也。」陳喬生《給諫硯書》云﹕明成宏間先輩所遺端硯有老坑之名﹐卽宣徳巖﹑朝天巖諸石﹐水巖開於近日云云。此明季所稱老坑也。髙兆《端硯考》云﹕﹝髙兆康熙二十六年遊端州﹞正洞﹑東洞﹑西洞土人皆名曰老坑。景日昣《硯坑述》云﹕﹝景日昣康熙三十六年官髙要縣知縣﹞老坑有中洞﹑西洞﹑東洞之分﹐此康熙以後所稱老坑也﹐自是老坑之名專屬水巖矣。

大西洞

大西洞中分五層。﹝諸譜云四層﹐此云五層者﹐分三層腳底石爲第四層也。﹞頂石色靑紫﹐質粗厚﹐多火捺﹑油涎光﹐間有蠅頭靑花而色黯澹﹐無足貴。次爲二層﹐其天靑如晨星初沒﹐朝旭未升﹐有靜穆淵渾之妙。其靑花有大小相雜﹐精彩參差者爲子母靑花﹔有細如纖塵﹐玲瓏透露者爲蟻腳靑花。其蕉白如新剝蕉心細膩滑澤﹐旁有一片紅如胭脂者曰胭脂捺。有色較深重者曰火捺﹐然火捺第襯托蕉白以成佳品﹐其質堅不發墨﹐祇宜在硯上截及兩旁耳。鸜鵒眼亦然﹐眼大如小指頭﹐色深碧﹐睛或白如銀﹐或黑如漆﹐俱有光气逼人﹐外有黑綫圈﹐內有黑白暈﹐佳者暈至四五層。有暈無睛謂之盲眼﹐有睛無暈謂之死眼﹐眼﹑暈俱無謂之翡翠點﹐不成眼樣謂之翡翠紋。以上數種皆同三層而凝結溫軟略遜之﹐眼則諸層同也。三層中微分上﹑下層﹐上層曰腰石﹐扣之如片瓦聲﹐﹝原注老坑俱作木聲惟此稍異。﹞色微紫﹐多眼﹐往往有石僅數寸竟至八九珠或十餘珠者多。靑花大如豆﹐小如椒實。顆顆有胭脂一縷回環者曰玫瑰紫靑花﹐下層天靑較二層及腰石益溫潤軟結矣。有極細靑花﹐小如蟻腳﹐日下視之浮動如生者﹐曰鵝毛氄靑花。其大如指頭﹐小如黑豆﹐皆有一縷黑綫或胭脂綫環繞﹐內悉鵝毛氄凝聚而成者曰靑花結。﹝此種靑花結乃大西洞佳品﹐今石工但以靑花粗點爲靑花結﹐乃靑花下品﹐名同實異﹐不可不辧。﹞魚腦凍﹑碎凍﹑蕉白皆細軟而渾融。魚凍﹑蕉白旁之火捺﹐其圓如輪者曰金錢捺﹔捺上有靑白气浮起者曰火焰靑﹔更有一片紅色回環其外者曰胭脂暈﹔魚凍蕉白與火捺相接處﹐有細紋縷縷如一道活水圓旋曲赴者曰馬尾紋﹔有如冰如雪﹑非煙非霧﹐乍見之只一片白气﹐日光照之如藕絲交�﹐有形無迹者曰冰紋凍。﹝原注﹕李氏《硯辧》謂馬尾紋冰紋只與金綫﹑水綫等﹐皆石質之最下﹐誤也。﹞凡此皆質色兼良﹐石品之最貴者也。下此四層又曰三層腳底石﹐稍粗硬﹐佳者亦有天靑﹑靑花﹑蕉白﹑魚腦凍﹐然瑜瑕互見﹐多火捺﹑油涎光﹑銀綫﹑金綫﹑水綫﹑虫蛀﹑綠質五采釘﹑白質五采釘﹐每層佳石必有一重石殻﹐或黃白色﹐或純白色﹐其堅實𨿽不及五采釘﹐然亦拒刃﹐石工得此﹐必多方護畱之﹐以爲大西證據。人皆以上品目之﹐其實石有此則必佳﹐而所以佳者不在此也。五層底板不堪硯材﹐大塊者制爲墨盤墨海﹐其畱墨猶勝於雜坑云。﹝何傅瑤《寶硯堂硯辧》﹞

蘭修按端谿何石卿茂才家有寶硯堂﹐馮魚山先生所書也。著《硯辧》一卷﹐皆得諸目驗﹐剖析豪芒﹐辧別疑似﹐𨿽老石工不能及也。余爲序而行之﹐仍備錄於此﹐以爲鑑別之準云。

水巖大西洞石色靑﹐質細潤凝結﹐頂石不作硯材。二層天靑色﹐蕉白微紫﹐靑花略散渙。﹝志謂﹕二層靑花隱隱﹐細如鵝氄﹐靑花結鮮活勝﹐三層而略渙散﹐非是靑花。以鵝毛氄爲上品﹐惟三層最多最鮮活。何石卿硯辧得之矣。志又云﹕二層有蛤肚花。硯辧云﹕正洞小西洞方有之﹐今並剛正。﹞有老色翡翠少眼﹐三層純靑﹔靑花小如蟻虫腳﹔蕉白微靑﹐嫩滑浮活﹔中藏小靑花﹐靑花結凝聚不散﹔眼靑色﹐暈四五層﹐每層微有淡墨圈界﹐銀睛如銀﹐黑睛如漆﹔魚腦凍浮動活現﹔冰裂紋潔白如蛛絲网縱橫布密﹔胭脂紋鮮紅如血﹐皆他洞所無。﹝《髙要縣誌》﹞

三洞之石惟西洞爲最﹐而大西洞尢佳。西洞三層質細膩而溫軟﹐色融和而光潤﹐蕉白靑花冰紋魚腦﹐無美不備。惟水綫交錯﹐且質嫩多驚紋﹐求數寸完璧不易得。﹝袁樹《端溪硯譜記》﹞

水巖石上層爲天花板粗燥﹐最下爲沙板﹖而不精﹐惟中層純深秀嫩﹐一片眞气﹐如新泉欲流﹐又如雲气氤氳﹐斯乃石之髓也﹐得之可以盡廢諸巖石矣。子嘗得其一﹐名曰﹕水肪。其序云﹕端石有五質﹐水質爲上﹐此水之質也。水之質也﹐水之精華所結﹐虛而爲云﹐實而爲石﹐人見以爲石﹐吾見以爲水﹐故以水肪稱之。肪者﹐水之膏腴也。銘曰﹕水爲石命﹐火爲石性﹐斯水之精﹐以元而聖﹐其質尙柔﹐溫然可敬。﹝廣語﹞

水巖石其體重而輕﹐質剛而柔﹐摩之寂寂無纖響﹐按之若小兒肌膚溫軟﹐嫩而不滑﹐秀而多姿﹐握之稍久掌中水滋﹐蓋《筆陣圖》所謂浮津耀墨﹐無價之奇者也。﹝同上﹞

正洞

正洞層數如大西。頂石色靑紫﹐質粗松﹐多油涎光﹐無靑花﹐有砂气砂眼。間有略細者﹐然帶旱气。二層無天靑色﹐略同大西腰石﹐而乏深蘊气。亦有各種靑花﹐然甚稀疏﹐少茂密者。蕉白色亦潔白﹐質亦細滑﹐而絕少精細。靑花及澹色胭脂火捺旁多油涎光。眼則深淺碧色﹐俱有睛﹐同大西洞。間有一種純白者色如剖象牙﹐睛如黑漆﹐暈數亦常至四五層。翡翠紋亦有白者。蓋翡翠紋與眼質本同類﹐第因其形似而異名耳。三層無分上下有蟻腳靑花﹑鵝毛氄靑花及靑花結﹐無玫瑰紫靑花。間有略粗大者﹐其外有一層白綫圈或淺碧綫圈曰蛤肚紋靑花。其產於水最深處者﹐有天靑﹑蕉白﹑魚腦凍﹑碎凍﹑馬尾紋﹐且靑花浮動﹐所少者精彩色﹔蕉白光潤﹐所少者鮮嫩色﹔魚凍碎凍亦渾融﹐所少者純粹色﹔馬尾紋亦層折﹐所少者細膩色。則謂正洞之所以遜大西者﹐不在質而在色﹐可也。舊說以爲正洞多蕉白﹑魚凍﹑馬尾紋﹐但一片紅色﹑黃色﹑灰色﹑枯白色﹑古銅色﹑其中多如拔去豬鬃毛孔者﹐曰「豬鬃眼」。黃黑點大如椒子者﹐曰「麻雀斑」。不知此特洞仔中次一等石﹐若卽一端以例全體﹐不幾失廬山眞面目耶﹖無上品冰紋凍﹐有縱橫銀綫﹐略粗大不融液﹐或有金綫﹑水綫﹐二綫皆有迹﹐且金綫之旁更隱隱有一道黃气﹐回異大西之渾化無痕﹐石工亦呼爲「二層冰紋」云﹐有白點曰「石橊仁」﹐今呼爲「白玉點」。有白間紋﹑靑間紋﹐今皆呼爲「白玉帶」﹐有並無靑白筋而質理橫生曰「橫間紋」﹐其橫紋內外精粗各異者曰「天地分」﹝原注﹕天地分四洞皆同﹞。有黃气或成條或成段色如澹金者曰「黃龍」。五者𨿽無損毫之病﹐然質不能發墨﹐色不足悅人﹐當與翡翠紋無睛眼大火捺爲瑜瑾之瑕也。﹝原注﹕新語以白玉帶比美蕉白﹑魚凍﹐兼謂四洞皆同。近來譚硯者多因之。李氏研辧謂黃龍僅次於靑花﹑蕉白二說均誤。﹞四層𨿽至佳者亦無天靑﹑靑花﹑魚凍﹐縱有蕉白必不純﹐多火捺﹑油涎光﹑黃龍﹑金綫﹑水綫﹑粗銀綫﹑虫蛀﹑綠質五采釘﹑硃砂質五采釘及麻雀斑﹐又曰「暇蟇斑」。斑紋稍長曰「鷓鴣斑」﹐各層皮殻多澹黃﹐少純白。五層底板全不堪用。﹝《寶硯堂硯辧》﹞

小西洞

層數如大西洞頂石﹐色微紅﹐質松薄﹐多油涎光﹑豬鬃眼﹐無靑花﹐或有澹色黃龍。二層間有天靑﹐微帶灰藍及蒼白色﹐靑花有蛤肚紋者﹐有蟻腳者﹐蕉白色紅而混濁﹐質薄而疏松﹐蕉白中少靑花﹑火捺﹑金綫捺﹐亦有鮮艷如澹胭脂團結而不散者﹐然紫黑色者多。眼深淺碧白三種﹐翡翠紋亦三色﹐與正洞同。三層色較靑白﹐有蟻腳靑花﹑蛤肚紋靑花﹑及靑花結﹐然不多。產於水最深處者﹐天靑之靜穆如大西﹐而少淵渾气。亦有靑花﹑蕉白﹑魚凍﹑碎凍﹑馬尾紋﹐然靑花最多﹐蛤肚紋而少浮動气﹐靑花之最弱者也﹔魚凍﹑碎凍佳者亦活現而少渾融气﹐魚凍之最弱者也﹔蕉白中難得靑花﹐尢少光潤气﹐蕉白之最弱者也﹔馬尾紋近火捺處每有一種晦昧色而少層折﹐馬尾紋之最弱者也。則謂小西所以不及正洞者﹐𨿽在於色而實在質﹐可也。蓋正洞截大西之脈﹐潔淨精微之致﹐𨿽不及大西而凝結深厚﹐究無彼此之別。小西屬大西之支﹐溫軟秀滑之姿𨿽間比正洞﹐而壯弱實有天壤之殊。近來鑑硯家多謂小西三層蕉白﹑魚凍﹐縱少靑花而純靑不紅﹐直不啻大西。其次者祇帶微紅色必不至或黃或灰非正洞所能及。不知石工艷西洞之名以二洞佳石爲小西次石爲正洞﹐其說斷不足憑。按正洞洞仔間有質甚松而色甚灰﹐火捺甚散不及小西者﹐然此實非其中之佳品。若舉一以例其餘﹐豈特小西足加於正洞已乎﹖況小西亦非絕不灰不黃者。嘗聞諸故老云﹕正洞小西難分﹐畢竟正洞尙壯而小西甚弱。此言深中兩洞利病。今小西石色白者多帶澹藍色﹐澹藍則灰气也﹔微紅者多帶蒼赤色﹐蒼赤則黃气也﹔灰則疏松﹐黃則枯燥﹐其質之遠遜正洞也﹐何疑。無冰紋凍﹐亦少細密銀綫﹑白質五采釘﹑綠質五采釘﹐皮殼僅深淺黃色兩種。四層色紅不鮮﹐質硬而碎裂﹐多金綫﹑水綫﹑鐵綫﹑石橊仁﹑麻雀斑﹑豬鬃眼﹐靑間紋﹑白間紋﹑橫間紋﹑黃龍﹑黃碧翡翠紋﹑硃砂釘﹑硃砂質五采釘﹐間有三五寸略淨者﹐究不適於用。底板尢多虫蛀﹐不中硯材矣。﹝《寶硯堂硯辧》﹞

小西洞石色靑﹐質細嫩松秀。二層天靑色﹐蕉白微紅。三層蕉白魚腦純靑不紅﹐無蕉白內藏靑花及冰紋胭脂暈。﹝《髙要縣誌》﹞

蘭修按﹕水巖大西洞猶宋之下巖北壁﹐皆無上妙品﹐稍能鑑別者俱無異辭。惟正洞小西洞互有軒輊。縣誌及石工皆重小西洞﹐惟何石卿《硯辧》獨伸正洞。《硯辧》云﹕正洞石壯﹐小西石弱。其說近是。然余謂大西洞細潤凝結﹐正洞凝結而少細潤﹐小西洞細潤而不凝結﹐小西正洞各有優劣也。廣語云﹕東洞尢美。﹝廣語雲﹕水坑內行皆向東﹐初至者爲西洞﹐又入爲下巖﹐宋所開坑名曰康子巖者也。又入爲東洞。康子之前爲南洞﹐其後爲北洞。石彌純粹水彌深。蘭修按﹕東洞西洞皆以洞門所向名之﹐其地則東洞在西﹐西洞在東。廣語誤以最深者爲東洞﹐故云東洞尢美也。至宋時所聞﹐下巖分南壁北壁﹐別是一坑。廣語混而爲一﹐又易其名曰南洞北洞﹐尢誤也。《嶺海見閒》《周氏硯坑志》並誤以先至者爲西洞﹐後至者爲東洞。﹞《端溪硯考》云﹕正洞爲上﹐東洞次之﹐西洞又次之。汗漫吟注云﹕正洞爲上﹐西洞次之﹐東洞又次之。皆謬論也。

東洞

層數如大西。頂石漧枯朽爛﹐無可節取。二層色紅黃﹐質枯燥﹐有靑花結﹐然松而不結﹐暗而不潤﹐多油涎光﹑黃龍﹑豬鬃眼﹑麻雀斑。又有形如黃龍而色較紫黑者﹐曰泥气﹐及黃碧﹑黃白﹑純黃三種紋。眼色亦然﹐間有純碧﹑純白﹐暈多至四五層者﹐其睛粗黑無光﹐甚少佳品。近廟尾者色尢紅﹐質亦燥﹐油涎光更多﹐卽磨礲極細滑﹐反側視之必有一種枯燥气。此東洞之最次者也。三層略少紅燥气﹐其天靑色老﹐無上三洞之鮮潤﹔其靑花色淡﹐無上三洞之活現﹐卽有茂密者﹐細視之覺靑花以外﹐其石質必微粗﹑色必微晦。蕉白紅色黃色灰色者居多﹐其最精者亦純白﹐惟求蕉白中之靑花則不可得。魚腦碎凍紅色黃色蒼黃色者居多﹐其最精者亦鮮嫩﹐惟求魚凍中之靑花亦不可得﹐且多麻雀斑﹑豬鬃眼﹑石橊仁﹑金綫﹑水綫﹑硬銀綫﹑黑砂綫等紋。或狀如冰紋而不渾融﹐石工亦謂之東洞冰紋。火捺有淡紅而灰者﹐有深紫而黑者﹐皆不團結。馬尾紋或微黃或微紅﹐殊不生動。間有有數種之美而無數種之病者﹐不特可比小西﹐卽置之正洞中亦幾無辧。大凡石之結者﹐其外必有一層皮殼。東洞之皮殼皆黃赤色﹐皮殼之裏必有一道黃气浸淫入石﹐闊約一指許﹐至純之中斷不能無雜。此東洞之品所以居西洞之終也。四層仍有靑花粗點﹐色暗有蕉白﹐皆紅色黃色﹐火捺紫黑色﹐多黃龍﹑黃紋﹑金綫﹑鐵綫﹑水綫﹑黑砂綫﹑泥气﹑麻雀斑﹑豬鬃眼﹑石橊仁﹑靑間紋﹑白間紋﹑橫間紋﹑硬虫蛀﹑朱砂釘﹐有略淨者如小西。四層不甚適用﹐底板亦與小西無別。﹝《寶硯堂硯辧》﹞

東洞石色紫﹐微黃﹐質略松浮﹐不純結﹐眼暈四五層﹐略黃而睛暗黑。二層靑花略粗﹐有靑花結﹐亦粗。三層始有蕉白魚腦﹐俱作黃色﹐或如泥色﹐無五采釘﹐近多泥气﹐作蒼黃色﹐今不取。

