

○李后主硯

李后主畱意筆札所用﹐澄心堂紙﹑李廷珪墨﹑龍尾石硯三者爲天下之冠。

○右軍風字硯

會稽有老叟云﹐右軍之後持一風字硯﹐大尺餘﹐色正赤﹐用之不減端石云。右軍所用者﹐石揚休以錢二萬得之。

○紅絲石

靑州紅絲石﹐外有皮表﹐磨礱卽其理﹐紅黃相參。理黃者其絲紅﹐理紅者其絲黃。須飲以水使足乃可用﹐不然渇燥。唐彥猷甚奇此硯﹐以爲發墨不減端石。蔡君謨又言﹐端石瑩潤﹐惟有鋩者尢發墨﹔歙石多鋩﹐惟膩者佳。蓋物之奇者﹐必異其類也。

○鳯咮石

蘇子瞻云﹐僕好鳯咮石﹐少得眞者。唐彥猷以靑州紅絲石爲甲。或云惟堪作骰盆。

○端硯

蘇公易簡云﹐柳公權論硯﹐靑州石爲第一﹐絳州者次之﹐殊不言端石。世傳端溪中有艸﹐蒙茸可愛﹐匠琢石成硯﹐用艸褁之﹐故自嶺表迄中夏而無損。或雲水中石其色靑﹐山半石其色紫﹐山絕頂者尢潤如豬肝色者佳。其貯水處有白赤黃色點者﹐謂之鸜鵒眼﹐脈理黃者謂之金綫紋。其山號斧柯﹐昔人采石爲硯﹐必中牢祭之﹐不爾雷電﹐失石所在。

○鸜鵒眼

端石有眼者最貴﹐謂之鸜鵒眼﹐石紋精美﹐如木有節。今不知者乃以爲石病﹐吁﹐可痛哉。石有上下巖。西坑﹑後歷﹐悉其下也。惟上巖有眼﹐眼之美者﹐靑黃緑三色相重﹐多者自外至心凡九重﹐其大者尢爲希有。或布列硯中﹐如北斗心房之形。土人以眼多少爲價重輕。其生於墨池之外者﹐謂之髙眼﹔生於內者﹐曰低眼。髙眼尢可﹐尙以不爲墨漬﹐常可睹也。或云取石祭以中牢﹐故老云無之。又云石有金綫爲美﹐正其病也。﹝唐彥猷﹞

○子石

端石以子石爲上﹐在大石中生﹐蓋精石也﹐流俗訛爲紫石。又以貯水不耗爲佳﹐有眼爲貴。眼﹐石病也。官司歳以爲貢。在他硯上然十無一二發墨者﹐但充翫好而已。﹝歐陽永叔﹞

○端溪

端溪有斧柯﹑茶園﹑將軍。地同是一溪﹐惟斧柯出者﹐大不過三四指﹐一兩呵﹐津汗滴瀝﹐眞難得之物﹔茶園次之﹔將軍又次之。﹝鄭樵﹞

○活眼死眼

蘇易簡作文房四譜。譜言四寶﹐硯爲首﹐筆墨兼紙﹐皆可隨時收索﹐可與終身俱者﹐惟硯而已。譜中載四十餘品﹐以靑州紅絲石爲一﹐斧柯山第二﹐龍尾石第三﹐餘皆在中下。𨿽銅雀臺古瓦硯列於下品﹐特存古物耳。端所出有四﹐巖石爲甲﹐石屋次之﹐西坑又次之﹐後歷爲劣。巖與西坑相去二十里﹐石屋﹑後歷七里而所產迥然不同。猶建安產茶﹐北源壑源去沙溪十數里﹐而優劣差殊。而巖石又分上下﹐又有活眼死眼之別。圓暈相重﹐黃黒相間﹐繄精在內﹐晶瑩可愛﹐謂之活眼。四旁浸漬﹐不甚鮮明﹐謂之淚眼。形體略具﹐內外皆白﹐殊無光彩﹐謂之死眼。活眼勝淚眼﹐淚眼勝死眼﹐死眼勝無眼。

○龍尾石

歙石出於龍尾溪﹐以金星爲貴。予少時得金坑礦石﹐堅而發墨。端溪以北巖爲上﹐龍尾以深爲上﹐龍尾更在端溪上﹐而端石以後出見貴爾。﹝歐陽永叔﹞

○李賀詩

永叔以端溪後出﹐不然。李賀有端州靑花石硯詩云﹐暗灑萇弘冷血痕﹐則謂鸜鵒眼﹐知端石爲硯久矣。

○諸州硯

淄州金雀石﹐色紺靑﹐聲如金玉。又有靑金石﹐叩之無聲﹐發墨。靑州紫金石﹐狀類端州西坑石﹐發墨過之。吉州﹝缺﹞縣紫石亦類西坑。登州駞基島石﹐上有羅紋金星。絳州角石﹐色如白牛角。歸州大沱石﹐江水中石也﹐止用於川峽人。宿州出樂石﹐潤膩發墨﹐但無石脈。萬州有懸金崖石﹐又有磁洞石。洮河出緑石﹐性腝不起墨﹐不耐久磨。牢山丹石﹐滑澤堅膩。古瓦硯出相州魏銅雀臺﹐里人因掘土﹐往往得之。虢州澄泥﹐唐人品硯以爲第一﹐今人罕用。潭州道人呂翁作澄泥硯﹐堅重如石﹐手觸輒生暈﹐上著呂字。靑維州石末硯﹐皆瓦硯也。柳公權以爲第一﹐當時未見歙石﹐以爲上品耳。

○硯賦

傅玄硯賦云﹐木貴其能軟﹐石美其潤堅。劉道友以浮查爲硯﹐知吉亦有木硯。

○銅硯蜯硯

劉聰謂晉懷帝曰﹐頃贈朕柘木銅硯﹐袁彖贈庾翼蜯硯。

○水精硯

丁恕有水精硯﹐大才四寸許﹐爲風字樣﹐用墨卽不出光﹐發墨如歙石。

○玉硯

鎭潼畱後李充伯得玉材﹐琢爲圓硯﹐發墨可愛。

○碧玉硯

許漢陽筆以白玉爲管﹐硯乃碧玉﹐以玻瓈爲匣。

○鐵硯

靑州熟鐵硯甚發墨﹐有柄可執﹐晉桑維翰鑄生鐵硯。

○漆硯

晉儀注太子納妃有漆硯。

○竹硯

異物志云廣南以竹爲硯。

○滌硯

幾硯須旦滌之﹐縱未能﹐亦須日易其水。洗宜用小氈片或紙﹐若久用石色爲墨漬污﹐卽以麩炭磨洗﹐復如新矣。苦寒﹐不宜用佳硯﹐石理旣凍﹐墨亦少光。

○帝鴻氏之硯

黃帝得玉一紐﹐治爲墨海。其上篆文曰﹐帝鴻氏之硯。又太公金匱硯書曰﹐石墨相著而黒﹐邪心讒言無得污白﹐是知硯其來尙矣。硯者﹐研也﹐可研墨﹐使和濡也。

○孔子硯

伍緝之從徵記云﹐魯國孔子廟中石硯一枚﹐甚古朴﹐孔子平生時物也。又顏路所請者車亦存。

○硯溪

永嘉郡記云﹐硯溪一源多石硯。述異記云﹐洞庭湖一陂有範蠡石牀﹑石硯。

○一篋磨穴硯

古人有學書於人者﹐數年﹐自以藝成﹐告而辭去。師曰﹐吾有一篋物﹐可附於某處。及山之下﹐絕無所付人﹐封題亦甚不密﹐乃啟之﹐皆磨穴者硯﹐數十枚﹐方知師夙所用者。乃返山服膺﹐至皓首方畢其藝。

○補百碎硯

石晉時﹐闗右有李處士﹐能畫馴貍﹐能補端硯。百碎者賫歸﹐旬日卽復﹐舊如新琢成﹐略無瑕颣。世莫得其法。

○後主靑石硯

李后主得靑石硯﹐墨池中有黃石如彈丸﹐水常滿﹐終日用之不耗。每以自隨。後歸朝﹐陶谷見而異之﹐硯大不可持﹐乃取石彈丸去。後主拽其手振臂就取﹐後主請以寶玩爲謝﹐陶不許。後主曰惟此硯能生水﹐他硯皆不可用。陶試數十硯﹐水皆不生。後主索之良苦﹐陶不能柰﹐曰﹐要﹐當碎之。石破﹐中有小魚跳地上卽死﹐自是硯無復潤澤。

○眞材本性

硯當用石﹐鏡當用銅﹐此眞材本性也。以瓦爲硯﹐如以鐵爲鏡耳。

○謝銅硯筆格啟

庾肩吾謝銅硯筆格啟云﹐煙磨靑石已踐孔子之壇﹐管插銅龍還笑王生之壁。

○石硯賦

黎逢石硯賦云﹕琢而磨之﹐其滑如砥﹔欲研精而染翰﹐在虛中而貯水﹔水隨暈而還周﹐墨浮光而黛起﹔明而未融﹐是以爲用﹐久而不渝﹐故以爲美﹔成器尙古﹐徵闕裏於素王﹐匠法增華﹐參會稽之內史。又云一拳之石取其堅﹐一勺之水取其淨。又云對此大匠﹐廁諸鴻筆﹐見珍於殺靑之晨﹐爲用於艸玄之日。

○硯詩

僧貫休硯詩云﹕低心蒙潤久﹐入匣更身安。

○石虛中傳

文嵩石虛中傳云﹐石虛中﹐字居黙﹐器度方圓﹐中心坦然﹐若汪汪萬頃之量﹐封卽墨侯。與宣城毛元銳﹑燕人易玄光﹑華陰禇知白皆同出處。

