

出北門六十里﹐芙蓉峯下有山焉。連桓秀拔﹐溪環其足。志云﹕山產石如瑉。又云﹕五花石坑去壽山十里。長老云「宋時故有坑﹐官取造器。居民苦之﹐輦致巨石塞其坑﹐乃罷貢。」至今春雨時﹐溪澗中數有流出。或得之於田父手中﹐磨作印石﹐溫純深潤。謝在杭布政嘗稱之﹐品艾綠第一﹐卒嘆其未見也。謝歿五十年﹐吾友陳越山賫糧采石山中﹐得其神品﹐始大著。去秋予江左歸﹐好事家伐石於山者采凡三月矣。日數十夫﹐穴山穿澗﹐摧堐爲谷﹐逵路之間﹐列肆置儈。耕夫牧兒﹐咸有貿貿之色。於是名流學士﹐懷瑾握瑜﹐窮日達旦﹐講論辧識﹐錦囊玉案﹐橫陳齋館。接文采則增榮﹐共欣賞則無倦。予也負痾﹐慕悅莫致。往往命駕周覽故人之家。心目旣蕩﹐嗜好爲移﹐詎比煙雲過眼之諭﹖乃憶所見﹐錄爲一卷﹐聊以自娛﹐且慨玆山焉。

陳越山﹐二十餘枚﹐美玉莫競。貴則荊山之璞﹐藍田之種﹔潔則梁園之雪﹐雁蕩之云﹔溫柔則飛燕之膚﹐玉環之體﹐入手使人心蕩。

林道儀﹐甘黃無瑕者數枚。或妍如萱艸﹐或倩比春柑。白者皆濯濯冰雪﹐澄澈人心腑。

彭十厓﹐凡五十有一枚。淸秋云日俱靜﹐空山天色者一﹔一橫二寸﹑髙半寸﹐望之如郊原春色﹐桃李蔥蘢﹔一如出靑之藍﹐蔚蔚有光﹔一黃如蒸栗﹐伏頂有丹砂﹐茜然沁骨﹔徑半寸方者一﹐如硯池點積黑癇﹐明潤欲吐﹔一枚長寸有五﹑廣八分﹐兩峯積雪﹐樹色冥蒙﹐飛鷺明滅﹐神品。一如凍雨欲垂者﹐方寸﹔夏日蒸云﹑夕陽拖水各一﹔如墨云鱗鱗起者一﹔一半寸薄方﹐有北苑小山﹐皺染蒼然﹔冰華見靑蓮色者一﹐逸品。一長方如美人肌肉﹔方寸中含落花落霞者二﹔一二寸方者﹐通體如黃雲中曈曈日影﹔葡萄﹑太玄﹑犀花﹑艾葉綠﹑鹿文﹑苔點各一﹐俱妙品﹔白如玉者二﹔甘黃玉者三。

陳嵩山一枚﹐膚裏瑩然﹐映燭側影﹐若玻璃無有障礙﹐方二寸﹑髙三寸﹑重九兩。

林陟廬﹐如棕文者一﹔一徑寸方者﹐精華爛漫﹐如數百年前琥珀瑩透﹔栗囊色者一﹔玄玉者一﹔瓜瓤紅白者一﹔小方柱一枚﹐如蔚藍天﹐對之有酒旗歌板之思。一渾脫髙貴﹐若象牙﹐不辧爲石﹐二寸而方者一﹐紅絲縈骨﹐麗同嫣膚﹔一半寸方柱﹐溫純深潤﹐太液之藕﹐大谷之梨﹐末足方擬。

王君寵十八枚。漢玉色﹐楊璇作狐鈕﹐項上微紫﹐神品﹔如赭黃羅方柱二﹔一枚微紅﹐散若晚霞﹐時稱晚霞紅﹔霜姿玉色﹐徑寸者二﹔血浸甘黃者二。

楊去聲﹐霞紅雲靑相雜者二﹔一黃如枇杷﹐血浸半面﹐重可五兩﹐妙品。

唐湛一一方。潤勝漢玉﹐正面遠山如黛﹐數株春樹﹐雲气蒼蒼﹐神品。

李某﹐徑寸一方﹐如秋空無雲﹐天色獨垂﹔鵝兒黃者一﹔一修寸半﹑徑二分﹐置掌上盈盈瑤光爲水﹔光含春臘﹐色湛冰綃者各數枚﹔一枚皎然如梨花薄初日。楊璇作鈕者八九﹐韓馬﹑戴牛﹑包虎﹐出匣森森向人﹐盤礡盡致﹐出色繪事。

二勝道人一枚﹐色如雲﹐握之﹐其中水汩汩然動。

長慶定公﹐方寸一枚﹐碧若春艸﹐通體艾葉小花﹐神品。

友人齋館肆中﹐雜見黃柑噀手﹐秀色通理者一﹔白如肌膚者一﹐何郎傅粉﹐遜其本色﹔一新黃如秋葵﹐亭亭日下﹔一如雲海浴日﹐微吐其暈﹔龍鱗過雨者一﹔一晶瑩玉色﹐如莫愁湖中新藕﹔沈香色一﹔海天晚照一﹐神品。水墨﹑玄精各一﹔玉無瑕者一﹔一半寸引首﹐殷紅若棠梨花片﹔一如文犀﹐中有粉蝶半翅﹐藍纏絲瑪瑙﹔一黃羅纈紋﹔一雨過雲月﹔一風雨射空﹐寒气迥薄﹔孤峯沈冥一﹔一枚方寸﹐白玉膚裏﹐微有粟起﹐大似趙妃雪夜待人時﹔一如春雨初足﹐水田明滅﹐小米積墨點蒼。一共十九枚。

石有絡﹐有水痕﹐有砂隔。解石先相其理﹐次測其絡﹐於是避水痕﹐鑿沙隔以解之。石質厥潤﹐鋸行其間則熱﹐行久熱迫而燥則裂。解法﹐水解爲上﹔鋸行時﹐一人提小壺徐傾灌之。

石理不一﹐相石爲難。膚黃中黃﹑膚白中白﹐膚蒼中黃﹐中玄黃膚黝然﹐不可以皮相。

石有水坑﹑山坑﹕水坑懸綆下鑿﹐質潤姿溫﹔山坑發之山蹊﹐姿闇然﹐質微堅﹐往往有砂隱膚裏﹐手磨挲則見。水坑上品﹐明澤如脂﹐衣纓拂之有痕。

潘子和﹑謝弈﹐硯工髙手﹐攻石能得理。好事家獲石旣夥﹐二人益自矜﹐以禮延致﹐不可卒至﹐造廬焉﹐映門一諾﹐童子負器先驅矣。

每解一石﹐摩肩圍繞﹐心目共注。幸得妙品﹐傳觀閨閣﹐交手喜妒。

石初剖﹐須琉球礪石磋之。旣磋﹐磨以金閶官磚。磨竟﹐以水浸檞葉﹐縱橫揩拭﹐無有遺痕。然後取麝鞟平置几案﹐運石鞟上﹐徐發其光。

湛一詣陟廬竹堂看石﹐方開篋﹐趨令收卻。予訝之。笑曰「不敢久視﹐恐相思耳。」

﹝下略卞二濟《壽山石記》。﹞

予戊申作此錄﹐錄中吾友六人﹐客三人﹐方外二人﹐共十一人﹐今亡其四。雜見之友人亦亡其五。嵩山﹑陟廬﹑越山之石﹐以貧散。湛一一石歸予﹐爲十叟奪去。十叟亦亡﹐今不知處。十厓石最多﹐亡後不能守。李某晚爲石賈﹐頗得錢君寵。越人去聲與雜見者﹐皆不可問矣﹗予最後有七枚﹐今秋旣於火。火後﹐玄堅﹐如玉白者多崩碎。可證物虛實之理。丁巳後﹐大開山﹐日役民一二百人﹐環山二十里﹐邱壠畝畝﹐皆變易處。石舁至﹐大者鑿鞍轡﹐小者爲鞞鉍。較之宋坑造器﹐民勞百之。按伐石之始自陳公某。某之石﹐人不得見。旣沒﹐家無一枚。

自戊申迄今一紀﹐伐鑿之禍未息﹐近五行石妖云﹐或曰「山以壽名﹐十年中﹐郡人恆夭折不壽﹐理或然歟﹖」

已未臘夜跋。

