瓶史﹝明﹞袁宏道

夫幽人韻士﹐屏絕聲色﹐其嗜好不得不鐘於山水花竹。夫山水花竹者﹐名之所不在﹐奔競之所不至也。天下之人﹐棲止於囂崖利藪﹐目瞇塵沙﹐心疲計算﹐欲有之而有所不暇﹐故幽人韻士得以乘間而據爲一日之有。夫幽人韻士者﹐處於不爭之地﹐而以一切讓天下之人者也﹔惟夫山水花竹﹔欲以讓人﹐而人未必樂受﹐故居之也安﹐而據之也無禍。嗟夫﹐此隱者之事﹐決烈丈夫之所爲﹐余生平企羨而不可必得者也。幸而身居隱見之間﹐世間可趨可爭者旣不到﹐余遂欲欹笠髙巖﹐濯纓流水﹐又爲卑官所絆﹐僅有栽花蒔竹一事﹐可以自樂。而邸居湫隘﹐遷徒無常﹐不得已乃以膽瓶貯花﹐隨時插換。京師人家所有名卉﹐一旦遂爲余案頭物﹐無扞剔澆頓之苦﹐而有味賞之樂﹐取者不貪﹐遇者不爭﹐是可述也。噫﹐此暫時快心事也﹐無狃以爲常﹐而忘山水之大樂。石公記之。凡瓶中所有品目﹐條列於後﹐與諸好事而貧者共焉。

○花目

燕京天气嚴寒﹐南中名花多不至。卽有至者﹐率爲巨璫大畹所有﹐儒生寒士﹐無因得發其幕﹐不得不取其近而易致者。夫取花如取友﹐山林奇逸之士﹐族迷於鹿豕﹐身蔽於丰艸﹐吾𨿽欲友之而不可得。是故通邑大都之間﹐時流所共標共目﹐而指爲雋士者﹐吾亦欲友之﹐取其近而易致也。余於諸花﹐取其近而易致者﹕入春爲梅﹐爲海棠﹐夏爲牡丹﹐爲芍藥﹐爲石橊﹔秋爲木樨﹐爲蓮﹑菊﹐冬爲蠟梅。一室之內﹐荀香何粉﹐疊爲賓客。取之𨿽近﹐終不敢濫及凡卉﹐就使乏花﹐寧貯竹柏數枝以充之。𨿽無老成人﹐尙有典刑﹐豈可使市井庸兒﹐混入賢社﹐貽皇甫氏充隱之嗤哉﹗

○品第

漢宮三千﹐趙娣第一﹔邢﹑尹同幸﹐望而泣下。故知色之絕者﹐蛾眉未免俯首﹐物之尢者﹐出乎其類。將使傾城與眾姬同輩﹐吉土與凡才並駕﹐誰之罪哉﹗梅以重葉﹑綠萼﹑玉蝶﹑百葉緗梅爲上﹐海棠以西府紫錦爲上﹐牡丹以黃樓子﹑綠蝴蝶﹑西瓜瓤﹑大紅﹐舞靑猊爲上﹐芍藥以冠羣芳﹐禦衣黃﹐寶妝成爲上。橊花深紅重臺爲上﹐蓮花碧臺錦邊爲上﹐木樨球子早黃爲上﹐菌以諸色鶴翎﹑西施剪絨爲上﹐蠟梅罄口香爲上。諸花皆名品﹐寒士齋中﹐理不得悉致﹔而余獨敍此數種者﹐要以判斷羣菲﹐不欲使常閨艷質﹐雜諸奇卉之間耳。夫一字之褒﹐榮於華衮。今以蕊宮之董狐﹐定華林之春秋﹐安得不嚴且愼哉﹗孔子曰「其義則丘竊取之矣。

○器具

養花瓶亦須精良﹐譬如玉環﹑飛燕﹐不可置之茅茨﹐又如嵇﹑阮﹑賀﹑李﹐不可請之酒食店中。嘗見江南人家所藏舊觚﹐靑翠入骨﹐砂斑垤起﹐可謂花之金屋。其次官﹑哥﹐象﹐定等窯﹐細媚滋潤﹐皆花神之精舍也。大抵齋瓶宜矮而小﹐銅器如花觚﹑銅觶﹑尊﹑罍﹑方漢壺﹑素溫壺﹑匾壺﹐窯器如紙槌﹑鵝頸﹑茄袋﹑花樽﹑花囊﹑蓍艸﹑蒲槌﹐皆須形制短小者﹐方入淸供。不然﹐與家堂香火何異﹖𨿽舊亦俗也。然花形自有大小﹐如牡丹﹑芍藥﹑蓮花﹐形質旣大﹐不在此限。嘗聞古銅器入土年久﹐受土气深﹐用以養花﹐花色鮮明如枝頭﹐開速而謝遲﹐就瓶結實﹐陶器亦然。故知瓶之寶古者﹐非獨以玩。然寒微之士﹐無從致此﹐但得宣﹑成等窯磁瓶各一二枚﹐亦可謂乞兒暴富也。冬花宜用錫管﹐北地天寒﹐凍冰能裂銅﹐不獨磁也﹐水中投硫黃數錢亦得。

○擇水

京師西山碧雲寺水﹑裂帛湖水﹑龍王堂水﹐皆可用。一入髙梁橋﹐便爲濁品。凡瓶水﹐須經風日者。其他如桑園水﹑滿井水﹑沙窩水﹑王媽媽井水﹐味𨿽甘﹐養花多不茂。苦水尢忌﹐以味特鹹。未若多貯梅水爲佳。貯水之法﹕初入甕時﹐以燒熱煤土一塊投之﹐經年不壞﹐不獨養花﹐亦可烹茶。

○宜稱

插花不可太繁﹐亦不可太瘦﹐多不過二種三種﹐髙低疏密﹐如畫苑布置﹐方妙。置瓶忌兩對﹐忌一律﹐忌成行列﹐忌以繩束縛。夫花之所謂整齊者﹐正以參差不倫﹐意態天然﹐如子瞻之文﹐隨意斷續﹐靑蓮之詩﹐不拘對偶﹐此眞整齊也。若夫枝葉相當﹐紅白相配﹐此省曹墀下樹﹐墓門華表也﹐惡得爲整齊哉﹗

○屏俗

室中天然幾一﹐藤牀一。幾宜闊厚﹐宜細滑。凡本地邊欄漆卓﹐描金螺鈿牀及彩花瓶架之類﹐皆置不用。

○花祟

花下不宜焚香﹐猶茶中不宜置果也。夫茶有眞味﹐非甘苦也﹐花有眞香﹐非煙燎也。味奪香損﹐俗子之過。且香風燥烈﹐一被其毒﹐旋卽枯萎﹐故香爲花之劍刃。棒香﹑合香﹐尢不可用﹐以中有麝臍故也。昔韓熙載謂﹕「木樨宜龍腦﹐酴醵宜沈水﹐蘭宜四絕﹐含笑宜麝﹐薝卜宜檀。」此無異筍中夾肉﹐官庖排當所爲﹐非雅士事也。至若燭气煤煙﹐皆能殺花﹐速宜屏去﹐謂之花祟﹐不亦宜哉﹖

○洗沐

京師風霾時作﹐空窗淨幾之上﹐每一吹號﹐飛埃寸餘。瓶君之困辱﹐此爲最劇﹐故花須經日一沐。夫南威﹑靑琴﹐不膏粉﹐不櫛澤﹐不可以爲姣。今以數葉殘芳垢面穢膚﹐無刻飾之工﹐而任塵土之質﹐枯萎立至﹐吾何以觀之哉﹗夫花有喜﹑怒﹑寤﹑寐﹑曉﹑夕﹐浴花者得其侯﹐乃爲膏雨。澹雲薄日﹐夕陽佳月﹐花之曉也﹐狂號連雨﹐烈焰濃寒﹐花之夕也﹐唇檀烘日﹐媚體藏風﹐花之喜也﹐暈酣神斂﹐煙色迷離﹐花之愁也﹐欹枝困檻﹐如不勝風﹐花之夢也﹐嫣然流盻﹐光華溢目﹐花之醒也。曉則空庭大廈﹐昏則曲房奧室﹐愁則屏气危坐﹐喜則歡呼調笑﹐夢則垂簾下帷﹐醒則分膏理澤﹐所以悅其性情﹐時其起居也。浴曉者﹐上也﹐浴寐者﹐次也﹐浴喜者﹐下也。若夫浴夕浴愁﹐直花刑耳﹐又何取焉。浴之法﹕用泉甘而淸者﹐細微澆注﹐如微雨解酲﹐淸露潤甲。不可以手觸花及指尖折剔﹐亦不可付之庸奴猥婢。浴梅宜隱士﹐浴海棠宜韻客﹐浴牡丹﹑芍藥宜靚妝妙女﹐浴橊宜﹑艷色婢﹐浴木樨宜淸慧兒﹐浴蓮宜嬌媚妾﹐浴菊宜好古而奇者﹐浴蠟梅宜淸瘦僧。然寒花性不耐浴﹐當以輕綃護之。標格旣稱﹐神彩自發﹐花之性命可延﹐寧獨滋其光潤也哉﹗

○使令

花之有使令﹐猶中宮之有嬪禦﹐閨房之有妾媵也。夫山花艸卉﹐妖艷實多﹐弄煙惹雨﹐亦是便嬖﹐惡可少哉。梅花以迎春﹑瑞香﹑山茶爲婢﹐海棠以蘋婆﹑林檎﹑丁香爲婢﹐牡丹以玫瑰﹑薔薇﹑木香爲婢﹐芍藥以鶯粟﹐蜀葵爲婢﹐石橊以紫薇﹑大紅千葉木槿爲婢﹐蓮花以山礬﹑玉簪爲婢﹐木樨以芙蓉爲婢﹐菊以黃白山茶﹑秋海棠爲婢﹐蠟梅以水仙爲婢。諸婢姿態﹐各盛一時﹐濃淡雅俗﹐亦有品評﹕水仙神骨淸絕﹐織女之梁玉淸也﹐山茶鮮妍﹐瑞香芬烈﹐玫瑰旖旎﹐芙蓉明艷﹐石氏之翔風﹐羊家之靜婉也﹐林檎﹑蘋婆﹐姿媚可人﹐潘生之解愁也﹔鶯粟﹑蜀葵﹐妍於籬落﹐司空圖之鸞臺也﹐山礬潔而逸﹐有林下气﹐魚玄機之綠翹也﹐黃白茶韻勝其姿﹐郭冠軍之春風也。丁香瘦﹐玉簪寒﹐秋海棠嬌﹐然有酸態﹐鄭康成﹑崔秀才之侍兒也。其他不一一比像﹐要之皆有名於世﹐柔佞纖巧﹐頤气有餘﹐何至出於子瞻橊花﹑樂天春艸下哉。

○好事

嵇康之鍛也﹐武子之馬也﹐陸羽之茶也﹐米顚之石也﹐倪雲林之潔也﹐皆以僻而寄其磊傀俊逸之气者也。余觀世上語言無味面目可憎之人﹐皆無癖之人耳。若眞有所癖﹐將沈湎酣溺﹐性命死生以之﹐何暇及錢奴宦賈之事﹖古之負花癖者﹐聞人談一異花﹐𨿽深谷峻嶺﹐不憚蹶躄而從之。至於濃寒盛暑﹐皮膚皴鱗﹐汗垢如泥﹐皆所不知。一花將萼﹐則移枕攜襆﹐睡臥其下﹐以觀花之由微至盛至落至於萎地而後去。或千株萬本以窮其變﹐或單枝數房以樹其趣﹐或臭葉而知花之大小﹐或見根而辧色之紅白﹐是之謂眞愛花﹐是之謂眞好事也。若夫石公之養花﹐聊以破閒居孤寂之苦﹐非眞能好之也。夫使其眞好之﹐已爲桃花洞口人矣﹐尙復爲人間塵土之官哉﹖

○淸賞

茗賞者﹐上也﹐談賞者﹐次也﹐酒賞者﹐下也。若夫內酒越茶及一切庸穢凡俗之語﹐此花神之深惡痛斥者﹐寧閉口枯坐﹐勿遭花惱可也。夫賞花有地有時﹐不得其時而漫然命客﹐皆爲唐突。寒花宜初雪﹐宜雪霽﹐宜新月﹐宜暖房﹐溫花宜睛日﹐宜輕寒﹐宜華堂﹐暑花宜雨後﹐宜快風﹐宜佳木蔭﹐宜竹下﹐宜水閣﹐涼花宜爽月﹐宜夕陽﹐宜空階﹐宜苔徑﹐宜古藤巉石邊。若不論風日﹐不擇佳地﹐神气散緩﹐了不相屬﹐此與妓捨酒館中花何異哉﹗

○監戒

宋張功甫《梅品》語極有致﹐余讀而賞之﹐擬作數條﹐揭於瓶花齋中。花快意凡十四條﹕明窗﹐淨幾﹐古鼎﹐宋硯﹐松濤﹐溪聲﹐主人好事能詩﹐門僧解烹茶﹐薊州人送酒﹐座客工畫花卉﹐盛開快心友臨門﹐手抄藝花書﹐夜深鑪鳴﹐妻妾校花故實。花折辱凡二十三條﹐主人頻拜客﹐俗子闌入﹐蟠枝﹐庸僧談禪﹐窗下狗﹐斗蓮子﹐胡同歌童﹐弋陽腔﹐醜女折戴﹐論升遷﹐彊作憐愛﹐應酬詩債未了﹐盛開家人催算帳﹐檢韻府押字﹐破書狼籍﹐福建牙人﹐吳中贗畫﹐鼠矢﹐蝸涎﹐僮僕偃蹇﹐令初行酒盡﹐與酒館爲鄰﹐案上有黃金白雪﹑中原紫气等詩。燕俗尢競玩賞﹐每一花開﹐緋幕雲集。以余觀之﹐辱花者多﹐悅花者少。虛心檢點﹐吾輩亦時有犯者﹐特書一通座右﹐以自監戒焉。

花寄瓶中﹐與吾曹相對﹐旣不見摧於老雨甚風﹐又不受侮於鈍漢粗婢﹐可以駐顏保令終﹐豈古之瓶隱者歟﹖郁伯承曰﹕如此﹐則羅虯《花九錫》亦覺非禮之禮﹐不如石公之愛花以徳也。請梓之﹐掃花頭陀陳繼儒諷。

