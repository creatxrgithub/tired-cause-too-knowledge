箋紙譜﹝元﹞費著撰

●欽定四庫全書

古者書契多編以竹簡其次用縑帛至以朩膚麻頭敝布魚网爲紙自東漢蔡倫始簡太重縑稍貴人遂以紙爲便倫宦者也傳多稱其能然受宮掖風旨諂親貴猶宦者態也智足以創物而亦足以殺身第於文字有功人至今傳蔡倫紙今天下皆以朩膚爲紙而蜀中乃盡用蔡倫法箋有玉板有貢余有經屑有表光玉板貢余雜以舊布破履亂麻爲之惟經屑表光非亂麻不用於是造紙者廟以祀蔡倫矣廟在大東門雪峯院𨿽不甚壯麗然每遇歲時祭祀香火累累不絕示不忘本也恩足以及數十百家𨿽千載猶不忘如此

易以西南爲坤位而吾蜀西南重厚不浮此坤之性也故物生於蜀者視他方爲重厚凡紙亦然此地之宜也府城之南五里有百花潭支流爲一皆有橋焉其一玊溪其一薛濤以紙爲業者家其旁錦江水濯錦益鮮明故謂之錦江以浣花潭水造紙故佳其亦水之宜矣江旁鑿臼爲碓上下相接凡造紙之物必杵之使爛滌之使潔然後隨其廣狹長短之制以造砑則爲布紋爲綾綺爲人物花朩爲虫鳥爲鼎彜𨿽多變亦因時之宜

紙以人得名者有謝公有薛濤所謂謝公者謝司封景初師厚師厚創箋樣以便書尺俗因以爲名薛濤本長安良家女父鄖因官寓蜀而卒母孀養濤及笄以詩聞外又能掃眉塗粉與士族不侔客有竊與之宴語時韋中令臯鎭蜀召令侍酒賦詩僚佐多士爲之攺觀期歳中令議以校書郎奏請之護軍曰不可遂止濤出入幕府自臯至李徳裕凡歷事十一鎭皆以詩受知其間與濤唱和者元稹白居易牛僧孺令狐楚裴度嚴綬張籍杜牧劉禹錫吳武陵張佑餘皆名士記載凡二十人競有酬和濤僑止百花潭躬撰深紅小彩箋裁書供吟獻酬賢傑時謂之薛濤箋晚歳居碧雞坊創吟詩樓偃息於上後段文昌再鎭成都太和歳濤卒年七十三文昌爲撰墓志謝公有十色箋深紅粉紅杏紅明黃深靑淺靑深緑淺緑銅緑淺云卽十色也楊文公億談苑載韓浦寄弟詩云十樣蠻箋出益州寄來新自浣花頭謝公箋出於此乎濤所制箋特深紅一色爾僞蜀王衍賜金堂縣令張蠙霞光箋五百幅霞光箋疑卽今之彤霞箋亦深紅色也蓋以胭脂染色最爲靡麗範公成大亦愛之然更梅溽則色敗萎黃尢難致逺公以爲恨一時把玩固不爲久計也濤以箋名可矣𨿽良家女乃失身爲妓韋尹欲官之段尹志其墓焉何哉時幕府賓客多天下選一時縱適不少斂大抵唐藩鎭不度皆習然也濤固得之而諸公似以濤失云

紙固多品皆玉板表光之苗裔也近年有百韻箋則合以兩色材爲之其橫視常紙長三之二可以寫詩百韻故云人便其縱闊可以放筆快書凡紙皆有連二連三連四﹝售者連四一名曰船﹞箋又有靑白箋背靑面白有學士箋長不滿尺小學士箋又半之仿姑蘇作雜色粉紙曰假蘇箋皆印金銀花於上承平前輩蓋常用之中廢不作比始復爲之然姑蘇紙多布紋而假蘇箋皆羅紋惟紙骨柔薄耳若加厚壯則可勝蘇箋也

蜀箋體重一夫之力僅能荷五百畨四方例貴川箋蓋以其逺號難致然徽紙池紙竹紙在蜀蜀人愛其輕細客販至成都每畨視川箋價幾三倍範公在鎭二年止用蜀紙省公帑費甚多且怪蜀諸司及州縣緘牘必用徽池紙範公用蜀紙重所輕也蜀人事上則不敢輕所重矣此以價大小言也余得之蜀士云澄心堂紙取李氏澄心堂樣制也蓋表光之所輕脆而精絕者中等則名曰玉水紙最下者曰冷金箋以供泛使

廣都紙有四色一曰假山南二曰假榮三曰冉村四曰竹絲皆以楮皮爲之其視浣花箋紙最淸潔凡公私簿書契劵圖籍文牒皆取給於是廣幅無粉者謂之假山南狹幅有粉者謂之假榮造於冉村曰淸水造於龍溪鄕曰竹紙蜀中經史子籍皆以此紙傳印而竹絲之輕細似池紙視上三色價稍貴近年又仿徽池法作勝池亦可用但未甚精致耳

雙流紙出於廣都每幅方尺許品最下用最廣而價亦最賤雙流實無有也而以爲名蓋隋煬帝始攺廣都曰雙流疑紙名自隋始也亦名小灰紙

