歙硯說辧歙石說宋佚名

提要歙硯說辧歙石說

提要

《歙硯說》《辧歙石說》原本不著撰人名氏﹐陳振孫《書錄解題》載之亦云皆不著姓名。左圭《百川學海》刻之唐積譜後﹐卷末有跋﹐稱紹興三十年十二月﹐弟左承議郎尙書﹑禮部員外郎兼國史院編修官邁跋。中稱﹕景伯兄治歙﹐旣掲蘇氏《文房譜》於四寶堂﹐又別刻硯說三種云云。按景伯爲洪邁兄洪適之字﹐則此二書似出於適﹐然與邁跋三種之說不合。考適《盤洲集》﹐有蘇易簡《文房四譜》跋﹐稱說歙硯者凡三家﹐品諸李者有墨苑﹐以踵此編。然則此二種蓋與唐積之譜共爲三種﹐皆適所刻﹐以附於《文房譜》之後者﹐實非適所自撰也。《硯說》兼紀采石之地﹑琢石之法及其品質之髙下﹐《歙石說》則專論其紋理﹑星暈﹐凡二十七種﹐辧別頗爲詳細。如唐詢《北海公硯錄》見於《郡齋讀書志》者﹐今其本久已失傳﹐惟此書引有兩條﹐及無名氏《硯譜》引有一條﹐猶可以考見什一云。

歙硯說

唐侍讀硯譜云﹐二十年前﹐頗見人用龍尾石硯。求之江南故老﹐云昔李后主畱意翰墨﹐用澄心堂紙﹑李廷珪墨﹑龍尾硯。三者爲天下冠﹐當時貴之。自李氏亡而石不出﹐亦有傳至今者。景佑中﹐校理錢仙芝守歙﹐始得李氏取石故處。其地本大溪也﹐常患水深﹐工不可入。仙芝攺其流﹐使由別道行﹐自是方能得之。其後縣人病其須索﹐復溪流如初﹐石乃中絕。後邑官復攺溪流﹐遵錢公故道。而後所得盡佳石也﹐遂與端石並行。按圖經龍尾山﹐在婺源縣長城裏。唐開元中葉氏得其地﹐嘗取石爲硯﹐不見稱於世﹐故無聞焉。蘇易簡硯譜云﹐龍尾山石亞於端溪。今𨿽多故坑﹐無有石出。環縣皆山也﹐而石𨿽出他山﹐寔龍尾之肢脈俱得﹐謂之龍尾。

自州一百八十里至西坑口﹐入山谷林莽﹐盤屈鳥道又三十里﹔自縣三十里過溪﹐大嶺重復九十里﹐並至羅紋山下。

自州一百九十里﹐自縣八十里﹐並至濟口入山﹐又七十里至濟源。

龍尾山﹐亦名羅紋山﹐下名芙蓉溪﹐石坑最多﹐延蔓百餘里﹐取之不絕。

眉子坑﹐在羅紋山之西﹐從溪下至坑十餘丈﹐坑中無土﹐深丈餘﹐闊二三尺許。

羅紋裏山﹐在羅紋山後。

羅紋舊坑﹐地名寨頭﹐卽錢云所訪南唐采石故坑也。

水舷坑﹐在眉子坑外﹐臨溪﹐至冬水涸方能取之﹐入地丈餘﹐石多金花。

水蕨坦坑﹐在羅紋山西北﹐其理若浪。

溪頭坑﹐在金星坑之北五里。

葉九坑﹐在溪頭之西百里﹐亦有眉子﹐其理麤慢﹐與溪頭坑石相上下。

金星坑﹐在羅紋山西北﹐相去四十五丈。

驢坑﹐在縣西北七十里﹐景佑中曹平爲令﹐後王君玉爲守﹐嘉佑中刁璆爲尉﹐皆取之﹐其石靑中緑暈。

濟源坑﹐在縣之正北﹐三坑相連。

碧裏坑﹐在濟山上﹐色理靑瑩。相去半里﹐有水步石﹑大雨點石。十里外﹐有裏山石﹐靑細有金紋花暈﹐其狀奇怪不常。

洞靈巖﹐在縣北一百二十里﹐三洞相連﹐石產於巖之左右無定所﹐色擬端溪﹐麤而燥﹐復多瑕璺。

淛石﹐出衢州開化縣界﹐斑若玳瑁然。

麻石﹐三尺中隠硯材﹐數寸而已﹐猶玉之在璞也。坑往往在溪澗中﹐至冬水涸﹐合三二十人方可興工。每打發一坑﹐不三數日必雨﹐雨卽坑壠皆湮塞。較其工力﹐倍金銀坑中取礦者﹐此其所以貴也。往時必先祠以中牢﹐方免諸患。

大抵攻琢貴精﹐治之不盡工﹐𨿽有佳石﹐亦常硯而已。每得一石﹐以鐵鑿擊之﹐候其聲淸圓﹐乃可攻治。度其所宜﹐然後制樣﹐須令人捧﹐不然內諸稻穀中﹐欲其不實也。蘇易簡云「硯有薄如紙者。」蓋以薄爲利用云。

龍尾石﹐多產於水中﹐故極溫潤﹔性本堅密﹐扣之其聲淸越﹐婉若玉振﹐與他石不同﹔色多蒼黑﹐亦有靑碧者。采人日增﹐石亦漸少﹐有得之巖崖中者﹐色白而燥﹐殊不入用。

眉子﹐色靑或紫﹐短者﹑簇者如臥蠶﹐而犀紋立理﹔長者﹑闊者如虎紋﹐而松紋從理﹐其曰「鴈湖攢」﹐與對眉子﹐最爲精絕。凡九品﹕

鴈湖眉子﹔對眉子﹔金星眉子﹔菉豆眉子﹔錦蹙眉子﹔短眉子﹔長眉子﹔簇眉子﹔闊眉子。

大抵石頑則光滑﹐而磨墨不快﹔石麤則黏墨﹐而滲漬難滌。惟麤羅紋理不疎﹐細羅紋石不嫰者爲佳。幾十二品﹕

細羅紋﹔麤羅紋﹔暗細羅紋﹔松紋羅紋﹔角浪羅紋﹔金星羅紋﹔刷絲羅紋﹔倒地羅紋﹔石心羅紋﹔卵石羅紋﹔泥漿羅紋﹔算子羅紋。

麤羅紋者﹐細者易爲磨墨﹔細羅紋稍堅者﹐最能發墨。或者以易磨墨爲發墨﹐非也。惟蔡君謨論得其要﹕墨在硯中﹐隨筆旋轉﹐滌之泮然盡去﹐此乃石性堅潤﹐能發起不滯於硯耳。若刷絲﹑松紋﹑角浪﹐皆以其理疎﹐易於磨墨﹔至於金星之類﹐乃其餘事﹐自有優劣﹔獨泥漿一品﹐較之諸石紋理細密﹐富於溫潤﹐但多不甚堅實﹔算子羅紋﹐紋若瓜子羅紋﹐然此最佳者也﹐出水波坑中﹐幸而得之不可期。或取羅紋側爲之﹐甚能亂眞。

驢坑石﹐色靑緑暈﹐今不復出﹐士大夫家間有藏者﹐亦罕見之。

棗心﹐靑潤可愛﹐中有小斑紋﹐中廣﹐上下皆銳﹐形若棗核﹐然𨿽少疵瑕﹐多失之頑固。

唐公《硯錄》云﹕嘗過金陵﹐於翰林葉道卿處見一硯﹐方四五寸許﹐其色淡靑﹐如秋雨新霽﹐逺望暮天﹐表裏瑩潔﹐都無紋理﹐蓋所謂硯之美者也。云得於歙﹐不知出於甚坑﹐今不復有。

裏山﹐一種﹐金星而疎慢。

水舷金紋﹐凡十種﹕

靑斑如舞鶴者﹔如長壽僊人者﹔如雙鴛鴦者﹔如枯槎僊人者﹔如朝霞雲气者﹔如湖中寒鴈者﹔如雙魚蹲鴟者﹔如壺缾者﹔如臥蠶者﹔如斗者。

硯以瑩淨爲先﹐小有痕綫皆不足甚貴。石病有十﹕

痕如蚓行迹。

雞腳﹐如雞迹﹐麻石黯色。

鳥肫﹐有痕如木葉﹐若肉中脞也。

浪痕﹐徧纒如布帛紋﹐作淺深黑色。

贅子﹐如烏豆隠起礙手﹐開之多成大璺。

搭綫﹐斜紋若斷裂者。

黃爛者﹐土中石皮也。

硬綫﹐髙起隠手﹐𨿽良工不能礪平也。

石上有微塵孔者﹐石之膚也。

斷紋﹐兩不相著。

硯之形制不一﹐古人有以蚌爲之者﹐取其適用而已。舊有古端樣﹐並世傳晉右軍將軍王逸少端樣﹐皆外方內若峻阪然﹐使墨下入水中﹐至冩字時更不費研磨之工。今之端樣蓋其遺法也。或有爲硯板﹑硯鏡之類﹐微坳其首而已。或直用平石一片﹐別以器盛水﹐旋滴入研墨。以此知今人不如古人書字之多耳。

辧歙石說

細羅紋﹝石文如羅縠精細﹐其色靑瑩﹐其理緊密堅重﹐瑩淨無瑕璺﹐乃硯之奇材也﹞

麤羅紋﹝似細羅紋﹐而文理稍麤﹞

暗細羅紋﹝羅紋𨿽細﹐晦而不露﹐紋理隠隠﹐石色微靑黒﹞

刷絲羅紋﹝石紋精細纏密﹐如刷絲然﹞

金花羅紋﹝羅紋地上間以金花亂點﹐大細不常﹐如畫工銷金﹞

金暈羅紋﹝金暈數重如抹書者﹐或暈如卵形及杏葉﹐皆重疊數重﹞

金星羅紋﹝細金點如撒星者﹐有金抺如眉子者﹐有橫抹金紋長短不定者﹞

算條羅紋﹝比刷絲紋理疎而麤大﹐正如棑算子﹞

角浪羅紋﹝直紋數路﹐如角浪然﹞

瓜子羅紋﹝比細羅紋尢細﹐狹如瓜子者﹞

細棗心﹝無羅紋﹐而石紋兩頭尖如棗核﹞

麤棗心﹝較細棗心而麤﹞

水波﹝紋理橫細﹐如晴晝微風﹐淸沼漣漪之紋﹞

對眉子﹝石紋如人畫眉而細﹐徧地成對者﹞

錦蹙石﹝暈如畫雲气﹐間以金暈﹐如蹙錦然﹞

錦蹙眉子﹝石紋橫如眉子﹐間有金暈﹞

羅漢入洞﹝石中有金暈如雲气﹐下有羅漢龕座之形﹞

金星眉子﹝眉子疏勻﹐而有金星間之﹞

鱔肚眉子﹝眉子疎而勻﹐石紋如人字。鱔肚紋間有金暈﹑金星者﹞

鴈攢湖眉子﹝硯心有紋暈如汪池﹐四外眉子密密如羣鴈飛集之狀﹞

菉豆眉子﹝石理稍黒微暗﹐而斑內有短密眉子紋﹞

金花眉子﹝眉子石中有金花金暈者﹞

短眉子﹝眉子密短而勻﹞

長眉子﹝眉子長而差大﹞

泥漿﹝細羅紋而尢溫潤﹐乃羅紋下坑石﹞

卵石

雨點

石﹕羅紋上坑石色微重﹐中坑石色微淡﹐下坑卽泥漿石。

棗心坑﹐皆幹坑﹐故石微燥。

水波坑﹐亦是棗心石。

祈門縣出細羅紋石﹐酷似泥漿石﹐亦有羅紋﹐但石理稍慢﹐不甚堅﹐色淡易幹耳。此石甚能亂眞﹐人多以爲婺源泥漿石﹐當須精辧之也。

歙縣出刷絲硯甚好﹐但紋理太分明﹐無羅紋﹐間有白路﹑白點者是。

●辧歙石說跋

研出端溪﹐其色如豬肝﹑蒲萄﹐中邊瑩澈﹐光可以鑑﹐粹然「紫琳腴」也﹔患太滑﹐不肯受墨。歙石細者肌理如絲﹐縠如「涵星泓」﹐如眉有稜﹐四壁垣垣﹐削成類文玉蒼璧﹔而短處在不爲毛錐地﹐好事者病焉。邁智不足鑑物﹐頗幸蓄兩研﹕其一正方爲斗形﹐徑可五寸許﹐腹有東坡先生爲仲豫銘二十四言﹐常篋櫝藏去﹔其一橢爲風字﹐鏗然而輕﹐提攜周旋﹐且二十年久﹐稱意便足。曩寓五領無所買﹐莫府於歙嘗出捐三千錢﹐售眉子石一隨﹐輒予人莫惜。始之以識察之不精﹐中之以二者之先入﹐他無在顧眄者﹐故差若省事。景伯兄治歙期年﹐能納其民於不忍欺之鄕﹐斷斷廷下至無一迹﹐獨念翰墨﹐眾君子乘集吾土﹐而主人莫之省。旣掲蘇氏《文房譜》於四寶堂﹐又別刻《研說》三種﹐以書來令綴語﹐其下顧前云云﹐不能巧自飾也。客或謂兄曰「使君雅無長物﹐諸郎桉頭研不百錢直﹐今使家挾是書﹐人具是眼﹐則芙蓉﹑龍尾之珍不幾於盡﹐公亦能忘薏苡嫌乎﹖」兄以手推客曰「去﹗」

紹興三十年十月二日﹐弟左承議郎尙書禮部員外郎兼國史院編修官邁跋。

