

欽定四庫全書

子部九

提要

墨法集要一卷

譜錄類一【器物之屬臣】等謹案墨法集要一卷明沈繼孫撰繼孫洪武時人但自署其籍爲姑蘇余不可考惟倪瓚雲林集有贈沈生賣墨詩序曰沈學翁隠居吳市燒墨以自給所謂不汲汲於富貴不戚戚於貧賤者也煙細而膠淸黒若漆近世不易得矣因賦贈焉時代姓氏裏貫一一相符則學翁殆繼孫之字歟繼孫自言初受教於三衢墨師後又從一僧得墨訣遂並錄成書凡爲圖二十有一圗各有說實近代造墨家之所祖也古墨皆松煙南唐李廷珪始兼用桐油後楊振陳道眞諸家皆述其法元明以來松煙所制漸亡惟是法獨傳繼孫所制今不傳其工拙𨿽莫可考而此書由浸油以至試墨敍次詳核各有條理班班然古法具存亦可謂深於玆事矣世傳晁氏墨經其說太略而明以來方氏程氏諸譜又斤斤惟花紋模式之是矜不若是書之縷析造法切於實用錄而傳之是亦利用之一端非他雜家技術徒爲戱玩者比也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

墨法集要原序

余錄墨法旣成客有見者曰舊傳墨譜墨苑墨經之類者多矣又何用錄耶余曰墨譜諸家皆雜取墨工之言非身歷手試文具而已不足憑也聊舉其一以明之李廷邽之墨至宣和間黃金可得而李墨不可得矣爲世所貴如此其法祕宻世無知者譜乃妄譔之用數藥煮汁鎔魚膠和松煤爲之大可笑也果可信而可從乎余初制墨時諸方並試之用藥愈多而墨愈下其後受教於三衢之墨師乃並去藥惟膠煙細和熟杵之墨成色黒而光眞所謂如小兒目睛也具禮報之師拒不肯受惟戒不揚其姓名恐鄕裏同業者知之或怨時洪武之初也至今不得再見之餘家自此從其法以爲墨識者謂墨有古意餘思念師之徳追憶師之言繼又得一僧墨訣遂並錄之餘非敢求多於墨譜諸家也身所歷手所試知其實之不戾於古墨工也客聞而善之曰可謂墨之實錄矣請以實錄名之使人知墨之法實在此不在彼其言實可信可從而於墨譜諸家實有補其所未究也洪武戊寅歲立春日吳門沈繼孫序

墨法集要目錄

浸油

水盆

油盞

煙椀

燈艸

燒煙

篩煙

鎔膠

用藥

捜煙

蒸劑

杵

秤劑

錘鏈

丸搟

樣制

印脫

入灰

出灰

水池

試研

欽定四庫全書

墨法集要

明沈繼孫撰浸油

古法惟用松燒煙近代始用桐油麻子油燒煙衢人用皂靑油燒煙蘇人用菜子油豆油燒煙以上諸油俱可燒煙制墨但桐油得煙最多爲墨色黒而光久則日黒一日余油得煙皆少爲墨色淡而昏久則日淡一日每桐油十五觔芝麻油五觔先將蘇木二兩黃連一兩半海桐皮杏仁紫艸檀香各一兩梔子白芷各半兩木鼈子仁六枚右剉碎入麻油內浸半月餘日常以杖攪動臨燒煙時下鍋煎令藥焦停冷漉去柤傾入桐油攪勻燒之今時少有用此浸油法者姑存其古云

﹤子部﹐譜錄類﹐器物之屬﹐墨法集要﹐墨法集要﹥

水盆

用圓厚瓦盆內濶二尺一寸緣濶一尺深三寸半底平緣直近緣開指大一竅用綿塞住以備放水用長木架髙三尺閣起水盆以薄磚七塊繞盆緣排轉盆中央置濶緣瓦煙筒一个內濶六寸連緣共濶八寸髙與盆口相齊筒內亦置薄磚一塊油置各磚塊上底盆口三分侵水離口三分中央一用鐵鴨腳穿定燈艸每納燈艸訖然後傾油將長柄煙椀蓋定燒之如盆中水熱則頻侵冷水不可全換冷水冷則煙不升上得煙絕少但侵水爲妙若水耗亁要侵滿時去了近緣煙椀油各一隻防去竅帛放亁再塞住漏斗傾水換之仍以油煙椀補滿若水積久生膩浮起以撘籮去之盆有油膩亁硬黏定邊緣刀鏟去之淸水洗淨方可再用一法用杉爲槽貯水底板最厚四向墻板次之內長七尺濶一尺四寸深三寸半平中用長木梁一條界爲兩路麻筋油灰黏固縫道莫令滲漏槽尾近底處開一圓竅以備放水髙三尺櫈兩條閣之磚襯油於水內煙椀兩路蓋之每槽用椀各二十隻燒法與水盆同亦有石爲槽者

﹤子部﹐譜錄類﹐器物之屬﹐墨法集要﹐墨法集要﹥

油

用壯厚缸沙油濶四寸半平穏濶足窯水通滿者以薄磚襯髙頓放水盆內低盆口三分不宜太低低則煙飛散拘収不住得煙少或置水槽中亦然若用過油內外不淨以竹篼子刮之次以稻稈灰揩擦若更不淨用刀鏟淨再以水洗拭亁一法不用灰擦置米飲中煮數沸刷洗去其油膩

﹤子部﹐譜錄類﹐器物之屬﹐墨法集要﹐墨法集要﹥

煙椀

用淘鏈細土燒長柄瓦椀圓濶五寸三分深二寸五分柄長三寸連柄髙五寸五分內深潭似釡必磨砑十分光滑以椀唇外置瓦盆緣上內置瓦筒緣上須椀心正對焰頭罩之椀口緣塗些薑汁急手掃煙若煙椀油污內外皆便拭淨倘污煙煤不堪用矣

﹤子部﹐譜錄類﹐器物之屬﹐墨法集要﹐墨法集要﹥

燈艸

揀肥大黃色堅實燈艸截作九寸爲段理去短痩取首尾相停者每用十二莖以少綿纒定頭於粗板上以手搓捲成一條今實復以少綿纒定尾夏極熱時減去艸兩莖只用十莖搓捲仍舊用十二莖則得煙𨿽多而不良捲得四五百條方用蘇木濃汁煎燈艸數沸紫色漉出曬令極亁紙褁藏之毋令塵污用則旋取

﹤子部﹐譜錄類﹐器物之屬﹐墨法集要﹐墨法集要﹥

燒煙

宜秋深初冬於明亮宻室上置仰塵四向周宻背處開一小門髙限掛紙簾水盆置木架上盆竅向架外塞住竅侵水滿磚襯油於水內每傾油八方納燈艸訖煙椀蓋之勿見風致煙落約四五刻掃煙一度則一度剔去燈艸逐以筋剪去燈煤棄於水鉢內否則燈花罩了火焰煙不能起以鵝翎掃煙入瓦盆中經宿始可並聚一室蓋之須以空煙椀一隻替下有煙椀掃之敲碎巴豆三四粒納油中發煙焰得煙多每日約掃二十餘度掃遲則煙老𨿽多而色黃造墨無光不黒室中可置水盆十枚自早至暮燒之須揀無風之日若有風或煙房不宻得煙皆少夏煙亦老必頻換冷水及減燈艸爲良每桐油一百兩得煙八兩此爲至能忌油滴煙中及紅煙燈花落煙內則不堪用

﹤子部﹐譜錄類﹐器物之屬﹐墨法集要﹐墨法集要﹥

篩煙

於宻室中以手按定細生絹篩子徐徐摩下小口光淨缸內去其毛翎紙屑貯於紙糊籠中繩懸梁間毋近墻壁以傷濕气用則旋取或皮紙糊袋藏之亦佳煙乃至輕之物切忌露篩露篩則飛揚滿室矣

﹤子部﹐譜錄類﹐器物之屬﹐墨法集要﹐墨法集要﹥

鎔膠

魚鰾膠用淸白如綿者冷水侵一宿令軟快斧刴碎每膠一兩入巴豆仁五粒槌碎與膠和勻篛葉褁定系之煮十數沸去篛葉乘熟入濶口瓶中急杵極爛無核和藥汁內重湯煮化若用牛皮膠當揀黃明煎造得法者【有等煎生者煮不化】剉如指靣大片子臨用先以些水灑潤軟方下藥汁中重湯煮化已上二膠臨鎔之際用慢火煎長竹箄不住手攪之沫消淸澈爲度煮化得膠淸墨乃不膩此最要大法每用桐油煙十兩正月二月十月十一月十二月用牛膠四兩半藥水一十兩四月五月八月用牛膠五兩半藥水九兩半六月七月用牛膠六兩藥水九兩每松煤一觔用牛膠四兩或五兩藥水四時俱用半觔春冬宜減膠增水仲夏季夏孟秋宜增膠減水濾膠用細絹綿濾最佳若布濾柤腳並下制墨有病藥水亦重絹濾之魚鰾膠不可純用止可用九分牛膠一分魚鰾若二分便纒筆難寫世俗見坡詩有魚膠熟萬杵之句便謂墨須用魚膠癡漢靣前難以說夢又貨墨者無一人肯辯其非詐言魚膠良是由是人信爲然堪一笑也凢使牛膠必以好牛皮或做鼓處裁下剰牛皮煎成者方好若熟皮家刮下皮屑煎成者力淺不可堪用膠好方始有力可以減觔兩用墨因膠少煙多故倍加黒名爲輕膠墨色黒且淸利於速售但年逺久藏慮恐色退若造久藏墨須用桐油燒煙十兩陳年牛皮四兩半陳年魚膠半兩秦皮蘇木各半兩煎濃汁捜和蒸杵制之歲久愈黒愈堅矣予舊時荊溪吳國良所造牛膠墨至今五六十年儼如古墨何言牛膠之墨不善耶世有造熱膠墨者非膠帶熱下也於鎔膠之時傾藥水在內膠煮得淸熟若藥水耗少更添得所方可捜煙必上甑蒸透硬劑杵成熟劑取出用力揉軟才堪丸搟上印如此造者謂之熱膠墨也有造冷膠墨者非膠待冷下也但以膠投藥水中煮化不問淸濁生熟傾入煙中團得成劑便上印脫不蒸不杵以此膠力不勻姿質頓劣如此造者謂之冷膠墨也凢造膠制墨宜在正月二月十月十一月餘月造者大熱則造膠不凝制墨多碎大寒則造膠凍瘃制墨斷裂小墨尙可大墨決不可爲也

﹤子部﹐譜錄類﹐器物之屬﹐墨法集要﹐墨法集要﹥

用藥

用藥之法非惟增光助色取香而已意在經久使膠力不敗墨色不退堅如犀石瑩澤丰腴膩理可愛此古人用藥之妙也藥有損有益須知其由且如緑礬靑黛作敗麝香雞子靑引濕橊皮藤黃減黒秦皮書色不脫烏頭膠力不隳紫艸蘇木紫礦銀朱金箔助色發艷俗呼艷爲雲頭魚膠增黒多則膠筆鋒牛膠多亦然又無雲頭色少黒魚膠牛膠皆陳久者好有用羣隊香藥以解膠煤气者但欲其香不知爲病損色且上甑一蒸之後香气全無用之何益惟入薔薇露者其香經久不歇其次則丸搟之時旋入腦麝天气冷時隔宿浸藥暖時當日五更浸藥皆浸至辰巳間帶藥入鍋煎至濃稠絹濾去柤矴淸逼出濃腳用之先以膠烊開次下研細杏仁攪勻細絹抆去柤腳入前淨藥汁內重湯煮化捜煙造墨廕亁試之無泛沫不膩藥有當研爲細末旋和入劑中者腦麝朱砂藤黃螺靑金箔之類也然欲墨之黒一須煙淳二須膠好而減用三須萬杵不厭此不易之法不可全借乎藥也

﹤子部﹐譜錄類﹐器物之屬﹐墨法集要﹐墨法集要﹥

捜煙

秤淨煙一觔於白瓷盆盆置櫈上取煮化膠藥汁乘熱以綿濾下煙之中央急手捜勻便入捜如細砂狀寧亁勿濕撚作毬子如盆底有煙膠粘定隨卽鏟下撚聚與毬子以布共褁上甑蒸之大墨最難捜和只宜於軟硬則燥裂手劑及有紋墨劑宜半軟脫子墨劑宜極軟硬則難脫不美滿洗光墨劑亦宜軟貴在揉搙多則墨無病當於正月二月三月九月十月十一月爲之餘月非宜也

﹤子部﹐譜錄類﹐器物之屬﹐墨法集要﹐墨法集要﹥

蒸劑

用瓦甑或木甑嵌在鍋中底下水莫近甑甑底以篾襯滿取前布褁毬子入甑篛防蓋之四圍毋得走气猛火蒸之約十數沸甑內气合防上汗下如雨方可取出乘熱入臼杵蒸時不可間斷火气生熟不勻一劑必作三次替換蒸之若杵後仍復亁硬灑些藥汁再蒸或秤下塊子停久凝硬錘打不軟揉搙不開者亦再蒸之始可用度

﹤子部﹐譜錄類﹐器物之屬﹐墨法集要﹐墨法集要﹥

杵搗

用靑石臼一枚外不拘方圓內深圓光滑如釡檀木爲杵長六尺餘取蒸透毬子傾臼中乘熱以手按平徐徐杵打俱實乃使二人互杵之得成熟均勻分一半蒸畱一半得熟卻換出甑中者之如此互換蒸得十分成熟方可住貴在得四向捲起如椀楪乃折轉四角再假如辰時下臼起到午時方爲成熟塊劑常要溫休得遲慢凝並定了若塊劑輥出難再用一人以木鍬住之倘亁燥黏杵灑藥水少許於劑上不可多約杵七八百杵或千杵柔軟成熟爲度古語云不厭多愈愈堅此其法也出臼後乘熱搓爲條子任意大小作劑秤之遲慢則凝硬難搓矣

﹤子部﹐譜錄類﹐器物之屬﹐墨法集要﹐墨法集要﹥

秤劑

取出臼成熟塊子置桌上搓揉作長條濕布宻褁納溫暖釡中旋取出切爲小塊秤架上每段秤凖凢濕劑重一兩四錢者亁之則得一兩餘皆仿此秤之放瓷瓶中濕布罯蓋或頓湯內逐塊取出錘鏈

﹤子部﹐譜錄類﹐器物之屬﹐墨法集要﹐墨法集要﹥

錘鏈

用五人相次各備鐵碪鐵錘每人取劑一丸鐵鉗夾定置於碪上錘二百餘下麤劑方成光劑再錘二百餘下光劑始成硬劑再錘二百餘下硬劑方成熟劑與麫劑相似方可丸搟錘時若亁燥黏杵略蘸些藥汁潤之古語云一錘一折鬭手防是此法也

﹤子部﹐譜錄類﹐器物之屬﹐墨法集要﹐墨法集要﹥

丸搟

以錘鏈成熟劑子於光滑硬木桌上摶揉軟逐塊旋入腦麝再加摶揉勻方可丸搟所貴一气搓得成就爲善若搓不熟則生硬核或開裂縫猶如炭紋劑不可冷冷則亁硬難搓不能霑黏成就劑大難搓假如四兩重者須分作兩塊各人搓一塊搓得熟卻並作一塊再搓方可丸搟急手爲光劑緩手爲皴劑一丸卽成不利於再必搓得如彈子圓滑無絲毫折縫方以摶板搟成形制端正捺平乃上印脫更入後項香料久逺研磨香韻不退薔薇露麝香片腦右爲細末再乳如粉無聲爲度每入少許丸搟

樣制

墨之式樣當取則於古人無大小厚薄之限蓋厚大利久薄小利漸厚大難工薄小易善故墨工不喜爲厚大然太大則不便於用太小則難以得色要之厚大𨿽可貴不若三四兩者得其中也古墨形制多有紋理可尙其法祕而不傳鮮有知者玆恐久後湮沒筆於此編庻傳不朽也

斜皮紋法

搓揉塊子十分成熟摶爲彈丸置當風處少頃卻輕輕左揉轉成紋搟長捺平便上印板印訖取起停防性定乃入灰池

古松皮法

如制八寸長之墨只搟六寸長條子用紙簾輥動烘之若欲麤紋火烘細紋慢火烘待皮靣稍亁以摶板松【上聲讀】長八寸用力壓平卽成紋也冷入灰廕亁刷淨隨意刻字塡金

金星紋法

以軟劑摶爲彈丸濃膠水略潤皮靣金薄褁滿置當風處少頃稍亁向左揉轉成紋搟長捺平不用板印紙襯入灰亁不用蠟刷以玉砑光隨意刻字塡靑

銀星紋法

與前金星紋法同但攺用銀箔褁

羅紋法

脫子不拘方圓以稀眼硬生羅依脫子大小剪下膠水黏在脫內上下兩靣皆用或只用一靣亦得取軟光劑子搟長捺平依脫內大小一體嵌下用力壓實取出紙襯入灰廕亁刷光任意刻字或就刻字脫內

嵌金字法

先鎔化牛膠以少許薑汁和勻筆蘸塗刻字內亁以金箔量大小吹上紙覆半時新散毫筆拂淨則金字粲然此法最妙

﹤子部﹐譜錄類﹐器物之屬﹐墨法集要﹐墨法集要﹥

印脫

摶板長一尺一寸濶三寸厚一寸字板長一尺捺板如其長並要平正光滑以棗木爲之以摶板推搟成形制置字板上以捺板平平下印之若造脫子大墨最難得劑子滿脫內又難得實須用壓麫牀坐木擔壓之方得四圍都到稜角美滿

墨脫之制七木輳成四木爲墻夾兩片印板在內板刻墨之上下印文上墻露筍用下墻暗筍嵌住墻末用木篐之出墨則去篐

﹤子部﹐譜錄類﹐器物之屬﹐墨法集要﹐墨法集要﹥

入灰

廕墨須用稻稈灰淋過者名曰敗灰其灰作池無性不猛日中曬亁羅細用之以木方盤爲灰池不問四時天气底灰皆用一寸以上面灰用一寸以下灰要攤平不要捺實實則不能滲濕廕小墨不必紙襯大墨必須紙襯爲佳一免損色二免灰入墨紋每日一度換灰須以一半亁灰一半舊灰和勻用之不可見風見風墨斷出灰太軟亦斷出灰太亁則裂不軟不硬始可出灰出灰之後以刷刷淨便以腦麝錫合灌之紙褁藏之若風中吹防則墨曲裂須記下廕出廕日期凢二月三月八月九月灰池可廕二層四月五月六月七月可廕一層十月十一月十二月正月可廕三層且如廕三層者先鋪底灰一寸排墨一層又鋪灰一寸排墨一層又鋪灰一寸排墨一層卻鋪灰一寸蓋之此爲三層也春冬廕一錢二錢重者一日兩夜出灰夏秋廕則一日一夜出灰春冬廕一兩二兩重者二日三夜出灰大略如此亦難太拘日期但以墨相擊其聲亁響卽可出灰此是廕松煙墨法若廕油煙墨當稍遲出灰蓋油煙墨元用藥水倍多於松煙墨故亁遲也夏宜髙屋陰涼處廕之冬宜宻室向陽處廕之冬灰宜厚夏灰宜薄夏秋蒸濕之時膠怕蒸敗最難制墨可停造也深冬極寒之時膠怕凍敗亦難造也冬月濕劑莫久停几案急急入廕久廕出灰遲者則粗白如松煙色終刷不光灰濕則曬天陰則炒冬寒廕室中晝夜不去火然火大火暴皆爲墨病須審用之也廕大墨法先用稍亁灰鋪平底下以紙上下襯墨以灰蓋之經一日取出別換潤灰如前紙襯灰蓋一日一度換灰換紙約五六日墨亁時不用紙襯只以墨入亁灰假如辰時一換午時一換戌時一換一日三度亁灰換之約五六日墨十分亁訖取出刷淨且未可上蠟厚紙褁起無風處半月之後方可見風凢治造半觔重墨宜用此法

﹤子部﹐譜錄類﹐器物之屬﹐墨法集要﹐墨法集要﹥

出灰

取墨出灰刷淨排細篩中陰防一兩日再刷淨置當風處吹防一兩日表裏徹亁以麤布擦去浮煙硬刷蘸蠟刷光爲度墨亁硬刷則光澤有色未亁而刷則皮面灰色永刷不黒惟水洗砑光者明亮如漆

﹤子部﹐譜錄類﹐器物之屬﹐墨法集要﹐墨法集要﹥

水池

石池貯水其上置板板上置墨以舊細艸鞋底蘸些水摩擦今墨平整絹帛拭淨停防亁刷過麄布擦光馬腦石打砑訖囊貯懸於髙處徹亁紙褁藏之每俟晴明時取出亁帛拭過風中防片時收之若蒸濕時略用火焙但如人體之溫不可熱也經三兩夏過膠性亁透漸自不蒸初出灰墨亦可以焙焙法於焙籠下置一枚紙灰缸深埋熟炭團一个徐徐焙去濕气杉匣藏之外用黒光漆內不漆置牀上近人气處以熟漆略刷墨上免濕蒸侵也若制下新墨便經一蒸精華盡去不堪用矣

﹤子部﹐譜錄類﹐器物之屬﹐墨法集要﹐墨法集要﹥

試研

墨徐徐上下直研自然無沫淸徹若急急縱橫亂研自然生沫漬膩善墨研之如研犀惡墨研之如研泥李陽冰云用則旋研毋令停久停久則塵埃相雜膠力隳亡如泥不任下筆矣墨色以紫光爲上黒光次之靑光又次之白光爲下矣光之與色不可偏廢以久而不渝者爲貴惟忌膠光不取也古墨多有有色而無光者蓋因蒸濕敗之使然非善者也其善者黯而不浮明而有艷澤而無漬是謂紫光墨之絕品也以墨試墨不若以紙試墨或以硯試或以指甲試者皆未善東坡云世人論墨多貴其黒而不取其光光而不黒固爲棄物若黒而不光索然無神彩亦復無用要使其光淸而不浮湛湛如小兒目睛乃爲佳也黴天用墨研過便拭亁免得蒸敗凢用墨須滴水研之不可以墨入硯池擁水研也

﹤子部﹐譜錄類﹐器物之屬﹐墨法集要﹐墨法集要﹥

墨法集要

