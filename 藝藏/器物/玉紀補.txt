玉紀補武進劉心氵缶﹝心白﹞赤玉人間罕有。白玉以溫潤堅潔爲上﹐其色有九等。黃玉中每有朱砂點﹐碧玉中每有黑星。又有非靑非綠﹐如敗菜葉者﹐謂之菜玉﹐玉之最下品也。古玉自昔流傳﹐未經入土者﹐謂之傳世古。系人之精神沁人玉之腠理﹐血絲如毛﹐鋪滿玉上﹐而玉色潤溽無土斑者是也。其入土而復出土者﹐謂之土古。水銀沁有夾土斑者﹐則純黑之中﹐朱砂點徧滿。復原時﹐則黑之淡者作深靑色﹐朱砂點之淡者作黃色。倘系白玉﹐底章成五彩矣。水銀沁不夾土斑者﹐盤功旣足﹐純黑如漆﹐日下照之﹐其中赤若雞冠﹐而又有白玉底章﹐無上妙品也。﹝水銀古﹐入水映之﹐有銀星閃閃者眞﹞古玉斑色﹐紅有寶石紅﹑雞血紅﹑朱砂紅﹑櫻桃紅﹑灑金紅﹑棗皮紅﹑膏藥紅﹔綠有鸚哥綠﹑蔥綠﹑松花綠﹑白果綠﹔黃有雞油黃﹑桂花黃﹑秋葵黃﹑老酒黃﹔白有魚肚白﹑雞骨白﹑米點白﹑糙米白﹔靑有潭水蒼﹑蟹殼靑﹑雨過天靑﹑竹葉靑﹔紫有茄皮紫﹑醬瓣紫﹔黑有純漆黑﹑陳墨黑各種名色。皆原所受諸沁之深淺不同﹐故盤出之顏色各異。亦有天生皮色﹐非由受沁所致者。凡系手斑盤化之玉﹐以滚水泡煮﹐其斑色處必有白土泛出。若是天生皮色﹐則無之也。凡古玉盤化﹐無論何色。必有牛毛紋。良由人之精神融化玉理所致﹐故牛毛紋總系紅色。西土者﹐燥土也﹔南土者﹐濕土也。燥土之斑幹結﹐濕土之斑潤溽。幹結者色易鮮明﹐潤溽者色終黯淡。土斑而有瘢痕者﹐沙土物也﹔無土斑而有瘢痕者﹐水坑物也。西北亦有濕土﹐東南亦有燥土﹐近水則濕﹐遠水則燥也。古玉以陜西出世者爲上﹐蓋厥土黃壤﹐得正色焉。玉在濕土則易壞﹐入燥土則難朽。三代時古物﹐每有出世尙完好無缺者。近見友人遷其父柩﹐所殉玉件已受色沁﹐才四十餘年耳。陳君「質地」一則﹐言其大槪而已。三代時古玉﹐以珪﹑璧﹑琮﹑璜﹑瑁﹑瓚爲上品﹐其他祭器﹐環佩次之﹐他件又次之。秦漢以來以印章﹑符節爲上﹐他件次之。其殮屍古玉﹐以含璧﹑玉押爲上﹔﹝玉押者玉版長數寸共有十餘片以美玉爲之圍於腰間所以保屍﹞。上體者﹐如眼厭﹑鼻塞﹑乳厭﹐厭胸﹑夾肘之類﹐次之﹔下體者﹐如陰塞﹑肛塞之類﹐又次之。此論其大略耳﹐若形體之詳﹐具載《古玉圖》《博古圖》諸書﹐玆不贅述。秦漢琢工粗﹐多陰紋﹐有細如發而精巧絕論者﹐乃昆吾刀所刻﹐世罕有之。唐琢粗而圓渾﹐人物多大頭。宋琢方而工致﹐能起花五六層。元明因之﹐勿如也。乾隆時琢﹐細刻仿宋而無其工絕。粗刻渾成肖形﹐其至者能不露斧鑿痕。凡琢工﹐古惟刀刻﹐近代乃有旋車。傳世古﹐不可灰並﹐不可淸煮。紅白玉色已鮮明﹐不可灰。石灰沁不可灰﹐須以人乳頻頻蒸之﹐俟其色稍潤﹐然後加盤功。凡灰提﹐須竟日之功。俟提出之灰土盤盡﹐然後再灰。或摒去灰滓﹐以淸灰水煮之。或以淸水懸瓦罐內煮之。皆淸煮法也。較灰提穩妥無害。﹝凡煮﹐玉必懸空無著﹞煮玉出罐﹐乘熱盤刷﹐則灰土易退﹐切不可乘熱置風雪中及冷水內﹐恐致燥裂。一﹑底章無論何色﹐總要溫潤堅潔﹐無纖毫瑕玷及夾溏﹑夾石等病。﹝溏者﹐玉之氛祲﹐有紅有黑﹐皆玉之病﹞二﹑土斑無論何沁﹐總要純一不雜﹐純則其色淸明﹐雜則色多混濁。三﹑要原舊﹐不假攺作。四﹑論品類。五﹑看盤功。﹝說見上﹞五者俱備﹐斯爲盡美。攺古。凡玉偶有損傷﹐不可攺作﹐致變其本來面目。眞古玉必有古色或土斑﹐周徧無間﹔若有光處﹐卽系攺琢。角頭古玉。秦之玉作在陜西之萬村﹐吳之玉作在浙江之安溪﹐所遺玉角甚夥。萬村之玉堅潔﹐安溪之玉紇松﹐琢之玉件﹐謂之角頭古玉。玉質𨿽古﹐而器則新也﹐亦能盤出色漿。僞石灰古。以玉件用火燒之﹐則其色灰如雞骨。然以僞石灰古﹐其玉上必有火劫紋﹔眞者無之。羊玉。以美玉作爲小器﹐割生羊腿皮﹐納於其中﹐以綫縫固﹐數年取出。則玉上自有血紋﹐以僞傳世古﹐然終不如眞者之溫靜。狗玉。殺狗不使出血﹐乘熱納玉器於其腹中﹐縫固﹐埋之通衢﹐數年取出﹐則玉上自有土花血斑﹐以僞土古﹐然必有新色及雕琢痕。梅玉。以質松之玉制爲古器﹐用重烏梅水煮之﹐竟日﹐則玉松處爲烏梅水搜空﹐宛似水激痕﹐然後以提油上色﹐以僞水坑古。然眞者其痕自然﹐不能造作也。風玉。制器以濃灰水稍加烏梅煮之竟日﹐乘熱取出﹐置風雪中一夜﹐則玉紋凍裂。玉質堅者﹐其紋細如髮絲﹐再以提油法上色﹐以僞牛毛紋。叩銹。乾隆時﹐無錫阿叩作毛坯玉器﹐用鐵屑拌之﹐熱醋淬之﹐置濕地十餘日﹐再埋通衢數月﹐然後取出﹐則玉爲鐵屑所蝕﹐徧體橘皮紋﹐紋中鐵銹作深紅色。﹝煮之則色變黑﹞且有土斑灰﹐不易退﹐宛如古玉。審視乃能辧之。凡僞古玉無土斑﹐而有紅色者﹐其色必浮﹐蓋自外入故也。有土斑﹐而灰之不變﹐及紅色盤之易退者﹐贗鼎也。以此辧之。提油法﹐以硵提爲上。其色能透人玉理﹐灰煮不退﹐與眞無異。惟天陰則鮮明﹐晴爽反混濁﹔眞色則否。

