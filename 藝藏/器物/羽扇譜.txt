羽扇譜

﹝淸﹞張燕昌

序

扇之繇來見於《周禮巾車》「重翟」注﹕「重翟﹐重翟雉之羽也。」崔豹《古今注》謂殷髙宗有雉雊之徵﹐服章多用翟﹐羽扇亦始於殷宗﹐然於經典未聞焉。周時亦僅在儀衛﹐至三國諸葛忠武捉白羽扇指揮三軍﹐晉顧榮攻陳敏麾以羽扇﹐於是羽扇通上下用矣。傅玄云「搖鳶鳥翼者﹐吳楚也。」嵇含云「執鶴翼﹐楚之士也。」其物莫盛於東南﹐至於今獨擅於湖。鄭元慶《湖錄》云「羽毛﹐外來之物。吾郡中溪水刷之﹐則潤澤而有光采。」湖之所以獨擅羽扇之美者﹐元慶已言之﹐顧於造作品類之詳未遑及焉。考之紀載於羽扇之品類﹐稱翟羽古矣。其他如鵲翅﹑鳳羽﹑孔雀翠羽﹑白鷺﹐鳶鳥﹐鵝羽﹑雀翼散見諸書﹐亦不詳其制作。《晉書》云「羽扇柄刻木象鵠形﹐列羽用十﹐至王惇攺爲長柄﹐下出可捉﹐而減羽用八。」近時羽扇制作可於此想見初規﹐而後又無踵而紀者。芑堂客湖漢期月﹐而譜之極詳﹐用心可謂勤矣。𨿽然﹐扇之利用在祛暑﹐不必羽也﹐嵇含賦序稱羽扇之用亦不過云「遏陽隔暑」﹐其所長無加於他扇﹐此或誇飾之一端耳。抑知古人制器因其自然﹐卽如芭蕉﹐蒲葵有形以用﹐亦取其自然耳。而鳥翼乘風﹐插柄象之﹐亦此意也。況乎用扇之初起子列羽﹐不更近於古耶﹖抑又有說。袁達徳《禽虫述》云「鷆羽辟蚊。」利用之餘兼有利益。且不獨鷆也﹐湖人有黑鷹毛扇﹐對汗揮之﹐多溫風而不傷腠理。余聞之苕中友人陳無軒云﹐芑堂客湖﹐主無軒家﹐宜其言之獨詳也。昔謝安捉蒲葵扇可以助鄕人之資﹐王羲之書六角扇可以長老姥之價﹐芑堂能如古人耶﹖因爲之序而戲及之。樊桐山人朱炎序。

粵自塗修納賮﹐排鵲翅以迎風﹐婆利搜奇﹐集翠毛而暈目。六宮金粉﹐李夫人之鳳羽蹁躚﹕八陣云雷﹐諸葛公之鶴翎瀟灑。肇嘉名於姬室﹐仄景虧光﹔考土俗於吳都﹐遏陽隔暑。旣外觀而有耀﹐亦利用之咸宜。迨至典午淸流﹐永嘉名土﹐西園北府﹐羽衣玉麈之間﹐東墅南樓﹐紗帽隱囊之致。爰斟今而酌古﹐益踵事而增華。取材在春夏之交﹐制物有盈虧之別。或團圞一鏡﹐捧出才圓﹐或偪仄半輪﹐擎余未滿。或按圖立數﹐義規十翼之文﹔或設卦觀形﹐用象八風之舞。重英並粲﹐采將朱鳥之衣﹐一柄孤撐﹐鏤得烏鳶之骨。凡玆寶重﹐彌播遐荒。孔雀本交趾之珍﹐蚊母亦嶺南所產。三軍旗鼓﹐顧榮麾眾而來﹔萬里煙濤﹐吳猛劃江而渡。及今沿襲﹐自昔流傳。佐淸談於詞苑﹐劇有風姿﹐備賦物於騷壇﹐豈無典故。於是東都貴冑﹐西鄂才人﹐結廬金粟之顚﹐小隱柘湖之浦﹐偶抽祕冊﹐自輯叢編﹐資好事之冥搜﹐命鄙人而弁語。僕非庾亮﹐休嫌污以緇塵﹔卿是張融﹐便擬遺之鷺羽。吳江史善長赤霞序。

乾隆庚辰﹐予因吾師瓜田徵君來謁吳興李太守於墨妙亭﹐始與無軒陳君定交﹐於是吳興道中或歲一至﹐或間歲至。卽太守歸田後﹐而予之書畫船常往來於白蘋紅蓼間也。越十年﹐庚寅春﹐陳君將北上﹐館予於湘管齋。予時過市上﹐見羽扇鮮明﹐欲集舊說譜之。適莘君芹圃遺予白鶴扇﹐詢之爲述﹕制扇家二月出門采羽﹐三月制扇﹐長衢夾巷﹐春風比戶﹐名流韻士﹐競握招涼。或載至都會﹐利市三倍。至秋風振林﹐人情棄捐﹐復理故業。予深嘉其風土之美﹐民率安居樂業﹐乃摭拾源流﹐條分之得若干﹐則他日李公與陳君見是譜必笑相謂曰「張生能譜太平風景矣。」惜乎﹗吾師不及見也。張燕昌自序。造作

列羽成扇﹐見於《周禮巾車》﹐崔豹謂起於殷髙宗。自晉顧榮以羽扇麾軍﹐於是吳地盛行。顏魯公《石柱記》記吳興事﹐兼及姚萇雉尾扇﹐羽扇之擅名於吳興久矣。至鄭茝畦《湖錄》又推原溪水之潤澤﹐且云制亦精致﹐他處罕見。則其造作之法﹐不可無傳。爰詢諸制扇家﹐爲作是譜云。

采羽。每歲二月往淮揚﹑直隸﹑湖廣﹐向獵者購各種羽毛﹐謂之羽客﹐其《周禮》羽人之遺意與﹖

選羽。作扇羽毛﹐擇整齊潔淨者爲上﹐余充粗扇料﹐不甚貴也。

刷羽。時暮春將所選羽毛付女紅﹐用湯洗去浮塵後﹐淸水刷之﹐俗傳用月湖水較鮮明。

染羽。以羽純白者爲上﹐染色次之﹐羽毛中惟天鵝﹑鴨﹑鴕等種可以染色。

造柄。柄有角﹑有木﹐有竹﹐有縶金﹐婆弄兪氏造角柄最精。夏秋後有貯之以權子母﹐大者名八角﹐又名放龍﹐皆龍紋縷﹐中以水銀和鉛屑塡之﹐仿佛戧金遺制也。

成扇。取羽全者剪裁之﹐或不圜正﹐擇其色澤相類。長短配合。近孫甫周所制爲最。

綴氄。扇上有細氄是綴也﹐其法利刀破羽管﹐以鶴鸛﹑大補﹐小補等種尾下氄毛綴之﹐風致可愛。

飾絨。扇成之後飾彩絨以章羽儀﹐有一扇一絨者﹐或二三絨者﹐絨色不一﹐隨扇淺深飾之。

品類

羽扇不一﹐品亦隨之輕重。鳳羽﹐孔雀見於古者﹐今不必盡有之﹐而湖地所用有古未聞者。卽一鳥而羽之命名不同﹐《湖錄》亦不詳品類﹐作此補之﹐庶采風於湖有考云。

鳳﹐《山海經》﹕「丹穴之山有鳥焉﹐狀如鶴五采而文。」《謝子戊辰鈔》﹕「漢武帝時李夫人初至﹐障鳳羽長生扇。」

丹鵲﹐王嘉《拾遺記》﹕「周昭王時塗修國獻丹鵲﹐雌雄各一﹐孟夏毛脫﹐聚鵲翅爲扇﹐一名遊飄﹐一名條翮﹐一名虧光﹐一名仄影。」

駕﹐《爾雅釋鳥》﹕「鳶烏醜﹐其飛也翔。」疏﹕「鳶﹐鴟也。」鴟烏之類。」傅玄《羽扇賦序》﹕「吳人取鳶鳥翼搖之﹐滅吳之後翕然貴重。」

雉﹐《廣雅》﹕「野雞﹐雉也。」《古今注》﹕「商髙宗有雉雊之徵﹐章服多用翟﹐故用雉尾扇。」

鶴﹐《詩疏》﹕「鶴多純白﹐亦有蒼色。」陸機《羽扇賦序》云「楚襄王會於章臺﹐宋玉﹐唐勒侍﹐皆操白鶴羽以爲扇。」又嵇含《羽扇賦序》云﹔「吳楚之士多執鶴翼以爲扇﹐𨿽曰出自南鄙﹐而可以遏陽隔暑。」

孔雀﹐《異物志》﹕「孔雀自背及尾皆作圓文﹐五色。」《博物志》﹕「孔雀尾多變色﹐或紅或黃﹐諭如雲霞﹐其色無定。」劉詢《嶺表錄異》﹕「交趾人多養孔雀﹐采金翠毛爲扇。」又《南史》﹕「婆利國出孔雀扇。」

鸛﹐《詩疏》﹕「鸛﹐雀也﹐似鴻而大。」

天鵝﹐陸遊《入蜀記》﹕「潛軍巷有水禽﹐雙浮江中﹐色白類鵝而大﹐楚人謂之天鵝。」李時珍《本艸》﹕「鵠大於雁﹐羽毛白澤﹐其翔極髙而善步﹐一名天鵝。」

紅鵝﹐《仙傳拾遺》﹕「山陰道士管霄霞求王羲之寫道徳經﹐舉紅鵝一雙相贈而去。」

鶖﹐《古今注》﹕「扶老﹐禿秋也﹐狀如鶴。」《吳都賦注》﹕「鶖如鷺而大﹐其毛辟水﹐丹陽﹑番陽皆有之。」《埤雅》﹕「鶖﹐性貪惡﹐今俗呼禿鶖。」劉楨《魯都賦》﹕「綠鷁蔥鶖。」鶖色蓋靑也。

鶿﹤上老下鳥﹥﹐《本艸》﹕「禿秋﹐一名鶿﹤上老下鳥﹥。」按制扇家呼「赤老」﹐蓋方言訛耳。

雕﹐師曠《禽經》﹕「竊玄曰雕。」

關雎﹐《毛詩傳》曰「雎鳩﹐王雎﹐鳥摯而有別。」《疏》郭璞曰「雕類。今江東呼之曰鶚﹐好在江邊沚中食魚。」陸璣《疏》云「雎鳩﹐大小如鴟﹐深目﹐目上骨露﹐幽州人謂之鷲。」而揚雄﹑許愼皆曰「白鷢﹐似鷹尾上白。」

淘河﹐張華《禽經注》﹕「鵜鶘﹐水鳥也﹐似鶚而大﹐一名淘河。」《山海經》作鶖胡。

鷹﹐《釋鳥》﹕「鷹﹐鷞鳩。」按制扇家云黑鷹毛制扇﹐多溫風而不傷腠理。

角鷹﹐《埤雅》﹕「鷹一名鷞鳩﹐一歲曰黃鷹﹐二歲曰鴘鷹﹐三歲曰靑鷹。」鴘﹐次赤也﹐頂有一角微起﹐今通謂之角鷹。

《通雅》﹕「頭有三角曰角鷹。」

鴕﹐《集韻》﹕「鴕鳥﹐似雉。」

白鷺﹐《詩疏》﹕「鷺﹐水鳥也。好而潔白﹐故謂之白鳥。齊魯之間謂之春鉏﹐遼東樂浪﹑吳揚人皆謂之白鷺。」《南史》﹕「張融弱冠有名﹐道士陸修靜以白鷺羽扇遺之﹐曰﹕『此旣異物﹐以奉異人。』」

靑莊﹐《本艸》﹕「信天緣﹐俗名靑翰﹐又名靑莊。」《事物紺珠》﹕「鶄﹤春鳥﹥似鷺而大﹐靑色。」

蚊母﹐《釋鳥》﹕「鷆﹐蟁母。」注﹕「似鳥鸔而大﹐黃白雜文﹐鳴如鴿聲﹐今江東呼爲蚊母。」《嶺表錄異》﹕「蚊母鳥﹐形如靑鶿﹐嘴大而長﹐於池塘捕魚而食﹐每叫一聲﹐則蚊蚋飛出其口﹐俗云采其翎爲扇可辟蚊子。」

靑雞﹐未詳。按﹕制扇家云羽色上黑下白。

大補﹐未詳。

小補﹐未詳。

大花尖﹐未詳。

小花尖﹐未詳。按﹕制扇家云大花尖卽大補﹐未脫毛以前名﹐旣脫毛以後名小補。小花尖卽小補也。脫毛易名﹐與大花尖同。皆一鳥而前後異名。

羅雞﹐未詳。

下夏﹐未詳﹐按﹕制扇家云雄者色白﹐雌者身靑頭白﹐扇品不貴。

牙靑﹐未詳。按﹕制扇家云與翠毛相似﹐當是鴉靑。

丁處鷹﹐未詳。按﹕制扇家云羽色花白者。

木通﹐未詳。按﹕制扇家云鷹類﹐似角鷹背無豪。蓋角鷹價重﹐木通價輕﹐故多以木通充角鷹。

按﹕以上各種羽毛﹐湖人采以制扇﹐或同物異名﹐或異物同名﹐各隨所產之地名之﹐未及徧考﹐存其名而已。扇名

湖俗扇名有以人名者﹐曰諸葛﹐形尖﹐用仙鶴﹑天鵝﹑雁﹑鷹﹑淘河爲之。以色名者﹐曰白團﹐形如蓮花﹐用鶴鸛﹑大補大翼下羽毛爲之。曰花團﹐以小補大翼下羽毛爲之。以羽名者﹐曰仙鶴﹐曰天鵝﹐曰關雎﹐曰角鷹﹐曰淘河﹐曰靑雞。淘河﹑靑雞二羽制扇有全面﹑半面﹐全面扇中有暈如月者﹐半面扇有半月暈者。曰雁團﹐曰鷹團﹐卽古人朱團遺意。扇品

鳳羽不得而制扇也﹐今以仙鶴爲角柄第一品﹐白團爲竹柄第一品﹐仙鶴以下諸葛﹑天鵝﹑關雎﹑角鷹﹐淘河﹑靑雞皆角柄﹐有四角﹑六角之別﹐惟仙鶴八角。放龍﹑白團以下﹐花團﹑雁團皆竹柄。角鷹相傳握之可退疹子﹐小兒臥時覆其體﹐治驚退熱﹐又奇品也。若雜墨色羽毛順披成扇﹐品不貴也。題辭

譜旣成錄﹐投贈之作於左﹐方其前人詠羽扇篇什﹐意欲會粹一冊﹐以資大雅譚柄﹐玆錄未暇及也。古衡山人陳樽

誰將一卷羽扇譜﹐譜出吳興美風土﹐張郎張郎眞好古。源流遠溯商髙宗﹐捃摭《爾雅》《詩國風》﹐制訪羽客何精工。靑黃碧綠五雜俎﹐大小花尖大小補﹐比戶春風好毛羽。春風一去秋風來﹐譜成出入常在懷﹐扇乎扇乎爾勿哀。錢唐黃模相圃

吳興團扇名天下﹐諸葛王雎不綺羅。淮海帆檣回羽客﹐春風門巷認金婆。問張公子尋常見﹐住白蘋洲一載過。邀我月湖同洗句﹐可憐桃葉舊時波。秀水蔣元龍春雨

一握回風落九天﹐白團如月影初圓。兪家見說金婆巷﹐不及張郎柄自鐫。

賦筆由來美傅嵇﹐蠅頭小楷手親題。姚萇雉尾憑誰譜﹐好事今余鄭茝畦。

月湖湖水淸且淪﹐十五女兒指生春。與郎裁就合歡島﹐洗出攕攕月色新。

八字湘東織錦紋﹐回環諷詠盡成文。惜無木葉亭臯句﹐書破苕溪一片雲。石帆山人吳熙

憔悴休歌團扇詞﹐鵝翎制就與君持。笑他五萬成何物﹐枉遣蒲葵競一時。染從鍾氏分纁緅﹐采向羽人課審摶。底用相思描比翼﹐招風便欲跨靑鸞。

按譜重翻花樣新﹐角巾野服稱閒身。一揮白鷺丰標在﹐可識張融是異人。蘭榭張宗本

輕明格樣最玲瓏﹐渲刷由來半女紅。似鶴逸人眞好事﹐箋疏一一譜回風。

比翼團團月樣圓﹐月湖湖水共澄鮮。一編寫盡秋閨思﹐持與多情莫浪捐。東谷張柯

合歡栽就散炎蒸﹐此後應教聲價增。花落菇城春晝永﹐風衣月手滿吳興。

幾年鼓棹水雲鄕﹐銘贊流傳歲月長。譜罷不須書六角﹐春風到處識張郎。雅山董鎭

太平風土譜吳興﹐羽扇翩翩獨擅能。夾岸桃花水閣裏﹐白團輝映月湖澄。

采徧翎毛二月時﹐女紅點綴勝蒲葵。漫緣比翼傷憔悴﹐珍重秋風好久持。

淸風滿握快摩挲﹐名士襟懷瀟灑多。仿佛右軍題墨重﹐不教門巷冷金婆。錢唐吳錫麒谷人

八寶妝

一撲鮮云﹐滿懷晴雪﹐展捲尙餘涼駐。曾訪金婆門巷遠﹐踏徧斜陽蕭路。歸來飛夢月湖﹐湖水明邊﹐梳翎重識螺鬟女。新是合歡時節﹐煩遮眉嫵。休羨比翼多情﹐最憐羽客﹐年年淮海催去。數歸信﹐道伊應準﹐怕歸自﹐西風來處。問多少﹐閒愁恁譜。畫圖縱隔秦鸞舞。有渺渺飛鴻﹐橫空寫出張家賦。﹝張九齡有《羽扇賦》。﹞云槎張應奎

休裂齊紈制合歡﹐擬從羽族借霜翰。臨風信有雙飛態﹐多少人將比翼看。

制溯塗修夙所聞﹐從今新譜獨輸君。蕺山六角如相仿﹐肯羨書成有右軍。

跋

張芑堂明經《羽扇譜》﹐三十載前卽耳其名﹐不知其尙未成書也。癸酉秋郵簡索之﹐時芑堂已嬰疾臥牀﹐繼卽捐綰﹐未獲報章。甲戌冬沍﹐年家子沈竹岑學博代爲札致哲嗣質民茂才﹐隨舉芑堂手稿排比校正﹐繕錄寄示﹐頹年暮齒﹐欣賞奇文﹐快何如之。書此志幸﹐且以見質民不忘先澤之心焉﹐乙亥中秋震澤楊復吉識。

