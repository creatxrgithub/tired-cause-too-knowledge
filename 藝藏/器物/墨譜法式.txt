

欽定四庫全書

子部九

提要

譜錄類一【器物之屬】墨譜法式

【臣】等謹案墨譜法式三卷宋李孝美撰孝美字伯自署趙郡人蓋沿唐俗稱郡望未知實籍何地其仕履亦未詳也前有紹聖乙亥馬涓序及李元膺序與通考所載合然二序皆稱墨譜而通考則題曰墨苑與序互異案書中出灰磨試二條注曰出墨苑則墨苑別爲一書通考誤矣上卷凡采松造窰發火取煙和制入灰出灰磨試八圖中卷凡祖氏奚庭珪李超李庭珪李承宴李文用李惟慶陳贇張遇盛氏柴珣宣道宣徳猛州貢墨順州貢墨及不知名氏十六家之式亦各繪面圖漫圖惟以奚庭珪李庭珪分爲二人且謂奚不如李逺甚與南唐書奚庭珪賜姓爲李之說大異未詳何據姑廣異聞下卷凡牛皮膠鹿角膠減膠冀公異仲將墨庭珪墨古墨油煙墨敍藥品膠十一法而牛皮膠有二法庭珪墨有二法古墨有三法油煙墨有六法實二十法其持論皆剖析毫芒具有精理自明以來油煙盛行松煙之制久絕孝美所論𨿽今人所不能用然古法古式借以得傳固博物者所當知矣

墨經

譜錄類一【器物之屬臣】等謹案墨經一卷舊載毛晉津逮祕書中題曰晁氏撰不著時代名字諸書引之亦但曰晁氏墨經考何防春渚紀聞云晁季一生平無他嗜獨見墨喜動眉宇其所制銘曰晁季一寄寂軒造者不減潘陳又稱其與賀方回張秉道康爲章皆能精究和膠之法其制皆如璧此書中論膠云有上等煤而膠不如法墨亦不佳如得膠法𨿽次煤而成善墨與所言精究和膠亦合疑爲晁季一作也然晁公武讀書後志但有董乘墨譜一卷而不及此書不應其從父之作公武不見是爲可疑考讀書志子部之敍稱九曰小說十曰天文歷算十一曰兵家十二曰類家十三曰雜藝十四曰醫書十五曰神仙十六曰釋書而今本所刋小說之後綴以王氏神仙傳葛洪神仙傳二種並不列神仙之標題以下卽別標釋書類是今本佚其子部五類類書一類適在所佚之中【案後志載墨譜於類書】其不載亦不足疑矣季一名貫之晁說之之兄弟行朱弁風月堂詩話稱其官一曰檢討一曰察院不知實終於何職其事迹亦無考云乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

墨譜法式原序

士大夫之好事者蓄圗畫書刻噐用之類必皆以傳之久者爲貴書畫至於漫蝕而不完噐用至於詭怪而難辧則寶而蔵之爲愈至而或者非之曰此世俗之人貴耳賤目者也道藝工巧無世無之何獨榮古而陋今乎是益不然大抵古人之惇重信實無所不用其極故其施之事物𨿽各述作不同然必要之盡善而後已其才不逮於盡善者有矣然非能傳之久者也傳者斷木爲棋梡革爲鞠亦皆有法棋鞠戱玩之用爾古人爲之猶且不茍而曰有法存焉況於不待爲戱玩者乎嘗考周官究其爲弓矢輪輿之類斬伐矯揉斵削之功筋角齒革羽毛之用必求之天時審之地气然後以工巧成之其言纚纚若煩而不可信然而聖人存之以爲書後世守之以爲經由是益知夫古人制作其用心如此所以可貴於後世者然也趙郡李伯集墨譜三卷曰圗曰式曰法其講貫品藻無不詳𨿽使未嘗畱意於其間者一觀其書而所得過半善辯者亦不能勝也其敍祖氏以下數十家類皆尊尙前軰而以後來者弗及豈特爲好古者也蓋伯之所集固嘗稽之舊聞而參以所試矣其制作之要已能自得其妙其品第去取信爲不誣非所謂貴耳而賤目者也𨿽然觀其用心於一物必臻其極如此則擴而充之蓋知其所學之必到也紹聖乙亥十一月二十日承議郎通判遂州軍州兼管內勸農事借緋馬涓序

又序

予友李伯以其所次墨譜寄予云予平生無所好顧獨好墨聞人有善墨求觀之不逺千里凡得古墨近百品森然如斷圭破璧膚理堅細擊之有聲試之其光如漆念世人不能盡見其久而遂不傳也乃存其形制而書工之姓名於其上又嘗親至魯山從竈工野人講問爲墨之法如伐松取煤品膠用藥揉劑入灰之類纎悉畢具有言所不能載者則見之圗畫欲使天下皆知爲墨之法而從事於其間庶幾有如古人者出焉凡爲書三卷書成久而未有敍文願求重於君以行乎世予讀之而笑曰嗟乎如伯其可謂好事也哉夫墨几案間一閒澹物也世人徒以簡牘所資蓋不可少其亦無足甚好者而伯汲汲焉如有聲色臭味酷好而力求之忘其身之勞也其用心不亦異乎旣自以爲可好因謂天下之人皆與已同欲推其所好者共之其又難哉此書之出如昌歜戎菽不惟同好者少其又且笑之以伯嗜好之癖也𨿽然亦安知無君子用是以知伯者昔嵇叔夜好鍜王武子好騎阮遙集好蠟屐此其於人之賢不肖非有所損益也而載在史冊爲千古之美談夫君子之觀人不必於其大者得其平居言笑之餘以及其所玩好而足以窺見其所存此三物初若無足言而世有鑽李核障錢簏者則其淸濁何如也將見百世之下好事者得墨譜而嘆焉因以知伯好尙而想見其人則其風流逺矣豈止行於一時也哉東平李元膺敍

欽定四庫全書

墨譜法式卷上

宋李孝美撰

圗

采松

造窰

發火

取煤

和制

入灰

出灰

磨試

采松

右采松之肥潤者截作小枝削去簽刺懼其先成白灰隨煙而入則煤不醇美

造窰

右造窰用板各長九尺闊尺餘每兩板對倚相次全用泥封合窰梢一角爲突【蓋以髙下角突大小約二寸徑合如窰病燃火有礙及出煙不快卽開突斟酌修治事訖復閉之】窰心地面上亦有出气眼【直通突外以備出气】其窰至十二步陡低一邊畱取煤小門一邊用石板對倚爲巷至六步爲大巷又漸小一步爲拍巷又五步節次低小爲小巷又半步爲燕口【只開二寸髙五寸】大堂下安臺臺下鑿兩小池【一池以備積灰一池以浸小掃箒以備掃灰】

發火

發火要活不用多然然死灰多則墨不黑也庭珪墨所以妙正緣此此造法第一闗也大韶云造墨何須火力堅火微煙重自然姸

右窰相並三四眼畱一二眼爲減火每以松三兩枝細細髮火及六七分將殘者於別眼然之應有灰落卽以濕箒掃入池中無使也【別眼皆取常煤】

取煤

煤貴陳宿隔旬日尢佳又一種栢煤出終南蒲大韶多用之李欣父子用之尢妙栢煤薄取最不易

右燒煤自發火止於十日不窰冷令人開巷邊小門而入以扇子取分前後中爲三等惟後者最優【墨苑云突之末者爲上】中者次前者又其次故窰梢懸板者謂之茸頭揉殺卽名珠子他無以加也

和制

入膠水等分復用眞煙發之遲二日入套板俟稍幹微火薫五七刻冷後加明膠佳蒲大韶和制與李氏異見宣靖錄方

右用好醇煤幹以細絹簁於缸中簁去艸芥不可露簁慮飛散也【或用宻羅上下各以紙爲袋簁之亦佳】每和入膠物拌捜至勻下鉄臼中寜幹勿濕三萬杵多多益善不得過二月九月溫時敗臭寒則難幹潼溶見風日解碎重不得過三兩寜小不大【出齊民要術韋誕墨法】

入灰

不入灰性澡不可久用多則色白此尢難事

右用好柴炭灰相半篩細按平以紙襯放墨再以紙覆布灰令宻大約五六日可出矣亦有不用灰池於宻室中作棚去地三尺置箔於上籍之用糠【麥稻皆可】無害於成獨兗州陳氏世世用之

出灰

微火薰一晝夜細擊之其滓自落廷珪法不同見後

右墨出灰池以防辮之掛梁間【無近墻邊墻墨曲】幹用水刷令平淨再以黃蠟滑石出光有堅致者至佳收貯以紗嚢懸透風處【出墨苑】

磨試

用舊紫石妍新水不著力磨二刻試佳磨重則劑易剝色澤不勻是蒲墨用栢煙尢不堪重宣和試墨方甚備今采摘其說

右硏墨要涼涼則生光不可熱熱則生沫蓋忌其硏急則墨熱也李陽冰云用則旋硏無令停久久則塵埃相污膠力隳亡如泥鈍不任下筆矣【出墨苑】

墨譜法式卷上

欽定四庫全書

墨譜法式卷中

宋李孝美撰

式

祖氏

奚庭珪

李超【庭珪承晏文用惟慶】

陳贇

張遇

盛氏

柴珣

宣道

猛州貢墨

順州貢墨

不知名氏

右祖氏易水人故以濟土爲號年載已逺罕有存者

右奚庭珪墨二品一面曰逺煙香墨漫曰從前奚庭珪其一面有特龍漫曰供使奚庭珪祖記墨皆狹薄輕脆多斷折枝其精觕不及李庭珪逺甚安敢望超也

右李超墨有二品其面或有特龍者或有新安香墨者其漫曰歙州李超造一止曰李超其號𨿽異亦互有精觕精者其堅如玉其文如犀寫千幅紙不耗三分墨苑載徐常侍云嘗得李超墨一挺與弟鍇共用十年乃盡磨處邊際有刄可以割紙自後用李氏墨無及者以此知超精意爲之者庭珪不及也

﹤子部﹐譜錄類﹐器物之屬﹐墨譜法式﹐卷中﹥

右李庭珪大墨有二品其一面曰歙州李庭珪墨漫有特龍其一面曰歙州李庭珪造漫有雙脊特龍小墨有握子者上止有一香字其丰肌膩理光澤如漆又有小餅子面有蟠龍四角有供禦香墨字漫止有一歙字前四品無粗者非法之至精曷能臻於此哉

﹤子部﹐譜錄類﹐器物之屬﹐墨譜法式﹐卷中﹥﹤子部﹐譜錄類﹐器物之屬﹐墨譜法式﹐卷中﹥

右李惟慶惟慶推超庭珪爲特嘉承晏文用次之惟慶小挺子優於大墨可亞庭珪也

﹤子部﹐譜錄類﹐器物之屬﹐墨譜法式﹐卷中﹥

右張遇大墨有二品一曰易水供堂墨一曰易水進貢墨其漫皆有張遇字又有圓墨二品面皆有蟠龍四角有供禦香墨字其漫一曰射香張遇一曰龍腦張遇或雲宮中畫眉墨不知何代所貢也

右陳贇世傳不多與張遇等

﹤子部﹐譜錄類﹐器物之屬﹐墨譜法式﹐卷中﹥

右盛氏五品

﹤子部﹐譜錄類﹐器物之屬﹐墨譜法式﹐卷中﹥

右宣道宣徳不知何許人其形制俱類庭珪疑歙州人也

﹤子部﹐譜錄類﹐器物之屬﹐墨譜法式﹐卷中﹥

右新羅大墨二品一曰猛州貢墨一曰順州貢墨率長挺堅輕如革又有小墨二品形制實厚光澤可愛校其精觕大不及也

右一品不知何郡誰氏所制形制闊厚紋如靴皮蹙縮然面漫有字不類今書約其文面曰龍射文房祕寶漫曰細煤煙黑龍迹其色澤如新羅外有朱君徳耿徳眞及兗州諸陳墨世多收之皆少精而多觕故其形制此所不錄

墨譜法式卷中

欽定四庫全書

墨譜法式卷下

宋李孝美撰

法

膠【二】

鹿角膠【一】魚膠【一】

減膠【一】

冀公墨

仲將墨【一】

庭珪墨【二】古墨【三】

油煙墨【六】

敍藥【一】

品膠【一】

膠

煮膠要用二月三月九月十月餘月則不成【熱卽不凝無以作餅寒卽凍瘃合膠不粘】以沙牛皮或水牛皮水浸四五日令極液淨洗濯無令有泥不須削毛【削毛費功打膠無益】片割著釜中【惟欲舊釡大而不渝者釡新則燒令皮著底釡小費著火釡渝令膠色黑】凡水皆得煮然醎苦之水膠乃更勝長作匕匕頭鐡刃時時徹底攪之勿令著底【匕頭不施鐵刃𨿽攪不徹底不徹底則焦焦則膠惡是以尢須數數攪之】水少更添常使滂沛經宿晬時勿令絕火皮爛熟以已瀝汁看末後一珠微有粘勢膠便熟矣以初挹所濾去滓穢防淨幹盆中【挹時勿停火火停沸定則皮膏汁下挹不得也】淳熟汁盡更添水煮之攪如初法熟後挹取看皮垂盡著釜燋黑無復粘勢乃棄去之膠盆向滿舁著空靜屋中仰頭令凝【蓋則气變成水令膠解離】淩旦合席上脫所凝膠口濕細綫以割之其近盆防土惡之處不中用者割去少許然後十字折破之又中斷爲段較薄割作餅惟末上膠皮如粥膜者爲最近盆之上者次之末下者不佳卽苯膠也先於庭中豎槌施三重密箔令免狗防於最下箔上布置膠餅其上兩重爲作防涼並扞霜露【膠餅𨿽凝水汁未盡見日卽消霜露霑濡復難漧燥】旦起至食時捲去上箔令膠見日【淩旦气寒不畏消釋霜露之潤見日卽幹】食後還復舒箔爲防雨卽納敞屋之下則不須重箔四五日浥浥時防穿膠餅懸而日曝極幹乃納屋內懸紙籠之【以防靑蠅塵上之污】夏中𨿽軟相俟至八月秋涼時日中曝之還復堅好【出齊民要術】

同前

水牛皮不以多少生去肉並毛根洗浸極淨入大鍋慢火煮三兩日令皮極爛如水耗旋添濕水鍋內有粥面爲度漸減火不添水傾在盆內濾取淸汁不住手攪至濕【務要出盡熱气】凝以綫割之【並如前法】

鹿角膠

大鹿角十斤截成二寸河水浸一月洗淨入大鍋添水五斗黃膠四兩同煮常令沸水耗卽添湯【勿入冷水】日夜熬至二防方去鹿角折濾極淨去滓再入小鍋用炭火熬至成貯磁噐中凝卽切作片子於通風處放漧

魚膠

鯉魚鱗不計多少水浸一日洗令極淨以無油鍋內添水用慢火煮一伏時俟鱗爛濾去滓再滓稀稠得所澄取淸者俟凝勒作片子或傾在半竹筒內頓風處俟幹收

減膠

鰾半斤膠一斤同以冷水浸一伏時先將鰾用筍葉裹定系水煮百餘沸去筍葉乘熱入【臼頭令溫】急至爛次入浸者膠及豬膽汁一盞藤黃一分同至稀勻得所就臼放凝取出勒作片子放漧

冀公墨

松煙二兩丁香麝香漧漆各少許以膠水捜作挺火煙上薰之一月可使

仲將墨【蕭子良答王僧防書云仲將之墨一防如漆】

醇煙一斤以上以膠五兩【溫庭筠云五兩新膠幹輕入用出墨苑】浸梣皮汁中不可下雞子白去黃五顆亦以朱砂【墨苑作眞珠按本艸丹砂作末名眞硃陶隠居云眞珠卽今朱砂也珠字恐是傳寫之繆】一兩麝香一兩別治細篩都合稠【余見和制圖其次他法準此】

庭珪墨

牛角胎三兩洗淨細剉以水一斗浸七日皂角三挺煮一日澄取淸汁三斤入梔子仁黃蘗秦皮蘇木各一兩白檀半兩酸橊皮一枚再浸三日入鍋煮三五沸取汁一斤入魚膠二兩半浸一宿重湯熬熟入碌末半錢同濾過和煤一斤

同前

藥汁一斤入減膠三兩浸一宿重湯煮化令熟綿濾和煤一斤乘熱捜勻

古墨

紫艸秦皮皂角蘓木牛角胎酸石橊皮各一兩細剉用淸水煎取汁一斤濾過入膠六兩靑黛半兩同熬勻化再濾過煤一斤於淨盆內逐旋入膠捜勻

同前

秦皮蘓木各二錢甘松藿香酸石橊皮半兩煎汁一斤六兩浸鹿角膠二兩半重湯煮耗一二分用厚綿濾過和煤一斤四兩更入熟漆一兩

同前

酸石橊皮秦皮牛角胎各三兩黃蘗二兩五倍子巴豆各一兩頴靑半兩碌一分皂角三挺並剉細入水二斗浸一兩宿入鍋慢煮至七八升去滓折濾淨汁再熬至三升厚綿濾過取淨汁一斤傾大椀內入豬膽汁半盞鹿角膠五兩重湯化熬令沫散不住手攪再以綿濾煤一斤捜和勻更入細硏藤黃生龍腦各一錢

油煙墨

桐油二十斤大麄椀十餘只以麻合燈心旋旋入油八分上以瓦盆蓋之看煙煤厚薄於無風淨屋內以雞羽掃取此二十斤可出煤一斤秦皮二兩巴豆黃蘗各一兩梔子仁甘松香陵零香各半兩皂角五挺細槌碎以水五升浸一宿次日於銀石噐內慢火煮至耗半濾去滓秤取一斤入膠四兩再熬化盡退火放冷經宿旋旋入煤捜勻

同前

淸油麻子油瀝靑作末各一斤先將二油調勻以大碗一隻中心安麻花防著旋旋摻入瀝靑用大新盆蓋之周回以瓦子襯起令透气薫取以翎子掃之毎煤四兩用潁川梳頭膠一兩先以秦皮水煎取濃汁四兩並膠再熬勻化捜煤

同前

淸油一斤瀝靑一斤先以紫艸二莖燈心十莖共作一束可長三寸於一大椀膠定傾油在內掘一地穴子埋定露椀唇兩指合以新盆【三五斗大】用塼子三腳襯起著艸至夜掃之酸石橊皮胡桃靑皮各二枚呵梨勒一分靑黛半兩皂角三挺並碎之以水二斗煮及一斗以綿濾取汁一斤入膠四兩再熬不住攪沫散和煤一斤【煤少再依前法燒取】

同前

麻子油二斤掘地坑子開三吵道置一大椀傾油在內以麻花作心合以新盆不襯起勿令透气每一斤油可取煤九錢紫艸巴豆秦皮黃蘗等分以水煎取濃汁放冷浸膠軟木臼內杵如稀糊量煤和之

同前

麻子油瀝靑相半慢火煉勻以紫艸細茸三莖燈心五莖麻皮纒定齊截作三寸長用釘腳挿定置椀底傾油在內撅一地坑約深五寸徑七寸三面開吵道各長尺餘闊四五寸近坑闊一寸塼泥蓋了納去坑口五寸安油碗坑內以半塼襯定吵口須近椀下勿令風吹著椀唇坑上合新瓦罐一隻於口邊開三寸口子要看火卻用濕紙封合底上開透作圓口子徑一寸半其上以次相乘至七八隻逐只只於底上開放口子自下漸大惟末上者只畱三分小眼子勿閉合令出煤气毎罐唇亦用濕紙封了著油盡從上罐掃煤入袋牛角胎酸石橊皮秦皮各三兩艸烏頭紫艸巴豆呵梨勒各半兩細剉一處用水三斤浸五七日慢火熬耗一半濾去滓入膠五兩化勻和煤一斤

同前

以大麻子油沃糯米半碗彊碎剪燈心堆其上燃爲燈置一地坑子中用一瓦鉢微穿透其底覆其熖上取煙煤重硏過以石噐中煎者皂角膏並硏過者糯米膏入龍腦麝香秦皮末和之

敍藥

秦皮【解膠益色一名梣皮一名石檀陶隱居云俗謂之焚槻皮以水漬之和墨書色不脫齊民要術云江南焚雞木也溫庭筠書云韋曜名方卽永雞木】藤黃雞子淸生漆牛角胎【至堅】豬膽鯉魚膽【至黑而澤】甘松藿香零陵香白檀丁香龍腦麝香【碎膠煤气歐陽通每書其墨必古松之煙末以射香方下筆】地楡虎杖捲栢五倍子丹參黃連黃蘆紫艸郁金茜根黑豆百藥煎蘓木胡桃靑皮艸烏頭牡丹皮棠梨葉呵梨勒【助色段成式書云棠梨所染滋節多方梨勒共和周遮無濕】皂角【除濕气】梔子仁靑黛【去膠色】黃蘗【硏無聲】川烏頭【膠力不勁】酸石橊皮【硯中遲散】巴豆【增肥多則損光】碌【如黒色則敗膠】朱砂【益色李白酬張司縣歌上黨碧松煙夷陵丹砂蘭麝凝珍墨精光乃可掇】烏賊魚腹中墨【諸法未見入用陶隠居云烏賊腹中有墨今作好墨用之】

品膠

一魚膠【惟番禺者佳】二減膠三梳頭【潁川膠山子是也】四鹿角膠【墨藪云凡書必取蘆山之松煙岱郡之鹿角膠十年之上彊如石者妙墨譜云祖氏墨必以鹿角膠煎膏和之】五阿膠【鄆膠有兩等一牛皮一烏驢皮和墨必以牛皮者爲勝】六膠【作將兾公墨法惟有好膠號爲精制取堅而有色也】

墨譜法式卷下

