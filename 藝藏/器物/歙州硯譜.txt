

○采發第一

婺源硯。在唐開元中﹐獵人葉氏逐獸至長城裏﹐見疊石如城壘狀﹐瑩潔可愛﹐因攜以歸﹐刋粗成硯﹐溫潤大過端溪。後數世﹐葉氏諸孫持以與令。令愛之﹐訪得匠手斵爲硯﹐由是山下始傳。至南唐﹐元宗精意翰墨﹐歙守又獻硯並斲硯工李少微﹐國主嘉之﹐擢爲硯官﹐今﹝令﹖﹞石工周全師之﹐爾後匠者增益頗多。今全最髙年﹐能道昔時事﹐並召少微孫明﹝今家濟源﹞。訪僞誥不獲﹐傳多如此。今山下葉氏繁息幾數百戶﹐乃獵者之孫。

○石坑第二

羅紋山﹐亦曰芙蓉溪。硯坑十餘處﹐蔓延百餘里﹐皆山前後沿溪所生﹐溪水中殊無石。好事者相傳﹐多雲﹕「水中石又見」。蘇易簡《硯譜》云「歙州龍尾山石﹐亦端溪之亞。」訪於彼俗﹐𨿽有龍尾山﹐而山實無石﹐蓋好事者取其美名以吒於世。今次其石品與地坑之名如後﹕

眉子坑﹕在羅紋山﹐開元中發﹐屬程於地。從溪下至取石處九丈五尺﹐其闊二丈六尺﹐深一丈三尺。坑皆無土相雜。

羅紋裏山坑﹕在羅紋山後﹐李氏時發。今廢五十餘年﹐名色未詳。

羅紋坑﹕在眉子坑之東﹐李氏時發。地向屬王仁髙﹐今絕籍﹔爲硯戶戴義八人共請之﹐歳輸山稅三十金。自山下至取石處計七十五丈﹐闊十八丈﹐深十五丈三尺。石藏土中﹐今土深三四丈乃至石也。見石處謂之「寨頭」也。

水舷坑﹕在眉子坑外﹐臨溪﹐冬水涸時方可取﹐春夏不可得。發地丈餘乃至石﹐率多金花眉子。地屬程於。

水蕨坑﹕在羅紋山西北﹐地屬王十五。景佑中發﹐今廢四十年。自水舷至坑五丈五尺﹐闊一丈三尺﹐穿籠取之。久廢不可得﹐蓋石工不知攻取法。石理如浪紋。

溪頭坑﹕又曰主持山。在羅紋山金星坑之北約二三里﹐廢已二十年﹐不取其石。金星率多虛慢焉。

葉九山坑﹕在溪頭坑之西約一里﹐不取已三十年。有眉子石﹐紋麤慢﹐與溪頭相次也。

羅紋金星坑﹕在羅紋山西北﹐自羅紋坑相去四十五丈。今廢不取﹐蓋工用多﹐所得少也。

驢坑﹕在縣之西北七十里﹐屬詹觀。景佑中曹平爲令時取之﹐後王君玉爲守又取之﹐近嘉佑中刁璆爲尉又取之。其石有靑緑暈也。

濟源坑﹕在縣之正北﹐凡三坑並列。

曰碧裏坑﹕在山上﹐色理靑瑩。及半里有水步石﹑大雨點白暈。次十里入裏山﹐石靑細﹐有金紋花暈﹐厥狀不常。

洞靈巖﹕在縣西北一百二十里﹐三洞相連。石產巖之左右無定處﹐材璞至少而瑕脈多﹐或有絕病。瑩淨者可擬端溪之品﹐而石理燥慢。

浙石﹕屬衢州開化縣﹐俗謂之「玳瑁石」。其紋正如玳瑁﹐傍視則有波紋者。可爲碑材﹑帛碪﹑柱礎之類﹐至易得。

○攻取第三

凡取石先具牲醪祝版﹐擇日齋戒﹐至山下設神位十餘於壇墠之上﹐祝訖發之。若稍褻慢﹐必有蜂蠆虫蟒﹐毒物傷人之患立出。蓋山川神物所擁護祕惜﹐尢不欲廣傳人間﹐所得不過百十枚卽竭矣。又當再祝之﹐前後被囓死者十餘人﹐今皆預祝饗也﹐冀其陰助﹐不得不愛重之。

○品目第四

眉子石。其紋七種﹕

金星地眉子﹔對眉子﹔短眉子﹔長眉子﹔簇眉子﹔闊眉子﹔金眉子。

外山羅紋。其紋十三種﹕

麤羅紋﹔細羅紋﹔古犀羅紋﹔角浪羅紋﹔金星羅紋﹔松紋羅紋﹔石心羅紋﹔金暈羅紋﹔絞絲羅紋﹔刷絲羅紋﹔倒理羅紋﹔烏釘羅紋﹔卵石羅紋。

裏山羅紋。一等﹕

金星疎慢。

金星。其紋三種﹕

葵花﹔金暈﹔金星。

驢坑。一等﹕

靑色緑暈。

洞靈巖﹕紫石大小者如肝色。今產孚梁縣﹐巖嶺處處有其匠者。或琢爲茶甌﹐淩冬不可用也。

浙石。一等﹕

紋如玳瑁斑。

水舷金紋。厥狀十種﹕

金紋如長壽僊人者﹔靑斑金紋如鶴舞者﹔金紋如雙鴛鴦者﹔金紋如斗者﹔金紋如枯槎僊人者﹔如金雲气者﹔眉如臥蠶者﹔如雙魚蹲鴟者﹔金紋如湖中寒鴈者﹔如金壺缾者。余常見之。

○修斵第五

硯斵初成﹐先以蠟塗內外﹐蓋與石相益須借此﹐則溫潤光潔可愛﹐於石殊無損而便於洗濯﹐不惹墨漬。初便以生薑汁塗研處﹐卽著墨。今人多不知此﹐云是瑕病。以墨蠟蓋滅痕璺﹐又云不發墨光。始初磨墨兼帶少蠟﹐滯暗墨色故也﹐使三五度則無此病矣。又出墨色者便使益好多漬難愛護﹐欲著手气﹐必成痕迹﹐故人多用蠟蓋﹐免此患也。硯須每日洗浣﹐去其積墨敗水﹐則墨光瑩澤也。

○名狀第六

端樣。舍人樣。都官樣。玉堂樣。月樣。方月樣。龍眼樣。圭樣。方龍眼樣。瓜樣。方葫蘆樣。八角辟雍樣。方辟雍樣。馬蹄樣。新月樣。鏊樣。眉心樣。石心樣。瓢樣。天池樣。科斗樣。銀鋌樣。蓮葉樣。人面樣。球頭樣。寶缾樣。笏頭樣。風字樣。古錢樣。外方裏圓筒硯樣。蟾蜍樣。辟雍樣。方玉堂樣。尹氏樣。蝦■﹝虫麻﹞樣。犀牛樣。鸚鵡樣。琴樣。龜樣。

已上並擇取樣制古雅者繪之於圗﹐餘數名𨿽多種﹐狀樣都俗也﹐不取。

○石病第七

雞腳﹕如麻石黯色﹐類雞腳印行迹。烏肫﹕有痕如木葉﹐若肉中之脞也。隔路﹕如墨痕﹐如蚓迹行路。浪痕﹕偏﹝徧﹖﹞纒如細帛紋﹐其色或淺或深墨色。贅子﹕若烏豆狀﹐隠起礙手﹐靸藏於石中﹐或開之乃有大璺。搭綫﹕斜紋若硯斷。硬綫﹕有起處隠手﹐名工亦不能礪平也。斷紋﹕有紋兩不相著。石上有微塵孔者﹐乃石之膚也。黃爛者﹐土中石皮也。

○道路第八

自歙州大路一百八十里至西坑口﹐入山三十里至羅紋山﹐皆山谷大林莽﹐盤屈鳥道也。自婺源縣大路三十里過溪皆大嶺﹐重復九十里至羅紋山下。自州至濟源口一百九十里﹐入小路七十里至濟源。自縣至濟口八十里﹐入小路七十里至濟源。

○匠手第九

縣城﹐三姓﹑四家﹑一十一人﹕

劉大﹐名福誠﹔第三﹔第四﹔第五﹔第六。周四﹐名全﹐年七十﹔周二﹐名進誠﹔周小四﹔周三﹐名進昌。劉二﹐無官名。朱三﹐名明。

靈屬裏﹐一姓﹑三家﹑六人﹕

戴二﹐名義和﹔第三﹔第五﹔第六。戴大﹐名文宗。戴四﹐名義誠。

大容裏濟口﹐三姓﹑四人﹕

方七﹐名守宗﹔男﹐慶子。胡三﹐名嵩興。汪大﹐號汪王二。

○攻器第十

箕畚。銃鐵。大小錘。長短鑿。鋼屑。鐓頭。鴉觜鋤。木■﹝木欣﹞。

大宋治平丙午歲重九日

