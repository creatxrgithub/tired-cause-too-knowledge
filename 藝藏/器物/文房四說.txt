《文房四說》﹝宋﹞蔡襄撰

文房四說﹝一作雜評﹞

新作無池研﹐龍尾石羅紋﹑金星如玉者﹐佳。筆﹐諸葛髙﹑許頔皆奇物。紙﹐澄心堂有存者﹐殊絕品也。墨﹐有李庭珪﹑承晏﹐易水張遇亦爲獨步。四物文房推先﹐好事者所宜畱意散卓﹐筆心長﹐特佳耳。

硯﹐端溪無星石﹑龍尾﹐水心緑紺如玉石﹐二物入用﹐余不足道也。墨﹐李庭珪爲第一﹐庭寛﹑承晏次之﹐張遇易水次之﹐陳朗又次之。不獨造作有法﹐松煙自異﹐當辧是也。

紙﹐李王澄心堂爲第一﹐其物出江南池﹑歙二郡﹐今世不復作精品﹔蜀箋不堪久﹐自餘皆非佳物也。筆﹐用毫爲難。近宣州諸葛髙造鼠須散卓及長心筆﹐絕佳﹔常州許頔所造二品﹐亦不減之。然其運動隨手無滯﹐各是一家﹐不可一體而論之也。

歙州績溪紙乃澄心堂遺物﹐惟有新也﹐鮮明過之。今世紙多出南方﹐如烏田﹑古田﹑由拳﹑溫州﹑惠州﹐皆知名﹔擬之績溪﹐曾不得及其門墻耳。婺源石硯有羅文﹑金星﹑蛾眉﹑角浪﹑松文﹑豆斑之類﹐其要在堅宻溫潤﹕天將陰雨﹐水脈自生﹐至可磨墨﹐斯可寶者。黃山松煤至精者﹐造墨可比李庭珪﹔然匠者多貧﹐人於以求利﹐故不逮也。近有道人﹐自能燒煙﹐遣令就黃山取煤﹐必得佳者。歙州此三物奇絕﹐惟好事以厚資可致之﹔若臨以官勢﹐莫能至也。李隩下於績溪而優於由拳﹐與烏田相埒﹔循州藤紙微精細而差黃﹔他處以竹筋﹐不足道。房用之筆果可用﹐鋒齊勁健﹔今世筆﹐例皆鋒長難使﹐比至鋒銳少損﹐已禿不中使矣。

余收歙州父子四世五人墨﹕超自易水來江南﹐爲歙人﹐超之子庭珪﹐珪弟庭寛﹐寛子承晏﹐晏子文用。用之後﹐墨無傳焉﹔有孫惟慶﹐今爲墨務官。李氏墨﹐超始知名﹐珪﹝或爲邽﹞與寛最精好﹐承晏而下﹐不能用家法﹐無足取者。世之好奇者多借庭珪姓名﹐模仿形制以造之﹔有至好者﹐苟非素蓄之家﹐不能辧之。偹條數等﹐傳諸雅尙之士﹔或有未見﹐他日續其後。

墨貴老久而膠盡也﹐故以古爲稱。世以歙州李庭珪爲第一﹐易水張遇爲第二。珪復有二品﹐龍之雙脊者爲上﹐一脊次之。遇亦二品﹐易水貢墨爲上﹐供堂次之。近世兗州陳朗亦爲精。庭珪弟庭寛﹑子承晏﹑晏子文用﹐皆能世業﹐然差不逮也。近輙絕無有也。按﹕子上脫寬字。或寬上庭字亦作寬。

世有王君﹐得墨易水張遇﹑歙州李庭珪﹑庭寛﹑承晏﹑文用﹐又有柴珣﹑朱君徳小墨﹐皆唐末五代以來知名者。然人間少得之﹐皆出上方﹐或有得者﹐是爲家寶也。

李庭珪墨爲天下第一品﹐祥符﹑治昭應用爲染飾﹐今人間所有﹐皆其時餘物也。其族庭寛﹑寛之子﹑文用亦造墨﹐較之其祖﹐莫能及也。過睢陽﹐倅車李侯言有庭寛墨﹐遂得之。李氏墨﹐余得其三世者﹐可謂富矣。

新安所作墨甚佳﹐然其名印以庭﹐爲廷非是﹔又肌理不細﹐椎練不熟﹐使墨工得一見之﹐爲語其未至﹐必能少進其蓻。南方蒸濕﹐古墨尙覺有潤﹐況其新者﹐宜以漆匣宻藏之﹐入秋冬間可用耳。

欲求李庭珪墨﹐終難得。或庭寛﹑承晏﹑文用﹐皆其家法﹐易水張遇亦爲精好﹔然庭珪圎墨﹐殊未覩矣。

近得歙煙﹐令造墨﹐便有李庭珪風采﹐不爲浮光﹐乃知木性隨其地土所異。予嘗有辧﹐信不誣矣﹗

昔年洛下爲畱守推官﹐事宋公﹐見遺李庭珪墨。自爾書笥中稍或益之﹐漸至知墨。墨之說尢爲精微﹐唐彥猷殊通此理。沈立之見示﹕盤溪木瓶﹐置水則碧色﹐宜墨。予按﹕「《廣韻》樊摫﹐木可以漬水。」蓋聲之誤也。「造墨多用秦皮」﹐亦此類。今日微雨差涼﹐盡出硯墨以觀之﹐京居少暇﹐被疾在告﹐因及之。按﹕摫當作槻。又﹐廣韻應是集韻。蔡襄誤記。《集韻。支韻》﹕「槻﹐樊槻﹐木皮水漬和墨﹐書色不脫。」

唐彥猷作紅絲石硯﹐自第爲天下第一﹐黜端巗而下之。論者深愛端巗﹐莫肯從其說。予嘗求其所以勝之理﹐曰﹕墨﹐黒物也﹐施於紫石則昧曖不明﹐在黃紅自現其色﹐一也﹔研墨如漆石﹐有脂脈助墨光﹐二也﹔硯必用水﹐𨿽先飲之﹐何研之差﹐故爲天下第一。東州可謂多奇石﹐紅絲﹑黒角﹑黃玉﹑褐色凢四種﹐皆可作硯﹐而黒角尢精出於近日﹐極有佳趣﹐端巗﹑龍尾不得獨步於當世。其理然耶﹗

東州可謂多奇石﹐自紅絲出﹐其後有鵲金﹑黒玉硯﹐最爲佳物。新得黃玉硯﹐正如蒸栗。續又有紫金硯﹐其餘紅斑﹑黒斑﹐不堪作硯﹐造茶器亦大好﹐其下州郡未見如此奇石也。東州固多奇石﹐始得紅絲硯﹐後又得黒角硯﹑黃玉硯﹐今得褐石硯。黒角石尢精好﹐如紅斑﹑黒斑可作茶器而不堪爲硯﹐如﹝闕﹞州豆斑﹑靑角﹐不足道也。向者但知有端巖﹑龍尾﹐求之不巳﹐遂極品類﹐僕之所好有異於人乎﹖靑州石末硯受墨而費筆﹐龍尾石得墨遲而久不燥﹐羅文石起墨過龍尾﹐端溪龍窟巖紫石又次之﹐古瓦類石未。過此﹐無足議也。按﹕蒸栗疑當作蒸粟。石未當依上作石末。

蜀箋惟白色而厚者爲佳。今上方有故時貢者﹐實可愛也。近歲利在薄而易售﹐以是絕不佳此物﹐乃可惜耳。常州彊武賢造粉箋殊精﹐𨿽未爲奇物﹐然於當今好事﹐亦難得耳。雲母粉不利人目﹐用者宜審之。吾嘗禁所部不得輙用竹紙﹐至於獄訟未決而案牘巳零落﹐況可存之逺久哉。

附錄﹕

硯記

端州崔生之才﹐居端嵓側。家蓄石工百人﹐歲入硯千數﹐十年無可崔意者。一旦﹐工者於後嵓百丈坑剖石﹐得紫龍卵﹐其里人來觀者持羊酒賀。造成硯﹐長尺﹐廣減十之四﹔厚重寛平﹐開匣粹潤﹐若有徳君子﹔上下眼各四﹐當中暈七﹐裏又有文﹔表裏無有纎瑕﹐微近手則潤澤可劘墨矣。崔抱硯輙忘寢食者﹐久之﹔念奇寶不可私藏﹐其誰當之﹖不逺千里﹐授使者以來遺。予齋戒發封﹐諏吉日﹐以澄心堂紙﹑李庭珪墨﹑諸葛髙鼠須筆爲之記。皇佑癸已十二月二十八日。﹝四庫全書﹖集部﹖別集類﹖端明集卷三十四﹞

墨辧

曾君視余墨一丸﹐其面文曰「新安上色香墨」﹐幕﹝音闕漫﹞曰「歙州李庭珪」﹐肌理光膩﹐與今之李庭珪墨形模不類也。其名字不同﹝邽珪不同﹞﹐形制復異﹐謂之眞珪墨﹐其可乎﹖然李超與其子庭珪﹐唐末自易水度江至歙州﹐地多美松﹐因而畱居﹐遂以墨名。家本姓奚﹐江南賜姓李氏。超墨世不復傳﹐某嘗侍仁宗羣玉宴﹐輙賜得之。其面文「新安香墨」﹐其幕「歙州李超造」﹐與今所視形制切相類也。予謂﹕超與珪始至新安﹐各出姓名﹐尙用珪字﹔超死而珪業益精﹐面有龍文而其名亦用邽者﹐乃知名字不同﹐形制有異者﹐作之有先後也。或曰「何以決知之﹖」曰「類其父超也﹔蓄藏於中數十百年﹕非僞效也。」予旣辧之﹐而墨遂歸我家。墨哉﹗可無恨矣。書其說以贈曾君﹐或墨之思﹐攬予說可以少解。嘉佑八年癸卯九月二十八日記。﹝四庫全書﹖集部﹖別集類﹖端明集卷三十四﹞注﹕幕﹝音闕漫﹞。按﹕所缺字爲刪塗字﹐實不爲缺。蓋原或作「音同漫」﹐後知幕卽漫耳﹐無勞借音﹐故刪塗同字﹐直爲音漫﹔後人不知﹐以塗處爲缺字﹐遂注爲音闕漫。《漢書﹖西域傳第六十六上》﹕「以金銀爲錢﹐文爲騎馬﹐幕爲人面。」顏注﹕張晏曰「錢文面作騎馬形﹐漫面作人面目也。」如淳曰「幕音漫。」師古曰「幕卽漫耳﹐無勞借音。今所呼幕皮者﹐亦謂其平而無文也。」

蔡忠惠集三十六卷﹝江蘇巡撫采進本﹞

宋蔡襄撰。襄有《茶錄》﹐已著錄。《宋史﹖藝文志》載襄集六十卷﹐奏議十卷﹔《文獻通考》則作十七卷﹐多寡懸殊﹐不應如是。疑《通考》以奏議十卷合於集六十卷﹐總爲七十卷﹐而傳刻訛舛﹐倒其文爲十七也。然其初本﹐世不甚傳。乾道四年﹐王十朋出知泉州﹐巳求其本而不得﹐後屬知興化軍鍾離松訪得其書﹐重編爲三十六卷﹐與教授蔣邕校正鋟板﹐乃復行於世。陳振孫《書錄解題》惟載十朋三十六卷之本﹐與史不符﹐蓋以此也。元代板復散佚﹐明人皆未覩全帙。閩謝肇淛嘗從葉向髙入祕閣檢尋﹐亦僅有目無書。萬曆中﹐莆田盧廷選始得鈔本於豫章兪氏﹐於是禦史陳一元刻於南昌﹐析爲四十卷﹔興化府知府蔡善繼復刻於郡署﹐仍爲三十六卷﹐而附以徐■﹝火勃﹞所輯別紀十卷。然盧本錯雜少緒﹐陳蔡二本均未及銓次。其後﹐里人宋玨重爲編定而不及全刻﹐僅刻其詩集以行。雍正甲寅﹐襄裔孫廷魁又裒次重刻﹐是爲今本。觀十朋《序》稱﹐所編凡古律詩三百七十首﹐奏議六十四首﹐雜文五百八十四首﹐則巳合奏議於集中﹔又稱嘗於張唐英《仁英政要》見所作《四賢一不肖》詩﹐而集中不載﹐乃補置於卷首﹔又稱奏議之切直舊所不載者﹐並編之﹕則十朋頗有所增益﹐巳非初本之舊。今本不以《四賢一不肖》詩弁首﹐又非十朋之舊﹔然據目錄末徐居敬跋﹐則此本僅古今體詩從宋玨本﹔更其舊﹐第其餘﹐惟刪除十五卷﹑十九卷內重見之《請用韓琦﹑範仲淹奏》一篇而巳﹐則與十朋舊本亦無大異同也。襄於仁宗朝﹐危言讜論﹐持正不撓﹐一時號爲名臣。不但以書法名一世﹐其詩文亦光明磊落﹐如其爲人。惟其爲祕閣校勘時﹐以《四賢一不肖》詩得名﹐《宋史》載之本傳﹐以爲美談。今考﹐其時範仲淹以言事去國﹐余靖論救之﹐尹洙亦上書請與同貶﹐歐陽修又移書責司諫髙若訥﹐均坐譴貶謫。襄時爲祕閣校勘﹐因作是詩﹐至刋刻模印﹐爲遼使所鬻。夫一人去國﹐眾人嘩然而爭之﹐章疏交於上﹐諷刺作於下﹐此其意𨿽出於公﹐而其迹巳近於黨﹐北宋門戶之禍﹐實從此胚胎。且宋代之制﹐𨿽小臣亦得上書﹔襄旣以朝廷賞罰爲不公﹐何難稽首靑蒲﹐正言悟主﹖乃僅作爲歌詩﹐使萬口流傳﹐貽侮鄰國﹐於事理尢爲不宜。襄平生著作確有可傳﹐惟此五篇﹐不可爲訓。歐陽修作襄墓志﹐削此一事不書﹐其自編《居士集》亦削去與髙司諫書不載﹐豈非晚年客气漸平﹐知其過當歟﹖王十朋續收入集﹐殆非襄志。讀是集者﹐固當分別觀之﹐未可循聲而和也。

