鼎錄梁虞荔

提要鼎錄

提要

《鼎錄》一卷﹐舊本題梁虞荔撰。考《陳書列傳》﹐荔字山披﹐會稽余姚人。釋褐爲梁西中郎行參軍﹐遷中書舍人。侯景亂﹐歸鄕裏。陳初召爲太子中庶子﹐領大著作﹐東陽揚州二州大中正。贈侍中﹐謚曰徳。是荔當爲陳人。稱梁者誤也。其書不見於本傳﹐《唐志》始著錄。然檢書中載有陳宣帝於太極殿鑄鼎之文﹐荔卒於陳文帝天嘉二年﹐下距臨海王光大二年宣帝嗣位時﹐首尾七年﹐安得預稱謚號﹖其爲後人所攙入無疑。又卷首序文乃紀夏鼎應在黃帝條後﹐亦必無識者以原書無序﹐移掇其文﹐蓋流傳旣久﹐屢經竄亂﹐眞僞已不可辧﹐特以其舊帙存之耳。又按晁公武《讀書志》別出吳協《鼎錄》一條﹐《通考》與此書兩收之﹐然其書他無所見。疑吳字近虞﹐協字近荔﹐傳寫舛訛﹐因而誤分爲二也。

鼎錄

昔虞夏之盛﹐逺方皆至。使九牧貢九金﹐鑄九鼎於荊山之下﹐於昆吾氏之墟﹑白若甘攙之地﹐圗其山川奇怪百物而爲之備。使人知神姦不逢其害﹐以定其祥。鼎成﹐三足而方﹐不炊而自沸﹐不舉而自蔵﹐不遷而自行。九鼎旣成﹐定之國都。桀有亂徳﹐鼎遷於殷。載祀六百﹐殷紂暴虐﹐鼎遷於周。成王定鼎於郟鄏﹐卜世三十﹐卜年七百﹐天所命也。及顯王姬徳大衰﹐鼎淪入泗水。秦始皇之初﹐見於彭城﹐大發徒出之﹐不能得焉。

金華山皇帝作一鼎﹐髙一丈三尺﹐大如十石甕。像龍騰雲﹐百神螭獸滿其中。文曰「眞金作鼎﹐百神率服。」復篆書三足。

漢孝景帝鑄一鼎﹐名曰「食鼎」。髙二尺﹐銅金銀雜爲之。形若瓦甑﹐無足。中元六年﹐造其文曰「五熟是滋﹐君王膳之。」小篆書。

武帝登泰山﹐鑄一鼎﹐髙四尺﹐銅銀爲之。其形如甕﹐有三足。太始四年﹐造其文曰「登於泰山﹐萬壽無疆。四海寜謐﹐神鼎傳芳。」大篆書。

元鼎元年﹐汾陰得寶鼎﹐卽吾丘壽王所識之鼎。髙一丈二尺﹐受十二石﹐雜金銀銅錫爲之。四面蛟龍﹐兩耳能鳴﹐三足馬蹄﹐刻山云奇怪之象﹐紀靈圖未然之狀。其文曰「壽考天地﹐百祥臻侍。山伏其靈﹐海伏其異。」此銘在底下﹐又別有銘﹐或浮﹐或沈﹐皆古文復篆。此上古之鑄造也﹐總有九枚。

昭帝元平元年於藍田覆車山鑄一鼎﹐髙三尺﹐受五斗。刻其文曰「宜君王﹐和四方。調滋味﹐去腥傷。」小篆書﹐三足。

廢帝賀以天鳳六年登位﹐廢爲海昏侯﹐鑄一小鼎貯酒。其形若甕﹐四足﹐受二斗。其文曰「長滿上。」小篆書。

宣帝甘露元年於華山仙掌鑄一鼎﹐髙五尺﹐受四斗。擬承甘露﹐刻其文曰「萬國伏﹐貽長久。鑄神鼎﹐承天酒。」三足﹐小篆書。又建章宮銅人﹐生毛以爲美祥﹐作一金鼎埋之本宮。

元帝初元二年鑄一鼎﹐大如甕﹐無足。其文曰「黃帝膳鼎。」小篆書。

成帝綏和元年匈奴平﹐鑄一鼎。其文曰「寇盜平﹐黃河淸。」八分書﹐三足﹐髙五尺六寸。

哀帝元壽元年鑄一鼎貯酒﹐髙四尺﹐三足。其文曰「羣臣元日用醴鼎。」小篆書。

平帝元始五年鑄一鼎﹐受二斗。其文曰「藥鼎。」三足﹐八分書。

王莽建國元年鑄一大鼎﹐髙一丈。其文曰「建國鼎。」莽自書埋之漸臺。又作一鼎﹐其文曰「君臣之鼎。」並小篆書﹐三足。

後漢光武建元元年鑄一鼎﹐其文曰「定天下﹐萬物伏。」小篆書﹐三足﹐髙九尺。

明帝永平十年鑄一鼎於洛水﹐髙六尺。其文曰「蛟龍伏。」大篆書﹐三足。又鑄一鼎於谷水﹐髙五尺。其文曰「谷洛。」小篆書﹐四足。

章帝元和二年於北嶽鑄一鼎﹐髙四尺﹐無足。其文曰「鎭地鼎。」小篆書。

安帝延光四年鑄一鼎於少室山﹐其文曰「承露鼎。」小篆書﹐四足。

順帝永建六年鑄一鼎於伊水﹐名曰「魚鼎」髙四尺﹐三足。

靈帝嘉平元年鑄一大鼎﹐埋之鴻都門。其文曰「儒鼎。」古書﹐三足。

漢官儀曰﹕開陽門夜直樓上帝因作一鼎﹐其文曰「柱鼎。」一足﹐如馬蹄。

蜀先主章武二年於漢川鑄一鼎﹐名曰「克漢鼎」。埋之丙穴中﹐八分書﹐三足。又鑄一鼎沈於永安水中﹐紀行軍奇變。又於成都武擔山埋一鼎﹐名曰「受禪鼎」。又埋一鼎於劍口山﹐名曰「劍山鼎」。並小篆書﹐皆武侯迹。又﹐時龍見武陽之水九日﹐因鑄一鼎像龍形﹐沈水中。

蜀章武三年﹐先主作二鼎﹐一與魯王﹐文曰「富貴昌﹐宜侯王。」一與梁王﹐文曰「大吉祥﹐宜公王。」並古隸書﹐髙二尺。

魏武帝鑄一鼎於白鹿山﹐髙一丈﹐紀徵伐戰陣之能。古文篆書﹐四足。更作鼎於太子﹐名曰「孝鼎」﹐畫刻古來孝子姓名﹐小篆書。

文帝黃初元年鑄受禪鼎﹐其文曰「受祚鼎。」小篆書。

明帝太和六年鑄一鼎﹐三足﹐名曰「萬壽鼎」。小篆書。

吳孫權黃武元年於彭蠡水沈一鼎﹐其文曰「百神助﹐陽侯伏。」三足﹐大篆書。又獵於樊山﹐見一姥問﹕「得何獸﹖」答曰「得一豹。」曰「何不截尾﹖」遂爲姥立廟﹐並作一鼎﹐文曰「豹尾鼎。」

孫亮建興元年於武昌鑄一鼎﹐其文曰「鎭山鼎。」小篆書﹐三足。

孫皓鑄一鼎於蔣山﹐紀吳之歷數﹐八分書。

晉懷帝永嘉六年鑄一鼎﹐沈於瓜步江中﹐無文字﹐鼎似龜形。

宋主劉裕晉永初三年從秦中還﹐紀功鑄一鼎於九江﹐其文曰「沸秦洛﹐伏大漢。」古篆書。

宋文帝得鰕魚﹐遂作一鼎﹐其文曰「鰕魚。」四足。

順帝升明元年﹐有人於宮亭湖得一鼎﹐上有古文「洵漠」二字。

齊髙祖諱道成﹐於齋中池內見龍﹐聞簫鼓音﹐遂埋一鼎。其文曰「龍鼎。」眞書﹐三足。

梁武帝大通元年於蔣山埋一鼎﹐文曰「大通。」眞書。又鑄一鼎﹐書老子五千言沈之九江中。並蕭子云書。又天監二年﹐安丰得一角靈龜﹐武帝遂作一鼎投得龜處。

陳武帝卽位﹐鑄一鼎﹐文曰「元勲鼎。」沈於淛江。

陳宣帝於太極殿中鑄一鼎﹐文曰「忠烈常﹐侍丁初。」正書。太公於渭水得玉璜﹐鑄一鼎﹐刻其文曰「璜鼎。」

秦丞相樗裏子作一鼎﹐文曰「智囊獨足。」古文大篆書。

荀況在嵩溪作一鼎﹐大如五石甕﹐表裏皆紀兵法﹐大篆書﹐四足。

張儀伐蜀﹐鑄一鼎﹐髙三尺﹐文曰「定蜀。」大篆書。

李斯爲丞相﹐鑄一鼎﹐其文曰「上丞相鼎。」埋於上蔡東門。

蕭何爲丞相﹐鑄一鼎﹐大如三石甕﹐自表已功。其文曰「紀功鼎。」亦是何自作署書體﹐四足。

張陵在雲臺山得仙﹐作一鼎﹐寫丹經埋於雲臺山下。

車千秋爲丞相﹐鑄一鼎﹐文曰「車丞相鼎。」八分書。

司馬遷字子長﹐南遊探禹穴﹐作一鼎﹐而小記年月日埋之秦望山。

黃霸爲潁川守﹐神雀集﹐遂刻鼎記之。

孔光拜丞相﹐鑄一鼎﹐文曰「丞相博山侯。」大篆書。

王商爲單於所畏﹐遂令鑄一鼎﹐刻記其功以勸功臣。

楊震爲太尉﹐作一鼎﹐其文曰「太尉鼎。」古隸書。

胡廣鑄一鼎﹐其文曰「孝子鼎。」八分書。

陳太丘鑄一鼎﹐藏於陘山。

王允字子師﹐郭林宗見而器之﹐允自鑄一鼎曰「千里」﹐八分書。

王仲子爲大司徒﹐鑄一鼎﹐其文曰「司徒鼎。」大篆書。

王朗爲司空﹐鑄一鼎﹐其文曰「司空鼎。」復篆書。

董卓爲太師﹐鑄一鼎﹐其文曰「太師鼎。」古隸書。

蔡伯喈爲侍中﹐封髙陽侯﹐作一鼎記漢家歷數﹐邕自書藏於泰山。

諸葛亮殺王雙﹐還定軍山﹐作一鼎埋於漢川。其文曰「定軍鼎。」又作「八陣鼎」沈之永安水中﹐皆大篆書。又於玄武郡金山作二鼎﹐一大一小﹐並無文。時亮行軍﹐見此山勢似有王者﹐故鎭之。

鍾繇﹐魏文帝賜「五熟鼎」。

吳顧邕鑄一鼎﹐文曰「顧元凱之鼎。」八分書﹐三足。

陸遜破劉備軍﹐鑄一鼎紀功﹐其文曰「破備鼎。」

孔愉獲龜﹐放之﹐遂作一鼎﹐刻其文曰「孔敬康鼎。」沈之於水。

張衡制地動圗﹐記之於鼎﹐沈於西鄂水中。

王羲之於九江作「書鼎」﹐髙五尺﹐四面周匝書徧刻之﹐沈於水中﹐眞隸書。

