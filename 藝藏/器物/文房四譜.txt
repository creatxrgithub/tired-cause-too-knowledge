欽定四庫全書

子部九

文房四譜

譜錄類一

器物之屬

提要

﹝臣﹞等謹案文房四譜五卷宋蘇易簡撰易簡字太簡梓州銅山人太平興國五年進士累官參知政事以禮部侍郎出知鄧州移陳州卒事迹具宋史本傳易簡所作續翰林誌洪遵收入翰苑羣書中已別著錄是編集古今筆硯紙墨原委本末及其故實繼以辭賦詩文合爲一書前載徐鉉序末有雍熙三年九月自序謂因閱書祕府集成此譜蓋亦類書之體也其搜采頗爲詳博如梁元帝忠臣傳顧野王輿地誌等書今皆久亡惟藉此以獲見其略其它徵引亦多宋以前舊籍足以廣典據而資博聞凡筆譜二卷硯紙墨譜各一卷而以筆格水滴附焉當時甚重其書至藏於祕閣尢袤遂初堂書目作文房四寶譜又有續文房四寶譜此止題文房四譜與宋史本傳相同蓋後人嫌其不雅刪去一字也

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀●文房四譜序

聖入之道天下之務充格上下綿亙古今究之無倪酌之不竭是以君子學然後知不足也然則士之處世名旣成身旣泰猶復孜孜於討論者蓋亦鮮矣昔魏武帝獨嘆於朱伯業今復見於武功蘇君矣君始以世家文行貢名春官天子臨軒考第首冠羣彥出入數載翺翔靑雲彩衣朱紱光暎裏閈其美至矣而其學益勤不矜老成以此爲樂退食之室圖書在焉筆硯紙墨余無長物以爲此四者爲學所資不可斯須而闕者也由是討其根源紀其故實參以古今之變繼之賦頌之作各從其類次而譜之有條不紊旣精且博士有能精此四者載籍其焉往哉愚亦好學者也覽此書而珍之故爲文冠篇以示來者徐鉉

●欽定四庫全書

文房四譜卷一

﹝宋﹞蘇易簡撰

○筆譜上【附筆格】

一之敍事

二之造

三之筆勢

四之雜說

△一之敍事

上古結繩而治後世聖人易之以書契蓋依類象形始謂之文形聲相益故謂之字孔子曰誰能出不由戶揚雄曰孰有書不由筆茍非書則天地之心形聲之發又何由而出哉是故知筆有大功於世也

釋名曰筆述也謂述事而言之又成公綏曰筆者畢也謂能畢舉萬物之形而序自然之情也又墨藪云筆者意也意到卽筆到焉又吳謂之不律燕謂之弗秦謂之筆也又許愼說文云楚謂之聿聿字從帇一乂帇音支涉反帇手手之捷巧也故從又從巾秦謂之筆從聿竹

郭璞云蜀人謂筆爲不律𨿽曰蒙恬制筆而周公作爾雅授成王而已云簡謂之札不律謂之筆或謂之點又尙書中候云玄龜負圖出周公援筆以時文寫之曲禮云史載筆詩云靜女其孌貽我彤管又夫子絕筆於獲麟莊子云舐筆和墨是知古筆其來久矣又慮古之筆不論以竹以毛以木但能染墨成字卽呼之爲筆也昔蒙恬之作秦筆也柘木爲管以鹿毛爲柱羊毛爲被所以蒼毫非謂兔毫竹管也見崔豹古今注秦之時並吞六國滅前代之美故蒙恬獨稱於時【又史記云始皇令恬與太子扶蘓築長城恬令取中山兔毛造筆令判案也】

西京雜記云漢制天子筆以錯寶爲跗【音夫】毛皆以秋兔之毫官師路扈爲之又以雜寶爲匣廁以玉璧翠羽皆直百金

又漢書云尙書令僕射丞相郎官月給大筆一雙篆題云北宮工作

又傅玄云漢末一筆之柙雕以黃金飾以和璧綴以隋珠文以翡翠非文犀之楨必象齒之管丰狐之柱秋兔之翰用之者必被珠繡之衣踐雕玉之履

王子年拾遺云張華造【一作進】博物志成晉武賜麟角筆管此遼西國所獻也

孝經援神契云孔子制作孝經使七十二子向北辰磬折使曾子抱河洛事北向孔子簪縹筆衣絳單衣向北辰而拜

王羲之筆經云有人以緑沈漆竹管及鏤管見遺錄之多年斯亦可愛玩詎必金寶雕琢然後爲貴乎

崔豹古今注云今士大夫簪筆佩劍言文武之道備也晉蔡洪赴洛中人問曰吳中舊姓何如答曰吳府君聖朝之盛佐明時之俊乂朱永長理物之宏徳淸選之髙望嚴仲弼九臯之鳴鶴空谷之白駒顧彥先八音之琴瑟五色之龍章張伯威歲寒之茂松幽夜之逸光陸士龍鴻鵠之徘徊懸皷之待槌此諸君以洪筆爲鋤耒以紙札爲良田以玄墨爲稼穡以義理爲丰年【出劉氏小說又出語林】

文士傳云成公綏口不能談而有劇問以筆答之見其深智

吳闞澤爲人傭書以供紙筆

世說王羲之得用筆法於白雲先生先生遺之鼠須筆

又云鍾繇張芝皆用鼠須筆魏曺公聞吳與劉先主荊州方書不覺筆墜地【何晏亦同司馬宣王欲誅曺爽呼何晏作奏曰宜上卿名晏驚失筆於地】

晉王珣字符琳夣人以大筆如椽與之人說曰君當有大手筆事後孝武哀策謚文皆珣所艸

漢書張安世持橐簪筆事孝武數十年以備顧問可謂忠謹矣

梁書紀少瑜字幼瑒嘗夣陸倕以一束靑鏤管筆授之云我以此猶可用卿自擇其善者其文因此遂進

梁鄭灼家貧好學抄義疏以日繼夜筆毫盡必削而用之

隋劉行本累遷掌朝下大夫周代故事天子臨軒掌朝又云是王東亭典筆硯持至禦座則承禦大夫取以進之及行本爲掌朝將進筆於帝承禦復欲取之行本抗聲曰筆不可得帝驚視問之行本曰臣聞設官分職各有司存臣旣不得佩承禦刀承禦亦焉能取臣筆帝曰然因令二司各行所職

栁公權爲司封員外郎穆宗問曰筆何以盡善對曰用筆在心心正則筆正上攺容知其筆諫

景龍文館集雲中宗令諸學士入甘露殿其北壁列書架架上其書學士等略見新序說苑鹽鐵潛夫等論架前有銀硯一碧鏤牙管十銀函盛紙數十種揚子法言云孰有書不由筆言不由舌吾見天常爲帝王之筆舌也

論衡曰智能之人須三寸之舌一尺之筆然後能自通也

曹褒字叔通常慕叔孫通爲漢禮儀夜則沈思寢則懷鉛筆行則誦文書當其念至忽忘所之

韓詩外傳曰趙簡子有臣曰周捨立於門下三日三夜簡子問其故對曰臣願爲諤諤之臣墨筆執牘從君之後伺君過而書之

梁元帝爲湘東王時好文學著書常記錄忠臣義士及文章之美者筆有三品或金銀雕飾或用斑竹爲管忠孝全者用金管書之徳行精粹者用銀管書之文章贍逸者以斑竹管書之故湘東之譽播於江表

東宮舊事皇太子初拜給漆筆四枝銅博山筆牀一副

司馬相如作文把筆嚙之似魚含毫

歐陽通詢之子善書瘦怯於父常自矜能書必以象牙犀角爲管貍毛爲心覆以秋毫松煙爲墨末以麝香紙必須用緊薄白滑者乃書之蓋自重也

栁惲嘗賦詩未就以筆捶琴坐客以筯和之惲驚其哀韻乃制爲雅音後傳擊琴自筆捶之始也

史記相如爲天子遊獵之賦賦成武帝許尙書給其筆札

又漢獻帝令荀悅爲漢紀三十篇詔尙書給筆札

江淹夣得五色筆由是文藻日新後有人稱郭璞取之君子避三端其一曰文士之筆端

漢班超常爲官傭書久勞苦乃投筆曰大丈夫當效傅介子張騫立功異域以取封侯焉能久事筆硯

陸云與兄士衡書曰君苗毎常見兄文思欲焚筆硯

魏明帝見殿中侍禦史簪白筆側階而立問曰此何官也辛毗對曰禦史簮筆書過以記陛下不依古法者今者直備官眊筆耳

左思爲三都賦門庭藩混必置筆硯十稔方成

薛宣令人納薪以炙筆硯

又魚豢魏略曰顏斐字文林爲河東太守課人輸租車便置薪兩束爲寒炙筆硯風化大行

禰衡爲鸚鵡賦於黃射座上【祖之子】筆不停綴又阮瑀援筆艸檄立成曺公索筆求攺卒無下筆處

揚雄毎天下上計孝亷會者雄卽把三寸弱翰賫油素四尺以問其異語

史記西門豹爲鄴令投巫於水復投三老乃簪筆磬折向河而立以待良久

崔豹古今注云牛亨問彤管何也答曰彤赤漆耳史官載事故以赤管言以赤心記事也

曺公欲令十吏就蔡琰寫書姬曰妾聞男女禮不親授乞給紙筆一月眞艸惟命於是繕寫送之文無遺誤

王粲才髙辯論應機屬文舉筆便成鍾繇王朗各爲魏卿相至於朝廷奏議皆閣筆不敢措手

袁子正書云尙書以六百石爲名佩契刀嚢執版右簪筆焉

僧智永學書舊筆頭盈數石自後瘞之目爲退筆冢【見筆勢中】

孔子世家云孔子在位聽訟文辭可以與人共者不獨有也至於修春秋筆則筆削則削子夏之徒不能贊一辭

薛宣爲陳畱下至財用筆硯皆爲設方略利用必令省費也

王充好理實閉門潛思戶牖墻壁各置刀筆著論衡八十五篇二十餘萬言

謝承後漢書云楊璇字機平平零陵賊爲荊州刺史趙凱橫奏檻車徵之仍奪其筆硯乃嚙臂出血以薄中白毛筆染血以書帛上具陳破賊之形勢及言爲凱所誣以付子弟詣闕自訟詔原之

王隱晉書陳壽卒洛陽令張泓遣吏賫紙筆就壽門下寫三國誌

謝莊傳云時宋世祖出行夜還勑開門莊居守曰伏須神筆乃敢開門

王僧虔傳云齊孝武欲擅書名僧虔不敢顯迹常用掘筆書以此見容

孔雅圭上表曰聖照玄覽斷自天筆

庾廙字幼簡侍中袁彖雅慕之贈鹿角書格蜯硯象牙筆管

陶弘景字通明年四五歲常以荻爲筆畫灰中學書遂爲善隸

範岫字懋賓濟陽考城人每居常以亷潔著稱爲晉陵太守𨿽牙管一雙猶以爲費

太公陰謀筆之書曰毫毛茂茂陷水可脫陷文不活

蔡邕與梁相復惠善墨良筆下工所無重惟天恩厚施期於終始【工一作土】

徐廣車服儀制曰古者貴賤皆執笏縉紳之士者縉笏而垂紳帶也有事則書之故常簪筆今之白筆是其遺像

禮云史載筆士載言注云謂從於會同各持其職以待事也筆謂書具之屬

典略雲路粹字文蔚少學於蔡邕爲丞相軍謀祭酒曺操令作狀奏孔融融誅之後人觀粹所作無不嘉其才而忌其筆

△二之造

韋仲將筆墨方先以鐵梳梳兔毫及靑羊毛去其穢毛訖各別用梳掌痛正毫齊鋒端各作扁極令勻調平好用衣靑羊毫羊毫去兔毫頭下二分許然後合扁捲令極固痛頡訖以所正靑羊毫中截用衣筆中心名爲筆柱或曰墨池承墨復用靑毫外如作柱法使心齊亦使平均痛頡內管中寧心小不宜大此筆之要

王羲之筆經曰廣志會獻云諸郡獻兔毫出鴻都門惟有趙國毫中用世人咸云兔毫無優劣筆手有巧拙意謂趙國平原廣澤無雜艸木惟有細艸是以兔肥肥則毫長而鋭此則良筆也凡作筆須用秋兔秋兔者仲秋取毫也所以然者孟秋去夏近其毫焦而嫩季秋去冬近則其毫脆而禿惟八月寒暑調和毫乃中用其夾脊上有兩行毛此毫尢佳其脇際扶疏乃其次耳采毫竟以紙裹石灰汁微火上煮令薄沸所以去其膩也先用人髮杪數十莖雜靑羊毛並兔毳【凡兔毛長而勁者曰毫短而弱者曰毳】

裁令齊平以麻紙裹柱根令治【用以麻紙者欲其體實得水不脹】次取上毫薄薄布柱上令柱不見然後安之惟須精擇去其倒毛毛杪合鋒令長九分管修二握須圓正方可後世人或爲削管故筆輕重不同所以筆多偏掘者以一邊偏重故也自不畱心加意無以詳其至此筆成合蒸之令熟三■﹝豆斗﹞米餌須以繩穿管懸之水器上一宿然後可用世傳鍾繇張芝皆用鼠須筆鋒端勁彊有鋒鋩余未之信夫秋兔爲用從心任手鼠須甚難得且爲用未必能佳蓋好事者之說耳昔人或以琉璃象牙爲筆管麗飾則有之然筆須輕便重則躓矣近有人以綠沈漆管及鏤管見遺錄之多年斯亦可愛玩詎必金寶雕琢然後爲貴也余嘗自爲筆甚可用謝安石庾稚恭每就我求之靳而不與

博物志云有獸緣木文似豹名虎僕毛可以取爲筆嶺外尢少兔人多以雞雉尾作筆亦妙故嶺外人書札多體弱然其筆亦利其餘至水漧墨緊之後鬈然如蠆焉所以嶺表記云嶺外旣無兔有郡牧得兔毫令匠人作之匠者醉因失之惶懼乃以巳須制上甚善詰之工以實對郡牧乃令一戶必輸人須或不能逮輙責其直宣城之筆𨿽管答至妙而佳者亦少大約供進或達寮爲之則稍工又或以鹿之細毛爲之者故晉王隱筆銘云豈其作筆必兔之毫調利難禿亦有鹿毛蓋江表亦少兔也往往商賈賫其皮南渡以取利今江南民間使者則皆以山羊毛焉蜀中亦有用羊毛筆者往往亦不下兔毫也

今有以金銀爲泥書佛道書者其筆毫才可數百莖濡金泥之後則鋒重澀而有力也

淮南王萬畢術曰取桐燭與栢木及蠟俱內筩中百日以爲筆畫酒自分矣△三之筆勢【能書附】

老子曰鑿戶牖以爲室當其無有室之用夫四譜之作其用者在於書而已矣故筆勢一篇附之

眞誥曰三皇之世演八會之文爲龍鳯之章雲篆之迹以爲頒形梵書分破二道壤眞從易配別分支乃爲六十四種之書又眞誥曰三君手迹楊君書最工不今不古能大能細大較𨿽效郤愔筆法力兼二王而名不顯者當以地微兼爲二王所抑【祿書學楊而字體勁利】

又云八會書文章之祖也夫書通用墨者何蓋文章屬陰自陰顯於陽也

又云神僊之書乃靈筆眞手也

時人咸云兔毫無優劣筆手有巧拙

今之飛白書者多以竹筆尢不佳宜用相思樹皮棼其末而漆其柄可隨字大小作五七枚妙往往一筆書一字滿一八尺屏風者

墨藪云王逸少筆勢圖無取崇山絕仭中兔毛八九月收之取其筆頭長一寸管長五寸鋒齊腰彊者妙

今之小學者言筆有四句訣云心柱硬覆毛薄尖似錐齊似鑿

歐陽通自重其書必以象牙犀角爲管貍毛爲心覆以秋毫【見敍事中】

秦蒙恬爲筆以狐貍爲心兔毛爲副【見博物志】

蜀中出石鼠毛可以爲筆其名■﹝畯﹐鼠代田﹞

李陽冰筆法訣云夫筆大小硬軟長短或紙絹心散卓等卽各從人所好用作之法匠須良哲物料精詳入墨之時則毫副諸毛勿令斜曲每因用了則洗濯收藏惟己自持勿傳他手至於時展其書興來不過百字更有執捉之勢用筆緊慢卽出於當人理無確定矣

王羲之筆勢論云凡欲書時先幹研墨安著水中研墨須調不得生用生用則浸漬慢澀點筆之法只可豆許大濕不宜大點橫畫之法不得緩緩卽不緊豎牽之法不得急宜卓把筆管筆頭先行筆管須卓豎傍則曲也輕健妙眞書之法也艸行之法卽任意也

乂云初學書時不得盡其形勢先想成字意在筆前一徧正其手腳二徧須得形勢三徧須少似本四徧加其遒潤五徧加其拽拔須俟筆滑不得計其徧數又云手穏爲本分間布白上下齊平得其體勢大者促之令小小者放之令大自然寛狹得所不失其儀又云書法點之法如大石當衢或如蹲鴟或如瓜子或如科斗落手之法峩峩若長松之倚溪立人之法如鳥存桂上

又云一點失如美人之無一目一畫失如壯士之無一肱

吳沈友少好學時人以友有三妙一舌妙二力妙三筆妙

趙壹非艸書曰十日一筆月數丸墨領袖如皂唇齒皆黑也

王羲之與謝安書曰復與君此眞艸所得極爲不少而筆至惡殊不稱意

蔡伯喈入嵩山學書於石室內得素書八角垂芒頗欲似篆伯喈得之不食三日惟大叫歡喜

鍾繇見蔡邕筆法於韋誕自搥三日胸盡靑因嘔血魏太祖以五靈丹救之得活繇求之不與及誕死繇令人盜掘其墓而得之故知多力丰筋者聖無力無筋者病其後消息而用之由是更妙臨死啟囊授其子會繇能三色書然其最妙者八分

筆陣圖云夫紙者陣也筆者刀矟也墨者鍪甲也水硯者城池也心意者將軍也本領者副將也結構者謀略也揚筆之次吉凶之兆也出入者號令也屈折者殺戮也

右軍云弱紙彊筆彊紙弱筆彊者弱之弱者彊之

又云艸書欲緩前急後斯至訣也

又云古謂之塡書今之勤字也

墨藪云凡書多肉微骨者謂之墨豬

又云凡筆乃文翰之將軍也直宜持重

又云凡書必使心忘於筆手忘於書心手遺情書不妄想要在求之不得考之卽彰

王逸少先少學於衛夫人自謂大能又渡江北遊名山見李斯曺喜書又之許見鍾繇梁鵠書又重之又入洛見蔡邕石經張詠華嶽碑始知衛夫人書徒費年月耳遂兼眾家習之特妙

衛夫人見王羲之書語太常王策曰此兒必見用筆訣也妾近見其書有老成之智因流涕曰子必蔽吾書名【晉安帝時北郊祭文命更寫之工人削之羲之筆已入七分】

虞世南筆髓云夫書須手腕輕虛夫未觧書則曰一點一畫皆求像本也乃自取拙見豈是書耶太緩則無筋太急則無骨側管則鈍慢則肉多豎筆則鋒直漧枯則勢露宜麄而不銳細而不壯長者不爲有餘短者不爲不足

又云夫筆長短不過五六寸搦管不過三寸眞一行二艸三宜指實掌虛

王方慶於太宗時上其十一代祖導十代祖洽九代祖珣八代祖曇七代祖僧綽六代祖仲寶五代祖騫髙祖規曾祖裒九代三從伯祖晉中書令獻之已下書共十卷上令中書舍人崔融爲寶章集敍其事以賜舉朝爲榮

貞觀六年正月八日令整理禦府古今法書鍾王等眞迹得一千五百一十卷

漢元始中徵天下小學

張融善艸書自善其能帝曰卿殊有骨力但恨無二王之法答曰臣亦恨二王無臣之法

陳武帝論蕭子云書曰筆力駿勁心手相應巧踰杜恕美過崔晏當與元帝爭驅並先其相賞如此

齊髙帝爲方伯居處甚貧諸子學書嘗少紙筆武陵王曄嘗以指畫空中及畫掌學字遂工書法

夫握筆名指一指在上爲單鉤雙指爲雙鉤指聚爲撮筆皆學書之因習也僞蜀士人馮偘能書得二王之法然而以二指搯筆管而書毎故筆必二分迹可深二三分斯書札之異者也

漢谷永字子云與婁護字君卿俱爲五侯上客人號曰穀子云筆札婁君卿唇舌

晉王獻之字子敬方學書父羲之常後掣其筆不得乃嘆曰此兒當有大名後果能以箒帚泥書作大字方一丈甚爲佳妙觀者如堵筆札之妙時稱二王

僧智永於樓上學書有禿筆頭十甕毎甕數石人求題頭門限穿穴乃以鐵葉褁之謂之鐵門限後取筆頭瘞之號退筆塜自制銘志

李陽冰云點不變謂之布棊畫不變謂之布算方不變謂之斗圓不變謂之環

張伯英好書凡家之衣帛皆書而後練

晉書王逸少書字若金帖墨中炳然可愛

張昶字文舒伯英季弟也章艸入神八分入妙隸書入能

劉徳升字君嗣能書胡昭鍾繇俱善書胡書體肥鍾書體瘦亦各有君嗣之美

王羲之曠之子早於其父枕中竊讀筆說父恐其幼不與乃拜泣而請之

王僧虔博涉經史兼善艸隸齊太祖謂虔曰我書何如卿虔曰臣正書第一陛下艸書第二正書第三臣無第二陛下無第一上笑曰卿善爲辭也然天下有道丘不與易又髙祖嘗與僧虔賭書畢帝曰誰爲第一虔曰臣書臣中第一陛下帝中第一帝笑曰卿可謂善自謀者也

歐陽詢書不擇紙筆皆能如意禇遂良須手和墨調精紙良筆方書

張旭得筆法傳於崔邈顏眞卿自言始吾觀公主擔夫爭路而得筆法之意後見公孫氏舞劍得其神飲醉輙書揮筆大叫以頭搵水墨中呼爲張顚醒後自觀以爲神異不可復得也

長沙僧懷素好艸書自言得艸書三昧

魏明帝起淩雲臺先釘牓未題之乃以籠盛韋誕轆轤引上書之去地二十五丈誕甚危懼及下須髮盡白乃誡子孫絕此楷法

天下名書有荀輿貍骨藥方帖王右軍借船帖右軍嘗醉書數字點畫像龍爪後遂有龍爪書

宋太祖問顏延之諸子誰有卿風延之曰竣得臣筆惻得臣文■﹝毚﹐大代兔﹞得臣義躍得臣酒

蕭隸貧無紙止畫牕塵以學書

羲之永和九年制蘭亭序乘興而書用蠶繭紙鼠須筆遒媚勁健絕代更無太宗後於玉華宮大漸語髙宗曰若得蘭亭序陪塟卽終無恨矣髙宗涕泣而從之

世傳宣州陳氏世能作筆家傳右軍與其祖求筆帖後子孫尢能作筆至唐栁公權求筆於宣城先與二管語其子曰栁學士如能書當畱此筆不爾如退遺卽可以常筆與之未幾栁以爲不入用別求遂與常筆陳雲先與者二筆非右軍不能用栁信與之逺矣

孫敬事母至孝每得甘鮮必奔走奉母每畫地書眞艸皆知也

衛恆每書大字於酒肆令人開之納直以償酒價直足則掃去之

唐太宗筆法云攻書之時當收視聽絕慮怡神心正气和則契於玄妙心神不正字則敧斜志气不和字則顚僕如魯廟之器也又云爲點必收貴緊而重爲畫必勒貴澀而遲爲撆必掠貴險而勁爲豎必弩貴戰而雄爲戈必潤貴遲疑而右顧爲環必郁貴蹙鋒而抝轉爲波必磔貴三折而遣毫

前蜀王氏朝僞相王鍇字鱣祥家藏書數千卷一一皆親札並寫藏經每趨朝於白藤擔子內寫書書法尢謹近代書字之淫者也

△四之雜說

在昔受爵者必置贐於艸詔者謂之潤筆鄭譯隋文時自隆州刺史復國公爵令李徳林作詔髙祖戲之曰筆頭漧譯對曰出爲方牧杖策而歸不得一錢何以潤筆帝大笑

梁簡文爲筆語十卷【今書莫得見】

幽明錄賈弼夣人求易其頭明朝不覺人見悉驚走弼自陳乃信後能半面笑半面啼兩手兩足並口齊奮五筆書成文辭各異

齊髙洋夣人以筆點其額王曇哲賀曰王當作主吳孫權夣亦同熊循觧之

梁紀少瑜嘗夣陸倕以一束靑鏤管筆授之後文章大進【見敍事中】

捜神記曰王佑病有鬼至其家畱赤筆十餘枚於薦下曰可使人簪之出入辟惡舉事皆無恙【又與上類壬甲李乙凢與書皆無恙】

酉陽雜爼云大歷中東都天津橋有乞兒無兩手以右足夾筆寫經乞錢欲書時先擲筆髙尺餘以足接之曾無失落書迹尢楷

石晉之末汝州有一髙士不顯姓名每夜作筆十管付其室家至曉闔戶而出面背街鑿壁貫以竹筒如引水者或人置三十金則一管躍出十筆告盡𨿽勢要官府督之亦無報也其人則攜一榼吟嘯於道宮佛廟酒肆中至夜酣暢而歸其匹婦亦怡然自得復爲十管來晨貨之如此三十載後或攜室徙居杳不知所終後數十年復見者顏色如故時人謂之筆僊

魏末傳曰夏侯太初見召還路絕人事不畜筆其謹愼如此

今之筆故者往往尋不見或會府吏千百輩用筆至多亦不知所之或云鬼取之判冥

昔有僧惠逺制湼盤經疏訖咒其筆曰如合聖意此筆不墜乃擲於空中卓然不落唐越州法師神楷造維摩經疏亦然後迎入長安

酉陽雜爼雲長安宣平坊有賣油而至賤人久疑之逐入樹窟乃蝦蟇以二筆錔盛樹津以市於人發掘而出尙挾錔瞪目气色自若今都會間有運大筆如椽者寫小字小如半麻粒許瞬息而就或於稻粒之上寫七言詩一絕分間布白歷歷可愛

闕史云術士如得一故筆可令於都市中代其受刑術者卽觧化而去謂之筆觧

本艸云筆頭灰多年者燒之水服可以療溺塞之病

列仙傳云李仲甫潁川人漢桓帝時賣筆遼東市上一筆三錢無直亦與之明旦有成筆數十束如此三年得錢輙棄之道中

魏王思爲大司農性急常執筆作書蠅集筆端驅去復來思怒逐蠅不得還乃取筆擲地毀之又蠅集苻堅筆以傳赦【堅與王佑苻融宻議於靈臺有大蒼蠅入自牖間鳴聲甚大集筆而去於市中爲黑衣小人大呼曰官今大赦】

禦史臺記雲臺中尙揖揖者古之肅拜也故有臺揖筆每署事必舉筆當額有不能下筆者人號爲髙榰筆往往自臺拜他官執筆亦誤作臺揖者人皆笑之

徳宗在奉天與渾瑊無名官告千餘軸募敢死之士賜瑊禦筆一管當戰勝量功伐卽署其名授之不足卽以筆書其紳

唐相裴休早肄業於河內之太行山後登顯位建寺於彼目爲化城寺旋授太原節鎭經由是寺寺之僧粉額陳筆硯俟裴公親題之裴公神情自若以衣袖濕墨以書之尢甚遒健逮歸侍婢訝其沾渥裴公曰向以之代筆來

王子年拾遺記云任末年十四學無常師或依林木之下編茅爲庵削荊爲筆刻樹汁以爲書夜則映月望星暗則燃蒿自照

劉峻與沈約範云同奉梁武策錦被事咸言已罄而峻請紙筆更疏十事在座皆驚視失色

晉陸士龍云魏武帝劉媫妤以七月七日折琉璃筆管此其時也【出時照新書】

會稽典錄云盛吉字君達拜廷尉每冬月罪囚當斷其妻執燭吉持丹筆相向垂涕

晉春秋云何禎少孤常以縛筆織扇爲業善爲智詐由是知名

王隱始著國史成八十八卷屬免官居家家貧匱筆札未能就遂南遊陶侃又還江州投庾元規規乃給其筆札其書遂成

天臺百錄云西天龍猛尊者常用藥筆點山石爲金寶濟施千人

唐法師楚金刺血寫法華經筆端常有舍利

古者吏道必事刀筆今亦有藏刀於管者蓋其遺制者也

段成式以葫蘆爲筆以贈溫飛卿【書在詞賦門】

柳公權不能用羲之筆【見筆勢中】

今之職官斷大辟罪者署案記必尋毀其筆蓋彰其惻隱也醫工常取之燒灰治驚風及童子邪气

謝承後漢書云劉佑爲郡主簿郡將之子出錢付之令買果實佑悉買筆墨書具以與之

魏管輅往見安平太守王基基令作卦輅曰牀上當有大蛇衘筆小大共視須臾失之果然

諸葛恪父瑾長面似驢孫權大會羣臣使人牽一驢長檢其面題曰諸葛子瑜恪跪乞筆益兩字因聽與之恪續其下曰之驢舉坐大笑乃以驢賜之

趙伯符爲丹陽郡極嚴酷典筆吏取筆失旨頓與五十鞭

羅什撰譯伯肇執筆定諸詞義學者宗之

魏略張旣爲郡小吏而家冨自念無自達乃畜好刀筆版奏伺諸大吏無者輙奉之

吳孫權常夣北面頓首於文帝顧而見日俄而日變爲三日忽見一人從前以筆點其額流血於前懼而走之狀似飛者復墜於地覺以問術士熊循循曰吉祥矣大王必爲吳主王者人之首額者人之上王加點主字也在前而來王者之羣臣也𨿽王意未至而羣下自逼矣血流在前教令明白當從王出也權乃詢之大臣遂絕於魏

永熙中童謡曰二月盡三月初桑生蓓蕾栁葉舒荊筆楊板行詔書後王瑋殺汝南王亮帝以白虎幡宣詔收王瑋誅之瑋手握靑紙謂監刑者曰此詔書也蓋此應之

宋云行記云以魏神龜中至烏萇國又西至本釋迦往自作國名磨休王有天帝化爲婆羅門形語王曰我甚知聖法須打■﹝口上肎下﹞作筆剝皮爲紙取髓爲墨王卽依其言遺善書者抄之遂成大乘經典今打骨處化爲琉璃桐燭筆分酒【見造門】

夣書云夣筆研爲縣官文書所連也

又云夣得筆研憂縣官又云磨硯染筆詞訟陳也

古詩云有客從南來遺我一把筆

國語云智襄子爲室美士茁懼曰臣秉筆事君記曰髙山峻原不生艸木松栢之地其土不肥今土木勝臣懼不安人也室成三年而智氏亡

莊子曰宋元君將畫圖眾史皆至受揖而立舐筆和墨在外者半

東觀漢記永平年神爵集宮殿官府上假賈逵筆札令作神爵頌除蘭臺令史遷郎中

晉書赫連勃勃謂隱士京兆韋祖思曰我今未死汝猶不以我爲帝王吾死之後汝輩弄筆當置吾何地遂殺之

賀循傳陳敏之亂詐稱詔書以循爲丹陽內史循辭以腳疾手不制筆又服寒食散露髮袒身示不可用敏竟不敢逼

劉穆之傳宋髙祖素拙於書穆之曰此𨿽小事然宣被四逺願公小復畱意髙祖終不能以稟分有自穆之乃曰公但縱筆大字徑尺亦無嫌大旣足有所苞具其名亦美髙祖從之一紙不過六七字便滿

宋世祖歡飲令羣臣各賦詩沈慶之手不知書眼不識字上逼令作書慶之曰臣不知書請口授上令顏師伯執筆慶之曰微生值多幸得逢聖運昌朽老筋力盡徒步還南岡辭榮此聖世何愧張子房上甚悅眾美其辭意

齊虞玩之小嫻刀筆泛涉文史

後魏世宗常勅廷尉遊肇有所降恕肇不從曰陛下自能恕之豈能令臣曲筆

嵇含筆銘曰采管龍種拔毫秋兔

陸云與兄機書曰案視曺公器物筆枚所希聞黃初二年劉媫妤折之見此復使人悵然又有感處筆亦如吳筆又有琉璃筆一枝

王允將誅蔡邕馬日磾曰伯喈曠世逸才多識漢事當續後漢爲世大典允曰武帝不殺司馬遷使作謗書流於後世今不可使佞臣執筆在幼主左右無益聖徳我黨復蒙訕謗

後漢來歙伐公孫述爲刺客傷腰召蓋延以屬軍事自書遺表訖投筆抽刄而絕光武省書攬涕

後漢周盤字堅伯年七十三朝會集論終日因令二子曰吾日者夣見先師東裏先生與我講於陰堂之奧豈吾齒之盡乎若命終編二尺四寸簡寫堯典一篇並刀筆各一以置棺前

捜神記蓋州有神祠自稱黃石公祈者持一雙筆及紙墨投於石室中言吉凶有聲而無形

石晉朝丞相趙塋布衣時常以窮通之分禱於華嶽廟是夜夣神遺以一筆二劍始猶未寤旣而一踐廊廟再擁節旄

近朝丞相馬裔孫幼幹祿祈於上邏神夣與二筆一大一小後爲翰林學士及知貢舉自謂應之大拜之日堂吏進二筆大小與夣相符

石晉之相和凝少爲明經夣人與五色筆一束自是文彩日新擢進士第三公九卿無所不歷

文房四譜卷一

●欽定四庫全書

文房四譜卷二

﹝宋﹞蘇易簡撰

○筆譜下

△五之辭賦

蔡邕筆賦

序曰昔蒼頡創業翰墨作用書契興焉夫制作上聖則憲者莫先於筆詳原其所由究察其成功鑠乎煥乎弗可尙矣賦曰

惟其翰之所生生於季冬之狡兔性精亟而慓悍體遄迅而騁步削文竹以爲管加漆絲之纒束形調搏以直端染玄墨以定色畫乾坤之陰陽贊宓羲之洪勛盡五帝之休徳揚蕩蕩之明文紀三王之功伐兮表八百之肆覲傳六經而綴百氏兮建皇極而序彛倫綜人倫於晻昧兮贊幽冥於神明象類多諭靡施不協上剛下柔乾坤位也新故代謝四時次也圓和正直規矩極也玄首黃管天地色也﹝云云﹞

晉傅玄筆賦

簡修毫之奇兔撰珍皮之上翰濯之以淸水芬之以幽蘭嘉竹挺翠彤管含丹於是班匠竭力良工逞術纒以素枲納以玄漆丰約得中不文不質爾乃染芳松之淳煙兮寫文象於紈素動應手以從心兮煥光流而星布柔不絲屈剛不玉折鋒鍔淋漓芒跱鍼列

傅玄筆銘曰

韡韡彤管冉冉輕翰正色玄墨銘心寫言光贊天人深厲未然君子世之無攻異端

傅玄鷹兔賦云

兔謂鷹曰毋害於物有益於世華髦被體彤管以制蒼頡創業以興書契仲尼賴之定此文藝擬則天地圓盡萬方經理羣品宣綜陰陽內敷七政班序明堂道運玄昧非筆不光三皇徳孔非筆不章

梁簡文詠筆格詩

英華表玉笈佳麗稱珠网無如玆制奇雕飾雜眾象仰出寫含花橫插學仙掌幸因提拾用遂廁璇臺賞

梁徐摛詠筆詩

本自靈山出名因瑞艸傳纎端奉積潤弱質散芳煙直寫飛蓬葉橫承落絮篇一逢掌握重寧憶仲升捐

晉郭璞筆贊

上古結繩易以書契經緯天地錯綜羣藝日用不知功蓋萬世

後漢李尢筆銘

筆之彊志庶事分別七術𨿽眾猶可解說口無擇言駟不及舌筆之過誤愆尢不滅

梁庾肩吾謝賚銅硯筆格啟

煙磨靑石以踐孔氏之壇管挿銅龍還笑王生之璧西域胡人用織成之絳簟遊仙童子隱芙蓉之行陣莫不盡出梁園來頒狹室

嵇含試筆賦序

騁韓盧逐狡兔日未移晷一縱雙獲季秋之月毫鋒甚偉遂刋懸崖之竹而爲筆因而爲賦

賈耽虞書歌

眾書之中虞書巧體法自然歸大道不同懷素只攻顚豈類張芝惟札艸形勢素肌骨老父子君臣相揖抱

孤靑似竹更颼飅闊白如波長漂渺能方正不隳倒功夫未至難尋奧須知孔子廟堂碑便是靑緗中至寶

成公綏字子安棄故筆賦

序曰治世之功莫尙於筆筆者畢也能畢舉萬物之形序自然之情也力未盡而棄之糞掃有似古賢之不遇於是收取洗而棄之用其力而殘其身焉

有蒼頡之奇生列四目而兼明慕羲氏之畫卦載萬物於五行乃發慮於書契采秋毫之頴芒加膠漆之綢繆結三束而五重建犀角之玄管屬象齒於纖鋒染靑松之微煙著不冺之永蹤則象神仙人皇九頭式範羣生異體怪軀注玉度於七經訓河洛之讖緯書日月之所躔別列宿之舍次乃皆是筆之勛人日用而不寤迄盡力於萬鈞卒見棄於衢路

唐張碧答張郎中分寄翰林貢余筆歌

圓金五寸輕錯刀天人摘落霜兔毛我之宗兄掌文檄翰林分與神仙毫東風吹栁作金綫狂湧辭波力生健此時捧得江文通五色光從掌中見江龍角嫩無精彩畫日揮空射煙靄誰能邀得懷素來晴明書破琉璃海揚雄得之甘泉賦胸中白鳯無因飛他年擬把補造化穿江入海剜天涯昨宵夣見歐率更先來醉我黃金觥手擎瑟瑟三十斗博歸天上書黃庭夣中擺手不相許悵望空剰碧雲去

梁吳均筆格賦

幽山之桂樹恆縈風而抱霧葉委欝而陸離根縱橫而盤互爾其負霜含液枝翠心赤翦其匡條爲此筆格趺則嵒嵒方爽似華山之孤上管則員員峻逸若九疑之爭出長對坐以銜煙永臨窓而儲筆

梁元帝謝宣賜白牙鏤管啟

春坊漆管曲降深恩北宮象牙猥蒙沾逮雕鐫精巧似遼東之仙物寫圖奇麗笑蜀郡之儒生故知嵇賦非工王銘未善昔伯喈致贈才屬友人葛龔所酬止聞通議豈若遠降鴻慈曲覃庸陋方當琉璃無當隨珠過侈但有羨卜商無因則削徒懷曺植恆願執鞭

白樂天雞距筆賦

足之健者有雞足毛之勁者有兔毛就足之中奮發者利距在毛之內秀出者長毫合爲手筆正得其要象彼足距曲盡其妙圓而直始造意於蒙恬利而銛終騁能於逸少斯則創因智士制在良工拔毫爲鋒截竹爲筒視其端若武安君之頭小窺其管如元玄氏之心空豈不以中山之明視勁而迅汝陰之翰音勇而雄一毛不成采眾毫於三穴之內四者可棄取銳武於五徳之中雙美是合兩揆相同故不得兔毛無以成起艸之用不名雞距無以表入木之功及夫親手澤隨指顧秉以律動以度染松煙之墨灑鵝毛之素莫不畫爲屈鐵點成垂露若用之戰陣則催敵而先鳴若用之艸聖則擅場而獨步察所以稽其故𨿽云任物以用長亦在假名而善諭向使但隨物棄不與人遇則距畜縮於晨雞毫摧殘於寒兔安得取名於彼移用在玆映赤管狀紺趾乍舉對紅箋疑錦臆初披輟翰停毫旣象乎翹足就棲之夕揮芒拂鋭又似乎奮拳引斗之時茍名實之副者信動靜而似之其用不困其美無儔因艸爲號者質陋折蒲而書者體柔彼皆瑣細此實殊尢是以搦之而變成金距書之而化出銀鉤夫然則董狐操可以勒爲良史宣尼握可以削定春秋夫其不象雞之羽者鄙其輕薄不取雞之冠者惡其柔弱斯距也如劍如戟可擊可摶將爲我之毫芒必假爾之鋒鍔遂使見之者書狂發秉之者筆力作挫萬物而人文成艸八行而鳥迹落縹囊或處類藏錐之沈潛團扇忽書同舞鏡之揮霍儒有學書臨水負笈辭山含毫旣至握管未還過兔園而易感望雞樹以難攀願爭雄於爪距之下冀得雋於筆硯之間

竇紃五色筆賦

物有罄奇文抽藻思含五采而可寶煥六書而增媚豈不以潤色形容昭宣夢寐漬毫端之一勺潛合水章施墨妙於八行宛成錦字言念伊人光輝發身拳然手受灼若迷眞戴帛驚纈文漸出臨池訝蓮彩長新效用辭林驚宿鳥之丹羽呈功學海間遊魚之彩鱗所以成盡識之規得和光之道輕肆力於垂露覩流精於起艸俾題橋之處轉稱書虹當進牘之時尢宜奮藻掌握攸重文章可驚糅松煙以霞駁操竹簡而淚凝倘使書紳黼黻之容斯美如令畫像丹靑之妙足徵卓爾無雙斑然不一摛握彩以冥契刷孤峯而秀出紛色絲兮宜映練囊暈科鬥兮似開緗帙動人文之際懷豹變於良宵呈鳥迹之前想鳥凝於瑞日當其色授之初念忘形而獲諸魂交之次驚亂目之相於將發揮於拳石幾遷染於尺書秉翰苑之間媚花陰而蔚矣耕晴田之上臨玉徳以溫如是知潛應丹誠暗彰吉夢嘉不亂之如削意相宣而載弄混靑蠅之點取類華虫迷皓鶴之書思齊彩鳯故可以彰施薤葉點綴桃花舒彩箋而增麗耀彤管而孔嘉彼雕翠羽而示功鏤文犀而窮奢曾不如披藻翰而發光華

僧貫休詠筆詩

莫訝書紳苦功成在一毫自從蒙管錄便覺用心勞手點時難棄身閒架亦髙何妨成五色永願助風騷

白樂天紫毫筆樂府詞

紫毫筆尖如錐兮利如刀江南石上有老兔喫竹飲泉生紫毫宣城工人采爲筆千萬毛中揀一毫毫𨿽輕功甚重管勒工名稱歲貢君兮臣兮勿輕用勿輕用將何如願賜東西府禦史願頒左右臺起居搦管趨入黃金殿袖毫立在白玉除臣有姦邪正衙奏君有動言直筆書起居郎侍禦史爾知紫毫不易置毎歲宣城進筆時紫毫之價如金貴愼勿空將彈失儀愼勿空將錄制詞

韋充筆賦

筆之健者用有所長惟玆載事或表含章𨿽發迹於眾毫誠難頴脫茍容身於一管豈是鋒鋩進必願言退亦處黙隨所動以授彩寓孤貞而保直修辭立句曾無點畫之虧遊藝依仁空負詩書之力恐無成而見擲常自悚以研精擇才而丹靑不間應用而工拙偕行所以盡心於學者常巧於人情惟首出筒中長憂銼銳及文成紙上或兾知名以提挈不難發揮有自縱八體之俱寫亦一毛而不墜何當入夣終期暗以相親倘用臨池詎欲辭於歷試今也文章具舉翰墨皆陳秋毫以削寶匣以新但使元禮之門不將點額則知子張之手永用書紳夫如是則止有所托有因然後錄名之際希數字於伊人

衛公李徳裕斑竹管賦

余寓居於郊外精舍有湘中太守贈以斑竹管奇彩燦爛愛玩不足因爲小賦以報之山含杳兮瀟湘曲水潺湲兮出幽谷緣層嶺兮茂奇筱夾澄瀾兮聳修竹鷓鴣起兮鉤輈白猿悲兮斷續實璀璨兮來鳯根聨延兮倚鹿往者二妃不從獨處玆岑望蒼梧兮日遠撫瑤瑟兮怨深灑思淚兮珠已盡染翠莖兮苔更侵何精誠之感物遂散漫於幽林爰有良牧采之巖趾表貞節於苦寒見虛心於君子始操截以成管因天姿之具美疑貝錦之濯波似餘霞之散綺自我放逐塊然巖中泰初憂而絕筆殷浩黙以書空忽有客以贈鯉因起予以雕虫念楚人之所賦實周初之變風昔漢代方侈增其炳煥綴明璣以爲神飾文犀而爲玩【見傳玄】徒有貴於繁華竟何資於藻翰曽不知擇美於江潭訪奇於湘岸況乃彤管有煒列於詩人周得之而操牘張得之而書紳惟玆物之日用與造化而齊均方寶此以終老永躬耕乎典墳

韓愈毛頴傳

毛頴者中山人也其先明視佐禹治東方土養萬物有功封於卯地死爲十二神嘗曰吾子孫神明之後不可與物同當吐而生已而果然明視八世孫■﹝需兔﹞世傳當殷之時居中山得神仙之術能匿光使物竊姮娥騎蟾蜍入月其後代遂隱不仕云居東郭者號曰東郭■﹝鵕﹐兔代鳥﹞狡而善走與韓盧爭能盧不及盧怒與宋■﹝犭足﹞謀而殺之醢其家秦始皇時使蒙將軍恬南伐楚次中山將大獵以懼楚召左右庶長與軍尉以連山筮之得天與人文之兆筮者賀曰今日之獲不角不牙衣褐之徒缺口而長須八竅而趺居獨取其髦簡牘是資天下同其書秦其遂兼諸侯乎遂獵圍毛氏之族拔其豪載頴而歸獻俘於章臺宮聚其族而加束縛焉秦皇帝使恬賜之湯沐而封之管城號管城子日見親寵任事頴爲人彊記而便敏自結繩之代以及秦時事無不纂錄陰陽卜筮占相醫方族氏山經地誌字書圖畫九流百家天人之書及至浮圖老子外國之說皆所詳悉又通當代之務官府簿書市井貨錢注記惟上所使自秦始皇帝及太子扶蘇胡亥丞相李斯中軍府令髙下及國人無不愛重又善隨人意正直邪曲巧拙一隨其人𨿽後見廢棄終黙而不泄惟不喜武士然見請亦時往累拜中書令與上益狎上常呼爲中書君上親決事以衡石自程𨿽宮人不得立左右獨頴與執燭者常侍上休方罷頴與絳人陳玄弘農陶泓及會稽褚先生友善相推置其出處必偕上召頴三人者不待詔輙俱往上未嘗怪焉後因進見上將有任使拂拭之因免冠謝上見其髮禿又所摹畫不能稱上意上嘻笑曰中書君老而禿不任吾用吾嘗謂君中書君今不中書耶對曰臣所謂盡心者因不復召歸封邑終於管城其子孫甚多散處中國夷狄皆冒管城惟居中山者能繼父祖業太史公曰毛氏有兩族其一姬姓文王之子封於毛所謂魯衛毛■﹝日冉﹞者也戰國時有毛公毛遂獨中山之族不知其本所出子孫最爲蕃昌春秋之成見絕於孔子而非其罪及蒙將軍拔中山之豪始皇封諸管城世遂有名而姬姓之毛無聞頴始以俘見卒見任使秦之滅諸侯頴與有功賞不酬勞以老見疏秦眞少恩哉

周朴謝友人贈箋紙並筆【具紙譜】

段成式寄溫飛卿葫蘆管筆往復二首

桐鄕往還見遺葫蘆筆管輙分一枚寄上下走困於守拙不能大用瓠落之實有同於惠施豎原之種本慚於屈轂然兩思榮器愁想酒杯嫌苦菜而不吟持長柄而爲贈未曾安筆卻省歲書八月斷來固是佳者方知緑沈赤管過於淺俗求太白夌穗獲臨賀石班蓋可爲副也飛卿窮素緗之業擅雄伯之名沿溯九流訂銓百氏筆灑瀝而轉王紙襞績而不供或助操彈且非玩好便望審安承墨細度覆毫勿令仲宣等間敢詠也成式狀

溫庭筠答

庭筠累日來洛水寒疝荊州夜嗽筋骸莫攝邪蠱相攻蝸睆傷明對蘭缸而不寢牛腸治嗽嗟藥錄而難求前者伏蒙賜葫蘆筆管一莖久欲含詞聊申拜貺而上池未效下筆無聊慚況沈吟出懷未敍然則產於何地得自誰人而能絜以裁筠輕同舉羽豈伊籌艸空操九寸之長何必靈芝獨號三株之秀但曾藏戢冊省永貯仙居供笑遺民遷永佳種惟應仲履忽壓煩聲豈常見已墮遺犀仍抽直漧靑松所染漆竹三珍足使玳瑁慚華琉璃掩耀一枝爲貴豈其陸生三寸見稱遂兼揚子謹當刋於巖竹寘以郊翰隨纎刋而爲牀擬髙云而作屋所恨書裙寡媚釘帳無功實靦凢姿空塵異貺庭筠狀

陸龜蒙石筆架子賦

桮可延年簾能照夜直爲絕代之物以速連城之價爾材𨿽足重質實無妍徒親翰墨謾費雕鐫到處而人爭閣筆相逢而竟欲投篇若遇左太衝猶置門庭之下如逢陸內史先焚章句之前寶跗非鄰金匣不敵直堪諫諍之士雅稱玄靈之客謝守邊城雨細題處堪憐陶公嶺畔云多吟中合惜或若君王有命璽素爭新則以火齊水晶之飾龍骨象齒之珎窺臨舊硯襞染生春衛夫人悶弄彩毫思量不到班媫妤笑提丹筆眄睞無因若自蕺山如當榧幾則叨居談柄之列辱在文房之理誠非刻畫幾受譴於纎兒終假磨礲幸見容於夫子可以資雪唱可以助風騷莫比巾箱之貴堪齊鐵研之髙吟洞庭之波秋聲敢散賦瑤池之月皓色可逃若有白馬潛心雕龍在口鉤羅不下於三篋裁剪無慚於八斗零陵例化肯後於雙飛玄晏書成願齊於不朽

陸龜蒙哀茹筆工辭

夫子之肱兮何綿綿耕不能耒兮漁不能船截筠束毫旣勝且便晝夜今古惟毫是鐫爰有茹夫工之良者責其精觕在價髙下闕嚙義牙尙不能捨旬濡數鋒月禿一把編如蠶挐汝實助也我書奇奇渾源未衰惟汝是賴如何已而有兔千萬拔毛止皮散澀鈍鋩緡觚靡辭圓而不流銛而不欹在握方染亦茹之爲斵輪運斤傳之者誰毫健身殞吾寜不悲

段成式寄余知古秀才散卓筆十管軟健筆十管書

竊以孝經援神契夫子簪之以拜北極尙書中候周公授之以出玄圖其後仲將稍精右軍益妙張芝遺法聞氏新規其毫則景成愈於中山麝柔劣於羊勁或得懸蒸之要或傳痛頡之方起自蒙恬蓋知其妙不惟玄首黃管之制含丹纒素之華沾建備於一牀雕鎪上於二管而已跗則大白夌穗臨賀石班格爲仙掌之形架作蓮花之狀限書一萬字應貴鹿毛書紙四十枚詎兼人髮前件筆出自新銓散卓尢精能用靑毫之長似學鐵頭之短況虎僕久絕桐燭難成鷹固無慚兔或增懼足使王朗遽閣君苗欲焚戶牖門墻足備其闕也

余知古謝段公五色筆狀

伏蒙郎中殊恩賜及前件筆竊以趙國名毫遼東仙管曾進言於石室奏議於圜丘經阮籍而飛動稱神得王珣而形制方大妙合景純之贊奇標逸少之經利器莫先豈宜虛授某藝乏鴻彩膺此緑沈降自成麟翻將畫虎空懷得手之媿如無落度之憂春蚓未成丰狐濫對喜並出圖而授驚逾入夢之徵將欲遺於子孫淸白莫比更願藏之篋笥瑞應那同捧載明恩伏增感激謹狀

殷元筆銘云

宣神者言載言者書受以毫管妙有以敷彌綸二儀包括有無

孔璠之筆贊曰

亹亹柔翰敷微通神時淪古冥玄趨常新

文嵩四侯傳【各附諸譜之末】

管城侯

毛元鋭字文鋒宣城人����������於東墅而生昴宿一名旄頭遂姓毛氏世居兔�少昊時因少暴農之稼爲鷞鳩氏所擒誅之以爲幹豆其族有竄於江南者居於宣城漂陽山中宗族毫盛元鋭之世二代祖聿因秦始皇時遣大將軍蒙恬南徵吳楚疑其有三窟之計恃狡而不從使前鋒圍而盡執其族擇其首領酋健者縻縛之獻於麾下大將軍問聿之能曰善編錄簡冊自有文字已來注記略無遺漏大將軍奇之用命爲掾掌管記及凱旋聞於上爲築城而居其族遂以文翰著名其子士載漢時佐太史公修史有勁直之稱天子因覽前代史嘉其述美惡不隠文簡而事偹拜左右史以積勞累功封管城侯子孫世修厥職能業其官累代襲爵不絕皆與名賢碩徳如張伯英衛伯玉索幼安鍾元常韋仲將王逸少王子猷並爲執友歷宋齊已來朝廷益以爲重鋭之曾大父如椽與王珣爲神契之交大父如聿與江文通紀少瑜有彩毫鏤管之惠皆文章之會友也鋭爲人穎悟俊利其方也如鑿其圓也如規其得用也稱旨則黙黙而作隨心應手有如風雨之聲者有如鸞鶴回翔之勢龍蛇奔走之狀者能爲文多記不倦濤染光祖徳也起家校書郎直館遷中書令襲爵管城侯聖朝庶政修���������易玄光同被詔常侍禦案�����������須之友天子以六合晏然志在墳典因詔元鋭專職修撰鋭久蒙委用心力以殫至於疲憊書札粗疎懼不稱旨遂懇上疏告老上覽之嘉嘆曰所謂達士知止足矣優詔可之曰壯則驅馳老則休息載書方冊有徳可觀卿仰止前哲宜加厚禮可工部尙書致仕就國光優賢之道也仍以其嗣職焉

史臣曰管城毛氏之先蓋昴宿之精取筆頭之名以爲氏以與姬姓毛伯鄭之後毛氏不同族也其子孫則盛於毛伯之後其器用則編及日月所燭之地也天子至於士庶無不重之者也朝廷及天下公府曹署隨其大小皆處右職功徳顯著宗族蕃昌云

文房四譜卷二

●欽定四庫全書

文房四譜卷三

﹝宋﹞蘇易簡撰

○硯譜【水滴器附】

一之敍事

二之造

三之雜說

四之辭賦

△一之敍事

昔黃帝得玉一紐治爲墨海云其上篆文曰帝鴻氏之研又太公金匱硯之書曰石墨相著而黑邪心讒言得無污白是知硯其來尙矣

釋名云硯者研也可研墨使和濡也

伍緝之從徵記云魯國孔子廟中有石硯一枚制甚古朴蓋夫子平生時物也【及顏路所請之車亦存】

王子年拾遺云張華造博物志成晉武帝賜靑鐵硯此鐵於闐國所貢鑄爲硯也

又吳都有硯山石

魏武上雜物疏云禦物有純銀參帶臺研一枚純銀參帶圓研大小各一枚

東宮故事云晉王太子初拜有漆硯一枚牙子百副

開元文字云硯者墨之器也

又皇太子納妃有漆書硯一

劉澄之宋初山川古今記云典平縣蔡子池石穴深二百許丈石靑色堪爲硯

說文云石滑謂之硯字從石見

魏甄后少喜書常用諸兄筆硯其兄戲之曰汝欲作女博士耶後曰古之賢女未有不覽前史以觀成敗

或云端州石硯匠識山石之文理鑿之五七里得一窟自然有圓石靑紫色琢之爲硯可值千金故謂之子石硯窟𨿽在五十里外亦識之

西京雜記雲天子玉几冬加綈錦其上謂之綈幾以象牙火籠籠其上皆散華文後宮則五色綾紋以酒爲書滴取其不冰以玉爲硯亦取其不冰

昔有人盜發晉靈公冢冢甚魁壯四角皆以石爲攫犬捧燭石人四十人皆立侍屍猶不壊九竅之中皆有金玉獲蟾蜍一枚大如拳腹容五合水潤如白玉取爲盛滴器

張彭祖少與漢宣帝微時同硯席帝卽位以舊恩封陽都侯出常參乘曹爽與魏明帝亦然【劉洪與晉武帝同見雜記中】

李陽冰云夫硯用則貯水畢則幹之若久浸不漧墨乃不發墨旣不發書乃多漬水在淸淨宜取新水密護塵埃忌用煎煮之水也

袁彖贈庾易蜯硯【見筆譜中】

梁武帝性純儉吳令唐鏞進鑄成盤龍火鑪翔鳯硯蓋詔禁錮終身

△二之造

栁公權常論硯言靑州石爲第一絳州者次之殊不言端溪石硯世傳端州有溪因曰端溪其石爲硯至妙益墨而至潔其溪水出一艸芊芊可愛匠琢訖乃用其艸裹之故自嶺表迄中夏而無損也噫豈非天使之然耶

或雲水中石其色靑山半石其色紫山絕頂者尢潤如豬肝色者佳其貯水處有白赤黃色點者世謂之鸜鵒眼或脈理黃者謂之金綫文尢價倍於常者也其山號曰斧柯山卽觀碁之所也昔人采石爲硯必中牢祭之不爾則雷電勃興失石所在其次有將軍山其硯已不及溪中及斧柯者

今歙州之山有石俗謂之龍尾石匠制之其硯色黑亞於端若得其石心則巧匠就而琢之貯水之處圓轉如渦旋可愛矣

魏銅雀臺遺址人多發其古瓦琢之爲硯甚工而貯水數日不燥世傳云昔人制此臺其瓦俾陶人澄泥以絺濾過加胡桃油方埏埴之故與眾瓦有異焉卽今之大名相州等處土人有假作古瓦之狀硯以市於人者甚眾

繁欽硯贊云或薄或厚乃圓乃方方如地象圓似天光班采散色漚染毫芒點黛文字輝明典章施而不徳吐惠無疆浸漬甘液吸受流芳

蓋今制之令薄者常觀之見令一夬捧持近方琢之或內於稻糓中出於半而理之其鏨如麤鍼許制畢有如表紙厚薄者或有全良石之材工其內而質其外者或規如馬蹄銳如蓮葉上圓下方如圭如璧者圓如盤而中隆起水環之者謂之辟雍硯亦謂之分題硯腰半微坳謂之郎官樣者連水滴器於其首而爲之者穴其防以導水焉閉其上穴則下穴取水流注於硯中或居則略無沾覆繁之銘見之矣

又繁欽硯頌曰鈞三趾於夏鼎象辰宿之相扶今絕不見三足硯僕常逰盱眙泉水寺過一山房見一老僧擁衲向暘模寫梵字前有一硯三足如鼎制作甚古僕前舉而訝之僧白眼黙然不答僕因不復問其由是知繁欽頌足可徵矣

傅玄硯賦云木貴其能軟石美其潤堅因知古亦有木硯

作澄泥硯法以墐泥令入於水中挼之貯於甕器內然後別以一甕貯淸水以夾布囊盛其泥而擺之俟其至細去淸水令其幹入黃丹團和溲如面作二模如造茶者以物擊之令至堅以竹刀刻作硯之狀大小隨意微蔭幹然後以刀手刻削如法曝過間空垜於地厚以稻糠並黃牛糞攪之而燒一復時然後入墨蠟貯米醋而蒸之五七度含津益墨亦足亞於石者

唐文李撰資暇云稠桑硯始因元和初其叔祖宰虢之朱陽邑諸阮溫凊之隙必訪山水以遊一日於澗側見一紫石憇息於上佳其色且欲紀其憇山之逰旣常攜鐫且隨至自勒姓氏年月遂刻成文復無刓缺乃曰不頑不麩可琢爲硯矣旣琢一硯而過但惜具重大無由出之更行百步許至有小如拳者不可勝致遂令從者挈數拳而出就縣第制琢有胥精巧請琢之遂請解胥籍於是采琢開席於大路厥利驟肥後諸阮每經稠桑必相率致硯以報其本焉稠桑石硯自此也

△三之雜說

古人有學書於人者數年自以其藝成遂告辭而去師曰吾有一篋物可附於某處及山之下絕無所附又封題亦甚不密乃啟之皆磨穴者硯數十枚此人方知其師夙之所用者也乃返山服膺至皓首方畢其藝是知古人工一事必臻其極焉

西域無紙筆但有墨彼人以墨磨之甚濃以瓦合或竹節卽其硯也彼國人以指夾貝葉或藤皮掌藏墨研以竹筆書梵字橫讀成文蓋順葉之長短也韋見梵僧沸唇緩頰歷眸之間數行俱下卽不知其義也

藍田玉順山悟眞寺有髙僧寫湼盤經羣鴿自空中銜水添硯水竭畢至曽聞彼山僧傳云亦見於白傅百韻詩

常有蟻爲精爲王者逰獵於儒士之室儒士見之甚微且顯乃於几案之上硯中施罾网獲魴鯉甚多

鄭朗以狀元及第覆落甚不得志其几案之硯忽作數十聲鄭愈不樂時洪法師在座曰硯中作聲有聲價之象朗後果入臺輔斯吉兆也明矣今直閣範舍人杲言頃自大著直館於史閣中與諸學士淸話間範公几案之上所用硯忽作一十五聲丁丁然甚駭之範獨內喜迨半月有朱衣銀魚之賜亦異事也魏有芝生銅硯

今覩歲貢方物中虢州鐘馗石硯二十枚未知鐘馗得號之來由也

越州戒珠寺卽羲之宅有洗硯池至今水常黒色今金州廉使錢公言

僖宗時鄭畋盧攜同爲相不協議黃巢事忿爭於中書堂盧拂衣而起袂染於硯而投之

開元傳信記云玄宗所幸美人忽夢人邀去縱酒密會因言於上上曰必術人所爲也汝若復往宜以物志之其夕熟寐飄然又往半醉見石硯在前乃密印手文於曲房屏風上悟而具啟乃潛令人訪之於東明觀見其屏風手文尙在所居道人已遁矣

梁元帝忠臣傳曰劉引沛國人常寄居洛陽與晉武帝同硯書

筆陣圖以水硯爲城池異苑蔣道支於水側見一浮樝取爲研制形象魚有道家符讖及紙皆置魚研中嘗自隨二十餘年忽失之夢人云吾暫遊湘水過湘君廟爲二妃所畱今暫還可於水際見尋也道支詰旦至水側見罾者得一鯉魚買剖之得先時符讖及紙方悟是所夢人棄之俄而雷雨屋上有五色气直上入云有人過湘君廟見此魚研在二妃側

宣室志云有蔣生者好道之士也逢一貧窶人自稱章全素自役使來怠墮頗甚蔣生頻檟楚之忽一日語蔣生曰君幾上石硯某可點之爲金蔣生愈怒其誑誕時偶蔣生忽出迨歸章公已死矣然失幾上之硯因窺藥鼎中有奇光試探得硯而一半已爲紫磨金矣蔣因嘆憤終身也

近石晉之際闗右有李處士者放達之流也能畫馴貍復能補端硯至百碎者賫歸旬日卽復舊焉如新琢成略無瑕颣世莫得其法也

△四之辭賦

傅玄硯賦

采陰山之潛璞簡眾材之攸宜節方圓以定形鍛金鐵而爲池設上下之剖判配法象乎二儀木貴其能軟石美其潤堅加朱漆之膠固含衝徳之淸玄

楊師道詠硯詩

圓池類璧水輕翰染煙華將軍欲定逺見棄不應賖

李尢硯銘

書契旣造硯墨乃陳篇籍永垂紀志功勛

魏王粲硯銘

昔在皇頡爰初書契以代結繩人察官理庶績誕興在世季末華藻流淫文不爲行書不盡心淳朴澆散俗以崩沈墨連翰染榮辱是懲念玆念玆惟玄是徵

唐李賀靑花紫硯歌

端州石匠巧如神踏天磨刀割紫雲傭刓抱水含滿唇暗灑萇弘冷血痕紗帷晝暖墨花春輕漚漂沫松麝薫幹膩薄重立腳勻數寸秋光無日昬圓毫促點聲淸新孔硯寛頑何足云

傅玄水龜銘

鑄玆靈龜體像自然含源吐水有似淸泉潤彼玄墨染此柔翰申情寫素經緯羣言

韓愈瘞硯銘

序曰隴西李元賓始從進士貢在京師或貽之硯旣四年悲歡否泰未嘗廢用凡與之試藝春官實二年登上第行於褒谷間誤墜地毀焉乃匣歸埋設於京師裏中昌黎韓愈其友人也贊而識之

土乎成質陶乎成器復其質非生死類全斯用毀不忍棄埋而識之仁之義硯乎研乎與瓦礫異

張少博石硯賦

硯之施也備乎用石之質也本乎山溫潤稱珍騰異彩而玉色追琢成器發奇文而綺斑蓋求伸於知已爰待用於君子故立言之徒載筆之史將吮墨以濡翰乃操觚而汲水始爛爛以光徹終霏霏而煙起或外圓而若規或中平而如砥原夫匠石流盻藻熒生輝象龜之負圖乍伏如鵲之緘印將飛設之戶庭王充之名允著置之藩混左思之用無違徒觀夫淸光景耀眞質霜淨符彩華鮮精明隱映皎如之色比藏冰之玉壺煥然之文狀吐菱之石鏡當其山谷之側沈冥未識韞玉吐云懷珍隱徳及入用以磨礪因人而拂拭故能拊之類磬發奇音對之若鏡開新色旣垂文以呈象亦澄瀾而漬墨硯之用也詎可興嘆而焚石乃■﹝石堅﹞然孰謂有時而泐斯可以正典謨之紀垂篆籀之則者也遂更播美六書傳芳三妙用之漢帝嘗同彭祖之席存之魯國猶列宣尼之廟是以遺文可述玆器奚匹匪銷匪鑠良金安可比其剛不燐不緇美玉未足方其質光鳥迹於靑簡發龜文於洪筆則知創物作程事與利並玆硯也所以究墨之妙窮筆之精者也

黎逢石硯賦

有子墨客卿從事於筆硯之間學舊史之暇日得美石於他山琢而磨之其滑如砥欲精研而染翰在虛中而貯水水隨暈而環周墨浮光而黛起明而未融是以爲用久而不渝故以爲美成器尙古徵闕裏之素王匠法增華參會稽之內史且王言惟一道心惟微於以幽贊由之發揮從人之欲委質莫違世若遐棄民將疇依肅觀光而霧集賴設色而煙霏實將振文而爲邦豈惟蘊玉而山輝者哉君無謂一拳之石取其堅君無謂一勺之水取其淨君其遂取我有成性茍有補於敷閱固無辭於蘊映惟聖人有大寶昊天有成命莫不自我以載形因我以施令志前王之事業作後人之龜鏡夫物遷其常天運不息水有涸兮石有泐世貴其不燐我則受其磨世貴其不染我則受其黒象山下之泉爲天下之式因碌碌於俗間類棲棲於孔墨嗚呼辭上體要文當絕妙𨿽濡翰其不疲無煩文而取誚然實君子以其勁質或升之堂或入之室對此大匠廁諸鴻筆見珍於殺靑之辰爲用於艸玄之日夫气結爲石物之至精攻之爲硯因用爲名事若可久世將作程斯器也不獨堅之爲貴諒於人之有成

吳融字子華古瓦硯賦

勿謂乎柔而無剛土埏而爲瓦勿謂乎廢而不用瓦斵而爲硯藏器蠖屈逢時豹變陶甄已往含古色之幾年磨瑩俄新貯秋光之一片厥初在冶成像毀方效姿論堅等甓聞縹勝瓷人莫我知是冬穴夏巢之日形爲才役乃上棟下宇之時扶同杞梓回避茆茨若乃臺號姑蘇殿稱枍栺樓標十二之聳閣起三重之麗莫不瓴甋凝輝鴛鴦疊勢縫密如鑠行疏若綴禦來而月影重重漏出而鑪香細細觚稜金爵競托岧嶤玉女胡人爭來睥睨陵谷難定松薪忽焉朝歌有已秀之麥咸陽有不滅之煙是則縱橫舊趾散亂荒阡風飄早落雨滴仍穿藏彌迆之春蕪耕牛腳下照靑熒之鬼火戰骨堆邊誰能識處亦莫知年何期邂逅見寵雕鐫資乎有作備我沈研罄在水以羞浮鐘因霜而謝響玉滴一墮松煙四上山雞誤舞澄明之石鏡當頭織女疑來淸淺之銀河在掌異哉昔之藏歌蓋舞庇日幹霄繁華幾代零落一朝委地而合墮塵土依人而卻住瓊瑤天祿石渠和鉛卽召風臺雪苑落筆爭邀依依舊物歷歷前朝沈家令坐上回看能無淚下江中書歸來偶見得不魂銷有以見古今推移牢籠眇漫成敗皆分短長一貫何樹春秋各千年何花開落惟一旦星隕地以爲石盡滅光輝雞升天而上仙別生羽翰異類猶然浮生莫算

王嵩■﹝山上咢下﹞孔子石硯賦

昔夫子有石硯焉邈觀器用宛無雕鐫古石猶在今人尙傳從嘆鳯兮何世至獲麟兮幾年世歷近王近霸年止幾䢐幾遷任迥旋於幾席垂翰墨於韋編時亦逺矣物仍在焉非聖人之休佑安得玆而不捐洎乎俗逺聖賢教移齊魯列廟以居先師攸主上熒熒以光徹旁羃羃而色固介爾堅貞確乎規矩昔有諸侯立政周道無聞嗟禮樂之仍缺嘆詩書之未分聖人乃啟以褒貶垂以典墳必藉斯器用成斯文蓋石固而人往亦事存乎硯云至乃方質圓形錮模龜首雕飾爲用陶甄可久橫彩煙而不絕添淥水之常有豈如是石斯爲不朽昔偶宣父厥容伊何旁積垂露中含偃波時代遷移去遊夏而彌逺日月逾邁變炎涼之已多別有縫掖書生獻策東京仰望先哲攻文後成叨秉筆以當問愧含毫而頌聲

李琪謝朱梁祖大硯瓦狀

蒙恩賜臣前件硯者伏以記室濡毫於楯鼻刀側非史多臣染翰於螭頭个形甚小尙或文章煥發言動必書爲號令之詞作典謨之訓如臣者坐憂才短行怯思遲自叨金馬之近班常愧王瞻之舊物豈意又頒文器周及禁林制作泓渟規模廣滑閉宮苔而色古連治石以光凝敢不致在坐隅酣茹筆陣餘波浸潤便同五老之壺終日拂磨豈但一丸之墨如承重寶倍感深恩

僧貫休詠硯詩

淺薄𨿽頑朴其如近筆端低心蒙潤久入匣更身安應念研磨苦無爲瓦礫看倘然人不棄還可比瑯玕

魏繁欽硯頌

有般倕之妙匠兮倪詭異於遐都稽山川之神瑞兮識嘉璇之內敷遂縈繩於規矩兮假卞氏之遺模擬渾靈之肇制兮效羲和之毀隅鈞三趾於夏鼎兮象辰宿之相扶供無窮之祕用兮禦幾筵而優遊

莊南傑寄鄭碏疉石硯歌

媧皇補天殘錦片飛落人間爲石硯孤峯削疉一尺云虎幹熊跪勢皆徧半掬春泉澄淺淸洞天徹底寒泓泓筆頭搶起松煙輕龍蛇怒鬭秋云生我今得此以代耕如探禹穴披崢嶸心骨驚坐中髣佛到蓬瀛

李琪詠石硯

逺來何嶺外近到玉堂間乍琢文猶澀新磨墨尙慳不能濡大筆何事別秋山

劉禹錫贈唐秀才紫石硯詩

端溪石硯人間重贈我因知正艸玄闕裏廟中空舊物開方竈下豈天然玉蜍吐水霞光淨彩翰揺風絳錦鮮此日傭工記名姓因君數到墨池前

文嵩卽墨侯石虛中傳

石虛中字居黙南越髙要人天性好山水隱遁不仕因采訪使遇之於端溪謂曰子有朴質沈厚之徳兼有奇相體貌紫光噓呵潤澈頗負材器但未遇哲匠琢磨耳禮不云乎玉不琢不成器人不學不知道子其謂矣今明天子禦四海六合之內無不用之材無不成之器我今奉命巡察天下風俗采訪海內遺逸安敢輒忘厥職見賢不薦者歟子無戀溪泉自取沈棄耳虛中曰僕生此南土逺在峽隅自不知材堪器用旣辱采顧敢不惟命是從采訪使遂命博士金漸之規矩磨礱不日不月果然業就虛中器度方員皆有邊岸性格謹黙中心坦然若汪汪萬頃之量也采訪使以聞於省有司考試之與燕人易元光研核合道遂爲雲水之交有司以薦於上上授之文史登臺省處右職上利其器用嘉其謹黙詔命常侍禦案之右以備濡染因累勛績封之卽墨侯虛中自歷位常與宣城毛元鋭燕人易元光華陰楮知白常侍上左右皆同出處時人號爲相須之友

史臣曰衛有大夫石碏其先顓帝之苗裔也出靖伯之後曰甫甫生石仲仲之後曰碏春秋時仕衛世爲大夫焉卽墨侯石氏與衛大夫族不同也蓋出五行之精八音之靈嶽結而生稟質而名懷寶爲玉吐气爲云發硎利刃與天地常存者也

文房四譜卷三

●欽定四庫全書

文房四譜卷四

﹝宋﹞蘇易簡撰

○紙譜

一之敍事

二之造

三之雜說

四之辭賦

△一之敍事

周禮有史官掌邦國大事書於策小事簡牘而已而又古用札釋名云札者櫛也如櫛之比編之也亦策之類也漢興已有幡紙代簡而未通用至和帝時蔡倫字敬仲用樹皮及敝布魚网以爲紙奏上帝善其能自是天下咸謂之蔡侯紙

左伯字子邑漢末益能爲之故蕭子良答王僧虔書云子邑之紙妍妙輝光仲將之墨一點如漆

說文云紙者絮一苫也從系氏聲蓋古人書於帛故裁其邊幅如絮之一苫也

眞誥云一條有楊椽椽名曦書兩本一黃箋一碧箋魏

韋誕云蔡邕非紈素不妄下筆

張芝善書寸紙不遺有絹必先書後練

桓玄詔平淮作桃花箋紙及縹緑靑赤者蓋今蜀箋之制也

眞誥云三君多書荊州白箋紙歲月積久首尾零落或兼缺爛前人糊榻不能悉相連補

墨藪云紙取東陽魚卵虛柔滑淨者

三輔決錄曰韋誕奏蔡邕自矜能書兼明斯喜之法非得紈素不妄下筆工欲善其事必先利其器用張芝筆左伯紙及臣墨皆古法兼此三具又得臣手然後可以盡經丈之勢方寸之言

晉時爲詔以靑紙紫泥

貞觀中始用黃紙寫勅制

髙宗上元二年詔曰詔勅施行旣爲永式比用白紙多有虫蠧宜令今後尙書省頒下諸司諸州縣並宜用黃紙

歐陽通紙必堅潔白滑者方書之

陶侃獻晉帝箋紙三千枚極妙幷墨

東宮舊事皇太子初拜給赤紙縹紅麻紙勅紙各一百張

雷孔璋曽孫穆之猶有張華與祖書乃桑根紙也

王右軍爲會稽令謝公就乞箋紙庫內有九萬枚悉與之桓宣武云逸少不節

抱朴子曰洪家貧伐薪買紙墨故不得早涉藝文常乏紙每所寫皆反復有字人少能讀

禦史故事云按彈奏白簡爲重黃紙爲輕今一例白紙無甚差降矣

釋名曰紙者砥也謂平滑如砥石

幡紙古者以縑帛依書長短隨事截之以代竹簡也

前漢服虔通俗文曰方絮曰紙字從系氏無氏下從巾

又桓玄令曰古無紙故用簡非主於恭今諸用簡者宜以黃紙代之

虞豫表云祕府有布紙三萬餘枚不任寫禦書乞四百枚付著作史寫起居注

廣義將軍岷山公以黃紙上表於慕容儁儁曰吾名號未異於前何宜便爾讓令以白紙稱疏

古有藤角紙範寗教云土紙不可作文書皆令用藤角紙

古謂紙爲幡亦謂之■﹝巾區﹞蓋取繒帛之義也自隋唐已降乃謂之枚

魏武令曰自今諸掾屬侍中別駕常於月朔各進得失給紙函各一

張華造博物志成晉武帝賜側理紙萬番南越所貢漢人言陟釐與側理相亂蓋南人以海苔爲紙其理縱橫邪側因以爲名

東觀漢記曰和熹鄧後立時方國貢獻悉令禁絕歲時但貢紙墨而已

李陽冰云紙常宜収藏篋笥勿令風日所侵若久露埃塵則枯燥難用矣攻書者宜謹之

古彈文白紙爲重黃紙爲輕故彈王源表云源官品應黃紙臣輒奉白簡以聞矣

國史補云紙之妙者則越之剡藤苔箋蜀之麻面屑骨金花長麻魚子十色箋云陽州六合箋蒲州白薄重妙臨川滑重

唐韋陟書名如五朶云每以彩箋爲緘題時人譏其奢縱

抱朴子曰吳之杪季有不知五經之名而饗儒官之祿不嫻尺紙之寒暑而坐著作之地筆不注簡而受駁議之勞

幹寶表曰臣前聊欲撰記古今怪異非常之事會聚散逸使自一貫博訪知古者片紙殘行事事各異又乏紙筆或書故紙詔答云今賜紙二百枚

晉令諸作紙大紙一尺三分長一尺八分聴參作廣一尺四寸小紙廣九寸五分長一尺四寸

石虎詔曰先帝君臨天下黃紙再定至於選舉於銓用爲允可依晉氏九班爲準格

京邦記東宮臣上疏用白紙太子合用靑紙

崔瑗與葛元甫書今送許子十卷貧不及素但以紙耳

徐邈與王瑉書東宮臣旣黃紙奉表於天朝則宜白紙上疏於儲宮或說白紙稱表吾謂無此體

山簡表臣父故侍中司徒濤奉先帝手筆靑紙詔

△二之造

漢初已有幡紙代簡成帝時有赫蹏書詔應劭曰赫蹏薄小紙也至後漢和帝元興中常侍蔡倫剉故布及魚网樹皮而作之彌工如蒙恬以前已有筆之謂也又棗陽縣南有蔡倫故宅彼土人多能作紙又庾仲雍相州記云應陽縣蔡子池南有石臼云是蔡倫舂紙臼也一云耒陽縣

黟歙間多良紙有凝霜於心之號復有長者可五十尺爲一幅蓋歙民數日理其禇然後於長船中以浸之數十夫舉抄以抄之傍一夫以鼓而節之於是以大燻籠周而焙之不上於墻壁也由是自首至尾勻薄如一

蜀中多以麻爲紙有玉屑屑骨之號江浙間多以嫩竹爲紙北土以桑皮爲紙剡溪以藤爲紙海人以苔爲紙浙人以麥曲稻■﹝禾臯﹞爲之者脆薄焉以麥膏油藤紙爲之者尢佳

漢末左伯字子邑又能爲紙故蕭子良答王僧虔書云子邑之紙妍妙輝光仲將之墨一點如漆伯英之筆窮神盡思妙物逺矣邈不可追【仲將韋誕字也】

宋張永自造紙

墨蜀人造十色箋凡十幅爲一榻每幅之尾必以竹夾夾和十色水逐榻以染當染之際棄置椎埋堆盈左右不勝其委頓逮幹則光彩相宣不可名也然逐幅於方版之上砑之則隱起花木麟鸞千狀萬態又以細布先以面漿膠令勁挺隱出其文者謂之魚子箋又謂之羅箋今剡溪亦有焉亦有作敗麵糊和以五色以紙曳過令露濡流離可愛謂之流沙箋亦有煮皂莢子膏並巴豆油傅於水面能點墨或丹靑於上以姜搵之則散以貍須拂頭垢引之則聚然後畫之爲人物砑之爲雲霞及鷙鳥翎羽之狀繁縟可愛以紙布其上而受采焉必須虛窓幽室明盤淨水澄神慮而制之則臻其妙也近有江表僧於內庭造而進上禦毫一灑光彩煥發

晉武賜張華側理紙已具敍事中本艸云陟釐味甘大溫無毒止心腹太寒溫中消榖彊胃气止泄痢生江南池澤陶隱居云此卽南人用作紙者唐本注云此物乃水中苔今取爲紙名爲苔紙靑黃色體澀小品方雲水中麁苔也音陟釐陟釐與側黎相近側黎又與側理相近也又云卽石發也【薛道衡詠苔紙云今來承玉管布字轉銀鉤】

榻紙畫紙法【見雜說門】

永徽中定州僧修徳欲寫華嚴經先以沈香積水種楮樹俟其拱取之造紙

丹陽記江寧縣東十五里有紙官署齊髙帝於此造紙之所也常造凝光紙賜王僧虔【一云銀光紙也】

林邑記云九眞俗書樹葉爲紙

段成式在九江出意造紙名云藍紙以贈溫飛卿

△三之雜說

鄴中記石虎詔書以五色紙著木鳯凰口中令銜之飛下端門

庾永興答王羲之書曰得示連紙一丈致辭一千增其嘆耳了無解往懷

江南僞主李氏常較舉人畢發榜日給會府紙一張可長二丈闊二丈厚如繒帛數重令書合格人姓字每紙出則縫掖者相慶有望於成名也僕頃使江表覩今壞樓之上猶存千數幅

畫品云古畫尢重紙上者言紙得五百年絹得三百年方壞

紙投火中煙起尢損人令肺腑中有所傷坐客或雲天下神祠中巫祝間少有肥者蓋紙錢煙常煄其鼻息故也

山居者常以紙爲衣蓋遵釋氏云不衣蠶口衣者也然復甚暖衣者不出十年黃面而气促絕嗜欲之慮且不宜浴蓋外風不入而內气不出也

亦嘗聞造紙衣法每一百幅用胡桃乳香各一兩煮之不爾蒸之亦妙如蒸之卽恆灑乳香等水令熱熟陰漧用箭幹橫捲而順蹙然患其補綴繁碎今黟歙中有人造紙衣段可如大門闔許近士大夫徵行亦有衣之蓋利其拒風於凝沍之際焉陶隱居亦云武陵人作榖皮衣甚堅好也

今江浙間有以嫩竹爲紙如作密書無人敢拆發之蓋隨手便裂不復粘也

羊續字叔祖以淸率下紙帷布被敗以紙糊補之時爲南陽守

在昔書契已還簡策作矣至於厥後或以縑帛蔡侯有作方行於世近代以來陰陽卜祝通於幽冥者必斵紙爲幣以賂諸冥漠君每覩諸家玄怪之語或有鬼祈於人而求之者或有賂之而獲洪福者噫遊魂爲變綿古而然漢室已前鬼何所資乎得非神不能自神而隨世之態乎【唐末太學博士邱光庭亦有紙錢說文多不錄】

杜陽編徳宗廟有朱鳥來常噉玉屑聲甚淸暢及爲鷙鳥所搏宮人皆以金花箋寫多心經薦其冥福

張平子與崔子玉書云乃者朝賀明日讀太玄經玄曰百歲其興乎端力精思以揆其義使人難論陰陽之事足下累世窮道極微子孫必命世不絕且幅寫一通藏之待能者幅寫者絹帛代紙以寫也

邢子才少在洛陽會天下無事專爲山水之逰時人方之王粲茍文一出京師爲之紙貴

陳後主常令八婦人襞彩箋制五言詩

魏收文襄令爲檄梁文初夜執筆三更便成文過七紙

杜暹爲婺州參軍秩滿將歸吏以紙萬張贈之暹惟受百幅人嘆之曰昔淸吏受一大錢復何異

張仲舒在廣陵天雨絳羅箋紙紛紛甚駛非吉兆也

馬融與竇伯向書曰孟陵奴來賜書手迹歡喜何量次於面也書惟兩紙紙八行七字延篤答張惟奐書曰惟別三年夢想言念何日有違伯英來惠書書盈四紙讀之反復喜不可言

張奐與陰氏書曰舊念旣密文章粲爛名實相副捧讀周旋紙獘墨渝不離於手

羲之永和九年制蘭亭序乘樂興而書用蠶繭紙鼠須筆遒媚勁健絕代更無太宗後得之洎玉華宮大漸語髙宗曰吾有一事汝從之方展孝道髙宗泣涕引耳而聴言得蘭亭序陪塟吾無恨矣

鄭虔爲廣文博士學書病無紙知慈恩寺有柿葉數屋遂借僧房居止取紅葉學書歲久殆徧

歷代名畫記云背書畫勿令用熟紙背必皺起宜用白滑漫薄大幅生紙紙縫先避畫者人面及要節處若縫之相當則彊急捲舒有損要令參差其縫則气力均平太硬則彊急太薄則失力絹素彩色不可搗理紙上白畫可以砧石妥帖之仍候陰陽之气調適秋爲上時春爲中時夏爲下時暑濕之時不可也

歷代名畫記云江東地潤無塵人多精藝好事者常宜置宣紙百幅用法蠟之以備模寫古人好搨畫十得七八不失神彩筆迹亦有禦府搨本謂之官搨

搨紙法用江東花葉紙以柿油好酒浸一幅乃下鋪不浸者五幅上亦鋪五幅乃細捲而硾之候浸漬染著如一搨書畫若俯止水窺朗鑑之明徹也【初舉子云宜賫入詞場以護試紙逢他物所污】

庾闡字仲初造揚都賦成其文偉麗時人相傳爭寫爲之紙貴

漢成帝趙婕好妬後宮有兒生八九日客持詔記封緑小篋與獄中婦人發篋裹有藥二枚赫蹏書曰告偉能努力飲此藥孟康曰赫蹏染黃素令赤而書之若今黃紙也劉展曰赫音鬩兄弟鬩於墻應劭曰赫蹏薄小紙也玄有所說

本艸拾遺云印紙剪取印處燒灰水服令人絕產

撫州有茶衫子紙蓋裹荼爲名也其紙長連自有唐以來禮部每年給明經帖書【見茶譜】

藥品中有閃刀紙蓋裁紙之際一角疉在紙中匠人不知漏裁者醫人入藥用

孔溫裕因直諌貶柳州司馬有鵲喜於庭兒孫拜之飛去墜下方寸紙上有補闕字未幾徵還果有此拜【見因話錄】

資暇雲松花箋世以爲薛濤箋誤也松箋其來舊矣元和之初薛濤尙斯色而好制小詩惜其幅大不欲長剩乃命匠人狹小爲之蜀中才子旣以爲便後減諸箋亦如是特名曰薛濤箋今蜀中紙有小樣者皆是也非松花一色

魏人謗邢劭曰邢家小兒常作文表自買黃紙寫之而送

司馬消難不知書書架上徒設空紙時人云黃紙五經赤軸三史

蘇緯爲人公正周文推心委任而無間或出遊常豫置空紙以授緯若須有處分則隨事施行及還啟知而已南朝有士人朱詹家貧力學常吞紙療饑

今大寮書題上紙籖出於李趙公

唐初將相官告亦用銷金箋及金鳯紙書之餘皆魚箋花箋而已厥後李肇翰林誌云凡賜與徵召宣索處分曰詔用白麻紙慰撫軍旅曰書用黃麻紙大淸宮內道觀薦告辭文用靑藤紙朱書謂之靑辭諸陵薦告上衣表內道觀文並用白藤紙凡赦書徳音立後建儲大誅討免拜三公命相命將並用白藤紙不用印雙日起艸只日宣宰相使相官告並用色背綾金花紙節度使並用白背綾金花紙命婦卽金花羅紙吐蕃及贊普書及別錄用金花五色綾紙上白檀木眞珠瑟瑟鈿函金鏁鑰吐蕃宰相摩尼師已下書用五色麻紙南詔及靑平官書用黃麻紙

唐朝進士榜頭粘堅黃紙四張以氈筆淡墨衮轉書曰禮部貢院四字【或云文皇以飛白書或云象陰注之象】

宣宗雅好文儒鄭鎬知貢舉忽以紅箋筆札一名紙曰鄕貢進士李禦名以賜之

孫放西寺銘曰長沙西寺層構傾頹謀欲建立其日有童子持紙花插地故寺東西相去十餘丈於是建剎正當紙花處

攝生者尢忌枕髙宜枕紙二百幅每三日去一幅漸次取之迨至告盡則可不俟枕而寢也若如是則腦血不減神光愈盛矣

神仙傳云李之章神仙人也蜀先主欲伐吳問之章乃求紙筆畫作兵馬數十手裂壞之又畫一大人又壞之先主出軍敗衂

戴祚甄異傳云王肇常在內宿晨起出外妻韓氏時尙未覺而奴子云郎索紙百幅韓視帳中見肇猶臥忽不復見後半歲肇亡

王琰冥祥記云元嘉八年蒲阪城中大災火裏中小屋𨿽焚而於煨燼下得金經紙素如故

林邑記九眞俗書樹葉爲紙廣州記取糓樹皮熟搥堪爲紙蓋蠻夷不蠶乃被之爲褐也

釋迦佛爲磨休王時剝皮爲紙寫大乘經

王羲之筆經云以麻紙裹柱根欲其體實得水不脹

搜神記益州西南有神祠自稱王石公祈禱者持一百幅紙及筆墨放石室中則言吉凶

劉恂嶺表異錄云廣管羅州多柞香樹身似櫃柳其花白而繁其葉如橘皮堪作紙名爲香皮紙皮白色有文如魚子箋雷羅州義寧新會縣率多用之其紙慢而弱沾水卽爛逺不及楮皮者

世說戴安道就範宣學所爲範讀書亦讀書範抄紙亦抄紙見筆譜

△四之辭賦

傅咸紙賦

蓋世有質文則理有損益故禮隨時變而器與事易旣作契以代結繩兮義造紙而當策夫其爲物厥美可珍廉方有則體潔性眞含章蘊藻實好斯文取彼之淑以爲已新攬之則舒捨之則捲可屈可伸能幽能顯

梁江洪爲傅建康詠紅箋詩

雜采何足奇惟紅偏可作灼爍類渠開輕明似霞破鏤質捲芳脂裁花承百和【去聲】不遇情牽人豈入風雅座

後梁宣帝詠紙詩

皎白猶霜雪方正若布碁宣情且記事寧同魚网時

薛道衡詠苔紙詩

昔時應春色引淥泛淸流今來承玉管布字轉銀鉤

梁武威謝公紙啟略云

𨿽復鄴殿鳯銜漢朝魚网平淮桃花中宮糓樹固以慚玆靡滑謝此鮮光

韋莊乞彩箋歌

浣花溪上如花客緑闇紅藏人不識畱得溪頭瑟瑟波潑成紙上猩猩色手把金刀裁彩雲有時剪破秋天碧不使紅霓段段飛一時驅上丹霞壁蜀客才多染不供卓文醉後開無力孔雀銜來向日飛翩翩壓折黃金翼我有歌詩一千首磨礱山嶽羅星斗開卷長疑雷電驚揮毫只怕龍蛇走班班布在詩人口滿軸松花都未有人間無處買煙霞須知得自神仙手也知價重連城璧一紙萬金猶不惜薛濤昨夜夢中來殷懃勸向君邊覓

僧齊已謝人贈碁子彩箋詩

陵州碁子浣花箋深愧攜來自錦川海蚌琢成星落落吳綾隱出雁翩翩畱防桂苑題詩客惜寄桃源敵手仙捧受不堪思出處七千餘里劍門前

舒元輿悲剡溪古藤文

剡溪上綿四五百里多古藤株枿逼土𨿽春入土脈他值發活獨古藤气候不覺絕盡生意予以爲本乎地者春到必動此藤亦本於地方春且死色問溪上人有道者言溪中多紙工刀斧斬伐無時劈剝皮肌以給其業噫藤𨿽植物者溫而榮寒而枯養而生殘而死亦將似有命於天地間今爲紙工斬伐不得發生是天地气力爲人中傷致一物疾癘之若此異日過數十百郡洎東洛西雍歷見書文者皆以剡紙相誇予寤曩見剡藤之死職止由此此過固不在紙工且今九牧士人自專言能見文章戶牖者其數與麻竹相多聴其語其自安重皆不啻握驪龍珠𨿽茍有曉寤者其倫甚寡不勝眾者亦皆斂手無語勝眾者果自謂天下文章歸我遂輕傲聖人道使周南召南風骨折入於折楊黃荂中言偃卜子夏文學陷入於淫靡放蕩中比肩握管動盈數千百人數千百人筆下動成數千萬言不知其爲謬誤日日以縱自然殘藤命易其桑葉波波頹沓未見止息如此則綺文妄言輩誰非書剡紙者耶紙工嗜利曉夜斬藤以鬻之𨿽舉天下爲剡溪猶不足以給況一剡溪者耶以此恐後之日不復有藤生於剡矣大抵人間費用茍得著其理則不枉之道在則暴耗之過莫有橫及於物物之資人亦有其時時其斬伐不謂夭閼予謂今之錯爲之文者皆夭閼剡溪藤之流也藤生有涯而錯爲文者無涯無涯之損物不直於剡藤而已予所以取剡藤以寄其悲

周朴謝友人惠箋紙並筆

範陽從事獨相憐見惠霜毫與彩箋三副緊纒秋月兔五般方剪蜀江煙宵微覺有文通夢日習慚無子諒篇欲著不將兩處用歸山閒向墨池前

段成式與溫庭筠云藍紙絕句並序

一日辱飛卿九寸小紙兩行親書云要采箋十幡錄少詩爲予有雜箋數角多抽揀與人旣玩之輕明復用殊麻滑尙愧大庾所得猶至四百枚豈及右軍不節盡付九萬幅因知碧硾棋上重翻懊惱之辭紅方絮中更擬相思之曲固應桑根作本藤角爲封古拙不重蔡侯新樣偏饒桓氏何啻奔墨馳騁有貴長簾下筆縱橫偏求側理所恨無色如鴨卵狀如馬肝稱寫璇璣且題裂綿者予在九江出意造云藍紙旣乏左伯之法全無張永之功輒分五十枚並絕句一首或得閒中暫當藥餌也

三十六鱗充使時數番猶得裹相思待將袍襖重抄了盡寫襄陽播掿詞

文嵩好畤侯楮知白傳

楮知白字守玄華陰人也其先隱居商山入百花谷因谷氏焉幼知文多爲髙士之首冠自以村散不仕殷太戊失徳於時與其友桑同生入朝直諫拱於庭七日太戊納其諫而修徳以致聖敬日躋因賜邑於楮其後遂爲楮氏二十二代祖支因後漢和帝元興中下詔徵巖穴隱逸舉賢良方正之士中常侍蔡倫搜訪得之於耒陽貢於天子天子以其明白方正舒捲平直詩所謂周道如砥其直如矢者也用■﹝艸造﹞史官以代簡冊尋拜治書侍禦史奉職勤恪功業昭著帝用嘉之封好畤侯其子孫世修厥職累代襲爵不絕博好藏書尢能徧繕自有文籍以來經誥典策及釋道百氏之書無不載之素幅遇其人則舒而示之不遇其人則捲而懷之終不自矜其該博晉宋之世每文人有一篇一詠出於人口者必求之繕寫於是京師聲價彌髙皆以文章貴達歷齊梁陳隋以至今朝廷益甚見用之白爲人好薦賢汲善能染翰墨與人鋪舒行藏申寃雪恥呈才述志啟白公卿臺輔以至達於天子未嘗有所難阻隱蔽歷落布在腹心何祇於八行者歟知白家世自漢朝迄今千餘載奉嗣世官功業隆盛簿籍圖詩布於天下所謂日用而不知也知白以爲不失先人之職未嘗輒伐其功與宣城毛元鋭燕人易元光南越石虛中爲相須之友每所歷任未嘗不同知白自國子受牒補主簿直弘文館爲書吏所賂因潤而墜之當軸素知廉潔憐而不問他日方戒而用之是以其道益光曽無背面累官中書舍人史館修撰直筆之下善惡無隱明天子禦宇海內無事志於經籍特命刋校集賢禦書書成奏之天子執捲躬覽嘉賞不已因是得親禦案乃復嗣爵好畤侯

史臣曰春秋有楮師氏爲衛大夫乃中國之華族也好畤侯楮氏蓋上古山林隱逸之士莫知其本出然而功業昭宣其族大盛爲天下所用利矣世世封侯爵食不亦宜乎

文房四譜卷四

●欽定四庫全書

文房四譜卷五

﹝宋﹞蘇易簡撰

○墨譜

一之敍事

二之造

三之雜說

四之辭賦

△一之敍事

眞誥云今書通用墨者何蓋文章屬陰墨陰象也自陰顯於陽也

續漢書云守宮令主禦墨

漢書云尙書令僕丞郎月賜隃麋大墨一枚小墨一枚

東宮故事皇太子初拜給香墨四丸

釋名曰墨者晦也言似物晦黑也

陸士龍與兄書云一日上三臺曹公藏石墨數十萬斤然不知兄頗見之否今送二螺

古有九子之墨祝婚者多善禱之像也詞曰九子之墨成於松煙本姓長生子孫無邊

顧微廣州記曰懷化郡掘塹得石墨甚多精好可寫書今山中多出朱石亦可以入朱硯中使

戴延之西徵記曰石墨山北五十里山多墨可寫書故號焉盛弘之荊州記曰築陽縣亦出

揚雄詔令尙書賜筆墨觀書石室

墨藪云凡書先取墨必廬山之松煙代郡之鹿角膠十年之上彊如石者妙

周書有湼墨之形莊子云舐筆和墨晉公墨縗邑宰墨綬是知墨其來久矣

陶侃獻晉帝箋紙三千枚墨二十丸皆極精妙

王充論衡云以塗傅泥以墨點繒孰有知之淸受塵白取垢靑蠅之污常在絹素

歐陽通每書其墨必古松之煙末以麝香方可下筆

許氏說文云墨者墨也字從黑土墨者煙煤所成土之類也

古人灼龜先以墨畫龜然後灼之兆順食墨乃吉尙書洛誥云惟洛食漢文大橫入兆卽其事也

北齊朝會儀諸郡守勞訖遣陳土宜字有謬誤及書迹濫劣者必令飲墨水一升見開寶通禮

酈道元注水經云鄴都銅雀臺北曰冰井臺髙八尺有屋一伯四十間上有冰室數井井深十五丈藏冰及石墨焉石墨可書【又見陸云與兄書云】

括地誌云東都壽安縣洛水之側有石墨山山石盡黑可以書疏故以石墨名山

新安郡記云黟縣南一十六里有石嶺上有石墨土人多采以書有石墨井是昔人采墨之所今懸水所淙激其井轉益深矣

陳畱耆舊傳云王邯剛猛能解盤牙破節目考驗楚王英謀反連及千餘人事竟引入詰問無謬一見賜禦筆墨再見賜佩帶三見除司徒西曹屬

王充論衡云河出圖洛出書此皆自然也天安得筆墨而圖畫乎

晉令治書令史掌威儀禁令領受寫書縑帛筆墨

筆陣圖以筆爲刀矟墨爲鍪甲

△二之造

韋仲將墨法曰【卽韋誕也】今之墨法以好醇松煙幹搗以細絹簁於缸中簁去艸芥此物至輕不宜露簁慮飛散也煙一斤已上好膠五兩浸梣皮汁中梣皮卽江南石檀木皮也其皮入水綠色又解膠並益墨色可下去黃雞子白五枚亦以眞珠一兩麝香半兩皆別治細簁都合調下鐵臼中寧剛不宜澤搗三萬杵杵多益善不得過二月九月溫時臭敗寒則難幹每錠重不過二兩故蕭子良答王僧虔書云仲將之墨一點如漆

冀公墨法松煙二兩丁香麝香漧漆各少許右以膠水溲作挺火煙上薫之一月可使入紫艸末色紫入秦皮末色碧其色俱可愛

昔祖氏本陽定人唐時墨官也今墨之上必假其姓而號之大約易水者爲上其妙者必以鹿角膠煎爲膏而和之故祖氏之名聞於天下今太行濟源王屋亦多好墨有圓如規亦墨之古制也有以栝木煙爲之者尢麤又云上黨松心爲之尢佳突之末者爲上

江南黟歙之地有李廷珪墨尢佳廷珪本易水人其父超唐末流離渡江覩歙中可居造墨故有名焉今有人得而藏於家者亦不下五六十年蓋膠敗而墨調也其堅如玉其紋如犀寫踰數十幅不耗一二分也

墨或堅裂者至佳凡收貯宜以紗囊盛懸於透風處佳造朱墨法上好朱砂細研飛過好朱紅亦可以梣皮水煮膠淸浸一七日傾去膠淸於日色中漸漸漉之幹濕得所和如墨挺於朱硯中研之以書碑石亦須二月九月造之

宋張永涉獵經史能爲文章善隸書又有巧思紙墨皆自造上每得永表輒執玩咨嗟久之嘆供禦者不及也造麻子墨法以大麻子油沃糯米半碗彊碎剪燈心堆於上燃爲燈置一地坑於中用一瓦缽微穿透其底覆其焰上取煙煤重研過以石器中煎煮皂莢膏並研過者糯米膏入龍腦麝香秦皮末和之搗三千杵搜爲挺置蔭室中俟幹書於紙上向日若金字也秦皮陶隱居云俗謂之樊槻皮以水漬和墨書色不脫故造墨方多用之

近黟歙間有人造白墨色如銀迨研訖卽與常墨無異卽未知所制之法

△三之雜說

張芝臨池書水盡墨

神仙傳云班孟能嚼墨一噴皆成字盡紙有意義

王子年拾遺云張儀蘇秦同志傭力寫書行遇聖人之文無題記則以墨畫掌及股裏以記之

葛洪好學自伐薪買紙墨

災祥集曰天雨墨君臣無道讒人進

神仙傳漢桓帝徵仙人王逺逺乃題宮門四百餘字帝惡而削之外字去內字復見墨皆入木裏

揚雄答劉歆書云雄爲郎自奏心好沈博絕麗之文願不受三歲俸且休脫直事之繇得肆心廣意成帝詔不奪俸令尙書賜筆墨得觀書於石室故天下上計孝廉及內郡衛卒會者雄常把三寸弱翰賫油素四尺以問其異語歸則以鉛摘次之於槧二十七年於玆矣

僞蜀有童子某者能誦書孟氏召入甚嘉其穎悟遂錫之衣服及墨一丸後家僮誤墜於庭下盆池中後數年重植盆中荷芰復獲之堅硬光膩仍舊或云僖宗朝所用之墨餘者

唐王勃爲文常先研墨數升以被覆面謂之腹槁起筆下不休【幼常夢人遺之墨丸盈袖】

西域僧書言彼國無硯筆紙但有好墨中國者不及也云是雞足山古松心爲之僕嘗獲貝葉上有梵字數百墨倍光澤會秋霖爲窓雨濕因而揩之字終不滅

後周宣帝令外婦人以墨畫眉蓋禁中方得施粉黛

漢書光武起王莽令以墨污渭陵延陵周垣

僕將起赴舉年夢今上臨軒親賜墨一挺僕因蹈舞拜受旦日言於座客有江表郭靖前賀曰必狀元及第僕詰之郭曰僕有徵方言也前春禦試果冠羣彥而郭公已有他事遁歸江表後言之於禮部郎中張洎洎曰夫墨者筆硯之前用時必須出手矣手與首同音也僕亦解之曰天子手與文墨也

顧野王輿地誌曰漢時王朗爲會稽太守子肅隨之郡住東齋中夜有女子從地出稱趙王女與肅語曉別贈一丸墨肅方欲注周易因此便覺才思開悟

抱朴子友人玄伯先生以濡墨爲城池以機柚爲干戈汲太子妻與夫書曰並致上墨十螺

葛龔與梁相書曰復惠善墨下士難求椎骸骨碎肝膽不足明報

幹寶搜神記曰益州西有祠自稱黃石公人或饋紙筆一丸墨則石室中言吉凶

本艸云墨味辛無毒止血生肌膚合金瘡散主產後血暈磨醋服之亦主瞇目物芒入目點瞳子上又止血痢及小兒客忤搗篩和水調服之好墨入藥粗者不堪

陶隱居云樊槻皮水漬以和墨書色不脫卽秦皮也

陶隱居云烏賊魚腹中有墨今作好墨用之【烏賊者以其食烏也】海人云烏賊魚卽秦王算袋魚也昔秦王東遊棄算袋於海化爲此魚形一如算袋兩帶極長墨猶在腹人捕之必噴墨昏人目也其墨人用寫劵歲久其字磨滅如空紙焉無行者多用之

國語晉成公初生夢人規其臀以墨曰使有晉國三世故名黒臀

穎川荀濟與梁武有舊而素輕梁武及梁受禪乃入北嘗云會於楯鼻磨墨作文檄梁

今常侍徐公鉉云建康東有云穴西山有石墨親常使之又云幼年常得李超墨一挺長不過尺細裁如筋與其愛弟鍇共享之日書不下五千字凡十年乃盡磨處邊際有刃可以裁紙自後用李氏墨無及此者超卽廷珪之父也

唐末陶雅爲歙州刺史二十年嘗責李超云爾近所造墨殊不及吾初至郡時何也對曰公初臨郡歲取墨不過十挺今數百挺未已何暇精好焉

山中新伐木書之字卽隱起他日洗去墨字猶分明又書於版牘歲久木朽而字終不動蓋煙煤能固木也亦徐常侍言

今之小學者將書必先安神養气存想字形在眼前然後以左手研墨墨調手穏方書則不失體也又曰研墨如病蓋重其調勻而不泥也又曰研墨要涼涼則生光墨不宜熱熱則生沫蓋忌其研急而墨熱又李陽冰云用則旋研無令停久久則墨埃相污膠力隳亡如此泥鈍不任下筆矣

初舉子云凡入試題目未出間豫研墨一硯蓋欲其辦事非主於事筆硯之妙者也

今之燒藥者言以墨塗紙裹藥尢能拒火

王嘉拾遺記昔老君居景室山與老叟五人共談天地之數撰經書垂十萬言有浮提國二神人出金壺器中有墨汁狀若淳漆灑木石皆成篆隸以寫之及金壺汁盡二人乃欲刳心瀝血以代墨焉五老卽五天之釋也景室卽太室少室也

王獻之與桓溫書扇誤爲墨污因就成一駁牛甚工曹不興畫屛風誤污爲蠅文帝以手彈之

義熙中三藏佛駄跋陁住建業謝司空寺造護淨堂譯華嚴經堂下忽化出一池常有靑衣童子自池中出與僧灑掃研墨

宋云行記云西天磨休王斮髓爲墨寫大乘經【見筆部中】

石崇奴券曰張金好墨過市數蠡並市毫筆備郎寫書趙壹非艸書云十日一筆月數丸墨【見筆勢中】

劉恂嶺表錄異云嶺表有雷墨蓋雷州廟中雷雨勃起人多於野中獲得石狀如黳石謂之曰雷公墨也扣之鎗鎗然光瑩可愛

典論云袁紹妻劉氏性妬紹死未殯殺其妾五人恐死者知乃髠其髮墨其面

曹毗誌怪云漢武鑿昆明極深悉是灰墨無復土舉朝不解以問東方朔朔曰臣愚不足以知之可試問西域胡僧帝以朔不知難以核問後漢明帝時外國道人入來洛陽時有憶方朔言者乃試問之胡人曰經雲天地大刼將盡則劫燒灰此燒之餘乃知朔言有旨【又云出幽明錄】

△四之辭賦

後漢李尢墨銘

書契旣造研墨乃陳煙石附筆以流以伸

曹植樂府詩曰

墨出靑松煙筆出狡兔翰古人成鴛迹文字有攺刋

張仲素墨池賦

墨之爲用也以觀其妙池之爲玩也不傷其淸茍變池而盡墨知功積而藝成俾夜作晝日居月諸挹彼一水精其六言或流離於崩云之勢乍滴瀝於垂露之餘由是變此黛色涵乎碧虛浴玉羽之翩翩忽殊白鳥濯錦鱗之潎潎稍見玄魚自彊不息克臻其極何健筆以成文俾方塘之攺色映揚鬐之鯉乍謂寓書沾曳尾之龜還同食墨沮洳斯久杳冥莫測受湼者必其淄知白者成其黒恢弘學海輝映儒林將援毫而悅目豈泛舟而賞心其外莫測其中莫見同君子之用晦比至人之不炫冰開而純漆重重石映而玄珪片片倘北流而浸稻自成黒黍之形如東門之漚麻更學素絲之變究其義也可傳可繼豈謀樂也泳之遊之恥魏國之沈沈徒開墨井笑昆山之浩浩空設瑤池專其業者全其名久其道者盡其美譬彼濡翰成玆色水則知遊藝之徒盡以墨池而爲比

李白謝張司馬贈墨歌

上黨碧松煙夷陵丹砂末蘭麝凝珍墨精光乃堪掇黃頭奴子雙鴉鬟錦囊養之懷袖間今日贈余蘭亭去興來灑筆會稽山

僧齊已謝人惠墨詩

珍重歲寒煙攜來路幾千隻應眞典誥銷得苦磨研正色浮端硯精光動蜀箋因君彊濡染捨此卽忘筌

段成式送溫飛卿墨往復書十五首

段云近集賢舊吏獻墨二挺謹分一挺送上𨿽名殊九子狀異二螺如虎掌者非佳似兔支者差勝不思吳興道士忽遇因取上章趙王神女得之遂能注易所恨隃麋松節絕已多時上谷槲頭求之未獲也成式述作中躓艸非上海若白事足以驅策詎可供成冢之硯奪如椽之筆乎

溫答云庭筠白卽日僮幹至奉披榮誨蒙賫易州墨一挺竹山奇制上蔡輕煙色掩緇帷香含漆簡𨿽復三臺故物貴重相傳五兩新膠幹輕入用猶怨於潛曠逺建業尫羸韋曜名方卽求雞木傅玄佳致別染龜銘恩加於蘭署郎官禮備於松欞介婦汲妻衡第所未窺觀廣記漢儀何當著列矧又玄州上苑靑瑣西垣讎字猶新疑籖上整帳中女史每襲淸香架上仙人常持縹帙得於華近辱在庸虛豈知夜鶴頻驚殊慚志業秋虵屢綰不稱精研惟憂痗物虛投蠟盤空設晉陵𨿽壞正握銅兵王詔徒深惟磨玉硯捧受榮佩不任下情庭筠再拜

段答云昨獻小墨殆不任用籍棖之力殊未堅剛和麰之餘固非精好旣非懷化所得豈是築陽可求況某從來政能慚洎祖之市果自少學業愧稚川之伐薪飛卿制肘功深碎掌�倦齊奮五筆捷發百函愁中復解玄嘲病裏猶屠墨守煙不所附抑有神乎哉�禮承訊忻懌兼襟莫測疲詞難知古訓行當祇謁條訪闕疑成式狀

溫答云昨夜安東聴偈比因追涼柟枕才敧蘭缸未艾縹繩初解紫簡仍傳麗事珍繁摛華益贍𨿽則竟山充貢握槧堪書五丸二兩之精英三輔九江之淸潤葛龔受賜稱下士難求王粲著銘嘆遐風易逺俱苞輸囿盡入淙池遺逸皆存纎微悉舉鷃觀鵬運豈識逍遙鯢入鮒居應嗟坎窞願承謦欬以牖愚蒙庭筠狀

段答云昨更拾從土黒聲之餘自謂無遺策矣但媿井蛙尙猶自恃醢雞未知大全忽奉毫白復新耳目重耳誤徹謬設生慚張奐致渝研味難盡詎同王逺術士題字入木班孟何人噴書竟紙𨿽趙一非艸數丸志徵汲媛餉夫十螺求說肝膽將破翰答已疲有力負之更遲承問成式狀

溫答云伏蒙又抒衝襟詳徵故事蒼然之气仰則彌髙毖彼之泉汲而增廣方且驚神褫魄寧惟衿甲投戈復素洛呈祥翠嬀垂貺龜字著象鳥英含華至於漢省五丸武部三善仲宣佳藻旣詠浮光張永研工常稱點漆逸少每停質滑長庸常務色輕搗乃韋書知爲宋畫荀濟提兵之檄磨楯而成恩躬覆族之言削門而顯敢持蛙井猶望鯤池不任慚伏宗仰之至庭筠狀

段答云赫日初升白汗四匝愁議墨陽之地懶窺兼愛之書次復八行盈襞交互訪伏牛之夜骨豈望登眞迷艮獸之沈脂虛成不任更得四供晉主五入漢陵隱侯辭著於麝膠葛玄術成於魚吐寧止千松政染三凡可和僧繻獨擅之才周顒自謂無愧而已支策長望梯幾熟暇方困九攻徒榮十部齊師其遁詎教脫扄成式狀

溫答云竊以童山不秀非鄒衍可吹眢井無泉豈耿恭不拜墨尢之事謂以獲麟筆聖之言翻同倚馬靜思神運不測冥搜亦有自相裏而分豈公輸所削流輝精絹假潤靑泉銘著李尢書投蘇竟字憂素敗不長飛揚傳相見貽守宮斯王研蚌胎而合美配馬滴以成章更率荒蕪益慚疎略廷筠狀

段答云藍染未靑玄嘲轉白責羝羊以求乳耨石田而望苗殆將壯膓豈止憎貌猶記煙磨靑石黛漬幕書施根易思號介難曉蘇秦同志傭力有而可題王隱南遊著書無而誰給今則色流珢硯光滴彩毫腹笥未緘初不停綴疲兵怯戰惟願豎降成式狀

溫答云驛書方來言泉更湧髙同泰畤富類敖倉怯蒙叟之大匪駭王郎之小賊尢有剛中巧制廟裏奇香徵上黨之私心識長安之石炭馬黔靡用龜食難知規虞器以成奢然梁刑而嚴罪便當北面不獨棲毫庭筠狀

段答雲飛卿博窮奧典敏給芳詞吐水千瓶有才一石成式尺紙寒暑素所不嫻一卷篇題從來蓋寡竊以墨事故實巾箱先無可謂附騏驥而𨿽疲遵繩墨而不跌者忽記鄴西古井更欲探尋虢略鏤盤誰當仿效況又劇間可答但愧於子安一見之賜敢同於到惲乎陣崩鶴唳歌怯雞鳴復將晨壓我軍望之如墨也豈勝懋居懾處之至成式狀

溫答云庭筠閱市無功持撾寡效大魂陣聴蝸睆傷明庸敢撫翼鴛鵬追蹤驥騄每承函素若涉滄溟亦有叢憏尙存戔余可記至於縗從新制旣禦秦兵綬匪舊儀仍傳漢制張池造寫蔡碣含舒荷新滏之恩空沾子野發治城之詔獨避元規窘類轢羮辭同格飰其爲愧怍豈可勝言庭筠狀

段答云韞櫝徧尋緘筠窮索思安世篋內搜伯喈帳中更覩沈家令之謝箋思生松黛楊師道之佳句才煥�華抑又時方得賢地不愛寶定知災祥不雨誰論穹昊所無還介方酬郁儀未睨羽驛沓集筆路載馳豈知石宣之書能迷中散麻繻之語只辦光和底滯之時徵引多誤殫筆搦紙慚怯倍增成式狀

溫答云昨日浴籖時光風亭小宴三皷方歸臨出捧緘在酲忘答亦以蚔蝝久罄川瀆皆隕豈知元化之杯莫能窮竭季倫之寶益更扶疎𨿽有翰海疉石須陽水號煙城倥詠剰出靑松惡道遺蹤空畱白石扇裏止余烏牸笄間正作蒼蠅豈敢猶彎楚野之弓尙索神亭之戟謹當焚筆不復撡觚矣庭筠狀

段答云問義不休攬筆卽作何翅懸皷得搥也小生方更陪鰓尙自舉尾更搜屋火得復刀圭因記風人辭中將書烏皂長歌行裏謂出松煙供椒掖量用百丸給蘭臺率以六石棠梨所染滋�多方黎勒共和周遮無法傅玄稱爲正色豈虛言歟飛卿筆陣堂堂舌端衮衮一盟城下甘作附庸成式狀

文嵩松滋侯易玄光傳

易玄光字處晦燕人也其先號靑松子頗有材幹雅淡淸貞深隱山谷不仕以吟嘯煙月自娛常謂門生邴炎曰余靑山白雲之士去榮華絕嗜欲修眞得道久不爲寒暑所侵壽且千歲然猶未離五行之數終拘有限予漸覺形神枯槁是知老之將至矣今他日必爲風雨所躓後因子熾盛余當神化爲雲气之狀升霄漢矣其畱者號玄塵生徙居黔突之上必糜膠水之契隃麋處士煎鹿角和丹砂麝香數味遺而餌之其後果然門生皆以靑松子前知定數矣玄塵生餌藥得道自黃帝時蒼頡比鳥迹爲文以代結繩之政玄塵便與有功焉其後子孫皆傳其術以成道易水之上遂爲易氏焉玄光卽玄塵曾孫也家世通玄處素其壽皆永嘗與南越石虛中爲研究雲水之交與宣城毛元鋭華陰楮知白爲文章濡染之友明天子重儒玄慕其有道世爲文史之官特詔常侍禦案之右拜中書監儒林待制封松滋侯其宗族蕃盛布在海內少長皆親硯席以文顯用也

史臣曰古者得姓非官族世功則多以地名爲氏或爵邑焉或所居焉松滋侯易氏蓋前山林得道人也靑松子富有春秋不顯名氏其族或隱天下名山皆避爲棟梁之用也有居太山者秦始皇巡狩至東嶽因經其隱所拜其兄弟五人爲大夫焉其參玄得道能神化者則自易水之上後代故用爲姓雲

文房四譜卷五

●文房四譜後序

班志有言曰小說家流千三百八十篇蓋出於稗官道途之說也孔子曰𨿽小道亦有可觀者焉茍至逺而不泥庶亦幾於道也矧善其事者必利其器尋其波者必計其源吾見其決泄古先之道發揚翰墨之精莫不由是四者方傳之無窮乎茍闕其一𨿽敏妙之士如廉頗不能將楚人也常觀茶經竹譜尙言始末成一家之說況世爲儒者焉能無述哉因閱書祕府遂檢尋前志並耳目所及交知所載者集成此譜聞之通識者識者亦曰可故不能棄其冠序則有騎省徐公述焉敢以胸臆之志復書於卷末云

