玉紀

江陰陳性﹝原心﹞

杜序

江陰陳翁原心﹐善單劍﹐喜談兵﹐而尢好玉成癖。落魄郢北﹐往往不舉火。蓄一啞妾﹐日閉置之。手一玉行市上﹐行且撫摩之。余初識於陳東屏司馬座間﹐翁放言髙論﹐詳玉不去身之旨。忽探背出一拱璧﹐大如盎﹐云「此太公璜也。曾遊晴川閣﹐墮三層樓不死﹐以背有此璜﹐能輕身故﹐自此常負之﹐不須臾離。」余竊笑其癡。積與稔熟﹐復出所撰《陰符經注》《劍說》《玉紀》諸書﹐始知翁爲奇人。當其時﹐天下晏安﹐翁無事事﹐輒抱玉自娛﹐貧困勿顧。迨粵匪陷武昌日﹐翁客大冶未歸﹐其啞妾與玉與書﹐悉付浩劫。後十年﹐余來楚﹐覓翁不可得。訪其夙好﹐亦落落如晨星。獨李裴山郎中鈔存《玉紀》數紙﹐似不全本。亟付刊﹐以傳翁之孤詣。翁惜已亡﹐不及於用兵時一試﹐其排闔縱擊之技﹐乃並《陰符》《劍說》諸書而亡之﹐爲可悲夫。同治三年甲子十二月旣望﹐秀水杜文瀾謹序。

吳序

瀾幼讀《魯論》﹐朱子注云「君子無故﹐玉不去身。」每就塾歸﹐必向先母乞玉以爲佩。先母素鐘愛﹐常檢一二事授之曰「守身如玉﹐勿傾跌焉。」瀾謹受命﹐喜不自禁﹐佩之弗敢火﹐逾一二年讀《戴禮》﹐至「君子比徳於玉」﹐覺向之殷然慕者﹐今始憬然悟矣。然只知玉之可貴﹐而不知古玉之尢爲可貴也。旋赴武林﹐謁漢壽亭侯廟﹐得見玉印﹐紅白粲然﹐洵非後世所造。又聞我禾文翁後山收藏趙婕妤印﹐白質﹐而紐刻雙燕嫣紅如朱。惜未得一見﹐已爲好古者以千金易去。咸豐三年﹐晤杜筱舫方伯於萸灣行營。舫翁本同鄕戚屬﹐小時赴鄂﹐至此相見。意合情投﹐遂訂交焉。常出古玉釧曰「此眞脫胎舊玉﹐淨如水晶﹐明若瑪瑙﹐每至風雨﹐先現白霧如絮﹐歷驗不爽。並道客鄂時﹐得遇陳翁原心者﹐詳悉辧玉﹑煮玉諸法﹐皆其家學淵源﹐惜未錄其所著《玉紀》﹐其相師承。」越十年﹐舫翁奉檄楚岸督銷局﹐郵寄陳翁書來﹐知從李正郎家覓得抄本﹐校定付梓。開函詳閱﹐簡括無遺﹐證諸瀾之所藏﹐或贗或眞﹐辧別詳盡。置諸案頭﹐有同志者輒欲借觀﹐幾至應接不暇。今又二十餘年﹐舫翁早歸道山﹐原版恐又遺失﹐存玆孤本﹐心竊憂之。今年自制《千金集錦》甫成﹐試印百本﹐非特存陳翁喬梓博古之苦心﹐並以償瀾幼時愛玉之素願云爾。光緒十三年丁亥蒲夏﹐吳瀾識於姑幕說止齋。

金序

近世競尙舊玉﹐眞贗旣極難辧﹐而摩洗瑩澤﹐爲法亦至多。顧未有專著一書詳言之者。丙戌歲家螺靑﹐太守吳瀾寄示所印叢書﹐內有《玉紀》一卷﹐爲吾邑陳君原心所撰﹐秀水杜小舫方伯校定之本。分目凡十有一﹐論辧玉﹑煮玉諸法﹐簡括無遺。觀自序及杜序﹐知陳君喜談兵﹐有《劍說》《陰符經注》等書﹐蓋振奇人也。所言拱璧爲太公璜﹐不免詼詭。而是編敍次尙雅潔﹐爰重刻以餉好古之君子。夫玉以比徳﹐自古所重﹐特碔砆贗造﹐遂令風塵中無眞賞耳。書中《辧僞》一條所謂「非眞巨眼﹐鮮不以燕石爲玉者」﹐又《盤功》《養損璺》二條言「盤之以發其華」﹐「養之以完其舊」﹐是豈獨爲玉言之哉﹖光緒十五年己丑仲夏﹐江陰金武祥。

自序

昔先子博學好古﹐尢精賞鑑。聞有古玉﹐不惜重貲購求。其辧別眞僞﹐𨿽暗中摸索﹐亦百無一爽。性趨庭時﹐嘗蒙指示﹐得粗知梗槪。旣而浪遊南北﹐援先子辧玉之法﹐與玉相證﹐凡生平所見﹐無一不相印合者。益信先子格物之學﹐爲不可及也。道光壬午﹐自楚歸省﹐先慈手一篋付性曰「此爾父一生心力﹐易產所置﹐將畱以待進呈者﹐皆三代物也﹐汝其愼守之。」性跪受檢視﹐得古玉八十一事﹐光怪陸離﹐五色具備﹐洵至寶也。年來落拓鄂渚﹐煮玉無術﹐載來八十一玉﹐盡歸質庫中。性不肖﹐不克仰承先志讀書自立﹐又不能恪守舊物﹐負罪實甚。頃邵君香伯書來﹐屬作《玉紀》。性不學﹐何能有所撰述﹖然古玉之原委﹐知者稀﹐辧者寡。旣有所聞﹐苟祕而不宣﹐不將終於埋沒耶﹗用是錄先子之語﹐參考羣書﹐擇其言之信而有徵者﹐匯集成捲﹐而應香伯之命。所記者實﹐非躬親試著有實效者﹐槪不書。所冀博雅君子﹐加以正定﹐俾先子畢世苦心孤詣﹐不致湮沒而無傳﹐則私願足矣。己亥花朝前一日﹐江陰陳性書於八十一玉山房。

出產

玉爲陽气之純精﹐體屬金﹐性畏火﹐多產西方。維西北陬之和闐﹝古於闐國﹐今屬新疆﹞﹑葉爾羗﹝古莎車國﹐今屬回疆﹞所出爲最。其玉體如凝脂﹐精光內蘊﹐質厚溫潤﹐脈理堅密。聲音洪亮﹐佩之益人性靈﹐能辟邪厲。﹝產水底者﹐名子兒玉﹐爲上。產山上者﹐名寶蓋玉﹐次之﹞間產天智玉﹐火不能熱﹐亦不爲火傷﹐﹝按《周書》﹕武王伐紂﹐紂以玉五千裹身自焚。凡玉皆毀﹐僅存天智玉五﹐故武王寶之。﹞不易得也。其西南陬阿丹﹝古國名﹐在小西洋﹐今爲烏土國屬邑﹞﹑巴勒布﹝今名布魯克巴﹐番音曰「白布」蜀人呼之爲「別蚌子」﹐居前藏紮什倫布之西南。﹞諸處所產者﹐體似翠石﹐﹝翡翠石亦出西南陬﹐性剛﹐銳能削金﹐蓋亦西方金气凝結﹐形𨿽似玉﹐實非玉也。﹞其光外浮﹐質薄燥脆﹐脈理輕松﹐聲音淸亮而多綹裂氛祲﹝氛祲玉中之病。淺曰氛﹐深曰祲﹐不知者認爲玉中之沁﹐謬矣。﹞﹐佩之利人精神﹐能消鬱結﹐西南陬之玉所以不逮西北者﹐以地近於南﹐受火克也。

名目

玉有古今新舊之別。新玉人皆知之﹐古玉則以入土不入土爲斷。未經入土之玉﹐謂之傳世古﹔入土重出之玉﹐世謂之舊玉。更有古時含殮之器﹐謂之琀玉。﹝口實曰琀。古人多以水銀殮﹐因水銀性活易流﹐遇玉則凝﹐故用玉以塞之﹞不知者﹐遇舊玉皆稱爲琀玉者﹐非。更有音訛而呼爲漢玉者﹐尢非。

玉色

玉有九色﹕元如澄水曰瑿﹐藍如靛沫曰碧﹐靑如鮮苔曰﹤王筆﹥﹐綠如翠羽曰瓐﹐黃如蒸栗曰玵﹐赤如丹砂曰瓊﹐紫如凝血曰璊﹐黑如墨光曰瑎﹐白如割肪曰瑳﹝玉以潔白爲上﹐白如割昉者﹐又分九等﹞﹐赤白斑花曰瑌。此新玉古玉自然之本色也。至於舊玉﹐則當分別外沁之色。所謂沁者﹐凡玉入土年久﹐則地中水銀沁入玉裏﹐相鄰之松香﹑石灰以及各物有色者﹐皆隨之浸淫於中。如下染缸﹐遇紅卽沾紅色﹐遇綠卽沾綠色。故入土重出之玉﹐無有不沾顏色者。若無水銀沁入﹐𨿽鄰顏色亦不能入玉中。也有受黃土沁者﹐其色黃﹝色如蒸栗﹞﹐名曰玵黃。﹝若受松香沁者﹐色更深﹐復原時酷似黃蠟﹐謂之老玵黃。﹞有受靛靑沁者﹐其色藍﹝色如靑天﹞﹐名曰玵靑。﹝此靑衣之色﹐傳染沁人﹐有深淺不同﹐有深似藍寶石者﹐謂之老玵靑。﹞有受石灰沁者﹐其色紅﹝色如碧桃﹞﹐名曰孩兒面﹝復原時酷似碧霞璽寶石﹞。有受水銀沁者﹐其色黑﹝色如烏金﹞﹐名曰純漆黑﹝漆非地中之水銀﹐乃古死殮尸之大堆水銀沁之﹐方有此顏色﹞。有受血沁者﹐其色赤﹝有濃淡之別﹐如南棗北棗﹞。名曰棗皮紅﹝此乃屍沁﹐非潔物也﹞。有受銅沁者﹐其色綠﹝色如翠石﹞名曰鸚哥綠﹝銅器入土﹐年久則靑綠生﹐玉適與之相鄰﹐爲其傳染沁入﹐復原時似翠石而更嬌潤﹞。此外雜色甚夥﹐有朱砂紅﹑雞血紅﹑棕毛紫﹑茄皮紫﹑松花綠﹑白果綠﹑秋葵黃﹑老酒黃﹑魚肚白﹑糙米白﹑蝦子靑﹑鼻涕靑以及雨過天靑﹑澄潭水蒼諸色。受沁之源﹐難以深考﹐總名之曰十三彩。又有各種巧沁花色﹐如蝦蟆皮﹑灑珠點﹑碎磁文﹑牛毛文﹑唐爛斑等名﹐皆出人意料之外者。更有一種香玉﹐嗅之作奇南香气。﹝奇南香﹐木名﹐出海南﹐見《七修類稿》﹐俗稱伽楠者﹐訛。﹞蓋玉在土中與香物爲鄰﹐年久受其沁﹐沾其香﹐非玉之自能吐香也﹝欲試須烹佳茗﹐置玉其中﹐香气自吐﹞。此種絕少﹐眞稀世之寶也。

附考注。瑿﹝音兮。《正韻》﹕黑玉。《本艸》﹕琥珀千年者﹐爲瑿﹐狀如元玉﹞。﹤王筆﹥﹝靑白玉。《玉篇》﹕音筆﹐玉管﹞瓐﹝音盧。《博雅》碧瓐﹐玉名﹞璊﹝音門。《詩傳》﹕璊﹐頳也﹞玵﹝音雸。《集韻》﹕美玉也﹞瑎﹝音諧。黑石以玉﹞瑌﹝乳衮切﹐音耎。《山海經注》﹕白者如冰﹐半有赤色者﹞。

辧僞

舊玉與石最難分別。世有美石酷似脫胎舊玉者。不下數十種。亦具五色﹐皆堅硬不可刀削。是在認其體質﹐如屬眞舊玉﹐其體質必溫潤沈重﹐精光內含﹐如屬石類﹐皆幹松輕脆。賊光外浮。自非眞巨眼﹐鮮不以燕石爲玉者。更有宋宣和﹑政和間﹐玉賈贗造﹐將新玉琢成器皿﹐以虹光艸汁罨之﹐其色深透紅﹐似雞血色。﹝虹光艸﹐出甘肅大山中﹐其汁能染玉。用艸汁入碯砂少許﹐罨於玉之文裏間﹐用新鮮竹枝燃火逼之﹐則深入玉之膚理﹐紅光自面透背。按《格物餘論》虹光艸出西寧大山中似茜艸。﹞時人謂之得古法﹐賞鑑家偶失於辧﹐或因之獲重價焉。此等今世頗少﹐識家呼爲老提油者是也。比來玉工每以極壞夾石之玉染造﹐欲紅則入紅木屑中煨之﹐其石性處卽紅。欲黑則入烏木屑中煨之﹐其石性處卽黑﹐謂之新提油。初僅蘇州爲之﹐近則徧處皆是矣。又有一種死玉﹐不可不辧。凡玉﹐性畏黃金﹐若玉入土中﹐適與金近﹐久則受其克制﹐黑滯漧枯﹐便成棄物。縱加盤功﹐頑質不化。若認爲水銀沁﹐則誤矣。

質地

凡玉在土中五百年﹐體松﹔受沁千年﹐質似石膏﹔二千年形如朽骨﹔三千年爛爲石灰﹔六千年不出世﹐則爛爲泥矣。如果三代以上舊玉﹐體已朽爛﹐其質松軟﹐指爪亦能搯落。﹝名曰老三代﹞若秦漢對舊玉﹐質地𨿽已爛軟﹐玉性未盡﹐非刀不能削落。若晉﹑魏﹑六朝舊玉﹐質地未松﹐其性尙堅﹐偶有軟硬相間者﹐系南土中出世之物也。到唐宋時舊玉﹐質地全在﹐堅硬如故﹐惟水銀間有沁入玉中耳。

制作

三代以上﹐制作款式各有不同。夏尙忠﹐雕刻極細如發。嘗有玉器上鑲嵌金絲寶石者。﹝鑲嵌系復制﹐今人呼商嵌者﹐訛。猶之宋刻﹐乃周時宋國人所刻﹐所謂宋人刻者是也。今世謂爲宋朝人所刻﹐謬矣。﹞商尙質﹐雕刻朴素少文。周尙文﹐雕刻細密而縟。夏用鳥迹篆﹐商用魚虫篆﹐周用大篆。要皆陰文﹐多在器內。秦兼大小篆﹐漢則小篆﹐漸用陽文在外。三國﹑六朝以後﹐並用隸楷矣。

認水銀

凡舊玉﹐必有水銀沁入﹐贗舊則無。蓋玉喜水銀﹐玉入土中﹐久不透風﹐則朽爛體松。地中隨處皆有水銀﹐故水銀沁入玉之膚理。﹝此非殮尸之水銀也﹞看水銀﹐更須分別老嫩﹐若三代以上舊玉﹐水銀在內已結成塊﹐幹老色滯﹑參差錯落。若秦漢時舊玉﹐水銀𨿽結成塊﹐其色鮮亮。若魏﹑晉﹑六朝時舊玉﹐水銀明晃活潑﹐有成片者。若唐宋時舊玉﹐水銀吸入未老﹐得人之熱﹐滚動易出也。

地土

舊玉須分別何處土中所出﹐如陜西﹑甘肅﹑山西﹑四川諸省謂之西土﹐土漧燥﹐玉在其中﹐𨿽爛似石灰﹐其稜角文理全無損蝕最爲上品。其直隸﹑山東﹑河南﹑湖廣以及江蘇之徐州﹑安徽之潁州﹑六安諸處﹐謂之中土﹐地土𨿽漧不燥﹐玉在土中﹐年久稍有瘢痕者﹐次之。其餘各省謂之南土﹐玉在土中﹐年久文理大半模糊﹐且缺損者﹐多惟沿東海一帶出鹽之處﹐謂之咸土﹐玉在其中﹐不過百年已腐爛不堪矣。

盤功

凡三代以上舊玉﹐初出土時質地松軟﹐不可驟盤﹐只可在手中撫摩或藏於貼身﹐常得人气養之。年餘﹐玉气稍蘇﹐謂之臘肉骨。又養一二年﹐玉稍復明﹐謂之臘肉皮。﹝云骨﹐云皮﹐以其狀相似出﹞養之年久﹐地漲自然透也﹐層厚一層﹐漸漸復硬﹐再掛再養﹐色漿亦自然徐徐鋪滿﹐還原十足﹐酷似寶石。此之謂文工﹐非十餘年不能成也。若欲速成﹐須用武功。亦必得人气養之復硬﹐然後用舊白布輕輕擦之﹐稍蘇﹐再換新白布﹐愈擦愈熱﹐﹝數人晝夜替換輪擦﹐不可間斷﹞水銀自從土門內漸次擠出﹐擦落﹐其中灰土亦隨之而去。﹝水銀透出處謂之土門﹐甚至裂成大縫﹐復原時水銀自然去盡融化無迹。不知者多誤認爲損璺﹞於是玉气漸漸透明﹐顏色徐徐融化﹐地漲亦層層透足﹐色漿亦處處鋪滿。三年不問斷﹐可以成功。旣蘇且明﹐酷似水晶﹐仍須人气養之﹐方能還原如寶石﹐此所謂武功也。及其成功﹐皆是脫胎舊玉。脫胎云者﹐玉器埋土中三四千年﹐朽爛如石灰﹐出世常得人气養之復原﹐石性全去﹐但存精華﹐猶之仙者脫盡凡胎之意。其玉晶瑩明潔﹐毫無渣滓瑕疵﹐似寶石而更含光﹐純粹乃陰陽二气之精也﹐故稱寶玉。此非親歷其境者不知﹐亦非初學賞鑑家所肯信也。至其終始﹐顏色時驟時散﹐變化多端﹐竟似晴雲舒捲﹐幻化無心﹐令人莫測﹐亦莫知其所以然也。不獨舊玉可養﹐卽寶石﹑珊瑚﹐入土厄爛﹐得人气養之﹐亦能脫胎復原。惟蚌珠﹐不過百年﹐已成灰土矣。如入士𨿽已受沁﹐而未經厄爛之舊玉﹐年代較近﹐其體尙堅﹐盡可用灰提法煮之。提出玉中水銀﹑灰土﹐再看身分﹐或用豬鬃刷﹐或用棕老虎﹐或用麩皮袋﹐或用米粉袋等法盤之﹐成功較易。然看火候最難得法﹐太過不及﹐均於玉有傷﹐不若人气溫和養之穩妥。不諳者未可輕試也。

灰提法

用栗炭﹑木賊艸泡水﹐入銀硝少許﹐合裝大瓦罐內﹐將玉懸空掛於其中﹐用栗炭火煮之﹐水淺隨添﹐以提出玉中水銀﹑灰土爲度。

養損璺

初出土之舊玉﹐質地未堅﹐倘有誤碰損璺﹐﹝音部﹐破損痕也。揚子《方言》﹕秦晉器破而未離謂之璺﹞只要不落﹐卽掛在貼身。常時養之﹐日久自能合攏。

忌油污

舊玉地漲未足﹐色漿未滿﹐土門未合之前﹐倘有水銀﹑灰土在內者﹐切忌沾染油膩﹐並婦女污手盤玩。倘沾油污﹐則土門閉塞﹐水銀停住﹐灰土永不能出矣﹐縱加盤功﹐終無益也。

