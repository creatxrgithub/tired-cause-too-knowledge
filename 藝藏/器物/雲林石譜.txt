雲林石譜

譜錄類一

器物之屬

提要

臣等謹案雲林石譜三卷宋杜綰撰綰字季揚號雲林居士山陰人宰相衍之孫也是書彚載石品凡一百一十有六各具出產之地采取之法詳其形狀色澤而第其髙下然如端溪之類兼及硯材浮光之類兼及器用之材質不但譜假山淸玩也前有紹興癸丑闕裏孔傳序傳卽續白居易六帖者序中稱綰爲杜甫之裔因引甫詩水落魚龍夜句謂長沙湘鄕之山魚龍化而爲石甫因形容於詩綰作是譜爲能紹其家風考甫此句見於秦州雜詩乃由陜赴蜀之時何由得至楚地且甫之詩意本非詠石殊附會無理未附宣和石譜皆記艮嶽諸石有名無說不知誰作又附漁陽公石譜皆載嗜石故事亦不知漁陽公爲誰其中列周公謹元遺山諸名則必非綰書蓋明周履靖刻是書時所竄入也今惟錄綰書以資考證而所附二譜悉削而不載又毛晉嘗刻是書並爲一卷又佚去孔傳之序而文句則無大異同今亦不別著錄焉

乾隆四十六年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●雲林石譜原序

天地至精之气結爲石負土而出狀爲奇怪或巖竇逶迆峯嶺層稜凡棄擲於媧煉之餘遁逃於秦鞭之後者其類不一至有鵲飛而得印鱉化而銜題叱羊射虎挺質之尙存翔燕鳴魚類形之可驗怪或出於禹貢異或隕於宋都物象宛然得於髣髴𨿽一拳之多而能蘊千巖之秀大可列於園館小或置於几案如觀嵩少而面龜蒙坐生淸思故平泉之珍祕於徳裕夫余之寶進於武宗皆石之瑰奇宜可愛者然人之好尙故自不同葉公之好龍支遁之好馬衛懿公之好鶴王右軍之好鵝齊宣王之好竽嵇康之好鍛所好自異然無所據依殆無足取聖人常曰仁者樂山好石乃樂山之意蓋所謂靜而壽者有得於此竊嘗謂陸羽之於茶杜康之於酒戴凱之於竹蘇太古之於文房四寶歐陽永叔之於牡丹蔡君謨之於荔枝亦皆有譜而惟石獨無爲可恨也雲林居士杜季揚蓋嘗采其瑰異第其流品載都邑之所出而潤燥者有別秀質者有辧書於編簡其譜宜可傳也且曰幅■﹝巾員﹞之至逺聞見或遺山經地誌未能淹該編覧尙俟講求當附益之居士實艸堂先生之裔大丞相祁國公之孫余嘗聞之詩史有水落魚龍夜之句蓋長沙湘鄕之山魚龍墊土化而爲石工部固嘗形容於詩矣讀是譜者知居士之好古博雅克紹於余風不忘於著錄云時宋紹興癸丑夏五月望日闕裏孔傅題

●欽定四庫全書

雲林石譜卷上

﹝宋﹞杜綰撰

靈璧石

宿州靈璧縣地名磬山石產土中歲久穴深數丈其質爲赤泥漬滿土人多以鐵刃徧刮凡三兩次旣露石色卽以黃蓓箒或竹箒兼磁末刷治淸潤扣之鏗然有聲石底多有漬土不能盡去者度其頓放卽爲向背石在土中隨其大小具體而生或成物狀或成峯巒巉巖透空其眼少有宛轉之勢或多空塞或質匾朴或成雲气日月佛像或狀四時之景須藉斧鑿修治磨礲以全其美或一面或三四面若三四面全者卽是從土中生起凡數百之中無一二有得四面者多是磇者石尖擇其奇巧處鐫治取其底平頃歲靈璧張氏蘭臯亭列巧石頗多各髙一二丈許峯巒嵓竇嵌空具美大抵亦三兩面背亦著土又有一種石理蹸踆若胡桃殻紋其色稍黑大者髙二三尺小者尺餘或如拳大坡陁拽腳如大山勢鮮髙峯巖竇又有一種產新坑黃泥溝峯巒嵌空奇巧亦須刮治扣之稍稍有聲但石色淸淡稍燥軟易於人爲不若磬山淸潤而堅此石宜避風日若露處日久卽色轉白聲亦隨減書所謂泗濵浮磬是也

靑州石

靑州石產之土中大者數尺小亦尺餘或大如拳細碎磊磈未成物狀在穴中性頗軟見風卽勁凡采之易脆不可勝舉其質玲瓏竅眼百倍於他石眼中多爲軟土充塞徐以竹枝洗滌淨盡宛轉通透無峯巒峭拔勢石色帶紫微燥扣之無聲土人以石藥粘綴四面取巧像雲气枯木怪石欹側之狀

林慮石

相州林慮石地名交口其質堅潤扣之有聲一種出土中采之穴地見石則尋坑坎處石多倒生向下垂如鍾乳融結皆天然鏨去麄石畱石座如板山多自載山一座峯巒下秀髙拔或如無物狀石色甚碧曽貢入內府有藍關蒼虯洞天凡十餘品各髙數寸甚奇異又有一種色稍斑而微黑產土中微有土漬易於洗滌有大山勢四面徘徊無背稍著土千巖萬壑峯巒迆邐頗多嵌空洞穴宛轉相通不假人爲至有中虛可施香燼靜而視之若煙雲出沒巖岫間此石因崇寕年方田相視地脈偶得之大不踰三五尺至如拳大奇巧百怪

平江府太湖石

產洞庭水中石性堅而潤有嵌空穿眼宛轉崄怪勢一種色白一種色靑而黑一種微黑靑其質文理縱橫籠絡起隱於石面徧多坳坎蓋因風浪中衝激而成謂之彈子窩扣之微有聲采人攜錘鏨入深水中頗艱辛度奇巧取鑿貫以巨索浮大舟設木架絞而出之其間稍有巉巖特勢則就加鐫礲取巧復沈水中經久爲風水沖刷石理如生此石巖最髙有三五丈低不踰十數尺間有尺餘惟宜植立軒檻裝治假山或羅列園林廣榭中頗多偉觀鮮有小巧可置几案間者

無爲軍石

無爲軍石產土中連接而生擇奇巧者卽斷取之易爲洗滌不著泥漬石色稍黑而潤大者髙數尺亦有盈尺及五六寸者多作羣山勢扣之有聲至有一叚二三尺間羣峯聳拔連接髙下凡數十許巉嵓澗谷不異眞山頃年維揚兪次契大夫家獲張氏一石方圓八九尺上有峯巒髙下不知數中有穀道相通目之爲千峯石又米芾爲太守獲異石拜者四面巉峻但石苗所出不廣佳者頗艱得之

臨安石

杭州臨安縣石出土中有兩種一深靑色一微靑白色其質奇怪無尖峯崒嵂勢髙者十數尺小者數尺溫潤而堅扣之有聲間有質朴從而斧鑿修治磨礲增巧頃歲錢塘千頃院有石一塊髙數尺舊有小承天法喜堂徒弟授衣缽得此石價値五百餘千其石置方斛中四面嵌空崄怪洞穴委曲於石罅間植枇杷一株頗年遠巖竇中嘗有露珠凝滴目爲醜石元居中有詩略云人久眾所憎歲久眾所惜爲負磊落姿不隨寒暑易政和間取歸內府此石之尢者

湖州武康石

出土中一靑色一黃黑而斑其質頗燥不堅無混然巉巖峯巒𨿽多透空渲眼亦不堪宛轉采人入穴石多臥生甚廣潤度奇巧處以鐵鏨揭取之或多細碎大抵石性匾側多涮道折疊勢浙中假山藉此爲山腳石座間有險怪尖鋭者卽側立爲峯巒頗勝靑州穿眼宛轉渾然可觀

昆山石

平江府昆山縣石產土中多爲赤土積漬旣出土倍費挑剔洗滌其質磊塊巉巖透空無聳拔峯巒勢扣之無聲土人惟愛其色之潔白或種植小木或種溪蓀於奇巧處或置立器中互相貴重以求售至正初杭州臯亭山後太山出石與昆山石無分毫之異

江革石

道州江革永寕二縣皆產石在亂山間於平地土空礲積永寕石疊而生成或大或小不相粘綴江革一種稍靑色一種灰黑間有巉巖特勢其質例皆麄澀枯燥扣之有聲未見絕奇巧者惟永寕所產大者十數尺或二三尺至有尺餘或大如拳或多細碎每就山采石散處地土莫知其數蓋率皆奇怪大抵各隨人所欲旣擇絕佳者多爲泥土苔蘚所積以水漬一兩日用磁末痛刷一種色深靑一種微靑一種微黑其色質堅潤扣之有聲或多坳坎頗類太湖彈子窩峯巒巉巖四面亦多透空崄怪萬狀或有數尺若大山气象千巖萬壑羣峯環遶中有穀道拽腳類諸物像不可槪舉非人力能爲之大抵其石多白脈又有如大山之巓合三兩峯間因石脈相連數道而成瀑布直落澗壑凡遇石塞路迸濺卽散漫分流石之兩邊如圖寫之狀

常山石

衢州常山縣思溪又地名石洪或云空字石去水底側垂似鍾乳雜沙泥不相聯接采人車戽深水甚難得之或大或小不踰數尺奇巧萬狀多是全質每一石則有聯續尖鋭十數峯髙下峭拔嵌空全若大山气勢亦有如拳大者又於巉巖崄怪巖竇中出石筍或欹斜尖細互相撐拄之勢蓋石生溪中爲風水沖激融結而成奇巧又有峯巒聳秀洞穴委曲相通底座透空堪施香燼若煙雲縈遶亂峯間一種色深靑石理如刷絲捫之輒隱手又一種靑而滑或以磁末刷治而顏色皆溫潤扣之有聲間有質朴全無巧勢者石性稍礦不容人爲非靈璧可增崄怪

開化石

衢州開化縣龍山深土中出石𨿽磈或巉巖可觀色稍燥扣之有聲又地鱉灘亦多產石水中色稍靑潤石質骨麄而肉細率皆全質間有羣峯前後羅列若大山气勢比之思溪無峭崪勢扣之亦有聲

澧州石

澧州石產土中磊磈而生大者尺餘亦有絕小者頗多崄怪巉巖類諸物狀其質爲沙泥積漬費工刷治石理徧鋪絲捫之隱手靑白稍潤有白脈籠絡土人不知貴士大夫多攜歸裝視假山髙視之頗類鴈蕩諸奇峯

英石

英州含光眞陽縣之間石產溪水中有數種一微靑色有白通脈籠絡一微灰黑一淺綠各有峯巒嵌空穿眼宛轉相通其質稍潤扣之微有聲又有一種色白四面峯巒聳拔多稜角稍瑩徹面面有光可鑑物扣之無聲采之人就水中度奇巧處鏨取之此石處海外遼逺賈人罕知之然山谷以謂象州太守費萬金載歸古亦然耳頃年東坡獲雙石一綠一白目爲仇池石鄕人王郭夫亦嘗攜數塊歸髙尺餘或大或小各有可觀方知有數種不獨白綠耳

湖口石

江州湖口石有數種或在水中或產水際一種色靑混然成峯巒巖壑或類諸物狀一種匾薄嵌空穿眼通透幾若木板似利刀剜刻之狀石理如刷絲色亦微潤扣之有聲土人李正臣蓄此石大爲東坡稱賞目之爲世中九華有百金歸買小玲瓏之語然石之諸峯間有外來奇巧者相粘綴以增崄怪此種在李氏家頗多適偶爲大賢一顧彰名今歸尙方久矣又有一種挺然成一兩峯或三四峯髙下峻峭無拽腳有向背首尾一律或大或小土人多綴以石座及以細碎諸石膠漆粘綴取巧爲盆山求售正如僧人排設供具兩兩相對殊無意味

袁石

袁州萬載縣去縣十餘里石無數在野田間其質嶙峋微靑色間多峯巒巖竇四向又有石罅中上下生小林木蓊郁可喜或髙三四尺或五六尺全如一大山气勢經行凡數百步不斷目地名爲亂石裏土人以石占田壠有妨布種恨不之去惜乎地遠人罕知之

平泉石

平泉石出自關中考之李徳裕平泉莊記艸木花石之美其石產水中每獲一奇皆鐫有道二字頃余於潁昌杜欽益家賞一石雙峯髙下有渲道挺然長數寸許無嵌空巖竇勢其質不露圭角磨礲光潤而靑堅於石罅中鐫有道二字扣之有聲

兗石

兗州出石如褐色謂之栗玉有巉巖峯巒勢無穿眼其質甚堅潤扣之有聲堪爲器頗費鐫礲土人貴重之與北方所產栗頗相類但見峯巒一律耳

永康石

蜀水永康軍產異石錢遜叔遺餘一石平如板厚半寸闊六七寸於面上如鋪一紙許甚潔白上有山一座髙低前後凡十數峯劇有佳趣回邊不脫其底山色皆靑黑溫潤而堅利刃不能刻扣之有聲淸越目爲江山小平遠遜叔得自蜀中部使者云出自永康軍後未見偶者

排牙石

臨安府府署之側一山甚髙名拜郊臺錢氏故迹向山之巓險峻處兩邊各有列石數十塊從地生出者峯巒巉巖穿眼委曲翠潤而堅謂之排牙石

品石

建康府有石三塊頗雄偉有巖洞崄怪色稍蒼翠徧產竹木茂郁可觀石罅中有六朝唐宋諸公刻字謂之品石

永康石

永州州署依山廳事之東隅頃歲太守黃叔度因其地稍露山骨除治積壤十餘尺得眞山一座凡八九峯巖洞相通翠潤可喜徧有唐人刻字於諸峯之側甚奇右有一石橫尺餘聯綴石上全若水禽因引泉出水瀦滿巖竇其石正浮水面亦有唐人刻字目之爲鸂■﹝氵鵣﹞石又羣山之後下廣二頃余率皆怪石羅布田野間或爲居人蔽隱元次山剏萬石亭於郡之山巓

石筍

石筍所產凡有數處一出鎭江府黃山一產商州一產益州諸郡率皆臥生土中采之隨其長短就而出之或有斷而出者大者二三尺小者尺餘皆微著土者其質挺然尖鋭或匾側有三面紋理如刷絲起隱於石面或得涮道徹扣之或有聲石色無定間有四面停者又有髙一二丈首尾一律因斧鑿修治而成

泰巖

襲慶府泰山石產土中大小踰三四寸間有磊塊碎小者色灰白或微靑亦有嵌崄奇怪勢其質甚軟可施鐫礲土人不甚珍愛

嶧山石

嶧山在襲慶府鄒縣山土中產美石間有巖穴穿眼眼不甚宛轉深邃亦有峯巒髙下無崷崪勢其質堅礦不容斧鑿色若拔藍或如木葉翠潤可喜

耒陽石

耒陽縣土中出石磊磈巉巖大小不等石質稍堅一種色靑黑一種灰白一種黃而斑四面奇巧扣之無聲可置几案間小有可觀

襄陽石

襄陽府去城十數里有山名鳯凰地中出石橫長尺餘或如拳者巉巖崄怪往往如大山勢色稍靑黑間有如灰褐者扣之有聲土人不甚重政和間惟鎭江蘇仲恭畱臺家有數塊置几案間

黃山石

鎭江府去城十五里地名黃山在鸐林寺西南

峴山石

峴山在黃山之東皆產石土中小者或全質大者或鐫取相連處奇怪有萬狀色黃淸潤而堅扣之有聲間有色灰褐者石多穿眼相通可出音

排衙石

鎭江蘇仲恭畱臺家有一石如蹲獅子或如睡鸂■﹝氵鵣﹞羅列八九狀太守梅知勝目之爲蘇氏排衙石又有一石筍髙九尺有奇混然天成目之爲蘇棟梁悉歸內府矣崇寕間米元章取小石爲峴山甚奇特峴山石多靑潤而產黃山者色多土脈少有可鐫治者

淸溪石

廣南淸溪鎭之三五十里土中出石巉巖險怪一種色甚淸潤扣之有聲韻淸越一種色白頃年蘇仲恭家置於几案間有七八石甚奇巧此石所產相鄰靑綠坑尢奇於他處

刑石

刑州西山接太行山山中有石石色黑亦有峯巒奇巧亦可置几案間土人往往采石爲硯名曰烏石頗發墨稍燥蘇仲恭有三硯樣制殊不俗

仇池石

韶州之東南七八十里地名仇池土中產小石峯巒巖竇甚奇巧石色淸潤扣之亦有聲頗於淸溪品目相類

盧溪石

袁州石出溪水中色稍靑黑有嵌空崄怪勢大者髙數尺鮮有小巧者唐盧肇隱居艸堂溪水之側堂前立一大石髙丈餘三峯九竅甚奇怪指謂盧溪石崇寕間欲輦置內府以石背多有前人刻字語或時忌遂止之

卞山石

湖州西門外十五里有卞山在郡山最爲■﹝山上酋下﹞崒頃朱先生所居產石奇巧羅布山間嵌石礧磈色類靈璧而淸潤尢勝葉少蘊得其地蓋堂以就其景故號石林石上皆有李唐逰人題字自顏魯公而下悉署焉又州之西北鳯凰山後地名前山於亂筱間有石生土中下多流泉石質嵌空崄怪往往多穿眼靑翠如湖口悉髙大鮮有小者宣和間嘗使土人取之重不可致今有數塊畱道傍

涵碧石

婺州東南縣之南五里有涵碧池唐令於典宗得其勝槪鑿池面瀑布有二大石魚置池面魚之前有石一塊髙二尺許崄巖可觀石之半間凹然如掌羅列江東著書嘗以爲硏好事者每往逰覽劉禹錫有詩在集中

吉州石

吉州安福縣之東二三里有秀嶺石產土中不相聯綴其質巉巖淸潤扣之有聲間有三兩面或混然窒塞髙數尺無小巧者又有白馬廟去縣之東二十餘里土中亦出石石質稍靑或色稍白四面嵌空崄怪又有佛僧潭在縣之西十四五里產潭上土中亦淸潤嵌空穿眼宛轉扣之或有聲又有一種如大山四面■﹝山上酋下﹞崒勢間有小巧者或云潭逺處則皆枯燥無聲色亦灰白又縣西六十里慶雲鄕地名久石巖山極髙峻中有一巖深邃可容千餘人巖之側土中出石或大或小嵌空巉巖四面峙石少有穿眼多類物像宛然天成凡此四種若白馬廟石加之淸潤有全美矣

全州石

全州湘江一帶溯流而上江邊兩岸狹處間有土石山懸石如鍾乳嵌空巉巖萬狀扣之聲淸越其色若靈璧靑翠可喜余舟過石側擊取數塊髙尺餘甚奇巧

雲林石譜卷上

●欽定四庫全書

雲林石譜卷中

﹝宋﹞杜綰撰

何君石

臨安江軍新塗縣玉笥山玉梁■﹝扌間﹞有澗洞名何君按圖經十人避秦九人仙去獨何君爲地仙居其洞故因號焉巖洞透邃中有石棋枰山之前後聞產巨石皆崄怪昔何君洞有一石懸於洞口其狀如雲廣數尺巉巖秀碧扣之無聲土人云何氏擊取置亭榭中

孰潭石

筠州髙安縣之東北有水出自丰城號濟步江自江口入四十里地名孰潭水中多產巨石嶙峋四面無崷崪勢穿眼委曲不甚蒼翠鮮有小巧者

洪巖石

饒州府樂平縣東山鄕地名洪巖有三洞名木梓樹水巖各有巖穴炬火而入自水巖上半間可不數十丈方到底聞水聲如雷窮之卽無水源其洞中有石田鍾皷磬仙人帳若人力所爲其山髙下巉巖翠壁巖穴中有石佛羅漢相儀如生凡髙十餘尺

韶石

韶州黃牛灘水中產石峯巒巉巖百怪其色或灰扣之微有聲凡就水采取例皆枯燥須用磁末刷治卽色稍靑其質頗與道州永明石品相類間有奇巧小者

袁州石

袁州分宜縣距縣二十里有五侯嶺【侯或云猴猴字未詳其名】嶺上四旁皆山石岝■﹝山上咢下﹞峭絕若劃裂摧倒勢其嵌空多狙猨凡山下石或立或伏當是山上飛墮者石色紺靑不潤澤玲瓏奇怪萬狀間有數人可遠致者臨江士人魯子明有石癖嘗親訪其處以漁舟載歸滿灘列置所居又去縣十里有石洞名洪陽遊者持炬以入聞有十六室詭怪百狀又有石乳石田牛羊鍾鼓凡倉廩牀榻之類石帆髙數丈叚叚有邊幅如有船檣所駕暴疾風狀石田頃畆與眞無異凡洞髙處刻唐人題字彷佛可辧父老云是晉葛洪婁陽二仙所隱得名其洞穴深邃不可徧覽頃一道人結庵輒盡遊其室賫糧秉炬才歷數室聞洞上有篙撐船聲駭懼而返

萍鄕石

袁州萍鄕縣百耒裏北名石觀突兀一山石洞穴深六七丈巖上垂石如鍾乳髙低無數嵌空怪石奇巧去古山之側近側皆有怪石隱艸木中土人不知貴

修口石

洪州分寕縣地名修口深土中產石五色斑斕全若玳瑁石理細潤或成物像扣之稍有聲土人就穴中鐫礲爲器頗精致見風卽勁亦堪作硯粗發墨

魚龍石

潭州湘鄕縣山之顚有石臥生土中凡穴地數尺見靑石卽掲去謂之蓋石自靑石之下微靑或灰白者重重揭取兩邊石面有魚形類鰍鯽鱗鬛悉如墨描穴深三二丈復見靑石謂之載魚石石之下卽著沙土然選擇數尾用相隨游泳或石紋斑剝處全然如藻荇凡百十塊中無一二可觀大抵石中兩面如魚龍形反側無序作蜿蜒勢鱗鬛爪甲悉偹尢爲奇異土人多作僞以生漆點綴成形但刮取燒之有魚鮏气乃可辧所產眞者又隴西地名魚龍掘地取石破而得之亦多魚形與湘鄕所產無異豈非古之陂澤魚生其中因山頺塞歲久土凝爲石而致然杜甫詩有水落魚龍夜山空鳥鼠秋正隴西爾

萊石

萊州石色靑黯透明斑剝石理縱橫潤而無聲亦有白色石未出土最軟土人取巧鐫雕成器其輕妙見風卽勁或爲鐺銚久堪烹餁有益於銅鐵

虢石

虢州滎陽縣石產土中或在髙山其質甚軟無聲一種色深紫中有白石如圓月或如龜蟾吐气白雪之狀兩兩相對土人就石叚掲取用藥點化鐫治而成間有天生如圓月形者極少得之昔歐陽永叔賦雲月石屏詩特爲奇異又有一種色黃白中有石紋如山峯羅列逺近澗壑相亦是成片修治鐫削度其巧輒乃成物像以手礲之石面髙低多作硯屛置几案間全如圖畫詢之土人石因積水浸漬遂多斑斕

階石

階州白石產深土中性甚軟扣之或有聲大者廣數尺土人就穴中鐫刻佛像諸物見風卽致勁以滑石末治令光潤或磨礲爲板裝制硯屏瑩潔可喜凡內府遣投金章玉簡於名山福地多用此石以朱書之

登州石

登州海岸沙土中出石潔白或瑩徹者質如芡實粒圓熟間有大者或如櫻李土人謂之彈子窩久因見風濤刷激而生

松化石

產婺州永康縣松林頃因馬自然先生在山一夕大風雨松忽化爲石僕地悉皆斷截大者徑三二尺髙有松節脂脈紋土人運而爲坐具至有小如拳者亦堪置几案間

穿心石

襄州江水中多出穿心石色靑黑而小中有小竅土人每因春時競向水中摸之以卜子息亦雜他石頃年家弟守官偶步水際獲得一靑石大如鵝卵白脈如粉書艸字兩行把玩累日爲貴公子奪去復搜求之不可再得

洛河石

西京洛河水中出碎石頗多靑白間有五色斑斕采其最白者入鉛和諸藥可燒變假玉成琉璃用之

零陵石燕

永州零陵石燕昔傳遇雨則飛頃歲餘渉髙巖石上如燕形者頗多因以筆識之石爲烈日所曝偶遇驟雨過凡所識者一一墜地蓋寒熱相激墜落不然飛爾土人有石板上磊塊如燕形者呼爲燕窩

相州石

相州之北十里地名梨園漳河水中出石數種或如濃墨圓點或紋如深廣匾頭頗堅潤土人謂之量豉石堪琢爲器物亦磨作鎭紙其價甚亷

西蜀石

西蜀水中出石甚堅潤色黑白石理徧有匾紋如豆大中有紋如桃杏花心土人鐫礲爲龜蟾鎭紙又一種紋理如濃墨勻作圈點尢溫潤又一種微點黑石理稍麄澀又一種斑黑光潤龜背上作盤蛇勢或白或朱土人以藥點飾謂之元武君

瑪瑙石

峽州宜都縣產瑪瑙石外多沙泥積漬凡撃去粗表紋理旋繞如刷絲間有人物鳥獸雲气之狀土人往往求售博易於市泗州盱眙縣寶積山與招信縣皆產瑪瑙石紋理奇怪宣信間招信縣令【忘其姓名】獲一石於村民大如升其質甚白旣磨礲中有黃龍作蜿蜒盤屈之狀歸貢內府

奉化石

明州奉化縣諸山大石中凡擊取之卽有平面石色微黃而稍潤扣之無聲其紋橫裂兩道如細墨描冩一帶夾徑寒林煙霧朦朧之狀或如濃墨點染成髙林與無爲軍所產石屏頗相類但石質頑礦凡鐫治旋薄則縱橫斷裂亦可加工磨礲爲研屏土人不知貴

吉州石

吉州數十里土中產石色微紫扣之有聲可作硯甚發墨但膚理頗礦燥較之永嘉華嚴石爲硯差勝土人亦多鐫琢爲方斛諸器

婺源石

徽州婺源石產水中者皆爲硯材品色頗多一種石理有星點爲之龍尾蓋出於龍尾溪其質堅勁大抵多發墨前世多用之以金星爲貴石理微麄以手摩之索索有鋒鋩者尢妙深溪爲上或如刷絲羅紋棗心或如瓜子或眉子兩兩相對又一種色靑而無紋大抵石質貴淸潤發墨爲最又有祁門縣文溪所產靑紫石理溫潤發墨頗與後歷石差堅近時出處價倍於常土人各以石材厚大者爲貴又徽州歙縣地名小溝出石亦淸潤可作硯但石理頗堅不甚剉墨其紋亦有刷絲者土人不知爲貴

通遠石

通逺軍卽古渭州水中有虫類魚鳥形扣之有聲土人見者多以梃辦或堅物擊之多化爲石石色靑黑溫潤堪爲礪之質石或長尺餘價直數十千凡兵刃用此磨治者靑光而不鏉

六合石

眞州六合縣水中或沙土中出瑪瑙石頗細碎有絕大而純白者五色紋如刷絲甚溫潤瑩徹土人擇紋采或斑斕點處就巧碾成物像

蘭州石

蘭州黃河水中產石絕有大者紋采可喜間於羣石中得眞玉璞外臕又有如物像黑靑者極溫潤可試金頃年餘獲一圓靑石大如杮作鎭紙經宿連簡冊輒溫潤後以器貯之凡移時有水浸潤一日墜地破而爲三四叚空有小魚一枚才寸許跳擲頃刻卽死

澑州石

澑州石其質甚白紋理偏有斑黑鱗鱗如雲气之狀色稍潤扣之稍有聲土人鐫治爲方斛諸器

鼎州石

鼎州祈闍山出石石中有黃土目之爲太一餘糧色紫黑其質磊磈大小圓匾外多沾綴碎石滌盡黃土卽虛空間有小如拳者可貯水爲硯滴或栽植菖蒲水窠頗佳

壽春石

壽春府壽春縣紫金山石出土中色紫琢爲硯甚發墨扣之有聲余家舊有風字樣硯甚發墨特輕薄皆逺物故也

絳州石

絳州石出土中其質堅礦色稍白紋多花浪頗類牛角土人謂之角石堪琢爲硯惟可研丹砂滑而不發墨

辰州石

辰州蠻溪水中出石色黒諸蠻取之磨刃每洗滌水盡黑因名黑石扣之無聲彷佛如階州者土人琢爲方斛器物及印材粗佳亦堪制爲硯間有溫潤不可多得

肅愼氏石矢

臨江軍新塗縣數十里地名白羊角淩雲嶺頂上平如掌皆古時寨基地中往往獲石箭鏃鋒而刃脊其廉可劌其實則石長三四寸許間有短者此孔子所謂楛矢石砮肅愼氏之物也按禹貢荊州貢砥礪砮丹惟箘輅楛梁州貢鏐鐵銀鏤砮磬則楛矢石砮自禹以來貢之矣春秋時隼集於陳庭楛矢貫之石砮長尺有咫又有石甲葉形如龜背紋稍厚石斧大如掌有貫木處率皆靑堅擊之有聲

上猶石

處州上猶縣山土中出石微紫質稍麄多淺黑斑點兩暈外暈綠色堪作水斛或闌檻好事者往往鐫礲甃地面全勝玳瑁

螺子石

江寕府江水中有碎石謂之螺子凡有五色大抵全如六合縣靈居巖及他處所產瑪瑙無異紋理縈繞石面望之透眀溫潤可喜

栢子瑪瑙石

黃龍府山中產栢子瑪瑙石色瑩白上生栢枝或靑或黃甚光潤頃年白蒙亨奉使北廷北主遺以一石大若桃上有鴝鵒如豆許棲栢枝上頗奇怪又有一種多中空不瑩徹余獲一塊棗大可貯藥數百粒

寶華石

臺州天臺縣石名寶華出土中其質頗與萊州石相類扣之無聲色微白紋理斑斕土人鐫礲作器皿稍工或爲鐺銚凡經火不堪堅久

石州石

石州產石深土中色多靑紫或黃白其質甚軟頗類桂府滑石微透明土人刻爲物像及品物甚精巧或雕刻圖畫印記字畫極深妙

鞏石

鞏州舊名通逺軍西門寨石產深土中一種色綠而有紋自爲水波斷爲硯頗溫潤發墨宜筆其穴歲久頺塞無復可采先子頃有圓硯贈東坡公目之爲天波

燕山石

燕山石出水中名奪玉瑩白堅而溫潤土人琢爲器物頗亂眞

韶石

韶州石綠色出土中一種色深綠可鐫礲爲器一種靑綠相兼磊磈或如山勢者一種色稍次一種細碎雜沙石以水烹砑作數品入顏色用大抵穴中因銅苗气薫蒸卽此石共產之

桃花石

韶州桃花石出土中其色粉紅斑斕稍潤扣之無聲可琢器皿或爲鎭紙

端石

端州今爲肇慶府石出斧柯山距州三四十里所謂靈羊峽對山也凡四種曰巖石曰小湘石曰後歷石曰蚌坑而巖石最貴山極髙峻以漁舟入小溪卽蚌坑水陸行七八百步至下巖十步許步至上巖自上巖轉而南凡百餘步至龍巖上巖各三穴下巖一穴半邊上穴凡九十餘穴然又以下巖爲勝龍巖乃唐初取硯處色正紫而細潤不及下巖後不得入龍巖遂不復取之今下巖石盡遂取諸半邊巖近亦塞矣獨上巖可取之今下巖一穴泉水溢歳久石屑崩塞𨿽千夫終歳功亦不可得之凡北壁石在水底石色幹則灰靑紫色濕則深紫眼正圓有瞳子暈數十重綠碧白黑相間如畫靑綠處類翡翠色南壁石則水半石也上巖三穴則土地巖中巖穴卽梅株巖下穴今俗呼爲中巖上穴中穴今已塞矣而下穴中亦能開路采石之處下無積水上有泉滴如飛雨石色幹濕與下巖同但稍多紫色北壁者與下巖南壁相類下穴南壁者石色以微帶黃色眼有瞳子暈七八重靑黃綠白黑相兼已不及北壁眼無暈矣上穴中穴石色益黃其眼亦赤黃色半邊山諸巖曰大秋風曰小秋風曰獸頭曰獅子曰桃花曰河頭曰新坑曰黃坑其石亦類下穴但眼暈只二四重色赤靑碧可愛惟層暈稍駁雜耳凡巖石有兩壁各石三層三層之上卽復石也石色燥甚下卽底石也石色雜𨿽潤不發墨凡三層之石從上第一層謂之頂石皆素第二層腰石或有眼或無眼第三層腳石卽無眼大抵有眼石在本巖中尢細潤下巖石謂之鴝鵒眼上巖下穴謂之鸚哥眼上巖下中穴謂之雞翁貓見眼半邊山謂之雀兒眼了哥眼土人以此別之

小湘石

在端州之西四十里石色紫稍燥間有眼者類雀眼但無瞳子後歷石在端州北十里色赤紫石極細不甚潤石性極軟間有眼者但一兩暈蚌坑在下巖之一小溪今其歳久中崩落之石久爲風日所侵性堅頑極不發墨石色止紫瑩淨間亦有眼無層暈色駁雜大抵諸石在穴中正如石橊子■﹝阝畐﹞■﹝阝畐﹞各有石朴籠絡中有硯材大小旣施斧作十分之中可得三四許又有一種圓如瓜瓠中有其質謂之子石尢佳極鮮得之下巖之價二十倍於上巖下穴上石之價十倍於半邊山諸坑價十倍於小湘價倍於蚌坑後歷絕品亦不過十來千

白馬寺石

河南府白馬寺之野中每大雨過土中多獲細石頗碎一種色深紺綠類西蕃馬價珠一種色稍次一種色淡綠紋理多斑剝鮮有瑩淨者間有刻成佛像其大不過如梅李色深綠者價甚穹此石產外國蓋西落故都之地卽有之又有於土中獲銅帶鉤塡以七寶雜諸細石粲然可喜

雲林石譜卷中

●欽定四庫全書

雲林石譜卷下

﹝宋﹞杜綰撰

密石

密州安丘縣瑪瑙石產土中或出水際一種色微靑一種色瑩白紋如刷絲盤繞石面或成諸佛像外多麄石籠絡擊而取之方見其質土人磨治爲硯頭之類以求售價頗廉亦不甚珍至有材人以此石疊爲墻垣有大如斗許者頃因官中搜求其價數十倍

黃巖石

臺州黃巖縣有山名方山其山之顚狀如斗因以得名凡中所產石不以巨細有數色率皆方形其質稍麄

鸚鵡石

荊南府有石如巨碑峙路隅率皆方形其質淺綠不甚堅名鸚鵡石擊取以銅盤磨其色可靖笙【器皿紫色亦堪作硯頗致發墨】

紅絲石

靑州縣紅絲石產土中其質赤黃紅紋如刷絲縈繞石面而稍軟扣之無聲琢爲硯先以水漬之乃可用蓋石質燥渇頗發墨唐林甫唐猷頃作墨譜以此石爲上品器

石綠

信州鉛山縣石綠產深穴中一種融結爲山巖勢不甚堅一種稍堅於練色中及如刷絲極深者鐫礲爲器向眀視之頗光燦閃色又有一種淡綠或細碎者入水烹研可裝飾

無爲石

無爲軍石產土中惟甚軟凡就土掲取之見風卽勁兩面多栢枝如墨描冩石色帶紫或灰白間有紋理或成岡巒徧列寒林中有徑路全若圖畫之狀頗奇特又有彷佛類諸佛像土人裝治爲屛頗自然

泗州石

泗州竹墩鎭瑪瑙石出沙土中其質礧磈外多沙泥積漬或如灰粉籠絡凡擊去粗面中有本色微靑白稍瑩徹無刷絲紋工人治爲器物頗亦珍貴

礬石

鸛巢中有石亦名礬或如雞卵色灰白鸛於巢側爲泥池中多置鰍鱔之物蓄水中以此物養之每探取則吞而飛去頗難得頃年溫州瑞安縣佛捨嘗有鸛巢因端午晨朝一人忽登屋謀取爲人所捕致訟詢之云竊取可以致富不利於寺今本艸所載礬石凡有數種產漢川武當西遼諸處舊傳鸛巢中最佳鸛嘗入水冷故取壅卵令熱今不復可得之

金華石

婺州金華山有石如羊蹲狀余於僧寺見之耳角尾足彷佛形似髙六七尺傳云黃初平叱石之山正與筆談中所載無異但未見偶者

松滋石

荊南府松滋縣溪水中出五色石間有瑩徹紋理溫潤如刷絲正與眞州瑪瑙石不異土人未知貴

菩薩石

嘉州蛾眉石正與五臺山石相似出巖竇中名菩薩石其色瑩潔狀如太山狼牙信州永昌之類映日射之有五色圓光其質六稜或大如棗栗則光彩微茫間有小如櫻珠則五色燦然可喜

於闐石

於闐國石出堅土中色深如藍黛一品斑斕白脈點點光燦謂之金星石一品色深碧光潤謂之翡翠屢試之正可屑金潤而無聲然石之一叚凡廣尺餘擇其十分之一二無纎毫瑕玷者極少故所產處貴翡翠而賤金星

黃州石

黃州江岸與武昌赤壁相對江水中有石五色斑斕光溫潤徹紋如刷絲其質或成諸物像率皆細碎頃因東坡先生以餅餌易於小児得大小百餘枚作怪石供後亦爲士大夫所采玩

華嚴石

溫州華嚴石出川水中一種色黃而斑黑一種色紫石理有橫紋微粗扣之無聲稍潤土人鐫治爲方圓器紫者亦堪爲硯頗發墨

建州石

建州石產土中其質堅而稍潤色極深紫扣之有聲間有如豆點不甚圓亦有兩三重石暈琢爲硯頗發墨往往以石點名鴝鵒眼作端石以求售

汝州石

汝州瑪瑙石出沙土或水中色多靑白粉紅瑩徹少有紋理如刷絲其質頗大堪治爲盤盒酒器等十餘年來方用之

鍾乳

廣連丰郴等州多鍾乳洞洞有石龜蛇蟾蟹蝘蜒及果蓏一一堅質或顏色如生蓋因鍾乳石點化成石餘頃年屢於洞中獲此數種考之本艸載石蟹如尋常蟹生南海因年月深久水沫相著遂化爲石每遇海潮卽飄出又一般入洞穴年深亦然因鍾乳點化無疑

飯石

婺州東陽縣雙林寺傅大夫道場山中產石凡有靑白紫綠色皆瑩徹謂之飯石石質細碎堪治爲數珠或作鎭紙

量土石

西蜀諸山多產墨玉在深土中其質如石色深黑體甚輕軟土人鐫治爲帶胯或器物極潤

南劍石

南劍州黯淡溪水出石石質深靑黒而光潤扣之有聲作硯發墨宜筆土人琢治爲香鑪諸器極精致【東坡所謂鳯尾硯朱是也】

石鏡

永州祁陽縣浯溪山巖之側有立石一片廣數尺色深靑潤光可照物數十步工人謂之石鏡焉杭州臨安縣山中一石光明如鏡頗類此

瑯玕石

明州昌國縣沿海近淺岸水底生瑯玕狀似珊瑚或髙三二尺尢繁茂漁獵者多得之初出水色甚白經久微紫黑紋理如彊枝榦一律徧多圓圈迹扣之有聲稍燥土人不甚貴西北逺方往往多裝治假山

菜葉石

漢州郡菜葉玊石出深土凡鐫取條叚叚廣尺餘一種微色如藍一種微靑面多深靑斑剝透明甚堅潤扣之有聲土人澆沙水以鐵刃觧之成片爲響板或界方壓尺亦磨礲爲器

滄州石

滄州海岸沙中出石石質長短不等色白如粉以細條縈繞石謂之絡絲石甚軟燥而無聲每見裝綴假山余無所用

方城石

唐州方城縣石出土中潤而頗軟一淡綠一深紫一灰白色質細膩扣之無聲堪鐫治爲方斛器皿紫者亦堪爲硯頗精致發墨

登州石

登州下臨大海有沙門鼉磯島多產黑白石磨礲爲棋子又有車牛大竹小竹凡五島惟沙門甚近石有挺然而出者頗焦枯他處者紫翠巉巖出波濤中及多秀美五彩斑斕或如金紋者熈寕間士大夫就諸島上取石得十二枚皆燦然奇怪因船舶載歸南海爲東坡稱賞之

玉山石

信州玉山縣地名賓賢鄕石出溪澗中石色淸潤扣之有聲土人采而爲硯頗剉墨比來翻制新樣如蓮杏葉頗適人意

雪浪石

中山府土中出石灰黑燥而無聲溫然成質其紋多白脈籠絡如披麻旋繞委曲之勢東坡常往山中采一石置於燕處目之爲雪浪石

杭石

杭州石出土中色多潔白扣之無聲其質無峯巒勢偏多磊磈若梅李大尖鋭或如朱砂牀有稜角望之光眀積瑩頗宜裝綴假山小有可觀

大沱石

歸州石出江水中其色靑黑有紋斑如鷓鴣質頗粗可爲硯土人互相貴重甚發墨峽人謂江水爲沱故名大沱石

靑州石

靑州石多紫金產深土中可琢爲硯其質稍粗不堪發墨土人多用之

龍牙石

潭州寕鄕縣石產水中或山間斷而出之名龍牙石色稍紫潤堪治爲硯亦發墨土人頗重之

石碁子

鄂州沿江而下隔羅濮之西土名石匱頭水中產石如自然碁子圎熟扁薄不假人力黑者宜試金白者如玉溫潤山下有老姥鬻此石以爲生相傳神憐媼故以此給之

分宜石

袁州分宜縣江水中產石一種色紫稍堅而溫潤扣之有聲縱廣不過六七寸許亦罕產不常得土人於水中采之磨爲硯發墨宜筆但形制稍朴須藉鐫礲

鍾乳石

婺州金華縣智者三洞洞中產石巉巖如雪洞土間有懸石如鍾乳色灰白嵌空頃余於洞上獲一石大如拳髙數寸若二龍交尾纒繞鱗鬛爪甲悉偹石之中有數竅因植蓀爲好事者求去亦疑鍾乳點化所成又洞中有石鼓石磬擊之各有聲

浮光石

光州浮光山石產土中亦潔白質微粗燥望之透明扣之無聲彷佛如階州者土人琢爲斛器物及印材粗佳

雲林石譜卷下

