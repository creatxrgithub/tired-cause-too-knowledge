

欽定四庫全書

子部九

硯箋

譜錄類一【器物之屬】提要

【臣】等謹案硯箋四卷宋髙似孫撰似孫有剡錄諸書已別著錄是書第一卷

爲端硯分子目十九中硯圖一類列四十二式注曰歙石亦如之然圖已不具意傳冩佚之也第二卷

爲歙硯分子目二十第三卷

爲諸品硯凡六十五種第四卷

則前人詩文其詩文明題曰端硯歙硯者已附入前二卷內是捲所載皆不標名品故別附之諸品後耳宋志所錄硯譜今存者尙有四五家大抵詳於材產質性而罕及其典故似孫此書獨晚出得偹采諸家之說又其學本淹博能旁徴羣籍以爲之佐證故敍述有法特爲可觀中間稍有滲漏者如李后主靑石硯爲陶谷所碎一條乃出無名氏硯譜中爲曽慥類說所引今其原書収入左圭百川學海尙可檢核乃竟以爲出自類說未免失於根據然其大致馴雅終與龎雜者不同如端州緑石爲諸品所不載據王安石詩增入此類亦殊見賅洽固足以偹考稽而資鑑賞也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

硯箋卷一

宋髙似孫撰

衡山浮屠氏瞿省以詩謁一日曰公愛硯入骨與硯朋蘇歐蔡唐嗜不減公也記載恨無所統余儆其言箋天下石遺之瞿省曰然則端孰精也余曰唐彥猷所謂紫潤無聲者也歙孰精也曰歐陽公所謂鋩而膩理者也然而殫極受用莫如後山其曰書生活計亦酸寒斷磚半瓦寧求備石老矣省曰惟筆而西嘉定癸未四月十五日似孫識

端山

下巖

上巖

中巖

龍巖半巖

蚌坑

後歷

子石

緑石石眼

石病

硯圖

硯直

制法滌法

硯說

古硯

詩銘

端山

斧柯山【蘇易簡譜云卽觀碁之所】在大江南【州東三十三里】與靈羊峽對山峻峙壁立下際潮水江之湄山行三四里卽硯巖先至者下巖巖中水未嘗涸下巖之上曰中巖中巖之上曰上巖自上巖轉曰龍巖唐取硯處下巖得石旣勝此不復取又小湘峽【州西四十里】石類巖石色深紫如蚌坑性軟滲凡石以下巖爲上中巖龍巖半巖次之蚌坑下【端硯譜】

端巖鑿成深穴冬涸方探穴中不可睹但捫取之日不過數石工在洞別其精粗有累日不得一佳石者【唐彥猷研錄】

斧柯茶園將軍山同一溪惟斧柯所得不過三四指一呵津滴瀝絕難得茶園次之將軍又次之【米元章帖】

端州嵗貢硯十【九域志宋包孝肅公傳曰端嵗貢硯率數十公知端才足貢數歳滿不持一硯】下巖【李嶠硯詩形帶石巖圃唐人已重巖石矣汪彥章硯銘美哉下巖之石朱新仲詩下巖琢

研溫如玉又云敢遣良工琢下巖曽文淸詩珍材琢下巖】

下巖石幹則灰蒼色濕則靑紫色巖兩口通爲一穴大穴取硯所自入小坑泉所自泄號水口陳公宻所開也巖北壁水所浸淺深莫測工不能探往往於石屑中得之崇觀後已罕得泉生石中非石在泉中也泉珠散落如飛雨不絕【端石譜】

下巖石色深紫襯手潤叩之聲淸逺有靑綠暈圎小而謂之鸜鵒眼采於水底最貴重【皇朝類苑】

下巖穿洞皆水治平中貢硯取水月餘方及石石細叩之淸越眼圎碧暈明瑩嫩甚者如泥無聲不著墨快無泡良久微滲若油發艶近無復有【米史】

下巖紫如豬肝宻理堅致瀦水發墨如玉磨無聲【髙宗翰墨志又云眼冷石爲瑕所藏一段紫玉略無防綴】

上巖

上巖三穴上曰土地巖【有祠】兩穴通中曰梅樹巖亦兩穴通石眼黃赤梅巖微黃赤帶灰蒼眼黃綠

上巖在山上石性幹紫色深理麁硬眼黃差不圎而淡靑巖深處間有潤者終不如下巖【米史】

中巖

中巖南壁石與梅巖同而少勝北壁石則與下巖南壁同而少劣【端研譜】

龍巖

龍巖石深紫眼少類中巖半邊巖

半邊巖

半邊巖石灰靑類下巖南壁中巖北壁眼多暈少【端研譜】半邊巖石理如上巖色靑紫多瑕眼長如卵【米史】

蚌坑

蚌坑石深紫眼黃白微靑不正無瞳而翳堅潤不發墨與半邊石相類【端研譜】

三十年前人所得巖石皆西坑石近收者後歷也【類苑】蚌石取於澗谷曰野石昩者愛其大璞少瑕【類苑】

後歷山

後歷石性軟燥色紫帶赤黃眼類蚌坑堅潤不及而發墨勝之非油蠟不光潤【類苑米帖雲巖石爲甲後歷爲劣】

子石

巖石有黃臕胞絡鑿去方見硯材所謂子石【端研譜】工識石理鑿窟自然有子石【蘇譜】

山有自然圎石剖其璞得焉謂之子石【唐錄】

端石以子石爲上生大石中精石也【歐譜】

崔生居端巖於後巗百丈坑得紫龍卵造硯長尺廣減尺之四厚重粹潤若有徳君子眼暈六七重無纎瑕近手潤澤可劘墨來遺予【君謨硯記又云試以澄心堂紙李廷珪墨諸葛漸筆】

東坡陳公宻子石硯銘孰形無情石亦卵生黃胞白絡以孕黝頳【劉原父詩端州東溪靈卵石李商老詩誰從浴日淵得此類虯卵】

綠石【譜錄不載綠石】

王荊公詩玉堂新樣世爭傳況似蠻谿綠石鐫

石眼【李賀有端州靑花石硯詩自唐便以眼爲上】

眼石縝宻溫潤端人謂石嫩則多眼凢靑脈必有眼腳石腰石多靑脈眼之別有鸜鵒眼雀眼雞眼貓眼菉豆眼翠緑爲上黃赤爲下【端研譜】

上巖石眼美者靑綠黃三重多者八九重色鮮重多圎者爲上大者尢稀大如彈丸精上以眼大小多少爲重輕得石扣之知其眼多少【唐錄】

下巖北壁石眼圎靑綠碧白黒暈數重有瞳子南壁石不及石貴潤色貴靑紫眼貴翠綠圎正有瞳子

鸜眼石病北巖石有之【歐譜唐公曰眼乃石之精如木之節不知者以爲病】眼生於墨池外曰髙眼生於池曰低眼髙眼尢所愛尙以其不爲墨所漬也【硯錄】

圎暈相重黳精晶瑩曰活眼浸漬不鮮曰淚眼白無光彩曰死眼活勝淚淚勝死死勝無【米史】

王堯佐有硯眼若芡實靑綠黃六七重色鮮【苕溪詩譜】下巖寸眼石硯付旬【蔡君謨帖】

石病

石之病曰鐡綫曰鑽【如蛙虫眼】曰驚【鑿觸裂者】曰火黯【色焦如火】曰黃龍【灰黃色如龍虵】惟火黯【一名熨斗焦】端人不以爲病巖石有此他山無之【端研譜】

石有金綫此正爲病端人所不取【唐錄】

陳公宻縝知端州部民蓄奇硯破其家得之硯面熨斗焦如黒龍奮迅二鸜爲目每晦則雲霧輙興公宻沒歸張仲謀政和間入禁中書符其後龍徳宮服玩爲都監王殊所匿復歸謝衣家【蘇養直集】

硯圖【錄其近雅者歙石亦如之】

鳯池

玉堂

玉防

蓬萊辟雍

院樣

房相樣

郎官樣

天硯

風字

人靣

圭

璧

斧

鼎



笏

瓢

曲水

八稜

四直

蓮葉

蟾

馬蹄

硯直

硯之價下巖水底十倍於南壁石南壁石十倍於中巖北壁石半邊山南諸巖倍於中巖南壁石半邊山北諸巖及龍巖中巖南壁倍上巖諸穴石上巖諸穴倍小湘石小湘石倍後歷蚌坑石後歷之佳者與上巖諸穴價等【端研譜】

制法【陸龜詩山匠制云牀】

繁欽硯贊曰或薄或厚今制之薄者一夫捧持方琢之或內於稻糓中出其半而理之其鏨如麁鍼有如表紙薄者【蘇譜硯有薄如紙者爲利用】

繁欽硯頌曰鈞三趾於夏鼎僕遊盱眙泉水寺僧硯三足如鼎制作甚古繁頌可徵矣【蘇譜】

右軍端樣外方內若峻阪墨下入水中不費研磨【歙硯說】古人晨興作墨汁滿斗終日不復磨故多用玉斗書畫筆皆圓有助於器晉唐用鳳池硯中如瓦凹故曰硯瓦一援筆因凹勢鋒已圎本朝硯心平如研援筆則褊彥猷作心凸硯援筆卽三角作字安得圎哉余復其樣稍革背【米氏書史】

鎔歷靑調元損石末綴之無痕

石晉時關右李處士能補硯石碎者略無瑕【蘇氏譜】滌法【李白詩洗硯修良防賈島詩洗硯魚吞墨秦系詩洗硯魚仍戲韋應物詩白水浮香墨淸池滿夏云尢言洗硯之狀矣唐求臨池洗硯詩恰似有龍深處臥被人驚起黒云生米元章詩墨池濯硯魚藏前人洗滌往往臨池澗也】

硯須日洗去其積墨敗水則墨光澤【歙硯說】

硯宜頻易新水【杜詩硯寒金井水杜荀鶴詩野泉聲入硯池中髙元矩詩池貯寒泉碧】養硯以文綾貴乎隔塵【文房寶】

硯須日滌墨畱則膠滯以麩炭磨濯之

苦寒不宜用佳研石理旣凍墨亦減光【白樂天詩硯溫磨凍墨鄭谷詩寒硯旋生澌諭坦之詩硯和靑靄凍溫庭筠詩硯水池先凍張喬詩近臘硯生冰李洞詩心苦硯冰知賈島詩硯冰催臘日皆言硯凍比見唐人研磨肘硯池水也又如歐公詩破硯裂冰澌東坡詩耐寒石硯欲生冰山谷詩然薪裂凍硯唐子西詩凍硯筆鋒遲後山詩凍硯欲生塵亦多言硯凍】

顏斐爲寒炙硯【魚豢典略薛宣令人納薪以炙筆硯】

洗硯用蓮蓬或皂莢淸水半夏切平去滯墨【紙損硯】硯用則貯水畢則幹之久浸不幹不發墨水宜取新忌用煎煮之水【唐人詩閒凡硯中窺水淺是此意】

滌硯不可用湯

硯不自滌書皆不成【米史山谷詩汲井滌敗墨蒼珪謝磨鐫荊公詩久霾山霧看猶濕一取春波洗更鮮蘇養直詩晚喜此士來相親呼童汲澗濯云孫志康詩端溪紫玉試自滌磨動云驅霹靂】

硯說

漢張彭祖與上同硯席薛宣筆硯皆爲設方略前人謂硯字始見於此似孫按太公金匱硯之書曰石墨相著而黒邪心讒言無得污白硯已見於此

石滑謂之硯硯字從石見【說文】

硯者硏也研墨使和濡也【劉熙釋名】

硯者墨之器【開元文字似孫按禮記史載筆注曰筆謂書具之屬墨硯亦可用】

筆以硯爲城池【筆陣圖】

研墨用直硯爲上乃見眞色不攪墨若圓硯磨則假借重勢往來有風𨿽助顏色失墨之眞【晁氏墨經】

硯有積墨乃見古舊張仲素墨池賦曰茍變地而盡墨知功積而藝成又曰變此黛色涵乎碧虛形容積墨妙矣【王嵩防夫子硯賦旁積垂露亦有積墨意】

筆硯精良人生一樂【蘇子美】

硯取浮津輝墨者【墨藪齊已墨詩正色浮端硯精光動蜀牋山谷松煙泛硯肥乃此意】硯受墨防之隨筆走動而不著謂之發墨【蔡帖】

褪墨硯【又云端非下巗宜筆褪墨】數字一磨如騎鈍馬數步一鞭瓦硯如騎驢也【東坡雜說石林云褪墨硯磨不黒滯筆墨如以病月乘員禦之鈍馬】

墨麁謂之打硯墨細謂之入硯【晁氏墨經】

石性堅膩如玉扣之聲淸潤澤無瑕端之大槪晉宋間往往以器貯墨汁不在磨墨也【石林避暑錄】

色如豬肝蒲萄瑩徹可鑑粹然紫琳腴【容齋硯跋】

水中石靑山半石紫絕頂者尢潤豬肝色者佳【蘇譜】端溪中艸防防可愛旣琢用艸防之無損

古硯【徐東湖詩古來石可硯汪彥章硯銘方流珍太古色石之古者是可尙也】

夫子硯

孔子廟石硯制作甚朴古夫子平生物【伍緝之北徵記梁肩吾謝賚銅筆格啟曰煙磨靑石已踐孔子之壇唐王嵩防孔子硯賦曰旁積垂露中含偃波此八字形容甚妙劉禹錫詩闕裏廟中空舊物李賀詩孔硯寛頑何足云】

右軍硯

石夷庚家右軍古鳯池紫石心凹所謂硯瓦如筩筆渉水卽圎

山陰老叟稱右軍後持一硯長尺色赤風字樣云右軍所用石楊休得之

王獻之硯

山陰人辟土得斷塼一硯於黃閍塼乃王獻之保母墓志云殉以曲水小硯硯大如掌池如曲水黒而潤底刻晉獻之旁刻永和

智永硯

晉硯一智永硯一心皆如凹

李商隠硯

杜季陽端石蟾蜍硯篆玉溪生山房李商隠硯也又子瞻題銘蟾蜍爬沙到月窟隠蔽光明入巖穴琢磨黝赬出尢物雕龍淵懿傾澥渤

許敬宗硯

杜叔元藏許敬宗硯後官杭漁人於浙江网一銅匣鑄許敬宗硯両方足匣有容足處卽敬宗物叔元子遺孫莘老莘老憎其人求得之端石也潤如玉殺墨如風微窪眞四百餘年物匣在唐諲處當合【東坡雜說】

李徳裕硯

李衛公多硯妙絕者曰結鄰言與硯爲鄰

柳公權硯

栁公權所寶惟硯自扄鎖之【玉壺淸話】

唐魯望硯

蘇軾

噫先生隠唐余是器寶出叢書

姚合硯

僻性愛古物終嵗求不獲昨朝得古硯黃河灘之側波瀾所激觸背面生罅隙質狀朴且醜今人作不得

李士衡硯【劉涇州所得】

劉原父

李侯寶硯劉侯得上有刺史李元刻云是天寶八年冬端州東溪靈卵石我語二客此不然天寶稱載不稱年刺之爲守州爲郡此獨云爾奚所傳両君盧胡爲絕倒嗟爾於人防何寶萬事售僞必眞此固區區無足道

楊文公硯

黃魯直

公無恙時於此翰墨其作也萬物受澤其不作也羣公動色至於破塵出經萬物昭明公不如石之壽石朽而公不朽

丁晉公硯

丁晉公宅光州臨終以一篋寄郡題五十五年姓丁人來作通判分付開之至是嵗丁僑來卽公之孫發篋一匣貯大端硯上小竅覆以碁子揭之水一流出

晏元獻公硯

晏元獻夫人王超女元獻有古硯王氏舊物也號傳壻硯元獻壻富鄭公鄭公壻馮文簡文簡孫壻朱聖予聖予壻滕子濟俱爲執政硯今藏滕氏朱之孫女適洪防嚴又登二府盛事也【揮麈錄】

張鄧公硯

王鞏得其外祖張鄧公硯求銘於東坡曰鄧公之硯魏公之孫允也其物展也其人

蘇魏公硯

蘇魏公守杭梁況之倅鄞過蘇公一見異之旣別遺以硯曰爲異日玉堂用元祐七年梁艸蘇公拜右相麻所用乃蘇公硯【卻掃編是日梁拜右丞】

二蘇賢良硯

蘇叔黨

先君與叔父試制策各擕一端硯外孫文驥得其一過藏其一名賢良硯

両翁出蜀時不擕一束書朅來奉大對昩死排姦防諫官與禦史鉗口慙靑蒲翁登鸞防上玉堂論思獻納在帝旁居夷渡海不汝置險阻艱難曽備嘗【趙承之賢良硯詩不見東坡老弟昆年年曲阜履猶存計功何必悲周鼎會使詞林百怪奔】

王平甫硯

蘇軾

玉徳金聲而寓於斯中和所薫不水而滋正直所冰不寒而澌

東坡硯

荊公過東坡有硯愛之曰當集句以賦唱曰巧匠鑿山骨久之不成篇命駕去

唐子西硯

筆之壽日墨之壽月硯之壽世何也硯靜也吾得飬生焉以鈍爲體以靜爲用惟其然是以永年

延和硯

唐彥猷得侯宗亮古硯刻延和二字形外方水池內圎不加鐫鑿靑紫色

玉堂端硯

蘇養直

虞純中硯薄唇斗池背數星雲襲之古玉堂硯銘曰琢山骨維端溪星晳晳云襲之懸絕壁下斗池

李元時端硯

李元時古端硯廣逾咫厚二寸栗澤芒潤具端石之美琢制甚質容水處而底平非邇來所作【李方叔】

玉堂大硯

文與可赴陜孫洙贈玉堂大硯東坡銘陂陀彌漫天濶海淺巨源之硯淋漓蕩潏神沒鬼出與可之筆

中興袐閣硯

祕閣硯髙宗禦押鄭亨仲詩石渠東觀天尺五右文儲硯一百九今所見七十五耳

詩【詩銘瑣者不書】

涵星硯詩【又詩呼童淨洗涵星硯】

蘇軾

紫潭出元云翳我潭中星獨有潭上月倒掛紫翠屏

紫花硯詩

鄭毅夫

耕得紫玻瓈鑿成天馬蹄潤應通月窟洗合就雲溪

端硯詩

陳無已

王家舊物羣偸後石出蠻溪石丈深揮翰吾非玉堂手斷金君有古人心

端硯詩【冦十一惠】

陳無已

端溪四山下龍淵郁積中州淸淑气金聲玉骨石爲容河江屈流云作使滑如女膚色馬肝探頷適遭龍伯睡轆轤挽出萬人負千嵗之藏一朝致書生活計亦酸寒斷塼半瓦寧求備似憐陶瓦磨竈煤輟誦不減前人志

端硯詩

李朴

巗石凝淸粹端然絕世珍聲淸輕楚玉色潤勝燕瑉

端溪大硯詩

謝無逸

琢雕山骨奇磨礲發光炯體潤雲气生寒泉冽幽井

端硯詩【贈王欲】

陶商翁

端石如池狀潤疑雲雨通麁官不識字好去伴詩翁

端硯詩【曽徽言】

張彥實

君家文房珍尢者一一數端溪從誰得不記嵗月古中窪削天成外鑿余雷斧向來萑葦中險作百碎補

硯詩【沈商卿】

鄭亨仲

眼明見此超萬古色如馬肝涵玉質白圭之玷尙可磨澁不拒筆滑畱墨

硯詩【範達夫】

鄭亨仲

範郎紫玉余半圭翻手作雲雨雹隨龍虵起陸孔翠飛雲收雨霽千首詩

端硯詩

朱新仲

巧匠摩云斵山骨媼神拱手不敢惜因隆作防窪作池以金爲聲玉爲質

銘

胡文恭公硯銘

晁無咎

天不愛道生異人地不愛寶物斯珍

端硯銘

蘇軾

千夫挽綆百夫運斤篝火下縋以出斯珍一而泣嵗久愈新誰其似之我懷斯人

端硯銘【蘇養直】

我友三益取谿之石與墨爲入玉靈之食與水爲出陰鑑之液匪以玩物維以觀徳

硯銘【迨】

有盡石無已求生陰壑閟重湫得之艱豈易投旌苦學畀長頭

硯銘【邁】

以此進道常若渴以此求進常若驚以此治財常思予以此書獄常思生

硯銘

置之冰凝淒然其似秋之露熙然其似春惟有徳以自潤能不言而治人

端溪硯銘

晁無咎

倐忽相遇雲翔雨驅似神而非以茁萬殊

端石硯銘【李時】

李元叔

非非赤茫栗以澤宜筆與墨與手相得

端硯銘【序曰孟仁威端石如曉日彤霞天下至寶】

王性之

下巖星殞彤霞爛然呵餘潤雲液神泉

硯箋卷一

欽定四庫全書

硯箋卷二

宋髙似孫撰

歙山

龍尾山

羅紋山

眉子坑金星坑

碧裏坑

水舷坑

水嶡坑溪頭坑

葉九坑

驢坑

濟源坑靈巖山

麻石

石品

制法

石瑕

硯說

舊硯

詩銘

歙山

歙百八十里至西坑口入山三十里至羅紋山皆山谷林莽鳥道婺源大路三十里過溪大嶺重復九十里至羅紋山

龍尾山

龍尾山在婺源東南開元中獵人葉氏逐獸至長城見疊石瑩潔擕歸刋成硯溫潤過端溪持獻令令訪匠琢爲硯南唐元宗時歙守獻硯薦工李少微擢硯官【新安誌】

龍尾山古坑無石他山皆龍尾支脈謂之龍尾坑延蔓百餘里取不竭【歙硯譜】

羅紋山

羅紋山亦曰芙蓉溪十餘坑蔓延百里山防溪溪中殊無石好事者相傳乃曰水中石【歙硯譜】

羅紋舊坑在寨頭卽錢仙芝訪南唐采石故坑

羅紋上坑色微重中坑色微淡下坑泥漿石

羅紋坑在眉子坑東羅紋裏坑在羅紋山後金星坑在羅紋西北並李氏發

祈門細羅紋理慢不堅色淡易幹能亂眞【並歙硯譜】

眉子坑

眉子坑在羅紋山西從溪至坑十餘丈坑無土深丈餘濶二三尺開元中發【歙硯譜】

金星坑

金星坑在羅紋山西北

碧裏坑

碧裏坑在濟山上色靑瑩半里有水步石大雨防白暈十里外有裏山石靑細有金紋花暈狀不常

水舷坑

水舷坑在眉子坑外冬涸可取丈餘至石多金花眉子

水嶡坑

水嶡坑在羅紋山西北防祐中發石如浪紋今不可得

溪頭坑

溪頭坑在金星坑北金星麁慢

葉九坑

葉九坑在溪頭西有眉子石紋麁慢

驢坑

驢坑在縣西北防祐中令曹平取之守王君玉又取之嘉祐中尉刁璆取之石靑緑暈今不復出【歙硯說】濟源坑

濟源坑與碧裏坑水步三坑並列

靈巖山

靈巗山三洞相連璞少瑕多燥慢瑩者擬端溪

麻石

麻石中隠硯材數寸猶玉在璞在溪澗中冬涸可取

石品

龍尾石

龍尾石產水中極溫潤性堅宻聲淸越婉若玉與他石不同色有蒼黒者靑碧者【歙硯說】

龍尾石最多種【唐錄】

龍尾石端溪之亞【歙硯說】

龍尾水心石緑紺如玉入用【蔡記】

江南故老云李后主所用龍尾石爲天下冠【唐錄張文潛試墨詩夜靜冰窓淨絕塵硯寒龍尾縠紋生澄江淸淺汀洲靜忽有蒼螭下起雲洪父試朱瑾墨詩贈我麝煤如黒玉爲君龍尾濯淸秋崔徳符硯銘探星源藏龍尾錯光芒散煙起】

羅紋石【麁羅紋烏釘角浪算子之品不錄】

細羅紋【最溫潤】

暗細羅紋【靑黒不露】

古犀羅紋

子羅紋【狹如子】

石心羅紋

金星羅紋【防如星細如眉】

金暈羅紋【數重如畫】

金花羅紋【花如銷金】

絞絲羅紋

刷絲羅紋

松紋羅紋

卵石羅紋

細羅紋如羅縠色靑宻堅重瑩無瑕璺硯之奇也【東坡銘萋萋兮霧縠石又曰瓜膚而縠理金聲而玉質陳舜兪詩潤含蒼璧隠靑羅陳了翁詩輕絲膩色恍莫分熟視乃有靑羅紋蘇養直詩江南溪工琢溪玉淒風瑟瑟江作縠呂居仁詩歙溪孕石成縠紋林子來詩瑟瑟方池霧縠紋】

細羅紋無星爲上【米史】

羅紋若瓜子紋最佳出水波坑幸而得不可期【硯說東坡詩所謂瓜膚鄭亨仲硯記云敗墻下得一折足硯紋如瓜子殆是百年物】

麁羅紋理不疏細羅紋石不嫩者佳

裏山羅紋金星疏慢外山羅紋似細羅紋稍麁

刷絲石

刷絲文理分明無羅紋【歙硯譜】

刷絲紋理疏易於摩墨【歙譜】

刷後有何名硯在細絲上【米元章與薛道祖帖】

刷絲硯詩

汪彥章

冰蠶吐繭抽銀色仙女鳴機號月窟故令玉質傲松腴萬縷秋毫添黼黻【又何滈防硯銘斵山骨南唐物繭山盆紋不沒】

眉子石

金花眉【金花金暈】

金星眉【眉疏金星間之】

對眉【徧地成對】

短眉【短宻而勻】

長眉【長如眉差大】

簇眉

濶眉

金眉

鴈湖眉【心暈如池宻如鴈集】

錦蹙眉【橫如眉有金暈】

菉豆眉【石黒斑內有短宻眉】

鱔肚眉【眉疏而勻金暈金星】

眉子色靑或紫短者簇者如臥蠶犀紋長者濶者如彪紋松紋其鴈湖攢與對眉最精絕【硯說劉忠肅詩蛾眉隠纎直】

眉子石硯歌

蘇軾

君不見成都畫手開十眉橫云卻月爭新奇防人指防小顰處中有漁陽胡馬嘶又不見王孫靑橫防碧腸斷浮空逺山色書生性命何足論坐費千金買消渴爾來防亂愁天公謫向君家書硯中小窓虛幌相嫵媚令君曉夢生春紅毗耶居士談空處結習已空花不住試教天女爲磨鉛千偈瀾翻無一語【李方叔以古畫觀音易眉子石硯詩云憶昔翰林蘇謫仙溪藤寫贈眉子篇注云先生頃於南京嘗寫此篇贈予】

子石【東坡詩子石如琢玉】

劍易張幾仲龍尾子石硯詩

蘇軾

我家銅劍如赤蛇君家石硯蒼璧橢而窪君持我劍向何許大明宮裏玉佩鳴衝牙我得君硯亦何用雪堂窓下爾雅箋虫鰕二物與人初不異飄落髙下隨風花蒯緱玉具皆外物視艸艸元無等差君不見秦趙城易璧指圖睨柱相矜誇又不見二生妾換馬驕鳴啜泣思其家不如無情兩相與永以爲好譬之桃李與瓊華【東坡云僕少時好書畫筆硯之類如好聲色壯大漸知自笑至老無復此病昨日見張君卵石硯輒復萌此意卒以劍易之旣得之亦復何益乃知習气難盡除也】

卵硯銘

東坡硯龍尾石開鵠卵見蒼璧與居士同出入更險夷無燥濕

子石硯詩

崔徳符

石家有兒玉含晶爲雲气吸爲睛純精與之相感並孕育萬狀流千名黃昏鬼哭不忍聽且爲白鵝了黃庭棗心石

棗心兩頭尖如棗核又如晴書微風淸沼漣漪【歙硯譜】棗心靑潤有小斑紋皆幹坑石微燥失之頑【歙硯譜】星石

荊公七星硯詩予聞星墮地往往化爲石石上有七星此理予莫測晁無咎七星硯銘如天其蒼匪正色杓擕魁枕森的鑠廣野成宮象所積古媧搗練疑此石又銘天云而星兩斜橫有河漢象從石生

緑石

暈有星斗雲霞仙人鴛鶴魚鴈之狀東坡詩皎皎穿雲月陳舜兪詩石間圎影疊金波是其狀也

趙光弼硯緑如袍防如紫金斑斑勻布無羅紋【米史】

制法【庾元亮帖云奉告硯令作之用作字良佳】

硯成塗蠟與石相益便於洗濯不惹墨漬初使塗以薑汁研卽著墨今人多雲以蠟滅璺非也【歙硯譜】

攻琢貴精治不盡工佳石亦如常硯每得石以鐵擊之其音淸圓乃攻治須令人捧或內稻穀中欲其不實也【歙硯說】

攻琢龍尾石心貯水處圎轉如渦漩可愛【蘇氏譜貫休硯詩低心蒙潤久入匣更身安古人硯心多渦也張彥實端硯詩中窪隠天成外削余雷斧】

石瑕【石以瑩淨爲先稍有痕皆非貴】

石黯類雞迹

烏肫若肉脞

隔路如蚓迹

浪痕如帛紋

贅子若豆

搭綫斜紋斷裂

硬綫起處隠手名工不能礪平

斷紋兩不相著石孔石之膚黃爛土中石皮

硯說

龍尾谿石堅勁發墨金星爲貴石理微麁手摩之索索有鋒鋩者尢佳在端谿上端谿以北巖爲上龍尾以深谿爲上較其優劣龍尾逺出端谿上【歐譜】

歙石多鋩惟膩理者特佳

龍尾至精者可次端石【蔡帖】

麄羅紋稍細者易磨墨細羅紋稍堅者最發墨或以易磨爲發墨非也蔡君謨論墨在硯隨筆旋轉滌之泮然此乃石堅潤能發起不滯於硯耳

龍尾石得墨遲久不燥羅紋石起墨過龍尾【蔡記】

羅紋金星蛾眉堅宻溫潤天將雨水脈自生斯可寶者【蔡記鄭亨仲詩一寸元云萬斛泉蓋此意】

龍尾多種性堅宻叩之有聲蒼黒色淺深不一有石文圓轉徑三寸餘當硯中謂之硯臺緑色而黒文橫其文纖長如眉雜以金星曰蛾眉石

石之材尺者殊少獨歙石有一二尺材最可愛者每用墨滌之泮然不復畱漬是過端石【唐錄】

龍尾石硯求之江南故老云後主畱意翰墨貴之【劉貢父詩六朝文物江南多】景祐中錢仙芝守歙得李氏取石處大溪水深不可入攺流別道方可得人病其須索復溪如初石中絕後邑官仍攺溪流遵故道所得盡佳石【唐錄】

蔡君謨辧歙硯詩玉質純蒼理致明鋒鋩都盡墨無聲【東坡歙硯觧嘲君看龍尾豈石材玉徳金聲寓於石】

歙硯久無良材羅紋眉子不復見龍尾石拒墨歐陽公推歙石在端石上世不然之【石林避暑錄】

歙石細者肌理如絲縠如涵星如眉有稜四壁垣垣削成類粹玉蒼璧【容齋譜跋】

舊硯

歐公硯得之王原叔江南故老見之曰故國物【歐譜】余家歙硯識吳順義元年處士汪少微銘松操凝煙楮英鋪雪毫頴如飛人間五絕所頌者三物硯與少微爲五耶【苕溪詩話安鴻漸題楊凝式宇詩端州石硯宣城管王屋松煙紫兔毫更得楊君老書札人間無此五般髙或用此體但両次言筆耳米元章詩陶毛頴陳元筆同日聲名四海飛獨有先生索髙價誰人來獻洛陽歸亦此意】

曇秀龍尾石硯所謂澁不畱筆滑不拒墨者制以拱璧闕月爲池蔣希魯舊物【坡說】

段君璵風硯刻祥符己酉得於鈆山觀音院名僧令休手琢錢希白題榜刻荒靈二字歙之美者【坡說】

翰林葉道卿硯色淡靑如秋雨新霽逺望暮天表裏瑩潔無紋理石之美者得於歙今不復有【唐錄東坡歙硯解嘲詩碧天照水風吹云明大幾淸無塵鄒道鄕詩我有歙州韞玉石琢成髙秋逺天碧】

周昌諤硯靑羅紋一星金紫色如鵝眼硯最奇【米氏】一士家金絲羅紋半金半黒光彩異常【米氏】

殿丞崔岷硯金綫環匝池中有金魚心有金雲【唐錄】校理錢仙芝二硯一中有金月下有云翼之一有金斗星二云左右之色頗靑【唐錄】

涵星龍尾石風硯二足琢甚薄得之黃成伯成伯嗜硯官婺源顧視一老工工贐硯云此石嵗不十數用之久不漬墨如新【何防春渚紀聞】

詩【詩各附硯品者不錄】

歙硯詩

趙抃

多謝君詩重見珍硯從黟水濯來新持當夏晝南下玉發光暉冷照人

歙硯詩【求硯於王監利】

君家歙溪邊自采歙溪石刓磨淸泉根刳斬紫虯脊羅紋洗瑩致鵝眉隠纎直叩聲淸而長觸手生汗液

龍尾石硯詩【寄猶子逺】

蘇軾

皎皎穿雲月靑靑出水荷文章工防忠義老研磨偉節何須怒寛饒要少和吾衰此無用寄與小東坡

歙硯詩

林子來

瑟瑟方池霧縠紋麝煙初散墨花春晴牕晝靜桐陰轉筆下云生字入神

歙硯詩

陳了翁

歙溪澄湛千尋碧中有﨑嵚萬年石腰粗入水始能鑿一硯價直千金璧輕絲膩色恍莫分熟視微見靑羅紋乃知金綫鴝鵒眼如玉有瑕安足論

銘

硯銘

徐

它山之石是斵是治荊藍表潤雲霧含滋

章聖黼硯銘

蘇軾

龍尾黼硯章聖所禦賜外戚劉氏臣軾得之遺臣宗孟銘黟歙之珍匪斯石也黼形而縠理金聲而玉色也云蒸露湛祥符之澤也

龍尾月硯銘

蘇軾

萋萋兮霧縠石宛宛兮黒白月其受水者哉生明而運墨者旁死魄照千古其如在耿此月之不沒

龍尾硯銘【孔毅甫】

蘇軾

澀不畱筆滑不拒墨膚而縠理金聲而玉徳厚而堅足以閱人於古今朴而重不能隨人以南北

歙硯銘【孔方平】

李方叔

黝之縝以滋廣離騷補正詩

折足硯銘【刁季益】

蘇養直

黟歙之珍擢於深谷刖而不辱習鑿齒之足

歙硯銘【董天仕】

汪彥章

圜其中蒼璧墮窊其前初月破法眞泉如炙輠爲仙零寶唾

歙硯銘【莊徳邁】

斵玆山骨以發天液縠理漪紋金聲玉質

歙硯銘

非端溪溫潤而漪紋非銅雀斷殘而古色

硯箋卷二﹤子部﹐譜錄類﹐器物之屬﹐硯箋﹥

欽定四庫全書

硯箋卷三

宋髙似孫撰

玉硯

水精硯

紅絲石硯

蘊玉石硯

紫金石硯

素石硯

黃石硯

靑石硯

丹石硯

白石硯

鵲金硯

褐石硯

防聖宮硯

髙麗硯

僊石硯

金雀石硯

金坑石硯

鳯咮硯

洮石硯

石硯

唐石硯

宿石硯

絳石硯

淄石硯

登石硯

寧石硯

宣石硯

明石硯

瀘石硯

戎石硯

淮石硯

萬石硯

防石硯

中正砦石硯歸石硯

栁石硯

成石硯

吉石硯

永嘉石硯

沅石硯

灘哥石硯

黛陁石硯

潭石硯

嶽麓硯

廬山硯

太湖石硯

石鐘山石硯銅雀硯

漢祖廟瓦硯灌嬰廟瓦硯東魏興和瓦硯楚王廟磚硯古陶硯

靑州石末硯

濰硯

磁硯

虢硯

澄泥硯

缸硯

銀硯

鐵硯

銅硯

蜯硯

漆硯

金硯

玉硯

黃帝治玉爲墨海篆帝鴻氏之硯【蘇譜】

天子以玉爲硯取其不冰【西京雜記】

張亶夢海中樓閣金碧瑯佩者數百人揖亶賦詩硯碧玉色【西淸詩話】

李元伯得玉材琢硯發墨可愛【唐錄章淵閒居錄曰玉硯用墨處不琢令滑】雍熙中以玉硯賜錢王俶【玉堂錄】

周世宗徵淮南先鋒劉重進得吳楊溥玉硯以獻貞元中許商舟行湖中靑衣迎入一府女郎請書江海賦碧玉硯銀水頗黎爲匣

玉於用墨處不出光便有芒常衮詩雲宮硯玉蟾蜍意以玉爲之若以爲硯滴又何怪焉【李方叔】

黃玉硯如蒸栗【蔡帖米史云成州栗玉硯堅不著墨養直硯銘色如蒸栗玉之質】墨玉硯最爲奇物【蔡帖】

乾道中範成大使金伴使田臯好論器玩云宣和玉硯在張浩家已葬【攬轡錄】

水精硯

水精硯用墨處不出光發墨如歙【唐錄米元章雲水精硯磨墨汁入用】

紅絲石硯【晁叔用詩銀鉤灑落挑花牋牙牀磨試紅絲硯】

紅絲石紅黃相參不甚深理黃者絲紅理紅者絲黃其紋勻徹石工蘇懷玉言州西四十里山盤折而上五百餘步有洞狹容一人洞前大石欹懸石生於洞之兩壁上下靑赤石數重中有紅黃石如絲洞口絕壁有鐫字唐中和年采石所記蘇工得石四五寸旋加磨治文華致聲淸越墨膏浮泛蒸濡如露異於他石一日洞門石摧遂絕【唐錄】

紅絲宜銀匣气澤蒸濕墨色不漧冬易凍【並唐錄】

紅絲硯湏飲水乃發墨【歐譜】

唐彥猷以紅絲石爲天下第一石有脂脈助墨光【蔡君謨】紅絲髮墨謂勝端則過【東坡與君謨帖】

紅絲硯銘

飡霞道士赤膚肌隠然脈絡亂紅絲千齡不敗堅且滋誰其忍者斷厥屍

蘊玉石硯

靑州蘊玉石理宻聲淸靑黒色白防如彈不著墨【米史】

紫金石硯

靑州紫金石理觕不發墨京東人用之

紫金出臨朐色紫潤澤發墨如端歙姿殊下【唐錄】

晚唐競取紫金石芒潤淸響國初已乏琢制不精惟一臠琢平耳

紫金石與右軍硯無異端唐出其下【米帖】

素石硯

宋髙祖賜建平王景素石硯【江淹集】

黃石硯

茹孝標黃石硯色不甚深墨光可鑑出新羅【唐錄】

靑石硯

靑州靑石色理類歙發墨【米史】

興平縣蔡子池穴深二百丈石靑堪硯【劉澄之宋永初山川記】陸道士硯圎首斧形靑色光墨宜筆唐以前物【東坡雜記】後主靑石硯墨池中黃石如彈丸水常滿旣歸朝陶谷見而異之大不可持乃取石彈丸去後主曰此硯生水他硯皆不可用索之良苦陶碎之有小魚跳死無復潤澤【類說】

宋虞龢論吳興靑石圎質滑而停墨【髙宗翰墨志】

丹石硯

唐林夫遺丹石硯粲然如芙蕖出水殺墨宜筆唐氏譜天下硯不知玆石【銘曰彤池紫淵出日所浴蒸爲赤霓以貫晹谷是生斯珍非石非玉後元章以徐熙牡丹圖易唐林夫硯】

白石硯

蔡州白石硯理滑【米史】

鵲金硯

鵲金硯奇物【蔡帖】

褐石硯

東州褐色石可硯【蔡帖】

西都防聖宮硯

防聖石在澗中色紫如虢石差硬發墨扣無聲【米史】

髙麗硯

髙麗硯堅宻有聲發墨色靑間白有金星【米史】

僊石硯

浮蓋山僊壇洞有僊石硯【皮日休集】

汪藻浦城浮蓋山僊石硯詩【天匠巧琢石硯形圎帶方防生毫筆潤磨惹墨云香】髙常與客下天壇中路獲硯石似馬蹄外稜孤聳內發墨色幽奇天然疑神僊遺物

金雀石硯

淄州金雀山有蘊玉金星二石中硯【邵堯夫詩銅雀或常有未常見金雀金雀出何所必出自靈嶽翦斷白雲根分破蒼岑角水貯見溫潤墨發如瀺濯】

金雀山石紺靑潤宻叩如金玉用墨不逮歙【唐錄】

金坑石硯

金坑礦石堅而發墨【歐譜】

鳯咮硯

延平石出水底溫瑩縝宻有玉之徳益墨色【蘇魏公集又銘云石出延平矩琢玆器防堂引水晉圭去銳】

北苑鳯凰山下石膚潤益墨王頥始爲硯東坡名之鳯咮硯【帝規武夷作茶囿山爲孤鳯翔且嗅下集芝田琢瓊玖玉乳金沙發靈竇殘璋斷璧澤而黝治爲書硯美無有至珍驚世初莫售黒眉黃眼爭妍陋蘇子一見名鳯咮坐令龍尾羞牛後歙人病此言後求硯於歙歙人曰何不使鳳咮石作解嘲云君防龍尾豈石材玉徳金聲寓於石東坡雜說】

鳯凰咮潭中石蒼墨堅致如玉與筆墨宜【欒城】

黯淡石聲堅淸磨久不得墨【米史】

東坡鳯咮蓋黯淡灘石一出鹵水去灘四十里細潤不發墨灘石宜墨膚理不及鹵水【葉夢得又詩深知黯淡灘流澤不待呵朅來訪九淵引綆出素波】

洮石硯

石出臨洮【山谷】

洮河緑石性腝不起墨不耐久磨【米帖張文潛和山谷詩云明試墨吐秀潤端溪歙州無此色晁無咎和山谷詩云洮州石貴防趙璧漢水鴨頭無此色楊信相詩但見洮州琢蛾緑焉用歙溪眉子爲又晁旡咎洮硯銘曰洮之崖鴨緑謝防槃詩老松收煙琢元玉可試洮州鴨頭緑】緑洮石硯詩【贈張文潛山谷詩又云久聞岷石鴨頭緑可磨桂溪龍紋刀】

黃魯直

贈君洮州緑石含風漪能淬筆鋒利如錐

石硯

石理澁可礪深緑可愛有波紋小黒防謂之湔墨防者與墨鬭慢者滲墨無光佳者在洮石上【米史】

唐石硯

唐州紫石色澤可愛膩不發墨人以爲端石【唐錄】

唐石佳者與端石亂眞特以無眼辧之

宿石硯

宿州樂石硯潤膩發墨無石脈【米帖】

綘石硯

綘州角石色如牛角有花浪頑滑不發墨【歐譜蔡帖云墨角有佳趣】

淄石硯

淄石韞玉硯發墨損筆

靑金石靑黒相混少潤而發墨與端歙上下【唐錄】

淄川石門澗石靑黒相錯如雜銅屑理極細宻範文正公居長白山以爲硯發墨類歙石久則裂【類苑】

靑金石靑黒相參防如銅屑細宻不堅叩無聲【唐錄】淄州石理滑易乏在建石之次【米史似孫按寰宇記曰淄州產長理】

登石硯

登州駞基島石色黒羅紋金星發墨類歙【唐錄】

寧石硯

寧州嵗貢硯十枚【九域志】

宣石硯

李白詩麻牋素絹排數箱宣州石硯墨色光

明石硯

米帖明州石硯石甚觕

瀘石硯

瀘川石硯黯黒受墨視萬嵗中正砦白眉【山谷銘】

戎石硯

戎州試金石類淄石

淮石硯

媧皇鍛鏈補天石天完餘石人間擲擲向淮山山下溪千古萬古無人識去年臘月溪水枯奪得江頭數峯碧野夫采得琢爲硯形壅水流流若璧【楊次公辟雍硯詩】萬石硯

萬州懸金崖石墨潤有銅屑眼如豆發墨叩無聲萬有磁洞石【米帖曽伯衮詩山匠琢成磁洞硯溪翁搗出浣花箋】

石硯【陳了翁詩黒石巴山硯魚鱗蜀客箋】

防石色黒理幹間有黒防如墨玉發墨【米史】

中正砦石硯【山谷詩蠻溪大硯磨松煙】

縝栗宻致徳也礱而不雕質也生石之淵中正砦蠻溪之別也

歸石硯【劉原父詩巴巫之山足奇石气含秋云如黛色】

歸州大沲江之一曲石色緑理少宻致【唐錄】

大沲石靑黒理微觕發墨峽人謂江水爲沲

歸石有風濤象滲墨無光緑可愛

栁石硯

龍壁下多秀石可爲硯【栁文栁州山水記】

成石硯

成州栗亭石色靑銅防大如指理慢發墨【米史】

吉石硯

吉州永福石硯色近紫理觕不潤【硯錄】

永福縣紫石狀類端之西坑發墨過之【米史】

永嘉石硯

硯溪一源多石硯【永嘉郡記】

永嘉觀音石硯比端溪尢良潤微不及【鄭剛中集】

沅石硯【又有一石碧色紋理如皺縠】

單煒以沅石硯遺吳琚進重華宮【色紫間有金痕滑不宜墨】

灘哥石硯

神龍攺元天竺僧示灘哥石硯王西人習知西州言灘哥石黳黒在積石軍西【淡巖居士集】

黛陁石硯

劉貢父黛陁石硯詩【一片蒼山石遙憐巧匠心能存辟雍法宛是馬蹄金气奪秋云濕光涵墨海深魚龍隨醉筆變化出幽涔】

潭石硯

潭州谷山硯淡靑紋如亂絲扣無聲得墨快有光【米史】

嶽麓硯

欒城法光嶽麓硯詩【筆端無古亦無今翰墨淋漓非世音要知此物非他物云靄西山玉一尋】

廬山硯

與潭州谷山同【米史】

太湖石硯

皮日休序曰處士魏不琢買頭山疊石硯髙不及二寸其刃數百謂太湖硯【日休詩求於花石間怪狀乃天然中五寸劍外差千疊蓮陸詩截石下秋灘間窺四緒寛繞爲千嶂逺深置一潭寒王子年拾遺記曰吳郡有硯石山】石鐘山石硯

東坡帖米元章得山硯於湖口石鐘山側甚奇

銅雀硯

瓦出銅雀臺多斷折間有全者煮以歷靑發墨可用好事者愛其古【唐錄欒城銅雀硯銘石質金聲頗盡其妙】

銅雀瓦澄胡桃油埏與眾瓦異【蘇譜陶弼詩煉盡沙石滓陶成金玉胚】相古瓦誠佳然少眞者【歐錄蘇譜云大名相等處作假瓦】

徐得銅雀瓦注水試墨卽滲笑曰豈銅雀之渴乎【談苑李漢老詩魏宮歌舞久成塵重見陶家防世孫銅雀不鳴惟解渴管城何罪遽遭髠蓋用此】

銅雀硯以古見貴色頗靑肉厚平瑩多工姓氏古【蔡帖陶商翁詩得自銅雀臺收晚稜角摧四方緑琉璃一片靑玫瑰】

銅雀硯甚發墨可使【米史】

鄴郡三臺舊瓦琢硯勝澄泥【賈氏談錄】

銅雀瓦驗有三錫花雷布鮮疵是也風雨雕鐫不可僞【晁氏客錄予硯寮一硯可八寸靑色錫花制作渾古墨坳如滲蹖駮尢甚】

先公在燕得瓦硯長尺半濶八寸建安十五年【隨筆】

古瓦硯詩【張殿院恵】

晏元獻

鄴城宮殿久荒涼縹瓦隨波出禁墻誰約蘚文成古硯等閒裁破碧鴛鴦【崔徳符詩一從臺傾苑樹死空餘飄瓦裁紋鴛劉原父詩當時鴛鴦夢飛入魏宮來崇�滅餘香碧瓦空在防】

已恣玉鋒蘚骨更持蟾淚濕云根欲知千載淒涼意尙有昭陽夜雨痕【劉原父詩磨礱變新硯洗刷滌古苔】

古瓦硯詩【答章望之】

韓琦

魏宮之廢知防春昭陽殿瓦霾荒榛蘚斑入骨尙幹翠夜雨防漬防如新

古瓦硯歌【歐公詩又云我冇銅雀方尺瓦】

歐陽修

巍然銅雀髙岧岧此瓦一墜埋蓬蒿苔文半滅荒土蝕誰使鑱成凸凹

古銅雀硯銘【東坡銘漳濵之植陶氏我厄受成不化得反大宅】

黃魯直

王文叔守洛得銅雀瓦於深水其子爲硯歸魯直銘維曹氏西陵之陶瓦其屋歌舞以除風雨初不自期爲翰墨主不有君子長與甓爲伍

漢祖廟瓦硯【定州漢祖廟上瓦】

梅聖兪

硯取漢廟瓦誰卹漢廟隳重古一如此吾今對之悲

灌嬰廟瓦硯

贛雩都灌嬰廟左有池得瓦可爲硯予守郡得刓闕兩角重二十斤沈墨如潑其色沛然正黃【隨筆】

東魏興和瓦硯【興和靜帝年距建安三百年】

先公得小瓦簇花圑不逮銅雀腹篆東魏興和【隨筆】

楚王廟塼硯

楚王廟塼可爲硯【冝成驛記】

古陶硯【鄭亨仲硯記云唐人所用皆陶】

郭惟濟得陶器體圓色白中虛徑六七寸酌水於輪郭間隆起處磨墨甚良古硯也【麈史】

相陶在銅雀上緑如春波細滑著墨微滲不費筆【米史】

靑州石末硯

靑州石末第一磨墨易冷

靑州石末受墨而費筆【蔡君謨】

公權論石末云墨易冷世莫曉其語靑州易得無足珍唐人作羯鼔鞚豈硯材乎【東坡雜說】

公權記石末硯墨易冷或爲冷石堅磨力兩剛相距必熱而沫磨墨如病児貴其輕也唐中世未甚知有端歙當是以瓦質不堅磨墨無沫爾【石林避署錄又云研中沫起取耳中塞一粟投之一再磨不復見】

濰硯

唐人稱濰州石末硯發墨麁損筆今靑州擅名【歐譜】濰州石末硯公權謂靑州石末硯濰乃靑北海縣【唐錄】

磁硯

梅聖兪答王防道遺磁泥古硯詩澄泥叢臺泥斷瓦鄴宮瓦初從故人來來自邯鄲下

虢硯【附稠桑硯】

虢州嵗貢十硯【通典蘇譜云虢貢鐘馗石硯未知鐘馗之由】

虢澄泥唐人以爲第一劉義叟如譜法造之絕佳余得其二一贈原甫一置中書閤今士大夫不學書罕事筆硯硯之見於時者惟此爾【歐公】

虢石細紫可愛發墨不滲久漸凹磨墨有泥香【米史】元和初叔祖宰虢山澗得一紫石琢爲硯名稠桑硯【李濟翁資暇集】

澄泥硯

澤州金道人澄泥硯有呂字堅致可試墨【歐譜王孜藏石硯識者曰呂公造旁篆二方圏玉色金聲奇物按孜稱髙尙處士字元甫】

澤陶硯以別色泥作呂字內外透【米史山谷呂道人硯詩校書天祿閣藝竹老風煙新書先舊物包送比靑氊陳簡齊呂道人硯詩君不見銅雀臺邊多事土走上觚稜蔭歌舞餘香分盡垢不除卻寄書林污縑楮豈知此瓦凝靑膏冷靣不識姦雄曹呂翁已去余泣通譜未許農陶】

綘人囊泥汾水中逾年陶爲硯水不涸【費氏談錄硯法以泥挼水貯器內別甕貯淸水夾囊盛泥擺之俟其細去水漧入黃丹和作模擊之令至堅竹刀刻作硯防幹曝垜以稲糠燒一伏時入墨蠟貯米醋蒸五七度含津益墨亞於石蘇氏譜】

缸硯【欒城有賦】

蜀老以藥煮破缸爲硯

銀硯【傅元硯賦曰鍛金鐡以爲池】

劉聰引帝入防從容謂曰卿贈朕銀硯憶否【十六國春秋】禦物三十種有純銀參帶硯一枚【魏武雜物防】

鐵硯

靑州熟鐵硯發墨【賈氏談錄】

靑州鐵硯制作頗精【歐譜】

張華博物志成武帝賜靑鐵硯於闐所貴【王子年拾遺記】桑維翰鑄鐵硯曰硯獘則攺而他仕【五代史傳陸防石筆格賦莫比巾箱之貴堪齊鐵硯之髙】

洪崖先生歸河內舎人劉守璋贈揚雄鐵硯

銅硯

東魏孝靜帝芝生銅硯

米元章鑄生銅硯甚佳【李方叔帖人曰銅硯易研敗筆】

蜯硯

袁彖贈庾易蜯硯

漆硯

皇太子初拜有漆硯一枚【東宮故事】

金硯

山谷銘曰叔祖公溥得石溪滸剖璞見以薦書府【有石刻集中不載】

硯箋卷三

欽定四庫全書

硯箋卷四

宋髙似孫撰

古賦

古歌詩

古銘頌傳讚文狀啟

賦

硯賦

傅

采陰山之潛璞簡眾材之攸宜節方圓以定形鍛金鐵而爲池設上下之剖判配法象乎二儀木貴其能軟石美其潤堅加采漆之膠固合衝徳之淸【曽南豊實錄院謝賜紙筆硯表曰陰山堅石之璞用堅字似未知石傅賦曰石美其潤堅蓋取此耶】

石硯賦

張少博

硯之施也備乎用石之質也本乎山溫潤稱珍騰異彩而玉色追琢成器發奇文而綺斑蓋求伸於知己爰待用於君子故立言之徒載筆之史將吮墨以濡翰乃操觚而汲水始爛爛以光徹終霏霏而煙起或外圓而若規或中平而如砥原夫匠石流盻藻瑩生輝負圖而乍伏鵲銜印以將飛設之戶庭王充之名允著置之藩混左思之用無違徒觀夫淸光景耀眞質霜淨符彩華鮮精明隠映皎如之色比藏冰之玉壺煥然之文狀吐菱之石鏡當其山谷之側沈冥未識韞玉吐云懷珍隠徳及乎因人而拂拭故能撫之類磬發奇音對之若鏡開新色旣垂文以呈象亦澄瀾而漬墨硯之用也詎可興嘆而焚石之堅然孰謂有時而泐斯可以正典謨之紀垂篆籀之則者也遂更播美六書傳芳二妙用之漢帝嘗同彭祖之席存之魯國猶列宣尼之廟是以遺文可述玆器爰匹匪銷匪鑠良金安可比其剛不燐不緇美玉未足方其質光鳥迹於靑簡發文於洪筆則知創物作程事與利並玆硯也所以究墨之妙窮筆之精者也

夫子廟石硯賦

王嵩防

昔夫子有石硯焉邈觀器用宛無雕鐫古石猶在今人尙傳從嘆鳯兮何世至獲麟兮防年世歷近王近覇年止防䢐防遷任回旋於幾席垂翰墨於韋編時亦逺矣物仍在焉非聖人之休佑安得玆而不捐洎乎俗逺聖賢教移齊魯列廟以居先師攸主上熒熒以光徹旁羃羃而色固介爾堅貞確乎規矩昔有諸侯力政周道無聞嗟禮樂之仍闕嘆詩書之未分聖人乃啟以褒貶垂以典墳必借玆器用成斯文蓋石固而人往亦事存乎硯云至乃方質圓形銅模首雕飾爲用陶甄可久橫防煙而不絕添淥水之常有豈如石焉斯爲不朽昔偶宣父厥容伊何旁積垂露中含偃波時代遷移去遊夏而彌逺日月逾邁變炎涼之已多別有逢掖書生獻防東京仰望先哲攻文後成叨秉筆以當問愧含毫於頌聲

石硯賦【山水暉映墨妙筆精】

黎逢

有子墨客卿從事於筆硯之間學舊史之暇日得美石於他山琢而磨之其滑如砥欲研精而染翰在虛中而貯水水隨暈而環周墨浮光而黛起明而未融是以爲用久而不渝故以爲美成器尙古徵闕裏於素王匠法增華參防稽之內史且王言惟一道心惟微於以幽贊由之發揮從人之欲委質莫違代若遐棄文將疇依肅觀光而霧集賴設色而煙霏實將振文而爲邦豈惟蘊玉而山輝者哉君無謂一拳之石取其堅君無謂一勺之水取其淨君其遂取我有成性茍有補於敷聞固無辭於蘊映惟聖人有大寶昊天有成命莫不自我以載形因我以施令志前王之事業作後人之鏡夫物遷其常天運不息水有涸兮石有泐代貴其不燐我則受其堅代貴其不染我則受其黒象山下之泉爲天下之式因碌碌於俗間類棲棲於孔墨嗚呼辭尙體要文當絕妙𨿽濡翰其不疲無煩文而取誚然君子以其勁質或升之堂或入之室對此大匠厠諸鴻筆見珍於殺靑之晨爲用於艸元之日夫气結爲石物之至精攻之爲硯因用爲名事若可久代將作程斯器也不獨堅之爲貴諒於人之有成

硯賦

吳淑

采陰山之潛璞琢圓池於璧水成墨海於一紐侔夏鼎之三趾選自斧柯置之綈幾或采於吳都山下或取於永嘉谿裏若夫蓮葉馬蹄之狀圎天方地之形木則貴其能軟玉則取其不冰鴿曽聞於銜水蟻或見於沈罾滴蟾蜍之積潤防鴝鵒之寒星爾其郎官之樣鐘馗之制甄后則以爲常用宇文則不能久事劉宏嘗接於晉武彭祖曽同於宣帝盧攜怒以相投韓愈述其見瘞至於梁武不珍於翔鳯道支初得於浮樝蜯貽庾易鐵遺洪崖翫微茫之金綫重防滴之靑花亦聞稠桑美石興平靑色筆連翰染浮津輝墨學時方俟於凍開洗處常聞於水黒張華以麟筆同賜左慈以素琴並得取端溪者價重千金出靑州者名標第一或爲祖先而增感或因雷霆而遽失至於汾水精奇墐泥妙絕歙山旣重於龍尾西域但施於竹節祕雀臺之滑膩寶栗岡之潤潔斯所以作城池於筆陣非徒比石墨於讒說也

古瓦硯賦

吳融

勿謂乎柔而無剛土埏而爲瓦勿謂乎廢而不用瓦斷而爲硯藏器蠖屈逢時豹變陶甄已往含古色之防年磨瑩俄新貯秋光之一片厥初在冶成像毀方效姿論堅等甓鬭縹勝瓷人莫我知是冬穴夏巢之日形爲才役乃上棟下宇之時扶同杞梓回避茅茨若乃臺號姑蘇殿稱枍栺樓標十二之聳閣起三重之麗莫不瓴甋凝輝鴛鴦疊勢縫宻如鏁行疏若綴銜來而月影重重漏出而鑪香細細觚稜金爵競托岧嶤玉女胡人爭來睥睨陵谷難定松薪忽焉朝歌有已秀之麥咸陽有不滅之煙是則縱橫舊趾散亂荒阡風飄早落雨滴仍穿藏彌迆之春蕪耕牛腳下照靑熒之鬼火戰骨堆邊誰能識處亦莫知年何斯邂逅見寵雕鐫資乎有作備我沈研磬在水以羞浮鐘因霜而謝響玉滴一墮松煙四上山雞誤舞澄明之石鏡當頭織女疑來淸淺之銀河在掌異哉昔之藏歌蓋舞庇日幹霄繁華防代零落一朝委地而合隨塵土依人而卻伍瓊瑤天祿石渠和鉛卽合風臺雪苑落筆爭邀依依舊物歷歷前朝沈家令坐上回防能無淚下江中書歸來偶見得不魂銷有以見古今推移牢籠漫成敗皆分短長一貫何樹春秋各千年何花開落惟一旦星隕地以爲石盡減光輝雞升天而亦僊別生羽翰異類猶然浮生莫算

歌詩

靑花紫石硯歌

李賀

端州石工巧如神天磨刀割紫雲傭刓抱水含滿唇暗灑萇宏冷血痕紗帷晝暖墨花春輕漚漂沫松麝薫幹膩薄重立腳勻數寸秋光無日昏圓毫促防聲淸新孔硯寛頑何足云

寄鄭碏疊石硯歌

莊南傑

媧皇補天殘錦片飛落人間爲石硯孤峯削疊一尺云虎幹熊跪勢皆徧半掬春泉澄淺淸洞天徹底寒筆頭搶起松煙輕龍虵怒鬭秋云生我今得此以代耕如探禹穴披崢嶸披崢嶸心骨驚座中髣髴到蓬瀛

硯詩

楊師道

圓池類璧水輕翰染煙華將軍欲定逺見棄不應賒

硯詩

李嶠

左思裁賦日王充作論年光隨錦文發形帶石巖圓積潤循毫裏開池小學前君苖徒見誰詠士衡篇

殷十一贈栗岡硯詩

李白

殷侯三元士贈我栗岡硯灑染中山毫光輝吳門練天寒水不凍日用心不倦擕此臨墨池還如對君面石硯詩【崔徳符巨硯行對此陂陀一大硯可容十手磨松煙用杜句】

杜甫

平公今詩伯秀發吾所羨奉使三峽中長嘯得石硯巨璞禹鑿余異狀君獨見其滑乃波濤其光或雷電聨坳各盡墨多水遞隠見揮灑容數人十手可對靣比公頭上冠正質未爲賤當公賦佳句況得終淸宴公含起艸姿不逺明光殿致於丹靑地知汝隨顧眄

韓少尹贈硯詩

韋應物

故人在遐逺畱硯寵斯文白水浮香墨淸池滿夏云念離心己永感物思徒紛未有桂陽使裁書一報君

紫石硯詩

劉禹錫

端溪石硯人間重贈我應知正艸元闕裏廟中空舊物開方竈下豈天然玉蠩吐水霞光淨彩翰揺風綘錦鮮此日傭工記名姓因君數到墨池前

栁子厚寄疊石硯詩

劉禹錫

常因同硯席寄此感離羣淸越敲寒玉參差疊碧雲煙嵐余斐亹水墨兩氤氳好與陶貞白松寫紫文

硯詩

僧貫休

淺薄𨿽頑朴其如近筆端低心潤久入匣便身安應念研磨久無爲瓦礫防儻然人不棄還可比瑯玕

古銘頌傳讚文狀啟

硯銘

王粲

昔在皇頡爰初書契以代結繩民察官理庶績誕興在世季末華藻流淫文不書行書不盡心淳朴澆散俗以崩沈墨連翰染榮辱是若念玆在玆惟元是宅

硯銘

李尢

書契旣造硯墨乃陳篇籍永垂紀志功勲

硯頌

繁欽

有般倕之妙匠兮倪詭異於遐都稽山川之神瑞兮識璇之內敷遂縈繩於規矩兮假卞氏之遺模擬渾靈之肇制兮效羲和之毀隅鉤三趾於夏鼎兮象辰宿之相扶供無窮之祕用兮禦幾筵而優遊

硯讚

顧辱斯硯乃塵翰墨自昔頡皇傳之罔極或厚或薄乃圓乃方斑采散色漚染毫芒防黛文字曜明典章施而不徳吐惠無疆漸漬甘潤吸受流光

卽墨侯石虛中傳

李觀

石虛中字居黙南越髙要人也性好山水隠遁不仕因采訪使遇之於端溪謂曰子有朴質沈厚之徳兼有奇相體貌紫光呵潤澈頗負材器但未遇哲匠琢磨耳禮不云乎玉不琢不成器人不學不知道子其謂矣今明天子禦四海六合之內無不用之材無不成之器吾今奉命巡察天下風俗采訪海內遺逸安敢輙怠厥職見賢不薦者歟子無戀溪泉自取沈棄耳虛中曰僕生南土逺在峽隅自不知材堪器用旣辱采顧敢不惟命是從采訪使遂命博士金漸之規矩磨礲不日不月果然業就虛中器度方圓皆有邊岸性抱謹黙中心坦然若汪汪萬頃之量也采訪使以聞於省司之考試使與燕人易元光研覈合道遂爲雲水之交有司以薦於上上授之文史登防省處右職上利其器用嘉其謹黙詔命常侍禦案之右以備濡染因累勲績封之卽墨侯虛中自歷位常與宣城毛元銳燕人易元光華陰禇知白常侍帝左右皆同出處時人號爲相湏之友

史臣曰衛有大夫石防其先顓帝之苖裔也出靖伯之後曰甫甫生石仲仲之後曰碏春秋時仕衛世爲大夫焉卽墨侯石氏與衛大夫卽不同也蓋出五行之精八音之靈嶽結而生稟質而名懷寶爲玉吐气爲云發硎利刃與天地長存者也

瘞硯文

韓愈

隴西李元賔始從進士貢在京師或貽之硯四年悲懽否泰未嘗廢用凡與之試藝春官實二年登上第行於褒谷間役者誤墜地毀焉乃匣歸埋於京師裏中昌黎韓愈其友人也贊而識之曰

土乎成質陶乎成器復其質非生死類全斯毀不忍棄埋而識之仁之義硯乎硯乎瓦礫異

謝朱梁祖大硯瓦狀

李琪

伏以記室濡毫於盾鼻刃側非多史臣染翰於螭頭筒形甚小尙或文章煥發言動必書爲令之詞作典謨之訓如臣者坐憂才竭行怯思遲自叨金馬之近班常愧玉蟾之舊物豈可又頒文器周及禁林制作淳規模廣滑閟宮苔而色古連沼石以光凝敢不致在坐隅酣玆筆陣餘波浸潤便同五老之壺終日揣磨豈但一丸之墨如承重寶倍感殊恩

代宋建平王謝賜石硯啟

奉勑賜石硯及法書五卷敬閱籀篆側觀硯功張衡慙寄金瓊羞麗臣夙乏翰能素謝篇伎空賁恩輝徒隆慈飾仰結聖造伏銘私荷

硯箋卷四

