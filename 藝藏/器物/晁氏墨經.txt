《晁氏墨經》﹝宋﹞晁說之

松

古用松煙﹑石墨二種﹐石墨自魏晉以後無聞﹐松煙之制尙矣。漢貴扶風隃糜終南山之松﹐蔡質《漢官儀》曰「尙書令﹑朴﹑丞﹑郎月賜隃糜大墨一枚﹐小墨一枚。」晉貴九江廬山之松﹐衛夫人《筆陣圖》曰「墨取廬山松煙。」唐則易州﹑潞州之松﹐上黨松心尢先見貴。後唐則宣州黃山﹑歙州黟山松﹑羅山之松﹐李氏以宣歙之松類易水之松。今兗州泰山﹑䢐徠山﹑島山﹑嶧山﹑沂州龜山﹑蒙山﹐密州九仙山﹐登州牢山﹐鎭府﹑五臺﹑刑州﹑潞州太行山﹐遼州遼陽山﹐汝州竈君山﹐隨州桐柏山﹐衛州共山﹐衢州柯山﹐池州九華山及宣歙諸山﹐皆產松之所。兗﹑沂﹑登﹑密之間山﹐總謂之東山﹔鎭府之山﹐則曰西山。自昔東山之松﹐色澤肥膩﹐性質沈重﹐品惟上上﹐然今不復有。今其所者才十餘歲之松﹐不可比西山之大松。蓋西山之松與易水之松相近﹐乃古松之地﹐與黃山﹑黟山﹑羅山之松﹐品惟上上。遼陽山﹑竈君山﹑桐柏山可甲乙﹐九華山品中﹐共山﹑柯山品下。大槪松根生茯苓﹑穿山石而出者透脂松﹐歲所得不過二三株﹐品惟上上﹔根幹肥大﹑脂出若珠者曰脂松﹐品惟上中﹔可揭而起﹐視之而明者曰揭明松﹐品惟上下﹔明不足而紫者曰紫松﹐品惟中上﹔礦而挺直者曰簽松﹐品惟中中﹔明不足而黃者曰黃明松﹐品惟中下﹔無膏油而漫若糖苴然曰糖松﹐品惟下上﹔無膏油者而類杏者曰杏松﹐品惟下中﹔其出瀝靑之餘者曰脂片松﹐品惟下下。其降此外﹐不足品第。

煤

古用立窯﹐髙丈餘﹐其竈寬腹小口﹐不出突於竈面﹐覆之五斗甕﹐又益以五甕﹐大小爲差。穴底相乘﹐亦視大小爲差。每層泥塗惟密﹐約甕中煤厚住火﹐以雞羽掃取之﹐或爲五品﹐或爲三品﹐二品不取最先一器。今用臥窯﹐疊石累礦﹐取岡嶺髙下﹑形勢向背﹐而或長百尺﹐深五尺﹐脊髙三尺﹐口大一尺﹐小項八尺﹐大項四十尺﹐胡口二尺﹐身五十尺。胡口亦曰咽口﹐口身之末曰頭。每以松三枝或五枝徐爨之﹐五枝以上﹐煙暴煤粗﹔以下則煙緩煤細﹐枝數益少益良。有白灰者去之。凡七晝夜而成﹐名曰一會。候窯冷采煤﹐以項煤爲二器﹐以頭煤爲一器。頭煤如珠如纓絡﹐身煤成塊成片。頭煤深者曰遠火﹐外者曰近火﹐煤不堪用。凡煤貴輕﹐舊東山煤輕﹐西山煤重﹐今則西山煤輕﹐東山煤重。凡器大而輕良者﹐器小而重否。凡振之而應手者良﹐擊之而有聲良﹐凡以手試之而入人紋理難洗者良﹐以物試之自然有光成片者良。凡墨有穿眼者謂之滲眼。煤雜﹐窯病也。舊窯有虫鼠等糞及窯衣露虫雜在煤中﹐莫能揀辧﹐惟唾﹝硾﹞多可弭之﹐然終不能無。

膠

凡墨﹐膠爲大。有上等煤而膠不如法﹐墨亦不佳。如得膠法﹐𨿽次煤能成善墨﹐且潘谷之煤﹐人多有之﹐而人制墨﹐莫有及谷者﹐正在煎膠之妙。凡膠﹐鹿膠爲上。《考工記》曰﹕鹿膠靑白﹐馬膠赤白﹐牛膠火赤﹐鼠膠餌﹐犀膠黃﹐莫先於鹿膠。故魏﹝衛﹞夫人曰「墨取廬山松煙﹐代郡鹿膠。」凡鹿膠﹐一名白膠﹐一名黃明膠﹐《墨法》所稱黃明膠﹐正謂鹿膠﹐世人多誤以爲牛膠。但鹿膠難得﹐煎法用蠟及胡麻者﹐皆不入墨家之用。按隱居《白膠法》﹐先以米沈汁漬七日﹐令軟﹐然後煮煎之﹐如作阿膠淘。又一法﹐細剉鹿角與一片幹牛皮同煎﹐卽銷爛。唐《本艸》注曰「爢角﹑鹿角煮濃汁﹐重煎成膠。」今法取蛻角﹐斷如寸﹐去皮﹐及赤觪﹐以河水漬七晝夜﹐又一晝夜煎之﹐將成以少牛膠投之﹐加以龍麝。鹿膠之下﹐當用牛膠。牛用水牛皮﹐作家所謂鄕掘皮最良﹐剔除去毛﹐以水浸去塵污﹐浸不可太軟﹐當須有性﹐謂之夾生。煎火不可暴﹐常以篦攪之不停手﹐貴气出不昏。時時揚起視之﹐以候薄厚﹐直至一條如帶爲度其脈。膠不可單用﹐或以牛膠﹑魚膠﹑阿膠參和之。兗人舊以十月煎膠﹐十一月造墨。今旋兼旋用﹐殊失之﹐故潘谷一見陳相墨﹐曰﹕惜哉﹗其用一生膠耳﹐當以重煎者爲良。

羅

凡煤須用羅﹐後魏賈思勰曰﹕醇煙搗訖﹐當以細絹篩堈﹝网﹞內。此物至輕微﹐不宜露篩﹐喜飛去﹐不可不謹。

和

凡和煤﹐當在靜密小室內﹐不可通風。傾膠於煤中央良久﹐使自流﹐然後眾力急和之。貴潤澤而光明。初和如麥飯許﹐搜之有聲乃良膠。初取之和下等煤﹐在取之和中等煤﹐最後取之和上等煤。凡煤一片﹐古法用膠一斤﹐今用膠水一斤﹐水居十二兩﹐膠居四兩。所以不善。然賈思勰墨法﹐煤一斤﹐用膠五兩﹐蓋亦爲盡善也。況膠多利久﹐膠少利新﹐匠者以其素售﹐故喜用膠少。觀易水奚氏﹑歙州李氏﹐皆用大膠。所以養墨。時大膠墨紙黃﹐小膠墨紙微黃﹐其力以是爲差。凡大膠必厚﹐厚難於和﹐和之柔則善﹐剛則裂。若以漆和之﹐凡煤一斤﹐以生漆三錢﹑熟漆二錢﹐取靑汁投膠中﹐打之勻﹐和之如法。

搗

凡搗不厭多﹐魏韋仲將《墨法》﹕「鐵臼中搗三萬杵﹐杵多益善。」唐王君徳則用石臼搗三二千杵﹐蓋其搗無數。其搗過粘後﹐光不可搗。自從臼中掍出爲度。出臼納靜器內﹐用紙封幕﹐熳火養之。紙上作數穴以通气。火不可間斷﹐爲其畏寒。然不可暴﹐暴則潼溶﹐謂之熱粘﹐不堪制作。凡鹿膠搗成變丸捍﹐不可遲延﹐稍遲乃皴裂不堪。若牛膠﹐搗之一日後﹐膠行力均﹐再入臼搗千餘下乃可丸。捍丸時用五人相次。人有鐵砧﹐椎三五百下。舊語一椎一折斗手捷﹐此其法也。初椎成爲光劑﹐爲硬劑﹐又過硬劑﹐爲熱劑。每一劑傳畢五人成熱﹝熟﹞劑﹐乃入匠手丸捍。

丸

凡丸劑不可不熟﹐又病於熱﹐熱不堪用。𨿽成﹐必不光澤﹐易碎裂。凡急手爲光劑﹐緩手爲皴劑﹐一丸卽成﹐不利於再。

藥

凡墨藥尙矣。魏韋仲將用眞珠﹑麝香二物。後魏賈思勰用梣木﹑雞白﹑眞珠﹑麝香四物。唐王君徳用醋﹑石橊皮﹑水犀角屑﹑膽礬三物﹐王又法﹐用梣木皮﹑皂角﹑膽礬﹑馬鞭艸四物。李廷圭用藤黃﹑犀角﹑眞珠﹑巴豆等十二物。今兗人不用藥爲貴﹐其說曰﹕正如白面﹑淸面﹐又如茶之不可雜以外料﹐亦自有理﹐然不及用藥者良。舊有別集《藥法》一卷。

印

凡底版貴乎直﹐寧大不小﹔平版上俯下平﹐寧重不輕。凡底版銀爲上﹐面印牙爲上。尋常底版用棠﹐手版用杞。蓋底版面印﹐皆以松爲良﹐與煤爲宜。凡印大墨﹐以水拭之﹐以紙按之﹐然後用印。凡印﹐方直最難用﹐用多裂。易水張遇印﹐多方直者﹐其劑熟可知。

樣

凡墨樣當取則於古﹐無大小厚薄之限﹐而賈思勰曰﹕墨璽不得過二三兩﹐寧小不大。世人遂以薄小爲貴﹐謂從前奚﹝李﹞廷圭然。宣府奚廷圭之類小墨﹐在古品中爲佳﹐不知雙脊龍之類大墨﹐亦不可置在劣等。要之﹐無大小厚薄﹐醇煙法膠爲本耳。蓋厚大利久﹐薄小利新﹔厚大難工﹐薄小益善。故匠人不喜於厚大者﹐然太大則不便於用﹐太薄則艱於包﹐當以厚而大者爲佳。

蔭

凡墨蔭用炭灰﹑石灰﹑麥糠。炭灰爲上﹐石灰酷多裂﹐麥糠慢多曲。惟炭灰爲上﹐凡用炭灰精篩﹐弗雜弗濕﹐其下惟厚﹐上下厚薄﹐視墨之大小﹐時之晴晦。中以薄紙裹之﹐然置之不平亦曲﹐見風亦裂。若用石灰蔭﹐當於新瓦器中置灰﹐灰上用紙﹐紙上復加以灰﹐不可厚。若用麥糠蔭﹐以椽架葦懸室中﹐其上糠底﹐糠惟平惟均﹐不可有逆糠。凡蔭室﹐以靜密溫小爲貴﹐晝夜不去火。然火大則病﹐火暴亦病﹐其晝夜候火﹐隨風日晴晦﹐最爲難。又有不用蔭者﹐墨成曝於靜密室中聽自幹。又有以衣被覆之使乾者。

事冶

凡事治墨﹐以水﹑以兔皮﹑以滑石﹑以萊州石﹑以錢﹑以鏵頭﹑以漆﹑以墨﹐以墨最不佳﹐余錯用之皆良。惟此數物﹐不及弄成﹐如弄鞭﹑弄茶瓢。

研

凡研墨不厭遲﹐古語云﹕研墨如病。凡研﹐直研爲上﹐直言乃見眞色﹐不損墨。若圓磨﹐則假借重勢﹐往來有風﹐以助顏色﹐乃非墨之眞色﹐惟售墨者圓研。若邪研﹐則水常損其半﹐而其半不及先所用者﹐爲俗人邪研。凡墨戶不工於制作﹐而工於研磨﹐其所售墨﹐則使自研之﹐常優一暈。凡煤細研之幹遲﹐煤粗研之幹疾﹐﹝凡善墨研之如研犀﹐﹞惡墨研之如研泥。

色

凡墨色﹐紫光爲上﹐黑光次之﹐靑光又次之﹐白光爲下。凡光與色不可廢一﹐以久而不渝者爲貴﹐然忌膠光。古墨多有色無光者﹐以蒸濕敗之﹐非古墨善者。其有善者黯而不浮﹐明而有艷﹐澤而無漬﹐是謂紫光。凡以墨比墨﹐不若以紙比墨﹐或以研試之﹐或以指甲試皆不佳。

聲

凡墨擊之以辧其聲。醇煙之墨﹐其聲淸響﹔雜煙之墨﹐其聲重滯。若研之以辧其聲﹐細墨之聲膩﹐粗墨之聲粗﹐粗謂之打研﹐膩謂之入研。

輕重

凡墨不貴輕﹐舊語曰﹕煤貴輕﹐墨貴重﹐今世人擇墨貴輕﹐甚非。煤粗則輕﹐煤雜則輕﹐春膠則輕﹐膠傷水則輕﹐膠爲濕所敗則輕﹐惟醇煙﹑法膠﹑善藥﹑良時乃重而有體﹐有體乃能久遠﹐愈多益堅﹐濕則弗能敗。自然成質﹐非輕非重。

新故

凡新墨不及故墨。衛夫人曰﹕墨取十年以上﹐彊之如石者。蓋其愈久愈堅﹐自白物久斯變墨﹝黑﹞﹐況其本墨之物﹐煤久而黑﹐黑而紫﹔膠久而固﹐固而乃發光彩﹐此古墨所以重於世。凡新墨不過三夏﹐殆不堪用。凡故墨膠敗者﹐末之﹐新煤再和殊善﹐入膠久之﹐乃可和﹐然非大膠久蔭弗可。

養蓄

大凡養新墨﹐納輕器中﹐懸風處﹐每丸以紙封之﹐惡濕气相博﹝搏﹞。不可臥放。臥放多曲。凡蓄故墨﹐亦利頻風﹐日時以手潤澤之﹐時置於衣袖中﹐彌善。

時

凡墨最貴及時。韋仲將《墨法》﹕「不得過二月﹑九月。」賈思勰曰「溫時敗﹝故﹞臭﹐寒時潼溶﹐當以十一月﹑十二月﹑正月爲上時﹐十月﹑二月爲下時﹐餘月無益有害。」旣得時﹐須擇晴明無風之日﹐或當靜夜。若燒煤之時﹐當以二月﹑三月﹑四月爲上時﹐八月﹑九月﹑五月﹑十月﹑六月﹑七月﹐水潦土濕﹔十一月﹑十二月﹐風髙水寒﹐皆不利。

工

凡古人用墨﹐多自制造﹐故匠氏不顯。唐之匠氏惟聞祖敏。其後有易水奚鼐﹑奚鼎﹑鼐之子超﹐鼎之子起。易水又有張遇﹑陸贇。江南則歙州李超﹐超之子廷圭﹑廷寬﹐廷圭之子承浩﹐廷寬之子承晏﹐承晏之子文用﹐文用之子惟處﹑惟一﹑惟益﹑仲宣﹐皆其世家也。歙州又有耿仁﹑耿遂﹐遂之子文政﹑文壽﹐而耿徳﹑耿盛﹐皆其世家也。宣州則盛臣道﹑盛通﹑盛眞﹑盛舟﹑盛信﹑盛浩。又有柴珣﹑柴承務﹑朱君徳。兗州則陳朗﹐朗弟遠﹐遠之子惟進﹑惟迨。近世則京師潘谷﹑歙州張谷。

