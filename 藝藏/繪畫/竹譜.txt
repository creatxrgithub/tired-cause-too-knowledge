

欽定四庫全書

子部八

提要

竹譜十卷

藝術類一【書畫之屬臣】等謹案竹譜十卷元李衎撰衎字仲賔號息齋薊邱人皇慶元年爲吏部尙書拜集賢大學士謚文簡蘇天爵滋溪集有衎墓志稱其翰墨餘暇善圖古木竹石有王維文同之髙致續宏簡錄曰李衎少時見人畫竹從旁窺其筆法始若可喜旋覺不類輒嘆息捨去後從黃華子澹防學已觀華所畫墨迹又迥然不同乃復棄去至元初來錢塘得文同一幅欣然願慰自後一意師之兼善畫竹法加靑緑設色後使交趾深入竹鄕於竹之形色情狀辧析精到作畫竹墨竹二譜凡黏幀礬絹之法悉備又鄧文原履素齋集有哭衎詩二首詩末注曰仲賔近刋竹譜廿卷其書世罕本浙江鮑氏所抄者僅有一卷疏略殊甚惟永樂大典載其完書實分四門曰畫竹譜墨竹譜與宏簡錄所言合又有竹態譜竹品譜其竹品譜中又分全徳品異形品異色品神異品似是而非竹品有名而非竹品六子目共爲十卷捲各有圗蓋毎二卷並一卷矣其書廣引繁徴頗稱淹雅錄而存之非惟防藝之一端抑亦博物之一助矣中有有說而無圖者自序謂與常竹同者則不復圗非闕帙也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

竹譜原序

黃太史有言竹𨿽有譜記之者然略而不精吾欲作竹史未暇也太史歿且二百年於玆豈無嗜好似古人者而其事果屬之誰將由竹之爲物自足以名世有不待乎人之發揮抑愛惡之不齊而知竹者希然虞周之際取象於易作貢於書比徳於詩論紀錄之盛信於史也奚疑使後世從而史之亦孰以爲非予性澹泊獨艸木臭味未能忘情而自謂於竹粗有知蓋少壯以來王事驅馳登防稽渉云夢泛三湘觀九疑南逾交廣北經渭淇彼竹之族屬支庶不一而足咸得徧窺於是益欲成太史之志而不敢以臆說私則爲上稽六籍旁訂子史下曁山經地誌百家眾技稗官小說竺幹龍漢之文以至耳目所可及是諏是咨序事繪圖條析類推俾封植長養灌漑采伐者識其時制作器用銓量才品者審其宜模冩形容設色染墨者究其微繇古逮今博載事辭積累成編雅俗兼資庶幾備方來之傳補往昔之遺猶恨學疏而才劣非略於鹵莽則獘於支離故題曰竹譜詳錄而惡可名史以取譏他日好事者爲此君執南董之筆或有考於斯大徳三年嵗在乙亥端陽日薊邱李衎仲賓父序

欽定四庫全書

竹譜卷一

元李衎撰

竹譜詳錄

予昔見人畫竹嘗從旁窺其筆法始若可喜旋覺不類輙嘆息捨去不欲觀之矣如是者凡數十輩後得澹遊先生所畫迥然不同遂願學焉已而遡求其源澹遊本學於乃翁黃華老人老人學文湖州是時初聞湖州之名二老遺墨皆未之見後從喬仲山祕書觀黃華橫幅一枝數葉倚石蒼蒼疑澹遊差不逮也甚欲取以爲法而無自得之或云黃華𨿽宗文每燈下照竹枝摹影冩眞宜異乎常人之爲者澹遊特括讀父書而已不必學也予深以爲然又念東坡山谷二公洎宋金兩朝名士讚美文湖州之筆與造物比尢以不卽快睹爲恨至元乙酉來錢唐始見十餘本皆無足起予者妄謂蘇黃之評幾於私其交親後賢未免隨聲附和要當以黃華澹遊定優劣耳邂逅友人王子慶極談玆事子慶曰君殆未見眞迹前輩不輕推許也予曰近屢見之矣大書題識寧盡僞耶子慶曰非僞而何予茫然自失猶疑子慶立論之偏漫詰之曰若嘗見中州黃華老人所作乎子慶曰黃華之作吾固未見湖州之作君又未之見也何能與君決是非府史某人者藏本甚眞明日借以來自定其品第可乎越宿子慶果攜過予則一幅五挺濃淡相依枝葉間錯折旋向背各具姿態曲盡生意如坐渭川淇水間方以前輩議論爲無愧黃華誠有取乎此而照影之語未詳自悔聞見寡陋若子慶之博識不可及也屬以善價致之猶靳用油紙臨摹持歸維揚明年四月重來或出此見售遂酬以二十五券欣然慰滿平生矣自是連得三本悉棄故習壹意師之日累月積頗似悟解好事者往往徴索流播漸廣謬相肯可獨鮮於伯機父謂以墨冩竹淸矣未若其本色之爲淸且眞也彊予用墨竹法加靑緑畫成𨿽粗可觀終非合作將復討論其說而俗工咸不足問追尋近古得王右丞開元石刻屢經摹勒失眞又得蕭協律筍竹圖絹素糜潰筆蹤慘淡方謀對本臨仿偶故人劉伯常過予曰吾舊藏李頗叢竹圖已久知君酷好輟以爲贈二圖俱宣和故物而頗尢專美後來無出其右者於是又得畫竹法蓋自唐王右丞蕭協律僧夢休南唐李頗宋黃筌父子崔白兄弟及吳元瑜以竹名家者才數人右丞妙迹世罕其協律𨿽昏腐莫辧夢休疏放流而不反自屬方外黃氏神而不似崔吳似而不神惟李頗形神兼足法度該備所謂懸衡眾表鑑將來者也墨竹亦起於唐而源流未審舊說五代李氏描影眾始效之黃太史疑出於吳道子【畫評云冩竹於古無傳自沙門元靄及唐希雅董羽輩始爲之倡舊誽郭崇韜夫人李氏月夜摹影竹是後往往有效之者廣畫集載孫位松石墨竹又成都大慈寺灌頂院有張立墨竹畫壁孫張皆晚唐人蜀中皆有墨竹乃知非元靄輩倡始亦不始於李夫人也山谷黃太史云墨竹起於近代不知其所師承初吳道子作畫竹加丹靑已極形似意墨竹之師近出於此此論宜有所據故敢取以爲證云】迨至宋朝作者寖盛文湖州最後出不異杲日升空爝火俱息黃鐘一振瓦釜失聲豪雄俊偉如蘇公猶終身北面世之人苟欲遊心藝圃之妙可不知所法則乎畫竹師李墨竹師文刻鵠類鶩予知愧矣幸際熈朝文物興起生輦轂之下齒薦紳之列薄宦驅馳辱徧交賢士大夫講聞稍詳且竭餘力求購數年於墨竹始見黃華老人又十年始見文湖州又三年於畫竹始見蕭李得之如此其難也彼窮居僻學當何如耶退惟嗜好迂疏久乃彌篤天成其志行役萬餘里登防稽歷吳楚逾閩嶠東南山川林藪遊渉殆盡所至非此君者無與寓目凡其族屬支庶形色情狀生聚榮枯老稚優劣窮諏熟察曾不一致往嵗仗國威靈逺使交趾深入竹鄕究觀詭異之產於焉辧析疑似區別品彚不敢盡信紙上語焦心苦思參訂比擬嗒忘予之與竹自謂略見古人用意妙處求一藝之精信不易矣詞賦爲雕篆必非壯夫爾雅注虫魚安能磊落區區繪事之末固應見笑大方之家以予宿性好之樂之積習成癖尙恐世有予同病者去古寖逺未得其悉取李頗文湖州兩家成法冩予疇昔用力而得之者與夫命意位置落筆避忌之類一一詳防捲端無所隱祕庶幾後之君子一覽靡遺憾焉

畫竹譜

文湖州授東坡訣云竹之始生一寸之萌耳而節葉具焉自蜩蝮虵蚹至於劍防十尋者生而有之也今畫竹者乃節節而爲之葉葉而累之豈復有竹乎故畫竹必先得成竹於胸中執筆熟視乃見其所欲畫者起從之振筆直遂以追其所見如兔起鶻落少縱則逝矣坡云與可之教予如此予不能然也夫旣心識所以然而不能然者內外不一心手不相應不學之過也且坡公尙以爲不能然者不學之過況後之人乎人徒知畫竹者不在節節而爲葉葉而累抑不思胸中成竹從何而來慕逺貪髙逾級躐等放弛情性東抹西塗便爲脫去翰墨蹊徑得乎自然故當一節一葉措意於法度之中時習不倦眞積力久至於無學自信胸中眞有成竹而後可以振筆直遂以追其所見也不然徒執筆熟視將何所見而追之耶苟能就規矩繩墨則自無瑕纇何患乎不至哉縱失於拘久之猶可逹於規矩繩墨之外若遽放失則恐不復可入於規矩繩墨而無所成矣故學者必自法度中來始得之畫竹之法一位置二描墨三承染四設色五籠套五事殫備而後成竹粘幀礬絹本非畫事苟不得法𨿽筆精墨妙將無所施故並見附於此

粘幀先須將幀幹放漫靠墻壁頓立平穩熟煮稠麵糊用椶刷刷上看照絹邊絲縷正當先貼上邊再看右邊絲縷正當然後貼上次左邊亦如之仍勿動直待幹徹用木楔楔將下一邊用鍼綫宻縫箭桿許一杖子次用麻索网羅繃然後上礬畢仍再之

礬絹不可用明膠其性太絹素不能當久則破裂須紫色膠爲妙春秋隔宿用溫水浸膠封蓋勿令塵土得入明日再入沸湯調開勿使見火見火則膠光出於絹上矣夏月則不須隔宿冬月則浸二日方開別用淨磁器注水將明淨白礬研水中嘗之舌上微澁便可太過則絹澁難落墨仍看絹素多少斟酌前項浸開膠礬水相對合得如淡蜜水微溫黃色爲度若夏月膠性差慢頗多亦不妨再用稀絹濾過用刷上絹陰漧後落墨近年有一種油絲絹並藥粉絹先須用熱皂莢水刷過候幹依前上礬

一位置須看絹幅寛窄橫竪可容幾竿根梢向背枝葉逺近或榮或枯及土坡水口地面髙下厚薄自意先定然後用朽子朽下再看得不可意且勿著筆再審看攺朽得可意方始落墨庶無後悔然畫家自來位置爲最難蓋凡人情好尙才品各各不同所以𨿽父子至親亦不能授受況筆舌之間豈能盡之惟畫法所忌不可不知所謂衝天撞地偏重偏輕對節排竿鼓架勝眼前枝後葉此爲十病斷不可犯余當各從己意

衝天撞地者謂梢至絹頭根至絹末阨塞塡滿者偏重偏輕者謂左右枝葉一邊偏多一邊偏少不停趁者

對節者謂各竿節節相對者

排竿者謂各竿勻排如櫺

鼓架者謂中一竿直左右兩竿交義如鼓架者

勝眼者謂四竿左右兩兩相差勻停中間如方勝眼者

﹤子部﹐藝術類﹐書畫之屬﹐竹譜﹐卷一﹥

前枝後葉者謂枝在前葉卻在後或枝葉俱生在前俱生在後者

二描墨握筆時澄心靜慮意在筆先神思專一不雜不亂然後落筆須要圓勁快利仍不可太速速則失勢亦不可太緩緩則癡濁復不可太肥肥則俗惡又不可太瘦瘦則枯弱起落有凖的來去有逆順不可不察也如描葉則勁利中求柔和描枝則柔和中要骨力描竿則婉媚中求剛正描節則分斷處要連屬詳審四時榮枯老嫩隨意下筆自然枝葉活動生意俱足若待設色而後成竹則無復有畫矣

﹤子部﹐藝術類﹐書畫之屬﹐竹譜﹐卷一﹥﹤子部﹐藝術類﹐書畫之屬﹐竹譜﹐卷一﹥﹤子部﹐藝術類﹐書畫之屬﹐竹譜﹐卷一﹥

三承染最是要處須分別淺深翻正濃淡用水筆破開時忌見痕迹要如一叚生成發揮畫筆之功全在於此若不加意稍有差池卽前功俱廢矣法用番中靑黛或福建螺靑放盞內入稠膠殺開慢火上焙漧再用指面旋淸水隨隨殺不厭多時愈殺則愈明淨看得水脈著中蘸筆承染嫩葉則淡染老葉則濃染枝節間深防則濃染淺防則淡染更在臨時相度輕重

四設色須用上好石緑如法入淸膠水研淘分作五等除頭緑麤惡不堪用外二緑三緑染葉面色淡者名枝條緑染葉背及枝榦更下一等極淡者名緑花亦可用染葉背枝榦如初破籜新竹須用三緑染節下粉白用石靑花染老竹用藤黃染枯竹枝榦及葉梢筍籜節皆土黃染筍籜上斑花及葉梢上水痕用檀色染此其大略也若對合淺深斟酌輕重更在臨時調緑之法先入稠膠研勻別煎槐花水相輕重和調得所依法濡筆須輕薄塗抹不要重厚及有痕迹亦須嵌墨道遏截勿使出入不齊尢不可露白若遇夜則將緑盞以淨水出膠了放漧明日更依前調用若只如此經宿則不可用矣

五籠套此是畫之結裹尢須縝宻候設色幹了仔細看得無缺空漏落防用幹布淨巾著力拂拭恐有色脫落防隨便補治勻好除葉背外皆用艸汁籠套葉背只用淡藤黃籠套艸汁之法先將好藤黃浸開卻用殺開螺靑汁看深淺對合調勻便用若隔夜則不堪用若暑月則半日卽不堪用矣

欽定四庫全書

竹譜卷二

元李衎撰墨竹譜【按說郛作管道升撰】

墨竹位置一如畫竹法但干節枝葉四者若不由規矩徒費工夫凡濡墨有深淺下筆有重輕逆順往來須知去就濃淡麄細便見枯榮仍要葉葉著枝枝枝著節山谷云生枝不應節亂葉無所歸須一筆筆有生意一面面得自然四向團圞枝葉活動方爲成竹然古今作者𨿽多得其門者或寡不失之於簡略則失之於繁雜或根榦頗佳而枝葉謬誤或位置稍當而向背乖方或葉如刀截或身如板束麄俗狼籍不可勝言其間縱有稍異常流僅能盡美至於盡善良恐未暇獨文湖州挺天縱之才比生知之聖筆如神助妙合天成馳騁於法度之中逍遙於塵垢之外縱心所欲不逾凖繩故一依其法布列成圖庻後之學者不陷於俗惡知所當務焉一畫竿若只畫一二竿則墨色且得從便若三竿之上前者色濃後者漸淡若一色則不能分別前後矣然從梢至根𨿽一節節畫下要筆意貫穿梢頭節短漸漸放長比至節根漸漸放短每竿須要墨色勻停行筆平直兩邊如界自然圓正若臃腫偏邪墨色不勻間麄間細間枯間濃及節空勻長勻短皆筆法所忌斷不可犯頗見世俗用蒲絟槐皮或疊紙濡墨畫竿無問根梢一樣麄細又且板平全無圎意但堪發笑學者切忌不宜放效

二畫節立竿旣定畫節爲最難上一節要蓋覆下一節下一節要承接上一節中間𨿽是斷離卻要有連屬意思上一筆兩頭放起中間落下如月少彎則便見一竿圓混下一筆防上一筆意趣承接不差自然有連屬意不可齊大不可齊小齊大則如旋環齊小則如墨板不可大彎不可太逺大彎則如骨節太逺則不相連屬無復生意矣

﹤子部﹐藝術類﹐書畫之屬﹐竹譜﹐卷二﹥

三畫枝各有名目生葉處謂之丁香頭相合處謂之雀爪直枝謂之釵股從外畫入謂之垜疊從裏畫出謂之迸跳下筆須要遒健圓勁生意連綿行筆疾速不可遲緩老枝則挺然而起節大而枯瘦嫩枝則和柔而婉順節小而肥滑葉多則枝覆葉少則枝昂風枝雨枝觸類而長亦在臨時轉變不可拘於一律也尹白鄆王隨枝畫斷節旣非文法今不敢取

﹤子部﹐藝術類﹐書畫之屬﹐竹譜﹐卷二﹥﹤子部﹐藝術類﹐書畫之屬﹐竹譜﹐卷二﹥﹤子部﹐藝術類﹐書畫之屬﹐竹譜﹐卷二﹥﹤子部﹐藝術類﹐書畫之屬﹐竹譜﹐卷二﹥

四畫葉下筆要勁利實按而虛起一抹便過少遲畱則鈍厚不銛利矣然冩竹者此爲最難虧此一功則不復爲墨竹矣法有所忌學者當知麄忌似桃細忌似栁一忌孤生二忌並立三忌如義四忌如井五忌如手指及似蜻蜓翻正向背轉側低昂雨打風翻各有態度不可一例抹去如染皂絹無異也

﹤子部﹐藝術類﹐書畫之屬﹐竹譜﹐卷二﹥﹤子部﹐藝術類﹐書畫之屬﹐竹譜﹐卷二﹥﹤子部﹐藝術類﹐書畫之屬﹐竹譜﹐卷二﹥﹤子部﹐藝術類﹐書畫之屬﹐竹譜﹥

欽定四庫全書

竹譜卷三

元李衎撰竹態譜

凡欲畫竹者先須知其名目識其態度然後方論下筆之法如散生之竹竿下謂之蠶頭蠶頭下正根謂之又名竻旁引者謂之邊或謂之鞭節間乳贅而生者謂之須旁根生時謂之行邊邊根出筍謂之僞筍又名二筍叢生之竹根外出者謂之蟬肚根竹下插土者謂之鉆地根凡竹從根倒數上單節生枝者謂之雄竹雙節生枝者謂之雌竹或雲從下第一節

生單枝者謂之雄竹生雙枝者謂之雌竹生長挺然者名筍筍初出土者謂之萌又名蕊又名【下巧反】又名竹胎稍長謂之牙漸長名笜又名防【徒攺反又音臺】又名子又名苞又名箘過母名【音官】別稱曰籜龍曰錦繃兒曰玉版師篰葉謂之苞籜又名箈解籜謂之篛半筍謂之初篁梢葉開盡名防方爲成竹竹簳謂之竿竿中之水結而爲膏曰黃竿上之膚曰筠竹之皮曰笢【武盡反】刮下靑皮謂之筎火燒謂之�火燒出汗謂之瀝竹之節曰箹【乙孝反】竹列謂之笐竹葉謂之【醜渉反】竹葉下垂曰箁篛竹枝謂之夭箒竹花謂之箮【虛元反】又名華艸又名【音福】竹實謂之練實竹有病謂之篵【乙公反】竹枯換根謂之防竹枚謂之个積竹曰攢批條曰篾編而爲瓦曰殺靑而尺截曰簡聯簡曰策熨而爲版曰牒【音業】竹貎謂之防【上聲】竹聲謂之防【去聲】竹色謂之蒼筤竹態謂之嬋娟竹深謂之竹得風其體夭屈謂之笑生而曲曰箞弱曰防【上聲】此其名目之大略也若夫態度則又非一致要辧老嫩榮枯風雨明晦一一樣態如風有疾慢雨有乍久老有年數嫩有次序根榦筍葉各有時候今姑從根生筍長至扵生成壯老枯瘁風雨疾乍各各態度依式圗列如左𨿽未能悉備抑亦可見其梗槪用資初學不爲達者設也

竹根二種【凡散生之竹類先一年行根而敷生次年出筍而成竹叢生之類不待行根而頻年出筍成竿然須至次年方生枝葉也】

一散生之竹根皆如此如筀竹淡竹甜竹貓頭竹白竹篌竹水竹防竹窈竹竹浮竹江南竹雙葉竹鳯尾竹龍須竹寸金竹雪竹竹簞竹防竹廣竹之類是也

一叢生之竹根皆如此如苦竹慈竹簧竹桃枝竹簜竹刺竹由衙竹防竹釣絲竹之類是也

﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥﹤子部﹐藝術類﹐書畫之屬﹐竹譜﹐卷三﹥

欽定四庫全書

竹譜卷四

元李衎撰竹品譜

竹品𨿽多今以南北俱有宜入圖畵者爲全徳品以形狀詭怪者爲異形品以顏色不同者爲異色品以神異非常者爲神異品又有似是而非竹者有竹名而非竹者通爲六品或因所睹見或質諸記或得之聞惟與常竹同者皆不復畵凡其狀殊異者必表而出之以助多識

竹之爲物非艸非木不亂不雜𨿽出處不同蓋皆一致散生者有長防之序叢生者有父子之親宻而不繁疏而不陋沖虛簡靜妙粹靈通其可比於全徳君子矣畵爲圖軸如瞻古賢哲儀像自令人起敬起慕是以古之作者於此亦盡心焉故作全徳品

全徳品

筀竹出江浙河南北湘漢兩江之間俱有之凡六種有黃筀綿筀早筀晚筀石筀操筀節葉枝榦皆同但筍出時無斑花者名黃筀劈開柔靱者名綿筀筍出早者名早筀筍出晚者名晚筀早筍出三月晚筍出五月都城北墐城山中者筍出四五月河南亦有筍出三月者石筀竹筍出時斑花一同晚筀但其節促宻竹性甚柔靱雜用又勝於晚筀以其有石地中偏宜栽植故名操筀筍出四月其竹性操烈不堪劈篾全用甚堅山海經云丙山多筀竹南陽人名爲季竹取筎入藥其皮曝漧可照夜新安誌云竹有甜筀苦筀凡竹之雄者體質不堅不堪爲篾於筀爲尢多會稽續志云筀竹越中剡爲多有早竹晚竹綿竹

﹤子部﹐藝術類﹐書畫之屬﹐竹譜﹐卷四﹥

三月竹生衡陽山中比筀竹差細瘦三月出筍甘脆異常或云此名瘦筀竹

淡竹處處有之凡三種南方者髙二丈許大槪與筀竹相類但節宻皮薄節下粉白甚多葉差小筍籜上有細紋理無斑花北方者止髙丈許葉入藥爲良筍食亦佳醫方用竹瀝惟出此竹者最妙筍出土正墨色者名爲烏花淡沈內翰存中筆談雲淡竹對苦竹爲文除苦竹外悉謂之淡竹不應別有一品謂之淡竹後人不曉於本艸內別防淡竹爲一物今南人食筍有苦筍淡筍兩色淡筍卽淡竹也以今考之亦恐未盡然也竹品𨿽多各有名色淡竹自有此三種豈有一槪云爾竹嫩時可造紙也

淸宴竹枝葉大似筀竹竿節如淡竹筍極早出味尢珍美江浙之間多有之大者亦中雜用蓋筀竹之下品者防【音斤又音謹】竹處處有之大似淡竹堅而促節體圓而質勁節下粉白如霜大者最宜爲船篙細者亦中雜用或云用作簟不潮汗鹵鄭樵通誌略云竹之良者惟有防竹新安誌云防竹古之爲用甚佳其筍類紫筍不可食

硬殻竹生浙東山間或村落處處有之大槪如防竹但節稍宻堅硬不堪劈篾惟大者宜爲屋椽筍硬無味不堪食

苦竹處處有之其種凡二十有二北方有二種一種節稀而堅厚枝短葉長一種與淡竹無異但筍味差苦江西及谿洞中出者本極大筍味甚苦不可食浙西出者筍微苦可食廣西山中一種散生每節間生枝葉長如筀竹色深緑瑩淨婆娑極可人意筍味苦病積熱者煮食之甚良或云亦可生食黃休復云蜀川滕昌祐家有苦竹葉濃多陰筍髙之時粉香籜翠孝經河圗注曰安思縣多苦竹竹之醜有四有靑苦者白苦者素苦者黃苦者謝靈運山居賦曰竹則四苦齊味注與上同黃苦土人亦曰金竹又曰蠟竹筍大而短狀似馬蹄又以黃苞爲第一故謂之黃鶯舌又有拜苦竹新安誌云本大末銳與釣絲竹相似而釣絲筍味甘今越州亦有此四種又有頓地苦堅中可以爲矛又掉顙苦節頗疏又湘潭苦節疏宜爲簟又油苦石斑苦烏末苦山苦又有髙苦竹名曰靑蛇枝各有用處然嘗見越人多煮烏末苦爲紙但堪作寓錢不堪印書寫字婺州山中有長筒苦一節有數尺者人多取爲輦竿輦竿卽轎扛也又塞苦竹長實勁靱可爲鎗榦僰道苦竹出僰侯國在馬湖江古敍州也竹無用筍甚美山谷賦云僰道苦筍冠冕兩州者是也廬山苦竹江州圖經云陸靜修所植筍苦而甘陳舜兪記云春筍初出其味甘美相詩云簡寂觀中甜苦筍海物記云越人以苦毒竹爲槍中虎卽斃﹤子部﹐藝術類﹐書畫之屬﹐竹譜﹐卷四﹥右已上種類品格尢髙宜圖畵南北俱有之但北方筀竹苦竹二種差少故文湖州多畵筀竹王黃華多畵淡竹習慣也

甜竹生河內衞輝孟津皆有之葉類淡竹亦繁宻大者徑三四寸小者中筆管尢細者可作掃箒筍味極甘美以司竹監禁制故人罕得而食又名防竹戴凱之云下節味甘宜入湯劑

筆管竹出廣右山中節長圓正一如苦竹大者止中筆管作火炮者取爲燖火之筒

壽竹出湘全衡永間大槪一似筀竹但竿色差白不甚光淨節稍宻而葉差短筍味甘又且堅實寰宇記曰昭州多產壽竹

白眼竹出廣州山中大槪類淡竹大者徑二三寸節宻且髙榦圓而瘦中作椽柱性脆不可作篾枝葉婆娑可愛

綿竹生漢州之綿竹縣今延平後山及永州全州山中皆有之叢生節稀圓正有長三尺六寸者道家漁鼔惟此有聲葉小一如淡竹作篾甚良又爲櫛篾之最客旅往往販至江上作船掣纜收束絞防極防靱

刼竹出浙東類淡竹節差逺越人煮以爲紙多此竹也篌竹江南兩浙有之節稀枝葉短少生道邊水次一叢止三五竿或一二竿筍與常竹不同

右篌竹古人少畵之者惟崔白子母描圖側畵兩竿絕佳

防竹江浙閩廣之間處處有之凡二種大槪與篌竹相類差勻細皮薄深緑色但可作篾用甚堅靱他無所宜筍末與篌竹不同安南呼爲小竹生浙東山中者肉厚竅中可爲弩說文云物之多防者也婺州蘭溪山中有一種長二三丈身如筀竹筍如貓頭竹色不甚緑斑花隱然不甚明劈篾織篋笥皆可亦名防竹竺法眞登羅山防云嶺南道無防竹惟羅山有之其大尺圍細者色如黃金堅貞疏節或云防竹長二丈許圍數寸至堅利南土以爲矛其筍未成竹時可錘作弩弦故名防竹又云夷人名爲史葉竹戴凱之以爲卽日南篻竹也張得之云賀州俚人削爲箭以葉羽之名曰筀黎筍能止渴僕謂此二說皆篻竹非今之所謂防竹者也

瀟湘竹凡二種出七閩山中一種圓而長大可爲傘柄小爲笛材一種髙止數尺人家移植盆檻中芃芃可愛

水竹凡二種一種出黔南管內或生巖下潭水中其筍隨水深淺以成節若水深一丈則筍出水面爲一節蠻蜑采以爲食一種江廣處處有之多生水邊及道傍下濕處形狀與防竹相同人取劈篾雜用皆可謝靈運山居賦注雲水竹依水而生甚細宻吳中亦有新安誌雲水竹柔靱可爲篾

還【音旋】味竹生福州以南大類水竹春生筍人煮食甚苦澁停久則味還甘可食故名一名苦伏竹一名苦蒲竹四季竹出浙東慶元山中浙西亦或有之髙不過八九尺節如苦竹筍如笄箭枝生節間叢宻小籜亦隨生節間不脫落葉長細而柔媚甚宜圖畵又名四時竹以四時生筍故冬春筍大夏秋筍小

秋竹生七閩山中大者不過胟指許枝榦柔弱葉長細大槪如四季竹興化軍尢多析爲篾耐濕而遲腐笷【音卯】竹生天臺鴈蕩樂淸諸山中形狀類水竹但葉梢尖似桃李作篾柔靱雜用亦佳俗名笆籬竹

陀笣竹生安南山中春出筍味苦亦可煮食節髙而宻類淡竹葉稍長中屋椽雜用亦佳

陀嬰竹生安南乍【音只】陵山中比苦竹差薄可開作簫笛陀買竹生安南山中平陸亦有之竿如筀竹葉如蕩竹可雜用筍味甘美

慈竹又名義竹又名孝竹兩浙江廣處處有之髙者至二丈許叢生一叢多至數十百竿根窠盤結不引【去聲】他處四時出筍經歳始成竹子孫齊榮前抱後引故得此名漢章帝三年子母竹生白虎殿前謂之孝竹羣臣作孝竹頌唐明皇后苑有竹叢宻筍不外出顧諸王曰父子兄弟相親當如此竹因號義竹【天寶遺事太液池岸有竹數十叢芽筍未嘗相離帝與諸王閒步於竹間曰人世父子兄弟尙有離心離徳此竹宗本未嘗相疏人有懷二心生離間之意者覩此可以爲鑑朂也帝因呼爲義竹】又名紫雲蓋任昉述異記雲南中生子母竹慈竹是也酉陽雜爼云慈竹夏月經雨滴汁下地生蓐似鹿角色白食之已痢王勃慈竹賦曰如母子之鉤帶喬琳慈竹賦曰類宗族之親比晉安海物記云義竹亦曰兄弟竹秋叢生曰秋竹注云其筍叢生俗謂之兄弟竹筍味不中食也新安誌云慈竹叢生不離母四時有筍裊裊如釣竿一名四季竹今秋竹四季竹別見

順竹生宜春與慈竹大同而小異薄脆無所用

右慈竹古人亦少畵之者吾亡友李仲方喜作此竹嘗爲髙彥敬侍禦畵一幅絕佳

簧竹出江淮間叢生與慈竹大同但比慈竹差稀疏節頗長枝葉少可作笙簧故名大者亦可開作長笛廣志云任作笛

籚竹一名蘆棲竹出揚州東垂諸郡及江浙間大同簧竹可以爲篪處州靑田縣盧棲溪有洞廣數丈唐時道士姓盧者棲其中洞旁多筍鄕人以爲佳味亦號盧棲筍事見圖志未審異同廣韻注蘆棲竹出會稽會稽續志云蘆棲竹嵊縣嶀山有蘆棲灣宋景文公蘆仙竹贊曰弱竿近節籜與蘆類緑葉纖長防防而穊注云生山澗中大抵若篠蘆仙字音與蘆棲稍近附見於此以俟考證

竹出廣右安南大槪類慈竹性甚易活𨿽六月盛暑移植不瘁

篁竹又名麻竹出兩廣兩江枝葉一如竹節長可作細篾織笠筍甘可食僧贊寧謂篁竹生浙東節稀八月生筍待來年正月成竹稍弱時便斷取以火燎之每重起之爲條而柔靱謂之竹麻泉州以往路旁多有之每節可八九尺堅捺之靑皮才爆內白肉便爲麻卽不見火謂之麻竹南中轉髙長節疏其筍皮黑紫色其心實文選注竹叢生曰篁

雞頸竹又名雞脛竹篁之類大者不過指許疏葉黃皮彊脆無所堪施筍美有靑斑色緑沿江山崗之所饒也【按原本無沿字今從戴凱之竹譜增入】贊寧謂雞脛竹博文錄云狀似蛇雉皮日休詩雞頭竹上開危徑鴨腳花中擿廢泉雞頭竹未詳

簝竹亦名竹出江廣兩浙齊魯之間亦有之大者止如箭榦許小者中描筆髙不過五七尺葉長尺許濶一二寸促節體柔筍無味人亦不食

右簝竹古人多於欄檻湖石旁畵之金朝待詔趙紹隆冀珪等尢喜作此特裝景物耳墨畵則不雅故前輩略之

箭竹又名竹卽書所謂箘簵也浙閩及兩廣皆有之凡二種一種葉小如四季竹每節長二三尺餘秋筍香脆可食者名笄箭竹一種葉大如簝竹節亦許長亦有黑紫色者名篛箭竹二種皆細小而勁實通榦無節可作箭用故名謝靈運山居賦云二箭殊葉注曰篛箭大葉笄箭細葉者是也周禮夏官職方氏東南曰揚州其利金錫竹箭鄭氏云箭篠也山海經竹山其陽多竹箭爾雅東南之美者有防稽之竹箭郭氏注云箭篠也又爾雅釋艸篠箭防云篠一名箭尙書禹貢篠簜旣敷孔氏云篠竹箭今考篠與箭若同而異篠竹別見後燕竹與箭竹同類但此竹以燕來時作筍因以爲名嘉興在處生一種與防竹相同亦以燕來時作筍而名其苞紫王梅溪詩雲龍孫初迸日燕子卻來時者是也【音禮】竹大槪與簝竹相同但節葉差宻耳戴凱之竹譜曰二族亦甚相似肥象苦竹【按竹譜原本肥象作把髮】促節薄齒束物柔靱殆同麻枲番禺志南海煎鹽以竹編爲鼎靱而耐久他竹莫敵

篃竹或作郿或作防又名防【苦怪切】竹枝葉與簝竹同但每節止長五七寸根深耐寒夏秋出筍可食節長者名篃竹戴凱之竹譜曰篃亦箘徒穊節而短江漢之間謂之竹太平禦覽云音蒯恐卽防字之訛韻書防竹箭也山海經英山其陽多箭防牡山其下多竹防暴山其木多竹箭防箘郭氏云今漢中郡出防竹厚裏而長節根深筍冬生地中人掘取食之廣志曰篃竹可以爲屋椽恐非一種然余未之見俟別考

石龕竹出同慶府宜爲箭杜詩云伐竹者誰子悲歌上云梯爲官采美箭五歲供梁齊皆云直幹盡無以充提擕是也

篛竹又名篛竹出江浙及閩廣處處有之葉類簝竹但多生旁枝榦如箭竹髙者不過五七尺江西人專用其葉爲茶罨云不生邪气以此爲寶福州西鄕安樂林有篛竹一種葉大長三尺廣六寸餘新安誌云篛竹羅生葉大可以苴裹書顧命敷重筍席鄭氏云筍篛竹正義謂取筍竹之皮爲席則又非此篛竹也

籚竹生廬州形狀亦如篛竹葉稠而利可用割物筍苦桃枝竹一名蒲葵竹一名赤玉脂出江浙兩淮處處有之叢生形如慈竹節長二尺許差薄魏志云倭國有桃枝竹山海經謂嶓之山囂水之上多桃枝今蘄人批取標皮作簟滑淨可人禮所謂冬虎皮夏桃枝者是也書顧命篾席黼純孔安國云篾桃枝竹周禮春官司幾筵畫純次席鄭氏云次席桃枝竹有次列成文爾雅云桃枝四寸有節張得之云桃枝竹葉如椶櫚節四寸皮黃滑可爲簟栁子厚謂之桃笙唐志合州土貢桃枝竹箸石虎造桃枝竹扇筍叢生皮毛聚虫蟻不可食或云桃枝竹出海南番中如椶櫚其皮作簟如竹又紅紫色如桃枝皮故云今作簟者非也兩浙謂之桃絲竹衡湘謂之桃笙竹方言曰簟謂之笙戴凱之云桃枝竹皮滑而黃可以爲席卽今之蘄竹也廣中一種好生石上葉如椶櫚膚色黃紫大者可爲杖畱其根削作螭虯帶角之狀小者可爲馬箠損折處刺有毒破人手則難療東坡云葉如椶身如竹宻節而實中犀理痩骨蓋天成拄杖也嶺外人多種此而不知其爲桃竹流四方視其端有眼者蓋自東坡出也今蜀中亦以此爲桃枝竹北人謂之紫藤並記於此以待知者

笙竹出會稽臥龍山云樂部中取此竹作笙爲最貴今無之

觀音竹江浙兩淮俱有之一種與淡竹無異但葉差細瘦彷佛楊栁髙止五六尺婆娑可喜亦有紫色者永州祁陽有一種止髙五七寸人家多植於水石之上數年不凋瘁彼人亦名觀音竹張得之云近道有一斛之中至有盈萬竿者灑灑可愛宜植拳石之上筍必倒垂而下吸水气及其長也根鉤而幹直卽此竹也

哺雞竹又名雞竹出蘇湖山中人家庭院亦或植之不甚髙大凡八種大槪相似節葉差異筍出亦有早晚食之極甘脆嘉禾人以莽竹之筍爲哺雞筍湯與權云春雞哺出時此筍出故名非也吳郡誌哺雞竹葉大多濃陰𨿽圍徑難得極大者而至易種其筍蔓延滿地若雞之生子眾多故名吳人謂雞鶩伏卵爲哺番禺志云雞竹

雞窠竹江南處處有之爲篾柔靱秋生筍每一竿有十數筍繞之如雞抱子

窈竹生全永山中道傍水傍皆有之髙不過一丈二三尺葉細而長四月出筍極柔嫩而甘脆寶慶生者筍出初春

雷竹生浙東山中人家園圃亦有之大槪與常竹不異始聞春雷卽發筍故名

竹生衡陽山中髙有二三丈者節平而又勻長皮膚滑淨劈篾爲椽編箱織籠無不宜枝葉稀疏筍味甘美油竹出湘潭山中髙二三丈葉與竹少異節差髙堅厚端直宜作弩箭筍亦甘脆

朱簾竹生湖州山中與常竹不異但枝葉細長垂下搖搖如垂簾之狀又節間頗長條析之柔靱不折尢宜織簾故名

篠竹凡四種一出江浙間喜生山岡之上連延數十畝髙不過七八尺大不逾指枝繁勁細爲掃箒最良戴凱之竹譜曰篲篠蒼蒼接町連篁性不卑植必也巖岡廣志曰篲篠中掃箒細竹也一出魯郡鄒縣嶧陽形色與他篠不殊質特堅潤宜爲笙管諸方莫及戴凱之竹譜曰又有族類爰挺嶧陽懸根百仭竦幹風生簫笙之選有聲四方一出海島上內實外堅防之不曲枝葉稀少狀若苦防名爲海篠戴凱之竹譜曰亦有海篠生於島岑節大盈尺榦不滿尋狀不曲生色如黃金注云交州海石林中偏饒此竹一出姑蘓靈巖山中極短髙者不過二尺一枝三葉冗細可玩土人呼爲趁篠山海經雲中次四經釐山之首又西三百里曰牡山其上多文石其下多竹箭竹防又云求山多防注云篠屬又云暴山多竹箭防箘注箘亦篠類中箭

竹出溫處建寧諸郡叢生如苦竹長節而薄可作屋椽春生筍可食後漢哀牢夷云其竹節相去一丈名曰濮竹見華陽國誌

支竹水經注定陽縣夾岸緣溪悉生支竹定陽今衢州常山

新婦竹出武林山陰圓直且靱可爲篾以柔靱易使故名三月出筍可食

秀竹出上黨叢生人家庭院植之葉如淡竹差細小莖如箭竹

防竹生浙東縉雲以南多有之自七月生筍至十月味苦而節疏筍大於箭筍土人采剝以灰汁熟煮之都爲金色然後苦味減而甘味出食之甚美竹亦中雜用晉竹吳越春秋吳王聞越王盡心自守賜之以書增之以封越王乃使大夫種索葛布十萬狐皮五雙晉竹十廋以答封禮

種龍竹廣志曰任作笛戴凱之竹譜曰籦籠之美爰自昆侖吳良輔竹書曰籠竹名黃帝使伶倫伐之昆侖之陰吹以應律按籦字與音皆相似疑卽一物但後又有種龍竹未詳

桂竹山海經雲中次十二經洞庭山之首又東南五十里曰雲山有桂竹甚毒傷人必死郭璞注今始興郡桂陽縣出筀竹大者圍二尺長四丈戴凱之竹譜曰桂實一族【按原本一作三今從戴凱之竹譜攺正】同稱異源注云桂竹髙四五丈大者二圍濶節大葉狀若甘竹而皮赤南康以南所饒也渚宮故事曰竹林堂宋臨川王義慶所作庭前有竹名桂竹

中母竹出處未詳孟詵雲中母筍𨿽美而能發痼疾素竹出五嶺王彪之云閩中素筍苦無多

竹戴凱之竹譜云植於宛

竹戴凱之竹譜云【一本作筮】竹似桂而穊節其筍可食竹齊民要術云筍無味

防榔竹生南海見杜臺卿淮賦云賔郎之筍盛冬所育籠防竹生羅浮山因名羅浮竹茅君內傳云洞曰朱明耀眞天山有洞房七十二所有巨竹皆十圍杜詩謂之籠竹惠陽志籠防竹產於羅浮有鸞鳳棲宿其上山東有溪曰羅陽偶溪漲有竹葉流出如芭蕉大長及一丈蓋籠防竹也番禺志籠防竹葉大如手徑二三尺兩節相去丈餘產羅浮山采藥者深入諸嶺時或見之予嘗遇一羅浮道士爲予言中閣寺南廊下有小井彼僧以此竹一節爲欄僅六七尺厚二三寸人呼爲籠防竹初甚不信後有僧至試問之一如道士之說

竹見南都賦又見洞簫賦文選注云小竹也睢園竹出江州大孤山及柴桑裏見晁補之九江志砂竹生處州山溪傍砂土髙不過三二尺彼人移入盆檻中置几案上爲雅玩

天目竹出於潛天目山五月筍色黃旱嵗則無

陰江竹出峽郡峽程記云瀘合遂蜀四州皆峽之郡凡江會於此前者非一如大江中江北江之水又自峽下荊州北江卽陰江也其竹淩雲而葉婆娑影气寒冷故杜子美移種萬竿於浣花艸堂詩云我有陰江竹能令朱夏寒陰通積水內髙映浮雲端

嘉竹出建寧天柱峯南一隅檀欒可愛故曰嘉竹筤山竹出黎州前筤山後筤山竹無用春筍甚美港竹出益陽縣廣法寺莊正月出筍

柔竹祥符圖經所載未詳

【七忍切】竹僧神珙云小竹也

﹤子部﹐藝術類﹐書畫之屬﹐竹譜﹥

欽定四庫全書

竹譜卷五

元李衎撰竹品譜

凡竹生於石則體堅而瘦硬枝葉多枯焦如古烈士有死無二挺然不防者生於水則性柔而婉順枝葉多稀疏如謙恭君子難進易退巽懦有不自勝者惟生於水石之間則不燥不潤根榦勁圓枝葉暢茂如志士仁人卓爾有立者𨿽少有不同相去亦不逺矣其有曲節方莖中通外澁或擁節邪對直榦岐分杪生細籜腰出橫枝類如虞舜重瞳髙辛廣顙河目海口隆準龍顏蓋皆特異於常不容不審故作異形品

異形品上

方竹兩浙江廣處處有之枝葉與苦竹相同但節莖方正如益母艸狀深秋出筍經嵗成竹髙者二丈許無甚大者爲拄杖最佳番禺志云竹方而實心編織不及他竹止以方爲異矣武陵圖經云方竹出桃源山四方而不觚其材中杖防稽續志云方竹中堅而外方玉岑山所植贊寧云澧州辰山方竹其方二寸出天臺玉霄峯者最妙或云人家忌種指爲不祥筍亦不中食常徳節推防植之韓魏公作記

六稜竹出都梁山一如方竹而六稜髙六七尺節宻有刺甚瀟灑

右方竹古人少有畵者金海陵庶人完顏亮獨喜作此多有圖軸吾友仲方亦愛其方正每每畵之凡見十數本

淨瓶竹江浙閩廣俱有之枝葉與澹竹不異但去地一二節便臃腫有項有腹宛如一瓶以上干節仍如常竹其質極堅人取爲拄杖

實竹枝葉節莖出處一如淨瓶竹但無腹項心不空虛枝葉差少今人好斷取作馬箠榦甚堅靭

石竹出興化路瀬溪生宜近石故名石竹其髙大長短與筀竹無異但節頗長色頗淡葉扶疏質堅靭無施不宜土人伐之浮海以貨江浙筍可食今兩浙傍海諸山亦有之但不柔靭謝靈運山居賦注云石竹本科叢大以充屋榱當是別種也

石簝竹一名篻簩竹生閩中似石竹而小筍中食防稽續志云石竹小而宻人家植之以爲籬援吳都賦云篻簩有叢劉淵林注以篻簩爲二種已別見後

箛竹亦石竹之類生漢陽山谷之間比石竹節差稀舊任土貢爲輅馬之防戴凱之竹譜曰箛誕節內實外澤作貢漢陽以供輅防

鶴膝竹又名木槵竹生杭州西湖靈隠山中節宻而內實略如天壇藤間有突起如鶴膝人亦取爲拄杖生於閩嶠者俗名鼓槌竹節箹臃腫而莖管削宛如鶴膝筍可食葉世程閩中記云鶴膝竹出古田縣似靈壽杖不湏治削人多取以扶老髙續古似孫有次韻陳校書送鶴竹筍詩云竹如鶴腳痩交加驚識英英玉露沙一見已知仙骨健髙於越箭更無差

般腸竹生東郡緣海山中其筍最美或云出閩中與笆竹相似其竹中實但聞其說而未之見也戴凱之竹譜曰般腸實中與笆相類於用寡宜惟筍殊味晏公筆鈔般腸竹出東海

銀鋌竹又名髙節竹色如金其節隆起莖旋彎削節宻處宛如銀鋌之狀非鶴膝人面之類別爲一種筍可食七閩處處有之

石大頭竹生余杭山中狀與常竹不異四五月間出筍上細下大其籜淡黃色無斑花惟上截甘美可食下截木硬但可煮汁以此得名

木竹閩浙山中處處有之葉生堅實中間亦通小脈節內如通艸其筍堅可食福建生者心實筍硬不可食土人呼爲柴竹又一種生於韶州山中最多莖如萬嵗藤中實如木可爲杖海物異名記云靈壽木其節竹漢書賜三老靈壽杖者此也無花而實如艸荳蔲味酸人面竹又名面竹又名佛面竹又名佛眼竹兩浙江廣俱有之去地上一二節皆左右邪正兩節相對中間突起長圓宛如人面或多至十數節之上始平正如常竹筍亦可食人多采以爲拄杖福建人呼爲佛眼竹東坡送與羅浮長老者卽此竹也或云天竺國所產者形似尢奇

姜竹生兩浙山中園丁植盆檻中爲人淸翫亦人面竹之類但竿下尺許節宻如此

多般竹亦人面竹之類去土一二節之上生節短長斜正不等或如人面或如鶴膝或如鱗甲或如蠐螬或如縮頸之鼈或如蔵六之五七十節後方如常竹故名東陽金華山中尢多

龍鱗竹江東西及湘潭之間俱有之亦人面之類徑三五寸兩節曲屈相對中間突起如龍鱗狀三十餘節之上卽如常竹矣

象牙竹出防稽山中大槪與常竹不異但筍出肥壯防彎屈且純白狀如象牙故名筍味甚佳嘉禾境內亦時或有之

菩薩竹生西蜀峨嵋山中結花於節外之枝茸宻如毬周侍郎端朝峨嵋山行記云菩薩竹者亦常竹以綴蘚故節有一靨似佛面取而炙熨之以爲杖

箖竹出襄州臥龍山諸葛孔明祠中長百尺只梢上有葉土人多取作幡竿承落筍甚美

江南竹江浙閩廣間皆有之大槪與淡竹相同但一面出三小枝葉頗繁盛安南生者枝葉頗長大筍亦可食然每嵗必於初種之月生筍味甚美葉色嫩緑水不染塵也

雙葉竹江浙兩廣俱有之枝榦一如常竹節差髙但他竹一枝杪生五七葉此竹只生兩葉故名今俗工所畵率皆類此其筍亦可食苞籜生作兩段與他竹不同

臺竹一名剛竹一名角竹生江南蘇湖往往有之大者尺圍小者如拇指色黲褐性至堅硬俗呼鋼鐵頭竹每節間生四五枝圓直條暢葉稀疏而薄小形類苦竹作棚棧最佳若作篾條則脆不堪用可爲弓材其筍中食初出土時色紅紫而有斑花如角故又名角竹拂云箒竹出廬山莖大如指竹杪細葉翠宻如箒彼人采爲方物以相遺贈張得之云名篲篠竹根杪條等特異他篠中爲掃箒

百葉竹生南蠻界有毒傷人必死蠻人以刺虎豹中之輙死一枝百葉因以爲名筍不可食劉淵林云簩竹有毒蠻人以爲觚刺獸中之必死是或一類耶戴凱之竹譜云百葉參差生自南垂傷人則死醫莫能治亦曰篣竹厥毒若斯

蘆竹出閩越山中沿海諸郡皆有之形如蘆故名戴凱之竹譜云有竹象蘆因以爲名東甌諸郡緣海所生肌體勻淨筠色潤貞凡今之箎匪玆不鳴今作簫篪之類聲最淸亮又堪爲矛防之榦又堪爲筆管但葉闊而利筍苦而可食

秋蘆竹其竹似蘆身如荻蔗冬月不凋挿之如生駢竹一根數節之上分爲兩竿冬生枝葉別無種類特常竹之變猶連理木並蒂蓮之屬故亦罕有州焦太易招討家一株才髙數尺玉泉山朴翁和尙贈予一拄杖甚妙後轉贈防庭臣都運今姑蘇束季博提舉家園怡老堂有一株髙五尺餘呂端明園中亦有一株是姜竹之駢生者髙約七八尺園丁屈折作葫蘆形枝葉茸細可愛予官嘉禾後圃亦得一株兩節之上分爲三榦枝葉敷榮是筀竹之變者尢奇特

合歡竹出南嶽下諸州山溪間郴州尢多其筍初生便有合歡形勢及成竹時或三莖合或兩莖合斷其間有竅竹皮或斑紋彼中僧人斷取作鍼筒

雙梢竹出九疑山第二重麓臺側筍長獨莖及生枝葉卽分爲兩梢葉宻而細

匾竹處處有之廬山尢多筍出土時卽匾薄及成竹匾而長云釋恵逺住此神號避辟蛇行者撚此竹爲匾也

扶竹出武林山中與他竹無異但生筍時皆對抽並立有合歡之意司馬溫公云杭州廣嚴寺有之相比而生舉林皆然故有龍騰雙角立鯨噴兩須長之句僧惠律詩云饑殘夷叔風姿痩泣盡娥英粉淚幹贊寕云武林山西雙竹寺中所產自永泰以來有之馮翊嚴諸爲之記王子敬譜云防稽箭竹錢塘扶竹猶東方之扶桑兩兩並之而生謂之扶竹山海經注又以扶竹爲笻竹未詳

服傷竹江南諸郡往往有之大者五六寸圍長二丈許其中實四月以後出筍味甚美枝葉與他竹亦類服傷之義未聞贊寧云大者五六寸圍長二丈中實古人用以削弩箭四月筍美

扶南竹見番禺志

簜竹書禹貢篠簜旣敷孔安國云簜大竹爾雅釋艸簜竹郭璞注竹別名儀禮曰簜在建鼓之間謂簫管之屬爾雅防李巡曰竹節相去一丈曰簜孫炎曰竹闊節者曰簜笙簫之屬固非大竹今此竹不同生嶺南江廣之間皆有之叢生極髙葉大且宻一叢有生至十八九葉者節上每茁小筍三籜破成枝中間一枝彷佛與本身等傍二枝亦麄大皆橫出尢易植至秋根旁出大筍綿綿不絕隔年成竹或云擘下節間筍植之亦活江西人呼爲橫枝竹筍色甚白味甚佳名玉版筍過母梢極細長彎曲垂下如栁絲搖曵東坡自注其詩雲海南勒竹每節生枝如竹竿大蓋竹孫也今後卷有澁勒竹別見

他裏竹生安南節如筀竹節間茁筍又如簜竹葉差細薄

鏞竹出廣南絕大內空節可容三升交廣人持此以量出納中有水甚淸徹溪洞四月後水皆有毒惟此無毒土人陸行多飲用之至深冬則凝結如玉卽天竹黃也療風癇疾按竹黃名天竹者言其大也亦猶天麻天蓼如兔葵燕麥言其小也今人或冩作天竺之竺非也相迷竹生廣州狀與鏞竹大同小異中亦有黃堪作丸治病力減於鏞竹

竻竹一名棘竹一名答黎竹一名攡竹一名筥竹出廣右兩江安南尢多卽刺竹也南方呼刺爲竻大者二尺圍肉厚幾實中人破爲弓材枝葉下垂自根至梢每枝節間對生二刺尖杪彎曲若鉤人家環植爲垣墻初植數莖作一叢三五年後枝蔓自相糺纒多鉤刺𨿽雞犬羔豚不能徑入戴凱之竹譜曰棘竹駢深一叢爲林根如推輪節若束鍼亦曰笆竹城固是任篾筍旣食鬢髮則侵南方異物志曰棘竹有刺長七八丈大如甕酉陽雜爼棘竹一名笆竹節有刺數十莖爲叢南夷種以爲城卒不可攻或自崩根出大如酒甕縱橫相承狀如繰車筍食之落人齒按此棘竹卽竻竹刺竹是也廣志名攡竹嶺表錄異云刺竹枝上有刺南人呼爲刺勒自根橫生枝展轉如織野火焚燒只燎細枝嫩葉至春復生轉復牢宻邕州舊以刺竹爲墻蠻蜑來侵不能入又新州舊無城紹興間黃濟來爲守以竻竹環植之號竹城

由衙竹又名籬竹又名笆竹又名梧竹生安南一如貓頭竹葉小如澹竹筍夏生可食每節間生三枝皆圓長堅厚初年上半散枝生亦自婆娑可喜漸漸年深近下生橫枝皆作刺老則至梢皆有之齷齪可惡亦有小者徑寸許竹與筍俱有刺可種爲笆籬故名八九月筍生淡澁不可食南方艸木狀曰由梧竹吏民家種之長三四丈圍一尺八九寸作屋柱出交趾按此或卽由衙竹也左思吳都賦曰柚梧有篁【柚音由】注云由梧竹出交趾九眞

防【音雹又音福】竹與由衙一種但實厚體小爲梁柱佳筍味苦不可食異物志云防竹其大數圍節間相去局促中實滿堅彊以爲柱榱斷截以爲棟梁不加斤斧也答竹出安南節榦如苦竹堅厚圓正嵗久則變黃色生枝處亦不凹窳小枝圓長葉如淡竹有刺筍味苦不堪食

靑皮竹一如答竹但差輕薄老亦有刺筍味苦不堪食釣絲竹二種生廣右兩江安南者祥符圖經謂之竹大槪亦如簜竹但節間橫枝細弱柔和垂下數尺飄然搖曵宛如釣絲故名又名搖枝竹又名搖絲【按此句原本脫去今從別本增入】亦深秋出筍隔年成竹筍過母時梢極細弱彎曲垂下葉世程閩中記云竹初生未抽葉其梢垂下狀如釣絲是也山海經所謂囂水之北多鉤端竹者疑卽此種成都簡州謂之垂絲竹筍有毒不可食生浙東者節葉一如桃枝竹但梢極細弱作篾編織一如番藤愈細愈妙溫州最多嶺外代答云釣絲竹筍瘦而白於食品最佳或云無毒但能發痼疾黃休復云蜀川滕昌祐家有釣絲竹以其弱杪低而垂至地也亦可爲釣竿

筤簹竹出廣西兩江安南亦有之形狀與簜竹同但無大橫枝葉差小錘破少肉多防紉如麻枲可索繩織屨篻竹出廣西兩江安南俱有之亦與簜竹大同枝葉細小其質堅厚堪爲弓材及鎗左思吳都賦云篻簩有叢劉淵林注云篻竹大如防槿中實勁彊交趾人銳之爲矛甚利吳錄曰日南有篥竹勁利堪爲矛山海經注篥竹實中勁彊有毒銳以刺虎中之則死篥此作篻未詳吳良輔竹書篻讀若摽有梅之摽方言以爲竹或又云卽防竹一物而二名者也戴凱之竹譜曰防竹爲矛稱利海表槿乃其幹刃卽其杪生於日南別名惟篻已互見前防竹下亦略著其同異矣

滿心竹生廣西陽朔山中枝葉一如篻竹但干實無心故名湖湘之間亦有之筍味佳雲南記曰雲南有實心竹文采斑駁可爲噐用唐僧淸晝有實心竹杖詩按此或卽滿心竹是也

竹出處形狀與簜竹同但橫枝差小葉大陰宻略如萑葦最堅大可爲屋柱筍味甘可食

簩竹出廣右安南又名澁竹節長二尺餘每節上半截麄澁如世所用沙紙人或削成錯子可磨爪甲用久刓滑以好醋浸少頃火炙幹復澁矣其半卽常竹江船篷箔多用之老者彌澁廣志云竹任作笛筍味苦無肉不中食亦有止如筆管大者初成竹時亦可錘作麻用嵇含云出大秦國桂海虞衡志云兩江有此類名思勞竹皮日休詩退公只傍蘇勞竹移宴多隨末利花蘇勞或音訛也劉淵林云簩竹有毒夷人以刺獸者同異未詳廣韻簩竹一枝百葉有毒今百葉竹已別見崔徳符有澁竹詩

烏計竹生安南形狀頗同簩竹但不澁節差短質堅而脆大者以充屋材止可爲柱老者亦生刺

沙麻竹又名蘇麻竹又名麄麻竹又名沙摩竹又名竹桂廣之間在在有之大者圍六七寸甚堅厚可作屋梁柱亦可爲弓材種者釤其竿每截二尺許釘入土不逾月卽生根明年長芽筍不三五年卽成林或但斫節間茁筍植之亦生南粵志曰沙麻竹可爲弓作弩謂之溪子弩戴凱之竹譜曰厥族之中蘇麻特奇修榦平節大葉繁枝注云蘇麻竹長數丈大者尺餘圍穊節多枝叢生葉大嶺表錄異雲沙摩竹大如茶椀厚而空小一人擎一莖可爲屋椽正此竹也土人又訛爲司馬竹嵇含南方艸木狀曰思摩竹大筍生其節筍旣成竹春而筍復成節交廣有之按思摩與沙摩稍近特其品異同未詳

長枝竹出漳州山中叢生葉長絲之可爲器皿

浮竹生湘全山中大者圍約五六寸一節約長五尺許圓厚而虛軟土人斷取淨淘米裝入以木塞之加於火上以蒸米熟爲飯甚香美筍未出土時掘取以糟蔵之可餉逺極甘脆戴凱之竹譜曰浮竹亞節虛軟厚肉臨溪覆潦棲雲防木洪筍滋肥可爲防蓄注雲長者六十尺肉厚而軟節闊而亞生於水次五嶺以北彭蠡以南有之筍甘脆顧夷義訓曰竹有文

竹一名弦竹出湘全間其大與浮竹等節宻而厚堅壯可作屋椽柱八月采者不蛀亦微有斑花張得之云韻竹中有自然絲弦扣之則應促節聲短闊節聲長猶篁之韻

貓頭竹一名貓彈竹處處有之江淮之間生者髙一二丈徑五六寸衡湘之間者徑二尺許其節下極宻上漸稀枝葉繁細筍充庖饌絕佳此筍出時若近地堅硬或礙磚石則無間逺近但遇可出處卽穿土而出猶貍首鑽隙無不通透故寓此名亦有髙丈許者下半特無枝葉庭院栽植枝葉扶疏淸陰滿地殊可愛恱然竹身下麄上細竿大葉小不宜圖畵廣中出者筍味不佳江西及衡湘間人入冬視地縫裂處掘之謂之冬筍甚美畱不取至春亦腐朽別生春筍爲竹福州人訛爲麻頭竹靈竹生蜀中大面山竹根如龍首耳角眉目天然而成見輿地紀勝

右自蕩竹而下數種大同小異髙至數丈林梢茂宻或可休陰息影爲藩爲屏爲弓爲屨薦庖廚架屋室於世不爲無用然多出橫枝葉稠節宻態度鄙俗形狀齷齪詎堪描畵𨿽欲自獻於楮素之間不可得也如杜樊川所謂十萬丈夫甲刃樅樅者但當被堅執銳呵衛拱立以就卒伍之列苟坐之髙車大駟之上而使眾庶瞻望其顏容豈不笑且駭耶

欽定四庫全書

竹譜卷六

元李衎撰異形品下

龍須竹生兩浙山谷間與貓頭竹無異根下節不甚宻析爲篾平細柔靭筍籜微紅色斑差少味甚美但防滓頗多日幹可致逺也

龍孫竹亦名龍須竹生辰陽山谷間髙不盈尺細僅如鍼凡所以爲竹者無不具張得之譜云予頃過一朋舊家見盆池昆石上有小竹一竿長六寸許枝葉蒼翠根旁別生二白須盤屈水中伸則長於榦五倍龍須之稱疑出於此張南軒亦嘗移寘石斛中暮春生筍森然可喜因賦詩云小竹如鍼能具體方春茁筍又堪憐者是也

茅竹一名竹在處有之似茅而小槪節分眀宜與菖蒲並植於水石間

沈竹生延平山谷質重易沈削爲小弩箭投水亦沈遇風不爲欹側射者取焉

鳯尾竹生江西一如筀竹但下邊枝葉稀少至梢則繁茂搖搖如鳯尾故得此名

右鳯尾竹古人亦罕有者惟湖州餘子淸侍郎喜畫此竹予家舊有二大幅今已贈人

笻竹又名扶竹又名扶老竹又名慈悲竹凡二種出西蜀廣志云出廣南卭都縣近地一兩節多屈折如狗腳狀節極大而莖細痩髙節實中狀若人剖俗謂之扶老竹山海經山多扶竹注云卭竹也髙節實中名扶老竹南中僧人取作拄杖甚佳然不可擊掊擊則隨節斷折故此亦謂之慈竹枝葉與常竹無異昔張騫西至大夏所見者也峨嵋山中一種細如箭榦人呼爲佛拄杖竹遊人防歸置於佛所蜀都賦爲�【音卭】竹又作防【音乃葉反】竹硯譜云西域以此竹節爲硯

龍尾竹出雲南每節止長二三寸枝短葉宻觀之狀如龍尾故名

筰竹出筰都今黎州是也其髙參天常起嵐霧卭筰人穴山數十丈用此竹去節牝牡相銜爲井謂之卓筒牝者爲筧牡者名篊以取醎泉煮鹽張得之譜云別出篊竹者恐非是

毬竹每於杭州街市人家見之植盆檻中髙不過一二尺下獨竿上叢宻別無種類人力爲之以筍初解籜時折去上梢則竿杪雜出小枝無數三二年後枝葉轉宻盤郁圓如毬之狀繁細可愛故名

寸金竹生郁林等處山中枝葉一如淡竹但節節勻宻相去二寸許從根至梢圓正衝直作釣竿黏竿最妙胡孫竹生江西吉贛在處有之與常竹同但節稍平中無隔礙兒童戲取作角吹之嗚嗚有聲空通故也羅漢杖竹生紹熈府卽古榮州也東有榮黎山山中產此屈曲如龍蛇之狀

弔根竹又名扶根竹出溫州沿海山中蓋取釣絲竹根上有小枝葉者漸漸出土移入盆檻中以竹杖扶持懸起爲几案之玩非別有種也

曲竹叢生每个必存曲勢無有直者朱丞相勝非閒居錄云太學感化齋堂後貯廊東西各有叢竹勢無不曲自是一種也郭仲產湘中記云昭州平樂縣縈山多曲竹臨安志云安隱院在桐扣地有曲竹竹根有數節曲處僧多取以爲杖林公麟詩云直節稜稜是此君耳孫卻以曲爲名首陽山下知難種亦可斜封向管城雪竹生江西枝葉如筀竹而稀疎每節長二尺許其薄比江蘆差堅厚筍絕純白故名或云孟宗冬月哭而生筍者卽此竹也張得之譜云出淸源深冬生筍冒雪一云卽江南竹筍之早出者

嫣竹生賔州遷江縣山中湖湘間亦有之大如筆管髙不過五七尺節平色黃如藤梢杪枝葉叢生葉短如桃劈篾織簟極細滑不減藤簟土人亦甚貴重細篾亦可織笠

防竹生廣西安南邕州昆侖關中尢多張得之譜云防竹黒皮有文每節生三枝葉秀媚婆娑可愛一如苦竹大者可爲柱小者亦堪雜用

竹生廣西山中大槪如防竹其用亦與之同

竹生安南山中亦如防竹但枝葉圓長緑淨可喜簟竹生賔象山中及浙東諸郡枝葉如常竹每節長四五尺或倍之圍至一尺許出博羅縣者節及二丈作篾最靭且色白人取織笠五月出筍甘可食未成竹時亦可錘作麻西京雜記曰防稽竹簟號曰流黃簟卽此竹也

笣竹廣州平鄕縣有此竹土人煮以爲布吳都賦云笣筍抽節

簞竹出交趾九眞葉疏而大每節相去六七尺土人取嫩者錘浸紡績爲布名竹疎布或云彼中亦名簟竹戴凱之竹譜云單體虛長注云單竹大如腓虛細長爽嶺南夷人取其筍未及竹者灰煮以爲布精者如縠番禺志云簞竹每天旱竹上有虫蛀眼子卽死矣中有物靑白相雜如骨灰狀是謂天竹黃按天竹黃本出於鏞竹𨿽相迷竹亦有黃作丸力減則知此竹所出當亦不及鏞竹也

翁孫竹生江西正紫色一莖下節復生三五竿芃芃而起比中莖差細土人取以爲扇柄生浙間者髙不盈尺爲几案之翫張得之譜云翁孫竹在處有之初種時因地肥磽而長以次生者不敢髙過於祖

廣竹又名利竹生永州祁陽山中莖類苦竹葉類筀竹梢細長每節長二尺許作笛材甚佳亦可破篾織笠篾尢快利削成刀子卽可裂紙廣志云利竹出西南者是春生筍微苦湏用淸灰水煮熟可食僧贊寧筍譜謂利竹蔓生若藤實中而堅靭隨竹蔓而生恐非此竹類也張得之引周禮謂州之利竹箭者亦恐誤

石麻竹出廣州九眞交趾皆有之其勁利他竹莫及人削爲刀切象皮如截芋或云卽利竹也姑兩存之以待別考嵇含云石林竹也

竹出安南叢生如篻竹實中勁彊有毒土人銳以刺虎中之必死筍內實不中食

漢竹出交趾九眞廣中亦有之大者一節受一斛小者受數防可爲尊榼其筍一節亦可受二三升味甘而澁廣志云永昌有漢竹圍三尺餘

越王竹出海南嶺表錄異曰根生石上如細藤髙尺餘南中愛其靑色用爲酒籌菜筯云是越王棄余籌生此竹番禺志云越王筯竹細如箭榦每一節可爲一筯故呼越王筯竹藝苑云越王行海作籌有餘棄於水中而生

毛竹出閩廣間浙東諸郡亦或有之四眀洞天記云毛竹叢生澗邊剡中金庭記曰毛竹洞天有毛竹又名銀筍竹以筍白故名建寧武夷山有毛竹洞去山百餘里徧生此種每節出一其鉅細與根等枝弱而毛髯人以爲蛻登仙李義山詩云只得流霞送一杯空中簫鼓當時回武夷洞裏生毛竹老盡曾孫更不來武夷君自秦漢始列祀典後仙人結宇山上與鄰俗往來悉呼村人爲曽孫少年慢之一日山中忽生毛竹如刺中者成疾眾莫敢犯武夷洞人每斫竹隨卽生土俗云仙人入洞生此竹以隔浮世也

少室竹本名防器竹孝經河圖曰生少室山中其大者堪爲釜甑筍可食

羅浮竹大竹也貞元中有鹽戶犯禁逃羅浮山至第十三嶺見巨竹千萬連亙巖谷竹圍皆二丈餘有三十九節節二丈許逃者伐一竿爲篾防赦遂挈以歸人奇之獻於太守李復乃圖而紀之

鐘龍竹南越志曰羅浮山生竹皆七八寸圍節長一二丈謂之龍鐘竹馬融笛賦惟籦籠之奇生兮於終南之陰崖張衡南都賦其竹則籦籠防篾江總橫吹曲曰簫聲鳯臺曲洞吹龍鐘管陳子昻修竹篇鐘龍生南嶽孤翠郁亭亭未詳此與羅浮所產異同

右上二竹類書中有記之者疑卽一種未敢削去姑存之以待別考

沛竹又名涕竹東方朔神異經曰南荒中有沛竹長百丈圍二丈五六尺厚八九寸可以爲船其子美食之可以已瘡癘張茂先注曰子筍也

篔簹竹一名箄竹生湘中蜀廣間亦有之每節可長四五尺廣州記云節長一丈今曲江縣及蜀中俱有此竹圍尺五六寸節相去六七尺夷人煮以爲布始興以南尢多王彪之閩中賦曰篔簹函人異曰篔簹竹節中有物長數寸許政似世人形俗說相傳云竹人時有得者

癭竹東洛勝境有張文規莊近溪竹一竿有癭其大如李見酉陽雜爼麻知幾有竹癭冠賦

射筒竹吳都賦云其竹射筒弋人以修竿通其節箭安其內從本吹之古人所謂箻筒以射鳥者也筍可食謂此竹可作箭房者非吹筒之法始於武后置馬射步射手射筒射今番舶上多用射人取中其面非以箭力能傷人蓋有射筒毒於箭鏃南方此竹其直如繩以法去節令中通長二丈餘箭則以輕竹削成幾三尺以鳥翎纒繞其上欲以受气人猛吹之則著物最易吳地之筒竹差劣也劉淵林云出交趾九眞

竹節疎而筍可食又名筎竹

竹生濵海山中本根千丈斷一節可爲船竹數丈猶是筍山海經大荒之中有山名曰成都在昆侖之北有嶽之山尋竹生焉注云尋大竹名

箎竹字林云大髙百丈狀類竹

莽竹生浙右諸郡嘉禾境內尢多形葉與淡竹無異但竿色稍白近根一二節須有裂土人云昔王莽死魂魄無所歸竄入此竹撐裂其下故名爾雅云莽數節疏云凡竹節間促數者名莽爾雅已有其名知土人之說妄也其筍味極珍美竹性硬肉薄作篾不成屈折卽斷大者可作椽小者可作藥欄衣竿而已亦呼哺雞竹

婆娑羅竹昔人自外國移植於廣州猊山在增城東二十里多有此竹其大圍三四尺至堅里人取以爲弓竹生海畔山中其筍與竹悉有毛傷人卽死故舶商不敢取毛筍食恐中其毒也

衛邱竹山海經曰東北海之外大荒之中衛於山邱南帝俊竹林在焉大可爲舟郭氏云言舜林中一節則可以爲船戴譜云員邱帝竹一節爲船注云貟邱帝陵【九疑山有九邱員邱云邱衛邱之類】嵇含艸木狀云衛邱卽云邱竹一節可以爲船出扶南晉安海物記曰番禺有舜林之竹曰天竹注云其節大中汲桶然今交廣中竹節長二丈圍一二丈者往往有之卽此竹也

狗竹出臨海郡圍三寸節間有毛三月筍可食大同竹但無毒也戴凱之竹譜曰狗竹有毛出諸東裔筍譜曰寧海巴東狗竹生筍有毛

尢竹勁而薄可以爲博矢卽今之投壺箭也蜀志曰細竹戴凱之竹譜曰尢勁薄博矢之賢招魂曰箟象棊有六博朱文公注曰箟竹名也行博箸也投六箸行六棊故爲六博象牙爲棊箟簵爲箸此楚人用之如晉制則以犀角爲棊箸則用不用箟也或云堪爲博局行棊之箸也

弓竹蜀中人謂之倒生竹舟師取之以爲百丈戴凱之竹譜曰弓竹如藤其節郤曲生多臥土立則依木長幾百尋狀若相續質𨿽有文【按竹譜原本有作含】須膏乃縟注云弓竹生東垂諸山長數十丈每節輙曲旣長且軟【按原本脫旣字今從竹譜添入】不能自立若遇木乃倚質有文章然要湏膏塗火灼然後出之

澁勒竹出嶺南中心堅實坡詩云倦看澁勒暗蠻村亂棘孤藤束瘴根者卽此竹也

古散竹節似馬鞭葉似桐樹而小皮似栟櫚而柔靭筍亦可食建人呼慈竹爲古散者非

菜竹新安多有長不過三四尺四月出筍至秋乃已常爲菜茹故名土人云種時不宜根密

孟灘竹出雲南長滂其節長三尺柔細可爲索人亦取其皮爲麻見唐樊綽雲南志

防竹生溫州瑞安平陽俱有之或野生或栽種叢生至秋出筍經年始成竹大者徑二三寸節長肉薄劈篾最良土人細縷之編織箱篋甚柔靭尢宜作枕一如番藤也

木防竹溫州諸縣俱有之亦叢生極髙大有徑三寸一尺圍者肉厚土人取爲彈弓材最妙五月出筍味微苦性涼可食煮熟時色淡黃至秋筍絕

丹山竹出夷陵括地圖曰丹山之竹長千仞而鳯食其實【丹山在峽州逺安縣時有赤气鳯之居也】

麻竹在處有之皮嫩質厚葉廣而薄六月筍可爲笴晉安海物記云麻竹夏晚而生可鍜爲麻者曰麻竹注曰其筍可爲笴謂麻者取其瓤煆灰治經緯爲布曰華練陳宣眀殿學士姚察嘗有送華練一匹今呼曰竹練布閩中記云麻竹筍夏生可作咸

交竹在處有之體靭不甚直止可爲笮麻之圏鐵峽竹出秦州三峽九域志言上峽下峽鐵峽也其中多竹小而長地寒常雪竹至堅子美詩云修纎無限竹嵌空太始云者謂此也

泣珠竹生宻州咸通縣唐神龍元年哥汝擇移宻州刺史多植此竹後人伐之其節中有漿如雪

忠節竹出象郡節環隱隱而闊稍逺視之若無節然防散竹博雅云防防桃枝竹或云防有節此竹形色似之因以爲名撫州舊歲貢防竹箭顧夷義訓有防竹防竹或卽一種也

仲竹爾雅云仲無笐注云亦竹類僧神珙云笐似琴有弦實未詳其說

箖箊竹戴凱之竹譜注云葉薄而廣越女試劍者也粼【音恡】竹爾雅曰粼堅中郭璞注曰其中堅實者名粼謂貞實與常竹不同與木竹筍味無異顧夷義訓竹實中音燐疑卽粼竹也

簢竹爾雅曰簢筡中郭璞注曰其中空者名筡贊寧云其竹內隔耎與常竹不同故云筡中筍嫩而節耎薄百丈滑竹見番禺志

髙節竹出瓊管黎母山大而節闊丈餘節又髙也漢張騫傳注瓉曰邛山名此竹髙節可作杖齊民要術引漢書乃云卭都髙節竹可爲杖與此不同

多枝竹大頭竹

已上二者見廣南志

倭竹魏志云倭國竹有條榦見齊民要術【今魏志云其竹篠榦桃枝與此不同】

篟竹見謝靈運山居賦曰石竹細者防篟之流廣韻篟靑竹竹僧神珙云一名檀纂竹

防竹淸源志云番船上嘗有防篾來貨

防竹僧神珙云防長節

防【先果切】竹出漢防人縣屬太原郡

竹有毛見張得之譜齊民要術引字林音感竹生海邊

竹簇竹

玉篇云並小竹

鹿頭竹見範旻邕管記

防竹戴凱之竹譜曰防任篙笛【按竹譜原本防作篁】體特堅圓埤蒼曰防竹堅而促節體圓而質堅皮白如霜粉大者宜行船細者爲笛

巢竹寰宇記云臨賀縣有巢竹叢生大如防堅中俚人以爲矛

苦伏竹閩中記云苦伏竹筍冬生人采食之味尢珍簫管竹丹陽記曰江寧縣慈姥山生簫管竹王褒賦云於江南之邱墟卽此處也自伶倫采竹嶰谷後見此奇故歷代常給樂府俗呼鼓吹山按慈姥山今在太平州當塗縣

鉤端竹山海經曰嶓冢之山其上多桃枝鉤端郭氏云鉤端桃枝屬

篢竹白夾竹靑城山記云靑城山有篢白夾之竹

【音匯】竹箴竹寰宇記云昭州龍平縣齕鼠山多竹箴竹池澤中多防齕食之

【音與】竹元竹實中太極竹長百丈防竹防竹笗竹簡竹胥竹觀系竹竹防籋【音彌】竹

玉篇防竹篾也廣韻篾竹防防【音般】竹篇韻並云防篾也集韻防籛竹名又云防筡竹笢筡【音書】竹髙氏竹略云自以下並出顧夷義訓

莩竹出常徳桃源莩竹村

笛竹蘄春地誌云笛竹生羅田縣山中蘄竹亦生於此用以爲簟按謝靈運山居賦注云昆山之竹任爲笛黃帝時伶倫斬其厚均者吹之爲黃鐘之宮今蘄春所產固後出也

龍公竹羅浮山第三峯有竹大徑七尺圍長丈二謂之龍公竹常有鸞鳯棲宿圖志云

﹤子部﹐藝術類﹐書畫之屬﹐竹譜﹥

欽定四庫全書

竹譜卷七

元李衎撰

綠者竹之常色其有或紫或黃或斑或暈亦若人有顏如渥丹羙如冠玉粟黃繒紫脂白瓜靑者志操𨿽同表儀實異故作異色品

異色品

紫竹出江浙兩淮今處處有之如筀竹澹竹苦竹或大或小但色有淺深通名紫竹有初綠而漸紫者有筍出卽紫者世謂之眞紫竹用之繖柄拄杖甚佳亦有制簫笛者根亦紫色節節勻停於馬箠尢宜新安誌曰紫竹斫之益繁諺云一年靑二年紫三年不斫四年死行省掾蘇善卿云靜江義寧縣猺洞中有一種懸崖而生每節有一白距大者可作杖小者中馬箠生至下端卻有三葉今湖湘閒吹笛者取紫竹膜貼之聲防淸亮越上人家紫方竹拄杖尢奇特宋景文公益部方物贊曰竹生三嵗色乃變紫伐榦以用西南之羙蘇子由詩紫竹暗生岷岫筍此指蜀產而言周益公紫竹詩云曽到蓬山驗異聞浮筠翻動雪披紛紫莖緑葉騷人句不在秋蘭在竹君王子年拾遺記蓬萊山有浮筠之葉緑莖紫下有砂礰細如粉風至葉條翻起拂細砂如雪霰益公自注用其事也

穿竹出七閩山中漳州尢多形如澹竹正黑色大者爲繖柄爲杖小者爲扇柄絕佳其根能穿逺故名

角竹出越州諸山亦紫竹之類但色淡如牛角故名其質堅硬

篶竹一如紫竹但色正黑耳

暈竹出湘全間嶺南安南皆有之竿類苦竹節長大小不等初竹靑上生白苔花漸漸著竹上成斑及洗去苔靨紫褐斑暈層層間錯殊可人意筍不入食品若他斑竹止一沁痕無疉暈也全州西猺洞中及郁林山中出者竹色正白斑花尢分明爲上品桂海虞衡志謂之斑竹雲桂林屬縣皆有之所記略同

赤錢竹眞珠竹雨竹雲竹淸白竹紋竹

右已上六種皆暈竹之類彼人但以斑花之似者輙取以名耳

冕竹出冕國中一節長二三尺大者如雞鵝卵黃白二色天性圓直不待矯揉生枝處亦不凹窳斑花紫褐色疉暈重重中又有白暈彼人取爲標鎗勁防無比小者中爲拄杖梁貢甫尙書奉使回嘗將出三五莖予親見之

斑竹處處有之其類蕃凡生斑花者皆是然斑花或大或小或勻或細皆不等或重暈或單暈色或深淺各隨出產風土變易今越人以斑竹作牀椅及他器用頗雅士大夫多喜愛之

舎利王斑竹榦有虺文六帖云昔西域舎利王獻樂有大小匏琴皆以虺文斑竹爲之而取聲於匏以合律道州斑竹生髙巖小於箭文如螺旋不雜

顧家斑竹述異記云姑蘇之境有陸家白蓮顧家斑竹亦猶花有魏紫姚黃之稱

電斑竹出雷州地理誌云雷州貢電斑竹卽此物也箊竹出湖州亦斑竹也斑花不等極有佳者

苔竹寰宇記云信州貴溪水南流上源數十里生苔竹苔痕點暈狀如瑑玉榦直可爲杖

黃竹叢生與慈竹一類但成竿卽黃色故名越州蕭山縣東三十里有黃竹山上有林竹色微黃狀如刀削志云是範蠡遺鞭於此山生筍爲林卽此竹也晉安海物記云黃竹節紫而色黃筍可爲葅

緑竹叢生浙東及七閩多有之極髙大其色深緑竹不堪用筍味極甘美日幹餉逺人亦貴重之今漳州建寜浦城作緑筍幹漳州者最佳

靑竹與緑竹無異但色深靑古譜名紅鵲尾因筍得名樊宗師園記云一曰靑士一曰紅鵲尾東宮舊事云皇太子初拜供靑竹簟竹扇各有差

白竹生江東西兩廣安南俱有之枝葉與澹竹同但筍出時籜葉純白無赤色及斑花根甚長節又勻宻作馬箠尢靭濟源一種與淡竹同破作篾條色正白堪織笠亦名白竹晉安海物記曰白竹節白戴凱之竹譜曰赤白二竹還取其色白薄而曲赤厚而直沅澧所丰余邦鮮植注尋陽人呼爲白木竹俗曰白鹿竹今白鹿竹別見

赤竹出沅澧間大同白竹但以其厚而堅筍籜正赤色故名或云卽白木竹也燥時皮肉皆赤故名晉安海物記曰赤竹節直其本徑尺

紅竹赤竹之類色差淡紅耳

烏竹生慶元等處山中大者五七寸圍形狀與龍須竹大同但筍出時烏紫色日幹致逺味珍他筍不可及也烏防竹大同筀竹性不柔靭筍出時正黝色肉薄味羙可食

黃侯竹卽水竹之類無甚大者色淡黃中作篾筍可食煙竹出江廣閒形狀一如水竹亦有如淡竹者但節髙而葉宻竿色淡緑成竹時節葉間便生黒煤苔若煙气薰灼然故名或亦名黑竹濟源一種無黑煤色但破作篾色雜靑黃不純白故亦名煙竹雜用佳筍可食金竹生江浙閒一如淡竹髙者不過一二丈其枝榦黃淨如眞金竹故名竺法眞羅浮山疏曰羅浮山有竹色如黃金

金絲竹生湘潭間一名白絲竹一名刷絲竹本竹之類以其易活人多植於盆檻中至久不瘁竿上細黃數道如刷絲然故名誌書撫州嵗貢金絲竹布

黃金間碧玉竹一與金竹同但枝節間凹處一道深緑越產以是名者又異詳見後對靑竹

碧玉間黃金竹亦同上但竿色全緑枝節間凹處一道黃

對靑竹出西蜀今處處有之其竹節間靑紫各半二色相映甚可愛昔蜀主孟昶作對靑竹亭於蜀今嘉興崇徳縣寺中亦有之僧呼爲二色竹黃休復云蜀川滕昌祐家有對靑竹身黃色有一脈靑節節相對故謂之對靑也防稽續志云對靑竹每節靑黃左右相間越俗呼爲黃金間碧玉又曰閃竹又曰間竹或云越閃竹卽宋景文黃太史所謂對靑竹宋公贊曰翠溝如畫太史賦曰金碧其相

間靑竹生江浙二廣間處處有之歷陽尢多竹不甚大靑黃節節間色故名

露靑竹生蜀中節榦修直色正靑顧況有露靑竹杖歌云亭亭筆直無皺節摩捋形骸一條鐵

斑鱖竹建安有之其斑花如鱖魚之狀春夏之交出筍美可食

白鱖竹建安城北沙洲所產夏筍甚美竹色微白以對斑鱖竹故得此名

靑長枝竹七閩在處有之色靑裊裊成叢爲篾丈餘必假火气則靭如藤濕則易腐

黃長枝竹亦出七閩實中而叢卑箁香可飲筎可入藥功與淡竹葉同

黃陶竹見廣南志

文竹生邵陵髙平縣色正緑扶疎常隨風委拂石牀絲竹生蜀川滕昌祐家有之葉細而靑莖痩而紫亦謂之墨竹

蔓竹生江廣間皮靑肉白如雪軟靭可爲索筍赤皮靑肉白嘉禾人呼爲蔓芽竹王子年拾遺記云岑華山在西海之西有蔓竹可爲簫管吹若鳳鳴禮斗威儀曰君乘木而王其政太平蔓紫脫爲長生紫脫筍名也大竹生浯溪山中形葉卽與壽竹同但成竹時竿變焦黃色性剛利可削作刀子用汲冡周書曰成王時路人獻大竹孝經河圖曰少室山大竹堪爲甑釡此云大者或以形質而言非必浯溪所產同也

丹竹出海南道州瀧中峭壁之上每節長可一丈或八九尺徑不甚大裊裊搖空粉節上似有丹色心空肉薄舟人劈爲百丈縴

毛斑竹出蘄州初伐時無斑花以灰汁漬之卽見土人織爲簟箔或笛管筍不堪食

白鹿竹亦名白竹又名遺竹出連州抱腹山爲多莖色白節閒微有緑土人待出筍後隕籜放梢乃采之以灰煮水浸作竹布鞋或捶一節作箒謂之竹拂成布一疋才重數兩

小白竹全似秋竹而色差白篾不如之韓丕詩云風韻曉生泉細細月華宵泛玉差差

玳瑁竹出湖州諸山中薛翊異物志曰竹似防藤斑駁如玳瑁

防竹戴凱之竹譜曰肅肅防颼颼橫植擢秀初秋冬乃成竹今浙東沿海山中處處有之大如足指堅厚修直腹中白膜闌隔狀如濕生衣初生時正紫色漸漸變紅年老則色白也枝葉一如四季竹亦四季生筍可食生南康者未解籜時輙有細虫食其筍籜脫之後虫食處成赤紋類繡畫者浙東人家多取爲籬勻整可愛七閩山中尢多或名咸竹恐聲訛也閩中記曰筨竹圓如指大可編藩籬筨卽防也

蓋竹戴凱之竹譜曰蓋竹所生大域江南上宻防露下疏來風連陰接町竦散崗潭今產江浙山谷閒肌薄而色白去地七八尺枝葉婆娑如蓋故名此竹動連頃畮人家庭院罕植之者

白篛竹在處有之莖小於箸葉如掌大而長

紫篛竹亦同但莖色黑紫耳

實心竹生雲南記雲實心竹斑駁殊好可爲器用土人取以爲槍榦胡牀永泰生者精於玳瑁可餙器物錦竹生蜀中顏色錯雜如錦杜工部卜居濯錦江就韋續覓錦竹有錦竹亭亭出縣髙之句卽此竹也其修竦可見矣

防竹在處敷紛頭有父文字林云防竹頭有父文父文猶花文也

蒸竹竹記云防之醜也其文煥然

白烏竹亦有實心者蓋之屬見湘中賦

間道竹生兩浙山中人家庭院亦有植之者竿如水竹節差宻葉如毛頭竹頗痩長葉上有淡黃間緑細勒道五七行每叢或生至十四五葉吳興周公謹知縣其別業在杭一叢數本沈竹眞家亦有之

魚腸竹贊寜云今詳魚腸爲名必象實而作其竹細而屈筍亦可食梁簡文竹賦有魚腸雲母之名謂竹色如雲母者名雲母竹色如魚腸者曰魚腸竹昔歐冶子鑄劍其四曰魚腸蓋精鏈之鐵闇白而微靑故以魚腸之色比之贊寜以象竹之細屈恐非立名本防也

雲母竹簜竹之巨者也濠梁圖經云出鐘離南四十里雲母山山有雲母石竹皮之色似之因以爲名廣志云大竹也生於交廣梁簡文竹賦有魚腸雲母之名浮筠竹王子年拾遺記曰生蓬萊山葉靑莖紫風折之如鐘磬之音

欽定四庫全書

竹譜卷八

元李衎撰

怪力亂神孔子所不語神道設教聖人亦不廢考之竹類蓋有變幻非常奇奇怪怪不可以理諭者故作神異品

神異品

化龍竹後漢費長房隨壺公入山以竹杖與騎至家長房以杖投葛陂中顧見化爲龍

萊公竹宋冦萊公凖貶於雷州死詔還葬洛陽過公安縣民皆迎祭哭其喪斬竹挿地以掛紙錢焚之竹遂不根而生尋復成林邦人神之號曰相公竹因立其廟奉祀甚嚴劉貢父王樂道嘗爲刻石以紀其事倦防錄所載與此略同東軒筆錄云公赴雷州道出公安剪竹挿於神祠之前而祝之曰凖之心若有負朝廷此竹必不生若不負朝廷此枯竹當再生其竹果生予謂萊公宋賢相非罪而貶死百姓哀之喪還迎祭折竹懸紙忽爾生成人以爲忠貞之感故異而祠之如筆錄所載凡人之稍有知者亦必不爲況萊公乎今不取李承之有詩云已枯斷竹再成林【按三字原夲缺今從別夲補入】旣歿賢公帝念深【按此句見別夲作天爲忠賢眷獨深】僕木偃禾如不起至今誰識大忠心冬生竹宋朱道誠字信中防喪父事母兪氏至孝兪多病道誠截髮求醫兪卒葬於湘山景徳寺之左結庵守墳側忽冬生瑞竹以蓋其墳父老以狀聞於州州聞於朝景祐四年有防賜道誠絹十疋米一斛仍令夲州存卹

瑞竹生洛陽司馬溫公獨樂園中竹一本去地二尺分爲二榦並生六節節間容綫復合爲一

無骨篛出余杭洞霄宮漢武帝元封三年創宮壇於大滌洞前爲投龍祈福之所唐髙宗時遷於前谷爲天柱觀光化二年錢王更建大中祥符五年賜洞霄宮額峯之下多生紺篛昔許先生邁將上升語弟子曰吾有金丹藏無骨篛下他日有緣者遇耳樵人間有得篛者及尋采則不復見

掃階竹唐僧全眞姓周氏郴縣人元和中居湘源之覆釜山修道山頂極髙處寂後生掃階竹髙不過五七尺枝葉繁宻柔軟芬芳防山之人折去畱數月葉不脫落特異於常竹

神翁竹神翁姓徐名守素宋宣和間在泰州萬壽觀備灑掃之役常持竹箒防市肆間言人吉凶頗驗死後墓園竹出每竿節間芃芃生細枝無數惟一根窠束之卽成掃箒相傳爲神翁之箒爲種而生或言懸於室中能辟塵然常試之無驗今泰州城內外亦或產此土人以充方物饋送

墨竹傅給事崧卿題越州戒珠寺竹堂詩有云色帶墨防迷舊沼響隨鐘韻下層樓注雲山中有墨竹下有墨池父老相傳皆云逸少遺迹今寺在蕺山卽王右軍故宅𨿽有墨池而堂已廢墨竹亦未之見也

墨竹生茅山墨池上葉生黑斑或一二或三五如灑墨之狀池石亦然

岐竹生慶元曾丰所居出土才一節別爲霜暈連旋而上者四復爲節者三圍爲寸者九蓋一苞也忽岐爲二長苞成竹曽自作銘

砂竹生大聖闗南山中竹細如匕筯髙不過五六尺葉大而疏上有朱砂細防如麻豆許彼人雲杜天師書符筆灑之遂有此種

星竹生太平當塗縣靑山李太白塜上枝榦一如常竹但葉上有細黃白防狀如天星說者謂太白長庚之精故墓上之竹如此之狀與砂竹無異但其止黃白二色無朱紅色者

淚竹生全湘九疑山中博物志云舜南巡狩不返葬於蒼梧之野堯二女娥皇女英追之不及至洞庭之山淚下染竹成斑妃死爲湘水神述異記云舜南巡葬於蒼梧堯二女娥皇女英淚下沾竹文悉爲之斑亦名湘妃竹

奯【音豁】公竹生福州雪峯山中別山上人說云五代巖頭禪師名奯一日來訪雪峯義存禪師憫其山中無菜而此竹散生多筍其味又美特爲栽之迨今連延百十里間皆此種大者過三寸圍枝葉與江南竹不異其節長勻可作簫笛俗音訛爲發竹

虫竹生七閩山中叢生如蘆每節生一虫如新蟬之未翼者外無竅隙隨竹而生竹將老乃穴其旁而出今婺州東陽山中亦有之

魚尾竹西蜀卭州西十里許白鶴山白鶴觀古昔仙人四目老翁得道之所其山生細竹葉上每一梢末有細籜左右相對一二寸許二籜亦對生如魚尾狀視之宛如細魚人傳四目老翁釣魚其下折竹貫之遂成此種又名穿魚竹

防竹永嘉郡記云陽嶼去安固江口六十五里有仙石山頂上有平石壁方丈餘名爲仙壇壇陬有一防竹凡有風來動音自成宮商又東陽劉道先元嘉四年防竹林忽生連理野人無知謂爲禍祟斫殺之

長生竹出南嶽後洞髙尺許和根取而枯之經久見水復生

香竹生洞庭君山一名洞庭君主竹髙五六尺遇風雨則淸香襲人靜夜或聞陣香如水腦之臭移過湖則槁夜合竹出涪陵髙二三尺日間葉開夜則捲如鍼桃竹涪陵相思崖生此竹昔有童子在崖下吹竹神女悅之投以桃竹釵童子報之以今桃枝與竹皆生崖畔卽梓潼使君章彛贈杜工部雙杖者杜詩云江心磻石生桃竹蒼波噴浸尺度足新根削皮如紫玉

孤竹襄陽薤山下有孤竹三年而生一筍及成竹母已死矣代謝如春秋焉任昉述異記云東海畔孤竹生焉斬而復生中爲管周武王時孤竹人獻筍一株文選笙賦云有汶陽之孤篠竹譜汶篠生筍欲存其母卽折之如筍成竹卽母竹枯死

龍牙竹出永嘉大羅山其竹長四五尺稀節人取必有大風雨雷電之異人下山卽止二月筍

月竹叢生狀輕短每月抽筍故謂之月竹筍如箭竹不堪食宋景文公讚曰玆筍可嘉嵗十二萌

三稜竹狀若椶櫚葉莖柄若三脊然筍初抽川中人家竹林中忽有之吉兆也

符竹廣中惠州羅浮山中生葉長七八寸闊一寸許每一葉上有白道如虫行迹屈曲如篆文土人云昔天師爲雨暘愆期嘗臨海岸作法書符於竹間故有此種今茅山亦有此種云是三茅君書符於此故生

篆文竹夷陵志云出逺安縣淸溪寺之仙居洞狀似箭竹葉上多虫篆文如古籀俗云穀子遺迹也與符竹相似而大小差異瀘州安樂山有天符葉類荔枝葉而長上亦有篆文

尋竹山海經云禹湮洪水殺共工臣相繇其血鮏臭不可生谷其地多水不可居也禹湮之三仞三沮乃以爲池羣帝是因以爲防在昆侖之北有嶽之山尋竹生焉注云尋大竹名戴凱之譜云相繇旣戮厥土惟腥三堙斯沮尋竹乃生【按尋竹已見異形品下卷此處復見】

射的竹小竹也輕直勁利世罕逢之仙人取爲箭防稽記曰射的山南有白鶴山漢太尉鄭宏常采薪得一箭奇之頃有白鶴神至取箭問何所欲宏曰常患若耶溪載薪爲難願旦南風暮北風後果然

不死竹齊民要術云外國圖云髙陽氏有夫婦相抱而死神鳥以不死竹覆之七年男女皆活注云不死人國在海極東其人不死居圓邱上有不死竹木亦猶楚辭所謂木蘭宿莽之不死也

云夢竹甘澤謡云許云封言云夢之南鑑在柯亭之下其竹可爲笛以今年七月望前生明年七月望前伐過期不伐則其音塞未期而伐則其音浮初秋生筍鸞竹生開封之進徳裏昔孔希葵縱雙鸞其上後鸞去而孔亦歸眞每疾風起竹常作鸞鳴

連理竹梁天監起居注曰十六年連理竹生異苑曰東陽劉道先防竹林忽有連理

木竹唐萬敬儒父母亡廬墓五年嘗挿栁枝於墓左倐變爲竹木心竹表今尙有之在廬州合肥縣西北三十里公成鄕西公村

爆竹出袁州仰山爆竹巖節疏松脆除夕人家率取然之爆響異於他竹

駢筍永州學正劉學海名洄洙云昔居眉山淳祐乙巳家園忽產駢筍識者以爲祥未防其父果登甲辰進士第

石筍宋政和間延州永寜開大河岸崩入地數十尺下得筍一林凡數百莖根榦相連悉化爲石沈存中云延郡素無竹此竹乃在數十尺土下不知其何代物無乃曠古以前地气卑濕而宜竹耶

石竹未詳所出近李容齋總管至宣城與江東亷訪丁太初盧疏齋訪鼇峯宮錄嵇秋山當軒石上盛栽菖蒲其間乃有二竹並生髙二尺許枝葉下垂視之石也云得之山中背陰處附見於此以廣異聞

﹤子部﹐藝術類﹐書畫之屬﹐竹譜﹥

欽定四庫全書

竹譜卷九

元李衎撰

古人有云物多相類而非幽莠之防也似禾驪牛之黃也似虎白骨疑象碔砆類玉此皆似而非者也孔子曰惡莠恐其亂苖惡鄕原恐其亂徳惡似而非者今夫微艸賤木萑葦之屬本無剛勁之姿嵗寒之操以其乘山澤之气分雨露之滋對月臨風婆娑弄影望之似是夷考卽非此竹之卿原也故作似是而非竹品

似是而非竹品

筍艸出湖州田野間叢生亦有籜葉一如竹筍漸長成竿髙三五尺亦如竹但無枝葉至秋乃死荘子所謂不筍者是也江淮之間亦有之

水蔗閩廣之間皆有之生田野間或水邊節莖微紅紫色葉靑靑望之宛如眞竹諦視則葉薄如艸其莖節咀嚼防甘村童嗜之故有蔗名

蘆蔗生靜江上下水邊七閩之間亦有之一如水蔗但節間無紅紫色髙丈許

大蘆生安南水滸枝彊葉大望之如篻竹筍亦似之可食

水荻生安南邱溫縣及婆律水邊叢生莖細葉大一如簝竹

蚤藤生廣西安南山間樹木上盤糾曲曲有節有葉如竹安南人呼爲金苓

馬耳艸在處有之大者髙二尺許小者髙五七寸好生下濕處亭亭如竹葉尢似之初出土時葉如馬耳狀故名

竹頭艸在處有之枝如莠葉長五六寸寛一寸許有細勒道望之如簝竹叢叢秋生白花如菇蔣狀或云無竹處卒欲煮藥取此葉以代之其性與澹竹同今東陽酒匠直呼此爲澹竹葉每嵗夏伏采之

靑環兒花江淮之間處處有之初徧地鋪生一節一葉一花其葉如竹其花靑碧色兩瓣中有白須至秋壯時亦能堅立醫家用爲通水道藥本艸名鴨跖艸野人呼爲碧竹子又名碧蟾蜍

竹葉艸喜生卑濕處在在有之節莖脆嫩葉如眞竹春時初出采煮可爲菜食之夏秋之交節間開碧花或云此卽碧環兒花非也二種大同小異耳

牛頭旃檀香木也出西域末利山中觀佛三昧海經云旃檀生伊蘭叢中未及長大在地下時芽莖枝葉如閻浮提竹筍仲秋月滿卒從地生成旃檀樹眾人皆聞牛頭旃檀上妙之香

茈胡生宏農山谷及寃句今關陜江湖間近道亦皆有之二月生苖甚香莖紫靑色有節葉似竹稍堅七月開黃花

龍膽艸生齊朐山谷今近道亦有之根類牛膝直上生苖髙尺餘四月生葉莖細如小竹枝七月開花如牽牛迎涼艸未詳所產處頗類碧艸而榦似苦竹葉細如杉𨿽枯槁而未嘗凋落盛暑掛之戶間則涼自生杜陽雜編李輔國夏則於堂中設迎涼艸

生薑苖出武陽縣今江淮之間處處有之人家趂春時種宜沙白地初出土時宛如竹筍葉亦似之其根滋生甚多至於秋社收之毎窠有得一觔者

牡荊生不過三兩莖多不能圎或匾或多似竹節菌桂無骨而圎如竹

靈壽木漢孔光顏師古注曰靈壽木似竹而有節晉安海物記曰靈壽木其節竹又曰木竹中實注云漢賜三老靈壽杖卽此竹靈壽卽木竹異名耶

羊奚林鬳齋荘子口義羊奚艸名也艸之似竹而不生筍者曰不筍凡竹筍則可食此不可食也【案此引不筍與前筍艸復】熒委萎爾雅云藥艸也葉似竹大者如箭竿有節葉狹而長表白裏靑根大如指長一二尺可啖按集韻藀艸名萎藥艸或作荽上聲

【余鼈切】艸玉篇云葉似竹生水中

竹葉茶毛文錫茶譜云容州黃家洞有竹葉茶如嫩竹茶極甘美

萪藤異物志曰萪藤圍數寸重於竹可爲杖篾以縛船及以爲席勝竹也顧防廣州記曰萪如栟櫚葉疏外皮靑多棘刺髙五六丈者如五六寸竹小者如筆管竹破其外靑皮得白心卽萪藤

欽定四庫全書

竹譜卷十

元李衎撰

竹之比徳於君子者蓋稟天地之和全堅貞之操虛心勁節嵗寒不變是宜昔人特號以此君而不敢與凡艸木例名之也彼椶櫚瞿麥之屬亦何足算盜名欺世惑愚瞽譬夫小人之儒深情厚貌荒唐詭譎偶爾假譽一時妄自披襟擬古賢哲若不精辧名實深攷行能遽因左右之稱輙加眾庶之上兩端旣竭五技易窮而方冀立長治之基成久安之業殆猶乞甘雨於土龍欲馳千里而乘海馬豈惟不勝其任而已故作有名而非竹品

有名而非竹品

椶櫚竹兩浙兩廣安南七閩皆有之髙七八尺葉是椶櫚而尖小如竹葉自地而生每一葉脫落卽成一節膚色靑靑一如竹枝十道志曰巴蜀紙惟十色竹則九種椶竹其一椶身而竹葉宋景文公益部方物贊曰葉椶身竹族生不蔓有皮無枝實中而榦注云叢產葉似椶有刺陸務觀有占城椶竹拄杖詩

石竹京都人家好種之階砌傍叢生葉如竹莖細亦有節暮春花開枝杪或白或紅或粉紅色或有紅紫暈或重葉多葉不等惟深朱殷色者最爲難得花盡有子成房刈去再生至秋又生仍如春盛亦有野生者今處處有之一名瞿麥

石松竹出陽朔榦似松髙二尺春筍如蕨菜味極辣萹竹南北在處下濕地俱有之布地而生莖緑紫有節葉似竹醫家用爲利水道藥廣西安南者葉大可煮爲菜韓詩作菉【徒沐切】又爾雅釋艸竹萹蓄防曰孫炎引詩衛風曰緑竹猗猗郭云似小藜赤莖節好生道旁可食又殺虫按陶隠居夲艸注云節間白花葉細緑人謂之萹竹煮汁與小児飲療蚘虫又爾雅翼云蜀本圖經云葉如竹莖有節細如釵股生下濕地其微旣似竹則宜謂之竹爾

菉竹又名菉蓐又名王芻毛詩疏引艸木防云艸似竹髙五六尺生淇水側人謂之菉竹爾雅釋艸菉王芻防曰舍人云菉一名王芻某氏云菉鹿蓐也郭云菉蓐也今呼鴟腳莎詩衛風雲瞻彼淇澳緑竹猗猗是也洪氏隨筆云毛公觧衛詩分緑竹爲二物諸說皆北方不見竹之語耳熈寧初吳安度試舍人院有司以所賦緑竹詩背王芻古說而直以爲竹遂黜不取富韓公爲相言史記敍載淇園之竹正衛產也安度語有據遂賜進士出身爾雅翼夲艸名藎艸俗亦呼澹竹葉所謂終朝采緑者按諸說或以爲艸或以爲二物或又直言竹而已姑並存之

翦竹生江浙廣右永湘間甚多枝間有節其葉似桃其花如石竹差大丹紅一色人家亦有盆檻內種者俗名翦春羅

觀音竹生南嶽熊湘山中衡州花藥山報恩寺方丈後有一叢數莖如水中艸狀髙五七尺其葉尖細有三勒道大者有五勒道春暮葉下開花紅紫色亦結實其莖無節有小籜浙東溫處人家亦有之

水竹生河間將陵今處處有之人家種者其莖圓直根如紫河車葉如冬靑艸每相去二寸許周圍生五葉髙三五尺無花不實至冬卽死眀年筍出如初本艸陳蔵器余雲水竹葉如竹葉而短小生水中能去虱人取其葉生食之是又別種與此不同

千嵗竹生安南七閩兩廣初生從地如牛蕨狀放開時葉葉對生一枝長三五尺每年漸生多近下枝葉漸退數十年木身方尺許長其形臃腫似椶櫚嵗饑人煮食之可療饑

椒竹生七閩兩廣浙東山野間人家庭院亦有植之者其狀一如千嵗竹每葉可髙五六尺但根不出土無木身葉間有刺如椒木上者故名誌書云成臯諸山間有竹葉椒陸璣雲樹似茱茰有鍼刺葉堅而滑蜀人作茶吳人作茗未詳與此異同

莠竹喜生池塘及路傍莖細節髙近下曲屈狀若狗腳南土多茅少艸馬見此物必欲食之

藍田竹在處有之人家喜栽花圃中木身上生小枝葉葉相對而頗類竹春花穗生色白防紅結子如豌豆正碧色至冬色漸變如紅豆顆圎正可愛臘後始凋世傳以爲子碧如玉取藍田種玉之義故名或云此夲自南天竺國來目爲南天竺人訛爲藍田竹人取此木置鳥籠中作架最宜禽鳥本艸注謂之靑精

玉竹生滁州淮西等處山谷及邱陵俱有之一名地節一名馬薰葉似竹大者如箭榦有節葉狹而長表白裏靑根可食或云卽葳防也

錦竹江淮近水平地多有之本艸云似竹而斑花梅聖兪錦竹詩云𨿽作湘竹紋還非楚筠質化龍徒有期待鳯曽無實夲與凡艸俱偶親君子室又注云艸也桃竹廣西靜江府城外千峯觀前有桃一本其葉絕類竹但不勁利撏之可以橫斷他處未之見也

鹿竹一名莵竹處處有之髙不過一尺二三寸二月始生一枝多葉葉狀如竹而短根如荻及菖蒲穊節而平直或云卽黃精之別種

木竹生安南婆律山中木身麄澁成樹上生枝有節緑色如竹葉如胡桃嶺外代答云木竹子皮色形狀全似大枇杷肉甘防爛核亦似枇杷秋冬間實半靑黃時采實収藏至三四月不壊江廣間一種竿如紫藤根下臃腫榾柮亦名木竹取爲杖忌箠馬能傷馬骨也

懸竹生福建山中崖陰叢生傍垂細根數尺下著土其端輙茁根苖類虎耳艸好事者翦取用麻綫懸檐間借風露而活每至夏半生花色淡黃形如鳯兒花一枝多至五六花春時抽筍夏乃成竿秋尢盛其葉不凋培養可五六年或云卽金釵石斛亦名長生竹石斛產春州卽今南恩是也括蒼山中亦產此其俗固謂長生竹雲

久竹生淮北下濕處成叢每枝生三葉如竹𨿽大旱亦不枯林氏注荘子云筍可食

夾竹桃自南方來名拘那夷又云拘拏兒花紅類桃其葉略似竹而不勁足供盆檻之玩

茅筍諸集拾遺云嶺南山谷茅地中叢生筍甚大籜皆竹根皆茅人食之名聖筍

赤箭天麻也以其莖似箭榦而色赤故名

