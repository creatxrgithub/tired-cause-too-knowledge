

子部八

庚子銷夏記

藝術類一

書畫之屬

提要

﹝臣﹞等謹案庚子銷夏記八卷國朝孫承澤撰承澤所著春明夢餘錄天府廣記諸書俱已著錄承澤晚年思以講學自見論者多未之許獨其於鑑賞書畫則別有専長是編乃順治十七年承澤退居後所作始自四月迄於六月故以銷夏爲名自一卷至三卷皆所藏晉唐至明書畫眞迹四卷至七卷皆古石刻每條先標其名而各加評隲於其下八卷爲寓目記則皆他人所藏而曾爲承澤所見者故別爲一卷附之大抵議論之中間有考據如宋之錢時嘗爲祕閣校勘史館檢閱終於江東帥屬本傳所載甚明而承澤以爲隠居不仕此類亦頗失於檢點然其鑑裁精審敍次雅潔獨有米芾黃長睿之遺風視董逌之文筆晦澀者實爲勝之固考古者所宜取資也

乾隆四十三年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

庚子銷夏記卷一

吏部左侍郎孫承澤撰

庚子四月之朔天气漸炎晨起坐東籬書捨注易數行閉目少坐令此中湛然無一物再隨意讀陶韋李杜詩韓歐王曽諸家文及重訂所著夢餘錄人物志諸書倦則取古柴窯小枕偃臥南窓下自烹所蓄茗連啜數小杯或入書閣整頓架上書或坐藤下撫摩雙石或登小臺望郊壇煙樹倘佯少許復入書捨取法書名畫一二種反復詳玩盡領其致然後仍置原處閉扉屏息而坐家居已久人鮮過者然亦不欲晤人老人畏熱或免蒸灼之苦矣退谷逸叟記

右軍裹鮓帖

裹鮓帖十八字是唐人雙鉤古人艸書以右軍爲第一神行官止備盡作艸之法如大令之連綿已失家學矣米海嶽書史載此帖爲薛道祖所收今帖上有道祖自書名並宏文印又元章一印或在道祖家見之而用此印乎後米友仁手題字亦勁拔元人下臨安得之於宋又有趙宋南廊庫長條記滄桑後西川栁鳯占收得予借之上石後回揚州竟歸余又於山西張氏寓見右軍此事帖亦唐人雙鉤與裹鮓帖相類云是太倉王氏家物紙尾有賈氏悅生印曽入金元禦府又有明昌諸印題簽隸書吳匏庵云是金章宗手筆余嘗言世無晉迹得唐人鉤摹本足矣不然得米老臨本亦足矣趙松雪自負賞鑑者如右軍思想帖乃雙鉤本也大徳中子昻同霍肅周宻郭天錫張伯淳亷希貢馬昫喬簣成楊肯堂王芝鄧文原觀於鮮於伯幾池上子昻跋謂右軍眞迹有龍跳天門虎臥鳯闕之勢觀者咨嗟嘆賞神物之難遇是不知爲雙鉤本也又右軍大道帖十字是米南宮所臨至元中子昻跋爲世間神物有能礱片石刻以傳逺僕願供摹搨之役是亦不知爲臨本也蓋世斷無晉人之迹華氏刻眞賞齋帖謂薦季直表乃鍾元常墨迹豈其然乎

王子敬地黃湯帖

子敬地黃湯帖一紙後有秋壑印文三橋跋謂其祖得之龍遊士紳家衡山先生每以自隨王雅宜見而健羨乃歸之及雅宜歿復歸文氏三橋稱爲唐鉤之最佳者余細玩之筆意全是米老知爲海嶽臨本又如右軍東山帖乃米老書吳江村竟刻入王帖中墨迹在嘉禾曹秋嶽處裝入米捲余借之刻米帖中

陸柬之書陸機文賦

世傳王右軍有所書文賦不知海內尙有搨本否至柬之所書則精絕一世字字員秀脫胎於蘭亭而帶有其舅氏虞永興之逸致遂覺機法雙絕陸司議書世不多見元人李倜云在世者止蘭亭詩蘭若碑與此而三歐陽圭齋謂蘭亭詩已毀於赭冦之亂是在世者益尠且累累千餘字而紙色完好是海內第一奇迹也捲舊在元人李倜家倜字士宏號員嶠眞逸【按蘭亭詩近海昌陳氏刻於渤海藏眞帖中】

陸司議蓋見蘭亭墨迹者昔人稱其用緑麻紙臨蘭亭押尾署陸司議書最爲精工惜今不傳矣所書文賦風骨內含神采外映眞得蘭亭之髓者不獨皮貌相肖也趙子昻晚年書法大進人言其得力於定武蘭亭而不知全摹司議此卷後有子昻一跋云唐陸柬之行書文賦眞迹唐初善書者稱歐虞禇薛若以書法論之豈在四子下耶然世罕有其迹故知之者希耳字法竟摹司議歐陽玄云近代米元章書矯亢跌宕世咸稱其自創一法乃不知其全學柬之頭陀寺碑耳元章閟而不言以陸書少傳於世也若文賦累千百言當爲方今陸帖第一又云柬之本虞世南甥書法得於渭陽而神俊過之掲傒斯云唐人書法結體遒勁有晉人風格者惟見此卷𨿽若隋僧智永猶恨嫵媚太多齊整太過前人推尊之如此予所見唐迹最心折者惟書譜及此

孫過庭書譜墨迹

唐初諸人無一不摹右軍然皆有蹊徑可尋獨孫虔禮之書譜天眞瀟灑掉臂獨行無意求合而無不宛合此有唐第一妙腕余垂髫時見文氏停雲館帖中有此書愛之後見宋人刻本以爲觀止矣甲申忽覩此卷驚嘆欲絕以市賈索價太昻不能收惜惋竟日卷上有宋髙宗徽宗雙龍璽及宣和小璽卷中五乖也下少一百三十字漢末張伯英下少一百六十八字虞伯生臨祕閣帖補之後越六年復見於西川士夫家以予愛之特甚乃許購得已將虞所補並後跋割去時一披閱覺宋人所刻尙在影響之間而停雲館不足言矣

宋祕閣續帖書譜

書譜石本以祕閣爲勝視墨迹稍肥然神韻宛存非他刻所能及也予覓之經年始得此本惜首缺十餘行

宋太淸樓書譜

太淸樓書譜視祕閣稍瘦其率意處無不與墨迹相合道君與蔡元長皆精於書法者故工致至此予覓之數年乃得此本

宋刻楷書書譜

孫虔禮書譜余所見墨迹及宋人刻本皆艸書也然又有正書本字法勁秀大有鍾王遺意前人所絕未語及也後有嘉定字豈彼時上石乎虔禮書有訛字皆從旁注之吳說一跋書亦工惜不全吳說字傅朋南渡後擅書名跋云若評法書當以鍾王爲初祖欲學王法當以過庭爲指南此確論也

張長史旭艸書墨迹

長史自言帖紙用唐大麻字法圓轉而左規右矩深得山陰遺法予舊有其四時帖狂逸之甚殆僞書耳甲申後得此六十餘字眞鴻寶也上有多印滅沒不可辧識惟天水雙龍璽及內府圗書奉華寶藏諸印尙存奉華堂乃宋髙宗內侍劉夫人所居之室也髙宗所得珍祕悉令掌之用此印鈐識然非極品不輕用也

禇河南遂良書孝經閻立本畫

河南書法剛正類其人昔評者謂如嬋娟不勝羅綺未然也所書孝經一卷閻立本畫滄桑後得之故內簽題云顏眞卿書周昉畫外有一朱函盛之則題云禇遂良書閻立本畫蓋題簽者乃武英殿中書以爲字類麻姑壇記故以爲顏耳不知非顏也當以朱函刻字爲正宋人範思正有河南所書靈寶度人經亦立本畫字法與此無毫髮異尢其佐證耳

唐王維伏生圗

摩詰妙畫傳世者人止知有江幹雪霽圖余曽一見之乃後人臨本至人物之妙有非唐人所能及者伏生圖一老儒生伏几而坐手持一卷乃授經圗也宋髙宗題簽云王維冩濟南伏生上用幹卦小圓璽捲舊在金陵黃琳家顧遁園客座贅譚載都元敬嘗在黃美之家見此圗驚嘆不置不知何年入故內今復傳出

徐季海浩書心經墨迹

徐季海心經一冊書法隸中帶有篆籀脫胎於石鼓文視世傳所書嵩陽觀碑殆爲勝之予已上石矣帖上有天水雙龍小璽乃黃山谷所藏亦有其印

唐人墨迹傳世者甚少滄桑後如曹嘉禾溶所收林緯幹帖李江右元鼎所收韋莊樂章李西蜀迎晙所收懷素小字千文東孝亷蔭商所收顏魯公送劉太衝序皆唐迹之佳者予借之硯山齋把玩彌日今書與人散杳如海外三山矣

東孝亷號云雛博學能詩計偕來京余時杜門謝客乃叩閽而請曰千里思晤幸以魯公爲介紹予奇其人乃進而與飲

朱元晦城南二十詠墨迹

朱夫子和敬夫先生城南二十詠字法俊逸大有晉人風致而詩之淸逺亦非宋人所能及元尙書幹文傳得之於婺源以贈常熟錢伯廣錢氏居於城南遂構城南齋刻詩其中而黃文獻溍爲之記至楊亷夫又錄敬夫原詩於其後惜不得當日張宣公手書與文公書合成一卷耳余舊有先生或問手稿一卷前畫先生小像惜爲有力者攫去見此益爲惘然

晦翁在浙東時侍禦史謝廓然陳貫祕書郎趙彥仲首攻之後以提刑召對人恐其遂陟淸要唆侍郎林栗極論之謂其爲亂人之首及韓侂冑用事則禦史林采施康年攻爲僞學是時言官以晦翁爲奇貨禦史胡紘嘗謁晦翁山中飯以脫粟怒之與太常沈繼祖共詆其十罪汪義端余嚞又請斬之以絕僞學京鏜何澹輩謂其講學山中棄母不養使其乞食親黨小人誣陷之惟恐不至方林栗上疏時其友人止之謂朱待制當今聖賢何仇而必欲痛詆林曰吾見其面貌可憎撃邪人非詆聖賢也友人曰昔人指孔子爲喪家狗或亦見其面貌可憎耳林曰使孔子而在吾亦不辭爲叔孫武叔況此麼麼嗟乎小人無忌憚一至於此未幾晦翁舉世仰之如山鬥得其片楮隻字寶如琬琰則當日小人殊足憐不足惡也故士君子立身行已有終身之憂無一朝之患閱先生遺墨謾記於此時庚子四月初九日

範文正仲淹與尹師魯洙二帖

範文正書昔人謂得之樂毅論觀與尹師魯二帖淸勁可見其人卷中有樓鑰洪邁楊萬里胡助栁貫黃溍鄭僖吳寛王世貞諸跋

按景佑二年範公上論遷都事與呂文靖異議黜知饒州祕書丞集賢校理余靖言加罪言者非太平之政坐落職監筠州酒稅而太子中允館閣校勘尹洙又言範某義兼師友乞從降黜亦坐貶崇信軍節度掌書記監郢州酒稅其後公鎭鄧尹公再貶監筠州酒稅舁疾來鄧以存歿托公公急至尹所尹已瞑聞公至復開目向公拱手曰也無鬼神也無恐怖如此而已復瞑若二公者眞千載以上人也況親見其往來手札何幸如之

歐陽文忠集古錄跋尾墨迹

文忠集古錄千卷皆手題之古今巨觀也公精於書學所題一筆一畫豪無懈意卽此亦見公一班公沒世未久錄已漫散此四跋尾一爲西嶽華山碑一爲漢楊君碑一爲平泉山居艸木記一爲陸文學傳崇寜中在趙明誠徳父家後有其手題徳父亦有金石錄二千卷蓋博雅君子也文忠公文章事業炳燁千古其手書又精工如是眞希世珍後跋者有米元章韓元吉朱晦翁尢袤洪邁方從義胡儼李賢諸公亦他捲所未有也

自歐陽公爲集古錄後曽子固亦作金石錄五百卷趙明誠作金石錄二千卷葉石林取碑所載事與史不合者爲金石類考五十卷洪文逹適集漢魏間碑爲隸釋凢四十八卷昭武李內類其所有夏后氏竟五代爲博古圗亦千卷近代楊愼有金石古文十四卷然如漢尹宙碑曹全碑出自近日集中不載博物一事亦君子所不廢也予見朱文公集云予少好古金石文字家貧不能有其書獨時取歐陽子所集錄觀其敍跋辧証之辭以爲樂遇適意時恍然若手摩挲其金石而目了其文義也旣又悵然自恨身貧賤居處屏逺弗能盡致所欲得如公之爲者或寢食不怡竟日來泉南又得東武趙氏金石錄觀之大略如歐陽子書然銓序益條理考證益精博予心益好之於是始胠其囊得先君子時所藏與熹後所增益者凡數十種𨿽不多要皆奇古可玩悉皆標飾因其刻石大小施橫軸縣之壁間坐對循行臥起恆不去目前不待披筐篋捲舒把玩而後爲適也蓋漢魏以前刻石制度簡朴或出奇詭皆有可觀存之足以佐嗜古者良非小助其近世刻石本制小者或爲橫捲若書帙亦以意所便也蓋歐陽子書一千卷趙氏書多倍之而予欲以此數十種者退而與之並則誠若不可冀然安知積之久則不若是其富也耶觀朱文公之所好則政不必以玩物爲喪志也【按此則集中所不載下疑有脫誤博物下或另是一則今仍其舊】

蘇米墨寶小冊

坡公與質翁帖一紙計七十餘字原在仇山村家後有其手跋又米襄陽帖二紙皆晚年書精妙之甚三帖原裝一卷旣於市傭得米小字一紙又左旦明贈連水陳生帖三段此三段已刻紹興米帖內戊戌山中合裝之

余少年學米帖不得其運筆結構之妙徒得離奇遂入傾欹一路後乃痛攺之近年玩其墨迹始悟晉法宋思陵云近人書存晉法者惟米芾及薛紹彭耳信然

年來所見米迹如朱南昌徽之長卷魏泰酬和詩稿曹嘉禾溶之長卷叔晦帖淡墨秋山詩稿超逸絕倫未多有也余借之上石今捲與人杳寜無遐思

蘇子瞻苦雨詩墨迹

苦雨五言古詩乃坡公元丰六年八月六日書字凡五百有餘指頂行楷神韻備足坡公最屬意之書也予於崇禎壬午得之吏部黃襄兵亂失之賈人仍持來售亦奇緣也

傳世者米書多蘇書少蓋以當時黨禁人不敢收蘇氏文字存者多付之水火今之行世者皆燼余也坡公嘗自評其書吾書骨撐肉肉沒骨又曰吾書𨿽未工自出新意不淺又每書輒多畱余紙曰以待五百年後人題跋然公書一至南渡已重如拱璧寜待五百年哉黃涪翁曰子瞻書爲當代第一爲其挾以文章忠義之气耳此眞知公者也涪翁因公逺謫瀕死不悔米元章初借公以成名旣而背之號於人曰在蘇黃之間自恃其才不入黨與視涪翁有餘愧矣

米元章小字天馬賦墨迹

米元章好書天馬賦如王子敬好書洛神賦人間合有數本此卷小行艸瘦勁跌宕與王金沙家本相類余止見王氏刻本未見其墨迹或卽此卷取入舊內今復傳出乎余於乙酉得之次年王孟津覺斯見之稱嘆不已遂跋數語其後舊內畫卷皆禦用監內臣裝裱此卷前裝趙子昻馬圖將此卷裝後作跋中書題簽云子昻唐馬米元章跋可笑也

米元章大字天馬賦墨迹

元章所書天馬賦以擘窠大字書於平海大師後園者爲最得意之作雄渾流動起止橫豎諸法俱備余嘗見其多景樓詩亦大書逺不及此此卷不獨在天馬卷中稱第一其生平書迹亦當以此爲第一上有蔡姓珍藏印乃蔡京也又有賈似道小印及秋壑圗書在明又入嚴相家籍沒入內如此名迹累辱於權姦之手良爲可嘆黃子久云展視之時有大星貫斗而墜其聲如雷亦一奇也捲旣入內將後跋皆割去今江南傳一卷後有永樂甲辰浚儀張肯跋從徐有貞家傳流者臨本也

黃魯直松風閣詩墨迹

予於甲申後見山谷數卷最愛松風閣捲其詩淸脫妙不可言字乃正書勁秀全用栁公權法他書所不及也予晚年極喜栁書復得其一二祕本今見此卷益知世之學栁者一味硬直眞鈍漢也捲佳極矣而有可恨者嘉定間向姓者所題不稱一也舊在賈似道家上有賈似道小印及恱生秋壑長字諸印辱於權姦之手二也元大長公主不擇人而命題絕有可噴飰者三也項墨林收藏之印太多後又載所買價值俗甚四也

友人吉安李梅公元鼎得山谷書杜詩卷字極佳與此相類趙松雪有跋語亦得意書先在予家予物色此卷經年不得聞在梅公處乃以趙跋歸之竟成合璧

曹嘉禾溶有山谷小字墓志稿二合裝一卷董玄宰大書四字於後曰山谷墨寶眞墨寶也嘉禾與余好尙相若其應徵入京盡以所攜捲冊送予齋如米老捲君謨捲及此卷俱累累千百言世不多見之珍也又王長垣有山谷書陰長生詩亦正書不及松風閣

黃魯直書諸上座

此卷乃涪翁艸書末有數行正書字法奇宕如龍摶虎躍不可控禦宇宙偉觀也然橫縱之極卻筆筆不放古人所謂如屋漏痕折釵腳此其是矣世傳東坡見山谷艸書從旁稱嘆錢穆父謂惜未見懷素眞迹後山谷見自敍帖書法頓異然山谷天分髙學力足固非全取法於懷素者也卷上有紹興及內府書印曽入思陵禦府者後又在賈似道家余見山谷艸書當以此爲第一

薛道祖詩卷

宋人書能存晉法者惟薛紹彭道祖蓋彼時定武蘭亭妙石在其家故所書詩稿五紙筆筆用右軍法無論不肯帶唐人格調卽大令亦略不渉及此深於書學者也惜傳世者少眞如天吳紫鳯耳捲舊在陸水村太宰家西涯題云右宋薛紹彭書五紙薛氏以三鳯名河東紹彭其後人也字道祖號翠微居士居長安符佑間以書名一世米芾書史會要所載是也水村陸公得此卷特愛重之間出示余爲識數語於後後入王元美家題識累累文休承云薛道祖書予惟見晴和二像隨事吟三帖松雪謂其脫略唐宋齊蹤前古陸居仁謂其𨿽雜於六朝盛唐人書中當無愧後又見其所臨蘭亭蓋定武石刻在其家故所臨尢妙今獲觀其詩帖若上淸連年實享淸適帖及和劉巨濟詩眞能軒輊六朝追蹤魏晉宜與元章抗行而當時謂之爲米薛也

秦少遊論書帖

少遊書不多見端勁大約得之顏魯公楊少師其論書云學書端正則窘於法度側筆取妍往往丰左而病右故端書如右軍霜寒表子敬乞解臺職狀張長史郎官廳壁記皆不以法度病其精神至於行書則王家父子隨意肥瘠皆有佳處近世惟顏魯公楊少師特窺其妙其用筆能左右之不好處惟王荊公書有古人气而不甚端遒司馬公正書不甚善而隸法極端觀淮海所論書而其書可知矣淮海與黃豫章同爲坡公門下士皆善書陸放翁言豫章晚自稱許淮海則退避不肯以書自名故淮海之書傳世者少益足重也

宋髙宗皇帝禦書毛詩馬和之補圖

宋思陵極重經學而尢畱心於詩每手冩一章輒令馬和之補圗予所收者凡八章一爲魯頌駉一爲有駜一爲閟宮一爲商頌那一爲烈祖一爲玄鳥一爲長髮一爲殷武字皆端謹有致大約取法於鐵門限後補圖亦工古人宴饗祭祀之儀禮樂輿馬之制悉備焉尢非他圖畫所可及也和之紹興中登第官至工部侍郎予又於江右李梅公寓見鹿鳴十章朱子美寓見節彼南山十章山西張氏寓見闗睢十章首有夫子及卜子夏小像髙宗又曽手書九經刻石今臨安文廟尙有存者彼時戎馬倥傯而能神閒气定雅意表章跨有半壁百餘年非幸也

宋憲聖皇后書養蠶圖

蠶織圖所繪自浴種至翦帛凡二十四事使閱者宛然置身田舍見婦子拮據不遑之景也每段下題小字極其工致至元中鄭足老題云爲顯仁皇后字後習髙皇字髙皇手書九經每倦則後書續之人未易辧金華宋景濓云圖出於潛令樓璹璹獲召見以圖上進上攜至宮憲聖慈烈皇后逐段題之皇后姓吳配髙宗其書絕相類謂非顯仁韋後書余考之顯仁韋後乃髙宗母也從徽宗北轅老年始歸憲聖慈烈吳后乃髙宗繼後史稱其善翰墨則爲吳后書無疑金華之言爲確矣

宋趙樂易篆書

書家篆法不傳近代擅工者寥寥此卷三段一爲李監法書歸去來一爲欵識法書盤谷序一爲小篆書紅白蓮詞皆精工絕倫趙爲寶慶間人樂易其號捲爲求是先生書亦不知其名以俟博古者考定後觀者圖章累累皆宋元人也

黃伯思書黃庭內景經墨迹

黃長睿爲南宋博雅第一其所著法帖刋誤及祕閣古器說俱載東觀餘論中王順伯厚之嘗稱之曰本朝始自歐陽公集古錄千卷趙徳父金石錄至二千卷考訂甚工然猶未免差誤惟雲林之書爲盡美順伯蓋畱心古學者稱許如此長睿有雲林堂元人倪元鎭竟襲之或重其人耳予求其書迹僅於陳山人家見北齊勘書圖一跋正書精工之甚丁酉夏自山中回得此卷小字艸書全用急就章法甚可珍也按索靖急就篇一千四百五十字闕七百五十九字在宋時猶存唐人硬黃臨本葉石林夢得求之弗獲僅得長睿雙鉤本謂气韻精彩尙可仿佛典型乃刻之閩中蓋長睿長於章艸者故精妙如是也虞伯生雲長睿書不逮言豈其然乎

陸放翁詩稿陸

務觀先生自書所作詩八首後題嘉泰甲子歲正月甲午用郭端卿所贈猩猩毛筆時年八十矣書法勁逸老年不衰如此詩句沖淡全無煙火色相蓋公以寶章閣待制修實錄完卽致仕優遊若耶溪久領林泉之樂故其筆墨淸勝如此昔公跋山谷捲謂此卷不應攜在長安逆旅中亦非貴人席帽金絡馬傳呼入省時所觀他日幅巾笻杖渡淸衣江相羊喚魚潭瑞艸橋淸泉翠樾之間與山中人共小巢龍鶴菜飰掃石置風鑪煮蒙頂紫茁然後出此共讀乃稱耳予於公書亦云然卷中嘉泰甲子乃嘉泰四年也越五年而公歿【按陸渭南文集他日上有程子二字蓋帖乃程正伯所藏程爲蜀人淸衣江喚魚潭瑞艸橋在蜀中小巢亦蜀蔬卽東坡所賦元修菜也】

鮮於伯幾書杜詩

漁陽太常以書名一世予見其遺迹極多最佳者爲杜詩秋風破屋歌風格遒逸有晉人遺法後自跋亦自負蓋得意書也其子去矜亦善書見捲後世傳伯幾與趙吳興齊名趙每自書二紙易其一紙輒焚之不知果有此事否然寥寥宇宙得一人妬亦足矣吳興乃知已也此卷余官開封時張大理睡心所贈相隨二十餘年矣每開卷輒作聚散存亡之感

元人書吳興漁陽而外無可存者卽庫庫喀爾名甚噪然其書稍俗喀爾常問人趙承旨日書幾何或對曰萬字喀爾曰吾日可書三萬字此其所以俗也然承旨書後人尙有評其稍熟者蓋作畫則欲熟中熟作字則欲熟中生董玄宰謂鮮於書勝趙承旨亦正以鮮於書不熟不俗耳

附黃山谷論書帖

學書端正則窘於法度側筆取妍往往丰左而病右故正書如右軍霜寒表子敬乞解臺職狀張長史郎官廳壁記皆不以法度病其精神至於行書則王家父子隨意肥瘠皆有佳處近世惟顏魯公楊少師特窺其妙其用筆能左右之不好處更覺嫵媚求一點一畫俗气不可得比來士大夫惟王荊公書有古人气而不端然筆力甚遒司馬公正書不甚善而隸法極端勁似其爲人

庚子銷夏記卷一

●欽定四庫全書

庚子銷夏記卷二

吏部左侍郎孫承澤撰

趙子昻千文墨迹

子昻千文予舊有墨刻本上有晉府印意手迹必在晉府安得一寓目以快生平乙酉之秋偶於棋盤街下馬牌側見此卷傾囊得之子昻書初學鐵門限及宋思陵晚乃學蘭亭及李北海此正學定武時書風骨內含神采外溢書家傾國也後題皇慶二年五月望日爲戴架閣書後又有至正二年中丞張希孟等題名

趙子昻臨絕交書

子昻於古帖無所不臨亦無不宛合其臨絕交書神韻具足班之六朝帖中眞無怍色最得意書也後自題予十年前嘗爲仲長書此不意失去後兩幅今攜至都下復爲全之觀者審定延佑六年八月十日後有黃文獻一跋極詳核跋云魏公書嵇中散絕交書自題云十年前嘗爲仲長書此因失去後二紙延佑六年再爲補之按前十年至大元年也公以大徳元年知汾州三年除江淛儒學提舉至大二年爲泰州尹以題語考之正提舉儒學時書也延佑六年十一月謁告歸吳興而後二紙實補於將歸時仲長葉裔字也裔與公同學厚善爲濟州經歷以憂解歸延佑六年還朝與公邂逅書此予以延佑二年領薦上春官拜公於京師時猶爲侍讀學士至順二年見葉公於中丞馬公座皆以文字相推愛今二公亡矣鄙陋無聞有加於昔友人王行成出此相示追感疇昔謹識如此此文獻至治三年七月跋文獻金華人名溍宋景濓之師也文集衝逺有法元時大著作皆出其手謂之璽口學士余見子昻小行艸三四卷與絕交書相敵者惟西川李靑眉所收書東坡杏花詩前畫東坡小像方巾道服手持竹杖翛翛欲仙後書其杏花飛簾散餘春七言古詩八十餘字詩旣流俊書復娟逸眞雙絕也後題至元二十六年三月旣望吳興趙孟俯冩先生小像並書此詩先生有神當賞其意耳此卷在予齋數月李殊不知重予不欲掩取之仍封還李歿於揚州無嗣捲不知何存矣

趙子昻自書詩稿

詩稿二紙一書天冠山二十八詠一書元州十詠寄貞居先生貞居乃句曲外史張雨也字法仿黃庭樂毅論是其中年筆余有文敏大字條幅袁六完從淮上差回得此卷乃以相易易後有持條幅來售者書小陸何如大陸賢七言律一首字更遒逸可愛又得書唐絕句一幅余以贈山西衛邰孫

趙子昻書所臨馬和之毛詩圖

子昻仿和之畫毛詩七段而無詩自跋云馬和之在畫院中名冠一時論者謂其獨得古雅之气於蹊徑之外先思陵每書三百篇輒虛其後以命和之補圖後畫與詩俱散落人間好事者爭購之逹奚王孫所藏獨有畫而無詩孟俯不揣遂欲追蹤古人臨冩一過並想象其詩亦有不待言而知其篇名者如河上之臺旣泚旣灑而國人經從其下望者動色見者抑首皆有不忍覩其籧篨戚施之態而相顧腹誹者非新臺乎城隅九雉而一見所愛踟躕搔首於下則靜女也渉危遂往乘舟泛泛若無所薄而涯端父老望而傷悲中心養養如見其狀非二子乘舟其孰當之其君露次而諸臣之鞠躬以諫者其黎臣之賦式微乎前髙後下者旄丘也其上蔓延相及者旄丘之葛也而叔伯羣居有褎如充耳之容則旄丘之所以責衛也倚樹之女有深思焉而所臨者毖然之流所與謀者孌然之姬也豈非衛女之賦泉水以思歸乎城門之外樹木叢蔚其背陽向陰之北門乎而羸馬瘦僕蕭然獨出有仕不得志之意焉其卒篇蓋北門也夫詩存而可名其圖者非善之善也詩亡而可知其圖者眞能詩者也此所以爲和之也孟俯畫不逮古圖成而更爲題出後之人其有不必按圖而知詩者乎至大五年三月五日識字法右軍極綿宻與畫可稱雙絕逹奚王孫捲後在上海顧氏家衡山猶見之餘在京師劉元公家見和之一卷亦有圖而無詩

趙子昻書陶詩小楷

子昻有秋林散步圖上以小楷書陶淵明嬴氏亂天紀一詩計一百六十字風格遒逸爲子昻最得意書陳眉公題雲松雪此圖仿趙千里秋林散步圗上系以陶柴桑詩書法風流精緊有黃庭東方贊風格的是吳興雙璧宜玄宰坐臥其下不去也

楷法至晉人而聖唐楷失之板宋人無楷卽吳說以楷名亦多帶行惟子昻獨得晉人遺法蓋其結媾精嚴丰神瀟灑胡汲仲謂上下五百年縱橫一萬里無此書非過也余於江右李梅公寓見小楷書姜白石蘭亭考又於香河袁六完家見小楷書九歌楷矣而不工乃其少年書惟所書圓覺經數萬字後題奉爲妻魏國夫人管氏道升懴除業障早證菩提與法界有情同成圓覺字法精工可與畫上小楷敵然數萬字長卷尢希世珍也此卷乃徐司冦石麒贈一大帥者大帥不知重畱予齋中經年還歸之今已在秦中一士夫家矣

趙文敏天馬圖

文敏好畫馬每得片紙必畫而後棄去故所畫英逸之甚予見十餘卷惟一卷奚官三馬四乃延佑元年十月所畫尢爲得意然文敏畫肉不畫骨少陵所謂忍使驊驑气凋喪者若彼時龔聖予之瘦馬獨存筋骨於冰霜歷落之際覺翩翩王孫爲之失色

龔聖予山水畫卷

宋逸民龔聖予趙子固鄭所南諸公皆能畫余覓其遺迹得聖予山水一卷筆意仿大小米極其瀟灑上題一詩谷口長松澗底藤石橋山路晚登登囊琴鬥酒來何暮空負寒齋昨夜燈小隸極其髙古後有劉靑田跋謂聖予名開別號翠巖當時得其片紙若連城之璧爲時所重如此按龔公嘗與陸秀夫同居廣陵幕府宋亡潛居深隱立則沮洳坐無幾席一子名浚每令俛伏就其背按紙作唐馬圖風鬃霧鬛豪骭蘭筋備盡諸態一持出人輒以數十金易之藉是不饑然竟以無所求而死居吳之日髙郵龔璛爲忘年友時人謂之楚兩龔以比漢之兩龔

楊補之孤竹圖

無咎以梅花擅名世傳畫竹惟此兩枝數葉孤淸欲絕柯敬仲所藏後有顧阿瑛題一詩碧眼胡兒叫橫玉落月如盆照茒屋美人淸夢斷梅花卻冩相思在修竹至正甲辰七月望日與張可觀觀於市涇別業按無咎在髙宗朝以不直秦檜累徵不起自號淸夷長者蓋南宋一代髙人也故畫法淸曠如此百世可想其人

趙子固水仙捲

彛齋倜儻不羈風神遒上精於繪事晚年尢好畫水仙欲以敵楊補之梅花一日刺舟嚴陵灘見新月出水大笑曰此所謂緑淨不可唾乃我水仙出現也余觀此卷風枝雨葉縱橫奇宕如讀蒙莊遷史文莫可端倪殆如子固出現此宇宙奇觀不可作畫圖看

元人姚桐壽云趙子固宋宗室也入本朝不樂仕進隱居州之廣陳鎭時載以一舟舟中琴書尊杓畢具往往泊蓼汀葦岸看夕陽賦曉月爲事縣令宣城梅黻刺船訪公公飛棹而去梅曰昔人所謂名可聞而身不可見殆謂先生歟公從弟子昻自苕中來訪公公閉門不納夫人勸之始令從後門入坐定苐問弁山笠澤近來佳否子昻云佳公曰弟柰山澤佳何子昻退使人濯其坐具蓋惡其作賓王家也餘生也晚𨿽身寓公里苐有想象鼓棹行吟勝處耳【按梅黻之事與姚善訪韓奕事同又按周公謹齊東野語云子固身後有嚴陵之命禊帖後歸之恱生堂袁伯常跋子固落水蘭亭亦稱子固死帖入賈相家賈敗籍於官有官印據二說是子固沒於宋未亡之前則桐壽所云者妄也】

倪雲林六君子圖

雲林畫在逸品收藏家以有無論雅俗予見其畫最多然僞者十之六七生平妙迹無如六君子圖自題云盧山甫每見輒求作畫至正五年四月八日泊舟弓河之上山甫篝鐙出此紙苦徵畫時已憊甚只得勉以應之大癡老師見之必大笑也大癡題一詩於上云逺望雲山隔秋水近看古木擁坡陀居然相對六君子正直特立無偏頗

李尙寶日華云六君子乃松栢樟柟槐楡六樹行列修挺疏宻掩映位置得宜而皆在平地且气象蕭索有賢人在下位之象豈或當日運數否塞髙流隱遁而爲是歟

按元末倪雲林顧阿瑛皆以風流文藻相尙二人貲雄江南亭館聲妓妙絕一時兵起皆毀家自全顧薙發爲僧自題小像云儒衣僧帽道人鞋到處靑山骨可埋若問向來豪俠處五陵裘馬洛陽街倪有雲林堂淸閟閣名聞四夷至亂斥賣田宅得錢數百緡會稽張伯雨至念其貧且老悉推與之不畱一緡扁舟遨遊終於故人之家

薛道祖有淸閟閣黃伯思有雲林堂倪皆兩襲之淸閟尢勝前植碧梧四周列以奇石蓄古法書名畫嘗有進貢人經無錫以沈香百斤求見倪辭之再至再辭其人徘徊不去倪令開雲林堂使登焉堂東設古玉器西施古鼎彛樽罍其人方驚顧間問曰淸閟何在家人曰非可易入也乃望閣再拜而出

雲林畫有淸閟閣圖畫已像其中圖在孝感程翰林正揆家程善畫爲予臨一紙

倪雲林獅子林圖

僧如海所居曰獅子林獅子者奇石如狻猊之形也圖爲雲林得意之作自題云余與趙君善長以意商確作獅子林圖眞得荊闗遺意非王蒙所夢見也如海因公宜寶之懶瓚記癸丑十二月予寤寐此卷有年南徵之兵從鞬槖中帶至北地售之因後有南中年號及馬瑤艸題跋割去前後斷爛幸畫體不傷乃於癸巳臘月重裝之雲林傳世手卷惟此圖及鶴林圖鶴林圖無人物獅子林圖上有一僧又不用印章余質得祥符人一設色山水上有雲林子印

余見雲林徐卿二子圖畫竹二枝爲有斐堂主人賀生子韻甚又見枯木竹石圖自題雲南湖陸元素髙士幽居今王君仲和居之水木淸華戶庭幽邃余嘗寓其家四年翛然忘世慮也仲和以此幀索畫並詩其上以冩惓惓之懷曽住南湖宅於今已十年叢筠還自翳喬木故依然雨雜鳴渠澑云連煮術煙何時重相過爛醉得佳眠

王仲和舊稱其富而韻黃大癡有山水捲爲仲和作卽其人也元末將亂里人倪子貴悉散家財將田劵送仲和不計直人以爲訝倪笑曰子貴田有送處仲和無送處未幾張士誠據姑蘇按畆比租仲和竟累斃其人闇士也辱諸君子畫矣

黃大癡天臺石壁圖

石壁圖爲大癡最得意之作數峯天表皴法如艸隸層巒疊嶂長林映帶气象雄渾直接荊闗之傳與他畫絕異滄桑後名畫滿市絕無元四家之畫僅於敗楮中見此上有袁栁莊印蓋其所藏也

子久博學多聞初隱杭之筲箕泉往來三吳設敎於蘇之文徳橋至松與曹知白善居小蒸後歸富春年八十六而終戴表元贊其像曰身有百世之憂家無擔石之樂蓋其俠似燕趙劍客其逹似晉宋酒徒至於風雨塞門呻吟盤礡欲援筆而著書又將爲齊魯之學此豈尋常畫史也哉觀此贊則其學問人品超絕一世故畫境奇妙如此今以糞土庸流動曰仿子久豈可得哉元季髙人不願出仕如尹蓬頭莫月鼎冷啟敬張三峯子久與之爲師友恣意玄修以求出世大約皆負才之士不屑隱忍以就功名者也人傳子久於武林虎跑石上飛升然其人住世已仙矣豈待飛升而知其仙哉

大癡小幅山水

子久小畫峯巒坡陀不多而蒼秀異常筆絲如鐵綫張雨題雲前山無定云後山無定柯溪流豈不佳子久妙如何

王蒙松山書屋圖

松山書屋圖全用巨然法予見巨然浮嵐圖未及收每以爲惜覩此宛如浮嵐在眼畫至此觀止矣王百榖題以爲是陸文裕公物暑月展閱颯然如陶家北窓下涼風予於四月廿五日展看時久旱熱蒸覺冰雪在懷若曰窓下涼風猶有待也董玄宰曰黃鶴山樵畫以右丞爲師時出入巨然𨿽用披麻皴亦兼潑墨法此松山書屋圖正其合作與吾家靑弁圖絕類靑弁圖不知何在恐未易鴈行也叔明乃松雪甥居吳興最近太湖日遊東西洞庭以蕩其胸臆傳世者極少何元朗極愛元人畫嘗言畫當自元始所藏子久仲圭方壺諸作各五十餘幀雲林至二十四幀獨叔明僅一幀其難得可知已余於周櫟園寓見叔明山靜日長卷上有元朗印或其所藏然稍板猶疑是臨手也

舊傳叔明極推服子久常以得意請正子久爲增數筆於嶕峣處作樵境遂覺宕逺餘年友錢云將有黃王合作一幀寶之如連城云將歿後張云庵文光以重價得之攜至京乃僞筆耳畫不易定如此

王蒙靈石艸堂圖

靈石艸堂圖僅二尺許髙古深厚純用荊闗法範中立以下不能及也予竟日披對殊忘身在人世間昔劉彭城詩有云卻憶山中客披圖日幾回似爲予詠也嘉禾項氏印章太多甚覺村气

向年在滄州士紳家見叔明小幅山水自題林泉淸趣繋一詩於畫上至正六年九月望時年七十有五初極賞其畫及見靈石圖則蹊徑尋常失之逺矣又在陳山人公雨家見秋林對奕圖佳甚今不知何在惜當日把臂失之

吳仲圭鴛湖圖

梅花道人品地絕髙不專志於畫故傳世者多簡略而愈增其韻致予初僅見其墨竹嗣乃得其鴛湖圖道人嘉禾人鴛湖乃嘉禾勝境也筆法秀逺得董巨之妙而此畫尢其合作文三橋彭官嘉禾時題一詩於上亂後已入傖父家予以趙子昻芭蕉美人圖易得之世傳仲圭少好劍術偶讀易乃一意韜晦隱武塘賣卜又厭而潛迹委巷中遶屋植梅日哦其間因號梅道人後預治壙自題云梅花和尙墓及兵亂諸墓被伐而獨以和尙墓獲免蓋元之髙隱後世乃以畫掩之也

仲圭松泉圖

松泉圖境界甚奇以淡墨作一坡陀巨泉飛落其上又以古松一株夭矯覆之手冩長歌詩字俱勁逸不可一世可謂靈心獨絕不可以畫筆觀也張云庵攜至京師予以倪雲林徐卿二子圖易得之

王元章畫梅

元章墨梅一株信筆揮灑直以古逸取勢自題一詩我家洗硯池頭樹个个花開淡墨痕不要人誇好顏色只畱淸气滿乾坤宋元人作梅有以工勝者若論韻致則惟元章耳

按元章名冕又字山農諸曁人嘗北逰大都館祕書卿臺哈布哈家欲薦以館職元章笑曰公誠愚人不十年此地狐兔走矣何以仕爲掉臂歸越復大言天下將亂時四方無事或斥其妄元章曰妄人非我誰當妄者乃攜妻子隱九里山嘗仿周禮著書一卷坐臥自隨祕不示人曰吾未卽死持此以遇明主伊呂事業不難致也及明祖下金陵杖策見之署爲軍咨未幾以老病卒

錢舜舉山居圖

舜舉與趙子昻同裏並在吳興八俊中至元間子昻徵入功名赫赫諸人皆依附取官獨舜舉齟齬不合流連詩畫以老蓋宋之遺老也予見其畫頗多獨山居圖爲最蒼松老屋云白樹紅二人靜對扁舟想見髙人胸次覺子昻諸作終多翩翩富貴气象耳里人鍾文子有旅獒圖索余題之餘曰舜舉宋進士不肯出仕歸老霅川以詩畫自娯旅獒一圖仿閻立本筆意蓋身際板蕩之餘追憶來庭之盛淒然有今昔之感焉此卽前人紀夢華譜塗山之意也觀者以意逆志斯得之矣見余跋者謂能知畫者之旨然前人曽題其花卉捲有云霅翁夙號老詞客亂後卻工花冩生寓意豈求顏色似錢唐風物記升平亦此意也

子昻有題舜舉茄菜二圖詩一雲天上歸來兩鬢皤山園近日竟如何年年五月黃梅雨老瓦盆中此味多一雲歸老林泉無外慕盤中野菜飰黃梁交逰來往休相笑肉味何如此味長子昻二詩亦歸休後慕霅翁之髙致而贊其畫也

商琦山水捲

商學士畫不多見此幀設色濃鬱林木坡渚有致自具士气非盛子昭輩所敢望也元人饒太虛著山水家法極推重之謂商徳符得山水之眞趣初學郭熈層巒疊嶂髙樹長林形勢渾厚气脈連接𨿽淋漓滿幅不覺其繁又得古人張藻雙管俱下之妙唐希雅戰筆之奇饒氏之書議論𨿽不甚髙然必有所見也

李息齋墨竹

李薊丘衎喜作墨竹初學王澹遊後學文湖州余收數幀以得之劉半舫家大幅爲第一兵亂失去又小幀一石一竿絕肖湖州名下固無虛也

管夫人墨竹

管夫人畫竹風格勝子昻此幀凡三竿極其蒼秀自題一詩春晴今日又逄晴閒與兒曹竹下行春意近來濃幾許森森稚子石邊生字法似子昻有友人見而愛之攜去

黃筌翠竹圖

黃筌長幅竹數竿雙鉤塡色菁翠欲滴疏宻俯仰無不爲此君冩生昔人言筌花竹眞而俗然畫至眞處亦不易言也同裏李宗伯得之故內以歸余筌五代人子居寶居宷居實俱善畫

文與可大幅竹

石室人品甚髙畫竹爲古今第一從故內得大幅竹二幀一題巴郡文同與可戲墨一題熈寜元年仲冬與可文同作竹僅一枝眞有月落空庭千萬丈之勢今一在予齋一在吉安李氏處

世傳道臻淨因禪僧居都城西隅三十年不出戶無所嗜好獨雪方丈西壁請文與可畫墨竹謂人曰吾使遊人見之心自淸涼此君蓋替我說法也吾暑月披石室先生竹眞有淸風習習襲座者此僧非三十年不出戶不知其妙也

湖州亦善山水舊在成國家後有山谷跋余曽一見之

東坡墨竹

東坡懸崕竹一枝倒垂筆酣墨飽飛舞跌宕如其書如其文𨿽派出湖州而神韻魄力過之矣朱晦翁云東坡英秀后凋之操堅確不移之姿竹君石友庶幾似之百世之下觀此畫者尙可想見也晦翁之評誠有然者余並有一卷以渇筆作竹一枝題曰化龍又題曰過葛陂還能飛去否上有神廟禦璽後姚廣孝題一詩覺無生韻恐是臨本贈張云庵

畫評云文與可畫竹是竹之左氏也子瞻卻類莊子此語良是

趙松雪枯木竹石圖

松雪竹石凡數見此幀髙古簡澹趙畫之極有生韻者上不落欵惟用其印又陳山人持一幀來售與此相若上有雲林題語

趙仲穆長椿圖

仲穆畫不及父然長於畫樹此幀一椿挺立枝葉丰茂下惟小坡陀溪澗蓋壽圖也余收其韝鷹等圖所存惟此題後亦贈友人矣余向有松雪待渡圖極其精工蓋仿其家伯駒之作又得仲穆待渡圖自題同松雪臨伯駒是父子一時所作俱獲入目亂後坐池上陳山人持一畫來售乃伯駒待渡圖卽松雪父子所臨者翰墨信乎有緣也予因題所居爲墨緣重輪之居松雪畫得之歸安袁戶部樞仲穆畫得之亳州舊家今俱不知何在矣

庚子銷夏記卷二

●欽定四庫全書

庚子銷夏記卷三

吏部左侍郎孫承澤撰

宋廸山水捲

復古與兄道俱以能畫名而復古名更噪家於洛中故好作鞏洛之景此卷丘壑深■﹝穴上幻下﹞煙嵐澹靜深得李成惜墨如金之法曽入思陵禦府故捲有奉華瑤暉堂印後題跋詩多佳余尢愛倪雲林詩雲煙澹容與岡嶺岌奔騰修塗逸巴虵歸人如凍蠅宋侯天機深遊戱精藝能風流各異代臥遊聊曲肱

郭熈樹色平逺圖

河陽畫早學李成晚能更出己意自成一家蘇坡翁有詩玉堂晝掩春日閒中有郭熈畫春山文潞公跋其畫而東坡詩其跋也二公重之如此此卷舊在王元美家王有跋錄之於此右郭熈樹色平逺圖一卷按熈河陽溫人渠宗若虛稱其施爲巧贍位置淵深𨿽復學慕營丘亦能自放胸臆巨嶂髙壁多多益壯至宣和帝則盛推李成而謂熈與範寛王詵𨿽自成名僅得一體然熈之傳世者多號平逺與若虛所記頗不同今覽此畫孤亭木末平楚蒼然遙艇小橋時自映帶若深若淺或晦或明幾欲置身此間捲尾趙松雪虞伯生馮海粟柯丹丘輩皆勝國名士恨語不甚稱耳元美曽得戴文進仿熈捲愛之然河陽之妙豈文進所能仿佛哉而況與之較優劣也元美於是失言矣

河陽嘗著有山水畫論言逺近淺深風雨明晦四時朝暮之不同則有春山淡冶而如笑夏山蒼翠而如滴秋山明淨而如籹冬山慘淡而如睡之說至於溪谷橋彴漁艇釣竿人物樓觀等莫不分布使得其所蓋其所證入者深矣宋人往往摹之有奪眞者今人見畫中有爪樹鍼松遂曰郭熈未然也余在曹秋嶽寓見一卷山石林木無一筆不似河陽乃張浹溪山書屋圖也按浹畫彼時重之紹興間臣下有勲績者始賜之重浹畫如此則熈畫在當時可知已

畫史載宋中書門下省及樞宻學士院照壁皆郭熈一手畫中間甚有傑然者惟學士院春江曉景爲尢工

李伯時袁安臥雪圖

臥雪圖爲龍眠有名之迹一傖父自故內得之以上有龍瞑印不知瞑卽古眠字也余見驚嘆欲絕髙山突兀長林一圍境深雪積暑月對之令人挾裘一人擁衾而臥一人扣扉一人騎一人前引一人張蓋臥者靜穆扣者手撃耳聽其三人欲反欲止且行且顧神情曲妙無論自龍眠而後未有其匹恐前此顧陸諸人亦所未及也

臥雪圖不始自龍眠前人已有之但不知與龍眠畫爲何如耳世傳丁謂典金陵陛辭之日眞宗出袁安臥雪圖賜之曰卿到金陵日可選一絕景處張此圖謂至金陵於城西北隅構亭曰賞心張圖於此久之圖壊後王琪宻學出典是邦觀圖嗟惋有詩云昔人已化寥天鶴往事難尋臥雪圖

志稱龍眠仕宦居京師十年不遊權貴門得休沐遇佳時則載酒出城拉同志二三人訪名園蔭林坐石臨水翛然終日當時富貴人欲得其筆迹者往往執禮願交靳固不答至名人勝士則𨿽昧生平相與追隨不厭乘興落筆了無難色又龍眠以禦史檢法致事晚置龍眠山莊優遊林壑三十四年其立品如此安得筆墨不髙絕一世也

李伯時臨唐韋偃放牧圗

放牧圖乃公麟奉旨臨韋偃畫唐人極重馬政各苑俱以百千萬計偃蓋冩當年苑中放牧之景而公麟以妙筆臨之遂覺吞牛汗血之奇備盡卷中馬至萬餘牧者千餘而林木坡陀沮洳不與焉眞奇觀也洪武三年二月二十三日髙皇帝坐板房羽林將軍葉日升面進此卷上手題數百言於後謂天下已定居安慮危使後世子孫育多馬於郊野防疆禦患想見開國承家垂謨百世之意焉

李伯時九歌圖

龍眠作畫凡臨古則用絹素自運則不設色獨用澄心堂紙九歌圖載在宣和畫譜上有宣和中祕印紙系澄心堂畫法靈秀生動昔人稱其人物似韓滉瀟灑似王維若論此卷之妙韓王避舍矣他不具論卽湘夫人一像蕭蕭數筆嫣然欲絕古今有此妙手乎龍眠收藏法書極多畱心書學所書九歌隸法勁逸在宋亦稱第一餘言九歌爲宇宙第一妙文非龍眠妙畫不足以稱之此眞千秋快事也捲舊在賈似道家上有其印元人題跋詩多有可觀又元人張叔厚曽臨此圖吳孟思以小篆書其文藏江南人家又余在袁六完家見趙文敏所畫九歌爲仇山村作乃其少年筆亦自奇異

李龍眠髙士圖

畫用絹素澹設色古栁一株髙士袒坐其下書卷橫陳有酒盈罍坐者微醺含笑翛然自得是陶徵君歸後像也非龍眠三十年優遊林泉豈能追摹至此趙子昻亦曽畫歸來像素人題云文章撐住晉乾坤三徑淸風宛若存何事揮豪松雪老不知芳艸怨王孫子昻見之當有餘媿矣余所收龍眠畫有蓮社圖有羅漢圖有臨顧斵琴圖有臨陸布發圖今皆散在友人家更有祖師像一卷精絕自宋皆流傳衲子家如雲坪宏濟諸人皆有跋語及貫休羅漢宋人應夢羅漢又羅漢渡江捲亦俱贈友人矣

王詵設色山水捲

晉卿文藻風流掩映當代所作畫水墨則仿李成著色則師李將軍此卷乃仿李將軍樓閣橋梁極其工致濃鬱中饒有靑蔥之色趙千里不能及也至末段遙山逺浦更極畫家妙致

曹秋嶽贈餘一卷布景不多悠然有海闊天空之妙後宣和帝題煙江疊嶂圖殊無所謂疊嶂也祥符張云庵見而愛之攜去秋嶽又有一卷亭閣修整新荷滿池後有範石湖詩字俱妙惜略屬目未及詳閱

唐胡瓌番犬圖

瓌與子虔俱能畫瓌範陽人所畫皆番地之景此卷三人一犬人皆番裝伏仰瞻視備見獰猙一人引犬犬甚馴服趙子昻跋爲東丹舊稱瓌畫筆用狼毫極淸勁東丹李贊華乃五代時人舊謂其筆乏壯气卷中筆意似瓌非贊華也

易元吉猴貓圖

元吉猴貓圖載宣和畫譜中謂之冩生戲貓圖猴一挾一乳貓又一乳貓畏怖而走猴之狙猂貓之穉怯情事如見後有宋裕陵禦題余不喜此種畫如郭權之角鷹徐熙之雛鴿散之友人此幀喜趙文敏跋字甚佳故記之

趙千里待渡圖

千里畫在當時極爲思陵所重設色𨿽濃而精神淸潤趙子昻山水全仿之此待渡圖髙峯宻樾靑翠欲滴兩岸之人登舟者與牽騎而候者情景如見上有晉府諸印舊書畫有其印者俱眞迹可觀近代收藏賞鑑家也

千里花鳥捲

花鳥捲爲千里得意之作叢花淺浦羣羽翔泳其中生意爛然元人詩跋俱佳末有倪雲林一詩尢妙

劉松年成王問道圖

舊稱松年畫傳世者不滿十幅問道圖尢其得意之作畫法全似衛賢髙士圖林木殿宇人物蒼古精妙不似南宋人亦不似畫院人寜宗當日特賜之金帶良有以也

劉松年東山絲竹圖

東山圖乃松年筆圖中山岡回合美蔭飛泉掩映噴灑極其幽勝安石策杖同諸佳麗步行橋上風流蘊藉可想見也畫乃晉府物四隅皆有其印

僧超然山水圖

超然畫當時重之至與巨然並稱峯巒全學郭熙林木亦似張浹若比之巨然之超逸則相去千里矣余所見惟此一幀

趙昌菡蓞圖

趙昌菡蓞圖見於李方叔畫品予得之故內絹已斷落而畫處一絲不傷其畫花葉稠疊滿幅一俯一仰各具情致李方叔云舊言徐熙畫花傳花神趙昌畫花冩花形然比之徐熙則差劣其後鐔宏王友之輩皆弗逮也蓮花生淤泥之中出於水而不著水昌此花標韻淸逺能識此意耳此幀予贈成大名又有紅梅一小幀風格秀艶乃房海客贈餘者付兒朴收藏

荊浩山水

洪穀子以山水專門爲古今第一甲申之變名畫滿市獨無浩畫一日見從故內負敗楮而出者浩畫在焉然已破爛之甚余使善手重裝見絹素之內復有重絹亦一奇也其山與樹皆以禿筆細冩形如古篆隸蒼古之甚非闗範所能及也令朴兒收之貯海云閣

荊浩廬山圖

今年夏月久旱酷熱異常故家忽有持二畫來看者一乃浩畫也中挺一峯秀拔欲動而髙峯之右羣峯巑岏如芙蓉初綻飛瀑一綫扶搖而落亭屋橋梁林木曲曲掩映方悟華原營丘河陽諸家無一不脫胎於此者且絹素如銀板對之令人色飛上有宋髙宗題荊浩神迹眞品六字下用內府之寶又有元人韓嶼柯九思二詩其人肯割愛乃傾篋易得之其一則髙士畫臨本也還之是日松風謖謖滿我茅亭暑气已避三舍矣

昔洪穀子以山水自負每曰吳道子有筆而無墨項容有墨而無筆吾采二子所長成一家之體今傳世者有山水訣蓋其人當五代之世不肯出仕隱於太行之洪谷借筆墨以寄其髙曠故超絕一世如此昔趙子固與周公謹各攜書畫放舟湖上相與評賞酒酣子固脫帽以酒晞發箕踞歌離騷旁若無人薄暮入西泠掠孤山■﹝舟羲﹞棹茂樹間指林麓最幽處瞪目叫絕曰此是洪穀子董北苑得意筆也亦惟如此等人乃可閱此等畫耳

闗仝山水

余求闗仝畫不可得忽於故內得一幀已壊絕而畫體不傷世傳闗畫師荊浩其造境絕相類山峯壁立從平地陡起樹木奇崛有枝無干用濃墨揮灑不事煙雲用意簡澹此畫家之神品兼逸品也王叔明一梧軒圖與倪雲林師子林圖冩石法皆用其意眞足作法百世也畫譜言仝畫脫略毫楮筆愈簡而气愈壯景愈少而意愈長而深造古澹如詩中淵明琴中賀若

闗仝江山漁艇圖

漁艇圖見宣和譜髙古簡朴自是名作山形如層螺不用劈皴前古後今所無至於亭閣精工人物俊雅亦非宋人劉松年輩所到世傳仝工山水不工畫人多使胡翼爲之豈其然乎闗仝

匡廬淸曉圖

匡廬圖予於乙未得之南中士夫家其圖中聳一峯奇拔渾厚環列數峯揖拱相向憶余崇禎壬午舟過潯陽避風江上遙望匡廬宛然如在目前此所謂廬山眞面目也一段淸淑之气浮動筆墨之外愈繁愈簡愈健愈雅其屋宇人物極小而有天然之致非關不能燕文貴畫極力仿此然筆力纎弱無士气去此不止千里故作畫不求气韻而求形似未有不流於俗工者也

巨然林汀逺渚圖

林汀逺渚圖見於畫譜巨然師法董源而能自出己意至老年之筆更造平淡妙絕千古此圖政老年之筆也起段茂林一叢茅茨隱見余則浦漵平鋪彌漫無際其中樹如薺人如豆或行或舟逺帆亂荻景色儼然畫至此靈心獨絕矣昔人稱其筆墨秀潤又稱其幽溪細路屈曲縈帶竹籬茅舍斷橋危棧眞若山間景趣殆不虛也予於陳山人處見一卷乃浮嵐逺岫圖原是長畫宣和帝裝爲手卷乃極力仿董北苑而此則師子獨行無所依傍可謂前無作者

張爾惟名學曽善畫家藏江貫道長江圗一卷赴蘓州太守任攜一樽並捲來山中相別時太倉王元照東粵陳路若俱在開尊展捲亟稱江捲之勝余獨無言徐出巨然捲共閱覺江捲退舍蓋長江圖𨿽貫道得意之作然無渾然天成之致故知巨然不易到也

巨然秋塘羣鷺圖

巨然世傳其山水鮮見別畫此幀自注秋塘羣鷺圖舊藏鞏都尉家世無二本圖中秋水旣落蒹葭蒼然白鷺羣立坡陀蕭然有霜露之警焉傳神寓意在筆墨之外昔杜少陵詩有云鷗行炯自如蓋狀士君子委虵在公之景也又云只今湖海上形影日蕭蕭蓋傷賢人擯落在野之景也巨然此畫直可作詩觀矣若徐熙輩止求形狀之似了無別韻相去奚啻人天之別乎曽入宋禦府故有緝熙殿寶

李成寒林圖

李營丘畫史稱爲古今第一蓋其生平不易爲人落筆而其孫名宥爲天章閣待制開封府尹倍價収購祖畫故傳世者益少米元章去營丘之世未逺自言僅見二軸欲作無李論則求之今世其難可知也予所藏寒林圖古木夭矯雪色凜冽寒雅羣集衰艸中暑月展之如披北風圖令人可以挾纊非營丘不能也余於滄桑後覓得大幅山水一幀稍乏天韻疑是元人臨本孟津王氏以古觚易去又於王長垣寓見觀碑圖林木絕佳一人策蹇觀碑傳爲王曉筆畫上落其欵又於陳山人家見一本相同而王差勝然亦未敢定其眞僞也

畫繼云李營丘多才足學之士其所作寒林多在巖穴中裁札俱露以興君子之在野也自余窠植盡生於平地亦以興小人在位觀此圖羣雅饑集之狀或以興世亂小民之流離困頓者乎

郭熙云畫亦有相法李成子孫昌盛其山腳地面皆渾厚闊大上秀而下丰河陽善畫亦善鑑畫如此按成人品甚髙當時有顯人慕成名貽書招之成得書且憤且嘆曰自古四民不相雜處吾本儒生𨿽遊心藝事然適意而已柰何使人羈致入戚裏賓館研吮丹粉而與畫史冗人同列乎此戴逵之所以碎琴也卻其使不應乃以厚價別購數圖成不知也成後計偕赴春官謁顯人顯人喜延之書捨適見所畫作色振衣而出其不肯輕徇人如此天下未有不立品而能擅絕調者也

範寛夏山圖

華原夏山圖名著畫譜崇岡宻蔭飛泉奔激其間覺山石木葉皆帶濕潤此眞古今之奇也上有宋髙宗禦題四字曰範寛眞迹又入金元禦府上有明昌禦覽一寶余見世家所藏凡山頂有宻林水際作大石突兀之畫皆作範寛不知寛畫古拙深厚宋元之人多仿之止知其癩頭山鐵屋板橋諸形似而其一叚魄力則斷斷不能也予所最賞者此圖及歸徳宋兩恭所藏雪山圖耳世傳華原生平落魄嗜酒作畫初學李成又學荊浩旣悟乃捨舊所習隱居終南山太華巖隈林麓之間而覽其雲煙陰霽之景興之所至盡寄於楮墨間故千巖萬壑變化百端昔人云𨿽盛暑中凜凜然使人急欲挾纊殆不虛也

許道寧山居圖

許髙陽畫不多見舊見張戶部學曽所收長卷近乃於大老家得此山峯峭拔樹木修挺回塘曲澗瀠洄於山■﹝土幻﹞林際之間茅亭之上兩人如生一童烹茶一童洗硯皆古朴有致傍小書詩聨疑後人所爲落欵小隸亦淸勁之甚此君不獨工畫也曽入元人禦府上有天歷之寶

舊傳許道寧畫初師李成晚脫舊學風度益髙名畫評云道寧之格長者一林木二平逺三野水張士遜詠賞之曰李成絕世範寛老惟有長安許道寧爲人推重如此

米元章畫山水小幅

元章畫源出董北苑而特運己意故其境界與人絕異蓋其天資髙邁所見古人墨迹又多所作書不襲晉唐之迹而得晉唐之正脈所作畫不襲闗董之象而得闗董之神韻此幀舊藏一戚裏家余在掖垣時曽一見之越八年乃歸余齋山峯圓秀點法筆筆生潤林木陰翳又稠疊而不雜亂至人物樓閣屋宇橋梁漁艇極其纎秀似唐人小界畫後人仿米者濃墨塗灑曰此蒙懂云無根樹也豈不可哂哉

襄陽無大幅畫嘗自言平生只於寶晉齋以三幅紙作一軸余則無之蓋小幅易於收藏卽東坡作書每畱余紙以待五百年後題跋之意也此幀極小而超越深厚不減大畫上題字亦妙有黃子久諸家印

米元暉白雲出岫圖

元暉作白雲出岫圖山巒林木全仿董源大變其父之法猶之大令不襲右軍也故字曰二王畫曰二米不囿於家學乃所以善承家學耳此圖得之故內近邊處已浥爛乃裁去寸許重裝之每張素壁覺白雲滃鬰出我棟宇間向年孟津王覺斯每過輒索看大叫稱絕今老思故舊不勝今昔之感

不知名洛神圖

洛神圖予凡三見一在開封張睡心家一在歸徳宋兩恭家一在杭州陳山人家皆全捲極精工大約宋畫人髙手臨本予得一卷止一段上有米芾審定印畫法絹色是唐人手筆迥在三卷之上後有小楷全賦精采勁秀不知出誰手旌徳劉雨若雲筆力似米元章所書九歌極言爲米然米無眞楷卽九歌亦帶有行知非米所能辦或是南宋人吳傅朋說耳宋楷以傅朋爲第一明楷以文衡山爲第一

宋徽宗栁雅蘆雁圖

余見宣和帝畫數幀而以栁雅蘆雁圖爲最兩幅相連紙用澄心堂栁絲搖曳兩雅綴麗其上墨光如漆當是李廷珪墨蘆荻一叢羣雁俯仰唼咂宛宛如生是當日紫宸殿宴大臣隨畫以賜之者後有諸臣題跋語多悲感又王長垣所藏宣和所臨張萱虢國夫人圖亦佳丰姿策鞚極其明艶所謂畫裏猶能動世人何怪當年走天子者也

宣和博收書畫然賞識逺不及髙宗蓋宣和所尙者人物花鳥如收黃筌父子至六百七十餘幅徐熙至二百四十餘幅而名家山水寥寥至髙宗所收今傳世上有幹卦雙龍小璽內府圖書及奉華寶藏瑤暉堂印者皆髙雅可觀𨿽未見髙宗之畫然所書九經及馬和之補圖毛詩又非宣和所能及也一興一亡觀所好尙已可知矣

趙子昻靑緑山水

子昻畫中靑緑茜倩得不傳之祕此幀峯巒層疊林木茂宻一僧度橋歸寺踽踽欲動乃其得意之作董玄宰題雲松雪翁靑緑山水純似吾家李成層巒蕭寺圖𨿽不落名欵止用小印或是進呈本也

戴文進靈谷春云圗

文進畫在明初名甚噪然其風格不髙馬逺夏珪之流派也予所收靈谷春云圖是其合作設色布景蒼秀有宋元大家風使掩其欵而閱之未有信其爲文進者乃爲聶雙江大年所作聶有一帖附後字亦甚工不似道學人筆

按王文端直爲冡宰日曽以詩寄文進求畫且自序昔與靖庵交嘗作一詩至是十年始成之聶雙江題其後云公愛文進之畫十年而不忘也使公以十年不忘之心待天下之賢豈復有遺才哉文端聞其言笑置之未幾聶舉爲史官困於譏讒臥病旅邸投詩於文端有云鏡中白髮難饒我湖上靑山欲待誰千里故人分槖少百年公論蓋棺遲文端得詩泣下曰是欲吾銘其墓耳聶果歿文端爲墓志有云吾以大年之才必能自振故久不擬薦而乃止一校官耶前輩以道義相成如此然雙江譏文端好文進之畫觀雙江與文進之帖又何傾慕篤切耶

文進畫有絕劣者遂開周臣謝時臣等之俗至張平山蔣三崧等惡極矣皆其流派也不有文沈兩公一起而繼宋元之絕學風雅不幾掃地耶世傳宣廟時召文進至京令作釣雪圖一人衣緋有譖者謂緋乃朝服不宜釣魚遂罷回此三家村中語也宣廟善畫嘗見禦制雪山圖一人衣緋策杖入寺此豈朝服耶其不取文進定有在也

沈石田煮雪圖

石田畫傳世者多然眞僞相半當石田晚年時自收其畫間有僞者亦自誤收之況至今耶余最愛先生畫滄桑後世家所藏盡在市賈手余見輒購之然亦每爲同好者攜去今存者無幾皆眞本妙品也

煮雪圖是紙畫大幅峯巒樹木全用北苑而帶荊闗之峭拔茅屋數楹土墻環之後竹前林云深境寂四人圍一鑪而話宛然巖村景色此石田得意之筆上題一詩人間有雪尋常事座有嘉賓雪亦奇羔酒黨家何足問一鑪活火試茶時此幀舊在孫漢陽家陳眉公重裝於墓田丙舍後入淮撫李修吾家上有其印王長垣贈余爲沈畫之冠

石田天平山圖

紙畫小幅僅尺餘許髙山巉巉一寺隱其隈門外古松蒼勁孤笻小橋掩映古松中景色不多魄力深厚此啟南公小畫之得意者上題一詩指顧天平山山隈翠微寺我隨白雲來不隨白雲去

石田松鶴髙士圖

紙畫長幅而狹筆法全似王叔明髙山峩峩飛泉奔落古松之間一人策杖神韻幽閒隨鶴而行有亭古朴宛然山隈令人直欲置身其中也上題一詩七尺藤枝著地輕長松夾道碧雲晴深山似恐雲遮卻緩步還敎一鶴行吳匏庵和之云片帆髙掛一舟輕渺渺湖光暮雨晴載酒攜琴何處去蘭橈徐棹看山行此幀乃廣平劉半舫珍愛者半舫淸正爲當事大臣不喜借河工事系獄部擬遣戍上未允傳聞事在不測乃自獄以所用小硯及此畫作一詩別余余以半舫之故更珍愛之賊變畫已失去重於市賈買之每一展閱眞覺車過腹痛也

石田松壑圖

絹畫中幅筆法仿黃大癡而帶董北苑之皴法故覺蒼勁勝黃舊言石田學大癡去其短而師其長此語良不虛也畫時已落欵不知越幾年重見之又題一詩宻蔭參差漏夕陽潺潺流水潄回塘玄言消盡人間事一壑松風滿鬢涼又題舊作於仲和家今復見題後

石田蕉林圖

絹本大幅芭蕉一林靑苔滿地一人執捲偃臥其下對之眞可令人忘世上題一詩兩樹芭蕉一地苔緑陰淸晝盡徘徊坐深慮靜無人共更待靑天好月來

石田江臯寄傲圖

紙本小幅乃石田先生八十二歲時作筆力髙簡前無古人其畫逺山近水秀色欲滴坡陀之上宻樹陰陰一人閒坐小艇弄笛意甚適也人生至此世間尙有何名利可言桃源中人云不足爲外人道余轉一語曰卽道之外人那得知

石田江山一覽圖

江山圖乃長卷石翁晚年之作筆勢蒼古超逸全用黃大癡之法而運以自己之魄力憶崇禎壬午餘自楚中回徑過金陵住年友錢云將家時有大癡長卷在金陵取至寓所其捲乃大癡爲倪雲林所作筆酣墨飽元气淋漓自題十年乃成石翁此卷乃仿黃卷也識力悉足相敵捲在開封王半庵惟儉家張孝廉民表購以贈余今相依三十年矣黃卷聞爲鄒衣白所收今已殉葬彼時金陵卽有一臨本不知鄒所收眞乎臨乎

沈石田看花圖

看花圖乃石田老年之筆平淡古朴大雅不羣上綴長短句亦極韻折花下一壺酒人與花酬酢樹上百枝花花對人綽約昨朝顏色正新鮮今朝少覺不如昨人若無花人不樂花若無人花寂寞看花酌酒久逺事人生如花亦難托去年花下看花人今年已漸隨花落花且開酒且酌催花鼔板撾芍藥醉他三萬六千場我與花神作要約又題偶步東園見落花賦此詩並冩圖寄意

石田有竹莊賞月圖

石翁置有竹莊嘗出疏以募竹其事甚韻此圖乃石翁與浦汝正中秋賞月莊中之平安亭而作筆墨更爲淸勝後有長歌可入白蘇集中字大如椀亦似黃魯直得意之筆詩云少時不辧中秋月視與常時無各別老人偏與月相戀戀月還應戀佳節老人能得幾中秋信是流光不可畱古今換人不換月舊月新人風馬牛壺中有酒且爲樂杯巡到手莫推卻月圓還似古時圓故人散去如月落眼中漸覺少故人乘月夜遊誰我嗔髙歌太白問月句自詫白髮欺靑春靑春白髮固不及豪捲酒波連月吸老夫老及六十年更問中秋賒四十

嘗見石翁題畫有絕佳之詩而集中俱不載安得有心人肯大爲搜羅以成快編也石翁集乃陳明卿爲孝廉時所刻不足盡石翁之百一也

石田菱鴨圖

石翁不獨工山水常見所畫花鳥走獸之類皆別有天趣非冩生家所能及餘年友錢云將所藏菱鴨圖菱葉縱橫一鴨徐行其下肥澤安閒有在野肥遁之意焉上題一詩甫裏畜成物悠悠沙渚頭我家亦有此不及是中儔

石田畫冊

畫冊十六幅皆仿宋元大家無不奪眞爲石翁最得意之筆每幅匏庵系一詩詩與字皆精工亦爲匏翁不多見者眞雙璧也冊首衡山題石翁墨妙四字篆法髙古足與冊稱祥符王半庵司空寶之如拱璧其子溫叟不能守質一諸生家余購得之並有何大復手錄所作一冊亂後不知何在今此冊幸存計與余周旋三十年矣

明四家畫冊

冊僅八幅沈石田四幅一仿梅道人一仿黃大癡俱爲栗裏作一幅仿董北苑蜀江垂釣一幅仿大癡題一詩於上此四幅皆石田極得意之作唐伯虎二幅一幅漁舟秋釣圖自題辛夘夏日戲墨一幅半醉驢背圖自題一詩其上皆翛然有別致文衡山枯木竹石一幅亦甚瀟灑陸包山一幅工致不俗此冊計幅不多然據一代之盛可寶也

唐伯虎秋山攜琴圗

伯虎畫傳流極少餘向有試茗圖二人坐梧下試茗梧葉蕭蕭枝如篆籀亂後失去又有小幅山水爲蘇州巡撫作極精工亦爲後人攜去今秋山圖是余以盛子昭畫與陳道人相易者畫法仿闗仝中矗髙峯羣木翳之紅紫相映山腰危棧一主一僕攜琴而行其造境非子畏不能也上題一詩竟出韻狂逸不拘多如此

伯虎山靜日長圖

玉露中山靜日長一段余酷愛之舊見文衡山有圖尙未盡致又見元人王叔明圖以石鼓籀法書其文王百榖有跋極贊之然稍板是臨本庚子夏聞無錫華氏有子畏所作畫十二幅在龔合肥處議以舊人書畫相易眞定梁玉立見而愛之攜去至五月初余復借至東籬書捨藤下每日晨起輒一披閱其畫仿王摩詰輞川圖及李龍眠山莊圖極工致而有生韻華氏有跋謂延子畏至劍光閣三閱月始成良不易也玉露中妙境固非此妙筆不能傳神冩照耳

文衡山雪山圖

衡山先生畫傳世者多每見大幅及長卷鮮有佳者今山齋所存數幀皆以逸致勝者如雪山圖其最矣圖中山仿範華原林木仿董北苑雪色平鋪孤笻獨往見者不知爲衡山也上題一詩漠漠長云已滅蹤隔溪照見玉芙蓉詩人何必騎驢背盡有閒情付短笻

衡山雨山圖

雨山圖紙本小幅山巒一圍林木聳秀一人坐茅亭看雨餘舊題之曰景色空蒙樹石如沐此雨山眞面目也他人冩雨山但以濃墨相襯貼視此奚啻千里見者以爲知言先生自題一詩云隔溪緑樹蔭潺湲啼鳥春來意思閒最是髙人茅屋底推窓獨對雨中山

衡山江深艸閣圖

衡翁此幀全仿梅道人山巒林木屋宇人物無一不肖暑月對之覺新涼滿座上有詩云爲愛江深艸閣寒倚闌終日坐忘還个中妙境誰應識閣下溪聲閣外山

衡山設色山水

衡山與石田皆喜作靑緑畫設色濃鬱得古人之祕此幀乃春景也山光浮動眞有如笑者兩岸古栢夭矯小舟橫放其中每一展看輒嘆安得髙手冩阿髯舟上如李龍眠冩蔡天啟故事以領其趣乎

衡山冩東坡詩意

坡公有絕句云掃地焚香閉合眠簟紋如水帳如煙客來睡起渾無事捲起西窓浪接天此詩趙千里及趙子昻皆作圖衡山一幀蓋仿子昻也筆意淸老更勝之舊在劉司空半舫家上有其題

董玄宰松風流水圖

紙本小幅峯巒層疊羣松滿谷皆以淡墨點染眞有古人惜墨如金之意此文敏晚年之筆由神奇而造平淡矣上題萬壑響松風百灘度流水兩語點綴無限佳景

玄宰金箋山水

此幀乃文敏早年之畫秀頴絕倫筆法全仿黃子久自題辛夘除夕冩是歲凡作畫五幀振之得其三其二則霅川社友米偕之所徵也又題癸夘元日重觀凡十二年矣予不復爲元人畫爲元畫亦與故吾別一法門畫上又有陳眉公題惜金箋不耐久蔵耳

玄宰仿董北苑畫

紙本中幅乃文敏晚年之筆髙嶽長松濃墨揮灑全用北苑法絕不蹈元人一筆一畫矣上題一詩翠嵐迎步興何長笑領漁翁入醉鄕日暮渚田微雨後鷺鷥閒暇稻花涼

玄宰仿董北苑畫

文敏畫以臨北苑者爲勝此幀壬申作於廣陵舟中極其奇縱余見巨然浮嵐圖是學北苑筆意後此惟見此幀南宋元明諸家未敢望其肩背也上自題一詩緑溪靑嶂是秦餘靈境今歸蔵史居素友詎迷初得路頑仙寧讀未焚書

玄宰山水捲

米元章畫全學董北苑𨿽間出新意然胎骨則董也文敏每仿米畫輙用董法故其奇宕逺過於米此卷不知者以爲仿米不知實董也蓋公晚年在部爲余友潘仲美所作作完亦甚滿意欣然題句云平踵花侵岸春波水上橋仲美贈余已三十年矣

鄒衣白仿黃子久

衣白甫登第卽以科場事降上林苑余從之遊彼時初學畫僅作小便面蕭蕭數筆後升工部誤竄身宣城邪類中爲時不容落職家居始肆力於畫此幀淡著色仿黃子久气韻髙邁爲生平最得意之作蓋不多見者

衣白小幅山水

此幀乃晚年最佳之畫用筆如艸書如篆籀力深韻逸近代無此敵手畫於崇禎十四年至十六年重題之自亦矜祕之甚

李長蘅畫冊

長蘅長於詩文畫乃其餘事略爲點染卽靈曠欲絕然又不肯爲人輕畫所許可爲程孟陽一二士耳此冊乃畫虎丘山湖之景湖光山色歷歷如見而又摹宋元諸家畫無不各臻其妙文人靈心乃至於此

吳匏庵冬日賞菊圖

匏庵先生爲少詹時寓居京師之海潮庵側辟園種菊於弘治二年十月二十八日集李西涯諸公賞之各賦詩又命杜堇爲圖裝成一卷當弘治時主上明聖海內升平一時名士咸在詞林故分韻倡和文酒流連盛世風流可想見也捲藏成國公家上有捧日樓純忠堂印舊傳孝廟時問內臣今各衙門官每日蚤起朝參日間坐衙門同年同鄕何時得以燕集內侍對想在晚間上曰京官俸薄無人隨侍夜晚回家那討燈燭可傳與五城遇各官飲酒回家逐鋪燈籠傳送雨京皆然又西涯相公當國日門生滿朝或朝退或散衙卽羣集其家分題賦詩以爲常而四方之人購請詩文書篆者塡塞戶限夫人每展紙舐墨彊公書之以供客具京師父老猶侈談之故先朝風俗人物之盛未有過於孝廟之世者也

庚子銷夏記卷三

●欽定四庫全書

庚子銷夏記卷四

吏部左侍郎孫承澤撰

五月之末久旱不雨林居始覺有熱意靜坐靑藤下取古石刻翻閱日以二卷爲率憶丁亥之冬曽著帖考今冉冉十三年矣舊所見者失去大半存者重一寓目聊借以瀟灑送日月而已煙雲過眼寧敢謬執爲常有乎退翁手記

宋賜畢文簡淳化閣帖

淳化帖爲墨苑至寶內府棗木板搨用澄心堂紙李廷珪墨者絕少其字極丰穰而有神采凡鉤捺轉折起伏諸法俱備宛如手書余初見一二本上有翰林學士院印及紹聖三年裝題字者極精工寶之如拱璧忽於戊子之春見九本乃淳化四年賜學士畢士安者搨法佳妙紙色墨色如古漆板誠海內第一部也時賈人索價甚昻余與子朴極力捜措衣物一時俱罄蓋恐市價圖利分析售之使此奇寶無復珠連璧合之日非爲一人耽淸玩也

帖中第八卷

第十卷

俱有畢文簡題云淳化四年四月二十八日當直中使就院賜禦札八分千字文一卷法帖一十卷受恩如是激昻可知第九卷

有蘇丞相頌題云蘇氏家藏子容題第十卷

題云乙卯閏六月十四日太一宮齋晚臨南軒看不知誰題下有長字印疑是賈秋壑又有李洪徳秀題云右法帖十卷得於吳興蘇氏乃元佑丞相魏公家物第八卷

後用公髙之裔印蓋言畢公髙之後也余假守濡須郡齋刊魏公譚訓內載公於相國寺得畢文簡賜本閣帖甚奇且云文簡以圖書斥逺祖名未中禮因考實錄淳化二年文簡自考功郎拜學士四年五月出知升州然則乃文簡在翰林時所賜也下用李氏叔固及李氏家藏印

嘗考輟耕錄載大梁劉衍卿所見淳化祖石帖每捲有題識種種今帖中無之然帖上洗去之痕甚多豈另一本耶卽此本耶至云淳化四年六月廿二日賜畢士安按文簡以四年五月出知外州何至六月復有欽賜之事此則不可觧者也原裝用山和尙錦今帖仍是山和尙錦蓋錦中五色銀錠紋名山和尙也所謂祖石帖者帖幾經翻刻而以原刻爲祖石非別有一帖在淳化之前而祖之也陸友仁以李后主升玄帖爲法帖之祖馬傳慶陳簡齋等各襲其說至董玄宰又以爲澄淸堂帖是祖帖皆誤也宋太宗當平定之後出內府之藏令王著摹勒上石以傳後世豈有反祖亡國之帖而賜臣下乎

余旣得文簡賜本而缺首卷以爲大美忌完理固如是正不必求全閱數月忽有持首卷來售者乃宋搨之最精者也與宋人汪逵諸君所考無異無論墨色開卷可辧其所刻卷數版數字相聨而字比諸帖中字皆大他本所絕無有也遂令十卷俱足亦異數也戊戌李上林以所藏宋搨第五卷

閣帖送閱宋裱斷壊已甚余重裝之題云淳化官法帖眞本極其丰逸然帶有開國朴气他本摸刻𨿽極精工非失之瘦卽失之媚逺不及也吾向見第六卷

第十卷

上有翰林學士院印及紹聖三年冬至前一日裝題字乃初搨本也又見第七卷

第八卷

上有賈似道印乃中年搨本也今復見此第五卷

上有橫裂紋乃晚年搨本也吾三見而備悉帖之終始惟拈出朴气二字則潭綘大觀諸刻一齊拜下風矣戊戌六月二十六日退翁記庚子五月二十四日重閱於集古閣

宋賜本大觀太淸樓帖

宋搨大觀帖有黃白紙二種所見不一而黃紙者止見一部字法精妙宛如手書乃徽宗賜宰相余深者予初從市賈得二本於江右李梅公得二本萊陽左旦明得二本浙江張爾惟得一本寶坻曹子固得一本第一本在以塩換爛紙者擔頭吳太和収之餘數四購求不與後以銀酒巵十件易得止缺第九本聞杭州姜匯思有此本𨿽非黃紙者然系初搨予有顏魯公大字麻姑壇記帖世無二本姜欲得之更益以宋人畫卷乃相易而十卷適完按此帖在宋時莆田方楷曽以百萬購之不得後年久散亂王灃翁多方湊合始成全帙今兵火之後業已散亂如曩時而復珠聨璧合豈非神物在世有鬼神呵護之以至是乎王澧翁有手跋極詳

宋搨絳帖

絳帖第五第六第七第八共四卷乃宋人方楷所藏本又第六卷

上有水精宮道人印乃趙子昻所藏本皆紙墨精妙絳帖之最佳者也按絳州法帖二十卷乃潘師旦用淳化帖重摹而參入別帖視宋人翻刻閣帖此最精采師旦尙哲宗秦國公主又名潘駙馬帖潘自能刻石𨿽井闌階砌皆徧刻無餘故段數最多或長尺餘者師旦死二子析而爲二長者負官緡沒十卷於庫絳守重刻下十卷足之謂之東庫本幼者復重摹上十卷亦足成一部於是絳有公私二本靖康兵火石並不存金人百年之間重摹至再南渡後潘氏眞本已稱難得今傳世者大約皆榷場中翻刻所謂亮字不全本新絳本北本是也如方趙二公藏本眞此時之星鳳矣余又於王長垣寓見方楷所藏第九第十二卷

而第九卷

首葉斷損處與單炳文所考脗合單炳文云淳化官本法帖今不復多見其次絳帖最佳而舊本亦已難得嘗以數本較之字畫多不侔某家所藏舊本第九卷

大令書一卷第四行內面字右邊轉筆正在石破缺處隠然可見今本乃無右邊轉筆全不成字其面字下一字與第五行第七字亦不同又第七行第一字舊本乃行書止字今本乃艸書心字筆法且俗余所見九卷與單所考無異信乎方氏所藏本爲當今第一卽趙本𨿽眞亦覺墨色少遜其餘上有日月字等號者不足言矣

潭帖

甲申後予見潭帖最多蓋潭有初刻本有私第本有碑匠家本有新刻本有三山木本皆潭也而以劉丞相命僧希白所摹刻者爲最今所藏第三第四二卷

乃希白所摹刻者故獨存之字法淸勁不俗不媚絳帖之下屈指惟此帖耳昔蘇子瞻於桂帥程欽之家見潭帖謂希白作字自有江左風味故長沙帖比淳化待詔所摹爲勝世俗不察爭訪閣本誤矣子瞻善書者乃以爲潭勝閣帖何比擬失倫耶蓋子瞻之書從唐人顏魯公楊少師入手不深究晉旨故其言如是信乎鑑帖之難也

閣帖中不収顏魯公猶之文選中不収蘭亭敍當日豈無見而然政難與世人深語耳

定武禊帖肥本

余生平酷愛蘭亭敍不啻昔人所謂有蘭亭癖者然求一眞定武本三十年無所遇所収者宋人翻刻本至於唐石宋榻戛戛乎難言之矣南和白侍禦抱一家傳一本是趙子固藏本所謂落水蘭亭也其本舊稱闊行五字未損神韻渾淪世間第一鴻寶侍禦由林縣令徵爲禦史此帖不一日去手壬午予自楚中典試回侍禦招余飲出此帖侑觴侍禦爲余門人余不敢一語贊恐侍禦疑餘欲得之也旣而世道滄桒侍禦避地會稽予次児道楷亦就婚在彼每出帖相視輒言不能令予再見之慘然不樂越十五年侍禦隠居山中學出世法忽遣一介之使持帖遺余退谷中謂入山來一切俱棄豈可獨畱此物以累淸虛乎予意不欲収使者不肯持回適有唐僧貫休所畫羅漢捲神奇絕世乃以遺之覺三十年大願一旦豁然而故人髙誼時時在我心目間也

趙子固所藏蘭亭乃姜白石舊物後有白石跋云嘉泰壬戌十二月因與鄕人湯伯升過童道人許見此禊帖知是烏臺盧提點者所藏定武舊刻後數日雪後更欲雪上車寒凜因詣童買得之又跋云廿餘年習蘭亭皆無入處今夕燈下觀之頗有所悟漫書於此此帖後歸於霅川蕭氏在其家二十年又歸於兪玉鑑家又歸於髙幹辧家趙子固托滿師以半萬劵得之舟過升山風厲帆壊子固抱帖立淺水中曰蘭亭在此余不足惜也乃自爲跋數百言以記之末云首尾三十三年心好目玩終獲爲我物幾死猶不恨也人其可以輕視予有此哉其篤好之如此

趙松雪跋云古今言書者以右軍爲最善評右軍之書者以禊帖爲最善眞迹旣亡其刻之石者以定武爲最善然而紙墨有精麤拓手有工拙於是優劣分焉此本紙墨精拓手工在定武中豈非至寶耶又云吾觀禊帖多矣未有若此本之妙者此本後或歸子昻也

定武禊帖瘦本

瘦本定武帖缺角處有柯九思印蓋其所藏也姜白石言蘭亭石本以有鋒芒稜角爲上此本羣帶右流天五字已缺而鋒頴神采奕奕搨法之最工者也濟南邢子願曽翻刻之視此相去千里矣甲午始來余家余曽題之云昔人謂評蘭亭如聚訟其實有不然者蘭亭之有定武如眾星之有斗羣峯之有嶽也舉目可辧寧待聚訟乎蘭亭之妙法度悉備而不以法見神力具足而不以力見所謂純綿裹鐡此其是矣宋人極力規橅不下百本或學其純綿而失之嫵媚或學其裹鐡而失之硬直卽面貌已逺況精神乎此本在趙中捨士禎家濟南邢太僕得之太僕歿歸於新城王氏兵亂淄川人以五斗米易得攜至亰師不知重也劉安丘見之嘆賞其人乃珍祕之時餘物色定武帖不得再四購求不許其人愛予唐人維摩說法圖及宣鑄乳鑪乃彼此相易未幾趙子固所藏五字未損本亦至子固本肥此本瘦蓋紙有厚薄■﹝火參﹞濕之不同寔一石也於是宇內秀气盡在吾幾硯前矣余未見趙柯藏本之先日所服膺惟國學本此本眀初出於天師庵土中送置國學字法遒秀气味深厚宋人諸家所臨逺不及之每疑燕京自石晉後淪於境外此石何時所刻何時入土定在石晉以前姜堯章云定武本在官庫中熈寜中薛紹彭刻一副本易之取原石刻損五字以歸此本五字未損或薛氏所刻副本乎又云大觀間詔取薛氏所藏石龕至宣和殿內丙午冦至與岐陽石鼓俱載而北今石鼓具在而蘭亭何在此本五字未刻損非薛氏所藏石也蓋定武今之定州也去京師不逺薛氏所刻副本金元人移之於此理或然也

宋刻石本今存者一爲頴上本相傳頴上井中夜放光如虹縣令異之使下探得蘭亭及六銅罍一爲長治本崇禎初陜西茍好善令長治掘地得蘭亭及舍利數顆茍與餘同官汴梁時曾以搨本見遺今石已在茍君家矣余所見前人集本如宋理宗禦府所集最爲精工每刻玉池皆用禦府圖書其一百一十七刻俱全在故內今零散不可問矣又南宋丞相遊似所集亦百餘本今西川胡菊潭先生所収二三十本後皆有手題用景仁及克齋圖書其中有禦府領字從山本極爲精采余手摹之刻石置山齋【按退翁題跋云禊帖領字從山本米老曽刻之世稱三米蘭亭及見元本則知米刻己意多而古法少未合也因與劉居士雨若經營三月始登之石婆娑二老精力盡於此矣】

右軍黃庭經

黃庭經傳世者少佳本禇河南臨者舊稱第一然石缺其半乙酉之春從市賈得宋裝小冊一函展視用筆之妙宛如手書其墨色搨工俱絕上書禦府古石刻蓋唐石而宋裝也爲宋髙宗所鑑賞上有內府圖書印及奉華寶藏印劉夫人掌內書記居奉華堂凡有上品書畫始用其印此帖誠不世之珍每晨坐小牕下旭光滿室開卷欣然蓋十五年於玆矣

二王洛神賦

右軍所書洛神賦世絕不傳大令亦未見全本此石不知何時所刻筆致古逸眞翩若驚鴻宛如逰龍世目所不經見者合裝成帙余曾有題云向聞王右軍有所書洛神賦求之二十年弗獲寓目卽大令洛神亦止見宋搨十三行耳丁亥之春同諸友人於報國寺松下見右軍洛神錢咋舌稱爲異寶越數日復見大令全文二王妙迹一旦完聚眞異數也宋人董廣川最稱該博其書跋云逸少此賦當以爲第一今無復存者但子敬所書猶傳未可以伯仲間論也又云昔馬澄評右軍書謂勸進洛神賦諸書皆作今體知逸少嘗書此賦子敬當是習其家學耳是廣川止見大令洛神未見右軍書也今並子敬書亦無復存者矣名迹在世有日減無日增可慨也余行年六十始獲暏此良厚幸矣退翁記於山西之煙霞窟

大令洛神帖後有元人跋云子敬書洛神如龍如鸞莫可蹤迹世代以來咸知所寶或以十三行或以八行爲珍閟其全文不可得蓋可知己此刻具其文可想象也更當兵亂臨攬寜不慨然至正二十六年歳在丙午五月二十一日跋是日爲小暑節天气蒸雨久之數點而止華蓋叟記

澄淸堂帖

澄淸堂所刻皆右軍書計十卷黃長睿謂爲唐賀季眞手摹李后主得之刻石澄淸堂極其精善逺在淳化閣帖之上惜世無傳者余僅得第一第三第四共三卷然王氏書法備於是矣是帖余付之朴兒置天津海云閣戊戌五月餘同內人觀海取此帖舟中一日數十展記舊所跋

李后主刻此帖後宋太宗見而悅之因刻淳化帖相敵至於神骨風致固非王侍書所能辦耳【五月廿五日海門舟中】

書家艸法宜入規應矩力能扼腕處處停筆爲佳所謂忙中不及作艸也此法惟右軍獨據其勝而澄淸帖悉傳其神【揚邨舟中】

舟至河西務司關者胡君亟欲相晤以舟小有內眷辭之乃出精楮求書並贈其先人震亨所著書予喜爲臨此帖覺腕力差勝蓋原本極佳窺其幾微便勝數倍此名帖之足寶也【河西務舟中】

吾行年六十始知艸法友人陳石云窺其旨而未熟王孟津熟矣而未得其法蓋作艸最忌連綿子敬所以不及右軍細玩澄淸帖思過半矣【泊舟張家灣夜半大雨挑燈記此】

夏禹衡嶽碑

岣嶁碑余所藏有二本一乃嘉定壬申何致逰南嶽至祝融峯下遇樵者訪禹碑樵者言石璧有數十字俾之導前過隠眞屏復渡一二小澗攀蘿捫葛至碑所得古篆七十餘字乃取隨行市歷碎而摹之歸獻長沙轉運曹彥約刻之嶽麓書院者一乃湛甘泉先生重刻新泉精舍者其碑韓昌黎劉禹錫俱有詩稱不得見而歐陽集古錄趙氏金石錄鄭漁仲金石略俱未載其爲眞僞不可知然字畫奇古非近代人所能爲自可寶也

釋文有三家從楊愼其沈鎰楊廷相則參注其下承帝曰咨【沈云嗟】翼輔佐【楊云碩】卿洲渚【沈雲水處】與登鳥獸【楊云萬有】之門參身洪流【楊云一魚一池】而明發爾興久旅【沈云以此】忘家宿嶽麓庭智營形折心罔弗辰往求平定華嶽泰衡宗疏事裒勞余伸【楊云祗神】禋欝【沈云嬴】塞昏徙南瀆衍亨【沈云暴昌言】衣制食備萬國其寧【楊云宇奠】竄【楊云鼠】舞永【沈云蒸】奔

周穆王壇山刻石

贊皇壇山吉日癸巳四字奇古之甚宋皇佑中宋郊尋而摹之縣令劉荘鑿取輦歸州治權郡事李中佑龕致廳璧政和五年道君取入內府靖康之變遂不可問余從博古堂得一紙乃政和以前搨本後又得三紙一爲贊皇翻刻本一爲中書謝從寧刻本一爲吳恭順惟英刻本聞宋景濓曽刻於浦陽書院未見其本古刻瘦勁而有天然之致非後人所能摹也

周宣王石鼓文

周宣王石鼓文在國子監廟門內其形如鼓其數盈十蓋周宣田獵之事史籀之迹也諸家紛紜之說不足存舊在陳倉野中韓昌黎爲博士時請於祭酒欲輿之太學不從鄭餘慶遷之鳳翔孔廟經五代之亂遂至散失宋司馬池知鳳翔復輦致府學廡已失其一皇佑四年向傅師捜足大觀二年歸於汴京詔以金塡其文初致之辟雍後移至保和殿金人破汴輦致於燕置王宣撫家復移大興府學元皇慶移置文廟戟門內其文澷滅不可讀潘廸音訓載三百八十六字薛尙功帖載四百五十一字今存三百二十五字數𨿽少於薛帖然遒朴而饒逸韻自是上古風格薛刻不逮逺矣殘璣斷壁終當以眞者爲寶也

元至元己卯國子司業潘廸音訓刻石鼓旁其自跋略云廸自爲諸生往來鼓旁每撫玩不忍去距今才三十餘年昔之所存者今已磨滅數字不知後今千百年所存又何如也間取鄭氏樵施氏宿薛氏尙功王氏厚之等數家之說考訂其音訓刻諸石俾習篆籀者有所稽云

余家有宋搨薛氏石鼓文自跋云右岐陽十鼔周宣王太史籀所書歳月深逺剝泐殆盡前人嘗以其可辧者刻之於石以甲乙第其次𨿽不成文然典刑尙存姑勒於此與好事者共之薛帖予得之故內精工之甚恐後人並此不見矣

石鼓文據楊升庵愼金石古文載其全文謂得唐人拓本於李文正家予讀而驚嘆已錄於京師古石考中然陸文裕深謂石鼓經博洽之儒如王順伯鄭漁仲捜訪靡餘力咸存斷缺歐陽公集古錄才四百六十有五字胡世將資古所錄僅多九字孫巨源於佛龕中得唐人所錄古文乃有四百九十七字近世吾衍子行自謂以甲秀堂譜圖隨鼓形補缺字列錢爲文以求章句又參以薛尙功諸作亦僅得四百三十餘字不知近日何緣得此十詩完好如楊用修之所從來果有的據固是千古一快如以補綴爲奇固不若闕疑爲愈今細讀十詩古致翩翩恐非用修所能辦然用修謂得之李文正家而文正懷麓堂稿絕不道及何也

庚子銷夏記卷四

●欽定四庫全書

庚子銷夏記卷五

吏部左侍郎孫承澤撰

孔子季札墓題字

季札墓題字曰嗚呼有吳君子延陵之墓世傳爲夫子書一見於淳化帖一見於鎭江石刻卽未敢定爲夫子手書亦夫子原有此書而後人摹刻之如有若之似夫子余敬玩再四覺穆然有道之象非如武王之銅盤銘及夫子殷比干墓四字竟屬後人僞作比也昔李陽冰學篆初摹嶧山碑後見仲尼書季札墓字便變化開合如虎如龍勁利豪爽風行雨集固知大聖人遺迹非尋常之書所能及也

李斯泰山碑斷本

泰山碑世無石本余僅有二十九字按其文乃秦二世詔也剝落已甚但存郛廓耳此眞秦石非宋慶曆中宋莒公及江鄰幾翻刻也金石略中載秦時石刻有十皆李斯一手書當日欲盡滅先王之迹而以己書行後世姦惡甚矣董逌有言曰篆文於後世爲工然況之三代此其爲戎翟異俗之法以亂中國者君子則宜過而不問也予謂其知言

徐鉉摹秦嶧山銘

嶧山銘杜少陵詩已云嶧山之碑埜火焚棗木傳刻肥失眞在唐時已不見石刻矣宋人董逌謂曽見殘缺本气質渾重有三代遺象原石耶棗木傳刻耶予有徐常侍摹本其門人鄭文寶於淳化四年刻之長安精神奕燁常侍自謂得思於天人之際良非過也舊稱徐鉉善小篆映日視之書中心有一縷濃墨正當其中至曲折處亦無偏側其妙如此惜不得見其手迹耳

五鳳二年殘字

昔歐陽公著集古錄不得西漢字劉原父出守秦中得古銅器數件以款識寄之得償其願蓋碑文起於東漢而西漢無之也金明昌中詔修孔廟於靈光殿基西南三十步有太子釣魚池取池石充用得一石刻曰五鳳二年魯丗四年六月四日成十三字按五鳳乃宣帝年號字形朴質此西漢之物絕無僅有者也使歐陽公當日見之不更爲欣慰耶

蔡邕石經殘字

東漢書學以中郎爲最而石經猶其得意之作故當爲兩漢之冠按鴻都石經立於熹平四年當時觀者車馬塡溢未三十年兵火亂■﹝禹隹﹞已失其半後遷於鄴遷於洛復遷於長安遂致蕩然至唐開元時僅存墨本耳宋初開地唐禦史府得石經十餘石又嘉佑中居民治地得碎石洗視乃石經此本蓋彼時所搨也𨿽所存僅百十餘字然先正典刑具存眞希世之珍也予裝之硯山齋祕籍中石經在宋趙明誠猶見數千字謂以世所傳經書本挍

此遺字其不同者已數百言又篇第亦時有小異使完本具存則其異同可勝數耶觀徳父之言則聖逺言湮後學於經無所師承無所根據而徒執一已之說使聖人之經曲就之眞可慨也

東漢仙集畱題字

余於吳國華故侯家得漢安元年四月十八日會仙友十二字書法妙甚其事𨿽未可信然非漢人手筆不能也未審其石在何所亦未見他書載其事存之以誌異聞吳侯以勲封掌國營赫赫一時然被服如儒生喜與賢士大夫逰家蓄古金石刻最富海內殘石祕迹皆多方搜集滄桑後零落都盡予僅得其十之二三山居淸侶實嘉賴之予著四朝人物志向其後人求取志石不可得並問其始堂所刻三代古文亦亡矣深可慨也又家傳制香祕方每餅以微火蒸之齋中可香月餘侯亦自珍惜貴家得之每以金絲籠罩爲閨閣妝飾當神廟盛時亰師三絕謂吳恭順家香魏戚畹家酒李戚畹家園也

冀州刺史張表碑

余從故內得漢碑四種一涼州刺史魏純碑一�宙字周�碑一太保髙峻碑及張冀州碑而四三碑斷缺已甚惟冀州碑完整如新搨且書法遒整有古致漢石之鴻寶也宋人孫宗鑑曽得之極爲珍重此本殆宋前物見者亦罕矣

張冀州碑載集古錄魏涼州碑載金石錄已言文字殘闕至斷字碑及髙峻碑歐陽趙氏俱未見也古迹在世遁於見聞者亦多矣

魯相韓勑造孔廟禮器碑

孔廟禮器碑建於永壽二年碑完好所缺不多而筆法波拂具存漢碑存世者不必皆佳而以遒逸有古致者爲上如此碑者未易屈指也書法之美舊石之完書家得此與曹全碑而從事焉他可無問矣予初得一本珍襲之又以羅小華墨一大笏得易一本以爲副眞如乞兒暴富矣

集古錄云韓明府名勑字叔節前世見於史傳未有名勑者豈自余學之不博乎春秋左氏傳載古人命名之說不以爲名者頗多故以勑爲名者少也

廣川書跋云考之字書勑字從束謂誡也按韓明府自名勅耳古者以勞賚爲勑勑爲賚音其文爲徠別體當南齊時有劉勅爲內史則古人名勅何世無之觀廣川之跋是博如文忠猶有誤疑也學問一事寜有盡哉故兩錄之以見予𨿽老未敢廢學也

魯相乙瑛請置百石卒史孔龢碑

孔廟卒史碑文旣爾雅簡質書復髙古超逸漢石中之最不易得者都元敬謂此碑殘闕予所収本則完善當在都所見本以前後云後漢鍾太尉書則後人附會之耳

魯相史晨孔子廟碑前碑後碑

史魯相有二碑石皆完好字復爾雅超逸可爲百世楷模漢石之最佳者也前碑載史姓字爵裏於建寜元年四月十一日戌時到官乃以令日拜孔子卽修禋祀罷斂民錢後碑史自出俸錢家糓以供禋祀於建寜二年三月癸卯朔七日上尙書時副言太傅太尉司徒司空大司農蓋國有大造司徒司空通而論之史不以案食小節自忽必上之尙書請之天子亦賢矣哉

泰山都尉孔宙碑

孔季將碑字法古逸尙存分體漢石之佳者王元美乃謂文與書皆非至甚矣鑑定之難也秦人郭宗昌金石史云漢太山都尉孔宙融父也史作伷趙明誠歐陽公王元美皆謂卒以延熹四年元美謂又四年都尉廢廢三年長子褒坐融匿張儉抵罪時融年十六宙卒時僅九歲按建寜二年張儉舉奏侯覧誣儉鉤黨刊章討捕時融年十七非十六也又按碑宙以延熹六年正月乙未卒甚明三公皆謂四年何也又按融建安十三年卒年五十六則是永興元年癸巳生至延熹六年癸卯融正十一歲非九歲也夫以文舉望繋漢鼎橫遭賊瞞荼毒海內痛衋其卒年史不應浪書至云融年十三喪父史亦矛盾當以卒年及碑爲正此段可正史之誤附錄之

博陵太守孔彪碑

按彪爲孔子十九代孫仕終於河東太守而碑額仍云博陵太守或碑乃博陵故民所建每閱漢人碑陰載出錢名氏或其門生故民非其子弟所置也彪名及字符上碑中猶存集古錄謂名字磨滅不可見豈當日所見不及今本耶書法娟美開鍾元常法門矣

合陽令曹全碑

曹景完碑萬曆間始出合陽土中中惟一因字半缺余俱完好且字法遒秀逸致翩翩與禮器碑前後輝映漢石中之至寶也萬曆中河南土中並出尹宙碑字不逮此然完好可讀每閱集古錄金石錄及近代都元敬楊升庵諸書嘆古刻日就銷刓入目者日艱然如曹尹二碑前人所未見也秦人王宏度字文含從余逰酷愛古刻每向餘言秦中石刻自經冦禍焚蕩無餘間有存者州縣憚於應上司之索取乘亂搥毀恐此後秦無石矣故舊石搨本有存者所宜共寶也

北海相景君碑又碑陰

景君碑據金石錄云在濟州任城縣今乃在濟寜州學不知何年移此此碑集古錄云文字漫滅金石錄云此碑最完何也豈搨者有先後耶余所収本文已漫滅惟碑陰差存其書方整有分法王元美稱之曰古雅非溢美也

淳於長夏承碑

金石錄云碑在洺州元佑間因治河堤得於土中刻畫完好如新余所収亦無剝落者其字隸中帶篆及八分洪丞相謂其奇怪眞奇怪也有疑其僞者然筆致有一段英毅之气決非後人所能及元人王惲謂爲蔡中郎書恐未必後刻建寜三年蔡邕伯喈書後人附會其說耳漢碑如郭有道碑最是名迹今假刻可厭之甚何可與夏承同日語耶

司隸校尉魯峻碑

魯仲嚴碑已剝落不可讀然其所存字分法勁拔古雅漢石之佳者楊升庵云魯峻碑水經注以峻爲恭趙氏謂方輿志寰宇記皆作峻而辧水經之誤予家舊藏此碑峻字明白可識趙氏何必証之以地裏書也鄭浹漈又謂此碑書於蔡邕按徐浩古迹記其敍邕書惟三體石經西華光和殷華馮惇數碑及考其它字書亦未聞邕嘗書此不知鄭氏何所據也

魯峻碑陰

魯峻碑陰視前碑較完善可讀益爲可珎不知集古錄金石錄及隸釋何以俱遺而失載卽近日秦人趙崡著石墨鐫華極力捜措並前後碑俱未入目甚矣古今翰墨信有緣也

執金吾丞武榮碑

武榮碑久稱殘剝集古錄載其名金石錄並不載然石非全磨滅者文旣簡質字亦如之自是東亰風格可珎也榮之父吳郡丞武開明兄燉煌長史武班俱有碑載金石錄何以獨遺此碑耶

竹邑侯張壽碑

張竹邑碑在武城縣僅載集古錄他書俱不載近日好古如楊升庵諸君亦未見也碑文簡質字法古雅具見漢人風格

巴郡太守樊敏碑

樊巴郡碑建於建安十年不知今在何地余所収本無一字殘缺題額及鐫書人劉武良名俱全而書法遒勁古逸尢爲可寶集古金石二錄俱不載豈近代始出現耶金石古文載其文至銘辭缺六字又誤四字余憑此碑攺正

辭曰演元垂【像】嶽瀆【

治匠】兮金精火佐實生賢兮【豈】欲救民徳彌大兮遭遇陽九百六會兮當【舉】遐季今遂逝【逡巡】兮嗚呼哀哉【懷氏】魂神【裕】兮

古文之缺當存其舊若妄加攺竄非其質矣辭中誤四字視原文不及逺甚誤耶攺耶楊升庵之病多坐此

蕩陰令張遷碑

張蕩陰碑建於中平十年石完好無缺而書法方整爾雅漢石中不多見者考之通誌金石略旣無其目而集古錄金石錄及隸釋隸續並不載豈亦出自近代耶而近代人如秦中趙崡及郭宗昌搜訪舊碑亦不之及何也此碑及樊巴郡碑俱完整而佳一旦獲見前人所未見天下事孰有快於此者乎

李翕析裏橋郙閣頌

李翕在武都爲析裏橋一事有碑有頌予所収本字極完整所缺不過六七字但有頌而無碑集古錄云頌後又有詩皆磨滅不完今詩固可讀當是集古錄已前搨惜歐公未見也又金石錄止見碑未見頌廣川書跋亦止見頌未見碑天下事固難兼也

白石神君碑

白石碑不甚剝落光和四年民蓋髙等爲無極山詣太常求法食至六年而眾民比例爲白石神君以請碑文云居九山之數參三條之壹語殊荒唐

魏百官勸進碑

勸進碑爲梁鵠書歐陽公云嗚呼漢魏之事讀其書者可爲流涕也其巨碑偉字其意惟恐傳之不逺也豈以後世爲可欺與不然不知恥者無所不爲乎

何元朗謂隸書當以梁鵠爲第一是隸書之祖余謂不然漢隸雍容古雅卓然千古梁鵠所書方削寡情矯彊未適視史晨韓勅諸碑相去千里矣古謂書關世代豈不信然

梁鵠字孟皇安定人以善書爲比部尉後依劉表及荊州平曹瞞募求鵠鵠懼自縛詣軍門署假司馬使在祕書曹常縣其所書帳中或釘璧上玩之謂勝師宜官元人吳獻禇渙及明文徵明皆學其書然終是魏人隸槪謂之漢誤矣

受禪碑

此碑余家有舊搨本無一字斷裂上有晉府圖書蓋宋時搨也書法同勸進金石史云𨿽小逺漢人雍雍雅度衫履自飭亦復矯矯余按此碑昔人謂王朗文梁鵠書鍾繇刻石爲三絕碑顏魯公謂爲繇書

黃初制命碑

何元朗謂孔廟碑陳思王文梁鵠書爲二絕此矮人觀場語也予觀其碑矯厲方板無論不及漢且遜受禪碑矣當時曹瞞假立名義弋取漢鼎子平濟惡父子兄弟倫理乖斁千古異變乃欲矯祀孔子以掩世目而書者此中寜無■﹝木臬﹞杌有中形外宜其書法不及東京孔廟諸碑也

鍾繇賀捷表

賀捷表歐陽公考當日破關公年月不合疑其爲僞黃長睿又考之魏史斷其爲眞然此表舊傳有大小二本不同歐陽公以小者差類繇書余所見者乃小本然不知出誰氏之臨摹也予每言鍾書以右軍臨者爲正如右軍書以唐人雙鉤者爲正也

鍾繇薦季直表

薦季直表前此未見古刻止於華氏眞賞齋帖見之謂眞迹在沈唘南家華氏得之上石一時盛傳以爲奇迹然乎否乎世豈有晉迹存於千二百年之後者乎其書𨿽有隸體但媚娟開俗學之漸視力命墓田諸刻端勁具有典刑相去徑庭矣其爲宋元人僞作無疑也

王右軍臨鍾繇力命表墓田帖

右軍所臨鍾太傅書乃南唐墨寶堂石神韻俱全信乎其爲墨寶也太傅字形多匾闊帶有隸意右軍但以己意臨之不區區求形相之似也古人臨書惟欲發露自己精神不肎寄人籬下往往如此趙子昻云蘭亭與丙捨帖絕相似乃王自似王非王之似鍾也

王右軍黃庭經

予有禦府本黃庭經特爲寶重又得宋搨殘缺本乃禇河南所臨宋髙宗刻之禁中米元章所謂天下第一者也𨿽存者僅半然不失爲寶今行世乃吳通微書視此不啻霄壤矣

王右軍樂毅論

樂毅論是王右軍親書於石以貽後人者唐太宗取入禦府甃昭陵中後溫韜盜發舊石已碎宋學士髙紳以鐡束之其末獨存海字此本是也歐陽文忠云其石髙學士之子弟質錢於富人而富人家失火遂焚其石趙徳父云石未焚後在郎官趙疏家木匣貯之極爲珍惜親舊有求墨本者必手摸以遺之後不知所在近人李日華有一本題一修字傳爲歐陽重刻然世亦罕見今所傳行者乃宋人王著僞書耳

王右軍東方朔畵讚

貞觀所購大王書評定以黃庭第一畫讚第二則知此帖唐時尙在禦府所謂殉塟王敬仁乃僞也書法挺勁與他書稍異唐初諸賢無不自此入手而桞誠懸得之爲多觀護命經固全用其法也

王右軍曹娥碑

宋搨曹娥碑乃宋髙宗禦府本書法靜婉貞淑如覿其人書字至此眞可傾國昔趙文敏謂見其墨迹日如親見呂仙聽吹玉笛可以稱量天下之書詎不信然

六月七日爲初伏天气蒸雨數年來無此奇熱也閱此帖殊覺淸風習習不啻赤腳踏層冰也

王右軍筆陣圖

相傳衛夫人有筆陣圖右軍題其後累代皆以爲右軍書予觀其論書語殊淺薄尙不及孫虔禮而書法亦逺遜右軍他書殆後人妄爲之耳趙子固云學書必先定間架若論間架莫平正於此矣操觚者所必資也至孫虔禮云旣知平正務追險絕是又在人自得何如耳

王右軍十七帖

唐文皇収右軍遺迹率以一丈二尺爲一卷因首有十七字故名十七帖李后主得賀知章臨本刻之澄心堂大觀中又刻之太淸樓俱精工至唐人雙鉤墨迹後有勅字者萬曆中在京師王思延家濟南邢子願借之上石亦甚蒼勁有致不遜宋刻國變後此石不存後人恐未得見也

晉人以書擅當代然見之碑板無一佳者至周孝侯碑不知何人假之爲右軍書且其文謬妄前人駁之詳矣不足存也

庚子銷夏記卷五

●欽定四庫全書

庚子銷夏記卷六

吏部左侍郎孫承澤撰

隋皇甫誕碑

皇甫君隋人而碑則立於唐歐陽詢書其筆帶有漢人分法是率更得意書王元美云比之諸碑尢爲險勁是伊家蘭臺發源信然蘭臺道因碑筆筆帶批得之家學也此碑舊在陜西鳴犢鎭後移西安府學萬曆戊子提學余君房作亭覆之丙申亭圯壓碑中斷余所収𨿽稍有剝落然是未斷前本也

智永千文

智永嘗書千文八百本散在江南諸寺今尙有墨迹存世宋大觀中薛氏以長安崔氏所藏眞迹刻石極其精善余所収乃當時舊搨不待驗律呂爲律召及有方綱摹字而知其妙也董玄宰云智永爲虞世南之師作永師書當思永興用筆乃不笨鈍作永興書當思永師用筆乃不板結吾家有趙文敏六體千文惟楷書純類智永蓋以虞伯施參合爲之遂爲古今之絕

智永千文在宋原有善本歐陽文忠所見本有後人妄補者遂去二百六十五字蔡君謨猶曰未能盡去豈歐陽公未見善本耶則薛氏之功大矣

龍藏寺碑

眞定府龍興寺有隋人龍藏寺碑其書方整有致爲唐初諸人先鋒可存也至碑立於開皇六年齊已久滅而張公禮猶稱齊官書者不以爲嫌當時不以爲禁此皆尙有古道尢可紀也

唐刻虞世南孔子廟堂碑

廟堂碑爲虞永興得意之書貞觀四年碑成進墨本賜以王逸少所佩右將軍會稽內史黃銀印當時車馬塡集碑下氈搨無虛日故未久而壊至五代王彥超翻刻之止存其郛廓耳今觀此本珠圎玉栗神采照映信爲千秋至寶唐搨久亡恐世無二本昔宋人榮咨道以錢三百萬購唐榻本在彼時已難得如此矣金石錄云廟堂碑武徳時建而題曰相王旦書額者蓋應額無額武后時增之爾至文宗朝馮審爲祭酒請琢去周字而唐史遂以此碑爲武后時立誤矣

五代重刻廟堂碑

唐刻廟堂碑旣泐王節度取原碑勒石故初榻字已不全𨿽神彩大遜然猶虎賁之於中郎也近得一本乃以孔廟本與西安本合裝者所缺不多市賈蓋欲以唐刻誑人耳金石史云唐書法以歐虞並稱然前人云歐若狂將深入時或不利虞若行人妙選罕有失詞又虞剛柔內含歐筋骨外露君子藏器以虞爲優固當至謂秀嶺危峯處處間起則非也歐虞固可並稱今止存一廟堂碑已經五代翻刻丰神尙爾映發初刻更不知何如耶

虞世南破邪論

永興小楷予所藏乃宋人博古堂藏本余舊有跋云虞永興書師智永然永書絕綿宻虞加之以秀朗遂覺出藍吾家有唐拓廟堂碑此論亦唐石宋拓本與廟堂形有大小而精采無二𨿽石理稍泐而筆致翩翩於分行布白間眞絕構也有唐三百年書法當以永興爲第一而永興書又以破邪論爲第一【按張米庵眞迹日錄云虞永興小楷破邪論眞迹在王元馭閣老家風流蘊藉品在廟堂碑墨本上】

虞世南昭仁寺碑

昭仁寺碑爲朱子奢文不著書者名鄭樵金石略以爲虞世南細閱之筆致娟秀爾雅非永興不能也舊唐書載貞觀三年詔建義以來交兵處爲隕身戎陣者各立一寺令虞世南朱子奢等爲之碑此碑立於豳州乃破薛舉處也文旣爲朱則字爲虞更足據耳

褚遂良孟法師碑

河南此碑圓勁而深厚猶存古隸遺意是其得意書且舊石完好斷落僅二三字傳世極少人鮮見者余得之故太保吳國華家聞太保讀何元朗集謂此碑之妙生平止於無錫秦氏見一本吳乃使人往江南物色之而得蓋墨寶也

褚遂良同州聖教序記

同州河南所書聖教序記與慈恩寺大小略同而同州饒骨慈恩饒韻如出兩手而同州尢有墜石驚雷之勢後雲龍朔三年癸亥六月廿三日建大唐褚遂良書在同州倅廳按公永徽九年庚戌出爲同州刺史三年還朝六年貶潭州顯慶二年貶愛州三年戊午卒於貶所至龍朔癸亥卒巳六年矣安得復與書事蓋非手書上石公歿同人不勝桐鄕之思復摹刻官所實記所建歲月初不計其存亡其兩地字迹不同者摹手異耳

褚遂良雁塔聖教序記

長安慈恩寺有河南所書聖教序記分爲二碑嵌雁塔門東西兩傍最完好序云永徽四年十月十五日建中書令臣褚遂良書記云永徽四年癸丑十二月十日建尙書右僕射上柱國河南郡開國公臣褚遂良書此自同州召還後筆稱臣者以禦制文非奉敕書也

褚遂良倪寛贊

倪寛贊乃河南書字法帶隸極遒古予未見古刻此乃韓宗伯敬堂從所藏墨迹句勒上石者金壇王氏又重刻之不逮韓氏本矣

褚遂良度人經

靈寶度人經褚河南書閻立本畫宋時藏韓城範氏家元佑中上石此宋搨也稍有缺字乃原本壊非石泐也字法娟秀眞有美人不勝羅綺之致河南公大節凜然而書法乃如此與余家所藏孝經墨迹細看無毫髮異而孝經乃至聖所作度人經則幻妄邪說耳固知予所藏之爲寶也

褚遂良小楷陰符經

晉人無蠅頭小楷其法至虞褚而精而褚尢生動永徽中公奉旨書一百三十卷此其一也

褚遂良艸書陰符經

河南艸書陰符經字法步驟二王而微帶章艸風神瞥映機致流轉孫虔禮書譜脫胎於此貞觀中奉敕書五十本此其一也

僧懷仁聖教序

懷仁聖教序乃集右軍書宋人極薄之呼爲院體院中人習以書誥勑士大夫不學之也趙子固云其中逸筆不知懷仁從何處取入使人未學他書先學此殊爲可惡子固深於書學者故其言如此至近時乃大不然視此帖不斷本如瓌璧収藏家學與不學俱購求一本以侈人而秦中士夫爲甚有著金石史者謂聖教序較之定武蘭亭相絕千里可爲噴飰眞所謂夜郎王不知漢大彼或未見眞定武耳蘭亭是右軍第一妙迹定武是蘭亭第一妙迹不特此也卽宋所臨諸本無不各具一風格陸子淵所謂原本旣髙得其一枝半節無不善者人能學一分卽有一分之得力無不卓然大雅惟一學聖教序則渾身板俗卽唐人吳通微號能書者亦受此累況其它乎黃長睿云學弗能至自俗碑字未嘗俗夫碑字不俗何以學之輙俗使學蘭亭者有是乎長睿深於書學者失言矣余初得一不斷本繼於故內復得此本更完好字法纎毫畢具蓋唐搨也秦人王文含見之嘆不釋手

髙宗萬年宮銘

初唐帝王畱心書學太宗每得二王帖輒令諸王臨五百徧另易一帖故所書多可觀至太宗晉祠碑不見佳不如淳化帖中諸書髙宗萬年宮銘筆致生動有晉人遺致勝似所書李績碑

萬年宮碑陰題名

碑陰五十餘人長孫無忌李績褚遂良輩皆與焉書名大小不倫然皆有法卽契苾賀蘭亦不艸艸唐人能重書學如此

趙徳父云每覽此碑未嘗不掩卷太息以爲善惡如水火決不可同器惟人主能辧小人而逺之然後君子道長而天下治若俱収並用則小人必得志小人得志則君子必被其禍如無忌遂良是已然知人帝堯所難非所以責髙宗也可稱篤論附錄之

六月十三日閱唐諸帝王碑於懸車堂時久旱不雨東齋花卉皆槁家人自東安鄭莊來言皆赤地也愀然有卒歲之憂矣然是日諸老冒熱有事郊壇予以病老偃臥於茅茨之下而又預計■﹝飠乞﹞食焉豈可得乎睿宗景龍觀鐘銘楷書帶有隸篆然文弱如儒生知其靡靡不振也且書各有體不得相雜如大小隸卽楷也寫楷者亦惟用其法而不用其象故佳況楷豈可兼篆乎閱李仲璇孔廟碑忽楷忽分忽篆令人噴飰睿宗殆襲其遺迹耳【按兩宋人惟識廨院記忽楷忽行又時帶篆隸殆亦學步仲璇者】

相王所書順陵碑字法遒逸整潔唐妙迹也其中多用武后新字且自稱忠唐之子孫何不類至此令人欲唾此碑丰大之甚至萬曆乙邜地震而僕縣令取其石修河今已亡矣余所収乃吳氏家藏舊本

元宗紀太山銘

唐初諸人隸古猶略存漢法如孔廟諸碑是也至元宗而始一變力趨丰艶漢法蕩然矣所書太山銘字大七八寸雄偉可觀絕勝他書是其最得意筆王元美云予嘗登太山轉天門見東二里許穹崖造天銘書若鸞鳳翔舞於雲煙之表爲之色飛惜其下三尺許爲搨工畏寒篝火焚蝕遂缺百餘字云余所収本完善無一字缺者殆二三百年前物也其餘如孝經鄎國公主碑涼國公主碑蘭陵公主碑金仙公主碑尙書楊珣碑皆舊搨然俱遜太山銘矣聞易州有正書道徳經近在咫尺又未見也

歐陽詢醴泉銘

趙子固謂率更化度醴泉爲楷法第一今其碑具在誠第一也余向年於王公惟儉家得醴泉善本僅缺數字滄桒後竟失之丙戌之春復得此本故尙方物也𨿽缺廿余字然搨法甚精昔人所稱艸裏驚虵雲間電發森森若武庫矛戟者備見紙上今人絕不能有此氈蠟眞宋人本也率更正書多帶隸法如首行宮字左點作豎筆正鋒一畫乃隸體近年搨本竟是一點大失書家妙旨矣此搨之所以貴舊也

歐陽詢化度寺舎利塔銘

化度寺字法視醴泉差小而整秀則同其石舊在關右南山佛寺宋慶曆間開府王雍過寺見之詫爲至寶寺僧聞之誤以爲石中有寶也破石求之勿得棄之寺後他日王公再至失石所在問之僧具以實對公尋得之己三斷矣乃以數十縑易得載歸置裏第賜書樓下靖康之亂取藏井中兵後好事者出之爭相搥搨遂碎之世無復有此石矣此本得之故恭順家淸勁而有神采誠所謂至寶也元人王惲云化度碑率更規模一出黃庭至奇古處乃隸書一變耳

歐陽詢溫虞公彥博碑

溫虞公碑𨿽已泐然所存者風骨整峻至同年張坦公處見一臨本靡靡矣王元美云如郭林宗標格淸峻而虛和近人信然考溫公卒貞觀十一年是時信本年已八十餘而楷法精神如此集古錄云按唐書溫大雅字彥宏弟彥博字大臨弟大有字彥將兄弟義當一體而名大者字彥名彥者字大不應如此此誠不可曉附錄之

歐陽詢九歌

率更有小楷千文及九歌予未見千文至九歌晉府所藏上有其印乃宋搨之精者昔董玄宰先生見於朱禦醫家謂世無二本回環胸中二十餘年誠希世之珍世人艷稱化度碑政未見此耳

率更九歌宋時刻於長沙至南渡石已不存精妙宛如手書昔山谷謂唐彥猷得率更眞迹數行精思學之遂以名世人能於此帖致精思焉不患不名世矣予恨相見之晚也

歐陽詢心經

金石略載率更心經在饒州是貞觀九年十月書於白鹿寺楷法精嚴而又寛展自如筆墨外有方丈之勢如郭恕先畫樓閣纎微合度了無安排眞千秋絕調也米元章謂其眞書直到內史此經足當之非溢美矣

歐陽通道因碑

蘭臺父子齊名號大小歐陽然率更世傳數碑而蘭臺止存一道因碑率更楷法源出古隸居唐楷第一而蘭臺早孤購求父書不惜重貲力學不倦作書毎用批法蓋學其父也予得宋搨善本遂與率更碑合裝之

李邕云麾將軍李思訓碑

李思訓碑爲北海最妙之迹今殘剝已甚予所収者止缺一二字宋以前搨本舊藏京師李貢士家爲趙文敏故物其題簽乃手書也崇禎辛未李貢士攜以相贈帖之四隅久已浥爛裱背紙乃宋戶口冊爲重裝之攜至任所相隨三十年兵火後己失復得蓋異緣也

李北海有兩云麾碑一李思訓一李秀官同姓又同思訓碑在陜西秀碑在良鄕秦人著石墨鐫華者誤以爲一碑且以北碑爲趙文敏所臨誤矣良鄕碑不知何時入都城宛平令掘地得六礎洗視乃云麾碑建古墨齋以貯之不知何時又移至少亰兆署中止二礎其四礎傳謂萬曆中亰兆王惟儉攜去汴中金石錄云明皇以天寶三年攺年爲載今此碑元年正月立而稱元載附記之俟考

李之名迹如李秀碑及娑羅碑東林碑余所収俱翻刻本娑羅碑登州張司冦忻有舊搨乃邢子願物予曽借閱今張死而絕碑帖不知何在矣

李邕嶽麓寺碑

嶽麓碑𨿽已殘剝然其鋒頴尙淩厲不可一世北海奇人故所書爾爾昔兪仲蔚謂此碑勝云麾必有所見也

北海書宋初人不甚重之至蘇米而稍襲其法又至趙文敏每作大書一意擬之矣北海諸碑皆手自鐫所云黃仙鶴伏苓芝無其人而托名也歐陽公云李邕書余始甚不好好之最晚譬猶結交其始也難則其合也必久全

李邕歙州刺史葉慧明碑

葉歙州碑乃八分書遒雅大有東亰遺意久傳爲北海書然碑首斷落不敢定金石略載有道先生葉公碑而不載此碑又趙明誠錄有道二碑一爲邕行書一爲韓擇木八分書此碑乃八分書韓耶李耶姑闕疑可也然其書佳甚日數閱之而不倦

漢碑有隸有八分八分亦隸也今之正書亦隸也趙明誠謂歐陽公誤以八分爲隸公實不誤耳

北海書始變右軍行法頓挫起伏李陽冰謂爲書中得仙手

顏眞卿書郭氏家廟碑

碑在今陜西布政司乃汾陽父敬之廟碑文與書俱出魯公手以一代偉人之家廟非得一代偉人之書不足當之可稱古今二絕碑陰載汾陽兄弟九人皆列大位不止史所傳幼明一人也所載汾陽封拜亦與史小異

顏眞卿書臧懷恪碑

臧將軍碑視魯公他書差勁峭且石又完好鋒頴都具墨寶也

顏眞卿書東方朔贊

此讚在山東陵縣書法較他刻更嚴整予以曼倩生平極詼譎後世乃有以極正之筆書其讚者使曼倩見之當爲骨疏

顏眞卿家廟碑

碑在西安文廟文刻四面制作精工魯公忠孝植於天性殫竭精力以書此碑而奇峭端嚴一生耿耿大節已若顯質之先人矣

顏眞卿八關齋會碑

八關碑在歸徳府字法大徑三寸許方整而有風致視他書更勝予向年官汴城於故家得一不斷本後督餉彼中親至碑下見石尙完好今爲時三十年得宋長公犖搨寄此本乃碑之下段已盡泐落不勝憮然

顏眞卿書宋文貞璟碑

碑在沙河縣書法方整中帶有虛和視他書稍異猶爲可寶予以崇禎己卯於役河南親至碑下見石𨿽漸泐然規畫尙可撫摩因搨一紙置輿中共晨夕者經年近霍少司馬達搨贈此本大不如二十年前者矣

顏魯公宋廣平碑側記云廣平任禦史時持服於沙河縣屬突厥冦趙定州河朔凶懼邢州刺史黃文軌投艱於公公以父母之邦金革無避及賊至城下公爲曉陳禍福其徒有素聞公威名者相率而去之開元末安西都護趙含章冒於貨賂多以金帛賂朝廷之士九品以下悉皆有名後節度範陽事覺有司以聞元宗將加黜責公一無所受乃進諫焉上納之禦花萼樓一切釋放舉朝皆謝公衣冠儼然獨立不拜翼日元宗謂公曰古人以淸白遺子孫今卿一人而已公曰含章之賄偶不及臣門非不受也上深嘉之又曰公第八子衡因謫居沙州參佐戎幕土畨入冦陷於賊知爲公子曰大尉賢相也以三百騎盡室護歸此皆廣平逸事新舊史皆不載故特錄之

顏眞卿多寶塔碑

魯公諸碑惟此字法差小平易近人故學書家無不収置一本王元美雲貴在藏鋒小逺大雅不無佐史之恨其言誠有然者

顏眞卿華嶽題名

歐陽文忠集華嶽題名自開元至淸泰五百餘人今存者止魯公二石每見人妄希托石以傳而不知石終托人以傳耳

昔魯公每逰名山必刻己姓名一置髙山之顚一投深谷之內曰焉知後世不有陵谷之變耶古人重名所以重其身今人不重其身只因不重名耳

顏眞卿麻姑仙壇記

撫州有魯公仙壇記字形大如指頂筆筆帶有隸意魯公最得意書也不知何時毀壊世無見者余収此本得之故恭順家宋以前搨楮墨精好最所祕惜至行世蠅頭小書乃慶曆中人僞書載金石錄而今舉世奉爲楷模誤矣杭州姜匯思有宋搨大觀第九本帖予家正少此乃持以換仙壇本去今所觀者乃忠義堂中本耳【按陸放翁云顏魯公麻姑仙壇記東坡先生經藏記皆有大字小字兩本蓋用羊叔子峴山故事千載之後陵谷變遷尙冀其一存耳據此則小字本亦魯公書趙氏之說未可竟信也】

歐陽文忠云顏公忠義之節皎如日月其爲人尊嚴剛勁象其筆畫而不免惑於神仙之說釋老之爲斯民之患也深矣

顏眞卿爭坐位書槁及二祭文槁

宋搨魯公坐位帖及二祭文皆手稿也而坐位一帖尢米元章所極力規橅不能得其彷佛者蓋其書欝勃奇宕渾以天行而無迹可求故令人自逺也魯公與素師論書素曰如折釵腳公曰何如屋漏痕素撫其背曰得之矣公所得於悟後者盡露三帖中矣

顏眞卿鹿脯帖

宋搨鹿脯帖與三稿稍異而沈毅激昻力透紙背書至此神矣聖矣吾每觀張長史眞迹气韻古宕此帖無不一一宛合魯公言累代書法皆手傳口授以至長史公之所得者深矣書之一道可漫然而爲之哉

顏眞卿書淸逺道士詩及和韻

魯公以正書書淸逺道士詩及和詩端勁中气韻衝夷求之碑版中微與宋文貞碑相類魯公所謂如印印泥如錐畫沙於此求之思過半矣

魯公學書於張長史言長史楷法精詳特爲眞正此見書終以楷爲重魯公楷書帶漢人石經遺意故祛盡虞褚娟媚之習此或長史口授法乎宋人謂魯公眞不如行有意不如無意此非深知魯公者也宋人無眞楷坐是故耳魯公書道輝映千古終以楷爲極則也

顏魯公忠義堂帖

宋人有忠義堂祀顏魯公嘉定間劉元剛刻魯公帖置其中極其勁秀計十卷末捲有嘉定丁丑東平鞏嶸跋予僅得八卷貯海云閣元王秋澗云觀顏魯公忠義堂帖偶悟公書勁而潤蓋筆善轉而韻勝故也

徐浩題經記

徐季海書名最噪世贊其書曰怒猊抉石渇驥奔泉當時司空圖極愛之予所見其石刻最少如嵩陽觀隸碑勢魄亦覺軒翥然終唐法耳至不空和尙碑亦止見平正求如所謂怒猊渇驥者無有也聞王長垣文蓀有題經記因借觀指頂正書端凝而有風骨墨寶也帖爲賈似道家物乃世彩堂裝潢恐世無二本

庚子銷夏記卷六

●欽定四庫全書

庚子銷夏記卷七

吏部左侍郎孫承澤撰

桞公權神策軍紀聖徳碑

碑爲崔鉉文桞公權書書法端勁中帶有溫恭之致乃其最得意之筆唐時刻在禁中人無敢搨者故墨本最少卽歐陽文忠及趙徳父俱未見也余所収乃賈似道家物上有秋壑圖書及長字印元入內府上有官書條記後在晉王府中卷首手書云怪君何處得此本猶有桓玄寒具油乃鮮於伯幾筆也

桞公權書崔太師碑

碑爲劉禹錫文桞公權書字法較他碑稍小而深厚不露風骨桞碑之僅見者上有河東郡圖書及翠微印乃薛道祖家物也元人有跋稱其溫厚精嚴故足寶重得之矣

此碑薛道祖裝爲二冊滄桒後自大內流出下冊在王長垣寓上冊有人攜往三韓丁酉之夏三韓本復還京師長垣買得之餘以古觚及米氏英光堂帖易得未幾碑額在一市賈家持來求售河東諸印宛然一帖之微萍分鏡合若有司之者天下事況有大於此者乎人可憬然矣

桞公權馮宿碑

馮尙書碑今在陜西省下誠懸小書精嚴而衝夷如崔太師碑桞書中之最佳者且文字完好當是百餘年前所搨秦人王宏度酷嗜古墨余問如此妙迹近在省會何以不多見搨本王云碑已剝盡不可復搨每捫碑石輙欲涕流余亦爲之憮然楊用修曰誠懸馮尙書碑亞於廟堂碑

桞公權書李晟碑

西平碑文爲裴晉公撰桞誠懸書余舊未見此碑近始見之字𨿽剝落然一叚挺拔不羣之槪尙可捫而得也王元美不滿晉公之文謂西平之子皆逝獨太保聽存乞文於晉公晉公自以爲位列宰相文崇簡要體當如是而於西平之元功偉略十不著一二元美之言是矣然此碑列銜云臣裴度奉敕撰而非太保聽乞也予以爲奉命之作固自有體西平之功赫著人世何可過爲鋪揚不爲人主地元美見不及此矣嘗見蘓子瞻著溫公碑累累數萬言卒來忌者之口溫公竟不能有其碑此千秋之炯鑑也六月十七日偶記

栁公權書苻璘碑

苻尙書碑字法深厚與崔太師碑同王文含自秦中搨寄此本把玩竟日唐初諸公無不學晉卽褚河南剛正不撓千古偉人而其書亦帶有嬋姢不勝羅綺之致蓋屈而就晉法也至誠懸始大辟境界自出手眼𨿽學魯公實有出藍之譽故唐人稱其一字千金又謂墓碣之書不出誠懸則爲不孝至四裔咸知寶重豈幸致哉近人評書者乃以晉法繩之眞井蛙之見也

苻符二姓各有分派從苻者其先本姓蒲以讖文攺爲苻從竹者其先仕秦爲符璽郎遂以爲氏二姓固自不同而唐苻璘碑合從竹而書作苻而苻堅之苻又有書從者二字古原通用漢碑率以爲卝少有從竹者魏晉以下眞書碑亦有書符節爲苻莭者不可不知也附見於此

栁公權玄祕塔碑

誠懸玄祕碑最爲世所矜式然筋骨稍露不及聖徳與崔太師碑宋僧夢英等學之遂落硬直一派不善學栁者也此碑之文爲裴休撰唐人取經西域皆梵書畨語文義不通使裴休等翻譯潤色竊取聖賢之義故幻妄之以文其陋而世人昧昧奉爲上乘者皆休等爲之也卽如撰玄祕塔文何能著一名理但侈言人主寵遇之隆以張揚其教而已休輩之伎倆不過如此先儒云地獄無則已有則小人入若休輩者吾知其沈淪無已矣吾嘗讀歐陽文忠文集中無一篇佛寺碑記元時欲刻釋書令吳幼淸先生作序先生堅不應命此皆聖人之徒也

栁公權小楷護命經

前人稱栁誠懸所書淸靜經護命經俱爲佳迹然淸靜經猶摹放大王雁行虞禇至護命經絕去摹仿之迹有自我作祖之意眞有唐第一妙迹栁公名墨行世者李西臺愛栁尊師志歐陽公愛髙重碑蔡君謨愛陰符序米元章愛金剛經薛道祖愛崔陲碑至於古逸深秀莫護命經若也董玄宰謂於虞褚顏歐皆彷佛十一自學栁誠懸方悟用筆古澹處自今以後不得捨栁法而趣右軍然董公秀媚處終囿於王右軍不能如栁之脫然能離也六月十八日記於小閣上

栁迹在京師者有宋搨金剛經賈似道藏本在李梅公寓又有王播墓銘在一富商家

蘇靈芝書寶塔頌

碑在京師之憫忠寺當日書丹於石故文自後而前字法端潔蘇碑之佳者按唐史肅宗至徳二載安祿山已死安慶緒忌史思明之彊遣安承慶安守忠阿史那往徵兵因宻圖之思明納判官耿仁智等之謀乃囚承慶等以所部十三郡及兵八萬來降上大喜以思明爲歸義王範陽節度使未幾復叛此碑乃建於初歸附之時而以媚唐也

史惟則大智禪師碑

惟則分隸爲開元時第一揆以漢法固少覺丰腴然而暢適勻妥不乏筋骨是一代髙手也書述稱其古今折衷大小應變如因髙而矚逺俯川陸而畢見信然碑石完好無一字剝落尢爲可珍

李陽冰李氏三墳記

篆書自秦漢而後推李陽冰爲第一手今觀三墳記運筆命格矩法森森誠不易及然予曽於陸探微所畫金縢圖後見陽冰手書遒勁中逸致翩然又非石刻所能及也

宋僧夢英畱心篆學大要於李斯諸人皆加貶駁而獨推重陽冰後人非之然所著篆書偏旁字源誠可爲後學取法自書後跋云依刊定說文重書偏旁字源目錄五百四十部貞石於長安故都文宣王廟使千載之後知予振古風明籀篆引上學者取法於玆意亦甚自任余故裝於李氏篆之後竇眾謂李陽冰篆爲筆虎又善小篆自謂蒼頡後身

絳州碧落碑

碧落觀名也開元間攺爲龍興寺其碑舊傳爲陳惟正書洛中紀異錄稱二道士書化白鴿飛去妄也舊刻天尊像背州將摹刻此碑昔李陽冰觀之七日而不忍去學之十二年而不成必有獨得其妙者矣後人輕毀之可乎旁注釋文乃鄭承規書方整可存

六月二十日晨起涼生幾簟復展碧落碑細看中有絕佳之字不讓古篆有絕不佳之字卑俗可■﹝口芺﹞者昔歐陽公集古錄有割去惡字而存佳者如智永千文去二百餘字是也此碑當存數十字另裝之

王知敬書李靖碑

李衛公碑稍泐金石錄謂爲王知敬書知敬負書名當時與房玄齡殷仲容相伯仲宜其所書遒美可愛如此唐初名手人止知虞褚如李衛公碑蘭陵公主碑崔惇禮碑髙士亷塋兆記孔頴達碑馬周碑薛収碑褚亮碑有著名者有不著名者皆精妙絕倫不遜虞褚人罕見之故多不知也

蘭陵公主碑

公主太宗第十九女也碑文不知出何人手方整娟秀書家傾國也余嘗見趙模所書髙申公塋兆記筆致相合模擅書名太宗嘗命之摹蘭亭者此爲模書無疑也

中書令崔惇禮碑

崔公初名元禮髙祖攺惇禮墓碑已剝落然所存者整潔俊逸顆顆明珠也筆致大似李衛公碑當亦是王知敬書秦人趙崡云此碑久僕少傳於世又薛収碑書法亦類此當俱是王書也

褚亮碑

禇公乃河南公父由陳入隋由隋入唐八十八卒今碑已殘剝分隸精工之甚唐石之最佳者字與馬周碑相類馬碑金石錄謂爲殷仲容書則此碑知爲仲容無疑也仲容盛負書名河南公肯捨之他求乎

尙書張允碑此碑

稍泐昔人稱其書法精健信然唐史爲張后允舊書無字新書曰字嗣宗而碑乃曰故金紫光祿大夫張允無後字蓋古人雙名或時以單字行多有如此

裴休書圭峯碑

裴休書脫胎於智永而附益以歐陽率更是碑乃以篆額付栁誠懸而已任書何不自量也後世乃有以爲勝栁書者兒童之見耳所撰文乃彼家剰語捨本業而拾異類之唾餘鋪張以見學術眞如浪子衣珠行乞亦可哀矣

張增書段行琛碑

張增無書名所書段公碑遒勁丰逸全得晉人遺法唐石之最佳者可玩也按行琛乃忠烈公秀實之父長祥頴次忠烈次秀成次同頴史傳不載

曲阜縣文宣王廟記

孔溫裕乃先聖三十九代孫能以私俸奏請葺廟賜詔嘉獎碑無書者名勁秀大有顏魯公栁誠懸遺意其事其書俱足存

陸榮書陀羅尼經

陸榮所書佛經傳世者少止見此本爲晉府所藏又有永亨珍玩印乃馮保家物也字法圓健而有風致宋人名家書多從此入手細閱之自見

髙氏書鐡彌勒像頌

集帖中少女人書所存惟太原參軍房嶙妻髙氏所書鐡佛頌昔人稱其字畫簡古筆力遒健今石𨿽經翻刻然簡古遒健之致尙在夫男子生而泯泯者何限乃婦人借書名以傳後世君子疾沒世而名不稱焉寜無愧此巾幗哉

僧無可書寂照碑

此碑爲段成式文僧無可書成式著酉陽雜俎者好奇之士也無可乃賈島從弟有詩集行世觀其所書矯勁不凡蓋亦奇人也

僧建初書玄奘塔銘

玄奘取經西域廣爲翻譯蓋大有功於佛教者而史載其壽止云五十六蓋中壽也世人佞佛大約求消災延壽耳而玄奘冝延而不能延人柰何捨經徳而趨異教兾不可必之福乎史云卒於顯慶六年至文宗開成四年攺塟建墖劉軻爲之撰文始云卒於麟徳元年享年六十有九餙辭也

呂秀巖書景教碑

秀巖景教流行中國碑書法秀逸遒勁唐石之最佳者予前此未見己亥之秋王文含自秦寄來未知碑在何地何以能完好如此又王長垣送冷朝陽所書碑字法秀頴亦甚完好俱可珍也

龎仁顯小楷三經

龎仁顯宋初人素無書名而其所書道經整潔渾是唐法可珍也蓋宋人書至蘇米出而始大變其初固猶存先民法則也

宋貢士書西明寺塔銘

宋貢士所書碑字法俊逸宛是唐人名手惜書名處石泐無可考耳

韓魏公北嶽廟記

余於宋名臣墨迹每每見之獨未見公手書此碑仿魯公書宛如畫像贊毅然有不可犯之色

王元美云北嶽在曲陽中有一白石梁相傳云是舜時從嶽飛至者因祀於此其說迂誕不可信然古樹奇竦有二塑鬼奇甚皆千年外物碑刻亦稱是魏公此書全法顏平原而鋒鋩四出令人不可逼視公之受遺二世以身系重輕此亦可窺一班矣

蘇文忠書溫公碑

溫公碑在夏邑蘇文忠奉旨撰書文旣宏肆琳瑯其音書法端謹大有晉唐遺法文忠第一妙迹也此碑僕後皇統八年夏邑令王廷直重刻之因斵舊石爲四前有額後有跋事載元人程巨夫老杏圖詩序及王廷直修復溫公墓碑記中此本予得之王都尉家蓋未僕以前搨神采奕奕後載玉冊王磻奉旨摹勒完好如新眞奇寶也

按司馬溫公以元佑元年九月卒於位二聖親臨其喪哲宗再遣使詔其孤康又遣大臣諭指俾奪遺命從官塟命入內內侍省供奉官李永言乘驛詣涑水相地卜宅於是以十月甲子掘壙發陜解蒲華四州卒穿土復選尙方百工爲塟具十月復命公從子富提舉之以二年正月辛酉旣塟之期年敕翰林學士蘓軾撰碑上親爲篆字以表其首又命永言及公從孫桂督將作百工起樓於墓之東南以居焉樓城凡四丈有五尺七月畢事費公帑一萬六千有奇八年九月宣仁皇后崩紹聖元年七月三省言前後臣僚論列元佑以來司馬光等罪惡詔追所贈官並謚告及追所賜神道碑額拆去官修碑樓及倒碑磨毀碑文未幾熈寕姦黨之碑大書深刻皆以公爲首靖康初元除元佑黨禁贈公太師而時已不可爲矣按王廷直修復公墓在金皇統八年戊辰乃宋髙宗紹興之十八年也距紹聖僕碑時計五十有五年時公墓已淪在異域而其臣愛護修復之如此其視紹聖崇寜爲何如也金主拜甡乃繪溫公之像賜之正中國指爲黨魁時也吁可嘆哉

蘓文忠小楷謝唘

公授殿中丞直史館具唘陳謝手書小楷筆筆鍾王公帖中僅見者韓平原石本摹刻亦工

蘓子瞻仙逰墖題字

公爲鳳翔判官時遊仙逰墖而記其事字法絕似顏魯公座位帖近人學蘇者一味丰腴全未夢見此也

蘓子瞻海棠詩斷石

海棠詩僅存百餘字楷書端勁似徐季海題經記而風致過之前有小像石亦泐葉石林雲海棠詩爲東坡先生最得意之作故常喜寫人間刻石有五六本此本予裏農人得自古墓中始掘時爲鉏鐝所壊復規而方之也去其餘僅存百字詩前有先生自繪像卽小剝泐不妨偉觀此石後在黃岡王同軌家每搨以贈人同軌字行甫爲蕃育署丞著耳譚及合江亭稿行世

米元章書顏魯公碑陰

米老爲魯公書碑陰卽用魯公書法奇宕可喜至碑中謂杞欲害公之人而不能害公之仙其說亦新余以爲杞能害公一時而不能不予公以千古固無論公之仙與不仙也

米元章蕪湖縣新學記

蕪湖學記黃裳撰文米芾書字法遒勁而韶秀余舊有未斷本兵亂失去今𨿽稍剝然大勝龍井方圓庵諸刻

米元章明道觀壁記章聖天臨殿記及天臨殿銘

三石皆奉勑書頴秀異常唐人不敢望其項背也六月二十二日久旱大雨幾席生涼坐小閣上觀之竟日

米元章書天衣懷禪師碑

碑文全用彼家語似一篇語錄非文也而筆法勁逸絕勝他書後書芾呈蓋稿也韓平原脫以上石今墨迹在龔合肥處前缺十餘行中亦有數字不同想所書非一本耳

黃山谷書狄梁公碑

碑爲範文正公撰文黃文節書文載梁公事極悉書極端謹不類他書以梁公之勲徳文正之文章文節之妙筆可稱三絕文節尙有夷齊碑惜未見

黃山谷題琹師元公

此君軒詩此君軒詩爲涪翁極得意之作而書亦瀟灑如意不知刻於何地摹手不工然一段淸朗之致如霽色在林尙足撲人眉宇也

又見山谷緑菜贊刻於盧山廟蓋山谷謫居涪城作也緑菜贊贈女子炎玉者炎玉姓史氏名琰字炎玉爲張子復妻喜文墨夫婦詩詞倡和彚爲一編曰和鳴集山谷來涪敍張氏爲姑表親炎玉致緑菜遂爲之贊書法甚佳石理已泐姑記其事於後

蔡君謨萬安橋記

泉州萬安橋長三千六百尺費至一千四百萬事亦巨矣忠惠以一太守不費公帑爲之事舉而民不怨此忠之所以爲忠惠之所以爲惠也橋成公召還朝乃大書刻石雄偉開宕堪與橋稱

蔡君謨荔枝譜

荔枝譜書法顏魯公體格相嫓風骨則遜世代使之然也然宋季諸公能存晉唐法者指不多屈也

蔡君謨茶錄

宋人無工楷法者忠惠茶錄出入晉唐間絕構也此本刻於宋大內彼時已稱不易得余又於友人處見一本結構稍懈大不及此此本後有黃文獻手跋云蔡君謨小楷茶錄結體似顏平原張景隆刻之汴亰又有墨本入紹興煥章閣摸勒禁中無八分題序字勢飄逸頗具晉人風軌此搨是也今皆不傳恐當日所書不止一二或別有眞迹旦暮遇之亦未可知耳至正三年佛日黃溍記

宋翻刻髙從書盤谷序

髙從唐貞元間人所書盤谷序端勁有古法世不多見至歐陽文忠修唐書搜羅金石遺文始得此碑人益貴尙至有萬錢購之者久之剝落元佑八年濟源令傅君兪摹刻之然筆法大有唐致非宋人所及也

宋髙宗藉田手詔

宋諸帝多能書者而以髙宗爲第一此紹興十七年耕藉詔書頒至婺州上石餘見思陵手書甚多此詔更覺勁拔近代宸翰未有也

盧經書愼刑箴

愼刑箴乃晁尙書迥判西京時所作一序一箴極其剴切而進士盧經書刻於石書法整潔可愛當玆刑罰煩苛四海重足安得此仁人之言重刋置司刑之座右乎

此石序文稍有剝落者錄其箴云刑之所設禁暴防淫愼用戒濫利澤惟深如燭於闇如拯於沈所以君子必盡其心愼刑本仁仁者多壽濫刑護報天网不漏嚴母先見於公有後願布斯文置諸座右

道士於貞庵記

於道士元隠歿宣和帝賜之道號乃集唐諸名家書而爲記集字絕無湊泊痕風神瀟灑髙手也

僧參寥書三十六峯賦

武林僧參寥從坡公逰其所書樓四明三十六峯賦筆法全仿坡公聞彼時徐州有營伎習坡公書人每不能辧蓋公爲一代偉人卽異流婦女咸知企慕效法如此而朝士顧欲殺之而甘心者則獨何歟

朱元晦先生題愚叜墓

朱子大書雄偉異常石已剝落書云嗚呼大愚叜君之墓八字以先賢手迹存之

龔惇頥書陸宣公祠堂記

祠建於淳熈四年呂東萊先生文龔惇頥書文旣條達卓朗書復馴馴雅飭當時事衰微之日而諸君子猶表章正人以維風紀其事猶可紀也

金修巾嶽廟碑

碑文爲黃久約撰書者止云臣郝不著其名石又完好非泐也書法方整遒勁大有唐人遺致

王庭筠書博州廟學碑

庭筠負書名此碑風骨磊落有襄陽之勁秀而無其傾欹金石不多見者庭筠以名家子仕於完顏年未四十自稱黃華老人其意良可悲矣

沂州普照寺興造記

碑立於皇統四年集栁誠懸書方整勁秀宛如栁公手迹集者不著名如此妙腕大勝唐人懷仁此可爲知者道耳趙

文敏書張畱孫碑

元道士張畱孫官加開府儀同三司上卿名器之濫至此可咲也趙文敏奉敕書其碑丰偉秀拔最稱巨觀自徐季海李北海而後未見其匹敵也碑刻兩面今巋然矗東嶽廟中石理堅致絲毫不壊刻者爲茅紹之彼時求公書者非茅刻則不書觀其摹勒之妙固名手也

趙子昻張畱孫畫像贊

張道士像贊亦文敏奉敕書字形比碑稍小而更勁逸後有吳全節記亦似文敏書稍乏精采或學文敏者乎記中至比之白樂天司馬溫公何失倫也

趙子昻書僧裕公碑

裕公少林僧也元人贈大司空開府儀同三司追封晉國公冝當日仁虞院司鷹者皆帶中書銜也碑爲程巨夫文趙孟俯書稍不及他碑或摹刻者非茅紹之耳

趙子昻書漢番君廟碑

番君廟者祀番陽令吳芮也令當秦末漢初有功於民世世祀之廟始於範文正公至此重新之文敏書翩■﹝扁遷﹞欲仙可珍也

趙子昻書道士孫道行碑

趙文敏書道行碑更覺圓秀王元美云姿韻溢出於波拂間蓋能用大令指於北海捥者信然

趙子昻書捐施題名記

記乃文敏小書遒秀絕倫班之晉唐間當無怍色邢子願云晉人書法以趙文敏爲嫡胤餘皆庻出耳知言哉

趙子昻書千字文

文敏好書千字文余藏其墨迹一卷純用蘭亭法此則兼有李江夏筆意墨寶也

趙子昻書姜白石續書譜

姜白石續書譜其精義不遜孫虔禮更得松雪翁書之可稱二絕其書以娑羅碑寫定武蘭亭猶屬得意之作王元美稱此帖精工之極如花月松風娟娟濯濯披襟畱連不能自己誠有然者

趙子昻書枯樹賦

褚河南書枯樹賦墨迹舊在華補庵家不知何時入故內滄桒後在龔合肥寓予曽借觀後有晁無咎跋字甚奇宕此帖祝枝山集中疑爲元人僞作余再四細看無河南秀挺不羣之致枝山之疑非妄趙文敏所臨師其意不踐其迹圓秀溫潤卽河南見之亦當心折乃周公瑕鉤摹者冝非常刻所能及也

趙世延書昭徳殿碑

碑亦在東嶽廟書法微類文敏而遜其緊嚴矣大約書法要有結構與文章一律有結構則緊嚴更益之以風韻天下無敵矣

鮮於樞書蕭山文廟碑

太常特起北地與吳興齊名吳興常自書二紙易其一紙重之如此此碑圓秀瀟灑具見名士風流可珍也

夏溥書融堂先生墓記

融堂先生錢姓名時著書樂道隠居不仕余未得見其論學書僅於故內得寫冊兩漢筆記議論不詭於正蓋卓然得先賢之傳者今見其修墓記始知先生之生平遂所景行可喜也

姚燧書重陽仙迹記

姚牧庵書仿顏平原秀拔朴厚大有先正典刑人有言此記可追嫓宋文貞碑非妄

趙良弼黙庵記

道士邢道安於樊川佳勝之地築庵以隠當中原禍亂之日道人守黙五十年不變其志卒免鋒鏑之難其人蓋遁於黃冠者可仰也碑集顏書亦極精工

危素書崇國寺碑

太朴擅書名𨿽乏挺拔然圎秀有致名手也此碑在京師崇國寺人甚重之寺有二井元末京城陷太朴奔井所將躍入寺僧挽之曰國史非公不能也自此老臣危素遂不得爲文天祥矣

王龍澤麗澤書院記

麗澤書院乃呂東萊先生與朱晦庵先生張南軒先生講道之所淳佑中建祠以祀東萊先生至至元中復修之而龍澤爲之記記石乃嘉靖中翻刻者其事可紀也存之

黃石齋書孝經

石齋於崇禎辛巳自詔獄過刑曹初拜杖血肉淋漓乃據一敗幾日書孝經凡百餘本每本系之以跋無一語重復當時人得一本侈爲奇寶是年冬寄餘二本一小八分書一小楷書兵亂俱失去越二十年庚子市賈持小楷本來售余舊印宛在也追維今昔不勝憮然

孝經後復書西銘先生云看孝經如食米稻要下鹽豉者且看西銘

橫渠西銘極得孝經大意如此做去畎畆而王天下茅茨而享明堂亦是這个道理然自橫渠別出宗子家相看我輩又是一種人古人只說痌瘝如傷橫渠說出兄弟無告看天地又是大憾事不如讀孝經處處節節俱有著手穩寔切當中於人情也然如知化窮神七八語極是髙出諸賢之所未渉或問橫渠作西銘時曽看經否曰平昔自然用功才得隠約理會要其入頭是讀孟子孟子言盡心知性知性知天事天立命一一是西銘祖家又言萬物皆偹反身而誠行法俟命守身爲本湊來是一西銘矣先儒說是理一而分殊者又卻不然如理一分殊者須是孝經五孝五禮才有定奪不然亦統同頭巾耳橫渠於親親仁民仁民愛物處全不照管何暇照管濓溪口角畢竟諸儒橫渠識髙力健令在聖門得入遊夏之班或問勇於從而順令是不然伯奇麼夫子明說順令非孝若伯奇不順令當何以處分曰橫渠亦只是說順受其正未嘗照管到陷親不義處

或問事天事親事君事親事君說得不陷於不義事天如何說得曰益烈山澤而焚禹決四瀆於海仲尼徑黜楚王孟子獨排楊墨如此裁成便是不陷天地於不義也曰曾子戰戰守身豈得如此手段卻以此相證曰曾子手段大看伊說仁以爲己任死而後己又說托孤寄命大節不奪又說不義則吾不仕不仁則吾不長居然是伯夷伊尹一流人緣他才髙所以夫子以此益之亦自知才髙恐於不免所以臨易唘免才稱無憾毎念曽子爲之澘然

孟子曽子一樣學問若與橫渠同時亦収得一大髙足正恐橫渠未肎耳學問人才亦各時代不等也

庚子銷夏記卷七

●欽定四庫全書

庚子銷夏記卷八

吏部左侍郎孫承澤撰

○寓目記

甲申後銅駝旣在荊棘玉盌亦出人間二三同好日収敗楮斷墨以寄牢騷予有墨緣居在室之東或有自攜所藏間相過從千秋名迹幸多寓吾目焉追憶紀之

顧愷之列女傳仁智圖

新安汪注宋卿跋云晉顧虎頭列女傳圗元跋一十五變四十九人男二十四女二十一童子四歷歲深逺流落遺脫僕偶得其迹僅存八變男十五女九童子四總二十八人缺七變二十有一人後於盛文肅公耳孫家見有蟬翼紙臨本止一十四變男女童子總四十四亦少一變缺五人卷末有元友方回逢源葉夢得跋因求假摹寫以補眞迹之缺處且並錄四跋於後寶慶攺元端月人日識又有隆禮跋云以續摹補眞迹之缺徒使後人有貂不足之誚乃撤去而重裝之殘璜斷璧夫豈以多爲貴哉圖今在王長垣寓

陸探微金縢圖

金縢圖絹本畫內前列金縢次列爼豆諸器周公冕服執笏侍者八人後有唐人李陽冰篆書金縢一萹圖在西川向氏寓

史道碩八駿圖

八駿圖如龍如彪奇詭異常後有趙松雪及錢唐白珽詩萬曆中藏王元美家有跋云謝赫畫品謂史道碩師曹衛與王微齊名而王得其意史得其似不無甲乙至李嗣眞續畫品屈在中上然在二曹顧陸前則與赫異矣貞觀公私畫史稱史有八駿圖爲隋朝官本宣和帝因之遂入畫譜此卷首𨿽殘破然有宣和祕殿印記卽趙吳興白錢唐亦定其爲史本無疑也予常考圖畫見聞志晉武帝臨禦得穆王時八駿圖本令道碩摹冩之歷宋齊梁陳以爲國寶至隋破臺城爲賀若弼所有齊王暕以駿馬四十蹄美錦四十段購得之尋獻煬帝至貞觀中敕借魏王泰因而轉摹於世今此卷無貞觀小印當是人間摹本第其騀駊蹀躞滅沒之態固可按而想見也此像素美官太僕時摹刻太僕署中今在龔合肥寓

吳道元地藏變相

圖在開封相國寺予爲令時曽向寺僧借至署中昔傳道子圖成成都人咸觀皆懼罪修福兩班市屠沽魚肉不集今觀其圖怪幻異常其說誠有然者相國寺中有蔡元長題名字大如盌甚佳殿前有宋白碑又府學中有石經今皆沈沒深泥矣

閻立本帝王圖

圖在李吉安梅公家圖中僅十三帝漢昭文光武魏文帝吳大帝漢先主晉武帝陳宣宗陳文帝陳廢帝陳後主周武帝隋文帝隋煬帝肖貌皆如生後題跋大半滅沒惟韓魏公蔡忠惠數人尙可辧是周益公家物

燕文貴山水捲

文貴畫極工致此卷尢爲屬意之作藏王長垣家子瞻跋云軾通守錢唐日與方外師逰借此畫逾年將去郡乃題其後歸之今十六年矣師云字爲人竊去復爲書此元佑四年十二月四日按文貴有武夷圖昔人謂其用筆精工但不勁秀誠然蓋畵家太細巧少士夫風韻耳

衛賢髙士圖

髙士圖乃梁鴻孟光故事原長條宣和帝裝爲手卷亂後予偶得之旋爲章立人買去畫家言宮室入畵須折算無差乃爲合作束於繩矩筆墨不可以逞稍渉畦畛便入庸匠故自唐以前不聞名家至賢始工今觀其畫信然至於風韻則大遜前人矣

顧閎中夜宴圖

熈載夜宴圖凡見數卷大約南宋院中人筆王長垣一卷甚佳熈載相貌昻藏而諸客僧俗混雜極其狎邪然畫者但知繪其事而不知其用意之深也熈載五代之末能知趙點檢不可測識已過人又知時事日非而恥爲之相故以聲色晦之常語僧徳明曰吾爲此行正欲避國家入相之命僧問何故避之曰中原一旦眞主出江南棄甲不暇吾不能爲千古笑端此其髙識豈畫家所能知耶

李伯時山莊圖

山莊圖之妙已見於坡公集中近傳世者多畫院中摹本孝感程氏有一卷寶爲眞迹予得一卷與之如出一手𨿽非眞迹畫苑中髙手也予捲已屬祥符張氏按伯時爲禦史檢法遂以病痺致其事實元符三年庚辰遂歸老龍眠山優遊巖壑自命云元丰紀號歲在丁巳月在除卽買山於龍眠以基以堂庚辰上距丁巳凡歷二十四年矣

趙千里桃源圖

桃源圖凡見數本王長垣家一本系劉松年筆紙已黯落惟歸徳宋氏一本乃趙千里筆妙絕其畫惟一漁郎捨舟沿溪入洞口余髙山蒼莽雲气掩暎不復寫入後景事可謂曠杳今畫在閩中士夫家

張擇端淸明上河圖

上河圖乃南宋人追憶故亰之盛而寫淸明繁盛之景也傳世者不一而足以張擇端爲佳上有宣和天歷等璽予於淄川士夫家見之宋人云京師雜賣鋪每上河圖一卷定價一金所作大小繁簡不一大約多畫院中人爲之若擇端之筆非畫院人能及也

所翁畫龍

世傳所翁龍予見數幀而人不知所翁爲誰按所翁陳姓名容字公所長樂人端平二年進士官至朝散大夫喜畫龍極夭矯然非収藏家上品

閻立本十八學士圖

圖乃絹本立本畫於志寧讚沈存中跋舊稱三絕圖中人物如生獨許敬宗作回首忸怩狀蘇世長頭禿無髮腦傍七痣如星且肥短多髯極爲醜陋捲乃蒲州監生魏希古物嘉靖中崔駙馬欲以千金購之不與具疏條議兵事連卷上之疏不當遂同卷髮兵科科中以一紅匣貯之每科新庻常同鼎甲三人詣兵科觀捲科中設席待之遂爲故事崇禎辛巳予在兵科日取展閱見畫無神彩或爲人臨去

沈存中跋學士圖謂圖稱房玄齡字髙年薛莊字符敬陸元朗字徳明姚柬字思亷而唐書稱姚思亷字簡之房喬字玄齡以字行陸徳明薛元敬卽名也以是證史之誤

王叔明石梁秋瀑圖

叔明自題云至正辛丑九月三日與陳徵君同宿愚庵師房焚香烹茗圖石梁秋瀑翛然有出塵之趣黃鶴山人王蒙寫其逸態云周伯昻題云梁掛飛泉遙噴雪山間疏樹淨含霜幽人自愛淸秋景閒坐虛窻對夕陽

王右丞捕魚圖

予未見右丞圖但見宋人臨本晁無咎跋云右丞妙於詩故畫意有餘世人欲以語言粉墨追之不似也常憶楚人云帝子降兮北渚目渺渺兮愁予裊裊兮秋風洞庭波兮木葉下引物連類便若湖湘在目前頃時歲晚道吳江如此漁者男子婦女童稚舟楫梁笱网罟罾罩紛然在江然其業亷而事佚故無市廛爭利意此與畫二大夫去國其色無別恨奚以異

韓滉七賢過關圖

圖在西川桞鳳占處予屢見之其畫人物楚楚自非宋以後人所能爲七賢事莫可考楊升庵云七賢舊云髙適杜甫李白孟浩然劉禹錫栁宗元潘逍遙然逍遙宋人生不同時胡乃合而圖之又云是開元冬雪張說張九齡李白李華王維鄭虔孟浩然出藍田關逰龍門寺鄭虔之圖且以虞伯生及張槎爲證似矣總不如黃山谷云博雅之士賞其畫則可必湊合姓名不亦鑿乎

宋耆英會圗

耆英會圗不知出誰手然諸老龎眉皓首坐臥長林丰艸之間致足樂也羅廬陵云元丰間洛陽諸老爲耆英會圖形賦詩一時誇爲盛事而識者悲之曰此皆仁宗所飬之君子而皆老矣升沈消長之會過此甚可畏也時林行已曰天將祚其國必祚其國之君子視其君子之眾多如林則知其國之盛視其君子之落落如晨星則知其國之衰視其君子之康寜福澤如山如海則知爲太平之象視其君子之摧折頓挫如湍舟如霜木則知其爲衰亂之時又曰天將使建中爲崇寜則不使範忠宣復相於初元天將使宣和爲靖康則不使劉陳二忠肅愸遺於數歲時以爲至論

匡廬十八賢圗

圗不知誰作上有博古堂印識宋景濓跋云當是時晉室日微殺戮大臣如刈艸菅士大夫往往不仕托爲方外之逰如元亮道祖少文軰皆一時豪傑其沈溺山林而弗返者豈得已哉傳有言羣賢在朝則天下治君子入山則四海亂三復斯言撫圖流涕宋

徽宗艸書千文

徽宗千文書法學懷素而腕力弱甚後題宣和壬寅禦書上用禦書印僉押有雲林子久及黃琳袁栁莊諸収藏印予得之亂後今已贈人

東坡相

坡翁小相戴笠著屐手策一杖王守溪題一贊雲長公天仙謫墮人界人界不容公气逾邁斥之杭州吾因以遊擯之赤壁吾因以適瓊厓儋耳鯨波汗漫乘桴之遊平生奇觀金蓮玉帶曰維東坡戴笠著屐亦維東坡出入諸黎負瓢行歌十惇百卞其如予何

謝太傅相

方秋厓贊云絲竹雲林妓女邱壑此亦一安石鬼蜮老姦風鶴勁敵此亦一安石蓋太虛之云無心而虛谷之響無迹要未易窺敵手之棋而訾折齒之屐也

唐韋莊借樂章帖

帖凡六十八字風骨似晉人前有泥金題簽是金章宗禦府物又有宣和政和紹興諸印在嚴相家籍沒入內故有南昌縣號印余於李梅公寓見之按韋莊杜陵人唐昭宗進士副李洵使蜀時中原兵亂遂居於此朱溫簒唐蜀王建亦僣號拜莊左散騎常侍判中書門下事以歿

黃山谷艸書杜詩

黃自跋云欲作艸要須觧張顚筆法又當知屋漏折釵股筆及公主家擔夫爭道體勢乃能用筆從橫可意耳元佑八年十一月丙子試鄭友直筆予有趙松雪題此卷之跋後聞此卷在李梅公處送歸之趙跋云黃太史所書杜少陵詩筆力雄健又論艸書體勢深得其要非善於書法者不知也至大三年三月題於車橋寓捨

蘇東坡書前赤壁賦

赤壁賦爲東坡得意之作故屢書之此本小字楷書尢有精采後自跋云軾去歲作此賦未嘗輕出以示人見者蓋一二人而已欽之有使至求近文遂親書以寄多難畏事欽之愛我必深藏之不出也又有後赤壁賦筆倦未能冩當俟後信軾白卷首損壊文衡山補之筆法蒼勁

趙子昻楷書姜白石蘭亭考

此卷乃子昻蚤年書予同李梅公坐報國寺松下見此卷李購之子昻自題云白石先生蘭亭考一卷予兄徳楙有此眞迹野翁自江東抄得攜來京師且以此紙要予作小楷予自少小愛作小字邇來宧遊無復有意玆事蓋北方多風塵不宜筆研而客中又乏佳幾此紙𨿽出髙麗亦非良品偶今日雨後風塵少息拳曲土炕上據白木小卓聊復書此以應野翁之命孫過庭所謂乖作者也

蜀僧令宗畫六祖像

山谷跋云浴室院有令宗畫達摩西來六祖相人物皆妙絕其山川艸木毛羽衣蓋諸物畫工能知之至於人懷有道之容投機接物觸目而百體從之者未易爲俗人言也此畫列於冠蓋之會而湮沒不聞者數十年得蜀人蘇子瞻乃發之物之不系於世道興衰亦有數如此此寺井泉甘寒汝師碾建溪茶當不落第二故人陳季常林下士寓棋簟於此蘇子瞻範子功數來從之故予過門必稅駕焉

宋本淳化閣帖

乙酉賈人持閣帖第十卷

來看上有水晶宮道人印是趙文敏家物文敏跋云淳化中詔翰林侍書王著以所購書繇三代至唐釐爲十卷摹刻祕閣題曰上石其實木也旣成賜宗室大臣人一本自此遇大臣進二府取墨本賜焉後乃止不賜故世尢貴之黃太史曰禁中板刻古帖皆歙州貢墨墨本賜羣臣今都下用錢萬二千便可購得元佑中親賢宅借板墨百本分遺官僚用潘谷墨光輝有餘而不甚黟黒及有木橫裂文士大夫不能盡別由此觀之刻同而墨殊亦有以也甲申歲五月予於書鋪中得古帖三卷第二第五第八明年五月又得七卷多第八缺第九六月以其多者加公權帖一卷於錢塘康自修許易得第九卷

始爲全書𨿽墨有燥濕輕重造有工楛皆爲淳化舊刻無疑是可寶也自太宗刻此帖轉相傳刻遂徧天下有二王府帖大觀太淸樓帖紹興監帖淳熈修內司帖臨江戲魚堂帖利州帖黔江帖卷帙悉同又有慶曆長沙劉丞相私第帖碑工帖尙書郎潘師旦絳州帖工庫帖稍加損益卷帙亦異其它瑣瑣者又有數十家而長沙絳州帖最知名要皆本此帖書法之不喪此帖之澤也

王大令十三行

余有宋刻洛神十三行精采如手書董玄宰云十三行眞迹元時在趙文敏家使我得之則不啻也一日得見文敏所書跋云晉王獻之所書洛神賦十三行二百五十字人間止有此本是晉時麻箋字畫神逸墨彩飛動紹興間極力搜訪僅獲九行一百七十六字所以米友仁跋作九行定爲眞迹宋末賈似道執國柄不知何許復得四行七十四字欲續於後則與九行之跋自相乖忤故以紹興所得九行裝於前仍以紹興小璽欵之卻以續得裝於後以悅生胡盧印及長字印欵之孟俯數年前見此神物托集賢大學士陳公顥委曲購之旣而孟俯告歸延佑庚申忽有僧持陳公書並此卷見遺陳公誠磊落篤實之士不失信於一言豈易得也因並及之又有一本是宣和書譜所収七璽完全是唐硬黃紙所書當是唐人臨本後有栁公權兩行雲子敬好冩洛神賦人間合有數本此其一焉寶歷元年正月二十四日起居郎栁公權記吾不敢以爲眞迹蓋晉唐紙異亦不可不知也

朱文公墨迹

文公墨迹一卷前畫文公小像後書獨遊寶應寺詩又與程允夫帖又或問誠意章手稿小行書極精工後有元人朱公遷諸人跋此卷原在予家今在章邱張氏

北齊勘書圖

圖在杭州陳山人寓予嘗借至齋中細絹白描人物楚楚後有黃伯思跋云僕頃歲嘗見此圖別本𨿽未審畫者主名特觀其人物衣冠華裔相雜意謂後魏北齊間人作及在洛見王氏本題云北齊勘書圖又見宋公次道書始知爲楊子華畫其所寫人如邢子才魏収輩豈在其間乎宜其模矩乃爾今觀此本益知北土人物明甚則知子華之迹爲無疑唐閻令稱子華自象人以來曲盡其妙簡易標美多不可減少不可踰今詳其迹信然苐他本尙餘兩扇有唘軸隠幾而仰觀者有執捲楮而沈思者數輩蓋當時畫此不但一通也李正夫資暇謂茶托始於唐崔寧今北齊圖畫已有之則知未必始於唐世亦猶蕭梁已有紫囊盛笏而唐史謂始於張九齡者同也觀者宜審定之政和丁酉八月武陽黃伯思長睿父於楚川衮華堂觀又歐陽玄跋云右勘書圖出於髙齊齊初禪東魏當時主肄於上而國治於下且有餘力萃境內書籍集時髦校之至繪事傳於後世可謂盛矣宇宙間書籍至東漢甚緐後散居南北五朝北魏孝文時書甚富後嘗遣使借書南齊補完而南五朝書乃盡於梁元帝江陵一夕之自焚所謂文武之道今夜墜地者是也至隋世藝文志所載浩瀚唐又增多且多整娖得非北五朝所存或經髙齊所校勘者與畫中諸賢衣冠什器微有異同黃長睿辧之已悉有一士意度騫舉眉目淸揚非當塗翩翩者乎使文襄遵彥見之君臣間復發一笑至正十七年丁酉秋七月乙亥廬陵歐陽玄原功甫爲治書侍禦史袁君亨伯跋

懷素小字千文墨迹

小字千文乃絹本字法端謹不似懷素書上有政和宣和及內府圖書諸印記舊在姚公綬家後歸文衡山不知何時入內工部李迎晙得之予借至齋中最久猶疑爲宋人臨本又聞懷素有艸書律詩上有天歷小璽又有書尉遲恭碑宋徽宗標題未得入目

南唐曲燕圖

曲燕圖曾見後人臨本南唐中主保大五年元日會大雪別展曲燕太弟集爲曲燕圖髙衝古畫禦容周文矩畫太弟以下侍臣及法部絲竹朱澄畫樓閣宮殿徐崇嗣畫池沼禽魚董元畫雪竹寒林皆一時絕筆

不礙雲山樓圖

楊竹西富而韻樓成趙仲穆作畫楊鐡厓作記馬文璧諸人題詠之又吳繹爲畫其像倪元鎭爲布樹石極一時韻事

禇摹蘭亭墨本

禇摹蘭亭有數本行世此本工部李迎晙得之故內是舊人雙鉤未必禇也上有大中祥符三年九月九日前進士蘇耆字國老題又有王欽臣劉震孫及鄧文原栁貫諸跋柯九思云右唐雙鉤蘭亭敍其飄撇不經意處當下眞迹一等耳非禇河南不能也舊藏鄧集賢家集賢亦以能書名得此筆意爲多今歸靜逺書府故是甲觀印章累累米老亦止一印無其題語疑是米氏父子爲之李工部得之不久爲其堂翁攫去曽在予齋月餘

黃山谷書陰眞君詩

此卷乃山谷正書極其端勁自題云忠州丰都山仙都觀朝金殿西壁有天成四年人書陰眞君詩三章予同年許少張以爲眞漢人文章也以予考之信然因試生筆偶得佳紙爲鈔此詩以與王瀘州補之之季子觀陰君所學守屍法耳猶須擇師勤苦如是乃能得之何況千載之後尙友古人求知道徳之上宰者乎紹聖四年四月丙午黔中禪悅樓中書此卷予借王長垣

端尙書小像

端司冦名以善溧水人在元爲小吏居金華好書畫明初召爲徽州府經歷累官刑部尙書偶見其小相學士朱升贊云其人謙退似懦夫専謹似腐儒瞻視精悍似俠客掀髯談世事似談士而其精神超越又似逸民隠者

黃山谷贈元師詩

此卷字法遒逸是涪翁得意書江西朱子美得之故內予曽借觀後自跋云予舊得東坡所作醉翁操善本嘗對元道之元欣然曰往嘗從成都通判陳君頎得其譜遂促琴彈之詞與聲相得也蜀人由是有醉翁操然詞中之微旨弦外之餘韻俗指塵耳豈易得之建中靖國元年正月辛未江安水次偶住亭書

劉松年畫卷

畫卷四段布景設色乃松年得意筆李西厓題云劉松年畫考之小說平生不滿十幅此圖四幅作寫數年始成今觀筆力細宻用心精巧可謂畫中之聖者捲在朱子美處

趙伯驌畫魚長卷

伯驌字希逺伯駒之弟大年之孫也長於畫魚余見一卷備盡噞喁游泳之妙後有陶南村錢霅翁諸人題分宜嚴介溪亦手題甚工希逺以宗室爲湖州太守貴介而有此淸韻亦可取也

馬逺紅梅

逺在畫院中最知名予有紅梅一枝菁艶如生楊妹子題一詩於上字亦工按楊妹子者寧宗恭聖皇后之妹書法類寧宗凡禦府馬逺畫多令之題此幀李梅公見而愛之攜去竟毀於火予又有女誡一卷爲馬麟畫相傳爲寧宗書實楊妹子書用禦書之印耳此卷今在畿南士夫家

任月山髙士圖

任畫不甚髙而蒼勁髙士圖上題月山道人畫於可詩齋月山名仁發字子明年十八舉於鄕宧水監所著水利書十卷元時凡水議皆仁發主之月山又喜畫馬學趙松雪

十八學士圖

賣畫者持學士圖來看極精工然無士气蓋院中人筆也後有宣和帝書十八學士官爵姓名蔡亰奉命題跋

髙宗瑞應圗

圖凡六段余見三四卷大約宋畫院中人筆舊傳爲劉松年文休承載嚴氏畫目以爲蕭照照當南渡失身爲盜李唐取之渡江而南補畫院

巴延布哈鼠圖

布哈號蒼巖予有所畫鼠圖一鼠緣木竊果惶惶畏人宛然如生易曰晉如鼫鼠蓋言小人而據髙位貪而畏人也此畫蓋有所譏乎予贈眞定梁玉立

韓滉丰樂圖

圖中全不設景惟畫多人長幼牽連或拍手而歌或跳躍而舞蓋寫開元時丰盛之景也後有元人題字一行雲贈仲穆吾壻熙寜丁已崇福退叟題此卷予得之市賈壊甚重裝之允岡師自南來愛之攜去

戴嵩闘牛圖

圖中二牛抵觸一牛怒視目光炯炯二童驚避樹下備極情態卷上有宋徽宗題及髙宗禦寶又賈似道題云戴嵩闘牛圖自內府得之永爲賈府之寶此卷在吳恭順家

貫休羅漢

貫休所畫羅漢極其詭異予有一長卷尢爲奇妙筆法如懷素艸書舊在徽州許家天下有名之迹也予贈順徳白舎人又京師城南有明因寺僧紫柏夜夢十六僧請住寺中醒而異之次日有持巨軸售者乃貫休所畫羅漢乃収貯寺中紫柏各系以贊

李龍眠羅漢

龍眠羅漢予舊在駙馬鞏永固家見十六軸精工絕倫是八公主自尙方帶出又京師城南明因寺之前有天慶寺中貯十六軸與鞏都尉家者一律予有池亭在寺旁毎來遊寺輒看之不知何時入寺中也

範華原華山圖

圖中一山陡絕羣峯環列前缺一面瀑布如綫自天而落長橋大堤兩人昂首而看予在左萊陽寓見之然畫乃舊人筆未必範寛也

渡水神駿圖

畫不知何人作圖中一童子騎馬入水中岸上石搨坐一士人一僧旁有大樹一侍者傍樹而立臂鷹於龔芝麓寓見之

瀟湘八景圖

圖不知何人作乃元進士和實碩家物跋言至正己亥括城之變倉皇避地舟覆惡溪此卷乃獨全遂贈同年陳用中乃易之題一詩云嶽陽樓下船初泊壓岸黃蘆秋漠漠刲羊澆酒賽龍君髙掛蒲颿晚風作白頭波裏君山靑滿湖明月過洞庭金銀臺殿出林麓疏鐘隠隠煙中聽小市人家茅緝緝山翠蒙蒙客衣濕一聲漁唱浦口回竹艇搖搖歸去急崖顚雲气暝不開夜深風雨如奔雷遊子衣寒倚篷看一雙白雁沙頭來只今作客僧窻下白髮鐙前空看畫謾吟詩句憶瀟湘少慰江南未歸者捲在予家今失去

趙徳麟周公輔成王圖

圖中成王衝年未具冕旒周公肅恭於前畢公召公退立墻側座後侍者四人階前虎賁二人皆雍容有道之象其世其人可想而見也

王荊公天香雲嶠圖

予同張云庵過故恭順寓見荊公此畫極細宻云庵極贊之上有倪瓚一題不佳恐是僞作因過云庵寓盡出所藏快觀張僧繇夜月觀泉圖上有徽宗題關仝秋山圖郭忠恕仙山樓閣圖馬和之釣雪圖王叔明仿董北苑小畫落欵處斷落韓宗伯家物上有其印吳仲圭夕陽垂釣圖趙松雪飛鶴長松圖王若水浴鵒圖皆一時名迹至沈石田晴雪探梅圖冬遊虎邱圖唐伯虎古木亂泉圖三幅神妙絕世超前人而上之矣云庵賞鑑不精而好事所積之畫令予竟日審定如畫院之俗筆老蘇州之臨摹屏逐殆盡亦閒居快事也

王叔明惠麓小隠圖

圖乃孝感程端伯所藏王叔明爲愚懶先生作蓋元時隠君子也上題一詩白頭學種邵平瓜四百年前故將家第一泉頭春夢醒洞庭煙水接天涯畫與詩俱佳余過端伯寓見之更有王摩詰江幹雪霽圖原在董玄宰家上有題又倪雲林淸閟閣圖長林廣榭圖倪小相其中端伯善畫爲予臨一幀

庚子銷夏記卷八

