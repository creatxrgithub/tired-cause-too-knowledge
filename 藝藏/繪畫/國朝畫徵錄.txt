

國朝畫徵錄

﹝淸﹞張庚著

秀水張庚浦山著

張庚浦山著作事略見本卷前收浦山論畫一書。國朝畫徵錄有乾隆四年睢州蔣泰湯之昱同校梓祖本﹐今卽據以斷句排印。

●敍

國朝畫徵錄。余友秀水彌伽居士所作也。初。余與居士交不以畫亦不知其善畫﹐余於六法固茫然也。及余從妹倩湯子南溪余從侄潞相率問業於居士始知其善畫且佳矣然究不知其所以佳也。見居士畫若讀逍遙遊祇見海大魚而已。偶與居士共論史漢乃恍然於畫。夫龍門之紀巨鹿若哄聲出紙上。會鴻門色色在目。又若信陵之候夷門慶卿之刺祖龍與夫蘭臺傳博陸率羣臣於太后前奏昌邑無異懸圖而觀聳神怵目。夫然後恍然於居士之畫果佳矣。卽舉似於居士。居士笑日。有是哉。旣而讀其所著畫徵錄。其論宗法淵源造詣深淺皆確然有據而評騭不肯輕下一字非深於是者能乎。至若因人以及畫或因畫以及人另具奧旨微意有遺音矣蓋深有得於史也。因臆其畫气韻不侔耳。然余於六法固茫然究只見海大魚而已。居士與余交且十年江山遠隔二千里盍簪爲難。因與南溪共校而梓之以慰他年雞鳴風雨之思焉。居士名庚原名燾字溥三。旣攺今名易浦山爲號而字曰公之千又號瓜田逸史又號白薴村桑者近自號彌伽居士。居士幼孤。家酷貧。太夫人節母金鍼黹自活撫以成立。國家已建坊表。余有張賢母苦節記。雍正十三年居士以余再從侄湖北學使者楙原薦應鴻博詔。今年五十有五與餘同康熙乙丑歲生而月後余有六也。乾隆四年歲在屠維協洽且月。睢陽濯錦池邊跛者蔣泰敍於云期書屋。

國朝畫徵錄者。錄國朝之畫家徵其迹而可信者著於篇得三卷。凡畫之爲余寓目者幀障之外及片紙尺縑其宗派何出造詣何至皆可一二推識竊以鄙見論著之。其或聞諸鑑賞家所稱述者𨿽若可信終未徵其迹也槪從附錄而止署其姓氏裏居與所長之人物山水鳥獸花卉不敢妄加評騭漫誇多聞。夫畫道亦微矣。必好學心知虛懷集益乃能名家垂世以稱畫祖。玆所錄正附若干人其業之足與古大家相抗馳者幾人。然其心思之所注意趣之所在蓋有不可得而泯沒者。又況俟齋與也之儔抱節自貞不能苟祿而藉以賦伐檀乎。後之論六法者由其述而考之庶幾爲可徵也夫。雍正十三年歲次乙卯八月中浣。白薴村桑者張庚題於鄂渚試院之山樓。

是錄創始於康熙後壬寅脫稿於雍正乙卯。十餘年間凡三上京師一遊豫章一遊山左再泛江漢三至中州江南則經者數矣。載稿於行筍。凡遇圖畫之可觀者輒考其人而錄之。無妄蔣君一見以爲善卽欲爲余開雕。余自愧所見者窄未敢也。戊午之夏復來睢陽南溪湯子見之亦以爲當急梓情甚踴躍遂與無妄共成焉。於戲。二君之髙義不可沒也。因書之以志感。南溪名之昱號實齊文正公斌孫監丞公沆子。能詩。好畫山水出入董源子久兩家筆極秀穎。以余爲孤竹老馬常持業商之虛懷好學略可見矣。無妄名泰字宗仁鄕賢公奇猷孫中翰公武臣子。博學工詩古文。負气節愼交遊若意合卽比諸金石矣。此古風也。乾隆四年歲次己未五月望日。庚識於蔣氏之云期書屋。

●國朝書徵錄目次

八大山人王時敏王撰

丁元公陳洪綬

項聖謨項玉筍項奎魯得之諸升王崿兪俊

張宏金俊明

傅山邵彌

鄒之麟周容

徐枋趙澄

程邃徐柏齡

惲本初

龔賢樊圻吳宏胡造樊云髙蔭鄒坤

顧知藍瑛藍濤

楊芝徐人龍顧升董旭王土

顧樵周燦

余正元張穆

查士標何文煌

謝彬郭鞏徐易沈韶劉祥生張琦張遠沈紀

戴思望文點

張風蕭雲從孫逸

孟永光黑壽赫頤程正揆

吳偉業王鑑

王鐸

馮源濟馬頎方大猷鄭梁錢朝鼎劉體仁莊同生王崇簡鍾鍔

章詔

王武張漣

陳舒朱捆沈治

王暈惲壽平

楊維聰呂佐李琪枝李含漢

顧大申陸灝華胥

顧昉羅牧

葉陶錢瑞徵

何其仁李鏞焦秉貞冷枚沈諭

朱賓占劉源金古良顧符積吳賓

汪之瑞周鼐

禹之鼎嚴繩孫

賈鉝杜亮采馮仙湜

宋天麐童原髙簡

梅庚佟世晉

王犖程功

王檗宋駿業

顧銘顧見龍濮璜鮑嘉兪素周杲王汶王禧

張子畏柳遇徐玫

吳求吳正周之恆

馬相舜王式昊豫傑姚宋

鮑濟鮑蘭吳諤姚敏修汪朴戴本存吳定

薛宣巢敬周兼

張奇髙駿升秦圅李巒

呂學胡鋼

郭昆王朴朱繡

瞿潛尹小埜

吳歷周銓周況周覽

萬弘衟金學堅王鑥

王巘胡湄陸癡嚴怪朱承鍚

王原祁沈宗敬

翁嵩年徐煥然許遇

遲端金質

曹嶽楊晉

呂猶龍許維嵚

蔣廷錫黃鼎

趙曉祝昌

楊恢基蔣深孫緣徐溶

周璕髙其佩

馮景夏杜曙

吳應棻馬豫兪兆晟

李世倬馬昂馬衡錢元昌

鄒元斗吳振武王徳普

崔鏏溫儀

張鵬翀沈鳳

上官周李鱔陳撰張�

汪繩煐釋弘瑜

釋弘仁釋覺徵

釋戒聞自扃目存釋靈璧

釋髡殘釋半山一智

釋覆千釋性潔

道顚道人閨秀王端淑

閨秀黃媛介吳氏閏秀顧媚

閨秀徐粲閏秀李因

閨秀陳書閨秀沈彥選

閨秀吳應貞閨秀習忍

附妓女倩扶吳媛丰質

附錄

黎遂球袁樞

●國朝畫徵錄

八大山人

八大山人有仙才隱於書畫。題跋多奇致不甚解。害法有普唐風格。畫擅山水花鳥竹木。筆情縱恣不泥成法而蒼勁圓睟時有逸气所謂拙規矩於方圓鄙精研於彩繪者也。襟懷浩落慷慨嘯歌世目以狂。及逢知己十日五日盡其能又何專也。山人江西人。或曰姓朱氏名耷字雪个。故石城府王孫也。甲申後號八大山人。或曰山人固髙僧。嘗持八大人覺經因以爲號。余每見山人書畫款題八大二字必聯綴其畫山人二字亦然類哭之笑之。字意蓋有在也。又寧獻王九世孫重容字子莊。亂後隱居南昌之寥洲。能詩工書。善蘭竹小品。

白薴村桑者曰。隆科寶記云。山人書得董華亭筆意。非是。又云。畫之最佳者松蓮石三品。然亦不止是也。余遊南昌﹐裘孝廉曰菊謂余曰。山人畫筆固以簡略勝。不知其精密者尢妙絕時人。第不能多得耳。至若賈人所持贗本之最惡者。不必眼明人始能辧之。

王時敏王撰

太原王時敏字遜之號煙客。太倉人。相國文肅公鍚爵孫翰林衡子也。資性穎異淹雅博物。工詩文。善書尢長八分而於畫有特慧少時卽爲董宗伯其昌陳徵君【繼儒】所深賞。於時宗伯綜攬古今闡發幽奧一歸於正方之禪室可備傳燈一宗。眞源嫡派煙客實親得之。先是文肅公以暮年抱孫鐘愛彌甚。居之別業以優裕其好古之心故所得有深焉者。家本富於收藏及遇名迹不惜多金購之如李營丘山陰泛雪圖費至二十鎰。每得一祕軸閉閣沈思瞪目不語。遇有賞會則繞牀大叫拊掌跳躍不自知其酣狂也。嘗擇古迹之法備气至者二十四幅爲縮本裝成巨冊載在行笥出入與俱以時模楷。故凡布置設施鉤勒斫拂水暈墨彰悉有根柢。於大癡墨妙早歲卽窮閫奧晚年益臻神化。世之論一峯老人正法眼藏者必歸於公。以蔭官至奉常然淡於仕進優遊筆墨嘯詠煙霞爲國朝畫苑領袖。平生愛才若渴。不俯仰世俗。以故四方工畫者踵接於門得其指授無不知名於時海虞王翚其首也。卒年八十有九。子撰傳其大癡法亦古秀。孫原祁世其業而精之推重於時。自有傳。

白薴村桑者曰。余聞公家居時。廉州大守挈王翚來謁。翚方少公與之論究嘆爲古人復出爲揄揚名公卿間至詘己右之。翚家故貧周卹亦備至故翚得成絕藝聲稱後世。吾鄕倦圃曹公。拭拔竹垞朱彜尊秋錦李良年於童年遂成一代名人。美有所先於此益信。鄕使王翚不邁二王朱李不遭倦圃安知不悒郁風塵而終老也。或謂鹽車之驥丰獄之劍其聲光激射終有不可得而掩者。惟其然而伯樂張華尢令人慨想已。

丁元公

丁元公字原躬。嘉興布衣。性孤潔寡交遊。善書。詩有奇思。畫兼山水人物佛像老而秀工而不纖。寫關壯繆眞像凜然有生气。後髡發爲僧號曰願庵。蓋其胸懷有不可一世者而知原躬者祇原躬。原躬隱矣。【靜志居詩語云。元公書畫俱逸品。兼精繆篆。詩亦不屑作庸熟語。】

陳洪綬

陳洪綬字章侯號老蓮甲申後自稱悔遲。諸曁人。工人物。年四歲過婦翁家見新堊壁登案畫關壯繆像長八九尺。婦翁見之驚升遂扃其室以崇奉之。洪綬畫人物軀幹偉岸衣紋淸圓細勁兼有公麟子昂之妙。設色學吳生法其力量气局超拔磊落在仇唐之上蓋三百年無此筆墨也。少時渡錢唐。拓杭州府學公麟七十二賢石刻閉戶臨摹。數摹而數變之。又嘗摹周景元美人圖至再四猶不已。人指所摹者謂之曰。此已勝元本猶嗛嗛何也。曰。此所以不及也。吾畫易見好則能事猶未盡。周本至能而若無能此難能也。洪綬嘗爲諸生。崇禎間召入爲供奉。不拜。尋以兵罷。監國中待詔。南都破爲固山額眞所得。固山慕其名優遇之。後亡歸。卒於家。時順天崔子忠亦善人物與洪綬齊名。號南陳北崔。子忠字道母。府庠生。甲申走人土室而死。己見害譜。老蓮子字字無名號小蓮。亦以人物名於時。

項聖謨項玉筍項奎

秀水項聖謨。子京孫也。字孔彰號易庵又號胥山樵。善畫。初學文衡山後擴於宋而取韻於元。其花艸松竹木石尢精妙。董文敏跋其畫冊云。孔彰此冊眾美畢臻。樹石屋宇花卉人物皆與宋人血戰而山水又兼元人气韻所謂士气作家俱備。項子京有此文孫。不負好古鑑賞百年食報之勝事矣。客有以酒餉孔彰者越數日索其壇已爲遊兵所擊。孔彰遂畫一空壇償之。中作桃柳兩三枝或斜倚或倒垂丰姿婉約綽有餘妍上題五言良古紀之。余少時於祖母舅唐明府家見是圖今不知所歸矣。所著有朗云堂集。從子玉筍字眉雪。知竟陵縣。工墨蘭。兄徵謨亦善畫。徽謨子奎字子聚號東井。邑庠生。山水學元人。好用禿筆。多水墨。兼長蘭竹。

白薴村桑者曰。吾裏山水自孔彰後惟鮑濟某庶乎。萬弘道次之。陳楷山猶有士人气然晚年筆疏漫矣蓋根本薄而功力淺也。至若朱球殷氏之徒曷足紀哉。近日學者𨿽稍知宗傳力脫浙習。率又議論多而成功少。噫。一藝之微。成者亦如麟角之難乎。

魯得之諸升王崿兪俊

魯得之字孔孫號千巖。錢唐人僑寓嘉興。善書。工墨竹發竿爽勁掃葉淸利直由仲圭而追蹤文蘇矣。李太僕日華稱爲翰墨中精猛之將。知言哉。晚年右臂不仁以左手畫風竹尢有致。繼起者推仁和諸升山陰王崿。升字日如號曦庵筆亦勁利然失之勻矣。師升法者。錢唐兪俊字秀登頗能出藍。新城有陳一元者亦善竹亦有名。蓋國初人也。白薴村桑者曰。余見梅道人墨竹圖。畫葉皆四五相聚層疊疏密自爲間破。惟出梢及起枝處或以一兩筆取勢從無虛筆點踢襯貼。又嘗見夏仲昭墨迹。極疏散瀟灑之致亦無點踢襯筆。因思今之家講孤一迸二攢三聚五重分疊疏細筆虛攢者拘矣。蓋欲避勻而不知失之碎也。墨竹出於雙鉤。唐宋人雙鉤皆長葉疊綴不用細碎補荁。余所以謂虛筆點踢爲墨竹之大獘也。附識以質世之工是技者。

張宏

張宏字君度號鶴澗。吳人。工山水。蒼勁雅秀蕭疏淡遠。吳中學者都尊之。余嘗見其滄浪漁笛圖松柏同春圖不讓元人妙品。

金俊明

金俊明初名衮字九章。後更今名字孝章自號不寐道人。吳人。少從父宦遊寧夏馳騎遊獵任俠自喜。旣歸。始折節讀書補縣學生入復社才名籍甚。兵後隱居市廛。【古歡錄。孝章初爲諸生。一日筮焦氏易。得虫之艮曰。天將欲我髙尙其志乎。遂謝去。杜門傭書自給。】善書畫。長於梅竹。嘗畫梅寄新城王阮亭。孝章歿。阮亭賦詩云。拗取銅坑玉一枝。江南春贈隴頭時。到來已是塵沙劫。賦得瑤華寄阿誰。當年五子寫柴桑。原注。先生曾寫陶淵明詩見奇。又寄孤山世外香。一幅生綃千載意。也應配食水仙王。卒時年七十四。門人私謚貞孝先生。所著有春艸閒房詩集退量稿。子侃字亦陶傳其學兼長靑綠山水得同裏黃玢法。玢字憲尹號怡谷。有學行。工山水著聲於吳。

傅山

傅山字靑主一字公之他。太原人。少聰慧博通經史諸子。崇禎間袁臨侯督學山西爲巡按禦史張孫振誣劾被逮。山槖饘左右伏闕上書白其冤。馬君常作義士傳比之裴瑜魏劭。亂後爲道士裝以醫爲業。康熙己未徵聘至京。以老病辭。授中書舍人歸。山工詩文。善畫山水皴擦不多丘壑磊砢以骨勝。墨竹亦有气。兼長分隸書及金石篆刻。子眉字壽毛亦工畫。善作古賦。常賣藥四方兒子共挽一車。逆旅篝燈課讀詰旦成誦乃行。時有牛樞暐者字孝標。順天人。品行淸髙不事趨謁。亦業醫賣藥自給。善山水有柴門竹深圖漁洋山人有詩。

邵彌

邵彌字僧彌號瓜疇。吳人。神淸頎瘦迂癖不諧俗。放梅村詩有一生迂癖爲人尢。位僕竊罵妻孥愁。瘦如黃鵠閒如鷗之句。善山水學荊關。淸瘦枯逸閒情冷致如其人。書得鍾太傅法圓秀多姿。僧彌作畫本矜貴近日吳下得其迹者等諸古人道墨矣。

鄒之麟

鄒之麟字臣虎號衣白。萬曆庚戍進士授工部主事未幾歸職。福王起爲尙寶丞遷都憲。南都破還裏自號逸老又自號昧庵。善山水。模法黃子久。觀其勾勒點拂縱橫恣肆胸中殆亦有磈礧歟。而用筆自圓勁古秀。徐州萬年少嘗介任城僧郢子求臣虎畫上題一偈云﹐畫畫者誰寄者誰。一爲居士兩爲僧。江山筆墨渾閒事。何日同參最上乘。又跋云。海內如萬道人不可不爲之畫。傳此畫者又不可少郢子。其自矜重如此。萬年少者各壽祺。讀書有宿慧工詩文舉崇禎庚午孝廉。國變。儒衣僧帽往來吳楚間世稱萬道人。工畫士女及白描人物頗自矜惜非重直不售也。兼精篆刻。書法顏魯公而變之。所著有隰西堂集。

周容

周容字鄮山。鄞縣人。明諸生。入國朝不試。其詩少卽見知於錢宗伯受之黃徵君太衝。善書工畫。疏木枯石自率胸臆蕭然遠俗不拘拘於宗法也。容於滄桑之交嘗渡蛟門脫友人之厄幾死不悔。康熙己未歲有欲以博學宏詞薦之。笑曰。吾𨿽周容實商答也。遂止。所著有春涵堂集。

徐枋

徐枋字昭法號俟齋。長洲人。崇禎壬午舉人。父少詹事汧乙酉殉難。枋遂隱居上沙土室樹屋邈與世隔人莫得見也。家極貧非力不食賣畫賣篛以自存。躬效老圃蔬韭外多藝南爪夏秋間往往藉以晨炊卽至藜藿不糝人終𨿽彊以一錢饋也。守約固窮四十年如一日。潛庵湯文正公撫吳時重慕其人兩屏騶從來訪不得一面時並髙之。山水有巨然法亦間作倪黃丘壑布置穩妥不事奇異用筆極整飭工致墨气淹漬明淨。不設色。書多艸。法十七帖。俱爲世所重。所著有俟齋集。【靜志居詩話。孝廉髙蹈者昊越居多。始終裹足不入域府者吾郡李潛夫巢端明及吳中徐昭法此外不槪見。昭法歿最晚故名尢重。江左得其詩畫不啻珊瑚鉤也。】

白薴村桑者曰。余聞寧都魏叔子過嘉興訪李潛夫。潛夫方絕糧。叔子探囊得銀五錢爲之買米因作書與周靑士屬其集知交數人每月爲潛夫給盤餐。昭法見書稿曰。君意良厚。但李君不肯受人饋。君力量不能聽其餓死可也。嗚呼。先生之處李君與先生平日之自處俱見之矣。

趙澄

趙澄字雪江。穎州人。博學能詩。工山水。潑墨細謹兩擅某長。孟津王宗伯繹云。雪江布衣老畫師也。學宗範寬李唐董北苑諸家尢善臨摹。王阮亭詩云。雪江老筆妙入神。臨摹古本幾亂眞。卽教唐宋多能手。未必常逢如此人。晚年得漢銅章文曰趙澄。凡得意之作皆用此章。兼長寫照。周櫟園極稱之。子申字坦公孫建俱以盡名。

程邃

程邃字穆倩。歙人。自號江東布衣又自號垢道人。博學工詩文。善山水純用枯筆寫巨然法別具神味。邃品行端愨惇崇气節從漳浦黃公【道周】淸江楊公【廷麟】遊。所談論皆國家急要。名公卿多折節交之。其後秀水曹侍郎溶遇於維揚作長歌以贈感慨悲懷不勝俯仰末復勉其自靈侍郎蓋心有傷也。邃虛懷善下尢好獎譽韋布之士以故人益重之。善鑑別古言畫及銅玉之器家藏亦夥非得重直不售。精金石篆刻。

徐柏齡

徐柏齡字節之。嘉興人。父弘澤善山水名與同裏李同卿【日華】華亭陳徵君【繼儒】相埒。柏齡世其學兼善花艸。舉崇禎庚午孝廉署永嘉儒學教諭。後南都破遂自甌間道入閩尋匿懸陽之天闕山。亂定歸裏逃禪以自晦卒年七十二。秀水朱太史彜尊志其墓。子燦心字靑螺亦善畫花鳥。

惲本初

惲本初字道生後攺名向號香山。武進人。明經。博學有文名。崇禎間舉賢良方正授中書舍人不拜。工山水學董巨二家法。懸筆中鋒骨力圓勁而用墨濃濕縱橫淋漓自成一派。晚乃斂筆於倪黃。宋漫堂云。香山畫有二種。一種气厚力沈全學董源爲早年筆。一種借墨如全翛然自遠意興在倪黃之間晚年筆也。斯言得之。所著有畫旨四卷。孫阿匯序。

龔賢樊圻吳宏胡造樊云髙蔭鄒坤

龔賢字半千號柴丈人。家昆山流寓金陵。爲人有古風。工詩文。有香艸堂集若干捲。善書畫。家貧。歿不能具棺殮。會曲阜孔東塘客遊金陵爲經理其後事撫其孤子收其遺文。半千畫筆得北苑法沈雄深厚蒼老矣惜秀韻不足耳。同時有聱者。樊圻字會公﹐髙岑字蔚生。鄒喆。典之子﹐字方魯。吳宏字遠度。葉欣字榮木。胡造字石公。謝蓀字��。號金陵八家。東塘贈會公詩云。叉頭挑出古雲煙。混入時流乞畫錢。內府收藏君總在。標題半是啟禎年。觀此可想見其人矣。方魯本昊人後家金陵。山水工穩而有古气。兼長花艸。鉤勒傅染有王若水風格。遠度山水亦入能品。華亭錢柏齡題其畫有吳君潑墨雄江東。气格不落丹靑中。得名海內三十載。素髯欲攺朱顏紅之句。其見稱於士人如此。石公筆亦雅雋。其餘四人未見其述。會公子云字靑若。蔚生子蔭字嘉樹。侄遇字兩吉。方魯子坤字子貞。孫冰字雪度。皆以世業名江淮間。靑若筆蒼老有合處。欣無鍚人寓居全陵。

顧知

顧知字爾昭號埜魚。錢唐人。善山水。鉤斫拂曳如作艸書。縱恣橫逸不拘繩墨。六長所謂粗鹵求筆者也。余聞其爲人牢愁抑鬱蓋欲借畫以發抒者。又於友人處見其所仿米氏雲山小幅筆情墨趣瀟灑天眞气味極淸古。梅竹亦佳妙。

藍瑛藍濤

藍瑛字田叔號蜨叟。錢唐人。山水法宋元諸家晚乃自成一格。偉峻老幹。大幅尢長。兼工人物花鳥梅竹名盛於時。畫之有浙派始自戴進至藍爲極故識者不貴。子濤號雪坪世其業。余嘗見其衰梧叢菊圖頻有舊法而樹石則仍父習也。

白薴村桑者曰。余少時聞鄕前輩論畫每至宋旭藍瑛輒深詆娸之。後見宋所畫輞川圖捲不襲元本自出機杼。皴擦則用黃鶴山樵法恣極浚邃而一出自然實爲有明一代作手不獨不可詆娸乃學者所當急摹者也柰何與田叔一例抹倒。前輩之論畫疏矣。吾鄕至今沿習其說。故當亟辯其冤也。𨿽然。名人手迹恆多贗本是又在學者善別之。

楊芝徐人龍顧升董旭

楊芝。錢唐人。善人物仙佛鬼判筆力雄健縱恣不假思慮援筆立成。特長於尋丈大體愈大愈妙西湖天竺寺壁觀自在像是其筆也借不戒於火。芝嘗自言曰。安得三十丈大璧磨墨一缸以田家除場大帚蘸之乘快馬以掃數筆。庶幾手臂方舒而心胸以暢也。第不善作小幅故流傳絕少。同裏有徐人龍者亦長仙佛鬼判。力𨿽遜於楊然一時罕匹矣。其後有顧升董旭者並以善畫大人物名而升筆稍不俗。升字隅東生而掌有文成升字遂名升。

王土

王土字子毛。柘城人也寓居商丘。善花鳥竹石多墨筆。余遊梁宋間見其牡丹桃花圖竹木睡雅圖結構不落時蹊沈厚道媚有林以善風格。又見大幅墨竹勁竿俊葉敻出風塵學者所當宗法也。常詢其里人。未聞有稱其畫爲佳者。因慨士之湮沒不彰者多矣。豈獨一善畫之王土子毛也哉。

顧樵

顧樵字樵水。吳江人。有詩名。善山水學石田翁。與族人茂倫同裏徐松之並稱髙人。嘗摘取阮亭詩句爲圖贈之。阮亭賦詩以答。又嘗以山水小幅過貽竹垞。竹垞集杜詩贈之。阮亭詩名重天下。人思得其篇章。揚州桑楚執豸宋不揜瑜皆摘某詩句爲圖以贈。故阮亭答樵詩有江淮妤事多圖畫煩好手之句蓋謂桑宋也。樵同邑卜舜年字孟碩。亦工畫。少卽見賞於陳眉公董思白。亂後佯狂。卒年三十二。臨歿之歲人有乞其書畫者但題泥無身云。舜年家盛澤鎭。盛澤又有湯豹處者字雨七。特善畫水窮盡變態。鈕玉樵極稱之。

周燦

周燦字光甫號闇昭。吳江人。前崇禎辛未進士巡按江西。聞京師失守脫身懷印歸裏以詩畫自娛其族姓多有其迹率略疏落蓋意在白石翁者。所著有西巡政略。

白薴村桑者曰。闇昭四世祖恭肅公諱用號白川。畫筆髙雅無一點時史气。今所傳觀泉圖布置渲染具有法度又非禦史之寄興比也。

余正元

余正元字中山。睢州人。前明崇禎癸未進士官山東淸河縣令。僅七日。流寇變懷印去居州東北郊署其門曰靑苔日厚。開鶴林杜造就後學足迹不入城市自號雪崖樵者。善艸書。山水自寫胸臆𨿽不入格而意趣自雅。

張穆

張穆字穆之號鐵橋。東莞布衣也。善詩。著鐵橋山人稿。畫馬爲嶺表好手。歸安韓純玉題其畫馬詩云。鐵橋年已七十五。醉裏蹁躚拔劍舞。餘勇猶令筆墨飛。迅掃驊驑力如虎。維系蕭蕭古白楊。四蹄卓立明秋霜。昂然顧盼气深穩。風鬃霧鬣非尋常。用之疆場一敵萬。如何閒置荒垌畔。壯心烈士悲暮年。永日披圖發長嘆。蓋惜其老而不遇也。嘗讀書於羅浮山石洞得其山嵐隱見故畫山水亦有生气。善擊劍。身長五尺年八十餘步履如飛。

查士標何文煌

查士標字二瞻號梅壑散人。海陽人。前諸生尋棄舉子業專事書畫。家故饒裕多鼎彜及宋元人眞迹遂精鑑別。畫初學倪髙士後參以梅華道人董文敏筆法。用筆不多惜墨如金風神懶散气韻荒寒逸品也。見王石谷畫愛之。延至家乞其潑墨作云西雲林大癡仲圭四家筆法蓋有所資取也。晚年技益超邁直窺元人之奧。嘗作師子林冊宋漫堂得之爲快。年八十四卒於維揚漫堂爲立傅並序行其詩。二瞻性疏懶嗜臥或日哺而超畏接賓客蓋有托而逃焉。先時有王額駙者貴甚擁髙貲。人冀一見不可得。三頗二瞻終不答。無何王敗人以是服其先見。生乎無疾言危論見後輩書晝必獎譽之故名髙而人不忌。與同裏孫逸汪之瑞釋弘仁稱四大家。書法純學華亭足亂眞本。弟子何文煌字昭夏號竹坡。畫筆超老趾及踵矣。書亦得其法焉。

謝彬郭鞏徐易沈韶劉祥生張琦張遠沈紀

謝彬字文侯。上虔人家於錢唐﹐工寫眞受學於閩人曾波臣鯨筆法大進爲傳神妙手名聞南北價重藝林。波臣弟子甚眾其拔萃者。文侯而外莆田郭鞏字無疆。山陰徐易字象九。華亭沈韶字爾調。汀州劉祥生字瑞生。嘉興張琦字玉可。海監張遠字子遊。秀水沈紀字聿修。皆不問妍媸老幼靡不神肖正如養氏之射百發而不一失也。【庚】先大父耿愚公遺像爲聿修筆。歲時展掛藹然之致如親接矣。子松年世其業。子遊。無錫人。少學寫眞於暝南黃谷。谷攜至海鹽遂家焉。後復受法於曾鯨。然子姓至今猶俎豆黃氏。嘗聞前輩稱谷亦寫眞妤手惜未見其業。子遊子淮字得思。

戴思望

戴思望字懷古。休寧人。能詩詞。工書法。畫宗元人。峯巒林壑淸疏澹蕩秀逸膏潤寖入其室矣。每一藝成輒自矜爲希世之寶。性狷介有潔癖。妻死不再娶。扁舟往來三吳兩浙間遇佳山水輒畱戀不忍去。聞畫家輒訪友之然不肯輕許可。能鼓琴。善諧笑。或有時旬日不語人謂癡絕類虎頭。卒構風疾而歿。

白薴村桑者曰。余見懷古所臨名迹稿本如王摩詁峨眉雪霽圖王叔明修竹遠山圖江貫道秋林孤嶂圖每於山石林木間必加評語卽此足以見其妤學亦足以覘其癡癖矣。

文點

文點字與也號南雲山樵。長洲人。衡山裔孫祖相國震孟父秉。承蔭遭亂家破不仕點依墓田以居遂棄舉子業肆力於詩古文辭。兼善書畫嘗捨於城中慧慶寺賣書畫以給衣食然人不得以多金迫促也。巡撫湯文正公屏車騎入寺訪治吳之要所論皆采行而未嘗有私瀆。湯公益重之。年七十卒於竹塢。大史朱彜尊志其墓。所著有詩文集共十四卷。點卒後數年。族人某需次引見於暢春苑。聖祖問曰。文點是你何人。則知點之名早達於宮禁矣。山水用筆細秀多點染暈潤迷離蓋以墨勝也。兼善人物尢長松竹小品。筆墨極文雅。松身好點苔。故時人戲曰。文點松。文也文。點也點。

張風

張風字大風。上元人。前諸生亂後棄丟。家極貧居僅容膝妻亡不再娶。善畫山水花艸無師承以已意爲之頗有自得之樂筆墨中之散仙也。畫尾署眞香佛空四海或稱升州道士。嘗遊燕趙間公卿爭迎致之大風揮灑以應。有中貴子招飲欲館之。大風起立瞪視不答酒罷引去。後歸金陵寓居精舍所著有雙鏡庵詩上藥亭詩餘楞嚴綱領一門反切。其反切法甚簡只用音和一門爲生平最得意之作。

蕭雲從孫逸

蕭雲從字尺木號無悶道人。當塗人也。明經不仕。善山水不專宗法自成一家筆亦淸快可喜與孫逸齊名。兼長人物嘗於采石太白樓下四壁畫五嶽圖宋漫堂爲長歌攜諸石。平生所畫太平景離騷圖好事者鏤板以傳。著書等身藏於家。嘗取杜詩七律中之仄體者考其字之平仄聲之出處悉得文從孛順音律葉和。援引古今出入徑史百家考據誠精確矣然亦好奇之一蔽也。善讀杜詩者豈其然乎。孫逸字無逸號疏林。海陽人流寓蕪湖。山水兼法南北宗各家人以爲文待詔後身。歙令靳莫所雕歙山二十四圖是其筆也。前與查士標汪之瑞釋漸江稱四大家其後復稱孫蕭云。

孟永光黑壽赫頤

孟永光字月心。山陰人。工人物寫眞受業於孫克弘。後遊遼東從龍入燕。性髙曠不樂仕進。以畫祇候內廷爲世祖所眷命內侍張篤行受其筆法。滿洲黑壽亦髙尙不仕樂與江浙文士遊人稱滿洲髙士。善畫山水學董文敏。又有赫頤號淡士。山水宗法元人而獨開生面峯巒渾厚艸木華滋迥異時流豪傑士也。官大司空。

程正揆

程正揆字端伯號鞠陵又號靑溪道人。孝感人。崇禎辛末進士。名正葵。選翰林。入國朝攺正揆。爲光祿卿官至少司空。善山水初師董華亭得其指授。後則自出機軸多禿筆。枯勁簡老。設色穠湛。余最賞其水墨木石一圖作兩枯樹一濃一淡極意交插而疏柯勁幹意致生拙脫盡畫習。潑墨作巨石於下亦有別趣元人妙品也。端伯論畫嘗云。北宋人千丘萬壑無一筆不減。元人枯枝瘦石無一筆不繁。其言最精。其印有先代一人師。工法書。查梅壑云。昔人論書云。旣知平正務追險絕。靑溪書得之夷。

吳偉業

吳偉業字駿公號梅村。太倉人。前明崇禎辛未進士廷試一甲二名。國朝官至祭酒。博學工詩名滿區宇。山水得董黃法淸疏韶秀風神自足可貴也。與董思白王煙客等友善作畫中九友歌以紀之。【九友爲董玄宰王煙客王元照邵畏衡楊龍友程盂陽張爾惟卞潤甫邵僧彌。】

王鑑

瑯琊王鑑字圓照。太倉人。弇州先生孫。精通畫理摹古尢長。凡四朝名繪見輒臨摹務肖其神而後己。故其筆法度越凡流直追古哲而於董巨尢爲深詣。皴擦爽朗嚴重暈以沈雄古逸之气誠爲先民遺矩後學指南。元照視太原姻客爲子佺行而年實相若互相砥礪並臻其妙。世之論六法者以兩先生有開繼之功焉。知言哉。由進士起家曾爲廉州太守人稱王廉州。祭酒吳駿公送元照還山詩云。始興公子舊諸侯。丹荔紅蕉嶺外遊。席帽京塵渾忘卻。被人彊喚作廉州。

王鐸

王鐸字覺斯。孟津人。天啟壬戊進士入翰林。南都再造召入內閣。後仕國朝官至尙書謐文安。性情髙爽。偉軀幹美須髯見者傾倒。博學好古。工詩古文有集行世。書法有擬山園石刻諸體悉備。畫山水宗荊關丘壑偉峻皴擦不多以暈染作气傅以淡色沈沈丰蔚意趣自別。嘗與戴嚴犖書云。畫寂寂無餘情。如倪雲林一流𨿽略有淡致不免枯漧尪羸病夫奄奄气息卽謂之輕秀薄弱甚矣。大家弗然。又云。以境界奇創然後生以气暈乃爲勝可奪造化。其持論如此。間作花艸亦超脫名貴。戴嚴犖者。滄州人。名明說字道默嚴犖其號也。崇禎甲戌進士。善山水墨竹﹐國朝官至尙書。

白薴村桑者曰。余於睢州蔣郎中泰家見所藏覺斯爲袁石■﹝寓上心下﹞寫大楷一卷法兼篆隸筆筆可喜。明季工書者推董文敏。文敏之丰神一瀟灑一時固無有及者。若據此卷之用筆險勁沈著有錐沙印泥之妙文敏當遜一籌。

馮源濟馬頎方大猷鄭梁錢朝鼎劉體仁莊同生王崇簡鍾諤

國朝士大夫多好筆墨或山水或花艸或蘭竹各隨其所好而專精之。其宗法或宋或元或沈董用筆有枯秀有淹潤亦各隨其性而自成一風裁。以余所見者。馮源濟字胎仙。涿州人。山水學董黃布置宏闊筆墨深厚。馬頎孛頎公。杞縣人。官推官。善山水花艸天資敏妙提筆卽象物。嘗畫紅梅一幀以禿筆作老幹點破脂於梢爲疏花古气渾穆有八大山人風骨。方大猷字歐余號淹嚂。烏程人官山東巡撫以事攜級爲河道。山水學董間爲倪黃。多濕筆。嘗畫河灘小景題曰十二載河千祇記得者个。工書善詩河南考城最多其迹。鄭梁字禹楣。慈溪人。髙州刺史。善山水暮年右臂不仁以左手畫更饒別致。工詩。有曉行詩最佳人呼爲鄭曉行。錢朝鼎字禹九號黍谷。常熟人。官太常卿。善蘭竹及折枝花得法於孫克弘。劉體仁字公■﹝甬戈﹞。穎州人。官銓曹。善山水疏林石迹寓興天眞。工詩文爲阮亭所厚。莊回生號淡庵居士。武進人。山水小景荒率有筆趣。墨蘭亦秀發。王崇簡字敬哉。宛平人。官大宗伯。善米氏雲山。鍾諤字一士。益都人。官觀察。山水宗王右丞。知其名而未見其迹者。則有秦中張佝。錢唐嚴沆。順天米漢雯字紫來官侍講。華亭髙層雲字謖園官太常卿。膠州法若眞孛黃石以五經博士通籍官至布政。三原梁鋐字子遠官尙書。吉州邵方字成亭。澤州趙嗣美。泰興季開生字天中官銓部。山西王含光字鶴山官參政。曹州朱虛字介庵官司理。金溪王有年字硯田。共十有二人略紀其姓字以俟訪觀。

章詔

章詔字廷綸。不知何許人也。爲洪承疇幕中士。工墨竹長於大幅整而不勻繁密而不結能品也。與黃土並驅爭先非流輩所及。

王武

王武字勤中。吳人。文恪公鰲六世孫以諸生入太學。工畫花艸多逸筆點綴流麗多風。王奉常稱之曰。近代寫生率有畫院習。獨勤中神韻生動當在妙品中。篤論也。名重於時。性樂易不設城府平生不趨謁權貨。晚年自號忘庵卒年五十有九。弟子張畫字文始號研山。長洲人。周禮字令邑。同里人。時山陰姜廷幹字綺季亦工寫生極有名。廷幹。大宗伯逢元子也。

張漣

張漣字南垣。華亭人徙居秀水。少學畫山水兼善寫眞。後卽以其畫意壘石故畫遂掩而壘石特名。其所壘之丘壑皆有仿效若荊關董巨黃王倪吳一一逼肖。吳駿公曰。南垣壘石人莫能及。爲立傳傳之。

陳舒朱捆

陳舒字原舒號道山。華亭人僑居江寧。工花艸設色寫意。荒幹亂叢若絕不經意者而結構多姿趣。尢長畫荷。好用熟紙是其短也。間作山水小景亦疏秀閒冷。所題詩句皆艸書頗有法。周櫟園讀畫錄云。原舒索豪邁。嘗遊東牟登蓬萊閣憑欄觀海獨舉數大白旁若無人。索筆書眇乎小矣四字。貴客稍以語侵之。原舒攘臂起欲持投海中。座客驚駭力勸乃止。又有朱捆者。不知何許人。亦善花艸寫意多碎筆亦自有致。

沈洽

沈治字約庵。秀水人。庠生。山水有同裏項氏家風小幅冊頁爲長。造詣𨿽未能超拔然亦我鄕前輩之卓卓者不可沒也。

王翚

王翠字石谷號耕煙外史。常熟人。幼嗜畫運筆構思天機迸露迥出時流。太倉王廉州遊虞山。翚以畫扇倩所知呈廉州。廉州大驚異卽索見。翚遂以弟子禮見。與談益異之曰。子學當造古人。卽載之歸。先命學古法書數月乃親指授古人名迹稿本。遂大進。旣而廉州將遠宦念非奉常勿能卒此子業卽引謁奉常。奉常叩其學嘆曰。此煙客師也。乃師煙客耶。挈之遊江南北。盡得觀摹收藏家祕本。石谷旣神悟力學又親受二王教遂爲一代作家。奉常每見其業噗曰。气韻位置何生動天然如古人竟乃爾耶。吾年垂暮何幸得見石谷。又恨石谷不及爲董宗伯見也。後廉州見其畫亦嘆曰。石谷乃能至此。師不必賢於弟子。信然。聖袒詔作南巡圖稱旨。厚賜歸。朝貴有額以淸暉閣者因自號淸暉主人。家居三十載應酬常焚膏啾繼。曰翚樂此不知疲也。間少不愜則又自訟不置。刻其平生名公卿投贈詩文爲十卷曰淸暉贈言又尺牘二卷。卒年八十九。時武進惲壽平亦以山水自負。及見石谷度不能及則攺寫生叭避之。嘗曰。古今來筆墨之至齟齬不能相入者。石谷則羅而置之筆端融洽以出。神哉枝乎。曹倦圃吳梅村旨曰。石谷。畫聖也。余從伯木威先生曰。畫有南北宗至石谷而合焉。其爲名流推重如此。役後畫益重。論者第其品比王阮亭詩云。石谷曰。畫有明有暗如鳥雙翼不可偏廢。又曰。繁不可重密不可窒要伸手放腳寬閒自在。又曰。以元人筆墨運宋人丘壑而澤以唐人氧韻乃爲大成。又曰。皴擦不可多厚在神气不在多也。又曰。余於靑綠靜悟三十年始盡其妙。又曰。凡設靑綠體要嚴重气要輕淸。得力全在渲暈。又曰。气愈淸則愈厚。嗚呼。觀石谷之論宜其技之神妙也。

白薴村桑者曰。嘗聞諸吾友朱子漢查曰。石谷天性孝友。妻某氏亦篤順徳。事其父無不曲體其志﹐父嘗語人曰。婦他人子也。不意亦如吾子之體貼吾也。嗚呼。石谷家本寒畯以藝享盛名受知聖主。取潤筆致裕而其根本固如是此所以爲石谷嘆。

憚壽平

憚壽平以字行。武進人。名格一字正叔號南田又號白雲外史。本世家子。工詩文。好畫山水力肩復古。及見虞山王石谷自以材質不能出其右則謂石谷曰。是道讓兄獨步矣。格妄恥爲天下第二手。於是舍山水而學花卉斟酌古今以北宋徐崇嗣爲歸一洗時習獨開生面爲寫生正派由是海內學者宗之。正叔與石谷爲莫逆交討究必極其微。石谷畫得正叔跋則運筆設色之源流構思匠心之微妙畢顯無遺。正叔𨿽專寫生山水亦間爲之如丹丘小景趟承旨水村圖細柳枯楊圖皆超逸名貴深得元人冷淡幽雋之致然其虛懷終不敢多作也。嘗與石谷書云。格於山水終難打破一字關曰窘。良由爲古人規矩法度所束縛耳。正叔寫生簡潔精確賦色明麗天機物趣畢集毫端大家風度於是乎在石谷推重不置。故正叔懷石谷詩有云。墨花飛處起靈煙。逸興縱橫玳瑁筵。自有雄談傾四座。諸侯席上說南田。正叔性落拓雅尙。遇知己或匝月爲之點染非其人視百全猶土芥不市一花片葉也。以故遨遊數十年而貧如故對家人未嘗形戚戚於面。惟吟詠書畫自娛。所居有甌香館倡酬皆一時名士。年六十餘卒於家。其子不能具喪石谷爲經理之。弟子馬扶羲字符馭得其傳授名於時。逸筆尢佳。

白薴村桑者曰。京口笪侍禦入都王石谷送之。維舟江滸尊酒話別討論六法。石谷指隔岸秋林曰。此參差疏密丹碧掩映天然圖畫也。卽爲侍禦寫之。翌晨南田亦至稱嘆不已題詩八章。侍禦爲文記之一時傳爲勝事。時際升平海內丰稔士大夫得以優遊風雅藝苑增華其髙懷逸興。迄今猶能想見也。侍禦名重光號江上。順治壬辰進士。善山水。著有書筏畫荃曲盡精微。

楊維聰呂佐

楊維聰字海石。海鹽人。工畫魚。噞喁泳躍無不入神。渲染鱗次數四不厭。故能渾滑活脫隱見於水光符藻間栩栩如生也。片鱗半甲人爭寶之。其臨摹托名者幾徧吳下。眞本今什不得一矣。其後休寧有呂佐者字西侖號卓亭。工畫金魚燦燦欲活每自珍惜不輕與人。然久久遂多其跋語積成數卷題曰在藻集。

李琪枝李含渼

李琪枝字雲遠號奇峯。嘉與人。邑庠生。太僕君實孫坷雪子。畫傳家學尢工墨梅墨竹。兄新枝子含渼字南溟。山水穠郁丰潤兼長花卉艸虫。壯遊南北最知名而於祖法則變矣。嘗與周熙載同應靳文襄聘畫黃河圖進呈稱旨。靳厚禮之。含渼兄含淑含澤弟含涎皆善畫。熙載華亭人。善山水世稱能品。

白薴村桑者曰。吾鄕項氏自墨林李氏自太僕遊心藝苑考究六法爲一時領袖。至今兩姓代有聞人與太倉王氏鼎足江東矣。

顧大申陸灝

顧大申字震雉號見山。華亭人。進士。工山水遠師董巨近法思翁變通處淸和圓潤綽有風情尺紙寸縑爲士林珍重。同裏陸灝字平遠爲見山畫友。筆墨亦衝潤而神气之完足少遜見山。

華胥

華胥。字希逸。無鍚人。工畫人物士女密致而不傷於刻劃。治而淸艷而逸古意猶存。其水墨者直參龍眠之座靑牛老子圖是已。弟謙孛子千亦善晝。

顱防

顧防字若周。華亭人。工山水師董巨及元四家骨气淸雋而髙厚所謂有筆有墨者也洵爲畫學正宗嫡派。嘗寫徐凝廬山詩意圖王石谷跋云。若周畫道深入古人之室而筆無纖塵墨其五色別有逸致。蓋自骨中帶來非學習功力可及。此圖髙古莽蒼气韻溢於紙外尢近來不多見之傑作也。可謂知言。

白薴村桑者曰。華亭自董文敏析筆墨之精微究宋元之同異。六法周行實在於是。其後士人爭慕之故華亭一派首推藝苑。第其心目爲文敏所壓點擬拂規惟恐失之奚暇復求乎古。由是襲其皮毛遺其精髓流而爲習气矣。蓋文敏之妙妙能師古晚年墨法食古而化者也。學者當求文敏之所以師古所以變化則不難獨開生面而與文敏抗衡不當株守而自域。文敏論畫云。同能不如獨詣。至言也。人皆閱而不察何哉。若若周可謂獨詣矣。

羅牧

羅牧字飯牛。寧都人僑居南昌。工山水筆意在董黃之間。西江志云。得筆法於魏石牀。樹壑森秀墨气滃然誠爲妙品。江淮間亦有袒之者世所稱江酉派是也。牧惇古道。董友誼。與徐徵君楡溪世溥善。徵君贈詩云。彩筆常懸夢裏思。十年古道見須眉。雲山本是無常主。更寫雲山賣與誰。巡撫宋牧仲髙其人作二牧說贈之﹐牧能詩善飲楷法亦工又善制茶。卒年八十餘。

葉陶

葉陶字金城。責浦人其先新安籍也。善山水喜作大斧劈。康熙中只候內廷詔作暢春苑圖本。圖呈稱旨卽命監造。旣成。以病賜金乘傳歸。尋復召入以勞復卒於途。

錢瑞徵

錢瑞徵孛鶴庵。海鹽人。康熙癸卯舉人。仕西安儒學教諭。好畫松石不事規仿獨抒性靈而興趣雅合筆意圓厚風致散朗。書得趙吳興法兼顏平原意雅雋古朴皆可珍也。所著有忘憂艸朱竹垞太史序。

何其仁李鏞

何其仁字符長。梅鹽人。由明經就廣文遷崖州牧。善墨籣信手揮灑花葉恣肆有縱橫之趣少淸秀之風識者短之。然名重於時爲學者所宗。其能取其長而滌其習者惟嘉興山濤李先生鏞。先生余受經師也。兼精金石篆刻。

焦秉貞冷枚沈諭

焦秉貞。濟寧人。欽天監五官正。工人物其位置之自近而遠由大及小不爽豪毛。蓋西洋法也。康熙中只候內廷。聖祖禦制耕織圖四十六幅秉貞奉詔所作。村落風景田家作苦曲盡其致深契聖衷鍚賚甚厚旋鏤板印賜臣工。弟子冷枚字吉臣。膠州人。尢工士女。康熙五十年與畫萬壽盛典圖。總裁則王原祁也。又避署山莊圖三十六幅。內務府司庫沈諭畫。與盛典圖皆開雕。諭不知何許人。觀山莊圖似摹法董巨者。

白薴村桑者曰。明時有利瑪寶者。西洋歐羅巴國人通中國語。來南都居正陽門西營中。畫其教主作婦人抱一小兒爲天主像神气圓滿釆色鮮麗可愛。嘗曰中國祇能畫陽面故無凹凸。吾國兼畫陰陽故四面皆圓滿也。凡人正面則明而側處卽暗。染其暗處稍黑斯正面明者顯而凸矣。焦氏得其意而變通之然非雅賞也好古者所不取。

朱賓占劉源金古良

朱賓占字仲立。嘉興人客遊江南三十載不歸。性活淡與物無忤。畫工人物。嘗畫淩煙閣功臣圖。蕪關榷使劉伴阮見之遂攘其名以付雕。伴阮名源。祥符人。善山水人物超遇古健有奇气。寫意花艸及龍水悉佳。名時垂後宜也。一時雕本人物有無雙譜。山陰金古良畫。先是陳章侯畫水滸傳像各極意態妙絕一時好事者雕行之功臣無雙繼其美矣。古良名史以字行人物名手也。二子可久可大世其學。

顧符積吳賓

顧符積字瑟如號小癡。興化人。能詩善書畫少從父宦遊。父卒家貧賣畫以食。山水人物學小李將軍工細入毫髮。阮亭贈詩所謂丹靑金碧妙銖黍。近形遠勢窮亳芒是也。臨摹托古者俱多。華亭吳賓字魯公亦擅工細畫。其界畫樓閣中寫豆人須眉畢現。有時縱筆作山水則得之董文敏。人物花鳥寫眞兼善之博矣。然不若瑟如之專長也。

汪之瑞

汪之瑞字無瑞。休寧人。气宇軒昂豪邁自喜士直軒冕有不可一世之槪。善山水以懸肘中鋒運渴筆焦墨多麻皮荷葉等皴愛作背面山。酒酣興發落筆如風雨驟至終日可得數十幅。興盡僵臥或屢日不起。非其人望望然去之𨿽多金不屑也。嘗言畫能疏能密有奇有正方爲好手。又曰厚不因多薄不因少。皆晝家名言。字學李北海生勁可喜。不愧爲李周生髙弟也。【周生名允昌。新安人。】

白薴忖桑者曰。無瑞自率胸臆。擇灑縱橫。以視世之規規於法者。誠豪矣哉。然非六法正派也。不然。古人十日一水五日一山又何以稱焉。若無瑞者所謂不可無一也乎。

周鼐

周鼐字公調。江寧人。山水師李營丘及董北苑多濕潤筆。有髙秋玩月圖宋漫堂題詩云。古來貌夜色。妙手推克恭。卓哉秣陵叟。走筆追前綜。余嘗見其山水小冊暈和可觀。

禹之鼎

禹之鼎字上吉號愼齋。江都人。工人物幼師藍氏。後出入宋元諸家遂成一家法。有王會圖一卷傳世。其寫眞多白描不襲公麟之舊而用吳生蘭葉法兩顴微用脂赭暈之娟媚古雅。曾爲澤州相國寫水亭玩鵝圖。樹石亭榭雙鵝細艸色色雋永時莫能兩。康熙中授鴻臚寺序班非其好也。嘗愛洞庭山色欲居之。出都朱竹坨作詩送之云。謫官擬向洞庭居。時竹垞已被劾。此意沈吟六裁余。君去西峯先相宅。小樓容架滿船書。先是有戚畹策騎來召急甚。之鼎南人旣不善騎加以奔促固已委頓矣。至府拜謁未起卽傳命寫小照。蒲伏連筆殊有煎茶博士之辱遂決歸計。

嚴繩孫

嚴繩孫字蓀友。昆山人自號勾吳嚴四。舉宏詞科以布衣授翰林院檢討遷春坊。善書法。工繪事。山水人物花木虫魚靡所不能尢妤畫鳳。歸田後號蕅蕩漁人杜門不出。有堂曰雨靑艸堂。亭曰佚亭。布以窠石小梅方竹逍遙宴坐以爲常所。著有秋水集。子泓曾字人弘世其學。

買鉝

買鉝字玉萬號可齋。臨汾人。工竹石及折枝花喜用瘦筆漧墨風味淡逸若不火食者。出守黃州嘗畫竹題識命工人鐫諸石置赤壁人所遊歷必經之地其汲汲於名如此。所畫百石圖奇詭盡變見稱藝林。時烏程胡貞開字循蜚號耳空居士亦善畫石宋漫堂極稱之。所居有末山堂丘壑皆自綴。以孝廉起家官至參政。

杜亮采馮仙湜

杜亮采字嚴六。華亭人。善山水有董文敏趙文度二家法沖淡潤澤爲時所稱。馮仙湜字址鑑。山陰人。山水學郭河陽輕淡細秀亦有雅趣。二人所宗不同而所造相似。

宋天磨童原

宋天磨。吳江人。善山水。同裏童原字原山。善花鳥。皆在能品中各擅名一時。

髙簡

髙簡字淡遊號一雲山人。吳人。能詩。工山水模法元人務爲簡淡而布置深穩筆墨矜惜風味淸臞可愛。余從伯木威先生曰。髙君胸有書卷故腕下露此靜韻不然亦薄而厭玩也。平生小品最多若大幅則不能矣。好畫梅花書屋圖冷雋可珍。卒年七十餘。

梅庚

梅庚字耦長號雪坪又號聽山翁。宣城人。康熙辛酉舉人爲竹垞所得士。工詩。善八分書。寫山水花卉皆雅韻然不多作惟遇知名士贈之爲阮亭輩所重。晚年知泰順縣事尋以老乞歸。有兒童失學田園廢。也算從官一度回之句。所著有吳市吟山陽笛漫與集。病篤作詩徧別親舊至女夫一首未竟而卒署曰推枕吟。兄淸字遠公。舉人。亦善山水名亞於庚。

佟世晉

佟世晉字康侯。襄平人。善山水多黃大癡髙尙書法布置鄭重墨暈淋漓饒有气槪惜秀逸之致未能發腕底也。蝦蟹亦佳。

王犖

王犖字耕南號稼亭又號梅嶠。吳人。與石谷同時而山水亦純仿石谷然遠不逮也蓋貌似耳。恆托其名以專利。石谷深恨之。近時托石谷名者尢多則又不逮犖筆矣。

白薴村桑者曰。石谷畫有根柢其摹仿諸家筆下實有所見非漫然也。至筆姿之嫵媚蓋其天性不可以彊。學者不察徒恃其稿本輾轉傳模元气旣失而秀韻淸姿復不能及以迄於今遂流爲匠气矣。至使論畫者舉石谷爲戒。噫。是誰之過歟。

程功

程功字又鴻號柯亭。休寧人。舉孝廉屢困南宮遂不仕。善山水有奇气非近日之新安派比也。嘗作白嶽圖捲峯巒林壑寺觀村塢徑術紆回橋渡往來並井有致而筆墨復能脫去時習故足貴耳。能詩。有幹竿艸堂集。

王檗

王檗字安節。初名丐。本秀水人家於金陵。工山水學龔半千筆法。善作大幅及松石等雄快以取勢蒼健或過而沖和不足也。好交達官時人爲之語曰。天下熱客王安節。善詩文。有澄心堂紙賦稱於時。

宋駿業

宋駿業字聲求。吳人。官兵部右侍郎。篤好山水受業於王石谷作宋元人小品淸韻可挹。

顧銘顧見龍沈行濮璜鮑嘉兪培周杲王汶王禧

顧銘字仲書。嘉興人。工寫眞小像尢精妙。竹垞嘗贈之序而舉曾鯨勉之。略云。謝彬沈韶徐易張遠學曾鯨氏而有得焉者也。方其未得若膠於中而不釋。及其旣得於心若飛鳥之過目。其形之丟我愈疾而神愈全矣。蓋我之所聞於四人者如此。顧子試由吾說而繹焉。其何必不如曾鯨氏哉。康熙辛亥春。聖祖召寫禦容賜金褒榮之。時吳江顧見龍字雲程亦以寫眞只候內廷名重京師。余見所畫湯文正公像其子姓皆云酷肖然筆墨未爲拔俗也。銘同郡沈行字行�。濮璜字成章。鮑嘉字公綬。海寧兪培字體仁。吳江周杲。泰州王汶。丹塗王禧。俱以寫眞名藝悉亞於兩顧云。

白薴村桑者曰。寫眞有二派。一重墨骨。墨骨旣成。然後傅彩。以取气色之老少。其精神早傳於墨骨中矣。此閩中曾波臣之學也。一略用淡墨鉤出五官部位之大意。全用粉彩渲染。此江南畫家之傳法而曾氏善矣。余曾見波臣所寫項子京水墨小照。神气與設色者同以是知墨骨之足重也。至竹垞飛鳥之諭誠爲精論節之以備學者參究焉。

張子畏

張子畏。武進人。惲南田甥。工花艸得舅氏法。宋漫堂撫吳得黃荃全樹杜鵑花圖。花約什伯余神彩煥發望若火樹插空氧蒸蒸欲動。異寶也。思摹一副本念非子畏不能。延至署屬以圖。圖成漫堂賞之以爲亂眞。

白薴村桑者曰。漫堂鑑別古器及書畫名迹眞贗百不失一。嘗自謂暗中摸索亦能得之。式古堂卞公永譽亦精鑑賞刻有書畫匯考搜羅古迹無遺。故竹垞論畫詩云。退翁倦叟。【孫侍郎承澤曹侍郎溶。】嗟淪沒。吳客雌黃詎可憑。妙鑑誰能別苗發。一時難得兩中丞。原注謂宋曁閩撫卞也。

柳遇徐玟

柳遇字仙期。吳人。工人物精密生勤。布置樹石擱廊點綴幽花細艸以及玩物器皿色色佳妙亞於仇英。漫堂撫吳。屬員某某謀制屏障獻壽。以漫堂鑑賞名家乃面請於漫堂。漫堂出南唐顧閎中所畫韓熙載夜宴圖捲曰。須屬柳仙期展拓之。某某卽備聘具供饌延仙期疊漫堂署。圖成浸堂邀某某共賞以宴樂之。一時傳爲韻事。遇同裏徐玫字采若亦工人物與遇並挾盛名。兩人凡臨摹古本逼眞處亦可謂之翻身鳳皇也。

吳求吳正

吳求初名俅字彥侶。休寧人。能詩。善畫人物學仇英似之。所作豳風圖十飲圖思致雋邁並堪垂久。每一稿成舉國仿效。假名以贍厚利求怡然不怪也人服其雅度。子正字頊臣能世其學。兼長黃要叔花鳥法庶幾神韻如生。惜早世未大就耳。

周之恆

周之恆字月如。臨淸人。官至江西參政後移家江浦。工八分書。竹垞詩稱其委曲得宜者也。能詩。善山水。曹侍郎潔躬倦圃十二景是其所圖。之恆侍郎門下士也。

馬相舜王式

祕戲圖不知作俑於何人。考後漢書廣川戴王坐畫屋爲男女裸交接置酒請諸父姊妹飲今仰視畫廢。則漢時已有畫之者矣。明仇英所畫特工世遂傳之。人情好淫莫不欲得一以爲祕賞以故畫之者多。大同馬相舜字聖治太倉王式字無倪其最著者也。嘗見一小冊八頁。人身僅三寸許。眉睫瑟瑟然欲動。春戀燕呢之態如喃喃作聲。至其布置種種鉤勒點染悉本宋人法有嫣媚古雅之趣無刻劃板實之習。又見手卷。人身長八九寸多畫西番北狄之狀最動蕩人心目。其手筆均不與仇英類。其王馬之徒之作歟。蓋祕戲圖皆不署作者姓名不可得而知也。余嘗謂祕戲圖不工可不畫工則誨淫矣。昔山谷好作艷詞秀師以爲口業當墮泥犁地獄況肖其形乎。不畫爲得也。

吳豫傑姚宋

吳豫傑字次謙。繁昌人。工墨竹。新安姚羽京者。山水家能手也尢長畫石。一日蕪湖富室某具盛饌邀兩人合作竹石屏障。吳素簡傲漫視姚。姚銜之作石多用反側之勢使難措筆。吳持杯談笑弗顧。酒酣提筆蘸墨橫飛風馳雨驟頃刻竹成悉與石勢稱而枝葉橫斜輾轉愈見奇致。姚顧視愕貽咋舌嘆服自後每向人稱次謙畫竹爲今時第一手。次謙通音律善吹洞簫。其先爲富人家於維揚。好結納遂至貧困亦豪士也。有二女亦能畫。羽京名宋。初名■﹝雨上金下﹞字雨金。寓居蕪湖。山水初學僧漸江旣而泛濫諸家。自山水人物花鳥虫魚蘭竹以及指頭木片西洋編紙等靡不工。又能於瓜子上畫十八阿羅漢誠爲絕人之藝云。

鮑濟鮑蘭吳諤姚敏修

鮑濟字汝舟。秀水人。工花鳥山水筆旣雋秀靈變又能刻苦力學駸駸直追前人浙派習气淘汰已淨深爲新安戴懷古所賞識。惜早世未得大成。侄蘭字楚來世其業。弟子吳鍔字靑城。兼善士女寫眞筆亦穎秀。亦早卒。濟同邑姚敏修字遜公亦善山水。亞於濟。

汪朴戴本存昊定

汪朴字素公。休寧人。善山水得元人疏散之致。能鑑別古尊罍彜鼎金石古文及名人書畫。性至孝。父失明朴舌舐三年遂復明。至行追古人矣。同郡戴本存號雁阿山樵。山水以枯筆寫元人法小幅及冊頁頗可觀。吳定字子靜。宗漸江用筆稍結故當遜於汪戴。韓鑄亦有山水名。

薛宣巢敬

薛宣字辰令。嘉善人。山水摹法廉州用筆厚重有气一時之能品也。嘗自誇於人曰。我畫可參二王。二王謂麓臺石谷也。有請業者輒謂曰。我畫甚不易講柰何。其自矜重如此。弟子巢敬。見釋性潔傳。

周兼

周兼。海寧人。工畫士女衣紋淸古設色淡雅布置俱有來歷有識者賞之。有南唐小周後圖意致俱佳。查太史愼行有詩紀之。

白薴村桑者曰。唐吳生設色極淡而神气自然精湛發越。其妙全在墨骨數筆所以橫絕千古。在宋惟公麟得之後人無此筆力。憑借傅染爲工穠厚則失之俗輕淡則失之薄。有明若仇唐善之善者也。陳章侯才力雄大設色多吳裝與仇唐各擅其長。此三子者誠爲近代畫人物之冠冕。學者能於三子者之妙迹專心致志而反復尋究焉。再須讀書考古以副之。不難駕宋而窺唐又何患二者之失也。

張奇髙駿升秦圅

張奇字正甫。江都人。山水得巨然法雲峯石迹石漾多嵐。人物花艸亦工。有髙駿升者。不知何許人。山水亦宗巨然。气韻類於奇。又有秦圅者。亦不知何許人。筆法似學漸江豈新安產歟。

李巒

李巒字亦山。安陸人。善山水多水墨。丘壑作意而筆墨工整气韻淹漬蓋以墨勝也。性恬靜好交遊喜吟詠爲古鄖聞人。

白薴村桑者曰。麓臺云。山水用筆須毛。毛字從來論畫者未之及。蓋毛則气古而味厚。石谷云。凡作一圖用筆有租有細有濃有淡有幹有濕方爲好手。若出一律則光矣。石谷所謂光正毛之反也。錢埜堂亦云。凡畫須毛。毛須髮於骨髓非可以貌襲也。此皆論畫精言世人知之者鮮矣亦山之病未免坐此。

呂學

呂學字時敏號海嶽。烏程人。工人物佛像天尊及駝馬名甚盛學者宗之。李之芳平臺灣爲作奏凱圖。千軍萬騎陳師案屯駢部。曲列校隊鏜甲光明旗仗淸肅洋洋大觀也。又嘗於吳江平望鎭之城隍廟畫天尊像四軸神威蕭爽赫赫逼人。至其畫校獵圖之罄控縱送鷹擊犬從曲盡神致矣。第用筆急於見法未免赤觔露骨正如米芾書法彊弩射三十里也。性豪華所得潤筆多置艷姬變童飲餵丰潔器具精妍侈矣。

胡鋼

胡鋼字百煉。宣城人。儒家子也。生而十指如鳥爪。性穎慧特異。善畫山水秀韻動人﹐詩文亦奇古。其塡詞數種深得元人聲韻。惜嬰疾二十九歲而沒。人比之李萇吉且呼爲鳥爪仙人云。

郭昆王朴

郭昆字良璧。天津人。王朴字玉樵。保定人。皆以人物士女名於北方。昆尢長臨摹寫意亦好。

朱繡

朱繡字彩章號簣村。休寧人家濡須。山水傳其家學兼善花艸得南田生法。妤遊覽所至佳山水輒有圖。嘗獨遊黃山挾策踞蓮花峯頂作黃山全圖亦韻事也。每入深山見異花輒貌之故所畫花卉人多不識。

瞿潛

瞿潛字又陶。華亭人。工花鳥雅飭幽艷風神韶亮。其水墨者望之亦若五采冷雋淸永有元人易元吉規範。國朝工翎毛者絕少若又陶不得不推爲妙品也。

尹小婪

尹小笙。鳳陽人其先世爲守孝陵官。小埜工畫驢。有運糧圖曲盡形態。先是父名埜以畫驢聞人呼爲尹驢。至小埜能世其業因名小埜而人亦以尹驢呼之。家極貧潦倒以歿可傷也。

吳歷

吳歷字漁山。吳人。善山水宗法元人尢長大癡法疊蟑層巒心思獨運而气暈厚重沈鬱深得王奉常之傅。漁山與王石谷初爲畫友相得最深﹐後假去石谷所摹黃子久陡壑密林圖不還。遂疏。

白薴村桑者曰。麓耋論畫每右漁山而左右谷。嘗語弟子溫儀曰。邇時畫手惟吳漁山而已。其餘鹿鹿不足數也。余見漁山筆墨功力尙未抵石谷之半。司農之有所軒輊未兔名士習氧非衷言也。

周拴周況周覽

周銓字巨衡。秀水人。工花鳥尢長荷鷺人號周荷。弟況字叔黨覽字符覽皆工畫。而覽天資異羣特起童時與仲兄況伺伯兄出潛取其所臨古圖稿本日焚之曰。畫須自出手眼何蹈襲前人爲。每畫必對花寫生曲盡娟妍秀冶之致亦復大雅不羣所以可貴。蓋本超曠之識而運以精思故能不受束縛而矯矯自立也。惜其年止二十九而夭使天假以年加之學力恐南田氏不能專美藝林矣。今所傳南瓜圖荷汀白鷺圖瓶蓮圖霜倒半池蓮圖雛雞圖蘆洲鴻雁圖果品雜花冊皆妙絕一時。覽歿後十餘年。郡守秦公夙慕覽名蒞任數月徧覓遺迹不可得後於大寧寺僧賺去荷花一幀不啻獲異寶云。

萬弘衟金學堅

萬弘衟字正思。秀水人。山水摹法董臣筆意亦不落浙習庶幾吾禾近日之秀起者也。惜其少覽古局於一隅耳。同裏金學堅字成峯。初宗元人後參宋法而私淑王石谷之渲暈器識校正思稍大秀韻不及也。學堅極貧而能守不爲勢豪所眩。裏中有僧明慧者爲玉琳禪師法孫。雍正十一年引見賜號悟修。敕居錢唐聖因寺。將之寺過故居守令送迎極恭。有某者以學堅畫扇遺。明慧大加賞欲令一見。某急趨學堅曰。先生時運至矣。欣然話其故。促之往且力。學堅笑謝之。未逾年明慧以不安淸修敕還京。旋卒。人稱其髙識。

王鑥

王鑥字魯公。太康人。父【輔運】荊南觀察。鑥性聰慧多藝能。好畫人物士女。沈穠而雅雋布置悉佳妙其賦色一本諸宋人時史莫及也。

王獻胡湄

董文敏謂不讀萬卷書不行萬里路不可作畫祖。蓋言讀書多則心通而理明能別邪正雅俗是非不至惑於異說。行路遠則廣見博聞以擴我之心胸而發其气故日進不已而超凡入聖也。余童時聞吳江王補云巘以山水名平湖胡飛濤湄以花鳥名其畫皆可於質庫質金庫人惟恐其取贖也。而筆墨之俗惡邪異誠無若兩人之甚者。後見其少作王則全學董巨胡亦本宋法未嘗不雅正而其所就竟如此。由是知理不明見聞隘者之易於自足又不幸而暴得虛奢聲遂任率胸臆以汨其聰明不大可借哉。竹垞嘗贈王巇詩云。近來山水尙元人。南渡諸公法漸淪。獨有王郎好奇古。將無馬遠是前身。蓋譏之也。【畫家以馬遠爲北宗。其流日就狐禪衣缽塵土者。】二人本不必記。欲學者知所儆故著之。

陸癡嚴怪朱承鍚

陸癡名■﹝日爲﹞字日爲。華亭人。性狷潔故人以癡呼之。善山水自成一局。其法用挑筆密點由淡及濃不惜百徧。林巒崖石間煙雲糺縵墨气捆溫亦可喜也。其布置務求奇僻不屑作常蹊能爲尋丈大幅。浙江巡撫屠公館之西湖逾年而卒屠公爲歸其喪。同裏有嚴怪者山水亦好立奇境。嘗畫一古藤蔓延糾結蟠兩山頭一人崎嶇攀援而下凡畫多類此。爲人亦癡絕。家極貧不能以多全眩之勢亦不可屈也。人目爲怪怪聞之喜遂自名怪焉。■﹝日爲﹞弟子朱承錫字九思號香山。秀水人。兼工人物寫眞行於華亭。【補嚴本名載字滄酷。兼長花鳥。】

王原祁

王原祁字茂京號麓臺。太倉人。奉常公孫。康熙庚戌進士由知縣擢給諫攺翰林補春坊。天子嘉其畫供奉內廷鑑定古今名書畫。晉少司農充書晝譜總裁萬壽盛典總裁官。卒年七十。公童時偶作山水小幅粘書齋壁。奉常見之訝曰。吾何時爲此耶。詢知乃大奇曰。是子業必出我右。間與講折六法之要古今異同之辧。及南宮獲雋。奉常曰。汝幸成進士。宜專心畫理以繼我學。於是筆法遂大進而於大癡淺絳尢爲獨絕。熟不甜生不澀淡而厚實而淸。書卷之气盎然楮墨外。是時虞山王翚淸麗之筆名傾中外。公以髙曠之品突過之。世推大家非虛也。瑯琊元照見公畫謂奉常曰。吾兩人當讓一頭地。奉常曰。元季四家首推子久。得其神者惟董宗伯。得其形者予不敢讓。若形神俱得吾孫其庶乎。元照深然之。聖祖嘗幸南書房。時公爲供奉。卽命畫山水。聖祖憑幾而觀不覺移晷。嘗賜詩有畫圖畱與人看句公鐫石爲印章紀恩也。每作畫必以宣徳紙重豪筆頂煙墨。曰三者一不備。不足以發古雋渾逸之趣。客有舉王石谷畫爲問曰太熟復舉二瞻爲問曰太生。蓋以不生不熟自處也。嘗自題秋山睛爽圖捲略云。不在古法不在吾手而又不出古法吾手之外。筆端金剛杵在脫盡習气。觀此語其所至可知矣。公官京師時每歲秋冬之交予門下賓客畫人一幅以爲制裘之需。好事者往往緘金以俟。平時以應詔不遑。凡求者屬賓客及弟子代筆而自題其名大率十之七八。鑑者若徒憑款識則失矣。弟子華鯤全明吉唐岱王敬銘黃鼎趙曉溫儀曹培源甥李爲憲族弟昱。鯤字子千。無鍚人。官州同知。明吉。吳人。岱字毓東號靜巖。滿洲人。以蔭官參領。敬銘字丹思。嘉定人。癸巳進士廷試第一官翰林院修撰。培源字浩修。爲憲字巨山。昱字日初。日初筆尢佳公極稱之。鼎曉儀自有傳。公晚年好作梅華道人墨法最得神味。白薴村桑者曰。庚生也晚。嘗恨未獲從公遊聆公講論觀公用筆。每見公手迹輒愛玩不釋至忘寢食思之其筆精墨妙自謂得其槪矣。後於弋陽道中邂逅山陰聞人克大。出公秋山暗爽圖捲仿大癡法者。於是嘆觀止焉。圖長五尺餘丘壑止一開一闔而宏闊無際神味蕭爽元气淋漓沖融駘宕之致旣奕奕怡人湛彩晬盎之精復晶晶眩目﹐蓋筆力沈貫紙背而光气發越於上誠如自題所云筆端金剛杵也。克大曰。此卷尢公愜意作也。先君官京師時與公望衡而居情好甚洽而未有請也。每遇良辰輒潔酒肴邀公曁公素所厚者作竟日歡若是者五六載。值克大將歸婚。公謂先君曰。嗣君歸婚當寫一四爲贈。先君頓首謝之。翌晨折簡招克大過從曰。子其看余點染。乃展紙審顧良久以淡墨略分輪廓。旣而稍辧林壑之槪。次立峯石層折樹木株幹。每舉一筆必審頗反復而日己夕矣。次日復招過第。取前卷少加皴擦卽用淡赭入藤黃少許渲染山石以一小熨斗貯微火熨之幹再以墨筆漧擦石骨疏點木葉而山林屋宇橋渡溪沙了然矣。然後以墨綠水疏疏緩緩渲出陰陽向背復如前熨之幹再勾再勒再染再點自淡及濃自疏而密半閱月而成。發端混侖逐漸破碎取拾破碎復迅混侖。流灝气粉虛空無一筆苟下故消磨多日耳。古人十日一水五日一石洵非誇語也。後又贈先君二幀不便於行笥不得飽子之目。然庚得睹此卷詳聞克大所述不啻親見公之磅礡矣所得不旣多乎。因詳記之以備私淑之助且俾後之有志斯道者知公作畫之匠心有如是云。

沈宗敬

沈宗敬字恪庭號獅峯。華亭人。文恪公荃子康熙戊辰進士史館編修官至太僕卿。山水師倪貲兼巨然法筆力古健名重士林。水墨居多靑綠亦偶爲之。其布置山巒坡岫𨿽有格而不續之處而欲到不到亦自有別趣也。小幅及冊頁尢佳。性情瀟灑恬雅無達官气而風裁頗峻。有故相家人某富盛諸名士多與之遊。嘗乞畫於獅峯不與。復屬所厚言之終不與也。獅峯明音律善吹洞簫。雍正三年卒於官。

翁嵩年徐煥然

翁嵩年字康貽。錢唐人。康熙戊辰士廣東學道。善山水。以枯瘦之筆作林巒峯岫氧味古雅疏拙畫家習气苗發不能犯其筆端洵士人之髙致藝苑之別調也。海鹽徐煥然字晉叔號桐付。山水學倪迂。雍正甲辰進士攺翰林授編修。

許遇

許遇字不棄。侯官人。官陳畱縣知縣。善畫松石。其祖父皆以畫松名不棄尢勝所畫多巨障。

遲湍

遲惴。閭陽人。善花鳥艸虫細鉤淡染淸蒨婉約。惜气韻稍薄弱祇宜小幅及冊葉施之屏障或不稱耳。官辰州太守。其妾亦善畫筆與煓類或云瑞畫皆出於妾手大抵然也。

白薴打桑者曰。花鳥有三派一爲鉤染一爲沒骨一爲寫意。鉤染黃筌法也。沒骨徐熙法也。後世多學黃筌。若元趙子昂王若水明呂紀最稱好手。周之冕略兼徐氏法。所謂鉤花點葉是也。王勤中始法徐熙學者多宗之而黃筌一派遂少。及武進憚壽平出凡寫生家俱阹步矣。近日無論江南江北莫不家南田而戶正叔遂有常州派之目。賦色非不淨而冶而甌香之精意不傳亦猶山水之貌淸暉老人也。余於睢陽蔣氏見所藏梨花一大枝無作者姓名簽題元人折枝梨花圖不知出自何人手。花瓣傅粉甚濃葉之正者著石綠以苦綠染出。反者以苦綠染以石綠托於背味甚古茂而气極輊淸。其枝榦之圓勁皴法至佳及嫩芽之穎秀均非今人所曾夢見。安得有志者振起俾花鳥一藝重開生面也。其寫意一派宋時已有之。然不知始自何人至明林良獨擅其勝。其後石田白陽輩略得其意。若其全體之妙非大有力者學之必敗。

金質

金質。太和人。初字某住簡朴不飭或戲之呼爲野君。質喜曰。若乃能知我。遂攺字野君。善山水筆意朴穆好爲層巒疊嶂。詩專學少陵五言律句所著甚富。六安楊希洛擇其尢雅者三百餘篇雕板行之。

曹嶽

曹嶽字次嶽號秋崖。泰興人。善山水師董文敏法疏秀淹潤峯嶺多嵐气北遊最邀聲譽朱竹垞王阮亭皆稱之。性豪邁妤獎譽同學以故名益重。

楊晉

楊晉字子鶴。常熟人。山水淸秀爲王石谷髙弟。兼工人物寫眞花艸悉精妙洵足名家。尢長晝牛多寫意或降或飲或寢或訛夕陽芳艸郊牧之風宛然。常從石谷出遊石谷作圖凡有人物與轎駝馬牛羊等皆命晉寫之。石谷弟子最多有胡竹若極有名惜未見其筆墨。

呂猶龍

呂猶龍字雨村。三韓人。福建巡撫調撫浙江三日卒於任。善山水得元人倪黃兩家法而師少司農麓臺之气韻丘壑峻邃有意趣。每接筆墨之士輒談論忘倦其所好者蓋深也。

許維嵚

許維嵚字蒼嵐。太康人。以事隸於旗下。康熙己卯卽以旗籍舉孝廉官樂昌縣知縣。天資穎敏詩文書畫俱可觀畫山水宗董巨法。

蔣廷鍚

蔣廷錫字楊孫號西谷又號南沙。常熟人。康熙癸未進士入翰林。以逸筆寫生或奇或正或率或工或賦色或量墨一幅中恆間出之而自然洽和風神生動意度堂堂點綴坡石水口無不超脫擬其所至直奪元人之席矣。士大夫雅尙筆墨者多奉爲模楷焉。嘗於海昌查氏見扇上畫拒霜一枝。以率筆勾花及跗渲以淡色而以工筆點心累累明折。葉用墨染亦工致。旁發一權枝以焦墨染三蕊於上。蒂用雙勾筆筆名貴。非識超贍大而筆有仙韻者烏能辦之。其流傳有設色極工者皆其客潘�代作也。性恬雅愛士凡才藝可觀者卽羅致門下指授以成其材而公之畫遂多贗本矣。官至大學士雍正十年薨於位。年六十餘謚文肅。

黃鼎

黃鼎字尊吉號獨往客。常熟人。山水受學於王少司農兼得石谷意筆墨蒼勁。其臨摹古人咄咄逼眞而於黃鶴山樵法爲尢長。嘗客漫堂第故梁宋間其遺迹獨多。

趙曉

趙曉字堯日。太倉人。善山水受王少司農法虛懷好學每作一圖稍不愜意輒中止卽有成幅亦不署名曰再需三十年或可題款時年已四十矣其刻苦猶如此。畫多小幅平淡古雅設色亦渾朴衝潤第力量稍歉故不能副其心志耳。兼善墨竹風神蕭爽迥拔時流。

祝昌

祝昌字山嘲。舒城人。山水學於漸江略得其枝後擴於元季諸家。性孤介或遏之不以禮𨿽餅全購尺幅終不許也。

楊恢基蔣深孫綠

楊恢基字石樵。山西人。官睢寧令。山水花卉學石田氏。所居有融心齋。蔣深字樹存號蘇齋。吳人。工詩文。有集。由太學生入武英殿纂修議敍授餘慶令升朔州牧。善蘭竹花艸學陳白陽而用筆稍放。孫綠字亙靑。常熟人。庠生。善花艸气俊雅率筆居多。三人皆余亡友周子象益交好家多其筆。象益名耒。朱竹垞外孫。吳江人。气節肌智藻鑑人倫振淹出滯成人之美士林之望也鑑賞筆墨其餘事耳。雍正五年引見交貴州巡撫以知州用未之官而歿。其師檢討陸奎勛哭之以詩有曰。如何僂指虧中壽。不得監臨斗大州。蓋哀其命也。

徐溶

徐溶字云滄號杉亭﹐吳江人自號白洋散人。工山水初亦泛學無宗主。中歲得師王石谷遂大變其積習。由其天資髙銳於振刷亦鑑戒者多也。筆墨蒼秀沈著水墨中小幅及淺絳尢妙。蕭疏閒冷直逼元人靑綠未爲深詣也。應酬旣多遂好醜雜陳爲累耳。余恐鑑者以彼掩此故特表之。好爲斷句亦秀韻。

白薴村桑者曰。余亡友賀子經三見杉亭設色山圖曰。筆甚老气亦深厚。第看去似存惟恐不盡之槪。意作者未能悠然物外而猶有逢世之見歟。經三本不知畫而測杉亭頗不爽。蓋學邃則心淸。心淸故明自生焉耳。外則欲操筆作畫者可不慮有經三之目哉。經三名光烈號芋園。秀水人籍桐鄕。沈潛經籍深入理窟不爲宋儒所拘。著有理气篇首引一陰一陽之爲道以發明之。尢長三禮。嘗曰。學以根柢爲主。爲文淸矯有眞气。人不知也。雍正四年科試。同考官西江羅爌得經三卷奇之卽首薦。薦者共六卷。主司取五卷而置經三卷。羅薦再四不可。乃索所取五卷盡抹之曰。惟此卷爲得題意。旣不可五卷惡乎可。主司大駭然尙猶豫。欲取定於二三場文。羅曰。得之矣。斯人古學必佳閱之果然遂中髙第而進呈其表。嗚呼。明勇若羅公者世蓋少矣。惜經三末及中壽而歿厚其學而靳其年天乎何意。

周璕

周璕字昆來。江寧人。善人物花艸龍馬。其畫龍最有名。嘗以所畫龍張於黃鶴樓標曰價銀一百兩。有臬司某者登樓見之賞玩不已曰。誠須一百兩。璕卽捲贈之曰。璕非必得百金也。聊以覘世眼耳。公能識之是璕知已也。當爲知已贈。璕非必得百金也。由是遂知名。然惟達官稱之。其畫龍烘染雲霧幾至百徧。淺深遠近蒸蒸靄靄殊足悅目。畫龍以云勝得矣第烘染太過非大稚也。平生結納多非端人卒犯法被逮。

髙其佩

髙其佩字韋之號且園。遼陽人。善指頭畫人物花木魚龍鳥獸。天本超邁奇情異趣信手而得四方重之。余曾見扇上筆畫散仙數種尢妙。有如黃初平叱石成羊作亂石一攢或已成羊而起立者或將成而未起者或半成而未離爲石者神采熠熠風趣橫生。他如龍虎等亦各極其態。世人祇稱其指墨而不知筆晝之佳也。人旣重其指墨加以年老便於揮灑遂不復筆故流傳者少。官刑部侍郎。

馮景夏

馮景夏字樹臣。桐鄭人徙居秀水。康熙癸酉舉人。好畫山水得董宗伯墨意疏曠淡雋之致邈然以遠頗自矜重不輕作也。官刑部侍郎。年七十餘猶能作蠅頭小楷。

杜曙

杜曙字旭初。杞縣人。鄕飲大賓。善水墨花艸灑落自適有徐天池風名聞梁宋間。兼長山水偶寫白衣大士亦雅秀。性孤髙狷潔。善飲醉後落墨不肯休。過他客則趨避掩面臥一顧不可得客率索然去。年八十餘飲啖如少壯所養有得矣。

吳應棻

吳應棻原名應禛避世宗諱攺今名字小眉號眉庵又號靑靈山人。歸安人。康熙乙未進士入翰林今官兵部侍郎。工詩。妤寫墨竹。嘗於扇上作竹石小景贈余。錢銀臺主敬見之題一絕云。淡煙濃墨掃云腴。胎脫東坡鳳尾圖。又見蟹爬沙滿紙。千秋一往屬菱湖。菱湖眉庵所居地也。眉庵巡撫湖北時。有巡捕官胡姓者。山陰人。善花艸極工細。其名字惜忘之矣。

馬豫兪兆晟

馬豫字觀我。綏徳人家於金陵。丙戍進士翰林編修累遷侍讀學士。善墨竹脫去時習枯竿新筍各有風趣坡石水澗亦佳。爲人天懷髙雅謙和下士。督學浙江時屬員士子慕墨妙者無不厭其意云。間作白衣大士文昌像淸寂而莊。觀我同年生兪兆晟字叔穎號穎園。海鹽人。官至內閣學士。好畫水墨花艸兼白陽胥山樵兩家之勝得其筆者無不珍之。

李世倬馬昂馬衡

李世倬字漢章號谷齋。三韓人。兩湖總督如龍子侍郎髙其佩甥。善畫山水人物花果品各劑其妙。少隨父宦遊江南見王石谷得其講論後與馬退山遊故宗傳醇正而筆亦秀雋。其人物自言官普土時得吳道子水陸道場圖而閱之遂悟其法。其花鳥果品各種寫意蓋得諸舅氏之指墨而易以筆故能各名一家亦如王甥之善學趙舅也。今官通政司右通政。馬退山名昂。吳人。以山水名家靑綠尢工。予衡字右一襄世其業。

錢元昌

錢元昌字朝采號埜堂又號一翁。海鹽人。天資穎敏有雋才。工詩善書晝弱冠卽以三絕名京師。好作折枝花其法得自南沙而獨行己志能以拙取媚以生取致超脫矜貴饒書卷气。嘗爲余作折枝牡丹題云。象形者失形。守法者無法。气靜則神凝。意淡則韻到。誠名言也。平生少有許可惟推張石樓爲知畫理者。石樓名嵚初名崟。泰州人。美丰姿雅好古玩器名公卿多折節交之。以資爲郎當授州牧後竟不仕。畫筆最有聲。埜堂於山水𨿽不畫然論六法能入微妙。中康熙壬午乙榜今官貴州糧道筆墨應酬多倩手矣。

鄒元斗

鄒元斗字少微號春谷。婁縣人。工寫生受業於南沙。尢長桃花設色華湛風致嬋娟洵爲樂安髙弟。康熙中以畫供奉內廷拜中書舍人。蔣學使蔚曰。春谷寫花艸天趣物趣能兩有之所以佳也。

吳振武王徳普

吳振武字威中。秀水人。朱竹垞之姊之子。善花卉艸虫筆意雅秀識者重之。官寶坻令解任後賣畫以給間作山水自謂嘗受麓臺指訓。兼長指頭墨竹垞有長歌紀之。同裏王徳普字長民。庠生。亦善指頭墨兼長墨竹。

崔鏏

崔鏏字象州。三韓人。工人物士女學焦秉貞法傅染淨麗風情婉約𨿽未能方駕古人而翩翩足雋一時矣。墨梅亦佳。今官州牧。

白薴村桑者曰。古人盡士女。立體或坐或行或立或臥皆質朴而神韻自然嫵媚。今之畫者務求新艷妄極彎環罄拆之態何異梨園子弟登場演劇與倡女媚人也直令人見之欲嘔。昔桓溫納李勢之妹爲妾置諸齋中。其妻操刃襲之李情辭淒惋。妻釋刃曰。我見猶憐何況老奴。夫李當危急驚懼時猶令妒婦易妒爲憐。卽此以思風韻所生固不在生嬌作態也。

溫儀

溫儀字可象號紀堂。三原人。康熙壬辰進士受業於王少司農謹守其法用筆沈實綽有師風而衝瀜駘宕之妙尙未及也。儀少嗜畫見解獨超每恨西陲無宗法竊慕司農而未得其因。後以計偕入都旣獲雋乃謁司農。數月以畫學請。司農笑曰。子亦志畫耶。已而命進幾席俾觀用筆起止濃淡先後。又授以古圖縮本於是遂大進。嘗述其師訓曰。勾勒處筆鋒須若觸透紙背者則骨榦堅凝。皴擦處須多用幹筆然後以墨水暈之則厚而有神。又曰。用墨如設色則姿態生。設色如用墨則古韻出。畫家習不掃自除矣。署中潔小齋爲畫室絹素縱橫筆墨淋漓公暇入此室處點染不輟。曰吾非好勞。恐荊棘生手耳。初仕進賢縣卓異﹐入都授保定府遷霸昌道。罣誤鐫三級。旋復。

張鵬翀

張鵬翀字天飛號南華。嘉定人。雍正丁未進士翰林編修。善山水師元四家尢長倪黃法雲峯髙厚沙水幽深筆淸墨潤設色沖淡兼有麓臺石谷之風。嘗曰。近來畫道非庸卽俗日就淩澌矣。不極力振刷安繼前徵。觀其筆力足副其言洵畫苑之後勁也。

沈鳳

沈鳳字凡民。江陰人。山水多幹筆瀟灑縱逸志在元人者也。嘗臨倪元鎭小幅鑑者莫能辧遂得厚直。

白薴村桑者曰。古來畫家名於一時傳於千載而稱之爲袒者其襟懷之髙曠魄力之宏大實能牢寵天地包涵造化。當解衣磅礡時奇峯怪石異境幽情一時幻現而榮枯消息之機陰陽顯晦之象卽挾之而出蓋有莫知其所以然者。今觀董北苑之萬木奇峯圖溪山行騎圖夏山行旅圖風雨出塾圖。僧巨然之蕭翼賺蘭亭圖夏山欲雨圖。李營丘之風雪運糧圖。範華源之秋山行旅圖。黃大癡之浮嵐暖翠圖良常山館圖天池石壁圖沙磧圖夏山圖富春大嶺圖。王叔明之丹臺春曉圖夏日山居圖層巒秋霽圖林泉淸集圖。倪雲林之溪山無盡圖惠山聽雨圖。吳仲圭之溪山圖煙江疊嶂圖。或千巖層疊或巨嶂孤危一入於目心神曠邈若置身其間而憺然忘反。古有觀輞川圖而病愈。睹云漢圖而熱生者非神其說也。至若一丘一壑片石疏林不過偶爾寄懷。其筆墨之趣閉冷之致𨿽把之無盡終非古人巨膽細心之所在。學者豈可得此遺彼當遜志以求某全也。

上官周

上官周字竹莊。福建人。善山水煙嵐彌漫墨暈可觀儻所謂項容有墨者歟。晚年薄遊粵東名頗盛。善詩。嘗畫羅浮山一峯題云。割得天南峯一角。請君展捲看羅浮。

李鱔陳撰張�

李鱔字宗揚號復堂。興化人。康熙辛卯舉人檢選知縣。花鳥學林良縱橫馳騁不拘繩墨而多得天趣。嘗作五松圖題云。予以直者比之大臣禿者比之名將。一側一臥似蛟似龍。蒲團之松或仙或佛。爰作長歌紀之。陳撰字楞山。儀眞人。寫生與復堂相伯仲。復堂同年生華亭張�號寶華。善山水頗秀韻。雍正十年海水泛溢窒廬盡沒。時寶華與其子客歸徳遂無家可歸漂泊流寓。

汪繩煐

汪繩煐字祖肩一字靜巖﹐新安人家桐鄕。工山水得法於徐白洋頗似之。筆气髙遠識力亦超。家富收藏以資模法所至末可量也。於所居構一經堂鑿池壘石種竹栽花居然山林幽致日哦詩作畫於其中。頗好客然非素心人不與也。有童子名��。亦善晝。

釋弘瑜

弘瑜號月章。善山水學大癡法兼長仙佛法。書眞艸俱佳。前明中書舍人姓王氏名作霖。會稽人。

釋弘仁

弘仁字漸江。休寧人。本姓江名韜字六奇。前明諸生甲申後爲僧嘗居齊云。工詩文。山水師倪雲林。新安畫家多宗淸閟法者蓋漸師道先路也。沒後。友人於其墓種梅數百本因稱爲梅花古衲云。余嘗見漸師手迹層匡陡壑偉峻沈厚非若世之疏竹枯株自謂髙士者比也。

釋覺徵

覺徵字省也號白漢又號眉道人。嘉興人住杭州西湖之南髙峯。善山水筆意秀整。庚曾祖荊石先生松泉獨坐小照捲師所補圖森蔚之致足以移情。題曰。以此松壑情。依彼巖壑坐。悠然見素心。靜對松溪悟。法書亦佳。照爲虞昌寫精湛有生气。昌字大生。不知何許人。

釋戒聞自扃目存

戒聞字解三。莘亭人客遊於都。善山水仿元人筆法風味淸逸。其款托名姜睿莫測其意豈各曰戒聞而懼令聞之彰歟。詩文亦佳。自扃字道開。結廬於吳之山塘。能詩善書。其寫山水宗元人法一丘一壑多意外趣。目存號尋浚。不知何許人。工山水花鳥長於摹仿其仿唐子畏尢妙。蓋其所得力也。巨來。江寧人。善山水。曹通政寅鑑賞家也極稱其能。

釋靈壁

靈壁號竹憨。吳江人。善山水蘭竹花艸果品多墨筆。自率胸臆脫略恣肆逸品之亞也。兼長艸書。

釋髡殘

髭殘號石溪又號白禿又自稱殘道者。武陵人。少時自剪其發投龍三三家庵。旋遊諸名山參悟後來金陵受衣缽於浪杖人住牛首。工山水。奧境奇辟緬邈幽深引人入勝筆墨髙古設色淸湛誠元人之勝槪也。此種筆法不見於世久矣蓋從蒲團上得來所以不猶人也。

釋半山一智

半山俗姓徐。寧國人。好遊覽。善山水。宣池之間多奉爲模楷。一智號石峯。休寧人。山水用筆亦疏爽可喜。

釋覆幹

覆千。平湖人。善山水。遊京師見知於聖袒詔師王原祁遂爲司農代筆。後居萬壽寺禦書棲樹三字賜之。

釋性潔

性潔字冰壺。秀水人。善人物寫眞爲鮑嘉入窒弟子。好學嗜古臨摹舊迹不倦。山水𨿽非所長而鑑賞獨精。嘗曰。吾鄕山水鮮能脫浙習者近復爲王巘之邪說所誤。非眞有志有識者不能振也。每見石谷畫輒命同學臨之。薛宣來禾悉遣諸畫弟子從其學。年五十餘歿於天寧寺之寶蓮房。畫弟子巢敬經紀其喪。敬字林可。嘉與人。寫眞得其傳。山水師薛宣。冰壺嘗自寫一小照趺坐於蒲團旁畫一鬼撫掌挪揄。處士盛宣山遠題曰。世土萬緣都是幻。阿師獨要寫其眞。寫來眞亦同於幻。不覺空中鬼笑人。

道顚道人

顚道人。江寧人。流寓維揚。善飲酒。醉後作畫任意揮灑山水花木皆有奇趣。人問其姓名不答。因呼爲顚道人。後見乞其畫者漸多遂去不知所終。或曰道人姓胡。

閏秀王端淑

王端淑字玉映號映然子。山陰人。遂東先生思任女也。適錢唐丁肇聖。博學工詩文。善書畫。長於花艸疏落蒼秀。順洽中欲授曹大家故事延入禁中教諸妃主映然子力辭之。卒年八十餘。著有吟紅集。

閏秀黃媛介吳氏

黃媛介字皆令。秀水人﹐工詩賦。善山水得吳仲圭法。太倉張西銘溥聞其名往求之。時皆令已許楊氏楊久客不歸父兄勸之攺字誓不可卒歸於楊。乙酉城破家失乃轉徙吳越間饔飧於詩畫焉。嘗爲新城王阮亭寫山水小幅自題詩曰。懶登局閣望靑山。愧我年來學閉關。淡墨遙傳千載意。孤峯只在有無間。【詩見池北偶談。】詞旨亦雋永。竹垞明詩綜不錄皆令一字所錄閨秀詩悉送別皆令之作。蓋不以皆令爲前明人也。時同裏吳氏字素聞亦善山水及士女。吳興倪仁吉亦以畫山水聞。

白薴村桑者曰。皆令節髙矣而識亦卓﹐余聞其辭婚張天如時謂父兄曰。字誠不可。然張公才名山斗以帳窺之可乎。及見嘆曰。張誠名士惜旦暮人耳。數月張果卒。竟不知其操何術也。此豈尋常閨秀哉。

閏秀顧媚

顧媚字眉生號橫波﹐龔宗伯芝麓妾。工墨蘭獨出己意不襲前人法。眉生本伎女芝麓納爲妾。芝麓仕國朝當得封典。妻童夫人曰。我於前朝已受封誥今讓於顧氏可也。眉生遂得受封。

閨秀徐粲

徐粲。吳人。梅寧相國陳之遴素庵公淑配。善畫士女工淨有度。晚年專畫水墨觀音間作花艸。桐城方維儀。同裏姚孫�妻早寡大歸守志。亦善白描大士像。阮亭嘗稱之。

閏秀李因

李因字今生號是庵。會稽人。海寧光祿卿葛無奇妾也。能詩。有竹笑軒吟艸續稿。工花鳥得陳白陽法嘗刻沈香爲白陽像奉之。畫多水墨蒼老無閏閣气名甚著﹐世以因鷹音相類遂傳以爲專長畫鷹。故假名覘利之徒多鷹松迄今猶然也。陳洪綬有侍妾胡淨鬉者亦善花鳥艸虫。

閨秀陳書

陳書號上元弟子晚年自號南樓老人。秀水人。太學生堯勛長女適梅鹽錢上捨綸光。善花鳥艸虫筆力老健風神簡古。翁鶴庵先生嘗嘆曰。用筆類白陽而遭逸過之。間作觀自在關壯繆呂洞賓像。上捨家貧而好客夫人典衣鬻飾以供嘗賣畫以給栗米𨿽屢空晏如也。課子嚴而有法。長陳羣。康熙辛丑進士入翰林今官通政北直學政。次峯廩生早卒。次界寶雞縣知縣亦善花艸。夫人以陳羣官詰封太淑人。卒年七十有七。

閨秀沈彥選

沈彥選。嘉興人。海鹽兪孝廉鴻徳配也。善花鳥分枝布葉自得異致筆亦不纖蓋不以嫵媚爲工也。惜早世未得大成。

閏秀吳應貞

吳應貞字含五。吳江人。趙��妻。工寫生風神婉約自是閨房之秀。

閨秀習忍

習忍。武進人。不知誰氏女也。寫生師惲南田法有折枝花冊娟媚雅潔枝榦花葉均有意致非貌似其師也。冊後有南田跋。

附妓女倩扶吳媛丰質

倩扶。華亭人。善花艸多寫意。工詩。有集。嘗口占一絕調善書者張星雲。年少翩翩客。風流弱冠初。能將畫眉意。悟入折釵書。同時有吳媛和云。風流京兆勝當初。昨夜蛾眉入夢餘。每看晴山渾黛色。倒拈斑管不成書。媛字文靑。無錫人。自號梁溪女吏。亦善畫有墨荷圖設色菊花扇。兩人並爲吳梅村東山勝侶。後蘭陽有丰質者字花妥。妙音律善演劇而性度閒雅焚香鼓琴。好畫墨蘭學王覺斯法花葉舒暢瀟灑絕無拘滯修飾不得以風塵筆墨忽也。寓居𨿽州名甚重。陳其年柬侯六叔岱詩云。聞說雎州女校書。春愁才妥上頭初。今朝人臥梁王苑。歌板糟牀只欠渠。忽了悟。卽於睢州從一貧人勤苦作家。卒年蓋三十云。

白薴村桑者曰。余嘗見馬士英水墨山水一幀筆法縱逸有別趣字亦佳。第其人旣自絕於勝國復獲罪於皇朝卽欲錄之從何位置耶。嗚呼。倩扶吳媛丰質妓女耳。士君子猶節錄之。亂臣賊子大節旣隳萬事瓦解。畫之工不工何足掛人齒頰哉。嘗聞諸金陜人云。馬士英畫頗佳。然人皆惡其名悉攺爲妓女馮玉瑛作。噫。使馮玉瑛眞有其人恐亦不任受也。

明人附錄

黎遂球袁樞

黎遂球字美周。番禺人。天啟丁卵舉人名在復杜。唐王以爲兵部主事。死贛州之難。善書畫山石林木蒼老風秀。嘗爲南昌萬徵君漑園時華作山水圖題云。萬茂先齋頭得髙麗紙一幅。乃姜燕及學士使朝鮮歸所貽。余從陳士業飲過宿茂先因爲作畫並題其上。長白遙遙鴨綠煙。使臣回首別朝鮮。陟匣空在輿圖去。爲補林巒共愴然。所著有周易爻物當名二卷。蓮須閣集。其賦黃牡丹詩最馳名。

袁樞字伯應號環中別號石■﹝寓上心下﹞。睢州人。父可立明大司馬。卽萬曆中直言削籍天啟時件璫再削籍者也。吳次尾剝復錄所載不同。樞以蔭官刑曹終養在籍。崇禎末流寇犯境。樞破家資大勞鄕民禦寇保城有功。南都起爲𨿽陳道。歸之任。未幾復還南都卒。樞博學好古精鑑賞家富收藏。工書畫爲華亭董宗伯孟津王覺斯所推許。山水出入董巨子久間。光華淸寂。其摹梅華道人所臨巨然蕭翼賺蘭亭圖气韻沖淡綽有古趣。今藏同裏蔣郎中泰家。所寫折枝花有白陽山人風致。余遊睢見先生遺墨及所藏舊迹皆精雅。其風期略可想見而郎中又爲余述先生生平遂慨慕景仰無已云。

白薴村桑者曰。黎君袁君皆前明人也。而向之輯譜者未之及。黎君𨿽爲竹垞朱太史收入詩綜而不及其畫。余以二君旣不可入是編又恐或湮沒故附著之以備後人采取焉。

●國朝畫徵續錄目次

黃宗炎黃向堅

姜寔節文從簡

宋玨陳應麟

趟甸呂潛

郭士瓊王樹谷

周荃宋犖

黃甲云文命時吳秋聲黃筠庵

顧文淵姜漁虞沅髙翔

武丹左楨朱虛程淓

邵點邵應闈錢黯

卞久卞祖隨徐璋余穎馬世俊吳穎宋鬯同

汪文柚許慧

顧藹吉勞澄程鳴

馬驤程琳朱山

汪泰來汪繹辰莽鵠立王斌王肇基

朱雝模王侃羅烜

髙鳳翰沈白沈廷瑞

虞景星程林程泰京

佟毓秀朱方圖淸格

邊壽民張雨鮑元方張禦乘嚴英茅麐

唐岱周鯤余省陳善湯袒祥周士標

朱倫瀚謝淞洲

沈永年袁江陳枚賀金昆陳桓

陳桐李方膺劉乃大

帥念祖張若靄

張雍敬方士庶

華巖蔣溥錢載

鄒一佳董邦達錢維城

袁舜裔周思濂張宗蒼張述渠

鄭燮張棟張紉茝張肩

張乙僧金■﹝甬力﹞汪士愼錢大年史嗣彪

姜恭壽史嗚臯曹源弘曹相文

戴古巖易祖拭

黃壁錢界

朱雪燝鮑楷

金農汪溥胡奕灴

沈映暉沈承煥釋道濟

釋普荷釋輪庵於宋

釋成衡釋上睿

釋明中閨秀金淑修

閨秀文俶閨秀馬荃

閏秀蔡含金曉珠閨秀王正

閨秀兪光蕙閏秀惲冰

閨秀孔素英閨秀丁瑜

閏秀姜掛閏秀汪亮

閏秀鮑詩

●國朝畫徵續錄

黃宗炎

黃宗炎字晦木一字立溪人稱鷓鴣先生。余姚人。忠端公次子梨洲先生弟也。崇禎貢生。畫江之役兄弟步迎監國。事敗入四明參馮侍郎京第軍事。軍覆。隱於白雲莊。亂定。遊石門海昌間賣畫以給畫宗小李將軍趙千里。工繆篆又善制硯。所著有周易象詞尋門餘論學圖辧惑。

黃向堅

黃向堅字端木。吳人。父孔昭以孝廉作宰滇中姚江道梗不得歸。向堅徒步往尋涉歷艱險。周徧於猺獞之地。趼足黧面至白鹽井始遇二親。蓋自順治八年十二月出門至十年六月歸裏。承歡凡二十年。父母歿負土營葬。不再期得疾以殉世稱完孝。好事者譜黃孝子尋親傅奇至今多演之。孝子善畫所寫皆其所歷滇中山水。余於汪念翼收藏見其鶴慶府鳴鳳山圖。幹筆蒼秀。略得黃鶴山人意。畫筆旣可賞又出自至性人之手尢當珍重矣。

姜寔節

姜寔節字學在號鶴澗。萊陽人。前明禮科給事中采子。采崇禎末建言得罪。廷杖謫戌宣城衛。鼎革。南都再建。弟行人垓亦奔赴。馬阮羅織必欲殺其兄弟亡命浙東後寄居於吳遂爲吳人。學在工詩善書。晝山水模法雲林涉筆超雋爲時所重。晚年建二姜先生祠於虎丘。又築諫艸樓於祠後爲柄息所。足不入城布人稱鶴澗先生。

文從簡

文從簡字彥可晚號枕煙老人。待詔曾孫蘇州府學廩膳生。善書畫傳其家法而少變書則兼李北海畫兼雲林叔明。崇禎庚辰廷試貢士例得學博不赴選人。卒於國朝順治五年。子梢。孫掞。柟字文端號慨庵。長洲學生。畫山水一稟祖法所著有靑氈雜誌。揆字日賓號古香。山水法倪黃兩家不多作。所著有十二研齋詩集行世。又族人定字子敬後名止字止庵。善花鳥與王勤中齊名。

宋玨

宋玨字比玉。莆田人。前明國子監生。善畫。其臨李伯時輞川圖長卷。不設色。山石縱筆作折帶皴不拘拘於法。余不得見李原本。比玉所模或稍變通未可知。因所曾見李畫無此種筆法也。至圖中諸景位置前後與右丞原本不同。大抵伯時先有變通矣。然比玉能脫盡畫史習气自是士人髙致。其寫松樹尢秀絕。比玉工詩。錢牧齋稱之。王阮亭漁洋詩話亦嘆某小詩工絕。

陳應麟

陳應麟字璧山。江陵人。父��死明季難。應麟入國朝孑然終身賣畫以給。專工廬雁遂成絕藝。

趙甸

趙甸字禹功。會稽人。家極貧。學鍼黹以養親藝絕工。時稱趙孝子。長遊蕺山劉氏之門。丙戌後立髙節隱於緇賣畫以活。世所稱壁林髙士畫者也。晚年講學於儞山生徒甚盛。

呂潛

呂潛字孔昭號半隱。遂寧人。崇禎癸未進士官行人。善花艸用筆放縱而不越矩矱神气淸朗可賞。性曠達淡於仕。入國朝遂不出以詩畫娛老。有懷歸艸堂守閒堂課耕樓三集。

郭士瓊

郭士瓊字非赤號滌山老人。江陵人。善山水筆力蒼勁長於巨幛長卷。爲人閒靜寡營卒年九十餘。同裏李華國字西池號竹溪老人。康熙初年武探花及第不能挽彊放歸。善山水名於時。性情樂易與人無迕卒年亦九十餘。兩人皆師徐鼎。鼎國初官司馬。又姚學灝陳景亦以畫名。學灝字天如善墨蘭。工詩有詠竹百首。景字借山善畫牛人爭稱之。

王樹殼

王樹殼字原丰號無我又號鹿公又自號文外布衣。仁和人。題其所居日粟園。工人物筆法出於陳洪綬而得其淸穩。所謂善學柳下惠也。衣紋秀勁設色古雅一時工人物者無能出其右也。乾隆十六年餘遊武林於友人齋頭見其團扇士女圖。按所題作圖歲月餘年已三十有九。可及見其人而不得見。又二十八年始見其遺筆而想見其爲人因急錄之。後又見一冊風致俱不同。其圖章有慈竹君笨凷一笑先生。時有遊士鳳者號云子。沔陽人。亦善人物聲聞楚中。有呂仙像關夫子像石刻行世與郭天門交好蓋有學行者。又江寧蔡澤字蒼霖。善人物兼長山水花艸亦國初好手。

周荃

周荃字靜香號花溪老人。長洲人。大兵下江南荃首焉向道以功授開封府知府遷觀察使。善山水花艸各得大意。小幅及冊頁筆趣尢敏妙動人題句書法皆有生气其圖章有齊楚觀察。

宋犖

宋犖字牧仲號漫堂。商丘人。相國文康公權子。以蔭入仕官至大冢宰。博學工詩古文。有西陂類稿行世。嗜古精鑑賞。嘗自言暗中摸索可別眞贗。收藏甚富。一時以畫名家者悉羅致於家出其所藏屬模副木極爲盛事耳濡目染遂得畫法。嘗寫水墨蘭竹小幅疏逸絕倫非丹靑家所能窺也。湯西崖題詩云。竹箭美必采。澤蘭香宜紉。公乎鎭東南。空谷無幽人。偶然托墨妙。寫此平生親。咨嗟魏公儔。小筆乃爾神。公前撫豫章後撫江蘇拭拔名士禮遇而資之。湯詩使圖頌徳洵寶錄也。同時肅山毛檢討奇齡亦善畫。嘗爲姚士重作梅。又爲駱明府夫人麻姑。見西河集詩及跋筆墨未之見。

黃甲云

黃甲云字唱韓。河南人。有異才學不甚富而於所誦習者必潛心搜討弗徹弗休。望書善畫。圖繪寶鑑稱其用筆不亞唐宋。余嘗見其所寫山水不專宋法純以天行當其合處機趣橫生矣。順治間以拔貢授樂安縣知縣。蒞任後相其土田作丘田法。繪丘法圖若干畝爲一丘。內除川陸墳墓道路若干余田若干比丘以盡一邑之田庶田無隱而賦可均。上之大府大府以聞。天子奇之圖畱覽。特設屯田禦史依法盡畫山左地。會世祖晏駕。禦史劾以才長性刻遂罷歸。屏居城東之班城。親督耕桑。暇以筆墨遣興。所作邠風盛衰循環諸圖多依理道。工詩有楚遊艸。

文命時吳秋聲黃筠庵

文命時。江都人。工墨籣。以瘦筆漧墨運以中鋒秀勁拔俗花蕊疏朗別具神韻展玩時令人有世外之思洵士人之髙致也。同裏吳秋聲號同柏。工墨竹得梅道人法一遵成範而不流於板當與命時伯仲。又有黃筠庵者工畫石。嘗見其小方幅以淡墨作瘦石不用渲染而凹凸自具。題云宋髙宗禦題石。蓋有所本也。

白薴村桑者曰。水墨蘭竹之法至近日不可問矣。然操管者人人自謂蘭出鄭趙竹出文吳世亦從而和之。不知蘭葉柔弱而光滑忖葉散碎而欲脫。至其襯貼坡石一味杜撰。卽或時目可蒙而欲邀賞家一盼斷不能也。因思三家之法能會而出之不必詩詡仿古。已足成一家法矣。故匯記之。

顧文淵姜漁

顧文淵號雪坡。常熟人。能詩文善山水與華希逸同學筆墨亦相類。同裏姜漁字松山畫山水得元人意最宜小幅及冊頁疏秀可喜。

虞沅髙翔

虞沅字畹之。江都人。善花艸翎毛勾染工整賦色妍雅得古人遺法。至今賞鑑家爭重之。同郡髙翔字鳳崗號西唐。甘泉人。善山水模法漸江又參石濤之縱恣亦善於折衷者。能詩。工繆篆刀法師程穆倩。諳藝均可觀。惜皆於近人問途徑不若畹之之肯摸古耳。

武丹左楨朱虛

武丹字衷白左楨朱虛三人。不知何許人。皆善山水。丹筆淸韻自喜。楨筆有郭河陽風味。虛筆結構緊密。

程淓

程淓字箕山號岸舫。北平人。順治己丑進士。善山水。老筆灑落布置整而厚。

邵點邵應闈

邵點孛子與一字初庵。吳縣人。善山水。能詩有四可齋集。子應闡字斯熊號澹園。工山水。閎其世業而深之以學力。居然參作家之座。蓋王翚之亞也。又善寫眞。

錢黯

錢黯字長孺號書樵。嘉善人。順治間進士池州府司李。山水學大癡不落畫史臨摹習气而自具眞意。其同裏徐白峯名本潤號松溪。邑諸生。亦以山水名。

卞久卞袒隨徐璋余穎

卞久宇神芝號大拙。婁縣人。子祖隨字虞逸。壬寫眞。神芝爲之補圖。同郡徐璋字瑤圃。寫眞不獨神肖而筆墨烘染之痕俱化補圖亦色色可觀不愧沈韶髙弟。遊都門名甚重。康熙中祇候內廷。時廣東海陽人余穎字在川工寫眞大得曾鯨之妙。

馬世俊吳穎宋鬯同

馬世俊字章民號甸臣。溧陽人。順治戊戌狀元。善山水好作巨障不專師法而自出杼軸聳拔奪目。同裏吳穎。字見末號長眉。順治間進士。山水與甸臣同聲於時。又有宋鬯同者。歲貢生。寫意花艸筆致天成。兼善法書。

汪文柏

汪文柏字季靑號柯庭。休寧人占籍桐鄕。工詩。善墨蘭雅秀絕俗點綴坡石亦落落大方洵士夫逸致。官司城頗著循聲。然性好習靜三載郎致政歸裏。晚年手定詩題曰柯庭余習。蓋所學崇本也。朱竹垞太史序之。又撰杜韓集韻若於捲。其族人����������������有聲譽。

白薴村桑者曰。柯庭畫不輕作故流傳少。其孫念翼出所藏遺墨小冊僅兩頁後附宜山所題絕句屬余跋殆得見之亟爲著錄。宜山姓盛氏名遠字鶴江號宜山居士吾裏髙尙士也。築瓣香庵於南湖之濱柄息以老。竹垞題其生壙。無子。詩稿散夫。今庵亦毀。念翼嘗過其地憑弔。蓋念先人交好也。可感已。

許慧

許慧字念因號笑仙。秀水人。業醫。善寫意花艸其用筆合山泉舜舉而自成一家者疏老可嘉。每寫長艸葉妤作一轉若結者頗有別致。點綴艸虫亦生動。

顧藹吉勞澄

顧藹吉字畹先後攺字天山號南原。吳縣庠生。山水宗法元人。遊京師爲宋駿業王原祁稱賞。以貢生纂修得官終於儀徵學博。精繆篆。工八分書。著隸辧行世。同裏勞澄字在玆。亦善山水。與藹吉同稱於時。

程嗚

程嗚字友聲號松門。歙人占籍儀眞。補庠員。普山水學苦瓜和尙。幹筆枯墨運以中鋒純以書法成之不加渲染蒼雅可賞。蓋所學在和尙又參以程穆倩也著名江淮間。詩出漁洋山人之鬥。漁洋嘗云。松門詩名爲丹靑所掩。

馬驤

馬驤。江西人。工山木有元人矩矱。用筆細秀气味古逸不可沒也。驤曾爲揚州司馬故邗上猶有遺迹。

程琳朱山

程琳字云來。歙人徙居嘉興。善花艸尢工水墨牡丹。今遺迹甚少。前大中丞程元章購之甚切僅得三四幅。近日烏程朱山亦工水墨牡丹用墨朗雋英英奪目。兼寫山水亦雅韻。乾隆辛未進士。𨿽州蔣禮部蔚分校南宮所得士也。

汪泰來汪繹辰。

汪泰來字陛交。新安人占籍錢唐。聖祖南巡試詩賦第一著聲於吳。康熙辛卯舉人壬辰欽賜進士授中畫入內廷纂修。善花艸在白陽靑藤之間尢長松石。子繹辰字陳也。杭郡庠員。世其學。同裏張永祚字景紹。善山水。其所學專精天文。入欽天監食俸。

莽鵠立王賦王肇基

莽鵠立字卓然。滿洲人。官長蘆鹽院。工寫眞其法本於西洋不先墨骨純以渲染皴擦而成柙情酷肖見者無不指曰是所識某也。弟子金玠字介玉。諸曁人。

白薴村桑者曰。寫眞之法。閩中曾鯨氏墨骨爲正江左傳之。第授受旣久流落俗工莫有能心悟以致其功者故徒法𨿽存而得其神者寡反遜西洋一派矣猶作文者偏鋒易勝也。近日吾禾梅會裏王斌字師周。曾爲余寫戴笠小照甚肖筆意淡遠。子肇基號鏡香傳其業力欲復古志士也。

朱雝模王侃

朱雝摸字臯亭號南廬。錢唐人。善山水。乾隆十九年年九十有六猶不倦點染。與王侃均屬熙朝人瑞。侃字聲偉。秀水人。年九十餘猶能畫龍水大幀。南廬所著有農政證治醫書各若干捲。侃子徳普見前錄。

羅烜

羅烜號梅仙又號鋤璞道人。江西人。飯牛後也。山水傳其家法。僑居金陵年八十餘猶操筆賣畫以供晨炊。人皆羨其精力余獨閔其境遇之窮。

髙鳳翰

髙鳳翰字西園號南村晚年自號南阜老人嘗自稱老阜。膠州人。雍正五年以生員舉孝友端方任歙縣丞被劾去官。後病痺右臂不仁書畫遂以左手感前人鄭元佑尙左因更號後尙左生。其畫山水縱逸不拘於法以气勝。善艸書圓勁飛動。性豪邁不蓄一錢。嗜硯收藏至千餘。皆自銘大半手琢著有硯史。曾遊吾禾主馮司寇景夏。司寇牧膠時舊識也。乾隆癸亥年六十一自爲生壙﹐志其銘曰。知其生。何必知死。見其首。何必見尾。嗟爾生事類如此。

沈白沈廷瑞

沈白字員園。華亭人。文恪公荃弟。善山水運筆縱橫疏快有別趣。又宣城布衣沈廷瑞字樗崖號頑仙。眉生先生孫。山水筆意疏落其大致似取法於石田者畫松尢工。詩亦豪放。年八十餘猶能遊。

虞景星

虞景星字吏臯。金壇人。康熙進士初仕上虞縣知縣攺吳縣教諭。善山水。尢長於松虯枝密葉燦然可觀。年八十五六體气彌健。爲人古心古貌士林欽重。兼善法書。有客持扇一面錢香樹司寇所書一面爲余畫。東臯見香樹書假玩良久曰。用筆深合古法不獨我吳所少恐浙中不能兩。語畢轉扇見畫卽折之曰。我且攜去明日奉趙何如。客諾。越三日不至往索。東臯手扇出曰。畫甚佳。我意欲加一二筆故假歸。及細閱三日愈見其厚無可加也。復指遠山一筆曰。此眞仙筆。世史安知如此收京。復曰。是扇書畫俱佳當寶藏之。明年客過我語之餘聞之甚傀然不能不深知己感也。因識之。

程林程泰京

程林字周卜號靑壑。欣安人占籍丹徒。善山水不喜設色。宗人泰京孛紫晉號了鹿山樵。占籍浙江中乙榜。山水學元人不喜設色。兼善艸書。

白薴村桑者曰。畫繪事也。古來無不設色且多靑錄金粉。肩王洽潑墨後北苑巨然肇之方尙水墨。然樹身屋宇猶以淡色渲暈。迨元人倪雲林吳仲圭方方壺徐幼文等專以墨見長。殊不知雲林亦有設靑綠者。畫圖遣興寧有定見。古人云。墨暈旣足。設色亦可不設色亦可。誠解人語也。

佟毓秀朱方華

佟毓秀孛鐘山。滿洲人。甘肅巡撫。善山水。法元人率筆。又有太醫院吏目朱方華號雷田。錢唐人。亦以率筆寫山水各自標其逸趣。

圖淸格

圖淸格字牧山。滿洲人。以艸書法寫菊花蓋不屑隨人步趣而自辟一徑者也。官大同府太守親喪廬墓築丙捨於西山孝行可風。

邊壽民張雨鮑元方

邊壽民字頤公。淮安人。善潑墨寫蘆雁江淮間頗有聲譽。嘗語其友人王孟亭曰。我以畫爲活。今年六十老將至矣。爲置一篋外圓內方虛其腹封而竅之。及吾手能爲時得佳者入竅而實諸以備我老。名弆篋。孟亭爲文記之。其論畫云。畫不可拾前人而要得前人意。名言也。又有張雨者亦江北人亦能潑墨。惜兩人用墨皆滲以膠不能不減價矣。又有鮑元方者。江寧人。寫生亦豪邁自喜。

張禦乘嚴英茅麐

張禦乘牢駕六號適園。鳥程人。工花鳥筆有異致。嘗入郁作河淸海宴圖。公卿有欲薦之者謝去。歸老於家。同裏嚴英字臥山。山水得小米法尢工松竹。爲人住僻終身不娶。晚歲倦遊。結廬依墓田以老。又有茅麐亦善山水。三人皆吳輿一時之有聞者。

唐岱周鯤余省陳善

唐岱字靜巖。滿洲人內務府總管。工山水用筆沈厚布置深穩得力於宋人居多能品也。祇候內廷今上賞之蒙恩品題最多詩載樂善堂集。恭錄題千山落照圖一章。我愛唐生畫。屢索意未已。昨從街市中。購得澄心紙。好趁靜室閒。爲我圖山水。著墨濃淡間。萬壑秋風起。水亭跨明波。磴道延步履。斜陽映天末。咫尺有萬里。暝對意彌遙。煙浮暮山紫。位置倪黃中。誰能別彼此。恭讀一過足以得其畫之佳致矣而暝對兩言神味淸杳更可想是圖落照之妙。又有周鯤善山水余省字曾三善花鳥與岱同直內廷﹐其畫皆藏石渠寶笈。樂善堂集有題郎世寧寫生。題穆僖松石長春松亭云岫等圖。兩人筆墨未之見。附記其名訪之。岱弟子陳善。大興人。山水多焦墨。丘壑亦深邃。

湯袒祥周士標

湯祖祥字充閭。武進人。康熙間以國子監生充銅版館編纂古今圖書集成。善畫花卉得蔣南沙法。賦色妍淨折枝小幀尢佳。同郡周士標字豈凡。宜興人。工花鳥有法度。

朱倫瀚

朱倫瀚。明宗室入國朝隸旗籍。善指頭畫得其舅氏髙且園法。一丘一壑𨿽奇自正設色沖淡而气厚喜作巨障。近日指墨甚眾要以倫瀚爲優。官禦史。錢唐李山。平湖布衣。楊泰基字瞻嶽號海農皆擅是藝亦有佳致。

謝淞洲

謝淞洲號林村。長洲入。詩宗西昆。畫學倪黃後兼宋人筆意疏爽有法則。精鑑別古法書名繪與全玉磁品。雍正初特旨召入命其鑑別內府所藏之眞贗。因進所畫山水。世宗嘉之。畱一載以疾罷歸。

沈永年

沈永年字靑原號息非。華亭人。善山水得元人意。精醫學侍內廷。大醫院使倚重之。旋歸裏。年六十七無疾趺坐而逝。

袁江陳枚賀金昆陳桓陳桐

袁江字文濤。江都人。善山水樓閣。中年得無名氏所臨古人畫稿遂大進。憲廟召入祇候。陳枚字殿掄。松江人。善人物山水花鳥得宋人法。遊京師入內務府供事內廷。又有賀金昆。錢唐人。武解元。善人物花艸召入供事。枚兄桓號石鶴。山水善用墨。弟桐號石生。寫意花果尢工蟬翼。

李方膺劉乃大

李方膺字虯仲號晴江。南通州人。善松竹梅蘭及諸小品。縱橫排奡不守矩矱筆意在靑藤竹憨之間。雍正間以諸生保舉爲合肥令有惠政人徳之。去官後窮老無依益肆力於畫以資衣食寓金陵最久。時以諸生保舉者有劉乃大字有容。山陽人。知郫縣遷忠州牧。以徵苗軍功題升成都府。蒞任數月卒。善山水。率筆圓勁豪邁自喜。

帥念祖

帥念祖字宗徳。奉新人。以禮科給事署陜西布政司使。以指頭墨作花艸間寫山水。

張若靄

張若靄字晴嵐。桐城相國廷玉子翰林院編修累遷通政司。工花艸。嘗見其折枝荷花。賦色沈穠淸艷而寫葉純以墨染亦舊法也。惜早世未得大成。錢坤一云。睛嵐畫誠佳。第每幅若有未完者此所以不永其年歟。

施心傳

施心傳字結如。寧化人。好學工文詞。善山水得雲林筆法頗自矜重不妄與人作。若富貴人往求尢嚴謝之。當蒼松白雪淸風皓月之時僧人飲以佳茗出素紙案上不自覺其與發吮筆點拂疊疊不倦。同裏雷翠庭副憲云。施先生性狷潔與家君交最善。每同構文日當亭午市豆餅充饑而己。

張雍敬

張雍敬字珩佩號簡庵。秀水布衣家新塍鎭。善艸虫布置花艸本宋人勾染法工細多致。工制舉文不邁。精究天文歷律之學著定歷玉衡十八卷。始與吳江王寅旭相稽老。繼証之宣城梅定九。竹垞朱氏序之。其宣城遊學記稼堂潘氏序皆極推重。詩有環愁艸靈鵲軒等集。畫筆其餘技也。然猶工細若是。可知其學之專者矣。

方士庶

方士庶字循遠號小獅道人。新安籍家於維揚。能詩工畫。山水受學於黃尊古用筆靈敏气量駘右早有出藍之目誠爲近日僅見。惜中壽而歿使假以年何難參二王之席。其詩友閔玉井論共畫云。觀循遠少作似不得有今日之造詣。其精進在四十以後也。

白薴村桑者曰。余前過邗江見循遠筆已心儀之然不多見。今重過之循遠已歿。因徧覓遺迹觀之大小幅皆入妙品。嘗其得意處墨情筆趣杳渺難名令觀者神往。余前錄以南華爲藝苑後勁蓋未見循遠也。

華巖

華巖字秋嶽號新羅山人。閩人僑居杭州。善人物山水花鳥艸虫皆能脫丟時習而追古法不求妍媚誠爲近日空谷之音。其寫動物尢佳。山水未免過於求脫反有失處。能詩亦古質。客維揚最久晚年歸西湖卒於家年望八矣。

蔣溥錢載

蔣溥字質甫號恆軒。文肅公廷鍚長子。雍正庚戌傳臚。工花卉得其家法隨意布置自生多趣。供奉內廷。畫幅歲時經進。今官戶部尙書協辦大學士。門下士錢載字坤一號籜石。前明以貢生劾魏璫十大罪錢嘉徵之裔孫。穎敏好學。工詩。善寫生。遊都門。恆軒爲其子延主師席。因得親其點染筆法益進。乾隆壬申傳臚翰林院編修。

鄒一桂

鄒一桂號小山。無錫人。雍正丁未進士入翰林攺侍禦今官內閣學士兼禮部侍郎。工花卉分枝布葉條暢自如設色明淨淸古冶艷惲南田後僅見也。深邀睿賞題詩榮之詩載樂善堂集。一桂嘗作百花卷每種賦詩一絕進呈。皇上亦賜題絕句百篇。一桂復寫一卷恭錄禦制於每種之前而書己作於後藏於家。少司寇錢香樹嘗偕小山遊盤山時杏花盛放。香樹出藏紙索寫盤山杏花圖。小山卽於花下點染屋宇垣墉山嵐花气一一入妙。人皆知其花艸之工不知其山水之佳。著之。

董邦達錢誰城

董邦達字孚存號東山。當陽人。雍正癸丑進士入史館。善山水取法元人善用枯筆勾勒皴擦多逸致。近又參之董巨天姿旣髙而好古復篤自然超軼深爲今上所賞。今官吏部左侍郎侍直內廷。錢維城號稼軒。武進人。乾隆乙丑狀元官翰林院修撰累遷工部右侍郎侍宜內廷。山水丘壑幽深气暈沈厚迥不猶人。其座主錢香樹云。稼軒自幼出筆老幹秀骨天成通籍後又得力於東山者也。

袁舜裔周思濂

袁舜裔號石生。祥符人。善書畫。其寫山水墨竹不事摹仿自成家法。以孝廉官平原令廉靜愛民有惠政。以罣誤去閉戶不與外事詩畫自娛。桑■﹝山上﹝弓攵﹞下﹞甫主大梁書院講席不妄交一人惟石生契合。時余客大梁因■﹝山上﹝弓攵﹞下﹞甫交之。石生同郡周思廉字靜夫。儀封人。善山水。曾見其爲余老友蘘城劉庶常靑芝作江村艸堂圖疏曠雅淡。時官禮曹。

張宗蒼張迷渠

張宗蒼字默存一字墨岑琥篁村。吳縣人。善山水出黃尊古之門用筆沈著山石皴法多以干筆積累林木間亦用淡墨漧擦湊合神气頗覺蔥蔚可觀。以主簿街理河工事。乾隆十六年恭遇聖駕甫巡。宗蒼以畫冊進呈蒙恩賞錄卽命入都只侯內廷。十九年特授戶部主事時年將七十。逾年以老告歸卒於家。侄迷渠字筠容。邑庠生。亦善山水筆甚老秀。

白薴村桑者曰。黃尊古筆墨老漧气味古茂。蓋得法於麓臺也。近日尊古遺迎淮揚間甚重人爭購之。第用筆過重未兔有窒滯處然甜賴之气自不能犯其筆端。余更有說向見麓臺秋山晴爽圖捲。其自迷作法有筆端金剛杵之語恍然有會。因嘆公之祕妙不惜道出示人自是頗有進境。後見大癡秋林書屋圖。其勾勒石骨運筆極細而軟皴擦輕淡而簡若亳不致力者而設以淺絳烘以墨靑水其气暈沈深穠厚遠觀彌湛覺嵐光林靄蒼然欲滴。乃知金剛杵之言不盡然矣。其云金剛杵者蓋言筆力堅重若魯公書入木三分也學者猶有致力之處秋林書屋則一片神行無從措手。昔人題畫詩有云。吾聞老子能嬰兒。乃是至入神化時。此之謂矣。爲拈出質諸精於六法者。

又曰。古人畫山水多濕筆。故雲水暈墨章。興乎唐代迄宋猶然。迨元季四家始用幹筆。然吳仲圭猶重墨法余亦淺絳烘染有骨有肉。至明董宗伯合倪黃雨家法則純以枯筆漧墨此亦晚年偶爾率應非其所專。士夫便之遂以爲藝林絕品而爭趨焉。𨿽若骨榦老逸而气暈生動之法失之遠矣。蓋濕筆難工幹筆易好。濕筆易流於薄幹筆易於見厚。濕筆渲染費功幹筆點曳便捷。此所以爭趨之也。由是作者觀者一於耳食相與侈大矜張遂盛行於時反以濕筆爲俗工而棄之。過矣。余嘗見明止仲題畫詩。北苑貌山水。見墨不見筆。繼者惟巨然。筆從墨間出。始悟古人授受得力之微。蓋北苑骨藏於肉。巨然於肉透骨。後之學者以骨易見筆肉難徵墨。由是肉漸消而骨加出。訖於今有過於尙骨者幾成髑髏矣尙得謂之畫哉。余初亦尙幹筆。及知幹濕互用之方而年邁气衰不能復力深爲悵恨。麓臺晚年深好梅道人墨法蓋亦有會於董源矣。後之學者。有志復古。當不河漢餘言。【古詩云。山路元無雨。空翠濕人衣。杜詩碧山晴又濕。皆可悟畫理。又題畫詩。元气淋漓障猶濕。可知古人弔筆用墨之妙。荊浩詩筆尖寒樹瘦。墨淡野雲輕。則又知點綴渲染不在多著力矣。】

鄭燮

鄭燮號板橋。乾隆丙辰進士。與化人。工詩詞。善書畫長於蘭竹蘭葉尢妙焦墨揮亳以章書之中豎長撇法運之多不亂少不疏脫盡時習秀勁絕倫。書有別致。詞亦不屑熟語。爲人慨忼嘯傲。曾知山東濰縣事。以病歸遂不復出。

張棟張紉茝張肩

張棟字鴻勛號玉川。吳江人。邑諸生。家於鶯脰湖之濱。博學工詩文。畫筆私淑麓臺專用幹筆不喜設色。乾隆十六年兩浙雅中丞聘纂南巡盛典。子紉茝字芬揚亦好六法筆致疏秀所至正未可限。其先同裏以畫名者有張肩沈永令沈屺懋顧卓。肩善墨竹。堅勁森密。永令字聞人。順洽戊子浙江乙榜官韓城令調髙陵。善寫葡萄松鼠。屺懋字樹奇。善松竹。好作大幅。卓字爾立。花艸得白陽法。康熙初遊京師爲宗室紅蘭主人所賞引置賓榻。卽從主人學詩詩情淡逸。主人梓玉池生詩稿附卓詩一卷以布衣而與賢王同集時人榮之。

張乙僧金■﹝甬力﹞汪士愼

張乙僧字西又。嘉定人。邑庠員。工花艸取致雅逸尢畏墨梅。時有專工墨梅者休寧金■﹝甬力﹞字達三號雪圃筆力老幹脫去時習。以貿遷往來四方行岌中貯名人筆墨暇卽展玩興至卽畫遇投契者贈之非其人不輕與片紙。同郡汪士愼字近人亦善墨梅筆致疏落。家維揚。

白薴村桑者曰。墨梅宋揚元咎徐禹功皆工。元咎盛稱於後世。然眞迹流傳絕少。惟轉相摹仿者千花萬蕊卽云其法也。元吳仲圭倪元鎭亦善之。倪則獨以瘦枝疏花見意深得梅之神韻而仿之者反無人。明沈石田常爲之。近日工是藝者甚夥無論其法揚法吳。皆以古幹屈盤爲主。技則過於橫斜交加花必繁縟以爲能。不知劍拔弩張之槪大失淸寒瘦逸之致矣。我故有取於倪沈也。

錢大年史嗣彪

錢大年字松苓號半舟。嘗渡海遭颶風梔傾舟截爲兩大年極於後半遇救得免因自號半舟。南通州人。雍正壬子舉人。山水筆意軒爽輕快。學兼天文。其同年生史嗣彪字班如號霽巖。金壇人。山水暈潤有气。善書端楷而敏一日可書萬字。乾隆丁丑欽取內閣中書。卒於官。

姜恭壽史嗚臯

姜恭壽字靜宰號香巖又號東陽外史。如臯人。乾隆丁卯舉人。善花艸竹木縱逸瀟灑脫去時習。其同裏研友史鳴臯字苟鶴號歷亭。畫筆與恭壽相上下。以辛未庶常攺授昌化知縣今調象山。

曹源弘曹相文

曹源弘字天來號甫田。嘉善人。工花鳥。好合寫天竹水仙名天仙圖索之者眾應酬旣多遂獨擅其長。鈞勒賦色得宋人意。子相文繼之。

戴古巖

戴古巖。吳縣人。山水專摹唐六如筆而未嘗自題其名一生之畫皆托六如以專厚直。余曾於友人齋見所藏六如手卷小大計三卷其兄亦藏有兩卷形色頗類。甚異眞迹太多今乃知有戴氏臨摹也。收藏家當具慧眼辧之。然古人於法書有買王得羊不失所望之謠。則買唐得戴亦朱爲大失也。其同裏有吳生者忘其名。花艸仿憚南田其題款字迹亦咄咄逼眞。有骨董客館於家閉之密室圖成假名壽平以售而厚遺吳吳亦賴之。後有人見之嘆曰。子有此畫筆何不自名。因自題其名以售竟無售之者仍托於惲。吳人摹古迹爲膺本實能亂眞。米南官嘗云。吳中假黃荃者不能辧。蓋自昔然矣。然此輩但能臨摹若自運卽惡於法書亦然。

易祖栻

易祖栻字張有。湘鄕人。善墨竹不專師法頗有瀟灑之趣。館於愼邸仕爲郡參軍終於粵西。余曾於武林宗陽宮道院壁間見其小幅。後唔吳興大守沔陽李也升爲道其爵裏錄之。

黃壁

黃壁號小癡。潮陽人。善山水意在梅華和尙也。故題款亦作艸書。

錢界

錢界字主恆號曉村。香樹司寇胞弟。行四。母太夫人陳工寫生。界幼嘗習之不竟其業。中年見倪雲林細竹怪石愛而習焉。生硬多逸致絕無煙火气披賞間令人心气俱靜。雍正七年以諸生應保舉知醴泉縣調繁寶雞以內艱歸。服闋補吉安永丰縣調繁廬陵以最遷歸州牧未幾又以最晉施南府同知所在大有惠政。後以罣誤引見仍回湖北以同知用未及任而歿。無子。貧不能具棺殮。伯兄司冠聞訃立遣子赴武昌迎柩歸。以第六子嗣而經紀其喪焉。香樹有哭弟詩云。那有胡威絹。惟餘範甄塵。其淸身苦體寶錄也。

朱云燝

朱云燝號尋源。明遼藩分支宜陽後裔。家江陵。善山水師同裏郭士瓊。用筆爽邁就健率性進取好作小捲頗有逸致。又善畫馬古來畫馬尙勾勒次渲染。尋源以逸筆灑墨頃刻成十數匹而神駿之姿各具藝宛之獨辟也。尢工畫魚亦以逸筆灑墨稀微隱現與波光荇藻相動蕩令觀者有濠梁之樂足以傳矣。平生好遊凡名山必圖之。於泰山作全圖一分圖十六並記梓行之。於黃山每景作一圖凡四十八圖爲二冊。於西湖作長卷起雲林終昭慶。後以意綴天臺石梁錢唐江潮以寄其興。所著有畫鏡一卷行世。從兄云輝字天霞號曙園。善花鳥山水名間荊楚。性傲岸不合時趣老於布衣。又劉塞翁。潛江人。工翎毛。尋源稱禁筆有生气大抵不爽。附之。

鮑楷

鮑楷字端人號棠村。嘉興人僑居維揚。少工花艸師法南田。後客沈凡民署遂事山水。琉朗秀潤得古人意惜知之者少境甚困。然有此造詣終必有遇所慮者爲馮唐耳。

全農

金農字壽門。仁和人。好古力學工詩文持論不同流俗。精鑑賞善別古書畫眞贗。好遊客維揚最久。年五十餘始從事於畫涉筆卽古脫盡畫家之習良由所見古迹多也。初寫竹師石室老人號稽畱山民。繼畫梅師白玉蟾號昔耶居士。又畫馬自謂得苜韓法趙王孫不足道也。近寫佛像號心出家盫粥飯僧。共布置花木奇柯異葉設色尢異非復塵世間所睹蓋皆意爲之。問之則曰。貝多龍窠之類也。所著有冬心詩鈔行世。無子。妻亡遂僑居維揚不復作歸計矣。

汪溥胡奕灴

汪溥胡奕灴皆不知何許人。溥山水淸潤冷雋。字永思號芝田又號問政山樵。奕灴花艸賦色仿北宋法明艷可愛。字覲光。適見二人畫扇。錄之。

沈映暉沈承煥

沈映暉字朗幹號庚齋。歲貞生。華亭文恪公荃之族佺孫。好古。工詩文。山水傳獅峯一脈淸矯拔俗。後博覽宏采超然別有會心。其內兄助教陳楓匡愛其畫嘗攜至都質之東山蘆少宰深加獎賞謂得宋元大家風度。弟承煥字文陶號炳君。善花鳥。古雅秀潤工詩及詩餘。

釋道濟

道濟字石濤號淸湘老人一云淸湘陳人一云淸湘遺人又號大滌子又自號苦瓜和尙又號瞎尊者。前明楚藩後也。畫兼善山水蘭竹筆意縱恣脫盡窠曰。晚遊江淮人爭重之一時來學者甚眾。今遣迹維揚尢多。小品絕佳其大幅惜气脈未能一貫。

釋普荷

普荷號擔當。雲南晉寧州人。唐氏子名泰字大來。年十三補弟子員。天啟中以明經入對大廷。嘗執贄於董思白之門。過會稽參雲門湛然禪師。回滇未幾聞中原亂遂剃髮從無住禪師受戒律結茅雞足山。工詩有修園集儒生時作。獗庵艸則出世後詩也。善畫取法於雲林。其自題云。大半秋冬識我心。淸霜幾點是寒林。荊關代降無蹤影。幸有倪存空谷音。又云。老納筆尖無墨水。要從白處想鴻蒙。可以得其意矣。

釋輪庵於宋

輪庵法名超揆俗姓文氏名果。中翰震亨子文肅公侄。父歿家落走京師佐總戎桑格定滇逆得官不仕旋剃髮。善詩文筆札。工書晝山水多寫平生遊歷之名山異境故能獨開生面不落時蹊。聖祖南巡迎駕召入京恩賫優渥。年七十餘示寂賜塔玉泉山予謚文覺禪師異數也。又文肅公冢曾孫於宋名本光。生卽茹齋五歲搦管作大士像年二十皈依靈巖繼起和尙後遊京師卓錫盤山禪院前後起建精舍數十楹。善畫山水。守家法設色淡雋。兼工寫眞。年八十餘歸葬其父母卒於竺塢山堂卽文肅公故廬也。

釋成衡

成衡善山水。康熙間嘗供事內廷。聖袒賜大臣書扇後面多衡畫款題臣僧成衡謹寫。筆亦古雅蓋取法於王少司農。

釋上睿

上睿字目存號蒲窒予。工山水。布置深穩气暈沖和。嘗與王石谷同遊都門蓋得其指授者自是能品。詩亦工秀宗門中工筆墨者目存其傑矣。梵林山水有南宗二家卷一雲林一梅華道人爲時所稱。好雲遊常在禾中。余嘗求其遺迹不槪見也。

釋明中

明中字大恆號烎虛俗姓施。桐鄭人。幼剃度於禾中楞嚴寺。雍正間遊京師得法於無礙永覺禪師歸住杭州聖因寺兼攝天竺講席乾隆丁丑春移主南屏淨慈。今上南巡蒙賜紫衣。性好畫嘗謂結習未能除。山水得元人法信手運綴气味淸遠兼善寫生人不能求也。善詩。與舒明府云亭最契合倡和尢多。白蓮住持僧名一號雪樵嘗學其詩畫云。

閏秀金淑修

金淑修。明隨州牧殉難贈太僕卿徐世淳長子肇森配。善山水局度軒敞有丈夫气。不輕作故流傳甚少。子嘉炎舉康熙己未博學宏詞科入史館官至閣學。累贈太夫人。

閏秀文俶

文俶。學博彥可女趙凡夫子婦靈均妻也。夫婦偕隱寒山。椒善花鳥艸虫嘗作寒山艸木昆虫百種曲肖物情。亦能寫蒼松怪石筆頗老勁。吳中閨秀工丹靑者三百年來推文俶爲獨絕云。無子。一女名昭字徳隱字平湖馬氏。寫生工秀兼長蘭竹不愧家學。父母歿昭歸葬之乞錢牧齋志其墓。志語無子而有子善昭也。

閏秀馬荃

馬荃字江香。扶羲孫女。工花艸妙得家法一葉一花人爭珍之。適常熟�氏以節重於裏。江香曾祖父眉父南平皆善寫生蓋四世矣。

白薴村桑者曰。余素聞扶羲寫生而未之見。故前錄附著於憚南田後。乾隆二十三年冬薄遊太倉於居停見其畫冊自題謂得包山石田遺意。觀其超縱處誠有陸氏風槪而老健遠遜。石田蓋能品也。世人誇重未免過情。

閏秀蔡含金曉珠

閨秀蔡含字女羅。吳縣人。如臯昌辟疆姬也。生而胎素。性慧順妤畫。兼善山水花艸禽魚。長於臨摹嘗作松圖巨障辟疆作長歌題其上一時名人和之。又言爲墨鳳圖題者頗眾詩俱刻入同人集。辟疆姬人又有金曉珠名玥。昆山人。居染香閣。亦善畫。曾臨髙房山小幅得其气暈。時稱冒氏兩畫史。女羅歿。汪懋麟爲之銘墓而諸名士錫以挽詩亦可以不沒矣。

閨秀王正

閨秀王正字端淑。江都人。善花艸布置工穩。能詩受業於徐少宗伯倬。後入都。馬相國齊延教其女。又三韓卞氏。大中丞永譽女。善花艸賞家稱其工。中丞好古精鑾著有畫匯考行世宜其女之工筆墨矣。惜未之見。附錄俟訪。

閏秀兪光蕙

兪光蕙字滋蘭。海鹽人。少司農穎園孫女於殿撰敏中字耐圃淑配以覃恩封宜人。性好畫。年七歲寫拆枝花於壁。司農見而異之。長受法於錢太夫人陳書。太夫人子司寇司農侄女倩也。以親串往來指授自是益進。筆致淸穎古秀布置亦大雅。幹陸戊辰耐圃視學浙江庚午春宜人卒於官舍。

閏秀惲冰

惲冰字淸於。南田之女。善花艸得其家法名於吳中。適同裏某。子四人皆傳其學。

閏秀孔素瑛

孔素瑛字玉田。聖裔毓楷女占籍桐鄕適烏程貢生全某。善寫花鳥有機趣。能詩。有飛霞閣詩集蘭齋題畫詩跋共十三卷。

閏秀丁瑜

丁瑜字懷瑾。錢唐人。父允泰工寫眞一遵酉洋烘染法。懷瑾守其家學專精人物。俯仰轉側之致極工。適同裏張鵬年亦善畫。

閨秀姜桂

姜桂字芳垂號古研道人。孝廉本渭季女行人垓曾孫女也。心大母許張氏子。聘未婚張卒。桂時年十九聞訃欲自經。父母許其守節乃不死。未幾翁姑相繼歿無可歸矢志於窒。貞女也。通經書。善畫山水漧筆疏秀。嘗見其小幅自題云。暖風晴日值良辰。窗外梅花數點新。更想林泉淸淑致。山光樹色寫初春。父記云。仿元人惜墨法。惟舊紙得墨始有气韻。佳紙難覓大幅更罕。玆幀細潔又平拓者再而紙性獰難融化淺深濃淡頗費經營而筆不達意欲貌似古人而不可得。多愧。觀此足以知其學力有所得矣。

閏武汪亮

汪亮字映輝號采芝山人。柯庭孫女。幼喪父。聰穎好學多藝能。畱心典籍善詩。尢好六法私淑淸暉老人。輕雋芳潤設色淡雅其一種淸逸之致頗覺出塵自得。適吳興費氏今移家嘉興。

閨秀鮑詩

鮑詩字今暉。平湖人。別駕怡山次女。怡山有四女皆知書善畫能詩。徵州老諸生程立巖名之廉者善山水花艸來遊東湖姊妹從之專學花艸傳白陽法也。今暉筆尢長。適余族侄徵士云錦。有鶴舞堂小稿一卷。在家時作吾亦愛吾廬詩鈔二卷乃與徵士倡和詩造句幽秀。攸縣彭湘南采入國朝詩選。

國朝畫徵錄

