溪山臥遊錄

﹝淸﹞盛大士撰

●自序

余性嗜泉石﹐情耽翰素。六法之學﹐二十載於玆。筆鈍若樵﹐心頑肖鐵﹐意旨偶托﹐鍥弗捨置。沿討所悉﹐略可贅陳。粵自兩晉﹐曁乎六朝﹐三祖之稱﹐四聖之目﹐敻乎尙已。摩詰畫師﹐小李將軍﹐南北別其派﹐唐宋衍其支。逮自元明﹐迄於聖代﹐名家林立﹐鴻制贍列。後進之士﹐追維典型﹐通厥流貫﹐師承授受﹐蓋可得而稽焉。夫層臺云構﹐祗一簣之所基﹔滄溟水深﹐乃百川之統匯。彼陟岡者中道而止﹐問津者自崖而返。卽此藝成而下﹐曷以技進乎神﹖末學膚約﹐詣力單弱﹐敝屣而棄荊關﹐望洋而詫範李﹐習率易爲髙雅﹐矜詭放爲離奇。以空諸所有﹐爲士人家風﹔以自我作古﹐爲才人能事。不知精能之至﹐乃顯神通﹐絢爛之極﹐方歸平澹。昔者華亭擊節於吳興﹐石師服膺於墨井﹐營邱之千巖積雪﹐忠恕之一角遠風﹐不以疏密分髙下也。石翁之气格渾成﹐六如之風流蘊藉﹐不以濃澹區優劣也。今欲不遵矩矱﹐別擅心裁﹐盡棄筌蹄﹐獨庵妙悟﹐不學無術﹐貽舛滋多。更有剽竊墨稿﹐鉤摹粉本﹐鏤碧裁紅﹐模山範水。岡巒拱揖之法﹐徑路遠近之形﹐竹樹偃仰之容﹐屋宇向背之勢﹐雀燕銖兩﹐不愆乎定式﹔鳶魚飛躍﹐頓失其靈機。欲步北苑之後塵﹐直比南宮於優孟。虯麟之松冪歷﹐居然黃鶴山樵﹔鼠足之點蕭疏﹐自詡﹐梅華庵主。此又成規是襲﹐眞趣無存。詩書之气﹐積之也不深﹔磊落之懷﹐發之也不暢。方斯之技﹐奚足多焉﹕下析獘契﹐上究旨歸﹐資深逢源﹐博綜約寸﹐功候所臻﹐匪伊朝夕。一隅鮮覿﹐寸管是窺。聊爾箸錄﹐有慚證辧﹐狹見疏漏﹐諒不足譏。續有見聞﹐重爲綴輯云爾。道光壬午孟冬十日題跋。

●溪山臥遊錄卷一

士大夫之畫﹐所以異於畫工者﹐全在气韻間求之而已。歷觀古名家﹐每有亂頭粗服﹐不求工肖﹐而神致雋逸﹐落落自喜﹐令人坐對移晷﹐傾消塵想﹐此爲最上一乘。昔人云﹕畫秋景惟楚客宋玉最佳。寥栗兮若在遠行﹐登山臨水兮送將歸。無一語及秋﹐而難狀之景﹐自在言外。卽此可以窺畫家不傳之祕。若刻意求工﹐遺神襲貌﹐匠門習气﹐易於沾染。愼之愼之。

書畫本出一源。昔聖人觀河洛圖書之象﹐始作八卦。有虞氏作繪作繡﹐以五彩彰施於五色﹐日月星辰﹑山龍華虫之屬﹐稽其體制﹐多取象形。書畫源流﹐分而仍合。唐人王右丞之畫﹐猶書中之有分隸也。小李將軍之畫﹐猶書中之有眞楷也。宋人米氏父子之畫﹐猶書中之有行艸也。元人王叔明﹑黃子久之畫﹐猶書中之有蝌蚪篆籀也。夫書至蘇﹑黃﹑米﹑蔡﹐縱橫揮霍﹐變化淋漓﹐而於晉人之餘風﹐則漸遠焉。畫至倪﹑黃﹑吳﹑王﹐千態萬狀﹐陽開陰合﹐而於唐人之餘風﹐則漸遠焉。近日俗書﹐專尙勻淨﹐配搭字畫﹐大小疏密﹐悉中款式。書非不工也﹐而其俗在骨﹐不可復與之論書矣。近日俗畫﹐專尙形模﹐如小女子描鉤花樣﹐一筆不苟。畫非不工也﹐而生气全無﹐不可復與之論畫矣。故初學畫者﹐先觀其有生气否。

畫有七忌﹕用筆忌滑﹑忌軟﹑忌硬﹐忌重而滯﹑忌率而混﹐忌明淨而膩﹐忌叢密而亂。又不可有意著好筆﹐有意去累筆。從容不迫﹐由澹入濃﹐磊落者存之﹐甜熟者刪之﹐纖弱者足之﹐板重者破之。則觚稜轉折﹐自能以心運筆﹐不使筆不從心。

畫有三到﹕理也﹐气也﹐趣也。非是三者﹐不能入精﹑妙﹑神﹑逸之品。故必於平中求奇﹐純系裹鐵﹐虛實相生。學者入門﹐務要竿頭更進﹐能人之所不能﹐不能人之所能﹐方得宋元三昧﹐不可少自足也。此系吾鄕王司農論畫祕訣﹐學者當熟玩之。

畫有六長﹐所謂气骨古雅﹑神韻秀逸﹑使筆無痕﹑用墨精彩﹑布局變化﹑設色髙華是也。六者一有未備﹐終不得爲髙手。

畫有四難﹕筆少畫多﹐一難也﹔境顯意深﹐二難也﹔險不入怪﹐平不類弱﹐三難也﹔經營慘澹﹐結構自然﹐四難也。

畫家各種皴法﹐以披麻﹑小斧劈爲正宗。畫固不可無皴﹐皴亦不可太多。畱得空際﹐正以顯出皴法之妙。

畫樹法﹐四筆卽成樹身。而四筆之曲直﹐全視乎一筆之曲直。樹至四五株卽成一林﹐參差交互﹐若相爭又若相讓。然須有相爭之勢﹐不可露出相讓之迹。畫樹葉法﹐起手先須緊貼在樹身上﹐由內而外﹐由澹而濃﹐由淺而深﹐由疏而密。

畫石法﹐先分三面﹐兼方圓而參之以扁。大小相間﹐左右聯絡。去其稜角﹐而轉折自然﹐方爲妙手。

畫山﹐或石戴土﹐或土戴石﹐須相輔而行。若巉巖峻嶺﹐壁立萬仞﹐固須石骨聳拔﹐然其岡巒邐迆處﹐仍須用土坡以疏通其气脈。蓋有骨必有肉﹐有實必有虛﹐否則崢嶸而近於險惡﹐無縹緲空靈之勢矣。

畫泉﹐須來源綿遠﹐曲折赴壑。惟於山坳將成未成時﹐視其空白可置泉者﹐先引以澹墨﹐山坡漸濃﹐則泉自夾出。若有意爲畫泉地步﹐恐畫成終欠自然也。泉不可無來源﹐亦不可無去路。或屋宇鱗次﹐而其上乃有飛泉衝激﹔或懸崖瀑布﹐而其下又無澗壑可歸。此皆畫家所忌。

畫平沙遠水﹐須意到筆不到。且漁莊蟹捨﹐白蘋紅蓼﹐映帶生情﹐或臥柳於橋邊﹐或停橈於渡口﹐或蘆花之點點﹐或蓮葉之田田﹐皆不可少之點綴也。若必細鉤水紋﹐卽非大方家數。

畫云﹐有大鉤云﹑小鉤云法。凡疊重岡﹐深林杳靄﹐必有雲气往來。畫山頭半截﹐中斷處卽雲气也。又恐過於空廓﹐故隨其斷處﹐略鉤數筆﹐以見神采。此卽工致畫﹐亦不可過於細鉤。若仿米家父子及髙房山﹐則尢要活潑潑地。每見近人於山腰樹杪﹐突起白雲﹐重重鉤勒似花朵者﹐望而知爲俗手。

畫屋宇﹐或招遠景﹐或工近遊。或琳宮梵宇﹐意取淸幽﹔或鏤檻雕甍﹐體宜宏敞。郵亭候館﹐羈旅之所往來﹔月榭風臺﹐名流之所觴詠。云扃岫幌﹐隱者之所盤桓﹐茅舍枳籬﹐野老之所憩息。須一一配合﹐不可移置他處。而屋之正側轉遞﹐左右回環﹐髙下縈繞﹐尢當運以匠心。

畫橋﹐有髙橋﹑石橋﹑小橋﹑板橋之異。髙橋﹑石橋﹐須有橋欄﹐小橋﹑板橋﹐不必著欄也。亦視乎邱壑之所宜。

畫江海大船﹐須有風檣奔駛之勢。若溪邊垂釣﹐一葉扁舟﹐只以一二筆了之。至於載酒嬉春﹐攜琴放鶴﹐夕陽簫鼓﹐明月笙歌﹐皆宜鉤摹工細﹐不可艸艸。

畫帆影須隨風勢。葭蒲楊柳﹐落雁飛鳧﹐皆風帆之襯筆也。若帆向東﹐而艸樹沙鳥皆向西﹐是自相矛盾矣。以上數條﹐爲初學入門第一要義。神而明之﹐用法而能得法外意。陽施陰設﹐離奇變幻﹐非可以一格論也。

唐人畫﹐鉤勒工細﹐非旦夕可以告成。故杜陵云﹕五日畫一水﹐十日畫一石。能事不受相促迫﹐王宰始肯畱眞迹。自元四大家出﹐而气局爲之一變。學者宜成竹在胸﹐了無拘滯。若斷斷續續﹐枝枝節節而爲之﹐神气必不貫注矣。譬之左太衝三都賦﹐必俟十年而成﹐若庚子山之賦江南﹐則不可以此爲例。

東坡詩云﹕論畫以形似﹐見與兒童鄰。作詩必此詩﹐定知非詩人。不知此旨者﹐𨿽窮年皓首﹐罕有進步。又坡翁題吳道子王維畫云﹕吳生𨿽妙絕﹐猶以畫工論。摩詰得之於象外﹐有如仙翮謝籠樊。吾觀二子俱神俊﹐又於維也斂衤任無間言。此詩極寫道子之雄放﹕當其下手風雨快﹐筆所未到气已吞﹐是何等境界。乃至摩詰﹐只寫其詩境之超﹐畫在不言之表。而其服膺無間者﹐在此不在彼﹐此眞善於論畫者也。

凡學畫者﹐得名家眞本﹐須息心靜气﹐再四玩索。然後含豪伸紙﹐略取大意﹐興之所到﹐卽彼疏我密﹐彼密我疏﹐彼澹我濃﹐彼濃我澹﹐皆無不可﹐不必規規於淺深遠近﹑長短闊狹間也。久而領其旨趣﹐吸其元神﹐自然生面頓開。學者見古人名迹﹐或過眼卽棄﹐或依樣鉤摹﹐胥失之矣。

國初畫家﹐首推四王。吾婁得其三﹐虞山居其一。耕煙散人少受業於染香庵主﹐又習聞煙翁緒論﹐則虞山宗派﹐原不離婁東一瓣香也。耕煙資性超俊﹐學力深邃﹐能合南北畫宗爲一手。後人不善學步﹐僅求之於烘染鉤勒處﹐而失其天然宕逸之致﹐遂落甜熟一派。憶余初弄筆﹐亦從耕煙人手。虞山吳竹橋儀部蔚光謂余曰﹕耕煙派斷不可學。近日流獘更甚﹐子其戒之。余初不以爲然﹐數年來探討畫理﹐乃知此言不謬。不學耕煙﹐固無以盡畫中之奧窔﹐若初學﹐先須放空眼界﹐道引靈機﹐不宜專向耕煙尋蹊覓徑﹐同於東施之效顰。

麓臺司農論畫云﹕明末畫中有習气﹐以浙派爲最。至吳門﹑雲間﹐大家如文﹑沈﹐宗匠如董﹐膺本混淆﹐竟成流獘。近日虞山﹑婁東﹐亦有蹊徑爲學人采取。此亦流獘之漸也。

司農又云﹕意在筆先﹐爲書中要訣。作書者於書時要安閒怡適﹐掃盡俗腸﹐次布疏密﹐次別濃澹﹐轉換敲擊﹐東呼西應﹐自然水到渠成﹐天然湊泊。若毫無定見﹐布樹列石﹐逐塊堆砌﹐扭捏滿紙﹐意味索然﹐便爲俗筆矣。今人不諧書理﹐但取形似﹐墨肥筆濃者﹐謂之渾厚﹐筆瘦墨澹者﹐謂之髙逸﹐色艷筆嫩者﹐謂之明秀﹐皆非也。總之古人位置緊而筆墨松﹐今人位置懈而筆墨結。以此畱心﹐則甜﹑邪﹑俗﹑賴﹐不去而自去矣。

又云﹕設色者所以補筆墨之不足﹐顯筆墨之妙。今人每不解此意﹐色自爲色﹐筆墨自爲筆墨﹐不合山水之勢﹐不入絹素之骨﹐但見紅綠火气﹑可憎可厭而已。惟不重取色﹐轉重取气﹐於陰陽向背處﹐逐漸醒出﹐則色由气發﹐不浮不滯﹐自然成文。至於陰晴顯晦﹐朝光暮靄﹐風容樹色﹐須於平時畱意。澹妝濃抹﹐觸處相宜﹐是在心得﹐非成法之可定也。

司農畫法﹐吾鄕後進皆步武前型。然不善領會﹐則重滯窒塞﹐亦所不免。蓋無煉金成液之功﹐則必有劍拔弩張之象﹔無包舉渾淪之气﹐則必有繁複瑣碎之形。司農出入百家﹐成此絕詣。今人專學司農﹐不復沿討其源流﹐是以形體具而神气耗也。天下幾人學杜甫﹐誰得其神與其骨。夫杜陵所推爲詩聖者﹐上至三百篇﹐下至漢魏六朝﹐無所不學﹐然後有此神骨。作畫亦然﹐先於神骨處求之﹐則學司農者﹐不可不兼綜諸家﹐以觀其會通矣。

詩畫均有江山之助﹐若局促裏門﹐蹤迹不出百里外﹐天下名山大川之奇勝未經寓目﹐胸襟何由而開拓﹗

畫有士人之畫﹐有作家之畫。士人之畫﹐妙而不必求工﹔作家之畫﹐工而未必盡妙。故與其工而不妙﹐不若妙而不工。

雲間雙鶴老人沈師峯宗敬﹐筆意超古﹐不入時目。然蒼而彌秀﹐枯而彌腴﹐南宗一大家也。嘗言畫有以邱壑勝者﹐有以筆墨勝者。勝於邱壑爲作家﹐勝於筆墨爲士气。然邱壑停當而無筆墨﹐總不足貴。故得筆墨之機者﹐隨意揮灑﹐不乏天趣。

元倪雲林﹑王叔明﹑吳仲圭﹑黃子久四家﹐皆出於董﹑巨。董﹑巨在宋時已脫去刻劃之習﹐爲元人先路之導。趙吳興集唐宋之成﹐開明人之徑。雙鶴老人謂其工細蒼秀﹐兼壇勝場﹐洵未易學也。明人喜學松雪﹐而得其神髓者﹐惟六如居士耳。國初多宗雲林﹑大癡﹐名流蔚起﹐承學之士得其一鱗片爪﹐亦覺書味盎然。

雙鶴老人云﹕文﹑沈﹑唐﹑仇﹐爲明四大家。仇畫極工細﹐直接小李將軍及北宋諸子﹐而用筆有致﹐非描摹時手可以亂眞﹔然予不願爲也。石田筆墨蒼古﹐幼嘗臨仿。六如兼宋元法﹐而筆意秀逸﹐超宋格而參元意﹐予竊慕焉。若文待詔﹐則非三子可比。至於董文敏﹐則又自出機杼﹐幾欲目無前人。若平心而論﹐不及古人處正多。但用筆有超乎古人之妙者﹐乃其天資獨異耳。

又云﹕雲林﹑伯虎﹐筆情墨趣皆師荊﹑關而能變化之﹐故雲林有北苑之气韻﹐伯虎參松雪之淸華。其皴法𨿽似北宗﹐實得南宗之神髓者也。

石門方蘭士薰山靜居畫論云﹕國朝畫法﹐廉州﹑石谷爲一宗﹐奉常祖孫爲一宗。廉州匠心渲染﹐格無不備。奉常祖孫﹐獨以大癡一派爲法。兩家設教宇內﹐法嗣蕃衍﹐至今不變宗風。廉州追摹古法﹐具有神理。石谷實得其衣缽﹐故工力精深﹐法度周密。時輩僅以寸縑尺楮爭勝﹐至屏山巨幛尋丈計者﹐石谷揮灑自如﹐他人皆避舍矣。西廬﹑麓臺﹐皆辦香子久﹐各有所得。西廬刻意追摹﹐一渲一染﹐皆不妄設﹐應手之作﹐實欲肖眞。麓臺壯歲﹐參以己意﹐漧墨重筆皴擦﹐以博渾淪气象。嘗自誇筆端有金剛杵。其蒼蒼莽莽﹐長於用拙﹐是此老過人處。

江上外史笪重光畫筌一書﹐得六法祕訣。摘錄數則﹐以爲宗法。山川气象﹐以渾爲宗。林巒交割﹐以淸爲法。凡主山正者客山低﹐主山側者客山遠。樹中有屋﹐屋後有山﹐山色時多沈靄。石旁有沙﹐沙邊有水﹐水光自愛空濛。山從斷處而雲气生﹐山到交時而水口出。江湖以沙岸蘆汀﹑帆檣鳧雁﹑剎竿樓櫓﹑戍壘漁罩爲映帶。村野以田盧籬徑﹑菇渚柳堤﹑茅店板橋﹑煙盧渡艇爲鋪陳。

石之立勢正﹐走勢則斜。坪之正面平﹐旁面則仄。半山交夾﹐石爲齒牙。平壘逶迆﹐石爲膝趾。山實虛之以煙靄﹐山虛實之以亭臺。山外有山﹐𨿽斷而不斷。樹外有樹﹐似連而非連。坡間之樹扶疏﹐石上之枝偃蹇。一木之穿插掩映﹐還如一林。一林之倚讓乘除﹐宛同一木。煙中之幹如影﹐月下之枝無色。樹惟巧於分根﹐卽數株而地隔。石若妙於劈面﹐𨿽百笏而景殊。石有剝蘚之色﹐土有膏澤之容。山隔兩崖﹐樹欹斜而援引。水分雙岸﹐橋蜿蜒以交通。尺幅小﹐山水宜寬。尺幅寬﹐邱壑宜緊。眼中景現﹐要用急追。筆底意窮﹐須從別引。峯巒雄秀﹐林木不合蕭疏。島嶼孤淸﹐室宇豈宜叢雜。前人有題後畫﹐當未盡而意完。今人有畫無題﹐卽彊題而意索。云擁樹而村稀﹐風懸帆而岸遠。人不厭拙﹐只貴神淸。景不嫌奇﹐必求境實。山下宛似經過﹐卽爲實境。林間如可步入﹐始足怡情。墨帶燥而蒼﹐皴兼於擦。筆濡水而潤﹐渲間以烘。丹靑競勝﹐反失山水之眞容。筆墨貪奇﹐多造林邱之惡境。怪僻之形易作﹐作者一覽無餘。尋常之景難工﹐工者頻觀不厭。輕拂軼於濃纖﹐有渾化脫化之妙。獵色難於水墨﹐有藏靑藏綠之名。蓋靑綠之色本厚﹐而過用皴則筆全無﹔赭黛之色𨿽輕﹐而濫設則墨光盡掩。

吾鄕王東莊居士昱六法心傳云﹕士人作畫﹐第一要平等心﹐弗因識者而加意揣摩﹐弗因不知者而隨手敷衍。又云﹕气骨古雅﹐神韻俊逸﹐便筆無痕﹐用墨精彩﹐布局變化﹐設色髙華。明此六者﹐昔人千言萬語﹐盡在是矣。又云﹕麓臺夫子嘗論設色畫云﹕色不礙墨﹐墨不礙色。又須色中有墨﹐墨中有色。余起而對曰﹕作水墨畫﹐墨不礙墨﹔作沒骨法﹐色不礙色。自然色中有色﹐墨中有墨。夫子曰﹕如是如是。

司農有仿古畫冊﹐名曰液萃。其陽開陰闔﹑沈鬱蒼莽之气﹐如神龍變化﹐莫可尋其端倪。丙子初夏﹐余客吳門摹氏﹐司農後人王丈健齋﹐攜此幀來訪﹐余得而飽觀焉。每幅皆司農自爲題跋。余旣臨摹一徧﹐復錄其跋語﹐以志緒論於勿忘﹐且深以得見爲幸也。吾鄕陸聽松山人所見書畫錄中亦載之。

第一幅仿董北宛六法中气韻生動﹐至北苑而神逸兼到﹐體裁渾厚﹐波瀾老成﹐開以後諸家法門﹐學者罕觀其涯際。余所見半幅董源及萬壑松風﹑夏景﹑山口待渡捲﹐皆畫中金鍼也。學不師古﹐如夜行無火。未見者無論﹐幸而得見﹐不求意而求迹﹐余以爲未必然。余奉敕作董源設色大幅﹐未敢成稿﹐先以此試筆﹐並識之。麓臺祁。

第二幅仿黃大癡張伯雨題大癡畫云﹕峯巒渾厚﹐艸木華滋。以畫法論﹐大癡非癡﹐豈精進頭陀。而以釋巨然爲師者耶﹖余仿其意﹐並錄數語。

第三幅仿趙松雪桃源處處是仙蹤﹐云外樓臺倚碧松。惟是吳興老承旨﹐毫端湧出翠芙容。趙松雪畫﹐爲元季諸家之冠﹐尢長於靑綠山水。然妙處不在工而在逸。余雨窗漫筆論設色不取色而取气﹐亦此意也。知此可以觀鵲華秋色捲矣。

第四幅仿梅道人梅花庵主墨精神﹐七十年來用未眞。此石田句也。石田學巨然﹐得梅道人衣缽﹐欲發現生平得力處﹐故有此語﹐然猶遜謝若此。余方望涯涉津﹐欲希蹤古人﹐其可得耶﹗

第五幅仿髙房山董宗伯評房山畫﹐稱其平澹近於董﹑米。余亦學步久而未成﹐方信古今人不相及也。

第六幅仿黃鶴山樵叔明少學右丞﹐後酷似吳興。得董﹑巨墨法﹐方變化本家體。瑣細處有淋漓﹐蒼莽中有嫵媚﹐所謂奇而一歸於正者。雲林贈以詩云﹕王侯筆力能扛鼎﹐五百年來無此人。不虛也。

第七幅仿一峯老人大癡畫經營位置﹐可學而至﹐其荒率蒼莽﹐不可學而至。若平林層岡﹐沙水容與﹐尢出人意表﹐妙在著意不著意間。如姚江曉色﹑沙磧圖是也。若不會本源﹐臆見揣摩﹐疲精竭力以學之﹐未免刻舟求劍矣。

第八幅仿巨然巨然在北苑之後﹐取其气勢﹐而觚稜轉折﹐融和澹蕩﹐脫盡力量之迹。元季大癡﹑梅道人﹐皆得其神髓者也。此圖取溪山行旅﹑煙浮遠岫意﹐而運气未能舒展。若云紙澀拒筆﹐則自諉矣。

第九幅仿雲林設色雲林畫法﹐一樹一石﹐皆從學問性情流出﹐不當作畫觀。至其設色﹐尢借意也。董宗伯試一作之﹐能得其髓。先奉常仿作秋山﹐最爲得意。謹識於後。

第十幅仿黃大癡大癡元人筆﹐畫法得宋派。筆花墨沈間﹐眼光窮天界。陡壑密林圖﹐可解不可解。一望皆篆籀﹐下士嘆而怪。尋繹有其人﹐食之足沆瀣。余仿大癡﹐題此質之識者。

第十一幅仿黃大癡荊﹑關遺意﹐大癡則之。容與渾厚﹐自見嵚崎。刻劃圭角﹐纖巧韋脂。以言斯道﹐皆非所宜。學人須愼﹐毫釐有差。天池石壁﹐粉本吾師。大癡天池石壁有專圖﹐浮巒暖翠中亦用此景﹐皆傳作也。誤用者每蹈習气﹐故作箴語。

第十二幅仿倪髙士董宗伯題雲林畫云﹕江南士大夫﹐以有無爲淸俗﹐卷帙中不可少此筆也。今眞虎難遘﹐欲摹其筆﹐輒百不得一﹐此亦淸潤可喜。

總跋﹐匡吉甥篤學嗜古﹐從余學畫有年﹐筆力淸剛。知見甚正﹐楷摹董﹑巨﹑倪﹑黃正宗。屬余仿八家﹐名曰液萃。余信手塗抹﹐稍有形似者﹐弁之曰仿某氏﹐如癡人說夢﹐夏虫語冰﹐不足道矣。耳目心思﹐何所不到﹐出入諸賢三昧﹐辟盡蠶叢﹐頓開生面﹐良工苦心﹐端有厚望﹐不必問途於老馬也。康熙乙酉重陽日﹐王原祁題於偲詒堂。按匡吉姓李氏﹐名爲憲初﹐號匡吉﹐後攺匡生。昆山人。司農之甥。善畫山水。司農代筆﹐多出匡吉之手。後以畫得官。

余於鹿城郎芝田茂才際昌齋中﹐見王石谷手札﹐與其友人字元章者。見昔人有得意著作﹐愼重愛惜。性命與俱﹐𨿽誘以甘言﹐啖以厚利﹐俱不足動其心也。芝田云﹕元章姓顧名卓﹐昆山人﹐亦善畫。此札得之於廢簏中﹐其略云﹕壬子秋﹐與正叔同館宜興潘元白家﹐盤桓三月﹐日以翰墨爲樂。行篋中偶攜大捲﹐主人嘆賞不置﹐屬陳其年先生持三十金求易﹐爾時卽堅執不允。拙筆固不足重﹐蓋念諸名公題跋﹐實難購求。且費三十年精力心血﹐出入相隨﹐一遇能詩善文者﹐卽叩首下拜﹐並饋禮物求之﹐一時好名之過。曾與其年去﹕此非利可以動我心者。若再益之﹐仍不肯割愛也。曩在玉峯求盛珍翁題詠﹐因其無暇﹐暫畱案頭。不過半月十日之畱﹐並非弟有求售之念﹐何至久假不歸﹐一水之隔﹐渺若河漢。昔在京師﹐再四相訂﹐蒙許回昆卽還。弟念吾兄眞意相待﹐無容置喙。今屈指已十八年﹐而不發一語﹐料吾兄必寤寐難安者。弟老頹朽質﹐素性窒而不化﹐一經發覺﹐勢不能遏。兒輩𨿽屬不肖﹐夙知此卷非可易得﹐斷不忍坐視輕擲也。弟與仁兄爲道義交﹐從未有開罪處﹐未審何故將此卷勒住不還。望乞示期﹐以便趨領﹐立候好音﹐弟𨿽耳聾目瞶﹐然事理覷破﹐必不聽吾兄播弄也﹐豈造此浮浪之言﹐算作完事耶﹗尢爲可怪﹐特此代面﹐惟裁之。八月十四日﹐弟暈頓首元章道社兄足下

●溪山臥遊錄卷二

畫家惟眼前好景不可錯過。蓋舊人稿本﹐皆是板法﹐惟自然之景﹐活潑潑地。故昔人登山臨水﹐每於皮袋中置描筆在內﹐或於好景處見樹有怪異﹐便當模寫記之﹐分外有發生之意。登樓遠眺﹐於空闊處看云采﹐古人所謂天開圖畫者是也。夫作詩必藉佳山水﹐而已被前人說去﹐則後人無取贅說。若夫林巒之濃澹淺深﹐煙雲之滅沒變幻﹐有詩不能傳﹐而獨傳之於畫者。且倏忽隱現﹐並無人先摹稿子﹐而惟我遇之﹐遂爲獨得之祕﹐豈可覿面失之乎﹖若一時未得紙筆﹐亦須以指畫肚﹐務得其意之所在。

作畫用墨最難。但先用澹墨積﹐至可觀處﹐然後用焦墨濃墨﹐分出遠近﹐故紙上有許多滋潤。李成惜墨如金是也。

用墨須有漧有濕﹐有濃有澹。近人作畫﹐有濕有濃有澹而無干﹐所以神采不能浮動也。古大家荒率蒼莽之气﹐皆從幹筆皴擦中得來﹐不可不知。

作畫蒼莽難﹐荒率更難﹐惟荒率乃益見蒼莽。所謂荒率者﹐非專以枯澹取勝也。鉤勒皴擦﹐皆隨手變化﹐而不見痕迹。大巧若拙﹐能到荒率地步﹐方是畫家眞本領。餘論畫詩有云﹕粉本倪黃下筆初﹐先教煙火气全除。荒寒石發千絲亂﹐絕似周秦篆籀書。頗能道出此中勝境。

畫以墨爲主﹐以色爲輔。色之不可奪墨﹐猶賓之不可混主也。故善畫者靑綠斑斕﹐而愈見墨采之騰發。

作畫忌用礬紙﹐要取生紙之舊而細致者爲第一。若紙質粗松﹐灰澀拒筆﹐皆不可用﹔然比礬紙﹐則猶爲彼善於此。蓋慣畫灰澀粗松之紙﹐一遇佳紙﹐更見出色﹔若慣用礬紙﹐則生紙上不能動筆矣。

作詩須有寄托﹐作畫亦然。旅雁孤飛﹐諭獨客之飄零無定也﹔閒鷗戲水﹐諭隱者之徜徉肆志也。松樹不見根﹐諭君子之在野也﹔雜樹崢嶸﹐諭小人之匿比也。江岸積雨﹐而徵帆不歸﹐刺時人之馳逐名利也﹔春雪甫霽﹐而林花乍開﹐美賢人之乘時奮興與。

山靜居畫論云﹕畫稿謂粉本者﹐古人於墨稿上加描粉本﹐用時撲入縑素﹐依粉痕落墨﹐故名之也。今畫手多不知此義。惟女紅刺繡上樣﹐尙用此法﹐不知是古畫法也。今人作畫﹐用柳木炭起稿﹐謂之朽筆。古有九朽一罷之法﹐蓋用土筆爲之﹐以白色土淘澄之﹐裹作筆頭﹐用時可便攺易。數至九而朽定﹐乃以澹墨就痕描出﹐拂去土迹﹐故曰一罷。朽筆古人有用有不用。大約工致者宜用之﹐寫意者可不用。今人每以不用朽筆爲能事﹐其實畫之工拙﹐豈在朽不朽乎﹗

虞山畫派﹐以耕煙爲宗。楊西亭親受業於耕煙﹐可謂得其具體。墨井道人吳歷﹐筆墨之妙﹐戛然異人。余於張氏春林仙館中﹐見其霜林紅樹圖﹐亂點丹砂﹐燦若火齊﹐色艷而气冷﹐非紅塵所有之境界。虞山人多學耕煙﹐而墨井無人問津。蓋耕煙之筆易摹﹐墨井之神難肖﹔耕煙易悅時目﹐墨井難遇賞音也。王司農嘗評墨井之畫太生﹐耕煙之畫太熟。又云﹕近代作者﹐惟有墨井一人。然則學耕煙不成﹐流爲甜熟﹔學墨井不成﹐猶不失爲髙品也。墨井道人字漁山﹐亦廉州之髙弟。

耕煙集宋元之大成﹐合南北爲一宗。法律則精深靜細﹐气韻則疏宕散逸。其在明四大家﹐則惟六如居士相與頡頏﹐石田則遜其秀逸﹐十洲則讓其超脫﹐衡山更退避三舍矣。今之學耕煙者﹐僅求之一邱一壑間﹐而失其天生之气骨。此如西子工顰﹐出於無意﹐不能禁人之不效﹐又烏能教人之盡如其工哉﹗

江左畫家擅門業者﹐吾鄕王氏外﹐惟累陵惲氏爲極盛。香山老人﹐蒼渾古秀﹐出董﹑巨而入倪﹑黃。南田翁花卉寫生﹐空前絕後﹐然其山水飄飄有淩雲气﹐眞天仙化人也。後人世其家學者﹐指不勝屈。又有女史名冰字淸於﹐與懷娥﹑懷英﹐先後擅美。近聞完顏夫人字珍浦﹐博雅工詩文﹐兼長繪事﹐余友潔士徵君秉怡之妹也。余恨不獲親見其筆墨。然惲氏一門才俊﹐東南竹箭﹐靈秀所鐘﹐其信然矣。

畫固首取气韻﹐然位置邱壑﹐亦何可不講﹐譬如人家屋宇堂奧﹐前後顚倒﹐𨿽文榱雕甍﹐庸足道乎﹖故江上外史云﹕畫工有其形﹐而气韻不生﹔士夫得其意﹐而位置不穩。前輩脫作家習﹐得意忘象﹔時流托士夫气﹐藏拙欺人。惟神明於規矩者﹐自能變而通之。故又云﹕善師者師化工﹐不善師者摹縑素﹔拘法者守家數﹐不拘法者變門庭。

畫中詩詞題跋﹐𨿽無容刻意求工﹐然須以淸雅之筆﹐寫山林之气。若抗塵走俗﹐則一展覽﹐而庸惡之狀﹐不可響邇。溪山𨿽好﹐淸興蕩然矣。石田畫最多題跋﹐寫作俱佳。十洲畫惟署實父仇英制﹐或祗用十洲印記﹐而不署名。且古人名畫﹐往往有不署姓氏者﹐不似今人之屑屑焉欲見知於人也。人各有能有不能﹐或長於畫而短於詩﹐或優於詩詞而絀於書法﹐祗可用其所已能﹐不可彊其所未能。果有妙畫﹐卽絕無題跋﹐何患不傳﹖若其題畫行款﹐須整整斜斜﹐疏疏密密﹐直書不可失之板滯﹐行艸又不可過於詭怪﹐總在相山水之布置而安放之﹐不相觸礙﹐而若相映帶﹐此爲行款之最佳者也。

山靜居畫論云﹕款題圖畫﹐始自蘇米﹐至元明而遂多以題語位置畫境者﹐畫亦由題益妙。髙情逸思﹐畫之不足﹐題以發之。後世乃爲濫觴。古畫不名款﹐有款者亦於樹腔石角題名而已。後世多款題。然款題甚不易也﹐一圖必有一款題處﹐題是其處則稱﹐題非其處則不稱。故有由題而妙﹐亦有由題而壞者者﹐此又畫後之經營也。

余題畫詩多不存﹐卽存稿者﹐亦不盡愜意。偶錄截句數首﹐以博覽者之一哂云。翠微橫臥屋西東﹐隔斷莓墻路未通。莫訝山深蹊徑絕﹐恐勞屐齒到山中。雨後雲成縹渺山﹐虎兒筆妙絕人寰。何當東海披煙霧﹐散發扁舟任往還。漁莊蟹捨蓼花洲﹐小景溪山九月秋。何處亭臯人忽去﹐晚風吹雨過西樓。山村小築水邊臺﹐薄薄霜封淺淺苔。紅到門前烏柏樹﹐江幹應有客歸來。

戊子秋﹐余自白門買舟﹐爲皖江之遊﹐有舟中雜詠﹐非爲題畫作也﹐然頗與畫意相近。有句云﹕兩澗平分水數灣﹐東西村捨路回環。斜陽欲落仍畱住﹐楓葉中間一點山。又與友人遊萬松山﹐眺龍山百子諸騰﹐五古一首﹐中有云﹕煙生衲子頭﹐云過樵者足。籜聲響崖路﹐人語答林谷。仄磴平亦頗﹐重岡起仍伏。其於黃鶴山樵畫意﹐庶幾近之。

圖章必期精雅﹐印色務取鮮潔。畫非藉是增重﹐而一有不精﹐俱足爲白壁之瑕。歷觀名家書畫中圖印﹐皆分外出色。彼之傳世久遠﹐固不在是﹐而終不肯稍畱遺憾者﹐亦可以見古人之用心矣。按陶南村輟耕錄﹐載印章制度極詳﹕凡名印不可妄寫﹐或姓名相合﹐或加印章等字﹐或兼用印章字﹐曰姓某印章。不若只用印字最爲正也。二名者可回文寫姓下﹐著印字在右﹐二名在左是也。單名者曰姓某之印﹐卻不可回文寫名。印內不得著氏﹐表徳可加氏字。宜審之。表字印只用二字﹐此爲正式。近人或並姓氏於其上﹐曰某氏某﹐若作姓某甫。古𨿽有此稱﹐系他人美已﹐卻不可入印。漢人三字印﹐非復姓及無印字者﹐皆非名印﹐蓋字印不當用印字以亂名也。此𨿽不可拘泥﹐然亦何可不知其大略乎﹖

各種顏色﹐惟靑綠金碧畫中﹐須用石靑﹑朱砂﹑泥金﹑鉛粉。至水墨設色畫﹐則以花靑﹑赭石﹑藤黃爲主﹐而輔之以胭脂﹑石綠﹐此外皆不必用矣。花靑須擇靛花之靑翠中有紅頭泛出者爲第一﹐陶汰淨盡﹐乳缽椎細﹐以無聲爲度﹐加膠入巨盞內澄之﹐取其輕淸上浮者﹐置烈日中曬漧﹐不可隔宿。近日吳門有賣制成花靑﹐頗可用﹐然而庋久則色終黯也。赭石變有制成者﹐卻未必佳。宜取赭石中堅細而色麗者﹐兩石相摩﹐臨畫臨用﹐略加膠水﹐則色澤鮮潤而靈活。藤黃宜用圓而長者﹐俗名圈黃。芥子園譜所謂筆管黃也。藤黃有毒﹐不可入口。法制石綠﹐先要研細﹐亦以無聲爲度﹐總之愈細愈妙。臨畫則入膠﹐畫畢則出膠﹐出膠不淸﹐綠色卽黯矣。胭脂須澄出棉花之細渣滓﹐以淸水絞出濃汁﹐臨畫時淺深濃澹﹐斟酌用之。以花靑和藤黃卽成艸綠色。花靑重者爲老綠﹐花靑輕者爲嫩綠。藤黃中加以赭石﹐謂之赭黃。亦可加以胭脂﹐以之畫霜林紅葉﹐最得蕭疏冷艷之致。胭脂中加以花靑﹐卽成紺紫﹐夾葉雜樹﹐亦可點綴也。石綠惟山坡及夾葉或點苔用之﹐卻不可多用。雪景可用鉛粉﹐然不善用之﹐頓成匠气。

黃鶴山樵於明洪武初爲泰安知州。泰安廳事後有樓三間﹐山樵日夕登眺其上。因張絹素於壁﹐畫泰山之勝﹐每興至輒一舉筆﹐凡三年而畫成。時陳惟允爲濟南經歷﹐與山樵皆妙於畫﹐且相契厚。一日會晤﹐值大雪﹐山景愈妙。山樵謂惟允曰﹕攺此圖爲雪景可乎﹖惟允曰﹕如傳色何﹖山樵曰﹕我姑試之。以筆塗粉﹐色殊不活。惟允沈思良久﹐曰﹕我得之矣。爲小弓夾粉﹐張滿彈之﹐粉落絹上﹐儼然飛舞之勢。皆相顧以爲神奇。山樵題其上曰﹕岱宗密雪圖。自誇以爲無一俗筆。惟允固欲得之﹐山樵因輒以贈。惟允嘗謂人曰﹕予昔親登泰山者屢矣﹐是以知此圖之妙。諸君未嘗盡登﹐不能盡知妙處也。

近人寫雪景﹐鉤勒處多用濃墨﹐墨濃則空白顯露﹐而積雪自厚也。然不善用墨﹐而專尙刻露﹐未有不失之板滯者。明九龍山人王孟端紱云﹕李營邱畫﹐精到造化。嘗見其畫雪景﹐峯巒林屋﹐皆以澹墨爲之﹐而水天空闊﹐全用粉塡﹐洵是奇絕。

九龍山人云﹕畫樹之竅﹐只在多曲。𨿽一枝一節﹐無有可直者。其向背俯仰﹐全於曲中取之。或曰﹕然則不有直樹乎﹖曰﹕樹𨿽直﹐而生枝發節處﹐必不多直也。董北苑樹法﹐作勁挺之狀﹐特曲處簡耳。若李營邱﹐則千曲萬曲﹐不下一直筆也。

大癡評畫﹐先要去邪﹑甜﹑俗﹑賴四字﹐九龍山人云﹕有一等人﹐事不師古﹐我行我法﹐信手塗澤﹐謂符天趣。其下者筆端錯雜﹐妄生枝節﹐不理陰陽﹐不辧淸濁﹐皆得以邪槪之。有一等人﹐結構粗安﹐生趣不足﹐功愈到而格愈卑﹐是失之甜。惟神明煥發﹐意態超越﹐乃能一洗萬古甜濁耳。俗之一字﹐不僅丹華誇目﹐一流俗則不韻。山谷老人言書畫皆當觀韻。李伯時作李廣奪馬南騁狀﹐引滿以擬追騎﹐箭鋒所值﹐人馬應弦。使俗手爲之﹐當作中箭追騎矣。此意最宜領會。賴者﹐藉也﹐是暗中依賴也。臨摹法家﹐不發倚靠﹐才子弗爲。昌黎得文法於檀弓﹐後山得文法於伯夷傳。愜心處正不在多﹐人亦無從摸著﹐何必拘拘焉傍人門戶爲哉﹗

近人寫雨景﹐多仿米氏父子﹐及髙尙書法﹐往往淋漓濡染﹐墨有餘而筆不足。不知元章畫法出自北苑﹐淸刻透露﹐筆筆見骨。性嗜奇石﹐每得佳者﹐曲意臨摹﹐惟恐不肖。鑑別畫理﹐纖細不遺﹐今古推爲第一。元暉早得家學﹐其山水淸致可掬﹐略變乃翁所爲﹐成一家法﹐意在筆先﹐神超象外。房山書畫宗董﹑巨﹐中年專師二米﹐損益別自成家﹐評者至有眞逸品之目。嘗爲李公略作夜山圖﹐覽之者眞覺重山岑寂﹐萬籟無聲﹐龍漏將殘﹐免魄欲沈時也。然則此數公者﹐精意深造﹐夫豈僅以濡染爲能事乎﹖方元暉未遇時﹐士大夫易得其筆墨﹐及其旣貴﹐深自祕重﹐非奉睿旨﹐槪不染翰。朝士作詩嘲之曰﹕解畫無根樹﹐能爲濛﹐潼云。如今供禦也﹐不肯爲閒人。此特因其不妄應酬而譏笑之耳。今之學米者﹐則全是無根樹﹑濛潼云而已。

嚴滄浪以禪諭詩﹐標舉興趣﹐歸於妙悟﹐其言適足爲空疏者藉口。古人讀破萬卷﹐下筆有神﹐謂之詩有別腸﹑非關學問﹐可乎﹖若夫揮毫弄墨﹐霞想云思﹐興會標舉﹐眞宰上訴﹐則似有妙悟焉。然其所以悟者﹐亦由書卷之味﹐沈浸於胸﹐偶一操翰﹐汩乎其來﹐沛然而莫可禦。不論詩文書畫﹐望而知爲讀書人手筆。若胸無根柢﹐而徒得其迹象﹐𨿽悟而猶未悟也。

米之顚﹐倪之遷﹐黃之癡﹐此畫家之眞性情也。凡人多熟一分世故﹐卽多生一分機智﹐多一分機智﹐卽少卻一分髙雅。故顚而迂且癡者﹐其性情於畫最近。利名心急者﹐其畫必不工﹐𨿽工必不能雅也。古人著作﹐藏諸名山﹐傳之其人﹐曷嘗有世俗之見存乎﹗

郎芝田云﹕畫中邱壑位置﹐俱要從肺腑中自然流出﹐則筆墨間自有神味也。若從應酬起見﹐終日搦管﹐但求蹊徑﹐而不參以心思﹐不過是土木形骸耳。從來畫家不免此病﹐此迂﹑癡﹑梅﹑鶴所以不可及也。

又云﹕藍田叔﹑戴文進﹐畫家之功力盡矣。李檀園﹑程孟陽﹐畫家之風致盡矣。四者合而爲一﹐其神味當又何如耶﹗

又云﹕古人以煙雲二字稱山水﹐原以一鉤一點中﹐自有煙雲﹐非筆墨之外別有煙雲也。若僅將澹墨設色﹐烘染而成﹐便是畫工俗套。

凡刻期索畫﹐必是天下第一俗人。若如期作畫﹐又是畫師中第一賤工。予畫甚不工﹐然終不肯爲人服役﹐客有索畫者﹐閱數日而催促之﹐則滿擬今日卽畫﹐而必遲之數日矣。且敗興之後﹐必無佳筆﹐故𨿽遲久而終不助筆也。不但畫也﹐卽求詩文者﹐亦斷無刻期促迫之理。

凡作詩畫﹐俱不可有名利之見。然名利二字﹐亦自有辧。山中何所有﹐嶺上多白雲。只可自怡悅﹐不堪持贈君。自是第一流人物。若夫刻意求工﹐以成其名者﹐此皆有志於古人者也。近世士人沈溺於利欲之場﹐其作詩不過欲干求卿相﹐結交貴遊﹐弋取貨利﹐以肥其身家耳。作畫亦然。初下筆時﹐胸中先有成算﹕某幅贈某達官﹐必不虛發﹔某幅贈某富翁﹐必得厚惠。是其卑鄙陋劣之見已不可響邇﹐無論其必不工也﹐卽工亦不過詩畫之蠹耳。

畫中之山水﹐猶文中之散體也﹔畫中之花卉翎毛人物猶文中之駢體也。駢體之文﹐烹煉精熟﹐大非易事﹐然自有蹊徑可尋。猶之花卉翎毛人物﹐自有一定之粉本﹐卽白描髙手﹐亦不能盡脫其程矱。若倪﹑黃﹑吳﹑王諸大家山水﹐此卽韓蘇之文﹐如潮如海﹐惟神而明之﹐則其中淺深布置﹐先後層次﹐得心應手﹐自與古合。使僅執一筆二筆以求之﹐失之遠矣。

作畫起手須寬﹐以起勢與奕棋同﹐若局於一角﹐則占實無生路矣。然又不可雜湊也。峯巒拱抱﹐樹木向背﹐先於布局時安置妥貼。如善奕者落落數子﹐已定通盤之局。然後逐漸烘染﹐由澹入濃﹐由淺入深﹐自然結構完密。每見今人作畫﹐有不用輪郭﹐而專以水墨烘染者﹐畫成後﹐但見煙霧低迷﹐無奇矯聳拔之气﹐此之謂有墨無筆﹐畫中之下乘也。

耕煙畫設色纖膩﹐司農畫神气重滯者﹐皆爲贗品。或題款與印章皆逼眞﹐而其畫則贗者﹐乃是門下士代作﹐如楊西亭﹑王東莊﹑李匡吉諸家是也﹐較之近人贗作則回勝矣。且有款印皆眞﹐畫未盡出色﹐而遊行自在﹑兼有意趣者﹐特當時不經意之作﹐其風骨與人迥不同耳。

京師琉璃廠肆﹐所見古名家畫﹐大半皆贗品﹐然亦有絕妙之作。曾見黃鶴山樵雪景﹐紙本立軸﹐長三尺許﹐闊一尺五寸﹐款用隸書﹐畫筆遒古靜穆﹐斷非近人所能學步。索價甚昂﹐余斷不能購﹐細玩竟日﹐歸而夜不能寐﹐明日晨起覓之﹐則已爲有力者攜去矣。

吾州賞鑑家﹐向推陸聽松山人時化﹑畢竹癡老人瀧。兩家書畫﹐甲於吳郡﹐惜余不及見其美富也。虞山收藏﹐莫富於板橋張氏。余客張氏凡七年﹐所見古大家名家﹐目不給賞。而大癡之春林遠岫圖巨幛﹐尢卓絕千古。友柏主人題其齋曰春林仙館。余坐臥其中﹐徧覽眞迹﹐日夕臨摹﹐楮墨間若有所得。館傍有古柏一株﹐聳幹千尋﹐屈曲盤郁。主人笑謂余曰﹕此黃鶴山樵筆意也。旣而主人歸道山﹐其家中落﹐畫遂失散。春林巨幛﹐聞以八百金售歸他氏矣。回憶向之剪燈溫酒﹐評畫談詩﹐不數年間﹐人琴俱亡﹐風流頓盡﹐言之慨然。主人名大鑑﹐字鏡之﹐友柏其自號也。博雅工詩﹐爲學宮弟子有聲。以明經貢成均﹐不得志而終。

聽松山人《書畫說鈐》云﹕國朝畫手如王奉常時敏﹑王廉州鑑﹑王司農原祁﹑王山人暉﹑惲布衣格﹝後攺壽平﹞﹑吳處士歷﹐較之宋元大家﹐有過之無不及。眞而佳者﹐今已罕見。

又云﹕凡名迹卽信而有徵﹐於眞之中辧其著意不著意﹐是臨摹舊本﹐抑自出心裁。有著意而精者﹐心思到而師法古也。有著意而反不佳者﹐過於矜持而執滯也。有不著意而不佳者﹐艸艸也。有不著意而精者﹐神化也。有臨摹而妙者﹐若合符節也。有臨摹而拙者﹐畫虎不成也。有自出心裁而工者﹐機趣發而興會佳也。有自出心裁而無可取者﹐作意經營而涉杜撰也。此中意味﹐慧心人愈引愈長﹐與年俱進﹔扞格者畢世模糊﹐用心亦無益也。

又云﹕書畫無款﹐非病也。宋人無款而且無印者甚多。凡院本而應制者﹐皆無印款。如馬﹑夏諸公﹐或於下角偶於樹石之無皴處以小楷書名﹐李龍眠能書而不喜書款。今人得眞迹﹐而必於角上添龍眠李公麟五字﹐罪大惡極。

又云﹕書畫不遇名手裝池﹐𨿽破爛不堪﹐且包好藏之匣中﹐不可壓以他物﹐不可性急而付拙工。性急而付拙工﹐是滅其迹也。拙工謂之殺畫劊子。今吳中張玉瑞之治破紙本﹐沈迎文之治破絹本﹐實超前絕後之技﹐爲名賢之功臣。

