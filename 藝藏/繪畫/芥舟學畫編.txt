芥舟學畫編

﹝淸﹞沈宗騫撰

●自序

我吳興山水淸遠﹐甲於天下。生其間者﹐得其靈淑之气﹐每借筆墨以抒寫其性眞。如趙松雪﹑錢舜舉﹑王叔明﹑唐子華輩﹐皆足以名當時而傳後世。逮時易世殊﹐講求者鮮﹐一二俗學之徒﹐但私一隅﹐遂至家屍戶祝﹐而流易莫挽。求所謂六法者﹐能者絕無﹐知者亦僅有矣。餘生也晚﹐問道無由﹐𨿽知僞學之非是﹐未識正法之何在﹐徘徊歧路﹐歷有年所。年漸長﹐乃從鑑藏家縱觀前輩遺迹﹐及諸法家所摹臨﹐研求探索﹐尋源溯流。或摹舊而得﹐或力索而知﹐或由迷而悟﹐或因觸而開。於筆墨道理﹐若東方之欲曙﹐始焉辧色﹐後乃洞然。蓋又卅年於玆矣。夫雲間﹑婁東﹑虞山﹐國初最稱筆墨淵藪﹐乃風徽漸渺﹐矩矱就湮﹐正法日替﹐俗學日張﹐貽誤來學﹐何可勝道。固予所親嘗而深懼者也。用是不揣固陋﹐舉凡不合古人之法者﹐𨿽眾所共悅﹐必痛加繩削。有合於古人之法者﹐𨿽眾所共棄﹐必暢爲引伸。分門別目﹐述爲四卷﹐作學畫編。非堪持贈﹐亦自道所得而已。然閉門而造﹐出門而合﹐守先代之規矩﹐當不見嗤於大雅。第一己之偏﹐獨見之僻﹐或亦不免。況畫道之精深微妙﹐余不敏﹐能以無文之詞﹐窮其蘊底﹐尙望篤學君子指而示之﹐則余且幸甚。

乾隆四十六年﹐歲在辛丑﹐春三月旣望。研灣老圃沈宗騫書於冰壺閣

●芥舟學畫編卷一山水

宗派

天地之气﹐各以方殊﹐而人亦因之。南方山水蘊藉而縈紆﹐人生其間﹐得气之正者﹐爲溫潤和雅﹐其偏者則輕佻浮薄。北方山水奇傑而雄厚﹐人生其間﹐得气之正者﹐爲剛健爽直﹐其偏者則粗厲彊橫。此自然之理也。於是率其性而發爲筆墨﹐遂亦有南北之殊焉。惟能學則咸歸於正﹐不學則日流於偏。視學之純雜爲優劣﹐不以宗之南北分低昂也。其不可拘於南北者復有二﹕或气稟之偶異﹐南人北稟﹐北人南稟是也﹔或淵源之所得﹐子得之父﹐弟得之師是也。第气象之閒雅流潤﹐合中正和平之道者﹐南宗尙矣。故稽之前代﹐可入神品者﹐大率產之大江以南。若河朔雄傑气槪﹐非不足怵人心目。若登諸幽人逸士﹐卷軸琴劍之旁﹐則微嫌粗暴。故佳者但可入能品耳。苟質𨿽稟此﹐而能浸潤乎詩書﹐陶淑乎風雅﹐澤古而有得焉﹐則嵚崎磊落之中﹐饒有沖和純粹之致﹐又安得以其北宗也而少之哉﹗蓋學畫之道﹐始於法度﹐使動合規矩﹐以就模範。中則補救﹐使不流偏僻﹐以幾大雅。終於溫養﹐使神恬气靜﹐以幾入古。至於局量气象﹐關乎天質。天質少虧﹐須憑識學以挽之。若聽之而近於罷軟沈晦﹐𨿽屬南宗﹐曷足觀賞哉。至徇俗好﹐以傾側爲跌宕﹐以狂怪爲奇崛﹐此直沿門戳黑者之所爲矣﹐何可以北宗槪之乎﹗

前古之畫﹐多作古賢故實﹐及圖像而已﹐故論畫者未嘗及山水。自王右丞李將軍父子﹐各擅宗派﹐乃始有南北之分。王之後﹐則董巨二米﹑倪黃山樵﹑明季董思翁﹐是南宗的派。李之後﹐則郭熙﹑馬遠﹑劉松年﹑趙伯駒﹑李唐﹑有明戴文進﹑周東村﹐是北宗的派。其不必以南北拘者﹐則荊﹑關﹑李成﹑範寬﹑元季吳仲圭﹑有明沈文諸公﹐皆爲後世模楷。吾朝初年﹐巨手累累﹐其尢者爲煙客廉州﹐接其武者石谷﹑麓臺﹑黃尊古﹑張墨岑諸人﹐蓋皆紹思翁而各開門徑﹐恪守南宗衣缽者也。北宗一派﹐在明代東村﹑實父以後﹐已罕有紹其傳者。吳偉﹑張路﹐且居狐禪﹐況其下乎﹖百年以來﹐漸漸不可究詰矣。何則﹖正道淪亡﹐邪派日起﹐一人倡之﹐靡然從風。如陸掞倡爲雲間派﹐藍瑛倡爲武林派﹐上官周﹑金古良﹑劉伴阮之徒﹐又謂之金陵派。諸派之流極﹐更不可問矣。趙文敏謂甜邪俗癩﹐四者最是惡病。今也或是之亡矣﹐可勝言哉﹗如有好學深思者﹐崛起於時﹐務欲掃去時習﹐動法古人﹐以求眞正道理﹐未始不可繼絕業於旣隳之後也。

等是筆墨﹐而士夫與作家﹐相去不可以道裏計。不特盛子昭與吳仲圭然也﹐卽如唐六如學於周東村﹐其本領魄力未嘗過於東村﹐而品地乃不可以等量。況六如又未嘗欲廁席南宗﹐而寸縑尺素﹐寶過吉光。此殆當於襟期脫略﹐神致瀟灑間求之﹐又非天質人品學問所得而囿之者也。

凡派之不正者﹐創始之人﹐必是絕頂天資學力﹐未始不可以信今而傳後。其如學者﹐偏不能得其好處﹐反執其壞處以爲是派應爾。於是一倡百和﹐遂至濫不可挽。若夫正派﹐非人品襟期學問三者皆備﹐不能傳世。故爲之者﹐亦時有之。而卓然可傳者﹐指不能數屈﹐則正派之足貴也明矣。特是世運遷流﹐風會亦遞下﹐卽有矯然拔俗者﹐能私淑古人﹐以紹正傳﹐亦必不能如前人之淳厚渾朴﹐則非其人之過矣。余嘗言三董相承而遞降﹐蓋以北苑之後﹐數百年而得思翁﹐又百年而得東山﹐一姓而承一派﹐洵是千古難事。第以風會之故﹐不無愈後而愈不及耳。然論六法於近日﹐捨東山其誰與歸。則信乎正派之難能而可貴者﹐今古所同也。

用筆

筆行紙上﹐須以腕送之﹐不當但以指頭挑剔﹐則自無燥裂浮薄之獘。用之旣久﹐漸臻純熟沈著。而筆畫間若有所以實其中者﹐謂之結心。其法始焉遲鈍﹐後乃迅速。純熟之極﹐無事思慮﹐而出之自然。而後可以斂之爲尺幅﹐放之爲巨幛﹐縱則爲狂逸﹐收則爲細謹。不求如是而自無不如是者﹐乃爲得法。古人謂筆畫若刻入縑素者﹐用此道也。猶作書之入木三分也。

吾友張文魚論書﹐嘗有結心之言。余乃用以論畫﹐深有妙義。可見書畫無二道﹐第俗學者未知究及此耳。

昔人謂筆力能扛鼎﹐言其气之沈著也。凡下筆當以气爲主。气到便是力到﹐下筆便若筆中有物﹐所謂下筆有神者此也。古人工夫﹐不過從此下手﹐而有得焉。則以後所爲﹐無不頭頭是道。若不先於此築基﹐縱極聰明敏悟﹐多資材料﹐而馳騖揮霍焉﹐卒必至於囂淩浮滑﹐而於眞正道理﹐反致日遠﹐豈不可惜。故志學之士﹐且勿求多﹐先鼓定力﹐從此著腳﹐便無旁門外道之虞矣。

樹石本無定形﹐落筆便定。形勢豈有窮相﹐觸則無窮。態隨意變﹐意以觸成﹐宛轉關生﹐遂臻妙趣。意在筆先﹐趣以筆傳﹐則筆乃作畫之骨榦也。骨具則筋絡可聯﹐骨立則血肉可附。骨之不植﹐而遽相尙以文飾﹐亦猶施丹雘於糞土﹐外華而內腐﹔綴穠華於枯朽﹐暫艷而旋凋。故古人作畫﹐專尙用筆。用筆之道﹐務欲去罷軟而尙挺拔﹐除鈍滯而貴輕雋﹔絕浮滑而致沈著﹐離俗史而親風雅﹔爽然而秀﹐蒼然而古﹔凝然而堅﹐淹然而潤﹔點畫縈拂之際﹐波瀾老成﹔罄控縱送之間﹐丰姿跌宕。此固非旨趣未深者之所能及也。學者當首法古人用筆之妙﹐始於黽勉﹐漸臻圓熟。圓熟之極﹐自能飛行絕迹﹐不落窠臼。揎袖摩挲﹐有動不逾矩之妙﹔解衣磅礡﹔有淩厲一切之雄。矯乎若天際遊龍﹐黝乎若土花繡戟。有筆若此﹐更何慮古今人之不相及哉。

筆著紙上﹐無過輕重疾徐﹐偏正曲直。然力輕則浮﹐力重則鈍﹐疾運則滑﹐徐運則滯﹐偏用則薄﹐正用則板﹐曲行則若鋸齒﹐直行又近界畫者﹐皆由於筆不靈變﹐而出之不自然耳。萬物之形神不一﹐以筆勾取﹐則無不形神畢肖。蓋不靈之筆﹐但得其形。必能靈變﹐乃可得其神。能得神﹐則筆數愈減而神愈全。其輕重疾徐﹐偏正曲直﹐皆出於自然﹐而無浮滑鈍滯等病。

無前無後﹐不倚不因﹔劈空而來﹐天驚石破﹔六丁不能運﹐巨靈不能撼﹔蒨然現相﹐足駭鬼神﹔挾風雨雷霆之勢﹐具神工鬼斧之奇﹔語其堅則千夫不易﹐論其銳則七札可穿﹔仍能出之於自然﹐運之於優遊﹔無跋扈飛揚之躁率﹐有沈著痛快之精能﹔如劍繡土花﹐中含堅質﹔鼎包翠碧﹐外耀光華。此能盡筆之剛徳者也。柔如繞指﹐軟若兜羅﹔欲斷還連﹐似輕而重﹔氳氤生气﹐含煙霏霧結之神﹔搖曳天風﹐具翔鳳盤龍之勢﹔旣百出以盡致﹐復萬變以隨機﹔恍惚無常﹐似驚蛇之入春艸﹔翩翻有態﹐儼舞燕之掠平池﹔颺天外之遊絲﹐未足方其逸﹔舞窗間之飛絮﹐不得比其輕﹔方擬去而忽來﹐乍欲行而若止﹔旣蠕蠕而欲動﹐且冉冉以將飛。此能盡筆之柔徳者也。二美能全﹐固稱成徳。天資所稟﹐不無偏枯。剛者慮其燥而裂﹐柔者患其罷而粘。此獘之來﹐蓋亦有故。或師承偏執﹐狹守門風﹔或俗尙相沿﹐因循宿習。是以有志之士﹐貴能博觀舊迹﹐以得其用筆之道。始以相克﹐則病可日除﹔終以相濟﹐而業堪日進。而後﹐可漸幾於合徳矣。

唐宋之迹﹐不得數見﹐不能槪其人生平資學何如。惟元季及有明石田思翁諸公﹐去今未遠﹐其迹猶得多見。而知其皆因質而濟以學﹐因學以成其質﹐可快然無憾者也。黃王倪吳無論已﹐石田天資剛健﹐平日臨雲林﹐動筆便過。若任其質﹐則燥裂之獘﹐其能免乎﹖而其讀書敏求﹐旣足以變化其气質﹐加以臨摹不輟﹐日肆力於古法﹐以充拓之﹐故其筆森然如劍戟﹐莫敢攖其鋒者。而典冊古澤之致﹐又足令人竦然而起敬。其重如金﹐其潤如玉。不論山水人物﹐以及艸木昆虫﹐一涉其筆端﹐便不可方物。不特爲有明巨手﹐卽上列諸宋元﹐恐亦難其匹者。蓋始也量資以濟學﹐繼也因學而見資﹐所謂能濟以優柔而盡剛徳者也。若思翁則天資秀美而柔和﹐苟任其質﹐將日流於妍媚之習﹐而無以自振其气骨矣。乃能祖述董巨﹐憲章倪黃﹐紹絕業於三百年之後﹐而爲吾朝畫學之祖。余嘗論每見思翁妙迹﹐不必問其所作何體﹐但就其筆情墨態﹐的是兩間不可磨滅之物。其致也縹緲而欲飛﹐其神也優渥而常潤。而生秀之气﹐時復出其間﹐所謂能盡筆之柔徳而濟以剛者也。兩公惟能以學之力濟其質之偏﹐故能臻此神妙。苟得中行而與之﹐所造更當何如耶。

用墨

墨著縑素﹐籠統一片﹐是爲死墨。濃淡分明﹐便是活墨。死墨無彩﹐活墨有光﹐不得不亟爲辧也。法有潑墨破墨二用。破墨者﹐先以淡墨勾定匡廓。匡廓旣定﹐乃分凹凸。形體已成﹐漸次加濃﹐令墨气淹潤。常若濕者﹐復以焦墨破其界限輪廓﹐或作疏苔於界處。潑墨者﹐先以土筆約定通幅之局﹐要使山石林木﹐照映聯絡﹐有一气相通之勢。於交接虛實處﹐再以淡墨落定﹐蘸濕墨一气寫出。候幹﹐用少淡濕墨籠其濃處﹐如主山之頂﹑峯石之頭﹐及雲气掩斷之處皆是也。南宗多用破墨﹐北宗多用潑墨﹐其爲光彩淹潤則一也。

北苑大癡﹐皆有浮嵐暖翠圖。曰浮曰暖﹐皆墨爲之主。思翁嘗題其自作畫云「川原渾厚﹐艸木華滋。」亦言墨法之妙。唐王洽始有潑墨法﹐其迹不可得見。米氏父子﹑髙房山﹑方方壺﹑董思白﹐其所以得煙雲變滅﹐嵐光吞吐者﹐非皆其用墨之臻於微妙乎。

天下之物﹐不外形色而已。旣以筆取形﹐自當以墨取色。故畫之色﹐非丹鉛靑絳之謂﹐乃在濃淡明晦之間。能得其道﹐則情態於此見﹐遠近於此分﹐精神於此發越﹐景物於此鮮妍。所謂气韻生動者﹐實賴用墨得法﹐令光彩曄然也。今以一局作二幀﹐一幀用墨﹐一幀用重靑綠色。其靑綠重處﹐卽是用墨濃處。是色且仿墨而爲之﹐墨非卽畫之色乎。乃知純墨者﹐墨隨筆上﹐是筆爲主而墨佐之。傅色者﹐色居筆後﹐是筆爲帥而色從之。以二幀並置﹐遠而望之﹐要色之分兩﹐與墨之分兩﹐若相等者。而後色卽是墨﹐墨卽是色也。第純墨者﹐不可使墨浮於筆。若墨浮一分﹐便是一分黑气﹐不是墨矣。傅色者﹐不可使筆混作墨暈。若筆作墨暈﹐便是混侵色位﹐不是筆矣。苟能參透墨色一貫之理﹐則著手便成光彩。縑素有敗壞之時﹐而滋潤融浹之態﹐𨿽千載而如新也。

墨色光華﹐其妙無極。不善用者﹐縱極佳制頂煙﹐但覺燻煤滿紙而已﹐豈復是畫哉﹗因分號用墨之法﹐曰嫩墨﹐曰老墨。嫩墨者﹐蓋取色澤鮮嫩﹐而使神彩煥發之諭。先以筆貯水﹐量墨當用多寡﹐蘸入筆尖﹐和水攪勻﹐拂於紙素﹐則墨暈和潤而有光彩。如雲山隱現﹐煙樹迷離﹐遙岑浮黛﹐夜色蒼涼﹐陰凹陽凸之間﹐日光云影之際﹐林密則濃陰鎖麓﹐山髙則薄霧橫腰﹐云生成蓊郁之觀﹐泉出助淜騰之勢﹐以及懸崖邃谷﹐疑鬼疑神﹐絕壑幽巖﹐如風如雨之處﹐胥於是乎得之。老墨者﹐蓋取气色蒼茫﹐能狀物皴皺之諭。此種墨法﹐全藉筆力以出之﹐用時要颯颯有聲﹐從腕而來﹐非僅指頭挑弄﹐則力透紙背﹐而墨痕圓綻。如臨風老樹﹐瘦骨堅凝﹐危石倚云﹐奇姿崒嵂﹐以及霜皮澑雨﹐歷亂繁枝﹐鬼斧神工﹐幾莫能測者﹐亦胥是乎得之。老墨筆浮於墨﹐嫩墨墨浮於筆。嫩墨主气韻﹐而煙霏霧靄之際﹐淹潤可觀。老墨主骨韻﹐而枝榦扶疏﹐山石卓犖之間﹐亦峭拔可玩。筆爲墨帥﹐墨爲筆充﹐有妙筆烏可無妙墨以充其用耶﹗且筆之所成﹐亦卽墨之所至。老杜詩﹐元气淋漓障猶濕﹐蓋善言用墨者矣。

筆墨二字﹐得解者鮮。至於墨﹐尢鮮之鮮者矣。往往見今人以淡墨水塡凹處及晦暗之所﹐便謂之墨。不知此不過以墨代色而已﹐非卽墨也。且筆不到處﹐安得有墨。卽筆到處﹐而墨不能隨筆以見其神采﹐尙謂之有筆而無墨也。豈有不見筆而得謂之墨者哉﹗欲識用墨之妙﹐須取元人或思翁妙迹﹐細參其法。大癡用墨渾融﹐山樵用墨灑脫﹐雲林用墨縹緲﹐仲圭用墨淋漓﹐思翁用墨華潤。諸公用墨妙諦﹐皆出自筆痕間。至其凹處及晦暗之所﹐亦猶夫人也。卽如米老房山﹐煙雲滿幅﹐實其點筆之妙﹐而以墨暈助之。今人爲之﹐全賴墨暈以飾其點筆之醜﹐猶自以爲墨气如是也﹐將畢生不能悟用墨之妙者矣。

布置

凡作一圖﹐若不先立主見﹐漫爲塡補﹐東添西湊﹐使一局物色﹐各不相顧﹐最是大病。先要將疏密虛實﹐大意早定。灑然落墨﹐彼此相生而相應﹐濃淡相間而相成。拆開則逐物有致﹐合攏則通體聯絡。自頂及踵﹐其煙嵐雲樹﹐村落平原﹐曲折可通﹐總有一气貫注之勢。密不嫌迫塞﹐疏不嫌空松﹐增之不得﹐減之不能﹐如天成﹐如鑄就﹐方合古人布局之法。

通體大局﹐當頃刻便定。安頓節目﹐須動筆時細細斟酌。凡作畫局勢﹐要時時遠望﹐以求穩妥。有論張縑素於敗壁﹐觀壁上斑剝映出縑素﹐隱若山水林木﹐髙下疏密﹐以意會之﹐急以土筆約定﹐亦取勢之活法也。

一樹一石﹐以至叢林疊障﹐𨿽無定式﹐自有的確位置﹐而不可移者。苟不能識布局之法﹐則於彼於此﹐猶豫之獘必生﹔疑是疑非﹐畏縮之情難禁。縱不失行筆用墨法度﹐亦不得便成佳畫也。要在平日細揣前人妙迹﹐於筆韻墨彩之外﹐復當求其布置之道﹐而深識其所以然之故。到臨作時﹐刻刻商量避就之方。到純熟之極﹐下筆無礙﹐映帶顧盼之間﹐出自天然﹐無用增減攺移者﹐乃可稱局老矣。又通幅之林木山石﹐交柯接影﹐掩映層疊之處﹐要令人一望而知﹐不可使人揣摩而得﹐否則必其气有不能淸晰者矣。或以模糊爲气﹐但可得迷離之態﹐而終慮失之晦暗﹐晦暗則不淸。或以刻畫求工﹐僅可博精到之致﹐而究恐失之煩瑣﹐煩瑣亦不淸。二者欲除﹐莫若顯其骨榦以破模糊﹐審其大方以消刻畫﹐則气不求淸而自淸矣。憶余始時嫌筆痕顯露﹐任意用淡墨渲潤﹐方自詡能得煙靄依微之致﹐因禾中張瓜田先生庚評一晦字﹐遂痛以自艾﹐始知淸气。遂念今人思欲作畫者甚多﹐而能猛力加工者復少。如或有之﹐則無不因其刻至之心﹐以流於煩瑣晦暗之極。一經點撥﹐而後得郁極而開﹐塞極而通﹐煩悶頓釋﹐淸气豁然。通此一關﹐無所窒礙矣。

畫須要遠近都好看。有近看好而遠不好者﹐有筆墨而無局勢也。有遠觀好而近不好者﹐有局勢而無筆墨也。捲冊小幅﹐僅於几案展玩﹐𨿽於局勢未盡﹐亦不至觸目便見。若巨障大幅﹐須要於十數步外﹐一望便覺得勢。故必先斟酌大局﹐然後再論筆墨也。石田先生﹐學力突過前人﹐然必待年四十後方作大幅﹐可見局勢之難﹐𨿽古人於此﹐不肯輕率便爲也。

千巖萬壑﹐幾令流覽不盡。然作時只須一大開合﹐如行文之有起結也。至其中間虛實處﹐承接處﹐發揮處﹐脫略處﹐隱匿處﹐一一合法。如東坡長文﹐累萬餘言﹐讀者猶恐易盡﹐乃是此法。於此會得﹐方可作尋丈大幅。

一幅之山﹐居中而最髙者爲主山﹐以下山石﹐多寡參差不一﹐必要气脈聯貫﹐有艸蛇灰綫之意。一幅之樹﹐在近而大者謂之當家樹﹐以上林木﹐疏密老稚不一﹐必要漸遠漸小﹐有迆邐層疊之勢。布局之際﹐務須變換。交接之處﹐務須明顯。有變換﹐無重復之獘。能明顯﹐無扭捏之獘。且日求變換﹐則心思所至﹐生發無窮。日求明顯﹐則理路所開﹐爽朗可喜。每作一圖﹐必立意如此﹐久之純熟﹐自然瀟灑流利之中﹐不失中規中矩之妙。

作畫之道﹐大類奕棋。低手扭定一塊﹐所爭甚小﹐而大局之所失已多。國手對奕﹐各不相爭﹐亦各不相讓﹐自始迄終﹐無一閒著。於此可悟畫理。夫畫𨿽一人所爲﹐而與得失相爭之故﹐一若與人對壘﹐少不謹愼﹐便墮誤失。及至火到工深之候﹐如髙手饒人而奕﹐縱橫馳騁﹐無不如意矣。

天下之物﹐本無偏正﹐而自人觀之﹐從其旁者爲偏﹐從其面者爲正。故作畫有偏局正局之分焉。正局者﹐主山如人主端座朝堂﹐余山如三公九卿﹐鵠立拱向。其下幅樹石屋宇﹐則如百官承流宣化﹐皆要整齊嚴肅之中﹐不失聯屬意思。又如端人正士﹐莊敬日彊﹐令人望之儼然而生敬者﹐此局爲最難。偏局者﹐如舞女欹腰﹐仙人嘯樹﹐又如飛鳶下水﹐駭獸奔原﹐或疾如風雨﹐或變若雲霞﹐其恍惚幻化﹐奇橫縱肆之趣﹐有不可擬議究詰者。而於行筆落墨之際﹐又復和雅蘊藉﹐不失風人之旨﹐則此格亦非易易。第學者務當先究心於正格﹐蓋手足官骸﹐一任其侈泰欹邪﹐𨿽無板滯之獘﹐久之恐流於散漫而無約束﹐抑或趨於巧捷而易涉於滑﹐與鄰於史﹐俱是大病。故行布正局﹐已能周正厚重﹐而絕無傾欹欠缺之處﹐然後畱意偏局。偏局之道﹐須通幅山巒林木﹐皆不必寫其正面﹐其用筆亦須側鋒流逸而出之。如元諸家大癡﹑山樵﹑梅庵﹐皆以正局。若雲林﹑方壺﹐多以偏法取意。然偏與正又有互相爲濟者﹐但能正而不能偏﹐易失於滯。故於接應映照之處﹐不妨少帶偏側﹐以破其板﹐略存流利﹐以動其機。但能偏而不能正者﹐易失於滑。故於筋節顯露之際﹐務欲常植正骨以存梗槪﹐時顧本根以防流軼。若工夫極熟﹐而能變通在手﹐造化因心。偏而不陂﹐正而不執﹐忘乎偏正之見﹐而動不逾矩焉﹐方可謂之有成。

上有重巒復幛﹐下有密樹箐林﹐中有雲气澗道﹐往來隱現﹐此是厚重迫塞之局。固應體勢周正﹐然一涉板實﹐气味索然。故其皴破之筆﹐要靠定一邊﹐且宜處處變換。妙於此者﹐吾得之於麓臺。麓臺妙處﹐正在能以偏筆行其正局﹐故愈實愈妙﹐此於正局而濟以偏勢之道也。奇峯如削﹐飛瀑懸空﹐老樹撐云﹐藤蘿緣走﹐山石有森然欲摶之勢﹐林木有拏空相攫之形﹐全要偏側﹐乃能得勢。然著一點剛暴之气﹐便是跋扈。故用筆當直起直落﹐如書家之作篆籀。妙於此者﹐吾得之於石田﹑六如。以其能以正筆行其偏局﹐故偏而不跛﹐此偏與正有互用之妙焉。約而言之﹐境平則筆要有奇趣﹐境奇則筆當無取險﹐斯得矣。千巖萬壑﹐不必定爲正局。峯巒髙下﹐煙雲吞吐﹐奇情幻想﹐出而不窮﹐千態萬狀﹐變而無盡﹐皆須行以偏法﹐乃可極其轉換之方。一樹一石﹐不必定爲偏局。直干淩霄﹐奇峯插土﹐孤松獨秀於雲中﹐峭石當空而特立﹐皆宜運以正法﹐乃足顯其挺拔之槪。若不解此﹐則繁局必至重復﹐簡局必至單簿。細看古人名迹﹐求其所以偏正之故﹐當不外是矣。

凡作林木﹐眾木俱幹霄﹐則必以橫斜者穿插之﹔眾本多槎枒﹐則必以直上者透領之。不但脈絡聯貫﹐亦且气韻深遠。凡作山石﹐形勢旣已平直﹐其皴破當用偏斜流逸之筆﹐使其莊而不滯﹔形狀若涉詭異﹐其勾勒當以平正穩重之筆﹐使其奇而有法。此謂正不廢偏﹐偏不失正。

窮源

六書之有形象﹐卽畫之源也。且畫之爲言畫也﹐以筆直取百物之形﹐灑然脫於腕而落於素﹐不假扭捏﹐無事修飾﹐自然形神俱得﹐意致流動﹐是謂得畫源。若摹寫過甚﹐加意求工﹐是因刻劃而循流﹐其去源遠矣。今人作畫﹐其於石廓﹐樹木枝榦﹐略能見其筆迹。而於顯晦遠近陰陽凹凸之間﹐則全賴墨暈以成之﹐是以模糊而失其源。至於人物衣冠橋梁屋宇舟車之屬﹐但一意求工﹐與通幅筆墨不類。𨿽峯巒林木﹐寫法極佳﹐反因配搭不上﹐致爲所累。或狃於形似﹐故多作曲折圭角之筆﹐不合大體﹐是以刻畫而失其源也。且旁觀者未能皆識畫理﹐作者動求合法﹐反致貽譏﹐任意隨流﹐必來爭賞﹐少不自持﹐卽爲所動﹐日漸日流﹐不知所止。師承非不眞﹐根基非不正﹔或以好尙之偶偏﹐或以謀生之所托﹔始也猶不安於所屈﹐終也竟自護其所乖。於是聲稱藉甚﹐身甫謝而道衰。眾口交推﹐識略髙而藐爾。等是瘁畢生心力以爲之﹐乃徒徇俗目之欣﹐而不爲識者所賞﹐曾何別於抃工彩匠耶﹗要惟能知其源之不可斯須去﹐以致其學力﹐庶不大遠於古人爾。

松雪云「石如飛白樹如籀﹐寫竹還應似艸書。」又云「士夫作畫﹐當以艸書奇隸爲之。」可知畫之與書﹐原無二道。今人先於作書﹐全廢古法。其與篆隸艸章﹐漫不加省。法非不具在﹐號能書者且曾未之識﹐況欲問畫之源於書耶。𨿽運會所至﹐自有隆替。而好古之士﹐代不乏人。使盡趨時尙﹐不用古法﹐將舊迹日遠而日湮﹐古法日廢而日亡。有志之士﹐起而求之﹐當何所憑藉。余故不憚齒頰之煩﹐百端陳說﹐及此論作畫之源。人或以爲迂者﹐而我竊以爲最切。何者﹖筆墨本期古拙﹐而世競尙新巧。古拙新巧之間﹐心術判矣。如人日誦聖賢之書﹐能勉行之﹐不過爲善士耳。若聽其流而日下﹐不至小人之尢不止。士生古人之後﹐可不究心於古﹐以尋其源哉。且百不識者之然然﹐不敵一識者之否否。如近代王耕煙﹐其畫學淹貫﹐師資純正﹐堪媲古人﹐用意合作﹐直入宋元之室。而其所以應酬無識者之作﹐往往故作巧媚纖瑣之筆﹐殊非大家。故其生平所作絹本﹐佳者蓋少。論其功力學問﹐於盛朝自當首屈一指﹐乃品槪不得不在石師道人下也。不溯其源﹐而任其流﹐請以此觀。

作法

凡物得天地之气以成者﹐莫不各有其神。欲以筆墨肖之﹐當不惟其形惟其神也。將以疏鹵取之﹐則僅得其荒略之意﹐而無以究其實﹐其病在於無法律。將以精整取之﹐𨿽易得其林石之槪﹐又慮其無生意﹐其病在於太刻畫。若以淡墨再三渲潤而取之﹐必至土石不分﹐樹枝渾雜﹐不但形神俱失﹐且與作畫之道千里矣。今與初學入門者﹐先論起手用筆之法。所用之筆﹐卽作書之筆﹐不論新舊﹐但要無宿墨者﹐以水開足筆頭﹐蘸墨和水攪勻﹐摳幹﹐要筆頭緊斂如未著水者﹐方用於紙上。蓋以宜幹不宜濕故也。其筆痕不宜故多作曲折﹐亦不宜呆用戇挺之筆﹐要以腕力用意而出之。如作窠石礬頭﹐先將匡廓用活筆落定﹐謂之勾。勾取其石之大略而已﹐尙未有層次破碎處也。再於中間空處﹐或橫或直或斜﹐以筆劃開﹐謂之破。蓋以破其囫圇也。旣經破後﹐石已分出﹐爲頂爲面﹐爲腰爲腳。而其凹處﹐天光所不到﹐石之紋理﹐晦暗而色黑。至其凸處﹐承受天光﹐非無紋理﹐因其明亮而色常淺﹐當以干筆就一邊凹處略重﹐漸開漸輕﹐依石之紋理而爲之﹐謂之皴。皴者皺也﹐言石之皮多皺也。皴筆已下﹐則石之全體已具。再於皴筆處﹐用極幹短筆拭之﹐令凹處黝然而蒼者﹐謂之擦。至此石之形神﹐已俱得矣。猶以其未能明湛也﹐復以少濃之幹筆﹐酌其多寡輕重之宜﹐漸漸醒出。要令處處見筆畫起落﹐往來蹤迹﹐而又無纖微浮滑板滯之獘。蓋以淡墨潤濃墨﹐則晦而鈍﹐濃墨破淡墨﹐則鮮而靈﹐故必先淡而後濃者爲得。此卽所謂破墨法也。夫如是﹐自能分明而不刻露﹐渾融而不模糊﹐是謂筆熔。蓋言行筆之際﹐有陶熔一切之意。𨿽不言墨﹐而墨固已在其中。然不妨更申用墨之妙﹐俾識筆經而墨緯者﹐有交相濟而互相成之實焉。墨之用也﹐層層而上﹐其隨筆而至者﹐可謂之墨。若不因筆而燻成一片者﹐乃黑黝耳﹐烏得謂之墨哉。故其淡處如薄霧依微﹐焦處如雙眸炯秀﹐漧處有隱顯不常之奇﹐濕處有濃翠欲滴之潤。明如秋水﹐澤如春山﹐灼如晨花﹐秀如芳艸﹐歲已久而常濕﹐素欲敗而彌新﹐變化無窮。作者固因之而靡盡﹐光華莫掩﹐鑑者亦味之而愈長﹐是則所謂墨化也。此特形容墨之態耳。至其用法之所以然者﹐已具述於用筆之間也。故卽筆以求墨﹐則法有所歸﹐而頭頭是道。離筆以求墨﹐則骨之不植﹐而靡靡成風。如近代有武林派者﹐藍瑛始之。雲間派者﹐陸掞始之。始之者﹐固未嘗全離筆以求墨。但筆自爲筆﹐因而墨自爲墨﹐亦且筆之不備﹐將賴墨以助成其气局。學者從而附和﹐遂並其不備之筆而失之﹐日流日下﹐不知所屆矣。故欲求墨者﹐斷斷不可離筆以相尋也。苟能識卽筆以求墨﹐以漸至筆熔而墨化﹐則何必更問其形神之得與不得耶﹗吾非令人竟捨形神以言畫也﹐筆墨旣精﹐則形神且當在離卽之間。古人所謂相賞於牝牡驪黃之外者﹐豈復有形之說者在﹐亦豈復有神之說者存邪﹗

初學作畫﹐固欲分別許多門徑法則。某物當用何法﹐某家當用何筆。少識筆墨道理﹐便宜消去﹐一意臨摹古人成作爲要。臨摹時﹐先取法派平正者﹐看其用筆大意。取其一段﹐細揣其法﹐未能卽得﹐百徧千徧﹐務得其故而後及其它處。若便求之全局﹐恐反失逐段筆墨精妙之處。故未得其道﹐縱一絲不攺﹐彼自气象萬千﹐我則牽彊滿紙。如得其道﹐則彼多而我偶少﹐彼重而我或輕﹐無妨於大槪﹐無害於畫理。而筆墨之間﹐自然合拍﹐乃是臨摹得益功夫。蓋但欲求似﹐則所失必在筆墨之間。而規模太過﹐又致傷气。故必能得性情流動之處﹐與夫筆墨融浹之方。得寸得尺﹐自月異而歲不同矣。凡學畫先宜作石。蓋用筆之法﹐莫難於石﹐亦莫備於石。能於石法精明﹐一切之物﹐推而致之裕如矣。如學行文﹐先於虛字口气輕重轉折之間﹐都已明白﹐布置色澤﹐自然水到渠成矣。作石全在行筆有神﹐用墨有度。有功夫者﹐打一圈子﹐便得石之神理。功夫尙淺﹐法度未純﹐𨿽用意摹寫﹐神理愈失。可知畫理之得失﹐只在筆墨之間矣。

畫石皴破之筆痕﹐當如流水中荇帶之梢﹐又如寫墨蘭花瓣筆法。但用墨宜漧淡﹐如荇帶蘭瓣﹐而少加遒潤﹐不宜太多﹐須於短筆中參差跳出兩三長筆。須識兩三長筆﹐乃是石之面紋也。

初學者﹐先看是筆不是筆。是筆矣﹐再看是墨不是墨。若不是筆墨﹐縱好局法﹐總不是畫。苟是筆墨﹐多好少亦好﹐濃好淡亦好﹐不必胸羅萬有﹐而能涉筆成趣﹐實筆墨之靈也。更得讀破萬卷﹐行逾萬里﹐又當何如耶﹗

平貼

一經一緯之謂織﹐一縱一橫之謂畫。一絲不平﹐是織之病。一筆不妥﹐是畫之累。列樹而成林﹐一樹有一樹之條理﹐𨿽千百樹而亦合成一條理焉。累石而爲山﹐一石有一石之脈絡﹐𨿽千萬石而亦合成一脈絡焉。凡作一圖﹐當以先作數筆爲準式。一圖之峯巒艸木﹐不一其物﹐而掩映斷續之間﹐有纖微不可夾雜﹐絲毫不可紊亂者﹐職是故也。如樹枝多向上﹐而屈曲之幹﹐與紛披之葉﹐不能無左右俯仰之異。每觀林木﹐其繁枝疊幹﹐至縱橫歷亂﹐不可究竟。而偃仰交錯之間﹐天然井井﹐絕無一枝一葉之不相聯屬者﹐條理也。夫條理卽是生气之可見者。亂艸堆柴﹐惟無生气﹐故無條理。山石之脈絡﹐亦猶是也。天以生气成之﹐畫以筆墨取之﹐必得筆墨性情之生气﹐與天地之生气合並而出之。於極繁亂之中﹐仍能不失其爲條貫者﹐方是善畫。故必先有成意於胸中﹐而後斟酌其輕重多寡﹐疏密濃淡﹐能有一气呵成之勢﹐方有一絲不紊之妙。今人旣漫無成見﹐東塡西湊﹐密者迫塞﹐但見滿紙煙煤﹐疏者伶仃﹐無異波漂萍藻。蓋意旣不聯屬﹐則气自難貫串。𨿽有荊關之筆﹐何足與論气韻之佳哉。故作者當先究心於條理脈絡之間﹐不使有分毫捍格。務令如織者必絲絲入筘﹐精者爲紈綺﹐粗者亦不失爲布帛﹐乃可謂之畫爾。

條理脈絡四者﹐乃作畫之最要。條者﹐統所合而分之﹐不使紛散也。理者﹐節所亂而整之﹐不使欹側也。脈則貫之隱而不見者﹐所謂灰綫也。絡則貫之顯而可見者﹐所謂綱目也。非特百物之生而自具﹐卽筆墨間亦動而卽有。故極工細而不嫌煩瑣﹐極率易而不嫌脫略也。夫分之極其明﹐煉之極其精。一本萬殊﹐自一生萬﹐萬可復歸於一也。如此則何妨於工細。常山之蛇﹐擊首則尾應﹐擊尾則首應。大意籠罩﹐筆略而神全﹐墨少而意多也。如此﹐則何妨於率略。故或一時筆誤﹐檢點所不及﹐如大小異形﹐前後反置﹐山水極佳﹐而人物未工﹐橋梁屋宇位置極妥﹐而折算不合之類﹐舉不足爲全畫累。若行筆之際﹐有一不合法﹐不入條貫﹐𨿽於理無大礙﹐而於法實屬敗壞﹐累莫甚焉。往往見古人佳畫﹐誤處正多。其所以不害通幅者﹐以一气所結﹐偶有誤處﹐亦是小疵耳。苟大意未見出眾﹐而細處無纖毫錯誤﹐縱招譽於拙目﹐終受嗤於大方﹐無足取也。行筆之際﹐有一字訣﹐曰便。便者﹐無矯揉澀滯之獘﹐有流通自得之神。風行水面﹐自然成文。云出巖間﹐無心有態。趣以觸而生筆﹐筆以動而合趣。相生相觸﹐輒合天妙。能合天妙﹐不必言條理脈絡﹐而條理脈絡﹐自無之而不在。惟其平日能步步不離﹐時時在手﹐故得趣合天隨﹐自然而出﹐無意求合﹐而自無不合也。

神韻

未解筆墨之妙者﹐多喜作奇峯峭壁﹐老樹飛泉。或突兀以驚人﹐或拏攫以駭目﹐是畫道之所以日趨於俗史也。夫秋水蒼葭﹐望伊人而宛在﹔平林遠岫﹐托逸興而悠然。古之騷人畸士﹐往往借此以抒其性靈﹐而形諸歌詠﹐因更假圖寫以寓其恬淡沖和之致。故其爲迹﹐𨿽閒閒數筆﹐而其意思﹐能令人玩索不盡。試置尺幅於壁間﹐頓使矜奇炫異之作﹐不特瞠乎其後﹐亦且無地自容。故吾嘗謂因奇以求奇﹐奇未必卽得﹐而牛鬼蛇神之狀畢呈。董北苑空前絕後﹐其筆豈不奇崛。然獨喜大江以南﹐山澤川原﹐委蛇綿密光景。且如米元章﹑倪雲林﹑方方壺諸人﹐其所傳之迹﹐皆不過平平之景。而其淸和宕逸之趣﹐縹緲靈變之機﹐後人縱竭心力以擬之﹐鮮有合者。則諸人之所得臻於此者﹐乃是眞正之奇也。諸人之後﹐作者多矣。千態萬狀﹐無所不有﹐而獨董思翁爲允當。余見思翁之迹﹐何止伯什。而欲尋其一筆之矜奇炫異者﹐不可得也。獨其筆墨間奇气﹐又使人愈求之而愈無盡。觀乎此﹐則知動輒好奇﹐畫者之大病。而能靜按其筆墨以求之而得者﹐是謂平中之奇﹐是眞所謂奇也。非資學過人﹐未易臻此。

古人之奇﹐有筆奇﹐有趣奇﹐有格奇。皆本其人之性情胸臆﹐而非學之可致也。學者﹐規矩而已。規矩盡而變化生﹐一旦機神湊會﹐發現於筆酣墨飽之餘﹐非其時弗得也﹐過其時弗再也。一時之所會﹐卽千古之奇迹也。吳道子寫地獄變相﹐亦因無藉發意﹐卽借裴將軍之舞劍以觸其機。是殆可以神遇﹐而不可以意求也。今人之奇者﹐專於狀貌之間﹐或反其常道﹐或易其常形﹐而曰我能爲人所不敢爲也。不知此特狂怪者耳﹐烏可謂之奇哉﹗乃淺慮者羣焉附之﹐遂與正道萬里睽隔。終身爲之﹐而不知古人之所以爲畫者﹐豈不可嘆﹗

一切可驚可愕﹐可悲可喜之事﹐或曠世而追慕﹐或異地而相感﹐或應徵雷雨﹐或孚及豚魚﹐其足以致此者﹐豈非大奇事哉。然考其實﹐不越乎性情所發。人人自具性情﹐又人人日在性情中周旋﹐性情有何奇處。人誠能盡性情之正﹐則可傳不可泯之事以成﹐可知至平之間﹐至奇出焉。理固然也﹐若離卻性情以求奇﹐必至狂怪而已矣﹐尙何足以令人相感而相慕乎哉。今人旣自揣無以出眾﹐乃故作狂態以惑人。若俗目喜之﹐便矜自得。昧者轉相仿效﹐不知所止。因而自樹門派﹐以誤來學。在有識者﹐固不直一笑﹐而有識者幾人哉。嗟乎﹗正道衰微﹐邪魅將白晝迷人矣。

嫩與老之分﹐非遊絲牽引之謂嫩﹐赤筋露骨之謂老﹐而在於功夫意思之間也。凡初學畫﹐但當求古人筆如何運﹐墨如何用﹐布置如何停當。工夫做一年﹐自有一年光景。做十年﹐自有十年光景。驟欲幾於老境﹐勢必至於劍拔弩張﹐鹵莽率略。而還而觀之﹐則仍是嫩也。故凡一切法度﹐皆可黽求而得。惟老到之境﹐必視其工夫之久暫。試取前人極縹緲輕逸之筆﹐用意臨摹﹐未嘗不能似也。然其寓剛健於婀娜之中﹐行遒勁於婉媚之內﹐所謂百煉剛﹐化作繞指柔﹐其積功累力而至者﹐安能一旦而得之耶。然則似嫩者﹐乃不識畫者之貌取。苟少識之﹐並未見其似嫩也。同是一幀妙迹﹐工夫淺薄者視之﹐以爲平平﹔及少有功夫﹐則略能識之﹔至功夫漸臻純熟﹐則愈見爲不可及。前所似嫩者﹐不但不以爲似嫩﹐且嘆爲老境之不可以摹擬得也。故學者當識古人用筆之妙﹐筆筆從手腕脫出﹐卽是筆筆從心坎流出。人譽我﹐且不必喜﹐惟能合古人之意則喜之﹔人毀我﹐且不必憂﹐惟不能合古人之意則憂之。不徇時好﹐不流異學﹐靜以會其神﹐動以觀其變﹐久之而有得焉。則如絲之吐﹐自然成繭﹔如蕉之展﹐自然成陰﹔風蹙水而爲文﹐泉出山而任勢。到此地位﹐𨿽筆所未到﹐而意無不足﹐有意無意之間﹐乃是微妙之極境矣。倪雲林詩云「擬將爾雅虫魚筆﹐寫出喬林古木圖。」蓋言生動流活之趣﹐如虫魚也﹐亦卽余所論似嫩之妙諦也。

起手從事筆墨﹐不數年而便若得老致者﹐約有三等。而一則無足取焉者﹐如筆性重滯方幅﹐絕無意致可觀﹐貌似篤茂﹐實則朴陋。早年縱得如此模樣﹐晚年亦未必更佳。𨿽若老成﹐不足論也。若筆性堅重有力﹐在初動手時﹐便有欲透紙背之勢。是其腕出天成﹐自具神力﹐加以博覽名迹﹐讀書尙友﹐胸襟與識見並髙﹐腕勢與心靈日進﹐眞名世之質也﹐我不能測其限量矣。更有資性靈異﹐不待經年攻苦﹐而自成气象﹐無事刻志摸擬﹐而自合矩矱﹐舉他人半生苦力﹐不消其略爲涉獵﹐而功效過之者。若其人能還淳反朴﹐深自韜晦﹐自當享遐齡而增晚福。如其恃才睥睨﹐放浪自恣﹐恐其優於此者﹐未必不絀於彼也。以上三種﹐皆起手未幾而便得老致者也。又有起手甚覺柔弱﹐久之不脫於嫩者﹐亦約有三等。而一則不得有爲焉者﹐筆气紆緩蔓延﹐腕弱無力。疾力攻之﹐但見平塌之獘﹐絕少卓越之觀。歷時𨿽久﹐依然故武。是人老而筆終於嫩者也。若其筆致柔媚﹐風趣有餘﹐而骨力不足﹐誠能浸淫於古法﹐陶淑於風雅﹐將翩躚流逸﹐風態宜人。𨿽蒼勁或不足﹐亦自成一種筆墨。至夫天資超妙者﹐始則平平無甚奇異﹐及乎潛窺古人之祕奧﹐深識畫理之元微﹐自有會心﹐迥異恆品。於是珊珊仙骨﹐凡識翻笑其伶仃﹔奕奕淸神﹐俗目反嗤其單弱。玆蓋品在仙逸之間﹐非食煙火者所得夢見。一似乎嫩﹐而非可以嫩律之也。

●芥舟學畫編卷二山水

避俗

畫與詩皆士人陶寫性情之事﹐故凡可入詩者﹐皆可入畫。然則畫而俗﹐如詩之惡﹐何可不急爲去之耶。夫畫俗約有五﹕曰格俗﹐韻俗﹐气俗﹐筆俗﹐圖俗。其人旣不喜臨摹古人﹐又不能自出精意﹐平鋪直敍千篇一律者﹐謂之格俗﹔純用水墨渲染﹐但見片白片黑﹐無從尋其筆墨之趣者﹐謂之韻俗﹔格局無異於人﹐而筆意窒滯﹐墨气昏暗﹐謂之气俗﹔狃於俗師指授﹐不識古人用筆之道﹐或燥筆如弸﹐或呆筆如刷﹐本自平庸無奇﹐而故欲出奇以駭俗﹐或妄生圭角﹐故作狂態者﹐謂之筆俗﹔非古名賢事迹﹐及風雅名目﹐而專取諛頌繁華﹐與一切不入詩料之事者﹐謂之圖俗。能去此五俗﹐而後可幾於雅矣。雅之大略亦有五﹕古淡天眞﹐不著一點色相者﹐髙雅也﹔布局有法﹐行筆有本﹐變化之至﹐而不離乎矩矱者﹐典雅也﹔平原疏木﹐遠岫寒沙﹐隱隱遙岑﹐盈盈秋水﹐筆墨無多﹐愈玩之而愈無窮者﹐雋雅也﹔神恬气靜﹐令人頓消其躁妄之气者﹐和雅也﹔能集前古各家之長﹐而自成一種風度﹐且不失名貴卷軸之气者﹐太雅也。作畫者﹐俗不去﹐則雅不來。𨿽日對董巨倪黃之迹﹐百摹千臨﹐亦自無解於俗。蓋日逐逐於時俗之所爲﹐而欲去俗﹐其可得乎﹗故惟能避俗者﹐而後可以就雅也。以是汩沒天眞者﹐不可以作畫﹔外慕紛華者﹐不可以作畫﹔馳逐聲利者﹐不可以作畫﹔與世迎合者﹐不可以作畫﹔志气隳下者﹐不可以作畫。此數者﹐蓋皆沈沒於俗﹐而絕意於雅者也。作畫宜癖﹐癖則與世俗相左﹐而不得累其雅﹔作畫宜癡﹐癡則與世俗相忘﹐而不致傷其雅﹔作畫宜貧﹐貧則每乖乎世俗﹐而得以任其雅﹔作畫宜迂﹐迂則自遠於世俗﹐而得以全其雅。如欲避俗﹐當多讀書﹐參名理。始以蕩滌﹐繼以消融。須令方寸之際﹐纖俗不畱。若少著一點滯重挑達意思﹐卽痛自裁抑﹐則筆墨間自日幾於溫文爾雅矣。

筆墨之道﹐本乎性情。凡所以涵養性情者則存之﹐所以殘賊性情者則去之﹐自然俗日離而雅可日幾也。夫刻欲求存﹐未必長存。力欲求去﹐未必盡去。彼紛紛於內﹐逐逐於外者﹐亦思從事於玆﹐以幾大雅﹐其可得乎﹗故欲求雅者﹐先於平日平其爭競躁戾之气﹐息其機巧便利之風﹐揣摩古人之能恬淡沖和﹐瀟灑流利者﹐實由擺脫一切紛更馳逐﹐希榮慕勢。棄時世之共好﹐窮理趣之獨腴﹐勿忘勿助﹐優柔漸漬﹐將不求存而自存﹐不求去而自去矣。或曰﹕畫直一藝耳﹐乃同於身心性命之學﹐不繄難哉﹖曰﹕天下實同此一理。畫𨿽藝事﹐古人原借以爲陶淑心性之具﹐與詩實同用也。故長於揮灑者﹐可資吟詠﹔妙於賦物者﹔易於傳寫。卽如丹家煉形之道﹐亦是假外丹以徵內象﹐所謂外丹成卽內丹成也。明此理以作畫﹐自然出風入雅﹐軼俗超凡﹐不僅玩物適情已也。試觀古之作者﹐如郭恕先﹑黃子久﹑方從義﹐相傳皆屬仙流。𨿽不足據﹐要非凡品可知。夫品詣若此﹐尙何區區存雅去俗爲哉。

市井之人﹐沈浸於較量盈歉之間﹐固絕於雅道。乃有外慕雅名﹐內深俗慮﹐尢不可與作筆墨之緣。山谷謂惟俗不可醫﹐以其根之深而蒂之固也。人自知識漸開以來﹐凡所以誘之者﹐無非耳目口體之欲。就傅而後﹐或巧於名勢之捷徑﹐或導以聲色之移情。迨出而接物﹐又但以揣測往復相尙﹐則俗之蟠固於中者﹐已久而不可解矣。一旦思效騷人墨客之所爲﹐信手而塗﹐乃曰此披麻﹐此劈斧﹔侈口而談﹐乃曰若董巨﹐若倪黃。其在貧賤者﹐方汲汲於糊口﹐將日徇時好之不遑﹐旣難與語六法之奧。其爲富貴者﹐偶親筆硯﹐甫涉丹靑﹐學識未深﹐而自許實甚。於是知者掩口而不言﹐諛者交聲而日進。𨿽有妙質﹐未有不形格而勢禁者也。若夫通人才士﹐寄情托興﹐非不雅趣有餘﹐而不能必其出入於規矩﹐動而轍合﹐是謂雅而未正。至若師門授受﹐膠固已深﹐旣自是而人非﹐復少見而多怪。欲非之﹐而未嘗乖乎繩尺﹔欲是之﹔而未見越乎尋常﹐是謂正而未雅。夫雅而未正猶可也﹐若正而未雅﹐其去俗也幾何哉。是在天資敏妙者﹐能於規矩中尋空闊道理﹐又當於超逸中求實際工夫。內本乎性情﹐外通乎名理﹐奇處求法﹐僻處合理。理之所有﹐不妨古人所未爲﹐不必目中所經見。識之所定﹐不必慮舉世之我非﹐但當存知希之我貴。超超物表﹐遺世獨行﹐不須求如何得雅﹐而自與俗日相遠矣。

存質

凡事物之能垂久遠者﹐必不徒尙華美之觀﹐而要有切實之體。今人作事﹐動求好看。苟能好看﹐則人無不愛﹐而作者亦頗自喜。轉轉相因﹐其病遂至不可藥。今學者有志於此﹐務當尋古人腳跟處。先將舊迹﹐細細玩其筆痕如何結實﹐墨韻如何醞釀﹐气韻如何生動﹔再看上下如何交卸﹐層次如何明晰﹐山樹雲气如何掩映﹐虛實如何相生﹐疏密如何相間﹐濃淡如何相稱﹔再看其峯巒朝揖之狀﹐林木爭讓之勢﹐沙渚映帶之情﹐村落安頓之處﹐房屋向背之方﹐人物幽閒之致﹐器具陳設之所以妥適﹐水泉道路﹑橋梁舟車之出沒往來。且自問我爲之必不能事事停當若是﹐然後對之臨摹﹐不必論古人之不能及﹐要論我所不及古人﹐其病在於何處﹐久而得之﹐卽所謂腳跟處也。其實不過去華存質之道而已矣。夫華者﹐美之外現者也。外現者﹐人知之。若外現而中無有﹐則人不能知也。質者﹐美之中藏者也。中藏者惟知畫者知之﹐人不得而見也。然則華之外現者﹐博浮譽於一時。質之中藏者﹐得賞音於千古。審乎此﹐則學者萬萬不可務外現而不顧中藏也明矣。且華之用爲巧﹐巧而纖﹐則日遠於大方。巧而奇﹐必輕視乎正格。無大方而非正格﹐𨿽極其美麗﹐足以驚眾而駭俗﹐實卽米老所謂但可懸之酒肆﹐豈是士大夫陶寫性情之事哉。質之趣近古。古之象﹐則如渾金璞玉﹔古之韻﹐則如鄭艸江花。精神內蘊﹐而光華發越﹐有不可磨滅光景。片紙寸縑﹐後之人且以爲藝林寶物。較之好華而流極者﹐相懸豈不天淵乎哉。孫過庭所云「人亡業顯﹐身謝道衰。」蓋卽質與華之明驗也。

所謂質者﹐並非方幅拙實之謂。能不事挑剔點踢﹐及虛浮不著實際之筆﹐卽有得於質之道理。蓋作畫筆痕﹐或一筆能該數筆者﹐或一筆能該數十筆者。行筆時﹐但當掠取物之形神﹐不可刻劃求似﹐致失行筆大意。更於剪裁形勢﹐聯貫脈絡之間﹐無不合度﹐乃是大方家數。又能出之以平實穩重﹐方是質也。若直而無致﹐板而不靈﹐又是病矣。故欲存質者﹐先須理徑明透﹐識量宏遠﹐加之以學力﹐參之以見聞﹐自然意趣近古﹐波瀾老成。以是言質﹐乃質中藏得無窮妙趣﹐令人愈玩而愈不盡者﹐境之極而藝之絕也。非參透各家﹐窮究萬變﹐而後復歸於朴者﹐曷足以語此。

丹碧文采之謂華﹐亦畫道所不廢。而我所欲去者﹐乃是筆墨間一種媚態。俗人喜之﹐雅人惡之﹐畫道忌之。一涉筆端﹐終身莫浣。學者能定識力﹐知其深以爲害﹐不使漸染﹐則後此功夫﹐皆屬有用。然初學見之﹐鮮有不悅而爲之惑者﹐故防之不得不嚴也。前古士人通畫理者﹐十人恆九﹐其間美惡﹐皆能辧之。今則弁髦置之矣。偶有雅慕者﹐漫任己意以爲之﹐雅俗不能甄別﹐趨向無過妍媚﹐稍成片段﹐眾口交推﹐遂爾詡詡自得以爲是矣。迨至識者嗤之﹐鑑者麾之﹐而始知向者之所趨皆誤也。豈不惜哉﹗然一經識者鑑者之嗤麾﹐便能幡然攺轍﹐未始不可登作者之堂也。亦視其識力何如耳。

孫過庭謂學書有三時﹐余以學畫亦然。初學時當求平直﹐不使偏跛邪僻﹐以就規矩﹔不令濃膩塗飾﹐以求骨榦。中則開拓其心思﹐以盡丘壑之變﹔徧尋其作法﹐以備材料之資。然必因前古所有而擴充之﹐不當師心倍理也。後則絢爛之極﹐歸於平淡矣。舉向者之所博涉而遠騖者﹐一約之於朴實簡易之中。似淡也﹐味之而愈長﹔似淺也﹐求之而愈深。功夫至此﹐則已顚毛種種矣。

摹古

學畫者﹐必須臨摹舊迹﹐猶學文之必揣摩傳作。能於精神意象之間﹐如我意之所欲出﹐方爲學之有獲。若但求其形似﹐何異抄襲前文以爲己文也。其始也﹐專以臨摹一家爲主。其繼也﹐則當徧仿各家﹐更須識得各家乃是一鼻孔出气者。而後我之筆气﹐得與之相通。卽我之所以成其爲我者﹐亦可於此而見。初則依門傍戶﹐後則自立門戶。如一北苑也﹐巨然宗之﹐米氏父子宗之﹐黃王倪吳皆宗之。宗一鼻祖﹐而無分毫蹈襲之處者﹐正其自立門戶﹐而自成其所以爲我也。今之摹仿古人者﹐匡廓皴擦﹐無不求其絕似﹐而其身分光景﹐較之平日自運之作﹐竟無能少過者﹐此其故當不在於匡廓皴擦之際﹐而在平日造詣之間也。若但株守一家而規摹之﹐久之必生一種習气﹐甚或至於不可向邇。苟能知其獘之不可長﹐於是自出精意﹐自辟性靈﹐以古人之規矩﹐開自己之生面﹐不襲不蹈﹐而天然入彀﹐可以揆古人而同符﹐卽可以傳後世而無愧﹐而後成其爲我而立門戶矣。自此以後﹐凡有所作﹐偶有會於某家﹐則曰仿之﹐實卽自家面目也。余見名家仿古﹐往往如此﹐斯爲大方家數也。若初學時﹐則必欲求其絕相似﹐而幾幾可以亂眞者爲貴。蓋古人見法處﹐用意處﹐及極用意而若不經意處﹐都於臨摹時﹐可一一得之於腕下。至純熟後﹐自然顯出自家本質。如米元章學書﹐四十以前﹐自己不作一筆﹐時人謂之集書。四十以後﹐放而爲之﹐卻自有一段光景。細細按之﹐張鐘二王﹑歐虞褚薛﹐無一不備於筆端。使其專肖一家﹐豈鐘繇以後﹐復有鐘繇﹐羲之以後﹐復有羲之哉。卽或有之﹐正所謂奴書而已矣。書畫一道﹐卽此可以推矣。

時有今古之不同﹐而心同﹑手同﹑法同﹐安在古今人不相及也。且所用之法﹐古人已盡之矣。士生明備之後﹐苟能得古人所用之法以爲法﹐則心手間自超凡軼俗矣。夫天下無離性情以爲法者﹐無古人之成法﹐無以發我之性情耳。然則時𨿽有今古﹐若本性情以爲法﹐因卽法以見性情﹐則今古無少異也。故𨿽仿古﹐不可有古而無我。正以有我之性情也﹐以我之性情﹐合古人之性情﹐而無不同者。蓋以古人之法﹐卽古人性情之見端也。法同則性情亦無以異矣﹐故仿古正惟貴有我之性情在耳。假捨我以求古﹐不但失我﹐且失古矣。

筆墨之事﹐最忌拘攣。丘壑之生發﹐局勢之變換﹐筆墨之情態﹐非古人之成式﹐無以識其運用之妙。若前人偶如是﹐我亦必欲如是﹐則拘於墟矣。至有典贍可法者﹐乃其筆墨間動合法度﹐堪爲模楷。假令仿者必欲筆筆求似﹐不惟記憶爲難﹐亦且拘苦實甚。人特患不能盡取古人之法﹐懸於腕下。苟能取之﹐無非是我之性靈﹐卽無非是古人之眷屬。今日所作﹐是一个樣子﹐明日所作﹐又是一个樣子。局局不同﹐而筆筆是古﹐乃是仿古有我。

作僞者﹐逞其心力﹐仿作古人之迹。不但不知者易誑﹐卽素識畫理者﹐亦幾莫能辧。及識破﹐但覺滿紙牽彊﹐不待與原迹對劾而知也。且有敝精勞神於少壯之日﹐及其老也﹐反不能自作一筆。其人未嘗無心思筆气﹐但其仿時﹐不過刻求形樣之似﹐而不究其所以然﹐亦不過取眩皮相之目﹐而無志於所得﹐𨿽日對名迹﹐何所裨益。蓋古人自有其精气﹐借筆墨以傳之。故貴古人筆墨者﹐貴其精气也。乃徒取其糟粕﹐而精气反遺﹐以是言畫﹐何異向土偶衣冠﹐求其笑言動作哉。且古人所作﹐其靈機妙緒﹐應腕而來﹐在古人亦不自知其所以者﹐豈後人所得而摹仿哉。故但泥其迹者﹐不特失古人靈妙之趣﹐恐汩其天機﹐將終身無能畫之日矣。惟以古人之矩矱﹐運我之性靈﹐縱未能便到古人地位﹐猶不失自家靈趣也。

自運

前言仿古﹐必自存其爲我﹐謂以古人之法度﹐運自己之心思也。此言自運﹐又當復必有古法﹐謂運我之心思﹐不可暫忘古人之法度也。心思𨿽變化而無方﹐法度則一定而不易﹐故興會所至﹐解衣磅礡﹐曾未容偭規矩而攺錯也。故將欲作一畫﹐必思筆法是取某家﹐章法是取某家﹐甚至絕不相似之筆﹐而取資自在﹐毫無干涉之作﹐而理會可通。果其食古旣化﹐萬變自溢於寸心﹐下筆天成﹐一息可通乎千古﹐信今傳後﹐非難致矣。特是風會之流﹐日趨日下﹐太古之迹﹐聲希味淡﹐不可得而摹擬矣。六朝唐初﹐其縑素不得傳於世。間有存者﹐亦系傳摹之作。然其髙古之致﹐已是躋攀莫及。而細按其筆﹐乃不過極規矩之至。宋元遞降﹐意思猶皆近古。至其規矩之縝密﹐尢非復後人所能望見。去古旣遠﹐風會日靡﹐規矩日廢﹐遂至古意蕩然。原其故﹐蓋因取資未多﹐師心實甚﹐旣不肯從古人喫緊處下實際工夫﹐驟欲自開門面﹐詭形殊態﹐自矜自喜﹐甚至訛以傳訛﹐轉相仿效。而庸耳俗目﹐又從而揚譽之﹐遂至漸染一方﹐家弦戶誦。或以古法詰之﹐彼且曰﹕古自成其爲古﹐我自成其爲我。嗟乎﹗安得好學深思﹐仔肩絕業者﹐拔起其間﹐豁彼羣迷﹐獨抽眞慧﹐追古人之模範﹐爲後學之津梁耶﹗如有知肆力於古之爲益者﹐必且自初學以迄於純熟﹐無一日不從事乎古﹐乃是眞種子也。今有時師於此﹐求而習之﹐數年之間﹐便已稱能﹐或可齊之。若欲追摹古人﹐今年學之﹐未必不似﹐加以數載之功﹐而反不能。再加數年﹐愈嘆莫及。更有終身由之﹐而卒若莫能到者﹐乃其虛心實力﹐愈進而愈不足也。而自人觀之﹐則已敻乎其不可及矣。以視追逐於時師﹐而數載可盡其道者﹐烏可同日語哉。

心之所運﹐日出而不窮。法之所存﹐一定而不易。是以胸中丘壑﹐原非我所固有。平時徧摹各家﹐漸識其承接掩映﹐去來虛實之故。當揮灑時﹐自有一重一掩﹐不寬不迫意思﹐方得大家體段﹐方合古人丘壑。若故意弄巧﹐彊爲牽扯﹐𨿽無礙於畫理﹐而甚遠於大方。

經營位置﹐固以吾之心思運用。然平日所見名迹﹐自來湊我筆端﹐卽當取之以定一局之筆意。倘更有觸於他家﹐𨿽筆意不相類﹐而局段可采﹐不妨借彼之章法﹐以運我之筆勢。但令筆法不雜﹐便可一气呵成。

吾人生千百名家之後﹐筆法局法﹐已爲古人用盡﹐學者但得多見而能記憶﹐作畫時或將一家作主﹐或雜采各家之妙﹐卽是好手。若恃己之聰明﹐欲於古人法外﹐另辟一徑﹐鮮有不入魔道者。切宜忌之。

有一人之筆气﹐卽有一人之習气。習气不除﹐筆气亦壞。然則筆气亦何足恃哉﹐故學者必須覓換骨之金丹也。覓法如何﹖搜采之功﹐務令廣博。合眼便歷歷見古人成法﹐又見某家法是某家所生﹐其家法是某家所變﹐分之則知其流﹐合之則知其源﹐加以陶汰之功﹐芟其繁蕪﹐漉其渣滓﹐而獨於古人精意所存之處﹐刻意求之。工夫旣久﹐自然筆气現出﹐乃得與古人相通。此換骨之法也。如是則筆筆是自家寫出﹐卽筆筆從古人得來。更能養之醇熟﹐隨興所發﹐意致不凡﹐方可云筆气之妙。

古人作法不一﹐而其中有至一道理。𨿽千百古人﹐亦無不一者﹐此在平日功夫識見。能理會得的確實在﹐則自家運筆﹐方能不與古人相遠。爲是爲非﹐亦能自爲檢察。此處最爲喫緊。蓋自觀己作﹐通獘在回護。苟能時時斫削自己﹐則宿病日消﹐古意日增。能自信者﹐卽可以信於天下﹐而傳於後世矣。

靜檢生平所作﹐其最得意者﹐大都必有合於前古某某之法。而有意求合﹐翻不能得焉。然無意而合者﹐又非偶然撞著﹐實緣平日曾有著意揣摩一番工夫。故機趣迎湊﹐適然而遇﹐此亦可見居稽之效。凡有志於斯者﹐斷不可隨手塗抹。而於古也﹐又不必襲其成規﹐但欲通其精气﹐由此而漸有得焉。𨿽未必便到古人﹐亦是去古不遠。

會意

兩間之形形色色﹐莫非眞意之所呈。淺者見其小﹐深者見其大。爲文詞﹐爲筆墨﹐其用𨿽殊﹐而其理則一。豈僅求之規模形似﹐便可謂已盡畫道哉。論畫者謂以筆端勁健之意﹐取其骨榦﹔以活動之意﹐取其變化﹔以淹潤之意﹐取其滋澤﹔以曲折之意﹐取其幽深。固也。然猶屬意之淺而小者﹐未可論於大意之所在也。蓋天地一積靈之區﹐則靈气之見於山川者﹐或平遠以綿衍﹐或峻拔而崒嵂﹐或奇峭而秀削﹐或穹窿而丰厚﹐與夫脈絡之相聯﹐體勢之相稱﹐迂回映帶之間﹐曲折盤旋之致﹐動必出人意表﹐乃欲於筆墨之間﹐委曲盡之。不綦難哉﹗原因人有是心﹐爲天地間最靈之物。苟能無所錮蔽﹐將日引日生﹐無有窮盡﹐故得筆動機隨﹐脫腕而出﹐一如天地靈气所成﹐而絕無隔礙。𨿽一藝乎﹐而實有與天地同其造化者。夫豈淺薄固執之夫﹐所得領會其故哉。要知在天地以靈气而生物﹐在人以靈气而成畫﹐是以生物無窮盡﹐而畫之出於人亦無窮盡。惟皆出於靈气﹐故得神其變化也。今將展素落墨﹐心所預計者﹐不過何等筆法﹐何等局法。因而洋洋灑灑﹐興之所至﹐豪端畢達﹐其萬千气象﹐都出於初時意計之外。今日爲之而如是﹐明日爲之又是一樣光景。如必欲若昨日之所爲﹐將反有不及昨日者矣。何者﹖必欲如何﹐便是阻礙靈趣。右軍書《蘭亭敍》﹐爲生平第一得意筆﹐後復書數十本﹐皆不能及﹐其亦必欲如何故耳。若夫淺薄固執之夫﹐今日爲之如是﹐明日爲之亦如是﹐卽終身爲之﹐而亦不過如是者﹐印板畫也。印板者﹐不靈之謂﹐工匠之爲也。若士大夫之作﹐其始也曾無一點成意於胸中﹐及至運思動筆﹐物自來赴。其機神湊合之故﹐蓋有意計之所不及﹐語言之所難諭者。頃刻之間﹐髙下流峙之神﹐盡爲筆墨傳出﹐又其位置剪裁﹐斟酌盡善。在眞境且無有若是其恰好者﹐非其能得大意之所在﹐何以若是耶﹗夫平直髙深﹐山之形也﹐而意固不在於平直髙深。勾拂點染﹐畫之法也﹐而意復不在於勾拂點染。然則所謂大意者﹐乃謂能見眞意之大處。𨿽不關乎平直髙深﹐勾拂點染﹐而亦未嘗不寓於平直髙深﹐勾拂點染之間。且必由乎讀書聞道﹐鑑古入神﹐意之所動﹐已自迥出凡表﹐而後形諸筆墨﹐乃能獨得其大也。故等是畫也﹐局同法同﹐形體亦未嘗少異﹐而彼則气味不醇﹐底蘊易量﹔此則愈玩而無窮﹐深藏而彌出。是故求之形迹者﹐固屬卑淺﹐卽局於流派授受之間﹐而未識古人措意之大﹐亦畢生莫得預於髙深之詣也已。

意趣之髙下﹐難以數計。有攻之者﹐窮年皓首﹐反不及髙人韻士偶爾托興之作。蓋筆墨本是寫人之胸襟﹐胸襟旣開闊﹐則立意自無凡近。試思古人傳者﹐皆是何等人品學問。而庸庸者﹐不過拾其唾餘﹐此中大意﹐全未理會﹐便欲妄擬前賢﹐何異夏虫之語冰哉﹗莫若虛心以玩往迹﹐澄懷以參名理﹐時有所會﹐而日有得﹐斷除襲取﹐獨出靈裁﹐不悅時目﹐常懷自勘。若此下手﹐庶幾有望耳。

習於凡鄙者﹐固難與語髙遠。習之旣深﹐並不知何者之爲髙遠。故下士聞道﹐乃大笑之也。今時好手絕響﹐有志筆墨者﹐幾有欲濟無梁之嘆﹐一遇能者﹐不暇計其凡鄙與否﹐而相見恨晚。縱有性靈﹐翻爲汩沒﹐漸染已久﹐一遇髙遠之致﹐將反呀然笑之矣。是卽所謂少所見多所怪者也﹐要之萬事同此一理。但以品詣識見﹐觀之畫道﹐𨿽其工力尙淺﹐而凡鄙髙遠之別﹐先須判然於心。初學者其必以此作入門之首務。

布置落落﹐不事修飾﹐立意之大者也。平正疏爽﹐直起直落﹐筆意之大者也。傳寫典雅﹐絕去俚俗﹐畫意之大者也。安頓穩重﹐波瀾老成﹐局意之大者也。寫屋宇﹐得幽逸之意﹔寫人物﹐得恬適之意﹔寫漁樵﹐得托隱之意。寫行旅估帆﹐必先作間曠山人爲主﹐以見物外閒觀之意﹐加以興趣髙超﹐筆致流逸﹐縱不逮古人﹐亦自加人一等。

立格

筆格之髙下﹐亦如人品。故凡記載所傳﹐其卓乎昭著者﹐代惟數人。蓋於幾千百人中﹐始得此數人耳﹐苟非品格之超絕﹐何能獨傳於後耶。夫求格之髙﹐其道有四﹕一曰淸心地以消俗慮﹐二曰善讀書以明理境﹐三曰卻早譽以幾遠到﹐四曰親風雅以正體裁。具此四者﹐格不求髙而自髙矣。請申其說。筆墨𨿽出於手﹐實根於心。鄙吝滿懷﹐安得超逸之致﹔矜情未釋﹐何來衝穆之神。郭恕先﹑黃子久﹐人皆謂其仙去﹐夫固不可知﹐而其能超乎塵埃之表﹐則有獨絕者﹐故其手迹流傳後世﹐得者珍逾珙璧。苟非得之於性情﹐縱有絕世之資﹐窮年之力﹐必不能到此地位。故一曰﹐淸心地以消俗慮。理無盡境﹐況托筆墨以見者﹐尢當會其微妙之至﹐以靜參其消息﹐豈淺嘗薄植者所得預。若無書卷以佐之﹐旣粗且淺﹐失雋士之幽深﹔復腐而庸﹐鮮髙人之逸韻。夫自古重士夫之作者﹐以其能陶淑於書冊卷軸之中﹐故識趣興會﹐自得超超元表﹐不肯稍落凡境也。故二曰﹐善讀書以明理境。松雪云﹕乳臭小兒﹐朝舉執筆﹐暮已自誇其能。是眞所以爲乳臭也。要知從事筆墨者﹐初十年﹐但得略識筆墨性情﹔又十年﹐而規模粗備﹔又十年﹐而神理少得﹔三十年後﹐乃可幾於變化。此其大槪也。而虛其心以求者﹐但覺病之日去而日生。張皇補苴﹐救過不遑﹐何暇驟希名譽。及至功深火到﹐自有不可磨滅光景﹐足以信今而傳後。故三曰﹐卻早譽以幾遠到。古人左圖右史﹐則圖與史實爲左右。故作者旣內出於性靈﹐而外不得不更親大風雅。吮墨閒窗﹐動合風人之旨﹔揮毫勝日﹐時抽雅士之懷。味之而愈長﹐則知其蘊之深也﹔久之而彌彰﹐則知其植之厚也。蘊深而植厚﹐乃是眞正風雅﹐亦是最髙體格。南宋院體﹐且薄之如不屑。若刻劃以爲工﹐塗飾以爲麗﹐是直與抃工彩匠﹐同其分地而已矣。故四曰﹐親風雅以正體裁。四者備矣﹐而猶不得入古人之室者﹐吾不信也。在學者﹐當先立卓識﹐操定力﹐不務外觀﹐不由捷徑﹐到得工夫純熟﹐自成一種气象。吾固不能降格以從人﹐人亦無不甘心而俯首矣。

學畫者﹐最難恰好。其髙瞻遠矚者﹐全未知規矩法度﹐已早講性靈如何﹐气韻如何﹐任筆所之﹐無不自喜﹐到後來竟漫無所得﹐因而漸漸廢棄。此過之病也。其甘於小就者﹐但解描摹形似﹐不問筆墨道理﹐少成片段﹐足以應求者﹐便自滿願﹐前迹之妙﹐束而不觀﹐緒言之深﹐置而弗論﹐以至窮年莫得﹐皓首無聞。此不及之病也。豈知人之爲學﹐貴在立志。志者﹐猶射之的也﹐焉有射而不樹的以爲準者乎。始學射者﹐中者不得什一﹐久之則能有百發而百中矣。果能立志做第一等工夫﹐循序漸進﹐勿忘勿助﹐逐時自有成效。若先墮其志﹐不如其不爲之逸矣。病在過者﹐吾惜其資稟之徒髙。在不及者﹐吾惜其工力之枉費。甚矣恰好之難也﹗

格髙者﹐落落大方﹐或气焰淩人﹐或風神絕世﹐幾令學者河漢無極。及細尋其蹤迹﹐但覺其意愈簡而愈多﹐態愈老而愈媚。至其所以致此髙絕者﹐則又今人所斷不肯爲。其故何居﹖胸無卓識﹐筆習恆溪﹐見之所不到﹐力之所不能﹐非不嘆慕於平時﹐而不能得之於腕下﹐是不敢爲也。安於鄙陋﹐狃於平庸﹐鄙陋日深﹐則天機已汩﹐平庸旣慣﹐必俗慮多拘﹐若見髙古之迹﹐非但不願仿效﹐且必驚其懸絕﹐而怪其不類﹐是不肯爲也。夫不敢爲者﹐倘幸遇明師開示﹐知其過而攺轍焉﹐則尙可爲也。若不肯爲者﹐已自定其成見﹐其於髙古道理﹐方將非之笑之﹐縱取宋元名迹﹐指出妙緒以告之﹐彼必掩耳卻走。蓋其心思耳目﹐已與玆理隔絕﹐直是無藥之病矣。有志者於此﹐務斷除此二項﹐稍涉凡近﹐猛力以攻﹐求古人之所以髙絕者以致力焉﹐得尺得寸﹐庶幾無負。

今人大患﹐是學得幾筆﹐輒曰便可應酬。豈知古人直以己之身分﹐現作筆墨﹐以示後世。後之人因其迹以慕其品﹐而如見其人者﹐夫何可忽也。且筆墨本通靈之具﹐若立志不髙﹐則究心必淺﹐徒足悅小兒之目﹐而見麾於作者之堂。若是﹐則有累於筆墨者﹐亦大矣哉﹗

取勢

天地之故﹐一開一合盡之矣。自元會運世﹐以至分刻呼吸之頃﹐無往非開合也。能體此﹐則可以論作畫結局之道矣。如作立軸﹐下半起手處是開﹐上半收拾處是合。何以言之﹖起手所作窠石﹐及近處林木﹐此當安屋宇﹐彼當設橋梁﹑水泉道路﹐層層掩映﹐有生發不窮之意﹐所謂開也。下半已定﹐然後斟酌上半﹐主山如何結頂﹐雲气如何空白﹐平沙遠諾﹐如何映帶﹐處處周到﹐要有收拾而無餘溢﹐所謂合也。譬諸歲時﹐下幅如春﹐萬物有發生之象﹔中幅如夏﹐萬物有茂盛之象﹔上幅如秋冬﹐萬物有收斂之象。時有春夏秋冬自然之開合以成歲﹐畫亦有起訖先後自然之開合以成局。若夫區分縷析﹐開合之中﹐復有開合。如寒暑爲一歲之開合﹐一月之中有晦朔﹐一日之中有晝夜﹐至於時刻分晷﹐以及一呼一吸之間﹐莫不有自然開合之道焉。則知作畫道理﹐自大段落﹐以至一樹一石﹐莫不各有生發收拾﹐而後可謂筆墨能與造化通矣。有所承接而來﹐有所脫卸而去﹐顯然而不晦﹐秩然而有序﹐其於畫道庶幾矣。今捉筆者﹐旣不識起訖﹐復不知操縱﹐滿紙塡塞﹐直是亂艸堆柴﹐局勢之謂何﹖而猶自以爲是筆墨耶﹗

筆墨相生之道﹐全在於勢。勢也者﹐往來順逆而已。而往來順逆之間﹐卽開合之所寓也。生發處是開﹐一面生發﹐卽思一面收拾﹐則處處有結構而無散漫之獘。收拾處是合﹐一面收拾﹐又卽思一面生發﹐則時時畱餘意而有不盡之神。朽筆一下﹐大局已定﹐而中間承接之處﹐有勢𨿽好而理有礙者﹐有理可通而勢不得者﹐當停筆細商﹐候機神湊會﹐一筆開之﹐便增出許多地面﹐且深且遠。但於此不卽爲商所以收拾﹐將如何了結﹐如遇綿衍拖曳之處﹐不應一味平塌﹐宜另起波瀾。蓋本處不好收拾﹐當從他處開來﹐可免平塌矣。或以山石﹐或以林木﹐或以煙雲﹐或以屋宇﹐相其宜而用之﹐必勢與理兩無妨焉乃得。總之行筆布局﹐無一刻離得開合者﹐故特拈出﹐申諸同志。

作書發筆﹐有欲直先橫﹐欲橫先直之法。作畫開合之道亦然。如筆將仰﹐必先作俯勢﹐筆將俯﹐必先作仰勢﹐以及欲輕先重﹐欲重先輕﹐欲收先放﹐欲放先收之屬﹐皆開合之機。至於布局﹐將欲作結密郁塞﹐必先之以疏落點綴﹔將欲作平衍紆徐﹐必先之以峭拔陡絕﹔將欲虛滅﹐必先之以充實﹔將欲幽邃﹐必先之以顯爽﹕凡此皆開合之爲用也。學者未解此旨﹐斷不可任意漫塗﹐請展古人所作﹐細以此意推之﹐由一點一拂﹐以至通局﹐知其無一處不合此論﹐則作者之苦心已得﹐然後動筆摹仿﹐頭頭是道矣。

布局先須相勢。盈尺之幅﹐憑幾可見。若數尺之幅﹐須掛之壁間﹐遠立而觀之﹐朽定大勢﹐或就壁﹐或鋪幾上﹐落墨各隨其便。當於未落朽時﹐先欲一气團煉﹐胸中卓然已有成見﹐自得血脈貫通﹐首尾照應之妙。上幅難於主山﹐下幅難於主樹。水要有源﹐路要有藏﹐幽處要有地面﹐下半少見平陽﹐脈絡務須一串﹐山樹貴在相離﹐水口必求驚目﹐雲气足令怡情﹐人物當簡而古﹐屋宇要朴而藏。偏局正局﹐俱應如是。

天下之物﹐本气之所積而成。卽如山水﹐自重崗復嶺﹐以至一木一石﹐無不有生气貫乎其間。是以繁而不亂﹐少而不枯﹐合之則統相聯屬﹐分之又各自成形。萬物不一狀﹐萬變不一相﹐總之統乎气以呈其活動之趣者﹐是卽所謂勢也。論六法者﹐首曰气韻生動﹐蓋卽指此。所謂筆勢者﹐言以筆之气勢﹐貌物之體勢﹐方得謂畫。故當伸紙灑墨﹐吾腕中若具有天地生物光景﹐洋洋灑灑﹐其出也無滯﹐其成也無心﹐隨手點拂﹐而物態畢呈﹐滿眼機關﹐而取攜自便。心手筆墨之間﹐靈機妙緒﹐湊而發之。文湖州所謂急以取之﹐少縱卽逝者﹐是蓋速以取勢之謂也。或以老杜十日五日之論﹐似與速取之旨相左﹐不知老杜但爲能事不受迫促而發。若時至興來﹐滔滔汩汩﹐誰可遏抑。吳道子應詔圖嘉陵山水﹐他人累月不能就者﹐乃能一日而成。此又速以取勢之明驗也。山形樹態﹐受天地之生气而成。墨滓筆痕﹐托心腕之靈气以出。則气之在是﹐亦卽勢之在是也。气以成勢﹐勢以禦气。勢可見而气不可見﹐故欲得勢﹐必先培養其气。气能流暢﹐則勢自合拍。气與勢原是一孔所出﹐灑然出之﹐有自在流行之致﹐回旋往復之宜。不屑屑以求工﹐能落落而自合。气耶﹐勢耶﹐並而發之﹐片時妙意﹐可垂後世而無忝﹐質諸古人而無悖。此中妙緒﹐難爲添湊而成者道也。

機神所到﹐無事遲回顧慮﹐以其出於天也。其不可遏也﹐如弩箭之離弦﹔其不可測也﹐如震雷之出地。前乎此者﹐杳不知其所自起﹔後乎此者﹐杳不知其所由終。不前不後﹐恰值其時﹐興與機會﹐則可遇而不可求之傑作成焉。復欲爲之﹐𨿽倍力追尋﹐愈求愈遠。夫豈知後此之追尋﹐已屬人爲而非天也。惟天懷浩落者﹐值此妙候恆多﹐又能絕去人爲﹐解衣磅礡﹐曠然千古﹐天人合發﹐應手而得。固無待於籌畫﹐而亦非籌畫之所能及也。或難之曰﹕機神之妙﹐旣盡出於天﹐而非人爲之所得幾﹐固已。今者吾欲爲之心﹐獨非屬人乎﹖曰﹕蓋有道焉。所謂天者﹐人之天也。人能不去乎天﹐則天亦豈長去乎人。當夫運思落筆時﹐覺心手間有勃勃欲發之勢﹐便是機神初到之候﹐更能迎機而導﹐愈引而愈長﹐心花怒放﹐筆態橫生﹐出我腕下﹐恍若天工﹐觸我毫端﹐無非妙緒﹐前者之所未有﹐後此之所難期﹐一旦得之﹐筆以發意﹐意以發筆。筆意相發之機﹐卽作者亦不自知所以然﹐非其人天資髙朗﹐陶汰功深者﹐斷斷不能也。夫非天資髙朗﹐陶汰功深者﹐不能不遲回顧慮﹐於是畢其生無天機偶觸之時。始因不能速﹐以至不得勢﹔繼且因不得勢﹐而愈不能速﹔囿於法中﹐動輒爲規矩所縛﹔拘於象內﹐觸處爲形似所牽﹕釋家所謂具鈍根者也。其於玆事﹐何啻千里。

醞釀

一切位置﹐林巒髙下﹐煙雲掩映﹐水泉道路﹐籬落橋梁﹐俱已停當﹐且各得勢矣。若再以躁急之筆﹐以幾速成﹐不但神韻短淺﹐亦且暴气將乘。𨿽有好勢﹐而無閒靜恬適之意﹐何足登鑑者之堂。於是停筆靜觀﹐澄心抑志﹐細細斟酌﹐務使輕重濃淡﹐疏密虛實之間﹐無絲毫不愜﹐更思如何可得深厚﹐如何可得生動﹐如何可得古雅堪玩﹐如何可得意思不盡﹐如何可得通幅聯絡﹐如何可得上下照應。凡此皆當反復推究﹐而非欲速者所得與也。且同是一人手筆﹐其出於閒靜之時者﹐自有閒靜之致﹐出於躁急之候者﹐興會𨿽髙﹐而一段輕遽之意﹐不足爲觀者重矣。試觀古人傳作﹐初展時﹐見其筆勢飛動可喜﹐未足以盡其妙也。當細玩其深厚渾融之气﹐不知幾經蘊蓄陶淑而後得此者。乃今學者﹐或自喜才情富有﹐或自矜筆意飛揚﹐任意揮掃﹐不自顧惜﹐到後來不覺入於油滑佻■﹝亻達﹞。其獘一成﹐畢生莫挽﹐𨿽有過人才情筆气﹐終難到古人地位。吾所謂醞釀云者﹐斂蓄之謂也。意以斂而愈深﹐气以蓄而愈厚﹐神乃斯全。暴著者能斂蓄﹐則將反乎退藏﹔輕易者能斂蓄﹐則將歸乎厚重。能退藏則神長﹐能厚重則神固。夫神至能固而且長﹐又何患乎不望見古人。

有畢生之醞釀者﹐有一時之醞釀者。少壯之時﹐兼收並蓄﹐凡材之堪爲吾用者﹐盡力取之﹐惟恐或後﹐惟恐不多。若少緩焉﹐其難免失時之嘆。及至取資已富﹐別擇已精﹐則當平其心气﹐抑其才力﹐以求古人之所以陶淑其性情﹐而自成一種气象者﹐又不在於猛烹極煉之功﹐是則一生之醞釀者也。因有所觸﹐乘興而動﹐則兔起鶻落﹐欲罷不能﹐急起而隨之﹐蓋恐其一往而不復再覯也。若其迹象旣成﹐林壑畢現﹐又當靜檢其疏失﹐細熨其矜暴﹐聚之以致其堅凝﹐融之以至於熔化﹐粹然以精﹐穆然以深﹐務令意味醇厚﹐咀嚼不盡而後已﹐是則一時之醞釀者也。要之速以取者﹐始之事也﹔緩以凝者﹐終之事也。若旣能速其所當速﹐而復能緩其所當緩焉﹐安有不足觀者乎﹗

●芥舟學畫編卷三傳神

傳神總論

畫法門類至多﹐而傳神寫照﹐由來最古。蓋以能傳古聖先賢之神﹐垂諸後世也。不曰形曰貌而曰神者﹐以天下之人﹐形同者有之﹐貌類者有之﹐至於神﹐則有不能相同者矣。作者若但求之形似﹐則方圓肥瘦﹐卽數十人之中﹐且有相似者矣﹐烏得謂之傳神﹖今有一人焉﹐前肥而後瘦﹐前白而後蒼﹐前無須髭而後多髯﹐乍見之﹐或不能相識﹐卽而視之﹐必恍然曰﹕此卽某某也。蓋形𨿽變而神不變也。故形或小失﹐猶之可也。若神有少乖﹐則竟非其人矣。然所以爲神之故﹐則又不離乎形。耳目口鼻﹐固是形之大要﹐至於骨格起伏髙下﹐縐紋多寡隱現﹐一一不謬﹐則形得而神自來矣。其亦有骨格縐紋﹐一一不謬﹐而神竟不來者﹐必其用筆有未盡處。用筆之法﹐須相其面上皮色﹐或寬或緊﹐或粗或細﹐或略帶微笑﹐若與人相接意態﹐然後商量當以何等筆意取之﹐則斷無不得其神者。夫神之所以相異﹐實有各各不同之處。故用筆亦有各各不同之法﹐或宜渲暈﹐或宜勾勒﹐或宜點剔﹐或宜皴擦﹐用之不違其法﹐自能百無一失。夫用筆之法﹐原不是故爲造出﹐乃其面上所各自具者﹐我不過因而貌之﹐直是當面放一幅天然名作之像﹐我則從而縮臨之也。有筆處﹐的是少不得之筆﹔有墨處﹐的是不可免之墨﹔有色處﹐的是應得有之色。層層傅上﹐以待如其分而止﹐做到工夫純熟﹐自然心手妙合﹐形神逼肖矣。初學須多看古人名作﹐識其用筆之法﹐實從天然自具而來﹐細心體認﹐盡意揣摩﹐能識面上有天然筆法﹐自筆下有天然神理。若不向此加工﹐徒規規於方圓肥瘦﹐長短老幼之間﹐縱或形獲少似﹐而神難盡得﹐傳神云乎哉﹗

取神

天有四時之气﹐神亦如之。得春之气者﹐爲和而多含蓄﹔得夏之气者﹐爲旺而多暢遂﹔得秋之气者﹐爲淸而多閒逸﹔得冬之气者﹐爲凝而多斂抑。若狂笑盛怒﹐哀傷憔悴之意﹐乃是天之酷暑嚴寒﹐疾風苦雨之際﹐在天非其气之正﹐在人亦非其神之正矣。故傳神者﹐當傳寫其神之正也。神出於形﹐形不開則神不現。故作者必俟其喜意流溢之時取之﹐目於喜時﹐則稍紋挑起﹔口於喜時﹐則兩角向上﹔鼻於喜時﹐則其孔起而欲藏﹔口鼻兩傍於喜時﹔則壽帶紋中間勾起向頰。蓋兩顴之間﹐笑則起﹐愁則下﹔不起不下﹐在人不過無喜無愁。照此傳寫﹐猶恐其板滯而無流動之致﹐故必略帶微笑乃佳爾。又人之神﹐有專屬一處者﹐或在眉目﹐或在蘭臺﹐或在口角﹐或在顴頰﹔有統屬一面者﹐或在皮色﹐如寬緊麻縐之類是也﹐或在顏色﹐如黃白紅紫之類是也。旣能一一無差﹐復能筆墨淸潤﹐無使重滯﹐而有輕和圓轉之趣﹐乃是妙手。其有一種面皮緊薄﹐肉色靑黃﹐目定無神﹐口紋覆下﹐神气短薄﹐意思慘淡者﹐縱有絕世名手﹐必不能呼之欲出也。竹垞老人謂沈爾調曰﹕觀人之神﹐如飛鳥之過目﹐其去愈速﹐其神愈全。故當瞥見之時﹐神乃全而眞﹐作者能以數筆勾出﹐脫手而神活現﹐是筆機與神理湊合﹐自有一段天然之妙也。若工夫未至純熟﹐須待添湊而成﹐縱得部位顏色﹐一一不甚相遠﹐而有幾分相肖﹐只是天趣未臻﹐尙不得爲傳神之妙也。

約形

以盈尺之面﹐而縮於方寸之中﹐其眉目鼻口方位﹐若失之毫釐﹐何啻千里。故曰約。約者﹐束而取之之謂。以大縮小﹐常患其寬而不緊﹐故落筆時﹐當刻刻以寬泛爲防。先以極淡墨取目及眉﹐次鼻﹐次口﹐次打圍﹐俱粗粗爲之。再約量其眉目相去幾何﹐口鼻與眉目相去又幾何﹐自頂及頷﹐其寬窄修廣﹐一一斟酌而安排之。安排旣定﹐復逐一細細對過﹐勿使有纖毫處不合﹐卽無纖毫處寬泛﹐𨿽數筆粗稿﹐其神理當已無不得矣。夫面上丘壑﹐髙髙下下﹐無些子平地﹐乃以貼平之紙素狀之﹐而能亦無些子平地。非用筆有法﹐如何可得。如不得法則無筆墨處皆必平﹐平斯寬矣。今請抉其不使寬而致平之故﹐俾學者得所依據焉。眼包睛而髙﹐如有細縐紋者﹐則寫其縐紋以髙之﹔如無縐紋者﹐則於傍睛處略深其色以髙之。若眼眶深者﹐須顯其勾筆﹔若不深﹐則不必故爲添設﹐能四際安排得法﹐亦必自然髙起。山根本髙﹐卽有塌者﹐亦必略略髙起。故寫山根者﹐須近眉處下筆﹐斜透至近頰處。鼻尖兩筆有接著山根者﹐直鼻也。有不接山根者﹐鼻梁中間開大也。又山根有止一層者﹐帶塌者是。有兩層者﹐其中層或上透眉心﹐或下連鼻尖﹐須略見筆法﹐約定骨榦﹐不得專以模糊之筆﹐多次虛籠﹐致成顢頇模樣。兩顴骨亦皆隆起﹐其髙處帶蒼色者﹐先擦以淡墨﹐後用色籠以髙之。或顯從眼梢下起一筆者﹐或隱傍眼梢外﹐上接眉稜﹐下連頤輔者﹐亦當以淡墨勾取﹐後以色籠之﹐自覺隆隆隱起矣。眉稜骨無不起者﹐但隱顯之不同耳。隱者略施微暈﹐顯者須見筆痕。眉稜髮際之間﹐謂之天庭。天庭有重起而髙者﹐則環勾兩淡筆於髮際之內﹐隱若圓起。有自下削上者﹐則傍眉稜以色暈入髮際。有凸起而堆前者﹐則當以色從耳根髮際兩邊暈攏。總要使髙下之形﹐顯然可見﹐而仍不著形迹爲得。口角壽帶﹐皆宜略爲仰上﹐令得欣喜之意。至於打圍﹐是寫其邊道側疊地面﹐故輕重出入濃淡之間﹐尢須用意斟酌。蓋一面之間﹐無一絲空處﹐卽是無一絲平處。能使不空處皆不平﹐是謂緊合。不特臞而淸者﹐必當如是。卽腴而偉者﹐亦必如是。細細較對﹐無一處不合﹐則不期神而神自來矣。故作他畫﹐或有宜於放筆而爲之者﹐獨於傳神﹐𨿽刻刻收斂﹐尙慮有溢於本位者。若研習旣久﹐經閱亦多﹐而絕無合作﹐大都不免因平而寬之獘。有因是說而能致力﹐則他山之助﹐不無小補云。

用筆

兩間之物﹐無不可以狀之者﹐惟筆而已。夫以筆取物而欲肖之﹐非用筆得法者不能。況人之面貌﹐尢爲靈气發現之處﹐若徒藉凹凸蒼黃白皙紅潤之色﹐不過得之形似而已。其露秀韶韻之致﹐萬萬不能得也。欲得靈秀韶韻之致﹐而不講求於筆法之所在﹐亦萬萬無由得也。試觀古人所作人物﹐但落落數筆勾勒﹐絕不施渲染﹐不但丘壑自顯﹐而且或以古雅﹐或以風韻﹐或以雄傑﹐或以雋永﹐神情意態之間﹐斷非尋常世人所易得。苟以庸俗之筆﹐仿而爲之﹐則依然庸俗之狀而已矣﹐則甚矣用筆之足尙也。今之傳神家﹐全賴以脂赭之色﹐添而成之﹐縱得幾分相肖﹐必至俗气燻人﹐難以向邇。卽解以淡墨取凹凸爲丘壑﹐亦慮神气不淸﹐惟無筆也。若能先相其人之面﹐摘其應用筆處﹐以筆直取之﹐輕重恰合﹐濃淡得宜﹐旣不令其模糊﹐復不使其著迹。蓋不模糊﹐則渾融之中﹐不沒淸朗神气﹔不著迹﹐則顯豁之中﹐不失圓潤意思。於是淸神奕奕﹐秀骨珊珊﹐𨿽尋常形狀﹐一經其筆﹐無不風趣可喜﹐而仍能宛以肖之。東坡所謂販夫販婦皆冰玉者也﹐實由作者有不猶人之筆致﹐因而所作者﹐亦各有不猶人之意致。豈非用筆之妙哉﹗又面上皮縷及皴紋﹐皆應顯其筆迹﹐凡下筆必依其橫豎。如額之縷橫﹐故紋之粗細隱顯不齊﹐而總皆橫覆。至眉心﹐則縷又豎。才過眉心至山根﹐則其縷又橫。鼻山之旁﹐其縷又斜。自印堂插近鼻管兩顴之縷﹐從眼梢魚尾紋分下﹐帶笑則長而深﹐否則略見而已。魚尾紋挑上﹐則環到眉稜﹐接著額之覆紋。兩頤之紋﹐皆依壽帶分垂﹐環向頦下。頷下之紋又橫﹐項之兩旁則又豎。寫紋當以勾筆取之﹐寫縷當以皴筆取之。故知寫照惟用筆﹐用筆之道譬如蓋造房屋﹐勾取大槪﹐則如梁柱墻垣﹐寫及皴紋則如窗欞階砌﹐𨿽未經丹雘之施﹐已具連云之觀。工夫大要﹐全在用筆﹐須將前代妙手﹐如曾氏一派﹐細玩其下筆之道﹐再於臨時﹐能從面部﹐相取下筆的確道理。勾勒皴擦﹐用惟其宜﹐濃淡輕重﹐施得其當﹐無模糊著迹之獘﹐有圓和流潤之神﹐則不僅獨步一時﹐且將卓絕古今矣。

用墨

傳神家不識用墨之道﹐往往卽以赭色布置部位﹐不知面部𨿽有髙下丘壑﹐而其色實則一統。或有幾處深色﹐亦無關於凹凸者﹐乃竟全以色添湊而成﹐必至燻俗板滯﹐縱得相似﹐殊乏意致。故必識用墨之道﹐乃可以得傳神三昧。卽如作少年人及芳年女照﹐其丘壑自有凹凸之處﹐若以赭取則太黃﹐以脂取之則太赤。苟非以墨取之﹐何從憑藉。卽如面色蒼老﹐兩顴及鼻尖眼眶﹐俱粗皺而有深黝之色者﹐皆當以淡墨擦過﹐復以色和墨籠之﹐層層而上﹐必如其色乃止。第不可使墨浮於色﹐致有黑气耳。其法當以淡墨漬過﹐然後再以淡墨籠之﹐務要墨隨筆痕﹐色依墨態﹐成後觀之﹐非色非墨﹐恰是面上神彩。欲尋墨之所在而不可得﹐不知皆墨之所成也。又今人於陰陽明晦之間﹐太爲著相﹐於是就日光所映﹐有光處爲白﹐背光處爲黑﹐遂有西洋法一派。此則泥於用墨﹐而非吾所以爲用墨之道也。夫傳神祕妙﹐非有神奇﹐不過能使墨耳。用墨祕妙﹐非有神奇﹐不過能以墨隨筆﹐且以助筆意之所不能到耳。蓋筆者墨之帥也﹐墨者筆之充也。且筆非墨無以和﹐墨非筆無以附。墨以隨筆之一言﹐可謂盡泄用墨之祕矣。誠攻於此而有得焉﹐未有不以絕藝名於一世者。

傅色

作照而能有筆有墨﹐則其人之精神意气﹐已躍然於紙素之上。𨿽未設色﹐已自可觀。但旣有其色﹐亦不可盡廢。故傅色之道﹐又當深究其理以備其法﹐特不宜全恃丹鉛以眩俗觀耳。蓋人得天地之中气以生﹐故其皮肉之色正黃﹐惟內映之以血﹐則黃也而間之以赤。於是在非黃非赤之間﹐人皆以淡赭爲之﹐其色未免不鮮。不如以朱砂之極細而浮於面者﹐代之爲得。人之顏色﹐由少及老﹐隨時而易。嬰孩之時﹐肌嫩理細﹐色澤晶瑩﹐當略現粉光﹐少施墨暈﹐要如花朵初放之色。盛年之際﹐气足血旺﹐骨骼隆起﹐當墨主內拓﹐色主外提﹐要有光華發越之象。若中年以後﹐气就衰而欲斂﹐色𨿽潤而帶蒼﹐稜角折痕﹐俱屬全顯﹐當墨以植骨﹐色以融神。要使肥澤者﹐渾厚而不磨稜﹐瘦削者﹐淸峻而不巉刻。若在老年﹐則皮皺血衰﹐折痕深嵌﹐气日衰而漸近蒼茫﹐色縱腴而少爲憔悴﹐甚或垢若凍梨﹐或皴如枯木﹐當全向墨求以合其形﹐屢用色漬以呈其色﹐要極其斑剝﹐而不類於塵滓﹐極其巉巖﹐而自得其融和。凡此尙特言其大槪耳。至於靈變之處﹐非可槪視。如人皆以凸處色宜淡﹐而不知頭面之上﹐其突出處﹐動衝風日﹐則色必深﹔其窪處﹐風日少到﹐則色必淺。如槪用其凹處宜深之法﹐則諸突出處必皆白矣﹐何以求肖耶﹗又人皆以婦人及少年之色﹐宜嫩白嫩紅﹐而不知少年及婦人﹐亦有極蒼色者。中年以往﹐及老年之人﹐亦有極嫩色者。然少而色蒼﹐究是少年之神色﹐而不與老年類。老而色嫩﹐究是老年之气色﹐而不與少年同。若槪以色之蒼嫩﹐配人之老少﹐又何能便相肖耶。又用色有死活之分。夫色之美者﹐莫如牡丹﹐又莫如彩繒﹐然繒死而花活。試剪彩繒爲牡丹﹐見者莫不賞其逼肖。若置於眞牡丹之側﹐則必以彼爲人爲之僞﹐而覺此則自有天然之妙。如經徐黃妙腕﹐以筆蘸色點拂而成者﹐其偏反華潤之致﹐更足怡情。夫彩色非不艷﹐剪手非不工﹐而卒莫能及點拂以成者之能得其全神。蓋點拂而成者﹐𨿽無炫耀之彩﹐卻有情態之流。此卽所謂活色也。且花植物耳﹐其意致神情尙如此﹐況人爲動物之最靈者﹐欲形其形而並色其色﹐苟非參以活法﹐安能得其全神耶。故傅色之道﹐必外而研習於手法﹐內而領會於心神﹐一經其筆﹐便覺其人之精神丰采﹐若與人相接者﹐方是活色。夫活色者﹐神之得也。神得﹐而形又何慮乎﹗

斷決

面部之位﹐其起伏連斷處﹐固無不圓渾。而用筆之道﹐又必於圓中存梗骨爲得。凡諸起伏連斷之處﹐皆欲以筆爲主﹐以墨爲輔。如落筆時﹐不能決定其處﹐以下斷筆﹐勢必至狐疑無主﹐旋攺旋易﹐迄無下筆之的處﹐卽欲不磨稜﹐而稜早已磨去矣。故於約定匡廓之後﹐將應落筆處﹐分作三等﹕第一等﹐是極髙起陷下之處﹐如鼻準﹑壽帶﹑輪廓及眼眶。顴骨之深者﹐以筆落定﹐以淡墨層層輔之。第二等﹐是略見凹凸之處﹐如眉稜﹑兩頤﹑山根及眼眶。顴骨之淺而可見者﹐以淡墨落定﹐以極淡墨略暈之。第三等﹐是本無凹凸﹐而微見髙低之處﹐如額上圓痕﹑眉間豎筆﹑兩腮有若隱若現之紋﹑雙頰露似有似無之迹﹐則亦以極淡之筆﹐落定其處而略暈之。凡諸落定之處﹐務要斟酌的當﹐勿使出入。其或宜側﹐或宜正﹐或宜輕﹐或宜重者﹐則皆歸力於墨﹐而墨又不得因有筆可倚﹐而故多塡湊﹐以致煙燻滿面。所謂筆者﹐猶行文家立定主見﹐如鐵案之不可移易。所謂墨者﹐猶行文家輔以辭藻﹐但當暢遂其意﹐不應故飾浮華﹐以妨大體。今因論斷決之筆﹐而復及輔佐之墨﹐蓋以用墨之道﹐其多寡出入﹐亦有分量﹐不得以爲輔佐而可不論也。

分別

天下至不相同者﹐莫如人之面。不特老少蒼嫩﹐各人人殊﹐卽一人之面﹐一時之間﹐且有喜怒動靜之異。況人各一神﹐烏可槪以一法。今請申諸所以分別之故。有部位之不同者﹐長短闊狹是也。有丘壑之不同者﹐髙下淺深是也。有顏色之不同者﹐蒼黃紅白是也。有肌皮之不同者﹐寬緊粗細是也。人之面貌﹐其丰歉盈縮長短闊狹之數﹐若有一定。故丰於面者﹐必歉於側﹔盈於側者﹐必縮其面﹔長者必狹其側﹐短者常闊其面。推而準之﹐男女皆然。至於三停五眼之數﹐亦無或異。三停者﹐自頂至眉爲一停﹐自眉至鼻爲一停﹐自鼻至頦爲一停。若就其俯者而觀﹐則上故丰而下故歉﹔就其仰者而觀﹐則上故縮而下故盈。五眼者﹐人兩耳中間有五眼地位﹐惟闊面側處少﹐故常若有餘﹔狹面側處多﹐故常若不足。作者於耳根及顴骨交接處畱心﹐便得之矣。將爲人作照﹐先觀其面盤﹐當以何字例之。頂銳而下寬者﹐由字形也。頂寬而下窄者﹐甲字形也。方而上下相同者﹐田字形也。中間寬而上下皆窄者﹐申字形也。上平而下寬者﹐用字形也。下方而上銳者﹐白字形也。上下皆方而狹長者﹐目字形也。上下皆方而匾闊者﹐四字形也。其上下平準﹐不在八字之例者﹐須看得確有定見﹐然後下淡筆約之﹐復再三斟酌﹐以審定其長短闊狹﹐使無纖毫出入﹐斯無不肖矣。面上丘壑﹐難以言擬﹐今略舉其大槪﹐以俟學者例求。其五嶽髙起者﹐固當尋其用筆之處。其顯然應用勾筆者﹐斷須見筆。若平塌者﹐𨿽不必顯然見筆﹐亦宜隱約其間。至於落墨﹐當以墨之濃淡﹐分作十分量用。如眼覆筆﹐及圈瞳點睛﹐是十分墨。則眼上下重紋﹐及老年眼眶壽帶口痕鼻孔﹐是七八分。中年以後﹐壽帶及眼眶深者﹐應七八分﹐淺者或五六分﹐最淺者或三四分。山根及兩頤﹐應四五分﹐或二三分。顴骨及眉稜﹐應二三分﹐或一二分。漸漸添起﹐時時省察﹐莫令過分﹐務使凹凸隱顯﹐無毫釐之失。此髙下淺深之不同也。人之顏色﹐自嬰孩以至垂老﹐其隨時而變者﹐固不可以悉數。卽人各自具者﹐亦不可以數計﹐今試論其大槪。所謂蒼者﹐乃是气色最老之意﹐不論紅白皆有之。此色非脂赭所能擬﹐要於未上粉色時﹐先將淡墨捽其重處﹐若皮有細皴﹐則當以淡筆依其肉縷﹐細細皴好。大約一面之最蒼處﹐在天庭鼻準兩顴。蓋風日所觸﹐必先到數處﹐故蒼色獨甚耳。旣上粉色後﹐或應黃﹐或應赤﹐再以色籠之。如墨不足﹐亦可補上也。所謂黃者﹐卽蒼色之未甚者﹐故其所著之處﹐皆與蒼同。若歷年數久﹐便是蒼色也。在用墨時﹐不必預爲計慮。上粉色後﹐以淡赭水﹐漸漸漬上﹐不可一次便足﹐致不潤澤。且人之面色﹐本如淺色花瓣﹐無有一處勻者。畫者借此以著筆墨﹐及藉此以成气韻。粗心看去﹐不過統是一色。細意求之﹐則此重而彼輕﹐此淺而彼深﹐能一一無差﹐自然神情逼肖矣。所謂紅者﹐乃是人之血色也。而血有衰旺之分﹐於是面色有榮瘁之別。當於黃色旣成之後﹐觀其幾處是血色發現﹐以胭脂破極淡水﹐漸次漬之﹐便覺气色融洽。又有一種通面紅潤之色﹐當於上粉色後﹐先通以淡紅水敷之﹐復於赭色內添少脂水﹐加其應重處﹐亦分作數層上之乃得。白者﹐人之肉色也。肉色本白如玉﹐血紅而皮黃﹐三者和而成是色。若是靜藏之人﹐不經風日﹐自能白皙光瑩﹐更須有一段光潤之色﹐方爲有生气。上色時﹐須粉薄而膠淸﹐粉薄則色不滯﹐膠輕能令粉色有玉地。今人不解其理﹐不論老少﹐早上一層厚粉﹐一片平白。𨿽有好筆﹐已經抹煞﹐於是粉上加色﹐無非痕迹﹐且是死色。夫色旣死矣﹐安望神之活動哉。此則蒼黃紅白之不同者也。面上肌理﹐自少及老﹐旣隨時而易﹐而生而自具者﹐又各各不同。肌膚寬者﹐若皮余於肉﹐骨格亦猶夫人﹐而處處寬泛﹐遇有折紋﹐必深而長。作者當於落墨時﹐筆筆見法﹐不可磨稜。蓋膚理寬者﹐非必肥胖﹐或前肥而後瘦者﹐若一磨稜﹐便不是寬之神理矣。有肌理緊者﹐若皮不能包裹骨肉﹐而處處有牽彊之意﹐𨿽無深紋長折﹐亦大有起落髙下。且此種相﹐必帶靑黃之色﹐而在常若病容者﹐神情短薄﹐最難摹寫。作法當以極淡墨﹐不論徧數﹐層層潤起﹐令極牽彊中﹐少得自在意思﹐極澀滯中﹐略有流動之趣﹐始稱斡旋造化之手也。有肌理粗者﹐或巖嵌如柑皮﹐或粗厲如樹縷﹐且皴且麻﹐點子與皴紋相雜﹐非黃非黑﹐斑痕與赤色相兼﹐旣雜亂而無章﹐復斑斕而無定﹐然屬文雅之流﹐就中卻饒風趣。苟不細心體會﹐必至塗抹而成﹐不但失其神﹐且失其形矣。作者須於應皴處﹐應勾處﹐應點應暈處﹐及應濃應淡應黃應赤之處﹐一一還淸﹐則粗濁者其形耳。而淸雅流利之神﹐自流於筆墨之間矣。有肌理細膩者﹐或光潤如玉﹐或鮮艷如花﹐而丘壑髙下﹐亦復朗然如列。作者幾嘆無從下筆﹐不知面之極細嫩者﹐全賴用墨得法。誠能以淡淡筆墨﹐尋其下筆之處﹐若隱若現﹐漸次寫起﹐丘壑凹凸﹐已無絲毫之失﹐乃傅以輕膠薄粉﹐覺墨痕在隱約間﹐然後於粉上﹐用脂赭層層輕籠﹐令部位髙髙下下﹐非墨非色﹐而晶瑩潤澤﹐彌覺可愛﹐形無纖微之失﹐則神當自來矣。此寬緊粗細之不同者也。以上四條﹐分十六目﹐其用筆墨及脂赭之法﹐已具於此。而所以不同之故﹐仍俟學者能盡力以究成規﹐虛心以參活法﹐求作者臨前﹐自有種種法度。熟極巧生﹐不過無方之應﹔文成法立﹐乃爲有本之源。到此時候﹐下筆如印如鏡﹐一涉其手﹐覺世無難寫之面矣。

相勢

傳寫之道﹐原不必拘於一格。不解道理者﹐但知當面描摹﹐豈知畫𨿽一面﹐而兩旁側疊之處﹐實有地面﹐何可略去。則是動筆便有三面﹐方得神理俱足。若五嶽皆髙起者﹐但竭力以圖正面﹐不過略得其意。而髙起之處﹐斷斷難取﹐須帶幾分側相﹐乃能醒露。蓋寫人正面﹐最難下筆。若帶側﹐則山根一筆﹐已易著手﹐而上下諸相照應處﹐俱有一气聯絡之勢。用筆旣得聯絡﹐而墨以輔之﹐安慮神情之不活現哉﹗欲作側相﹐須用心細相部位。全見之半面﹐覺寬而空﹐卻要處處緊湊﹐使空處都有著落。偏見之半面﹐覺緊而窄﹐卻要處處安舒﹐使窄處俱有地面。初下筆時﹐要定作幾分側意﹐直到匡廓完全﹐不得少有猶豫。匡廓已定﹐漸漸添起﹐總要依傍初定數筆墨痕﹐無使差失﹐便稱得訣。寫側面者﹐以鼻梁一筆爲主﹐此筆能寫鼻之髙下﹐及側之分數﹐最爲要緊。次則就側面寫顴骨一筆﹐此筆若在正面﹐卽百什筆所不能取者﹐乃可以一筆取之。次則天庭一筆﹐取額之圓正凸削。又次則地閣一筆﹐取頦之方圓出入。又將耳根一筆﹐細細對定﹐落準其頤頷相接之處。此皆寫正面者﹐不知其幾費經營而得者﹐此則俱可成於一筆也。部位匡廓已定﹐余不過折紋深淺﹐顏色蒼嫩﹐無難事矣。又有凸額凹面﹐及鼻梁分外髙起﹐下頦分外超出者﹐若不帶側﹐必難相肖。或數人合置一圖﹐當必各相照應﹐尢須以側爲勢。先相其數人中﹐若者宜正﹐若者宜側﹐旣易於取神﹐復各有顧盼。是借其勢﹐以貫串通幅神气﹐何便如之。故欲能相勢﹐必先工於側面﹐而後隨其勢而用之﹐亦安往而不得哉﹗

活法

傳神固在求肖﹐然但能相肖﹐而筆墨鈍澀﹐作法膠固﹐烏得卽爲妙手耶﹗且同是耳目口鼻﹐碌碌之夫﹐未嘗無好相﹐而與之相習﹐漸覺尋常。雄才偉器﹐𨿽生無異質﹐而一段英傑不凡之槪﹐時流溢於眉睫之間﹐觀杜少陵贈曹將軍詩可見矣。今人但知死法﹐不求變化之妙﹐依樣寫去﹐只是平庸气息耳。夫以平庸之筆﹐寫平庸之人﹐猶之可也。若以平庸之筆﹐寫非常之人﹐如何可耐。方將以不平庸之筆﹐寫平庸之人﹐俾少減其平庸之气。柰何以平庸之筆﹐寫不平庸之人哉﹗且天地之間﹐惟人也得其秀而最靈。而造化之妙﹐又惟筆能參之。今以筆寫人﹐是以靈致靈﹐而徒憑死法﹐旣負人﹐且負筆矣。愈知寫照者﹐不可但求之形似也。然所謂活法者﹐又未嘗不求甚肖﹐惟參以靈變之機﹐則形固肖﹐而神更旣肖且靈之爲貴也。今有非常之人﹐儕於庸眾﹐識者必能物色﹐以其气象之不可掩也。而正此不可掩之气象﹐惟筆可傳耳。其傳之也﹐或一時而得﹐或經久而得﹔或得其態於無人之際﹐或得其神於酬酢之交﹔或因平直而得之﹐或藉巧變而得之。筆到機隨﹐心閒手暢﹔脫穎而出﹐恰如乍見之神﹔迎刃以披﹐適值無心之合﹔熟極之候﹐動不逾矩﹔會意所成﹐多不如少﹔出之也易﹐旣無張皇補綴之痕﹔得之也全﹐有活脫圓融之妙。此所謂一時之得﹐蓋出於偶然者也。揣摩有日﹐貫想多方﹔刻勵以求﹐旣徹終而徹始﹔鉆研而得﹐亦見淺而見深﹔往復尋求﹐功深效見﹔爬羅抉剔﹐苦盡甘來﹔人十己千﹐魯者獨能傳道﹔先難後獲﹐成時方信功夫。此所謂經久之得。蓋出於功力﹐而非質之所能限也。心與天遊﹐尙未形其喜怒哀樂﹔神歸自在﹐更不關乎動作語言。若動若靜之間﹐非肆非莊之際﹐澄泓無滓﹐如秋水之在寒潭﹔磊落多姿﹐若奇峯之淩霄漢﹔和而泰﹐覺道气之衝然﹔安以舒﹐乃天機之適爾。此所謂能得其無人之態者也。非筆格絕髙﹐曷以臻此。眼稍旖旎﹐喜意流溢於雙眉﹔口輔圓融﹐樂事顯呈於兩頰﹔疑眞而並忘疑假﹐接之如生﹔載笑而惝聽載言﹐呼之欲應﹔想寤歌之神味﹐儼對客之形容﹔顧盼有情﹐素識者固如逢其故﹔歡欣無限﹐素昧者亦恍睹其人。此所謂能得酬酢之神者也。筆墨之輕圓靈活﹐蓋獨絕矣。眉淸目秀﹐鼻直口方﹔條理井然﹐無事深求巧法﹔神情朗暢﹐但須不失常規﹔看骨相之淸奇﹐法以顯而愈妙﹔睹儀容之周正﹐形隨筆以成圖﹔援筆立成﹐更見丰神大雅﹔披圖宛在﹐翻疑擘畫徒勞。此則以平直之法而得之者也。是在輕重隱現之間﹐但以勾勒取之足矣。或貌寢而格奇﹐或神淸而骨濁﹔求其貌而失其格﹐縱相似而實非﹔寫其骨而違其神﹐𨿽已近而終遠﹔是非巧思﹐難致神全﹔一成之法無所施﹐百變之機庶可濟﹔法外求法﹐乃爲用法之神﹔變中更變﹐方是求變之道。此則所謂藉巧變以得之者也。今之寫照者﹐令人正襟危坐﹐刻意摹擬﹐或竟日不成﹐或屢易不就﹐不但作者神消气沮﹐卽坐者亦鮮不情怠意闌。縱得幾分相似﹐不失之板滯﹐卽流於堆垛。騷人雅士﹐見之定當攢眉﹐亦何取於筆墨哉。吾所謂活法者﹐正以天下之人﹐無一定之神情﹐是以吾取之道﹐亦無一定之法則。學者參此而有得焉﹐方知向之著相以求者﹐皆非有用功夫矣。然人亦安能起手便知活法哉﹐但於旣熟規矩之後﹐時須參此﹐以希靈變﹐而後可幾於阿堵傳神之妙。

●芥舟學畫編卷四

人物瑣論

六書之象形﹐已肇畫端。山龍作繪﹐圖像旁求﹐由來尙矣。於是踵事增華﹐凡作人物﹐必有所以位置者﹐則樹石屋宇舟車一切器用之屬﹐無不畢采以供繪事。然必欲其神合﹐而不徒以形取也。學者當先求之筆墨之道﹐而渲染點綴之事後焉。其最初而最要者﹐在乎以筆勾取其形﹐能使筆下曲折周到﹐輕重合宜﹐無纖毫之失﹐則形得而神亦在个中矣。又筆不可庸腐纖巧。不庸腐﹐可幾於古﹔不纖巧﹐可近於雅。不失古雅﹐其於畫也思過半矣。間有出入﹐亦其人之資力厚薄淺深所致﹐而要各有所取也。今者去古云遙﹐虎頭探微之迹﹐不可得見矣。所偶見者﹐宋元以來遺迹﹐的有一脈相傳道理。學者當於非道者﹐𨿽精巧炫目﹐悉宜屏絕。是道者﹐𨿽艸率見意﹐亦細推求﹐久之而有得焉﹐斯絕業於焉克紹矣。何必親登顧陸之堂﹐面領曹吳之訓﹐而後可以名世也哉。

學作人物﹐最忌早欲調脂抹粉。蓋畫以骨榦爲主﹐骨榦只須以筆墨寫出。筆墨有神﹐則未設色之前﹐天然有一種應得之色﹐隱現於衣裳環佩之間。因而附之﹐自然深淺得宜﹐神采煥發。若入手便講設色﹐勢必分心於塗抹﹐以務炫耀。不識畫理者﹐見其五采鮮麗﹐便已侈口交稱﹐任意索取﹐遂令酬應馳騁之心﹐不可自止。於是驅遣神思﹐無非務外﹐而鞭迫向裏之功﹐日已疏矣。久之而自顧無奇﹐漸成退悔﹐亦已晚矣。豈不可惜﹗蓋初學時天資縱好﹐而識見未能卓定﹐且速成之心﹐人所不免﹐因此隳廢者﹐什恆有九﹐故先論及﹐以爲首懲。

初學作人物﹐若全倚影摹舊本﹐習以爲常﹐將終身不得其道。法當先將古人善本﹐細細玩味。如頭面部位﹐須分三停五眼。周身骨骼﹐要從衣外看出何處是肩﹐何處是肘﹐何處是腰是膝。正立見腹﹐側立見背及臀。衣有寬緊長短之別﹐勢有文武動靜之異﹐而骨骼部位﹐總無二致。作衣紋時﹐須知此一筆是寫其肩﹐則一身之正側俯仰﹐及兩手之或上或下﹐皆於此定。肩旣定矣﹐次及於手﹐後及袖口。袖口之上﹐要知下此一筆﹐是寫其臂灣﹐又一筆是寫其肘﹐則自肩及手之筋絡﹐亦於此定。次及其腹﹐則體之肥瘦﹐勢之偏正定焉。後及其兩足﹐或屈或伸﹐或開或並﹐先從腰下落一筆﹐再接下一筆﹐是寫其膝。其坐者﹐其立而俯者﹐膝當隆起。若仰而立者﹐不必見膝也。凡此皆骨骼之隱於衣中﹐而於作衣紋時隨筆寫出者﹐此但言其一定之理﹐至於衣紋筆法﹐須從舊本求之﹐能因吾說而尋繹焉﹐骼約定﹐後施衣服﹐亦是起手一法。但幾處最要勾勒之筆﹐仍不外上所言耳。

旣知安頓部位骨骼﹐務須畱心落墨用筆之道。夫行住坐立﹐向背顧盼﹐皆有自然之態﹐當以筆直取。若絕不費力﹐而能無不中綮者﹐乃爲得之矣。今者正法無傳﹐邪說雜起﹐或故作曲屈﹐或妄加頓挫﹐或忽然粗細﹐或猛如跳躍﹐是旨庸俗之手﹐無以見長﹐但借此數端﹐以駭俗目。昧者從而和之﹐至等於沿門戳黑而不自知。故畱心斯道者﹐當初學時﹐先須屏棄數種惡習﹐徧覓前古正法﹐遠則道子龍眠﹐近則六如十洲。類而推之﹐有不大遠此數家者﹐不論已經臨摹之本﹐及石墨刻﹐皆可取以爲楷式﹐揣摩久之﹐筆下自然古雅典則﹐而有恬淡沖和之气。以之圖寫聖賢仙佛﹐及髙隱通達之流﹐庶幾仿佛其什一。若筆墨惡俗﹐不但不能得其萬一﹐且污蔑實甚﹐何可列於尊彜典冊之間耶﹗自仇唐以來﹐正法絕響﹐而楊芝﹑呂學﹑顧源﹑董旭及閩中黃愼輩﹐先後攪擾﹐百年間人心目若與俱化﹐同此者取﹐異此者棄。間有資性敏而功力深者﹐以識之未定﹐遂至沈溺其間。趙松雪謂甜邪俗癩爲四惡﹐苟其無害於人﹐君子惡之﹐必不若是其甚也。今則又非松雪之時矣﹐百年不爲不久﹐天下不爲不廣﹐顧瞻其間﹐誰爲紹仇唐之後者﹖吾故不得不歸咎於稂莠之太多﹐以致嘉禾之難植也。

古所傳名迹人物﹐其妙者﹐多出於瀟灑流利﹐而不在於精整密致。蓋精整密致者﹐人爲之規矩﹔瀟灑流利者﹐天然之變化也。但初學者起手便欲瀟灑﹐勢必至散漫而無拘束。於是進取難幾﹐終歸無得。學者先當取極工整者﹐以爲揣摩之本﹐一勾一拂﹐務窮其故﹐深識當時運思落筆之意﹐久久爲之﹐必自有生發意思。再以較量折算之法﹐時時照顧﹐如古所謂丈山尺樹﹐寸馬豆人﹐一一無差﹐是則所謂能盡乎規矩者也。日漸純熟﹐能至不深求而自合﹐不刻意而無違。規矩在手﹐法度因心。任我意以爲之﹐無不合古人气局﹐乃瀟灑流利之致﹐溢於楮素之間矣。今之學者﹐槪有二病﹐皆關資稟。天資駑下者﹐狃於規矩﹐死守成法﹐起手工夫非不好﹐而抱攣拙鈍之獘已成﹐𨿽好學不倦﹐難幾古人地位。天資髙朗者﹐心期縱逸﹐忽易卑近﹐涉心便解﹐不耐深求﹐而脫略率滑之獘﹐遂至害事。且前此築基之功未足﹐以致心髙手澀﹐反因湊拍不來﹐漸漸退落﹐何暇問與古人合不合哉﹖然愚則以爲二者﹐未始不皆可成就也。駑下者﹐稍識規矩﹐日加開拓﹐一見妙迹﹐刻意以求其合﹐更得明師益友﹐日爲補助﹐讀書明理﹐以通天地气機之化﹐自得漸漸靈動﹐日復有悟﹐而求進不已﹐不難心神朗徹﹐所謂以魯而得之者也。髙朗者﹐耐心煩瑣﹐俯就規矩﹐莫忽近以圖遠﹐毋遺小以務大﹐斂之束之﹐以防其气之矜﹐沈之凝之﹐以固其心之軼﹐時時望古人之難到﹐時時覺己習之難除﹐功夫日進﹐而無敢少自滿足﹐自然內力日深﹐而菁華卒不可遏﹐其瀟灑流利之致﹐更非駑下所成者可及矣。嗚呼﹗中行之質﹐有幾人哉。有志者﹐誠能先識資稟之何如﹐而進退出入之﹐各得其宜焉。其所成就﹐總有可觀﹐信今傳後﹐何至獨讓古人。

凡圖中安頓布置一切之物﹐固是人物家所不可少﹐須要識筆筆相生﹐物物相需道理。何爲筆筆相生﹖如畫人﹐因眉目之定所向﹐而五官之部位生之﹔因頭面之定所向﹐而肢體之坐立生之。作衣紋﹐亦須因緊要處﹐先落一筆﹐而聯絡襯貼之筆生之。及其布景﹐如作樹﹐須因榦而生枝﹐因枝而生葉﹔作石﹐須因匡廓而生閒破之筆﹐因閒破而生皴擦之筆﹐以及竹木掩映﹐苔艸點綴﹐無不有一气相生之勢。爲之旣熟﹐則流利活潑之機﹐自能隨筆而出矣。何爲物物相需﹖如作密樹﹐需雲气以形其蓊郁﹔作閒雲﹐須雜木以形其靉叇。是云與樹之相需也。屋宇多橫筆﹐掩之者須透直之長林﹔樹枝多直筆﹐間之者須橫斜之坡石。是橫與直之相需也。至於烘托之妙﹐則有處與無處相需﹐而煙靄之致以明。交接之間﹐此物與彼物相需﹐而穿插之處乃顯。繁亂者﹐濃淡相需﹐而條理得以井然。蕭疏者﹐遠近相需﹐而境界得以曠闊。其或命題之不可缺者﹐𨿽不常作之物﹐當一一還他﹐但要位置得宜﹐而不傷大雅。或露其要處而隱其全﹐或借以點明而藏其迹。如寫簾於林端﹐則知其有酒家﹔作僧於路口﹐則識其有禪捨。要令一幅之中﹐無非是相生相需之道﹐加以剪裁合度﹐添補得宜﹐令玩者遠看近看﹐皆無不稱﹐乃得之矣。

凡人物家布置景色﹐但當作一開一合。蓋所謂小景﹐原不過於山水大局中﹐剪其一段﹐而自爲局法。若以一二工致小人物﹐而置之羣山萬壑之中﹐稍大人物﹐補之重崗復嶺之下﹐則皆不合法。此二者論之於理﹐未嘗有乖﹐繩之以法﹐則大有礙。作者但就法一邊論可也。總之人物多﹐則景物可多。人物少﹐則景物斷不可迫塞。蓋局法第一當論疏密﹐人物小而多者﹐則可配以密林深樹﹐髙山大嶺。若大而少者﹐則老樹一干﹐危石一區﹐已足當其空矣。以此推之﹐則疏密之道﹐自了了矣。

作人物布景成局﹐全藉有疏有密。疏者要安頓有致﹐𨿽略施樹石﹐有淸虛瀟灑之意﹐而不嫌空松﹔少綴花艸﹐有雅靜幽閒之趣﹐而不爲岑寂。一丘一壑﹐一幾一榻﹐全是性靈所寄﹐令見者動髙懷﹐興遠想﹐是謂少許勝人多許。如倪迂老遠岫疏林﹐無多筆墨﹐而滿紙逸气者﹐乃可論布局之疏密者。須要層層掩映﹐縱極重陰疊翠﹐略無空處﹐而淸趣自存﹐極往來曲折﹐不可臆計﹐而條理愈顯。若雜亂滿紙﹐何異亂艸堆柴哉﹗凡畫當作三層﹐如外一層是橫﹐中一層必當多豎﹐內一層又當用橫﹔外一層用樹林﹐中一層則用欄楯房屋之屬﹐內一層又當略作遠景樹石﹐以分別之。或以花竹間樹石﹐或以夾葉間點葉﹐總要分別顯然。夫畫𨿽有數層﹐而紙素受筆之地﹐只是一層。是在細心體會﹐其外層受筆之外﹐便是中層地面﹐中層受筆之外﹐又是內層地面。惟能調劑得宜﹐不模糊﹐不堆垛﹐不失章法﹐便可使玩者幾欲躍入其中矣。一局之間﹐又當作股﹐數多不過三四。一股濃重﹐余股當量其遠近而少疏淡。若通體迫塞者﹐能以一二處小空﹐或雲或水﹐俱是畫家通靈气之處也。有全露之叢林﹐無全露之屋宇。有成片之水面﹐無成片之平地。路必求通﹐泉必求源。畫近處要濃重﹐遠處要輕淡。固是成說﹐然又不當故以輕重爲遠近﹐要識遠近之法﹐在位置不在濃淡。攢而能離﹐合而能別﹐蔥翠盈前﹐無非气韻﹐菁華滿目﹐盡是文章。乍見足駭人目﹐細玩更怡人情。密而至此﹐吾何間然。

畫人物輔佐﹐首須樹石﹐而次則界畫。花艸之屬﹐又其次也。但同在一圖﹐必當相稱。若佐輔不佳﹐亦足爲人物之累。見有人物亦工整﹐設色亦有法﹐卽界畫折算﹐亦能無差﹐而一涉樹石﹐便現出幾許扭捏而不可耐﹐蓋憑稿本而爲之者也。夫至樹石﹐𨿽有稿本﹐而無平日功夫者﹐一筆難措﹐卽勉彊爲之﹐不足當識者之一笑。故知作畫者﹐諸可彊而樹石實不可彊也。且樹石全在筆法﹐有筆法﹐則信手寫去﹐皆成气象。如筆法未合﹐縱有曹吳善本﹐李趙妙迹﹐何可供我摹拓耶。卽如樹法﹐種類不一﹐須曲直偃仰之合宜﹐位置多方﹐要掩映穿插之有致。橫枝秀出﹐直干淩霄﹐則其筆宜挺而爽﹔老影婆娑﹐虯枝屈曲﹐則其筆宜折而蒼。細柳新蒲﹐不失飄揚之度﹔蒼松翠柏﹐具有斑剝之觀。春樹拂和風﹐老榦與新枝相映﹔秋林披玉露﹐丹楓與翠竹交輝。蔽日沈沈﹐一片綠云蔥鬱﹔凝空颯颯﹐幾枝瘦影蕭疏。老樹壓低檐﹐論其年幾忘甲子﹔蒼松橫落澗﹐擬其狀不啻龍蛇。髙呈骨相之奇﹐葉以風霜而盡脫﹔遠作迷離之態﹐色以煙雨而如昏。梅須瘦而淸﹐相對者詩人詞客﹔竹欲疏而韻﹐宜稱者逸士佳人。凡此形容﹐皆筆墨所出。而各得其神﹐則作樹之道﹐其庶幾矣。至於石法﹐旣無一定之形﹐復非一家之筆﹐或宜峭而險﹐有森然欲搏之奇﹔或當秀而靈﹐著莫測神工之巧。可憑似案﹐供坐臥於園林﹔彼列如屏﹐待畱題於騷雅。映瑯玕之戛玉﹐間直者皴必多平﹔伴拏攫之撐空﹐配奇者筆尢須橫。遠而望之﹐旣層疊而又崚嶒﹔近而察之﹐已皺瘦還兼漏透。蒼苔碧蘚﹐疑蹲獅臥虎之驚人﹔竹映花遮﹐儼翳袖飄裾之可意。臨水濱而特立﹐如招問字之船﹔當細徑以橫施﹐故曲登山之屐。至若湖山佳麗﹐澗磴奇觀﹐襯飛瀑於懸崖﹐巉稜峻削﹐映淸流於淺瀨﹐髙下參差﹐石之靈者﹐出自天成。惟筆墨乃可奪之。可知筆墨之巧﹐亦有出而不窮之妙﹐在作者胸中之所蘊。而作者之所蘊﹐又在於平日見聞之廣﹐學力之深。臨時揮灑﹐隨觸隨發。一圖屢作﹐各不相襲﹐則能事畢矣。故欲作人物者﹐必當先究心樹石﹐而漸及其它也。

今之論界畫者﹐但用尺引筆﹐而於折算斜整會意處﹐能一一無差﹐便稱能手。不知此特匠心所運﹐施之極工細者乃稱。若大幅人物﹐不得用尺﹐用尺卽是死筆也。凡作屋宇器具﹐筆須平直﹐當先以朽筆用尺約定﹐以豪筆飽墨﹐運肘而畫之。如今之書鐵綫篆者﹐便合古人作法﹐則𨿽是極板之物﹐仍不失用筆之道﹐是以可貴。若以尺引筆﹐豈復是畫哉。郭恕先仙山樓閣圖﹐稱古今界畫之極﹐若是用尺則與印本中所作臺榭何異哉。又凡應用界畫之物﹐必須款式古雅﹐斷不可照今時所尙﹐刻意求精巧。且林木縱橫﹐山石磊落之間﹐忽作一段整齊之筆﹐亦是散整相間之道也。要知處處從筆端寫出者﹐卽處處從心坎流出。如作人物﹐必於衣紋見筆法。作樹石﹐必於勾皴見筆法。獨於橫直之紋﹐乃可不用筆法而爲之耶﹗聞年雙峯有客無他能﹐但能以素紙上運肘畫棋局﹐不爽銖黍。雙峯固賞鑑家﹐以其能得畫中界畫道理耳。凡子弟於十餘歲時﹐日令其作徑尺圓圈﹐及橫豎長畫﹐後來作書畫﹐得許多便宜。

一幅中人物樹石﹐近者宜大﹐遠者宜小。畫理固然。今人往往於近處﹐形體大而筆痕粗重﹔於遠處﹐形體小而筆痕亦隨而輕細。近處遠處﹐竟似大小兩幅筆墨﹐豈理也哉﹗夫畫以筆墨爲重﹐起手數筆﹐意思已定﹐通幅不得少雜。近處人物樹石﹐理當大﹐而筆痕不應故粗﹐而意則同於遠處。遠處理宜小﹐但當少其筆數﹐亦同於近處。是畫理之大要﹐於此未深者﹐但解求諸形似﹐何暇究心畫理。以致功日多而理日昧﹐勞精獘神﹐無非悖乎畫理。吾甚惜之﹐因願有志者﹐能於筆墨間求道理﹐不甚遠矣。

人物家固要物物求肖﹐但當直取其意﹐一筆便了。古人有九朽一罷之論。九朽者﹐不厭多攺﹔一罷者﹐一筆便了。作畫無異於作書﹐知作書之不得添湊而成者﹐便可知所以作畫矣。且九朽一罷之旨﹐卽是意在筆先之道。張素於壁﹐凝情定志﹐人物顧盼﹐丘壑髙下﹐皆要有聯絡意思。若交接之處﹐少不分曉﹐再細推敲﹐能使人一望而知者乃定。意思旣定﹐然後灑然落墨﹐兔起鶻落﹐气運筆隨﹐機趣所行﹐觸物賦象。卽有些小偶誤﹐不足爲病。若意思未得﹐但逐處塡湊﹐縱極工穩﹐不是作家。每見古人所作﹐細按其尺寸交搭處﹐不無小誤﹐而一毫無損於大體。可知意思筆墨已得﹐余便易易矣。亦有院體稿本﹐竟能無纖毫小病﹐而賞鑑家反不甚重。更知論畫者﹐首須大體。

作畫气體﹐渾璞爲貴﹐明秀次之﹐更能不失卷軸風流﹐乃成士夫家筆墨。夫渾璞明秀﹐於山水則在筆墨之外﹐於人物則在筆墨之中。蓋山水是籠罩出來者﹐人物是發揮出來者﹐故人物之難﹐當倍於山水也。嘗見騷人逸士﹐未曾究心六法﹐偶見人作山水﹐便效爲之﹐或竟有可觀者。從未有不學而能作人物者也。學作人物者﹐用數載工力﹐已能創立稿本矣。必博求古人所作﹐如不得原迹﹐卽木刻石刻﹐規模亦在﹐取以參看﹐而得其先後之所以同揆。遇有合轍者﹐𨿽素未著名﹐亦當取以佽助。如其非道﹐縱藉甚聲稱﹐名髙一世﹐亦所屏絕。如是以進﹐則志趣日益髙﹐筆意日益古﹐先於明秀﹐後期渾璞。功夫極處﹐則明秀處不失渾璞﹐而渾璞之中﹐其明秀又所不必言矣。

布置景物﹐及用筆意思﹐皆當合題中气象。如宴會則有忻悅意思﹐離別則有愁慘意思﹔寫聖賢仙佛﹐令瞻者動肅穆之誠﹔寫忠孝仁慈﹐令對者發性情之感﹔山林肥遁﹐須瀟灑而幽閒﹔鐘鼎賢豪﹐須雅麗而典則﹔副閨房之美女﹐𨿽奇石髙枝﹐亦呈嫵媚﹔稱恬退之幽人﹐縱散樗亂石﹐亦具淸靈﹔方外淸流﹐但覺煙霞徧體﹔才華文士﹐可知廊廟雄姿﹔農圃呈時世之升平﹐漁樵識湖山之放浪﹔飛仙本不可見﹐宜恍惚而飄揚﹔鬼物原無所憑﹐宜奇變而詭譎﹔以及綺園歌舞﹐極穠華美麗之觀﹔獵騎飛騰﹐窮罄控縱送之態。靡不各盡其致﹐道子龍眠﹐卓越千古﹐亦不外是也。

布景大局已定﹐而中間隨宜點綴古玩﹐及花艸之屬﹐亦人物家之不可少者﹐須位置得所方稱。古玩或磁或銅﹐款式宜古雅﹐而不宜多。多則類於骨董肆﹐而反傷雅道。平日所見佳制古器﹐圖其數種﹐酌而用之可也。至於閒花小艸﹐補綴於樹根石隙﹐以助淸幽閒適之趣﹐宜以筆蘸色﹐隨手點染。𨿽工致人物﹐亦不宜用勾勒﹐蓋以單筆點出﹐具有生動之致。若勾勒所成﹐便傷於刻﹐且失之板實﹐反害大體矣。但巖壑之姿﹐玉堂之彥﹐閨房之玩﹐籬落之風﹐其所點綴﹐則又自有分別存乎其間矣。

點勒苔艸﹐最關全局气韻﹐非可漫爲增損。所謂苔者﹐於石之巖嵌巓頂﹐及樹之老幹與糾結之處﹐藉以明顯界限﹐而蒼然之致以出。故一處不過數點﹐宜用焦墨﹐若重設色﹐以靑綠嵌之。其依理而密點者﹐乃艸耳﹐不得與苔相混。若地坡細艸﹐則或點或勒﹐借以破地坡之平衍﹐而映出人物衣紋﹐更使明白。且气韻萋迷﹐尢可助通幅之神。但疏密濃淡多寡之數﹐須臨時斟酌﹐非落墨布局時所能預定也。夫苔能明顯界限﹐固已。而艸之爲用﹐又能聯絡气脈。蓋布景用筆﹐不過橫豎﹐其境界地面﹐不過平直。凡豎而直者﹐易於圖寫。至平而橫者﹐難以妥帖。而安頓諸色對像﹐又多在平處﹐而平處又不可多見。若通幅數見平地﹐最取人厭。故當隨處有平地﹐但隱而不見﹐又曲折可通﹐足令觀者色舞。且林木縱橫﹐峯巒層疊之餘﹐忽畱一片平陽﹐芊綿艸色﹐騷人逸士﹐藉以爲茵﹐移時晤對﹐亦愉快之絕境也。點苔是通局之眉目﹐寫艸是通局之須髮。須髮眉目之間﹐已自炯炯﹐則不待徧見其五官百骸﹐而識其非凡品矣。

筆墨絹素瑣論

作畫者譬諸戰陣﹐筆爲戈矛﹐墨爲芻糧﹐絹素則地利也。主帥與士卒﹐俱已上下一心﹐使如臂指﹐更兼此數者相助﹐自當所向無前矣。筆之所助﹐能使曲折如意﹐剛柔合宜﹐而飛動軒爽之气﹐沈著痛快之神﹐皆於是乎得之。墨之所助﹐能使淹潤如濕﹐秀結如金﹐而霏微煙靄之致﹐幽深杳渺之觀﹐亦於是乎得之。至於絹素﹐則承載筆墨﹐發揮意思﹐當前則腴潤而可玩﹐向後則壽世於無窮。且興會所至﹐機趣所發﹐必有以引而出之者。苟相助之不得﹐尢足墮人意气﹐作者不可以其無關緊要而忽諸也。

今之作人物者﹐大都皆用狼毫蟹爪。𨿽巨障長幅﹐亦以此爲之。不知筆身細﹐必多貯水﹐則不能緊斂﹐而腕力何由得著﹐遂無爽颯意思矣。如作二三寸人物﹐而極細致者﹐則用蟹爪筆落墨﹔稍大者﹐則筆亦如之。純羊毫兔毫兩種不可用﹐他毫兼成者皆可﹐但量其大小﹐酌其剛柔﹐用之旣服﹐不必更易他種矣。

藏墨家俱貴古制。若書畫家所用﹐則新而髙者足矣。蓋書畫皆取色澤﹐而畫爲尢重。若墨舊膠退﹐色反晦黯﹐何取哉﹗今新安佳制﹐盡堪供用﹐施之金箋而光澤肥艷者﹐已是極好之品。和以金屑﹐而故髙其價﹐非所尙也。

紙之流傳者﹐愈古則愈佳。唐以上不可知矣﹐就金粟藏經紙一種而論﹐越今已幾千載﹐不過其色稍攺﹐而完好緊韌﹐幾不可碎。以此作畫﹐𨿽傳之數千年無難也。今則盈尺數金﹐安得供我揮灑﹖下而宋元諸箋﹐𨿽不如藏經﹐猶堪經久﹐亦何可多得。惟前明宣徳間﹐最精研於造紙﹐而得畱於今者﹐時或可遇﹐亦難多得。近者造紙﹐涇縣最盛﹐而宣城所造頁紙﹐細膩光結﹐已屬今時極品﹐但柔順有餘﹐而剛健不足。作書畫者﹐生於今﹐必得如前古紙素﹐則將擱筆已乎﹖餘年來無他好﹐惟展紙弄墨﹐消磨時日﹐安得如許佳紙﹖卽人所持來者﹐亦尋常坊間物耳。向嘗偶閱米海嶽帖﹐有論漿埵紙者﹐乃繹其意﹐選涇縣諸色紙中之最好者﹐以白芨泡出漿水﹐拭過槌之﹐使光結可玩﹐且宜筆墨﹐則以供常用。如偶遇宋元諸箋﹐及宣徳所制者﹐便是此腕難得之遭逢矣。作畫家宜痛絕礬紙﹐礬紙作畫﹐筆意澀滯﹐墨色浮薄﹐且不百年而碎裂無寸完。余蓄夏太常墨竹﹐是散金礬紙本﹐筆墨尙好﹐而紙本徧體破碎﹐不可裝璜。惜哉﹗

前人作畫多用絹﹐而絹亦粗細不一。非惡粗而貴細也﹐工致宜細﹐寫意宜粗。且絹之生熟亦不一﹐非貴熟而惡生也﹐工致宜熟﹐寫意宜生。大約不論粗細﹐要以厚重者爲尙。今之妄論者﹐謂絹不如紙能經久﹐究之紙之壽﹐安能及絹哉。夫絹之所以不久者﹐礬重故耳。今人不解用礬道理﹐生絹上欲以膠礬糊沒其縷眼﹐不糊沒﹐又不可以作畫﹐故絹地不數年便碎裂無完﹐於是咎絹之不能經久。彼特不知唐宋名迹之存於今者﹐獨非絹乎﹗古絲今絲﹐不聞有異﹐而千餘年尙存﹐其故何歟﹖嘗聞前人論云﹕輕粉入絹素﹐槌如銀版。古者多用蛤粉﹐今當以石灰代之。石灰之性燥﹐而能歷久不變色。以大盆貯水﹐入灰攪勻﹐鬥水不過合灰﹐以絹單層入水﹐拖一過﹐起水不可絞﹝絞則絹終帶縐紋﹞﹐掛幹以熨斗貼平﹐疊方尺許﹐木槌石底﹐令有力者槌﹐勿近四邊。旣熟﹐輪折其未槌之處﹐槌之如前﹐令通體皆熟﹐所謂色如銀版者也。然後上幀﹐先拭以膠水。候幹﹐再以礬水上之。冬月膠淸﹐夏月膠重﹐礬之輕重亦隨之。故盛暑時﹐不宜用膠礬於絹﹐以其重也。生絹膠礬不得不重﹐而易裂。熟絹膠礬得以輕﹐而不易裂。則絹自應槌之令熟﹐而膠礬自應愈輕愈妙﹐但故輕亦不能用。礬如數而膠不足﹐則墨痕水溢如暴紙﹔膠如數而礬不足﹐則墨痕上覆之便脫。膠不足者易以見﹐而量加之﹔礬不足者難以辧﹐須點墨於絹﹐以水洗之。不脫者可矣﹐否則亦量加之。此亦候膠礬之法也。要知膠礬是伐絹之斧﹐特不得已而用耳。蓋絹性與紙異﹐無膠礬則不利於筆﹔有膠而無礬﹐則不利於色。能酌而用之﹐使不過分﹐其猶愈於今之紙也多多矣。夫旣爲承載筆墨之具﹐不可不用意如法﹐以圖永久。詳言之以質同志。

設色瑣論

五色原於五行﹐謂之正色﹔而五行相錯雜以成者﹐謂之間色。皆天地自然之文章。於時也﹐四序之各異﹔於物也﹐賦性之各殊﹔於人也﹐榮枯老少休咎淸濁之各各不齊。天地之所生﹐皆由气化﹐而非有意於其間。然作者當以意體之﹐令無不宛合﹐一若由气化所成者﹐是能以人巧合天工者也。今特條分縷析﹐詳論其性情制合之法。夫古人作畫﹐必表裏俱到。筆畫已刻入縑素﹐其所設色﹐又歷久如新﹐終古不脫。且其古渾之气﹐若自中出。想其作時﹐必非若後人摽掠外貌﹐但求一時美觀已也。凡畫由尺幅以至尋丈巨障﹐皆有分量。尺幅气色﹐其分量抵丈許者三之一﹐三四尺者半之。大幅气色過淡﹐則遠望無勢﹐而獘於瑣碎。小幅气色過重﹐則晦滯有餘﹐而淸晰不足。又當分作十分看﹐用重靑綠者﹐三四分是墨﹐六七分是色﹔淡靑綠者﹐六七分墨﹐二三分是色。若淺絳山水﹐則全以墨爲主﹐而其色無輕重之足關矣。但用靑綠者﹐𨿽極重﹐能勿沒其墨骨爲得。設色時須時時遠望﹐層層加上﹐務使重處不嫌濃墨﹐淡處須要微茫﹐艸木叢雜之致﹐與煙雲縹緲之觀﹐相與映發﹐能令觀者色舞矣。且當知四時朝暮明晦之各不同﹐須以意體會﹐務極其致。又畫上之色﹐原無定相﹐於分別處﹐則在前者宜重﹐而在後者輕以讓之﹐斯遠近以明﹔於囫圇處﹐則在頂者宜重﹐而在下者輕以殺之﹐斯髙下以顯。山石崚嶒﹐蒼翠中自存脈絡﹔樹林蒙密﹐蓊郁處不令模糊。兩相接處﹐故作分明﹔獨欲顯時﹐須教迥別。設色竟﹐懸於髙處望之﹐其輕重明暗間﹐無一毫遺憾﹐乃稱合作矣。

春景欲其明媚。凡艸坡樹梢﹐須極鮮妍﹐而他處尢欲黯淡以顯之。故作春景﹐不可多施嫩綠之色。今之爲春景者﹐穠艷滿紙﹐皆混作初夏之景。非也。點綴之筆﹐但用艸綠﹐若艸坡向陽之處﹐當以石綠爲底﹐嫩綠爲面。而巒頭石面﹐則不得用靑綠。夏景欲其蔥翠。山頂石巓﹐須綠面加靑﹐靑面加艸綠。凡極濃翠處﹐宜層層傅上﹐不可貪省漫堆﹐致有煙辣气息。凡著重色﹐皆須分作數層﹐每層必輕礬拂過﹐然後再上。樹上及艸地亦然。凡嵌靑綠者﹐必以艸綠拂過一二徧﹐故合盛夏時神色﹐而不沒其墨﹐自然郁勃可觀。秋景欲其明淨。疏林衰艸﹐白露蒼葭﹐固是淸秋本色。但作畫者﹐多取江南气候﹐八九月間﹐其气色乃乍衰於極盛之後﹐若遽作艸枯木落之狀﹐乃是北方气候矣。故當於向陽坡地﹐仍須艸色芊綿。山石用靑綠﹐後不必加以艸綠﹐而於林木間﹐間作紅黃葉﹐或脫葉之枝﹐或以赭墨間其點葉﹐則蕭颯之致自呈矣。冬景欲其黯澹。一切景物﹐惟松柏竹及樹之老葉者﹐可用老綠﹐余惟淡赭和墨而已。凡寫冬景﹐當先以墨寫成﹐令气韻已足﹐然後施以淡色。若雪景﹐則以素地爲雪﹔有水處﹐用墨和老綠﹔天空處﹐用墨和花靑。若工致重色﹐則可粉鋪其雪處。

墨曰潑墨﹐山色曰潑翠﹐艸色曰潑綠。潑之爲用﹐最足發畫中气韻。令以一樹一石﹐作人物小景﹐甚覺平平。能以一二處潑色﹐酌而用之﹐便頓有气象。趙承旨鵲華秋色眞迹﹐正潑色法也。

作畫所用之色﹐皆取經久不退者。而不退之色﹐惟金石爲尢﹐故古人不單用艸木之色也。但金石是板色﹐艸木是活色﹐用金石者﹐必以艸木點活之﹐則艸木得以附金石而久﹐金石得以藉艸木而活。而制合之道﹐又在細心體會﹐須物物識其性情﹐而調用之。

花靑卽靛靑﹐蓋取其浮於面上之彩謂之花。凡色皆有質﹐此獨無之﹐故不能自存。取者以石灰爲其所附而成顆﹐是卽所謂螺子黛也。其色靑翠靈活﹐畫家之要色也。先搗碎如沙﹐用滚湯泡過﹐先泡出黃黑水﹐後泡出靑黑水。所出者皆其翳﹐𨿽泡數次﹐而其本色仍牢附於灰﹐入乳缽細研後﹐傾膠水攪勻於大盞﹔候一時許﹐傾其浮出之色於別盞﹐以其底所碇者﹐不必加膠﹐仍如前細研﹐復以前浮出之色傾入﹔候一時許﹐傾於別盞。照此法凡數次﹐其底色稍淡乃止。蓋花靑旣是附灰而成者﹐則所出之色﹐愈後愈佳﹐且一二次不能盡出﹐故必數次取也。又其色離灰而附於膠﹐則灰之極細而不卽碇者﹐尙畱於色﹐如何得盡﹖且亦不必太盡﹐本色旣全無質﹐若灰太盡﹐則又嫌於膠重矣。須合將傾出之水﹐總候半日許﹐傾入磁盆﹐復去其所碇者﹐將磁盆安於護灰炭火上燉將幹﹐以物細細攪勻。若聽其自幹﹐而不細攪﹐則上半多膠﹐下半多灰。必攪於將幹之時﹐則不盡之灰﹐與膠之粘性相和矣。

藤黃入花靑﹐總謂之汁綠。藤黃重者曰嫩綠﹐輕者曰老綠﹐施之固各有所宜。總於重設色上﹐多用嫩綠。及嫩綠之極重者﹐曰苦綠。設色輕者﹐多用老綠。凡用藤黃﹐必視設色之輕重爲多寡﹐且以寧少爲貴者。

古者用蛤粉﹐今制法不傳﹐不如竟用鉛粉。但有鉛气未淨者﹐變成黑色﹐最大害事。先將鉛粉入膠水研細﹐攪成漿水﹔候片時﹐傾出面上粉水﹔少頃﹐復以面上淸水還入粉﹐再攪如前﹐傾出凡數次。則輕而細者皆出﹐而重滯之渣滓則去之。將粉並水﹐上冒以紙﹐放大飯鍋上蒸數次﹐出黃色者佳。蒸至黃色盡﹐乃可用。出靑色者是鉛气最重﹐不可用。卽用亦必俟有黃色出﹐再候黃色盡﹐乃可用。蒸訖﹐必滿貯淸水﹐冒紙於上﹐安於靜處﹐將幹則加水﹐愈久愈妙。

朱砂不論塊子大小﹐但要研得極細﹐分而用之。向有說朱砂四兩﹐須人工一日。愚則以爲必須兩日﹐不過研愈多﹐則黃膘亦多耳。研時須用重膠水﹐工足後﹐用滚湯入大盞﹐攪勻﹐安半日許﹐傾出黃膘水﹐炭火上烘漧﹝作人物肉色﹐及調合衣服諸樣黃色﹐以其鮮明﹐愈於赭石多多也﹞﹐出黃膘後﹐再入淸膠水﹐細細攪勻﹐安一飯頃﹐傾出﹐復候出余黃膘水﹝可作工致小人物衣服﹐及山水中點用紅葉之類﹐以其最細也﹞。其底所畱者﹐尙有大半﹐再以極淸膠水傾入﹐攪勻﹐候盞茶頃﹐傾出﹝作大人物﹐成片大紅色者用之﹞。其底色﹐則仍如前法研過﹐凡傅成片大紅色﹐當量用朱砂多少﹐入膠水攬勻﹐先傾出三之一﹐傅於著絹﹐幹用輕礬水拂過﹐再傾出第二層傅上﹐如第一層法﹐然後將底所畱傅上﹐礬好﹐以胭脂水套過﹐則其色更覺鮮美矣。

石靑有數種﹐但皮粗而成塊者﹐皆可入畫。其細不必如朱砂﹐而漂制之法則同﹐故不多贅。但研至將細時﹐必以滚湯泡過﹐攪勻﹔候一頃﹐盡傾去面上所浮出者﹐然後再研。若不去﹐則畫上久必有如油透者。每見舊畫上用靑綠處﹐若油透筆痕外者﹐皆緣於此。

石綠以沙少而色深翠者爲佳﹐系是靑綠山水要色。研漂之法﹐與石靑同﹐而加細焉。其底之最粗者﹐以嵌夾葉與墨疏苔﹐及著人物衣服。凡山石靑多者﹐用石綠嵌苔﹔綠多者﹐用石靑入石綠嵌苔。若筆意疏宕﹐則設色亦宜輕﹐合用靑綠﹐以籠山石﹔純用淡石綠﹐以鋪艸地坡面﹐而苔可不必嵌。

芥舟學畫編

