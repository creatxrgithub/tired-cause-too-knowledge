玉臺畫史別錄淸湯漱玉

朱柔則﹐字道珠﹐錢塘人﹐詩人沈用濟方舟室。方舟客紅蘭主人所﹐久而不歸﹐道珠遙寄《故鄕山水圖》﹐主人作詩﹐有「應憐夫婿無歸信﹐翻畫家山遠寄來」之句﹐當時傳爲佳話。方舟妾曰顧春山﹐道珠嘗約春山河渚觀梅﹐得句云「樓外有梅三百樹﹐美人不到不開花。」其風致可想見矣。

餘士珊﹐長紆先生之妹﹐幼時隨父任滇南﹐長紆補學博回浙﹐士珊畫《野畦圖》送之﹐卷中花果﹐多不能名﹐蓋滇中物也。後歸王氏﹐吳穀人祭酒﹐《題剔銀燈詞》﹐載有《正味齋集》中。

宋秋田藏閨秀扇面甚夥﹐有陳字陳李山水合筆﹐字無名老蓮子﹐見《畫徵錄》。李相傳是老蓮女﹐未知所據。殆亦如靑蚓妻女﹐偶爾渲染﹐流傳不多﹐傳畫家者﹐未之及耳。周南卿亦有閨秀扇面數十頁﹐鑑別極精。南卿沒後﹐不知歸於誰氏矣。薩克達氏﹐雲貴總督謚莊恪阿思哈公第四女﹐英煦齋協揆﹝和﹞配也。善寫生﹐尢喜以指頭畫鷹﹐得其神俊。顏所居曰「觀生閣」。每作畫﹐協揆爲之署款﹐嘗於胡書農學士齋中﹐見所作《花艸胡蝶》卷子﹐協揆題其後云「今夏內子得甌香館山水冊子﹐遂摹之﹐始悟花卉難﹐艸虫難﹐畫蝶尢難。蓋山水可以添染﹐花虫則一筆落紙﹐不可收拾。此內子之獨得﹐不知有合否﹖請俟髙明指謬。」余𨿽不解畫﹐然於畫蝶﹐每賞之﹐亦愛則忘醜耶﹗閨房之雅﹐洵足媲美鷗波矣。

姚夫人﹐顧隅東﹝升﹞室也。隅東工書畫﹐自顏所居樓曰「寫山」。夫人亦擅繪事。朱西畯﹝昆田﹞《題寫山樓主人墨梅二絕》云「墨梅舊數楊補之﹐今看尺幅橫一枝。盡刪海粟百絕句﹐寫山樓有無聲詩。冷蕊疏花色斬新﹐鮑夫人合管夫人﹐問君嫵媚何能爾﹐莫是羅浮夢後身﹖」

張淨因﹐甘泉人﹐張堅女﹐幼讀書﹐能詩善畫﹐年二十五﹐歸於黃﹐事舅姑以孝聞﹐家貧或以畫易米﹐有長官慕其名求見其詩﹐淨因謝曰「本不識字也。」嘉慶丁卯卒﹐年六十七﹐著《綠秋書屋詩集》五卷﹐宜興吳仲倫﹝徳旋﹞云。

巴延珠﹐字佛圖。伊爾根覺羅氏都統﹐謚勤敏莽鵠立女。勤敏工寫眞﹐其法本於西洋﹐不用墨骨﹐純以渲染皴擦而成﹐神情酷肖﹐佛圖親授指法﹐亦工人物﹐守貞不字﹐長齋繡佛以終。

竹垞《淸平樂﹟題吳中女子呂文安畫云》﹕「深閨暇日﹐偶仿王郎筆。小字親題無气力﹐殺粉調鉛第一。圓珠斛得誰家﹖香車遠隔天涯。陌上依然柳色﹐門前何處桃花﹖」阮亭《題馮女郎畫蘭》云「丐得騷人筆下妍﹐玉池淸照影便娟。一時弱質辭空谷﹐冶葉倡條盡可憐。」呂馮畫迹﹐今不可見﹐姓氏附見兩家集中﹐亦云幸矣。

吳玖﹐字瑟兮﹐石門吳南泉女﹐桐鄕程同文春廬繼室。姓特髙潔﹐工詩善畫﹐初寫折枝花﹐繼作山水蘭竹﹐皆出心悟﹐追蹤於古婦人無此筆也。嘗畫《溪山歸興圖》﹐春廬題句云「人間何處覓菟裘﹐送老溪山一葉舟。慚愧賢妻招隱意﹐年年看畫過淸秋。」

嘉興朱筠﹐字梅侶﹐錢孝廉靑選室。工楷書﹐得大令十三行筆法﹐兼擅墨菊。

柴貞儀﹐字如光﹐靜儀字季嫻﹐錢塘人﹐孝廉柴云倩﹝世堯﹞女也。如光適黃介眉﹐季嫻適沈漢嘉﹐並工繪事。余藏如光《杏花春燕》《季嫻木犀芙蓉》﹐筆意韶秀﹐可稱雙璧。

吳規臣﹐字飛卿﹐一字香輪﹐金壇人﹐吳縣顧侶松大令﹝鶴﹞室也。以孝行稱﹐畫師南田﹐風枝露葉﹐雅秀天然。兼精岐黃之術﹐侶松令米脂﹐從徵喀什噶爾﹐飛卿畱居吳門。夫家母家﹐皆恃丹靑以給。近時女士工畫者﹐嘉興沈采石﹝穀﹞山水﹐吳顧芳﹝蕙﹞花卉﹐南海黃畊畹﹝之淑﹞蘭竹﹐並出冠時﹐何閨閣之多才也﹗

陳瓊圃﹐字閬眞﹐號鉏月﹐錢塘半江司馬淞女﹐歸安費錫田室。能詩﹐兼六法。夫亡﹐誓以身殉﹐卒年二十有九。其自題山水畫冊云「路轉千峯一徑斜﹐煙霞深鎖野人家。春來更有幽棲處﹐開徧東風枳谷花。」「家住江南楊柳灣﹐一蓑煙雨打魚還。數聲蘆荻秋風暮﹐飽看靑溪兩岸山。」「蒹葭深護水雲鄕﹐門掩靑山對夕陽。吟罷小樓閒眺望﹐晚風吹起白蘋香。」「峯含晚日樹含煙﹐野水微茫接遠天。如此溪山誰領取﹐風光輸興釣魚船。」極淸婉可誦。

山舟學士嘗《題女史朱雨花畫海棠便面跋》云「予猶女適徳淸許氏﹐一日歸寧﹐手一扇上畫折枝海棠﹐生秀圓潤﹐署款朱新﹐字雨花﹐蓋女史所貽也。予叩何人﹐曰﹕『此卽五世一堂竹溪戴翁﹝徳淸人﹞之曾孫婦也。』向予慕其家風孝友﹐嘗買榷訪之﹐見其祖孫四世﹐而五世孫徵符方在衽褓﹐卽女史朱所誕育也。夫蠶織鍼管﹐是宜所習﹐不意畫手渲染之妙﹐其朴而能文可知矣。予生平所見閨秀畫不一﹐最上如黃石齋先生之蔡夫人﹐錢尙書母南樓老人﹐綽有徐黃遺法﹐妍麗中气骨古厚﹐非如吳下文淑惲冰﹐徒以姿媚一派見長而已。女史年未滿三十而技若此﹐倘得前人名迹﹐瀏覽而靜摹之﹐所造當更有進於是者。予故因猶女之請﹐跋其便面以報所贈。嘉慶八年歲在癸亥二月之末。」此跋《頻羅集》中未刊﹐故亟錄之。

吳映瑜﹐字韞輝﹐號秋水﹐靜江孝廉瀓女﹐趙穆亭承傑繼室也。與穀人祭酒爲族兄妹﹐工書畫﹐祭酒在都﹐同寓一室﹐朝夕評騭擘窠書﹐似有勝焉。六旬外﹐猶能作楷。余嘗見山水冊一﹐气韻妍雅﹐洵稱合作。

