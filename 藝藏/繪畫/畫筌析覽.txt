《畫筌析覽》﹝淸﹞湯貽汾撰

乙丑余鄕馮墨初自邗上歸﹐出《書筌》見示﹐所論諸法精當簡要﹐畫家祕籥也。第爲問業者隨事指陳﹐法𨿽兼備﹐而論未條分﹐私擬劃成段落﹐每段仍加以注釋﹐庶初學了然﹐不致迷於所向。時遭北水驟至﹐流離滿野﹐邑侯屬主賑事。戊辰復捧檄南來﹐此事久廢。越癸酉﹐雨生攝齊昌都尉事﹐與餘同官。偶與談及是篇﹐雨生笑曰「一君九年之願﹐僕己代償之矣。」蓋雨生任三江時曾分其目爲十則﹐每則爲之注。篇所未及引伸之﹐篇所疊見鋤去之。𨿽神明之妙存乎其人﹐而析北苑之傳爲南車之示﹐俾《畫筌》一篇與《過庭書譜》永垂於後者﹐雨生力也。豈特償予素志已乎﹖嘉慶癸酉重九日﹐蒲濤仲振履柘奄氏序。

○自序

笪江上先生《畫筌》一篇﹐言情理確﹐久爲藝林所珍。第讀者猶苦其章段連翩﹐論說互雜﹐如覩珍貝於波斯﹐逢林壑於山陰道上﹐目不暇窮﹐而意靡專屬。或曰「維揚有富家子就請業﹐日示數語﹐積而成編﹐固未訂也。」予不文非敢剖截先哲文字﹐顧欲便於子弟尋繹﹐不得不爲標目分則﹐而全篇皆偶句﹐每論此條倏及彼﹐歷後復涉前﹐顚倒數釋﹐亦不得已也。計分十則﹐第九曰雜論﹐以一偶中兼論二物﹐或三四物﹐分之不得故也。十曰總論﹐則皆匯其泛論﹐而非專指者也。至其淺而盡曉﹐冗而非要﹐及人物﹑花卉﹑鳥獸﹑虫魚之論而未詳者刪之。每則後附以愚論﹐多寡不齊﹐𨿽無所補﹐而要皆前人所未及者。第名曰《析覽》﹐則因愚論不足重輕故也。先生丹徒人﹐名重光﹐字在辛﹐自號江上外史。順治壬辰進士﹐官儉都禦史。予向居其鄕﹐多見眞迹﹐皆神與古會﹐非深入畫禪﹐能道此中三昧耶﹖嘉慶甲子上巳﹐雨生湯貽汾識。

○自序二

予編此卷已十載﹐同人多勸付梓﹐予以鈔本多僞﹐隨屬謝庶常澧浦訂正。澧浦予畫友也﹐出示所藏桐華館刊本﹐始知外史有自序﹐又有王石谷﹑惲正叔評語。魯亥旣正﹐因並錄評語之精當者什之五六﹐於是梓焉。澧浦曰「原書如正幅帷裳﹐子去襞積加殺縫﹐始適於用。」顧裁剪天衣而爲百袖﹐天孫非喜﹐諸佛得毋作嗔耶﹖癸酉十二月望日雨生又書。

○原起

繪事之傳尙矣﹐代有名家﹐格因品殊﹐考厥生平﹐率多髙士。凡爲畫訣﹐散在藝林﹐六法六長﹐頗聞要略。然人非某人﹐畫難爲畫。師心踵習﹐迄無得焉。聊攄所見﹐輯以成篇。纖計小談﹐俟夫知者。

○論山第一

夫山川气象﹐以渾爲宗﹐林巒交割﹐以淸爲法﹐形勢崇卑﹐權衡大小﹐景色遠近﹐劑量淺深。山之旁脇易寫﹐正面難工﹐山之腰腳易成﹐峯頭難立。主山正者客山低﹐主山側者客山遠。眾山拱伏﹐主山始尊﹐羣峯互盤﹐租峯乃厚。土石交覆以增其髙﹐支隴勾連以成其闊。一收復一放﹐山漸開而勢轉﹔一起又一伏﹐山欲動而勢長。背不可覩﹐仄其峯勢﹐恍面陰崖﹐坳不可窺﹐郁其林叢如藏屋宇。山分兩麓﹐半寂半喧﹔崖突垂膺﹐有現有隱。近阜下以承上﹐有尊卑相顧之情﹔遠山低以爲髙﹐有主客異形之象。危巖削立﹐全倚遠岫爲屏﹔巨嶺橫開﹐還藉羣峯插笏。一抹而山勢迢遙﹐貴腹內陵阿之層轉﹔一峯而山形萃嵂﹐在嶺邊樹石之繽紛。山實虛之以煙靄﹐山虛實之以亭臺。樹大毋作髙山﹐山淺莫爲懸瀑。瀑亂瀉者源長﹐巖倒懸者腳隱。麓拖沙而勢匝﹐背隱樹而境深。原�交回﹐起空嵐而气豁﹔雲巖聳直﹐互修阪而勢悠。數逕相通﹐或藏而或露。諸峯相望﹐或斷而或連。山從斷虛而雲气生﹐山到交時而水口出。

前人論畫山之法﹐初下正面一筆爲鼻準﹐結頂幛蓋一筆爲顱骨﹐中問起伏轉折處爲脈絡﹐固矣。而初下一筆亦不必拘定何處﹐可從正面而積累至上﹐亦可從幛蓋而層折至下﹐總以有脈爲當。

前人三遠之說曰「髙遠之勢突兀﹐深遠之意重疊﹐平遠之致沖融。」又曰「遠欲其髙﹐當以泉髙之﹔遠欲其深﹐當以云探之﹔遠欲其平﹐當以煙平之。「此不易之論

矣。然有能髙深平而不能遠者﹐其病在筆墨太癡﹐貶之只一字﹐曰松。

尊有時而賓﹐卑有時而主﹔大有時而下﹐小有時而髙﹔近有時而寂﹐遠有時而喧﹔深有時而呈﹐淺有時而匿。尊而賓者偏﹐卑而主者正﹔大而下者邇﹐小而髙者遙﹔近而寂者荒﹐遠而喧者治﹔深而呈者明﹐淺而匿者晦。髙銳曰峯﹐髙小曰岑﹐髙險曰巖﹐低圓曰巒﹐峭直曰壁﹐遏曰崖﹐列屏曰嶂﹐有坡曰嶺﹐出脊曰岡﹐夾水曰峽﹐有穴曰岫﹐深通曰洞﹐湍激石曰磯﹐在水曰島。卑於此者﹐原隰陂隴﹐阜磧丘墟﹐槪難枚舉﹐大抵皆夷險異形﹐土石殊質。畫家形質不辧﹐品類莫標﹐慨名曰山﹐固無不可。然或題擬圖險而貌平夷﹐又或畫已是土而題石﹐則畫旣不兔鳧之誚﹐題亦難辭鹿馬之欺也。

○論水第二

山脈之通﹐按其水境﹔水道之達﹐理其山形。眾水匯而成潭﹐兩崖逼而爲瀑。瀨層層如浪捲﹐石泛泛似鶴浮。無風而澗平﹐觸石而湍激。折瀏如傾沸﹐浪湧若騰驤。派流遠近爲斷續之分﹐波紋有無由起滅之異。水漲闊而沙岸全無﹐

水煙浮而江湖半失。平波之行筆容與﹐激湍之運腕回旋。浪花迅捲筆繁﹐濤勢髙掀而筆蕩。

水性至柔﹐是瀑必勁。水性至動﹐是潭必定。江海無風亦波﹐溪澗有紋亦靜。水色難繪﹐旁漬色而水自明﹐水聲難圖﹐四無聲而水可聽。

長泉莫宜﹐直泉莫連。短泉少曲﹐曲泉少掩。明泉勿單﹐隱泉勿歧。小泉不妨石礙﹐大泉少使流壅。平泉忌在直衝﹐疊泉貴乎气貫。雲泉似隔不隔﹐雨泉宜奔愈奔。泉源由分而合﹐合處多在峯腰﹔泉支由合而分﹐分處尢宜石腳。

○論樹石第三

挺然者樹容﹐木本毋同艸本。油然者樹色﹐生枝休似伐枝。楡﹑柳茂於村捨﹐松﹑檜郁乎巖阿。坡間之樹扶疏﹐石上之枝偃蹇。短樹參差﹐忌排一片﹔密林蓊翳﹐尢喜交柯。密葉偶間枯槎﹐頓添生致﹐紐幹或生剝蝕﹐愈見蒼顏。枝綴葉而參伍錯綜﹐弗生窒礙﹔葉附枝而橫斜紆直﹐欲使聯翩。苑枯或因發葉之早遲﹐舒屈多由引幹之老稚。一本之穿插掩映﹐還如一林﹔一林之倚讓乘承﹐宛同一本。正標側杪﹐勢以能透而生﹔葉底花間﹐影以善漏而豁。透則形脞而似長﹐漏則體肥而若瘦。煙中之幹如影﹐月下之枝無色。雨葉暗而淋漓﹐風枝椏而搖曳。木皮之膚理如生﹐蟠根之植立宜固。春條擢秀﹐夏木垂陰﹔霜枝葉零﹐寒柯枝鎖。幽巖古枿﹐老狀離奇﹔片石疏叢﹐天眞爛熳﹐眾沙交會﹐藉叢樹以爲深﹔細路斜穿﹐綴荒林而自遠。林麓互錯﹐路暗藏於山根﹔巖谷遮藏﹐境深隱於樹裏。樹根無著﹐因山勢之橫空﹔峯頂不連﹐以樹色之遙蔽。近山嵌樹而坡岸稍移﹐便使柯條別異﹔密樹憑山而根株疊露﹐能令土石分明。土無全形﹐石之巨細助其形﹔石無全角﹐石之左右藏其角。土載石而宜審重輕﹐石壘石而應相表裏。石有剝蘚之色﹐土有膏澤之容。半山交結﹐石爲齒牙。平壘逶迆﹐石爲膝趾。山脊以石爲領脈之綱﹐山腰用樹作藏身之幄。樹排蹤以衛峽﹐石頹朴以障虛。沙邊水蕩﹐偶借石防﹔峯裏云生﹐還容樹影。峯稜孤側﹐艸樹爲羽毛﹔坡腳平斜﹐石叢爲嵌綴。樹惟巧於分根﹐卽數株而地隔﹐石若妙於劈面﹐𨿽百笏而景殊。石看三面﹐有圭端﹑刀錯﹑玉尺﹑銀瓶﹑香案﹑琴墩﹑虫案﹑魚砌﹑覆盂﹑欹帽﹑缺坎﹑蹲獸﹑蚌殼﹑螺軀﹑鳥罩﹑犀首之異狀﹐須離象而求。樹分單夾﹕有散蝶﹑聚蜂﹑蛇驚﹑鴉集﹑雞翎﹑燕剪﹑珠綴﹑冰淩﹑竹个﹑棕團﹑簾垂﹑穗結﹑飄縷﹑簇角﹑攢鍼﹑疊紈之殊形﹐貴相機而作。

石爲山之子孫樹乃石之儔侶。石無樹而無庇﹐樹無石而無依。不兩畫者其暫﹐合一處者其常。故山水未工﹐樹石先講﹐工一本卽工千林﹐工一拳卽工萬仞。然寫樹必宜顧石﹐寫石仍當應樹﹐果能兩不相失﹐各得其宜﹐則積而萬仞千林﹐無不相顧相應矣。

樹石旣必相顧﹐而自顧不待言矣。故一樹有一樹之顧﹐一林有一林之顧。四歧之說不可執﹐有直上而難得一歧﹐有在根爲已發千歧者。枝怯不一﹐葉式多門﹐各用其長﹐勿求其備。工於葉者多圖春夏﹐能於枝者盡作秋冬。切勿諱短而彊長﹐就生而捨熟。故子久多春而雲林多秋﹐松年多冬而南宮多夏。兼長固爲能品﹐不如專習之尢能。專習果已化工﹐庶可兼長而俱化。

石之自爲應亦猶樹之自爲顧耳。陰陽相成﹐大小相間﹐人盡知矣。陰必由陽而生﹐小必因大而破。由陰而存陽者﹐陽已晦而難明。由小而積大者﹐大則碎而弗整。然陰中亦復有陽﹐有宜由陰而存者﹐陰中之陽也。小中亦復有大﹐有宜由小而積者﹐小中之大也。至乎沙邊山腳﹐僅一筆而不完﹔嶺畔林間﹐卽萬筆而可益。石𨿽同而各境﹐不徒關小大之形﹐石旣別而殊情﹐亦不外陰陽之理。故石法𨿽在於皴﹐而不皴亦得爲石。皴而尙未覺其爲石者難藥﹐不皴而識其爲石者可師也。

○論點綴第四

江湖以沙岸﹑荒汀﹑帆檣﹑鳧雁﹑剎桿﹑樓櫓﹑戍壘﹑漁罩爲映帶﹔村野以田廬﹑籬逕﹑菇渚﹑柳堤﹑茅店﹑板橋﹑煙墟﹑渡艇爲鋪陳。

色明初霽﹔晨叫雁度﹐影帶沈暉。云擁樹而林稀﹐風垂帆而岸遠﹔平沙渺渺﹐隱葭葦之蒼茫﹔村水溶溶﹐映垂楊之歷亂。沙堤橋斷﹐水屋輪翻。石負竹以斜通﹐林帶泉而會響。兩崖峭壁﹐倒壁溪船﹔一架危撟﹐下穿巖瀑。溪深而猿不得下﹐壁峭而鳥不敢飛。危瞪攔扶﹐孤亭樹覆。宮殿棋盤而壯麗﹐寺觀淸邃而嵯峨。園林之屋幽敞﹐旅捨之屋駢閒。漁捨荒寒﹐田家朴野。山居僻其門逕﹐村聚密其井煙。仙宮梵剎﹐協其龍沙﹔村捨艸堂﹐宜其風水。山門敞豁﹐松杉森列而成行﹔水閣幽奇﹐藤竹蕭疏而弄影。農夫茅舍﹐當依隴畝以棲遲﹔髙士幽居﹐必愛林巒之隱秀。春蘿絡逕﹐野筿縈籬。寒甃桐疏﹐山窗竹亂。柴門設而常開﹐蓬窗系而如寄。樵子負薪於危峯﹐漁父橫舟乎野渡。臨津流以策蹇﹐憩古道而停車。幅巾杖策於河樑﹐披褐擁鞍於棧道。宿客朝餐旅店﹐行人暮入關城。騷人湖畔春行﹐賈客江頭夜泊。攤書水檻﹐須知五月江寒﹔垂釣砂磯﹐想見一川風靜。寒潭散网﹐曲逕攜琴﹔放鶴空山﹐牧牛盤谷。尋泉聲而攝足﹐纏松色以支頤。濯足淸流之中﹐行吟絕壁之下。登髙而望遠﹐臨水以送歸。臥看滄江﹐醉題紅葉﹔松根共酒﹐洞口觀棋。見丹井而如逢羽客﹐望浮屠而知隱髙僧。看瀑觀云﹐偶成獨立﹔尋幽訪友﹐時見兩人。人不厭拙﹐只貴神情﹔景不嫌奇﹐必求境實。

山水樹石而外﹐凡物皆點綴也。是山水樹石其主而點綴其餘也。然一圖有一圖之名﹐一幅有一幅之主﹐使名在人則人外非主﹐主在屋則屋外皆余﹐故有時以山水樹石爲余﹐而以點綴爲主者﹐此點綴之不可不講也。

旣有時爲主而終曰點綴﹐以主者偶一而餘者恆多也。顧名而後定主﹐主定可以求余。主旣宜於經營﹐余亦當知安頓。屋忌散布﹐人忌歧行。寺每翳於深林﹐橋必因夫斷岸。帆須順樹﹐塔貴淩虛。幽人旣已尋來﹐遠近必有佳境。野艇𨿽無定處﹐往來定有歸墟。鳥則云雁林鴉﹐此外休貪著筆﹔獸則耕牛徵騎﹐其間略要求工。蓋凡爲點綴﹐固不皆應有而有﹐亦當知可無則無。山亭設而觀瀑﹐水閣構以迎涼。籬護叢篁﹐欄防絕澗。類此皆收束景光而應有者也。漁火映於蘆汀﹐吟鞭袖於驢背﹐琴邊香鼎﹐瓶裏疏花﹐類此皆描寫細微而可無者也。故惟圭角妄生﹐無異佛頭著污﹐斷勿有心悅俗﹐遂爲刻意修容也。

○論時景第五

雲裏帝城﹐山龍蟠而虎踞﹔雨中春樹﹐屋鱗次而鴻冥。愛落景之開紅﹐值山嵐之送晚。柔云斷而還續﹐宿霧斂而猶舒。散秋色於平林﹐收夏云於深岫。危峯障日﹐亂壑奔江﹐空水際天﹐斷山銜月。雪殘春岸﹐煙帶遙岑﹔日落川長﹐云平野闊。雨景霾痕宜忌﹐風林狂態堪嗔。雪意淸寒﹐休爲染重。雲光幻作﹐少用鉤盤。曉霧昏煙﹐景色何容交錯

秋陰春靄﹐气候難以相干。春﹑夏﹑秋﹑冬﹑早﹑暮﹑晝﹑夜﹐時之不同者也。風﹑雨﹑雪﹑月﹑煙﹑霧﹑云﹑霞﹐景之不同者也。景則由時而現﹐時則因景可知。故下筆貴於立景﹐論畫先欲知時。

時景旣識其常﹐當知其變。蓋一物之有無莫定﹐由四方之气候不齊。如塞北多霜﹐嶺南無雪﹐是景以地論﹐不以時分。畫𨿽小道﹐亦欲兼達天地气天時而後可以爲之也。

狀風於樹﹐狀雨於山﹐易也。狀雪與煙霧雲霞於無筆墨之間﹐亦易也。難者惟日與月﹐日不可圖其形﹐月無從繪其色也。卽日而繪色﹐僅可作朝旭夕暉。月而圖形﹐亦無補波光林影。然終如何而可曰﹕畫日中之景﹐微者必明﹐當明中而更分陰晦﹔畫月下之景﹐大者亦晦﹐在晦中而須髮空明。使能心明此理﹐筆稱其心﹐則日可遺色而得形﹐月可遺形而得色矣。

○論鉤皴染點第六

鉤之行止﹐卽羣巒之起跌﹔皴之分搭﹐卽土石之紋痕。山以分按脊生﹐石用重鉤面出。山腳伏而皴側﹐坡脊起而皴圓。麻皮虛腳而山空﹐兼讓長林之得致﹔釘頭露額而石豁﹐又資叢樹以托根。解索動而麻皮靜﹐攔艸質而牛毛文。釘頭莽於木柹﹐長短同施﹔豆瓣潑於芝麻﹐小大易置。捲雲﹑雨點各態﹐亂柴﹑荷葉分姿。斧劈近於作家﹐文人出之而峭﹔鬼臉易生習气﹐名手爲之而遒。大劈內帶鑿痕﹐小劈中含鏽迹。石稜面而隱疊千層﹐山沒骨而融成一片﹐灰堆乃磨頭之變境﹐疊糕卽斧劈之後塵。鉤多圭角而俗態生﹐皴若團欒而淸韻少。皴之俯仰﹐披似風蘆而垂如露艸﹐皴之縝密﹐明同屋漏而隱若紗籠。墨帶燥而蒼﹐皴間夫擦﹔筆濡水而潤﹐渲間以烘。襯復而內暈﹐鉤簡而外工。鉤靈動似乎皴﹐皴細碎同於擦。頓挫乃鉤劈之流行﹐深淺爲渲染之變化。虛白爲陽﹐實染爲陰。山面皴空﹐多是陽光遠瑛﹔山坳染重﹐端因陰影相遮。劈而不皴﹐知烘染之有法﹔皴而不染﹐知鉤劈之意全。著筆爲皴﹐畱空痕以成廓﹔運墨爲染﹐問滃迹以省鉤。鉤之漫處可以資染﹐染之著處卽以代皴。復染於鉤內而石面稜稜﹐增染於廓外而石脊隱隱。皴未足﹐重染以發共華﹔皴已足﹐輕染以生其韻。蓋山容憑皴淡以想象﹐無泥皴淡而著其僞﹔樹態假點抹以形容﹐勿拘點抹而失其眞。皴之沈酣眎染匪異﹐點之圓活與皴無殊。點分多種﹐用在合宜﹔圓多用攢﹐側多用疊﹔禿筆用衄﹐破筆用松﹔擲筆者芒﹐按筆者銳﹔含潤若渴﹐帶渴爲焦﹔細等纖塵﹐粗同墜石﹔淡以破濃﹐聚而隨散。繁簡恰有定形﹐整亂因乎興會。

千筆萬筆易﹐當知一筆之難﹔一點兩點工﹐終防多點之拙。

鉤皴染點之於畫﹐猶點畫撇捺之於字也。點畫撇捺合之爲字﹐分之固各有其法﹐惟畫亦然。不徒此也﹐曰掛﹑曰渲﹑曰畫﹑曰刷﹑曰擦﹑曰抹﹑曰襯﹑曰烘﹐名多隨筆而文﹐法亦因名而異。獨舉共四而言者﹐以其先且要也。諸法不徒用之於石﹐用於樹一也。樹大腹必加皴﹐身必施點﹐或鉤或染﹐偏廢不能。

鉤法不過靈活停頓﹐染法不過濃淡淺深﹐非若皴與點之法爲多也。然合鉤皴染點一切法而論﹐要皆不外乎陰陽二字。明乎陰陽﹐無可無不可。必曰某家皴﹐某家點﹐是終不過成其爲皴與點而已矣。

○論用筆用墨第七

山川之气本靜﹐筆躁動則靜气不生﹔林泉之姿本幽﹐墨粗疏則幽姿頓減。山隈空處﹐筆入虛無﹐樹影微時﹐墨成煙霧。筆中用墨者巧﹐墨中用筆者能。墨以筆爲筋骨﹐筆以墨爲精英。筆渴時墨焦而屑﹐墨暈時筆化而鎔。人知搶筆之松﹐不知松而非懈﹔人知破筆之澀﹐不知澀而非枯。筆有中鋒﹑側鋒之異用﹐更有著意無意之相成。轉折流行﹐鱗遊波駛﹔點次錯落﹐隼擊花飛。拂爲斜脈之分形﹐磔作偃坡之折筆。石圓似弩之內擫﹐沙直似勒之平施。墨之傾潑﹐勢等崩云﹐墨之沈凝﹐色同碎錦。宜濃而反淡則神不全﹐宜淡而反濃則韻不足。

作字偏鋒者﹐畫多不能爲中鋒。字中鋒者﹐畫不難爲偏鋒。中鋒﹑偏鋒固各自有妙﹐而中鋒較能浮出紙上也。

畫硯畫筆每用必洗﹐而乾皴又用敗管宿墨乃老﹐舊紙舊墨相入始和﹐而渲染須加新墨藤黃乃潤。畫﹐象也﹐象其物也。今人每畫必曰仿某﹐法某﹐故一搦管﹐卽以一古人入其胸﹐未嘗以造化所生之物入其胸則象物﹐以古人入其胸則僅能象其象。故畫成而不見其筆墨形迹﹐望而但覺其爲眞者謂之象。斯其功自有筆有墨而歸之於無筆無墨者也。

字與畫同出於筆﹐故皆曰寫。寫𨿽同﹐而功實異也。今人知寫之同﹐遂謂字必臨摹古哲﹐而畫亦然。夫字無質﹐故不得不臨摹造字之人。物有質﹐臨摹物可已﹐何必臨摹夫臨摹之人﹖人知欲學《蘭亭》則竟學《蘭亭》﹐不屑臨松雪所臨之《蘭亭》。造化生物《蘭亭》也﹐古畫𨿽佳﹐松雪之《蘭亭》也﹐何獨於畫而甘自捨眞就假耶

○論設色第八

墨以破用而生韻﹐色以淸用而無痕。輕拂軼於濃纖﹐有渾化﹑脫化之妙﹔獵色難於水墨﹐有藏靑﹑藏綠之名。蓋靑綠之色本厚﹐而過用則皴淡全無﹔赭黛之色本輕﹐而濫設則墨光盡掩。粗浮不入﹐𨿽濃鬱而中乾﹔渲暈漸深﹐卽輕勻而肉好。間色以免雷同﹐豈知一色中之變化﹔一色以分明晦﹐當如無色處之虛靈。學山椎之用花靑﹐每多齷齪﹔仿一峯之喜淺絳﹐亦涉扶同。乃知慘淡經營﹐似有似無﹐本於意中融變﹐卽令朱黃雜杳﹐或工或誕﹐多於意外追維。

自古畫多設色﹐然山水家恆用惟赭﹑靛﹑藤黃。赭﹑靛爲君﹐黃爲使。赭深淺得二﹐入墨入黃又得二。靛深淺得二﹐入墨爲深淺墨靑﹐入黃爲深淺綠﹐又各得二。是色𨿽三而君使相因亦已用之無盡﹐余非必需﹐可無論矣。

設色多法﹐各視其宜。有設色於陰而虛其陽者﹐有陽設色而陰只用墨者﹐有陰陽純用赭而靑綠點苔者﹐有陰陽純用靑綠而以墨漬染者﹐有陽用赭而陰用墨靑﹐有陽用靑而陰用赭墨者﹐有僅用赭於小石及坡側者﹐有僅用赭爲鉤皴者﹐有僅用赭於人面樹身者﹐有僅用靑或僅用綠於苔點樹葉者﹐有僅用靑綠爲漬染者﹐蓋卽三色亦有時而偏遺﹐但取其厚不在其備也。

○雜論第九

山本靜水流則動﹐石本頑樹活則靈。地廓村遙﹐樹少參天之勢﹔山巍抑遠﹐水無近麓之情。樹動則淸﹐水柔則秀。水分雙岸﹐橋蜓蜿以分通﹔山隔兩崖﹐樹欹斜而援引。懸坪疊石﹐卽作山巒﹔低岸交沙﹐便成津浦。作山先求入路﹐出水須定來源。擇水通橋﹐取境設路。地勢異而成路﹐時爲夷險﹔水性平而畫沙﹐未許欹斜。沙勢勿先來﹐背峯頭而後定﹔遠墅勿先作﹐待山空而徐添。石旁有沙﹐沙邊有水﹐水光自愛空濛﹔樹中有屋﹐屋後有山﹐山色時多沈靄。沙如漂練﹐分水勢而復羅村勢﹔樹若聯柵﹐圍山足而兼襯山巒。山擁大塊而虛腹﹐木攢多種而疏顚。山面陡面斜﹐莫爲兩翼﹔樹叢髙叢矮﹐少作駢肩。樹影欲髙﹐低其餘而自聳﹔山形欲轉﹐逆其勢而後旋。山外有山﹐𨿽斷而不斷﹔樹外有樹﹐似連而非連。山別陰陽﹐須識渲皴之訣﹔樹分表裏﹐當知隱見之方。樹早生根﹐無從轉換﹔水遲引導﹐難以奔流。瀑水若同簷澑﹐直瀉無情﹔石塊一似土坯﹐模稜少骨。坡寬石巨﹐崇山翻似培塿。道直沙粗﹐遠地猶同咫尺。坪憎桶案之形﹐山厭瓜稜之狀。地薄崖危未貼﹐峯髙樹壯非宜。近山平田﹐患其壁立﹔離村列樹﹐勿似籬橫。峯巒雄秀﹐林木不合蕭疏﹔島嶼孤淸﹐屋舍豈宜叢雜。

畫以樹石爲筋骨﹐以徑路爲血脈﹐以煙雲爲棠衣﹐以人物爲眉目。筋骨不可不彊﹐血脈不可不通﹐棠衣不可不楚﹐眉目不可不朗。

沙勢貴平﹐仍須曲折﹔坡側似削﹐等有陰陽。亂山休碎﹐列屋忌齊。平路亦有髙卑﹐而逶迆莫直﹔山徑非無夷坦﹐而逼側難寬。雜樹最忌束薪﹐叢竹尢嫌編帚。蘆葦無風亦偃﹐焦桐有屋方栽。松不與眾木齊肩﹐柳必向橫塘顧影。樓閣宜巧藏半面﹐橋梁勿全見兩頭。遠帆無舟而去來必辧﹐速屋惟脊而前後宜淸。景散須收﹐髙於一亭﹐平可收於一艇﹔景隔須通﹐近則通以一逕﹐返則通以一橋。蓋景惟求雅﹐不在爭奇﹐然境或太庸﹐又嫌無味。

○總論第十

丹靑競勝﹐反失山水之眞容﹔筆墨貪奇﹐多造林邱之惡境。怪僻之形易作﹐作之一覽無餘。尋常之景難工﹐工者頻觀不厭。前人有題後畫﹐當未畫而意先﹔今人有畫無題﹐卽彊題而意索。布局觀乎縑楮﹐命意寓於規程。統於一而締構不葬棼﹐審所之而開合有準。尺幅小﹐山水宜寬﹔尺幅寬﹐邱壑宜緊。卷之上下隱截巒垠﹐幅之左右吞吐巖樹。一縱一橫﹐會取山形樹影﹔有結有散﹐應知境辟神開。眼中景現﹐要用急迫﹔筆底意窮﹐須從別引。偶爾天成﹐加以人功而或損﹔此中佳致﹐移之彼處而多違。理路之淸由低近而髙遠﹐景色之備從淡簡而綢繆。絜小以成矩﹐心欲其靜﹐完少以布多﹐眼欲其明。目中有山﹐始可作樹﹔意中有水﹐方許作山。山下宛似經過﹐卽爲實境﹔林間如可步入﹐始足怡情。聚林屋於盈寸之間﹐招峯巒於千里之外。山之厚處卽深處﹐水之靜時卽動時。無猿鶴而恍聞其聲﹐有湍獺而莫覩其迹。無層次而有層次者佳﹐有層次而無層次者拙。狀成平扁﹐𨿽多邱壑不爲工﹐看入深重﹐卽少林巒而可玩。眞境現時豈關多筆﹐眼光收處不在全圖。合景色於艸昧之中﹐味之無盡﹔擅風光於掩映之際﹐覽而愈親。密致之中自兼曠遠﹐率意之內轉見便娟。林間陰影無處營心﹐山外淸光何從著筆空本難固﹐實景淸而空景現﹔神無可繪﹐眞境逼而神境生。位置相戾﹐有畫處多屬贅疵﹔虛實相生﹐無畫處皆成妙境。得勢則隨意經營﹐一隅皆是﹔失勢則盡心收拾﹐滿幅都非。勢之推挽﹐在於幾微﹔勢之凝聚﹐由於相度。畫法忌板﹐以其气韻不生﹐使气韻不生﹐𨿽飛揚何益畫家嫌稚﹐以其形模非似﹐使形模非似﹐卽老到奚庸﹖粗簡或稱健筆﹐易入畫苑之魔﹔疏拙似非畫家﹐適有髙人之趣。披圖畫而尋其爲邱堅則鈍﹐見邱壑而忘其爲圖畫則神。董﹑巨羣巒多屬金陵一帶﹐倪﹑黃樹石得之吳﹑越諸方。

米家筆法得潤州城南﹐郭氏圖形在太行山右。摩詰之輞川﹐荊關之桃源﹐華原冒雪﹐營邱寒林﹐江寺圖於晞古﹐鵲華貌於吳興。從來筆墨之探奇﹐必系山川之寫照。善師者師化工﹐不善師者撫縑素﹐拘法者守家數﹐不拘法者變門庭。叔達變爲子久﹐海嶽化爲房山。黃鶴師右丞而自具蒼深﹐梅花祖巨然而獨稱渾厚。方壺之逸致﹐松雪之精研﹐皆其澄淸味象﹐各成一家。會境通神﹐合於天造。畫工有其形而气韻不生﹐士夫得其意而位置不穩。前輩脫作家習﹐得意忘象。時流托士夫气﹐藏拙欺人。是以臨寫工多﹐本資難化。筆墨悟後﹐格制難成。十幅如一幅﹐胸中邱壑易窮﹐一圖勝一圖﹐腕底煙霞無盡。全局布於心中﹐異態生於指下。气勢雄遠﹐方號大家﹔神韻幽閒﹐斯稱逸品。

十日一水﹐五日一石﹐經營極矣﹐非畫之上乘也。造化生物﹐無所施爲。造化發其气﹐萬物乘其機而已。吾欲象物﹐意所至卽气所發﹐筆所觸卽機所乘﹐故能幻於無形﹐能形於有聲﹐若經營慘淡﹐則無一非團搦而就﹐生气生機全無覓處矣。試問造化生物皆團搦而就者耶﹖

先生曰「人非其人﹐畫難爲畫。」騷人髙士﹐斯其人矣。然猶必共有夙慧而後可言畫。以唐人詩﹕「宿世應詞客﹐前身是畫師。」言其慧不自今耳。故畫之爲道﹐如酒有別腸﹐詩有別才﹐不能蓋終不能也。善悟者觀庭中一樹﹐便可想象千林﹐對盆裏一拳﹐亦卽度知五嶽﹔鈍根者𨿽閱歷萬里﹐無一筆之生機﹔卽辛苦百年﹐少尺幅之入彀。故並非博覽山川﹐漁獵書史﹐而卽可以知畫也。況論夫足不出戶目不識丁者耶。

山無定向﹐水無定趨﹐樹無定歧﹐石無定角﹐凡物皆無定形也。故筆無定著﹐意無定營﹐終之而書無定景。然無定其象﹐有定其法﹐天下無無法之事﹐而畫法尢多門。昔人論畫曰六法﹐舉其槪也。析而論之﹐自崇山大川至於微塵弱艸﹐下筆則無不各有其法﹐法可枚舉哉﹖鹿柴氏曰「有法之極﹐歸於無法。」此編法也﹐神而明之﹐自可離法而立。漁者得魚忘筌﹐忘筌斯作者意乎﹗

○跋

畫筌一篇﹐綜括大要﹐隨筆所之﹐自成片段。善悟者領取意致﹐莫不心解﹐而初學時或茫如也。雨生都尉條析之﹐復以己見詮補焉﹐其原書如正幅帷棠﹐雨生去襞積加殺縫﹐俾適於用﹐其詮補則緘功綿密﹐益熨貼耳。予嘉其善制﹐因出知齋刊本與校正數字﹐並囑其附錄王﹑惲評注﹐俾惠來學。夫昔之論書畫者﹐如法書要錄﹑宣和書畫譜﹑名畫記﹑古書品錄等編﹐語多前後承襲﹐而書可並行﹐畫筌旣流布海內﹐得析覽與之並垂﹐不弭遠乎﹖

嘉慶癸酉十一月二十四日理圃謝蘭生跋。

吾兄於畫未嘗師人﹐使之學而自能者﹐《畫筌》也。予則家有師而鈍不能學﹐兄逐析原編爲十﹐益以自得﹐又數千言﹐次第反覆﹐日以導予﹐予𨿽迄乎無成﹐而是編良不可祕。蓋自《芥子園畫譜》出﹐而舉一不反者﹐下筆輒如刻板﹐玆則寓規矩於微言﹐抉玄祕於片簡﹐矧又條分門析﹐法備詞詳﹐襟懷淸曠者﹐自無不過目神會﹐應手功成﹐讀此固長於習譜也。同好旣勸付梓﹐兄猶以剖截先哲文字﹐恐貽咎當世。嘻﹐兄其迂耶﹖彼完本固在也﹐外史不云乎﹐余鏤板以爲初學者鉛槧之助﹐有裨初學﹐條析爲便﹐滋外史誌也﹐奚咎哉﹖甲戌元夕弟貽浚謹跋。

《畫筌》數千百言﹐句句俱是好畫本﹐不過以文字代丹靑耳﹐善讀者當作畫譜看﹐則神妙自生﹐若泥其句語而遺其景象﹐失前人意矣。雨生都尉以《析覽》見示﹐末云離法而立法﹐如得魚可忘筌﹐斯眞度《畫筌》之金鍼﹐爲後來之寶筏者也﹐善讀者當自得之。但其始不能無法﹐熟後則法隨心生﹐亦分兩候。甲戌花朝墨池張如芝跋。

