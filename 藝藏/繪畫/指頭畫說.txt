指頭畫說

﹝淸﹞髙秉撰

●指頭畫說

遼東髙秉澤公述

恪勤公八齡學畫遇稿輒橅積十餘年盈二簏弱冠卽恨不能自成一家倦而假寐夢一老人引至土室四壁皆畫理法無不具備而室中空空不能橅仿惟水一盂爰以指蘸而習之覺而大喜柰得於心而不能應之於筆輒復悶悶偶憶土室中用水之法因以指蘸墨仿其大略盡得其神信手拈來頭頭是道職此遂廢筆焉曾鐫一印章云畫從夢授夢自心成中年畫推篷冊十二頁自題此意於首幅伯兄惠疇寶藏家畫中以此冊爲第一神品先嚴題文良公所藏桃花鴛鴦通景圍屏有五言長古詩一首記述其事用指廢筆者以筆所難到處指能傳其神而指所到處筆勿能及也筆多任務細指多寫意然非筆畫工細之極指畫不能善寫其意秉嘗題公筆畫有句云筆繪嘗爲指繪揜須知指筆互相因公於唐宋元明國朝諸大家中鉆研探討集其大成復將諸大家之用意用法盡歸於指故稱獨步惜不多作筆畫曾鐫一章云偶然用筆是以世人未能盡知而筆爲指揜然尺紙寸縑傳於後世識者當奉爲拱璧是揜而終不揜也

秀水張浦山撰國朝畫徵錄記公一則曰髙且園善指頭畫畫人物花木魚龍鳥獸天姿超邁奇情逸趣信手而得四方重之餘曾見扇上筆畫散仙數種尢妙有如王初平叱石成羊作舞石一攢或已成爲羊而起立者或將成而未起者或半成而未離爲石者神采熠熠風趣橫生他如龍虎等亦各極其態世人祇稱其指墨而不知筆墨之佳也人旣重其指墨加以年老便於揮灑遂不復用筆故流傳者少官刑部侍郎公素喜作散仙指墨筆畫俱夥頗難各形其妙浦山以譬語達之煞是解人讀畫徵錄益信揜之不終揜也

求畫者無虛日積紙約四五十番輒先一日磨墨自巳至酉成之約計月二次可百幅歲可千餘幅自弱冠至七旬不下五六萬幅千古莫能與京而足迹將徧天下故海內無弗知而重者興來時或畫扇三五柄或手卷一二軸或竟全冊或三五頁此又在大幅之外者合而計之更不知凡幾矣曩未一一登記

指畫過多必須倩人烘染昔宦遊兩浙時延請華亭陸日爲【日爲】邗上袁文濤【江】虎林沈禹門【鰲】皆能自豎一幟者以公之指墨艸剏而用三君秀筆妙染且當壯盛之年每一畫出如天上神仙非煙火食者所能望見繼延華亭陸遴萬【靑】丹徒吳欽序【禮】𨿽不可與三君同日語然尙能領略大意後官司寇二君南歸則不得其人矣晚年所作較遜少壯一籌者苦無人助而又無暇自染也惟冊箑手卷三種從未假手於人𨿽有三君亦弗能代染公生平所畫以絹本親筆烘染者與冊箑手卷爲神品舊紙指墨不加烘染者與凡水墨冊箑手卷爲逸品非人力可學而至世人不能多見神品逸品無怪皆謂指畫可學而畫者蜂起矣

唐宋元明諸家畫法皆以下爲主上爲客近主遠客在下近處作樹石屋宇在上遠處作峯巒沙岸大家名家皆不能逃此範圍致有陰起陽收陽起陰收之說尖刻輩以作畫亦講風水誚之惟公數萬指畫筆畫中竟無一出此者凡所作皆生平經歷山川眞境故邱壑無或雷同个中人徒嘆難及門外漢惟詫奇異數十年中絕無一人勘透此關而畫者靦顏語人曰髙公我師也其誰欺邪

畫極小人物花鳥無名指小指互用足矣大幅必是兩指同用世人以一指橅仿大幅故𨿽鐵硯磨穿斷難得彷佛若畫鉤雲流水則三指並用故頭緒似亂而實淸無板滯之病省修飾之煩秉所藏小冊風竹則兼用大指向外撇之神哉神哉

畫家極重筆墨而渲染亦未可忽公之染法極變化莫測等一樹石而形色气韻迥殊等一雲水而淺深態度各異如人之面目聲音無一不同無一相同斯之謂人公之染法如是斯謂之畫設色不難於於深厚所尢不易得者惟舊气耳公染法多得力於吳仲圭無論鮮艷深厚俱有舊气設色亦有工致寫意之分寫意可以意到筆不到花靑赭石紅黃靑綠俱不礙稍艷隨意點染但得神味機趣足矣工致則淺深濃淡毫髮不苟斯爲合作公染山水配合諸色往往令人難辦故迥異乎人

指畫生紙難於工細故巨幅僅用披麻荷葉大小斧劈等皴惟神明於其間爾而樹無夾葉至冊箑絹素則無體不備有工細之極望之不似指墨者細玩之則色色皆非毛穎所能辦也

筆須有法有力法如起止轉折頓挫弗矯揉造作而活潑靈妙乃佳孫過庭書譜後幅似樂章之舞跳脫飛舞腕底風生無毫髮不合矩度運筆作畫亦當如是故謂畫家必不可不知書法也公運指如寫字或如隸楷或如行艸世尟知者多觀水墨之作則當束手矣

臙脂宜淡公重用之彌舊赭不宜赤公累用之彌雅至以靑綠加於重墨之上彌雋永朱紛【紛﹕粉】施於金箑彌幽秀而以濃墨筆畫密竹不分輕重彌見蕭疏此尢前古所未敢者也

墨須用至五色而運化無痕斯爲妙手指墨之無良【良﹕痕】處尢本於自然故能出筆一頭地也公有印章云不過求無筆墨痕

指甲不宜長長則有礙於指亦不宜禿禿則無助於指公每先作細畫人物花鳥利有甲也數幅後甲漸禿畫潑墨山水及屏障巨幅人物龍虎而乘指甲將禿未禿時用點數寸許人目則肉爲目而甲爲眶或肉爲目而甲爲睫二目初點全神已備鼻承目口承鼻面承目鼻口猶之詩文如是起必應如是承句句相承筆筆相生𨿽有定法而非死法故萬千詩文無一首雷同萬千法書無一字雷同指畫面目亦如是矣嘗有印章云傳神寫照在甲肉相半間

畫人以萬計矣而面無一同面不同奇矣而气色無一同者乃龍虎之面亦百十各異此詩文家參活法欲語羞雷同意也

畫有以簡淡爲貴者右丞雲林是也有以工艷爲貴者大小李將軍十洲是也有以厚爲貴者荊關董巨仲圭子久是也有以奇爲貴者八大山人是也公指畫淸奇濃淡無所不有而其神味尢在指墨之外

昔人云枝分四面是但謂花木爾公畫羣仙八駿遊魚飛鳥花木皆有八面顧眄無迹若非有意爲之乃潮頭亦有八面凡畫潮頭者率皆左右兩分及上起而下翻則能事畢矣公乃畫正面下垂而上卷者非特畫家未見及此卽日對眞迹而亦未之覺也

筆墨之事天姿篤學力深而胸襟尢要闊大東坡渡海詩云九死南荒吾不恨玆遊奇絕冠平生具此胸襟而足其才智技必過人公目空千古气雄萬夫而年近七秩猶懸眼鏡臨橅古人何患不驚世邪秉嘗謂公畫落墨有神气渲染有元气其天資學力胸襟缺一者不足與言筆墨尢不足與言指畫秉四十餘年來見指畫鍾進士像不下二百餘本或文像或武像有喜怒威善壯老之分有似仙佛有如鬼怪者衣折有鉤勒潑墨之別有寬袍罩細甲者有寥寥數筆者有鉤勒潑墨者且有潑朱者神奇變幻不可端倪列數軸於一堂如出數手無惑乎世人之生疑也

每歲五月五日午初刻畫朱砂鍾進士像數幅候午正刻點睛先嚴珍藏數幅應人請者過半僅餘三幅秉兄弟五人分之禾爽弟未得端然叩頭向余乞去余悵悶十載如嬰痼疾庚寅仲秋始購得一幅於琉璃廠朱睛內復加極小墨點此又一法千百中不一二遘也

公繪女像觀音是福徳像具慈悲心不得謂之神不得謂之僊不得謂之美人令人見而起敬蓋公繪時卽存卽心卽佛念也佛心繪佛誠然佛矣世人以利心繪之人以利購之或以勢取之晨夕禮拜而曰佛能救度我降我福消我災有是理乎指畫羣僊宮娥信手塗抹粗服亂頭愈形其美甚有眉目不淸口鼻相連有似嫫母者然風神體格窈窕端莊自有別趣其故難言

公畫龍𨿽獨開生面與僧繇所翁有別究悵未及前人康熙乙未年由京口買舟赴永寧觀察任一日陰雲蔽天霖雨將沛公忽動念畫龍惟遵編簡所載兼用藍本非爲神龍寫照爰泊舟虔禱願得一見眞容濃云頓開龍首畢現有角有耳而無所謂無礙者睛光閃爍未敢久視然已瞻仰大略嗣後所畫都無無礙矣是以五旬前後所畫各別非自相矛盾也家藏前此畫者僅一橫幅餘皆後此所畫世人未詳其故有疑此眞彼贗者彼眞此贗者殊不知眞贗不在無礙之有無也神龍變化莫測公畫神龍亦變化莫測只可意會難以言傳今之贗公畫者尙未敢唐突及此也

虎之威力全在前身故頭大肩闊腰跨較細公畫虎乃前後身相等骽且粗而短嘗曰畫虎之工頗能以得形似見長而不若吾虎之威也秉童時竊聞此言四十餘年來畱心體驗誠然誠然世人乃有謂公乘醉以頭畫虎者且曰曾畫於舍下言之者恬不爲怪而信之者頗眾俱不知是何肺腑

獅不易見畫家以意爲之長毛大尾殊非本相公曾爲獅寫生足以爲法秉敬橅一式附於後

畫中難以得神者蘭蕙爲最葉須有法有力不宜少加潤色不宜稍爲增減指墨斷難施於新紙故公蘭蕙曾無巨幅以其難佳不彊爲也遇冊箑每每畫之秉半生所見亦百十無一同者蘭尢難於蕙八大山人每畫一二花於本盛磁器中不著一葉長於用巧矣然余得其小冊僅寫一花二葉古峭絕倫有如詠終南殘雪四語意可謂力大於身惜我公未及見此見之必愛玩不忍釋也噫不知此蘭何時再逢知己用無名指肚蘸墨點梅瓣未放半放者墨稍濃全放者稍淡信指點去每有中空宛然一黑圈者不加須蒂而得梅之全神神乎指乎亦間有設臙脂而加須蒂者亦有加須而無蒂者同此一法而每幅神韻變化各又不同

巨幅枯柳用兩指急掃或重或輕或濃或淡任其自然但不得增減一絲爾小幅枯柳新柳則專用指甲其急如風其細如發其健如剛其銳如鍼銀鉤鐵畫遠弗逮也是豈筆之所能爲者此更難於蘭蕙故只宜畫於佳冊細絹不可多得余見近今用指者動畫垂柳滿紙長條令人生畏眞所謂古人不及今人膽

畫叢樹各有家數出枝發幹穿插位置各抒性靈獨標格式有迥相懸殊者有大同小異者後人習之一望而知其所本此畫家所極重非有八大山人才識未容野戰也我公指畫筆畫叢樹俱從江山茂林中得來絕勿規仿前人故無步趨痕迹而得邱壑眞趣如古人但以廏馬爲師不以畫馬爲法卽此亦自我化故之一端也點綴山樹古人率用橫點以墨色之燥濕濃淡分遠近淺深小叢密竹用焦墨點之或用渴筆一順撇之所謂寫意而已公亦無一出此者此皆若行文惟陳言務去之卓識也

細苔用無名指小指雙點饒有生枝枯枝之趣攢三聚五何其拘執大叢苔棘則三指連並以指背搨之淺深濃淡渾然天成自有鬱蔥之致樹葉亦用此法

指頭蘸色暈墨作沒骨花鳥幽艷古雅已稱獨絕復寫人物用赭石塗面不事鉤勒而生气偪人尢奪造化昔人論書云作字須有古摹古須有我書家三昧盡此二語余謂繪事亦然然筆難仿指指難仿筆公以指墨仿宋元十二家山水花鳥於一冊用墨迥殊神气一一酷肖是將古大家理法融會於心而天資髙邁絕倫始能神妙如是是冊先嚴贈秉業師馮夢堂先生可謂得所矣又臨董文敏山水小幅現存先三十五石堂叔處古大家多善用筆惟文敏尢善用墨百餘年來墨暈猶覺潤濕公臨本已四十餘年墨且似未幹也

指仿諸家難矣公乃用焦墨作李龍眠法儻龍眠復起必悔未用指儉堂所藏一人攜笻立椿下雅有詠歸於沂風味文紋枝榦指法墨痕如玉筯篆文誠至寶也秉藏白描一軸每於心曠神怡時縣以敬對樂忘寢食然只敢與不知者見而不敢與知者言也

橅古書畫妙在不似寫照可弗似乎以筆寫之似亦難矣指能似乎公以指墨爲盧大司馬舜徒寫一立照長等身舜徒喜欲狂謂公曰神乎技矣進於道矣又爲先外叔祖劉公寫一坐照龐眉長髯盡人皆識幼未及一見顏色聞諸舅父行咸謂偪眞盧公乏嗣照今不知所歸然世人得之亦不知爲誰何也外叔祖照後人亦不甚矜貴秉因公題有數十言不忍聽其流傳他姓謹寶藏焉或謂余曰是不過彷佛其大略爾如謂能傳其神恐無是理余曰萬物之有情者必皆有神花木之無情者亦各有神公繪無情有情之物盡得其神豈繪其時相見之至戚良友而反不能傳其神乎公嘗有手卽是筆印章朱白各一指能寫照拳可書額曾爲某相國書勺庭二字後以指書髙【諱名】拳書五字不數十年先石堂叔以一金得之今猶存焉

公嘗畫六寸許小虎無耳且斑文亦在有無間而威風凜然今爲禾爽弟寶藏又畫側面策蹇翁先畫一【鼻也】加以口耳須額而無眉目宛如浩然尋詩呼之欲語神來之候動觸天機蘭亭醉筆可一而不能再也然未見此眞迹者當必河漢斯言

志士騷人喜怒哀樂形於詩文讀之者可想見其人公旣形之於詩矣復每每形之於畫有時如顏魯公法書淩茗柯黃陶庵時蓺忠義正直之气露於毫端有時如古詩十九首及陶靖節詩妙在語言之外有如太白蜀道難遠別離等篇豪邁髙超不可一世有如渭城朝雨黃河遠上回樂峯前諸詠淒楚雋永百讀不厭亦偶於含飴弄孫時戲寫人間未畫之品及一二罕見之物解頤釋悶又曾畫說到人情劍欲鳴與不重生男重生女則有傲岸不凡气槪又冊中有天若有情天亦老之作試問千古畫師如寫此題從何下手公於雍正己酉年奉命入大內作丈許絹本工筆橫幅天空海闊圖長江萬里圖民安物阜圖幸攜稿歸秉得敬存其二又作絹本長幅圖未合上意持歸家傳秉得日時拜對生平一大幸也

公用印章於書畫必與書畫中意相合如臨古帖用不敢有己見非我所能爲者顧於所遇玩味古人等章畫鍾像用神來虎用滿紙腥風樹石用得樹皮石面之眞魚用躍如偶畫癡聾喑啞及犬豕等物則用一時遊戲或一味胡塗等類餘多仿此巿人不知此意亂用閒章於贗本已屬可笑甚至以乾坤一艸亭一片冰心在玉壺等章擅加於眞迹空處好事者某以徑八寸子孫永保章印於公畫正中豈不大可哀也夫

神來章方長各一俱白文多用於鍾進士洛神幅上然如花竹小品之極得意者亦偶用之秉所藏小冊中有風竹二枝在公生平墨作中居最卽文蘇復生亦不能過眞所謂神來者矣

古人有落款於畫幅背面樹石間者蓋緣畫中有不可多著字迹之理也近世忽之公落款常書二三字於上角或書於實處或加年月書數字於側邊皆與畫意洽和而不可增損移易或用一私印或加一二閒章亦與畫理大有關合落單款書名不書姓或書且道人三字長款間亦書姓一時遊戲之作或書古狂二字中年以前冊箑手卷中偶書韋三兩字不多見也號下書指頭畫指頭生活字樣者則用名號印或加一二閒章落單款者必用指頭畫指頭生活指頭蘸墨等章款與印章亦弗重復

公畫多不書題如寫雞聲茅店月人迹板橋霜僅書寫唐人句四字彌覺味長千百中偶有一二書題者蓋不得已應俗子之請爾

用墨設色宜輕宜淡忌重忌濃輕淡則淸而秀濃重則濁而俗柰指畫紙本只宜濃墨重用一或破水則穿透矣故不能輕而淡也墨气旣濃且重則設色亦如之過於輕淡則不相稱然濃且重未見其濁而俗何也腕底指下有書卷气於其間也如米家父子畫愈重而愈覺其潤澤仿之則濁且俗矣絹本冊箑墨中俱可破水故墨气極輕而淡而設色亦如之故紙本與絹本冊箑如出兩手況皆親筆渲染故尢不同然輕且淡未見其薄而弱何也指下畫中具有神气元气於其間也如倪雲林畫愈淡而愈覺其秀雅仿之則薄且弱矣橅公畫可以絹橅絹紙橅紙以紙橅絹不能如其輕且淡以絹橅紙不可如其重且濃或曰以紙橅絹誠不能如其輕且淡矣以絹橅紙何不可如其重且濃邪何勿稍輕而淡之乎兼曰絹如紙本重且濃則俗不可醫若易其重且濃稍輕而淡之則神气盡失且致不成畫矣故橅公指畫淡者不可濃重者不可輕推而至於燥濕粗細長短闊狹一一如之難以稍參己見甚而至於隨意信手偶致尺寸矩度微有未合者若稍以己見正之合則合矣而神气失之遠矣反遜其未合者之爲美也用數十年苦功見淸奇濃淡數十百種臨橅參悟始知公畫之所以神否則斷難夢見可輕學耶可輕議耶紙本亦不無輕而淡者惟用焦墨水墨於舊紙則可凡此多不設色所謂逸品者是也有以宣紙求畫者公如其式易以時紙卻其紙曰吾畫粗品也過費時紙心已難安何忍塗此佳品有以礬紙求畫者亦如其式易以生紙故平生指畫無一宣紙礬紙者一時機到神來欲作一二畫案頭適無他紙而興不可遏遂權用礬紙成之而气韻亦宛如生紙之作然此偶爾事也若謂礬紙可作指畫則大謬矣至每歲重午畫朱砂鐘馗像則惟用礬紙紙盡而有餘興或權用生紙足之然生紙行朱頗不易易故亦偶然

公畫凡三變少壯時以機趣風神勝多蕭疏靈妙之作中年以神韻力量勝或簡淡古拙或淋漓痛快或冷雋閒遠或沈著幽艷千變萬化愈出愈奇晚年以理法勝深厚渾穆所謂老去漸於詩律細書畫皆然公年過六旬在京師一日薄暮至友人新居甫到階除隱隱然望堂上縣一舊畫曰此劉松年所制妙品柰何爲梁燕所污也次日友人送畫求鑑定兼求代爲裝潢無款亦無題跋揭視絹背樹身有松年二字眾皆駭爲神奇公曰昔有馬醫見病腳馬知爲韓幹所畫後果驗其言系幹所設色者馬醫之於畫師相去遠矣尙能通靈如是況吾目覩古人之妙迹耶是未足奇也又有以倪迂山水求鑑別者公且疑且信蓋其筆墨可信一峯可疑縣對三日拍案叫絕曰此峯非作家不能其過人處正在此弗易及也公究心此藝至是已五十年矣於前人猶鄭重如是淺嘗者其可遽以藻鑑自命漫加毀譽耶

天潢以下至士庶人無不索求指畫有求斯應至杖國之年猶無少倦怠嘗示後輩曰凡索吾畫者吾卽應之案上曾無宿紙而五十餘年中未嘗特作一畫贈人凡向爾輩購索者亦當有以應之而毋以充禮物蓋繪事非文集法書比也

公中年小楷學鍾王風神閒遠气味醇厚榜書可敵朱文公家香泉太守自謂勿及世人鮮知之者蓋因指畫名重一時也

公生於忠烈公江西建昌郡守任所七齡隨遊延慶寺見老衲故寮問方丈曰履何在曰牀下問衲曰笥中問杖曰牀頭公執老衲扇臥觀淚下眾皆心知非常人矣將出山門方丈拊公背摩公頂曰本再來人頃覺太露爾公曾鐫一章曰延慶寺老衲後身

指畫在文中如班馬詩中如李杜字中如鍾王圖章中如秦漢官私印世之習此四藝者疇能企及萬一夫此四藝成式俱在猶不易學指畫安能多備粉本故謂此斷不必作

先伯敬一諱璥四十年未離膝下凡公所作數萬幀冊悉識稿於腹笥是以邱壑可以不謀而成惟運指未神暈墨未化而石之皴擦樹之枝榦人之衣紋鳥之翎羽與章法之位置皆稍繁於公雅似襄陽橋梓之異而同同而異也惜性懶不多作秉僅藏一斗方二箑而已戚黨中所得者咸僞公款以欺以漁利遂至難見一幀戊午己未年間在果邸所作絹本中幅甚夥今已流落或傳人間惜俱未落款好事者率皆加以公款竟無能辧之者矣

李諱世倬字天章一字天濤號谷齋官副憲兼都統致仕曾任太常人稱太常焉作畫殆無虛日巨幅小品賦色暈墨無不精妙亦稱能品惟其層巒疊峯靑綠金碧𨿽極炫爛穠艷而气韻弗厚蓋如其人未可彊也晚年喜用指墨作人物花鳥小品以焦墨細擦頗得重輕淺深之致至潑墨屏幛及鉤勒而不假皴擦者則非其所長而亦不輕作善藏拙也學指畫者惟太常得指法之一端如王孟韋柳祖述淵明但各得其一體爾外此皆未夢見

書家云小字宜疏大字宜密秉以此悟指畫大幅法嚴理密位置穩妥不可更易毫髮此書大字法也冊箑僅尺許爾開展舒徐饒有海闊天空之勢令人玩味不盡此書小字法也闕裏孔潛夫諱傳焯長於制硯嘗曰小硯一池墨足書一二大幅始稱制硯良工若大硯墨不敷寫一聯豈不屈其石乎此可悟畫之小中見大尺幅具千里之法公生平未屈片紙

公用指用墨用色固已神妙難測然千載後英才崛起或能習得一體卽可名世至用意之超脫气味之醇厚魄力之雄壯恐難仿佛萬一蓋公襟懷器量迥異尋常是以技藝出類拔萃猶之右軍人品甚髙故其書法入神學者當於此等大處著眼毋徒規規於筆法墨气間則得之矣

太白及東坡詩不免有率意淺露處少陵詩不免有粗率累重處要無一首落小家數公偶畫番漢蠻童及母彘諸俗物亦覺大雅不羣知此始可與言詩畫

畫有主客疏密有明暗虛實空處卽其虛也不可妄加字迹以礙畫理指畫與古大家名家畫皆然倪迂文董畫多有自題數十百言者皆於作繪時預存題跋地位也而畫有以機趣勝不拘理法者其花木之枝葉人物之衣紋筋骨尺寸不必定合矩度如天籟自鳴非比尋常絲竹之音若加以髙人妙詠法書則愈多愈妙此又當別論可爲知者道也

論書畫者夥矣多言理法言筆墨言家數亦有言气味气韻气勢气魄者而少言及靜之一字也書畫至於成就必有靜气方爲神品昔人論詩文有言斂气於骨者斂气於骨則乾坤淸气可得而自靜矣古大家書畫中靜者亦不可多得公中年小行楷漸近自然每多靜气六旬以後指畫皆以俗手渲染非特其气不靜且火气而兼霸气致令雅人厭玩因名重未敢雌黃而門外漢又皆疑以爲贗如系親筆渲染則靜气肅然俗子見之又卻步厭觀矣可見墨骨固難而設色亦大不易若殫畢生精力不能時有气靜之作則亦難傳傳亦難久也

指頭畫說

