

欽定四庫全書

子部八

思陵翰墨志

藝術類一【書畫之屬】提要

【臣】等謹案思陵翰墨志一卷宋髙宗皇帝禦撰宋史藝文志載髙宗評書一卷亦名翰墨志髙似孫硯箋引作髙宗翰墨志嶽珂法書贊引作思陵翰墨志後人所追題也髙宗當臥薪嘗膽之時不能以修練戎韜爲自彊之計尙耽心筆札效太平治世之風可謂捨本而營末然以書法而論則所得頗深陸防渭南集稱其妙悟八法畱神古雅訪求法書名畫不遺餘力淸燕之暇展玩摹搨不少怠王應麟玉海稱其初喜黃庭堅體格後又采米芾已而皆置不用專意羲獻父子手追心摹嘗曰學書當以鐘王爲法然後出入變化自成一家今觀是編自謂五十年間未嘗捨筆墨又謂宋代無字法可稱於北宋但舉蔡襄李時雍及蘇黃米薛於同時但舉吳說徐兢而皆有不滿之詞惟於米芾行艸較爲許可其大防所宗惟在羲獻與玉海所記皆合蓋晚年所作也其論效米芾法者不過得其外貌髙視濶步气韻軒昻不知其中本六朝妙處醖釀風骨自然超逸可謂入微之論其論徽宗畱意書法立學養士惟得杜唐稽一人今書家無舉其姓名者中間論端研一條謂欲如一段紫玉磨之無聲而不以眼爲貴今賞鑑家猶奉爲指南嶽珂寶眞齋法書贊引此書評米芾詩文一條此本無之殆經明人刪節已非完書歟乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

思陵翰墨志

宋髙宗皇帝撰

余自魏晉以來至六朝筆法無不臨摹或蕭散或枯痩或遒勁而不回或秀異而特立眾體皆備扵筆下意簡猶存扵取捨至若禊帖則測之益深擬之益嚴姿態橫生莫造其原詳觀畫以至成誦不少去懷也法書中唐人硬黃自可喜若其餘紙札俱不精乃托名取售然右軍在時己苦小兒輩亂眞況流傳歷代之久贗本雜出固不一幅鑑定者不具眼目所以去眞益逺惟識者久扵其道當辧也余每得右軍或數行或數字手之不置初若食蔗喉間少甘則已末則如食橄欖眞味久愈在也故尢不忘於心手頃自束髮卽喜攬筆作字𨿽屢易典刑而心所嗜者固有在矣凡五十年間非大利害相妨未始一日捨筆墨故晚年得趣橫斜平直隨意所適至作尺餘大字肆筆皆成每不介意至或膚腴痩硬山林丘壑之气則酒後頗有佳處古人豈難到也

衛夫人名鑠字茂猗晉汝陰太守李矩妻也善鐘法正書入妙王逸少師之杜甫謂學書初學衛夫人但恨無過王右軍也

端璞出下巖色紫如豬肝宻理堅致瀦水發墨呵之卽澤研試則如磨玉而無聲此上品也中下品則皆砂壤相雜不惟肌理旣麄復燥而色赤如後歷新坑皆不可用制作旣俗又滑不畱墨且石之有眼余亦不取大抵瑕翳扵石有嫌況病眼假眼韻度尢不足觀故府所藏皆一段紫玉略無綴

本朝士人自國初至今殊乏以字畫名世縱有不過一二數誠非有唐之比然一祖八宗皆喜翰墨特書大書飛白分加賜臣下多矣餘四十年間每作字因欲鼓動士類爲一代操觚之盛以六朝居江左皆南中士夫而書名顯著非一豈謂今非若比視書漠然略不爲意果時移事異習尙亦與之污隆不可力回也

書評謂羊欣書如婢作夫人舉止羞澁不堪位置而世言米芾喜效其體蓋米法欹側頗協不堪位置之意聞薛紹彭嘗戲米曰公效羊欣而評者以婢比欣公豈俗所謂重儓者耶

本朝承五季之後無復字畫可稱至太宗皇帝始搜羅法書備盡求訪當時以李建中字形痩健姑得時譽猶恨絕無秀異至熈丰以後蔡襄李時雍體制方入格律欲度驊驑終以駸駸不爲絕賞繼蘇黃米薛筆勢瀾翻各有趣向然家雞野鵠識者自有優劣猶勝泯然與艸木俱腐者

前人多正書而後艸書蓋二法不可不兼有正則端嚴荘重結宻得體若大臣冠劍儼立廊廟艸則騰蛟起鳯振迅筆力穎脫豪舉終不失眞所以齊髙帝與王僧防論書謂我書何如卿僧防曰臣正書第一艸書第三陛下艸書第二而正書第三是臣無第二陛下無第一帝大笑故知學書者必知正艸二體不當闕一所以鐘王輩皆以此爲榮名不可不務也

晉起太極殿謝安欲使獻之題榜以爲萬代寶當時名士巳愛重若此而唐人評獻之謂𨿽有父風殊非新巧字勢疎痩如枯木而無屈伸若餓而無放縱鄙之乃無佳處豈唐人書者眾而好惡遂不同如是耶米芾得能書之名似無負扵海內芾扵眞楷篆不甚工惟扵行艸誠入能品以芾收六朝翰墨副在筆端故沈著痛快如乘駿馬進退裕如不煩鞭勒無不當人意然喜效其法者不過得外貌髙視濶步气韻軒昻殊不究其中本六朝妙處醖釀風骨自然超逸也昔人謂支遁道人愛馬不韻支曰貧道特愛其神駿耳余扵芾字亦然又芾之詩文詩無蹈襲出風煙之上覺其詞翰迥有淩雲之气覽者當自得

世傳米芾有潔疾初未詳其然後得芾一帖云朝靴偶爲他人所持心甚惡之因屢洗遂損不可穿以此得潔之理靴且屢洗餘可知矣又芾方擇婿防建康段拂字去塵芾釋之曰旣拂矣而又去塵眞吾婿也以女妻之又一帖云承借剰員其人不名自稱曰張大伯是何老物輒欲爲人父之兄若爲大叔猶之可也此豈以文滑稽者耶

士人作字有眞行艸篆五體往往篆各成一家眞行艸自成一家者以筆意本不同每拘扵防畫無放意自得之迹故別爲戶牖若通其變則五者皆在筆端了無閡塞惟在得其道而已非風神頴悟力學不倦至有筆塜研山者似未易語此

世有絳帖潭帖臨江帖此三書絳本已少惟潭帖爲勝者以錢希白所臨本也希白扵字畫得佳防故扵二王帖尢邃若臨江則失眞逺矣又淳化帖大觀帖當時以晉唐善本及江南所收帖擇善者刻之悉出上聖規摹故風骨意象皆存在識者鑑裁而學者悟其趣爾士扵書法必先學正書者以八法皆備不相附麗至側字亦可正讀不渝本體蓋之餘風若楷法旣到則肆筆行艸間自然扵二法臻極煥乎妙體了無缺軼反是則流扵塵俗不入識者指目矣吾扵次敍得之因筆其梗槪

艸書之法昔人用以趣急速而務簡易刪難省煩損復爲單誠非倉史之迹但習書之餘以精神之運識思超妙使畫不失眞爲尙故梁武謂赴急書不失倉公鳥迹之意顧豈皂所能爲也又其敍艸大略𨿽趙壹非之似未易重輕其體勢兼昔人自制艸書筆悉用長毫以利縱捨之便其爲得法必至扵此

書學之獘無如本朝作字直記姓名爾其畫位置殆無一毫名世先皇帝尢喜書致立學養士惟得杜唐稽一人餘皆體仿了無神气因念東晉渡江後猶有王謝而下朝士無不能書以擅一時之譽彬彬盛哉至若紹興以來雜書遊絲書惟錢塘吳說篆法惟信州徐兢亦皆碌碌可嘆其獘也

昔人論艸書謂張伯英以一筆書之行防則再連續蟠屈拏攫飛動自然筋骨心手相應所以率情運用略無畱礙故譽者云應指宣事如矢發機霆不暇激電不及飛皆造極而言創始之意也後世或云忙不及艸者豈艸之本防哉正須翰動若馳落紙雲煙方佳耳

士人扵字法若少加臨池之勤則畫便有位置無面墻信手之愧前人作字煥然可觀者以師古而無俗韻其不學臆防悉掃去之因念字之爲用大矣哉扵精筆佳紙遣數十言致意千里孰不攺觀存嘆賞之心以至竹帛金石傳扵後世豈止不泯又爲一代文物亦猶今之視昔可不務乎偶試筆書以自識

宋虞龢論文房之用有吳興靑石圓研質滑而停墨殊勝南方瓦石今苕霅間不聞有此石硯豈昔以爲珍今或不然或無好事者發之抑端璞徽硯旣用則此石爲世所略唐何延年謂右軍永和中與太原孫承公四十有一人修祓禊擇毫制序用蠶繭紙鼠須筆遒媚勁健絕代更無凡三百二十四字有重者皆具別體就中之字有二十許變轉悉異遂無同者如有神助及醒後他日更書數百千本終不及此余謂神助及醒後更書百千本無如是恐此言過矣右軍他書豈減禊帖但此帖字數比他書防多若千丈文錦捲舒展玩無不滿人意軫在心目不可忘非若其他尺牘數行數十字如寸錦片玉玩之易盡也

本朝自建隆以後平定僣僞其間法書名迹皆歸祕府先帝時又加采訪賞以官聨金帛至遣使詢訪頗盡探討命蔡京梁師成黃冕輩編類眞贗紙書縑素備成卷帙皆用皂鸞鵲木錦褾裭白玉瑚爲軸祕在內府用大觀政和宣和印章其間一印以秦璽書法爲寶後有內府印標題品次皆宸翰也捨此褾軸悉非珍蔵其次儲扵外祕余自渡江無復鐘王眞迹間有一二以重賞得之褾軸字法亦顯然可驗

智永禪師逸少七代孫克嗣家法居永欣寺閣三十年臨逸少眞艸千文擇八百本散在浙東後並禊帖傳弟子辯才唐太宗三召恩賜甚厚求禊帖終不與善保家傳亦可重也余得其千文蔵之

楊凝式在五代防號能書每不自檢束號楊風子人莫測也其筆札豪放傑出風塵之際歷後唐周漢卒能全身名其知與字法亦俱髙矣在洛中往往有題記平居好事者並壁匣寘坐右以爲淸玩

余嘗謂甚哉字法之微妙功均造物迹出窈防未易以畫工便爲至極倉史始意演幽發爲聖迹勢合卦象徳該神眀開闔形制化成天下至秦漢而下諸人悉胸次萬象布置模範想見神遊八表道冠一時或帝子神孫廊廟才器稽古入妙用志不分經眀行修操尙髙潔故能發爲文字照映編簡至若虎視狼顧龍駭獸奔或艸聖艸賢或絕倫絕世宜合天矩觸塗造極非夫通儒上士詎可語此豈小智自私不學無識者可言也

思陵翰墨志

