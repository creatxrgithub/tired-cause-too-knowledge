繪宗十二忌

﹝元﹞饒自然撰

一曰布置迫塞凡畫山水﹐必先置絹素於明淨之室﹐伺神閒意定﹐然後入思。小幅巨軸﹐隨意經營。若障過數幅﹐壁過十丈﹐先以竹竿引炭煤朽布﹐山勢髙低﹑樹木大小﹑樓閣人物一一位置得所﹐則立於數十步之外審而觀之。自見其可﹐卻將淡墨筆約具取定之式﹐謂之小落筆﹔然後肆意揮灑﹐無不得宜。此宋元君盤礡睥睨之法﹐意在筆先之謂。亦須上下空闊﹐四傍疏通﹐庶幾瀟灑。若充天塞地﹐滿幅畫了﹐便不風致。此第一事也。

二曰遠近不分作山水先要分遠近﹐使髙低大小得宜。𨿽云丈山尺樹﹐寸馬分人﹐特約略耳﹔若拘此說﹐假如一尺之山﹐當作幾大人物爲是﹖蓋近則坡石樹木當大﹐屋宇人物稱之﹐遠則峯巒樹木當小﹐屋宇人物稱之﹔極遠不可作人物。墨則遠淡近濃﹐逾遠逾淡﹐不易之論也。

三曰山無气脈畫山於一幅之中﹐先作定一山爲主﹐卻從主山分布起伏﹐餘皆气脈連接﹐形勢映帶。如山頂層疊﹐下必數重腳方盛得住﹔凡多山頂而無腳者大謬也。此全景大義如此﹐若是透角﹐不在此限。

四曰水無源流畫泉必於山峽中流出﹐須上有山數重﹐則其源髙遠。平溪小澗必見水口﹐寒灘淺瀨必見跳波﹐乃活水也。間有畫一摺山﹐便畫一派泉﹐如架上懸巾﹐絕爲可笑。

五曰境無夷險古人布境不一﹐有崒嵂者﹐有平遠者﹐有縈回者﹐有空闊者﹐有層疊者﹐或多林木亭館者﹐或多人物船舫者。每遇一圖﹐必立一意。若大障巨軸﹐悉當如之。

六曰路無出入山水貫出遠近﹐全在徑路分明。徑路須要出沒﹐或林下透見而水脈復出﹐或巨石遮斷而山坳漸露﹐或隱坡隴以人物點之﹐或近屋宇以竹樹藏之﹐庶幾有不盡之境。

七曰石止一面各家畫石皴法不一﹐當隨所學一家爲法﹐須要有頂有腳分稜面爲佳。

八曰樹少四枝前代畫樹有法﹐大槪生崖壁者多纏錯枝﹐生坡隴者髙直﹐幹霄多頂﹐近水多根。枝榦不可止分左右二向﹐須尙間作正面背面一枝半枝。葉有單筆夾筆﹐分榮悴按四時乃善。

九曰人物傴僂山水人物各有家數﹐描畫者眉目分明﹐點鑿者筆力蒼古﹐必皆衣冠軒昂﹐意態閒雅。古作可法﹐切不可以行者望者負荷者鞭策者一例作傴僂之狀。

十曰樓閣錯雜界畫𨿽末科﹐然重樓疊閣﹐方寸之間﹐向背分明﹐角連栱﹐接﹐而不雜亂﹐合乎規矩繩墨﹐此爲最難。不論江村山塢間作屋宇者可隨處立向﹐𨿽不用尺﹐其制一以界畫之法爲之。

十一曰滃淡失宜不論水墨﹑設色﹑金碧﹐卽以墨瀋滃淡﹐須要淺深得宜。如晴景當空明﹐雨景夜景當昏蒙﹐雪景當稍明﹐不可與雨霧煙嵐相似﹔靑山白雲﹐止當於夏秋景爲之。

十二曰點染無法謂設色與金碧也。設色有輕重﹐輕者山用螺靑﹐樹石用合綠染﹐爲人物不用粉襯﹔重者山用石靑綠並綴樹石﹐爲人物用粉襯。金碧則下筆之時其石便帶皴法﹐當畱白面﹐卻以螺靑合綠染之﹐後再加以石靑綠逐摺染之﹐然後間有用石靑綠皴者。樹葉多夾筆則以合綠染﹐再以石靑綠綴。金泥則當於石腳沙嘴霞彩用之。此一家只宜朝暮及晴景﹐乃照耀陸離而明艷也。人物樓閣𨿽用粉襯﹐亦須淸淡。除紅葉外﹐不可妄用朱金丹靑之屬﹐方是家數。如唐李將軍父子﹐宋董源﹑王晉卿﹑趙大年諸家可法。日本國畫常犯此病﹐前人已曾議之﹐不可不謹。

