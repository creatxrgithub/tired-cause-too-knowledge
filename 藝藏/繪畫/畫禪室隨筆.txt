畫禪室隨筆明董其昌

●卷一

○論用筆

米海嶽書﹐無垂不縮﹐無往不收。此八字眞言﹐無等之咒也。然須結字得勢﹐海嶽自謂集古字﹐蓋於結字最畱意。比其晚年﹐始自出新意耳。學米書者﹐惟吳琚絕肖。黃華樗寮﹐一支半節。𨿽虎兒亦不似也。

作書所最忌者﹐位置等勻。且如一字中﹐須有收有放﹐有精神相挽處。王大令之書﹐從無左右並頭者。右軍如鳳翥鸞翔﹐似奇反正。米元章謂﹕「大年千文﹐觀其有偏側之勢﹐出二王外。」此皆言布置不當平勻﹐當長短錯綜﹐疏密相間也。

作書之法﹐在能放縱﹐又能攢捉。每一字中﹐失此兩竅﹐便如晝夜獨行﹐全是魔道矣。余嘗題永師千文後曰﹕作書須提得筆起。自爲起﹐自爲結﹐不可信筆。後代人作書﹐皆信筆耳。信筆二字﹐最當玩味。吾所云須懸腕﹐須正鋒者﹐皆爲破信筆之病也。東坡書﹐筆俱重落。米襄陽謂之畫字﹐此言有信筆處耳。

筆畫中須直﹐不得輕易偏軟。

捉筆時﹐須定宗旨。若泛泛塗抹﹐書道不成形像。用筆使人望而知其爲某書﹐不嫌說定法也。

作書最要泯沒稜痕﹐不使筆筆在ㄌ素成板刻樣。東坡詩論書法云「天眞爛漫是吾師。」此一句﹐丹髓也。

書道只在「巧妙」二字﹐拙則直率而無化境矣。

顏平原﹐屋漏痕﹐折釵股﹐謂欲藏鋒。後人遂以墨豬當之﹐皆成偃筆。癡人前不得說夢。欲知屋漏痕﹑折釵股﹐於圓熟求之﹐未可朝執筆﹐而暮合轍也。

樂山看經曰「圖取遮眼﹐若汝曹看牛皮也須穿。」今人看古帖﹐皆穿牛皮之諭也。古人神气﹐淋漓翰墨間﹐妙處在隨意所如﹐自成體勢。故爲作者﹐字如子﹐便不是書﹐謂說定法也。

予學書三十年。悟得書法而不能實證者﹐在自起﹑自例﹑自收﹑自束處耳。遇此�關﹐卽右軍父子亦無柰何也。轉左側右﹐乃右軍字勢。所謂迹似奇而反正者﹐世人不能解也。書家好觀閣帖﹐此正是病。蓋王著輩﹐絕不識晉唐人筆意﹐專得其形﹐故多正局。字須奇宕瀟灑﹐時出新致﹐以奇爲正﹐不主故常。此趙吳興所未嘗夢見者。惟米癡能會其趣耳。今當以王僧虔﹑王徽之﹑陶隱居大令帖幾種爲宗﹐余俱不必學。

古人作書﹐必不作正局。蓋以奇爲正。此趙吳興所以不入晉唐門室也。蘭亭非不正﹐其縱宕用筆處﹐無迹可尋。若形模相似﹐轉去轉遠。柳公權云「筆正﹐須喜學柳下惠者參之。」余學書三十年﹐見此意耳。

字之巧處﹐在用筆﹐尢在用墨。然非多見古人眞迹﹐不足與語此竅也。

發筆處﹐便要提得筆起﹐不使其自偃﹐乃是千古不傳語。蓋用筆之難﹐難在遒勁﹔而遒勁﹐非是怒筆木彊之謂。乃如大力人通身是力﹐倒輒能起﹐此惟褚河南﹑虞永興行書得之。須悟後﹐始肯餘言也。

用墨﹐須使有潤﹐不可使其枯燥。尢忌肥﹐肥則大惡道矣。

作書﹐須提得筆起﹐不可信筆。蓋信筆﹐則其波畫皆無力。提得筆起﹐則一轉一束處﹐皆有主宰「轉束」二字﹐書家妙訣也。今人只是筆作主﹐未嘗運筆。

書楷﹐當以黃庭懷素爲宗。不可得﹐則宗女史箴。行書﹐以米元章﹑顏魯公爲宗。艸以十七帖爲宗。

○評法書

餘十七歲時學書。初學顏魯公多寶塔﹐稍去而之鐘王﹐得其皮耳。更二十年﹐學宋人﹐乃得其解處。

文待詔學智永千文。盡態極妍﹐則有之。得神得髓﹐槪乎其未有聞也。嘗見吳興臨智永故當勝。

趙吳興跋蘭亭序云﹕與丙捨帖絕相似。丙捨﹐乃鍾元常書。世所傳者﹐右軍臨本耳。東坡先生書﹐深得徐季海骨力。此爲文湖州洋嶼詩帖。余少時學之﹐今猶能寫﹐或微有合處耳。

米元章嘗奉道君詔﹐作小楷千字﹐欲如黃庭體。米自跋云「少學顏行﹐至於小楷﹐了不畱意。」蓋宋人書多以平原爲宗﹐如山谷﹑東坡是也。惟蔡君謨少變耳。吾嘗評米書﹐以爲宋朝第一﹐畢竟出東坡之上。山谷直以品勝﹐然非專門名家也。

東坡先生書﹐世謂其學徐浩。以予觀之﹐乃出於王僧虔耳。但坡云「用其結體﹐而中有偃筆﹐又雜以顏常山法。」故世人不知其所自來。卽米顚書﹐自率更得之。晚年一變﹐有冰寒於水之奇。書家未有學古而不變者也。

楊景度書﹐自顏尙書﹑懷素得筆。而溢爲奇怪﹐無五代茶�之气。宋蘇﹑黃﹑米皆宗之。書譜曰「旣得正平﹐須追險絕﹐景度之謂也。」

古人論書﹐以章法爲一大事。蓋所謂行間茂密是也。余見米癡小楷﹐作西園雅集圖記﹐是紈扇﹐其直如弦。此必非有他道﹐乃平日畱意章法耳。右軍蘭亭敍章法﹐爲古今第一。其字皆映帶而生﹐或小或大﹐隨手所如﹐皆人法﹐則所以爲神品也。

素師書本畫法﹐類僧巨然。巨然爲北苑流亞﹐素師則張長史後一人也。髙閒而下﹐益趨俗怪﹐不復存山陰矩度矣。

蘭亭﹐出唐名賢手摹﹐各參雜自家習气。歐之肥﹐褚之瘦﹐於右軍本來面目﹐不無增損。正如仁智自生妄見耳。此本定從眞迹摹取﹐心眼相印﹐可以稱量諸家禊帖﹐乃神物也。

晉唐人結字﹐須一一錄出﹐時常參取﹐此最關要。吾鄕陸儼山先生作書﹐𨿽率爾應酬﹐皆不苟且。常曰「卽此便是﹐寫字時須用敬也。」吾每服膺斯言﹐而作書不能不揀擇。或閒窗遊戲﹐都有著精神處。惟應酬作答﹐皆率易苟完﹐此最是病。今後遇筆研﹐便當起矜莊想。古人無一筆不怕千載後人指摘﹐故能成名。因地不眞﹐果招紆曲﹐未有精神不在傳遠﹐而幸能不朽者也。吾於書﹐似可直接趙文敏﹐第少生耳。而子昂之熟﹐又不如吾有秀潤之气。惟不能多書﹐以此讓吳興一籌。畫則具體而微﹐要亦三百年來一具眼人也。

吾學書﹐在十七歲時。先是吾家仲子伯長名傳緒﹐與餘同試於郡。郡守江西衷洪溪﹐以余書拙﹐置第二。自是始發憤臨池矣。初師顏平原多寶塔﹐又攺學虞永興﹐以爲唐書不如晉魏﹐遂仿黃庭經及鐘元。常宣示表力﹐命表還示帖丙捨帖。凡三年﹐自謂逼古﹐不復以文徵仲。祝希置之眼角﹐乃於書家之神理﹐實未有入處﹐徒守格轍耳。比遊嘉興﹐得盡睹項子京家藏眞迹﹐又見右軍官奴帖於金陵﹐方悟從前妄自標許譬如香巖和尙﹐一經洞山問倒﹐願一生做粥飯僧。余亦願焚筆研矣。然自此漸有小得。今將二十七年﹐猶作隨波逐浪書家﹐翰墨小道﹐其難如是﹐何況學道乎﹖

吾鄕陸宮詹﹐以書名家。𨿽率爾作應酬字俱不苟。且曰「卽此便是學字﹐何得放過﹖」陸公書類趙吳興﹐實從北海人。有客每稱公似趙者﹐公曰「吾與趙同學李北海耳。」

吾鄕莫中江方伯﹐書學右軍﹐自謂得之聖教序。然與聖教序體小異﹐其沈著逼古處﹐當代名公﹐未能或之先也。予每詢其所由﹐公謙遜不肯應。及余己卯試﹐畱都。見王右軍官奴帖眞迹﹐儼然莫公書﹐始知公深於二王。其子云卿﹐亦工書。

書家有自神其說﹐以右軍感胎仙傳筆法。大令得白雲先生口授者﹐此皆妄人附托語。天上𨿽有神仙﹐能知羲獻爲誰乎﹖

呂純陽書﹐爲神仙中表表者。今所見﹐若東老詩﹐乃類張長史。又云﹕題黃鶴樓﹐似李北海。仙書尙以名家爲師如此。孫虔禮曰﹕妙似神仙。余謂實過之無不及也。昔人以翰墨爲不朽事﹐然亦有遇不遇﹐有最下而傳者﹔有勤一生而學之﹐異世不聞聲響者﹔有爲後人相傾﹐餘子悠悠﹐隨巨手譏評﹐以致聲價頓減者﹔有經名人表章﹐一時慕效﹐大擅墨池之譽者。此亦有運命存焉。總之﹐欲造極處﹐使精神不可磨沒﹐所謂神品﹐以吾神所著故也。何獨書道﹐凡事皆爾。

趙吳興大近唐人﹐蘇長公天骨俊逸﹐是晉宋間規格也。學書者熊辧此﹐方可執筆臨摹。否則ㄌ成堆﹐筆成冢﹐終落狐禪耳。

米元章云「吾書無王右軍一點俗气﹐乃其收王略帖。」何珍重如是。又云﹕見文皇眞迹﹐使人气懾﹐不能臨寫。眞英雄欺人哉。然自唐以後﹐未有能過元章書者。𨿽趙文敏亦於元章嘆服曰「今人去古遠矣。」余嘗見趙吳興作米書一冊﹐在吏部司務蔣行義家﹐頗得襄陽法。今海內能爲襄陽書者絕少。

宋時有人以黃素織烏絲界道三丈成捲﹐誡子孫相傳。待書足名世者﹐方以請書。凡四傳而遇元章。元章自任﹐腕有羲之鬼﹐不復讓也。

神宗皇帝﹐天藻飛翔﹐雅好書法。每攜獻之鴨頭丸帖﹑虞世南臨《樂毅論》﹑米芾文賦﹐以自隨。予聞之中書舍人趙士禎言如此。因考右軍﹐曾書文賦。褚河南亦有臨右軍文賦。今可見者﹐趙榮祿書耳。

以平原爭坐位帖求蘇米﹐方知其變。宋人無不寫爭坐位帖也。

晉宋人書﹐但以風流勝﹐不爲無法﹐而妙處不在法。至唐人﹐始專以法爲蹊徑﹐而盡態極妍矣。

昔顏平原鹿脯帖﹐宋時在李觀察士行家﹐今爲辰玉所藏。爭坐位帖﹐在永興安師文家。安氏析居﹐分而爲二。人多見其前段﹐師文後乃並得之﹐相繼入內府。今前段至行香菩薩寺止﹐爲項徳新所藏。

東坡作書﹐於捲後餘數尺曰「以待五百年後人作跋。」其髙自標許如此。

書家以險絕爲奇。此竅惟魯公楊少師得之﹐趙吳興弗能解也。今人眼目﹐爲吳興所遮障。予得楊公遊仙詩﹐日益習之。

唐林緯乾書學顏平原﹐蕭散古淡﹐無虞褚輩妍媚之習。五代時少師特近之。臨帖如驟遇異人﹐不必相其耳目手足頭面﹐當觀其舉止笑語精神流露處。莊子所謂「目擊而道存者也。」

大慧禪師論參禪云「譬如有人﹐具萬萬貲。吾皆籍沒盡﹐更與索債。」此語殊類書家關捩子。米元章云﹕如撐急水灘船﹐用盡气力﹐不離故處。蓋書家妙在能合﹐神在能離。所欲離者﹐非歐虞褚薛諸名家伎倆﹐直欲脫去右軍老子習气﹐所以難耳。那叱析骨還父﹐析肉還母﹐若別無骨肉﹐說甚虛空粉碎﹐始露全身。晉唐以後﹐惟楊凝式解此竅耳。趙吳興未夢見在。�余此語﹐悟之。楞嚴八選義﹐明還日月﹐暗還虛空。不汝還者﹐非汝而誰﹖然余解此意﹐筆不與意隨也。甲寅二月。

書法𨿽貴藏鋒﹐然不得以模糊爲藏鋒﹐須有用筆﹐如太阿蕆截之意。蓋以勁利取勢﹐以虛和取韻。顏魯公所謂如印印泥﹐如錐畫沙是也。細參玉潤帖﹐思過半矣。

宋髙宗於書法最深。觀其以蘭亭賜太子﹐令寫五百本﹐更換一本﹐卽功力可知。思陵運筆﹐全自玉潤帖中來﹐學禊帖者參取。

柳誠懸書﹐極力變右軍法﹐蓋不欲與禊帖面目相似。所謂神奇化爲臭腐﹐故離之耳。凡人學書﹐以姿態取媚﹐鮮能解此。余於虞褚顏歐﹐皆曾仿佛十一。自學柳誠懸﹐方悟用筆古淡處。自今以往﹐不得捨柳法而趨右軍也。

吾松書﹐自陸機﹑陸云創於右軍之前﹐以後遂不復繼響。二沈及張南安﹑陸文裕﹑莫方伯稍振之﹐都不甚傳世﹐爲吳中文祝二家所掩耳。文祝二家﹐一時之標。然欲突過二沈﹐未能也。以空疏無實際﹐故余書則並去諸君子而自快﹐不欲爭也。以待知書者品之。﹝此則論雲間書派﹞

余性好書﹐而懶矜莊﹐鮮寫至成篇者﹐𨿽無日不執筆﹐皆縱橫斷續﹐無倫次語耳。偶以冊置案頭﹐遂時爲作各體﹐且多錄古人雅致語﹐覺向來肆意﹐殊非用敬之道。然余不好書名﹐故書中稍有淡意﹐此亦自知之。若前人作書不苟且﹐亦不免爲名使耳。

吾書無所不臨仿﹐最得意在小楷書﹐而懶於拈筆。但以行艸行世﹐亦都非作意書﹐第率爾酬應耳。若使當其合處﹐便不能追蹤晉宋﹐斷不在唐人後乘也。

◎跋自書

○臨官奴帖後

右軍官奴帖事五斗米﹐道上章語也。已卯秋﹐余試畱都﹐見眞迹。蓋唐冷金箋摹者﹐爲閣筆﹐不書者三年。此帖後歸婁江王元美。予於已醜詢之王澹生﹐則已贈新都許少保矣。此帖類禊敍﹐因背臨及之。

○臨洛神賦後

大令洛神賦眞迹﹐元時猶在趙子昂家。今𨿽宋榻﹐不復見矣。今日寫此四行﹐亦唐摹冷金舊迹。余見之李項氏﹐遂師其意﹐試朝鮮鼠須筆。

○書羅語題尾

樂志論﹐與羅氏此篇﹐實山居之人所自寬語。餘數書之﹐亦如歸去來詞﹐以志吾樂耳。

○書樂志論題尾

余在梁溪﹐見徐季海書《道徳經》。評者謂子瞻似之﹐非也。子瞻多偃筆﹐季海藏鋒。正書欲透紙背﹐安得同論。此書頗似之。

○書酒徳頌題尾

伯倫善閉關﹐𨿽沈湎﹐自有韜世之致。故得與嵇阮輩並稱。余飲不能三酌﹐而書此頌﹐又自笑也。

○臨顏平原誥書後

唐世官誥﹐皆出善書名公之手。魯公爲禮部尙書﹐猶耆朱巨川誥。如近世之埋志﹐非籍手宗匠﹐以爲孝慈不足。其重如此﹐國朝制誥﹐乃使中書舍人爲之寫軸。而書法一本沈度姜立綱﹐何能傳後﹖予兩掌制詞﹐及先太史詔。欲自書之﹐忽有非時之命﹐持節長沙封吉藩。頒誥之時﹐王程於邁﹐不獲從魯公自書之例。臨顏帖﹐爲之憮然。

○臨顏書後

顏淸臣書﹐深得蔡中郎石經遺意。後之學顏者﹐以觚稜斬截爲入門﹐所謂不參活句者也。余此書﹐竊附魯男子學柳下惠之意。

○臨天馬賦書後

襄陽書天馬賦﹐余所見已四本。一爲擘窠大字﹐後題云「爲平海大師書」。後園水丘公觀﹐特爲雄傑﹐在嘉禾黃履常參政家。一爲檢討王履泰藏﹐乃仿顏平原爭坐帖﹔一在吾鄕宋參政家﹐一在新都吳氏。後有黃子久諸元人跋﹐子久云「展視之時﹐有一大星貫斗而墜﹐其聲如雷。」宋本余已摹取刻石﹐吳本多枯筆﹐別自一種米書﹐然皆眞迹也。米賦材﹐乃彊弩之末。而子瞻稱其寶月賦。以爲知元章不盡﹐乃曾無一本傳世﹐何也﹖因背臨及之。

○臨懷素帖書尾

懷素自敍帖眞迹﹐嘉興項氏以六百金購之朱錦衣家。朱得之內府﹐蓋嚴分宜物﹐沒入大內後﹐給侯伯爲月俸。朱太尉希孝﹐旋收之。其初﹐吳郡陵完所藏也。文待詔曾摹刻停雲館行於世。餘二十年前在李﹐獲見眞本。年來亦屢得懷素它艸書。鑑賞之﹐惟此爲最。本朝學素書者﹐鮮得宗趣。徐武功﹑祝京兆﹑張南安﹑莫方伯﹐各有所入。丰考功亦得一斑。然狂怪怒張﹐失其本矣。余謂張旭之有懷素﹐猶董源之有巨然。衣缽相承﹐無復餘恨﹐皆以平淡天眞爲旨。人目之爲狂﹐乃不狂也。久不作艸﹐今日臨文氏石本﹐因識之。

○自書卷後

此余壬辰北上時﹐在廣陵舟中書也。丙申除夕﹐淸臣復持至齋中。余重展之﹐因念古人書與年俱老﹐今去壬辰又七年矣。無能多勝於曩時﹐深以爲愧。

○酣古齋帖跋

余見懷素一帖云「少室中﹐有神人藏書﹐蔡中郎得之。古之成書者﹐欲後天地而出。」其持重如此。今人朝學執筆﹐夕已勒石﹐余深鄙之。淸臣以所藏余書﹐一一摹勒﹐具見結習苦心。此猶率意筆﹐遂爲行世﹐予甚懼也。𨿽然﹐予學書三十年﹐不敢謂入古三昧。而書法至余﹐亦復一變。世有明眼人﹐必能知其解者。爲書各種﹐以副淸臣之請。

○書大江東詞題尾

余以丙申秋﹐奉使長沙﹐浮江歸﹐道出齋安。時余門下徐陽華﹐爲黃岡令﹐請余大書東坡此辭﹐曰「且勒之赤壁。」余乘利風解纜﹐後作小赤壁詩﹐爲吾松赤壁解嘲已。余兩被朝命﹐皆在黃武間。覽古懷賢﹐知當日坡公舊題詩處也。因書此詞識之。

○題卷後

醉後磨墨一斗﹐以三文頭雞毛筆﹐書此篇。迅疾如追風逐電﹐略無凝滯﹐皆是顏尙書﹑米漫士書法得來。書家當有知者。

○臨懷素眞迹跋後

藏眞書﹐余所見有枯筍帖﹑食魚帖﹑天姥吟﹑冬熱帖﹐皆眞迹﹐以澹古爲宗。徒求之豪宕奇怪者﹐皆不具魯男子見者也。顏平原云﹕張長史𨿽天姿超逸﹐妙絕古今﹐而楷法精詳﹐特爲眞正。吁﹐此素師之衣缽。學書者﹐請以一瓣香供養之。

○書荊公詞題尾

王介甫金陵懷古詞﹐東坡於壁上觀之﹐嘆曰「此老狐精也。」其推服若此。米元章又稱荊公書﹐絕似五代楊少師。蘇之詞﹐米之書﹐皆橫絕於古﹐獨不敢傲介甫。此公若不作宰相﹐豈至掩其長耶。

○臨禊帖題後

蘭亭序﹐最重行間章法。余臨書﹐乃與原本有異﹐知爲聚訟家所訶。然陶九成載禊帖考﹐尙有以艸體當之者﹐政不必規規相襲。今人去古日遠﹐豈在行段乎﹖

○又

趙文敏臨禊帖﹐無慮數百本﹐卽余所見﹐亦至夥矣。余所臨﹐生平不能終薦。然使如文敏多書﹐或有入處。蓋文敏猶帶本家筆法﹐學不純師﹔余則欲絕肖﹐此爲異耳。

○書自敍帖題後

米元章書﹐多從褚登善悟入。登善深於蘭亭﹐爲唐賢秀穎第一﹐此本蓋其衣缽也。摹授淸臣﹐淸臣其寶之。余素臨懷素自敍帖﹐皆以大令筆意求之﹐時有似者。近來解大紳丰考功﹐狂怪怒張﹐絕去此血脈﹐遂累及素師。所謂從旁門入者﹐不是家珍﹐見過於師﹐方堪傳授也。

○書後赤壁賦跋

餘三見子瞻自書赤壁賦﹕一在李黃承玄家﹐一在江西楊寅秋家﹐一在楚中何宇度家﹐皆從都下借臨。黃卷有子瞻跋﹐尢勝﹐然皆前賦也。後赤壁﹐則惟趙子昂有石本。又思陵嘗書之﹐夏禹玉爲補圖﹐亦在楊寅秋家。因書後赤壁賦﹐並記於此。

○書陶詩跋後

陶靖節詩﹐儲光羲之源委也。韋司直亦其兒孫乎﹖東坡和陶﹐𨿽極力摹擬﹐然禪家所謂夾帶有之矣。東坡像﹐太白﹑淵明﹑皆相似。

○書小楷冊題後

小楷書﹐乃致難。自臨帖者﹐只在形骸﹐去之益遠。當由未見古人眞迹﹐自隔神化耳。宋時惟米芾有解。至今如阿一見也。

○書雪賦題後

客有持趙文敏書雪賦見示者﹐余愛其筆法遒麗﹐有黃庭樂毅論風規。未知後人誰爲競賞﹐恐文徵仲瞠乎若後矣。遂自書一篇﹐意欲與異趣﹐令人望而知爲﹐吾家書也。昔人云「非惟恨吾不見古人﹐亦恨古人不見吾。」又云「恨右軍無臣法。」此則余何敢言﹖然世必有解之者。

○書各體捲題後

此余在長安﹐呵凍手書。及還山﹐舟中待放閘。消遣永畫者﹐淸臣爲沃而裝池﹐及自披之﹐頗似五技窮鼠耳。若曰﹕殉知之合﹐則吾豈敢﹖

○臨四家尺牘跋尾

余嘗臨米襄陽書﹐於蔡忠惠﹑黃山谷﹑趙文敏非所好也。今日展法帖各臨尺牘一篇﹐頗亦相似。又及蘇文忠﹐亦予所習也。元人作書經﹐以蘇文忠﹑趙文敏爲得二王法﹐不及米漫士。其持論如此﹐未省所謂。

○臨柳禊帖題

柳誠懸書蘭亭﹐不落右軍蘭亭序筆墨蹊徑。古人有此眼目﹐故能名家。

○書雪浪霽銘題後

山谷論人家子弟﹐可百不能﹐惟俗便不可醫。子瞻自是千載人﹐觀其與李伯時﹑王定國諸公﹐會賞翰墨﹐自謂薄富貴而厚於書﹔輕死生而重於畫。卽雪浪以百二十千購之﹐所至故無一緣也。無龍百尺樓下物﹐正當愧死﹐何置喙哉。

○補龍井記書後

秦太虛撰龍井記﹐眞稱蘇家勝友。元章此碑﹐絕得李栝州三昧。惜多殘缺﹐余爲補之。然聞趙吳興曾欲補米書數行﹐一再易之﹐皆不相似﹐曰「今人去古遠矣。」則余其有續貂之愧也夫。

○臨顏帖跋

余近來臨顏書﹐因悟所謂折釵股﹑屋漏痕者﹐惟二王有之。魯公直入山陰之室﹐絕去歐褚輕媚習气。東坡云「詩至於子美﹐書至於魯公。」非虛語也。顏書惟蔡明遠序﹐尢爲沈古。米海嶽一生不能仿佛﹐蓋亦爲學唐初諸公書﹐稍乏骨气耳。燈下爲此﹐都不對帖。𨿽不至入俗第﹐神采璀璨﹐卽是不及古人處。漸老漸熟﹐乃造平淡。米老猶隔塵﹐敢自許逼眞乎﹖題以志吾愧。

○又

臨顏太師明遠帖五百本。後方有少分相應﹐米元章﹑趙子昂﹐止撮其勝會。遂在門外﹐如化城鹿車未了事耳。

○臨十三行跋

此韓宗伯家藏子敬洛神十三行眞迹。予以閏三月十一日登舟﹐以初八日借臨。是日也﹐友人攜酒過余旅捨者甚多。余以琴棋諸品分曹款之﹐因得閒身仿此帖。旣成﹐具得其肉﹐所乏神采﹐亦不足異也。

○又

文氏二王帖﹐有洛神賦﹐稱爲子敬﹐非也。此李龍眠書。宣和譜所云「出入魏晉﹐不虛耳。」又龍眠摹古﹐則用絹素。洛神捲是絹本﹐或唐人書﹐李臨仿之﹐乃爾遒雋耶。要須以十三行帖稱量之。

○書月賦後

小楷書﹐不易工。米元章亦但有行押﹐嘗被命仿黃庭﹐作千文一本以進。今觀其迹﹐但以妍媚飛動取態耳。邢子願謂余曰﹕右軍以後﹐惟趙吳興得正衣缽﹐唐宋皆不如也﹐蓋謂楷書﹐得黃庭樂毅論法﹐吳興爲多。要亦有刻畫處﹐余稍及吳興﹐而出入子敬。同能不如獨勝﹐余於吳興是也。

○又

余少時爲小楷﹐刻畫世所傳黃庭經﹑東方贊。後見晉唐人眞迹﹐乃知古人用筆之妙﹐殊非石本所能傳。旣折衷王子敬﹑顧愷之﹐自成一家。因觀昔年書月賦﹐漫題。

○臨楊少師帖跋後

楊少師步虛詞帖﹐卽米老家藏大仙帖也。其書騫翥簡澹﹐一洗唐朝姿媚之習。宋四大家皆出於此。余每臨之﹐亦得一斑。

○題禮觀音文

余書此文﹐意欲擬虞永興﹑歐陽率更﹐自愧無出藍之能耳。趙吳興雲﹕永興書﹐惟枕臥帖﹐淸峭有晉人韻﹐使余得見之﹐書道必不止此。

○臨顏書題後

顏平原爭坐帖與祭季明文﹐唐時林藻師之。楊景度﹑蔡端明﹐皆具有一體。余此書頗似類顏﹐具眼者謂何。

○又

右顏平原書絳州帖﹐所刻蓋師陶貞白瘞鶴銘。小異平日學右軍書者﹐黃魯直宗之。

○題自書古詩卷尾

今日臨古詩數首﹐俱不入晉人室。惟顏平原﹑虞永興﹑楊少師三家﹐差不愧耳。時乙已正月十九日﹐爲余懸弧辰也。

○題爭坐位帖後

爭坐位帖﹐宋蘇﹑黃﹑米﹑蔡四家﹐書皆仿之。唐時歐﹑虞﹑褚﹑薛諸家﹐𨿽刻畫二王﹐不無拘於法度。惟魯公天眞爛漫﹐姿態橫出﹐深得右軍靈和之致﹐故爲宋一代書家淵源。余以陜本漫漶﹐乃摹此宋拓精好者﹐刻之戲鴻堂中。

○臨褚遂良西升經跋

褚遂良西升經與淳熙祕閣續帖所刻黃庭經﹐同一筆法。眞迹音藏新都殷尙書家。余在長安﹐曾於殷參軍見之。永嘉王中捨﹐爲吳太學手摹一本﹐不差毫髮。後歸武林洪黃門。黃門以余寫法華經﹐字形相等﹐遂以贈余﹐且曰「子臨百本﹐使馬骨追風﹐畫龍行雨﹐方以一本見酬。」余茫然﹐未知何時得慰其意。

○臨王右軍曹娥碑跋

余爲庶常時﹐館師韓宗伯出所藏曹娥碑眞迹絹本示余。乃宋徳壽殿題﹐元文宗命柯九思鑑定書畫﹐賜以此卷。趙孟ぽ跋記其事甚詳﹐且云「見此﹐如嶽陽樓親聽仙人吹笛﹐可以權衡天下之書矣。」當時以館師嚴重﹐不敢借摹。亦渝敝難摹﹐略可仿佛於非煙非霧間耳。因書曹娥碑識之。

○臨內景黃庭跋

內景經﹐全在筆墨畦逕之外。其爲六朝人得意書無疑。今人作書﹐只信筆爲波畫耳。結構縱有古法﹐未嘗眞用筆也。善用筆者淸勁﹐不善用筆者濃濁﹐不獨連篇各體有分別。一字中亦具此兩種﹐不可不如也。

○臨禊帖跋後

余書蘭亭﹐皆以意背臨﹐未嘗對古刻。一似撫無弦琴者﹐覺尢延之諸君子﹐葛藤多事耳。

○臨楊少師書後

余以意仿楊少師書。山陽此論﹐𨿽不盡似﹐略得其破方爲圓﹐削繁爲簡之意。蓋與趙集賢書﹐如甘艸甘遂之相反﹐亦教外別傳也。

○書養生論跋後

東坡先生數書嵇叔夜養生論。憂患之餘﹐有意於道言如此。它日又曰﹕長生未能學﹐且學長不死。洪覺範﹐妙喜禪師﹐謂其多生般若種子深固。又進於所謂養生者﹐要以忠孝文章節義如公﹐升天成佛﹐俱是探囊取物。其八識田中﹐自具兩家種子。循業發現﹐不學而能也。因書此論及之。

○臨趙松雪書跋後

婁水王奉常﹐家藏趙吳興詩帖致佳。余從髙仲舉見之﹐把玩移日。舟行閒適﹐漫臨一過。余素不爲吳興書﹐略得形模耳。聞吳興臨米元章壯懷賦數行﹐輒復自廢。余以俟它人覆醬瓿也。

○書琵琶行題後

白香山深於禪理﹐以無心道人﹐作此有情癡語。幾所謂木人見花鳥者耶。山谷爲小詞﹐而秀鐵訶之。謂不止落驢胎馬腹﹐則慧業綺語﹐猶當懺悔耳。余書此歌﹐用米襄陽楷法﹐兼撥鐙﹐意欲與艷詞相稱﹐乃安得大珠小珠落研池也。

○書別賦題後

陸魯望詩云「丈夫非無淚﹐不灑離別間。仗劍對尊酒﹐恥爲遊子顏。」蓋反文通此賦﹐如子云反騷。惜江令少此一轉耳。

○書褚登善千文題後

義陽吳光祿丞徹如﹐寄褚登善千文示余。披賞數日﹐風雨如晦﹐泓穎久廢。朝來始見霽色﹐偶然欲書。爲竟此卷﹐觀者必訝爲余本家筆安在也。

○書古尺牘題後

「行書十行﹐不敵楷書一行。」米南宮語也。時一爲之﹐以斂浮气﹐竟此紙﹐凡十起對客。信乎孫虔禮所云﹐視怡務闕之難也。

○書圖通偈後

以虞伯施廟堂碑法書此偈。貞觀時﹐楞嚴猶未經翻譯。永興破邪論﹐亦世諦流布耳。顏魯公頗事道言﹐李北海但作碑板。懷素著袈裟﹐犯飲酒戒。艸書狂縱﹐不足與寫經手校量功徳。唐世書學甚盛﹐皆不爲釋典所用。梁肅房融﹐其書不稱。惟裴休深於內典﹐兼臨池之能﹐淳熙帖所刻是已。至宋蘇﹑黃兩公﹐大以翰墨爲佛事。宋人書不及唐﹐其深心般若﹐故當勝也。余蚤歲習耳根圓通。每書之﹐幾所謂一舉一回新者。

○臨爭坐位帖題後

新都汪太學孺仲﹐以宋捐爭坐位帖見示﹐神采奕奕﹐字形較陜刻差肥。余臨寫之次﹐時有訛字。乃知是米海嶽所臨。米嘗自記﹐有臨爭坐帖在浙中。此殆其眞迹入石者耶。

○題楷書雪賦後

楷書以智永千文爲宗極。虞永興其一變耳。文徵仲學千文﹐得其姿媚。予以虞書入永書﹐爲此一家筆法。若退穎滿五簏﹐未必不合符前人。顧經歲不能成千字捲冊﹐何稱習者之門﹖自分﹐與此道遠矣。

○臨鐘紹京書跋後

右唐鐘紹京書遁甲神經﹐有宣和政和小璽。宋徽宗標識﹐倪元鎭家藏。有元鎭跋語﹐筆法精妙。回腕藏鋒﹐得子敬神髓。趙文敏正書實祖之。余從眞迹臨寫數行。鐘書世無傳本﹐自此可以意求耳。

○臨虞永興書跋後

虞永興嘗自謂於「道」字有悟﹐蓋於發筆處出鋒﹐如抽刀斷水﹐正與顏太師錐畫沙﹑屋漏痕同趣。前人巧處﹐故應不傳﹐學虞者輒成子﹐筆陣所訶以此。余非能書﹐能解之耳。

○臨海嶽千文跋後

米海嶽行艸書﹐傳於世間﹐與晉人幾爭道馳矣。顧其平生所自負者爲小楷﹐貴重不肯多寫﹐以故罕見其迹。予遊京師﹐曾得鑑李伯時西園雅集圖﹐有米南宮蠅頭題跋﹐最似蘭亭筆法。已丑四月﹐又從唐完初獲借此千文﹐臨成副本﹐稍具優孟衣冠。大都海嶽此帖﹐全仿褚河南哀冊枯樹賦﹐間入歐陽率更﹐不使一實筆。所謂無往不收﹐蓋曲盡其趣。恐眞本旣與余遠﹐便欲忘其書意。聊識之於紙尾。�此余已醜所臨也﹐今又十年所矣。筆法似昔﹐未有增長。不知何年得入古人之室。展捲太息﹐不止書道也。戊戌四月三日。

○臨十七帖書後

十七帖硬黃本﹐宋時魏泰家藏。淳熙祕閣續帖﹐亦有刻。予在都下﹐友人汝陽王思延得硬黃本﹐曾借臨一卷。已於濟南邢子願ぁ卿﹐見所刻石﹐卽王本也。余以臨捲質之﹐子願謬稱合作。第謂趙吳興臨十七帖﹐流落人間﹐當不下數十本。請多爲之﹐足傳耳。余自是時寫此帖﹐以懶故﹐終不能多也。

○臨洛神賦書後

樂毅論乃扇書﹐後人又以爲右軍自書刻石。梁世所摹﹐與唐摹字形各異。淳熙祕閣﹐梁摹本也。予家戲鴻堂帖﹐唐摹本也。又有一本唐摹﹐在長安李氏﹐曾屬余跋﹐亦有文壽承跋。蓋貞觀中﹐太宗命褚遂良等﹐摹六本賜魏徵諸臣。此六本﹐自唐至今﹐余猶及見﹐其二恨梁摹白麻紙眞迹﹐爲新都吳生所有﹐余亦不甚臨樂毅論﹐每以大令十三行洛神賦爲宗極耳。

○臨像贊題後

柳誠懸小書玄眞護命經﹐不知其所自。因臨畫像贊﹐知誠懸用其筆意﹐小加勁耳。唐人書無不出於二王﹐但能脫去臨仿之迹﹐故稱名家。世人但學蘭亭面﹐誰得其皮與其骨﹖凡臨書者﹐不可不知此語。

○跋臨女史箴

昔年見晉人畫女史箴云﹐同虎頭筆﹐分類題箴﹐附於畫左方﹐則大令書也。大令書女史箴﹐不聞所自。據孫過庭讀書譜﹐有云「右軍太師箴﹐豈卽女史而訛承於後耶﹖」然其字結體﹐全類十三行﹐則又非王右軍也。暇日﹐適發興欲書﹐遂復仿之﹐不見眞迹。聊以意取﹐乃不似耳。

○臨宣示表題後

鐘太傅書﹐余少而學之﹐頗得形模。後得從韓館師﹐借唐榻戎輅表臨寫﹐始知鐘書自有入路。蓋猶近隸體﹐不至如右軍以還﹐恣態橫溢﹐極鳳翥鸞翔之變也。閣帖所收﹐惟宣示表﹑還示帖﹐皆右軍之鐘書﹐非元常之鐘書。但觀王世將宋儋諸迹﹐有其意矣。辛丑冬﹐因臨宣示表及之。

○跋臨瘞鶴銘

黃涪翁云﹐大字無過瘞鶴銘﹐小子無過遺教經。今世所傳遺教﹐直唐經生手耳。瘞鶴則陶隱居書﹐山谷學之。余欲縮爲小楷﹐偶失此帖﹐遂以黃庭筆法書之。

○書舞鶴賦後

往余以黃庭樂毅眞書﹐爲人作榜署書。每懸看﹐輒不得佳﹐因悟小楷法﹐使可展爲方丈者﹐乃盡勢也。題榜如細書﹐亦跌宕自在﹐惟米襄陽近之。襄陽少時﹐不能自立家﹐專事摹帖﹐人謂之集古字。已有規之者曰「復得勢﹐乃傳。」正謂此。因書舞鶴賦及之。

○跋十三行洛神賦

趙文敏得宋思陵十三行於陳灝﹐蓋賈似道所購﹐先九行﹐後四行﹐以悅生印款之。此子敬眞迹。至我朝﹐惟存唐摹耳。無論神采﹐卽形模已不相似。惟晉陵唐太常家藏宋拓﹐爲當今第一。曾一見於長安﹐臨寫刻石恨趙吳興有此墨迹﹐未盡其趣。蓋吳興所少﹐正洛神疏雋之法﹐使我得之﹐政當不啻也。

○題書千字文後

千文凡書四載﹐先後作止。筆墨間闊﹐幾如寫一大藏經。今至延津﹐始成之。山中自恃多暇﹐乃至不如吏牘之餘。予所愧於嵇叔夜也。

○題歸去來辭後

以米元章筆法﹐書淵明辭﹐差爲近之。

○臨米書後

是日﹐海上顧氏以米襄陽眞迹見視。余爲臨此﹐大都米家書與趙吳興各爲一門庭。吳興臨米﹐輒不能似﹐有以也。吳興書易學﹐米書不易學。二公書品﹐於此辧矣。

○書飲中八仙歌後

陸士衡作竹林七賢論﹐以嵇阮爲標。顏延之作五君詠﹐王氵中﹑山巨源﹐皆在門外﹐弗復及。少陵八仙歌﹐其尢著者﹐賀季眞﹑太白耳。他日作哀詩﹐於飲中八仙﹐獨著汝陽王﹐所謂虯須似太宗﹐色英塞外春者。豈讓帝之子﹐負奇自廢。韜光鏟采﹐醉鄕爲隱者耶。卽諸子﹐當非酒人可槪矣。

○跋禊帖後

唐相褚河南﹐臨禊帖白麻迹一卷。曾入元文宗禦府﹐有天歷之寶﹐及宣政紹興諸小璽﹐宋景濂小楷題跋。吾鄕張東海先生﹐觀於楊氏之衍澤樓。蓋雲間世家所藏也。筆法飛舞﹐神采奕奕﹐可想見右軍眞本風流﹐實爲希代之寶。余得之吳太學﹐每以勝日展玩﹐輒爲心開。至於手臨﹐不一二卷止矣﹐苦其難合也。昔章子厚日臨蘭亭一卷﹐東坡聞之﹐以爲從門入者﹐不是家珍。東坡學書宗旨如此。趙文敏臨禊帖最多﹐猶不至如宋之紛紛聚訟﹐直以筆勝口耳。所謂善易者﹐不談易也。

○臨官奴帖眞迹

此帖在淳熙祕閣續刻﹐米元章所謂絕似蘭亭序。昔年見之南都﹐曾記其筆法於米帖曰﹐字字騫翥﹐勢奇而反正。藏鋒裹鐵﹐遒勁蕭遠﹐庶幾爲之傳神。已聞爲海上潘方伯所得﹐又復歸王元美。王以貽余座師新安許文穆公﹐文穆傳之少子胃君。一武弁借觀﹐因轉售之。今爲吳太學用卿所藏﹐頃於吳門出示余﹐快餘二十餘年積想﹐遂臨此本云。抑餘二十餘年時書此帖﹐玆對眞迹﹐豁然有會。蓋漸修頓證﹐非一朝夕。假令當時力能致之﹐不經苦心懸念﹐未必契眞。懷素有言「豁焉心胸﹐頓釋凝滯。」今日之謂也。時戊申十月十有三日﹐舟行朱涇道中﹐日書蘭亭及此帖一過﹐以官奴筆意書禊帖﹐尢爲得門而入。

◎評古帖

○題絳帖一卷後

宋榻絳州帖﹐乃官奴嫡冢﹐故佳本在汝帖長沙之上。昔人得古帖數行﹐專心學之﹐遂以名世。況此本已具各體﹐卽不完善﹐比之威鳳一毛﹐可藏也。

○題娑羅樹碑後

保母帖﹐辭中令帖。大令實爲北海之濫觴。今人知學北海而不追蹤大令﹐是以佻而無簡﹐直而少致。北海曰「似我者俗﹐學我者死。」不虛也。趙吳興猶不免此﹐況餘子哉﹖

○黃庭經跋

黃庭經以師古齋刻爲第一﹐乃遂良所臨也﹐淳熙續帖亦有之。

○書禊帖後

此本發筆處﹐是唐人口口相授筆訣也。米海嶽深得其意﹐舟過崇徳縣觀。

○題禊帖黃庭各帖後

蘭亭無下本﹐此刻當是唐人鉤摹。其黃庭﹐吾不甚好﹐頗覺其俗。告墓表﹐集智永千文而成之。宣示表轉刻已多﹐旣失其渾宕之气﹐聊存形似。後之學者﹐當以意會之可也。

○題云麾將軍碑

此碑文多不全﹐獨此刻。前後讀之﹐皆有倫次。當是石未泐時拓本﹐殊可寶藏。歐陽金石錄﹐每有不以書家見收者﹐況北海爲書中仙乎﹖

○題穎上禊帖後

穎上縣有井﹐夜放白光﹐如虹亙天。縣令異之﹐乃令人探井中。得一石﹐六銅﹐其石所刻﹐黃庭經﹑蘭亭序﹐皆宋拓也。余得此本﹐以較各帖所刻﹐皆在其下。當是米南宮所摹入石者﹐其筆法頗似耳。

○題洛神違遠各帖後

大令洛神賦﹐多集後人筆意﹐豈元人趙松雪爲之耶﹖違遠帖告墓之流﹐與辭中令書﹐皆子敬得意筆也。�辭中令帖﹐是李邕淵源﹐其爲子敬筆無疑。

○題羣玉堂帖

羣玉堂帖所載虞世南天馬贊﹐乃柳子厚文。荊門行﹐見李羣玉集﹐非李栝州也。詩亦不類開元及柳公權詩﹐皆謬。豈集字爲之耶﹖

○題獻之帖後

大令辭中令帖﹐評書家不甚傳﹐或出於米元章﹑黃長睿之後耳。觀其運筆﹐則所謂鳳翥鸞翔﹐似奇反正者﹐深爲漏泄家風。必非唐以後諸人所能夢見也。李北海似得其意。

○書黃庭經後

吳用卿得此。余乍展三四行﹐卽定爲唐人臨右軍。旣閱竟﹐中間於淵字﹐皆有缺筆﹐蓋髙祖諱淵﹐故虞褚諸公﹐不敢觸耳。小字難於寬展而有餘﹐又以蕭散古淡爲貴。顧世人知者絕少。能於此卷細參﹐當知吾言不謬也。

○評子敬蘭亭帖

此卷用筆蕭散﹐而字形與筆法﹐一正一偏﹐所謂右軍書如鳳翥鸞翔﹐迹似奇而反正。邇來學黃庭經﹑聖教序者﹐不得其解﹐遂成一種俗書。彼倚藉古人﹐自謂合轍襟毒人心。如油入面﹐帶累前代諸公不少。余故爲拈出﹐使知書家﹐自有正法眼藏也。

○又

余觀二王眞迹﹐十餘帖矣。獨此卷心眼相印﹐自許不惑。又須知永興書法﹐從此發源也。

○題王詢眞迹

米南宮謂右軍帖﹐十不敵大令迹一。余謂二王迹﹐世猶有存者﹐惟王謝諸賢筆﹐尢爲希覯。亦如子敬之於逸少耳。此王書﹐瀟灑古淡﹐東晉風流﹐宛然在眼。用卿得此﹐可遂作寶晉齋矣。

○虞伯施積時帖

此卷或疑米臨﹐然其研筆處﹐特爲瘦勁。米書以態勝﹐不辦此也。王元美家有虞永興汝南公主墓志﹐客亦有謂米臨者。元美自題曰「果爾﹐則買王得羊﹐於願足矣。」此帖則當出其右﹐具眼者自能識取。

○題評紙帖爲朱敬韜

米元章評紙﹐如陸羽品泉﹐各極其致。而筆法都從顏平原幻出。與吾友王宇泰所藏天馬賦﹐同是一種書。臨寫彌月﹐仍歸用卿﹐用卿其寶之。

○孫虔禮千文跋

此孫過庭眞迹也。觀其結字﹐猶存漢魏間法。蓋得之章艸爲多﹐卽永師千文亦爾。乃知作楷書﹐必自八分大篆入門。沿流討源﹐見過於師﹐方堪傳授。學過庭者﹐又自右軍求之可也。

○題範牧之禊帖

牧之書蘭亭序﹐筆勢遒媚﹐以姿態勝韻自喜。宋仁卿裝之屏角十餘年。時象先尙髫齔未及收去。玆乃念手澤﹐復從仁卿請回此卷。昔右軍書﹐不爲諸子所寶惜。右軍每有家雞野鶩之嘆。牧之書固自古雅﹐而象先卽善書﹐何忍人稱過父也。

○題朱敬韜所藏趙榮祿鮮於伯幾眞迹

吳興書少有師褚登善者。此前二幅似之﹐又所報燕京奇畫﹐是孫過庭法也。鮮於伯機評書﹐天眞爛漫﹐盡力與吳興敵者﹐是皆可傳也。今日過敬韜﹐出此相視﹐因借歸﹐摹之戲鴻堂帖中。

○跋智永帖

此永師仿鐘元常宣示表。每用筆﹐必曲折其筆﹐宛轉回向﹐沈著收束。所謂當其下筆﹐欲透過紙背者。唐以後﹐此法漸澌盡矣。

○題徐道寅手書諸經後

眞如不變﹐千佛卽一。不變隨緣﹐一佛而千古佛。所以有云﹕佛之一字﹐吾不喜聞也。𨿽然﹐地藏經云﹕人命終時﹐聞一佛名號一辟支﹐佛名號﹐皆得免苦。當四大分散﹐神識分飛。一佛名號﹐俱不能記憶自非平生串習﹐安能於爾時得力﹖所謂一句染神﹐歷劫不易。徐居士道寅﹐所以書寫受持﹐念誦此千佛名經也。唐以曲江題名﹐爲千佛名經。宋人以元黨碑﹐爲千佛名經。道寅以千佛名經﹐爲千佛名經。是同是別。

○跋趙子昂書過秦論

吳興此書﹐學黃庭內景經。時年三十八歲﹐最爲善者機也。成名以後﹐責然自放﹐亦小有習气。於是膺書亂之﹐鈍滯吳興不少矣。

○跋張旭艸書

項玄度出示謝客眞迹。余乍展捲﹐卽命爲張旭。卷末有丰考功持謝書甚堅。余謂玄度曰﹕四聲定於沈約﹐狂艸始於伯髙﹔謝客時﹐都無是也。且東明二詩﹐乃庾開府步虛詞﹐謝安得預書之乎。玄度曰﹕此陶弘景所謂元常老骨﹐更蒙榮造者矣﹐遂爲攺跋。

○跋率更千文

書家以分行布白﹐謂之九宮。元人作書經云﹕黃庭有六分九宮﹔曹娥有四分九宮。今觀信本千文﹐眞有完字具於胸中。若構淩雲臺﹐一一皆衡劑而成者。米南宮評其眞書到內史﹐信矣。此本傳爲信本眞迹﹐勒其全文。欲學書先定間架﹐然後縱橫跌蕩﹐惟變所適耳。

○跋東坡書後

東坡先生居黃﹐自謂多難畏事﹐時猶禁其詩耳。後復並其書禁之﹐故宣和進禦書畫﹐凡有蘇黃題跋者﹐皆割去。靖康之變﹐禦府所藏﹐盡爲金人輦之而北。而先生墨迹﹐流落人間者﹐居然獨完。誰謂善類竟可磨滅耶﹖

○跋吳傳朋書

昔人稱吳傳朋說眞書﹐爲宋朝第一。今觀《九歌》﹐應規入矩﹐深得蘭亭洛神遺意。髙宗洞精書法﹐至爲閣筆歡賞﹐不虛也。左方有馬和之侍郎圖﹐此必當時有李伯時畫《九歌》﹐米元章作書﹐而二公復仿之耳。伯時書﹐乃全用鐘法﹐宣和譜謂其追蹤魏晉。今始見之﹐當與米元章並傳者。宋之小楷名家﹐盡此矣。

○跋赤壁賦後

坡公書多偃筆﹐亦是一病。此赤壁賦﹐庶幾所謂欲透紙背者﹐乃全用正鋒﹐是坡公之蘭亭也﹐眞迹在王履善家。每波畫盡處﹐隱隱有聚墨痕﹐如黍米珠﹐非石刻所能傳耳。嗟呼﹐世人且不知有筆法﹐況墨法乎。

○題懷仁聖教序眞迹

古人摹書用硬黃﹐自運用絹素。此卷首﹐有宋徽宗金書縹字﹐與內景經同一黃素。知爲懷仁一筆自書無疑。書苑所云﹐雜取碑字﹐右軍劇迹﹐咸萃其中﹐非也。黃長睿﹐書家董狐﹐亦以書苑爲據。恨其不見眞迹﹐輒隨人言下轉耳。

○又

此書視陜本﹐特爲姿媚。唐時稱爲小王書。若非懷仁自運﹐卽不當命之小王也。吾家有宋舍利塔碑云﹕習王右軍書﹐集之爲習﹐正合。余因此自信有會。

○跋魯公送劉太衝敍

顏魯公送劉太衝敍﹐郁屈瑰奇﹐於二王法外﹐別有異趣。米元章謂如龍蛇生動﹐見者目驚﹐不虛也。宋四家書派﹐皆出魯公。亦只爭坐帖一種耳﹐未有學此敍者﹐豈當時不甚流傳耶。眞迹在長安趙中捨士楨家﹐以余借摹﹐遂爲好事者購去。余凡一再見﹐不復見矣。淳熙祕閣續帖亦有刻。

○題大令洛神十三行眞迹

趙吳興曾得洛神十三行於陳集賢灝﹐自題此晉時麻箋。思陵極力搜訪﹐僅獲九行百七十六字。故米友仁跋﹐作九行。宋末賈似道復得四行﹐七十四字。欲續於後﹐則於九行之跋不相屬。遂以四行別裝於後﹐以悅生印及長字印款之。今此本不知猶在人間不。余所摹秀州項子京藏﹐是宣和譜中所收。吳興雲﹐更有唐人臨本﹐後有柳公權跋﹐亦神物也。視世所傳十三行宋拓﹐何啻霄壤耶。

○跋鹿脯帖後

鹿脯帖眞迹與宋拓本﹐不惟字形大小不倫﹐乃其文亦小異。宋拓﹐政自不足據也。十七帖淸晏歲丰﹐又所使有丰一鄕﹐故自名處。予極不解「丰一鄕」作何語。及得髙麗刻本﹐乃云所出有異產。讀之豁然﹐因知王著﹐但憑仿書入石耳。

○跋楊義和黃庭經後

懷素﹑黃庭經﹑陶谷跋﹐以爲右軍換鵝書。米芾跋﹐以爲六朝人書﹐無虞褚習气。惟趙孟ぽ以爲飄飄有仙气﹐乃楊許舊迹。而張伯雨題吳興《過秦論》﹐直以爲學楊義和書。吳興精鑑﹐必有所據﹐非臆語也。按眞誥﹐稱楊書祖效郗法﹐力同二王。述書賦亦云﹕方圓自我﹐結構遺名﹔如舟楫之不系﹐混寵辱以若驚。其爲書家所重若此。顧唐時止存艸書六行﹐今此經行楷數千字。神采奕然﹐傳流有緒﹐豈非墨池奇遘耶。元時在鮮於樞家。余昔從館師韓宗伯﹐借摹數行﹐玆勒以冠諸帖。楊在右軍後﹐以是神仙之迹﹐不復系以時代耳。

○跋吳云壑書後

吳琚書﹐自米南宮外﹐一步不窺。京口北固山﹐有天下第一江山琚書﹐卽其筆也。始於都下﹐見七言律詩一幅﹐不款名姓﹐但有云壑居士印。偶閱宋經籍志﹐云壑集吳琚撰﹐知爲琚書。已於新安白嶽山下﹐客持晦翁書《歸去來辭》﹐乃絕似米元章。後有「云壑」二字﹐因得審定﹐今藏於家。此詩沒於焦山江中﹐潤州守霍君爲余拓墨本﹐然已在若明若晦間﹐不可臨摹矣。

○題溫飛卿書

《湖陰曲》溫飛卿書﹐似平原書而遒媚有態。米元章從此入門。昔年殷司馬之孫持至長安﹐畱予案上兩月。余以溫庭筠「溫」字頗漫﹐疑是王黃華書。黃華亦名庭筠﹐字迹近米家父子故耳。川中黃昭素﹐乃謂此必曾入梁內府。梁諱「溫」字﹐遂磨去﹐意或有之。

○跋李北海縉雲三帖

黃長睿評張從申書﹐出於北海趙子固。又以北海學子敬﹐病在欹側﹐若張從申﹐卽無此矣。然從申書﹐實似北海之法華寺碑。而北海出奇不窮﹐故嘗勝云﹕余嘗謂右軍如龍﹐北海如象﹐世必有肯予言者。

○跋李伯時書

米海嶽雲﹕「少時未能立家﹐但規摹法帖﹐謂之集古字。」今觀《九歌》良然。左方有伯時畫﹐畫史所稱與伯時經營《九歌》者是已。伯時《孝經》﹐力追鐘法。宣和譜謂書逼魏晉﹐不虛耳。二帖皆節文。

○書度人經後

余曾見柳誠懸小楷度人經﹐遒勁有致。蔡君謨茶錄﹐頗仿之﹐世未有傳者。此淸靜經﹐似永興破邪論﹐海上潘氏所藏宋帖也。

○跋索靖出師頌

鐘太傅書﹐自晉渡江時﹐止傳宣示表。百餘年間﹐妙迹已絕﹐寧知今世有索靖出師頌耶。此本在李項子京家﹐故是甲觀。

○跋子敬帖

寶晉帖刻此帖﹐大軍止。余撿子敬別帖﹐自己至至末。辭意相屬﹐原是一帖﹐爲收藏者離去耳。二王書有不可讀者﹐皆此類也。米元章故以此爲子敬第一書。

○跋謝莊詩後

謝莊詩帖子﹐新都汪景醇得摹。本未見眞迹﹐書法似閣帖。所謂蕭子云者﹐而小加妍雋。宋髙宗書近之。

○題張長史眞書

長史郎官壁記﹐世無別本﹐惟王奉常敬美有之。陳仲醇摹以寄余﹐知學艸必自眞入也。

○跋禊帖小本

定武禊帖﹐惟賈秋壑所藏。至百餘種﹐令其客廖瑩中﹐縮爲小本。或云﹕唐時褚河南已有之。此本余已醜所書﹐亦從館師韓宗伯借﹐褚摹縮爲蠅頭體﹐第非定武本耳。

●卷二

○畫訣

士人作畫當以艸隸奇字之法爲之﹐樹如屈鐵﹐山似畫沙﹐絕去甜俗蹊徑﹐乃爲士气。不爾﹐縱儼然及格﹐已落畫師魔界﹐不復可扌求藥矣。若能解脫繩束﹐便是透网鱗也。畫家六法﹐一气韻生動。气韻不可學﹐此生而知之﹐自有天授﹐然亦有學得處。讀萬卷書﹐行萬里路﹐胸中脫去塵濁﹐自然丘壑內營﹐立成鄄鄂。隨手寫出﹐皆爲山水傳神矣。李成惜墨如金﹐王洽潑墨沈成畫。夫學畫者﹐每念惜墨潑墨四字。於六法三品﹐思過半矣。

古人論畫有云「下筆便有凹凸之形。」此最懸解。吾以此悟髙出歷代處﹐𨿽不能至﹐庶幾效之﹐得其百一﹐便足自老以遊丘壑間矣。

气霽地表﹐云斂天末。洞庭始波﹐木葉微脫。春艸碧色﹐春水綠波。送君南浦﹐傷如之何。四更山吐月﹐殘夜水明樓。海風吹不斷﹐江月照還空。宋畫院各有試目﹐思陵嘗自出新意﹐以品畫師。余欲以此數則﹐徵名手圖小景﹐然少陵無人﹐謫仙死。文沈之後﹐廣陵散絕矣﹐柰何﹖

潘子輩學余畫﹐視余更工﹐然皴法三昧﹐不可與語也。畫有六法﹐若其气韻必在生知﹐轉工轉遠。

畫中山水﹐位置皴法﹐皆各有門庭﹐不可相通。惟樹木則不然﹐𨿽李成﹑董源﹑範寬﹑郭熙﹑趙大年﹑趙千里﹑馬夏﹑李唐﹐上自荊關﹐下逮黃子久﹑吳仲圭輩﹐皆可通用也。或曰﹕須自成一家。此殊不然﹐如柳則趙千里﹔松則馬和之﹔枯樹則李成﹐此千古不易。𨿽復變之﹐不離本源﹐豈有捨古法而獨創者乎﹖倪雲林亦出自郭熙﹑李成﹐少加柔雋耳﹐如趙文敏則極得此意。蓋萃古人之美於樹木﹐不在石上著力﹐而石自秀潤矣。今欲重臨古人樹木一冊﹐以爲奚囊。

古人畫﹐不從一邊生去。今則失此意﹐故無八面玲瓏之巧﹐但能分能合。而皴法足以發之﹐是了手時事也。其次﹐須明虛實。實者﹐各段中用筆之詳略也。有詳處必要有略處﹐實虛互用。疏則不深邃﹐密則不風韻﹐但審虛實﹐以意取之﹐畫自奇矣。

凡畫山水﹐須明分合。分筆乃大綱宗也。有一幅之分﹐有一段之分﹐於此了然﹐則畫道過半矣。

樹頭要轉﹐而枝不可繁﹔枝頭要斂﹐不可放﹔樹梢要放﹐不可緊。

畫樹之法﹐須專以轉折爲主。每一動筆﹐便想轉折處。如寫字之於轉筆用力﹐更不可往而不收。樹有四肢﹐謂四面皆可作枝著葉也﹐但畫一尺樹﹐更不可令有半寸之直﹐須筆筆轉去。此祕訣也。

畫須先工樹木﹐但四面有枝爲難耳。山不必多﹐以簡爲貴。

作雲林畫﹐須用側筆﹐有輕有重﹐不得用圓筆。其佳處﹐在筆法秀峭耳。宋人院體﹐皆用圓皴。北苑獨稍縱﹐故爲一小變。倪雲林﹑黃子久﹑王叔明皆從北苑起祖﹐故皆有側筆。雲林其尢著者也。

北苑畫小樹﹐不先作樹枝及根﹐但以筆點成形。畫山卽用畫樹之皴。此人所不知訣法也。

北苑畫雜樹﹐但只露根﹐而以點葉髙下肥瘦﹐取其成形。此卽米畫之祖﹐最爲髙雅﹐不在斤斤細巧。

畫人物﹐須顧盼語言。花果迎風帶露﹐禽飛獸走﹐精神脫眞。山水林泉﹐淸閒幽曠。屋廬深邃﹐橋渡往來。山腳入水﹐澄明水源﹐來歷分曉。有此數端﹐卽不知名﹐定是髙手。

董北苑畫樹﹐多有不作小樹者﹐如秋山行旅是也。又有作小樹﹐但只遠望之似樹﹐其實憑點綴以成形者。余謂此卽米氏落茄之源委。蓋小樹最要淋漓約略﹐簡於枝柯而繁於形影﹐欲如文君之眉﹐與黛色相參合﹐則是髙手。

古人云﹕有筆有墨。筆墨二字﹐人多不識。畫豈有無筆墨者﹖但有輪廓而無皴法﹐卽謂之五筆﹔有皴法而不分輕重向背明晦﹐卽謂之無墨。古人云﹕石分三面。此語是筆亦是墨﹐可參之。

畫家以古人爲師﹐已自上乘。進此﹐當以天地爲師。每朝起﹐看雲气變幻﹐絕近畫中山。山行時﹐見奇樹﹐須四面取之。樹有左看不入畫﹐而右看入畫者﹐前後亦爾。看得熟﹐自然傳神。傳神者必以形。形與心手相湊而相忘﹐神之所托也。樹豈有不入畫者﹖特當收之生綃中﹐茂密而不繁﹐峭秀而不蹇﹐卽是一家眷屬耳。

畫樹木﹐各有分別。如畫瀟湘圖﹐意在荒遠滅沒﹐卽不當作大樹及近景叢木。如園亭景﹐可作楊柳梧竹﹐及古檜靑松。若以園亭樹木移之山居﹐便不稱矣。若重山復嶂﹐樹木又別。當直枝直﹐多用攢點﹐彼此相藉﹐望之模糊鬱蔥﹐似入林有猿啼虎嗥者﹐乃稱。至如春夏秋冬﹐風晴雨雪﹐又不在言也。

枯樹最不可少﹐時於茂林中間出﹐乃見蒼古。樹𨿽檜﹑柏﹑楊﹑柳﹑椿﹑槐﹐要得郁森﹐其妙處在樹頭與四面參差﹐一出一入﹐一肥一瘦處。古人以木炭畫圈﹐隨圈而點之﹐正爲此也。宋人多寫垂柳﹐又有點葉柳。垂柳不難畫﹐只要分枝頭得勢耳。點柳葉之妙﹐在樹頭圓鋪處。只以汁綠漬出﹐又要森蕭﹐有迎風搖揚之意。其枝須半明半暗。又春二月柳﹐未垂條﹔九月柳﹐已衰颯﹐俱不可混。設色亦須體此意也。

山之輪廓先定﹐然後皴之。今人從碎處積爲大山﹐此最是病。古人運大軸﹐只三四大分合﹐所以成章。𨿽其中細碎處多﹐要之取勢爲主。吾有元人論米髙二家山書﹐正先得吾意。

畫樹之竅﹐只在多曲。𨿽一枝一節﹐無有可直者。其向背俯仰﹐全於曲中取之。或曰﹐然則諸家不有直樹乎﹖曰﹕樹𨿽直﹐而生枝發節處﹐必不都直也。董北苑樹﹐作勁挺之狀﹐特曲處簡耳。李營丘則千屈萬曲﹐無復直筆矣。

畫家之妙﹐全在煙雲變滅中。米虎兒謂王維畫見之最多﹐皆如刻畫﹐不足學也﹐惟以雲山爲墨戲。此語𨿽似過正﹐然山水中﹐當著意煙雲﹐不可用粉染。當以墨漬出﹐令如气蒸﹐冉冉欲墮﹐乃可稱生動之韻。

趙大年令畫平遠﹐絕似右丞﹐秀潤天成﹐眞宋之士大夫畫。此一派又傳爲倪雲林﹐𨿽工致不敵﹐而荒率蒼古勝矣。今作平遠﹐及扇頭小景﹐一以此二人爲宗。使人玩之不窮﹐味外有味可也。

畫平遠﹐師趙大年。重山疊嶂﹐師江貫道。皴法﹐用董源麻皮皴。及瀟湘圖點子皴﹐樹用北苑﹑子昂二家法。石法用大李將軍秋江待渡圖及郭忠恕雪景。李成畫法﹐有小幅水墨﹐及著色靑綠﹐俟宜宗之﹐集其大成﹐自出機軸。再四五年﹐文沈二君﹐不能獨步吾吳矣。作畫﹐凡山俱要有凹凸之形。先如山外勢形像﹐其中則用直皴。此子久法也。

畫與字﹐各有門庭﹐字可生﹐畫不可熟。字須熟後生﹐畫須生外熟。

○畫源

吾家有董源龍宿郊民圖。不知所取何義﹐大都簞壺迎師之意﹐蓋宋藝祖下江南時所進禦者。畫甚奇﹐名則訁舀矣。

董北苑蜀江圖﹑瀟湘圖﹐皆在吾家。筆法如出二手。又所藏北苑畫數幅﹐無復同者。可稱畫中龍。

張擇端淸明上河圖﹐皆南宋時追摹汴京景物。有西方美人之思﹐筆法纖細﹐亦近李昭道﹐惜骨力乏耳。

王叔明爲趙吳興甥。其畫皆摹唐宋髙品﹐若董巨﹑李範﹑王維﹐備能似之。若於刻畫之工﹐元季當爲第一。

髙彥敬尙書畫﹐在逸品之列。𨿽學米氏父子﹐乃遠宗吾家北苑﹐而降格爲墨戲者。

倪迂在勝國時﹐以詩畫名世。其自標置﹐不在黃公望﹑王叔明下。自云﹕我此畫深得荊關遺意﹐非王蒙輩所能夢見也。然定其品﹐當稱逸格﹐蓋米襄陽﹑趙大年一派耳。於黃王眞伯仲不虛也。

畫譜不載司馬君實。予曾見其畫﹐大類營丘﹐有小米作一幅配之﹐宋人題款甚多。因思古人自不可盡其伎倆。

元季四大家﹐以黃公望爲冠﹐而王蒙﹑倪瓚﹑吳仲圭與之對壘。此數公評畫﹐必以髙彥敬配趙文敏。恐非偶也。

余藏北苑一卷。諦審之﹐有二姝及鼓瑟吹笙者﹔有漁人布网捕魚者﹐乃瀟湘圖也。蓋取洞庭張樂地﹐瀟湘帝子遊﹐二語爲境耳。余亦嘗遊瀟湘道上﹐山川奇秀﹐大都如此圖。而是時方見李伯時瀟湘捲﹐曾效之作一小幅。今見北苑﹐乃知伯時𨿽名宗﹐所乏蒼莽之气耳。

石田春山欲雨圖捲﹐向藏王元美家﹐今歸余處。春郊牧馬圖﹐或曰﹐趙王孫子昂﹐或云仲穆。余定以爲五代人筆。

王右丞畫﹐余從李項氏見釣雪圖﹐盈尺而已﹐絕無皴法﹐石田所謂筆意淩競人局脊者。最後得小幅﹐乃趙吳興所藏。頗類營丘﹐而髙簡過之。又於長安楊髙郵所得山居圖﹐則筆法類大年﹐有宣和題「危樓日暮人千里﹐欹枕秋風雁一聲」者。然總不如馮祭酒江山雪霽圖﹐具有右丞妙趣。予曾借觀經歲﹐今如漁父出桃源矣。

倪雲林生平不畫人物﹐惟龍門僧一幅有之。亦罕用圖畫﹐惟荊蠻民一印者﹐其畫遂名荊蠻民。今藏余家。有華溪勝國時﹐人多寫華溪漁隱。蓋是趙承旨倡之﹐王叔明是趙家甥﹐故亦作數幅。今皆爲余所藏。余每欲買山上﹐作桃源人﹐以應畫識。

丁酉三月十五日﹐余與仲醇在吳門韓宗伯家。其子逢禧﹐攜示余顏書自身告﹐徐季海書朱巨川告﹐卽海嶽書史所載﹐皆是雙璧。又趙千里三生圖﹐周文矩文會圖﹑李龍眠白蓮社圖﹐惟顧愷之作右軍家園景﹐直酒肆壁上物耳。

項又新家﹐趙千里四大幀﹐「千里」二字金書。余與仲醇諦審之﹐乃顏秋月筆也。

黃子久畫﹐以余所見﹐不下三十幅。要之浮巒暖翠爲第一﹐恨景碎耳。

趙文敏洞庭兩山二十幅﹐各題以騷語四句﹐全學董源。爲余家所藏。

郭忠恕越王宮殿﹐向爲嚴分宜物﹐後籍沒。朱節奄國公﹐以折俸得之。流傳至余處。其長有三尺餘﹐皆沒骨山也。余細撿﹐乃畫錢越王宮﹐非勾踐也。

李成晴巒蕭寺﹐文三橋售之項子京。大靑綠全法王維。今歸余處。細視之﹐其名董羽也。吳琚晉陵人﹐書學米南宮﹐可以奪眞。今北固天下第一江山題榜﹐是其迹也﹐所著有《云壑集》。余在京師﹐見宋人掛幅﹐絕類南宮。但有云壑印﹐遂定爲琚筆。題尾數行﹐使琚不泯沒也。

仲醇絕好瓚畫﹐以爲在子久山樵之上。余爲寫雲林山景一幅歸之。題云「仲醇悠悠忽忽﹐土木形骸﹐似嵇叔夜。近代惟懶瓚得其半耳。」云云﹐正是識韻人﹐了不可得。

余長安時﹐寄仲醇書云﹕所欲學者﹐荊關﹑董巨﹑李成。此五家畫尢少眞迹。南方宋畫﹐不堪賞鑑。兄等爲訪之﹐作一銘心記。如宋人者﹐俟弟書成﹐與合一本。卽不能收藏﹐聊以適意﹐不令海嶽獨行畫史也。

京師楊太和家﹐所藏唐晉以來名迹甚佳。余借觀﹐有右丞畫一幀﹐宋徽廟禦題左方﹐筆勢飄舉﹐眞奇物也。撿宣和畫譜﹐此爲山居圖。察其圖中松鍼石脈﹐無宋以後人法﹐定爲摩詰無疑。向相傳爲大李將軍﹐而拈出爲輞川者﹐自余始。

余家所藏北苑畫﹐有瀟湘圖﹑商人圖﹑秋山行旅圖。又二圖﹐不著其名﹐一從白下徐國公家購之﹐一則金吾鄭君與余博古。懸北苑於堂中﹐兼以倪黃諸迹﹐無復於北苑著眼者﹐正自不知元人來處耳。

李伯時西園雅集圖﹐有兩本。一作於元丰間﹐王晉卿都尉之第﹔一作於元初﹐安定郡王趙徳麟之邸。余從長安買得團扇上者﹐米襄陽細楷﹐不知何本。又別見仇英所摹文休承跋後者。

余買龔氏江貫道江山不盡圖。法董巨﹐是絹素。其捲約有二三丈﹐後有周密﹑林希逸跋﹐貫道負茶癖﹐葉少蘊常薦之。故周跋云「恨不乞石林見也。」

文人之畫﹐自王右丞始。其後董源﹑僧巨然﹑李成﹑範寬﹐爲嫡子李龍眠﹐王晉卿﹐米南宮及虎兒﹐皆從董巨得來。直至元四大家。黃子久﹑王叔明﹑倪元鎭﹑吳仲圭﹐皆其正傳。吾朝文沈﹐則又遙接衣缽。若馬夏﹐及李唐﹑劉松年﹐又是李大將軍之派﹐非吾習易學也。禪家有南北二宗﹐唐時始分畫之。南北二宗﹐亦唐時分也﹐但其人非南北耳。北宗則李司訓父子。著色山水﹐流傳而爲宋之趙趙伯駒﹑伯﹐以至馬夏輩。南宗則王摩詰始用渲淡﹐一變鉤斫之法﹐其傳爲張躁﹑荊關﹑郭忠恕﹑董巨﹑米家父子。以至元之四大家﹐亦如六祖之後﹐有馬駒﹑雲門﹑臨濟﹑兒孫之盛﹐而北宗微矣。要之摩詰所謂雲峯石迹﹐迥出天機﹐筆意縱橫﹐參乎造化者。東坡贊吳道子﹑王維畫壁﹐亦云「吾於維也﹐無間然。」知言哉。

元季諸君子畫﹐惟兩派。一爲董源﹐一爲李成。成畫﹐有郭河陽爲之佐﹐亦猶源畫﹐有僧巨然副之也。然黃﹑倪﹑吳﹑王四大家﹐皆以董巨起家成名﹐至今﹛隹及﹜行海內。至如學李郭者﹐朱澤民﹐唐子華﹑姚彥卿輩﹐俱爲前人蹊徑所壓﹐不能自立堂戶。此如南宗子孫﹐臨濟獨成。當亦紹隆祖法者﹐有精靈男子耶。

畫無筆迹﹐非謂其墨淡模糊而無分曉也。正如善書者﹐藏筆鋒如錐﹐畫沙印印泥耳。書之藏鋒﹐在於執筆﹐沈著痛快。人能知善書執筆之法﹐則能知名畫無筆迹之說。故古人如大令﹐今人如米元章﹑趙子昂。善書必能善畫﹐善畫必能善書。其實一事耳。

余嘗謂右軍父子之書﹐至齊梁而風流頓盡。自唐初虞褚輩變其法﹐乃不合而合。右軍父子殆似復生﹐此言大可意會。蓋臨摹最易﹐神气難傳故也。巨然學北苑﹐黃子久學北苑﹐倪迂學北苑﹐元章學北苑﹐一北苑耳﹐而各各不相似。使俗人爲之﹐與臨本同﹐若之何能傳世也﹖子昂畫𨿽圓筆﹐其學北苑亦不爾。

雲林山皆依側邊起勢﹐不用兩邊合成﹐此人所不曉。近來俗子點筆自是稱米家山﹐深可笑也。元暉睥睨千古﹐不讓右丞。可容易湊泊﹐開後人護短逕路耶。

荊浩﹐河南人﹐自號洪穀子。博雅好古﹐以山水專門﹐頗得移向。善爲雲中山頂﹐四面峻厚。自撰山水訣一卷﹐語人曰﹕吳道子畫山水﹐有筆而無墨。項容有墨而無筆。我當采二子所長﹐成一家之體。故關同北面事之。世論荊浩山水﹐爲唐末之冠。蓋有筆無墨者﹐見落筆蹊徑而少自然﹔有墨無筆者﹐去斧鑿痕而多變態。

米家山謂之士夫畫﹐元人有畫論一卷﹐專辧米海嶽﹑髙房山異同。余頗有慨其語。迂翁畫﹐在勝國時﹐可稱逸品。昔人以逸品置神品之上。歷代惟張志和﹑盧鴻可無愧色。宋人中米襄陽﹐在蹊逕之外。餘皆從陶鑄而來。元之能者𨿽多﹐然稟承宋法﹐稍加蕭散耳。吳仲圭大有神气﹐黃子久特妙風格﹐王叔明奄有前規﹐而三家皆有縱橫習气。獨雲林古淡天然﹐米癡後一人而已。

趙榮祿枯樹法﹐郭熙﹑李成﹐不知實從飛白結字中來也。文君眉峯點黛﹐不知從董雙蛾﹑遠山衲帶來也。知此省畫法。

古人遠矣。曹不興﹑吳道子﹐近世人耳。猶不復見一筆﹐況顧睦之徒﹖其可得見之哉。是故論畫﹐當以目見者爲準。若遠指古人曰﹐此顧也﹐此陸也﹐不獨欺人﹐實自欺耳。故言山水﹐則當以李成﹑範寬﹔花果﹐則趙昌﹑王友﹔花竹翎毛﹐則徐熙﹑黃筌﹑崔順之﹔馬﹐則韓﹑伯時﹔牛﹐則厲範二道士﹔仙佛﹐則孫太古﹔神怪﹐則石恪﹔貓犬﹐則何尊師周。得此數家﹐已稱奇妙。士大夫家﹐或有收其妙迹者﹐便已千金矣。何必遠求太古之上﹐耳目之所不及者哉﹖

範寬山川渾厚﹐有河朔气象。瑞雪滿山﹐動有千里之遠﹐寒林孤秀﹐挺然自立。物態嚴凝﹐儼然三冬在目。

營丘作山水﹐危峯奮起﹐蔚然天成。喬木倚磴﹐下自成陰。軒暢閒雅﹐悠然遠眺。道路深窈﹐儼若深居。用墨頗濃﹐而皴散分曉。凝坐觀之﹐雲煙忽生。澄江萬里﹐神變萬狀。予嘗見一雙幅﹐每對之﹐不知身在千巖萬壑中。

趙集賢畫﹐爲元人冠冕。獨推重髙彥敬﹐如後生事名宿。而倪迂題黃子久畫云﹕𨿽不能夢見房山﹐特有筆意﹐則髙尙書之品﹐幾與吳興埒矣。髙乃一生學米﹐有不及無過也。張伯雨題元鎭畫云「無畫史縱橫習气。」余家有六幅﹐又其自題獅子林圖云「予與趙君善長﹐商作獅子林圖。眞得荊關遺意﹐非王蒙輩所能夢見也。」其髙自標置如此。又顧謹中題倪畫云「初以董源爲宗﹐及乎晚年﹐畫益精詣﹐而書法漫矣。」蓋倪迂書絕工致﹐晚季乃失之。而聚精於畫﹐一變古法﹐以天眞幽淡爲宗﹐要亦所謂漸老漸熟者。若不從北苑築基﹐不容易到耳。縱橫習气﹐卽黃子久﹐未能斷幽淡兩言。則趙吳興猶遜迂翁﹐其胸次自別也。

趙大年平遠﹐寫湖天渺茫之景﹐極不俗。然不耐多皴﹐𨿽云學維﹐而維畫正有細皴者﹐乃於重山疊嶂有之。趙未能盡其法也。

李昭道一派﹐爲趙伯駒﹑伯﹐精工之極﹐又有士气。後人仿之者﹐得其工﹐不能得其雅。若元之丁野夫﹑錢舜舉是已。蓋五百年而有仇實父﹐在昔文太史亟相推服。太史於此一家畫﹐不能不遜仇氏﹐故非以賞譽增價也。實父作畫時﹐耳不聞鼓吹駢闐之聲﹐如隔壁釵釧﹐顧其術亦近苦矣。行年五十﹐方知此一派畫﹐殊不可習。譬之禪定﹐積劫方成菩薩﹐非如董﹑巨﹑米三家﹐可一超直入如來地也。

元季四大家﹐浙人居其三。王叔明﹐湖州人﹔黃子久﹐衢州人﹔吳仲圭﹐鐵塘人﹔惟倪元鎭無錫人耳。江山靈气﹐盛衰故有時。國朝名手﹐僅僅戴進爲武林人﹐已有浙派之目。不知趙吳興亦浙人。苦浙派日就澌滅﹐不當以甜邪俗賴者﹐盡系之彼中也。

昔人評大年畫﹐謂得胸中萬卷書。更奇﹐又大年以宗室不得遠遊﹐每朝陵回﹐得寫胸中丘壑﹐不行萬里路﹐不讀萬卷書﹐欲作畫祖﹐其可得乎﹖此在吾曹勉之﹐無望庸史矣。畫之道﹐所謂宇宙在乎手者。眼前無非生機﹐故其人往往多壽。至如刻畫細謹﹐爲造物役者﹐乃能損壽﹐蓋無生機也。黃子久﹑沈石田﹑文徵仲﹐皆大耋。仇英短命﹐趙吳興止六十餘﹐仇與趙𨿽品格不同﹐皆習者之流﹐非以畫爲寄﹐以畫爲樂者也。寄樂於畫﹐自黃公望﹐始開此門庭耳。

余少學子久山水﹐中復去而爲宋人畫。今間一仿子久﹐亦差近之。

日臨樹一二株﹐石山土坡﹐隨意皴染。五十後大成﹐猶未能作人物舟車屋宇﹐以爲一恨。喜有元鎭在前﹐爲我護短。不者﹐百喙莫解矣。

董北苑瀟湘圖﹑江貫道江居圖﹑趙大年夏山圖﹑黃大癡富春山圖﹑董北苑徵商圖﹑雲山圖﹑秋山行旅圖﹑郭忠恕輞川招隱圖﹑範寬雪山圖﹑輞川山居圖﹑趙子昂洞庭二圖﹑髙山流水圖﹑李營丘著色山圖﹑米元章雲山圖﹑巨然山水圖﹑李將軍蜀江圖﹑大李將軍秋江待渡圖﹑宋元人冊葉十八幅﹐右俱吾齋神交師友。每有所如﹐攜以自隨﹐則米家書畫船﹐不足羨矣。

◎題自畫

○仿米畫題

米元章作畫﹐一正畫家謬習。觀其髙自標置﹐謂無一點吳生習气。又云王維之迹﹐殆如刻畫﹐眞可一笑。蓋唐人畫法﹐至宋乃暢﹐至米又一變耳。余雅不學米畫﹐恐流入率易﹐玆一戲仿之﹐猶不敢失董巨意。善學下惠﹐頗不能當也。

○仿煙江疊嶂圖

右東坡先生題王晉卿畫。晉卿亦有和歌﹐語特奇麗﹐東坡爲再和之。意當時晉卿﹐必自畫二三本﹐不獨爲王定國藏也。今皆不傳﹐亦無復摹本在人間。𨿽王元美所自題家藏煙江圖﹐亦自以爲與詩意無取﹐知非眞矣。余從嘉禾項氏﹐見晉卿瀛山圖﹐筆法似李營丘﹐而設色似思訓﹐脫去畫史習气。惜項氏本不戒於火﹐已歸天上。晉卿迹遂同廣陵散矣。今爲想象其意﹐作煙江疊嶂圖。於時秋也﹐輒臨秋景。於所謂春風搖江天漠漠等語﹐存而弗論矣。

○仿米家雲山圖

董北苑﹑僧巨然﹐都以墨染雲气﹐有吐吞變滅之勢。米氏父子﹐宗董巨法﹐稍刪其繁複﹐獨畫云﹐仍用李將軍拘筆。如伯駒﹑伯輩﹐欲自成一家﹐不得隨人棄取故也。因爲此圖及之。

○題畫贈徐道寅

余嘗見勝國時﹐推房山鷗波﹐居四家之右。而吳興每遇房山畫﹐輒題品作勝語。若讓伏不置者﹐顧近代賞鑑家或不謂然。此由未見髙尙書眞迹耳。今年六月﹐在吳門得其巨軸。雲煙變滅﹐神气生動﹐果非子久﹑山樵所能夢見。因與道寅爲別﹐訪之容安艸堂﹐出精素求畫。畫成此圖﹐卽髙家法也。觀者﹐可意想房山風規﹐於百一乎。

○題畫贈陳眉公

予之遊長沙也﹐往返五千里。𨿽江山英發﹐蕩滌塵土﹐而落日空林﹐長風駭浪﹐感行路之艱﹐犯垂堂之戒者數矣。古有風不出﹐雨不出﹐三十年不蓄雨具者﹐彼何人哉﹖先是予之遊李也。爲圖昆山讀書小景﹐尋爲人奪去。及是重仿巨然筆意﹐以志予慕。余亦且倒衣從之﹐不作波民老也。

○題董北苑畫

朔日至金閶門﹐客以北苑畫授予。雲煙變滅﹐艸木鬱蔥﹐眞駭心動目之觀。乃知米氏父子﹐深得其意。余家有虎兒大姚村圖﹐正復相類。不師北苑﹐烏能夢見南宮耶﹖

○仿惠崇題

惠崇﹑巨然﹐皆髙僧�畫禪者。惠以艷冶﹐巨然平澹﹐各有所入﹐而巨然超矣。因仿惠崇及之。

○題畫

「老鶴眠階初露下﹐髙梧滿地忽霜黃」﹐余曾作此景以貽仲醇矣。淸臣復彊余爲之﹐覺與前幅較勝一籌耳。

○題自畫小景

趙令穰﹑伯駒﹑承旨四家合並﹐𨿽妍而不甜。董源﹑巨然﹑米芾﹑髙克恭﹐三家合並﹐𨿽縱而有法。兩家法門﹐如鳥雙翼。吾將老焉。

○又

陳遒醇有宋刻書苑﹐攜至煙雨樓﹐予讀次﹐輒有省畫法﹐爲寫癡翁筆意。

○又

此畫余仿大癡﹐得無餘亦癡絕否。

○臨巨然畫題右

上元後三日﹐友人以巨然松陰論古圖﹐售於餘者。余懸之畫禪室﹐合樂以享同觀者。復秉燭掃二圖﹐厥明以示客。客曰「君參巨然禪﹐幾於一宿覺矣。」

○仿三趙畫題右

余家有趙伯駒春山讀書圖﹑趙大年江鄕淸夏圖。今年長至項晦﹐甫以子昂鵲華秋色捲見貽。余兼采三趙筆意爲此圖﹐然趙吳興已兼二子。余所學﹐則吳興爲多也。

○題張淸臣集扇面冊

余所畫扇頭小景﹐無慮百數﹐皆一時酬應之筆。趙子輩亦有仿爲之者﹐往往亂眞。淸臣此冊﹐結集多種﹐皆出余手。且或有善者﹐足供吟賞。人人如此具眼﹐余可不辧矣。

○題鶴林春社圖贈唐公有

家有獨鶴﹐忽迷所如。人失人得﹐已類楚弓。自去自來﹐莫期梁燕。已乃於唐公之墻﹐復躡羽人之迹﹐整翮返駕﹐引吭長鳴﹐似深惜別之情﹐聊作思歸之曲。嗚呼﹗雀羅闐若﹐鷗盟眇然。顧此仙禽﹐眞吾﹐徳友。驚蓬超忽﹐仍聯支遁之交。珠樹玲瓏﹐不逐浮丘之路。𨿽云合有冥數﹐亦由去無遐心。自此可以遊萬里﹐等狎雞羣﹐守養千齡﹐無虞鳥散者矣。欲志黃庭之報﹐遂寫靑田之眞。載綴短章﹐用成嘉話。

○題橫云秋霽圖與朱敬韜

此仿倪髙士筆也。雲林畫法﹐大都樹木似營丘﹐寒林山石宗關仝。參以北苑﹐而各有變局。學古人不能變﹐便是籬堵間物﹐去之轉遠﹐乃由絕似耳。橫雲山﹐吾郡名勝﹐本陸士龍故居﹐今敬韜構艸舍其下。敬韜韻致書畫﹐皆類倪髙士。故余用倪法作圖贈之。

○書小赤壁並題

吾郡九峯之間﹐有小赤壁﹐余頃過齊安﹐至赤壁﹐其髙僅數仞﹐廣容兩亭耳。吾郡赤壁﹐乃三四倍之﹐山靈負屈﹐莫爲解嘲。昔齊安名人﹐鹵莽如是﹐因畫赤壁﹐一正向來之謬。然予以是並疑吾郡有小昆山﹐未知去抵鵲村路幾許﹐使余得鑿空遊之。或亦如小赤壁﹐不須多遜也。

○雲海三神山圖

李思訓寫海外山﹐董源寫江南山﹐米元暉寫南徐山﹐李唐寫中州山﹐馬遠夏圭寫錢塘山﹐趙吳興寫苕山﹐黃子久寫海虞山﹐若夫方壺蓬間﹐必有羽人傳照。余以意爲之﹐未知似否。

○江山秋思圖

余與平原程黃門﹐以使事過江南。一日﹐ト輿道上﹐陂陀回復﹐峯巒孤秀。下有平湖﹐碧澄萬頃。湖之外﹐長江吞山﹐徵帆點點﹐與鳥俱沒。黃門曰「此何山也﹖」余曰「其齊山乎。」蓋以江涵秋影句測之﹐果然。

○雲林圖

元季四大家﹐獨倪雲林品格尢超。早年學董源﹐晚乃自成一家﹐以簡淡爲之。余嘗見其自題獅子林圖曰「此卷深得荊關遺意﹐非王蒙諸人所夢見也。」其髙自標許如此。豈意三百年後﹐有餘旦暮遇之乎﹖

○濠梁秋思圖

「城隅綠水明秋月﹐海上靑山隔暮云」。吾郡龍潭夜泛﹐身在太白詩中﹐不作柴桑濠濮間想語矣。

○煙江疊嶂圖

雲山不始於米元章﹐蓋自唐時王洽潑墨﹐便已有其意。董北苑好作煙景﹐煙雲變沒﹐卽米畫也。余於米芾瀟湘白雲圖﹐悟墨戲三昧﹐故以寫楚山。

○題天池石壁圖

畫家初以古人爲師﹐後以造物爲師。吾見黃子久天池圖﹐皆贗本。昨年遊吳中山﹐策筇石壁下﹐快心洞目﹐狂叫曰「黃石公﹗」同遊者不測﹐余曰「今日遇吾師耳。」

○幽亭秀木圖

幽亭秀木﹐古人常繪圖。世無解其意者。余爲下注腳曰﹕亭下無俗物﹐謂之幽。木不臃腫﹐經霜變紅黃者﹐謂之秀。昌黎云﹕坐茂樹以終日﹐當作嘉樹。則四時皆宜。霜松雪竹﹐𨿽凝寒亦自堪對。

○孤煙遠村圖

「山下孤煙遠村﹐天邊獨樹髙原」。非右丞工於畫道﹐不能得此語。米元暉猶謂右丞畫如刻畫﹐故余以米家山寫其詩。

○仿叔明畫題

王叔明畫﹐從趙文敏風韻中來﹐故酷似其舅。又汛濫唐宋諸名家﹐而以董源﹑王維爲宗﹐故其縱逸多姿﹐又往往出文敏規格之外。若使叔明專門師文敏﹐未必不爲文敏所掩也。因畫叔明筆意及之。

○題畫贈兪君寶

兪君寶將遊武夷﹐索余此圖。若有好事者﹐能爲君寶生兩翼﹐便以贈之。畫在余腕﹐不至如子瞻斷臂也。

○臨郭恕先畫並題

輞川招隱圖﹐爲郭恕先筆。余得之長安周生。今年復於吳門﹐見郭河陽臨本﹐乃易雪景爲設色山矣。河陽筆力﹐已自小減。矧余野戰之師﹐何敢言奪趙幟耶。

○寫寒林遠岫圖並題

昔人評王右丞畫﹐以爲雲峯石色﹐迥出天機。筆思縱橫﹐參乎造化﹐余未之見也。往在京華﹐聞馮開之得一圖於金陵﹐走使緘書借觀。旣至﹐凡三薰三沐﹐乃長跽開卷。經歲開之﹐復索還。一似漁郎出桃花源﹐再往迷誤﹐悵惘久之﹐不知何時重得路也。因想象爲寒林遠岫圖。世有見右丞畫者﹐或不至河漢。

○題秋林圖

畫秋景﹐惟楚客宋玉最工。「寥栗兮若遠行﹐登山臨水兮送將歸」。無一語及秋﹐而難狀之景﹐都在語外。唐人極力摹寫﹐猶是子瞻所謂寫畫論形似。作詩必此詩者耳。韋蘇州落葉滿空山﹐王右丞渡頭餘落日﹐差足嗣響。因畫秋林及之。

○跋仲方云卿畫

傳稱西蜀黃筌畫﹐兼眾體之妙﹐名走一時。而江南徐熙﹐後出作水墨畫﹐神气若湧﹐別有生意。筌恐其軋已﹐稍有瑕疵。至於張僧繇畫﹐閻立本以爲虛得名。固知古今相傾﹐不獨文人爾爾。吾郡顧仲方﹑莫云卿二君﹐皆工山水畫﹐仲方專門名家﹐蓋已有歲年。云卿一出﹐而南北頓漸﹐遂分二宗。然云卿題仲方小景﹐目以神逸。乃仲方向余斂衽云卿畫不置﹐有如其以詩詞相標譽者﹐俯仰間﹐見二君意气﹐可薄古人耳。

○題畫贈朱敬韜

宋迪﹐侍郎。燕肅﹐尙書。馬和之﹑米元暉﹐皆禮部侍郎。此宋時士大夫之能畫者。元時惟趙文敏﹑髙彥敬﹐餘皆隱於山林﹐稱逸士。今世所傳戴沈文仇﹐頗近勝國﹐窮而後工﹐不獨詩道矣。予有意爲簪裾樹幟﹐然還山以來﹐稍有爛熳天眞﹐似得丘壑之助者。因知時代使然﹐不似宋世士大夫之昌其畫也。因作秋山圖識之。

○楚中題畫寄眉公

武林公署旁午﹐日撿宋人事。因寫圖而系以詩。武林爲五溪﹐馬伏波所謂五溪何毒淫﹐鳥飛不度﹐獸不敢侵者﹐至今笛聲悲怨。計余去故園五千里矣。頗憶作少遊﹐何能聽車生耳哉。此詩此畫﹐於餘情有當也。

○題山別業畫

自義陽至大石天池山水間﹐探歷閱兩月﹐都未曾作畫。今日目眚初佳﹐梁有客攜巨然圖見示。乘興爲此﹐吳絹如水﹐恨手澀不稱耳。

○自作小幀因題

倪黃合作﹐予所見三幀。獨楊太守家藏爲最。特爲仿之。

○題畫贈君策

余旣爲君策作畸墅詩﹐復作此補圖。然畫中剩水殘山﹐不能畫畸墅之勝。命之曰﹕廬山讀書圖云。

○題山莊淸夏圖

小莊淸夏﹐三臥而起﹐撿所藏法書名畫﹐鑑閱一過﹐極人間淸曠之樂。作此圖以記事。

○仿趙令穰村居圖

壬寅六月七日﹐過嘉興魚江中。寫所見之景﹐卻似重遊也。

○題仿巨然筆

元正十九日﹐爲余攬揆之辰。海上客攜巨然松亭云岫圖見示﹐眞快心洞目之觀。戲爲仿此。

○松岡遠岫爲何司理題

右丞田園樂﹐有「萋萋春艸秋綠﹐落落長松夏寒」﹐余采其意﹐爲此圖﹐贈士抑兄。亦聞士抑有髙臥不出﹐超然人外之意﹐不愧右丞此語耳。

○又題晴嵐蕭寺

此圖爲仲醇作。今入士抑手﹐仲醇曰「弟子失之﹐先生得之。亦復何﹖」�余曰「陳仲子失之﹐何第五得之。不亦風流勝會乎﹖」因題數語﹐以識歲月。

○仿大癡畫贈朱敬韜

「詩在大癡畫前﹐畫在大癡詩後。恰好百四十年。翻訝出世作怪。」此沈啟南自題畫﹐余謬書之﹐必有見而大笑之者。壬子十月廿四。

○江山秋思圖

杜樊川詩﹐時堪入畫﹕「南陵水面漫悠悠﹐風緊云繁欲變秋。正是客心孤迥處﹐誰家紅袖倚髙樓。」陸瑾﹑趙千里皆圖之。余家有吳興小冊﹐故臨於此。

○題畫贈何士抑

士抑兄每望余不爲作畫﹐所得余幅﹐輒膺者。余以行役﹐久廢此道﹐撿笥中舊時點染三尺山﹐自武夷寄之。

◎評舊畫

○題曹云西畫

吾鄕畫家﹐元時有曹云西﹑張以文﹑張子正諸人﹐皆名筆。而曹爲最髙﹐與黃子久﹑倪元鎭頡頏並重。曹本師馮覲﹑郭熙﹐此幀則仿巨然﹐尢異平時之作﹐藏此以存故鄕前輩風流。以文畫﹐乃有絕肖大癡者。予得之長安。今合此﹐乃雙美也。

○題沈石田臨倪畫

石田先生於勝國諸賢名迹﹐無不摹寫﹐亦絕相似﹐或出其上。獨倪迂一種淡墨﹐自謂難學。蓋先生老筆密思﹐於元鎭若淡若疏者異趣耳。獨此幀蕭散秀潤﹐最爲逼眞﹐亦平生得意筆也。

○題沈啟南畫冊

寫生與山水﹐不能兼長﹐惟黃安叔能之。余所藏勘書圖﹐學李﹐金盤鵓鴿﹐學周﹐皆有奪藍之手。我朝則沈啟南一人而已。此冊寫生﹐更勝山水。間有本色﹐然皆眞虎也。

○題孫漢陽畫石捲

唐李徳裕采天下怪石﹐聚之平泉別墅。遺誡後昆曰﹕有以平泉石輕予人者﹐非佳子弟也。內一醒酒石﹐尢珍愛之﹐醉則踞焉。今漢陽之寶石﹐似不少遜﹐而圖石疑較勝。唐詩云「寒姿數片奇突兀﹐曾作秋江秋水骨。」又云「雪盡身還瘦﹐云生勢不孤。」此頗足以狀石。

○題顧仲方山水冊

米元章論畫曰﹕紙千年而神去﹐絹八百年而神去﹐非篤論也。神猶火也﹐火無新故﹐神何去來﹖大都世近則托形以傳﹐世遠則托聲以傳耳。曹弗興術協輩﹐妙迹永絕﹐獨名稱至今﹐則千載以上﹐有耳而目之者矣。薛稷之鶴﹐曹霸之馬﹑王宰之山水﹐故擅國能。卽不擅國能﹐而有甫之詩歌在﹐自足千古﹐𨿽謂紙素之壽﹐壽於金石可也。神安得去乎﹖君畫初學馬文璧﹐後出入黃子久﹑王叔明﹑倪元鎭﹑吳仲圭﹐無不肖似﹐而世尢好其爲子久者。

○題周山人畫

余少喜繪業﹐皆從元四大家結緣。後入長安﹐與南北宋五代以前諸家血戰﹐正如禪僧作宣律師耳。此冊李周逸之所勒﹐欲與閣帖共傳。其志良苦﹐解脫禪固無藉此﹐然學欲望見古人門庭蹊逕﹐斯亦渡河寶筏。珍重﹑珍重。

○題趙文敏畫

子昂嘗有創爲卽工者﹐題畫卷有曰﹕予嘗畫馬﹐未嘗畫羊。子中彊余爲此﹐不知合作否﹖此卷特爲精妙﹐故知气韻﹐必在天生﹐非虛也。

○題畫牡丹

花品從眾香國中來﹐臨風獨笑﹐足令姚魏气短。便有羣芳競妒﹐其亦自絕。

○題伯玉畫冊

勝國時畫道﹐獨盛於越中。若趙吳興﹑黃鶴山樵﹑吳仲圭﹑黃子久其尢卓然者至於今﹐乃有浙畫之目﹐鈍滯山川不少。邇來又復矯而事吳裝﹐亦文沈之勝馥耳。伯玉此冊﹐行筆破墨﹐種種自超﹐可謂劃俗之雅﹐故當名家。伯玉寒士﹐然從項氏兄弟遊﹐多見項子京所藏名畫﹐遂爾有得﹐吾友某某特好之。

○題濟川圖捲後

邑侯濟川沈公﹐以循良爲江南冠冤。鳴琴之暇﹐好獎進文學知名士。於是某某以感徳殉知之意﹐屬郡中名手﹐共繪濟川圖贈侯。余轉觀之﹐近於唐人所賦「南川粳稻花侵縣﹐西嶺雲霞色滿堂」者﹐而靑雀淩波與海鷗相狎﹐則淸溪之政似之。圖名濟川以此。若余當於侯應召時﹐寫乘長風破萬里浪語﹐爲濟川境也。某志之。

○題孫漢陽捲

右錄米元章一帖﹐觀此﹐知米薛相易事。誠有之﹐鐵�叢譚﹐或傳訛耳。然余又於宋光祿家﹐得米元章所畫研山﹐云根雪浪﹐直鑿混沌。吾鄕雪居先生﹐又圖爲捲﹐可與元章競爽。余將以米畫贈之﹐惟欲易東臯艸堂前一片煙霞﹐便意足也。

○題漁樂圖

宋時名手﹐如巨然﹑李範諸公﹐皆有漁樂圖。此起於煙波釣徒張志和。蓋顏魯公贈志和詩﹐而志和自爲畫。此唐勝事﹐後人蒙之﹐多寓意漁隱耳。元季尢多﹐蓋四大家皆在江南葭間﹐習知漁釣之趣故也。

○題畫南陵水面詩意

江南顧大中﹐嘗於南陵逃捕舫子上﹐畫杜樊川詩意。時大中未知名﹐人莫加重。後爲過客竊去﹐乃共嘆惋。予曾見文徵仲畫此詩意﹐題曰﹕吾家有趙榮祿仿趙伯駒小幀畫。妙絕﹐閒一摹之﹐殊愧不似。今予不復見徵仲筆。去二趙可知矣。

○題畫

七夕泊舟吳閶﹐張慕江以畫售於余。有梅花道人大軸﹐仿巨然水墨淋漓﹐雲煙吞吐﹐與巨然不復甲乙。又髙克恭雲山秋霽﹐與謝伯誠學董源廬山觀瀑圖﹐皆奇筆也。

○題莫秋水畫

莫廷韓爲宋光祿作此圖﹐在己卯之秋。時餘同觀﹐咄咄稱賞。今已二十年事矣。仲文愛之﹐護惜特甚。自蘇過松﹑周撿襲藏備至﹐不忍轉入他氏手。亦交誼也。

○題朱云來畫

敬韜作米虎兒墨戲﹐不減髙尙書。閱此﹐欲焚吾硯。

○題倪雲林畫

雲林畫﹐江東人以有無論淸俗。余所藏秋林圖﹐有詩云「雲開見山髙﹐木落知風勁。亭下不逢人﹐夕陽澹秋影。」其韻致超絕﹐當在子久山樵之上。

○論畫

元時畫道最盛﹐惟董巨獨行﹐此外皆宗郭熙。其有名者﹐曹云西﹑唐子華﹑姚彥卿﹑朱澤民輩。出其十﹐不能當黃倪一﹐蓋風尙使然。亦由趙文敏提醒品格﹐眼目皆正耳。余非不好元季四家畫者﹐直溯其源委﹐歸之董巨。亦頗爲時人換眼﹐丁南羽以爲畫道一變。

●卷三

○記事

予在廣陵﹐見司馬端明畫山水﹐細巧之極﹐絕似李成。多宋元人題跋﹐畫譜俱不載﹐以此知古人之逃名。

今年遊白下﹐見褚遂良西升經﹐結構遒勁﹐於黃庭像贊外﹐別有筆思。以顧虎頭洛神圖易之。主人迫欲朱提﹐力不能有﹐遂落賈人手。如美人爲沙叱利擁去矣。更償之二百金﹐竟靳固不出。登舟作數日惡﹐憶念不置。然筆法尙可摹擬﹐遂書此論﹐亦十得二三耳。使西升經便落予手﹐未必追想若此也。

書家以豪逸有气﹐能自結撰爲極則。西升𨿽俊媚﹐恨其束於法﹐故米漫士不甚賞心。若兒子輩能學之﹐亦可適俗。因作小楷書記之。

送君者自崖而返﹐君自此遠。宋子京讀莊子至此﹐遂欲沾巾。予北上﹐泊寒山爲送別諸君子拈之。

鬥鵪鶉﹐江南有此戲﹐皆在籠中。近有吳門人﹐始開籠於屋除中﹐相鬥彌日。復入籠飲啄﹐亦太平淸事。

余與仲醇﹐以建子之月﹐發春申之浦﹐去家百里。泛宅淹旬﹐隨風東西﹐與云朝暮。集不請之友﹐乘不系之舟。壺觴對飲﹐翰墨間作。吳苑酹眞娘之墓﹐荊蠻尋懶瓚之蹤﹐固以胸吞具區﹐目瞪云漢矣。夫老至則衰﹐倘來若寄﹐旣悟炊梁之夢。可虛秉燭之遊﹐居則一丘一壑﹐惟求羊是羣﹔出則千峯萬壑﹐與汗漫爲侶。玆予兩人﹐惇此夙好耳。

余遊閩中﹐遇異人談攝生奇訣。在讀黃庭內篇﹐夜觀五藏神﹐知其虛實﹐以爲補瀉。蓋道藏所不傳﹐然須斷葷酒與溫柔鄕﹐則可受持。至今愧其語也。

七夕﹐王太守禹聲﹐招飲於其家園。園卽文恪所投老。唐子畏﹐郝元敬諸公爲之點綴者。是日﹐出其先世所藏名畫。有趙千里後赤壁賦一軸﹐趙文敏落花遊魚圖﹐山仙館圖。又老米雲山﹐倪雲林漁莊秋霽﹐梅道人漁家樂手卷﹐李成雲林捲﹐皆希代寶也。余持節楚藩歸。曾晚泊祭風臺﹐卽周郎赤壁﹐在嘉魚縣南七十里。雨過﹐輒有箭鏃於沙渚間出。里人拾鏃視予﹐請以試之火﹐能傷人﹐是當時毒藥所造耳。子瞻賦赤壁﹐在黃州﹐非古赤壁也。﹝壬辰五月﹞

元李氏有古紙﹐長二丈許﹐光潤細膩﹐相傳四世。請文敏書﹐文敏不敢落筆﹐但題其尾。至文徵仲﹐止押字一行耳﹐不知何時乃得書之。

余頃驅車彭城﹐不勝足音之懷。又有火雲之苦﹐回馭谷水塔上﹐養屙三月。而仲醇挾所藏木癭鑪﹐王右軍月半帖眞迹﹑吳道子觀音變相圖﹑宋板華嚴經尊宿語錄示余。丈室中惟置一牀﹐相對而坐﹐了不蓄筆研。旣雨窗靜間﹐吳門孫叔達以畫事屬余紀遊﹐遂爲寫迂翁筆意。卽長安遊子﹐能有此適否﹖

袁尙書負無礻昆﹐孫女以餓縊死。尙書善敢﹐不能饜。每市蜆爲晚飧﹐可竟一斗。有一門生﹐饋以十金﹐輒作三封。以一封置袖中﹐乘月叩窮交之戶。呼輿偕步﹐以袖中金贈之而別。其貧都由此﹐然每攜麗伎泛泊﹐一日不能廢也。

楊尙書成﹐在吳中負物望。其家不貧﹐而吳中人稱之﹐不在哀公下。以其淳謹安靜﹐故令人無可間然耳。尙書過蔡經舊裏﹐曰「此宋之大賊﹐乃居此乎﹖」以爲蔡京也﹐所謂不讀非聖書者耶。

張東海題詩金山﹕「西飛白日忙於我﹐南去靑山冷笑人。」有一名公﹐見而物色之曰「此當爲海內名士。」東海在當時﹐以气節重。其書學懷素﹐名動四夷。自吳中書家後出﹐聲價稍減﹐然行書尢佳。今見者少耳。

余與程黃門同行江南道上﹐停驂散步。見陂紆復﹐峯巒孤秀。下瞰平湖﹐澄碧萬頃﹐湖之外江光吞天﹐徵帆點點﹐與鳥俱沒。黃門曰「此何山也﹖」余曰「齊山也。」黃門曰「子何以知之﹖」余曰「吾知杜樊川所謂江涵秋影者耳。」詢之舟人﹐亦不能名。但曰﹕此上有翠微亭。黃門與餘一笑而出﹐是日步平堤六七里﹐皆在南湖中。此堤之勝﹐西湖僅可北面稱臣耳。俗諺云﹐九子可望不可登﹐齊山可登不可望。信然。

大林寺﹐在天池之西﹐有西竺娑羅樹二株。中宴坐老僧﹐余訪之﹐能念阿彌陀佛號而已。白樂天詩云「人間四月芳菲盡﹐山寺桃花始盛開。」必此寺也。

○記遊

武彜有大王峯﹐峯極尊勝。故名武彜。君爲魏王子騫﹐曾會羣眞於此﹐奏人間可哀之曲。

大田縣有七巖臨水。山下皆平田。秋气未深﹐樹葉落﹐衰柳依依。

洞天巖﹐在沙縣之西十里。其山壁立﹐多松樟。上有長耳佛像。水旱禱﹐著靈迹。其巖廣可容三幾二榻。髙三仞余﹐滴水不絕。閩人未之賞也﹐余創而深索之。得宋人題字石刻十餘處﹐皆南渡以後名手。詩歌五章。巖下有流觴曲水﹐徐令與余飲竟日﹐頗盡此山幽致。追寫此景﹐以當紀遊。

髙郵夜泊﹐望隔堤大湖月色微晦﹐以爲地也。至詰旦﹐水也。竺典化城﹐無乃是耶。

子行至滕陽﹐嶧山在望。火靈煙沙﹐殆不復有濟勝具。是日宿縣中官舍﹐乃以意造﹐爲嶧山不必類嶧山也﹐想當然耳。曾遊嶧山者﹐知余不欺人。

呂梁縣瀑三千仞﹐石骨出水上。憶予童子時﹐父老猶道之﹐今不復爾。東海揚塵﹐殆非妄語。

○評詩

大都詩以山川爲境﹐山川亦以詩爲境。名山遇賦客﹐何異士遇知己﹖一入品題﹐情貌都盡。後之遊者﹐不待按諸圖經﹐詢諸樵牧﹐望而可舉其名矣。嗟嗟﹐澄江淨如練﹐齊魯靑未了。寥落片言﹐遂關千古登臨之口﹐豈獨勿作常語哉﹖以其取境眞也。友人錢象先荊南集﹐不盡象先才情之變。而余嘗持節長沙﹐自洞庭而下﹐漢陽而上﹐與象先共之。故其取境之眞﹐特有賞會云。抑余不能遊﹐然好詩。象先能詩﹐又好遊﹐是安得象先爲東西南北之人﹖窮夫所謂州有九嶽有五者。而皆被以奇音雋響。余得隱幾而讀之。以吾拙而收象先之巧﹐以吾目而用象先之足﹐不大愉快哉﹖

東坡云「詩人有寫物之工。」桑之未落﹐其葉沃若。他木不可以當此。林逋梅花詩﹕「疏影橫斜水淸淺﹐暗香浮動月黃昏」﹐決非桃李詩。皮日休白蓮詩﹕「無情有恨何人見﹐月冷風淸欲墮時」﹐此必非紅蓮詩。裴詠白牡丹詩。」長安豪貴惜春殘﹐爭賞先開紫牡丹。別有玉杯承露冷﹐無人起就月中看。」

余以丙申秋﹐奉使長沙。至東林寺﹐時白蓮盛開。土人云﹕此晉慧遠所種。自晉至今千餘年﹐惟存古與欄﹐而蓮無復種矣。忽放白毫光三日三夜。此花宰地而出﹐皆作千葉﹐不成蓮房。余徘徊久之。」幸此花開﹐與余行會。遠公有記云「花若開﹐吾再來。」余故有詩云「泉歸虎靜﹐云度雁天輕。苔蘚封碑古﹐優云應記生。」記此事也。

古人詩語之妙﹐有不可與冊子參者﹐惟當境方知之。長沙兩岸皆山﹐余以牙檣遊行其中。望之﹐地皆作金色。因憶水碧沙明之語。又自嶽州順流而下﹐絕無髙山。至九江﹐則匡廬兀突﹐出檣帆外。因憶孟襄陽所謂「掛席幾千里﹐名山都未逢。泊舟潯陽郭﹐始見香鑪峯。」眞人語﹐千載不可復值也。

宋人推黃山谷所得﹐深於子瞻﹐曰「山谷眞涅堂裏禪也。」

頃見岱志詩賦六本。讀之旣盡﹐爲區檢討用孺言曰「總不如一句。」檢討請之﹐曰「齊魯靑未了。」

「燈影照無睡﹐心淸聞妙香。」杜少陵宿招提絕調也。予書此於長安僧捨﹐自後無復敢題詩者。

「萬事不如杯在手﹐一年幾見月當頭。」文徵仲嘗寫此詩意。又樊川翁「南陵水面漫悠悠﹐風緊云繁欲變秋。」趙千里亦圖之。此皆詩中畫﹐故足畫耳。

「風靜夜潮滿﹐城髙寒月昏。」「秋色明海縣﹐寒煙生裏閭。」「春盡艸木變﹐雨餘池館靑。」「楚國橙橘暗﹐吳門煙雨愁。」「郭外秋聲急﹐城邊月色殘。」「眾山遙對酒﹐孤嶼共題詩。」「气蒸云夢澤﹐波撼嶽陽城。」「林花掃更落﹐徑艸踏還生。」「掛席樵風便﹐開樽琴月孤。」「落日池上酌﹐淸風松下來。」王江寧﹑孟襄陽﹐五言詩句。每一詠之﹐便習習生風。

余見倪雲林自題畫云﹕十月江南未隕霜﹐靑楓欲赤碧梧黃。停橈坐對寒山晚﹐新雁題詩小著行。

明月照積雪﹐大江流日夜。客心悲未央﹐澄江淨如練。玉繩低建章﹐池塘生春艸。秋菊有佳色﹐俱千古寄語﹐不必有所附麗﹐文章妙境﹐卽此然。齊隋以還﹐神气都盡矣。

李獻吉詩﹐如「詠月」有云「光添桂魄十分影﹐寒落江心幾尺潮。」不見集中﹐自是佳語。唐子畏詩﹐有曰「杜曲梨花杯上雪﹐灞陵芳艸夢中煙。」又曰「秋榜才名標第一﹐春風脂粉醉千場。」皆學白香山。子畏之才﹐何須以解首矜詡。其亦唐人所謂今朝曠蕩春無涯﹐不免器小之誚。

唐人詩律﹐與書法頗似﹐皆以濃麗爲主﹐而古法稍遠矣。余每謂晉書無門﹐唐書無態﹐學唐乃能入晉。晉詩如其書﹐𨿽陶元亮之古淡﹐阮嗣宗之俊爽﹐在法書中未可當虞褚。以其無門也﹐因爲唐人詩及之。

翰墨之事﹐良工苦心﹐未嘗敢以耗气應也。其尢精者﹐或以醉﹐或以夢﹐或以病。遊戲神通﹐無所不可。何必神怡气王﹖造物乃完哉。世傳張旭號艸聖﹐飲酒數斗﹐以頭濡墨﹐縱書墻壁上。淒風急雨﹐觀者嘆愕。王子安爲文﹐每磨墨數升﹐蒙被而臥﹐熟睡而起。詞不加點﹐若有鬼神。此皆得之筆墨蹊逕之外者。今觀察王先生﹐當人日﹐病不起。據枕作詩二十章﹐言言皆樂府鼓吹也﹐乃與彼二子鼎足立矣。

東坡讀金陵懷古詞於壁間﹐知爲介甫所作﹐嘆曰「老狐精能許﹐」以羈怨之士﹐終不能損價於論文。所謂文章天下至公。當其不合﹐父不能諛子。其論之定者﹐𨿽東坡無如荊公何﹐太白曰「崔灝題詩在上頭。」東坡題廬山瀑布曰「不與徐凝洗惡詩。」太白擱筆於崔灝﹐東坡操戈於徐凝。豈有恩怨哉﹖

○評文

東坡水月之諭﹐蓋自肇論得之﹐所謂不遷義也。文人冥搜內典﹐往往如鑿空﹐不知乃沙門輩家常飯耳。大藏教若演之有許大文字。東坡突過昌黎歐陽﹐以其多助。有此一奇也。

蘇子瞻表忠觀碑﹐惟敍蜀漢抗衡不服﹐而錢氏順命自見。此以賓形主法也。執管者卽已遊於其中﹐自不明了耳。如能了之﹐則拍拍成令。𨿽文采不章﹐而機鋒自契。

文章隨題敷衍﹐開口卽涸。須於言盡語竭之時﹐別行一路。太史公荊軻傳﹐方敍荊軻刺秦王﹐至秦王環柱而走﹐所謂言盡語竭。忽用三个字轉云「而秦法」自此三字以下﹐又生出多少煙波。

凡作文﹐原是虛架子。如棚中傀儡﹐抽牽由人﹐非一定死煞。眞有一篇文字﹐有代當時作者之口﹐寫他意中事﹐乃謂注於不涸之源。且如莊子逍遙篇。鳩笑大鵬﹐須代他說曰「我決起而飛槍楡枋﹐時則不至﹐而控於地而已矣。奚以之九萬里而南爲﹖」此非代乎﹖若不代﹐只說鳩笑﹐亦足矣。又如太史公稱燕將得魯仲連書云「欲歸燕﹐已有隙﹐恐誅﹔欲降齊﹐所殺虜﹐於齊甚眾。恐已降而後見辱﹐喟然嘆曰﹕與人辧﹐我寧自辧。」此非代乎﹖

文有翻意者﹐翻公案意也。老吏舞文﹐出入人罪。𨿽一成之案﹐能翻駁之。文章家得之﹐則光景日新。且如馬嵬驛詩﹐凡萬首﹐皆刺明皇寵貴妃。只詞有工拙耳。最後一人﹐乃云﹕尙是聖明天子事﹐景陽宮井又何人。便翻盡從來巢臼。曹孟徳疑冢七十二。古人有詩云﹕直須髮盡疑冢七十二。已自翻矣。後人又云﹕以操之姦﹐安知不慮及於是。七十二冢﹐必無眞骨。此又翻也。

靑鳥家﹐專重脫卸。所謂急脈緩受﹐緩脈急受。文章亦然。勢緩處﹐須急做﹐不令扯長冷淡。勢急處﹐須緩做﹐務令紆徐曲折﹐勿得埋頭﹐勿得直腳。

杜子美云﹕擒賊先擒王。凡文章﹐必有眞種子﹐擒得眞種子﹐則所謂口口咬著。又所謂點點滴滴雨﹐都落在學士眼裏。

文字最忌排行﹐貴在錯綜其勢。散能合之﹐合能散之。左氏晉語云﹕賈誼政事疏﹐太子之善﹐在於早諭教與選左右。早諭教﹐選左右﹐是兩事。他卻云心未濫而先諭教﹐則化易成也。此是早諭教。下云若其服習講貫﹐則左右而已。此是選左右﹐以二事離作兩段﹐全不排比。自六朝以後﹐皆畫段爲文﹐少此气味矣。

作文要得解悟。時文不在學﹐只在悟。平日須體認一番﹐才有妙悟﹐妙悟只在題目腔子裏思之。思之思之不已﹐鬼神將通之。到此將通時﹐才喚做解悟。了得解時﹐只用信手拈神﹐動人心來。頭頭是道﹐自是文中有竅﹐理義原悅人心。我合著他﹐自是合著人心。文要得神气﹐且試看死人活人﹐生花剪花﹐活雞木雞﹐若何形狀﹖若何神气﹖識得眞﹐勘得破﹐可與論文。如閱時義﹐閱時令﹐吾毛竦色動﹐便是他神气逼人處。閱時似然似不然﹐欲丟欲不丟﹐欲讀又不喜讀﹐便是他神索處。故窗稿不如考卷之神﹐考卷之神薄﹐不如墨卷之神厚。魁之神露﹐不如元之神藏。試之﹐自有解人處。脫套去陳﹐乃文家之要訣。是以剖洗磨煉﹐至精光透露。豈率爾而爲之哉﹖必非初學可到。且定一取捨﹐取人所未用之辭﹐舍人所已用之辭﹔取人所未談之理﹐舍人所已談之理﹔取人所未布之格﹐舍人所已布之格﹔取其新﹐捨其舊。不廢辭﹐卻不用陳辭﹔不越理﹐卻不用皮膚理﹔不異格﹐卻不用卑瑣格。格得此﹐思過半矣。

文家要養精神﹐人一身只靠這精神幹事。精神不旺﹐昏沈到老﹐只是這个。人須要養起精神﹐戒浩飲﹐浩飲傷神﹔戒貪色﹐貪色滅神﹔戒厚味﹐厚味昏神﹔戒飽食﹐飽食悶神﹔戒多動﹐多動亂神﹔戒多言﹐多言損神﹔戒多憂﹐多憂鬱神﹔戒多思﹐多思撓神﹔戒久睡﹐久睡倦神﹔戒久讀﹐久讀苦神。人若調養得精神完固﹐不怕文字無解悟﹐無神气﹐自是矢口動人。此是舉業最上一乘。

多少伶俐漢﹐只被那卑瑣局曲情態﹐耽擱一生。若要做个出頭人﹐直須放開此心。令之至虛﹐若天空﹐若海闊﹔又令之極樂﹐若曾點遊春﹐若茂叔觀蓬﹐灑灑落落。一切過去相﹑見在相﹑未來相﹐絕不裏念﹐到大有入處﹐便是擔當宇宙的人﹐何論雕虫末技﹖

甚矣﹐捨法之難也。兩壘相薄﹐兩雄相持﹐而俠徒劍客﹐獨以魚腸匕首﹐成功於枕席之上﹐則孫吳不足道矣。此捨法諭也。又諭之於禪﹐達摩西來﹐一門超出﹐而億劫持三千相﹔彈指了之﹐舌頭坐斷﹐文家三昧﹐寧越此哉。然不能盡法﹐而遽事捨法﹐則爲不及法。何士抑能盡法者也﹐故其遊戲跳躍﹐無不是法。意象有神﹐規模絕迹。今而後以此爭長海內﹐海內益尊士抑矣。

吾常謂成弘大家﹐與王唐諸公輩﹐假令今日而在﹐必不爲當日之文。第其一種眞血脈﹐如堪輿家所爲正龍﹐有不隨時受變者。其奇取之於機﹐其正取之於理﹐其致取之於情﹐其實取之於事﹐其藻取之於辭。何謂辭﹖《文選》是也。何謂事﹖《左史》是也。何謂情﹖《詩》《騷》是也。何謂理﹖《論語》是也。何謂機﹖《易》是也。《易》闡造化之機﹐故半明半晦﹐以無方爲神。《論語》著倫常之理﹐故明白正大﹐以《易》知爲用。如《論語》曰「無適無莫」﹐何等本易。《易》則曰「見羣龍無首﹐下語險絕矣。」此則王唐諸公之材料窟宅也。如能熟讀妙悟﹐自然出言吐气﹐有典有則﹐而豪少佻舉浮俗之習﹐淘洗殆盡矣。

夫士子以干祿故﹐不能迂其途﹐以就先民矩是或一說矣。不曰去其太甚乎﹖小講入題﹐欲離欲合﹐一口說盡﹐難復更端﹐不可稍加虛融乎。股法所貴﹐矯健不測。今一股之中﹐更加復句﹐轉接之痕盡露。森秀之勢何來﹖不可稍加裁剪乎﹖古文只宜暗用﹐乃得一成語。不問文勢夷險﹐必委曲納之。或泛而無當﹐或奇而無偶﹐不可稍割愛乎。每題目必有提綱﹐卽欲運思於題中。又欲回盼於題外﹐若復快意直前﹐爲題所縛。圓動之處﹐了不關心﹐縱才藻燦然﹐終成下格﹐不可另著眼乎﹖諸如此類﹐更僕莫數。一隅反之﹐思過半矣。

●卷四

○雜言上

以蹊徑之怪奇論﹐則畫不如山水﹔以筆墨之精妙論﹐則山水決不如畫。

子美論畫﹐殊有奇旨。如雲簡易髙人意﹐尢得畫髓。昌信卿言﹐大竹畫形﹐小竹畫意。

虛室生白﹐吉祥止止。予最愛斯語。凡人居處﹐潔淨無塵混﹐則神明來宅。掃地焚香﹐蕭然淸遠﹐卽妄心亦自消磨。古人於散亂時﹐且整頓書幾﹐故自有意。

長生必可學﹐第不能遇至人授眞訣。卽得訣﹐未必能守之終身。予初信此道﹐已讀禪家書﹐有悟入﹐遂不復畱情。有詩曰「未死先教死一場。」非七眞不解此語也。

沈明遠畫魚﹐不點雙睛﹐嘗戲詫人曰「若點當化龍去。」有一童子拈筆試點﹐沈叱之﹐魚已躍去矣。欲詰童子﹐失其所在。鯉魚躍龍門﹐必雷神與燒其尾﹐乃得成龍。李思訓畫一魚甫完﹐未施藻荇之類。有客叩門﹐出看﹐尋入﹐失去畫魚。童子覓之﹐乃風吹入池水。拾視之﹐惟空紙耳。後常戲畫數魚投池內﹐經日夜﹐終不去。

嘉興有濟舟和尙﹐蚤歲不曾識字﹐因口授禮觀音文經。三歲﹐忽發智慧﹐於內外典豁然通曉﹐腹爲篋笥﹐辯若懸河。晉陵唐應徳時就訪之﹐與談濂洛關閩之學﹐尢似夙悟。大士冥加顯被之力﹐不可誣也。濟有語錄行於世﹐因書此文志之。

南京有顧寶幢居士﹐精淨土。每言曰﹕塵勞中隨處下手﹐生死上不必畱情。又向觀禪師曰﹕閻浮界中﹐心行爲重。皆有道者之言。口寶幢亦善畫﹐余於焦弱侯處見之﹐蓋師董北苑。

閻頭陀者﹐不知其年﹐每似六七十許人。坐赤日中﹐臥冰雪路﹐吐語灑然﹐似有得者。

黃大癡九十﹐而貌如童顏。米友仁八十餘﹐神明不衰﹐無疾而逝。蓋畫中煙雲供養也。大波羅般若經六百卷﹐此爲經之心。般若有兩種﹐所謂觀照般若﹐須文字般若中入。亦觀音圓通所云﹕此方眞教體﹐淸淨在音聞也。余書此經﹐欲使觀者皆觀自在耳。

般若經六百卷﹐此爲之心﹐猶云般若心也。今以心經連讀﹐失其義矣。般若有三﹐有觀照般若﹔有寶相般若﹔有文字般若。文字亦能燻識趣無上菩提﹐故書此流布世間。使展捲者﹐信受誦讀﹐種善知見。所謂一句染神﹐歷劫不變也。

士君子貴多讀異書﹐多見異人。然非曰宗一先生之言﹐索隱行怪爲也。村農野叟﹐身有至行﹐便是異人。方言裏語﹐心所了悟﹐便是異書。在吾輩自有超識耳。

姚氏月華﹐筆札之暇﹐時及丹靑。花卉翎毛﹐世所鮮及。嘗爲楊生畫芙蓉匹鳥﹐約略濃淡﹐生態逼眞。然聊復自娛﹐不復多見也。

王右丞詩云﹕宿世謬詞客﹐前身應畫師。余謂右丞雲峯石迹﹐回合天機﹐筆思縱橫﹐參乎造化。以前安得有此畫師也。

「詩不求工字不奇﹐天眞爛漫是吾師。」東坡先生語也﹐宜其名髙一世。

王烈入太行山﹐忽聞山如雷聲。往視之﹐裂百餘丈。一徑中有靑泥流出﹐烈取摶之﹐卽堅凝﹐气味如香粳飯。杜子美詩云「豈無靑精飯﹐使我顏色好。」卽此事也。嵇叔夜不逢石髓﹐然已得爲形解仙。吾輩安得必遇靈藥﹖但此中空洞﹐無塵土腸﹐卽終日喫飯﹐坐證眞乘矣。觀陳希夷於錢若水事﹐則急流勇退﹐亦神仙中人也。

東坡守汝陰﹐作擇勝亭﹐以帷幕爲之﹐世所未見也。銘略曰「鑿枘交設﹐合散靡常。赤油仰承﹐靑幄四張。我所欲往﹐十夫可將。與水升降﹐除地布牀。」又云「豈獨臨水﹐無適不臧。春朝花郊﹐秋夕月場。無脛而趣﹐無翼而翔。」子由亦云「吾兄和仲﹐塞剛立柔。視身如傳﹐苟完卽休。山磐水嬉﹐習气未瘳。豈以吾好﹐而俾民憂。潁泉湛淸﹐潁谷孔幽。風有翠幄﹐雨有赤油。匪車匪舟﹐亦可相攸。」

東坡在海外﹐所至不容。僦僧寮以居﹐而與子過。自縛屋三間﹐僅庇眠食。嘗行吟艸田間﹐有老嫗向之曰「內翰一場富貴﹐卻都消也。」東坡然其言。海外歸﹐至陽羨﹐買宅﹐又以還券不果﹐蓋終其世無一椽。視今之士大夫何如耶﹖樂志論固隱淪語﹐然開口便云良田廣宅﹐去東坡遠矣。

攤燭作畫﹐正如隔簾看月﹐隔水看花﹐意在遠近之間﹐亦文章妙法也。

雪江圖﹐如武陵漁父﹐悵然桃源。閣下亦曾念之乎﹖湖上兩峯﹐似已興盡﹐惟此結夢﹐爲有情癡。世有以山水爲眞畫者﹐何顚倒見也﹐然恐某纂﹐亦顚倒見耳。

顏淸臣忠義大節﹐唐代冠冕﹐人以其書傳。蔡元長書法似米南宮﹐書以其人掩。兩傷雙美﹐在人自擇耳。

杜子美作八哀詩﹐於李北海云「干謁走其門﹐碑板照四裔。獨步四十年﹐風聽九臯唳。」北海在當時﹐特以文名﹐後乃爲書所掩。

墨之就試也﹐如吹竽﹐必一一而吹之。其旣用也﹐如啖蔗﹐窮委而不厭。其漸盡也﹐如火銷膏而不知。其成功也﹐如春蠶之作絲﹐而歸於烏有。然李廷以久特聞﹐豈非尢物也耶﹖

物之可傳者﹐若三代之鼎彜。籀之鼓﹐幹之劍﹐斯之璽﹐何之瓦﹐與夫宋之陶與研﹐皆寄於金玉土石之殊質以存於世﹐而世亦處之於藏與玩之間。惟墨不然﹐以速朽之材﹐而當必磨之用﹐其壽乃有消金玉而鑠土石者。

古之作者﹐寂寥短章﹐各言其體。王右軍之書經論序贊﹐自爲一法﹔其書箋記尺牘﹐又自爲一法﹔故評書者比之於龍。何獨右軍﹖岣嶁石鼓之旁出而爲鐘鼎﹐嶧山鴻都之旁出而爲圖印﹐是皆有龍徳焉。挈其要領﹐則兵家所謂勢險節短。晉人所謂一往卽詣者﹐盡之矣。近代惟丰考功悟此三昧。余友陳懿卜此卷﹐覃思念年而匯之。則先秦兩京之書學旁支﹐犁然具矣。金人壽承博士王少微山人而在﹐其不以爲枕中之祕也。夫有客謂余曰「公贗書滿海內﹐世無照魔鏡﹐誰爲公辧黎丘﹖」余曰﹕宋時李營丘畫﹐絕少眞迹。人欲作無李論。米元章見僞者三百本﹐眞者二本﹐安見三百本能掩二本哉﹖余每書﹐輒令族子鎬摹之。歲久﹐積成六卷﹐命之曰「收種堂帖」﹐因爲題此。

○雜言下

般若如淸涼池﹐四面皆可入﹐用人之謂也﹔般若如大火聚﹐四面皆不可入﹐行法之謂也。用人欲兼收﹐一門則局﹔行法欲畫一﹐多門則亂。

气之守也﹐靜而忽動﹐可以采藥。故道言曰﹕一霎火焰飛﹐眞人自出現。識之行也﹐續而忽斷﹐可以見性。故竺典曰﹕狂心未歇﹐歇卽菩提。

俠客爲知己者死﹐重於气義也。非是﹐則郭解之假手﹐何異於豢犬之吠人﹖忠臣以大義滅親﹐關於廟社也。非是﹐則逄蒙之負心﹐何異於哺梟之食母﹖是以君子不受難酬之恩﹐不樹難事之友。

一人發眞﹐魔宮震動﹐諸天欲善人﹐熾盛以摧魔也。一人造業﹐地藏愁悲﹐菩薩欲地獄﹐盡空乃自成佛也。

庶官修名﹐大臣捐名。修名者﹐心不敢念是非﹐口不敢言利害﹐潛行密用﹐如龍養珠也。捐名者﹐橫心之所念而無是非﹐橫口之所言而無利害﹐獨往獨來﹐如龍之行雨也。

如來說法﹐必先放光。非是無以攝迷而入悟也。故《易》曰﹕潛龍勿用。祖師印可﹐旋爲掃迹。非是且將執悟而成迷也。故《易》曰﹕亢龍有悔﹐知潛之勿用﹐則必有激發之大機。董公所以說髙祖也﹐其說曰﹕名其爲賊﹐故師直而爲壯。知亢之有悔﹐則必有收斂之妙用。子房所以招四皓也﹐其說曰﹕難以力爭。故功逸而有成。

甘艸非上藥也﹐而參苓以爲國老。黛赭非殊彩也﹐而丹碧以爲前茅。今五品散局﹐名位未極﹐纏蓋猶輕﹐有心足以思﹐目足以識﹐口足以辯﹐行足以信者。布列數人﹐隨事評定。時乎左袒公卿﹐而臺諫不疑其爲阿﹔時乎左袒臺諫﹐而公卿不疑其爲激。國是自定﹐人心自正矣。

《易》戒童牛﹐《書》稱由孽。匹夫匹婦之是非不明﹐其究﹐必有狎大人者。愚夫愚婦之是非不明﹐其究﹐必有侮聖人者。宋人有言曰﹕淸議者﹐國之所以立也。重則亟及﹐蔓則難圖矣。

王者不治夷狄﹐窮兵則耗國﹔聖人不爲已甚﹐盡法則無民。第國子不以後著爲先著﹐庸醫亦以活人者殺人。是之與非﹐猶中國之與夷狄也。有如烽火初驚﹐而廢懲膺之策﹐則將聽華夷之自相屠﹃﹐而一無所創乎﹖黑白未剖﹐而主調停之議﹐則將聽邪正之自相玄黃﹐而兩無所排乎﹖孔子作《春秋》﹐孟子辟楊墨﹐此魯連飛矢﹐而魏勝濟師也。卽大將更當何如矣﹖

張安道﹑歐陽永叔﹐子瞻輩人也﹐子瞻以其譽而重﹔王荊公﹑程伊川﹐子瞻輩人也﹐子瞻亦以其仇而重。作家之相仇﹐勝於疇人之相譽。何則﹖妒之厲﹐由其知之眞也。知薛道衡者﹐隋煬也。知駱賓王者﹐武后也。若乃蚍蜉之撼﹐無損參天。蒼蠅可憎﹐等之飄瓦而已。

心如畫師﹐想成國土。人在醉鄕﹐有千日而不醒者﹐官中之天地也。人在夢宅﹐有千載而不寤者﹐名中之天地也。關尹子曰﹕至人不去﹐天地去識。

獨立不懼﹐惟司馬君實與吾兄弟耳。東坡之不容於荊公也。昔之君子﹐惟舒是師。今之君子﹐惟溫是隨﹐吾不能隨耳﹐東坡之不容於溫公也。具此兩截﹐成一完人。兵再鼓而气不衰﹐金百煉而色益瑩。蓋東坡筆之利﹐自竺典中來。襟宇之超﹐得了元之力。謂其爲縱橫之學者﹐洛黨之謬談也。

曾子行恕﹐當無一事忤人。而放流之論﹐諄諄癉惡﹐孰知三省者之爲金剛劍。南雍愼言﹐當無一語傷時。而羿之諭﹐咄咄逼人﹐孰知三緘者之爲荼毒哉。

蘇門四友﹐惟山谷學不純師。東坡視之﹐隱然敵國。文章气節之外﹐戒行精潔。平生罪過﹐比於露坐科頭者﹐只小艷詞耳。此眞東坡之畏友也。其爲文﹐仿蘭亭序﹐題跋書畫﹐寥落短篇﹐出於劉義慶世說。𨿽偏師取奇﹐皆超出情量﹐動中肯綮。而廣川之藻﹐長睿之博﹐顧不無遜席焉﹐亦得坡公薰染力耳。當宣和時﹐黨禁蘇黃﹐及其翰墨。凡書畫有兩公題跋者﹐以爲不祥之物﹐裁割都盡﹐乃以進禦。蓋論世者興嗟焉。豈知五百年後﹐小璣片玉﹐盡享連城﹐如侍禦楊公裒成此帙也耶﹖山谷嘗爲子弟言﹐士生於世﹐可百不爲﹐惟不可俗﹐俗便不可醫也。臨大節而不可奪者﹐不俗也。宋人之以爲不祥也﹐俗也。侍禦公之結集也﹐醫俗也。世有不俗者﹐定不作書畫觀矣。

○楚中隨筆

米元暉作瀟湘白雲圖﹐自題「夜雨初霽﹐曉煙欲出。」其狀若此﹐此卷予從項晦伯購之。攜以自隨﹐至洞庭湖﹐舟次斜陽蓬底﹐一望空闊長天云物﹐怪怪奇奇﹐一幅米家墨戲也。自此每將暮﹐輒捲簾看畫卷﹐覺所攜米捲﹐爲剩物矣。

湘江上奇云﹐大似郭河陽雪山。其平展沙腳﹐與墨沈淋漓﹐乃是米家父子耳。古人謂郭熙畫石如雲﹐不虛也。

米元暉又作海嶽庵圖﹐謂於瀟湘得畫景。其次則京口諸山﹐與湘山差類。今海嶽圖亦在余行笈中。元暉未嘗以洞庭北固之江山爲勝﹐而以其云物爲勝。所謂天閒萬馬﹐皆吾師也。但不知云物何心﹐獨於兩地可以入畫。或以江上諸名山﹐所憑空闊﹐四天無遮﹐得窮其朝朝暮暮之變態耳。此非靜者﹔何由深解﹐故論書者曰﹕一須人品髙﹐豈非以品髙則閒靜﹐無他好縈故耶。

余所居學使者官署﹐正接遼王廢宮。往見彈事有云﹐故相張謀廢遼王﹐以廣第宅。今按府誌﹐遼藩之廢﹐在江陵未相時﹐而廢宮與江陵官沒入廢宅相去遠甚。人言其可信哉﹖若將史筆爲眞事﹐恐有無窮受屈人﹐皆此類也。

余至衡州﹐欲觀大唐中興頌。永州守以墨刻進﹐亦不甚精。蓋彼中稱爲三絕碑曰﹕元漫郎頌﹐顏平原書﹐並祁陽石。爲三殊可哞恨﹐石何足絕也。蓋兩公書與文﹐與其人爲三絕耳。因題詩﹐令守鐫之。詩曰「漫郎左氏癖﹐魯國羲之鬼。千載遠擅場﹐同時恰對壘。」「有唐九廟隨飛煙﹐一片中興石不毀。幾回吹律寒谷春﹐幾度看碑陳迹新。遼鶴歸來認城郭﹐杜鵑聲裏含君臣。折釵黃絹森光怪﹐舊國江山餘气槪。當時富貴腹劍多﹐異代風流椽筆在。書生何負於國哉﹖元之籍何當來。子瞻飽喫惠州飯﹐涪翁夜上浯臺。杖藜掃石溪聲咽﹐不禁技養還畱碣。淸時有味是無能﹐但嗽湘流莫饒舌。」

米元暉楚山淸曉圖﹐謂楚中宜取湖天空闊之境。余行洞庭良然﹐然以簡書刻促﹐翰墨都廢﹐未嘗成一圖也。而有以盤礡詆餘者﹐余爲詩曰「拈筆經營朝口居﹐心知余習未能除。莫將枕漱閒家具﹐又入中山篋裏書。」蓋山中題畫﹐聊以解嘲云。頃楚文學張子見訪﹐言彼其之子﹐爲屈軼所指﹐非直煙霞罪過。余口占二絕示之云「蓬窗聽雨夜迢迢﹐誰遣尊前慰寂寥﹖楚畹眾香都好在﹐天階瑞艸不曾。」又「來雁霜天楚客歸﹐野情只授薜蘿衣。只今白杜酬裴迪﹐絕勝朱門薦陸機。」今年日行﹐三山道中﹐夢書韓昌黎送李願歸盤谷序﹐且題於後曰﹕盤谷﹐唐人名手無書者。豈昌黎所云﹐吾文自謂大好﹐人必大笑之耶﹖覺而心異之﹐厥明﹐聞已在彈事中。時陳中丞遺書相訊﹐謂不知復詆何語。予答之曰﹕昔年以盤礡達聰聽﹐惟作書未及。今之罪案﹐當在此耳。已而果然。昔管寧渡海﹐風濤大作。舟人請各通罪過﹐寧曰﹕吾嘗三朝露坐﹐一朝科頭。平生罪過﹐其在斯乎﹐予何敢望幼安﹐而以書畫見詆。此爲幸矣。宋時蘇黃書﹐𨿽收藏之家﹐輒抵罪﹐何止及身。此又非予幸中之幸耶。因題六圖曰﹕枕漱閒動﹐而系之以此。庚子四月之望。

○禪悅

華嚴經云「一念普觀無量劫﹐無去無來亦無住。如是了達三世事﹐超諸方便成十方。」李長者釋之曰﹕十世古今﹐始終不離於當念。當念卽永嘉所云﹐一念者﹐靈知之自性也﹐不與眾緣作對。名爲一念相應﹐惟此一念﹐前後際斷。

絳縣老人﹐能知四百甲子。桃源中人﹐不知有漢晉魏。古詩云「山中無歷日﹐寒盡不知年。」但今日不思昨日事﹐安有過去可得﹖冥心任運﹐尙可想六時不齊之意。何況一念相應耶﹖

余始參竹篦子話﹐久未有契。一日﹐於舟中臥念香嚴擊竹因緣﹐以手敲舟中張布帆竹﹐瞥然有省﹐自此不疑﹐從上老和尙舌頭﹐千經萬論﹐觸眼穿透。是乙酉年五月﹐舟過武塘時也。其年秋﹐自金陵下第歸﹐忽現一念﹐三世境界﹐意議不行。凡兩日半而復﹐乃知大學所云﹐心不在焉。視而不見﹐聽而不聞﹐正是悟境。不可作迷解也。

中庸﹐戒愼乎其所不睹﹐恐懼乎其所不聞﹐旣戒懼矣。卽屬睹聞﹐旣不睹聞矣。戒懼之所不到﹐猶云﹕觀未發气象﹐旣未發矣。何容觀也﹖余於戊子冬﹐與唐元徵﹑袁伯﹑瞿洞觀﹑吳觀我﹑吳本如﹑蕭玄圃﹐同會於龍華寺。湣山禪師夜談﹐予徵此義﹐瞿著語云﹕沒撈摸處撈摸。余不肯其語曰「沒撈摸處﹐切忌撈摸。」又徵鼓中無鐘聲﹐鐘中無鼓響﹐鐘鼓不交參。句句無前後偈。瞿曰「不礙。」余亦不肯其語曰「不借」。是夕﹐唐袁諸君子﹐初依法門﹐未能了余此義﹐卽憨山禪師﹐亦兩存之﹐不能商量究竟。余謂諸公曰﹕請記取此語﹐異時必自有會。及袁伯見李卓吾後﹐自謂大徹。甲午入都﹐與余復爲禪悅之會。時袁氏兄弟﹐蕭玄圖﹑王哀白﹑陶周望數相過從。余重舉前義﹐伯竟猶渣滓余語也。

李卓吾與余﹐以戊戌春初﹐一見於都門外蘭若中。略披數語﹐卽許可莫逆。以爲眼前諸子﹐惟君具正知見﹐某某皆不爾也。余至今愧其意云。

袁伯於彌畱之際﹐深悔所悟。於生死上用不著﹐遂純題念佛往生經云﹕人死聞一佛名號﹐皆可解脫諸苦。伯能信得及﹐亦是平生學道之力。四大將離﹐能作是觀﹐必非業力所可障覆也。邇見袁中郎手摘永明宗鏡錄與冥樞會要﹐較精詳﹐知其眼目不同往時境界矣。

陶周望以甲辰冬請告歸。余遇之金閶舟中﹐詢其近時所得﹐曰﹕亦尋家耳。余曰﹕兄學道有年﹐家豈待尋﹖第如今日次吳﹐豈不知家在越﹖所謂到家罷﹐問程則未耳。丁未春﹐兩度作書﹐要余爲西湖之會﹐有云﹕兄勿以此會爲易。暮年兄弟﹐一失此﹐便不可知。蓋至明年﹐而周望竟千古矣。其書中語遂成讖﹐良可慨也。

達觀禪師初至雲間。余時爲諸生﹐與會於積慶方丈。越三日﹐觀師過訪﹐稽首請余爲思大禪師大乘止觀序曰﹕王廷尉妙於文章﹐陸宗伯深於禪理。合之雙美﹐離之兩傷。道人於子﹐有厚望耳。余自此始沈酣內典﹐參究宗乘﹐復得密藏激揚﹐稍有所契。後觀師畱長安﹐余以書招之﹐曰「馬上君子無佛性﹐不如雲水東南接。」引初機利根﹐紹隆大法﹐自是不復相聞。癸卯冬大獄﹐波及觀師。搜其書﹐此書不知何在。余謂此足以報觀師矣。昔人以三轉語報法乳恩﹐有以也。

曹孝廉視余以所演西國天主教﹐首言利瑪竇﹐年五十餘﹐曰已無五十餘年矣。此佛家所謂是日已過﹐命亦隨減﹐無常義耳。須知更有不遷義在﹐又須知李長者所云﹕一念三世無去來。今吾教中﹐亦云六時不齊﹐生死根斷。廷促相離﹐彭殤等倫。實有此事﹐不得作寓言解也。

趙州云﹐諸人被十二時辰使﹐老僧使得十二時辰﹐惜又不在言也。宋人有十二時中﹐莫欺自己之論。此亦吾教中不爲時使者。

帝网重珠徧剎塵﹐都來當念兩言。眞華嚴論上﹐分明舉五十三參鈍置人。此余讀華嚴合論偈也。當念二字﹐卽永嘉所云﹕不離當念常湛然﹐覓卽知君不可見。須覿面一回﹐始得。

地水火風﹐四大和合。假生我身﹐四大各離。妄身當在何處﹐此圓覺喫緊語。然離妄無眞﹐眞該妄末。妄徹眞原﹐斬頭覓活﹐無有是處。

彭居士有家貲百萬﹐皆以擲之湘流﹐曰無累他人也。余有偈曰﹕家貲百萬擲湘流﹐太華山邊撒石頭。个是學人眞榜樣﹐閨中兒女漫悠悠。古徳謂閨閣中物﹐捨不得﹐卽是禪病。閨閣中物捨得卽是悟迹。如顏子之得一善是也。拳拳服膺﹐便是礙膺之物。學人死活﹐不得處永明禪師料簡四句﹐謂有禪有淨土﹐無禪無淨土云云。皆勸人修西方﹐作往生公據也。然修淨土﹐皆以妄想爲入門。至於心路斷處﹐義味嚼然﹐則不能不退轉﹐故有疑城以居之。惟宗說俱通﹐行解相應者﹐不妨以祖師心投安養土。如智者大師永明壽﹐皆其卓然者也。

諸禪師六度萬行﹐未髙於諸聖。惟心地與佛不殊。故曰﹕盡大地﹐只當人一隻眼。又曰﹕吾此門中﹐惟論見地﹐不論功行﹐所謂一超﹐直入如來地也。然普賢行願毗盧法性﹐足目皆具。是爲圓修﹐不得以修與悟﹐作兩重案也。

金剛經四無相﹐但我相空。則人物壽相皆盡矣。永嘉集三料扌柬﹐但法身徹﹐則般若解脫皆眞矣。華嚴六相義﹐但知眞如扌忽相﹐則總別同異﹐成壞皆融矣。曹溪四智﹐但悟大圓鏡﹐智則平等。觀察所作智皆轉矣。孟子之言巧力﹐臨濟之言照用。豈有二哉﹖

