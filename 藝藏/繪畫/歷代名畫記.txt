歷代名畫記

第一卷

敍畫之源流

夫畫者﹐成教化﹐助人倫﹐窮神變﹐測幽微﹐與六籍同功﹐四時並運﹐發於天然﹐非由述作。古先聖王﹐受命應籙﹐則有龜字效靈﹐龍圖呈寶。自巢燧以來﹐皆有此瑞﹐迹映乎瑤牒﹐事傳乎金冊。庖犧氏發於滎河中﹐典籍圖畫萌矣。軒轅氏得於溫洛中﹐史皇蒼頡狀焉。奎有芒角﹐下主辭章﹔頡有四目﹐仰觀垂象。因儷鳥龜之迹﹐遂定書字之形。造化不能藏其祕﹐故天雨粟﹔靈怪不能遁其形﹐故鬼夜哭。是時也﹐書畫同體而未分﹐象制肇創而猶略﹐無以傳其意﹐故有書﹔無以見其形﹐故有畫。天地聖人之意也。按字學之部﹐其體有六﹕一﹑古文﹐二﹑奇字﹐三﹑篆書﹐四﹑佐書﹐五﹑繆篆﹐六﹑鳥書。在幡信上書端﹐象鳥頭者﹐則畫之流也。﹝漢末大司空甄丰校字體有六書﹕古文﹐卽孔子壁中書﹔奇字﹐卽古文之異者﹔篆書﹐卽小篆也﹔佐書﹐秦隸書也﹔繆篆﹐所以摹印璽也﹔鳥書﹐卽幡信上作虫鳥形狀也。﹞顏光祿云「圖載之意有三﹕一曰圖理﹐卦象是也﹔二曰圖識﹐字學是也﹔三曰圖形﹐繪畫是也。」又《周官》教國子以六書﹐其三曰象形﹐則畫之意也。是故知書畫異名而同體也。﹝《周禮》﹕保氏掌六書﹕指事﹑諧聲﹑象形﹐會意﹑轉注﹑假借﹐皆蒼頡之遺法也。﹞洎乎有虞作繪﹐繪畫明焉。卽就彰施﹐仍深比象﹐於是禮樂大闡﹐教化由興﹐故能揖讓而天下治﹐煥乎而詞章備。《廣雅》云「畫﹐類也」。《爾雅》云「畫﹐形也。」《說文》云「畫﹐畛也。象田畛畔所以畫也。」《釋名》云「畫﹐掛也。以彩色掛物象也。」故鼎鐘刻﹐則識魑魅而知神姦﹔旂章明﹐則昭軌度而備國制。淸廟肅而樽彜陳﹐廣輪度而疆理辧。以忠以孝﹐盡在於雲臺﹔有烈有勛﹐皆登於麟閣。見善足以戒惡﹐見惡足以思賢。畱乎形容﹐式昭盛徳之事﹐具其成敗﹐以傳旣往之蹤。記傳所以敍其事﹐不能載其容﹐贊頌有以詠其美﹐不能備其象﹐圖畫之制﹐所以兼之也。故陸士衡云「丹靑之興﹐比雅頌之述作﹐美大業之馨香。宣物莫大於言﹐存形莫善於畫。」此之謂也。善哉﹗曹植有言曰「觀國者見三皇五帝﹐莫不仰戴﹔見三季異主﹐莫不悲惋﹔見篡臣賊嗣﹐莫不切齒﹔見髙節妙士﹐莫不忘食﹔見忠臣死難﹐莫不抗節﹔見放臣逐子﹐莫不嘆息﹔見淫夫妒婦﹐莫不側目﹔見令妃順後﹐莫不嘉貴。是知存乎鑑戒者﹐圖畫也。」昔夏之衰也﹐桀爲暴亂﹐太史終抱畫以奔商。殷之亡也﹐紂爲淫虐﹐內史摯載圖而歸周。燕丹請獻﹐秦皇不疑﹔蕭何先收﹐沛公乃王。圖畫者有國之鴻寶﹐理亂之紀綱。是以漢明宮殿﹐贊玆粉繪之功﹔蜀郡學堂﹐義存勸戒之道。馬后女子﹐尙願戴君於唐堯﹔石勒羯胡﹐猶觀自古之忠孝。豈同博奕用心﹐自是名教樂事。余嘗恨王充之不知言﹐云「人觀圖畫上所畫古人也﹐視畫古人如視死人﹐見其面而不若觀其言行。古賢之道﹐竹帛之所載燦然矣﹐豈徒墻壁之畫哉﹗」余以此等之論﹐與夫大笑其道﹐詬病其儒﹐以食與耳﹐對牛鼓簧﹐又何異哉﹗

敍畫之興廢

圖畫之妙﹐爰自秦漢﹐可得而記。降於魏晉﹐代不乏賢。洎乎南北﹐哲匠間出﹐曹﹑衛﹑顧﹑陸﹐擅重價於前﹐董﹑展﹑孫﹐楊﹐垂妙迹於後﹔張﹑鄭兩家﹐髙步於隋室﹐大安兄弟﹐首冠於皇朝﹐此蓋尢所烜赫也﹐世俗知尙者﹐其餘英妙﹐今亦殫論。漢武創置祕閣﹐以聚圖書﹔漢明雅好丹靑﹐別開畫室﹔又創立鴻都學﹐以集奇藝﹐天下之藝雲集。及董卓之亂﹐山陽西遷﹐圖畫縑帛﹐軍人皆取爲帷囊﹐所收而西﹐七十餘乘﹐遇雨道艱﹐半皆遺棄。魏晉之代﹐固多藏蓄﹐胡寇入洛﹐一時焚燒。宋﹑齊﹑梁﹑陳之君﹐雅有好尙。晉遭劉曜﹐多所毀散。重以桓玄性貪好奇﹐天下法書名畫﹐必使歸己。及玄篡逆﹐晉府眞迹﹐玄盡得之。何法盛《晉中興書》云「劉牢之遣子敬宣詣玄請降﹐玄大喜﹐陳書畫共觀之。」玄敗﹐宋髙祖先使臧喜入宮載焉。南齊髙帝科其尢精者﹐錄古來名手﹐不以遠近爲次﹐但以優劣爲差﹐自陸探微至範惟賢四十二人﹐爲四十二等﹐二十七秩﹐三百四十八卷。聽政之餘﹐旦夕披玩。梁武帝尢加寶異﹐仍更搜葺﹔元帝雅有才藝﹐自善丹靑﹐古之珍奇﹐充牣內府。侯景之亂﹐太子綱數夢秦皇更欲焚天下書﹐旣而內府圖畫數百函﹐果爲景所焚也。及景之平﹐所有畫皆載入江陵。爲西魏將於謹所陷﹐元帝將降﹐乃聚名畫法書及典籍二十四萬卷﹐遣後閣舍人髙善寶焚之。帝欲投火俱焚﹐宮嬪牽衣得免。吳越寶劍﹐並將斫柱令折。乃嘆曰「蕭世誠遂至於此﹐儒雅之道﹐今夜窮矣﹗」於謹等於煨燼之中﹐收其書畫四千餘軸﹐歸於長安。故顏之推《觀我生賦》云「人民百萬而囚虜﹐書史千兩而煙揚。史籍已來﹐未之有也﹐溥天之下﹐斯文盡喪。」陳天嘉中﹐陳主肆意搜求﹐所得不少。及隋平陳﹐命元帥記室參軍裴矩﹑髙熲收之﹐得八百餘卷。隋帝於東京觀文殿後起二臺﹕東曰妙楷臺﹐藏自古法書﹔西曰寶迹臺﹐收自古名畫。煬帝東幸揚州﹐盡將隨駕﹐中道船覆﹐大半淪棄。煬帝崩﹐並歸宇文化及。化及至聊城﹐爲竇建徳所取。畱東都者爲王世充所取。聖唐武徳五年﹐克平僭逆﹐擒二僞主﹐兩者祕藏之迹﹐維揚扈從之珍﹐歸我國家焉。乃命司農少卿宋遵貴載之以船﹐溯河西上﹐將致京師﹐行經砥柱﹐忽遭漂沒﹐所存十亡一二。﹝國初內庫只有三百卷﹐並隋朝以前相承﹐禦府所寶。﹞太宗皇帝特所耽玩﹐更於人間購求。天后朝張易之奏召天下畫工修內庫圖畫﹐因使工人各推所長﹐銳意模寫﹐仍舊裝背﹐一毫不差﹐其眞者多歸易之。易之誅後﹐爲薛少保稷所得。薛歿後﹐爲岐王範所得。﹝玄宗弟﹐謚惠文太子。﹞王初不陳奏﹐後懼﹐乃焚之。時薛少保與岐王範﹑石泉公王方慶家所蓄圖畫﹐皆歸於天府。祿山之亂﹐耗散頗多。肅宗不甚保持﹐頒之貴戚。貴戚不好﹐鬻於不肖之手﹔物有所歸﹐聚於好事之家。乃徳宗艱難之後﹐又經散失﹐甚可痛也﹗自古兵火亟焚﹐江波屢斗﹐年代寖遠﹐失墜彌多。儻時君之不尙﹐則闕其搜訪﹐非至人之賞玩﹐則未辧妍蚩。所以駿骨不來﹐死鼠爲璞。嗟乎﹗今之人眾藝鮮至﹐此道尢衰。未曾誤點爲蠅﹐惟見亡成類狗。彥遠家代好尙﹐髙祖河東公﹑曾祖魏國公相繼鳩集名迹。先是魏國公與司徒汧公﹝李勉﹞並佐霍國公關內三軍幕府﹐﹝王思禮﹞霍公平定兩京﹐魏公之策也。魏公與汧公因其同寮﹐遂成久要﹐並列藩閫﹐齊居臺衡﹐雅會襟靈﹐琴書相得。汧公博古多藝﹐窮精蓄奇﹐魏晉名蹤﹐盈於篋笥。許詢﹑逸少﹐經年共賞山泉﹔謝傅﹑戴逵﹐終日惟論琴畫。﹝汧公任南海日﹐於羅浮山得片石﹐汧公子兵部員外郎約又於潤州海門山得雙峯石﹐並爲好事所寶﹐悉見傳授。又汧公手斫雅琴﹐尢佳者曰響泉﹐曰韻磬。汧公在滑州﹐魏公在西川﹐金玉之音﹐山川亡間﹐盡緘瑤匣﹐以表嘉貺。西川幕客司空曙賦曰「白雪髙吟際﹐靑霄遠望中﹐誰言路遐曠﹐宮徵暗相通。」時汧公並寄重寶﹐琴解及琴薦咸在焉。﹞大父髙平公與愛弟主客員外郎﹝彥遠叔祖﹐名諗。﹞及汧公公子纘﹑﹝祠部郎中。﹞纘弟約﹝兵部員外郎﹐字存博。﹞更敍通舊﹐遂契忘言。遠同莊﹑惠之交﹐近得荀﹑陳之會。大門請纘爲判官﹐約與主客﹐皆髙謝榮宦﹐琴尊自樂﹐終日陶然﹐士流企望莫及也。由是萬卷之書﹐盡歸王粲﹐一廚之畫﹐惟寄桓玄。李兵部又於江南得蕭子云壁書飛白「蕭」字﹐匣之以歸洛陽﹐授余叔祖﹐致之修善裏﹐構一亭﹐號曰「蕭壘」。﹝王涯相倚權勢﹐負之而趨。太和末﹐爲亂兵所壞﹐其蕭字本末﹐具余所撰《法書要錄》中。﹞元和十三年﹐髙平公鎭太原﹐不能承奉中貴﹐爲監軍使內官魏弘簡所忌﹐無以指其瑕﹐且驟言於憲宗曰「張氏富有書畫。」遂降宸翰﹐索其所珍。惶駭不敢緘藏﹐科簡登時進獻。乃以鐘﹑張﹑衛﹑索眞迹各一卷﹐二王眞迹各五卷﹐魏﹑晉﹑宋﹑齊﹑梁﹑陳﹑隋雜迹各一卷﹐顧﹑陸﹑張﹑鄭﹑田﹑楊﹑董﹑展洎國朝名手畫合三十卷表上﹐曰「伏以前代帝王﹐多求遺逸﹐朝觀夕覽﹐收鑑於斯。陛下睿聖欽明﹐凝情好古﹐聽政之暇﹐將以怡神。前件書畫﹐歷代共寶﹐是稱珍絕﹐其陸探微《蕭史圖》﹐妙冠一時﹐名居上品﹐所希睿鑑﹐別賜省覽。」又別進《玄宗馬射眞圖》。﹝永王府司馬陳閎畫。﹞表曰「玄宗天縱神武﹐藝冠前王﹐凡所遊畋﹐必存繪事。豈止云夢殪兕﹐楚人美旌蓋之雄﹐潯陽射蛟﹐漢史稱舳艫之盛。前件圖﹐臣瞻奉先靈﹐素所寶惜。陛下旁求珍迹﹐以備石渠。祖宗之美﹐敢不獻呈﹗」﹝掌書記監察禦史李徳裕制詞。﹞手詔答曰「卿慶傳臺鉉﹐業嗣弓裘﹐雄詞冠於一時﹐奧學窮乎千古﹐圖書兼蓄﹐精博兩全。別《玄宗馬射眞圖》﹐薛獲披捧﹐瞻拜感咽﹐聖靈如臨。其鐘﹑張等書﹐顧﹑陸等畫﹐古今共寶﹐有國所珍。朕以視朝之餘﹐得以寓目﹐因知丹靑之妙﹐有合造化之功﹐欲觀象以省躬﹐豈好奇而玩物﹖況煩章奏﹐嘉嘆良深。」其書畫並收入內庫﹐世不復見。其餘者﹐長慶初﹐大父爲內貴魏弘簡門人宰相元稹所擠﹐出鎭幽州﹐遇朱克融之亂﹐皆失墜矣。非戎虜所愛﹐及事定﹐頗有好事購得之。彥遠時未齔歲﹐恨不見家內所寶。其進奉之外﹐失墜之餘﹐存者才二三軸而已。𨿽有豪勢﹐莫能求旃﹐嗟爾後來﹐尢須靳固。宜抱漆書而興嘆﹐莫將棐柿以藩身。聊因暇日﹐編爲此記﹐且撮諸評品﹐用明乎所業﹐亦探於史傳﹐以廣其所知。﹝後漢孫暢之有《述畫記》﹐梁武帝﹑陳姚最﹑謝赫﹑隋沙門彥悰﹑唐禦史大夫李嗣眞﹑祕書正字劉整﹑著作郎顧況並兼有畫評。中書舍人裴孝源有畫錄﹐竇蒙有《畫拾遺錄》﹐率皆淺薄漏略﹐不越數紙。僧悰之評﹐最爲謬誤﹐傳寫又復脫錯﹐殊不足看也。﹞如宋朝謝希逸﹑陳朝顧野王之流﹐當時能畫﹐評品不載﹐詳之近古﹐遺脫至多。蓋是世上未見其蹤﹐又述作之人﹐不廣求耳。嗚呼﹗自古忠孝義烈﹐湮沒不稱者﹐曷勝記哉﹐況書畫耶﹗聖唐至今二百三十年﹐奇藝者駢羅﹐耳目相接。開元天寶﹐其人最多。何必六法俱全﹐﹝六法解在下篇。﹞但取一技可采。﹝謂或人物﹑或屋宇﹑或山水﹑或鞍馬﹑或鬼神﹑或花鳥﹐各有所長。﹞自史皇至今大唐會昌元年﹐凡三百七十餘人﹐編次無差﹐銓量頗定。此外旁求錯綜﹐心目所鑑﹐言之無隱﹐將來者有能撰述﹐其或繼之。時大中元年﹐歲在丁卯。

敍自古畫人姓名

軒轅時一人史皇

周一人封膜

齊一人敬君

秦一人烈裔

前漢六人毛延壽陳敞劉白龔寬陽望樊育

後漢六人趙岐劉褒蔡邕張衡劉旦楊魯

魏四人曹髦楊修桓範徐邈

吳二人曹不興吳王趙夫人

蜀二人諸葛亮﹝亮子瞻﹞

晉二十三人明帝荀勗張墨衛協王廙王羲之﹝子獻之﹞康昕顧愷之史道碩謝稚夏侯瞻嵇康溫嶠謝巖曹龍丁遠楊惠江思遠王濛戴逵﹝逵子勃﹐勃弟顒。﹞

宋二十八人陸探微﹝探微子綏﹐綏弟弘肅。﹞顧寶光宗炳王微謝莊袁倩﹝倩子質﹞史敬文史藝劉斌尹長生顧駿之康允之顧景秀吳暕張則劉胤祖﹝弟紹祖﹐子璞。﹞蔡斌濮萬年﹝弟道興﹞史粲朱僧辯褚靈石範惟賢﹐南齊二十八人宗測劉系宗姚曇度﹝子釋惠覺﹞蘧道湣﹝甥沙門僧珍﹞章繼伯範懷珍鐘宗之王奴王殿戴蜀陳公恩陶景眞張季和沈標謝赫沈粲丁光周曇研謝惠連謝約虞堅丁寬劉瑱毛惠遠﹝弟惠秀﹐子稜。﹞

梁二十人元帝﹝子方等﹞蕭大連蕭賁陸杲陶弘景張僧繇﹝子善果﹐善果弟儒童。﹞袁昂焦寶願嵇寶鈞聶松解倩陸整江僧寶僧威公僧吉底俱僧摩羅菩提僧迦佛陀

陳一人顧野王

後魏九人蔣少遊郭善明侯文和柳儉閔文和郭道興楊乞徳王由祖班

北齊十人髙孝珩蕭放楊子華田僧亮劉殺鬼曹仲達殷英童髙尙士徐徳祖曹仲璞

後周一人馮提伽

隋二十一人閻毗何稠劉龍﹝龍弟衮﹞展子虔鄭法士﹝弟法輪﹐子徳文。﹞孫尙子董伯仁楊契丹劉烏陳善見江志李雅王仲舒閻思光解悰程瓚尉遲跋質那僧曇摩拙義

唐二百六人漢王元昌﹝弟韓王元嘉﹐滕王元嬰﹞閻立徳﹝弟立本﹞張孝師範長壽何長壽尉遲乙僧劉孝思靳智翼王定梁寬吳智敏康薩陀王知愼王韶應檀智敏楊須跋趙武端範龍樹周烏孫楊徳紹陳義殷殷季友許琨僧法明錢國養左文通王陀子牛昭吳道子張愛兒楊惠之員明程進韓伯通竇弘果毛婆羅孫仁貴金忠義翟琰李生張藏楊庭光盧稜伽姚景仙武靜藏董崿陳靜心﹝弟靜眼﹞程雅楊坦﹝坦子爽﹞楊仙喬解倩馮紹正姜皎李思訓﹝弟思誨﹐思誨子林甫﹐林甫弟昭道﹐林甫侄湊﹞薛稷郎余令曹元廓劉行臣暢﹝子明瑾﹞楊寧楊升張萱尹琳李仲昌李嗣眞韋無忝﹝弟無縱﹞朱抱一竺元標蔡金剛毛嵩姚彥山程遜董好子楊樹兒耿純任貞亮陸庭曜暢整李相國陳愨劉智敏史晟何君墨京元成崔霞冷元琇馬光業李蠻子馬樹鷹祝丘潘細衣周子敬段去惑僧智瑰殷令名殷聞禮﹝子仲容﹞談皎僧金剛三藏張遵禮王紹宗宋令文司馬承禎盧鴻釋翛然鄭虔鄭逾曹霸李果奴﹝果奴孫士昉﹞韓幹孔榮陳閎孟仲暉杜景祥王允之王維張諲劉方平王熊王象田琦竇師綸江都王緒李逖李平鈞崔陽元李炅張維亙李滔張通耿昌言﹝弟昌期﹞周吉言嚴杲楊徳本具俊李韶魏晉孫蒯廉白旻韓嶷﹝子文肅﹞陳庭髙江車道政滕王湛然齊皎﹝皎弟映﹞朱審王宰畢宏楊炎史瓚裴諝韋鑑﹝弟鑾﹐子鶠﹞張瑤陳曇顧況沈寧劉商劉整劉之奇邊鸞於錫彊穎梁廣陳庶陳恪﹝恪子積善﹞戴重席劉之章周昉趙博文﹝兄博宣﹞王胐鄭寓韓滉戴嵩﹝嵩弟嶧﹞李漸﹝子仲和﹞蕭祐周太素麹庭蕭悅張志和侯莫陳廈僧道芬鄭町梁洽項容吳恬王默

論畫六法

昔謝赫云「畫有六法﹕一曰气韻生動﹐二曰骨法用筆﹐三曰應物象形﹐四曰隨類賦彩﹐五曰經營位置﹐六曰傳模移寫。」自古畫人﹐罕能兼之。彥遠試論之曰﹕古之畫﹐或能移其形似﹐而尙其骨气﹐以形似之外求其畫﹐此難與俗人道也﹔今之畫﹐縱得形似﹐而气韻不生﹐以气韻求其畫﹐則形似在其間矣。上古之畫﹐迹簡意澹而雅正﹐顧﹑陸之流是也。中古之畫﹐細密精致而臻麗﹐展﹑鄭之流是也。近代之畫﹐煥爛而求備。今人之畫﹐錯亂而無旨﹐眾工之迹是也。夫象物必在於形似﹐形似須全其骨气。骨气形似﹐皆本於立意而歸乎用筆。故工畫者多善書。然則古之嬪擘纖而胸束﹐古之馬喙尖而腹細﹐古之臺閣竦峙﹐古之服飾容曳。故古畫非獨變態有奇意也﹐抑亦物象殊也。至於臺閣﹑樹石﹑車輿﹑器物﹐無生動之可擬﹐無气韻之可侔﹐直要位置向背而已。顧愷之曰「畫人最難﹐次山水﹐次狗馬﹐其臺閣﹐一定器耳﹐差易爲也。」斯言得之。至於鬼神人物﹐有生動之可狀﹐須神韻而後全。若气韻不周﹐空陳形似﹐筆力未遒﹐空善賦彩﹐謂非妙也。故韓子曰「狗馬難﹐鬼神易」。狗馬乃凡俗所見﹐鬼神乃譎怪之狀。斯言得之。至於經營位置﹐則畫之總要﹐自顧陸以降﹐畫迹鮮存﹐難悉詳之。惟觀吳道玄之迹﹐可謂六法俱全﹐萬象畢盡﹐神人假手﹐窮極造化也。所以气韻雄壯﹐幾不容於縑素﹔筆迹磊落﹐遂恣意於壁墻。其細畫又甚稠密﹐此神異也。至於傳模移寫﹐乃畫家末事。然今之畫人﹐粗善寫貌﹐得其形似﹐則無其气韻﹔具其彩色﹐則失其筆法﹐豈曰畫也﹖嗚呼﹗今之人斯藝不至也。宋朝顧駿之常結構髙樓﹐以爲畫所﹐每登樓去梯﹐家人罕見。若時景融朗﹐然後含毫﹔天地陰慘﹐則不操筆。今之畫人﹐筆墨混於塵埃﹐丹靑和其泥滓﹐徒污絹素﹐豈曰繪畫﹗自古善畫者﹐莫匪衣冠貴冑﹐逸士髙人﹐振妙一時﹐傳芳千祀﹐非閭閻鄙賤之所能爲也。

論畫山水樹石

魏晉以降﹐名迹在人間者﹐皆見之矣。其畫山水﹐則羣峯之勢﹐若鈿飾犀櫛﹐或水不容泛﹐或人大於山﹐率皆附以樹石﹐映帶其地﹐列植之狀﹐則若伸臂布指。詳古人之意﹐專在顯其所長﹐而不守於俗變也。國初二閻﹐擅美匠學﹐楊﹑展精意宮觀﹐漸變所附﹐尙猶狀石則務於雕透﹐如冰澌斧刃﹔繪樹則刷脈鏤葉﹐多棲梧宛柳。功倍愈拙﹐不勝其色。吳道玄者﹐天付勁毫﹐幼抱神奧﹐往往於佛寺畫壁﹐縱以怪石崩灘﹐若可捫酌。又於蜀道寫貌山水﹐由是山水之變﹐始於吳﹐成於二李。﹝李將軍﹐李中書。﹞樹石之狀﹐妙於韋鶠﹐窮於張通﹝張璪也﹞。通能用紫毫禿鋒﹐以掌摸色﹐中遺巧飾﹐外若混成。又若王右丞之重深﹐楊僕射之奇贍﹐朱審之濃秀﹐王宰之巧密﹐劉商之取象﹐其餘作者非一﹐皆不過之。近代有侯莫陳廈﹑沙門道芬﹐精致稠沓﹐皆一時之秀也。吳興郡南堂有兩壁樹石﹐余觀之而嘆曰﹕此畫位置若道芬﹐迹類宗偃﹐是何人哉﹖吏對曰﹕有徐表仁者﹐初爲僧﹐號宗偃﹐師道芬則入室﹐今寓於郡側﹐年未衰而筆力奮疾。召而來﹐徵他筆皆不類﹐遂指其單復曲折之勢﹐耳剽心晤﹐成若宿構。使其凝意﹐且啟幽襟﹐迨乎構成﹐亦竊奇狀。向之兩壁﹐蓋得意深奇之作。觀其潛蓄嵐﹐遮藏洞泉﹐蛟根束鱗﹐危干淩碧﹐重質委地﹐靑飈滿堂。吳興茶山﹐水石奔異﹐境與性會﹐乃召於山中寫明月峽。因敍其所見﹐庶爲知言。知之者解頤﹐不知者拊掌。

第二卷

敍師資傳授南北時代

自古論畫者﹐以顧生之迹﹐天然絕倫﹐評者不敢一二。余見顧生評論魏晉畫人﹐深自推挹衛協﹐﹝衛協﹑顧愷之並見第五卷

。﹞卽知衛不下於顧矣。只如貍骨之方﹐右軍嘆重﹔龍頭之畫﹐謝赫推髙。名賢許可﹐豈肯容易﹖後之淺俗﹐安能察之﹖詳觀謝赫評量﹐最爲允愜﹐姚﹑李品藻﹐有所未安。﹝姚最﹑李嗣眞也。﹞李駁謝云「衛不合在顧之上。」全是不知根本﹐良可於悒。只如晉室過江﹐王廙書畫爲第一﹐書爲右軍之法﹐畫爲明帝之師。﹝晉平南將軍王廙﹐字世將。﹞今言書畫﹐一向吠聲﹐但推逸少﹑明帝﹐而不重平南。如此之類至多﹐聊且舉其一二。若不知師資傳授﹐則未可議乎畫﹐今粗陳大略云。至如晉明帝師於王廙﹐衛協師於曹不興﹐顧愷之﹑張墨﹑荀勗師於衛協﹐﹝衛﹑張同時﹐並有「畫聖」之名。﹞史道碩﹑王微師於荀勗﹑衛協﹐戴逵師於範宣﹐﹝荀﹑衛之後﹐範宣第一。﹞逵子勃﹑勃弟顒﹐師於父。﹝已上晉。﹞陸探微師於顧愷之﹐探微子綏﹑弘肅並師於父﹐顧寶光﹑袁倩師於陸﹐倩子質師於父﹐顧駿之師於張墨﹐張則師於吳暕﹐吳暕師於江僧寶﹐劉胤祖師於晉明帝﹐胤祖弟紹祖﹑子璞並師於胤祖。﹝已上宋。﹞姚曇度子釋惠覺師於父﹐蘧道敏師於章繼伯﹐﹝蘧後勝於章也。﹞道敏甥僧珍師於道敏﹐沈標師於謝赫﹐周曇妍師於曹仲達﹐毛惠遠師於顧﹐惠遠弟惠秀﹑子璞並師於惠遠。﹝皆不及惠遠。已上南齊。﹞袁昂師於謝﹑張﹑鄭﹐﹝袁尢得綺羅之妙也。﹞張僧繇子善果﹑儒童並師於父﹐解倩師於聶松﹑蘧道敏﹐﹝道敏不及解倩。﹞焦寶願師於張﹑謝﹐江僧寶師於袁﹑陸及戴。﹝江長於畫人。已上梁。﹞田僧亮師於董﹑展﹐﹝田﹑楊與董﹑展聲價相侔﹐田﹑楊﹑鄭三人同時也。﹞曹仲達師於袁。﹝袁勝曹。已上北齊。﹞鄭法士師於張﹐﹝張之髙足。﹞法士弟法輪﹑子徳文並師於法士﹐﹝不及法士也。﹞孫尙子師於顧﹑陸﹑張﹑鄭﹐﹝尙子鞍馬樹石幾勝於法士。﹞陳善見師於楊﹑鄭﹐﹝善見寫拓楊鄭之迹不辧。﹞李雅師於張僧繇﹐王仲舒師於孫尙子。﹝已上隋。﹞二閻師於鄭﹑張﹑楊﹑展﹐﹝兼師於父毗﹐毗在隋朝。﹞範長壽﹑何長壽並師於張﹐﹝何劣於範。﹞尉遲乙僧師於父﹐﹝尉遲跋質那在隋朝。﹞陳廷師於乙僧﹐﹝乙僧外國﹐陳廷次之。﹞靳智翼師於曹﹐﹝曹創佛事畫。佛有曹家樣﹑張家樣及吳家樣。﹞吳智敏師於梁寬﹐﹝寬勝智敏。﹞王智愼師於閻﹐﹝極類閻之迹而少劣。﹞檀智敏師於董﹐吳道玄師於張僧繇﹐﹝又師於張孝師﹐又授筆法於張長史旭。﹞盧稜伽﹑楊庭光﹑李生﹑張藏並師於吳﹐﹝各有所長﹐稜伽﹑庭光爲上足。﹞劉行臣師於王韶應﹐韓幹﹑陳閎師於曹霸﹐王紹宗師於殷仲容。﹝已上國朝畫人。近代皆不載也。﹞各有師資﹐遞相仿效﹐或自開戶牖﹐或未及門墻﹐或靑出於藍﹐或冰寒於水。似類之間﹐精粗有別。只如田僧亮﹑楊子華﹑楊契丹﹑鄭法士﹑董伯仁﹑展子虔﹑孫尙子﹑閻立徳﹑閻立本並祖述顧﹑陸﹑僧繇﹐田則郊野柴荊爲勝﹐楊則鞍馬人物爲勝﹐契丹則朝廷簪組爲勝﹐法士則遊宴豪華爲勝﹐董則臺閣爲勝﹐展則車馬爲勝﹐孫則美人魑魅爲勝﹐閻則六法備該﹐萬象不失。所言勝者﹐以觸類皆能﹐而就中尢所偏勝者。俗所共推展善屋木﹐且不知董﹑展同時齊名﹐展之屋木不及於董。李嗣眞云「三休輪奐﹐董氏造其微﹔六轡沃若﹐展生居其駿。而董有展之車馬﹐展無董之臺閣。」此論爲當。若論衣服﹑車輿﹑土風﹑人物﹐年代各異﹐南北有殊﹐觀畫之宜﹐在乎詳審。只如吳道子畫仲由﹐便戴木劍﹔閻令公畫昭君﹐已著幃帽。殊不知木劍創於晉代﹐幃帽興於國朝。舉此凡例﹐亦畫之一病也。且如幅巾傳於漢魏﹐冪離起自齊隋﹐襆頭始於周朝﹐﹝折上巾﹐軍旅所服﹐卽今襆頭也。用全幅皂向後襆發﹐俗謂之襆頭﹐自武帝建徳中裁爲四腳也。﹞巾子創於武徳。胡服靴衫﹐豈可輒施於古象﹖衣冠組綬﹐不宜長用於今人。芒屩非塞北所宜﹐牛車非嶺南所有。詳辧古今之物﹐商較土風之宜﹐指事繪形﹐可驗時代。其或生長南朝﹐不見北朝人物﹔習熟塞北﹐不識江南山川﹔遊處江東﹐不知京洛之盛﹐此則非繪畫之病也。故李嗣眞評董﹑展云「地處平原﹐闕江南之勝﹔迹參戎馬﹐乏簪裾之儀﹐此是其所未習﹐非其所不至。」如此之論﹐便爲知言。譬如鄭玄未辯楂梨﹐蔡謨不識螃蟹﹐魏帝終削典論﹐﹝初以其無火浣布﹐著典論言之﹐刊於太學。後有外國獻火浣布﹐遂削棄典論也。﹞隱居有昧藥名﹐﹝陶隱居《本艸》多未曉北地藥名也。﹞吾之不知﹐蓋闕如也。𨿽有不知﹐豈可言其不博﹖精通者所宜詳辯南北之妙迹﹐古今之名蹤﹐然後可以議乎畫。

論顧陸張吳用筆

或問余以顧﹑陸﹑張﹑吳用筆如何﹐對曰「顧愷之之迹﹐緊勁聯綿﹐循環超忽﹐調格逸易﹐風趨電疾﹐意存筆先﹐畫盡意在﹐所以全神气也。昔張芝學崔瑗﹑杜度艸書之法﹐因而變之﹐以成今艸。書之體勢﹐一筆而成﹐气脈通連﹐隔行不斷。惟王子敬明其深旨﹐故行首之字﹐往往繼其前行﹐世上謂之『一筆書』。其後陸探微亦作一筆畫﹐連綿不斷。故知書畫用筆同法。陸探微精利潤媚﹐新奇妙絕﹐名髙宋代﹐時無等倫。張僧繇點曳斫拂﹐依衛夫人《筆陳圖》﹐一點一畫﹐別是一巧﹐鉤戟利劍森森然﹐又知書畫用筆同矣。國朝吳道玄古今獨步﹐前不見顧陸﹐後無來者﹐授筆法於張旭﹐此又知書畫用筆同矣。張旣號『書顚』﹐吳宜爲『畫聖』﹐神假天造﹐英靈不窮。眾皆密於盼際﹐我則離披其點畫﹔眾皆謹於象似﹐我則脫落其凡俗。彎弧挺刃﹐植柱構梁﹐不假界筆直尺。虯須雲鬢﹐數尺飛動﹐毛根出肉﹐力健有餘。當有口訣﹐人莫得知。數仞之畫﹐或自臂起﹐或從足先﹐巨壯詭怪﹐膚脈連結﹐過於僧繇矣。」或問余曰「吳生何以不用界筆直尺﹐而能彎弧挺刃﹐植柱構梁﹖」對曰「守其神﹐專其一﹐合造化之功﹐假吳生之筆﹐向所謂意存筆先﹐畫盡意在也。凡事之臻妙者﹐皆如是乎﹐豈止畫也﹗與乎庖丁發硎﹐郢匠運斤﹐效顰者徒勞捧心﹐代斫者必傷其手。意旨亂矣﹐外物役焉﹐豈能左手劃圓﹐右手劃方乎﹖夫用界筆直尺﹐是死畫也﹔守其神﹐專其一﹐是眞畫也。死畫滿壁﹐曷如污墁﹖眞畫一劃﹐見其生气。夫運思揮毫﹐自以爲畫﹐則愈失於畫矣。運思揮毫﹐意不在於畫﹐故得於畫矣。不滯於手﹐不凝於心﹐不知然而然﹐𨿽彎弧挺刃﹐植柱構梁﹐則界筆直尺豈得入於其間矣。」又問余曰「夫運思精深者﹐筆迹周密﹐其有筆不周者﹐謂之如何﹖」余對曰「顧﹑陸之神﹐不可見其盼際﹐所謂筆迹周密也。張﹑吳之妙﹐筆才一二﹐象已應焉﹐離披點畫﹐時見缺落﹐此𨿽筆不周而意周也。若知畫有疏密二體﹐方可議乎畫。」或者頷之而去。

論畫體工用拓寫

夫陰陽陶蒸﹐萬象錯布﹐玄化亡言﹐神工獨運。艸木敷榮﹐不待丹碌之采﹔云雪飄揚﹐不待鉛粉而白。山不待空靑而翠﹐鳳不待五色而綷。是故運墨而五色具﹐謂之得意。意在五色﹐則物象乖矣。夫畫物特忌形貌采章歷歷具足﹐甚謹甚細﹐而外露巧密。所以不患不了﹐而患於了。旣知其了﹐亦何必了﹐此非不了也﹔若不識其了﹐是眞不了也。夫失於自然而後神﹐失於神而後妙﹐失於妙而後精﹐精之爲病也而成謹細。自然者爲上品之上﹐神者爲上品之中﹐妙者爲上品之下﹐精者爲中品之上﹐謹而細者爲中品之中。余今立此五等﹐以包六法﹐﹝六法已具第一卷

。﹞以貫眾妙。其間詮量﹐可有數百等﹐孰能周盡﹖非夫神邁識髙﹐情超心慧者﹐豈可議乎知畫﹖夫工欲善其事﹐必先利其器。齊紈吳練﹐冰素霧綃﹐精潤密致﹐機杼之妙也﹔武陵水井之丹﹐磨嵯之沙﹐越嶲之空靑﹐蔚之曾靑﹐武昌之扁靑﹐﹝上品石綠。﹞蜀郡之鉛華﹐﹝黃丹也﹐出本艸。﹞始興之解錫﹐﹝胡粉。﹞研煉﹑澄汰﹑深淺﹑輕重﹑精粗﹔林邑昆倉之黃﹐﹝雌黃也﹐忌胡粉同用。﹞南海之蟻礦﹐﹝紫礦也。造粉﹑燕脂﹑吳綠﹐謂之赤膠也。﹞雲中之鹿膠﹐吳中之鰾膠﹐東阿之牛膠﹐﹝采章之用也。﹞漆姑汁煉煎並爲重采﹐郁而用之。﹝古畫皆用漆姑汁。若煉煎﹐謂之鬱色﹐於綠色上重用之。﹞古畫不用頭綠大靑﹐﹝畫家呼粗綠爲頭綠﹐粗靑爲大靑。﹞取其精華﹐接而用之。百年傳致之膠﹐千載不剝﹐絕仞食竹之毫﹐一劃如劍。有好手畫人﹐自言能畫雲气。余謂曰「古人畫云未爲臻妙﹐若能沾濕綃素﹐點綴輕粉﹐縱口吹之﹐謂之吹云。」此得天理﹐𨿽曰妙解﹐不見筆蹤﹐故不謂之畫。如山水家有潑墨﹐亦不謂之畫﹐不堪仿效。江南地潤無塵﹐人多精藝。三吳之迹﹐八絕之名﹐逸少右軍﹐長康散騎﹐書畫之能﹐其來尙矣。《淮南子》云「宋人善畫﹐吳人善治。」﹝治﹐賦色也。﹞不亦然乎﹖好事家宜置宣紙百幅﹐用法蠟之﹐以備摹寫。﹝顧愷之有摹拓妙法。﹞古時好拓畫﹐十得七八﹐不失神采筆蹤。亦有禦府拓本﹐謂之官拓﹐國朝內庫﹑翰林﹑集賢﹑祕閣﹐拓寫不輟。承平之時﹐此道甚行﹐艱難之後﹐斯事漸廢。故有非常好本﹐拓得之者﹐所宜寶之﹐旣可希其眞蹤﹐又得畱爲證驗。徧觀眾畫﹐惟顧生畫古賢得其妙理。對之令人終日不倦﹐凝神遐想﹐妙悟自然﹐物我兩忘﹐離形去智﹐身固可使如槁木﹐心固可使如死灰﹐不亦臻於妙理哉﹗所謂畫之道也。顧生首創維摩詰像﹐﹝見第四卷

。﹞有淸羸示病之容﹐隱幾忘言之狀﹐陸與張皆效之﹐終不及矣。﹝張墨﹑陸探微﹑張僧繇並畫維摩詰居士﹐終不及顧之所創者也。﹞

論名價品第

或曰﹕昔張懷瓘作《書估》﹐論其等級甚詳﹐君曷不詮定自古名畫爲《畫估》焉﹖張子曰﹕書畫道殊﹐不可渾詰。書卽約字以言價﹐畫則無涯以定名。況漢魏三國﹐名蹤已絕於代﹐今人貴耳賤目﹐罕能詳鑑﹐若傳授不昧﹐其物猶存﹐則爲有國有家之重寶。晉之顧﹑宋之陸﹑梁之張﹐首尾完全﹐爲希代之珍﹐皆不可論價。如其偶獲方寸﹐便可椷持。比之書價﹐則顧﹑陸可同鐘﹑張﹐僧繇可同逸少。書則逡巡可成﹐畫非歲月可就﹐所以書多於畫﹐自古而然﹐今分爲三古﹐以定貴賤。以漢魏三國爲上古﹐則趙岐﹑劉褒﹑蔡邕﹑張衡﹑﹝已上四人後漢。﹞曹髦﹑楊修﹑桓範﹑徐邈﹑﹝以上四人魏。﹞曹不興﹝吳﹞﹑諸葛亮﹝蜀﹞之流是也。以晉﹑宋爲中古﹐則明帝﹑荀勗﹑衛協﹑王廙﹑顧愷之﹑謝稚﹑嵇康﹑戴逵﹑﹝已上八人晉。﹞陸探微﹑顧寶光﹑袁倩﹑顧景秀之流是也。﹝已上四人宋。﹞以齊﹑梁﹑北齊﹑後魏﹑陳﹑後周爲下古﹐則姚曇度﹑謝赫﹑劉瑱﹑毛惠遠﹑﹝已上四人齊。﹞元帝﹑袁昂﹑張僧繇﹑江僧寶﹑﹝已上四人梁。﹞楊子華﹑田僧亮﹑劉殺鬼﹑曹仲達﹑﹝已上四人北齊。﹞蔣少遊﹑楊乞徳﹑﹝已上二人後魏。﹞顧野王﹑﹝陳﹞馮提伽﹝後周﹞之流是也。隋及國初爲近代之價﹐則董伯仁﹑展子虔﹑孫尙子﹑鄭法士﹑楊契丹﹑陳善見﹑﹝已上六人隋。﹞張孝師﹑範長壽﹑尉遲乙僧﹑王知愼﹑閻立徳﹑閻立本﹝已上六人唐朝。﹞之流是也。上古質略﹐徒有其名﹐畫之蹤迹﹐不可具見﹔中古妍質相參﹐世之所重﹐如顧﹑陸之迹﹐人間切要﹔下古評量科簡﹐稍易辯解﹐迹涉今時之人所悅。其間有中古可齊上古﹐顧﹑陸是也﹔下古可齊中古﹐僧繇﹑子華是也﹔近代之價可齊下古﹐董﹑展﹑楊﹑鄭是也﹔國朝畫可齊中古﹐則尉遲乙僧﹑吳道玄﹑閻立本是也。若銓量次第﹐有數百等﹐今且舉俗之所知而言。凡人間藏蓄﹐必當有顧﹑陸﹑張﹑吳著名卷軸﹐方可言有圖畫。若言有書籍﹐豈可無九經三史﹖顧﹑陸﹑張﹑吳爲正經﹔楊﹑鄭﹑董﹑展爲三史﹐其諸雜迹爲百家。﹝吳𨿽近﹐可爲正經。﹞必也手揣卷軸﹐口定貴賤﹐不惜泉貨﹐要藏篋笥﹐則董伯仁﹑展子虔﹑鄭法士﹑楊子華﹑孫尙子﹑閻立本﹑吳道玄﹐屏風一片﹐值金二萬﹐次者售一萬五千。﹝自隋已前多畫屏風﹐未知有畫幛﹐故以屏風爲準也。﹞其楊契丹﹑田僧亮﹑鄭法輪﹑乙僧﹑閻立徳﹐一扇值金一萬﹐且舉俗間諳悉者。推此而言﹐可見流品。夫中品藝人﹐有合作之時﹐可齊上品藝人﹔上品藝人﹐當未遒之日﹐偶落中品。惟下品𨿽有合作﹐不得廁於上品﹐在通博之人﹐臨時鑑其妍醜。只如張顚以善艸得名﹐楷隸未必爲人所寶﹐余曾見小楷《樂毅》﹐虞﹑褚之流。韋鶠以畫馬得名﹐人物未必爲人所貴﹐余見畫人物﹐顧﹑陸可儔。夫大畫與細畫﹐用筆有殊﹐臻其妙者﹐乃有數體。只如王右軍書乃自有數體﹐及諸行艸﹐各由臨時構思淺深耳。畫之臻妙﹐亦猶於書。此須廣見博論﹐不可匆匆一槪而取。昔裴孝源都不知畫﹐妄定品第﹐大不足觀。但好之則貴於金玉﹐不好則賤於瓦礫﹐要之在人﹐豈可言價。

論鑑識收藏購求閱玩

夫識書人多識畫﹐自古蓄聚寶玩之家﹐固亦多矣。﹝已具第一卷

中。﹞則有收藏而未能鑑識﹐鑑識而不善閱玩者﹐閱玩而不能裝褫﹐裝褫而殊亡銓次者﹐此皆好事者之病也。貞觀﹑開元之代﹐自古盛時﹐天子神聖而多才﹐士人精博而好藝﹐購求至寶﹐歸之如雲。故內府圖書謂之大備。﹝國初左僕射蕭瑀及許善心﹑楊素﹑褚安福家並進圖畫﹐兼隋代所有﹐乃成林藪。貞觀六年﹐虞世南﹑褚遂良等奉敕簡閱。開元十年十二月﹐太子中允張悱充知搜訪書畫使。天寶中﹐徐浩充采訪圖畫使﹐前後不可具載名代也。﹞或有進獻以獲官爵﹐或有搜訪以獲錫賚。﹝開元中有商胡穆聿﹐別識圖書﹐遂直集賢﹐告訐搜求。至徳中﹐白身受金吾長史﹐攺名詳。時有潘淑善﹐以獻書畫拜官。遼東人王昌﹑括州人葉丰﹑長安人田穎﹑洛陽人杜福﹑劉翌﹑河內人齊光﹐皆別識販賣。此輩𨿽憐業好事﹐而迹類藩身。又有侍禦史集賢直學士史維則﹐充使博訪圖書﹐懸以爵賞﹐所獲不少。建中四年﹐徐浩侍朗自云昏耄﹐奏男璹﹑前試國子司業兼太原縣令竇蒙﹑蒙弟簡較戶部員外郎汴宋節度參謀臮﹐並皆別識﹐敕並用之。貞元初有賣書畫人孫方顒﹐與余家買得眞迹不少﹐今有男盈在長安。頃年又有趙晏﹐皆爲別識也。﹞又有從來蓄聚之家﹐自號圖書之府。﹝開元中﹐邠王府司馬竇瓚﹐潁川人也﹔右補闕席異﹐安定人也﹔監察禦史潘履愼﹐滎陽人也﹔金部郎中蔡希寂﹐濟陽人也﹔給事中竇紹﹑歙州婺源縣令滕升﹐吳郡人也﹔陸曜﹐東都人﹔福先寺僧朏﹐同官尉髙至﹐渤海人也﹔國子主簿晁溫﹐太原人也﹔鄠縣尉崔曼倩﹐永王府長史陳閎﹐潁川人也﹔監察禦史薛邕﹐太原人郭暉﹐並是別識收藏之人。近則張郎中從申﹐侍郎惟素﹐從申子也﹔蕭桂州祐﹐李方古﹐歸侍郎登﹐道士盧元卿﹐韓侍郎愈﹐裴侍郎璘﹐段相鄒平公﹐中書令晉公裴度﹐李太尉徳裕。﹞蓄聚旣多﹐必有佳者﹐妍蚩渾雜﹐亦在詮量。是故非其人﹐𨿽近代亦朽蠧﹔得其地﹐則遠古亦完全。其有晉宋名迹﹐煥然如新﹐已歷數百年﹐紙素彩色未甚敗﹐何故開元﹑天寶間蹤迹或已耗散﹖良由寶之不得其地也。夫金出於山﹐珠產於泉﹐取之不已﹐爲天下用。圖畫歲月旣久﹐耗散將盡﹐名爲藝士﹐不復更生﹐可不惜哉﹗夫人不善寶玩者﹐動見勞辱﹐捲舒失所者﹐操揉便損﹐不解裝褫者﹐隨手棄捐﹐遂使眞迹漸少﹐不亦痛哉﹗非好事者﹐不可妄傳書畫。近火燭不可觀書畫﹐向風日﹑正飡飲唾涕﹐不洗手﹐並不可觀書畫。昔桓玄愛重圖書﹐每示賓客。客有非好事者﹐正飡寒具﹐﹝按寒具卽今之環餅﹐以酥油煮之﹐遂污物也﹞。以手捉書畫﹐大點污﹐玄惋惜移時。自後每出法書﹐輒令洗手。人家要置一平安牀褥﹐拂試舒展觀之﹐大卷軸宜造一架﹐觀則懸之。凡書畫時時舒展﹐卽免蠹濕。余自弱年﹐鳩集遺失﹐鑑玩裝置﹐晝夜精勤﹐每獲一卷﹐遇一幅﹐必孜孜葺綴﹐竟日寶玩。可致者必貨獘衣﹐減糲食。妻子僮僕切切嗤笑。或曰「終日爲無益之事﹐竟何補哉﹖」旣而嘆曰「若復不爲無益之事﹐則安能悅有涯之生﹖」是以愛好愈篤﹐近於成癖。每淸晨閒景﹐竹窗松軒﹐以千乘爲輕﹐以一瓢爲倦﹐身外之累﹐且無長物﹐惟書與畫﹐猶未忘情。旣頹然以忘言﹐又怡然以觀閱。常恨不得竊觀禦府之名迹﹐以資書畫之廣博。又好事家難以假借﹐況少眞本。書則不得筆法﹐不能結字﹐已墜家聲﹐爲終身之痛。畫又迹不逮意﹐但以自娛﹐與夫熬熬汲汲﹐名利交戰於胸中﹐不亦猶賢乎﹖昔陶隱居啟梁武帝曰「愚固博涉﹐患未能精﹐苦恨無書﹐願作主書令史﹐晚愛楷隸﹐又羨典掌之人。人生數紀之內﹐識解不能周流﹐天壤區區﹐惟恣五欲﹐實可愧恥。每以得作才鬼﹐猶勝頑仙。」此陶隱居之志也﹐由是書畫皆爲精妙。況余凡鄙﹐於二道能無癖好哉﹗﹝今彥遠又別撰集《法書要錄》等共爲二十卷﹐好事者得餘二書﹐則書畫之事畢矣。﹞

第三卷

敍自古跋尾押署

前代禦府﹐自晉﹑宋至周﹑隋﹐收聚圖畫﹐皆未行印記。但備列當時鑑識藝人押署。

宋﹕張則袁倩陸綏

齊﹕劉瑱毛惠遠

梁﹕沈熾文唐懷允徐僧權孫子眞庚於陵法象徐湯孫達姚懷珍範胤祖江僧寶滿騫陳延祖顧操

陳﹕杜僧譚黃髙

北齊﹕丁道矜

隋﹕江總姚察朱異何妥

大業年月日。﹝奉敕裝。﹞

開皇年月日。﹝內史薛道衡署名跋尾。﹞

亦有開皇年月日。﹝參軍事學士諸葛穎﹑諮議參軍開府學士柳顧言﹑釋智果。﹞

唐朝武徳初﹐秦王府跋尾。﹝主簿上開府薛收﹐文學褚亮﹐亦有褚亮下更署虞世南姓名。﹞

貞觀中褚河南等監掌裝背﹐並有當時鑑識人押署跋尾﹐官爵姓名﹐貞觀十一年月日。﹝兵曹史樊行整裝﹐合若干紙﹐宣義郎行參軍李徳穎﹐數功曹參軍金川縣開國男平儼﹑典司馬行相州都督府司馬蘇勗監﹐銀靑光祿大夫行黃門侍郎扶風縣開國男韋挺監。﹞

十二年月日。﹝題署同十一年。﹞

十三年月日。﹝將仕郎直弘文館臣王行直裝﹐起居郎臣褚遂良監﹐司空許州都督趙國公臣無忌﹑開府儀同三司尙書左僕射太子少師梁國公臣玄齡﹑特進尙書左僕射申國公臣士廉﹑特進鄭國公臣徵﹑吏部尙書左僕射臣君集﹝犯法後亦有揩卻處﹞﹑中書令駙馬都尉安徳郡開國公臣楊師道﹑左衛大將軍武陽縣開國公臣李大亮﹑光祿大夫戶部尙書莒國公臣唐儉﹑光祿大夫禮部尙書河間郡王臣孝恭﹑刑部尙書彭城縣開國公臣劉徳威﹑兼太常卿扶風縣開國男臣韋挺﹑少府監安昌縣開國男臣馮長命﹑銀靑光祿大夫行尙書左丞濟陽縣開國男臣唐皎。亦有不署馮長命﹑唐皎二人官爵姓名者。﹞

十四年月日。﹝將仕郎直弘文館臣張龍樹裝﹐某官士廉﹑某官徵﹑某官楊師道﹑起居郎臣褚遂良。亦有臣蔡撝裝﹐其玄齡﹑士廉﹑魏徵﹑師道﹑君集﹐官爵姓名並同。師道後有左屯衛大將軍上柱國通川縣開國男臣姜行本。﹞

十五年十六年月日。﹝文林郎臣張龍樹裝﹐行起居郎臣褚遂良﹑楊師道﹑魏徵﹑房玄齡﹐官爵並同上。房玄齡後無已下人姓名。﹞

十七年十八年月日。﹝守黃門侍郎褚遂良監。亡他人官爵姓名﹐是開元中割卻。﹞

十九年月日。﹝褚遂良監。亡他人官爵姓名﹐是開元中割卻。﹞

開元中﹐玄宗購求天下圖書﹐亦命當時鑑識人押署跋尾﹐劉懷信等亦或割去前代名氏﹐以己等名氏代之。

開元五年月日。﹝陪戌副尉王思忠裝﹐亦有張龍樹裝﹑王行眞裝。文林郎直祕書省臣王知逸監﹐宣義郎行左司禦率府錄事參軍臣劉懷信監﹝十年賜名匪矜﹞﹐宣義郎行左驍衛率府倉曹參軍臣陸元悌監﹝後至十一年爲給事中﹐賜名堅﹞﹐直集賢承議郎行左金吾衛長史臣魏哲監﹐左散騎常侍崇文館學士上柱國舒國公臣褚無量﹑開府儀同三司上柱國梁國公臣姚崇﹑祕書監侍讀昭文館學士上柱國常山縣開國公臣馬懷素﹑銀靑光祿大夫行中書侍郎同中書門下平章事監修國史上柱國許國公臣蘇頲﹑銀靑光祿大夫守吏部尙書兼侍中監修國史上柱國廣平郡開國公臣宋璟。﹞

十年月日。﹝王思忠裝﹐同上。使承議郎守殿中丞知中書尙作事安昌縣開國男臣馮紹正﹐使朝議大夫簡較少府監臣陳義。﹞

十五年月日。﹝王府大農李仙舟裝背﹐內使尹奉祥監。是集賢畫院書畫。﹞

建中十年月日。﹝臣賀遂奇﹑劉逸江等簡較﹐副使掖庭令茹蘭芳﹑副使內寺伯臣宋遊瑰。﹞

已上跋尾押署﹐書畫多同此例﹐今略舉大例言之﹐余不具載。

論裝背裱軸

自晉代已前裝背不佳﹐宋時範曄始能裝背﹐宋武帝時徐爰﹑明帝時虞和﹑巢尙之﹑徐希秀﹑孫奉伯編次圖書﹐裝背爲妙。梁武帝命朱異﹑徐僧權﹑唐懷允﹑姚懷珍﹑沈熾文等又加裝護。國朝太宗皇帝使典儀王行眞等裝褫﹐起居郎褚遂良﹑校書郎王知敬等監領﹐凡圖書本是首尾完全著名之物﹐不在輒議割截攺移之限﹐若要錯綜次第﹐或三紙五紙﹐三扇五扇﹐又上中下等相揉雜﹑本亡詮次者﹐必宜與好處爲首﹐下者次之﹐中者最後。何以然﹖凡人觀畫必銳於開卷﹐懈怠將半﹐次遇中品﹐不覺畱連﹐以至卷終。此虞和論裝書畫之例﹐於理甚暢。凡煮糊﹐必去筋﹐稀緩得所﹐攪之不停﹐自然調熟。余往往入少細研薰陸香末﹐出自拙意﹐永去蠹而牢固﹐古人未之思也。汧國公家背書畫入少蠟﹐要在密潤﹐此法得宜。﹝趙國公李吉甫家云﹕背書要黃硬﹐余家有數帖黃硬﹐書都不堪。﹞候陰陽之气以調適﹐秋爲上時﹐春爲中時﹐夏爲下時﹐暑濕之時不可用。勿以熟紙背﹐必皺起﹔宜用白滑漫薄大幅生紙。紙縫先避人面及要節處﹐若縫縫相當﹐則彊急﹐捲舒有損﹐要令參差其縫﹐則气力均平。太硬則彊急﹐太薄則失力。絹素彩色不可搗理﹐紙上白畫可以砧石妥帖之。宜造一大平案﹐漆板朱界﹐制其曲直。古畫必有積年塵埃﹐須用皂莢淸水數宿漬之﹐平案扡去其塵垢﹐畫復鮮明﹐色亦不落。補綴擡策﹐油絹襯之﹐直其邊際﹐密其隙縫﹐端其經緯﹐就其形制﹐拾其遺脫﹐厚薄均調﹐潤潔平穩﹐然後乃以鏤沈檀爲軸首﹐或裹鼊束金爲飾。白檀身爲上﹐香潔去虫﹐小軸白玉爲上﹐水精爲次﹐琥珀爲下﹔大軸杉木漆頭﹐輕圓最妙。前代多用雜寶爲飾﹐易爲剝壞。故貞觀開元中﹐內府圖書﹐一例用白檀身﹐紫檀首﹐紫羅裱織成帶﹐以爲官畫之裱。或者云「書畫以裱軸賈害﹐不宜盡飾。」余曰﹕裝之珍華﹐裛以藻繡﹐緘滕蘊藉﹐方爲宜稱。﹝其古之異錦﹐具李章武所集《錦譜》。﹞必若大盜至焉﹐亦何計寶惜。梁朝大聚圖書﹐自古爲盛﹐湘東之敗﹐煙焰漲天﹐此其運也。況乎私室寶持﹐子孫不肖﹐大則胠篋以遺勢家﹐小則舉軸以易朝饌﹐此又時也﹐亦何嗟乎﹗

記兩京外州寺觀畫壁

﹝會昌中多毀拆﹐今亦具載﹐亦有好事收得畫壁在人家者。﹞

西京寺觀等畫壁

太淸宮﹝殿內絹上寫玄元眞﹐是吳。﹞

薦福寺﹝天后飛白書額。﹞淨土院門外兩邊﹐吳畫神鬼﹐南邊神頭上龍爲妙﹐西廊菩提院﹐吳畫維摩詰本行變。律院北廊﹐張璪﹑畢宏畫。西南院佛殿內東壁及廊下行僧﹐並吳畫﹐未了。

興善寺殿內壁畫至妙﹐失人名。﹝按裴錄云此寺有劉焉畫﹐恐是。﹞西南舍利塔內﹐曹畫﹐西面尹琳畫。東廊從南第三院小殿柱間吳畫神﹐工人裝﹐損。三藏院閣畫至妙﹐失人名。

慈恩寺塔內面東西間﹐尹琳畫﹐西面菩薩騎獅子﹐東面騎象。塔下南門﹐尉遲畫。西壁千缽文殊﹐尉遲畫。南北兩間及兩門﹐吳畫並自題。塔北殿前窗間﹐吳畫菩薩。殿內楊庭光畫經變﹐色損。大殿東軒廊北壁﹐吳畫﹐未了。舊傳是吳﹐細看不是。大殿東廊從北第一院﹐鄭虔﹑畢宏﹑王維等白畫。入院北壁﹐二神甚妙﹐失人名。兩廊壁間閻令畫﹔中間及西廊李果奴畫行僧。塔之東南中門外偏﹐張孝師畫地獄變﹐已剝落。院內東廊從北第一房間南壁﹐韋鑾畫松樹。大佛殿內東壁好畫﹐失人名。中三門裏兩面﹐尹琳畫神。

龍興觀大門內吳畫神﹐已摧剝。殿內東壁﹐吳畫明眞經變。北面從西第二門﹐董諤白畫。

唐安寺塔下尹琳﹑李眞畫。北堂內西壁﹐朱審畫山水。

光宅寺東菩提院內北壁東西偏﹐尉遲畫降魔等變﹐殿內吳生﹑楊庭光畫﹔又尹琳畫西方變。

玄眞觀殿內玄元及侍眞座上﹐陳靜心畫樂天及神﹔殿內外﹐程雅﹑陳靜心畫。

資聖寺﹝殷仲容題額。﹞檀章畫中三門東窗間。南北面吳畫髙僧。大三門東南壁﹐姚景仙畫經變。寺西門直西院外神及院內經變﹐楊庭光畫。北圓塔下﹐李眞﹑尹琳絹畫菩薩。

寶剎寺佛殿南﹐楊契丹畫涅槃等變相。﹝與斐錄同。據裴《畫錄》﹐亦有鄭畫﹐今不見也。﹞西廊陳靜眼畫地獄變﹐又有楊庭光畫。

興唐寺三門樓下﹐吳畫神。東般若院﹐楊庭光畫山水等。西院﹐韓幹畫一行大師眞﹐徐浩書贊﹔又有吳生﹑周昉絹畫。中三門內東西偏兩壁﹐尉遲畫。殿軒廊東西南壁﹐吳畫﹐淨土院﹐董諤﹑尹琳﹑楊坦﹑楊喬畫。院內次北廊向東﹐塔院內西壁﹐吳畫金剛變﹐工人成色﹐損。次南廊﹐吳畫金剛經變及郗後等﹐並自題。小殿內﹐吳畫神﹑菩薩﹑帝釋﹐西壁西方變﹐亦吳畫。東南角﹐吳弟子李生畫金光明經變。講堂內﹐楊庭光畫。

菩提寺佛殿內東西壁﹐吳畫神鬼。西壁工人布色﹐損。佛殿壁帶間亦有楊庭光白畫。殿內東﹑西﹑北壁﹐並吳畫。其東壁有菩薩轉目視人﹐法師文漵亡何令工人布色﹐損矣。東壁﹐董諤畫本行經變。佛殿上構欄﹐耿昌言畫水族。佛殿內東壁﹐楊庭光畫。﹝據《西京記》合有鄭畫﹐今亡。﹞

萬安觀公主影堂東北小院南行屋門外北壁﹐李昭道畫山水。

淨域寺﹝據裴《畫錄》﹐此寺有孫尙子畫﹐今不見。﹞三階院東壁﹐張孝師畫地獄變﹐杜懷亮書牓子。院門內外神鬼﹐王韶應畫﹐王什書牓子。﹝王什﹑杜懷亮書﹐人罕知者﹐書迹甚髙﹐似鐘書。﹞

景公寺東廊南間東門南壁畫行僧﹐轉目視人。中門之東﹐吳畫地獄並題。西門內西壁﹐吳畫帝釋並題﹐次南廊吳畫。三門內東西畫至妙﹐失人名。

靑龍寺中三門外東西﹐王韶應畫。

安國寺東車門直北東壁﹐北院門外﹐畫神兩壁﹐及梁武帝郗後等﹐並吳畫﹐並題。經院小堂內外﹐並吳畫。西廊南頭院西面堂內南北壁﹐並中三門外東西壁﹐梵王﹑帝釋﹐並楊庭光畫。三門東西兩壁釋天等﹐吳畫﹐工人成色﹐損。東廊大法師院塔內﹐尉遲畫及吳畫。大佛殿東西二神﹐吳畫﹐工人成色﹐損。殿內維摩變﹐吳畫。東北涅槃變﹐楊庭光畫。西壁西方變﹐吳畫﹐工人成色﹐損。殿內正南佛﹐吳畫﹐輕成色。

開元觀西廊院天尊殿前龍虎君明眞經變及西壁﹐並楊庭光畫。門西窗上下﹐楊仙喬畫。

云花寺小佛殿有趙武端畫淨土變。西廊北院門上北面王知愼畫。

寶應寺多韓幹白畫﹐亦有輕成色者。佛殿東西二菩薩﹐亦幹畫﹐工人成色﹐損。西南院小堂北壁﹐張璪畫山水。院南門外﹐韓幹畫側坐毗沙門天王。北下方西塔院下﹐邊鸞畫牡丹。

咸宜觀三門兩壁及東西廊﹐並吳畫。殿上窗間眞人﹐吳畫。殿前東西二神﹐解倩畫。殿外東頭東西二神﹐西頭東西壁﹐吳生並楊庭光畫。窗間寫眞及明皇帝﹑上佛﹑公主等圖﹐陳閎畫。

永壽寺三門裏﹐吳畫神。

千福寺﹝在安定坊﹐會昌中毀寺後卻置﹐不攺舊額。﹞寺額上官昭容書。﹝毀寺後有僧收得﹐再置卻懸之。﹞中三門外東行南﹐太宗皇帝撰聖教序﹐﹝弘福寺沙門懷仁集王右軍書。﹞西行﹐楚金和尙法華感應碑﹐﹝顏魯公書﹐徐浩題額。﹞碑陰。﹝沙門飛錫撰﹐吳通微書。﹞東塔院﹝額髙力士書。﹞涅槃鬼神﹐﹝楊惠之書。﹞門屋下內外面﹐楊庭光白畫鬼神﹐並門屋下兩面四五間。西塔院玄宗皇帝題額。北廊堂內南嶽智顗思大禪師法華七祖及弟子影。﹝弟子壽王主簿韓幹敬貌遺法﹐弟子沙門飛錫撰頌並書。﹞繞塔板上傳法二十四弟子﹐﹝盧稜伽﹑韓幹畫﹐裏面吳生﹐畫時菩薩現吳生貌。﹞塔北普賢菩薩鬼神﹐似是尹琳畫。﹝相傳云是楊庭光畫﹐畫時筆端舍利從空而落。﹞塔院門兩面內外及東西向裏各四間﹐吳畫鬼神﹑帝釋。﹝極妙。﹞塔院西廊﹝沙門懷素艸書。﹞天師眞﹐韓幹畫。此東塔玄宗感夢置之。楚金眞﹐吳畫。彌勒下生變。﹝韓幹正畫﹐細小稠鬧。﹞院門北邊碑﹐﹝顏魯公書﹐岑勛撰。﹞南邊碑﹐﹝張芬書。﹞向裏面壁上碑﹐﹝吳通微書﹐僧道秀撰。﹞造塔人﹐﹝木匠李伏橫﹐石作張愛兒。﹞石井欄篆書﹐﹝李陽冰﹐石作張愛兒。﹞東閣﹐肅宗置﹝面東碑韓擇木八分書﹐王琚撰。﹞天臺智者大師碑﹐﹝張芬書。﹞佛殿東院西行南院。﹝殿內有李綸畫普賢菩薩﹐田琳畫文殊師利菩薩。﹞

崇福寺﹝武后題額。﹞西庫牛昭﹑王陁子畫山水。東山亭﹐劉整畫山水。西庫門外西壁神﹐吳畫﹐自題。

化度寺﹝殷仲容題額。﹞楊庭光﹑楊仙喬畫本行經變﹐盧稜伽畫地獄變﹐今殘﹐兩頭少許耳。

溫國寺淨土院尹琳畫。三門內吳畫鬼神。南北窗門畫神﹐失人名。

定水寺﹝王羲之題額﹐從荊州將來。﹞殿內東壁北二神﹑西壁三帝釋﹐並張僧繇畫。﹝從上元縣移來。﹞餘七神及下小神﹐並解倩畫。殿內東壁孫尙子畫維摩詰﹐其後屏風﹐臨古迹帖﹐亦妙。中間亦孫尙子畫。東間不是孫﹐亦妙﹐失人名。內東西壁及前面門上並似展畫﹐甚妙。前面有三圓光﹐皆突生壁窗間。菩薩亦妙。

奉恩寺中三門外西院北﹐尉遲畫本國王及諸親族。次塔下小畫亦尉遲畫。此寺本是乙僧宅。

龍興寺佛殿﹐鄭法輪畫。

懿徳寺三門樓下兩壁神﹐中三門東西華嚴變﹐並妙。三門西廊陳靜眼畫山水。大殿內畫極妙﹐失人名。

勝光寺西北院小殿南面東西偏門上﹐王定畫行僧及門間菩薩圓光。三門外神及帝釋﹐楊仙喬畫。三門北南廊﹐尹琳畫。塔東南院周昉畫水月觀自在菩薩掩障﹐菩薩圓光及竹﹐並是劉整成色。

西明寺﹝玄宗朝南薰殿學士劉子臯書額。﹞入西門南壁﹐楊庭光畫神兩鋪﹐成色﹐損。東廊東面第一間傳法者圖贊﹐褚遂良書。第三間利防等﹐第四間曇柯迦羅﹐並歐陽通書。寺東﹐

崇福寺壁碾﹐陳積善畫山水。三階院﹐蔡金剛﹑範長壽畫。

淨法寺殿後張孝師畫地獄變。東壁﹐範長壽畫。﹝與裴孝源錄同。﹞西壁亦妙﹐失人名。

空觀寺本周時村佛堂﹐繞壁﹐當時名手畫﹐佛堂在寺東廊南院。佛殿南面東西門上﹐袁子昂畫。又有三絕﹐是佛殿門扇孔雀及二龍。

崇聖寺西殿內董伯仁畫。東殿展子虔畫﹐﹝展畫與裴錄同。﹞西北鄭徳文畫。

淨景寺﹝殷仲容題額。﹞

濟度寺﹝殷仲容題額。﹞

玄都觀殿內範長壽畫。

海覺寺﹝歐陽詢題額。﹞三門內王韶應畫﹐小殿前面董畫像。雙林塔西面展畫﹐後面云是鄭畫﹐尢妙。西南院門北壁畫神﹐失名﹐甚妙﹐或云鄭法士。

壽果寺殿內畫甚妙﹐失人名。

紀國寺西禪院小堂鄭法輪畫﹐甚碎。

褒義寺殿後東西畫﹐似是王定。佛殿西壁涅槃變﹐盧稜伽畫﹐自題。西禪院殿內杜景祥﹑王元之畫。

大云寺東浮圖北有塔﹐俗呼爲七寶塔﹐隋文帝造。馮提伽畫瘦馬並帳幕﹑人物﹐已剝落。又東壁﹑北壁鄭法輪畫﹔西壁田僧亮畫﹔外邊四面楊契丹畫本行經。﹝據裴錄此寺亦有展畫﹐其田﹑楊﹑鄭並同。﹞塔東叉手下畫辟邪﹐雙目隨人轉盼。三階院窗下曠野雜獸﹐似是張孝師。西南淨土院繞殿僧至妙﹐失人名。

永泰寺殿及西廊李雅畫聖僧。東廊懸門﹐楊契丹畫。東精舍﹐鄭法士畫滅度變相。

總持寺門外東西﹐吳畫﹐成色﹐損。佛殿內西面﹐孫尙子畫。三藏院小佛殿四壁﹐尹琳﹑李昌畫。堂內李重昌畫大師影。

莊嚴寺﹝兩寺並殷令名題額。﹞南門外壁白蕃神﹐尹琳畫。中門外東西﹐盧稜伽畫兩壁﹐甚大。

祕書省薛稷畫鶴﹐賀知章題詩﹐在東祕書廳﹔郎余令畫鳳﹐在書閣柱上﹐都不成畫﹐不堪觀。先亦有小山水在書閣上﹐今已無。

禦史臺殿中廳吳畫山水﹐據其畫迹﹐不是吳。又蕭桂州祐畫山水。

將作監劉整畫山水。

太常寺太卿後廳﹐梁洽畫山水。

禪定寺﹝裴孝源《畫錄》云有陳善見畫。﹞

西禪寺﹝裴孝源云有孫尙子畫。﹞

開業寺﹝裴錄云有曹仲達﹑李雅﹑楊契丹﹑鄭法士畫。﹞

淸禪寺﹝裴錄云有鄭法士畫。﹞

延興寺﹝裴錄云有鄭法士﹑李雅畫。﹞

已上上都。

東都寺觀畫壁

福先寺三階院﹐吳畫地獄變﹐有病龍最妙。寺三門兩頭亦似吳畫。﹝系本寺三階院。﹞

天宮寺三門﹐吳畫除災患變。板上二菩薩﹐張僧繇畫。﹝從江南將來。﹞

長壽寺門裏東西兩壁鬼神﹐吳畫。佛殿兩軒行僧﹐亦吳畫。菜園精舍內﹐王韶應畫。

敬愛寺﹝據裴孝源《畫錄》云﹐有孫尙子畫。彥遠按﹕敬愛寺是中宗皇帝爲髙宗﹑武后置﹐孫尙子是隋朝畫手﹐裴君所記爲謬矣。﹞佛殿內菩提樹下彌勒菩薩塑像﹐麟徳二年自內出﹐王玄策取到西域所圖菩薩像爲樣。﹝巧兒張壽﹑宋朝塑﹐王玄策指揮﹐李安貼金。﹞東間彌勒像﹐﹝張智藏塑﹐卽張壽之弟也。陳永承成。﹞西間彌勒像﹐﹝竇弘果塑﹐已上三處像光及化生等﹐並是劉爽刻。﹞殿中門西神﹐﹝竇弘果塑。﹞殿中門東神﹐﹝趙雲質塑﹐今謂之聖神也。﹞此一殿功徳﹐並妙選巧工﹐各騁奇思﹐莊嚴華麗﹐天下共推。西禪院殿內佛事並山﹐﹝並竇弘果塑。﹞東禪院般若臺內佛事﹐中門兩神﹐大門內外四金剛﹐並獅子﹑昆侖各二﹐並迎送金剛神王及四大獅子﹐兩食堂﹑講堂﹑兩聖僧。﹝已上並是竇弘果塑。﹞大殿內東西面壁畫﹐﹝劉行臣描。﹞維摩詰盧捨那﹐﹝並劉行臣描﹐趙龕成。自余並聖歷已後劉茂徳﹑皇甫節共成。﹞法華太子變﹐﹝劉茂徳成﹐卽行臣子。﹞西壁西方佛會﹐﹝趙武端描。﹞十六觀及閻羅王變﹐﹝劉阿祖描。﹞西禪院北壁華嚴變﹐﹝張法受描。﹞北壁門西一間佛會及山水﹑﹝何長壽描。﹞人物等﹔﹝張法受描﹐趙龕成。﹞東西兩壁西方彌勒變﹐並禪院門外道西行道僧﹔﹝並神龍後王韶應描﹐董忠成。﹞禪院內西廊壁畫﹐﹝開元十年吳道子描。﹞日藏月藏經變及業報差別變﹔﹝吳道子描﹐翟琰成。罪福報應是雜手成﹐所以色損也。﹞東禪院殿內十輪變﹐﹝武靜藏描。﹞東壁西方變﹐﹝蘇思忠描﹐陳慶子成。﹞殿間菩薩及內廊下壁﹐﹝武靜藏描。﹞陳慶子成。講堂內大寶帳﹐﹝開元三年史小淨起樣﹐隨隱起等是張阿乾。生銅作並蠟樣﹐是李正﹑王兼亮﹑郭兼子。﹞天后大香鑪﹐﹝髙五尺五寸﹐闊四尺﹐重二千斤。﹞又大金銅香鑪﹐﹝毛婆羅樣﹐後更加木座及須彌山浮趺等﹐髙一丈二尺﹐張阿乾蠟樣。﹞金銅幡十三口﹐﹝長一丈二尺﹐張李八寫並成。﹞畫絹幡十三口﹐﹝金銅腳﹐長一丈二尺﹐張李八寫並成。又四口﹐亦長一丈二尺﹐雜手成。﹞大院紗廊壁行僧﹐中門內已西。﹝並趙武端描﹐惟唐三藏是劉行臣描﹐亦成。﹞中門內已東五僧﹐﹝師奴描。﹞第六僧已東﹐至東行南頭第二門已南﹐﹝並劉行臣描。﹞已北﹐﹝並趙武端描﹐或云劉行臣描。﹞中門西邊紗廊外面﹐﹝並聖歷已後劉茂徳描﹐陳庶子成。﹞中門內立神﹑大門內坐神﹐﹝並劉行臣描。﹞中門東立神及神之東西兩鬼。﹝聖歷後﹐有神英法師﹐令何長壽掃卻﹐欲重描。神英京兆黨何生﹐洛下眾僧黨劉行臣。時人以何生𨿽善山水﹐至於畫神﹐不如劉。劉爲關東獨步﹐與西京長壽齊名。洛下之意﹐抑何進劉﹐不許神英之請﹐還遣行臣之子茂徳續其父畫﹐今中門東神及兩鬼腰已上新接者﹐亦不迨其父矣。﹞其日藏月藏經變有病龍﹐又妙於福先寺者。殿內則天眞﹑山亭院十輪經變﹑華嚴經﹐並武靜藏畫。龍王面上晰蜴及懷中所抱雞尢妙。山亭院北及門樓內西廂﹐震亶﹑支提二神﹐並劉行臣畫﹐今暗。第二門神﹐亦行臣畫﹐今暗。﹝彥遠遊西京寺觀不得徧﹐惟敬愛寺得細探討﹐故爲詳備。﹞

龍興寺西禪院殿東頭﹐展畫八國王分舍利。

大云寺門東兩壁鬼神﹐佛殿上菩薩六軀﹐淨土經變﹐閣上婆叟仙﹐並尉遲畫。黃犬及鷹最妙。

弘聖寺陳靜眼﹑張志畫。

昭成寺西廊障日西域記圖﹐楊庭光畫。三門下護法二神﹐張遵禮畫。香鑪兩頭淨土變﹐藥師變﹐程遜畫。

聖玆寺西北禪院﹐程遜畫。本行經變﹑維摩詰並諸功徳﹐楊庭光畫。

弘道觀東封圖﹐是吳畫。《兩京記》乃云非名手畫﹐誤也。

城北老君廟吳畫。杜甫詩云「五聖聯龍衮﹐千官列雁行﹔畫手看前輩﹐吳生獨擅場。」

光嚴寺﹝裴孝源云有董伯仁畫。﹞

天女寺﹝裴云有展畫﹐今不見。﹞

已上東都。

會昌五年﹐武宗毀天下寺塔﹐兩京各畱三兩所﹐故名畫在寺壁者﹐惟存一二。當時有好事﹐或揭取陷於屋壁。已前所記者﹐存之蓋寡。先是宰相李徳裕鎭浙西﹐創立甘露寺﹐惟甘露寺不毀。取管內諸寺畫壁置於寺內﹐大約有﹕

顧愷之畫維摩詰﹐在大殿外西壁﹔

戴安道文殊﹐在大殿外西壁﹔

陸探微菩薩﹐在殿後面。

謝靈運菩薩六壁﹐在天王堂外壁﹔

張僧繇神﹐在禪院三聖堂外壁﹔

張僧繇菩薩十壁﹐在大殿兩頭﹔

張僧繇菩薩並神﹐在文殊堂外壁﹔

展子虔菩薩兩壁﹐在大殿外﹔

韓干行道僧四壁﹐在文殊堂內﹔

陸曜行道僧四壁﹐在文殊堂內前面﹔

唐湊十善十惡﹐在三門外兩頭﹔

吳道子僧二軀﹐在釋迦道場外壁﹔

吳道子鬼神﹐在僧迦和尙南外壁﹔

王陁子須彌山﹑海水﹐在僧伽和尙外壁。﹝顧畫維摩詰﹐初置甘露寺中﹐後爲盧尙書簡辭所取﹐寶於家以匣之。大中七年﹐今上因訪宰臣此畫﹐遂詔壽州刺史盧簡辭求以進﹐賜之金帛﹐以畫示百寮﹐後收入內。﹞

述古之祕畫珍圖

古之祕畫珍圖固多﹐散逸人間﹐不得見之﹐今粗舉領袖﹐則有﹕龍魚河圖﹐六甲隱形圖﹐五帝鉤命決圖﹐孝經祕圖﹐孝經左契圖﹐孝經雌雄圖﹐遁甲開山圖﹝王粲﹞甘泉宮圖﹝漢武﹞﹐漢麟閣圖二﹝武帝一﹐宣帝一。﹞﹐鴻都門圖﹝孔聖七十子﹞﹐西王母益地圖﹝舜﹞﹐南都賦圖﹝戴安道﹞﹐云漢圖﹝劉褒﹞﹐黃帝明堂圖﹝漢武﹞﹐五嶽眞形圖﹝漢武﹞﹐韓詩圖﹝十四﹞﹐論語圖﹝二﹞﹐蚩尢王子兵法營陣圖﹐魯班攻戰器械圖﹐黃帝攻法圖﹐伍胥水戰圖﹐吳孫子兵法雲气圖﹐五星八卦二十八宿圖﹐十二星宮圖﹝三﹞﹐日月交會九道圖﹐分野璇璣圖﹝八﹞﹐望气圖﹝一﹞﹐河圖﹝十三﹐又八卷。﹞﹐詩緯圖﹝一﹞﹐春秋圖﹝一﹞﹐孝經讖圖﹝十二﹞﹐浸譚泥圖﹝七﹞﹐八卦八風十二時二十八宿音律圖﹝十一﹞﹐周公成壞吉凶圖﹝一﹞﹐妖怪圖﹝四﹞﹐相宅園地圖﹝一﹞﹐黃帝樊薛許氏相圖﹝一﹞﹐陰陽宅相圖﹝一﹞﹐馬像圖﹝八﹞﹐三王相鷹圖﹝一﹞﹐療馬百病圖﹝四﹞﹐老子黃庭經圖﹝一﹞﹐大蒐神芝圖﹝十二﹞﹐黃帝升龍圖﹝一﹞﹐山海經圖﹝六﹐又鈔圖一。﹞﹐太史公漢書圖﹝八﹐又漢記圖三﹐太史公畫二十八人。﹞﹐大荒經圖﹝二十六﹞﹐河圖括地象圖﹝十一﹞﹐天地郊社圖﹐諸鹵簿圖﹝不備錄﹐篇目至多。﹞﹐古聖賢帝王圖﹝二﹐又六﹞﹐古瑞應圖﹝二﹞﹐魏帝所撰雜畫圖﹝一﹞﹐魏順應圖﹝四十﹞﹐大駕鹵簿圖﹝三﹞﹐明帝太學圖﹝三﹞﹐列仙傳圖﹝一﹞﹐搜神記圖﹝四﹐荀﹞﹐百國人圖﹝一﹞﹐地形圖﹝一﹐張衡﹞﹐地形方丈圖﹝一﹐裴秀﹞﹐孫子八陣圖﹝一﹞﹐太一三宮用兵成圖﹝二﹞﹐渾天宣夜圖﹝各一﹞﹐日月交會圖﹝一﹐鄭玄注。﹞﹐章賢十二時雲雨气圖﹝一﹞﹐神農本艸例圖﹝一﹞﹐周禮圖﹝十四﹞﹐周室王城明堂宗廟圖﹐江圖﹝三﹐劉氏﹔又一﹐張氏。﹞﹐十二屬神圖﹝一﹞﹐吳孫子牝牡八變陣圖﹝二﹞﹐黃石公五星圖玄圖﹐占日雲气圖﹝京兆夏氏﹑魏氏並有。﹞﹐二十八宿分野圖﹝一﹞﹐風角五音圖﹐三禮圖﹝十卷﹐阮諶等撰﹐又十二卷﹐隋文帝開皇二十年敕有司撰﹔左武侯執旗侍官夏侯朗畫。﹞﹐爾雅圖﹝上下兩卷﹐陳尙書令江灌﹐字徳源﹐至武徳中爲隋州司馬﹐並著《爾雅贊》二卷﹐《音》六卷。﹞﹐忠孝圖﹝二十卷﹐唐故涼州都督李襲譽貞觀三年撰﹐奏上嘉之﹐並傳贊。﹞﹐漢明帝畫宮圖﹝五十卷﹐第一起庖犧五十雜畫贊。漢明帝雅好畫圖﹐別立畫官﹐詔博洽之士班固﹑賈逵輩取諸經史事﹐命尙方畫工圖畫﹐謂之畫贊。至陳思王曹植爲贊傳。﹞﹐益州學堂圖﹝十﹐畫古聖帝賢臣七十子﹐後代又增漢晉帝王名臣﹐蜀之賢相牧守﹐似東晉時人所撰。﹞魯廟孔子弟子圖﹝五﹐是魯國廟堂東西廂畫圖。﹞﹐傳國璽圖﹝一﹐姚察撰並記。﹞﹐洛陽圖﹝一名楊宮圖狀﹐楊佺期撰。﹞﹐區宇圖﹝一百二十八卷﹐每卷首有圖﹐虞茂氏撰。﹞﹐職貢圖﹝一﹐外國酋渠﹐諸蕃土俗本末﹐仍各圖其來貢者之狀﹐金樓子言之﹐梁元帝畫。﹞﹐中天竺國圖﹝有行記十卷﹐圖三卷﹐明慶三年王玄策撰。﹞﹐祥瑞圖﹝十卷﹐起天﹐有黃道﹐失撰者。﹞﹐符瑞圖﹝十卷﹐行日月﹐楊庭光並集孫氏熊氏圖。﹞﹐白澤圖﹝一卷﹐三百二十事﹐出《抱朴子》﹐黃帝巡東海而遇之。﹞﹐古今藝術圖﹝五十卷﹐旣畫其形﹐又說其事﹐隋煬帝撰。﹞靈秀本艸圖﹝六﹐起赤箭﹐終蜻蜓﹐源平仲撰。﹞﹐本艸圖﹝二十五﹐其形狀蘇敬撰﹐明慶中事。﹞﹐易狀圖﹝一﹞﹐靈命本圖﹝二﹞﹐辯靈命圖﹝二﹞。

右略舉其大綱﹐凡九十有七﹐尙未盡載。

第四卷

敍歷代能畫人名﹝自軒轅至唐會昌凡三百七十人。﹞

軒轅時

史皇﹐黃帝之臣也。始善圖畫﹐創制垂法﹐體象天地﹐功侔造化﹐首冠羣工﹐不亦宜哉﹖﹝見《世本》﹐與蒼頡同時。﹞

周

封膜﹐周時人﹐善畫﹐見《穆天子傳》。郭璞云﹐姓封名膜。

齊

敬君者﹐善畫。齊王起九重臺﹐召敬君畫之。敬君久不得歸﹐思其妻﹐乃畫妻對之。齊王知其妻美﹐與錢百萬﹐納其妻。﹝劉向《說苑》具載。﹞

秦

烈裔﹐謇涓國人。秦皇二年﹐本國獻之。口含丹墨﹐噴壁成龍獸﹐以指歷地﹐如繩界之﹐轉手方圓﹐皆如規矩度﹐方寸內五嶽﹑四瀆﹑列土備焉。善畫鸞鳳﹐軒軒然惟恐飛去。﹝見王子年《拾遺錄》。﹞

漢

毛延壽﹝杜陵人﹞﹐陳敞﹝安陵人﹞﹐劉白﹝新丰人﹞﹐龔寬﹝洛陽人﹞﹐陽望﹝下杜人﹞﹐樊育﹝長安人﹞

已上六人並永光﹑建昭中畫手。時元帝後宮旣多﹐使圖其狀﹐每披圖召見。諸宮人競賂畫工錢帛﹐獨王嬙貌麗﹐意不敬求﹐工人遂爲醜狀。及匈奴求漢美女﹐上按圖召昭君﹐行﹐帝見昭君貌第一﹐甚悔之。而籍已定﹐乃窮其事﹐畫工皆棄市。籍其家貲﹐皆巨萬。毛延壽畫人﹐老少美惡皆得其眞。陳敞﹑劉白﹑龔寬並工牛馬﹐但人物不及延壽。陽望﹑樊育亦善畫﹐尢善布色。﹝見葛洪《西京雜記》。﹞

後漢

趙岐﹐字邠卿﹐京兆長陵人。多才藝﹐善畫﹐自爲壽藏於郢城﹐畫季札﹑子產﹑晏嬰﹑叔向四人居賓位﹐自居主位﹐各爲贊頌。獻帝建安六年﹐官至太常卿。﹝見範曄《東漢書》。﹞

劉褒﹐漢桓帝時人﹐曾畫《云漢圖》﹐人見之覺熱﹔又畫《北風圖》人見之覺涼。官至蜀郡太守。﹝見孫暢之《述畫記》及張華《博物志》云。﹞

蔡邕﹐字伯喈﹐﹝裴孝源所定品第云﹕伯喈在下品。﹞陳畱圉人。工書畫﹐善鼓琴。建寧中爲郎中﹐校書東觀﹐刊正六經文字﹐書於太學石壁﹐天下模學。又創八分書體。爲左中郎將﹐封髙陽鄕侯﹐年六十一。靈帝詔邕畫赤泉侯五代將相於省﹐﹝喜﹑震﹑叔節﹑賜﹑彪。﹞兼命爲贊及書。邕書畫與贊皆擅名於代﹐時稱三美。﹝見《東觀漢記》並孫暢之《述畫》。有《講學圖》《小列女圖》傳於代。﹞

張衡﹐字平子﹐南陽西鄂人。髙才過人﹐性巧﹐明天象﹐善畫。累拜侍中﹐出爲河間王相﹐年六十二。昔建州浦城縣山有獸名駭神﹐豕身人首﹐狀貌醜惡﹐百鬼惡之﹐好出水邊石上。平子往寫之﹐獸入潭中不出。或云「此獸畏人畫﹐故不出也﹐可去紙筆。」獸果出﹐平子拱手不動﹐潛以足指畫獸﹐今號爲巴獸潭。﹝見郭氏《異物志》。彥遠按﹕《三齊記》云﹕昔秦始皇見海神﹐使左右巧者以足畫之。又按﹕應劭《風俗通》云﹕公輸班見水上蠡形﹐以足畫之。巧者非止於手運思﹐腳亦應乎心也。﹞

劉旦﹑楊魯﹐並光和中畫手。待詔尙方﹐畫於洪都學。﹝二人並見謝承《後漢書》。﹞

魏

少帝曹髦﹐字士彥﹐﹝中品﹞東海定王霦之子。幼好學﹐善書畫。初封髙貴鄕公﹐後卽帝位﹐甘露三年卒﹐年二十。﹝《魏志》有傳。﹞曹髦之迹﹐獨髙魏代﹐謝赫等𨿽著畫品﹐皆闕而不載。彥遠今著此書﹐不必備見其蹤迹﹐但自古善畫者﹐卽載之。﹝有《祖二疏圖》《盜跖圖》《黃河流勢》《新丰放雞犬圖》傳於代。又有《於陵子》《黔婁夫妻圖》。﹞

楊修﹐字徳祖﹐﹝中品下。﹞華陰人也。有俊才﹐爲丞相主簿﹐與陳思王友善。武帝以知有餘﹐又袁氏之甥也﹐且密於植﹐遂惡之。﹝《魏志》有傳。《西京圖》《嚴君平像》《吳季札像》﹐並晉明帝題字傳於代。﹞

桓範﹐字元則﹐沛國龍亢人。少以才學稱﹐時號智囊﹐善丹靑﹐在漢時羽林左監﹐入魏﹐拜大司農。﹝《魏志》有傳。﹞

徐邈﹐字景山﹐燕國薊人。性嗜酒﹐善畫﹐爲侍中司空都鄕侯。年七十六﹐謚曰穆。﹝《魏志》有傳。﹞顏光祿云「魏元陽之射﹐徐侍中之畫」是也。魏明帝遊洛水﹐見白獺﹐愛之﹐不可得。邈曰「獺嗜鯽魚﹐乃不避死。」遂畫板作鯽魚懸岸﹐羣獺競來﹐一時執得。帝嘉嘆曰「卿畫何其神也﹗」答曰「臣未嘗執筆﹐人所作者﹐自可庶幾。」﹝見《續齊諧記》。﹞

吳

曹不興﹐﹝中品上。﹞吳興人也。孫權使畫屏風﹐誤落筆點素﹐因就成蠅狀﹐權疑其眞﹐以手彈之。時稱吳有八絕。﹝張勃《吳錄》云﹕八絕者﹐菇城鄭嫗善相﹐劉惇善星象﹐吳範善候風气﹐趙達善算﹐嚴武善棋﹐宋壽善占夢﹐皇象善書﹐曹不興善畫﹐是八絕也。﹞吳赤烏中﹐不興之靑谿﹐見赤龍出水上﹐寫獻孫皓﹐皓送祕府。至宋朝陸探微見畫﹐嘆其妙﹐因取不興龍置水上﹐應時蓄水成霧﹐累日滂沛。謝赫云「不興之迹﹐代不復見﹐祕閣內一龍頭而已。觀其風骨﹐擅名不虛﹐在第一品﹐陸之下﹑衛之上。」李嗣眞云「不興以一蠅輒擅重價﹐列於上品﹐恐爲未當。況拂蠅之事﹐一說是楊修﹐謝赫黜衛進曹﹐是涉貴耳之論。」彥遠按﹕楊修與魏太祖畫扇﹐誤點成蠅﹐遂有二事。孫暢之《述畫記》亦云。而李大夫之論﹐不亦迂闊﹖況不興畫名冠絕當時﹐非止於拂蠅得名﹐但今代無其迹﹐若以品第在衛之上﹐則未敢知。﹝《一人白畫》《雜紙畫龍虎圖》《紙畫靑谿龍》《赤盤龍》《南海監牧十種馬》《夷子蠻並獸》《龍頭》四﹐並傳於前代。﹞

吳王趙夫人﹐丞相趙達之妹。善書畫﹐巧妙無雙﹐能於指間以彩絲織爲龍鳳之錦﹐宮中號爲機絕。孫權嘗嘆魏蜀未平﹐思得善畫者圖山川地形﹐夫人乃進所寫江湖九州山嶽之勢。夫人又於方帛之上﹐繡作五嶽列國地形﹐時人號爲鍼絕。又以膠續絲髮作輕幔﹐號爲絲絕。﹝見王子年《拾遺錄》。﹞

蜀

諸葛亮﹐字孔明。彥遠按﹕常璩《華陽國誌》云﹕亮以南夷之俗難化﹐乃畫夷圖以賜夷﹐夷甚重之。

亮子瞻﹐字思遠。善書畫﹐爲侍中僕射﹑軍師將軍。﹝見《蜀志》。﹞

第五卷

晉

明帝司馬紹﹐字道幾﹐﹝下品上。﹞元帝長子。幼異﹐有對日之奇。及長﹐善書畫﹐有識鑑﹐最善畫佛像。蔡謨集云﹕帝畫佛於樂賢堂﹐經歷寇亂﹐而堂獨存﹐顯宗效著作爲頌。太寧中﹐年二十七﹐謚曰明帝﹐廟號肅祖。﹝見《晉書》。﹞謝云「𨿽略於形色﹐頗得神气﹐筆迹超越。」﹝彥遠曾見晉帝《毛詩圖》﹐舊目云羊欣題字﹐驗其迹﹐乃子敬也。《豳詩七月圖》《毛詩圖》二﹑《列女》二﹑《史記列女圖》二﹑《雜鳥獸》五﹑《遊淸池圖》《息徒蘭圃圖》《雜異鳥圖》《洛神賦圖》《遊獵圖》《雜禽獸圖》《東王公西王母圖》《洛中貴戚圖》《穆王宴瑤池圖》《漢武回中圖》《瀛州神圖》《人物風土圖》傳於代。又畫《列女》《禹會塗山》《殷湯伐桀圖》。﹞

荀勗﹐字公曾﹐﹝中品下。﹞潁川人。多才藝。善書畫﹐在魏爲大將軍掾。入晉爲侍中中書監﹑濟北侯﹑光祿大夫尙書令。太康十年贈司徒﹐謚曰成。鐘會嘗詐作勗書﹐就勗母取寶劍﹐會於時方造宅﹐勗潛畫會祖父形於壁﹐會兄弟入門﹐見之感慟﹐乃廢宅。勗書亦會之比也。﹝見《魏志》及劉義慶《世說》。有《大列女圖》《小列女圖》。﹞謝云「荀與張墨同品﹐在第一品﹐衛協下﹑顧駿之上。」

張墨﹐﹝下品。﹞謝赫云「與荀勗並﹐風範气韻﹐極妙參神﹐但取精靈﹐遺其骨法﹐若拘以體物﹐則未睹精奧。若取其意外﹐則方厭膏腴﹐可與知音說﹐難與俗人道。」﹝《屏風》一﹑《維摩詰像》《雜白畫》一﹑《搗練圖》傳於代。﹞

衛協﹐﹝上品下。﹞《抱朴子》云「衛協﹑張墨﹐並爲畫聖。」孫暢之《述畫》云「上林苑圖﹐協之迹最妙。」又《七佛圖》﹐人物不敢點眼睛。顧愷之《論畫》云「《七佛》與《大列女》﹐皆協之迹﹐偉而有情勢。《毛詩北風圖》﹐亦協手﹐巧密於情思。」此畫短捲﹐八分題。元和初﹐宗人張惟素將來﹐余大父答以名馬並絹二百疋。惟素後卻索將貨與韓侍郎愈之子昶﹐借與故相國鄒平段公家﹐以模本歸於昶。彥遠會昌元年見段家本﹐後又於襄州從事見韓家本。謝赫云「古畫皆略﹐至協始精﹐六法頗爲兼善﹐𨿽不備該形似﹐而妙有气韻﹐淩跨羣雄﹐曠代絕筆﹐在第一品曹不興下﹐張墨﹑荀勗上。」李嗣眞云「衛之迹𨿽有神气﹐觀其骨節﹐無累多矣。顧生天才傑出﹐何區區荀﹑衛敢居其上﹖」彥遠以衛協品第在顧生之上﹐初恐未安﹐及覽顧生集﹐有《論畫》一篇﹐嘆服衛畫《北風》《列女圖》﹐自以爲不及﹐則不妨顧在衛之下。荀又居顧之上﹐則未敢知。﹝《詩北風圖》《史記伍子胥圖》《醉客圖》《神仙畫》《張儀像》《鹿圖》《詩黍稷圖》《史記列女圖》《白畫上林苑圖》《卞莊子刺虎圖》《吳王舟師圖》並傳於代。又有《小列女》《楞嚴七佛》。﹞

王廙﹐字世將﹐﹝上品上。﹞瑯琊臨沂人。善屬詞﹐工書畫﹐過江後爲晉代書畫第一。音律眾妙畢綜。元帝時爲左衛將軍﹐封武康侯﹐時鎭軍謝尙於武昌昌樂寺造東塔﹐戴若思造西塔﹐並請廙畫。王惇用廙爲平南將軍﹑荊州刺史﹑護南蠻校尉﹐贈侍中﹐年四十七。﹝見《晉書》及何法盛《晉中興書》。﹞廙畫爲晉明帝師﹐書爲右軍法。時右軍亦學畫於廙。廙畫《孔子十弟子》﹐贊云「余兄子羲之﹐幼而岐嶷﹐必將隆余堂構﹐今始年十六﹐學藝之外﹐書畫過目便能﹐就余請書畫法﹐余畫《孔子十弟子圖》以勵之。嗟爾羲之﹐可不勗哉﹗畫乃吾自畫﹐書乃吾自書﹐吾餘事𨿽不足法﹐而書畫固可法。欲汝學書則知積學可以致遠﹐學畫可以知師弟子行己之道﹐又各爲汝贊之。」﹝見廙本集。有《異獸圖》《列女仁智圖》《獅子擊象圖》《吳楚放牧圖》《魚龍戲水絹圖》《村社齋屏風》《犀兕圖》﹐並傳於代。﹞

王羲之﹐字逸少﹐﹝中品下。﹞廙從子也。風格爽舉﹐不顧常流。書旣爲古今之冠冕﹐丹靑亦妙。官至右軍將軍﹑會稽內史。升平五年卒﹐年五十九﹐贈金紫光祿大夫。﹝見晉書。《雜獸圖》《監鏡自寫眞圖》《扇上畫小人物》﹐傳於前代。﹞

羲之子獻之﹐字子敬﹐﹝中品下。﹞少有盛名﹐風流髙邁﹐艸隸繼父之美﹐丹靑亦工。桓溫嘗請畫扇﹐誤落筆﹐因就成烏駮牸牛﹐極妙絕。又書《牸牛賦》於扇上。此扇義熙中猶在。官至中書令﹐太元十一年卒﹐年四十三﹐贈侍中﹐特進光祿大夫太宰﹐謚曰憲。﹝見孫暢之《述畫記》。彥遠按﹕俗稱逸少爲大令﹐子敬爲小令﹐非也。子敬爲中書令﹐年四十三。族弟瑉代居之﹐瑉年三十八。子敬大令也。季琰乃小令也。逸少官不至中書令﹐不可呼爲大令也。﹞

康昕﹐字君明﹐﹝下品。﹞外國胡人﹐或云義興人﹐書類子敬﹐亦比羊欣﹐曾潛易子敬題方山亭壁﹐子敬初不疑之。畫又爲妙絕。官至臨沂令。﹝孫暢之云﹕勝楊惠。《五獸圖》傳於代。﹞

顧愷之﹐字長康﹐小字虎頭﹐﹝上品上。﹞晉陵無錫人。多才藝﹐尢工丹靑﹐傳寫形勢﹐莫不妙絕。劉義慶《世說》云﹕謝安謂長康曰「卿畫自生人以來未有也。」﹝又云﹕卿畫蒼頡﹐古來未有也。﹞曾以一廚畫暫寄桓玄﹐皆其妙迹所珍祕者﹐封題之。玄開其後取之。誑言不開。愷之不疑是竊去﹐直云「畫妙通神﹐變化飛去﹐猶人之登仙也。」故人稱愷之三絕﹕畫絕﹑才絕﹑癡絕。又常悅一鄰女﹐乃畫女於壁﹐當心釘之﹐女患心痛﹐告於長康﹐拔去釘乃愈。﹝此一節事亦見劉義慶與《幽明錄》﹐而小不同﹐云﹕思江陵美女﹐畫像簪之於壁玩之。亦出《搜神記》也。﹞嘗欲寫殷仲堪眞﹐仲堪素有目疾﹐固辭。長康曰「明府當緣隱眼也﹐若明點瞳子﹐飛白拂上﹐使如輕雲蔽月。」畫人嘗數年不點目睛﹐人問其故﹐答曰「四體妍蚩﹐本亡關於妙處﹐傳神寫照﹐正在阿堵之中。」又畫裴楷眞﹐頰上加三毛﹐云「楷俊朗有識具﹐此正是其識具﹐觀者詳之﹐定覺神明殊勝。」重嵇康四言詩﹐畫爲圖。常云「手揮五弦易﹐目送歸鴻難。」又畫謝幼輿於一巖裏﹐人問所以﹐顧云「『一丘一壑﹐自謂過之。』此子宜置巖壑中。」又常畫中興帝相列像。妙極一時。著《魏晉名臣畫贊》﹐評量甚多。又有《論畫》一篇﹐皆模寫要法。義熙初爲散騎常侍﹐﹝見《晉史》《中興書》﹑檀道鸞《續晉陽秋》﹑劉義慶《世說》及顧集。﹞《建康實錄》云﹕謝赫論江左畫人﹐吳曹不興﹑晉顧長康﹑宋陸探微皆爲上品﹐餘皆中下品。連五十尺絹畫一像﹐心敏手運﹐須臾立成﹐頭﹑面﹑手﹑足﹐胸﹑臆﹑肩﹑背亡遺失尺度﹐此其難也﹐曹不興能之。長康又曾於瓦棺寺北小殿畫維摩詰﹐畫訖﹐光彩耀目數日。《京師寺記》云﹕興寧中﹐瓦棺寺初置﹐僧眾設會﹐請朝賢鳴剎注疏﹐其時士大夫莫有過十萬者。旣至長康﹐直打剎注百萬。長康素貧﹐眾以爲大言。後寺眾請勾疏﹐長康曰「宜備一壁」。遂閉戶往來一月餘日﹐所畫維摩詰一軀﹐工畢﹐將欲點眸子﹐乃謂寺僧曰「第一日觀者請施十萬﹐第二日可五萬﹐第三日可任例責施。」及開戶﹐光照一寺﹐施者塡咽﹐俄而得百萬錢。劉義慶《世說》云﹕桓大司馬每請長康與羊欣論書畫﹐竟夕忘疲。孫暢之《述畫記》云「畫冠冕而亡面貌﹐勝於戴逵。」謝赫云「深體精微﹐筆亡妄下﹐但迹不迨意﹐聲過其實。在第三品﹐姚曇度下﹐毛惠遠上。」李嗣眞云「顧生天才傑出﹐獨立亡偶﹐何區區荀﹑衛而可濫居篇首﹐不興又處顧上﹐謝評甚不當也。顧生思侔造化﹐得妙物於神會﹐足使陸生失步﹐荀侯絕倒﹐以顧之才流﹐豈合甄於品匯﹖列於下品﹐尢所未安﹐今顧﹑陸請同居上品。」﹝彥遠以本評繪畫﹐豈問才流﹖李大夫之言失矣。﹞姚最云「顧公之美﹐獨擅往策﹐荀﹑衛﹑曹﹑張﹐方之蔑然。如負日月﹐似得神明﹐慨抱玉之徒勤﹐悲曲髙而絕唱﹐分庭抗禮﹐未見其人﹐謝云聲過其實﹐可爲於邑。」張懷瓘云「顧公運思精微﹐襟靈莫測﹐𨿽寄迹翰墨﹐其神气飄然﹐在煙霄之上﹐不可以圖畫間求﹐象人之美﹐張得其肉﹐陸得其骨﹐顧得其神﹐神妙亡方﹐以顧爲最。諭之書﹐則顧﹑陸比之鐘﹑張﹐僧繇比之逸少﹐俱爲古今之獨絕﹐豈可以品第拘﹖謝氏黜顧﹐未爲定鑑。」﹝《梁書外域傳》﹕獅子國晉義熙初獻一玉像﹐髙四尺二寸﹐玉色特異﹐制作非人工力。歷晉﹑宋朝﹐在瓦棺寺。寺內有戴安道手制佛五軀及長康所畫維摩詰﹐時稱三絕。齊東昏侯取玉像爲寵妃制釵釧﹐俄爾而東昏侯暴卒。顧畫有《異獸古人圖》《桓溫像》《桓玄像》《蘇門先生像》《中朝名士圖》《謝安像》《阿谷處女》﹑扇畫《招隱》《鵝鵠圖》《筍圖》《王安期像》《列女仙》﹑白麻紙《三獅子》《晉帝相列像》《阮修像》《阮咸像》《十一頭獅子》白麻紙《司馬宣王像》﹑一素一紙《劉牢之像》《》虎射雜鷙鳥圖﹞﹑《廬山會圖》《水府圖》《司馬宣王並魏二太子像》《鳧雁水鳥圖》《列仙畫》《木雁圖》《三天女圖》《行三龍圖》﹐絹六幅圖﹕《山水》《古賢》《榮啟期》《夫子》《阮湘》並《水鳥屏風》《桂陽王美人圖》《蕩舟圖》《七賢》《陳思王詩》﹐並傳於後代。﹞

顧愷之《論畫》曰﹕凡畫﹐人最難﹐次山水﹐次狗馬﹔臺榭一定器耳﹐難成而易好﹐不待遷想妙得也。此以巧歷不能差其品也。

小列女面如恨﹐刻削爲容儀﹐不盡生气。又插置丈夫支體﹐不以自然。然服章與眾物旣甚奇﹐作女子尢麗﹐衣髻俯仰中﹐一點一畫皆相與成其艷姿。且尊卑貴賤之形﹐覺然易了﹐難可遠過之也。

周本紀重疊彌綸﹐有艸法。然人形不如《小列女》也。

漢本紀季王首也。有天骨而少細美﹐至於龍顏一像﹐超豁髙雄﹐覽之若面也。

孫武大荀首也﹐骨趣甚奇。二婕以憐美之體﹐有驚劇之則。若以臨見妙裁﹐尋其置陳布勢﹐是達畫之變也。

醉客作人形﹐骨成而制衣服幔之﹐亦以助醉神耳。多有骨﹐俱然藺生變趣﹐佳作者矣。

穰苴類《孫武》而不如。

壯士有奔騰大勢﹐恨不盡激揚之態。

列士有骨﹐俱然藺生﹐恨急烈不似英賢之慨﹔以求古人﹐未之見也。於秦王之對荊卿﹐及復大閒。凡此類﹐𨿽美而不盡善也。

三馬雋骨天奇﹐其騰罩如躡虛空﹐於馬勢盡善也。

東王公如小吳神靈。居然爲神靈之器﹐不似世中生人也。

七佛及夏殷與大列女二。皆衛協手傳﹐而有情勢。

北風詩亦衛手。巧密於精思﹐名作﹔然未離南中。南中像興﹐卽形布施之象﹐轉不可同年而語矣。美麗之形﹐尺寸之制﹐陰陽之數﹐纖妙之迹﹐世所並貴。神儀在心而手稱其目者﹐玄賞則不待諭。不然﹐眞絕夫人心之達。不可或以眾論。執偏見以擬通者﹐亦必貴觀於明識。末學詳此﹐思過半矣。

淸遊池不見金鎬作山形勢者﹐見龍虎雜獸﹐𨿽不極體﹐以爲舉勢﹐變動多方。

七賢惟嵇生一像欲佳﹐其餘𨿽不妙合﹐以比前諸竹林之畫﹐莫能及者。

嵇輕車詩作嘯人﹐似人嘯﹔然容悴不似中散。處置意事旣佳﹐又林木雍容調暢﹐亦有天趣。

陳太丘二方太丘夷素似古賢﹐二方爲爾耳。

嵇興如其人。

監深履薄兢兢之形。異佳﹐有裁。自《七賢》以來並戴手也。

又愷之《魏晉勝流畫贊》曰﹕凡將摹者﹐皆當先尋此要﹐而後次以卽事。凡吾所造諸畫﹐素幅皆廣二尺三寸。其素﹐絲邪者不可用﹐久而還正﹐則儀容失。以素摹素﹐當正掩二素﹐任其自正而下鎭﹐使莫動其正。筆在前運而眼向前視者﹐則新畫近我矣。可常使眼臨筆止﹐隔紙素一重﹐則所摹之本遠我耳。則一摹蹉﹐積蹉彌小矣。可令新迹掩本迹﹐而防其近內。防內若輕﹐物宜利其筆﹐重宜陳其迹﹐各以全其想。譬如畫山﹐迹利則想動﹐傷其所以嶷。用筆或好婉﹐則於折楞不雋﹔或多曲取﹐則於婉者增折﹔不兼之累﹐難以言悉﹐輪扁而已矣。寫自頸已上﹐寧遲而不雋﹐不使遠而有失。其於諸像﹐則像各異迹﹐皆令新迹彌舊本。若長短﹑剛軟﹑深淺﹑廣狹﹐與點睛之節上下﹑大小﹑醲薄有一毫小失﹐則神气與之俱變矣。竹﹑木﹑土﹐可令墨彩色輕﹐而松竹葉醲也。凡膠淸及彩色﹐不可進素之上下也。若良畫黃滿素者﹐寧當開際耳。猶於幅之兩邊﹐各不至三分。人有長短﹐今旣定遠近以矚其對﹐則不可攺易闊促﹐錯置髙下也。凡生人亡有手揖眼視而前亡所對者﹔以形寫神而空其實對﹐荃生之用乖﹐傳神之趨失矣。空其實對則大失﹐對而不正則小失﹐不可不察也。一像之明昧﹐不若悟對之通神也。

又《畫雲臺山記》曰﹕山有面﹐則背向有影。可令慶雲西而吐於東方。淸天中﹐凡天及水色﹐盡用空靑﹐竟素上下以映日。西去山﹐別詳其遠近﹐發迹東基﹐轉上未半﹐作紫石如堅云者五六枚夾岡乘其間而上﹐使勢婉蟺如龍﹐因抱峯直頓而上﹐下作積岡﹐使望之蓬蓬然凝而上。次復一峯﹐是石﹐東鄰向者峙峭﹐峯西連西向之丹崖﹐下據絕澗。畫丹崖臨澗上﹐當使赫巘隆崇﹐畫險絕之勢。天師坐其上﹐合所坐石及蔭。宜澗中桃傍生石間﹐畫天師瘦形而神气遠﹐據澗指桃﹐回面謂弟子。弟子中有二人﹐臨下﹐到身﹐大怖﹐流汗失色。作王良﹐穆然坐﹐答問。而超升神爽精詣﹐俯眄桃樹。又別作王趙﹐趨一人﹐隱西壁傾巖﹐余見衣裾。一人全見室中﹐使輕妙泠然。凡畫人﹐坐時可七分﹐衣服彩色殊鮮微﹐此正蓋山髙而人遠耳。中段東面﹐丹砂絕崿﹐及蔭﹐當使嵃嶘髙驪﹐孤松植其上。對天師所壁以成澗。澗可甚相近﹐相近者﹐欲令雙壁之內﹐淒愴澄淸﹐神明之居﹐必有與立焉。可於次峯頭作一紫石亭立﹐以象左闕之夾﹐髙驪絕崿﹐西通雲臺以表路。路左闕峯﹐似巖爲根﹐根下空絕﹐並諸石重勢﹐巖相承以合﹐臨東澗。其西﹐石泉又見﹐乃因絕際作通岡﹐伏流潛降。小復東出﹐下澗爲石瀨﹐淪沒於淵。所以一西一東而下者﹐欲使自然爲圖。雲臺西北二面﹐可一圖﹐岡繞之﹐上爲雙碣石﹐象左右闕。石上作狐遊﹐生鳳當婆娑體儀﹐羽秀而詳。軒尾翼以眺絕澗。後一段﹐赤岓﹐當使釋弁如裂電。對雲臺西鳳所臨壁以成澗﹐澗下有淸流。其側壁外面作一白虎﹐匍石飲水﹐後爲降勢而絕。凡三段山﹐畫之𨿽長﹐當使畫甚促﹐不爾不稱。鳥獸中﹐時有用之者﹐可定其儀而用之。下爲澗﹐物景皆倒﹐作淸气﹐帶山下﹐三分倨一以上﹐使耿然成二重。﹝已上並長康所著﹐因載於篇。自古相傳脫錯﹐未得妙本勘校。﹞

史道碩﹐﹝上品下。﹞孫暢之云「道碩兄弟四人﹐並善畫﹐道碩工人﹑馬及鵝。」謝云「碩與王微﹐並師荀﹑衛﹐王得其意﹐史傳其似。」﹝《古賢圖》《金穀圖》《鵝圖》《牛圖》《七賢圖》《七命圖》《蜀都賦圖》《三馬圖》《八駿圖》《服乘箴圖》《酒徳頌圖》《琴賦圖》《嵇中散詩圖》《田家十月圖》《馬圖》《王駿戈船圖》《梵僧圖》《燕人送荊軻圖》﹐並傳於代。﹞

謝稚﹐﹝下品。﹞陳郡陽夏人。初爲晉司徒主簿﹐入宋爲寧朔將軍﹐西陽太守。﹝宋《鄧琬傳》有《稚子》《列女》《康侯像》。《列女形儀圖》《列女貞節圖》《列女賢明圖》《列女仁智圖》《列女傳》一﹑《遊仙翡翠篇》《列女辯通圖》《三馬伯樂圖》《鸂鶒圖》《孝子圖》《十弟子圖》《三牛圖》《濠梁圖》《輕車迅邁圖》《列女畫》《秋興圖》《孝經圖》《列女圖》《大列女圖》《康侯圖》《晉宣王及魏名臣像》《雜畫》一﹑《夢令尹泣岐蛇圖》《孟母圖》《遊仙圖》《秦王遊海圖》《洛陽門翻車並水圖》《汾陰醮鼎圖》《狩河陽圖》﹐並傳於代。﹞

夏侯瞻﹐﹝下品。﹞謝云「气韻不足﹐精密有餘﹐擅名當代﹐事非虛美。在第三品毛惠遠下﹐戴逵上。」﹝《郢匠圖》《髙士圖》《倕山圖》《楚人祠鬼神圖》﹐傳於代。﹞

嵇康﹐字叔夜﹐譙國銍人。能屬詞﹐善鼓琴﹐工書畫﹐美風儀。在魏拜中散大夫﹐入晉不仕﹐自以髙潔難期﹐所與神交者﹐惟王戎﹑山濤等﹐爲竹林七賢而已。性巧絕﹐與向秀共鍛於柳樹下﹐鐘會﹐貴公子也﹐往訪之﹐康不禮焉。會構禍康於文帝﹐時年四十。﹝見《晉書》。《獅子擊象圖》《巢由圖》﹐傳於代。﹞

溫嶠﹐字太眞﹐太原祁人。秀朗有才鑑﹐善畫。明帝時官至平南將軍﹐江州刺史﹐年四十二﹐贈侍中大將軍﹐追封始安公﹐謚曰武。﹝見孫暢之《畫記》《晉史》。﹞

謝巖﹑曹龍﹑丁遠﹑楊惠﹑江思遠﹐已上五人兼見孫暢之《畫記》。思遠﹐陳畱圉人﹐有孝行髙節﹐徵西將軍庚亮請爲儒林參軍﹐其他辟召皆不就﹐年四十九。﹝有傳。﹞

王濛﹐字仲祖﹐晉陽人。放誕不羈﹐書比庚翼﹐丹靑甚妙﹐頗希髙達﹐常往驢肆家畫輀車。自云「我嗜酒﹐好肉﹐善畫﹐但人有飲食美酒精絹﹐我何不往也﹖」特善淸言﹐爲時所重。卒時年三十九﹐官至司徒左長史。﹝《晉書》有傳﹐事見《中興書》。﹞

戴逵﹐字安道﹐譙郡銍人。幼有巧慧﹐聰悟博學﹐善鼓琴﹐工書畫。爲童兒時﹐以白瓦屑雞卵汁和溲作小碑子﹐爲鄭玄碑﹐時稱詞美書精﹐器度巧絕。其畫古人﹑山水極妙。十餘歲時於瓦棺寺中畫﹐王長史見之云「此兒非獨能畫﹐終享大名﹐吾恨不得見其盛時。」逵嘗就範宣學﹐範見逵畫﹐以爲亡用之事﹐不宜虛勞心思。逵乃與宣畫《南都賦》﹐範觀畢嗟嘆﹐甚以爲有益﹐乃亦學畫。逵旣巧思﹐又善鑄佛像及雕刻。曾造無量壽木像﹐髙丈六﹐並菩薩﹐逵以古制朴拙﹐至於開敬﹐不足動心﹐乃潛坐帷中﹐密聽眾論﹐所聽褒貶﹐輒加詳研﹐積思三年﹐刻像乃成。迎至山陰靈寶寺﹐郤超觀而禮之﹐撮香誓曰云云。旣而手中香勃然煙上﹐極目雲際。前後徵拜終不起﹐太元二十一年也。﹝見《晉書》及《宋書》及逵《別傳》﹑徐廣《晉記》《會稽記》《郭子》﹑劉義慶《世說》﹑宋朝臨川王《冥驗記》﹐此像今在越州嘉祥寺。今亦有逵手鑄銅佛並二菩薩﹐在故洛陽城白馬寺。隋文帝自荊南興皇寺取來。﹞謝云「情韻綿密﹐風趣巧拔﹐善圖賢聖﹐百工所範。荀衛之後﹐實稱領袖。」劉義慶雲「戴公從東出﹐謝太傅往見之。謝本輕戴﹐見之﹐但論琴書而已﹐戴亡咎色﹐而說琴畫愈妙﹐謝知其量。」又戴安道中年畫行像甚精妙﹐庚道秀看之﹐語戴云「神猶太俗﹐蓋卿世情未盡耳。」戴云「惟務光當免卿此語耳。」﹝務光者﹐夏時人也。耳長七寸﹐好鼓琴﹐服蒲薤根。湯將伐桀﹐謀於光。光曰「非吾事也。」湯曰「伊尹何如﹖」光曰「彊力忍詬﹐不知其他。」湯克桀﹐以天下讓於光。光曰「吾聞亡道之世﹐不踐其土﹐況讓我乎﹖」負石自沈於瀘水。見《列仙傳》。戴逵畫有《阿谷處女圖》《孫綽髙士像》《胡人弄猿畫》《濠梁圖》《董威輦詩圖》《孔子弟子圖》《金人銘》《三馬伯樂圖》《三牛圖》《尙子平白畫》《嵇阮像》《嵇阮十九首詩圖》《五天羅漢圖》《名馬圖》《漁父圖》《獅子圖》《吳中溪山邑居圖》《杜徵南人物圖》﹐並傳前代。﹞

逵子勃﹐﹝下品。﹞有父風。孫暢之云「山水勝顧。」晉義熙初﹐以散騎郎徵﹐不至。﹝見《宋書》。有《曹長孺像》《三馬圖》《九州名山圖》《秦皇東遊圖》《朝陽谷神圖》《風雲水月圖》﹐已上並傳於前代。﹞

勃弟顒﹐字仲若﹐巧思亦逵之流。一門隱遁﹐髙風振於晉宋。傳父之琴書丹靑﹐凡所徵辟﹐並不起。宋太子鑄丈六金像於瓦棺寺﹐像成而恨面瘦﹐工人不能理﹐乃迎顒問之。曰「非面瘦﹐乃臂胛肥。」旣鋁﹝音慮﹞減臂胛﹐像乃相稱﹐時人服其精思。年六十四。﹝見《宋書隱逸傳》及王智深《宋記》。﹞

彥遠曰﹕漢明帝夢金人﹐長大﹐頂有光明﹐以問羣臣。或曰﹕西方有神﹐名曰佛﹐長丈六﹐黃金色。帝乃使蔡愔取天竺國優瑱王畫釋迦倚像﹐命工人圖於南宮淸涼臺及顯節陵上。以形制古朴﹐未足瞻敬。阿育王像至今亦有存者可見矣。後晉明帝﹑衛協皆善畫像﹐未盡其妙。洎戴氏父子皆善丹靑﹐又崇釋氏﹐範金賦采﹐動有楷模。至如安道潛思於帳內﹐仲若懸知其臂胛﹐何天機神巧也﹗其後北齊曹仲達﹐梁朝張僧繇﹑唐朝吳道玄﹑周昉﹐各有損益﹐聖賢肸蠁﹐有足動人﹐瓔珞天衣﹐創意各異。至今刻畫之家﹐列其模範﹐曰曹﹑曰張﹑曰吳﹑曰周﹑斯萬古不易矣。

第六卷

宋

陸探微﹐﹝上品上。﹞吳人也。宋明帝時﹐常在侍從﹐丹靑之妙最推工者。﹝《宋書》有名。﹞謝赫評云「畫有六法﹐自古作者鮮能備之﹐惟陸探微及衛協備之矣。窮理盡性﹐事絕言象﹐包前孕後﹐古今獨立﹐非激揚可至﹐銓量之極乎﹐上品之上﹐亡地寄言﹐故屈標第一。」﹝第一品第一人。﹞李嗣眞云「『亡地寄言﹐故屈標第一。』此言過當﹐但顧長康之迹﹐可使陸君失步﹐荀勗絕倒。然則稱萬代蓍龜衡鏡者﹐顧﹑陸同居上品第一。」張懷瓘云「顧﹑陸及張僧繇﹐評者各重其一﹐皆爲當矣。陸公參靈酌妙﹐動與神會﹐筆迹勁利如錐刀焉﹐秀骨淸像﹐似覺生動﹐令人懍懍若對神明﹐𨿽妙極象中﹐而思不融乎墨外。夫象人風骨﹐張亞於顧﹑陸也。張得其肉﹐陸得其骨﹐顧得其神。神妙亡方﹐以顧爲最。比之書﹐則顧﹑陸﹐鐘﹑張也﹔僧繇﹐逸少也。俱爲古今獨絕﹐豈可以品第拘﹖」彥遠以此論爲當。﹝有《宋孝武像》《宋明帝像》《孝武功臣》《竹林像》《豫章王像》《嚴龍像》《宋元微像》《羊玄寶像》《宋景和像》《蟬雀圖》《建安山陽王像》《巴陵王像》《江陵王像》《江夏王像》《建平王像》《江智淵﹑王悅像》《王粹像》《王嗣像》《阮田夫像》《勛臣像》《孫髙麗像》《一人像》《勛賢像》《沈慶之像》《顧慶之像》《柳元景像》《王道隆像》《王翼之像》《沈曇慶醉像》《範惠景母子像》《髙麗赭白馬像》《阿難維摩圖》《鸂鶒圖》《王瑩像》《朱異像》《庥超之徐僧寶像》《十一人圖》《五白馬圖》《劉亮騧馬圖》《獼猴圖》《齊髙帝像》《孔子像》《十弟子像》《宋元微像》《鐘期圖》《榮啟期孔顏圖》《竟陵王像》《殷洪像》《任侯伯像》《釋僧虔像》《徐爰李獻王凱像》《孫夐著髙麗衣圖》《劉碩錢靈度像》《徐爰周飾之像》《謝超宗像》《宋桂陽王寵姬像》《劉牢之板像》《王獻之板像》《天安寺惠明板像》《搗衣圖》《施修林搖錫像》《江智淵劉季之像》《太宰像》《靈基寺瑾統像》《蔡姬蕩舟圖》《詩新臺圖》《斗鴨圖》《蕭史圖》《敍夢賦服乘圖》﹐並傳於代者也。﹞

子綏﹐﹝中品。﹞謝云「體運遒舉﹐風力頓挫﹐一點一拂﹐動筆新奇﹐簡於繪事﹐傳世蓋寡。在第二品顧駿之下﹐袁倩上。」﹝《朝臣像》《王晏蕭寅像》《周盤龍》《麻紙畫立釋迦像》﹐傳於世。﹞

綏弟弘肅﹐﹝中品上。﹞姚最云「早藉庭訓﹐𨿽所得不多﹐亦有家法﹐在張僧繇﹑毛稜上。」

顧寶光﹐﹝中品上。﹞吳郡人。善書畫﹐大明中爲尙書水部郎。﹝見《宋書》。《陸探微傳》云﹕司徒左曹掾。﹞謝云「全法陸家﹐事事宗稟﹐方之綏﹑倩則優。在第四品蘧道湣下﹐王微﹑史道碩上。」﹝《射雉圖》《豫章王像》《泰始名臣圖》《宋竟陵王像》《瑾公像》《鸂鶒圖》《張興像》《泰始勛臣像》《王翼之像》《勛賢像》《褚淵衣架圖》《天竺僧》《麻紙畫洛中車馬鬥鷄圖》《越中風俗圖》﹐並傳於世。﹞

宗炳﹐字少文﹐﹝中品中。﹞南陽涅陽人。善書畫﹐江夏王義恭嘗薦炳於宰相﹐前後辟召﹐竟不就。善琴書﹐好山水﹐西陟荊巫﹐南登衡嶽﹐因結宇衡山﹐懷尙平之志。以疾還江陵﹐嘆曰「噫﹗老病俱至﹐名山恐難徧遊﹐惟當澄懷觀道﹐臥以遊之。」凡所遊歷﹐皆圖於壁﹐坐臥向之﹐其髙情如此。年六十九。嘗自爲《畫山水序》曰﹕聖人含道映物﹐賢者澄懷味像。至於山水﹐質有而趣靈﹐是以軒轅﹑堯﹑孔﹑廣成﹑大隗﹑許由﹑孤竹之流﹐必有崆峒﹑具茨﹑藐姑﹑箕﹑首﹑大蒙之遊焉﹐又稱仁智之樂焉。夫聖人以神法道而賢者通﹐山水以形媚道而仁者樂﹐不亦幾乎﹗余眷戀廬﹑衡﹐契闊荊﹑巫﹐不知老之將至﹐愧不能凝气怡身﹐傷跕石門之流﹐於是畫像布色﹐構玆云嶺。夫理絕於中古之上者﹐可意求於千載之下﹐旨微於言象之外者﹐可心取於書策之內﹐況乎身所盤桓﹐目所綢繆﹐以形寫形﹐以色貌色也。且夫昆侖山之大﹐瞳子之小﹐迫目以寸﹐則其形莫睹﹐迥以數里﹐則可圍於寸眸。誠由去之稍闊﹐則其見彌小。今張綃素以遠映﹐則昆﹑閬之形﹐可圍於方寸之內。豎劃三寸﹐當千仞之髙﹐橫墨數尺﹐體百里之迥。是以觀畫圖者﹐徒患類之不巧﹐不以制小而累其似﹐此自然之勢。如是﹐則嵩華之秀﹐玄牝之靈﹐皆可得之於一圖矣。夫以應目會心爲理者﹐類之成巧﹐則目亦同應﹐心亦俱會﹐應會感神﹐神超理得﹐𨿽復虛求幽巖﹐何以加焉﹖又神本亡端﹐棲形感類﹐理入影迹﹐誠能妙寫﹐亦誠盡矣。於是閒居理气﹐拂觴鳴琴﹐披圖幽對﹐坐究四荒﹐不違天勵之叢﹐獨應無人之野﹐峯岫峣嶷﹐雲林森眇﹐聖賢映於絕代﹐萬趣融其神思﹐余復何爲哉﹖暢神而已。神之所暢﹐孰有先焉﹖﹝見沈約《宋書隱逸傳》及炳《別傳》。﹞謝赫云「炳於六法﹐亡所遺善﹐然含毫命素﹐必有損益﹐迹非準的﹐意可師效。在第六品劉紹祖下﹐毛惠遠上。」彥遠曰﹕旣云「必有損益」﹐又云「非準的」﹐旣云「六法亡所遺善」﹐又云「可師效」﹐謝赫之評﹐固不足采也。且宗公﹐髙士也﹐飄然物外情﹐不可以俗畫傳其意旨。﹝《嵇中散白畫》《孔子弟子像》《獅子擊象圖》《潁川先賢圖》《永嘉邑屋圖》《周禮圖》《惠持師像》並傳於代也﹐凡七本。﹞

王微﹐字景玄﹐﹝下品。﹞瑯琊臨沂人。善書畫﹐嘗居一屋﹐讀書玩古﹐不出十餘年。與友人何偃書曰「吾性知畫﹐蓋鳴鵠識夜之機﹐盤紆糾紛﹐鹹紀心目﹐故山水之好﹐一往迹求﹐皆得仿佛。」竟不就辟﹐世祖以貞棲絕俗﹐贈祕書監。微作《敍畫》一篇﹐其略曰﹕辱顏光祿書﹐以圖畫非止藝行﹐成當與易象同體。而工篆隸者﹐自以書巧爲髙﹐欲其並辯藻繪﹐核其攸同。夫言繪畫者﹐竟求容勢而已。且古人之作畫也﹐非以案城域﹐辯方州﹐標鎭阜﹐劃浸流。本乎形者融靈﹐而動者變心﹐止靈亡見﹐故所托不動﹔目有所極﹐故所見不周。於是乎以一管之筆﹐擬太虛之體﹔以判軀之狀﹐畫寸眸之明。曲以爲嵩髙﹐趣以爲方丈。以叐之畫﹐齊乎太華﹔枉之點﹐表夫隆準。眉額頰輔﹐若晏笑兮﹔孤巖郁秀﹐若吐云兮。橫變縱化﹐故動生焉﹐前矩後規﹐方圓出焉。然後宮觀舟車﹐器以類聚﹔犬馬禽魚﹐物以狀分﹐此畫之致也。望秋云﹐神飛揚﹔臨春風﹐思浩蕩。𨿽有金石之樂﹐珪璋之琛﹐豈能仿佛之哉﹗披圖按牒﹐效異山海。綠林揚風﹐白水激澗。嗚呼﹗豈獨運諸指掌﹐亦以神明降之。此畫之情也。﹝《宋書》有傳﹐及王智深《宋紀》。序在別傳。﹞謝赫云「微與史道碩並師荀﹑衛﹐王得其意﹐史傳其似﹐在顧寶光下」。彥遠論曰﹕圖畫者﹐所以鑑戒賢愚﹐怡悅情性。若非窮玄妙於意表﹐安能合神變乎天機﹖宗炳﹑王微﹐皆擬迹巢﹑由﹐放情林壑﹐與琴酒而俱適﹐縱煙霞而獨往。各有畫序﹐意遠迹髙﹐不知畫者﹐難可與論。因著於篇﹐以俟知者。

謝莊﹐字希逸﹐陳郡陽夏人。幼有才學﹐初爲始興王濬後軍參軍﹐性多巧思﹐善畫﹐制木方丈﹐圖天下山川﹑土地﹐各有分理。離之則州郡殊﹐合之則宇內爲一。作《畫琴帖序》﹐自序其畫云。泰始二年卒﹐官至光祿大夫﹑散騎常侍﹑兼中書令﹐年四十六﹐贈右光祿大夫﹐謚憲子。﹝見《宋書》。又莊集。﹞

袁倩﹐﹝中品上。﹞謝云「北面陸氏﹐最爲髙足﹐象人之妙﹐亞美前修。但守師法﹐不出新意﹐其於婦人﹐特爲古拙。在第二品陸綏下﹐姚曇度上。」﹝《徐令》《麻紙豫章王像》《張暢等像》《王抗棋圖》《會獻圖》《正聲伎圖》《禦臨軒圖》《朝臣十二人圖》《吳楚夜踏歌圖》《豫章王宴賓圖》《天女白畫》《東晉髙僧白畫》《二龍圖》《貌三人像》﹐不題名字﹐並冠武弁﹐有太淸年月﹐並行於世。又能《維摩詰變》一卷﹐百有餘事﹐運思髙妙﹐六法備呈﹐置位無差﹐若神靈感會﹐精光指顧﹐得瞻仰威容﹐前使顧陸知慚﹐後得張閻駭嘆。又有《蒼梧圖》﹐傳於前代也。﹞

倩子質﹐姚最云「風力爽俊﹐不墜家聲﹐始逾志學之年﹐便嬰顚癇之疾。曾見《莊周木雁圖》《卞和抱璞圖》﹐筆勢勁健﹐繼父之美﹐若方之體物﹐則伯仁龍馬之詞﹔比之書翰﹐則長胤貍骨之方。𨿽語迹異途﹐而妙理同歸一致。」

史敬文。﹝中品上。《黃帝升仙圖》《梁冀人馬畫》《張平子西京賦圖》﹐並傳於代。﹞

史藝。﹝下品。《屈原漁父圖》《王羲之像》《孫綽像》﹐並傳於代。﹞

劉斌。﹝下品。《詩黍離圖》傳於代。﹞

尹長生。﹝下品。或作尹扈生。《駱簡像》《山陰公主像》《南朝貴戚圖》《車馬圖》﹐並傳於世。﹞

顧駿之。﹝中品。嚴公等像﹐並傳於代。﹞

康允之。﹝中品。﹞

顧景秀﹐﹝中品上。﹞宋武帝時畫手也。在陸探微之先﹐居武帝左右。武帝嘗賜何戢蟬雀扇﹐是景秀畫。後戢爲吳興太守﹐齊髙帝求好畫扇﹐戢持獻之。陸探微﹑顧寶光見之﹐皆嘆其巧絕。﹝《宋文帝像》《宋謝琨兄弟四人像》《晉中興帝相像》《王獻之竹圖》《劉牢之小兒圖》《鸂鶒圖》《王僧綽像》《蟬雀麻紙圖》《鸚鵡畫扇》《樹相雜竹懷香畫》《孫公命將圖》《名臣圖》《刺虎圖》《小兒戲鵝圖》﹝或云是畫昭明太子﹞﹑《王謝諸賢圖》《陸機詩圖》﹐並傳於代。﹞謝云「神韻气力﹐不足前修﹐筆精謹細﹐則逾往烈。始變古體﹐創爲今範﹐賦彩制形﹐皆有新意。扇畫蟬雀自景秀始也。宋大明中﹐莫敢與競﹐在第二品陸綏上。」﹝彥遠按﹕大明中有顧寶光﹐景秀豈得獨擅也。﹞

吳暕﹐﹝下品。﹞謝云「體法雅媚﹐制置才巧﹐擅美當年﹐有聲京洛。在第二品江僧寶下。」

張則﹐﹝下品。﹞謝云「意態宏逸﹐動筆新奇﹐在吳暕下。」

劉胤祖﹐﹝下品。﹞官至尙書吏部郎。謝云「蟬雀特盡微妙﹐筆迹超越﹐爽俊不凡。在第三品晉明帝下。」

胤祖弟紹祖﹐﹝下品。﹞官至晉太康太守。謝云「善於傳寫﹐不閒構思﹐鳩斂捲秩﹐近將兼兩。宜有艸創﹐綜於眾本﹐筆迹調快﹐勁滑有餘。然傷於師工﹐乏其士體﹐其於模寫﹐特爲精密。」

胤祖子璞﹐姚最云「體運精研﹐亞於胤祖﹐在梁元帝下。」

蔡斌。﹝下品下。《遊仙圖》《蘇武像》﹐並傳於代。﹞

濮萬年。﹝下品。《蘇門先生圖》《名臣像》﹐傳於代。﹞

萬年弟道興。﹝下品。《列女辯通圖》﹐傳於代。﹞

史粲。﹝中品上。《馬勢白畫》《八駿圖》傳於代。﹞

宋僧辯。﹝下品。﹞

褚靈石。﹝下品。﹞

範惟賢。﹝諸家並不載品第﹐惟南齊髙帝集名畫曰十二人﹐自陸至範惟賢﹐亦未見其迹。﹞

第七卷

南齊

宗測﹐字敬微﹐炳之孫也。﹝炳已具第六卷

。﹞代居江陵﹐不應辟召。驃騎將軍豫章王嶷請爲參軍。測答曰「得何謬傷海鳥﹐橫斤山木。」性善書畫﹐傳其祖業﹐志欲遊名山﹐乃寫祖炳所畫《尙子平圖》於壁﹐隱廬山﹐居炳舊宅。畫《阮籍遇孫登》於行障上。坐臥對之。又畫永業寺佛影臺﹐皆稱臻絕。﹝見《南齊記》。﹞

劉系宗﹐丹陽人。少便書畫﹐在宋爲景陵王子景粹侍書﹐入齊爲東宮侍書﹐官至驃騎將軍宣城太守。﹝《南齊書》具載。﹞

姚曇度﹐﹝中品上。﹞謝云「畫有逸才﹐巧變鋒出﹐魑魅鬼神﹐皆爲妙絕。雅鄭兼善﹐英奇俊拔﹐天挺生知﹐出人意表﹐𨿽然洪纖循矩﹐往往有失。在第三品袁倩下﹑顧生上。」

曇度子﹐不知名﹐出家﹐法號惠覺。﹝下品。﹞姚最云「丹靑之用﹐繼父之美﹐定其優劣﹐嵇﹑聶之流。」﹝有《殷洪像》《白馬寺寶臺樣》﹐行於代。﹞

蘧道湣﹐﹝下品。﹞謝云「與章繼伯並善寺壁﹐兼能畫扇﹐人馬數分﹐毫釐不失﹐別體之妙﹐可謂入神﹐蘧始師章﹐冰寒於水。」

道湣外甥沙門僧珍﹐師道湣之畫。﹝中品上。﹞姚最云「嵇﹑聶之流﹐與惠覺同品。」﹝有《姜嫄等像》《豫章王像》《康居人馬》﹐傳於代。﹞

章繼伯﹐﹝下品。﹞謝云「與蘧同品。」﹝《藉田圖》﹐絹長三丈﹐傳於代。﹞

範懷珍。﹝中品。或作懷粲﹐或作懷堅。《渥窪馬圖》《孝子屏風》﹐行於代。﹞

鐘宗之。﹝下品。《王攸之等像》《王柳等像》《王獻之像》﹐行於代。﹞

王奴。﹝下品。《嘯賦圖》﹐行於代。﹞

王殿。﹝下品。《曹長孺眞》《列女傳》《母儀圖》《三馬圖》《敗春圖》﹐傳於代。﹞

戴蜀。﹝中品下。《孝子圖》《息嬀圖》﹐傳於代。﹞

陳公恩。﹝下品。《列女貞節圖》《列女仁智圖》《朱買臣圖》﹐傳於代。﹞

陶景眞。﹝中品下。《孔雀鸚鵡圖》《虎豹圖》﹐傳於代。﹞

張季和。﹝下品。《遊淸池圖》﹐傳於代。﹞

沈標﹐﹝下品。﹞姚最云「亡所偏善﹐觸類涉習﹐畱意鉛華﹐亦有可觀。」

謝赫﹐﹝中品下。﹞姚最云「點刷精研﹐意存形似﹐寫貌人物﹐不俟對看﹐所須一覽﹐便歸操筆﹐目想毫髮﹐皆亡遺失。麗服靚妝﹐隨時變攺﹐直眉曲鬢﹐與時競新﹐別體細微﹐多從赫始。遂使委巷逐末﹐皆類效顰。至於气韻精靈﹐未窮生動之致﹔筆路纖弱﹐不副雅壯之懷。然中興已來象人爲最。」在沈標下﹐毛惠秀上。﹝《安期先生圖》傳於代。﹞

沈粲﹐﹝下品。﹞姚最云「筆迹調媚﹐專工綺羅﹐屏障所圖﹐頗有情趣。」在張僧繇上。﹝彥遠云「專工綺羅﹐」亡所他善﹐不合在僧繇上。﹞

丁光﹐謝云「𨿽擅名蟬雀﹐筆迹輕羸﹐非不精謹﹐乏其生气。」﹝彥遠云「若以蟬雀微藝﹐況又輕羸﹐則猥廁畫流固有慚色。」﹞

周曇研﹐沙門彥悰云「師塞北勤﹐授曹仲達﹐比曹不足﹐方塞有餘。」﹝塞北勤未祥。﹞

謝惠連﹐﹝中品中。﹞陳郡陽夏人。幼有詞學﹐族兄靈運嘆服之。官至司徒府參軍﹐以疏放久不從宦。年二十﹐書畫並妙。﹝《南齊書》具載。﹞

謝約﹐﹝下品。﹞孫暢之云「綜弟也﹐爲衛尉參軍﹐範曄爲傳﹐善山水。」﹝《大山圖》並《聲妓樂器圖》﹐傳於代。﹞

虞堅。﹝下品。﹞

丁寬。﹝下品。﹞

劉瑱﹐字士溫﹐﹝下品。﹞彭城人﹐少聰慧﹐多才藝﹐工書畫﹐飲酒至數斗。畫嬪嬙當代第一﹐官至吏部郎。﹝見《南齊書》。﹞謝云「用意綿密﹐畫體簡細﹐筆力困弱﹐制置單省﹐婦人最佳﹐但纖削過差﹐翻爲失眞﹐然玩之詳熟﹐甚有姿態。」﹝《搗衣圖》《劉長史圖》《少年行樂圖》《朝臣圖》《吳中行舟圖》﹐並傳於代。﹞

毛惠遠﹐﹝中品上。﹞滎陽陽武人。善畫馬﹐時劉瑱善畫婦人﹐並當代第一。官至少府卿﹐市靑碧一千二百斤供禦畫﹐用錢六十五萬﹐有言惠遠納利者﹐世祖敕尙書評價﹐貴二十八萬﹐殺之。後家徒壁立﹐上悔痛之。﹝見蕭子顯《齊書》。﹞謝云「畫體周瞻﹐亡適不諧﹐出意不窮﹐縱橫絡繹﹐位置經略﹐尢難比儔﹐筆力遒媚﹐超邁絕倫﹐其於倏忽揮霍﹐必也極妙﹐至於定質磈然﹐翻未盡善﹐鬼神及馬﹐泥滯於時。」﹝彥遠按﹕《南齊史》稱惠遠畫馬第一﹐謝乃云「泥滯於時。」曾見《酒客圖》﹐是宮捲﹐後有題記﹐筆迹之外﹐頗有風格﹐意匠師於顧。《酒客圖》《刀戟圖》《中朝名士圖》《刀戟戲圖》《七賢藤紙圖》《赭白馬圖》《騎馬變勢圖》《葉公好龍圖》﹐並傳於代。﹞

惠遠弟惠秀﹐﹝下品下。﹞永明中待詔祕閣。世祖將北伐。命惠秀畫《漢武北伐圖》﹐中書郎王融監掌其事﹐融好功名﹐秀又善圖﹐畫成帝極珍貴﹐置瑯琊臺上﹐每披玩焉。﹝見《南齊書》。﹞姚最云「繪事詳悉﹐太自矜持﹐翻成羸鈍﹐遒勁不及於惠遠﹐精細有過於稜矣。」﹝《並除圖》《剡中溪谷村墟圖》《胡僧圖》《釋迦十弟子圖》《二疏圖》﹐傳於代。﹞

惠遠子稜﹐姚最云「便速有餘﹐眞巧不足﹐善於布置﹐比之叔父﹐則牀下安牀。」

梁

元帝蕭繹﹐字世誠﹐﹝中品。﹞武帝第七子﹐初生便眇一目。聰慧俊朗﹐博涉技藝﹐天生善書畫。初封湘東王﹐後乃卽位﹐年四十七。追號元帝﹐廟號世祖。嘗畫聖僧﹐武帝親爲贊之。任荊州刺史日﹐畫《蕃客入朝圖》﹐帝極稱善。﹝《梁書》具載。﹞又畫《職貢圖》並序﹐善畫外國來獻之事。﹝序具本集。﹞姚最云「湘東天挺生知﹐學窮性表﹐心師造化﹐象人特盡神妙。心敏手運﹐不加點理﹐聽訟之暇﹐眾藝之餘﹐時遇揮毫﹐造化驚絕。足使荀﹑衛閣筆﹐袁﹑陸韜翰。」﹝《遊春苑白麻紙圖》《鹿圖》《師利像》《鶼鶴陂澤圖》《芙蓉蘸鼎圖》﹐並有題印傳於後。﹞

元帝長子方等﹐字實相﹐尢能寫眞。坐上賓客﹐隨意點染﹐卽成數人﹐問童兒皆識之。後因戰歿﹐年二十二﹐贈侍中中軍將軍﹑揚州刺史﹐謚忠莊太子。﹝見《梁書》及《三國典略》。《龍馬出渥窪圖》。﹞

蕭大連﹐字仁靖﹐簡文帝第五子。少俊爽風流﹐有巧思﹐洞達音律﹐工丹靑。初封臨海縣公﹐官至東揚州刺史﹑輕車將軍。大寶元年封南郡王﹐年二十五。﹝見《梁書》。﹞

蕭賁﹐字文奐﹐﹝下品。﹞蘭陵人。多詞學﹐工書畫﹐曾於扇上畫山水﹐咫尺內萬里可知。仕梁爲河東太守。﹝見《梁書》。﹞姚最云「雅性精密﹐後來難比﹐含毫命素﹐動必依眞。學不爲人﹐自娛而已﹐人間罕見其迹。」

陸杲﹐字明霞﹐﹝中品上。﹞吳郡人也。好詞學﹐信佛理﹐工書畫﹐與舅張融齊名。初仕齊﹐後入梁﹐官至特進揚州大中正。﹝見《梁書》。﹞謝云「體致不凡﹐跨邁流俗﹐時有合作﹐往往出人。點畫之間﹐動雜灰琯﹐傳於代者蓋寡。」

陶弘景﹐字通明﹐丹陽秣陵人。幼有異操﹐年十歲得葛洪《神仙傳》﹐便有長生之志。喜琴棋﹐工艸隸﹐徵爲諸王侍讀。永明十年辭祿﹐遂止於句曲山﹐自號華陽隱居。好著述﹐明眾藝﹐善書畫﹐大同二年卒﹐年八十五。贈中散大夫﹐謚曰貞白先生。﹝見《梁書處士傳》。﹞武帝嘗欲徵用。隱居畫二牛﹐一以金籠頭牽之﹐一則逶迆就水艸﹐梁武知其意﹐不以官爵逼之。朝廷有事多詢之﹐號山中宰相。

張僧繇﹐﹝上品中。﹞吳中人也。天監中爲武陵王國侍郎﹐直祕閣﹐知畫事﹐歷右軍將軍﹑吳興太守。武帝崇飾佛寺﹐多命僧繇畫之。時諸王在外﹐武帝思之﹐遣僧繇乘傳寫貌﹐對之如面也。江陵天皇寺﹐明帝置﹐內有柏堂﹐僧繇畫盧捨那佛像及仲尼十哲﹐帝怪問釋門內如何畫孔聖﹐僧繇曰「後當賴此耳。」及後周滅佛法﹐焚天下寺塔﹐獨以此殿有宣尼像﹐乃不令毀拆。又金陵安樂寺四白龍﹐不點眼睛﹐每云「點睛卽飛去。」人以爲妄誕﹐固請點之﹐須臾﹐雷電破壁﹐兩龍乘雲騰去上天﹐二龍未點眼者見在。初﹐吳曹不興圖靑溪龍﹐僧繇見而鄙之﹐乃廣其像於武帝龍泉亭﹐其畫艸畱在祕閣﹐時未之重。至太淸中﹐雷震龍泉亭﹐遂失其壁﹐方知神妙。又畫天竺二胡僧﹐因侯景亂﹐散坼爲二﹐後一僧爲唐右常侍陸堅所寶。堅疾篤﹐夢一胡僧告云「我有同侶﹐離坼多時﹐今在洛陽李家﹐若求合之﹐當以法力助君。」陸以錢帛果於其處購得﹐疾乃愈。劉長卿爲記述其事。張畫所有靈感﹐不可具記。﹝彥遠家有僧繇《定光如來像》﹐元和中進入內。曾見維摩詰並二菩薩﹐妙極者也。﹞姚最云「善圖寺壁﹐超越羣公﹐價等曇度﹐朝衣野服﹐古今不失﹐奇形異貌﹐殊方夷夏﹐皆參其妙。惟公及私﹐手不釋筆﹐俾晝作夜﹐未嘗倦怠﹐數紀之內﹐亡須臾之間。然聖賢矖矚﹐猶乏神气﹐豈可求備於一人﹖𨿽云晚出﹐殆亞前哲。」在沈粲下。﹝彥遠以此評最謬。﹞李嗣眞云「顧﹑陸已往﹐郁爲冠冕﹐盛稱後葉﹐獨有僧繇。今之學者﹐望其塵躅﹐如周﹑孔焉﹐何寺塔之云乎﹖且顧﹑陸人物衣冠﹐信稱絕作﹐未睹其餘。至於張公﹐骨气奇偉﹐師模宏遠﹐豈惟六法精備﹐實亦萬類皆妙。千變萬化﹐詭狀殊形﹐經諸目﹐運諸掌﹐得之心﹐應之手。意者天降聖人﹐爲後生則﹐何以制作之妙﹐擬於陰陽者乎﹐請與顧﹑陸同居上品。」張懷瓘云「姚最稱『𨿽云後生﹐殆亞前品』﹐未爲知音之言。且張公思若湧泉﹐取資天造﹐筆才一二﹐而像已應焉。周材取之﹐今古獨立﹐象人之妙﹐張得其肉﹐陸得其骨﹐顧得其神。」﹝《淸溪宮水怪圖》《吳主格虎圖》《維摩詰像》《橫泉鬥龍圖》《昆明二龍圖》《行道天王圖》《漢代射蛟圖》《雜人馬兵刀圖》《朱異像》《羊鴉仁躍馬圖》《摩衲仙人圖》《梁北郊圖》《梁武帝像》《梁宮人射雉圖》《定光佛像》《醉僧圖》《田舍舞圖》《詠梅圖》﹐並傳於代者也。

僧繇子善果﹐﹝中品。或作張果。﹞李嗣眞云「旣慚過庭之訓﹐猶是名家之駒﹐摽置點拂﹐殊多佳致﹐時有合作﹐亂眞於父。若長轡遠途﹐迹不迨意﹐一篇之中﹐自有玉石。在田﹑楊之下﹐鄭法輪之上。」﹝《悉達太子納妃圖》《靈嘉寺塔樣》﹐傳於代。﹞

善果弟儒童。﹝中品上。《釋迦會圖》《寶積經變》﹐傳於代。﹞

袁昂﹐字千里﹐﹝中品上。﹞陳郡陽夏人。仕齊爲祕監﹑黃門侍郎。幼以孝稱﹐頗善畫。入梁官至中書監﹐年八十﹐贈侍中特進﹐謚曰穆正。﹝見《梁書》。﹞僧悰云「稟則鄭公﹐亡所失墜﹐綺羅一絕﹐超彼常倫。」

焦寶願﹐﹝下品。﹞姚最云「早遊張﹑謝﹐靳固不傳﹐傍求造請﹐事均盜道﹐衣制樹色﹐皆自新意﹐點黛施朱﹐輕重不失。在毛稜上﹐嵇寶鈞下。」

嵇寶鈞﹐﹝下品。﹞姚最云「𨿽亡師範﹐而意兼眞俗﹐賦彩鮮麗﹐觀之悅情。」﹝彥遠以畫性所貴天然﹐何必師範。﹞

聶松﹐﹝下品。﹞梁帝云「與嵇同品﹐言其優劣﹐僧繇之亞。在解倩上。」﹝《支道林像》傳於代。﹞

解倩﹐﹝中品下。﹞姚最云「全法蘧﹑章﹐筆力不及﹐通變巧捷﹐寺壁最長。」﹝《丁貴人彈曲項琵琶圖》《五天人像》《九子魔圖》﹐傳於代。﹞

陸整。﹝中品上。禦像傳於代。﹞

江僧寶﹐﹝中品下。﹞謝赫云「斟酌袁﹑陸﹐親漸朱藍﹐用筆骨梗﹐甚有師法。象人外亡所長﹐在第三品戴逵下﹐吳暕上。」﹝《臨軒圖》《禦像》《職貢圖》《小兒戲鵝圖》並有陳朝年號﹐傳於代。﹞

光宅寺僧威公﹐﹝中品。﹞姚最云「下筆爲京洛所知。」

僧吉底俱﹐外國人。﹝中品。﹞

僧摩羅菩提﹐亦外國人。﹝中品。﹞

僧迦佛陀﹐﹝中品。﹞禪師﹐天竺人。學行精愨﹐靈感極多。初在魏﹐魏帝重之。至隋﹐隋帝於嵩山起少林寺。至今房門上有畫神﹐卽是迦佛陀之迹。﹝見《續髙僧傳》。有《拂菻國人物圖》《器物樣》《外國獸圖》《鬼神畫》﹐並傳於代。﹞姚最云「已上三僧﹐旣華夷殊體﹐亡以知其優劣。」﹝彥遠按﹕《梁書外國傳》云「幹陀利國王瞿曇備跋陀羅者﹐亦工畫﹐其國在南海洲上。天監元年四月八日﹐瞿曇夢一僧相告云﹕『中國今有聖主﹐十年內佛法大興﹐汝可朝貢。不然﹐則汝國不安。』夢中與僧同到中國﹐見梁天子﹐覺而異之。記得梁主形貌﹐命筆寫之。遂遣使並本國畫工請寫髙祖眞﹐上許之﹐使還本國﹐陀羅以髙祖眞類已畫者﹐盛之寶函﹐日加禮敬。」以外國能畫﹐故附此記云。﹞

第八卷

陳

顧野王﹐字希馮﹐吳郡人。七歲通五經﹐善屬詞﹐能書畫﹐長爲鴻儒。天象﹑地理﹐無不畢習﹐在梁爲中領軍。時宣城王爲揚州﹐野王獸畫﹐王褒善書﹐俱爲賓友﹐時號二絕。入陳﹐官至黃門侍郎﹐年六十三﹐贈右衛將軍。﹝見《陳書》。﹞

後魏

蔣少遊﹐樂安博昌人。敏慧機巧﹐工書畫﹐善畫人物及雕刻。𨿽有才學﹐常在剞劂繩墨之間﹐園湖城殿之側﹐識者嘆息。少遊坦然以爲己任﹐不告疲勞。官至將作大匠﹑太常少卿﹑前將軍﹑都水﹐兼此四官﹐贈龍驤將軍﹑靑州刺史﹐謚曰質。﹝見《後魏書》。時有郭善明﹑侯文和﹑柳儉﹑閔文和﹑郭道興並以巧思稱。﹞彥遠以徳成而上﹐藝成而下﹐鄙亡徳而有藝也。君子依仁遊藝﹐周公多才多藝﹐貴徳藝兼也。苟亡徳而有藝﹐𨿽執廝役之勞﹐又何興嘆乎﹗

楊乞徳﹐封新鄕侯﹐歸心釋門﹐施身入寺。善畫佛像﹐價陵曇度。

王由﹐字茂道﹐善書畫。摹畫佛像﹐爲時所服﹐官至東萊太守。﹝見《後魏書》。﹞

祖班者﹐東魏人。善畫。﹝見《三國典略》。﹞

北齊

髙孝珩﹐世宗第二子﹐封廣寧郡王﹑尙書令﹑大司徒﹑司州牧。博涉多才藝﹐嘗於廳事壁上畫蒼鷹﹐睹者疑其眞﹐鳩雀不敢近。又畫《朝士圖》﹐當時絕妙。爲周師所虜﹐授開封縣侯。孝珩亦善音律﹐周武宴齊君臣﹐自彈琵琶﹐命孝珩吹笛。﹝見《北齊書》。﹞

蕭放﹐字希逸﹐梁武帝猶子也。爲本朝著作郎﹐入齊﹐待詔詞林館。善丹靑﹐因於宮中監諸畫工﹐帝令采古來麗美詩及賢哲充畫圖﹐帝甚善之。與楊休之同撰《禦覽》﹐加鎭東大將軍﹐散騎常侍。﹝見《北齊書》。﹞

楊子華﹐﹝中品上。﹞世祖時任直閣將軍﹑員外散騎常侍。嘗畫馬於壁﹐夜聽蹄嚙長鳴﹐如索水艸﹔圖龍於素﹐舒捲輒雲气縈集。世祖重之﹐使居禁中。天下號爲畫聖﹐非有詔不得與外人畫。時有王子衝善棋通神﹐號爲二絕。﹝見《北齊史》。﹞閻立本云「自像人已來﹐曲盡其妙﹐簡易標美﹐多不可減﹐少不可逾﹐其惟子華乎﹖」僧悰云「在孫下田上。」李云「在上品﹐張下鄭上。」﹝《斛律金像》《北齊貴戚遊苑圖》《宮苑人物屏風》《鄴中百戲》《獅猛圖》﹐並傳於代。﹞

田僧亮﹐﹝下品。﹞官至三公中郎將﹐入周爲常侍﹐當時之名﹐髙於董﹑展。僧悰云「挺特生知﹐不由師授﹐田家一種﹐古今獨絕﹐在楊子華下。」﹝竇蒙云「非獨田家﹐眾藝皆妙﹐楊﹑孫之次﹐董﹑展其流。」彥遠以僧亮畫意類於展而不如展之精密也。﹞李云「田﹑楊聲實與董﹑展相侔﹐備通形似﹐田氏野服柴車﹐名爲絕筆﹐與楊契丹同在上品﹐董﹑展之下。」

劉殺鬼﹐﹝下品。﹞與楊子華同時﹐世祖俱重之。畫斗雀於壁間﹐帝見之爲生﹐拂之方覺。常在禁中﹐錫賚鉅萬﹐任梁州刺史。﹝見《北齊書詞苑傳》。﹞

曹仲達﹐本曹國人也。北齊最稱工﹐能畫梵像﹐官至朝散大夫。﹝國朝宣律師撰《三寶感通記》﹐具載仲達畫佛之妙﹐頗有靈感。﹞僧悰云「曹師於袁﹐冰寒於水。外國佛像﹐亡競於時。」﹝盧思道﹑斛律明月﹑慕容紹宗等像﹑《弋獵圖》《齊武臨軒對武騎名馬圖》﹐傳於代。﹞

殷英童﹐善畫﹐兼楷﹑隸。

髙尙士﹐﹝中品。﹞徐徳祖﹐﹝下品。﹞曹仲璞﹐已上三人﹐並是當時名手。

後周

馮提伽﹐北平人也。官至散騎常侍兼禮部侍郎。志尙淸遠﹐後避周末之亂﹐傭畫於並汾之間。竇蒙云「寺壁皆有合作﹐風格精密﹐動若神契。」彥遠按﹕提伽之迹﹐未甚精密﹐山川艸樹﹐宛然塞北。車馬爲得意﹐人物非所長。

隋

閻毗﹐楡林盛樂人。工篆﹑隸﹐善丹靑﹐當時號爲臻絕。周武帝時拜儀同三司。隋帝愛其才藝﹐令侍東宮﹐數以雕麗之物。取悅於皇太子。拜車騎將軍。煬帝令毗修輦輅﹐多所損益。與宇文愷參詳故實﹐並推巧思﹐官至朝散大夫﹐將作少監。﹝見《隋書》。時有何稠﹑宇桂林﹑劉龍﹑龍弟兗﹐並有巧思﹐絕世過人。﹞

展子虔﹐﹝中品下。﹞歷北齊﹑周﹑隋﹐在隋爲朝散大夫﹑帳內都督。僧悰云「觸物畱情﹐備皆妙絕﹐尢善臺閣﹑人馬﹐山川咫尺千里。」李云「董﹑展同品﹐董有展之車馬﹐展亡董之臺閣。」﹝《法華變》《白麻紙長安車馬人物圖》《弋獵圖》《雜宮苑》《南郊白畫》《王世充像》《北齊後主幸晉陽圖》《朱買臣覆水圖》﹐並傳於代。﹞

鄭法士﹐﹝中品上。﹞在周爲大都督左員外侍郎﹑建中將軍﹐封長社縣子。入隋授中散大夫。僧悰云「取法張公﹐備該萬物﹐後來冠冕﹐獲擅名家。在孫尙子上。」李云「伏道張門﹐謂之髙足﹐鄰幾睹奧﹐具體而微﹐气韻標舉﹐風格遒俊。麗組長纓﹐得威儀之樽節﹔柔姿綽態﹐盡幽閒之雅容。至乃百年時景﹐南鄰北裏之娛﹐十月車徒﹐流水浮雲之勢。則金張意气﹐王石豪華﹐飛觀層樓﹐間以喬林嘉樹﹐碧潭素瀨﹐糅以雜英芳艸﹐必曖曖然有春臺之思﹐此其絕倫也。江左自僧繇已降﹐鄭君是稱獨步。在上品楊子華下﹐孫尙子上。」﹝按﹕鄭法輪﹑鄭徳文﹑袁昂﹑陳善見﹑劉烏﹑閻立本﹐皆師鄭公﹐各有形似﹐識者方辧之。《禽盧明月像》《阿育王像》《陳玄英像》《貴戚屏風》《洛中人物車馬》《隋文帝入佛堂像》《北齊畋遊像》《楊素賀若弼像》﹐並《遊春苑圖》﹐並傳於代。﹞彥遠以李大夫所評﹐鄭在楊下﹐此非允當﹐鄭合在楊上。

法士弟法輪﹐﹝中品上。﹞李云「屬意溫雅﹐用筆調潤﹐精密有餘﹐髙奇未足﹐輿馬之際﹐難與比肩。比其兄爲劣。及其辟臺苑﹐恣登臨﹐羅綺如春﹐芳菲似雪﹐亦爲絕塵也。」僧悰云「法輪精密有餘﹐不近師匠﹐全範士體。先圖寺壁﹐本效張公﹐爲步不成﹐諒非髙雅。前賢品第﹐以此失之。」

法士子徳文﹐﹝中品。﹞李云「筆迹纖懦﹐英靈銷歇﹐與法輪﹑劉烏同。」

孫尙子﹐﹝上品中。﹞睦州建徳縣尉。僧悰云「師模顧﹑陸﹐骨气有餘﹐鬼神特所偏善﹐婦人亦有風態。在法士下﹑子華上。」竇蒙云「鞍馬樹石﹐法士不如﹐與顧﹑陸異迹﹐豈獨鬼神而已。」李云「孫鄭共師於張﹐鄭則人物樓臺﹐當雄霸伯﹔孫則魑魅魍魎﹐參靈酌妙。善爲戰筆之體﹐甚有气力﹐衣服手足﹐木葉川流﹐莫不戰動﹐惟須髮獨爾調利﹐他人效之﹐終莫能得﹐此其異態也。在上品﹐鄭下﹐董﹑展上。」﹝《美人圖》《屋宇鬼神》﹐傳於代。﹞

董伯仁﹐﹝中品上。﹞汝南人也。多才藝﹐鄕裏號爲智海。官至光祿大夫﹑殿中將軍。僧悰云「綜步多端﹐尢精位置﹐屏障一種﹐亡愧前賢。在陳善見下。」竇蒙云「樓臺人物﹐曠絕今古﹐雜畫巧贍﹐髙視孫﹑田。乃變化萬殊﹐何止屏風一種﹖」李云「董與展皆天生縱任﹐亡所祖述﹐動筆形似﹐畫外有情﹐足使先輩名流﹐動容變色。但地處平原﹐闕江山之助﹐迹參戎馬﹐少簪裾之儀。此是所未習﹐非其所不至。若較其優劣﹐則欣戚笑言﹐皆窮生動之意﹐馳騁弋獵﹐各有奔飛之狀。必也三休輪奐﹐董氏造其微﹔六轡沃若﹐展生居其駿。董有展之車馬﹐展亡董之臺閣。汝南今多畫迹﹐是其絕思。」石泉公王方慶觀之而嘆曰「向使展﹑董二人與江東諸子易地而處﹐張侯已降﹐咸應病之。」鑑者以爲知言。初董與展同召入隋室﹐一自河北﹐一自江南﹐初則見輕﹐後乃頗采其意。古來詞人﹐亦有此累。﹝《周明帝畋遊圖》《雜畫臺閣樣》《彌勒變》《弘農田家圖》《隋文帝上廏名馬圖》﹐傳於代。﹞

楊契丹﹐﹝上品中。﹞官至上儀同。僧悰云「六法備該﹐甚有骨气﹐山東體制﹐允屬伊人。在閻立本下。」﹝竇云「契丹之迹﹐非不雄富﹐比之董﹑展﹑則乏精微。」﹞李云「田﹑楊聲侔董﹑展。」昔田﹑楊與鄭法士同於京師光明寺畫小塔﹐鄭圖東壁﹑北壁﹐田圖西壁﹑南壁﹐楊畫外邊四面﹐是稱三絕。楊以簟蔽畫處﹐鄭竊觀之﹐謂楊曰「卿畫終不可學﹐何勞障蔽﹖」楊特托以婚姻﹐有對門之好。又求楊畫本﹐楊引鄭至朝堂﹐指宮闕﹑衣冠﹑車馬﹐曰「此是吾畫本也。」由是鄭深嘆服。﹝光明寺後爲大云寺﹐今長安懷遠裏也。﹞又寶剎寺一壁﹐佛涅槃變﹑維摩等﹐亦爲妙作﹐與田同品。﹝《隋朝正會圖》《幸洛陽圖》《豆盧寧像》《貴戚遊宴圖》《雜佛變》﹐傳於代。﹞

劉烏﹐﹝下品。﹞僧悰云「師於鄭﹐屏障有功﹐其於綿密﹐獨越倫輩。」李云「學於鄭﹐不少風格﹐但未遒耳。」

陳善見﹐﹝下品。﹞僧悰云「準的於鄭﹐遒媚溫潤﹐則不及之。」裴孝源云「二閻﹑袁﹑陸﹑張之外﹐學者陳善見﹑王知愼之流﹐萬得其一﹐固未及於風格﹐尙汲汲於形似。今之所蓄皆善見寫拓﹐都非楊鄭之眞矣。」

江志﹐﹝中品。﹞僧悰云「筆力勁健﹐風韻頓挫﹐模山似石﹐妙得其眞。」

李雅﹐﹝下品。﹞爲滕王庫直。﹝或云秦王。﹞僧悰云「神气抑揚﹐獨越倫伍﹔聖僧形制﹐是所尢工。」竇云「佛像鬼神﹐法士以下﹐僧繇之亞。契丹﹑善見未可比之。」

王仲舒﹐﹝下品。﹞僧悰云「北面孫公﹐風骨不逮﹔精熟潤媚﹐推於名輩。」

閻思光﹐﹝下品。﹞解悰﹐﹝下品。﹞程瓚﹐﹝下品。﹞已上三人並隋朝名手。

尉遲跋質那﹐西國人﹐善畫外國及佛像﹐當時擅名﹐今謂之大尉遲。﹝《六番圖》《外國寶樹圖》﹐又有《婆羅門圖》﹐傳於代。﹞

天竺僧曇摩拙義﹐亦善畫﹐隋文帝時自本國來﹐徧禮中夏阿育王塔。至成都雒縣大石寺﹐空中見十二神形﹐便一一貌之﹐乃刻木爲十二神形於寺塔下﹐至今在焉。﹝具《三寶感通記》。﹞

第九卷

唐朝上。

唐髙祖神堯皇帝﹑太宗皇帝﹑中宗皇帝﹑玄宗皇帝﹐並神武聖哲﹐藝亡不周﹐書畫備能﹐非臣下所敢陳述。

漢王元昌﹐髙祖神堯皇帝第七子﹐太宗皇帝之弟﹐少博學﹐能書畫。武徳三年封魯王﹐十年封漢王﹐爲梁州都督﹐坐太子承幹事廢。﹝畫《漢賢王圖》《鞍馬》《鷹鶻》﹐傳於代。﹞李嗣眞云「天人之姿﹐博綜伎藝﹐頗得風韻﹐自然超舉﹐碣館深崇﹐遺迹罕見﹐在上品二閻之上。」﹝裴孝源云「六法俱全﹐萬類不失。」﹞

漢王弟韓王元嘉﹐亦善書畫﹐天后授之太尉。善畫龍馬虎豹。

滕王元嬰﹐亦善畫。

閻立徳﹐﹝上品下。閻讓﹐字立徳﹐以字行於代。﹞父毗﹐在隋以丹靑知名。﹝已在第八卷

中具載。﹞與弟立本俱傳家業。武徳中爲尙衣奉禦﹐造兗冕大裘等六服﹐腰輿傘扇﹐咸得妙制。貞觀初爲將作大匠﹐造翠微玉華宮稱旨﹐官至工部尙書﹐封大安縣公。顯慶元年贈吏部尙書﹐並州都督﹐謚曰康。﹝《文成公主降番圖》《玉華宮圖》《鬥鷄圖》﹐並傳於代。﹞

立徳弟立本﹐﹝上品下。﹞顯慶初代立徳爲工部尙書﹐總章元年拜右相﹐封博陵縣公。有應務之才﹐兼能書畫﹐朝廷號爲丹靑神化。初爲太宗秦王庫直﹐武徳九年命寫秦府十八學士﹐褚亮爲贊。﹝《秦府十八學士寫眞圖序》曰「武徳四年﹐太宗皇帝爲太尉尙書令﹑雍州牧﹐左右衛大將軍﹐新命爲天策上將軍﹐位在三公上﹐乃銳意經籍﹐怡神藝學﹐開學館以待四方之士。乃降教曰﹕昔楚國尊賢﹐存道先於申穆﹔梁園接士﹐比徳至於鄒枚﹐咸以著範前修﹐垂光後烈。顧惟菲薄﹐多謝古人﹐髙山仰止﹐能亡景慕﹖於是芳蘭始被﹐深冠蓋之遊﹔丹桂初叢﹐廣旄俊之士。旣而場苗蓋寡﹐空畱皎皎之姿﹔喬木徒遷﹐終愧嚶嚶之友。所冀通人正訓﹐匡其闕如。側席亡倦於齊庭﹐開筵有慚於燕館。屬大行臺司勛郎中杜如晦﹐記室考功郎中房玄齡及於志寧﹐軍諮祭酒蘇世長﹐天策府記室薛收﹐文學褚亮﹑姚察﹐太學博士陸徳明﹑孔穎達﹐主簿李玄道﹐天策倉曹李守素﹐秦王記室虞世南﹐參軍蔡允恭﹐顏相時﹐著作郎記室許敬宗﹑薛元敬﹐太學助教蓋文達﹐典簽蘇勗等﹐或背淮而致千里﹐或通趙以欣三見。咸能垂裾邸第﹐委質藩維﹐或弘禮度而成典則﹐暢詞學而路風雅﹐優遊幕府﹐是用嘉焉。宜可以守本官兼文學館學士。」及薛收卒﹐徵東虞州錄事參軍劉孝孫入館﹐尋遷庫直﹐閻立本圖形貌﹐具題名字爵裏﹐仍教文學褚亮爲之像贊﹐勒成一卷﹐號十八學士。並給珍膳﹐分爲三番﹐更直宿於閣。每軍國務靜﹐參謁歸休﹐卽引見﹐論討墳典﹐商略前載﹐考其得失﹐或夜分而寢。又降以溫顏﹐禮數甚厚﹐由是天下歸心。奇傑之士﹐咸思自效。於是預入館者﹐時所傾慕﹐謂之「登瀛州」云。﹞貞觀十七年﹐又詔畫淩煙閣功臣二十四人圖﹐上自爲贊。﹝貞觀十七年詔曰﹕自古皇王﹐褒崇勛徳﹐旣勒名於鐘鼎﹐又圖形於丹靑。是以甘露良佐﹐麟閣著其美﹔建武功臣﹐雲臺紀其迹。司徒趙國公無忌﹐故司空揚州都督河間元王孝恭﹐故司空蔡國公如晦﹐故司空相州都督鄭國文貞公徵﹐司徒梁國公玄齡﹐開府儀同三司尙書左僕射申國公士廉﹐開府儀同三司鄂國公敬徳﹐特進衛國公靖﹐特進宋國公瑀﹐故輔國大將軍揚州都督兗國忠壯公志玄﹐輔國大將軍夔國公統基﹐故尙書左僕射忠國公通﹐故陜東道大行臺尙書右僕射鄖節公開山﹐故荊州都督譙襄公紹﹐故荊州都督邳襄公順徳﹐洛州都督鄖國公張亮光祿大夫吏部尙書陳國公侯君集﹐故左驍衛大將軍郯襄公張公謹﹐左領軍大將軍盧國公程知節﹐故禮部尙書永興文懿公虞世南﹐故戶部尙書渝襄公劉政會﹐光祿大夫戶部尙書莒國公唐儉﹐光祿大夫兵部尙書英國公李勣﹐故徐州都督胡壯公秦叔寶等。或材惟棟梁﹐謀猷經遠﹐綢繆幃幄﹐經綸霸圖﹔或學綜經籍﹐徳範光茂﹐隱犯同致﹐忠讜日聞﹔或竭力義旗﹐委質藩邸﹐一心表節﹐百戰標奇﹔或授命廟堂﹐辟土方面﹐重氛再朗﹐王略遐宣。契闊中後﹐劬勞師旅。贊景業於艸昧﹐翼鴻化於隆平﹐茂績嘉庸﹐冠冕列辟﹐昌言直道﹐模範縉紳。固以瞻伊呂而連衡﹐邁方召而長騖者矣。宜酌故實﹐弘玆盛典。可並圖畫於淩煙閣﹐庶念功之懷﹐亡命謝於前載﹔旌賢之義﹐永貽於後昆。﹞時天下初定﹐異國來朝﹐詔立本畫外國圖。又鄠杜間有蒼虎爲患﹐天皇引驍雄千騎取之。虢王元鳳﹐太宗之弟也﹐彎弓三十鈞﹐一矢斃之。召立本寫貌以旌雄勇。《國史》云﹕太宗與侍臣泛遊春苑﹐池中有奇鳥隨波容與﹐上愛玩不已﹐召侍從之臣歌詠之﹐急召立本寫貌。閣內傳呼「畫師閻立本」﹐立本時已爲主爵郎中﹐奔走流汗﹐俯伏池側﹐手揮丹素﹐目瞻坐賓﹐不勝愧赧。退戒其子曰「吾少好讀書屬詞﹐今獨以丹靑見知﹐躬廝役之務﹐辱莫大焉﹗爾宜深戒﹐勿習此藝。」然性之所好﹐終不能捨。及爲右相﹐與左相姜恪對掌樞務。恪曾立邊功﹐立本惟善丹靑。時人謂《千字文》語曰「左相宣威沙漠﹐右相馳譽丹靑。」言並非宰相器。咸亨元年復爲中書令﹐四年薨﹐謚曰文貞。僧悰云「閻師於鄭﹐奇態不窮﹐像生變故﹐天下取則。」﹝竇蒙云「直自師心﹐意存功外﹐與夫張﹑鄭﹐了不相干。」﹞裴云「閻師張﹐靑出於藍。人物﹑衣冠﹑車馬﹑臺閣﹐並得其妙。歷觀古今﹐法則巧思﹐惟二閻﹑楊﹑陸﹐迥出常表。張家父子﹐稍居其次。」﹝彥遠云﹕二閻﹑楊﹑陸﹐𨿽則盡美﹐張家父子﹐品第居最。裴云張在閻下﹐此論未當。﹞李嗣眞云「博陵大安﹐難兄難弟﹐自江左陸﹑謝云亡﹐北朝子華長逝﹐象人之妙﹐號爲中興。至若萬國來庭﹐奉塗山之玉帛﹔百蠻朝貢﹐接應門之位序﹔折旋矩度﹐端簪奉笏之儀﹔魁詭譎怪﹐鼻飲頭飛之俗﹔盡該毫末﹐備得人情﹐二閻同在上品。」﹝田舍屏風十二扇﹐位置經略﹐冠絕古今。元和十三年彥遠大父相國鎭太原﹐詔取之。《西域圖》﹐王知愼亦拓之。《永徽朝臣圖》《昭陵列像圖》﹐傳於代。﹞彥遠論曰﹕前史稱魏明帝起淩雲閣﹐敕韋誕題榜。工人誤先釘榜﹐以籠盛誕釣上﹐去地二十五丈。及下﹐須髮盡白﹐才餘气息。遂戒子孫﹐絕此楷法。謝安嘗論其事﹐子敬正色答曰「仲將﹐魏之大臣﹐豈有此事﹖若如所說﹐知魏徳之不長。」彥遠嘗以子敬爲有識之言。閻令𨿽藝兼繪事﹐時已位列星郎。況太宗皇帝洽近侍有拔貂之恩﹐接下臣亡撞郎之急﹐豈得直呼畫師﹐不通官籍﹖至於馳名丹靑﹐才多輔佐﹐以閻之才識﹐亦謂厚誣。淺薄之俗﹐輕藝嫉能﹐一至於此﹐良可於悒也﹗

張孝師﹐﹝下品。﹞爲驃騎尉。尢善畫地獄﹐气候幽默。孝師曾死復蘇﹐具見冥中事﹐故備得之。吳道玄見其畫﹐因號爲地獄變。﹝竇云「迹簡而粗﹐物情皆備﹐除謝﹑顧﹑陸﹑張﹑楊﹑田﹑董﹑展外﹐難可比儔也。」﹞

範長壽﹐﹝下品。﹞師法於張僧繇﹐官至司徒校尉。﹝《風俗圖》《醉道士圖》﹐傳於代﹞。僧悰云「博贍繁多﹐有所雅尙﹐至於位置﹐不煩經略。」﹝竇云「掣打捉筆﹐落紙如飛﹐𨿽乏窈窕﹐終是好手。」﹞

何長壽﹐與範同師法﹐但微劣於範。範何並有《醉道士圖》傳於代﹐人云是僧繇所作﹐非也。﹝劉竦傳記云﹕張僧繇爲《醉僧圖》﹐僧斂錢與立本添冠子﹐攺爲道士﹐殊不近理矣。﹞

尉遲乙僧﹐於闐國人。父跋質那。﹝具第八卷

。﹞乙僧國初授宿衛官﹐襲封郡公﹐善畫外國及佛像。時人以跋質那爲大尉遲﹐乙僧爲小尉遲。畫外國及菩薩﹐小則用筆緊勁﹐如屈鐵盤絲﹐大則灑落有气槪。僧悰云「外國鬼神﹐奇形異貌﹐中華罕繼。」﹝竇云「澄思用筆﹐𨿽與中華道殊﹐然气正迹髙﹐可與顧﹑陸爲友。」﹞

劉孝師﹐僧悰云「點畫不多﹐皆爲樞要﹐鳥雀奇變﹐甚爲酷似。」彥遠云﹕不止鳥雀﹐曾見畫他物皆好。

靳智異﹐僧悰云「祖述仲達﹐攺張琴瑟﹐變夷爲夏﹐肇自斯人。在範長壽上。」

王定﹐官至中散大夫﹑尙方令。貞觀初得名﹐筆迹甚快。﹝《本艸訓戒圖》﹐傳於代。﹞僧悰云「骨气不足﹐遒媚有餘﹐菩薩聖僧﹐往往驚絕。在張孝師上。」﹝彥遠按﹕定畫骨气不甚長﹐旣亡骨气﹐何故驚絕﹖﹞

梁寬﹑吳智敏﹐僧悰云「智敏師於寬﹐神襟更爲俊逸。」

康薩陀﹐﹝中品。或云善陀。﹞爲振威校尉。僧悰云「亡所服膺﹐虛心自悟﹐初花晚葉﹐變態多端﹐異獸奇禽﹐千形萬狀。在尉遲下。」﹝竇云「曾見畫人馬﹐措意非髙﹐悰公之評過當也。」﹞

王知愼﹐﹝中品下。﹞終少府監。工書畫﹐與兄知敬齊名。僧悰云「師於閻﹐寫貌及之﹐筆力爽利﹐風采不凡。在張孝師下。」

王韶應﹐﹝或作韶隱。﹞畫鬼神﹐深有气韻。﹝竇云「善山水人馬。」﹞

檀智敏﹐﹝中品。﹞爲振武校尉。竇云「師於董伯仁。」僧悰云「棟宇樓臺﹐陰陽向背﹐歷觀前古﹐獨見斯人。」﹝《遊春戲藝圖》傳於世。﹞

楊須跋﹑﹝中品。﹞趙武端﹑﹝下品。﹞範龍樹﹑﹝下品。﹞周烏孫﹑﹝下品。﹞楊徳紹﹐﹝下品。﹞已上五人﹐國初擅名。

陳義﹐國初丞相叔達之玄孫。尢工寫貌﹐玄宗少與之善﹐特承恩遇﹐爲武徳﹑南薰﹑中尙等使﹐銀靑光祿大夫少府監。

殷﹑殷季友﹑許琨﹑同州僧法明﹐已上四人﹐並開元中善寫貌﹐常在內庭畫人物﹐海內知名﹐時錢國養未出。﹝《唐朝七聖圖》《髙祖及諸王圖》《太宗自定輦上圖》《開元十八學士圖》﹐並殷﹑韋無忝爲之﹐傳於代。﹞法明﹐開元十一年敕令寫貌麗正殿諸學士﹐欲畫像書贊於含象亭﹐以車駕車幸﹐遂停。初﹐詔殷﹑季友﹑無忝等分貌之﹐粉本旣成﹐遲回未上絹。張燕公以畫人手雜﹐圖不甚精﹐乃奏追法明﹐令獨貌諸學士。法明尢工寫貌﹐圖成進之﹐上稱善﹐藏其本於畫院。後數年﹐上更索此圖﹐所由惶懼﹐賴康子元先寫得一本以進﹐上令卻送畫院﹐子元復自收之。子元卒﹐其子貨之﹐莫知所在﹐今傳拓本。﹝張說﹑徐堅﹑賀知章﹑趙冬曦﹑康子元﹑侯行果﹑韋述﹑敬會眞﹑趙玄默﹑東方顥﹑李子釗﹑呂向﹑母煛﹑陸去泰﹑咸廙業﹑余欽﹑孫季良﹐都十七人﹐其官爵具韋述《集賢記》下卷。﹞

錢國養﹐開元中善寫貌﹐海內推服。竇云「衣裳凡鄙﹐未離賤工﹔格律自髙明﹐足爲出眾。」彥遠云﹕旣言凡鄙賤工﹐安得格律出眾﹖竇君兩句之評﹐自相矛盾。

左文通﹐善寫貌。

王陁子﹐善山水幽致﹐峯巒極佳。世人言山水者﹐稱陁子頭﹐道子腳。﹝竇云「山水獨運﹐別是一家﹐絕迹幽居﹐古今無比。時有牛昭﹐亦善山水。」﹞

吳道玄﹐陽翟人。好酒使气﹐每欲揮毫﹐必須酣飲。學書於張長史旭﹑賀監知章﹐學書不成﹐因工畫。曾事逍遙公韋嗣立爲小吏﹐因寫蜀道山水﹐始創山水之體﹐自爲一家。其書迹似薛少保﹐亦甚便利。初任兗州瑕丘縣尉。初名道子﹐玄宗召入禁中﹐名道玄。因授內教博士﹐非有詔不得畫。張懷瓘云「吳生之畫﹐下筆有神﹐是張僧繇後身也。」可謂知言﹐官至寧王友。開元中﹐將軍裴旻善舞劍﹐道玄觀旻舞劍﹐見出沒神怪﹐旣畢﹐揮毫益進﹐時又有公孫大娘﹐亦善舞劍器﹐張旭見之﹐因爲艸書﹐杜甫歌行述其事﹐是知書畫之藝﹐皆須意气而成﹐亦非懦夫所能作也。﹝時有張愛兒﹐學吳畫不成﹐便爲捏塑﹐玄宗禦筆攺名仙喬﹐雜畫虫豸﹐亦妙。時又有楊惠之﹐亦善塑像﹔員名﹑程進﹐雕刻石作﹔隋韓伯通善塑像。天后時尙方丞竇弘果﹑毛婆羅﹐苑東監孫仁貴﹐徳宗朝將軍金忠義﹐皆巧絕過人。此輩並學畫﹐迹皆精妙﹐格不甚髙。吳畫《明皇受籙圖》《十指鐘馗》﹐傳於代。﹞彥遠云﹕親叔祖主客員外郎諗﹐有《吳畫說》一篇。﹝在本集。﹞

翟琰者﹐吳生弟子也。吳生每畫﹐落筆便去﹐多使琰與張藏布色﹐濃澹無不得其所。

李生﹐失名﹐亦吳弟子。善畫地獄﹑佛像﹐有類於吳而稍劣。

張藏﹐亦吳弟子也。裁度粗快﹐思若湧泉﹐寺壁十間﹐不旬而畢﹐然六法不及師之門墻。亦好細畫。

楊庭光﹐與吳同時。佛像﹑經變﹑雜畫﹑山水極妙﹐頗有似吳生處﹐但下筆稍細耳。

盧稜伽﹐吳弟子也。畫迹似吳﹐但才力有限。頗能細畫﹐咫尺間山水寥廓﹐物像精備﹔經變佛事﹐是其所長。吳生嘗於京師畫總持寺三門﹐大獲泉貨。稜伽乃竊畫莊嚴寺三門﹐銳意開張﹐頗臻其妙。一日吳生忽見之﹐驚嘆曰「此子筆力常時不及我﹐今乃類我。是子也﹐精爽盡於此矣。」居一月﹐稜伽果卒。﹝釋教畫源傳於代。時有姚景仙﹐能畫寺壁。﹞

武靜藏﹐善畫鬼神﹐有气韻。﹝東都敬愛寺東山亭院地獄變﹐畫甚妙。﹞

董崿﹐字重照﹐開元中多在尙方。善雜畫﹐車牛最推其妙。﹝《盤車圖》﹐余亦曾模之。﹞

陳靜心﹐善寺壁。弟靜眼﹐善地獄﹑山水。

程雅﹐善雜畫。

楊坦﹑楊仙喬﹐並長安人﹐好圖佛寺鬼神。坦子爽﹐亦善之。

解倩﹐善鬼神。

馮紹正﹐開元中任少府監﹐八年爲戶部侍郎。尢善鷹﹑鶻﹑雞﹑雉﹐盡其形態﹐嘴﹑眼﹑腳﹑爪﹑毛彩俱妙。曾於禁中畫五龍堂﹐亦稱其善。有降雲蓄雨之感。

姜皎﹐上邽人。善鷹鳥﹐玄宗在藩時爲尙衣奉禦﹐有先識之明。玄宗卽位﹐累官至太常卿﹐封楚國公。開元五年﹐以事廢。復拜銀靑光祿大夫祕書監。十年﹐復流欽州。

李思訓﹐宗室也﹐卽林甫之伯父。早以藝稱於當時﹐一家五人﹐並善丹靑﹐﹝思訓弟思誨﹐思誨子林甫﹐林甫弟昭道﹐林甫侄湊。﹞世咸重之﹐書畫稱一時之妙。官至左武衛大將軍﹐封彭城公。開元六年贈秦州都督。其畫山水樹石﹐筆格遒勁﹐湍瀨潺湲﹐雲霞縹緲﹐時睹神仙之事﹐窅然巖嶺之幽。時人謂之大李將軍﹐其人也。

思訓弟思誨﹐卽林甫之父也。善丹靑﹐任朝散大夫﹑揚州參軍﹐贈禮部尙書。

李林甫﹐亦善丹靑。髙詹事與林甫詩曰「興中惟白雲﹐身外卽丹靑。」余曾見其畫迹甚佳﹐山水小類李中捨也。

思訓子昭道﹐林甫從弟也。變父之勢﹐妙又過之。官至太子中捨﹐創海圖之妙。世上言山水者﹐稱大李將軍﹑小李將軍﹐昭道𨿽不至將軍﹐俗因其父呼之。

李湊﹐林甫之侄也。初爲廣陵倉曹﹐天寶中貶明州象山縣尉﹐年二十八。尢工綺羅人物﹐爲時驚絕。本師閻令﹐但筆迹疏散﹐言其媚態﹐則盡美矣。

薛稷﹐字嗣通﹐河東汾陰人。道衡之曾孫﹐元超之從子。詞學名家﹐軒冕繼代。景龍末﹐爲諫議大夫﹐昭文館學士﹐多才藻﹐工書畫。薛稷外祖魏文貞公﹐富有書畫﹐多虞﹑褚手寫表疏。稷銳意模學﹐窮年忘倦。睿宗在藩﹐特見引遇﹐拜黃門中書侍郎﹐禮﹑工二部尙書。先天二年﹐官至銀靑光祿大夫太子少保﹐封晉國公。竇懷貞累之﹐年六十九。尢善花鳥﹑人物﹑雜畫﹐畫鶴知名﹐屏風六扇鶴樣﹐自稷始也。

郎余令﹐有才名﹐工山水古賢﹐爲著作佐郎﹐撰《自古帝王圖》﹐按據史傳﹐想象風采﹐時稱精妙。

曹元廓﹐天后朝爲朝散大夫﹐左尙方令。師於閻﹐工騎獵人馬山水﹐善於布置。天后鑄九鼎於東都﹐備九州山川物產﹐詔命元廓畫樣﹐鐘紹京書﹐時稱絕妙。﹝後周﹑北齊﹑梁﹑陳﹑隋﹑武徳﹑貞觀﹑永徽等朝臣圖﹐《髙祖太宗諸子圖》《秦府學士圖》《淩煙圖》﹐皆傳於代﹐徐嶠之題。﹞

劉行臣﹐善畫鬼神﹐精采灑落﹐類王韶應。﹝東都敬愛寺山亭院西壁﹐有鬼神抱野雞﹐實爲妙手。﹞

暢﹐善山水﹐似李將軍。﹝子明瑾﹐妙過於父。﹞

楊寧﹑楊升﹑﹝《望賢宮圖》《安祿山眞》。﹞張萱﹐已上三人﹐並善畫人物。寧以開元十一年爲史館畫直。萱好畫婦女﹑嬰兒。﹝有《妓女圖》《乳母將嬰兒圖》《按羯鼓圖》《秋千圖》《虢國夫人出遊圖》﹐傳於代。﹞

尹琳﹐善佛事﹑神鬼﹑寺壁。髙宗時得名﹐筆迹快利。今京師慈恩寺塔下南面師利﹑普賢極妙。

李仲昌﹑李嗣眞﹐並琳弟子﹐並善佛道鬼神。

韋無忝﹐官至左武衛將軍﹐善鞍馬﹑鶻﹑象﹑鷹﹐圖雜獸皆妙。

韋無蹤﹐乃無忝弟﹐善寫貌。

朱抱一﹐開元二十二年直集賢﹐善寫貌。寫《張果先生眞》﹐爲好事所傳。

竺元標﹑蔡金剛﹑毛嵩﹑姚彥山﹑程遜﹐善寺壁﹑禽獸。

董好子﹐善人物。

楊樹兒﹑耿純。

任貞亮﹐開元中直集賢。時有畫直邵齋欽﹑書手吉曠﹐皆解畫。

陸庭曜﹐善人物鬼神﹐有气韻。

暢整﹑李相國﹑陸愨﹑劉智敏﹑史晟﹑何君墨﹑京元成﹑崔霞﹑冷元琇﹑馬光業﹑李蠻子﹑馬樹鷹﹑祝丘﹑潘細衣﹑周子敬﹑段去惑﹑僧智瑰﹐善山水﹑鬼神﹐气韻灑落。

已上皆唐朝以來名手畫工﹐有同蘭菊﹐叢芳競秀﹐蹤迹布在人間﹐姓名不可遺棄。

殷令名﹐陳郡人﹐父不害。累代工書畫。

殷聞禮﹐字大端﹐書畫妙過於父。武徳初﹐爲中書舍人﹑趙王友兼侍讀﹐弘文館學士。

聞禮子仲容﹐天后任太僕祕書丞﹑工部郎中﹑申州刺史﹐善書畫﹐工寫貌及花鳥﹐妙得其眞。或用墨色﹐如兼五采。

談皎﹐善畫人物﹐有態度﹐衣裳潤媚﹐但格律不髙。大髻寬衣﹐亦當時所尙﹐與李湊小相類。﹝《武惠妃舞圖》《佳麗寒食圖》《佳麗伎樂圖》﹐並傳於代。﹞

僧金剛三藏﹐獅子國人。善西域佛像﹐運筆持重﹐非常畫可擬。東京廣福寺木塔下素像﹐皆三藏起樣。

張遵禮﹐善畫鬥將鞍馬。戈矛器械﹐用筆塹差﹐小畫尢佳。

王紹宗﹐瑯琊人﹐父修禮。畫迹與殷仲容相類。亦善書﹐官至祕書少監。

宋令文﹐亦書畫皆善。

司馬承禎﹐字子微﹐自梁陶隱居至先生四世傳授仙法。開元中自天臺徵至﹐天子師之。十五年﹐至王屋山﹐敕造陽臺觀居之。嘗畫於屋壁﹐又工篆隸﹐詞采眾藝皆類於隱居焉。制雅琴鎭銘﹐美石爲之﹐詞刻精絕。開元中﹐彥遠髙王父河東公獲受教於先生。玄宗皇帝制碑﹐具述其妙。二十三年尸解﹐白雲從堂戶出﹐雙鶴繞壇而上﹐年八十一﹐謚貞一先生。

盧鴻﹐一名浩然﹐髙士也。工八分書﹐善畫山水樹石﹐隱於嵩山。開元初徵拜諫議大夫﹐不受。

釋翛然﹐俗姓裴氏﹐楚州刺史思訓之子。爲人恢誕﹐彊學不成一名﹐好朋從詩酒。善丹靑﹐工山水﹐曉解絲竹﹐卒於三十九。﹝開元中﹐嘗夜醉﹐臥街犯禁﹐乃爲詩曰「遮莫冬冬鼓﹐須傾滿滿杯。金吾如借問﹐報道玉山頹。」官不罪之。或云道士。﹞

鄭虔﹐髙士也。蘇許公爲宰相﹐申以忘年之契﹐薦爲著作郎。開元二十五年﹐爲廣文館學士。饑窮轗軻﹐好琴酒篇詠。工山水﹐進獻詩篇及書畫﹐玄宗禦筆題曰「鄭虔三絕。」與杜甫﹑李白爲詩酒友。祿山授以僞水部員外郎﹐國家收復﹐貶臺州司戶。

鄭逾﹐善山水﹐天寶中得名於梁﹑宋間。逾卽鄭遷之弟﹐遷有書名。

李果奴﹐筆迹調潤﹐天寶中寫貌人物及僧佛爲妙。元和中有李士昉﹐卽果奴之孫﹐筆迹及其祖﹐寫貌極妙﹐在翰林集賢。

曹霸﹐魏曹髦之後。髦畫稱於後代。霸在開元中已得名﹐天寶末﹐每詔寫禦馬及功臣﹐官至左武衛將軍。

韓幹﹐大梁人。王右丞維見其畫﹐遂推獎之。官至太府寺丞。善寫貌人物。﹝《龍朔功臣圖》《姚崇及安祿山圖》《玄宗試馬圖》《寧王調馬打球圖》﹐並傳於代。﹞尢工鞍馬﹐初師曹霸﹐後自獨擅。杜甫《曹霸畫馬歌》曰「弟子韓幹早入室﹐亦能畫馬窮殊相﹐幹惟畫肉不畫骨﹐忍使驊驑气凋喪。」彥遠以杜甫豈知畫者﹐徒以干馬肥大﹐遂有畫肉之誚。古人畫馬有《八駿圖》﹐或云史道碩之迹﹐或云史秉之迹﹐皆螭頸龍體﹐矢激電馳﹐非馬之狀也。晉﹑宋間顧﹑陸之輩﹐已稱攺步﹔周﹑齊間董﹑展之流﹐亦云變態。𨿽權奇滅沒﹐乃屈產蜀駒﹐尙翹舉之姿﹐乏安徐之體。至於毛色﹐多騧驑騅駮﹐無他奇異。玄宗好大馬﹐禦廏至四十萬﹐遂有沛艾大馬﹐命王毛仲爲監牧﹐使燕公張說作《駧牧頌》。天下一統﹐西域大宛﹐歲有來獻。詔於北地置羣牧﹐筋骨行步﹐久而方全﹐調習之能﹐逸異並至。骨力追風﹐毛彩照地﹐不可名狀﹐號木槽馬。聖人舒身安神﹐如據牀榻﹐是知異於古馬也。時主好藝﹐韓君間生﹐遂命悉圖其駿﹐則有玉花驄﹑照夜白等。時岐﹑薛﹑寧﹑申王廏中﹐皆有善馬。幹並圖之﹐遂爲古今獨步。祿山之亂﹐沛艾馬種遂絕﹐韓君端居亡事﹐忽有人詣門﹐稱鬼使﹐請馬一匹。韓君畫馬焚之﹐他日見鬼使乘馬來謝﹐其感神如此。弟子孔榮爲上足。

陳閎﹐爲永王府長史。善畫寫貌﹐工鞍馬﹐與韓同時﹐家蓄圖畫絕多。﹝寫《安祿山圖》《玄宗馬射圖》《上黨十九瑞圖》。﹞孟仲暉﹐善寫貌﹐筆迹類陳閎﹐又似閻令。時有杜景祥﹑王允之﹐並畫迹與仲暉相近也。

第十卷

唐朝下

王維﹐字摩詰﹐太原人。年十九﹐進士擢第﹐與弟縉並以詞學知名﹐官至尙書右丞。有髙致﹐信佛理﹐藍田南置別業﹐以水木琴書自誤。工畫山水﹐體涉今古。人家所蓄﹐多是右丞指揮工人布色﹐原野簇成遠樹﹐過於朴拙﹐復務細巧﹐翻更失眞。淸源寺壁上畫輞川﹐筆力雄壯。常自制詩曰「當世謬詞客﹐前身應畫師。不能捨余習﹐偶被時人知。」誠哉是言也。余曾見破墨山水﹐筆迹勁爽。

張諲﹐官至刑部員外郎。明易象﹐善艸隸﹐工丹靑。與王維﹑李頎等爲詩酒丹靑之友。尢善畫山水。王維答詩曰「屏風誤點惑孫郎﹐團扇艸書輕內史。」李頎詩曰「小王破體閒文策﹐落日梨花照空壁﹔書堪記室妬風流﹐畫與將軍作勍敵。」﹝畫一作書。﹞

劉方平﹐工山水樹石。汧國公李勉甚重之。

王熊﹐官至潭州都督﹐嘗與張燕公唱和詩句﹐善湘中山水﹐似李將軍。﹝意緒不卑﹐但筆迹輕細。﹞

王象﹐有畫《鹵簿圖》傳於代。或云是熊兄弟。

田琦﹐雁門人。武徳功臣兵部尙書徳平之子﹐善寫貌人物﹐官至汝南太守。尢善八分﹑小篆﹐寫《洪崖子橘木圖》傳於代。

竇師綸﹐字希言﹐納言陳國公抗之子。初爲太宗秦王府諮議﹐相國錄事參軍﹐封陵陽公。性巧絕﹐艸創之際﹐乘輿皆闕﹐敕兼益州大行臺檢校修造﹐凡創瑞錦宮綾﹐章彩奇麗﹐蜀人至今謂之陵陽公樣。官至太府卿﹐銀﹑坊﹑邛三州刺史。髙祖﹑太宗時﹐內庫瑞錦對雉﹑鬥羊﹑翔鳳﹑遊麟之狀﹐創自師綸﹐至今傳之。

江都王緒﹐霍王元軌之子﹐太宗皇帝猶子也。多才藝﹐善書畫﹐鞍馬擅名﹐垂拱中﹐官至金州刺史。

時有李逖者﹐工畫蠅蝶蜂蟬之類。

李平鈞﹐宗室也。淮安王神通之曾孫﹐爲江陵府法曹參軍﹐汴州陳畱令。平鈞工山水﹑小篆。平鈞之叔李權﹐工八分﹔叔樞﹐工小篆。

崔陽元﹑李炅﹑張惟亙﹑李滔﹑張通﹑耿昌言﹑弟昌期﹐已上七人並工山水雜畫﹐通尢精贍。

周古言﹐中宗時善寫貌及婦女。﹝有《宮禁寒食圖》《秋思圖》﹐傳於代。﹞

時有嚴杲﹑楊徳本﹐並吳人﹐善雜畫。

貝俊﹑﹝一作具俊。﹞李韶﹑魏晉孫﹑蒯廉﹐已上四人﹐並工花鳥﹐俊尢工鷹鶻﹐蒯廉最爲妙。

白旻﹐官至同州澄城令﹐工花鳥鷹鶻﹐嘴爪纖利﹐甚得其趣。旻善歌﹐常醉酣歌闋﹐便畫自娛。

韓嶷﹐工婦女雜畫﹐善布色。

時有宇文肅﹐善小畫﹐金玉鐫刻之樣﹐禽獸葩葉之能。

髙江﹑車道政﹐二人並善寫貌。道政兼善佛事﹐迹簡而筆健。

嗣滕王湛然﹐貞元四年爲殿中監﹐兼禮部尙書﹑回鶻使。善畫花鳥蜂蝶﹐官至檢校兵部尙書﹑太子詹事﹐年八十四。

齊皎﹐髙陽人。父玘﹐檢校兵部郎中。皎善外蕃人馬﹐工山水﹐學小楷古篆﹐善射﹐曉音律。建中四年官至澤州刺史﹐年五十五。彥遠大父髙平公有重名﹐皎每以書畫及篇章求知焉。至今予家篋笥中猶有齊君少年時書畫。觀其意趣𨿽髙﹐筆力未勁﹐後見其功用至者﹐則雄壯矣。﹝一本云名敀。﹞

皎弟暎﹐性雅正﹐好學﹐善山水。貞元元年爲中書舍人﹐二年拜中書侍郎平章事﹐河間縣男﹐三年貶官夔州﹐七年爲桂府觀察使﹐轉江西觀察使﹐十一年贈禮部尙書﹐謚曰忠﹐年四十八。初﹐暎於東都舉進士﹐應宏詞﹐彥遠曾祖魏國公爲河南尹兼畱守﹐愛其藝﹐每加獎焉。奏爲河南府參軍﹐及魏公罷相爲左僕射﹐暎已拜相矣。魏公再入中樞﹐暎已貶官夔州。﹝一本名映。﹞

朱審﹐吳興人。工畫山水﹐深沈瑰壯﹐險黑磊落﹐湍瀨激人﹐平遠極目。建中年頗知名。

王宰﹐蜀中人。多畫蜀山﹐玲瓏窳窆﹐巉差巧峭。

畢宏﹐大歷二年爲給事中﹐畫松石於左省廳壁﹐好事者皆詩之。攺京兆少尹﹐爲左庶子。樹石擅名於代。樹木攺步變古﹐自宏始也。

楊公南﹐名炎﹐華陰人。孝著三代﹐門樹六闕﹐風骨俊秀﹐神情爽邁。善山水﹐髙奇雅贍。大歷四年爲中書門下侍郎﹐建中元年遷左僕射﹐流貶﹐年五十五。余觀楊公山水圖﹐想見其爲人魁岸灑落也。

史瓚﹐官至省郎﹐善畫鞍馬人物。

裴諝﹐字士明﹐河東人。以明經進﹐畫山水極有思。貞元中爲吏部侍郎兼禦史大夫﹐四年爲太子賓客﹑左散騎常侍﹐五年爲兵部侍郎﹑河南尹﹐貞元元年年七十五﹐贈兵部尙書。

韋鑑﹐工龍馬﹐妙得精气。

鑑弟鑾﹐工山水松石﹐𨿽有其名﹐未免古拙。

鑑子鶠﹐工山水﹑髙僧奇士﹑老松異石﹐筆力勁健﹐風格髙舉。善小馬﹑牛羊﹑山原。俗人空知鶠善馬﹐不知松石更佳也。咫尺千尋﹐駢柯攢影﹐煙霞翳薄﹐風雨颼飅﹐輪囷盡偃蓋之形﹐宛轉極盤龍之狀。﹝《天竺胡僧圖》《渡水僧圖》《小馬放牧圖》﹐並傳於代。﹞

張璪﹐字文通﹐吳郡人。初﹐相國劉晏知之﹐相國王縉奏檢校祠部員外郎﹑鹽鐵判官。坐事貶衡州司馬﹐移忠州司馬。尢工樹石山水﹐自撰《繪境》一篇﹐言畫之要訣﹐詞多不載。初﹐畢庶子宏擅名於代﹐一見驚嘆之。異其惟用禿毫﹐或以手摸絹素﹐因問璪所受。璪曰「外師造化﹐中得心源。」畢宏於是閣筆。彥遠每聆長者說﹐璪以宗黨﹐常在予家﹐故予家多璪畫。曾令畫八幅山水障﹐在長安平原裏﹐破墨未了﹐值朱泚亂﹐京城騷擾﹐璪亦登時逃去。家人見畫在幀﹐蒼忙掣落﹐此障最見張用思處。又有士人家有張松石障﹐士人云亡﹐兵部李員外約好畫成癖﹐知而購之﹐其家弱妻已練爲衣裏矣。惟得兩幅﹐雙柏一石在焉﹐嗟惋久之﹐作《繪練記》﹐述張畫意極盡﹐此不具載。﹝李約員外集。﹞

陳曇﹐字玄成﹐國初丞相叔達之後。明經出身﹐河南尹嚴武薦爲參軍﹐昭義軍節度使李抱眞辟爲從事。貞元十四年官至衡州刺史﹐邕管經略使兼禦史中丞。工山水﹐有情趣﹐但峯巒少奇﹐往往繁碎。

顧況﹐字逋翁﹐吳興人。不修檢操﹐頗好詩詠﹐善畫山水。初爲韓晉公江南判官﹐入爲著作佐郎﹐久次不遷﹐乃嘲誚宰相﹐爲憲司所劾。貞元五年貶饒州司戶﹐居茅山﹐以壽終。有《畫評》一篇﹐未爲精當也。

鄭審﹐事具彥遠所撰《彩箋詩集》。

沈寧﹐亦善樹石山水﹐有格律﹐師張璪而少劣。

劉商﹐官至檢校禮部郎中﹐汴州觀察判官。少年有篇詠髙情﹐工畫山水樹石。初師於張璪﹐後自造眞爲意。自張貶竄後﹐嘗惆悵賦詩曰「苔石蒼蒼臨澗水﹐溪風裊裊動松枝﹐世間惟有張通會﹐流向衡陽那得知。」或云商後得道。

劉整﹐任祕書省正字﹐善山水﹐有气象。

時有劉之奇﹐亦能山水。

邊鸞﹐善畫花鳥﹐精妙之極。至於山花園蔬﹐亡不徧寫。爲右衛長史﹐花鳥冠於代﹐而有筆迹。

於錫﹐善畫花鳥及雞。

彊穎﹐善水鳥。

梁廣﹐工花鳥﹐善賦彩﹐筆迹不及邊鸞。

陳庶﹐揚州人。師邊鸞﹐花鳥尢善布色。

陳恪﹐工山水﹐師張﹑鄭有气韻﹐人物鞍馬虫禽並精。子積善﹐山水妙過於父。﹝一云陳格。﹞

戴重席﹐工子女﹐極精細。

周昉﹐字景玄﹐官至宣州長史。初效張萱畫﹐後則小異﹐頗極風姿﹐全法衣冠﹐不近閭裏。衣裳勁簡﹐彩色柔麗﹐菩薩端嚴﹐妙創水月之體。﹝《蜂蝶圖》《按箏圖》《楊眞人﹑陸眞人圖》《五星圖》﹐傳於代。﹞

趙博文﹐尙書左丞涓之子也。畫子母犬﹑兔﹐善寫貌﹐應進士不第。

兄博宣﹐亦解畫。

太原王胐﹐終劍南刺史﹐師昉﹐畫子女﹑菩薩﹐但不及昉之精密。余大父髙平公首末提獎之。

鄭寓﹐善果之後也。學昉畫天王菩薩﹐有思。

韓滉﹐字太衝﹐官至金紫光祿大夫﹑浙東西兩道節度使﹐左僕射同平章事﹐封晉國公。貞元三年﹐年六十五﹐贈太傅﹐謚忠肅。工隸書﹑章艸﹐雜畫頗得形似﹐牛羊最佳。

戴嵩﹐韓晉公之鎭浙右﹐署爲巡官﹐師晉公之畫﹐不善他物﹐惟善水牛而已。田家川原﹐亦有意。

嵩弟嶧﹐亦善水牛。

李漸﹐官至忻州刺史﹐善蕃人﹑蕃馬﹑騎射﹑射雕﹑放牧﹐川原之妙﹐筆迹气調﹐古今亡儔。

子仲和﹐能繼其藝﹐而筆力不及其父。今相國令狐公﹐奕代爲相﹐家富圖畫﹐卽忻州外孫。家有小畫人馬幛﹐是尢得意者。憲宗曾取置禁中﹐後卻賜還﹐嘗以示余。

蕭祐﹐畫山水甚有意思﹐爲桂州觀察使。

周太素﹐終尙書郎﹐善畫花鳥﹑佛像。

麯庭﹐善山水﹐格不甚髙﹐但細巧耳。

蕭悅﹐協律郎﹐工竹﹐一色﹐有雅趣。

張志和﹐字子同﹐會稽人。性髙邁﹐不抱撿﹐自稱煙波釣徒。著《玄眞子》十卷﹐書迹狂逸﹐自爲漁歌便畫之﹐甚有逸思。肅宗朝官至左金吾衛﹑錄事參軍。本名龜齡﹐詔攺之。顏魯公與之善﹐陸羽等嘗爲食客。

侯莫陳廈﹐字重構﹐工山水﹐用意極精。

會稽僧道芬﹑鄭町處士﹑﹝滎陽人。﹞梁洽處士﹑天臺項容處士﹑靑州吳恬處士﹐﹝一名玢﹐字建康。﹞已上並畫山水。道芬格髙﹐鄭町淡雅﹐梁洽美秀﹐項容頑澀﹐吳恬險巧。恬有《畫山水錄》﹐記平生所畫在絹素者﹐凡百餘面﹐傳之好事。自云初夢寐﹐有神人指授畫法。恬好爲頑石﹐气象深險﹐能爲云﹐而气象蓊格。

王默﹐師項容﹐風顚酒狂﹐畫松石山水﹐𨿽乏髙奇﹐流俗亦好。醉後以頭髻取墨﹐抵於絹畫。王默早年授筆法於臺州鄭廣文虔。貞元末﹐於潤州歿﹐舉柩若空﹐時人皆云化去。平生大有奇事﹐顧著作知新亭監時﹐默請爲海中都巡﹐問其意﹐云「要見海中山水耳。」爲職半年﹐解去。爾後落筆有奇趣﹐顧生乃其弟子耳。彥遠從兄監察禦史厚﹐與余具道此事﹐然余不甚覺默畫有奇。

