七頌堂識小錄

提要

《七頌堂識小錄》一卷﹐國朝﹝淸﹞劉體仁撰。體仁字公勇﹐諸書或作公■﹝甬戈﹞。■﹝甬戈﹞卽古勇字也。河南棣川衛人。順治乙未進士﹐官至吏部郎中。王士禎《居易錄》記體仁喜作畫而不工﹐恆蓄一人代筆﹐有宣州兔毛褐﹐眞不如假之戲﹐至今以爲口實。然其賞鑑則特精﹐所撰《七頌堂集》中有與張實《水尺牘》﹐稱近日仿《煙雲過眼錄》﹐爲《識小錄》一冊﹐卽是書也。所記書畫古器凡七十四條﹐多稱孫承澤﹑梁淸標諸舊家物。蓋體仁當時與汪琬﹑王士禎爲同榜進士﹐以詩文相倡和﹐而與承澤等又以博古相髙﹐每條必詳其所藏之人與其授受所自﹐皆可以資考證。王宏撰《山誌》曰﹕近劉公勇撰《識小錄》﹐中有云王《山史》亦有五字未損蘭亭本﹐宋拓豫章本也。有米元暉跋與宋仲溫跋若出一手爲蛇足耳。汪苕文大不然之。予嘗馳簡公勇云﹐米元暉跋固疑其贗﹐然與宋仲溫跋用筆迥異﹐足下謂如出一手何也﹖今遂望足下刪攺此稿﹖不然失言矣云云。其跋今未之見。然恐亦好事之家﹐自矜所有﹐未足爲定論也。惟蘇軾所書《醉翁亭記》《因樹屋書影》以爲出中州士人白麟之手﹐髙拱誤爲眞迹﹐勒之於石﹐體仁亦稱人疑其贗﹐或指爲鍾生所摹﹐而謂定州有軾艸書中山松醪賦殘碑﹐筆與此同。軾一書每爲一體﹐忽作顚張醉素﹐何可謂其必無﹖殆以鄕曲之私﹐回護其詞耶。末二條一爲陸竺僧遇魔事﹐一爲韋際飛池河驛見雌雄猿事﹐皆與賞鑑無關﹐疑偶記冊末﹐而其子凡據以入梓﹐未及刊除也。

正文

定武五字不損本蘭亭﹐今在孫少宰家。有姜白石二跋﹐趙子固一跋﹐所謂落水蘭亭也。所可疑者﹐後有趙文敏題字耳。王宗伯書數字於押縫﹐籖後有白抱一印。所謂五字者﹐「湍流帶右天」也。余偏傍皆如白石所考﹐微異者﹐崇字山下作三點﹐領無山之盛﹐盛字上蝕處﹐作昂首龜形﹐由字中直如申字。

絳帖二十卷﹐原爲馮涿鹿物﹐今歸孫少宰。毎幅有一軒二字印﹐印幾方廣二寸﹐元初方一軒也。押裝池有三城王印﹐間有無此二印者。紙皆橫簾﹐搨手亦精。傳聞內府凡數部皆不全﹐涿鹿擇其精者合成之也。後仍淳化舊題識十卷﹐後帝王書﹐以宋太宗爲首。二王書皆割裂﹐雜以頭眩方十七帖大令數帖尢僞。王宗伯有言﹕古人碑皆自書﹐𨿽久而筆尙可尋。閣帖經數摹﹐神气盡矣。乃世人以閣帖爲書學六經﹐何也﹖

王元章梅花一卷﹐前曰印水梅影。後自題云「我家洗硯池頭樹﹐个个花開淡墨痕。不要人誇好顏色﹐只畱淸气在柴門。」

楊補之竹﹐一莖數葉﹐筆筆皆書法也。後有野涉翁題字﹐不知何人也。

趙子固山水捲﹐疎密橫斜﹐遇糾紛處﹐目不給賞﹐眞化工也。八分自題戊午子固﹐右三卷皆少宰物。

顏魯公鹿脯帖眞迹﹐在常州一舊家﹐今爲王長安購得。紙墨如新﹐精神奕奕﹐能攝人於十步外。

禇河南兒寛贊眞迹﹐爲王長安所得。歲丁未冬見之京師﹐楮書方寸餘﹐後書禇遂良應被詔所書。二帖皆希世之寶。

王額駙長安又出一玉杯﹐臥蠶紋內有血斑﹐初視之玉情闇然﹐酒滿則浸色外見﹐若出水芙渠﹐亦異物也。

右軍集書金剛經﹐世不多見﹐所見者華陰王山史所藏﹐云舊爲渭南南氏物。

聖教序不損本﹐向爲範質公先生物﹐表裏裝作小冊﹐今在華陰王家。

王山史名弘撰﹐亦有五字不損本蘭亭﹐宋搨豫章本也。有米元暉跋與宋仲溫跋﹐若出一手﹐爲蛇足耳。

巨然山水捲﹐今在梁宗伯家﹐疑非全幀。上有淡墨灘隠隠作煙樹田塍迷離狀﹐莫尋其筆痕墨迹。向爲孫氏得之內府者﹐今歸眞定梁玉立先生。

巨然又有鷺鷥大幅﹐其立處渲墨作堅圓狀﹐非石非灘﹐若水落而泥凝者。山水之外﹐此爲僅見。老杜「至今江海上﹐雙影日蕭蕭。」﹐似爲此句傳神﹐亦北海先生物。

髙房山大幅山水﹐全用米家法。題云元气淋漓﹐孫北海藏。舊爲分宜物﹐曽入內﹐國初嘗以內府書畫賜大臣。外有標籖﹐多宸濠﹑江陵﹑分宜沒入者﹐宸濠眞贗半﹐江陵多贗﹐分宜多眞。此老有鈐山堂詩﹐超超得王孟意趣﹐眼光固自殊﹐而爲猘子所累﹐可惜。

《海天落照圖》﹐趙千里作。橫捲長幾丈餘﹐輪廓用泥金﹐樓閣界畫如髮﹐人物小如麻子﹐蠕蠕欲動。位置雄麗﹐令人有褰裳濡足意。本嘉興項氏物﹐今爲杞縣馬布庵所得。

柴窯無完器﹐近復稍稍出。馬布庵見示一洗﹐圓而撱﹐面徑七寸﹐黝然深沈﹐光色不定﹐雨後靑天未足形容。布庵曰「予目之爲絳霄。」

王叔明山水小幅﹐何禦史元英物。叔明﹐趙文敏甥。筆與文敏大異﹐皴法變自北苑也。此幅萬松圍合枝皆垂而末仰﹐松鍼用筆重於松身﹐但覺風聲謖謖﹐奇爲蔚薈矣。

何禦史有右軍墨迹三行﹐亦出自內府﹐蓋唐人臨本。

國初有發隗囂墓者﹐官覺而追之﹐得陶器數十。見一酒琖於京師﹐色如龍泉之淡黃者﹐外皆自然蕉紋﹐內有團花。砂底﹐丰上斂下﹐口徑三寸許。

官窯螭耳洗﹐宋修內司窯杯﹐直如筒﹐色如豬肝﹐皆北海物。

漢三耳壺﹐今在京師宋子飛家。

《肅府帖》﹐人賤其近﹐北海先生謂勝前人。其原本余曽見之﹐缺二冊。猗氏有﹐荊君得之。歳甲辰攜往江南﹐今不知所在矣。

《富春山圖》﹐黃子久作﹐艸艸若不經意﹐神品也。今歸泰興季氏。

王摩詰《溪山殘雪》﹐千巖萬壑﹐林木叢雜﹐向爲周又新所有。

蘇東坡艸書《醉翁亭記》﹐鄢陵有刻本﹐吾家司冦所摹也。人疑其贗。又有知其爲鍾生所臨者﹐墨迹在劉相公家。然余過定州看雪浪石壁﹐間嵌殘碑乃艸書中山松醪賦﹐語筆與此同。按坡公嘗鈔書﹐一書每爲一體﹐則忽作顚張醉素﹐何可遽謂必無。其字畫輕重不一﹐重則稜角森然﹐又顏法也。

漁人於京口网一石﹐致於市。有以百錢得之者﹐朝夕玩弄﹐疑其中有痕如綫﹐因試剖之﹐劃然爲二﹐乃硯也。復售得千錢。有識之者﹐以計鉤致﹐去蓋﹐玉硯也。其外之似石者﹐璞也。後在中州。

宋板書所見多矣﹐然未有踰《前漢書》者。於中州見一本﹐本出王元美家﹐前有趙文敏小像﹐陸師道亦寫元美小像於次帙﹐標籖文衡山八分書。

鄢陵家司宼好彈琴﹐所藏有輕如一葉者﹐甚珍之。別業有樓三層﹐繞樓柿林數十畝。嘗攜琴其上﹐一日晝眠﹐聞琴聲寤。見一黃衣人坐而彈﹐愛其異音﹐心識其節奏﹐曲終乃起問之﹐無所見矣。自此琴在壁亦嘗作聲﹐後碎於宼。

《文王鼎》所見凡二﹐馮涿鹿﹑孫退谷二家所藏﹐形制皆同。孫氏翡翠尢勝﹐固仿作﹐然均非漢以後物。

李伯時畫馬一卷﹐一人魋結肩一旗立髙阜﹐馬布山谷﹐狀態各備。又一簇百餘匹﹐鬛首相亞皆一狀﹐駸駸走也。梁園宋氏物。

倪雲林十萬圖冊﹐本荊溪陳定生物。梁園侯朝宗爲之作記而海內知有此圖。後朝宗攜歸梁園﹐旣歿﹐子皆不肖﹐近聞爲一有力人脇取去矣。

浮月杯﹐陶杯也。口微缺﹐以金錮之。酒滿則一月皛皛浮酒面﹐先朝中州王邸物﹐後不知所歸。

蕉葉觚﹐欵作子字﹐下虫紋﹐上純作水銀色。太倉王相公物﹐合肥王納言思齡有之。

顏魯公送劉太衝敍眞迹﹐在合肥王思齡納言家﹐亦渭南南氏物。

玉器入土﹐與銅器同處久﹐銅之靑緑玉受之﹐天然瑩浸。大梁王半庵先生得一玉觥如是﹐遂以寶觥名齋。其子雁澤亦博學好古﹐向猶見於其家。

智永千文﹐舊云人間合有數百本﹐今則寥寥。山陰張文肅公有一本﹐白麻紙書﹐百衲裝潢成冊。間有缺者﹐眞書鋒頴森峭﹐非復枯禪入定。艸書內押﹐時不免俗。尋其本韻﹐大似米老狡獪變化也。

宣徳朝尙繪事﹐禦筆點染工細特甚。京師人家藏所畫黒猿攀檻懸臂取果﹐極爲生動。卽布地菱藕諸果實﹐亦非孫漢陽輩所及。上有禦寶。

浮光胡蒼恆藏宣徳花卉捲﹐獨寫長春一叢﹐設色之妙無比﹐所謂當午月季也。

憫忠寺有羅漢十六軸﹐梵像奇古﹐云是貫休筆。

邢子願好臨米老登海岱樓詩稿﹐停雲館刻米老九帖﹐眞迹在嘉禾髙氏。後分爲三﹐賀中來得海岱樓詩稿﹐有米友仁跋﹐穆考功題字﹐今在王納言思齡家。

太原有李晉王像﹐側坐調箭﹐善避獨眼之誚。後二武士擎韔箙﹐一人唐巾玉帶拱立於前者﹐莊宗也。氈笠佩劍立者﹐明宗也。其一人懸椎而侍者﹐安敬孜也。行纒而履示賤也﹐冠虎示服猛也。傳亞子命工寫之﹐時安已死﹐念其勇也。

太原北吉祥寺僧藏舎利本出故晉府玻璃缾貯之大如菽白色舊五粒今忽生三粒

太原有觀音大士塑像﹐唐塑也。莊嚴妙好﹐土人述其靈異甚眾。晉寺十六應眞羅漢亦仿唐塑﹐按塑列畫苑﹐今人不復講矣。

範寛名中立﹐性緩﹐故時人號之曰寛。山水大幅今在梁園宋氏﹐上有王文安題字﹐字效家廟碑。

中立又有山水大幅在孫少宰北海家﹐樹葉皆艸艸﹐枝榦皆有自內挺外之勢。山石鉤斫皆有力﹐神品第一。宣和帝題曰「範寛眞迹」﹐鈐以萬機淸暇小印。

宋文康公有梅道人山水一軸﹐橋道曲折﹐叢樹工甚﹐世人但以攢點擬之﹐是未夢見在。

東坡竹橫幅在北海先生家﹐酣滿俊逸﹐足移人情。墨分七層﹐予轉疑東坡先生未能工妙至此。先生言明季亂﹐有掠書畫賣者﹐取直甚廉﹐獨此幅索厚直﹐蓋賈豎無不知有東坡者矣。

王納言思齡家有蔡忠惠二帖﹐艸艸處皆得晉人三昧﹐句曲笪在莘﹐題字亦有意。

京口張氏世博雅好古﹐所藏有虞永興夫子廟堂碑眞迹。字小於碑﹐本當時試筆所作。黃庭結構﹐妙合自然﹐可異也。考永興此碑成﹐搨無虛日﹐唐末已斷泐盡矣。世所傳陜搨﹐乃五代時王彥超重摹上石者。余見初搨本出大內﹐與今大異。宋元皆未見此眞迹耶。

張禮存太史又出右軍三帖﹐唐人雙鉤也。奉橘帖不逮如何帖。有王勝之題字﹐趙文敏評者﹐謂有遊閒公子之風。張素存太史出大仰山興國禪寺碑眞迹﹐獨謹嚴有風骨。

馮涿州宋元畫冊二﹐戊申冬歸之孫北海先生﹐己酉人日余獲觀焉。

元唐子華大幅山水在山陰胡夫子家﹐全仿郭河陽。

越窯矮足爵﹐栗殻浮靑﹐轉側皆翡翠。吳越王所供﹐當時民間禁不敢用﹐故存者極少。

李迪鹿一幅﹐叢樹流泉蔚爲幽邃﹐故諸態皆天全也。斫渲俱非近今法。

王若水花一幅﹐葉似玉簮﹐而花似萱﹐目所未見。或曰波羅花也。設色極奇。右二幅皆文康公家賜物。

江貫道《長江萬里圖》﹐張爾惟學曾所藏。順治甲午赴蘇州太守任﹐孫北海﹑龔孝升﹑曹秋嶽三先生偕王元照﹑王文孫於都門宴別﹐各出所藏名迹相較﹐諸公欲裂而分之﹐爾惟大有窘色。北海集古句戲之曰「剪取吳淞半江水﹐惱亂蘇州刺史腸。」一座絕倒。

董北苑夏景《山口待渡圖》見《宣和譜》。己酉見之京師﹐前有天歷之寶﹐元文宗奎章閣物也。後有天歷三年正月奎章閣侍書臣柯九思鑑定恭跋﹐奎章閣侍書學士臣虞集詩。又有奎章閣承制學士臣李泂﹑奎章閣參書臣雅琥二詩。雅琥﹐蒙古人。

觀《山口待渡圖》之次日﹐又見米南宮山水一幅。山樹點法簡而能厚﹐室宇人物舟楫皆工細。已乃悟其從北苑來﹐古人學有原本如是也。有黃子久印﹑沈石田印﹐王文安題裝池之左﹕「千山萬山靑如空﹐大樹小樹如遊龍。井西道人出神去﹐飛過蓬萊第一峯。」老鐵在小蓬臺書﹐大癡爲叔敬作此橫幅﹐兼海嶽北苑而成﹐茫茫眞气浮動也。

《伏生圖》﹐席地憑幾﹐短須雞皮﹐眞九十老人。而睂目靜逺﹐則大儒也。宣和帝題王維冩伏生數字﹐字極楷。上用幹卦印﹐背亦精絹裝。

韓幹馬一幅﹐有劉巨濟﹑米元章﹑黃山谷題字﹐爲李龍眠物。右二幅下背後有臥用半印﹐存司印一字俟考。

黃子久《天臺石壁圖》﹐大幅。樹石皆一筆冩成﹐與富春山圖異體同韻。袁宗徹家藏物也。

黃子久﹑王若水合作大幅山水﹐上有杜伯原本八分題字﹐沂陽董復家藏。

郭熙《古木寒泉圖》﹐大幅。坡陀回復﹐二大古木一挺一盤﹐眾木擁之。淒神寒骨﹐有不可久居之气。

倪髙士迂作匡廬淸曉圖﹐峯巒麗密﹐林木森秀﹐極爲工到﹐荊關古法然也。自題小詞其上﹐曰「春渚芹蒲﹐秋郊棃棗﹐西風沃野收紅稻。檐前炙背媚晴陽﹐天涯轉眼淒芳艸。

魯望漁村﹐陶朱煙島﹐髙風峻節今如掃。黃雞啄黍濁醪香﹐開門笑迎東鄰老。」字畫挾八分﹐最有逸趣。

倪元鎭《獅子林圖》﹐今在楚中程端伯家。

子敬好冩洛神賦﹐今所存者十三行耳。余所見十三行與停雲館諸刻大異。又見一搨本乃全文﹐右軍亦有全文榻本﹐不知何時所刻。原出之內府﹐右軍全學鍾太傳﹐時作行艸闌入索史。子敬則駸駸曹娥碑法﹐滿騫異題識字在子敬全文下﹐不在十三行下。

文與可垂竹一枝﹐■﹝衤離﹞褷軒翥生气滿紙﹐與東坡大幅迥殊。乃云吾墨竹一派近在彭城﹐此不可以形似求也。

子父鼎今在額駙王長安家。

孟彛﹐口徑三寸許﹐漫水銀色﹐平肩﹐耳內有作孟彛二字欵。

周小鼎﹐無欵識﹐髙五寸﹐徑三寸﹐許從鼎也。

黃山谷艸書秋浦歌長卷眞迹﹐得之丹陽﹐蔣虎臣極賞之。

呂氏族譜見於定逺民家﹐卷首八字題曰「山谷老人書」﹐下有印方二寸許﹐曰「學士之章」﹐下有敍作呂東萊書。又有蘇轍﹑魏了翁﹑虞允文﹑文天祥﹑文與可諸人題字﹐印文皆前學士之章。觀前後手迹皆出一人﹐蓋呂氏子孫錄本也。二敕書﹕一爲呂蒙正﹐一爲呂夷簡。皆有制書之寶小璽﹐敕書書法亦艸艸﹐獨二公畫像﹐寥寥數筆﹐神度煥然﹐非宋之髙手不能也。

常郡陸竺僧度﹐辛巳館於兪容自家。好吐納導引﹐從北地韓道學未百日﹐晚坐院中﹐棃花盛開﹐一婦人倚垂楊注視。瞥見之﹐意謂容自家人﹐遂入戶。轉憶之﹐訝其非時世妝。自是數相見﹐偶違其意﹐輒見一蝶入其口﹐若有物縶其心者﹐遂覺。已委其身而去﹐至宮殿見貴人。侍者皆武切責之﹐轉屠其家。竺僧忽自念﹕予一心也﹐何事而爲彼縶。諸緣放休而已﹐臥醒在牀矣。如是數月乃滅。余謂竺僧此已魔非鬼物。

韋際飛致云言於池河驛﹐見貢猿雌雄各一﹐抱一子﹐傍聚狝猴數十擲跳喧■﹝豕灰﹞。貢者言猿惡人間哭泣聲﹐聞則腸絕﹐故以是亂之。雌白而黑環﹐其面頸以下亦黑若衣領。雄黑而白環﹐其面領緣亦白。與之棗栗﹐伺其引手接﹐則引逺﹐猿必引臂及之。左長則右縮﹐信通臂也。猿聲悲﹐故有峽中沾裳之謠﹐玆乃畏人之聲悲異哉。

