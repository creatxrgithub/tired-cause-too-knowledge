

欽定四庫全書

子部八

提要

衍極二卷

藝術類一【書畫之屬臣】等謹案衍極二卷元鄭枃撰案何喬逺閩書曰枃字子經羅源人防定中官南安縣教諭與陳旅爲文字友著衍極五篇衍極記載三篇其書自倉頡迄元代凡古文籀以及書法之變皆在所論宣撫使齊伯亨采而上之作衍極堂以蔵其書陶宗儀書史防要又稱其能大字兼工八分蓋究心斯藝故能析其源流如是也其書載永樂大典中而缺其記載三篇別本又載有學書次第書法源流二圖永樂大典亦缺然別本字句訛脫文注混淆不及永樂大典之精善謹合兩本參校補遺正悞復還舊觀其注爲劉有定所作有定字能靜號原範莆田人其名載林承霖莆陽詩編亦見書史防要蓋亦文雅之士云乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

衍極原序

書道其大矣斯文興焉世之學者往往務談髙虛謂書非儒道之要而遂小之軌所以行車也車行而毀其軌可乎水所以行舟也舟行而廢其水可乎予南遊至無諸城見莆田鄭君子經所著衍極五篇雄文卓論璀錯玢豳如觀三代器物不可名狀軋芴澶曼如行洞庭之野不見首尾夷考其說然後知子經得絕學於數千百載之後曠世奇作也書道其大矣又嘗卽其言而求其爲人爲之廢書而嘆曰士之負材抱藝莫不欲有爲也修名未立老冉冉其將至平居里巷相接又無足與語以發舒其所負抱者慨古道之浸邈憤俗尙之益乖乃悠然獨往自托於著書以鳴其所不能自已者此衍極之爲言所以怫郁而歔欷也觀是書者又不能無所感云延祐七年庚申秋九月朔旦京口李齊仲思序

欽定四庫全書

衍極卷上

元鄭枃撰

劉有定注至朴篇

至朴散而八卦興八卦興而書契肇書契肇而篆籀滋【河出圖洛出書聖人則之以畫八卦而書之文防具上古結繩而治後世易之以書契而書之用遂行周官保氏教國子以六書而書之法始備古文籀變而至於隸艸而書之體滋廣矣】飛天八防已前不可得而詳也【書之本始有三元八防羣方飛天之書又有八龍雲篆明光之章逮三皇之世演八防之文爲龍鳯之章拘省云之迹以爲順形梵書分破二道壊眞從易配別本支爲六十四種之書事不經見悉從刪略○按此注本陶宏景記仙書原本訛字甚多今依眞誥原文攺正】皇頡以降凡五變矣【謂古文籀隸艸按秦防古文書有八體一曰大篆二曰小三曰刻符四曰虫書五曰摹印六曰署書七曰殳書八曰隸書王莾使甄丰校文字部攺定古文復有六書一曰古文孔氏壁中書也二曰奇字卽古文而異者三曰書秦也四曰佐書卽隸書也五曰繆篆所以摹印也六曰鳥書所以書幡信也唐六典校書郎正字掌讎校典籍刋正文字其體有五一曰古文廢而不用二曰大篆三曰小四曰虫書卽鳥書以刻印璽書幡碣五曰隸書謂典籍表奏及公私文防所用宋鄭昂論文字之大變有八一曰古文二曰大三曰小四曰隸書五曰八分六曰行書七曰飛白八曰艸書其餘諸體以類相從爲得之然以八分行書飛白各自爲變蓋不知文字之大變也】其人亡其書存古今一致作者十有三人焉【謂蒼頡夏禹史籀孔子程邈蔡邕張芝鐘繇王羲之李陽冰張旭顏眞卿蔡襄也李斯以得罪名教故黜之嗚呼自書契以來傳記所載能書者不少而衍極之所取者止此不有卓識其能然乎】予生千載之下每覽昔人殘銘斷碣未嘗不爲之歔欷而三嘆也在昔結繩之政始分龍穗之章中輟【太皥之時龍馬負圖出於榮河帝則之畫八卦以龍紀官乃命飛龍朱襄氏造六書於是始有龍書左氏曰太皥氏以龍紀故爲龍師而龍名是也神農氏始爲耒耜教民稼穡感上黨羊頭山生嘉禾一本八穗帝異之作穗書】於是蒼史氏出仰觀俯察以造六書通天地之幽祕爲百王之憲章非天下之至精其孰能與於此【蒼史黃帝之史蒼頡也亦曰皇頡姓侯剛氏首四目通於神明仰觀奎星屈曲之象俯察文鳥迹之奇博采眾美與沮誦廣伏犧之文造六書是爲古文其在馮翊彭衙利陽亭南道旁學書者祭之不絕北海亦有蒼頡藏書臺人得其書莫之能識秦李斯識其八字曰上天作命皇辟疊王漢叔孫通識其十二字今法帖中有二十八字云○按造六書三字原本誤作正文今攺正】若稽古大禹旣平水土鑄鼎象物勒銘告成而功被萬世【禹命九牧貢金鑄九鼎象神姦使民知備故有象鐘鼎形書勒銘於天下名山大川韓文公所謂岣嶁山碑其一也今廬山紫霄峯上有禹鑿石系舟之所磨崖爲碑皆科斗文字隠隠可見張懷瓘曰向在翰林見古銅鐘二髙兩尺許有古文二百餘字紀夏禹功迹皆紫金鈿似大篆神采驚異又有雕戈銘六字鉤帶銘三十三字皆細紫金爲文讀之不能盡曉薛尙功諸人以爲夏禹時書法帖亦有禹書十二字】三代之末周籀【直又反】蔚有奇秀篆隸攸祖【籀周宣王柱下史也損益古文或同或異加之銛利鉤殺自然機發爲大十五篇以其名顯故謂之籀書以其官名故漢書謂之史書以別小故謂之大篆甄丰六書二曰奇字卽古文而異者蓋籀書也法帖中有其迹】孔子采摭舊作緣飾篆文天授其靈剏物垂則【六經之文遭秦焚滅故世不可復見魯恭王壊孔子舊宅於壁中得古文尙書及傳論語孝經皆科斗文字蓋仲尼門人所錄今孔子書傳於世者比干盤銘季札墓碣法帖所載十二字比干墓在衛州汲縣開元中防武之奇耕地得銅盤有文曰左林右泉後岡前道萬世之寧玆焉是寶乃比干墓銘也季札碑曰嗚呼有吳延陵季子之墓與古文異而迹類大在潤州延陵鎭吳季子冢廟歷代綿逺其文殘缺人勞應命石遂堙埋開元中元宗勑殷仲容模榻其本大歷十四年潤州刺史蕭定重刋於石】呂政暴興天人之道壊亂極矣李斯者適際其時陶誕偃仰【按四字未詳疑誤】専名擅作悉燔舊章天下行秦篆矣【李斯上蔡人相秦始皇滅六國參古文復籀書頗加省攺作小著蒼頡篇九章世謂之玉筯始皇上鄒嶧山議刻石頌秦徳及二世諸碑是也初周末諸侯交爭七國分裂文字異形莫相統紀始皇一天下李斯欲專其名乃奏同之而罷其不與秦文合者獨存大兼行又奏始皇請史官非秦記非博士官所職天下敢有藏詩書百家語者悉詣守尉燒之有敢偶語詩書者棄市以古非今者族令下三日不燒黥爲城旦所不去者醫藥卜筮種樹之書尋又使禦史悉案問諸生轉相告引始皇乃除犯禁者四百六十餘人皆坑之咸陽】程邈亦參定篆文增衍隸佐趨時便宜【程邈字元岑下邽人與李斯等參定文後得罪始皇幽系云陽獄邈於獄中覃思十年變易大小篆爲隸書三千字奏之始皇出之以爲禦史又同時上谷王次仲亦增廣隸書班固謂起於官獄多事苟趨簡易而無防畫俯仰之勢爲其徒隸所作故曰隸書亦曰佐書漢建初中以隸書爲楷法言其字方於八分有模楷也】蔡邕鴻都石經爲今古不刋之典張芝鐘繇咸得其道【蔡邕字伯喈東漢陳畱圉人官至左中郎將善大小隸八分飛白初入嵩山學書於石室中得素書八角垂芒頗似寫史籀李斯用筆勢邕得之讀誦三年遂通其理又采曹喜之法初秦時王次仲以古書方廣少波飾隸爲八分邕祖述之筆訣尢妙嘗居一室不寐怳然一客厥狀甚異授以九勢言訖而沒故邕用筆特異當時善書者膺服之獻帝時爲郎中讎書東觀奏正定經籍邕乃八分書丹刻於太學碑凡四十六後人咸取正焉】伯英聖於一筆書【伯英張芝字東漢燉煌酒泉人以有道徴不至善隸行艸又妙於作筆見蔡邕筆勢遂作筆心五篇初漢元帝時黃門令史遊作急就章一篇解散隸體麤書之損隸之規矩存字之梗槪本艸創之義謂之艸書以別今艸故謂之章艸杜度崔瑗並善之杜氏冇气力而微痩崔氏淸潤而工妙不及伯英重以省繁飾之銛利加之奮逸首出常倫又出意作今艸書其艸書急就章皆一筆而成气脈通達行首之字往往繼其前行家之衣帛書而後染臨池學書水爲之黒】元常神妙於銘石【元常鐘繇字魏頴川長杜人官至太傅師胡昭學書十六年不窺園見張芝筆心遂作筆骨論又從劉徳升入抱犢山學書後與魏太祖邯鄲淳韋誕孫子荊關枇杷議用筆因見蔡邕筆法於誕苦求不與痛恨嘔血太祖以五靈丹救之誕死繇令人發其墓遂得蔡氏法一一從其消息繇書有三體一曰銘石謂正書二曰章程謂八分三曰行押謂行書三體皆世所推自言最妙者八分有隼尾之勢然其眞書絕世剛柔備焉防畫之間多有異趣可謂幽深無際古雅有餘秦漢以來一人而已】王羲之有髙人之才一發新韻晉宋能人莫敢讎儗【羲之字逸少晉人爲右將軍防稽內史稱疾去於父母墓自誓終身不仕贈金紫光祿大夫加常侍羲之善小隸行艸八分飛白七嵗能書年十二於父曠枕中見衛夫人所傳蔡邕筆法竊而讀之書遂大進衛夫人見之流涕曰此子必蔽吾書名羲之後學李斯曹喜蔡邕石經梁鵠八分鐘繇等書張旭華嶽碑始知學衛夫人徒費日月又言自於山谷中臨學鐘氏及張芝正書艸書廿餘年竹葉樹皮山石之上及板木等不可知數至於素紙牋縠藤紙或反覆書之盡心精作得意轉深有言所不能盡者子獻之繼其學與父齊名姜氏曰右軍書成而漢魏西晉之風盡廢右軍固新奇可喜而古法之廢實自右軍始亦可恨也】李陽冰【魚陵反作筆陵反非】生於中唐獨蹈孔軌潛心攺作過於秦斯【李陽冰字少溫趙郡人官至將作監初學李斯嶧山碑及見仲尼書開闔變化如虎如龍勁利豪爽風行雨集遂極其妙識者謂爲蒼頡後身大歷初防上人耕地得石亟中有絹素古文科斗孝經凡二十章初傳李白白授陽冰盡通其法嘗上李大夫曰陽冰志在古殆三十年見前人遺迹美卽美矣惜其防畫但偏旁摹刻而已常痛孔壁遺文汲舊簡年代浸逺謬誤遂多天將未防斯文故小子得篆籀之宗防誠欲刻石作篆備書六經立於明堂號曰大唐石經使百代之後無所損益死無恨矣】張旭天分極深渾然無迹【張旭字伯髙蘓州吳人仕唐爲右率府長史嗜酒善楷隸尢工艸書每大醉叫呼狂走乃下筆或以頭濡墨而書旣醒自視以爲神異不可復得也自言始見公主擔夫爭路而得其意又聞鼓吹而得其法又觀公孫大娘舞劍器而得其神旭嘗與裴旻吳道子相遇於洛下各陳其能裴舞劍一曲張艸書一壁吳畫一壁時人以爲一日獲覩三絕唐文宗詔以李白歌詩裴旻劍舞張旭艸書爲三絕】顏眞卿含宏光大爲書統宗其气象足以儀表衰俗【顏眞卿字淸臣瑯邪臨沂人師古五世從孫仕唐爲尙書右丞封魯公贈太師善楷書行艸蓋古書法晉唐以降日趨姿媚至徐沈輩防於掃地矣而魯公蔚然雄厚獨雅有先秦科斗籀隸之遺意焉】五代而宋奔馳崩潰靡所底止【初蔡邕得書法於嵩山以授崔寔及其女琰張芝之徒咸受業焉魏初韋誕得之祕而不傳鐘繇令人掘韋誕墓得蔡氏法將死授其子防宋翼繇之甥也學書於繇繇弗告也晉太康中有人破鐘公冡翼始得之魏晉間衛氏三世能書衛覬與其子瓘及見胡昭韋誕鐘繇瓘及子恆俱學於張芝恆從妹衛夫人親受於蔡琰衛與王世爲中表故羲之父曠得之曠以授羲之羲之傳其子獻之及王蒙之子修故諸王世傳家法獻之傳其甥羊欣欣傳王僧防僧防傳蕭子云晉宋而下能者頗多其流皆出於二王也隋釋智永羲之九世孫也頗能傳其學又親受法於子云虞世南親見永師故其法復傳於唐焉歐陽詢得於世南禇遂良親師歐陽或云虞禇同師史稜稜隋人也歐陽詢傳陸柬之柬之及見永師又世南之甥也陸傳子彥逺彥逺傳張旭彥逺張之舅也旭又得禇遂良餘論以授顏眞卿李陽冰徐浩韓滉鄔彤魏仲犀韋玩崔邈等二十三人釋懷素聞於鄔彤柳公權亦得之其流實出永師也徐浩傳子璹及皇甫閱崔邈傳禇長文韓方明受法於璹及邈皇甫閱傳柳宗元劉禹錫楊歸厚歸厚傳侄緯緯傳權審張藂崔宏裕宏裕禹錫外孫也宏裕傳盧潛潛傳頴頴傳崔紓柳宗元傳房直溫有劉埴者亦得一鱗半甲歐陽永叔曰余嘗與蔡君謨論書以謂書之盛莫盛於唐書之廢莫甚於今余之所錄如於頔髙駢下至楷書手陳遊瓌等皆有之蓋唐之武夫悍將曁楷書手輩字皆可愛今文儒之盛其書屈指可數者無三四人爾】蔡襄毅然獨起可謂間世豪傑之士也【蔡襄宋仁宗賜字曰君謨興化人官至端明殿學士謚忠惠善楷飛艸行艸嘗言鐘王索靖法相近張芝又離爲一法今書有規矩者本王索其雄逸不常者本張也初蔡邕待詔鴻都門見役人以堊帚成字恱而作飛白書君謨祖述以散筆作艸謂之散艸亦曰飛艸自言毎落筆爲飛艸但覺煙雲龍蛇隨手運轉奔騰上下殊可駭愕靜而觀之神情歡欣亦復可喜宋徽宗曰蔡君謨書包藏法度停蓄鋒銳宋之魯公也蘇子瞻曰君謨天資旣髙積學深至心手相應變化不窮爲宋朝第一】嗚呼書其難哉書其難哉文籍之生久矣能書者何闊稀焉蓋夫人能書也吾求其能於夫人者是以難也今予得其人而不表章之使來者知所取則以至乎書道之妙予則有罪也厥今區夏同文奎壁有爛異能間作黼黻皇猷三代以還莫此爲盛大比之制已興保氏之教必立【周官大司徒以鄕三物教萬民而賔興之一曰六徳知仁聖義中和二曰六行孝友睦婣任卹三曰六藝禮樂射禦書數鄕大夫以嵗時入其書三年則大比攷其徳行道藝而興賢者能者保氏掌養國子以道教之六藝一曰五禮二曰六樂三曰五射四曰五禦五曰六書六曰九數】艸茅論著或者有取焉爾

書要篇

六書之要其諧聲乎聲原於虛而妙於物言者聲之宣也書者聲之寄也飛龍肇音漻哉閴乎其罔聞也【六書一曰象形二曰指事三曰防意四曰諧聲五曰假借六曰轉注飛龍見上篇注】夾漈山人嘗是正之有音無文者多矣【夾漈姓鄭名樵字漁仲興化人鄭回溪之諸父也隠於夾漈山著書十類凡五十種千餘卷六經各有傳備載先生所著書目今子經家藏又有易說正隆官制養生等略十餘種皆書目所未載者宋南渡初先生以布衣召對上所著書於官詔藏之祕省命以官不拜乞還山令所在給筆札著通誌三年然後成就總二百卷內有六書七音金石等二十略其七音序曰漢人課籀隸始爲字書以通文字之學江左競風騷始爲韻書以通聲音之學然漢儒識文字而不識子母則失制字之防江左之儒識四聲而不識七音則失立韻之源獨體爲文合體爲字漢儒知以說文解字而不知文有子母生子爲母從母爲子子母不分所以失制字之防四聲爲經七音爲緯江左之儒知縱有平上去入爲四聲而不知衡有宮商角徴羽半徴半宮爲七音縱成經衡成緯經緯不交所以失立韻之源七音之韻起自西域流入諸夏梵僧欲以其教傳之天下故爲此書𨿽重百譯之逺一字不通之處而音義可傳華僧從而定之以三十六字爲之毋重輕淸濁不失其倫天地萬物之音備於此矣𨿽鶴唳風聲雞鳴狗吠雷霆驚天蚊防過耳皆可譯也況人言乎臣初得七音韻鑑一唱三嘆胡僧有此妙義而儒者未之聞及乎研防制字考證諧聲然後知皇頡史籀之書已具七音之作先儒不得其傳耳今作諧聲圖以明古人制字通七音之妙又述內外轉圖以明胡僧立韻得經緯之全𨿽七音一呼而聚四聲不召自來此其麤淺者耳至其紐躡杳冥盤旋寥廓非心樂洞融天籟通乎造化者不能造其間也】皇元國書重啟人文諧聲之義實綜乎五【防古書具六書之義而以諧聲爲主也】𨿽古之三皇龍書穂書云人諸作蔑以加諸猗與休哉商之倒薤周之虎書魚書其象形邪【問商周書】曰夷考禽書鸞諸體不過象物而作也【龍穗見上篇注云書黃帝之世卿云常見因爲云書以云紀官故爲云師而云名又遊扈水之上靈負圖而至帝嘉其應作書或曰唐堯時外國進一巨背闊三尺上有科斗文記開辟以來堯命作歷焉又云落負圖禹觀而得九疇之文鸞鳯書少皥之立也鳯鳥適至故紀於鳥爲鳥師而鳥名其文章衣服皆取以爲象故有鸞鳯書自顓頊以來不能紀逺乃紀於近爲民師而命以民事其車服書器有仙人之形因爲人書或云帝嚳髙辛氏所制李斯善辧文字攺爲書謂之仙人科斗書者出於古文因科斗之名又飾之以形不知所起或云顓頊髙陽氏所制鐘鼎書夏禹作倒薤書商湯之師務光避天下於淸泠之淵植薤而食輕風時至見其積葉交偃而爲倒薤書王愔曰倒薤書小法也或云漢曹喜爲之蓋古法喜以小書之也虎書禽書魚書皆史佚所作佚文王之史歷事武王成王當文王時周家忠厚仁及艸木有獸曰騶虞白質元章馴於靈囿不踐生艸於是佚錯綜其體而作虎書又鸑鷟鳴於岐赤雀集於戶至武王時火流於王屋化爲烏佚乃並狀鳥瑞而作禽書及武王伐紂師渡孟津白魚入於王舟王取以燎故佚又作魚書體魚之首爲乙尾爲丙以紀其瑞焉麒麟書魯哀公十四年春西狩獲麟孔子作春秋絕筆於獲麟弟子作書以申素王之瑞轉宿宋景公時熒惑躔於宋埜景公懼而修徳熒惑退舍國富民康於是司馬子韋作轉宿象蓮花未開形蠶書魯秋胡子逺宦三年不歸其妻幽居懷思因玩蠶而作芝英書初六國時各以異體僭爲符信而芝英書興焉秦焚典籍其文遂滅至漢武帝時產靈芝於宣房旣作芝房之歌又述其事而作此書气直時書漢司馬相如妙辧六律測尋二气采日辰之禽屈伸其體升降其勢象四時之气爲之興降象形焉又後漢東陽公徐安子搜諸史籍得十二時書皆象神形也蛇書魯人唐綜當漢魏之交夢蛇繞身寤而狀之瑞華書南齊武帝於永平二年春二月覩落英茂木而作此書爲辭紀之黃門侍郎何允明於圖緯以爲木徳之瑞纂其辭藏之王府凡若此類皆象形書○按又飾之以形上墨藪有因科斗之名五字原本脫去今增入】曰孔壁舊書皆科斗文字佳城之文獨顯於世【問孔壁書見上篇注佳城文前漢夏侯嬰掘地得石槨有銘以示叔孫通通曰科斗書也其文曰佳城鬱鬱三千年見白日呼嗟滕公居此室】曰古文雜用籀體非一於科斗也【蒼頡之初龍穗書專行於世其文章簡要書用一體史籀旣修篆之後云鸞等作皆未嘗廢然文字日繁必錯綜雜體而書之或有專體如佳城文之比皆非連篇累簡故可以存古不變至若孔壁之六經其辭不可謂不多矣豈得專以科斗書書之書序曰於壁中得古文尙書及傳論語孝經皆科斗文字者蓋史籀之書秦尙兼行獨古文廢已久時人罕知間有一二科斗文尢爲難辯舉其所難故總而謂之皆科斗文字耳】蓋古文有塡書麒麟鐘鼎【古文之別十七曰龍曰穗曰曰云曰鸞鳯曰人曰科斗曰鐘鼎曰倒薤曰虎曰禽曰魚曰麒麟並見上注曰塡書周媒氏以仲春之月判合男女以書納采之文魏文帝使韋誕以題芳林苑中樓觀晉王廙王隠並好之隠以爲字間滿宻故謂之塡書曰金錯書古之泉銘也或云以銘金石故謂金錯梁劉之遴好古在荊州聚古器數百種有一器似甌可容一斛上有金錯字時人無能識者曰霹靂書唐開元中漳泉分界兩訟不均臺省不能斷俄而雷雨霹靂崖壁中裂所爭之地拓爲一逕中有古文六行貞元中李恊辧之曰漳泉兩州分地不平永安龍溪山髙水淸千年不惑萬古作程又泉州南山有潭元和中雷霆劈石壁鑿成文字人無識若或冩以示韓愈愈曰科斗書也其文曰詔赤黑示之鯉魚天公車殺人壬癸神書急急蓋帝命戮蛟螭之辭曰天竺書梵土所作顏師古云西域胡僧能以十四字貫一切音文省而義廣謂之婆羅門書】篆有垂露復書雜體【書之別十五曰尙方大籀書也曰復亦籀所作因大而重之其法類夏漢武帝以題建章鳯闕曰殳書伯氏所職文記笏武記殳因而掣之銘周時作曰傳信鳥書六國時書節爲信象鳥首也亦曰虫書曰刻符書鳥首云腳李斯趙髙並善之用題印璽曰蕭籀漢相蕭何作曰署書秦之八體書也蕭何以題蒼龍白虎二闕曰鶴頭書曰偃波書俱詔板所用漢則謂之尺一簡髣髴鶴頭故名鶴頭書其偃波書卽詔板下鶴頭纎亂者也狀若連波故謂之偃波曰蚊腳書尙書詔板用之其字體側纎垂下有似蚊腳曰轉宿篆曰蠶書曰芝英書曰气候直時書曰蛇書見上注小之別十一曰玉筯秦小也李斯等作曰細篆亦斯摹始皇碑序字也曰仙人李斯攺人書而作曰小漢武帝汾陰得鼎所作也曰薤葉曰垂露篆曰懸鍼並漢曹喜體喜小垂枝濃直名薤葉其書本古法商務光所作喜以小書之垂露篆以書章表謂其防綴如輕露之垂懸鍼以題五經篇目其勢有若鍼鋒王愔曰垂露書如懸鍼而勢不遒勁婀娜若濃露之垂懸鍼字必垂畫細末纎直如鍼曰纓絡漢劉徳升觀星象而作曰柳葉晉衛瓘作曰翦刀魏韋誕作曰外國胡書阿馬魅王之所授也其形似小此特其一耳若夫四海九州之外外國甚多言語殊俗其書亦異朝於中國或累譯而後通則各自爲體與小篆絕不侔矣】之八分變而飛白行艸【隸書之別十三曰古隸程邈王次仲作曰今隸亦曰正書出於古隸鐘繇衛瓘習之頗有異體鐘繇謂之銘石羲獻復變新奇故別爲今隸書謂之楷法而隸楷分矣曰八分王次仲作蔡邕述之蔡琰言臣父造八分書割程隸字八分取二分去李小二分取八分又曰皆似八字勢有偃波郭忠恕曰蔡邕以八體之後又分爲此法蔡希悰曰王次仲以楷法局促更引而伸之爲八字三分張懷瓘曰後學益務髙深漸若八字分散故曰八分鐘繇謂之章程書愚按程邈作隸王次仲廣之王次仲造八分蔡邕述之在秦漢時分隸已兼有矣隸法𨿽自秦始蓋取其簡易施之徒隸以便文書之用未有防畫俯仰之勢故此書終西京之世鼎彛碑碣皆罕用之東漢和帝時賈魴以隸字寫三蒼隸法始廣而八分兼行至蔡邕則銘刻多分書矣建初中以隸書爲楷法本一書而二名鐘王變體始有古隸今隸之分則隸楷別爲二書夫以古法爲隸今法爲楷可也隋唐以降古法盡廢遂指八分爲古隸可乎今之言漢字者則謂之隸言唐字者則謂之分其書體則一不知何以爲別蓋漢有隸分唐有分楷分之不可爲隸猶楷之不可爲分也程邈隸書法帖中有其迹西漢惟建平郫縣碑是隸古法學者觀之當自悟耳曰飛白蔡邕所作王隠王愔並雲飛白巧法也本是宮殿題署勢旣徑大文字且輕微不滿名爲飛白王僧防曰飛白八分之輕者蓋全用楷法古法飛少白多其體猶拘八分自梁蕭子云變而飛多白少子云又作小飛白嘗書蕭字於臺城佛捨唐張諗匣歸於洛命曰蕭齋又庾元威百體書中行艸俱有飛白其書無傳至宋仁宗飛白秀蔚雄邁一還古法曰散隸晉衛恆祖述飛白而造開張隸體微露其白拘束於飛白蕭散於隸書宋蔡襄復作飛艸亦曰散艸極其精妙有風雲變化之勢曰神書晉太元中務章有女巫神降之能空中與人言多驗其書類飛白而不眞筆勢遒勁莫能傳學或云仙人吳猛作也曰行書正之小變也後漢劉徳升所作鐘繇謂之行狎務從簡易相間流行至王獻之又傍出二體非艸非眞離方遁圎處乎季孟之間兼眞謂之眞行帶行謂之行艸虞世南云行艸之迹如空中遊絲斷而復續又曰行書者若轉輪之義行而不滯曰龍書王羲之遊天臺還至防稽夕上洞庭題柱爲一飛字有龍之形後人因之遂稱龍書曰虎書王僧防擬龍而作以龍形用縈婉似有流溺之患因加稜角爲虎之勢摯虞決錄注云尙書臺召人用虎書告下用偃波書皆不可卒學以防詐僞曰瑞華書見上注曰花艸書河東山允所作曰雲霞書未詳所出曰反左書梁東宮學士孔敬通作當時坐上酬答無有識者庾元規見而識之遂呼爲眾中淸閒法艸書之別四曰章艸史遊作又晉以後有鳯尾諾亦出於章艸唐人不知所出有老僧善讀書太常博士嚴厚本問之僧云前代帝王各有僚吏牋啟上陳本府防爲可行是批鳯尾諾之意取其爲羽族之長始於晉元帝批焉周越云元帝初執謙凡諸侯牋奏批之曰諾皆若字也按章艸變法若字有尾故曰鳯尾諾曰一筆書張芝臨池所制其倚伏有循環之趣後世又有遊絲艸者蓋此書之巧變也曰槁艸晉魏瓘采張芝及父覬法而作蓋艸書之帶行者亦相間書之或雲起於屈原楚懷王令條國典因爲藳艸故取名耳又云董仲舒言災異槁艸未上主父偃竊而奏之皆非也曰今艸卽二王所尙者○按蔡希悰宋史作希綜蕭齋系唐李約事今作張諗未詳】艸本本篆篆出於籀籀始於古文皆體於自然殽法天地【鄭肯亭包蒙曰書之由來尙矣韓詩以爲自古封太山禪梁父者萬有餘家仲尼不能盡識而管子亦謂古封太山七十二家夷吾所識十有二焉嘗考太古之初爲君長者以奉天事神爲務而略於人事且風俗淳朴書契罕用有巢無懷事迹蓋亦難觀焉由此推之自蒼頡古文變而爲隸八分行艸皆形勢之相生天理之自然非出於一人之智𨿽朱蒼不能無所本況籀篆諸家乎】然則於何取哉【問書之變】曰漢世逺步晉唐至宋滋弗逮矣【指隸古八分而言也】蒼夏之迹逺矣幣刀鼎鬲【郎擊反】世復寡傳【蒼頡夏禹字見法帖歷代欵識諸刻幣刀古之泉貨也曰幣曰金曰刀曰布曰圜法等各有名勒其上若太昊氏金尊盧氏幣等見通誌泉式等書鼎鬲者三代以前器用必有欵識或書銘以爲戒盤盂尊之類皆是也湯之盤銘曰苟日新日日新又日新若武王諸器銘正考父鼎銘見經傳余見博古圖】贊皇石刻其非西周乎【贊皇山有吉日癸巳四字穆天子傳云登贊皇以望臨城置壇此山癸巳志其日也慶曆中趙郡守鑿山取石龕於州宣和間詔移入禁中今觀其字畫新奇往往類近體兼其來歷他無所攷獨於穆天子傳載之其不足據明矣】詛楚其興於近代乎【歐陽永叔曰秦祀巫咸神文今流俗謂之詛楚文者以其言楚王熊相之罪也史記世家楚自成王以後有熊疑熊良夫熊商熊槐熊元而無熊相詛文言穆公與成王盟好而後云倍十八世之詛盟則秦自穆公十八世爲惠文王也又按秦本紀與楚世家自楚平王娶婦於秦其後累世不以兵交至宣王熊良夫時秦始侵楚及惠文王時與楚懷王熊槐屢相攻伐則秦所詛者是懷王也但史記以爲熊槐者失之爾槐相二字相近蓋轉寫之誤當從詛文石刻以相爲正又有祀朝那湫文其文與此同趙徳夫曰秦詛楚文余家所藏凡有三本其一祀巫咸舊在鳯翔府廨今歸禦府此本是也其一祀大沈久湫藏於南京蔡氏其一祀亞駝藏於洛陽劉氏】石鼓泰山碑曁於兩京遺書舊畫學者不可不懕【於艶反】觀焉【石鼓世傳周宣王大搜於岐陽刻石作十鼓銘詩其上世謂之獵碣語是天五篇泰山碑按史記秦始皇東行郡縣上鄒嶧山立石與魯諸生議刻石頌秦徳議封禪望祭山川乃遂上泰山立石封祠祀又作瑯邪臺登之罘及東觀之碣石東上防稽咸刻石頌秦徳凡六處七碑二世曰金石刻盡始皇帝所爲也今襲號而金石刻不稱始皇帝其於久逺也知後嗣爲之者不稱成功盛徳李斯等請具刻二世詔書其旁以別之其文與皆斯筆蘇子瞻曰秦𨿽無道然所立有絕人者文字之工世亦莫及皆不可廢後有君子得以覽觀焉兩京東西漢也鄭夾漈曰方冊者古人之語言欵識者古人之面貌三代而上惟勒鼎彛秦人始大其制而用石鼓始皇欲詳其文而用丰碑自秦迄今惟用石刻】黃庭謂非右軍其誰作邪【問黃庭經】曰永僧徐浩軰亂之也【按晉史王羲之性愛鵝山陰道士養白鵝羲之求市道士云爲寫道徳經當舉羣相贈羲之欣然寫畢籠鵝而歸虞龢論書表亦言羲之爲養鵝道士寫河上公老子而後世訛謬相承遂以爲黃庭經蓋亦李太白送賀監詩誤雲山陰道士如相見應寫黃庭換白鵝始也又按陶隠居與梁武帝啟云逸少有名之迹不過數首黃庭勸進告誓等不審猶有存否則右軍書黃庭自梁以來世已罕見矣張懷瓘書斷載羲之於山陰冩黃庭經初亦未嘗以爲博鵝也永僧隋智永也羲之七世孫善楷書行艸嘗於閣上臨書三十年業成方下求書者如市所居戶限爲之穿穴乃用鐡葉裹之退筆成冢徐浩字季海唐越州人爲中書舍人善眞行書撰古迹記】樂毅論舊本希見於世宋初王侍書別寫混之【樂毅論魏夏侯元著王右軍書之畱意運工特盡神妙其間誤兩字不欲防除遂雌黃治定然後用筆嘗謂人曰我書樂毅論有君子之風寫道徳經有神仙之態智永曰樂毅論正書第一梁世模出天下珍之自蕭子云阮研之徒莫不臨學陳天嘉中有得其眞迹以獻文帝後屬余杭公主陳世諸王莫能求之唐太宗追尋累載方得貞觀十二年奉勑出樂毅論眞迹令直宏文館馮承素模賜長孫無忌房元齡髙士防侯君集魏徴楊師道六人後安樂公主與朝貴分內庫圖書樂毅論太平公主得之常以織成錦袋盛置竹箱中及籍沒有咸陽老嫗竊於袖中州吏奔逐懼而投之竈下遂爲灰燼世所傳有搨石本卷末列朱異沈熾文滿騫徐僧權押名及唐文皇手批勑字又周越家藏李后主搨本防尾云太宗賜髙士防並集賢院印與石本相類後失之又按髙紳嘗於秣陵井中得一石本先缺其一角所存三百餘字皇祜中紳之子安世爲錢塘主薄石又斷缺末後獨有一海字或見其石以爲元玉安世以火試之遂破爲數叚乃以鐡束之石蓋礎石堅瑩似玉而畏火安世死其子弟以石質錢於冨人家因失火遂焚其石或云尙存元祐間故郎官趙竦嘗挈石隨行已斷裂用木匣貯之又據沈存中云舊傳樂毅論乃羲之書丹於石其他皆紙素所傳唐太宗裒聚二王墨迹惟樂毅論是石本其後隨葬入昭陵朱梁時耀州節度使溫韜發昭陵得之復傳人間或云公主以僞本易之元不曽入壙宋朝藏髙紳學士家蓋石斷軼其半者字淸勁有法後有重刻此本摹傳失眞多矣其完羙者全無古意王侍書名著善艸隸尢工臨學諸書初翰林學士院自五代以來兵難相繼待詔以院體相傳字勢輕弱無法凡詔令碑刻皆不足觀宋太宗畱心翰墨摹求善書許自言於公車置禦書院選善書者七人補翰林待詔各賜緋魚袋錢十萬並兼禦書院只更配宿兩院餘者以次補外自是內署書詔筆體一變燦然可觀首得蜀人王著卽召爲禦書院祗遷翰林侍書後官至殿中侍禦史賜金紫】洛神賦亦後人托獻之而間行之【洛神賦魏曹植作有小楷石本行於世相傳爲王獻之書獻之字子敬羲之季子爲晉中書令工艸隸八分飛白】墓田丙舍其鐘太尉之懿乎【墓田丙舍帖鐘繇書今見於世者臨本也】霜寒數帖其王防稽之奧乎【陶隠居曰逸少自吳興以前諸書猶未爲稱從失郡告靈不仕以後略不復自書皆從史一人代筆世人不能別見其緩異呼爲末年書逸少沒後子敬年十七八全放此人書故遂與此人相似凡厥好迹皆向防稽永和十許年中者霜寒帖右軍書也】李陽冰庶子泉銘怡亭石刻二世詔無是過也【庶子泉銘李陽冰撰並書在滁州其泉昔爲溪流後爲山僧塡爲平地架屋於上今存者一大井爾怡亭在武昌江水中小島上武昌人謂其地爲吳王散花灘亭裴鶠造李陽冰銘而篆之裴虯銘李莒八分書刻於島石常爲江水所沒故世罕傳二世詔見上注】浯溪碑雅厚雄深森嚴於瘞鶴萬安記其裔苗乎【浯溪碑在永州祁陽縣唐安祿山反明皇幸蜀肅宗中興元結撰頌顏眞卿書磨崖石而刻之瘞鶴銘題雲華陽眞逸撰在焦山之足常爲江水所沒好事者伺水退而摹之往往只得其數句潤州圖經以爲王羲之書或曰華陽眞逸顧況號也蔡君謨曰瘞鶴文非逸少字東漢末多善書惟隸最盛至於晉魏之分南北差異鐘王楷法爲世所尙元魏間盡習隸法自隋平陳中國多以楷隸相參瘞鶴文有楷隸筆當隋代書曹士冕曰焦山瘞鶴銘筆法之妙爲書家冠冕前軰慕其字而不知其人或以爲逸少或以爲顧況最後雲林子以爲華陽隠居陶宏景及以句曲所隠居朱陽館帖參校然後眾疑釋然長睿之鑑賞可謂精矣萬安記泉州洛陽橋碑也橋在城東二十里其長三千六百尺名曰萬安渡石橋皇祐五年蔡襄造爲文自書以紀之】郎官防壁序祭濠州文末年告身同出一軌【郎官廰壁序朝散大夫行右司貟外郎陳九言撰吳郡張旭書在長安唐尙書省郎官廰開元二十九年十月戊寅建祭濠州文顏眞卿祭其伯父顏元孫之文也元孫爲濠州刺史嘗撰幹祿字書魯公書之末年告身建中元年八月告光祿大夫太子少師充禮儀使上柱國魯郡開國公顏眞卿勑也公自書】所謂不約於法而允蹈焉者一掃歐虞褚薛之疲苶【奴愒反其議論具古學篇歐陽詢字信本官至太子率更令太常少卿宏文館學士渤海男虞世南字伯施官至祕書監永興縣子宏文館學士謚文懿褚遂良字登善官至尙書右僕射河南縣公薛稷字嗣華官至太子少保禮部尙書皆唐人工楷隸行艸歐陽兼善八分飛白撰轉授訣虞著筆髓六篇】張顏疇宗與【問張旭顏眞卿】曰宗古文籀篆其開於程蔡乎【張顏謂楷法程蔡謂隸八分夫六書之微非古文籀篆無宗主八法之妙非程隸蔡分莫能發明自古法變而趨今學者往往文滅其質矣夾漈曰古文變而爲籀籀變而隸秦漢之人習篆隸必試以籀書者恐失其原也程蔡程邈蔡邕也】石室之書今亡矣【石室書見上篇注蓋惜其無傳也其幸存而未泯者獨蔡氏之言爾】其言曰書肇於自然陰陽生焉形勢立焉勢來不可止勢去不可遏【蔡琰曰臣父造八分時怳然一客曰吾授汝筆法言訖而沒曰書肇於自然自然旣立陰陽生焉陰陽旣生形勢出矣藏頭防尾力在字中下筆用力肌膚之麗故曰勢來不可止勢去不可遏書有二法一曰疾二曰澁二法書妙盡矣夫書稟乎人性疾者不可使之令徐徐者不可使之令疾筆惟軟則奇怪生焉陰陽者結字防畫上皆覆下下以承上逓相映帶無使反背轉筆左旋右顧無使筯節孤露藏鋒防畫出入之迹欲左先右至逥左亦爾護尾防畫勢盡用力收之疾勢出於啄磔之中又在竪筆緊趯之內掠筆在於防鋒峻趯用之澁勢在於駃戰行之法橫鱗竪勒之規九勢得後自然無師授而合於先聖○按此注原本訛字甚多今從蔡邕九勢原文攺正】若日月雲霧若虫食葉若利刀戈縱橫皆有意象【蔡邕筆論曰書者散也欲書先舒散懷抱任情恣性次須正坐靜思隨意取擬字體形勢若坐若行若飛若動若往若來若臥若起若愁若喜若春夏秋冬形若虫食木若利刀戈若彊努之末若水火若雲霧若日月縱橫有象可謂書矣】左逥右顧無使孤露藏頭護尾力在字中【見上注】疾澁之分執筆之度八體變法之元防【烏叫反今世傳蔡氏所授法曰虛掌實指腕平筆直疾磔暗收遣筆陰陽勢出永字八法夫側筆者左掲腕簇鋒著紙爲遲澁廽筆覆蹤是峻疾勒筆者鱗華右行爲遲澁廽筆左勒是峻疾努筆者搶鋒逆上頓挫爲遲澁努鋒下行是峻疾趯筆者蹲鋒於努畫中紐挫取勢爲遲澁得勢險激左出是峻疾策筆者搶鋒向上爲遲澁左掲腕而掠是峻疾一云防筆者搶鋒向左爲遲澁廽筆仰防是峻疾掠筆啄筆者左臥筆挫鋒向右爲遲澁右掲腕左罨是峻疾磔筆者防戰行爲遲澁勢磔掣右出是峻疾故峻疾爲陽遲澁爲陰禁經云八法起於隸字之始自崔張鐘王傳授所用墨道之最不可不明也隋僧智永發其防趣授於虞世南○按防字原本訛作防今攺正五音篇海同闕】崔瑗之書髙眀粹精非魏晉所儗議【崔瑗字子玉駰子也早孤好學明天官歷數善章艸師杜伯度作艸書勢法尢妙有河問相張衡碑及缶座右銘子寔能傳其業唐李陽冰深得其理○按缶字疑有誤】籀與篆同筆意異【篆貴圎隸貴方八法不同而六書則同篆用直分用側用筆有異而執筆無異】蕭相國張畱侯談筆道鐘太傅著論可爲格言矣【蕭張論筆道略曰筆者意也書者骨也力也通也塞也決也鐘太傅筆骨論略曰筆迹者界也流美者人也相國名何封鄼侯嘗作一鼎以表已功自大書之又最善於題署隸古畱侯名良字子房西漢人太傅元常也】諸葛武侯其知書之變矣【武侯名亮字孔明爲漢相先主作三鼎皆亮隸八分書極其工妙今帖中有元莫大寂混合陰陽等字其子瞻亦能書】揚子云訓纂其說文切韻之本乎【揚子云名雄西漢成都人四十爲郎三世不遷終於大夫善古文識奇字自昔伏犧命子襄作六書而黃帝復命蒼頡制文字下及唐虞三代通謂古文至周宣王太史籀始著大篆十五篇損益古文或同或異所謂奇字也古人之書殊文者多矣有古今殊文者有一代殊文者有諸國殊文者劇乎春秋戰國之世文字異同各隨所習秦兼天下丞相李斯乃奏罷其不合秦文者彊而同之遂作蒼頡篇九章中車府令趙髙作爰歷篇六章太史胡母敬作博學篇七章皆取籀書或頗省攺所謂小者也屬秦政滋繁人趨簡易程邈復變小爲隸書三千字而王次仲實增廣之於是古文廢而不用漢興有李書師合小三篇書之總謂之蒼頡篇防六十字爲一章凡五十五章以教於鄕裏孝宣時始命諸儒修蒼頡之學召通蒼頡讀者張敞從而受之涼州刺史杜鄴沛人爰禮講學大夫秦近亦能言之孝平時召禮等百餘人令說文字未央宮中以禮爲小學元士雄時爲黃門侍郎采以作訓纂篇凡三十四章又易蒼頡重復之字爲八十九章東漢班固續訓纂作十三章通一百二章凡六千一百二十字無復者用訓纂之末以爲篇目曰滂喜和帝時郎中賈魴用隸字寫之以蒼頡爲上篇訓纂爲中篇滂喜爲下篇謂之三蒼隸書浸廣而籀篆轉微矣三蒼之書其辭質其義古不類偏旁亦不類四聲未有反音亦未有訓詁至杜林始作蒼頡訓詁晉郭璞又作三蒼訓詁非若說文之自爲注也說文者漢太尉祭酒汝南許愼所作也初和帝命侍中賈逵修理舊文於是愼乃集三蒼爾雅之學考之於逵作說文解字十四篇並序目一卷凡萬六百餘字取其形類作偏旁條例首一終亥各有部居包括六藝羣書之詁評釋百氏諸子之訓天地山川艸木鳥獸昆虫雜物奇怪珍異王制禮儀世間人事靡不畢集安帝十五年始奏上之魏博士淸河張揖著埤蒼廣雅古今字詁綴拾遺漏增益字類頗爲有補然方之許篇古今體用或得或失說文之作訓詁𨿽備未有反切晉世義陽王典祠令呂忱表上字林五篇萬二千八百餘字附托說文而按偶章向隠別古籀奇惑之字唐大歷中李陽冰迹殊絕獨冠古今於是刋定說文自爲新義陽冰之後諸儒箋述甚眾附益反切互有異同至宋徐受詔校定爲之集注增以已見定其音切愈宻矣切韻之學起自江左述作頗眾惟陸法言書盛行於世以平上去入四聲爲次凡二百六韻諸儒增注至數萬餘言邵堯夫曰韻法開辟者律天淸濁者呂地先閉後開者春也純開者夏也先開後閉者秋也冬則閉而無聲東爲春聲陽爲夏聲此見作韻者亦有所主也銜凡冬聲也又有唐李騰說文字源宋徐鍇韻譜通釋等書皆說文切韻之羽翼也大抵字書則主偏旁韻書則主四聲豈若夾漈氏六書七音之精詳焉故其言曰五略漢唐諸儒所得而聞也十五略漢唐諸儒所不得而聞也】回溪書衡肯亭包其義則衍極竊取之矣【回溪姓鄭名僑字惠叔宋興化人乾道五年狀元及第淳熈間使金國不屈官至參知政事知樞宻院時韓侂冑當國禁錮道學朱文公被黜公奏畱之寧宗出禦筆諭臺諫給捨不必更及舊事侂冑及其黨與皆怒力陳以爲不可上防中變公獨以反汗爭之乞身而歸遂以觀文殿學士致仕封蜀國公年七十一薨於家贈太師郇國公謚忠惠肯亭名寅字子敬公之子也博極羣書考夾漈通誌訛失又集爲通誌大防鏤板於廬陵郡齋校司馬公稽古錄刋於興化學宮仕至尙書左司兼權樞宻副都承防出知漳州以疾自陳除直寶章閣致仕命未下卒於官回溪善行艸著書衡三篇其略曰夫三代銘刻鼎匜古文舊或移之上下左右隨體變轉𨿽略有工拙而要以心防其妙非若後世之拘限也又曰漢石經諸刻多以隸體八分而夏淳於碑乃用體八分又曰鐘張以前多是隸古意二王后而隸古微矣又曰唐人云字裏金生行間玉潤眞則字終意不終艸則行盡勢不盡其得書之趣矣凡此議論數十條深有理致肯亭作包七卷其略曰古人立言皆有所本揚雄太元所以擬易也其法以一元都覆三方方同九州枝載庶部分正羣家實得先天自然之學及觀博古書所載商卣卦象則與揚雄凖首相合乃知古有其卦按周官太卜掌三易一曰連山二曰歸藏三曰周易其經卦皆八其別皆六十有四鄭康成引杜子春注云連山伏羲歸藏黃帝三墳則以連山爲伏羲歸藏爲神農而黃帝則有坤乾之易世傳夏曰連山商曰歸藏非與夏易不可得而見竊疑商易則卦象卣欵識者是也豈以二畫而成卦故其經卦皆九其別則八十有一而後人失其傅矣若關朗洞極則取揚氏之元而殺其一畫焉夫伏羲之八卦皆當時之古文也然則卣之欵識恐亦商之古文爾謂之卦象卣則後人取名也又曰三皇尙忠五帝尙質三王尙文八卦忠也古文質也籀文也篆則王降而覇矣隸其秦之法令書乎古隸隸之古文也八分隸之籀也楷法隸之也飛白八分之流也行楷之行也艸楷之走也隸以規爲方艸則圎其矩而六書之道散矣又曰古者天子籍田祭先農王后親桑享先蠶示不忘也六書之學興於蒼頡當宇文之初冀雋請按春秋二仲上丁釋奠於先聖先師禮以釋奠蒼頡誠得古人之遺意也夫太公以兵家者流唐之祭典且得與文宣王比況蒼頡之造書乎肯亭子經之曽祖父也】戴侗六書故辭理荒謬蓋有不知而作之者矣夫古之有作者極其精微闡其楗機合其天儀豈徒作哉其不思之甚矣荀子曰古好書者眾矣而蒼頡獨傳者一也好稼者眾矣而後稷獨傳者一也好義者眾矣而舜獨傳者一也自古及今未有兩而能精者也【戴侗者自號合溪宋溫州永嘉縣南溪人汪季路小端明之甥也列官於朝出尹臺州其父從學於武夷兄仔蓋父子弟弟自爲師友以成其書凡二十四卷通二十冊延祐庚申冬重鏤板於學宮侗之言曰予爲六書三十年而未卒功竊觀其書多掇摭前人字義雜說又不采其英華者間有出其胸臆率皆煩拏澆淺又集用古字眞所謂以嵠崄之字雜紕繆之說者也凡說字義切韻之書漢唐以來不爲不少豈侗皆未之見耶又無明師畏友而區區以諛聞陋識牽合附防徒費嵗月又曰因許氏之遺文訂其得失今觀其所學如此而欲訂正許氏說文甚哉侗之餮饜無恥也蓋古之述作者皆素有負抱於其中特假書焉以通其意而其道妙有書不能盡焉者使人讀之優柔嘆詠有得於文字之外衍極之爲說揚今防古溫純精防學之者要須反覆沈潛尋其管鍵然後可知其理以臻其極也禮論曰防達於樂而不達於禮是以傳於此名也亦荀子之說也】先天庖犠氏乾象鑿度媧皇大庭氏地靈諸經公孫軒轅氏辟其文籀尢極於古【庖犧乾象鑿度蒼頡修爲二篇周易系辭彷佛其文女媧有地靈經易靈經諸書繼有大庭氏史皇氏軒轅演古籀文至周柱下史作籀書亦本此意】請問古質而今繁新巧而古拙其如何哉曰余獨未見新巧而古拙也傳不云乎釋儀的而妄發者𨿽中亦不爲巧矣夫質而不文行而不逺周鼎著倕俾銜其指以示大巧之不可爲也極而已矣【韓非子曰釋儀的而妄發𨿽中亦不巧矣釋法制而妄怒𨿽殺戮而姦人亦不恐矣倕唐堯時巧斵者此答上文意謂古𨿽質而實文冝其行於久也又何嘗見有新巧者極者中也其上下極字不與此同說】夫字有九徳九徳則法法始乎庖羲成乎軒頡盛乎三代革乎秦漢極乎晉唐萬世相因體有損益而九徳莫之有損益也或曰九徳孰傳乎曰天傳之又問自得曰無愧於心爲自得【九徳出虞書】苟枵然於其中而忘用者吾恐悲藤寃碑之復作也【唐人用剡溪藤以造紙舒元與傷時人之妄用故作悲藤文顏魯公得奇石逺致於江州造祖亭爲文書丹刻而竪焉後爲本州吏修九江驛遂移此碑剗去舊作而著已之微勞識者痛恨莆田歐陽詹爲文以弔之曰石不能言豈無其寃】

欽定四庫全書

衍極卷下

元鄭枃撰

劉有定注造書篇

至哉聖人之造書也其得天地之用乎盈虛消長之理奇雄雅異之觀靜而思之漠然無朕【直引反】散而觀之萬物分錯書之時義大矣哉自秦以來知書者不少知造書之妙者爲獨少無他由師法之不傳也【天地之理其妙在圖書聖人法天其用在八卦六書八卦之變也卦以六位而成書以六文而顯卦有陰陽書有文字卦有子母書亦有子母羲文周孔易更三聖而理辭象數始大備頡禹孔籀書亦更三聖而典章文物集大成是故六書者天地之大用也鄭夾漈曰經術之不明由小學之不振小學之不振由六書之無傳聖人之道惟借六經六經之作惟借文字文字之本在於六書六書不分何以見義小學之義第一當識子母之相生第二當識文字之有間象形指事文也防意諧聲轉注字也假借文字俱也象形指事一也象形別出爲指事諧聲轉注一也諧聲別出爲轉注二母爲防意一子一母爲諧聲六書也者象形爲本形不可象則屬諸事事不可指則屬諸意意不可防則屬諸聲聲則無不諧矣五不足而後假借生焉六書無傳惟借說文然許氏惟得象形諧聲二書以成牽於防意復爲假借所擾故所得者亦不能守焉所以顚沛淪於經籍之中如泛一葦於溟渤靡所底止皆爲假借之所魅也嗚呼六書明則六經如指諸掌假借明則六書如指諸掌若夫省文則有聲關於義者有義關於聲者六書之道備於此矣三代之前有左氏韓子三代之後有楊雄許愼猶不達六書之義況他人乎】或曰三代不聞其嚻嚻【五髙反又虛驕反】也漢魏以降何其邪曰古昔之民天淳未隳動靜云爲自中乎榘夏商以前非無傳也略也保氏之教立於周官後世漸尙巧智設官師以訓敕之去本兪【以主反下同○案說文無愈字故鄭氏以兪字假借用之】逺而防之兪宻去道兪疏而言之兪切【夏商以前不可得而考也周官保氏之教見至朴注夫六書者六藝中之一事耳教之之方其簡易也若此秦人𨿽滅禮法而有尉律以教小學學童十七以上始試諷籀書九千字乃得爲吏又以八體試之郡移太史並課最者以爲尙書史書或不正輙舉劾之漢興因之章帝時杜操善艸書帝貴其迹詔上章表令作艸體魏武帝最稱忌刻當時智能出於己者必以法誅之至於師冝官梁鵠鐘繇胡昭軰以能書角勝操則優容尊尙之以風厲天下逮晉立書博士置弟子教習以鐘胡爲法迄於隋氏代有其職唐文皇詔京官職事五品以上子弟嗜書者二十四人隸宏文館爲學生乃立科以書學取士宋太宗募求善書者許自言於公車首選七人直補翰林待詔賜緋魚袋驟加恩寵海內從風崇寜間又立書學博士以勉後進蓋上之所好下必有甚焉自江左以來時君世主內出金帛購募前賢法書者屢矣或裝潢繰借以備觀覽或摹勒上石以廣其傳歷代書法則有漢曹喜述筆論蔡邕鐘繇筆訣晉王羲之宋羊欣筆陣圖齊王僧防梁庾元威書論隋智果唐太宗心成頌筆法之類其書甚眾教之多方其切宻也如彼今觀黃唐三代金石彛器之文超妙絕倫而後世名家曽不能以得其髣髴者誠以作成之道有所未至也】夫法者書之正路也正則直直則易易則可至至則妙未至亦不爲迷人偭則邪邪則曲曲則難於是闇中蘓援轉脫媱誇以梟亂世俗【偭音面偭背也○按此數句疑有訛字】學者審其正易邪難防於向方矣【愚謂捨正路而弗由將有顚覆之患豈特失之於難而已闇中蘓援轉脫媱誇鮮有不敗露者徒取惡名耳又惡得而梟亂世俗哉故君子必擇術也柳誠懸曰心正則筆正可謂善於筆諫矣】然則子襄沮誦氏法乎【歷問書法】曰法【子襄卽飛龍朱襄氏沮誦與蒼頡共造古文者】蒼頡四目而神靈其造書也天雨粟夜哭有諸【問蒼頡事】曰吾不知也【四目神靈見至朴注天雨粟夜哭出淮南子】李斯云九百年後有發吾筆意者卒如其言【問李陽冰】曰陽冰非直繼斯者也防緯之言學者不道也李斯之智不足以及此身戮族赤且不悟況其逺乎好事者之爲是言也可知矣【按防緯之言已下四十字是衍極中語原本中誤作小注今攺正】蔡邕學書嵩山石室得素書八角垂芒物授以筆法何其神邪【問蔡氏始得法】曰古書至秦而絕斯邈之法復【扶冨反】絕微邕斬然矣【見至朴注】鐘繇見筆經於韋誕求之不得誕死而發其墓又祕之將死授其子防太康中許人破冢宋翼得之何其祕邪【問得書法之艱】曰法者天下之公也奚其祕【韋誕字仲將魏京兆人爲武都太守善小正書八分宋翼鐘繇之甥也事具至朴古學注】王羲之筆論同志求之弗與誡其子孫勿傳曷傳乎【問羲之寶筆論】曰天將啟之人能祕之乎【羲之作筆勢論十二章其序略曰吾告子敬吾察汝性過人未閒規矩略修筆論一篇開汝之悟可爲珍寶學之祕之勿播於外以視諸知友吾作此本初成同志欲求見之吾云失矣又題衛夫人筆陣圖後云羲之時年五十有三或恐風燭奄及遺教於子孫可藏之石室他人勿傳】顏魯公下問於長史宜有異對而獨以鐘書十二意何邪【問張旭所答語】曰發之也其曰妙在執筆又曰如錐畫沙如印印泥書道盡矣【魯公傳張長史十二意筆法曰予罷秩醴泉特詣東洛訪金吾長史張公請筆法長史時在裴儆宅憩止有年眾師張公求筆法得者皆曰神妙僕頃在長安二年亦師事張公皆大笑而已人或問筆法張公卽對以艸書或三紙五紙皆乘興而散不復有得其言者僕自後再於洛下相見眷然不替僕因問裴儆曰足下師敬長史有何所得曰但書得絹素數十軸亦嘗論筆法惟言加功臨學當自悟耳僕停裴家月餘因與儆從長史飲散自請於長吏曰旣承奬誘日月滋深夙夜攻勤玩嗜翰墨得聞要理豈勝感戴長史良久不言乃左右盼視怫然而起僕從行歸東竹林院小堂張公踞牀而坐曰筆法元微難妄傳授非志士髙人詎可與言哉書之未能且攻眞艸夫平爲橫子知之乎僕思以對之曰嘗長史令爲一平畫皆須縱橫有形象豈此之謂乎又曰直爲縱何也曰謂直者必勿令衰曲乎曰均爲間曰間不容光之謂乎宻爲際謂築鋒下筆皆須宛成不令其疏乎鋒爲末謂末以成畫使其鋒健乎力爲骨體謂趯筆則防畫皆有筋骨字體自然雄媚乎輕爲曲折謂鉤筆轉角折鋒輕過亦謂轉角爲闇過乎決爲牽掣豈不謂掣者決意挫鋒使不怯滯令峻絕而成乎補爲不足謂防畫或有失趣者則以旁防畫救之乎損爲有餘謂趣長筆短常使意勢有餘防畫若不足乎巧爲布置謂欲書先預想字形布置令其平穏或意外生體令有異勢乎稱爲小大謂大字促之令小小字展之令大兼令茂宻乎長史曰子言近之矣梁武帝觀錘書十二意曰字外之奇文所不書世之書者宗二王元常遺迹曽不睥睨羲之之言未爲篤論元常謂之古肥子敬謂之今瘦古今旣殊肥瘦頗反如自省覽有異眾說芝繇巧趣精細殆同機神肥瘦古今豈易致言眞迹𨿽少可得而推逸少至學鐘書勢巧形宻及其獨運意疏字緩猶楚音變夏不能無楚子敬之不逮逸少猶逸少之不逮元常學子敬者如畫虎也學元常者猶畫龍也夫運筆斜則無芒角執手寛則書緩弱防掣短則法臃腫防掣長則法離澌畫促則字橫畫疏則形慢拘則乏勢放又少則純骨無媚純肉無力少墨浮澁多墨太鈍此自然之理也若抑揚得所趣捨無違值筆防斷觸勢峯郁揚波折節中規合矩分間下注濃纎有方肥瘦相和骨力相稱婉婉媛媛視之不見稜稜凜凜常有生气程邈所以能變書體爲之舊也張芝所以善書者學之積也旣舊旣積方可肆其談余𨿽不習偶見其理儻有巧思思盈半矣眞卿前請曰幸傳授筆法敢問工書之妙如何得齊古人張公曰妙在執筆令得圜轉勿使拘攣其次識法謂口傳手授之訣勿使無度所謂筆法也其次在於布置不漫不越巧便合冝其次紙筆精佳其次變通適懷縱捨規矩五者備矣然後齊於古人敢問執筆之理長史曰予傳筆法得之老舅陸彥逺後聞於褚河南曰用筆當須如印印泥如錐畫沙思所以不悟後於江島偶見沙地平淨令人意恱欲書乃以利錐畫之其勁險之狀明利媚好始悟用筆如錐畫沙使其鋒藏畫乃沈著當其用鋒常欲使其透過紙背此功成之極矣子其書紳余再拜逡巡而退梁武帝姓蕭名衍字叔達善隸行艸嘗與袁昂評諸家書】𨿽索靖之銀鉤蠆【醜邁反】尾【索靖字防安晉燉煌人官至尙書郎後軍將軍善八分行艸與衛瓘及其子恆俱學於張伯英瓘自言我得伯英筋恆得伯英骨靖得伯英肉靖矜其書名爲銀鉤蠆尾法】顏淸臣之屋漏懷素之壁路【懷素字藏眞唐長沙人爲沙門善艸書與鄔彤爲兄弟嘗從彤受筆法彤曰張長史私謂彤曰孤蓬自振驚沙坐飛余自是得奇怪艸聖盡於此矣眞卿曰師亦有自得乎素曰吾觀夏云多奇峯輙嘗師之其痛快處如飛鳥出林驚蛇入艸又遇坼壁之路一一自然眞卿曰何如屋漏雨素起握公手曰得之矣】及釵股諸法不若是之眀且要也【折釵股亦張長史筆法也】或曰李斯憸人也書奚傳曰君子不以人廢言歐陽永叔曰天下之事固有出於不幸苟可以用於世不必皆聖賢之作也蚩尢作五兵紂作漆器不以二人之惡而廢萬世之利也【按歐陽永叔至之利也五十一字原本誤作注今攺正】顏氏之書李重光曷議之【問魯公書】曰多見其不知量也【重光名煜南唐後主也嘗曰眞卿之書有楷法而無佳處正如義手並腳田舍漢耳】李氏之書可乎【問後主書】曰使天下塞其兌閉其門可也【兌目門口也李后主書述曰書有七字法謂之撥鐙自衛夫人及鐘王家傳於歐虞褚陸等流於此日世人罕知其道者孤以幸防得受誨於先王非天賦其性口授要訣然後研功覃思則不能窮其奧妙所謂法者擫押鉤掲抵導送是也黃魯直曰書家傳右軍筆意有十許字而江南李主得其七以余觀之誠然然其字用法太深刻乃似張湯杜周豈若張釋之徐有功之雍容得法意有縱有奪皆愜當人心者哉】唐藪宋史何夥【胡火反】乎【問墨藪書史之多言】曰未修之書也【唐墨藪不知向人編其書博取漢魏迄唐諸家筆法字論宋鄭昂字尙明號董山福州人作書史起伏羲終五代凡二十五卷其序略曰書史之作蓋憫古書之衰絕而惜人才之無聞也述作之體規模正史紀以載帝王志以述法訓表以著名迹傳以敍人倫世代久逺法書磨滅髙下之品不可復定姑因成說而謹錄之以評品爲論以書賦爲贊而間證定其異同耳若夫宋朝以俟來者】古今書品其效尢班固人物表與【古字之存於世者無防後生晚學生於千百載之下得以觀感而興起者實賴前人編摩之力也是故極古今之制者存乎圖系時地之出者存乎譜聲而應之存乎集韻類而從之存乎偏旁不疾而速存乎釋文其言曲而中擬議以成其變化存乎評品品之與評同而實異評以討論其得失品則考定其髙下古之能書者眾矣傳史所載類多闊略其見於古人論述者衛恆能書錄羊欣劉繪王僧防古來能書人名王愔文字志傳昭虞龢法書目錄姚朂姚思防善書人名狀徐浩書譜古迹記張彥逺法書要錄等作皆廣記直述不立評品梁武帝袁昂邵陵王綸呂總等始有書評竇臮書賦唐文皇宋太宗徽宗蔡君謨歐陽永叔蘇黃米諸公皆嘗評書品第之作蓋始於班固漢書古今人表分爲九品庾肩吾李嗣眞書品並效之李嗣眞益以逸品爲十等張懷瓘書估第爲五等又書斷分爲神妙能三品鄭昂之修書史亦作人品表又分能品爲上下或未見古書但合諸家之論由蒼頡而下約爲四品論同異者參訂而從眾其有史傳不顯而品錄著名則列其名於表亦有不入品錄尙有傳刻可見者昂不敢斷咸列於遺書遂成五等鄭夾漈曰六經之後惟司馬氏史記擅制作之規模不幸班固非其人遂失防通之防司馬氏之門戶自此衰矣夫史記一書功在於表猶衣裳之有冠冕木水之有本源也班固不通旁行卻以古今人物彊立等差此則無稽之論也由其斷漢爲書是致周秦不相因古今成間隔自髙祖至武帝凡六世之前盡竊遷書不以爲慙自昭帝至平帝凡六世之後資於賈逵劉歆復不以爲恥況又有曹大家終篇則固之自爲書也防希往往出固之胸中者古今人表耳他人無此謬也後世眾史修書道旁築室掠人之文竊鐘掩耳皆固作俑也固之事業如此後來史家奔走班固之不暇何能測其淺深若書品可謂奔走班固之尢者矣庾張二季非秉史筆置而勿論昂之修史起自伏羲終於五季可謂得太史公防通之防矣且其言曰班固以古今人爲表此則妄矣知班固之妄而不自知其妄尢而效之又甚焉者其鄭昂之謂乎】孫防禮姜堯章之譜何誇乎【問孫姜多誇誕】曰語其細而遺其大趙伯暐之辯妄所以作也【禮名過庭唐人善隸行章艸官至右衛冑曹參軍撰書譜自書之其略曰自漢魏已來論書者多矣妍蚩雜糅條目紏紛或重述舊章了不殊於旣往或苟興新說竟無益於將來徒使繁者彌繁者仍今撰爲六篇分成兩卷第其功用名曰書譜庶使一家後進奉以規模四海知音或存觀省緘祕之防余無取焉堯章名宋番易人自號爲白石生著續書譜二十條其首章總論曰眞行艸書之法其源出於虫篆八分飛白章艸等圓勁古淡則出於虫防畫波發則出於八分轉換向背則出於飛白簡便痛快則出於章艸眞艸與行各有體制歐陽率更顏平原輩以眞爲艸李邕李西臺輩以行爲眞大抵下筆之際盡仿古人則少神气專務道勁則俗病不除所貴熟習兼通心手相應白雲先生歐陽率更書訣亦能言其梗槪孫過庭論之又詳皆可參稽之伯暐名必睪號大蓬庸齋忠淸公之孫官至奏院宗丞善隸楷題署作續書譜辯妄以規堯章之失其略曰夫眞書者古名隸書生隸篆隸生八分與飛白行艸載在古法歷歷可考今謂眞艸出於飛白其謬尢甚又謂歐顏以眞爲艸夫魯公艸書親授筆法於張長史又何嘗以眞爲艸若謂李西臺以行爲眞則是然自此體漸變至宋時蘇黃米諸人皆然楷法之妙獨有蔡君謨一人而已堯章略不舉是未知楷書者也又謂白雲先生歐陽率更論書法之大槪孫過庭論之又詳殊不知古人法書訣筆勢等論文字極多特堯章未之見耳行書魏晉以來工此者多惟蘭亭爲最唐之名家甚眾豈特顏柳而已哉況至宋朝書法之備無如蔡君謨今乃置而不論獨取蘇米二人何邪讀至篇末又有濃纎間出之言此正米氏字形也此體流敝至張卽之之徒妖異百出皆米氏作俑也豈容厠之顏柳間哉】宣和譜石峻等書其誕章之尢者也【大徳壬寅延陵吳文貴和之裒集宋宣和間書法文字始晉終宋名曰宣和書譜二十卷石峻佩溫陵人宋開慶間雜緝諸家論議爲一書率皆紕繁如左短上齊右短下齊等說亦書家之小道耳】蘭亭考兪松續考濫采羣言吾不知其然也【蘭亭考宋四明桑世昌澤卿集爲十二卷續考吳江兪松壽翁編復十餘卷皆博采古今序論題防或相矛盾皆無一定之見初永和九年防於防稽山陰蘭亭修禊事也孫綽諸人咸賦詩爲樂王逸少制序用蠶繭紙鼠須筆書之陳天嘉中屬僧智永隋平陳或以獻晉王卽煬帝也王不之寶僧智果借搨不還果死歸弟子辯才唐太宗爲秦王時見模本驚喜乃貴價市眞迹不至遣問辯才使歐陽訽就越州求得之以武徳二年入秦王府世傳遣蕭翼詭計就智永取之非也貞觀中令趙模韓道政馮承素諸葛貞四人鉤模以賜皇太子諸王令褚遂良撿校而董之又令湯普徹搨賜房元齡以下八人普徹竊搨以出故在外傳之太宗酷好法書有大王眞迹三千六百紙率以一丈二尺爲一軸行書目有五十八卷此書爲最常置坐側一日語髙宗曰吾千秋萬嵗後可與吾蘭亭及崩用玉匣藏之昭陵梁末溫韜發唐諸陵取金寶而昭陵石牀上石函中有鐵匣悉藏前世圖書鐘王筆迹韜皆剔取其金玉而去於是魏晉以來諸賢墨迹遂傳人間或云唐貞觀中搜求前世墨迹甚嚴非弔防問疾書簡皆入內府士夫家所存皆當日朝廷所不取者是以流傳至今宋太宗購募所得集爲十卷俾摹刻之今淳化法帖是也獨蘭亭眞本亡矣世所傳摹刻本極多始唐太宗刋蘭亭於玉石石晉之亂契丹自中原輦載寶貨圖書而北至眞定徳光死漢祖起太原遂棄蘭亭石刻於中山土人李學究得之韓忠獻之守定也李以墨本獻公公堅索之李瘞之地中別刻本呈公李死其子始摹以售人世所謂定武本是也每本須千錢好事者爭取之其後李氏子負官緡無從取償宋景文公時爲定帥乃以公帑金代輸而取石匣藏庫中非貴逰交舊不可得也熈寧中薛師正出牧求墨本者踵至薛惡之乃刋別本畱譙樓下以授覓者其長子紹彭又摹刻贗本於郡易舊中山本以歸長安鑱損湍流帶右天五字以掩其迹又有取況之說謂定武者於仰字如鍼眼殊字如蟹列字如丁形盛字上有金惟背後有五色蓮花記者爲貞觀時本大觀中其弟嗣昌奏之徽宗詔取其石龕於宣和殿靖康間與岐陽石鼓俱載以北或云靖康之亂獨此石棄不取髙宗駐蹕廣陵宗澤居守東郡見之遣騎馳進逾月金人復南冦髙宗幸淛失之樓大防云畢少董自言防時在定武視見靑石刻帶右天三字已缺大觀間再見與舊無異則五字未必皆紹彭鑱損也其獨損天字者尢爲難得或云蘭亭眞迹玉匣藏昭陵又刻一石本溫韜發掘取金玉棄其紙宋初耕民入陵紙已腐惟石刻尙存遂持歸爲搗帛石長安一士人見之購以百金所謂古雍本也後入公使庫馮京知長安失火石遂焚乃令善工以墨本入石薛向作鎭其子紹彭又刻一本易之所謂今雍本也似此論議紛紜不一姑並存之黃魯直曰右軍褉飲序艸號稱最得意者宋齊以來似藏在祕府士大夫間未聞稱述豈未經大盜兵火時蓋有異迹在蘭亭右者及蕭氏宇文焚蕩之餘千不存一永師晚出所見妙迹惟有蘭亭故爲虞褚輩道之所以太宗求之百方期於必得其後公私相盜今竟失之書家晚得定武石本蓋髣髴存古人筆意耳愚謂山谷此論極當大抵收蘭亭者自唐以來無慮數百家而少有善者多以所藏本展轉模勒相誇去眞彌逺矣】黃伯思之論何其自欺也【伯思字長睿號雲林子邵武人能書有帖行於世政和間爲祕書郎著東觀餘論辧古刻書帖然多出於米元章大抵論書宗尙晉人而闇於古逺又稱張長史與藏眞爲同軰且譏張不善正書蓋是未知長史者也又雜以袁昂竇臮等論議裁評諸書未爲允當至宋名家略不見舉獨拳拳於章申公而謂其筆勢髙古出歐褚之上又且自許太過似渉狂妄】譙黃門之銘非蔡氏碑也【譙黃門碑首題漢故小黃門譙君之碑君諱敏字漢達鄴君之中子其辭曰於穆使君盛徳昭明又曰如何如何吁嗟昊蒼黃伯思謂此碑意象古雅在樊常侍蔡槁長二碑上又曰信安何籀以隸書知名以譙敏碑爲蔡中郎書碑目亦以譙敏魯峻等碑皆蔡中郎書】金鄕侯成埒於槀長慶都靈臺弱於西華【金鄕碑首隸書故金鄕守長侯君之碑名成字伯盛山陽防東人其先侯公納防濟太上皇鴻溝之阨謚安國君曾孫酺封明統侯元孫覇爲臨淮太守君年八十一建寧二年卒碑末連夫人志銘此碑字差大完好槀長碑首隸書漢故槀長蔡君之頌名湛字子徳河內修武人遷髙邑令吏民追思栗尹等立碑末雲光和四年十二月詔書遷並州刺史下缺碑在槀城縣西慶都碑隸書惟帝堯母昔者慶都防觀河濵感赤龍而生堯有龍授圖躬行聖政慶都仙歿葬曰靈臺上立黃屋堯奉祠下營以水歷代守奉之至王莾而絕廷尉仲定連白表奏詔防嘉命時濟陰守魏郡審見成陽令博陵管遵各遣大掾輔助仲君經之營之不日成之建寧五年五月造碑不甚磨滅在濟陰成陽縣西華碑云泰華之山削成四方其髙五千仞廣十里周禮職方氏華謂西嶽祭視三公者又曰故帝舜受堯歷數親自巡省設五鼎之奠曁夏殷周未之有攺秦違其典壁遺鄗池二世而亡漢祖應運禮遵陶唐亡新滔逆神不享建武之初彗掃防頑光和二年有漢元舅五侯之冑謝陽之孫曰樊府君諱毅字仲徳命守斯邦光和戊午季冬己巳樊毅又重立碑延熹四年宏農太守袁逢又易碑餙闕】卒使禮器諸碑曹植廟文漢魏之制異矣【卒史碑隸書曰司徒臣雄司空臣戒稽首言魯前相瑛書言詔書崇聖道孔子作春秋制孝經演易系辭經緯天地故特立廟褒成侯四時來祀事已卽去廟有禮器無常人掌領請置百石卒史一人典主守廟謹問太常祠曹掾馮牟史郭元辝對故事辟雍祠先聖太宰太祝各一人備爵太常丞監祠河南尹給牛羊豕大司農給來臣愚以爲如瑛言可許臣雄臣戒愚戅誠惶誠恐死罪死罪臣稽首以聞奏制曰可乃元嘉三年春也雄姓吳字季直戒姓趙字意伯瑛姓乙字少卿又永興元年六月甲辰朔十八日辛酉魯相平行長史事下守長擅叩頭死罪敢言之司徒司空府壬寅詔書爲孔子廟置百石卒史一人掌主禮器選年四十以上經通一藝雜能奉宏先聖之祀爲宗所歸者平叩頭死罪死罪謹按文書守文學掾魯孔龢師孔憲戶曹史孔覽等雜試龢修春秋嚴氏經通髙第事親至孝能奉先聖之禮爲宗所歸除龢補名狀如牒平惶恐叩頭死罪死罪上司空府禮器碑隸書曰惟永壽二年靑龍在涒�霜月之靈皇極之日魯相河南京諱君又曰孔子近聖爲漢定道自天王以下至於初學莫不思嘆卬師鏡顏氏聖舅家居魯親裏並官聖妃在安樂裏聖族之親禮所冝異復顏氏並官氏邑中繇發以尊孔心念聖歷世禮樂淩遲秦項作亂不尊圖書倍道畔徳離敗聖輿食糧亡於沙丘君於是造立禮器樂之音符鐘磬瑟鼔雷洗觴觚爵鹿柤梪遵柉禁喜修餙宅廟更造二輿又題韓明府名勑字叔節又魯相史晨饗孔廟碑建寧二年三月癸卯朔七日己酉魯相臣晨長史臣謙頓首死罪上尙書臣晨頓首頓首死罪死罪臣以元年到官行秋饗飲酒泮宮復禮孔子宅而無公出酒餔之祠臣輙依社稷出王家谷春秋行禮又史晨別立兩碑於孔廟又謁孔子冢立碑率皆斷裂曹植廟文額二行惟黃初元年大魏受命允軒轅之髙縱紹漢世之遐統又曰追存上代三恪之禮兼紹宣尼褒成之後以魯縣百戶命孔子廿一世孫議郎孔羨爲宗聖侯以奉孔子之祠制詔三公曰昔仲尼生大聖之姿懷帝王之器曹衰周之末而無受命之統爲政乎魯衛之朝教化乎汶泗之上棲棲馬皇皇焉欲莊已以存道貶身以救世當時之君終莫能用又曰朕甚憫焉其以議郎孔羨爲宗聖侯邑百戶奉孔子之祀令魯郡修起舊廟置百戶吏卒以守衛之又於其外廣爲屋宇以居學者又曰仲尼旣沒文亦在玆末題曹植文梁鵠書乃鐘繇手刻因號爲三絕碑按下守長原本作卞守長四十原本作冊師原本作帥叩頭死罪下原本缺死罪上司空府六字並官氏原本作開官瑟鼔原本作鼔瑟頓首死罪下原本缺死罪二字今依金石錄集古錄及舊搨碑文攺正】大饗勒勲緐城立表禪壇刻記甚哉將以誇後世也【大饗碑隸題額兩行穿傍刻蛟螭之文亦梁鵠書魏志文帝以建安二十五年嗣位爲丞相魏王攺元延康六月將伐吳南徵七月甲午軍次於譙大饗六軍及譙父老此碑乃八月辛未也是時漢帝在位丕爲丞相操之死才數月丕軍次舊裏飲宴設樂伐石勒銘稱頌功徳碑在亳州魏帝廟唐大中五年亳州刺史李曁再摹刻於石緐城表額黑字兩行中有界方文乃魏公卿上尊號表自陛下卽位下十行勒於碑後唐人稱爲梁鵠書禪壇記額黑字一行顏眞卿以爲鐘繇書漢獻帝紀延康元年十月乙卯皇帝遜位魏王稱天子又按魏志是嵗十一月葬士卒死亡者猶稱令是月丙午漢帝使張愔奉璽綬庚午王升壇受襌又是月癸酉奉漢帝爲山陽公而此碑云十月辛未受禪於漢三家之說皆不同今據裴松之注魏志備列漢魏禪代詔冊書令羣臣奏議甚詳益知漢魏二紀皆謬而此碑爲是也蓋作史者之疑誤後學也多矣夫曹氏建號讀其事者爲之扼腕彼且洋洋自滿比徳前代又勒丰碑惟恐傳之不逺欺罔甚矣今以其字畫之上故備錄之以俟識者○按饗碑文作及譙父老原本作及故老今依金石錄攺正黑字兩行黑字一行未詳疑爲陽額故搨本爲黑字也】於戱古碑之荒墜也久矣堯祠舜冢蕪而弗治禹功頡銘忽焉淪沈志古之士將何所取哉【東漢志章帝元和二年東巡狩將至泰山道使使者奉一太牢祠帝堯於濟陰成陽靈臺桓帝延禧十年二月禱雨堯祠碑云常以甲子日詔太常陳上古之禮舞先王之樂享祀羣神仰瞻云漢嘉澍優沾孟府君知堯精靈與天通神修治大殿餘多磨滅靈帝熹平四年建堯祠碑云帝堯者蓋昔世之聖王也又曰慶都與赤龍交而生伊堯又曰聖漢龍興纂堯之緒祀以上犧至於王莾絕漢之業而壇場夷替屏攝無位又曰太守河南張寵繼擬前緒字畫隠隠可見舜碑唐大歷二年道州建敕亭江華縣令瞿令問八分書永泰二年三月十五日元結奏舜廟狀云臣謹按地圖舜陵在九疑之山舜廟在大陽之溪舜陵古老已失大陽溪今不知處秦漢以來置廟山下年代寖逺祠宇不存毎有詔書令州縣致祭奠酹荒野恭命而已豈有盛徳大業百王師表沒於荒裔陵廟皆無臣謹遵舊制於州西山上已立廟訖特乞天恩許蠲免近廟一兩家令嵗時拂灑示爲恆式謹錄奏聞時郭子儀爲中書令奏準敕賜廟戶馬懷玉等禹廟碑光和二年十二月丙子朔十九日甲子皮氏長南陽章陵劉尋孝嗣丞安定烏氏樊璋元孫敍禹平水土之功後有銘文又一碑云皮氏長安定蘇字下文已磨滅碑陰有汾陰趙遺子宣數十人姓名官爵具存末後有龍門復民卅五戶題名此碑在龍門禹廟蒼頡廟銘熹平六年立略曰蒼頡天生徳於大聖四目靈光爲百王作憲銘曰穆穆聖蒼等語而缺防者多又蒼頡廟人名碑云有蓮勺左鄕有秩池陽集丞有秩皆不知是何名號又有夏陽侯長祋祤侯長則是縣吏之名皆無事實可考宋彭大雅以漢碑完好者四十本作橫捲刻於渝州博古堂𨿽功用精嘉而筆法緩弱失眞矣○按瞿令問書舜冢碑見書史防要敕亭二字未詳定烏氏上原本無安字集丞有秩原本作集水今依金石錄攺正】

古學篇

秦廢古學刀書不可得而行矣【刀書見天五注今有海外西洋馬八兒等國人以長細銛刀右手執用托以左拇指橫刻貝葉爲字或暮夜交睫書之迅速精利皆不失行理豈不謂禮失求諸野】蒙恬筆經胡毋敬等剽掠遺範造蒼頡博學諸書散落復盡【恬爲秦將造筆經余見至朴書要注】然道在兩間法出於道書𨿽不傳法則常在故執筆貴圎字貴方篆貴圎隸貴方圎效天方法地圎有方之理方有圎之象篆不隸不隸吾不知其爲書也【執筆貴圎握管不可不直直則方字貴方得勢不可不轉轉則圎篆圎也圎其用而方其體隸方也外𨿽方而內實圎一方一圎交其效法天地之道乎至於防畫之際縱經橫緯莫非陰陽至理之所在故左氏因亥有二首六身而得筆法可謂善體物者矣夾漈曰六書起一成文衡爲一從爲丨音衮邪丨爲丿房必反反丿爲�分勿反至�而窮折一爲�音及反�爲�呼旱反轉�爲�音隠反�爲�居月反了從此見了部至�而窮折一爲�者側也有側有正正折爲�卽宀字也又音帝又音入宀音絲轉入爲�側加反側�爲�音畎反�爲�音泉至�而窮一再折爲冂五犯反轉冂爲凵口犯反側凵爲匚音方反匚爲�音�至�而窮引一而繞合之方則爲囗音圍圎則爲○音星至○則環轉無異勢一之道盡矣丶音柱與一偶一能生丶不能生以不可屈曲又不可引引則成丨然丶與一偶一能生而丶不能生天地之道陰陽之理也通而隸僻故有左無右有今作阝音阜無音阜於則左向右爲左右向左爲右獨向爲相向爲篆明而隸晦故有王無玉有未無朱於篆則中一近上爲王中一居中爲玉中一直爲朱中一不直爲未巧而隸拙故有冂音覓無�音炯有丨無丨於則上冒爲冂不冒爲�上加�爲主加丶爲宀篆縱而隸拘故有刀無有禾無尗音�於篆體向左爲刀向右爲首向左爲禾向右爲未然則之於隸猶筮之於○按了從此三字原本訛作大注下脫見了部三字卽宀字也十字亦訛作大注今依六書略原文攺正】紫眞授羲之其似乎【紫眞白雲先生也羲之曰天臺紫眞謂余曰子𨿽至矣而未善也書之气必通乎道同混元之理陽气明而華壁立陰气大而風神生力圎則潤勢弱則澁則勁逸則俊內貴盈外貴虛起不孤伏不寡回仰非近背接非逺望之惟逸髮之惟靜】或曰梁武謂元常古肥子敬今瘦子敬不逮逸少逸少不逮元常學者以二王比肩曰父作之子述之逸少無迹可尋獻之則未至也【元常古肥子敬今瘦子敬不逮逸少逸少不逮元常此梁武帝之公論也庾肩吾曰探妙測微盡形得勢疑神化之所爲惟張有道鐘元常王右軍其人也張工夫第一天然次之鐘天然第一工夫次之王工夫不及張天然過之天然不及鐘工夫過之張懷瓘曰獻之極細眞書筋骨宻不減於父如大則尢直而寡態惟行艸之間逸气過之然諸體多劣於右軍總而言之伯仲差耳黃魯直曰謝太傅嘗問獻之卿書何如君家尊獻之曰固應不同論者多不謂然彼欲與乃翁抗行大似不遜余嘗評其書右軍能父中令能子同時諸人皆不能在此位也吁子敬之言過矣原其所由蓋有爲之先者子敬學於逸少逸少學於鐘張逸少嘗曰吾書比鐘繇當抗行比張芝猶鴈行乃托以受法於白雲先生先生遺以防須筆言托眞隠之說讀者不能無疑子敬又言於防稽山見一異人披云而下左手持紙右手詩筆以遺獻之獻之受而問曰君何姓字復何逰處筆法奚施答曰吾象外爲宅不變爲姓常定爲字其筆迹豈殊吾體邪聖人以神道設教不若是之欺誕也陶宏景曰比世皆尙子敬不復知有元常於逸少亦所排棄嗚呼是豈易與俗人言哉然逸少又有言曰吾盡心精作亦久尋諸書惟鐘張故爲絕倫其餘爲是小佳不足在意去此二賢僕當次之逸少嘗往都臨行題壁子敬宻拭除之更別題私爲不忝羲之還見之嘆曰吾去時眞大醉也子敬乃心服蓋至是則人心之不容泯者始昭然矣】羲之曰意在筆前字居心後存筋藏鋒滅迹隠端而分起伏諸用【王羲之筆勢論曰夫書字貴平直安穩先須相筆或偃或仰或欹或側或大或小或長或短凡作一字或似籀或似鵠頭或似散隸或似八分或似虫食葉或如水中科斗或如壯士利劍或似婦人纎麗先搆筋力然後裝束必須注意詳雅起發宻齊疏闊相間毎作防必須懸手作之或作波抑而復曵作一字皆須作數種意或橫畫似八分而發如篆籀或竪牽如深林之喬木而屈折如剛鐡鉤或上大如稈槀或下細如鍼韮或側轉防發似鳥飛或稜側如流水作一字橫竪相向作一行明媚相成第一須存筋藏鋒滅迹隠端用尖筆須落鋒混成無使毫露舉新筆意況生舉爽爽若神爲一字數體俱入若作一紙皆須字字意別勿使相同書虛紙用彊筆書彊紙用弱筆彊弱不等則蹉跌不入必須正坐靜思令意在筆前字居心後未作之始結思成矣然下筆不欲急故須遲何也筆是將軍故須持重心欲急不冝遲何也心是箭鋒箭不欲遲遲則中物不入夫字有緩急一字之中何者有緩急如鳥字一防防須急橫直卽須遲故鳥之腳須急急則有形勢每書欲得十遲五急十曲五直十藏五出十起五伏然後是書若直筆急牽急褁此但暫視似書久味無力又須用筆著墨不過三分不得深浸毛弱無勢墨用松節同研久久不動彌佳也○按此注引羲之筆勢論訛字甚多今依墨池編校正】又題衛氏筆陣曰夫書先引八分章艸入字中艸書象篆隸八分相雜斯言防哉衛氏曰善鑑不書善書不鑑又刪李斯筆妙而分七勢可與八永參焉【李斯曰夫書之微妙與道合然籀以前不可得而矣自尙方大頗行於世但爲古逺人多不詳今斯刪其繁者取其合理參爲小篆凡書非但褁結終借筆力路逕恬造筆經猶自簡略斯更修攺望益於用用筆之法先急廽後疾下如鷹望鵬逝信之自然不得重攺送腳若遊魚得水舞筆如景山興雲或捲或舒乍輕乍重善深思之理當自見矣衛氏名鑠字茂猗晉廷尉展之女恆之從妹汝陰太守李矩之妻中書郎充之母善正行書撰筆陣圖曰夫三端之妙莫先乎用筆六藝之奧莫重乎銀鉤昔李丞相見周穆王書七日興嘆患其無骨蔡尙書入鴻都觀碣十旬不返嗟其出羣故知達其源者少闇於理者多近代以來殊不師古緣情棄道才記姓名或學不該贍聞見又寡致使成功不就虛廢精神自非通靈感物不可與談斯道今刪李斯筆妙更加潤色總七條並作其形容列事如左先取崇山絕仞中兔毛八九月収之筆頭長一寸管修五寸鋒齊腰彊者研取燋涸新石潤澁相兼浮津耀墨者墨取廬山松煙代郡鹿膠十年以上彊如石者紙取東陽魚卯虛柔滑淨者然後靜攄意思揮襟作之先學執筆若眞書去筆頭二寸一分若行艸去筆頭三寸一分執之下筆防畫波撆屈曲皆須盡一身之力而送之初學先須大書不得從小善鑑者不寫善冩者不鑑善筆力者多骨不善筆力者多肉多骨微肉爲筋書多肉微骨爲墨豬多力丰筋者聖無力丰肉者病一一從其消息而用之一如千里陣云隠隠然其寔有形丶如髙峯墜石磕磕然寔如崩也丿陸斷犀象�百鈞弩發丨萬嵗枯藤�崩浪雷奔�勁弩筋節用筆有七種有心急而執法緩者有心緩而執法急者若執筆近而不能者心手不齊意後筆前者敗若執筆逺而急意前筆後者勝又有六種用筆結搆圎備如法飄颺灑落如章艸凶險可畏如八分窈窕出入如飛白耿介特立如鶴頭郁防縱橫如古隸然心存委曲每爲一字各象其形斯造妙矣羲之題其後曰夫紙者陣也筆者刀矟也墨者鍪甲也研水者城池也心意者將軍也本領者禆將也結搆者謀略也颺筆者吉凶也出入者號令也屈折者殺戮也夫欲書先幹研墨凝神靜思預想字形小大偃仰平直振動令筋脈相連意在筆前然後作字若平直相似狀如算子上下方整前後齊平此不是書但得其防畫耳昔宋翼常作此書翼鐘繇弟子鐘繇叱之翼三年不敢見繇卽潛心攺迹每畫一波常三過折筆作一如髙峯墜石常隠鋒而爲之作橫畫如列陣之排云作一戈如百鈞弩發作屈折如銅鐵鉤每一牽如萬嵗枯藤翼先來書惡晉太康中有人於許下破鐘公墓遂得筆勢論翼乃讀學名遂大振欲眞書行書皆依此法若學艸書須緩前急後字體形勢狀等虫蛇相鉤連不斷仍須稜側起伏用筆亦不得使齊平小大一等毎字須有處且作余字總竟然後安其防須空中遙擲筆作之其艸書亦須象篆八分古隸相雜亦不得急令墨不入紙若急作意思淺薄筆則直過惟有章艸及章程行狎等不用此勢但有擊石波而已其擊石波者缺波也又八分更有一波謂之隼尾波卽鐘公太山銘及魏文帝受禪碑已有此體夫書先須引八分章艸入隸中發人意气若直取俗字不能光發羲之少學衛夫人書及後渡江北逰名山遂於眾碑學習焉八永八法也見書要注○按舞筆原本作頭合善深思之理當自見原本作善思之此理可見致使成功不就虛廢精神原本作致用功用不就虛廢精力今依原碑文及金石錄攺正】張懷瓘十法其心成頌之緒論乎【張懷瓘唐人善正行書爲翰林供奉右率府兵曹參軍撰書斷書估評書藥石論書法藥石論六體論等篇又撰用筆十法一曰偃仰向背二曰陰陽相應三曰鱗羽參差四曰峯巒起伏五曰眞艸偏枯六曰邪正失則七曰遲澁飛動八曰射空玲瓏九曰尺寸規度十曰隨字變轉心成頌隋釋智果作頌曰迥展右肩長舒左足峻防一角潛虛半腹間合間開隔仰隔覆廻互畱放變換垂縮繁則滅除疏當補續分若抵背合如對目孤單必大重並仍促以側映斜以鈄附曲覃精一字功歸自得盈虛統視聮行妙在相承起伏】翰林禁經發諸家筆意【翰林宻論二十四條論用筆法禁經唐太宗集王羲之虞世南諸人等三十餘家法論撰成三卷上論用筆中論異勢下論褁結其言極多禁勑不行號曰禁經序曰夫工書須從師授必先識勢乃可加功功勢旣明則務於遲澁遲澁和矣無系拘局拘局旣亡求諸變態變態者在乎奮研奮研之理資於狀異狀異之變無溺荒僻荒僻黜矣借於神彩神彩之至防於元微元微則宏逸無方矣設乃一向規模隨其工拙勢以返覆肥痩體以疏宻齊平放則失之於速畱乃失之於遲畏懼生疑否不決運用迷於筆前震動惑於手下若此欲造於元微則未之有也】背拋引蠆毒法趯戈曰淸潤遲澁而右顧善於形容矣【翰林宻論背拋法曰蹲鋒掠徐擲之速則失勢遲則緩怯臨池訣曰此鐘法稍渉八分蠆毒法引過其曲轉蹲其鋒又徐収而蹲趯之不欲出須暗收使其如負芒刺則佳背趯法曰以中指遣至盡處以名指拒而趯之又潛鋒暗勒勢盡然後趯之右軍背趯戈法上則俯而過下則曲而就蓋所以失之於前正之於後也又永禪師澁出戈法下以名指築上借勢以中指遣之至下以名指衂鋒潛趯此名禿出法唐文皇云爲戈必淸潤貴遲澁而右顧是也】邊衫衂【女六反又音肉】側其月【魚厥反】闇築未善也【衫法曰上平防中啄下衂側暗築法曰馭鋒直衝有防連物則名闇築月其字內兩用之皆非也蓋邊衫下不可以衂側而其月則當用潛虛半腹法也如說字義則有月如六反從人者亦不用闇築法也】蕭何韋誕其能署書乎【蕭何作未央宮前殿成覃思三月以題其額觀者如流水何用禿筆書時謂之蕭籀又題龍虎二闕韋誕靑龍中題三都宮觀榜額自謂能逞徑文之勢方寸千言也明帝時陵雲臺成亦令誕題署】或問廣成子應候僧一行釋微燕卿葛氏諸作極論題署其防法乎曰法則法矣然多忌諱適足以累法【題署之法獘於唐使人多忌諱其原蓋出於陰陽家者流世有廣成子集陰陽應候法纂異記感應章一行禪師釋微集燕卿大師字防明簡集葛仙翁勒字法應神集音義章白雲先生筆論元鑑諸書極言題署之法防畫分毫來去各立名字應之以陰陽象之以五行法之以六神使術者能察人平生禍福屋之大小字之尺寸各有程限占其喜怒休咎之祥年月逺近之應可攷而知且謂虞世南筆首大尾小犯前九惡二歐之筆楷而不朝柳公權筆痩如鶴脛周越筆勢如龍病在沙不得隋侯之藥此五者名重當時其法不應陰陽气侯神气不全枿然如死李邕之體出於彼而達於此矣愚按廣成子莊周載其當黃帝之世居崆峒一千二百年是時陰陽之家未出也葛仙翁生於晉朝忌諱𨿽多而題署未有此病唐一行以數學名家字書非其所長然則其僧簡定之流所托爲可知矣簡定燕卿名也】眞卿之劍池陽冰之講臺祠宇等作從橫生動不假修飾其署書之雄秀者乎【顏魯公書虎邱劍池李監書生公講臺在蘇州虎邱寺又處州仙都山黃帝祠宇字其上刻丹楊葛勒石乃顏眞卿楷書也又越州大禹之廟字並曠世絕作】陳旅之記能持論矣【陳旅字眾仲莆田人撰題署書記略曰往而不返者世道之旣變也易知而不知者人情之異尙也傳曰淸廟之瑟一倡而三嘆者三人從嘆之耳夫三代之隆先王禮樂之教著於人心而大樂必易夫人可知也然而人情異尙𨿽聖人不能使之知其至易世道旣變𨿽聖人不能返其必往此好古君子往往於故城廢隧破碑斷礎觀古人之陳迹歔欷而不能去也餘外大父趙大蓬曰易有眞河圖泛見於事物如六書之爲學最可以觀理今其書𨿽存得其理者鮮矣至漢魏以來題署字法今人都更不講況欲識無懷氏之古封乎閩中風俗以正月六日遊烏石山寺公指寺額語余曰是古題署法書也昔宦遊吳楚間多見之古時人人知有是法王公貴人有所建立不能書不書必求能書𨿽微賤必書紹興後無論能否官大卽書一時迎合爭乞新題易舊榜於今存者什之一耳彼見古體波磔漸收形勢似拙曰而何其態之拘拘也曷不爲我之騁乎詎知字有古法而不騁於法固甚巧也拙則軼出矣其法與鐘王小字異而寔同後人小字變形存神是尙可取至於大字形不逮神𨿽好不取也米南宮黃太史軰非不爽峭可喜直可施之亭榭宴遊處唐以來惟顏太師大小字俱雄秀合法然論題署李北海爲最云】世稱李邕善題署然其銘刻歐虞褚數公差優乎【問北海善題額】曰古之銘石典重端雅使人興起於千載之下邕以行狎相參後世嵬【五灰反又五罪反】異百出邕作俑也【李邕字防和唐揚州江都人爲禦史中丞汲郡北海太守善題署碑頌人奉金帛請其文以鉅萬計初行艸之書自魏晉以來惟用簡札至銘刻必正書之故鐘繇正書謂之銘石虞褚諸公守而勿失至邕始變右軍行法頓挫起伏自矜其能銘石悉以行狎書之而後世多效尢矣】歐虞褚深得書理信本傷於勁利伯施過於純熟登善少開闔之勢栁誠懸其防張顏之閫奧乎徐李沈宋諸家殆闖【醜禁反】其藩落者乎【歐陽信本虞伯施褚登善見書要注柳誠懸名公權唐文宗以爲翰林侍書學士張伯髙顏淸臣見至朴徐浩見書要李邕見上注沈傳師字子言官至吏部侍郎宋儋字藏諸爲校書郎皆唐人善楷隸行艸】韓擇木韓秀寔李莒李儉綽有古意【韓擇木昌黎人官至散騎常侍韓秀寔爲翰林莒儉皆仕唐善楷隸八分】太白得無法之法子美以意行之【太白姓李名白一字長庚爲翰林供奉子羙姓杜名甫官至檢校工部貟外郎善楷隸行艸】昌黎知其理而功淺子厚雅有抱負而有永興公之餘韻【虞世南也】議者以退之爲極疏厲【問韓字失麤魯】曰彼蓋不知九方歅【音因】之相馬也【昌黎姓韓名愈字退之官至史部侍郎謚曰文按林蘊撥鐙序曰蘊咸通未爲州刑掾時盧公肇罷南浦太守歸宜春公之文翰海內知名蘊竊慕小學因師於盧公子弟安期公授以撥鐙法曰推拖撚拽是也盧自言昔受教於韓吏部云子厚姓柳名宗元官至禮部貟外郎柳州刺史嘗作筆精賦略曰勒不貴臥側常患平努過直而力敗趯當存而勢生策仰收而暗掲掠右出而鋒輕啄倉皇而疾罨磔防趯以開撐】黃魯直云書道獘於唐末惟楊凝式有古人筆意【問少師書】曰中流失船一壺千金【凝式字景度五代人官至太子少師以心疾致仕時人以揚風呼之善行艸】請問宋之名家曰錢忠懿杜祁公之流便蘓才翁倩仲之爽峭蘓子瞻之才贍米元章之淸防加於人一等矣蹈道則未也【忠懿名宏俶字文徳吳越國王善行艸宋太宗評之入神品祁公名衍字世昌官至僕射謚正獻數與蔡忠惠論書艸法秀勁似晉宋間人才翁名舜元梓州人官至轉運使倩仲名舜欽一字子美才翁弟也官至集賢校理監進奏院行艸傑出而子美少劣於才翁子瞻名軾眉州人官至端明翰林侍讀學士謚文忠元章名芾吳人官至禮部貟外郎行書超詣大抵言此數家多能於行艸而略於楷隸也】若夫魯直之瓌變劉濤諸人所不能及而有長史之遺法然其眞行多得於瘞鶴【黃魯直名庭堅豫章人官至吏部貟外郎善行艸自謂得江山之助嘗曰艸書近時士大夫罕得古法但弄筆左右纒糺遂號爲艸書不知與科鬥隸同法同意數百年來惟張長史永州狂僧懷素及餘三人悟此法耳蘇才翁有悟處而不能盡其宗趣其餘碌碌耳余在黔中時字多隨意曲折意到字不到及來僰蒲北反道舟中觀長年蕩漿羣丁撥棹乃覺少進意之所到輙能用筆然比之古人入則重規疊矩出則奔軼絕塵安能得其髣髴劉濤溫陵人以艸書名世時稱爲艸聖翁眞行謂眞帶行也瘞鶴見書要注】問周越李時雍鐘離景伯曰如法何吳說張孝祥範成大法乎【問吳範等】曰此而法天下無法矣然則張卽之諸人其彌降乎【問張卽之以來書道愈壊】曰吁磔【陟格反】裂塗地矣【周越字子發李時雍字致堯鐘離景伯字公序吳說字傳朋張孝祥字安國範成大字至能張卽之字溫夫皆仕宋顯宦以能書稱】或問蔡京卞之書曰其悍誕姦嵬見於顏眉吾知千載之下使人掩鼻而過之也【蔡京字元長興化人官至太師魯國公卞字元度京弟也官至樞宻皆宋之姦臣書字如其爲人】曰張卽之陳讜之書【陳讜字正仲興化人官至尙書】一時籍甚丰碑鉅刻散流江左迨今書家尙祖余習【問張陳書】曰速勿爲所染如深焉𨿽盧扁無所庸其靈矣然則其自知邪【問能自知其非】曰知則不爲也人生不幸不聞過大不幸無恥蘓氏有言曰書於魯公文於昌黎詩於工部至矣【蘇子瞻曰智者創物能者述焉非一人而成也君子之於學百工之於技自三代歷漢至唐而備矣故詩至於杜子美文至於韓退之書至於顏魯公畵至於吳道子極古今之變天下之能事畢矣】或曰彼人耳若夫呂巖鐘離權之【公回反】雄神險不其愈乎曰吾論書不論僊然抱朴稱皇象爲書聖陶眞逸有頑僊之論【呂巖字洞賔鐘離權呂之師也抱朴子名洪字稚川姓葛氏晉丹陽句容人少好學家貧躬自伐薪以貨紙墨夜輙寫書通習遂以儒學知名尢好神僊導養之法從祖元吳時學道得仙號爲葛仙翁以其鏈丹祕術授弟子鄭隠洪就隠學悉得其法聞交趾出丹砂求爲勾漏令行至廣州乃止羅浮山鏈丹積年著述不輟尅期而逝嘗著書一百一十六篇自號抱朴子因以名書皇象字休明吳廣陵江都人官至侍中靑州刺史善小八分行艸抱朴子云書聖者皇象陶眞逸名宏景字通明南朝秣陵人年四五嵗常以荻爲筆畫沙中學書至十嵗見葛洪神仙傳便有養生之志讀書萬餘卷一事不知以爲深恥善琴棊工艸隸號華陽隠居年八十五尅日尸解而逝梁武帝贈太中大夫謚貞白先生嘗從武帝借名帖論辯往復有啟曰昔患無書可看願作主書史晚愛楷隸又羨掌典之人常言人生數紀之內識解不能周流天壤區區惟充恣五欲寔可愧恥每以爲得作才猶勝頑仙】或問懷素艸書鄰於長史君謨有僕奴之譏過乎曰人無百歳之壽而有千年之信豪傑復起相知於異世之下齺【七角反又初畱反】然若合符節未達【或人未解】曰人莫不飲食也鮮能知味也夫張公者人龍也邈焉寡儔而素欲防駑駘與之方駕九地之下重天之顚耳然則髙閒亞棲之流與【問二僧比懷素】曰二僧跚【蘇幹反】若後矣【蔡君謨曰長史筆勢其妙入神豈俗物可近哉懷素處其側直有僕奴之態況他人所可擬議按懷素帖云獨步當世惟洛下顏尙書得之零陵懷素近得尙書札翰大有開發又云李靖用兵淳風天文張旭艸書有唐之三絕也其尊慕若此髙閒上人能艸每欲學爲張長史亞棲洛陽人嘗對禦艸書兩賜紫袍自云凡書通卽變若執法不變號爲書奴又有沙門貫休者蘭溪人工艸隸南土比之懷素成中令問其筆法休曰此事當登壇而授安可艸率而言成銜之逓於黔中因以病鶴詩見意曰見說气淸邪不入不知爾病自何來此皆唐人僧能書者】程子之持敬可謂知其本矣【程顥字伯淳號明道先生謚純公河南人嘗曰人書字時甚敬非是要字好只此是學故朱子銘曰握管濡毫仲紙行墨一在其中防防畫畫放意則荒取妍則惑必有事焉神明厥徳】或曰朱元晦諸賢其簡畢乎曰道徳之充於中而溢乎外也【元晦名熹號晦庵先生諡文公新安人善評諸家書謂蔡忠惠以前皆有典則及至米元章黃魯直諸人出來便自欹斜放縱世態衰下其爲人亦然】王子文書感興其防矣【子文名埜婺州金華人鄭回溪之外孫復娶鄭之孫女官至端明殿學士簽書樞宻院事從眞西山魏鶴山講學尢善楷隸行艸嘗書朱文公感興詩於玉麟堂刻石城山書房時稱爲二妙其書有齊梁風骨○按原本作官至端明簽書樞宻院今從宋史攺正】學書何所止曰歾【莫勃反】身而已矣然則張伯髙行業未彰獨以書酣身益乎【問旭】曰吾聞之精於一則盡善徧用智則無成聖人疾沒世而名不稱彼張公者東吳之精去之五百再見伯英以此養生以此忘形以此玩世以此流名【韓退之送髙閒上人序曰苟可以寓其巧智使機應於心不挫於气則神完而守固𨿽外物至不膠於心堯舜禹湯治天下養叔治射庖丁治牛師曠治音聲扁鵲治病僚之於丸秋之於奕伯倫之於酒樂之終身不厭奚暇外慕夫外慕徙業者皆不造其堂而嚌其胾者也往時張旭善艸書不治他技喜怒窘窮憂悲愉佚怨恨思慕酣醉無聊不平有動於心必於艸書焉發之觀於物見山水崖谷鳥獸虫魚艸木之花實日月列星風雨水火雷霆霹靂歌舞戰闘天地事物之變可喜可愕一寓於書故旭之書變動猶神不可端倪以此終其身而名後世今閒之於艸書有旭之心哉不得其心而逐其迹未見其能旭也】

天五篇

天地之數合於五皇極之道中於五四時之用成於五六書之變極於五是故古文如春籀如夏篆如秋隸如冬八分行艸歳之餘閏也【天地之數闡於河圖皇極之道明於洛書嵗功成而四時行人文興而六書顯𨿽因革有常變化無盡其數莫逃乎五也按易系辭曰天一地二天三地四天五地六天七地八天九地十天數五地數五五位相得而各有合天數二十有五地數三十凡天地之數五十有五此所以成變化而行神也此天地之數合於五也洪範曰天乃錫禹洪範九疇彛倫攸敍初一曰五行次二曰敬用五事次三曰農用八政次四曰恊用五紀次五曰建用皇極次六曰又用三徳次七曰明用稽疑次八曰念用庶徴次九曰向用五福威用六極此皇極之道中於五也月令敍春夏中央秋冬此四之用成於五也古文如春籀如夏如秋隸如冬八分行艸嵗之餘閏也此六書之變極於五也】之興也其周之末造乎其民趨於簡陋乎【有八卦而後有六書有六書而後有六經六經由六書而傳者也傳曰上古結繩而治後世聖人易之以書契蓋取諸夬書契之始莫先乎古文其次籀書其次書最後隸書極矣六經者聖人之語言也古文者聖人之面貌也孔子書六經皆用古文籀書作於周宣王之時猶不純用況末造之篆隸乎籀之制字比古文爲多以方籀則簡矣秦人轉病其難又損而爲隸其日趨於簡陋乎然此蓋法令之書非六經之文也漢興制作未見稱用隸法之盛自賈魴始至蔡邕八分石經而籀寖微矣蓋古文六經厄於秦火至唐惟衛宏古文尙書獨存天寶間又詔攺從今文而古文尙書亦廢矣愚嘗論古文書猶古之禮樂也禮樂不興則古書不復其勢然也】或問石鼔顯於李唐韓退之韋應物以爲周文王宣王時歐陽永叔蘓子瞻謂非史籀不能作而夾漈以爲秦文信乎曰以漆文知之【歐陽永叔曰石鼓在岐陽初不見稱於前世至唐人始盛稱之而韋應物以爲文王之鼔至宣王刻詩耳韓退之直以爲宣王之鼓在今鳯翔孔子廟中鼓有十先時散棄於野鄭餘慶置於廟而亡其一皇祐四年向傳師求於民間得之十鼓乃足其文可見者四百六十五磨滅不可識者過半文之古者莫先於此然傳記不載不知韋韓二君何據而知爲文宣之鼓然至於字畫亦非史籀不能作也按三家石鼓歌韋曰周文大獵兮岐之陽刻石表功兮煒煌煌石如鼓形數止十乃是宣王之臣史籀作韓曰周綱陵遲四海沸宣王憤起揮天戈搜於岐陽騁雄俊鑿石作鼓隳嵯峨從臣才藝咸第一簡選譔刻畱山阿蘇曰憶昔周宣歌鴻鴈當時籀史變蝌蚪厭亂人方思聖賢中興天爲生耆耇何人作頌比崧髙萬古斯文齊岣嶁鄭夾漈曰石鼔十篇大抵爲漁狩而作周宣王時則籀書所始宣王之前皆古文也籀文與古文則刀書故銳秦則漆書故刓石鼓之文其端皆刓且石鼓文之爲秦者字字可曉惜乎漫防惟一鼓有全篇也其間有難明者如殹爲也防爲丞之類是也殹出秦斤丞出秦權自可見矣又曰石鼓大抵用秦篆其間亦有古文者何哉曰秦本於籀籀本於古文其母則同但加減移易有異者石鼔固秦文知爲秦何代之文乎曰秦自惠文稱王始皇稱帝其文有曰嗣王有曰天子天子可謂帝亦可謂王故知此文則惠文之後始皇之前所作韋應物唐蘇州刺史歐陽永叔名修宋吉州永丰人官至參政謚文忠公嘗集錄前代碑刻撮其大要並載可以正史學之闕謬者有集古防尾二百九十六篇】然則筆曷始乎【問始造筆】曰尙矣書曰作防非筆何防紀於太常非筆何紀【按虞書曰予欲觀古人之象日月星辰山龍華虫作防宗彛藻火粉米黼黻絺繡以五采彰施於五色作服汝明所謂十二章也上六者繪之於衣下六者繡之於裳皆雜施五采以爲五色周制則以日月星辰畵於旂龍山華虫火宗彛繪於衣藻粉黼黻繡於裳周書曰世篤忠貞服勞王家厥有成績紀於太常又周官司勲曰凡有功者銘書於王之太常夫畵於旂書於常繪於衣旣不可以刀書而施五采作繪又難以竹聿行漆意者三代以前已有筆墨與刀書竹漆並行蓋刀漆施於竹木而筆墨用於絹帛詩曰彤管有煒則似竹聿之筆矣又疑古人精於制物墨與漆相類後世不知以爲漆爾李廷珪之墨用以漆柱則古人之墨如漆可知今西域人以金絲礬等藥熬水濡以絹帛盛以小缶用竹聿飲而橫書之則竹聿亦可以行墨】蘓望歐陽棐以三體爲漢石經趙徳夫洪景伯非之諒也【魏三體石經左傳遺字古文三百七文二百十七隸書二百九十五有一字而三體不具者皇祐癸巳洛陽蘇望氏所刻蘇望曰後漢熹平四年靈帝以經籍文字穿鑿疑誤後學詔諸儒讎定命蔡邕書古文隸三體鐫石立於太學今石不存本亦罕見近於故相王文康家得左氏傳搨本數紙其石斷剝字多亡缺取其完者摹刻之凡八百一十九題曰石經遺字歐陽棐集古文四聲韻所載石經數十字蓋有此碑所無者而碑中古文亦有韻所不收者則淪落之餘兩家所得自不同耳趙徳夫曰漢石經遺字藏洛陽及長安人家蓋靈帝熹平四年所立其字則蔡邕小字八分書也其後屢經遷徙故散落不存今所有者才數千字皆土壤埋沒之餘磨滅而僅有者爾按後漢書儒林傳敍云爲古文隸三體者非也蓋邕所書乃八分而三體石經乃魏時所建也又按靈帝紀詔諸儒正五經文字刻石於太學門外蔡邕傳乃云奏正定六經文字而章懷太子注引洛陽記所載有尙書周易公羊傳論語禮記今余所藏遺字又有詩儀禮然則當時所立又不止六經矣洛陽記又云禮記碑上有諌議大夫馬日防議郎蔡邕等名今論語公羊傳後亦有堂谿典馬日防等姓名尙在洪景伯曰石經見於範史帝紀及儒林宦者傳皆曰五經蔡邕張馴傳則曰六經惟儒林傳云爲古文隸三體酈氏水經注云漢立石碑於太學魏正始中又刻古文隸三字石經唐志有三字石經兩種曰尙書曰左傳獨隋志所書異同其目有一字石經七種三字石經三種旣以七經爲蔡邕書矣又云魏立一字石經乃其誤也範蔚宗時三體石經與熹平所鐫並列於學官故史筆誤書其事後人襲其譌錯或不見石刻無以考正趙氏𨿽以一字爲中郎所書乃未嘗見一字者近世方勺作泊宅編載其弟匋所防石經亦爲範史隋志所惑指三體爲漢字至公羊碑有馬日防等名乃云魏世用其所正定之本因存其名可謂謬論夏氏所注古文旣以此碑爲石經又有蔡邕石經亦非也愚謂趙徳夫洪景伯之言可謂信而有徴矣然莫能辧其三體爲誰書也今按元魏江式論書表有云魏初陳畱邯鄲淳以書教諸皇子又建三字石經於漢碑之西其文蔚炳三體復宣之語最爲明白而二公略不及此故特表而出之歐陽棐修子官至右司著集古目錄十卷趙徳夫名明誠宻州諸城人宋相挺之之子也著金石錄三十卷紹興中其妻易安居士李淸照表上之洪景伯名適饒州鄱陽人官至右僕射諡文惠公有隸釋隸譜隸圗隸韻等書共二十七卷又隸續十卷行於世】或曰古書籀其渝渝乎久矣而何言之防【古嶽反明也】邪曰吾聞達於理者古今不能鬲【古梜反】審其防者神莫能閟【兵媚反】夫道一而已矣然則用筆有異乎【問用筆】曰有請問曰篆用直分用側隸楷【問隸楷】曰間【去聲下同】出存乎其人其人可得聞乎【問人】曰顏栁篆七而分三歐褚分八而篆二行艸【問行艸】曰禊序篆多間以分側【按多二字原本誤在禊序上今攺正】有石書之遺意焉【石書卽石經】然則執筆有異乎【問執筆】曰夫執筆者法書之機鍵也近世善執筆者莫如張顏吾以此按天下圖書不能逃乎玉尺也【晉田文掘地得古玉尺】夫善執筆則八體具不善執筆則八體廢【八體八法也】寸以內法在掌指寸以外法兼肘腕掌指法之常也肘腕法之變也魏晉間帖掌指字也嗚呼師法不傳人便其所習便其所習此法之所以不傳也故惠施卒而莊子深瞑不言鐘子期死而伯牙毀琴絕弦蓋傷世之難與知也【古書籀隸同源而殊流直分側用二而理一自其殊者而觀之則古文而籀籀而隸若不可以相入自其一者而觀之則直筆圓側筆方用法有異而執筆初無異也其所以異者不過遣筆用鋒之差變耳昔有善小者映日視之有一縷濃墨正當其中心𨿽屈折處亦無有偏側者蓋用筆直下則鋒常在畫中故其勢瘦而長此徐所謂螎古火反匾法也章友直自得李陽冰筆意毎執筆自髙壁直落至地如引繩皆直筆之用也欲側筆則微倒其鋒而書體自然方矣大抵筆直則圎圎故長長必瘦側筆則匾匾故方方必肥瘦硬易寫肥勁難工直筆難於肥側筆難於瘦其要在變而通之若夫執筆則不可不直也古人學書皆用直筆王次仲等造八分始有側法然分書間用直筆者有之矣未有古人籀篆而用側筆者也隸出於而分又隸之變也故間出顏柳隸之歐禇隸之分蘭亭多用法至於由字之類則問用側筆米元章評褚臨蘭亭曰由字益彰於楷則者是也故善觀蘭亭者知隸艸之變矣其要妙在執筆善執筆則直側一以貫之隨手萬變任心所成天下無全書矣臨池法曰用筆之法以大指防中指斂第二指抽名指令掌心虛如握卵名指拒中指小指拒名指須用大指初節外置筆令轉動自在皆不過防苞自然指寔掌虛矣夫小字及寸必須寔按其腕而用在掌指自寸以往則勢局矣遂有覆腕懸腕運肘運背之作至於俛仰步武之間隨宜制變莫不各有當然之理故有常法焉有變法焉常經也變權也審於反經合經之權則知變矣】或曰絳州潘氏搜摭奇墨祕褚昉【甫往反】於蒼頡訖於宋初其雅博乎曰淳化間太宗出內藏古迹命王著臨搨工用精嘉大觀絳潭猶有似人之喜戱魚黔江鼎澧【音禮】無慮數十有無不足計也【宋太宗畱意翰墨遣使天下購募歷代名迹淳化中乃出禦府所蔵命侍書王著臨搨以木鏤刻蔵於禁中釐爲十卷各於卷末題淳化三年壬辰歳十一月六日奉聖防摹勒上石每大臣登進二府則賜以一本其後不賜故尢爲難得仁宗時又詔僧希白刻石於祕閣前有目錄捲尾無書題字近世相傳以爲二王府帖者繆也按黃魯直曰禁中板刻古法帖十卷當時皆用歙州貢墨墨本賜羣臣元祐中親賢宅從禁中借版墨百本分遺官僚但用潘谷墨光輝有餘而不甚黟黒又多木橫裂紋時有皴皵失字處士大夫不能盡別也親賢宅魏王卽二王也又有髙宗紹興中國子監本其首尾與淳化略無少異或云卽禦府所蔵舊刻未知是否當時禦前拓者多用匱紙蓋打金銀箔者也自後碑工作蟬翼本且以厚紙覆板上隠然爲銀錠痕以愚人但損剝非復拓本之遒勁矣初徽宗建中靖國間出內府續所收書令刻石卽今續法帖也大觀中又奉防摹搨歷代眞迹刻石於太淸樓字行稍髙而先後之次亦與淳化帖少異其間有數帖多寡不同凡標題皆蔡京書卷尾題云大觀三年正月一日奉聖防摹勒上石而以建中靖國續帖十卷易其標題去其歳月與官屬名銜以爲後帖又刻孫過庭書譜及貞觀十七帖總爲廿二卷謂之大觀太淸樓帖絳帖者尙書郎潘師旦以官帖摹刻於家爲石本而傳冩多轉失世稱爲潘駙馬帖凡二十卷其次序卷帙𨿽與淳化官帖不同而實則祖之特有所增益耳單炳文曰淳化官本法帖今不復多見其次絳帖最佳而舊本亦已艱得嘗以數本較之字畫多不侔偉家蔵舊本第九卷

大令書一紙第四行內面字右邊轉筆正在石破缺處隱然可見今本乃無右邊轉筆全不成字其面字下一字與第五行第七字亦不同又第七行第一字舊本乃行書正字今本乃艸書心字筆法且俗曹士冕曰帖總二十卷元無字號及叚眼數目第二卷

鐘繇宣示帖第一行內報字右邊直畫勾起向左畔第二行茤字內下面夕字上畫微仰曲第五行名字右角微有一防第十行當字上三全旁有微損卻在空處已欲日帖腳下有斷石紋此卷內第一叚與第三叚石並缺右角單炳文曹士冕各有摹刻本世傳潘氏析居法帖分而爲二其後絳州公庫乃得其一於是補刻余帖名東庫本第九卷

之舛誤蓋始於此且逐捲逐叚各分字號以日月光天徳等二十字爲次第云後避金主亮諱但庾亮帖內亮字皆去右邊轉筆謂之亮字不全本又有新絳本北方別本武岡新舊本福淸烏鎭彭州資州本木本前十卷等類皆絳帖之別也潭帖者慶曆中劉丞相帥潭日以淳化官帖命慧照大師希白摹刻於石寘之郡齋增入霜寒十七日王蒙顏眞卿諸帖而字行頗髙與淳化閣本差不同逐捲各有歳月第一卷

題云慶曆五年季夏慧照大師希白模勒第二卷

慶曆八年仲冬月慧照大師希白重模第三卷

則五年六月第四卷

八年仲冬月第五卷

戊子歳孟冬第六卷

五年季夏第七卷

五年仲秋月第八卷

五年季夏月模勒上石第九卷

八年仲冬月第十卷

五年仲秋月每捲各有慶曆及慧照大師希白重模字內第三卷

山濤帖末有風筆惻感之語不成文蓋謝發帖云執筆惻感今至執字止濤帖雲風雨所勸云云今至風字止卻移筆惻感三字在濤帖之後移雨所勸以下十九字在發帖之後又第六卷

右軍字先後失次尢甚朱文公譏其有中分一字半居前行之底半居後行之顚極爲可笑如黃魯直評釋二卷內郤愔書第三帖當字兩分是也帖字屢經臨摹固已失眞如淳化等帖有劉次莊石蒼舒釋文𨿽或未盡加以陳去非黃長睿施武子等更疊考辯十得八九若潭帖乃悉顚倒而錯亂之幾成異域神咒矣潭帖之別則有劉丞相私第本長沙碑匠新刻本三山木本蜀本廬陵蕭氏本等類甚多戲魚卽臨江帖也元祐間劉次莊以家蔵淳化閣帖十卷摹刻於戲魚堂除去題而增釋文慶元中四川總領權安節又重摹刻於利州黔江者黔人秦世章常以裏中子弟不能書其將兵於長沙買石摹刻僧寶月古法帖十卷寶月慧照也謀舟載入黔中壁之黔江之紹聖院後題雲長沙湯正臣重模鼎帖板本較諸帖增益最多澧陽石刻防失僅存者右軍數帖而已又有淳熈修內司帖北方印成本烏鎭張氏福淸李氏本若此之類大抵皆法帖一再之翻模殊失筆意無足觀也】汪季路之辧審矣【季路名逵衢州人父應辰字聖錫年十八南渡初廷對第一俱官至端明殿學士時稱爲大小端明鄭回溪娶大端明玉山之女其子肯亭復爲小端明婿汪氏建集古堂蔵奇書祕迹金石遺文二千卷玉山多爲防尾朱元晦嘗題其防後曰事有實迹語無浮辭有徳者之言蓋如此後學所當取法也季路著淳化閣帖辧記其十卷板刻行數極爲詳備末云其本乃木刻計一百八十四板二千二百八十七行後木板多行差其逐叚以一二三四刻於旁或刻人名或有銀錠印痕則是木裂其墨乃李廷珪墨黒甚如漆其字精明而丰腴比諸刻爲肥劉潛夫曰近人多不識閣帖某家寶蔵某本或用髙價得某本皆非眞眞者字畫丰穠有神彩如潭絳則太瘦臨江則太媚又用李廷珪墨印造凡淳化間所賜禦書諭言等帖皆用此墨不可以僞予始得汪端明季路所記閣帖行數恨無眞帖參校晚使江左忽有示此帖十卷昔李瑋駙馬故物也後有朱印云李瑋圖籍上賜家傳子孫有徳保無窮年十卷之末皆有此印用二千楮得之其秋被召爲少蓬始呼匠裝飾大尢伯晦見之曰寶物也昔山谷嘗嘆無錢致一本時幣重物輕一可當十彼時已值百千今安得不愈貴重然眞帖可辧者有數條墨色一也他本刋卷數在上板數在下惟此本卷數板數字皆相聨屬二也他本行數字比帖字小而痩此本行數字比帖中字皆大而濃三也余所得江東本每板皆全紙無接黏處一部十卷無一板不與汪氏所記合乃知昔人裝背之際寧使每板行數或多或寡而不肯剪裁湊合者欲存舊帖之眞面目四也】曰榮咨道二十萬購夫子廟碑劉潛夫十餘載求邕僧塔銘琛乎【問虞歐二碑唐武徳九年詔立隋故紹聖侯孔嗣哲子徳倫爲褒聖侯重修孔子廟虞世南撰文並書相王旦題額黃魯直曰今世有好書癖者榮咨道嘗以二十萬錢買虞永興孔子廟堂碑予初不信以問榮則果然後求觀之乃是未劖去大周字時墨本與張福夷家碑其中闕字亦略相類惟額書大周孔子廟堂之碑八字爲異耳又碑末長安三年太歳癸卯金四月壬辰水朔八日己亥木書額相王旦也又云朝議郎行左豹衞爲長史直鳳閣鐘紹京奉相王教搨勒碑額雍州萬年縣光宅鐫字今福夷無大費𨿽無前後數十字非寶蔵是書之本意趙徳夫曰唐孔子廟堂碑虞世南撰武徳時建題云相王旦書額者蓋舊碑無額武后時增之爾至文宗朝馮審爲祭酒請琢去周字而唐史遂以此碑爲武后時立者誤也睿宗所書舊額云大周孔子廟堂之碑今世蔵書家得唐人所收舊本猶有存者化度寺故僧邕禪師舍利塔銘唐右庶子李百藥制文率更令歐陽詢書碑在洛陽劉潛夫名克莊宋興化人家後村因以自號官至尙書諡文定其友人陳景升遺以歐書邕禪師塔銘闕後三行十年始爲補足喜而作詩曰端平曽嘆闕三行淳祐重來爲補亡收拾一碑勞十載此生凡事不須忙】曰鴻都斷石猶有存者其古刻之天球乎【見前注】黃初闕裏記詞翰爾雅其南金乎漢碑三百銷蝕亡防何君閣道夏淳於碑可以全見古人面貌君謨隸纂其憂思深矣【黃初闕裏記曹植文梁鵠書按魏志以黃初二年詔以議郎孔羨爲宗聖侯令魯郡修舊廟置史卒今以碑考之乃黃初元年又詔語時時亦異當以碑爲正蓋不惟詞翰之妙又可以正史學之失惜乎碑刻之有限也何君閣道蜀郡太守何君閣道碑也漢光武中元二年刻此碑在蜀卭僰道中近出於世爲東漢書之冠夏淳於碑漢建寧三年北海淳於長夏承碑也在今洛州宋元祐間因治河堤於土中得之刻畫如新奇古渾厚鄭回溪所謂體八分者蔡君謨嘗以漢碑刻畫完好者纂而爲十四卷實慮古書之磨滅也】魏晉相承善學隸古莫如鐘王自庾謝蕭阮諸人神气浸殊體式未散歷隋而唐始有専門之學自此益分矣嗚呼媮風並起其末造之孱【士山反】民乎豪傑之生不數其精神猶參錯於元化之間乎【古者先秦之文也鐘王首變新奇何謂善學古曰今之書猶古之書也後之人守鐘王不變則其庶幾矣惜乎唐之専門各相抵牾自爲格體是以開後來之嵬籀文而上吾無間然斯邈作而趨簡便魏晉而後復行今疑若古亦廢殊不知其所損益者特制度文爲之末爾若夫執筆之妙書道之元則鐘王不能變乎蔡邕蔡邕不能變乎籀古今古𨿽殊其理則一故鐘王𨿽變新奇而不失古意庾謝蕭阮守法而法存歐虞褚薛竊法而法分降而爲黃米諸公之放蕩猶持法外之意周吳軰則慢法矣下而至於卽之之徒怪誕百出書壊極矣夫書心畫也有諸中必形諸外甚矣教學之不明也久矣人心之所養者不厚其發於外者從可知也是以立言之士不能無媮風孱民之嘆然中間賴有作者如張顏李蔡數公憤然獨悟一洗敝習斡回古意而續書之脈安知後來不有張顏軰間出此所謂豪傑並起相知於異世之下齺然若合符節此精神所以參錯於元化之間也庾謝蕭阮諸人謂庾亮庾翼庾冰庾凖謝安謝萬謝靈運蕭思話蕭子云阮硏等也並南朝人又若晉之諸賢宋之羊薄孔張齊王僧防梁陶宏景陳顧野王軰能書者多不可勝舉在學者精求當自知之】書不盡言言不盡意孔氏遺迹陽冰獨神防之魯公之書懷素喜而有得似不在語言文字之苴【粗同○按苴無粗音亦不作粗字解注似誤】乎諸子之窮髙極微長於詞說知本者厭其言【求於書不若得於言得於言不若防於意若二子可謂能以意防於語言文字之外也徒支離於詞說則末矣吾未見其髙且微也】或問衍極曰極者中之至也曷爲而作也曰吾懼夫學者之不至也【謂極爲中之至何也言至中則可以爲極天有天之極屋有屋之極皆指其至中而言之若夫學者之用中則當知不偏不倚無過不及之義子曰中庸之爲徳也其至矣乎民鮮久矣衍極之爲書亦以其鮮久而作也嗚呼書道其至矣乎君子無所不用其極況書道乎】

右衍極五篇莆田鄭枃所作也極者理之至也凡天下之小數末藝莫不有至理在焉況其大者乎孔安國曰伏羲氏始畫八卦造書契是八卦與六書同出皆聖人所以效法天地而昭人文也世之言書者蔑焉不知至理之所在此衍極所繇作也是書自古文籀隸以極書法之變靡不論著辭嚴義宻讀者難之於是詳防下方使人考辭以得義而知書之爲用大矣至治壬戌冬十有一月庚申郡人劉有定識

學書次第之圖

【大楷】中興頌東方朔碑

萬安橋記【八歲至十歲】

【中楷】九成宮銘虞恭公碑

姚恭公墓志

遺教經【十一歲至十三歲】

【小楷】宣示表

戎路表樂毅論

力命表曹娥碑【十四歲至十六歲】

獻之帖【十九歲二十歲】

【艸書】急就章【二十一歲】右軍帖【二十一歲至二十四歲】

旭素帖【二十五歲】

【書】瑯邪題【十三歲】嶧山碑【十五歲】泰山碑

張有書

周伯琦書

蔣冕書

【古】石鼔文

鐘鼎千文

【八分】泰山碑銘景君碑

鴻都石經【二十五歲】費鳳碑陰

此圖所限年歲爲中人設耳若天資髙者十年功可了眾體

﹤子部﹐藝術類﹐書畫之屬﹐衍極﹐卷下﹥﹤子部﹐藝術類﹐書畫之屬﹐衍極﹐卷下﹥

