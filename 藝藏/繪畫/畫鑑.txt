

欽定四庫全書

子部八

畫鑑

藝術類一

書畫之屬

提要

﹝臣﹞等謹案畫鑑一卷舊本題宋東楚湯垕君載撰案卷末有題詞曰采眞子妙於考古在京師時與今鑑畫博士柯君敬仲論畫遂著此書用意精到悉有依據云云則垕與柯九思同時九思爲鑑畫博士在元文宗天歷元年則作此書時上距宋亡已五十三年下距元亡僅三十九年垕安得復稱宋人且書中稱元曰本朝稱宋曰宋朝內元外宋尢不得以遺民借口舊本蓋相沿誤題也又題詞稱惜乎尙多疏略乃爲刪補編次成帙名曰畫鑑後有髙識知賞其言采眞子東楚湯垕君載之自號也云云則此書乃因垕舊稿重爲潤色不但非垕之原本並畫鑑之名亦非垕所自命矣惟題詞不著名氏遂不能詳考其人耳所論歷代之畫始於吳曹弗興次晉衛協顧愷之次六朝陸探微諸家【案吳晉皆在六朝之數不應別探微以下爲六朝原本標目如是姑仍其舊而附訂其誤於此】次唐及五代諸家次宋金元諸家然元惟龔開陳琳二人蓋趙孟俯諸人並出同時故不錄也次爲外國畫次爲雜論大致似米芾畫史以鑑別眞僞爲主凡所辧論皆在筆墨气韻間不似董逌諸家以考證見長也

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

畫鑑

﹝元﹞湯垕撰

吳畫

曹弗興古稱善畫作人物衣紋皴皺畫家謂曹衣出水吳帶當風宣和內府刻意搜訪不過兵符圖一本余嘗見於錢塘人家上有紹興題印筆意神彩疑是唐末宋初人所爲也

晉畫

衛協晉人也唐名畫記品第在顧生之上世不多見其迹畫譜所傳髙士圖刺虎圖余並見之乃唐末五代人所爲耳眞迹不可見矣或云二圖是支仲元作

顧愷之畫如春蠶吐絲初見甚平易且形似時或有失細視之六法兼備有不可以語言文字形容者曽見初平起石圖夏禹治水圖洛神賦小身天王其筆意如春云浮空流水行地皆出自然傳染人物容貌以濃色微加點綴不求暈飾唐吳道玄早年嘗摹愷之畫位置筆意大能彷佛宣和紹興便題作眞迹覽者不可不察也謝赫云愷之畫迹不迨意聲過其實近見唐人摹本果得其說

六朝畫

陸探微與愷之齊名余平生止見文殊降靈眞迹部從人物共八十人飛仙四人皆各有妙處內亦有畨僧手持髑髏盂者蓋西域俗然此卷行筆緊細無纎毫遺恨望之神采動人眞希世之寶也今藏祕府後有維摩像觀音像摩利支天像皆不迨之張彥逺謂體運遒舉風力頓挫一點一拂動必新奇非虛言也

展子虔畫山水大抵唐李將軍父子多宗之畫人物描法甚細隨以色暈開余嘗見故實人物春山人馬等圖又見北齊後主幸晉陽宮圖人物面部神彩如生意度具足下爲唐畫之祖

六朝人畫魯義姑圖一兵士持戈作勇猛之勢義姑作安詳答問之態棄所生子於地作畏懼恐怖急挽母衣之狀而所抱之子以兩手抱義姑之項回視兵士一一如生筆法細潤傳色鮮明望而知其非唐畫舊藏申屠大用家今歸義興王氏王藏繆畫至三百軸此爲最也

唐畫【五代附】

閻立本畫三淸像異國人物職貢圖傳法太上像五星像皆宣和明昌物余並見之又見步輦圖畫太宗坐步輦上宮人十餘輿輦皆曲眉丰頰神采如生一朱衣髯官執笏引班後有贊普使者服小團花衣及一從者贊皇李衛公小篆題其上唐人八分書贊普辭婚事宋髙宗題印完眞奇物也

王芝子慶家収閻立本畫西域圖爲唐畫第一趙集賢子昻題其後云畫惟人物最難器服舉止又古人所特畱意此一一備盡其妙至於發采生動有欲語狀蓋在虛無之間眞神品也

吳道子筆法超妙爲百代畫聖早年行筆差細中年行筆磊落揮霍如蒓菜條人物有八面生意活動方圓平正髙下曲直折算停分莫不如意其傅采於焦墨痕中略施點染自然超出縑素世謂之吳裝當時弟子甚多如盧楞伽楊庭光其尢者也五代朱繇亦能彷佛終不甚似覽者當自得之

嘗見吳道子熒惑像烈焰中神像威猛筆意超動使人駭然上有金章宗題印祕在內府又見善神二■﹝巾登﹞摩利諸天像帝釋像木紋天尊像及行道觀音托塔天王毘沙門神等像行筆甚細恐其弟子輩所爲耳

王右丞維工人物山水筆意淸潤畫羅漢佛像致佳平生喜作雪景劍閣棧道騾网曉行捕魚雪渡村墟等圖其畫輞川圖世之最著者也蓋其胸次蕭灑意之所至落筆便與庸史不同

周昉善畫貴遊人物又善寫眞作仕女多穠麗丰肥有富貴气

李思訓畫著色山水用金碧暉映自爲一家法其子昭道變父之勢妙又過之故時人號爲大李將軍小李將軍至五代蜀人李升工畫著色山水亦呼爲小李將軍宋宗室伯駒字千里復仿效爲之嫵媚無古意余嘗見神女圖明皇禦苑出遊圖皆思訓平生合作也又見昭道海岸圖絹素百碎粗存神采觀其筆墨之源皆出展子虔輩也

曹霸畫人馬筆墨沈著神采生動余平生凡四見眞迹一奚官試馬圖在申屠侍禦家一調馬圖在李士弘家並宋髙宗題印其一下槽馬圖一黑一驑色圉人背立見須眉髣髴奇甚其一餘所藏人馬圖紅衣美髯奚官牽玉面騂緑衣閹官牽照夜白筆意神采與前三畫同趙集賢子昻嘗題云唐人善畫馬者甚眾而曹韓爲之最蓋其命意髙古不求形似所以出眾工之右耳此卷曹筆無疑圉人太僕自有一種气象非世俗所能知也集賢當代賞識豈欺我哉

韋偃畫馬松石更佳世不多見其筆法磊落揮霍振動杜子美詩所謂戲拈禿筆掃驊驑倐見騏驎出東壁者余嘗収紅韉覆背驄馬圖筆力勁健鬉尾可數如顏魯公書法往歲鮮於伯機見之驚嘆累日嘗賦詩曰渥窪產馬如三龍韋偃畫馬如畫松奇文也惜不成章而卒

韓幹初師陳閎後師曹霸畫馬得骨肉停勻法遂與曹韋並馳爭先及畫貴遊人物各臻其妙至於傅染色入縑素余嘗見其人馬圖在錢唐王氏二奚官引連錢驄燕攴驕又見一卷朱衣白帽人騎棗驑五明馬四蹄破碎如行水中乃李伯時舊藏在京師見明皇試馬圖調馬圖五陵遊俠圖照夜白粉本上有幹自書內供奉韓幹照夜白粉本十字要知唐人畫馬𨿽多如曹韋韓特其最著者後世李公麟伯時畫馬專師之亦可謂優入聖域者也

戴嵩專畫牛爲韓晉公滉幕客專師法於韓而靑出於藍者也不惟畫牛至於川原樹石牧子樵童亦各臻妙余凡七見眞迹一在揚州司徳用家二牛相鬭毛骨竦然一在四明士人家一牛引犢奇甚又見三牛圖渡水牛圖歸牧圖皆合作也古人云牛畜非文房淸玩若其筆意淸潤開卷古意勃然有田家原野气象余於嵩有取焉

韓晉公滉畫人物及爲牛圖嘗見其田家移居圖村童蟻戲圖醉客圖鼓腹圖醉學士圖及牛圖粉本人物源流顧陸牛圖是其所長戴嵩得其緒餘有名於世蓋人物不及而牛獨過之也

陳閎開元中人畫人物得名明皇幸蜀作金橋圖人物閎主之餘見其照夜白馬圖筆法細潤不在曹韓下

唐人花鳥邊鸞最爲馳譽大抵精於設色穠艶如生其它畫者𨿽多互有得失歷五代而得黃筌資集諸家之善山水師李升鶴師薛稷龍水師孫位至於花竹翎毛超出眾史筌之可齊名者惟江南徐熈熈志趣髙逺畫艸木虫魚妙奪造化非世之畫工所可及也熈畫花落筆頗重中略施丹粉生意勃然黃之子居實居寀熈之孫崇嗣崇矩各得家學熈之下有唐希雅亦佳多作顫筆棘鍼是效其主李重光書法後有長沙易元吉作花果禽畜尢長於獐猿多遊山林窺猨狖禽鳥之樂圖其天趣若趙昌惟以傅染爲工求其骨法气韻稍劣也又如滕昌佑丘慶余葛守昌崔白艾宣丁貺之徒皆得其緒餘以成一家要知花鳥一科唐之邊鸞宋之徐黃爲古今規式所謂前無古人後無來者是也

尉遲乙僧外國人作佛像甚佳用色沈著堆起絹素而不隱指平生凡四見眞迹要不在盧楞伽之下

楊庭光學吳生行筆甚細而不弱畫佛像多在山林中雜畫一一臻妙

裴寛善畫小馬宣和所藏一卷余嘗見之作山水間小馬十數蕭散閒適筆墨甚閒雅眞奇作也

張璪松石淸潤可愛平生嘗見四本並佳後得山堂琴會圖趙子昻見之欲得不與題云張璪松人間最少此卷幽深平逺如行山陰道中誠寶繪也

翟琰師吳生筆法大不及惟得傅色之法嘗見孔雀明王像甚佳

周古言畫在周昉之下文矩之上有夜遊圖傳於世張萱工仕女人物尢長於嬰兒不在周昉之右平生凡見十許本皆合作畫婦人以朱暈耳根以此爲別覽者不可不知也

王洽潑墨成山水煙雲慘淡脫去筆墨町畦余少年見一幀甚有意度今日思之始知爲洽畫再不可見也

湯子升畫人物極妙江南人家有軒轅鑄鑑圖眞奇物也

盧鴻一畫傳世不多餘見宋人摹其艸堂圖筆意位置淸气襲人眞迹可知其妙也

範長壽醉道圖曽見二本皆立軸筆法緊實可愛用色亦潤

蜀人畫山水人物皆以孫位爲師龍水尢位所長者也世言孫位畫水張南本畫火水火本無情之物二公深得其理嘗見孫位水官圖魚龍出沒於海濤神鬼變滅於云漢覽之凜凜然眞傑作也

唐無名人畫至多要皆望而知其爲唐人別有一種气象非宋人所可比也

荊浩山水爲唐末之冠關仝嘗師之浩自號洪穀子作山水訣爲範寛輩之祖

陸晃畫人物極工元章畫史稱其庶人章余嘗從同裏葉氏見之描法甚細而有力又有解厄天官像等數圖皆粗惡可厭蓋晃畫自有二種細者爲上

五代左禮與韓虯齊名畫佛像入妙曽見畫十六身小羅漢坐巖石中筆意甚工不在韓虯下

關仝霧鎖關山圖差嫩是蚤年眞迹在京師人家

董元天眞爛漫平澹多姿唐無此品在畢宏上此米元章議論唐畫山水至宋始備如元又在諸公之上樹石幽潤峯巒淸深蚤年礬頭頗多暮年一洗舊習余於祕府見春龍出蟄圖孔子哭虞丘子圖春山圖溪岸圖秋山圖及窠石二幀於人間約見二十本皆其平生得意合作元之後有鍾陵僧巨然與劉道士劉與巨然同時畫亦同但劉畫則以道士在左巨然則以僧在左以此爲別耳要皆各得元之一體至米氏父子用其遺法別出新意自成一家然得元之正傳者巨然爲最也

董元山水有二種一樣水墨礬頭疎林逺樹平逺幽深山石作麻皮皴一樣著色皴紋甚少用色穠古人物多用紅靑衣人面亦用粉素者二種皆佳作也

周文矩畫人物宗周昉但多顫掣筆是學其主李重光書法如此至畫仕女則無顫筆

李后主命周文矩顧弘中圖韓熈載夜燕圖余見周畫二本至京師見弘中筆與周事迹稍異有史衛王浩題字幷紹興印𨿽非文房淸玩亦可爲淫樂之戒耳

徐熈畫花果多在澄心紙上至於畫絹絹文稍粗元章謂徐熈絹如布是也

唐希雅弟忠祚花鳥亦入妙品在易元吉之下若用墨作棘鍼易不能及之也

李升畫山水嘗見之至京師見西嶽降靈圖人物百餘體勢生動有未塡面目者是其槁本上有紹興題印若無之則以爲唐人槁本也

道士牛戩信筆作寒鵲野雉佳

甚宣和畫譜載唐李漸畫馬筆和气調今古無儔及見三馬圖與所聞甚不逮然自有一種气韻不可以形似求之也

支仲元畫神仙人物多作奕棋之勢筆法師顧陸緊細有力人物淸潤不俗每見髙宗題作晉六朝髙古名筆者多仲元所作當有知者賞餘言

唐畫龍圖在東浙錢氏家絹十二幅作一幀其髙下稱是中心畫一龍頭一左臂雲气騰湧墨浪如臂大筆迹圓勁沈著如印一鱗如二尺盤大不知當時用何筆如此峻利上有吳越錢王大書曰感應祈雨神龍幷書事迹舊題作吳道子要知是唐人無疑也

嘗見紙上畫一人一騎甚佳後題永徽年月日太原王弘畫不知弘爲何人徧考不出信知唐人能畫者固多記錄不能盡也

仕女之工在於得其閨合之態唐周昉張萱五代杜霄周文矩下及蘇漢臣輩皆得其妙不在施朱傅粉鏤金佩玉以飾爲工

余嘗収宮女圖文矩筆也置玉笛於腰帶中目視指爪情意凝竚知其有所思也又見文矩畫髙僧試筆圖在錢唐民家一僧攘臂揮翰旁觀數士人咨嗟嘖嘖之態如聞有聲眞奇筆也

董元夏山圖今在史崇文家天眞爛漫拍塞滿軸不爲虛歇烘銷之意而幽深古潤使人神情爽朗古人行山陰道中應接不暇豈意數尺敗素亦能若是耶

顧徳謙蕭翼賺蘭亭圖在宜興嶽氏作老僧自負所藏之意口目可見後有米元暉畢少董諸公跋少董畢良史也跋云此畫能用朱砂石粉而筆力雄健入本朝諸人皆所不能比丘麈柄指掌非盛稱蘭亭之美則力辭以無蕭君袖手營度瑟縮其意必欲得之皆是妙處畫必貴古其說如此又山西童藻跋云對榻僧靳色可掬旁僧亦復不悅僧物果難取哉

唐人畫李八百妹產黃庭經圖曽於司徳用家見一本萬山中一白衣婦人踞地臨溪洗一本經經之毫光燭天殊不知其意也

胡瓌畫畨部人馬用狼毫制筆疏渲鬉尾緊細有力至於穹廬什物各盡其妙司徳用家啖鷹圖眞妙品也

阮郜畫人物仕女極工且秀美見者愛玩錢唐人家有賢妃盥手圖佳絕

五代婦人童氏畫六隱圖見於宣和畫譜今藏山陰王子才監簿家乃畫範蠡至張志和等六人乘舟而隱居者山水樹石人物如豆許亦甚可愛

黃筌畫枯木信手塗抹畫竹如斬釘截鐵至京見二幀信天下奇筆也

衛賢五代人作界畫可觀余嘗収其盤車水磨圖佳甚又見王子慶驢鳴圖亦佳但樹木古拙皴法不老耳

胡翼工畫人物關仝畫山水人物非其所長多使翼爲之

僧貫休畫羅漢髙僧不類世俗容貌

郭幹暉畫鷹鳥得名於時鍾隱亦負重名自謂不及乃變姓名受傭於郭經年得其筆意求去再拜陳所以郭憐之盡以傳授故與齊名古人用心獨苦如此

郝澄畫馬甚俗嘗見人馬圖不過一工人所爲殊無古意上有宣和題印又曽見滚塵馬圖後有篆文曰金陵郝澄極妙知是兩手又見渲馬圖亦俗始悟滚塵馬是無名人筆後人妄加篆文以取重不知反累畫也

陸瑾江南人畫捕魚圖大抵宗王右丞嫵媚過之又嘗見溪山風雨圖尢佳

厲歸眞五代人畫牛甚妙嘗見牧牛圖大幅逺山淸潤人牛閒適後有八分書羽士厲歸眞筆舊藏喬仲山家今不知在何處

張符畫牛得名於唐曽見渡水牛一卷甚平常在戴嵩之下符自號煙波子

曹仲玄畫三官及五方如來像余曽見之聞江南王氏家有玉衣觀音像未見大抵曹師吳生不得其法晚自作細筆畫以自別爲一家在支仲元下

孫曼卿松石問禪圖在錢唐人家一松淸潤一僧甚閒雅一士人作問答尊禮意筆法精妙古稱爲孫吳生名不虛得也

僧傳古龍體勢勝董羽作水甚不逮僕平生於龍畫最多畱心省覽葉公之迹不可復見祕閣曹弗興龍首於傳見之張僧繇吳道子輩所作不傳於世唐畫曽見錢氏所藏十二幅絹素作一首一臂五代傳古龍約看至十四五本亦曽収過三本大抵得蜿蜒升降之態而猶未免拘於畫法且看馬圖要識神駿龍圖要識變化故畫龍馬最難蓋一主於變化出沒必流於戲墨於畫法甚虧若拘於畫法則又乏變化之意故畫龍尢難董羽專門之學亦不拘於形似元章云董羽龍似魚傳古龍似蜈蚣眞知言哉嘗見董元龍數本皆淸奇可愛元之長政不在是故姑置不論近世陳容公儲本儒家者流畫龍深得變化之意潑墨成雲噀水成霧醉餘大叫脫巾濡墨信手塗抹然後以筆成之升者降者俯而欲噓者怒而視者踞而爪石者相向者相鬭者乘雲躍霧戰沙出水者以珠爲戲而爭者或全體發見或一臂一首隱約而可名狀者曽不經意而皆得神妙豈胸中自有得於天者耶

五代袁義宋徐白善畫魚及觀其迹不過刀幾間物爾使人徒起羮膾之興獨文臣劉寀畫水中魚風萍水荇觀之活動至於鱗尾性情遊潛回泳皆得其妙平生嘗觀其畫近見落花遊魚圖紅桃一枝飛花數片一赤鯉漾輕波吹落英深得詩人之意

僧運能五代人善畫佛像

宋畫【金元附】

武宗元宋之吳生也畫人物行筆如流水神采活動嘗見朝元仙仗圖作五方帝君部從服禦眉目顧盼一一如生前輩甚稱賞之

營丘李成世業儒胸次磊落有大志寓意於山水凡煙雲變滅水石幽閒平逺險易之形風雨晦明之態莫不曲盡其妙議者以爲古今第一傳世者𨿽多眞者極少元章平生只見二本至欲作無李論蓋成平生所畫祇自娯耳旣勢不可逼利不可取宜傳世者不多宣和禦府所藏一百九十五卷眞僞果能辧耶翟院深臨摹彷佛亂眞若論神气則霄壤之分也宋復古李公年王詵陳用志皆宗師之得其遺意亦著名一世郭熈其弟子中之最著也

範寛字中立以其豁達大度人故以寛名之畫山水初師李成旣乃嘆曰與其師人不若師諸造化乃脫舊習遊秦中徧觀奇勝落筆雄偉老硬眞得山之骨法宋畫家山水超絕唐世者李成董元範寛三人而已嘗評之董元得山之神气李成得體貌範寛得骨法故三家照耀古今爲百代師法寛尢長雪山見之使人凜凜其弟子黃懷玉紀眞商訓然黃失之工紀失之似商失之拙各得其一體若懷玉刻意臨摹其雪山遇得意處淺深未易斷也

郭熈河陽人學李成善得煙雲出沒峯巒隱顯之態嘗論畫山曰春山淡冶而如笑夏山蒼翠而如滴秋山明淨而如妝冬山慘淡而如睡觀其議論可知其畫也僕平生見眞迹約五十本然絕佳者不過一二十軸而已然山頂峻險學者苟失其意竟成匾薄無雲深林宻之態後世楊士賢顧諒皆學之

許道寧初賣藥長安市中畫山水以集眾故蚤年畫俗惡太甚至中年成名稍自檢束至細微處殆入妙理傳世甚多佳本極少峯頭直皴而下是其得意也

王詵字晉卿學李成山水淸潤可愛又作著色山水師唐李將軍不今不古自成一家內臣馮瑾慕其筆墨臨仿亂眞髙宗竟題作王詵觀者不可不察也然余能望而知之

李伯時宋畫人物第一專師吳生照映前古者也畫馬師韓幹不爲著色獨用澄心紙爲之惟臨摹古畫用絹素著色筆法如雲行水流有起倒作天王佛像全法吳生士人喬仲常專師伯時彷佛亂眞至南渡吳興僧梵隆亦師伯時但人物多作出水紋稍乏神气若畫馬則全不能也伯時暮年作畫蒼古字亦老成余嘗見徐神翁像筆墨艸艸神气炯然上有二絕句亦老筆所書佳作又見伯時摹韓幹三馬神駿突出縑素今在杭州人家使韓復生亦恐不能過也王端畫人物古拙無神气

石恪畫戲筆人物惟面部手足用畫法衣文麄筆成之

武嶽長沙人工畫人物尢長於天神星象用筆純熟其子洞淸能世其學過父逺甚凡世間星象天神藥王等像傳流甚多神妙不俗大抵與武宗元相上下而神彩勝之宗元朝元仙仗圖昔藏張君錫家今歸杭人崔氏盡一匹絹作五帝朝元人物仙仗背項相倚大抵如寫艸書然亦奇物也

王士元善畫山水屋木宣和畫譜止於山水部収山合圖一卷至稱其兼有諸家之妙人物師周昉山水師關仝屋木師郭忠恕凡所下筆皆極精微卻於宮室敍論中貶之云如王士元筆可以皂隸目之議論相反者每如此

髙克明山水𨿽工不免畫人之習無深厚髙古之气

趙幹畫山水多作江南景風致不俗杭人収秋涉圖上有宣和題印佳甚

翟院深學李成畫山水臨摹逼眞自作多不佳世所有成畫多此人爲之

王齊翰畫佛像神仙山水筆法𨿽佳不免近俗若入細者固勝

易元吉徐熈後一人而已畫花鳥如生人但以獐猨名之

燕文季作山水細碎淸潤可愛然取其气骨無有也

裴文晛工畫牛有聲然形似有之古意不足

李伯時摹李將軍海岸圖𨿽摹昭道法至於筆意水痕林叢處不能脫其習此卷在京師人家

孫太古湖灘水石圖在浙右民家雙幅長軸中畫一石髙數尺湍流激注飛濤走雪聽之似覺有聲筆法甚老黃筌不能過也

徽宗性嗜畫作花鳥山石人物入妙品作墨花墨石間有入神品者歷代帝王能畫者至徽宗可謂盡意當時設畫學諸生試藝如取程文等髙下爲進身之階故一時技藝皆臻其妙嘗命學人畫孔雀升墩障屛大不稱旨復命餘子次第呈進有極盡工力亦不得用者乃相與詣闕陳請所謂旨曰凡孔雀升墩必先左腳卿等所圖俱先右腳驗之信然羣工遂服其格物之精類此當承平盛時四方貢獻珍禽異石奇花佳果無虛日徽宗乃作冊圖寫每一板三葉十五板作一冊名曰宣和睿覽集累至數百及千餘冊度其萬幾之餘安得暇至於此要是當時畫院諸人仿效共作特題印之耳然徽宗親作者余自可望而識之

鄆王徽宗第二子也能畫花鳥克肖聖藝墨花入能品嘗見一卷後題年月日臣某畫進呈徽宗禦批其後曰覽卿近畫似覺稍進但用墨粗欠生動耳後作當謹之以此知一時諸王畱心於畫者皆如此也

張惇禮汴梁人哲宗聓也畫人物師六朝筆意嘗見其論畫曰畫之爲藝𨿽小至於使人鑑善勸惡聳人觀聽爲補豈可儕於眾工哉惇禮畫人物貴賤美惡容貌可見筆法緊細神彩如生江南見陳元達鎖樹諫圖其忠義之气突出縑素在京師見阮孚蠟屐圖人物樹石並仿顧陸後有惇禮所受追贈太師誥命是其家藏之物子孫就以誥命附其後眞奇品也

文與可竹眞者甚少平生止見五本僞者三十本往見張受益古齋泥壁屛上倒垂枝上題熈寧二年己酉冬至日巴郡文同與可戲墨皆相似後見絹畫三本一一如此題筆墨皆相似天地間未見者尙多豈與可一日間能作此數本耶然眞僞一見自可辧

東坡先生文章翰墨照耀千古復能畱心墨戲作墨竹師文與可枯木奇石時出新意僕平生見其謫黃州時於路途民家雞棲豕牢間有叢竹木石因圖其狀作木葉亦細紋如縷及在祕監見拳石老檜巨壑海松二幅奇怪之甚墨竹凡見十四卷大抵寫意不求形似僧曽収枯木竹石圖上有元章一詩今爲道士黃可玉所有矣亦奇品也

米芾元章天資髙邁書法入神宣和立書畫學擢爲博士初見徽宗進所畫楚山淸曉圖大稱直復命書周官篇於禦屛書畢擲筆於地大言曰一洗二王惡札照耀皇宋萬古徽宗濳立於屛風後聞之不覺步出縱觀稱賞元章再拜求索所用端硯因就賜元章喜拜置之懷中墨汁淋漓朝服帝大笑而罷其爲豪放類若此作畫善寫古賢像山水其源出董元天眞發露怪怪奇奇枯木松石時出新意然傳世不多其子友仁字符暉能傳家學作山水淸致可掬亦略變其尊人所爲成一家法煙雲變滅林泉點綴生意無窮平生亦珍重不曾易予人當時翟耆年有詩云善畫無根樹能描朦■﹝月董﹞山如今身貴也不肯與人間其爲世貴重如此余平生凡収數卷散失不存今但有一橫披紙畫上題數百字全師董元眞元暉第一品也其弟友知亦善畫能書元章云幼兒友知代吾名書碑及年大字更無辧門下許侍郎尢愛其小楷云每示簡可使令嗣書謂友知也

元章嘗稱華亭李甲字景元作翎毛有天趣樹木不佳僕屢見其畫樹木甚拙禽鳥佳處多

宋宗室如千里希逺皆得丹靑之妙如大年小景墨雁雜禽又出尋常宗室筆墨之外者濮王宗漢墨雁可入神品

宋迪字復古師李成淸甚士大夫畫中最佳不在李公年之下其猶子子房亦得家法

劉涇字巨濟與元章同爲書畫友作枯木有奇思

周怡者畫院人宣和末承應摹仿唐畫有可觀

崔白蘆雁之類𨿽淸致余平生不喜見之獨有一大軸絹闊一丈許長二丈許用濃墨塗作八大雁盡飛鳴宿食之態東坡先生大字題詩曰扶桑之繭如甕盎天女織綃云漢上往來不遣鳯銜梭誰能鼓臂投三丈云云眞白之得意筆也

李伯時十六小馬圖至京師始見之紙素數寸中作山林十六馬飲水齕艸樂天趣於其間神駿可愛伯時小字題其後今在郝大參家

徽宗自畫夢遊化城圖人物如半小指累數千人城郭宮室麾幢鼔樂仙嬪眞宰雲霞霄漢禽畜龍馬凡天地間所有之物色色具備爲工甚至觀之令人起神遊八極之想不復知有人間世奇物也今在嘉興陳氏又見其臨李昭道摘瓜圖舊在張受益家今聞在京師某人處畫明皇騎三鬉照夜白馬出棧道飛仙嶺乍見小橋馬驚不進逺地二人摘瓜後有數騎漸至奇迹也

程坦元章時人善雜畫往往見之張受益収松竹幢八幅頗佳如人物甚俗城南李氏収鐘馗小妹二幅甚惡元章謂程坦能污茶坊酒肆壁者此論眞是也

華光長老以墨暈作梅如花影然別成一家政所謂寫意者也傳世不多僕平生止見四五本子昂學其枝條花用別法

宋南渡士人多有善畫者如朱惇儒希眞畢良史少董江參貫道皆能畫山水窠石畫院諸人得名者若李唐周曽馬賁下至馬逺夏圭李迪李安忠樓觀梁楷之徒僕於李唐差加賞閱其餘亦不能盡別也

畢少董能畫山水不在朱希眞之下僕嘗見之故表異以語後人

馬和之作人物甚佳行筆飄逸時人目爲小吳生更能脫去俗習畱意髙古人未易到也

池州畫工作九華秋浦像素章云甚有淸趣師董元僕平生凡有七八本其工致甚多信元章之說不妄

揚補之墨梅甚淸絕水仙亦奇自號逃禪老人

湯叔雅江右人墨梅甚佳大抵宗補之別出新意水仙蘭亦佳

趙孟堅子固墨蘭最得其妙其葉如鐵花莖亦佳作石用筆輕拂如飛白書狀前人無此作也畫梅竹水仙松枝墨戲皆入妙品水仙爲尢髙子昻專師其蘭石覽者當自知其髙下

近世牧溪僧法常作墨竹麄惡無古法

廉布字宣仲畫枯木叢竹奇石淸致不俗本學東坡靑出於藍自號射澤老農畫松柏亦奇杭州龍井寺版壁畫松石枯木二眞得意筆後有王淸叔亦畫枯木竹石臨仿逼眞但筆墨麄惡少生意耳

常州太平寺佛殿後壁有徐友畫水名淸濟貫河中有一筆尋其端末長四十丈觀者異之友之妙豈在是哉筆法旣老波浪起伏得其水勢相對活動愈看愈奇兵火間寺屋盡焚而此殿巋然獨存豈水能厭之邪

金人王庭筠字子端畫山水枯木竹石往往見之獨京口石民瞻家幽竹枯槎圖武陵劉進甫家山林秋晚圖上逼古人胸次不在元章之下也

金人楊祕監者畫山水圖專師李成

任詢字君謨金國人艸書入能品畫山水亦佳在王子端之下

金顯宗章宗父也畫墨竹俗惡章宗每題其籖

金人畫馬極有可觀惜不能盡知其姓名

近世龔聖予先生名開淮陰人身長八尺碩大美髯讀書爲文能成一家法畫馬專師曹霸得神駿之意但用筆頗麄此爲不足耳人物亦師曹韓畫山水師米元暉梅菊花卉雜師古作捲後必題詩或贊跋皆新奇嘗自畫瘦馬題詩曰一從雲霧降天關空進先朝十二閒今日有誰憐駿骨夕陽沙岸影如山此詩膾炙人口眞有盛唐風致嘗作雲山槁五冊傳於家僕嘗見之乃平生所臨畫槁亦奇物也

江南畫工陳琳字仲美其先本畫院待詔琳能師古凡山水花竹禽鳥皆稱其妙見畫臨摹彷佛古人子昂相與講明多所資益故其畫不俗宋南渡二百年工人無此手也

外國畫

髙昌國畫用金銀箔子及朱墨點點如雨銷灑在紙上畫翎毛如中國花艸亦佳

髙麗畫觀音像甚工其原出唐尉遲乙僧筆意流而至於纎麗

雜論

古人作畫皆有深意運思落筆莫不各有所主況名下無虛士相傳旣久必有過人處故畫之六法得其一二者尙能名世又得其全者可知也今人看畫不經師授不閱記錄但合其意者爲佳不合其意者爲不佳及問其如何是佳則茫然失對僕自十七八歲時便有迂闊之意見圖畫愛玩不去手見鑑賞之士便加禮問徧借記錄髣髴成誦詳味其言歷觀名迹參考古說始有少悟若不畱心不過爲聽聲隨影終不精鑑也

人物於畫最爲難工蓋拘於形似位置則失其神韻气色顧陸之迹世不多見唐名手至多吳道子畫家之聖也照映千古至宋李公麟伯時一出遂可與古作者並驅爭先得伯時畫三紙可敵吳生一紙得吳生畫二紙可易顧陸一紙其爲輕重相懸類若此

古人以畫得名者必有一科是其所長如唐之鄭虔蜀之李升並以山水名宣和畫譜皆入人物等部畫目稱其能山水而所収止人物神仙耳其它不可枚舉僕凡欲修宣和畫譜者數矣惜未得遂所欲也

宋髙宗每搜訪至書畫必命米友仁鑑定題跋往往有一時附會迎合上意者嘗見畫數卷頗未佳而題識甚眞鑑者不可不知也

世人収畫必欲盛飾以金玉不知金玉乃誨盜之端前賢事迹可鑑

燈下不可看畫醉餘酒邊亦不可看畫俗客尢不可示之捲舒不得其法最爲害物至於庸人謬子見畫必看妄加雌黃品藻本不識物亂定眞僞今人短气

書畫之學本士大夫適興寄意而已有力収購有目力鑑賞遇勝日有好懷彼此出示較量髙下政欲相與誇奇鬭異今之輕薄子則不然縱目力略知一二見人好物故貶剝疵類用心計購至於必得倘不得則生造毀謗必欲此物名譽不彰若賞鑑髙尙之士固不待破說平常目力未定者或爲所惑已収一物性命與俱妄自稱譽人或欲之必作說艱阻得善價而後已此皆心術不正不可不鑑

看畫之法不可一途而取古人命意立迹各有其道豈可拘於所見繩律古人之意哉初學不可不講明要妙觀閱記錄否則縱鑑覽精熟見畫便知如何詰其美惡之由茫然無對𨿽妄加議論支吾一時言吐俗謬識見淺短爲知者所哂不可不學也

人家子弟不可不學看書畫蓋畱心不於此則於彼所益非一端前輩名人巨公未有不遊意於此者陳無已詩云老知書畫眞有益卻悔歲月來無多讀之可爲浩嘆

古人畫槁謂之粉本前輩多寶畜之蓋其艸艸不經意處自然之妙宣和紹興所藏粉本多有神妙者

宋人賞鑑精妙無出於米元章然此公天資極髙立論時有過處當時如劉巨濟薛道祖林子中蘇志東兄弟輩皆不及之後有黃伯思長睿者出作法帖刋誤專攻米公之失僕從而爲辧析甚詳作法帖正誤專指長睿之過當使元章復生不易吾言也

俗人論畫不知筆法气韻之神妙但先指形似者又上達之士有一等論畫之神妙便云畫十二時辰圖有十二遊蜂循環飛動畫婦人則有回身動頭之異不可枚舉此皆迂謬之說以求奇也

今之人看畫多取形似不知古人最以形似爲末節如李伯時畫人物吳道子後一人而已猶未免於形似之失蓋其妙處在於筆法气韻神彩形似末也東坡先生有詩云論畫以形似見與兒童鄰作詩必此詩定知非詩人僕平生不惟得看畫法於此詩至於作詩之法亦由此悟

唐人畫卷多用碧綾剜背當時名士於闌道上題字自經宣和紹興裝飾盡用折去古迹邈不可得已

唐人背手卷多有紫綾作褾首至有紅綾作引首用珊瑚爲小軸如今藏經之狀

宋末士大夫不識畫者多縱得賞鑑之名亦甚苟且蓋奇物盡在天府人間所存不多動爲豪勢奪去賈似道擅國柄畱意収藏當時趨附之徒盡心搜訪以獻今往往見其所有眞僞相半豈當時聞見不廣抑似道目力不髙一時附會致然邪

古人作畫有得意者多再作之如李成寒林範寛雪山王詵煙江疊嶂之類不可枚舉

畫梅謂之寫梅畫竹謂之寫竹畫蘭謂之寫蘭何哉蓋花之至淸畫者當以意寫之不在形似耳陳去非詩云意足不求顏色似前身相馬九方臯其斯之謂歟

畫有賓主不可使賓勝主謂如山水則山水是主雲煙樹石人物禽畜樓觀皆是賓且如一尺之山是主凡賓者逺近折算須要停均謂如人物是主凡賓者皆隨其遠近髙下布景可以意推也

染絹上深下淡燻絹上黑顏色黯淡搥碎者文理不直絲亂斷惟自然古者絹黑而丹靑自明看畫不必以縑素明闇爲辧

看畫如看美人其風神骨相有在肌體之外者今人看古迹必先求形似次及傅染次及事實殊非賞鑑之法也

元章謂好事家與賞鑑家自是兩等家多資力貪名好勝遇物収置不過聽聲此謂好事若賞鑑則天資髙明多閱傳錄或自能畫或深曉畫意得一圖終日寶玩如對古人𨿽聲色之奉不能奪也

収畫之法道釋爲上蓋古人用工於此欲覽者生敬慕愛禮之意其次人物可爲鑑戒其次山水有無窮之趣其次花艸其次畫馬可以閱神駿若仕女畨族𨿽精妙非文房所可玩者此元章之論也

今人収畫多貴古而賤近且如山水花鳥宋之數人超越往昔但取其神妙勿論世代可也只如本朝趙子昻金國王子端宋南渡二百年間無此作元章収晉六朝唐五代畫至多在宋朝名筆亦収置稱賞若以世代逺近不看畫之妙否非眞知者也

觀畫之法先觀气韻次觀筆意骨法位置傅染然後形似此六法也若看山水墨竹梅蘭枯木奇石墨花墨禽等遊戲翰墨髙人勝士寄興寫意者愼不可以形似求之先觀天眞次觀筆意相對忘筆墨之迹方爲得趣

今人觀畫不知六法開卷便加稱賞或人問其妙處則不知所答皆是平昔偶爾看熟或附會一時不知其源深可鄙笑

収畫若山水花竹窠石等作掛軸文房舒掛若故實人物必須得橫捲爲佳

畫之爲物有不言之妙古人命意如此須有具眼辧之方得其理若賞閱不精又不觀記錄知其源流徒對顧陸名筆不過鼠竊金以自寶奚責其知味

山水之爲物稟造化之秀陰陽晦冥晴雨寒暑朝昏晝夜隨行攺步有無窮之趣自非胸中丘壑汪洋如萬頃波者未易摹寫如六朝至唐初畫者𨿽多筆法位置深得古意自王維張璪畢宏鄭虔之徒出深造其理五代荊關又別出新意一洗前習迨於宋朝董元李成範寛三家鼎立前無古人後無來者山水之法始備三家之下各有入室子弟三二人終不迨也

世俗論畫必曰畫有十三科山水打頭界畫打底故人以界畫爲易事不知方圓曲直髙下低昻逺近凸凹工拙纎麄梓人匠氏有不能盡其妙者況筆墨規尺運思於縑楮之上求合其法度凖繩此爲至難古人畫諸科各有其人界畫則唐絕無作者歷五代始得郭忠恕一人其它如王士元趙忠義輩三數人而已如衛賢髙克明抑又次焉近見趙集賢子昻教其子雍作界畫云諸畫或可杜撰暪人至界畫未有不用工合法度者此爲知言也

大凡觀畫未精多難爲物此上下通病也僕少年見神妙之物稍不合所見便目爲僞今則不然多聞闕疑古人之所以傳世者必有其實古云下士聞道大笑之不笑不足以爲道卽此意也

觀六朝畫先觀絹素次觀筆法次觀气韻大槪十中可信者一二有禦府題印者尢不可信

古畫東移西掇撏補成章此獘自髙宗朝莊宗古始也

畫鑑

●畫鑑題詞

采眞子妙於考古在京師時與今鑑畫博士柯君敬仲論畫遂著此書用意精到悉有據依惜乎尙多疏略乃爲刪補編次成袠名曰畫鑑後有髙識賞其知言采眞子東楚湯垕君載之自號也

