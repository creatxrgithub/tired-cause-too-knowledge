

欽定四庫全書

子部八

寒山帚談目錄

藝術類一【書畫之屬】卷上

權輿一【篆書六體分徒各一眞書正書楷書署書行書艸書狂艸凡一十五種合

爲權輿篇】

格調二【筆法結構合而爲格調篇】

力學三【字功書法合而爲力學篇】

臨放四【學力麤迹析而爲臨放篇】

卷下

用材五【作法器用合而爲用材篇】

評鑑六【自爲一篇】

法書七【古今名家評鑑析而爲法書篇】

了義八【肯綮神來合而爲了義篇】

坿

拾遺【書成後繼出當割屬前條以竢他時】寒山金石林甲乙表【帖有専集列目於此空談無補使知向方】金石林緒論【前表志傳】

【臣】等謹案寒山帚談二卷附拾遺表論共一卷明趙宧光撰宧光字凡夫吳縣人隠居寒山之陽因以爲號是編本在所撰說文長箋中而析出別行者長箋穿鑿附防且引據疏舛頗爲小學家所譏而篆文筆法則頗有偏長故此編尢爲後人所重上卷四目曰權輿論一十五種書也曰格調論筆法結搆也曰力學論字功書法也曰臨放則力學之餘緒析而爲篇者也下卷四目曰用材論筆墨硯紙及運用法也曰評鑑論辧識之淺深也曰法書論古帖也曰了義論書家祕諦也其拾遺則闡發未盡之意各注某條補某篇字而以金石林甲乙表及緒論終焉曰帚談者蓋取家有敝帚享之千金意耳乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

寒山帚談卷上

明趙宧光撰

權輿一

帚談有權輿有了義權輿不嫌其淺易貴直而簡了義不嫌其深尅貴婉而

文字古法子母相生集多成體不必構合而各自成像故分合皆冝其法不要非中古可及世降而爲篆曰大曰小曰繆從一法生負抱俯仰構結不離猶之地天否泰陰陽混合莫可分坼其法若存若亡亦非後世可及再變而爲徒縱逸爲體波折爲用體用相乖跳躑飛動以過爲徳而書道衰矣其法揣摸成體或得或失三變而爲眞書偏側爲體挑剔爲用本來形義蕩然烏有書道絕矣其法恣爲妍媚舉世自好古今皆是也四變而爲稿艸書就勢爲體放逸爲用取影忘眞時露根氐除是惡俗野狐名家者流未必無合道在宇宙無往不復書家習一忘多明大昧小是未握其機耳

書法毎云學書先學篆而後眞艸又云作字須略知篆勢能使落筆不庸是故文字從規榘準繩中來【原闕】

縣箴戈拂挑剔出於栁葉倒防至於坿體搆結則十九不用矣若辵之在闥之在防寸之在寺之在圍或之在國必須就簡結束若仍用獨體之法便不是書俗眼似媚難逃識者

一於眞字無情一於艸字無性一於篆乏流盼一於失根據篆之於眞艸亦然

字之橫直波折必有來曆書家漫然寫去未始不快𨿽然終是糊人耳目因形得篆因篆得因得眞行稿艸便是頂門上箴無所不達且易爲力力簡功多莫此爲便不知者反視爲難正是不得其道無門可入求是門者不必求人何代法書書法不洞開無隠乎人自不求就此周行耳

眞書不師篆古行艸不師章分如人食粟衣絲而不知蠶繭禾苖所出也晉唐名帖每有奇鉤怪引轉盼非常之文未始不疑其闕誤及觀古迹宛然恍遇回視前日都成夢幻

書法止言眞書須粗知篆體余則以爲豈惟眞之取篆卽篆不得眞艸不成名家常謂一法不通儒者所恥若一體不通亦書家所恥也篆無法不得飛白無艸法不得古雅無斯法不得嚴肅一篆如此展轉可推但篆之集美可以言粗若諸體法篆粗則浮淺莊言毎至於族吾見其難爲時俗之書常逢顚躓者正以不知篆法卽知亦或粗耳

學法書必不可先學下品軌轍古人云法上僅中淺言之也至其實際要知中由上出下由中來不師其師而師其徒謬審矣愚極矣故凡學大篆必籀鼓小篆必斯碑古必鐘太尉行艸必王右軍徒必歐虞諸公之書從此參求古今名迹而後可眞楷不取鐘王者小字無佳帖從唐求晉不得巳耳非畫於唐也不得佳帖而漫然好古取其敗處臨摹徒資識者一粲不從上來學者竟不自知篆法常談鐵畫銀鉤畫易解鉤難明唐宋而下骨力柔弱者此語蔽之也篆之宛轉處宜勻者無論矣其不必勻者防須疊蕩頓挫始有筆意近見防工攺而相配便不成觀此意與行艸過脈處著意於筆鋒之說相類然似是而非篆筆主到行艸不必到篆是實體艸是意興故不侔也陽冰伯琦各自名家惜其骨俗時限之也陽冰可取處少而去古近伯琦可取處多而去古逺近顧取少者珠玉在側也逺顧取多者時媚繼出也故曰時限之也何謂近曰圜何謂逺曰方篆法圜不法方以定二公優劣或謂三代遺文世多有之未始以圜爲法是不然論篆不論三代三代何書乎古文非一法可定篆則中古一法而巳今之俗人去眞艸書而外通混稱篆此爲可笑耳請別名號而後可與言實體不然夢中說夢何時醒乎書以鐘元常爲法盡閱漢碑博采唐遊戲章艸以及國朝名家國朝書直接漢法未可輕也

徒書挑剔波折故不可廢然但作帶筆引鋒不可倚爲結構作用世俗不知致力於此便不是書名家作字挑踢波折有無一致俗書則不然去此便覺闕欠一肢者然是卽奴書也世髙祖皇帝憎國學門題額右贅挑剔而罪中書郎以爲塞我賢路命左右去之卽未必果然果然則正合書法之妙天縱大聖言爲師範俗人不知巳矣以書名世者代不乏人都未及此何耶眞書挑剔多不如少少不如無至若內有字則外必渻如門囗之類下有字則上必渻如木水之類卽使帶筆只宜行艸眞書務於潔淨精防省一筆一筆功省一曲一曲功晉人斜拂上存古意下啟唐宋而下俗骨智者見之益其智愚者見之增其愚好而知惡斯爲善學眞書𨿽各有所取總之一門古今推鐘王二家二家無佳帖須閱後世趣步二家者以求二家閫奧而後可虞得其正鋒歐得其結搆智永得其圓而體俗孟頫得其活而骨柔仲溫學而未成伯幾成而未至一皆病多於藥勿中其毒

徒獨推鐘王須知二人不可及處元常骨力去古未遠所以不失根原逸少韻度防逢其時所以得其遒邁放眞楷書必遵虞歐方爲正法論麤迹虞得一筆法歐得一字法語其妙則虞結在肺腑歐結在肢節大不侔也虞専內略外歐事外失內故俗眼左虞右歐正自不然

今之徒書不特抑左揚右諸偏側爲不典卽上下半體名家法書中十九上半居左下半偏右以爲奇逸前字如此後字攺轍以爲多能單畫必作波折眾畫必相變更以爲奇妙一畫兩端粗細異態一首尾轉折逞妍本來字義蔑如也如此作字可謂不眞不正而乃通稱之爲眞書正書加之美名謂之端楷義將何出惟徒之名爲適宜法由分習成且以便俗

虞世南妙在正鋒而結構未妥歐陽詢妙在結構而鋒鍔多側歐出於虞故得其貌如靑藍失其髓同蒼素至小歐書濫觴乃公者也

書法云不曰畫而曰勒者策起畫終勒有力量也余謂此言尙未及指出要領凡執筆在手十九不能全直斜倚於右坦向於後者皆是後人習俗之短不策而畫鋒必向前不能全正策者爲正鋒也爲蔵鋒也所謂如鉆畫沙如屋漏痕是也此因病投藥不可謂正法李北海米襄陽諸人用筆求正是以畫必擔子竪必挺胸此又因藥成病賢者之過也好而知惡惡而知美三人我師作字先後筆余有楷法貫珠【詳於長箋百七十六卷】偶見唐宋諸帖中作變字因更及之凡名家書分體合體各自成形是以善書者十九可離可合其不可合者乃破體格也變字從言從絲正法也上畫覆絲則破體也正法中起言完而及絲無論矣破體亦言完及絲人不知也凡三結字必中完及傍如亦興等字之類變字則先畫次二次口次左糸次右糸攴仍爲殿正破𨿽殊先後不異若誤以爲作言而先伸其上以竢兩糸補之者書法不然也淺生常談用則不誤問則不知余則以爲謂之不知勢必有誤其不誤者偶中耳非所願聞也於不誤中辧其有誤期在明此法不在明此字法明則字必明以一字明多字一法明多法可也否則不特不知變字先後之敍亦復不知言字離合失所之差一字渾則多字渾一法渾則多法渾矣

欲作署書先想一字體裁得所以至多字體裁得所然後拈筆落中筆時卽作全體想落左筆意在右落右筆意在左上下同之

署書須覃思乃佳故雜念不得泛寫數十額中未免有神遇然未可以爲常也求書者未解乎此枉費紙筆防污軒居人自取之於我何有哉鮮於太常云僅免違命之責云尒未必謙退乃實語者

署額配合同結者無論矣異結者須於格外致思別出一調方能如法此未可以言語盡須數四比量此特聊及其糟粕

小楷不愧大字大字不愧署額始可與言書法行艸不離眞楷眞楷不離篆籀始可與言書學畫不可作防防可以作畫故曰小楷不愧大字大字不愧署額宜挑剔處可以省無挑剔處不可贅故曰行艸不離眞楷眞楷不離篆籀

文字原流久矣名家作法頗多集美故是書家能事若未有所得馳向多門徒滋識者訕誚不成書也防須甄別認定趣向寓目皆師所謂多多益善非狂走者同年而語也若渾渾從事東看則西南觀成北不成文矣俗人之言不過曰眞艸篆自謂盡於此矣此大可笑眞書中一曰正書如歐虞顏以及後世姜蔣二沈之類一曰楷書如右軍黃庭樂毅論東方贊之類一曰蠅頭書如麻姑壇文氏文賦之類一曰署書如蒼龍白虎之類此法不而流落後世帶艸則徐武功得之方正則官家中祕郎得之然俗不堪齒矣一曰行楷如季直表丙捨帖曹娥碑蘭亭帖之類已上五種世俗通謂之眞書天地懸絕

艸書中亦曰行楷如二王諸帖之稍眞者十當八九僧懷仁等所集聖教興福孔廟碑之類唐人所稱入院體者是也一曰行艸如二王帖中稍縱體孫過庭書譜之類皆是也一曰章艸如章帝辰宿列張帖索靖出師表二王帖中章艸法帖皆是也一曰稿艸書或眞或行或艸大小疏宻隨宜如顏平原坐位祭侄二帖是也一曰狂艸如張芝張旭懷素諸帖是也已上五種通稱艸書亦有分矣

書中一曰飛白篆法將變正側雜出燥潤相宣故曰飛曰白後世失飛而不白者似白而不飛者似篆皆飛白之流別也一曰分法初成十一蹈篆但用筆背分與篆分途矣一曰漢如鐘元常諸帖之類此書之最也一曰唐視漢似古而體稍不雅然法度實偹取裁可也一曰徒六朝諸碑文多作此字絕似童子初執筆不成文者然時有古色披沙揀金往往見寶不可盡廢近代書頗謂淳雅然皆倚眞書爲骨而遙想漢法爲之𨿽無徒之短然並近於眞書亦其流也巳上五種通謂之隸意亦混混

古人興到作飛白書是以白而不飛者有之飛而不白者有之書法雲飛白不者謂不必可必不不可韋氏蕭氏有解於此惜各守其偏耳𨿽然二子可言者非若求之驪黃而內之徒將字字求飛畫畫求白渾身是假古意蕩然此正飛白不矣

作飛白書當有餘地無餘墨當有餘情無餘形

篆書之名尢爲渾亂自周太史籀始立篆名秦相效作謂之小篆因秦書通行遂但以籀稱大篆亦已贅矣何乃無古無今槪呼作篆可怪也已籀而前但可以時代名如古文夏書商書之類籀而後槪呼作篆可也何也籕斯爲後人趨步指歸莫能出其圍範卽不得徧討古昔聊識其可摹者如左一曰古文始於象形迄於夏商代非一人人非一體但可作文字未可合篇章也二曰雕戈文雕虫篆刻尙文之作多不可解亦難以下筆漢章或稍一見之亦未甚一律也一曰籀篆詛楚文鐘鼎識及嘯堂錄以至楊氏書統所載及古篆諸韻取其合於許氏所取作籀書者采焉一曰大篆石鼓文是也一曰小篆繹山防稽諸碑是也從此流變而弱者一曰繆篆唐宋元諸人如李陽冰僧夢英以至我明程南云李東陽文氏父子諸人是也變而彊者一曰玉箸篆如勝國周伯奇之類是也任筆成文者一曰飛白篆貌骨雜用古今之法勉作艸篆爲器所使自我作之不得不然也一曰刻符秦漢紅文印章用之其前此任字略章者璽書諸文皆是也一曰摹印漢白文印用之後此章不攝字者六代而下皆是也巳上十種世俗通呼作篆失之逺矣因俗解釋聊采二十五種有心此道取爲法式思過半矣

學楷須先學圖字大口小口廣袤隨宜尌得是畫得是轉得是折得是方合楷字如以一當小尌一當小畫又以一鉤一鏑當轉折者皆市井小兒記帳體也何以謂之楷乎楷者端正之稱其原𨿽出於徒至小楷則又從粗入細返俗還雅故命之嘉名法具名中可以想見

行書之帶筆乃其過脈處鋒勢與本文必有節奏其字始有骨力若其渾去不分者狂艸則可不然敗筆也名家作字但寧念本文其鋒勢引帶無意得之不知者先已寧意引帶何暇分出本文是以渾渾失之逺矣卽有意分出意又雜亂臨放法書至有引帶諸字直臨本文勿臨帶筆本文成熟帶筆自隨隨正文出自然節奏此臨放要訣不可不知

學行艸須審古人引勢來歷方得不謬若但依曲效直不問創法所自勢必以譌譌一字字畫成花押數之後不知筆畫爲何物求來歷如何不得於眞求之篆篆又異多從章艸章艸則雜用古文奇字如亓�之類因古今通行不知其怪耳否則佳�不分左右一致其可乎能解乎此方能理防粗識篆義之語

晉人行艸不多引鋒前引則後必斷前斷則後可引一字數斷者有之後世狂艸渾身纒以絲索或連篇數字不絕者謂之精練可耳不成雅道也淳化帖第六卷

首行蹈此失其僞可知至若懸鍼用之絕少後世妄書一篇數見者不特非法望之可憎

行艸書中引筆作實而重用者偶然失所可也若本體作引而輕拂者漫興敗筆矣未可也果能意到必無此失世之皮相者去彼取此此何以故後失近乎輕淸前失入於重濁重濁乃書中大病如是取裁未爲非是但須甄別功過方爲賞識

艸書須剛柔相濟乃得佳直則剛曲則柔折則剛轉則柔輕重筆則剛首尾勻裊則柔曲直轉折易見輕重首尾難知主客分明心手聴令矣字形實體主也顧瞻引帶客也客過重可主過輕不可

懷素自敍妙在骨力是以人不可到若但取狂蕩眞野狐矣

學章艸書多入粗俗險怪諸惡道然艸書之所必由也作艸祖章便無苦气挑剔最忌苦气稍用章法此病自逺

書體流法非一代代非一人然徒擁其名而不見其形者眾也所可遵者常取十體欲箸其妙疏之下方【詳子母原刻在長箋第九十六卷

因欲廢彼重錄於此似爲重出】

一曰古文本來之形非古非今不必始虧【於渻】何代襐其形佀【似俗】防逪【錯異】成文世用者𨿽今亦存不用者𨿽古亦略防【旁】�【搜】奇形異狀必有所據始可下筆或金石糢糊寫舛謬乃得以意正之𨿽未成書而篆從此出各體具在不加彊詥【合】隨小大任方圜【圓非】匠意爲之後人取其一文定爲法度矯眾文而協同之始有篇章結構此文字之本原不可廢也

二曰古篆三代之書晛【現俗】於金石銘識不能多有所攷魖襐【象渻】因篆而成形實襐因篆而廢形篆者也物理防【以】至無窮也歬此未始有篆其名其義至是始立嘫【然異】體裁異同竹帛興革無法不具世或逑【求異】鐘鼎於一律則知大謬有坿【附非】義而成文者有捨義而成文者夏商延於襐形周末瀸【漸借】於大篆今所取者謂之古篆若雕戈文之類𨿽不盡出於聖人之手相當文晟【盛非】之時賞鑑家有謂蛟腳鵠頭定爲夏書是矣軌度典麗卽未必古始斷非後及籀【籀譌】斯【由俗】來結構立惜不多見有遺恨焉采其【散異】晛彛器者錄之聊葡【備異】古法云耳

三曰大篆石皷十章相史籀作宣王獵碣或謂秦穆公時文𨿽無定據必非秦下可及卽詞藻亦豈後世可攷�【漢譌】無篆則又去之更逺過此則益不能窺其門戶其周季書無疑累代播遷剝蝕殆半後大爲寶重世宔【主渻】有以金闐【塡借】其文者爲人剔金棄石或遭杵臼之戹【厄譌】或經修斲之異剝落之餘猶有不易者在信體結構自成篇章小大正欹不律而詥至若鉤引紛�【披譌】作輕雲捲舒依倚磊落如危巖乍闕【施異】用無定方立傍有成法圜不致規方不致榘可摸者僅三百餘言賴歬人釋文能補其缺遂爲書家指歸

四曰小篆秦斯爲古今宗匠一一畫榘度不苟聿遒聿轉冠冕渾成藏妍婧於【墣俗】茂寄權巧於端莊乍宻乍疏或隠或顯負抱向背頫仰�承任其所之莫不中律大篆�【惇渻】而圜骨而逸小篆柔而方剛而和筋骨而蔵端楷籀則簡摍【縮異】斯乃舒盈書法至此無以加矣唐李陽冰【凝緟】防【得贅】大篆之圜而弱於骨防小篆之柔而緩於筋後世莫不此而出各就偏長別立門戶及野火煨防【燼俗】之後泰山繹碑可榻者二十餘言世有徐鉉摹本而先秦之文僅存百一矣反爲所掩也

五曰繆篆陽冰獨步縉雲廟碑可爲槪代冠冕若謙卦彊作遂入惡道其自許云李斯之後直至老夫因五百年是絕響�人獨印章擅美而篆書無聞雜王雜霸刀筆如之古篆眞一皆采摘闐滿爲式是其用心昔人刻符塡篆用於婚媾契書以革盜僞非漳【淳渻】古之作也

六曰奇篆采擇雜體就簡避繁趨逸去拙其本來之形與夫累代之制皆不泥也格借玉筯體間碧落情雜鐘鼎【勢俗】分八分防畫以大篆爲宗溊【波譌】折以眞艸托�【迹渻】規榘繩墨終束於斯昔之文字因腳引【異】今此奇篆因引腳書法之變此大謬也所尙者簡絜飛動妍態取容舉世尙奇去徦取此從玆而降好古之士銳其而爲懸鍼注其而爲露縱其而爲栁葉收其而爲倒防【薤俗】頓而爲科斗折而爲蜩虫蹲墨爲芝英枯筆爲飛白龍蛇云鳥轉宿偃波此其濫觴也而莫知其所師昔存其名迹則莫攷效顰臆說書法外道翰墨之戹

七曰分八分�防【合渻】而爲之也篆籀相向成文分背盭【戾異】各分其波折【左非】又【右非】其形結屈鉤連篆勢有轉無折筆有折無轉分則兼之杜甫聫偁【稱異】八分小篆故知八分猶雜篆體後世因是以小篆爲八分曲說有以爲損大篆十分之二爲小篆者今按小篆茂宻而大篆簡防【易借】其謬不辧而明今隸宗匠鐘元常八分之�【省渻】便而眞書之效古者古出於篆今依乎眞漢孔安國以冩籀謂之古唐明皇不喜古文凡不詥開元文字謂之野書於是後人防【罕譌】覩歬【前非】人之迹一變曰【徒同】再變曰艸人自爲之無論也上不足攷古下不詥時王聊防【合渻】爲一說分不駭族不蹈時以續古今脈絡可耳嘫今之眞書多有取是攺作者若分之波折眞書變而爲曲直若分之起伏眞書變而爲撆拂鄭樵謂篆通僻篆巧拙眞書則猶其流之逾深也

八曰眞書近代時書而國朝之所通行古文【邈俗】逺小學不興無學者蹈俗忘本稍通者束義背時古今意義恆同蹊徑每異譬之三代文不防與秦漢詥漢魏詩不得與近體合佛老莊騷餖飣入公車掌故家語爲知者噴飯今擬古詞肖而不奪此學彼行似而莫迻【移異】時王之制何得已【巳譌】見妄爲變更若用古體作今書不堪世足自惑不特義不可行而埶亦難達但俗書之最謬者與夫世俗之固加偏傍者所當正耳一防【以俗】正俗一以革古而悉協於時中眞書是也

九曰艸書起於�國天下有事急就爲之或起艸它【他俗】簡嘫後正書皆不暇致詳而作漢人遂以名家杜度鐘張飛颺俊逸其圜轉得於篆籀波折得於分簡而有合不大相離上古結繩而治刻契而與丶【拄俗】識而尣【別借】剖竹而官粗迹之於文故無足重奚以艸之去古爲異乎故文以達詞詞以達志艸書𨿽去古而可達古文且有眞未必合艸未必離如隹佳等字古艸皆合眞書有愧矣艸鹿首岐艸山虛下夜前乍艸正眞譌乃至臼【舊】�【年】驅【駈】窻【窓】稱【秤】樂【樂】兩【刃】盡【盡】翻艸書以成俗體無以下筆豈艸之辠乎

篆書一筆不得杜僎而字字皆可變化徒俗體雜陳而一筆不可轉移何也古者萬國人自爲法變是其本分耳至於後世作者不興同文有禁所謂依樣胡盧者非邪此亦人之大不幸矣

格調二

夫物有格調文章以體制爲格音響爲調文字以體法爲格鋒勢爲調格不古則時俗調不韻則獷野故籀鼓斯碑鼎彛銘識若鐘之索之章張之艸王之行虞歐之眞楷皆上格也若蔵鋒運肘波折顧盼畫之平竪之正防之活鉤之和撇拂之相生挑剔之相顧皆逸調也作字三法一用筆二結構三知趨向用筆欲其有起止無圭角結構欲其有節奏無斧鑿趨向欲其有規榘無固執

能結構不能用筆猶得成體若但知用筆不知結構全不成形矣俗人取筆不取結構盲相師也用筆取虞結構取歐虞先歐後結構易更用筆難革此筆一誤廢盡心力

學用筆法能作一畫學結構法能作二畫三畫已上可類推也不然千萬畫無一畫之幾乎道千萬字無一字之幾乎道始而鹵莽作字稍聞此道則見筆筆掘𠣃不和字字畸衺不合才覺甚難始是進徳未難卽易不足與言

凡用筆如聚材結構如堂構用筆如樹結構如林用筆爲體結構爲用用筆如皃結構如容用筆爲情結構爲性用筆如皮膚結構如筋骨用筆如四肢百骸結構如全體形皃用筆如三十二相結構如八十隨好用筆如飲食結構如衣裳用筆如善書結構如能文

用筆結構二法取大字帖指示以顯小字帖之閫奧取眞迹帖以臨墨本帖之懸殊取古善刻參按以辧翻摹之脫失取學人自書逐字逐筆褒彈得失以便趨避軌範如是教誨未有不於俄頃間爽然自失轉暗爲明轉無爲有轉妄爲眞轉愚爲慧者矣若教工刻字亦須此法

近代時俗書獨事運筆取妍媚不知結構爲何物總獵時名識者不取正如畫像者但描顏面身相容態則他人也畫花者但描須瓣枝榦扶疏則異木也尙可稱能畫乎

字體有從中及傍者如興水字之類有從傍及中者如中國之類從中須寧念全體然後下筆從傍則轉移其念凡作左寧念在右凡作右寧念在左凡作綴收鋒又寧念全體此上乘也若寧念在闕漏處此下乘也任意完結者不成書矣

字全在流行照顧勿得失粘有去無來謂之有來無去謂之贅之失生贅之失俗生可熟俗不可醫正鋒不難於橫畫而難於尌畫不難於右拂而難於左撆不難於防畫而難於轉折試觀傭書小吏偃筆側頭卽使作前所易直易從耳設令求前所難一筆不成文也以此法考歐率更則知全是側鋒其橫畫之正者乃偶合耳或以爲正側兼用觀者忽之

凡正側鋒橫正尌側巳非佳書近代此道茫昧橫皆側依然作大名士世無人耳悲夫毋論字畫惡劣卽作書時橫側尌側必其手腕筆札一皆臬兀不安而後得成此字乎習而弗詧亦勞止矣一日有知愧恨何巳畫不得著粗气運轉不得著俗气挑剔不得有苦气顧盼不得有稺气引帶不得有雜气永蘇諸人不能無俗米黃諸人不能無粗不妨各自名家但苦稺雜亂不足道也

字必取筋骨自詛楚而下無筋自石鼓而下無骨獨秦斯能蔵筋骨於皮相間過此而往此道於徒中唐陽冰自謂直至老夫今日而在必生媿怍

字法故多不出用筆結構體裁顧盼四者之外無他能也至若筋骨在學力功夫逸鋒在意興去就唐人尙功晉人任逸自此而往不可求其端倪矣何謂用筆正鋒起伏下筆有意是也何謂結構疏宻得宜聫絡排偶是也何謂體裁格制裁益不拘繩纆是也何謂顧盼左右上下往來有情是也何謂筋骨彊弱得所和而不乖是也何謂逸鋒烏衣子弟翩翩爽爽到處有致是也字有四法曰骨曰脈曰格曰調方圓肥瘦我自能主謂之骨緩急從意流轉不窮謂之脈取法乎上不蹈時俗謂之格情遊物外不囿法中謂之調字有四病曰拘曰稺曰俗曰野爲法所系謂之拘爲筆所使謂之稺爲墨所使謂之俗爲手所使謂之野

筆法尙圓過圓則弱而無骨體裁尙方過方則剛而不韻筆圓而用方謂之遒體方而用圓謂之逸逸近於媚遒近於疏媚則俗疏則野惟媚與疏卽未入惡道亦野俗之濫觴乎預防其流毒斯不爲魔中

書法云不變謂之布棊畫不變謂之布算正有不必拘者如歐氏作飛字四如一作靈字八無差以至結構對偶畫畫未嘗攺易而亦未始不善若虞氏作書字則上二畫下三畫俱平中三畫抑左揚右便符前法此有得於王氏作三字則二畫相從下畫別出作佳字其左圭上如土下如重或上畫先作中二聫緜此下畫仰承之法也故知各有所取無往不善除是無學不可與言虞歐師徒也故比量說之

眞艸𨿽並有挑剔大半從飛白得之或引帶過脈無一筆虛設虛設可巳可巳不巳已非髙格至若世俗稺筆全然借挑剔以補其闕漏卽不能除謂之救藥可耳若惟此是務未是書也

筆發於上意先在下字起於左心先在右假如眞書艸頭作萑艸襝其足穴頭作邃遂束其首篆書水傍作滿水讓右兩水傍作江水浸右工心意不先何以措置故曰胸中具个完字難者曰江滿並出將異結乎通篇章法古今不然也曰此中最難須全然煆煉一翻自有个生息苟不諸體備具漾於胸中者未可輕議也莊周云每至於簇見其難爲其間必有遊刃之地滿志蔵刀故曰得意

結構名義不可不分負抱聫絡者結也疏謐縱橫者構也學書從用筆來先得結法從措意來先得構法構爲筋骨結爲卩【節異】�【音奏】有結無構字則不立有構無結字則不圓結構兼至近之矣尙無腴也故濟以運筆運筆晉人爲最晉必王王必羲義別詳之

運筆者一畫中之結構也低卬巨細是其構起伏顯謐是其結書家不學而熟之者亦能結學而未熟者但能構構爲意念結爲情性有結無構則習俗有構無結則粗疏粗俗都捐近之矣然無韻也防須師古師古晉人爲最羲之故善又須去其似是而非者黃米諸家辧之詳矣

字之左右相對體或打圍字下左筆時可縱情落墨下右筆時則毫不得縱全要顧左凡舒斂曲直圓銳肥膌一一照應始無後悔否則敗矣

筆鋒引帶如詞章中過文𨿽然似是而非也筆鋒乃無中生有本是虛器過文全篇脈絡去此離矣是則實語者

用筆品藻古人亦云詳矣但多昧於結構破體二法晉人結構囿於情唐人結構囿於法以法顯情其義斯顯情爲法皆桎梏也勿論可矣破體有篆破眞不破有眞破篆不破有篆眞俱破有可破不可破有有義之破有無義之破不必破者勿論可也世謬以筆法爲結構或呼野狐怪俗之書爲破體者皆不知書法名義者也名義尙昧書道何有哉因取同部結構有異者著之於篇若風衣人心水艸火手木肉頁黒十二部字並左右上下內外頫仰眞篆全渻正破古俗因勢取裁其法不定不定爲法翻合書法

字須結束不可渙散須自然不可勉然各自成像而結束者自然也曲直避讓而結束者勉然也若夫交錯紛拏而結束者妖衺野狐無足道也

法書在在成形全有全結半有半結偶有偶結獨有獨結大令不逮乃公是以求妍於成字之後識者彈之𨿽然要知大令受病何處多中於破體一門耳作破體時全以諸體防成一局方可下筆若隨意繃補卻不是書正體法略不相渉破體則相爲依倚若似破不破又非正體猶之堪輿家言欲過不過大凶宅相

一字諸畫當粘者勿斷當斷者勿粘當斷而粘則固當粘而斷則離逐字推敲其意自出當斷竟斷如歐顏諸家作正書乃及等字上鉤作一筆下鉤別起是也當粘竟粘如作光先等字下撆之首直從上畫之末拂出是也若疑惑不決全無主意便不是書

置於竹帛謂之書書成而後行欵具行整而後結構章法森然不紊矣前此不然也一字結構謂之字法前言議之詳矣通篇結構謂之章法譬之白曰二字爲行列則白首出之局外田甲二字爲行列則甲出之局外主甲二字爲行列則首足皆出摹印濶邊特設此格是也卽摹印家多不解此況書家乎

書法昧在結構獨體結構難在疏合體結構難在宻疏欲不見其單弱宻欲不見其雜亂始置疏法先言其宻眾文合字文自成形字自成像小聚大聚少聚多聚各得其所難其聚者用破體法如隨遊悠嵗冥眾左右之類至若特爲攺作者勢不得不然也如水人艸手豈能上下四傍不變形體乎但不必變者而固欲從俗此可憎耳

方結者從其方不可方者其腳如十中卄之類左右適均者從其峙不可峙者上下出如節斯虧羣之類上下適均者勿避其整苟可避者以一畫擔之如臺耊之類

三合並列者一爲傍二爲合如識謝抑滌之類左右同體者中立而附耳如斑讎嚻防之類

字之結構絕似詞家之對偶有可以正對有可以借對有可以影防對有可以走馬對泥於形似則質而不文専於影防則巫而不重近體似眞書古詞以篆籀於篆之中近體似小篆古詞似大篆近體儗合而時或不合古詞儗散而時或不散近體合以形古詞合以意偏傍勢變豈惟徒篆亦有法由古生今法如是故風部門部所領諸字詳於他簡此不更贅是以字之結構無處不有姑舉其多者爲法如篆之門部楷之風部一皆隨在變體若拘於一律是則不知書者別詳字法防【長箋一百七十六卷】文多不具錄

作大字如小字書法恆言之矣作小字如大字古今未之及也作大如小謂用筆作小如大謂結構用筆有不學而能者矣亦有困學而不能者矣至若結構不學必不能學必能之能解乎此未有不知書者不解乎此未有可與言書者

字之結構如幾席間排設燕享之具右羮左食並不失欵卽罷而行撤一盂一鼎亦皆法器各自成像可陳可列非若後世俗書如傭奴聚食逺望亦似丰盈近之則見杯盤狼籍不成雅觀至若破缶缺盆折幾殘凳苟失支撐倚箸幾何而不倒僕哉端人過之掩鼻走矣見其不成享也

作字有難於結構者一爲學力不到一爲平方正直塵腐之魔膠固胸膈間平直故是正法其勢有不得平直者不可以此拘拘也卽可以平直而不成文章者亦不可以是拘拘也乍滿乍闕讓左讓右或齊首斂足或齊足空首或上下俱空無所不宜一字務於成文一篇務於成章可矣何謂文交錯盤互得所是也何謂章音十爲章合集眾形不使乖張是也所謂難結構若何如盥字之類常攷石經作盥亦不甚雅覃思不巳變文作�自謂可觀然不免攺作近有童子謄冩一書謬作直旁二白始笑絕倒旣而爽然翻可取法三人我師今而益信因言其得失其義安在卽不過自相結構二白先自讓避其鋒有歸耳

有篆滿而眞闕者有篆闕而眞滿者有篆渻而眞全者有篆全而眞闕者此兩者無非爲結構去取以結構持心有餘豫矣

配合數字須字字煆煉始成篇章畫畫有據始得成文畫畫造立始得成字有據無立書奴而已有立無據遂成野狐筆逾少字逾難猶印之有章法字法死章法活至若筆法則又出於形骸之外未可以言語形容字之增減筆惟篆書兩用之若徒眞艸有減無增何也不特義訓在篆非可窺且眞書之法俗尙簡省篆書減筆貴古雅增筆貴丰贍無適而不可是以兼得漢已上夫文用之夫人能之唐已下文不皆用萬無一得後代何嘗不增損攺作字體乎增則益其醜態損則呈其鄙野試探古今摹印虛心比量不能逃識者水鑑古人書自然合法不加彊坿卽後世名家亦多不雜廁是以古印章如璽書先秦之法直作數字而章法具在至漢而後章法字法必相顧相須而成然後合法後世無其學而不免效其事遂有配合章法之說此下乘也猶之古無韻書而詩不廢者韻學具也沈氏始能作韻後世依韻題詩亦下乘矣詩法絕似印法故比量言之人知疏體可闕可讓矣而不知宻體亦可闕可讓也此理一開人人自得卽造立世界由此而廣豈惟文學仿書時不可先著宋人以下纖媚之筆入眼嚴滄浪所謂不可令下劣詩魔落吾肺腑余謂字學尢甚詩止迷於心字兼魅其手腕兩賊夾攻所存有幾故不學則已學必先晉晉必王王必羲羲必汰去似是而非諸帖何乃訓先生特索現在名家寫法帖愚亦甚矣

用指不用腕則畫成而不莊能正腕而不正鋒則形如刷而不典

落筆須檢余沈收筆須檢殘鋒唐已前無有此失宋而下方出此醜占占自好增其惡態宋人誚王安石寫字似大忙中作不知自家亦坐此病若持心鎭宻者必無野筆野筆淨盡方入雅調否則終是卑格

何謂野筆當突而銳當直而曲當平而波當注而引當撆而鏑當而牽當縮而故延之當纖而故濃之楷之餘爲章章之餘爲艸艸更張之皆野狐也

遊心於外能結構遊心於內能運筆簡牘廣外也波折妍媚內也偏者各有一蔽遊心於範圍近之矣不在全簡而在全體不在豪素而在腕指是之謂心意骨力始可與言書近世皮相文字不知如是語言爲何物摽致用事亦足自儫者姑置勿論

字須配合配合有二種結構之合不必畫畫對偶要在離合之勢可指而目覩方是使轉之合不必絲絲貫珠要在死活之脈可想見防心方是

能學問不能文章此儒家之學究能文章不能翰墨此君子中傖父能翰墨不能法帖此名士中野狐能法帖不能遵古此好事中俗調皆所不取

力學三

先讀書法後摹法書能爲古人忠臣敗筆可略筆誤可諒俗工失欵可正剝落糢糊可補苟不知書法遂不知法書矣何者是得何者是失何人是浮名何人是實學何以爲工何以爲妙誰是全能誰是偏勝何處可及何處不可及書從何來法從何授一似夢中苦樂總成妄誕不惟無成且枉費心力

粗能識得好惡卽須嚴加趨避得一字好卽思未得時丑字革去得一筆好卽思未得時惡筆革去作一字不好必求一好字易之作一筆不好必求一好筆易之三人我師言言實學勿輕放過遇好求惡境逆而易逢惡求好境順而難若多看法書順境成易多讀書法逆境不難若不學空求多遵謬妄

逸少中嵗進徳每作一衡如驚蛇之曲此九四躍淵之龍不可遂認作飛空夭矯之文也釋典參晤而後功行三阿僧祗始得成佛未進此步辟支禪也若發願不深不求最上一乘便並二乘亦不可得取法乎上僅得乎中取法乎中民斯爲下是以大根大器寧受頂墮罪業無寧自畫小成

字無百日功非虛語也豈惟百日卽開卷注意步步移形三日刮目誠然有之至若學問了義𨿽盡平生何厭足之有譬釋典云指爪作佛面已成佛道又云三阿僧祗然後成佛須於此中參透始知頓漸兩途卽是一法字學二途一途文章一途翰墨文章遊內翰墨遊外一皆六埶小學而世以外屬小內屬大不然也𨿽然要皆大學之門戶不從此入何由得睹宗廟百官後世失坼而爲三文章斥而疏煩翰墨斥而流別異何如求本尋原所握者簡所施者博不亦多乎吾道一貫彼此相證

詩文忌老忌舊文字惟老惟舊是遵詩文忌蹈襲文字亦忌蹈襲舊與蹈襲故自有分矣格調形似之異也不専攻一家不能入作者閫奧不泛濫諸帖不能辯自已妍媸閫奧卽在面前不研則忽而不覺其美是以専治一家帖不必攺而新意自出見得昨日臨摹一畫非是乃是進徳苟新意不出皆皮相也若此帖果無新意非佳書矣便須攺圖而後可自巳妍媸多在骨髓不博則習而不覺其惡是以博覽名家帖𨿽不同而書法一軌見得他人得失各具一短長乃是自知苟得失無辧皆耳食也若果無所見莫得彊議便須加功而後可加功在讀書譜攺圖在玩法帖至於識鑑𨿽曰非人所能然未有酖翫日久而識鑑不稍爲之開發者矣要在立志髙發願固未有不得者若泛泛從事之人姑置勿論不専一家不得其髓不博眾妙孰取其腴髓似勝腴然人役也其機死矣腴乃轉生生始爲我物

不熟則不成字熟一家則無生气熟在內不在外熟在法不在貌

凡翫一帖須字字經意比量於我已得未得若巳得者功在加熟若未得者作稀有想蔵之胸中掩卷記憶不能記憶更開卷重翫必使全記不忘而後已他時再轉便作巳得想

閱一帖中字有相同者卽於同處求其異若無同字須想別帖同字相參苟不記他帖卽以自已念中欲作之字相參虛心比量何處不相似何處可到何處不可到如是探討眞是眞非無遁形矣

攻一帖爲當家若不能生發流而爲繡工描樣集眾美爲大家若不能取裁流而爲鄕願媚世一爲淺俗一爲時俗俗等耳淺易革時難移何也世人共趨也昔賢不說惡紫幾乎渾至今日時俗書者書家之三隅也學後人帖須見其原委然後可以從事如祝稀眞楷學鐘元常卽先翫祝書無妨名家所得者深故也但得旋討鐘帖便見其學由彼而得於是求二人合處以取法詧古今變化以觀妙始可兼其二益所得多矣其行書出於章艸稿艸出於芝素可類推也一人如此其他可類推也文待詔眞楷之於黃庭帖行書之於太宗帖大艸之於山谷書亦類也又若王文學眞楷之於虞學士行書之於右軍父子亦類也又若宋仲溫學王氏之章艸文休承學懷素之千文亦類也又若陳復甫學芾之蒼古而失其圓妙黃淳甫學獻之遒韻而不得其嚴整亦類也苟不究其根本皮相大能僨事

名家書有下筆便佳者有用意輒好不用意卽不佳者有不用意反好用意卽不佳者此天工人工之異也天工是其先世之人工人工是其後世之天工天人交至上也得人無天次也得天無人者見世過世俱無利益者也切莫自委自委卽自棄矣其不用意卽不佳者佳非我有也不用意亦佳者胸中無有不佳之物也無有不佳全在識量識量似天而實人人可不學乎

經世最誤人處在後世俗書俗書一入牢不可破故少時授經卽與善本善本須先一代得一分之力寫字卽與名帖名帖須先一代得一分之力晉唐而上合法者多晉唐而下合法者少其得其失具之晉唐晉唐去古未逺典刑尙存是其得也攻於妍媚不問來歷是其失也余作栞誤中有法帖栞誤一類此卷當冠諸誤何也經史之誤未必出於作者謄寫俗工偶然失之不知起於何年惟名家手書碑帖而失則自供其短便見此誤出於何代何人作用矣無論眞楷巳上不當土【音杜】僎卽行書狂艸古人十九不失榘步也試拈二王張素諸帖可槪見矣

學書者博采眾美始得成家若専習一家卽使亂眞無過假迹書奴而已拔其尢爲師範以諸家副之必勿取法於中落下劣穽學篆必籀鼓斯碑博之以壇山詛楚諸金石唐宋而下一字不得入吾肺腑學必鐘傅漢碑博之以蔡邕而上諸碑碣六代而下不得窺也學正書必歐虞顏褚博之以鐘王鐘王非得唐迹不顯其妙宋人而下不得習也學行書必二王博之以諸家法帖諸帖非二王不能淘汰入正途宋人書不得習也學稿艸必顚素博之以章索章索非顚素不成文也宋人而下亦不得習如是五家各爲書法門戶苟先看後輩便是醉生夢死

學一名家書竟旋取他人之學彼者參定得失如學鐘司徒必以右軍衛夫人宋儋羊欣諸家爲學徒而參究之學王右軍以大令智永孫過庭虞世南趙孟頫鮮於機宋仲溫文徵仲諸人爲學徒以及顏眞卿臨東方朔像贊而參究之學大令以虞卋南王履吉黃淳甫爲學徒而參究之學率更以小歐陽以及蜀本石經之似歐諸家而參究之大氐前人書法不可多得故借後人學力以輔吾不及不可執近忘逺認藥成病反增一蔽書法云意在筆前字居心後卽泛言心意心意何居當令有所

著意若何意在到未也意在流轉未也意在合法未也意在圓熟未也意在縱橫飛動未也意在逸韻流邁未也意在淳適而不合於流俗乃得佳書一法未融便落魔境大底因藥致病偏方殺人者眾矣如將措意須覺意中所著者何物

書法云作字不可急促王介甫書一似大忙中作不知此公有如許忙嗟乎可憐忙忙作字豈惟字醜人品亦從此分矣可不勉乎余常論食飲徐徐而進諸病不作何也寒者可令稍溫熱者可令稍涼饑時漸入飽時量加防未通漸開性不喜漸別是故不惟百病不作卽有疾可瘳矣作字緩下筆不惟謬妄不侵卽敗筆可補矣我輩粗疏極坐此病正如識藥而不肯服者須痛懲之右軍書無一筆不到而能處處流轉無一筆粗俗而能字字用力非夫時時著意在在忘形者不能池水盡墨書家非止一人不知者妄譏其益美余則以譏者爲益惡

法法具者謂因病投藥因藥慮病可耳非若畏首畏尾執中無權者同年語也執中之患逾於無學儒家謂之鄕願惡其似是而非惑世深也釋家謂之愚癡東看則西南觀成北惡其不聞道也若更執以爲正法此所謂障正法眼極重罪過地獄道攝之不可不愼

人之恆言淸俗在骨能否在學余則以爲入門正骨始生師友直學始立前此未窺名家門戶骨未生也不遭名師箴規學未立也若但委之血肉之骨乃是大障任己孤陋寡聞乃是死魔

何謂力量同是剛勁之稱深淺粗細從可分也力淺量深力粗量細力卑量髙力易量難露筋骨爲力蔵筋骨爲量無筋骨爲弱急疾偏鋒爲露正鋒不滯爲蔵柔媚宛轉曰弱

世間惡札一種但防筆畫妍媚一種但顧形體圓整一種但識气象儫逸求其骨力若罔聞知更進而與談韻度尢不知其九天之外也如是書家亦足名世可憐哉骨力者字法也韻度者筆法也一取之實一得之虛取之在學得之在識二者相須亦每相病偏則失合乃得字法惡無骨書狀云行行若縈春蚓字字若綰秋蛇此毋他主客不分耳凡作行艸意在主不在客主有作用客無作用主立客從筋骨自振而二病瘳矣

近代不知書人作態自好一日有知惶愧何已古人能書無論矣其不能書者老實隨俗而已何常彊防出許多醜態如今日乎若欲作書須以法書爲舟楫書法爲棹師無爲他時自已悔恨何但他人議其後而已學無偏好則不深有偏好又多病此中最難不惟不當偏於短處卽偏於所長處亦自心之疾且如集羲之聖教序非不字字生妍但偏於修整拘而可憎宗之者一時謂之入院體智永導其流孟頫其沫似爲淳雅實有三分俗气

臨放法帖字字儗古人知之矣筆筆自好知者益鮮也不儗古無格不自好無調無格不立無調不成是以有格者多成功者少不自好者載道耳世人不知書法每每自好及至法度現前退舍辟易者眾矣何也知法則媿自生耳知媿而不忘自好方能進徳若妄與怯皆過也

學者須虛心自考功過著意力爲去就卽自已不辧須慿賞識家彈防受病要害一不得先具成心使嘉言不入於耳古今書法是其功過二案古今法帖是其功過佐證兩造具備無可逃避然後逐筆攷驗以對癥方起其膏肓骨弱者彊之筋緩者固之肉浮者摋之節解者收之纖巧者以韻易取流蕩者以逸煆煉雅俗對照欣厭自生具有肝膽而復是非倒置無人心者也苟能取書法條例采爲箴砭丹石卽起死回生不難其不治者一在不識一在不救耳人可不學乎

書家有遲有速遲其本色也古人無有急速者急自芝旭素式不過三四輩耳𨿽然也須能遲乃妙於速若必不遲鄙俚野俗雜然而陳矣

幼學卽放佳帖其法從骨髓中來可令衺魔辟易不必大加甄別不必外取去就盡自有水鑑若中嵗知書𨿽得換骨神丹必須用力數翻方能埽垢至若老年進學𨿽百倍加功難追俗骨餘實蹈此自親其事故言之切中亦巳晚矣後生勉之毋爲後悔

人各有能有不能或以小字見委每爲苦之至於書扇尢非所長也常怪唐宋而下諸家作眞艸太易作篆古太難此以各不得其妙耳余不能眞艸而能古篆卽方丈一筆自顧得意至若以飛白作篆體卽上古不可得後代不可知自秦斯而下居然不肯讓人試爲拈按知餘言之不妄

凡爲學不進則退無有停機惟書亦然故名家作字隨在變化各當其妙此非固爲苟難以求目也日新又新生發不窮烏得不進進則烏得不變若無名僞迹描定一局到處擺防終似優倡一付行頭略無自得眞境無眞境則自已亦覺可憎可憎則勉彊攺作攺作無門杜僎雜出於是並所效顰成法亦已漸忘漸忘烏得不退退則死矣

凡爲道不損則益釋典云萬法退轉乃是不退轉書學小道亦然於百醜退轉斯爲不退轉譬如人面諸醜不露便是佳人

賞鑑須見古人眞實妙境又須別名家眞差別處摹仿須見法書眞不可到處又要見自已眞能學處不然皆皮相也卽使學到白首終是瞎著總瞞得不知者瞞知者不得總瞞得眼前瞞後世不得總瞞得他人瞞此心不得何謂能學法度是也何謂不可到全其法度是也一法不具不成名家法法皆具猶然皮相皮相而往便不可說學力到處自然心開未到而開者十九野狐吾見其人矣

書法變幻故自妙境若無學而變寜不變也宋人作詩有禁體防出許多醜態覆車前轍亦可畏矣古人謂老年才盡余則以爲學盡耳非才之罪也詩文如是書法亦然

法書之於字學如詩有別才非闗學詩有別趣非闗理又似八珍之於庖丁非闗服食而但取其適口麗人之於後庭非闗伉儷而但取其適禦是或一道𨿽然創法究竟又未始不同

諸體法度相闗無論矣但眞艸三體之左右傾側與篆毫不相闗然世人因習頗便最難革除學篆者須取平分諸篆及左右反體相向諸字書之薄蹏翻覆取正見其欹衺醜態極力自懲痛革其失非翻覆數四不易得也要在入門正耳管直而鋒自正鋒正則體不欹此法不過矯世俗之耳譬人無疾千金良藥亦何所投養生家調身法固嚴余以爲作字亦爾身手頭足必須端舒倚胸俯首無文士气作姿搖態尢爲可憎此身最是一件大器用器用不調終非雅調

學書須徹上徹下上謂知其本原來歷下謂采其末流孫支知本則意思通而易爲力求原則筆勢順而易爲功何謂本字必晉唐晉唐必漢魏漢魏必周秦篆篆必籀斯邕鵠此數家又須仿之鼎彛銘識而又不爲野狐惑亂𨿽然爲學有二品其髙者如前說無論矣急功之徒則不必然凡閱一帖不須字字全仿但防心處臨摹及胸中未有者記著若平調文字卽有可觀能自爲力何用彼爲此亦取效之捷徑也

昔人云能艸不能眞無本之學余因而進之曰眞不知篆艸不知章不知古而妄作妄議皆盲兒也又鄭樵雲六書明則六經如指掌此語其大者耳如以細則將退而曰六書明則諸體如探囊斯可以槪前說

凡臨仿搨本要須作眞迹想臨仿後人鐫刻要須作古人佳帖想否則瀸染其失處大謬也如糢糊混雜乃剝蝕誤之挑踢狂肆乃俗學攺作故凡仿一代人書須致此心於彼時風气中始不失漢魏晉唐規範不然名爲學古都成杜僎卽使成就不過宋元波折而已

本原來歷爲上支分末流爲下不知本無以下筆不知末昩於使轉務上則不情甘下則不典

學一家書知其好不知其惡學諸家書好惡了然矣知好不知惡亦能進徳不能省過好惡通曉徳日進過日退矣

落筆偶側不宜更側遂成邨鄙使轉誤重不冝更重遂成粗俗引帶偶離不宜固闊遂成脫落偶粘不宜固著遂成穢垢綴振救處偶大者不宜益其大作贅疣偶小者不宜更貶小如烏有左右相顧處偶然參差不宜更逺遂相齟齬偶然透錯不冝更進遂相紛拏

無意而得處不可認爲邨鄙自然而成處不可認作粗俗抑頓挫處不可認作脫誤散誕不羈處不可認作野狐此皆神逸妙用顧其人如何其造詣如何其作用究境如何未可以一筆一字定其功過也若通篇賞鑑便無此失

運筆謂正側使轉起伏纖澀結構謂疏宻短長參差巨細顧盼謂負抱乘承引帶謂本體連珠收鋒【縣鍼露】結束【補漏贅闕】賔主謂有無虛實可有可無來歷謂字義血脈筆意原流體格謂古今名世韻調謂作用趨尙意謂正借古俗義謂古今得失

作字作繪並有淸濁雅俗之殊出於筆頭者淸出於筆根者濁雅俗隨分端在於此可不愼擇入門一蹉白首茫然

繪氏將求名家畫譜以難得眞本爲歉余曰畫無譜方得眞客曰子言若是那得筆奇余曰無譜乃得奇君所求者奇枝邪何樹不吾師所求者奇石邪何山不吾師展轉回旋豈惟三人擇善在我常論畫人物以容貎不同爲良工何不寧想交知貴賤間千百異彩皆筆端造化何乃捨眞求假認假爲眞下至並眞圖不得而専事摹粉本此何異不知書法而師字迹不得眞迹而師墨本不得古榻而師後世翻刻下至捨古法而效時人書何異出宮娃大家而恱嚬眉西子愚亦甚矣書畫一道因比量詳及之

字尙筋骨粗礦非骨也齒角耳骨在結構紛拏非筋也爪牙耳筋在鋒勢一蔵一露雅俗斯呈

魏鶴山作鄕字從邑世人之效顰者寫卿亦邑識者舉以誚之餘謂豈直一字一人之謬已乎近時後生見具字三畫並且字亦三見眞字從匕並直字亦匕見處字從処並據字亦処見禸【蹂】字左出並內字亦出見耑豈首傾他山亦傾見有右首屈並左在亦屈之類書法誨人粗識篆體余則以爲惟其粗識乃有此誤粗識者大謬之端也醫道稱初知藥性者不治

劉須谿謂魏鶴山好識奇字譏之曰六經無一奇字不可謂其文章無奇也又見鶴山取篆字施之行艸笑其自苦無益嗟乎陋儒淺見一至此乎六經何嘗不奇習熟則見其易耳奇字何常不易不習則見其難耳一謬也字體原流同門異派故艸書或取於篆或取於或取於眞無法不具世人謂艸出於眞此淺俗之見漢章帝時已好艸書彼時曽有今世之眞楷乎又如其字艸作�天字艸作�鹿字艸作�前字艸作�如是諸文不由古篆何以自解二謬也書道之樂無樂如之至於學古其樂更多不知學樂以苦加人三謬也爲學日益古學益甚今不學古古道幾絕萬古長夜從此而醒寐者不穌反駕無益四謬也儒家云一法不通儒者所恥以儒譏儒獨舉六經六經而外更無一法乎不然也六經而外盡付祖龍乎不敢也不然而云淺矣不敢而云僞矣淺且僞陋至此乎五謬也

臨放四

放帖不得不記前人筆畫又不得全泥前人筆畫比量彼之同異生發我之作用變化隨疑始稱善學若鈔取故物傭奴而已卽不失形似屋下架屋士君子不取字字取裁家家勿用方得脫骨神丹苟不精熟勢必記念舊畫雜亂繋心何由得流轉不窮之妙求其成就不可得也

放書時不得預求流轉預求流轉不得其形似翻防成鹵莽亦不可不預知流轉不知流轉到底不能生發竟成描寫傭工

臨帖作我書盜也非學也參古作我書借也非盜也變彼作我書階也非借也融防作我書是卽師資也非直階梯也乃始是學能具此念而作書卽筆筆臨摹無妨盜比但問初心何心耳若中道而廢肝膽未易明白臨放法書要明明指出何處不如古人不妨十數攺作必肖而後已旣能肖必令熟若不能肖又不能自顯其不合處而一時惑者則將權且放下宜別作字待後更臨更臨不似如前暫止三四臨摹無有不肖矣𨿽然此特皮相皮相旣熟筋骨精髓自然充裕凡求皮相以自家臨放之惡札比照法書凡求筋骨以他人臨放之佳書比照眞迹凡求精髓以翻榻古榻之異同相爲比照凡求神妙以眞迹墨本相爲比照如此重重參攷如玉石之辧無有不矍然醒悟者

放書始不可不拘後不可不縱一於拘不爲我有一於縱古法全乖故曲士不情達士不典仿大字作小字欲其拘也仿小字作大字欲其縱也

常言仿大作小仿小作大爲仿書要訣更進乎此須仿縱逸帖爲修整書仿修整帖爲縱逸書以至篆眞艸悉相爲用乃是善學善學者師其意不師其迹迹蹂便落野狐中中此魔便是心腹之疾去之極難𨿽有箴砭無補毒螫此無他從學力來方自喜不暇捨其故步能無吝心無怪也已

仿書勝臨摹者心目不敵故也先泛觀後硏詧者神皃不敵故也流覽得其精神摹勒得其形似得神遺形者髙得形遺神者卑形失易革神失難知爲學似倒成功翻順書法云作字急不如緩𨿽然有說急則失形緩則失神未可偏廢視力去就可以滿志

仿大帖作小楷才不苟且麻姑壇記是也仿小帖作大書才見力量東方朔贊是也麻姑壇字小而八法具此小可以化大方朔贊字大而用減筆此大可以化小書法至唐始有軌榘可以言歐顏尢稱楚楚但歐書無二體故獨舉顏帖示人顏𨿽近於方俗然每帖有異與晉王氏父子殊塗同軌置晉不談何居晉人之妙蔵法於韻可以已力求不可以人言盡故姑置勿論

小大互臨不特使後日事事無礙且能及時筆筆著力著力則不苟無礙遂爲腕中神物

閱古帖逐字掩卷如在目前想見此帖佳書在我筆端方能不失若𨿽能懸想想見此字而不在筆端則寫時仍惘然不類

古名迹不易得求之金石文金石善本不易得當以同文數本並觀髙下眞假自然呈露又須淹貫前人書法然後能校法書否則不無行迷失路

閱同帖異刻比量其不侔處得失是非校若白黒方能得力凡翻工之與正本勢必天淵時帖或是二刻俱翻通非善本卽偶中兩是百無一二防須著眼辧之自無水鑑仿之匠

書仿正本勿仿副本墨迹爲正石刻爲副原刻爲正翻刻爲副前翻爲正後翻爲副全文爲正集文爲副可類推也墨石之殊古新之異無論矣至若集古誤人人多昧此譬之仿右軍而遵聖教者是未始窺見右軍者也彼集帖人收拾多字擇圓整如其意者塡入非不美至殊失晉人風度矣凡行艸章法筆法大半借勢成形巨細短長方圓流轉任其作用是以古人不可及尢難於全局若但捱字成行數畫成字亦何必難故曰獨遵聖教未見右軍者也若評論此帖不必最初佳本巳自百倍新刻何乃置之惡帖之末乎要知割裂之害不淺耳至若新帖之惡誰不憭然故可略矣割取之獘豈惟不見其失世人反以爲善者十室九人此古今大夢不得不詳言之在儒爲鄕願在釋爲天魔又謂之相似法相似法最難袪遣者誤稱春秋責備賢者不知經恉者也善惡顯著何煩備責略可言矣

臨仿須用榻本把翫須用墨迹人一家言不無出入而气象自如凡帖一經摩勒敗筆故少而自得眞境索然矣至若書家新炙便是莊誦墳典百千徧後妙理自出字字言言皆我心髓不似因人成事受人指縱者比論也

刻石能振救書家之敗筆者此其小補而有大害事處何也善學書者多於敗處爲功始見名家脂髓一經攺綴𨿽若無漏瞞人多矣不特無以求作者用心眞境亦巳索然至若集古諸帖則又後人防擇多帖中方圓平直合法者而加之整頓全是後人作用非不淳正晉風埽地矣余是以於聖教興福等帖每不喜觀

不見眞迹不知妙境不觀古刻孰辧敗筆

臨摹法帖不必字字趨步泛覽一周覺有得失便握管儗作伎癢不已然後再閱防心處喜不自勝或依仿結構或順其波折而爲之再四再三不得卽巳三四仿閱妙迹自呈十數翻摹古人敗筆亦已不掩能辧得失敗筆皆我師資

往見學書人於近代名家無所不學於古法帖反覆茫然卽稍知仿效不過浮慕幾字幾筆遂肚【土】饌攺作附名某家體法大可怪也

臨仿法書始而髣髴不必拘泥拘則難成而易倦數臨不得形似然後細閱古帖求彼好處求我惡處參照相左在於何所逐筆逐畫依曲效直詳細描寫一字不似不已一筆不似不已如是數過字字記憶筆筆不忘至不用意亦不誤時然後寧念自已筆端自有一得意佳字在我眼中矣心手相適古今不倍書乃淳雅爲我之物矣旣得則須求熟能熟而後任意縱橫小大損益無所不宜故曰得意不循此功而但拘拘爲之不過書奴則見書苦未到此境而莽莽爲之遂作野狐不知書樂家承旨云夏月據案作書可以忘暑胸中自有淸涼炎熇自是不敵

凡學書時一筆不可苟且一念不可他移移卽苟苟卽鄙俗俱出鄙俗成熟法器自逺書逺於法古雅二字一生無分不可不愼從不苟中生縱逸始得佳字否則總令藝成時露鄙野試拈古今髙下名迹虛心較量何常不懸如日月

放書有二病一不知去取敗筆效顰二未窺人長先求人短二者皆非也學生初基筆筆趨承無論矣稍知去就對帖握管趨其所長棄其所短苟勝前哲何樂不爲如不可及隨力攺轍數變不得然後回觀前人工拙具現自覺恍然不患不到

好奇之徒毎效古帖中怪異結構未始不自謂有本有原及攷校法書眾刻羅列始知大半石剝墨殘翻工巧飾造此醜態工匠過十一效顰過十九回視怪妄之書如屠沽兒厠羣賢中可勝愧恨須實見得方可下筆常歷指古今翻摹諸異同得失別詳他譜不能盡錄放帖先學他妙處自是不勌自書先革已惡處自是不窘處長故正法因病設藥不若拔其尢爲易遵

臨帖得手處自能防心如書法所列某出於某之類初基人讀之大自不解正如水木芙蓉動植防幹人研鐘馗一皆殊類齊名以至數種海棠同謂名花一莖茄的分條良藥或取於姿態或求其性情是乎非乎終成物是以牝牡驪黃求骨法者視同一致也否則總令逼眞不失故步遭逢識者皮相何有焉

俗人評書但問筆意學者評書但問帖意未免各中一魔作用在筆鑑賞在帖𨿽然受病故自有重輕也苟爲無學被人指出醜態能不辟易千里

初臨帖時求其逼眞勿求美好旣得形似但求美好勿求逼眞

仿書與臨帖絕然兩途若認作一道大謬也臨帖絲髮惟肖無論矣仿書但仿其用筆仿其結搆若肥瘠短長置之牝牡驪黃之外至於引帶粘斷勿問可也若畱心於所不當畱枉費一生力气皓若太陽升朝霞灼若芙蕖出緑波於美人何有而逺近皆以爲比固知人情在阿堵中

引筆聫貫處不冝粗濁不惟不雅且於義不通何也本無之物非所當有況重取妨正乎無已上引可濃下引必淡行筆時貴寧念起筆處無停思寧念或重不停自輕勢所必然也榻本中或有反是者皆鉤刻之過剝蝕誤翻須以意逆勿爲器使

永興用筆善圓如魚浮雀躍矢落丸流不善學者翻成木𠣃分崩脫落矣率更結構善方如飛甍鏤楯檐牙交錯不善學者遂作布馬排籌折釘斫橛矣

臨仿不能悉摹切以彼有得失我有去取不得不然耳因以彩色識其旁自佳帖全仿外一取漢魏晉韻度法則二取奇逸巧構三取有異通俗四取煩不嫌其太多簡不避其太少五取艸出於章眞由於篆不失來歷六取敗筆爲功非名家不能到此七取正結構異結構難結構三者得失處八取我之所難彼之所易作我師資九取彼死此活彼譌此正彼闕此全諸刻十取各代名流自署名姓或異或同奇正得失凡閱帖前先轉一過閱帖後再轉一過大能提撕警覺勿以細而忽諸

寒山帚談卷上﹤子部﹐藝術類﹐書畫之屬﹐寒山帚談﹥

欽定四庫全書

寒山帚談卷下

明趙宧光撰

用材五

偏才擅場如眞楷篆不能兼善者無論矣卽器用亦復如是有善用敗帚者有必須佳豪者豪之剛柔人各異取苟所遭相左卽所造殊功此無他心手無權耳能權之士無所不宜權正兼濟斯稱大方

昔人言能書不擇筆有旨哉擇筆而書筆也非書也雅士不爲

不擇筆者謂取捨非謂作用蘭亭得之敗筆是矣筆銳宜法方筆頽宜法圓則又不能不擇筆也米老自攷云臣刷字而每以書自儫此老能得不擇之恉歟

書法云學書不須佳筆須佳紙用惡筆使後不擇筆用佳紙使後不懾似矣未盡也擇筆則事皮肉而忘其骨紙疏則墨走不堪畱筆卽有善思無從自見卽有醜態無從自攷余故曰筆致佳不妨紙惡大病近代名家有以糢糊相掩自蔽蔽人者大謬不然也

用敗筆學書以見字不在皮相而在筋骨脂髓須善豪作字以見字不可苟且勿以拕泥帶水慲人二器兼長乃是傑作

惡筆無妨惡墨有妨惡墨可惡楮不可三惡尙可詞惡最不堪也而世間不免無地可逃

搦管要如弄丸使圓轉活潑其機自熟作字之頃任吾指使無論作字未作字時時時作一物在吾指端流轉其學自進

未作字先管欲不死巳作字頃指卻不活活則成字無骨大病也

書法云腕欲動而指不知謂小楷可耳若作篆署則又不然篆法圜轉相續處若指不轉鋒何粘續

正鋒全在握管握管直則求其鋒側不可得也握管衺則求其鋒正不可得也鋒不正不成畫畫不成字有獨成者乎鄙俗審矣

正字全在用腕用腕似難而實易管直則求其用指不能也若置腕使指蜂腰鶴防籧蒢戚施醜態盡出唐已前得法者多無論矣宋已下惟米氏縱橫正鋒然不能袪籧蒢之病彼能因病投藥不能藥於未病之先得之目不得之心是以不偁上乘

晉已前借地而坐書必就防楷書就幾幾廣不過四五寸修不過一二尺惟天子玉几廣尺二修三尺耳故懸掌不期懸而懸正鋒不期正而正又按古人作字不甚大小至大不過二寸至小不過五分題石則稍大如壇山繹山之類署書則就版而題可以任其廣狹否則防間無可大之道也卽張顚素狂亦就屏障始可縱逸成艸巳非古法今之作者須先定古今器用始可作古今字體

懸掌故古人之順境今人之逆境也自唐巳前𨿽有隠幾聊借掎閣而已後世巧作臺椅安逸自恣少而習之不知身手死矣及長而後知書法將革前非心手鬭逆反稱甚難苟能於小時始入家塾卽斆正法何常不順更有何難

用筆得之鋒杪纖而不文得之筆根澀而不韻故濡欲透豪運毋竭墨不纖不澀始合雅道意在筆前者豈惟運筆之頃卽濡翰而前已具全意世俗取纖嫩爲合時譽麤澀爲古雅者皆漫興喝彩而已

書法言執筆法凡作楷離筆頭若干作行書離若干卽不必詳其離豪離管之異然與其過近寧過逺與其粘案寧虛掌以至與其浮動寧堅執近有不知書者譽一名家云無論其書之妙卽觀其作字提筆指間若無多重也嗟乎左矣無論古人掣筆故事與夫後世鐵管學法兩重公案但腕中無力必不得佳書總令成就不過蘇眉山趙吳興媆弱防筆恣態媚俗之書耳豈上乘乎嗚呼不善譽者譽亦毀矣

作書須能用材無使材屈無伸可也常謂懷素諸艸帖疑今之筆墨非復往時及得燕中所造水筆與硯栻知必此器爲之每用作字甚適也近有西吳王生脫格造筆南工幾欲廢北一時名流亦頗知善但莫悉其合古法耳有一名士反不善之惡之特甚一日過我作書余曰獨有王生筆不稱君手柰何無已姑試之喜曰大良器也索數矢而去異日相晤乃云前筆獨所用一矢耳餘皆棄物余因嘆息可憐誰訴昔宣城陳生其先世爲右軍筆至栁學士但取其常品最者不收何待今日哉因訟筆冤而錄用材法於左筆墨未合一冤墨水未入二冤楮筆不相發三冤筆不圅字四冤客豪未退五冤急作未舒六寃多作透弱七冤任器不任指八冤滯墨膠澀九寃埽墨旋鋒十冤冤不可極姑識十端

秦相碑狂僧敍纖瘦不弱濃潤不腴知古人多用水筆法在腕不在器所以妙也作篆時每闕此筆頗覺不便造筆合法全用耎豪故柔而不弱能大能小且能經久法書碑帖可想見矣而世之俗子翻指爲惡筆者十常六七大可怪嘆

重爲誦冤作毛生百戹疏凡漬筆毋論巨細必濡過三四分已上始能盡豪之才亦能任指之用俗子略濡分杪全欲使器供其妍媚亦可醜矣一戹也書後墨膠不令灑透二戹也晉漢已往硯用池唐宋而下翻作陖阪甚至心遂令筆鋒帶扁或岐而二三者有之書生不覺其病故字皆側鋒及乎閣筆重書歸罪於筆三戹也醉飽肥鮮污口吮豪令豪捲縮四戹也向日豪開五戹也蜂入管耑失於墐塞六戹也因不知書法遂不知用法埽而不染七戹也疏硯八戹也灰墨九戹也稿紙十戹也十戹十乖百戹具也

濡墨寧贍毋窘用可大之筆作小字筆爲我用字爲我作用不可大之筆作大字我爲筆使字亦筆成

墨欲贍勿盡用沈筆欲和勿盡用豪腕欲勁勿盡用力指欲活勿盡用轉目欲専勿滯方所意欲完勿離鋒杪是以作書墨須有餘故古人晨起作墨及用墨時墨稍過字便醜有餘墨而不用乃得佳書余常有言防墨須奢用墨須儉漬筆須深用筆須淺

墨傅其筆筆傅其字字乃成形墨浮於筆筆浮於字字乃神妙墨不傅筆筆不傅字不成形矣傅則支浮則贍不傅窘矣𨿽然贍不盡其材也盡其材病過於窘書法謂之墨豬余又謂之書道塗炭

用艸書筆作楷具眼者不昧以眞書筆作艸能者亦乖俗人反是者其中無主聴令於筆耳聴令於筆尙可謂之書乎

余喜作艸篆以續飛白之脈其任率自好若謂前無作者或詰之曰大小諸篆何有此法旣謂之篆惟古自遵何得攺轍余曰有說凡事取眞不取假用實不用浮貴自然不貴勉然大小篆書必有大小篆器今器異昔何堪效顰必如昔書勢必虛假勉然而後可子言故是但須出之將軍未作用前而後可如以將軍筆作丞相書吾見其難爲矣古今興革故有不可知者子姑執筆臨楮然後破我未晚也

作晉漢以上書不特今時彊筆勿用必資媆豪柔穎而後可卽墨須如桼紙須如皮研須如盂掌須如木雞一物不稱終作時俗之書而已

書法云學書宜惡筆使後不擇筆又云彊紙用弱筆弱紙用彊筆二說並後世人語也案前人帖初無彊筆所謂惡筆乃敗筆耳亦無弱紙紙之疏弱皆後世俗工所爲宋以上無此法況晉唐乎試探稍古名帖求其字畫𨿽極縱逸處用筆無有不圓熟者結構無有不了然者卽於鋒交墨互中未始不森森楚楚果惡筆弱紙而能如是乎能書不擇謂鑑賞非謂作用也彊弱相濟謂救時非謂相須也但堊帚飛白古法莫後世想成而以枯筆燥墨爲之者是乎非乎不可知矣是則弱紙便於白彊筆便於飛就世攺轍古法疏矣

彊弱紙筆遇此器卽出此法苟非我之長伎亦須攺易轍以勉就之不然指器相左心手不符卽不成書今時弱紙滿天下要知古人全是彊紙全是弱筆世俗不善用遂謂過滑過媆不堪著墨者因指間無有骨力將聴令於器耳若胸中有个佳字心能役腕隨在得意卽使與古人弱紙亦自無妨況彊紙對名手乎外境皆牝牡驪黃何能礙我作用

凡彊紙用墨使墨有餘濃墨用筆使筆勿竭飲墨如貪吐墨如吝不貪則不贍不吝則不淸不贍可不淸未可俗最忌也

紙有三品之異量才施用一古佳紙如宋經箋髙麗繭之類二宣徳紙涇縣古幹之類三則滿世間疏漏惡札是也上紙須用古作法中紙隨意皆可下非飛白稿艸不能就其獷劣也

弱豪重墨輕用得佳書輕墨重用其書惡輕墨輕用其書纖重墨重用其書俗彊筆輕墨輕用則不腴重墨輕用則不潤輕墨重用則獷而離重墨重用則粗而俗四者無一可者也是以古人必須弱豪

握管之法有單鉤雙鉤之殊用大指挺管食指鉤中指送謂之單鉤食中二指齊鉤名指獨送謂之雙鉤勝國吾子行善單憎雙試之果驗單則左右上下任意縱橫雙則多所拘礙且名指力弱於中指送亦耎怯矣小時習雙今欲攺之增我一障詳說以示初習書者凡單鉤情勝雙鉤力勝雙鉤骨勝單鉤筋勝單鉤宜眞雙鉤宜艸雙鉤宜大單鉤宜小

描字不必憎惡楮塑字不必厭灰墨若運管舒豪惡材絕不堪用矣不惟膩澀難於使轉卽對之敗興寧得佳書常戲爲之語曰靠筆成畫恰似描樣靠墨成形何如塑像二意似殊總之一致臨池撫捲到此自知

晉唐宋三品研式筆鋒功過所系不特爲石所使亦爲墨所使也池墨阿飲筆不及阿底而墨自足陖阪鋒石半箸心則二器全相挹取烏得不扁且岐乎必如俗兒埽墨從事捲鋒向楮尢爲僨事

鉤帖防刻二人先與講解數日然後下手更取其所鉤所刻之字對按指其得失一指用筆正側鋒次指一字負抱顧盼形勢三指連字引帶四指毎行起止不同【或曽經割動之帖可以意裁】五指主客失所敗筆【或本帖原作敗筆可以意裁】六指寫字名家人人具有得失不得以我意攺同之七指唐已上帖不得攺媆曲纖巧之筆失其時代八指晉已上帖不得攺時俗通行之體亂其來歷九指疏宻不得攺移失其避就十指挑剔不得混晉轉唐折殊法十一指不得失晉人圓轉逸韻十二指不得失漢魏章艸古澀妙境

工人能刻繪事未必能刻文字能刻文字未必能刻名家善書能刻名家善書未必能刻古人法帖能刻古人法帖未必能刻同本異摹諸搨刻同本異摹諸搨工拙必露矣

評鑑六

昔人言善鑑者不書善書者不鑑一未到一不屑耳謂不能鑑者無是理也果不能鑑必不能書

閱名人書須具有隻眼不然未得其佳處先蹈其敗筆效顰之態見之欲嘔是則不如無學翻有一分自適處古人書直是气象不同晉漢帖無有晉漢人气象卽知是僞故舊帖𨿽非善本自有作用新帖𨿽極力揣摹直是棄物何也出自淺學之手不知書法爲何物直以俗筆厠古書分明別造一个宇宙何取於古帖乎

凡字收鋒增美者防稽以上也收鋒補過者大令而下也先哲言求妍媚於成字之後大令所以去之更逺字有三品曰庸曰髙曰奇庸之極致曰時髙之極致曰妙奇之極致便不可知不可知其機甚危學足以濟之識可以該之則超乎髙妙學識不足以該濟而但思髙出人上者野狐何有哉𨿽然吾又惡庸庸人趨時作世俗事業便無出頭日佛法中學道人寧落地獄不願畜牲近之矣曰寧惡毋庸有說乎曰有惡故自儫唾罵者載道自然有日自覺其醜態庸俗之作甄別者世不多見十人九人贊嘆其美歷世愈久庸根愈深落此深坑何時出離

畫後策竪後打謂之能品策如馬頭打如鶴防謂之俗品不策能蔵不打能正蔵不頺正不銳謂之髙品隨勢而施無所拘礙謂之逸品若乃皮相飛黃野狐骨骼者怪妄自不能外掩可謂低品是以書法不道世多蹈此故稍及之【名義具書法中】

古人法書篇有篇法行有行法全字有全字法半字有半字法一畫有一畫法一有一法是以名帖隻字半行不可蹉過近世墨客以畫遮以體遮畫以上下文遮一二字以通篇气色儫逸遮卻一生醜態尙可謂之書乎其最下者借佳紙濃墨掩其拙筆或以筆勢波折掩其謬結皆書中穿窬之流識者恥之

古書佳處在方圓斜直不拘繩檢今人惡處卻與古同古人胸中自有个佳字任其所施耳今則不然上者只記臆古人成按下者以無繩檢遮掩其拙以糊人耳目謂貌則同其造就處天地懸絕

名家書法滿亦佳空亦佳長亦佳短亦佳端方亦佳衺倚亦佳方圓平直無不宜之後世俗書縮大爲小瘦爲肥一字字弄作團團無有潠漏逐字觀之非不端楷卻增一團俗气

整頓之失卽智永親家法作千字文懷仁博采眞迹集聖教序已自磨礱熟爛況其下者乎𨿽然二僧釋子也法如是故何乃文人墨客不師其全體作用而師其整頓一門正似盲兒摸象耳者謂象如箕摸象尾者謂象如帚乎

集古諸帖豈惟修攺誤人卽其顧盼起伏略不可得矣名家作書行款上下尙不可移易況集取彊合乎往往見移行諸帖行首無故而來行末無故而往甚至彊割聮絲意義失所不知者效顰從事已自可憎集古比之移行又天淵矣

集帖之取圓整有不得不然者失勢故也凡觀集帖又須緣情欲定其罪罪在亂次不在取圓

古人筆鋒縱逸處翻摹諸人十九收斂圓整十一揚波怪妄一時俗一野狐皆畔於書法圓滿故是正法逸興乃其權巧初學者可與正未可以權𨿽然若不能權不知書者也卽能權而補綴從事謂攺過成功可耳若恃其後筆卽非上乘大令且以受嗤豈惟他人

字以知好惡難別他人好惡易別自巳好惡難識古名家好處易識古名家惡處難識今無名人惡處易識今無名人好處難如此識得如白黒不差方是識好惡此無難多看法書得之矣

皎皎而好爲好書混混而好爲惡書翩翩而好爲佳書莽莽而好爲野書佳好故難野惡何難不知媿何難知媿斯難

後世以筆鋒掩書已自俗謬至於近代又將以墨汁掩筆大可怪也古人未始無之此偶然落筆濃淡失所謂不傷於書可耳若借此遮醜法果如是乎譬之殘印章爛畫片折足鼎闕池硯妙處不在破而在全去其妙處獨取殘闕識者噴飯

世人多謂余拙於眞楷故作篆書名言哉眞堪藥石乎惜未悉余病也余故貪夫常謂遇事不見根氐寧不學書法言作字粗通篆法因此一語每爲致思篆無粗通義粗通卽有俗惡二魔投手腕中竢得我便矣此無他後世知見善機不熟俗習易染耳有心書道必從頂門著力字之必篆猶學詩者必熟讀三百篇作文者必貫通九經正史不然皆野狐也余之作篆者書之始也不作徒者未究其終也世之譏我者但知用字之終不願聞橫直拂從何處來從何下落故余之不作眞楷功未到耳世之譏我似矣但鹵莽橫加故曰藥石哉未中余病請以此良劑自灌肺腑毋令俗魔中汝膏肓余無世資習以成性以至作字豈惟不能隨波逐流卽唐宋而下卻不喜效顰是以每受世嗤有見作飛白者曰象道士畫符有見作古文者曰如武夫戈防有見作小篆者乃始解頥曰寫得太平嗟嗟何俗眼之局於一邊更不放開咫尺哉心目都在胸中牝牡驪黃何闗千里逸足且道士畫符何者非篆體立戈持刀何者非心畫余作書時因文定法故不泥者有之顏魯公家廟碑方朔贊諸法書帖恉義各別徒尙尒豈惟篆籀而無其說乎悲盲兒摹象作法書全帖見謂字從胸中取由內照能解於此始可以得二王署名千變萬化之妙不然妄謂二子好怪者此正無耳目人也請借古人皇縫虞學士馬尾合其兩眼他時有目者出出與共賞子建云文之好醜我自得之後世誰相知定吾文者邪至於今之世豈惟好處人不知其得卽醜處亦不知其失也成敗橫於衷毀譽梏於外評者不得其實聴者莫之的從未曽實用一翻功夫總之夢中說夢人之用功而不知者有矣未有無功而知者也知而不能言者有矣未有能言而不知者也

後世書家惡態百出有巧爲波折以誣人者有倚此糢糊以渾人者有故爲絲曲以媚人者有率其粗礦以欺人者有任其放縱以淩人者皆不知書者也果能此道所謂名教中自有樂地可善取之勿遺開眼後慙愧好古不知今每每入於惡道趨時不知古侵侵陷於時俗寧惡毋俗寧俗毋時惡俗有覺了之日時俗則方將軒軒自好何能出離火阬

不見古人書不能灑俗不見今人書不能袪妄

問如何作書曰畫得出討得出撆得得輳得便是書法眞能有得自一至十卽是法帖或永或圖一字可蔽評書不特毀人書難卽譽人書亦難嘗作書過敗筆世人漫然喝彩者無論矣至眞認以爲好而譽之益令書者媿怍

有一友人初作賣書肆索余冩柔翰林三字扁額期得佳書余以其果屬意也構思日夕始爲下筆覽之自覺飛動四顧躇躕可以滿志兒子請畱正本與之鉤本足矣余取初心�以畀之及後相見略不色喜稍間曰象道士畫符余亦不毀快自若也但戒他時俗地勿作佳書耳

友人索余作堂聫聫中有瞑字惡其近冥也以爲不祥戒曰幸用俗眠餘如其請不惜蹈俗並十字並作通時小篆一日有一大名士過之見其方整誤認非余作者頗稱奬及知余書因自飾曰寫得太平悲哉世乎就俗用俗何必余書帚可焚矣

字熟必變熟而不變者庸俗生厭矣字變必熟變不由熟者妖妄取笑矣故熟而不變𨿽熟猶生何也非描工卽寫照耳離此疏矣變不由熟𨿽變亦庸何也所變者非狂酲卽昬夢耳醒來恥矣

字避筆俗俗有多種有粗俗有惡俗有村俗有嫵媚俗有趨時俗粗俗可惡俗不可村俗尢不可嫵媚則全無士夫气趨時則斗筲之人何足算也世人顧多尙之目爲通方者有矣此以惡紫特甚須痛懲之

近代善刻如遙望美人未見不好及觀眞迹如覿面相對大半可憎矣古人墨本則骨骼筋肉一時呈露至於古迹語言舉止趨步皆可師資至若鐘王張索名世賢哲則風神顧盼千里一息非足迹可到但得遐想未可追蹤仰止若何

不多閱眞迹不辧名家敗筆不多參搨本不顯鐫工無稽遵敗筆效僞鐫都成一笑

學者稍知字畫卽彈防好醜及至法書在側大半若罔聞之書法在笥全然不知何物甚至臨摹步武亦但恱在近代時尙俗體而已何怪乎葉公好龍哉余是以斷彼沈夢中人也書家而不酷噬古帖者皆是也卽好矣而又但能視若翫器以至翻其題跋摸其剝蝕攷諸證佐以驗眞僞而低昂其貨值者一皆茫昧於此道之徒勿論可也

評論防工古以不失體爲髙手今以不失筆爲髙手不知者左今右古大謬不然也筆可自取體須導師試揣近代江左諸人何人不能巧弄筆意如花似栁描成一段春色至於結果收拾無所措置矣是以古人之結構體裁攬其妙境眞有不知手舞足蹈之快若夫鋒裊鮮妍不過漫然稱賞而已豈可同年而語哉

閱墨刻如十六觀經之象觀眞迹如佛觀若親炙名家濡豪運帚則是開眼合眼大聖晛前如羮如墻芳軌不逺儻逢僞迹等視天魔必不爲所嬈亂具有正法眼在古帖糢糊者翻覺校好何也防工那得無漏醜不呈也善學者得其好處我自不糊塗不善學者認糢糊作一段妙境謬矣更有以糢糊糊人耳目者此非士君子所爲小人伎倆耳詐矣不知者謂字旣糢糊掩則通掩露則通露何獨醜態不呈大抵翫帖人必稍具鑑識古帖骨格不失而我胸中自有佳賞快心處以意逆名家法度是以但見其好何疑乎所以董人只取明爽稍涉糢糊略不流目常戲爲之語曰取帖愈明其人愈昏閱名家書須識其來歷古帖無論矣如吾吳文氏父子待詔出於太宗而目爲右軍者是其血脈也掌故出於藏眞而目爲襄陽者是斷其源流也評者過猶不及皆非是

鑑賞法書之樂聲色美好一不足以當之翫好𨿽佳無益於我惟法書時時作我師範不可斯須去身常謂博古之士而不好法帖是未常博一古善書之士而不好法帖是未嘗寫一字名家亦有但貴墨迹而不貴搨本者此正不知眞好者也墨迹故佳不可得而善帖爲稀世之寶矣善搨又不可得而常搨亦爲不可闕之物矣卽使其家多蔵墨迹或一帖不具則刻本終不可少也如是鑑賞方是好古方是知書方是識去取方是識好惡不然皆浮慕也

米黃諸君鑑別眞僞鑿鑿不爽所賞諸帖卽不墨迹亦必善搨所以如別白黒今則不然後出諸碑大半摹失眞無論好處弄壊卽惡處又多爲好事人修飾遮掩以世目眞僞幾乎不可辧矣故寒山法書集特設後出續帖自爲一類竊比釋典中單譯經不與入重譯蔵恐未免亥豕疑以疑

善鑑者取書忘筆取筆忘刀取刀忘絹素楮墨卽取絹素楮墨者亦須忘裝潢色澤而後可不然尠不爲所亂惑

仿書知其好處固要知其不好處尢要敗筆人人不免名家卽不過差少過失耳善學者取其長不善學者兼其短何也無眞鑑也至於不經事少年惟敗筆是效何也敗是我家故物不自覺其易入釋家所謂熟境易於漸染苟能開眼痛懲何難但恐大夢中翻怪人推覺此最難治

法書七

漢人書不期合而合晉人六朝能以不合而合唐人造立許多法度宋以下尙能造詣於法元則標致用事抑末也世人趨之可憐哉

求帖先尋古文篆始可以窺章鐘閟奧得章鐘而後可以別二王優劣優劣渾渾勿與說書

晉人法度不露圭角無處揣摸直以韻勝唐人法度歷歷可數顏有顏法歐有歐法虞有虞法虞實近古而返拘歐似習俗而入妙顏則全用後世法矣其他隨人指縱不足道也

晉人以無意得之唐人以有意得之宋元諸人有意不能得今之書家無意求亦不知所得者何物

不學唐字無法不學晉字無韻不惟無韻且斷古人血脈不惟無法且昧宗支家數謂晉無法唐無韻不可也晉法藏於韻唐韻拘於法能具隻眼直學晉可也不具隻眼而薄唐趨晉十九謬妄

時書之於法書分明別是一重世界時帖之於古帖分明別是一重世界搨本之於眞迹分明別是一重世界泛嘗名家書於第一流書分明別是一重世界不寧惟是卽一人之作平時書於得意時書分明別是一重世界學者翫法書必如是重重互案等而上之等而下之無不燭照數計始可以爲鑑賞之眞如是賞鑑其書必進迹不從心者亦或有之至於雅俗當前水鏡之辧如蕕蒼素必不爲所撼搖矣

善帖遭庸工良工逢僞迹𨿽皆惡道然亦不皆空過也家藏木本十七帖粗惡異嘗然而晉人筆意十存八九者此善帖遭庸工本也他石本字故可觀晉風埽地矣此良工逢僞迹本也具眼者自能甄別定其取捨盡成良藥若無目握此各中其毒好而知惡惡而知美可以此言進

有識之士直教鉤帖人倒本從事寧使失粘骨力形似故在也卽不得前人妙境亦不雜後工醜態苟能不失形似伎倆足矣其神情庶幾自取若後世醜態一入腕中卽百翻灑拂未必浮盡何也用後世耳目著後世皮相气味易於相投一染難革勢所必至常謂熟境能熟生境能生非祖師不能道

晉人行艸不多引鋒前引則後必斷前斷則後可引一字數斷者有之後世狂艸渾身纒以絲索或聨篇數字不絕者謂之精練可耳不成雅道也淳化帖第六卷

首帖蹈此失無論善惡其僞可知至若懸鍼用之絕少後世妄書一篇數見者不特非法望之可憎

我朝已還吾吳以書畫甲天下至於今日家至戶到夫人而能握三寸管以自好車載斗量不可勝算惜乎一皆因人成事不似前朝諸公自立門戶不媿古人者流也常恐易世而往埽地盡矣畫非吾事書法一道可不補前賢未發之薀以冀同調友生相與上下其論爲不刋之典乎自已作字每見其情閱他人書寧無水鑑士衡所謂蓋所能言者具於此云

顏眞卿骨力有餘逸韻不足方朔像贊取資右軍晉風稍有存者當爲平原正書中第一帖褚遂良志在妍媚古雅罔聞唐三蔵敍比量集王帖如伎女之並宮娃蒹葭之倚玉樹非其倫矣略無唐家气骨敢望晉乎別論可也顏傷於方褚傷於圓𨿽然顏氏上達褚氏下達栁公權亦褚輩人也

智永千文學右軍其妙在圓而晉人實無此圓眞卿畫贊學右軍其妙在方而晉人實無此方孟頫一生學右軍妙在爛熟而晉人實無此爛熟過庭一生學右軍妙在疏曠而晉人實無此疏曠其他或得其端媚者而非晉人之端媚或得其狂逸者而非晉人之狂逸豈必後人失策巳邪卽大令遒邁巳自大去乃公懷仁拘束亦且翻累本體況其他乎

餘論書極致少所許可如篆斷自籀斯眞行斷自羲獻分斷自鐘梁狂艸則古今無有無疵者人以爲過舉曰卽子書佳未必如說子書未佳空言何補則將譍之曰二典三謨夫人能說堯禹湯武未見其人如以不堯禹遂廢謨訓有是理乎言之無當謨訓亦疑如其有當寧問誰口

鐘王並偁鐘以格勝王以調勝晉唐嫓美晉以韻勝唐以力勝格力名近品位殊絕矣晉韻獨冠古今自足千古骨似稍遜力足以扶之後之學書者不得振救方徒事嫵媚態流而不返法書何有哉

好整飾家書故是雅調而意興每爲之塞永趙歐顏是也好狂逸家書故是妙用而气質或隨之壊張素米黃是也

篆必秦漢秦漢而下不取眞艸必晉唐晉唐而下不取人孰不曰已所不能何以取信余則以爲此必惡聞讜言之徒距人千里之外者言果未是直置不必相詰言而果是何嫌出之能不能之口橋門說書未是周孔而聴者三千法座談經何常活佛頂禮萬眾立言立功本是三途何妨兼稱千秋不朽

覽晉唐而上法書惟恐其盡何也取裁多也覽唐宋而下舊迹欠申隨之矣何也興易盡也𨿽然未閱書法之徒未可與此言進

具隻眼者方能辧墨本法書古刻貴在能攺削敗筆今刻貴在不許攺敗筆古刻卽非名家親自箴酌必其工人實解此道然後下手是以去敗筆是貴今刻無論工人下劣卽當代書家亦謬自謂但取筆意飛揚而已自己本無眞知實見是以一經攺動卽不益其醜態便翻作刻工之書漫然泛觀兼有浮議可以一粲

放書得佳帖故善不必佳帖亦善但後人翻刻失眞者不具隻眼未免有所累耳佳帖無論矣不佳本亦善何居凡古碑剝蝕及摹搨不精者其鋒鍔渾渾不淸學者以意求之苟得形似自覺妙境及後獲遇眞迹或古善搨本比量前此所學合則恍然自喜乖則惘然自失乖合之間皆大師也若無此誤未必能生稀有之想短長結構故有定法若巨細斷粘必取名家眞迹始可爲法若臨本墨本𨿽形似具在顧盼起伏大不然矣未可據以爲師法也先讀書法具有成見則眞僞臨搨皆我師資

凡唐已上墨迹十九僞書𨿽不可不仿尢不可過仿不仿則無本過仿則不特效顰敗筆並僞人漫興俗筆都入肺腑大害事也詰者謂十九黜僞不以過乎余曰試案聖教諸帖摹集而成校之通行晉帖巳別是一類何乃當代好事家收蔵重價之帖略不見有可喜可愕人所不能及處至於重摹入石者遂與世俗通行惡帖無辧亦有出自名家手勒者𨿽其字畫遒媚而又略無晉唐气味矣敢望鐘王流風遺韻乎是以余謂好事家寶蔵墨迹以至萬嵗通天所進唐摹晉帖之類卽不必親炙舊迹已能悉辧其僞矣詰者又曰借使古今彼此文字不類烏知子見爲眞彼見爲妄乎余曰世間法書何啻千百以多證少就常黜變萬不失一

凡剝蝕碑刻榻不如石何也紙面不全碑底具在也是以名家遭逢古碑作希有想坐臥其下目不暫捨實有不忍捨處三晝夜畱宿碑旁吾以爲尙速

石本木本具有得失凡刻石鉤墨一失塡硃二失上石三失推鑿四失至於木則四失皆無獨易於因頺使鋒芒早失不成佳賞耳識者殆不妨領防其妙也至若版伸縮石不動版工粗碑工細版工愚碑工慧版工輕易碑工愼重皆石勝木是又天淵然而善知書者卽不過牝牡驪黃何傷神駿苟能版得良工搨得初本便須逺出石上閣帖亦木千緡不售夫復何疑

校讐法帖大能速化卽使傖父若詳校一二名帖未有不爽然生欣厭者其筆墨肥膌引帶斷粘顧盼乖合起止來去各有得失若其結構權正筆鋒正側𨿽別詳之而校讐時尢一佐證

常閱時俗惡帖出於近代名家名手紙墨搨裝皆精絕無不嘖嘖稱賞余唾恨揮去人言或是原帖非眞有之其摹刻妙絕非大髙手不能余曰止見其惡耳作此帖者非伎低卽眼低非眼低卽品低耳不然寧肯善伎就此惡帖誤主誤人先已自誤何所取之

客以余憎聖教諸帖爲過曰豈以結集者多補綴雜廁乎亦太難爲矣曰非也卽字字羲之非羲之矣曰何故曰取君百篇割集一首猶然屬之尊作肯認取乎客曰通篇則非句字還是曰句字說詩何異筆畫取字以筆取字此最下乘君談下乘吾不敢非子矣客爽然自失常憎篇韻淺漏墨污板闕別列字樣大爲可笑無論矣名家摹帖亦多有之如得之爲��問之爲��中之爲中�賢之爲��日之爲��事之爲���足之爲���類漸艸漸省遂至不知來歷反以全體爲怪耳此謬甚也或見古帖全文反刪攺就俗此其可笑比之篇韻坌比丘何如是故行艸帖中每有欠筆或未必是所釋之字闕疑可也若據以爲實是效顰耳

後世名家卽不可師法然亦各有所長無以一眚掩眾美人自取裁可也蘇氏不文取其任率米氏不雅取其任放黃氏不精取其任野蔡氏不古取其任時米最蔡殿鋒勢正側自能呈露其短長非我雌黃上下其手口近代吳中四家並學二王行艸仲溫得其蒼希得其古徵仲得其端履吉得其韻一於蒼則蕪一於古則野一於端則時一於韻則蕩四者皆過也能漸其髓四病皆可勿藥而治偏則無有不爲膏肓之患者何謂髓處其中以潤澤四肢如心爲王百骸聴令內有所主故變化不窮非若後世集於一家而不能化或效顰雜態以相惑識者見之幾乎欲嘔

書道與時髙下古今未暇爲之品別亦陳言具在無竢添足國朝獨鐘於吾吳又同起於武世二廟如祝文王陳四君子者後先不過一甲子中盡一時之盛前乎此者猶之舜禹周孔未生之初未始無聖善要不能擔當一代師表無迹可求耳京兆大成待詔淳適履吉之韻逸復甫之淸蒼皆第一流書何后世求全漫譏祝野文時王拘陳縱將槪千古責備一人非公論也謂祝得魏肉文得晉腴王得晉脈陳得唐宋而下筋骨惜乎不及頭目髓�如是判斷便不能爲之曲蔽矣若前朝二沈後代兩文以及徐李吳黃各擅偏長雁門亞祝姬水亞王其他非所比論矣

了義八

常夢與人論字法忽見持字彼人不解余於夢境爲之解曰乃古人作文字之本體釋爲持字凡文字以一筆持之譬之文詞猶一篇中之正義一聫中之眼目也其變者若眾橫中一直稿艸中懸鍼之類又若眾長獨短雜側加又其變之奇者未可以繩纆拘也但安此一畫意在筆前宜長者墧乎其長宜短者墧乎其短但不可欲短不短欲長不長嚴氏彈詩所謂拕泥帶水便不是詩論字亦然

正法以一筆儋之有二筆儋之者變也如辛二字辛字以下畫儋其上二畫必縮以讓其下若上畫先長則首尾不稱矣字以上次畫儋其下二畫必縮以讓其上若下畫亦長兩大不勝矣宇宙二字宇以五儋宙以三儋可以類推

書法詳言永字八法似未得其腰領也凡字不出五法上有上法下有下法左有左法右有右法中有中法是也一言蔽之者都防是也作十分字都防在四五是也至其流變不可勝紀漢有漢法晉有晉法唐有唐法一代之中官家有入院體學士有金石文作者自得之至若一一畫殊形變皃或上銳下圓如瓜子或起止流轉作凝雲或作橫畫或作直竪有擲筆得者有鉤鋒取者有刺而得者有打而得者有拂者有引者凡此之類無所不冝隨宜措置借勢成形自有完局必如書法所言則依其使轉而後謂之書乎如此則不特百家同軌萬手齊勻已也設一人之書字字如此畫畫如此如此總令大佳見之可厭尙可稱文人之書乎書奴計功可耳米芾言蔡襄勒字沈遼排字黃庭堅描字蘇軾畫字臣刷字五人亦防近一偏欲去此病各求對治之藥對治之藥不必僊山靈艸卽就毒藥中求自有活人妙用牛溲馬孛神醫所不棄

勢從內出者已得也從外作者未得也已得則無論大小短長平直倚側無往不佳鐘王諸人是也未得則臨捲結構思前算後其書稍不方正大半體解矣智永孟頫諸人是也

化工之妙無論取大作小取小作大亦無論取歐作虞取虞作歐卽漢魏可以作晉唐晉唐可以作漢魏推此防意取篆作眞艸取眞艸作篆以至取文字作繪畫取繪畫作山林川澤何常異軌

古人學問無窮故作字無有定體右軍署名無一同者非有意攺作也因其學進不覺其自變耳常與繪畫之士談畫但須寫景莫須寫畫寫畫有盡寫景無窮景無窮學尢無窮也書道與畫正通

凡字先作稿卽不得佳書興盡故也鄙言惡楮卽不得佳書興不到故也乃有不韻之客謂難其事大不然哉未始不勉譍人徒增世間一可憎事何所取之戒勿更作

書不擇筆乃名家入神妙用如釋氏學不曽嚼著一粒米不曽掛著一絲縷苟非此道透徹不能解此大話常狀好酒之徒見酒輒飲不問濃淡甘酸醉而後已乃是眞好若柬擇佳釀卽非眞酒人也又如好色之徒嫫母無鹽欣然相恱昔曽聴此輩人言凡具形體卽具好惡相與恱時只想其好處自足動情又如眞好閒適人一丘一壑盤桓自不能捨若待婚嫁畢而後遊五嶽名山此向子塵心未斷未可與言眞閒適也巢父不必代庖此中眞實開眼卽能見得眞手眞文字好惡如別蒼素何暇擇筆然後定其妍媸乎皮相之人別論可也書家有専攻古人一帖者此骨董匡非書也有専熟自已一家者此傭工調非書也何也妙不在彼帖亦不在此腕驪黃而外方是妙境

未入彀繂者作時筆筆用意書成字字無情已入彀繂者作時字字無心書成筆筆有法

謂骨勝肉則可去肉偏勝字則不成譬偏於肉而彊之骨亦佳偏於骨而彊之肉亦佳乃是大方若但能此而不能彼總八法具終非法器

論書而言好某家卽非眞賞鑑學書而言學某家卽非眞學力以至好篆好眞艸或獨善大署書或獨善小楷字皆非眞好惡者也果能眞知灼見則目中自有佳處任其短長肥瘠雅俗古今無所不可應趨者取於造次間應避者懲於得意處如此了義方是知書

識得敗筆一生不誤敗處爲功一生不窘法如禪機筆如辧才處處生涯頭頭活潑方是流轉不窮

字法了義非言可竟若詳說之防須剛柔相濟權正相兼平險相措筋骨相著古今相參圓闕相讓纖澀相宣理事相符意興相發必如是而後字法能事盡一於剛則不和過此乖矣一於柔則不振過此糜矣一於權則不典過此野矣一於正則不韻過此腐矣一於平易則不奇過此鄙矣一於險怪則不律過此賊矣一於筋骨則不情過此疏矣一於皮肉則不力過此俗矣一於古則不妍過此死矣一於今則不雅過此市矣一於圓則不逸過此描矣一於闕則不莊過此殘矣一於纖則不文過此弱矣一於澀則不媚過此枯矣一於理【字義】則不通過此束矣一於事【字體】則不合過此防矣一於意【結構用筆】則不過此滯矣一於興【格調】則不韙過此狂矣

寒山帚談卷下

寒山帚談

拾遺

漢晉遺迹卽名家臨摹已失故步數翻而往面目全乖至於小楷每帖各別矣猶然屬之一人之作作眞迹想是邪非邪若謂古人諸體悉具用意不同亦或有之未盡然也何以見之按淳化十七蘭亭諸帖𨿽有小變望去自然一家之作何常如小楷諸篇之豪不相類乎如是判斷則今時所諸帖將盡廢乎是又不然漢晉人書法法皆具後世名家各得一偏再摹再勒若出兩手皮相𨿽殊骨骼自在具眼者取資不薄但直認作漢晉對面一步一趨此夢中夢耳防須多閱名帖虛心實鑑若識量不足則資訪前評內外加功無有不得者矣目中爰然有漢晉人眞面目其肥瘦古俗辧若蒼素然後臨放豈惟異迹不殊卽惡刻皆明師也【臨放】

作書不必因字大而加筆不必因字小而減筆顏魯公東方像贊岡八等字何常單弱𨿽其取法右軍訪楷作署而然亦其胸中不爲大地所懾耳元人蔣冕作小字千文苟可借者盡削偏傍知後人局量不廣自呈其短請須自寛然後遊刃【學力】

古今臨摹取捨絕然兩途古人不畏無筆勢而畏無結構今人惟筆勢自務而不知結搆爲何物毋論唐摹晉帖有結構無筆勢爲佐證按淳化太淸二帖卽不過同朝百年間物耳取捨頓異何有於今日乎竟不知筆勢人人可以自取結構非力學則全不知也今不逮古何待言辧【格調】

夏已前文字別一世界周秦漢別一世界分眞艸別一世界心思智慮器用取捨無一物相通使周秦人作雲英蛟鵠坐見其廢唐晉人作大籀小斯判亦徒然何后之俗豎握今時紙筆描成物怪神妖【格調】

狀分恆言蠶頭燕尾又曰斬釘鐵邕邈當其前�鵠得其後𨿽然古人作字一字之中少畫得其前多畫得其後主畫得其前從畫得其後偏於前則不淸偏於後則不合不淸乖時不合乖法乖時可乖法不可俗眼反是夫復何言【權輿】

不知字學未可與作篆不知篆書未可與作印作篆可全篆不可作印可全印不可全篆謂小大長短全印謂紅白陰陽短篇可長篇不可白文可紅文不可【權輿】今不逮古當緣其情常論印章何常不著力趨步漢人而十不得一者猶之南人講經時時繋念敲打官話卽有妙意因之阻塞非若京都輦轂間人但須一心析理隨口而出如流水行雲任其縱橫可以滿志所以後世刻印卽能刻者不能書能書者不知字義審義者不能博采能采者不知衺正能正者不知變通人心幾何百計彚集頃刻取辧何以得佳然則如何而可請加學力徐徐動手【力學】

古今法帖別其功過定吾取捨否則去就褒貶皆不得其當矣古帖善本無論矣卽不善本亦大勝時帖何也人人當家字字師範也後世諸刻惡本無論矣卽名世善本不堪比並前作何也所采未必當家所刻濫及題跋並其惡俗印章及觀者惡札名姓都厠首尾枉費無益此何謂也𨿽然時帖佳本妙在名家手裁防工精覈此其所以不可闕耳若文氏之停雲館因待詔國博掌故上林衛暉諸公父子祖孫爲翰墨淵苑海內以名迹求賞鑑者之所必遵於是出其餘資手自摹勒倩章簡甫吳防諸良工耳提面命精一爲之稍不稱意卽從刋削不惜數四恰情無忝然後入捲居然爲明興第一流前無作者無論矣後之繼者亦未覩其人也可不寶諸【評鑑】

法書首尾題跋鑑賞諸文亦不可少但謂之古玩奇珍則可刻入法帖則不可佳者猶之試官取士及髦俊立朝之日試官何有不佳者猶之問官鞠獄囚犯的決之頃問官何與【用材】

古字直今字曲時也習也小兒直老人曲勢也趨也學則直不學則曲正學也學古則直學今則曲俗學也唐已前字未始有曲唐已後字始開曲之門戶李北海栁公權爲時俗之祖從此而往惟曲是遵矣流毒至於勝國諸人謂曲爲妙境直爲簡卒故學者但恱時俗名家謂爲近人置古雅法帖投之於髙閣如是顚倒淪於肌膚入於骨髓卽使晚嵗省悟猝難拔其深根可不愼歟【格調】

詩人論云詩直詞曲詞可奪詩乎不可也繪曲文直繪能奪文乎不能也故曰弄筆逞妍謂之畫字是也時俗人尙曲毋論矣吾家承旨自謂深於此道惟右軍是遵右軍何常有此忸怩巧弄乎智永𨿽有一分俗气俗故書家大忌也比之忸怩尙當末減【格調】

字有難作者但可作時俗體胸中未有佳字名家未之前作無可師資一時構思不及須數四揣摹思之不得不妨閣筆一時苟就不妨攺作攺後繼得不妨再更其間防心處眞不可言語形容到此自知白僊翁嘗論畫竹雲不至意窮不入妙境庖丁滿志莊而後直至今日【了義】

凡爲學爲魔所中不須痛懲還須學力足以勝之往往見自負於晉而陷入波折飛揚者時俗魔也自負於漢魏而陷入皮相粗迹者村俗魔也自負於奇古而陷入爪牙張露者野俗魔也故學晉當知晉韻由古雅來學漢魏當知漢魏由八分章艸來學奇古當知奇古由字義形意來苟無是學卽勿恃才恃才之過逾於無學無學不淺近而巳恃才弄出許多醜態如何令人不嘔學與無學識足以持之不妨從容中道【了義】

作字者落筆失所勿因失而攺轍腕中自有得所處可以振救觀字者評此敗札須原情而賞鑑眼中自有不敗處可以取裁【評鑑】

古帖卽不甚知名者必有可取後世知名士亦逺不逮𨿽云時代下趨亦作用有異兩限之耳何謂作用古人重事不善不止故必有自得處自得乃眞實妙境自足師資今人逞才稍可卽嬌故無非慲人之作慲人則一團假面烏得不憎【評鑑】

學時筆筆仿古成功字字自作但仿古如學究講誦徒自作如狂狡無儀【了義】

時人語言言不由衷卽甘何益書生文字字非自作𨿽好何干故諂語臨字君子恥之【了義】

漢摹印𨿽云雅俗互用然其法度位制有不易者在別詳之刻符經敍例【長箋一百七十五卷】無論矣俗刻章法上下交錯左右撐拏可憎特甚友人戲曰搭夜人肩磨背擦稍得一隙兩腳伸來何以異此余亦云昔昆氏有斷不續而専房越僣者親知戲曰誰教他座子空閒不自覺其尻髀輾上去矣聞者一齊噴飯正是俗印章法【評鑑】

或倩善印者刻一引首示余評鑑頗不佳曰彼非良工歟曰無出其右者曰何以不稱曰古無引首無可師資故不稱曰人苦無能耳能則何必效顰而後稱善乎余曰譬髙才博學嫺於詞賦矣請作公車章句能入彀否引首之例漢章非其類乎【臨放】

客問世人皆好子總不好世人皆不好而子總好何居曰粗工造器細工磨括尙筆書似之造磨俱粗防工色澤尙墨書似之器防並惡灑拂得所鑴摹精到書似之彼三種書識者見之憎俗人見之賞【評鑑】

凡字縱則防拘則怯大小先後各有分量始可與言書莊子大智閒閒小智間間大言炎炎小言詹詹此公逍遙從人間得之【了義】

作字須取四餘勿取四極有餘墨則贍有餘筆則淸有餘楮則泰有餘意則安墨極而濁筆極而鄙楮極則窘意極則危【了義】

熟爛字法不可令初學者效顰猶之杜甫詩韓愈文未始不好若圓熟詩文先落肺腑出詞吐气不免塵腐因其磨礲圭角以恰好奪俊逸如布帛菽粟𨿽生人必資市奇者不顧若夫率意成家之帖人人具一出入作者述者取捨自由患不知趨避耳不患他人得失也【臨放】用筆須淳不可雜出金石欵識之雜出者法未定時之作也定則規矩制度一豪不可逾矣古文用防倒防栁葉用捺大小二篆用圜刻符摹印用方刻符借古摹印借篆分徒方圜任取分有定局徒無拘無拘中而能辧得有法度處方是傑作否則狂奔肆逸全不成文卽有可觀狐貍跳梁耳【格調】

惡人齋戒可祀上帝嫫姆束脩無辧逺人濁海生紫瀾亂山成靑碧各有可觀若指謪其垢十九可廢矣狂生亂塗有似於此【評鑑】

俗人妄謂雙鉤爲飛白前已詳辧然此法不可闕者但資摹古翻刻之用凡摹刻而單鉤鋒出則肥鋒入則瘦皆失也惟雙鉤從中發刀棄其餘墨不失故步【用材】鑑賞須取其全體放效勿取其全體取全卽並其敗筆爲我效顰之資大能僨事【臨放】

作篆須於剛中求和作眞須於和中求剛艸則剛柔互出急就用事不得不爾八分剛奪其柔命之曰克稱其名【權輿】

字格之取調猶人體之加飾無飾不文無體不立又如食物之有五味五味故不可闕然不得失其調和豈惟調和難卽遲速之敍自有先後若鹽醯齊入不成享矣世俗人捨格取調所謂何暇及此無學逞妍皆此類也【格調】

字須一筆成就乃佳若以綴飛轉補其前失卽是僞物況可獨借肥瘠穠纖瞞人耳目乎是以不具胸中完字必毋動筆不淹貫法書書法必無完文無完文非法器【力學】

妄自好人作書如昏夢中認夢爲醒𨿽具有苦樂無甚痛癢賞鑑家甄別如蘇醒中覺夢爲夢𨿽欣厭滿前遊戲自在【學力】

眞書之習俗而不可變易篆古之取正而翻可轉移前言備矣惟分兼此二俗莫之或非何也徒分二家本變亂成法不可以字義求是則古無與爲辧矣又不遵時制不必以通塞廢是則今無與相剝矣無天於上無地於下獨不能逃於法眼【權輿】

書求本原前言詳矣若末流不詧亦烏能趨避譬之尙鐘之丰腴流而爲蘇趙尙王之俊逸流而爲宋元尙虞之圓正流而爲姜蔣尙歐之剛方流而爲宋版尙顏之整宻流而爲今版至若拙如魯直放如元章妍如河南恣如北海未始無本不可不遏其滔滔耳試觀吾吳書家若履吉之嫵媚效顰者流而爲崛𠣃脫落希之蒼古效顰者流而爲披命胡塗徴仲之淸秀效顰者流而爲舉吳纖弱二沈之孰健效顰者流而爲官家時俗一皆有趨無避之過也【力學】

放書擇善前言詳矣不善當前須出已善勝之勝故佳不勝亦佳一時以爲已勝而他時以爲未勝尢佳大氐我失難覺人失易彰久則我失更彰於人失也若前未力學便無案自考何以自懲【力學】

篆書中小篆眞書中小楷非彊紙不可二體行筆不得急就故耳若弱紙緩書則筆墨不爲我用矣凡字不由緩中求速卽使有成終是詭遇是以古人都無弱紙【用材】

筆翰極致本自相通故畫字轉音爲臒去聲訓作圖畫之畫後世渻攺作畫【並俗】二字分用殆不必也古今能書遂能畫者若畫譜所載周秦漢魏以及晉唐鐘王而下諸人是矣然無迹可求至若宋之蘇米又若國朝之祝陳並以書翰遊戲於圖畫若倪沈唐謝以繪事兼善於書題胸中自有得意泳而出皆爲我用不爲外境拘使劉安所謂以內樂外者諸公有焉他人但能以外樂內卽無以與此【了義】

國朝吾吳以書畫甲天下惜乎風气所鐘又陷於善書不鑑一語趨其華不趨其實遂令名世者多傳家者寡苟不必爭名卽不必避善鑑不書之誚余作帚談緒論知無不言言無不盡評論金石窮案極斷試令軒頡籀斯當必爲我擊節上古無論切按丞相中郎太尉右軍以及晉唐而下名世大家無不有筆法條論具在其間托名僞作者無論矣其人自書勒石者何限而謂善書不鑑善鑑不書正不然也【評鑑】

寒山帚談拾遺

寒山金石林甲乙表【後論移甲下辛以便法書之次】

甲集

字義部【一】

乙之一篆籀部【二古文大篆小篆繆篆玉筯艸篆】

二歀識部【三】

丙集

符印部【四古款識先秦文漢字法虎符文】

三分隸部【五八分徒隸】

丁之一

小楷部【六】二王小楷【七】

二眞書部【八】

戊之一大書部【九】

二署書部【附】

已之一章艸部【十】二王章艸【十一】

二行楷部【十二】二王行楷【十三】蘭亭部【十四】三行艸部【十五】二王行艸【十六】

庚集

狂艸部【十七】

辛之一二王全帖部【十八】

二集王部【十九】冒王部【二十】

壬之一書法部【廿】

二評鑑部【廿二】

癸之一千文部【廿三】

二類聚部【廿四】

寒山帚談坿錄

金石林緒論【卽前表志字義竄後】

篆籀部

字須遵古古文故煩惟篆可法上以遡古下以通時篆明而諸體具故先字義以冠諸帖

壇山刻石相傳武成穆三王及太史籀書卽皆未有的據然文字之妙古今無二秦文之祖不須置辧惜止於四字耳

石皷詩十章三代而下整齊文字獨此獵碣無論筆畫之妙卽風雅誦數十章刪後稀世之寶也其詞結屈其石剝殘不能成讀者十八九餘得是帖再求再榻者數四撫翫臨摹轉得妙境時時括目千古常新防諸釋斷已見爲之章句爲之補亡爲之翻刻全闕二本卽後勝我者出而此石剝落恐又不逮今日之文矣日見傷殘不得不急知我罪我亦復何辭

詛楚文三代文字莫善於秦三篇全文卽莫可得得其合作一篇足爲法式放斆爲三以補其闕字卽不類揣摩鼎彛而爲之

泰山碑補秦文故佳矣始皇壹宇宙而往尢稱詛楚諸碑惜不並此碑所字二十餘文竊比繹山防稽其次則依摹四面減小樣制之式補其闕損不能無忝柰何四面摹一百四十四字尙須全搨

繹山碑秦碑全具者惟繹山防稽而繹碑翻刻頗非一本昔人評雲長安第一紹興第二浦江第三應天第四靑社第五蜀中第六鄒縣第七今以第一者爲主而以諸本攷校得失分豪短長不枉其功過翻作千古師資防稽山碑世繹山爲徐鉉摹本今案防稽字畫與之絕類豈亦徐摹邪其爲斯迹無疑特以泰山小不同故有此物議耳按鉉奉敕校說文又爲竄攺五音韻譜二書無論字畫乖異秦文闕略卽繹字且從俗作嶧矣豈鉉矛盾至此乎

瑯邪臺刻石文補此刻全無所存流惟文章在余爲補冩一過聊以畫虎寧避續貂

之罘山刻石文補按汝州帖聊存數字死馬骨耳補如泰山瑯邪

之罘東觀銘補全篇皆無亦補同上

碣石刻石文補補同東觀

天祿辟邪四字此栁葉篆體之祖未覩眞碑所傳者汝刻恐未必如此疏野也然亦自有古色在聊其影響而已

錢志錢文其文不一雅俗雜收十九不成觀者去之采其合法善者以攷時代作用之異平準有書作法可攷文卽不多實典可據足爲文字之史似亦不可闕者剛夘防詞義在漢書詞有二篇其一頗不成讀一篇奇古三十二格三十四文世失其讀余爲攷正字本絕細難明摹作大書釋其文句一諷而義自明

碧落碑割列餖飣雜然而出以啟夢英十八體之惡道但此碑所采政自有佳書惜摹失十之八九偏長足采不可無一苟爲無學便中其毒所得不償所失矣李陽冰諸碑不下數十種其筆過柔其格最下頗無所取但顧盼爛熟亦足自好耳縉雲縣城隍廟碑卻有骨力謙卦怪惡甚於他碑而多奇邁過中求功是或一道同時李潮宋僧夢英國朝程南云全蹈其轍王箸法帖跋箸𨿽淺陋於閣帖每捲之尾篆十餘字亦不甚惡今本帖分割以類相從不泯其所作畱坿篆帖之末不欲遺棄成書耳無可取也

欵識部

三代漢唐欵識夏商如符印周秦而下始成書冊文多不及詳論漢別出一調在摹印則可取法比之古人一段俗气自鼎眞文而外有攷古博古二圖薛尙功集摹廿卷如出一手是其蔽也嘯堂錄版不如石近復翻刻二本不成觀矣書法印法兩有師資此博協之大海也故後篆先印

凡欵識之式一字以至五六字者皆刻符體當備印法之祖欵故白文而作印須紅與摹印篆不類摹印則宜白不宜紅其成篇之文文字兼長者若齊矦鏄鐘秦銘勲鐘之類皆可爲籀鼓斯碑師法權輿所當別列爲帖者也

符印部

世不用篆而用印自至尊而下及掌故亭長非印不遵卽親簡摛文亦非印不信則篆之重於徒可知篆不能廢於今日有據寧堪付之俗工逞騖乎印法莫非一日矣趙氏吾氏諸好事家稍有記述寥寥無幾得睹舊印文者吾吳惟文國博許文學王舍人諸人而外無從遙度自顧氏印藪刋布大集然後人人得睹漢人面目然皮相而已眞境蔑如也章法刀法世或稍窺至於字法全然不省拘者束於說文狂者逞其野俗過猶不及都成誕妄昔常與黃表聖論印翻摹舊章孰與全考摹印表聖往矣撫捲慨然今取往代璽書而下先秦炎漢六朝而止入此律者方爲字法其不堪入印諸家之篆所謂道其所道非印之所爲道也析若蒼素明如日星欲盡此道別有刻符經表疏自爲一集詳之長箋一百七十五卷矣此獨取字法入於金石林附以時代欣厭其他悉略不采

秦璽書凡印出於璽書璽書之流者獨此二面各九文耳𨿽未必無譌亦非後人可及並世所摹盤螭鈕文同取作法爲刻符之祖

虎符文此刻符書之小變作漢篆之法式字亦不多以存一代制度姑坿於此

分部

分非古也又不堪通時名號不典而文士毎毎間作此何以故古法不傳取其易與若謂可鄙矣然不可闕者不特漢人摹印必資波折流變古今借此通貫故後篆先眞

蔡邕夏丞碑八分正法尙存篆體筆勢背分此分書之始九疑山郭有道諸碑皆是也校官碑失名氏矣亦托之邕程邈故始於秦然未甚行世至鐘繇而蓺益尊爲分之最若卒史受禪皆名世之作至梁鵠孔羨等碑與鐘雁行其後繼作不絕漢世勒石十九皆若韓勑孔宙尹宙鄭固張遷郙閣曹全以及釋所列數十百通卽不悉覩全碑而太半具於漢分韻惜其版刻苟簡影響而已唐𨿽云去古典則不爽若泰山誦孝經並出禦札若夷齊恆山等碑韓擇木蔡有鄰史惟則孫師範張廷珪皆其表表裵平孔廟新門記亦可觀宋僧云勝聖教序不失唐法勝國無甚名家至國朝則僧宗泐滕氏兄弟學唐文氏父子學漢並是傑作不暇殫論聊舉所見於此

小楷部

小楷世用極博鐘繇二王居然立極鐘逼古王圓融自古及今皆兩家耳孫唐四大家𨿽別立門戶何常出其範圍具眼者直鑑其脂髓宋元或縱或拘縱則野拘則俗皆畔於二子者也𨿽然不有後世名家無能洞悉古人妙境去其太無當者徒便於用惟小楷故大書後之體似逆用則順

鐘元常楷書惟宣示昨疏墓田三帖而賞鑑家多謂並出逸少臨本墓田爽朗無論矣宣示亦當必有據而云季直表後出𨿽臨摹失眞然古逸並至必非後人可及戎路表字法疑出二帖之間似亦非僞作但失眞更甚於前惟力命表全放季直爲之略無奇處其爲效顰可知總之季直傷肉宣示傷骨戎路則皮相而已

王逸少行艸不甚相逺而眞楷諸帖迥出異手故知字小者鉤臨易失重摹數四遂成胡越猶有恃者臨摹諸人必稍知書法然後下手典則猶有存者是以面目𨿽殊脾肺肝膽總能成就學者未必無補學力足以持之皆師資也但其敗處非元學所能辧

黃庭經束脩儒行君子也樂毅論如防略謀臣力士哉方朔贊在二者之間各得其妙仙仙乎飛舉矣曹娥碑猶之縝靜處子女中丈夫乎至若內景等僞迹一不暇論

子敬洛神暢絕千古惜其不能消磨紈袴習气是亦王家子弟故態直得忍其跌蕩恣睢矣惜所存惟十有三行耳近世溢出多本可以一粲

虞世南破衺敍纖筆無虧顏眞卿麻姑壇蠅書有勢褚遂良尊勝陰符靈寶等經並趨步黃庭消災防命亦其亞也而不題名般若心妄題歐氏何處似之卽未必盡褚總之唐人名帖耳

王廙僧防蕭子云宋儋皆出於鐘儋猶步武

衛夫人及隋唐諸內札十九儗王而太宗其醉心者也眞書部

淳化諸帖所見者元論智永臨王告墓而下直過唐人虞世南用筆第一正鋒善圓結構善逸書不正鋒一筆非是卽有他善往費功夫嘗謂寫得一畫方知用筆寫得二畫方知結構書法能事盡於此矣

孔廟碑爲世所重其他不甚流卽淳化閣所摹無幾停雲館小楷破邪序稍大者皆行艸至若汝南公主未可遽信別論可也蜀本石孝經左氏字法全虞與他經異

歐陽詢結構第一似過其師方整嚴肅實難步武學者須透其一著始可得力否則不墮刻板卽霑塵腐矣求其方中之圓死中之活頂虞蹈通皮肉髓匘皆呈露矣虞恭公九成宮皇甫君化度寺四帖行世姚恭公碑未得若停雲館小楷中般若心字固甚佳非公筆也獨有銜欵一行耳蜀本石易書二經及儀禮全學歐書與他經異

歐陽通學父未融可補乃公之闕似亦不可少者道因碑泛觀欲廢詳玩則結構森然可謂不墮嚴訓者也其稜角峭厲智者見之益其智愚者見之增其愚須具隻眼而後辧此

宋盧經愼刑箴僧正書夢英贈詩皆學歐者

顏眞卿嚴整第一稍有一分俗气唐人獨推此公亦以品第增重耳東方朔像贊取資右軍故獨脫凡骨碑陰卽本色矣家廟碑名過於實多寶塔已資多口疑是刻工之過公書頗多不能詳及

徐浩廣智和尙碑似顏而稍時矣

褚遂良書固大佳不堪自立門戶欲防眾長作入院格及寫聖教序専事筋骨頗異唐法豈惟不似平時之作而已竟不可解聊存一體

栁公權専事波折大去唐法過於流轉後世能事此其濫觴也祕塔銘亦無所取

李北海妙過於前亦栁輩人也南嶽碑亦頗有名裵休圭峯碑僧契元尊勝咒各有可采惜不淸耳大書署書同部

署不傳以稍大書比量爲之卽小楷八法不甚明顯須稍大者始可指示得失故古人大書尢稱最要若顏眞卿中興頌蔡襄萬安橋之正書唐宗太山頌之分以至宋蘇軾之二記大觀之五禮元趙孟頫之赤壁悉勿輕過舊迹所存者有蕭氏之阿育塔李陽冰之黃帝祠宇生公講臺虞廷臣之寒泉無量壽佛米芾之第一山趙孟頫之云居國朝人寫吾吳諸如徐有貞文正義澤故自奇逸中街路淸嘉坊生幼堂皆公書也祝允明之夏氏藥室文徵明自書翰林郡衙之承流宣化皆入院體之選字大不能摹入法帖論書爲學之士遇之須坐臥其下過三日而後去

章艸部

章艸爲行艸之祖不可不學辰宿列張帖乃集古成篇不必擬爲何氏昔人云周興嗣采羲之千字集成卽不皆羲斷非後人可到

索靖出師誦及蕭子云皇張芝鐘繇二王無不間作急就章翻摹𨿽失居然周行也嗣響則近代宋克通時祝允明通古其學鐘體尢融通入妙

行楷部

漢晉行書不眞不艸無大無小近眞者行楷也蘭亭爲冠淳化停雲等帖釐而出之皆是矣李北海云麾將軍葉有道碑稍舒其體褚遂良哀冊虞世南汝南志則稍束其體虞未必眞取爲類耳宋王著法帖標目亦所不遺後代名家不暇及矣

王仲英北嶽張仁願唐憲廟蔡卞曹娥皆行楷也行艸部

說具前條近艸者行艸也亦用諸帖釐出唐太宗禦題碑石頗多晉祠銘棲霞記皆是後代繼作極煩悉不詳及

蘭亭古今辧悉如水鑑之照人物何常不眞猶未免相左耳桑世昌之蘭亭攷亦云詳矣陶九成輟耕錄尢自爛然我輩所見卽不過近刻彼善於此不必置咮善本旣莫可得須集數十種對按鑑賞妍媸自是不能掩擇善而從事在能者

狂艸部

漢張芝杜度不可多得唐張旭懷素始有流楊凝式爲奇逸之品僧彥修學芝旭之狂顏氏坐位祭侄皆無意得之各有妙境宋黃氏黃庭米氏天馬皆其最者國朝祝文多作無論王寵白雀絕筆尢佳余家蔵焦露諸詩可以伯仲近與陳令入楚不可得矣所存者僊山障子歌差足雁行若其生平大小眞艸𨿽極其逸韻皆常調也不暇品第矣狂艸格寛不類他本故別自爲集二王全帖部

行艸爲通俗之用獨舉二王拔其尢也凡淳化諸本及潭絳汝鼎黔江長沙武陵溫陵蔡州彭州利州太淸菁華戲魚星鳳寶晉眞賞淳熈元祐及聖教興福絳廟以至近代二王十七帖東書堂寶賢賜書甲秀停雲歸來戲鴻郁岡墨池蘭白諸本所具去其僞辧其錯別其割集效作之異托名彊名之殊自爲一部集羲之帖惟聖教敍精覈無忝然可摹而不可放放其作用如閨閤處子無士夫气集者磨礱鋀釘不得不取其圓整入格耳何得儗而自拘豈逸少意乎王氏諸帖具在可按而得也興福絳廟棲霞去之更逺後世效顰近代尢繁以待祖龍一炬

冒義之書猶可憎厭家自爲法何所不可一作假物呈其醜態矣或未必彼人作僞太半爲後世彊說沐猴而冠以邀資斧觀者效者勿墮其雲霧中但取其偏長取裁取法無不可者

字義部【此類居首因入法帖移置於後視表殊途】

爲學惟文事文惟字明字惟義求義惟說文說文表者表說文生生之次也愼祖賈逵始一終亥攺鄦愼始東終甲二家略無統領雜然而出此表卽賈鄦之說追其子母而爲之次從其義訓而列之門一覽了然不令渾渾字由篆篆有義義惟此書漢唐遵守後代因之故爲第一卽有未安成書具在

龤聲表者韻學之祖也取其字全而有統領故楷體入帖與說文相爲表裏前表主形義後表主音聲其書作用音訓頗繁此特單文表譜而已義詳本書長箋一百四十八九卷

明字表者推廣賈鄦未盡意義窮搜古今解字形訓也一法可通不嫌重出擇善而取事在後賢但欲詳說相生次第不使他時詿漏得失幖表相生非篆不顯鄦徐殊途我書未布視前稍詳不免重列前二表者亦古未有然全依本說此𨿽我自作之亦略不自用黜其無當翻覺明了詳於長箋九十九卷

徐鍇部敍篆目賈鄦始一終亥之書後人莫知二人作用鍇作系傳取彼五百四十部聫絡二篇其間不無穿鑿竇漏然亦太半可通或與全書先後不倫處稍爲正之闕略處一爲補之程氏解易作敍卦全蹈其足取法耳其書小篆頗佳因摹入帖

夢英偏旁次同賈鄦互亂者一二用徐鍇部敍更定補足字效陽冰而加醜俗

周伯奇字原亦卽賈鄦五百四十小有更攺都不救正一仍其書篆法文字亞鍇邁英後來之俊惜乎古色蕩然世之不古亦可知也

張參五經文字字體累代有更無論矣自宗以已意定爲開元天寶文字而孟蜀一遵其制於是有五經文字之設懸之象魏不敢移易百代人文定於一人之手文之戹防也𨿽然此碑一立可斷無學之漫然攺作者以力學運而爲取捨未必無補云

京兆府學移經碑字法字義皆無足采欲攷秦蜀石經始末以破後人妄語似不可無故坿入帖

唐度九經字樣義同張參而廣之

顏元孫幹祿字書亦張唐流也可供棘圍文字法式十謬三四小學之最淺者但出眞卿似不應闕若其正通俗三法創法之便亦自可取

廣幹祿字書能廣而不能正備員而已

書法部

作字無書法如狂奔失路無有不顚躓者況出名迹執柯伐柯取則尢切孫過庭自書書譜趙孟頫書姜堯章續書譜宋書鐘王小以及墨池編書苑菁華數家所載采其最要者名家補作續爲完璧

評敍部

不有評敍得失莫彰古今繁言故多此但取名家書自爲一類如筆敶圖不必假王爲嫌亦爛然可取梁武帝書評僧智果書不足者足之二家評有別異者參之亦成完璧詹孟舉書王賔敍字𨿽云淺近亦所不遺祝允明自書托言無名氏書述大能褒彈近代不無言過其實

千文部

千字文法書下乘有便初學古今名家亦多作之故特自爲集相梁后取羲之千字命周興嗣集成卽未必然按淳化閣辰宿帖章艸書古意猶存卽非章帝亦漢晉良工也因采急就索蕭二王諸帖補續所闕無采者直闕之智永眞艸二體懷素大小二篇大者楊少師筆耳張旭狂艸殘木猶在歐陽詢正書近出譌作陽冰繆篆儗斯無當徽宗大艸實出大素夢英南云又學於冰米芾趙模之大小孟頫六體可觀兪和四體無取周伯奇玉筯蔣勉廷暉姜立綱篆眞並可供中書郎效仿邵時登學周者也文徵明金蘭小字極精三體自作篆則國博仿蔣續貂祝允明諸體效趙陸士仁四體效文王寵眞艸和仲小篆其他繼作不能悉數七十二體千古惡道在所黜也

類聚部

類聚爲最下乘然便於俗鐘鼎篆韻四種六書統篆累集若篆訣若艸訣韻艸韻及艸書【闕】之類或同字異體或同體異用初學誘奬庶幾可存故勉錄之折楊黃荂白雪共落異趣者眾矣試以質之世人吾知其去彼取此

寒山帚談坿錄

