

欽定四庫全書

子部八

書畫跋跋

藝術類一【書畫之屬】提要

臣等謹案書畫跋跋三卷續三卷明孫鑛撰鑛字文融號月峯余姚人萬曆甲戌進士官至南京兵部尙書諡文簡是書名書畫跋跋者王世貞先有書畫跋鑛又跋其所跋故重文見義也明以來未有刋本僅有鈔本在仁和毛先舒家後歸其邑人趙殿成殿成爲孫氏之壻故鑛六世孫宗溥宗濓又從殿成得之乾隆庚申始刋版印行任蘭枝爲之序初宗溥等以鑛書本因世貞之書而作如不載世貞原跋則鑛之所云有不知爲何語者乃取世貞諸跋散附於各題之下其明人書札可與鑛語參證及爲鑛語所緣起者亦附載焉凡墨迹一卷碑刻一卷畫一卷續亦如之惟續跋碑刻作墨刻蓋偶爾駁文非宏防所在也詹氏小辧曰王元美𨿽不以字名顧吳中諸家惟元美一人知法古人又書史防要曰王世貞書學𨿽非當家而議論翩翩筆法古雅湧幢小品之論亦然蓋拙於揮毫而工於別古者也鑛以制義名一時亦不以書畫然所論則時有精理與世貞長短正合合二家之論並存之亦賞鑑家所當取證者矣乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

書畫跋跋序

字畫之興兆於河洛古者庖羲氏始造卦象時未有書但布畫成體或以爲所畫乃古書之文或以爲畫卽畫之所祖及史皇所書爰有象形徐鍇注說文稱畫卽六書象形之一端其實異事而同理蓋六藝之支流百技之榮華者也自周漢代降以之成名者旣多英人學士往往施諸評議加之綴集自晉迄明其書或多至數十百部其最著且傳者衛恆之四體鮑照之銘張旭之十二筆意與夫庾肩吾之品栁尙書之訣李后主之筆法及夫袁昻梁武帝陶隠居之評尉遲郎中之贊與書苑書防書錄書畫史畫錄圖書見聞錄歷代名畫記及近世書畫舫鐵网瑚圖繪寶鑑丹靑志人間錄之屬好奇雅嗜之士皆可以遊意而騁目焉予嘗觀明王氏所稡刻書畫諸篇喜其采拾多而見聞廣非獨論書畫也其間往往多逸事足資異聞博識然又未嘗不怪其擇之不精若筆陣圖則以爲右軍永字八法則以爲歐陽行本畫山水訣則以爲關仝右丞此蓋後世僞俗之所托又如孝源評畫略無短長禦史賺書等於俳說旣不區夫讒雁亦濫列乎鐫緹是故業無論其重輕學無分乎鉅細非摭捃博綜爲難而核審精辧之爲足尙也是書畫譜如幹者爲明宗伯尙書余姚孫文簡公所訂輯公仕明神宗時以文章著淸望自詩書禮諸經與夫三史晉書文選皆有評論斯編以學問之餘更起而爭勝於廣川畫跋東觀餘論海嶽書史之間以相與上下前輩風流文彩之盛殆可想已公六世孫翰林君宗溥方官於京師將謀刻之宗溥予門人也故謁焉而屬爲之序乾隆庚申仲春上浣後學任蘭枝題

書畫跋跋凡例

一先大司馬於從政之暇著述甚勤有名世述三卷人傑編三卷後越絕十卷書畫跋跋四卷居業初編次編余編十二卷防心案晶盤雪裏居樂事共三卷銓曹東省經略南樞俱有奏議共二十卷其他馬班異同太史直筆周人輿古文四體等書莫能殫述緣家世籍余姚遷杭以來卷帙散失是編始得鈔本錯訛極多後復從家姊壻趙意林信處得此本矜愼之私不敢自祕用公當世

一是書爲跋王大司冦弇州先生書畫跋而作也原本簽題弇州書畫跋似爲王氏之跋而於先大司馬附跋之義未明爰仍書畫跋跋之名余俱未敢妄有增易

一集內間有一二條系跋司冦之弟奉常敬美先生之跋者其爲王氏之跋則一也故以王氏跋槪之

一集內輯注謹因先大司馬有此遺編而弇州山人四部稿內又皆有可徴引爰述舊聞稍晰疑義未嘗一參論例因不復加以謹按名目

一本跋文義自明不必更載王氏跋語者於題下止系王氏跋以明相因之義有必參王氏跋互看而始明者於王氏跋下加○節錄之或全錄之

一弇州先生好古敏求考覈精密有一題而載一跋者亦有一題而載三四跋者儻可不必繁引止徴一跋而先司馬錯綜諸跋而防以已意則於○下別冠以次跋三跋名目互証之

一注釋例宜附載本句之下第有止摘一二語頗不足以發明本句者必連及之又病於沓拖故酌從綱舉目張之例而冠之於前

一徴引王氏跋語之外有必並載前人書札而語意始明者謹於標題上加○別白之

一弇州先生才識宏卓於書畫跋尢瀾翻不竭卽一跋亦往往累幅未已注釋僅取其可互相明焉而已其不盡者空一字再述更端

一前代書畫法帖悉萃天地菁英而流轉人間要不得比諸煙雲過眼鴻爪雪泥故於授受流傳之際𨿽王氏跋語無關本文者亦互載以爲賞鑑收藏者之一助

一是本爲毛稚黃先生所藏後系一跋今並附刻不敢忘所自也第輾轉傳抄焉保無豕魚亥魯之謬【溥】等𨿽敬謹校讐付諸梓人未能自信亦借是廣爲就正云爾

欽定四庫全書

書畫跋跋卷一

明孫鑛撰

墨迹

鐘太傅薦季直表【王氏跋二○首跋云薦季直表後出由分湖陸歸蕩口華復爲之刻石以傳○好事者意此神品無上法書不應歷唐宋間寥寥乃爾○次跋云攷陳壽志繇本爲魏相國封東武亭侯坐法以侯免文帝卽王位爲大理卽帝位爲廷尉進封崇髙鄕侯遷太尉而不言作司徒○若上米芾印則宋人之蛇足也芾恆云生平不見漢魏書故寶晉齊防以晉始】

太傅此表正與蘭亭絕相似皆是已退筆於艸艸不經意處生趣但蘭亭長此匾蘭亭瘦此肥蘭亭今此古然蘭亭以骨爲肉此以肉爲骨蘭亭規矩在放縱中此放縱在規矩中其相反處筆意亦正相合也第考諸跋中來歷卽始於陸行直以前不著所自好事者疑寥寥唐宋間亦是見知律然筆法自妙不應以耳聞疑目見若以年銜爲駁則史傳所記主在大政迹不謬區區履歷非所經意且此等處極易錯不足爲據僞作者摭史事妝飾固不難耳季直事陳壽志不載書法創出事創出正可定爲眞也米顚閱書白首無魏遺墨語見書史米芾印果似蛇足然安知非作書史後得覩此不及增入又安知非以寶晉故妬魏迹如劉涇不信世有晉帖耶若貞觀淳化宣和大觀四印則的爲僞作無疑且陸跋止稱有河東薛紹彭印章則此外諸印皆至正以後所增耳蛇足又豈獨一顚哉司冦公得此卷後卽出撫鄖陽余不及乞觀至今爲恨今諸子中不知阿誰收得異日尙圗畢此心願也

右軍三帖【王氏跋一○余前得先右軍大熱此月二帖於昆山顧氏乃黃琳美之家物轉入陸太宰全卿顧氏其外孫也○後得淡悶漧嘔帖於慧山談氏印識題跋甚眾】

大熱帖有二本一在閣帖第七卷

云足下尙停數日半百餘里瞻望不得一見卿此何可言足下疾苦晴便大熱小船中至不易可得過夏不甚憂卿還具示問黃長睿釋如此劉次莊闕小字不釋船字釋作恆臨江二王帖釋作比恆又雲裏字上稍短釋作生字者非比恆小船俱未當未見閣帖眞本不敢臆防今驗顧氏所摹閣帖恆字是無可疑小字右帶筆自中畫左貫過右中畫上有橫轉畫殆類所字第作所恆文義不屬一在閣帖第八卷

便大熱足下晚可耳甚患此熱力不具王羲之上不知司冦所得是何帖淡悶漧嘔帖亦在第八卷

足下各如常昨還殊頓胸中淡悶漧嘔轉劇食不可彊病髙難下治乃甚憂之力不具王羲之楊用修謂淡卽痰幹卽幹古字從便耳良是劇字劉釋作亂非此月帖閣帖無之元章書史待訪錄俱不載不知作何語跋疑是南宮臨本想其筆勢流動或亦可玩淡悶帖據鑑定爲唐人臨本此所謂下眞迹一等亦是奇寶第恐是後閣帖上臨出耳大熱帖果系眞迹眞天地間神物足與季直表抗衡安從得乞暫玩古人於筆法或觀舞劍或見蛇鬭皆云有悟入然豈如覩眞迹之爲快哉

虞永興汝南公主志銘艸【王氏跋一○此吾鄕陸太宰完所藏也而李文正東陽爲識其後且云太宰見此本三十年往來於懷其弟長卿始購得之以爲快然余攷米襄陽書史云先於洛陽王防見摹本後十年眞迹在故相張公孫直淸處○有名幾元者題○又宣和書譜已入祕殿而前後銜題寶識今皆無之此豈王防本○此書𨿽妙極戈法而不無襄陽結搆或卽米所臨未可知也】

此無錫華氏物也華禮部起龍歿後數月唐元卿忽謂余曰元谷家汝南志艸今又爲鳳洲公有矣若甚懊不得意然書史云此幅文但至半而止行下有空白紙猶空十一字此蓋卒日猶未言葬闕文尙多安得便言赫赫髙門不當後幅卻與前幅不相連屬也然此蓋艸稿赫赫髙門正是銘文發端語葬日等不必屬艸只可臨期塡入故徑接赫赫去耳幾元題是咸通二年唐懿宗年號也崔十八綽曰此去獲見汝南帖亦何減於升第耶頓令人土苴人爵內小字注不知注在何行旁今旣無此小注其後行下猶有十一字空白否空白止十一字則後無餘紙禦題寶識應卽侵入行內何由割去然則司寇所得多系米臨本不亦王防本防非眞迹明矣凡禦寶等但有添入者鮮有割去者惟貞觀淳化所收防出民間或割去以應募自遭靖康亂後無此忌矣且未入南宋禦府復何爲諱褾識耶惟不增褾識或猶是王米二本不至作螟蛉耳孫耳余初聞元卿語時曽舉書史米臨張直淸本對今跋中亦及之人所見固不相逺第果系米臨本必當並入小字注不應遺卻若王氏本有無則或未可知耳

褚河南哀冊文【王氏跋二○首跋云右故相國河南公褚登善書唐文皇哀冊文得之吳江史氏家蓋九百年而紙素完好墨色爛然刺眼眞神物也○次跋云余所得此帖有於瓌紹彭題識及諸名賢私印甚夥至於紹興禦記及敷文鑑賞防不若詹本之少據○詹本世不復著○一鉤一捺有千鈞之力𨿽外拓取姿而中擫有法】

餘甲戌嵗與敬美同在禮部間論書法敬美曰若覩家兄所藏哀冊文天下無墨迹矣余曰安得乞一覩敬美許之後因循未果米元章未見此帖然相傳俱云學褚最久余嘗見其跋褚摹蘭亭眞迹筆法與此絕相似海嶽名言云吾書小字行書有如大字惟家藏眞迹跋尾間或有之不以與求書者心旣好之隨手落筆皆得自然備具古雅又云褚遂良小字如大字以此驗之益信莫廷韓初入燕日沈伯英謂余曰云卿爾來方學哀冊文是時莫尙名是龍字云卿也筆意頗亦近之然米得態莫得姿先是余曽得石本於姑蘇當時亦絕愛之後鳯洲公家亦有石本華起龍寄一帙來覺不如舊購者詢之敬美云卽此石買時並買石耳然細較印文行欵俱錯原是兩石耳舊刻顧元慶跋謂唐中丞應徳先生云在義興堵氏今司冦乃謂得於吳江史氏豈由堵轉入史耶此書妙處在筆勢飛動鉤捺有力第位置間尙不甚滿人意不耐著眼看謂此能擺脫歐虞拘束固自一說第宣示黃庭其位置不方整然細玩之安揷自有法妙意湧勃蓋巧運規外此帖則生硬防畫似尙不受令米莫病亦然

懷素千文【王氏跋二○首跋雲藏眞此卷歐陽文忠公家物後有跋語與集古金石錄所載同內缺百四十一字文徵仲太史手補之亦僅虎賁之似耳】

此帖在文忠公家又已見集古錄不知米顚何由未見陜刻今盛行世跋語不言字畫同應別是一本素師𨿽有鐵腕力然不脫緇流气筆法亦太近今周公瑕謂不讓哀冊文恐未然河南遊夏比肩師則蘇張輩耳無但品格殊地位亦懸絕

宗室家懷素千文【王氏跋一○余家有懷素於文眞迹僅九百字○今得豫章宗侯所藏絹素千文閱之圓熟丰美又自具一種姿態】

素師千文今世存者尙多想其在日所書固不少然其筆法秪是狂勁故易僞作以乏醞借耳此帖據跋似亦疑其僞然僞亦有佳有不佳楊二山太宰雅好書畫每向飛鳧人曰有假者持來我買眞迹價重我不能買然往往亦得佳者

顏魯公送裴將軍詩【王氏跋二○首跋云右顏魯公送裴將軍詩多感慨踔厲是公合作語而不見集中錫山安國續刻之故應是安氏物也書兼正行體有若篆籀者○裴將軍當是裴旻旻劍舞與張長史書吳道子畫爲開元第一】

長史筆法原自劍舞來魯公受法長史復遇善劍將軍宜其雄彊勁逸也

柳誠懸書蘭亭詩文【王氏跋二○首跋云余從顧氏所驟見之怳然若未識久看愈妙因損一嵗俸獲之仍爲歌志於後○次跋云跋尾楊少師有書名乃不能佳宋適無書名乃致佳此不可曉也滄浪莆田海嶽無垢及長睿校書皆宋之諳八法者皆有跋】

誠懸書力深此詩文率爾摘錄若不甚畱意而天趣溢出正與淸臣坐位帖同法然彼猶饒姿此則純仗鐵腕敗筆誤筆處乃愈妙可見作字貴在無意涉意則拘以求防畫外之趣寡矣中一二俗筆不足嗤惟間有醜怪處去惡道不逺玩者亦玩其趣可耳若效之恐遂成惡札張溫甫陳白沙是其末流也余有此石本首標唐帖卷三不知前二卷爲何帖亦不知何地所刻或云卽司冦家石然小酉選帖不載尙屬可疑蘭亭詩文本多此但裁取佳句實借誠懸筆迹以傳余棄者遂不傳考法書要錄右軍五言五首其一曰纒利害未若任所遇逍遙良辰防起處似缺數句其二曰三春啟羣品寄暢在所因仰眺望天際俯盤緣水濱寥朗無厓觀寓目理自陳大矣造化功萬殊莫不均羣籟𨿽參差適我無非親首句五字艸誠懸錄此篇刪起二句緣作淥厓作崖目作物親作新細味要錄是誠懸誤書耳今詩紀遂作碧天對淥水矣其三曰猗歟二三子莫非齊所記造眞探元退涉世若過客前世非所期虛室自我宅逺想千載外何必謝曩昔相與無所與形骸自脫落自前字至宅字注其四曰鑑明去塵垢止則鄙恡生體之周未易三觴解天刑方寸無停止務伐將自平𨿽無絲與竹元泉有淸聲𨿽無嘯與歌詠言有餘馨取樂在一朝寄之齊千齡其五曰合散固有常修短定無始造新不暫停一往不再起於今爲神奇信宿同塵滓誰能無忼慨散之在推理立言同不折河淸非所俟中或稍有誤字一及三四五誠懸俱不錄馮汝言詩紀亦不收若非彥逺此錄則世間無此詩矣周藩圖內至標云羲之詩兩篇成不知何人臆防弇州公最畱意詩翰亦未深攷第據要錄此五詩與蘭亭序同作一帖當卽接序後貞觀時臨蘭亭者最多柰何獨棄此詩可懊也想次篇五字艸三篇前字至宅字注��霏露結之狀勃勃楮冊間雜古墨迹【王氏跋一○前二紙智永一札篇似臨筆褚河南防簡得之陸太宰所眉山兄弟二札故當雁行襄陽鄧文肅班彥功饒介之皆元人名書家翩翩可喜也】

永師臨本不讓陸平原擬古河南防簡亦是未央宮瓦以蘇米隨杖履猶可鄧班饒豈應闌入其間波斯船中恐無此等物

範忠宣公告身【王氏跋一○右尙書右僕射中書侍郎髙平範忠宣公入相麻學士蘇文忠公筆也】

中書行詞門下審定尙書奉行今制猶如此內閣擬票六科看詳六部議覆每日章疏送科部侍郎入科畫本卽以面上禦批紅字謄錄於後某年某月某日於防極門奉聖防云云侍郎某押皆手細書若不畫不押猶可封還不行也今則朔望一到科胥人代書侍郎惟僉押存故事耳科中且或以辭謝爲敬禮矣忠宣公爲相果能持平跋謂不得借此挽回世道僅足緩小人之怨老而禍寛恐未然使垂簾初諸大臣皆能持此心詎有紹聖以後之事哉第疑範公亦是微見隙動乃矯以持平耳嘉隆事亦然

宋先司諌公告身眞迹【王氏跋一○右直祕閣知常州軍州兼管內勸農事告身一通爲世貞十五世祖】

司諌王公者名縉見宋名臣言行錄別集第六卷

是時臺諌諷公同論張右相公不惟不從且上疏論劉光世等驕惰王徳忠勇酈瓊輩潛謀有日方防秋之際張浚未可遽罷臺諫遂劾公觀望欲爲後圖以此出知溫州云

範文正公手書伯夷頌【王氏跋一○元有平江路李總管者嘗得之以歸範氏之子孫一時諸公髙其誼爭爲之詩歌題跋】

範文正公與尹舍人書【王氏跋一○範文正公與尹師魯舍人二札蓋家人寒暄語耳而君臣父子之道備固不當以書家論也】

道服贊【王氏跋三】

文正非書家當行特亦非不能書者耳然視永叔固勝跋謂不作天章延慶風骨可謂善爲辭道服贊今刻停雲館帖中

雜宋元墨迹【王氏跋一○雜宋元墨迹其後乃元人跋虎兒書耳】

此卷不知幾人書乃獨舉米範蔡要之止忠恵一條佳耳

宋賢遺墨【王氏跋一】

司馬諸公大率俱以人重米氏父子似不當置此中以品則非倫以書又恐不甘居此列耳旣云賢湯進之宜黜去

蘇滄浪眞迹【王氏跋一○蘇滄浪子美艸書少陵漫興八絕句而遺其一後不著名姓】

永叔嘗云蘇子美喜論用筆而書字不迨其所論玩蘇書良然字非不佳卻不得筆勢此跋云勁在筆中似尙未中的

蔡蘇黃米趙帖【王氏跋一○余得蔡忠恵安樂扶防二帖蘇文忠久上人一帖黃文節眉州畢大事二帖於柘湖何良俊氏又得米海嶽古詩於長洲張鳯翼氏提舉帖於華亭張某氏最後得文忠送梅花帖趙文敏騎從帖於嘉禾盛氏弭節帖於吾州應元氏後先以善價購之】

此千狐粹腋雅相稱似勝前窮波斯寶船第彼有魯侯贗鼎秦璽損敗角好古者應仍取彼

東坡書煙江疊嶂歌【王氏跋一○時萬曆攺元初秋宣城道中展此卷覺九派九子諸江各出所有來爭勝也】

舟行煙江疊嶂間展此卷良是兩重奇境第不知晉卿圖亦在卷中否弇州公最慕長公亦甚重長公書柰何未購得所書赤壁兩賦余曽於韓禮侍世能家見一本姿態穠郁而有飛動勢是嘉興項元汴家物元汴印識滿紙然細玩亦是響搨本耳蓋長公字肥用墨濃故摹者易爲力

山谷雜帖【王氏跋一】

此跋謂此君每出語卽若上水船後又跋謂殆類余近日伎倆兩語皆謔然後語味較長魯直最服膺東坡卽醉墨傾欹半不可讀亦當如張文潛搜索持去胡乃以增睡思目之不知此燭下眼花頭書若何能醒人睡否

山谷浣花溪圖引【王氏跋一○此卷山谷老人詩故夏太常家物燬於火中每行下輒缺一字太常子大理徳聲補之亦佳捲尾有文宂吳公跋及手簡要當有李文正篆首今亦脫落矣詩不著題亦缺名氏而考公集有之杜老浣花溪圖引也○又云始公作艸書眉山先生從傍賞嘆不已錢穆父學士曰魯直書故佳恨不見懷素自敍帖耳公意不謂耳最後見素書大愧悔以爲不如逺甚愈刻意臨池晚節自謂得長沙三昧】

余未見山谷狂艸以其行書意度之謂橫逸疎蕩饒姿態良是第長沙故未得三昧此老復何從於彼偈下悟出

山谷太白長歌【王氏跋一○後二跋如蕭海釣文明沈氏田啟南皆治間名士也】

長沙是僧筆山谷是文人筆然僧是長沙短處文人是山谷長處

山谷老人此君軒詩【王氏跋一○吾家小只園竹萬个中有軒三楹不施丹堊純碧而已○陳子兼方伯爲題署曰此君軒今年歸自楚得山谷老人大書此君軒詩一卷云云異日乞公瑕雙鉤入石壁之軒爲此君傳神也】

余姊夫呂膳部通甫曽購得此卷是王太守龍川家物擘窠眞書筋骨甚厲而不傷態眞有籜龍坼石勢第細看亦是雙鉤本後又購得一卷是臨本而腕力弱蔣少參汝才復有一本則愈艸艸矣司冦公所得豈其眞迹耶安得並取較之

又一卷【王氏跋一○涪翁書此君軒第二詩是初得長沙法而以華陽眞逸筆運能於穉中取老作法外具眼觀可也】

前一卷眞此卷艸穉中取老此意尙未能解

山谷書墨竹賦【王氏跋一○此卷爲劉克莊書墨竹賦尢是當家】

畫竹法作書眞善狀黃體風度以寫墨竹賦良是一合安得購與可竹冠於卷首

米南宮書後【王氏跋一○此卷爲友人李子所藏○余愛玩之久乃以王履吉小楷南宮系其後而紀以嵗月李子嗜古而所藏時爲人持去不甚惜此卷其善有之】

自崇寧大觀上至晉幾八百年至唐初亦可五百年而彼時墨迹猶多存淳化內府所藏姑不論據元章待訪錄晉帖三十餘唐帖八十餘其後續見者尙不盡載他元章所不見者恐亦尙多今去宋元祐崇寧不五百年而蘇黃米眞迹殊寥寥蘇黃尙曽經焚毀米則無禁人言米元章自少至老筆未嘗停有以紙餉之者不問多寡入手卽書至盡而已而元章亦自言一日不書便覺思澀其遺迹畱世者應最多乃今米迹猶難得不知何說余所見惟李銀臺伯玉有一卷昨風起西北古詩是眞迹遒勁有神采然無古人沈著入木三分意又其筆意終與蘇黃相近想時代使然此兩帖余未之見跋云一紙奕奕有生气當與伯玉捲同後一紙據稱不失褚河南懸腕法則應近沈著矣李子法書旣爲人持去不甚惜何緣得一借觀之

翠微居士眞迹【王氏跋一○道祖襄陽同時人與劉涇俱好收古書畫翠微居士其號也】

跋稱道祖書不作傾險浮急態想其爲人亦然其不甚傳或坐此

薛道祖蘭亭二絕【王氏跋一○薛道祖手書禊帖是從眞定武本臨得者足稱哲裔此帖文徴仲太史家藏入張伯起轉以售余籖首有徴仲八分小字精絕及危太朴虞伯生二跋皆可寶也】

定武石藏道祖家道祖又最嗜古迹應日臨數過然傳世者少何也此臨本今刻停雲館帖中亦覺力弱彷佛形似間不甚有骨

宋髙宗養生論【王氏跋一○右太史姚君繼文藏宋思陵手書中散養生論一篇行眞艸相間後有徳壽禦書印徳壽思陵爲太上時所居宮也○繼文工八法無俟余贅云】

思陵於字學最深此是遜功帝遺風然骨力似尙不及正與米氏父子相似紹興中虎兒直敷文可謂箕裘世舊

範文穆吳中田園雜興捲【王氏跋一○右範文穆田園雜興絕句六十首蓋罷金陵閫以大資領洞霄宮歸隠石湖時作書法出入眉山豫章間有米顚筆意】

文穆手迹余曽見蓋得米意多今人率嗤宋詩然宋人眞率處卻有風致能感動人今人徒雕琢宋詩如生野花今詩如畫牡丹

張卽之書後【王氏跋二○首跋云張溫甫祕閣喜作擘窠大字聞今人極愛重之懸餅金購募此一絕句及戱題跋語老手峭勁卻於桑皮側理書之似解人意○次跋云張溫甫好書少陵古柏行余見凡數本咸峭骨此稍和腴而遂不甚能發筆】

溫甫書佻處得之李北海而以栁河東筋骨行之故槎牙四出不免墮惡道其失乃在不得斂鋒法少保沈蛟翁處有此公書蓮經刻板較稍有蘊借蓋刻者損其槎牙耳其署書卻佳緣字大則槎牙猶不甚刺眼其喜作擘窠字亦以此中娬媚處卻近趙吳興此是北海一派分來

趙子昻枯樹賦眞迹【王氏跋二○首跋云全得古籀法眞吾山房中二絕也○次跋云余得褚河南雙鉤迹與此對之𨿽形模大小不甚異而中間行筆絕不同若買褚得趙當亦不失所望】

凡臨書或取態或取勢大槪以意求之於位置間不能無毫釐失果得其意則失亦似矣此臨褚則惟防畫眞行處不攺換面目其結體遣筆全是自運不知何爲亦標曰臨然比之自書卻稍近古雅豈魯人之學柳士師者耶

趙吳興小楷法華經【王氏跋一○書法華者人以十數獨趙吳興爲勝而此卷乃吳興自用了願者以小楷書精繭蓋備有北海誠懸之妙而時濟以大令者也第二卷

缺爲明夏太常昶所補尢圓潔可愛吾弟其善防之】

此本是敬美所寶余曽寓目細筆方匾體每字起處俱有折鋒敬美所示余此蓋字字相連不防勢勻熟有餘然不脫寫經手气此云備有北海誠懸之妙而時濟以大令余未敢附和也夏太常補一卷是二沈余派謂尢圓潔可愛亦所未解豈過篤友於遂忘其曲筆耶趙吳興大通閣記【王氏跋一○文敏書此記晚年最妙筆佛地位書也元人跋至三十餘皆具八法蓋時多能書而又好事非今人所可及也善屬付善防持吾弟其愛惜之】

此卷與前卷同日觀字幾如錢大展捲光彩射人絕得歐虞碑碣法𨿽微帶肉而骨力圓勁媚姿自肉中出猶是本色惟骨法令人攺觀筆縱而不肆殆如半空擲下起收處皆莫得端倪防畫一一得所不若他碑之漫排置謂是晚年最妙筆良然此是長洲伊家故物乙亥嵗伊客部在庭至京欲以宋人胡笳十八拍圖易之敬美不應伊亦曽以圖示余乃臨本中最低下者價不能當三十一孰與易也

趙吳興心經眞迹【王氏跋一○吳興書是蘭亭室中無上三昧筆】

吳興書信佳然謂與般若經俱入三昧則似過

趙文敏書濟禪師塔銘【王氏跋一○右濟禪師塔銘�禪師撰二僧皆法門龍象也毋論其文辭工拙要之是本色語耳月來賣文錢爲之一洗恐兒輩厭不能浮大白快賞之第以一瓣香展供耳】

昔王右軍逼桑楡以絲竹陶寫恆恐兒輩覺今弇州以賣文錢易墨迹恐兒輩厭意正同然絲竹固不如墨迹第右軍惟恐損歡樂趣不廢絲竹弇州遂不能浮大白意似少怯若一瓣香展供二髙僧要是當行耳

趙文敏書詹舍人告【王氏跋一○右趙文敏所書宋起居舎人詹仲儀告辭奬諭各一通○惜爲俗子益以通雪道人僞欵及印章污其前後遂成蛇足】

旣稱宋起居舍人其告辭奬諭文敏何由書之豈重錄其辭耶未見得眞迹不敢臆防

趙文敏行書【王氏跋一○作書有全力而無先意乃得佳耳此卷趙吳興行書二贊二圖詩及跋尾凡二百三十二字李北海法十四米襄陽法十六而妙際時以大令之○卞華伯以眉山贊語跋之亦似見一斑者立春日題此覺芳英爛漫筆端】

松雪在當時聞一字白金五分此跋云二百三十二字豈論價耶然亦止十一兩余耳趙筆法全得之右軍其寫碑乃參用北海拖曳法襄陽大令恐不甚似有全力而無先意行押法信如此若正書或不然筆陣圖固云意在筆前者勝

趙子昻二帖後【王氏跋一○昔人評趙吳興書如丹鳯翀霄祥雲捧日余謂正書不足以當之獨以尺牘行艸得山陰父子擫拓法而以有意無意發之蓋不負此評耳】

子昻尺牘果佳

趙文敏篆書千文【王氏跋二○首跋云新安吳孝文示余趙文敏此卷○次跋云吳生以趙篆千文乞余跋文敏此書極精整有意出徐騎省周右丞上絹素用織成烏絲闌是南渡後修內司物吳生別二嵗所乃在余質庫中驚問主事者得四十金用爲豪具竟去不顧矣昔盧節度從山北盧匡求右軍借船帖一閱渠寶之但許就視盧除潞州行三舍客有攜此帖云有一郎君求售盧驚惋還之不復問吳寶此書不移時而其身不能有何況盧氏子也余自是不以爲合浦珠而以爲楚人弓姑識之耳】

余不解篆書第微識其意若能用之眞行艸間良是妙境必欲眞作篆恐終是畫魅手宋以來惟徐騎省庶幾若文敏篆恐不免似杜工部以詩法爲文耳果能出騎省上哉吳生盧郎事略相似夫挾靑趺者不乏何乃卽歸之二公想以二公有企慕意冀其易售耳無見所欲難哉難哉盧節度還之不復問是佳事司冦公乃遂有之似少愧盧若云責在主庫者此則郭翁伯防舌律也第吳甘心爲豪具山北郎乃是盜父物其起因不同合浦珠楚人弓二語便是公案

趙文敏於歸帖【王氏跋一○趙吳興於歸帖淳雅有古法是合作者然此靑鳳一毛耳又云蘇長公嘗書赫蹏曰吾此紙可以劖錢祭後五百年當受百金之享云】

據云靑鳯一毫當無多字蘇長公赫蹏自謂五百年後受百金之享正不知幾何字耳

十絕句畫跋【王氏跋一○唐人十絕句婉麗有情得藍田詩中畫趣趙文敏書筆翩翩能之防錢叔寶尢子求避暑蘺薋園令各作句景十小幅復走一介吳興要文休承並成一冊云】

昔人謂摩詰詩中有畫郭淳夫亦記羊士諤長孫左輔等詩謂有發於佳思而可畫今此十絕句不知作何語淳夫所記四絕句亦在其中否錢尢文俱吳中一時妙手安得令作掛幅壁間觀之

鮮於伯機兩卷【王氏跋鮮於伯機千文一○鮮於伯機艸書千文初展捲間不能大佳久看始覺其精警有筆外意跋尾楷書數行輕纎自媚乃謂是五十以後筆豈亦有明逺文通之恙耶○王氏跋鮮於伯機詩紀眞迹一○余所有困學遊髙亭華巖記及詩眞迹數千言見鐵网珊瑚中行筆淸圓秀潤芒角不露隠然唐人家法卽與文敏鞭槖中原不知合置誰左】

先伯父都督公有伯機艸蘭亭石刻今在從子處龕爲卓屏其書只是圓熟筆力亦不弱但無一種出塵意若子昻則入眼媚色照人何可相比趙以已書二紙易鮮於一紙當是時名已成故爲此以推重困學意若謂易一紙焚之則是以入宮蔽目子昻或不應爾

楊鐵厓捲【王氏跋一○至元間楊鐵史聲價傾海內余名往往借客今其文與書俱在耳獨勁气時一見筆端異老客婦謠此亦可窺也】

鐵厓公餘曾見用墨頗重亦有紛披老筆然恐非書家派當借詩以傳耳

宋太史手書鄭濓名解後【王氏跋一○右包參軍家藏宋太史書鄭生名解示余按書述稱太史父子不失邯鄲此書行筆極蕭散而有純綿裹鐵之意似非規規學步者太史名濓鄭生亦名濓豈古所謂慕藺齊莊之遺耶則其文該洽辧覈固宜耳】

太史書醇古入書品鄭濓名解潛溪集未載近聞有刻太史全集不知搜及此否

宋仲珩方希直書【王氏跋一○參軍又出二紙其一爲中書舍人宋璲仲珩其一文學博士方孝孺希直也仲珩太史公少子希直常評其書謂威鳯翀霄祥雲捧日曰此書𨿽艸率不經意而時見八法俊美圓逸知方君非曲筆耳希直不以書名而剛方不折之气流溢筆墨間其名磨損不可辧蓋永樂有禁收公筆札者同罪故耳○希直在建文朝以文學博士伏節其職若今之侍讀學士者因附記之】

人謂仲珩書勝乃翁似不然仲珩饒態然稍疎景濓較有醞借方希直書未見

宋克急就章【王氏跋一○余往與徐獻忠先生論書法嘆章艸自二王后僅一蕭子云耳國初宋南宮仲溫可補述者然波險太過筋距溢出遂成佻卞先生笑謂余家藏仲溫急就章二百年矣蓋不露筋距舉以乞余贉零落若追蠡而絹墨幸不敗結意純美余欣然重表錦之以爲徵誅之後獲睹揖讓偶取葉少蘊刻皇象石本閱之大小行模及前後缺處若一惟波撇小異耳此豈亦仲溫手臨象本耶】

章艸不難學難精第亦人所難識去篆殆不逺徵誅之後獲覩揖讓良幸然魏文不云乎舜禹之事我知之矣看皇索兩帖是何筆法

宋仲溫書畫帖【王氏跋一○宋仲溫生平作章艸極多然微涉佻而尖此書畫帖遂能藏潁古法藹然大抵經意乃佳耳】

仲溫作字僅能不俗耳無晉唐筆意弇州每推許之殆所不解

兪紫芝急就章【王氏跋一○錢唐兪和子中頗得趙魏公三昧此帖以宋經箋紙用章法書急就章古色藹然令人不忍釋手按章法自皇象索靖後惟右軍父子豹奴孫權○子中獨能尋考遺則於防墨殘楮昔孔北海思蔡中郎見虎賁貌類者輒引與同飲曰𨿽無老成人尙有典型】

紫芝急就以存古章法則可跋引皇索右軍父子爲論過矣虎賁似中郎卻是切論

淩中丞金剛經【王氏跋一○金剛經獨蘇眉山趙吳興往往作行楷散施阿蘭若中若中丞淩公書此經全用鐵門限筆圓熟有結體得臨池之三昧蓋百餘年而後歸之公孫比部云】

鐵門限筆皆自空中擲下最勁而整謂中丞全用此師筆乃以圓熟目之三昧安在戲題一偈不得鐵限法此則寫經手果得鐵限法卽應勝蘇趙作不鐵限法正是淩中丞

淩中丞臨子敬洛神賦【王氏跋一○余所見古刻獨十三行及一全本耳十三行勢稍竦側而用筆重翩翩若迅鶻全本筆極微而秀媚儇逸姿態不可言公仕仁宣朝至中執法以嚴重稱公卿間結法淸婉乃爾太史公見畱侯像能不愾嘆己巳余來吳興公之諸孫工部君寶藏之間以示余因識其後】

長洲章氏摹刻洛神全賦後有王摩詰薛河東印不知母本在何所中丞所臨豈是耶余猶疑其出懷琳輩手若十三行固佳

沈民望書姜堯章續書譜【王氏跋一○沈民望以一書遇人主備法從更百五十年乃不能與挆觚少年爭價問之人有不識者】

二沈氏治以前天下慕之治末年語曰杜詩顏字金華酒海味圍碁左傳文蓋是時始變顏也余童時尙聞人說沈今人或有不識想吳子然耳出吳境卽希哲履吉恐亦有不識

天全四帖【王氏跋四○首跋云人謂翁書由米顚來非也其遒放波險全得長沙面目神彩風骨亦自瑯瑯惜結體少疎耳○次跋云靈巖聖遊記云此卷爲劉以則靈巖之東道主也○書筆勝法亦往往稱是卷首沈啟南畫足爲玆山傳神劉西臺祝參省錢學士皆有書名者○三跋雲天全出入長沙襄陽間○四跋云此卷蓋貽吳江史明古者後有吳文定沈啟南二跋亦可寶也】

謂翁書由襄陽由長沙皆未然元未得筆謂筆勝法亦未是只是天分髙略涉躐古帖遂以意行之耳神彩風骨良不乏其橫逸處正與蘇滄浪相似

名賢遺墨【王氏跋一○跋中名賢自宋文憲公景濓以下共三十七人○太宰魏文靖公仲房新建伯王文成公伯安學士解公大紳宮保吳文定公原博祭酒李文忠公時勉詹事陸文裕公子淵皆王跋中所推○又雲山谷老人謂王荊公書簡逺黃長睿謂章申公惇楷法妙入魏晉三昧米海嶽謂蔡魯公京及弟開府卞俱得古人筆然是四人者其精細菀翰今無一存卽有之亦不能售數鐶之直而韓範歐富率然之筆人尙以拱璧視之友人笑曰若是爲拙書解嘲耳且若論詩何以不取髙崇文而取宋之問乎僕無以答因記其語】

名賢手迹得一睹良快髙崇文宋之問善諭也魏文靖署書有名王新建筆法恐不在宋解吳李陸下

三吳墨妙【王氏跋二○跋中自徐武功而下凡二十五人丰考功人翁與焉】

今字學吳中果甚盛然丰人翁越人也亦置菇蘆中豈以西京封國論耶

三吳楷法十冊

此十冊公嘗以借伯玉余得縱觀之大都不甚佳內惟祝希哲文氏父子履吉等諸名家間有可觀然亦非得意筆似是凡佳者皆別爲獨捲稍次者乃退入此卷耳冊各有手跋語與此又稍不同此想是後定稿也第一冊【王氏跋一○陳文東小楷聖主得賢臣頌文東名璧華亭人○沈民則學士出師表字頗大○民望大理虞書益稷篇字小如文東】

陳文東二沈其筆法大約圓熟二字盡之宣正間直兩制諸公多用此法手跋云此所謂雲間不得歐虞手腕法伯玉云蘇人好立門戶才隔府便指作別旣又云無怪蘇人彼各有師承或鐘王歐虞等必宗一家所執皆古法所以今人不能屈兩語皆中的然余在客部見四夷持來辧驗諸勅洪永間間作歐虞體甚遒勁可愛宣正至成多沈體亦間有姜廷憲筆若趙體則自國初來皆有之趙體間作行書尢覺神彩飛動玉璽硃色皆若新惜不令司冦公見之

第二冊【王氏跋一○徐元玉臨褚河南哀冊文○吳原博墓表極得蘇長公筆而鋒多含蓄不露佳手也】

徐武功微有風采吳文定負書名然不得長公气骨陸文裕二札稍佳耳

第三冊【王氏跋一】

祝京兆書秀媚出塵細玩盡有姿態然醞借未深謂是少年書良然

第四冊【王氏跋一】

昔歐陽率更不擇紙筆皆能如志此禿筆非京兆孰敢書以贈人然淳古𨿽有餘而轉折處未勻淨終是爲禿筆所累閒錄序固佳

第五冊【王氏跋一○聞之吳人待詔毎新嵗輒書舊詩文一冊至老無復遺而歿云】

余在項子長少參見待制所錄詩稿數帙是行書其云每年錄舊語正同此乃是小楷稍爲難得

第六冊【王氏跋一】

此徵仲小楷足可壓捲其淳古處少遜希哲而秀媚精密過之大率行艸希哲勝楷法徵仲勝世人多重行艸徵仲歿後名少衰以其用行法作艸又或一律乏諸變態耳

第七冊【王氏跋一】

余絕愛履吉小楷曽見有極遒媚者此數章似俱未甚快

第八冊【王氏跋一】

壽承五子詩精謹有法小變乃翁體然尙不及晚年之舉止自如孔嘉廣五子詩是顏派猶覺拘而未暢休承有一種脫塵气王家馭絕重之而貶壽承蓋由待制風浹閭裏彼處凡夫庸子皆能作文家體耳其實壽承竟是當行人謂待制之長壽承傳字休承傳畫不虛也許元復法亦出顏而微帶肉

第九冊【王氏跋一○兪仲蔚前後雜詩二幀共二十二首諸與余倡和者是晚年筆稍縱而有誠懸腕云】

陸子傳作麻姑壇體絕精整其行及字大小俱仿麻姑式宛然魯公遺意覽至此頓神爽子兼祿之書皆本趙吳興來骨不勝肉是縉紳中名筆道復千文亦不俗仲蔚筆力頗勁而字形不甚悅人亦未純是柳然有半空擲下意以古法論當右仲蔚

第十冊【王氏跋一○黃淳父前長篇一水興之有鋒鍛者後十二章小似不及○最後得張伯起唐人數詩伯起生平臨二王最多退筆成家𨿽天趣小渇而規度森然矣】

公瑕云卿伯起皆余與往還者公瑕作率更體甚遒整作吳興體最沓拖厭人而每好作吳興不甚作率更不可解也此二十章是本色而微參以率更意筆肥而骨勁足稱合作云卿善用墨最濃而最流動後數年益進此尙是未進時筆伯起懇懇趨古名家自矜此雲天趣少渇恐伯起聞之未快顧徳育王舜華吳中常體黃淳甫書蘇人謂帶邪气然用力亦深袁魯望小變吳體士夫之能書者獨柰何無百谷

李文正陸文裕墨迹【王氏跋一○儼山先生寶應雪夜玩月歌則出入北海吳興雄逸超爽有秋雕春駿騰騫絕影之勢陸之與李歌辭不妨衣缽書法更自靑冰也因合而藏之】

西涯翁在位日書名震海內篆書姑置勿論行艸亦淸勁有筆第微帶邪气彼時士夫書多作此形狀蓋幾日用不知矣儼山翁精究八法於痩硬中露秀媚亭亭獨上但尙未是當行耳謂勝李果然謂出於李或未然也以靑冰目之恐陸未服

李文正詩翰【王氏跋一○太師李文正公此卷爲宗易太史書當謝首揆之次嵗而捲端有牧羝撃賊笏二曲豈意有所不足耶○宗易爲任丘李文康公時亦以首揆贈太偶與元馭語次及此因舉贈之以比於防刀之義云爾】

牧羝擊賊笏二曲亦是偶然書之恐未必有意長沙任丘居首揆皆尙包荒今以贈荊翁或未首肯

張東海冊【王氏跋一○張南安書𨿽流浪自喜往往失之緩弱】

東海翁筆勢飛動自是顚旭狂素流派遣筆處殆如雲行電掣安得云緩弱惟未能去俗凡俗體俗筆俗意俗气俱不免犯之蓋亦爲長沙所誤

桑民懌捲【王氏跋一○此卷爲盛秋官書尢多生平得意語其書似不勝文文似不勝詩】

民懌詩間有一二中晚句卑卑偏鋒亦未露豪气此云書不勝文文不勝詩則此卷當置何品

李範庵捲【王氏跋一】

司冦公稱貞伯眼底無千古至目趙吳興爲奴書然余嘗見其數札大約從二沈來亦間作賓之原博腳手夫學古人何名爲奴若從風而靡則眞從者气習耳如今人恥先秦兩漢不學或拾歐蘇餘芳乃自矜捨筏其失正同

金元玉書【王氏跋一○王可大比部亟爲餘言金元玉之書法勝於徐子仁問之吳中不識也】

徐子仁書嘗見之金元玉書未見元玉名琮

雜帖【王氏跋一】

希哲徵仲履吉是吳中三絕文定書以爵顯啟南書以畫顯

祝希哲小簡【王氏跋一○希哲此書皆赫蹏小簡與捨中子多市井回易事買書便是雅事至末簡所謂月甚佳可來一跳蓋希哲與閶門少年時時傅粉墨作優伶劇耳】

余亦有枝山赫蹏數簡潦艸中盡有佳趣語亦多鄙俚第不作回易語差免銅臭然他人孰無回易簡或用拭幾或以炷油人何由見之此簡傳至今正坐爲佳字累耳

祝京兆灌木圖歌捲【王氏跋一】

京兆腕本勁第間失之疎此云縱放而不疎允爲合作豈徵仲圖如裴將軍舞能京兆筆勢耶圖上大字更怪偉不知是大令筆豫章筆

京兆雜詩艷詩【王氏跋一○希哲辭多靑閨中廋語令人絕倒宜從褚河南瑤臺美女不當作禿師屈彊筆也淳父乃以丰麗賞之得非取駿於驪黃之外乎】

欵曲中廋語是京兆詩本色秀媚中逸態是京兆書本色若作屈彊老筆豈故矯其枉乎然則何不作昌黎次山語書之

祝京兆季靜園亭捲【王氏跋一○以大令筆作顚史體縱橫變化莫可端倪然書道過此則牛蛇神矣】

枝山筆微似大令縱牛蛇神終是豫章非顚長史也然渠此種艸卻易僞

祝京兆捲【王氏跋一○此希哲中年書𨿽不無出入然往往自楊少師豫章襄陽來而疎瘦橫放不求盡合所以可重也卷首四字尢遒偉中有贈開西孫逸人卽太初也】

書法於古人何必盡合旣云楊黃米安得若出一手當是與希哲而四耳關西太初司冦公想亦重其人故特防出

祝京兆秋興八首爲王明輔題【王氏跋一】

京兆於顚史不近狂僧稍近然取姿處多要非的派也顚米態彷佛似之用筆亦不類若謂素骨而芾姿庶爲定評顧又恐許京兆太過耳京兆好書中晚詩此書杜老秋興固自難得更覺與墨池增勝

京兆雜詩卷【王氏跋一】

三河少年躍馬自快兩語可謂善諭

希哲艸書月賦【王氏跋一○希哲生書法波靡時乃能用素師鐵手腕參以雙井逸趣超千載而上之尢可貴余嘗謂希哲如王謝門中佳子弟𨿽偃蹇縱逸而不使人憎跳蕩健鬭如祭將軍而有雅歌投壺風味此卷爲故毛光祿書光祿嘗刻之石末云人閱物物亦能閱人聊以寓吾一時目而已】

自國初來諸書家多書珍寶中文希哲乃好書月賦當是漸作獻吉解此賦良多俊語第突起說初喪應劉不知何意𨿽古人無忌諱亦何必乃爾素師參雙井王謝子弟祭將軍評希哲最當物能閱人大是閱世深語祝枝山李詩【王氏跋一○祝京兆作旭素書是京兆旭素書耳佳處亦多大令筆態獨此卷太白上皇西巡歌五首因禿管淡墨之勢而用之狂怪恕張結搆不疎復饒飛白遺意駸駸乎二氏靑冰矣捲在江西程生所餘以京兆他書數紙文太史書一紙畫一紙易之亦用米襄陽故事耳】

京兆旭素書信是確論然此語凡學古人者皆可加不獨京兆也若以禿管淡墨遂謂爲二氏靑冰則是希哲殫平生力翻不如敗毫殘煙矣恐無但二氏未心服希哲必且屈彊卽毛頴陳元亦將有後言也元章與人易書畫自謂看久卽厭時易新玩兩適其欲乃是達者今司冦公亦此意否若程生則恐是爲徇知屈但得取數多聊自寛耳然亦可見是軸之勝他捲矣

京兆書杜紫薇書【王氏跋一○祝京兆好書中唐詩初讀前一詩以爲京兆語而怪其稍濃渥有致旣辧其爲杜紫薇集爲之一笑至於書紛披老筆望而知其枝指生也】

枝指生望而知杜紫薇辯而知此豈公之鑑詩暗於鑑字乎不然稍濃之怪是別淄澠之舌此無假物色若紛披老筆恐猶是以形旁求人或以贗本誑公離朱暫尙未可知也

祝京兆眞迹【王氏跋一○昔人謂右軍才行甚髙有逺識惜不究其用以書掩之此非公言也○張長史與顏尙書同學不勝去而爲艸吳道子與張同學艸不勝去而學畫楊之與吳同學畫不勝去而爲塑云】

右軍才略豈云以書掩之正自以書顯耳許元度孟參軍晉代固不乏也祝京兆之文章亦然使書不工孰是瓿頭取敝籍視之哉張長史授顏尙書筆意唐人所記甚明此云張與顏同學不勝去而爲艸不無矛盾且郎官壁記眞書出顏上何謂不勝當是譽楊恵者假兩公爲重巧爲此說不足據

又祝眞迹【王氏跋一○祝京兆艸奕奕絕世惟李獻吉詩沈啟南畫可以配之○濟南諸公後出幾令獻吉失盟主而京兆遂無能逾之者書則文徵仲類何仲黙王履吉類徐昌谷敗筆絕少畫家唐伯虎亦不減於徵仲】

獻吉詩希哲書啟南畫果是三絕獻吉何嘗失盟主第以晉楚爭彊遂忘齊桓耳五霸桓公爲盛終是定論嘉靖末年履吉字佑遂在希哲上好古者又或首舉丰人翁然要之行利皆通終當歸希哲余不解畫獨妄謂啟南未必擅場戴進吳偉亦自嶽嶽彼各有流派啟南格𨿽入妙然多行書筆譬之米南宮終身無楷也時吳戴不能詩品稍俗耳唐伯虎若在恐亦未甘居第二茂苑菁華捲【王氏跋一○吳中希哲徵仲履吉道復稱四名家此卷種種臻妙○云卿得此殆若狐腋之粹白矣昔蔡中郎篋論衡而談驟進云卿臨池比益工得無慮爲人搜作萟林公案乎】

道復書亦豪勁有姿態第無古法謂之散僧良然亦只可參禪耳祝文及王自是吳中三名家道復或未可等倫廷翰書後益工然別有解不從此四君來

文太史三詩【王氏跋一】

衡山翁書絕有古法筆力甚蒼勁以不經意出之乃更妙在日名絕重卿相無不折節下至婦人童子皆知之乃今歿後四十年來人遂或不搆甚書此皆肉眼以目皮相耳若於書學稍究心見翁眞迹必當斂袵下拜文太史四體千文【王氏跋一○文待詔以小楷名海內其所沾沾者耳獨篆筆不輕爲人下然亦自入能品】

待制眞行自佳無容言若四體恐終系彊作云沾沾矜法想稍能熟其體耳篆書倘遇生字或不無旋檢篆韻

文待詔遊白下詩【王氏跋一○詩亦淸逸可喜第起句往往落韻此公疥癬疾誤入膏肓吳人至今中之耳】

徴仲齒長於獻吉其詩猶沿宋元來余習以大歷後俊語爲的其起句落韻亦坐此然卻有一種眞趣讀之亦醒快邇來詩家家李杜顧去眞趣較逺

文太史書進學解【王氏跋一○史稱昌黎爲進學解執政憐而奇之遂以省郎知制詔○然此文𨿽跌宕終不能如東方子云雅質而饒古意文待詔書法出聖教序亦然】

退之此作𨿽古質處微遜客難解嘲然能別出意不重墮達防釋誨煙霧中較量身分固在倩云伯仲間若待制書之於聖教序則尙隔數塵恐難與昌黎並論文太史絕句捲【王氏跋一○諸絕句如老病迂疏非傲客只愁車馬破蒼苔大類白少傅分司洛中語皆可寶也】

徵仲書中年類松雪晚年益以豫章法更覺遒勁有神若詩則原系白傅派絕句尢多逸趣

文太史三體書【王氏跋一○三體書擬豫章尢妙惟作米筆差不似耳】

待制自謂早年效玉局作字然玉局淳古待制秀媚不得其眞惟得其偃筆肥墨耳晚年縱筆豫章形不似而神似其險側飛動有墜石裂冰之勢與效蘇處意正拗若襄陽則標格原殊柰何得似也

文太史三詩【王氏跋一○晉陽風物淒緊九月於明佐藩伯齋中覽故文太史三詩金波桂樹淸露梧桐怳如此身在越來虎丘間】

諺云物離鄕貴在晉中觀蘇詩蘇字自是誤入天臺司冦吳人鄕感尢當深也

趙飛燕外傳【王氏跋一○文太史小楷書飛燕外傳初看之若掾史筆艸艸不經意者而八法自具是眞迹也余乃丐尢子求作小圖凡九段系其後尢於此圖有精思頗得龍眠吳興遺意周公瑕後爲書西京雜記十餘則兪仲蔚書外皆小楷工絕之甚往往有踞太史上坐意云】

伶元此傳文絕奇柔曼中淸骨玉立徵仲秀骨公瑕丰姿各得一斑又徵仲近飛燕公瑕近合徳也尢求畫亦是周昉遺風皆雅相稱惟仲蔚蒼險筆未免似賞花烹茶若以書髙士傳則庶幾矣

徐髯仙墨迹【王氏跋一】

子仁書行世亦不少第掛幅多大槪亦是松雪派雜書畫冊總跋【王氏跋三○首跋云前後序及題畫八分皆文徴仲手書精絕之甚苐不及晚年鐵腕耳○次跋云吳中一時書法盡此矣惟祝京兆妙得晉人法趣常有餘王履吉陳道復皆少年筆與晚嵗全不同○三跋云吳中文士盡於此矣語豈遂無一佳者乃知此道之難也】

正間吳中文果卑弱不可讀若詩句恐尙有一二佳者以當陳王少年筆或不辱也祝書法果獨絕徴仲小楷卽出少年時手腕固猶勝其文耳

王履吉五噫圗歌【王氏跋一○履吉五噫歌𨿽昉自平子而能用已意之復有文伯仁系圖伏日一展閱如碧玉壺賜對消得紫綾半臂矣其用筆秀雅絕得尙書宣示樂毅論遺意獨中間一波倔彊肥重文皇戈法未易療也】

歌昉平子復有伯仁爲之圖豈生平所歷勝地耶抑卽吳中名迹乎伏日消得紫綾半臂據跋當是自詩及圖得之然使非履吉墨妙恐淸寒亦未必侵入公肌骨也履吉書效虞永興其一波倔彊正自王彥超重摹廟堂碑來若得唐搨本效之當無此失

王雅宜書雜詠捲【王氏跋一○履吉行艸自山陰父子來○王元肅云履吉作此時病已甚然時時偃臥以指畫腹曰祝京兆許我書狎主齊盟卽死何以見此老地下前輩用心如此何必鐘太可念也】

履吉行艸得之大令爲多若右軍恐不甚似病中猶以指畫腹蓋酷意在書矣吳人言履吉書日進詩日退不虛也

王履吉白雀帖【王氏跋一○履吉先生養屙白雀寺訪故人王元肅虞山不值作此歌元肅拏舟追及之因以二丈許桑皮縱筆滿捲爲贈○蓋月餘而履吉物故當是絕筆也又二十餘年而元肅爲雙鉤入石云】

余有此石本是徑三寸餘行書而間用素師自敍法忽出一二行徑五寸字米元章亦時有此法大約由縱筆中乘勢爲之耳若稍有意恐遂不入格此幅全是大令風骨微出入永興比之平日筆更顧盼有姿履吉年不滿四十亦旣臻此使天假之年亦何讓祝京兆蘭摧玉折可痛可惜詩稱緘書報不遇此云訪或系誤余在禮部時與沈瑞伯王家馭同觀此帖瑞伯書法主趙吳興甚不取履吉曰此帖有何佳處只是取媚時眼絕無古法瑞伯去家馭曰此終是佳筆何得云爾家馭又謂此迹今歸王陽徳參知陽徳宦吳中得佳迹數種此其一今觀跋當是庚午嵗後公以贈陽徳耳失弓得弓何必在我此猶龍公去其人之論然此卷書者王姓所贈者王姓購得者王姓今轉贈者又王姓則是終未能去其楚耳書訖囅然

王雅宜長恨歌【王氏跋一】

履吉艷冶書白歌云卿穠麗書陳傳敬美秀潤書外傳子求巧密作圖皆與玉環姿態相稱

王履吉書江文通擬古詩【王氏跋一○江文通擬古詩如逸少臨宣示帖形勢巧密勝於自運惟古別離李都尉二章差不似耳履吉之於虞永興亦似文通擬古書法姿態旣備結搆復不疎蓋晚年得意筆也】

擬古惟文通最髙無但陶謝諸章彷佛逸少擬宣示卽逺別離李都尉猶是米元章摹書手若履吉之於永興則稍得其層臺緩步遺意尙乏骨力果出得意筆亦是文通自運詩耳

陳道復赤壁賦【王氏跋一○此道復過醉時筆𨿽得失相當而遒偉奔放有出蹊逕之外者唐文皇云當今名將惟李勣薛萬徹耳勣不大勝亦不大敗萬徹不大勝則大敗以語文太史及道復當各領取一將印也】

道復書大約山野但不系山野貴人猶稍有眞率意司冦引李薛作平論初讀時黙爲徴仲稱屈然英公赫赫千古卽婦人小子皆知徐懋功若薛將軍則問之靑衿生且或不識以之當陳或亦是流品

朱射陂捲【王氏跋一○壬子冬餘以使事道維朱子價爲書二卷其一爲近體旋失之此卷多齊梁樂府語𨿽不無小出入而宛倩穠至不失箕裘云○自後時時寄餘詩然絕不可入眼至九江集幾落行卷中笑海豈文通才頓盡耶】

朱子價余猶及見之詩多效六朝體此卷謂是齊梁樂府語固是合作蓋見時人學盛唐未似欲出其上不得已逃而之六朝嘉靖中年多有此風然此公用力極刻深其詩殆無一字無來歷但多以難解爲奇又似故以失粘拗句爲入格用意亦覺少偏初有池上編一帙用修所批選甚精後稍縱𨿽或不無得失若謂落行卷中笑海則似貶太過書極服膺枝山乃行筆卻絕類雅宜率以緩懈取態與詩可謂兩絕

馬太史捲【王氏跋一○此卷爲余書束封紀行可二萬言皆行楷遂無一筆放軼蓋余酒間嘗譏之故耳】

孟河公書學懷素尢主聖母碑然失之太狂其狂亦多出有意以故𨿽稍有逸態而乏雅趣此卷皆行楷謂以酒間譏之而然良然渠有一行捲贈先公亦皆小行楷亦緣先翁不喜其狂艸故然卻是舍所長就所短捲在余手後爲人持去

陳子兼捲又詩牘捲【王氏跋二○首跋云余甚愛陳子兼書每出紙素子兼輒欲書已作余甚苦之此卷余索書曹子建詩子兼不伏罵乃別錄蜀中諸篇見遺○次跋云此一卷陳子兼詩及尺牘書法極灑落然皆數千里外筆耳】

子兼書肉勝以書子建語似猶未稱若書其詩又似詩未稱以作尺牘或庶幾耳

兪仲蔚書【王氏跋一○兪仲蔚舊爲余小楷歌行一紙行艸及大書古選體各一紙合爲捲藏小酉館云○子敬作精書以貽謝太傅謝批尾還之物固有遇不遇也】

仲蔚書自米氏派來骨力古勁而形狀不甚悅人司冦公與交最厚至於書有存有不存其評語又或與或不與不知何說物固有遇不遇若仲蔚書恐藏小酉者未足爲遇其歸之他人者或未爲不遇也

兪仲蔚書金剛經【王氏跋一○余見褚石本又於項吏部處見栁眞迹皆小楷而栁尢勁挺有風骨今年春仲蔚爲余書金剛經一冊微用米顚筆而八法種種不乏其得柳爲尢深云○凡書金剛經者吳山吳興並仲蔚而三皆法寶兼墨寶】

仲蔚果有柳米筆若書金剛經謂與眉山吳興皆爲法寶兼墨寶則似過

楊祕圖雜詩【王氏跋一】

祕圖名珂字汝鳴吾邑人少爲諸生卽有書名晚愈矢意狂艸法人品絕髙正以前不可知若邇年以來當爲逸人第一流胡梅林少保舊令余姚稔知汝鳴後爲制府意欲汝鳴入幕下謂倘來謁卽隨以厚幣汝鳴竟不往少保有碑欲得汝鳴書之而難於言後禦倭海上過邑城駐龍山使幕客故與汝鳴交好者誘之來山間遊已胡公燕居服猝至不得避因畱共飲防談旣洽幕客諷以寫碑事汝鳴乃爲寫贈之金卒不受此風今豈可得再見也弇州公與汝鳴不識面此跋數語美刺皆中卽如爲汝鳴傳神可卽錄入續髙士傳可

陳鳴野詩【王氏跋一○山陰陳鶴鳴翩翩狂俠髙位置恆自稱中國陳鳴野雲楷法用墨絕肥壯而無鋒頴若鼈之縮項足行艸殆似枯枿敗蔓縱橫道上而云出自魏武鐘太傅顚旭狂素良可笑也此卷所書絕句中如夜深池上弄琵琶萬里星河月在沙莫怪尊前彈出塞只今邊將未還家卻自有唐調可喜也】

鳴野與先君交餘數見之翩翩任俠四字得其爲人其詩學劉隨州長七言古近體其佳篇如夜深池上等語殆不可勝數不勤勤藏稿稿多散失其眞書多肉艸書多骨然皆不出法度外遇其合作時亦咄咄露神采肥有骨痩有姿此跋介虫縮項足枯枿敗蔓之諭亦得其似然似摘其病譏之或未見其得意筆耳先君不喜狂艸渠與先君往來詩帖詩軸皆眞書或微帶行絕不作艸

外國書旅獒捲【王氏跋一】

今制四夷館有譯字生習諸外夷字歷九年於史館前考試字法無誤生爲序班已官者遞進二品嘉靖前購來諸夷書甚多學者憚其繁時時盜出毀其籍今惟古學不廢字多橫寫而直讀餘各夷書母籍多失或間止一二葉存略識數十字耳遇夷人來則賄通事人問其意別造語譯之要不失事情而已其實非本字也報書亦多僞作夷字以欺我人不惜外夷笑此旅獒文𨿽籀艸爛然恐亦多非本字不知梵迦盧視之云何

扇捲【王氏跋九○扇捲甲之一至甲之四扇捲乙之一至乙之五】

兩漢以前尙篆多用之章疏檄牒晉以後尙行艸多用之簡札邇來此兩則率胥人代書其自書者軸捲冊扇四種及赫蹏小簡而已而扇於日用尢切尢堪賞玩其敝者或用爲軸爲捲爲冊爲屏余感司冦扇捲因效爲一冊殊橫濶不便置几案又書扇時自有行款法今攺爲橫幅則傾斜失度又扇自別有一種風度攺作冊亦失本眞且翰墨在扇間卽如花木在庭除亭館在巖谷天趣恱人如右軍書姚姥五字扇大令畫烏駮牸牛書牛賦扇至今赫赫照書畫間何反攺從幅紙列此又何異削圓方竹杖重漆防文琹耶若謂不宜以供揮暑則但可置之笥篋中日取展玩與捲冊同用而不失扇書本趣似更簡便耳

此扇卷九軸當以希哲徴仲履吉爲一等壽承公瑕輩諸專家爲一等吳中稍諳八法者爲一等文人詩人別爲一等名公卿士大夫又爲一等

書畫跋跋卷一

欽定四庫全書

書畫跋跋卷二上

明孫鑛撰

碑刻

淳化閣帖十跋

第一卷

【王氏跋一○吾意唐諸帝若髙若中不當辧菽麥髙旣工八法中復能五言豈混沌一竅耶叔懷弟也不當先伯智】

漢章帝殘闕千文謂是集古章艸如聖教序類良是字稍存體式殊乏古趣大約唐人所爲字形大小正與石刻急就章相似疑卽是集急就爲之第未及字字細證對耳卷首想標曰漢章艸因訛爲章帝書亦不知誤自何人未必系王著妄署章艸名當卽由托始急就章耳張懷瓘謂章奏中用之亦一說其云呼史遊艸爲章因伯英艸而謂則是也長睿謂杜伯度善此書章帝稱之故後世目焉或未確東書堂遂攺爲杜操書尢無據晉武書元章定爲孝武長睿據續帖中炎報帖筆法與同駁其誤余未見續帖不能懸斷然元章於李瑋家見武帝帖云字有篆籀气象豈與此筆法異耶西晉無他宣帝卽系仲達此則漢魏間書矣起稱之曰非宣帝名何緣爲宣帝書宜在闕疑晉元後一帖及孝武札俱佳明拙康稚俱不佳安軍破堽數朝三書筆勢若一長睿指爲僞作緣渠曽於祕館見有仿書一函蓄此疑在於胸中故動作無非竊鈇耳六朝革命𨿽多而時不甚相逺一時气習亦多同無但帝王摹前軌卽諸名士皆然卽如詩歌使錯置之𨿽精鑑者恐未必能別鄭修容帖與破堽筆勢亦相似也唐文皇心手右軍其書允爲帝中第一弔江叔叔藝韞二帖長睿辧爲髙宗書於事旣覈其筆法亦防不同如得大內書懷讓兩帖筆意淸勁得右軍法的是文皇書使至一帖末署名是少年書防有未蒼勁處若比者昨日數帖字稍大者乃絕類虞永興米顚所謂學虞行書是也枇杷移營二帖長睿疑爲髙宗想以筆弱故此則系揣摩似猶未確司冦公謂髙及中不當辧菽麥中宗誠然若髙宗則非特八法紹箕裘其政事亦有昭考遺風惟後爲椒宮所制遂爲人嗤笑耳中五言皆出婉兒手何嘗有一竅長睿謂宣帝子有叔愼無叔懷懷愼二字疑似應系摹誤謂宋明帖報休祐宋史休祐訛今帖中祐字甚明則當是餘論板刻誤耳

第二卷

【王氏跋一】

此卷書多佳伯英知汝殊愁下三帖並第十卷

大令桓江州下八帖米謂俱系伯髙黃則謂此系伯髙大令帖乃伯髙藏眞等僞作然知汝及大令諸帖𨿽過縱肆卻俱是晉人筆法秀媚有姿若長史則惟是蒼勁或兼有糺繞如今欲歸二月八日兩帖乃的是伯髙筆內憂字作長勢尢是髮濡眞態伯英妙迹旣絕此帖有祖希等語當並十卷八帖俱子敬書耳子敬幼學於父次習於張芝其逸气超邁應得於伯英者多故書斷論伯英書謂惟子敬明其深指梁武及袁昻評伯英書云憑虛欲仙云驚奇今司冦公舉淸澗縈洄龍獸騰攫等評謂此帖法具有之然此乃張懷瓘語懷瓘開元間人伯英書貞觀時已絕蹤懷何由見之亦是以夢證夢耳八月九日章艸古勁中含逸趣或是晉人臨筆右軍臨宣示大令臨白騎皆有的據無容贅談長風帖爲逸少書以札語得之亦是總之鐘六帖俱佳子玉賢女世將廿四日軟而近俗果僞筆皇象幽州箴古勁而虛和所謂恭而安眞是神品後一表稍弱或臨或摹不可知然亦佳張王兩鉅公𨿽風稜髙利然構法稍疎以系晉人故落筆不塵耳元子亦然獨處仲素以豪上聞而結字乃沈著有法豈千人皆廢者類工嘔嘔耶世將二表精絕之至古而媚字字飛動是小變鐘法右軍所自出也敬和季琰安石俱行書妙品珣方回艸書妙品書一涉魏晉詩一涉建安文一涉西京便是無塵世風此是藝文三昩評正可與蘇長公能事畢語作對

第三卷

【王氏跋一】

此卷元章謂其多僞長睿亦然東觀餘論別有跋閣帖第三卷

一條內稱備員祕館因彚次禦府圖籍見一書函中盡此一手帖每捲題云仿書第若干此卷僞帖及他捲所有皆在焉其餘法帖中不載者甚多並以澄心堂紙寫蓋南唐人取古人語自書之文眞而字非故斯人自目爲仿書非臨摹也此則已搜得眞贜夫復何說然就中亦自有佳者如劉穆之羊欣兩帖風度固秀發山巨源啟事亦淸古要之此諸僞帖俱猶有晉人遺意或卽是李后主臨古帖亦未可知又王劭一帖多摹取二卷中王敬和洽頓首兩條內字防錯成文然則文何嘗眞而字何嘗非又安得爲一手書耶總是摹手未甚工耳庾氏在晉世濟忠義但才或未副司冦徒緣與始興相左故遂以亂天下大舅目之亦輕於持論矣二庾以古勝凝之兄弟俱有右軍遺範謂凝得其韻操得其體徽得其勢渙得其貌或未盡然索徵西銀鉤超妙入神前一帖古勁謹密痕迹莫窺後一帖稍縱然古意不失神采照人徐文長曰吾學索靖書久𨿽梗槪亦不得人並以章艸視之不知章稍逸而近分索則精而仿篆非深於書學者無此解也簡穆兩啟匾古中含逸趣小楷之妙品比江郢帖更較饒醖籍璠伯莊兩謝坦之遂恬曇首四王及孔琳之黃米皆謂眞果佳杜徵南前一帖黃後跋及米俱謂是眞刋誤徒以當時尺牘體疑之或未然

第四卷

【王氏跋一】

元禮書有大令簡穆遺範休文不甚合繩墨而險勁自肆二公不著書名猶如此要之六代間人無一不能書也阮交州蕭徵南兩條果卽前卷僞迹一手書司冦謂阮帖有激澑垂條飛泉奔流等勢造次未能解思話稍有大令法然不見所謂仙人嘯樹意子云書有鐘法武帝最服膺元帝故亦重子云此列子三章細玩亦盡有古媚趣其尾錐無力則是摹搨失眞耳大凡摹搨眞難於艸小難於大此是小楷搨手大難著力其乏精采固宜陳逵前一帖佳薛八侍中當卽是薛稷稷乃褚甥唐人稱謂多加尊一等故縣令稱明府縣尉稱少府薛想系門下省何官故以侍中呼之札中遷居要職擢任雄臺自是賀庶職語贊宰相不當如爾已也與家侄帖正一法何得妄分葭玉虞臨樂毅帖近俗想系僞山河帖集枯樹賦大運比年帖集碑刻前卷王劭一條正此類率更行艸不佳當卽只眞書勝耳誠懸以眞法爲行亦有气岸右軍帖有逸少白此以與弟稱字正得體前陳逵後一帖伯禮啟豈亦字耶李北海帖果與云麾筆法同陸長史帖大有晉法長睿又謂其語不類唐陸旣工於仿效多是臨晉帖耳

第五卷

【王氏跋一】

倉頡書豈有至宋初者但觀此二十八字形勢似是所謂古文者唐元和中昌黎公曽得科斗孝經於李監家令賀跋恕寫此書或是寫古文好作贗古者因駕其名於蒼頡耳夏禹並吾夫子書亦俱有一二古文夫子書人是季札墓銘今惟有吳子之四字可識君字尙在疑似並餘七字俱須俟通篆者辧之大抵此等書俱出寫好事者以備古字形體非便謂眞王著不以入第一二卷

亦是疑意史籀書多系漢碑李丞相一章有斐君碑在無容復置辭矣程邈衛夫人的是僞宋儋書猶有齊梁間法古法帖似是臨二王書隋詔書已兆歐虞狹長妍媚意豈時代然耶抑二公在隋時書耶智果書亦祖鐘太傅但字小大眞艸間出不倫此何體耶豈卽果創爲之乎此梁武帝評已有薄紹之書王侍書不見耶何前卷摽作唐臣也何氏二帖果近歐然間有褚法是唐人學歐者耳未必歐筆也文姬書亦是唐人書胡笳曲語敬祖鄱陽重十卷大令帖而字防小是臨書耳孤不度兩段章艸甚佳與十卷大令一章法同未定是何人書然非武侯筆長史謂史家潤色語良是素師書不類他帖或少年筆未可知眞僞難辧移屋二章內有欣白字筆亦近大令米黃定爲羊中散迹當不謬然此筆勢甚勁快何嘗羞澁武帝評亦過抑矣

第六卷

【王氏跋一】

自適得書至慰馳竦耳長睿謂除穆松秋中二帖餘皆僞作足稱具眼然內奄至此諸賢兩帖亦佳又省別具旦夕諸從得足下四帖同十七帖筆法皆勁密豈可謂僞作耶惟視十七帖風采稍遜後省足下云譙周兩帖亦然當是摹手不如唐耳米所駁僞帖大略同而無此奄至等六帖較更入細獨疾不退一條重出十卷大令帖字形全同此豈嘗三字每字下各有一亦皆同第字差小筆法略異又潛損作潛處下無亦字何如下無雲字然神气覺彼勝此當是臨大令帖無疑乃米黃王三董狐皆不能辧出豈一時偶忽略耶夫人蔡家二帖似亦佳不知米黃何爲皆置駁賈曽送張說序集右軍書甚有態大抵摹搨出唐人自工濶別帖局促近俗米不駁而黃駁較黃爲得連不快爲永師一日一起爲顚史追尋爲大令元章何據長睿以吾老數語駁之良是廿日下三帖筆勢果可疑餘謂卿與虞休條亦稍縱此皆防涉唐气劉釋僕可耳定聴他母子是米作余可定登非太常司州近因三帖俱佳袁生帖不如眞賞齋佳第七卷

【王氏跋一○皇象帖楊用修謂勿二非勿三也系石筆誤然此三字甚明恐是三思之三因促還皇象艸故止之勿三耳】

此卷右軍迹佳者多首兩帖甚淳古有韻得都下乃最有名札所謂右軍才略以書掩者此類是也謝光祿下七帖俱淡古出塵初月下四帖略涉俗無但語可疑劉釋作羲之皇恐皇字下乃是耳字難彊作恐長睿作是耳釋亦未是十月七日昨見君系集成果然皇象一條字甚古勁勿三終是難通長睿謂不易可得過夏非當時語細味似是不易可得句過夏不甚憂又一句也若此七帖謂俱出依仿不無搜求太過太常帖肆筆中古色可挹承足下帖末有釋智永字米何乃注爲子敬然仍非智水筆是唐人之下等者荀侯帖果可疑文皇臨二帖未有據小園子自動靜下眞似子敬書龍保下諸帖皆與十七帖同

第八卷

【王氏跋一】

此卷帖多不甚著名而皆饒古色不甚悅俗眼當多是眞帖似是藏民間後出者耳首章末罪字不分明或系摹搨誤運民帖內當慮叛三字俱有誤筆足下各如常特有奇態長睿謂唐人作殆不可曉一昨得安西與後一帖同而少九字訛一字此當是臨書也此蒸濕月半於大令果近阮公故爾帖太縱尊夫人帖力弱二公駁之甚是若濶轉適欲遣書二帖何緣亦有雌黃語元章定適欲遣爲智永尢無據謝生帖已見前卷但少一下字不得執手手字中兩畫作波勢甚奇此郡帖內托字外臂是折釵股之法亦所未免免字今釋作忽亦恐是訛

第九卷

【王氏跋一】

元章謂相過元度慕容前告並無名人僞帖薄冷益部並歐書然相過帖固佳長睿謂借匪獻之韻自可賞此評是慕容前告帖果俗元度帖似猶有姿態其稍覺防拖或摹搨失眞耳薄冷寒儉近歐筆然陶隠居筆法亦類此益部復更疎逸二帖的非子敬或亦難定爲歐也𨿽奉對帖𨿽眞不佳廿九日帖長睿以昨遂不奉恨深爲近世人語疑其僞然此帖見寶章集乃王方慶所藏豈僞耶以此知欲以札語斷眞贗尢難也靜息帖內外二字系旁注不宜塡著行中甚是思戀轉不可言帖此卷兩見後條末闕二字不知二公何爲不指出司冦謂黃持論勝米米以法黃以事差覈果然然米實在黃前黃所駁從米者多又更加證據何爲不覈大都考據一種學問後出者多得以前人爲之先驅耳此卷大令多行書風采煥發書斷雲行艸之間逸气過父元章書史雲天眞超逸豈父可比書家尙姿態者多爲左袒然其不及父處正在此所謂子貢賢於仲尼也

第十卷

【王氏跋一】

桓江州下八帖司冦謂恐是大令創艸良是第二卷

已備論且此諸帖中凡少帶行法如胛痛官前甚急體恕等字全是大令風度顚史狂僧何嘗有此等筆也地黃湯帖唐摹本李伯玉曽於文壽承家見之云筆法眞入神此刻帖亦得意筆並鴨頭丸不審阿姨兩帖俱佳承冠軍服油復面悲積還此得西問五帖不知米黃何據定爲非眞刻帖與眞迹不同摹手有工拙於此欲具淄澠古恐難東家帖筆態宛然二公無異說然極不妙之事一語甚俗恐晉人無此作何甄別鵞羣帖筆勢最蒼老然卻是臥筆又險勁乏醖籍幾落顏魯公蘇長公窠臼余亦疑之第前地黃湯下三帖亦俱防帶此法沈瑞伯嘗謂余曰肥匾臥取勢此蘇體然寶章集內王僧防太子舍人四行形態絕相似可見古人體無所不有然則此怒狂勢又安知非子敬之龍爪書耶寺觀名前後重者多不必以宋明建崇虛館爲證米謂鄱陽歸爲羊欣無據五卷內重此帖乃又注云子敬可見亦祗是鑿空臆度耳

淳化閣帖後【王氏跋一○今人類多稱淳化閣帖不知往時惟兩府拜日方被此賜元祐中親賢宅諸王僅搨百本遺人然雅已不逮至靖康朝卽無論潭絳泉汝大觀戲魚舊迹亦自不知矣包防軍此帖𨿽木本然紙墨古色隠隠指睫間而波磔督防之際無毫髮遺憾惟第五卷

闕智果何氏等十一帖今泉石亦少此而宋刻烏鎭福淸三山殿司皆棗木又云有脫落是未可知也】

跋稱舊迹難得且引泉石殘闕及宋刻四木本脫落爲說則包防軍此帖非閣本明甚所云古色隠隠指睫間固是權辭第不宜輕下毫髮無遺憾一語耳

李鴻臚淳化殘帖【王氏跋一】

余嘗謂閣帖𨿽系帖祖然本不佳何者凡摹搨自有別非能書者卽能兼之王侍書祗略知書其於鉤法尢艸艸但前此未有法帖陡爾摹出凡人所企慕名迹俱在內其形體亦略具又中艸字稍大者或防得筆意安得不使人艷慕然魏晉來筆法決不止此今此卷帖賞鑑家皆謂是澄心紙廷珪墨無銀錠紋眞初搨賜兩府本鴻臚兄伯玉銀臺云文壽承每過必索出摩挲移時其愛慕如此余過伯玉亦時時展之然細玩殊無運筆勢無但逺讓唐碑視邇來眞賞齋帖猶似不及假使眞迹尙在使文氏父子及章簡甫輩爲之決當勝也然則購閣帖者但取其是宋初物又魏晉構法彷佛猶存備一種古玩良足自快必欲由此究古人筆法末矣果羮墻右軍尙當於宋搨聖教序求之

大觀太淸樓帖【王氏跋一○大觀太淸樓帖徽宗時以閣帖燬於火復取眞迹摹勒上石而益以祕閣續刻及貞觀十七帖孫過庭書譜總二千二卷○甲戌秋八月餘以俸緡四十五千得之長安市乃故太傅朱忠僖家藏物然僅卷之二四五八十耳明年復以十六千得第七卷

爲右軍書於吳中而缺首數行其他捲及續刻尙杳然也搨法精甚字畫稍肥而鋒勢飛動神采射人若淳化之親賢二王府帖紹興太學淳熙修內皆出其下云】

此帖不知何人所摹或蔡京或劉燾難以臆斷然卻有筆意絕勝閣帖大抵徽宗於書學深其句當諸人皆過王著也余曽在李伯玉家見第二卷

神采動人無一帖不佳近在楊太素給諫家又見數卷亦皆妙得筆勢良由摹手髙故以李鴻臚殘閣帖方之蔑矣獨唐元卿家有數卷是蟬翼搨卻肥而少神气豈搨手未工耶抑系重摹本乎丹陽孫志新曽托文休承章簡甫輩摹刻第二卷

今石在昆山張銀臺家𨿽不及伯玉原本然比顧氏所摹閣帖固逺勝也司冦與豫章王孫貞吉書中所云治間丹陽孫氏刻太淸樓迹一帖卽此

絳帖【王氏跋一○此帖吳中黃勉之以十二千得之於市人割去捲尾卻以泉帖淳化裝後勉之子淳父始辧其爲絳帖仍割去尾裝而屬文壽承籖題其首後得五十千質之華禮部叔陽逾三歲復得三十千始眞爲華氏物而叔陽病甚寄余鄖中爲別按絳帖凡十二卷其首卷倉頡夏禹至秦漢人而止今頗與之合而二卷帝王自章帝以至於唐髙宗五卷自梁王筠以至薄紹之皆缺右軍迹亦失三之一其治頭方據東觀餘論知其爲絳帖也】

昔人謂絳帖系潘師旦手自摹刻骨法淸勁足正王著肉勝之失然潘未見眞迹祗從閣帖上摹出安得反勝原帖正如寫像者不見本人但從遺像中體出卽使神采果勝乃去眞愈逺耳凡字加瘦則多韻加肥則饒姿俱非本色要使並醜拙意鉤出斯得其神者也此帖爲眞絳與否不可知然眞絳帖余曽見之固不甚佳汝帖【王氏跋一○王宷輔道守汝州因徧搜諸碑帖篆分艸而節取之自皇頡夏禹以至錢忠懿郭忠恕得十二卷其所畱淳化亦不過十之一二○昔人謂爲黃長睿所掊擊不直一錢噫令無長睿亦能與潭絳爭價耶】

此石今尙在亦間有一二可觀者但其意以搜僻見奇割裂逞博或不無作僞意長睿所駁皆覈彼地搨手甚拙尢損神采若使吳中人用竹聯紙搨之或亦可備一種

東書堂帖【王氏跋一】

憲王不喜宋人書亦是偏處此帖無蘇黃米蔡迹但有元人鮮於趙諸帖耳細玩亦未是摹筆祗緣鉤法未工故骨不勝肉石理亦似粗

寶賢堂帖【王氏跋一○寶賢堂自晉靖王爲世子時刻石於行欵次第頗不俗第石理旣粗而摹刻搨三手俱不稱孝廟時嘗進禦親爲手書褒美之】

余舊曽購一本問楚中友人云是重摹絳帖及後獲見眞絳帖殊不同此帖行欵髙正與太淸樓帖相似疑卽是摹太淸樓然不及逺甚惟蘇黃米諸帖稍可觀想系眞迹上摹出耳

眞賞齋帖【王氏跋一】

章簡甫乃邇來刻石第一手尢精於摹搨聞爲華東沙刻此帖時旣塡朱登石乃更取原帖置面前玩取形勢刻成後再較對有毫髮不似必爲正之蓋刻石而又兼手臨者以故備得筆意內惟季直表系小楷亦尙未得逼眞若袁生及唐摹王相家帖筆勢飛動眞所謂周昉貌趙郎並得其情性者止下唐時書丹刻一等淳化太淸俱不及也右軍袁生大令廿九日閣帖固俱有何能及此華亭顧氏摹閣帖其袁生一札就此體出便覺神采增數倍今人欲研精晉法此帖須日置案上第聞此石倭亂時燬於火然其初本不甚難購其華氏有搨佳本更有朱色華夏私印印在首幅吳中好事家多有之嶽倦翁跋最核然內竇臮作竇泉燕涎作燕涏不知原誤書或摹搨時意攺季直表後司冦公購得寶章帖項子長少防購得獨袁生帖未聞所歸

廬山陳氏甲秀堂帖【王氏跋一】

此帖規模大約與汝帖相近總是有意搜奇僻非眞爲字也跋謂惟蘇黃米諸尺牘可觀良然

文氏停雲館帖十卷

第一卷

【王氏跋一】

跋謂所摹二王小楷俱不離文氏故步良是蓋字眞而小摹手無所著力卽遊絲筆亦猶粗若純付之鉤塡恐失眞處或不美觀不得不稍以巳意潤之耳唐諸小楷亦俱不及原碑以原刻系書石故猶不甚失眞余家有麻姑碑系正徳間搨者猶勝此內陰符眞書最爲小然卻猶存拙意細玩頗有古趣豈搨手一時合作耶此原刻今不知在何處司冦公柰何亦未購得想其妙決不在郎官壁記下

第二卷

【王氏跋一○唐人雙鉤王方慶所進眞迹後有嶽珂張雨沈周王鏊文徴明跋】

寶章集諸帖俱不及眞賞齋李懷琳絕交書墨本在安福張氏余與張尙寶程同官禮部曽索觀張已許竟因循未果至今恨之後湘東兩行末右軍字乃是殘闕不了之語或是右軍嘗稱之或舉右軍別帖皆不可知徴仲據此疑爲摹右軍書恐未然右軍書八面具法所以神此乃一筆書何得謂類右軍看其率意肆書正是潦倒粗疎態耳天監行下云字當是蕭子云可見古人押法

第三卷

【王氏跋一】

顏魯公祭侄季明文稿昔人謂與坐位帖同法信然然此幅更覺饒態王家馭稱爲妙極據徴仲跋聶文蔚出示則是江右聶貞襄司馬乃都元敬寓意編又稱海鹽張黃門靜之藏此帖豈由張轉入聶耶抑別有摹本耶余壬午冬在考功有賈人持墨本來索二十千細玩亦是臨本而筆意飛動宛然壁折屋漏迹內塗抹處一如艸稿樣略無彊作痕石本末尾饗字筆稍縱幾不似本字而渠本居然是饗字形及與石本對又略無少異可見艸書使轉之妙中間率意處神采奕奕難以盡述猶記谷字城字遘殘震悼等字俱是一筆揮成而畫畫安置得所蒼勁中含媚絕有勢末兩行亦無些苟簡意余絕愛之疑卽是徴仲所臨其裝潢甚艸艸但一幅紙耳無二陳跋有三元人跋俱不佳詰之云陳跋割入他捲余許之十千尙欲增未定因畱之案上數日時大計事冗渠來索金適倉卒無以應之姑還之及大計畢問之則已屬殷金吾矣金吾司徒公長嗣也卽與二十千餘深悔不早與價至今切切朱巨川告身喬跋謂見唐代典故之式良是第不落魯公姓字筆法又不甚似不知何緣爲魯公終屬可疑林緯幹以紛披見態然尙恨無古法又筆勢亦不甚蒼古人書如此者恐尙多未爲佳帖也右軍平安帖余在京時嘗過王敬美適飛鳬人以此帖來售尙未成因出示余云是朱忠僖家物索六十千前細書晉右將軍防稽內史王羲之平安帖十四字小幅紙原系捲頭簽識今亦背在帖旁敬美指示余云此宋思陵親筆王帖系縑素背處亦防浮起墨甚濃乍看若趙吳興丰人翁謂趙筆法入右軍室良然不誣字形與此刻相似而筆圓墨淨其使轉之妙亦非石所能然卻有不到處率意處不若石之完善末一定字絕有勢此刻原不及也情字下闕一絹復完好敬美與余相持莫能定敬美疑米臨余時未能斷旣而思之此或唐人臨古人不欺人原帖想紙損因缺臨者不敢益故缺若米臨決當補一矣未知是否今司冦集中無此帖跋奉常集中亦無之應是疑其臨本還之耳然則帖固佳不當惜價不買也素師小艸千文果平淡古雅然似不若陜刻之奇逸超絕今休承贊嘆如此且云姚公【闕】後經數家無人賞識則想是骨勝饒醖籍此刻石祗其形質耳楊少師起居法無但紛披老筆亦盡有天趣第效之者須師其意若形體恐難步趨荊公書祗紛彼近似耳殊無此遒逸態也徴仲評商畱諸人跋詳覈如此謂之熟元人履歷果然哉

第四卷

【王氏跋一】

李西臺建中是規矩中字然無一種出塵意山谷評謂如講僧防禪最當正獻文忠皆鉅公中稍知書者原非當行無容深求杜艸似勝歐眞然歐公登二府後始學書晚尢篤此札云忽有伊命則是方權開封尹時尙未畱意此道也潞公有姿態荊公書未工然亦非不能書者忠惠二紙未盡所長後一帖殊不圉圉媚姿秀骨宋人無兩末三行已是縱筆第公書卻是有意勝無意蘇黃亦皆非得意筆蘇前一帖豪蕩自肆精采射人然似爲雞毛筆所掣不甚圓淨後一帖力稍弱云江淮不熟當是守徐日書耳黃行書具四面法轉筆甚有態有顏魯公坐位帖意眞書亦以態勝然稍覺未整密文定亦得乃兄法何得云但存故事米南宮書據虎兒跋云九帖然實止七帖想爲人割去二帖也運筆以輕速取態然未嘗無骨風韻略似孫過庭第是行家非利家使付之不知書人恐未有贊其佳者梅惇一札稍大覺更暢此眞迹徴仲旣臨得之應在吳司冦何爲未購得

第五卷

【王氏跋一】

蘇才翁艸法大有筆宜其名噪一時第尙不及君謨之秀而勻耳內稱李西臺不受三司判官卽日拂衣復展前一札頓覺淸風襲人又稱李中丞治杭市白集一部嘗以爲恨佳事佳話堪置座右滄浪不失箕裘第筆力較軟覺不稱名豈此札偶出匆匆或摹手少劣耶舜欽二字大難識因此見古人署名大約類押字別作構法也邇來兪允文莫是龍亦類此溫公馮相文正父子遺迹如甘棠良是然範二公較優文正尢秀發忠宣全步趨乃翁防未密耳穆父方回少遊參寥澤民端叔皆蘇黃同時從事翰墨間者書𨿽未盡工皆有可觀前與可一跋亦然覺少遊獨勝少遊未識東坡時嘗效坡書題壁間此帖卻又防帶米法洞天淸錄稱其小楷逼鐘王今不知尙有存者否惜未得覩之林君復瘦金行艸甚勁媚有態絕耐細玩凡書痩最難非筆法精熟不能跋乃訝其不稱名何也陳簡齋詩勝於書蘭亭石刻甚多不得薛臨眞本無由見工拙據此刻頗覺力弱李元中圓熟有餘小楷勾塡上石去眞逺矣

第六卷

【王氏跋一】

跋謂範文穆南宋人誤置前卷王定國錢穆父賀方回陳簡齋元祐政和間人誤置此卷今已經攺正惟定國尙在此卷豈與少蘊同一石不可拆耶米敷文𨿽乏扛鼎力自是書家定國務觀少蘊致能子蒼俱有筆意其書亦俱有來歷少蘊頗豪縱其艸偃勢略似絕交書乃司冦公獨以不佳評之恐未輸服定國近蘇致能近米子蒼有坐位帖遺意二張俱負書名於湖稍古雅樗寮果是惡札派然亦有骨力晦翁素畱意書學此帖亦淳古防有坐位帖法但形不似耳姜白石書譜持論甚髙此書乃祗是書生面目不稱所論

第七卷

【王氏跋一】

鄧文肅結體乃有似徴仲處殆不可曉伯機良近米當爲壓捲必仁亦有態掲陳三小楷魯衞果也康裏亦有米法周景達卽子昻蘭亭跋中濟州驛亭相遇者其人想學趙但筆力稍弱耳王家馭雅工筆札余在禮曹時嘗嘆賞之沈瑞伯曰此乃全是停雲帖中得來者蓋停雲帖多自眞迹上摹出其人𨿽未必是専門然筆意宛然效之則筆不騃寫來自勁有勢今觀前卷及此卷諸公書法𨿽未工然卻俱有筆比之閣帖覺易得師二王等固是千古準的但規格旣峻又以板力代毫力妙處旣不能得復拘拘必以圓渾間求之愈不似矣瑞伯固是解書語倪雲林淸有餘第覺穉無力徐文長獨極稱之謂其從入輒在季直表中奪舍投胎古而媚密而散豈鑑以天機耶然第一卷

中黃庭跋猶佳於文長所許猶近似

第八卷

【王氏跋一】

俱趙文敏書文敏素工尺牘此與中峯和尙諸札圓熟多媚姿然骨力恨少未爲上乘小楷亦祗是文敏本色去黃庭洛神尙逺司冦遽引儀鳯祥雲五百年一萬里語贊之似過

第九卷

【王氏跋一】

宋學士居卷首當卽是壓捲舍人𨿽小縱然淳古不及也詹孟舉南郡諸署書俱佳此小楷祗是穏熟是二沈所自出溫頗雜有俗气邪气司冦何爲亟許之解大紳豪气滿紙然未脫俗禎期勁肆嗣仲珩開南安二沈以楷法貴顯然行書卻勝武功法不勝意馬刑部何人豈元敬寓意編中所云馬主事抑之藏顏坐位帖者耶書不狂是力未至耳李太僕未能去邪去俗亦是詹宋二沈派何緣髙自許張南安徑四五寸艸書有絕佳者去其狂而可矣此小行未展厥技何反謂以小故佳末尾章艸三行似亦不讓仲溫

第十卷

【王氏跋一○書述一篇京兆評國初至正名筆差許仲溫民則而惡汝弼其所揚扢皆當味其防托固欲與吳興狎主齊盟矣書法仿章艸不能造幽亦自不俗】

枝山十九首人多稱之餘猶嫌其是一筆書且多匆促率爾意未是此翁得意筆也敬美謂此詩艸法從懷琳絕交書中出看其風行艸偃勢果類之書述章艸非本色然卻稍有姿其所評今人諸書未得盡見未敢隨聲附和停雲初本十卷止此今增入孫過庭書譜爲第三卷

又續以徴仲臨黃庭經及西苑十律爲末捲共十二卷

衡山禹碑【王氏跋一】

此碑余曽見兩本然皆非舊刻其銘辭及篆法俱大類石鼓文舜稱禹汝惟不矜必不樹石自頌或佐禹者伯益之徒爲之則未可知文詞難懸斷使有虞賡歌及五子之歌不列於經人亦未必無疑南楚好辭倚相輩不難作此但古人無此贗法水土平已久復爾頌禹亦似無謂後跋謂不敢遽謂爲秦以後最是疑定論第虞夏書皆科斗古文卽漢人得之亦多不能讀今此篆形𨿽間有難識卻去大小篆不逺恐非虞夏所遺豈文撰自禹時舊碑已亡周末時復以籀篆重勒耶安得夢魚首黃衣及長人挈古瓶者一詳叩之

岐陽石鼓文【王氏跋一】

小雅辭史籀篆或成或宣不可知然斷爲姬周遺迹無疑也孔子刪詩乃據在樂官者此詩或未入樂官不必輕置喙刻文細而淺正是有意爲巧欲得妙手精搨乃不失眞耳漢印有刻甚淺者亦是此意此石今𨿽在太學然已磨滅不可識若得宋搨本存之允爲至寶嶧山碑【王氏跋一○昔賢評徐散騎有字學而書法不能工今所橅斯相嶧山碑僅得其狀耳求所謂殘雪滴澑鴻鵠羣遊之妙徒想象於荒煙榛艸間】

據鄭博士跋此碑乃取徐常侍模本勒石者篆書嚴整無轉折痕於鉤塡易爲功更加以石力愈覺圓勁但李丞相筆意無由得覩耳嶧山銘史記不載今獲於世者賴博士此片石也泰山碑久已亡近忽搜有二十九字余曽搨得乃二世元年續刻自臣斯起至昩死請三十字中闕臣下一徳字其字防泐間有修攺痕卻猶少存運筆勢疑或是古刻再細玩傍乃有小楷字不知系何語爲篆畫穿破未有篆在先而細書加於粗畫上者則亦似是唐宋人重勒者耳歐陽公集古錄亦有嶧山刻然疑其僞云其字體比泰山差大自唐封演已言其非眞而杜甫直謂棗木刻耳皆不足貴獨泰山頂上二世詔僅存數十字是江鄰幾自至刻石處搨者特爲眞其文與今余所搨正同特又今湮其半耳

華山碑【王氏跋一○新丰郭香察書凡漢碑例不存書者名氏此小異耳】

泰山孔宙碑【王氏跋一○漢泰山都尉孔宙融父也】

張蕩陰碑【王氏跋一○後漢蕩陰令張君諱遷陳畱已吾人】

景君碑【王氏跋一○漢故益州太守北海相景君銘今在濟寧州學見永叔明誠集】漢司魯峻碑【王氏跋一○峻自司再遷以終今舉其雄者又爲之私諡曰忠惠父皆門生故吏意也】

漢圉令趙君碑【王氏跋一】

華山及景君碑余曽見法大約古勁餘四碑未見也官名不書見銜立碑不以終官名以前官髙者名今人每如此余嘗疑之乃東都亦已然

蔡中郎書夏仲兗碑【王氏跋一】

漢碑惟此最爲完好其法多蠶頭燕尾筆與汝帖中中郎書數行相似亦未知果是中郎手迹否此石今在永年餘童時見一本後有嘉靖乙巳南昌唐某跋稱永樂七年修歲久僕成化己亥前守秦公重建嘉靖癸卯築城之役爲工匠所毀求之不獲乃取模書勒石亭上然則此碑蓋模本也近來搨者欲贗爲古皆以重墨湮此跋背後亦隠隠見之但糢糊不能盡辧耳後行建寧三年蔡邕伯喈書九字及銘下淳於長夏承碑六字皆後人所益碑𨿽重勒然字形不失出篆入眞與漢他又稍別奇古遒逸絕有勢漢妙迹賴此猶存彷佛桐栢廟碑【王氏跋一○集古錄謂磨滅𨿽不甚而文字斷續粗可考次其所載僅十之六七云】

集古錄祗云磨滅不甚而此本乃完善的爲重刻無疑碑辭頗工乃昌黎南海碑所自出

皇象天發碑【王氏跋一○嘗覽黃長睿東觀餘論稱休明書人間殊少惟建業有吳時天發神防碑若篆若字勢雄偉後又閱趙明誠金石錄以爲妖而不著其奇昨肖甫中丞搨一紙見寄】

跋稱肖甫中丞搨一紙見寄則碑今見在建業柰何不聞他人有搨者豈不合時好耶司冦後官畱都曽摩挲此石否

急就章【王氏跋一○此急就章稱皇象書無可據惟米元章書史云象有急就章唐橅奇絕在故相張齊賢孫山陽簿直淸處此豈卽其物耶】

此但存章艸形體耳無論是皇象筆與否古意總已全失

孔子廟碑【王氏跋一○碑字多漫漶其存者結體亦與受禪同差可寶也】

孔子廟碑甚多此碑不知在何地余未見

受禪碑【王氏跋一○云是司徒王朗文梁鵠書太傅鐘繇刻謂之三絕碑一云卽太傅書未可辧也】

勸進碑【王氏跋一○亦云鐘繇書與受禪略同又二碑共一跋余始絕喜唐明皇泰山銘見此而怳然自失】

二碑餘皆有之𨿽磨刓甚然字猶半可識眞斬釘截鐵手也余不解法至覩此碑則把玩不能釋手明皇泰山銘何可倫惟夏承碑堪伯仲然此是舊石筆意猶大半存率更正書險折法多從此變出

鐘太傅賀防表【王氏跋一○太傅賀防表一名戎路表○歐陽公以二十四年九月內闗壯繆薨爲疑黃長睿復以閏年駁之當無可措語矣第此亦非李懷琳輩所辦也】

此表閏月無可駁黃長睿東觀余記載兩跋辧之甚詳甚覈蓋闗壯繆於建安二十四年秋水渰七軍破曹仁至冬日中流矢解兵去此表蓋賀仁晃此防非賀十二月吳之防也與史正合表中矢刃作兲刃是法初變體永叔誤讀作手刃因此生疑耳第長睿謂徵南將軍卽大帝卻非徵南正是曹仁仁甚明故云運田單之奇與徐晃並力表中語亦自了然何云大帝也書法比元常他迹防佻然古趣自存其姿態乃更從古拙中溢出眞所謂意外巧妙絕倫多奇李嗣眞云鐘書如郊廟旣陳俎豆斯在尙書宣示帖當之又云比寒澗壑秋山嵯峨此表當之第爾時漢帝在也而列侯於丞相輒上表稱臣殊可駭愕豈元常爲魏相國於國主儀當爾耶余藏有一本後有楊娃皇妹圖書小印不知系印在眞迹上者搨本上者集古錄謂有兩本字大小不同小者差類繇書此豈卽小字本耶司冦後跋有謂出思陵手搨者未之見不知字形視此何若

宋榻蘭亭帖【王氏跋四○此禊帖所謂蘭亭敍正本賜潘貴妃者趙吳興跋內稱吳中北禪主僧東屏有定武蘭亭此豈眞北禪物耶第細看似木本及姜堯章偏傍攷証之仰字殊字列字云字頗可據他未必盡爾又中所注曽字乃作一鉤磔黃長睿謂押縫僧字之誤今亦不然也字形視他本差大而中多行筆○後閱米海嶽書史稱泗州杜氏收唐刻板本蘭亭與吾家所收俱有鋒勢筆活回視定本及世妄刻之本異矣○理廟題作正本且有鋒勢筆活豈三米耶抑杜氏本耶○次跋云莫云卿甚愛吾此本以爲在定武上而周公瑕不然之餘謂昔裴逸民性方愛楊喬之有髙韻樂彥輔愛楊髦之有神檢此本之視定武猶楊喬之有髙韻而防傷檢者乎○三跋云相定武爲歐陽率更臨故楷法多勝褚河南臨則行法勝蓋皆以其質之近爲之耳○四跋云此本初爲周氏六觀堂物其家失之落拾遺人黃熊手熊嘗借張氏摹石搨得一紙作古色卻割去眞帖入舊裝乂攜示今沈尙寶申學士乞題尾質之吾州曹氏以眞迹一幅質周金華處最後事露曹氏卻責令原捲而防金華歿復從其家購之始復合而售余久之而吳中有刻蘭亭序者文休承爲題尾加奬飾以爲不下定武細閱之卽張氏石本耳以此知余所得之妙信非凡品也】

蘭亭刻𨿽多大略不甚相逺似皆祖定武出惟褚臨本字稍大稍縱然欵段猶同惟此賜潘貴妃本則別是一規格若出已意臨寫不求甚似者余曽見重摹本甚飛動有勢此跋謂雄逸圓秀天眞爛然良是第旣云字差大多行筆又曽字作一鉤磔則與定武已全異又何誤認爲北禪眞物及取姜堯章偏傍拘拘考證耶杜氏收唐刻板本米海嶽板本俱未及見難以懸斷理廟題作正本想亦以愛重之故非有的據周莫異議亦如歐楷褚行各以質之近爲評喬髦裴樂眞切諭也第右軍筆法內擫若以較眞本此帖恐終不近

宋搨褚模禊帖【王氏跋二○昔人稱宋榻蘭亭自定武外以復州爲勝豫章次之劉無言重刻張褚模蘭亭爲第三本今此帖稱張摹勒上石蓋昔人偶未見原石耳所謂循王家藏本恐不甘復州豫章下也記余少時得石刻褚摹禊帖前四字爲張卽之書次爲馬軾圖禇摹狀又次爲米芾元章跋及贊於尾云元祐戊辰獲此書崇寧壬午六月大江濟川亭舟對紫金避暑手裝禊帖之下僅紹興二字禦記及後有政和六年夏汝南裝觀察使印而已餘七印皆米氏識也英景間陳祭酒緝熙得此本謁館閣諸大老跋凡十有三雙鉤入石餘獲石本後十餘年而陳裔孫以墨本來售僅餘忠安等五跋而增元陳深十三跋於前詰之則曰近以倭難竄身失後數紙耳陳秀書固尙未登石也余時不甚了了捐三十千收之○又數年始獲此宋搨本內有範文正仲淹王文忠堯臣手書杜祁公蘇才翁印識及米老題贊與前本同異幾二十許字考之米老書史無一不合而光堯祕記敷文鑑定又甚明確始悟陳所得蓋米本耳】

管子安臬副購有褚摹蘭亭眞迹余曽借觀月餘乃是四箱方冊截一行作兩行每方四行其湊搭處皆整齊完好無毫髮空缺崇山二字挖嵌尢妙渾然天成卽如原在少長字傍者內觀宇宙兩幅失去以墨刻補之刻搨俱不甚工末有褚氏印及忠孝之家錢印後範文正王文忠二跋並元章跋元暉鑑定跋俱原系小方無割裂米筆類哀冊文極有勢後書壬午六月大江濟川亭艤寶晉齋艎對紫金浮玉羣山迎快風銷暑重裝詹東圖極愛之謂只此米字可直百金其前蘭亭字亦流動善取勢第骨力尙不甚勁無但右軍妄意謂卽河南筆法亦恐不止此惟米跋果佳第細玩亦似雙鉤然表冊絕精堅厚而和軟如綿今裝潢匠不能爲也司冦意米老或嘗爲別本以應人子安所得或出米手巵言中又有論褚模蘭亭一段證辧甚詳覈但稱張澂石本作閏六月九日大江濟川亭云云謂不應六月復裝一本定六月者爲贗本第九月安得有暑可銷當是錄舊跋但攺月分偶忘去迎快風銷暑等字耳然則循王所得已是米臨本陳本無文正才翁跋管本無杜蘇跋世間善鉤勒手固亦時有恐此三本皆非褚眞迹陳管或又非米迹不知司冦三十千本視管如何但不系石本上臨出或猶彷佛隆準王孫耳

又宋搨蘭亭帖【王氏跋一○此帖前有故相李文正題額後則元杜本鄭元祐陳深諸名勝及明楊文貞跋皆許爲定武佳派○莫云卿題尾雲海虞有賺蘭亭圖逼眞閻中令而禊帖不稱後歸趙太史汝師今春曬書見之因舉以貽汝師】

蘭亭敍結體全近今元常世將等古法至此一大變其妙處惟在字字飛動若不甚經意然亦不全無意其體是眞行總只若屬艸者然然筆法內擫結構最密𨿽佚蕩不拘而筆筆力到畫間無一聊且意所謂周旋中禮從心不逾矩後來臨者欲求形似則滯而不得勢欲急取勢則又不易得肖總之皆不得筆所以最難定武刻余曽見數本似皆非眞項子長曽示餘一本乃潘司空子允亮所摹中剝落磨泐處頗多而字畫飛動神采射人與平昔所見諸本迥異項云此蓋並剝落磨泐迹一一鉤塡毫髮不爽者以此知定武所以爲時賞重正以其密兼佚蕩稍得右軍筆意故云最逼眞世所楷法多太秀媚者皆似欲求太似翻輾轉失其眞耳此本有元跋且俱稱爲定武佳派不知能勝潘刻否余曽以潘刻告寮友南海黎君君華黎遂托朱山人於潘處乞得一本有潘小朱印與定武本絕似而神采卻不及項所示者此又不知何也

蘭亭肥本【王氏跋一○蘭亭肥本二前一本𨿽少剝蝕而淳雅饒古趣當是定武正嫡後一本則時刻中之小有意者畱以備考】

定武刻人多謂瘦本勝敬美則云古人作字多肥故元常如此肥而彼時猶云胡肥鐘瘦凡碑刻搨多石漸磨損字乃減瘦渠在闗中親摩挲諸古碑證驗得之良非孟浪而趙松雪則又謂紙有粗細燥濕墨有淡濃輕重刻之明暗肥瘦隨之眞知書法者正不在此其鑑尢精此二肥本其一旣饒古趣卽當是希有本不知敬美展玩時作若何評

周邸東書堂禊帖【王氏跋一○蘭亭序刻周憲王邸中者凡五本其一爲定武本二爲定武肥本三爲褚河南本四爲唐橅賜本而其五復爲定武本王所藏本未知何如且似以已意臨搨而不作雙鉤塡廓媚潤有餘古勁不足石刻於畫尢逺泉石气韻了不知所在而諸賢偃仰隗峨之意尙小可防以此知伯時自不凡其他詩及雜記眞行數紙皆憲王筆蹤不能脫俗】

周邸帖大抵摹手未工此跋評五帖云媚潤有餘古勁不足良是的論摹畫入石比書更難此圖無別本賴此尙存梗防若得髙手出己意臨之固是一快司冦門下名畫士不之何不令作此圖以配潘貴妃本

王右軍艸書蘭亭帖【王氏跋一○此帖縱慢生穉卽開元以前無之獨於督防處小近筆陣圖耳楊用修謂筆陣圖乃江南李后主僞作及覽蔡予正跋尾謂陶谷學士得之李主所蓋陶性貪而寡識又以豪壓李主所匄奪無厭李故用懷琳故事作譌書裝潢古色以戲陶】

此帖余曽見大是俗品

宋搨黃庭經【王氏跋一○余所見多文氏停雲館本往往纎促無復遺蘊以爲眞吳通防贗作及覩此宋搨乃木本耳而增損鐘筆圓勁古雅小法楷法種種臻妙乃知停雲自是文氏家書耳且通防院吏安能辦此狡獪耶曹君其寶之哉】

曹君本余未見曽在敬美處見所購朱忠僖家本此所謂增損鐘筆圓勁古雅小法楷法種種臻妙者果不誣舊榻黃庭經【王氏跋一○黃長睿以陶隠居翼眞檢興寧二年南嶽魏夫人授弟子楊君黃庭經使作字寫傳徐長史時右軍歿已二嵗爲辧然隠居上梁武帝書云逸少有名之迹黃庭勸進不審猶得存否長睿以隠居破隠居亦似癡人說夢也第唐人謂是換鵞經則可笑爾此木本宋搨摹拓展轉失眞而中間尙存意態】

陶秀實跋雲山陰道士劉君以羣鵞獻右軍乞書黃庭經此是也元章書史據晉史駁之云甚可笑今司冦亦因其說第自齊梁以來相右軍眞迹俱有黃庭無道徳黃庭初出不甚知名但云道經或遂訛爲道徳經此祗由一人訛起後便相沿晉書𨿽系正史亦但采舊聞且記事但取換鵞爲實至黃庭道徳間原無輕重又褚河南所錄右軍書目內黃庭經下明注云與山陰道士夫豈無據開元時去永和未逺太白黃庭換白鵞句或別有所本史書承訛者亦甚多據眞迹爲斷猶有準繩物我異觀豈不更相笑哉

右軍筆陣圖【王氏跋一】

筆陣圖語多淺俗斷非右軍所著然其來已久似唐人僞作者論書語亦間有可取第不得要領二本余俱曽見之覺眞字類歐陽者稍勝

周孝侯墓碑【王氏跋一○宜興周孝侯墓有古碑一通云晉平原內史陸機撰右軍王羲之書跋尾云唐元和六年嵗次辛卯十一月十五日承奉郎守義興縣令陳從諫重樹此碑後又有一條前試太常寺協律郎黃某書名與書俱糢糊而書字防可推當是後人因陸機撰下有空石妄增右軍將假王羲之書以重其價耳】

唐人碑多用此眞行體蓋祖聖教序來謂太常協律郎黃某書是也其文亦非平原筆似並陸機撰羲之書俱後人妄增者黃協律書何不佳惜多此蛇足

右軍十七帖【王氏跋一○此帖後有勅字及解無畏褚遂良校與長睿語合蓋宋人得唐本以精工刻之其鉤拓擫捺無毫髮之遺憾而且紙墨如新光彩映射眞所謂山陰之適嗣者也】

十七帖張彥逺云貞觀內本凡百七行九百七十三字逸少艸書中烜赫著名帖也內除來禽等二十字系正書其餘皆艸書結體亦多相似彥逺謂文皇取其迹以類相從綴成捲是也黃長睿謂唐有兩石刻本一勅字本一卽其所得本此外乃別有南唐刻賀知章臨本及王著本又有似南唐刻板本今此帖謂是宋人重刻唐本不知於何處辧之今世盛行兩種一吳中勅字翻本亦稍有筆意又一中州本乃舊刻不知以何爲祖行欵俱與吳中本不同字亦渾勁有古意第乏運筆勢耳右軍眞迹多湮滅得此佳本果足稱嫡嗣

宋搨臨江二王帖【王氏跋一○晉二王帖右軍上中二卷大令一卷前爲二像扶侍者各二蓋宋臨江石刻也黃伯思謂淳化閣帖多贗本惟十七等帖後有文皇勅字一卷最佳此本則汰去閣帖之僞者而博取諸家藏眞迹名刻命好手雙鉤上石掩映斐亹劇有生气爲書家一代冠冕】

此帖摹刻手原不甚工內重摹淳化諸帖俱不佳其中僞者尙多謂盡汰去亦未然右軍二卷惟薛氏所刻遷轉安善道意服食褁鮓五帖類皆有筆意此諸本所無信佳帖想薛本原精耳次則寶晉齋王略淳熙續帖官奴兩章亦佳而建中靖國豹奴亦有古章艸法可玩其雲長沙新安者俱卽十七帖皆不及原刻逺甚大令一卷尢多未善獨日寒範新婦二帖米老所稱自羊敬元右軍帖內辧出少存筆意惜刻手拙耳王略帖米老詫其奇絕謂與稚恭帖同是神物故此帖用以冠諸首筆力精耐細玩可謂幽深無際第精神尙不甚煥發此蓋內擫勝摹者不易爲力故也世元章在眞州謁蔡攸舟中蔡出王略帖元章求以他畫易之蔡有難色元章曰若不見從某卽投此江死矣因大呼據船舷欲墮蔡遂與之及攷書史則云在蘇之純家之純卒其家定直久許見歸而余使西京未還宗室仲爰力取之且要約曰米歸有其直見償卽還餘遂典衣以增其直取回仲爰已使庸工裝背剪損古跋尾參差矣痛惜痛惜夫米諱要刼或有之不應諱蔡爲蘇趙疑據船舷事爲妄米性素顚人又多好怪實者不怪者遂承訛競耳元章王略帖贊道祖褁鮓帖贊俱奇陗快人

聖教序【王氏跋二○一跋云此序爲唐文皇記爲髙宗作今以冠藏經蓋序記僧奘求法事也始奘於武徳末乞往西佛地取經不許乃私從一賈胡闌出邊亡何賈棄之去幾死獨身越五峯謁髙昌王致西突厥可汗歷十餘國而抵鳩摩從胡僧戒賢習大乘論譯經語又之中天天竺戒日王所說法積十八年而以二象防爽經像還至涼州上聞手詔飛騎迎之令安夏阿蕳若譯經行世而父子相率爲序記侈大之○次跋云聖教序書法爲百代模楷病之者第謂其結體無別構偏傍多假借蓋集書不得不爾仲蔚謂出文皇手又經於志寧等潤色不無失眞是不知咸亨中沙門懷仁摹集勒石○唐世宰相有兼譯經潤文使者卽其職也凡唐藏經卷尾皆有諸公名姓此何與於書而仲蔚乃以是病之陋一至此乎】

此帖乃行世法書第一石刻也右軍眞迹存世者少矣卽有之亦在疑又寥寥數字展玩不飽惟賴此碑尙稍存筆意緣彼時所蓄右軍名迹甚多又摹手刻手皆一時絕技視眞迹眞可謂毫髮無遺恨今觀之無但意態生動畫畫皆如鳥驚石墜而內擫法筆筆無不藏筋蘊鐵轉折處筆鋒宛然與手寫者無異如蘭亭諸刻得體者多不得勢得態者多不得骨流動嚴密二妙難兼而此帖中如趣流類羣領懷後遊閒朗之斯足防迹不無盡等字皆有體有勢有態有骨流動中不失嚴密具八面之妙以此想右軍筆法眞是得心應手超妙入神唐宋以後𨿽百捨重繭不能得其一半畫也果宋搨精本眞乃無上至寶今世間存者尙多但能不惜價亦不難購果不能得卽今闗中石倘得精手搨之猶應在閣帖上第筆法險峻無門戶可入若求之形似間恐更逺惟把玩日久稍知其用筆意能驅遣筆不爲字所卽不能似右軍庶幾換凡骨矣

絳州夫子廟記【王氏跋一○絳州夫子廟記宋人集右軍書聖教序猶是眞迹中集者此又從序書及它石本摹刻形似之外風流都盡矣】

此無但由石本來其摹刻手亦俱不甚精第終是右軍字猶勝他俗碑耳

攝山棲霞寺碑【王氏跋一○棲霞寺碑文及銘梁尙書江總撰至宋沙門懷則始集右軍書勒之石亦聖教序遺法也結體婉潤逼眞第鉤捺處不得其行筆之妙耳】

此碑余初未見據跋云婉潤逼眞謂應在翻本蘭亭上近呂甥孫天成寄一本來乃卽懷則手書非集右軍也其效聖教體正唐末來僧家寫碑派不知司冦何爲云爾謂勾捺處不得行筆妙果然銜稱陳侍中尙書令亦不系梁文

王子敬洛神賦【王氏跋一】

自宋來所洛神賦祗十三行乃章氏忽刻此全本不知原帖今在何所論姿態信有之第結構全疏尢多穉筆晉法不應若此恐是懷琳余技耳碑刻借石力無轉筆迹作贗本固自易

瘞鶴銘【王氏跋一○潤州圖經謂爲王右軍至蘇子瞻黃魯直確以爲非右軍不能也歐陽永叔疑是顧況尢無據黃長睿謂陶隠居又謂卽丹陽尉王瓚瓚腕力弱不辦此隠居𨿽近似要之亦懸斷也】

此銘佳處惟在字畫飛動然筆勢太縱隋以前恐無此法應是李北海以後筆顧況𨿽無據然唐人善書者多如王士則成徳軍等碑筆法與此亦略相似大約唐人所書耳鶴死而瘞之銘之此等好事亦近唐人所爲陶隠居入山帖【王氏跋一○帖語稱元帝乃晉元非梁元也若梁元則不甚相及不應稱帝號又邵陵王乃蕭綸當隠居卒時綸尙少不應載其詩姑闕以俟再考】

陶隠居僅見此帖字形長而瘦勁內稱景名似是隠居筆乃司冦公以邵陵王年嵗駁之又覺有據殊難臆斷

許長史碑【王氏跋一○茅山許長史碑陶隠居著下有此一行隠居手自書則余文乃隠居弟子筆耳長史名穆世名謐句容人祖尙吳中書郎父副寧朔將軍下邳太守謐仕至防軍長史散騎常侍得道卒年七十二】

此碑余所未見若果陶隠居撰必有可觀當覓搨本讀之

大佛寺碑【王氏跋一○此碑在靑州北門外大佛寺髙齊武平四年建歐陽公嘗守靑矣而不載集古錄物之顯晦固有時耶其書不能大佳然猶有漢晉分法文筆瑣冗是江右體中最下者○碑陰又有李北海龍興之寺四大守遒偉而圓健猶可賞】

六一公金石遺文一千卷見集古目錄者不滿四百此碑應在千卷中第無跋今無從攷耳

智永眞艸千文【王氏跋一○智永書圓勁古雅無一筆失度妙在於藏鋒斂態耳余少時任尙書郎曽一見絹本眞迹於山陰董氏妙墨深入膚理滃郁欲飛直神物也生時一字敵五萬今當不知何如耳】

此所雲山陰之董氏當卽是吾郡中峯少宰家不知此絹本今尙存否張子藎翰撰曽示餘一本系是白楮紙已悉裁作條云偶鄕里人將來謂是王陽明先生所常學書者出數金易之眞書圓勁而多骨艸書轉折有气勢風度尢勝徐渭文長跋定爲智永迹𨿽未可遽謂然然不亦唐人臨本斷非宋代以下人所能作也今世所盛行石本皆薛嗣通所翻刻石今在闗中王百谷曽贈餘一舊搨本甚是古秀可愛項子長謂陜中本不佳渠別購有古佳本因摹之於石亦曽以搨本餉余然肥而弱逺不及陜刻也司冦續跋謂晚得木本古雅勝舊藏者而有薛跋又謂永師千文推史家碑安得悉取校評之

書畫跋跋卷二上﹤子部﹐藝術類﹐書畫之屬﹐書畫跋跋﹥

欽定四庫全書

書畫跋跋卷二下

明孫鑛撰

碑刻

唐太宗屏風帖【王氏跋一○文皇嘗作眞艸書古帝王鑑語爲二屏風示羣臣今所存者艸書耳】

文皇書眞有晉人法其書眞艸屏風亦佳事第眞迹在宋時已不聞鑑賞則摹刻當在唐時此搨本今時罕傳應是宋物

泰山銘【王氏跋二○記泰山銘唐開元帝制及手書相燕許修其詞韓史潤其筆以故文頗雅馴不猥弱法𨿽小變東京最爲穠勁饒古意】

帝王假手臣下固常事第詞可潤色書則祗可代爲之何由潤其筆使冩成而重加描補恐無但不能增妍將愈滯鈍矣此銘當是帝手書不然則是擇木特效帝作此肥筆耳

孝經【王氏跋一○開元帝禦書孝經後有太子亨右相林甫左相適之等題名韋邭公陟稱彭城縣男蓋自吏部侍郎出爲河南采訪始襲公爵此本封爾章斌封平樂郡公可補本傳之闕書法丰妍勻適與泰山銘同行押亦雄俊可喜】

此與泰山銘同一法第彼字徑數寸得以展其翔舞之勢此差小則祗覺肉勝耳凡字大則易佳唐肥尢宜大

涼國長公主碑【王氏跋一○右涼國長公主碑小許公撰而開元帝禦書書法過肥然畫間自有異趣要之自唐變此體帝爲最也碑詞大半可讀】

公主碑何勞帝書想以睿宗愛之故觀此可見帝篤於同气且婉於承父乃爾跋云唐變此體帝爲最然則前泰山銘何又云借潤於韓擇木耶

兗州孔子廟碑【王氏跋一○右孔廟八分書唐太宗詔一通後有朝請大夫開州刺史髙徳裔刻十二字或徳裔書不可知也】

此碑不知今尙存否旣有刻者名何爲不著書者名唐文皇告少林寺書【王氏跋一○文皇圍洛城時以少林寺僧建功使致書存問且爲防持之書法不甚工而亦不俗當是幕僚筆內世民二字行艸是親押耳首有開元神武皇帝書後人所妄加也】

此書卽刻於裴防所書少林寺碑上方當是勒寺碑時摹前文皇書置碑首耳謂止廟諱二字是親押良是今京署移文惟名系官自僉然則爾時已如此上橫過又書云已上七字開元神武皇帝書細玩似是指上額武后書升仙太子碑【王氏跋一○文似出北門諸學士手筆意軟媚無鐵椎椎悍馬時意气且旣爲太子立碑而以蓮花六郎稱其後身得不穢千古靑簡耶】

後書體素軟媚他刻皆然跋謂旣爲太子立碑何得以蓮花六郎爲其後身嗤爲穢靑簡不知此雌何心子晉正自爲蓮花君前身立碑耳司冦素滑稽善謔何至此忽落鈍根墮酸腐窠臼中

虞永興孔子廟堂碑【王氏跋二○碑石刻在闗中首有相王旦書碑額蓋舊無額武后增之耳至文宗朝馮祭酒珤請斷去周字而唐史遂以此碑爲武后時立者誤也】

此碑五代時已翻刻故𨿽北宋搨亦皆非眞本余少時得一本見其內頗多僵筆竊意僵近卽妄認此爲永興法及後見敬美亟稱韓宗伯家唐搨之妙因從韓索觀之則筆筆皆蹲注法轉折處特陗勁頗近歐書宛然手書狀絕無僵筆乃知僵者乃摹刻手拙耳倘得髙手取韓本鉤勒入石應勝闗中石

九成宮醴泉銘【王氏跋三○書斷謂率更正書出大令森森焉若武庫矛防】

凡摹眞迹入木石者有五重障雙鉤一塡朱二印朱入木石三刻四搨出五若重摹碑便有十重障矣眞意存者與有幾惟鉤墨本及書丹碑祗兩重障然雙鉤隔紙一層恐尙有疑似失眞處惟書丹則就筆而刻果刻手精眞可謂毫髮無疑恨晉法失久矣惟唐法尙賴此數碑存今人舎唐碑不寶乃重價購閣帖及潭綘等謂之耳食不枉也此醴泉銘自昔有名最整潤多姿無一筆不妍亦無一筆不陗第稍覺太用意耳余曽及見宋搨本風度眞是殊絕陜石今尙在然湮泐已甚筆稍輕處多瘦細乏神蓋畫粗處刻深不易磨細則刻淺故日漸瘦耳以此知敬美謂碑文搨久乃瘦者果也

虞恭公碑【王氏跋一○率更書溫虞公碑得之鬻書人殘缺不復可讀第其字畫之妙不在醴泉化度下】

丰人翁謂中楷當以信本虞公碑爲第一果然知書者謂佳不知書者亦謂佳眞具有八面之妙但惜殘缺太多

化度寺碑【王氏跋一○趙子固以歐陽率更化度醴泉爲楷法第一𨿽不敢謂然然是率更碑中第一而化度尢精】

此碑亦多殘缺惟韓宗伯一本有五百餘字當是宋初搨本字畫亦饒精采絕爲不易得體方筆圓在醴泉碑上第以虞恭公較之此猶覺少拘耳

皇甫府君碑【王氏跋一○率更書皇甫府君碑比之諸帖尢爲險勁是伊家蘭臺發源石刻在西安𨿽小答剝差可誦耳】

跋謂此碑比諸帖尢爲險勁非也歐陽蹲注多筆筆著意此碑則肆筆出之其陡折勢盡露正是縱逸耳然畦徑最明學歐者以此爲門路乃易入

歐陽通道因法師碑【王氏跋一○道因與奘同譯經者見髙僧傳碑文亦宏麗饒其家言然去簡棲頭陀不啻一小劫耳評者謂歐陽蘭臺瘦怯於父而險峻過之此碑如病維摩髙格貧士𨿽不饒樂而眉宇間有風霜之气可重也余嘗謂皇象文武索靖載妖帖章艸中鳥迹筆者顏眞卿家廟茅山碑正書中玉筋筆者蘭�道因碑正書中八分筆者此未易爲俗人言也】

謂此碑是正書中八分筆果然謂如病維摩髙格貧士則似未中筆法全步武乃翁但腕力弱耳遒媚有之不見所謂風霜气亦筆筆作意第未入圓境故痕迹稍露其不饒樂以此亦有畦徑易學

趙模千文【王氏跋一○趙供奉在貞觀中以書名嘗與諸葛眞臨蘭亭刻石者此帖云亦是摹晉眞迹在吳江史鑑所勻整流便矩度森然恨結法小局促乏蕭散之趣耳】

此眞迹與禇河南哀冊文俱藏吳江史明古氏司冦購彼而遺此豈不重趙供奉帖耶據都元敬寓意編云是集晉人書唐初筆畱至今固是奇寶何人刻石今亦不甚流傳

禇書聖教序記【王氏跋一○余舊藏禇登善聖教序記婉媚遒逸波拂處如鐵綫蓋善本也後陜省致一紙輕弱不足言或以爲翻刻或以爲有二本第俱有可疑者舊藏本稱龍朔三年建按遂良以永徽六年貶�州永慶二年徙桂州未幾貶愛州歲餘卒蓋未嘗生及龍朔也豈遂良嘗書之至是始摹搨上石耶陜省本則云永徽四年中書令臣禇遂良書攷之本傳宰相表遂良貞觀末爲中書令後羅永徽三年以吏部尙書同中書門下三品四年進尙書左僕射疑皆後人附益之耳】

陜西今有二碑一永徽四年建止有髙宗記無太宗序乃自左冩向右若倒書然者果輕弱不足觀斷是重摹本第後銜稱尙書右僕射正與史合不系中書令不知司冦何由據爲駁一龍朔三年建太宗序髙宗記俱全但無兩答勅及後心經波拂處𨿽有鐵綫意然字畫亦未甚圓淨似亦重摹者後一行有大唐禇遂良書在同州倅防十一字則絕拙滯與前字不倫的是後人妄益者跋謂河南公未及生在龍朔良是攷懷仁聖教系咸亨三年刻上去永徽癸丑二十年龍朔癸亥十年此文撰在貞觀二十二年應系永徽間勒石同州刻想在龍朔年是唐初翻本故猶不甚失筆意第後行姓名旣系增出則何緣定其爲禇𨿽筆法可玩安知非彼時善書者書耶永徽本的是近時人摹殊失眞甚想懷仁本行禇石久湮滅耳庚寅歲餘通書司冦公偶及此乃作漫語答似猶不以爲然余因是得背古碑法昔歐陽公得智永千文搨本謂石有缺後人或妄補入所佳者字耳輒去其僞者二百六十五字不以文不足爲嫌而蔡君謨猶云未能盡去今此諸碑亦惟以字重古人作字其行欵間大小疎密俱相應且中間亦間有糢糊文義已不貫串又何必碎裁作條僕僕補綴耶若碎裂恐未免失原行欵勢多參差不整今但須一行八字每幅四行依原紙裂開裝背至有一二字多餘者乃湊作八字行續於後則原碑形勢不失如此碑左起者亦易辧紙片俱整亦不易致傷損如欲存其文則小字別錄一通於後如艸帖釋文樣亦無不可此似得惜字法以告米元章必當擊節

碧落碑【王氏跋一○絳州碧落碑篆書在石像背州將以不便摹搨別刻置廟中今本乃別石耳李旋之軰以爲陳惟正李譔李瓘書不可辧按洛中紀異錄稱刺史李譔爲母房太妃追薦造像成忽二道士來云君刻石須篆書手我天下能篆者李異之聽所爲則扄戶三日乃聞化二白鴿飛去篆文宛然像背矣此涉誕妄不可信然李陽冰覽之七日而不思去習之十二年而不成其妙如此豈惟正譔瓘小子所辦乎】

余不解篆書然如此碑則絕愛之其筆法正與李監陽冰相似豈李篆果由此悟入耶然陽冰端整此則稍有運筆勢微近李丞相內有數字與常篆不同亦稍怪異乍覩之彷佛石鼓文第字形稍長耳雙白鴿事良渉誕妄然世間怪事固有彼時有如此篆手不應無聞亦不應祗書此一碑傳疑可也

少林寺靈運禪師碑【王氏跋一○靈運碑者唐崔琪撰末云聖善寺沙門勒下殘缺二字當是僧書耳文淺陋不足道書法絕類聖教無一筆不似後世傾側偃臥以取姿態者其人材𨿽足稱要之有愧於此髠也】

唐時自聖教碑行勒碑者大半用此行體梵宇尢多然僧家故習字今猶爾但不能唐體耳此碑亦未爲甚工跋中褒許似過

禦史臺精舎銘【王氏跋一○唐史稱梁升卿善八分東封朝覲碑聲華爲一時冠此帖亦可寶也獨禦史臺持憲之地乃立精舎倡諸系者禮佛懴悔昔獄吏命祝咎繇範孟博猶非之況佞佛乎崔中令湜固甚言因利結四方緣矣不知附禁臠事發曳銀鐺時佛亦當庇引之不爲之一笑】

佛律視吾儒更嚴乃自昔憸人類多佞佛此何以故良由俗僧欲行其教以賈利別創防徑法謂由此可立躋聖位凡儒教中種種防人者皆可略故專心奉之如湜軰皆是彼謂有佛可恃他無足慮耳若謂必盡吾儒徳業又入上一乘澄凡慮消滅乃得佛則習儒已苦安得重加苦歐公集古錄盛述湜惡行司馬此跋意亦同然湜玆時未必不思鋃鐺自斷也梁書自唐髙手以梁故卽湜文人不嗤棄藝之能不速朽如此

桐栢觀碑【王氏跋一○新桐栢觀碑唐崔尙文韓擇木書桐栢卽天臺別名道家所謂金宮玉庭洞天眞境覽興公一章覺此頌寂寥耳擇木書於漢法𨿽大變然猶屈彊有骨明皇酷嬖太眞無所不似分體不免作丰容艷肥時狀老杜云書貴瘦勁方通神蓋有感也計此碑當爲拾遺君印可者】

昌黎科斗書後記稱大歷世叔父擇木八分與李監篆齊名欲書碑銘者多歸之然則豈獨拾遺印可哉尙書於學甚深匪但屈彊有骨而已此碑在吾浙不知猶無恙否

大智禪師碑【王氏跋一○此碑爲唐史侍禦惟則書竇臮賦述稱史書古今折哀大小應變聲價不落莫也其行筆絕類泰山銘而縝密過之知開元帝潤澤所自耳大智師北宗之錚錚者嚴挺之粗能其家言俱可存也】

此殊太肥又帶俗不及韓尙書逺甚司冦乃亟稱之何也云折衷應變云縝密玩之俱不得祗見滯濁耳張旭帖【王氏跋一○張長史肚痛帖及千文數行出入神惝悅不可測後河滿子一絕系張祐作祐後張長史生可五十年餘甚疑之旣考知與此齋帖俱髙閒筆也閒書僧米元章欲懸之酒肆者然亦自佳耳】

伯髙醉後每以髮濡墨作艸書今觀此千文斷簡神色飛動眞可喜可愕然大約速由緩來勁從軟出所用筆似若今所謂水筆者正與濡髮同法惟是執筆有力故縱筆所如姿態自橫出然艸法至此亦窮矣閣帖中伯英子敬兩狂艸人或疑爲此顚筆然彼𨿽佚蕩猶在法度內此則全越規矩漢晉法眞棄脫無餘也肚痛帖似是健毫筆顧風度卻少遜或刻手假力於石亦未可知髙閒亦祖長史法第微較俗昌黎贈序云逐其迹云善幻蓋亦寓譏諷意

張長史郎官壁記【王氏跋一○張長史以艸聖名楷法獨有郎官壁記董逌稱其隱約深嚴筋脈結密又云守法度者至嚴則出乎法度至縱識者謂得長史墨池三昧此刻在宋已少吾吳僅有都太僕元惇一本尋入王文恪公家文恪親爲跋於裝池之四傍余聞此三十年矣而始得之所藏九成廟堂化度諸楷帖皆辟三舎矣因敬題其後】

此楷法最有名碑恨無從得見吳中好事者多何不摹刻一本

艸書心經【王氏跋一○此艸書心經刻之長安中云王右軍書非也𨿽遒逸而疎縱不入格不中懷素作奴況右軍乎見唐文粹乃駙馬都尉鄭萬鈞書張說序鈞尙睿宗代國公主字筆婉者也於書家不甚瑯瑯宜其然】

書亦有筆但無古法近代此等書固亦時有

裴防少林寺碑【王氏跋一○裴懿公防書少林寺碑開元十六年建在嵩山裴少時負文筆號霹靂手而雅不以八法名此碑辭至沓拖不可讀而書頗秀勁多媚態得非時代爲之耶傳不載階封此書銀靑光祿大夫正平縣子亦可補傳之闕】

書果勁媚但石似覺少粗尙未盡其妙

李北海云麾將軍碑【王氏跋一○李北海翩翩自肆乍見不使人敬而久乃愛之云】

云麾官銜也其碑有三一在闗中一在良鄕一在楚中闗中者乃李思訓碑𨿽殘缺猶可搨燕楚兩通今罕傳不知系何人碑想石亡久矣此乃李碑跋謂翩翩自肆果然然結構不密未是北海得意筆當時著名者亦不知卽是此碑否

嶽麓寺碑【王氏跋一○題名稱前陳州刺史按邕謁上泰山還獻詞賦上悅防有讐人發其贜者張說忌之下獄論死許昌男子孔璋救之得免謫尉遵化此其赴謫時道書也碑文頗庸陋米元章評其書如乍當小民屈彊生疎此語殊未當書故佳小佻耳】

余少時曽見搨本然磨泐已甚不知司冦所購者何若元章故輕於貶人若屈彊生疎則與北海書全不似謂其輕率熟脫猶近耳此君文𨿽纎固是才子不然燕公何爲忌之

李北海娑羅樹碑【王氏跋一】

法華寺碑【王氏跋一】

東林寺碑【王氏跋一○北海此書本小束法度再經模刻𨿽鼻日無疑脂澤有加而天骨掃地矣余晚自廬山歸東林程孟獳馳視之以爲奇絕卽此碑也】

娑羅碑不知在何處余未見法華寺在吾郡然碑已亡寺嘉靖中尙存近廢爲墓卽得司冦本重摹之亦無地安厝矣想東林碑尙使程生驚賞用爲悵然

臧希晏碑【王氏跋一○右金吾衛將軍臧希晏碑朝議郎守衛尉少卿淮陽縣開國男賜紫金魚袋韓秀弼八分書文少糢糊不可讀書法亦淸勁可喜】

唐固時有瘦者第古色終讓漢耳

孫過庭書譜【王氏跋一○孫防禮書譜刻石凡三其一祕閣續帖末未有宣政印記者最爲完文今不可復得矣余遊燕中有僞作古色以鬻者其刻亦佳而中有兩訛字蓋祕閣之帖遺於後紙敝墨渝刻者承之賴以辧耳其一未有宣政印記而前缺一二字蓋自內府出而末首稍刓破然自眞迹上翻刻故獨佳中間結構波撇皆在其三爲文氏�云館則影響耳】

跋謂玆譜刻石凡三然余少時曽見有江陰刻石本與停雲帖可相伯仲後在禮部時沈瑞伯持一舊本見示是背成冊葉首缺數幅構體絕勁淨與江陰停雲兩本絕不同云是佳帖余則尙恨其乏流動意然則是有五刻石也防禮運筆得輕法輕故饒態後半風韻更勝米南宮艸法頗似之

徐浩心經【王氏跋一○此帖意近而法米南宮斥爲吏楷誠耳然不得不爲眉山小庇之耳】

季海書用力亦深第字形不甚秀媚大約是時書耳司冦謂不能不爲眉山小庇之然坡翁在日聞人擬以徐浩輒不喜小坡有跋亦力辧乃翁書非學徐浩然則司冦亦可謂枉防前

嵩陽觀記聖徳感應頌【王氏跋一○聖徳感應頌尙書左僕射兼右相吏部尙書晉國公李林甫撰蓋宗命方士煉大還於嵩陽觀六轉而移煉緱氏山太子廟九轉而林甫記其瑞者也○書爲徐浩古與帝法絕相類𨿽�勝亦自有態可寶也】

人主誇大信非美事顧猶爲處彊第功業成後此盛滿一念不可不善自持耳帝王莫不希不死帝此時已六旬使擇日而登遐豈不爲千古完徳

懷素千字文【王氏跋一】

此帖最飛動有勢第運筆太速於艸法多失使非千文素師日後觀之恐亦將如張文定不自識耳此書以神勝佳處不在形似最難摹刻使唐人爲之猶可玆石乃摹刻於成化間出陜西俗工手安得佳

懷素自敍帖【王氏跋一○此帖如並州勁鐵北山迅鷹奇矯無前獨冠諸種然坐此亦不得與二王盟僅屈彊江淮耳眞迹歷數相臣家歸陸冢宰近聞一總帥以八百金購之復入平津邸矣】

文徴仲跋此帖謂毫髮無遺恨恐未然中間譌筆尙多可恨者不止毫髮也第視千文防入規矩使轉處意態尙可求顧遒逸飛動則猶當讓彼細玩彼似羊毛筆書此似兔毫筆書以此气韻稍別耳此帖乃徴仲手臨無但渇筆處鉤勒入杪忽尢更得其勁筆勢眞不讓唐人技使千文亦使徴仲摹之神采應更勝也王荊公作字常忙昔人謂公一生那得許多忙事然不獨荊公藏眞及元章亦多忙荊公祗系性躁二公則不系躁藏眞是恐弱其筆元章是恐滯其態坐此尙未得安閒蕭散之妙然總之亦是未熟故論聖人必曰從容中道

懷素聖母帖【王氏跋一】

唐元卿謂此碑爲僞筆可謂卓識𨿽云勻美淸熟卻防帶俗气應是髙閒軰書耳細玩亦有數筆類自敍及藏眞稿帖更俟具眼者辧之近張南安等是祖此碑法然此書卻不渉忙撰碑者何人稱郭公爲叔父應姓郭僧而書道家碑亦是異事

懷素藏眞帖【王氏跋一○跋尾周越書得其遺意蔣之奇有蘇黃法皆可重也】

此帖是用張長史水筆作顏尙書行押法內甚稱羨二公豈有意效之耶肆筆亂寫頗有不成字及類稚筆處然意態自妙蓋艸法力深故耳周越書僅見此此固佳何爲彼時人不甚許之蔣頴叔是蘇黃前軰乃顧肯效其書古人服善如此

恆山祠記【王氏跋一○唐河東公所書北嶽恆山祠記公爲相有武略其書要非其至者特以故事存之耳】

河東公何人跋稱爲相有武略豈張公嘉貞耶當覓搨本讀之

王淸源碑【王氏跋二○唐朔方河東河西隴右節度使淸源公王忠嗣碑中書侍郎元載撰門下侍郎王縉書載其女夫也所記事與史不甚異其文詞瑣冗無足多者縉書稱名家與李邕相伯仲】

司冦每盛稱淸源公札記謂無死當是中興元績然考之史亦未見如所言王相書罕傳此碑今在何地搨本亦少

中興頌【王氏跋一○摩崖碑中興頌元結撰顏眞卿書字畫方正平隠不露筋骨當爲魯公法書第一唐文靡瑣極矣至結與蕭頴士軰方振之頌亦典雅仿嶧山諸碑】

碑今尙可搨余得數本皆有描補筆以字稍大故逺觀尢不甚失形勢然歐公集古錄已稱字多訛缺往往爲好事者以墨增補今又更五百年雨雪剝擊何得不更磨泐耶字端整第防乏風韻當亦以石湮損故安得歐公所云李西臺本玩之次山文極力追古固是昌黎先驅

東方朔畫贊【王氏跋一○東方朔畫贊石刻在陵縣陵卽古平原郡也故城址猶存今僅三之一耳碑已再刻余所得乃舊本𨿽小磨泐然其峭骨遒气滃郁奮張亦足辟易餘子】

余有一舊本字稍可讀然恐亦未是祖刻跋謂已再刻不知指何時言此碑在顏書中最爲斂鋒多圓法細玩絕有媚處有歐率更化度虞恭公遺意當爲魯公正書第一跋云峭骨奮張此以評顏他碑則可於此碑似未合

家廟碑【王氏跋一○右顏魯公家廟碑石刻四面環轉在闗中後廟燬宋初有李延襲者語郡守移置之結法與東方畫像相類而石獨完善少殘缺者覽之風稜秀出精彩注射勁節直气隱隱筆畫間吁可畏也】

此碑不但有玉筋筆其結構取外滿亦是篆法跋謂與畫贊相類殊不然此書鋒鋩最厲畫間筆筆生峭想平原忠直气似之此法在前鮮有是魯公創出者畫贊筆固圓與此正不同若麻姑碑或猶稍近

多寶佛塔碑【王氏跋一○顏魯公多寶佛塔碑在西安】

有宦秦中者向餘言唐碑石皆如玉其字皆直刻入深一二寸如今刻牙小印者然不似今碑但斜掠也後問之李伯玉亦不盡爾惟此多寶塔等一二碑爲然所以經久不糢糊此是魯公最勻穩書亦盡秀媚多姿第防帶俗正是近世掾史家鼻祖又畫太圓整筆冩不應若此米元章謂魯公每使家僮刻字防主人意修攺波撆致大失眞觀此良非誣又因此知顏書是腕著案書案亦大有力倚此爲墻壁則折旋皆如意不致欹斜但作字時少減趣亦便無魏晉天然態耳今世所謂顏書率師此亦以其有墻壁易學故大抵字必帶俗乃入時眼乃盛行

茅山碑【王氏跋一○魯公此帖結體與家廟同】

元次山墓碑帖【王氏跋一○顏文忠爲元次山書中興頌歿又爲撰碑文而自書之所以推許次山者至矣】

此兩碑餘皆未見

宋文貞碑【王氏跋一○碑辭內稱公雅善戲謔不常矜莊凡所談諧人輒疏取昔人見公賦梅花以鐵心石腸爲怪故不足怪也】

碑今尙存予曽搨一本糢糊已甚不可謂構法與家廟碑相類

宋文貞碑側記【王氏跋一○宋文貞公神道碑側記顏魯公撰書石刻沙河二公剛勁大節相埒書亦稱是眞足三絕第其筆以取勢爲主】

魯公平日作字或蹲注取妍或奮張爲勁俱不免渉矜持無蕭散自在意此碑乃縱筆書𨿽無一毫帶筆卻具行書法蕩佚自肆此由其楷法素精故一放手態卽溢出想書時胸中亦自快也碑已少刓其輕畫處俱瘦細失眞然是宋時翻刻石若唐時未泐本必當更妙八闗齋功徳記【王氏跋一○記文宋州將吏爲節度田神功疾愈請禱此猾禆媚驕帥之常無足怪者第其時有可旣也】

此旣是猾禆媚驕帥之文不知顏公何爲爲染翰焉幹祿寺碑【王氏跋一○余讀顏魯公家廟碑知公世有書學及覽顏祕監幹祿寺書益信蓋祕監於公爲伯父其所辧證偏傍結構雅俗燦然○書曰幹祿蓋唐以書判取士故耳跋尾句生亦翩翩邯鄲可玩也】

歐公集古錄稱魯公書刻石者多而絕少小字惟此注最小而筆力精勁可法又云石殘缺處多世所傳乃楊漢公模本而大歷眞本以不完遂不復傳然則司冦所得蓋亦漢公本耳

臧懷恪帖【王氏跋一○臧懷恪碑顏魯公撰並書恪再爲王晙蕭嵩兵馬使積官右武防將軍封上蔡縣侯三贈而至工部尙書則以子希讓貴故也兄懹亮至左羽林大將軍懹恪有子七人咸顯而希讓至尙書節度使○書法偉勁不減家廟而石完不泐尢可喜也】

唐史不立傳若非魯公書碑卽湮滅無聞矣𨿽百朱輪何益

與郭僕射爭坐位帖【王氏跋二○余少則艷魯公坐位帖晚始得此佳本爲之摩挲竟日意艸稿耳乃無一筆不作晉法所謂無意而文從容中道者也】

按元章待訪錄是楮紙用先丰縣先天廣徳中牒起艸禿筆今此石刻中禿筆宛然此帖妙處乃在具八面勢怱促中卻安閒自在蓋緣楷法精熟至急用時但作帶筆眞字姿態自溢防畫間徘徊掩映眞有無限意趣元章謂詭形怪狀得於意外信然然總系唐楷法所以筆筆皆到不作風行艸偃勢要只是多寶塔余態司冦謂無一筆不作晉法又非也今胥史起稿賈人登簿亦每暗合此法亦以年久冩之熟自無意間得之拋擲處尢逼眞但腹中無魯公楷式故不能若此沈著饒古意耳都元敬寓意編謂馬主事抑之家藏有米臨此帖內有元時袁文淸桷跋謂京兆安氏嘗刻以傳世吳中復守永興以安氏石未盡筆法因再摹京兆永興皆陜中地名今石在陜中豈卽安氏原石耶抑永興重摹者耶又謂安氏分柝時剖此帖爲二至僕射指下遂平分爲兩以石刻較之正居其半今此帖共六十九行僕射指處止十九行正得四分之一多二行豈馬所藏本又止半幅耶元章書史又謂內小行是於行間添注不盡乂於行下空紙邊橫冩與刻本不同若是米臨本亦當作橫冩乃是何袁跋未見言及此帖首十餘行尙覺屈彊未舒至僕射指以下乃始活潑飛動至皆有等威後又更渾化入妙結末數行筆已倦意已懈而餘興淋漓更出屋漏雨迹殆若所云懷素自言初不知者若分得後半當是獲膏腴產矣袁跋又云嘗得坡翁搨本無毫髮失眞蘇公見安師文帖時帖尙全嘗手搨數本書遂大進又云蘇本付瓘米本付瑾以免安氏兄弟之誚蘇本久不聞應已湮沒馬氏藏米本不逺今尙能存否元章極賞此帖謂石刻粗存槪耳何緣得臨木觀之是筆冩或尙存生動態也內尊者爲賊所偪當是賤所偪又別置一搨下重使字想皆系原稿誤古人書皆手冩其正本柰何反不傳

顏魯公祭侄文【王氏跋一○陳深陳繹曽文徴明三跋博雅殊稱是眞迹在永丰聶氏九可寶也】

祭豪州刺史伯父文【王氏跋一○此帖與祭季明侄稿法同而頓挫郁勃似小遜末有緇郎題名可恨】

祭侄季明文前已見停雲帖中祭豪州公文余少時曽見一本於書肆中恨未買得其郁勃頓挫視季明文果小遜然秀密似稍過之計魯公平日屬艸當不下萬餘何郭僕射書及此兩祭文艸獨傳豈果忠義哀痛有足相發玆所謂遇其合者耶

楚金碑【王氏跋一○按賈氏談錄言通微爲學士工行艸然體近吏中州士大夫效習之謂爲院體此碑淸圓有餘遒勁不足得顏尙書小許鉤磔便脫此病】

書近秀媚風度亦可觀第結構全疎欹傾聊且頗似初學書者顧何以亦負時名石今尙不磨泐豈系重翻本摹其泛駕遺其駿骨耶

峿臺銘【王氏跋一○元結次山撰峿臺銘見歐陽永叔集古錄中次山凡文多從顏尙書眞卿李學士陽冰索書此篆書不知陽冰作者或自作之次山於文爾雅然不能髙而愛身後名甚銘亦類是】

次山玆銘歐陽永叔跋謂非好古者不知爲可愛司冦跋謂於文爾雅然不能髙今元集中無此銘止有浯溪銘

尉遲祠祈雨碑【王氏跋一○攷之碑詞則唐張嘉佑祈雨於尉遲勤之祠應而屬吏紀者也勤爲太師從子義師之役實從死焉書法絕似蔡有鄰而少放得非亦其筆耶】

祈雨一應遂乃勒碑亦遂畱傳至今天下事固各有數耳

李陽冰篆書謙卦【王氏跋一○李陽冰此刻𨿽再登石居然有殘雪滴淄之狀是廷尉正脈】

余家有此搨本曽以飾圍屏書勁而細然筆筆有態古篆今存者少宜寶之

成徳節度徳政碑【王氏跋一○右成徳節度使李寶臣徳政碑寶臣降虜與田承嗣軰創藩鎭之禍其人本不足道碑詞脇下爲諛餒譾不文獨王士則者僅見陶九成書譜中不甚著而書法遒勁瀟灑有李北海張從申之筆良可寶也碑在眞定禦史行臺不易搨】

余搨有數本文亦稍糢糊不全其字丰肉而飛動有勢法亦自李北海門中來然蕩而不疎艷而藏骨遊筆間覺從容有餘態趙松雪冩碑云步驟李顧視此尙隔一塵也評書以時代信是耳食然竟亦豈能全廢

枊尙書諸葛武侯祠記【王氏跋一○右裴晉公度記枊尙書公綽書是時在武相元衡幕中三公勲業年位𨿽小異要之不愧忠武侯者柳於書不得稱名家獨米元章謂其勝誠懸今觀其行筆飄灑雄逸無拘迫寒儉之態眞足塤箎第結構小疎不能運鐵腕捺磔間耳碑在成都可七百年矣完好尙如新得非以僻故存耶】

余友詹惟柄爲成都守曽寄一本字僅能具態耳以塤箎誠懸尙有慚色何得云過之裴晉公文是唐時常體然頌武侯語甚精殆志意有符契哉

董宣傳【王氏跋一○碑前有四字篆書漢董宣傳傳作中楷結法俱精雅有方圓意而不具人姓名當是唐能書者書之也】

唐人固多能書者第不知何爲獨書此傳

柳書西平王碑【王氏跋一○西平忠武王神道碑裴晉公文柳常侍書石刻在髙陵縣墓所苔蘚剝蝕字畫僅存然要之含蓄於元祕也至於料吐番背盟事文中絕不載豈有所諱耶所記官秩如初拜盕道帥後以邊將入爲神防都知兵馬使始加左金吾衛將軍未嘗爲右金吾大將軍復以神防先鋒討田悅加禦史中丞再加禦史大夫左防騎常侍非檢校官所記諸子僅十二人史稱十五人皆當以碑爲正耳】

太保聽能求誠懸書父碑亦可謂有意不朽矣晉公名相也文𨿽不及韓柳然言之足重過之且亦非不能文者聽此舉未爲全失若近世其人貪邪乂不解摛辭乃徒以官爵髙趨之此則又出李聽下數倍者也使李願若在或尙知乞昌黎文然是時願已亡矣

元祕塔碑【王氏跋一○元祕塔銘石刻在闗中防昌元年建柳學士公權書裴觀察休撰又十二年休始以鹽鐵使入相此碑柳書中之最露筋骨者遒媚勁健固不乏要之晉法一大變耳】

柳書惟此碑盛行結體若甚苦者然其實是縱筆蓋肆意出之略不粘帶故不覺其鋒稜太厲也全是祖魯公家廟碑來久之熟而渾化亦遂自成家矣此碑刻手甚工並其運筆意俱刻出纎毫無失今唐碑存世能具筆法者當以此爲第一

復東林寺碑【王氏跋一○復東林寺碑柳河東書是年大中丁丑河東自太子賔客復拜常侍又二載以太子少師元防占奏耄謬奪俸書碑時蓋已幾八十矣中多作率更體而小變遒勁爲文弱亦可愛也】

誠懸幾八十猶能書碑平生作字甚多何目力乃能不傷如此近文氏父子亦然殆是天縱

集柳書普照寺碑【王氏跋一○此碑遒勁方整有一夫當闗時力視誠懸眞迹不啻如之金狄人奉金教猶不忘臨池江左吳傳朋張卽之軰爲可愧也撰文者爲仲汝文粗能其家言第云寺故右軍王羲之舍宅者右軍渡江時未十歲當是淮南公捨耳】

柳書露筋骨易於摹刻故𨿽自碑刻鉤勒來亦不甚失金狄但知立碑集書者固中原人耳

李劍州碑【王氏跋一○長史名廣業曽祖淮安王神通父云麾將軍璲子爲都統國貞貞子庶人也以故立碑碑立之未五年而用叛僇碑辭多泐闕不可讀書撰人有曰尙書刑部侍郎上柱國原武男有曰使持節華州諸軍事者而皆不可攷矣書法極淸婉可觀集古金石諸書俱遺之因志其略】

此碑不甚行想亦以錡叛逆故今人搜出則以字故耳濟安侯廟記【王氏跋一○濟安侯廟記在華州蓋昭宗自華歸長安褒賞節度使韓建而及於城隍之神者也記爲諌議大夫李巨川撰拾遺柳懷素書所載與史皆合特巨川所防建詞過當後梁兵下華州以建所爲表檄書奏皆出巨川手又爲建畫防殺十六宅諸王逐禁旅斂潘鎭資數而僇之距碑成僅一年耳吾故記其事以戒夫文人之貳心而脂辭者】

唐末事眞令忠義人憤恨班孟堅曰哀平際防禍福速哉唐玆時亦然

僧彥修帖【王氏跋一○彥修蓋與亞棲蛩光齊名者作詩語如避機懶婦書法如淮陰惡少年風狂跳踉俱非本色可嘆可嘆】

彥修書𨿽跳踉然骨力猶存總是素師余派

蔡忠惠萬安橋記【王氏跋一○萬安天下第一橋君謨此書雄偉遒麗當與此橋爭勝結法全自顏平原來惟防法用虞永興耳畫錦堂差近之荔枝茶譜不足道也】

君謨此記全步驟中興磨崖碑第微覺肉勝碑原系兩石嘉靖中遘倭患燬其半土人取舊本摹補之前一片仍舊刻也

蔡端明荔枝譜【王氏跋一○蔡君謨荔枝譜一卷昔人評其書嚴正方重如土偶防金今無乃類之乎此本棗木刻在閩中故不能大佳耳白樂天序稱荔枝樹形如惟蓋葉如桂冬靑花如橘春榮實如丹夏熟朶如葡萄核如枇杷殻如紅繒膜如紫綃瓤肉瑩白如冰雪漿液甘酸如醴酩大略如彼其實過之蘇子瞻詩雲海山仙人絳羅紅綃中單白玉膚此皆爲荔枝傳神君謨不及也然彼是巴蜀嶺南荔枝耳似不足辱二君子語】

樂天序子瞻詩皆是俊語此須乞虞永興歐陽率更書之若端明荔枝譜正可自書耳

晝錦堂記【王氏跋一○韓魏公以上相作畫錦堂於相州時歐陽文忠公以防政爲之記而蔡忠惠以三司使書之時稱三絕又謂忠惠每一字必冩數十赫蹏竢合作而後用之以故書成特精絕世所謂百衲碑者是也】

凡書貴有天趣旣系百衲何由得佳且刻碑須書丹乃神若冩數十赫蹏擇合作用之不知若何入石如用朱塡則益失眞矣

韓魏公書北嶽廟碑【王氏跋一○北嶽廟在曲陽中有一白石梁相云是舜時從嶽飛至者因祀於此其說迂誕不可信然古樹遒竦有二塑奇甚皆千年外物碑刻亦稱是】

魏公書全師多寶塔碑但用力未深只得其形似所以方嚴多秀媚少然聞當時效之者頗眾則以其勲業故淮瀆廟記【王氏跋一○大中祥符間修淮瀆廟知制誥路振記之書則待詔楊遵度也二子於名俱不甚文踏拖固其習書法甚熟於聖教而用筆稍粗】

大相國寺碑【王氏跋一○右寺碑在大梁翰林承防宋白撰待詔吳郢書完好若新立者白亦頗有文名而詞蕪雜不工郢𨿽不能脫祗侯習頗遒勁殆類誠懸集書】

宋初沿唐習能書者尙多此兩碑猶非其佳者海南黎君華曽示餘數碑皆遒媚有姿𨿽不及唐人以趙松雪視之未知孰勝

宋眞宗先天太后贊【王氏跋一○眞宗此書在亳州龍徳宮遒逸有致蓋以其年正月謁龍徳耳先天太后者老子之母也唐系自老子尊徽號曰元皇帝故太后之號因之乃宋亦爾耶】

眞宗好文之主書固宜工

嵩嶽廟碑銘【王氏跋一○右嵩嶽中天王廟碑盧崖州撰有唐季衰薾之風孫崇望蓋以書待詔者運筆圓熟毋乃通�院體之遺耶】

此書未佳猶在大相國寺碑下

大觀禦制五禮記【王氏跋一○大觀五禮記石刻在大名舊城字畫不甚密而遒朗可取或云徽宗禦筆也徽宗能作瘦金書於楷法不足或是蔡京耳】

徽宗以書畫自務果其書必標以禦筆或有押字若蔡京書贊玆盛典恐亦必書名今無欵識當只是待詔書爾

醉翁丰樂二亭記【王氏跋一】

筆法全祖碑側記但增以秀媚然亦有雄古气大約蘇書大乃愈佳也司寇公素不甚滿永叔若此二記恐弇州集中亦未能多有法何必古醉翁記以防文行賦體正自奇處可謂前無古人第不可有二耳丰樂記意不深而醖籍有餘味其精神只在求戰地不得遂轉入休養生息意前後掩映機軸甚妙坡翁書與此二記正相稱也

荔枝丹帖【王氏跋一○東坡公書柳子厚羅池銘辭遒勁古雅是其書中第一碑子厚英秀鬱鬱未吐沒爲明神亦是常理獨怪嫚客死當是伊伾文態未洗盡耳】

余無此石刻本然有一墨本乃鄞張君所惠似是先用鉤法具間架後乃更用筆書之者穠艷而勁發有勢疑是南禺先生所臨因此思其原本必絕妙今跋稱是坡翁第一碑諒不誣也羅池神能使嫚者死世俗驚畏正在此司冦乃以伾文態之是董狐筆

金剛經【王氏跋一○坡書金剛經刻石者二其一後有甘升提舉跋爲甘刻其一前有篆書十餘字凡坡書瞥法多拂起是右軍臨宣示筆意甘本失之今此舊本也第石理麄漫鋒鎩多中斷耳】

金剛經是釋氏心印品第不知坡翁書此是欲治心是欲種福

蘇書三十六峯帖【王氏跋一○坡公此書古雅大勝季海賦極不足言亦不見坡

翁集中】

長公諸小文字多不存稿此賦是以書傳耳

蘇書歸去來辭帖【王氏跋一○此帖頗似李北海流便縱逸而小乏遒气當是三錢雞毛筆所書耳】

前歸去辭字畫全不佳後題跋六行稍縱逸有態此碑是延祐乙卯彭澤縣摹刻者當是石理粗刻手拙耳司冦後於文休承處見佳臨本有跋極贊其佳懊戲題此雞毛筆語云罪過

表忠觀碑【王氏跋一○武肅王初有國將築宮望气者言因故府大之不過百年塡西湖之半可得千年武肅笑曰世有千年而不出眞主者乎柰何困吾民爲遂弗攺此其智有足多者五代史歐陽懟筆未盡徴也】

觀中碑今已重摹擘窠大字與醉翁丰樂記同法而更加嚴重若以飾圍屏信偉觀也荊公與長公極不合乃獨稱許此文可見古人服善宋人言荊公初見時極擊節連曰此何語也數次繼乃曰此三王世家也潘子眞又謂公云是漢興諸侯王年表此兩語皆是似三王世家是形似諸侯年表是神初據形言久之乃悟其神耳文得於神斯善法古矣武肅王艸莽英傑事要不能盡善惟知安心待眞主始終臣事中原故能保其封疆耳其不塡西湖亦是此意司冦據錢氏私誌謂五代史系歐公懟筆恐未然歐公平日推尊文僖公甚至歸田錄所記惟贖瑚筆格一事稍短於明察然亦不失爲厚徳其他若好讀書若不得於黃紙書名皆佳事好讀書尢爲不易及何得云非美談武肅乃文僖曽祖有何大怨直至上誣及歐公曽同謝希深遊嵩嶽歸抵香山錢公遣歌妓往謂因挾一妓爲錢公所持尢非文僖固不純亦不因歐公言損品大抵凡子孫類爲祖父防前稱道微未至怨遂歸焉文人負謗皆緣此近世尢甚凡頌人必得如孔顏乃滿志若止如孟子輿云有圭角卜子夏云見紛華而說亦卒不快矣但不意弇州公亦未鑑錢氏懟說

東坡陶詩帖【王氏跋一】

司冦公後以此彚入小酉館帖中共詩三首孟夏艸木長一首人生歸有道一首種豆南山下一首使非防於搜得便終湮沒古碑不爲人所知沈埋於苔蘚中者何限哉

蘇書連昌宮詞帖【王氏跋一○長慶集中百官隊仗避岐薛宋人多譏之謂岐薛二王物故已久爲元微之悞用事今書作岐路蓋眞本也】

作岐路最是正與下車鬭風句相應

蘇書中山松醪賦帖【王氏跋一】

此賦不爲甚工坡翁乃好書之豈固有獨得韓公所謂惟以自嬉者耶

東坡絕句松醪賦帖【王氏跋一○東坡絕句三十首松醪賦一首用筆流利輕俊指腕間蠕蠕有生色文待詔精八法者吾嘗得其臨本終不似也】

謂流利輕俊信然第筆勢稍寛弱豈刻手拙耶然蘇公字但小便弱亦不獨此

馬劵帖【王氏跋一○子瞻以天廏賜馬遣李方叔使鬻之而爲書劵魯直又爲跋索十萬錢大是佳話】

馬劵事甚奇可賞三公皆名流彼買者想亦非俗士倘獲掛名劵中十萬錢不爲費

東坡告史全節語【王氏跋一○坡老言詩至杜工部書至顏魯公畫至吳道子天下之能事畢矣能事畢而衰生焉故吾於詩而得曹劉也書而得錘索也畫而得顧陸也爲其能事未盡畢也噫此未易道也】

能事畢三字絕有分曉畫吾不能知若謂詩文字至杜韓顏三公而極余未服也蓋藝至此乃全入今其機竅入人心髓今人爲藝若刻意搜求未有不入三派者其道至此窮矣無但曹劉鐘索卽先天以前猶別是一面目今人若舎三派必須力仿古先方能絕類不染不然忽不知己入窠臼矣何仲黙謂古詩亡於謝古文亡於韓亦是此意第褒貶不同調耳

東坡雜帖【王氏跋一○右坡臨懷素王右軍桓大司馬各一首雜詩二首桓字元子今跋尾稱黿子又云徵譙縱時書皆誤也徵譙縱者劉裕此當是平李勢時書】

黿子或不誤古人讀書多當別有據不當以譙縱累之東坡詞【王氏跋一○坡書此黃州二詞行模大小絕似表忠觀碑遂無一筆失度恐好事者若聖教之勒石也內百年彊半來日苦無多語人或憂之而公歷禁從節帥又十六年而後歿四百年後乃爲唐伯虎作識無情之能感有情也如此】

謂是詞字如聖教勒石是漢庭老吏筆伯虎祈夢祗得中呂滿庭芳字耳然則何不取百年裏渾教是醉三萬六千場而自認彊半無多語耶人自錯反令夢不錯大是怪事

寄文與可絕句三十首【王氏跋一○公此書不甚假腕力而遒婉秀媚有筆外意詩亦多淸麗可喜豈公以此君故瓣香洋州使君耶】

書盡饒態第不甚彊勁

蘇長公行艸醉翁亭記【王氏跋一○新鄭公家藏蘇書醉翁亭記今刻之石結法遒美气韻生動極有旭素屋漏痕意第不類蘇長公餘見蘇行艸不少惟濁筆一二得似耳正書遂無毫髮且公此書旣不登石不應復用前跋豈公沒後有王逸老者居恆欲出懷素上乃其筆耶或南渡諸公如陸務觀張溫甫軰覩瑯琊石刻戲書之耶又念三君不辦此妙境令人怳怳跋尾超吳興小愞弱而疎不應稱宋及趙子固沈啟南吳原博跋恐亦未爲眞耳】

余曽見此搨本無但非蘇公書亦非宋人書其使轉間𨿽勁有力然不免帶俗帶邪頗類近時李太僕及長沙相兩公腳手又間雜以解縉紳宋仲溫法此等書固時有當是正成間老臨池手耳新鄭相獲此帖於徽邸甚自寶愛卽其弟侄亦不能多見後江陵相自家入京時過新鄭宅語談間忽問及此卷旣去髙公曰彼豈尙索我賄耶因更侑以別物並捲餽之張受之去人或言張后復以捲構髙罪則未可信

山谷書狄梁公碑【王氏跋一○昔人謂狄梁公事範文正公文之黃文節公書之爲海內三絕然文篇法旣俳書勢亦傾側未足絕也黃正書不足存有韻無體故也】

宋初尙多排體文正此碑是詞科髙手然亦不落莫魯直書稍大乃佳尢貴蒼老此書有嫩气又小故姿態未溢祗覺傾側要之文與書亦皆足傳第以並梁公之勲業爲三絕未免有慙色耳當神功聖歷間持正論者頗多亦不獨二王但後所倚重在梁公故梁公專其功姑侄母子兩語人皆誦之謂梁公以此動後愚意竊謂未然此語於理甚淺後亦豈不知且後旣自稱帝矣所行原系反常事若已爲周太祖而承嗣三思下以此世及卽如此立廟以不遷臨百世於後心亦何不快子母詎能奪焉第後知識明達見爾時人心未忘唐惟任婁狄姚宋軰所以天下安然若盡付之楊再思來俊臣諸人手則徐敬業等當更環視而起必不能一朝居矣卽使不聽梁公終不返廬陵後身死後眾臣亦必共推戴睿宗果立承嗣爲太子亦祗足供北軍之誅耳後無雄傑爲輔故事不成梁公能不動聲色使姦邪斂迹此所謂取虞淵之日

山谷中興頌碑後詩【王氏跋一○山谷中興頌碑後詩是論宗語俯仰感慨不忍再讀迫急詰曲亦今人易厭書法翩翩有致惜摹搨久遂多失眞者余謂坡筆以老取妍谷筆以妍取老𨿽側臥小異其品格固已相當跋尾云惜不得秦少遊妙墨劉之崖石少遊當亦善書爾時謫藤州故谷念之耶】

此詩開口卽可厭立論庸腐亦無所謂不忍再讀第就彼道中亦可稱霸滇南耳書固佳以居魯公兩廡可無愧司冦不識秦少遊能書亦是異事

山谷書大江東去詞【王氏跋一○銅將軍鐵著板唱大江東去固也然其詞跌宕感慨有王處仲撾鼓意气旁若無人魯直書莽莽亦足相發磊塊時閱之以當阮公數鬥酒】

蘇此詞黃此書俱非雅品非當行而皆磊落自肆正是一派眞足當阮公數鬥酒餘有此舊本而失卻首幅不知刻石在何所愧無從覓補

山谷七祖山詩【王氏跋一○山谷登七祖山次周元翁韻詩其書本得意筆而爲再刻故且石頑而工拙所用峭拙取老取媚意殆盡其僅存者偃蹇桀驁之態耳詩亦頗自負得意語而類爲拙工頑石所侵者何也人苦不自知何緣復寄王子駿】

此字大幾可四寸甚易刻乃不能得其筆意信哉石頑而工拙也魯直詩自是別傳司冦亦無庸饒舌

山谷書東坡卜算子帖【王氏跋一】

臨江人王說謂坡此詞是爲惠州一女子作意或近之食時五觀帖【王氏跋一○涪翁食時五觀乃小乘經觕語耳然不可不時使何太宰王侍中讀之筆法極輕弱而鮮餘味】

余有此舊搨本字畫飛動筆力最熟最精勁當是涪翁佳帖司冦乃以輕弱少之殊不可解豈得其翻刻劣本耶

涪翁雜帖【王氏跋一○涪翁艸書自作偈語一通又唐詩二首此公自謂得長沙三昧一時亦翕然歸之其風韻態度誠翩翩濁世佳公子也卽無論結搆與素師手腕有剛柔之異識者自得之】

素師手力勁然字形醜涪翁手力弱然字形媚

廬山髙歌【王氏跋一○歐陽公廬山髙自謂出李杜上不滿識者一笑然其雄勁豪放亦是公最合作詩也山谷此書恣態猶存而鋒勢都乏豈石頑工拙故耶】

歐公初爲此詩梅聖兪恨未見郭功甫爲頌之聖兪極嘆賞令再誦因置酒又再誦每誦一徧酒數行如此十徧竟不交一言而罷今司冦乃短之如此亦時尙異耳歐公失處乃由用險韻又不能以五七言行之卻作枝蔓語輾轉以就其韻故味不長然歐詩他佳者尙多謂此爲最合作詩亦未然

蔡卞靈巖寺疏【王氏跋一○米南宮謂卞得筆此書圓勁遒美有兼人之力而時以己意參之蓋有書筆無書學者要之不可以人廢也】

曹娥碑【王氏跋一】

蔡氏兄弟固皆能書然學力不深其得附蘇黃米三公後是以官重今黜去以君謨當之是以人廢

米南宮天馬賦【王氏跋一】

韓宗伯有一墨本示余頗豪勁有態詹東圖謂是眞迹余細觀之卽此碑臨出本耳鉤塡迹顯然

米南宮雜帖【王氏跋一○元章三絕句又二紙神气奕奕射人令人覽者爽然】

元章帖石刻者少此石不知在何所亦未盛行

米元暉夫子廟記【王氏跋一○米元暉書夫子廟記石刻在吳城中書亦秀頴可愛但結法旣不古又乏變態耳】

今人學元章不成多似元暉祗習父業不能探其原本故醖籍少

趙子昻帖【王氏跋一○吾鄕人陶氏治地得藏石凡法帖十卷後二卷爲姜堯章盧柳南余俱趙吳興書吳興畫蘭一本淸絕楚楚與王摩詰蕉蘭同韻此帖爲顧善夫所刻內千文歸去來辭西銘各闕數行陶謁文太史書補之文固辭曰莫易視吾不能爲後人笑端人謂太史勝束先生補亡逺矣彼宋康王之於吳傳朋非無此論但恨晚耳】

此帖今吳中盛行是松雪通行書未爲甚佳獨畫蘭果淸絕衡翁不補趙帖良是第於懷素千文眞迹卻何爲手補余在唐元卿處見山谷行書石刻衡翁亦補一幅夫何嘗不補豈陶氏無識欲此翁作僞迹刻石耶趙子昻雜帖【王氏跋四○次跋云左太衝詩於曹氏兄弟猶子昻於大令父子可謂逼眞○三跋云服食帖家弟初見之驚愕咋指謂吳興遂能造此妙境旣讀跋尾知爲臨右軍筆也相與愀然嘆佛菩薩地分不同如此○四跋云子昻大書不如小楷書不如行丰碑大碣螭首趺要非其至者須於閒窓防筆有意無意間求之耳赤壁賦刻之江右王邸與蘇賦俱變體之佳者】

子昻於大令父子應如韋蘇州於陶彭澤气韻非不似然相去卻逺今謂猶左太衝於曹氏兄弟恐未足當二王帖敬美所熟見何爲不能辧服食帖臨本直至讀跋尾始知之耶佛菩薩地位不同自是當行解

大不如小楷不如行丰碑大碣不如閒窓防筆以此評趙松雪最爲確論淮府赤壁賦余有搨本是此公得意筆

趙吳興佑聖觀記

推官防記【王氏跋一○佑聖觀記在杭州本觀推官防在湖州郡齋俱規摹李北海】番君廟碑【王氏跋一○番君廟碑者記故長沙文王吳芮也芮以故番令不能爲秦死特以寛厚得物情歷數代而卒垂三十年而人祀之有加不亦幸哉元學士明善文趙承古孟頫書皆暮年筆故老勁而書尢可喜也】

趙碑字多方穩故韻不長番君碑較蒼勁司冦責番君不死秦秦有天下祗十五年芮不能死楚何爲死秦亡秦必楚謂爲楚報秦可也

道教宗傳碑【王氏跋一○碑爲集賢修撰虞集撰學士承防趙孟頫書蓋敍眞人張畱孫元教之所由始自張聞詩而下及其徒陳義凡八人皆贈眞人畱孫位已至開府而其孫吳全節亦階特進元之名器濫觴至此哉且虞公修撰集賢而畱孫實知院事其文與書𨿽美不足論也】

元俗大約尙故奉道釋教特隆重畱孫尙有像贊及碑銘俱趙子昻撰並書在今都城延祐宮書與此同文不及虞也

虞文靖垂虹橋記【王氏跋一○文靖此帖儼雅中有餘意不失中古衣冠可重也】重建廬山東林寺記【王氏跋一○右記爲垂章閣侍書學士虞集撰所志寺顚末頗詳而書亦圓婉可愛特少遒耳】

文靖碑不多見此兩碑尙期搨來一讀之

孫眞人碑【王氏跋一○孫眞人徳彧碑鄧集賢文原撰趙承防書徳彧卽書重陽眞人碑者承防此書不甚取骨而姿韻溢出於波拂間蓋能用大令指於北海腕者也】

一道流而能令翰林諸名公爲撰文爲冩碑彼時道教之重如此今時不能爾也

王重陽碑【王氏跋一○右碑爲金密國公璹撰至元而道流李道謙書之亦遒偉有法按重陽名嚞初業儒不成去業武不就偶以遇異人得度遂爲全眞教主張大其說而行之者皆其徒丘處機力也】

馬丹陽碑【王氏跋一○丹陽眞人初名從義後名鈺重陽上足也碑爲元學士王利用撰而道流孫徳彧書文頗詳腴而書尢勁有魯公遺意】

道流固習書元時書學尙盛故兩人書皆可觀

王重陽仙迹記【王氏跋一○重陽仙迹記金翰林修撰劉祖謙撰而姚牧庵璲至元世祖朝以安西文學爲書書法全學宋文貞碑比之孫李不作墨豬气】

元時仙教大興諸仙迹詭異者甚多不獨王馬兩公豈賢傑不爲用皆逃而之羽化耶

雪庵茶榜【王氏跋一○元僧溥光書茶榜其詞紫方袍底語耳不得禪悅眞味書法風骨頗遒勁略具顏柳及眉山豫章結法】

此茶榜刻今世多以飾屏字全師顏魯公𨿽天趣未流動然亦有骨力余曽見此僧他墨迹頗遒勁可喜

趙承防郡學碑

杜待制淸眞觀碑【王氏跋一○右趙承防郡學碑杜待制淸眞觀碑各一通並爲一帙杜規摹趙遂無一筆失度政猶羊敬叔之於小王耳】

杜待制何名其書未見

宋璲千文【王氏跋一○仲珩此書頗得晉唐人筆意圓熟流便有弄丸運斤之勢惟結法小疎耳】

不知此千文是何體世所傳舎人書多行艸耳

兪紫芝四體千文【王氏跋一○兪和元末人紫芝其別號也刻意吳興頗稱優孟此四體尢精然不免露本色耳宋兪秀老號紫芝吾友兪允文絕不稱號近刻一私印亦曰紫芝三君子皆兪姓皆善書亦大奇事也】

余有此帖其篆乃鐘鼎文據文徴仲跋謂是仿趙文敏書

宋克前後出塞詩【王氏跋一】

此刻在闗中今每以裝於懷素千文後不知何說豈石相連耶字亦小有致然無古意祗以章艸法助佻勢未爲甚工

七姬帖【王氏跋一○七姬志銘爲潯陽張羽撰束吳宋克書文旣近古而書復典雅有元常遺意足稱二絕第其事大奇而不情楊用修跋可謂得其隱眞漢延老吏也】

跋謂其事大奇而不情極欲得讀之恨未覓得

枝山十九首【王氏跋一○京兆此書淸圓秀媚而風骨不乏在大令下李懷琳孫過庭上眞迹在休承所近聞以桂玉故鬻之徽人】

已見前停雲館帖中

祝書唐初諸君子帖【王氏跋一○祝此跋爲刻禇登善者祝跋已入石而登善摹本在許元復處未及授刻爲恨筆法淸婉貴麗置之武徳貞觀間誰能辧也】

跋己入石而摹本尙畱亦是異事禇書是何帖跋未明祝京兆味泉賦帖【王氏跋一○此書二十行外分溢出古雅有餘若鉤剔之際少加含蓄便是大家】

王文恪墓志【王氏跋一○此書方於晉而疎圓於歐而不局是祝金石中第一手】毛中丞夫人墓志【王氏跋一○此書視王文恪志銘運筆小圓形差匾古雅亦相亞也】

六體【王氏跋一○韓淮陰自謂用兵多多益善此帖近之惟學素師腕差弱耳】

王文恪墓志最有名然余尙未見六體帖舊曽有今失去亦不爲甚佳祝眞書有一種近者𨿽古勁然頗倔彊非本色

君子亭記【王氏跋一○陽明先生謫龍用王猷張廌例爲亭竹間而手書記於壁後人爲摹刻之書與詞皆工而差可讀也】

陽明先生書晚年最蒼老入妙此書尙覺如河朔少年沓拖而不可耐不知弇州公何爲反取之若論文章固是此時者工

王新建紀功碑【王氏跋一○新建旣俘宸濠獻之歸待命於南昌而勒者也】

文成公凡功成每有手書碑紀之文與書皆磊落可喜華氏義田記【王氏跋一○華從龍先生此舉是範氏家法應徳此記宋文之有致者徴仲此書漢之有鋒者】

徴仲自矜書然刻碑者少用以存模古意亦足醒眼丰考功筆訣【王氏跋一○丰考功筆訣一冊故鄞人丰道生所著道生初名坊以罪竄易今名皆采古八法精語而時附以己意其最宗者右軍耳兼享魏晉而旁及唐人至宋元及近代則齒牙余剔耳吾謂丰氏有書學而無書才者此亦一徴也】

余生平見南禺公艸書甚多皆精勁有古法臨古帖尢妙唐元卿稱爲我朝第一惟未見楷書此帖所刻稍拘弱未爲快也篆是勉彊爲之視文氏父子逺遜首五章論書法甚精學者可置座右第中釋折釵股一節謂是水墨得所肉勻骨勁冺規矩於方圓遁鉤繩於曲直嚴重渾厚而不爲蛇蚓之態則似未然折釵股乃是艸書中波畫用已退筆擲之其義頭處類折形防曲處如釵股右軍艸帖中有一筆絕似吳中一友曽指余其帖今不常有今閣帖第八卷

末後詫字外臂懷素自敍帖中張長史長字上二筆俱防有此法是筆法精熟中弄奇態所以妙若如南禺所言則祗可如釵股其折字說不去又凡金鐵物類僵而不活若但欲其勁而曲又何必取論於釵愚此解未敢自謂是願知書者辧之

書畫跋跋卷二下

欽定四庫全書

書畫跋跋卷三

明孫鑛撰

畫

史道碩八駿圖【王氏跋一○謝赫畫品謂史道碩師曹衛與王防齊名而王得其意史得其似不無甲乙至李嗣眞續畫品𨿽屈第中上然在二曹顧陸前則與赫異矣貞觀公私畫史稱史有八駿圖爲隋朝官本宋宣和帝因之遂入晝譜此卷首𨿽殘破然有祕殿印記卽趙吳興白錢塘亦定其爲史本無疑也余嘗考圖畫見聞志謂晉武帝臨禦得穆王八駿圖本令道碩摹冩之歷宋齊梁陳以爲國寶至隋破臺城爲賀若弼所有齊王暕以駿馬四十蹄美錦四十段購得之尋獻焬帝至唐貞觀中勅借魏王泰因而傳摹於世今此卷無貞觀小印當是人間摹本第其絹素精古筆力髙妙與郭若虛所記無不脗合段萬曆初黃金臺買此以爲差勝駿骨遂識於後】

萬曆丙子西域貢一馬云是千里馬主上不受余時在客部曽同僚友觀之於時聞者亦爭來觀馬髙可五尺神气壯偉若奔踶不可羈首直昻上腹下自項直至尾有脊骨一帶人曰此龍種也世傳八駿形狀怪異不類馬今觀此圖何嘗不類馬惟昻首及腹下骨是其奇處正與貢馬同耳弇州公得此圖正在太僕因遂刻置太僕中余有搨本馬髙八尺曰龍貢馬若以周尺計之亦旣八尺

勘書圖【王氏跋一○右一卷相傳爲唐文皇訓子圖閻侍中立本畫元故恆陽文正王手定爲神品第一圖中隱幾而坐者天顏肅穆目力注視奕奕有生气童子娟好靜秀展捲畏篤一武將拱立丰下而謹若不敢肆者然可想見其搴旗挾將之力餘一侍童二介士皆各得其意上有宣和殿印初翳若霧余令善工洗之則硃色隱透光彩射眉睫間而器物之妙絹素之精斷非後人所能贗者第文皇面頳而虯髯挺髮可畏以故世稱之曰日表曰髭聖今像頗不甚合且爾時教承幹則不應命立本圖教髙宗則已長亦似未通而余乂嘗考宣和畫譜立本所遺無此圖僅有僞蜀黃筌勘書圖二卷此豈其一耶蓋宋初諸降王中惟孟防有天人相見於花蕊夫人所供其童子爲元喆武士爲趙廷隱而當時進禦者以勝國故不敢具其實故目之爲勘書圖理稍近耳第其冠服類六朝不甚似五代則有未可曉者】

按東觀餘論有北齊勘書圖跋云是楊子華畫今司冦謂此圖冠服類六朝正相合但黃跋謂人物衣冠華虜相雜又云所冩人如邢子才魏収軰豈在其間乎又云他本尙餘兩榻有啟軸隱幾而仰觀者有執捲搘如意而沈思者數軰蓋當時畫此弗但一通也今此圖稱隱幾而坐者天顏肅穆童子展卷一武將一侍童二介士則又不相合豈黃筌用古裝冩今事耶宣和帝不妄署果孟防彼時必有人識之今旣衣冠類六朝北齊圖又云有數本然則當是黃臨楊簡略本耳

石刻十八學士圖【王氏跋一○右十八學士圖督府防軍李子獲閻中令舊本摹勒上石所謂周昉貌趙郎並得性情者也】

余曽見此石本無他布置景物止一人一像十七人俱向左獨許敬宗身仍左而面特轉向右好事者或遂謂露傾邪狀夫許豈無正面時豈果閻令有意爲之耶摹閻立本十八學士【王氏跋一○余爲李防軍書十八學士石刻之明歲而公瑕以畫本見遺云自靑瑣摹得者其人物極爲精雅服有緋紫靑緑四色皆中褁而獨蘇世長黃冠禿無髮腦傍有七黒黶若星者極肥而短頷胡鬖鬖被口與虞世南面皆皺紋蓋二公仕隋甚久年可六十房杜少而澤與史合也其間有抵牾者圖稱房齡字喬年薛莊字元敬陸元朗字徳明姚柬字思亷顏相時字師古而唐書稱姚思亷字簡之房喬字齡以字行陸徳明薛元敬字卽名也沈存中欲以是畫而證史之誤余又考之史蘇典籖名朂今日旭顏相時亦不當字師古師古相時兄也又唐武徳中制三品服用紫五品以上朱八九品用靑緑腰帶搢垂頸於下用撻尾勲官隨品加佩刀礪紛帨貞觀初始以深緑爲六品淺緑七品深靑淺靑八九品今所不可曉者房杜旣勛邸元僚官品並等不宜杜靑而房緋豈房封臨淄侯而如晦僅建平男耶按五等爵男亦不宜靑也蘇世長以陜府長史爲軍諮祭酒故宜紫然不宜於志寧陸徳明亦紫二君官甚卑傳可攷又助教蓋文達緑而佩印元齡世南緋而佩紛悅世長志寧兼佩印及紛帨徳明亦佩紛帨而它無之也衣皆窄防短下束帶遒豈其時服制尙未定耶存中博極羣書其易持論固宜然吾尙不敢以史而廢圖今欲以圖而糺史亦未之敢也】

閻眞本今在兵科云是先朝所賜凡官省中者無不取觀他好古者亦每借觀之第聞善鑑者云今藏已是摹本先朝本不知何時爲人易去此於理良有然者凡官庫物最可易書畫尢甚無但司鑰者得施胠篋之技卽在外諸人倘有相似摹本但賄胥人數金卽可潛易之矣司冦以圖較史辧駁甚詳第圖𨿽贗大勢斷不錯史傳錯謬甚多恐未足據敬美定爲貞觀物云政於異同間得之可謂子貢之億中不知難兄謂何

王摩詰演教羅漢【王氏跋一○摩詰演教羅漢圖一軸上有徽宗禦題押按宣和畫譜𨿽漢凡四十六軸此其一也】

摩詰精佛理此圖系用意第羅漢形貎從何處來亦有所本否若鑿空撰恐未安

陸宣公畫像【王氏跋一○余偶得唐陸宣公像於楚中絹素極古行筆有昉干爭趙郎風而襆頭作折上蓋貞元末公卿大夫已盛行軍容襆獨袍色淡似紫而已黯盡或忠州別駕時服也○今天下名爲治平無諱之朝不知公而在尙有可言者否與能盡公之言否所以稱公相業能大異唐否吾與公之耳孫廷尉與繩善因書其後以遺之與繩旦夕且大用才气足繼公當於其身驗之也】

使公在今其遭際或不能如彼時然要無貶謫之禍其相業定勝唐第名卻恐不能如唐重

周昉擘阮圖【王氏跋一○擘阮圖相傳爲周昉畫一人坐而擘阮卽蔡京詩所謂左彈右擘弄淸音者也一坐而持扇若拍口若啟所謂手撚輕蕉口自吟者也一坐而傾聽意甚專所謂側耳含情披月影者也京不足道其詩亦常語第奉宣和帝命題此詩而帝手署三字用痩金體極遒美押法尢妙攷宣和畫譜不載昉擘阮圖僅周文矩有之文矩五代人亦一時名手此圖設色運筆風神態度幾可與顧凱陸探防爭衡似非文矩所辦若文矩畫帝亦不令京題詠也】

弇園九友樓記稱所蓄名畫以此爲冠按後續跋此圖系掛幅司冦於掛幅例無跋今獨跋此想亦由愛重之故爾第不知此跋冩於何處一古畫至令人主手署字宰相題詩又鑑賞皆精自是太平盛事不必引政事槪貶第恨不令嘉祐帝及永叔當之

宋徽宗紅橋鸂圖【王氏跋一○宣和帝遊後苑龍翔池見雙鸂翹足紅欄之上因戲爲此圖設色不甚深而目睛羽文駢棲自得之狀描冩都盡復作數百言敍其事書眞所謂痩金體乍看不得佳結法亦時時露疎穉而天骨遒美逸趣藹然於細得之信不在李重光下也按鄧公壽畫繼稱宣平五年賜宰臣以下燕瓊林侍從皆預酒半遣中使持大杯宣勸因以此圖示羣臣靡不環立聳嘆稱服神妙然則當其時帝固自寶愛之若此而四百餘年後乃入吾手爲遊目助不大幸耶鯫生見帝書畫便以爲議論中奇貨吾不爾也】

宋帝畫余不能評據畫繼所記酒半宣示羣臣事彷佛貞觀余風令人嘆羨鯫生今已化爲臭腐無庸談總之人主好藝猶勝別好從余冢宰兄魚脊諭此猶在善一邊

徽宗三馬圖【王氏跋一○里人顧君出宣和帝三馬圖示余或以行筆稍露蹊逕疑爲臨本顧其飲齕騰嘶之態溢出縑素間縱爾亦是隆凖公的裔耳】

前鸂圖據相傳謂是偶覩鸂因描冩者當的是禦筆若此等圖恐不無系供奉輩代作

範寛山水捲【王氏跋一○範仲立畫與李營丘甲乙俱在神品此卷層巒疊嶂掩映向背自有條理與宋人評逺望不離坐外者誠相合哉】

我舅氏見湖翁有寛山水大軸嘗以示客余時尙幼不能知所以佳徒隨眾玩賞而已又戚黨中一相知自云有寛掛幅甚佳爲要人彊取去餽一權相初時自裝潢人泄之彼因置酒酣暢間婉轉遊說度不能已因贈之權相得之大喜所藏寛畫數十軸皆出其下後此君受要人惠殆逾千金今此畫是橫捲不知視彼軸孰勝然山水宜逺觀應貴掛幅

髙克明雪霽溪山圖【王氏跋一○宋絳州髙克明受眷仁宗累官至少府監主簿賜紫仍畫院供奉大梁劉道醇第其格燕行李營丘範華原𨿽屈居妙品第一而謂其端願謹退尢喜幽黙多行郊野間博山水之趣箕坐終日歸則求靜室以居沈屏思慮神遊物外景造筆端所請豪舉之士卽勢迫利購弗應也○卷尾二跋爲徐武功吳文定書亦是素師首坐蘇長公入室當武功時在劉完庵所文定爲沈石田周題已不無楚弓之嘆今又再易主屬之家弟矣】

今人談帝王畫輒舉宣和帝令人悶郁便欲戒藝然不知慶曆帝亦善繪事夫畱心圖繪研究其趣此豈徒無妨於治當更有益於陶性情也仁宗畫今不可見矣觀克明所以受眷足知帝賞鑑之精夫其端願謹退博山水之趣箕坐終日豪舉之士卽勢迫利購弗應此其人品固已超絕徽宗時立博士程畫畫院人至累百然鄧椿謂其爲人品所限多泥繩墨未脫卑凡嗟乎二帝之藻鑑豈待韓範富歐及京黼軰然後辧哉

郭熙樹色平逺圖【王氏跋一○右郭熙樹色平逺圖一卷按熙河陽溫人渠宗若虛稱其施爲巧贍位置淵深𨿽復學慕營丘亦能自放胸臆巨障髙壁多多益壯至宣和帝則盛推李成而謂熙與範寛𨿽自成名僅得一體然熙之傳世者多號平逺與若虛所記頗不同捲尾趙松雪虞道園馮海粟柯丹丘軰皆勝國名士恨語不甚稱耳】

熙字淳夫所著有林泉髙致一卷論畫家防趣頗可喜據郭若虛序熙卽其父今司冦乃云渠宗若虛且所稱施爲巧贍等語亦非子稱父體豈序刻誤耶平逺二字已見圖大槪亦宜逺觀者也

文與可畫竹蘇子瞻詩【王氏跋二○東坡先生嘗贊石室先生畫竹曰詩不能盡溢而爲書變而爲畫又爲作篔簹谷詩○余所有此一幀乃石室先生竹而東坡先生題語眞足三絕○次跋云此卷有李衎題衎宋人善畫竹者也鄧文肅趙仲穆柯丹丘皆元名士也舊在文待詔徴仲所文極愛之時寘几案閒舎弟得寓目焉余不意購得一賈人肆中殊自愛且以慶此卷之得所歸也】

宋人謂與可是竹之左氏子瞻卻類莊子又云東坡之竹妙而不眞息齋之竹眞而不妙息齋卽李衎也鄕先達史鴈峯公宦吳中曽得掛幅一軸嘉興項氏圖畫記內文與可竹下注云一軸在余姚史鴈峯家序其先來歷甚明余曽及見果淸風襲人第尙不識其所以似左傳處此卷有東坡詩乂有息齋題畫竹名手備矣宜衡翁之愛之也

煙江疊嶂圖歌【王氏跋一○余旣已和蘇長公韻題此卷後續覽宣和畫譜目有祕藏晉卿煙江疊嶂圖及考聖朝名畫譜則又稱煙江疊嶂圖行於世然則晉卿作此畫有二本其行世者爲王定圖畫而長公作歌者也當宣政間詔天下斷公文及墨迹進禦之本豈應復畱公歌於後而畫首乃有祕閣圖印蓋定國之本僅餘公墨迹而畫已失矣禦藏晉卿別本又有江山平逺及千里江山圖安知不流落人間好事者取以配公書爲一卷作蓻林奇耶若以爲延津之合則吾未敢蓋歌詞與畫境小抵牾耳至於分布搆結紆徐掩映之狀妙極工致斷非南宋勝國人所能辦而蘇長公筆法精純古雅爲平生冠又不當防置蜉蝣之足也】

凡古人所好書詩文皆不止一本其所喜圖畫亦不止一本司冦以歌辭與畫境小有抵牾定爲好事者配合良是但蘇公歌恐亦未必卽系爲王定國書者耳飲中八仙圖【王氏跋一○唐開元中八仙爲少陵拈出覺竹林太寂寂也】

八公酒徳未必過竹林正自可相伯仲耳賀監行艸李相雅度恐亦不易及

馬逺十二水【王氏跋二○馬河中逺畫水逺不以水名而所畫曲盡其情狀畫凡十二幀幀各有題字如雲生滄海層波疊浪之類𨿽極柔媚而有韻下書防兩府三字其印章有楊娃語長軰云楊娃者皇后妹也以萟文供奉內庭凡逺畫進禦反頒賜貴戚皆命楊妹子題署云然不能舉其代及徧考畫記稗史俱無之獨往往於逺他畫見楊迹如一○此卷初藏陸太宰全卿家李文正吳文定王文恪俱有跋○次跋云題畫後考陶九成書史防要楊娃者果寧宗恭聖皇后妹也書法類寧宗凡禦府馬逺畫多命楊題之大兩府者楊石也】

單畫水甚奇楊娃題畫足嫓美上官昭容惜不覩徐賢妃爲文皇署右軍文二卷迹耳

石刻聖賢圖像【王氏跋一○石刻古今聖賢圖像凡百二人在紹興郡學三代以前𨿽內府所藏亦以意防耳唐文皇虯髯繞喙天下稱爲髭聖今本虯而不髯明皇目細而長今作巨目梁武晚節一短痩老公而今狀偉甚隋文以魁異驚世而今特細瘦文中子髯下垂至腹見於書今防須而短】

凡世所傳古人像多未必眞然中亦間有眞者第恨莫能辧耳今南京帝王廟系塑像文皇髯亦不虯梁武莫節乃老瘦此狀魁梧安知非中年像耶隋文亦不細瘦乃是像減小耳觀身露特多可見項羽戴唐烏巾大可疑王右軍與今二王帖中兩本皆不同眞定大佛寺有宋太祖像在殿右小樓壁上與此亦不同南京廟又不同華亭孫宗伯有板行古聖賢圖贊與此亦半不同古人已不可見由此寓羮墻想亦小快余欲凂吳中畫手依此作絹素圖今尙未克

宋刻絲仙山樓閣捲【王氏跋一○宋刻絲仙山樓閣頗精工而不甚得畫趣蓋宣政間裝經像函物也若唐伯虎文徴仲歌陸子淵顧華玉跋及君謙民懌軰題稍可重耳捲初藏顧禦醫世安子淵外弟亦雲間世家○次跋云髙皇帝初禁人間不得蓄伎巧一時妙迹永絕嘉靖中有巧工得舊刻絲思之一夕而悟遂能作此今人間盛行新刻或故令揉涴成舊以索髙價然亦不難辧也】

宋刻絲之妙不可名狀然只是精工之極謂不甚得畫趣果也嘉靖新刻絲余亦曽見然去宋尙逺

元髙尙書夜山【王氏跋一○髙房山尙書作米家山如孟襄陽詩大自簡逺卷中跋畫勝國名士如趙虞二文敏鄧文肅鮮於困學皆精八法者虞公詩是兩馬中皮囊逮後筆尢可念也】

尙書畫餘四十年前在京師舊家曽見一大山水掛軸趙松雪題其上極推重

趙文敏長江疊嶂圖【王氏跋二○趙文敏此圖衝澹簡逺意在筆外不知於李營丘如何駸駸欲度荊郭前矣○跋尾諸詩虞伯生柳道傳勝國名流陳敬宗吳原博先朝學士精八法者而啟南尢畫史中董狐言故足重也○次跋云吾向者見公畫以爲公吳興人故類苕霅間山水耳大江中行十日不遇風波平如席病小間推窓對江南北諸山閱此卷便似芙蓉鏡中美人黛眉湛睩使人心醉以此知前軰之不易嘲也】

凡古人詩及名畫必須得眞境較之乃知其妙芙蓉鏡中語逸趣可想

天閒五馬圖【王氏跋一○趙承防天閒五馬圖或謂臨李伯時筆奚官二紫衣杖而立者端嚴有威度朱衣而刷者與馬受刷者一馬齕艸者二齒相齮癢者二各極意態垂柳朱闌怳然若飛龍天廐之在目竊謂閻右相韓晉公合爲此圖不必伯時本也】

宋元來畫大約冩逺淡山水爲長子昻馬𨿽擅名第恐視唐技終稍讓耳

黃大癡江山勝覽圖【王氏跋二○近來吳子軰爭先覓勝國趙承防黃子久王叔明倪元鎭畫幾令宋人無處生活余甚爲扼腕今觀子久江山圖僅尋丈耳而有萬里之勢○次跋云王右丞詩江流天地外山色有無中是詩家極俊語卻入畫三昧黃子久江山勝覽圖是畫家極秀筆卻入詩三昧】

王右丞詩中有畫昔人已言之矣山色有無中果是畫家三昧語第不知江流天地外若何畫使宣和以此爲題其魁當作何經營耶

王叔明阜齋圖【王氏跋一○黃鶴山樵阜齋圖有二幀當是一向一背以極其趣耳松鬛極得米海嶽所稱李營丘剛鍼法峯彎竹木室榭穠麗詳宛大是本色佳境及讀沈啟南歌云此圖彷佛竹裏館茆茨翛然傍川水倚牀張冊白日長似題前幀復有孤桐置髹幾則後幀也阜齋不知何許人啟南比之輞川應亦不俗吾家小祗園寧減此第此中暫缺主人耳曹茂來先軰持以贄覽之不覺憮然】

一齋乃分向背勢作二圖大是妙格前此未聞也沈啟南畫家渠率所題詩宛具畫趣第阜齋元人啟南恐未必悉其行事其比之輞川要亦是畫圖中億度之耳黃鶴山樵雲林小隱圖【王氏跋一○黃鶴山樵王叔明爲錢塘崔彥暉作雲林小隱圖叔明所長在重巖復嶂楓丹栗黃宏麗之致耳而此圖則淸逺滃郁大有北苑襄陽妙致驟見之以爲大癡老人又疑老人不辦是也圖後意似小未盡問之王百谷云猶及見全本蓋少有浥瀾爲裝師裁去耳題署者僧泐季潭叔明旣手書所撰雲林辭而同時爲辭賦記敍詩歌者凡廿七人多佳士而余所知僅山陰王裕金華蘇伯衡始丰徐一防嘉興鮑恂桐廬兪和臨安錢宰防稽詹愚士而已沈道禎戲謂余惜不及文待詔生當一一爲攷以報蓋待詔最能詳勝國先朝士大夫始未故也】

今雲林遺迹不知在何所乃圖顧存可見畫力過木石然文辭更久於畫但得歐蘇爲記亦卽可不朽

倪雲林山陰丘壑圖【王氏跋一○雲林生平不作靑緑山水僅二幅畱江南此其最精者也○據題初冩寄趙士聸後入鄒惟一家惟一所托以歿者書法亦道婉雅勝其生平所作】

雲林旣不習靑緑技何爲一落筆便佳豈果有天解耶其畫格故不宜著色不知此圖作何染料不必沿諸家法令人企慕若渴

雲林西園圖【王氏跋一○雲林此圖乍看不似西園而細求之乃無不合作其用筆似弱而老似淺而深工力最多是得意筆也】

弱淺是此公本色一味杜撰惟以其天資有獨得處遂成家耳若論工力則良不少其得趣亦由此

石刻元十一子像【王氏跋一○十一子像吳興趙承防手摹書贊登石者今𨿽稍剝落其意象之古雅與書法之精工尙可據而想見也其人與事僅見於莊列所稱欲以配吾孔氏十哲耳佛髙弟子亦十人事事模仿乃爾】

餘三十年前曽於韓郡丞子祁處見搨本韓時尙爲諸生云近甫自荒艸中搜出者亦頗糢糊矣韓亦能書極贊之置案頭日臨冩

錢舜舉洪崖移居圖【王氏跋二○洪崖移居圖吳興錢舜舉筆服飾不甚古而神彩秀發暬禦亦作天人相覽之令人灑然○次跋云按眞誥所稱洪崖先生爲靑城仙伯者與赤松子俱爲神農氏師此則唐張氳先生也先生生於隋一名蘊字藏眞亦自號洪崖長七尺五寸眉目疎秀戴烏防衣紅蕉葛衫烏犀帶短防鞾攜卭竹杖所乘白騾曰雪精從者五曰橘栗術葛拙負六角扇垂云笠方木鐙二元書木如意長生瓢魏惠壺不柱杓常應開元帝召欲爵之不應辭去尋乘騾入彭仙煉丹井以化今考舜舉此圖貎飾乘從種種相合者蓋卽其人也當是時盛言張果先生而不言張蘊先生豈先生能杜徳機更勝之耶唐傳奇又云李泌鄴侯任誕多大言嘗得酒畱客而曰今夜洪崖先生過宿當爲具人皆笑之夫以爲古靑城仙伯則誕以爲張氳先生不足誕也鄴侯自靈武功成後失不匿迹耳不然夫安知鄴侯之不爲眞而先生之不爲誕耶】

仙家有眞訣然其所記事率多誕妄此由其徒淺薄無學者欲過張大其教乃反遺人破綻洪崖自是古仙者若夫張氳先生恐止不受開元爵一事系實耳其餘率多傅防無稽跋舉張果証之不知果事亦誕妄也續集跋所引氳事尢多至云好古玩尢令人發噱鄴侯眞先生誕正是實論

趙吳興歸去來圖【王氏跋一○趙吳興畫陶彭澤歸去來縱極八法之妙不能不落豎儒吻蓋以永之不臣晉與吳興之仕元趣相左耳】

仕宦慕山林自是常情歸去來可圖彭澤令不可圖亦是畫家常格吳興此染無庸來豎儒吻第今時惟僞趙筆多靖節圖尢多卽具眼如弇州翁詎能無失鑑但當於此致辧耳

古畫山水【王氏跋一○余癸酉秋自建業揚帆歷采石皖城眺九華匡廬之勝徘徊於黃岡赤壁間所遇無非此圖者○若其畫品之妙髙可以攀馬逺父子令伯虎與周臣極意爲之亦自不逺】

所遇無非此圖逸趣可想

王安道遊華山圖【王氏跋二○洪武中吾州王履安以知命之歲挾防冒險淩太華絕頂探幽宅與羽人靜姝問答歸而筆之記若詩又能托之畫畫冊凡四十絕得馬夏風格天骨遒爽書法亦純雅可愛安道歿歸之里人武氏失其四後於長干酒肆見之傾槖金購歸爲武家雅語二百年吾友人李憲使攀龍復登其顚所至書吾姓名於石而吾又托友人王防政道行刻石蓮花峯○續跋云余旣爲武氏跋王安道華山圖意欲乞錢叔寶手摹而未果逾月陸丈叔平來訪難其老侍之至暮口不忍言摹畫事也陸丈手其冊不置曰此老遂能接宋人不作勝國弱腕第少生耳顧欣然謂余爲子畱數日存其大都陸丈圖品與安道同故特相契合吾友人兪仲蔚周公瑕莫云卿軰特妙小楷吾悉取安道敍記及古近體詩托仲蔚唐人雜記並詩托云卿李於鱗一記六詩喬莊簡一記一賦托公瑕都少卿一記托程孟孺別書作一冊此冊成安道有靈不免作衛夫人泣矣】

華山奇迹賴昌黎乃顯近日於鱗一記狀冩入神足與三峯同不朽矣安道善畫復好遊其収拾畫景當無遺此圖卽系傳眞又非他徒撮取意態者比也第視於鱗筆恐終不無少遜耳司冦後托陸叔平摹此圖並凂兪仲蔚周公瑕莫廷韓分冩諸詩文謂安道有靈當作衛夫人泣嗟乎後起者籍自常理第不知何人能令於鱗泣

戴文進七景圖【王氏跋一○戴文進作圖凡七幀曰浣溪春行臥聽松泉竹溪夜泊雷峯夕照憑欄待月西湖雨霽東籬秋晚余初閱之以爲沈啟南作見題字不工及驗其印章而始知爲文進也然無一筆錢塘意蒼老秀逸超出蹊逕之外乃知此君與啟南無所不師法妙處亦無所不合耳吾鄕陸太宰全卿各系以詩並跋其後】

余少時曽問一畫師曰我朝畫何人第一渠答曰戴文進乃吳子論殊不爾然其所推重者無過啟南余觀司冦得此佳畫遂疑爲啟南然則菇蘆中善月旦者尙未能作糊名試官也余於畫道淺無敢彊作解事第二公恐未易軒輊無所不師法妙處無所不合是蘇味道評無一筆錢塘意則公孫夙因未脫耳王槐野仲父答薛方山仲父書曰公吳人也而負秦性正與此同

城南茅屋圖【王氏跋一○此圖乃錢塘戴文進作有程南雲篆額楊文貞吳餘慶鮑相諸公題詠文進自謂仿陳仲梅而中間大有米襄陽筆意惟落色稍過濃潤耳茅屋中紅袍人豈秋江獨釣例耶】

戴公平生自負似謂能步趨古人筆筆入畫格耳今司冦乃以有米襄陽意賞之是頌祭將軍惟取其雅歌投壺也戴公地下聞之不知肯認爲知己否

戴文進山水平逺【王氏跋一○載文進生前作畫不能買一飽是小厄後百年吳中聲價漸不敵相城是大厄然令具眼觀之尙是我明髙手】

小厄大厄語足使藝夫流涕驃騎天幸李將軍數奇古來凡事盡然不獨畫也

王孟端竹【王氏跋一○孟端竹爲國朝第一手有石室居士梅花道人遺意而淸標髙格又似過之餘嘗記其二事其一沐黔公行金帛求孟端畫謝絕之後忽作一幅遺其僚素厚黔公者使致之曰姑以是塞公意母言我爲公也其二月夜聞鄰笛乘興畫幅竹訪遺之其人乃大賈甚喜具駝絨文綺各二求孟端一配幅孟端卻其幣手裂畫壞之嗚呼卽無論孟端竹求其人可更得否】

孟端二事好事者每喜道之然正是畫家俗气余不嗤其謝絕及裂畫獨恨其塞意訪遺耳患不能爲人役勃勃手腕間何扮此鑿壞態爲

夏太常墨竹【王氏跋一夏太常墨竹名價甚重近𨿽小損亦不減彭城篾材余嘗題一卷云○今年秋復從明輔所見此卷掩映斐亹大有好致而水石復妙余因輟以贈之且戲明輔曰晉人不識竹嘗謂是有節薥吾太常里人也盍以歸我明佐笑不答】

太常吳人也其竹昔重今減不知何說此跋旣云輟贈明輔又云盍歸我疑有錯誤

沈石田春山欲雨圖【王氏跋一○石田畫卷無過春山欲雨其源出巨然僧梅花道人而加以秀潤不作驚風怒霆勃怒戰掣之狀而元气在含吐間○夏日九宜堂與沈山人嘉則舎弟敬美曹甥子念相約爲此歌𨿽咄咄賞新語猶自後塵】

題此圖但書少陵詩天欲今朝雨山回萬古春二句足矣無須多出新語卽跋中元气云云猶覺煩絮

石田山水【王氏跋一○此卷二十六幀幀幀饒气韻生趣秀溢楮墨問○卷初出湯舎人凡十六幀汰其四爲十二已又從黃羽淵得十二幀汰其八爲四已又從黃淳父得十六幀汰其半爲八已又從沈生得十幀汰其八爲二此所以精也跋尾彭孔嘉稱文待詔云石田先生神仙中人也此語吾亦聞之待詔且云滿百文某安敢望此老】

吳中推石田畫咸曰神品今司冦公亦曰畫聖此翁畫贗本最多然余亦曽從賞鑑家獲睹一二眞迹其气韻神采信不凡第用筆終覺粗於書家乃行艸也宋人謂元章無楷石田翁未免坐此矣

沈啟南畫虞山致道觀昭明手植三檜【王氏跋一○虞山致道觀有昭明太子手植七星檜然其存者三耳幽奇怪崛種種橫出意表且在理外余俱宋人補者○余嘗欲令錢叔寶尢子求貎之防手莫敢先晚得沈石田翁畫獨其最舊者三株且爲詩歌紀之】

觀在常熟支有功中丞曽向余贊七檜之奇云眞古今罕有今跋稱出意表在理外則信乎怪異矣第有功不言四株已非舊植則宋人補手蓋亦出束廣微上也錢尢袖手莫先猶勝防筆和墨軰啟南獨貎三株儃儃然得之盤礡臝間矣司冦公旣獲其儁何不令彼兩公各一本掲之園亭

石田畫隆池阡【王氏跋一○石田先生遊支硎之隆池阡有記記中有詩至其爲圖則後三百日而始成以此知先生之易於文而不易於畫也】

先生易於文不易於畫良然哉凡能事皆無出之易者不遊域外不入杪忽決無以發其天機也驟雨盈溝澮濕不及寸欲速則不達何事不爾

石田臨黃鶴山樵圖【王氏跋一○此畫太白山圖不知視老樵原本如何當自勝之惟翁亦云榾榾追三月極儗加精致便欲無此卷後軰豈可易其自負出藍亦不淺矣○茂來出示之幾欲移家此間買兩豢角犢墾十雙也】

臨手果髙欲勝原本自易此古人所云戲效其體者也然亦有能創作不能摹者摹臨勝自運乃其常耳石田畫錢塘山行圖【王氏跋一○余嘗從桐廬陸行至錢塘諸山不甚崷聳而掩映艸樹出沒廬井甚有意態王子猷雲山陰道上行使人應接不暇豈欺我哉此時有公事不能出一語博其勝忽忽往來胸中今得沈啟南先生所圖閱之頓還舊觀】

汪司馬爲襄陽守時每登輿必課文一篇司冦敏於汪玆者山行何乃以公事奪不能出一語若云爲應接山水不暇猶不失當行

石田載酒圖【王氏跋一○石田詩落句云主人昨夜載春酒酌月還須喚老夫似未得與此防也其描冩風物情景乃爾佳知此老胸中丘壑矣煙波畫舫垂楊曲岸事事彷佛小祗圜獨眞山磊塊奇勝耳】

此乃卽景冩或圖者信非髙手不能司冦門下畫士多何不令爲祗園圖

又寒山圖【王氏跋一】

曰寒山想冩其嚴肅慘栗意此題不知自古有之或自此翁創起

石田冩生冊【王氏跋一○此冊白石翁雜花果十六紙折枝鳥三紙鵝一紙渡溪虎一紙秋蟬一紙其合者往往登神逸品按五代徐黃而下至宣和主冩花烏妙在設色粉繪隱起如粟精工之極儼苦生肖石田氏乃能以淺色淡墨作之而神采更自翩翩所謂妙而眞者也意足不求顏色似前身相馬九方臯語𨿽俊似不必用爲公解嘲】

昔人評畫謂花鳥爲下愚意亦然以其取興淺也作畫用深色最難一色不得法卽損格若淺色則可任意勿借口曰逸品

唐伯虎詩畫卷【王氏跋一○唐伯虎桃花庵歌當有圖不知落何人手予後得一幀意頗與歌似而秀潤婉麗入趙吳興三昧因裝潢成捲按二科志載伯虎首篇作倀倀行又有何處逢春不惆悵何處逢春不可憐今皆削去伯虎此詩如父老談農桑事事實際中間作宛至情語當由才未盡耳然過此則胡釘鉸矣】

任長卿待禦有伯虎桃花一掛軸余𨿽不解畫亦覺其佳實際情語是伯虎詩本色𨿽淺率亦自可喜彼時方尙中晚調故應爾幸不落宋足矣

周東村賓鶴圖【王氏跋一○周東村臣爲賓鶴翁作圖文太史題字稱二絕偶有長康之化幾五十年而翁諸孫防於復購得之諸公嘖嘖嘆賞防於兄伯起至以唐伯虎爲其曽大父畫西園圖失之不能復以爲痛恨○防於不忘其先故當自媮快人得人失伯起亦姑置之何如】

凡家藏物失之自近則堪懊惱逺則稍可自寛伯起恨曽大父園圖不能復亦自常情此圖在他姓不能如張氏重人失人得未是切諭

周東村韓熈載夜宴圖【王氏跋一○韓熈載夜宴圖乃李主遣國手顧宏中於熈載第偸冩得者曲盡其縱狎跌宕之態宏中別寫本行人間宣和帝収得凡四本俱宏中筆而又有顧大中二本亦佳帝自著譜云大中應是宏中昆季也治間杜堇古狂稍損益之尋落江南好事大姓家以百斛粟遺祝希哲爲作一歌八絕句手題其後爲吳中三絕此則東村摹堇圖而白陽陳淳書祝詩周行筆精工不減杜而陳書亦在逸品蓋第四佳本也熈載事絕不足道顧其意欲自污不肯作亡國相有出於長卿犢鼻之上者昔嚴續僕射爲其文可求索熈載神道碑以千金雙鬟爲贐熈載不肯作諛辭重相苦欲刪潤立郤其婢題一絕於泥金帶上云】

余曽於徐正夫太常家見此圖亦臨杜本然非周筆也韓叔言自是風流人豪彼時謂其風采照物是神仙中人每縱轡城苑眾皆隨觀談笑則聽者忘倦獻替多嘉納制誥典雅有元和之風其不欲作亡國相正與錢武肅識見同大抵遭亂世多有此等才難說故自污亦只是就材料作若使當治世必能自檢郭汾陽聞楊文貞作相遂減伎樂是也弇州詩文勝此公其襟懷亦彷佛似之第立卻雙鬟一事恐弇州公遜此決斷

吳中諸名士畫【王氏跋一○右周東村雜山水八幅妙有郭馬筆意唐六如一幅亦精絕陳白陽二幀其一少年筆最工不減六如一冩意亦自淸逺似馬文璧不若晚歲之艸艸也文衡山四幅淸逺秀潤得元人趣仇十洲四幅秀气逼人眉睫間兩水雄逸與東村俱不下宋人陸包山遊天池一幀巉巖陡削秋懷一幀蕭瑟而不寒儉皆可賞也】

吳中此等雜小圖最多餘舊時亦有數本但多系僞筆今此二十一幀經弇州辧過無贗可貴也

臨李伯時蓮社圖【王氏跋一○宋李伯時作蓮社圖其宗人元中爲記甚悉元趙吳興子昻重臨之而余所得則又子昻臨本也卽孫枝所不論其人物儼雅位置精密益可以想見其二本之妙余乃乞兪仲蔚又略敍所見於後足補元中之缺余復考記內佛陀耶舎者華云覺佛陀跋陀羅者華云覺賢耶舎卽鳩摩羅什師與跋陀羅俱從羅什長安中譯經後跋陀羅南邁土廬山與逺公社而耶舎辭姚秦還西域足迹蓋未嘗渡江也且逺以晉元熈元年示寂而道士陸修靜至梁天監初上武帝科儀相去可百歲其不相及無疑要之蓮社事固佳是禪林遊戲三昧地不必計其傅防與否以慈氏蓮花藏例之則三大劫中人皆在防固無不相及也】

凡釋氏所紀事類多傅防緣其徒史學疎徒欲自侈其事不知翻犯攻駁也此圖亦祗以畫傳耳謂三大劫中人皆在防語太迂不切滕子濟唐人出遊圖內有不系同時者黃長睿謂其鑣並驅睇視相語近於得意忘象惟眞賞者獨知之以評此圖或近

淩氏藏文待詔畫冊【王氏跋一○吳人得文待詔一防染法輒贗作欵識覓生活此三十六紙眞待詔得意筆開窓防懷出倪入趙極有意無意之妙而都不著欵識僅餘一詩豈邢娙娥敝衣來前令尹姬自色奪耶元旻必欲吾軰證明之母乃覺有待之爲煩也拈出題其後】

此正恐他夫人故作敝衣面貎者耳有待爲煩一語大妙

文徴仲雜畫【王氏跋一○此十幀可謂文氏碎金置山房中敵吾家琳瑯矣】

此畫冊應亦與前淩氏冊同第經伯樂湔祓價便數倍沖虛信仙品然亦詎能無所待哉

文太史雲山畫卷【王氏跋一○文太史徴仲諸生時爲黃博士應龍作此卷畫仿老米气暈生色遂不減髙彥敬書法圓熟翩翩出晉人比之晚年筆少骨而多韻詩𨿽大歷以後語亦自楚楚應龍絕寶愛之戒其後人勿爲餅金懸購者所得去六十年而其諸孫彊以畱余得厚直而去余聊以寓吾目而已】

佳畫遺子孫絕不易守今以屬司冦公亦可謂得所歸矣朱司農子孫固不如桐鄕民

衡翁詩畫卷【王氏跋一○癸廿余避地吳中一日以間謁文太史手此卷索題太史坐隅畫蘭石畢覺秀色朗朗射人眉睫間已書數古體詩詩亦淸拔是平生合作者而書法從豫章來尢蒼老可愛】

昔人謂求衡翁書畫者惟入其書室懇其靣作乃得佳且無僞今觀此果然

文徴仲勸農圖祝希哲記【王氏跋一】

希哲齒長於徴仲此卷圖與記不知孰先後記圖圖記固當有別司冦後以祝記入三吳楷法冊割去畫余謂不當爾

陳道復書畫【王氏跋一○白陽道人作書畫不好模楷而綽有逸趣故生平無一俗筆在二法中俱可稱散僧入聖此卷尢其合作者至書少陵贈王宰一歌自擬亦不淺矣吳中少年不勝家雞之賤吾故存之以俟夫賞識者】

道復每稱文待詔爲師元美巵言雲家弟嘗問待詔道復曽從翁學書畫耶待詔防哂曰我道復舉業師耳渠書畫自有門逕非吾徒也意不滿之如此然余舅氏楊紫溪翁曽同文休承兄弟論畫休承問吳中畫品舅氏首舉衡翁因曰賢昆仲皆佳手此外維陳白陽筆法超邁休承擊節曰白陽筆法果髙恐老父亦當讓之紫溪翁亦以爲然曽向余述之舅氏畫家専門嘉靖末名噪武林休承又號爲紹翁畫學者其與紫溪翁言是心髓語何乃與衡翁論懸絕且兩處皆面語非他人者眞不可解以余臆斷道復祗長於淺色寫意非若衡翁無所不能筆法或有獨得余非當行不能深知也衡翁對敬美或是自謙語且道其實司冦公誤疑爲不滿耳道復書亦近米不知吳中少年何爲賤之

陳道復水仙梅捲【王氏跋一】

道復畫亦花卉爲多想所長在此

畫扇捲【王氏跋四○甲之五跋云右扇捲凡七人十八面內戴文進松崖圖筆簡而趣有餘與祝希哲題字足稱二絕沈啟南五而多老筆獨一面橊房妙絕詞似戲聾老人且爲祝生子亦有希哲題字唐伯虎二面其一秀色射人其一布置精密而逸趣不乏可與文進鼎足張夢晉石湖秋渠風流名士陳道復山水花卉九面所謂意足不求顏色似者題字亦多佳致謝時臣小米派也比之本色差不俗耳○甲之六跋云右扇捲皆徴仲畫也凡二十面前一面乃癸丑秋送余北上者時年八十四矣尙能作蠅頭小楷題七言見贈彭孔嘉以排律繼之楷法遂不減公餘十九面皆雜山水夏木寒林淸泉白石或題詩或止押名而蒼古秀潤妙有勝國諸公遺意內十面尢合作覽之令人神爽○甲之七跋云右扇捲凡六人爲畫二十一東村周臣七麵包山陸治六面十洲仇英三面文水文嘉二面五峯文伯仁二面沱江陳括一面○乚之六跋云陶翁存仁圖天文地理各一文太史徴明六陳太學道復一李東昌孔陽一梁禮部孜一尢山人永三張生復一皆畫也又二面作梅杏花似吳延孝筆而許太僕初小楷二賦其上書畫法多可觀】

據所稱甲乙五六等當是連前字扇爲次耳戴沈唐文四公畫若在扇眞爲至寶其可喜可愛更過於幅軸也面字背畫是扇常格玆所云題字及書詩賦者似卽在畫一面第不知亦有系與前字扇爲一柄者否若拆開爲卷帙不無可惜

文伯仁燕臺八景【王氏跋一】

八景今見一統志中伯仁作此圖比鑿空彊撰者味固長若得選館閣諸公詩佳者托公瑕廷韓輩書之用以相配亦足稱名捲

陸叔平遊洞庭詩畫十六幀【王氏跋一○余以壬申之秋九月遊洞庭而陸叔平時亦從諸少年往蓋七十七矣而簪履在雲气間若飛歸日始艸一記及古體若干首以貽陸丈存故事耳居明年之五月而陸丈來訪出古紙十六幅各爲一景若采餘詩之景不重犯者而貌之其秋骨秀削浮天渺彌的爲太湖兩洞庭神無爽也妙處上逼李營丘郭河中馬夏而下所不論矣○問之陸丈自言至八十二畫當夫成審爾吾於其時上章乞道士服防一杖從探未竟之勝而吾二人者合作摩詰一身毋謂獪少年得隴望蜀也】

詩中有畫畫中有詩昔人於摩詰有是評矣然詩中畫非善畫者莫能拈出而畫中詩亦非工詩者莫能防破二者互爲宅第畫無所不可詩而詩容有不可畫則是兩語者又若専爲畫論也叔平畫元美詩近日眞無有兩公瑕畏水不敢去難令執管其間若十六詩公自書而記令莫廷韓書並洞庭景可共稱四絕第不知叔平此圖是爲太湖神是爲弇州詩寫意若無詩者遂不畫則亦止是詩中畫也余謂叔平家此湖山中當以生平意所賞寫爲數十圖令司冦逐一詩之斯盡洞庭之勝耳八十二乃大成道復防杖大是佳境惜俱不能踐悵恨悵恨

錢叔寶溪山深秀圖【王氏跋一○余近獲髙麗貢繭潔白如玉夏月錢叔寶見過令作矮行長幀淺色溪山深秀圖結法一派流自黃子久而間以啟南老筆蒼古秀潤絕出蹊逕之外一時吳中名士俱作歌賞羨之眞勝事也人或謂余有所寄則不然大丈夫好山水便當謝去朝市安用役役寄此爲然人生有義命要不當以一端成出處也譬如見佳畫輒云是眞山水見佳山水輒云一幅眞畫究竟何所歸書此志感且以解嘲】

有所寄正是司冦公心事諸跋中屢屢見之何爲不肯輸服見佳畫輒云是眞見佳景輒云是畫是幻境問心語以較夫廊廟山林良有似焉魏公子牟曰身在江海之上心懸魏闕之下謝元暉詩曰旣懽懷祿情復協滄洲趣此二君孰愈人必多右元暉余則獨嘉子牟何者息念甚難身能脫卽是勇斷彼居廊廟者何嘗頃刻忘見在正自日用不知耳

夏山欲雨圖【王氏跋一○梁禮部思伯見訪心逺堂出沈啟南春山欲雨圖示之後有吾兄弟沈嘉則三歌嘉則獨作夏山已雨語爲不類思伯遂以錢叔寶夏山欲雨圖見示索跋叔寶此圖晻靄郁浡生气淋漓遂足雁行啟南獨二荷傘人亦似已雨狀幾欲書嘉則長歌應之嫌其形穢相與一大笑而止不然少陵雷聲花气二言或足塞白也思伯其肯我否】

思伯亦善畫何不卽畫夏山已雨圖少陵二語佳矣第千峯雨可畫雷聲花气若何畫

尢子求華淸上馬圖【王氏跋一○楊太眞華淸上馬圖舊有粉本而寂寥不甚稱尢子求善白描防余得蜀箋乃乞子求作圖而以意增損之遂妙○吳中善書者兪仲蔚連昌宮詞彭孔嘉長恨歌周公瑕津陽門行黃淳父淸平調八首及袁魯望張伯起王百谷王元馭華幼圜捨弟輩各以小楷書宮詞遂成佳本其他固所不睱論也】

畫家謂人物難而美女尢難此據鞍景不知若何司冦何不作一歌附其後

錢叔寶紀行圖【王氏跋一○吾家太倉去神都爲水道三千七百里自吾過舞象而還往者十二而水居其八去年春二月入領太僕友人錢叔寶以繪事妙天下爲余圖自吾家小祗園至廣陵得三十二幀蓋余嘗笑叔寶如趙大年不能作五百里觀也叔寶上足曰張復附余舟而北所至屬圖之爲五十幀以貽叔寶稍於晴晦旦暮之間加色澤或爲理其映帶輕重而已】

張元春卽寓敬美家余時見之美少年也渠所至爲圖司冦公當有指授得叔寶稍潤色之應更佳耳身曽親歷以入畫自有深味凡吳越人宦京者宜人藏一卷鐘馗移家圖【王氏跋一○鐘馗事僅見唐奇中楊用修以爲喬鐘葵字辟邪後人因而附會之恐亦非也李伯時舊戲作嫁妺圖或云卽移家圖余嘗見其副本叔寶𨿽彷佛其意而所增飾遇半昔謂橋神貌醜畏張平子圖之不敢見異日叔寶可免勾攝之苦矣】

余初時曽於柴山人季通處見一本云是嫁妺圖仇十洲筆想亦臨伯時本也第不知當時作此圖是取何意

書畫跋跋卷三﹤子部﹐藝術類﹐書畫之屬﹐書畫跋跋﹥

欽定四庫全書

書畵跋跋續卷一

明孫鑛撰

墨迹

右軍鶻不佳帖【王氏跋一○鶻當是諸孫小字此帖連白石枕鄴中戰場諸迹爲濮中李少師柬之家物米元章之父阿奢以奕勝獲之遂爲米氏物後有尊徳樂道印見元章書史甚詳今則割爲一卷而有開成二年柳公權記一條豈全捲題字亦隨之而割耶結體比它迹形勢稍廓落而遒聳雄邁有威鳳翔霄神驥追影勢余老矣後先所見右軍父子乎筆唐臨至八本能不悲喜敬題於後】

字之妙惟在運筆故得見墨迹一行勝墨刻千行況右軍迹又最上神妙者乎今司冦自矜後先見右軍父子手筆唐臨至八本可謂奇幸第按諸跋右軍前三帖及此並後褚臨蘭亭共五本大令祗送梨一本就中眞迹右軍二大令一而前此月帖跋云疑是米臨則唐臨亦止二其三本不知爲右軍爲大令於何處見系手筆系唐臨徒令人作望梅想以余所聞華東沙氏有右軍袁生姨母初月三帖大令卄九日一帖疑司冦未之見文壽承氏有大令地黃湯又姑蘇某氏有右軍裹鮓朱忠僖晚購得右軍快雪時晴此豈司冦所及見卽所云八本之三耶此七帖傳聞惟袁生快雪系眞迹餘皆唐臨華氏帖今蓋歸項少參子長云此鶻不佳帖跋不言購得不知是誰氏物帖割跋亦分割自是常理書史稱李孝廣收得右軍黃麻紙十餘帖所記帖語白石枕等共七章此帖幸存余帖今在何所似未曾入石妙迹杳然令人悵望

大令送梨帖【王氏跋一○敬美弟自燕中歸得大令此卷後有柳誠懸文與可二跋考誠懸跋蓋並右軍思言敍卒何期但有長嘆念告十二字俱誤以爲大令故有劍合延平珠還合浦語米元章鑑定之遂拆爲二卷而子瞻所題家雞野鶩同登俎春蚓秋蛇總入奩君家兩行十二字气壓鄴侯十萬籖蓋右軍思言帖尾也元章左袒大令故不謂爲然而誠懸跋後細題又一帖十二字連之語皆爲元章削去恐後覽者以誠懸跋語致疑若大令筆𨿽稍有剝軼而存者猶自煜煜射人元章所稱天眞爛熳故不虛也誠懸結搆淳古生平鋒鍔斂盡隱然有羮墻思吾弟其善有之】

萬曆庚辰敬美以江右臬副入覲遘疾乞致仕余在驗封爲力請於冢宰不得遲至三月十日仍赴江右有詩四首寄謝余乃不知其次日早得此奇物也敬美書家當行矻矻數十年捐貲搆古眞迹至玆歲乃始獲此晉法書一紙耳元章書史載其辭云今送梨三百顆晚雪殊不能佳是十二字而柳跋云兩行十字敬美亦跋云十字而費五十金且損五六此帖今刻臨江二王帖中今下送字缺顆字則元無書史誤增耳無送字而云送梨帖當是舊標題云爾也柳後細題一行元章削去可惜據書史有貞觀半印梨氏印王文正孝先跋今司冦奉常俱未言及能無剝蝕否書史又云劉季孫以十千置得其子以二十千賣與王防迄今又幾四百年𨿽割去右軍一幅價增止五倍亦不爲甚重第劉在日米曾約以歐陽詢二帖王維雪圖六幅正透犀帶一條硯山一枚玉座瑚一枝相易因硯山爲王詵借去不果率更書摩詰畵彼時何價廉乃爾此帖不知後何時復歸元章蘇跋屬右軍米跋柰何不存而與可跋乃存也古人用墨皆濃濃最難敬美謂子敬誠懸與可墨色濃淡前後如倒置謂古人今人不相及非徒用筆卽用墨亦然良是第謂凡稱右軍眞迹墨沈昏淡者皆贗品則恐未盡然何者濃墨遭水濕亦不無落色耳

隋賢書出師頌【王氏跋一○史孝山出師頌系古章艸法在宋時有兩本天府誌索防安所謂銀鉤之敏而人間則甚推蕭子云余舊於文壽承所見一卷上有祐陵泥金禦題徵西司馬索靖書與宣和瓢印蓋天府本也第黯不甚可別細玩其行筆處亦似微蹇澁往往有楓落吳江之恨今年秋家弟敬美購得一卷其大小形模相彷佛而結法特加詳密古雅墨气如新又有太平公主胡書王涯僕射永存珍祕二印越國公鐘紹京半印楮尾米友仁敷文鑑定以爲隋賢書遂入紹興內府余竊謂二迹皆自防安臨出特紹興之所入者佳而宣和之所藏者小次耳小米不能別所以而槪以隋賢目之餘良幸獲再睹此希世之珍所小不滿者子云奇迹遂以永絕】

文壽承晚年於燕市無意中購得索幼安出師頌價三鐶耳好事者多往索觀云字已昏暗不可識就明處定睛視久之乃稍可辧防畫若筆法則祗在影響間壽承後摹入石餘曽見搨本亦頗饒古趣第不見所謂銀鉤之敏又多滲迹似若曾經水漬者然壽承時已七十餘昏昏黙黙若何摹出目力可謂彊亦可謂妙手矣敬美此本不知得自何人未曾與餘言司冦謂勝文本當由墨色鮮明耳小米槪目以隋賢並司冦謂自幼安臨出恐皆屬懸斷但果系宣和紹興眞物亦卽是書林至寶矣以此觀之世間神物沈埋舊家敝篋者尙不乏也褚臨蘭亭眞迹【王氏跋一○唐人臨右軍禊帖自湯普澈馮承素趙模諸葛貞外其嚴整者必歐陽率更而佻險者咸屬褚河南河南迹尢多米襄陽旣於書史稱得蘇沂家第二本以爲出他本上然考之是防鉤塡廓耳書史又云右軍筆精大令日寒二帖薛丞相居正故物後歸王文惠家文惠孫居髙郵並收得褚遂良黃絹上臨蘭亭一本乏貲之官約以五十千質之後王以二帖質沈存中而褚書見過請售因謝不復取後十年王君子居髙郵欲成姻事因賀鑄持至髙郵以二十千得之此本藏深山民間落黃拾遺熊手以百三十金售余後有襄陽題署備極推與且云是王文惠公故物辛巳歲購之公孫瓛與書史語合按蘇家本於崇寧壬午閏六月手裝此則壬午之八月手裝耳至今年爲萬曆丁丑上距裝裱之歲蓋七甲子安得不六倍其直也又有李伯時一跋𨿽眞迹而似非題此卷故剔之】

管子安褚本曾以示敬美敬美詫生平所未見卽欲攜歸與司冦賞之時子安不肯彼時似尙未得此本也據跋管所得是蘇沂家本公所得是王文惠家本第管本余猶疑其自米臨本上重臨出此本寧詎是河南手臨乎司冦固具眼人第有一眞本斯贗本易別若俱是贗本則所謂一種僞好物者未免以貎似離婁矣顏魯公書竹山潘氏堂聯句【王氏跋一○唐太師魯郡文忠公在吳興日宴客於竹山潘氏堂聯句而手書之凡十九人如處士陸羽僧皎然李觀房防軰皆知名士而所謂粲顓須者於公爲子姓皆有文行官爵具家廟碑中公此書遒勁雄逸而時時吐姿眞蠶頭鼠尾得意筆大較與家廟頡頏而此乃手迹又當遠勝之第宣和書譜實載之目錄而考無祐陵禦題及宣和瓢印前僅冠以緝熙殿章而後有米元暉鑑定按緝熙殿理宗朝所建也𨿽隆凖宛然能無邯鄲子輿之惑乎哉不知靖康之變玉盤金魚散在人間𨿽以光堯懸勇爵餅金購募而應者拆洗去之小米能別書不能別所以或爲諱其自至理宗日始加以祕殿章識耳○余旣書此人或笑余直當以公法定眞贗不當瑣瑣出處令後人目以爲黃長睿也】

此詩無宣和印識當是佳臨本何者靖康變後禦題無所忌正當借以爲重何爲剪去第今人作必當贗宣和不贗緝熙以其祗有緝熙章知是北宋時臨本非近時僞物正可貴也摹本尙可辧佳臨本絕難辧八法定眞贗恐卽魯公復出亦未易言

宋名公二十帖【王氏跋一○右宋名公簡札合一卷翰林學士李宗諤送從表兄詩中有云銅魚四明守當是知明州也宗諤字昌武饒陽人故丞相昉之子仕至右諫議大夫其稱學士當在景徳二年後呼表兄爲腹兄不知何所據老米謂宗諤主文旣久當時試士無易書例故爭爲肥褊朴拙以投其好今攷之果爾然則公書𨿽不見賞專門亦負時趨耶範仲淹者字希文吾吳人有二帖遺尹師魯舍人此其一也跋者多宋元人吾僅畱尢袤袤常之無錫人以祕書監終諡文節軾者蘇軾字子瞻睂山人此寄久上人帖古雅爲生平尺牘最黻者米芾吳人以乳媼蔭得官止禮部員外郎此送提舉通直詩結法雄爽有逸致而不至作生平佻險其書黻則郇公行押體也又絕句一首無姓名而有緝熙殿寶考其詩是黃庭堅語庭堅字魯直豫章人由史館累謫宜州卒追諡文節此書結搆森然詩亦婉致所謂春來詩思何所似八節灘頭上水船紹彭者薛字道祖中山人號翠微居士與弟嗣昌輩俱有名所謂河東三鳳者也此與趙大年借墨帖古气浡浡遒勁中蓋余所寶三帖之一也沈與求字必先徳淸人以知樞密院卒諡忠敏自謂屏迹裏居當是知潭州丐祠時也世忠者韓蘄王也字良臣慶陽人以三鎭節致仕卒史稱其目不知書晚歲忽有悟能作字工小詞據與司農總領帖當是太保領元樞時耳而結法頗遒麗恐其時尙未入悟或佐史筆也允文者虞字彬甫仁壽人以左丞相兼樞密使出宣撫川陜進少保封雍國公諡忠肅此公蓋南渡名臣吾以其慷慨議恢復近張魏公而識時宜勝之書法出鐘成侯𨿽不能精詣亦自古汪藻者字彥章徳興人仕累禁近後以顯謨閣學士謫死藻有文行饒志節其書亦出入米襄陽衡者葉衡金華人以進士十年取相位以宰相片言得罪人多疑之書𨿽不免墨豬而有拙意且以力勝王十朋者字齡樂淸人年四十七狀元及第所與書極辧者不知何許人想亦工佛法者公可謂能衛道矣蔣璨字宣卿紹興中爲戶部侍郎敷文待制史不載載書史所題衝寂觀二詩極俚淺而書筆圓媺翩翩得晉人意衝寂觀在陽羨乃其香火地王淮字季海永嘉人以左丞相樞密使罷爲大觀文卒諡文定札子當是答故相或執政者張綱字彥正丹陽人嘗至大參以資政殿學士致仕卒諡文定用太常駁攺諡章簡此札似得致仕恩謝執政又爲其子先容耳範成大字致能吳人以大資領祠卒諡文穆其書最得二家法此小艸亦離離可愛孝祥者張字安國烏江人以詞翰名弱冠及第官顯謨閣直學士卒樓鑰字大防鄞人以大資領祠卒其書辭黯然天眞之痛札亦稱之了翁者魏字華甫蒲江人贈太師累封秦國公諡文靖此書倉卒爲密戚弔慰故防惻而辭絮筆亦艸艸張卽之字溫甫孝祥從子以父孝伯蔭補官至直祕閣壽八十餘此行體不足言然卻不墮惡道】

此諸帖大約以人重非眞能書者蘇黃米三家似當別出不宜雜置此中韓蘄王晚𨿽稍有悟亦豈詎工詞翰所作小詞及字恐俱出代筆惟以其趣味可賞故人遂許爲眞耳汪彥章長於四六然嘗力詆李伯紀謂饒志節或未然

東坡手書四古體【王氏跋一○坡仙所作煎茶聽琴二歌南華寺妙髙臺二古中間大有悟境非刻舟人所能識也南華詩最後作攷其書是海外雞毛筆所揮染故多纎鋒大抵能以有意成風格以無意取姿態○汝南公主志枯樹賦余見公墨妙多矣未有逾於此者】

東坡詩盡有自得處第才太髙未免信口道以此稍違大雅耳此諸詩大率從禪解中來跋所云大有悟境蓋亦以禪理言也余未見坡翁此卷亦未見汝南志徒切健羨

蘇子瞻札【王氏跋一○附蘇原札千乘侄屢言大舅全不作活計多買書畵奇物常典錢使欲老弟苦勸公卑意亦以爲然歸老之計不可不及今辦治退居之後決不能食淡衣粗杜門謝客貧親知相干決不能不應副此數事豈可無備不可但言我有好兒子不消與營產業也書畵奇物老弟近年視之不啻如糞土也】

書畵奇物謂不啻如糞土良是第甘食美衣及貧親知相干亦孟子所謂於我何加者若果食淡衣粗謝絕貧相知杜門日把玩書畵亦何不可

蘇長公書歸去來辭【王氏跋一○契順吾吳定惠院行者院今爲寺尙在吳俗藿靡乃有此奇人與奇事惜猶爲名使非行腳本色而錢世昭紀聞則謂佛印了元有一札附契順與公公跋語了不及了元豈故略之欲以見契順重耶了元札大要謂權臣忌子瞻爲宰相耳人生世間如白駒之過隙二三十年功名富貴轉盻成空何不一筆鉤斷尋取本來靣目又曰昔人問師佛在甚處師云在行住坐臥處著衣喫飯處沒理沒會處死活不得處子瞻胸有萬卷書下筆無一塵地位不知性命所在一生聰明要做甚麼計蘇公得此當汗下三日不應漫然都不及也】

佳臨本自是寶物所謂下眞迹一等者也跋謂契順攜有佛印書中大有箴規語不應漫然都不及按公此幅字自是爲酬契順路費計彼時曇秀亦嘗至惠州坡曰公還山中人必索土物何以應之秀曰鵝城淸風鶴嶺明月坡曰不如將幾紙字去每人與一紙其爲契順書此辭亦是此意耳了元公應自有詳書答何必於此及之

坡老洞庭春色中山松醪二賦【王氏跋一○洞庭春色中山松醪二賦實此公酒經之羽翼成而絕愛之往往爲客書所謂人間合有數十本者余與敬美所見石本一則艸而瘦一則楷而放與此迹頗不同此迹不惟以古雅勝而姿態百出結搆密無一筆失操縱當是睂山最上乘觀者毋以墨豬迹之可也】

坡翁小文字毎多俊快可喜況此是說酒用以助翰墨姿態尢爲當行此外尙有酒子及濁醪妙理二賦若兼得公書之並酒經共爲一卷日展數過亦何讓李謫仙三百杯

山谷書昌黎詩【王氏跋一○生平見山谷書以側險爲勢以橫逸爲功老骨顚態種種槎出獨此錄昌黎送符城南讀書詩小行體盡斂其怒張之气而爲虛婉與蘭亭異體同用尢可寶也昌黎木彊語山谷愛之第昌黎晚節貴盛故其談讀書之效津津然山谷以筆札得罪流離放逐生兒愚魯亦是佳事何必彊之讀書耶放筆一笑自注此書是眞迹而經水漬以故不得佳】

生兒愚魯亦是佳事此是極聰明人自誇語

山谷伏波神祠詩臨本【王氏跋一○山谷書劉禹錫經伏波神祠詩最爲奇逸有瀠洄飛舞之勢後有張安國範致能李貞伯文徴仲諸跋皆佳初自華東沙氏售於吾館甥叔陽意忽疑之持以見畀偶以囊澀不能應得旬日畱托王君載防鉤而兪仲蔚塡廓之𨿽不盡得其妙比之搨石尙少一重障也捲今爲嘉興項氏以重價購得】

此眞迹價須幾何致令司冦公囊澀不能應防鉤廓塡亦卽是鏡中像第不知二公長技能入唐人室否薛道祖三帖捲【王氏跋二○一跋雲翠微居士薛道祖書學最古法最密而世傳獨最少惟道園亦自恨之十五年前余嘗得其上淸連年實享淸適四帖以示文仲子仲子大快以爲所睹惟晴和二像隨意吟三帖不謂復遘此眞足以軒輊六朝追蹤漢魏今年忽於元馭宗伯所見此三帖不覺失聲嘆賞居月餘偶及之則云偶以寄吾家馭矣家馭亦不甚鑑許又月餘而家馭自畱都輟以見貺○次跋云此大三皆與大年者蓋宋室令穰也畵品超絕與道祖翰墨契甚深吳文定跋惜其不列於四大家爲之扼腕道祖之先少保嗣通者書法有舅氏褚登善宅相時人語云買褚得薛不落夾而道祖與米元章實齊名故元貽之詩云世言米薛或薛米猶言弟兄與兄弟然嗣通筆怯不迨登善乃得列歐虞四大家道祖品髙無遜元章顧獨不得與蘇黃四子並者嗣通防跋墨林旭素顏柳尙未出而道祖時四子數已滿故也與道祖頡頏者章惇蔡京卞俱有可觀以人故不齒云】

唐四大家蓋或云歐虞褚陸宋四大家其蔡是蔡京今易以君謨則前後輩倒置恐君謨不甘若云蘇黃米薛固自穩當

米趙四帖【王氏跋一○右敷文閣學士米元暉書一紙翰林學士承防趙子昻書三紙敷文所跋乃其父元章臨唐陸柬之帖今臨帖已不可見矣敷文奉防鑑定故結法精密遠勝他作夫以一小臣之臨筆而至厪萬乘之寶藏思陵之好尙可知也承防與幼住庵主赤牘前後累數十百紙此牘皈向尢切結法尢婉麗可愛歸田一賦出入河南北海用意小過所與直翁書內云自冠便知讀書屬文中間不幸爲雜好所分如彈琹繪畵吹簫等日夜不休爾後覺吹簫不甚佳最先棄去次知琴之爲理甚長而世俗皆不解於是極意討論旣得其說亦棄去而獨於畵未能忘情而人不知其用心之苦此等語非直公實錄亦風流有味】

昔人謂於藝當學可傳者勿學不可傳者可傳者謂詩文書畵等也不可傳者謂奕棋握槊琴阮簫笛等也昔夫子稱遊於藝夫亦以怡吾性情足矣何必僕僕爲身後名哉翟孝廉徳夫又謂彈琴勝於奕棋作字勝於彈琴此則取自適意視前論爲優今子昻謂棄去簫次棄去琴獨於畵未能忘情此自是風流俊人語𨿽自悔實自矜第云知琴之理甚長得其說棄去恐亦是未能得耳旣得安能棄又古洞簫三十六管今人鮮解吹凡今所云簫者蓋長笛耳子昻所謂不甚佳者簫耶笛耶元暉席父名其書似未得與趙並論

蘇長公三絕句【王氏跋一○蘇長公畵竹艸艸數筆不倫不理而濃淡間各自有天趣書筆只兩三字帶誠懸余俱本色蒼勁之中態雅韻靡所不足七言出律入古有聲有色有味第不當於驪黃之內求之餘幾欲爲東圖和此韻旣而放筆曰不若容此老獨步】

此跋於長公畵竹及詩字皆極其贊頌曰天趣曰不當於驪黃之內求之似是醉餘逸興淋漓信筆揮染者極令人企羨曩日共東圖論書畵時恨不及索觀之米元暉手書詩【王氏跋一○米禮部芾壽止四十五而其子敷文至八十二書法則不啻箕裘此敷文所書詩敍語後缺一行詩六章前缺一行紛披老筆遒險譎是晚年最合作筆詩句云我今將及古稀年可證也若其語之沓拖潦倒不無南渡門面老顚家風】

元暉詩餘未見據所記一語果是胡釘鉸類若元章詩固自有工者楊用修述其望海樓一篇云雲間鐵甕近靑天縹緲飛樓百尺連三峽江聲流筆底六朝帆影落樽前幾番畵角催紅日無事滄洲起白煙忽憶賞心何處是春風秋月兩茫然精密而流快是晚唐佳境何得槪以沓拖潦倒目之

趙松雪書千文【王氏跋二○一跋云右趙承防千字文不言是何年書當是至元以後延祐以前無疑也蓋其功力旣完精神正旺故於腕指間從容變化各極其致中有疎而密者柔而勁者生而熟者緩而緊者出山陰入大令傍及虞褚不露蹊逕正以博綜勝耳文待詔乃謂師李北海吾未敢薦也三十年所見千文眞迹多矣紹興董氏智永眞艸從規矩出風度當爲第一本三辰顧氏懷素艸從風度覓規矩當是第二本此卷折二僧間具體而微不免居第三若趙模時代𨿽古而韻不足鮮於樞骨力𨿽彊而气不淸四五之間尙爲幸矣○次跋云今年六月有故人以趙文敏公千文來售者初閱之則潦艸酬應厭勌筆墨之意可掬爲再三過時時得佳字重玩之則結搆波防有不容言之妙文休承謂生平見公艸書僅二本此本尢佳絕蓋公以至治二年壬戌四月卄八日書以六月辛巳捐館中間閏五月十八日曾跋子敬十三行洛神賦謂老疾不能作跋雨後稍涼書此蓋去書千文僅二十日耳是宜其有厭勌色而老手斵輪運斤成風之勢固不容掩然公自是翰墨緣且盡矣余置書畵緣亦於今日盡臨紙黯然低徊久之望日曬書題】

大凡詩文書畵等晚年則力量進所謂年是年力然精神周密卻不如少年時書畵道成𨿽不若詩文之焦勞第衰邁時潦倒或亦不免但就其漫興中詩文則气格深厚書畵則姿態淋漓皆有一種天趣正是大不可及今司冦評松雪此書云酬應厭勌云運斤成風曲盡老手之妙第自謂置書畵緣於此日盡不知是何年語此後果能不再購名迹否

松雪歸去辭書畵【王氏跋二○一跋云趙吳興書歸去來辭極多獨此爲第一本妙在藏鋒不但取態往往筆盡意不盡與余所寶枯樹賦結法相甲乙余平生見蘇長公鮮於伯機及公書此辭不少然見輙愧之自己卯冬決防不出明年棄家作道民稍堪一舒捲然陶公好酒乏酒資余好酒酒資頗不乏而年來厭謝杯勺以此竟輸公一籌人間世貴人嗜書畵若渴獨此辭以見諱得免近始屬吾弟敬美敬美倦遊且歸矣歸則遠出吾上再能作趙公書步陶公辭第畏酒一籌亦恐不免輸卻】

貴人嗜書畵若渴獨此辭以見諱得免大是快事快語宜對之進一觥

松雪洛神賦【王氏跋一○趙吳興洛神賦乃中年筆不甚經意而時時有法外賞十行後姿態溢出宛然驚鴻遊龍也嘆賞之餘爲題其後】

余少時曾於友人卞孝廉應龍所見松雪書此賦是絹素上書最蒼勁多姿態卞友日置案上臨寫贉池半已脫落絹亦多浮起憶其風骨似是晚年筆視此中年者未知孰勝

松雪手書十五詩【王氏跋一○趙吳興自謂此十五首不讓唐人中間致語如北來風俗猶存古南渡衣冠不及前白鷗自信無機事元鳥猶知有歲華平生能著幾緉屐負郭何須二頃田白露已零秋艸綠斜陽𨿽好暮云稠南渡君臣輕社稷中原父老望旌旗故國金人泣辭漢當年玉馬去朝周其用意使事間出唐人表所以不及唐人亦坐此若書法則密不掩態不勝骨上可以入大令室下亦據北海客右矣據題元祐五年書付從子玠是公爲翰林學士承防最承恩日也蓋六十有四歲矣以故書法入化境子俊者玠父也公集中有倡和詩其書如王謝家子弟𨿽散髮躡屐亦自有貴門風】

據所錄六聯皆以新巧爲工謂用意使事出唐人表所以不及唐人亦坐此果也南渡君臣輕社稷中原父老望旌旗是傷故國語玉馬去朝周豈自道耶如此則視金人泣辭漢者愧矣二詩俱未見全篇不知爲何作天命攺易人力豈能柰何要之不仕可也若易主則凡希聖賢者皆不當仕又無論帝冑矣

趙吳興眞艸千文【王氏跋一○永禪師眞艸千文後先散施江左僧寺蓋千餘年而余於會稽董文玉侍郎家覩八百本中之一本自恨此生如値阿閦國一見不再見今年在敬美弟處獲睹趙吳興此紙所謂煥如神明頓還舊觀者非耶○跋尾皆國初名士如宋承防父子王待制胡山長蘇太史吳殿學名腕中有眼者】

吳興他書於永師似尙有仙凡之隔今司冦乃以頓還舊觀許之餘未見此本無敢臆斷

損本三君法書【王氏跋一○前一紙爲天全先生送景寅參政聯句三十韻行體遒美雜有褚米法跋尾始自放天眞爛然而至後一紙水龍吟慢則筋骨姿態種種橫逸或鋒利若錯刀或虯健如鐵絲最合作書也又範庵先生錢塘三律縱筆自喜神采奕奕射人此翁極謂人奴書而亦不免有豫章吳興意然至曩時所謂院體一掃盡之又西涯先生楊子洞庭二律爲陸水村公書未及畢而以酒至解是時陸尙爲禦史未幾先生大拜陸遂不敢請而跋其事跋今在名賢遺墨中余後先四得之合爲一卷以便批覽蓋天全西涯二公名位相敵而範庵以風節翺翔其間不肯下一當合也天全書固有飛動勢二公尙法而此特縱遂皆爲生平極意筆二當合也爲詩三爲詞一而首皆缺有二字者有二韻者有小半闋者三當合也夜光之璧不以損而減朗況余所得皆照乘者哉因題之曰損本三君法書】

此三帖正以損本奇據跋皆三君得意筆則尢可賞也內長沙相二律爲陸冢宰書以酒至暫停後大拜陸遂不敢請其事尢可紀釋氏謂今時爲缺陷世界昔人云寧爲玉碎無爲瓦全兩公相業似之獨範庵名位稍卑差得自完若以墨寶言則又當武功爲首矣文正好書此楊子洞庭二詩何少宰謂前無李杜或未然然要是此公精到語余從兄都督公有此二掛幅曾稔觀之詩正與字稱

三吳名士筆札【王氏跋一○諸名士筆札吳文定原博祝京兆希哲王太學履吉陳太學道復各得二紙沈山人啟南李太僕貞伯顧尙書華玉金先輩元玉陸詹事子淵王中丞履約王吏部祿之彭山人孔嘉各一紙又有名承舉者號癡翁者皆白下人考其筆意似亦隱君子也吳公後不完札與希哲後談瑣事一札道復小詩筆意俱更遒美華玉結搆精密子淵尢雅俊而不能無意元玉履吉翩翩自快履約行邊時書寄履吉者所及時事縷縷其謂江陜二省程文冠諸省蓋一時郎署名手也祿之與履約札謂舉筆目閏之則成防筆且屬不可聞衡翁語劇可笑蓋是時衡翁逾八袠尙能作蠅頭楷故也祿之自是艸艸吳興如一束枯枿而已孔嘉虎邱詩旣不俗而書筆流利不作睂山體驟看之未有不以爲文氏者】

吳文定不完札何以不入前卷名曰四君損本耶陸文裕書固每以有意佳孔嘉不作蘇體良難得者

姜立綱書【王氏跋一○故姜太僕立綱書此四子全文句讀各有圏甚精當是先朝春宮進讀本也結法圓熟端勁妙不可言初見絕以爲沈度學士書徐覺其波磔處小露鋒鎩乃敢定爲姜筆噫嘻今兩制諸君不復能辧此矣】

米元章謂但如布算子便不是書今書家多祖其說不知篆元布算子者也米又以吏楷嗤徐季海近弇州公見字稍方整者亦率以掾史目焉不知古所云正今吏及掾史也右軍迹今幾絕矣近代能得其筆法者惟趙子昻姜廷憲二君趙之祖右軍人猶知之然亦不免算子之誚若姜則語八法者率不道矣余在李伯玉家見姜小楷眞精工之至畫畫有筆驅遣如意其姿態全從筆中出宛是聖教碑法伯玉家又有樂毅論臨本精密而流動絕有骨力文壽承極賞之曰泛看止如此然欲效之卽一波一防亦不易到此殆唐初人所臨沈瑞伯亦以爲然韓禮侍存良亦有一本行欵紙色俱相同云是馮承素等所臨余愛其運筆淨又沈著瘦而有筋亦謂是唐臨本後余婿劭之見都城一前輩乃云非也此乃姜廷憲手臨者耳此言大有理余聞之恍然心服姜書力原深宜壽承云不能到也今司冦謂初見以爲沈學士此徒以字形方整言沈法只從趙變圓熟是其所長無右軍筆法細玩無意趣然姜亦有一種學沈者豈此四子全文正用沈法者耶姜𨿽爲吳子所嗤然自致身金紫今其遺迹在京都價亦不減希哲履吉效之者多白衣躋貴顯亦可謂遇時者矣有人作幹祿字書應以爲凖

國朝名賢遺墨【王氏跋五○一跋云右有明名賢遺墨第一卷

二十人故翰林學士承防太子贊善大夫金華宋文憲公濂與徐大章書修謹甚筆法尢遒密可愛楊鐵先生維楨七言律一章足稱散僧入聖先生會稽人元儒學提舉也以其嘗預史局且卒於洪武八年故收之胡仲申先生翰亦金華人此書亦貽徐大章者頗極推許之致張羽潯陽人所作雪樵傳事與文皆淸逸而法則韓擇木也王遠無鍚人革除靖難間兩爲翰林學士解公縉一名縉紳吉水人此六絕句懷南安舊遊作也墨气勝而結搆小疎從子禎期臨右軍一札七十餘尙供奉史局胡文穆公廣題漁父辭劍圖記公廬陵人建文中狀元及第贈禮部尙書再贈少師楊文貞公士奇贈東筦公一律一絕句勁筆紛披與語俱老公初名遇以字行亦廬陵人華蓋殿大學士贈太師胡頤庵先生儼南昌人進太子賓客致仕楊文敏公榮建安人謹身殿大學士卒贈太師金文靖公幼孜初名善以字行臨川人武英殿大學士贈少保三公同官內閣而同爲胡文穆題漁父圖曽公棨梁公潛亦題此圖曾書法尢自精雅可愛亦吉水人甲申狀元及第梁西昌人李忠文公詩勉凡二紙其一跋江母傳其一題陶靖節度履圖淸忠勁節風表百世而結法乃婉有致王文端公直泰和人文安公英臨安人同舉進士歷禮部左侍郎典內制無弗同者海內稱爲二王先生詩律筆意亦無不同陳文定公敬宗詩亦題昭關圖小楷斐亹饒晉人意公之負臨池名固不虛也魏文靖公驥蕭山人書精緊有腕力以南京吏部尙書致仕卒年九十八睂壽爲我朝文臣冠陳公璉挽李士文序詞翰淸雅公東莞人以禮部左侍郎終捲凡二十一紙而江西獨得十之七云○次跋云第二卷

錢文肅公習禮臨江人以禮部右侍郎致仕此迹一挽章耳公品淸貴故畱之楊公翥吾郡人累進禮部尙書食祿不視事年八十五卒所書梅軒記爲陳有成作其辭翰皆頹然長者髙文義公谷之興化人以兼東閣大學士致仕卒贈太保書法妍婉令人作畱侯好女子觀於肅湣公謙錢塘人以兼太子太傅兵部尙書中防死贈太傅此詩乃題黃子久江山萬里圖者以不切於圖故割置此馬公愉臨胊人狀元及第卒贈尙書張文僖公益上元人以侍講學士死土木難贈學士二公皆登內閣不躋極品所題城南書屋詩爲戴文進筆徐天全有貞吾郡人初名珵累官華蓋殿大學士封武功伯削爵謫金齒放歸卒送僧素庵住持宣府彌陀寺乃少年書而中有塗乙筆殊秀勁林學士文題張氏手澤記辭翰皆質勝學士閩人商文毅公輅淳安人三舉第一人及第謹身殿大學士卒贈太傅韓襄毅公雍吾郡人累進右都禦史總兩廣諸軍此二札皆與吾鄕練綱禦史者韓公推賞獨至蓋才气合也彭文憲公時安福人狀元及第之明年卽入內閣卒贈太師所書乃挽章而有髙誼舊爲鄕裏重直言曾感帝王尊語得非爲李忠文作耶劉參政先生昌吳縣人弱冠登髙第今題宋江山簿推恩告身而疑其制不能攷何也太子太保吏部尙書贈太師三原王端毅公恕報少保閔莊懿公珪一札筆頗謹細恐佐史爲之以公名臣第一不敢不存也太子太保兵部尙書贈太保靑州余肅敏公子俊一詩似於嚴郡謁範文正公祠作華蓋殿大學士贈太師宜興徐文靖公溥一詩則捲冊中長語也刑部尙書盱江何文肅公喬新與郁秋官札乞琬琰集春秋纂言懇懇楷法極謹細無一筆苟正與志傳所載合太僕寺少卿長洲李公應禎初名甡放舟一律亦得小致語此公以書名而波拂間時露崛彊殆類其爲人翰林院檢討白沙陳先生憲章大儒也誤稱閔公爲憲副而旁注一長字豈與閔契深不規規世法耶國子監祭酒冰玉羅公璟以趣朝賜麫小詞寄陸釴太常筆法頗欲學宋仲溫而未成長禮部右侍郎方石謝公鐸爲人作一詩不知何題而頗淸雅捲亦二十人帖如之而吾郡稍稍有餘者○三跋云李文正公東陽二札書筆俱淸麗公長沙人燕中戎籍累官華蓋殿大學士卒贈太師倪文毅公嶽一札乃寄同年閔莊懿公珪者太常少卿陸春雨先生釴哭用常一排律過亨父故宅一律翰林院修撰張滄洲先生泰哭子五絕句皆銷魂語也二公皆吾州人皆負文學用常不知何許人太子太保兵部尙書劉忠宣公大夏二札一與郁公卽前卷所謂秋官者一則其子華容令餘外大王父也贈太子太保戴恭簡公一札寄閔莊懿者二公皆孝廟晝接賢臣想見其時爲之慨羨屠襄惠公滽在吏部數行要閔公出郊過談且云有奇果一品未薦竟不知何物也公鄞人贈尙書新安程公敏政贈太子太保常熟李文安公傑各有詩投吾州陸文量而山莊二絕有味乎言矣文量名容吾州人有經濟才思元子桑悅常熟人負才而躁爲柳州通判故其語曰鷓鴣道我行不得杜宇勸人歸去休又云投荒此日無言語不與宗元競柳州𨿽曠不足而防趣亦悲切矣書尢縱誕可惱海釣蕭顯山海人按察僉事書名彷佛張南安而圉圉未稱雪賦禁體復步險稱奇宜其都不成語也吳文定公寛蓮溪挽章作蘇體極古雅謝文正公遷捲冊語耳王文恪公鰲與楊循吉一札有前輩風度文定長洲人文恪吳邑人連舉壬辰乙未會狀及第文正余姚人則乙未狀元也吳至禮尙謝至戶尙謹身殿大學士王至戶尙武英殿大學士俱贈太傅三公年位聲實伯仲也刑部尙書贈太保洪襄惠公鐘一札乃撫順天時致閔莊懿者贈太師順徳梁文康公儲一詩乃宮坊時送王冬官者新建伯余姚王公華一札乃宮諭時簡閔莊懿者閔時長中臺也刑部尙書贈少保林貞肅公俊南京禮尙贈太子少保邵文莊公寶各詩一紙其書一欹細若焦螟而著剛勁一麤濃若蠐螬而表儒雅卷二十人凡二十二紙而吾郡得十之四○四跋雲南京吏部侍郎泰州儲文懿公瓘次韻雨花臺一律詩拙而微有句書拙而微有筆吏部尙書贈少傅太原喬莊簡公宇題戴文進畵歌歌語步驟起伏全自李長沙流出才小乏耳書亦如是太子太保吏部尙書陸公完吾郡人其書亦李長沙詩跋也正間賞識如此禮部尙書贈少保毛文簡公澄吾州人狀元及第其與王父書談公私情事皆實境而筆尢拙贈太子太保吏部尙書泰和羅文莊公欽順毛公榜第二人也家書一紙寄仲氏按察叔氏中丞者南京禮部尙書贈太子少保華亭顧文僖公淸爲陸太宰賦也適園詩甚有致與羅公筆俱淸勁贈新建侯王文成公守仁一絕句毋論公理學勳猷鉅公詩秀拔有致閱至此大醒人目南京吏部尙書昆山朱恭靖公希周也適園詩亦爲陸太宰賦者公生平不作一行艸筆南京兵部尙書贈少保無錫秦襄敏公一札乃撫楚時與臺使者贈尙書王文定公瓚送王父歸田一章其書似學髙閒光而不得筆應天通判長洲祝先生允明書家龍象也一札𨿽艸艸亦自有天趣江西提學副使北地李空同先生夢陽陜西提學副使信陽何大復先生景明文章家麟鳳也吾嘗見李先生寫七尺碑大有顏平原筆何先生仿李長沙而指小滯三詩出語便自不凡工部尙書贈太子太保建業劉淸惠公麟生平於尺牘畱意此札書筆尢得聖教風吳縣東橋顧璘才名與劉公伯仲而詩語尢俊此則小竿尺耳亦見一斑公官至南京刑部尙書前翰林侍讀學士贈學士鄞縣丰公熙三詩戍閩時作也辭筆俱淸密有致其子坊以南考功主事謫歸坐事後易名道生才藝亦跨竈而狂衺之行家聲隤矣此札多風語可笑翰林院待詔長洲文先生徴明與王中丞履約書甚詳吏部尙書贈太子太保吳江周恭肅公用書一紙南京兵部尙書贈太子少保增城湛文莊公若水詩一紙贈禮部右侍郎昆山魏恭簡公校尺牘二紙二公𨿽齒懸絕而一時成進士又一時以道學鳴者也考湛公詩蓋年九十一矣魏公牘蓋與周充之侍郎父子此卷二十人得二十二紙最多名賢大夫而亦多書家者流吾郡仍十之四云五跋云武英殿學士贈太保昆山顧文康公鼎臣一紙乃與王父司馬書也詹事兼翰林院學士贈禮部右侍郎陸文裕公深早朝及禁中觀雨詩二首詞翰俱淸麗然比之公生平差爲落夾太僕少卿王南原先生韋雪中簡顧英玉詩僅小有致先生館試詩有雕欄十二晝沈沈畵棟泥融燕初乳句傳縉紳間今似未能稱太僕少卿邵康僖公銳在江藩時一札與周充之侍郎南京戶尙贈太子太保武進周襄敏公金亦嘉靖中能臣也詞翰故自楚楚前翰林院修撰贈光祿少卿新都楊公愼與姜龍憲副札亦自一斑翰林院修撰進賢舒公芬與楊俱狀元及第俱有直諫聲貴溪夏文湣公言舒公榜進士也此札與其邑朱令者公時在政府貴態浡浡辭旨間而結法卻老蒼有李西臺風詹事贈禮部左侍郎東廣黃文裕公佐所爲擬天寶宮詞六首實嘉靖宮辭也詞筆俱婉麗今少師太子太師建極殿大學士華亭徐公階與余往復書札頗不少而此則見貽詩也公名臣而詩翰亦自穩密都察院右副都禦史吳興王公守一札是行邊後寄其弟履吉者右春坊右贊善贈光祿少卿吉水羅文恭公洪先一小札乃與吾師李觀察者此公極有翰墨聲以小故圉圉不快陳太學道復長洲人一律四絕語平平耳而散艸古澹在懷素林藻間吏部員外郎長洲王先生谷祥小札數行亦可觀溧陽馬君一龍者餘同年也仕至國子司業爲余書紀行萬字皆小行割其百之一於此吳邑彭先生年遊虎邱得五言律四首馬君狂艸不堪與顚史作奴彭先生槁行眉山顰步而此皆能脫生平窠臼可重也其後三紙河南按察使濟南李攀龍於鱗福建按察副使廣陵宗臣子相詩各一江西左布政使吳興徐中行子與書一餘所得於三君子者不啻數十卷而僅畱其一以志感耳卷中二十人爲二十紙而吾郡亦十之二】

司冦所購昭代諸名公遺迹富矣顧柰何無許禮侍成名巵言謂其結搆疎而醜是傖中小有意者或未然先文恪公極重許書今存有所書扇一柄秀勁多姿頗得右軍法詩亦流快有錢劉遺調恨不獲質之司冦公又姚吏侍洪謨近在檇李其書逼趙松雪甚有骨力何爲亦不見錄

祝京兆書成趣園記【王氏跋一○祝京兆希哲爲華光祿尙古成趣園記幾三千言狀其峯巒池館紆余曲折之勝不遺餘力其書法頗出趙吳興然吳興遒而京兆遒而古似更勝之餘初得一本付駿兒爲楷式八月自金陵過裏中華之宗人叔達彊以投余輙去追而返之不肯納稍間校前本行欵大小不甚遠而結搆微有出入然各遵其妙豈光祿有二子京兆各爲書一本耶華之園餘八十載不復可蹤迹而此記尙存言之不可以已也如此】

庚寅歲司冦公曾遺余此卷眞體微帶行數之幾可得三千字徹尾無一懈怠敗筆逸筆俱不傷其妙最最蒼最密最散驅遣自如全以渾脫勝不拘拘步趨古人而古意湧浡毫穎間生平所見祝京兆書未有出此上者跋謂法頗出趙吳興亦其章法跌蕩處彷佛似耳至其幽深無際乃得之鐘太傅謂遒而古勝趙不誣也上方微腐前一段全缺者三字微損者五字裝潢亦不甚精今云有二本則余所得當是叔達彊投本其付幼公者不知何若旣云各遵其妙必微有不同安得並展較之園亡矣賴此記存而記又賴字以傳不朽者寧獨言哉

祝京兆諸體法書【王氏跋一○祝京兆擬古以下四章擬黃庭春遊二章擬蘭亭差小若閨懷則曹娥洛神之流耳古言一跋擬章艸跋及古調亦然而微渉仲溫然皆古雅有深趣昆福寺以下五章鋒微斂六宮戲嬰圖以下三章鋒微露然姿態自勝不知誰擬要之自晉人流出朝元引以下九章擬眉山秋夜以下四章擬防井小米山水以下二章及渡口一擬南宮中間微雜一二已筆蓋不欲爲韓幹似也修夕詞以下六章結法與黃庭並觀余老矣所見京兆墨迹不下百餘本未有若此之種種臻妙者眞令人心折內所擬歐顏陗者病姿莊者病韻二家本自難學毫釐千里少損連城】

京兆書大約得之蘇黃米趙者多其气格亦略相上下擬南宮謂不欲爲韓幹似果然若歐顏則流派原不同今云二家本難學非也間架方整蹲筆緩趨最易得畦徑世聞難學者惟鐘索二王耳黃庭蘭亭曹娥洛神卽百重繭追之恐終爲壽陵步也古書似亦得不似亦得古文似亦不得不似亦不得是箴祝膏肓語京兆聞之必大憤懣然詎能不心折

祝京兆書太白傳【王氏跋一○太白歌詩旣奇其人與事又奇不敢望司馬子卿手作傳李延壽亦小快無柰宋景文於喉咽間作囁嚅語令人憒悶幸而有祝希哲書之差足快也】

宋景文唐書步驟孟堅以尙簡古故每每讀之不甚快以作太白傳良非宜然整齊收斂亦頗有法延壽南北史𨿽姿態穠郁然秪長於敍碎小事稍近傳奇小說且靡曼乏裁使紀大事未必勝景文也

文徴仲手札【王氏跋一○右文待詔公徴仲手札二十八紙中多與趙梁父陸子傳二先生者趙先生之孫某陸先生之館甥也裝池成捲俾余題其後昔顏魯公貴至八座而乞米乞鹿脯於李太保豈魯公臨池不公若抑巖穴之苞苴更饒於廊廟也若二先生者賢於姚麟殿帥多矣○文衡山手柬跋云文待詔與韓懋賞及祖父三代手札大要是謝餉物語耳韓能寶之且乞諸賢題識以侈之賢於蕺山姥姚殿帥多矣】

司冦兩跋皆謂寶之者勝於姚殿帥按魯直所云乃是韓宗儒每得坡一帖卽於殿帥姚麟家換羊肉十數觔然則姚正是收買蘇書者何爲冒此誚也宜云勝韓宗儒乃是

三吳楷法二十四冊【王氏跋二十四○一跋云吳郡宋仲溫書趙文敏閣帖跋陳文東書聖主得賢臣頌法全仿永興精熟可愛又書張懷瓘錄章艸三品人名氏韋續五十六種書懷瓘十體斷內章艸一條雜正行體而皆有小法所臨急就幾於優孟抵掌釋文小楷尢精後書葉夢得及自撰小跋皆與前三書筆同髙槎軒季廸所作眠云軒詩翩翩度驊驑前書法亦近仲溫特小疎耳姚道衍廣孝書所作凡十首得意句小楷亦楚楚而自謂筆不佳故多偏鋒吾吳詩盛於昌谷而啟之則季廸書盛於希哲徴仲而啟之則仲溫若文東則雲間之破天荒者○二跋云沈學士民則凡三帋其一爲孔子世家其一爲金氏墓志銘王贊善汝玉撰其一字稍大爲諸葛武侯出師表沈大理民望字最小爲虞書益稷篇夏太卿仲昭以書供奉者四十年而始爲吳文定公書此一帋太卿公業已老矣而精謹乃爾令人肅然盧中令爲已凡二帋一種徳堂記一拙齋詩皆遒勁而不克去俗爲可恨○三跋云拙齋銘一賦一詩三楊宗伯仲舉爲銘錢山人子書爲賦杜山人用嘉陳山人紹先劉少詹宗器爲詩其詞與書法俱伯仲也徐武功元玉二帋其一臨褚河南哀冊文其一東原生傳東原生者卽杜用嘉也書傳後者吾吳周鼎伯器結法亦瀟灑又國初亦有一周鼎伯器者檇李人文行亦相類非此伯器也○四跋云李太僕貞伯凡二紙一紙臨蘭亭記而行筆皆趙吳興公生平以奴書誚吳興此何也陳言疏謂中書舍人多至八十餘員蓋當時傳奉之敝人所蹙頞捄嗉者抗言之無隱吳尙書原博王醫師墓表中有塗乙然無一筆潦艸呂翁墓表字稍大俱步趨眉山而時時有鐘意蔡九逵孔目嗣命議以禿筆取勁姿盡骨全大抵李吳純綿裹鍼蔡則彊弩透札然李不盡汰俗吳不盡汰濁蔡不盡汰生以此小有恨耳○五跋云祝京兆古近體詩十五首是行卷上公卿者中多曹娥洛神風格又元日早朝排律及雜詩二首皆早年筆演連珠並序十三首卿巒風木行一首尺牘四首皆中年以後筆駸駸偪歐褚黃道中致甫字說稍大約齋閒錄又大則皆晚年筆進可入元常室退亦不讓伯施所謂幽深無際古雅有餘明興一人而已黃道中致甫者吾故人淳甫初名字也爲其尊人五嶽山人乞集序潤筆因以畀余○六跋云祝京兆勸農圖記赤壁賦著思錄序或似率而密或似拙而巧信乎書家上乘也惟赤壁一賦陗健而小渉佻耳勸農圖記又自超駸駸在趙吳興上舊有文待詔畵一幀余姑割愛去之而畱此書○七跋云祝京兆梅谷記比之勸農帖差大成趣圖記又大於梅谷本作正體微取行法以助姿耳遒勁古雅中態溢發天眞爛然眞墨寶也○八跋云文待詔徴仲書皆小楷其一爲余錄早朝近體十四章是八十四時筆也其二古詩十九首極有小法是八十八時筆也又一條三行射禮有鹿中云云尢精甚而攷據典覈偶於散帙得之附於後其三晝錦堂記結力遒勁是六十七時筆也其四拙政園記及古近體詩三十一首爲王敬止侍禦作侍禦費三十雞鳴候門而始得之攷其年癸巳是六十四時筆也○九跋云文待詔甲子稿詩凡五十二首文八首極精謹可愛而不甚脫學究气是時年僅三十有五聞公每歲輙手書其詩文前後凡六十餘冊皆爲徽賈從其家購之徐博士谷昌落花七言律詩十章是未見獻吉以前語小楷如新鶯未成長音羽宛宛自見春意贈仇東之二絕句則皆進於是矣待詔又有致仕三疏中不無塗竄而結法亦佳家弟乍目爲公稿本費十鐶得之以示余偶章簡甫之子藻見而摩娑不已曰吾父筆也○十跋云錢文通公原溥書陳氏碣銘蓋宋仲溫流也張南安二五言律皆倒韻而語亦平平南安多狂艸吾吳人又不好收之今此小行雜楷法幾於優鉢曇花陸文裕子淵小楷尢不易得今此尺牘凡四首中間行法十三楷法十七居然有北海吳興風度其語卻多凡情可笑張侍郎文光者陸公門下士也陸薦之貴溪相得供奉永陵第不爲臨池家所許而此蘭亭序特楚楚如士人所恨不堪三復耳十一跋云王履吉閔已賦進學解千字文皆精入永興三昧然不如拙政園一記四詩張琴師傳渾渾有鐘太傅意使人愛而復敬之然又不如退之琴操使人敬而不便解跋尾仲蔚與家弟評此君書若訟而皆有訟理故兩存之○十二跋云陳白陽復甫千字文屈原傳各一紙此君字不楷楷不易小而吾乃兼得之又陶靖節詩三十七首尢覺以拙勝○十三跋云楊憲副夢羽法駕曲三章爲故相夏文湣代筆耳老腕遒而少姿王考功祿之與其弟履吉尺牘精謹有法後有陳履常墓志銘及答同年伊侍禦書皆稿艸兼正行結法彷佛吳興陳方伯子兼三槐堂銘蠅頭體秀而少遜骨蜀中詩自云仿鐘太傅古雅而微乏韻陸尙寶子傳金剪行張烈婦二章全得麻姑壇法而以色澤傅之遂爲一時書家冠詩調亦典麗雜文二章中多攺竄而筆法亦淸勁文博士壽承爲余書五子篇五子者謝榛李攀龍徐中行梁有譽宗臣並餘六也爲篇凡二十有五壽承此書最爲圓熟丰妍○十四跋云文休承學正爲余書沈宋蘇杜諸君七言律二十二首是七十九歲筆而精謹雅麗逾於少年時又書嵇叔夜養生論及蘇子瞻續養生論淸俊而微佻卞彭孔嘉山人書余廣五子詩及近體數首是古髙麗繭能於率更內斟酌溫勁精澤光彩動人若晚途則一束枯艸耳許元復太僕一紙老筆圓媺所書龎居士傳語尢可喜黃淳父居士前一古體永興之有鋒鍛者後十二詩是晚年筆差小退周光韜叔初出道復而此書醉鄕語酒徳頌精嚴有古意程大倫子明全摹徴仲而鸚鵡鷦鷯兩賦風斯下矣○十五跋云兪仲蔚爲余書少陵七言律四十六首皆隋珠卞玉得柳誠懸度人經意又一紙書見贈古體八章稍加圓熟已上皆六十以後書又一紙近古體凡十四章尢精謹可愛周公瑕爲余書王維李頎崔顥髙適岑參七言律三十四首鄭嵎津陽門行一章皆精雅工致又自作詩二十章字形稍大筆亦稍放紙有宋經箋蜀箋髙麗繭皆余山房中舊藏勝於魚文側理多矣○十六跋云徐奉化伯臣書黃庭內景經一紙時吐鐘意初爲飛鳧人加染古色雜識舊印以希重價餘一見而辧以示其子文果泣曰先子得意筆也又黃彪遺我參同契用趙吳興贗識客多以爲吳興也割去之畱於此冊蓋重其文也伯臣筆生然久看逾雅彪甚熟然久看逾俗此書所以重乎人品也○十七跋云顧徳育牡丹一賦結法酷似徴仲惟老密處有別耳袁提學魯望七言近體十五首辭與筆皆流利而乏古意王逢年舜華詩十三首政如吳中子弟輕俊而不受繩墨書亦如之張伯起書李供奉絕句五十二首又李杜髙岑律體十一首𨿽天趣小渴而規度森然毛豹孫書王江陵絕句二十六首亦自楚楚○十八跋云王學士錫爵書郭景純遊仙詩七首筆法秀穎依稀有翡翠蘭苕狀家弟提學懋書周詩不能盡合大雅而老健足風骨莫太學云卿書中唐律錢左司七首劉隨州九首韋蘇州三首皇甫兄弟四首郎士元二首韓君平四首盧綸員外二首司空圖侍郎張元眞子各一首淸麗有態殊足與詩句雁行其自作近體瞠乎不倫矣王太學穉登書王右丞七絕十九首書不能稱詩其書所自造七言律廿三首雅相當矣○十九跋云王太學衡書司馬長卿大人賦王好仙道故筆意翩翩近之又陳思王五言古體張茂才元舉陳山人爾見各得十六首又謝康樂十章則徐太學益孫筆也少陵歌行爲文茂才肇祉書者十三首○二十跋云此冊皆杜少陵七言歌行陸士仁得十四章文從先得十一章顧紹辰得十四章錢允治得十九章皆近時名筆端雅有致陸當擅塲佻側寡情顧風斯下矣○二十一跋云楷筆得吾州王應寶吳郡章藻仲玉因乞王書盛唐歌行李嶠宋之問郭元振各一章張謂崔顥各二章王維李頎岑參各三章髙適四章章書李白十六章後有餘簡會張元凱子予見過書近作十七首○二十二跋云唐人絕句婁孟堅得王勃以下七十二首徐奉禮兆曦得朱慶余以下三十二首沈昌期得賀知章以下四十八首周茂才子先得杜甫十六首緣不相知檢故小有重者偶後有餘紙而康太學時萬尢山人道恆過此因戲令康書坡仙酒經一則尢書異域數事俱足鼓吹幽閒者○二十三跋雲莊子逍遙遊王履吉之從孫愼修書也書與文殊不相當華茂才之方書連昌宮詞琵琶行精密可愛吾從子士駰寫駱賓王歌行頗有致僧大林書所作平倭行一紙僧明因書顧歡袁粲明僧紹孟景翼張融酬往釋道優劣事見南史明因與余善是方袍中之粗有意者金用元賓婦書履吉白雀詩凡三十二首元賓爲履吉上足故書法亦因之綿麗多態而閨之气未除昔賢紀六朝唐詩俱以僧及婦子殿尾吾故仍之○二十四跋云此冊皆石刻宋仲溫書七姬志烺烺人目髙季廸詞與楊用修跋得其情矣祝希哲王文恪墓志精整端嚴剛柔克濟毛夫人志銘運筆差圓形差匾書家最上乘也陸翁墓碣字稍大而最古元常之典刑矣二君子書爲我明第一而此又其手勒石者不妨用此例存之也】

此卽前十冊復以續所得增入重裝者內髙季廸一紙眞是奇迹此公詩當爲國朝第一人無但吳中今筆法又近仲溫良可賞也吾意季廸墨迹不當雜之此中宜與獻吉仲默君采昌谷等列爲一帙閒窗把玩足可當華林園遊緣此諸公於八法亦微有窺又加之以髙妙之詩詞兼此二奇自是藝林墨寶非髙崇文比也祝文諸名家不待言其十三卷以後則大約司寇同時諸人書皆翩翩一時之秀其書亦余所習見其十九卷以後則又邇來少年書內惟陸士仁者曾見一碑刻餘皆未見然俱當方進之勢未見其止後來成家不知屬誰氏耳

題丰存禮詩後【王氏跋一○丰存禮傲睨一世而傾倒嘉則乃爾信乎爲才服也計其書時當已病辟痱無一筆不顫而猶有山陰典刑詩𨿽不能整栗而命旨綢繆宛然建安遺韻也昔裴成公病劇廻盼一語猶能使夷甫心折今得無類是乎】

司寇夙昔殊不滿存禮前附名賢內一紙猶謂宜汰削秪以附學士公後今此跋乃極口贊頌山陰建安旣是第一流評語至謂無一筆不顫以比於裴令之病劇回盼則尢是傾倒心賞與平日持論頓異以此觀之可見公服善且處心甚平曩昔刺譏之言乃是隨吳人短長取唇脗間流快耳

丰存禮手札【王氏跋三○一跋云其論書稍推文太史祝京兆次則陸詹事而於馬一龍沈愷王逢元陳鶴楊珂沈仕皆痛詆醜擬不遺餘力二沈不聞有臨池名乃亦置喙何也其評沈仕謂如夏四倚主夏四何如人當是一貴家僕丰或曾見侮耳人言此君憨定不虛也然行筆最遒勁結搆亦密比之生平書最爲合作畱此以備一家】

沈靑門仕其書亦學二王以入行卷中侑其畵及詩亦自稱苐未成家耳夏四乃文湣公幹僕一時气焰甚張曾闌入司封署雷司空時爲正郎朴之一十以此謫外名亦以此大起此等僕時時有之存禮作此評時應是貴溪當國時也存禮書學極深顧所書乃有絕不佳者殆不可曉然尺牘類多工此跋謂比之生平最爲合作以此知司寇平日所見丰迹或是偶不佳者又或系贗筆狂艸等耳

章藻摹瑯琊法書墨迹十卷【王氏跋十○一跋云右章生摹晉右將軍會稽內史逸少正書凡十幀爲法書之第一卷

內臨鐘太傅力命宣示二帖皆宋搨祕府佳本按宣示爲丞相始興公寶愛以授右軍右軍以授王修修死從殉遂不傳傳者乃右軍別臨本此必渡江後購之人間而手摹之者𨿽其軟美膚致得之思陵居多而不無山陰隆準且又修內司致佳本弗忍去也外景樂毅俱有完本不完本三復之餘覺不完者差勝二書見駁通人至有以爲吳通微王著筆者此中尙可容虞褚數人不知通微輩能辦之否苐欲以爲貞觀內府及鐘紹京家藏則未敢必也曹娥碑憔悴宛篤東方朔贊遒逸瀟灑楊用修云霜寒其右軍之懿乎不能多行而意自舒綽有餘告墓文以乏佳本故所摹覺圉圉國史異纂云眞本具年月日者江寧瓦官寺鴟吻內藏物歸之岐王不久而火失之世所傳者槁本不具年月日者耳此本乃有年月豈岐王未火之先有勒石耶○二跋云右摹王右軍雜正行體爲法書之第二卷

內臨鐘成侯墓田帖凡五行蘭亭三序其一定武損本一唐板本一褚摹眞迹本皆余所珍祕者板本字稍麤行亦髙闊而饒波發翩翩風流與聖教相出入褚摹本後有米元章跋與書所載正合長風帖在淳化成侯迹中獨黃長睿以右軍年少未變鐘體目之甚當它若玉潤來禽何如極寒奉橘鯉魚雪晴轉差蘄茶受鵞石脾小祥增哀轗軻十四帖皆灼然者長睿謂毒熱爲唐文皇所臨元章謂頭爲虞永興別迹𨿽似各有據然永和祀遠鮮有不出唐人硬黃者柰何獨齗齗此一則也僧懷仁集聖教序記及心經𨿽不無偏傍輳合或不必盡本筆而字體行模精整雅潔遂爲法書之冠臨池者至今利賴之○三跋云右摹行艸爲法書之第三卷

破羗成都淸晏此郡山川講堂都邑九日七十雪候逺知念言敍若耶晚可安善道意時事兒女諸從昨見譙周餞行參朝明府廿七謝生中郎女虞安吉宅圖東旋淸和遷轉廿八噉麫積雪足下秋月狼毒西問又西問自愛安西得告小大佳向久委頓六月還裏信云知君腳中深慰日午小園龍保臨書凡五十六帖內破羗一帖是米家船至寶最爲神妙眞足壓捲而它書多出貞觀內府瑯瑯有名之筆黃長睿置喙亦少第謂餞行一幀乃賈曾送張說文蓋唐人集右軍書爲之而此則其殘缺者又謂深慰爲文皇所臨與第二卷

毒熱同餞行書法實神妙昨見君亦集成然亦用此例小園子一帖元章彊排作大令謂其小縱耳抑何待右軍之陿也此郡逋獘元章以爲予王懷祖者而長睿駁之事理誠然當是與謝安石安石在右軍治交甚篤晚可眞迹在余所僅影響耳○四跋云右摹右軍行艸爲法書之第四卷

知問諸賢官奴采菊服食後服食十七日逸民裹鮓卭竹後卭竹擇藥月末賬民豹奴敬問飛白又後飛白丹陽太常熱日朱處仁鹽井胡桃龍保黃甘六日胡母豉酒虞義興筆精司州嘗新麥秋袁生來居還鎭得見敬和七日隔日近日五日謝光祿䢐暑月半敬豫長風謝生十一月皇象遠婦君晚嘉興奉停凡五十六帖淳化閣帖勅字十七帖與臨江石本相間錯皆烜赫著聲者官奴幹絲郁勃有飛白勢虞義興得見三札芒穎射人豹奴獨擅章法遂爲行書辧鐘部一證裹鮓袁生眞迹余曾於朱太保處見之或云是唐臨耳○五跋云右摹右軍行艸爲法書之第五卷

散勢昨得連不快小佳反側月半廿二廿三虞休建安一日侍中敬豫淸和追尋臨川小大太常鄕裏可耳母子廿三帖皆得之淳化及臨川者內元章以一日一起歸之伯髙追尋歸之大令長睿皆不謂然山陰二帖是石泉公進禦者鋒勢遒郁勁利不可言省書防極想佳東比不得眠各可諸患大多患十四日熱甚出都敬問諸賢江生西中郎勿殺生末春四月有理北軍雨晴遠近廿三帖從祕閣續帖中錄出者吳興大周嫂夜來公孫得書政履六帖從宋搨雜帖中錄出者尢崛奇出人意表內末春全是章法與豹奴類它若淡悶漧嘔及此月二帖在余所二謝書一帖於江右人家見之然皆唐臨本也○六跋云右摹右軍疑迹爲法書之第六卷

如正行筆陣圖二帖皆出自江東李王所正書瘦勁與歐陽率更並驅幾不可辧行筆尢自豪爽宋人俱不以爲的獨米元章紀之云紙薄如金葉索索有聲趙竦得之於一道人章惇借去不歸大抵非李王所自辦可證也張懷瓘列嵇叔夜於上上品之第二云吾嘗有叔夜艸絕交書一紙非常寶惜有人以右軍二紙請之吾弗與易也此卷後有湘東所進絕交書晉右軍云云而祕閣續帖則直定之曰李懷琳他若適得書知欲東差涼奉對屏風奄至此穆松先靈柩慈顏噉豆初月蔡家平康闊別足下時事集期旋洛荀侯小大佳闊轉從阮公月末蒸溫白耳諸帖皆從淳化搨出而元章長睿俱掊以贗本理似有據故別爲一本○七跋云右摹晉中書令獻之字子敬書上卷爲法書之第七卷

多行正體內小楷洛神一紙又不完本十三行一紙考趙吳興孟頫謂得之陳集賢所十三行僅二百五十字系晉麻紙爲天下法書冠又謂宣和書譜所藏未有柳公權跋語系唐硬黃紙臨本白騎遂本在鐘部攷之唐開元中滑臺人家應募進禦者乃大令所臨而誤屬之鐘爲攺正置此九日帖見石泉公寶章集辭中令呈結法極似李北海當北海從此中一流出耶乞假一表與霜寒並美髙出辭令此後有相過右使節過思戀不審又思戀及夏節操之衛軍靜息夏日後思戀天寶十一日昨遂腎气仲宗黃門外甥冠軍可必諸捨阿姑承捨月終東家後操之復不審嫂等鄱陽鵞羣敬祖凡三十二帖風神然逼乃公柰何髭聖辱之枯枿饑隸耶敬祖鄱陽重見閣帖第五卷

而長睿謂敬祖爲承祖子武岡侯協字不相及協右軍之從祖昆也以歸右軍乃當而筆小不類鵞羣風骨气防極爲蘇黃諸賢所推而長睿以險遠斥之又舉帖辭崇虛劉道士語謂山陰崇虛館乃宋明帝泰始時造後大令六十年固也崇虛旣是觀宇佳名何必山陰又何必至泰始哉○八跋云右摹中書令子敬書下卷爲法書之第八卷

皆行艸內諸捨諸女授衣奉別想彼承姑願余滅書阮新婦奉對得書兩元度慕容前者鬱鬱桓江州疾不退來恆省前書鐵石後鐵石元度忽動新婦鴨頭九阿姨斁奴後鄱陽不審極熱冠軍服油轉折還此西門日寒追痛疾來知汝不數都與彼人孫權等諸帖最雄俊奇崛有致而黃米諸賢往往加喙按宋自元嘉以後有戲學部此必一時諸賢或取大令父子語或集其書作之不必至旭素也○九跋云右摹法書之第九卷

內平南將軍武陵康侯字世將五紙防稽內史贈衛將軍薈字敬文四紙開府儀同三司贈司空簡穆公僧防贈太常懿公慈字伯寶各三紙揚州刺史華容文昭公字休元二紙右軍諸子自大令外豫章太守操之得二紙又有中軍將軍循及渙之等各一紙史稱右軍七子知名者五人元之凝之操之徽之獻之而不及渙之黃長睿則謂渙之爲右軍子而云凝之得其韻操之得其體徽之得其勢渙之得其貎獻之得其源長睿博精不減倉曹此當有的據可補史傳之漏長睿服膺則在平南簡穆正書啟事而頗以劭廞三帖爲贗豈所重在方雅而詘圓熟耶○十跋云右摹智永眞艸千文爲法書之第十卷

永則右軍將軍之裔孫也於陳永興寺披染正行章艸俱入張懷瓘妙品師嘗手書正艸千字文八百本散諸江東諸寺此八百本中之一也後一紙閣帖誤收右軍部中今攺正於此】

摹古帖亦是可喜物第從眞迹上摹出乃可貴若止席影響於殘碑間恐終是戱筆耳

摹蘇長公眞迹【王氏跋一○昨年悉取諸名賢文詞稗官諧史小有關於世者卽筆之總得十二卷而家所藏公墨迹石刻小楷槁行艸聖之類爲詩文巵語幾百番兒輩欲分得之而客有徐長孺章仲玉及吾從子駰素善公結法因名響搨大小彚爲七帙藏之山房內煎茶聽琴四詠歸去來辭及跋王晉卿山水歌祭黃幾道文謝送梅花詩與久上人帖則皆於眞迹搨出者以故幾若趙郎之見貎周昉並其性情得之昔之人評公書者曰墨豬曰畫字曰跋偃曰腕著筆臥舉不足以累公捨此則所謂喫井水地無不寶愛公遺翰而余最心與者二評王履道云不矜而妍不束而嚴不軼而豪蕭散容與霏霏如初秋之霖森疎掩抑熠熠如從月之星紆余宛轉纚纚如縈繭之絲黃魯直云東坡道人少日學蘭亭故其書姿如李北海至酒酣放浪意忘工拙字特瘦勁似柳誠懸中歲喜學顏魯公楊風子至於筆圓而韻勝挾以文章妙天下忠義貫日月之气本朝善書自當推公第一二評誠爲知言然公故非當家政自以品勝耳或又曰否否李丞相鐘太傅生身刀筆中來閭井之儈魁耳不中與防稽吳興作奴而何以鼎峙萬古也余無以應退而志於尾】

此所摹多眞迹故應可觀蘇書在文人中信足稱雄謂以文而重公或未甘若云挾以文章忠義爲宋朝善書者第一當非誣也李丞相鐘太傅能使秦皇魏武傾心應非凡品𨿽瑕疵莫掩然要之長處多若使王氏父子居其上恐二君未能自安此乃宋人評品今世乏眞才正坐此等評隲多耳

敬美書雜帖【王氏跋一○吾家右軍分甘靑李二札右丞川一疏能於蕭散中作情景俊語蘇長公種橘帖亦庶幾焉仲氏敬美以黃庭小法書之時出入洛神覽之不待畢覺王著鮮於樞佐史矣】

右軍帖右丞疏果多俊語今刻尺牘淸裁中亦俱系敬美書獨子瞻種橘帖未之見檢之集中亦不得不知作何語

吳贒墨迹【王氏跋一○家馭提學出吳中諸名公墨迹凡十一幀內希哲書昌谷詩英英並秀如兩玉樹皎然風塵外物徴仲抵掌玉局蓮花乃似六郎矣伯虎脫盡平生後一札筆意大似周越而詩不稱苐與夢晉俱不失狂奴態】

家馭此卷後乃以遺余希哲書𨿽秀出塵然是少年書尙未蒼古昌谷送仇東之二絕句卽前司寇公托元馭相公臨出者書盡秀勁端密苐非當行耳徴仲效蘇體肉不勝骨未足當張光祿之譽伯虎三絕句果似周越是此公佳筆也余赴山東時遇驟雨此卷爲水濕今已重裝

王稚欽書五言律詩【王氏跋一○天下以才子歸稚欽先生謂若大紳子啟之傾寫不倦則誤矣搆結鍜琢極有工夫一句一字亦皆有色澤此卷皆五言律尢是長城書法故不必成就而翩翩自賞宛有徴仲中年以前筆先生信奇人哉】

稚欽案上惟置文選一部隨人揭問輙暗誦無錯者謂搆結鍜琢極有工夫然哉其書亦自當附季廸昌谷諸君後

朝鮮三咨【王氏跋一○余所得朝鮮國凡三咨合爲一卷其一治八年咨遼東都指揮使司防送賀東宮千秋節者其二嘉靖四十一年咨禮部進賀萬壽儀者其三則萬曆十一年咨禮部進獻慈聖皇太后儀者前後相去九十年更三王而楷筆謹細若一紙若玉墨若純漆硃色濃透而咨字行押似以牙刻刷而精爲之潤色者其敬愼而能恆若此宜其享國之遠久也】

朝鮮書大都法趙絕善用墨眞如純漆沈瑞伯謂是磨墨積硯上已乃用筆染水就墨中蘸起寫余曾效之不能似邇來惟莫廷韓善用墨

趙松雪書大洞玉經【王氏跋一○趙文敏公書法妙古今海內爭效法之以故贗書百出信耳者多不能辧不知文敏書從二王李北海來而搆趙體今人從文敏書來而爲今書那得遂無辧耶洞玉經是文敏合作傳於世多矣紛紛幾如聚訟而眞迹乃在參知王公所餘一見驚嘆不獨快其夙慕亦以自快隻眼】

先君有同年友周君諱感永嘉人富文學有气節仕止縣令其子思友亦讀書善談論嘉靖戊午謁先君於金陵擕有松雪大洞玉經一卷出示余意若欲售者然且曰先人少學黃庭逼眞晚獲此卷愛之更時時臨寫因指其標首趙松雪墨迹五字云此卽先人筆也又曰此原系一幅紙長可二丈餘因背者欲揭之壁無此髙壁遂中裂斷甚可惜亦指示余傍有一友曰此價幾何周曰聞松雪在日每一字五分今經二百年宜更增但恐勢不能耳余時尙不甚知書但亦覺其勻淨可喜此經字甚多私計之價殊不貲度不能償畱十餘日還之近萬曆戊子管子安出法書數卷內趙書大洞玉經卽向周氏捲也中裂迹宛然標首五字猶存蓋三十年矣感嘆者久之玩其書覺穠媚有餘風骨未勁疑未是趙書去年壬寅復從子安子允功索觀之則愈覺骨力少料趙楷法不應止此今司寇爲王陽徳跋趙書此經謂右軍北海出入結搆中則當是松雪眞迹無疑王亦永嘉人何松雪兩本皆落一邑中耶安得取置案上並校之

書畵跋跋續卷一

欽定四庫全書

書畵跋跋續卷二

明孫鑛撰

墨刻

祕閣續帖【王氏跋二○一跋云右祕閣續帖第三第四卷

此帖旣不易得而又皆右軍書多縱筆變體極可愛內四月一日帖及後右軍諸子書稱白黃長睿謂爲僞帖欲去之甚當第文壽承跋尾以爲中數帖類米老所臨者則非也此帖刻於元祐中米老書學尙未著不應其摹本已達中禁當是唐人臨筆耳○次跋云續帖第九第十所謂賀知章者似二王雜帖語今已歸賀不可知】

此帖刻於元祐中彼時人主尙幼是何人司其事跋謂刻帖時米老書學尙未著不應摹本已達中禁正未然也郭氏爭坐位帖書史不云系二十年前所臨者耶以其名未著故所臨者人或遂以爲眞或謂爲唐臨壽承云云想以其類元章腳手耳眞墨迹與唐臨當有辧若摹唐臨本入石恐𨿽逸少復生不能別也逸少敬和隔日二帖汝帖亦屬之賀知章想出賀所臨耳

泉州宋搨淳化帖【王氏跋一○今年始從吳中得此宋搨完善本以較余所藏大觀絳帖𨿽少遜比之他刻大逕庭矣凡泉刻則五卷智果而後缺十餘幀其它不爾也】

此帖無但五卷缺十餘章其八卷首止法帖二字不云第幾下晉王羲之書四字作艸舊石甚有筆意可喜其搨皆用濶竹紙甚易辧近來時行者僞筆甚多非昔石矣數年前聞晉江有一家造屋於土中掘得帖石不甚完云是舊石李戶部開芳曾惠餘一本細玩之似亦是翻刻者但在今石前耳

索靖月儀帖【王氏跋一○今年冬得黃熊所索幼安月儀帖一卷按幼安眞迹爲宣和殿所藏而先已刻之祕閣續帖中米元章與其友人書謂月儀帖不能佳而黃長睿遂未信以爲贗物獨董稱其筆畫勁密他人不能睥晲然亦是唐人臨本也】

月儀帖是古帖然恐未必出幼安後人以結法稍類幼安載妖一章遂舉以歸之索耳大約近唐人所爲其搆法亦可玩第筆意則全失耳米貴筆意故謂不能佳董謂筆畫勁密則以法求之耳今東書堂帖中亦刻有小半筆意更湮第所云勁密者防畫間尙有可防

眞定武蘭亭【王氏跋一○此帖乃五字損肥本余生平所見非少俱不能及𨿽以摹搨之多小有剝蝕而風彩迥出諸本上徧攷古證凡五處皆合若管之盛上不損處有小龜形與是日也第九界行頗肥痛字攺筆不糢糊興感之由由字下類申列敍之列其�如勁鐵則可不待訟而勝矣】

凡宋人蘭亭辯證大約爲薛道祖別摹一石而發蓋彼時秖此一僞石觀其劖損五字正恐自迷眼耳至南渡後好事者家刻一本則凡辯證所記悉摹入石若執此以証之不正墮其网乎在彼時或紙墨明暗新舊不同猶可辯若今時則皆爲宋搨明者新者悉暗舊矣有得南渡佳本有不以爲定武初搨者耶得薛摹本澄心紙廷珪墨又不驚詫以爲古搨之絕奇者耶此跋謂取極於損本似得要領無但未損本有兩種卽南宋所刻亦必不摹損本故凡宋搨損本類多眞也然余曩日曽問莫廷韓蘭亭孰佳渠云潘仲庵方伯者佳其帖近重摹出五字損然細玩乃類木本又旣稱吳靜心所藏顧又竄入獨孤帖中九跋則損本摹搨於元時又增此一番新意矣甲堅則兵利爲之符璽以信之則並與符璽而竊之此訟又安能片言決也此卷爲陳直齋物以松雪索之而重然張貞居謂松雪稱獨孤而外有趙子固倪仲剛吳靜心三本而不及直齋則此本應是竟未曾見也

宋搨蘭亭【王氏跋一】

跋稱在明是靖江朱光祿虛谷也此本紙色搨法旣是北宋物乃於堯章偏傍結搆不盡合則正系道祖私摹本珍重珍重勝偏傍合者多矣

右蘭亭選【王氏跋一】

定武石旣是貞觀時貴重則當是歐陽率更手鉤塡朱入石者若謂出歐陽臨本則當時眞迹具在旣不惜令諸供奉摹搨矣何不卽以摹入石而乃率更迹耶此意昔人未道及余偶揣摩應爾未知然否

宋搨樂毅論【王氏跋一○按此論乃右軍手書以貽子敬者至梁武已疑其爲摹迹而陳文帝時賜始興王貞觀中進禦十三年命起居郎褚遂良排署至中宗朝太平公主擕出以錦袋裝之後變起咸陽老嫗竊得爲吏所迹廹而投之防下宋有二石本其一祕閣所刻其一髙紳學士家所藏蓋它摹本之壽諸石者也此帖乃光堯太上於損齋手搨付石而石工及帋墨皆修內司第一品精致流麗精彩射人而結搆柔緩丰肉少筋不待再勘本色畢露矣家弟有黃庭經一卷與此及戎路表正仝余故能辧之】

齊梁間人及米元章似皆謂大令書過右軍不然也子敬筆法全祖此論緣右軍素法多嚴峻內押獨此論乃外拓而多姿子敬幼時效之其所入深後乃益變而自成家皆此法爲之骨然則子敬之超逸乃所謂得聖人之一體耳此刻今有兩種一種肥而行濶一種瘦而行狹余所見寶晉齋東書堂皆狹本停雲館兩紙皆濶本狹者局促少趣停雲後幅稍勁然風韻不及前幅沈瑞伯謂前幅字𨿽小局面實大大有防此兩幅皆在吳中不知落何人手論石莫如宋髙紳家最古然其本不完至海字止今世行本無海字止者則髙本不傳久矣元符所刻是以唐臨本摹入石者董謂不逮舊本今司寇此本謂是光堯搨則豈能加於元符第停雲二刻不知出元符出光堯未能臆定然要之此論模搨尙少於黃庭倘購得佳本當爲小楷第一

王右軍文賦【王氏跋一○覽右軍書目原無載士衡文賦此亦一舊搨𨿽筆意圓媺而少國士風豈南渡後光堯重華與我明周憲王戲艸耶】

跋謂圓媺而少國士風今東書堂帖中有宋太宗書此賦筆法正合此評得無卽此本耶司寇公疑是周憲王然則或卽東書堂舊搨亦未可知

李靖上西嶽書【王氏跋三○一跋云李衛公上華嶽書粗豪不成語斷亦後人附會之談而結法卻秀頴有唐人气○次跋云上華嶽書文尢拖沓一無意人所擬撰其書卻有意出入右軍永興間然右軍避家諱故以正爲政而此云聰明政直何也○三跋云此不見正史意者影響之談如虯髯客傳類耳】

虯髯傳果影響之談若衛公此書則或非出傅會第有之亦不足爲衛公奇也英雄固時有此等事衛公後功業顯故傳不然亦山谷間一妄語耳

宗聖觀帖【王氏跋一○此碑建於武徳九年二月內給事中騎都尉歐陽詢撰序侍中江國公陳叔達撰銘觀以祀文始眞人尹喜者神堯常幸其地用幣焉故其徒相與侈大之其文詞稍雅淨而古亦遒媚可愛疑卽詢筆也】

甚淳雅饒古趣猶是漢法第恨無受禪折刀頭勁力耳後有二行小字跋謂中統時新此觀嫌其字畫褊淺命工鎪剔此乃所謂洗碑法筆法經此十無一二存者矣可恨可惜其風格不陗峻者以是耳今存者字畫尙細料原本必更細蓋亦是石鼓勒法中統者元世祖初嗣位未混一時年號也

歐陽率更化度碑帖【王氏跋一○書法自率更而始變晉體然謂之楷則誠楷也醴泉銘最大最易得溫虞公碑次小次易得邕禪師碑最小最不易得第其結搆精風華奕然體方用圓以勁藏媚則邕禪師而外諸碑瞠乎後矣余生平慕好之而三購本皆不能全第一本可讀者二百三十三字第二本僅二百十九字藏之徐文裕公家後有陸詹事子淵胡中丞孝思跋詹事數行精甚蓋其時已極重之二本俱佳不能上下而彼此互有無此不可曉也第三卷

凡四百四字中間亦可讀而結法不如前豈在宋時有翻刻本耶或云有馬生者得善本臨搨而梓之者也姑用以裝尾】

余嘗謂漢魏時乃正書鐘王小楷乃之行章艸則之艸也若楷書則斷自歐陽始點點畫畫皆具法無一筆遷就從便意正與同法正與行艸相配也若云行艸在先則章艸亦在鐘王楷先蓋各自創爲法耳今吏楷皆是歐派其俗處乃在筆弱不以體方也司寇謂變法自率更始謂之楷誠楷良與余意合若柳元祕則又具篆法然是篆之行

褚河南孟法師碑銘【王氏跋一○此孟法師碑乃中書侍郎岑文本文諌議大夫褚遂良書也首脫唐京師至徳觀主八字尾脫年月銜名三十三字碑敍脫百餘字詞脫二十七字當是割表後歷世久遠贉池零落故耳第的然唐刻唐搨本波拂轉折無毫髮遺恨眞墨池中至寶也考褚公以貞觀十六年書時尙刻意信本而微參以分法最爲端雅饒古意余嘗於黃熊所見而絕愛之差未成貿今歸曹進士繩武相去裏捨不百武得朝夕寓目一何幸也】

此乃褚最有名碑恨余未見

華嶽昭應碑【王氏跋一○右碑序頌華陰主簿盛爲故相許國蘇文憲公頲祈雨獲澍而作者也侍禦史劉升書書法八分頗遒美而乏漢意聊爲錄之】

此全是唐不若宗聖觀猶有漢意第細玩筆法乃全規模蔡中郎第取勢太巧翻致乏古趣耳若史惟則書則肥而壯又與此不同

易州鉄像碑額【王氏跋一○右易州鉄像碑頌開元廿七年崇文館校書郎王端撰易州錄事蘇靈芝書端此文多頌故太守盧暉徳政詞猥防瑣不復可解靈芝此書遒勁有逸气然令景龍間虛和之度掃地矣宣和譜謂其有成就頓放當與徐浩雁行戈腳復類世南夫季海誠有之以擬二王永興吾未之敢信也譜又謂靈芝嘗爲易州刺史郭明肅書候臺記宋時入邊外邊外人每以墨本詣摧塲需絹十端始易一本妬者竟碎之今此碑幸尙完而求其所謂十絹之直理不能得一也】

於行體中取莊法亦自李北海來第小拘又微帶俗不若成徳軍之流動自快也率更如彼方整乃不渉拘此行體卻拘王士則不怒張而肉中藏骨此筆筆加力乃力反弱以此知作字自有一段天機非可形似間襲取也蘇君負書名或者全作楷佳所謂十絹易一本者疑是莊楷耳

圭峯禪師碑【王氏跋一○圭峯禪師宗密法門龍象第以多所遊講著述一時不能無疑於達摩慧能之宗防而裴丞相休獨能知之然至累千言而爲之辧則亦贅矣是時柳誠懸以書名天下僅以之篆額而自書文者深欲有效於密也書法亦淸勁瀟灑大得率更筆意】

余初得此碑時絕愛之以其秀媚而精又別出一風致且有墻壁及後取而臨寫乃覺其拘且力弱形體𨿽微似歐卻全不得歐法歐結體𨿽方整其實筆筆含飛動意安揷得宜所謂體嚴而用和此則刻核求工往往不能稱意又乏其筆圓之妙所以不得佳然裴素負書名此碑想翻以有意失之若縱筆作北海搆法或當勝惜未之他見也文筆甚弱談佛自是此公當行禪理吾不能知第觀所序密公傳敎原委知爾時流派分明如此非鑿空撰出自可嘉尙今時卽不能然然𨿽有聖師亦不能使弟子皆得慧解此又存乎其人

東坡乳母銘【王氏跋一○此刻在黃州近有人於土中得之蓋子瞻親書於石者以故比之他書尢淳古遒勁其用墨過丰則顏平原之遺軌也】

此書醇雅且含媚第穩有餘尙不能如醉翁丰樂之跌蕩有槪也石今見存然傳者尙少

喜雨亭表忠觀二刻【王氏跋一○坡公作喜雨亭記在鳳翔軍事推官年可三十餘作表忠觀碑在知徐州年可四十餘喜雨文𨿽爽儁而不盡脫書生習書筆故熟而不無沓拖意若表忠結法謹嚴而姿態自足故應以年事作階紀耳公此碑顏體大書世所盛行而少有傳其小者尢可貴也】

表忠觀小字良不易得不知刻在何所喜雨碑應在關中柰何不聞彼地人道及豈爲唐碑所掩耶

坡公行艸定惠院海棠詩刻【王氏跋一○坡公好書定惠院海棠詩眞迹畱人間凡十數本而此其醉書贈張房元明者於疎縱跌宕間自密有態大槪如良馬春原驕嘶自賞故不作欵段騀駊步也余以壬戌七月望登赤壁歌公前後二賦旋訪定惠遺阯求海棠而不可得覽公此刻不覺悵然】

麻城一友爲餘言東坡所賦海棠定惠院乃在其縣今黃岡者非也緣兩邑皆有此院人但知坡謫黃州故卽以黃岡爲是耳其說似有據然亦未知然否

永福寺碑【王氏跋一○按至元十三年常福生以饒州降授其路總管達此寺至延祐六年而碑始立相去四十三年矣其文與事俱不足道獨趙文敏書爲晚年筆其規摹李北海遂無一筆失度不止優孟虎賁之似而已往事已非那可說想文敏丹石時不能少此感】

余素不喜松雪碑刻以其勻穩處近俗獨此碑淸勁瀟灑深得李北海云麾碑筆跋謂無一筆失度果然松雪他事姑無論若此碑或不書亦得

定武蘭亭【王氏跋一○余所見定武蘭亭前後無慮數本而致佳者五其一在潘方伯允端所後有趙松雪十五跋而實非獨孤長老本蓋時有吳氏子見獨孤本而乞松雪書之者最後一跋可驗其二在余所爲松雪執友陳直齋物蓋松雪從人乞直齋藏本不得而陳氏之後人用以並裝於尾者其三在家弟所亦有元人題跋其四乃賈秋壑爲制置使時得之前輩劉菊莊祕監者不知在百二十卷中作何甲乙紙墨差更明潤聞今在項元汴所其五當爲今詹博士東圖所藏後獨無舊題識又若裝潢人去其石龜迹然第六行之稍濶與它鍼眼丁形蟹爪之類則了了可辧識者以爲五字損本無疑也】

詹東圖辛卯歲以南銓攷績入京曾示余此卷索余題跋余生平未見定武眞本項子長少參曾與餘言二本一松雪所寶獨孤本一趙子固水濕本一本已購得一本方圖購之未得也上海潘方伯參軍兄弟各一本華亭顧光祿一本此三本皆有摹石由摹本辧之參軍者神色流動第一光祿者筆勢勁媚畫間有六字與他刻稍異第二皆五字不損本其石上裂路幷字殘剝處纎微皆摹出方伯者似木本宜居第三而莫云卿極稱之以爲最佳云是五字損本其行欵比彼稍狹而裂縫一同殆不可曉內四跋松雪爲吳靜心題與獨孤十三跋稍同是也而九跋又全與獨孤本同其字畫行欵大小俱纎毫無異若松雪書兩本不應全同若此且前九月廿六日一跋接後十四日跋正順而中插入者有廿六日至十月三日六跋何月日倒置耶今云系文敏手跋則斷爲臨出者無疑矣跋旣僞石本焉得眞司寇乃首舉之何也此外又有唐摹二本其一乃丰存禮摹入石者意全在取勢𨿽稍怒張不圓淨而筆意宛然謂河南臨本或近之想其眞迹決當妙其一則穎州舊石以石理稍粗故畫間不甚勁媚規模大略與丰刻同而攺塗七字俱空又首行在癸丑三字次行稽至修七字三行長此字四行竹字直至下八字亦俱空不刻然轉折相應處絕得作字勢若定武刻則尙有安置不勻若不可解者而此內同字右直帶毛足字後字末筆拋擲不異手寫欣字末波頓筆若失誤然尢有天趣不知系何人刻何緣在穎州後有永仲及墨妙筆精小印按海嶽書史有蔣永仲亦好收古物想卽其人也而餘同年友朱吏部廷輔曾惠予新搨一幅云石今現在太學細玩盡有致其偏傍考證與姜白石所記皆合而字形視潘顧本又微異似是宋時依考證別刻本國學諸公亦不甚貴重之東圖本正與相同但是舊搨耳司寇以當五佳本之一或不無爲東圖曲筆然無舊題識去龜迹兩語亦稍寓微辭要之辧蘭亭者必具九方臯天機之識乃可若拘拘在形似考證間恐愈細愈誤

寶晉齋帖【王氏跋一○寶晉齋帖者宋禮部員外郎南宮米芾元章手摹二王以下眞迹入石者也凡閣帖所載俱置之元章自得右軍破羗諸帖與顧虎頭畵維摹天女故其名齋曰寶晉云人皆謂元章特妙臨摹又工作古書畵色以眞贗本並示人人往往不能辧此帖𨿽古意藹然而不能脫米家腕法譬之康昆侖琵琶寧堪段師再聽余此疑不可解覽東觀餘論謂此公好觀古帖而議論濶疎好摹古帖而畫失眞然則前輩固已言之彼好事人語何可盡信也】

寶晉是米顚齋名據此跋則是此老手摹閣帖所遺二王以下諸墨迹此老旣工書又自眞迹上摹出必應出閣帖上管太學允功曾購得一本許借余觀而尙未克乃楊用修又云寶晉齋曹日新所刻何也豈重摹耶抑帖名偶同耶宋時尙有星鳳樓帖甚佳皆摘取二王佳帖刻手亦工不知司寇何爲尙闕此種

書畵跋跋續卷二

欽定四庫全書

書畵跋跋續卷三

明孫鑛撰

畵

蕭翼賺蘭亭圖【王氏跋一○余嘗聞趙太史用賢有楊儀憲副舊藏蕭翼賺蘭亭圖後爲文徴明待詔所書吳說傅朋跋偶借閱之太史遂舉以見贈深愧其意悉輟年來酒鎗茶具之類爲報所見古賢名迹多矣未有能過此者第傅朋跋內云辧才出右軍蘭亭相示翼旣見卽出太宗詔札以字軸置懷袖間閻立本所圖蓋狀此一段事書生气有自得之色老僧口呿有失志之態此恐未爲實錄攷何延之記乃是辧才出赴人齋翼遂私取得之何嘗於初見時卽奪取也口呿不合正爲蕭生指摘蘭亭瑕疵不能無甚口耳其謂出閻右相竊又有疑此畵大抵根柢延之記辭當右相時恐未著聞卽有之是文皇所諱寧敢著筆攷宣和畵譜載禦府有吳侁畵賺蘭亭圖今本無禦題璽記又稱顧徳謙在江南時以畵名僞唐李氏云前有愷之後有徳謙其最異者蕭翼取蘭亭圖風格特異但流落未見此本豈卽徳謙筆耶傅朋語多孟浪獨所記收藏承傳甚明在宋時推重已若是今當何如余仍乞待詔子休承補書何延之記於後休承年已八十餘𨿽時時見拙筆未隤家聲】

按公前四部稿有宋搨蘭亭跋謂以圖在趙太史處因舉帖歸趙玆何乃復因借閱遂得圖耶公素於畵家來歷攷究精玆據宣和譜疑出顧徳謙筆似近是第謂蕭侍禦爲文皇所諱閻相不敢著筆則似落邇來腐語套古人作事不欺人此段風流文皇必更以自憙謂勝於辧才應募若見此圖必當拊掌自快又何諱耶文皇方且賞房相賞蕭賞老僧夫豈局促自隘且延之方遣男呈本開元帝閻相圖之夫亦何懼若傅朋跋與延之記抵牾則所傳聞異詞是未見延之記作圖其出閻相手更爲有證奚必出徳謙耶

夫子杏壇圖【王氏跋一○大廷尉陳公玉叔寶藏其父憲使所貽夫子杏壇圖出入必奉以偕至蜀而敎鐸所振與文翁相後先今年宦遊金陵以就世貞得一恭展吾夫子據磐石坐而鼓琴有穆然深思之度七十二子或環聽或追趨𨿽各自爲態而左準右規不失誾誾侃侃意行筆精設色古雅品在神與妙之間獨程鉅夫跋謂爲吳道元則吾未之敢從道元生平以神气勝運筆衣縷若菇條所謂吳帶當風者與此絕不類或出陳閎李思訓手聲價何必減道元鉅夫元初爲大官常廉訪江南者不當在裴晉公前第晉公遺墨吾故嘗見之元和八年公方自舍人爲中丞何暇辦此蠅頭楷宣和禦押由來在書畵贉首今書之跋尾與印文皆譌玊叔苟能割愛去之餘當用海嶽庵例攺題曰唐名人畵杏壇圖元程鉅夫跋玊叔許之否】

凡爲人跋書畵最難但說是臨本便已不快此跋五節辧駁明系指爲贗作其欲攺題爲唐名人畵猶是姑婉轉其辭耳苐不知祖何本來果是唐畵摹出猶爲可存恐但徑系近時人僞撰則但須作今道元觀更不必致辧裴程矣

晉公子重耳出亡圖【王氏跋一○少保銅梁張公率其子錦衣君某某輩來請志銘所贄玉帶重錦悉歸之獨收此一卷乃晉公子重耳出亡圖據跋或以爲李伯時駁之者以行筆粗細不類或以爲趙子昻則有思陵小璽在徐察其筆力精遒密不事鉛華而自具一種生气乃至馳騁追逐轉盻耳語之狀無有絲髮遺恨當是北宋以前第一手所惜者此圖當有二十餘幀今存者十幀耳而三皆不可考其可考者僅重耳之出蒲僖負覊之私謁與齊桓公具賓主而多從馬齊女與舅犯謀醉公子寘之車而出之秦宗女之來尙者五人旣渡河舅犯辭而投璧於河介子推中流舷立而笑之及以車騎冕服返晉而已諸圖故當大有致惜乎其不爲完璧也】

觀跋中贊羨語其品固應在前杏壇卷上此圖傳世者少應是佳本伯時子昻俱所不必論要之上去周可二千年其衣冠車船等無所本若何創作如但是任意寫出𨿽筆法入妙無足貴也

宋徽宗雪江歸棹圖【王氏跋二○一跋云宣和主人花鳥雁行黃易不以山水人物名世而此圖遂超丹靑蹊徑直闖右丞堂奧下亦不讓郭河中宋復古後有蔡楚公元長跋𨿽沓拖不成文而行筆極楚楚與余所藏題聽阮圖同結搆○次跋云據蔡楚公題有四圖此當是最後景耳】

此圖應系畵院供奉人代作

宋名人山水人物畵冊【王氏跋一○雜宋名人山水人物畵一冊有曰趙大年雲山者峯勢出沒罨靄中艸樹映帶下爲淸流白石不減南宮父子有李唐春江不老者古松據大石欲攫峽口崩流滙爲怒濤陵防直上百步未巳於諸畵中最爲獅子吼有曰劉松年溪隱者山田者翠屏削立云表孤莊枕淸漣平疇交逺風各極其致有曰馬遠觀梅者老挺疎枝秀出物表對題禦書一絕句沓拖不成語復不成字休承定以爲宋髙宗余謂髙宗必不落夾乃爾當是光寧所題也又有松下揮翰者一老人據案絕似猶龍公覺天骨與天機並秀又有曰觀瀑者不敢當棲賢三峽或於天竺六橋間雨後得此微尙有曰夏珪遠浦歸帆者三樹掩映斐亹天際一帆斷岫明防自足好致有曰趙千里水閣納涼者當是狀其邸中景耳六月閱此薰風自來令人忘暑有曰金穀園者寫五十里錦障宛然在目以無名欵屈署此殆不減陳閎李思訓有曰栁州者以二月間輞川小沜西湖麯塵拂拂恨少靑簾綴曰髙閣觀濤者則錢塘一曲耳有曰寒山拾得者偃蹇自恣可掬想爲世尊作貴輔疲津梁不得不托魚服以逃有曰閻次平小景者嵐頂當作叔明鼻祖其它綠樹丰縟甚近自然有曰次平松溪別業者尢精勁可愛乃知唐伯虎周臣於此取之不盡有曰李嵩內苑圖者或光堯徳壽宮冷泉小景耶若以擬宣和延福諸位則大寂寥有曰松下鼓琴者大具悠然自得意內不見署名而人物冠服都雅恐是馬和之有曰松間醉臥者令人作糟邱侯想有曰雪閣者險而瘠絕惟小具暖防足曲肱耳有曰霞嶺扁舟者漁舟欵乃入髙栁夕陽中宛然孤鶩齊飛境有曰風雨泊舟者𨿽�晦霢霂而不作陽侯怒舷底足濁醪便不妨倚枕聽敲篷滴有曰采蓮圖者有曰栁陰放棹者意甚佳小恨剝落有曰劉阮天臺者大類前金穀而自然勝之有曰髙閣燕息者麗敞靜好而不作五侯炎色其晉公午橋白傅履道甲乙耶署名不能雅或休承別有據聊因之右爲幀凡二十有七其可考者僅八人後二幀則空繡其一是滕王閣景右向而虛其左塡以王子安詩序其可辧字百之一二其一亦當是閣景左向而虛其右所繡字猶細若蚊睫以攷韓退之所爲記復不合竟不知其何文也畵品精工之極與書俱不可望蹊徑況敢雌黃昔人稱薛夜來爲鍼神而唐季女仙有盧眉娘者於一尺生絹繡法華經七卷今此三寸絹僅得七百字唐文似亦不足多詫也】

此跋述畵中景歷歷在眼若使善書者登之屏卽可作展捲觀

宋畵香山九老圖【王氏跋二○家弟自秦中歸手一卷相示云得之朱大參孟震者攷之似是香山九老圖多正綂以後不知名人跋僅有咸淳時一僧復誤裝於後而雪齋老人者至目爲趙大年筆大年長山水小景汀洲蘆雁不言作人物及界畵樓臺也畵史稱劉松年有九老圖此豈其筆耶吾生平雅慕樂天自納節來頗治弇山園以希十五年後耆英之盛而今復厭且棄之矣玆與吾弟約異時肖吾貎必不爲樂天如不爲僧贊寧者當爲百三十六歲之李元爽哉後跋云九老中獨香山居士小解事人或謂海山仙宮有居士一院居士不首肯曰歸卽應歸兜率吾意頗與之合審爾當貌我作十三歲兒騎黃犢吹笛三生石傍也】

洛社會是千古佳事宜爲圖內惟白傅知名余俱不甚著然所賦七言排律俱佳信乎唐時詩道盛也弇州公詩文過白傅其襟懷風度彷佛似之苐玆時果有此八老恐公亦未甘與爲會此卽稍遜跋乃願爲僧贊寧及百三十六歲之李元爽後一跋又欲作十三歲兒騎黃犢吹笛三生石傍大約眼前志願稍足便念長生及來世亦常理耳

李伯時姑射仙圖【王氏跋一○列子稱藐姑射之山有神人焉肌膚若冰雪綽約若處子然不言其乘龍禦气而此李伯時所貌與遜功帝所題謂爲姑射仙像攷宣和畵譜亦有之當不誤也後有紹興圖記及賜朱勝非四字當是以故相領宮觀侍講席沾此葛楚輔跋筆意殊遒美苐稱紹熙三年尙書左僕射按公以四年始自元樞稱右丞相而此云左僕射僕射之不爲僕射者十六年矣楊廉夫陳道復後先鑑定以爲眞迹二公之筆或老而勁或放而雅更的然可寶也桑愼等三跋亦佳故爲題其後】

此圖後敬美以寄余畵亦佳第筆法不甚似李伯時又宋兩帝題識及印章頗潦艸不令人快然欲僞作佳印章及工好題識亦不甚難也葛相跋風度自勝顧柰官銜誤何豈古人亦或借稱雅銜如今人席漢唐名者耶楊廉夫跋似眞然則此卷卽僞亦是元時物矣古人作畵皆有意此圖姑射仙意何取又何所據作乘龍禦气皆難彊解安得與深明畵理者談之

摹古畵【王氏跋一○右集古畵摹四本合一卷其一爲顧凱之女史箴內當熊一段顧本乃是五代人摹筆後聞在嘉興項元汴所未及摹先乞陳方伯子兼略節本傳數語以俟今年秋始得請於元汴之兄少參子信足其事其二爲閻立本蕭翼賺蘭亭圖其三周昉擘阮圖眞迹得之陸司空與繩其四王摩詰奕棋圖有宣和題識而不甚眞似是畵院筆然亦工致此卷舊藏陸太宰全卿轉入昆山顧氏後復爲袁繩之憲副所得余別見摩詰所爲序及與其弟縉裴廸三詩意甚愛之因從繩之借摹而乞兪仲蔚小楷題序詩於後摹出仇寔夫之子以故大都得十之八九譬之禊帖不減歐褚臨迹也】

昔人謂畵可摹書不可摹摹出畵亦卽可賞何必眞也此所云摩詰奕棋圖者隆慶己巳時昆山顧氏曾入京欲售之朱忠僖索千金忠僖酬之三百不肯曰往淸明上河圖是其家物彼時實獲千金此二寶同價忠僖曰彼時買者欲取刻契於時相非此無以重之豈特千金卽再倍之亦不爲重今我但取爲案上淸玩卽此三百亦聊酬汝遠來意耳若據實言二百亦已多矣顧猶執前說畱數月竟不售持去於時翟徳夫孝廉與其事向予道之云圖中有四人一卽摩詰一其弟相國一其僧兄所謂曇壁上人者也一裴十廸無但畵筆髙妙其相盼笑語狀宛然如生有棋子墜地一童子拾之摩詰自有序道其兄弟久別復會意及相國裴十皆有詩且約余至其寓當呼顧來共觀之偶參差不果至今恨之今此跋謂別見所爲詩序愛之幷所云精工古雅之意可尋而生肖流動之意難學者與翟語皆符當卽是向攜來京一本不知何時歸之袁憲副其得値能如朱太保所酬否也當熊千古奇迹虎頭畵聖此眞希世之寶賺蘭亭風流獨絕可亞之惟擘阮事味稍短此則獨以畵傳耳

豳風圖【王氏跋一○此卷爲豳風圖五幀林子煥作子煥於書畵史俱不載而畵筆頗遒可雁行馬和之小篆系詩尢淳雅可重解大紳每章以行艸釋而後跋之】

沈瑞伯謂古人左右圖書凡詩書皆有圖因言關雎則畵河洲上雙鳩及荇菜桃夭則一桃樹甘棠則一棠樹柏舟但舟在水中君子偕老則止宣姜一像而服飾無一不合大約以簡淡妙有極難畵者皆巧於取意雅而不俗後曾在姊丈呂膳部處見數幅惜畵手不佳今此豳風圖則景物甚多殆不勝畵矣圖亦應有所本非子煥自創出若覓得古本詩書兩經令公門下士如尢如仇等一一臨出集爲冊更命善書者作小楷書經文副之固自快人

淸明上河圖別本【王氏跋二○一跋云張擇端淸明上河圖有眞贗本余俱獲寓目眞本人物舟車橋道宮室皆細於髮而絕老勁有力初落墨相家尋入天府爲穆廟所愛飾以丹靑贗本乃吳人黃彪造○次跋云按擇端在宣政間不甚著陶九疇纂圖繪寶鑑搜括殆盡而亦不載其人昔人謂遜功帝以丹靑自負諸祗候有所畵皆取上旨裁定畵成進禦或少增減上時時艸創下諸祗候補景設色皆稱禦筆以故不得自顯然是時馬賁周曽郭思郭信之流亦不至冺冺如擇端也】

余在京師一故知家見畵屏風有十餘扇主人云此淸明上河圖也因穆廟命工加彩飾因乞於內殿諸供奉令渠搆出者𨿽筆法絲毫無承受然規模大略是矣黃彪初作此贗本時迹甚奇云但借一觀三日內遂圖成者彼時能時貴目惟以非舊裝爲裝工湯姓者指破當時亦秪惜二十金賄耳此圖細於髮而能暗記潛作之固亦斵輪手也今司寇惜張擇端在宣政間名不著今黃彪亦與之何異世間非無奇技但苦不遇耳人才亦當若此

蘇黃小像【王氏跋一】

古人不可見得見其像良足慶幸第旣得其眞像卽須托髙手臨數幅更摹入石使廣傳乃爲快

古畵王昭君圖【王氏跋一○昭君以良家子困掖庭不勝牢騷憤鬰慨然請和蕃又用其法配呼韓邪子生二女與張元吳昊何異而書生弄筆往往深憐而重與之則可笑矣】

昭君事載漢書及西京雜記甚明此乃劉中壘父子所記夫焉有誤其云自請行者乃出後漢書不知傳聞自何人應未足據其適單於後甚能爲漢和輯邊塞至所生女且入侍元後此正如士君子抱才徳乃見蔽於讒佞貶謫遠方尢能爲國家保土化俗如李衞公之欲變黎然作詩者深憐而重與之自是情理安得引張元吳昊爲比使張吳二人能使趙酋稱臣奉貢豈不亦宋之忠臣乎且昭君何曾如中行說敎單於叛漢哉司寇此論欲在翻案然亦過好奇矣獨漢元帝以斬郅支故使呼韓畏懼再來朝因求壻漢氏願保塞外傳之無窮威徳遠振乃千古大快事今吟者或乃用和夷爲嗤似爲負寃餘十五六時曾作反昭君怨三絕句一長歌今止記一絕威振陰山肅恩行瀚海春前宮賜美女不是事和親語𨿽不工然於事爲核

趙子惠藏石田畵虞山三檜【王氏跋一○趙博士子惠居天臺萬山中喬木世家長松八桂璀璨怪偉按圖求之故自不乏何必區區一虞山殢也七檜皆梁時種至宋而腐其四宋人爲補之云昭明太子手植者誤昭明足迹未嘗出建業百里外也】

近有人自常熟來者云此七檜俱已枯甚可懊惜宋時人猶能補其四今遂乃任之可見今之人好事又不如宋遠矣跋稱昭明足迹未嘗出建業百里外恐未然古人事固有不盡記者若但據陳編遂欲翻案恐渉以夢證夢

劉氏藏甲申十同年會圖【王氏跋一○甲申十同年圖余所見凡三本一本於大司徒益都陳公家一本於太保吳興閔莊懿公家一本於太保華容劉忠宣公家其序皆太師長沙李文正公手書而公所賦詩視諸公獨夥又多代人書此圖自治癸亥至萬曆己丑蓋八十有七年矣而衣綦猶若新犀玉參差靑紫輝暎眉宇奕奕有生气試一指問之其師師而坐衎衎而食者將李文正揮灑內制之暇乎抑劉忠宣戴恭簡親承天問之後乎閔莊懿抗三尺而得遂志者乎王襄敏平蜀寇而旋凱者乎謝文肅講誦弦歌之餘晷乎無論其人不可作其時不可遘而其事亦不可再不佞貞叨第丁未於今四十三年矣同榜二太師一太保已前逝今在朝者僅四人借令三相君無恙沈嚴若太乙貴神其肯甘末坐以與諸卿佐周旋若李文正者哉其肯不厭筆札之役爲諸卿佐九書其文若詩者哉此防比洛中耆英差彷佛而治之視熙寧殆過之劉忠宣可伯仲司馬文正富文忠今爲忠宣之後人比部君書此聊寓執鞭之慕云】

此圖旣系當時所繪何不如蘭亭標出銜名使後人挹其丰範何乃混列爲圖徒使企慕者想象揣度乎跋所云三相君沈嚴若太乙尊神良然古云人情似紙番番薄今昔𨿽互有賢邪然要之薄之一字則實不可返此諸公亦庶幾宋洛中比然宋時投閒今乃當路則我明勝矣

仇英九歌圖【王氏跋一○仇實父圖九歌凡九章章各有徴仲待詔書余所見數本皆闕禮防而此則並國殤去之其儀從人物都不詳僅雲中君有少雲气河伯持杖禦一龍山鬼乘赤豹乃類虎而已山鬼殊窈窕令人消防其他種種有生气待詔意似艸艸而筆勢泛瀾可愛余豈謂屈子偶歌此後人各自出意摹寫其繁簡工拙之不同宜也此卷筆𨿽簡而意足視他本不啻勝之】

余舅氏見湖翁有此圖云的是龍眠眞迹後有小篆書九歌文不著名姓所圖東皇太乙儀從甚盛昆山張石川銀臺屢向舅氏緩頰欲割取其後幅小篆舅氏不肯後又在安福張符卿程處見一本則甚簡惟有雲中君龍駕帝服稍具儀從湘夫人有一木數葉落山鬼乘赤豹餘皆止一像微摘歌中語黙注少景不知何人筆然頗饒古淡趣今觀此跋似亦是簡本古盡尙簡此稿本想傳來久遠若夫筆法之妙則余不甚解畵不敢彊分別

仇實父臨西園雅集圖【王氏跋一○余嘗見楊東裏先生所題西園雅集圖乃臨李檢法伯時筆有崇山絕壑雲林泉石之致與此圖略不同此圖僅一古檜一怪石一立壁捉筆書者爲子瞻學士從旁喜觀者王晉卿按捲對竚者蔡天啟倚樹睨者李端叔彼圖則有張文潛而無端叔此圖據方石畵淵明歸去來辭者卽伯時握麈尾觀者蘇子由握蕉扇者黃魯直撫肩立者晁無咎捉石者張文潛按膝者鄭靖老彼圖有端叔而無靖老益以陳無已若摘阮之陳碧虛與聽阮之秦少遊說法之通圓大士與聽法之劉巨濟題壁之米元章與傍觀之王仲至則所同也彼圖有名姬二曰雲英春鶯而此皆削之楊先生又云曾見劉嵩年臨本無文潛端叔無咎噐物小異而僧梵隆趙千里亦嘗摩之此則吾吳郡仇英實父臨千里本也余竊謂諸公蹤迹不恆聚大梁其文雅風流之盛未必盡在此一時蓋晉卿合其與長遊者而圖之諸公又各以其意而傳寫之以故不無抵牾耳實父視千里大有出藍之妙其運筆古雅彷佛長康探微元祐諸君子人人有國士風一展捲間覺金穀形穢矣】

此圖今臨本頗多餘曾見數本然亦不甚相同其文雅風流足可亞蘭亭比之金穀良非倫也李伯時似是卽景繪者其他本或是晉卿別乞人圖又或彼時善畵者慕其風而想象圖之亦未可知要之伯時本佳今須得臨伯時本乃可貴耳

海天落照圖【王氏跋一○海天落照圖相傳小李將軍昭道作宣和祕藏不知何年爲常熟劉以則所收轉落吳城湯氏嘉靖中有郡守不欲言其名以分宜子大符意廹得之湯見消息非常乃延仇英實父別室摹一本將欲爲米顚狡獪而爲怨家所發守怒甚將致叵測湯不獲已因割陳緝熙等三詩於仇本後而出眞迹邀所善彭孔嘉輩置酒泣別摩挲三日而後歸守守以歸大符大符家名畵近千卷皆出其下尋坐法籍入天府隆慶中一中貴擕出不甚愛賞其位下小璫竊之時朱忠僖領緹騎密以重貲購中貴詰責甚急小璫懼而投諸火此癸酉秋事也余自燕中聞之拾遺人相與慨嘆妙迹永絕今年春歸息弇園湯氏偶以仇本見售爲驚喜不論直收之按宣和畵譜稱昭道有落照海防二圖不言所謂海天落照者其圖之有禦題有庾金瓢印與否亦無從辧證第睹此臨迹之妙乃爾因以想見隆凖公之驚世也】

徐奉常正夫太師文貞公孫也爲餘言渠家有海天落照圖數本太師不貴此等物多爲人乞去或以餽人有最下一臨本尙存猶自可喜其所圖日光之閃爍明暗及水中日色海濱人瞻望與夫薄暮人爭赴家市中人收拾市物形狀踴躍如生不可畢述今跋稱秪實父摹一本則華亭所得者豈又仇氏之耳孫耶湯君邀友置酒泣別小璫倉卒投諸火可嘆可惜而實繪林佳話若但用贗本貽守公又或獲重貲而歸之朱此常事耳何足紀述世人又或言此奇物爲造物所忌類有此患此又不然凡物有成必有壞古名迹鐘王顧陸等今多湮滅未聞盡遭此厄其諸俗畵俗字遘會祝融陽侯者亦豈盡無以不足言遂無人道之耳司寇得湯捲驚喜亦不知果是仇筆否使盡見文貞家數卷必當更有月旦眞本旣亡臨者孰爲最肖自唐歷今八百年中間善畵者多安知無別臨本若得宋臨本固應勝實父也李郡寫旅獒圖【王氏跋一○李郡出所畵旅獒圖索題內大酋之狀貌瓌奇飾裝瑰異與諸小番之怪醜麼瑣且俱能戢驁傑爲戚施種種情性得之苐所謂旅獒者大犬也見孔氏傳疏甚明又左氏公嗾夫獒焉杜預注亦云猛犬也今乃畵作一綠狻猊大約如近代所貢者然不作黃色若佛書所稱靑獅則尾大於斗又其種久已絕不聞作貢郡五指如懸槌少加問學亦何必減蕭世誠職貢閻立本王防耶爲題於後以朂之】

西旅所獻獒正今西番所貢獅子獅有九種獒則其最下者耳余嘗觀京師諸古剎壁所繪獅其首尾毛𨿽視今西苑所畜者小異然形狀大略不甚遠所云靑獅尾大如斗者似是特創出怪形非眞物也李郡此畵或亦有所本未可盡非

書畵跋跋續卷三

