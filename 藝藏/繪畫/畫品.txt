續畫品六卷姚最

陳姚最撰自序曰夫丹靑妙極未易言盡𨿽質沿古意而文變今情立萬象於胸懷傳千祀於毫翰故九樓之上備表仙靈四門之墉廣圖賢聖云閣興拜伏之感掖庭致聘遠之別凡斯緬邈厥迹難詳今之存者或其人冥滅自非淵識博見熟究精擯落蹄筌方窮致理但事有否泰人經盛衰或弱齡而價重或壯齒而聲遒故前後相形優劣舛錯至如長康之美擅髙往策矯然獨步終始無雙有若神明非庸識之所能效如負日月豈末學之所能窺荀衛曹張方之蔑矣分庭抗禮未見其人謝陸聲過於實良可於邑列於下品尢所未安斯乃情有抑揚畫爲善惡始知曲髙和寡非直名謳泣血謬題寧止良璞將恐疇訪理絕永成淪喪聊舉一隅庶同三益夫調墨染翰志存精謹課玆有限應彼無方燧變墨回治點不息眼眩素縟意猶未盡輕重微異則姦鄙革形絲髮不從則歡慘殊觀加以頃來容服一月三攺首尾未周俄成古拙欲臻其妙不亦難乎豈可曾未涉川遽云越海俄睹魚鱉謂察蛟龍凡厥等曹未足言畫陳思王云傳出文士圖生巧夫性尙分流事難兼善躡方趾之迹易不知圓行之步難遇象谷之風翔莫測呂梁之水蹈𨿽欲遊刃理解終迷空慕落塵未全識曲若永尋河書則圖在書前取譬連山則言由象著今莫不貴斯鳥迹而賤彼龍文消長相傾有自來矣故傜齡其指巧不可杖爲策坐忘旣慚經國據梧喪偶寧足命家若惡居下流自可焚筆若冥心用捨幸從所好戲陳鄙見所謂毀譽十室難誣佇聞多識今之所載並謝赫所遺猶若文章止於兩卷其中道有可采使成一家之集且古今書評髙下必詮解畫無多是故備取人數旣少不復區別其優劣可以意求也李嗣眞續畫品錄一卷

唐李嗣眞撰自序曰夫丹靑之妙未可盡言皆法古而變今也立萬象於胸懷傳千祀於毫墨故九樓之上偏表仙靈四門之墉廣圖賢哲今之所載並謝赫之所遺有可采者更稱一家之集且古今評畫髙下必詮其中優劣可以意求諸爾﹝按此條卽上篇所截而以爲李嗣眞撰誤矣﹞張彥遠歷代名畫記十卷

唐張彥遠撰明毛晉跋曰馬氏經籍志云名畫獵精六卷唐張彥遠纂記史皇以降至唐畫工名姓及論畫法並裝背褫軸之式覽別閱玩之方今此書罕傳卽彥遠自言亦止云歷代名畫記而不及其名今之大略相似耳旣讀玆集序述畫之興廢自董卓帷囊而外侯景煨燼之餘其收入江陵者又投後閣供人之一炬能無雲煙過眼之嘆耶然三百七十餘人垂不朽於天壤間卽謂張氏千箱萬軸至今存可也彥悰後畫錄一卷

唐沙門彥悰撰序曰彥悰爲帝京寺錄因在京名迹其中優劣差降甚有不同若曹姚之徒已標前錄張謝之伍題之續品沙門之內棄其數人但非釋氏所宜故闕而不錄都合二十七人名曰後畫錄如鄭法輪太常成嵩伊伯幹長通竺元標等𨿽行於代未曰名家若玆之流以俟來哲時貞觀九年春三月十有一日序黃休復益州名畫錄一卷宋黃休復撰李畋述曰江夏黃氏休復字歸本通春秋學校左氏公谷書曁摭百家之說鬻丹養親行達於世恬如也加以遊心顧陸之藝深得厥趣居常以魏晉之奇蹤隋唐之懿迹盈縑溢帙類而珍之適值博雅之士款扉求見則敞茅屋拂榻塵架而陳之娛賓賞心萬慮一泯及其僧捨道居靡不往而玩之環歲忘倦蓋益都多名畫富視他郡謂唐二帝播越及諸侯作鎭之秋是時畫藝之傑者從遊而來故其標格楷模無處不有聖朝伐蜀之日若升堂邑彼廨宇寺觀前輩名畫纖悉無圮者迨淳化甲午歲盜發二川焚劫略盡則墻壁之繪甚乎剝廬家祕之寶散如決水今可覿者十二三焉噫好事者爲之幾郁矣黃氏心郁久之又能筆之書存錄之也故自李唐乾元初至皇宋幹徳歲其間圖畫之尢精取其目所擊者五十八人品以四格離爲三卷命曰益州名畫錄書來謂余有陶隱居之好恨無畫之癖首貺讀之以序見托且曰畫之神妙功格往躅前範黃氏錄之詳矣至如蜀郡名畫之存亡系後學之明昧斯黃氏之志也故其書婉而當博而有倫體而不亂信夫學者得意忘象觀前賢之逸軌然後考黃氏之四格則思過半矣非獨鳴圖畫之譽於坤維者哉時景徳三年五月二十日虞曹員外郎致仕李畋述序鄧椿畫繼十卷

宋鄧椿撰自序曰自昔賞鑑之家畱神繪事者多矣著之傳記何止一書獨唐張彥遠總括畫人姓名品而第之自軒轅時史皇而下至唐會昌元年而止著爲歷代名畫記本朝郭若虛作圖畫見聞志又自會昌元年至神宗皇帝熙寧七年名人藝士亦復編次兩書旣出他書爲贅矣予𨿽生承平時自少歸蜀見故家名勝避難於蜀者十五六古軸舊圖不期而聚而又先世所藏殊尢絕異之品散在一門往往得免焚劫猶得披尋故性情所嗜心目所寄出於精深能不移奪每念熙寧而後遊心玆藝者甚眾迨今九十四春秋矣無復好事者爲之紀述於是稽之方冊益以見聞參諸自得自若虛所止之年逮乾道之三禩上而王侯下而工技凡二百一十九人或在或亡悉數畢見又列所見人家奇迹愛而不能忘者爲銘心絕品及凡繪事可傳可載者裒成此書分爲十卷目爲畫繼若虛𨿽不加品第而其論气韻生動以爲非師可傳多是軒冕才賢巖穴上士髙雅之情之所寄也人品旣已髙矣气韻不得不髙气韻旣已髙矣生動不得不至不爾𨿽竭巧思止同眾工之事𨿽曰畫而非畫嗟夫自昔妙悟精能取重於世者必凱之探微摩詰道子等輩庸工俗隸車載斗量何敢望其靑雲後塵耶或謂若虛之論爲太過吾不信也故今於類特立軒冕巖穴二門以寓微意焉鑑裁明當者須一肯首華國鄧椿公壽序米芾畫史一卷

宋米芾撰自序曰杜甫詩謂薛少保惜哉功名迕但見書畫傳甫老儒汲汲於功名豈不知固有時命殆是生平寂寥所慕嗟乎五王之功業尋爲女子笑而少保之筆精墨妙摹印亦廣石泐則重刻絹破則重補又假以行者何可數也然則才子鑑士寶鈿瑞錦繅襲數十以爲珍玩回視五王之煒煒皆糠粃埃壒奚足道哉𨿽孺子知其不逮少保遠甚明白余故題所得蘇氏薛稷二鶴云遼海未稀顧螻蟻仰霄孤唳畱淸耳從容雅步在庭除浩蕩閒心存萬里乘軒未失入佳談寫眞不妄傳詩史好事心靈自不凡臭穢功名皆一戲武功中令應天人束髮遼陽侍帝晨連城照乘不保寶黃圖孔誥悉珍眞百齡生我欲公起九原蕭蕭松薿薿得公遺物非不多賞物懷賢心不已其後以帖易與蔣長源字仲永吾書畫友也余平生嗜此老矣此外無足爲者嘗作詩云棐幾延毛子明館墨卿功名皆一戲未覺負平生九原不可作漫呼杜老曰杜二酹汝一巵酒愧汝在不能從我遊也故序平生所睹以示子孫題曰畫史識者爲予增廣耳目也郭若虛圖畫見聞志六卷

宋郭若虛撰自序曰余大父司徒公𨿽貴仕而喜廉退恬養自公之暇惟以詩書琴畫爲適時與丁晉公馬正惠蓄書畫均故畫府稱富焉先君少列躬蹈懿節鑑裁精明珍藏罔墜欲養不逮臨言感噎後因諸族人間取分玩緘縢罕嚴日居月諸漸成淪賤子𨿽甚不肖然於二世之好敢不欽藏嗟乎遡自弱年流散無幾近歲方購尋遺失或於親戚間以他玩交酬凡得十餘卷皆傳世之寶每宴坐虛庭髙懸素壁終日幽對愉愉然不知夫天地之大萬物之繁況乎驚寵辱於勢利之場料得喪於奔馳之域者哉復遇朋遊覯止互出名蹤評論得以資深銓較由之廣博𨿽不與戴謝並生愚竊慕焉又好與當世名手甄明體法講練精微凡所見聞當從實錄昔唐張彥遠字愛賓嘗著歷代名畫記其間自黃帝時史皇而下總括畫人姓名絕筆於永昌元年厥後撰集者率多相亂事旣重疊文亦繁衍今考諸傳記參較得失續自永昌元年後歷五季通至本朝熙寧七年名人藝士編而次之其有畫迹尙晦於時聲聞未喧於眾者更竢將來亦嘗覽諸家畫記多陳品第今之作者互有所長或少也嫩而老也壯或始也勤而終也怠今則不復定品惟筆其可紀之能可談之事曁諸家畫說略而未至者繼以傳記中述畫故事並本朝事迹采摭編次離爲六卷目之曰圖畫見聞志後之博雅君子或加點竄將可取於萬一郭若虛序宣和畫譜二十卷

宋徽宗禦制序曰河出圖洛出書而龜龍之畫始著見於時後世乃有虫鳥之作而龜龍之大體猶未鑿也逮至有虞始彰施五色而作繪宗彜以是制象因之而漸分至周官教國子以六書而其三曰象形則書畫之所謂同體者尙或有存焉於是將以識魑魅知神姦則刻之於鐘鼎將以明禮樂著法度則揭之於旗常而繪事之所尙其由始也是則畫𨿽藝也前聖未嘗忽焉自三代而下其所以誇大勛勞紀序名實謂竹帛不足以形容盛徳之舉則雲臺麟閣之所由作而後之覽觀者亦足以想見其人是則畫之作也善足以觀時惡足以戒其後豈獨爲是五色之章以取玩於世也哉今天子廊廟無事承累聖之基緒重熙浹洽玉關沈柝邊燧不煙故得玩心圖書庶幾見善以戒惡見惡以思賢以至多識虫魚艸木之名與夫傳記之所不能書形容之所不能及者因得以周覽焉且譜錄之外不無其人其气格凡陋有不足爲今日道者因以斥之蓋將有激於來者云耳乃集中祕所藏者晉魏以來名畫凡二百三十一人計六千三百九十六軸析爲十門隨其世次而品第之宣和庚子歲夏至日宣和殿禦制湯垕畫鑑一卷

宋湯垕撰序曰采眞子妙於考古在京師時與鑑書博士柯君敬仲論畫遂著此書用意精到悉有據依惜乎尙多疏略乃爲刪補編次成帙名曰畫鑑後有髙識賞其知言采眞子東楚湯垕君載之自號也周公謹煙雲過眼錄四卷

宋周公謹撰明範應宮序曰自古書畫奇玩實天地間神靈之气所結而物之聚散無常不似煙之凝而如龍如螭如山川艸木云之結而爲鳥爲蓋爲峯巒層疊何所不幻其景象於眉睫而剎那卽滅曾不若隨所見而錄因所錄而珍較冥搜廣索置列一室者反更勝也而公謹氏又何以煙雲過眼名哉大凡物以形質存其形質必有壞人代各爲收藏便生爾我貪愛離合種種惡趣得之戀戀失之惋惋不若是錄具無壞理禹圭舜琴堯土杯惟空存紙上故億萬載後恍若目擊倘史冊不書而古人必求爲國珍爲聖迹必不能於百千水火劫中尋法物也今山林貧士旣不能徧買書畫奇物又難斷博古之癖願展是錄作過眼煙雲觀則孰成孰虧孰久孰近總之流轉於太虛又能空諸愛戀貪著之想東坡云書畫奇物近年視之不啻如糞土得毋與仲醇天生參訂是錄之意同乎刻成天生徵余序故爲弁言夏文彥圖繪寶鑑六卷

元夏文彥撰自序曰余性鄙僻六藝之外他無所好獨嘗於畫遇所適輒終日諦玩殆忘寢食然猶病其不博稍取歷代畫史考論其世與夫得失優劣之差以廣未至而卷帙浩繁不能徧舉欲輯爲一書未暇也自卜居泗上人事希闊間以宣和畫譜附之他書益以南渡遼金國朝人品刊其叢脞補其闕略匯而成編分爲五卷名曰圖繪寶鑑顧所摭𨿽詳而尙慮遺者不少益其未備竭其精誠俾千百載之下莫逃乎賞鑑豈無博雅君子與我同志者歟至正乙巳秋七月甲子吳興夏文彥士良書於寶墨齋王登丹靑志一卷明王登撰序曰吳中繪事自曹顧僧繇以來郁乎云興蕭疏秀妙將無海嶠精靈之气偏於東土耶抑亦流風餘韻前沾後漬耶癸亥秋日臥屙齋居雨深巷寂揜扉散發展焙所藏名畫累累滿壁丹鉛粉墨蒼潤淋漓竹塢寸煙花林尺靄圖石疑云寫川欲浪人鬼奪幽明之奧禽虫儼飛蠕之色於是感名邦之多彥瞻妙匠之苦心斷自吳郡肇乎昭代援毫小篹傳信將來若夫四海遼乎千齡邈矣編充簡積我則不暇嗚呼蠅染屏間孫郎舉手水鳴牀上唐帝驚心刺圖而鄰女捧膺畫鎖而楣龍斂翼信天機之元化非人工之所逮也右畫家

