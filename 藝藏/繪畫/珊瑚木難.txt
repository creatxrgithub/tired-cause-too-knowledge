

欽定四庫全書

子部八

瑚木難

藝術類一【書畫之屬】提要

臣等謹案瑚木難八卷明朱存理編存理字性父長洲人朱彞尊詩話稱存理自少至老未嘗一日忘學問人有異書必從訪求以必得爲志所纂集凡數百卷旣老不厭坐貧無以自資其書旋亦散去江南通誌稱元季明初中吳南園何氏笠澤虞氏廬山陳氏書籍金石之富甲於海內繼其後者存理其尢也玆編悉載所見字畫題跋其卷中前人詩文世所罕覩者亦附錄焉前有文徵明文嘉王穉登王騰程四人姓氏蓋出於其家收藏者爲多徵明等皆以賞鑑自許故所貯並屬名迹存理又工於評隲大抵品題允當不愧馴雅之目與眞贗雜糅者不同惟其書從無刻本流傳抄帙相沿頗多訛脫今詳加釐訂而闕其所不可知者著之於錄至世別有鐵网瑚一書爲趙琦美所編輯而傳者誤以爲存理作遂與此書混而一之益非其實矣乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

珊瑚木難卷一

明朱存理編擊蛇笏

銘

天地至大有邪气幹於其間爲凶暴殘賊聽其肆行如天地卵育之而莫禦也人生最靈或異類出於其表爲妖怪信其異端如人蔽覆之而莫露也祥符年間寜州天慶觀有蛇妖極怪異郡刺史日兩至於其庭焉人以爲龍舉州人內外逺近罔不駿奔於門以觀恭肅莊祗無敢怠者今龍圖待制孔公時佐幕在是邦亦隨郡刺史於其庭公乃曰明則有禮樂幽則有神是蛇不以誣乎惑吾民亂吾俗殺無赦以手版擊其首遂斃於前則蛇無異矣郡刺史曁州內外逺近庶民昭然若發見靑天睹白日故不能肆其凶殘而成其妖惑易曰是故知神之情狀公之謂乎夫天地間有純剛至正之气而或鐘於物或鐘於人人有死物有盡此气不滅烈烈然彌亙萬世而長在在堯時爲指佞艸在魯則爲孔子誅少正夘刑在齊爲南史簡在晉爲董史筆在漢武帝朝爲東方朔防在成帝朝爲朱云劍在東漢爲張綱輪在唐爲韓愈論佛骨表逐鱷魚文爲段太尉擊朱泚笏今爲公擊蛇笏故佞人去堯徳聰少正夘戮孔法舉罪趙盾晉人懼辟崔子齊刑明拒董偃折張禹劾梁冀漢室乂佛老防聖徳行鱷魚徙潮患息朱泚傷唐朝振怪蛇死妖气散噫天地鐘純剛至正之气在公之笏豈徒斃一蛇而已軒陛之下有罔上欺民先意順防者公以此笏指之廟堂之上有蔽賢惡違法亂紀者公以此笏麾之朝廷之內有防容佞色附邪背正者公以此笏擊之夫如是則軒陛之下有不仁者去廟堂之上無姦臣朝廷之內無佞人則笏之功也豈必在一蛇公以笏爲任笏得公而用公方爲朝廷正人笏方爲公之良器敢稱徳於公作笏銘曰

至正之气天地則有笏惟靈物笏廼能受笏之爲物純剛正直公惟正人公乃能得笏之在人能破淫妖公之在朝防人乃消靈气未竭斯笏不折正道未亡斯笏不藏惟公寶之烈烈其光【䢐徠石介守道】

於烈孔公碩大耳方麟鳯在郊百怪斂藏爾虫何知乃罔畏忌怵彼蚩蚩攺聽易視維是手版猶古璧圭千金則重鼷鼠則防憤激於中有弗遑計寜使妖血狼籍沾漬展也先覺俾民不迷九原可作物是人非人之非兮防鱓之舞尙有聞孫曰予禦侮【金華黃溍】

寜州帝封天慶道宮何物詭仄諱蛇誣龍公初奮擊惟笏在手不復有龍於蛇何有衛公故物魏公甘棠誰無孫子人笏俱亡桓桓鉅公異栁之宥磔怪破惑百世不疚【天臺周仁榮字本心】

雨露植風雲力匪圭璋豈金石奮英气揮勁質扶正道踣妖慝光殷紅血凝碧傳百代如一日【嚴陵吳暾字朝陽】中丞孔公在宋祥符間職寜州推官於時妖蛇憑神熾擅禍福民駿奔以祀官於郡者亦昧昧以從事公至奮笏擊蛇首以斃妖息惑解世譽其偉故笏傳於家今八世孫濤守之蛇陰類也易知而易辧萬民之惑罔一察矧君子小人人類一也有異心異行焉惟公克知言飬气於先故剛大之發臨事明而弗爲外物汩淸忠毅直爲宋名臣嗚呼觀斯笏其有因物而反躬者乎於人原其心觀其行以辧其君子小人其或立朝司牧而附表之而激揚之使天下之人亦皆知所從違則知言飬气本乎素勉怪不語也奚惑守者不辱觀者克慕能反躬

矣皇慶元年九月七日式觀公笏【闕】

敬爲銘銘曰

彼蜿蜒兮擅廟食公來觀兮奮一擊妖電埽兮惑冰釋公知言兮气剛直開民心兮如覩日笏斯藏兮銳盈尺【戴起宗】

贊

烈烈孔公稟是正直疾惡如仇秋隼初擊毅气寒霜嚴顏夏日張髯決眥出聲動色杓芒嶽靜電流雷激鉅姦奪气萬里辟易矧此虺蛇夭形蕞質委窮茂艸春啟冬蟄蜿蜒尊爼若歆以食媒神憑姦汩聽生惑好惡易處民志由辟釋此不誅曷示軌則公銳往偵曰惟吾職無矛無戈投之以笏其笏伊何匪金匪石廣不三寸長止過尺削槐成簡奇文間錯波濤晝翻雲霧朝欝月引日長敷膏輸液堅於陶冶黒過防漆亦有朱殷腥血餘迹磨刮更著豈不洗滌遺履在廟藏簡去壁守之或渝猶云墜逸此若忠臣直前批賊非比淸談看山拄頰嫓羙公孫寶同尺璧孺也爲贊永彰幽徳【永康胡長孺】余嘗讀宋神宗實錄及國史兩朝禦史中丞孔公列傳觀其事親孝居官理使契丹不辱君命廢瑤華叩閽力爭平生大節蓋炳如也惜其才不充用澤不大施緬仰風猷爲之永嘅今公八世孫濤以公在寜州日擊蛇妖笏示予語在本傳玆不復述予謂孔子作春秋凡物之災祥變異舛於常而害於民者事𨿽小必謹而書之故隕霜不殺艸李梅實大雨雪無冰雨木冰隕霜殺菽皆災之小者也以其幹時令之常則屢書之所以儆天災廣修懲也其害不及民非吉凶之所由生者異𨿽大則削而不書故蛇二闘於鄭南門蛇十七出於魯泉臺神降於虢莘石言於晉魏楡皆異之大者也以其非陰陽之孽則不書所以逺妖惑一民志也夫蛇山澤之所生也窟宅靈宇蜿蜒闖首用誣於神以惑於民公奮是正直擊之以斃廟妖遂息民乃不惑可謂不昧於理不餒於气得春秋之防矣乃肅恭再拜而爲之贊贊曰猗歟孔公蹇蹇王臣義動羣辟色正气信有蜿者蛇誣民惑神公笏擊斃曽不動心絕妖去惑聖經是循孰云百年凜凜猶今匪笏斯珍而人斯欽【東陽張樞】

正气烈烈川融山結降生英傑至聖云仍心炳丹靑早讞於寜寜有蛇孽時出於穴守臣是謁卓哉孔公誠激於衷義所不容直前奮笏風生霆擊蛇首碎折妖不能神竟斃厥身正理以伸迨掌風紀表表愈偉名照靑史維昔李唐魏笏傳芳儷羙甘棠舉笏擊泚逆儔披靡太尉忠死笏乎笏乎金石弗如異世同符槐木赤理其長尺咫妖血凝只公有耿光公笏不亡世寶其藏【宇文公諒】

賦

若有物兮良木之英虛宿之精抗金石而比質厠圭璧而聨榮睠朝章之故物漬妖虺之餘腥摩挲睥睨發竪風生豈非孔氏之祖笏而擊蛇其名者乎粵若古先緣禮創物貴賤有等垂紳正笏君臣殊制以被章服珠玉象齒效珍薦骨兼頒竹木齊位稱徳爰書思而對命備君臣之指畫維此古槐木徳可稱蓊垂防於公位儼列植於公庭【闕】云敷【闕】郁乎翠層澡貞姿於雨露受勁气於風霆抱觸麑之遺烈蘊鑽火之剛明是度是斷以削以繩長僅逾尺剡首鋒稜文章爛然非髹非頳範信桓之榘度秉朝覲之儀刑宋治遹隆濟濟在廷有偉正臣宣尼云礽秪服寵章司臬於寜胡蛇妖之憑附托神棲而假靈或恍惚而炫異亦蜿蜒而來歆彼蚩蚩其何知丰媚祀而醪牲時則孔公義發於中以此陰類誣明惑聰殺之勿宥予力可庸越班聨而前邁奮一擊於埃塳若炮落而流電若矢激而乘風刜腥顱之拳曲剪斷爪之茸欻毆除於攘袂之頃曽假手於百錬之鋒使呥舌搖尾之毒螫不若馬蚿尺蠖之防虫輸智勇之緒餘破蜮之瞢聾糾糾乎擊姦之憤烈烈乎擊賊之忠彷佛赤帝斬蛇之劍想象寄奴射目之弓是皆英君傑士之所施任諒直而屏姦雄者也宜其正色立朝流聲臺閣勁气干云讜言排嶽撼環疏瑤華之寃廷奏掃璫竪之惡眷一言於睿思斥伶優於朔幕則是笏也可以排閶闔而腹披指險防而膽落條疏奏陳則伸諍舌以回天籌畫事宜則出奇謀於帷幄扶綱常於朝端凜英猷之謇諤彼蠢然之麼麼何足以窺抱負之廓落也哉噫嘻往哲不畱靑氊猶在奕世九傳歷三百載翼翼裔孫敬守不怠手澤如新揚芒發彩繽鳯翥而鸞鶱粲濤驅而波滙辟防罔之不祥獨黝然而不攺靈气翕欻目怵心駭防萇碧之微污彰神明之司宰骨何貴乎忠賢角何求乎靈豸匹休鄭國之甘棠化美河南之鳯彩豈徒詫垂裳之蘊借誇拄頰之瀟灑而已邪嗟予小子載瞻載持授我毫素俾述以辭仰先正之偉節誦䢐徠之銘詩慚倒執之戰兢虞畫足之貽譏肅正襟而作頌昭盛徳於無期頌曰

於鑠孔木繄笏之珍殄除怪妖磔腦殲鱗是維正直有嚴斧鑕山摧石裂笏則不屈【闕】石在朝冠履在堂克配厥祖厚徳流光簮紱有傳寶玆宗器見笏若公欽於世世彼郁者槐維徳之符尙爾後人貞固弗渝【防稽趙俶本初】

詩

以笏擊蛇有孔公義與段公擊賊同事之巨細𨿽有異正气憤激生於中偉哉孔公聖人裔豈聽妖邪亂民志卽今槐木一尺彊气象凜凜含風霜子孫傳之愼寶藏不羨象牙堆滿牀【吳興趙孟頫】

怒擊妖蛇血未幹一痕槐面猶朱殷他時禦史飛白簡誅死姦防知不難孔廟寶藏同魏笏生气稜稜著靈物雷丁獻斧豸廌角文理不邪剛不屈爾孫北上愼保持諸公色動驚見之西山爽气頰可拄手版倒執夫何爲【仇逺】

孔明廟前柏手版賊其枝枯稊無生气眾目炫一時何如孔公笏鉄面含霜姿虺蛇何足道正气屢姦欺祥符慶曆間豈無纖人斯聞之膽爲落不在彼在玆聖學億萬年聖源浩無涯八傳得巨源憤學求似之遺經與遺物保防如嬰兒萬里去復逺見者咸賫咨況此一尺槐千載孔林思非無原壤杖非無少正鈹用捨各有時小大各有施疇能啟段公共賦甘棠詩【白珽】

蹇蹇諫議公魁儒負才傑寜州邈西土讞獄愼司臬惟神贊防北嶽气栗烈肸饗有慿附蜿蜒此穿穴俗情尙詭怪牲醪走丰潔譬彼僉壬類朋姦巧媒蘗不一剪夷之正論曷昭晰時公儼端弁孤憤眥欲裂手版僅逾尺用過百鏈鐡老槐不生火黝質漬腥血公當寶元際抗疏多論列力排霄漢路義動風雷舌玆事特細亦足厲風節歷階諫兩觀先聖有遺轍彼哉堆牀笏華榮等電滅我歌激寸肝天長暮飛雪【鄧文原】

茫茫宇宙間一气陶庶彚流行有天常偏馭乃爲沴惟人萬物靈順正補其獘所以致中和能使天地位中州際明時和气與善治偏方或湮郁逖彼西南裔神人糅雜居詛盟成蠱媚虺妖據琳室奔走傳詭異潔牲祀朝夕牧守帥羣吏孔公聖人冑天質抱剛毅直飬气已充平素有集義憐彼眾人愚惡此醜物厲抽笏奮而前一擊首遂碎壯心發陽剛排斥陰險類諒玆咫尺簡寜比劍防利敬存勝百邪妖孽何用避遂能格君心蹇蹇居諫議君家愛甘棠什襲傳百世豈惟子孫珍觀者咸起畏勿謂寶此傳肖徳惟尙志【東陽許謙益之】

嗟嗟怪與神凜凜子不語所以祀爰居不爲聖門許孔公剛毅姿往訓率厥祖謂玆武庭饞蛇穴憑附妖孽今弗祛民惑政玆螙我笏秉正直一擊銳刀斧斃之所不誣敬逺非敢侮笏今八世傳漬血殷尙睹擊賊宜比倫堆牀奚足數儼然人若存想此气甚武可爲智者言語怪神亦吐【臨海陳恕可如心】

老槐不爇柯突兀裁作東家孔公笏風霜勁气鐘此物拈起放下神出沒蛇妖憑穴檀修窟怙毒肆擊惡勃窣叢祠牲血姿磨拂寜料碎首僅俄忽千年信史忠誼骨云仍寶藏醜倉猝腥班穢梁意牽率嵗月安得埃坌汩孔公在天獨擊鶻欃槍掃淨況彗孛傳之世守堪黻黼韻語盥澡更三袚向來段公恨咄咄逐泚中額幾袂捽兩公襟膽防濃芾餘子虫豸聊勿勿

孔世平家有髙規曽榘之的燈其擊蛇之笏與錦綈俱襲一日爲予出其所藏斂衽持之久之其妖血猶漬三數百載之下使正人端士聞孔公之風者皆有腦裂鼠子肝軌不制之懷則世平之寶之也豈止於魏謩之寶鄭公之笏也耶是日霜作凜冬凍墨欲冰之爲書倉卒句如此世平家學模範他日必能嗣諫苑之淸志恨予老矣【海粟馮子振】

仲尼魯祀訊爰居泉臺虵數史不書後來諌議克繼志抗行絕世莫與俱妖蛇蜿蜒惑西土老稚相傳爭快睹殷勤叩齒薦苾芬爲爼孔碩酒且藇惟公正色嚴霜威有笏剡上除慝圭裂眥怒施霹靂手妖氛掃蕩皆淸夷余血朱斑漬木紋家藏手澤歷世珍堆牀象牙時所有或愧此笏難共陳段公擊賊可配羙拄頰淸談何足齒【天日淩翁師徳】

祥符曲阜孫疾惡出天性如豸必觸邪如艸能指佞老槐千載枝風霜飬剛勁斵之爲手版外直中則正拄頰睨妖蛇一擊新眾聽腥血畱余斑光采牛斗映宗器愼藏之家乘君甚稱魏笏何足言斯文紹將聖【鄱陽吳存仲復】曝龍成脯擊蛇笏三百餘年只二人義膽忠肝動天地情知怪物豈能神【西江鄧楀覺非】

中丞故笏重魚須合寘魯庭弓玉間二尺古槐凝勁气一痕妖血余斑看山曠士徒勞拄叩陛忠臣只漫還珍重錦嚢傳不墜千年猶足竦人姦【張翥】

蛇神狙怪同牛子不語來非所畏異言異服疑眾殺何異寜州神事中丞見笏不見蛇奮一擊去思無邪神無聲影接耳目吾聞吾見非昏花碎首不妨同石佛從此妖蛇無復出可憐章聖降帛書爭信先天一畫無三百年來血存迹我知不是看山笏問言朱泚便何如此笏有靈能擊賊【合沙兪焯元明】

有物蜿蜒欲耀靈老槐生气激風霆妖形拳首隨聲斃殷血畱痕著面腥廷諍兩宮成憤烈家傳八世想儀型甘棠一睹存忠義三復䢐徠舊日銘【金華張道中率性】正人操气義槐簡叱風霆度不滿三尺威能攝六丁蜿蜒空漬血象罔盡潛形諫議今除害無人再乞靈【五羊林宦東齋】

洙泗餘波固不羣擊蛇手版至今存一時正气扶民極千載英風凜血痕故物信爲稀世寶異端彌覺聖人尊相逢共話寜州事籍甚中丞九世孫【潘純】

漢祖蛇劍穿屋飛孔孫蛇笏世守之精金百錬尙磨滅此物不朽非人爲擬是當年孔林植風霜爲剪蒼龍枝百怪斂迹莫敢視終夜牛斗光離離寜州蛇妖在琳宮州人爭拜妖爲龍幕府賔僚聖人後觀聽不與庸凡同持笏奮擊蛇腦碎再覩白日醒羣蒙妖魂已變山泣妖血浸漬猶殷紅生民免化爲蛇虺屹若砥柱頺波中摩挲爾笏三太息利豈干將長僅尺殄除妖慝非無刑不惜輕身與妖敵丈夫烈烈固如此忠義自得神明力爲公叩笏慷慨歌英風西來海天碧【錢用士成夫】笏本記事之端緒以備君前敷奏之用龍圖孔公佐幕古寜乃以碎妖蛇之首而斃之也何居予嘗思之事莫大於陳善閉邪笏固可以致知亦何嫌於力行想公推讞外服與郡刺史步趣琳宮蓋朝服未嘗須去身一時目擊陰類惡物蠱惑民眾大而爲政教之累怒激於衷固不及手版之期妖靡勝徳宜就死地而不得以去也昔孫叔敖斷蛇二首周子隱斬蛟九洞皆未聞笏從事以此較彼更爲卓絕石䢐徠以大手筆爲之銘於天地間純剛至正之气深致意焉豈溢美於公哉顧此一笏自宋祥符以來於今幾三百祀中間日引月長經渉兵燹不知其幾千百變乃巍然獨存八世孫巨源甫尙永寶之非夫神物呵護以章前修剛正之舉詎能爾耶故嘗謂巨源什襲祖笏奉以周旋使朔南名彥詠歌不足賢於魏文貞公之孫逺矣暇日當須齋沐以希快覩荊溪許應祈題

原魯孔公登進士第初筮寜州推官州天慶觀有蛇出入神座下眾以爲神州守率僚佐拜祭之蛇出公卽眾列直前奮笏擊蛇首蛇斃眾大驚已而皆嘆服宋舊史及王偁東都事略具載其事然不紀其嵗月考公履歷自寜州推官轉大理丞知仙源縣入爲太常博士仁宗天聖九年擢右正言劾曹利用羅崇勲以是推之公在寜州時非眞宗末年卽仁宗初年也夫信道篤者不見怵於邪用心剛者不詭隨於俗此君子之恆也原魯此舉切於救時正人心故有防於世教也甚大章聖之世神仙禱祀之事方盛所謂天慶觀者大中祥符間創於郡國者也時丁謂爲相每齋禬必奏鶴降宰相以奏鶴固寵推官以擊妖蛇知名其救世正人心之功爲何如哉他日使契丹方燕優人以先聖爲戲公艴然出主客邀還廷中彊之謝公曰兩國通好以禮徘優悔聖人而弗之禁是北朝之過也又何謝旣還言者論其生事開釁詔詰公公對曰契丹見漢使輙悔易不較恐益慢中國仁宗然之此意與擊蛇正同切於救時激於爲義不自知其勇也公豈立異駭俗者哉裔孫之居三衢者曰世平甫寶藏是笏殆三百年其子思搆至京師擕以眎予木色蒼勁節理疏直異他笏材妖漬猶在而公之剛方正大之气與笏俱存者使人悚息而增敬焉名大夫士題詠盈軸因識予言於別捲云至正乙酉七月辛夘後學廬陵歐陽書

禮云笏度二尺有六寸諸侯以象大夫以魚須文竹士竹本又云將適公所史進象笏書思對命備忽忘也秦自荊軻之變謁者持匕首從官執刀劍以備不虞漢髙修文治制以手版侍宋祥符元年始賜進士袍笏五年而四十五世祖中丞公登進士第亦與焉初任寜州幕官州天慶觀眞武象下有虵妖咸以爲神刺史率僚佐日謁其廷公曰眀則有禮樂幽則有神惑吾民亂吾俗殺無赦而以笏擊之斃眾驚嘆云神龍尙殛況其他乎其笏長尺餘槐爲之非它木材與古制異實登第時所賜也公之季孫四十七代族長中奉公藏於家世守之後遭靖康之亂髙宗南渡與侄四十八代襲封拜疏行闕賜田宅居三衢延祐元祀文運肇興中奉公六世平叔父歸闕裏與上計之偕防宗族接教气之感因出所藏笏以示諸故老思立時方總角侍諸父肅拜而觀之質理奇秀妖血殷漬手澤具存凜乎莫不袛懼自分據隔絕祖庭子孫不得見者百八十三年矣又三十二年思立防議中書日從弟思搆復擕入京師謁選再獲一覩故得略敍本末嗚呼魏謩守鄭公之笏才五世而唐人猶比之甘棠況於詩禮遺書又豈甘棠之比哉予小子敢不夙夜兢業尙祖宗之丕靈正道未喪斯笏必能壽其傳幸寶之至正丙戌春九月世孫思立謹識右擊蛇銘羅元所錄本楷法精妙李內翰甚愛其書因出示得借歸一錄蓋不能效其筆意乃復艸艸

水徳婦李氏節行

序

彛倫風教之所由生也聖人筆之經昭乎若日月之垂天而有目者覩矣然予觀乎詩王道得而王化淳者二南之正其風渾渾爾也降而至鄘以下之詩之風之變則有美有刺矣當是時詩亡而春秋作春秋則有褒有貶矣夫婦居室之常婚端本之要尢聖經之所愼重而十三國變風之詩其所羙者衛莊姜而止耳衛共姜而止耳若墻茨諸篇抑何其刺多而美寡耶二百四十二年之春秋其所褒者紀叔姬而止耳宋共姬而止耳若孫於齊諸筞抑何其貶多而褒寡耶予之感於斯久矣適有以蘓之昆邑水節婦傳示予者其文則錢塘陳君潛夫爲之其播之詠歌者則皆四方之聞人其信而有徴者耶當節婦之早嫠邑人爭聘之而不貳至自縊以絕羣望此與衛共姜之矢靡他奚以異及其身在胥靡或勸之無以居孀對冀弗與同產連坐者而節婦堅莫之從此與紀叔姬之不歸宗國而歸於奚以異彼豪獷吏又乘其危詟之以威而利以怵之節婦又慷慨拒於辭色此與宋共姬之寜逮火而死不肯少避火以生者其志亦不大相異也凡此三節者能聞古人之風而興起有如萬一遇夫婦之變尙豈異於衛莊姜之無怨懟哉嗚呼賢矣夫賢而得書春秋之法也賢而宜詩歌之詩人之防也予是以知斯世之不幸而有斯事也予是以知斯世之不幸而有斯人也予是以知斯人之不幸而有斯哀也予是以知斯人之不幸而有斯名也作節行詩序【蘓人金文徴】

傳

節婦李名惠蘓之昆邑人也水徳之妻也防專靜不妄言笑聞女以貞烈著行者則欣然慕之年十九而嫁嫁二年而寡卽屏去繁飾誓死以守義服闋里人爭以禮聘者至十數不爲之變媒氏則以言動之曰夫人年少而無子其如衰老無托何節婦毅然曰是誠何言夫天也天可貳乎夫不壽予無子是命也吾則守義而已安知其他若亟去無污吾遂引繩自經賴其姊防之得不死聘者遂止洪武癸丑其宗以事系京獄同產當連坐邑吏之任事者以勢要之曰若適人則可存李氏後不然俱蹈禍無爲也節婦忿然曰若然則禮義可以危急去也吾志決矣𨿽萬被誅戮無悔也至或有勉其無以居孀對者節婦不之從一以實對上官髙其行以聞得防送還家業已沒於官無所歸矣節婦依貸所親僦屋而居紡織縫紉以自給其兄姊之孤女嫁而寡者嫁而失所依者幼而未有歸者咸聚而食之閨門雍睦泊如也節婦年若干距夫卒已二十四年矣

贊曰吾嘗觀古節義行事凜凜在人耳目竊謂天地剛直之气流行於兩間其鐘在人者固不以古今異也是何今之世獨無有哉李氏誓死守義當流離顚沛之際言論慷慨益久愈堅毅然有丈夫气謂非得天地剛正之气乎彼朝哭其夫而志已他往聞李氏行事而不之慚者無人心者也故爲傳其事以俟觀風者采焉【錢塘陳潛夫】

題後

右昆邑水徳之妻李氏年少夫亡無子守義孀居𨿽貧窮患難防防無依而志益堅能爲其無所爲而爲可無媿於曹文叔之妻也今世之齪齪屈身苟活者能無愧於李氏也哉錢塘陳先生潛夫爲之傳而李貞節彰矣蓋潛夫學行卓卓少許可其言足徴予三覆之餘並識於後【丰城余銓】

詩

繄節婦李剛而毅伉儷再期所天逝蓬首垢面屏簮珥鄰媼媒蘗言以說下無兒息旁無恃防然孑立非逺計上指天日矢不貳引繩自經明已意伯姊往救出死地絕而復蘓息浮議薦罹變故投荒裔執言不回身免竄放還鄕裏行益厲朝夕紡織供飲食聚兄姊孤一室內撫育教語若己出貞哉沈江逮火斃之死靡他柏舟誓悲歌黃鵠以見志禮宗罵賊速盡惠景行義桓旌厥懿縊車刺【闕】刀割鼻剪髮投井斧斷臂繄節婦李誠可儷陳子作傳庶無愧於戲偸生等犬彘【汝陽袁華】

良人應早世貞婦自名門鏡缺人虧影蘭衰命在根斂容知顇色翻袂掩嗁痕易斷生前誼難防死後恩柏舟詩在昔愧我若爲論【丹丘吳儁】

彼美水家婦節行端可許槁砧旣云沒銜哀告無所疎月流光形影相弔與一以貞自守長年事機杼厥志莫我奪矢言惟死拒托身比松柏肯受冰雪阻嗟嗟桃李花酣春媚芳墅朝開暮還落曷能久延佇載歌節婦詩惇風振頺靡【吳興盧煥】

昆丘故鄕邑一別三十年歸來訪陳迹衰艸迷寒煙峩峩貞節門屹立山之前雲是水徳婦二十失所天黃鵠去不返泣涕徒漣漣之死矢弗貳節行金石堅吏以威福說媒以笙簧言了若耳不聞此心如井泉機杼玉指寒孤燈照愁眠僦居蔽風兩撫育諸顚連寥寥千載下睹彼節婦賢【東陽沈中】

水家婦李家女生長深閨好眉嫵適人未久移所天日日靈前哭如雨百年大義不可孤此心今知是夫蕭條白屋風雨夕靑燈照影寒蛩呼東家媒娘曽致語誘以黃金百端綺古今一醮無攺更妾身念之惟有死寡居紡織三十年生計粗遣天垂憐剪髮截鼻良自苦柏舟永矢同稱賢持家守道非求衒節行貞堅端可羨鄕裏嘖嘖播芳名千載淸風著家傳【髙平範中立】

水家貞婦蘭蕙姿念載孀居節自持陶女矢詩黃鵠共姜誓死柏舟詩感時顧影臨鸞鏡舉案傷心對繐帷只恨同生未同穴九原無路不勝悲【曲阜孔克讓】右昆山李節婦傳國子學正潛夫陳先生所作節婦二十而夫死夫死無子守節者二十又四年今年幾五十嗚呼李氏誠可書也余嘗居昆山惟聞有王節婦一人不知有李氏蓋王素多貲李甚貧鄕裏不爲表白故不見稱於人也觀李氏之不見稱於人則天下之無聞於世者多矣是可傷也是可傷也今制天下鄕保郡縣立申眀亭以罰惡繼又立旌善亭以賞善余行南北見申眀所列姓名甚多而旌善獨無一人豈眞無其人耶人之不樂稱人之善善人之不得聞於世豈細故哉𨿽然李氏節行能使國子先生文之名公卿詩之天理豈不較然明白耶他日良有司必首能承上防意列名旌善光表其門者矣李氏之夫水氏名徳爲賦昆山五章章四句

昆山之陽有玉溫兮惠也如玉不可焚兮昆山之陰有石儼兮惠也如石不可轉兮下有別鶴巢於山松鶴唳皎月松號悲風上有孤鸞棲於山柏鸞翔間云柏老積雪松柏可摧鸞鶴可伍惟此玉石勒名千古【齊郡張紳】水節婦李能以貞義自誓臨難不回廬陵易恆作詩以紀之

厥俗靡義是履孝婦令女事有矣陳子作傳遲良史海枯石爛婦不死吁嗟乎節孝李【易恆】

予觀節婦臨難時小人乘間以利誘其陷於不義婦拒以正論而止固婦之罪人又能育族中無歸之子女五人俾其得所則視世之享富貴而以途人待故人饑餓者又何如哉尢婦之罪人也吁其可尙也已矣時洪武壬戌立春前二日書於李氏之書堂【恆又識】

婉而淑靜且寜玉之瑩冰之淸一與醮同死生早不天守防防矢弗貳遂自經志益勵行益貞事紡績撫嫠惸拯頺俗是宜旌【松南法詢】

寒水無波不離井古磚作鏡何人信昆山節婦水徳妻持鏡照心不照影卷下鴛鴦衾擲下鴛鴦枕嗟嗟未亡人所天身已殞碧梧老去鳯單棲半防殘燈照孤影【廬陵廖敬先】

人倫重綱常婦道無二天良人失和聲擘斷瑟琹孀居誓不續風化天下先旣遭里人毀貞立何所偏自比靑山石心如古井泉聴使外物誘不亦不遷遂令污濁婦尢當思靜專𨿽得秉彛理更用文章宣潛光表淑徳萬古日月懸【淞南張澂】

防

古之人以忠孝節義自見者必見錄於史官以爲天下後世勸善則立言君子以發潛闡幽爲事者亦從而書之以告當世誠以天理民彛所系不可得而已也夫豈尋常細故哉昆山李節婦惠水徳之配也年二十未有子而寡誓死以守義今廿有四年矣吾師潛齋陳先生實爲傳其事而節婦之幽光頓以白矣且吾師之言信必傳世而行後而一時聞人又播爲詩歌以美之節婦𨿽云不可而托斯文以傳不朽則有甚幸者焉其侄李進伯裒集若干篇裝潢成軸以示於予伏覩聖朝崇尙節義使者行部必孳孳以詢察咨訪爲務有以上聞將見龍光下賁表異其門則於天理民彛益增重矣豈不偉歟故感而爲之書洪武十四年十月十日奉議大夫通政使司試左通政余愾題

人之有生不可不知其道且夫女事夫臣事君厥志終始無可渝者蓋夫乃天也可不盡其道乎同郡水徳婦李氏年少寡居徳容兼備紡績自飬或以勢利誘之毅然拒之則見其志堅確儼若秋霜烈日不可犯錢塘陳潛夫端友也旣爲之傳言豈誣哉李氏能守其道而不失其節貞可尙矣余𨿽不文每讀前代節行諸傳未嘗不掩卷起敬況乎今日目擊而親睹之耶嗟時之人徒知有生之榮不知有生之辱大義淪防小徳奚足論歟使其知有李氏之風焉得無愧於心乎斯言膚淺尙俟國史采摭以警流俗云【婁東曺亨字長通】

又詩

昆有李女俶且貞兮爰配君子鳯凰和鳴兮夢未維熊夫歸杳防兮晝哭素帷灑淚盈盈兮夜績靑燈抱影惸惸兮巧言蠱惑欲效雉經兮之死靡它艱險履冰兮終焉允臧天理足徴兮義撫孤弱鞠育望成兮巖谷無人蘭蕙自馨兮霜雪沍寒松柏獨靑兮一身秉節千載著名兮孰與爲儔共姜陶嬰兮旌表可待光賁門庭兮彼貳心者靦顏偸生兮鑑以眾目涇濁渭淸兮老人作頌庶示勸懲兮洪武十六年秋七月旣望司業王嘉防書於彛倫堂

周道興二南之詩爲正風漢廣白茅上作下應婦無有不由於正者周之教也陵夷之久變風於是乎作焉然則謂之正者性正而習亦正也上之人能庶之富之而教之也謂之變風者性未有不正而習或變也上失其道則下遂失其教非其性之罪也故有天命之性不可無修道之教然變風之世去文王之教逺矣鶉之奔奔信醜矣無共姜之柏舟乎株林澤陂信無禮矣無宋伯姬夜不下堂而火乎此性也不與變風俱變者也正變懸絕人品相去逺矣性與習之累耳若夫兵革前驅衣食內廹苟且活性命權宜狥風俗者屢變矣獨昆山李氏惠年十九歸水徳二年而寡且無子邑人爭委禽焉誓不奪志於今二十餘年鄕裏以節稱而士大夫贊詠之盈軸夫然後知夫性之自然有不待於邦國之教嫠婦之生全其良心是何美也

壯士在險身或辱婦也秉義防冰玉昆岡孕秀气淸淑脫笄觧髢棄膏沐粒聚絲蓄佐不足速於訟終不從婦也髙節烈士同自奮單弱保厥躬懷淸臺髙齊玉峯名與婁水流無窮【吳郡周南老題】

李氏女水徳妻生來蕙質多令儀年方十九始擇歸二十有一身已嫠崩城哭聲淚交墮化石望回情轉悲掩卻嫁時鏡愁對孤鸞影蜂媒來往漫自狂淨洗孤妝容不整髮似春風楊栁花也隨蝴蝶過東家誓將守志只如一任自穿墉作防牙將老無兒息夜夜挑燈事機織縱令石爛海揚塵皎皎如初總不易陳君傳述名乃聞宛勝官長表其門北裏西鄰美貞節死前艱難那可說【吉文郭子翀竹西】

彼美閨中質居寡當盛年柏舟曽有誓玉貌忍重妍寒暑頻交代貞堅自不遷儒林爭頌述文石看新鐫【金華吳沈濬仲】

朱托寶瑟流萍寄緑水水枯萍尙在瑟碎不弛憶昨箕帚初結言共終始錦衾幾何時潛寐長不起羅襟爲誰開鬢髮爲誰理蹇修何爲來悲嘯發皓齒飛藿不再陽豈無桃與李保此冰玉身見彼黃泉裏【潯陽張來儀】荼生根不移菊謝枝不離婦天一醮終不攺天且可攺三綱隳傷哉古道久凋防況乃造昧云雷時昔爲東家婦今作西家妻小艸有貞性人反禽犢爲世無障川手瀾倒誰能支彼羙節婦李卓卓見所稀早嵗事良人舉案與眉齊一朝破鏡飛上天二十四載甘空閨不事治容妝不著嫁時衣皎皎玉雪暗室生光輝繭麻枲躬績紡晝響刀尺宵鳴機女紅爲飬不自飽族有嫠女咸相依嫗言來簧惑彼寜知秉彛此心匪石不可轉憤怒竟欲以死辭貞義凜莫奪上有天公知防防之中陰相之介爾景福錫爾遐壽樂哉黃髮以爲期我歌節婦詩警彼薄俗漓惸惸女子能若斯男兒節義胡可虧嗚呼男兒節義何可虧節義不立非男兒【華亭黃章】玉之山麓滄海漘淸淑气萃生令人水家有婦抱冰節早嵗卽傷所天折髻螺不整鏡鸞空色槁形枯淚成血淚成血心愈悲不比世間生別離生離原有重來日死別竟無相見時舊業不復存辟纑禦寒饑饑寒廹身節敢虧艱難萬變志不移淸芬誦江左奕奕無盡期況能薫爾類同作蘭與芝山靈嘖嘖海神喜豈愁人世無人知滄海或可塡玉山或可摧貞婦之心不可回【淮南石光霽】狂瀾奔注障者孰節婦李惠名最暴惠歸水氏再伏臘忽然一旦夫不祿荊釵布裙休膏沐之死靡他分幽獨還諸女侄家穆穆女工惟勤胥勸朂媒氏簧言污貞淑欲使冠裳等禽犢忿然自經兄觧防良人夜應瞑目同宗連坐系天獄僉言飾對罪可贖婦見上官以情告官爲上請回鄕曲吁嗟節婦義尢篤共姜令女眞其屬淸燈半世守屋松柏同操梅同馥皇華不日覧風俗東觀直筆書汗竹【婁江沈丙】

昆峯李婦世稱賢二十孀居失所天冰蘗素持心匪石衰麻忍著淚如泉機窓竹暗霜飛曉鏡匣塵昏月下無子營生遭亂裏有身甘老未亡前自經不憤媒言惑訴實寜教族禍連已報陳情防特降卽時歸裏節仍全閤門孤防能垂撫多士詞章喜甚傳誓比共姜名益著歌諧陶女志逾堅昔年勵行應難並此日觀風孰敢先自是綱常千古事好將貞烈續遺編【廬陵伍介貞】

又防

余讀共姜柏舟詩未嘗不嘉其貞烈而嗟嘆之也今觀昆山之節婦李氏蓋亦類乎共姜者故大夫士歌詠之若其顚沛之際詞色慷慨與夫事女工以活族之孤嫠則共姜之所無而李之所有者若其詩見錄於聖人而列於三百篇傳之天下後世者則共姜之所有而李之所無也如論其志行卓然自守而卒不可搖奪斯二人蓋異世而同符也嗚呼禮義之在人心不以盛衰存亡而變易之者於斯可見傳所謂嵗寒然後知松柏之後凋余於節婦亦云洪武丁夘五月八日河東片石山人克明呂昭題

又詩

鳴雎在河洲飛鴻度河流嗟鴻非雎屬兩志能相投雎生有定偶鴻孤無再儔繄彼物情正胡乃人不修昆峯水徳婦志防澂潭秋新妝識夫面年華才二周良人倐奄逝嫠居終白頭持此不二心誓死同一丘玉顏紅粉盡翠幔蘭香收泣血每自志悲思追柏舟世有未亡人朝哭朝歌謳豈非節婦恥重爲雎鴻羞【胡漣】

當途旣失禦典午紛披猖大朴日以漓薄俗悲風傷孀居惟令女獨以禮自防孤貞照日月雅淩冰霜悠悠百世下擅美誰聨芳近聞李名惠廼能負劍膓守節志不貳臨危行猶良事輕鴻毛並義重金石芳撫此異今昔感嘆心難防緬懷穹壤間同耿光於焉表風化庶足扶綱常【長沙謝文字明逺】

昔擕箕帚順民風林末歸霞忽墮紅字冩桐花題品滿眼明水碧海云空治平好在共姜並紡績今歸豳頌中昆玉髙寒三百丈山靑不與舊時同【王起】

又跋

女之事夫猶士之事君當秉天地剛正之气忠節𨿽殊其分一也予嘗怪司馬公之作史也防俠者傳焉貨殖者傳焉而不傳烈女行何耶蓋是時去古未逺風節尙存人知守一而已而不知他也降及東漢猶庶幾焉𨿽曹操之姦雄終其身不敢簒漢皇甫規妻寜死而不負其夫亦可知矣噫世道日降風俗日漓自元迄今吾邑得婦之貞烈者三其中亦有幸不幸也其幸者朱虎妻茅氏旌表門閭名照靑史水徳妻李氏防名天府播之聲詩亦已至矣嗚呼其不幸者則太倉周氏女於白刃之下從容就死可謂難矣而采風者遺之獨錢翁一傳存焉是可嘆也𨿽然君子盡其在我者而已豈復論其幸哉爲臣婦者觀此亦可以少助剛正之气矣【邑人盧彭祖字長嬰】

婦以節行旌非古也世俗偸情勝禮欲奪義其能以節名者不有以章別之則奚足以振頽靡昭貞烈也節婦李氏事筆於吾友陳潛夫之文言可徴也足爲世教勸嗚呼秉彛在人貞節恆有而世不盡聞者言未足以取徴耳深可嘆也洪武壬戌夏六月望日周敏跋

又詩

孀婦靑年志不羣鉛華寂寞防經春簫中已斷孤鸞曲機上誰分采鳯文甘與寒梅同勁操肯將白璧涴緇塵惟應行義譽前古贏得淸名表縉紳【章貢黃莊字伯敬】禮義在人心耿耿不可滅所以忠烈人之死保名節世降習俗移斯事豈云缺今觀節婦行稟操早奇絕景慕節義事臨危見貞烈平居尙所難況當值縲絏慷慨出語言丹心更昭晰凜然範薄偸上與古先列昆丘秀而髙婁水淸且澈先生爲作傳端厚風教設【後學朱吉】元氏失其馭綱常日以淪如何見婦人節義乃紛紜含笑蹈白刃謾罵損厥身下至里巷間逺邇風化聞昆山水節婦賦質婉且淳閨門著懿行及嫁母命申二載失所天哀號感比鄰生死不再適願從泉下人或者諷非議忿然興怒嗔禽行欲相污雉經豈無因豪吏乘我急要之結婚無由得上請戮彼滄江濆連逮獲賜宥仰荷再造恩歸來家室盡觸目皆荒榛僦屋庇風雨女工度朝昏寒食一盂飯淚灑水氏墳自從防亂來大義久不振屈膝幸苟活多是厚祿臣亷恥道已喪臨危竟防君庶幾愧此輩正气時一伸聖朝有盛典旌表節行倫皇華米民風願以行實陳傳之史冊內炳炳垂千春【吳人錢震】

眾人皆有偶孤生獨不辰旣笄去親側於歸畢婚姻克配承君子率徳義與仁好合如琴瑟和樂兩相親執手與偕老誓言豈昧陳誰云一朝異中道忽先淪瓶沈傷綆斷鏡破惜鸞分空梁弔落月殘燈照孤魂幽閨離寒暑獨處愼苦心眷眷懷昔時愴惻淚沾巾生同世上匹死願穴中塵堅秉從一言終此百年身【盧儒】

又跋

予觀古之君子固樂道人之善然亦未嘗有名之而不副其實者誠以天下後世之不可欺也錢塘陳潛夫先生傳李氏貞節事歷歷可考其必因其實而名之者耳不然則何以取信於諸名人又從而詠歌之邪嗚呼世道降矣節義之人不易得矣若傳稱李氏者可謂風雨之雞鳴晦防之日月矣然則君子不知其實則已知其實又安可不揄揚之以爲薄俗勸哉抑又聞潛夫明春秋必知愼予奪之防余故書此以表其言之足徴若夫敍其事之本末則見於諸作者屢矣予奚庸贅【西河林鐘】此卷在李內翰處借歸吳才爲錄今聞此卷在沈石田家

聽雨樓

篆

【玉雪坡翁】

至正廿五年四月廿七日黃鶴山人王叔明於盧生聽雨樓中晝坐盧名恆字士恆時林東海雲林生同在此樓

詩

雨中市井迷煙霧樓底雨聲無著處不知雨到耳根來還是耳根隨雨去好將此語問風帆聞見何時得暫閒鐘動雞鳴雨還作依然布被擁春寒樵人張雨爲盧山甫題至正八年二月十一日

河濶樓低雨如洗祗疑身宿孤蓬底淸晨倚檻看新晴依舊山光靑滿幾聽雨憐君隱市中我憂徭役苦爲農田間那得風波險朝朝愁雨又愁風【荊蠻民倪瓉】虛牖蒙蒙含宿霧瀑流磵響來何處江湖近向枕邊鳴林風又向檐前去挾水隨云自往還塵根不染性安閒多情一種嬌兒女淚滴天明翠被寒

至正廿五年嵗在乙巳盧士恆攜至緑綺軒見示因次貞居外史詩韻以寄意云陶篷寄亭中山人曁諸名流當不黙然也後十又八年四月九日瓉記

擬張外史倪隱君聽雨樓詩韻

湘簾蹙浪縈香霧幽人髙臥云深處月明叢桂小山空疎煙白鳥滄江去沈浮里社樂蕭閒大隱何妨市井間拋卻喧咻淸淨耳艸樓六月雨聲寒

塵生兩耳何由洗喜聽雨聲茅屋底灑然心地自淸涼靜對鑪燻時隱幾乾坤納入懸壺中書田霑潤稱書農也勝江河風浪急客舟飄泊怨秋風【西磵老樵蘓大年】城市不著耳江湖畱此心樓髙人更靜惟有夜懷深【醉翁】倪隱君索和張外史聽雨樓詩走筆二首答之

海气雜嵐霧聽雨宜髙處風雨無時無倐來復倐去搖搖心懸幡胡爲不自閒世人曽聽雪無被不知寒頭白嘗不洗聽雨車屋底兩耳任喧聒坐隱烏皮幾筆耕墨畦中自適如老農二仙【闕】今古神交在閬風【堅白老人書於素行精舍】

一榻春聲雨滿樓杏梢防濕五更頭東風更緑江南岸賣劍家家盡買牛

荷影香飄竹外樓雨聲滴碎采菱舟南風一夜生新漲魚鳥還知此樂不

積雨新涼轉蓐收碧梧初霽滿城秋鄰家不識予心樂也愛書聲在小樓

天地嚴凝萬壑冰不堪寒雨灑孤燈一樓佳气尢宜雪紙帳生春睡未成【曲江錢惟善】

春云靄江郭鳩鳴朝夢餘樓中雨颯至煩抱澹雲除歷歷樹頭亂蕭蕭影虛如何門外水泥潦沒行車【渤海髙啟】山孤春雨冷气襲病膚鋪牀閉齋閣衣被燻香鑪風燈苦屢挑夜茗更再呼煩囂悉屏逐妙理在跏趺問子艸樓底玆情還有無

承平時貞居張道師與雲林倪徴君並以翰墨致髙名於吳中二人亦雅相引重先君子與貞居防最早予時以童子侍坐隅尙能聆其風采今先君久已棄諸孤貞居亦化去天下多故而予始得從雲林君防至正乙巳季夏之九日予謁君於盧士恆氏之聽雨樓獲覩近制詩若畵衝澹雅論令人塵襟灑然旣而士恆出此卷徴題二君之作具在因賦存歿口號附於卷末以寓感慨之思云

華陽洞裏煙霞閟靈石山中艸樹荒惟有小樓曽宿處年年春雨滿滄浪

黃冠野服人逾玉畵卷詩篇老更奇白首故人無在者小樓殘燭雨時【潯陽張附鳯】

江雨飛來夜气澄小樓髙處冷於冰聲畱蕉葉頻欹枕影亂檐花獨對燈逺客異鄕生白髮故人今夕擁靑綾致君堯舜慚無術思入湖天睡未能【淮南馬玉麟】艸樓聽夜雨春燈隔重簾瓶中新茗煮奩裏舊香添風佩潛歸浦云璈亂綴檐忽驚來湛湛更覺去纎纎頗被風相妬還冝雪與兼喜隨漁艇泊愁怕客淹頭白盧貞士髙情苦未厭【張紳重題】

山風滿樓來雨腳耳底蕭蕭生逺情還丹化鶴度句曲破屋無人住洛城酒停深夜蒼燈在簾近餘寒濕葉鳴板上【闕】書空爪迹繞檐依舊落春深

觀張外史所題山甫盧隱君聽雨樓詩詞翰瀟灑令人有超然之想噫故物也士恆其愼藏之四月三十日王謙冩於客居

更深樓外何蕭瑟半滄江逺樹風疑是千林【闕】坐聽一穗燭花紅斯人雅致今安在此夕幽懷孰與同老我題詩成感慨雨聲有盡思無窮

吳郡盧君山甫舊有聽雨樓山甫歿二十年而斯樓尙存予抵吳惜不及見其人今其子士恆攜張外史所題詩來示予予覽之不勝感慨遂爲賦此至正二十五年四月一日檇李鮑恂書

飛樓何凝陰雨气正含霧瀟灑集羣【闕】淅瀝散髙樹聲懸長風外坐想當瀑布習喧久漸息靜聽乃眞趣陰晴造化【闕】年芳暗中度白髮如散絲憑君冩幽素【開封鄭元】雲林夜澄寂有雨彌更佳漠漠著樹穩霏霏度檐斜人靜意所便爭諠競浮誇弛張任槖籥細大無根牙妙運出造至理忘紛拏變化本無妄聲聞自生瑕不如且置之攝心靜無嘩危坐不須寐呼童剪燈花【臥龍山民王宥】

又跋

勝國之季兵燹之餘前軰翰墨存者無幾間或獲一見如遇蜼彛兕惇不能不使人忻艶也聽雨樓詩句曲外史及一時名流所作詞翰兼美亦稀世之寶也吳中盧氏恆甫藏於篋中一日出示於予予展捲觀之卷中作者多餘故友玆睹翰墨便若親彼風度而不忍釋手也士恆宜珍藏於家愼勿輕以示人焉洪武二年春二月二日吳僧道衍書

又詩

層檐集飛雷深砌走鳴瀑餘聲殷天淸風入林屋風波任喧洶燕坐瞑雙目寘身得蕭爽洗耳絕塵俗香檖郁水沈蘆花映湘竹篝燈動春酌剪韭畱夜宿與客對牀眠淸談未云足【金陵嚴瑄】

幽人愛樓居燕坐風雨夕髙檐防飛湍空除墮殘滴傾耳疑枕流屏喧時岸幘江聲晚蕭蕭樹葉寒境絕迹更佳趣淡情自適霽暁愜憑防春深杏花色【浚儀趙俶】一年過京口帆飛疾於走半江疎雨隔篷聽防下驪珠三百斗一年過漢陽雪山翻怒瀧黃鵠磯頭泊船住醉聼秋雨眠西江一年過東海急雨亂灑船外洞庭帝子鳴鈞天蓬萊仙人鏘玉佩今年過長洲故人邀宿聼雨樓玉山傾倒恍然醉一笑使人消離愁公本拏云夫我亦聼雨客明朝天晴當奮飛萬里天風振鵬翼【淞上鉤鰲生書於百花洲上】

少年聼雨歇樓上銀燭生惆悵壯年聼雨客舟中天濶云低斷雁叫西風而今聼雨僧廬下雙髩蕭蕭也悲歡離合總無情一任空階防滴到天明

右竹山先生所賦之詞予偶獲觀此卷因舉是詞成甫俾書卷末夫聼雨一也而詞中所云不同如此蓋同者耳也不同者心也心之所發情也情之遇於景接於物其感有不同耳成甫中年【闕】有樓聼雨【闕】其與在僧廬之下者同其情成甫乃曰吾聼雨吾知在吾之樓而已遂書竹山姓蔣名防字勝慈義興人也卷中諸先輩之先輩詞之腔虞美人也【韓奕】

聼雨樓諸賢記

張雨字伯雨號句曲外史武林人學道三茅峯而才名滿天下若虞文靖公黃文獻公咸稱重焉先生妙於書人得片紙咸以爲寶至今好事之家多蓄之客至則相與展玩先生書法黃太史淸新髙邁不流於眾𨿽元氏翰林諸公亦自以爲不逮也

倪瓉字元鎭號雲林無錫人家最饒而先生脫略紈綺一事於翰墨作爲詩章妙絕一世人欲不服自不能不服也虞文靖公張外史伯雨深相契焉然先生性癖傲物多忤於時元末棄家業泛舟五湖三間興至則提筆冩煙林小景或竹枝偶流於市好事者爭貿之𨿽千金不靳也

王蒙字叔明吳興人號黃鶴山人趙松雪之外孫也素好畵得外氏法然不妍求於時惟假筆意以寓其天機之妙爲文章不尙矩度頃刻數千言可就君子咸以豪士目之

蘓大年字昌齡揚州人元之翰林編修天下亂寓姑蘇爲文章有气不喜衰颯江海襟懷亦人中之豪也饒介之號醉翁江西人元氏時寓姑蘇以跌宕自任工於書君子評之者謂其不減懷素至今人家多有之周伯溫號玉雪坡翁饒州人爲人愼重爲元氏左丞天下亂流寓胥臺而無所就然妙於古篆得趙文敏公遺意字頗化而玉潤可愛士君子至今寶之

錢惟善字思復松江人元末進士精於詩得杜子羙法不苟作作必致其妙

張紳字仲紳渭南人慷慨激烈不於世事作爲詩文𨿽不經意而自成一家能議論終日亹亹不能休蓋北方豪傑之士也歟爲本朝浙江布政而歿

馬玉麟髙郵人元氏爲長洲縣尹有政聲括蒼鄭明徳先生有碑卒於僞吳

鮑恂字仲孚嘉禾人元氏乙亥科易經進士爲本朝文淵閣學士爲人愼重不可狎而學行名天下有學易舉隅行於世後以事累卒於外

趙俶字本初紹興人元氏乙亥科書經進士龍馬賦爲時所稱許先生性耿介不易與人交交必久爲本朝太學博士而歿

張羽字來儀一名附鳳與髙啟行輩也文學歐陽子甚縝宻婉轉可愛𨿽前輩視爲不及也君本潯陽人元氏亂寓湖洲爲本朝太學博士而歿

道衍字斯道姓姚氏姑蘓人才茂思爲時所稱與張來儀髙季廸輩爲文詞相頡頏而澡神浴徳則非諸君所能及皇上龍興以贊佐功封少師賜名廣孝蓋又以元之劉秉忠並稱云

髙啟字季廸姑胥人身長七尺而好於詩詩得唐人體裁語精而意員句穩而情暢𨿽前輩有所不及焉爲本朝編修官後歸家卒

王謙字鳴吉姑胥人以春秋學爲府學教授

王宥字【闕】助與髙啟逰能爲文

陶振吳江人有詩才然性不羈人或易之

韓奕字公望吳之良醫也好與名僧逰所云蔣竹山者則義興蔣氏也以宋詞名世其淸新雅麗𨿽宋人周美成張玉田不能過焉

右聼雨樓詩卷其間所載皆一時名士誠可寶也然予觀此卷而人品有三其至髙者聞而知之其次者事而知之其又次者交而知之若伯雨張公元鎭倪公其殆最髙聞而知之者歟自叔明先生以下予髫年皆事之自來儀以下予少年時曽交之總若干人皆能以文章名世者也然自衍公外多湮沒無名至如伯雨元鎭二先生若精金羙玉不可冺滅況其負超邁之才遺世獨立髙防無累周遊六合盡大觀而無遺乎予初在鄕裏時嘗聞吳城盧士恆家存此卷欲一見而不可得見者無不愛惜今吾友沈成甫偶得之誠可賀也成甫寄至京都求題始得一覽焚香展捲淸風凜然使人毛骨頓爽予復何言姑述卷中作者諸先輩出處大略以爲諸賢之記成甫姓沈字睿號存耕有才識善吟詩好與吳士大夫防予之布衣交然則觀斯捲者當仰其淸風素範益勵其徳哉勿以吾言爲謬矣峕永樂五年嵗在丁亥二月初吉翰林侍讀學士奉訓大夫錫山後學王達識

又跋

右聼雨樓詩畵一卷元季及國初諸名公爲吾蘇盧山甫父子之所作也永樂間流落錫山沈成甫氏成甫嘗求王內翰達記述卷中諸公出處之大略藏之以爲至寶蓋聞淳熬珍非遇易牙不足以知其味之羙雲門韶濩非遇師曠不足以知其音之妙使後或非人其不視爲匣中之故紙而覆之醬瓿者鮮矣聞吾相城沈翁孟淵博雅好古其子若孫多矣而且才必能鑑賞乎此可以寶藏於永久不逺百里持以奉翁一見之喜乃以厚禮答之旣而卽瀕浮小樓扁以聼雨置捲坐右暇日輙防玩諷詠恍若接諸公之光儀而聆其謦欬也一時名人勝士登斯樓披斯捲未嘗不心醉神怡斯樓之名遂擅勝於南東是𨿽翁之髙致所就然亦豈不以斯捲之所在乎或曰諸公無恙日翁多親灸之者惜乎斯捲不爲翁作而爲盧氏故物也予謂不然夏后氏之璜封父之繁弱豈爲魯之所制耶魯之先公所得分器子孫世守之以爲至寶也斯捲也其璜也其繁弱也翁之子孫寶而守之又奚知其盧氏物邪翁之孫啟南出以示予予僣贊於左方成化庚子淸明日長洲陳頎識

此卷石田家藏石田攜至李內翰處

秀野軒

篆

【玉雪坡翁書】

記

一元之气生物而得其氤氳扶輿以成其精英淑粹者爲秀焉故卿云景星天之秀也崇崖繚溪山之秀也麒麟鳳凰羽毛之秀也羙材碩徳人之秀也人介乎兩間又能覽其物之秀而歸之好樂寓之防息如昔人棲霞之樓醒心之亭見諸傳記者不一也吳人周君景安居余杭山之西南其背則倚錦峯之文石面則挹貞山之麗澤右則肘玉遮之障左則盼天池之陂雙溪介其南北四山之間平疇沃野艸木蔥蒨卓然而軒者景安之所逰息也軒之旁幽溪曲逕佳木秀卉翠輧玉映於防楯之間得江浙行省左丞周公題其軒之顏曰秀野以志其羙此其是歟嗟乎物有托而傳野得人而秀雷塘謝池是己景安居是軒也又將觀列史諸書以鑑其事服前言往行以進其學使他日有偉然秀出於余杭之野者吾於景安有望焉因書以爲記至正二十四年嵗在甲辰四月十日睢陽山人時年七十又一朱徳潤畵並記【字澤民別號眉宇山人】

余昔逰吳中諸山至周氏秀野軒領覽天池玉遮之勝今數年矣近歸寓軒獲視周侍禦之大篆朱提學之新圖恍然若夢防也景安求予著語聊爾塞責耄余材盡愧無佳語耳至正二十五年五月旣望京口張監天民書時年八十五

詩

我憶天池與玉遮幽軒淡木水淸華笙竽逺振風林竹錦綺晴連曉徑花山罽敷牀朝看雨澗泉潄玉夜分茶番陽大篆睢陽畵不負舂陵處士家

昔年曽作軒中客今日重題秀野詩四檻采云晴縹緲繞墻蒼雪防參差雨餘山气侵茶鼎風過林香落酒巵嘆我松楸渾咫尺倚防長是不勝思【吳郡朱斌】

屋裏靑山屋外溪水流云度坐中知粲花翠竹春來好古木蒼藤曉更奇教子讀書兼學稼畱人炊黍復烹葵蓬門風景饒天趣都在斜陽曳杖時【張吉】

髙士閒門日日開逺山如髮水如苔幾時稅卻塵中鞅布襪靑鞋屢往來【瞿莊】

瑯玕芝艸繞軒幽日靜簾垂不下鉤憶得玩防聨玉麈仍同騎鶴赴髙洲

朶朶峯巒擁玉鬟桐陰滿地【闕】尢慳居人一覽鐘神秀霽月光風詠笑間

香裊洞邊春晝遲分花影覆參差只輸我軰煙霞侶恆得憑軒歌紫芝

靄靄涼雲雨後陰抱琹開酒愒中林睂山不獨知司馬安也還能識【闕】心【比澗生薛穆】

結茒近東臯淸曠接平衍新春防雨過芳艸緑如剪攜書坐深竹自讀自舒捲興至防杖行初不賴輂輦西鄰雞豚社落日牛羊圏至貴在無求何勞事冠冕【嘉陵楊基】江晚洲渚交雨晴艸霏霏前山靄欲開罟師度水歸望煙知君家花竹陰半扉乍休田中來獨響林下機此鄕卽桃源亂後世有稀開圖身已到不知塵境非【孟渚野人髙啟】何處問幽尋軒居湖上林竹陰看坐釣苔迹想行吟嶂日斜明牖渚風涼到琹相過有鄰叟應共爾論心【郯郡徐賁】霽色靑蕪外開軒此獨幽竹深頻理逕山近不爲樓茶興邀僧共花期報客逰防圖【闕】到晚借屐【闕】相求【張羽】濕翠浮艸芽空靑散林杪輕舟理橫塘歸人渡淸曉棲鴉返故巢潛鱗躍新倒景淡斜暉廽颷蕩晴昊衡門夜不扄燕坐事幽討落葉秋自飄殘花春漸埽愛此圖中人朱顏常不老我欲往從之稅駕苦未早揮手謝孤云去去沒蒼繳【菜薖余堯臣唐卿】

髙館罷零雨前【闕】颺防風霏霏碧蘿花吹落酒斚中移席俯流水揮弦度秋鴻遙思獨樂意邈哉誰與同【太原王行】古苔十畆靑山麓窈窕幽華映深竹中有髙人晝掩扉裊裊藤梢上書屋淸風出谷灑秋香返照穿林破春緑不省睢陽畫裏看【闕】路經丘秋黍熟【王彛】

東山淑气暁環翠南畆斜陽晚映紅物我兩防天理見欣欣花木總春風【徐珪】

遙遙煙際村村上君家屋雜花映洲綺春山繞門緑所居非鹿門避亂良已足月牕古苔詩松琹緑水曲不記來客多惟當酒恆熟【沈純徳幹】

不識余杭縣今知秀野軒溪聲長在耳山影正當門人自千鐘祿君猶獨樂園樵漁不許到車馬幾曽喧【江陰張端】積雨初開霽郊霏野色新蒼茫連落景迢逓映【闕】春檐樹陰方合庭蕪緑乍勻豈知多難日獨樂有斯人【韓奕】時雨靄泉緑開軒欣景幽煙樹籠逺墟風苖際平疇【闕】

林間戶射鴨溪上舟居幽絕俗地【闕

髙隅】

結搆分平埜開軒挹翠岑輕雲生晝暝佳木翳春陰曖曖煙墟緑森森華竹深明當謝塵鞅杖履一追尋【勾吳樊圃孟學】

門掩雨餘苔時因看竹開客閒棋響罷犬吠履聲來云冷理琹薦花繁近酒杯髙情與幽思只是覓詩材【吳郡田畊仲耘】

聞君溪上結幽居地僻時通長者車山愛夕陽畱幾席竹因涼雨潤琹書碧香已漉新篘酒白味兼分小艇魚我亦有家山水窟十年無地著茅廬【防稽張文震】澗戶掩春陰鶯啼晚山寂殘花落逕多處處迷行迹渾似入桃源令人恨難識【桂泉金震】

秀野軒僕數年前曽爲景安茂異賦之恆愧艸艸塵語不足記錄今一展捲諸傑作在前甚覺形窳俛書此圖後日更賦之也

秀野軒開瞰水濱無邊光景四時新【此用晦庵先生語當是起句】十畆余陰多是雨一庭艸色自生春好山似畫開屏障啼鳥如歌送酒巡晴色錦紋題不盡幽花秀竹總淸眞【靑城山學樵虞堪】

背郭幽居如畵裏斷林春水緑廻環樹連煙外啼猿寺門對湖中過雨山送客馬嘶淸防去鉤鳥度亂花還十年奔走風塵裏肯借憑闌一日閒【周世衡】

春風十里翡翠屏玉遮對峙峨睂靑淸泉白石雜花竹天放畵圖鐘地靈髙人開軒當此景聆澗賦詩白日靜四檐風作翠濤聲入捲晴霞影我亦托迹畊漁間結屋讀書湖上山抱琹訪子從玆始布襪靑鞋相往還【徐逹左】

幽居謝塵喧啟戶瞰平陸東臯夜來雨百卉如膏沐水浮溪靄靄云出谷雉雊麥風暖蠶眠柘煙緑忘形絕眾累居寵有深辱揮對靑山夕陽見樵牧【金覺】十年歸向山中住每憶從容訪隠居雲气白霏檐外雨竹光淸映案頭書憑闌晝靜聼呦鹿鑿沼泉香愛畜魚因憶軒中舊賓客江湖淸夢未應疎【董逺】

盤盤錦峯陽原陸平如掌中有故人居層軒起宏敞緑樹出鳥鳴淸沼逰魚上已知禾黍收更喜桑麻長徴輸了官賦豈【闕】田園廣躋堂壽雙親賓朋時宴享怡悅心自安坐久絕塵想披圖一長吟松風答淸響【寄翁】四運無停機生意恆相屬玆軒俯林園長年得娛目灼灼枝上花娟娟坡間竹雨過泛晴彩霜餘淨寒緑淸芬謝妖靡幽姿逺塵俗心迹淡已安於焉樂貞獨【四明山人陳朴子莊云軒】

濓溪孫子多淸致結屋宏開據澗潯晴動竹光分晝暝日移花影作春陰出林鹿去飲淸泛隔樹禽來防好音香靜獸鑪還自樂推更愛看花吟【王希白】

千巖萬壑中一徑澗西通塵論無由到風光自不同竹侵書幌緑花映酒尊紅若問桃源路何須覓舊蹤【徐濟】幽居逺城郭寂寞自成村野色還通市春潮直到門竹晴曬藥花塢晚開尊想象其中趣何由得共論【天臺李至剛】

老去樂幽棲軒居緑澗西掃庭花雨過尋徑竹煙迷偈聼鄰僧說詩來酒伴題我曽防此地歸路夕陽低【洪武甲子王忱】

南陽之南千疊山秀野一軒介其間丹靑四合吐暗靄百艸吹幽春晝閒日照錦峯如翠羽云入亂山晴更雨隔林啼鳥自間闗萬壑松聲答人語木作衡門竹作籬茯苓堪食蘿堪衣簾開暁日映長檻時見白雲生翠防我生落魄詩與酒欲結山中嵗寒友爲謝軒中羙少年莫取黃金印如斗【睢水後學朱復】

開軒俯平園品物競含秀芳蕤耀春陽叢篁防晴晝嚶嚶鳥和鳴鷕鷕雉朝雊傾耳聆洄湍舉目眺逺岫煩襟自玆曠賞心良已遘不見獨樂人摛章漫懷舊【白鶴山虞本】仰挹天池俯緑疇軒居巧占謂之幽映堦碧艸供吟賞排闥靑山可臥逰雲气浮空如舞袂鶯聲隔樹囀歌喉呼童種竹時湏記畱客看花酒旋篘勢阻儼同盤谷裏地偏不減瀼西頭春明擬向輕舟去徙倚防幹一散愁【京口張徳常】

軒宇何淸曠慿臨散煩襟叢蘭藹幽芬修篁結重陰玆焉愜遐賞逍遙冥素心斯誠苟不昧訪子西山岑【惠楨】軒居面蒼岑種藝雜花竹竹影晝扶疎花幽時馥鬱坐對雲山亭庭除桑柘緑石田春雨餘幽歌聼樵牧冠蓋豈不榮誰能受羈束韜囊琴滿牀揷架書連屋門前好客來槽頭酒應熟【張均】

得覧先公艸悠然記昔時松楸先隴近花竹故人稀圖畵畱遺迹雲山起逺思投閒身未遂感慨一題詩秀野軒者吳周景安眺覧之所也鄱陽周公爲題其顏我先公冩而圖之復從而記之蓋其地與吾先隴宻邇景安乃先公之愛友非若孰從之而得哉先公暮年每有惓於此明年遂卽世此絕筆也景安亦己物故景安之壻何氏防澄以示余拜觀圖後題詠多吳中秀士俯仰之間已四十餘年矣諸公亦多淪沒豈易得哉且夫名之著者因以徳境之勝者由乎人它日何氏子孫傳示永久亦足以侈外家之雜集矣幼澄宜珍藏焉余旣賦之以詩復求識之於後遂書而歸之永樂庚寅二月朱吉識

獨憐棲隱處晴色與春兼山近靑當牖苔交翠入移雲巖樹合過雨澗泉添何日擕琹到淸吟興不厭【吳人王廷圭】

素秉丘壑姿勞生滯余往覧玆愜幽性遽爾成眞賞林霏靄孤野春物組膏壤稍行樵徑逺忽居耕疇廣所雲山水情遂結雲霞想掛冠苟有期終焉稅塵鞅【安定梁用行】髙軒臨秀野信是幽人居炎氛逺不到花竹自扶疎羣施藹春芳嘉防含夕墟境勝固云適況復有琹書諷詠佳逰外畱連淸賞余應知獨樂者無復曵華裾【浚儀張肎】短棹曽經錦裏過髙軒虛敞蔽煙蘿溪浮淨壁澄寒緑山送遙靑疊翠螺松韻來時涼吹急梅花香處白雲多畵橋東隔龍池近碧殿陰陰俯澗阿【永嘉陳元宗】右卷中詩文共四十四人皆名筆也內有九詩乃代筆文詞凡近故不復錄云辛丑六月

瑚木難卷一﹤子部﹐藝術類﹐書畫之屬﹐珊瑚木難﹥

欽定四庫全書

瑚木難卷二

明朱存理編

破風雨



【古田】

詩

紙風破雨泠泠十載山中對短檠老矣江湖歸未遂畫間如聽讀書聲

劉君性初以破風雨自居諸公賦詩成捲因作此圖並題絕句於左至正廿六年歲在丙午暮春之初遂寧人王立中彥彊

環堵篝燈夜閴寥欺人風雨更瀟瀟詩成驚落雞筆蘆破從來馬鬛瓢萬里浪開防往日連牀屋漏耿今宵丈夫莫袖爲霖手令沃人間九土焦【陸居仁】

記

大名劉易性初氏蚤從宣城汪先生逰後值兵燹辟地吳中今年從吳興來見予艸閣出玉坡周公所篆破風雨四大字蓋書汪先生贈語也求余文志之餘聞破在錢唐時夜半讀書有颶挾怒浪從海門來肆其暴烈揚沙漂石怪雨與之俱若萬騎出祁連北鏖於大漠而矢石俱下若蟄龍決起十丈而滄溟之水倒立若黃河自天而落束以龍門呂梁而雷鳴雹噴也崇城如山者圯曽觀如雲者墮其破如一葉漏篷下塞磧【闕】人懼其有不可支者明旦天地淸霽賢郡長有過而詰者曰劉子破尙無恙否吾饋酒醪解汝慍性初啟一笑曰吾由敬亭過武林入雲門下苕霅遭風雨者凡幾吾皆安以爲常子何置戚戚於其間哉而呼酒共酌歌老杜秋風破屋辭以澆其中之磊磈者亦亂世一奇士也𨿽然少陵破屋不爲一已憂而寓憂者天下之人也惟少陵能安秋風破屋而後能推大廈萬間之庇性初能安風雨破竇而後能居玉堂雲霧之吁處變而不失其常居安而不忘乎危是在性初性初謝曰某不敏敢忘先生之規至正甲辰嘉平初吉楊維禎記蘭雪子脫略干戈外逾十年未嘗有憂色所在讀書𨿽敗壁頹垣霜晨雪夜不倦斜風橫雨有所不避也一日持牯腰軸過小蓬臺曰吾讀書處號破風雨吾【闕】汪翰林先生所創也鐵崖先生記其端文雄詩豪繼其後者珠貫玉疊公其無一言乎哉予應之曰列仙之【闕】之言倬乎云漢之章矣予尙何云𨿽然當破風雨之時人不堪其憂而士之讀書窮理其間者不攺其樂也是故觀風雨之勢足以助吾气之浩然聽風雨之聲足以資吾趣之灑然風檣陣馬不足爲其快也龍吟虎嘯不足爲其壯也金舂玉應石裂竹折不足爲其淸也峻宇雕墻瓊室瑤臺雲霧閣不足爲其坦易幽安以樂也當是時豈知破之陋風雨之厄哉破不能陋風雨不能厄則吾之神爽飛越若翔紫鸞駕白鶴度銀闕逰碧落上玉京以登五城十二樓也果能若所適則羣仙之地位淸髙【闕】風雨者吾將告之以百萬億蒼生命墮顚厓受辛苦也𨿽然未造乎是則憂民之憂者必先憂已之憂樂民之樂者必先樂已之樂憂之如何憂其不能正已而已樂之如何樂其不復徇欲而已吁吾之靈臺丹府若泰山盤石之安若靑天白日之明若松泉蘭雪之潔則吾所處之地破之破自破而吾丹府之不可破也破之風雨自搖撼而吾丹府之不可以搖撼也則吾廓寸地於八荒開衝襟於千古者風雨且不識又安知所謂破也哉士不可以不毅吾於蘭雪子不能無所勸云東海賔艾納老友錢鼒敍

潤逼疎櫺寒侵芳袂梨花寂寞重門閉撿書剪燭話巴山秋池回首人千里記得彭城逍遙堂裏對牀夢語塵聲碎林鳩呼我出華胥恍然枕石聽流水【右踏莎行吳興筠庵王國器】

檐宿吳云風經楚袂門深不似春宵閉碧疏吹霤濕燈花客鄕無夢尋珂裏剪韭吟遙聽潮浪裏江懸漏杳歸心碎相思鳩外緑蓑寒一簾蕉響秋如水【嘉興張翨用前韻】

記

大名劉聘君遭世難走楚越間居無室宇所至卽浮屠老子之宮而假寓焉每風雨連夕燈獨坐車編相對誦讀之聲瑯然與風雨相葉瀟瀟湝湝若環佩之鏘絲竹之沸發於檐牙接於人耳於以見君之學之勤而志之有在也翰林直學士汪公叔志過而賢之名其所寓曰破風雨而請記於薊人李繹繹知君者也爲言曰卑宮惡室人之所惡所不處也而君於牖戶之間研殫經籍如居層軒髙棟然則其志可尙矣淒風苦雨人之所厭所不願也而君於陰晦之時吟詠篇章如遇光風霽月然則其守又可嘉矣抑聞昔人有以席爲門而處窮厄者終能佐明主以定天下君之志其斯之志歟又聞有大雪僵臥而不幹人者終能配往哲以垂令名君之守其斯之守歟由是窮而能逹嗇而能丰鄕也蓬室環堵以棲遲今則朱門大第以容與豈非耽學篤志之驗窮經稽古之力耶坐有客作而前曰子之言足以復劉君矣遂書以遺之君名易字性初今寓吳興魏之貴宦乃以君祖父爲稱首云至正二十有三年龍集癸卯冬十二月朔旦記【李繹】

一燈風雨寒破讀書不知秋怒號恍如扁舟在江海但覺四壁皆波濤對牀髙臥無此客倚劍長歌空二毛曉防庭樹故無恙千峯雲气落靑袍【武夷山樵者錢惟善】春艸何萋萋逰子行未歸雞鳴戒初旦起舞披我衣淒其來何方有渰復祁祁飄飄入疎櫺瀟瀟灑長裾蓬藿掩荒逕緑苔生硯池誰云此情惡靜思良自娛出門臨廣路曠望惟塗泥車馬𨿽堅良安能範驅馳懸知造物意將欲寧君軀【笠澤張庸字熈載】

大名劉君耽書癖淸如梅花痩如石半生浪迹江海間詩卷酒杯長自適胸中元精妙天趣破屋破隨所住酒醒夜披山海圖驚怪蛟龍送風雨靑燈熒熒四壁空卷書搔首亂飛蓬長歌拂劍飲如斗造物生我將無同君不見破窯寒灰終夜撥空窖囓氊頭盡白焉得丈夫气節堅不磨還有聲光照方冊陸機祠下忽相逢竟夕談詩風雨中拍甕爲君澆磊磈富貴何如一杯水【大笑居士並州易履字安道】

伊人抱負亦云奇明晦由來動合宜爲客情懷能樂處破風雨讀書時漂流江漢嘆誰識傳舎乾坤信獨知光霽自天須有待眼前百物總熈熈【江陰張端】

敬亭有舊齋風雨一窗破朝對風雨吟暮對風雨坐惟知經史親肯顧衣裳涴有時暫逰息自歌還自和直謂所學成功名如一唾寧同陋巷人獨守簞瓢餓【一笑居士廬陵張昱】

讀書幽磵底茅屋走風雨疎木葉鳴燭暗灺花吐隠憂不可寫頫仰棄前古美人何由招涓涓隔秋浦【嘉興金防字子尙】

君子切聞道不求飽與安讀書破底那知風雨寒顏淵在陋巷蕭然一瓢簞原思甕作牖鶉結衣無完日親聖師誨心廣體與胖彼哉豪家子列屋飄羅紈防頑厚奉養寧殊沐猴冠矯矯性初氏鉄石爲肺肝蓬蓽弗嫌陋零淩何足患雅志樂淸苦載籍嘗勤觀篤學愼終始成名諒非難朋防服【闕】頌詠疇能殫嘆予老環堵見善饑則飡贅詞愧蕪拙掩卷空長嘆【霅濱慵客張世昌】疏久零落亂帙自縱橫方與聖賢對那知風雨鳴乾坤含暝色林壑度秋聲想子心如石防書夜到明【始丰徐一防】

風雨東南接漏天客吹破碧紗煙十年世事闗心曲一片秋聲到枕前花落不妨尊有酒客來未覺坐無氊老予曽覓【闕】端隠藜杖春扶緑水邊【東平牛諒】

牖隙不須掩風雨欲何如陋固慙靑明當奪綺疏桐絲因自緩塵网每爲除雞鳴晨鼓後螢飛夜燈初書葉吹還亂檐花落更疎誰能日閴寂得得此中居【山陰朱武】黒云壓郊茆屋摧大風防木勢危哉破壁驚雷從地起長淮飛雨渡江來拍戶打聲作惡斂襟孤坐意裵徊雨餘蘭雪渾無恙吹倒瑯玕挽不回【江東杭琪】

一室蕭然誰與同淸如獨鶴寄樊籠詩成春艸池塘上夢繞玉堂雲霧中花气每隨嵐气入書聲時與竹聲通從容更覺新晴好臥防東林日影紅【吳江鐘虞】

錙頭讀書如學仙朝不出戶夜不眠時聞破風雨急政自澂心對聖賢【尙書汪公】

敬亭山色靑連天執經劉子最淸苦亹亹濟道心相傳雞鳴喈喈天欲暮疎櫺蕭颯寒聲度庭前漂麥總不知屋上卷茆寧復顧人生窮逹那可知玉堂金馬自有期靑藜還憶夜相訪寂寞破風雨時【芝山老樵韓元璧題】敬亭山色讀書庵破紙寒盡自堪但怪蛟龍嘶匣底不知風雨暗江南雲橫黒海秋帆斷花落彤樓曉夢酣五色石崩天頂漏須君手脫巨鼇鑱時至正乙巳秋八月十五日防蘭雪聘君於鐵崖先生小蓬臺見示此卷遂爲之賦【金蓋山人錢嶽】

幽人讀書味眞樂堅坐那知風雨惡他年髙步玉堂中還憶破風雨惡【三衢徐汝霖】

网戶羅蛛絲瓏見秋月如何夜來雨隨風送蕭屑幽疑石澑泉散若瓦鳴雪起舞聽晨雞寒燈淡將滅誰知綺人笙歌曙方歇【西江張附鳯】

風雨茅齋倚破夜深明滅照書釭平生苦志能如此何處淸貧更有雙客況蕭條知已晚壯心卓犖爲君降金蓮送直歸靑筆力還教鼎可扛【蜀董在】

十載江湖夢滿空風雨宵虛聲易入燈暗手慵挑竹洗千竿翠林喧萬鼓潮東南枯渴甚借爾倒天驕【錢塘楊明字復初】

若有客兮靑雲衣佩玉玦兮光陸離爰處兮爰居左琴劍兮右圖書客心兮孔廑聲吾伊兮夜逹晨輕富貴兮浮雲保厥美兮天眞山房兮寥落秋淸兮气薄天防防兮云漠漠雨蕭蕭兮風夜作心耿耿兮不寐嘆斯時兮落魄滴曉露兮寒紛遑遑兮求索彼薄夫兮貪婪惟聲色兮是耽文繡兮膏粱蓀何爲兮懷慚秋蘭兮靑靑我所思兮古人雪案兮寒檠甘與君兮相親【檇李江漢字朝宗】藹藹煙塵失故廬獨循髙志肯懷居江湖古寺曽借榻風雨破時讀書憑幾細聽聲淅瀝挑燈重顧影蕭疎莫言此際淒涼甚自是先生樂有餘【吳興髙聞禮字子儀】客館不就寐坐久愁易集虛櫺吹夜寒風過雨聲入蕭蕭拂欄楹奔湊勢轉急云亂架上書空牀漏初濕長歌茒屋詩孤懷竟難拾燈前漫激昂撫掌劍華澁老髀肉復生英雄夢中泣五湖歸去來扁舟弄蓑笠【吳興莫士安字惟恭】憶昔山夜讀時西風吹雨濕淋漓篝燈不定門頻掩屋漏無端榻屢移白髮夢回仍墮淚綺疏聽後尙顰眉此聲爲寄春樓客莫問杏花開幾枝【稽山馮恕】

客讀書過夜半江上長風將雨來茅屋聲和木葉落竹牀靜對燈花開何人雞鳴解起舞此際蝶夢付銜杯我欲哦詩慰寥寞蓑笠敲門出緑苔【浚儀趙俶】

艸帶殘編荷衣斷袂破風雨深深閉江南倦客正思家燈花搖夢來鄕裏翠竹檐前碧蕉叢裏秋聲鬭合愁聲碎不教潘髩總成霜也應有淚如鉛水【金防奉和子尙踏莎行】

雨歇荒雞叫山空木葉堆玉堂雲霧景多向此中來【龍雲從字子髙】

宋狄武襄有客曰劉易以負气敢言取重名公卿今劉君亦名易又爲左轄張公所敬禮古今人姓名有同若是其所處之地又同若是然宋史載劉易事甚詳固可攷也今劉君操履亦表表聞其甘貧忍恥殊於人所居之處卽書破風雨字揭之薊丘李先生在師之友也以文章名者也旣爲記其志復命在綴一言在惟士窮棄里巷時苟其中有所主𨿽蓽門甕牖弗厭居也藜羮糲糗弗厭食也敝衣緼袍弗厭服也今日之能貧賤卽異日之能任富貴也古今善觀人者惟於此乎爾劉君於破風雨中閱古人行事其所得深矣奚假在言耶姑書此質之薊丘先生謹識【蜀董在字彥至】

劉君性嗜學孜孜事三餘孤燈破下簡編自捲舒瀟瀟風雨來吾伊聲自如安貧人所難味道心常愉我聞顏子淵簞瓢陋巷居千載稱亞聖聲名重璠璵又聞陶淵明所處亦敝廬蕭然環堵間左右惟圖書吁嗟世之人性樂耳目娛華居美飲食所求安其軀良心日以斵疇能返厥初朂哉劉孝廉聖賢以爲徒【檇李沈庭珪字徳璋】館宿風雨惡客情向寥廓破榻懸秋風防寒夜相薄楚客千金博十年吳下逰擁衾正酣寢那識茅檐愁劉君有逺志居圖偶相示願經濟心大庇天下士【江右李訥字彥敏】

玉堂金馬世能知茆屋蒼苔孰與期近有劉君更奇絕破風雨正吾伊【南丰丘思齊字叔賢】

我昔家住蓬山陽有田五頃八百桑撼風吹籟棟宇閴玉兔旋繞金烏翔有時天遺萬銀燭坐噓云靄沾洪荒澄空萬里思杳杳髙山一水聲瑯瑯竪兒曼倩稱東方偸桃近離仙子傍詼諧不了世間事指我蘧廬名破涓涓穿牖七星海巨潮駕屋錢塘江彈樓大士遽失色算沙童子安能量到今紀載不知【闕】此破矣誰行莊君不見鳷鵲麒麟擁圖畫阿房灰散驪山下弗如諸葛在南陽髙臥聲名壓王謝【計籌山人嶽偸字季堅】幽人愛月從破其柰蕭蕭風雨何寒襲書帷秋气重濕侵衣桁夕陰多挑燈防劍聞雞舞貰酒連牀待客過不道有人靑內春酲隨夢入南柯

銅臺公子貂裘敝鉄硏磨穿志不迂落落軒寒若此瀟瀟風雨夜何如夢回燈火淸秋際心在羲皇太古初窮逹有時聊用拙壁間知己是圖書【廣陽雅安知善】一室蕭然四壁空客懷況復雨兼風濕沾衣服愁仍重淸到肌膚句轉工知命肯隨時變化甘貧肯爲道污隆夜深尙對羲皇易應怪寒燈不耐紅【東海何恆】

層霄已許快飛騰卽欲拋書還不能僧捨更聽今夜雨故人誰共十年燈四檐雲气迷塵【闕】一隙朝光獨凍蠅平陸滔滔嘆伊阻岡頭行客正淩兢【防稽陳睿】

寓館臨苕水淸吟破寂寥軒秋淡淡風雨夜瀟瀟硯沼沾應濕書衣亂【闕】飃曉來佳客至畱話且停橈【曲阜孔思吉字宗道】

劉郎年少讀書處破風雨連朝暮風聲掩雨轉颼颼雨聲不斷還如注風聲雨聲復書聲間嘈雜聽夜鳴卯金之子多好學應是然藜來坐聽

洪武癸丑春三月晦日拙庵錢唐陳彥博書於南湖之宗所

此卷王雲松所藏雲松見訪持以相示畱余書樓兩月遂爲錄一過記三通詩雜體凡三十六首詞三闋防一篇凡四十一人皆名翰也辛丑元宵雪晴漫記

洪武癸丑春三月晦日拙庵錢塘陳彥博書於南湖之宗所

此卷王雲松所蔵雲松見訪持以相示畱余書樓兩月遂爲錄一過記三通雜體凡三十六首詞三闋跋一篇凡四十一人皆名翰也辛丑元宵雪晴漫記

虞相古劍歌

宋相虞忠肅公八世孫堪謁予雲間艸閣自云先丞相有古遺噐四曰瓦琴石磬蜀王硯與此劍也劍長古赤三握具五寸弱握有二稜起欵識可辧者曰千萬嵗其鐔橫寸二狀饕餮末甚鋭縵文爲水銀古中末間黝漆色芒可吹毛星月下出之艷發孚尹廩廩然可寒膽是誠千載物也於是酌堪以酒酒酣爲作虞相古劍歌使與古虞公劍同傳爲家寶云至正二十五年靑龍系乙巳王正上日抱遺叟楊維禎在雲間艸閣書

昔聞虞公古劍可以追騰空廻落日千年宗社已丘墟子姓西來傳不失江淮都督僨國讐八陵痛骨三千秋采石江頭一提出寒芒夜走完顏酋堪兮堪兮傳八葉價金不售山西俠牀頭寶匣不敢開黃蛇上天走雄雷持謁雲間銕龍父灑以延津水拭以赤堇土虹光一道裂蚌胎上指黃星落黃雨嗚呼舞鴻門刺魚肚二竪佞何足數我將假霜鍔代天矛西山斫白額二東海斬蛟三頭然後裂蚩尢殪羅防大開太陽照九州堪兮堪兮勿失汝劍兮使我徒請尙方斬馬之具於朱遊

至正庚寅十月予遊錢唐過四壁山中與靑城小樵遇出示予古劍乃其先公相國所遺也予爲樵作古劍歌以歌之

古劍古劍元非銕亦非干將與莫邪自從混沌鑄成來出鞘入鞘何生滅輝天燭地不須磨肅气稜稜凜霜雪是以曾將破敵酋采石江頭建勲業海晏塵淸歌太平瑤匣藏之在巖穴或時拈出與人看千古萬古欽猛烈【野人鄧羽】

雍公孫子气甚淸示我楊顚古劍行劍鋒詩律兩奇絕秋蓮光彩玉庚庚楊顚健筆老縱橫是亦銕中之錚錚吐詞郁嵂鳴不平鳳凰來爲盛世鳴一代惟數虞翁生予也學書學劍旣老何由而成名【倪瓉】

吾友虞勝伯隠居南山讀書畊釣不求人識所與遊者皆巖穴之士也其先丞相雍國公忠義立朝具在史冊所佩古劍以貽子孫代不乏賢而余風遺烈猶未冺也至正乙巳嵗勝伯自山中來命予賦此劍爲虞相古劍歌與勝伯歌以發其所蘊云

虞山人何入城訪我衡門下要作古劍行雲是雍公所遺之古劍采石江頭大破完顏兵匣藏累世不敢動忽然光怪夜夜蛟龍鳴憑軒防鞘自起舞皎如月下秋霜明橫磨泰山石直斬東海鯨何不獻書見天子快意一掃風塵淸吁嗟此劍亦神物又於堪也同垂萬古名雍國丞相虞公古劍一具今藏其孫勝伯家毘陵倪元鎭匡廬陳惟寅旣作歌詩詠之且要予同賦焉

雍公古劍射日星鐵冶鑄出秋霜硎寒光耿耿試一掃魑魅罔象都逃形匣藏銹澁不敢動龜鱗虎文驚且竦閱歷星霜三百年社稷山河自玆重雍公磊磈云夢胸白虹紫電符采同有時呼酒醉踏月浩歌起舞多英風采石江頭決長計一戰突營誰可比材官勇將號如雲每視奇功獨懷愧劍鋒猶漬佞血鮮神物不隨陵谷遷只愁雷電破屋壁化作蒼龍飛上天【秦約】

余弱冠卽識虞翁者曾見此古劍並劍歌一冊以其家故物不敢得後竟流落他所時復得之劍亦尙存其處庚子嵗也明年爲辛丑夏書

虞邵庵小像

昔梓潼虞使君有陰徳其歿也其子雍公哭之公輒蘇止雍公哭以爲人死而得爲佛樂莫大焉乃更哭之耶後從吏入防乃知使君死爲更生佛今靑城公集中有所謂更生佛祠前瑞竹生是也雍公旣相孝廟其府第在吳下公諸孫有名堪字克用者猶能讀書績學世其家克用於靑城公爲再從諸孫從江西畫史得公小像裝緝之俾人題詠於捲後靑城公旣以文章師表當世題詠之者豈易易著語若克用於公爲子姓表章其家世則不得不然

紫芝眉宇鳯麟姿自是文章百世師何必淩煙畫冠劍云礽翼翼奉烝祠【遂昌鄭元祐】

松栢蕭蕭墓上秋衣冠猶識舊風流雄深典雅文章在酷似唐人柳柳州【淮南潘純】

復見玉堂眞學士眉山艸木必重枯古心古道文章古試問丹靑畫得無【壺中陸行直】

頭戴玉冠擕竹杖龎眉丹頰白髯須久知後夢非前夢方信今吾卽故吾已約耆英開洛社更尋歸路問成都堂堂一代文章伯千載還應再有無【趙郡蘇大年】

雍虞公文序

斯文與造化功用相彌綸國家气象相表裏故文人生於世有數文章用於世有時斯言若誇理實然也皇元混一之初金宋舊儒布列館閣然其文气髙者崛彊下者委靡時見舊習承平日久四方俊彥萃於京師笙鏞相宣風雅疊倡治世之音日益以盛矣於時雍虞公方回翔冑監容臺間吾防有識之士見其著作法度謹嚴辭指精覈卽以他日斯文之任歸之至治天歷公仕顯融文亦優裕一時宗廟朝廷之典冊公卿大夫之碑版咸出公手粹然自成一家之言山林之人縫掖之士得其贈言如獲拱璧公之臨文隨事酧酢造次天成初無一毫尙人之心亦無拘拘然步趨古人之意機巧自無境趣自生左右逢原各識其職故自其外觀之如深山窮林蔥蒨蓊郁莫測根柢鉅野大澤汪洋淡泊不爲波濤試入其中則日月之精凝結嵗久皆成金珠龍虎之气變化時至卽爲風雲孰能窮其妙也哉太史夏臺劉君伯溫蚤歲鼓篋從公成均及爲江右肅政使者近公寓邑乃裒公之文將傳諸梓書來京師屬爲序言惟李漢於昌黎子瞻於廬陵皆能知而能言者走豈爲前人役乎第於公有世契生平敬慕公之文以附著姓名爲幸又髙劉君政事之暇惇篤風誼如是遂不敢辭而爲之序至正六年二月翰林學士承防榮祿大夫知制誥兼修國史歐陽序

頓首再拜伯溫監司相公仁契去歲數四附書憲府嚴未審一一逹幾下否春和逺惟履候勝常殊慰瞻遡書來知刻虞先生文足見髙誼作序當求名筆乃稱雅意諄切不敢力辭因便輙脫稿去刻成千萬見惠一本爲感賤迹遂丐閒之請鄕裏距貴治稍近專容修簡牘之敬春中惟順序善葆不具備辱契歐陽頓首再拜二月十一日謹空

此手迹二紙予得於虞氏久矣李內翰愛而持去余不吝也

虞先生詩序

自昔文章家著述之盛其集有內外前後續別之分蓋由其體制有同異嵗月有蚤莫故其編纂彚次之法各有所存然其文之可傳者片言半簡皆不得而棄置又復有所謂拾遺者焉國朝一代文章家莫盛於閣學蜀郡虞公公之詩文曰道園學古錄者其類目皆公手所編定天下學者旣以家傳而戶誦之矣然其散逸遺落者猶不可勝計也其從孫堪乃爲博加討訪積累之久得古律詩七百三十七篇而吳郡金君伯祥爲鋟諸梓是編之傳其殆所謂拾遺者乎予嘗獲執筆從公之後而竊誦公之詩以爲國朝之宗工碩士後先其於詩尢長者如公及臨江範公蓋不可一二數也學者讀乎是編則知其殘膏賸馥所以沾丐後人者多矣今公已不可復作予是以三復是編而爲之永嘅也抑公平生所爲文無慮萬餘篇今道園錄中所載不翅十之三四而已然則並加討訪而使之盡傳焉豈非堪之志而予之所深望者乎是故昌黎之集成於門人河東之集托於朋友惟廬陵歐陽公之集其嗣人能致其力焉若堪之汲汲於此其亦可謂無愧於歐陽氏矣堪字克用好學有文能世其家而公之行能官代已具於歐陽內翰所爲碑銘玆不著至正十五年正月十五日金華黃溍序

豆腐三徳贊

虞先生以老病請告還臨川山中故人父老賓客鄰曲及族人昆弟子孫咸喜其歸也雞豚之饋狎至不敢不爲之盡觀而齒豁目昏又性不喜殺生食飲之際未皆如其意山中人有鬻豆腐以進者欣然樂之蓋盤飡至前目昏不能有所擇選隨梜所獲粗精骨肉不能辧也而豆腐盈豆如一隨取皆佳一徳也齒豁每食肉輙塡齒隙非極潄剔不能去濡幹皆費咀嚙可取飽無是苦二徳也柔潔澹潤無殺生之惡三徳也吾鄕仁壽在萬山中地髙不宜稲而宜豆鄕中人食豆蓋多於粟成都人常呼吾邑爲食豆人而鄕語謂豆腐爲來其云懷故鄕風物之美緣老年食物之便作豆腐三徳贊贊曰掇山腴潄仙漿軟於云潔於霜舌生肥齒不傷君子食之壽而康肘後服玉舊有方傳之天下匪私吾鄕元統元年十月十九日橫舟中書

此手迹今在昆山虞翁家並前小像贊語同作一卷

贈曇霄

詩

我聞炎宋及近代虞門簮紱紛如雲外舅蒼梧府君者上繼祕監傳斯文一女適我有賢徳兄弟玉立皆蘭芬自從外舅沒官所歸隔山川魚雁阻兵塵浩浩各天涯夢寐中間時或覩老壯死生那得知子孫有無安可期誰料內兄仲氏子一朝謁我來京師入門面目恍莫識頭已祝發衣純緇細言六歲武昌別別來廿九年華移闔家骨肉旣凋防丹陽芤土相向每嗟流落眞可憐石瀬何時得歸葬艱危幾脫虎狼口幸得爲僧在林藪止存一兄作秦贅叔氏之子臨安有二人形影相惸惸出家蹤迹如雲萍我聞姑丈歷淸要豈知姑已歸幽防須臾言罷淚雙墮【闕】痛【闕】風生四坐使我聞之倍感傷感傷之後喜無柰桑田滄海自古然世家子孫能幾賢當時不塡溝壑裏必作丐者閭閻邊或爲奴甘箠辱及遭俘虜罹刑戮孰若爾心不爲非落在空門逺塵俗乃知祖宗積者深善慶源源報何速愛爾好文能作詩驪珠紫貝光陸離虞門文業久陵替爾不承嗣當歸誰答云十九從佛教年今卅余亦修蹈茹葷飲酒皆不爲慈航彼岸終須到臨安一兄猶少年有妻有子宗祀傳願廬丹陽墳冡前以永孝思終殘年斯言慰我如醇酎夜談靑燭過子丑明日辭我飛錫去愧乏嚢金表親厚老懷惆望秋雨晴爲爾折斷石城柳七十翁詹同書於翰林

序

吳興道場寺主藏霄上人來京師謁翰林學士承防詹公於寓宅詢其所自則公夫人虞氏仲兄奎之子外舅梧州府君之孫也於是不見者凢二十有九年而夫人之防亦二年矣上人詣幾筵哭奠弔慰如禮與公道契濶敍艱危悲慟嘅嘆有不能諭之於言者蓋追憶初別時上人甫六歲公年當彊仕才名方盛不數載而四方鼎沸風塵滿目音問暌隔不知存亡何似及皇上龍飛江左平羣雄而一海宇制禮作樂登崇俊良公以文學被顧問任天官而持銓衡長詞垣而知制誥康寕壽考詠歌太平虞夫人猶及目覩公之榮遇足以慰疇昔艱危之懷而上人遊乎方外得以保全性命復相見於今日豈非可喜而又可感者耶上人畱京逾月乃請於公曰我虞氏世家防稽自唐永興文懿公陪葬昭陵遂爲雍人傳十一世有守仁壽郡者因家焉遂爲蜀人又八世爲宋丞相雍國忠肅公公之季子大理寺丞卒葬余杭之石瀬鎭至我曾祖爲王融令宋亡不降遂死之時祖考梧州府君方七嵗隸育於官及曾叔祖仕元爲祕書少監無子因請於朝以府君爲嗣後廕官初授光化主簿歷管城丹陽徳安尹調湖廣等處茶提舉陞朝列大夫同知梧州路總管府事卒於官謀歸葬石瀬未果仍殯於丹陽縣南之淸水潭墓今久闕展省是行也願歸結茅庵於葬側朝夕居其間以盡孝思公不忘親戚之好尙有以教之公乃以其事語趙壎曰我外舅與故奎章學士邵庵先生雍郡文靖公宗系同出於雍國忠肅公子嘗遊文靖公之門有師友之契霄上人之行不可無文字以贊美其孝慕之誠也噫壎於先生爲門人於公爲屬官又何敢以固陋辭竊嘗觀於前代世家其以立徳立功立言著於當世千載不朽者代有其人然由唐宋及元家譜相承以勲業文章照映史冊七百餘年逺而足徴未有若虞氏三公同出於一門者也今逢創業維新之治其子孫𨿽未有顯者然國家政教方隆安知無力學自修以待用者而上人托迹空門懷其世澤切切以祖宗墳墓爲念是其孝思無斁過於庸俗人逺矣吾輩稱揚而樂道之豈不足以爲士大夫之勸乎謹以此言復於公退而次第書之以爲贈大理公諱杭孫宋阜陵所賜名也祕監公諱應隆在元嘗修大一統志今其畫板本猶存梧州府君諱字舜臣上人舊名容徳以丁酉年入烏程何山禪寺禮南洲藻公爲師法名曇霄字具瞻𨿽學佛而通儒書大義蓋其家學云洪武七年嵗在甲寅秋七月甲午朔翰林國史院編修官淸江趙壎序

上人曇霄者宋丞相虞忠肅公彬甫之遺裔也其姑歸今閣老詹先生同文而上人因與先生有連一旦來謁將還廬墓於丹陽先生請趙翰林伯友爲序且令予題其左方西方聖人之教一則曰孝二則曰孝故升忉利天爲母說法而所演大報恩經亦孳孳弗倦桑門每取之以爲準的或者謂其絕棄親屬不亦過乎有若上人通儒書而又善詩念家世之非昔祖宗墳冢逺在一方淒然有白楊悲風之感縛茅而廬諸墓豈非有合西方之教哉𨿽然此固足爲孝也西方以法嗣續爲至要與吾儒甚不異上人能廬墓矣獨不念虞氏之嗣乎若能幡然攺轍歸繼宗祧之重其孝不尢大哉在家出家同一法門居塵而不染塵浮屠氏之教也初何傷乎此惟逹人大觀無所系吝上人尙勉之焉若夫家世之盛趙翰林序之詳矣予復何言史官宋濓

此卷舊曾觀於虞氏今聞在陳玉汝家

遊汾湖

記

至正十年三月十有六日吳江顧君遜旣招客遊東林明日復命釣雪舫載聲妓酒具遊汾湖客凡七人會稽楊維禎甫裏陸宣大梁程翼金陵孫煥靑雲王佐吳郡陸恆汝南殷奎妓二人珠氏金粟氏朝出自武陵溪過五子灘二里許北望見鵲巢喬樹顚杏桃花與水楊柳緋翠相間長竿斾出緋翠頂主人云西顧村也又五里所見修篁喬木蔽虧亭臺於巖洞之上遂觧舟維來秀橋不問主逕詣亭所亭曰翠巖主人爲陸君繼善出肅客憇樂潛丈室設茗飲談樂潛詩有向夕羣動息時聞落葉聲之句予喜而詠之復引客至嘉樹亭堂觀先君手植百歲棠飲堂上出銕笛一枝云江南後唐物也有刻字云七防明列星一枝橫寒玉予爲作淸江引一弄聲勁亮甚笛闋陸君恆揳予三弦琴顧君遜亦自起彈十四弦命珠簾氏與孫君煥交作十六魔舞飲徹妓蹋歌引客長隄上度來秀橋至南陸庵班荊坐大堤上珠簾氏用白蓮瓣令行杯酌主客舟中鼓吹交作兩岸女婦馳逐而觀者繦履不絕觧纜出汪涇五里而至汾湖東西袤十八里南如之湖分一半一屬嘉禾一屬姑蘇故名汾湖舟經龍王廟酹酒龍王借順風果應錦防一開卽抵柳溪過吉祥寺遊鮑氏池亭亭有枯松數十章奇石數十【闕】亭已廢環翠池及石屋洞尙無恙寺客徐柳邊出陪客談興廢事云池亭爲前朝鮑節制舊墅也今子孫無噍類惟遺八十老媼不能主乞入寺云登舟出柳溪過登瀛橋十里所北至蘆墟爲巡官寨寨官李某邀客啜茗徐步過泗州橋月已在靑松頂一丈矣遂步月色歸蒼雪所用主人顧君遜武陵溪上花如錦之句分韻賦詩夫水國之遊眾矣得名者防夷子後惟陶水仙儋州禿翁耳鴟夷先防去國並挾西家【闕】去智矣而客則未聞禿翁赤壁之樂客有吹洞簫者淸矣而妓尙無聞水仙與賓客聲妓俱載【闕】

孟之流酒徒耳而觴詠之樂又未聞也歌詠而至聲妓之娯又無流連之行今汾湖之遊是已其可不有紀述以爲後人之慕乎於是乎書俾主人刻諸蒼雪軒上坐客各系於後

時期而不至者茅山張君雨【闕】

也銕笛道人楊維禎志

武陵溪上花如錦花气燻人如酒濃簫聲時倚鏌鋣銕云影忽落玻瓈鐘小娃傳令覆蓮掌遊子掀篷招玉容汾湖歸來夜何晚明月還掛靑螺峯【顧遜】

蕩舟武陵溪朝出伍子浦還過西陸家仙童啟巖戶棠樹大十圍桃花粲欲語遺我古銕枝色比修月斧爲作古江調江鳥淩亂舞攜之謁龍君湖水吹暮雨曉飲花石岡亭臺已無主瀛橋步月歸竹枝和銅鼔宦者艱薄冰粉色已黃土道人早歸來脫冠掛神武【銕笛得武字】春風畫棹錦防乘鮑陸池臺次第登翡翠花枝人似玉蒲萄銀甕酒如澠泗州寺裏看題竹伍子灘頭聽采菱歌扇斜搖波縠細舞衫輕著唾茸凝七星銕管金爲防萬斛珠琴寶作層臂脫珠韝明越白燕衝烏帽濕吳綾雄詩奪錦欺三謝俠气淩雲比五陵醉臥氍毹驚露下芙蓉月浸碧壺冰【陸恆得陵字】

翠巖亭上問棠梨主客同舟過栁溪花下停歌聼鸚鵡竹間把酒引玻瓈緋照眼元無賴石洞闗雲路轉迷金粟彈箏銀甲冷珠簾度曲翠眉低銀防捲浪風生席羅襪生塵艸被堤屢舞不妨飛野馬醉歸遮莫報鄰雞梵王宮殿空塵迹鮑氏池亭憶故棲鐵笛一聲山月白竹枝唱過泗橋西【陸宣得溪字】

樓船載酒西湖上萬頃玻瓈緑新漲玉簫檀板館娃歌銅鼔云璈仙樂唱涼蜜金盤荔子漿紫駝銀甕蒲萄釀桃心大舞天魔宮分班小擺花神仗人坐盤陀古翠巖鶴立海棠靑錦障醉揮玉麈奪詩魁气嘆銕龍驅海將三五朱扉流水香十二欄桿花气王歸來涼月白紛紛湧出銀濤三萬丈【程翼得上字】

靑簾畫舫載吳娃防防行雲十里賒湖光逺帯耶溪水春色好在桃源家十幅蒲防風正健一聲銕笛月初斜玉壺香醪興未盡更醉海棠嘉樹花【王佐得花字】今朝好天气天朗陰雲舒湖中朱雀航花下碧油車題詩過子建鳴琴續相如四美古難具余驩重躊躇【孫煥得如字】

平湖天鏡落波濤殷寒枕鳶飛下跕跕龍眠驚淰淰道人吹銕龍百竅聲盡噤柳溪千花明粲若天馬錦交朋類摶沙美防猶拾沈主人敬愛客十日相泥飲嗟予一介防好古亦天稟作詩續貂末芳評賴題品【殷奎得錦字】

雲林小幅【上有雲林子印】

詩

山郭幽居政向陽喬林古木鬰蒼蒼剡藤百幅誰能置爲掃虯枝蔽日長【荊蠻民】

雲林雨過踏春陽澗水濺濺老樹蒼不是硯防云作陣疏篁空自拂檐長【尙左生次韻】

丘崇崇兮下有流水樹森森兮匪櫟伊梓彼櫟孶兮且壽梓棄爲薪兮於材何有造化孔仁兮將誰歸咎【韋羌山人陳基】

千年石上苔痕裂落日溪回樹影深我亦江南樵隠者人間何處有雲林【胡寜】

十年不鼔江湖楫木葉蕭蕭髩影秋忽憶滿川風雨夕雲林岸口獨維舟【陸繼善】

偶因滌硯寫從容防染那能似畫工千載風流誰可擬令人猛憶米南宮【甬東顧盟】

荊溪圖【陳惟久畫】

詩

荊南山水昔曾遊離墨銅官嵐翠浮任氏亭臺好垂釣張公洞口不容舟緑蘿搖雨花飛急白鳥衝煙浪未休今日披圖一惆悵王君【闕】處憶風流【句吳周砥】

荊溪溪上首重廽豈憶人間化刼灰只有斬蛟橋下水可曾寫入畫圖來【遂昌鄭元祜】

好山都在太湖西滿路風煙棘刺迷華屋燕飛今在否市橋官柳不勝題【虞堪】

斬蛟橋下王樞府髙榭連云第一家欲向新圖何處問客窓風雨對梨花【張監】

太湖西畔樹離離故國溪山入夢思遼鶴未歸人世換嵗時誰祭斬蛟祠【吳興王】

王家宅子荊溪上回首風埃一惘然怕說當年行樂事臥遊圖裏見山川【陸大本】

邵家樓子百花明袁令祠堂一水平俯仰經行春夢破披圖能不重闗情【張經】

環慶遺家三百年書林喜得子孫傳惟餘圖畫仍依舊一壑風煙思惘然【王光大】

荊南山水照淸輝客裏時時夢見之風塵澒洞歸未得每展新圖慰我思【陳植】

人家緑樹繞孤城溪上風波落日明三害祠存人已去只今豺虎卻縱橫【張田】

殺虎祠前云尙黑斬蛟橋下水猶腥十年湖海爲羇旅夜夜相思入枕屏【荊南樵人】

記

東坡先生嘗曰一入荊溪便覺意思豁然欲買田其間種橘作小亭名以楚頌卒不遂其志杜樊川作水榭正當荊溪之上其遺址僧結庵以居至今歷歷可考見蓋荊溪山水之勝善權離墨銅官諸山岡隴之起伏雲霞之吞吐具區滙於其左苕霅引於其前凢仙佛之所宮髙人逸流之所宅殆不可以計數也覺軒王先生韞眞潛徳於其間修天爵以恆貴去人欲以求仁垂子若孫皆循循雅飭弗違先生志也其曾孫允同靜而有智簡而能文與予爲姻契故予知其義方之訓有自來矣河之始達也才濫觴焉楩楠松栢千尺之材出於萌蘗之微由其源逺而本深耳允同命予友陳君惟允繪爲荊溪圖以示不忘鄕都之意他日指圖而嘆曰某樹也吾祖之所封植也某丘也吾父之所遊登也寧無惕然有感於中乎若允同一舉足話言而不敢忘其祖若父者非教之有素而能然哉吾固曰其中多隠君子旣樂善於一世又能使其將來之未艾蓋亦山川之鐘秀粹美而致然乎嵗己亥五月十三日東海生倪瓉漫書

髙士圖題防

袁安字邵公汝南汝陽人嚴重有威見敬於州裏時大雪洛陽令自出案行見人家皆除雪有乞食者至安門無有行路謂安已死令人除雪入戶見安僵臥問何以不出安曰大雪人皆餓不宜幹人令以爲賢舉安孝亷也大徳癸卯二月念五日姑蘇寓舎制孟頫

袁氏自司徒安後世爲上公猗歟盛哉斯其積徳累行有以致也而傳者又以得葬地之故豈其然乎予兄爲通甫作臥雪圖特寫先曾之淸髙以貽其子孫而傳無窮也通甫宜保之後一年二月廿五日吳興趙孟吁識【子俊】

雪气侵人臥欲僵苦勞明府到藜牀主賔問答皆情話何用閒名入薦章【楚龔開】

大雪塞門袁公髙臥不出不宜幹人之語非直一時髙致而已想其面目嚴冷意气凜烈與雪同其孤髙此豈肯爲汝南郡從事持私書致邑令者哉宜其痛遭峻拒也觀大節者於細事他日爭楚獄於人主盛怒之時折竇憲於朋黨怙權之日毅然不少屈眞可畏而仰也【陵陽牟巘】

袁氏四世五公迹其貴富烜赫豈淺尠哉千載之下使人彷佛圖寫思見其人者乃在臥雪時耳【姚式書】余爲通甫作此圖正以通甫好修之士使之景慕其髙節耳然余自謂頗盡其能事此難與不知者道也明年四月七日重題【子昂】

閭巷風雪中僵臥何限洛陽令政爲一士來爾乃其所辟舉類如此而史失令名亦可惜舊圖雪中有芭蕉葉子昂更畫之凜凜通甫【闕谷陽龔璛題】

僵臥空齋盡耐寒門前行路雪漫漫投炎附熱非吾事一任人將冷眼看

門巷蕭條雪已深空齋居【闕】泥重衾就令僵死亦閒事可見世間君子心【聊城周馳】

陰風響枯梢凍雪埋老屋深徑斷行蹤除道乏僮僕閉門事髙枕政爾淸寐熟誰與排戶入停馬駐車軸聞知是令君冷語無欵曲卿去我欲眠母煩賁空谷升車首重回願餉不敢凟移書舉孝亷庻以激頹俗後來立朝端諤諤爭楚獄方其髙臥時何意萬鐘祿令君非素交此舉眞具目範史良包羞姓名忘紀錄邵公有裔孫眉宇淸可掬苕仙贈此圖筆駛髙自足老气近古作冷光淡朝旭當以淨眼觀那許污手觸平生冰雪心居玩亦三沐【嘉興蔡景傳】

此圖天眞爛漫無一豪筆墨畦徑寒气凜凜逼人疑此身與令相後先於邵公門術也孔子曰人有不爲也而後可以有爲公爲漢名臣立於朝自天子至大臣皆倚賴之方僵臥時蓋有所不爲耳【東萊呂克勤】

在昔洛陽雪深丈餘士也髙臥來令尹車今年吳淞雪復何如積素一色鷗鷺有無之子江臯修亭是居有琴有書有酒有魚賞靜獨眺聊以自娯挹玆淸風廩廩起予此景此圖再捲再舒【通川錢重鼎】

洛陽雪深凍闌干髙士僵臥饑袁安貧束腹一榻寒不忍持鉢鄰里幹令君曉鞭望門看賢哉此公此操難誰能爲口須片肝五公四世淸節完吳興松雪峻筆端束縑粉白浩漫漫儼若古意幅麵攤好事把玩應長嘆人間飽飯炊邯鄲功名回首作霏殘何如小忍聊盤桓門前嵩少靑防岏

唐人得髙士袁安臥雪圖宋眞宗出諸內府以餞相國丁謂之守升州其被召也畱之賞心亭而去後有饞太守者竊而易之莫知流落何許尢物之可嗟惜如此松雪作此幅極有思致非能烹陶家凍茗者安能味之此可與識者道【海粟】

天下豈遽有餓死之士哉士縱不餓死亦死況餓不死耶不宜幹人豈特雪中但干人則媿且死矣邵公之所以致洛令來者政在平日不在雪中也子昂以通甫好修爲畫閉門臥雪時事通甫沒後數年其子仲長持以示僕時秋暑猶熾展捲寒气襲人體粟嗚呼好修如通甫者何可多得其子種學績文有操尙克世其家此卷筆意超詣不減古人子昂亦自謂盡其能事仲長宜善藏之【郭麟孫】

東郭先生履下穿更圖臥雪詠袁安就令餓死亦細事門外春泥何日幹【璛再題】

吾十數年前作此圖今日觀之便如一夢通甫沒又已七八年【闕】使人悵然耳【子昂】

門外雪深泥沒膝幽人懷抱自春風可憐令尹無髙致乘興何須見此公【文原】

向吾友姚子敬持是圖索題回首十六年通甫子敬皆爲古人展捲爲之嘆息【子俊】

曉看嵩少玉嶙峋枉駕應憐處士貧令尹若能爲保障長衾盡覆洛陽人【墻東老叟陸文圭】

巷深雪沒脛髙臥不知寒誰計千載下流傳入畫看【黃山老樵】

僵臥雪塞戶汝南袁邵公冠蓋洛陽令掃雪見髙風冷竈不生煙虛甑久塵防投謁非吾事舎君其誰從【東海倪瓉】雪中閉戶將何所求令之造之固無加損於公亦無加損於令也而遂相傳以爲美事時之可尙耳又惜令亡名亦不煩惜也使公與令聞予言當相顧一笑旣畫之八十四年淡如王行題於翠巖而下十有六人之後此卷於袁氏屢見之今歸陳孟敷矣

右東漢袁司徒臥雪圖故元趙文敏公之筆勾吳陳孟敷所藏也文敏公於此卷凢三題識而繼之者有若前代遺老陵陽牟先生兩龔先生曁聊城周公巴西鄧公皆儒林五璧去今才半百年咸修文地下不復可見矣昔之君子一時登覽遊詠之適其遺迹之所存往往傳以不朽若司徒臥雪事亦無足深論至於圖而傳之者豈不以其人哉蓋其立朝之大節忠讜弗阿而羣憸詟服海內仰其淸徳與漢祚相爲終始所以後世圖而傳之者良以此也苟其人之大節無足稱者則閉門髙臥不宜幹人之語曾何足深論哉玆圖乃文敏公爲嘉春作而嘉春物故已久而今爲孟敷所得東海倪雲林介休王澹如漫題於後尙其寶蓄之洪武二十三年十月廿有三日河南後學髙遜誌書於姑蘇之山塘

公嘗冬時負日陽稱快哉大雪中不幹人饑寒不以累其心是亦一快哉也公之固所守向火乞兒趨走無寒暑誠何物耶子邵子詩半夜風寒當門獨立公眞其人矣洛陽令薦之有識者乎令以民苦雪親巡問之牧民君子矣醉醸飽鮮其下斃至於凍餓之鄕冰雪之傷恬不思問及又誠何物耶趙松雪冩公臥雪使後世若目覩其事爲士子觀之能不思固守可僕僕以干人乎居民上者觀之能不思賢者有饑餓於吾土地乎陳某愛此卷而購藏之不與他捲同是其重名筆而仰髙風思固守而凜凜於其躬某其有之乎【長樂王濵】

此卷今爲南京金元玉所藏甲辰正月廿八日雪晴元玉邀予登樓觀此復出紙俾錄歸元玉蓋知予之所好也【性甫志】

水村圖

大徳六年十一月望日爲錢徳鈞作【子昂】

後一月徳鈞持此圖見示則已裝成軸矣一時信手塗抹乃過辱珍重如此極令人慙媿【子昂題】

詩

向來寓意思卜居住處只今成畫圖胸中本自渺江海主人相凂寫分湖【鄧椿】

鷗鳥難渝舊約湖山不攺淸秋人自與波上下我其卒嵗優遊題前詩竟後得六言一首並書其後【覺非叟鄧椿】村南村北樹蒙蒙秋水淸涵野色空道外俗塵飛不到似移家住畫圖中【梅塘吳延壽】

疏柳平蕪落雁飛斷橋斜日釣船歸江天萬頃秋如畫一笑人間醉墨非【顧天祥】

屋後靑山門外溪疏疏蘆葦釣漁磯地緣淸絕人堪愛長是三春鴈不歸【男資深原義】

當年圖畫知何處如今身向滄洲住吾亦愛吾廬蕓窓防卷書靑山天際小目送飛鴻杳試問釣魚船蘆花淺水邊菩薩蠻【學子陸祖允】

靑山橫陳水縈浦饑鴻髙超漁設中有幽人坐環堵晚風吹斷蘆花舞【林宏】

桑梓未能忘楚甸吾書久已寄吳門悠悠江海風煙隔知是夕陽何處村【於文傳】

坐窓不遨呻蠧竹兀兀那知髀生肉眼明見此水邊村浣我胸中塵百斛荒山寂歷蒼煙斜驚風防防鳴蒹葭平沙暮寒羣雁起垂楊掩映幽人家風流王孫摩詰手妙處端如神所授等閒綴皆精姸怪底秋光生戶牖我家本住淞江濵怳然一見融心神他年卜築遂君志畱取靑山容散人【松陵葉齊賢】

防

息齊居士舊嘗爲徳鈞作水村圖【闕】題云問君何許水邊村亦有扁舟乘興人無限好山茆屋外他年倘許我爲鄰【闕】旣還吳興復來見子昂此圖意象融防令人應接不暇又何暇詩非徳鈞詎能領防耶【姚式書於姑蘇寓館】牛馬百川獨渚烏鳶羣木西村天地四方黃鵠先生秋雨柴門

忽有滄浪鳴笛飛鴻黃葉云深想望美人秋水捲簾隠幾何心【吳郡陸桂】

記

予遊淮水來吳防客於季道陸翰林之宇下近十年知其別墅在淞江之南分湖之東欲往來未能每思寛閒寂寞之濱得與鱸鄕蟹舎鄰接庻城市委巷偪仄之懷有所托以紓焉季道悉予志爲卜築於其別墅之傍至則聚書其中以自怡悅屋前流水淸澈鑑毛髮居人數汲以飲時有鷗鳥舞而下若相忘於江湖可取以玩也異時子昂趙集賢爲作水村圖林樾防乎茆屋略彴橫乎荒灣秋風鴻雁夕陽网罟短棹延緣葦間不聞拏音掇其意趣圖寫於大徳壬寅迄延祐甲寅十有四年景物處所宛然不異於今所居事固有不相期而相符若是然者季道泛舟往來吾廬手叢書一編筆牀茶竈之風流故在明月之夜共載以遊撫淸絕之區得詠歌之趣或能追皮陸淸事可乎噫予老矣方將卷書學釣容與於煙波之上而爲之歌曰舟搖搖兮風嫋嫋兮波鱗鱗兮鷗翩翩兮扣舷漁歌兮孰知其他兮歌已遂書爲水村隱居記延祐乙卯季夏望日【通川錢重鼎】

詩

四野漫漫水接天孤村林木似凝煙莫言此地無車馬自是髙人逺市廛【紮拉伊埒特】

蒹葭蒼蒼白露爲霜所謂伊人在水一方溯洄從之道阻且長溯遊從之宛在水中央蒹葭淒淒白露未晞所謂伊人在水之湄溯洄從之道阻且躋溯遊從之宛在水中坻蒹葭采采白露未巳所謂伊人在水之涘溯洄從之道阻且右溯遊從之宛在水中沚

是詩三章賦蒹葭於露已霜想伊人於水一方欲往從之道阻長嘗三復之紫陽夫子以爲不知其何所指偶閱水村圖其景物蕭瑟煙波浩蕩有人乘扁舟往來其間此圖此意殆與此詩若相符者故書於其後云延祐己未九月望日學子陸祖宣

賦

孤村何所厥土若浮宛然虛舟渺乎中流秋云兮漠漠流水兮悠悠老雁兮肅肅折葦兮颼颼爾其罛罩懸乎夕陽茅屋枕乎灣碕略彴通乎往來林薄郁乎蔽虧睇幽境兮寥閴隔凢塵兮喧卑我之懷矣一葦杭之忘鉤意釣與物委蛇鄙詹父兮施芒鍼哂任公兮垂巨緇固匪釣濕兮疑蝦蛭蓋將劈水兮看蛟螭滄浪兮舒嘯漣漪兮賦詩蒼茫兮獨立逸豫兮無期亦有岡巒峙兮嵳峩薜荔深兮婆娑縹緲兮雲霞暎帶兮煙波眞兮漁蓑防輿兮山阿思夫人兮柰何悲予生兮蹉跎孰若求吾性兮自得勝外景兮實多任動靜兮有獲希仁智兮靡他庶幾適此性之天兮惘然忘其爲畫圖也大徳七年六月一日束從大書

詩

錢子守道殊自適某水某丘藏袖中有時對客且舒捲坐我絕境煙波空參差老雁忽飛起防風欲拂蘆葦叢灣碕寂寥懸网罟夕陽隱約歸漁翁逺山近山云漠漠前村後村水重重適從何來蕩兩槳【闕】崖浦漵遙相通深林蔽虧八九家竹籬茅戶旣不同靑天白日機事息樂此畊飲得古風誰言見畫獨幻影我欲振衣卽往從因思輞川著摩詰復想嵩山棲盧鴻只今好事空見畫山川緬邈淒遺蹤【從大】

曖曖水邊村蕭條絕塵滓錢君智者徒而能後樂此平生丘壑情所尙政在是問誰爲此圖吾兄固能爾【趙孟吁題字子俊】

幽人心地本翛然此境相諳七十年茅屋數椽依約外雲山一抹有無邊眼前生意今林屋筆底秋風古輞川勝景有餘描不盡歸鴻幾防落寒煙【聚山黃肖翁】空林有影連山逺流水無聲帶雁寒自是漁樵眞樂處不知圖畫與誰看【東南仲】

長愛秦郎絕妙詞荒寒暗合輞川詩斜陽萬防寒雅處流水孤村又一奇【羅志仁】

山色濃還淡孤村水繞之俗塵飛不到野老住偏宜碕岸疎疎柳茅檐短短籬小舟欹側過便是少陵詩【陵陽牟巘】茅舎竹籬山掩映蒹葭楊柳水縈紆漁人定指扁舟路歌客應尋隠者徒【漢東孟淳】

吳中水爲鄕人與鳬鷖處【闕】

年黃梅少時雨農不田疇占洲渚鄕風用鉏不用犁築塍踏車兒女妻農家辛苦亦復樂髙低兩宜【闕】角自愛茅檐暖莫厭社酒濁【闕】賽神卜東作飯牛何必歌短褐尙可著十年種樹樹滿村明年養蠶蠶百箔延祐丙辰偶賦此十月七日訪湖天學士遂到水村先生寓居煙水蒼茫間適與所詠相似俾書【龔璛】

寒煙漠漠鎖荒村日暮防歸浦漵昏防防秋風鳴老樹涓涓流水繞柴門平沙雁起聲如斷岸罾懸影若翻要問先生得眞趣玩圖嘿會復何言【眞定王鈞】

詞

翰林妙寫溪村趣荷屋知何處溪翁想象住溪灣一笑如今家在畫圖間西風門掩蘆花漵聊與漁家伍人間不信有張翰剪取吳淞空向卷中看【右調虞美人】延祐丁巳中秋日徳鈞擕此卷俾賦小詞爲題【湯彌昌】

依緑軒

記

季道爲甫裏賢子孫余久客其門束書相隨於分湖於其第宅東偏池上架屋亢爽扁曰依緑俾二三子於焉澄懷滌意詠詩讀書暇日倚闌俯瞰魚行鏡中無遁形天寒水落石嶄然離列其涯可坐而釣其流淸澈滉瀁非斷港絕潢居然有濠濮之想予嘗獨立蒼茫欲窮水脈之所自來苐見短篷拂蘆葦叢往來煙波之上若鳬鷖然悠悠乎不知其所之中秋雨歇夕陽依依季道謂予曰此距分湖數里子能共載以遊否遂呼輕舟泛中流云破月出水月上下輝燭照澈肝膽徘徊者久之東望檇李渺然有無間分湖水之半舒舒焉西南向趨第宅之旁不爲湖所吞而資其所潤故其積停者得以爲沼爲沚演迆於闌檻之下而不去岐而東西以逝者其爲澤抑爲川乎所謂觀水有術必觀其瀾者非耶二三子睇流動而得其固有之智詠淪漪而得其自然之文因盈科而進悟成章而達未必不爲藏修遊息之一助豈特某水某丘童子釣遊雲乎哉余老學薄不工於文然紀其勝爲季道言之曰子之言不虛其書爲記延祐二年正月望日通川錢重鼎記

詞

楊柳絲絲兩岸風前村溪路逺小橋通人家依約水西東舟一葉移過荻花叢淸景迥涵空好山靑未了莫云重是誰驚起幾徵鴻天然去卻在畫圖中【小重山合肥束從周】

詩

平生鷗鷺盟結此茅一把江湖散人傳著我無不可【芳浦曹浚】

靑山橫陳流水如玉蕭瑟寒蘆扶疏云木匪畊伊漁熈然自足睠玆幽尙於誰之屋有隠君子好古眈書扁舟何人載酒來與豈無知者爰作是圖輞川之勝千載與俱【孫桂】

每憐北苑風流逺筆底精神此日同春水孤村無限意題詩輸與杜陵翁【吳郡錢良右】

鴈行低拂水光寒茅屋遙憐野趣寛自是一經摩詰手披圖眞作輞川看【東淮兪日華】

幾疊山連松竹一行鴈起汀沙看他水村茅屋誰問處士誰家【從虎題】

古木蕭疏蔽艸廬好山重疊水縈紆先生自得漁樵趣無限秋光入畫圖【建安黃介翁】

又詞

染秋云圖澤國野趣入遊戱能事何須五日畫一水重重楊柳陂塘茅茨籬落蒓鄕外西風漁市晚煙霽恰有客泛扁舟延緣度疏葦欲訪幽居宛在碧溪尾浩然目送飛鴻醉歌欸乃溪光裏亂山橫翠【祝英臺近湯彌昌】

又詩

澤國漁無定秋霜栁不凋幽人意晼晚此日畫蕭條【髙沙龔璛】

有宅一區兮水之鄕前可漁兮後可畊絕思慮之憧憧兮魚鰕集而鳬雁翔伊昔寄之圖寫兮猶彷像而賦髙唐曁嵗晏遂初服兮遇夫人之慨慷維安宅之攸居兮何羨乎堂皇爰不畊而不獲兮維道之昌我還湖山以騁望兮懷若人兮不可忘眉壽兮未艾維水兮泱泱讀水村隠居記輙歌以樂其後吳興姚式子敬

防

徳鈞先生家於中吳久而同客於甫裏陸氏之門後十四年先生始遂隠居之志適與家叔子昂所畫水村圗相符旣與爲之賦又復記之僕三讀其文慨甚且有卜鄰之興遂擬賦之以寫先生之懷並致景仰之意云【吳興趙由儁識字仲時】

賦

惟具區之大澤兮流於分湖滉漾演迆以東注兮天水之涵虛平疇鱗次以壤接兮但見雲煙竹樹之村墟雞鳴犬吠之相聞兮夕陽照景於桑楡舟楫以出入兮匪車馬之通衢鷗鷺狎而忘機兮鷹鸇免乎叢敺鳳髙岡而難附兮惟樂郊之可圖慨先生之夙志兮適繪事之相符旣卜築於水涯兮軼埃之防居諒遺情於軒冕兮羌無毀而無譽矧觀逺以爲主兮契金石而弗渝從子弟以摳趨兮視詩書之範模遵皮陸之髙軌兮時吟詠以相娛嵗旣晏而躊躇兮動西風之蒓鱸含狼山之歷歷兮遡淮水之舒舒悵兩鄕之明月兮托親舊於音書廓達人之大觀兮八荒在乎庭除嘆人生之如寄兮意天地於逆旅苟予情之瀟灑兮又何必懷乎故土幸締交以忘年兮得相過於雞黍聞咳唾之緒餘兮啟茅塞之心宇羨將濯纓於淸泚兮從先生而結廬延祐四年十月二十有六日小侄以道將防試於京師來告逺別因見圖後水村隠居記謹賦小詩【以道字子原】

過京口

北來朋友不如鴻幾个西飛幾个東多少登臨舊樓觀闌干閒在夕陽中

過信州

二千里地佳山水無數海棠栽路傍風送落花攙馬過春光更比路人忙

弋陽

雷聲驅雨轉山西山腹云根已漸防日暮牧兒歸不得料應白水漲前溪

拍洪樓

仰有嵐光俯有溪軒窓初不計東西雲峯雨岫安排定松竹林林自整齊

古寺

山腰磵曲繚短垣百怪老樹龍蛇蜿山翁有時抱琴至雪霽月明開北軒

滿目雲山樓

溪頭白鷺來相安溪上紅桃雨打殘滿目雲山爲誰好一川晴色上樓看

曲磵泉

古木陰中生白煙忽從石上見流泉閒隨委曲尋源去直到人家竹塢邊

大徳八年夏五還自江西過虎丘舟中子敬攜此卷見示俗客以惡酒相撓淸況搆詩不成遂書途中所作少答雅意【房山髙克恭】

芳艸孤舟渡幽居一徑通江湖春雨外裏暮煙中機息鷗先下花飛水自東臨流無限意畫史若爲工【巴西鄧文原】

馬足黃塵三尺深淸風吹斷自難侵乾坤老矣驚浮世泉木蕭然動隠心鷗鳥起沙春漠漠漁舟系栁晝陰陰他年無限幽棲處莫似仙源無路尋【甫裏陸行直】澤國淨秋色逺山橫夕煙水田羣雁起蘆渚一罾懸林樹幾間屋君家若个邊扁舟何日去相伴白鷗眠【郭麟孫】一片寛閒景波涵萬頃天雁飛秋影外樹倚夕陽邊山色來窓牖溪聲與管何當明月夜著我釣魚船【陸祖凱】流水孤村深處茂林修竹誰家知是幽人小隠於焉讀書五車【束巽之字申義】

流水縈紆別浦孤村掩映前山開卷不知何處髙人隠逸其間【趙駿聲】

遊塵飛不到柴闗名利無心夢亦閒時有扁舟乘興客髙談終日對靑山

不入山林不入城孤舟容我寄浮生年來與世殊相逺漸喜無人識姓名【靑巖趙由祚】

矮窓曲幾茶破睡雲水煙村漑元气政【闕】側耳圗畫外防鴻聲中古今意【林寛】

淸溪抱村流茒屋防疏柳天秋鴈行逺山翠當戶牖罷釣者誰子延緣古渡口野情固超逸圖畫傳不朽何當從之遊扁舟落吾手【趙由雋】

煙中山色濃還淡栁外溪流直又斜借問孤村錢處士不知鄰壁是誰家【束復之字仁父】

誰識漁樵興趣闌由來家計在江幹羨君圖畫能殊勝愧我田園卒未安浩蕩闌云低樹影蕭條破屋蔽天寒秋深夜色猶堪愛寫取嬋娟浸石灘【趙承孫】

一水復一村開卷不忍罷前有無聲詩後有有聲畫【束同之】

靑山迷逺近蕭條古郊墟側逕深且中有幽人居短籬一半掩竹樹相扶疏平疇涵白波淺渚漲緑蕪何人泛扁舟似與相招呼誰令破幽寂驚鴻起寒蘆此意胡可言會心寫成圖撫捲空嘆賞悠悠水雲孤【陸繼善】家住吳淞江水西短垣矮屋緑陰齊朝云硯濕知山近暮雨舟平覺岸低騎犢看書閒自遣得魚沽酒醉相攜從遊尙記髫年日白首【闕】邊載舊題【承學朱梓瑞】水村先生家寓吳文章翰墨悉範模平時雅趣何處無寄名播逺聊爾娯子昂濡筆成是圖心與神防美且都山溪遼繞秋色敷籬落荊榛塵迹虛我來拭目聲嗚呼惜哉人物不兩俱僣言子孫思勤劬傳業繼老萬代儒至正七年丁亥二月廿日實之兄出示先大夫水村圖思之不覺慷慨漫書於卷末【徐闗日軒】

此卷二十年前於劉完庵舟中一見彷佛間不能記憶近於沈維時處借得鈔本爲錄於此維時又得於徐克成者乙巳二月一日琴川舟還相城舟中復記

墨癡道人【附】

傳

墨癡者埭里人也姓顧字渚山以嗜墨故別字墨癡道人云道人髫嵗卽貪與子墨卿周旋傳斯喜鉢古釵漏痕以自娛爨無炊晏如也好蓄法書及古圖史𨿽貧不能致牀上雅多斷碣殘碑虫緗蠧竹喜作淸課每晨起拂幾洗硯理茶鐺溫博山罏禮古佛畢卽從事於子墨螺者丸者笏者大都李邵舊藏也以三十種爲量而各品目之日試其一序而進月而編如初蓋墨一嵗得十二磨焉墨不敝而道人之手日以適道人之目日以怡矣潑墨竟或應人者求或漫庋之卽從破甕取松子桑枝自扇小鼎爲秀碧湯煮名一甌把玩徐啜蓋道人酷有茶韻其貯焙欣賞往往有法故自名渚而字渚山以顧渚山產佳茶亦古人慕藺意耳而因以墨癡自贈其癡殆未可量乎呂氏子傳曰余嘗訪墨癡於雨窓煙屋中欲叩其所以爲癡者經戶寂若披其帷見其悠然於隠囊間石葉輕上不律柔和春膏潤滑墨沈淋漓側頭細看欣欣若挹良朋此固道人所以得癡者耶意其疏澹闇古之致足相晤對與余聞古人看茶啜墨爲好事者嘉話每嘆裹頭奴不善享受乃今而得之道人幽情雅韻有足多者蘇氏子有言茶欲白墨欲黑道人婆娑夷猶於白白黑黑之間而絕不問戶以外其癡眞未可量也辛未防魁非庵一經譔

詩

嗜墨髙人隱埭川結茅禮佛自逃禪常煎蟹眼茶神活更灑龍香艸聖顚行世詞章皆潤玉贈人丘壑帶蒼煙多君正接長康脈又有癡名到處傳【壬戌狀元文震孟字文起】曾傳君似虎頭癡老樹攢軒引北陲石榻坐禪云習定竹階尋句鶴調饑意成潑墨驚人覺夢起烹茶有婢知一曲寒谿能避世揚舲幾欲曉煙移【辛未榜眼吳偉業字駿公】

防

渚山有墨癖復好茶余嘗耳其名邇得邂逅之其人超然不染住世出世者歟【文從簡字彥可】

歌

生不願逐奇贏衣短裾將頓侔圭【闕】

又不願僂而前脇而趄侯門彈鋏嘆無魚惟願渚山之下長結廬月團佳品手自儲日拾松枝候蠏眼煎沸有法誰我如松煙忽起拂窓牖滿壁淸芬素濤走雪甌再引睨白雪颯颯輕颸襲兩肘鴻漸眞吾師盧仝亦吾友振衣一嘯山日斜散髮髙歌鹿麋耦乃知道人襟懷頗自奇不能囁嚅俛仰屠沽兒延年其狂不可幾長康癡黠各半之一丘一壑堪樂饑人世寵辱忽如遺七碗聊當【闕】飲五侯鯖味吾弗知道人好茶兼好墨手藏名種三十璧日試一種月一易墨花遙映靑天碧古來至人多若此道人遊戱亦爾爾我欲一贈坡翁語子不磨墨墨磨子

珊瑚木難卷二﹤子部﹐藝術類﹐書畫之屬﹐珊瑚木難﹥

欽定四庫全書

珊瑚木難卷三

明朱存理編

防云圖【趙仲穆爲仁甫作】

詩

靑山與浮雲終日淡相守山爲云窟宅云爲山戶牖無心成白衣有意變蒼狗人情亦如雲寄語防雲叟【玉山顧瑛】落日杖藜溪上行溪流十里帶松聲輞川詩意無人領坐對南山雲气生【富春吳毅】

靄靄晴雲擁碧巒淸分秋影落江幹何人宴坐長松下蒼翠滿身生薄寒【雲間永彜】

松陰坐來穩山色望中分寄語東州客歸來防白雲【彭城劉儼】

松頭自與峯巒黑雲景何如水意閒放下痩笻成小憩不妨坐對日銜山【防稽張憲】

結屋山中住尋幽曵杖行偶來松樹下坐防白雲生【韓友直】

行憩蒼石上坐愛靑松陰白雲在天際相對總無心【潘純】橫杖坐松下防雲起遙岑惟應陶靖節防得此時心【宇文公諒】

松溪春水落白石粲可數坐愛南山云溶溶不成雨【南陽納新】

舊遊淸【闕】上愛防弁峯云稍將春雨度始見逺林分起滅悟眞理逍遙遺世紛於焉自怡悅永懷陶隠君【龍門良琦】云擁秋濤薄鏡臺道人日日好懷開因此夜來風雨作驚起蛟龍出峽來【扶風馬庸】

讀碑窠石圖【李成畫】

神品上上洛陽範坦評

跋

讀碑窠石圖李唐宗室成所畫也予謂筆墨備有神妙兩到於此本見之矣前人稱畫山水者必以成爲古今第一信不誣矣宜乎評者以此本第居神品上上云成字咸熈五季艱難之際避地北海遂爲營丘人凡畫家至不名而曰營丘者是也【柯九思】

詩

炎漢乾坤運已移可憐國復屬於誰君臣父子同天性空向荒祠闕讀碑【吳郡陸修正】

艸昧乾坤气郁森同過祠下讀碑陰可憐英識機徒數不料斯人伏禍心【戴有南】

孝娥祠下曹瞞過立讀碑陰八字中較智何須三十里披圖千古嘆姦雄【雲松子黃斌】

何事碑陰較滑稽射機遲速孰能齊後來人不前人【闕】猶詠空梁落燕泥【石屏後人戴益】

畫梅

明潔眾所忌難與羣芳時貞眞歲華晚只有天地知【山農】荒苔叢篠路縈廻繞澗新栽百樹梅花落不隨流水去鶴歸常帶白雲來買山自得居山趣處世渾無濟世材昨夜月明天似洗嘯歌行上讀書臺

飯牛翁卽煮石道者閒散大夫新除也山農近日號老村南園種菜時稱呼元章字冕名王姓今年老異於上年須髮皆白腳病行不得不防奔趨不能諂佞不防詭詐不能幹祿仕終日忍饑過畫梅作詩讀書寫字遣興而已自喝曰旣無知己何必多言呵呵【竹齋】方寸銕

志

吳門朱珪氏師濮陽吳睿大小二篆習旣久盡悟石鼓嶧碑之法因喜爲人刻印遇茅山張外史外史錫之名方寸銕持以過錢唐訪余於吳山次捨求一言白其所謂方寸銕者余笑曰余方以銕石心取乖於世而子又欲乖吾之乖乎𨿽然古之豪傑修已治人者必自方寸銕始黃金白玉可磨此銕不可磨也子以是銕印諸金玉銀銅犀象使佩之者皆無媿於是銕外史氏心印之教行矣吁豈直求工於刻畫無戾夫古制也哉今一妄男子釋蹻起閭巷取封侯印如斗大印咫尺書驅役帶甲百十萬如金翅鴞逐百鳥無一敢後者金斗之權重矣哉吾不知果然爲天子剪狂宼佐中興爲生民開太平無媿於汝銕否否則徒以苟富貴不至腐屍滅名不已使得珪方寸銕印斯可以金斗而壽榮名矣珪或爲今將軍刻符印其亦以是告之至正十九年秋七月八日李黼榜【闕】甲進士今奉訓大夫江西等處儒學提舉防稽楊維禎志並書

銘

婁東朱珪字伯盛工古篆籀文其於六書之義考之尢詳嘗以餘力刻印章則爲中吳絕藝間遊錢唐遇勾曲張外史名之曰方寸銕以諭其能堅其志操期以進乎道亦若桑國僑志於銕硯之銕云𨿽然科斗書廢已久必以篆籀爲師法漢而下不具論能復其古其庶幾朱君乎朱君與予相遊從嘉其志操之白堅今年予來玉山中驗朱君之書法益有進是猶張旭悟公孫大娘之舞劍噐也見其刻玉石如切泥則又若漆園氏誇庖丁解牛而得肻綮也張得於舞劍庖丁得於解牛吾知朱君得於書而悟外史方寸銕之防矣遂述其事而爲之銘銘曰

聖人作人文開龍馬出熒圖來神農氏尙結繩民弗犯俗龎淳史蒼頡肇有制譬孳乳乃曰字越夏商歷周秦科斗廢籀篆臻漢而晉書變作唐風媮政日惡日逮今邈寥寥事刻畫昆吾刀鐘鼎隳石鼓頹心太古婁朱珪至正庚子夏四月廿有六日河南陸仁造

頌

猗方寸銕嫓昆吾刀遊刃發硎妙契縱操六書奧防探捐勞史籀秦斯作則孔昭翔鸞翥鳯騰龍騫蛟爲印爲章珪璧麗霄文苑藝林世賴崇褒我頌匪私永言弗佻至正庚子八月十有八日淮海秦約造

詩

人心何危患多岐方寸之銕貴自持百鏈耿耿明秋暉彼柔繞指惟詭隨朱盛剛勁眞吳兒法書鉄畫逼秦斯晴窓握管儼若思學成變法出瑰奇銕可代筆猶神錐用之切玉如切泥孤忠不媿月食詩淸便更賦梅花詞元祐黨碑我所非驢爲犬吠我所嗤雕虫小技同兒嬉屠龍妙割嘆奚爲盛乎盛乎知不知北南車書復復來中興定勒磨厓碑大書深刻非子誰至正二十年歲次庚子夏六月初吉天臺氏學者元鼎書於白蓮桂子軒【虛中】

神斧磨天割紫雲仙葩殞玉發奇芬靈書寶訣開剛卯不數人間小篆文

書刻輸君總色絲前身想是伏靈芝虎頭食肉元無相鑄紐休傳左顧螭

我家金粟道人章瓦欵蟠螭識未央千古典刑今復見佩之何必獸頭囊

鏤玉塗金與錯銀盡將工巧失天眞君能獨【闕】雕虫技定品他年合出神

伯盛朱隠君予西郊艸堂之髙鄰也性孤潔不佞於世工刻畫及通字說故與交者皆文人韻士予偶得未央故瓦頭於古泥中伯盛爲刻金粟道人私印因驚其篆文與制作甚似漢印又以趙松雪白描桃花馬圖求刻於石精妙絕世大合松雪筆法惜其不得從遊松雪之門使茅紹之專美於今世因題四絕於卷末以美之伯盛勿以予言爲譽後必有鑑事者公論也至正十七年中秋日書於玉山艸堂【顧阿瑛】

朱珪手持方寸銕撫印能工漢篆文並剪分江龍噴月昆刀切玉鳯窺云他年金馬須承詔此日雕虫試防勲老我八分方漫寫詩成亦足張吾軍至正辛丑八月朔隴右邾經書平湖艸堂【仲義】

朱生心似鉄篆刻藝彌精應手多盤折纖毫不重輕麼麼形獨辧【闕】匾勢初呈漢印規模得秦碑出入明風流金石在潤色簡書並余刃庖丁解風斤郢匠成達觀應自我賞識足平生趂刻無多訝因君托姓名【錢唐陳世昌】袖裏昆吾一寸鉄江南碑碣萬家文玉符金印雲臺將大篆煩君爲勒勲【雲間陸居仁】

十年兵興徧天下名山大澤罹野火野火盡燒秦漢碑咸陽鬼哭無人打故人吳睿業篆隸好古乃有如珪者妙刻金粟道人章尢精白描桃花馬金印聞如金斗大零落當時建章瓦君不見黃仙鶴伏靈芝北海文章長髙價武夷山樵者錢惟善題於海嘯軒

跋

館閣諸公無不喜用名印𨿽艸廬吳公所尙質朴亦所不免惟揭文安公絕不用其制吾竹房論著甚詳然其所用印又多不合作趙文敏有一印文曰水精宮道人在京與李息齋袁子方同坐適用此印袁曰水精宮道人政可對瑪瑙寺行者闔坐絕倒蓋息齋元居【闕】壽寺也鮮於郎中一印曰鮮於伯幾父吾子行曰可對尉遲敬徳鞭滑稽大略相同子行嘗作一小印曰好嬉子蓋吳中方言一日魏國夫人作馬圖傳至子行處子行爲題詩後倒用此印觀者曰先生倒用了印子行曰不妨坐客莫曉他日文敏見之罵曰个瞎子他道倒好嬉子耳太平盛時文人滑稽如此情懷可見今不可得矣予座主張先生仲舉在杭一印曰平臯鶴叟蓋用杭州三山名臨平臯亭黃鶴也古人亦有如此者如雲煙過眼錄載姜白石印文鷹揚周郊鳯儀虞廷蓋以其姓字作隠語辛稼軒印曰六十一上人又以破其姓文米元章書史言劉巨濟符符字亦好奇耳雲門山樵張紳書於朱伯盛印譜後

成化乙巳夏五月八日借昆山黃應龍抄本錄於小樓邾性父識

子昂竹石

石如飛白木如籀寫法還於八法中若也有人能防此方知書畫本來同【子昂自題】

水晶宮里人如雨宅瞰鷗波可釣魚秀石疎林秋色滿時防健筆試行書【柯九思】

叢篁偏映寒云色古石猶凝翠蘚痕曾是碧瀾堂上月獨臨苕水憶王孫【危素】

此幅沈維時所藏

右軍鶻等帖臨本

鶻等不佳都令人獘見此輩吾衰老不復堪此

開成三年三月三日柳公權記

跋

右軍鶻等帖舊藏李簡之少師家其詳見寶晉書史中更搶攘此帖幸存殆有神物防持耶淳祐乙巳夏五陶齋題

詩

麄豪厭見屋漏雨圓滑欣逢錐畫沙紙墨千年淨如洗料應曽入米顚家

畸敬賦絕句贊陶齋所藏晉右將軍帖淳祐乙巳季夏書於始興郡九成臺

虞提刑尙書父子詞翰二帖

用子和韻送防西歸就試防屢勸予早還家因一致意

兒有掌中杯但把歸期苦苦催兩世衣冠仍上第公臺原自詩書澤裏來秋色爲渠開先我梁山馬首回猿鶴莫輕窺蕙帳驚猜緩步歸休亦樂哉

嘉定元年秋七月丁丑漢中澤物堂書

寶唐秋半十四夕浮雲破處月華倍明閒中得此【闕】天佳景其視紛紛【闕】而履危機者何如哉賦五十六言卽事敬呈詔使戶部大監兼柬諸親友防頓首再拜

【闕】

未滿防虛亭小飲勝凴防浮雲盡捲堂堂見淸影將圓處處歡一防神光千里在三秋佳景四【闕】難人生幾度逢今夕更覺閒中天地寛

虞丞相鈞堂帖

鈞堂仙集伏惟福本崇大竊聞有長子之戚盛徳積善之門豈應有此天道是不可詰矣然去來修短皆前定鈞堂露電世法具大定力自有以處此夢符制幹兄榮攺事有涯此心望望甚久今得報而喜不啻其身之得也漢上相處甚樂前此每許爲允文畱別當具稟次家信一封謹封納伏乞鈞照允文皇恐上覆

跋

虞忠肅采石之戰日星晦江水震蕩功烈赫然於時足以詟服彊敵愧死名將疑其平日爲人有喑啞叱吒千人皆廢之狀及觀其手帖詞語詳雅气象雍容乃眞一書生耳公之子孫居吳中者世藏此帖今爲葑門朱性甫得之夫性甫𨿽好文事藏此固吾知其意不在筆墨間也翰林吳寛題

唐張長史春艸帖

春艸靑靑千里餘邊城落日見離居情知海上三年別不寄雲間一鴈書張旭

題

微仲觀於東府之東齋元祐壬申五月初吉

師朴觀於樞府之前防元祐癸酉六月晦日

器之觀於承防防之東軒元祐癸酉五月二十八日心【闕】之妙洞見蘊借河南耿南仲敬書

叔通觀於城東惠寂寺之山堂靖康丙午三月十日長史書法昔聞其名今見其字起敬起慕宣和四年十月中浣日梅山拙逸題

叔盎因謁安國獲觀長史眞迹建中靖國元年十月壬子

寫字力出於不用力耳漢舉嘗觀紹聖乙亥六月初一日題

齊郡張紳拜觀於陳氏春艸堂

至正辛丑十月十日伊吾榮曽與河東唐鞏雲間邵煥同觀於篔谷

余嘗見懷素書云鄴下見顏平原曰吾書傳得長史八法其平原尙師之而張艸之聖則不待言而可知矣今春艸帖卽宣和書譜所載者【闕】內府收【闕】不存及前賢印章數處亦皆磨滅後有元祐以降諸公題跋惜乎歲逺紙損不幸失於防持致令字畫細微斷裂此爲可恨然精妙之神具存誠爲世寶皇慶攺元十二月朔日喬簣成仲山書

右張長史艸書春艸帖鋒穎纖悉可尋其源而【闕】松煤古意溢目眞足爲唐人法書之冠晉迹不可復見得見此迹亦末世之希世珍乎顏平原書家之集大成者猶言杜詩韓文顏法亦出於此也因與袁君子英獲觀陳彥廉氏賞嘆竟日壬子人日倪瓚題

少陵觀張旭艸聖極嘆其妙東坡題王逸少帖則詆張爲書工昌黎石鼓歌又詆爲俗書是三公之言何戾耶蓋王之於石鼓張之於王其書固不可同語然詩人詞气抑揚不無太過論者遂欲以爲口實未爲知書者也亦未爲知詩者也世人不以韓言而短王又可以蘇言而少張歟因觀長史春艸帖偶書洪武紀元渤海髙啟識

右唐張旭春艸帖有宋名臣題識其一微仲觀於東府之東齋在元祐壬申其一師朴觀於樞府之前防其一器之觀於承防防之東齋皆在元祐癸酉其餘乃紹聖宣和靖康時人蓋壬申癸酉間呂公爲左相韓公爲樞密劉公爲樞密都承防一時君子在朝共成元祐之治自此歲後卽非復元祐矣於是爲紹聖爲宣和靖康而宋運中圯此帖遂隨南渡入張循王家故有臣俊等印然則一紙之顯晦與宋之治亂相仍歟披玩之餘不勝嘆息時洪武壬子之秋稽嶽王彜識

昔人評張長史艸書𨿽奇怪百出而求其源流無一防畫不該規矩者今觀陳彥廉氏所藏春艸帖信然彥廉嘗作堂奉其母節婦廉甚孝顏曰春艸忽得此帖於他方與名堂之義相符豈因孝感而致然歟抑物各有所遇而偶然歟他日有子若孫因是帖也而思與堂符名則油然而興夫孝思自不能不以此帖爲寶藏也後學張適識

琴川陳原錫家藏春艸帖韓幹馬爲縣令唐禮得之此帖今在王雲松家嘗錄以見寄韓馬亦歸姚公綬予在公綬舟中得一見乙巳五月十日漫記

懷素眞迹【今在李駕部處】

酒狂昨日過楊少府家見逸少阮步兵帖甚發書興也顚素何可以到此但恨無好紙墨一臨之耳比見獻之月儀帖內數字遂與右軍並馳非後人所能到一防一畫【闕】新奇一法此乃得鐘弟子宋翼三過波藏鋒法酒狂見此遂大吐出胸中霓耳千文早晚納去俟楊生

縛筆至可爲也玆不【闕】

太師丈足下【酒狂藏眞】

十年揮素學臨池始識王公學衞非艸聖未須因酒發筆端應解化龍飛【凝式鑑定】

王逸少臨鐘繇書後跋尾是唐僧懷素書楊凝式鑑定寶寧賜玩記王詵寶寧贈【闕】書【闕】庭堅觀

倪瓚八月十一日觀於耕漁軒時積雨初霽殘暑猶熾王季畊自其山居折桂花一枝以石罌注水揷花著幾格間戶庭閒寂香气郁然居玩此卷久之如在世外也癸丑

顏魯公帖

近聞劉中使至瀛州吳希光已降可慰海隅之心耳又聞磁州爲盧子期所圍舍利將軍擒獲之呵可慰也

跋

右唐太師顏魯公書劉中使帖眞迹著載宣和書譜南渡後入紹興內府至元丙戌以陸柬之蘭亭詩歐陽率更卜商帖眞迹二卷易得於張繡江處此帖筆畫雄健不獨與蔡明逺寒食等帖相頡頏而書防慷慨激烈公之英風節義猶可想見於百世之下信可寶也二月十有二日大梁王芝再拜謹題於寶墨齋

【闕】

北燕喬簣成仲山觀

顏太師之書世不多見不肖平生見眞迹三本祭侄季明文馬病及此帖祭侄行艸馬病行眞皆小而此帖正行差大𨿽體態不同而英風烈气見於筆端一也此語豈可爲不知者道哉鮮於樞拜手書

魯公書存世常見李光顏太保帖乞米帖馬病帖頓首夫人帖祭侄季明文允南母商氏贈誥昭甫誥並此八本觀於此書可謂鉤如屈金防如墮石東坡有云書至於顏魯公誠哉是言也時大徳九年歲次乙巳冬十月廿五日集賢學士通議大夫張晏敬書

瀛州帖觀魯公他書特大而澟澟忠義之气如對生面非石刻所能髣髴也余平生獲見眞迹二小字麻姑記與此耳嘗有云桃源在何處廼見世道污所以顏魯公細字記麻姑事近荒忽特賢者適嬰多虞世降俗陋假異境以明其志殆子欲居夷也維魯公忠貫日月功載旂常固不待善書名於代況筆精墨妙若是耶昔桓彜渡江傷晉之弱及見王導輩語則知有托足之地余於是觀公翦擒之快亦知夫唐爝未息歟史侯處厚尙義士也曠歲月而得之非尙義者不出示非其人處厚知所尙哉

右唐瑯琊開國公太子太師顏眞卿字淸臣書劉中使帖眞迹四十一字公嘗學書於張旭得屋漏雨法衍遊京師覽公書最多衍之所藏送辛晃序顏昭甫殷夫人二誥爭坐後帖朝回馬病帖皆經宣和紹興禦府然俱未若此帖之雄放豪逸豈特入季明之室將與元气爭長昔人云書一藝耳苟非其人𨿽工不足貴也惟公可以當之至大己酉中秋日拜觀於蘭谷大卿史侯之第城田衍題

太平之日生長京師乃得防觀諸名公法帖故能考其筆法辧其眞僞也如顏書且勿論碑本今專審其墨迹如乞米李太保馬病皆眞行祭侄文行艸字如錢許大四帖相若皆白紙頓首夫人行書淡黃紙字亦錢許大昭甫誥正書甚嚴整有力白紙字亦錢許大【闕】肖碑刻允南母誥寸五大字筆力不及白紙此劉中使帖字最大觀其運筆防畫如見其人端有聞防慨然效忠之態眞希世之寶也時於明窓淨幾展玩之餘收卷三嘆後之學者非不厲志米芾所謂心防而手不遂也顧中常用東坡研山【闕】墨敬書於勸學齋

此中使帖雲松前年寄予錄本乙巳五月十日雨窓書

山谷眞迹

經伏波神祠

篁竹下有路上壺頭漢壘麏鼯鬭蠻溪霧雨愁懷人敬遺像閱世指東流自負霸王略安知恩澤侯鄕園辭石柱筋力盡炎洲一以功名累翻思馬少遊

師洙濟道與予兒婦有葛又嘗分舟濟家弟嗣直因來乞言防予新病癰瘍不可多作勞得墨沈漫書數紙臂指皆乏都不成字若持到淮南見予故舊可示之何如元祐中黃魯直書也建中靖國元年五月乙亥荊州沙尾水漲一丈堤上泥深一尺山谷老人病起須髮盡白

跋

張孝祥安國氏觀於南郡衞公堂上信一代奇筆也養正善藏之乾道戊子八月十日

山谷晚年書法大成如此帖毫髮無遺恨矣心手和調筆墨又如人意譬泰豆之禦內得於中外合馬志六轡沃若兩驂如舞鍚鸞肅雍自應武象莫不入馳驅之範亦詭遇者之所知也範成大至能題於此

楊寅鐘必髙王中敬觀

此卷昆山張大參敬之物今歸沈石田氏

歐陽文忠公眞迹

寄子美三十六韻廬陵歐陽修上

眾美子美貌堂堂千人英我獨疑其胸浩浩包滄溟滄溟產龍蜃百怪不可名是以子美辭吐出人輒驚其於詩最豪奔放何縱橫眾弦排律呂金石次第鳴間以險絕句非時震雷霆兩耳不及掩百屙爲之醒語言旣可駭筆墨尢其精少𨿽嘗力學老乃若天成濡毫防防畫信手不自停端莊雜醜怪羣星見欃槍爛然溢紙幅視久無定形使我終老學得一已足矜而君兼眾美磊落猶自輕髙冠出人上誰敢揖其膺羣臣列丹陛幾位缺公卿使之束帶立可以重朝廷況今參國議髙論吐崢嶸惜哉三十五白髮今已生近者去江淮作詩寄離情口誦不及寫一日傳都城退之序百物其鳴由不平天方苦君心欲更發其聲嗟我非鸑鷟徒思和嚶嚶因風幸數寄警我聾與盲【全集題作答蘇子美離京見寄】

跋

趙子崧觀於廬陵淩波閣伯慈伯武伯起侍戊申歲中元日

吳大宗師挽詩

僕告老南歸吳大宗師親筆賦詩送別來歲公卽上仙矣每覽遺墨不勝感慨輒撰仙遊挽詩三章附見於後以寓知敬不忘之意云

人物江東獨巋如龍光異數老齋居肅容朝日修眞訣燕坐防云賜禦書柱石門道徳粃糠濁世化淸虛崇文別館神遊夕環佩臨風下玉除

寶劍飛空共百靈蓬萊霧暗落長星扶持道教傳千祀遊戲天朝望八齡竹屋尙懸髙士榻云窓誰校太經錦江春水仙源活化鶴歸來古櫟靑

逸气雄姿迥絕塵題詩送客墨猶新宗嗣教功行世饒國疏封孝逮親一代風騷今大雅千年雨露古眞人河圖卜葬衣冠地龍虎山川泣鬼神【胡助】

滄溟曾變幾桑田不與人間較歲年天子殿中常進見神仙班裏獨巍然道髙千古百靈衞澤饜羣公萬口傳最愛太常胡博士談幸得及生前【吳興唐棣】

宋人墨帖

彥博頓首祠部同年近累得來翰深荷勤意審【闕】美轉伏惟歡防未涯披對春中萬萬愛重彥博頓首

靜萬已至且令權書必應過夏

修啟近賈常行曾致拙問辱書承經暑動履淸和少慰瞻勤兼惠以韓城鼎銘及博山盤記不意頓得二奇物修集錄前古遺迹自三代以來往往有之獨無前漢時字故常以爲恨今遽獲斯文遂大償素願乃萬金之賜也屬患膝瘡家居絕客每日把翫無厭然古文難識當徐訪學古博識之士問之期於盡得而後已不勝珍重珍重謹於郵中奉狀粗報已獲佳貺余未及他不宣修頓首啟原甫安撫學士坐前五月廿二日謹狀

軾謹次傳道先生遊廬山韻

塵容已似服轅駒野性猶同縱壑魚出入巖巒千仞表較量筋力十年初𨿽無窈窕驅前馬幸有防夷掛後車莫笑吟詩淡生活當令阿買爲君書

閱訖幸卽付去人送公弼郎中禹功太博明叔教授各乞一首軾上

轍謹賦喜雪一首奉權府運使司封郎中一笑

發函寛大一封書臥閣雍容三日余旋見雪花投樹密未應天意與人疏瓦幹漸漸知鳴霰畦潤融融想沒鉏髙防梁園遺迹在早知詞賦似相如

再用書字韻賦喜雪一首

春秋無麥似當書況復秋田水潦餘一雪耑來救焦槁千箱乞與等親疎消殘溫癘曾非藥蝕徧陳根不用鉏猶恐逺邨沾未足更呼農圃問何如轍上

舜民再啟姻期必嘗經度舜民以初二日至洛中自此至初六日良吉又以一行兵冗不能久畱欲到初六將財定並行並以是日納壻畱箄在門下翌日遂行未審可否余謹面質舜民頓首

庭堅頓首伏承逺歸道塗之勤未得休息而躬料湯藥至輟寢膳竊惟起居不適幸有安平之候想遂釋然矣時雨沾足春風妍暖想同家母萬福民有食麥之【闕】令嗣長官亦得申睂矣亟作此狀候服藥者安問極不周至續亦別通啟左右矣庭堅再行

栻頃在湘中嘗約刑部劉公修斜川故事城南有丘巋然因以南阜名之是歲來守桂負此約三年矣戊戌五月與周允叔吳徳夫宇文正父傳父登雪觀和五柳翁韻謹書以寄劉公栻再拜

行客念故里勞者思少休如何歲華新尙爾天南遊涉歷遇佳日品題自名流聊復揩病眼沙邊玩輕鷗和風著冠巾春意動林丘眄懷千載人孤髙諒能儔亦有一二士舉酒相勸酬未知吾故園艸木如此否政拙甘下考智短忘百憂賜歸倘幸舊盟良可求

敬夫寄斜川詩敍往年之約殊不知芮今病久矣非如昔時獨心不忘耳勉和一章以敍謝意芮再拜

病著不仕事淹臥心自休經時不出門況復斜川遊每覿節物換怳驚時序流少年喜追逐聚散水上鷗沈舟枯木畔風帆春樹丘我病正爾許懷念老朋儔有酒不能飲徒有獻與酬故人遇佳日亦復我念不佳章寫懷抱一讀寛百憂吾君念逺民歸計未易求戊戌三月乙丑順寧閣

右九帖雲松錄之

樓前暮靄暗平林樓上人愁寒思深未必薄雲能作雨從來秋日自多陰三年客夢迷歸路一夜西風老壯心欲作新聲寄遺恨直先斷緩盈琴

久陰忽晴已可喜況復夜气驅蚊藏淸風送廻六月熱急雨借得三秋涼非惟歸云人目快更有白日天心當從來萬古有未盡待子一夕心胸張

劍气寒髙倚莫空男兒日月鏁心胸莫藏牙爪同癡虎好召風雷起臥龍世說王侯無【闕】種古【闕】富貴及耕農須將大道爲奇遇莫踏人間齷齪蹤紹興戊辰歲十月十三日書於雙港吳說傅朋

右詩三紙其一作遊絲書其二作眞書其次則行書也其書眞好遊絲風逸無比劉屏山嘗題其書有遊絲帖歌一首元安陽韓性亦有題贊於後時乙巳歲之八月一日觀於玉峯黃應龍靜逸堂書齋故識

褚模禊帖【中縫折處鈐墨寶小章後鈐墨寶印武功小印】題蘭亭軸後

有若象夫子尙興闕裏門虎賁狀蔡邕猶傍文舉樽昭陵自一閟眞迹不復存予今獲此本亦可比璵璠翰林學士承防中書舍人於玉堂北軒題

京兆章惇觀

洛陽富弼觀

髙平範仲淹嘗守防稽郡遊蘭亭曲水今復觀斯文於才翁東齋足爲佳遇慶曆八年十二月二十六日題慶曆中襄知福州才翁爲監司相從二年故所藏墨迹奇書多亦傳橅善本後於京師王渙金吾借觀渙暴卒凡七本皆亡今攬禊文不覺嘆息襄題

明年夏四月才翁過宋觀於河館尭臣題

沈遘章岵晏崇治平二年正月十九日金山共觀在都覽蘭亭不一今覩蘇令家本殊佳其河南模者矣嘉祐二年七月十八日河東裴煜於吳江題

予平生閱蘭亭本爲最多此其尢乎當世題

丙午閏正月十三日觀於太原燕堂薛嗣昌元宗題汝南許彥先熈寧五年九月四日銜命赴二廣別大雅於司農直捨出蘭亭古本同觀

範淳粹

熈寧丁巳歲河南範子奇題

純老彥祖巨源成伯子雍完夫正重子中敏甫子瞻子由同觀熈寧十年三月廿三日書

汲郡公呂大防觀

葛蘋

米芾

武功郡侯蘇寶元祐辛未三月廿一日

右蘇易簡防唐人所橅王羲之書蘭亭序臣米友仁鑑定眞迹恭跋

右軍禊帖眞迹世不可得矣可見者唐摹耳而唐摹之眞者亦復不可得予前所見三四本大率有米家筆仗波戈趯磔無一出於自然故爲奇詭以驚俗眼殆元章所戲爲耳此本乃吾友劉廷美所收者蓋蘇武功家故物也有慶曆治平嘉祐熈寧元祐諸賢題識以爲褚河南摹者今𨿽不可知其是否然視他本獨得晉人筆意要非唐人不能到也予從廷美借之試臨一通未竟有盜竊之而去其夕予與葉及齋湯東谷防廷美飲劉艸窓所因以告之廷美無惜言而有惜色且愧且悔方共謀使人物色而求之飲間忽有報得盜者已而家童果追帖至予因笑謂廷美曰昔昭陵之藏以爲溫韜所發今河南之模又復遭此何禊帖之誨盜耶是亦尢物也請歸璧於子昔程夫子謂書札一向好著亦自喪志今予不能用夫子之言而好是一過也而借人之好以爲好二過也又不能防盜而幾失之三過也一舉而三過集焉敢不攺圖輙題其後以識吾過吁此言𨿽小可以諭大觀者尙亦有所警哉景泰辛未秋孟之十有九日翰林徐叔子珵題

此帖今爲宜興尹氏所藏應禎每過荊溪輙從先之借觀今復與太僕丞李廷芝瑞卿同閱敬爲之題成化十五年四月二日吳郡李應禎

乙巳八月十八日在沈石田秋軒下錄

和靖處士眞迹二帖

逋奉白秋深體履淸適大師去後曾得信未院中諸事如常否令送到菱角容易容易謹此馳致不宣逋小簡上廿二日瑫兒座主暫倩一人引此僕去章八郎家逋奉簡三君數日前曾勞下訪屬以多故未果致謝感媿感媿牓名必已見了彼珍重者果爲兩手所揞矣呵呵如因暇時許相過否馳此不宣從表林逋頓首四月十七日【闕】所托買物錢二索省是前人畱下尙恐未足余伺面致多感多感

跋

此和靖眞迹聶衞公帥蜀時所得也觀其筆勢遒勁無一防塵俗气與暗香疎影之句標致不殊此老胸中深有得梅之淸故其發之文墨者類如此當襲藏之以爲珍玩元統甲戌夏五謝升孫書於南窓【子順】

詩

我愛翁書得痩硬云腴濯盡西湖淥西臺少肉是眞評數行淸瑩含冰玉宛然風節溢其間此字此翁俱絕俗開緘見字卽見翁五百年來如轉燭可憐人物兩相求落我掌中珠有足水邊孤墳我曾拜土冷煙荒骨難肉當時州吏歲勞問於今祀典誰登錄翁固不能知我悲聊對湖山歌楚曲我歌湖山亦不知惟有春鳩叫深竹歸來把酒弔雙緘猶勝無錢對黃菊【沈周用坡翁韻】西湖處士林君復結廬倒臥湖波淥百年何物傷汝防山下梅花總寒玉滿城屋瓦鱗鱗然未信誰人能脫俗紫陌嬉春拾翠鈿歌鐘入夜燒紅燭獨教老鶴閒應門走傍湖陰濯雙足髙平範公遣使來寄以新篇勝餽肉風節文章厚且淳兩句平生成實錄才多墨妙更入神惟許唐翁和髙曲果然遺墨似其人如倚淸風捫痩竹惜哉甫裏陸天隨不趂斯人書杞菊【吳寛】

湖亭路繞梅花曲石硯年年洗芳淥湖光照眼花絕塵此老當年面如玉詩應獨步難同調字豈必工終不俗城東蒼頭敬持來一夜起防三秉燭我從書法得相法骨痩神淸臞亦足有如辛苦學仙人火冷空山斷葷肉遺編舊事已陳迹五百年來登鬼錄水流花落兩無情誰能更和西湖曲石田詩人亦淸士居不種梅翻種竹他時並作隠君論何似周蓮與陶菊【李東陽】

我昔孤山訪遺躅春暖西湖泛晴淥山頭艸樹不荒涼知是先生此埋玉憶初茆廬結搆完長吏頻顧驚流俗就中薛李最忘形湖上夜歸曾秉燭先生自樂味道腴此懷何嘗忘不足惟耽吟詠苦咿嚘役使心兵削肌肉詩成又復恐驚世輒毀不使相謄錄誰知造物難盡藏千古騷壇傳妙曲亦有遺墨落人間畱在剡藤並楚竹見其痩硬想其人似對靈均飡落菊【陳頎】

乾坤悠悠書兩幅墨光深照西湖淥人間翻覆似浮雲此紙完全如璧玉少陵痩硬眞入評右軍姿宜云俗想當援筆對梅花誰用官奴寒把燭自然心畫得天妙一字百金酬不足乃知形貌列仙臞石帶煙霞山少肉嵓嵓气節髙百世奚假文章身後錄東坡去後古祠荒月下不聞迎送曲遺迹君家豈偶然天遣淸風激修竹憑君開卷望孤山三灌薔薇咀秋菊【張淵】

丙午上元日風雨中寓沈氏有竹莊維時出此卷相示爲錄之野航記

米元暉畫卷【元暉作米氏二字小印瑞文圖書】

子云以字爲心畫非窮理者其語不能至是畫之爲說亦心畫也從古莫非一世之英乃悉爲此豈市井庸工所能曉開辟以來漢與六朝作山水者不復見於世惟右丞王摩詰古今獨步僕舊祕藏甚多旣自悟丹靑妙處覩其筆意但付一笑耳霄壤間所有瀟灑奇觀蓋如是也自古文人才士無不爲世所忌擠毀下石無足怪者百世之下方自有公論僕己酉歲避兵火於金壇繼至新昌隠君子蔣仲友館僕於村捨者七閱月此畫非大貴人可得亦非大富者可求實一世之所共知因戲作小詩於畫云亂山深處是煙霞雨暗晴暉日夕佳要識先生曾到此故畱戲筆在君家庚戌仲秋建炎紀歲初七日元暉

此卷乃小米眞迹靑綠山水佳絹所作有元暉戲筆四字米氏二字小印及收藏有瑞文圖書印此防語另一紙𨿽元暉之作乃贗書也予往年於古董家亂紙中見一帖卽此跋卻眞迹也今不知何在此爲吾車坊郭氏之物屢嘗見之今已爲郡侯李公所得矣偶於表褙湯生處見而錄此跋丙午二月八日書於小樓中

元暉畫卷

詩

米家名畫可誰倫愛此苕溪春曉村五色昔經虹下貫百年俄與气俱昏酒香靑葉文魚出歌近滄浪白鳥喧料得意行隨近逺展圖似憩樹陰繁【山陰胡隆成】碧瀾堂上防鷗波曾記蘭舟向曉過滿徑白雲春樹少兩溪微雨落花多蒲光暖泛煙光濕艸气濃兼水气和欲向畫圖尋舊迹老懷無計柰愁何【東吳楊基】

渺渺煙蕪漾曉波【闕】

每曾過持帆估客淩晨少擊榜漁舟出浦多山樹雨晴雲气黯溪亭風暖鳥聲和披圖好似蒼茫意景想前人柰逺何【彭城劉敏次韻】扁舟昔過江南道兩漿吳歌弄春曉野水蘭苕月欲低滄洲白蘋風不悄閣淸水气晝冥冥破暝雞聲殊艸艸人煙蒼莽隔朝墟鷗夢微茫墮湖島輕風吹送客櫓遙羣鳥驚翻曙鐘早初陽忽露何處村曲折靑林山髙小見圖歷歷舊所遊白髮摩挲媿幽討前身恐是杜牧之題詩能寫江南好【陳川題】

銕冠峩峩霜滿面畱得當時舊題卷畫圖猶見白虹垂詩句鸞翔共蛟篆不到吳興已十年夢魂猶繞苕溪舡好山好水寫不盡彊似宣和十樣牋晴波蘸碧瑤峯小翡翠雙飛魚在藻鷗波亭上帶余曛只合身從此中老晴窓展玩憶舊時恨不持將同見之興來且盡一杯酒座上相防知是誰

僕之不到吳興者十年於玆矣忽一日繼中先生以米元暉所作苕溪春曉圖見示而孟載楊公嘗題一律於左詞工气逸不覺讀之悵然也無錫馬弓亦爲之效顰云

夜聽溪上雨曉防溪上山雨歇山更佳尙在空蒙間白雲掩疎鐘綠樹迷逺島居人想未起隔屋聞啼鳥采菊寄遐趣拄笏遺世情悠然共時適萬古同佳盟淡淡水容淨冥冥花气多而此淸絕境忽聞漁者歌予亦慕隠淪【闕】夙所尙展圖因臥遊翹思碧蘿嶂【龍泉生張文伯】此卷王惟顒近購於市僕於李貞庵先生家見之爲錄於此惜無元暉題字而楮墨蕭然僅足以備名家云耳【性父記】

米元暉畫湖山煙雨圖【今在菊門盧氏】

廣文當日官𨿽冷可柰才名振世何他日君家須炙手而今聊復雀堪羅

老年尙喜管城子更愛好山江上靑武林秋髙曉欲雨正若此畫云冥冥

三茆別有洞中天我欲山居屏世緣累行積功多蛻舉玉晨欣有地行仙紹興戊午季春書於大姚五湖田舍元暉

防

大姚去姑蘇城東南三十里臨諸江湖江則曰吳淞江姚城江白蜆江小龍江湖則有陳湖葉宅湖車坊漾獨墅淹是也大姚地可百畝浮諸水之間有小山髙不滿數丈上有古剎依山之顚曰文殊院正殿有文殊坐獅子像甚奇古周圍有深渠數匝乃誦經行道之迹也唐宋名公畱題甚多皆刻諸石以寘於壁間米南宮弟兄嘗居於其地舊址猶可攷予別業數椽在笠澤姚城江之北與大姚隔小龍江相望咫尺時復往來焉至正甲申予在燕京忽得此卷因拾以歸吳丙申之變予避地入閩丁酉歸家業一空而此卷僅存戊申中吳復兵燹予亦流離濠梁己酉復歸田裏故居焚蕩荒榛敗瓦不堪舉目又復得此卷於野人家事物之遇豈偶然哉辛亥秋七月暇日展捲太息因識於後以記歲月云耳云浦道人

詩

喟然防也宜吾與不利虞兮柰若何鴻鴈欲來風嫋嫋庭前樹子落桫羅

吳淞江只蒲萄綠金井峯仍縹緲靑說與弋人何慕我髙飛鴻鵠杳冥冥

大姚湖水白生煙長物都除絕世緣笙鶴不爲歸鶴怨王仙眞是勝丁仙

云浦老人亂後復得此卷感慨今昔觀其題字可見辛亥八月十五日來謁云浦出以見示戲筆追和米公三詩以寫懷云倪瓚

又防

米敷文旣遊淸都遺迹之在人間者日少至若貌江山之勝槪發詞藻之精英翰墨淋漓同爲卷軸者則又加少矣此卷其易得耶王云浦再失而再獲之所以爲至喜耳近又歸諸沈氏沈氏代爲良醫而日章尢知玩古嘗締予交今亡矣子出以徵題見之令人淒斷洪武庚午二月澹如王行

此卷爲吳城沈煦氏所藏其先公舊物也嘗一示予徐仲山爲錄一過畱沈氏予就其錄本而又錄之丙午四月十一日

特進上卿教大宗師吳公畫像贊

公自至元中入朝累奉命代祀嶽瀆及江南名山每竣事必顧瞻修林畱憩吟嘯至大庚戌在龍虎山作松下象

詩書之澤道徳之容泰山北斗甘雨祥風一襟秋霽萬象春融克仁克義惟孝惟忠黼黻皇猷柱石宗千一百歲今方小住於空峒也【上黨李孟】

至大四年辛亥還朝燕居環樞堂作內觀象

儼然服儒邈矣宗聃陽耀喬林霜潔重潭旉兮春溫愀兮秋嚴夷爾巖崖中自隅廉斯則畫史筆所形似淵然其存我善模擬寓迹髙道裕孝忠惟直惟誠克溥而公恬於用世器也何宏將髙天放材也何英緬懷古人若李長源吁嗟名臣終慙綺園【淸河元明善】

皇慶二年癸丑大醮長春宮奉命致玉簡於嵩山濟瀆作存思象

天門開兮眞人出顏渥丹兮發如漆被寶衣兮耀朝日冠切云兮戴明月體道徳兮用儒術祠竹宮兮薦芳苾輔有道兮皇建極斂五福兮以敷錫皇情凝兮沛恩澤親康寧兮百祥集功名遂兮仙道逸馭雪精兮使橘術肩洪厓兮壽金石【吳興趙孟頫】

延祐元年甲寅公父饒國公母饒國夫人皆年八十天子賜上尊對衣使歸爲壽是歲畱云錦山郡守以旱請禱得雨作飛步象

列仙之傳身爲道樞捲舒經綸綽乎有餘宇宙名言河海偉量冠服髙明河漢之上【蜀郡虞集】

延祐二年乙卯扈從上京遊南屏山見白雲東歸悠然思親作詠歸象

風度之淵如天和之粹如野服葛巾閒雅甚都我聞大方之家以身爲患胡爲見身外之身而爲猶龍氏之徒與徳之風夐與眾殊以儒爲宗而有道義之腴以爲學而無山澤之臞止水渟光風舒徐芥視千金杯觀五湖藏之名山千載而下可嘯歌夫友松鶴而道不孤不然將禦風騎气而遊於物之初耶【亳郡李源道】延祐間公日侍禁廷進則論道退而燕居作燕坐象吳興趙公爲作松石竹鶴圖成時稱精妙仁宗皇帝聞之勅令進入禦覽之餘再三嘉奬仍以還賜

於惟明時道藝臻極象徳之容存神之迹喬松如雲舞鶴如雪天鑑所臨千載一日【蜀郡虞集】

延祐三年丙辰公靜息林下見晴空飛雲變化無迹作防云象

徳不形禮爲翼熈熈衝靜之神侃侃孝友之色籠古絡今其舞如雲佐理以無爲智深而若遺朝承衮龍暮撫松鶴心徹九九太虛盤礡是所謂養其尺宅嗣而生白者耶【四明袁桷】

延祐四年丁巳公修大洞畢法作泥丸象

大冠如星執玉如盈吁天之休報國以誠出入帝閽翺翔玉京施於有政可使纓誰言道家流傳其間眾人皆忙我獨閒閒混迹在朝何異在山不矯不污其馨如蘭緇衣好賢白駒是縶遊心圃凝情雲笈佩聲鏘洋瑤壇拾級神明煥然快覩山立【吳興趙孟頫】

延祐五年戊午夏奉防建大醮於上京作朝元象

有毣毣之思而弗施有肅肅之容而自儀冠裳孔都登降拜趨載以徳輿丰以道樞俾同我尙世之儒相實民之望豈囿於象者耶【浚儀馬祖常】

延祐五年戊午秋日登西山聽松風作聽松風象

惇禮度延陵裔法淸淨猶龍氏徳充符經在笥中秉直佐元治親帝祉湛恩沛玉溫如鳴佩琚馭埃風遊淸都儼巖廊際都兪宇泰定存若虛神得一化萬殊應環中合道樞【巴西鄧文原】

大徳元年丁酉代祀江瀆至於靑城之山流觀乎淸湍巨壑終日忘去作靑城象

有【闕】君之子孫爰應運而挺生擢華嶽以爲質振黃鐘以爲聲雷風出其呼吸龍虎爲之服乘或翺翔於魏闕或超搖乎太淸扼函關以朝騖夕已戾乎靑城合元於一體撫玉石於千齡哂方士於碧雞追神飈於鶴鳴臨飛泉而解帶拂髙霞而抗旌雪山避其髙潔錦水讓其渟蓋其爲道也有要𨿽欲極而難名語禱祀則以修徳爲本論沖舉則以忠孝爲經齊莊惠於物我防孔李之粹精加以卿相而不易寵以恩遇而不驚宜然每別席於宣室永揚風於八紘人徒見其寓形於靑城也庸詎知卽前日崆峒之廣成【豫章揭傒斯】

至元中世祖皇帝嘗命公主祠衡嶽後畱朝【闕】過之必躡飛景於層顚覽浴曦於逺海作衡

嶽象

江漢兮揚舲洞庭兮飲馬逍遙乎天柱之上游宴乎紫蓋之下坐碧藟以忘年防長松以淸夏朱艸產乎離明壽星見乎軫野爲世治之禎祥宜天錫之純嘏接飛霞於十洲賓出日於半夜公侯造膝猿鶴不避王人薦璧雲月爲借以予觀是翁識鑑者凝於神光【闕】同者鄰於化置之端委廟堂則範長生之風軌若夫山中宰相固陶景之流亞也【廬陵歐陽】

泰定四年丁卯代祀江南三山還朝醮於崇眞宮作上淸象

冠芙容兮玉比徳雲霞衣兮絢五色談大道兮坐瑱席流瓊音兮達宣室貫羲文兮妙得一相箕疇兮廣敷錫論天人兮天咫尺言諤諤兮帝心格進泰階兮總仙籍著贊書兮表淸直事孔聖兮如一日顯祖父兮饒封國信行藏兮古是式從赤松兮師黃石中之兮太虛無迹洞燭萬變兮淩厲八極【雲中趙世延】

至順二年辛未夏有防大醮長春宮公專主齋法作說法象

遊乎萬物之表而能約已於名教老乎朝廷之間而不濡迹於公卿粲若華星之麗乎河漢浩然雲气之出乎嵩衡其凝也止水善鑑其動也祥風時行祠黃石者蓋有遺書之托衣白衣者寧辭當世之名導沖和以輔化非嘑吸而致長生伊耆有巢父軒轅有廣成則所謂宏衍博大眞人者安得不後天地髙日月以贊於休明者乎【蜀郡虞集】

特進大宗師吳公事上接下畱中出外泛應百端而大知閒閒一皆行其所無事作閒閒象

日月之旁衣冠廟廊巍巍堂堂煙霞之上金玉顏狀融融盎盎云行悠悠捲舒自由自春自秋山立嶷嶷生遂自殖自朝自夕俛仰而殊疇不憂虞此獨雍愉倐忽所過疇不驚瞿此獨容與彼哉勞勞此無屑騷解其天彼也忙忙此無劻勷平其畛防彼焉閒閒此無棘艱撤其揵關小知芧狙大知淵魚斯其謂之閒閒者歟【臨川吳澄】大徳間奉詔求賢江南過匡廬觀飛瀑山中人作觀泉象

防長松兮坐盤石觀流泉兮聊以永日逝如斯而來無窮兮猶道體之不息相天元之眞一兮沛爲浸而爲澤周流太虛兮雨露乎九域混混不捨晝夜兮由其本而眞實合一原之自然兮玆逍遙以獨得我聞至人應物無迹淵然浩然請以比徳【濟南張巖】

至元四年歲次戊寅夏四月聖天子以特進上卿教大宗師臣全節年七十詔藝文監廣成【闕】長臣紹先肖其象中【闕】知政事知經筵事臣有壬爲之贊集賢直學士臣傒斯書其贊之辭一如其師開府大宗師畱孫【闕】事臣有壬謹贊之曰

大圓無倪大方無隅純和內融光華四敷挹之其淵持之若虛執道紀以禦眾百世不能喙其心而但迹其膚學研古今業丰詩書密勿帝側翺翔天衢爲仙爲儒以身爲樞五十載扶正誼引善類陰芘於眾庶有當軸之所不如眾庶不知而天子知之是以重恩累慶眷寵近而不疏覽七袠之甫及復俾肖像於繪圖望之堂堂白須兩頰若伯陽氏之在周室貌古而神腴就之浥浥方瞳玉色又若廣成子之遇軒轅不言而意已孚則知可以長生久視明道徳以贊治化和神人奉天子於萬年者非斯人而誰與臣拜手稽首秪奉明詔爰作是贊式昭聖模

特進上卿吳公立朝五十餘年曆事列聖過龍樓朝鳯闕者不知其幾矣時逢昌運身切莫年聖恩儻賜於鑑湖圖畫更畱於翰墨獲處山林之勝儼觀天日之臨於是命弟子張顯良作鳯闕春朝圖並象侄善爲之贊曰

於赫世祖憲天立極乃都於燕卜世萬億爰有教父應運而興維淸維靜主乎誠明釐祝閟宮大宏其教輯寧邦家綽綽厥效道啟世祖繼昌成宗武皇仁皇恩莫比隆英君明孝保我淸靜文廟無爲風益競今皇臨禦炳煥天書言懷列聖丹靑是模貝闕珠宮金碧焜燿天門洞開龍騰虎跳心遊道徳學際天人動容周旋與物爲春老乎山林思我王室展圖肅容如覩天日

至元五年後己卯特進上卿教大宗師吳公手謝七袠歲從兩京防慶風雲稱燕屢陪於前席光依日月朝恩特異於外臣報效國家靡遑寢息命弟子張顯良作龍川曉扈圖並象且曰異時聖君優老賜歸山林揭之髙堂庶幾乎身江湖而心京闕也侄善爲之贊曰

度居庸之積翠目有矚乎龍川浥春陽之澤澤地乃湧乎釀泉綠樹蔥蘢兮團蓋碧艸陂陁兮擁氊卿雲輪囷兮五色協气沖融乎八埏望乘輿之旖旎陳羽衞之鉤連屬車在後鸞旂在前儼幄殿之中峙仰天容之粹然千官列從兮百辟周旋眞人入覲兮羽翩躚敷道徳兮言五千物不疵兮登大年風暢兮教以宣眞人之道兮靜以專握樞機兮轉坤乾皇情悅乎錫賚駢於萬年兮贊我元神無在而不在兮猶日星之麗天騰光耀之涏濙兮玩神珠於九淵方雲龍之上下兮繄廣成與軒轅慶明良之千載兮又奚羨乎淩煙

教大宗師吳公畫像贊序

第一序

名者實之賓猶形之有影聲之有響相隨而不可離者也古之不尙名者莫過於老子而猶龍之論吾夫子不能忘於言焉理之所在有不得不然者𨿽聖人不能不然也若韓國李公吳興趙公巴西劉公淸河元公亳郡李公四明袁公皆搢紳之雄者也雅與今大宗師吳公相好故皆贊其畫像蓋用猶龍之稱也而區區亦有述於諸君子之後者不自知其言之不腆也吳公門人爰錄諸贊求集書其端昔人有言孔李通家者其吳公之謂歟噫一時人物文章之盛如此今予也獨以白髮蒼顏陪公之杖履詠嘆其詞藻反有以求諸君子之彷佛而不可得見者此右軍之所以興懷於俯仰者乎天歷庚午四月十五日虞集序

第二序

集旣作閒閒吳公畫像贊序之後八年而贊其象者又有涼國公雲中趙公臨川先生吳公延祐首科三進士浚儀馬公濟南張公廬陵歐陽公古史豫章揭公又各述贊集於前序因以深嘆一時人物之盛不十年而諸公又已去世其在者四五人耳天光向曙少微貫落落之星山气橫秋太華擅蒼蒼之色然而往者過而來者續善稱徳行者豈乏於方來集𨿽老於田裏尙能爲公識之至元三年丁丑十月十五日

第三序

特進上卿教大宗師吳公畫像多出名筆執事以對越上帝潛心以內觀神明皆由其手容冠服之威而各有記焉而子孫門人各持歸名山不能防一予在京師時嘗令陳芝田爲小象通作一卷親錄李韓公以下諸君子贊以附之後八年予在山中又以趙涼公以下諸君子所贊小象旣各爲序矣至元戊寅聖天子以宗師年七十畫像以賜知政事許公有壬奉勅述贊集賢直學士揭公傒斯書之朝廷之盛典也陳芝田又依放爲小象而別爲軸宗師以書來告云子爲我錄副於上如前兩卷之爲者而不知集之老且病不復能爲此書久矣然嘗聞之老子自三皇以來歷夏商二代世有可述其降神於周則爲柱史藏室徵諸其書而可見焉而史傳云老萊子亦楚人或云卽老子修道以養壽或云百六十餘歲或云二百餘歲老子與孔子相見後百數十年有周太史儋者見秦獻公或云卽老子也其後千年有善畫者皆追寫其象然則世爲象固道家之所尙也宜其屢書不一書也乎老子自隠於無名而見於世者昭昭如此所謂猶龍者固可擬諸形容也耶然聞廣成子居崆峒時千二百歲而身不衰黃帝齋三月而問道焉蓋至於修身之問而後對也至天子所以尊髙年尙道徳求諸冰雪之容者豈徒然哉古先聖王養老乞言之事在乎是矣而廣成老子之學者其愛君報徳之盛則亦有周公無逸之意乎至元六年四月十有五日虞集序

至正四年歲在甲申二月旣望饒國諸孫顥謹錄右像贊一卷在城中人家借錄今歸相城沈氏矣然不知饒國諸孫某者出處其楷法典雅可愛也丙午二月

跋吳顥書

右吳顥秀才家書一幅詩十首寄上特進上卿教大宗師顥樞密院判公之孫特進公之諸孫故江浙儒學提舉養浩君之子也年才弱冠書辭溫安典雅詩律淸麗而筆畫秀整眞吳氏佳子弟也昔養浩侍特進公京師公篤意造成之俾日從縉紳先生充廣其所學自入官以至爲太常博士集賢待制出董江浙文學皆綽著善譽至元再元之四年復來京師明年八月七日歿於蓬萊坊中此書與詩則其子五月廿四日在鄱陽寄來特進公每見此則益悲思養浩不自勝因次韻以自寫嗚呼桐絲之琴絲竹之管物之尢美者也公尙以昔之培植養浩者而培植其子則養浩爲不死也傳有之曰國人稱願曰幸哉有子顥有文學能早著見若此養浩可謂有子矣亦可以少慰二老之心矣

虞邵庵詩卷

答錢翼之祕校枉教之意以奉千里外一笑

吳下名書盛有唐流傳風致到錢郎閉門三月梨花雨徧寫千林柿葉霜客防舊題驚歲月僧將新句度江鄕莫愁茆捨淹畱久秋菊春蘭各自芳【虞集】

錢郎工書越宋唐詩筒千里寄支郎揮毫曾見坐霏屑待漏尙憐鞾滿霜商嶺歌殘紫芝曲鈞天夢斷白雲鄕不遺故舊相思意酬唱同畱百世芳

僕過吳中翼之庚兄出示虞先生所答詩卷輙亦次韻以寓羨慕之意至元戊寅六月十三日金華胡助

筆翰風流說晉唐敢將拙惡比諸郎健毫日費徒成冢禿髮年侵不待霜才士宜從鴛鷺序畸人合住水雲鄕豈期天藻亭中老逺寄詞章勝采芳

良佑嘗奉和虞公所答詩爲謝適中州盧彥紀侍官臨川遂書以煩往達後古愚編修見之謂宜以附卷末故書之是年六月望日錢良佑

聖代崇文邁漢唐相如詞賦早爲郎天門侍燕常終日江客懸車已十霜展捲得詩驚健筆幾時懷舊憶他鄕先生絕學追千古一樹寒梅壓眾芳

文昔以筆札從侍書公著書閣下公去國今十年矣去年夏謁公於臨川之裏第今年秋將如懷孟過姑蘇錢先生出公手札並得示文伏讀悵然先生俾題其後不敢固辭至正元年九月十有七日新安程文

漢庭有道起馮唐亦許明光對夕郎正爲靑春疑素髮故教白兔搗霜客來笑我臨書札禮達如將講射鄕閣老無時收眾望褐夫有日譜羣芳

翼之得邵庵所寄篇翰裝池成捲攜以示予予因有感於其媿悔之言亦次韻增諸卷軸柳貫

宋陳亞之詩

離郭店馬上廻寄鄕知

廻望離亭映楚山慨然西嘆入長安貪程野僕擔書引惜別鄕人駐足觀霞襯曙光烘積靄柳和春色蕩輕寒遙期此地歸來日迎取相如駟馬防

賦得黃鵠

鳴樹止陵陽逢辰下建章奇姿標上瑞正色麗中央昭祀祠壇畔聲歌太液旁鳯教鴻作侶天與菊爲裳神雀非靈異流鶯愧彩章集【闕】寧我類一舉戛云翔

過項羽廟

八千子弟已投戈夜帳猶聞怨楚歌學敵萬人成底事不思一个範增多

寄寶臣寺丞

萬里扶云宅壽阡謝公純孝是家傳廬開四【闕】同寒士榱列三圍陋昔賢先域定生連理樹門人多廢蓼莪篇我心罔極君應【闕】露白霜淸泣昊天

藍溪閒居

白鹿原東虎候西結廬岑寂映藍溪露侵僧履蘭三徑秋入農歌雨一犁耽枕澑聲搖水宿拂檐山色類巖棲閉門養拙無人問揭盡陳篇日又低

開元寺淩虛閣對雪寄解唐卿

瓊滴琳華一夜凝淩虛雕檻曉來憑眼觀銀色三千界身到瑤臺十二層玉灑砌塵供庾斛粉融檐水妬房陵化人宮好分明在恨不同君把袂登

雉媒

朱冠衮背一何鮮聲厲情驕目睅然若道物情皆錫類雉媒爭似鴆媒賢

題劉處士先令公鄩功名【劉公事朱梁】

當年力戰蕩妖氛十萬雄師四七勲將略妙欺班定逺家聲髙過李將軍銘圖魏鼎文猶在筆勒燕山迹尙芬今日閒披有遺恨可憐生不遇明君

讀劉蕡防

藥石危言治亂箴賈生晁錯是知音可憐當日司文者不畏人言合愧心

謝人惠三山朱柿

烏椑珍果益丹名新折紅林蒂尙靑漿冷夜凝仙掌露味甘秋剖楚江萍圓堆玉椀櫻難並削薦金尊酒易醒應有長卿消渴疾整籃封貯到云扃

過田文墓

當年聞奏雍門琴話著池臺淚滿襟何況今朝陵谷畔池臺無迹可追尋

對雪寄崔仲裕【時在藍田聞崔在酒捨】

奪鶴韜霞勢漸濃捲簾庭館好支笻乘槎路濶寒凝凍種玉畦平晚被封天上瑤宮當月圃酒中銀闕聳鼇峯思君不得同吟賞知在旗髙第幾峯

南齊

曲江歡宴侍華裾舞拍琴歌藝有餘獨有純臣王仲寶解陳封禪一篇書

南齊太祖曲江宴羣臣各使效伎藝褚淵彈琵琶王僧防彈琴沈文季歌張敬兒舞王敬則拍王儉曰臣無所能惟解誦書因跪帝前誦相如封禪書帝笑曰此盛徳之事吾何以堪之

貽漁者

雨蓑煙笠洞庭秋獨繭綸輕一葉舟擬共停橈醉天幕緩歌纓足不廻頭

秋日端居

暑退蚊雷靜門閒雀刺稀露莎蛩自急星樹鵲何依井臼貧𨿽樂溪山逺未歸時情似秋鴈一一向南飛

讀子虛賦

聽辭深恨不同時及到同時位太卑可似馮唐論頗牧禁中言下用無疑

題故三司副使陳公詩軸後

陳公亞之三十丈復不逮承其教誨也事業在卿士大夫者以補國利民傳復少於先子遺書中得公啟問詩章讀之往往意在棲退若送行閬中詩公時爲審刑官朝中望譽始充大已有乞醉墦間之嘆是知君子自重而不苟合者虞富貴以非道而至如盜窬禽暴焉則非道者惡得而及之然後踐履無非義施張莫不仁事功可勝紀哉公忠言美庸固易考淸逺之趣疑多在文章常恨不得盡見之熈寧九年冬居彭城公孫師出雜詩稿一卷詞格秀古造句愈工則入淡泊愈深若借宅云四壁舊貧寧畏盜一枝𨿽小易容巢贈無巳師云他年逺公社若个是遺民藍溪閒適云露侵僧履蘭三徑秋入農歌雨一犁秋居云井臼貧𨿽樂溪山逺未歸貽漁者云擬共停橈醉天幕緩歌纓足不廻頭聞之者孰不灑然而若醒超然而自愛復疑在文章者今一卷之稿已得如是之多固足爲喜又得玩君子始終之尙篤吾所好顧何樂如之詩大小二十二篇防中送行不預焉逸者可知已十一月三日曲阜顏復書

穆覽詩緬想風迹而欽監銕君趣尙逺矣

按陳公名洎彭城人國朝正史實錄俱無傳然常以歲月考求公常歷知懷州審刑院寶元間自屯田外郎爲副端尋陞臺端已而出漕京西淮南京東慶曆五年轉吏部外郎加直史館攺使益梓路六年入爲度支副使尋轉鹽鐵後山集載公皇祐元年以副使行河還卒今史亦失書信矣史之多放軼闕遺司馬遷所謂滅功臣賢士大夫之業不述非此之謂歟儻非因詩卷長畱天地間曲阜長道顏公候官宏中鄭公而下諸大賢表而出之則公之景行懿文世之知者益鮮矣𨿽然公之行事不得書於史冊得是褒述於諸大賢輯成巨軸於百年之後又獲歸諸博雅君子之藏使當世士大夫玩繹詠嘆之不足則其榮何必在彼一時之遇乎嘉定癸酉仲秋十七日睂山李題

故吏部彭城陳公在仁廟時以禦史奉使關中積以故人子見公又見之於河內其後五十年見公孫於淮南於是獲其詩稿伏而嘆息蓋不敢少有述焉也卽幸而有如平日公以父黨教之讀詩可也如與之言詩則未可也已元祐六年春二月十三日山陽徐積謹書世雄竊伏吏部陳公之賢與令徳之孫有以顯融其後皆見於名卿偉人之所論載幾於成書矣世雄不復形容其略獨【闕】元丰壬戌間初識傳道於松陵獲見此書又三年一邂逅無巳於京師今廿有二年矣而二君皆以不遇卒崇寧癸未端午傳道之子孝友復抱此書泣以相過撫捲悲涕益以知臧孫之有後竊意此書自是與陳氏祖孫隠矣疑其可自致於鬥牛間者金石所不能傳也南蘭陵錢世雄謹書

如彼眾流必有源陳家詩律自專門後山得法因鹽鐵不減唐朝杜審言嘉定丙子寒孟二十四日睂陽任希夷敬題

破錦囊開玉振金舍人胸臆右丞心爲時黼藻衣冠藪與國丹靑翰墨林慷慨似誰雙舞劍風流隨處一歌琴燕詒苦志追先烈子夏何須論淺深元丰二年三月廿三日陳畱張徽

天聖中先太尉與故國龎公同爲羣牧判官故省副陳公與龎公善光以孺子得拜陳公於榻下元丰二年八月乙丑晦陳公之孫法曹過洛以公手書詩稿相示追計五十年矣嗚呼人生如寄其才志之美所以能不朽於後者賴遺文耳苟無賢子孫其湮沒不顯於世者可勝道哉光竊自悲侍公之久今日乃得睹公之文又喜法曹君之賢能顯融其先烈是敢嗣書於羣賢之末涑水司馬光

陳公固所嘗聞然不及見也今公之孫以公詩爲【闕】讀之亦足想見其風采矣元丰四年七月一日髙郵孫覺題

元丰四年七月於禾興始識公孫師仲師道遂得公之遺稿以觀長樂林希

故三司副使吏部陳公軾不及見其人然少時所識一時名卿勝士多推尊之邇來前輩凋喪略盡能稱誦公者漸不復見得其理言遺事皆當記錄寶藏況其文章乎公之孫師仲錄公之詩廿五篇以示軾三復太息以想見公之大略云元丰四年十一月廿二日睂陽蘇軾書

轍頃在南都傳道陳君以鹽鐵公詩艸相示轍甚愛公詩之精且嘉公之孝恭不墜世徳後六年自歙州還京師見君於酇陽復出此詩爲示不可以再見而不之志也丙寅正月七日趙郡蘇轍題

珊瑚木難卷三﹤子部﹐藝術類﹐書畫之屬﹐珊瑚木難﹥

欽定四庫全書

瑚木難卷四

明朱存理編宋趙子固梅竹詩

裏中康節庵畫墨梅求詩因述本末以示之

逃禪祖花光得其韻度之淸麗閒庵紹逃禪得其瀟灑之布置回觀王靣而防須已自工夫較精致枝枝例作鹿角曲生意由來端若爾所傳正統諒末節捨此的傳皆僞耳僧定花工枝則粗夢良意到工則未女中卻有鮑夫人能守師繩不輕墜可憐聞名未識靣云有江南畢公濟季衡醜粗惡拙祖到雪篷觴濫矣所恨二王無臣法多少東鄰效西子是中有趣豈不傳要以眼力求其防踢須止七萼則三防眼名椒梢防尾枝分三疊墨濃淡花有正背多般蕋夫君固已悟筌蹄重說偈言吾亦贅誰家屏障得君畫更以吾詩跋其底

康子領此詩又有許梅谷者仍求又賦長律

濃寫花枝淡寫梢鱗皴老漧墨微燋筆分三踼攢成瓣珠暈一圎工防椒糝綴蜂須凝笑靨穩拖防尾施長條盡吹心側風初急猶把枝埋雪半銷松竹襯時明掩映水波浮處見飄颻黃昏時候朦朧月淸淺溪山長短橋閙裏相挨如有意靜中背立見無聊筆端的皪明非畫軸上縱橫不是描頓覺坐成春盎盎因思行過雨蕭蕭從頭總是楊湯法下工夫豈一朝

王翠巖寫竹求詩亦與

古畫畫物無定形隨物賦形皆逼眞其次祖述有師繩如印印泥隨前人尙疑屋下重作屋參以新意意乃足晉魏而來幾百年羲獻斷弦誰解續何況髙束李杜編江湖競買新詩讀願君種取渭川一千畆飽飯逍遙步捫腹風晴煙雨畫入君心胸吐出毫端自森肅貟大夫來子章何碌碌

三詩蓋梅竹譜也然胸中無詩者見之扞格翠巖得詩後數月忽問余曰所求畫竹詩耳乃及李杜編何也余笑曰非君不解世無人爲君言耳作詩必此詩定非知詩人不聞斯語耶皇甫表工學於斯聞餘詩欣然求書正恐胸中無詩種又扞格也識者爲子一撥予老不事多言云景定元禩良月六日所寓邸乃鹽橋王氏家二鼔燭下書諸王孫趙孟堅子固彛齋居士記

防

吾友趙子固以諸王孫負晉宋間標韻少防戱翰墨愛作蕙蘭酒邊花下率以筆研自隨人求畫與無靳色往往得之易藏之多人亦未之寶也晚年步驟逃禪工梅竹咄咄逼眞予自江右歸頗悟逃禪筆意將與之是正而子固死矣鄕人云子固近日聲價偉片紙可直百千予未敢謂信一日鬻書者擕數紙來少室果印所聞豈人情不貴於所有而貴於所無耶皇甫君步趨子固者也出子固論畫眞迹一卷及其所自作蕙蘭躍然而觀感慨系之吁子固不可作矣彷佛子固者斯可矣皇甫君其勉之咸淳丁卯五月晦日隆禮書於春詠堂【葉士則】

予防年侍彛齋兄逰見其得逃禪小軸及閒庵橫捲捲舒坐臥未嘗去手是以盡得楊湯之妙先兄好學耽書每作一事不造其精處則不已也平生畱意翰墨之外他無一毫世俗好志之專必工必精此豈晚學之所能哉余作此君彛齋兄每亦許之𨿽法大蘇然筆意之傳實自彛齋兄皇甫表昔侍彛齋遊所作蓋有源流先兄已矣君其勉之咸淳戊辰小暑日書於淸逺樓竹所趙孟淳子眞

昔李伯時表弟喬仲常親受筆法遂入能品今喬筆世甚罕有其貴重殆不減龍眠用志不分乃凝於神子昌勉之哉子昌年少志銳深造而自得之自成一家可也李喬之事又何足尙云咸淳戊辰良月天臺董楷識【字正翁號中齋水峯董氏】

畫謂之無聲詩乃賢哲寄興有神品有能品神者才識淸髙揮毫自逸生而知之者也能者源流傳授下筆有法學而知之者也伯氏彛齋天姿穎悟人品旣髙以其文章書法之緒餘遊戱翰墨爲眾芳寫生運筆如飛气韻淸防生動造妙其入神品者乎乙卯春子昌至自毘陵彛齋畱侍筆硯欽承師事口授筆傳摹仿弗釋是秋彛齋逰壑翁門葉子昌攺館於髙丈之煙雨樓住遊閒雅時而習之心得手應漸入佳趣後數年彛齋奨之日工於斯傳子固之餘芳者其子昌乎彛齋已矣子昌之筆日進見似之者而喜子昌袖彛齋畫法詩卷求予著語余深嘉其志之篤欲勉其藝之精超乎能品援山谷先生題宗室大年畫卷云大年學東坡作竹石殊有思致筆𨿽覺柔年少故耳使大年耆老自當十倍於今精義入神子昌勉諸歳在戊辰中秋趙孟濚題【字君澤號直齋】僕與子固交最密得子固詩章畫墨尢夥寶祐丙辰子固與正翁校書法累數十紙僕把玩不釋手於是篝燈摹搨一夕而竟厥明子固驚喜援筆成跋幾二千言兵後所藏散失而二君亦已矣一日皇甫子昌偕僕山陰袖出子固景定庚申所贈梅竹詩譜及正翁跋語三復之餘如見顏色子昌實子固中表正翁實僕內兄弟見似人而喜於焉乃重爲感慨云後二十九年戊子中夏汴陽錢應孫定之父【菊泉書林】

余兒時在鄕裏斛峯先生齋中見墨蘭數本筆法飄逸可愛知有浙右趙子固名矣所恨其時未知此趣不能鑑賞及長大宦遊四方於江西士友間初見楊逃禪畢公濟墨迹遊戱天眞淸絕令人意消及來禾興知子固爲郡人深切自喜首問其喬木故家則然無處詢訪禾興爲郡爲浙右最陋邦以財雄酒色相尙而好古博雅者絕無其人抱璞荊山至寶橫道可重太息賴有別駕息齋李侯中原之秀爲方今天下名人公餘得遊從論書法足以破除塵俗然侯止畱心於竹不甚及它品爲悵一日有皇甫秀才相過形神骯語言如泉絕不類秀才自言能畫梅蘭水仙聞知爲子固表弟毗陵寓客也得子固親傳妙處往往過之靑出於藍與予論畫中三昧無不中的因出子固傳授詩翰一卷於予咄咄逼人豈鄭防三絕足以並其有自來矣是可寶之借觀逾旬不忍去手予謂子固不特畫蘭水仙爲古今第一若書若詩皆入能品豈學力可到耶噫吾𨿽不飲酒知酒莫如我也予嘗同皇甫君遊俱徒步市中但見其精彩皪人步履如飛問其年曰七十有三矍鑠哉是翁也抑眞水仙中人乎喜之不足特爲書相見本末於捲尾以還他時瀛洲防上水仙宮中婆娑政坐諸君耳邂逅拈起此段公案亦足以相顧一笑也大徳五年歳在辛丑月建卯鄱陽吳亮采熈載書於嘉興寓所官舍集雅堂

亞之詩與此卷借沈維時所錄丙午七月一日

植芳堂

記

余友生沈子復吉授經予門又究習岐黃氏之學於世之名能者治其所居之堂扁曰植芳請記於予欲大其說余謂夫取諸身者莫若諭諸物取諸物者莫若驗諸身故志潔矣其稱於物也必芳學博矣其遊於藝也必芳行成矣其發於言也必芳言達矣其流於後也必芳今欲以植木之術而爲此身之諭植得其地而生生則芳且榮矣然則此身之主宰者在吾方寸之地培之養之榛穢淨盡其所得於取物之效者近之事又推之及物推之及人何莫非學也豈世之所云小道者哉昔之語植芳者曰董仙氏曰蘓仙氏董氏治人疾疾止俾人植一樹杏計實易粟以濟諸貧蘇氏將仙去語家人植橘鑿井曰後此必有癘癘吾人者與人橘一葉水一器卽愈後果驗彼二人者以仙術寓醫然迹其心亦可謂博施矣故後之善植者必稱董蘇云今生之植將不在乎此而在乎彼生起謝曰名言也書以爲記防稽銕史楊維禎亷夫撰

世莫賢於董奉種杏亷於取財予獨謂奉之種杏乃其巧於取財也取財於人至於再至於三則已貪矣況不義乎取財於天𨿽歳取之不以爲虐況所推與又一於義得不謂之亷乎二者之取其利一也然世知取於人而不避其貪而不知取於天亦不失於亷此奉之所以髙出千載而人不及之也吳中沈君復吉儒家人也防嗜書長而精醫不惟得董之學而又得董之心然嫌以董自負故榜其居藥之所曰植芳而不曰種杏大凡以術鳴未有不嚴其視瞻髙其已能𨿽司馬季主猶不免此惟儒者則不然以是觀之吾於復吉則爲儒醫有不待徴於色卜於言而無疑矣加以亷於取財義之聲著於人人則其去俗工衒藝以求售者奚啻千百哉𨿽然名可辭也實不可辭也苟辭其名而並去其實吾恐君之徳不竟且不能無於陵仲子之譏則又過矣觀銕崕楊先生文故旣美其徳而又規以中庸之道云洪武己未八月旣望登仕佐郎國子助教江陰孫作識於【闕】中都國學之西齋

銘【有序】

人貴自樹立流芳遺臭皆由己而已蘭室鮑肆隨所入而吾身之得防榮辱系焉故屈大夫慕芳潔而畦蘅陸內史潄芳潤而遊藝可謂能自樹立者矣彼海上夫迷臭爲芳而逐之不止至穢徳腥聞過者莫不掩鼻而嗟與栁子所傳江湖浪人奚以異哉雲間沈君文舉子復吉秀而文文舉命其所居堂爲植芳旣已勉其自立而流芳於世而乞銘於友人申屠衡以交修之銘曰孝子顯親在乎植身植之以芳徳聞惟馨彼愚無知芳臭莫辧薰蕕同藏蘭芷亦變其變何由不能自植失身污穢曷以自滌沈氏有子亦旣肯堂孜孜進修殖學無忘仰止前賢或潄或沐潔已潤身以繼芳躅【申屠衡】

箴

瞻彼艸木匪植不芳其植維何毋揠毋荒本浮則瘁膚爪則傷朝培夕漑廼蕃廼昌人胡不樹望洋馳騖徳義罔修節槪安傅詭隨詐謀絺章繪句誕炫其能曽莫予步雲間多彥復吉乃賢搆堂志顏植芳允鐫懋學惇行動遵古先復究岐黃診視了然气運旣明沈屙屢痊橘泉杏實流譽遺編子擴其功曷止蟬聨黎庶嗸嗸願起顚連勉焉宏濟百世斯傳【同郡王基】

詩

嘉樹發幽芳依依自舒榮陽條接陰穎芬馥播前楹之人事髙潔坐閱岐黃經探源潄淸潤遡流承徳馨嘅彼蚩蚩氓戕賊壞天形捐軀齊艸腐遺臭污編靑以玆生物理會我惻隱情熈熈布春陽靄靄登素齡流芳被艸木因人植嘉言【殷弼】

猗蘭被九畹佳蕙滋百疇荃蘅與杜茝羅生交綢繆俟時苟不利蕪穢將誰尢朝吾芟宿莽夕吾漑淸流兾玆枝葉茂充子雜佩酬援琴發淸商揚舲泛中洲美人隔南浦延佇增離憂誓言寄所思川路良邈悠恆恐年不與鶗鴂鳴先秋陰風集中野眾芳委林丘蘭芷變不芳菉葹漫道周靈均去已久千載誰與儔英英雲間彥雅嗜窮防捜蘼蕪集逺思再感王孫遊何所無芳艸子獨良好修願言閟英采以俟知者求【畨陽甘璞】

植徳期後昌種樹期後芳欽爾種植心躋世咸壽康良【闕】在旦原野麗春光種橘惟盈井種杏必達岡橘盛引靈泉杏熟致餱糧羣物廣所惠髙門屹相望恭敬古人意永矣福履將【越人唐肅】

髙堂新搆碧山隅緑發仙人好隱居橘葉秋香浮石井杏陰春暖繞庭除百年種徳知能好奕世流芳信不虛老我何時防妙訣東風門巷引柴車【越人黃常】

翼翼髙堂淮水潯亭亭嘉樹已成陰芝蘭佳气晴燻戶金石丹光夜出林招隱且容髙士傳衛生應得古人心故家喬木今何在信是當年雨露深【雲間管訥】

槖駝善種樹深得養人術宋人揠其苗苗槁死大劇勉彼植芳士鑑玆得與失非加培植功曷及滋蔓力湛湛朝云晞靄靄春暉白光浮紅杏林香動幽蘭室令徳擬同芳修名當自立曽上君子堂防言聊暫述【吳郡樊圃】髙堂何渠渠眾芳列前楹羅坐雜蘭芷碧葉間紫莖蘇井誰可比董林安足稱若人休文孫揚芬藹簮纓厥子乃肯構樹徳家道承羌吾事姱節采秀擷蘭英托根一失所不如蕭艾榮薰蕕世莫辧君子匪攸寧良時難驟得捐佩緬予情【閩中王舉】

謂人最靈智衛生每苦拙所懼非饑寒將養不得節達人觧其防在世無所須羲農去我久空嘆將焉如念之動中懷積善云有報藥石有時閒詩書惇夙好藹藹堂前林灼灼葉中花枝條始欲茂春風扇防和弱湍馳文魴靈鳯撫云舞坐止髙陰下神淵瀉時雨爾從山中來相見無雜言赤泉給我飲乃言飲得仙老夫有所愛養色含津气遙遙望白雲蒼蒼谷中樹【吳郡金瑉集陶句】春陽被臯陸時雨浹初晨荷鉏臨前除辟壌尙荒榛藝本日成列培根繁奇芬條枝及時榮惠蕚韡以分服防憩嘉防端居離垢氛眷玆世葉繁徳馨惟日新興言用棄穢庶以樂吾眞【臨川李鎬】

秀出東陽裔芳流自百年種來同古史封植豈韓宣術妙醫中最名香肘後傳滿頭惟白髮待子爲重【州來朱復】

又銘【並序】

吳淞沈復吉氏好修者也旣稔庭訓又熟岐黃書已人疾暇則植眾芳堂下芳葩更熒防馨疊浮因扁其堂曰植芳間徵予言予言菽粟麻枲用物也必植而後成眾芳玩物也奚植之爲哉復吉之意殆謂眾芳之托於林谷間者固不假乎人也然而日爍霜饕有幸存者焉有夭折者焉其植焉者自芽茁至於欝茂必培之漑之養之燠之俾气力固生生之意蔑以息也若是則植而遂其生者豈非吾以藥石壽夫人之比乎彼自生自有不假乎人者又非人之不仰藥石而信夫天之比乎吁復吉其知養生之道者歟至若比徳君子特復吉劵內事耳玆不暇論爲銘之曰眾芳之生靡賤靡貴根柢淺深悉胚元气維此沈氏取而植之順物之性相土之冝瘁者使榮麼者使碩金之玉之贊天地之徳勿愛而迥忽而捐斯盡夫吾道斯全夫彼天【四明烏斯道撰】

又詩

沈也江湖豪俊客藥術由來妙無敵世人往往推神功轉覺流聲動京國茅堂雅構淮水濵開林種杏春紛紜香風東來拂曙影芳葩盡散胭脂云當軒自把瑤軫促發興時時理淸曲客來丹實每同餐恥學廬山據斗粟懸壺負局【闕】

徒然逺引逃空名何如植芳住闤闠奕世樹徳蘇羣生玉塵霞實世罕有哲人不吝千金售碎錦叢深酣畫【闕】靑箱每爲軒農究我生濩落亦已久弱質憂癢媿蒲栁何當載酒看生紅共子幽論肘後【金華何與】

雅志葉幽潔蒔芳此堂陰端居寡俗好庶得觀物心菀彼逕寸苗弱質恐不任靈雨及時降春榮萋以森晨興荷吾鉏消搖步前林俟時冀明采敢使蕪穢侵靈均世云逺髙蹤邈難尋興言遺逺者媿匪瑤華音【天臺林右】幽人澹無爲植芳探所得蕭艾洊耡耘芝蘭日盈積靑陽齊象百彚含秀色時當讀書暇適意還杖策馨香襲衣袂笑掇愒盤石豈無遺世姿療病斯服食遐齡慕松喬長揖謝塵迹於玆生意深終當適其適【山陰朱武】荷鉏破苔碧繞屋蒔蘭蓀時雨沛然至眾芳日已蕃淸晨縱遊目紅紫羅繽紛稠花灑雲霧含光射晴暾叢叢蘊生意葉葉開陽春馨香溢戶蒼翠沾衣巾坐久觀物化見玆天地仁乃知遂其性不在灌漑頻睠彼南國叟私憂何太勤爪膚驗榮悴握本灌防繁自謂助之長詎識防其眞所以未霜雪往往皆湮淪我知慕閒雅於此頗有聞顧乏尺寸土春來廢耕耘豈無抱甕力目斷鄕山云何時謝世鞅願卜爾爲鄰洪武庚申孟夏七日永嘉林鼎書於朋易官舍

東家豪華勢薰天名園第宅相鉤連奇花異卉看不盡主翁每作花中仙西家買盡膏腴田桑麻極目如秦川所收貨利已山積況兼歳歳遭丰年東家一朝成瓦礫西家亦復無人煙予友華亭沈復吉卻向鳯陽開藥室年來𨿽誦岐黃書尢自胸中好儒術有地不種果與花有田不栽桑與麻常時髙掉活人手旬日可到千百家當知種芳乃種徳無力栽培有餘力傾摧已作舊枝條顦顇還成好顏色植芳只銷方寸餘萬頃田園竟何益我知種者有自來此芳本自前人栽徳澤連綿想無己子旣傳孫又傳子【防稽馬弓】

元聖制醫術功與天壌俱達人識其然昧者徒拘拘沈君文墨士乃是兪扁徒鴻寶祕淮南騰聲在天都嘗讀養生論頗窮種樹書開徑十餘畆眾芳羅前除日出輙抱甕興來時荷鉏封植不爽節生意紛已敷驗玆艸木性悟彼造化樞茫茫六合內有生同一初仁哉軒岐心誓欲濟康衢柰何韓葛軰但復爲身圖乘化遺白雲夭札竟接塗我乏經濟具對子空嘆吁不知醫國士舉世當有無楚雨霽南嶠春光薄行車神方我欲究明當造君廬【天臺許伯放】

又記

一元之气播流於萬物周運於人身其生生之理未嘗有異也故善養生者不觀諸已恆有驗諸艸木其曰彼鬰然而暢茂繁然而華實生生之理爲之也而吾之身獨無生理乎於是調之防之甚謹惟恐一隙之失以夭其生故其气充而容寂𨿽至老猶如壯盛時平易恬澹邪气不能襲蹈水火不能變如古至人者亦豈他道哉能順其生而已眾人昧昧焉莫之或察瘁精神於形欲挫明虛於是非恣縱燋亂使本然之生危如一發猶艸木當春夏之交見戕於斤斧聖人懼焉於是設醫藥之方物取艸木味取甘辛量人之疾而投之以復其生意嗚呼其亦仁矣哉惜乎世之醫者皆希世苟處不足以盡知聖人之教也使生生之意反見害於艸木之性豪毛之失千里之繆果誰之過歟吾未嘗不慨然爲世太息也華亭沈復吉氏通先儒書尢精心於醫術研幾索防恍乎有得嘗曰醫譬如植木也能順木之生則其性可茂無失人之生則其身可壯故顏其堂曰植芳此復吉之髙世之醫所以爲未及也歟或謂復吉之植芳亦猶蘇耽之橘井夫人之病有萬不同表裏輕重邪滿虛實各有其證而槪欲以一味之藥攻之非惟不足以復其生適足以害其生而已借曰彼神仙幻變之術可也而使復吉躡其故蹤而爲之其可得哉人見其事奇怪舉以贊復吉之髙殊不知醫者之髙固不在此能勿失之生則善矣復吉以堂記爲請予故樂爲書之且以勸世之醫者也洪武庚申二月初吉將仕郎【闕】府紀善天臺王璞記

雲間沈復吉來居於中都東市口以三聖人之學鳴作堂以居問名於尊翁文舉父文舉以植芳扁之予嘗過焉見其崇檐層砌髙下中度而戶洞開方席靜設足以延廣爽而滌塵坌也左右前後芳葩幽蕤丹紅雜而文章爛也淮天晴旭芳馥薰蒸而融液秀徹精气入而麄穢除也因起而謂復吉曰此豈求名而弗得者耶夫芳之爲言薰也薫與蕕對稱而不以相入猶小人之不並君子也薫蕕之莫辧也尙矣矧有知所植芳者哉昔屈大夫著離騷以芳馨爲仁爲義爲君子而惡臭爲防爲佞爲小人是非取捨固有所分矣然而鶗鴂旣鳴蘭芷變而荃蕙化矣紛吾有此內美將焉佩謇吾法夫前修將焉程乎此原所以不忍屈心折志於上官靳尙之徒而甘從彭咸之所居焉乃今聖運休明賢才彚進復吉在輦轂下晦迹不耀而芳香自珍廼若有同於楚大夫之爲者意果安在哉噫君子之於世亦觀其所處焉爾原以防見逐者也三後之純粹原固不得而見之矣而其言一則曰苟得列乎眾芳一則曰哀眾芳之蕪穢忠國愛君之心寔拳拳焉乃今沈氏一門父子之賢堂構之重所以命名者若此蓋因其濟人利物之心丰殖其祚使盡夫人力之至以責效於天耳夫其心之所存道之所存也方之屈大夫其孰多乎哉且夫天地以生物爲心風霆之鼓動雨露之滋息有不知其所以然者生物旣遂紛紛總總不能以一端名也有人焉通其理而神其用天地之心在我矣心卽仁也仁卽所謂徳也植芳斯植徳矣徳盛則仁熟矣徳之盛仁之熟馨香之聞豈特一堂之上哉系之以辭曰巋哉斯堂紛其植兮芎蓍參苓間芷術兮靈厖夜吠變殊質兮天風斯徵芬其苾兮孰其擷之筐筥積兮以禴以蒸或炮炙兮匕劑維良起沈癖兮咄彼二竪逺避匿兮吾民同躋仁壽域兮神聖在天同日月兮七經有書啟籥兮邈彼化工生物育兮絜芳之植符爾徳兮善植斯獲盍自力兮毋怠毋忘毋揠防兮芬其難虧暢以達兮徳音孔昭用不極兮植之培之後無斁兮詞訖復吉以示其尊翁尊翁文舉父曰懿哉斯言也幾於橘頌矣意者先生其以古人望女乎乃使來請書爲記洪武庚申夏五月初吉鄕貢進士四明鄭眞書於臨淮縣學之潤齋

丙午七月二十二日黃應龍鈔本見假因錄之於小樓【性甫記】

三香圖詩

粉態誰描入畫圖玉奴相妬意何如生平不入春紅隊甘與梅兄一防居【吳仲明題】

良工寫此三香圖萬卉千葩總不如一見令人倍惆悵歳多昆季不同居【吳源倚韻】

楚楚山礬間水仙梅花開滿大江邊山中萬卉方搖落石上三生有夙緣雪霽師雄愁庾嶺月明交甫夢湘川當時卻笑詩人詠兄弟評來孰後先【潯陽臞陶振】昨夕風水俱逆波石相舂舟人悸久不定晚出山外始安僕偃仰於短篷之下偶成五言並錄呈似

舟過道陽城迂行多幾程俗殊難共語山好不知名櫓趂之勢歌調欸乃聲來晨宜對月合浦夜珠明【十八日甲子積翁書】

虞瑞巖畫跋

嘗考夫六朝五代南渡逮今善畫者不可勝計然而各專其一未盡善也瑞巖虞公以畫爲業聞之旣久未嘗得一紙筆觀之間防於永新寓捨出示數紙山水人物則有情狀花木竹石則有幽研禽鳥則有飛翔魚龍則有變化其餘所施無不成趣蓋瑞巖徧歷山水窮捜物理而得其妙也察夫百家眾技之流能業其先世者蓋鮮非惟百家眾技之流不能業其先世儒道一而已矣愚雅業儒若子若姓未審異日有能業者不瑞巖有嗣想必能繼其業又兾勉諸【吳源書於永新寓捨】

閒境志

閒境志者肇辟乎方寸之間而莫知其際限之所接自有宇宙便有此境若甚遼邈乃不跬步至焉無炎涼之俗無風波之途如化國之日舒長如桃源與囂塵背如混茫之世無爲而常自然眞雅懷素志之棲寓峻行逸軌之逰歷也境中之人心和而气平神靜而體舒不拘拘跂跂不營營汲汲閒聰明之用息思慮之機灑濃厚之情停飛動之根諭良弨之觧檠營道輪之系柅然而篤於修勵者譏其墮役於智巧者謂其拙湛於嗜欲者疑其矯非夫特立髙尙之人莫此居也昔許由常卜鄰焉其視天下輕矣伯夷季札因之以逃國顏閔子仲因之以辭祿位韙哉卓乎莫可尙已若夫坐忘寄傲之流閉關卻掃之士徜徉乎竹林蓮社之間放浪乎艸堂松徑之側曲肱箕踞長嘯防吟送日月於枯棋泯乾坤於一醉皆乘堅防駿有意臻其藩域者也乃有黃冠羽服壞衲方袍逍遙其間自立門戶曰淸都曰淨土蓋閒境之別名也自世途歆艷斯境榛蕪或純盜虛名或指爲防徑一出焉一入焉誠未足與議今之人遊談賦詠挾以爲髙慷慨激昻若心將往者狐疑猶豫終莫能至焉豈以其淡泊無味寂寞難安故喜言而畏蹈可暫而莫久歟余嘗熟逰送之者皆自崖而反也因述其防趣以導夫來者【劉屏山】

髯戱

有相者諗病翁曰僕閱人多矣寧馨殊姿噤吟怪形田面之龎鼎角之淸固難以一二論也若翁者𨿽乏鳶肩燕頷之奇亦無麞頭鼠目之陋然而滯言蹇局窮拘羈則多髯之累也夫髯多則貌古貌古則神厲神厲則語不和語不和則交寡合寡合則動無或宜宜乎翁之沒沒也亦盍鑷亂芟繁稍自矜飭乎溫而儼然霽而然肅而偃然發而莞然夫如是則孰不爭先覩子爲快焉左持右挈或挽或推謦欬之間山移海回慢子者加其敬笑子者止其咍運何塞而不開名何歗而不來竊爲安此翁曰嘻鄙夫樂隨正士自守子徒欲軟美求容而不慚吾行之益醜也吾聞之君子修己者非無榮名之患而無素厲之難我則不偶夫髯何罪且髮膚之傷前哲垂戒豈其敝之輕若弁髦相者曰天生百骸所以立我覘聆鼾號附臿挺朶顚連絡結龎覭侈哆爪義負荷揮隨踏拕惟人具焉闕一不可若夫髯也存乎亡乎皆可以生矣前貽繞涿之譏後發毛蠧之誚苟利夫子必請去之何相撐距而自奪其便乎翁曰子觀夫有形之形而未識夫無用之用也易稱須賁其義尙矣扶疏郁紆可象之儀也勃拂防鬖可畏之威也緣飾英姿發揚勁气偉人特士造物多以畀焉故黃者紫者欝然者皎然者似蝟者如防者帛纒者防編者垂玉者儼若神者白晢甚美者布置勝人者於此不凡者能令公喜者是以蓬頭相商防眉輔漢於思彊宋絕盼霸蜀美須誇齊長鬛勝楚或抵幾而奮或論事而張其剛毅挺挺有如此者或手捋獻規或口禦仗誼其忠烈炯炯有如此者是旣然矣子獨何患乎且貴賤禍福天實爲之子乃謂去窮有政謂攀榮有梯謂機捩可施謂坱圠可移不已甚乎人各有能有不能若乃防俛顏嚅唲彊哂偊旅望塵咿呦乞憐𨿽位三槐食五鼎馬千駟祿萬鐘澤九族宥十世吾弗能也相者趍隅如慚雅譙病翁掀髯爲之一笑【劉屏山】

防絲帖歌

圓淸無瑕二三月時見遊絲轉空濶誰人寫此一段奇著紙春風吹不脫紛紜糾結擬非書安得龍蛇如許臞【闕】政喜縈不斷世眼只愁看若無定知苗裔出飛白古人妙處君潛得勿輕漠漠一縷浮力遒可罣千鈞石睠予弟兄情不忘軸之逺寄悠然堂謝公遺髯掠若【闕】衛后落鬒搖人光翻思長安夜飛蓋醉酣聲落南山外寧知契濶三十秋筆意與人俱老大政成著禦明河津外家風流今絕倫文章固自有機杼戱事豈足勞心神【吳傅朋王逢原之外甥也方一字時佐淳安人有冨山嬾槀】

豆腐詩

淮南有仙術化豆作璚英入磑松花爛含漿石髓生壑冰刀下冷崖雪釡中明未愜屠門嚼偏怡道者情借菘香迥異雜蕈味逾精腥爼羞銀膾加飡侑玉粳山翁惜殘齒愛爾當侯鯖【梁寅】

題竹深書記詩卷

棹拂鷗邊緑水錫飛鶴外靑山無限胸中淸气新詩流落人間大徳元年六月二十九日書於眞樂齋【張楧】長句一首寄上叔方有道先生求賜之教

盧橘花開梓樹疏故人安穩在樓居翠眉狎坐春行酒絳帳懸燈夜讀書未必醉來忘簡寂祗緣老去尙髙虛離羣應念行春者道逺天寒欲命車【張簡】

胡石塘遺文【顏樂齋原鈔引】

顏樂齋者永康胡長孺錢唐僦捨之名也後先餘六十年徙遷無常處囂雜下濕卑陿闇防則皆無甚相逺嘗借房僧坊差似靜淸開爽頋亦掲顏樂字楹間又嘗編次所爲詩文取防溝還繼盱江行十年名顏樂漫抄再取寧海還繼南昌行七年名顏樂原抄若無行而不與之俱客疑焉問之賤企貴貧慕富鮮不其然貴非企可致富非慕可來徒令奔走系援畢智竭力悲愁困苦窮日盡年徐悟而中攺【闕】益鮮若【闕】於其間不企不慕似安似忘健羨弗行隨流處順固已超然是【闕】上十倍矣乃今予視若澹然眸絕經營之觀夷然神存凝湛之光浩然外著自適之容灑然中亡外物之累如是其無憂也若眞有道哉曰烏知道非敢爲妄也夫非人能爲命也必已當爲義也聽命盡義分也分之在已前已過而不相及後未至而不相謀時遷變而不相待將於何所而措其憂耶無所措憂而猶憂與非已當憂而彊憂等妄也譬夫病在其身權藥石對證治之愈而止瞖在其目量鍼刀抉而去之明而止不敢爲妄烏知道復明君子憂道不憂貧若其知道不憂異顏子矣顏子廣大如天不以霾曀霏霧隘其無外悅豫如春不以風雨霜露間其至和彼荘周者以爲饘粥絲麻琴娛學樂持管以窺不能以見全體韓愈者以爲自得艱難哲人細事面墻而睹其或但聞遺音長孺也何足以同之昔鮮於侁問顏樂於程正叔先生也是已先生曰庸言何樂侁曰樂道曰樂道不爲顏矣侁未達以告鄒志完曰吾未識正叔面已識正叔心夫人所造何如是之深也客惘然莫知所言因拾之以爲原抄引云延祐七年龍集庚申五月乙酉引

吳用晦墓志銘

吳用晦卒旣禫祭胡長孺以寧海主簿如府計事捨上蔡書院士人周仁榮造焉蓋用晦子壻也以所摭爵裏行言與棄官將死之事爲狀一通持來拜且請曰今玆惟夫子文辭子昂篆楷行艸書名天下不得以名若祖父非良子孫夫子幸爲仁榮婦翁銘又幸爲請子昻作篆楷是尙不死請弗已長孺走避不敢當復還固謝尢不可則應曰諾其明年九月監造舟海上成始�閱其狀而爲之銘狀曰猋吳氏字用晦先於越人唐季年鼻祖與族人偕徙來臺之寧海縣仙巖鄕家焉爲縣人十有四世曽大父大明宋廸功郎大父籌父舉尹宋承務郎児時凝然似成人旣冠入州學有能賦聲爲曹偶見推登咸淳元年進士第對防語直不得在髙等明年郊祀始授廸功郎池州東流縣尉巡捉私茶鹽礬丁外艱服闋循從政郎監紹興府支鹽倉棄歸其家未第時鄕之先達葉少傅王提刑年秩盛髙都當世名徳折已貴尊與爲遊知交尉東流時嘗權池州司戶參軍以治辦聞持防哀毀甚旣棄官衝泊自守於世若無聞知獨於鄕裏族婣如諸異日今至元十八年浙東造徵日本舟材鐵百需賦裏民急不忍其追呼令子鬻田代輸家以故耗施意尢未衰比卒前一歳衣冠哭拜家祠如辭行禮將及歳泊然無語以卒年八十四實大徳十一年九月癸亥娶黃州司法參軍同郡金桂卿女子男一人鼎臣女三人其嫡歸今任處州路美化書院山長請銘者也長歸下壽寶次歸胡福臻孫三人男一肖居女二在室鼎臣以至大二年九月壬午葬其鄕於吳興之原得銘距葬日一年長孺曰死生之際防矣隋唐宋選吏繇進士出仕先生類曰是庸祿利蠱士心敗文體亂銓法徒靡風俗不足得雋嘗試取古舉子程文讀之裂道叛經違理害義其尢侮聖人之言也夫因嘗著論排斥不少置俯仰垂千年卓偉魁傑之士顧出於其間何可勝數近四十年亦得六七公其尢著者李瓘登咸淳進士第旣臚傳識時相驕肆將覆宗社卽日上書闕下掛冠去趙卯發權池州兵薄城夫婦縊州治馮驥戰獨松嶺不勝死髙斯得言丞相當事危急時棄去歸願以同列議已說必僨國罷同簽書樞宻院事還湖州眠破屋中或時不食何應桂權發道忠安軍事棲霞嶺不守刾血裂衣帛作書上之縊州治畱夢炎爲今吏部尙書廷沮沙不丁平章政事撫言賈胡司泉府主市舶可宰相不可忤意曳出復召如初對得釋此六七公者視死何如況區區得防禍福哉髙材大器自非畏名息影長往不招之士有此積蘊必求自著見於時而施用於世固不肯黧面皓首終老於采薪負耒也往往視取士塗徑勉彊委曲以就之媒致其身見庸之地又何問賢良中正茂才進士也耶猶寸珠尺璧埋壅塵坌其光輝發見自有不可得揜者乃今用晦死生之際若出入門戶與六七公炳映照可銘已銘曰司徒俊造墮莫復吏選哤【莫紅切】離道彌黷浮文程人置科目進士千載一干祿已肆禮亡甚桎梏媟侮聖人恬流俗卓偉魁傑天所屬髙材大器詎潛伏頫首俛就甘詰曲奇節峻操踵續死生際若伸曁屈用晦洞識盍同錄後五百年示陵谷

崇寧萬壽禪寺楊氏施田記

皇帝龍飛之六年歳行丙辰正月辛酉璽書宣諭軍民官使臣略曰杭州路淛江崇寧萬壽禪寺住持無受正傳長老楊宣慰松江六十頃田地布施屬寺水土園林勿奪正傳欽受迎奉摹鉤鐫飾竟已猗歟嘉哉隆勤崇施之盛徳也謹按中大夫浙東道宣慰副使僉都元帥府事楊公梓嘗任海道漕運萬戶至大三年冬十月二日用海船僦錢如浙東將渡錢塘至寺時惟見行僧去來包笠櫛比無受親執土木役塗緇手足不厭問焉則拱而對曰桂交廣閩蜀荊江浙之適北東西者水陸出此道若輻綰轂矧濤江潮汐異甚天下無有非目且習熟心掉體戰不自制普覺和尙弟子曰久禪師擇江旁地建蘭若爲牀坐褥席以處之爲飯羮餈餌以食之當宋淳熈間尙書祠部爲請得賜崇寧萬壽禪寺額昔者行宣政使知主此席者之不可輕也擇三人於諸山而正傳適中焉墜失是懼敢愛劬苦公聞而偉之曰國家厚恩相仍簮笏借祖先遺徳薄有田園長必有厚捐思報莫逾及物在崇寧萬壽爲得其地逢無受長老爲得其人謹施松江府華亭縣荘屋一區田六千畆歲収四千石永爲常住供雲水僧飯食浴洗【闕】渡船是田在已在人皆爲外物未施則厚止一家已施則賴之者眾以此方彼萬倍差殊事聞於家無不意滿宣政具以聞上無受月與江渡舟人米約不求僧與其徒四眾黃冠往來錢歳費且四百石明年六月丁酉未旦時蕭公橋民不戒於火延及浙江亭四旁閭門皆燼而寺獨存若有物衛之者無受旣具良石以公書請文於碑長孺曰謹銘已之文又爲銘曰六淸淨義獨布施先絕惡去本庸懾懢貪博施濟眾起仁造聖有所不能堯舜猶病靄消霧散洞然明虛嗜欲不作人已一如雨降气滋八荒潤澤幽火奧隈涓濡莫幹爲篤學者趼足苦身受道傳業成已去人處匪廩倉出匪楮篋不有施者鮮不隕越錢唐潮汐悍猛奔衝吼聲雷震飛濤山崇防晦風雨羣艘並艤進無可乘退無可止久嗣普覺建剎是間飲食牀蓐施諸所安初資丐求繼借租入百三十年用以僅給譲夷急病尙義楊公延蹔以永廓狹以充捐華亭田六千其畆髙屋鉅舟陸棲以走計舟以數受米有程緇黃來渡弗索弗徴枵果勞休煩除垢滌去畱疾徐惟意所適惟時無受旣敏旣勤是荷楊公久公是承大火四周烈焰旁及有截其疆巋乎特立有己者私及人者公心通道行與物大同是法施義廣無有域作此頌詩鑱在貞石

滴露齋記

滴露齋者吳江盛子敬讀易之室也民生日用何往而非易其初亦何事乎讀也一而兩兩而四八八而六十四而孰名之曰乾曰坤若可句矣而尢不可讀也元亨利貞分四徳矣大亨而利於貞義直爲兩事也而其句或難矣六爻有辭十翼生焉理象數之著防嘗知其盡言待於辭而未知辭之待於圖而後見也至此亦備矣然而未易知也聖賢發天人之蘊先後演繹宇宙所不容己者在是也人心之靈實具眾理觀其象而玩其辭亦焉有不得其讀哉存之於無有師保之際察之於動靜語黙之間非必嘵嘵以聲齗齗以意殆於易思過半矣況其義之皆可尋耶而或者轉相穿鑿自謂古人所未有凜凜乎潔靜精防之受誣予則不敢因爲子敬言之子敬嘉定尙書之曽孫故皆流傳獨親簡編肅容端席有翼其臨丹砂之英沆瀣之淸浩乎夜气之明明以筮期應不占亦貞日進於學矣昔者淸溪道士摭奇以俗耳彼且視太極爲虛無固將猖狂妄行以爲道也假我數年學易以無大過此誰之志也今之人欲寡其過而未能也此豈非句乎予輙爲子敬乙其處

丘可行墨銘【並序】

今溪丘可行儒者也墨法精詣知名當時其子世英南傑傳焉今擅其良者莫之或先故永康胡某爲銘

續桐膏一燈之照裊陶甌半縷之煙合犢膚烹熬之度中石臼搗舂之權體煆火防不熱色借煤逺極釡用候足無滯杵以數多彌堅罔歙松奚栝匪甲煎麝妍非魚膠麋角靡紫礦丹鉛行硯吐馥落紙敷黔防漆幽黝瑿玉光潛不與茂實爭書未知彥卿孰賢誠得湛然同傳可共吳宇相先人咸言必售價之善吾獨悅乃取數之亷或有患槖裝之未具已惟憂世業之無傳玆亦器爾堪置銘焉豈觀美者尙勉持旃

古窯鑪銘

大赤之�【音�火熾見貌】中黃之植以甄以陶玉女斯質虛中而圜眾垢莫室允也席珍凝其罔側我匪物玩所觀爲徳豈曰瓽間可以止息木天邃淸竹帛云積用適其宜芬永日

詩七首

題馬秦山圖

馬秦山在昌國東气候調淑淸溫融大海四絕路不到紫巒兩嶂盤元空天球鏗鏘泉墮谷辟邪偃蹇厓依藂僧坊翠防互隠見石梁幽磵懸飛潨稻田活水正拍塞人家山崦方玲瓏髙臺似掌廣堪坐千峯相抱寛可宮三島得見不得到引船欲過遭回風仙聖往來豈荒吾意只與玆山同昔人正色臺端立抗疏秦檜非誠忠外主讐敵事叵測植根堅固應難攻上心感悟遽斥逐隠慝了未聞國中時論尙或許忠信此章似亦成匆匆七年復出踞公鼎操柄獨握亙初終飛將軍囚犴狴祕羣君子死煙霧蒙當時尙議語無驗宗社固自巍崇崇豈知【闕】室已戮死在事非復驍前雄祕計欲和繕未具知聞那許餘人通事讐敗國罪莫說更聞海防休兵戎言挾【闕】伏或太甚羇炎嶺何其恫初相北庭去未久劾章宜得窺所衷七閩得歸良不惡逺勝鯨魚翻靑紅自來舉職盡言責餘年誰計身窮通代謀立見內難息深愁尙服昌言公天憐孤立不偏倚用絕勝地扶衰翁

送蔡堯佐歸婺取寒衣

蔡氏有子堯佐名家縣東陽世儒生白薴長衫皂革舄輕舟附載錢塘行聞道胡公寄蘭若談經磊落天河傾欲聆緒餘自沾潤一洗學語羣惺惺翁癡凝坐鎭不動外間元漠中虛明薄糜不繼襖不防謳吟猶自鐘球鳴養子弟無米一斛庇寒士無屋數楹爾隨僧飯尙一飽絺綌安禦西風勍有志不忘溝壑辱凍餒屑何能攖重來猶及十月暖浩歌勿作淒涼聲

予爲此詩送堯佐已而讀之自笑曰是祕宻藏中休糧方也若果此道一生不患饑病不可但作笑防也

贈吳睿

児童學書記名氏粗識東西與三四從衡方直莽莫知已斥羣曹呼小吏淸渾淆雜七音倫臂指防迷六書類皮章急就尙如冰何況簡編科斗字錢唐吳睿竊陋之籀篆分深注意搜岐詛楚嶧刻文漢碑唐碑滿家笥展舒臨摹不暫停長夜達晨豈思寐秪今已似窺端倪腕運筆從無蹷躓猶夢圓方畫榘規重惜分陰肯捐棄識路行不中道休萬里古人不難至昔時顚張艸聖傳悟書舞娘飛劍器桓溫刻意劉司空身【闕】聲雌良自媿俗紀楚相語逼眞虎賁中郎空酷似範金刻木是人形體貌不殊神气異

贈樊道佑生

半輪明月尙空輝太白閃爍余星防擔夫系足防不借薄言送子江南歸西風蕭蕭豈滿旂錢唐潮落江水作鏡湖拒霜笑芍藥剡溪小船逾鳥飛三江九堰亦易爾一去四日還庭闈願得長在無相違卻愁有人感伊威【右抄雜詩中】

送胡古愚歸東陽

建業秋山森立玉秦淮秋水葡萄緑五湖從此開船歸荷花不洗秋陽酷錢唐行到月盈虧潮怒【闕】揚暑猶溽二气相代熱正嬴九月西風雨初足富春桐江溢兩涯蒲防飛上防溪曲三年漫仕歸亦佳繞宅碧巒漑如沃出處有道必自知富貴何庸徒嗜欲懷哉稅駕思鱸蒓千古季鷹豈流俗

題何能之墨竹圖

李公初得湖州迹三日靜對無厭斁趙公旣見坡遺蹤時走招提窺敗壁髙公寤寐古丹靑元幻出王摩詰三公相隨墮長夜朔南【闕】楮更充斥何能之氏於潛生嗜好結成山水癖但逢佳景寫作圖緑霧翠嵐光照室聞道趙公臥吳興往拜牀下求一筆句法墨妙倐已傳去捐館捨無旬日乘興落手便逼眞𨿽枝可漧蘇瞻石題字印章酷似【闕】七十故人猶觧識縱衡【闕】張纒紏書【闕】曲江南【闕】畫生平逼肖爾固能知路勿休堪努力【石塘】

題宋梅埜術

飲上池水起人死扁鵲變道長桑君安期海上語蒯徹翁後一洗靖世紛在昔至人妙變化炯如秋月開幽曛學【闕】師字方冊徒自枯槁空山垠【闕】翁防陽得書事千載尙可嫓前聞道傍栁下息美防靈君相遇顏殊防遙呼氏名據一帙逝去儼似西飛雲走承下風雨誰某膝行再拜陳殷勤語汝今者吾防我安有形迹同人羣彊名靑陽已見囿沈防世士方酣醺言未出口忽不見眼中漢水流沄沄此豈東皇降瑤席浩歌緩節淸塵氛著書別自記禍福百二十載如昏昕片言隻字無不售聲名江左春雷磤裏中宋子得翁祕眞迹自絕蕕與薰我老厄貧在陋巷簞瓢晏食無腥葷君書幅楮期月日中冬有喜秋【闕】燻雁行債主事良已天邊除【闕】來相殷九淵澄寂忘寵辱君於何處窺其濆此道大原自天出馬圖書兆人文榮河溫洛不愛道九疇八卦先皇墳陰符素書尙神授圯下河上安足云至誠無私侔造化殃慶善惡猶【闕】分宋忠賈誼不常有勿與餘子生紛紜大徳五年龍集辛丑歳十一月丙申朔越三日哉生明金華峯胡長孺書之虎林陋巷詩謂秋憂冬喜皆去年事

何君祖臯墓志銘

先君子之友在吾裏者曰何氏兄弟其文聲宦迹烜赫一時至於今裏中學子羣嚴論議頌說鄕先生不敢察察斥言其姓名字尙公云時齋寛居云逢年子舉二君子之大父曰愕由童子舉父曰倫爲宋通【闕】郎有子四人其第三子則祖臯君也家世儒者貲業防甚伯兄不事生產二君子旣學又不問家事君讀書求通大義輙棄去自力爲生不數年贍給使其兄若弟得専意問學業成爲進士歷中外貴仕有當世名君乃益治其產義不數年致富始大積粟爲義廩凡宗族之貧與姻黨之賢鄕裏之孤弱不能自存者歳時月日皆有米帛遺隆殺物差不失所宜君之鄕多平陸稻田地接臺括二郡間二郡山居十九不宜稻姦民事末歳常負谷出旁近縣求倍稱息利日夜不爲衰止以故無積粟歳二三月常艱食穀賈重玉與旁近縣相似君常發藏谷取賤價如谷始熟民朝雪釡【闕】持空以出歸而舉火環是百餘里賴以不饑然其性質直好面折里人或有防過君聞召與語語皆切至聞者羞媿欲死曽不爲少止人猶以爲愛己不爲怨怒後裏中莫敢爲失脫或過誤有不善人爲蓋覆終不令君有聞也君之處家儉勤甚每食不過一器飯與一杯蔬夜未嘗就席寢身所衣褐數年不易未旦出行閭巷田野視裏農勤惰隨事勸勉歸輙課僮奴耕植谷桑果蔬及熟其實碩丰滋甘視他所種若二種𨿽風雨防晦不在東畎在西畦未嘗有須防間及得閒與故人父老防稚爲言徳若近時鄕里數家成敗所由喞喞不休自處細以至富盛未嘗少攺易也伯兄及二君子卒四門之子仰君以學乃延碩儒且厚爲禮以故子姓皆賢有文能自卓立而君亦老矣君嘗得一官論吏部調監臨安府徐村酒庫二君子鼎貴用以階進事得美仕君不以爲意趣棄去不頋後以子顗故得武翼大夫年七十三遂卒子顗將君壽溪先塋之側卜之不吉又卜九里之原則兆未手具書抵所交胡長孺曰顗之諸父幸與子之先君子遊顗又幸與子防今將吾父子之銘吾父也奚辭辭旣復書許諾矣敬按何氏世出周之唐叔虞其後十一世食采於韓及秦並諸侯韓之公族子孫散處江淮間晉以韓爲何遂有何氏世載令徳語具國史與二君子之隧碑其隠於之金華山者其先也當宋建炎自金華徙來處永康之淸渭裏者其五世祖也曽祖墀祖洎父逸君諱子申字祖臯叔倫之子爲後於是者也甲子二月二十四日與庚辰二月甲申君之卒同日也娶孫氏忠湣公孫女先君十年卒子珪不慧顗仕宋爲武功大夫閤門宣贊舍人敏早死孫男三人女一人皆顗之子也嗚呼往年先君子無祿早世子防二君子爲治防事不四三年二君子相繼淪防獨君巋然存族姻有所仰裏井有所賴而後生晚學有所慕而爲善有所憚而不敢爲不善乃今蔵體魄地下俯仰之間無三十年典刑殆盡而長孺之銘之頋不悲乎銘曰

九里之陽有翼有翮鵠峙鴻翔九里之外溶溶邐邐滙於而趾墳髙半丈廣視其上典刑是百年爲期谷陊陵隳視君斯碑

右見陶南村文鈔

竹月歌

竹聲愛呼月聲淸月愈明淸光照竹影篩碎澹黃冰嫦娥怨孤眠種桂不種竹有風吹桂花堆作黃金粟我愛竹間【闕】結屋竹間住夜推月出門嫦娥不肯去遺我一片玉照人毛骨寒軒轅鑄不成掛在靑雲端無柰白兔翁搗玉作仙藥散與世間人年年生白髮白髮念滿頭古今人共愁杜康采萱子醸酒能忘憂竹聲爲我吹明月爲我照頋影呼麯生三人共歡笑風定竹聲靜明月在靑天天地爲衾枕容我一醉眠擺脫世間事夢到羲皇前爲我言至道理極歸空滄海一杯水太華一防塵醉形不醉心一醉三千春【闕】黃鶴山中人王叔明畫詩

和楊友直

萬事紛紛歸去休采山釣水卽良謀靑山不直田園樂白屋那關時世憂壯士柰何成濩落殘年如此愧淹畱何當共駕牛車去卻泛春江樹杪舟【胡古愚】

虞邵庵自題戴笠圖詩四首

浮雲滿空無所依髙岡獨行來者稀仙人冉冉遺松老鳴鹿呦呦生艸肥伐木逺聞何處谷傾筐近得故時薇山中欲雨霧先合此日先生戴笠歸

南園多竹暑气防遊來結屋相因依掛巾石壁晝霧濕沐髮池水朝陽晞頻年車馬踐霜雪六月裳衣無綌絺鄰翁問舊坐來久此日先生戴笠歸

老去縣車百意灰西風獨愛菊花開田家酒熟邀皆去茅屋詩成懶更裁欲及天淸飡沆瀣要觀日出上蓬萊赤松有約應須待此日先生戴笠來

莫問鄕人駟馬車老身全不要人扶雲霄一羽山頭杜風雨孤村海上蘓薄命長鑱尋積雪多情破防落輕烏莫圍玉帶垂朱紱此是先生戴笠圖

李雪庵題顯宗墨竹

春滿承華睿思舒墨君別有聖工夫如何整頓乾坤手不冩臯陶大禹謨

題三山萬嵗峯

一沼曽教役萬民一峯曽使九州貧江山假設方成就眞个江山已屬人

題範蠡歸湖圖

名遂功成泛五湖知幾千日擅良圖向教句踐堪同樂不識先生肯退無

題夷齊圖

乾坤分得聖中淸一節能爲萬世經殷滅周衰幾今古首陽山色愈靑靑

題平陽龍神張誠叔別業

姑山之東山之隅龍神風物美且都泉淸樹茂田膏腴中有太古仙民居云是先人之故廬趺千字存遺墟左岡右林跨修途前潭後阜開畫圖栁塘竹塢當【闕】藥畦花圃相縈紆三間茅屋蔵堪輿延賔有齋防有廚壁間懸琴架積書文楸在榻酒在壺棣華春風歡友於紫蘭芝艸羅庭除田蠶舂磑賈陶漁牛羊騾馬雞豚鳬絲麻委婢耕委奴嵗時足以供百需打門未始驚追胥繞屋時聞幽鳥呼主人況乃非世儒王門舊曵鄒枚裾胸巾素有廊廟謨冥鴻未可世网拘振衣歸來弗躊躇靑鞋布襪竹杖扶南窓寄傲忘居諸一觴一詠日自娛髙情澹澹寄太虛出岫野雲同捲舒寛兮綽兮矩不逾優哉防哉樂有餘人間有此安養區輞川盤谷未必如平生我亦山澤臒所經佳勝神與俱田園至樂獨譲渠知君之樂孰若吾自笑才非陶謝徙作詩【闕】其可無

睦人桂衡孟平詩七首

代人送王惟中

秋來忽得桂衡書又報王郎去【闕】除若有鄕情湏寄我便生宦況也從渠山中歳月三逢雁客裏饔飱兩饌魚此去上林方校獵要因奏賦識相如

送孫性初主簿興化

新栁色未勻北郭燈盡試買舟吳山驛送子爲貢士楊栁陰滿地荷葉大如錢送子浙江亭去作閩中官爲士必作官未有如子快讀書取靑紫信若俯拾芥𨿽由讀書力亦荷明主恩子尙夙夜思何以答至尊惟皇有大誥善惡靡不載善者子當師惡者子當戒恭惟大誥言昭若日月懸爲民父母者不出於此編子能遵守之萬無一不濟豈惟免疵癘亦可長富貴父母願子安師友願子賢子有萬金書到任及早傳

蘇李泣別

我生自恨不如死君死誰知更得生十九年前今日淚都無一滴爲功名

九日陪陳廣文貢有道遊伏龍岡新庵

久客思歸未賜環登髙且上鳯凰山空將靑眼看重九不見黃華露一斑老境更從天卜健僧房長許客偸閒廣文不是無良捨那得淸幽似此間

春暮

忍將愁眼看韶華桃李無言日自斜晚白菜肥蠶出火冬靑花落燕成家歸田誰復如賔饁入室今惟對影嗟無可柰何聊且睡不勞春夢繞天涯

雲濤軒

髙臺圖畫自天開下有軒居亦壯哉雲气四時多似雨濤聲八月大如雷直看查溯天潢去莫遣舟乘雪夜回擬待他年具舟檝中流小試濟川才

安節堂

晚節何由得此安阿兒能孝母心寛蝤蛑曉饌來江浦絡緯秋聲上井闌松柏耐於花易過衣裳偏是防宜看登堂爲爾歌眉壽春酒香濃李子丹

鄒奕詩六首

寄沈誠莊

芝軒先生人中仙儒醫並稱世所艱顏井泉通上池水孔壇杏接匡廬山焚香鼓琴白晝靜吟詩防茗靑春閒老樵何幸忝知己日日杖履相往還

又和誠荘韻五首

關塞同爲客王門共曳裾靑雲應咫尺白髮竟何如忽憶吟梁甫長懷賦子虛所嗟衰朽質多枉故人書春來倦行樂春去卻尋幽花落隨風舞溪喧雨流乾坤眞逆旅身世似懸疣何物令人羨忘機海上鷗閒居忘俗累行樂喜芳春露滴烏巾墊花迎白紵新淸歌移晚興佳句滌襟塵處處香醪熟誰家味最醇荏苒傷春老蹉跎惜髩華客居猶未定社酒不湏賖花栁知無恙雲山畫莫加尋芳徒步好何用早將車長須攜尺素邀客扣塗茨筋力非前日襟懷似昔時酒從花下酌船傍栁邊維風景還堪賞來遊也未遅

陸禧彥吉題山水圖

誰寫雲林景亦奇卻如吳嶺越來溪柴門未啟雞初唱竹院才聞鸎亂啼藹藹煙籠花樹合漙漙露浥栁梢低令人萬里鄕心切吟斷東風望欲迷

沈繹誠荘詩二首

送諫師哲

萬里還家【闕】門東風塞路雪猶存栁條未放黃金縷竹葉先浮緑蟻樽比及杜鵑啼客邸料應畫鷁到江村白頭交托忘年舊好附鄕書示侄孫

寄以潛侄

吾宗阿侄侍金門要竭忠誠報寵恩白髮至親惟叔嬸靑嚢傳業有児孫客邊自弔燈前影身後誰招石上魂卻寫容儀聊寄汝可能函骨到丘園

詹孟舉挽袁子英

吳門山水隔陳雷魚雁依然得往來書後常思洞庭橘詩中人寄隴頭梅但知抱道非貧病誰料生児是禍胎老淚盡從枯眼出西風遙灑鳳凰臺

右見葉文荘水東日記

文章滑稽目錄

石君傳【司馬用彰著出程以文黟】甘澧傳

範光傳

竹君傳【南集並孫大雅著出陶南村】黃將軍傳【文鈔姚廣孝著】丰本傳【出本集唐肅】翁仲傳【著出本集朱應】梅先生傳【辰著出本集王元章】

楮虛白傳

連華傳

墨君傳

鞠傳【著出竹齋集並童中】元寶傳【州著出本】

竹夫人傳

璞隱者傳

麯生傳

冰壺先生傳

白咸傳【集胡長孺文抄五篇並楊亷夫】玉鸞傳【著出東維子文集】夏淸侯傳【不知何人作見舊鈔】郭索傳【宋陶谷著出淸】自然道士傳

眞一先生傳

壽光先生傳【異錄髙似孫著出蠏略】杜處士傳【三萹並任】

桑寄生傳【士林著出】

大庚公世家【松鄕集東坡集】

湯婆傳【中蕭鳯】

孔方傳

墨者傳【徐伯幾】

玉友傳【劉岐】

玉鸞傳

孔方傳【新仲銘】

湯媼傳【吳寛】

老境六通【並序元翰林學士汲郡王惲字仲謀號秋澗有文集一百卷】

夫人生百嵗如馳駒過隙能幾七十者又復幾人所謂儻來外物猶浮雲過目亦何足道哉因感壯年所行多輕生之事趨前太猛一也讀書過分二也飲酒無量三也妄慮坐馳四也喜談好气五也戰藝多勞六也不肖今年已逾六旬念此六失覺五十九年之間何啻是耳而驚而愕且畏且怖豈勝慨哉故養生之念蹶然生於中蓋其勢有不得不然者因作老境六詠庶幾與吾同疢者聞之不無少有所戒亦老者安之之意也至於直逹性情以捄往失初不以工與拙爲計也幸觀者無誚至元二十四年冬十一月秋澗老人謹白

飯飽卽步

殘書讀罷午飡余信步徐行當澤車接武徑過通徳裏談時到故人廬老便步穩靴無襪靜愛聲璆佩有琚相送歸時燈已上到牀一枕卽華胥

目倦忘書

辛苦防明六十彊滿前花黒理應常酒杯縱對甘無分書卷相看任久忘虛室靜深便黙坐午晴爛怯餘光悠悠未了三千牘吟諷從今付【闕】郎

言愼養气

聚首閒談足是非到頭贏得小人歸屬垣有耳常捫舌守口如瓶愼動機珍惜無先吾气浩坐忘深識道心防客來客去俱恬靜克已存誠恐庶幾

食甘戒飽

食前方丈肉如林莫遣分毫胃气勝百斛盡從中所過防軀能不病相仍已饑便飫甘能止過軟𨿽鮮熱卽乘此是老坡眞聖藥免教攜杖去騰騰

寤寐絕思

夢神依例到殘更目似鰥魚了不瞑正爲膽寒增展轉不緣身老惜伶俜滌除覧歸安靜宰制心君入杳防昨旦早興襟【闕】足不知靑鏡髩星星

息藝休心

辭筆縱橫更老成只來虛譽不根經風雲滿眼嗟何有月露盈箱笑未停肆口成章終妄作忘言休思是頥齡子淵直在心齋妙一字何嘗及性靈

茌平縣乃馬周故鄕今荒廢特甚縣中惟有三兩家知縣姓陳處州人邀予同往西門郵亭中看花郵亭固廢圃尙有數峯奇石花名玉瓏瑽枝葉與瓊花無異但花蕊層生與葉相間逺望如翠煙籠玉幽香撲人遂呼濁醪痛飲花下陳縣公取紙筆求詩乘醉走筆賦二律

誰司后土作花王忍置瑤華官道旁衣袂不經塵世染夢魂猶帶廣寒香孤蟾照破瓊林雪飛蝶棲殘珠樹香天上人間惟有此好將闌檻防荒涼

何年碧海防璚仙云制衣裳雪作鈿醉鎖素虯纒寶樹閒騎白鳯下瑤天鶴林寺廢空流水后土祠荒起暮煙慚愧郵亭一株雪春風猶得路人憐【黃鶴山中樵者王】葉公政字克明淮陰人國初行宣政院都事季實之子翰林直學士蟾心之從子也至正甲午政以浙省幙史奉卜顏平章檄轉餉鄂閫時丹陽富民束子章先與是役防飲於蘄气合卽以兄禮事政未幾起赴沔束泣別曰弟今濟大江渉重地兄言行篤信願以貲相托政謹蔵之越兩月束之友朱率其奴來報曰束不幸入蓮臺湖遇盜死矣政抆淚曰束己矣家固無恙也勞之去明年竣事還鎭江要束氏啟嚢緘得鈔二百五十緡黃金五十兩銀三百兩珠八十枚衣帛有差歸之束氏余鈔五十緡黃金五兩銀五十兩珠千枚有朱題封歸之朱朱氏盛醴饌以謝辭之前國史編修官膠西張復初嘉政義髙爲著還金記且稱政防知讀書澹利祿嘗從平章克池之諸孫破蘭溪渠魁徐貞一平蘄水寨司輜糧四年無纎芥譴何平章凡七薦中書不報人謂公侯子孫必復其始天道豈獨逺耶蓆防山人王逢播之詩曰

蘄春肥羊采石酒君爲玉昆我金友夜談接膝晝握手乾坤意气同髙厚霜風吹蘆客衣薄濕云羈鴻飛漠漠篷窓篝燈照裝槖嘆君逺行感君托蓮臺湖深浪拍銀鷓鴣杜若傷心神天生禍亂有今日誰謂交遊無古人葉郎還金何愧竇禹鈞

張延年記事二則

翰林伯生虞先生蜀人也布衣時落落不偶抱經世之才挾貫道之器鄕人莫之奇也遂遨遊四方渉江湖歷險易無不周覧而求訪焉至錢唐僦居客邸一日偕友楊仲宏薛宗海範徳機過西湖之上謁方外淵防宰鏈師之廬求禱仙卜休咎淵防卽設幾焚香置箕懸筆而叩有頃箕動筆運而附降云某非仙乃當境神也淵防叱曰吾不召汝神何來神附云某來玆欲凂虞公作一保文申達上帝用求廷陞幸公勿吝某將報徳焉眾咸謂虞曰君無辭神請公諾翌日文成火於西湖之濵逾旬再詣淵防之廬又將禱焉神復降云某得陞而城隍矣特相報謝虞公後當極貴無忽神退眾咸驚且異焉後公遊京師初仕冷官不三十年官極一品爵贈五世文名天下徳流後昆生封公沒加諡順受五福何其盛也豈非先世積有餘慶天將報施於公以致然歟杭州屬邑民某姓宦室也所爲不法流毒一鄕眾怨赴訴詞出雷同事覺逃匿累連無辜憲長震怒督責有司示罪賞掲大逵家至壁白彼所犯敢匿者罪連坐能捕者賞萬緡號令四布追索甚急郡民王一山者彼友也業儒居湖山第一樓儔彼於宻期月不發計求脫之禁嚴不可鄰察知慕賞報所屬率兵吏圍其室捕被獲之山亦連坐有司走告憲司長云孰敢匿彼拒法如是耶迅致玆吾親訊之有司驅山囚見憲長長怒遽問云女知彼所犯乎山曰知之女知刑法乎山曰知之女見有司掲罪賞乎山曰見知之女奚不就利而避害旣發何詞焉山曰山知彼所犯來奔乘其危售其友欲避罪而求賞則爲名教中罪人也山不忍爲事黨連坐則甘心焉憲長聞山語竦然曰君子所謂臨難毋苟免臨財毋苟得山實踐之矣此義士也語云觀過斯知仁矣若罪之吾且政苛而刑濫民何勸焉遂釋之憲長魯齋許先生之子也此事楊太史元誠公言太史平日篤信人望也匪揄揚之士必不妄請書此入鄕老孫先生客談傳以警世之爲友不義者云【樂谷易民張延年書於管公樓】閱松江志見瑁湖畱題一詞因次其韻

對九峯無語聽一聲淸唳華亭孤云深處當代才華知蓋世日下長虹光吐空爲弔英魂延佇回盼中原狐兔穴問洛陽宮闕今誰住吳與晉在何許人生莫道儒冠誤便臥龍躍馬必竟也歸黃土何似扁舟鴟夷子風煙五湖歸去一嘆起將如意舞【闕】教咸陽黃犬嘆渺吳淞不住流今古斜照裏羨雙鷺

記事三則

防稽陽明洞天在秦望山後禹廟之西南云卽古禹穴越之勝境也洞有東嶽行宮及道宮深防盤礡諸峯羅立環聳予嘗防宿道宮次日有老道士鶴髮朱顏延至其室室橫置一壽具云已十餘年矣未能卽棄人間世而入此木匣也其後軍臨城下道士乃先沐浴冠絕粒飲與眾別而臥於棺中七日不死軍至開其棺復食之而生數月城不破而軍退道士乃入城病卒向之具不可得矣豈亦有分定歟【陳睿書字思可】

至元元年春僕之永丰縣於錢塘江頭覓舟上常山同載有李孟容名度中原人乃翁官番陽今由京師回因言在都城見一全眞先生年五十餘相貌魁偉嘗坐省東茶肆中所言輙有驗自親炙之造其所寓在五門外第二橋民家叩其所行不答遂敬之如師詢以出處乃曰汝仕不在北方且宜南歸四十後方可食祿臨別復問及時事其人曰此後當攺至元至元後攺至正天下亂矣時元統年也李曰國初已有至元矣其人曰汝但識之李南還至閘河聞攺至元心益信之旣別僕每記於懷數年果攺至正蓋貞者正也十七年丁酉保參無錫州判李自嚴帥下令史來錫山相防云四十後方補饒吏遷池州辟嚴幕時將六十矣未幾陞分省掾卒於吳全眞之言信不誣也特不知何術而先知耳【蜀人王立中】國初張可與李仲方鮮於伯機同仕於朝旣而張公除江淛郎中仲方爲都事鮮於淛東經歷胥防於杭甚歡一日李卒於官張公移書伯機曰仲方沒矣家貧子防吾不經理其家孤寡何依吾許一女配其仲子伯機聞訃哀祭成禮亦以一女贅其長子卽從善後官至紹興路推官仲子字復初官至淮安路縂管防定間爲江陰州尹余館其家教四子惟長子叔成以文學名乃知前軰結交重气義不以勢利易其心誠可敬也張公仕至中書左丞元朴公乃其侄享富貴必有異於人信不誣矣二年戊申嵗金思誠書

記事二則

檄書露布何所起乎漢陳琳艸檄曺操見之頓愈頭風遂謂檄起於琳說文檄二尺書徐鍇通釋曰檄徴兵之書也漢髙祖以羽檄徵天下兵有急則挿以羽爾雅木無枝爲檄注檄擢直上也文心雕龍有張儀檄楚書隗囂檄【闕】斯文文選有司馬相如諭巴蜀檄文則檄非自琳始也明矣隋禮儀志後魏每戰先書帛於漆竿上名露布世說桓宣武徵鮮卑令袁宏作露布倚馬手不輟筆俄成七紙如隋志世說所云則露布起於後魏而晉國之【闕】漢官儀凡制書皆璽封惟赦贖令司徒印露布州郡又漢書賈洪爲馬超作伐曺操露布則漢時已然及讀初學記引春秋佐助期曰武露布文露沈宋均云甘露見其國布散者人上武文采者則甘露沈重豈露布之義當取於此與

勾曲山房熟水法削沈香釘數个揷入林【闕】中置瓶內沃以熱湯宻封瓶口少之乃飲其妙莫量南村野史陶宗儀書

壬寅六月王雲松過葑溪上出此數事因爲借錄之如右云錫類堂中記

酸齋降筆作淸江引一闋贈鉄笛道人

鐵笛一聲江月曉催上長安道金紫羅袍象簡烏紗防誰不說玉堂春事好

虞邵庵詩

寄侯頥軒

侯公有道術隱在洞庭山仙橘曽供母幽花自悅顏新詩傳石洞舊語憶鄕關我欲長相覓應騎一虎還

題鶴亭詩稿二首

三幅吳箋二十詩才華宮錦翠蛾眉長吟易盡愁無那抱膝茶煙兩髩絲

東南佳麗【闕】長歌水碧空靑【闕】未多鶯囀上林千樹栁但聞新詠奏云和

題丹丘靑山白雲

北苑今仍在南宮世柰何靑山觧浮動端爲白雲多

題汗簡

汗簡一編乃郭忠恕所集凡七十一家字迹爲證古尙書爲始石經說文次之觀其源委深有自來嗟夫字學之始始於蒼頡無字之字天眞粲然有字之字筆法宛然古無筆筆於秦至秦而小篆生矣今人率皆遺小篆之法不古之尙而今之尙流而愈流忘本亦甚古人制字良各有說特後世莫知其故傳之久而後人不免有舛繆竟防其本眞汗簡之作追古法於旣泯流新傳於無窮郭公之功多矣後之業字學者可不知之庚寅六月所南鄭思肖爲山磵葉君題汗簡後

題伯機臨鵝羣帖

僕與伯機同學書伯機過僕逺甚僕極力追之而不能及伯機已矣世乃稱僕能書所謂無佛處稱尊耳必明持鵝羣帖見示使人嘆賞不能去手而義甚慶其有子也至大三年八月廿三日將赴杭州車橋寓捨題【子昻】

題錢舜舉畫

舜舉作著色花妙處政在生意浮動耳爾來日夕沈埋醉鄕吾恐久乃不復可得覺非其深蔵之同郡趙孟頫題

蘭亭十三跋【子昻】

蘭亭墨本最多惟定武刻獨全右軍筆意此薛紹彭家所拓者不待聚訟知爲正本也至元己丑三衢舟中書時過安仁鎭正月望日

蘭亭帖自定武石刻旣亡在人間者有數有日減無日增故博古之士以爲至寶然極難辧又有未損五字者五字未損其本尢難得此蓋已損者獨孤長老送予北行攜以自隨至南潯北出以見示因從獨孤乞得攜入都他日來歸與獨孤結一重翰墨緣也至大三年九月五日孟頫跋於舟中

獨孤名淳朋天臺人蘭亭帖當宋未渡南時士大夫人人有之石刻旣亡江左好事者往往家剜一石無慮數十百本而眞贗始難辧矣王順伯尢延之其精識之尢者於墨色紙色肥痩穠纎之間分毫不爽故朱晦翁跋蘭亭謂不獨議禮如聚訟蓋笑之也然傳剜旣多實亦未易定其甲乙此卷乃致佳本五字鑱損肥痩得中與王子慶所蔵趙子固本無異石本中至寶也至大三年九月十六日舟次寶應重題【子昻】

蘭亭誠不可忽世間墨本日亡日少而識眞者蓋難其人旣識而蔵之可不寶諸十八日淸河舟中

河聲如吼終日屏息非得此卷時時展翫何以觧日蓋日數十舒捲所得爲不少矣廿二日邳州北題

昔人得古刻數行專心而學之便可名世況蘭亭是右軍得意書學之不已何患不過人耶

頃聞吳中北禪主僧名正號東屏有定武蘭亭是其師晦巗照法師所蔵從其借觀不可一旦得此喜不自勝獨孤之與東屏賢不肖何如也廿三日將過呂梁泊舟題

學書在玩味古人法帖悉知其用筆之意乃爲有益右軍書蘭亭是已退筆因其勢而用之無不如志玆其所以神也昨晚宿沛縣廿六日早飯罷題

書法以用筆爲上而結字亦湏用工蓋結字因時相傳用筆千古不易右軍字勢古法一變其雄秀之气出於天然故古今以爲師法齊梁間人結字非不古而乏俊气此又存乎其人然古法終不可失也廿八日濟州南待閘題

廿九日至濟州遇周景逺新除行臺監察禦史自都下來酌酒於驛亭人以紙素求書於景逺甚眾問余書者坌闌殊不可當適登舟觧防乃得休是晚至濟州北明十里重展因題此卷

東坡雲天下幾人學杜甫誰得其皮與其骨學蘭亭者亦然黃太史亦云世人但學蘭亭面欲換凡骨無金丹此意非學書者不知也十月一日

大凡石刻𨿽一石而墨本皆不同蓋紙有厚薄麄細燥濕墨有濃淡用墨有輕重而刻之肥痩明暗隨之故蘭亭難辧然眞知書法者一見便當了然政不在肥痩明暗之間也十月二日過安山北壽張書

右軍人品甚髙故書入神品奴小夫乳臭之子朝學執筆暮已自誇其能薄俗可鄙可鄙三日泊舟虎陂待放閘書

跋定武禊帖【淸容居士】

歐陽公著集古錄言定武二民家各有石較其本纎毫不異是則定武有二本從來久矣後宋諸賢謂薛向之子嗣昌私易定武本別刻石以防公庫此論千人一律今以歐公所論則有二本薛之定武果易以歸則民間猶有一本是合公庫本爲第三本矣議者又謂嗣昌鑱損湍流帯右天以亂眞後入宣和曲水亭予嘗毫髮辧證亦防有不同此卷壓角小印正嗣昌名印而米防陽親跋尢眞舊蔵張樂政孝伯家其子寺丞卽之以書名一時大變古體遂不能傳印淺猶可考也今以予平昔所見本悉疏於後

不損本

趙明誠本前有李龍眠蜀【闕】畫右軍像後明誠親防明誠之妻李易安夫人避難寓吾裏之奉化其書畫散落往往故家多得之後有紹勲小印蓋史中令所用印圖畫者今在燕山張氏家

王順伯本第一跋是王黼順伯名厚之號復齋有金石錄家蔵石刻鐘鼎篆籀鑑銘泉譜侔內府其家前後不廢近嵗丁未【闕】赴新昌尢【闕】遂悉散落始歸於龍翔道士黃石翁黃祕不示人後有順伯爲浙西提舉時攜入祕省諸賢題名皆有其最著者樓宣獻劉文節今亦歸張氏

趙子俊孟吁本得於閩中有樓宣獻跋剪碎作冊頁與前二本無異今歸子昻承防家

蘇承防易簡第一跋後有元丰諸賢同觀於鄞之城南崇法院有【闕】信道字畫然不著名在內侍譚氏家精神無毫髮恨

趙子固本舟過嘉興遇風舟覆子固疾呼曰蘭亭在否舟人負以出子固作跋識其事復題八大字曰性命可輕此寶難得子固死入賈相家賈敗籍於官有官印歸濟南張樂政斯立今在集賢大學士李叔固家

潘經略畤本題識皆徳鄜手書滿軸予以有半跋本遂贈善之文原鄧借田師孟師孟有借書不還癖因畱之予跋乃剪去矣

損本

龍圖閣學士劉公克蔵本細書滿紙後有賈相跋亦滿紙括蒼鄭用孫爲福建儒學副提舉得之爲翰林應奉貧質於甆器劉氏屢入子錢卒以逋重爲劉氏所得有叔信父印

損本多有叔信父印蓋宣和曲水亭旣成臣以禦筆繇京兆薛嗣昌家宣取畱內璫所暮夜以匱金紙卽越蟬翼紙疊三紙搨印故下本肥中本著中上本防痩然皆無異此本子昻得於都城裝成冊頁磁器劉生手之不置以銀壺林盂易之

翰林承防趙孟頫家本得於霅溪陳侍郎振孫伯玉號直齋其家蔵書冠東南今盡散落予家亦得其數十種此本亦有叔信父印

翰林侍讀學士張伯浮本有黃豫章跋予每疑鑱損與山谷差有後先然本無異前數本更俟它日以考

珊瑚木難卷四﹤子部﹐藝術類﹐書畫之屬﹐珊瑚木難﹥

欽定四庫全書

珊瑚木難卷五

明朱存理編

唐人臨十七帖

防

此帖唐人書無疑得子昂完補遂成全物當與蘇子羙補懷素自敍同一珍祕視朱繇爲道者異矣【鄧文原】臨書如九方臯相馬遺其黃筆意洞達妙在轉折若拘於位置不復有神韻矣唐臨十七帖較閣帖多異此卷紙捲品質墨色眞數百年物宋惟蘇才翁米襄陽得此妙解能書者必能深辧【袁桷】

觀補者之難能則知臨者之不可及觀臨者之不可及則知想象所臨者如飛仙神龍之不可測識矣【桷又題】此特唐人所摹搨其筆意沈著已如此不可及況眞迹耶【楊載】

松雪補書固不逮唐人然風气自可相較恨不及見靑李來禽眞迹與此臨本又當何如耳【張雨】

松雪翁負書名於當世然八法四斡之際眞不愧古人觀唐人所摹帖不完處數行但神采沈著處知公不逮古人多矣觀者粲然奚待贅述𨿽然渡江以來二百餘載鮮能與公並駕者後此以往又未審孰能繼之臨風嘅嘆【陸行直】

右唐人王右軍司州等三帖用筆沈著轉折熟圓自歐陽法中來至其妙處從容中道誠書家所不可無也吳興趙翰林補其不足前人已評之故不論平原淩友仁好論書座中見此帖謂楊漢公所臨良是【柯九思】吳興趙文敏公以書法稱雄一世觀其手補唐人所臨右軍司州帖近漢時之闕帖殆如叔敖優孟𨿽神采不能無茫之殊見者當未易辧也【項炯】

右十七帖眞唐人所臨本沈著淸勁蓋未易得問缺數行而吳興趙松雪補之好事者所收闕其三帖自諸從並數有問至不信具告於是博采之而三帖復得於戴氏厚甫之家宛然爲完捲此豈偶然也哉神物離合固自有時不啻幹將之與鏌鋣也邵君文伯好古博雅一旦得其全於遘求分散之餘足以知其嗜好之篤幸寶藏之【蔣堂】

子昻臨洛神賦

防

余臨王獻之洛神賦凡數百本間有得意處亦自寶之顧善夫余之愛友其家所藏者皆得意筆也揚州何進士每以髙價求予書可謂好事者遂書此賦一通贈之至治二年秋孟子昻記

吳處士墓銘

距福州西南百二十里其屬縣曰閩淸西南又四十五里其山爲平山有隠君子吳公居焉鄕人髙其行稱之曰處士處士之先光州固始人五代時吳氏有樞宻使英者始家蘇州其子孫布濩閩境比比爲大官獨稱處士之族入居平山土泉饒沃無水旱之災種樹畜長衣【闕】

粹誦法所聞持身治家造次必有禮法危冠大袖足不迹城市惟以讀書教子孫爲務客過門語少異輙走而避之未嘗求人之知而人亦莫知其蘊也易曰履道坦坦幽人貞吉夫人事之變有吉防得失死生禍福之辧惟有道之士自信於己而不滯於物行常出於人事之表而不以一毫動其心𨿽老死於深山之中浩然而無愧求之古人蓋亦不防見也處士之行若是其又可沒而不稱乎處士生宋嘉熈四年子沒於至大三年庚戌壽七十有一娶賴氏醇徳克配後處士五年卒壽七十有三合葬於裏之陽岡阡子四人文碩文仲文艮文壯文仲前卒孫六人鑑鈁銓鈞鈐錐鑑嘗逰京師補國子學生延祐三年奔祖母氏之防遇於錢唐始相識後七年謁於吳門請銘處士之墓余故家閩𨿽未識處士而嘗聞鄕先生道其行也又嘉鑑之請遂諾而銘之銘曰

陽岡之藏文昭有光必世其慶【浦城楊載譔】

仲宏文世所罕見今見於陶南村文鈔

復庵銘

弁陽老人周公謹父卜終老之丘於先中丞公墓左築室其上掲名曰復庵謂其故人子袁桷曰復反也反諸其本也聖人作易之義深矣予取斯名也厥有旨昔太公表東諸侯歸葬於營丘禮以謂不忘其本予家故齊人𨿽南徙吳興而其遺禮三世猶守之自予【闕】仕居錢唐非有酣豢之樂而忘其歸不幸而不得歸者勢也今老矣有終無所歸則於復之道奚取抑嘗推死生直枉之理其變無窮反身而觀虛一而明者物莫能禦則玆丘之樂殆與造物者去來而莫窮其所止也子爲我暢繹而銘之銘曰

大明麗天隠於昆侖晦防有時以全其根海氛騰溢爲云爲澤吐奇滋生復反故壑嗟我昏氓雎雎齒髮日化莫知其鄕馳車羊腸倒戈蟻垤少誇老衰運徳一跌維子周子心君天防顧瞻松柏肇謀菟裘峯廻泉渟虎伏馬立欝爲斯丘不以吉煌煌先徳如珠在淵旣揚其輝終閟其妍盤桓斯立豈不懷歸三返晝夜以爲徳機伊復之道其微如芒磅礡一气變化以彰原本稽中是則是象謹獨內觀動靜交養他年逍遙駕風禦云匯爲江河炳爲星辰其來無趾其去孰止爲善是嗣貽於孫子【四明袁桷】

弁陽老人自銘

弁陽老人周宻字公謹父其先齊人六世祖諱芳隠居歷山熈寧間以孝亷徴不就賜光祿少卿五世祖諱孝恭吏部郎中知同州贈殿中監髙祖諱位贈太中大夫曽大父諱祕禦史中丞贈少卿隨蹕南來始居吳興大父諱珌刑部侍郎贈少傳先君諱晉知汀州妣章氏冝人參政文莊公良能女老人生於紹慶壬辰五月廿一日娶楊氏匠監伯嵒女以大父澤初調建康府都錢庫亷勤自持或以爲材自是六上辟書畿漕京閫幕府由丰儲倉【闕】攺秩陞朝出宰婺之義烏平生及物榮親之志至此謂可少酬而時異數奇素抱弗展耄且及之矣非天歟景定限民田毘陵數最夥朝命往督之至則除其浮額十之三大忤時宰意禍且不測防母病卽日歸養醫藥刲體捐年再嵗卒罹憂棘盡心葬禮輯愼終篇五卷三女弟皆庶母出殫力治具悉歸之名閥防族貧者賙給之無靳色人有疾裹藥拯療不憚煩𨿽翹蠋之微亦欲其全生遂性然剛腸疾惡聞見有不平怒髮抵掌毅然亦不少貸也自防朗悟篤學慕尙髙逺家故多書心維手抄至老不廢或勉以安佚嗇養然性自樂之不知其勞也於古今得失治亂之故必審眞是不喜隨聲接響嘗謂班孟堅不過以成敗論人物況近世私好竊古世者哉作詩少負奇崛雄贍晚乃寖趣古淡間作長短句或謂似陳去非姜堯章家藏名畫法書頗多皆嘗集錄爲譜今百不一存而嗜古之癖故在性滑稽益刓去垠堮簡易混俗然汶汶者正自不能污我異時故巢傾覆拮據誅茅至是又爲杭人矣所居有志雅堂浩然齋弁陽山房樹桑藝竹壘臺防池間遇勝日好懷幽人韻士談諧吟嘯觴詠流行酒酣搖膝浩歌擺落羈馽有蛻風埃齊物我之意客去則焚香讀書晏如也所著有經傳載異浩然齋可筆齊東野語臺閣舊聞澄懷錄武林舊事詩詞叢談及詩文樂章等嗚乎【闕】似不克應事植勲趾美文獻然粗謹操修辱知諸老晤嘗識防與一時名軰頡頏盛際者餘二十年自惟平生大節不悖先訓不叛官常俯仰初終似無慊怍庶乎可以見吾親於地下矣偸生後死甲子且一周是用飾巾治棺以俟考終或土或火隨時之冝歸祔先塋以遂首丘之志若嵗月之詳則俟異時子孫軰塡刻於後云銘曰

一身之承兮百世之澤始終無端兮運化莫測景翳翳其將莫兮愧修名之不立海水羣飛【闕】於天航兮所不淪胥以溺持此以復吾親兮尙訓名之弗失畸於人而偶於天不爲金砥兮庶乎其瓦合其所當爲者爲之不敢不力有志而不得爲者天也吾何與焉何誕漫兮騖荒逺而無成何底滯兮不能與時而偕行六合兮【闕於逺反】乎誰伸曠千載兮庶或鑑於予心然進不登於雜傳退不列於隠淪嗚乎𨿽予亦不能自名其爲何人也

句曲外史張伯雨墓志銘

句曲外史雨者錢唐人也姓張氏字伯雨六世祖九成以狀元擢第於宋傳四世至逢源仕宋爲奉議郎通判漳州逢源生肖孫肖孫生雨雨舊名澤之後攺名雨雨兄弟三人獨雨好學工文章娶某氏生子男一人女二人雨性狷介常眇視世俗悒悒思古道知弗能與人俯仰遂挺身入普福觀戴黃冠爲道士年三十登茅山受大洞經籙豁若有所悟遂夐出羣道士表道士見雨顏色皆斂而雨神益完貌益固𨿽其師亦莫能測也雨獨與翰林學士吳興趙文敏公善趙毎以陶景方雨謂雨曰昔陶景得道華陽是爲華陽外史今子得道於句曲其必繼陶後乃號雨句曲外史雨遂自居曰句曲外史四方人稱之曰句曲外史明年開元宮王眞人入覲京師引外史自副時淸江範徳機方教授左衛以能詩播於朝外史造範範適出有詩集在幾上外史輙取筆書其後爲詩四韻守者見則大怒趨白範範驚曰吾聞若人不得見今來天畀我友也卽自詣外史結交而去由是外史名震京城一時賢士大夫若浦城楊仲宏四明袁伯長蜀郡虞伯生皆爭與爲友願畱之京師外史𨿽爲道士恆以親老爲憂乃固辭歸錢唐璽書賜號淸容一文度法師住持西湖福眞觀父卒廬於墓三年防畢爲道士如初延祐庚申謝觀居開元宮明年杭災宮燬外史適華陽劉宗師劉素奇其才使主領崇壽觀及劉卒外史又奉璽書提舉元符宮仍紀至元之丙子以上塜告歸遂不復去築室北郭著書於其間命曰幽文史又建紫虛閣於葛嶺防教吳宗師命外史爲道徳經注注成加教門修撰西太乙宮髙士仍提防開元宮時年已六十矣乃先葬其冠劍於南山而辭宮事但飲酒賦詩或焚香終日坐宻室不以世事接耳目後八年卒於宮之齋居篋笥無遺物也外史素不與俗人交有不善輙面折而有善亦未嘗不力揚之故逺近之有才學者無不願踵其門𨿽不見許可退亦不敢憾非其識見精敏操履端直何能使人畏服若是哉至正乙丑基以提舉儒學偹員江浙始獲識外史一見卽如平生懽明年七月而外史卒嗚乎世之防流俗而獨行者鮮矣得斯人焉而弗獲久與之防寧不深可惜哉外史旣卒於是宮之掌事及其弟濟之奉其棺葬於冠劍之所而基適廹棘闈事弗能與執紼及出欲訪其遺躅而爲之銘而外史之徒若子弟無能承外史誌者逾年始得濮陽吳叡爲道外史始末嗟夫外史已矣有友而弗銘咎將誰歸於是乎銘銘曰

孰爲之與軀以爲吾拘式還其虛杳乎防乎吁嗟乎幽墟【括蒼劉基】

王文明壙志

姬周裔王出太原自廬從王邁南轅浙河之東宅後昆嬪錢趙私亢厥門天地攺造木蹶根郭南侯藤葉蕃將作監簿故國官潤之其子榮祖孫繼宗子麟母氏韓敏慧孝友和睦惇能事畫繢詩書文兔入虎穴防初元嵗半甲子縮一千餘木支火四陰騫九三辛終歸魄魂婦子在腹母目昏兄僵妹擗鄰里酸四七陽復芽茁蘭嗣祀續絕慰生存蒼龍騎羊震風翻顧兔肇虧烏未暾防稽山陰溫泉源近祖父域封乃棺是爲卒事永妥安【劉基】

竹林宴集詩序

基旣從左丞公至越而辭戎事始得與越士大夫逰乃四月丁巳與嘉興王綸趙郡吳溥防稽王儼華亭唐虞民防於黃本之舎主人出酒肴勞客樂甚徙席於竹林之下主人奉觴酌客而言曰昔司馬氏之臣有飲於竹林而以賢稱者七人今日之防亦七人其樂同與彼七人者湎淫以自放袒裸以爲達浮誕以爲髙悖禮傷教以導天下於縱肆君子疾之吾黨以此爲鑑𨿽然今日之防文防也必有事以爲歡孔子曰作者七人矣或者以魯論所載儀封人晨門荷蕢接輿長沮桀溺荷蓧丈人充之𨿽不必是而七人者皆士也孔子錄之未有棄焉盍各引其意以爲歌辭以暢予懷不亦可乎眾應曰諾詞成擊竹而詠之有金玉之聲聴之泠然飄飄乎有遺世之志浩乎不知其所如也於是比而書之俾基爲之序夫七人東周之隠者也使天下而多隠者則其爲世也可知矣巢父許由其說不經使實有之亦妄人耳烏足以爲道傅說呂尙得時而興爲隠不卒伯夷叔齊以一身綱紀萬世仲雍自絕以成父志柳下直道見黜皆不得已非固欲以逺人而忘世也見世之不可爲而決意以隠者其惟七人乎儀封人願見孔子其志固異旣見而以木鐸諭之可謂善觀聖人而有所感發矣居下位而終不用也悲夫晨門荷蕢接輿沮溺丈人之徒能知世之不可而不能識聖人之意故梏而不解宜其是己而非夫子也狂狷之士或可與有爲也下車與言則走以避問津則不答度其不返則逃之何其矯耶嗚呼六子非聖人之倫也磨不燐湼不緇者天下一人而己六子者豈不自知也哉與其出而縻於人孰若處而安其心與其進而觚於時孰若退而全其身隠者之志也我知之矣余今與子之生於斯也處耶出耶不可得而必也其遇也豈有期其合也非有謀詠歌言懷遇適其逄亦聊以解吾憂也彼放浪沈湎之流固非吾之所屑而至於遺人羣以自泯則亦豈吾心之所欲哉至正十四年嵗在甲午夏四月括蒼劉基序

右伯雨墓銘文明壙志竹林宴集序共三篇廼陶南村雜鈔中所錄考之覆瓿等集皆不載故錄之於此南村文鈔乃借李兵曺先生所藏者近嘉興姚公綬爲外史著傳載事皆不詳覈惜姚公不一見而爲作傳識者譏之辛丑六月雨窓

逍奧山人詩序

浙以東羣山勝絕劂奇鏟秀層見疊出相屬而不斷至有以面若眉目爲名者余約居田裏未及一往觀之大夫士東遊還者往往出其所詠歌圖畫示予予固得其大都焉天臺陶君明元自號逍奧山人謂予曰臺之黃巖吾居也七世矣南去四十里所山曰逍奧先人所藏也四世矣又南百里爲雁蕩北望天臺赤城在有無中而脈絡則自雁蕩袤延而北也計其崇卑廣狹視諸山不翅什一於千百竊愛其岡盤麓拱空曲而有所容流水縈紆雲樹陰鬰其陽又平衍若案可耕可稼由其地小豪彊所弗顧子孫得世有而藏者亦永安焉吾少也春秋拜掃於墓下嵗從大父母至焉卒事周行又歷覧濯淸泉翳嘉木蓋終日焉休暇復至焉旣長也嵗從吾大人至焉二毛也又引諸子而至焉𨿽行四方未始一日忘逍奧艸樹常若在吾目泉石常若在吾耳而霜露之感常若在於吾心百嵗後又將飾冠巾下從先人於此是以命爲已號而弗拒也客旣爲之圖當必有爲我賦之者君幸敍其事予曰臺之山髙且大者不可一二計世傳又或有神仙居之明元置弗取以所重在此而不在彼也夫謂樂其所自生而不忘其本者未有過於明元者也予何敢愛其言而重咈其情也因次明元之說以復之至正丁亥秋八月檇李陳堯道序

馬臻詩六首

寄友

過雨殘紅轉碧溝夕陽偏戀水邊樓白頭慣見春來去縱聴啼鵑不解愁

詩愁

城中親舊渾零落湖上園林防變更只有詩愁消不盡又隨芳艸眼前生

春日幽居

淺淺春風尙帶寒日斜香篆半燒殘杏花一樹如錦怕觸啼鵑不倚闌

贈歌者

一聲河滿遏行雲恨逐飛花委路塵莫道尊前無淚下聴歌不是舊時人

春意

空階重疊長莓苔春靜閒門晝不開江上故人終嵗別栁花飛盡不歸來

寄黃尊師

岸花盡木芙蓉雨意分到水葒比似髙眠消永日試來湖上看秋風

右見趙思式所借元人詩中抄入野航漁叟漫記

蚊雷小槁序

天下之物至小而微者莫如蚊聲之至大而震者莫如雷以物之至小而爲聲之至大此人所以甚怪而惡聞也故世言蚊聲如雷然蚊也者天實生之隨時而出亦信其天機之自鳴而已烏知聲之類夫雷也哉予生新安山中遭聖明時借祖父之業粗知讀書家貧而好防泰定初絕湖泛江浮於河以達於兩都或羈窮艸野或阻絕兵戈或曵裾公卿之門或投筆館閣之下意之所發聲亦隨之有韻語者彊名曰詩似章句者遂稱爲文自始出至將歸輯之得若干篇其工拙槪無足論而七八年間行役之迹於是可見或有問者則授之以代夫應答之辭焉且時以自省亦猶蚊之有聲不自知其天機之微而冒夫雷之名也𨿽名曰雷實蚊之聲爾其怪之惡之則余不敢知也昔人有病聰者聞牀下蟻鬭爲牛鬭是亦蚊雷之類也然非病聰者有不知也因名是編曰蚊雷小槁云【黟南程文】

小混沌石銘【並序】

新安兪彥聲從使者入蜀還以一石遺其友九江方叔髙曰此武侯八陣圖物也其石卵形而玉質厚外而洞中髙奇之號小混沌余因銘其跗云

神禹鑿江水赴海【葉喜】龍騰上天卵墮水化爲異石頑不理歷千百載守江兪竊馳還方得喜錦茵雕跗名譎詭日光垂虹射牕幾元气澒洞含大始疑中有物蟉角尾愼勿鑿竅恐遂死作者銘文辭則俚黒猴之嵗斗揷子【伯溫】

至日遣興

十九年前此日同浙江西望粵城東山川擁隔乖同軌气朔分齊正八風坐閱天時占道長起徴云物願年丰贏糧擬問商顏路好采靈芝伴四翁【伯溫奉元懿貢元一笑】

卽事

千林搖落暮天寒短景經檐嵗序殘口舌得官遊說易膏肓致疾上醫難無根荒萼風飄急閱世喬松气厚完鴻雁隨陽輕逺道帛書何日到長安【劉彥昺】

題趙文敏公墨竹爲宋學士作

坡翁老可俱已仙誰寫石上靑瑯玕淇園蕭條白日晚渭水寂寞西風寒歸來三徑無人共翡翠橫牕涼露重瀛海終期釣六鰲丹山自擬棲雙鳳八月秋髙夜向沈長梢彷佛坐淸陰千尋楚水三閭賦萬里天山屬國心洞庭防防波浪急糢糊爪甲蛇龍迹悵望天涯翠袖愁一片淞云墨痕濕

題趙善長一家村

閒居不用鄰艸緑自家春雞犬無煩接鵝鴨免教嗔砧許漁歌送炊將獵火親夜績非分燭春樵或問津認湏腰百萬去覓呂僧珍【唐之淳字愚士號桐岡丹厓先生子】

工齋說

揚州之金昆山之玉天下之所寶也然玉不加追琢礱磨則不能就圭璧金不施鑪韝型模則不能偹鼎彛是故賜也問爲仁而孔子必以工之利器諭之其弗信矣乎陸君養正爲中吳名家之裔築室於松陵之野扁其室之東偏曰工齋遺楨爲之說楨聞之十室之邑必有忠信君方遜志以進學親賢以爲務夫旣遜志而親賢則人孰不樂告以善道哉𨿽然人患乎有初而鮮終也君其兢兢然弗替引之使跬步之間造次之頃莫不相觀而善則惰慢邪辟之气無從而生他日當見其問學之成炳焉如金玉之爲章必登乎廟堂之用非徒韞蔵於巖壑之間而已矣養正於楨爲舅行也辭不獲命遂爲之說至正二十二年四月十一日吳郡呂楨謹書靑城虞勝伯顏丘氏小軒曰看帆爲賦律詩四首鄕情客思共有感焉因書以寄余余不敏勉次韻錄奉叔勝徴君彥章髙尙同一笑也謝林再行

看帆軒下迥添愁滿眼靑山憶舊逰防水信來家杳杳蜀江春去思悠悠檣烏暝過漁荘宿風鷁寒隨賈客畱咫尺波濤若相失往來誰不爲身謀

目送飛防若斷蓬閒情不與水俱東自居茒屋秋聲裏如在瀟湘夜雨中檣影逺離滄海月櫂歌歸趂落潮風由來世道隨流轉不用長嘆阮籍窮

長江波浪雪嵯嵬險過瞿塘灔澦堆龍漑寶珠藏窟宅蜃噓妖气作樓臺依依鳥向滄波沒一一船隨返照來徐市漫逰東入海如何不見一人回

風帆已逐歸云盡江水何如客意長荏苒嵗華駒過隙飄搖生理雁隨陽從知白髮非春事醉看靑山卽故鄕獨嘆夢中忘未得落花風起動回檣

上已日子貞還承以佳章見示因次韻以復邾經上克用髙尙先生

單子來歸自笠澤爲說虞君猶遁棲靑城從子識丹鳳西郊艸堂懷碧雞後防驚看絲髩攺新詩煩向錦牋題絕憐三泖冬無雪肯學山陰夜泛溪

涼夜讀史擬古數語錄呈勝伯先生知己裁正友生董在拜手

王靈靡東周諸侯務兵爭六國尙气俠劫制非本情翩翩魏公子南轅北遽輕折節信得士所慕匪尊榮𨿽云正道媿砥礪多義名叔世駭莫見渇心劇懸旌丈夫一委質便甘同死生豈知江上漚泛然逐春聲廢書有餘嘆露下候虫鳴

送瀚北海上人主靈巖席

大山小山樹如髮細路盤盤靑石滑記得靈巗寺裏僧相逢坐我憩雙腳雲气飄忽爲逰龍山虛閣孤涵空眼明飛鳥入煙去亂峯天末芙蓉昔吳夫差曽避暑泉上金室變黃土老僧指防故物存石井分明照千古千古一夢一太息又讀蘄王墳上石王之忠勲炳星日墓道無人剪叢棘諸孫力弱誰爲主天颯悲風魂亦語斷垣躑躅春垂花落日鴟鴞暮啼雨我歸僧坐石龕燈十年不向山中行晨起題詩送北海感我山中今古情好依雙樹聼說法重歷舊逰纒布襪徴王家乘翻經余裹茶井牀蘿月白【河汾王謙】

次韻叔勝先生七言一首錄呈伏冀賜教

朱流水寫徽音古意寥寥何處尋道力已消金鑛淨禪那曽住嶺雲深毀譽不礙逍遙樂懲窒應無忿欲心說與先生應悵恨牛山何日見成林

瓉此三兩月方爲義士之賢子與二三名勝作爲文辭以頌述其徳美且預爲挽詩弔文之類家傳而戶習或有毎夜醉詠一過大笑而登牀者獨先生不隨流俗表表耳如何如何故賦此以發一嘆云乞於韻防中檢尋埏字一觀明日卽納還也匆匆不具瓉啟上

奉和黙庵有道逰林屋二首

聞道尋眞林屋洞歸來笠澤路應賖未湏勅賜鑑湖水所憶傳經許掾家蒸術煙侵云上逸歸樵路逼磵崩斜只恐武陵迷去向扶船防處認桃花

君向山中餌絳霞行經丘壑路忘賒仙公久去金庭館【有仙人毛公嘗棲隠其處】祕訣應畱玉斧家湖上防將靑影度煙中鳥趂夕陽斜亦欲維舟候春水華林相約采松花【瓉再拜】我愛學公多古道於今古道久寥寥淨名室裏無塵事一見令人意也消

不見呂髯今十年想應兩髩已皤然何當共坐維摩室剪燭哦詩聼雨眠

九月五日與表維那來訪古道首座因見志學鄕友詩篇走筆成此云懶瓉和南

漠漠晴天翠雨飛雲和霧到林扉秋聲忽起還傾聼晚色相看欲滿衣碧海月寒龍久化玉笙池上鳳來歸風流曠達王猷趣渾笑人間食肉肥【勾美周砥】

和得用行徴君中秋對月有懷佳什金華宋璲書於秦淮官舎

中秋月好九霄間毎憶佳人隔逺山玉宇無梯空悵望璚樓有約可躋攀寒光直射金蟇背淸影長畱桂樹間庾亮南樓興不淺扁舟肯爲鱠鱸還

題張氏世壽堂

奕奕金壇世壽堂鐘才應運適相當練川新借光華月吳縣陰垂蔽芾棠孝友已堪民表率淸亷更作吏隄防殷勤父老求篇詠寫向奎仙品藻旁【鄭元祐】

送張別駕

一天風雨淨炎埃父老欽迎別駕來撮蚤鵂鶹還避去朝陽鸞鳳卻飛回吳門善政人爭誦海國甘棠手自栽世壽堂中時進酒防衣屢舞笑顏【燕山曽朴】

吳縣鄕三老顧子明求送前縣尹張君徳常攺除嘉定州同知詩西澗老樵賦此爲贈

亂離安輯撫瘡痍保障帡幪及此時感徳陽春元有腳掄材月旦本無私江湖水闊波濤息雨露恩深艸木知三老手編遺愛傳送行就當去思碑

詩寄徳機判簿

十載無家客東西防播遷已書馬劵畱作買山錢處處葭花好枝枝棣蕚連將車日來往便比艸堂前六月廿七日揮汗書於吳中客船【郝經】

題徳機荊南精舎圖

誰畫荊南精舎圖煙霏嵐翠墨糢糊林間野鳥時相逐洞口山猿不受呼尙有流泉悲夜雨已迷幽徑入寒蕪癡人莫彈西飛雁云外仙君恐姓蘇

隠居城市絕塵埃秋菊春蘭手自栽一爲楞伽讀來罷南山相對翠崔嵬

戶庭不出倦逢迎淨室焚香也自淸來客莫教談世事木牀分坐話無生【倪雲林】

文甫畫蘭石

翠石嶙峋分外幽藂蘭生近磵西頭畫圖來自【闕】居路相對令人憶孤秋【孤秋道者】

雲林畫竹【寄白馬寺今歸文甫處】

淸閟閣前春雨時一枝醉裏寫臨池因風逺寄棲禪侶山路迢迢傍水涯【句吳張字元實】

題雜畫四首

離離江樹暗芳洲江上西風防度秋別鶴未歸天又晚不勝淸怨憶丹丘

亂雲飛雨晝漫漫水閣風林五月寒我憶越江江上客扁舟今向畫中看

我憶艸堂臨澗阿月明夜夜到松蘿今朝見畫懷歸去收拾間情托詠歌

水濶天低欲盡頭桞花如雪暗歸舟平生解識滄洲趣何處飛來防白鷗【元度】

比聞【闕】從者來吳城旦夕之任淮安復往吳淞迎尊君矣舟經笠澤能一枉顧否因令弟徳機徴君之便輙成小詩以寄倪瓉再行

聞道淮安之任去尊君合住叔兮家來朝又鼔吳淞柁好過吳淞弄釣車

雲林尺牘

良常府判明公執事比附蕭從善一書往曽達否瓉廿五日謹空

瓉再拜新春伏惟履候多福欲往展賀村野畏人不出耳昨有數字與令【闕】想曽過目畫匣倘要用當送去無用則己先公竹杖腳鑪小中倘有之希尋以見無則不煩也元度入城何日還還日爲致意謹承候匆匆不具十一日瓉啟上良常先生執事希還數字

艇齋

篆

徳機僦屋鹽橋以教授爲業屋之西隅有軒翼然卽所謂艇齋也歐陽公有齋名畫舫其記云舫者嬉逰之舟也不知徳機之舟將以渉大川乎其亦乘以嬉逰乎將出入二者之間所謂乘流則逰遇坎則止乎因篆二字更張於屋壁稍暇當爲記之七月二日胡悌書

右工齋說至此借陳以時所藏二卷鈔得亦虞氏物也

睢陽老人小景【見陳玉汝所藏】

閒傍靑山結敝廬愛晴還就一齋居食貧始信爲官拙年老方知處事迂對日牕驅壁虎焚香展捲辟書魚何時心緒渾無事得似浮雲任捲舒

此僕數年前所作也玆因兪山齋來徴拙作就寫於後至正甲午冬十一月廿又三日睢水朱澤民

朱君詩畫今稱絕片紙斷縑人寶藏小筆松巖聊爾爾道寜格律晚堂堂【倪瓉】

胡悌詩

眀朝

明朝又上闔閭城江上春潮一舸輕過眼落華應有悵傍人飛絮自多情本因世亂依劉表誰謂才多累禰衡試問龎公歸隠計南陽何地可歌耕

贈章伯髙

共是多情惜嵗華故應美酒送生涯金虀細斮秋風鱠玉髓新烹谷雨茶每愛芙蓉依北渚還思【闕】過東家江南三月鶯啼徧不信櫻桃未著花

平生豪气慕西州莫怪眉攢萬國愁商皓不知秦正朔荊人曽紀魯春秋新丰酒美春三月劍閣詩多嵗一周中夜聴雞眞欲舞馬桓事業在營丘

近作寫呈徳機兄求教胡悌再行

對春雪

瓊葉綴圃玉羽翔伊川翻霙九霄下呈芳二月前低徊隔幕玲瓏入綺錢欲消不自駐已斷復成連珠幃凝華潔花池舞影妍相思梁園莫曽賞洛城年

昨日賦得此詩寫奉元度孝亷一笑王老成蘇刻還致二本【闕】以五鐶送之復其元直也望致之春寒佳否砥再拜初月十七日梅花有便索一枝見甚佳山村詩

約山中友

望極秋空無片雲前山歷歷見遙岑新鴻漸到邊塵靜舊雨不來汀艸深仙李有時曽入夢伯桃死後少知心如君眞是忘機者海上盟鷗便可尋

寄宋飲冰

欲共談詩一解頥停雲空惹思依依梅花賦就廣平老楊栁門閒靖節歸驛路數程徵馬痩家書千里過鴻稀思君怕倚防幹北拄笏看山竟落暉

北牕

北牕隠兒樂吾天莫遣新愁到耳邊一防好花供醉舞半牀涼月伴閒眠故人自是辭文叔眀主何嘗棄浩然畱取長安遮日手養成指甲理朱

拜霞嶼待制伯祖基下

難尋華表與丰碑三尺墳臺山四圍翁仲多年蒼佩剝子孫寒食帛錢稀痩藤防地長蛇走灌木爲垣野鼠肥逺也久違鄕族去忍將村酒酹斜暉

髙臥

人生天地一蘧廬耕鑿𨿽勞樂有餘因閱杜詩刪舊槁爲觀羲帖習行書山公醉後猶騎馬渭叟閒來只釣魚世道秋風總蕭索何如髙臥白雲居

雨餘

兩兩鳴鳩語畫雨餘芳艸欲生煙甕頭酒熟常畱客象外詩成頗類仙揚子有才猶執防囦明無事合歸田地偏時事人傳少收拾吾書且晝眠

元友山南山新居

桃栁參差出短墻小樓突兀瞰湖光出門便與靑山對讀易能消白日長硯石洗來如玉潤藥苗曬得似茶香鄰僧亦有通文者嘗把詩來惱漫郎

偶賦

幽居穩占南山下人迹稀來水竹村轉巷始知猶有路傍湖更好別門酒樽盡日常謀婦詩課閒時略抱孫孤鶴不來髙士少暗香且伴月黃昏

答胡葦杭

久矣相期物外逰長風吹不斷閒愁兩山翼翼靑如舞防髩颼颼白始休蕉鹿夢廻天地枕蒓鱸興到水雲舟舊藏方鏡明如月看去看來又一秋

次胡葦杭韻

曽識淸明上巳時懶聼防冶步芳菲梨花半落雨初過杜宇不鳴春自歸防冢年深人祭少孤山日晚客來稀江南尙有餘寒在莫倚東風褪絮衣

送王仙麓使君赴道州蹔歸三山

家山小爲離支畱徵斾催行莫待秋應有矮奴騎竹馬相隨迓吏拜蘭舟舜山如畫當樓見楚水浮香繞郡流嘆我有親頭雪白雲龍追逐恨無由

奉寄恬上人

竹笻輕健艸鞋寛野外消磨半日閒病葉已霜猶戀樹片雲無雨又歸山燈分寺塔晴偏見水隔漁家夜不闗愧我莫如沙上鷺霎時飛去便飛還

閻氏園地

眞妃已返鳳臺仙獨立池亭思愴然海嶽不傳靑鳥信石房獨抱白雲眠宮桃移種難生實院籜初翻又引鞭凝碧荒管靜萍花浮滿釣魚船

江上送友

知爾懷親憶故州相逢沽酒且遲畱夕陽有限荒荒白江水無聲泯泯流孤鳥出潮投渚尾野蘆飛雪壓船頭卻愁眀月中秋近不得同登庾亮樓

送劉竹間歸廬陵

驛路梅花漠漠寒狨衫絮防出長安懸知客久歸心切自覺交深別語難春入西江隨馬去山畱殘雪待人看靑原白鷺如相問十載湖濵只釣竿

道塲山

山行背路羊腸伏虎禪師古道塲老木陰中安佛坐白雲堆裏撫僧牀勺泉淸徹涵秋味尖塔孤撐界夕陽笑月亭空人影散松風如雨動天簧

柯山

溪轉峯回一徑平田頭白水照人淸寺因柯氏封山姓客把坡詩證地名蘿月長隨行道影松風猶帶讀書聲云津橋下潺湲水僧濯袈裟客濯纓

新安郡圃

臺榭淩空眼界寛得閒來此獨慿闌春浮練水蒸城潤雪被黃山入座寒古樹巢空羣鶴散荒池沙滿碎萍幹白雲在望歸期定不見靑油防牡丹

拜孫花翁墓下

水仙分地葬詩人一片荒山野火焚薦菊有亭今作圃掃松無子復畱墳蝸牛負殻粘碑石老鸛移雛入隴云我把長簫歌楚些卻憐度曲不如君

兵間有歌舞者

邊塵未定苦無謀年少金多絕不憂野戰已酣紅帕首塗歌猶醉錦纒頭蛾貪銀燭那知死月戀金樽不照愁亦欲避秦髙隠去桃花源上覓漁舟

寄董無益

郵鈴帶箭遽紛紛何日山深耳不聞遷客無鄕難避禍饑民失業半充軍馬蹄亂踏湖西雪雁陣平拖塞北云我亦懶談今世事且看弔古戰塲文

題小閣一【和气】

斵牕粘紙著方牀四面虛明取向陽氈席坐來終日暖皮簾掲動好風掛瓶水滿梅花活折鼎湯鳴芋子香布被頭晝眠熟不知門外雪洋洋

董靜傳掛冠四聖觀

靜挼秋淥洗荷衣問隠孤山只鶴隨得酒可謀千日醉掛冠猶恨十年遲云和家有仙人譜石鼎今無道士詩莫對梅花談世事此花曽見太平時

劉恱心入道三茆觀

鶡冠髙掛九松顚去結三茆香火緣相國向猶爲道士將門今又出神仙坐看紅日生滄島吟寄靑衣入洞天跨鶴歸來云捨近西風井邑只依然

同楊心卿過孤山訪靜傳不遇自逰和靖祠下眀日奉寄二髙士

飛仙又向別峯逰竹下閒房且小畱滿髩朔風吹客防倚闌落日在漁舟梅花路冷難尋冢葑艸田荒半作洲獨往獨來沙鳥怪山空木短使人愁

酬鄧山房尊師

山房閒伴白雲棲琴不湏彈聴者稀北道主人新拜號西湖隠士舊傳衣粵亡未合鴟夷去蜀逺難隨杜宇歸亦欲共君聨石鼎龍頭豕腹怕相譏

不應聘髙士

束書入谷起徴君盥耳淵棲似不聞別後故人來問字喜無逋客爲移文忍貧羞說黃金盡患老慵將白髮蕓獨倚髙樓南北望靑天依舊有閒雲

懷古

吹煞靑燈炯不眠滿襟懷古恨綿綿江東曽識桓司馬滄海難追魯仲連吳岫月明吟木客漢宮露冷泣銅仙何時一酌桃源酒醉倒春風數百年

和範愛竹三首

半生豪气學元龍湖海惟知敬數公徒有貞心招隠逸恨無巨眼識英雄天街騎馬衣冠異雨屋鳴雞杼軸空西崦東屯何日了定應愁老浣花翁

秉燭追逰憶盛時懽悰終較昔年稀栁多客折涼陰薄薇少人飡雨緑肥蝴蝶覺來方識夢海鷗飛去未忘機相逢且可談風月莫話興亾與是非

風雨蕭蕭白晝昏披襟受此一涼恩丘園不作軒裳夢陵谷空遺斧鑿痕乍可扣舷歌楚澤何堪抱瑟立齊門有時散步西原上共醉田家一野村

聞趙元父病

裹飯無因絕往還惟應帖子報平安山公馬向花前放岐伯書從枕上看貿易近來多北藥支持彊欲著南冠有時沈醉西園月只尺梅花共倚闌

贈金蓀壁

黃紙紅旗事已休莫思入谷有鳴騶天東壁圖書府人立西湖煙雨樓林淺易尋和靖菊荒空憶魏公逰客來把玩新題扇半似鐘繇半似歐

再答元父

騕褭龍媒去未還獨騎欵段客長安靑黃誰采溝中斷黒白當從局外看尊俎風流陳日月山林人物古衣冠桂花滿袖王孫逺空倚天風十二闌

寄趙春洲莫兩山

湖山滿目舊逰空風景荒涼客路窮雨意忽生桐葉外秋光都在木樨中乾坤混混多逰騎江漢寥寥有斷鴻自古隠人多嗜酒卻憐無酒醉新丰

和兩山二首

世事枰碁入角危有人袖手只攢眉路通巴蜀那從檄馬立澶淵更要誰公竟醉耶從汝笑樹猶如此信吾衰傳聞雙珥消兵气猶把葵心向鬰儀

窮鄕何處覓新丰身世悠悠醉夢中未學伏波屍馬革且隨甪裏向檐頭喜有桑楡日兵後那無艸木風亦欲飛神逰八極扁舟坦臥不推篷

讀陳去非集

簡齋吟冊是吾師句法能從杜拾遺宇宙無人同叫嘯公卿自古嘆流離窮途劫刼誰憐汝遺恨茫茫不在詩莫道墨梅曽遇主黃花一絕更堪悲

近世習唐詩者以不用事爲第一格少陵無一字無來防眾人固不識也若不用事云者正以文不讀書之過耳暇日與里人盛元仁言之予元仁俱以筆墨受兩山先生知予之心元仁之心先生之心同矣元仁歸十錦將束書渡淮輙錄小捲贈行以寄君思若元仁少好詩錄以教我以寄予思明月天涯千里對面稱不孤矣戊寅七夕前三日武林仇逺頓首頓首再行

右仇仁近手書自作律詩三十八首與元仁二公皆咸淳名士觀其筆筆無倦意豈特其書可貴重哉亦可以見其爲人矣他日貴防子弟捐一石刻之使吾輩皆得墨本以刮目散懷亦一奇事也至正甲申歳孟秋汾亭石巗民瞻爲盛季髙氏書時年八十有五山村雜詩【借趙思式所藏】

步出上東門

步出上東門肺肺東門栁彼美窈窕女嫁爲蕩子婦中堂裁衣裳刀尺常在手之子未歸家何以奉箕帚爲君長相思躑躅嵗云久思君頭易白惜無百年壽誰能學仙人辟糓但飲酒

素月出東嶺

素月出東嶺照我白玉牀牀上何所有累累書一囊詰曲蝌斗文讀之不成章君車自翺翔駕景朝紫皇蒼苔滿石匣瑤書空祕藏仙人百尺臺吹竹引鳳皇鳳兮來不來虛此明月光

雜畫

東風吹寒晴春事歸花栁旣有杖頭錢何苦不飲酒嗟嗟王孫去芳艸入戶牖惟有南山髙曉霧亦白首去年秉燭夜知有今日否所以晉名流酒杯不去手

牕下

黃昬忽上云西牕竟無月燭花燦盈枝可玩不可折東風送鐘聲急急吹燭滅可惜牕下書少讀三四頁

紀夢

安翔紫雲軿逰盼璚仙家斜陽射巗谷目皆丹砂娃鬟掩鸞尾卻掃昌蒲花

相隨曲

腸結錐可解眉皺熨可伸獨不禁子規日日啼春心春風醉行客門外芳艸深芳艸已無語行行又何處東園花栁多賤妾不復顧秋胡夫不夫買臣婦不婦人心匪金石悔不隨郎去

春風謡

春風吹栁枝枝枝拂短墻春風吹桃葉葉葉浮煙江春風薄情不可當鳴鳩乳燕相頡頏春日長春夜短雪花撲帳春不暖

聼杜將軍悵下兒歌

桓將軍軍城南牛將軍軍城北他軍只有八千人卒急臨洮攻未得

靴尖蹴城城未頹馬箠塡河河未滿十嵗兒童下馬行兩足胡爲與長短

什什伍伍都來降將軍忍殺令歸鄕歸時說與汝郎長納土封汝異姓王

葛雄女子舞劍歌

葛家女兒十四五不向深閨學鍼縷徧身繡出蛟螭文赤手交持太阿舞紅羅帕兮錦纒頭口吐長安防俠語側身弱女飛鳥輕瞠目勇女獨鶻舉雲牕霧閣豈無情終欠嬈娥太粗武黃堂張燕燈燭光兩个喧喧厭歌鼔人言葛氏善舞劍曽向梨園奉尊俎短衣結束當筵呈壯士增雄懦夫阻我憐健婦勝丈夫卻嘆驕兵如防女安得軍號娘子軍直气端能撻秦楚只愁逢著裴將軍公孫大娘汗成雨

秋日曲

秋風悲梧桐知不知渇虹挾雨吸河漢嘹嘹數雁天四垂雁急不成字逺向瀟湘飛銅盤露下夜如水宋玉新自巫山歸

海上圖澄江仙刻

老仙指甲堅如鐡夜畫枯杉出宮闕翠深紅逺十二樓猶理霓裳舞回雪山椒覆亭小於笠石腳揷船輕似葉桃花防度春酣酣弱水何日通舟楫醉中作此狡獪事收拾乾坤入毫髮神刓刻未百年不與丹靑共磨滅天鳳頡頏飛霞佩水雲妥帖淩波襪我將袖此逍遙逰髙步靑霄據明月

采薇吟

采薇采薇西山之西薇死復生不生夷齊陟彼西山我心悲兮

圓通峯頂

結亭孤絕防登眺不辭勞萬木俯在下一峯如此髙山圍湖面小藤絡樹根牢揮手紅塵表天風欲跨鼇

雪花

仙人初剪水欲下復遲遲半夜忽自落東風竟不知無香粘翠袖有意補春枝卻憶江南栁飄綿道路時

渡越

蒼煙迷左道白水滿平疇落雁湘湖月孤碪越樹秋壯心消蠟屐老淚入貂裘市飲成淒斷何人識馬周

韶華

韶華已如此冉冉積芳塵石濕先知雨山濃渾是春釣魚臨積水隔栁見行人應有忘歸者扁舟采白蘋

和子才

山林不可住無酒更何之春去已多日客愁無了時斜陽依樹暝明月到門遲閒事誰消遣陶潛一卷詩

鎭海亭

海塘三十里此屋獨巍然有浪方知水無雲總是天苔痕封石柱防影下樓船閒憶童男女迢迢去嵗年

寄潘懷古

園林搖落夜靜獨柰秋何黃葉下不止靑苔掃更多回風喧地濃露洗天河懷楚思無極長簫按九歌

勾龍爽毛女

曽是阿房學舞人玉簫殘譜尙隨身喜歸南嶺尋仙藥忍見秦宮化劫塵松蜜春腴差可飽槲衣秋碎不湏紉慿誰喚起勾龍爽更寫湘妃與洛神

梅花

爲怕緇塵染素衣凍痕封蕋放香遲月來忽送闌干影春到不分南北枝啼夢翠禽依樹宿斷魂玉笛隔花吹從他萬片隨風去湏有靑靑葉底時

潮

一痕初見海門生頃刻長驅作怒聲萬馬突圍天鼔碎六鰲翻背雪山傾逺朝魏闕心猶在直上嚴灘勢始平寄語吳兒休踏浪天吳象防正縱橫

湖上

嵐霧蒙蒙曉未收靑紅牕戶失飛樓雨添芳艸侵官道水漲浮萍入禦舟蘇小空傳身後曲江淹曽賦別時愁杏花風急淸明近已覺新寒似麥秋

丹心

丹心只有杜陵知愁讀傷春五首詩語年休度曲江南正是落花時

登寶林應天塔

越王城下艸靑靑眺逺湏登第九層白髮山僧閒指防斜陽古木是諸陵

朝天門城角

颯颯秋風起白楡山前吹徹小單於行人便作邊城聼忘卻杭州是故都

斷橋聞角

栁外危橋出戍樓和霜和月按梁州吹時莫近孤山下千樹梅花不識愁

懷向古

曽同野竈煮溪魚別鶴歸遲信息疏不是山中無楮葉尋常懶寄入城書

博望

更看星明犯鬥牛歸槎穏泛絳河秋茂陵可是無仙分不載丹砂載石橊

上已感懷

一春無況懶逰山風景依然三月三十里楊花深似雪馬蹄無路入江南

巴東西

巴東有杜鵑杜鵑啼春花正妍巴西有杜鵑杜鵑啼血花可憐巴東巴西久爲客目斷江南歸未得月明滿地山花白

石牕

玲瓏千丈厓髙防倚蓬萊山月照得白颶風吹不渴龍棲古井病鶴下蒼苔祗有麻衣叟時時【闕】易來

故晉相府長史朱公行狀

公諱右字伯賢姓朱氏其先河南偃師人十世祖景宋光祿卿生左司諫光庭受業程夫子司諫之孫榮同簽書樞密院建炎初扈從南遷至臺之臨海遂家焉生子履仕至知縣履生起宗是爲公之髙祖宋通徳郎隠居不仕以醫術濟人曽祖正肅祖致中受業王文憲公著書傳發揮號春江先生父應時以子貴贈晉府長史妣謝氏宋知政事申國榮敏公廓然曽孫女贈安人生公與其弟四人公防聰敏學知向方父母所鐘愛家𨿽貧鬻產以教之旣長博通羣書後以書經應進士舉不得志遂刻意爲歌詩文詞動以古人爲法間嘗防金陵南臺監察禦史趙承禧舉才堪校官浙東帥閫檄授慶元路慈溪縣儒學教諭能善於其職人至今猶稱之居無何丁外艱家逾貧弗克治葬事與仲弟昈勤苦自立所居環堵蕭然嵗【闕】寅遭兵燹奉父遺殖權厝臨海縣楊梅山因徙居城府依其舅氏居二十年舅氏亦卒奉母入越授徒爲養俾弟昈居【闕】墳墓時往來吳越間又徙居上虞五大夫裏調紹興蕭山縣儒學教諭江浙行省丞相察裏公承制擢公爲其縣主簿嵗丁酉遭母防遷父遺函與母合葬余姚蘭風鄕金雞墩庚子除江浙行省照磨左右司都事轉員外郎就【闕】公學益力造詩益深名聲日蔚然以起海昌馬氏延公教其子以天下亂復還上虞或防永嘉及鄞中洪武三年春用薦召至京師預修元史旣竣事以疾辭還賜金帛有差六年翰林侍講學士宋公濓舉公及金華朱亷臨川趙塤有良史才上特可其奏命奉禦監李彬傳防中書遣人取公公八月至京師九月四日上命公特入史館纂修日曆十八日賜宴冬十一月戊戌甘露降於鐘山命詹公率公特往采而食之明日公作甘露頌以獻壬戌賜公等七人防叚各一十二月二十一日日曆稿成庚申上禦黃閣承防學士詹公同侍講學士樂公韶鳳宋公濓奏日曆稿成總一百卷約十萬餘言特旨授公與趙塤朱亷三人翰林國史院編修官七年學士宋公與公等又奏所纂皇明寶訓五卷正月十六日駕幸翰林院公應制賦檐鵲春聲詩二月賜春衣羅一縑絹一匹髙防布一匹五月十八日日曆淨本成計一百冊上禦奉天殿丞相胡公學士宋公承旨詹公進上曰此千萬世事迹皆汝等力也命藏殿前金匱內六月十一日學士宋公傳旨俾公入晉府講書十三日早朝復見上東黃閣上諭之曰老朱爾去教晉王講經史令其通曉大義知詩文法度十五日奉旨賜茶十一月上禦城南齋宮勑諸儒與公同考正韻書十二月令考古防禮八年正月十一日奉旨與公考歷代后妃儀衛車從時禮十月二十七日召入武樓下賜饍語及中峯月舟字說命賦一篇以進八年秋授晉府長史公生於延祐甲寅九月十有七日至是不幸以疾卒洪武九年春正月十四日也娶張氏先卒贈安人繼詹氏封安人子男二人長孝達次孝錫女一人曰瑉孫男二人曰震曰巽女二曰珍曰珂公平生著述有白雲稿十一卷春秋傳類編三卷三史鈞言三卷秦漢文衡三卷深衣考一卷邾子世家一卷選唐宋六先生文集修李鄴侯傳一卷補注漢魏詩四卷歷代統紀要覽一卷元史補遺十一卷藏於家公居家事親至孝其弟篤友愛時節嚴祀先報本之禮著爲成規以遺其子待賔客友朋惇尙義槪不啻若骨月然見人有死防患難者汲汲捄拯之惟恐其不及有貧乏者輙分財助之其防金陵居杭居越居鄞賢公卿大夫多雅重之所與友南北之士甚眾若今杭州教授徐公一防及予二人與公友好尢篤往嵗同居杭之海寧當干戈擾攘時不幸遭先人棄背欲扶櫬還葬鄕裏方惑於浮言以道梗莫能成行公輙由黃灣附海舟抵上虞乃從越郡城過蕭山度錢唐以還兵戈屏息水浮陸走皆無患予聞之卽具舟行使先人得遂首丘之志皆公之力也公平生所爲急於義者大率類此公今客死京師有二子奉柩歸葬顧予力乏不足以振之以與公同裏學同經友同志今又同仕於朝其知公爲深用敢述其梗槪俾其子求立言之君子銘其墓以垂於不朽焉洪武九年丙辰夏四月甲辰陶凱謹狀

故晉相府長史朱府君墓銘

天臺朱君伯賢旣卒後四年其子孝達持故晉相陶公凱之狀躋門拜且泣曰先君之生辱執事知而薦之今沒矣倘又辱銘焉是先君生死徼也惟執事圖之予俯執而泣曰朱君豈待吾言而傳耶然予嘗與君論文知之甚悉信非吾莫能銘君也君諱右字伯賢其譜宋諫議大夫光庭諫議之孫同簽書樞宻院榮建炎初始自偃師徙自臨海生知慶元縣履慶元生通徳郎起宗通徳生君之曽祖正肅祖致中學於王文憲公柏通尙書有所論述父應時以君故贈晉相府長史母謝氏宋知政事廓然之曽孫贈安人君先世皆居臺至君避亂來越葬父母於上虞遂爲上虞人然書其鄕裏必曰天臺識所自也君軀幹端雅美須髯少爲學甚力讀書無所不究爲文章淵源深博不可窺涯涘年三十餘聲名蔚然被吳越間元末名公卿多推舉其文行兩爲學官三以七品官授不赴國朝革元命洪武三年詔修元史予時爲總裁官薦君名自布衣召入史館史成賜金帛遣歸後三年詔纂修日曆上求有史才者予復以君名應詔書旣進除翰林國史院編修官明年承詔授經於晉王八年擢晉相府長史陞承徳郎九年二月十四日以疾終君在翰林毎以辭章獻奏對精宻顧盼有威儀上甚眷重之毎稱以老朱而不名君亦自意爲難遇因事多所建明凡被綺襲衣之賜者二預宴饗恩者數十賜坐應制賦詩者甚眾其同編輯之書最大者曰聖政記洪武正韻其他稽覈舊典以進者不可勝數上蓋將用之𨿽君亦以爲且得施所蘊而君之病作不起矣嗚乎玆其命耶君善著書有春秋傳類編三史鉤秦漢文衡各三卷深衣考邾子世家李泌傳歷代統紀要覽各一卷唐宋文一十七卷漢魏詩四卷元史補遺十一卷又爲元史編年未成其雜著文有白雲稿十二卷行於世君娶張氏先卒贈安人繼詹氏亦封安人二子長孝達其次孝錫女一人孫男曰震曰防孫女二君內外行皆可稱尢急於義能周人之患郡士郭秉心死濠梁家朋友具棺斂以其防歸以貧告者分貲財相遺卹與人言恭敬詳愼固有徳人也而其壽僅六十有三位不足以當其才孰謂之非命耶然君有文以傳有名以聞於時其過於人則逺矣君之以卒之年十一月二十六日墓在余姚淩雲峯之原銘曰文顯於時身不必華也名昭於後壽不必多也天不全於人竟如何也君得者至寶千載當不磨也玉光劍气蒸爲雲霞也自信而勿疑胡怨嗟也吾銘以慰子勒石於巖阿也前翰林學士承旨嘉議大夫知制誥兼修國史兼太子贊善大夫金華宋濓譔將仕郎前國子助教金華鄭濤篆額

故晉相府長史朱公挽辭

昭代聲名被八埏吾宗文采更輝然曽持史館春秋筆復入王門醴酒筵他日淩煙期畫像一朝馭气逐飛仙絕奇喜有徐卿子翠石鑱銘照九原【朱亷】

赤城山水未能歸防度宮花照錦衣巢裏白雲無定迹又隨明月上天飛【吳興林靜子山】

學士鑾坡視艸時金蓮夜賜子同歸如今尙憶淸光近地下修文孰是非

誰言晉國河山險徳重王門共授經欲爲斯文作梁棟不知天上玉樓成【金華劉剛養浩】

東浙騰聲久詞林受薦遲才髙當世用心付後人知遇主寧非命傳經幸有兒蕭條大夫裏聞道更從誰才難今始覺文在世應傳幸不求封禪從人嘆艸神交秦漢上气貫斗牛躔一飯懷遺徳臨飡毎慨然【裏生方孝孺】

鑑湖春水曽通好濠上秋風復共遷正謂玉堂宜視艸忽聞蓬島竟登仙聲名可是爲身累文字還畱與世傳憶贈白雲遺稿在臨風重覽倍澘然【王立中】

八月十日借應龍所藏燈下艸

題徐守朴山居雙慶圖

士生天地間徳行當兩全徳乃才之本孝爲百行先徐子瑚璉才讀書孝且亷築室傍山麓門臨澗泉繞屋樹陰合春深禽鳥喧翁時坐匡牀笑傲羲皇前蒼顏供酒紅白髮如霜妍以義朂諸子保身無悔愆五福萃一門積善非偶然憶昔亂離際兵火連吳天十室九逃亾骨月相棄捐非無愛子心流離復相憐匪敢忘劬勞天髙叫無緣側聞具天樂仰慕如登仙棲棲反哺烏風樹情纒綿子獨受天恩別母俱髙年甘旨旣充足防服仍褊承顏在朝夕出逰亟早還及時養親志庶可希前賢【謝徽】

鳳臺集序

渤海髙君季廸示余以京師所爲詩曰鳳臺槁者余旣受以卒業輟而嘆曰四百年無此作矣或誚余曰有是哉子之言過歟曰非也夫詩風雅之餘漢魏六朝而降其法莫盛於唐非唐人能度越前古蓋以古人之法唐人能兼而有之季廸之詩餘取其類唐人耳非謂由宋及元作者皆不能名世而傳後也季廸家姑蘇自少年之時出語已驚流輩及老工於詩厭世俗之體近凡遂棄不復習悉取唐諸家之作者師焉毎一篇出傳嘖嘖嘆賞於是古之習俗一變而季廸之詩名亦因是而起矣憶予被召修元史與季廸同至京師居史局者數月又同入內府教西學弟子員今遂同官翰林爲史屬顧惟出處之際蓋未嘗一日不與季廸同而凡身之所歷目之所寓發而歌詩則有不可得而相同者季廸𨿽有教余而終不能如季廸之能言也蓋季廸天資警敏識見超朗其在鄕蹤迹滯一方無名山大川以爲之逰觀無魁人奇士以爲之振發而气頴秀出己如此今又出逰而致身天子之庭淸都太防臨照肅穆觀於宗廟朝廷之大宮室人物之盛有以壯其心目觀於諸侯玉帛之防四夷琛貢之集有以廣其識量而衣冠搢紳之士又多卓犖奇異之材有以擴其見聞是皆希世之逢而士君子平昔之所願者況金陵之形勝自六朝以來嘗爲建都之地今其山水不異而光嶽混融之气聲靈烜赫之極則大過於昔焉登石城而望長江江左之煙雲淮南之艸木皆足以資嘯詠而適覽觀季廸𨿽欲韜抑無言蓋有所不能已者此鳳臺之集所以作識者有以知其聲气之和平有以鳴國家之盛治也使季廸此時而専意致力於其詩則他日之所深造當遂成一家奚止相與唐人軒輊哉季廸之詩文甚多別爲缶鳴江館集若干捲皆當世之儒先君子爲之序洪武三年八月旣望吳郡謝徽序【謝徽字元懿長洲甫里人洪武初與修元史授翰林編修未防擢吏部郎中辭歸復起助教國子卒官有闌庭集】

題潔養堂

養親非無端潔行誠獨難持身苟不謹無乃遺親患昔聞五鼎家玉食羅眾飡笙鏞漫稠雜親志無由懽羊魚不登爼孟鮓猶是還嗟我貞士心千古良足嘆君家南陔下惟有白華繁【吳興萃野畫潔養堂並題】

王氏潔養堂記

金華童先生爲文學吳興其子壻王子仁實泛之來今年夏將歸省其母氏袖銜紙一軸走余門乞余爲題其奉母之堂並求一言以爲歸榮余嘉其意因爲采詩序語題其堂曰潔養之堂而復爲之記按詩之序曰南陔孝子相戒以養也白華孝子之潔白也羽嘗推其說曰人子之於親也養非難潔爲難養丰矣身苟不潔則憂其親憂其親𨿽奉之八珍九鼎孝乎哉養弗丰也身苟潔焉則樂其親樂矣含菽飲水非孝乎旨哉乎二詩之義也宜周之盛王以之用於鄕人邦國所以成孝敬而厚人倫者偹矣惜乎其用之也徒笙而不歌故有聲而無辭後世樂壊而聲亾矣向非毛公之徒有所考述而得其說則二詩之義又將與聲俱亾矣豈不又可惜乎今吾百世之下猶得以因其義而想其聲意其節族之間優柔而不廹有棠棣伐木之忠誠無小弁北山之激越鏗鍧諧金石要眇通神明聞之者孝敬之思勃然而興矣夫豈待於章句詠歌之流者哉子仁之歸也登堂拜親奉觴上壽帣韝而進食昆弟之間更相告語使持身如白華而孝養如南陔驩聲和气溢於閨門不啻匏竹之參差而陳詩於階下也子之親其有弗順矣乎禮曰與【闕】

孝弟於父母子行辭子之外舅歸而謁

【闕】

求餘言求是非也洪武辛酉夏張羽記

元故徽州路儒學教授陸君墓志銘

君諱徳原字靜逺姓陸氏平江長洲之甫里人甫裏實唐處士天隨子故居君蓋其後也曽大父邁大父文明父應祥母周氏君少知學治別室延宿儒與居與逰左右書數千卷常乘間披閱之自視欿然惴惴焉以不克保前人之遺業爲懼然能尙義而好禮館賔客無虛日訃音所及或不逺千里往賻之永嘉林寛以文學知名君與之年相若以兄事之時從問古今體詩寛死無以斂厚防其家而爲嫁其女寛弟宏死復爲買棺以葬君毎見浮屠老子之居金碧亂人目而儒宮往往就摧毀慨念世俗怵於福報之說而不知聖人道徳仁義之澤被於無窮也故於學校之事尢致意焉族有田千畆當歸君君曰吾衣食幸有餘又私此田不可剏義塾以田歸之遺重幣迎儒先生爲時所信重如陸君文圭龔君璛栁君貫者以爲之師戶屨至無所容筆札飲膳之物惟所須而具列古靈陳公制錦管見及四明程君端禮進學工程凡交防與來學者人予一帙曰觀此亦足爲仕學之法矣郡守趙公鳳儀爲請於行中書省畀甫裏書院額祠天隨子爲先賢而署君爲山長初有司舉君茂異不赴至是乃起就職旣有以其處湫隘近市更營亢爽之地徙置而增廣之學道書院殿屋將壓君攝事不閱月爲之植僕支傾輪奐之美悉還其舊長洲縣學廢已久君市材僦工屋於故墟於是縣復有學甫裏秩滿上名中書調徽州路儒學教授徽學亦久廢禮殿缺圯最甚君以徽爲儒藪澤朱子闕裏在焉不宜坐視其壊謀攺作而財用不足乃大發私槖以資土木之費仍身任其役沿郡檄來平江購良材募善工【闕】

先諏日興事君方行而遽屬疾遂卒於家裏至元之六年九月三日也享年五十有九其年十一月二日葬吳縣東橫山先塋之次一子頥孫始八嵗長女仲耑贅徐元震防女用保生甫至月君天性恭謹平居無惰容𨿽盛暑冠自若絕去圭角循循下人有以非禮相加者忍弗辯久而來躋門待之不異常時人以爲難君有別業在吳淞江之上築室曰笠澤漁隠作續杞菊賦自況將以暮年歸老其間復散人故事不逮也臨終子若壻問後事君曰人受命於天事之方來非人所能必一聼於天而已聞者稱其達云君歿後諸生由君之力得成其學者咸相與爲文以祭檢校官王君良與君友善誄之曰居家庭爲孝子處州裏爲善人官學校爲良師人謂其無愧辭君旣葬之明年元震代頥孫奉先友陳方之狀來謁銘乃志而銘之銘曰

繄君之先遁於甫裏弗襲其迹乃出而仕弗佚其躬乃瘁以死孰閼其施而止於此名乎我遁猶曰善士笠澤之腹吳淞之尾煙波蒼蒼君則已矣覧玆法華君尙有子至正四年閏二月十八日黃溍撰

錢伯行墓志銘

伯行姓錢氏諱達世業儒爲蘇州長洲縣人曽祖恪前元以仲子恩贈承事郎丹陽縣尹祖宗慶隠徳不仕父良右元吳縣爲儒學教諭母丘氏生於元癸丑正月二十一日防而聰敏迨長刻意力學始門授徒戶屨常滿禮幣招延者踵至於是嘗館於巨室經史之暇尢工於書【闕】篆行楷精絕造古蓋先府君善書著名松雪翁嘗稱之故得家傳之妙論者咸謂不下乃翁也名山大剎豪門富族碑銘題匾不下百金求之參政王公叔能平章達公兼善皆忘其貴顯以敍斯文之好齒逾不惑猶無宦情丙申嵗江浙行中書省分治於蘇乃起家授登仕郎分省管勾架閣尋除本省檢校官歷左右司都事陞文林郎淮南行省員外郎大明混一選赴京師因太常議禮禮成發鳳陽府居住待用洪武元年恩歸鄕方且朱墨自娛十六年冬以事起遣詣京明年正月四日以疾卒於寓所其子文函骨以歸將擇是嵗月日葬吳縣靈巗山黃山徐涇先塋之側從治命也得年七十又二娶陳氏子一人文也女四人淑寧歸陳熊淑婉歸陳祖義淑媛歸管周淑歸周權俱士族伯行爲人淳厚雅飭弱冠以師範自持談論誠實不妄嬉笑其任檢校官也省【闕】觀風郡邑吳俗有防必供佛飯僧動以千百計至有廢家蕩產因循累年不能舉者伯行諭以禮法獲葬者數百家俗爲之變裏民逃於兵燹田荒而有司仍舊額徴糧八萬餘石亦爲白執政悉蠲之疲民免鞭箠之苦及爲都事督燕城海運糧三十萬斛不擾而辦佐淮南幕屬吏有因【闕】渡江覆溺者若干人爲白上官復其家月給廩膳其孤寡凡所以利民濟物皆此類勤於稽古攷訂制度𨿽老不倦平生著述有橧巢槁藏於家葬有日矣子文以其契家長洲縣儒學教諭周敏所述行狀造予乞銘予與伯行早締交晚年自濠梁同歸方期白首丘園忽有死生之別素稱善人而不得易簀正寢豈不痛哉遺文後當有揚子云識者墨迹已傳於世可以不朽矣尙何俟於予言耶旣辭不獲乃爲銘曰

徳修於躬天或靳焉學成於已命或吝焉旣不可必者天莫之而致者命嗚乎行父亦何慍焉【王立中撰】

太虛道士效淸容子文

鑄金作象深垂饕餮之文索米爲饑何異侏儒之拙乃知芻豢之恱我口不如禮義之根人心傳書染指之凶易著濡首之悔詭稱聞道實曰費辭淸容子山澤迂疏冰霜傲睨乏燕頷虎頭之相初匪適時爲牛溲馬勃之材猶言藏用徒稟姜桂之性殊乏參術之和望似木雞出語爭疑其鐡石臒如野鶴持身或近乎膏粱岐黃之問對匪専元白之唱酧莫預已廢三餘之業獨誇一藝之長隤其家聲恥莫甚矣同乎流俗已實爲之弗思尙口之防猶見朶頥之色昔茅容雞黍詎爲設客之資而張翰鱸蒓乃在還鄕之日捨飯防飲水之自得爲袂緝屨之可憐不爲盤飱固難免跨驢之誚我有鬥酒要當爲得魚之歡幸前倨而後恭姑小懲而大誡尙期深省以贖往愆

亡是公代聽雪主人宴客致語

疾病相扶持乃天倫之至理酒食召僚友亦人道之常彛挹南斗以爲漿夢鈞天而廣奏熒煌接席醲郁陳歡淸容處士素褐臒儒靑氊舊緒投簮逸海岸有古松流水之心騎馬傍人門無冷炙殘杯之色困頓於爼豆歌之事沈淪於醫藥卜筮之流匪曰卑陬亦云曠達喜慍旣不形於色口腹亦何異於人聼雪主人出壑淸冰臨風玉樹陽和盎面士疑挾纊之恩衝粹積躬眾美虛車之譲鼎烹而調眾口杯水以勝萬言給月支風陋人間之腥穢屠龍膾實天外之珍羞厥徳不回何【闕】弗已方將肥羜以速諸父庸不等差敝袴以待有功悉除僥覬芳筵縹緲雅集舒徐露墮三危化逡巡之麯糵風號萬竅陳廣莫之笙竽享若太牢淡如明水敢陳口號少贊神交玉堂學士詫英豪濯濯春葩簇錦袍擬上瑤池擘麟脯不將金帳飲羊羔長卿多病緣消渇坡老長貧號老饕從此靑州化烏有夢廻霜月冷如刀

見袁伯長淸容居士集中乙巳七夕書

瑚木難卷五﹤子部﹐藝術類﹐書畫之屬﹐珊瑚木難﹥

欽定四庫全書

瑚木難卷六

明朱存理編

陶主敬詩【有辭達類稾】

四皓奕圖

安劉事畢返林丘當局機心老不休松下樵夫應闇笑先輸一著與畱侯

袁安臥雪

洛陽風雪未開門空屋僵眠懶謁人獨向歲寒持節操始知君子不憂貧

贈趙道昭

十五載前曽識君壯哉詞气淩靑雲十五載後復相見頓訝中年須髮變人生嘉防苦不多江海茫茫柰別何淸宵懷人耿予獨目送寒月飛銀河東風放棹姑溪上乘馬敲門一相向奇言縷縷驚坐人包括周天眾星象知音者希誰與論倦持寶瑟立齊門防見杏桃紅雨亂歲寒梅雪又黃昏天借片時談笑共追憶從前怳如夢雁聲落枕信登途馳騎衝暁霜花重吾別山中不記年爲我詩句常流連一朝當路有知者相見恨晚毋歸田

題栁如庵小影

如庵視醫妙天下後來安有如翁者我恨生晚不識翁形神已托丹靑冩眸瞳雙炯雪髯髮丰頷童顏意瀟灑丹臺玉室本仙流藥聖驚人自天假宛陵翁是人中龍相見情懷卽傾防家藏醫書千種余奇論名方歸取捨硝黃用少參苓多指防孫晜聞見寡烏紗籠髮靑霜衣何心朝服金犀銙蹇驢緩策引新駒何心雲路如龍馬舉頭自有天爲汝富貴於吾猶土苴一笻一笠相隨處入眼溪山總幽雅僕夫喜色望歸途落日池濱煙藥瓦六丁下取可用方造化茫茫如吾把三彭除淸不寐霜杵聲中剔紅灺丹砂煉養艷金花玉露精英把瓊斚髙情追逐羲皇人豈特余功及尻踝還君此圖三嘆息兩袖天風颯秋野

雙淸樓記

昆山茜涇廣孝寺之東偏曰雙淸樓者寺僧元璋之所居也元璋淸偉防爽喜與當世之賢大夫士相往來故賢大夫士之至茜涇者必聞元璋且知其有是樓之美常先往見焉元璋欣然導之登樓𨿽日接數十客不倦也且樓之中几案明潔牀榻靜好凡可以娛情釋意之物莫不畢具客或能吟詩鼓琴飲酒奕棋投壺惟其所嗜故客至必盡日而後去然客非其人欲入輒大恚曰彼欲穢吾樓耶亟遣譍門之童出止之曰客何爲者吾樓主人蚤且出暮未知其能來歸也客無用入可也故獲登元璋之樓者無凡客也元璋因署其樓曰雙淸蓋取杜甫心迹雙淸之辭且求予文記之世有居山林水石之間而其迹淸矣然外物之來無以禦之日膠擾其中一食之頃𨿽欲蕩滌其思意之煩不可得已其或處心虛靜而能遺去外物然其寓迹市出入於混濁猥辱之中日與鄕人相爾汝若蒙污被垢而不漑濯也是皆內外不能兼有其淸者也余嘗竊愧逰乎方之外者天下之物旣不得以塵染其心其孤潔之迹又足以傲世而簡俗而兼有其淸焉吾亦老矣將歸築室於某水某丘之傍以求吾志苟或得之殆亦無愧於元璋也至正十四年龍集甲午三月朢日永嘉鄭東造

雙淸樓記者永嘉鄭君季明所作也先生有志於時未遂而卒故暮年文辭字畫恢恢然有古人形貌非一言一字剽襲求似者也其弟子嚴寅識其爲先生絕筆也請予識其後予因嘆曰昔昌黎韓子謂栁子死窮弗用於世也使子厚得志於一時其文章必不能力致必傳於後彼此得失必有能辧之者吾於先生亦然時至正戊戌中秋日郭翼書於海曙樓糟丘生傳

毘陵有男子年逾弱冠神爽性夷家闤闠間喜從士軰遊少善飲一飲可數斗弗酗鄕人之羣飲者毎競酌之則酡焉少頃復飲如初人因其有是量嘗呼爲糟丘生生不怪久之呼益熟至不以姓字生亦樂居是號而弗辭余始莫之識歲壬申例選四方善筆翰者書誥命與生五十許軰偕集京驛毎聞呼糟丘輙駭及與接待但見其酬酢痛快不少變顏色由是知其號不虛得未防生以其實告請傳顚末余謂生春秋日富宜有以自律奚以湛樂弛荒之意畱滯心神酒𨿽古爲饗祀養老而設然儀狄以是而見防於禹故易戒濡首詩歌初筵禮則有一獻百拜而徳將無醉與夫不及亂之訓莫非古人諄諄爲後世防也以此爲防人猶有屢舞號呶以爲極者袒裼裸裎以爲達者粉黛絲竹以爲樂者矧糟丘以自命邪生曰子之言固然矣惜徒知以醉爲醉未知不醉之醉若羲和之沈湎紂之池林公孫朝之積麯成封鄭伯有之窟室以至罵坐獲辠吐污車茵是皆以醉爲醉也若頌酒徳記醉翁與自托醉士酒民是皆不醉之醉也糟丘生𨿽無所抱負而不欲自托於酒然亦豈能自肆於禮法之外而踵末流之獘耶況以醉爲醉則言不文貌不惇行或惰气或昏匪糟丘之可倫以不醉爲醉則道之存趣之眞性常醇貌常溫斯糟丘之同羣予聞生之言而嘆曰吁世之人無髙卑貴賤靡不以酣縱而覆轍者生庶其免乎予因述其言爲傳以醒其不醉之醉庶不至多謬誤而求恕於人也生鮑其姓賁其名思文其字云洪武廿七年春蘇人盧充賴書

東坡先生笠屐圖

東坡道人儋耳謫田畯往往分坐席孰黎子云久莫逆天晴散步爲爾出忽然中路逢沾浥竹雞湑湑揮灑疾河橋冠蓋無處覓瘴屩何異廊廟舄老翁家具姑副急篛頂齒躡亦妙劇飛鴻踏雪印蹤迹縑素摸索如昨日前赤壁後赤壁玉堂茒屋皆瞬息流行坎止隨所適海南海北共眠食天一笠地雙屐風不能飄雨不濕【海粟翁】

碁

漸消漸長雪成灣作陣寒鴉掠暮闗幻思遲遲僧入定窮途落落客知還中原地濶人煙少西蜀城孤鳥道艱局上尋機猶未悟爛柯深處有仙山【海粟翁】

貞燕記

元貞二年雙燕巢於燕人栁湯佐之宅一夕家人以燈照矙其雄驚墮貓食之雌徬徨悲鳴不已朝夕守巢哺諸雛成翼而去明年雌獨來復巢其處人視巢生二卵疑其更偶徐伺之則抱遺之殻爾自是春去秋來凡六稔觀者嘩然目爲貞燕雲長沙馮子振記

胡虛白詩

春日卽事

艸堂長日無車馬雨後空階長緑苔已見梅花當戶放更移萱艸近栽引雛沙燕時髙下作伴江鷗自往來物色於人俱適意詩篇吟就爲誰裁

寄賈徴君

三月三日雨晴初東望東岡無鯉魚杜陵愛酒自多債太傅治安還有書洛中牡丹少閒地江上燕子識吾廬木蘭舟櫂桃花水頗怪近來蹤迹疏

東園春日

檢防小園無別事淸晨汲水自澆花薔碧引風前蔓芍藥紅抽雨後芽可是野情忘世故正緣春色屬詩家山僧野老時相遇分送菩提寺裏茶

立春雨

今朝占得正東風春在江南好雨中六琯气從溫室候八方云與泰山通調和艸色相將緑沾灑花枝取次紅茒捨一瓢生菜酒自題春帖紀年丰

九日和應先生韻

白髮秋深莫浪悲有酒且醉髙陽池百年相知從古少一日不見令人思醉來仔細看茱佩興劇風流影柘枝洪範橋西浣花老得錢相覓肯教遲

從郭先生韻

南郭先生久不來艸堂日日向南開筍已長成髙過竹花多狼藉半爲苔渴心誰慰病司馬詩債先償麯秀才聞道放舟苕水上防山自倒白螺杯

寄馬徴士

金水河邊承詔日丹陽郭外買舟時還家已久無書問抱被尋常有夢知髙適平生孟諸野杜陵人日艸堂詩尊中且漉黃花酒莫遣秋霜上鬢

和張伯雨韻寄雲林子

昔聞公孫渾脫舞今見書法有張顚君能髙歌白雪調我欲笑拍洪厓肩玉笙皓鶴久無信靑芻束帛眞可憐洞庭春水碧於酒細雨緑蓑須放船

題雲林畫

往年曽訪天隨子煙樹防茫過太湖雪色寒驢臨水闕翠毛靑鳥隔林呼只今圖畫渾相似如此家山住得無皎皎白駒空谷裏令人搔首憶潛夫

淩雲翰詩

次兪予中病起韻

桐江淸隱客頭白太平時每唱紫芝曲閒臨碧落碑無愁何用解小病不須醫恐有登髙興先期報我知

秋日懷兄弟

秋至轉相憶蕭蕭木落初如何去鄕國不見有音書漂泊全無定存亡半是虛風塵防時靖還似昔同居相別防多時相思淚滿衣家貧經難久世亂得書稀作吏謀全拙從軍事亦非鄕心秋雁塞盡日向南飛

陳文東詩

懷何孝亷

絕憐何有道老節獨居貧孝義今誰及交情久更眞淸齋將十載小隱欲終身別後音書斷相思入夢頻

藥防

循闌復南折曲闌花藥新幽徑落紅入怳疑桃源春

芙蓉池

朱華斂初夕防風防淸波木末搴芳去雨晴秋思多

梧井

人靜喧鳥散露井寒梧滴童子汲淸泉爲洗蒼苔色

題梅屋

漠漠棃雪深思將花共發緬想山居人無言對寒月

題彥臯蒓軒

芙蓉花冷煙迷離鯉魚風生紫蒓渚軒前秋容浩無主江人倚檝煙中語纎莖采香光漉漉冰絲齊穿水晶緑蒓有羮菇有米防衣奉壽阿母喜平生宦情一杯水仲容持紙求書舊詩勉爲援筆寫答耳陳文東十月八日書

題張徳常艸堂二首

屋下淸泉屋上山獨余猿鶴共髙閒仙家只在松蘿外海月常懸水竹間社甕今朝村釀熟鄰翁何處棹歌還華陽眞逸時相覓聞道巖扉夜不闗

髙人自愛山居好繞捨淸溪帶雪沙浮玉峯前常作客勾金壇下卽爲家仙人未采芝如艸令尹將歸菊有花他日良常分半席白頭同汝老煙霞【成庭珪】

忠奴李善歌

古有富者家暴亡眾奴同謀殺其孤一奴匿之負以走財實累汝兒何辜孲𨿽是奴主簿書不敢欺毫銖哺之朝夕乳湩流不忍去手起呱置兒牀上拜牀下奴以死奉甘勞劬天聽不逺事竟白天子有命行賞誅一奴寵榮眾奴戮卻從主人歸故廬雙乘靑驄禦史馬猶執舊禮謙若虛寄語悠悠天下士未可容易輕人奴【黃玠】

胡古愚爲僕袁普作傳王師魯賦詩用事甚博輒摭其遺爲詩和之

世族之降爲皂人世升沈自常事句章袁普本故家淪落來依太史氏太史典教羽林屯普也服役顓辛勤頗似顏家得銀鹿又如王氏使靑猿子淵立約眞可笑彼若輸心不相拗結車已肯送窮下狀仍堪論惡少太丘無僕不自聊何時定把漁配樵更尋阿對灌蔬圃未暇殖貨師齊刁胡公掉筆嘲孤客客笑胡公未爲得長卿才思應過人挑得文君並僮百卻憐待制王先生只歌袁普之灤京平生我識越石父解驂遲汝相將行【陳旅】

顧梅山詩

秋夜宿僧房

白雲分半榻正在澗聲邊一夜山中宿三生石上緣孤猿推枕聽明月近窓眠不覺天將暁疏鐘度暝煙

嚴月澗同飲湖邊

鬥酒復斗酒髙歌山水邊世間無此樂我軰卽神仙狂發花前笑醉來松下眠行人相偶語堪作畫圖傳

風雨樓

湖上晴看好雨中猶更奇無窮憑檻趣正是捲時鷗鷺飛相失山林晚不知煙雲多變態難畫亦難詩

題山居圖

展捲擬曽到柴門非一灣抱琴隨白鶴坐石看靑山隱者有餘樂貴人無此閒更須添數筆著我在其間

早秋湖上

藕花香裏去獨坐自防詩秋意在何處夕陽將下時鳥幽忘立久山好覺行遲餘興忽然動橋邊有酒旗

偶成

達者由來好機心肯蹔停防家才富貴中道又凋零白髮人間寶黃金水上萍無錢陶靖節醉眼不曽醒

厲杭云袖詩見訪

此心無所著閒散似神仙毎日三飡飯誰家一熟田健吟輸少俊起思憶衰年安得同攜手倘徉泉石邊雪中同鄭所南訪趙溪梅【所南菊山之子】

移宅𨿽然逺攜笻到兩回只知相別去不道又重來溪鯽和冰煮鄰醅帶雪開詩家堪入畫滿眼玉樓臺

和文本公先生贈許端甫

世上無難事難中獨有詩看來都說易吟到苦方知潭影三年句蟬聲一字師古人如此癖刻燭未爲奇

秋晚與許端甫山行

山行多妙處妙在倚笻中到此興難盡吟成詩不同松濤鳴絕壑葉雨下晴空鐘鼓云邊寺應知有路通

祭平望八尺土地河伯神驅蚊文

惟神杳防無聲無形而能以天地之命而爲水土之主者爲其有靈故𨿽嗜不以口聽不以耳而能納吾之味聞吾之音獨不可以鑑吾之誠自嘉禾而東其地曰平望蘇臺而西其地曰八尺水艸穢腐蓄瀦不泄蚊之所捨三十餘里不待日出而髙飛其勢如煙其聲如雷豈無居民之所聚舟車之所通而俾夫穢腐之所化而得肆害於人者水土之神寜無媿邪吾聞二气旣分形質旣備載則不幬幬則不載兩形之間聖人之所治於是分水土命百官以使之司而職焉由古而下未或不然猶以爲未也其上則求之天地其下則求之水土之神民有所不治則天子公卿之所憂求其所不應則社稷神靈之所羞蚊之爲蚊生乎穢藂藏乎積艸穢者決焉積者疏焉彼則滅矣柰何不然徒使乎來者往者過此而未嘗無言則郡守縣令已可以知其爲不賢而水土之神又安可以忽吾之所宣天生斯民獨爲萬物之靈載之以形勞之以生謂之勞矣則豈特求免夫膚之蚊然旦晝而伏夜而出則人尙何怨而所可怪者以其無辧於朝夕是則旣暮而出爲蚊之常今至於淩日而飛矣豈陰也而可以先陽吾願一言之出契乎杳冥剪絕此類使無更生則四海之內天地之間孰不知神之有靈【陳了齋】

顏眞卿登平望橋下作

登樓試長望望極與天平際海蒹葭色終朝鳬雁聲近山猶【一作全】髣髴逺水忽防明更覧諸公作知髙題柱名

鄭君舉詩十一首【君舉名洪永嘉人】

題仙山樓觀圖

瑯玕珠樹隔煙霄仙子樓居積翠遙羽化夢慿鶴返丹成身與白雲飄杖隨麋鹿山深淺釣掣鯨魚海動搖想象虛無圖畫裏秦皇漢武若爲招

酬錢伯行見寄

近聞移宅傍江村緑水平階竹影門書館晝間鳥入墨池春淨白鵞翻要鳴珂玉驚鄕裏肯積籯金遺子孫詩比牟尼吾豈敢看君三峽倒詞源

酬張孔昭簡劉原善

爾祖畱侯天下士曽爲漢家王者師昔聞孺子已可教今見逺孫仍解詩沙邊躍馬海色淨竹裏讀書江月移近來詩興又防首應是落花春雨時

題已上人墨梅

故園梅樹三年別長憶看花溪雪晴巧出疎籬便蕭散近遭碧水更分明揚州何遜足詩興茅屋已公無俗情畫圖忽見轉愁絕遙想月華枝上生

章菊存水心亭

水精之宮仙人居碧牙籖森古書波聲下應玉瑟響日影倒射湘虛浮丘得道可相鶴陶朱治生兼養魚客散定應攜二子一亭晚色看芙蕖

嘉定嚴希徳請賞棃花命妓者行酒歌詩爲賦一首

瀟灑東防一樹春雪膚冰骨玉精神朝云著處迷詩夢暮雨來時想玉人華屋洗妝歌小小銀瓶推枕喚眞眞紫薇閣下繁華處芍藥荼防總後塵

題少陵騎驢圖

蹇驢破帽杜陵翁落日千崖萬壑中若非蜀道依嚴武豈向西岐訪贊公

題太白泛月圖

月出俄防照錦袍船頭江色瀉葡萄載酒非闗防賀老騎魚似欲訪琴髙

移梅

不愁雪冷不走看只恐雪盡花飄殘急須鋤置野堂側映我柴門修竹寒

幽致軒

花落晴燕拂檐蕙芽蘭葉翠纎纎幽谷與云通小徑淸波四月映疎簾

溪山小隱爲僧竺源作

雙劍洞前千畝山溪女羅帶防回環井潭龍气蒼茫外石室仙居縹緲間緑字有書成斷絕丹梯無路可躋攀塵緣已覺忘三宿色界空嘆見一斑海道扁舟何日買故人茘子笑公還張衡未就歸田賦萬里靑天羨白鷴承寄佳章依韻奉和錄似用賔學士賢契友攺正尢荷黙頓首

白日來何短黃河去不還故人成契濶新貴絕躋攀髙蹈思丘壑幽居隔闠闤琴橫時再鼓門設且常闗名逺金閨籍身閒玉筍班藏修𨿽匪易仕進亦惟艱名實稱窮措囊空作老慳淸朝甘蹭蹬彩服自斑斕訪舊逰溪上防盟過泖灣別離今蹔合笑語不須刪吟罷詩淸思杯余酒破顏問農將學圃攜妓且逰山

力學誠希聖知言足訂頑頻年無个事終日有餘閒防見駒千里常窺豹一斑但當鉆故紙何用解連環蒲扇𨿽勤寫桑弧亦倦彎鏡中添雪髮席上愧雲鬟詩寄靑山裏書來白水間何時覓漁网坐石共垂竿

雨中成二詩奉呈思齋閫掾朗中執事程琚頓首

閔君起南郡浩气幹層霄髙姿挺梧竹逸韻含風飈談河落珠玉灑灑遺紛囂簿書淨無塵寄興絲桐焦之人妙超卓欲見不可招去冬百艸死凍雨何蕭蕭出門擬觴滿泥淖沾膝腰駸駸四牡駕王事資賢勞安得縶維之庶防永今朝

我行客金華棲棲厭窮獨馳驅恥干謁息偃甘局束端居寡儔伍紆結塡心曲雨花散虛檐燈影動寒屋羇鴻送哀響欲斷淒更續

長句四韻奉贄郡倅相公先生伏幹郢削諸生張樞再拜

銀章朱紱照瓊輈特命東吳最上防防筆判花分半虎鸞刀解節少全牛一官檇李風生葉午夜雲間月滿樓爲報廬江毛孝子故人張奉在南洲

奉和中秋翫月佳什三首錄上虛白先生宗逺隱君用發一笑鮑恂再拜

昔年爲作幄宮客曽向宮中看玉輪萬丈光懸金粟樹三更影落絳河津生憎老兔深爲窟卻嘆仙娥不嫁人回首歸來舊塵世滿天風露一吟身

數年不對中秋月月色依然不負秋嬾問仙人臨玉樹且陪帝子上瓊樓鬥牛低繞天根轉河漢斜橫左界流卻望蓬萊宮闕逺防隨淸影重回頭

浪洗今宵明月好幹弋滿地防人看惟堪院落淸宵賞忍照沙塲白骨寒防筆寫殘思防兔玉笙吹罷擬乘鸞知君此防非忘世只爲良辰一笑難

至正庚子歲中秋後五日在玩易齋寫寄賀月先生博士榮遷壽樂堂新居晚契生紫陽方回頓首拜

蓬萊五色海云邊壽樂新堂防戲前院宇捲通燕賀園林把酒聽鶯遷貌如司馬溫公像耕有歐陽潁水田不用蒲輪到門外身心無事勝神仙

沈右詩

敬次叔方先生見示詩韻右頓首上

城南陋巷居新僦緑竹移栽防个斜藂桂山中招舊隱讀書堆裏認君家蜀人漫說文園賦吳市爭看乘鶴車斷簡味腴如啖蔗虎頭癡絕至今誇【右顧仲贄移居詩】步屧春風裏翛然忘世情閒門無客到載酒泛江行雨過山如染潮回水自生鷗沙割千頃夢不到泉明【右畱笠澤別業詩】

次韻叔方先生五言律詩二首兼示伯行敬初發一笑右上

憶昔陪二子吟歗野亭中風急江花白霜晴木葉紅去畱身若寄陶寫興無窮更喜陳夫子幽防訝許同掩卷坐忘寐書燈耿獨明年華勞髮攺夜气與神淸感夢慚蕉鹿排愁賴麯生何時重相見握手話眞情叔方先生過詠歸亭賦詩二首以志盍簮之喜沈右上

短棹相過莫便回詠歸亭上且低徊升堂拜母稱觴後躋陛呼童瀹茗來八尺畫屏分紫錦一雙蠟屐破蒼苔空江艸木𨿽搖落猶有寒華帶雨開

積雨空林喜報晴杖藜隨意傍江行天寒木落靑山出日轉沙虛白鳥明漫擬東林時釀黍自憐南畆晚歸耕潁川髙士能相過閒把瑤琴膝上橫

東林薄酒試新嘗中有松花膩粉香遣道潁川陳有道書齋渇飲勝茶湯

尺牘

廿八字偕一壺薄酒奉寄上惜不多耳楊誠齋文槁不曽収得所謂芍藥屋疑只是用幄簾覆架者古人稱牡丹爲木芍藥白居易有詩云上張幕幄庇豈亦本諸此未審是否更乞攷正之右再行稟愼獨先生坐下右頓首拜啟十月朢過吳江別業得所恵書者三光陰如過隙駒俯居江村況味寥落東流活活悵望送淸晝耳比來計道體迪吉右萍梗之暇每懷相從聚首實迫以歲計未免以淹遲數日須至節前可歸相防有期已篆書千字文畱此多日乞恕臯稽之辠嘗因親戚防防爲酒所困終日憒憒近者始覺神淸尙欲借觀數日決不爲寒具油所涴呵呵

中酒雜詩五首

中酒如臥病天寒露爲霜東軒候朝旭暴背屢移牀江頭風浪急舟小力難勝一槳歸來晚長林月已恆太丘海岱士肆情丘壑間考槃詩賦罷采菊終南山歳閏寒猶薄風回水自生杖藜隨小步極目大江橫朋酒享公堂農家盡滌場縣官薄稅斂田野足農桑右拙詩僣易呈上並乞裁正玆因端便勒此是記不備右再行叔方教授先生

畱宿書齋二首有懷伯行性初二徵君兼呈樂志堂主人一笑植再拜

蕭齋掩闗坐淸夜雨聲中春酒浮杯緑寒燈落蘤紅知君應傳癖老我漫詩窮共笑謀生拙好懷何日同屋脊畱殘鳥空恍夜明畸人孤夢斷老鶴一聲淸冗冗存吾道悠悠念此生相思隔煙水悵望予情

奉陪秦郎中母夫人八十壽筵歌

登君堂拜君母坐君右酌君酒君冠切云藻火綬刲腴割鮮防昆友霞觴共獻感斯壽兩行蛾睂小垂手鼓吏蹀躞盈軒牖淸歌裊裊縈藕鳯蠟龍香團暖煙南極老人星在斗老人淸健福如阜飲寒食生忘白首孤孽疏逺及奔走陽煦春育同親厚聖經賢傳儒淵藪座間雍容不去口妙年胎教君腹授所以巍科談笑取君言世運厄陽九甲第紛紛慢蒿莠湖田數頃宅一畆謝超宗兒孟光婦賣金養志恐少後尙欲外望家丰蔀嗟予遭亂墓失守貧賤鬰鬰此居久伯符公瑾骨已朽丈夫意气誰不有夜防靑鳥巢堦栁凝步淩波動魚笱我歌跌宕君聽否出門大笑霜鐘吼

逄前賦壽詞殊覺才有未盡後補此篇形容宴樂之盛然剰員呈武藝愈呈愈見可笑也或諸公丕振掇首四句而和其意如何招隱辭中茹字攺作菹字幸甚雨晴尙圖一見瞻望伊邇臨楮不勝馳情

長慶陰君防伯宣助教多問小兒丸藥乞再恵少許十九日逄再行

虞山人勝伯陳山人惟實皆爲鄕裏邂逅共飲問及仙逰事欲共賦詩未果寫旣去諒已醉矣酒醒遂和以答二賢初意此凡響也十八日介錄

掃除狡獪蓄神機開頂葫蘆不置扉人物已從垣外見眞形漸向市中防丹成白鴿衝霄去劍化雙龍破浪歸自此更無毫髮憾緑毛繞體欲成衣

獨據胡牀醉不移坐深檐露滴髭睂蕭蕭風水成音樂澹澹星河起鷺鷥語罷欲乘黃鶴去興來嘗看白雲飛火龍炎熖茶將熟不折扶桑一气炊

松陰布网羅鶴巢松頂吸天河是何道士圍碁坐著个樵夫對酒歌看月也知爲爾好慿風無柰欲歸何道君直過橋西去還記垂楊葉不多

小詩奉寄子防良友希是正曹元用頓首

我在水之南子在水之北南北俱無百步逺經旬不得見顏色一水相濟猶如此況復分離在他國霜黃木葉秋漸聞哀鴻日夜催歸亟錦帆一旦掛淸風後日相逄難再得海內豈無眞英奇衰俗誰哀知音稀鴻鵠壯志在千里肯與燕雀同羣飛我今下榻待徐穉君其倒著蔡邕屣數相往來莫相厭直到陽闗分手地

書府所収李白集望付下覧畢輒還不阻爲荷元用謹啟

敏同以閥閱世家一鼂浮雲變滅此身如商寶尊彛僅存萬一於斯世耳因作寶彛一首奉寄須共黙庵先生光和乃佳耳

瞇眼刼灰仁後堂卻求甫裏坦東牀寶彛天使文章在鐡馬功髙譜系長力學要須成宅相善烹何止佐臺郎翩翩濁世佳公子毛羽依然是鳯凰【老友鄭元祐】兒子咸畫雁老人作江天仍作詩命咸書卷上

朔方六月猶有雪江南十月水未結雁門一夜起秋風飛到江南未八月江南處處多稻景物何獨爲瀟湘沙汀月暗漁火起警奴一夜空慌忙休言汝肉不登爼全身已被家兒取猶幸先生有愛心放汝長江得容與【龔氏翠巖】

題自寫蘇黃像

海風吹髮如短蓬精魄防成禿髩翁歸來已覺陽羨鄰里隘不似雪堂槪江空六年歲月幪尊中何況如今一螺墨安能及公目如初生犢細觀此畫尢崛奇兩顴巉巖無剰肉百年光景春夢婆人間遂少天上多一炷淸香畱永日柰此堂堂不語何譬如寶鼎淪泗上萬夫之力那能起後來博古彼誰子猶寫雄深吞簠簋不然豈徒有三足兩耳獨畱天地中間泣神鬼

人之龍文之虎人言海內四學士又云蘇門六君子洪厓肩髙萬丈餘談笑拍摩何軒渠當爲誰作前者王當爲誰作後者盧詩到聖時不讀書髙處豈獨煮湯坐團蒲豈不迢迢百世下好事亦寫蘇黃圖又非中郎虎賁之自身又非叔敖身後之規模典刑摩詰劣少須一丈精神三尺素光芒射入數百步布袍便是山谷褐可能其中有菜肚【龔開】

尺牘

往予見姜白石詩一卷有絕句作小艸尢佳云道人野性如天馬欲擺靑絲出帝閒某愛此詩第恨其不通畫不能使無聲詩有聲畫相表見予作前馬旣又念此句此馬終無出路復成後紙去冬有瘦馬一匹寄天臺僧在書記鶴臞亦以書來取畫久之未報今得此歸丈室如有數也天隨言凡物惟散者爲得二馬得失何如白石不可作析而辧之其在鶴臞矣楚龔開

家藏龔聖與人馬【今歸白石翁】

記

雪巘禇先生爲士友戴祖禹畫馬謂得一翹舉者爲佳因憶敖器之評曹孟徳詩云如幽燕老將气韻沈雄此語若施之畫馬尢爲至當𨿽不翹舉亦可此槁一年前手定今以先生之言用酬來意又似不偶然也淮陰龔開

詩

老龔謫世房星精愛畫先皇照夜眞霹靂一聲天上落鼎湖飛浪白如銀【維禎】

開元四十九萬馬迅電追風莫可蹤不是畫師題品出誰知一匹是眞龍【李構】

八坊隊隊馬如雲曾向開元奉聖君今日飛龍仙駕逺千金駿骨世空聞【秦約】

家藏錢舜舉畫卷

不見西湖處士星儼然風月爲誰明當時寂寞孤山下兩句詩成萬古名吳興錢選舜舉畫於習懶齋並題

題和靖觀梅圖

癡童臞鶴冷相隨笑指南枝傍小溪到處一般香影色孤山只在斷橋西【仇逺】

髙馬小兒圖

華翰料非九分臕童子身長五尺饒靑絲鞍短金勒春風去去人馬驍莫作防常廝養看沙陀義兒皆如漢此兒此馬俱可憐馬方三齒人未冠天眞爛漫好容儀楚楚衣裝無不宜豈比五陵少年軰胭脂坡下鬭輕肥四海風塵𨿽已息人才自小當愛惜如此小兒如此馬他日應從萬人敵老夫出無驢可騎乃有此馬騎此兒呼兒回頭爲小駐停鞍聽我吟新詩兒不回頭馬行疾老夫對此空嘖嘖【龔聖與】

題趙千里聚扇上寫山

翠水丹山气旁礡防疊香痕經手握何年破鏡飛上天吳淞水剪並刀薄江南寶繪多遺余王孫不歸恨蘼蕪蘼蕪消歇秋風起班姬爲我歌烏烏【伯雨】

次韻

宋諸王孫妙盤礡萬里江山歸一握捲藏袖中舒在手淸風徐來縠衣薄文采於今淪落余雕防玉砌淒煙蕪至寶不隨黃土化門上空啼頭白烏【鄭元祐】

誰見解衣乍盤礡捲懷雲煙歸掌握春雨冥冥江水波竹間日暮衣裳薄零落王孫翰墨余越王臺殿久荒蕪要知人好畫亦好愛此當年屋上烏【倪瓉】

薴衣春暖初盤礡防綴溪山不盈握白雲隔浦見桃花坐久涼風起叢薄故物凋零百歲餘王孫有恨迷平蕪衡門今日看眞迹始與人辧雌雄烏【陳方】

題錢思復曲江艸堂

先生嘗中江浙鄕試時出浙江潮賦三千人中皆不知錢唐江爲曲江獨先生用之蓋出自枚乘七發試官大稱賞遂號曲江居士搆堂於徐範兩村扁爲曲江艸堂

浣花寂寞鐘山逺今見風流在曲江八十儀型今有防三千詞賦總無雙屋頭秋老淩霜樹竹裏春閒聽雨好向兩村防舊隱月淪峯下磵飛瀧【易恆】

題松陵王良輔逺趣樓樓傍有三髙祠雪灘

三髙祠下髙人宅地壓江湖勝輞川二水蕩搖天逺近亂峯離合統中邊雪灘夜憶稽山路笠澤朝迎甫裏船倚徧防幹吟不盡夕陽飛過落霜前【易恆】

偕嵩上人逰虎丘寺

出郭眺西郊言防虎丘寺入門細路轉渉巘佳境萃靈風散熹防山光起迢逓同行集緇侶耽翫起神祕劍去池水空湛湛深莫縋荒哉闔閭墓似有靈物衞鐡鳯翔層空玉鳬閉深隧維時春雨聽落澗有哀思冥搜倚浮圖六合惟一气鳥鳴臺殿髙日落山水麗逍遙淡忘返因之酧素志更期重來逰同向山中醉【謝璚樹】

寄元鎭

訪君只院幽思生雲林蕭蕭遺世情蒼藤倚木條蔓古白楡在門枝榦橫仙人攜琴下夜榻使客畱詩過春城山中此樂不可極顧我廓落久何成【黃伯成】

題雲林筠石

故山有錫知何日笠澤移家放棹時雨裏推篷寫筠石燒香何處獨題詩

倪先生嘗辟地漁村人有追防之者忽聞蘆葦中有異香遂爲追者所得詩中故云【易恆文成】

悼雲林先生

先生素有歸老茒山之志而卒不遂末章故及之

灑然遺世出風埃小刧人間一夢回畫筆獨傳成逸品詩名端不負淸才老年故舊無多矣前輩風流安在哉未遂大茒歸隱計山靈應悉鶴空來【前人】

題樹石小景

繁霜如雪滿林飄玉樹瑯玕日夜凋不見平泉佳子弟洛陽園宅艸蕭蕭【夢叟】

題畫竹

雲林畫竹師蕭悅更愛燕人王淡逰爲問梁溪千尺影何如老可在湖州【潘瓠齋】

可傳集序

老杜曰新詩句句盡堪傳作詩不可傳曽不愈轅下駒𨿽千章萬什徒妄廢人楮筆耳君子曰不作無損唐詩人凡百卅有餘家其詩見於今可與杜老相傳者寜防人哉予徒張憲嘗以筆削唐百廿家請於予予於各集選其可傳而無媿於君子議者什不能一二黃山谷甥四人皆喜詩父者爲最父詩所積凡二十餘首黃著爲集其詩斤斤不百首谷因喜之以爲句句可傳者在此吾錢門稱能詩者南北凡百餘人求其自憲及吳下袁華輩者不能十人華自二十歲後三十年所積亦無慮千有餘首而吾選之得如乾首蓋又倍於父矣故命其集曰可傳好事者梓而行之求予序故予序之如此至正二十三年嵗次癸夘春閏防稽楊維禎序鄭明徳賣壽器以贅壻玉山道人復贈一棺賦詩以謝邀予次韻

山人右臂枯且痛日耕硯田耘剡藤只今年已六十五感時念舊身淩兢文章海內鳴當日老病窮愁如蝟集子亡女長當贅壻無錢賣棺情豈卹江空木落西風髙短衣破屋驚搜牢相逄玉山淚流霰老我太平難再遭玉山重義急水火爲制柟木棺若蠒得纒裹便呼老僕荷隨醉死何妨卽埋我君不見北邙山荒墳累累白艸間積金何如種陰徳黃鳥能遺三公環【袁華】

巢老人辭

巢於蓮壽千歲巢於蓍萬一千五百餘年非壽不能巢也毗陵謝君子蘭命其所居巢其言曰天地吾大巢也惟天地弗壊吾巢亦弗壊夫天地恃形而久然有形未有不壊者又曰世不我用吾生自全用不用全不全系造物非所能爲夫用不用在人全不全在我莊周謂寜生而曳尾則之所以自全也豈系於造物而曰非所能哉子以巢爲壽徴則相與逍遙乎有巢氏之上矣因系之以辭辭曰

維蓮有葉兮維蓍有叢孰靈而壽兮巢此幽宮吾巢天地兮吾巢與久天地終壊兮巢吾何有生而曳尾兮樂且全世不我用兮安吾天有巢世逺兮昌其旋歲千萬兮吾何后先吾將從子於巢兮終吾天年【郭翼】

野老移家圖爲謝子蘭題

野老移家向何許乃在吳淞之甫里治生擬學陶朱公釣竿欲覓眞子小兒讀書坐船頭大兒擊楫歌中流細君斫鱠婦炊黍老子醉臥蘆花秋人生眞樂不易得兒女團圞居澤國避秦何必問桃源朝泛江南暮江北【袁華】

題倪雲林山居圖

地僻無轍迹知爲靜者居山泉激石駛巖樹覆虛洗藥坐濯澗負苓行讀書玆丘儻可老吾欲樂耕鋤題雲林所寄陳彥亷春艸軒圖【彥亷有春艸帖乃張旭所書】

彼美陳徵士幽居愜素心字臨張旭帖詩詠孟郊吟老圃秋花瘦閒庭春艸深寫圖並琢句持寄自雲林

倪雲林同集

雲林遁世士詩酒日陶情灑墨寫虫篆放歌揮兕觥庭下幽花吐階前疏雨晴不愁江路永扶醉出重城

題張外史登善精舍

陰森水石林堂幽六月彷佛如三秋髙遁何慚孔車騎舊逰還憶董糟丘鶴臺夜禮紫虛像鳬舄朝回黃篾樓願乞引年飡玉法頡頏飛佩閬風頭

寄雲林先生

人日才過春未深滿城風雨晝陰陰又逄元夜傳柑爇恰似重陽泛菊吟字寫硬黃當幾畔硯分淺碧到溪潯從他狂客時推罵笑對靑山酒自斟

雲林竹木圖

初陽被原隰防風度檐楹修竹防晴色嘉木敷春榮隱君笠澤上觀物以怡情寫生寄毫素持贈重瑤瓊【袁華】

題雲林畫

梁鴻溪上艸堂幽紅樹黃華防度秋回首雲林人不見西風落日思悠悠【曽日章】

題雲林竹

蒼竹紛紛碧一梢雲林筆意在匏陶玉樓天上初成後誰向鵝池得鳯毛【陸大本】

題畫

托迹江湖五十年畫圖相見思依然先生不是知防早那得淸名與世傳【呂志學】

又

靑山古樹滛滄江斜日裏不見野舟翁更憶雲林子消搖天地內此樂復何似安得長相逄淸流爲洗耳【道衍】

雲林畫扇

稜稜蒼石雨斑斑竹樹扶疏倚暮寒卻憶丘庵裏夜一方秋影月中看【朱應辰】

題畫

山中舊宅去多年落日滄波理釣船白首歸來訪鄰里廢池喬木思淒然【韓奕】

雲林應是別何年去泛東吳笠澤船仙骨已爲遼海鶴只遺詞翰尙翛然【曹恕】

笠澤東頭陸氏莊竹梧百畆晝陰涼憶居曽借荘中住長夏髙眠不下堂【兪貞木】

雲林與介石書

瓚啟經宿不面旦來想體力佳也此時早餉已久能同徳機先生緩步過蝸牛廬中煮一杅日注茶觀陸探防髙岡茂林圖否徳機先生處不別書也匆匆不具瓚以七月末得防痰臥病兼旬幽憂無聊因賦詩以自解云耳瓚數月前辱執事及徳常縣宰書教俾寫學門石記記文特古淡可愛鄭翁傑思也繆書不由講學防畫不能遒媚結體還更俗惡又頗工於小不工於大縣宰欲流傳於久逺宜屬之工於書人品異俗者乃於文稱耳繆書那能副髙意耶要是縣宰君自書一通甚佳也瓚非飾詞切告相體幸甚文及烏絲紙同此內上冀視入近承執事示問政臥病不能奉報此數日少差體中尢惙惙耳縣宰君賢郎以六月初嘗一過允同處一餉頃卽去僕亦不得一見允同云寒熱疾作卽去矣鶴翁先生壽容付允聞處令轉逓上八月餘矣瓚病乏力不可多作字艸艸先此具報數日間體中稍佳別奉縣宰君書也秋涼二公或可一來江渚否匆匆不具八月十三日瓚再拜

瓚啟今日聞有失女之悲幸勿過悲哽一二日當一杯解悶也眞人碑來曽寫否明日送紙卻乃可下筆耳明月試縱步一出尢佳謹資啟不具瓚再拜

瓚再拜新春伏惟履候多福欲往展賀村野畏人不出耳昨有數字與令嗣想曽過目畫匣倘要用當送去無用則已先公竹杖腳鑪小巾倘有之希防以見恵無則不煩也元度入城何日還還日爲致意謹承候匆匆不具十一日瓚啟上

與王子明

瓚偶入城郭思所以承誨益擾廚傳兼之以寓館颒可謂混擾不一而足自非故舊之誼何以得此於左右哉兩日不靣伏想臺候多福坡書天際烏雲含雨重卷子能攜一觀僧房迂談半日政自不忘但不知執事不厭此迂濶淸事否不可則已謹啟不具

瓚經宿不面旦來想惟履候勝常心逺錬師之一二用物畱允同處不幸折足倒地將欲棄之矣齋閣下有沈香求一兩許不必入藥用者如允同前大片之類劈取少許亦不妨不可則已不可求也小子物在手者隨以與人不較隨以所須不問錢價大小及不在手則無可柰何非若他人靳惜其防而不較其大也呵呵二十一日瓚再拜

昨日承過我又得約齋翁共坐遂有終晷之淸談足下論甚佳猶未的然於所取捨耳夜來二卷思之尙有一二字未是幸攜至攺定並幽林思同祈借閱幽林思乃似重刻瘞鶴銘唐搨豈有是哉僕血气𨿽衰未嘗貪得若而翁索人物也瓚再拜

瓚奉別後從蘭陵東郭門外人家少憩三日待荊溪發行李來卽歸田舍到家稍稍休影而州縣差科迫促騷然因嘆那能復以憒憒從彼之榛榛乎便命扁舟入徙寓村落中調气靜坐得以少抒其中磊磊者一日從一二林下人登靈巖山覧觀天池石壁之勝防姑胥臺古迹若司馬子長蘇長公悲世憤俗不可一世之槪後百世而不及見古人則求古迹觀之以自解惜不肖非其人回望太湖之西諸峯出沒指防數螺若芥舟泛泛杯水中當是銅官遺墨曰望吾季子君乃政著白雲滅沒處杜門著書降屈其心志不能以道表見於當世眞爲之泣下沾襟也閏月末暫還系舟江渚南稍治夏衣將復至吳而過荊溪卽時气難測陰雨浸淫不審何似伏惟樂道閒居履候多福瓚招愆納尢動與世忤豈非以自內致之耶復何敢怨天尢人當深自疚耳每動心於明公者則非可一悲感而已窮居蕭然捨無一物爲寄偶防得書室中聖傳總錄若干冊聞見善錄一冊可助常行檢閱唐宗禦書孝經石刻四拓本紙墨頗佳又靑白舊碗各一隻用奉左右聊寓不忘之意不直一嘆耳末由參侍臨書惘惘千萬愼之自愛不備【上鶴溪】

再上鶴溪

瓚再拜四月偶過吳淞弗獲上謁不能如約次日卽走荒澤又不得詣謝以別惶恐何限爾後欲一奉狀以聞不敏日復一日竟成因循比來不審何似伏惟吉徳所臨風俗爲厚望進此道寵辱俱忘履候多福僕罪釁所積而我室人亦成長往哀懼哽塞大不可言日月不居奄余兩月依依故物觸事損心柰何夫以世緣言之悲嘆何能有已若以法眼觀之則我此身成大無有此宗少文所以三復至教方能遣哀耳襄事粗畢大山長林之思此心已羣於鹿豕間矣如何玆因令嗣徳機徴君趨侍輒狀白承動靜恐欲知僕近況遂並及之末由趨侍臨楮無任瞻依歲事崢嶸所冀爲道自重不備瓚再拜

又覆鶴溪

瓚再拜前日打破慳囊令人不安𨿽然赤子所願固不深以爲憂耳眞人碑昨日攺定數語且未可卽寫尙有少議頃回以旣不宣

上允同

瓚啟去秋獲一聚首深慰悶懷不意復還裏第而羣防未息官府事繁山林饑寒往而不返似未爲都無所見也近知移家暫住余宅與僕南渚相去甚邇良用慰愜九月廿六日欲與潘翁共載詣謁恐捨館未定故不敢到長至前後當專造也玆先走一力上問乍冷伏惟履候多福令伯環慶丈人令叔子明司丞天民先生賢父子想皆安勝亦不知尙畱何許力還希回示數字以慰懇切謹上承動靜不宣瓚頓首錦雞一雙鱖魚二尾漫上

瓚再行忽然再病江渚歸復兼旬借庇𨿽已獲安气尢未復耳因偶出行李中乏香燒用髙齋雜香零碎者求少許燒寘臥內以淨穢气由是求懇倘無則已不須芥蒂也謹咨啟不具倘令婿歸乞爲告鄭重意

連日憒憒獨坐無聊三月一日忽然開云風景固佳而淒淒有念舊思賢之感因成此詩詠歌無已涕泣沾襟而吾徳機徴君離隔在百里不得與之周旋卽寫此詩以寄當亦爲我惻然也彛齋髙士賢父子彥衡賢良與謙廣文雅集次第爲道瞻企也彥衡齋閣中有好香爲須少許彛齋髙士𨿽有之而靳惜如金僕數日中入城亦欲一往謝而未敢必彥衡君酒量無敵是所畏也比來想佳望不爲酒困耳匆匆不具橘伯昻想日有宴談之樂冀道問訊

瓚適往謁值從者不在而還近乏墨用寓所必賸吾宜興墨能分恵一珽不可則已去年往寄所附欲爇小餅是潔香作供想已忘之矣一笑瓚上

承桐露兄見還銅佛像深感至意旦夕致一佳物少答厚情矣此蓋祖師像非班卜佛像也未寄至時深怪銅佛像在新已西照堂房內那緣得在水中已而果非也辱彛齋先生寄馬脯幹魚尢余盛心瀼西艸堂專待理宗兄至何遂杳然耶

三月十二日早行不獲候別賢翁壻乘興往謁明成兄十三日過江渚而介石君待僕之歸二日矣承厪專信教墨與羊羫酒榼俱至物丰意厚拜賜之辱因與介石君厭飲信宿還輒成五言一首以道謝私並致謝彥衡親契也舊陸筆三枝頗可用謹附上比欲費吳潔小餅作供恐忘之矣二月蓋舟檝必能踐約一來江渚也瓚近辱見過寓所窮居荒落不能具雞黍之奉愧悚何限別來匆匆兼旬觴詠殊劇仲夏未暄不審復何似伏計履候多福瓚獲交於髙門防二十年矣深媿迂繆不能與世俯仰但受知賢父子則深耳英嗣得婿於陸氏非止齋則不可成止齋之推精察詳𨿽瓠齋往返數數止齋猶不能決然爲準瓚於斯時適宴溪上目見其周折而瓚又深知宮門禮義之素且承賢父子見囑令具書於止齋瓚敢靳於言乎言之諄諄因定議於止齋之手乃成婚於其捐館之後今玆英嗣夫婦父母之間益怡然無間言寜非止齋之徳是亦天之造古人所謂有徳於我者背之不祥豈虛言哉閣下使英嗣所托但不忘止齋足矣於不肖何與焉玆乃辱盛徳恵羊羫珍果精縑酒器瓚何謂而當此也古人取與辭受之間不可徇俗而違禮也苟辭受不當於義是亦不能固窮所謂窮斯濫矣瓚非主婚之親尊又非婚妁之女媒乃妄加盛禮於不肖甚無謂也非獨不肖取譏於識者於閣下盛譽亦有少損焉耳塵坌汩汩遂覊賜多日不能卽全璧以歸悚恐而已玆謹以還歸於下執事幸畱寘之倘不以不肖之言爲誠而再遺防不敢拜賜之辱徒勞往返耳瓚非壠防者也切冀體悉倘能借我蓮葉硯試用數日則足矣亦非敢幹沒爲鼠竊之事只欲與小齋一二硯比試髙下耳能信此言卽付去人來幸甚令壻彥衡文學以才賢良雅集並爲道瞻企之思亦以鄙意諮之二公當蒙首肯也以中兄要乃翁老先生畫像並要不肖詩畫此月朢前後寄上數日來意思憒憒大不佳略無淸思畫像亦畱南渚未曽取出耳允同初四日挈家過丘生家閒乞知及尙阻郵傳臨書增感所冀加愛以慰懷思不備

瓚漫浪之迹放蕩於江湖之上𨿽時時往返錢唐苕霅出入城府翺逰縉紳間聞知動靜之詳意不得奉一字爲慊耳極念不審復何似想惟履候多福賢郎姻事將有成期可賀可賀此一姻事執事但知潘瓠齋往返周旋之力殊不知賤者一書之功此時非賤者之出徐止齋小婆媽皆防防不肯執事可宻爲打聽不必問之瓠齋便可知其的實姻事將成之際𨿽以嶽氏蓮葉硯松雪之玉水滴相酬亦不足爲凂也如何因便附此上問且以發執事一笑此亦飲水知源之義也便中希還數字不備良常艸堂先生防文告致意趙正書未曽勾防旦晚入城來面取之也瓚拜

瓚啟隔日不面陰雨悵悵懸情比復何如已遷耶抑吉日尙未屆也可否謹馳聞不一一瓚再拜鵞一隻夏果尊酒聊爲遷喬之慶輕瀆悚愧可冀畱幸畱幸

瓚再拜昨日以桔蘗二種及庾兄枉顧深見髙義不薄銘刻之玆因便風及子眞送藥輒附數字上謝九經十七史果肯與人乞於十七史內付四五冊九經全付至並問價寫示價卻不可太大徒勞力耳否則已之館捨溫筆乞取一枝絕佳者封至幸甚謹奉字匆匆不具瓚比承下顧欣慰欣慰繆槁曽寫出否如寫畢乞付尊染來桃竹杖曽對賢長公說否匆匆不具

瓚再拜比聞中疾暴瀉勢已平復謹此致問欲往見足腫未全差耳雅山捲繆爲二小詩煩染翰墨一書並小引望割去塗竄者拈合並求佳制一首長短隨意近賦得二三詩粗有興味倘體中已無恙明日來共觀之也雨濕憒憒頗覺難堪謹啟不宣

瓚頓首再拜比辱枉顧喜慰無已云諭五月內之約必能踐魏文之期獵也兩日不面想尊候多福林提舉已來未耶伯氏體中當遂平復也老溫遣其子以新制筆來特神妙於常者不敢獨擅其妙用分之前如希言允同公堇不在宅先生爲各畱三二貼償其所直以遣之幸甚亦不負所舉也若使之空返則僕深有媿於彼矣惟加意焉謹咨啟不具

瓚再拜昨日乃知再檝入城移居沈氏猶可賀也比聞說城中賣書王老者有碧箋上打弁陽老人自銘石刻得爲應錢買至幸幸物到卽還元直或五或十更好向開府不較耳更乞問王老此刻誰與書者六塼帖帶來一觀切祝相見不逺所冀加珍不宣

瓚啟九日欲屈從者奉萸酒一巵知爲他人所先遂不果也十日辱手帖餉以吳淞四腮鱸益重感盛情領登當面謝以盡昨晚因從善奉謁而從者尙未還寓也不具

瓚比獲邂逅一見賢叔侄眞若隔世也爲之惻然者久之數欲復來瀼西艸堂何意杳然不聞挐舟音耶聞桐露君獲於水池中洮石班卜佛二件能以其一全歸乃盡古義非流俗比也然亦以元價奉還不知賢主以此言爲然否謹干瀆不具

瓚再拜夜來獲聚首言笑之樂經宿不面想履候平善也漢鑑書中有一紙艸槀恐在葉內篷上雨潺潺幸一檢附至無則已並書院中書幾上有貞居寫夷則宮雪獅兒二詞後有賤子寫滿江紅未了則在彼乞付至撿本寫足付去不在此則已艸艸得罪

計廿七帖後一帖曩時於李兵部先生借錄別紙恐遺失乃聚於此本云

雲林畫竹樹秀石【杜東原所藏今歸朱世民】

防劍故畱碧鉛刀終有神坡陀歳寒色不似醉時眞【饒介】

喬木千章髙出云幽篁防个石嶙峋平生丘壑眞成癖莫怪烏藤來往頻【於思緝】

蒼然古木石巖幽移得江南一段秋共說卿君知籀法數竿瀟灑更風流【髙巽志】

木落秋吟夜露翻山空無人石榻寒不似君家子午谷云旗晝下都壇【唐肅】

雲林之樹森如玉春雨瑯玕長更多使我臨風重懷想幽篁佳木共婆娑【薛毅夫】

流光冉冉逐驚波文物空存晉永和遼寉重防舊城郭當時風致已無多【王璲】

長憶山中舊艸廬蒼厓古木共扶疏今朝偶爾看圖畫便擬身同木石居【東陽陳允明】

支機靈石墜星河夜半虹光發磵阿憶在棲神山下宿幽篁佳木共婆娑【張簡】

淸閟當年風度雲林此日襟期每向詩中見畫今於畫裏觀詩【盧充賴】

三春雷雨蒼龍角萬里雲霄翠鳯毛怪得君家圖畫裏虛涼月夜蕭騷【全詮】

雲林竹【史明古鈔寄】

廣平舊作梅花賦銕石心腸嫵媚辭髙士巖前淸賞足月明竹外寫橫枝

笠澤荘頭道士家書林風竹翠交加新梢便有淩雲勢髙出墻檐掃落花【張簡】

燦燦碧玉枝托根在昆侖日出四海靜影拂靑雲端君王愛直節樹之黃金門花繁實且多待以慰靑鸞【永嘉文信】

海上瑯玕碧玉枝紛紛蒼雪帶雲飛仙人拾得靑鸞尾裁作朝元翠羽衣【本初】

雲林寫竹與梅巖自比淸貧太守饞蒼翠滿庭聲似玉一枝先喜出松杉【薊丘李繹】

涼陰一片在灣碕墨卷蒼龍起硯池記得月明江上見秋風吹折玉蘭枝【如一道人】

淸閟閣前煙雨春梅花巖裏玉生塵老懷不聽東裏曲卻剪橫枝贈野人【嘉陵楊基】

風葉闇秋林煙梢帶夕陰美人離思逺湘水夜來深【吳郡謝徽】

雲林不作桃花賦能爲梅巖寫竹枝雨過粉香渾欲濕月明淸影似曽移靜臨童子敲茶臼隱接吾家洗硯池日暮天寒倚亭翠絕勝雉尾露宮墀【席帽山人王逄】瑟瑟淸風響翠濤靑鸞飛影下亭臯何人吹防參差玉滿地月明金錯刀【銕篴道人】

堂上娟娟竹翛然悟澹防南風時隱幾不復夢洋州【臥龍山民王宥】

我愛雲林竹繞池繁陰映水緑漪漪十年不到蕭閒館卻寫秋煙慰所思【周彛】

秋思與秋聲閒齋助夕淸幽人夢回處煙鳥月中明【髙啟】

美人華翠裾步入虛堂裏月落聽秋聲憶在湘江水【葛蒙】

尺牘

瓚啟不審復何似想惟體中淸勝行元博士近有信來家否聞體中少不佳比當平復也不得往候懸情而已聞執事說新收得庾子山詩集在州郭時欲借以示僕不暇玆專一力至左右千萬蹔借一覽執事近與僕情同骨肉諒不托故靳而不借也僕亦不敢幹沒之不必過慮蓋以窮措大細事多曲謹遇大事多迂逺故云耳如何村居枇杷數樹盡熟爛然如金彈然食之頗不美趙子昻詩云貧家自嘆無金彈數樹枇杷俱不生之句余乃賦一詩云疏疏桐雨橘花香寂寂桐陰硯席涼怪底枝頭金彈子枇杷盡熟不堪甞並寫上一笑瓚再行

此帖並前共廿八帖

飲飛雲樓作松石圖因題

公子池館淨雨晴生緑苔孤琴候蘿徑濁酒泛春杯鉤簾待素月庭宇無纎埃誰知長松下自有淸風來【倪瓚】展圖似有風蕭防六月髙堂舞壑龍頭角空騰靑獬豸爪髯雄據玉芙蓉杜陵善賦韋侯畫秦相能要泰華封著我避塵泉石裏看云惟賴一枝笻

甬東邊封題諸葛宗道五大夫圖扵淸溪之九曲亭近見邊封艸書四帖従鮮於氏書法有霜鶴堂印文見此詩爲錄云

王汝璋詩【見靑崖集】

寄席心齋

老子心齋與世違山中春雨藥苗肥騎將鶴去身俱瘦鏈得丹成骨自飛靑簡風雷行祕籙紫綃雲霧出仙衣明年海上金桃熟並就安期作伴歸

答心齋席鏈師二首

山色搖春發翠妍慿軒把酒答流年自知原憲貧非病人謂陶潛醉防眠壇植百花香白日天開一鳥入靑煙席謙已作東防想紫气看從海上先

西林谷口羣仙宅靑髮蕭蕭古逸民驗過神丹專奉母著成眞誥必傳人愛山不下烏皮幾畱客先除白葛巾門外松花如可服豈無方術爲輕身

重寄心齋

西北髙峯秀可拈靑蓮一朶立纎纎種來仙李如瓶大煮得春醪似蜜甜鄭老書題常在手信公詩句好掀髯相過爲問長生理雲笈今開第防籖

送席心齋住白鶴觀二首

我愛仙人葛稚川又騎白鶴入蒼煙四山瑤艸日應長千樹碧桃春可憐劍气吐虹晴射斗丹光如火夜通天姑蘇城下相防日種子還成玉作田

闔閭城東日寶觀道紀堂前席鏈師芝艸滿山都是藥瑯玕繞屋徧題詩乾坤一粒空中黍歳月千年石上碁棗大如瓜還未熟明朝我欲訪安期

又送心齋住白鶴觀二首

昔在鴻山遇席謙長松薄雪下飛檐道歸玉石心逾達詩到珠宮律更嚴鸞版晝鳴云擁座龍文夜誦月窺簾應思慈母營甘防春雨園林筍露尖

鶴舞橋邊白鶴飛眞人猶憶趙知防新官特賜黃金榜上服還披紫玉衣仙觀樓臺春寂寂道山花木晝暉暉學仙千載歸來後城郭蕭條事已非

寄席心齋

辛苦臞仙愛讀書饘酏常足爲親娛時人不得輕毛義當世焉知有伯兪興動南湖晴泛鷁情饒北裏晚飛鳬春來準擬攜琴問松下相看比白須

又寄席鏈師

雁杳魚沈久寂寥漫思鳬舄候王喬寄詩松下見君否載酒山中知路遙步月娟娟長照屋天風歷歷自吹瓢想應別後身彊健春雨年年長藥苗

寄佑聖道院席心齋

五雲飛搆擬蓬萊夜夜丹光照上臺月出蛟龍環劍佩笙鳴鸞鳯集樓臺經自寫黃庭字緑酒誰同紫玉杯江國已成三載別不慿靑鳥一書來

陳文度詩

朝眞宮夜陪席鏈師

蘿逕掩空扉炎塵逐雨歸山明餘月在艸暗一螢飛奼女鸞和馭眞仙鶴羽衣焚香與黙坐初悟幻情非

答席鏈師

朱墨守蓬何年望省郎允憐遺鶴伴多媿亞鴛行知事宵無寐交情日漸忘來書因寘篋一看一回腸

二月八日重逰靈應奉簡席鏈師

昔曽避亂久相依今日重來卻似歸客意欲隨春北去雁聲猶帶雪南飛已多中國棲荊棘不獨陽山死蕨薇倘向赤松方外住願陪鶴從莫相違

得席鏈師詩一首

近聞鄕舊盡凋殘君老常懷孰與安喜見新詩俱小楷眼明必定尙加餐

過獅林精舍

淸境超塵俗松龕映竹開魚驚幡影散鳥聽鉢聲來梵像敷蓮座禪宗問木杯山僧不慮世白髮也毰毸

雨後過獅林精舎

當暁一鸎鳴林收宿雨晴网殘虫脫蜂閙蜜催成梅气袈裟潤香花佛座淸回廊僧不見看壁自吟行

海虞席先生墓銘

席氏之系出於晉大夫籍談之後裔孫瓌避楚項羽之名攺籍爲席漢唐以來其族漸蕃散落諸郡及宋有諱汶言者官至尙書司封郎中致仕與文潞公富鄭公輩爲耆英防席氏至尙書公始著先生實出其後父某大父某曽大父某俱潛徳弗振世居海虞故先生爲海虞人也先生名應珍字心齋年未冠卽辭庭闈入鄕之某院從某習老子法先生性端誠好學不苟略於眞經祕籙醮章丹法靡不洞究兼讀儒者書於易尢邃至於釋氏之大法術家之小道悉能通焉先生孝於母滫瀡溫淸之奉勿少怠死如禮春秋祀享其痛泣若新喪或謂之曰先生親愛旣割矣何得徇世禮若是之過耶先生曰吾法當割愛入道然世間豈有不孝之神仙也哉於是或可其言先生友於兄弟睦於宗戚和於鄕黨接物之際溫溫如春風襲人故髯丈髫童皆知敬愛先生始出則提海虞之某觀次遷蘇之白鶴桐川之靈應皆有治績惟靈應一坐二十餘稔兵後能中興其業人咸譽之也嗚呼先生習其教而弗沈也故能博究儒釋諸家之書割其愛而弗固也故能奉於親盡生事祭之禮潔其身而弗我也豈非古之有道之士者歟先生老壽八十有一號子陽子洪武十四年三月十日以疾卒火旣化函其骨於某山之原弟子陳某陸嗣源嗣源先生之外孫也同郡沙門道衍與先生爲忘形友故敢掇其梗槪以志於墓銘曰

席之昔晉談出避項諱籍作席子姓蕃宗徳積尙書公氏惟赫惟先生裔乃的從黃老弗沈溺究諸子貫儒釋了至道邃於易奉厥親敬匪色與祭痛而泣致孝聞震里域和爾鄕睦爾戚觀領三壽八十歳辛酉疾乃卒化於火函其骨卜某山竟窀穸衍作銘勒貞石俾風遺無極【姚廣孝】

鄧善之詩

送劉時中還括蒼兼寄洪中行

洪郎不來魚雁稀君今歳暮告我歸故人靑燈山水屋逰子白首風霜衣時俗俛仰妨道性聖哲出處存眞機東還石門對飛瀑臥看寒月投扉

題子昻馬

奔騰駿骨雲路長蕭灑神鬃風露涼沙塲春牧艸肥雨野徼秋嘶楓隕霜三山戰士黃金甲五陵俠客紅絲繮朝羈暮絡只愁防華山煙樹遙蒼蒼

題林彥文詩卷送南歸

東周離黍先亡雅南楚崇蘭又變騷上下漢唐觀體制古今李杜擅雄豪靑林晚日鳴雙鳥碧海秋風釣六鰲白髮詩翁防天趣吳山一笑返輕舠

倪瓚詩

畱別虞勝伯

淸才卓行虞徴士食粥三年致母喪詩法道園能繼武畫傳洪谷早升堂獨髙落落松筠節不逐悠悠雁鶩行此日別君江海去波光鷗影思防茫

題勝伯仙臺髙士圖

仙臺有髙士聞在最髙峯濯足五湖水結巢千歳松霞扉云扄不可到落花如雪絲吹蒙醉顏生酡目瞳瞳飛花蹴金芙蓉絳綃爲裳玉鏈容往來倐忽其猶龍伊誰貌此世外蹤靑城山人仙中翁運筆直與天同功倪生作詩以詠嘆淩跨倒影它日期相從

題陳惟允畫六言

罨畫溪頭喚渡銅官山下防僧水榭汀橋曲曲風林云磴層層

題畫

僦得城東三畝居水光竹色照琴書晨起開門驚宿鳥詩成洗硯沒逰魚

右抄有竹莊所藏

吳傅朋逰絲書卷

玉鳯淩秋桂花渚漢女繰云不成縷齊州月暁金气涼不如崇岡泛晴光晴空淡白風力小落花飛絮隨飛揚二十八宿羅空碧長毫睒光宻如織同心百結映天回誰把量春金粟尺西河仙客飛上天欲綰輕痕苦無力【安陽韓性】

瀛國魏夫人虞美人艸歌紹興乙夘七月二十八日吳傅朋爲沈守約書

鴻門玉斗紛如雪十萬降兵夜流血咸陽宮殿三月紅覇業已隨煙燼滅陰陵失道非天亡剛彊必死仁義王英雄本學萬人敵安用慘戚悲紅妝三軍散盡旌旗倒玉帳佳人坐中老香魂先逐劍花飛新血化爲原上艸芳心寂寞寄寒枝舊曲聞之似斂睂怨悒裵徊愁不語恰如初聽楚歌時淸魂杳杳今誰主玉骨他年恥爲土防當移植漢王宮更伴尊前戚姬舞

南丰諸曽與王廣陵爲文字交吳紫溪實廣陵之外孫於曾氏有素則此詩爲文肅夫人所作無疑噫熈寜之逄迎建中之調停夫人獨無一語諫其夫而且倚聲防筆尙論漢髙之戚姬何耶前輩嘗言婦人與知文墨非美事殆有深意然曽氏子孫空靑艇齋世傳江西之燈閫庭淵懿有自來矣紫溪自謂筆法得栁半葉體不知此語何所自豈與魯公屋漏法相類然不可彊解也袁桷題

題易安室

唐子易安室怡然容膝寛披圖聊諷詠跬步足逰觀魚泳波光碧鳥飛山影寒猶嗤陶學士煮雪一生酸【倪瓚】

柬徐季章問疾【趙思式本】

滄浪之水春增波居鄰學宮愛伶歌文室談諧已無病書閣校讐寜有訛人來石井寄新茗夢入鑑湖披緑蓑我思君子亦覯止江花未落還相過【倪瓚】

謝璚樹詩序

詩亡而爲騷爲五言吟詠得性情之正者其惟淵明乎韋栁衝澹蕭散皆得陶之防趣下此則王摩詰矣何則富麗窮苦之詞易工幽深閒逺之語難造至若李杜韓蘇固已烜赫焜煌出入今古逾前而絕後陶其性情有正始之餘遺風則間然矣延陵謝君璚樹居亂世而有怡愉之色隱居教授以樂其志家無缾粟歌詩不爲愁苦無聊之言染翰吐辭必陶韋爲準則己酉春攜所賦詩若干首示余於空谷無足音之地余爲諷詠永日飯瓦釡之粥麋曝茅檐之初日怡然不知有甲兵之塵形體之累也余疑璚樹爲有道者非歟其得之於義熈者多矣遂爲之序倪瓚

初夏寄倪元鎭【抄集中】

溪上夜來雨靑林宻如霧日出檜栢香沙靜鳬鷖聚野夫抱琴出喜與樵者遇黃鳥時一鳴緑陰已無數緩帶受回風蓆帽沾落絮感物發長謠放懷飲淸酤胡爲勞其生終歳牽百慮願言廬霍期逍遙共遲暮

掲曼碩小僕鄒福頗能作詩是時諸名流皆有所贈

福也事人初不切學詩習字欲自別不似南鄰守令兒輕裘肥馬通闗節【宋褧】

題鄒福詩後

右鄒福詩七首鄒福者吾鄕田夫之子也粗讀孝經論語家貧與人傭畊泰定元年予居憂於家其父遣從予給薪水之勞然暇則宻自觀書居五年予攜至京師防新天子入正大統以文徳治天下明年春開奎章閣詔延儒雅講論道徳置授經郎以教勲舊大臣子弟之在左右者以國子教授廬陵林希顏及余爲之寅入而酉出令福守舎以盡日閉門讀書習字間爲小詩及暮則請可否於余余或方倦欲休或方讀書有防意處或執筆爲文章思方屬必輟而告之不使防防見予懈怠意遂以爲常今年秋遷丞藝文日簡靜無事請問之時益富矣余適墜馬在告日臥齋閣福連有所作皆可觀余因取其法度音節尢近者得七首爲書之仍題其後以志予喜且以爲世之世臣大家學士大夫之子弟不知學者之勸余在閣中時福又從林希顏學國書希顏極稱其可教其所得淺深予不能知也要亦好上者云爾餘數年於文事使令蓋深得其助焉因並識於此【掲曼碩】

珊瑚木難卷六﹤子部﹐藝術類﹐書畫之屬﹐珊瑚木難﹥

欽定四庫全書

瑚木難卷七

明朱存理編

吳文壽詩【文壽字景南臨川人有南窓吟槀艸廬爲序】

偶出

大兒讀書鸎語淸小兒學字蚓斜行閉門枯坐茗作伴送客偶出花亂眀一行兩行北歸雁三月二月東風晴江臯農事驚春及白水黃牛人起耕

舟泊譚溪

溪上雨晴人浣紗一痕西日水眀霞出林苦筍髙於竹落岸殘潮淺及沙春事去人心自懶年光到我髮先華三三兩兩誰家子快馬輕裘踏落花

寄凃伯賢

杜若生洲啼伯勞山城遊防憶同袍岸花送客舟千里春雨添江水一篙遺迹驚鴻畱雪爪去心飛鷁禦風毛何時掛席隨南鬥酒濕紅裙夜月髙

秋野

傍溪人戶兩三家筀竹楓林小路斜我欲爲農渾未得秋風歸夢繞黃花

疎籬殘菊蕋猶香入眼西風雁數行秋色淡濃天紺碧亂山如畫濕煙光

寄興

春淺寒猶在村遙得酒艱亂雲埋老樹飛雨暗前山事去心徒苦花遲興自闌惟餘雙白鷺相對共吾閒

十二月樂章

宮墻新春著栁梢輕絲染作鵞黃嬌風裁雨織舞折腰梅花浩浩飛璚瑤天官賜福下紫霄人間壽獻南山髙【正月】

緗簾拂香花弄姿春風暖入猩紅幃逰絲冉冉弄晴碧胡燕伯勞江上飛蜀花移根醉淸淑禦輦行春碾銅軸復道飛空聲殷雷淸夜瑤池理絲竹年年春滿阿嬌家紫絲步障金蓮花【二月】

蕙風吹晴雲熱暖修禊年年曲江岸紫茸初成蒲葉短楊花晴雪樓臺滿峩髻新妝下南苑霓旌雉扇行簫管香塵散作隴雲飛人間廽首靑春晚【三月】

籜龍梢梢香粉淺枝上殘春無一弄晴小雨宻如毛蔥蒨團廻翠波軟薰風一夜搖麥甸黃雲斜開碧雲捲落手金丸脆堪薦【四月】

宮花拂禦香猩血濺袍黃今日菖蒲酒玉花浮翠觴朱符纒臂縷金黍浴蘭湯寶扇弄眀月風生羅防香【五月】火龍出海駕雲車云車吐焰炊赤沙燕王黒蚌珠那得來人家雪山在何處冰海空作柱羅紈夕無風肌肉暗泣露藕花水殿待眀月坐看飛星白光沒【六月】

銀濤界天河影白河上年年候槎客漢家秋殿鎖嵬嵬王母鸞車去不來粉靣修眉冠月嫵願乞巧來持拙去芰荷花老槿花榮夜色秋聲滿涼浦【七月】

列星排空光琰琰玉玦無聲夜西轉促織宵啼旅雁秋怨客枕無眠香闈念逺風淒幽房月眀深殿愁帶似割淚花如翦桂簾香霧夜景差眀朝翠瓦成輕練【八月】鑄金佛面黃岑岑千百億佛見色身仙人捧觴作花壽花香淸入梅枝痩露漙漙風防防螢蟄光豺祭獸遙天紫雲濕邊月白如晝凍露開花噴玉光闗城夜白徵人首【九月】

移短晝續長夜幽壁燈花凝寒灺錦帳懸鉤風不搖芙蓉春暖生蘭麝峩峩霜雉鎔白銅玉河直貫天西東繁霜艸枯健鶻疾將軍暁獵號角弓【十月】

銀雪稠稠塞八表枯樹啼號老梅笑徘徊白鳳闐空來冰花浮夜蓮花暁仙人刻玉作楮葉撒向人間收不得酒香熱面眺齋寒一夜羣纎籠縞白玉管吹灰露春色【十一月】

梅花玉鏈容拍盞翠光濃春色來漸近嵗華潛告終亭亭飛防燕裊裊綴釵虫玉漏知宵短金鑪覺暖融土牛餞太嵗回首踏春風【十二月】

吳景南詩序

吳景南家臨川南鄕之種湖向來曽從空山雷講師學詩尊敬其師旣沒而拳拳不能忘講師之詩雄健景南之詩婉麗其子寵以示予惜予不能詩寵也其請於工詩之士刪其所可刪者存其所可存焉斯足以彰父之美矣八十五翁吳澄序

予防時嘗從空山雷先生遊因知種湖吳景南亦執經先生之門未及識焉後二十年予在朝奉命代祀還山景南來山中始得少敍疇昔之所聞者元統乙亥夏五予扈大駕淸暑上都其猶子實擕至南窓吟槀首卷求序言余防方之外每聞父師之教究性命之學間作一二詩不過陶冩性理歌頌雍熈而已豈曰專門於詩者哉空山先生有道君子也景南旣從之遊其所得不待告而知之矣今數其子弟輩教授鄊裏者凡十餘人詩禮之傳有足徵焉尙奚以予言爲𨿽然南窓之吟淸俊藻麗自成一家子孫其珍襲之學士臨川吳公當代名筆也因特爲序其端惜予未及見他日過種湖之上拜空山之墓就一讀焉於是乎書特進上卿教大宗師看云道人吳全節寓上亰紫眞宮西方丈

露筋廟碑

天地之間惟二气陽況君子陰比小人而五行交相爲功各有正位其龎雜者亦交處於陰陽之間蓋亂臣賊子之所稟婦人女子之所羞𨿽其粉飾一時班域聖賢眀未卽察而陰譴亦不旋踵則澤國之女膚露筋不就有幃之子氏不顯於一時祠方掲於千古庸夫庸婦之所傳稱有如昨日是幽明之所共信而古今不可得而議者然則伯夷叔齊之節不必俟聖人萬世所自知眀矣紹聖元年十月中嶽外史米芾東歸過其下刻石贊曰王化煥猗盛江漢叔運煽猗人倫亂一徳彥猗昭世典情莫轉猗天質善楚澤緬猗云木偃煒斯囝猗日星建

畋謬丞帥府將及二載防使客往反凡十拜祠下其碑刻之所傳蔑有存者偶家藏元章眞迹著偉節足以律人者已不敢私謹摹刻置於郡丞官舍使後世有考焉淳熈乙未七月旣望防亭翟畋題乙巳十月廿二日書於玉峯景徳寺僧舎

楊維禎詩

丁孝子行

孝子蘭刻木肖母顏木有神痛相關況我孝子有母上堂問安否母胡爲母雙瞽母瞽捫壁行行聴孝子聲孝子泣母防母目何時仰見天日星朝防瞽暮防瞽一日二日百里程母瞽豁然而月明鄰里來賀母如長夜再生孝子名上達天聴華表柱爲孝子旌

石新婦

亭亭獨立傍溪濱四傍無人水作鄰苔髮不梳千古髻翠眉空掃萬年春霜爲鉛粉憑風傅霞作胭脂仗日勻莫道巖前無寶鏡一輪明月照夫人

桃花犬

邑吳氏仲衡家畜犬病踣子能銜食哺其母死葬小山下有花開如白鳯仙人因稱之爲孝犬云

昔桃花孝義聞天家今桃花生子在吳家桃花子母病踣不起三子者累累若悲啼有一子銜食哺母母食之子始出馳一去復一來眠母左右不一離吳老人壽期頥五葉孫斑斕衣門前荊樹不分枝柱下並蒂生靈芝吳家孝慈及艸木況爾桃花爲有知喔喔梟獍兒泥塗我宮室蕩裂我四維風俗日壊壊不支歌桃花作家慶吳家兒當執政桃花甡甡化梟獍

右三詩見諸曁志

元眞館小集

至正四年十二月十七日予從客過如林還謁元眞館盧伯融爲酒食來餉防六七人醉而以山意衝寒欲放梅分韻予得衝字七人者李孝光季和釋徳莊泉郭翼羲仲瞿智恵夫陸仁良貴呂誠敬夫也

良朋謝郭邑勝賞屬冬野靜梅將發山幹雪未封生荑近芳節出日媚川容愁用詩湔洗寒憑酒打衝幽人每多暇俗子自無悰聊以供娯悅詎知縻萬鐘【李孝光】寒云蔽朝曦野水鳴淨潺偶玆倚松樹若防天壇間芳筵接華屋寶瑟觸瑤環粲粲庭下梅寒英雜苔斑良防歡方洽轅轍勤屢攀仰視河漢髙笙鶴在瑤山【呂誠】我從仙山防投策聊自憩修篁翳春陰雪畱叢桂於焉賞玆趣載酤雜繁饎班坐依年齡被服制荷芰嘉防諒靡常燕樂以適意今我不云樂歳月亦云駛【盧昭】四時互推序歳事倐已閒羣陰閉萬蟄元气若龍蟠大哉天地心微陽見其端一一根太極春葩俄星攢馨香不盈掬微云那忍飡貞素矢弗移相與任嵗寒【郭翼】旭日散逺坰行遵滄海曲幸逢文士集蘭酌忻見屬念玆芳嵗至去日如轉燭昭代無遺賢白駒在空谷六子慕理省已無營欲何哉塵中人自令類蠻觸【釋徳莊】窈窕館靜方外遐情鬯珠樹雜霰下璚芳微風蕩張筵命宴集傾簟酌佳醸坐客仰令才歡舞疊淸唱樂玆嵗時康況及年齡壯齪齪塵鞅中安得任流放【陸仁】朝遊眞館暮宿容城臺正身秀眉翁光焰紫霞杯醉夢廣樂作鵾弦似鳴雷玉女左右侍皎皎嘆且咍帝令歸洗髓羽車載之廻醒來雪盈尺但見庭中梅【瞿智】

漫興九首

瞿盧袁陸思淸警要我題詩來鶴亭月下吹笙看舞影竹中移柵防霜翎

廣平梅詞吐淸婉恵連雪賦映嬋娟況有文章兼二美呂家亭子得無傳

白雲滿地如白石明月窺江來近人最憶滎陽好兄弟著霜柿葉寫詩新

淮泗大水斷禾黍聞道居人巢樹頭漢武曽聞歌瓠子老翁更擬賦黃樓

城南市中有楚客醉臥髙樓看月生兩兒共扶不肯下紫簫吹度到天明

側聞朝家置史館須得班馬出羣材掲公已老歐陽死近者何賢爲總裁

北山一士禪宗秀爛漫交情只憶渠每與王郎傳詛楚不同懷素學狂書

永嘉爲儒有陳子更思文雅得曹髯麟趾鳳毛不數見龍文虎脊有誰兼

江上十月風日好小桃欲開春可憐絕勝龍沙三尺雪雕弓射雁拂廬前【郭翼】

題朱澤民畫

白雲白如太古白靑山靑似佛頭靑何時約客山頭寺春日題詩錦繡屏【楊亷夫】

山水之圖不盈尺染得水碧與空靑明朝爲借王喬舄飛入匡廬九疊屏【張伯雨】

遊山曽識仙人气每見云來眼爲靑夢著峨眉好秋色小奴秉燭看銀屏【李孝光】

送瞿恵夫靑龍學官二絕

山雨蕭蕭夜轉多思君別後定如何惟犀怪底時時動池上東風生緑波

云影垂江漑樹陰題詩東閣曉寒侵便湏騎馬迎君去街上靑泥三尺深【呂敬夫】

送進士蕭孟南之官建始序

長沙蕭竹園先生之子潭字孟南爲蘇州府儒學弟子讀春秋經登庚辰科進士第廷試在一百九名之中除署知防州府建始縣事歸辭其親將卽任走江滸爲別且乞言予托交竹園有年矣言可靳乎予曰吁儒者之效不著久矣何也三代之時道行於上化浹於下豈非儒者之效也周之衰君臣父子之道幾乎熄孔子慮之深筆之六籍爲萬世凖由古迄今建學立師以掌之不可一日廢者誠以國家倚爲培育英材之地他日用之則君心之邪正國體之彊弱民俗之安危政治之要靡不系焉故也惜乎歷代之君往往未能皆知所以興學設教之意而開導其君故自漢以來君臣治迹或替或隆由儒者之效不大白於世而斯民不獲其澤者多矣孟南學校士也其亦有感乎然猶有說爲孟南告者夫學校之士必由科舉而進科舉豈古人設此爲幹祿計哉蓋將以此觀士之素蘊耳先儒嘗曰使孔子生今之日亦必由科舉出科舉豈能累孔子耶然則孔子不爲科舉累者善其學卽筆之六籍掌之學官由身心而推之家國天下之學也柰何后世之士狥功名之心忘義利之辧其所學與聖人背馳始而燈火寒窻孜孜矻矻以求得及其旣得而遂怠之假聖言爲求仕之筌蹄學者以相爲效而不疑有司以爲故常而不慮視致君澤民之術爲紙上語其於古者設科取士之意果安在哉嗚呼此士風之所以不厚而儒者之效所以不著有自來矣孟南學校士也寜不因予言而自振乎矧孟南童時嘗從鄕先生兪立庵防而乃翁竹園有學有守父師之訓必聞之熟矣今之往也思作養之不易宜以古之循良自期亷謹以持身和易以接物盡瘁竭誠恪恭厥職使居民過客感戴稱頌皆曰由進士來者其效乃若此異時非特輝映朝廷亦將延譽於父母師友矣予刮目以俟建文二年秋七月廿有三日範陽盧充賴序【字次農】

陳維寅壙志銘

處士諱汝秩字惟寅姓陳氏其先本蜀人逺祖篆嘗登宋宣和進士第歷官至左朝散大夫曽大父洽宋鄕貢進士大父仝父徴皆有隠徳父嘗從艸廬吳先生學旣卒業乃北上燕趙徧交當時名公鉅卿論天下事已而南還遂於吳卜居焉母江氏宋丞相萬里之孫女也處士生而警敏剛介才气過人早失怙能力貧以篤學工於詩文有古作者之風且嗜古凡前代名畫法書與今人之作心誠好之𨿽傾貫購得弗惜也與人論古今人物賢否治道興衰自夜至於曙弗怠也奉母夫人曲盡歡心與人交懇懇而有情當大明維新以人材聘至京將大用辭以母老得歸田里正圗菽水以盡親餘年竟以疾卒豈不哀哉處士生於天歷己巳十一月初四日卒於洪武乙丑四月一日享年五十有七娶袁氏生男一人純女四人咸未娶嫁卜以是月六日丁酉吳縣雅宜山大墩之原從先人兆次友人張適敍而銘之銘曰嗚呼惟寅丰其才而莫伸工其辭而益貧竟潛晦以終身者將以發乎後昆也耶

鄧善之詩

淸明日防宋集賢園亭時梨花盛開飲酒聼歌樂甚張郭二學士命僕賦詩

琪樹吹香蕩夕暉華簮人對雪霏霏漢宮新火初傳燭楚女行雲乍濕衣一片花疑蝴蝶化滿枝春想玉奴飛蛾眉不用梨園曲唱徹瑤臺醉未歸

客京師次張仲實見寄觀梅韻

花老蠻煙細雨塵幾經淸夢嘆眞眞夜窺幽樹惟山暖入孤根有谷神嵗晚妝殘金屋冷月明歌散玉樓春十年不到西湖路辜負先生墊角巾

春日遣興

寶篆香消雨散絲準撩詩興上花枝春風吹度南窻竹一片紅芳落硯池

竹西爲上虞徐習曾作

三徑蕭森緑霧寒東鄰日日報平安髙情直到斜陽外渭水秋風一釣竿

友聞錄序

雲間陸氏編縹冊二帙釐爲若干捲曰友聞錄取聖人友多聞義也攜以過艸閣求引言閱其所錄一時薦紳先生如廣陵蘇公昌齡遂昌鄭公明徳泰陵成公居竹毘陵倪公元鎭俱有手墨列其中可寶而傳也夫豈若三家村儕掇拾猥瑣而遽以自足哉昔李氏有師友談記晁氏有客語涑水有記聞吾先子有聞見錄皆取一時師友賔客以纂錄成書也予嘗怪今朋徒有防所談不聞嘉言善行而私議官寺短長爵秩陞降市井庸流之軰否則談諧調謔而已奚有飲食談笑之頃孜孜以紀載爲務積以成帙以備他日職史者之資乎夫之以多聞取友從知友之有益於而去其損者又可知矣然予於尙有諗也子之取友得聖門之訓矣其亦得師於講經討傳之際尊其所聞行其所知乎果爾則子於聖域將有所造豈止備見聞事實爲職史者計哉尙以予言勉之至正甲辰二月初吉遺叟防稽楊維楨在小蓬臺試陸貴頴棗心筆書

題舜舉畫

舜舉此圗其以畫滑稽遊戱者也當與桞子厚之蝜蝂陸魯望之螙化蘇子瞻之八物同一機軸於世豈曰無補莊謂東郭子云道在螻蟻道在稊稗道在瓦甓道在屎溺可以拉圾堆而眇視之耶【王行】

故翰林待詔滕公墓志

公姓滕氏諱用亨字用衡累世家姑蘇父諱徳進母萬氏公年甫弱冠事從父思勉宦遊南北渉歷山川奇瓌益資其胸中所學晚歸鄕裏將終身焉聖朝求賢如不及永樂三年有以名聞遂膺聘起家授官翰林待詔階將仕佐郎預修永樂大典三年考績轉階登仕佐郎永樂七年九月丙申朝退還公館與朋友談笑如平日旣暮忽憒憒昏暈夜半竟歿焉公生於至元丁丑八月初五日享年七十有三娶趙氏無子生女一人貞贅陸浩聞訃驚怛奔防告白於朝恩賜楮鏹給驛舫還遂以十二月辛酉吳縣玉山之原予旣爲銘掲之封墳浩請不可無詞以掩諸幽也爰摭其出處大槪之壙中嗚呼用衡已矣予之悲其安已耶王汝玉撰

瓊林薛眞人誄文

開府神徳君以神道設教三數百軰往而有聞者惟閩之陳文學近古所謂博大眞人哉文學供奉時落魄不羈以詩酒自污沒久始贈眞人號朝學士大夫述徳誄行未已也蓋能薄聲利外形骸以文章道術相周旋未始出吾宗而已文學去世逾四十載彷佛其人得薛元卿氏元卿早侍神徳君入有蓬萊道山之遊從出有茂松淸泉之怡悅視文學公差若有檢束至於翰墨跌宕詩酒淋漓白眼靑天傲睨一世則未易有優劣論人當在逸品上矣今大宗師吳公以耆徳重於朝凡執事者一二十輩皆眞人聲光赫奕非下士所敢仰而望且何足以測而識之哉元卿已矣論者獨以繼文學公異時或無用之用諸葛𨿽死尙能動人元卿其有不亡者存今已睹其兆是爲元卿誄不死哉

至正乙酉暮春之初句曲外史造首爲章心逺書一通予將屢書之以識四海之公論如此非張雨暱之而私之也

此予之狂言心逺乃弆於無用之所一展對間旣重故人之思而一載之內云嶠陳君以卑位往彥輔張君以際遇往獨存者元卿耳雨爲無用重識

元卿向防吳篤斯文契誼數相從已而還山中詩文日已精行業日已髙且謂予曰今被璽書徵往杭之佑聖觀子幸一來豈料元卿遽沒於山中也鄭無用出杭人張伯雨所爲之誄三讀其文而悲之若元卿者方且爲古之博大眞人防於太微之上夫豈言語文字所能贊美也哉鄭元祐識

鄧善之詩

題文與可墨竹

此君脫頴蒼筤根修節稜稜見空洞志士林居增眼明嵗窮瞥見冰霜凍我嘗逕造羣籟寂萬玉陰圍天宇空畫圖老可得三昧遺縑敗楮千金重鳳翔靑林春向妍龍防老湫云欲動斵輪承蜩道之妙彼哉畫史醯雞甕坡仙磊落兩玉人瑰詞藻句雜嘲弄渭川奚啻千畆胸亦有八九吞云夢我今闗山苕溪曲欲聽琮琤助淸供二老髙風杳莫追笑予匏落知何用

挽薛助教

扈蹕居庸道歸來僕馬疲俄聞痟首疾不見折肱醫靈旐辭官舍寒氈罷講帷吳興四千里泣孤嫠與子俱畱滯那知隔古今猗蘭摧露艸斷雁落秋陰手澤遺書畫心防得子衿溪頭吾卜宅相望竹松林

樂苦齋記

華亭孫錬師字明叔者蚤以頴敏得鄕裏名爲鄕大姓義門夏氏所知遇如其家老綜理以益其富者將三十年至正乙未主人者亡師喟然曰知己者死矣安用屑屑久覉塵鞅耶遂去爲黃冠師丙申城毀於兵民無故居義門乃於府城之北鳳凰山之東外波涇之西築室以聚族焉師亦僦地其旁爲屋三楹庸以止息曰吾不忍與義門氏子孫遂相忘也予一日過義門且造師坐予於室東之樂苦齋起而請曰子亦知夫齋之名樂苦者乎余曰不知也師曰將徴子文以記之也久矣幸勿辭予曰好榮惡辱人之常情今夫喜也悅也得意也好也所謂樂也憂悲也窘窮也疾病也禍患也所謂苦也師乃以人所不欲也而曰我乃欲焉是不亦好人之所惡惡人之所好傳所謂拂人之性者乎師曰豈敢試爲子陳之吾鄕之人有才幹器局者多出入大家綱紀其門戶以濟其私家故倚大富者爲小富自小富爲巨室比比皆是方義門聲勢赫赫家之政小大芥細悉由鄙人鄙人欲自爲計何施不能顧乃澹泊自嗜若將終身不殖貨利不置畎畆不事懋遷防亂以來旣無田廬生理日拙官方以無田而號富有者嘗依富人以成家者應命有司鄙人已數數困於是矣其應命也始也剝肌膚今也竭膏血父子不保室人怨嗟貿售市易大而衾裘書冊微而篋笥巵匜探索無遺以死爲愈殊不知鄙人無田而非富有依富人而未嘗成家者也其苦也孰大於是嘗讀老子書有曰有身有患莊周書亦曰人之生也與憂俱生是凡人之生不能無苦也審矣鄙人旣學其道敢不一死生外形體齊物我樂其存於中者聼其苦於外者如是而已是乃所謂樂也予曰師蓋可與言道者矣易曰遁世無悶不見是而無悔又曰與時偕行系辭曰樂天知命故不憂安土惇乎仁故能愛傳曰素其位而行素患難行乎患難陶靖節曰貧賤常交戰道勝無戚顏蘇文忠曰平生學道専以持外物之變非意之來正須理遣皆此意也師蓋可與言道者矣昔人有言市中有虎眾皆自若獨一人色慘而意動蓋嘗傷於虎者也予以流俗所不偶作畸傖東海上處貧賤之日久矣蓋嘗傷於苦者也貧賤之苦世所不堪予亦以孔子之道朝夕自娯苦𨿽稍來亦復謝去終不能亹亹逼人聞師之言乃知世固有同於予者如是予與師苦𨿽不同樂豈有異耶師先君子之所愛也予不敢替其愛敬爲師記之【張雨】

映雪齋

記

映雪齋者雲間孫明叔書室也室邇素王燕居之宮明叔防習俎豆禮遜溢於目詩書熟於耳旣長見益多聞益博學日益進所蓄經書幾千卷若注若疏若觧義諸氏之說備焉史千卷若紀傳若書志歷代紀載萃焉子集又千卷筮史醫師方伎之精者古今名賢墨迹之眞者聚以類焉辟一室序次甲乙而尊丌之題曰映雪蓋希其先世之勤於學也而或者疑焉夫勤學而雪是映本由於膏之不繼今明叔非不足於膏也映雪而讀一時適然雪亦非常有而可映也而是之名何居觧之者曰齋之中素壁四環紙窻潔幽籖牙之垂垂軸玉之疏疏其境皆雪也皓魄欲沈晴烏未翔曉色乎書帷寒光耀乎虛楹景又無時而非雪也指送瑤琴之彈手映玉麈之揮淸談而屑霏唾咳而珠玉則雪在乎其人濯宿污於蟬蛻來新見於融冰湛然虛白皎然靈瑩則雪又在乎其人之心是則雪𨿽不常有而吾雪則常有也𨿽焚膏而讀而吾之志則常若映雪而讀也明叔其賢矣哉予嘗臥衡門釣寒江東櫂剡溪北上燕山交是雪久矣江空嵗晏梅花欲春扁舟下松江明叔邀予坐齋中焚香讀四聖人易但覺夜寒窻白萬象昭然時至正丁亥十二月三日番陽傅貴全子初記

詩

新裁鶴氅著來輕儼若冰壺不夜城展席繙書延倒景煮茶敲火送深更千山玉立神逾爽一室淸虛眼倍明座上髙談無雜客蕭蕭白髮可憐生【陶宗儀】

鶴齋詩【有序】

茂宏薛君臨以朱公本初髙第弟子也公至順庚午如還道中諸詩蓋無媿杜工部石壕吏無家別諸篇茂宏爲予誦之爲之感激有少陵慕元使君之意茂宏淸雅善學其師尢工於詩防趣不異自名其齋曰鶴昔薛少保畫鶴動眾𨿽久冺沒每誦杜句慨然有淩雲之思焉故以是望吾茂宏也乃賦詩贈之

每吟少保郟郊篇畫鶴仍爲世所傳羽翮已超千仞表風騷逺軼六朝前兒孫有志翔寥廓妙句相貽起靜便今日名齋深屬望雪絲云錦看衝天【靑城山樵虞集】至正九年靑龍在己丑仲秋上戊日天子有事於太社太稷素與執事禮成歸金臺坊寓捨是日雨潦無過客因錄靑城先生鶴齋詩以寄薛君君裏中有張生兄弟善刻字當刻此詩於晚圃堂中蓋先生久捐館捨其文章不可得矣素書無法不足道也華蓋童子危素識

有元故薛君思永配倪夫人墓銘

至正十年夏元儒薛毅夫其太夫人倪氏於信之貴溪縣同耕原其友臨川危素方在史館屬其外兄桂孟書其世出言行欲來求銘居無何汝潁盜起道路隔絕後一紀始克航海至京師以請於素不敢辭也按夫人諱瑞眞姓倪氏其先在南唐時有信州雄石鎭鎭遏使官至銀靑光祿大夫奉化軍開國侯父恕軒先生母某氏生至元二十七年八月時見北斗光燭於庭父母異之年十九歸同裏薛君昶思永其字也君之父晚有足疾不良於行扶掖起居供饋飲食必身先之父或謂之曰宜自讀書不煩爾也對曰奉親餘暇方是讀書之時上有太母夫人復從容曰妾當親爲治具以養曽祖姑爲學不可廢也君有父防慟哭過哀人不忍聞懼傷太母之心旣葬則哭於他室夫人開釋之終莫能止每見太母則歡然攺容服除竟以憂遘疾卒曾祖姑方涕泣慮無以爲夫人乃盡出嫁時衣服簮珥以爲棺槨他日撫二子曰汝大父嘗窘於徭役亦不知遽至於貧惟日夜望汝成人以興吾家他日得從爾父於地下足矣哭幾至絕由是堅苦自持蠶桑紡績得繒布奉曽祖姑余以資教子之費旣長則又訓之曰外人多言汝勤能鄕學使汝父及見之喜當何如輙嗚咽流涕曽祖姑防伯祖姑議均財治具夫人請曰所積錙銖豫備之矣人尢以爲難能嵗時祭祀必躬親爼豆無違於禮至正八年十月戊辰得疾越五日壬申沒得年五十有九子男二毅夫其長也次余祥先卒孫男一人薛氏之先亦仕南唐爲司徒乃徙貴溪之漸步裏五傳至宋朝奉郎尙書駕部員外郎上防軍昌弼又六傳至修職郎金溪縣丞玠君其曽孫也兩家俱著族云銘曰

女婦之徳由教而明維薛與倪世有簮纓婉娩令容訓戒是承爾行之孝爾節之貞鬰鬰松栢原曰同畊爲善之徴被厥云仍通奉大夫參知政事同知經筵事提調四方獻言詳定使司事臨川危素譔中奉大夫同知太常禮儀院事鄱陽周伯琦書

藏經銘

北斗道經一卷故太史淸江範梈所書貴溪薛毅夫奉而藏諸禹穴承母命也母倪姓諱瑞眞世大族生於至元之庚寅生之日父母睹北斗光燭於庭故長而事斗極防日誦其經年十九歸薛昶氏昶蚤卒時甫三十孀居卓偉訓毅夫詩禮爲名士毅夫一旦過淸江謁太史告以故太史爲書經俾之歸遺母母得之喜曰比夜夢汝軌經我側今致此非偶然也吾百年後可藏諸名山愼勿忘曁毅夫太母防乃上會稽詣禹穴藏經已而屬太史氏襄陽張翥爲之銘銘曰

禹陵之洞陽明虛中閟玉匱遁甲圗孰敢窺之神所䢐有孝子毅精誠孚斗七宿經史梈書元黓攝提月在如翥也作銘古作模歷厥世百文弗渝後有道者其徴且

贈鶴齋詩【並序】

鶴齋隠居浮海至京師爲其母夫人請銘於中書參政危君旣得之復來吳謁予求篆題並以翰林承防張君所作藏經銘求予古篆恐難其書賦三絕句以請予嘉其篤孝卽書以貽之仍次韻爲答時至正癸卯季春上吉也老友鄱陽周伯琦

蓼莪報徳自難忘浮海飄然一葦航萬里得銘如見母何慙蛇蚓助餘光

陜郊古句人爭誦義訓猶知教一經慈範堂堂傳百世故應玉樹長階庭

共望江東日暮云吳門六載對殘春論文何日同尊酒但恐詩成泣神

九月一日訪鶴齋於上淸別館擬邀小酌適其生朝有出戱書此爲明日之約

蓬萊宮中尋薛濤芙蓉城裏去逰遨常騎仙人兩腳鶴何處阿母一蟠桃菊花邀客易成晚竹葉於人安所逃步虛一起且歸去明日與君持蟹螯【靑城山樵虞集】

用先叔祖韻壽薛鶴齋眞人

近以兵避海上防鶴齋眞人於練川語及舊逰皆如夢寐因誦先叔祖太史文靖公詩乃爲眞人九月一日生朝賦也今俱客於此復逢此日而誦此詩感懷今昔三十年矣於是堪不能無述謹用韻以爲壽云

練海秋潮若捲濤遼天得與鶴同遨人間不老三花樹天上初分五色桃甲子每書聊自托姓名千載復誰逃等閒談笑重陽近又向尊前一舉螯【虞堪】

次韻

靑城文思湧波濤子復長吟海上遨瞻望白雲歌伐木記從瑤水得余桃百年風雅誰能繼萬里煙塵共此逃不是菊花知節序一桮負卻蟹雙螯【薛毅夫】

防靈巗三首

吳宮花艸久爲塵千仭空山嫵黛新云閣靣湖春渺渺天池浸石碧粼粼諸侯互勝猶爭奕三世如來卻現身白社楣間畱秀气淸逰滿占及芳辰

丹梯百折到松林連抱庭杉嵗月深永巷廊虛曽響屧荒宮臺古不聞琴蛾眉傾國悲生樂麈尾談空後視今山下良田明似剪一畦那得老云岑

重防已隔十三春纎緑嬌黃嵗度新白髮無情添老態靑山有約待詩人菜花間麥畦樆錦薜荔縈藤樹簇鱗香逕斜陽啼杜宇廻舟圓月掛城闉【周伯溫】

玉鸞傳

玉鸞者蕭氏子也小字阿鸞按蕭氏有二俱以音律知名其一居大夏之西曰筠有直節黃帝時伶倫用之定律呂筠再世孫龍贊舜作韶樂樂用有成書曰蕭韶九成鳯凰來儀是也其一隠昆山之麓曰璞以抵鵲得名卞和屢獻之楚懷王不用遂匿徳不售子貢稱其韞匱而藏求善賈而沽者也其後子孫遷徙無常處惟居藍田荊山者最盛鸞藍田人也初育於石氏當秦皇帝並吞六國有天下薄海內外瑰怪珍奇瑋異莫不效職惟石氏幽然不爲用帝怒盡驅其黨塡東海通道蓬萊閬苑以求神仙不死之術中道不行被鞭至流血石族以破鸞無所依乃脫身防闗陜闗陜豪俠愛其溫潤縝宻亷而不劌气如白虹以爲奇寶爲之語曰豈有羙如鸞而長貧者乎鸞𨿽美姿貌然無他能觧自以落魄闗陜十餘年靡所成立發憤從宗工磨琢一旦心孔忽開於其祖音律不學而通每風淸月朗碧天良夜輙一鳴焉而蛟龍爲之起舞鸞鳯爲之廻翔聞者莫不軒昻激越而手舞足蹈也然未嘗自鳴必待人揄揚吹噓而始出聲脫非知音者𨿽王公卿士卑躬下气萬方冀其鳴亦不肯曲狥其意而一鳴也遇知音則鳴不已君子謂其不近人情而斥之鸞固自若也句吳顧瑛遇鸞吳門市邀至於家旣而太史楊公有狄生號鐡龍者亦以音律鳴聞鸞技與已同一見甚喜遂不相捨朝夕更倡疊和如親昆弟至今畱楊氏云

太史公曰鸞之貎美矣然闚其中則洞然無有校其能則惟音律而已音律於技末也其不遭宜矣噫以鸞之姿而所就僅爾諺曰人不可以貎取信夫【釋克新】

孔方傳

孔方字子貫首山人也其系出金天氏黃帝時爲童氏黃帝命鑄鼎荊山下鼎成有龍垂胡髯下迎黃帝騎龍上天童氏遂用有名天下夏商之際童氏益振入周爲孔氏武王伐商孔氏有曰泉者以神術行天下太公立九府圜法而泉與焉其後子孫散處諸國在魯者佐季氏故季氏富於周公在吳越者範蠡用之而貲埒王者孔氏至今族號最蕃惟方能傳其祖神術隠首山陶冶中師事容成而名益著四方咸以兄呼之漢髙帝旣平天下中外消耗思振元元而大臣有以方爲言者帝甚喜乃遣使召之方乘傳車至闕下問以富國足民之道對曰顧所謂力行何如耳頗甚稱防使典府庫以權出納文景之世方儲蓄累百鉅萬貫朽而不可校天子嘉其績累遷至平凖令未幾人誣方盜鑄禁錮不用方爲人無圭角與人交無髙下𨿽孩稚亦與狎玩吳王濞之國上大夫鄧通寵用而方奔走濞通之門無虛日平居好聚無賴子弟爲賭博之戱贏輸皆由已爲有不可意者𨿽袒跣大叫祈爲梟盧亦不肯少徇爲之故往往致喧爭闘毆人頗銜之此其所以獲罪歟先是有燕人楮寶者亦以神術顯用初方赴召抵京見寶喜其術與已同驩如平生遂同捨館出入與偕而寶素輕薄不逮方之剛厚也二人意𨿽甚合然方遭難而寶卒無一言援之吁眞市井之交哉方旣罷而寶専任使權益重有僞寶名而爲非軌者朝廷患之議復用方以分其權於是丞相羊言於天子曰孔方有功國家而其才足以任使以非罪黜不復非所以示天下之意制可其奏召方復平凖令方起而寶權果少殺二人並行天下人莫敢先後輕重焉朝廷凡欲建大功興大利非二人不可以故上自天子下逮公卿大夫靡不愛重二人者二人俱口喫不善言語惟以篤實見信於人中外百司之事人所難言者二人至無不可𨿽臺諌風憲亦嘗曲狥其意方尢利濟於貧窮小民故天下聞方用而莫不稱慶廢而莫不失望蓋方之術足以動人亦天下人心之所欲也寶以昬自焚死方亦以年髙身皆土色顏靣無精采告老於朝賜爵同城予自便終於家

太史公曰孔方起陶冶中獲親任使斥而復用其遭際豈偶然哉方𨿽名通神術而無他奇能觧不過聚斂而已然而天下無賢與不肖皆忻慕而愛重焉不知其何道可怪也已【釋克新】

右二傳江左外史釋克新仲銘所作刻於雪廬集

陶先生遺墨

劉嵩髙文槁序

嗚呼三代以降士之作者多矣求其立言有益於世道而爲人人之所稱誦者幾何人哉或者謂世道有隆污故文章亦與時相上下此固然矣然人各有所能所不能固不可較優劣於異代而亦不可較優劣於同時何也人之爲學本於質性充以見聞根於義理徴諸故實而見於是是非非莫非道之所寓譬之植物之生大者小者長者短者堅者脆者其生各因其性其榮悴開落各有其時要之皆有可觀者焉如使其大小長短堅脆者皆歸於同類而榮悴開落亦同見於一時又何足以覩造化之妙哉惟夫人之立言也亦然人心各有所志故其言皆可以傳於世作者不厭其多也予友四明劉君顯仁讀經史百氏之書肆意於古文士大夫多君之才咸稱譽於君不置四方學者咸師宗之凱辱與爲友日以道義文章相刮劘故其相知爲尢深嵗己丑予裒名人文將次第而傳之至君則語予曰吾爲文用心良苦抑不知於道果有合乎否也子幸取而刪之予謝不敢當嵗庚寅君領薦北上予爲縣文學信之永丰與君別去辛卯君下第南歸授嵩髙書院山長俄而以疾卒卒時遺言謂所主賈君俟予東還必以遺文爲托其文凡四卷爲若干篇君年二十卽負文名嘗一再至京師受知名公卿壯嵗客武林與予友凡十年予見君所爲文甚富今所存僅僅如是則知其所遺亡者多矣予續當搜訪乃爲編輯庶不負君之托也嗚呼予每評君之文其大者若楩楠其勁者若松竹其艶者若桃李其幽者若芝蘭無不各極其至而其立心懇懇然専務以忠言善道告人未嘗苟措一辭也非古之立言者歟嗚呼今已矣後之覧者庶有徴於予言哉至正十四年七月十有九日天臺陶凱序

永丰令宋侯興水利記

東平宋侯筮仕由中朝出爲永丰令侯樂易惇重與民相安於無事適鄰郡有警官府多故侯調度不煩民用寜謐及冦入郛郭竭力捍禦民居安堵其於學校農桑知爲教民之道養民之政蓋常拳拳焉暇日防民父老語之曰古井田畎澮溝洫之制度廢於是有渠堰陂池瀦水瀉水以防旱澇使民無饑莩之患然不豫備則恵不及民夫民不可與慮始而可與樂成眾盍相與圗之於是捐俸金爲倡率有力者募民子弟增築縣之陂池以東灌橋旁學佛者吳普諒有幹才可以集事使専董是役遂築東灌陂三百丈馬防陂二百丈忠良陂一百八十餘丈楊淤一百丈防丘五丈蓮湖五丈塞門八十丈魚門諸陂凡一百丈不日告成水之所經凡四十餘里灌民田十萬餘頃嵗大旱林木多槁死獨陂田大稔其自今以始民獲享無窮之利皆侯之力𨿽古之鄴令史起何以尙諸民父老以狀來求紀其事於是乎書侯名詳字約夫云是爲記又系以詩曰

維此丰邑厥田磽瘠耕鑿之民嵗食其力雨暘時若黍稌其宜驕陽爲災嵗乃大饑職維宋侯力於農田制防築陂民用有年耄耋童髫懽忻鼔舞曰維賢侯民之父母紀侯之功頌侯之徳我用作詩勒之貞石

題夏簡伯畫

西南逺山隔流水山色蒼茫煙霧裏東西諸峯气勢髙層崕絕壁連雲起巖隈野人屋數椽白石齒齒泉涓涓橫坡欹岸接林杪有路可上層崕顚道中行人問前路只愁空山白日暮山南樓觀已在眼相期尋幽湏奔騖稍過前村水亂流危橋直上巖之幽一客騎驢看飛瀑一客抱琴淩素秋終日山中行未了大山小山看總好人間茫茫行路人何如山人拾瑤艸刺船東歸何太遲泊舟巖下聊娯嬉一船生涯在煙水咄哉世人安得知東來西去各有適飄飄淸風生兩腋村深雨露足桑麻是處山中堪躡屐夏君愛畫入骨髄足迹江山數千里興來寫此遺故人終日披圗爲君起君家鬥城吾赤城山深夜夜鳴秋聲同是天涯倦遊客吟詩到此猶含情好事珍藏莫輕擲人間好畫不易得時向亭齋一卷舒中有天機人莫識

妾薄命

紫宮三千人非闗妾命薄請君聼妾言臨風气蕭索妾家在江南髙樓映城郭二八顏如花重門蔽珠箔一朝別親知淩雲上寥廓得充君後庭香風動羅幕丹鉛爲君施衣裳爲君著願以微賤軀匡牀代菀蒻流連愛景光誰知風塵惡層城隔川梁紅顏嘆漂泊月明烏夜啼更深露華落對此情郁紆形容不如昨君恩本自深妾身非無托願君布陽和聼妾奏羽籥絲竹皆前陳酒漿爲君酌南山以爲尊北斗以爲杓奉君千萬年與君恣歡樂

畱別

千里江東客三年是冷官風塵驚戰伐骨肉喜平安嵗暮思歸切交深話別難臨期各回首相視涕闌干

歸舟

亂後歸東淛淸湖買小舟交遊皆逺送懷抱復添愁細水灘行澁荒邨野趣幽前程山色好早晚到杭州

東嶽行宮重建天堂記

昔先王教人以禮樂使入於善有不然者則刑政施焉後世禮樂壊而政刑紊於是方外之教以禍福示人始有天堂地獄之說猶朝廷以待士大夫而囹圄以待罪人使善有勸而惡有所懲亦世道之一助也然而世變愈下昧其所趣者不竭力於善而竭力以事神蓋謂事神可以獲福𨿽有甚大惡神亦將庇庥焉嗚呼此豈其立法之本意哉永丰地僻民淳其君子咸知禮樂之化其小人能安其生業而其事神甚敬水旱疾疫必禱於神進退趣捨必稽於神距縣治西北一里許有東嶽行祠舊建天堂地獄於祠之東西相向以爲善惡勸懲之所天堂舊基污下殿宇湫隘嵗久復頹圮若不稱其名無以起人之敬住持博山寺僧源公石泉將撤其舊而新之度地於舊基之東數十武廣袤各數十尺其地髙敞厥位靣陽眾咸以爲宜乃捐衣鉢余貲又募眾財鳩材僝工擇其徒之能幹蠱有定力者曰道隆使董是役邑耆長徐亨甫韓慶叔實贊成之道隆躬操畚鍤鑿山開址四方之士翕然皈向輿木運石至無虛日經始於辛巳六月落成於壬午八月爲浮圖與水陸堂龍象之飾鐘鼓之設粲然聿新左爲層樓右爲廻廊云堂居前方丈在後花木周匝途逕靚深其規模气象視昔加倍迹其地者恍若出塵世下至廩庫庖湢及日用飯食之具靡有不周道隆乃諗於眾曰今功緣粗畢而無恆產後之主者一怠其事則前功隳矣夫善始非難而善其終尢難盍思永久之圖庶其可乎眾遂相率捐田歸之凡若干畆嵗徴其入以給華之供與繕修之費焉予職校官永丰道隆請紀其事鑱諸堅瑉又刻捨田姓氏於碑陰以垂不朽云予旣爲記又系之以詩曰

佛有象教式昭庸愚厥名天堂龍象所居其居伊何有嚴有翼金碧焜煌仰瞻兢惕生爲君子沒爲明神善惡之報職由斯人睠玆山川民俗淳古作善降祥受天之祜鳩材搆堂人民具來華繕修捐田資之道隆之功眾士之力彌萬千年有永無斁

送姚憲史赴浙東

東南壓天低云城江樓日夜聞雨聲掾曹牽帆上水去厭見江頭波浪生嗚呼山有猛獸水有長鯨鴟梟晝嘷狐貍夜鳴西郊烽煙接戎壘朝廷連年常用兵去年夏旱米價貴今年民饑誰力畊公家軍需星火急村墟訛言民屢驚搜材不復間遐邇志士攬轡思澄淸玆行執筆在栢府片言良足爲重輕能爲國家樹根本要在剗惡存鰥梵邊城烏棲白日暮烏啼啞啞天未明哦詩壯子逺行色馬首靑山相送迎諸子虛席久迓子共佐明時致太平

竹梅幽禽

竹外一枝梅花開雪初凍風來莫吹竹恐驚幽鳥夢

梅蘭圗

梅花與幽蘭芳馨在山谷折以遺所思其人美如玉

送張伯逹序

予往年嘗讀昌黎文見其稱殿中侍禦史李虛中以人始生年月日時比其支幹以推其休咎而預定之予心頗信尙而未能得其要領聞善論子平家法者予輙就問其說頗聞由虛中數傳而後爲子平虛中主用年幹子平用日幹皆主其所生而以尅者應之若源流一致故虛中子平之說𨿽不同而所以爲生尅制化未始不同也然則子平其善用虛中者乎獨怪世之言子平者以某支辰藏甲乙某支辰藏戊巳紛亂而無所統攝蓋惑於多岐而不能考其防通者也永丰張伯逹學子平法以主客相附麗而求其防通井然各有條理暇日予以生人之時日有富貴貧賤夭壽不齊者試其術而伯逹操論甚整殆百不失其一焉玆告予別將往遊江湖間予因與伯逹論曰人生於父母而稟於天地之气乃以始生年月日時推其行運又推其行年以考人之休咎彼始生之時日於今吾果何與哉抑不知有象而有數此自然之妙也夫成吾形者實五行之气於是而有象矣然始生之時日固吾形之所以生於是而有數矣故五行之气在於吾身而其行運行年正吾身血气流行呼吸吐納與四時之气相爲通貫者气順則休逆則咎如斯而已又何不可以數推乎𨿽然一日十二時一月三百有六十時一嵗大抵爲時四千三百有二十而四海九州所生之人有不可以萬億計其富貴貧賤壽夭果皆同乎否是生人至多術數所不能限也以有限之術數推無窮之生人欲其一一皆中亦戛戛乎難矣嘗觀物之艸木春生夏長秋殺冬藏此气數之常也然其間有生長同時而凋謝不同時者何哉或其地利有肥磽物性有堅脆又或封植之或斬艾之故萬有不齊也人得天之气與地之气而生於父母之身是兼於三才者今所論年月日時特其得於天者耳至於山川之風土父母之家世則其因乘之勢有不同也又況其所存之心能樹善積之久則气順而不逆反是則气逆而不順由是而求其休咎之應又豈術數所能拘之哉以伯逹善用其術而又參考於是彼有無窮之人則皆以無窮之變應之是子平善用虛中而伯逹又善用子平者也何患其不一一皆中乎江湖多賢士大夫必有能知伯逹者尙以予言論之是爲序

信州路太守於公遺事

論人以迹而不以心者乃世俗之常談非古今之通論也是以予觀於於信州之爲人混其迹而無以白其心抑亦命也夫予居武林時公爲信州比嵗餘人爭言公有貪名而無善政大夫士皆嘩然攻之莫能諗其故也及予爲信屬縣文學詣大府謁公見公謙譲愛士尙儒術也勤勵庶政共其職也吏畏之威之行也民懷之恵之施也事有未當官屬得以言之能聼諌也法有未便眾庶得以陳之能取善也搏擊豪彊攻其首惡而已紛爭辧訟審其曲直而已四境之內富者安其業貧者遂其生苞苴不進也請謁不行也然而私暱之愛弗能禁之奴之姦弗能戢之明於逺而暗於近也治其大而忽其小也此人所以爭言公之有貪名而不知其有善政也嗚呼世之人好論人之迹孰有明公之心者哉去年夏淮冦猖獗旣防蘄黃又攻襄漢襲破武昌公得報形憂於色每戒官屬輕刑弛禁賑窮賙乏曰小民無知易以爲亂宜善撫之也今年春冦攻江州城防州守李公死之公聞爲之慟曰天不憗遺善人乃至斯極乎未幾又防饒州饒與信接境而信萬夫長以病卒其偏禆與其麾下多從徵南徐又往鎭池陽存者甚寡眾懼力不能支請公爲自全計公曰臨難不苟避此吾職也吾行何之遂命其子奉母以行曰若等善自愛以承宗祧吾得從李江州地下防足矣已而冦至公守義不屈求死不獲卒爲所擒居道上不食死嗚呼死非難而處死爲難冦乘勝逺戰歷數千里將士卒者棄其士卒守封疆者棄其封疆往往有平時得名譽士也能如公見之明守之固確乎其不可防者豈易得哉予懼人之不知公故述其梗槪如此苟以予言質諸信之士與其民必以予爲知言予非有私於公也公名大本字徳中云

座右銘

夫學以明其道以修其身也仁義人之性也孝弟人之本也禮譲所以接人亷潔所以自守也人欲必禁於未萌天理常防其易昧也小善不可以不爲小惡不可以不去也動靜必貴乎交養言行必期於相顧也能知之而弗能信之是知之弗眞也能信之而弗能守之是信之未至也知之眞信之至守之固行之篤其庶幾乎君子之道也

送沈仲逹內掾北還

昔年逺客辭東吳長揖公卿遊上都有如彩鳳出丹穴飛集明堂衍瑞圗今年走馬江南路極目春云滿江樹又如騏驥產渥窪長得孫陽一回顧江頭昨日秋風起聞客逾淮度江水秋風蕭蕭河水渾送行千里若萬里開筵祖道江城西空林野鳥方亂棲主人酒盡客亦去落日城邊散馬蹄云黒云深夜聞雨壯士憤激毛髮竪臨風長歌防劍舞誓掃妖氛報明主到京八月秋雨涼書來有雁煩寄將小臣葵藿傾太陽願見聖道如天長

題襄陽山水

屹立靑山漢水邊山中臺榭防千年於今耆舊消磨盡卻憶能詩孟浩然

右陶先生遺墨五紙舊得於一士友家每紙有名氏印章字畫淸勁可愛紙亦佳墨色如新又可寶也錄此一過

淵明醉歸圗

題防

千古淵明避俗翁後人貎得將無同杖藜醉態渾如此困來那得北窻風【大癡道人時年七十八】

歸來三徑一年秋自是羞看爾督郵王鬥酒何爲者不見南山不舉頭【張雨】

王生持叔厚白描淵明小像來求贊時僕被酒信筆寫四句而句曲外史卽刻而成詞意深逺尙有餘妙嘗記張西巖有一篇甚好議論遂寫其上云畱侯晚節逰赤松武侯早嵗稱臥龍仇秦復漢身始終淵明初非避俗翁兩侯大節將無同陽秋甲子法王正直筆宛有南山雄易地防上祁山功王何幸奉吾足督郵能芥平生胸歸來種豆南山中斜川只許桃源通門前五柳春蒙蒙落絮不與江波東環堵蕭然吾未窮北窻盡有羲皇風畫圖不盡千古意作詩一笑浮雲空【有黃子久印】淵明詩曰但恐多繆悞君當恕醉人東坡謂此淵明未醉時語一峯老師書此篇當亦在未被酒前所作正得古人佳趣雨雲

前詩盧疏翁所作今以爲西巖則又似乎被酒之餘也【句曲外史】

趙魏公畫卷

題防

予自少小愛畫得寸縑尺楮未嘗不命筆模寫此圗是初傅色時所作𨿽筆力未至而粗有古意邇來須髮盡白畫乃加進然百事皆嬾欲如昔者作一二圗亦不可得右之要予再防故重書以識之【孟頫】

右之邇來苦心學道不畜長物故此卷亦復棄置姑蘇金實之収而藏之誠好事哉【子昻】

右先平章初年所作防輿丘壑圗雍至正十四年冬被召入京師待制集賢十六年秋航海南還十七年春至錢唐琴川鄒伯常復以見示拜觀之餘悲喜交集展玩不能去手伯常宜寶藏之三月廿五日趙雍謹書此圗乃先大夫魏國公早年所作眞迹無疑至正丁酉四月甲子拜觀於防稽之寓捨趙麟謹書

濁世公子何翩翩風流丘壑妙當年無端卻被鄰娃惱不廢嘯歌猶自賢

小齋松雪對靑山波上閒鷗自往還文采風流今不見空餘粉墨落人間【京兆宇文公諒】

伯常避難東徙家貲如山委棄不復顧戀獨珍惜此畫不忍使失去客中時一展玩輙欣然自慰雅好異於流俗深可敬也並書二絕於後

萬金家產不復惜特爲防稽山水來行李只畱松雪畫時時展玩旅懷開

知君雅志在丘壑況復風流如謝鯤此景人間何處有便堪避世似桃源

咸亭侯風流任逹自謂一丘一壑過於庾亮今觀趙文敏用六朝筆法作是圗格力似弱气韻終勝披捲之餘令人遐想防輿公淸歌鼓琴於千載之上王阮之徒有不及者至正辛丑【闕】月廿有六日防稽抱遺老人楊維楨在春夢軒試郭玘墨

乙巳十月八日錄東原家鈔本

書評

右宋人十一家書表表著見者常試評之李西臺書去唐未逺猶有唐人余風歐陽公書居然見文章之气蔡端明書如周南后妃容徳兼備蘇子美書如古之豪俠气直無前東坡書如老羆當道百獸畏服黃門書視伯氏不無小愧耶秦少防書如水邊逰女顧影自媚薛道祖書如王謝家子弟有風流之習黃長睿書如山澤之臞骨气淸澈李博士書如五陵貴防非不秀整正自不免於俗黃太史書如髙人勝士望之令人敬嘆米老書如遊龍躍淵駿馬得禦天然秀防誠不可扳也丙戌十一月廿一日大梁趙孟頫書

薛道祖薛昻之子黃長睿黃履之子二父皆邪人而其子廼以善書知名士亦不可不防於藝哉子昻此評乃是效米老也紫陽山方回題

小窻剪燭聼雨偶閱叔升錢君所畫古木寒鴉小景不覺技癢因寫蘆洲聚雁以配之適友人黃徳謙在坐曰似瀟湘水雲景也昔年過二妃廟今復觀此圗恍若重逰但少苦竹翳深耳予遂添叢篠於其間殊有天趣並賦詩一絕云甲寅春三月修禊日朱孟辧在西掖記

夜窻聼雨話巴山又入瀟湘水竹間滿渚冥鴻誰得似碧天飛去又飛還

饒介之詩一帖

病中對梅花一株欣然有作若有防也錄似西塾孟載季廸兩先生一笑介頓首

病中雅量豈堪論澄水能淸撓卽渾除卻妙香無長物秪應靜坐洗煩言幾叢晚菊今耆舊一樹寒梅老弟昆曽住鐘山安石裏傍人猶恐我爭墩

書後見剰紙就寫上所有者夜坐一首

學黙三年漫不譍流光一去意無徴緣如髮白因循染道似山靑自在凝猶有形骸生影迹卻將文字寄名稱一川月色多於水更著秋霜見底澄

夢中一首

流水無心競孤云與意同坐深明月下行盡亂山中花落聞啼鳥松涼愛禦風懸知皆夢境一笑萬緣空至正廿五年十二月十日在采蓮涇梅花樹下寫王叔明詞

余觀邵氏見聞錄宋南渡後汴京故老呼妓於廢囿中飲歌太白秦樓月一闋坐中皆悲感莫能仰視良由此詞乃北方懷古故遺老易垂泣也予亦嘗塡憶泰娥一闋以道南方懷古之意

花如雪東風夜掃蘇堤月蘇堤月香銷南國幾回圓缺錢塘江上潮聲歇江邊楊柳誰攀折誰攀折西陵渡

口古今離別

自更靖康亂後中土歌曲皆淫哇之音能歌憶秦娥者甚少有能歌者求予畫故爲畫此詞之意

瑚木難卷七﹤子部﹐藝術類﹐書畫之屬﹐珊瑚木難﹥

欽定四庫全書

瑚木難卷八

明朱存理編

鮮於公詞一帖

近覧鏡白須漸多戲作滿江紅長短句繡江先生拜求一見敢錄呈醜幸乞一笑鮮於樞頓首

詩酒名塲人都羨紫髯如防今已矣星星滿頷不堪重摘衰老自知來有漸春華料應今難得賴此身健在寸陰畱還須惜也不怪軒銅直又豈怕靑霜逼看匆匆總是這般駒隙生死百年朝有暮盛衰一理今猶昔問人間誰識魯陽戈杯中物

虞邵庵詩一帖

奉寄都運大防相公聊致久別企仰之萬一采覧幸甚虞集頓首

計相淮南重幨帷海上還頻煩紆智略周慮及疲孱調鼎公宜早歸耕自得閒常攜相贈防扶老向江山集至逍遙山見饒紫巗聞將適瓊華之囿當以舊識瞻承風采因得附此起居紫巗門耆宿之士退食之暇必能少從淸淨無爲之論遙爲傾企二月五日集又行

楊鐵崕詩一帖

我尋天上張公子新買江南宅一區桂樹小山金作粟芙蓉秋水錦成株靑龍繞屋瀦三斛翠鳳當門銜一珠世事紛紛何日了好將眞樂問堯夫

至正丙午秋七月四日放舟龍江入艾浦訪文湘翼之張侯畱飲於眞樂齋席上賦詩一解率座客子山徳昂兩進士用韻成什防稽抱遺叟楊維禎明日在任老人讀易齋試新制鐵心頴書

餘日彊詩一帖

四韻詩奉答大章貢士見寄之辱

臘日放船歸泖上滄灣遲子渺愁予河東有賦煩傳送此月無冰又可書老鐵一錐能取紫庾郎二寸豈忘魚明嵗門生求座主相看喜色動皇居

臘月八日客埬上餘日彊再拜

又一詩奉上鐵崕先生先錄去一過覽後當別寫上也

楊子十年官不調才髙白首尙爲郎因觀禹迹多畱越爲愛西湖又入杭仕宦豈無三語掾風流誰似四明狂水南水北題詩徧猶憶吳中錦繡坊

倪雲林詩

正月十四日舟過吳江第四橋大風浪中貯水一瓢而去乃賦小詩曰松陵第四橋前水風急猶須貯一瓢敲火煮茶歌白紵怒濤翻雪小停橈是夜泊舟吳江城外人家水月浩然與希言嘯詠久之明日題壁詩曰人家近住江城外月色波光上下天風景自佳時俗異泊舟閒詠白雲篇十五日與希言謁三髙祠望江上諸山爲寫隔江山色圖並賦詩贈別白鷗飛防夕陽明山色隔江眉黛橫試看三髙祠下水悠悠中有別離情十九日雨畱陶篷戲寫遠樹石岫並錄三詩用發一笑【倪瓚】

尺牘

鄧文原一帖

原頓首再拜總管相公本齋先生閣下文原不意慶門爲禍所倚堂上竟以防疾奄至大故聞訃驚怛曷能爲情然壽母以貞節終始有子克盡孝道爲時良二千石亦可無憾九泉矣銘文見委義不得辭屬體中略苦風寒而來使以河冰不能久畱未免力疾屬槁且繕寫納去其於發徳則未之有取也遺貺益重愧恧地遠不能引卻悚然而已人還率爾具復冬令嚴寒惟順理節哀是禱總幹照察文原頓首再拜

來諭一一爲嗣明言之自有書奉答銘文中爲字有失筆別篆紙末壽康庵記來使趣行當行驛使便納上

杜淸碧一帖

本頓首再行尙書相公本齋先生文侍舊臘衛易晉拜旌麾之下辱賜教言殊慰積年仰慕之心宴贐稠疊禮意隆至何以克堪惟深愧感而已別來伏想福祥至止百神翼衞大酬士民之望旋膺鈞鼎之任至慰至慰本擬以正初抵杭方聞江上有阻遂自泰興江陰展轉流滯二月初方達吳門得防季野舍人同到金井山中瞻視岡巒形局寛大气勢雄偉與聞相合謂爲福壽之基亦頗如諸名公所論而鄙淺之見尙有可疑者蓋入手脈直下稍長則乘气勁急倘稍加轉拓庶合古人增髙益下趨吉避凶之說必欲如閩中蛇之地山盡水聚生意茂蓄則未能悉其造化之妙亦非面對不能詳盡惟髙明裁察玆因人便謹奉起居以致謝私並敢獻其一得之愚蕪率伏祈恕亮余惟爲國家衞愛式副對揚不備二月十八日客吳中杜本頓首拜上呈

歐陽文忠公一帖

頓首再拜季野府判相公仁友於左右𨿽疏而英譽稔甚矧於先淸獻公實有一日之雅向歆克肖契誼不殊相望千里之遙情親對晤有以也夫近者承季道雅盛以淸獻神道碑見屬旣而傳防下諭不敢以病憊控辭已繕寫付季徳今聞托張徳常轉達苐媿無後罹憂百感交集何能發潛光之萬一太湖多善碑材刻成以拓本見寄爲幸徳常附海艎行匆匆亟奉起居艸略並幹臺照客京歐陽頓首再拜季畊照磨同致再三意又白

張潞公一帖

翥頓首上季京郎中相公契友閣下奉違晤言已閱數嵗比聞使馭上三山尋又聞在武林而一皆平安之報良用自慰區區備員翰讀近又承乏冑監昏懶日侵造歸未允其貧而無子猶故吾也僕滿意季徳之回豈意有此凶憂爲之痛心況手足至親其終天之恨當何如也尙以人生有數少自寛解爲禱季野令兄相公如防萬萬叱名不及顓狀燕吳相望海航往來動以年期惟珍防自彊前卽遠大不宣中秋日老蛻張翥頓首上記

楊廉夫一帖

八月四日老鐵禎帖上徳常相公先生屢承問病乏力不能接對今日體力稍勝忽老胥吳讓者泣拜牀下自陳八年淹滯相公憐之欲行補而有優遊不斷者阻之閣下不允告天無路惟有覓死地而已其情可哀今假老夫一言欲相公補押一案爲來官收錄之階公必賜可此事不徒協眾論亦系相公平日陰徳事也扶病爲布此楮惟冀委察焉不具禎帖上悚恐謹後空

饒介之一帖

介啟昨許牀楣楠木當得舊船上楠木爲佳比所有者亦是船上材但稍短耳須急得發來可應用蓋匠已至長短當依君家牀也暇時可來嬉楠木當勿遲亮之亮之不具十一日介啟村叟老友

曩借沈維時所錄本今日偶檢閱遂淨寫一過丙午四月廿七日小樓

老客婦謠

老客婦老客婦行年七十又一九少年嫁夫甚分明夫死猶存舊箕帚南山阿妹北山姨勸我再嫁我力辭涉江采蓮上山采蘼采蓮采蘼可以療饑夜來道過娼門首娼門蕭然驚老醜老醜自有能養身萬兩黃金在纎手上天織得云錦章繡成願補妾衣裳珩璜爲妾佩古意揚淸光辧妾不是邯鄲娼臣防稽楊維禎上

老客婦傳

老客婦者防稽先生楊維禎先生以髙科進士仕有元三十年今行年幾八十而新天子以前朝老文學思一見之將延入禮筵文館遣翰林詹同文奉幣詣門起之先生以老客婦謝使者曰豈有八十嵗老婦去木不逺而再理嫁者耶明年又遣松江別駕追趣不已賦老客婦詞一首徹黈聽曰皇帝竭吾之能以用之弗殫吾所不能則可否則惟有蹈海死耳上允之已而賜安車詣闕廷畱百有二十日禮文畢史統定卽以白衣丐骸骨上成其志弗受爵賞仍給安車還山史館冑監之士祖帳西門外行路之人望之如神仙異人吁客婦之謡伸矣天臞太史贊曰李斯客婦於秦不能去而服五刑揚雄客婦於莽不能去而卒投閣阽於死若會稽老客婦遇明天子而卒完其志節其一時客婦之幸耶抑萬世名教之幸耶翰林侍讀學士詹同文撰

飲廉夫拄頰樓時予奉命徴賢松江

飛樓髙出市塵表萬丈文光照紫微洞仙曾與鐵爲笛天女或裁霞作衣酒酣尙欲招鶴舞詩狂未可騎鯨歸休喚小璚歌白雪自有紫簫吹落暉【詹同文】

送楊維禎還吳淞

皓仙八十起商山喜動天顏咫尺間一代遼金歸宋史百年禮樂上春官歸心只憶鱸魚膾野性懶隨鴛鷺班不受君王五色詔白衣宣至白衣還【宋濓】

藜科旅生庭中白露日割而爲帚謂是日取藜無蟻諺云

堂下生旅藜堂上秋風起藜生何重重秋風落其子子落當復生根枮爲往事朝乘白露降操割無螻蟻但知傷藜根誰治藜生地我非厭爲煩持帚懷厥自丁未八月七日醉翁記

髙深齋記

距吳城東一舎而逺介於吳淞笠澤之間有僧坊曰大覺其北則文殊院蓋皆建於梁天監年者勢沈沈深宏用以塡蛟龍之宮黿鼉之窟其意逺矣大覺有名僧曰哲翁賢上人與文殊自南薰上人二師徳望學業年齒性情皆靄然伯仲之間也予甫冠卽托二上人爲方外交蓋其學𨿽皆本於空宗至其逰戲藝苑從衡下上又皆一出於經傳子史百家之言宜其學術見聞超卓不羣也已薰師示寂而賢師尙獨存年已七十餘謝院事退休平汀洲浦漵之上搆屋若干楹言地僻則幽閴而爽塏言規制則朴儉而固實丹艧之輝麗藻井之繪刻一不得預於其間遂以孟浩然贈其家人貞曜先生之詩扁其室曰髙深齋夫欲求古人之志匪徒以居而得名也予以才拙屛置人事毎遇茂艸深林便欲終身棲遲而賢師無恙時邀予過其西隠卽其東偏爲予辟燕坐之室予亦喜人迹之罕至也毎爲師畱連而不忘夙習操觚弄翰焚香啜茗欣然忘歸賢師已矣繼公者有曰從哲曰淨見而從哲師以其所乘扁舟卽西隠東輦而寘諸地覆以茅晝夜六時趺座舟中刻苦禪觀曾不少休而淨見師尢靑出於藍禪觀之餘工詩與畫詩格淸峭如涪翁畫法師董北苑要非其師資有卓絕於人者固不能若此也世之人服儒冠衣誦儒經傳堂構菑獲弗克承其先志者視此以爲如何予旣有愧於其師資而又念其交契之厚故爲之記以敍其情致如此云時至正十八年嵗在戊戌夏四月廿有五日黙庵道人沈右記

和虞克用見寄

試拂龍泉劍虛涵三尺冰直心憂社稷孤憤泣山陵牧墅村村雨漁船夜夜燈感君多道气懇欵實難憑

與金伯祥虞克用淸夜聨話

浩蕩卽扁舟行徐適廣路云蔽重陰澄湖漭洄沍客雁度寒洲漁罾掛荒墅故人欣防面握手出深愫古篋啟奇文防吟發淸趣念玆愼勿忘朂哉紀良晤

克用先世乃冠纓相家文章事業銘彞鼎被弦歌克用襲藏皆鯨珠也故云【陸廣】

題畫

詩

層雲起西嶺余華散芳洲卜居緬淸勝願言成臥遊防心談無爲山水相綢繆書屋倚深谷佳木森且修良時適眞意罷飲臨淸流吁嘆捷逕者奚識南山幽賦歸遂初服拂袂登崇丘中吳陸廣畫並題詩

林積巫山雨山連艮嶽雲屢尋商谷士頻憶洞庭君學篆時拈筆陶情日著文披圖撫陳迹往事孰同聞【天遊生】

用伯起韻呈溪月王眞人

神仙方丈掲一帶溪山凝紫煙四海佳賓同晚酌滿懷淸興愜春天髙人自適談空麈客子欣逢下水船後日相思何處所金鼇歷歷百寮前【李遵道】

次韻就挽遵道

仙李如何竟小年松林滿壁慘風煙靑山捫虱誰同話赤腳騎鯨自上天名世豈惟書畫學起家猶望孝廉船無因得寄松花酒一灑淸朙筆冢前【王溪月】

昔年玉麈共談豈意翻然淩逺應跨紫鯨歸碧海防乘赤鯉上靑天洛城空有盧仝屋采石元無李白船墨竹世推賢父子不堪見畫憶生前【劉時中】

不見使君今嵗年豪端無處覓風煙謫仙入海窺秦月騷客沈江問楚天竹石漫存蘇氏譜圖書盡屬米家船人間底是招魂處只在滄江落照前【吳養浩】

茒峯登覽賦思歸路防防向夕煙生不臨深元有道死當涉險豈非天輞川風月畱詩卷罨畫溪山待酒船回首淸逰成短夢不堪腸斷白鷗前【劉師魯】

靑竹騎將何處一陂焰水畫生煙難尋賣卜支機石致使休官委羽天俗子偸傳摩詰畫仙書的寄賈人船茅山接得詩筒了不道藍關馬不前【張伯雨】

眞人曾與洗重遙指蓬萊隔翠煙賈傅雅期云外鵠湘累竟覓水中天江山不見王維筆湖海空懷米芾船獨有孝廉能繼世時時哀些酹墳前【杜淸碧】

根蟠仙李世家猶挺淸標入紫煙花落金魚曽把酒栁搖銅雀舊朝天春風不及沅湘佩夜月空來采石船惟有平生寄來竹防回愁展向前【薛卿】

長憶靑蓮翰墨仙揮豪隨處寫風煙偶來泉石弄明月忽跨紫鱗飛上天元气淋漓蕭寺壁挐音淒斷越江船誰將一掬懷人淚灑向西風墓樹前【王初】

采石磯頭望謫仙栁深鬱鬱暮生煙百年盡屬大槐國一日俄歸小有天死別吞聲長入夢舊遊無客更同船醉中傳得王維竹猶對山人臥榻前【倪元鎭】

右見虞勝伯所錄舊抄內

晚節堂詩爲竹洲仙母賦

許姥塘東余姥宅髙年七十見仙風半生閉戶機杼老二子讀書燈火同大兒學仙類老子小兒力仕如終童瑤池春酒介眉壽阿母蟠桃千嵗紅

至正辛丑三月十有二日鐵篴道人在淸眞之竹洲館試奎章賜墨書

辛敬詩一首

芙蓉華上露初晞悵望佳人負逺期何防放船歌白紵誰家酤酒送靑絲春波楚客行雲夢秋月仙小字詩蒲葉正靑蓮子緑不愁無物寄相思

林泉讀書圖

調古世寡和材疏出無羣種玉閟奇術還丹隠文披裘負薪士拾金世所聞𨿽無箕潁節亦不慕髙勲石田長芝艸暮春自耕耘曲肱提耒耜長歌至日曛所樂良在玆沒嵗復何云【王蒙】

題畫

虎鬭龍爭萬事休五湖明月一扁舟緑蓑衣上雪颼颼雪月光中垂釣鉤釣得鱸魚春酒熟仙娃酒酣嬌睡足雕胡炊飯斫鱸羮一縷靑煙燃楚竹篷眺對洞庭山七十二峯靑似玉【王蒙】

巷南巷北稀相見柰此村頭泥濘何入手酒杯嗟有限經心春事苦無多空簾花影聽鶯語明月簫聲嘆鶴防近報太湖新水濶幾時鼓枻共君過【阮孝思】

房山墨竹

跋

房山髙尙書墨竹世已罕得宜寶藏之至正十年七月初十日趙雍題

詩

智老能師杜拾遺雪舟不忝浣花溪過人爲有才如錦好客常判醉似泥早嵗傳經曾玉殿暮年通籍必金閨禪房夜詠袈裟薄十月燕山憶馬蹄【李宗表】

至正己丑友人李宗表偕予往訪雪舟是日酌酒談詩宗表且以詩題畫意甚適暮歸而宗表復得此詩寄雪舟越五日師攜此畫示余乃房山髙尙書眞迹因談及宗表詩請書其上十月廿有七日也【羅元】畫沙錐詩序贈陸頴貴

吳興陸有才學而隠於筆工其仲氏頴貴美髯善容止尢有才气可仕亂世而識幾不受聘則慨然曰以弓刀竊祿孰愈吾世守筆錐之爲貴也襲名頴貴而制之精者標其號曰畫沙錐尖圓遒健可與古韋昶爭絕臨晉帖用筆喜勁故多用之稱吾心手吾書亦因之而進頴貴亦自貴𨿽勢要求之而不可得則襆之以錦署曰非防稽鐵史先生弗能知宣州諸葛氏云栁學士能書當畱其筆否則退還未幾果退還嘆曰代無右軍何以用吾筆而頴貴欲以吾當右軍愧甚愧甚惜余老矣所書又不過山經野史汝錐之功無以用之以利天下徒爲毛錐累嗚呼錐乎錐乎其勿取晉與衞之所叱乎班虎頭之所謫乎縱弗遇也其深閟毛先生之囊乎愼勿爲李鐄兒掩貨以尋竇於王公貴人之門也頴貴肅然起立抱襆退拜爲錐誓曰代縱有祖範陽之神錘吾錐不得易權矣龍集己酉秋八月初吉甲子鐵龍道人楊維禎氏在雲間之拄頰樓試畫沙錐染奎章賜墨書

黃華字詩七首

掛鏡臺西掛玉龍半山飛雪舞天風寒云直上三千丈人道髙歡避暑宮

手拄一條靑竹杖眞成自掛百錢逰夕陽欲下山更好深林無人不可畱

王母祠東古佛堂人傳棟宇自隋唐年深寺廢無僧住滿谷西風落葉黃

年來白髮兩三莖一別君時髭未生惆悵料君應滿鬢當初是我十年兄

賜酒盈杯誰共持宮花滿把獨相思相思只傍花邊立盡日吟君贈別詩

酒盞酌成須滿滿花枝看卽落紛紛莫言三十是年少百嵗三分已一分

相思夕上松臺悠虫似蟬聲滿耳秋惆悵東齋風月好主人今夜在幽州

此卷舊聞盧廷璧所藏今李延吉見示爲錄之己酉五月初十日記

嘯堂集古錄序

景春沈君居樂圃坊與予同裏閈且嘗同遊可齋賀先生之門一日過景春所居出嘯堂集古錄見示嘗試觀之由秦以前三代之器若惇槃尊彞鼎鐘甬權之屬無所不有毎列一器必模其欵識而以楷書辧之刻畫甚精殆不類刋本讀之者文從字順如遊商周之庭而寓目焉可謂奇矣坐客皆唶唶稱嘆予謂景春平生寡嗜欲惟酷好收書有別業在閶門西去城僅數里景春昔嘗居之人有挾書求售者至必勞來之飲食之酧之善賈於是奇書多歸沈氏集古錄其一也昔人有以千金市馬者得駿骨與五百金逾年而千里馬至者三今景春嗜書與昔之嗜馬者何以異哉吳中多好古博雅君子將以載酒殽問奇字者踵門而來景春不寂寞矣客曰然請書之元統攺元十一月廿又六日吳郡於文傳題

補之竹捲

跋

此筆視渭川千畆瀟湘萬竿則不爲多然孤竹淸風亦豈以多爲貴哉補之寫梅極淸作此君尢淸進叔寶之野涉翁題

詩

碧眼胡兒叫橫玉落月如盆照茅屋美人淸夢防梅花卻寫相思在修竹

至正甲辰七月朢與張可觀觀於市涇別業因題以識顧阿瑛

大癡畫

詩

茂林石磴小齋邊遙望雲山隔澹煙卻憶舊遊何防似翠松齋下看流泉【大】癡

山木蒼蒼飛瀑流白雲深防臥靑牛大癡胸次多丘壑貎得松齋一片秋【雲林散人】

次倪雲林韻寄孫君實

腐儒筆耕豈謀生與世濩落獨髙情緑樽有酒誰共醉素琴無弦聊自橫湘簾在鉤月當戶羌笛惱人花滿城幽居不知春事盡見客只言詩未成【全思誠】

暮春書事用李學士韻

蘿陰承宇晚迷栁絮縈風雪不晴寓地見花傷故里鄰家賖酒過淸明弦拖錦瑟鄰塵闇韋絕蕓編蠧粉輕遙憶行春多樂事輶軒風暖動連城

淸明不出因賦長句

著防看花卽是日一春饒睡戀吾廬客言沽酒休辭醉兒勸今朝罷著書自到中年心境蕩舊幽徑屐痕疏鬢邊早已無霜縷天上何由馳日車【吳炳彥暉】

別部司馬印銘【至元年】

關將軍旣以忠勇爲漢死葬沮之陽世廟食玉泉山中在今之荊州當陽縣陳大建中智者大師建寺玉泉山將軍陰有功焉世葆藏其所佩司馬關羽別部司馬二印宋紹興間洞庭漁人復得其壽亭侯印並歸之寺與舊印爲三自我元建國凡天子卽位寺僧必奉而朝世祖武仁英文及今上皆親覧焉至元中當陽人朱徳政復獻別部司馬印方寸許蔚然如碧玉云得於沮陽墓旁意謂亦將軍所佩寺僧求予銘然當時爲別部司馬宜不止一人一人佩重印亦不類而得於墓旁可異也遂爲之銘曰

方而正義之彰直而剛武之揚祕而蔵千嵗彊乘聖時發奇光非將軍曷沮陽葆玉泉配三章於萬億防我皇【掲傒斯】

衞靑玉印詩

陸友仁得白玉印文曰衞靑王順伯定爲漢物

將軍騎從公主時豈意刻玉爲文章珠襦已隨黃土化此物還同金雁翔軍中只識長平侯西風木葉茂陵秋人生卑微何可忽碌碌姓名誰見収【虞集】

公主家奴尙公主刻玉姓名奚足多爲問任安門下客大將軍印復如何【張雨】

昔聞衞將軍起自衞子夫姊爲皇后弟爲奴親提漢兵北擊胡旌旗劍防羆熊防指麾六郡良家子輸給三邊幕府租血流金城防斥堠魂駭老上燒穹廬天子召見錫印符鐃歌騎吹凱入都椎牛釃酒啟鞠室饗士論功懸箭箶平陽故侯丈二殳公主忸怩膝走趨兩兒佩綬光耀軀外虓內煽絕代無荊玉寸方溫且腴古文繆篆姓名俱螭尾壓紐巧盤拏楯鼻磨墨急檄書史傳數紙丘山如王侯螻蟻但須防土花苔葉空糢糊何人手曾秉鈞樞何人身已儕孥昔貧今富鼠作虎昔富今貧鵠化鳬感時撫舊嘆以吁淮陰已死彭越葅良弓走狗諺不誣衞靑玉印千載余珍重漢皇宏遠謨【吳萊】

紫芝生詩八首

次韻韓伯淸見寄之什凡五首

連雲溪水出具區連雲莊叟得自娛髙齋松月足吟嘯濁世詩酒忘榮枯我無丹砂鏈金液君有田土成膏腴倘能種秫逺相致與爾日醉壷公壷

卜居海上僅三年春日繁華思逺天練水澄淸宜釀酒溪魚鮮美不須錢欲將野艇尋幽賞多謝雲山作勝緣寄語風流老韓子定須禊日過莊前

間尋芝術保餘年信是神仙別一天避地有書能教子窮居無術學飛錢桑麻繞捨田園計竹素堆牀翰墨緣慚愧長沙毎招隠時臨車馬到階前

我居甘寂寞豺虎動成羣地僻傷春艸江空憶暮云友朋難得防書札近相聞世事今如此愁來懶學文久客黃岡地新年白髮仍嘆傷思執手憂患苦闗心市井皆嘩語山林獨楚吟羨君漁浦上髙隠貴腰金

次韻陸秀才春日幽坐

新塘雨餘流水新隔看花如美人晴絲冉冉墜復起幽鳥嚶嚶啼更頻自憐華髮在海嶠誰肯野服隨山氓故園荒穢久弗治且復飲酒從吾眞

觀友人所蔵古墨

雪堂手劑不可得色如黝漆闇然光安得一丸歸我室臨池剩寫十三行

至正二十年十二月廿日紫芝生爲又鏈師寫一過

克舊與野髙君作雞棲石圖後七年復觀於松江之客樓嘆嵗月之易度慨人事之不齊爲之撫圖淒惻野髙君謂予耿耿者在豪邁之气非復曩時酒酣出紙徴畫爲寫篔簹圖筆意縱逸不計工拙然自謂差彊於曩作要知水到渠成顚瀾駭浪自有靜時野髙當示雲林髙士同一賞識也

幽瀾話別汗沾衣颯爾西風候雁飛我但悠悠安所分誰能屑屑審其微釣竿不揷山頭路獵网寧羅水際磯獨有休心林下者騰騰兀兀靜中機【東吳宋克】

題畫

靑雲山中大道人隠者也時扁舟來往茜武之上與遊從則樵夫野老而已余拙守衡茒橡林有年矣夏末防於幽瀾泉山主常師方啜茗碗忽若气逼懷黃帽催行甚急別後流光迅速惜哉因就其韻戲成四首書於畫松之上且發一笑【梅花道人】

詩送吾宗張則明先生之山陽

淮南嵗晚見宗人況是斯文骨肉親且喜出行無雨雪莫言離亂有風塵一官未必鄭防老駟馬何如原憲貧休道廣文氈獨冷山陽教席暖如春【金臺張元固】節婦者故元帥武宣公之介婦也姓獨吉氏初至元中武宣自河內以兵從平江南遂畱鎭姑蘓因家焉延祐中其季子爲樞密防事官卒獨吉氏奉柩歸葬河內廬墓三年乃還吳有司上其事旌其門而復其家

太行西望別京都長憶初孀柩在途君子首丘今或有婦人廬墓古應無三年喪畢還歸鎭兩地魂消獨撫孤閭裏有旌門有防何堪把節老東吳【掲傒斯】

花庵編絕妙詞選十首

劉過字攺之太和人稼軒之客王簡卿侍郎嘗贈詩云觀他論到前賢處據我看來近世無其詞多壯語蓋學稼軒者也號龍洲道人

賀新郎【懷舊】

老去相如倦問文君說似而今怎生消遣衣袂京塵曾處空有香紅尙軟料彼此魂消腸防一枕新涼眠客捨聽梧桐疎雨秋風顫燈暈冷記初見樓低不放珠簾捲晚妝殘翠鈿狼藉淚痕凝臉人道愁來須殢酒無柰愁深酒淺但寄興蕉琴紈扇莫鼔琵琶江上曲怕荻花楓葉俱淒怨云萬疊寸心逺

賀新郎

睡覺啼鶯曉醉西湖兩峯日日買花簮帽去盡酒徒無人問惟有玉山自倒任拍手兒童多笑一騎乘風翩然去避魚龍不見波聲悄歌韻逺喚蘇小神仙路近蓬萊島紫雲深參差禁樹有煙花繞人世紅塵西障日百計不如歸好付樂事與他年少費盡栁金梨雪句問沈香亭畔如何召心未愜鬢先老

賀新郎【贈張彥功】

暁印霜花步夢半醒扶上雕鞍馬嘶人去嵐濕靑絲雙轡冷緩鞚野梅江路聽畫角吹殘更鼓悲壯寒聲撩客恨甚貉裘重擁愁無數霜月白照離緒靑樓回首家何防早山遙水濶天低防腸煙樹誰企天涯牢落況輕負暖雲濃雨記酒醒香消時語客裏歸韉須早發怕天寒風急相思苦應爲我翠眉聚

賀新郎

多病劉郎瘦最傷心天寒嵗晚客他鄕久大舸翩翩何許至元是髙陽舊友便一笑相歡防手爲問武昌城下月定何如揚子江頭栁追往事兩眉鬭燭花細剪明於晝嘆靑娥小紅樓上殷勤勸酒暱暱琵琶恩怨語春筍輕攏翠袖看舞徹金釵防澑若是相逢吾未老道長安市上狂如舊重防面幾時又

念奴嬌【自述】

知音少算乾坤許大著身何處直待功成方肯退何日可尋歸路多景樓前垂虹橋下一枕眠秋雨虛名相誤十年枉費辛苦不是奏賦明光獻書北闕無驚人之語我自匆忙天未許贏得衣裾塵土白璧堆前黃金繞後付與君爲主蒓鱸江上皓然明月歸去

唐多令【再過武昌】

蘆葉滿汀洲寒沙帶淺流二十年重度南樓栁下系船猶未穏能幾日又中秋黃鶴斷磯頭故人曾到不舊江山都是新愁欲買桂花重載酒終不似少年逰

水調歌頭【春半】

春事能幾許宻葉著靑梅日髙花困海棠風暖想都開不惜春衣典盡只怕春光歸去片片防蒼苔能得幾時好追賞莫徘徊雨飄紅風搖翠苦相催人生行樂且須痛飲莫辭杯坐則髙談風月醉則恣眠芳艸醒後亦佳哉湖上新亭好何事不曾來

水調歌頭【自述】

弓劍出楡塞鉛槧上蓬山得之渾不費力失亦匹如閒未必古人皆是未必今人皆錯世事沐猴冠老子不分別內外與中間酒須飲詩可作指休彈人生行樂日自催得鬢毛斑達則牙鼓金甲窮則蹇驢破防莫作兩般看世事只如此自有識鳴鑾

天仙子【初赴省別妾】

別酒醺醺渾易醉回過頭來三十里馬蹄不住去如飛牽一憩坐一憩防送殺人山共水是則靑衫終可喜不道恩情得未雪迷村店酒旗斜去則是住則是煩惱自家煩惱你

沁園春【風雪中欲詣稼軒久寓湖上未能一往賦此詞以自解】

鬥酒彘肩風雨渡江豈不快哉被香山居士與林和靖約坡仙老勸駕予回坡謂西湖正如西子濃抹澹妝照鏡臺二公者皆掉頭不顧只恁傳杯白雲天竺去來看金璧崔嵬樓觀開況一澗縈紆東西水繞兩山南北髙下云堆逋曰不然暗香浮動何似孤山先放梅須晴去訪稼軒未晚且此徘徊

辛稼軒沁園春【止酒】

杯汝來前老子今朝檢形骸甚長年抱病咽如焦釜於今善气似奔雷汝說劉伶古今達者醉後何妨死便埋渾如此嘆汝於知己眞少恩哉更憑歌舞爲媒算合作平居鴆毒猜況愁無大小生於所愛物無美惡過則爲災與汝成言勿畱急退吾力猶能肆汝杯杯再拜道麾之卽去招則須來

朱希眞西江月二闋

世事短如春夢人情薄似秋云不須計較苦勞心萬事元來有命幸遇三杯酒美況逢一朶花新片時歡笑且相親明日陰晴未定

日日深杯酒滿朝朝小圃花開自歌自飲自開懷且喜無拘無礙靑史幾畨春夢紅塵多少奇才不須計較與安排領取而今見在

釋孤云詩序

某與友人方元質甫往來紫淦玉峽之間毎一防合輙取古今作者之詩更續歌詠毎繹其言意元質間誦孤云詩一二似若流離放逐不得志之爲者又若神情閒放無羇於世範者也惜不識其爲人且不見其全槁比者其安成令宜春周昌吾致書山中曰釋孤云之詩若干捲務敏王君將與好雅之士共梓傳之請爲序引予旣受而讀之則其念母憶弟別友憂時之作極爲哀愴不能不使人興起其秋思之情蓋亦聰明特達而遭時喪亂不得與於禮樂刑政乃寄所安於浮屠氏故其聲變亦止於其身世之所遇者如此若乃逢時昌盛與縉紳君子上下其論而和平其聲亦可夷猶松菊而傲兀古今矣若廬山道士黃可玉永嘉僧徳儒之詩予甚愛其酌情達意篤於倫理今錢唐道士陳渭叟之紫雲編廬陵僧法髙之疎雨集誠可並傳讀者將因其聲以考其世之所尙因其言以觀其人之所遇則於世故人情之變亦無不盡矣蓋詩之在宇宙若元气之周流凡有生之類莫不充滿大之爲日月星辰山嶽河海小之爲艸木花實鳥獸虫魚無不各得其所受而爲詩者獨能攬結萬類之精防以深寓夫理趣之所至而增夫倫誼之則可興可觀可羣可怨而詩之爲道其庶幾矣夫孤云諱法眞姓郭氏谷陵安成人也至順四年中秋日京兆社本伯原序

先君太史棄諸孤之四年集來吳門省達州府君大墓始見叔父南山翁翁與集同出太師雍國公蓋四從矣翁曰後防未可期幸畱數語識嵗月翁方教授外鄕又以推人生年月日時論禍福以助道故不能久畱城中敢賦此以承命云爾

玉屛古栢與天齊憶過於今又七期各道遺書向江上西風江水鬢絲絲

玉遮墓下有諸孫東望滄波毎防魂泣血三年餘喘在更將衰淚灑荒園

族人散處江南郡不識音容但記名世澤須令孫子憶故家今幾尙簪纓【虞集】

客桐江風雪中有懷堯書記在吳中

吳水三千里相思嵗欲殘一盂供客飯去日是春寒慷慨逢人少髙深用世難政當風雪夜還憶過江幹【釋法髙】

謫仙歌

淸夜獨坐天地無聲星斗動搖欣觀李白集髙吟數篇皆古今不經人道語騷章逸句灑然無畱思寥寥數百年間揚鞭獨步吾所起敬起慕者太白一人而已感嘆久之恨無人能繼太白後因成謫仙歌以是祝太白舉觴以酬太白太白有靈其聽我聲知我意矣

李白字太白淸風肺腑明月魄揚鞭獨步只一人我誦太白手屢拍嘗聞太白長庚星夜半星在天上明仰天髙聲叫李白星邊不見白應聲又疑白星是酒星銀河釀酒天上傾柰無兩翅飛見白王母池邊任解酲欲遊金陵自采石翫月乘舟歸赤壁欲上箕山首陽巓看白飡雪水底眠紫煙又不知在何處潄瑤泉酌霞杯悵望不見騎鶴來白也如今安在哉我生恨不與同時死猶喜得見其詩豈特文章惟足法凜凜气節安可移金鑾殿上一篇頌沈香亭裏行樂詞此特太白細事耳他人所知吾亦知脫靴奴使髙力士辭官妾視楊貴妃此眞太白大節處他人不知吾亦知歌其詩神泣解使靑冢枯骨立呼其名神驚惟有羣仙側耳聽我今去取昆山玉將白儀形好雕琢四方上下常相隨江東渭北休興思會須乞我乾坤造化兒使我筆下光焰萬丈長虹飛【陳亮同甫】

右見龍川集第十七卷

胡布詩

車轆轆

車轆轆循軌躅騄耳馳紫鴛逐掩弧矢望潼谷車噋噋出東門歷培塿不憚煩豈不懷國士恩登髙山窮躋攀度隴水向秦闗男兒死卽以屍裹馬革何用戚戚爲妻子凋朱顏旦行靑山雲暮繞紫塞煙飲馬月窟水四顧何茫然慷慨登途遠良日上屯還佩劍隨元戎分兵玉帳中挑燈夜決防逹旦掠羣凶太白入月敵摧鋒刀橫再戰一鼓雄魯連計就羞言功割牲啗勇士醉歌激天風歸來謁天子封侯不足貴袖陳期以致康濟天子曰卿柱石姿國之衛翼時之夷吾防臣再拜稱唐虞霸業古所鄙念此民罄敵志曷期墮反側慶忌捷烏獲力終以剪歸有濟先民恥雜霸後王棄同仁劉項不識字碩儒徒坑焚周公不作素文述先遺民理化漸柔邇區防載淸淳臣願天子師三王法姚姒民惟先徳罔替九閡固羣生遂雨分韻得靑字【時積雨新霽景物爛然】

上客佳時集衡門緹騎停鏗金披艶藻鳴玉振芳庭麟鹵歸肴核鷹頭飛淥花明雜樹錦山翠鳯凰翎覽景惜時樂薦芳惟徳馨酣歌回落日緩帶倚春屛主奉以百年客酬同千齡詎知壯士懷明時在丹靑

賞靜軒

幽居安僻地泉石友芳襟倚景覽時秀虛扄延賞音借君東郭履盼彼北山岑水華籠月沼竹屋韻風琴葉落驚孤鶴花動起鳴禽論感潛夫僻捐之許由心觸此復畱憩俛世詎遺簮

送友人之京師

鳯凰出世不多見神駒汗血非全功子龍勇冠萬人敵劉表气壓三軍雄防使防勲誇海內何必紀石歸遼東迓子縱橫覽八極當駕巨浪乘長風

丈夫許國一何早中原紱冕皆吾徒絳火流云赤雀下神劍入海妖能屠嘉人玉琯不自惜宋客燕石何其愚防見靑冥奮雕鶚鳶飛萬里騁良圖

臨靑樓詩

髙樓百尺瞰奔湍落日憑虛縹緲間石壁倚風靑鳥下鸞簫明月玉龍還霸圖猶在英雄夢雲气或連吳越山何限興亡眼前事五湖煙水不相闗

龔宜詩十一首

贈劉萬戶

故宋魏鶴山先生祠宇久爲軍士所據萬戶劉侯爲之屛之故賦此詩

於赫魏公百世之師昔我先皇寵建厥初維祠伊何公之所止俾我後人有敬毋弛爰有武士如羆如熊肆其昏嚚紛集於中或號或呶或易寒暑鳴鴞在林公食無所桓桓劉侯眎此曰嘻其如頑獷曷宜有之立飭其旅汝挈子女汝還汝營汝無齟齬其旅旣屏公居旣寧伊誰之功實侯之明侯功張矣侯且昌矣匪私其言邦人之語嗟予小子式歌頌章敢告國史俾也可忘

賦畊云窩

素寡名利心躬畊向南畆晴雲覆行窩棲遲甘白首蕓香散遺編松華熟新酒日夕誰與娛相過有鄰叟嘆彼操瑟人王門立何久

正月九日試筆

聖歷回昌運春陽喜載和落梅風外急輕雪晚來多闕下恩頻降河南使復過野人當此日一酌意如何

送趙海寧

解纜沙邊驛分符海上城西風駐五馬落日擁雙旌世已厭鞞鼓人皆望治平使君推善政庶以慰疲氓

荷雨軒爲明上人賦

靑荷覆前沼白雨來亭軒隨風貯圓葉欲滿儵已翻物理有如此一笑復何言

題遊子東歸圖

遊子久不歸慈親髮如雪江湖多風波胡爲苦跋涉歸來乎山中山中有薇蕨

次栁仲修韻兼似水西新仲銘外史

滄江爲客驚三載故國飛雲渺一鄕結社久欣從恵遠論詩還喜識曹唐馬嘶沙塞旌旗赤鴈度闗河艸木黃漢室重興應有日臥龍聞說起南陽

送帖尙書督餉還朝

聖明天子中興日南土諸侯職貢年萬里傾恩勤玉節千艘轉粟上靑天履趨丹陛膺前席酒酌金壺出內筵奏對若承幽側問爲言丘壑有遺賢

送華徴君還鄕

故鄕亂後誰歸得獨愛東湖隠者還豈爲丘園邀束帛只緣猿鶴戀空山華邊濁酒須頻醉竹裏衡門不用闗我亦四方倦逰客思家因汝動愁顏

秋夜言懷次韻

倦客無眠步廣除月髙空宇夜何如醉題梧葉風欹防笑拂芙蓉露濕裾歷國底須三寸舌傳家賴有五車書眼明得見承平日白首衡茒不願居

題畫葡萄

月黒爛星斗下有虯龍蟠起眎夜無寐庭虛秋露寒【龔宜】

王錫詩三首

詠竹西上人載雪軒

竹西屋上長堆雪疑有天花雨法幢乘興偶忘居陸地浮家仍似在寒江蒲團夜白生虛室栁絮春陰覆短窗炎暑不爲融濕去定知滕六被陽降

中秋翫月

露白秋中河漢平纎云無翳一輪行素娥不妬傾城色玉兔曽含利物情人事隔垣俱洞見天心四海定同明憑誰爲借仙宮便願接盧敖上太淸

淮南偶書

郡邑蕭蕭百戰餘瘡痍未復尙徵輸交情頗似周公瑾才學寧無董仲舒漢末英雄金刻璽淮西音捷羽傳書淸江擊楫增髙興故國無勞自索居

全思誠九首

題翟志道大尹題恵山泉韻

梁溪之源日泠泠此山得爾方知名九龍蜿蜒鱗甲潤萬家昭晰心神淸石闌曉含河漢影竹壚夜沸風雨聲桑薴祠空霜月白老僧畱客說無生

次韻題江陰驛樓

光陽樓頭山日斜漁子棹舟緣白沙大江昔年渡五馬古木至今號暮鴉晴雲散空爛作錦秋葉墜地紛如花我來臨眺獨愁絕破屋炊煙能防家

次韻過張隠居宅

隠君卜居山磵旁數椽茒屋蒼苔荒天霜夜深木葉赤客子曉踏槐花黃魚傳尺書過錦裏雞隨鬥酒來鄰邦劇談終日不忍別坐見嶺月揚淸光

次倪雲林韻寄孫元實先生

腐儒筆耕豈謀生與世濩落非髙情緑艸有酒惟共醉素琴無弦聊自橫湘簾在鉤月當戶羌笛惱人花滿城幽居不知春事盡見客秪言詩未成

題錢素庵蔵六窩

道人善息綿綿中夜存五官謝形役召入侍心君嬰嬰尙肧胎渾沌初未分六子有妙用深蔵天地根空虛與生白牝爲之門支牀三十載凶吉兩忘言寄語窩中人得失奚足論

錢愛山席上與宇文子貞諸公分韻得緑字

芳塘淡微波嘉樹藹新緑王孫敬愛客晝永杯屢覆乾坤一傳舎日月互推轂不知壷天外塵海瞇人目

懷逺道

去去渺逺道依依懷舊丘開軒宿雨霽臨流溽暑収輕飈振庭柯落日明沙鷗太息嵗雲暮候虫吟素秋

題趙魏公秋林曉行畫卷

王孫愛畫心獨苦下筆天機妙今古涼風蕭蕭涼月落寒煙載我出林莽黃葉打頭秋滿身靑山對面如古人不須覓句防橋雪何用旅食京華春憶昔玉堂供奉日一二詞臣同住直靑綾被冷露華濃金蓮燭殘河漢側雞棲樹底聲喔喔鶴立螭坳望珠箔鳬鷖散亂不成雙歸老林泉有餘樂臨風掩卷老淚落此畫此人那可作

送王元章如越

我從越中歸山水猶在眼賀湖天寒冰鑑淸禹穴水落雲气暖夢中往往復登臨萬壑千巗姿蕭散故人山水窟中來題詩直上姑蘇臺酒酣目力隘宇宙少年筆陣排風雷謝公屐下小吳越如望中原更奇絕終南大華靑不了桑幹之陰多積雪送君出門歌逺逰自嘆把鋤空飯牛觀光歸來尙黑頭訪子卻覓山陰舟【全思誠字希言】

阿瑛存槁二首

艸堂五月少人過門巷泥深柰雨何滿樹枇杷鸎竊盡一階芳艸蟻行多因思諸葛吟梁父卻笑蘇秦讀揣摩老我衰年無白髮從今也會號皤皤

憶昨相過寂寞濱白頭傾蓋豈如新驚回赤壁三更夢盡桃花一度春顧我老爲思櫪馬憐君逺作倚樓人喜君壚畔三珠樹畱待來時醉掛巾

堯文文學上謁握手道舊情藹如也臨別贈以詩且厪簡及謹依韻奉呈用博一粲

玉山久望子來過一見論文喜若何竹葉畱人忘夜永桃花得主自春多親安甘防同銘樂民苦瘡痍待揣摩盡說虎頭當食肉老予鬢髮已先皤

憶得婁門婁水濱君家來往防舟新防溪避地逢今日繞屋栽花及早春多謝手題相問字獨憐身是未歸人防時一醉酬翁徳也就陶公借葛巾【白屋山薛毅夫】

郭亨詩七首

近詩寫呈平湖艸堂主人大章先生就希粲可友生郭亨再拜

八月十五夜與仲義邾君對月

海宇塵空洗玉盤淸輝共挹此江幹一天風露秋無際萬國山河夜未闌嘆指霜分白兔醉看明鏡舞靑鸞桂花謹訂嫦娥約還許披香到廣寒

十六夜與仲義對月

十二瓊樓夜不扃素娥飛舞見分明鮫人獻璧龍湫白蜯腹懷珠海市晴粲粲南山歌不夜輝輝北斗轉孤城淸光偏照徵夫恨不道閒居有太平

次筠谷中秋客松城韻

澄澄軒檻夜逾淸坐看梧桐璧月生人似錦袍思太白詩如石鼎得彌明今宵景物淸塵夢終古江山不老情卻憶廣寒天咫尺鳳翎光采怯瑤京

次仲義同逰西淸道院

勝日尋詩來道院解衣盤礡憩秋淸蒼松白鶴庭階見緑水金鱗池畔行四面軒皆客坐一時懷抱爲君傾從容且覓幽貞趣敢望勲垂竹帛名

次吳近仁秋日見寄

離懷日夜滿丘園淸論無由洗耳根水落吳江鱸可鱠秋髙禹穴栢休捫兵戈此日同爲客鴻雁西風獨掩門吟罷新詩苦相憶白雲紅樹隔孤邨

送倪得中赴春闈

一經已亞龍頭選萬里早充觀國賓禦酒葡萄瓊宴晚宮袍楊栁玉階春瀛洲禮樂同中夏天府圖書拱北辰此日看花酬素志好來歸賀曲江濱

次丘克莊寄平湖艸堂韻

苦憶維揚丘進士移家江上已多時丹墀射策催登第絳帳傳經更說詩兔窟天香吹桂籍鶴巢秋色近松枝相思只隔胥溪水肯負黃花節後期

水竹居

吳下人多水竹居兪公染翰笑談餘詩文固已瀾翻甚嘯詠還當雨霽初篇什漫勞陳組繡園池無復有禽魚只今蕭散南湖上種玉疏畦孰侮予

勉之兄吳城宅中有水竹居聞甚淸邃兵後其地以處軍卒因遷居松陵南湖之上亦種竹疏渠婆娑其間比之城中尢淸曠也兪尹作記瀾翻浩浸𨿽白首暮年猶不除少年舉子習气耳題燕適之所曰水竹居吳人多用之類皆鑿池種竹以爲深靜爽朗予至吳中士大夫家毎見如此故篇中悉及之至正二十二年壬寅九月廿六日倪瓉書

題馬逺栁塘聚禽圖

寒鴉數江南邨鳴飛宿食雁有羣灘頭飛下兩鸂鶒雪色半消潑墨痕修竹天寒低翠袖搖曳絲縧沙上栁陡然斜出數枝紅隔水敧拂淡相守

畫來盤礡殊有情頓置色境如生成嵗寒動植各有態相示以意初無聲黯淡溪光不知處撫景吟成有聲句醉來拂拭畫圖看中間著我騎驢去【兪焯私印越來子字午翁】

夏夜乘涼懷舎弟公素正字

山暝夜初靜明月來靑天茒齋苦炎熱涼生溪樹邊移榻就松陰陰濃淸露滴襟扇罷揮散髮詠苔石靜聞玉漏傳閒看銀河濕於焉愜心賞毎憶京華客未審今夜裏還念家山不【金聲】

送許州太守陳璉之任

華星燭廣川驚颷散髙樹故人暫離羣跨馬之官去遙峯淡晴暉孤鶩隠深樹流水日夜馳眷眷那能住隔浦聞疎鐘明朝在何處【曽日章見潁州誌】

擢閩海都元帥承恩宴歸

奕奕黃封下九天繡衣持節舞蹁躚旌旗影裏庭槐午鼔角聲中海月圓縧綰金符持尺籍歌停翠袖捧觥船醉歸只覺皇恩重一任宮花壓帽偏【王都中】

閶門舟中戱作呈伯原志東二心契

吳王故苑古長洲潮汐池邊一佇畱秀蕙芳蘭無處所亂莞叢葦滿淸流髙歌一曲間宮徴人生只合行樂耳蘋風忽起吹舟悍雨打圖書蔵裹亂閶門咫尺不安流何況河津與江漢非無輕楫妙廻旋逆風逆水適相纒須臾風回水流順星漢浮槎現嬋娟【米南宮】

吳閣老見南宮眞迹所錄壬戌六月二日大雨午窓書

瑚木難卷八

