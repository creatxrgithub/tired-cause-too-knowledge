徳隅齋畫品﹝宋﹞李廌

欽定四庫全書

子部八

徳隅齋畫品

藝術類一

書畫之屬

提要

臣等謹案徳隅齋畫品一卷宋李廌撰廌字方叔陽翟人少以文字見知於蘇軾後軾知舉廌竟不得第終偃蹇而卒軾詩所謂平生浪說古戰場到眼空迷日五色至今傳爲故實者卽爲廌作也是編所記名畫凡二十有二各爲序述品題陳振孫書錄解題稱元符元年趙令畤官襄陽行槖中諸畫方叔皆爲之評品蓋卽此書惟徳隅齋作徳偶堂考鄧椿畫繼稱李方叔載徳隅齋畫云云則陳氏所記誤矣廌本善屬文故其詞致皆雅令波瀾意趣一一妙中理解葉夢得石林詩話論冦國寶詩所謂從蘇黃門庭中來者也惟黃監寒龜出曝圖條中有頃在丞相尢公家見黃監一龜云云考元佑紹聖之間丞相未有尢姓者殆傳寫之訛歟

乾隆四十五年三月恭校上

總纂官臣紀昀臣陸錫熊臣孫士毅

總校官臣陸費墀

欽定四庫全書

徳隅齋畫品

﹝宋﹞李廌撰

○大悲觀音像

唐大中年範瓊所畫像軀不盈尺而三十六臂皆端重安穏如汝州香山大悲化身自作塑像襄陽東津大悲化身自作畫像意韻相若蓋臂手𨿽多左右對偶其意相應混然天成不見其有餘所執諸物各盡其妙筆迹如縷而精勁溫潤妙窮毫釐其盧楞伽曹仲宣之徒歟

○大佛像

蜀張南本所作也世之畫史但能寫物之定形故水火之狀難盡其變始張南本與孫位並學畫水皆得其法南本以爲同能不如獨勝遂専意畫火獨得其妙今此辟支佛結跏趺坐火周其身筆气焱鋭得火之性觀者以煙飛電掣烈烈有焚林燎原之勢佛以定慧力坐其間安然不動則豈毫末小利害足以動其心乎予爲之偈曰大士坐禪心若水月火周其身熾焰炎烈靜觀無始火本不熱與火相忘何生何滅吾觀若人孰懼燒劫

○正坐佛

唐趙公佑所作予逺祖相國衛公爲浙西觀察使幕中僚也世俗畫佛菩薩者或作西域像則拳髮虯髯穹鼻黝目一如夷人或作荘嚴相妍柔姣好奇衣寶服一如婦人皆失之矣公佑所作三十二相八十種好皆具而慈悲威重有巍巍天人師之容筆迹勁細用色精宻縑素暗腐而丹靑不渝眞可寶也

○普陁觀音像

蜀勾龍爽所作具天人種種殊相寶珠纓絡銖衣紺髻使人曕之敬心自起筆气淸潤意通幻妙所居普陀伽山在海岸孤絕處煙巒蒙密佳气藹然予嘗與徳鱗雨後望襄陽鳯林諸山气象略相似頗恨是中無此大士也

○被髮觀音變相

在水中石上襲衣寶絡被髮按劍而坐非近世所能爲必五代或晚唐名輩所作筆細而有力似吳道玄獨設色太重衣上花文不類吳筆或云朱繇疑或是也觀世音聞聲以示現今此形相世所罕作吾弗知其爲何等身得度故現此身而爲說法也

○長帶觀音

龍眠居士李伯時所作名公麟登進士第以文學有名於時學佛悟道深得微旨立朝籍籍有聲博求鐘鼎古器珪璧寶玩森然滿家雅好畫心通意微眞造玄妙蓋其天才軼舉皆過人也士大夫以謂鞍馬愈於韓幹佛像可近吳道玄山水似李思訓人物似韓滉非過論也今觀此像固非世俗可以彷佛而紳帶特長一身有半蓋出奇玄異使世俗驚惑而不識其勝絕處也比見伯時爲延安呂觀文吉甫作石上臥觀音像前此未聞有此樣亦出奇也唐閻立本楊炎能畫不害其爲貴人王維鄭虔能畫不害其爲賢士國朝燕龍圖穆之宋郎中復古與伯時皆能畫何愧於古耶

○樓居仙圖

郭忠恕恕先所作中書令趙韓王普思黙堂印相國王冀公欽若太原欽若圖書作石似李思訓作樹似王摩詰至於屋木樓閣恕先自爲一家最爲獨妙棟梁楹桷望之中虛若可躡足闌楯牖戶則若可以捫歷而開闔之也以毫計寸以分計尺以尺計大增而倍之以作大宇皆中規度曽無小差非至詳至悉委曲於法度之內者不能也然恕先仕扵朝跅■﹝拖﹐弓代扌﹞不羈放浪玩世卒以傲恣流竄海島中道僕地蛻形仙去其圖寫樓居乃如此精宻非徒精宻也蕭散簡逺無塵埃气東坡先生嘗爲之贊長松參天蒼壁揷水縹緲飛觀憑欄誰子空蒙寂歷煙雨滅沒恕先生焉呼之或出非神仙中人孰能知神仙之樂而審於畫也予嘗見恕先淸泰元年所作盤車圖粉本水磨大圖今並此圖最能知其妙處孔子所謂從心所欲不踰矩荘子所謂猖狂妄行而蹈乎大方者乎其爲人無法度如彼其爲畫有法度如此則知天下妙理從容自能中度使恕先規度量而爲之則亦疲矣恕先亦爲是乎

○仙遊圖

唐關仝所作故相國丁公印章在焉仝畫山水入妙然扵人物非工每有得意者必使胡翼主人物此圖神仙翼所作也大石叢立矻然萬仞色若精鐡上無塵埃下無糞土四面斬絕不通人迹而深巖委澗有樓觀洞府鸞鶴花竹之勝杖履而遨逰者皆羽毛飄飄若仰風而上徵者非仙靈所居而何石之並者左右視之各見其圓鋭長短逺近之勢石之坐臥者上下視之各見其方圜廣狹薄厚之形筆墨略到便能移人心目使人必求其意趣此又足以見其能也

○雪鐘馗

破巾短褐束縛一鬼荷扵擔端行雪林中想見武舉不第胸中未平又恐鬼物擾人擒捕擊搏戲用餘勇也皆孫知微所作知微華陽眞人有尊行寓意扵畫隠者也筆墨神妙超然度越眾人乖崖公詠鎭蜀雅聞其名欲一見之終不可致張公去在僧捨飲亟損車騎卻鳴騶往謁之卽投閣遁去乖崖公還朝出劍關逢一村童持知微書負一篋迎道左書曰公所喜者畫也今以二圖爲獻問知微所在卽曰適一山人以書授我信去已逺矣張公益嘆其髙餘外曽祖正惠馬公知節守成都知微日居府中相從甚善得畫最多馬公解所服金帶贈之卽系扵薴袍上人見其標韻蕭散白衣金帶皆以爲孫思邈李太白也馬公在前朝貴人中最名識畫一時公卿家畫往往聽其審定蓋久與知微語得辯之要故也

○玉皇朝會圖

蜀石恪所作天仙靈官金童玉女三官太乙七元四聖經緯星宿風雨雷電諸神嶽瀆君長地上地下主者皆集扵帝所玉皇大天帝南面端扆而坐眾眞仰首承望淸光見之者神爽超然如在乎通眀殿中也恪性不羈滑稽玩世故畫筆豪放出入繩檢之外而不失其奇所以作形相或醜怪奇倔以示變水府官吏或系魚蠏扵腰因以侮觀者頃見恪所作翁媼嘗醋圖褰鼻撮口以眀其酸又嘗見恪所作鬼百戲圖鐘馗夫婦對案置酒供張果肴及執事左右皆逑其情態前有大小鬼數十合樂呈伎倆曲盡其妙此圖玉皇像不敢深戲然猶不免懸蟹欲調後人之一笑也

○紫微朝會圖

朱梁時將軍張圖所作帝被衮執圭五星七曜七元四聖左右執侍十二宮神二十八捨星各居其次乘雲來下其容色皆端敬其服章皆嚴謹道家謂玉皇大帝爲眾仙天子紫微大天帝爲眾星天子觀此圖者知君臣之義𨿽九天之上亦未嘗廢也圖作衣文不師吳衣當風曹衣出水之例用濃墨麤筆如艸書顫掣飛動勢極豪放至扵作面與手及諸服飾儀物則用細筆輕色詳緩端愼無一欹仄亦一家之妙用

○熒惑像

朱髮森然上衝冠荷長戟貌甚忿怒口鼻出息煙焰皆飛然气息超然有天人之意

○番客入朝圖

梁元帝爲荊州刺史日所畫粉本魯國而上三十有五國皆寫其使者欲見胡越一家要荒種落共來王之職其狀貌各不同然皆野怪寢陋無華人气韻如丁簡公家淩煙功臣孔子七十門人小樣亦唐朝粉本形性態度人人殊品畫家蓋以此爲能事也此圖題字殊妙髙昌等國皆注云貞觀某年所滅又落筆气韻閻立本所作職貢圖亦相若得非立本摹元帝舊本乎或以謂元帝所作傳至貞觀後人因事記扵題下亦未可知然畫筆神妙不必較其名氏或梁元帝或閻立本皆數百年前第一品畫也紙縫有褚長文審定印章長文鑑畫有名於古定然知此不凡也

○春龍起蟄圖

蜀文成殿下道院軍將孫位所作山臨大江有二龍自山下出龍蜿蜒驤首雲間水隨雲气布上雨自爪鬛中出魚蝦隨之或半空而隕一龍尾尙在穴前踞大石而蹲舉首望雲中意欲俱往怒爪如腥艸木盡靡波濤震駭澗谷彌漫山下橋路皆沒山中居民老小聚觀抶戶闞牖人人驚畏若屋顚墜筆勢超軼气象雄放非其胸中磊落不凡能窺神物變化窮究百物情狀未易能也位後名異蓋遇異人得度世法信乎非俗士也

○歸龍入海圖

毗陵戚化元所作筆力崢嶸善作風浪起伏之勢令人心目眩漾一龍蜿蜒翔於水上然先後之浪皆勻未有翻湧噴薄之形雲气𨿽從然不自水出予見而知之曰此非遊龍出海圖乃歸龍入海圖也因以名之

○乳虎圖

宣城包鼎所作絹素𨿽破而毛色精潤如新包氏以虎世其家而鼎之所畫居最虎天下之至猛扵牽制父子牝牡之情則𨿽威而不怒荒榛赤艸鳥噪其上兩虎引子而行意甚安佚其雄前行觀其意中亦有禦衛之意小虎爪牙未備已有食牛之意但吞噬之獸夫婦父子相從而羣行人或遇之誠可懼也

○渡水牛出林虎

皆朱梁時道士厲歸眞所作缺岸平波逺山坡■﹝拖﹐土代扌﹞靑林淺艸牛與牧人情味俱適筆閒意盡气韻蕭爽與戴嵩韓滉所畫未知其孰賢也歸眞畫虎毛色明潤其視眈眈有威加百獸之意嘗作棚扵山中大木上下觀虎欲見眞態又或自衣虎皮跳躑於庭以思仿其勢今觀此圖非心識意解未易得其自然也

○寒龜曝背圖

蜀黃監所作卽黃筌也筆墨老硬無少柔媚監平時所作雀竹魚鱉龍亦皆淡色鮮華以示其巧此獨爲水墨枯林之下一龜盤跚曳尾而行若春雷已動餘寒未去負朝陽以曝其背有舒緩彎跧之態其趣甚樂頃在丞相尢公家見監一龜筆與此無異但其色光澤水旁之艸方茂蓋方自水中出又非寒時其狀不得不殊故觀者當審其畫時用意處也

○棘鷂柘條銅嘴圖

皆南唐鍾隠所作隠天臺人以其隠扵鐘山遂爲姓名蓋處士也畫筆髙淡簡逺工扵用墨筆迹渾成外無稜刺木身鳥羽皆用淡色意就而成世俗畫鵰貍鷹兔鷂雉鸇雀之類皆作禽奮搏擊之狀欲示其猛隠所作鷂子坐柘枝上貌甚閒暇注目艸中之鵪其意欲取蹲縮作勢兵家所謂鷙鳥之擊必匿其形使人想其霜拳老足必無虛下也世俗銅嘴多作環子艷婦琱籠采縷以爲之飾𨿽或工巧而凡猥可憎隠所作銅嘴坐柘條上有得心應手之意傍有大樹蒼皮蘚駁下有藂竹茂宻春風野色駘蕩在目然老樹欹臥不見條枚竹枝𨿽多景若未盡當是金陵覇府中大屏之一扇或大圖之一幅筆墨相若而景物與此連屬疑爲此畫之旁軸惜乎不能觀其全也

○鶴竹圖

南唐朝覇府之庫物舊有集賢院印章梅翰林詢塗去故印復用梅昌言印以蓋之徐熈所作也藂生竹筱根榦節葉皆用濃墨麤筆其間櫛比略以靑緑點拂而其梢蕭然有拂云之气兩雉馴啄其下羽翼鮮華喙欲鳴距欲動近時畫師作翎毛務以疏渲細宻爲工一羽𨿽似而舉體或不得其大全𨿽羽毛不復疏渲分布眾采映帶而成生意眞態無不具非造妙自然莫能至此

○菡萏圖

趙昌作昌善畫花設色眀潤筆迹柔美國朝以來有名扵蜀士大夫舊云徐熈畫花傳花神趙昌畫花寫花形然比之徐熈則差劣其後譚宏王友之輩皆弗逮也蓮荷花生泥污之中出於水而不著水昌此花標韻淸逺能識此意耳

