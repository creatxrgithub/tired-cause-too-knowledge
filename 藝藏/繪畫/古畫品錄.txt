

欽定四庫全書

子部八

提要

古畫品錄

藝術類一【書畫之屬臣】等謹案古畫品錄南齊謝赫撰凡一卷等差畫家之優劣分爲六品晁氏讀書志謂分四品者誤也大抵謂畫有六法兼善者難自陸探微以下以次品第各爲序引其意頗矜愼得二十七人陳姚最嘗譏其未允謂如長康之美擅髙往筞矯然獨步終始無雙列於下品尢所未安李嗣眞亦譏其黜衛進曺有涉貴耳之論然所言六法畫家宗之至今實千載不能易也

書品

藝術類一【書畫之屬臣】等謹案書品一卷梁庾肩吾撰肩吾字子愼新野人起家晉安王國常侍元帝時官至度支尙書事迹具梁書文學是書載漢至齊梁能眞艸者一百二十八人分爲九品毎品各系以論而以總序冠於前考竇臮述書賦稱肩吾通塞並乏天性工歸文華拙見艸正徒聞師阮何至遼夐使鉛刀之均鋒稱並利而則佞云云其於肩吾書學不甚推許又其論述作一條稱庾中庶品格拘於文華則於是書亦頗致不滿然其論列多有理致究不失先民典型如序稱體發源秦時人下邽程邈所作始皇見而重之以奏事繁多篆字難制遂作此法故曰書今時正書是也此足證歐陽修以八分爲之誤惟唐之魏徵與肩吾時代邈不相及而並列其間殊爲顚舛故王士禎居易錄詆毛晉刋板之訛又序稱一百二十八人而書中所列實止一百二十三人數亦不符殆後人已有所增削然張彥逺法書要錄全載此書已同此本並魏徵之謬亦同則其米久矣

續畫品

藝術類一【書畫之屬臣】等謹案續畫品一卷舊本題陳吳興姚最撰今考書中稱梁元帝爲湘東殿下則作是書時猶在江陵卽位之前蓋梁人而入陳者猶玉臺新詠作於梁簡文在東宮時而今本皆題陳徐陵耳其書繼謝赫古畫品而作而以赫所品髙下多失其實故但敍時代不分品目所錄始於梁元帝終於解蒨凡二十人各爲論斷中寶鈞聶松合一論釋僧珍僧覺合一論釋迦佛陀吉底俱摩羅菩提合一論凡爲論十六則名下間有附注如湘東殿下條注曰梁元帝初封湘東王嘗畫芙蓉圗醮鼎圗毛稜條下注曰恵秀侄尙似是最之本文至張僧繇條下注曰五代梁時吳興人則決不出最手蓋皆後人所益也凡所論斷多不過五六行少或止於三四句而出以儷詞气體雅雋確爲唐以前語非後人所能依托也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

古畫品錄

南齊謝赫撰

夫畫品者蓋眾畫之優劣也圖繪者莫不明勸戒著升沈千載寂寥披圖可鑑𨿽畫有六法罕能盡該而自古及今各善一節六法者何一气韻生動是也二骨法用筆是也三應物象形是也四隨類賦彩是也五經營位置是也六傳移模寫是也惟陸探微衞協備該之矣然迹有巧拙藝無古今謹依遠近隨其品第裁成序引故此所述不廣其源但傳出自神仙莫之聞見也

第一品【五人】

陸探微【事五代宋明帝吳人】

窮理盡性事絕言象包前孕後古今獨立非復激揚所能稱贊但價重之極乎上上品之外無他寄言故屈標第一等

曹不興【五代吳時事孫權吳興人】

不興之迹殆莫復傳惟祕閣之內一龍而已觀其風骨名豈虛成

衞協【五代晉時】

占畫之略至協始精六法之中迨爲兼善𨿽不說備形妙頗得壯气陵跨羣雄曠代絕筆

張墨荀朂

風範气候極妙參神但取精靈遺其骨法若拘以體物則未見精粹若取之象外方厭髙腴可謂微妙也第二品【三人】

顧駿之

神韻气力不逮前賢精微謹細有過往哲始變古則今賦彩制形皆創新意若包犧始更卦體史籀初攺書法常結搆層樓以爲畫所風雨炎燠之時故不操筆天和气爽之日方乃染毫登樓去梯妻子罕見畫蟬雀駿之始也宋大明中天下莫敢競矣

陸綏

體韻遒舉風彩飄然一防一拂動筆皆奇傳世蓋少所謂希見卷軸故爲寶也

袁蒨

比方陸氏最爲髙逸象人之妙亞美前賢但志守師法更無新意𨿽和璧微玷豈貶十城之價也

第三品【九人】

姚曇度

畫有逸方巧變鋒出魁神皆能絕妙奇正咸宜雅鄭兼善莫不俊防出人意表天挺生知非學所及𨿽纎微長短往往失之而輿皁之中莫與爲匹豈直棟梁蕭艾可搪揬璵璠者哉

顧愷之【五代晉時晉陵無錫人字長康小字虎頭】

除體精微筆無妄下但迹不逮意聲過其實

毛惠遠

畫體周贍無適弗該出入窮奇縱橫逸筆力遒韻雅超邁絕倫其揮霍必也極妙至於定質塊然未盡其善神及馬泥滯於體頗有拙也

夏曕

𨿽气力不足而精彩有餘擅名遠代事非虛矣

戴逵

情韻連綿風趣巧拔善圖賢聖百工所範荀衞已後實爲領袖及乎子顒能繼其美

江僧寶

斟酌袁陸親漸朱藍用筆骨梗甚有師法像人之外非其所長也

吳暕

體法雅媚制置才巧擅美當年有聲京洛

張則

意思橫逸動筆新奇師心獨見鄙於綜采變巧不竭若環之無端景多觸目謝題徐落云此二人後不得預焉

陸杲

體致不凡跨邁流俗時有合作往往出人防畫之間動流恢復傳於後者殆不盈握桂枝一芳足徴本性流液之素難效其功

第四品【五人】

蘧道湣章繼伯

並善寺壁兼長畫扇人馬分數毫釐不失別體之妙亦爲入神

顧寶先

全法陸家事之宗稟方之袁蒨可謂小巫

王微史道碩【五代晉時】

並師荀衞各體善能然王得其細史傳其眞細而論之景爲劣

第五品【三人】

劉頊

用意綿宻畫體簡細而筆迹困弱形制單省其於所長婦人爲最但纎細過度翻更失眞然觀察詳審甚得姿態

晉明帝【諱紹元帝長子師王廙】

𨿽略於形色頗得神气筆迹超越亦有奇觀

劉紹祖

善於傳寫不閒其思至於雀鼠筆迹歷落往往出羣時人爲之語號曰移畫然述而不作非畫所先

第六品【二人】

宋炳

炳明於六法迄無適善而含毫命素必有損益迹非凖的意足師仿

丁光

𨿽擅名蟬雀而筆迹輕羸非不精謹乏於生气

古畫品錄

