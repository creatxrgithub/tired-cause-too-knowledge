《唐朝名畫錄》唐朱景玄

序

古今畫品﹐論之者多矣。隋梁以前﹐不可得而言。自國朝以來﹐惟李嗣眞《畫品錄》空錄人名而不論其善惡﹐無品格髙下﹐俾後之觀者﹐何所考焉﹖景玄竊好斯藝﹐尋其蹤迹﹐不見者不錄﹐見者必書﹐推之至心﹐不愧拙目。以張懷瓘《畫品》斷神﹑妙﹑能三品﹐定其等格上中下﹐又分爲三。其格外有不拘常法﹐又有逸品﹐以表其優劣也。夫畫者以人物居先﹐禽獸次之﹐山水次之﹐樓殿屋木次之。何者﹖前朝陸探微屋木居第一﹐皆以人物禽獸﹐移生動質﹐變態不窮﹐凝神定照﹐固爲難也。故陸探微畫人物極其妙絕﹐至於山水﹑艸木﹐粗成而已。且蕭史﹑木雁﹑風俗﹑洛神等圖畫尙在人間﹐可見之矣。近代畫者但工一物﹐以擅其名﹐斯卽幸矣。惟吳道子﹐天縱其能﹐獨步當世﹐可齊蹤於陸顧﹔又周昉次焉﹔其餘作者一百二十四人﹐直以能畫﹐定其品格﹐不計其冠冕賢愚。然於品格之中略序其事﹐後之至鑑者﹐可以詆訶﹐其理爲不謬矣。伏聞古人云「畫者﹐聖也。」蓋以窮天地之不至﹐顯日月之不照。揮纖毫之筆則萬類由心﹐展方寸之能而千里在掌。至於移神定質﹐輕墨落素﹐有象因之以立﹐無形因之以生。其麗也﹐西子不能掩其妍﹔其正也﹐嫫母不能易其醜。故臺閣標功臣之烈﹐宮殿彰貞節之名﹐妙將入神﹐靈則通聖﹐豈止開廚而或失﹐掛壁則飛去而已哉﹖此《畫錄》之所以作也。

正文

國朝親王三人﹝漢王﹑江都王﹑嗣滕王﹞

漢王元昌善畫馬﹐筆蹤妙絕﹐後無人見。畫鷹鶻﹑雉兔見在人間﹐佳手降嘆矣。

江都王善畫雀蟬﹑驢子﹐應制明皇《潞府十九瑞應圖》﹐實造神極妙。

嗣滕王善畫蜂蟬﹑燕雀﹑驢子﹑水牛﹐曾見一本﹐能巧之外﹐曲盡情理﹐未敢定其品格。

神品上一人﹝吳道玄﹞

吳道玄字道子﹐東京陽翟人也。少孤貧。天授之性﹐年未弱冠﹐窮丹靑之妙。浪迹東洛﹐時明皇知其名﹐召入內供奉。開元中﹐駕幸東洛﹐吳生與裴旻將軍﹑張旭長史相遇﹐各陳其能。時將軍裴旻厚以金帛召致道子﹐於東都天宮寺爲其所親將施繪事。道子封還金帛﹐一無所受。謂旻曰「聞裴將軍舊矣﹐爲舞劍一曲﹐足以當惠。觀其壯气﹐可助揮毫。」旻因墨旻爲道子舞劍。舞畢﹐奮筆俄頃而成﹐有若神助﹐尢爲冠絕﹐道子亦親爲設色﹐其畫在寺之西廡。又張旭長史亦書一壁﹐都邑上庶皆云「一日之中﹐獲睹三絕。」又畫玄元廟五聖千官﹐宮殿冠冕﹐勢傾雲龍﹐心歸造化。故杜員外詩云「森羅回地軸﹐妙絕動宮墻。」又明皇天寶中忽思蜀道嘉陵江水﹐遂假吳生驛駟﹐令往寫貌。及回日﹐帝問其狀。奏曰「臣無粉本﹐並記在心。」後宣令於大同殿圖之﹐嘉陵江三百餘里山水﹐一日而畢。時有李思訓將軍﹐山水擅名﹐帝亦宣於大同殿圖﹐累月方畢。明皇云「李思訓數月之功﹐吳道子一日之迹﹐皆極其妙也。」又畫內殿五龍﹐其鱗甲飛動﹐每天欲雨﹐卽生煙霧。吳生常持《金剛經》﹐自識本身。天寶中﹐有楊庭光與之齊名﹐遂潛寫吳生眞於講席眾人之中﹐引吳生觀之。一見便驚謂庭光曰「老夫衰醜﹐何用圖之﹖」因斯嘆服。凡畫人物﹑佛像﹑神鬼﹑禽獸﹑山水﹑臺殿﹑艸木﹐皆冠絕於世﹐國朝第一。張懷瓘嘗謂道子乃張僧繇之後身﹐斯言當矣。又按《兩京耆舊傳》云「寺觀之中﹐圖畫墻壁﹐凡三百餘間。變相人物﹐奇蹤異狀﹐無有同者。上都唐興寺﹑禦注金剛經院﹐妙迹爲多﹐兼自題經文。慈恩寺塔前文殊﹑普賢﹐西面廡下降魔﹑盤龍等壁﹐及景公寺地獄壁﹑帝釋﹑梵王﹑龍神﹐永壽寺中三門兩神及諸道觀寺院﹐不可勝紀﹐皆妙絕一時。」景玄每觀吳生畫﹐不以裝背爲妙﹐但施筆絕蹤﹐皆磊落逸勢。又數處圖壁﹐只以墨蹤爲之﹐近代莫能加其彩繪。凡圖圓光皆不用尺度規畫﹐一筆而成。景玄元和初應舉﹐住龍興寺﹐猶有尹老者年八十餘﹐嘗云「吳生畫興善寺中門內神圓光時﹐長安市肆老幼士庶競至﹐觀者如堵。其圓光立筆揮掃﹐勢若風旋﹐人皆謂之神助。」又嘗聞景云寺老僧傳云「吳生畫此寺地獄變相時﹐京都屠沽漁罟之輩﹐見之而懼罪攺業者﹐往往有之﹐率皆修善。」所畫並爲後代之人規式也。

神品中一人﹝周昉﹞

周昉字仲朗﹐京兆人也。節制之後﹐好屬文﹐窮丹靑之妙﹐遊卿相間﹐貴公子也。兄皓﹐善騎射﹐隨哥舒翰徵吐蕃﹐收石堡城﹐以功爲執金吾。時屬徳宗修章敬寺﹐召皓云「卿弟昉善畫﹐朕欲宣畫章敬寺神﹐卿特言之。」經數月果召之﹐昉乃下手。落筆之際﹐都人競觀﹐寺抵園門﹐賢愚畢至。或有言其妙者﹐或有指其瑕者﹐隨意攺定。經月有餘﹐是非語絕﹐無不嘆其精妙爲當時第一。又郭令公婿趙縱侍郎嘗令韓幹寫眞﹐眾稱其善﹔後又請周昉長史寫之﹐二人皆有能名﹐令公嘗列二眞置於坐側﹐未能定其優劣。因趙夫人歸省﹐令公問云「此畫何人﹖」對曰「趙郎也。」又云「何者最似﹖」對曰「兩畫皆似﹐後畫尢佳。」又問﹕「何以言之﹖」云「前畫者空得趙郎狀貌﹐後畫者兼移其神气﹐得趙郎情性笑言之姿。」令公問曰「後畫者何人﹖」乃云「長史周昉。」是日遂定二畫之優劣﹐令送錦彩數百段與之。今上都有畫水月觀自在菩薩﹐時人又云大云寺佛殿前行道僧﹐廣福寺佛殿前面兩神﹐皆殊絕當代。昉任宣州別駕﹐於禪定寺畫北方天王﹐嘗於夢中見其形像。又畫士女﹐爲古今冠絕﹐又畫《渾侍中宴會圖》《劉宣按武圖》《獨孤妃按曲圖》粉本﹐又畫《仲尼問禮圖》《降眞圖》《五星圖》《撲蝶圖》﹐兼寫諸眞及文宣王十弟子卷軸等至多。貞元末新羅國有人於江淮以善價收市數十卷持往彼國﹐其畫佛像﹐眞仙﹑人物﹑士女﹐皆神品也﹔惟鞍馬﹑鳥獸﹑艸木﹑林石﹐不窮其狀。

神品下七人

﹝閻立徳﹑閻立本﹑尉遲乙僧﹑李思訓﹑韓幹﹑張藻﹑薛稷﹞

閻立本﹐太宗朝官至刑部侍郎﹐位居宰相﹐與兄立徳齊名於當世。嘗奉詔寫太宗禦容﹐後有佳手傳寫於玄都觀東殿前間﹐以鎭九岡之气﹐猶可仰神武之英威也。

閻立徳《職貢圖》﹐異方人物詭怪之質﹐自梁魏以來名手不可過也。時南山有猛獸害人﹐太宗使驍勇者往捕之﹐不獲。又虢王元鳳忠義奮發﹐往射之﹐一箭而斃。太宗壯之﹐使其弟立本圖其狀﹐鞍馬﹑僕從皆若眞﹐觀者莫不驚嘆其神妙。又太宗幸玄武池﹐見鸂氵鵓戲﹐召立本圖之。左右誤呼云「宣畫師。」立本大恥之﹐遂絕筆﹐誡諸子弟不令學畫。先圖秦府十八學士﹐淩煙閣二十四功臣等﹐實亦輝映今古。惟職貢﹑鹵簿等圖﹐與立徳皆同制之。又云慈恩寺畫功徳﹐親手設色﹐不見其蹤迹。凡畫人物﹑冠冕﹑車服﹐皆神妙也。李嗣眞云「立本𨿽師於鄭法士﹐實亦過之矣。」後有王知愼者﹐亦師範於立本﹐甚得其筆力。立徳乃神品﹐知愼乃妙品。

尉遲乙僧者﹐土火羅國人。貞觀初其國王以丹靑奇妙﹐薦之闕下。又云其國尙有兄甲僧﹐未見其畫蹤也。乙僧今慈恩寺塔前功徳﹐又凹凸花面中間千手眼大悲精妙之狀﹐不可名焉。又光澤寺七寶臺後面畫降魔像﹐千怪萬狀﹐實奇蹤也。凡畫功徳﹑人物﹑花鳥皆是外國之物像﹐非中華之威儀。前輩云「尉遲僧﹐閻立本之比也。」景玄嘗以閻畫外國之人﹐未盡其妙﹔尉遲畫中華之像﹐抑亦未聞。由是評之﹐所攻各異﹐其畫故居神品也。

李思訓﹐開元中除衛將軍﹐與其子李昭道中捨俱得山水之妙﹐時人號大李﹑小李。思訓格品髙奇﹐山水絕妙﹐鳥獸﹑艸木﹐皆窮其態。昭道𨿽圖山水﹑鳥獸﹐甚多繁巧﹐智惠筆力不及思訓。天寶中明皇召思訓畫大同殿壁﹐兼掩障。異日因對﹐語思訓云「卿所畫掩障﹐夜聞水聲。」通神之佳手也﹐國朝山水第一。故思訓神品﹐昭道妙上品也。

韓幹﹐京兆人也。明皇天寶中召入供奉。上令師陳閎畫馬﹐帝怪其不同﹐因詰之。奏云「臣自有師。陛下內廏之馬﹐皆臣之師也。」上甚異之。其後果能狀飛黃之質﹐圖噴玉之奇。九方之職旣精﹐伯樂之相乃備。且古之畫馬﹐有穆王八駿圖﹐後立本亦模寫之﹐多見筋骨﹐皆擅一時﹐足爲希代之珍。開元後﹐四海淸平﹐外國名馬﹐重驛累至。然而沙磧之遙﹐蹄甲皆薄。明皇遂擇其良者﹐與中國之駿同頒﹐盡寫之。自後內廏有飛黃﹑照夜﹑浮雲﹑五花之乘﹐奇毛異狀﹐筋骨旣圓﹐蹄甲皆厚。駕馭歷險﹐若乘輿輦之安也﹔馳驟旋轉﹐皆應韶之節。是以陳閎貌之於前﹐韓幹繼之於後。寫渥窪之狀﹐若在水中﹔移騕褭之形﹐出於圖上。故韓乾居神品﹐宜矣。又寶應寺三門神﹑西院北方天王﹑佛殿前面菩薩及淨土壁﹑資聖寺北門二十四聖﹐皆奇蹤也。畫髙僧﹑鞍馬﹑菩薩﹑鬼神等﹐並傳於世。

張藻員外﹐衣冠文學﹐時之名流。畫松石﹑山水﹐當代擅價。惟松樹特出古今﹐能用筆法。嘗以手握雙管﹐一時齊下﹐一爲生枝﹐一爲枯枝。气傲煙霞﹐勢淩風雨﹐槎丫之形﹐鱗皴之狀﹐隨意縱橫﹐應手間出。生枝則潤含春澤﹐枯枝則慘同秋色。其山水之狀﹐則髙低秀麗﹐咫尺重深﹐石尖欲落﹐泉噴如吼。其近也﹐若逼人而寒﹔其遠也﹐若極天之盡。所畫圖障﹐人間至多。今寶應寺西院山水﹑松石之壁﹐亦有題記。精巧之迹﹐可居神品也。

薛稷﹐天后朝位至宰輔﹐文章學術﹐名冠時流。學書師褚河南﹐時稱買褚得薛﹐不失其節。畫蹤如閻立本﹐今祕書省有畫鶴﹐時號一絕。曾旅遊新安郡﹐遇李白﹐因相畱﹐請書永安寺額﹐兼畫西方佛一壁。筆力瀟灑﹐風姿逸秀﹐曹張之匹也。二迹之妙﹐李翰林題贊見在。又蜀郡亦有鶴並佛像﹑菩薩﹑靑牛等傳於世﹐並居神品。

妙品上八人

﹝李昭道﹑韋無忝﹑朱審﹑王維﹑韋偃﹑王宰﹑楊炎﹑韓滉﹞

李昭道﹐已附在思訓傳。

韋無忝侍郎﹐京兆人也。明皇時以畫鞍馬﹑異獸獨擅其名。時人稱號﹕韋畫四足﹐無不妙也。開元天寶中﹐外國曾獻獅子﹐旣畫畢﹐酷似其狀。後獅子放歸本國﹐惟畫者在焉。凡展圖觀覽﹐百獸見之皆驚懼。又明皇射獵﹐一箭中兩野豬﹐詔於玄武門寫之﹐傳在人間﹐皆妙之極也。景玄竊以百獸之性﹐有雄毅逸羣之駿﹐有馴狎順人之良﹐爪距旣殊﹐毛鬛各異。前輩或狀其怒則張口﹐狀其喜則垂頭﹐未有展一筆以辧其情性﹐奮一毛而知其名字。古所未能也﹐惟韋公能之。《異獸圖》後流落於人間﹐往往見之。今京都寺觀之內﹐或有畫處﹐凡攻馬獸者﹐皆稱妙絕。

朱審吳郡人﹐得山水之妙﹐自江湖至京師﹐壁障卷軸﹐家藏戶珍。又唐安寺講堂西壁﹐最其得意。其峻極之狀﹐重深之妙﹐潭色若澄﹐石文似裂﹐嶽聳筆下﹐雲起鋒端﹐咫尺之地﹐溪谷幽邃﹐松篁交加﹐雲雨暗淡﹐𨿽出前賢之胸臆﹐實爲後代之模楷也。故居妙上品。人物﹑竹木居能品。

王維字摩詰﹐官至尙書右丞﹐家於藍田輞川﹐兄弟並以科名文學冠絕當時﹐故時稱「朝廷左相筆﹐天下右丞詩」也。其畫山水﹑松石﹐蹤似吳生﹐而風致標格特出。今京都千福寺西塔院有掩障一合﹐畫靑楓樹一圖。又嘗寫詩人襄陽孟浩然馬上吟詩圖﹐見傳於世。復畫《輞川圖》﹐山谷鬱鬱盤盤﹐雲水飛動﹐意出塵外﹐怪生筆端。嘗自題詩云「當世謬詞客﹐前身應畫師」﹐其自負也如此。慈恩寺東院與畢庶子﹑鄭廣文各畫一小壁﹐時號三絕。故庾右丞宅有壁畫山水兼題記﹐亦當時之妙。故山水﹑松石﹐並居妙上品。

韋偃﹐京兆人。寓居於蜀﹐以善畫山水﹑竹樹﹑人物等﹐思髙格逸。居閒嘗以越筆點簇鞍馬人物﹑山水雲煙﹐千變萬態。或騰或倚﹐或齕或飲﹐或驚或止﹐或走或起﹐或翹或跂﹐其小者或頭一點﹐或尾一抹﹔山以墨漧﹐水以手擦﹐曲盡其妙﹐宛然如眞。亦有圖麒麟之良﹐畫銜勒之飾﹐巧妙精奇﹐韓幹之匹也。畫髙僧﹑松石﹑鞍馬﹑人物﹐可居妙上品﹐山水人物等居能品。

王宰家於西蜀﹐貞元中韋令公以客禮待之。畫山水樹石出於象外﹐故杜員外贈歌云「十日畫一松﹐五日畫一石﹐能事不受相促迫﹐王宰始肯畱眞迹。」景玄曾於故席夔舍人廳見一圖障﹕臨江雙樹﹐一松一柏。古藤縈繞﹐上盤於空﹐下著於水。千枝萬葉﹐交植曲屈﹐分布不雜﹐或枯或榮﹐或蔓或亞﹐或直或倚﹐葉疊千重﹐枝分四面。達士所珍﹐凡目難辯。又於興善寺見畫四時屏風﹐若移造化風候云物﹐八節四時於一座之內﹐妙之至極也。故山水﹑松石﹐並可躋於妙上品。

楊炎﹐貞元中宰相﹐出貶崖州。气摽風雲﹐文敵揚馬。嘗畫松石山水﹐出於人表。初稱處士謁盧黃門﹐館之甚厚。久而知其丹靑之能﹐意欲求之﹐未敢發言。炎遽欲辭去﹐盧公復苦畱之。知其家洛中﹐衣食乏少﹐心所不寧﹐盧公乃潛令人將數百千至洛供之﹐擬取其家書﹐回以示炎﹐炎極感之﹐未知所報。盧公從容乃言「欲求一蹤﹐以爲子孫之家寶爾﹐意尙難之。」遂月餘圖一障﹐松石云物﹐移動造化﹐觀者皆謂之神異。後少有見筆迹者﹐亦可居於妙上品。

韓滉﹐徳宗朝宰相。當建中末﹐值玆喪亂﹐遂兼統六道節制﹐出爲鎭海軍﹑江浙東西兼荊湖洪鄂等道節度使﹑中書令﹑晉國公。按《唐書》﹕「公天縱聰明﹐神幹正直﹐出入顯重﹐周旋令猷﹐出律嚴肅﹐萬里無虞。」然嘗以公退之暇﹐雅愛丹靑﹐詞髙格逸﹐在僧繇﹑子云之上。又學書與畫﹐畫則師於陸﹐書則師於張﹔畫體生成之蹤﹐書合自然之理。時車駕南狩﹐徵天下兵。𨿽兩浙興師﹐勞心計﹐而六法之妙﹐無逃筆精。能圖田家風俗﹐人物水牛﹐曲盡其妙。議者謂驢牛𨿽目前之畜﹐狀最難圖也﹐惟晉公於此工之﹐能絕其妙。人間圖軸﹐往往有之﹐或得其紙本者﹐其畫亦薛少保之比﹐居妙品之上也。

妙品中五人﹝陳閎﹑範長壽﹑張萱﹑程修己﹑邊鸞﹞

陳閎﹐會稽人也。善寫眞及畫人物士女﹐本道薦之於上國。明皇開元中召入供奉。每令寫禦容﹐冠絕當代。又畫明皇射豬﹑鹿﹑兔﹑雁﹐並按舞圖及禦容﹐皆承詔寫焉。又寫太淸宮肅宗禦容﹐龍顏鳳態﹐日角月輪之狀﹐而筆力滋潤﹐風彩英奇﹐若符合瑞應﹐實天假其能也﹐國朝閻令公之後﹐一人而已。今咸宜觀內﹐天尊殿中畫上仙﹐及圖當時供奉道士﹑庖丁等眞容﹐皆奇絕。曾畫故吏部徐侍郎本行經幡十二口﹐皆在焉。又有女﹐亦能機織成功徳佛像﹐皆妙絕無比。惟寫眞入神﹐人物士女﹐可居妙品。

範長壽﹐國初爲武騎尉﹐善畫風俗﹐田家景候﹑人物之狀﹐人間多有。今屏風是其制也。凡畫山水﹑樹石﹑牛馬﹐畜產﹐屈曲遠近﹐放牧閒野﹐皆得其妙。各盡其微﹐張僧繇之次也。又僧彥悰《續畫品》云「其博贍繁多﹐未見其親迹﹐可居妙品。」時又有何長壽﹐亦與齊名﹐近代少見其畫也。

張萱﹐京兆人也。嘗畫貴公子﹑鞍馬﹑屏障﹑宮苑﹑士女﹐名冠於時。善起艸﹐點簇景物﹐位置亭臺﹐樹木花鳥﹐皆窮其妙。又畫長門怨詞﹐攄思曲檻亭臺﹐金井梧桐之景也。又畫《貴公子夜遊圖》《宮中七夕乞巧圖》《望月圖》﹐皆多幽思﹐愈前古也。畫士女乃周昉之倫﹐其貴公子﹑宮苑﹑鞍馬﹐皆稱第一﹐故居妙品也。

程修己﹐其先冀州人﹐祖大歷中任越州醫博士﹐父伯儀﹐少有文學。時周昉任越州長史﹐遂令修己師事﹐凡二十年中師其畫。至六十﹐畫中有數十病﹐旣皆一一口授﹐以傳其妙訣。寶歷中﹐修己應明經擢第。大和中﹐文宗好古重道﹐以晉明帝朝衛協畫毛詩﹐圖艸木鳥獸古賢君臣之像﹐不得其眞﹐遂召修己圖之﹔皆據經定名﹐任意采掇﹐由是冠冕之制﹐生植之姿﹐遠無不詳﹐幽無不顯矣。又嘗畫竹障於文思殿﹐文皇有歌云「良工運精思﹐巧極似有神。臨窗時乍睹﹐繁陰合再明。」當時在朝學士等皆奉詔繼和。自貞元後﹐以畫藝進身﹐累承恩稱旨﹐京都一人而已。尢精山水﹑竹石花鳥﹑人物﹑古賢﹑功徳﹑異獸等﹐首冠於時﹐可居妙品也。

邊鸞﹐京兆人也。少攻丹靑﹐最長於花鳥﹐折枝艸木之妙﹐未之有也。或觀其下筆輕利﹐用色鮮明﹐窮羽毛之變態﹐奪花卉之芳妍。貞元中新羅國獻孔雀解舞者﹐徳宗詔於玄武殿寫貌。一正一背﹐翠彩生動﹔金羽輝灼﹐若連淸聲﹐宛應繁節。後因出宦﹐遂致疏放﹐其意困窮於澤潞間。寫《玉芝圖》﹐連根苗之狀﹐精極﹐見傳於世。近代折枝花居其第一﹐凡艸木﹑蜂蝶﹑雀蟬﹐並居妙品。

妙品下十人

﹝馮紹政﹑戴嵩﹑楊庭光﹑張孝師﹑盧稜迦﹑殷仲容﹑陸庭曜﹑蒯廉﹑檀智敏﹑鄭儔﹞

馮紹政善雞﹑鶴﹑龍﹑水﹐時稱其妙。開元中關輔大旱﹐京師渴雨尢甚﹐亟命大臣徧禱於山澤間﹐而無感應。上於龍池新創﹐一殿﹐因詔少府監馮紹政於四壁各畫一龍。紹政乃先於四壁畫素龍﹐其狀蜿蜒﹐如欲振湧。繪事未半﹐若風雲隨筆而生。上與從官於壁下觀之﹐鱗甲皆濕。設色未終﹐有白龍自檐間出﹐入於池中﹐風波洶湧﹐云電隨起﹐侍禦數百人皆見白龍自波際乘气而上。俄頃陰雲四布﹐風雨暴作﹐不終日而甘澤徧。﹝出《明皇雜錄》﹞

戴嵩嘗畫山澤水牛之狀﹐窮其野性筋骨之妙﹐故居妙品。

楊庭光畫道像﹑眞仙與庖丁﹐開元中與吳道子齊名。又畫佛像﹐其筆力不減於吳生也。

張孝師畫亦多變態﹐不失常途。惟鬼神﹑地獄﹐尢爲最妙﹐並可稱妙品。

盧稜迦善畫佛﹐於莊嚴寺與吳生對畫神﹐本別出體﹐至今人所傳道。

殷仲容攻花鳥﹑人物﹐亦邊鸞之次也。

陸庭曜畫功徳﹐時稱第一。畫天卿寺神﹐亦繼踵於盧﹐抑亦次矣。

蒯廉性野﹐嘗愛畫鶴﹐後師於薛稷﹐深得其妙。

檀智敏時號檀生﹐屋木﹑樓臺﹐出一代之制。

鄭儔屋木﹑樓臺﹐師於檀生﹐可居妙品。

能品上六人

﹝陳譚﹑鄭虔﹑劉商﹑畢宏﹑王定﹑韋鑾﹞

陳譚攻山水﹐徳宗時除連州刺史﹐令寫彼處山水之狀﹐每歲貢獻。野逸不羣﹐髙情邁俗﹐張藻之亞也。

鄭虔號廣文﹐能畫魚水﹑山石﹐時稱奇妙﹐人所降嘆。

劉商官爲郎中﹐愛畫松石樹木﹐格性髙邁。時有畢庶子﹐亦善畫松樹水石﹐時人云「劉郎中松樹孤標﹐畢庶子松根絕妙。」

畢宏官至庶子﹐攻松石﹐時稱絕妙。

王定爲中書﹐常僻於畫。公政之外﹐每圖像菩薩﹑髙僧﹑士女﹐皆冠於當代。每經畫處﹐咸謂驚人。

韋鑾官至少監﹐善圖花鳥山水﹐俱得其深旨。可爲邊鑾之亞。韋鑾次之﹐其畫並居能品。

能品中二十八人

﹝陸滉﹑李仲和﹑李衡﹑齊旻﹑李仲昌﹑李仿﹑孟仲暉﹑髙云﹑衛憲﹑程伯儀﹑楊辧﹑王拖子﹑姚彥山﹑冷元秀﹑譚皎﹑錢國養﹑張遵禮﹑張正言﹑沈寧﹑劉罄﹑李倫﹑尹澄﹑尹林﹑侯造﹑趙立言﹑曲庭﹑鄭珽﹑盧少長﹞

陸滉功徳﹐李仲和﹑李衡﹑齊旻﹐俱能畫蕃馬﹑戎夷部落﹑鷹犬﹑鳥獸之類﹐盡得其妙。又李仲昌﹑李仿﹑孟仲暉﹐皆以寫眞最得其妙。髙云﹑衛憲﹑程伯儀﹐並師周昉﹐盡造其妙﹐冠於當時。然衛憲花木﹑蜂蟬﹑雀竹﹐以爲希代之珍。楊辧﹑王拖子﹑姚彥山﹑冷元琇﹑譚皎﹑錢國養﹑張遵禮﹑張正言﹑沈寧﹑劉罄﹑李倫﹑尹澄﹑尹林﹑侯造﹑趙立言﹑曲庭﹑鄭珽﹑盧少長﹐以上各負其志﹐並極其妙。程伯儀曾畫東封圖﹐爲時之所寶。其餘眾手﹐皆有所能﹐不可具載﹐並稱能品也。

能品下二十八人

﹝黃諤﹑曹元廓﹑檀章﹑耿昌言﹑吳玢﹑田深﹑盧弁﹑陳庶﹑梁廣﹑王朏﹑白旻﹑蕭溱﹑蕭悅﹑程邈﹑樂峻﹑項容﹑陳庭﹑董奴子﹑衛芋﹑陳淨心﹑陳淨眼﹑梁洽﹑裴遼﹑張涉﹑韓伯達﹑張容﹑僧道玠﹑李湊﹞

黃諤畫馬﹐獨善於時﹐今菩提寺佛殿中有畫﹐自後難繼其蹤。曹元廓﹑韓伯達﹑田深畫馬﹐筋骨气力如眞。及盧弁貓兒﹐白旻鷹鴿﹐蕭悅竹﹐又偏妙也。梁廣﹑程邈﹑董奴子﹑衛芋﹑陳庶﹑梁洽﹐皆以花鳥﹑松石﹑寫眞爲能﹐不相讓也。檀章﹑耿昌言﹑吳玢﹑樂峻﹑項容﹑陳庭﹑裴遼﹑僧道玠﹐皆圖山水﹐曲盡其能。陳淨心﹑陳淨眼﹐畫山水﹑功徳皆奇。王朏﹑蕭溱﹑張涉﹑張容﹐皆士女之特善也。

逸品三人

﹝王墨﹑李靈省﹑張志和﹞

王墨者﹐不知何許人﹐亦不知其名﹐善潑墨畫山水﹑時人故謂之王墨。多遊江湖間﹐常畫山水﹐松石﹑雜樹﹐性多疏野﹐好酒﹐凡欲畫圖幛﹐先飲。醺酣之後﹐卽以墨潑﹐或笑或吟﹐腳蹙手抹。或揮或掃﹐或淡或濃﹐隨其形狀﹐爲山爲石﹐爲雲爲水。應手隨意﹐倏若造化。圖出雲霞﹐染成風雨﹐宛若神巧﹐俯觀不見其墨污之迹﹐皆謂奇異也。

李靈省﹐落托不拘撿﹐長愛畫山水。每圖一障﹐非其所欲﹐不卽彊爲也。但以酒生思﹐傲然自得﹐不知王公之尊貴。若畫山水﹑竹樹﹐皆一點一抹﹐便得其象﹐物勢皆出自然。或爲峯岑雲際﹐或爲島嶼江邊﹐得非常之體﹐符造化之功﹐不拘於品格﹐自得其趣爾。

張志和﹐或號曰煙波子﹐常漁釣於洞庭湖。初顏魯公典吳興﹐知其髙節﹐以漁歌五首贈之。張乃爲卷軸﹐隨句賦象﹐人物﹑舟船﹑鳥獸﹑煙波﹑風月﹐皆依其文﹐曲盡其妙﹐爲世之雅律﹐深得其態。此三人﹐非畫之本法﹐故目之爲逸品﹐蓋前古未之有也﹐故書之。

