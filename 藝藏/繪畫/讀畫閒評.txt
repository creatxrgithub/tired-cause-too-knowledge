《讀畫閒評》﹝淸﹞兪蛟

●閔孝子傳

閔孝子﹐名貞﹐字正齋﹐或呼閔駿子。居湖北漢口鎭。幼失怙恃﹐稍長﹐見人於歲時伏臘﹐懸父母圖像而致祭者﹐輒欷歔流涕﹐痛二親遺容不獲見也。或謂寫眞家有迫容之法﹐求生人眉目口鼻修短肥瘠之相似者﹐可彷佛得之。而楚中寫眞﹐訖無佳者。因篤志學畫﹐吮粉研朱﹐歷晦明風雨﹐暮年而得長康﹑韓幹之妙。朝夕虔禱觀音﹐謂天下人如恆河沙數﹐寧無一二人﹐與父母相肖者﹖求慈航神力默使來前﹐而圖之。鄕人咸笑其誣。有紿之者曰「昨見翁媼攜筐拄杖﹐與君家椿萱酷類﹐有事荊襄﹐計程可追而及也。」於是正齋屏息疾趨。一日夜行二百餘里﹐足皆重繭。果有翁媼﹐延之而返﹐其貌直與父母相似。寫畢﹐翁媼忽不見。鄕人於是驚異嘆息。孝思所感﹐可以通神明﹐若是其靈異也﹗由是楚以北﹐咸稱正齋爲孝子云。正齋旣工寫照﹐四方求畫者﹐摩肩擊轂。然遇貧賤者﹐靡不應﹔富貴者﹐必重索金幣﹐曰「世多黨太尉﹑殷荊州之流﹐非金箔點睛﹐輕雲翳目﹐無以得其歡﹔余何爲以傳神阿堵之筆﹐爲若輩描食肉相乎﹖」時湖督聞其名﹐招致之。正齋先以片紙呈副木﹐形韻俱全﹐神情兼得﹐制軍大悅﹐令速竣繪事。正齋索潤筆二千鎰。當事怪其妄﹐正齋曰「制軍之位﹐黨大尉﹑殷荊州之儔也﹔倘無重貲而應其命﹐是輕制軍且輕余畫也。」益至千金﹐卒不應。制軍怒﹐欲繩以法。因挾其父母圖像避入京師。寓潘家河沿之晉陽庵。余過訪之﹐正齋注目凝視﹐握手大笑﹐如舊相識﹐出奉饌圖索題。圖繪其二親﹐憑幾坐﹐已率妻妾奉壺餐於堂下﹐蓋識其不獲生事之恨也。幅中名作如林﹐余亦題《長亭怨慢》一闋。恆欲爲余寫照﹐余嫌其每作必三日﹐謝卻之。其寫意人物最工﹐間作白描山水﹐師巨然﹐墨竹有梅花道人意﹐然不多作。求畫者所贈潤筆﹐隨手耗散﹐絹素積幾榻皆滿﹐卒不償﹐以是人皆怨之。至有嫉之如仇﹐而正齋不顧也。居三年﹐窶甚﹐遂負袱被﹐策款段出都門而去。嗟乎﹗以正齋之畫﹐上而卿大夫﹐下而士農商賈﹐孰不欲爲父母寫眞以遺子孫﹐歲時瞻仰﹔倘求而輒應﹐楮墨之潤﹐不數年而成素丰﹐如反掌耳。且以制軍之貴﹐自兩司而下﹐莫不奔走恐後﹐思得其歡心。正齋顧一布衣﹐挾筆墨以相抗﹐幾蹈不測之禍﹐而不悔﹐亦何爲哉﹗或曰「此其所以爲駿也。」余曰「非駿也﹐古之愚也。其孝不可及﹐其騃尢不可及也。」

●童二樹傳

童玨﹐字璞巖﹐號二樹﹐會稽名士也。博聞彊記﹐有文名﹔又工書善畫﹐尢長於梅。畫竟﹐必題詠﹐刻印章﹐署其下曰「萬幅梅花萬首詩」。性髙潔﹐不求聞達。年二十餘﹐未嘗應童子試也。郡守聞其賢﹐倩人勸使就試﹐特置榜首。迨學使按臨﹐仍托病不出。日與裏中耆舊﹐飲酒賦詩。座上客嘗滿﹐半皆問奇字索書畫者。豫省撫軍﹐數千里外﹐走書幣聘修省誌。解維將發﹐猶抒紙篷窗﹐寫「暗香疏影」﹐以償夙逋。其畫﹐學宋人楊無咎﹐而花蕊不繁﹐枝榦屈蟠﹐微見橫斜之致﹐而無拔劍張弩之態﹐可謂得梅之神韻矣。然余不奇其畫﹐而奇其詩。蓋二樹之作畫也﹐無論巨幀尺幅﹐求之輒應﹐數十年來﹐墨迹徧天下﹐豈止萬幅哉﹖而其詩長歌短詠﹐信筆而書﹐各極其致﹐不盜襲前人﹐不雷同己作﹐斯爲難耳。「萬幅梅花萬首詩」﹐豈誇語哉﹗豫志畢﹐復就江左撫軍之聘。未幾﹐卒於維陽志館。

●餘秋室傳

余集﹐錢塘人﹐字蓉裳﹐號秋室。登乾隆丙戌科進士﹐廷試不用。逾年﹐以薦徵人史館﹐授編修。自幼神情蕭散﹐讀書之暇﹐畱心繪事﹐以逸筆寫生。凡叢蘭﹑修竹﹑花艸禽魚﹐無不入妙。而尢工士女﹐都下遂有餘美人之目。然頗矜重﹐不輕作。求者恆經年不報﹐索之急﹐則隨手作花竹應之。余曾見其繪《文姬歸漢圖》﹐鬟髻巍峨﹐裙裾飄渺﹐低徊於黃沙衰艸間﹔一胡奴鞚馬作努力狀﹐神情弈弈。又見《欠伸》《簪花》二圖﹐俱綽有風致﹐不類凡工。畫竟題詩﹐神韻閒遠﹐不屑作庸熟語。而書亦古秀﹐三絕之稱﹐殆無愧焉。爲人和易﹐無達官气。嘗敝車羸馬﹐躑躅道左﹐間或徒行。遇故人相識者﹐卽立談移晷﹐塗人不知其爲玉堂人物也。故余每遇當道﹐避之惟恐不速﹔而於秋室﹐樂與之交。問字聯吟﹐且十年矣。其文采風流之雅﹐冠於翰苑﹔不白侈淸要﹐驕態淩人﹐不役役於要津﹐奔趨諂媚﹐以求遷爵秩。學優品粹﹐有足多者。然而花磚顧影﹐供職承明之廬﹐幾二十年﹐每爲同列所笑。年來由諭徳贊善﹐薦擢侍讀。功名遲速﹐固無待乎奔競也。

●潘蓮巢

潘公壽﹐字蓮巢﹐江南丹徒人。畫山水﹐用沒骨法﹐林巒秀異﹐傅色明淨﹐別有意趣。余不勝心折。友人董小地﹐自楚中來﹐攜蓮巢所作便面﹐用白石翁法﹐參以雲林﹐墨光淸潤﹐運筆古雅﹐直非都下山水家所能夢見。王太史夢樓﹐與同裏閈﹐每畫﹐無不經其題詠者。昔鄭虔一人而兼三絕﹐今則合兩人爲之﹐從此藝林又添佳話矣。披古來畫花卉者﹐以徐熙﹑黃筌爲最﹐而沒骨始於黃筌。當時有「黃筌富貴﹐徐熙野逸」之語。余以富貴不若野逸爲佳。然宋時馬遠作山水﹐間用此法﹐於峯頭坡腳﹐且渲以朱標﹔惟樹本用墨筆勾擦﹐蒼潤淸湛﹐別有意趣。是富貴態亦未始不佳也。玆蓮巢又全施五彩﹐絕無墨迹﹐可謂用古而不泥於古。至气韻之厚薄﹐有目者所共鑑﹐不必余爲置吻矣。

●王三錫

吳郡王三錫﹐石谷裔孫也﹐工山水。北平余竹西﹐客吳門﹐得其所繪冊頁十二幀﹐示余。邱壑位置﹐不作尋常蹊徑﹐運筆亦別具雅韻﹐著色尢淸湛。邇來山水家﹐無其匹也。蓋畫﹐著色爲難﹐重色爲尢難﹔不知者動誇水墨﹐詆著色爲匠。古來文人學士﹐作畫用裸靑石綠者﹐不知凡幾﹐彼特未之見耳。顧著色不佳﹐易流於匠﹐世人避難就易﹐以墨汁塗抹﹐聊圖簡便﹐遂謂山水不宜著色﹐謬矣。竹西爲餘言「王君年七十餘﹐無異少壯。乞其畫者﹐必重具金幣﹐函致之。一日有負錢數十緡﹐叩門求畫﹐卻不受﹐曰﹕『古人諛墓得金﹐書碑酬絹﹐當必有交接之禮。豈余賣畫﹐行同市獪乎﹖』其人怒而去。時咸服其髙致」云。

●戴芑塘

戴鎬字芑塘﹐吳興人。弱冠﹐卽喜畫竹﹐購古名人墨迹﹐置之寢所﹐仰臥靜觀﹐久而領會。合仲圭﹑仲昭兩家法﹐參以己意﹐不拘拘於攢三聚五﹑重分疊个﹐而自得風梢雨籜之致。所謂「聚渭川千畝於胸中﹐而出之者」。世人畫竹﹐多以錢塘諸日如爲師承﹐芑塘獨謂日如細筆虛攢﹐避勻而失之碎。蓋三五大葉之內﹐間以虛筆點踢﹐爲畫竹之大獘也。其取法之髙﹐而肆力之專如此。家貧﹐賣筆爲業﹐恆往來於京邸﹐凡公卿士大夫﹐擅筆墨者﹐無不識芑塘。聞人畫竹﹐必訪其居處﹐親睹其交柯接葉﹐以驗己之工拙﹐其虛心集益﹐又如此。倘芑塘天假以年﹐爲之不已﹐則竿頭日進﹐安知他日不與吳夏齊名﹖惜己酉冬歿於京寓。

●湯松阿朱靑雷羅克昭合傳

湯謙字松阿﹐金陵人也。童時﹐出家爲道士﹐故時人又以湯道士呼之。畫宗黃子久﹐而誤於麓臺「山水欲毛」之說﹐因取敗毫如帚者﹐醮以枯墨皴擦而成﹐重傅靑赭色﹐亦覺縱橫蒼翠。惜於山水中法脈﹐漫焉弗講。每作小屋﹐於數十仞山岡之上﹐四面空無依倚﹐瀑布不尋源﹐噴湧峯頂﹐昔人謂「架上懸巾者」是也。又於崇巒復嶂之外﹐不作遠山﹔有時僅以濃墨抹如錐﹐或如繭栗﹐意以遠山爲可有可無之物﹔殊不知窮巖絕壑﹐綿延數百里﹐少亦數十里﹐倘不分布遠山﹐使掩映於崖■﹝土幻﹞林隙﹐則𨿽巒容巉峭﹐而山外無山﹐安見其脈之長﹐而气之厚乎﹖卽遠山之或瘦削﹐或圓混﹐尙須就近山形勢所宜﹐非可漫爲之也。至於气韻生動﹐全在烘染得之﹐枯墨漧筆﹐失之遠矣。同時﹐有山左人朱文震者﹐字靑雷﹐號子陵外史﹐亦宗子久﹐其詣力所至﹐與松阿伯仲﹐特不用敗帚如蝟毛耳。又工篆隸﹐解吟詠﹐似髙松阿一等。又有羅克昭者﹐休寧人﹐畫不逮湯朱﹐顧盼自喜。其鄕人程不山謂其六法不一獲﹐十二忌﹐獨得乎全﹐知言哉﹗乎日奉吳人張宗蒼爲師。夫取法乎上﹐僅得乎中。張出黃尊古之門﹐而尊古得力於麓臺﹐師學淵源﹐一望而見。宗蒼﹑尊古之畫﹐板濁窒滯。彌伽居士﹐《畫徵錄》論之詳矣。卽步趨則效﹐不失毫釐﹐亦藝林所不取。而況尙不能形似乎﹖生平好爲人師﹐凡江南北作畫者﹐必曰「某吾弟子也﹐某私淑於予者也。」及觀其人之畫﹐則皆大過於羅﹐並有引之覿面而不相識者﹐以是人皆鄙之。然半生遭際﹐頗得力於繪事﹕其同裏有大僚﹐適餐授館﹐延之作畫﹐爲納貲入方略館﹐後由指揮仕至州牧而卒。

●李蘭亭

李丰字蘭亭﹐如臯人。善飲﹐因號「醉馨子」。墨竹撫石室老人﹐幹秀勁而葉森密﹐縱橫淸逸﹐綽有師範。巨幅多作溪隈谷口﹐淸泉淙淙﹐峭石兀立﹐令人有渭川淇澳之思焉。性情瀟灑﹐不慕榮利。年四十﹐未娶。每自謂﹕「顱無枕骨﹐終必爲僧。五十後﹐當髡發披緇﹐以參三乘耳。」北遊﹐寓龍泉寺﹐與一時名下士﹐詩酒往來。求寫此君者﹐必載美酒﹐相與痛飲。酒酣興發﹐則巨幀尺幅﹐迅掃而成﹔否則﹐終日不握管﹐卽畫亦減雅趣。

●朱中峯傳

朱蒿字中峯﹐山陰人﹐山水師北苑﹐而參以叔明﹐合兩家神韻﹐萃於一手。與王石谷同時。石谷長於傅色﹐而中峯善於用墨。石谷幹濕互用﹐而中峯純用濕筆。嘗見其一二大幅﹐林巒崇茂﹐气勢綿亙﹐點染勾擦﹐由淺而深﹐由疏而密﹐望之淋漓滃郁﹔焚香靜對﹐覺嵐光雲气﹐濛濛然欲沾人衣袂也。至其魄力之宏厚﹐結構之嚴密﹐非解个中三昧者﹐不能領會。而時下以干筆湊撮敷延﹐自稱學倪﹑黃者流﹐非特不足與談﹐並不必與觀也。顧世之純用幹筆者﹐不知作俑何人。或曰「始於元季四家。」然試觀梅道人墨气漧乎濕乎﹖其餘亦淺絳烘暈﹐或施靑綠﹐從無枯槁妊羸﹐奄奄若病夫者。卽匠氏疊石爲山﹐經四時雨露之潤﹐苔蘚蔥鬱﹐饒有生趣﹔何以明窗淨幾之下﹐揮灑而出者﹐反如灰堆土壤乎﹖秀水張浦山先生曰「濕筆難工﹐易流於薄﹔幹筆點曳便捷﹐不煩渲染﹐所以學畫者爭而趨之。作者觀者﹐一於耳食﹐相與侈大矜張﹐反以濕筆爲俗﹐而棄之。」然浦山只論難易﹐而不及美惡﹐猶未爲知言也。古詩云「山路原無雨﹐空翠濕人衣。」又杜工部詩﹕「元气淋漓幛猶濕」﹐合之﹐可以徵非餘一人私言矣。餘生也晚﹐不獲親見其解衣磅礡﹐僅奉遺迹以爲模楷。而十餘年來﹐形似神非﹐性魯腕拙﹐徒自笑耳。石谷名重一時﹐迄今猶聲稱藉甚﹔而中峯知之者獨鮮。豈繪事一道﹐其人之或顯或晦﹐暗中亦有神物主持之耶﹖嗚乎﹐深可慨已﹗

●許蘭谷

許鏞字蘭谷﹐與餘同裏閘。祖父皆以詩名﹐有集行於世。故其詩淸雋不凡﹐本於家學。能鑑別古鼎彜﹑樽罍﹑金石﹑占文﹐及名人墨迹眞贗。又工隸篆眞艸書。墨竹師管夫人﹐蘭葉師鄭所南﹐煙叢雨幹﹐秀骨天成。旣脫時習﹐復不囿師資﹔詣精進﹐而性敏慧﹐江浙畫蘭竹者﹐未能或之先也。摹靑藤書畫﹐能亂眞。性嗜酒﹐家貧不能常得。時有李某者﹐開質庫﹐凡持古書畫往者﹐靡弗納。蘭谷恆以舊紙尺幅﹐迅掃而成﹐宛然靑藤道人也。質金﹐可供旬日醉。興酣﹐輒嘩於同人曰「彼何知﹖設此時有藝過靑藤﹐而署己名者﹐彼且輜銖是靳矣。余以愜意者署己名﹐畱以自玩﹐或贈知己﹔以不愜意者始質其金耳。」後稍稍聞於李﹐大慚﹐卽有以古人眞迹往者﹐亦不敢納。而蘭谷之樽屢空。然李數年所貯古人眞贗迹﹐已盈笥累櫝﹐所耗金錢﹐不可勝計。旣慚且悔﹐因盡出而焚之。近都下有翰林某﹐其父以商賈起家﹐積貲至百餘萬。欲購古人眞迹。裱工張姓者﹐因倩人僞作元明畫售之﹐家賴小阜。余謂殷富之家﹐坐享祖父之遺﹐只宜購珠玉錦繡﹐世人所不能欺誑者﹐居之以待善價﹐或遺子孫﹐斯亦已耳。何必效顰風雅﹐彊作解事哉﹗後蘭谷晚年﹐益貧乏﹐遂棄儒入釋﹐環百八珠於項下﹐與老僧予參﹐終日坐蒲團論禪理﹐自號「蘭頭陀」。或曰﹕予參畫蘭竹亦佳。

●尢貢夫

尢蔭字貢夫﹐眞州人﹐以墨竹名於時。用筆似本乎仲圭﹐而發簳不勁﹐布葉繁雜﹐可以見功詣矣。欲自出機杼﹐純用焦墨﹐遂多窒滯。嘗以粉箋﹐寫畢﹐熟揉使墨與粉俱墮﹐作碎裂紋﹐似亦可觀﹐可謂善於藏拙。若施於縑素﹐則絕無生趣矣。嘗爲友人馬僞庵作《春帆細雨圖》﹐以艸綠色點曳湊撮﹐莫辧林巒﹐而居然署名其上﹐直不知山水爲何物矣。

●方蘭如奚鐵生合傳

方薰字蘭如﹐家李之石門﹐因自號「禦兒鄕農」。貌朴野如山僧﹐性髙逸﹐狷介自守。工詩﹑古文﹐善書﹐尢長於畫。凡人物山水﹐花鳥艸虫﹐靡不臻妙。桐鄕金雲莊西曹有墨林之好﹐收藏極富。聞蘭如名﹐致簡招之﹐出古賢名迹以示﹐眞贗優劣﹐晶藻無訛。因屬爲摹仿﹐以試鑑賞家目力。脫手無不亂眞。西曹心折﹐而蘭如六法﹐亦從此益進矣。有巨商饋金數十鎰﹐求作祕戲圖﹐毅然卻之曰「誨淫壞心術﹐莫此爲甚。余𨿽貧﹐不爲也。」嘗與武進趙味辛中翰曁雲莊諸公遊吳興道場山﹐謁太白山人孫太初祠墓﹐乘興作圖題詠而返。復同遊惠山﹐有《前後載泉》等圖﹐爲近日藝林佳話。皆金閣《折枝花鳥圖板》﹐亦其手筆也。同時﹐有仁和奚鐵生者﹐名岡﹐以逸筆作山水﹐出入於倪﹑黃﹑董﹑巨﹐而運以己意﹐名噪遐邇。酷嗜酒﹐醉則放顚﹐白眼對座上客﹐雙瞳無儕輩久矣。知不足齋主人鮑綠飲﹐自石門攜蘭如畫﹐矜示鐵生。鐵生謂此君丰於詣力﹐而嗇於天分﹐因作空靈簡遠之筆﹐郵寄蘭如。顧綠飲曰「此雲林生老境﹐非彼夢想所能到。」蘭如見之﹐笑曰「此子天恣果髙﹐惜少學力耳。然無因至前﹐足窺其隱。」乃作雄渾沈厚之幅答之﹐以寓勗之之意。兩人旣互爲軒輊﹐而時人亦莫能定伯仲。余謂方奚二君﹐皆脫盡時下膚習蹊徑﹐而元气淋漓髙曠﹐鐵生似爲少遜歟﹖

●蘭陵女史

惲氏懷英﹐鐵簫道人季女冰之女侄﹐南田翁之女孫﹐毗陵舊族也。號蘭陵女史。適其同鄕呂君名光亨。自幼本於家學﹐善花鳥﹐落筆雅秀﹐敷色明淨﹔尢長於墨菊﹐書法亦娟好﹐望而知淵源有自矣。呂登進士﹐任部曹﹐視學滇南。衡文取士﹐一秉至公。後典某郡太守﹐復入爲戶部員外郎﹐卒於京師。時恭人年五十餘﹐貧不能作歸計﹐攜幼子寓長安委巷中﹐鬻畫自給。顧都下𨿽人文淵藪﹐而獨於繪事工者果稀﹐而解人尢鮮﹐漫以眾工目之﹐低昂其值﹐可勝浩嘆﹗

●陳依香

武林陳紉蘭字依香﹐家有小樓﹐與南北峯相對﹐因自號「二峯山人」。歲辛亥﹐與余寓於京師。初不知畫﹐見余作山水﹐雅好之﹐喟然嘆曰「是豈人所不能學耶﹖」僦居委巷﹐謝交遊﹐惟晨夕過余﹐藉爲他山之錯。逾年﹐恍然有悟﹐曰「余家兩峯三竺間﹐林巒秀異﹐雲煙變幻﹐此天然圖畫也﹐何爲撫古人成稿乎﹖」因治任遄歸﹐不通音耗者十年。庚戌﹐復遊京師﹐出畫示余。气韻雅雋﹐運筆沈著﹐得南宗正派﹐非近日都下學倪﹑黃者所能望見。因詢其致力之由﹐二峯曰「余居家二年﹐日徜徉於湖山勝處﹐領其旨趣﹔久之覺兩峯三竺﹐秀矣而未奇也。因裹糧負橐﹐爲天臺﹑雁宕遊﹐觀夫奇峯插天﹐危崖墜地﹐煙嵐雨壑﹐野樹平蕪。日摩蕩於胸中﹐欲吞吐出之﹐而未能也。」余曰「然此所以竿頭日進之驗乎﹖𨿽然﹐昔人謂山水欲傳世﹐須五十年功力﹐幸毋自域。余他日歸老家園﹐舟次錢塘﹐當訪君於兩峯三竺﹐索畫而讀之矣。」

●羅兩峯傳

維陽羅聘號兩峯﹐喜吟詠﹐精鑑賞。嘗自言白晝能睹鬼魅﹐凡居室及都市﹐憧憧往來不絕﹐遇富貴者﹐則循墻壁蛇﹔行貧賤者﹐則拊肩躡足﹐揶揄百端。兩峯有感於中﹐因寫其情狀﹐裝成長軸﹐名曰《鬼趣圖》。幅中題詠﹐長篇累牘﹐皆海內知名士。𨿽世俗好奇﹐亦由兩峯腕下古趣橫生﹐足以欣動一時﹐豈漫然哉﹗昔吳道子嘗畫地獄變相﹐鬼子鬼母﹐極琦瑰僪佹。明季宛平崔道母﹐畫《許旌陽移居圖》﹐亦有鬼魅。道子人物﹐爲古今獨步﹐其畫鬼也﹐乃一時遊戲之筆﹔而道母生當明季﹐目擊亂亡﹐不無感慨寄托。惟宋時龔聖予直欲以鬼物見長﹐口哆張而目狠視﹐骨象獰劣﹐觀之令人不歡。然聖予諸人﹐皆想象而出﹐故作詼佹﹐以驚世駭俗﹔豈若兩峯確有所睹﹐得於心施諸畫者之爲善乎﹖昔錢塘金壽門樹幟騷壇﹐聲稱藉甚﹐客居維陽﹐兩峯師事之惟謹。每作畫﹐乞其題詠﹐署名其上﹐時人遂爭購之。其實壽門固未嘗有片楮寸縑之作﹐而張浦山《畫徵錄》﹐得諸侍聞之誤也。歲辛亥﹐晤兩峯於京邸﹐見所繪梅竹雅秀多致﹐而於《西方象教圖》莊嚴淸靜﹐宛然面壁觀心﹐髙出諸作之上﹐始知兩峯之伎﹐又不止於畫鬼也。

●董小池

董洵字企泉﹐號小池﹐又號念巢。家本山陰﹐後移居京師。墨蘭師鄭所南﹐雨葉煙叢﹐楚楚有致。博通六書﹐工篆刻﹐集古來官私印﹐益以近代名人所刻﹐不下數千百方﹐置几案間﹐朝夕賞玩﹐故得於心﹐而應於手。我朝自程穆倩﹑丁敬身而後﹐繼軌者﹐獨推小池。一時名士所用印章﹐不經小池鐫刻者﹐書畫爲之減色。著有《印說》二卷﹐別源流﹐正謬誤﹐非好古之稔﹐而所見者博。烏足以語此﹖瑤華主人﹐以天潢之貴﹐嘗延之入座制印﹐厚賚金帛﹐以潤鐵筆。題其寓齋曰「印香書屋」。復爲延譽公卿間﹐可謂不負所學云。

●陳壽山傳

京師萬柳堂之西北隅﹐有古剎﹐曰夕照寺。或謂卽燕京八景「金臺夕照」之遺址也。大興王安昆書《髙松賦》於殿之左壁﹐右壁松樹五株﹐爲陳壽山筆。壽山名崧﹐天長人﹐遊楚不遇﹐入都賣畫作生涯。筆多匠气﹐觀之令人胸次作惡﹐故其畫恆爲市廛商販﹐及胥掾家所寶﹔騷壇藝苑之士﹐莫有持縑素﹐乞其揮灑者。獨夕照五松﹐離奇夭矯﹐蒼翠濃鬱﹐恍聞謖謖詩聲起檐際﹐而置身千巖萬壑間。余每人寺﹐必瞻玩移晷﹐不忍去。寺僧爲餘言「壽山作畫時﹐值長夏﹐解衣裸體﹐酌巨觥連飲﹐磨墨貯瓦甌﹐睥睨久之﹐然後累幾而上﹐皴擦勾斫﹐颯颯有聲。晌午﹐天大雨傾注﹐若黃河乍瀉﹐千珠萬珠﹐跳擲階下﹐庭水積尺許。雨霽而畫畢﹐夕陽猶在髙舂也。」殆古人所謂「胸有成稿﹐意在筆先」者乎﹖蓋畫無論山水﹑人物﹑花木﹐不難於小而難於大。譬諸寫字﹐以纖毫憑幾﹐於尺幅中作小楷﹐極整齊結構﹔及縱筆作擘窠書﹐往往散漫而失繩墨者有矣。殿壁縱橫各二丈有奇﹐松本圍徑尺﹐而有參天之勢﹐枝榦屈曲﹐鍼葉疏密﹐均得乎法﹐畫松之能事畢矣﹗王安昆書素亦自負﹐與畫對峙﹐似爲減色。足徵筆墨有一日之短長﹐而壽山塗抹半生﹐得畫壁而傳﹐可謂厚幸矣﹗

●唐琴巖

唐庭階﹐山陰人﹐善鼓琴﹐因號琴巖居士。工韻語﹐喜飲﹔每舉杯長吟﹐詩成輒醉。學畫於錢塘孫志臯﹐有出藍之譽。畫敗荷廬雁尢工。昔邊頤公以雁得名﹐而墨中滲膠﹐黯淡無致﹐藝林少之。琴巖有鑑於此﹐故墨光秀潤﹐生趣勃然。一時文士﹐暑月所持素箑﹐無不經琴巖揮灑者。家故丰﹐日坐小樓。樓前繞栽花竹﹐自酌酒賦詩﹐鼓琴作畫﹐而外無一事混心曲﹐淸幽髙雅之致﹐備於一身。惜爲悍妻所制﹐詬誶交謫﹐不絕於耳。子復不肖﹐因出遊齊魯燕趙間。越數年返﹐則貲產爲妻子蕩盡無遺﹐卽昔日之琴尊花竹﹐亦化爲烏有﹐因憤郁而卒。悲夫﹗

●劉峨峯

劉章甫字峨峯﹐號望衡居士。家長沙﹐其祖父皆業醫﹐而望衡獨愛畫﹐𨿽靑囊肘後﹐世其家學﹐非所好也。余見所繪花鳥﹐筆無專師﹐任意揮灑﹐自然合度。畫竹則千叢萬簳﹐蔽壑連崖﹐幾疑招蓬山之鸞鵠﹐而永嘉髙士結屋其中也。山水工於摹仿﹐不能自出機杼。嘗贈余橫幅﹐畫牧人荷蓑笠﹐跨一牛﹐數牛散於夕陽芳艸間﹐或降或飲﹐或寢或訛﹐具有濕濕之致。惜不多作﹐故時人無知其能畫牛者。

●余竹西

余國觀號竹西﹐其先揚州人﹐寄居宛平。工寫竹﹐參文吳而不滯師法﹐有瀟灑之趣。後專寫新篁﹐若微雨乍洗﹐嫩籜初解﹐非食肉鄙夫所能領其旨趣也。竹邊多巨石﹐以濃淡筆﹐迅掃而成﹐陰陽凹凸自見。有時墨筆之中﹐間以朱綠二色﹐亦別有生趣﹐可謂自我作古矣。居宣武門外﹐竹垞老人之古藤書屋。藤本經二尺餘﹐春夏時綠陰滿院﹐瓔珞低垂﹐酌酒賦詩﹐操觚染翰﹐致足樂也。昔竹垞居此﹐著書不輟。玆竹西復以書畫蜚聲藝苑﹐藤花有知﹐所以百餘年來﹐猶欣欣向榮﹐而不凋謝﹐職此故歟。竹西初任滇南﹐以病歸﹔病愈不復出﹐髙風可挹矣。

●寄塵

僧寄塵﹐湖南湘鄕人﹐能書﹐工畫蘭竹﹐敗荷殘菊﹐縱筆皆佳。年三十許﹐丰致翩躚﹐絕無黃面臒曇之相。寓五羊城莊家園亭﹐自督撫兩司外﹐莫有不識寄塵者。余過訪之﹐見案頭文玩﹐金玉銅瓷畢備﹐而室中衾枕服飾﹐皆紈綺也。晌午﹐畱客﹐器具精潔﹐蒸豚炙鯉﹐鴨臞羊羹﹐咸軟脆得宜﹐酸鹹中款。且備於俄傾間﹐不煩購諸市肆﹐別倩庖人。每過﹐必畱醉飽﹐若以余爲飲食之人﹐而余亦樂與之論書畫。至於寶筏金繩﹐眞如妙諦﹐固知其未必領會於中﹐亦絕不見其依傍傅會﹐惑世誣民。每見世之緇流﹐逢人輒談因果輪回﹐以炫其家教之法力﹐殊可厭鄙。不若寄塵之屏棄一切誦經茹素之虛文﹐惟日事臨池揮翰﹐以抒寫情靈。昔遠公招陶靖節結社廬山﹐靖節以無酒﹐攢眉而去。今寄塵酒食是議﹐吾知諸善知識﹑索書畫者﹐日繁有徒﹐更不煩招而至也。

●王湘洲傳

王元勛﹐畫師之良也﹐字湘州﹐世居山陰。工人物﹐其山水花卉﹐亦各有神理。余伎猶能寫照。嘗於尺幅中﹐爲余作《深柳讀書圖》。身長徑寸﹐面大於豆﹐眉目井井﹐神情畢肖。而布景設色﹐直追元人。其寫婦女﹐則更於逼肖中增嫵媚﹐故閨闥淑媛﹐無論老幼妍媸﹐莫不愛湘洲爲寫照也。江以南﹐奉金幣求畫者﹐無虛日。楮墨之潤﹐家賴以丰。余愛其人物﹐尢愛其仕女。古來畫仕女者﹐以五代周仲朗爲白眉﹐《畫鑑》稱其不在施朱傅粉﹐鏤金佩玉﹐而在乎能得閨閣之態。夫閨閣之態﹐夫人而知之矣﹔求其玉膚花貌﹐如麗娟縹緲於風前﹐飛燕輕盈於掌上﹐無論橫幀豎幛﹐不拘拘於穠纖修短﹐而各得娉婷綽約之致﹐方爲難耳。仲朗之畫﹐代遠年湮﹐余未之見﹔要亦名下之士﹐無虛譽﹔而後先頡頏者﹐吾能捨湘洲而他屬耶﹖歲丁未﹐晤湘洲於京師﹐握手道契闊﹐暇日爲余作《美人曉起圖》。雲鬟斜軃﹐倦眸初啟﹐展玩之餘﹐宛然巫山洛水﹐相遇於指顧間也。玆湘洲南旋﹐聞其舟次維揚﹐諸商士款之作畫﹔二十四橋佳麗﹐畢收腕下。元微之詩曰「閒倚屏風笑周防﹐枉拋心力畫朝云。」當爲湘洲詠。然而湘洲老矣﹐別余時須髮蒼然。余又以饑驅之故﹐歸期未卜﹐欲再睹其含毫抒腕﹐渺不可得。念及此﹐不禁爲之黯然﹗

●金竹溪

余嘗於鄕人陳驥勷寓邸﹐揀其書篋﹐有白描畫冊一頁﹐周圍僅餘尺﹐筆細如發﹐無一絲錯雜。所畫宮殿樓閣﹐繚以垣墉﹐墻內外植花木﹐堆盤石﹔而殿字之杗廇楶�﹐瓴甑罘罳﹐以及欄楯戶牖﹐俱髙下得宜﹐崇庳有序。左右列小閣﹐懸以珠簾﹔右簾內作男女裸接﹐人大於豆﹐𨿽五官不可辧﹐而四支宛然。時下所作祕戲圖﹐無其妙也。顧無圖章款識﹐詢之驥勷云「其外父金竹溪曾以畫供奉內庭﹐花木人物﹐皆絕妙。平日摹唐﹑宋﹑元﹑明人眞迹﹐積盈箱篋。惜年未三十而卒。卒後﹐皆散失﹐惟此圖獨存。」余因慨夫當世擅楮墨之長﹐而湮沒不傳者﹐何多也﹗倘金君天假以年﹐運以精思﹐加以詣力﹐寧不成一代名手乎﹖陳子以余玩不釋手﹐持以爲贈。後出示余友宗芥■﹝馬風﹞﹐與有同好﹐又割愛贈之。

●李谷齋

李世倬﹐三韓人﹐號谷齋﹐侍郎髙其佩甥也。少隨其父如龍宦遊江南﹐獲交王石谷﹐指授山水閫奧﹐筆遂大雅﹐古渾沈鬱﹐綽有師範。然細案之﹐終在弟子之列﹐不能並駕而馳。其指頭人物﹐則全得力於舅氏無疑也。嘗於京師憫忠寺齋堂﹐見所繪觀自在變相三十六軸﹐人身均髙八九尺﹐或老嫗﹐或美人﹐或鬼魅﹐或將帥儒臣﹐其狀或猙獰嫵媚﹐各得其態度﹐縱恣雄健﹐心胸暢而手腕抒。張諸四壁﹐洋洋大觀﹔不特何無忌酷似其舅﹐直欲超而過之。余寓居距寺八里﹐每興至﹐卽往徘徊觀玩﹐往往移晷。谷齋之畫﹐夙有盛名﹔顧論者只稱許其山水﹐而不及人物﹐足徵鑑賞家之難矣。

●程不山

程令觀字不山﹐休寧人。家貧﹐走都下﹐無所遇﹐課蒙糊口﹐非其志也。偶晤友人齋頭﹐見其衣冠整潔﹐丰姿嫻雅。私詢客何好何能﹐答以客無所好﹐無所能也。余亦姑置之。一日﹐與前友出郊﹐歸途遇雨﹐友引避不山寓室﹐則畫具橫陳幾上﹐不山正吮粉調脂﹐鉤勒傅染﹐爲花寫生﹐筆未停揮也。疏秀而多逸致﹐體裁章法﹐亦迥別時流﹐心竊異之。越數日﹐作尺幅《宓妃圖》惠余﹐所謂「云髻修眉﹐丹唇皓齒」者﹐果已曲盡其態﹔而瑰姿柔情﹐艷逸綽約﹐亦復能宛轉出之。余曰「子可謂畫中能事者矣﹗」不山笑曰「予烏解个中三昧﹐聊借此自娛耳。」因出《祕戲圖》十二頁示余﹐布置點染﹐似本仇英﹐而男女燕暱之態﹐蕩人心目處﹐無多讓焉。余因告以秀水張浦山之言曰「祕戲圖﹐不工﹐可不畫﹔工則誨淫﹐吾虞子他日獲誨淫之咎也。」不山唯唯者再。後病歸鄕裏﹐遂不知其所終。

●李紉齋

李敬思﹐號紉齋﹐又號癡道人。居江南﹐而寄籍順天。由內庭三館﹐供事議敍得官﹐任新會牛肚巡檢﹐以畫見知於粵中諸當事。其畫石最佳﹐竹次之﹐花木又次之﹐山水人物﹐直凡工耳。嘗於方伯司閽處﹐見所繪橫幅﹐磐石大如牛﹐以濃墨鉤勒﹐略加綰染﹐覺渾朴蒼潤﹐若化爲眞石﹐令當日米顚見之﹐𨿽不下拜﹐亦當首肯。世人解畫者﹐稀捨竹石而取山水人物﹐是猶癢在背而爬搔其腹也。然試詰諸紉齋﹐四者之中﹐何物擅長﹐亦未之或解﹐其故何歟﹖

●王蓬心傳

王蓬心名宸﹐太倉巨族也。少登賢書﹐由中翰歷官至永州太守。工詩善畫﹐山水師黃子久﹐筆力雄渾沈著﹐幾欲登堂而窺其室。世之學大癡者不少﹐得其皮毛﹐便矜張誇大﹐而峯巒堆砌﹐布置逼塞﹔樹木則欹斜錯雜﹐不按章法﹐此皆未曾見大癡之眞迹﹐但得後人轉輾臨摹之惡態也。蓬心爲少司農麓臺之孫﹐去奉常公煙客六世。二公當日筆墨﹐皆宗大癡﹐爲本朝山水家領袖﹔而又收藏古名迹最富。蓬心本其家學﹐足知淵源之有自矣。居官簿書之暇﹐詩酒自娛﹐有燕寢凝香之雅﹐人俱目爲風流太守。年七十餘﹐致仕﹐湖北畢撫軍延之作畫﹐主賓款曲﹐其得罄腕下煙霞邱壑之妙可知也。雅好弈而不工﹐遇宴會﹐喜與人拇戰。世俗拇戰無論勝負﹐率以三數而止。蓬心若負其二﹐則不終數﹐且畢席不與其人戰。弈勝﹐可終日不倦﹐負亦卽止。其門客屬吏﹐或故爲敗北﹐則詡爲色喜﹐此亦其生平之小疵也。

●羅存禮傳

羅存禮﹐粵西髙士也。好遊﹐自號「五嶽遊人」﹐有司馬子長之風。工山水﹐家貧﹐以筆墨作生涯﹐嘗摘六如詩句﹐署其門曰「閒來寫幅丹靑賣﹐不使人間作孽錢。」可以見其標格矣。畫法巨然﹐縱橫馳驟﹐不囿師資。喜作窮巖絕壑﹐灌木叢莽﹐虎豹所宅居也﹐蛇虺所窟穴也﹐毒煙苦霧所霾也﹐山精木魅所憑依也。余曰「是殆爲粵西山水寫照乎﹖」蓋粵中有山皆險﹐無水不湍。羅君生於斯﹐長於斯﹐故得於心﹐而應於手者﹐如此。余時客粵﹐數過訪﹐皆不遇。庚子﹐入都﹐於友人齋頭﹐見有客衣冠朴野﹐貌淸臒﹐抵掌談吐納之術。詢之﹐則羅君也。云「自衡嶽北遊﹐登岱宗﹐芒鞋藤杖﹐尋幽探勝﹐已兩年於玆。抵京方匝月耳。」余以其遊屐初至﹐未遽去。越數日﹐訪之﹐閒雲野鶴﹐不知所之矣。比聞其結屋衡山﹐挈妻子偕隱﹐吾知其窮七十二峯之勝﹐以供磅礡﹐與世之摹成稿﹐拓粉本者﹐大有徑庭。惜相距道遠﹐不獲見也。

余紀羅君事﹐越數日﹐夢一道士叩門揖余而言曰「余西粵之鄙人也。旣不能立徳立功於時﹐復不能閉戶著書﹐立言垂後。古人三不朽﹐余何有焉﹖孤蹤弱植﹐自問與艸木同腐。乃重煩楮墨﹐表揚幽滯。邇者東王公命余繪天下名山圖﹐五十年始克竣事。君記取連九之期﹐三山之畔﹐當進五云之漿﹐太玄之酪﹐爲君一滌塵垢﹐所以報也。」語畢﹐拂袖去。余亦爲柝聲驚寤﹐涼月滿窗﹐夜將午矣。夫天下名山﹐在世人必扶筇著屐﹐負橐裹糧﹐越數十年之久﹐殫畢生之力﹐不能徧遊者﹐有矣。仙人則靑鸞赤鯉﹐乘虛往來﹐朝而圓嶠﹐暮而瀛洲﹐又何待繪圖以觀﹖豈仙人亦欲學宗少文臥遊耶﹖且連九何時﹖三山何地﹖五云太玄之漿酪又何物乎﹖夢境恍惚﹐亦聽之而已。顧東王公考諸《列仙傳》﹐生於碧海芬靈之墟﹐凡男子得道者﹐隸焉。天上作畫﹐勝於地下修文﹐羅君仙乎哉﹖

