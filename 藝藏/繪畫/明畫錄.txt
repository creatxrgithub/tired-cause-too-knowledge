明畫錄淸

徐沁

○序

琴棋書畫固𨿽小技苟竭其心智皆能通乎神明顧名髙者每欲持論以自表見如琴弈之有譜而卒莫能發其者何也蓋琴之妙在於撫弦弮指之間及鼓罷而音亡了無可傳矣況求弈於推枰斂子之後是何異於醒而說夢乎惟書畫則不然得心應手𨿽難易之不同要皆有可尋之迹今童子操筆學書輒具點畫盡人皆能卽工拙迥異然皆謂之書也上者遂至勒碑摹帖以垂不朽千百世後撫拓宛然而畫旣非人所盡習運筆濡染出於天分者居多其淺深向背之法又非鋟板鏤石之所可仿佛故傳者益寡試觀謝赫張彥遠諸人之撰次姓名具在其眞迹之傳於世者有幾不幸而姓名俱泯良亦可悲自晉唐迄於宋元賴有宣和寶鑑二書班班可考元季畫學大變盡去板結之習歸於流暢明初諸公親從事於黃王倪吳間得其宗傳景陵之世崇尙翰墨供西殿者皆極天下之選由是浸盛三百年來能事輩出指不勝屈以余耳目睹記亟圖纂輯旁搜博采惟恐或失而其人之或存或亡則有數焉釐爲八卷題曰明畫錄者繼宋元而作也嗚呼古今可錄之事多矣而獨流連小技以見意之所存姑舉姓名聊識梗槪其不能闡發微妙與琴弈之譜何異而謬欲藉玆錄以附宋元之後過矣過矣

明畫錄一

卷一

○宸繪

敍曰郭若虛圖畫見聞志謂太上遊心難與臣下並列故以宋仁宗特推卷首較鄧公壽之紊雜迥不侔矣有明翰墨莫尙於景陵縑素點染天機橫溢頒賜臣列目爲至榮茂泰二陵亦能踵美𨿽流傳希覯迄今追維盛事太平文物之風固非晉明梁元所及輒敢特書以光卷帙諸王妙藝並綴於後云

宣廟畱神詞翰尢工繪事山水人物花鳥艸虫並佳天縱異能隨意所至皆非人力能及上禦書年月及賜臣下銜名用廣運之寶或武英殿寶及雍熙世人圖章

憲廟工神像上有禦書歲月用廣運之寶嘗寫張三丰像精采生動超然霞表

孝廟亦畫神像禦筆年月用寶如前

武廟亦善畫曾見設色鐘馗小幅上書正徳禦筆

○藩邸

周定王名蒨髙廟第五子也國開封王以國土曠衍庶艸繁蕪摭其可佐饑饉者得四百餘種爲救荒本艸四卷乃躬自繪圖而注疏之

周憲王名有燉恭謹好文兼工書畫

湘獻王名柏善畫嬰兒

遼簡王名植善畫人物

唐成王名彌鍗國南陽博學工詩兼精繪事

鎭平恭靖王有爌周定王第八子嗜學工畫有菊譜圖三城康穆王芝垝唐憲王子也博通羣經尢精繪事作耆英王母九老百花諸圖皆妙絕一時

富順王厚焜荊王第二子也工詩尢耽繪事偶畫蜀葵數幅曝日中蜂蝶叢集花上拂之輒來

衡陽王善畫鷹

永寧王畫牡丹甚佳

寧靖王尊培號竹林懶仙寧獻王之孫寫山水艸艸若不經意天然合妙

樂安端簡王栱欏號眠云寫菊石妙絕一時

建安王號中仙善翎毛

鍾陵王善畫人物

○道釋

敍曰古人以畫名家者率由道釋始𨿽顧陸張吳妙迹永絕而瓦棺維摩柏堂盧捨見諸載籍者恍乎若在試觀冥思落筆傾都聚觀輦金輸財動以百萬此豈後人所能及哉近時髙手旣不能擅場而徒詭曰不屑僧坊寺廡盡污俗筆無復可觀者矣南中報恩上官畫廊

明畫錄二

戴琎殿壁久遭劫火都門惟慈仁永安尙存劉瀾商喜之迹惜瀾之生平已無可考他如絹素流傳予僅見戴氏羅漢數卷及張倫鐘馗遠遊圖而已吾郡陳悔遲雅工道釋筆筆得道元法具載人物中玆故不及

蔣子誠江寧人初工山水中年悔其習遂畫道釋神像觀音大士爲有明第一手

胡隆字必興江寧人受學於子誠工道釋神鬼爲名輩所推

阮福海北人道釋神像亞於子誠

張倫字秉彜太倉州人善鬼判尢工人物

倪端字仲正宣徳中徵入畫院道釋精妙入神兼工人物花其山水宗馬遠一派與謝環李在石銳同被寵渥

馬俊字惟秀號訥軒江寧人寫神鬼行其至妙山水仿唐宋有古法

董常嘉興人工道釋像行筆細密气格淸老甚合法度

顧應文號石泉華亭人宣徳中徵入畫院工道釋像盡洗習气其人物山水並佳

張靖山東人工道釋兼精人物行筆疏爽入吳道元之室尢善寫照

上官伯達福唐人所畫神佛傅色精采南中報恩寺畫廊獨絕一時

李福智釋道人物可繼上官伯達

沈明遠錢塘人工釋道神像筆力入妙流輩罕及

劉廷敕江右人善白描神像兼工人物

丁云鵬字南羽號聖華歙人工詩善畫佛像得吳道元法其白描羅漢工於禪月金水兩家別具一種風格山水人物雜畫兼妙華亭董文敏贈印章曰毫生館

熊茂松字汝辰號衡臯瑞州人能詩工書法官員外郎所畫神像師丁聖華而得其神兼山水宗黃一峯

李麟字次公鄞人工道釋像筆墨疏秀俱合古法師丁南羽有出藍之譽

朱多瑽字垣左號崇謙樂安靖莊王孫能詩文精於賞鑑喜作仙道像超然出塵兼工墨菊

吳彬字文仲閩人萬曆間官中書舍人長於佛像人物亦秀潔至寫山水絕不摹古皆卽景揮灑人謂其小幅擅奇余曾見盈丈之障亦殊工麗也

束章孟善畫人物

蘇遁字遺民初名霖字澤民華亭人工八法尢專畫道釋豪縱細潤各極其妙崇禎間妻亡攜一子寄食僧廬性孤介絕俗不可一世後莫知所終

○名媛

崔繡天閩人十三歲卽解寫佛所作觀音像妙相莊嚴位置山水雲

明畫錄三

煙造微入妙

周禧江陰人周仲榮第三女也其兩姊俱長於丹靑禧寫觀音大士最工心通意徹非師受所可思議

○人物

敍曰東坡論畫不求形似至摹壁上燈影得其神情此特一時嬉笑之語若夫造微入妙形模爲先气韻精神各極其變如頰上三毛傳神阿堵豈非酷求其似哉至於傳寫古事必合經史衣冠器具時各不同吳閻名手尙不免仲由帶木劍明妃著幃帽之譏況下此者乎有明吳次翁一派取法道元平山濫觴漸淪惡道仇氏專工細密不無流獘近代北崔南陳力追古法所謂人物近不如古非通論也

陳遇字中行鄞人元末曾官江東書院山長博通經史尢邃先天之學明初參贊帷幄累官至尙書工於寫照曾爲髙皇紀容妙絕當時兼善山水世稱爲靜誠先生

陳遠字中復卽遇弟工楷書繪事得其兄法爲髙皇寫禦容稱旨授文淵閣待詔

張彥材常熟人工於寫照嘗從楊鐵崖遊金陵今子孫家太倉沙頭能世其業

朱文奎字應辰號奇翁吳江人洪武中舉明經授蘇州訓導白描人物最精

沈希遠昆山人工傳神洪武中寫禦容稱旨授中捨所畫山水宗馬遠

陳摐字仲謙武昌人永樂中寫成祖禦容稱旨時推能品

陸顒興化人工詩精書法官禮部員外郎善畫人物精采奕奕時稱三絕

孫玘善人物兼工寫照曾孫錦字大紳能傳祖法

王尙賢樂淸人寫人物以戲墨點染天趣合妙年九十涉筆益佳

陳喜字仲樂蒙古人爲宦官精工人物兼鳥獸畫固不以人限也

吳正字希純東陽人工楷書正統初薦入文淵閣授中捨善寫貌偶見楊東裏及諸子隨行便作圖無不逼肖亦能山水

胡旻嘉興人父奫永樂間爲刻漏博士以卜新殿當毀囚以待驗至期將火而先仰藥其言卒驗旻遂棄占筮而習畫長於人物兼工山水弟昱昂昊皆善畫孫昺尢以畫名家

唐宗祚海寧衛人景泰間以寫貌著名於時

吳偉字士英一字魯天更字次翁江夏人弱冠謁成國諸公呼爲小仙遂以爲號弘治間供奉仁智殿授錦衣百戶賜畫狀元圖章人物宗吳道元縱筆蕭灑山石皴劈斧亦自宕逸

張路字天馳號平山祥符人傳偉法作人物𨿽少秀逸然頗遒勁可觀弘治間名亞於偉

明畫錄四

薛仁字子良號半仙江寧人其人物專宗偉法兼工山水其稱半仙者謂得半於小仙耳

蔣貴號靑山儀眞人畫人物宗吳偉足以亂眞山水近似

姜隱字周佐黃縣人工人物仕女細潤工致摹古有法花果亦精雅

吳文英處州人工人物生動有法弘治間與呂紀供奉兩殿同被寵遇時人呼爲小呂

張礎工人物兼精雜畫弘治中供畫院官錦衣

彭舜卿號素仙長興人善人物兼工山水

李著字潛夫號墨湖江寧人初從學沈周之門得其法時重吳偉人物乃變而趨時行筆無所不似遂成江夏一派

朱邦字正之號九龍山樵隱叟又號酣珝道人新安人也所畫人物用筆艸艸墨沈淋漓與鄭顚仙張平山相類山水亦仿佛

丁玉川江右人善畫人物行筆艸艸論者謂其徒逞狂態比於邪學其山水宗馬夏而乏气韻

傅子英鄞人善寫人物蕭灑生動得其神采與胡仲厚吳景行史均民四人並擅名一時

陳子和號灑仙浦城人初爲塑工後攺習畫專作水墨人物蕭灑出塵殊有仙气

蔣宥字朝恩常熟人工人物有致爲朱中丞瑄所鑑賞都下爭相延致推爲能品

王鳳字舜儀常熟人傳蔣宥法工於人物筆致奇逸兼善雜畫

朱佐字廷輔常熟人父祺以山水名家佐尢精工人物供事畫院子蒙亦有家法

李子安常熟人寫照獨絕子文奎孫躍並世其業

朱士謙常熟人所畫人物大有古法

兪恩字王錫別號江村居士錢塘人善畫人物性疏簡不喜治生渲染數筆輒止以故流傳者甚少花鳥亦俱臻妙

兪舜臣字治甫號海峯子卽天錫子愛觀長流疊嶂工人物頗得父法其山水花鳥諸格俱精

蔡世新號少壑贛縣人工寫照時王文成公鎭虔召眾史多不當意蓋兩顴稜峭正面難肖世新幼隨師進獨從旁作一側相得其神似名大起亦善鉤勒竹大幅者佳兼畫美人

仇英字實夫號十洲太倉人後寓吳初執事丹靑周東村異而教之摹唐宋人畫皆能奪眞尢工人物其發翠毫金絲丹縷素精麗艷逸無慚古人又字實父

尢求字子求號鳳山長洲人白描人物最工所畫仕女艷冶絕世

張靈字夢晉吳人與唐寅比鄰相善性落拓嗜酒爲郡諸生竟以狂廢所畫人物冠服簡古形色淸眞而筆生墨勁嶄然流俗竹石花鳥

明畫錄五

並佳

周官吳人畫人物精於白描無俗韻第纖弱稍不逮靈山水亦佳案志周官字懋夫

李郡字士牧吳人工人物所畫郡契渭橋諸圖綽有意致第與古事微舛如獒作狻猊文皇無虯須此咎在學問非筆力之過美人標格情性無不生動

沈完字全卿吳人所畫人物亦入仇英之室

黃鵠南陽人貌寢而筆致極佳工人物依武昌吳明卿以居時推能品

周龍號東陽錢塘人畫人物筆法遒勁中復饒秀逸之气

宋登春字應元北直新河人壯歲發白自號海翁晚居江陵天鵝池更號鵝池生工詩文嗜酒慕俠忽忽如狂畫人物師吳偉法兼善山水嘗曰吾豈松柏四周中人會當乘潮解去後果投胥江以死

蕭公伯泰和人善寫照其染色可古榮枯不但肖之而已初有畫師寓邑寺公伯往事之盡得其法一日汲水遲歸師詰其故曰適見二鬼相搏因忘返隨以水畫地作狀師大驚服遂有名

陸宣字廷甸號節庵華亭人能詩善寫人物尢長於傳神筆致蕭散了無俗气

林旭字景初江寧人少穎慧初工山水尢精於寫照惜蚤世縑素傳流殊少

劉昌叔福安人工於寫照常獨行曠野爲羣惡少剽其資輒貌其人愬里正迹之無得脫者此與元靄僧倉卒中寫小黃門頭子者同一絕技

歐陽觀遠寫照得昌叔法亦名於時

方叔毅字百里上海人工人物神气生動常遊錢塘擔夫荷橐而遁遂貌其狀於城篔眾識之捕獲此與劉昌叔頗相類

陳儀字象之華亭人其父谷善畫花鳥而儀工物寫生亦得家法

史政江都人工寫照

姚宗淮安山陽人亦工寫照

蘇祥號小泉江都人善畫人物兼工山水

李士達號仰槐吳縣人長於人物兼寫山水能自愛重權貴求索𨿽陳幣造廬終不可得萬曆間織榼孫隆在吳集眾史咸屈膝獨士達長揖而出尋爲收捕以庇者獲免年八十碧瞳秀腕舉體欲仙此以品勝者也

許至震字東生一作山嘉善人得正乙眞人法能驅役神鬼工人物兼能寫眞有長康之譽所畫關壯繆像人多珍爲絕筆

楊宗白歙人善白描人物

程環歙人長於人物宗仇英法細密工麗靑綠山水亦佳

明畫錄六

張紀字文正海鹽人工人物尢長於士女衣皞矮鬐與唐寅相似面龐肉色淺染三停用積粉法所云三停者額鼻頦此古法今畫家知者鮮矣

陳希尹善寫照亦能畫虎

曾鯨字波臣閩晉江人工寫照落筆得其神理傳鯨法者爲金穀生王宏卿張玉珂顧云仍廖君可沈爾調顧宗漢張子遊輩行筆俱佳萬曆間名重一時子沂善山水流落白門後於牛首永興寺爲僧釋號懶云敬案譚掃庵詩存當號漱云也

孫兆麟字開素山陰人父云居以寫照擅名兆麟旣得家法而更精詣推爲能品至今傳像人爭法之兼工山水花鳥

崔子忠字淸引一字道母萊陽人少爲諸生以詩名後僑燕容辭質茂畫亦追古人物俱摹顧陸閻吳妻女亦以嫻渲染間貽知己苟以金帛相購絕不能得性孤介卒以窮死一作靑蚓

夏鼎吳人白描人物絕佳亦工山水

李彬字文中鄞人寫意人物艸艸點綴情態入妙

吳純字正齋東陽人官中書舍人善寫照亦能山水卽吳正考邑志家譜攺定移前

鄭克修淸江人善畫人物兼工馬

洪澤善人物

許進江寧人善畫人物

張鳷字子羽號圖南江寧人工於人物追摹古法筆力疏秀兼以傅采鮮妍生動超逸寫生雜畫並佳

張孟容嘉定人善寫照

陳洪綬字章侯號老遲晚更悔遲又曰勿遲諸曁人爲諸生詩詞書法並佳長於人物刻意追古運毫圜轉一筆而成類陸探微至繪經史事狀貌服飾必與時代吻合洵推能品花鳥艸虫無不精妙惟山水另出機軸

謝彬字文侯號仙臞上虞人寓武林工於寫照戲墨人物率意點染天然入妙

○名媛

盧允貞字徳恆號恆齋江寧人爲倪文毅公嶽之夫人白描人物精妙有九歌圖及璇璣圖藏於家曾孫民悅爲蘄水令嘗出以示客

仇氏號杜陵內史十洲女也人物細密精妍能得父法

○宮室

敍曰畫宮室者胸中先有一卷木經始堪落筆昔人謂屋木折算無虧筆墨均壯深遠空一點一畫皆有規矩準繩非若他畫可以艸率意會也故自晉宋隋唐迄於五代三百年間僅得一衛賢至宋郭忠恕之外他無聞焉有明以此擅場者益少近人喜尙元筆目界畫者

明畫錄七

鄙爲匠气此派日就澌滅矣

石銳字以明錢塘人宣徳間待詔仁智殿畫仿盛子昭工於界畫樓臺玲瓏窈窕備極華整加以金碧山水傅色鮮明絢爛奪目兼善人物

杜堇字懼男初姓陸別號檉居古狂又以靑霞亭自署丹徒人占籍京師詩文奇古成化中舉進士不第遂絕志進取畫界畫樓臺最工嚴整有法人物亦白描髙手花卉並佳

卷二

○山水

敍曰能以筆墨之靈開拓胸次而與造物爭奇者莫如山水當煙雲滅沒泉石幽深隨所寓而發之悠然會心俱成天趣非若體貌他物者殫心畢智以求形似規規乎遊方之內也自唐以來畫學與禪宗並盛山水一派亦分爲南北兩宗北宗首推李思訓昭道父子流傳爲宋之趙幹及伯駒伯驌下逮南宋之李唐夏珪馬遠入明有莊瑾李在戴琎輩繼之至吳偉張路鍾欽禮汪肇蔣嵩而北宗抃矣南宗推王摩詰爲祖傳而爲張藻荊關董源巨然李成範寬郭忠恕米氏父子元四大家明則沈周唐寅文徵明輩舉凡以士气入雅者皆歸焉此兩宗之各分文派亦猶禪門之臨濟曹溪耳今鑑定者不溯其源止就吳浙二派互相掊擊究其雅尙必本元人孰知吳興松雪唱提斯道大癡黃鶴仲圭莫非浙人四家中僅一梁溪迂瓚然則沈文諸君正浙派之濫觴今人安得以浙而少之哉

劉基字伯溫靑田人明初爲翊運名臣封誠意伯謚文成善畫有蜀川圖爲曁陽本中使君西行餞者畱傳於丹陽孫氏人徒知公勛業文章未識其精於繪事固知諸葛武侯以畫稱非虛語也

冷謙字啟敬號龍陽子嘉興人洪武初爲協律郎郊廟樂章多其所撰世傳其化鶴入瓶事甚詭異性嗜畫見大李將軍思訓畫效之不月餘悉得其法作仙弈圖贈洪園丘公張三丰紀之甚詳自古神仙若郭忠恕方方壺皆精六法於啟敬何疑

趙原字善長號丹林齊東人寓吳所畫山水初師董巨然及王右丞髙敬彥法而得窅深窮邃之意兼寫竹名爲龍角鳳尾金錯刀時爭重之洪武初被徵令圖昔賢像應對失旨坐法

周位字元素太倉州人博學多能工於山水洪武初徵入畫院凡宮掖畫壁多出其手一日被命畫天下江山圖於便殿位請上規模大勢方敢潤色髙皇援毫揮泗粗具位頓首曰陛下江山已定臣無所措手矣遂止後因同業相忌以讒死

徐賁字幼文其先蜀人由毗陵徙吳工詩有北郭集與髙啟齊名世稱髙楊張徐者也明初官河南左藩後下獄死書學晉王廙畫法董源其山水林石遒麗淸潤濯濯可愛

明畫錄八

張羽字來儀以字行更字附鳳潯陽人寓吳工詩文著有靜居集明初由太常丞兼翰林院同掌文淵閣事後竄嶺表中道召還懼投龍江死所畫山水法米髙兩家筆力蒼秀

周砥字履道號東臯別號匊澑生吳人寓無錫博學工文辭雅精六法初避地義興交馬治孝常有荊南倡和集後因富人召飲心惡之夜半遁去歸從髙楊諸人遊已去會稽歿於兵所畫山水直抵掌黃子久蒼秀溢目陳汝言字惟允號秋水臨江人從父僑吳善詩有秋水軒稿與兄惟寅並善山水時人呼爲大髯小髯畫宗趙松雪行筆淸潤洪武初官濟南經歷王蒙知泰安州面泰山作畫三年始成惟允過訪適大雪遂用小弓挾粉筆彈之攺爲雪景成岱宗密雪圖巧思奇絕後坐法臨刑猶從容染翰人謂之畫解

烏斯道字繼善號春艸慈溪人琴弈書畫皆造妙品與兄春風並擅時名故髙祖有江浙文章數二烏之句洪武初徵爲石龍令後調永新所作山水蒼勁秀遠在大癡雲林之間

茅澤民號臞叟畫山水筆墨鮮潤嘗作夏山過雨圖髙季迪題詩贈之

王行字止仲號半軒長洲人工詩文過目成誦有楮園集喜潑墨作山水煙雲勃郁時人號爲王潑墨洪武初郡庠延爲經師後謝去隱石湖濱好談兵坐藍玉黨伏法

盛著字叔彰嘉興魏塘人其叔懋以畫名家著畫山水髙潔秀潤能得其法兼工人物花鳥而全補圖畫運筆設色與古無殊洪武中供事內府被賞遇後畫天界寺影壁以水母乘龍背不稱旨棄市

駱驤字子龍嘉興人能詩有言志集事後母以孝聞兼工醫術所畫山水法黃大癡倪雲林而得其宕逸

虞堪字克用一字勝伯宋丞相允文之裔居長洲工詩蓄書甚富寫山水殊有思致洪武中爲雲南府學教授

莊麟字文昭丹徒人官縣尉畫山水淸潤可愛

史謹字公謹昆山人性耽吟詠洪武中謫居雲南後薦起爲應天府推官尋降湘陰丞罷官寓金陵自號吳門野樵構獨醉亭賣藥自給畫山水長於寒林雪景疏曠有致

王履字安道號奇叟昆山人工詩文書法畫得馬夏風格行筆秀勁布置茂密作家士气鹹備洪武中登華山絕頂圖其景盡得天外三峯髙奇曠奧之勝乃知從前不過紙絹相承指爲某家數屏棄舊習以意匠就天則出之有問何師則曰吾師心心師目目師華山而已

張觀字可觀嘉定人少遊江湖志尙古雅嘗寓華亭秀水間畫山水初師夏珪馬遠及見盛子昭丁野夫吳仲圭諸人而筆力大進春容蒼秀格韻悉佳

陳珪字伯珪常熟人務學不希仕進畫山水師米襄陽父子筆意髙

明畫錄九

簡頗自愛重洪武中客京師有鄰女相挑正色拒之其操行如此又非獨以藝稱也

葉希賢字以愚號東吳老人洪武中官郡邑廣文所作山水甚佳

相禮字子先華亭人工詩弈稱無匹所畫山水淸曠有法洪武中被徵尋厚賜遣還名望益重

顧祿字謹中華亭人才藻艷發能詩著有經進集善書尢工分隸洪武中爲太常典籍工山水兼善雜畫亦能鉤勒竹石

夏儀甫吳興人能詩以孝行稱隱居天目四十餘年與張羽劉佐周倬沈貫友善吟詠唱酬長於山水畫有天目山房圖傳世

唐肅字處敬號丹崖山陰人洪武間召供奉翰林文字善畫水山格力髙妙嘗作怪石自爲賦以美之

張文樞字石隱徳淸人幼嘗爲僧畫山水宗董巨然筆法蒼秀兼善墨竹時烏程胡欽亮徐士元歸安莫廷暘孟玉澗明初俱以畫名玉澗靑綠山水尢佳

宋杞字授之洪武間登進士知全州善山水

薛績字汝嘉號古巖吳江人善山水

範禮字宗嗣常熟人山水師馬遠

王立本嘉善人所畫山水師梁楷率筆疏遠有徵茫煙雨之致臨摹古本幾於亂眞善人物殊生動入格

王繼宗卽立本子山水師盛懋筆法細潤與父各自成家世並重之

範摹字行式嘉興人善詩歌古器書畫雅精鑑別所作山水行筆蕭散奇趣幽深兼工人物

金黼字用文號竹泉生昆山人嗜吟詠書法淸勁所畫山水筆佳韻勝兼寫梅竹蘭石

蕭澄以畫水名每於波濤轉折處寓一蕭字或一澄字以自標識

夏昺字孟陽昆山人大常鋋之兄也洪武末爲永寧縣丞謫戍滇南永樂中以鋋薦拔同官中翰時稱爲大小中書畫山水法髙彥敬嘗作靈山嵐樹圖有疾閃飛動之勢

章瑾字公瑾號采芝華亭人宋莊敏公之後能詩善艸書尢長於畫山水宗夏珪馬遠揮毫渲染或頃刻立就或數日不著一筆兼善人物傳有春江送別及寒山拾得像無漸古人張觀以後一人而已

髙柄字彥恢仕名廷禮別號漫士長樂人工詩選唐詩品匯正聲行世永樂初官翰林待詔遷典籍書得漢隸筆法畫原於米氏父子出入商髙間時稱三絕小景上有髙心文圖書或其別字

李時字居中順天人所畫山水宗董北苑天眞爛熳姚榮公曾贈以詩

吳子璘華亭人山水宗盛子昭兼善枯木竹石

朱孔陽名寅以字行更字廷輝華亭人工詩永樂初以寫制詞入翰

明畫錄十

林累官至順天府丞精工山水嘗爲楊東裏寫歸田圖作家士气俱備

郭純字文通號朴齋永嘉人永樂中供事內殿善山水布置茂密長陵絕愛之有言馬遠夏珪者純輒斥之曰是殘山剩水宋偏安之物也自言酒後筆法入神供禦外不肯輕以一筆與人

虞謙字伯益金壇人工詩有玉雪齋集永樂中召爲大理卿獻陵監國奏除總憲精於山水幽淡簡遠有倪雲林風致兼寫竹得金錯刀法

王性善丹徒人通醫畫工山水永樂中與虞謙交善筆致髙簡雅相頡頏

陳宗淵越郡人陳剛中之後永樂中以墨匠在翰林學書黃文簡公推薦於上因落匠籍入士流雅善山水兼寫神官中捨歷刑部主事致仕

黃蒙字養正瑞安人永樂中授中書舍人與子采相繼以書法直內閣俱能詩文所作山水法黃子久得其佳境

陸闇字伯陽號友菊興化人官楚府伴讀畫山水木石爲楊文貞公推重弟顒已入人物家

張子俊號古淡浙人官禮部員外郎山水宗荊關一派楊文貞公嘗贈詩求其畫

朱自方號夢庵先臨江人後宦遊奉化遂古籍焉寫水墨山水出入郭熙範寬而晚自成家

卓迪字民逸奉化人其山水初師朱自方而筆法精密過之永樂中徵至京兼以篆隸入翰林將授官而卒畱都報恩寺影壁存迪筆今亡矣

王賓字仲光號光庵吳縣人居木瀆晦迹不仕事母篤孝嘗於天平山畫龍門春曉圖推爲能品

沈遇字公濟以多疾而羸故號臞樵又稱硯庵老人吳縣人髙祖肖鑑宋咸淳中以寫照著聲至遇善詩文工山水雅精水墨馬夏淺絳李唐深色種種能之摹趙伯駒至能亂眞永樂末召見稱旨謝病歸晚歲喜作雪景

謝環字廷循永嘉人山水宗荊關二米宣徳間徵入畫院大被賞遇儕輩莫及東裏楊少師嘗稱其淸謹有文云

李在字以政莆田人遷雲南宣徳間被徵精工山水細潤者宗郭熙豪放者宗夏馬人物气韻生動名傾一時商喜字惟吉工山水兼寫人物筆致超逸尢善畫虎宣徳中徵入畫院授錦衣衛指揮孫祚字天爵亦傳家法周文靖莆田人山水堪配謝環

劉玨字廷美號完庵長洲人宣徳中官僉憲政聲甚著書宗李北海詩工律體時人稱爲劉八句掛冠歸田卜築洞庭以老畫山水泉深

明畫錄一一

石亂木秀云生綿密幽媚風流藹然幾入巨然之室

戴琎字文進號靜庵又號玉泉山人錢塘人其山水源出郭熙李唐馬遠夏珪而妙處多自發之俗所謂行家兼利者也神像人物雜畫無不佳宣徳初徵入畫院見讒放歸以窮死死後人始推爲絕藝

戴泉字宗淵琎之子山水有家法惟用墨差重

夏芷字廷芳錢塘人從戴琎學所作山水諸體筆力直逼其師方鉞亦同縣與芷俱稱入室弟子惜皆蚤世否則當擅出藍之譽矣

夏葵字廷暉芷之弟山水人物頗得師承

仲昂錢塘人受業戴門山水雜畫筆力雄健亦能亂眞但略艸率耳

陳景初號艸庭海寧衛官舍與戴琎同時所畫山水其行筆蒼老亦復相類孫鳳雅能白描

陳璣字天器海鹽人山水一派初授業景初後遊錢塘見戴琎筆法湛思入悟自變成家兼能寫照

林廣江都人山水人物宗李在筆力蕭灑多生趣

陳公輔號江村居士吳江人山水宗盛懋筆墨曠逸亦能雜畫

陳公佐號石泉公輔之弟亦工山水

沈誠字文實別號味菜居士江寧人工繪事興致所到揮染山水自成一家

金潤字伯玉號靜虛江寧人官至郡守所畫山水天眞橫溢推爲神品

謝宇字伯寬號容庵衡陽人宣徳中以中書舍人直內閣累官工部侍郎掌通政司事山水法諸大家筆致斐亹饒淸遠之致花卉鳥獸並佳此鄧公壽所謂軒冕一流也

謝汝明字晦卿號東巖字之仲子山水得父法

夏衡字以平華亭人工書法篆隸髙古由中書進太常卿畫山水師黃子久駸駸欲度驊驑矣

金鉉字文鼎華亭人詩文流麗有鳳城稿尙素齋集尢工章艸所畫山水撮黃一峯王黃鶴兩家之勝蒼勁幽潤超脫町畦時稱三絕

金鈍字汝礪鉉之弟工書法官中翰所畫山水有家法

金銳字汝潛鉉弟工山水

陳謙字士謙號訥庵逸人書畫俱字趙松雪咄咄逼人尢長於山水頗自矜詡

陳叔謙錢塘人善鑑別古器名畫涉筆直追倪雲林淡宕平遠蕭疏可愛嘗書一聯於室曰博古圖搜周漢制無聲詩寫晉唐題以自況云

馬琬字文璧號魯鈍華亭人官撫州太守山水宗董源平遠曠闊取景獨絕

顧宗字學淵南海人官中書畫山水師黃子久蒼勁有法

明畫錄一二

顧寅字叔明號友靈吳人工山水兼能松石竹亦蕭灑

卷三

○山水

馬軾字敬瞻嘉定人讀書負經濟精於古候正統中授司天博士畫宗郭熙髙古有法與戴琎並重京師其山水精妙非謝環李在輩所及

顧翰字維周號雪坡道人江都人讓鎭遠侯爵於弟玘讀書賦詩以自適畫山水出入董米倪吳間多不署名至題荊棘曰都無君子純是小人反鄭所南語時王振竊柄用以寄嫉邪之志云

姚綬字公綬號谷庵晚號云東逸史又稱丹丘先生嘉善人天順間成進士官禦史成化初出知永寧府遂解官歸生平類晉人風調工山水仿吳仲圭墨色淹潤其得意者裝潢售人復以髙資購歸其自重如此

毛良字舜臣號兩山居士北平人襲南寧伯工詩寫山水師米元章煙雲滅沒妙合天然著無聲詩一編闡論六法之奧𨿽謝赫張彥遠不是過也

朱祺字孟祺號拙庵居士常熟人行己方潔有髙韻工山水能兼宋元諸家所長出以己意嶄然拔俗

朱侃字廷直祺次子山水能傳家法其臨摹夏珪一派尢超軼絕羣

陳復字啟陽號坦坦居士宛平人官國子監典籍初隨父宦遊畱都與諸名士交詩文有聲畫尢長於山水匠心師古規模井然工松竹兼能寫照

陳后字啟先號寓齋復之弟官司天博士能詩文善書作山水雜畫與兄方駕子漢亦能嗣美

林時詹興化人長於繪事天順間徵至京成化初賜冠帶直仁智殿畫山水推爲能品

姜立綱字廷憲號東溪永嘉人工書天順間授中書成化朝累官至太僕卿其畫山水深得黃子久法世人伹知其書法爲院體不知其精於畫也

黃璨字蘊龢永嘉人工詩文書法其畫山水蒼秀有致與姜立綱同直中祕

柳楷字文範號萬竹山人永嘉人工詩文山水亦稱合作與立綱同官

洪孝先號霍山永嘉人能詩著有雁池集善山水規摩古法名重都下廷循之後頗馳聲譽

陶成字孟學號云湖山人寶應人領鄕薦緣他事被放多才藝詩文奇卓書兼四體畫備六法山水多施靑綠穠麗蔚拔以發其牢騷之意鉤勒竹與兔鶴並佳

明畫錄一三

張端字廷瑞號肯堂常熟人官中書寫山水善作平遠小景兼畫怪石

陳彥徳麗水人善畫山水

王恭錢塘人山水宗馬遠

王田字舜耕歷城人佐縣罷歸好爲樂府畫山水宗髙房山蒼勁合度

何澄字彥澤號竹鶴老人江陰人官袁州守工山水宗米元章煙雲窅靄墨气浮動而不免浙派之目要非通論

汪質字孟文錢塘人流寓江寧工山水師戴琎法用墨太濃然气亦蒼郁

詹林寧字必泰浦城人工繪事天順間召入京師成化間授文思院副使直仁智殿

吳珵字符玉號石居江寧人成化己丑進士官部郎工山水宗戴琎而能變化成家

莊鋋字孔暘號定山江浦人登成化丙戌進士官吉士以諫上元鰲山被謫被薦起爲南吏部郎工詩文所畫山水煙雲蒼蔚殆有神授花鳥亦佳唐樞國琛集述其槪

許縉字尙文江寧人工山水

徐文珍南昌人善山水張汝弼嘗爲詩題其筠窗圖

張翚字文翥太倉州人山水宗馬夏二家法筆意蒼勁尺幅寸縑便有林壑窅冥之勢成化間著名於時陸容菽園雜記云太倉張翚年九十餘耳聰目明猶能作畫人問何術曰生平欲心頗淡欲事能節或賴此耳李獻吉有張侯所藏山水歌蓋謂翚也

兪鵬字漢遠上虞人能詩成治中以保舉赴京善畫山水公卿爭相引重以能事相迫欲一見不可得菽園雜記甚稱其人品之介興至揮染气韻絕佳

邵南字岐民吳人山水宗馬遠

鍾欽禮號南越山人上虞人工詩成化間召入仁智殿大被賞遇畫山水峯巒慘淡煙雲滅沒時有沈酣之致然往往縱筆粗豪多乏气韻畫上嘗題一塵不到處孝廟曾背立觀其作畫忽持須呼爲天下老神仙因鐫圖章佩用之

蔣嵩字三松江寧人山水派宗吳偉喜用焦墨枯筆最入時人之眼然行筆粗莽多越矩度時與鄭顚仙張復陽鍾欽禮張平山徒逞狂態目爲邪學

汪肇號海云休寧人山水初學戴琎人物法吳偉用筆頹放與蔣嵩相伯仲嘗自負作畫不用朽飲酒不用凵蓋善能鼻飲云

時儼號晴川浙衢開化人正徳間與汪肇同時所作山水墨气淹潤而體格頗合矩度亦工人物較之白門蔣三松汪孟文江西郭淸狂

明畫錄一四

祥符張平山尙屬正派

劉俊字廷偉山水人物並佳

袁璘字廷器工山水人物

蘇致中蜀人由制科官部郎山水師郭熙馬遠行筆如流而淸雅髙邁略不經意天趣坌溢人不能及

謝晉字孔昭號疊山其蘭庭生深翠道人葵邱翁皆別號也吳縣人工詩有蘭庭集畫山水師王蒙趙原旣精妙則益以爛熳千巖萬壑愈出愈奇尋丈之幅不日而竟

蘇復字性初長洲人以明經知綿州書得晉人法山水初師盛懋後宦遊歸盡變舊習然不苟作終歲不能竣一幅孔昭之速性初之遲各擅所長

杜瓊字用嘉號鹿冠老人世稱東原先生吳人明經博學貞澹醇和粹然丘壑之表郡守況鍾屢薦不赴築瞻綠亭於小圃以畫自給山水宗董源層巒秀拔上壽卒私謚淵孝

陳暹字季昭號云樵吳縣人山水初學陳公輔變幻成家設色尢妙摹古殆能亂眞兼工人物成化間以畫名者六十年不親世務所交惟杜東原一人

陳巖字錦髙號東山卽暹子所畫山水筆法遒麗能傳父法

錢復常熟人能詩畫山水入董源之室

張欽字士敬號震齋祥符人官都閫善山水得古人風格兼工花竹

姜濟浮梁人寓蜀工山水煙雲滅沒一洗筆墨溪徑

王世昌號歷山歷城人工山水兼善人物

朱銓字文衡號樗仙長沙人能詩工山水筆致古雅兼善人物勾勒竹菊兔並佳

朱鑑字文藻號墨壺銓之弟山水人物與兄頡頏

杜君澤號小癡吳人工楷書畫山水饒有風格嗜酒落魄客死秦郵

馬稷字舜舉號醉狂江寧人工山水兼善人物花木竹石並佳

王顯山水法髙房山筆力蒼勁隆慶戊辰歲題畫時年已八十餘

胡仲厚鄞人善畫靑綠山水筆法師董源而雲气勃郁渲染得法

吳景行鄞人與仲厚同時所畫山水絕相類

張幹字惟健太倉州人倫之孫也少聰穎性耽翰墨畫山水宗夏珪馬遠其得意處殆過於張翚宏治初給事仁智殿後歸省墮淮而死

兪泰字國昌號正齋無錫人弘治中由進士官戶垣畫山水參黃子久王叔明兩家筆法爲人恬雅發於詩文書畫咸有沖和澹遠之致

王一鵬字九萬號西園華亭人工詩善書弘治中以明經授泰順廣文性饒雅韻畫山水恬淡閒遠自成一家齋中陳設彜鼎茶鐺酒紘畢具小鬟給事筆硯乞詩畫者殆無虛日

王諤字廷直奉化人畫山水初師里人蕭鳳後肆力於唐宋諸家凡

明畫錄一五

奇山怪石古木驚湍盡摹其妙弘治間供事仁智殿大被寵遇時上好馬遠亟稱曰王諤今之馬遠也正徳初官錦衣千戶欽賜圖書時人榮之同邑盧鎭嘗師諤亦稱絕藝

趙同魯字與哲長洲人其祖友同字彥如以醫名曾修永樂大典同魯克承家學善詩文著有仙華集所作山水涉筆髙妙沈周嘗師事之每見周仿雲林輒謂落筆太過精於品鑑如此

沈貞字貞吉號陶庵長洲人世居相城裏工律詩雅善山水每賦一詩營一障必累月閱歲乃出不可以錢帛購取故尢以少得重

沈恆字恆吉號同齋卽貞弟工詩兄弟自相倡酬僕隸皆諳文墨畫山水師杜瓊勁骨老思溢出絕類黃鶴山樵一派兩沈並列神品壽俱大耋

沈周字啟南號石田別號白石翁恆之子詩格髙朗工山水宋元諸家皆能變化出入而獨於董北苑互然李營丘尢得心印惟仿倪元鎭不似蓋老筆過之也寫生花鳥並佳

沈召字翊南周之弟畫山水有法長林巨壑風趣泠然惜秀粹而蚤夭祝允明稱爲繼南甫疑翊南有誤

吳顧字瑞卿常熟人善淸言與沈周雅善所作山水皆規仿宋元諸家筆墨秀朗能發其

史忠字端本一字廷直號癡翁復姓徐上元人少不慧年十七始能言忽通詩翰畫山水樹石縱筆揮寫不拘家數動能神合與沈周交善有樓近冶城題曰臥癡年八十餘預知死期命親朋歌虞殯相攜出聚寶門謂之生殯至期無疾而卒

王綸字理之以字行昆山人善詩尢工篆隸楷法闕裏穹碑楔棹多出其手新畫山水師沈周而傳其心印摹宋元諸家駸駸入室

杜冀龍字士良吳縣人山水宗沈周而稍自變格

雷鯉字惟化號半窗山人建安人爲郡諸生不求仕進以詩酒自豪風調類米顚而畫則大殊山水撮諸家之勝精采有法江以西重之與沈周同時其題詠亦相似

周用字行之吳江人宏治間登進士歷官冢宰加宮保謚忠肅工詩書法俊逸所畫山水遒勁縟密遠近斐亹气韻藹然

郭詡字仁宏號淸狂道人泰和人棄制科業肆力於詩畫於山水諸體無不工題署俱雋逸吳偉杜堇沈周爭下之弘治中被徵入京師大璫蕭敬啖以錦衣官固謝卻李獻吉謂其不愧逸民後從王陽明遊宸濠物色遁迹不知所終侄巖亦能傳其法

葉澄字原靜其先吳人寓京師遂占籍焉所畫山水諸體師戴琎其神似處幾莫能辧與郭詡同時而髙隱頗亦相類

劉傳字良習號月川含山人入國子上捨工詩文善書所畫雲山宗髙房山而復出入於葉原靜之間行筆遒勁時發己意气韻蕭遠

明畫錄一六

謝承舉字子象號野全子行九美須髯人呼爲髯九翁上元人爲諸生負才善畫山水諸體蕭灑絕俗正徳中與徐霖同時風流相尙

謝賓舉字子隱卽承舉弟山水人物師戴琎得其神似寫畢卽屬兄題詠於上爭傳以爲勝事

史大方字符昭江寧人工山水謝子象嘗題其雲山極言結構之妙

顧源字淸甫號丹泉別號寶幢居士江寧人善詩精於書法究心禪理與淨侶結西方社所畫雲山出入髙米間自成一家寫贈名僧墨客爲多嘗有百年智巧消磨盡慚愧人傳粉墨痕之句

王挹眞江右人山水宗二米筆力差弱

沈巽字士偁號巽翁吳興人山水宗吳廷輝兼工雜畫張宏儒常熟人畫山水宗趙千星

林景時閩長樂人善山水徵入京師其染翰爲時推重許宏字宗道閩建安人幼讀書習醫能詩文所畫山水淸眞有法

劉鵬上虞人官侍郎精於染翰嘗作雲山圖煙嵐滅沒變化入妙

盧東牧錢塘人畫雲山雪景淸潤可愛

朱端字克正海寧衛人所畫山水宗盛懋墨竹師夏鋋花鳥並工正徳間直仁智殿官錦衣指揮賜圖書文曰一樵時人榮之

曾和海鹽年浦人與朱端同時善畫山水筆法髙古正徳間直仁智殿

唐寅字伯虎更字子畏別號六如居士吳人首領鄕薦坐事就吏因任達自放工詩文尢精書畫其山水目李成範寬馬夏元四大家靡不研解行筆秀潤縝密而有韻度美人花鳥尢極精妍

文徵明初名璧後以字行更字徵仲號衡山長洲人由諸生薦爲翰林待詔工詩文書畫其山水出入趙吳興叔明子久間兼得北苑筆意合作處神采气韻俱勝單行矮幅更佳生平三不肯應宗藩中貴外國也後薦修國史乞歸壽九十私謚貞獻先生

文嘉字休承號文水徵明次子官和州學正以詩文名所作山水淸遠逸趣得雲林佳境合處直逼其父之乃

文伯仁字徳承號五峯徵明之侄曾訟系得疾夢神語其前身乃蔣子誠弟子燻沐繪大士今當以畫名世尋病已事解所作山水筆力淸勁能傳家法而時發巧思橫披大幅巖巒郁茂不在衡山之下

沈昭字秋萼長洲人善山水法李唐大劈斧皴設靑綠者尢佳

陳沂字魯南號石亭鄞人以醫籍居畱都七歲卽能摹仿古畫作詩賦有聲著有拘虛集行世正徳中成進士官詞林與文待詔論畫益進宦轍所經名山大川動成卷軸最得馬夏神韻後忤張永嘉左遷行太僕卿引歸晚年筆力尢妙

盛時泰字仲交號云浦江寧人由明經入太學才气橫溢工詩善畫山水遠師懶瓚近法啟南兼精竹石文徵明爲題其小軒曰蒼潤蓋

明畫錄一七

采其詩有筆蹤要是存蒼潤畫法還應入有無之句可謂得畫家三昧矣嚴賓字子寅號鶴丘江寧人家畜名迹精於賞鑑所畫山水小幅尢精酷似文衡山

胡汝嘉字懋禮號秋宇江寧人由進士歷官副使書法絕類祝枝山所作山水脫去塵俗但不輕與人未易多見

金璇字符善號松居江寧人精醫理兄琮以詩畫有名璇工山水作袁安臥雪圖林巒映玉

王逢元字子新號吉山上元人父韋官冏卿逢元博學工詩精於書畫山水師趙松雪一派筆力疏秀人爭求購意所不屑𨿽重幣弗顧也

鄒鵬字遠之號筠居江寧人工山水家貧受直以養母有鄱陽大盜聞其名遣信詭稱富商迎圖屏障至始覺其異婉詞謝歸閉門拒客非熟察其聲音不輕出見

王孟仁字符甫江寧人所畫山水淸潤有法文徵仲極爲稱許

何適字天遊自號天臺山人其先東莞伯何眞之後祖徙楚遂爲蘄州人能詩所畫山水宗戴靜庵而時出以己意

髙鑑字孔明別號種蘭道人侯官人由明經仕學博工山水筆墨遒逸有致

陸九州島字益之無錫人爲諸生工詩歷落不羈人目爲狂畫山水筆致奇縱時稱三絕謂詩絕狂絕畫絕也

周臣字舜卿號東村吳人畫山水師陳暹傳其法於宋人中規摹李郭馬夏用筆純熟特所謂行家意勝耳兼工人物古貌奇姿綿密蕭散各極意態

何良俊字符朗號柘湖居士華亭人明經善詩文官翰林院孔目寫山水行筆淸逸而復工於賞鑑有書畫銘心錄行世其眞迹亦不多見矣

朱生吳縣人工山水揮染樹石深得唐寅筆法世珍愛之

朱貞孚吳人畫山水與文徵明同時

謝時臣字思忠別號樗仙吳人能詩工山水頗能屏障大幅有气槪而不無絲理之病此亦外兼戴吳二家派者也別號與朱銓同明畫家有兩樗仙

張寧字靜之吳人畫山水有聲

袁褧字尙之吳縣人與弟帙同聞於時工詩善畫山水論者謂其翰墨蕭灑林丘郁映

孔福禧曲阜人世襲衍聖公工山水

張澹然號九歸道人嗣法正一眞人山水宗大小米運筆淸雅亦能枯木竹石

沈鼎長洲人卽昭之兄畫山水堪與弟頡頏

明畫錄一八

卷四

○山水

陳鶴字鳴埜一字九臯號海樵山陰人嘉靖間襲百戶不自得乃棄去爲山人詩文合度兼能塡制詞曲寫山水殊艸艸若不經意而筆墨流動於頹放中復存規撫兼工花卉陳九臯以花卉著名山水僅見卽余亦止見一小幅耳應攺入花鳥門

陳鐸字大聲號秋碧下邳人家金陵襲官指揮倜儻自命畫山水仿沈周蒼勁斐亹多爲詩題識世徒知鐸工樂府不知詩畫之絕倫也

錢谷字叔寶長洲人讀書多著述家貧好客從文徵明遊常題其楣爲懸磬因自號磬室子作山水不名其師學而自騰踔於梅花一峯石田間爽朗可愛蘭竹兼妙子允治字功甫能繼父學序字次甫亦善山水

陸師道字子傳號元洲晚稱五湖道人長洲人嘉靖中由進士歷官尙寶少卿工詩善小楷古隸從文徵明遊盡得其法山水澹遠類倪瓚精麗者不減趙吳興乃復气韻生動巖谷淸幽胸涵丘壑始能如是

陸士仁字文近號澄湖師道子也書畫俱宗文衡山小楷更佳山水雅潔有父風

黃昌言嘉靖間官吏部工山水堪與文衡山並駕有大幅行世

譚翀字子羽號平橋又號曲江道人嘉靖時以山水擅名追蹤吳仲圭筆墨蒼蔚亦善花卉嚴嵩直廬稿有贈譚子羽還江東詩應是吳越間人再考

楊一洲字伯海江都人爲諸生有聲山水小幅絕佳性喜遊足迹徧五嶽故筆墨具靈秀之气其印章皆古玉晶犀文三橋髙陽篆刻識幀上

鄔昆號石浮山人所畫山水追摹宋元遺迹不失法度

梁孜字思伯號浮山廣東番禺人大學士梁儲子官至禮部主客司所作設色山水淸勁可愛王世懋懷舊詩所謂余巧被丹靑流風此未墮者是也

丰道生初名坊字人翁別號南禺外史鄞人博學能書起家進士以議禮廢黜所作山水不師古人自成一家造意髙遠兼寫花卉點染絕趣

居節字士貞吳縣人工詩著牧豕集少從文嘉習畫待詔見其運筆驚喜遂授以法書畫兼肖而淸媚口喜後忤織榼孫隆家破僦屋虎丘南村得筆資招朋劇飲或絕糧則晨起寫疏松遠岫一幅令童子易米以炊年六十竟以窮死

張復字符春太倉人從錢谷學畫其規摹荊關馬夏黃倪諸家山水無所不肖而能自運其生趣於蹊徑之外

明畫錄一九

劉原起初名作後以字行更字子正吳縣人所作山水師錢谷得其神似而筆力復佳

侯懋功字延賞號夷門吳縣人畫山水疏淡淸雅初師錢谷後宗一峯黃鶴輒入元人之室格韻迥異

管稚圭官中書善山水

周思兼字叔夜華亭人學者稱萊峯先生嘉靖間由進士歷官廣西督學治績甚偉書工章艸畫山水師米家父子簡遠有致

姚俊字叔乂號玄散道人吳縣人工詩所畫山水蒼潤入格

盛堯民吳人工山水宗元季四家行筆疏秀

浦融字通侯吳縣人善詩工書法山水規摹古人韻格殊勝

陳熙字子明號五陵吳縣人畫山水得宋元諸家筆意性豪曠必興至盤礡求者罕得

唐南埜海寧人工山水

周信字惟實號艸庭天長人善山水於煙雨冥靄中益見神采兼工竹石

陳祼初名瓚字叔祼後名祼更字誠將吳縣人喜讀騷選善行楷著有嫗解集畫山水規摹宋元神采煥發能自名家

嶽岱字東伯吳人自號秦餘山人又以系出相臺號漳餘子能詩善畫山水其詠懷詩雲煙霞出膏肓肺腑流蒼翠腕下筆端居然可見

黃尙質字子殷號醒泉余姚人能詩文著有靑園錄嘉靖己酉舉於鄕官景州守善畫山水得古人法度兼工人物

朱南雍號越崢會稽人由進士官至太僕卿能詩工書法畫山水出入雲林石田間行筆淸勁气韻出塵後因東宮出閣手玩南雍畫扇爲講官論罷

諸淸臣字淸之會稽人遊京師塞垣雅負豪气詩文亦綺麗畫山水能出入宋元諸家運筆生動渲染精采兼善花石

沈仕字子登號靑門山人仁和人少司寇銳之子不習經生言雅好詩翰多畜名迹臨摹有得所作山水風神气韻髙出流輩花卉亦佳嘉靖中遊京師邊徼詩畫贈貽累千金輒盡垂老歸裏興復不淺

朱多炡字貞吉號瀑泉南昌人弋陽王孫爵奉國將軍工詩歌畫山水善摹古迹其雲山一派得二米之神盡脫畫家蹊徑

朱謀虉字太衝號鹿洞多炡弟六子生有喑疾性穎慧精於繪事山水兼文沈周陸之長復工花鳥四方以能事迫促竟以瘵終

朱謀遙字履中號西滸多炡之侄寫山水遠宗吳仲圭近仿謝樗仙筆法皴斫淸老有法

朱慶聚字仲賢號似碧齊庶人之裔工山水疏秀可觀兼枯木竹石

何白字無咎號丹丘永嘉人工詩文書法著有汲古堂集嘉隆間以布衣負雅望所畫山水用筆疏散而有法度

明畫錄二十

宋臣號二水字子忠江寧人善山水兼工人物

馬璧字文璧工山水人物亦佳

沈寅字敬竹吳人善畫山水奇峯絕壁煙靄空蒙態狀萬變至巨浪崩奔急湍跳蹙洶洶有侵階潰屋之勢其疏林小景亦復可愛

聞人益字仲璣余姚人禦史銓之子性磊落善畫山水筆法蕭灑超出時溪尢工扇頭小景

黎民表字惟敬號瑤石南海人以詩名隆慶間由鄕薦官祕書善分隸山水宗二米气象深潤苔樹間多加大綠濃墨極有精彩

莫云卿初名是龍後以字行更字廷韓華亭人方伯如忠子育外家長於虞山幼補諸生工詩文書法性復豪邁山水宗黃大癡揮染時悉從磊磊落落鬱鬱蔥蔥時發之故神酣意足而气韻尢別著有畫說一卷

鄒迪光字彥吉號愚公無錫人以詩文自命萬曆間由進士官楚督學罷歸卜築錫山下極園亭之勝畫山水力追宋元人法一樹一石刻意求佳故能秀逸出羣涴盡時格

章廷綸丹徒人能詩畫山水筆墨中有一片冥蒙縭A2霏霏拂拂之致此士气而得意外之趣者極其精詣當不愧王黃鶴一儔

楊明時字不棄歙人工山水

方胥成歙人能詩工山水

張渙字文甫號云心秀水人畫山水用筆精密法趙千里松雪諸家種種神合

項元汴字子京別號墨林居士秀水人初爲國子生雅擅賞鑑收藏名迹甲於江左畫山水宗黃倪兩家尢醉心於雲林縱筆疏秀神合處輒臻勝境題句書法並佳

項徳新字復初卽元汴子畫山水酷類荊關流傳甚少得其片紙者珍同拱璧尢善寫生奕奕有致

董其昌字思白號玄宰華亭人由進士官至大宗伯晉宮保謚文敏詩文有容臺集以書法重海內畫山水宗北苑丘然秀潤蒼郁超然出塵自謂好畫有因其曾祖母乃髙尙書克恭之云孫女所由來者有自也

陳繼儒字仲醇號眉公華亭人謝諸生髙隱屢徵不就詩文有晚香堂白石山房稿畫山水涉筆艸艸蒼老秀逸不落吳下畫師恬俗魔境自言儒家作畫如範鴟夷三致千金意不在此聊示伎倆又如陶元亮入遠公社意不在禪小破俗耳若色色相尙便與富翁俗僧無異故其畫皆在筆墨畦徑之外

璩之璞字仲玉一字君瑕上海人所著詩文評者謂如碧玉缽中摩尼楷法妍雅摹舊髙古在文氏伯仲間畫山水煙雲滅汲全以書法通之故秀逸獨絕花鳥墨竹並佳

明畫錄二一

陸萬言字君策華亭人萬曆中舉於鄕兄萬里以書名萬言書畫並擅山水收景甚饒用筆極簡巖岫多染輕綠略皴數筆致殊妍秀

李日華字君實嘉興人萬曆中由進士官至太僕少卿工詩文著恬致堂集畫山水用筆矜貴格韻兼勝時與董文敏方駕無能軒輊有畫媵行世

米萬鍾字仲詔號友石其先陜西安化人徙京衛登萬曆乙未進士歷官太僕少卿工書有好石之癖畫山水細潤精工皴斫幽秀渲采備極妍潔自足名家花卉宗陳白陽

徐宏澤字春門晚號竹浪老人嘉興人能詩書法趙松雪尢愛張伯雨所畫山水出入子久仲圭丹陽句曲間時稱春門三絕享上壽無疾而逝子柏齡亦善詩畫舉於鄕爲黃石齋所稱

曹履吉字提遂一作根遂當塗人萬曆丙辰進士官光祿少卿詩字有唐晉風格山水師雲林筆致簡潔堪推逸品

宋旭字初暘崇徳人家石門善詩工八分書所畫山水髙華蒼蔚名擅一時遊寓多居精舍禪燈孤榻世以發僧髙之繪白雀寺壁時稱妙絕年八十無疾而逝

顧正誼字仲方晚號亭林華亭人參政中立子也以太學生官中捨能詩畫山水初學馬文璧後出入元季大家無不酷似而於子久尢爲得力與宋旭孫克宏友善窮探旨趣遂成華亭一派子慶恩亦能傳家法

宋懋晉字明之華亭人善詩畫山水從宋旭受業參以宋元遺法自成一家深於畫學富有丘壑若仙山樓閣之屬經營位置莫能過也題跋尢奕奕有風度

趙左字文度華亭人其山水與宋懋晉同學於宋旭懋晉揮灑自得而左惜墨構思不輕涉筆其畫宗董源兼得黃倪兩家之勝雲山一派能以己意發之有似米非米之妙神韻逸髮爲士林所珍嘉興陳廉其髙足也

吳振字振之號竹嶼華亭人工山水筆墨秀潤一時以气韻爲董文敏所賞鑑者惟振與趙左耳子昌字昌伯亦能畫

沈士充字子居華亭人所畫山水出於宋懋晉之門兼師趙左淸蔚蒼古運筆流暢格韻兼勝

蔣藹字志和華亭人畫山水學沈士充蒼勁似之多用渴筆規摹唐宋皆能神合嘗言畫家一要人品髙二要師法古蓋自況云嘗見其畫題虞山蔣靄此雲華亭靄作藹當考之

李紹箕字懋承華亭人顧正誼之婿工詩以太學生仕都昌主簿所畫山水師婦翁便能競爽涉歷山川之勝運筆益蒼年八十餘猶揮灑不倦

顧懿徳字原之華亭人正誼之侄畫山水法王黃鶴行筆秀潔丘壑

明畫錄二二

間無一點塵甚自珍惜子善有亦得家法

顧胤光字闇生號寄園亦正誼侄萬曆間舉於鄕工詩善書法所畫山水仿雲林運筆蕭疏秀逸饒有气韻

董孝初字仁常華亭人少能書爲諸生後遂棄去所畫山水筆致簡遠爲時推尙

許寶南直人作山水率以細石短樹羣山疊嶂層累成圖行筆秀潤萬曆間擅名最早年僅二十餘而卒

陳煥字子文號堯峯吳縣人僖敏公鎰之裔寄情翰墨所畫山水取法沈周蒼秀茂密動合法度

王士昌字永叔號十溟臨海人寄籍新建能詩精於鑑別古物萬曆間官都禦史撫閩所畫山水規摹黃大癡甚自靳惜不肯輕作亦善水墨折枝

諭希連字魯望號素癡玉山人萬曆間以放誕名出言詼怪詩亦髙古工行書山水俱法沈周皴斫粗略宜遠觀嘗遊京師以數丈匹紙寫鐘馗懸城堞爲畫招

仰廷旬號筠石江都人凡作山水先噀水於幾覆生紙用筆點染淹潤始落墨故雲气磅礡神妙獨絕萬曆間遊半天下惜藝不甚售

沈繼祖字公繩後以字行更字宜孫吳人萬曆間以畫山水層巒宛轉林木森秀能作長卷首尾曲折各盡其妙兼寫仕女嫣媚有態

陳元素字古白長洲人爲諸生才名藉甚工詩文寫山水淸遠絕倫

項聖謨字孔彰秀水人元汴孫也山水兼元人气韻𨿽天骨自合要亦功力深至所謂士气作家俱備者人物花卉畢臻眾妙

兪素字公受秀水人工山水筆力皴法從篆隸法悟入兼精花艸別具一種姿態

宋玨字比玉莆田人以諸生入上捨善八分書規模夏承碑甚蒼古畫山水出入二米仲圭子久間而又泛愛施易不自以爲能事酒酣歌罷筆騰墨飛醒時熟視自以爲神絕

來復字陽伯三原人萬曆間由進士官揚州觀察性通慧詩文之外書法琴弈百工技藝以及女紅刺繡無弗通畫山水窮探諸家微妙格力俱勝時有華州郭胤伯宗昌並擅多能爲三秦異人云

周綸號龍泓丹徒人萬曆時以畫名家山水大幅殊有筆力

王綦字履若吳人卽稚登號百谷之孫早歲爲諸生雅精六法山水樹石略加點染得其形似蓋以髙簡入妙迥出流輩之上

蔣幹字子健江寧人卽三松之子山水淸拔古雅絕不類其父派寓吳郡虹橋破屋繩牀蕭然髙隱八十年操履如一長洲令江盈科表其廬爲東海冥鴻云

何白字無咎永嘉人工詞賦所畫山水宗方方壺淸勁合法竹石亦佳案永嘉何白已見本卷此或別是一人存之俟考

明畫錄二三

葉成龍號白雲錢塘人工山水

姜貞號楚云錢塘人工山水

李徳丰字子年號鱍庵鄞人卽丰道生之甥少負才气爲諸生精於詩畫工書法能造其妙所作山水用意精深行筆疏勁入宋元人之室近代沈甫裏差堪仿佛

吳文南字白洋鄞人工山水神气生動行筆類張平山而秀雅過之萬曆間擅名

髙陽字秋甫鄞人工山水墨气蒼蔚得吳仲圭法兼寫花石秀艷過人萬曆末擅名

朱朴字元素號西村海鹽人工詩所畫山水小幅取法元人於子久仲圭兼擅其妙性喜音律垂老至八十餘未嘗一日間斷

劉壽字子修號易湖淮南人能作米家小景

錢貢號滄洲吳人山水位置適宜亦善人物

黃希憲字千頃通州人善山水兼工花卉

張世祿儀封人善山水兼能人物

淩雲翰字五云善山水

卷五

○山水

關思字九思後以字行更字仲通號虛白烏程人能詩書工四體畫山水宗關仝荊浩旁及一峯黃鶴而能自出機軸蒼秀奇崛極其變化遂自名家

曹曦號羅浮長洲人後寓武林工山水筆墨秀潔能以气韻擅勝

曹振字二白曦弟寓武林畫山水秀拔如其兄運筆有致墨無纖塵子有光能世其業

李流芳字長蘅常熟人登鄕薦工詩文書法蘇東坡畫山水出入宋元諸家而於吳仲圭尢爲精詣竹石花卉逸气飛動子杭之字僧篾畫諸體酷似其父

程嘉燧字孟陽休寧人初寓武林後僑嘉定工詩兼精音律畫山水格韻並勝興酣落筆尺蹄便面隨意揮灑或貽書致幣摩挲縮瑟經歲不能就一紙其自矜貴如此寫生並佳

張維字叔維常熟人詩才淸逸常居西湖自號西泠寓客畫山水宗董北苑吳仲圭煙巒出沒澹宕入神爲人孤介其索畫者非意合終不易得

袁孔彰字孔昭更字叔言吳縣人儀部補之之曾孫山水學沈石田文待詔妙得意象衡門蔬食以雲山一角自娛

胡宗仁字彭舉一字長白江寧人工詩著有知載齋稿以素封廢箸隱冶城山下不謁時貴畫山水宗倪黃兩家疏秀蒼潤父子兄弟俱能揮染嘗云蓽門晝掩茗碗鑪香間閣筆盈案妄擬惟笏滿牀𨿽一

明畫錄二四

門五貴殆不是過子耀昆起昆並傳家法

胡宗信字可復以字行宗仁弟工山水運筆相似

胡宗智字伯通號雪村宗仁季弟畫山水雅擅家法子玉昆士昆俱工畫玉昆字符潤筆致更佳

何淳之字仲雅號太吳江寧人工詩文著有足園稿由進士官禦史與胡宗信兄弟遊工山水筆墨秀潤蘭竹並佳

袁登道字道生號彊名東莞人爲諸生其山水師胡宗仁而筆力气韻差勝

李芳號湘洲秦州人山水法文衡山筆力不及﹝雲中李芳見葉盛水東日記能寫貌與史政同時未識卽此人否案葉文莊在文衡山前則此李芳別爲一人

陸履謙字道卿常熟人善山水

王建極字用五爲諸生工山水

王元耀字潛之江寧人官藩幕工山水有法

馬電字符赤江寧人工山水層岡疊褲靑蒼明滅气勢蔚跋巨幅屏幛尢見筆力

方登字樵城江寧人工山水不加采色而墨气深淺自饒天趣

魏之璜字考叔上元人寫山水不襲粉本出以己意巖壑林木變化不窮生平作畫絕無雷同晚用濃墨禿穎稍乏風韻

魏之克字和叔卽之璜弟山水能得兄法

謝子徳淸江人工山水亦能寫照兼花鳥

梁叔剛工小景山水

顧琳號云屋上虞人官知州善山水率意涉筆皆有興趣

文震亨字啟美長洲人徵明之曾孫閣學震孟弟也工詩崇禎間官中捨給事武英殿畫山水兼宋元諸家格韻兼勝

段元字伯卿吳人官中捨工山水摹古有法人物花鳥並佳

趙璧字十五侯官人工詩畫山水淸雅出塵

鄒之麟字臣虎號衣白武進人由進士官至觀察工詩所作山水縱筆自如蒼莽中具有逸气善用焦墨气韻標格超出畛畦之外居然名家

惲本初原名向字道生號香山武進人工詩畫山水全師子久蒼老雄渾運筆處悉以艸聖書法相通生趣勃勃眞士家最勝一流也

楊文驄字龍友新貴人登鄕薦寓白門三吳間工詩畫山水蒼老秀潤出入於巨然惠崇能兼黃倪之勝評者謂其有宋人之骨力去其結有元人之風雅去其佻良然

姚應翀字羽君慈溪人起家進士崇禎間官南畿督學禦史初家貧以畫爲業登第後益肆力於八法工山水師仲圭子久兼能寫眞

謝三賓字象三號塞翁鄞人登進士歷官太僕卿工山水每與董元

明畫錄二五

宰李長蘅程孟陽究論八法故落筆迥異恆境然頗自靳惜不肯多作

吳晃字仙臺山陰人工詩所畫山水追摹宋元諸家行筆秀潤位置無不得宜兼善蘭竹怪石

黃炅字水若會稽人山水師宋旭筆法气韻蒼然華潤兼能寫照

藍瑛字田叔號蜨叟晚號石頭陀錢塘人畫山水初年秀潤摹唐宋元諸家筆筆入古而於子久究心尢力云此如書家眞楷必由此入門始能各極變化晚境筆益蒼勁人物寫生並佳蘭石尢絕壽八十餘傳其法者甚多陳璇王奐馮湜顧星洪都皆其選也

藍孟字次公一字亦輿瑛之子諸生能習家法山水規摹前人惟雲林黃鶴疏秀殆過其父子深亦善於畫

劉度字叔憲錢塘人受學於藍瑛變其師法山水細密工致俱從李昭道趙伯駒一派入手且能去俗入雅備極精嚴幾有出藍之目

姚允在字簡叔山陰人工詩所畫山水師笑仙毫杜士良而蒼秀過之行筆蕭灑有致兼善人物界畫直追古法嘗遊陪京爲魏國徐六嶽所禮重董文敏時尢稱許

田賦字公賦山陰人山水初師關仲通其神似處直堪亂眞後學藍田叔遂變關法兼善花鳥蘭竹

田曠字符度賦之弟初師藍田叔乃時時稍變其習出入於仲通遂擅其能亦工花鳥蘭竹

楊補字無補別號古農其先臨江淸江人生於吳工詩善山水落筆似黃子久好遊虞山欖取其煙巒雨岫綠淨翠暖資於筆墨時以遺民處士稱之

沈碩字宜謙號龍江長洲人寓秦淮工山水初刻意繪事學畫三年不下樓故臨摹盡其工巧

顧叔潤常熟人山水學盛子昭

王超號東臯山水宗米南宮

陳叔起山水淸佳亦善雜畫

沈彥誠錢塘人山水宗髙房山

顧文叔吳人山水宗盛子昭

胡元素工山水

汪明際字無際余姚人占籍華亭登鄕薦畫山水蒼涼歷落筆致秀逸以士气居勝

陳頤字克養吳人工山水亦善人物花卉

吳云字友云宜興人官至尙書善畫山水

髙旭莆田人善畫山水

眭坦字履道丹陽人善畫山水

王元道越人工山水

明畫錄二六

余仲揚金華人善山水

卞文瑜字潤甫長洲人善山水行筆流暢位置殊有思致

袁文可善山水兼工人物

張譽字我石廣東人善山水

馬靑丘江寧人善山水

劉爵字子修號陽湖淮南人善於米家小景

陳九成吳興人山水師沈士偁亦工花鳥

兪景山工山水

孫枝吳人山水宗文衡山

吳焯字啟明華亭人工山水

顧知字爾昭號野漁錢塘人工山水

沈軫字文林長洲人自言石田之後學於李士達工山水豪放雄麗頗擅家風其大幅尢偉崇禎末嘗寄食於慈溪之赭山寺中多有收藏其筆楮者

吳繼善字志衍初姓徐太倉人工詩文成崇禎丁丑進士性慧多能尢慷慨以志節自許畫山水宗黃大癡涉筆蒼秀勃郁之气林巒浮動初令慈溪丁艱起補成都賊陷闔門殉難

鄭元勛字超宗江都人工詩文江左推爲勝流成崇禎癸未進士畫山水小景措筆灑落全以士气得韻後因悍鎭分地臨揚欲紓難而出語小誤爲眾擊慘死時論惜之

周齊曾字惟一鄞人崇禎癸未進士後爲僧號囊云大師畫山水超脫畦徑槎枒突兀孤峭絕人周齊曾一字思沂

羅霖吳人工詩能演星禽寓彭城畫山水殊有筆致及攺革閉戶不食旬日死是又不可以藝名也

蕭雲從字默思號尺木蕪湖人工詩文畫山水髙森蒼潤具有格力遂成姑熟一派

沈顥字朗倩號石天吳人工詩文書法精研繪事著有畫麈畫傳燈諸書山水臨摹諸家位置華整小景有極淡遠者

倪晉字康侯上虞人能詩文書法畫山水行筆秀雅不落時蹊

謝仲字宗石會稽人善山水筆力气韻出於天資摹仿名迹無不酷似兼寫照花卉蘭竹俱佳惜其蚤世

黃子錫字復仲號麗農嘉興人廣東臬使承昊之子少爲諸生有文譽畫山水疏散蒼潔與古爲徒洗去時人甜俗之習

申柳南字天寄後更名浦南字自然華亭人畫山水師沈充超果院僧懶先屬其代筆而名驟起授詩法於海鹽姚叔祥遊白門魏國徐六嶽盡出名迹研究筆法後流落以死其奇行非世人能盡

王時敏字煙客太倉人文肅公錫爵之孫衡之子以門蔭官璽丞工詩善楷隸山水規摹古法筆墨蒼秀大雅不羣

明畫錄二七

王鑑字符照太倉人弇洲之後官雷州守博雅精於賞鑑畫山水行筆蒼秀得宋元諸家法出以己意變化成家歿後有常熟王暉字石谷者傳其法

陸曾熙字雍之山陰人諸生擅才譽工書所作山水蕭然淡宕秀雅可愛

趙甸字禹功號壁雲山陰人諸生善詩文晚削髮家居山水殊有別致

魯集字仲集會稽人諸生有名善書法所畫山水出入宋元諸家秀潤合格

祁豸佳字止祥晚號雪瓢山陰人登鄕薦書法絕類董文敏山水宗北苑惠崇出入於襄陽橡林蒼秀坌溢𨿽率筆艸艸神韻自足

邵彌字僧彌長洲人工詩書法虞褚艸聖在米氏父子間畫山水仿宋元諸家格髙筆秀揮灑小幀尺幅人皆藏弆以爲重

○名僧

釋朴中俗姓華浙人能詩畫山水師戴琎亦有可觀兼善諸體

釋升字日南號照庵吳縣人精音律畫山水宗倪雲林澹遠有致永樂中至南都忽蓄發放浪狎邪已復薙歸吳作畫贈諸大家資其費八十餘手染瘋疾後餓死王泬寓圃雜記載之甚詳

釋普號大雲山水學趙吳興與日南同時

釋日章號錦峯成都人山水宗唐子華

釋碧峯山水法彭元中

釋端山水宗米襄陽父子

釋大澍號懶先巢縣人居華亭超果院能詩山水師沈充蒼秀入神

釋欽義字湛懷金壇人居白下工詩山水仿倪雲林疏秀淡遠落筆便佳寫梅得逃禪老人意

釋常瑩字珂雪華亭人畫山水兼宋元諸家俱能合格筆墨流麗秀逸之气逼人

釋照遠字可一山陰人幼爲頭陀庵僧工詩喜儒學畫山水蒼翠秀澤仿宋元人法曲盡其致時邑人張葆生精於六法以畫名乃從遊徧歷名勝筆法益進然自晦斂不欲以藝見

○道士

彭元明華陽道士居句曲山宣徳間人畫山水格韻並勝

彭元中號檜虔江陰人成化間與何澄同邑畫山水師其法得染墨之妙二道士姓名僅一字之異或恐疑爲一人故分疏之以俟博雅

張復字復陽秀水人爲道士居南宮一枝堂工書能運帚作大字其畫山水亦束艸揮灑墨气淋漓艸樹人物各臻其妙

○名媛

馬閒卿字芷居江寧人陳太僕沂之繼室工詩書法蘇東坡善山水

明畫錄二八

渲染有法尢工白描每圖就輒手裂之不以示人故流傳益罕

何曇字玉仙號白雲道人上元人史癡翁忠之妾妙音律得傳張祿琵琶絕藝兼能篆書所畫山水小景蕭疏淡宕奕奕有致

林天素閩人能詩有士女風後寓西湖作山水筆姿秀逸娟娟可愛

李道坤東平人北方畫學自李夫人始倡山水可稱合作兼工花卉浣盡脂粉之習

範道坤山陰人南北一時有兩閨秀俱名道坤而範尢淸書法所畫山水秀逸有士气寫生花鳥並佳

朱玉耶江寧人郭天中聖僕之妾畫山水安董北苑娟秀潤潔如春雨初抹

梁孟昭字夷素錢塘人梁天署女弟也工詞翰雅善山水深遠秀逸風格不羣前代畫品中如李公擇妹文與可女管夫人道升輝映筆墨始知林下風調爲最勝耳

王友云錢塘人畫山水筆墨雅潔饒有骨格

○妓女

林金蘭南曲中人畫山水宗馬遠筆力差勁亦能人物

朱素娥南曲中人畫山水小景陳魯南授以筆法居然擅作家之譽

○獸畜

敍曰古畫獸畜名家者虎有李漸趙邈齪牛有兩戴厲歸眞犬有趙博文趙令松羊有羅塞翁貓有何尊師其它未易枚舉獨馬自曹霸韓幹見於杜工部之詩歌較諸物尢稱神駿後人殫思畢智若李龍眠趙松雪幾不免墮入馬趣矣明畫以此入微者益少姑舉數家以備品目至龍之爲物靈奇變化張僧繇畫成點睛會當飛去固不可雜於凡類魚爲水族別附於後云

趙廉吳興人善畫虎人稱爲趙虎

韓秀實涿州人洪宣間供事內殿大被寵渥工畫馬出入於展鄭曹韓間具有神采人物亦佳

駱指揮佚名畫鳥得趙吳興法兼工人物

周全工畫馬

陳宣工於散馬嘗臨趙文敏五馬圖風鬃霧鬣咄咄逼人爲徐武功所賞識

張穆之字鐵橋東粵人隱羅浮山性豪俠工畫馬家蓄名駿以爲眞本故落筆入妙兼工鷹點染數筆生動可愛年七十餘攜一子徧遊名山謝彬云今尙存

許通江寧人善畫牛直可與載嵩頡頏晚年自悔專工佛像其畱傳初年之筆水牯黃犢生動逼人

劉叔雅髙郵人隱居湖濱以髙潔稱畫放牛圖入妙時人比之戴嵩

錢世莊嵊縣人畫驢稱絕技兼善禽鳥色態飛動如生

明畫錄二九

張金字徳純後以字行號濮泉吳江人工畫貓圖成懸室中眞貓見而怒與之鬥其神合如此

○龍附魚

牛舜耕初無姓名隆慶中敝衣蓬跣擔筇竹掛一瓢行澧中自稱爲一瓢道人與宋登春雅善每畫大龍遊戲風雨滅沒解衣盤礡信手卽成題牛舜耕於後曰人呼我以牛惟舜能耕之耳後華陽王館之一日令速具騕腸坐其中舁出郭而死

張徳輝字秋蟾別號雲巢老人慈溪人世居大寶山麓少學畫龍遇將雨輒登絕頂觀雲气騰湧默與神會以故鱗爪隱現飛雲驚電變化萬狀極於神妙可追蹤陳所翁今祠宇梵壁遺迹猶有存者

何雪澗善畫龍夭矯滅沒墨气滃郁兼貌虎亦得其气勢

許端工於畫龍但少蜿蜒飛動之勢

釋龍善畫龍水

劉晉官錦衣指揮善畫魚子節得父法

道士翁孤峯工畫魚

卷六

○花鳥附艸虫

敍曰寫生有兩派大都右徐熙易元吉而小左黃荃趙昌正以人巧不敵天眞耳有明惟沈啟南陳復甫孫雪居輩涉筆點染追蹤徐易唐伯虎陸叔平周少谷以及張子羽孫漫士最得意者差與黃趙亂眞他若範啟東林以善極遒逸處頗有足觀呂廷振一派終不脫院體豈得與大涵牡丹靑藤花卉超然畦徑者同日語乎

朱芾字孟辧以字行號滄洲生華亭人善詩詞書工四體洪武初就徵官編修攺中捨畫蘆洲聚雁極瀟湘煙水之致兼寫山水及白描人物

杜環字徳環一字子循能詩工書洪武初官工部員外寫生花鳥妙絕一時杜環金陵人洪武中補晉王府錄事宋景濂曾爲作傳

胡儼字若思號頤庵南昌人官祭酒工竹石蘭蕙極有意致嘗以水墨禿筆寫羊角哀甚佳

範暹字起東號葦齋吳縣人工書法永樂中徵入畫院筆花竹翎毛筆致雋逸葉文莊公愼許可嘗言起東善花鳥有談論館閣爭相器重

孫隆字廷振號都癡武進人開國忠湣侯之孫幼穎異風格如仙畫翎毛艸虫全以采色渲染得徐崇嗣趙昌沒骨圖法饒有生趣山水宗二米

陳允文號寶齋常熟人其父珪以畫名家允文居鄕有隱徳能詩其寫生花鳥絕佳

丁文暹號竹坡精於翎毛兼善山水時作枯木蕭疏有致按文暹江

明畫錄三十

西瑞金縣人

邊文進字景昭隴西人博學能文宣徳中被徵官武英殿待詔花果翎毛妍麗生動工致絕倫或謂字文進名景昭沙縣人子楚祥楚芳楚善俱能傳父法

裴日英字文璧其先臺州人徙居杭善詞翰性愛竹成癖工著色花鳥臻妙入神後以薦入京師無竹猶以竹塢顏其居

孫天佑安國公之孫翎毛蘭竹生動有致

許伯明興化人天順間與同邑林時詹一時被徵官文思院副使所畫花鳥獨絕竹石並工

曹仲賢善翎毛有九鸞圖傳世

黃翊字九霄余姚人工詩爲邑諸生書法趙文敏成化間以書畫名所作竹石甚佳墨菊一種尢推獨絕

聞人紹宗精繪事以水墨松檜名家

林良字以善廣東人弘治間以薦入供事仁智殿官錦衣指揮著色花果翎毛極精巧取水墨爲煙波出沒鳧雁嚵唼容與之態頗見淸澹樹木遒勁如艸書人莫能及

呂紀字廷振號樂愚鄞人畫花鳥初學邊景昭後摹仿唐宋諸家始臻其妙弘治間與林良被徵同官錦衣每承制作畫立意進規嘉賞甚渥其寫鳳鶴孔翠之屬雜以花樹穠郁燦爍奪目

邵節餘姚人善畫翎毛嘗從叔有良宦遊至潮學於林良盡得其法

瞿杲字炳暘號醉漁常熟人嗜酒落魄能詩後寓澄江畫花鳥生趣坌溢蘆雁一種常執掃除於林良門下得窺其法以故蕭閒澹蕩幾與神合同錢祖蕭完頗能仿佛

劉巢云學林良花鳥蘆雁技稱精絕

殷善字從善江寧人花木翎毛從林良呂紀兩派中來渲染有致而神彩獨異子偕字汝同能傳其法

傅禮字公緒江寧人與善同時工禽鳥花木尙有鄭春鄭堂三人傅彩行筆如出一手

鄭本寶應人爲邑諸生工花卉渲染鮮潔菊竹尢佳禽畜得其神態弘治間推爲能品

鄭善夫字繼之號少谷閩縣人登弘治乙未進士官祠部郎以詩文名書法尢神奇工於點綴花艸叢筱怪石得象外趣然不欲以藝聞人亦鮮有知者

計禮字汝和官郎中寫墨菊皆以艸書法爲之與林良翎毛夏昶竹嶽正葡萄並重

李葵字誠伯江寧人工於繪事無所不能花木禽鳥曲盡生趣

過庭章字徳秋無錫人善畫松蘗竹石庭章名儀自號聽松道人徳秋似聽松之吳耳

明畫錄三一

沈政字以政閩人薦入供事仁智殿官順天府丞花卉翎毛精彩生動

伍槪字廷節臨川人工書法官中捨善花竹翎毛

劉志壽字伯齡密縣人能詩專歷學爲畱都靈臺郎工翎毛得飛鳴啄息之趣水墨蝦蟹尢生動可愛

史旦嵊縣人畫禽鳥甚工所作蘆花羣雁洲渚蕭瑟落落有致

史均民鄞人畫水仙殊有生趣

楊節字居儉余姚人弘治末薦值內閣官序班能文章書宗顏魯公畫菊有艸書法

孫堪紹興人有孝行善寫菊初法舅氏楊節晚年自出新意而性復嗜菊徧藝庭圯間日夕玩之故能得其神王維禎有贈孫伯子畫菊歌

陳大章字明之號月隴盱眙人由進士官太僕卿工詩書精行艸以寫菊擅名

兪尙禋字漢遠上虞人工書法官江西參議戲作枯木春艸自有一種天趣迥出意表卷三山水門有兪鵬字漢遠云云當卽一人也再考之

周頌字宗盛鄞人諸生官粵幕職善寫春艸蘭竹機趣盎然

毛世濟余姚人善畫菊工於傅色英蕊榦葉無美不臻望之宛如庭植

沈奎字士容杭人花果翎毛宗王若水設色鮮麗可愛

徐霖字子元號九峯人呼爲髯仙其先吳人徙金陵七歲能詩九歲能大書操筆成體善畫松竹花卉蕉石奕奕有致武廟南巡屢幸其家賞賚甚渥與沈周交善吳偉爲作沈徐二髙士行樂圖

張珍字子重號秋江慈溪人能詩書法亦佳工花卉而以芙蓉得名與沈周遊然其生平多敗缺事

陳天定字定之太倉人喜讀書談玄晚歲得疾死而復生更號蘇庵家蓄名迹甚富其寫生翎毛花卉皆咄咄逼眞人物山水俱稱合作壽八十四詠偈而逝

景卿字夢弼江寧人工花艸渲染有法題句甚佳兼善山水小景

盧景春字以和號燕居常熟人淸修絕俗所居繞屋種梅其寫生花竹翎毛生趣酣暢畫梅尢稱入格

陳淳字道復後以字行更字復甫號白陽山人長洲人爲太學生善詞翰尢工艸篆其寫生一花半葉淡墨欹豪疏斜歷亂之致咄咄逼眞久之並淺色淡墨之痕俱化矣世謂道復畫從林藻深慰帖悟入故不易及中歲忽作山水參米髙間寫意而已

陳括字子正道復子飲酒縱誕有竹林之習寫花卉過於放浪大有生趣

明畫錄三二

張元舉字懋賢吳縣人爲邑諸生工書法卽道復之甥故得其法畫花鳥气韻生動人以金帛請輒拒酒酣興至縱筆揮染無復吝惜

張覲字仲光卽元舉子爲邑諸生寫生花鳥能擅家法

吳枝字延孝吳縣人畫花鳥師陳道復得其傳摹寫最工惜蚤世流傳絕少

王谷祥字祿之號酉室長洲人由進士官庶常攺工曹轉銓部後以左遷棄官屢薦不起工寫生花鳥精妍有法中年絕不肯落筆流傳率多贗本

朱朗字子朗吳縣人學畫於文徵明乃以寫生花卉擅名鮮妍有致其山水與徵明酷似多托名以行

陸治字叔平號包山吳縣人爲諸生有風調而極耿介工寫生花鳥得徐黃遺意不若道復之妙而不眞也山水規摹宋人時露蹊徑晚負節癖益甚凡求畫者彊之必不得不彊乃或可得

周天球字公瑕號幻海長洲人以詩文書學名世墨蘭一種自趙松雪後失傳惟天球獨得其妙金陵彊存仁效之風韻殊減

魯治號岐云吳人善染墨爲石設色花鳥最饒風韻由其落筆脫塵或寫或畫各有天趣

朱承爵字子儋別號舜城江陰人詩文淸麗尢工筆翰善寫花鳥竹石亦秀潤文徵仲許爲合作

髙濲字宗呂號時庵霞居子髼仙子種蘭道人皆其別號候官人嘗分教曹州遷淸遠酒狂善詩文分隸畫花艸生動入格而不受促迫時同邑宋王病瘧濲被酒爲寫菊數本及奇石修竹寒香飄拂涼風颯然宋起視病輒已人言霞仙畫眞不減少陵詩也

徐渭字文長號天池晚稱靑藤道人山陰人爲諸生工詩文應胡少保宗憲辟作白鹿表名重一時中歲始學畫花卉初不經意涉筆蕭灑天趣燦發於二法中皆可稱散僧入聖畫上自爲題句書法更佳署曰田水月

王幹字一淸初號藏春更號天峯臨海人能以輕墨淺彩作禽虫花卉間出山石林藪莽蒼幽岑往往極妙尢善寒塘野水拍泳朝暮之態

孫克宏字允執號雪居華亭人文簡公承恩子以任子官應天府治中遷漢陽太守工詩居東郭艸堂列名迹於秋琳閣盤礡觴詠客至如歸其寫生花鳥古則趙黃近則沈陸皆堪抗衡蓋十指別具陶冶𨿽宋畫苑手遠不殆也蘭竹水石並佳

曹文炳字徳章華亭人畫花鳥學於孫克宏又受畫山水竹石法於宋旭皆入能品壽八十餘

陳谷字粟余華亭人與曹文炳同師其花木鳥獸設色點染備極工麗

明畫錄三三

王問字子裕號仲山無錫人嘉靖中由進士官吏部攺粵東僉憲謝歸工詩文行艸畫花鳥竹石運筆迅速點染已足生趣至山水人物時謂格近南路不入吳派

吳孺子字少君蘭溪人善詩嗜遊嘗市一大瓢摩挲發光過荊溪爲盜所碎抱泣累日王弇洲爲作破瓢道人歌因以爲號畫雞鶩水烏芙蕖蘆藻歲不過一二紙靳不輕與山水類王黃鶴圖章乃露居三十年五字又自稱元鐵道人又稱懶和尙破瓢道人又稱赤松山道士

童佩字子鳴龍遊人畫花鳥與呂紀仿佛所著有佩萸雜說

羅素號墨狂進賢人嘉靖中得畫家丹彩之傳仿呂紀花鳥設色寫生俱能酷似其山水人物大幅宗吳偉法

周之冕字服卿號少谷吳縣人萬曆間落魄如李邈卓不甚爲世重其寫生花鳥點染生動最爲擅場或謂復甫妙而不眞叔平眞而不妙能兼撮其長者少谷也

郁喬枝吳縣人卽之冕婿所畫花鳥規摹婦翁曲盡其穠麗飛鳴之致

楊大臨字治卿鄞人萬曆間以花鳥擅名其佳者絕勝呂廷振又善寫墨鷹

黃宸字景州自號長嘯生吳江人書工八分寫生花鳥渲染有法姿態橫溢動合天趣能兼山水

陳粲吳縣人善寫生花鳥行筆墨極佳爲人以道義自持非僅以藝見稱也字道光號雪穀子

程勝字六無休寧人嘗以焦墨寫蘭行筆艸艸晴雨風煙各臻妙境無有右者

朱謀壑字文之號四溟樂安王孫多瑽之子也染翰有父風花卉禽鳥得岐云少谷之神

朱謀轂字用虛南昌人弋陽王孫謀璟從弟善花鳥纖秀絕倫

朱謀卦字象吉南昌人弋陽王孫多炡之子所畫花石絕類魯岐云惜無祿蚤世

朱統珣字伯壘號羣玉山樵石城王孫其父謀簹以著書名世珣承家學復精於繪事花鳥初仿陸叔平後習周服卿武林劉奇授以和色之法花色歷久益新畫山水法吳仲圭

劉奇字問之錢塘人工花鳥精於設色其山水人物亦合格而不能流暢旅食豫章而老

王維烈字無競吳人工花鳥在周之冕之下髙陽之上艸艸處殊有可觀

季如太花鳥布置有深思

林伯英嘉善人工花鳥生動有逸致

姚裕字啟寧華亭人善畫花卉尢精於艸虫得陳道復遺意

明畫錄三四

周裕度字公遠華亭人卽萊峯先生之孫善楷書題署畫花鳥仿陳道復得其神似晚年兼寫山水

陳遵字汝循嘉興人寓吳寫花鳥如生而筆力蒼老海內賞鑑家重幣購求非其人輒弗應

黃珍字懷季畫花艸得荃筆意

姚衍舜字光虞江寧人太學生寫松蒼秀有法

杜大成字允修自號三山狂生江寧人工詩妙解音律掃室焚香以待四方佳士所畫花木禽虫嫣秀生動

謝道齡號邢臺善折枝花鳥

戚勛字世臣號曲泉花卉得疏野之趣

王允齡字延長吳人善花卉筆致秀雅

潘志省字以魯新昌人工蘭竹其水墨花卉天眞爛熳萬曆間人咸重之

曾益字謙六號鶴崗山陰人善詩注李賀昌谷集行世字法雙井畫設色花鳥幽妍可愛兼工蘭竹年八十有閨秀慕其風雅願嫁爲小星後舉一子相傳以爲韻事

萬國楨字伯文南海人萬曆末貢生有詠梅詩集善水墨花卉淡枝濃葉不脫嶺南一派兼寫翎毛晚年盡去畦徑涉筆輕妙寫竹自謂入彭城之室

傅淸字仲素華亭人有至性以母疾茹素終其身好讀書每作畫必焚香拜其縑素而後落墨所作花卉禽鳥蕭森淡宕點染欲生眞有巧奪天工者

袁問字審言工花卉

茅培字厚之會稽人工蘭竹

陳嘉言字孔彰吳人工花鳥縱筆揮染蒼老生動韻格兼勝阮林曾見其墨梅小直幅其格在中正蒼茂然殊少逸气也

葉大年字壽卿錢塘人寫花鳥筆墨生動蒼涼浩瀚頗能匠心而出山水宗髙彥敬行筆蒼秀

錢楡字四維錢塘人工花鳥渲染藻艷得天然動植之趣調設五彩必出細君手風調殊韻

李賓字汝和越人官主事畫菊甚工

張爾葆字葆生號二酉初名聯芳山陰人能詩文上捨生官揚州郡丞賞鑑博雅工花卉折枝蘭竹艸虫

水墨淺色各臻妙境兼善山水

孫釭字子周一字漫士號竹癡錢塘人工書法畫寫生花鳥直逼黃荃趙昌尢工墨竹鉤勒

葉起鳳長江人少棄諸生習畫工花卉艸虫欲窮物理輒屏息於叢薄中察其跳踉搏擊始援毫以追所見故筆筆生動重自矜惜不肯

明畫錄三五

妄與

蔣龍善花鳥

王中立字振之吳人作花鳥筆力亦老

朱之士字符士江寧人畫花卉生趣坌溢傅彩尢精與張差堪伯仲兼善山水

張秋江浙人寫芙蓉花卉大佳

楊雲林善花鳥

鄭山輝墨蘭最佳

毛元升畫花艸

趙友麗水人工花鳥

黃希谷畫松蒼古

呂敬甫武進六畫艸虫宗宋之居寧

胡齡善水墨禽鳥宗林良

錢永畫花鳥宗邊景昭

吳歸山善畫花鳥

杜山狂吳人善艸虫

諸允錫字敬叔會稽人工花鳥艸虫設色精彩天趣溢於筆墨

張弢字亦寓會稽人工蘭蕙竹石

○名僧

釋律天如號片玉吳縣人畫三香師日南亦能蘭蕙竹石

釋海懷號太涵俗姓周鄞縣人嗜酒任放寫牡丹最工淡墨欹斜縱筆點染深淺向背灼灼欲生

○名媛

趙淑貞山陰人諸生趙伯章室也工花鳥蘆雁筆法秀潔更饒姿韻

文俶字端容吳人貢士從簡女歸趙宦光子均寫生花卉虫蝶信筆點染無不鮮妍靈異圖寒山艸木昆虫凡千種又繪木艸如其數他若湘君搗素惜花美人諸圖精妙絕倫上署天水文俶云

沈氏江寧人沈宜謙之女楊伯海之配也工花卉多屬折枝者吳人黃姬水爲題杏花圖云妙繪一經仙媛手海棠生艷復生香可以悟其畫矣

李陀那金陵郭聖僕妾畫水仙幽妍秀潔可愛筆法絕類趙彜齋

李因字今生號是庵海寧葛無奇之簉室畫花鳥葉大年授以筆法蒼秀入格點染生動大幅益佳此閨閣而得士气者

○妓女

馬守貞號湘蘭南曲中人以詩畫擅名其墨蘭一派蕭灑恬雅極有風韻

卷七

○墨竹

明畫錄三六

敍曰墨竹一派李息齋管仲姬各有譜垂世究不若東坡掞蒨偃竹記所云胸有成竹及兔起鶻落以追所見數語乃親授口訣也顧文人寫竹原通書法枝節宜學篆隸布葉宜學艸書蒼蒼莽莽別具一種思致若不通六書謬托气勝正如屠兒舞劍徒資嗢噱耳此惟石室彭城獨得三昧踵是者當推橡林明初宋楊王夏頗傳宗印邇來特爲畫家避拙免俗之一途矣

宋克字仲溫長洲人家南宮裏時稱南宮生洪武初就徵官侍書出爲鳳翔府丞書學急就章工寫竹𨿽寸岡尺塹而千篁萬玉雨疊煙森蕭然絕俗嘗於試院牘尾用朱筆掃竹張伯雨有偶見一枝紅石竹之句蓋自克始也

楊維翰字子固號方塘會稽人卽維禎鐵崖之兄著作甚富如藝遊略其一也寫墨竹精妙絕倫兼善蘭石時柯九思甚推遜之

楊基字孟載號眉庵祖蜀人仕江左因生吳中幼穎異著論鑑洪武初官晉臬後被讒卒於工所初與髙啟張羽徐賁齊名張徐長於山水基雅善墨竹得洋州彭城之法

董紀字良史上海人詞翰兼美有西郊笑端集洪武初舉江西僉事尋乞歸善寫墨竹兼工梅蘭

髙讓字士謙仁和人善屬文有才子之目通星卜醫理洪武初爲西湖書院長累官至翰林編修畫墨竹蕭灑入神然不可多見

陳太初明初以寫竹著名兼能畫松劉伯溫嘗稱之

方孝孺字希直一字希古寧海人詩文髙妙博極羣書洪武中召見建文初歷官至翰林侍講學士攺文學博士靖難以十族殉善寫竹成化間謝方石因求遺文得其墨竹一幅髙不滿二尺酒然直節墨迹如新

薛穆字公遠號澹園畫墨竹師元人集賢侍讀李倜

王紱字孟端號友石別號九龍山人無錫人官中捨永樂間以墨竹名天下得石室橡林遺法評者謂能於遒勁中出姿媚縱橫外見灑落蓋由方寸間具有瀟湘淇澳故不覺流出種種臻妙耳

陳繼字嗣初吳縣人汝言子也工詩文著有怡庵集官翰林檢討寫竹工於法度夏昶張益師事之

夏昶字仲昭號自在居士昆山人以朱姓登永樂乙未進士後復姓歷官太常工楷書寫竹時推第一名馳絕域爭以兼金購求故有夏卿一个竹西涼十錠金之謠而煙姿雨色偃直疏濃各循矩度蓋行家也張益字士謙號蠢庵吳縣人少長於燕與昶同榜進士官侍讀學士殉土木之難謚文僖其墨竹受陳繼法輒臻佳境有畫法一卷藏於家

張緒字廷瑞常熟人精詞翰永樂中官會昌侯府教授善寫竹與夏昶同時𨿽少亞而筆法自佳

明畫錄三七

屈約字處誠昆山人寫竹繼夏昶後間作枯木竹石簡淡古雅綽有王紱遺意處誠號可庵別作名瑽者誤也

吳褲字惟貢昆山人寫竹師夏昶

金文琎字彥輝號筠石吳人生平多行義寫竹善作叢筱之法

王藥字子約金華人善墨竹於鉤勒者爲多疏秀有致

盧瑛字克修昆山人宣徳間由進士官刑曹博學工書畫墨竹尢爲獨絕

衛靖字以嘉昆山人官中書舍人善寫竹亦有作怪石枯木者

金湜字本淸號太瘦生又號朽木居士鄞人工詩善書法由中捨官至太僕寫竹石甚佳兼能勾勒

李昶字光遠號柯耕衢州西安人工楷書官禮部司務墨竹宗張緒一派兼能寫松

史琳字符瑞余姚人官右都禦史以廉節稱善寫墨竹蕭灑有法

楊榮字時秀餘如人工詩成化間由進士官工曹理中河以擅執壽寧侯家人逮詔獄著有風節畫墨竹入妙嘗寫一枝於徐州公署壁間後孫大章官刑部侍郎摹勒於石

顧培字起元後以字行昆山人工詩善篆隸楷法其墨竹追仿洋州彭城蕭然自放

桑榮常熟人能詩尢善墨竹

楊體秀江右人工竹石兼蘭蕙

裴奭字師召以詩名兼工繪事墨竹尢佳

朱應祥字岐鳳別號玉華外史華亭人舉明經書工艸法寫竹磊落多致

詹仲和別號鐵冠道人錢塘人寫墨竹宗趙子固吳竹圭傳爲正派兼善白描

髙松字守之號我山別號南崖子文安人甘貧不樂仕能詩書法兼四體墨竹最佳亦工鉤勒其蘭菊松梅米家小景無不蒼潔可喜

韓方字中直號鶴仙歸徳衛指揮工墨竹兼善艸虫

陳芹字子野號橫厓先世南安國王裔永樂中來奔遂家金陵芹工詩文弱冠登鄕薦後知奉新調寧鄕引疾歸與盛時泰輩結靑溪社乘興寫竹醉墨欹斜沾濕衫袖文徵明每戒門士過白門愼勿畫竹彼中有人其推服如此

文彭字壽承徵明長子官國子監博士工書法其篆刻爲世所宗寫墨竹老筆縱橫直入湖州之室

何震字長卿號雪漁歙人幼師事文彭學其篆刻名海內復仿祇綍一派蒼莽淋漓風格尢勝

曹嗣榮字繩之華亭人工詩文著有萃玉集嘉靖間由進士官兵曹調澧州同知乞歸所作竹石淸逸蕭灑爲時推重

明畫錄三八

張慶元嗣法正一眞人貴溪人善竹石兼工蘭蕙

費楨字天兆崇徳人工書畫長於墨竹構竹亭小園中觴詠自娛因號竹亭居士祇綍一派惜不多見

朱多翽字啟明號履謙樂安王孫能詩著有滋蘭堂稿性嗜酒所寫墨竹醉後頹然肆筆自謂具眞艸隸篆四法風格迥異

劉憑善竹石兼畫蘭蕙

朱完字季美南海人諸生有文名能詩工篆隸曾定許氏說文行世尢以墨竹擅長自謂得玉局翁之法

邢侗字子願臨邑人萬曆間由進士官侍禦參楚藩工詩文著有來禽館集以書法擅名寫墨竹宗石室一派每自言追師湖州云

沈春澤字雨若常熟人後寓江寧爲邑諸生善詩文工於艸書畫墨竹落筆蒼秀多帶書法

趙備號湘南鄞人萬曆末官中捨工墨竹下筆疏老其艸艸處殊得橡林之法多流傳於東浙

朱鷺字白民吳縣人爲邑諸生有俊才嘗刻建文書法擬行世工寫竹深得石室梅花之旨棄家遊名山以可竹自給不受人一錢登華山樂而忘返結茆終焉崇禎初撰甘露頌並畫竹擬獻於朝而不果

歸昌世字文休昆山人震川先生之孫邑諸生工詩書精艸法晚作和陶詩尢佳寫墨竹蕭疏縱逸別具風格

詹景鳳字東圖號白嶽山人休寧人由南丰教諭人爲吏部司務工艸書變化百出卽其書法寫墨竹一竿直上瘦勁絕倫兼精山水花卉

朱孟約臨川人善墨竹兼工坡石蘭蕙

倪宗器江右人善墨竹兼工蘭

林掞三山人畫竹石

呂端俊善墨竹

潘宗紹吳江人畫墨竹兼怪石枯木

魏敬善畫竹及禽鳥

楊所修字修白河南商城人萬曆庚戌進士歷官總憲以邑陷殉工墨竹法蘇東坡勁節蕭散如其人

金聲遠字伯宏山陰人工寫竹不失法度史顏節睿之卽其內侄殆亦黃斌老之於文與可惜太拘於規矩

魯孔孫字得之一字魯山號千巖會稽人書法歐顏工墨竹縱筆自如俱極蕭灑風竹尢佳著有墨君題語竹史細香居集

○名僧

釋廣禮號大鏡金陵報恩寺僧寫墨竹得陳芹之法無俗气

釋如曉號萍蹤蕭山人工詩居天目山自署爲天目寓僧寫墨竹運筆有法

明畫錄三九

○道士

沈明遠浙人爲道士畫竹石

名媛

薛素素吳人能小詩走馬挾彈嘗置彈於小鬟額土彈去無迹自稱女俠畫墨竹甚工兼寫蘭石後爲李徵蠻所娶聲動蠻中

○墨梅

敍曰古來畫梅者率皆傅彩寫生自北宋花光僧仲仁始以墨暈創爲別趣覺範效之輒用皂子膠畫於生縑扇上燈月之下橫斜宛然嗣是尹白祖花光一派流傳至南宋楊補之始極其致猶子季衡及甥湯正仲輩大暢其源爭相趨尙時有僧澤翁者自言學梅四十年作圈稍圓其力勤如此元明以還作者浸盛乃爲史爲譜法益詳而流益敝𨿽名家不免以气條取嘲況下此者乎予錄此以補前人之闕亦以花光越人創此奇特追維孤芳髙韻借爲鄕國生色耳

王冕字符章諸曁人後寓會稽九里髙才放逸其墨梅冠絕古今畫上必親爲題詠蕭灑不羣洪武初召見有應制題梅花詩稱旨其畫斷縑殘楮人爭寶之今亦不可見矣

孫從吉瑞安人永樂中與夏昶齊名官至太守畫梅甚工時稱爲孫梅花遠方購者與昶竹同價

程南云號淸軒南城人善詩文書工四體永樂中官至太常喜畫梅兼竹於雪中者尢爲盡致筆力疏爽

戴浩字彥廣號默庵鄞人永樂中舉於鄕官至永州太守有惠政工書喜吟詠所作畫謂諸花惟梅格淸絕揮灑蒼潤有法兼喜畫魚及生孫俱以魚命名曰鰲鯨灊絪後咸登進士

任道遜字克誠晚號坦然居士又稱八一道士瑞安人卽孫從吉之婿年十二以神童薦宣廟面試其書稱旨後直文華殿官太僕卿畫梅盡得婦翁法蒼涼多致

王謙字牧之別號冰壺道人錢塘人嘗客隆平侯家畫梅花筆法蒼古幽韻動人子應奇能傳父業

陳錄字憲章後以字行號靜齋別號如隱居士會稽人能詩畫梅與王謙齊名兩家風格不同而憲章筆力尢勁董文敏題畫因姓名偶同遂指爲白沙先生者誤也子英作梅亦佳

張佑字天吉鳳陽人襲隆平侯工文翰被服如儒生從王謙受墨梅法而蒼勁幽逸咄咄逼人

張祿字天爵卽佑從弟亦襲侯爵寫梅與兄相似

陸復字明本吳江人善畫梅

都維明吳人卽南濠先生都穆之父博學多藝能而務爲韜晦嘗乘興畫梅甚佳尋輒悔之故時不多見

周昊字徳元號艸庭昆山人墨梅宗王冕

明畫錄四十

許昂字世顒江寧人畫梅花蕭灑獨絕

金琮字符玉江寧人工詩與弟璇同聞於時嘗遊浙愛赤松山佳因號赤松山農書法趙子昂後學張伯雨尢妙文徵明得其片紙皆裝潢成捲題曰積玉畫墨梅紛霏蒼勁𨿽逃禪老人不是過也

沈士廉官禦史善畫墨梅

張允懷江寧人好修飾善畫梅行筆蒼老疏散有法往來蘇杭間一夕艤舟金山出酒器獨酌對月吹洞簫爲盜所殺取酒器去皆葬銅而塗金者載於王錡寓圃雜記其畫今亦無傳

王彥字存拙沔陽州人善作梅花

袁子初字叔言上虞人流寓江右寫梅花有王冕標格

盛安字行之號雪蓬江寧人作萱葵竹菊類艸書略不經意而生趣勃然尢長於梅淸韻逼人詹景鳳云行之畫梅豪縱而爽趣陳憲章王謙皆不及也

姚淛字符白號秋澗江寧人仕鴻臚書法在雙井吳興間晚年畫梅疏逸出塵無煙火气

沈襄字叔成號小霞會稽人卽忠湣公煉長子也爲巖諸生後官比部遷太守工詩文所畫梅幹隨筆生枯潤咸有天趣

劉繼相號雪湖山陰人能詩與同郡徐渭時相唱酬工於畫梅筆力幾如拗鐵花蕊紛披蒼老中益見幽致

吳治字孝甫吳人墨梅宗趙彜齋一派蒼榦疏枝寒香直浮紙上惜題句多不稱耳萬曆間推能品

徐原文金華人善墨梅行筆淸勁翛然出塵

張子元號靜淵貴溪人嗣法正一眞人工於墨梅兼善艸花

管建初畫墨梅最佳

沈雪坡嘉善人工墨梅

於竹屋畫墨梅

趙從吉號雪齋善墨梅

姚仲祥鳳陽人善墨梅

張南伯怤穆庵二人俱工墨梅

徐傑官禦史善畫墨梅

蘇明遠善墨梅

王煮石工墨梅疑卽王冕

錢廷煥字發公慈溪人崇禎間諸生博學能詩畫梅花率意落筆叢枝零幹無不各極其趣

○名僧

釋雪心善畫墨梅

○名媛

孫夫人任道遜之配孫從吉女也寫墨梅得父法故亦擅孫梅花之

明畫錄四一

稱

○蔬果

敍曰宣和譜蔬果自陳迄宋僅得六人其難能亦可槪見有明二邊殷善沈周陸治皆工果蓏而以兼擅他長已載別門不復收此亦猶徐熙不與野王輩並列也惟葡萄古無是法按眞逸農田餘話云吳僧日觀於月下視影悟出新意以飛白書法爲之弟子吳興沈仲華傳其法夏士良圖繪寶鑑列日觀於南宋李晞古之前第日觀實生宋季本華亭人與趙松雪兄弟友善寓武林瑪瑙寺見楊璉眞伽輒罵爲掘墳賊其寫葡萄似破袈裟而韓孟顒昂指爲明僧者誤也至論畫蔬品謂郊外者易於水濱水濱者易於園畦今得三人不爲少矣

嶽正字季方號蒙泉漷縣人正統戊辰會元官修撰直內閣降欽州同知戍肅州成化初復本官尋出知興化府後謚文肅爲文髙華不善作詩字法精妙嘗戲畫葡萄遂推絕品時人稱爲嶽仙

徐蘭字秀夫余姚人行書類趙松雪畫水墨葡萄風煙晴雨曲盡其妙每於蔓盤轉處藏天下少世間無六字其自然標致如此

王養蒙鄞人畫葡萄障乘醉著新艸履漬墨亂步捐上就以爲葉布藤綴實天趣自然

徐柱字夢節吳人工葡萄

胡大年工葡萄

沈翹楚號漢陽慈溪人萬曆末官太守畫葡萄松鼠變化入神

楊璦當塗人官教諭寫圃畦間諸色菜各有生趣

黃諫陜西蘭州人在翰林能書各體尢精繪事館中壁間舊畫白菜題詠甚眾一日圮壞咸惋惜之諫悉書前詩並畫白菜如舊

鮑原禮畫菜若生

○名僧

釋可浩號月泉住持靈谷寺葡萄一派直逼日觀枝葉俱有生气丰坊嘗爲詩美之

釋曉庵吳人工寫水墨葡萄

卷八

○匯紀

敍曰有明畫家三百年來聲望灼然者旣已區別門類備載無遺中有偶得姓氏或亡佚名字闕略裏居亦皆附列以俟考訂至若能繪而莫悉所長不故臆斷彊爲排當故皆匯紀於後嗚呼予自壬癸間從事於此初仿夏士良寶鑑粗具崖略因是而旁搜博訪得一出處有關於諸人者欣然補綴如獲異寶迄今二十年稿凡三易終不能免於掛漏頃得先隱之會要深嘆其用意之勤互相參證各有詳簡而無可按者猶如故也夫以畫事之嵬瑣纂輯艱難若此乃欲裒然

明畫錄四二

而成一代之書豈易言哉

徐景陽丹徒人善畫宋濂曾作畫原贈之

陸行直字季衡吳江人洪武中以人才授翰林典籍詩畫淸勁爲時所推

薛穆字公遠號澹園吳江人洪武中以人才授柳州判亦靖於畫案已見卷七墨竹門

莫懋字文懋號望樓無錫人善書畫

王仲玉洪武中以能畫召至京師

蘇埣字伯厚建安人永樂時簡討通經史書畫績佳

王璲字汝玉以字行號靑城山人其先蜀之遂寧人從父宦遊占籍吳中永樂間翰林檢討直內閣書畫兼長

陳以誠號處夢秀水人善詩畫精醫理永樂間官太醫院判

滕用亨吳人永樂時待詔工書畫尢能鑑賞嘗侍上閱畫卷眾目爲趙伯駒用亨定爲王詵卷終姓名果然滕用亨任翰林博學能文章每作必旬日始成出劉昌縣笥瑣探

周康字叔常常熟人能詩工畫

楊塤字景和善以彩漆制屏風器物備極精巧以泥金題其上書畫俱佳

馬時暘名暄以字行淹通經史善畫弘治間被徵官錦衣衛鎭撫

鄭麟福淸人以畫名於時子環能傳其法兼精醫理

顧祖辰字子武吳人能作小詩老屋古松門庭幽闃𨿽近市寂若空山與文壽承友善作畫蕭散有致

趙麟素海鹽人工畫正徳間直仁智殿官錦衣副千見重於時

王子新畫法趙松雪得其神駿

陳勉字進之號秋林無錫人能詩文歷官工部員外郎工於畫

朱觀熰字中立魯王孫爵鎭國中尉好著述嘗手繪太平圖一卷上永陵被嘉獎又著畫法權輿傳世弟觀騑亦以詩畫著名

卓小仙蜀人好吟詠善畫嘉靖間寓鄱陽舉動奇詭人多異之後莫知所往

戚元佑字希仲秀水人能詩文著有靑藜集往哲傳兼工書法登進士第仕至尙寶卿頗以畫名

唐志契字符生泰州人爲諸生髫年好畫不學而能性嗜石有米顚之癖著繪事微言四卷議論精確弟志尹字聘三亦能畫

戴縉字冠卿蘇州人

唐日昌字爾熾

吳廷字在千與丁云鵬同裏善畫眞迹少見方氏墨譜多出其手亦甚精雅

黃之璧字白仲上虞人少習制科文不售變爲詞章工書畫遊京師

明畫錄四三

與儀部屠隆交善有聞於時

張萱字夢奇號九嶽別號西園惠州人官至太守博洽好著述善畫偶一涉筆頗饒別趣

朱拭字��海鹽人國學生能詩博學老不釋卷築西洲艸堂輿諸賢倡酬精於繪事

林森淸江人

趙子深淸江人

徐壽字南山

董太初

秦舜以上五人俱能畫

楊珂號祕圖山人隆萬時大有名能詩文書法甚佳艸體更工

何景髙畫宗朱君璧

劉世珍字武夷儀眞人

顧驄字云車通州人

髙友字三益四明人

趙善長

劉完庵疑卽劉玨

張鳳儀

王式字無倪長洲人

張宏字君度吳縣人

陳尙右字彥朴長洲人

汪建字符植歙人

邵堅字不燐吳縣人

李辰字奎南四明人

袁楷字雪隱無錫人

兪之彥字章施吳縣人

盛茂華字念庵長洲人

趙洄字行之華亭人

吳令字信之吳縣人

習元字又元吳縣人

劉廣字符博長洲人

李良字癡和閩人

潘浚字在衡無錫人

王澄字澹然歙人

方宗字伯蕃江都人

戴纓字淸之長洲人

李遴字振之江都人

趙化龍字雲門四明人

明畫錄四四

江文鬥字煥之歙人

周愷字晉卿長洲人

朱質字吟余長洲人

徐尙徳字仲修江都人

陳天臺字閬仙閩人

保甸字君平通州人

吳士冠字相如吳人

孔復貞字鳧生江都人

董策字淸寰四明人

馮夢桂字丹芬長洲人

範霽字夢得四明人

盛紹先字克振江都人

葉芬字淸之華亭人

趙谷字云石泰州人

○名僧

釋艸庵住嘉興三塔寺工詩畫

○妓女

吳梅仙南曲中人善丹靑

○補遺

玉華山樵佚姓名不知何許人洪武間避迹東陽披麻戴笠行吟山澤間工詩善畫山水酒酣圖寫筆致落落題句復蕭灑淒楚然重自靳惜流傳甚少兼能畫梅入山水

富好禮嘉興人洪武初官四川順慶府同知著有政績善寫墨梅曾見一幅蒼老有法

明畫錄四五

