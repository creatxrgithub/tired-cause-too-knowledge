《畫山水序》宗炳

聖人含道暎物﹐賢者澄懷味像。至於山水﹐質有而靈趣﹐是以軒轅﹑堯﹑孔﹑廣成﹑大隗﹑許由﹑孤竹之流﹐必有崆峒﹑具茨﹑藐姑﹑箕﹑首﹑大蒙之遊焉。又稱仁智之樂焉。夫聖人以神法道﹐而賢者通﹔山水以形媚道﹐而仁者樂。不亦幾乎﹖

余眷戀廬﹑衡﹐契闊荊﹑巫﹐不知老之將至。愧不能凝气怡身﹐傷砧石門之流﹐於是畫像布色﹐構玆云嶺。

夫理絕於中古之上者﹐可意求於千載之下。旨微於言象之外者﹐可心取於書策之內。況乎身所盤桓﹐目所綢繚。以形寫形﹐以色貌色也。

且夫昆侖山之大﹐瞳子之小﹐迫目以寸﹐則其形莫睹﹐迥以數里﹐則可圍於寸眸。誠由去之稍闊﹐則其見彌小。今張絹素以遠暎﹐則昆﹑閬之形﹐可圍於方寸之內。豎劃三寸﹐當千仞之髙﹔橫墨數尺﹐體百里之迥。是以觀畫圖者﹐徒患類之不巧﹐不以制小而累其似﹐此自然之勢。如是﹐則嵩﹑華之秀﹐玄牝之靈﹐皆可得之於一圖矣。

夫以應目會心爲理者﹐類之成巧﹐則目亦同應﹐心亦俱會。應會感神﹐神超理得。𨿽復虛求幽巖。城能妙寫﹐亦城盡矣。

於是閒居理气﹐拂觴鳴琴﹐披圖幽對﹐坐究四荒﹐不違天勵之藂﹐獨應無人之野。峯岫峣嶷﹐雲林森眇。

聖賢暎於絕代﹐萬趣融其神思。余復何爲哉﹐暢神而已。神之所暢﹐熟有先焉。

