畫山水賦

凡畫山水﹐意在筆先。丈山尺樹﹐寸馬豆人﹐此其格也。逺人無目﹐逺樹無枝﹐逺山無皴﹐髙與云齊。逺水無波﹐隠隠似眉﹐此其式也。山腰云塞﹐石壁泉塞﹐樓臺樹塞﹐道路人塞﹐石看三面﹐路看兩蹊﹐樹觀頂﹝寧頁﹞﹐水看岸基﹐此其法也。凡畫山水﹐尖峭者峯﹐平夷者嶺﹐峭壁者崖﹐有宂者岫﹐懸石者巖﹐形圓者巒﹐路通者川﹐兩山夾路者壑﹐兩山夾水者澗﹐注水者溪﹐泉通者谷﹐路下小土山者坡﹐極目而平者阪﹐若能辧別此類﹐則粗知山水之彷佛也。觀者先看气象﹐後辧淸濁﹐分賓主之朝揖﹐列羣峯之威儀﹐多則亂﹐少則慢﹐不多不少要分逺近﹐逺山不得連近山﹐逺水不得連近水。山腰回抱﹐寺觀可安﹐斷岸亂堤﹐小橋可置。有路處人行﹐無路處林木。岸斷處古渡﹐山斷處荒村。水闊處徵帆﹐林宻處店舎。臨岸古木露根而藤纒﹐臨流石岸嵌空而水痕。凡作林木﹐逺者疎平﹐近者髙宻。有葉者枝柔﹐無葉者枝硬。松皮如鱗﹐栢皮纒身。生於土者修長而淨直﹐長於石者拳曲而伶仃。古木節多而半死﹐寒林扶疎而蕭森。春景則霧鎖煙籠﹐樹林隠隠﹐逺水拖藍﹐山色堆靑。夏景則林木蔽天﹐緑蕪平阪﹐倚云瀑﹐行人羽扇﹐近水幽亭。秋景則水天一色﹐簌簌疎林﹐雁橫煙塞﹐蘆裊沙汀。冬景則樹枝雪壓﹐老樵負薪﹐漁舟倚岸﹐水淺沙平﹐凍雲黯淡﹐酒簾孤村。風雨則不分天地﹐難辧東西﹐行人傘笠﹐漁父蓑衣﹐有風無雨﹐但看樹枝有雨無風﹐枝葉垂下。雨霽則云收天碧﹐山光添翠﹐网曬斜暉。曉景則千山欲曙﹐霧靄霏霏﹐朦朧殘月﹐曉色熹微。暮景則山銜殘日﹐帆卸江湄﹐路人歸急﹐半掩柴扉﹐或煙斜霧橫﹐或逺岫雲歸﹐或秋江晚渡﹐或古塜斷碑。如此之類﹐須要筆法布置﹐更看臨期山形﹐不得犯重樹頭﹐不得整齊山﹐借樹爲衣﹐樹借山爲骨﹐樹不可繁﹐要見山之秀麗。山不可亂﹐要顯樹之精神。若畱意於此者﹐須心會於玄微。

筆法記

太行山有洪谷﹐其間數畝之田﹐吾常耕而食之。有日登神鎭山四望﹐回迹入大巖扉﹐苔徑露水﹐怪石祥煙﹐疾進其處﹐皆古松也。中獨圍大者﹐皮老蒼蘚﹐翔鱗乘空﹐蟠虯之勢﹐欲附云漢。成林者﹐爽气重榮﹔不能者﹐抱節自屈。或回根出土﹐或偃截巨流﹐掛岸盤溪﹐披苔裂石。因驚其異﹐徧而賞之。明日攜筆復就寫之﹐凡數萬本﹐方如其眞。

明年春﹐來於石鼓巖間﹐遇一叟。因問﹐具以其來所由而答之。

叟曰「子知筆法乎﹖」

曰「叟﹐儀形野人也﹐豈知筆法邪﹖」

叟曰「子豈知吾所懷耶﹖」聞而慚駭。

叟曰「少年好學﹐終可成也。夫畫有六要﹕一曰气﹐二曰韻﹐三曰思﹐四曰景﹐五曰筆﹐六曰墨。」

曰「畫者﹐華也。但貴似得眞﹐豈此撓矣。」

叟曰「不然。畫者﹐畫也。度物象而取其眞。物之華﹐取其華﹔物之實﹐取其實。不可執華爲實。若不知術﹐苟似﹐可也﹔圖眞﹐不可及也。」

曰「何以爲似﹖何以爲眞﹖」

叟曰「似者﹐得其形﹐遺其气。眞者﹐气質俱盛﹐凡气傳於華﹐遺於象﹐象之死也。」

謝曰「故知書畫者﹐名賢之所學也。耕生知其非本﹐玩筆取與﹐終無所成。慚惠受要﹐定畫不能。」

叟曰「嗜欲者﹐生之賊也。名賢縱樂琴書圖畫﹐代去雜欲。子旣親善﹐但期終始所學﹐勿爲進退。圖畫之要﹐與子備言﹕气者﹐心隨筆運﹐取象不惑。韻者﹐隱迹立形﹐備儀不俗。思者﹐刪拔大要﹐凝想形物。景者﹐制度時因﹐搜妙創眞。筆者﹐𨿽依法則﹐運轉變通﹐不質不形﹐如飛如動。墨者﹐髙低暈淡﹐品物淺深﹐文采自然﹐似非因筆。」

復曰「神﹑妙﹑奇﹑巧。神者﹐亡有所爲﹐任運成像。妙者﹐思經天地﹐萬類性情﹐文理合儀﹐品物流筆。奇者﹐蕩迹不測﹐與眞景或乖異﹐致其理偏﹐得此者亦爲有筆無思。巧者﹐雕綴小媚﹐假合大經﹐彊寫文章﹐增邈气象﹐此謂實不足而華有餘。

「凡筆有四勢﹐謂筋﹑肉﹑骨﹑气。筆絕而不斷﹐謂之筋。起伏成實﹐謂之肉。生死剛正﹐謂之骨。迹畫不敗﹐謂之气。故知墨大質者﹐失其體﹔色微者﹐敗正气﹔筋死者﹐無肉﹔迹斷者﹐無筋﹔苟媚者﹐無骨。

「夫病有二﹕一曰無形﹐二曰有形。有形病者﹐花木不時﹐屋小人大﹐或樹髙於山﹐橋不登於岸﹐可度形之類也。是如此之病﹐尙可攺圖。無形之病﹐气韻俱泯﹐物象全乖﹐筆墨𨿽行﹐類同死物﹐以斯格拙﹐不可刪修。

「子旣好寫雲林山水﹐須明物象之源。夫木之爲生﹐爲受其性。松之生也﹐枉而不曲遇﹐加密如疏﹐非靑非翠﹐從微自直﹐萌心不低。勢旣獨髙﹐枝低復偃﹐倒掛未墜於地下﹐分層似疊於林間﹐如君子之徳風也。有畫如飛龍蟠虯﹐狂生枝葉者﹐非松之气韻也。柏之生也﹐動而多屈﹐繁而不華﹐捧節有章﹐文轉隨日﹐葉如結綫﹐枝似衣麻。有畫如蛇如素﹐心虛逆轉﹐亦非也。其有揪﹑桐﹑椿﹑櫟﹑楡﹑柳﹑桑﹑槐﹐形質皆異﹐其如遠思卽合﹐一一分明也。

「山水之象﹐气勢相生。故尖曰峯﹐平曰頂﹐圓曰巒﹐相連曰嶺﹐有穴曰岫﹐峻壁曰崖﹐崖間崖下曰巖﹐路通山中曰谷﹐不通曰峪﹐峪中有水曰溪﹐山夾水曰澗。其上峯巒𨿽異﹐其下崗嶺相連﹐掩映林泉﹐依稀遠近。夫畫山水﹐無此象亦非也。有畫流水﹐下筆多狂﹐文如斷綫﹐無片浪髙低者﹐亦非也。夫霧雲煙靄﹐輕重有時﹐勢或因風﹐象皆不定﹐須去其繁章﹐采其大要。先能知此是非﹐然後受其筆法。」

曰「自古學人﹐孰爲備矣﹖」

叟曰「得之者少。謝赫品陸之爲勝﹐今已難遇親蹤。張僧繇所遺之圖﹐甚虧其理。夫隨類賦彩﹐自古有能﹔如水暈墨章﹐興我唐代。故張璪員外樹石﹐气韻俱盛﹐筆墨積微﹔眞思卓然﹐不貴五彩﹔曠古絕今﹐未之有也。曲庭與白雲尊師﹐气象幽妙﹐俱得其元﹐動用逸常﹐深不可測。王右丞筆墨宛麗﹐气韻髙淸﹐巧寫象成﹐亦動眞思。李將軍理深思遠﹐筆迹甚精﹐𨿽巧而華﹐大虧墨彩。項容山人樹石頑澀。稜角無﹝足追﹞﹐用墨獨得玄門﹐用筆全無其骨﹐然於放逸﹐不失眞元气象﹐無大創巧媚。吳道子筆勝於象﹐骨气自髙﹐樹不言圖﹐亦恨無墨。陳員外及僧道芬以下﹐粗升凡俗﹐作用無奇﹐筆墨之行﹐甚有行迹。今示子之徑﹐不能備詞。」

遂取前寫者異松圖呈之。叟曰「肉筆無法﹐筋骨皆不相轉﹐異松何之能用﹖我旣教子筆法﹐乃資素數幅﹐命對而寫之。」

叟曰「爾之手﹐我之心。吾聞察其言而知其行。子能與吾言詠之乎﹖」

謝曰「乃知教化﹐聖賢之職也。祿與不祿﹐而不能去。善惡之迹﹐感而應之。誘進若此﹐敢不恭命。」因成古松﹐贊曰﹕

不凋不榮﹐惟彼貞松。

勢髙而險﹐屈節以恭。

葉張翠蓋﹐枝盤赤龍。

下有蔓艸﹐幽陰蒙茸。

如何得生﹐勢近雲峯。

仰其擢幹﹐偃舉千重。

巍巍溪中﹐翠暈煙籠。

奇枝倒掛﹐徘徊變通。

下接凡木﹐和而不同。

以貴詩賦﹐君子之風。

風淸非歇﹐幽音凝空。

叟嗟異久之﹐曰「願子勤之﹐可忘筆墨而有眞景。吾之所居﹐卽石鼓巖間﹐所字卽石鼓巖子也。」

曰「願從傳之。」

叟曰「不必然也。」遂亟辭而去。別日訪之而無蹤。後習其筆術﹐嘗重所傳。今進修集﹐以爲圖畫之軌轍耳。

