畫繼宋鄧椿

●序

自昔賞鑑之家﹐畱神繪事者多矣﹐著之傳記﹐何止一書。獨唐張彥遠總括畫人姓名﹐品而第之﹐自軒轅時史皇而下﹐至唐會昌元年而止﹐著爲《歷代名畫記》。本朝郭若虛作《圖畫見聞志》﹐又自會昌元年至神宗皇帝熙寧七年。名人藝士﹐亦復編次。兩書旣出﹐他書爲贅矣。予𨿽生承平時﹐自少歸蜀﹐見故家名勝。避難於蜀者十五六﹐古軸舊圖﹐不期而聚。而又先世所藏﹐殊尢絕異之品。散在一門﹐往往得免焚劫﹐猶得披尋。故性情所嗜﹐心目所寄﹐出於精深﹐不能移奪。每念熙寧而後﹐遊心玆藝者甚眾﹐迨今九十四春秋矣﹐無復好事者爲之紀述。於是稽之方冊﹐益以見聞﹐參諸自得﹐自若虛所止之年﹐逮乾道之三祀﹐上而王侯﹐下而工技﹐凡二百一十九人﹐或在或亡﹐悉數畢見。又列所見人家奇迹﹐愛而不能忘者﹐爲「銘心絕品」﹐及凡繪事可傳可載者﹐裒成此書﹐分爲十卷﹐目爲《畫繼》。若虛𨿽不加品第﹐而其論气韻生動﹐以爲非師可傳﹐多是軒冕才賢﹐巖穴上士﹐髙雅之情之所寄也。人品旣已髙矣﹐气韻不得不髙﹔气韻旣已髙矣﹐生動不得不至。不爾﹐𨿽竭巧思﹐止同眾工之事﹐𨿽曰畫而非畫。嗟夫﹗自昔妙悟精能﹐取重於世者﹐必愷之﹑探微﹑摩詰﹑道子等輩。彼庸工俗隸﹐車載斗量﹐何敢望其靑雲後塵耶﹖或謂若虛之論爲太過﹐吾不信也。故今於類﹐特立軒冕﹑巖穴二門﹐以寓微意焉。鑑裁明當者﹐須一肯首。是年閏旦﹐華國鄧椿公壽序。

●卷一聖藝

○徽宗皇帝

徽宗皇帝﹐天縱將聖﹐藝極於神。卽位未幾﹐因公宰奉淸閒之宴﹐顧謂之曰「朕萬幾餘暇﹐別無他好﹐惟好畫耳。」故祕府之藏﹐充刃塡溢﹐百倍先朝。又取古今名人所畫﹐上自曹弗興﹐下至黃居き﹐集爲一百秩﹐列十四門﹐總一千五百件﹐名之曰《宣和睿覽集》。蓋前世圖籍﹐未有如是之盛者也。於是聖鑑周悉﹐筆墨天成﹐妙體眾形﹐兼備六法。獨於翎毛﹐尢爲注意。多以生漆點睛﹐隱然豆許﹐髙出紙素﹐幾欲活動﹐眾史莫能也。政和初﹐嘗寫仙禽之形﹐凡二十﹐題曰《筠莊縱鶴圖》。或戲上林﹐或飲太液。翔鳳躍龍之形﹐警露舞風之態﹐引吭唳天﹐以極其思﹔刷羽淸泉﹐以致其潔。並立而不爭﹐獨行而不倚﹐閒暇之格﹐淸迥之姿﹐寓於縑素之上。各極其妙﹐而莫有同者焉。已而又制《奇峯散綺圖》﹐意匠天成﹐工奪造化﹐妙外之趣﹐咫尺千里。其晴巒疊秀﹐則閬風羣玉也﹔明霞紓彩﹐則天漢銀潢也﹔飛觀倚空﹐則仙人樓居也。至於祥光瑞气﹐浮動於縹緲之間﹐使覽之者欲跨汗漫﹐登蓬瀛﹐飄飄焉﹐飄飄焉﹐若投六合而隘九州也。五年三月上巳﹐賜宰臣以下燕於瓊林﹐侍從皆預。酒半﹐上遣中使持大杯勸飲﹐且以《龍翔池圖》並題序宣示羣臣。凡預燕者﹐皆起立環觀﹐無不仰聖文﹐睹奎畫﹐贊嘆乎天下之至神至精也。其後以太平日久﹐諸福之物﹐可致之祥﹐湊無虛日﹐史不絕書。動物則赤烏﹑白鵲﹑天鹿﹑文禽之屬﹐擾於禁禦﹔植物則檜芝﹑珠蓮﹑金柑﹑駢竹﹑瓜花﹑來禽之類﹐連理並蒂﹐不可勝紀。乃取其尢異者﹐凡十五種﹐寫之丹靑﹐亦目曰《宣和睿覽冊》。復有素馨﹑末利﹑天竺﹑娑羅﹐種種異產﹐究其方域﹐窮其性類﹐賦之於詠歌﹐載之於圖繪﹐續爲第二冊。已而﹐玉芝競秀於宮闥﹔甘露宵零於紫篁。陽烏﹑丹兔﹑鸚鵡﹑雪鷹﹐越裳之雉﹐玉質皎潔﹐之雛﹐金色煥爛。六日七星﹐巢蓮之龜﹔盤螭翥鳳﹐萬歲之石。並榦雙葉﹐連理之蕉﹐亦十五物﹐作冊第三。又凡所得純白禽獸﹐一一寫形﹐作冊第四。增加不已﹐至累千冊。各命輔臣題跋其後﹐實亦冠絕古今之美也。宣和四年三月辛酉﹐駕幸祕書省。訖事﹐禦提舉廳事﹐再宣三公﹑宰執﹑親王﹑使相﹑從官觀禦府圖畫。旣至﹐上起就書案﹐徙倚觀之。左右發篋﹐出禦書畫。公宰﹑親王﹑使相﹑執政﹐人各賜書畫兩軸。於是上顧蔡攸分賜從官以下﹐各得禦畫兼行書﹑艸書一紙。又出祖宗禦書﹐及宸筆所摸名畫﹐如展子虔作《北齊文宣幸晉陽》等圖。靈臺郎奏辰正﹐宰執以下﹐逡巡而退。是時旣恩許分賜﹐羣臣皆斷佩折巾以爭先﹐帝爲之笑。此君臣慶會﹐又非特幣帛筐篚之厚也。始建五嶽觀﹐大集天下名手。應詔者數百人﹐咸使圖之﹐多不稱旨。自此之後﹐益興畫學﹐教育眾工。如進士科﹐下題取士﹐復立博士﹐考其藝能。當是時﹐臣之先祖﹐適在政府﹐薦宋迪猶子子房﹐以當博士之選。是時子房筆墨﹐妙出一時﹐咸謂得人。所試之題﹐如《野水無人渡》《孤舟盡日橫》﹐自第二人以下﹐多系空舟岸側﹐或拳鷺於舷間﹐或棲鴉於篷背﹐獨魁則不然。畫一舟人﹐臥於舟尾﹐橫一孤笛﹐其意以爲非無舟人﹐止無行人耳﹐且以見舟子之甚閒也。又如《亂山藏古寺》﹐魁則畫荒山滿幅﹐上出幡竿﹐以見藏意。餘人乃露塔尖或鴟吻﹐往往有見殿堂者﹐則無復藏意矣。亂離後有畫院舊史﹐流落於蜀者二三人﹐嘗謂臣言「某在院時﹐每旬日﹐蒙恩出禦府圖軸兩匣﹐命中貴押送院﹐以示學人。仍責軍令狀﹐以防遺墜漬污。」故一時作者﹐咸竭盡精力﹐以副上意。其後寶宮成﹐繪事皆出畫院。上時時臨幸﹐少不如意﹐卽加漫堊﹐別令命思。𨿽訓督如此﹐而眾史以人品之限﹐所作多泥繩墨﹐未脫卑凡﹐殊乖聖王教育之意也。

●卷二

鄆王﹐徽宗皇帝第二子也。稟資秀拔﹐爲學精到。政和八年﹐射策於庭﹐名標第一﹐多士推服。性極嗜畫﹐頗多儲積。凡得珍圖﹐卽日上進﹐而禦府所賜﹐亦不爲少﹐復皆絕品﹐故王府畫目﹐至數千計。又復時作小筆花鳥便面﹐克肖聖藝﹐乃知父堯子舜﹐趣尙一同也。今祕閣畫目﹐有《水墨筍竹》及《墨竹》《蒲竹》等圖。

光州防禦使令穰﹐字大年﹐雅有美才髙行﹐讀書能文。少年因誦杜甫詩﹐見唐人畢宏﹑韋偃﹐志求其迹﹐師而寫之。不歲月間﹐便能逼眞。時賢稱嘆﹐以爲貴人天質自異﹐意所專習﹐度越流俗也。其所作多小軸﹐甚淸麗。雪景類世所收王維筆﹐汀渚水鳥﹐有江湖意。又學東坡作小山叢竹﹐思致殊佳﹐但覺筆意柔嫩﹐實年少好奇耳。若稍加豪壯﹐及有餘味﹐當不立小李將軍下也。每出一圖﹐必出新意。人或戲之曰「此必朝陵一番回矣。」蓋譏其不能遠適﹐所見止京洛間景﹐不出五百里內故也。大年旣得名﹐誅求期克﹐無少暇時。擲筆大槪曰「藝之役人如此。」然業已得名﹐無可柰何。山谷嘗詠其《蘆雁》云「揮毫不作小池塘﹐蘆荻江村雁落行。𨿽有珠簾巢翡翠﹐不忘煙雨罩鴛鴦。」然初跋其畫﹐謂「更屏聲色裘馬﹐使胸中有數百卷書﹐當不愧文與可」﹐蓋見其少作耳。自今觀之﹐其亦有宋之江都王﹑滕王耶。

令松﹐字永年﹐大年弟也﹐亦善丹靑。浮休居士謝大年《江天晚景圖》雜言云「神妙獨數李將軍﹐安知伯仲非前身﹖」則知其兄弟俱能﹐且筆墨俱得思訓格也。又山谷跋其畫夾云「調麝煤作花果殊難工﹐永年遂臻此﹐殊不易。然作朽蠹太多﹐是其小疵。」又云「永年作狗﹐意態甚逼。遣翰林工﹐訖其艸石﹐不敢畫虎﹐憂狗之似﹐故直作狗﹐人難我易。」

叔盎﹐字伯充﹐善畫馬。嘗以其藝並詩投東坡﹐東坡次其韻云「天驥徳力備﹐馬外龍麟中。皇天不遣言﹐兀與畫圖同。駑駘飽官粟﹐未受一洗空。十駕均一至﹐何事﹛爾﹜云風。」

士雷﹐字公震﹐長於山水﹐淸雅可愛。李釒享希聲跋其《四時景》絕句﹐則可知其風旨矣。春云「九江應共五湖連﹐尺素能開萬里天。山杏野桃零落處﹐分明寒食繞風前。」夏云「繁陰雜樹映汀沙﹐三伏江天自一家。欲喚扁舟渡云錦﹐平鋪明鏡是荷花。」秋云「舂Θ寂寞繞疏叢﹐霜後云生浦漵風。此處年年報秋色﹐只應衰柳與丹楓。」冬云「剪水飛花細舞風﹐斷蘆洲外水連空。剡溪幾曲知名處﹐何似今朝眼界中。」今祕閣畫目﹐有《春雪》《早悔》及《小景》等圖。

嗣濮王宗漢﹐字獻甫﹐安懿王幼子也。少卽敏慧﹐儀矩端莊﹐作《蘆雁》﹐有佳思。米元章題詩曰「偃蹇汀眠雁﹐蕭梢風觸蘆。京塵方滿眼﹐速爲喚花奴。」又曰「野趣分弱水﹐風花剪鑑湖。塵中不作惡﹐爲有鄴公圖。」元章許予甚嚴﹐詩意如此﹐則可知其含毫運思矣。嘗有《八雁圖》﹐識者嘆賞其工。

士柬﹐字明發﹐讀書能文。元符初﹐試宗室藝業﹐合格者八人﹐獨明發賜進士出身。嘗作春詞《烏夜啼》﹐掃除凡語﹐飄然寄興於煙霞之外﹐至今流傳﹐推爲雅什。兼工畫藝﹐後山居士題其《髙軒過圖》﹐詩曰「滕王蛺蝶江都馬﹐一紙千金不當價。異才天縱非力窮﹐畫工不足甘爲下。今代風流數大年﹐含毫落筆開山川。忽忘朽老壓塵底﹐卻怪鳧鴻墮目前。爾來二人復秀出﹐萬里河山才咫尺。眼邊安謂有突兀﹐復似天地初開辟。」其卒云「未許二豪今角立﹐則其髙情雅韻﹐自宜追配今昔也。」

士衍﹐號花一相公﹐長於著色山水。宣和初進十圖﹐特轉一官。犍爲王瑾家有扇面﹐意韻誠可喜愛﹐然少見於世。瑾卽其甥也﹐故得之。

士遵﹐光堯皇帝皇叔也﹐善山水。紹興間一時婦女服飾﹐及琵琶箏面﹐所作多以小景山水﹐實唱於士遵。然其筆超俗﹐特一時仿效宮中之化﹐非專爲此等作也。

伯駒﹐字千里﹐優於山水﹑花果﹑翎毛。光堯皇帝嘗命畫集英殿屏﹐賞賚甚厚。多作小圖﹐流傳於世﹐有所畫《蟠檜怪石便面》﹐在吉州團練使楊可弼良卿家。官至浙東路鈐轄。其弟路分伯﹐字希遠﹐亦長山水﹑花木﹐著色尢工。

士安﹐長於墨竹。不遵川派﹐好作﹛圭﹜竹﹐殊秀潤﹐與石室體制大異也。

子澄﹐字處度﹐廉介修潔﹐流落巴峽四十年﹐藉添差祿以自給。善艸隸﹐長歌詩﹐人不知其能畫也。紹興末﹐官秭歸﹐士子重其風度﹐每載酒從之遊。一日﹐乘醉入小肆﹐見素壁可愛﹐案上拈禿筆作濺瀑﹐勢欲動屋﹐筆力極遒壯也。

王詵﹐字晉卿﹐尙英宗女蜀國公主﹐爲利州防禦使。𨿽在戚裏﹐而其被服禮義﹐學問詩書﹐常與寒士角。平居攘去膏粱﹐黜遠聲色﹐而從事於書畫。作寶繪堂於私第之東﹐以蓄其所有。而東坡爲之記﹐東軒亦贈詩云「錦囊犀軸堆象牀﹐義竿連幅翻雲光。手披橫素風飛揚﹐捲舒終日未用忙。遊意澹泊心淸涼﹐屬目俊麗神激昂。」其所畫山水學李成﹐皴法以金碌爲之﹐似古。今《觀音寶陀山狀小景》﹐亦墨作平遠﹐皆李成法也。故東坡謂「晉卿得破墨三昧」﹐有《煙江疊嶂圖》《房相宿因圖》﹑及《山陰陳迹》《雪溪乘興》《四明狂客》《西塞風雨圖》《著色山水》等圖﹐傳於世。

●卷三

○軒冕才賢

蘇軾﹐字子瞻﹐眉山人﹐髙名大節﹐照映今古。據徳依仁之餘﹐遊心玆藝。所作枯木﹐枝榦虯屈無端倪。石皴亦奇怪﹐如其胸中盤郁也。作墨竹﹐從地一直起至頂。或問﹕「何不逐節分﹖」曰「竹生時何嘗逐節生耶﹖」𨿽文與可自謂﹕「吾墨竹一派在徐州」﹐而先生亦自謂「吾爲墨竹﹐盡得與可之法」﹐然先生運思淸拔﹐其英風勁气逼人﹐使人應接不暇﹐恐非與可所能拘制也。又作《寒林》﹐嘗以書告王定國曰「予近畫得《寒林》﹐已入神品。」𨿽然﹐先生平日胸臆宏放如此。而蘭陵胡世將家收所畫《蟹》﹐瑣屑毛介﹐曲畏芒縷﹐無不備具﹐是亦得從心不逾矩之道也。米元章自湖南從事過黃州﹐視見公﹐酒酣﹐貼觀音紙壁上﹐起作兩行﹐枯樹﹑怪石各一﹐以贈之。山谷枯木道士賦云「恢詭譎怪﹐滑稽於秋毫之穎﹐尢以酒爲神﹐故其觴次滴瀝﹐醉餘呻。取諸造化之鑪錘﹐盡用文章之斧斤。」又題《竹石》詩云「東坡老人翰林公﹐醉時吐出胸中墨。」先生自題郭祥正壁﹐亦云「枯腸得酒芒角出﹐肺肝槎牙生竹石。森然欲作不可畱﹐寫向君家雪色壁。」則知先生平日非乘酣以發眞興﹐則不爲也。

龍眠居士李公麟﹐字伯時﹐爲舒城大族﹐家世業儒。父虛一﹐嘗舉賢良方正科。公麟熙寧三年登第﹐以文學有名於時。陸佃薦爲中書門下省刪定官。董惇逸辟檢法禦史臺﹐官至朝奉郎。元符三年病痺致仕﹐終於崇寧五年。學佛悟道﹐深得微旨﹐立朝籍籍有聲。史稱以畫見知於世﹐非確論也。平日博求鐘鼎古器﹐圭璧寶玩﹐森然滿家。以其餘力畱意畫筆﹐心通意徹﹐直造玄妙﹐蓋其大才逸羣﹐舉皆過人也。士夫以謂「鞍馬愈於韓﹐佛像追吳道玄﹐山水似李思訓﹐人物似韓」﹐非過論也。尢好畫馬﹐飛龍狀質﹐噴玉圖形﹐五花散身﹐萬里汗血﹐覺陳閎之非貴﹐視韓幹以未奇。故坡詩云「龍眠胸中有千駟﹐不惟畫肉兼畫骨。」山谷亦云「伯時作馬﹐如孫太古湖灘水石。」謂其筆力俊壯也。以其耽禪﹐多交衲子。一日﹐秀鐵面忽勸之曰「不可畫馬﹐他日恐墮其趣」﹐於是翻然以悟﹐絕筆不爲﹐獨專意於諸佛矣。其佛像每務出奇立異﹐使世俗驚惑﹐而不失其勝絕處。嘗作《長帶觀音》﹐其紳甚長﹐過一身有半。又爲呂吉甫作《石上臥觀音》﹐蓋前此所未見者。又畫《自在觀音》﹐跏趺合爪﹐而具自在之相﹐曰「世以破坐爲自在﹐自在在心不在相也」。乃知髙人達士﹐縱施橫設﹐無施而不可者。平時所畫不作對﹐多以澄心堂紙爲之﹐不用縑素﹐不施丹粉﹐其所以超乎一世之上者此也。郭若虛謂﹕「吳道子畫今古一人而已」﹐以予觀之﹐伯時旣出﹐道子詎容獨步耶﹖有《孝經圖》《九歌圖》《歸去來圖》《陽關圖》《琴鶴圖》《憩寂圖》《嚴子陵釣灘圖》《山莊圖》《卜居圖》﹐又有《虎脊天馬》《天育驃騎》《好頭赤》《沐猴馬》《欲輾馬》《象龍馬》及《揩癢虎》等圖。一時名賢﹐俱畱紀詠也。

襄陽漫士米黻﹐字元章﹐嘗自述云「黻卽芾也。」卽作芾。世居太原﹐後徙於吳。宣仁聖烈皇后在藩﹐其母出入邸中﹐後以舊恩﹐遂補校書郎。自蔡河撥發﹐爲太常博士﹐出知常州﹐復入爲書畫學博士﹐賜對便殿﹐擢禮部員外郎﹐以言罷知淮陽軍。芾人物蕭散﹐被服效唐人﹐所與遊皆一時名士。嘗曰「伯時病右手後﹐余始作畫。以李常師吳生﹐終不能去其气﹐余乃取顧髙古﹐不使一筆入吳生。又李筆神采不髙﹐余爲睛目面文骨木﹐自是天性﹐非師而能。惟作古忠賢像也。」又嘗與伯時論分布次第﹐作《子敬書練裙圖》﹐復作《支﹑許﹑王﹑謝於山水間縱步》﹐自掛齋室。又以山水古今相師﹐少有出塵格﹐因信筆爲之﹐多以煙雲掩映樹木﹐不取工細。有求者只作橫掛三尺﹐惟寶晉齋中掛雙幅成對﹐長不過三尺﹐衤票出乃不爲倚所蔽﹐人行過﹐肩汗不著。更不作大圖﹐無一筆關同﹑李成俗气。然公字札流傳四方﹐獨於丹靑﹐誠爲罕見﹐予止在利ヘ李驥元駿家見二畫。其一紙上橫松梢﹐淡墨畫成﹐鍼芒千萬﹐攢錯如鐵。今古畫松﹐未見此制。題其後云「與大觀學士步月湖上﹐各分韻賦詩﹐芾獨賦無聲之詩。」蓋與李大觀諸人夜遊潁昌西湖之上也。其一乃梅﹑松﹑蘭﹑菊﹐相因子一紙之上﹐交柯互葉﹐而不相亂﹐以爲繁則近簡﹐以爲簡則不疏﹐太髙太奇﹐實曠代之奇作也﹗乃知好名之士﹐其欲自立於世者如此。大觀乃元駿之族父﹐後歸元駿。

晁補之﹐字無咎﹐濟北人。元中爲吏部郎中﹐紹聖中謫監信州稅﹐流落久之。張天覺當國﹐起知泗州﹐不累月﹐下世。有自畫山水《畱春堂》大屏﹐上題云「胸中正可吞云夢﹐戔底何妨對聖賢。有意淸秋入衡霍﹐爲君無盡寫江天。」又題自畫山水寄人云「虎觀他年淸汗手﹐白頭田畝未能閒。自嫌麥壠無佳思﹐戲作南齋百里山。」陳無已獨愛重其迹﹐亦嘗詠其扇云「前身阮始平﹐今代王摩詰。偃屈蓋代气﹐萬里入咫尺。」無咎又嘗增添《蓮社》圖樣﹐自以意先爲山石位置向背﹐作粉本以授畫史孟仲寧﹐令傳模之。菩薩仿侯昱﹐雲气仿吳道玄﹐天王﹑松石仿關同﹐堂殿﹑艸樹仿周﹑郭忠恕﹐臥槎﹑垂藤仿李成﹐崖壁﹑瘦木仿許道寧﹐湍流﹑山嶺﹑騎從﹑服﹐仿衛賢。馬以韓幹﹐虎以包鼎﹐犭員﹑猴﹑鹿﹐以易元吉﹐鶴﹑白鷴﹑若鳥﹑鼠﹐以崔白﹐集彼眾長﹐共成勝事。今人家往往摹臨其本﹐傳於世者多矣。

晁說之﹐字以道﹐少慕司馬溫公之爲人﹐自號景迂。未三十﹐東坡以著述科薦之。靖康初﹐自休致中召爲著作郎﹐後試中書舍人﹐兼東宮詹事。建炎初政﹐以待制侍讀而終。山谷嘗題其《雪雁》云「飛雪灑蘆如銀箭﹐前雁驚飛後回ツ。憑誰說與謝元暉﹐休道澄江靜如練。」又無咎題四弟橫軸畫云「黃葉滿靑山﹐枯蒲淨寒水。鳧雁下陂塍﹐牛羊散墟裏。擔獲暮來歸﹐兒迎婦窺籬。虎頭無骨相﹐田野有餘思。」

張侍郎舜民﹐字蕓叟﹐號浮休居士。紹聖入黨﹐貶均州﹐紹興初追復直學士。生平嗜畫﹐題評精確。𨿽南遷羈旅中﹐每所經從﹐必搜訪題識。東南士大夫家所藏名品﹐悉載錄中。亦能自作山水﹐有自題扇詩云「忽忽南遷不記年﹐二妃祠外橘洲前。眼昏筆戰誰能畫﹐無柰霜紈似月圓。」又題鄧正字家劉明復《秋景》﹐末句云「我有故山常自寫﹐免教魂夢落天涯。」

劉涇﹐字巨濟﹐簡州人﹐熙寧六年進士中第﹐王安石薦爲經學所檢討。歷太學博士﹐因講詩爲諸生所服。後罷﹐諸生乞畱不報﹐終職方郎中。涇﹐米元章之書畫友也。善作林﹑石﹑槎﹑竹﹐筆墨狂逸﹐體制拔俗。予家藏其幅紙﹐所作竹葉﹐幾逼鐘﹑郭。今成都大智院法堂壁間有《松竹窠植》二﹐惜其歲久﹐將磨滅也。

蘇過﹐字叔黨﹐坡公之季子也。元中﹐公知杭州﹐叔黨年十九﹐預計偕。七年﹐公爲兵部尙書﹐任承務郎﹐後公謫黃州﹐貶儋州﹐移廉﹑永二州﹐叔黨皆侍行。叔父欒城公每稱其孝。平生禁錮近三十年﹐晚除中山ヘ而卒。善作怪石﹑叢筱﹐咄咄逼翁。坡有觀過所作《木石竹》三絕﹐以爲老可能爲竹寫眞﹐小坡解與竹傳神者是也。晁以道志其墓﹐亦云「書畫之勝﹐亦克肖似其先人。」又時出新意作山水﹐遠水多紋﹐依巖多屋木﹐皆人迹絕處﹐並以焦墨爲之﹐此出奇也。

宋子房﹐字漢傑﹐鄭州滎陽人﹐少府監選之子﹐復古之猶子也﹐官至正郎。坡公跋其畫﹐謂「不古不今﹐稍出新意﹐若爲之不已﹐當作著色山也。」又云「觀士人畫﹐如閱天下馬﹐取其意气所到。乃若畫工﹐往往只取鞭策﹑毛皮﹑槽櫪﹑芻秣﹐無一點俊發﹐看數尺許便捲。漢傑眞士人畫也﹗」又云「假之數年﹐當不減復古也。」初﹐崇﹑觀盛時﹐大興畫學﹐予大父中書公﹐見其《江臯秋色圖》﹐甚珍愛之﹐首薦爲博士。然其人乃賢冑子﹐不獨以畫取也。所著《畫法六論》﹐極其精到。

程堂﹐字公明﹐眉人﹐舉進士﹐爲駕部郎中。善畫墨竹﹐宗派湖州。出湖州之門者﹐獨公明入室也。好畫鳳尾竹﹐其梢極重﹐作回旋之勢﹐而枝葉不失向背。又登峨眉山﹐見菩薩竹﹐有結花於節外之枝者﹐茸密如裘﹐卽寫其形於中峯乾明寺僧堂壁間﹐儼如生也。又象耳山有苦竹﹑紫竹﹑風竹﹑雨竹﹐好事者已刻之石。成都笮橋觀音院﹐亦有所畫竹﹐且題絕句云「無姓無名逼夜來﹐院僧根問苦相猜。攜燈笑指屏間竹﹐記得當年手自栽。」又能作園蔬﹐嘗見《紫芥》《紫茄》二軸﹐奪眞也。

範正夫﹐字子立﹐潁昌人﹐文正公之諸孫﹐徳孺之子也。長於水墨雜畫﹐標格髙秀。予家與之同居氵┆水﹐多藏其得意之作﹐如《訪戴圖》《脊令圖》《竹石圖》﹐寄與淸遠﹐眞士人筆也﹗惜乎以名家髙才﹐而知鳳翔﹐還鄕﹐適虜人屠城﹐死之。

顏博文﹐字持約﹐徳州人。政和八年﹐嘉王榜登甲科﹐長於水墨。宇文季蒙龍圖家﹐有橫披《十六羅漢》﹐其筆法位置如伯時﹐但意韻差短耳。陳去非次何文縝題所作《墨梅三絕》云「窗前光景晚淸新﹐半幅溪藤萬里春。從此不貪江路遠﹐勝拼心力喚眞眞。奪得斜枝不放歸﹐倚窗乘月看熹微。墨池雪嶺春俱好﹐付與詩人說是非。」「未央宮裏紅杏﹐羯鼓三聲打開。大庾嶺頭梅萼﹐管城呼上屏來」﹐非此畫不稱此詩也。初﹐持約與王き厚善。き敗﹐持約方退朝﹐聞之﹐卽馳馬還家﹐閉關拒人﹐盡焚與き平生往來箋記詩文之類﹐於是獨免。

任誼﹐字才仲﹐宋復古之甥也。嘗爲協律郎﹐後通判澧州﹐適丁亂離﹐鐘賊反叛﹐爲羣盜所殺。平日凡所經歷江山佳處﹐則氐筆吮墨﹐輒成圖軸。仿佛籠淡﹐淸潤可喜。邵澤民爲春官﹐才仲正在太常﹐與之同部﹐相好甚密﹐今其家富有才仲手迹﹐有《南北江山圖》《平蕪千里圖》《四更山吐月圖》《唐功臣圖》《斗山煙市圖》《松溪深日圖》。又取平生所見蘭花數十種﹐隨其形狀﹐各命以名﹐如「杏梁歸燕」﹑「丹山翔鳳」之類。皆小字隸書﹐記其所見之處﹐邵氏名曰「香圃」。其隸古勁﹐學中郎也。

米友仁﹐元章之子也﹐幼年山谷贈詩曰「我有元暉古印章﹐印元刂不忍與諸郎。虎兒筆力能扛鼎﹐教字元暉繼阿章」﹐遂字元暉。元章當置畫學之初﹐召爲博士﹐便殿賜對﹐因上友仁《楚山淸曉圖》。旣退﹐賜禦書畫各二軸。友仁宣和中爲大名少尹。天機超逸﹐不事繩墨﹐其所作山水﹐點滴煙雲﹐艸艸而成﹐而不失天眞﹐其風气肖乃翁也。每自題其畫曰「墨戲。」被遇光堯﹐官至工部侍郎﹑敷文閣直學士﹐日奉淸閒之宴。方其未遇時﹐士大夫往往可得其筆﹐旣貴﹐甚自祕重﹐𨿽親舊間亦無緣得之﹐眾嘲曰「解作無根樹﹐能描鴻云。如今供禦也﹐不肯與閒人。」後享年八十﹐神明如少壯時﹐無疾而逝。

朱惇儒﹐字希眞﹐少從陳東野學﹐嘗賦古鏡云「試將天下照﹐萬象總分明。」東野奇之。紹興間﹐禦史明橐﹐宣諭廣東﹐被旨訪求遺逸。是時﹐希眞放浪江湖間﹐自江西避亂晉康﹐橐遂以應詔命。初品官召赴闕登對﹐攺官﹐入館爲郎﹐出爲浙東憲。秦檜當國﹐有攜希眞畫山水謁檜﹐檜薦於上﹐頗被眷遇。與米元暉對禦輒畫﹐而希眞恥以畫名﹐輒退避不居也。故常告親友曰「吾非善畫者﹐所畫多出錢端回之手。」其實非也。

廉布﹐字宣仲﹐山陽人﹐妙年登科﹐官至武學博士﹐以聯貴姻坐累﹐遂廢終身。後居紹興﹐旣絕仕宦之念﹐專意繪事。山水林石﹐種種飄逸。師東坡﹐幾於升堂也。其子頗得家法﹐今有圖軸傳於世。

李石﹐字知幾﹐資州人﹐少負才名。旣登第﹐以趙逵莊叔左史之薦﹐任太學博士。直情徑行﹐不附權貴﹐遂不容於朝。出主石室﹐就學者其合如雲。至閩越之士﹐萬里而來。刻石題諸生名幾千人﹐蜀學之盛﹐古今鮮儷也﹗今ヘ成都﹐醉吟之餘﹐時作小筆﹐風調遠俗﹐蓋其人品旣髙﹐𨿽遊戲間﹐而心畫形矣。

○巖穴上士

杭士林生﹐作江湖景﹑蘆雁水禽﹐气格淸絕。米老謂﹕「唐無此畫﹐可並徐熙﹐在艾宣﹑張涇﹑寶覺之右。」人罕得之。

李申﹐字景元﹐自號華亭逸人。作逸筆翎毛﹐有意外趣﹐但木柯未佳耳。坡題其《喜鵲圖》云「聞說神仙郭恕先﹐醉中狂筆勢瀾翻。百年牢落何人繼﹖只有華亭李景元。」又晁無咎題周兼彥所收《李甲畫三絕》﹐鵲云「上林花妥逐鶯飛﹐愁絕江南雪裏時。何須傍檐喜﹐みま相對兩寒枝。」雁云「网羅無限稻粱肥﹐憐爾冥冥亦庶幾。戲鴨眠鷗滿中﹐衡陽無意更南飛。」鴨云「急風吹雪滿汀洲﹐近臘淮南憶倦遊。小鴨枯荷野艇冷﹐去年今日凍髙郵。」

周純﹐字忘機﹐成都華陽人。後依解潛﹐久畱荊楚﹐故亦自稱楚人。少爲浮屠﹐弱冠遊京師﹐以詩畫爲佛事﹐都下翕然知名。士大夫多與之遊﹐而王き輔道最與相親﹐後坐累編管惠州﹐不許生還。適鄰郡建神霄宮﹐本路憲舊知其人﹐請朝廷赦能畫人周純來作繪事﹐從之。於是憑藉﹐得以自如。其山水師思訓﹐衣冠師愷之﹐佛像師伯時﹐又能作花鳥﹑松竹﹑牛馬之屬﹐變態多端﹐一一淸絕。畫家於人物﹐必「九朽一罷」﹐謂先以土筆撲取形似﹐數次修攺﹐故曰「九朽」﹐繼以淡墨一描而成﹐故曰「一罷」。罷者﹐畢事也。獨忘機不假乎此﹐落筆便成﹐而气韻生動。每謂人曰「書畫同一關戾﹐善書者又豈先朽而後書耶﹖」﹐此蓋卓識也。初﹐き未敗﹐會朝士大尹盛章在焉﹐謂忘機曰「子能爲我作圖《梅》﹐狀『遙知不是雪﹐爲有暗香來』之意乎﹖」﹐忘機曰「此臨川詩﹐須公自有此句﹐我始爲之。」盛恨甚。未幾﹐き敗﹐而盛猶爲京尹﹐故忘機被禍獨酷。

髙燾﹐字公廣﹐沔州人﹐自號三樂居士。作小景﹐自成一家﹐淸遠靜深﹐一洗工气。眠鴨浮雁﹑衰柳枯﹐最爲珍絕。篆隸﹑飛白﹐一一造妙。

僧徳正﹐信州人﹐宣和郎官徐兢明叔之兄﹐紹興侍從徐林稚山之弟。登科爲平江教官﹐棄而出家。是日卽敕往江州圜通寺開堂拈香﹐爲三世諸佛﹐於是其徒不容﹐棄去。居廬山南疊石庵﹐服漆辟穀。閩淮名山﹐意往無礙﹐凡登山臨水﹐卽橫笛自娛。後入蜀﹐其兄陰遣人僞作其徒﹐剩賫金帛﹐牽挽而歸。過敍州宣化縣﹐久畱樊賓少卿家﹐作《峨眉圖》。山水人物﹐種種淸髙。初登峨眉時﹐煉指供佛﹐兩手止餘四指﹐粗可執筆﹐而畫意自足。其松石﹑人物﹐專學龍眠。遇興伸紙揮毫﹐頃刻而成﹐貴勢或求之﹐絕不與。

江參﹐字貫道﹐江南人﹐長於山水。形貌淸臒﹐嗜香茶﹐以爲生。初以葉少蘊左丞薦於宇文湖州季蒙﹐今其家有泉石五幅﹐圖一本。筆墨學董源﹐而豪放過之。季蒙欲多取其畫﹐而貫道每被召去﹐止得此圖﹐居以爲慊。後劉季髙侍郎再寄《江居圖》一卷﹐作無盡景﹐始少慰意。當貫道被召時﹐尙書張如瑩知臨安﹐貫道旣到臨安﹐卽有旨館於府治。明當引見﹐是夕殂﹐信有命也。

●卷四

○紳韋布

劉明復﹐爲直龍圖閣﹐師李成﹐特細秀。作松枝而無向背﹐荊楚秀甚。浮休有鄧正字宅見劉明復所畫《麓山秋景》五十六言云「洛陽才子見長沙﹐自識中丹鬢未華。文武全才皆不試﹐丹靑妙筆更誰加。老杉列在皇堂上﹐小景將歸學士家。我有故山常自寫﹐免教魂夢落天涯。」

蔣長源﹐字永仲﹐官至大夫。作著色山水﹐山頂似荊浩﹐松身似李成﹐葉取眞松爲之﹐如靈鼠尾﹐大有生意。石不甚工。作淩霄花纏松﹐亦佳作。

鄢陵王主簿﹐未審其名﹐長於花鳥。東坡有書所畫《折枝》二詩﹐其一云「論畫以形似﹐見與兒童鄰。爲詩必以詩﹐定知非詩人。詩畫本一律﹐天工與淸新。邊鸞雀寫生﹐趙昌花傳神。如何此兩幅﹐疏淡含精勻。誰言一點紅﹐解寄無邊春。」二云「瘦竹如幽人﹐幽花如處女。低昂枝上雀﹐搖蕩花間雨。雙翎決時起﹐眾葉紛自舉。可憐采花蜂﹐潰蜜寄兩股。若人富天巧﹐春色入毫楮。懸知君能詩﹐寄聲求妙語。」

李世南﹐字唐臣﹐安肅人。明經及第﹐終大理寺丞。嘗與晁無咎同試諸生﹐無咎有求橫幅長篇﹐又有題扇詩﹐蓋長於山水也。東坡亦嘗題其《秋景平遠》云「人間斤斧日創夷﹐果見龍蛇百尺姿。不是溪山曾獨往﹐何人解作掛猿枝﹖野水參差落漲痕﹐疏林欹倒出霜根。浩歌一棹歸何處﹖家在江南黃葉村。」予嘗見其孫皓云「此圖本寒林障﹐分作兩軸﹐前三幅盡寒林﹐坡所以有『龍蛇姿』之句﹐後三幅盡平遠﹐所以有『黃葉村』之句﹐其實一景而坡作兩意。又『浩歌』字﹐雕本皆以爲『扁舟』﹐其實畫一舟子張頤鼓作浩歌之態﹐今作『扁舟』﹐甚無謂也。」

趙宗閔﹐爲尙書郎。山谷載銅官僧捨墨竹一枝﹐筆勢妙天下﹐爲作小詩云「省郎潦倒今何處﹖敗壁風生雙竹枝。滿世閻劉專翰墨﹐誰爲眞賞拂蛛絲。」又云「獨來野寺無人識﹐故作寒崖雪壓枝。想得平生藏妙手﹐只今猶在鬢成絲。」

薛判官者﹐不得其名。浮休題其所作《秋溪煙竹》云「深墨畫竹竹明白﹐淡墨畫竹竹帶煙。髙堂忽爾開數幅﹐半隱半見如自然。」者是也。

倪濤﹐字巨濟﹐宣和間爲都司。一日訪其友﹐戲畫三蠅壁間﹐自題云「何人刻獼猴﹐老眼覷荊棘。不如丹靑手﹐快意風雨疾。我窮坐詩豪﹐九鼎扛筆力﹐偶然一點污﹐著紙生羽翼。千言走蚍蜉﹐寧爲寸紙逼。還當寫君詩﹐什襲同藏冪。」今李文正之孫有所畫蜥蜴﹑ぐ蟾﹐甚佳。

文勛﹐字安國﹐元末作太府寺丞﹑福建漕。東坡跋其畫扇云「道子畫西方變相﹐觀者如堵。作佛圓光﹐風落電轉﹐一揮而成﹐嘗疑其不然。今觀安國作方界﹐略不抒思﹐乃知傳者之不謬。」

劉延世﹐公是先生之猶子也﹐少有盛名。元初﹐遊太學﹐不得志﹐築堂業講﹐名曰「抱甕」。嘗作墨竹﹐題詩云「酷愛此君心﹐常將墨點眞。毫端𨿽在手﹐難寫淡精神。」又云「靜室焚香盤膝坐﹐長廊看畫散衣行。」趣尙之髙﹐有如此者。

王衝隱﹐名持﹐字正叔﹐長安人。長於翎毛﹐學崔白。今顏魯公鹿脯帖後有題跋﹕「妙於筆法﹐蓋其人也。」嘗於邵氏見竹棘﹑雪禽二軸﹐極淸雅。上題云「正叔爲伯起作﹐崇寧甲申。」伯起名振﹐其兄也。

王利用﹐字賓王﹐潼川人。舉進士﹐終夔憲。書畫皆能﹐光堯皇帝頗愛其書﹐畫則山水長於人物﹐精謹而已﹐不及其書也。

靳東發﹐字茂遠﹐其髙祖太尉﹐卽射撻覽者﹐官止敍ヘ。其性多能﹐尢工畫藝﹐人目之爲「靳百會」。近世畫手﹐少作故事人物﹐頗失古人規鑑之意﹐茂遠獨集古今諫諍百事﹐以爲圖﹐號《百諫圖》﹐誠可尙者。

詠﹐字少張﹐其子也﹐今主簿於郫。長於山水﹐尢爲多能﹐蓋其出藍之靑也。

魏燮﹐字彥密﹐北人﹐長於水墨雜畫。光堯見之﹐喜動天顏﹐遂除浙西參議。

李昭﹐字晉傑﹐鄄城人﹐李文靖之曾孫﹐蔡文忠公曾外孫也。以恩科仕江州徳化尉。長於墨竹﹐自云「他人以蕭疏爲能﹐余以重密爲巧﹐吾之墨竹一派﹐不讓湖洲。」又善墨花小筆﹐亦能山水﹐學範寬﹐篆尢精﹐學三墳記也。紹興間死於江南。

李頎秀才﹐善畫山﹐嘗以兩軸並詩上東坡﹐東坡次其韻答之﹕「平生自是个中人﹐欲向漁舟便寫眞。詩句對君難出手﹐雲泉勸我早收身。年來白髮驚秋速﹐長恐靑山與世新。從此北歸休悵望﹐囊中收得武陵春。」

陳直躬﹐髙郵人也。坡有題所畫《雁》二詩云「野雁見人時﹐未起意先攺。君從何處看﹐得此無人態。」者是也。而無咎集中有和蘇翰林題李甲畫《雁》二首﹐乃用此韻﹐不知何謂也。

朱象先﹐字景初﹐松陵人﹐馳名紹聖﹑元符間。坡跋其畫云「能文而不求舉﹐善畫而不求售﹐文以達吾心﹐畫以適吾意而已。」以其不求售也﹐故得之自﹔然世亦罕見﹐不知其所長也。

張無惑﹐山人也﹐善畫山水。浮休贈詩云「西徵已度故關山﹐秋雨零零路屈盤。受盡艱辛心不足﹐解程又展畫圖看。」

眉山老書生﹐不得其名。作《七才子入關圖》﹐山谷謂人物亦各有意態﹐以爲趙雲子之苗裔。摹寫物象漸密﹐而放浪閒遠﹐則不逮也。

何充秀才﹐不知何許人﹐能寫貌。坡有贈詩云「問君何苦寫吾眞﹐君言好之聊自適。」

雍秀才﹐不知何許人。坡有詠所畫《艸虫八物》詩。詩意每一物﹐譏當時用事者一人﹐如「升髙不知回﹐竟作粘壁枯」﹐以比介甫﹔「初來花爭妍﹐倏去鬼無迹」﹐以比章。今詩與畫俱刊石流傳於世。又作畫《捕魚圖贊》﹐載集中。

章友直﹐字伯益﹐善畫龜蛇。以篆筆畫﹐頗有生意。又能以篆筆畫棋盤﹐筆筆相似。

黃斌老﹐不記名﹐潼州府安泰人﹐文湖州之妻侄也。登科﹐嘗任戎ヘ﹐適山谷貶戎州﹐與定交。且通譜﹐善畫竹。山谷有詠其《橫竹》詩﹐又謝斌老送《墨竹十二韻》云「吾子學湖州﹐師逸功已倍。預知更入神﹐後出遂無對。」

黃彜﹐字子舟﹐斌老之弟。其名字初非彜與子舟也﹐山谷以其尙气﹐故取二器以規之。自後折節遂爲粹君子。舉八行﹐終朝郎郡ヘ。山谷用贈斌老韻謝子舟爲余作《風雨竹》兩篇﹐前篇云「歲寒十三本﹐與可可追配。」後篇云「森削一山竹﹐牝牡十三輩。誰言湖州沒﹐筆力今尙在。」而與可每言﹐所作不及子舟。

劉明仲﹐善作竹﹐山谷爲作《墨竹賦》。

黃與迪﹐善畫竹﹐山谷次韻謝與迪所作《竹》五幅云「吾宗墨修竹﹐心手不自知。」但不知爲何人﹐任子淵詩注﹐亦不及之。

楊吉老﹐文潛甥也。文潛嘗云「吾甥楊吉老﹐本不好畫竹﹐一旦頓解﹐便有作者風气。揮灑奮迅﹐初不經意﹐森然已成﹐愜可人意。其法有未具﹐而生意超然矣。」無咎亦有《贈文潛甥克一學與可畫竹》詩。克一﹐吉老字也。

成子﹐不得其名。山谷詩云「成子寫浯溪﹐下筆便造極。」徐師川亦有《成生畫山水歌》云「成子貌古心亦古﹐造化爲工筆端取。玄冬起雷夏造冰﹐翻手爲云覆手雨。」

張遠﹐字行之﹐太原楡次人。本士人﹐隱居山間。政和中有河東漕宋姓者﹐親訪其廬﹐邀致公署﹐令畫絹八幅。遠請屏去左右﹐且約漕無相見﹐獨與弟子郝士安評議。酣寢數日﹐忽起下筆﹐頗窮天眞。兩幅不如意﹐遂焚之﹐以六幅與宋。宋大喜﹐贈送甚厚﹐髙謝還廬。

張明﹐其侄也﹐亦以山水擅名﹐比季父則差肩矣。

王元通﹐以字稱﹐工山水﹐滄州人也﹐師李成。爲人豪逸自負﹐每畫竟﹐輒大呼「奇奇」數聲﹐乃得意筆也。

喬仲常﹐河中人﹐工雜畫﹐師龍眠。圍城中思歸﹐一日﹐作《河中圖》贈邵澤民侍郎﹐至今藏其家。又有《龍宮散齋》手軸﹑《山居羅漢》《淵明聽松風》《李白捉月》《玄眞子西塞》《列子禦風》等圖﹐傳於世。

孔去非﹐汝州寧極先生之後也﹐長於小筆﹐淸雅可玩。尢工艸虫﹐作蟻﹑蝶﹑蜂﹑蟬﹑竹雀甚可觀。平生極畱意於此﹐凡翹而飛動之物﹐必募小兒求之。搜索無遺﹐以類置其翅羽冊葉中﹐按形爲之﹐纖悉畢具。

閭丘秀才﹐江南人﹐不記名。長於畫水﹐無所宗師﹐自成一家。嘗畫五嶽觀壁﹐凡作水﹐先畫浪頭﹐然後畫水紋﹐頃刻而成﹐驚濤洶湧﹐勢欲掀壁。

劉松老﹐字榮祖﹐書學元章﹐畫師東坡。成都李才元家有四軸山水﹐上有印文云「巨濟震子名松老者」八字﹐可見其髙怪不隨俗也。成都《佛掌骨記》﹐實榮祖筆﹐特借米老名耳。予見此本在張恭州彌明家﹐後歸一豪族﹐價三十萬﹐非眞物也。

王逸民﹐字逸民﹐永康導江人。初爲僧﹐名紹祖﹐詩畫俱仿周忘機﹐而气韻懸絕也。平生頗負气﹐政和間攺徳士﹐則云「我生不背佛而從外道。」取祠部焚之。自加冠巾﹐學山谷艸書﹐亦美觀。

馮久照﹐字明遠﹐汾州人也。少遊太學﹐兵亂入蜀﹐寓居渠州。其山水初頗繁冗﹐後因郭熙之孫遊卿來爲太守﹐盡以其家學傳之﹐遂一變。趙相鼎與之有太學之舊﹐薦於川路監司﹐由是益得名。

劉履中﹐字坦然﹐汴人也﹐寓遂寧靈泉山趾。壁傳人物﹐筆勢雄特。今遂寧后土祠殿廡內外﹐盡出其手。仙佛圖軸﹐亦其所長。但作故事人物﹐未脫工气也。

劉銓﹐字眞孺﹐成都人﹐察院卿之族也﹐家本豪富﹐性好畫。所居對聖壽寺﹐寺多唐蜀名迹﹐眞孺終日諦玩。至忘飲食﹐久而自能。所畫山水﹐多以布紋印科葉者﹐唐舊制﹐蓋得於壁間也。尢精佛像﹐描墨成染﹐與李道明無異﹐淸勁則過之。

李皓﹐字雲叟﹐唐臣孫也。避亂入蜀﹐居成都。其所作山水﹐取前輩成樣﹐合而爲一﹐故能美觀﹐一時翕然稱之。

張昌嗣﹐字起之﹐與可之外孫也﹐筆法旣有所授。每作竹﹐必乘醉大呼﹐然後落筆。不可求﹐或彊求之﹐必詬罵而走。然有愧宅相者﹐於攢三聚五﹐太拘拘耳。

連鰲﹐字仲舉﹐吉州人﹐自號石臺居士。精於長短句﹐工畫魚﹐幾於徐白。紹興間人。

任粹秀才﹐仲之侄﹐能作著色山。

楊補之﹐字無咎﹐洪州人﹐長於水墨人物。祖伯時﹐今年七十矣﹐自號逃禪老人。

雍﹐字幼山﹐興元人。善山水﹐作巖崖﹑枯木﹑雲气﹐墨梅尢佳。舉進士﹐屢免。

●卷五

○道人衲子

甘風子﹐關右人﹐陽狂垢污﹐恃酒好罵。落泊於廛市間﹐酒酣耳熱﹐大叫索紙﹐以細筆作人物頭面﹐動以十數﹐然後放筆如艸書法﹐以就全體。頃刻而成﹐妙合自然。多畫列仙之流﹐題詩其後。傳觀旣畢﹐往往毀裂而去。好事者藏匿﹐僅存一二。豪富求之﹐唾罵不與。或經年不落一筆﹐故流傳於世者極少。一日﹐忽別素與遊者﹐歸則薰浴題頌﹐擲筆而逝。

王顯道﹐漢州人﹐本餅師﹐後學道。專心畫龍﹐格制雄壯。今成都三井觀三寶院﹐有畫壁存。

李徳柔﹐駕部員外郎宗固孫也。宗固景中良吏﹐嘗守漢州。有道士尹可元﹐精練善畫﹐以遺火得罪當死﹐君緩其獄﹐會赦獲免。時可元年八十一﹐自誓且死﹐必爲李氏子以報。可元旣死二十餘年﹐而宗固子世昌之婦﹐夢可元入其室而生徳柔﹐且名蜀孫。幼而善畫﹐長讀莊老﹐喜之。遂爲道士﹐賜號妙應。其寫眞妙絕一時﹐坡贈詩云「千年鼻祖守關門﹐一念還爲李耳孫。香火舊緣何日盡﹐丹靑余習至今存。」

三朵花﹐房州人。許安世通判其州﹐以書遺坡﹐謂「吾州有異人﹐常戴三朵花﹐莫知其姓名﹐郡人因以『三朵花』名之﹐能作詩﹐皆神仙意﹐又能自寫眞。」坡作詩曰「畫圖要識先生面﹐試問房陵好事家。」

眉山道士羅勝先﹐自號云和山長。善山水﹐有古意﹐然布置景物﹐多越夜郎所見。蓋其人善地理﹐徧歷諸山﹐所以曲盡形勢。又多作雨餘くぐ﹐可觀。

李時澤﹐遂寧人。初爲僧﹐受業於成都金地院﹐因李騭顯夫喪其子京師﹐顯夫親往迎喪﹐拉與同行﹐自是熟遊中原。多觀古壁﹐見武洞淸所畫羅漢﹐豁然曉解﹐得其筆法。兵亂歸蜀﹐卽以畫名。圓悟住昭覺日﹐大殿旣成﹐命畫十六羅漢﹐及文殊﹑普賢﹑藥師菩薩等像﹐見存。

楊大明﹐字民瞻﹐號至樂子。關中將家﹐棄蔭走方外。善畫龜蛇﹐今丈人山道院藏經閣後壁﹐有所作龜蛇﹐廣丈餘﹐最雄傑。嘗爲之罘蔡迨肩吾作息龜﹐龜之六藏﹐畫者止能爲神屋而已。而其妙處頭爪皴見於殼間﹐鼻竅深潤﹐觀者疑眞息也。

寶覺和尙﹐翎毛﹑蘆雁不俗。嘗畫一鶴﹐王安上純甫﹐一見以謂薛稷筆﹐取去。元章《畫史》屢稱其能。

杭僧眞慧﹐畫山水﹑佛像﹐近世佳品﹔翎毛﹑林木﹐有江南气象。米老嘗見其本﹐牛形似虎也。

惠洪覺範﹐能畫梅﹑竹。每用皂子膠畫梅於生絹扇上﹐燈月下映之﹐宛然影也。其筆力於枝梗極遒健。

妙善師﹐長寫貌﹐嘗寫禦容﹐坡贈詩云「天容玉色誰敢畫﹐老師古寺晝閉房。夢中神授心有得﹐覺來信手筆已忘。幅巾常服儼不動﹐孤臣入門涕自滂。元老侑坐鬢眉古﹐虎臣侍立冠劍長。」

仲仁﹐會稽人﹐住衡州花光山。一見山谷﹐出秦﹑蘇詩卷﹐且爲作梅數枝﹐及《煙外遠山》﹐山谷感而作詩記卷末﹕「雅聞花光能墨梅﹐更乞一枝洗煩惱。寫盡南枝與北枝﹐更作千峯倚晴昊。」又見其《平沙遠水》﹐題云「此超凡入聖法也。每率此爲之﹐當冠四海而名後世。」又題橫捲云「髙明深遠﹐然後見山見水﹐蓋關同﹑荊浩能事。花光懶筆﹐磨錢作鏡所見耳。」

道臻﹐嘉州石洞講師也﹐能墨竹。山谷贈序云「道臻刻意尙行﹐自振於混濁之波﹐故以墨竹自名。然臻過與可之門﹐而不入其室也。」

道宏﹐峨眉人﹐姓楊﹐受業於云頂山﹐相貌枯瘁﹐善畫山水﹑僧佛。晚年似有所遇﹐遂復冠巾﹐攺號龍巖隱者。其族甚富﹐宏不復顧﹐止寄迹旅店﹐惟一空榻。𨿽被襆之屬亦無有。每往人家畫土神﹐其家必富﹐畫貓則無鼠。往往言人心事﹐輒符合。族婦烹魚﹐宏命畱食。旣去﹐其侄不知﹐輒先嘗。宏歸﹐視魚曰「此竊食之餘也。」婦方隱諱﹐侄遂吐出先嘗於地。又凡如廁﹐必出郭五里外﹐鄕人怪訝﹐每隨而窺之﹐旣就混﹐則無復便利﹐但立語再四而出。此皆奇異者。後竟坐化店中﹐八十餘。成都正法院法堂﹐有所畫髙僧。

法能﹐吳僧也。作《五百羅漢圖》﹐少遊爲之記云「昔戴逵常畫佛像﹐而自隱於帳中﹐人有所否臧﹐輒竊聽而隨攺之﹐積年而就。」意法能研思﹐亦當若此﹐非率然而爲之者也。𨿽然少遊獨能察人之畫﹐而不退思其作記時耶﹖

智平﹐成都淸涼院僧也﹐善畫觀音。南商毛大節得其像以歸﹐過海﹐風浪大作﹐開展懇祈﹐光相忽現﹐如大月輪﹐長久之間﹐已數千里。侯溥賢良載之《觀音儀》中。今水陸院普賢閣所畫像﹐其徒虛己作水石﹐見存。

祖鑑﹐成都僧﹐住不動尊院﹐師智平畫觀音。今大慈超悟院佛殿有十觀音。又於邛州鳳皇山畫觀音﹐一日﹐忽現五方圓相﹐直閣計敏功爲作《瑞像記》﹐見存。

虛己﹐成都柏林院僧﹐善山水﹐有圖軸傳世。今白馬院僧慧琳﹐本仕族﹐多蓄圖書﹐尊尙士大夫。入慈藍者﹐以爲稅鞅之所。翻香煮茗﹐終日蕭然﹐不知身在囂塵中也。有虛己《雪障》及《山水》二圖﹐甚佳。

覺心﹐字虛靜﹐嘉州夾江農家﹐甚富。少好遊獵﹐一日﹐縱鷹犬﹐棄妻子出家﹐遊中原﹐作《從犢圖詩》。孔南明﹑崔徳符見而愛之﹐招來臨汝﹐連住葉縣東禪﹑及州之天寧﹑香山三大剎﹐兵亂還蜀。邵澤民﹑劉中遠兩侍郎復喜之﹐請住毗盧﹐凡十八年。初作艸虫﹐南僧稱爲「心艸虫」。後因宣和待詔一人﹐因事匿香山﹐心得其山水訣﹐一日千里。陳澗上稱之曰「虛靜師所造者﹐道也。放乎詩﹐遊戲乎畫﹐如煙雲水月﹐出沒太虛。所謂風行水上﹐自成文理者也。」﹝陳去非亦稱其詩無一點僧气﹞

智源﹐字子丰﹐遂寧人。傳法牛頭山﹐工雜畫﹐尢長於人物﹑山水。嘗見《看云圖》﹐畫一髙僧﹐抱膝而坐石岸﹐昂首佇目﹐蕭然有出塵之姿﹐使人敬仰。不暇風格﹐其忘機之亞歟﹖

智永﹐成都四天王院僧。工小景﹐長於傳模﹐宛然亂眞﹐其印湘之匹亞歟﹖初﹐宇文季蒙龍圖﹐喜其談禪﹐欲請住院﹐永牢辭曰「智永親在﹐未能也。」於是售己所長﹐專以爲養﹐不免徇豪富廛肆所好。今流布於世者﹐非其本趣也。嘗作《瀟湘夜雨圖》上邵西山﹐西山卽題云「嘗擬扁舟湘水西﹐篷窗剪燭數歸期。偶因勝士揮毫處﹐卻憶當年夜雨時。」西山旣詠詩﹐問永云「前輩曾有此詩否﹖」永因誦義山《問歸篇》﹐西山矍然﹐亟取詩以歸﹐翌日乃復攺與之。「曾擬扁舟湘水西﹐夜窗聽雨數歸期。歸來偶對髙人畫﹐卻憶當年夜雨時」。深恐多犯前人也。

眞休﹐漢嘉僧也﹐山谷所與遊淸閒居士王朴之子。善模榻人物﹐如眞。今見存。

○世冑﹝婦女﹑宦者附﹞

宋莊﹐字臨仲﹐漢傑之孫也。其於山水﹐气韻得家法﹐但筆未老耳。本難列於世冑﹐以世冑無可爲冠者﹐故屈而冠之。

賈公傑﹐字千之﹐文元公昌朝諸孫﹐侍郎炎之子也。學馬賁﹐而標格過之。又作佛像﹐極精細﹐衣縷皆描金而不俗。官至半刺而終。

郭道卿﹐字仲常。遊卿﹐字季能﹐熙之諸孫也。皆爲郡守﹐頗有家學﹐仍善畫馬﹐其筆法眞季孟也。今成都正法﹑保福兩院有壁傳《窠植湖灘》《與渡水》《艸》《帶鴉》《病馬》等迹。遂寧官圃中﹐亦有松鹿石竹見存。

髙大亨﹐字通叟﹐宣仁聖烈之族。公字行也﹐以所降出身告﹐誤爲大亨﹐故止名大亨。長於山水。澤民邵侍郎嘗邀致於家﹐同季能兄弟合手畫圖障。後卒於瀘。

錢端回﹐戚里人也﹐善寫平遠。朱希眞每借其名自諱﹐曰「惇儒非善畫者﹐皆出端回手也。」

李景孟﹐字仲淳﹐善畫馬﹐其於圖軸鑑別精確。蓋中原故家﹐聞見之多也。

邵少微﹐字叔才﹐澤民侍郎之子也。放曠不羈﹐不樂從宦﹐初爲馬曹﹐不一月﹐棄官去。則取補官敕牒﹐盡畫飛潛走伏之物﹐已乃抵於地。遂致終身焉。筆墨艸具。而有餘意﹐眉ヘ廳壁﹐有煙林窠石。對宋頤仲所作松石﹐皆存。

李元崇﹐字季姚﹐文正公裔﹐無盡之甥也。官止縣令﹐生平好畫成癖﹐因自能之。師範寬﹐淸潤可喜﹐尢工雪景﹐士友求之﹐欣然下筆﹐頃刻而就﹐未嘗作難﹐此其所長也。

王會﹐字元叟﹐端明公之長子﹐今爲朝請大夫。工花竹﹑翎毛﹐頗拘院體﹐蕊葉枝莖﹐嘴爪毛羽﹐窮極精細﹐不遺毫髮也。

李蕃﹐字元翰﹐成都人﹐才元之曾孫也。李氏世以書鳴﹐蕃得其家學﹐轉而爲畫﹐種種能之。寶相院門天王二壁﹐實出其手﹐全體聖壽寺範瓊樣。但蕃不善布色﹐以俗工代之﹐反晦其所長耳。後十年﹐又用靑城山長生觀門龍虎君樣﹐翻天王二壁於靑蓮院門﹐且自傅彩﹐遂勝於前也。

朝議大夫王之才妻崇徳郡君李氏﹐公擇之妹也。能臨松﹑竹﹑木﹑石﹐見本卽爲之﹐卒難辧。又與可每作竹以貺人﹐一朝士張潛﹐迂疏修謹﹐作紆竹以贈之﹐如是不一。又作一橫絹丈餘著色偃竹﹐以貺子瞻﹐過南昌﹐山谷借而李臨之﹐後數年﹐示米元章於眞州。元章云「非魯直自陳﹐不能辧也。」作詩曰「偃蹇宜如李﹐揮毫已逼翁。衛書無遺妙﹐琰慧有餘工。熟視疑非筆﹐初披颯有風。固藏惟謹鑰﹐化去或難窮。」山谷亦有題姨母李夫人墨竹﹑偃竹及墨竹圖歌﹐詩載集中。

和國夫人王氏﹐顯恭皇后之妹﹐宗室仲︼之室也。善字畫﹐能詩章﹐兼長翎毛。每賜禦扇﹐卽翻新意仿成圖軸﹐多稱上旨﹐一時宮邸﹐珍貴其迹。

文氏﹐湖州第三女﹐張昌嗣之母也﹐居郫。湖州始作《黃樓障》﹐欲寄東坡﹐未行而湖州謝世﹐遂爲文氏奩具。文氏死﹐復歸湖州孫﹐因此二家成訟。文氏嘗手臨此圖於屋壁。暮年盡以手訣傳昌嗣﹐今昌嗣亦名世矣。

章友直之女煎﹐能如其父以篆筆畫棋盤﹐筆筆相似。

任才仲妾艷艷﹐本良家子﹐有絕色﹐善著色山。才仲死鐘賊﹐不知所在。

陳暉晦叔經略子婦桐廬方氏﹐作梅﹑竹﹐極淸遠。又臨蘭亭﹐並自作艸書﹐俱可觀。

魏觀察者﹐政﹑宣之宦寺也﹐善畫墨竹。嘗被旨來衛州﹐起禦前竹。入林竹中﹐有籠中飛鳥﹐名遏濫堆﹐能歌六麼。遂呼其主問之﹐主人年已七十矣﹐云「初教時以木匣束其身﹐每五鼓﹐吹其唇作腔﹐筆管敲拍以警其寢﹐如是五六年﹐方能之。前後凡數十﹐獨無此之慧者。」彊欲求之﹐不可﹔以貨取之﹐不可﹔以官酬之﹐又不可。遂封其籠以黃帕﹐翁不敢近﹐自撲於地而死。

任源﹐字道源﹐自號眞常子﹐政﹑宣宦者﹐死於紹興間。作枯木﹑怪石﹐又作小景﹐粗可觀。

●卷六

○仙佛鬼神

劉國用﹐漢州人﹐工畫羅漢﹐壁素之傳甚多﹐在丘杜﹑金水張之下也。陳自然﹐工畫佛。山谷題云「陳君以佛畫名京師。」作秋水寒禽﹐甚可觀。

於氏﹐不記名﹐河東人﹐寓閬州。工佛道像﹐兼畫鬼神。

雷宗道﹐商州人﹐工雜畫﹐尢長於佛像﹑山水。雙流張庭堅家﹐有兩橫軸﹐人以爲郭熙也。

能仁甫﹐以字行﹐本畫院出身﹐官至縣令。長於佛像﹑山水﹐世多觀音。

費宗道﹐蔡州人。來京師﹐畫太一宮中主火神﹐頃刻而成。眾工嫉之﹐告監牧中使曰「畫太速成﹐殊不加意。」中使遂令墁毀﹐一夕憤怒而卒。

成宗道﹐長安人﹐工畫人物﹐兼善刻石。凡長安壁傳吳筆﹐皆臨摹上石。其迹細如絲髮﹐而不失精神體段。有所集吳生三淸像與左右侍衛﹐宛如吳作。或云「因能勒石﹐後轉而爲畫也。」又攺武洞淸長沙羅漢與三元﹐皆能捨短求長﹐自出新意﹐過於長沙遠矣。

吉祥﹐平陽人﹐工佛道﹐筆墨輕淸﹐又能布景。作佛像﹑星辰﹐多在山水中﹐後人罕及。山水亦佳。

司馬寇﹐汝州人﹐佛像﹑鬼神﹑人物﹐種種能之﹐宣和間稱「第一手」。多畫翊聖眞武﹐於雲霧中現半身。觀者駭敬。士大夫奉事﹐皆有靈應。

楊傑﹐閬州人﹐長於鬼神。每下筆﹐必先畫手足四支﹐然後用三兩筆成就全體。

鄭希古﹐河東人﹐長於平畫。每出新意﹐輒過人。初未甚精。紹興初﹐遇郝章於閬州﹐居相近。一日﹐章病﹐希古視候甚謹。病已﹐章感其誠﹐盡傳其法。

張通﹐延人﹐長於仙佛。初居利州﹐今居興元。

○人物傳寫

李士云﹐金陵人。傳荊公神﹐贈詩曰「衰容一見便疑眞﹐李氏揮毫妙入神。欲去鐘山終不忍﹐謝渠分我死前身。」又善山水﹐荊公贈古風有「李子好山水﹐而常寓城郭。毫端出窈窕﹐心手初不著」之句。

程懷立﹐南都人。東坡作《傳神記》﹐謂﹕「傳吾神眾﹐以爲爾得其全者。懷立舉止如諸生﹐蕭然有意於筆墨之外者也。」

朱漸﹐京師人。宣和間寫六殿禦容。俗云「未滿三十歲不可令朱待詔寫眞。」恐其奪盡精神也。

朱宗翼﹐畫院人也。嘗與任安合手畫慕容夫人宅堂影壁《神州圖》。樓觀﹑屋木﹐任安主之﹐山水﹑人物﹐宗翼主之。

徐確﹐不知何許人﹐今居臨安﹐供應禦前傳寫﹐名播中外。

劉宗道﹐京師人。作《照盆孩兒》﹐以水指影﹐影亦相指﹐形影自分。每作一扇﹐必畫數百本﹐然後出貨﹐卽日流布。實恐他人傳模之先也。

杜孩兒﹐京師人。在政和間其筆盛行﹐而不遭遇﹐流落輦下。畫院眾工﹐必轉求之﹐以應宮禁之須。

○山水林石

燕文季﹐神廟時人﹐工畫山水﹐淸雅秀媚。予家舊有《花村曉月》《平江晚雨》《竹林暮靄》《松溪殘雪》四時景﹐畫院謂之「燕家景」。

陳用之﹐居小窯村﹐善山水。宋復古見其畫﹐曰「此畫信工﹐但少天趣耳。」先當求一敗墻﹐張絹素倚之墻上﹐朝夕觀之。旣久﹐隔素見敗墻之上﹐髙平曲折﹐皆成山水之勢。心存目想﹐髙者爲山﹐下者爲水﹐坎者爲谷﹐缺者爲澗﹐顯者爲近﹐晦者爲遠﹐神領意造﹐恍然見其有人禽艸木﹐飛動往來之象。則隨意命筆﹐自然景皆天就﹐不類人爲﹐是爲「活筆」。用之感悟﹐格遂進。﹝予按﹕存中筆談﹐故錄用之﹐而郭志亦有小窯陳﹐名用智﹐豈用之耶﹖﹞

王可訓﹐京西人﹐熙丰待詔也。工山水﹐自成一家。曾作《瀟湘夜雨圖》﹐實難命意。宋復古八景﹐皆是晚景。其間「煙寺晚鐘」﹑「瀟湘夜雨」﹐頗費形容。鐘聲固不可爲﹐而瀟湘夜矣﹐又復雨作﹐有何所見﹖蓋復古先畫而後命意﹐不過略具掩靄慘淡之狀耳。後之庸工﹐學爲此題﹐以火炬照纜﹐孤燈映船﹐其鄙淺可惡。至於形容不出﹐而反嘲誚云「不過剪數尺皂絹﹐張之堂上﹐始副其名也。」可訓之作﹐悉無此病。

李明﹐善山水。坡嘗以其畫送吳遠遊雲﹕「近李明畫山水有名﹐頗用墨不俗。」輒求得一橫捲﹐甚長﹐可用牀上繞屏。

池州匠﹐作秋浦九華﹐筆粗有淸趣。師董源。

蔡規﹐建昌軍人。謝無逸觀其畫山水﹐有「蔡生老江南﹐山水涵眼界。揮灑若無心﹐筆端出萬怪」。之句。

李宗晟﹐作《水簾圖》﹐坡題云「宗晟一軸《水簾圖》﹐寄與南舒李大夫。未向林泉歸得去﹐炎天酷日且令無。」

兼至誠﹐不知何許人。大觀初得旨﹐以至誠進所畫山水﹐意匠精深﹐筆法髙古﹐特補將仕郎。

賀眞﹐延安人﹐出自戎籍﹐專門山水。宣和初建寶眞宮﹐一時名手﹐畢呈其技。有忌眞者﹐推爲講堂照壁﹐實難下手﹐眞亦不辭﹐日醉酒於門。眾工皆畢﹐中使促眞。眞以幕圍壁﹐揮卻其徒﹐不數日成。作《雪林》﹐髙八尺﹐觀者嗟賞﹐眾工斂衽。

寧濤﹐華陰敷水人。師範寬﹐多作關右風景﹐其巧過寬﹐而渾厚藏蓄不及也。但樓觀人物﹐纖悉畢呈﹐失於太顯﹐正如髙克明。人謂馬行家山水也。

寧久中﹐濤子也。又兼畫人物﹐深得出俗之態﹐筆意不減其父。但多平遠道路之景﹐不起峯頂耳。

髙洵﹐京師人﹐工山水﹐師髙克明﹐尢長於湖石。以畫院多學克明﹐故洵晚年復師範寬。

馮曠﹐河內人﹐工山水﹐體制不類前人﹐自成一家﹐馳名於熙丰間。其筆墨蒼老﹐峯巒秀潤﹐亦爲難及也。

何淵﹐在圖畫院﹐不知何處人。專師克明﹐往往逼眞﹐然失之繁碎也。

劉翼﹐耀州呼爲劉評事。學範寬﹐而有自得處﹐不知者以爲寬筆。

宋處﹐不記名﹐邢州人。州署有郭熙《滿溪春澑圖》﹐乃宋所模。其名見林泉髙致。

李遠﹐靑州人。學營丘﹐气象深遠﹐崇﹑觀間馳名。

郝士安﹐太原楡次人﹐張遠之弟子也。事其師甚敬﹐常執杖屨﹐侍立左右。

張舉﹐懷州人﹐亦山水家。其性不羈﹐好飲酒﹐與羣小日遊市肆﹐作鼓板社。每得畫貲﹐必盡於此。尢長濺瀑。

趙林﹐字子安﹐懷州人。李士舉提刑家有林所畫《不凋圖》《步驟營丘》。然方籍籍間﹐遽以疾亡﹐聞者惜之。

郭鐵子﹐太原楡次人。學李成。善鍛鐵作方響﹐故號爲「鐵子」。

老成﹐州臨人。熙丰間工雜畫﹐尢長山水。其性沈靜﹐終日兀坐﹐似不能言者。筆法謹細﹐如其爲人。年八十餘而終。

李希成﹐華州人。慕李成﹐遂命名。初入圖畫院﹐能自晦以防忌嫉。比已補官﹐始出所長﹐眾𨿽睥睨﹐無及矣。

田和﹐陜人。學李成﹐意韻深遠﹐筆墨精簡﹐熙丰間罕能及者。

蒙亨﹐華州人。初爲僧﹐兵火後偶其兄從軍﹐遂置軍中。屯綿州﹐學其鄕人寧濤﹐得典刑也。

李唐﹐河陽人。亂離後至臨安﹐年已八十。光堯極喜其山水。

戰徳淳﹐本畫院人﹐因試《蝴蝶夢中家萬里》題﹐畫《蘇武牧羊假寐》﹐以見萬里意﹐遂魁。能著色山﹐人物甚小﹐靑衫白褲﹐烏巾黃履﹐不遺毫髮。又作紅花綠柳﹐淸江碧岫﹐一扇之間﹐動有十里光景﹐眞可愛也。

和成忠﹐京西人﹐宣和待詔﹐不記名﹐成忠其官也。學李成﹐筆墨溫潤。病在煙雲太多爾。

劉仲先﹐成都人﹐善山水。照覺方丈僧堂內外皆仲先筆﹐時年七十矣﹐今存。

瀟湘劉堅﹐頗柔媚﹐師範寬﹐樓閣人物﹐種種皆工。多作小圖﹐無豪放之气。

郝孝隆﹐太原人﹐師李成。今成都信相寺有所畫四壁﹐可觀。

李覺﹐京師人﹐字民先﹐自號方平九友。能書﹑能琴﹑能占。嘗爲明節皇后閣掌箋﹐後流落於廣州。長於山水﹐每被酒﹐則繃素於壁﹐以墨潑之﹐隨而成像﹐曲盡自然之態。

○花竹翎毛

尹白﹐汴人﹐專工墨花。坡嘗賦之云「花心起墨暈﹐春色散毫端。」

劉常﹐江南人。所作花气格淸秀﹐有生意﹐在趙昌﹑王友上。

張涇﹐不知何處人。米元章稱其翎毛﹑蘆雁不俗。

陳常﹐江南人。以飛白筆作樹石﹐有淸逸意。折枝花亦有逸气﹐一株以色亂點花頭﹐意欲奪造物﹐本朝妙工也。

張希顏﹐漢州人﹐初名適。大觀初﹐累進所畫花﹐得旨粗似可采﹐特補將仕郎﹑畫學諭。希顏始師昌﹐後到京師﹐稍變﹐從院體。得蜀州推官以歸。不勝士大夫之求﹐多令任源代作﹐故復似昌。

任源﹐漢州人。少隸軍籍。從希顏久﹐盡得其法。

費道寧﹐懷安人。善畫花﹐多作交枝﹐此趙昌有筆格。

楊寵﹐成都人﹐善畫花﹐可亞費道寧。

楊祁﹐彭州崇寧人。善花竹翎毛﹐有《百禽帳》。又畫《籠雞》如生﹐昭覺寺超然臺舊有《倦翼知還》等壁﹐今不復存。

李猷﹐河內人。長於鷹鶻﹐精神態度﹐曲盡其妙。世所作多搏搦狐兔鳧鷺之屬﹐流血淋漓﹐頗乖好生之意。猷盡反之。嘗見其畫二鷹坐於枯枝之上﹐貌甚閒暇﹐略無鷙猛慘烈之狀﹐而不失英姿勁气﹐可尙也。

韓若拙﹐洛人。善作翎毛﹐每作一禽﹐自嘴至尾﹑足﹐皆有名﹐而毛羽有數。政﹑宣間兩京推以爲絕筆﹐又能傳神。宣和末﹐應募使髙麗﹐寫國王眞。會用兵﹐不畏行。年八十餘﹐死襄陽。

孟應之﹐不知何許人。入圖畫院﹐精於翎毛。嘗見其畫扇﹐作秋老海棠﹐子著枝已幹而不枯﹐猶帶生意﹐坐一白頭翁﹐生動。

宣亨﹐京師人﹐久在畫院。承平時入蜀﹐終普州兵官。精花鳥。初離院時﹐徽宗畱之﹐亨牢辭而去。旣出﹐當塗命畫者甚眾﹐不勝煩勞﹐頗厭苦之。每云「上嘗戒我勿出﹐必爲措大所殃﹐今果然也。」

老麻﹐關中人﹐熙寧間以花鳥稱﹐非蜀之居禮也。

胡奇﹐長安人﹐長於蘆雁。何丞相文縝家﹐有四幅圖﹐可觀。

鮑洵﹐京西人。工花鳥﹐尢長布景﹐小景愈工。

鮑洋﹐洵之弟﹐眞魯衛也。

盧章﹐京畿人。久在畫院﹐多畫禁中物象﹐如白杏花﹑綠萼梅﹑白鸚鵡﹐皆其本也。

李端﹐京師人﹐偏工梨花﹑鳩子。多作扇圖﹐極形似。亂離後卒於杭。

劉益﹐京師人﹐字益之﹐以字行。宣和間專與富燮供禦畫﹐其自得處﹐多取內殿珍禽諦玩以爲法﹐不師古本﹐故多酷似。尢長小景﹐作蓮塘﹐背風荷葉百餘﹐獨一紅蓮花半開其中﹐創意可喜也。

富燮﹐京師人﹐宣和間與劉益同供禦畫。布景運思﹐過於益。

夏奕﹐不知何地人﹐工翎毛。雙流張庭堅家﹐有《野鴨》兩軸﹐極精詳。作對而皆雄﹐蓋求脫俗也。

田逸民﹐濟南人﹐長於墨竹﹐宣和畫院人。其所作極美觀﹐多作欹風﹑冒雪﹑帶雨﹑含煙之狀。

李誕﹐河間人。多畫叢竹﹑筍﹑籜﹑鞭﹑節﹐色色畢具﹐宣和體也。

●卷七

○畜獸虫魚

李遵易﹐不知何郡人。無咎有跋畫《魚圖》﹐甚詳。

侯宗古﹐本畫院人。宣和末罷諸藝局﹐退居於洛。畫西京大內大慶殿禦屏面升龍﹐傑作也。

郗七﹐不知其名﹐亦畫院人。退居於洛﹐畫西京大內大慶殿禦屏﹐皆拿雲吐霧龍﹐比宗古有筆力。

郝章﹐汾州人﹐長於人馬。河東稱「三絕」者﹐謂路臯橐馳﹑郝章人馬﹑張遠山水也。兵火後居閬州。已八十﹐每畫一人一騎﹐則自云「𨿽老矣﹐他人亦做不到也。」

陳臯﹐漠州人﹐長於番馬﹐頗盡胡態﹐張勘之甥也。

路臯﹐並門人。畫橐馳﹐兼長鬼神。每醉則畫馳﹐不過數筆﹐ㄏ扌蜀而成﹐頗全生意。

龔吉﹐不知何許人﹐長於畫兔﹐餘人所不及。

吳九州﹐燕人。善畫鹿﹐窮盡番鹿之態。牛鹿﹑馬鹿﹑養茸﹑退角﹑老嫩之別﹐無不曲盡其似。

周照﹐畫院人﹐專畫狗。作竹石呆子﹐殊有生意。作大軸﹐俗惡不入看。

老侯﹐瀘州合江人﹐善畫猿﹑鹿﹐馳名兩蜀。兼長花果﹐頗有生意。

○屋木舟車

趙樓臺﹐不得其名﹐相州人﹐賣畫中都。屋宇深邃﹐背陰向陽﹐不失規矩繩墨也。

郭待詔﹐趙州人﹐每以界畫自矜。云置方卓﹐令眾工縱橫畫之﹐往往不知向背尺度﹐眞所謂良工心獨苦也。不記名。

任安﹐京師人﹐入畫院﹐工界畫。每與山水賀眞合手作圖軸。一日﹐安先作橫披﹐當中界樓閣﹐分布亭榭滿中以困眞。眞只作坡岸於下﹐上則層巒疊嶂出於屋杪﹐由是不得困。

劉宗古﹐京師人。宣和間以待詔官至成忠郎﹐亂離後歸江左。朝廷方尋訪車輅式﹐而宗古進本稱旨﹐除提舉車輅院。其畫人物﹐長於成染﹐不背粉﹐水墨輕成﹐但筆墨纖弱耳。

○蔬果藥艸

陶縝﹐不知何郡人。荊公有題所畫《果示徳逢》詩。所作花果﹐精致可玩。薛志﹐字子尙﹐畫院出身。長於水墨雜畫﹐然翎毛不逮花果。志不善設色﹐嘗學於劉益﹐益不肯盡授﹐以非志所長也。

○小景雜畫

馬賁﹐河中人﹐長於小景。作百雁﹑百猿﹑百馬﹑百牛﹑百羊﹑百鹿圖﹐𨿽極繁夥﹐而位置不亂。本佛像馬家﹐後寫生﹐馳名於元﹑紹聖間。

周曾﹐不知何地人﹐與馬賁同時。差髙於賁﹐又長山水。

段吉先﹐不知何地人。無咎有題其小景三絕。

李達﹐京師人﹐尢長位置。好作沙汀遠岸﹐含蓄不盡之意﹐一時妙手也。

劉浩﹐居華陰﹐愛作雪驢水磨。故事人物﹐多布敍景致﹐意象幽遠﹐筆法輕淸也。

楊威﹐絳州人﹐工畫村田樂。每有販其畫者﹐威必問所往。若至都下﹐則告之曰「汝往畫院前易也。」如其言﹐院中人爭出取之﹐獲價必倍。

●卷八

○銘心絕品

玉牒趙中大保之﹝士俾﹞家﹕

韓幹《馬圖》﹑李伯時《並馳小馬圖》﹑黃筌《鶴圖》﹑艾宣《荷鴨葦雁圖》﹑範寬《山圖》﹑許道寧《山水圖》﹑崔愨《三雁圖》。

玉牒趙﹝伯兼﹞節推家﹕

東丹王《舞胡圖》﹑燕穆之《山林倒影圖》﹑郭熙《濺撲圖》。

洛人王朝議國寶﹝良器﹞家﹕

李成《窠石小軸》﹑範寬《橫山小軸》﹑範寬《秋山》六幅圖﹑伯時《起本馬圖》。

文元公孫賈通判﹝公傑﹞家﹕

黃筌《鼯捕鼠圖》﹑崔白《雕狐圖》﹑徐崇嗣《荷蓼鷺鷥圖》﹑易元吉《猿鹿扇圖》。

眉山寶學程純老﹝唐﹞家﹕

唐畫《諸功臣像圖》﹑李營丘《山水》大軸二圖﹑崔白《翎毛》雙幅八圖﹑孫太古《湖灘水石圖》。

汝州令狐中奉之子陳古﹝諷﹞家﹕

徐熙《梅花嘉雀圖》﹑鐘隱《槎竹瑞雞圖》﹑江南道士劉眞《白梅雀圖》﹑範將軍《胡佛圖》﹑徐熙《瓜圖》﹑黃筌《偸倉雀圖》﹑孫太古《焦夫子圖》。

河南邵澤民侍郎﹝溥﹞家﹕

徽宗《花鳥百扇圖》﹑董奴子《叢花圖》﹑戴嵩《牛圖》﹑徐熙《荷花鵝圖》﹑李成偃《松圖》。

邵太史﹝博﹞公濟家﹕

徐熙《牡丹戲魚圖》﹑閻立本《鎖諫圖》﹑李后主《蟹圖》﹑李伯時《嫁小喬圖》﹑李后主《曉竹圖》﹑孫位《松竹圖》﹑孫太古《維摩壁》﹑盧楞迦《羅漢》十六壁。

成都雙流張﹝﹞庭堅家﹕

曹道元模曹弗興《醉佛林圖》﹑徐熙《牡丹》獨幅圖﹑郭恕先《畫槁》十圖﹑崔白《禽竹》四圖。

河南王朝議樂道﹝沂﹞家﹕

李成《寒林》四幅圖﹑郭熙《山水》雙幅圖﹑崔愨《蘆雁》六幅圖。

中山劉寶賢﹝瑰﹞提刑家﹕

徐熙《娑羅花圖》﹑黃筌《花竹馴雉圖》。

文正公孫李﹝大觀﹞家﹕

周《虢國夫人圖》﹑範寬《武關雪圖》﹑摩詰﹑髙克明﹑李成《扇圖》。

叔父符寶﹝叔誼﹞家﹕

徽宗皇帝禦賜《竹﹑石﹑扇圖》﹑黃筌《海棠金雞圖》﹑李營丘《山水圖》﹑郭熙《山水》雙幅圖。

河陽李﹝邦獻﹞士舉敷文家﹕

徽宗皇帝禦賜《雜禽圖》﹑徐熙《牡丹叢圖》﹑董源《著色山水圖》。

中原王﹝冠朝﹞元臺制幹家﹕

徽宗皇帝《鷗荷圖》﹑王摩詰《橫披山水圖》﹑李成《山水扇圖》﹑東丹王《鞍馬圖》。

遂寧王﹝灼﹞晦叔撫幹家﹕

童仁益《波旬幸佛涅般圖》﹑崔白《禽竹》雙幅圖﹑範瓊《佛壁》﹑張南本《觀音壁》﹑黃筌《鶴壁》﹑孫太古《列星壁》。

遂寧客鎭張﹝衍﹞知縣家﹕

吳道子《三教圖》﹑厲歸眞《百牛圖》﹑孫太古《十一曜圖》。

阿陽陳﹝古﹞與權安撫家﹕

黃筌《牡丹馴貍圖》﹑黃筌《雪梅凍雀圖》﹑紀眞《山水圖》﹑馬賁《百雁﹑百猿圖》﹑徐髙《盤魚圖》。

綿州李﹝廉夫﹞徳隅知郡家﹕

徽宗皇帝《著色橫山圖》﹑郭熙《橫山圖》。

開封尹盛《章》季文家﹕

徽宗皇帝《風竹鴝鵒喜鵲圖》﹑顧愷之《三教圖》﹑戴篙《牛圖》﹑崔白雙幅《禽竹圖》﹑範寬《四時山水圖》。

宣獻公孫宋﹝艾﹞去病家﹕

趙昌《叢萱月季圖》。

太常少卿何﹝麒﹞子應家﹕

吳道子《白衣觀音圖》﹑韓《牛圖》﹑張南本《勘書圖》﹑黃居き《雀躍圖》﹑唐希雅《風竹驚禽圖》﹑巨然《四時橫山圖》﹑徐熙《梨桃折枝圖》﹑崔白《鴛鴦蒲荷圖》﹑李成四幅《林石圖》﹑張勘八幅《蕃馬圖》。

中原衛﹝昂﹞師房知縣家﹕

趙邈卓《伏石眠虎圖》﹑徐熙《梅菊萱荷雜禽圖》﹑包鼎《雙虎圖》。

成都王﹝﹞茂先大夫家﹕

黃筌《秋山圖》﹑勾龍爽野老《移居圖》﹑文湖州雜畫《鳥獸艸木橫披圖》﹑趙昌《雞冠花圖》。

廣都宇文﹝時中﹞季蒙龍圖家﹕

徽宗皇帝《水墨花禽圖》﹑王維《雪山圖》﹑杜措《佛圖》﹑董奴子《雞冠花圖》﹑李伯時《髙僧圖》﹑又嘶展《二馬圖》﹑又明皇《八馬圖》﹑又水晶宮《明月館圖》﹑又退之《見大顚圖》﹑江貫道《飛泉怪石圖》﹑又《江居圖》。

成都郭﹝勉中﹞惇一承議家﹕

勾龍爽宋鈞《去獸圖》。

漢州何﹝耕﹞道夫類元家﹕

盧楞伽小本《十六羅漢圖》。

範榮公孫﹝淑﹞忠甫家﹕

黃筌《竹雀圖》﹑趙昌《折枝桃圖》﹑王維《雪竹圖》﹑馬賁《雁圖》。

雙流趙﹝延﹞修仲知縣家﹕

黃筌《竹雀圖》﹑又《蘆鴨圖》﹑孫太古《列宿像圖》。

雙流王﹝享﹞子中縣尉家﹕

黃筌《竹鶴壁》。

雙流宇文﹝子震﹞子友主簿家﹕

黃筌《花竹﹑禽兔圖》。

達守時﹝時宏﹞廣叔家﹕

艾宣《棘鶉圖》﹑徐髙《魚圖》﹑王友折李《艸虫圖》。

成都呂給事﹝陶﹞元鈞家﹕

東坡《竹石枯槎圖》﹑湖州六幅《槎竹圖》﹑易元吉紙本《猿獬圖》。

燕穆之龍圖曾孫﹝興祖﹞知縣家﹕

龍圖公《忍事敵災星圖》﹑又《山水橫幅圖》﹑又《寒林橫幅圖》﹑又《鷺鷥圖》﹑又《散馬橫披圖》﹑又《墨竹圖》。

蜀僧智永房﹕

吳道子《慈氏菩薩圖》﹑範瓊正《坐佛圖》﹑惠崇《臥雪圖》。

廣安黎﹝希聲﹞博士孫﹝邦基﹞家﹕

黃筌《竹鶴﹑竹雀圖》﹑範寬《四時山水圖》。

廣安姚﹝賓﹞觀國通判家﹕

許道寧《四時山水圖》﹑範寬《四時山水圖》﹑易元吉《猴犬圖》。

右前所載圖軸﹐皆千之百﹐百之十﹐十之一中之所擇也。若盡載平日所見﹐必成兩牛腰矣。然不載者皆米元章所謂「慚惶殺人之物」﹐何足以銘諸心哉﹖

●卷九雜說

○論遠

畫者﹐文之極也。故古今之人﹐頗多著意。張彥遠所次歷代畫人﹐冠裳太半。唐則少陵題詠﹐曲盡形容﹔昌黎作記﹐不遺毫髮﹔本朝文忠歐公﹑三蘇父子﹑兩晁兄弟﹑山谷﹑後山﹑宛丘﹑淮海﹑月巖﹐以至漫仕﹑龍眠﹐或評品精髙﹐或揮染超拔。然則畫者﹐豈獨藝之云乎﹖難者以爲自古文人﹐何止數公﹖有不能﹐且不好者﹐將應之曰「其爲人也多文﹐𨿽有不曉畫者寡矣﹔其爲人也無文﹐𨿽有曉畫者寡矣。」

畫之爲用大矣。盈天地之間者萬物﹐悉皆含毫運思﹐曲盡其態﹐而所以能曲盡者﹐止一法耳。一者何也﹖曰「傳神而已矣﹗」世徒知人之有神﹐而不知物之有神﹐此若虛深鄙眾工﹐謂﹕「𨿽曰畫而非畫者﹐蓋止能傳其形﹐不能傳其神也。」故畫法以气韻生動爲第一﹐而若虛獨歸於「軒冕」﹑「巖穴」﹐有以哉。

自昔鑑賞家分品有三﹐曰神﹑曰妙﹑曰能。獨唐朱景眞撰《唐賢畫錄》﹐三品之外﹐更增逸品。其後黃休復作《益州名畫記》﹐乃以逸爲先﹐而神﹑妙﹑能次之。景眞𨿽云「逸格不拘常法﹐用表賢愚。然逸之髙﹐豈得附於三品之末﹖」未若休復首推之爲當也。至徽宗皇帝﹐專尙法度﹐乃以神﹑逸﹑妙﹑能爲次。

予嘗取唐﹑宋兩朝名臣文集﹐凡圖畫紀詠﹐考究無遺。故於羣公﹐略能察其鑑別。獨山谷最爲精嚴﹔元章心眼髙妙﹐而立論有過中處﹔少陵﹑東坡兩翁﹐𨿽注意不專﹐而天機本髙﹐一語之確﹐有不期合而自合者。杜云「妙絕動宮墻﹐則壁傳人物﹐須動字始能了。請公放筆爲直幹﹐則千丈之姿﹐於用筆之際﹐非放字亦不能辦。」至東坡又曲盡其理﹐如始知眞放本細微﹐不比狂華生客慧。當其下筆風雨快﹐筆所未到气已吞﹐非前身顧﹑陸﹐安能道此等語耶﹖

予作此錄﹐獨推髙﹑雅二門﹐余則不苦立褒貶﹐蓋見者方可下語﹐聞者豈可輕議﹖嘗考郭若虛《論成都應天孫位》﹐景朴天王曰「二藝爭鋒﹐一時壯觀。傾城士庶﹐看之闐噎。」予嘗按圖熟觀其下﹐則知朴務變怪以效位。正如杜默之詩﹕「學盧仝馬異也。」若虛未嘗入蜀﹐徒因所聞﹐妄意比方﹐豈爲歐陽ぁ之誤耶﹖然有可恕者。尙注辛顯之論﹐謂「朴不及位遠甚」﹐蓋亦以傳爲疑也。此予所以少立褒貶。

郭若虛所載﹐往往遺略。如江南之王凝花鳥﹐潤州僧修範湖石﹐道士劉貞白松石﹑梅雀﹐蜀之童祥﹐許中正人物﹑仙佛﹐丘仁慶花﹐王延嗣鬼神﹐皆名筆也。俱是熙寧以前人物。

山水家畫雪景多俗﹐嘗見營丘所作《雪圖》﹐峯巒林屋﹐皆以淡墨爲之﹐而水天空處﹐全用粉塡﹐亦一奇也。予每以告畫人﹐不愕然而驚﹐則莞爾而笑﹐足以見後學者之凡下也。

李營丘﹐多才足學之士也。少有大志﹐屢舉不第﹐竟無所成﹐故放意於畫。其所作寒林多在巖穴中﹐裁札俱露﹐以興君子之在野也。自余窠植﹐盡生於平地﹐亦以與小人在位﹐其意微矣。宇文龍圖季蒙云「宣和禦府曝書﹐屢嘗預觀﹐李成大小山水無數軸。今臣庶之家﹐各自謂其所藏山水爲李成﹐吾不信也。」

畫之六法﹐難於兼全﹐獨唐吳道子﹐本朝李伯時始能兼之耳。然吳筆豪放﹐不限長壁大軸﹐出奇無窮。伯時痛自裁損﹐只於澄心紙上運奇布巧﹐未見其大手筆。非不能也﹐蓋實矯之﹐恐其或近眾工之事。

米元章云「伯時病臂三年﹐予始畫。𨿽似推避伯時﹐然自謂學顧髙古﹐不使一筆入吳生。專爲古忠賢像﹐其木彊之气﹐亦不容立伯時下矣。鳥獸艸木之賦狀也﹐其在五方﹐自各不同。而觀畫者獨以其方所見﹐論難形似之不同﹐以爲或小或大﹐或長或短﹐或丰或瘠﹐互相譏笑﹐以爲口實﹐非善觀者也。」

蜀𨿽僻遠﹐而畫手獨多於四方。李方叔載徳隅齋畫﹐而蜀筆居半。徳麟﹐貴公子也。蓄畫至數十函﹐皆畱京師﹐所載止襄陽隨軒絕品﹐多已如此。蜀學其盛矣哉﹗

畫之逸格﹐至孫位極矣﹐後人往往益爲狂肆。石恪﹑孫太古猶之可也﹐然未免乎粗鄙。至貫休﹑云子輩﹐則又無所忌憚者也。意欲髙而未嘗不卑﹐實斯人之徒歟。

蜀之羅漢𨿽多﹐最稱盧楞伽﹐其次杜措﹑丘文播兄弟耳。楞伽所作多定本﹐止坐﹑立兩樣。至於侍衛﹑供獻﹑花石﹑松竹﹑羽毛之屬﹐悉皆無之﹐不足觀。杜﹑丘𨿽各有此﹐而筆意不甚淸髙﹐俱愧長沙之武也。

舊說楊惠之與吳道子同師﹐道子學成﹐惠之恥與齊名﹐轉而爲塑﹐皆爲天下第一。故中原多惠之塑山水壁。郭熙見之﹐又出新意。遂令圬者不用泥掌﹐止以手槍泥於壁﹐或凹或凸﹐俱所不問。幹則以墨隨其形迹﹐暈成峯巒林壑﹐加之樓閣﹑人物之屬﹐宛然天成﹐謂之「影壁」。其後作者甚盛﹐此宋復古張素敗壁之餘意也。

大抵收藏古畫﹐往往不對﹐或斷縑片紙﹐皆可珍惜。而又髙人達士﹐恥於對者﹐十中八九。而俗眼遂以不成器目之﹐夫豈知古畫至今﹐多至五百年﹐少至二三百年﹐那得復有完物﹖斷金碎玉﹐俱可寶也。

榮輯子邕﹐酷好圖畫。務廣藏蓄﹐每三伏中曝之﹐各以其類﹐循次開展﹐徧滿其家。每一種日日更換﹐旬日始了﹐好事家鮮其比也。聞之故老曰「承平時有一不肖子﹐質畫一匣於人家。凡十餘圖﹐每圖止各有其半﹐或橫或豎﹐當中分剪﹐如維山﹑戴特﹑徐熙芙蓉桃花﹑崔白翎毛﹐無一全者。蓋其家兄弟不義之甚﹐凡物皆如是分之﹐以爲不如是﹐則不平也。誠可傷嘆﹗

●卷十雜說

○論近

徽宗建龍徳宮成﹐命待詔圖畫宮中屏壁﹐皆極一時之選。上來幸﹐一無所稱﹐獨顧壺中殿前柱廊ㄆ眼斜枝月季花。問畫者爲誰﹐實少年新進﹐上喜賜緋﹐褒錫甚寵。皆莫測其故﹐近侍嘗請於上﹐上曰「月季鮮有能畫者﹐蓋四時﹑朝暮﹑花﹑蕊﹑葉皆不同。此作春時日中者﹐無毫髮差﹐故厚賞之。」

宣和殿前植荔枝﹐旣結實﹐喜動天顏。偶孔雀在其下﹐亟召畫院眾史令圖之。各極其思﹐華彩爛然﹐但孔雀欲升藤墩﹐先舉右腳。上曰「未也。」眾史愕然莫測。後數日﹐再呼問之﹐不知所對。則降旨曰「孔雀升髙﹐必先舉左。」眾史駭服。

宣和殿禦閣﹐有展子虔《四載圖》﹐最爲髙品。上每愛玩﹐或終日不捨﹐但恨止有三圖﹐其《水行》一圖﹐特補遺耳。一日﹐中使至洛﹐忽聞洛中故家有之﹐亟告畱守求觀。旣見﹐則愕曰「禦閣中正欠此一圖。」登時進入。所謂「天生神聖物﹐必有會合時也」。

聞之薛志曰「明達皇后閣初成﹐左廊有劉益所畫《百猿》。後志於右畫《百鶴》以對之﹐舉動各無相犯﹐頗稱上旨﹐賞賚十倍也。」

政和間﹐每禦畫扇﹐則六宮諸邸﹐競皆臨仿﹐一樣或至數百本。其間貴近﹐往往有求禦寶者。

先大夫在樞府日﹐有旨賜第於龍津橋側。先君侍郎作提舉官﹐仍遣中使監修。比背畫壁﹐皆院人所作翎毛﹑花﹑竹及家慶圖之類。一日﹐先君就視之﹐見背工以舊絹山水揩拭几案﹐取觀﹐乃郭熙筆也。問其所自﹐則云不知。又問中使﹐乃云「此出內藏庫退材所也。」昔神宗好熙筆﹐一殿專背熙作﹐上卽位後﹐易以古圖。退入庫中者﹐不止此耳。先君云「幸奏知﹐若只得此退畫足矣。」明日﹐有旨盡賜﹐且命至第中﹐故第中屋壁﹐無非郭畫。誠千載之會也。

政和間﹐有外宅宗室﹐不記名﹐多蓄珍圖。往往王公貴人令其別識﹐於是遂與常賣交通。凡有奇迹﹐必用詭計勾致其家﹐卽時臨摹﹐易其眞者﹐其主莫能別也。復以眞本厚價易之﹐至有循環三四者﹐故當時號曰「便宜三」。

勾處士﹐不記其名﹐在宣和間﹐鑑賞第一﹐眷寵甚厚。凡四方所進﹐必令定品。欲命以官﹐謝而不爲﹐止賜「處士」之號﹐令待詔畫院。

畫院界作最工﹐專以新意相尙。嘗見一軸﹐甚可愛玩。畫一殿廊﹐金碧晃耀﹐朱門半開﹐一宮女露半身於戶外﹐以箕貯果皮作棄擲狀。如鴨腳﹑荔枝﹑胡桃﹑榧﹑栗﹑榛﹑芡之屬﹐一一可辧﹐各不相因。筆墨精微﹐有如此者﹗

祖宗舊制﹐凡待詔出身者﹐止有六種﹐如模勒﹑書丹﹑裝背﹑界作﹑種飛白筆﹑描畫欄界是也。徽宗𨿽好畫如此﹐然不欲以好玩輒假名器﹐故畫院得官者﹐止依仿舊制﹐以六種之名而命之﹐足以見聖意之所在也。

本朝舊制﹐凡以藝進者﹐𨿽服緋紫﹐不得佩魚。政﹑宣間獨許書畫院出職人佩魚﹐此異數也。又諸待詔每立班﹐則畫院爲首﹐書院次之﹐如琴院﹑棋﹑玉﹑百工﹐皆在下。又畫院聽諸生習學﹐凡系籍者﹐每有過犯﹐止許罰直﹐其罪重者﹐亦聽奏裁。又他局工匠﹐日支錢謂之「食錢」﹐惟兩局則謂之「俸直」﹐勘旁支給﹐不以眾工待也。睿思殿日命待詔一人能雜畫者宿直﹐以備不測宣喚﹐他局皆無之也。

圖畫院﹐四方召試者源源而來。多有不合而去者﹐蓋一時所尙﹐專以形似。苟有自得﹐不免放逸﹐則謂不合法度。或無師承﹐故所作止眾工之事﹐不能髙也。

凡取畫院人﹐不專以筆法﹐往往以人物爲先。蓋召對不時﹐恐被顧問﹐故劉益以病贅異常﹐𨿽供禦畫﹐而未嘗得見﹐終身爲恨也。

髙麗松扇﹐如節板狀﹐其土人云「非松也﹐乃水柳木之皮。」故柔膩可愛。其紋酷似松柏﹐故謂之「松扇。」東坡謂髙麗白松﹕「理直而疏﹐折以爲扇﹐如蜀中織棕櫚心﹐蓋水柳也。」又有用紙而以琴光竹爲柄﹐如市井中所制摺疊扇者。但精致非中國可及﹐展之廣尺三四﹐合之止兩指許。所畫多作士女乘車﹑跨馬﹑踏靑﹑拾翠之狀﹐又以金銀屑飾地面。及作星漢﹑星月﹑人物﹐粗有形似﹐以其來遠﹐磨擦故也。其所染靑綠奇甚﹐與中國不同﹐專以空靑﹑海綠爲之。近年所作﹐尢爲精巧﹐亦有以絹素爲團扇﹐特柄長數尺爲異耳。山谷題之云「會稽內史三韓扇﹐分送黃門畫省中。海外人煙來眼界﹐全勝博物注魚虫。蘋汀遊女能騎馬﹐傳道蛾眉畫不如。寶扇眞成集陣隼﹐史臣今得殺靑書。」

倭扇﹐以松板兩指許砌疊﹐亦如摺疊扇者。其柄以銅錢環子﹐黃絲絳﹐甚精妙。板上罨畫山川人物﹑松竹花艸﹐亦可喜。竹山尉王公軒惠恭後家﹐嘗作明州舶官﹐得兩柄。

西天中印度那蘭陀寺僧﹐多畫佛及菩薩﹑羅漢像﹐以西天布爲之。其佛相好與中國人異﹐眼目稍大﹐口耳俱怪﹐以帶掛右肩﹐裸袒坐立而已。先施五藏於畫背﹐乃塗五彩於畫面﹐以金或朱紅作地﹐謂牛皮膠爲觸﹐故用桃膠﹐合柳枝水﹐甚堅漬﹐中國不得其訣也。邵太史知黎州﹐嘗有僧自西天來﹐就公廨令畫釋迦﹐今茶馬司有十六羅漢。

