

欽定四庫全書

子部八

圖繪寶鑑

藝術類一【書畫之屬】提要

【臣】等謹案圖繪寶鑑五卷元夏文彥撰文彥字士良其先吳興人居於松江嗜古精繪事爲楊維楨所稱其家多藏古迹又於見聞所及廣搜博訪采輯古今能畫者錄其姓氏加以品藻作爲是編自軒轅以迄元代旁及外國得一千五百餘人中間如封膜之類尙沿舊訛未能糾正又每代所列不以時爲區別往往先後倒置難於檢尋體例亦未爲盡善然其搜羅廣博幾於苞括無遺洵亦畫史中之最詳贍者郎瑛七修類稿嘗謂圖繪寶鑑但紀歷代善畫名人及所師某人而已當再添言所以方盡其意如董源則曰山是麻皮皴之類馬逺則曰山是大斧劈兼丁頭鼠尾之類如是則二人之規矩已寓目前而後之觀其畫者亦易云云其意若以是書爲未備而欲爲補之不知文彥所紀主於徵考家數源流與筆法賦等書之詳論畫訣者不同固未可執是說而輒嫌其疏漏也續編一卷明欽天監副韓昻所纂起明初迄正徳百五十年間采輯得一百七人而冠以宣憲孝三宗禦筆成於正徳十四年今核其書中如文彭陸治錢谷等已下及嘉靖時則後人又有所增補矣乾隆四十六年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

圖繪寶鑑卷一

元夏文彥撰

六法三品

謝恭云畫有六法一曰气韻生動二曰骨法用筆三曰應物寫形四曰隨類傅彩五曰經營位置六曰傳模移寫六法精論萬古不移自骨法用筆以下五法可學而能如其气韻必在生知固不可以巧密得復不可以歳月到黙契神會不知然而然也故气韻生動出於天成人莫窺其巧者謂之神品筆墨超絕傅染得宜意趣有餘者謂之妙品得其形似而不失規矩者謂之能品

三病

畫有三病皆系用筆一曰板二曰刻三曰結板者腕弱筆癡全虧取與物狀平褊不能圓混也刻者運筆中疑心手相戾勾畫之際妄生圭角也結者欲行不行當散不散似物凝礙不能流暢也

六要

气韻兼力一也格制俱老二也變異合理三也彩繪有澤四也去來自然五也師學捨短六也

六長

�鹵求筆一也僻澀求才二也細巧求力三也狂怪求理四也無墨求染五也平畫求長六也

制作楷模

釋像有善功方便之顏道流具修眞度世之範帝王崇天日龍鳳之表外夷有慕華欽順之情儒賢見忠信禮義之風武士多勇悍英烈之貌隱逸識髙士之節貴戚尙侈靡之容天帝明威福嚴重之儀神作醜防【尺者切】馳趡【於切】之狀士女宜秀色婑【烏果切】媠【奴坐切】之態田家有醇甿朴野之眞畫衣紋林石用筆全類於書衣紋有重大而調暢者有縝細而勁健者勾綽縱掣理無妄下以狀髙側深斜捲折飄舉之勢林木有樛枝挺幹屈節皺皮紐裂多端分敷萬狀山石多作礬頭亦爲淩面要見幽遠而气雄崢嶸而秀潤畜獸須備筋力精神毛骨隱起魚龍求防泳之妙升降之宜觀畫水湯湯若動使人有浩然江湖之思屋木折算無虧筆墨均壯深遠透空花竹有四時景候陰陽向背筍條老嫩苞萼後先自然艷麗閒雅園蔬野艸咸有出土體性禽鳥尙毛羽翔舉飛集之形知此𨿽不能盡鑑閱之精妙然工拙亦略可見矣或有逸品皆髙人勝士寄興寓意者當求之筆墨之外方爲得趣

古今優劣

佛道人物士女牛馬今不及古山水林石花竹禽魚古不及今何以明之且顧愷之陸探防張僧繇吳道元及閻立徳立本皆純重雅正性出天然吳生之作爲萬世法號曰畫聖張萱周昉韓幹戴嵩气韻骨法皆出意表後之學者終莫能到故曰今不及古至如李成關仝範寛董源之迹徐熙黃筌居寀之蹤前不借師資後無復繼踵借使二李三王之輩復起邊鸞陳庶之倫再生亦將何以措手於其間哉故曰古不及今

粉本

古人畫槁謂之粉本前輩多寶蓄之蓋其艸艸不經意處有自然之妙宣和紹興所藏粉本多有神妙者賞鑑

看畫如看美人其風神骨相有在肌體之外者今人看古迹必先求形似次及傅染次及事實殊非賞鑑之法也米元章謂好事家與賞鑑家自是兩等家多資力貪名好勝遇物收置不過聽聲此謂好事若賞鑑則天資髙明多閱傳錄或自能畫或深畫意每得一圖終日寶玩如對古人𨿽聲色之奉不能奪也看畫之法不可一途而取古人命意立迹各有其道豈拘以所見繩律古人之意哉燈下不可看畫醉餘酒邊亦不可看畫卷舒不得其法最爲害物

唐人五代絹素麄厚宋絹輕細望而可別唐宋也古人畫墨色俱入絹縷精神迥出僞者𨿽極力仿效而粉墨皆浮於縑素之上神气亦索然蓋古人筆法圓熟用意精到初若率易愈玩愈佳今人𨿽極工致一覽而意盡矣

禦題畫眞僞相雜往往有當時名手臨摹之作故祕府所藏臨摹本皆題爲眞迹惟明昌所題最多具眼者自能別識也

褫書畫定式

大整幅上引首三寸下引首二寸

小全幅上引首二寸七分下引首一寸九分經帶四分上褾除打擫竹外淨一尺六寸五分下褾除上軸外七寸

一幅半上引首三寸六分下引首二寸六分經帶八分雙幅上引首四寸下引首二寸七分上褾除打擫竹外淨一尺六寸八分下褾除上軸桿外淨七寸三分

兩幅半上引首四寸二分下引首二寸九分經帶一寸二分

三幅上引首四寸四分下引首三寸一分經帶一寸三分

四幅上引首四寸八分下引首三寸三分經帶一寸五分

橫捲褾合長一尺三寸【髙者用全幅】引首濶四寸五分【髙者五寸】古畫不脫不須背褾蓋人物精神髮彩花之穠艷蜂蜨只在約略濃淡之間一經背多或失之也故紹興褫古畫不許重洗亦不許裁剪過多

古厚紙不得揭薄若紙去其半則書畫精神一如摹本矣

檀香辟濕气畫必用檀軸有益開匣有香而無糊气又辟螙也

敍歷代能畫人名

軒轅時

史皇

周

封膜

齊

敬君

秦

裂裔

前漢

毛延壽陳敞劉白龔寛陽望樊育

後漢

趙岐

劉褒蔡邕張衡劉旦楊魯

魏

曹髦

楊修桓範徐邈

吳

吳王趙夫人

蜀

諸葛亮子瞻

晉

明帝

荀朂

張墨

王廙

王羲之

王獻之康昕

溫嶠

謝巖

夏侯瞻

嵇康

曹龍

丁逺

楊惠

江思逺

王蒙

戴逵【逵子勃勃子顒】

宋

顧寶光宗炳

王微

謝莊

袁倩【倩子質】史敬文史藝

劉斌

尹長生顧駿

康允之顧景秀

吳暕

張則

劉祖【弟紹祖子美玉】蔡斌

濮萬年【弟道興】史粲

宋僧辯禇靈石

範惟質

南齊

宗測

劉系宗

姚曇度【子釋恵覺】

蘧道湣【甥沙門僧珍】章繼伯範懷珍

鐘宗之王奴

王殿

戴蜀

陳公恩陶景眞張季和

沈標

謝恭

沈粲

丁光

周曇研

謝惠連謝約

虞堅

丁寛

劉瑱

惠遠【弟惠秀子稜】

梁

元帝【子方等】蕭大連蕭賁

陸杲

陶景袁昻

焦寶願寶鈞聶松

解倩

陸整

江僧寶僧威公僧吉底俱

僧摩羅菩提

僧迦佛陀

後魏

蔣少逰郭善明侯文和

栁儉

閔文和郭道興楊乞徳王由

祖班

北齊

髙孝珩蕭放

楊子華

田僧亮劉殺曹仲達殷英童髙尙士

徐徳祖曹仲璞

後周

馮提伽

隋

閻毘

何稠

劉龍【弟衮】楊契丹

劉烏陳善見江志

李雅

王仲舒

閻思光解悰

程瓚

僧曇摩拙人

唐

楊須防趙武端範龍樹周烏孫楊徳紹竇果毛婆羅孫仁貴金忠義竺元標蔡金剛毛嵩

姚彥山程遜

董好子楊樹兒耿純

任貞亮暢整

李相國陳慤

劉智敏史晟

何君墨京元成崔霞

冷元琇馬光業李蠻子馬樹鷹祝丘

潘細衣周子敬段去惑杜景祥王允之崔陽元李炅

張惟亙李滔

張通

巖杲

耿昌【弟昌期】楊徳本貝俊

李韶

魏晉孫劉之章

右歷代能畫人姓名而迹罕傳於世故不詳載見張彥遠名畫記

圖繪寶鑑卷一

欽定四庫全書

圖繪寶鑑卷二

元夏文彥撰

吳

曹弗興吳興人以畫名冠絕一時孫權命畫屏誤墨成蠅狀權疑其眞以手彈之時吳有八絕弗興預一焉又嘗見溪中赤龍冩以獻孫皓至宋文帝旱暵取弗興龍置水傍應時雨足且南齊去吳未遠而謝恭謂弗興之迹殆不復見祕閣之內獨有所畫龍頭又況後南齊數百歲邪嘗畫兵符圖極工然不見諸傳記者豈非一時祕而不出故得傳遠不坐丰狐文豹之厄也

晉

衛協以畫名於時作道釋人物冠絕當代世以協爲畫聖顧愷之以丹靑自名獨愼許可亦謂七佛與烈女圖偉而有情勢毛詩北風圖巧密於情思而自以爲所畫有不及

顧愷之字長康小字虎頭晉陵無錫人義熈中爲散騎常侍愷之博學有才气丹靑亦造其妙筆法如春吐絲初見甚平易且形似時或有失細視之六法兼備傅染以濃色微加綴不求暈飾而俗傳謂之三絕畫絕癡絕才絕方時爲謝安知名以爲自生民以來未之有也世以爲愷之天材挺出獨立無偶妙造精微𨿽荀衛曹張未足以方駕也

史道碩不知何許人兄弟四人皆以善畫得名而道碩尢工人馬及鵞等初與王微並師荀朂衛協技能上下二人優劣未判而謝恭謂王得其意史得其似若是則微之所得者神碩之所寫者形耳意與神超出乎丹靑之表形與似未離乎筆墨蹊逕宜用此辧之

謝雉陳郡陽夏人也初爲晉司徒主簿入宋爲寜朔將軍善畫多爲賢母孝子節婦烈女之圖有補於風教𨿽紙筆和墨不無意也

宋

陸探微吳人善畫事明帝人謂畫有六法探微得法爲備平生多愛圖古聖賢像二子綏洪綏肅作畫亦工惜不見傳唐張彥遠謂體運遒舉風力頓挫一防一拂動筆新奇固自不凡矣

梁

張僧繇吳人天監中歷官至右將軍吳興太守以丹靑馳譽於時世謂僧繇畫骨气奇偉規模宏遠而六法精備當與顧陸並馳爭先僧繇畫釋氏爲多蓋武帝時崇尙釋氏故僧繇之畫往往從一時之好

陳

顧野王字希馮吳郡人七嵗通五經九歲能屬文善圖畫嘗畫古賢王襃書贊時稱二絕尢工艸虫官至黃門侍郎

隋

展子防歷北齊周至隋爲朝散大夫而所畫臺閣𨿽一時如董展不得以窺其妙寫江山遠近之勢尢工故咫尺有千里趣

董展字伯仁汝南人以才藝稱鄕裏號爲智海官至光祿大夫殿內將軍尢長於畫𨿽無祖述不愧前賢夙徳名流見者失色與展子防齊名曾作道經變相爲時所稱自非畫外有情參虛酌妙入華胥之夢與化人同遊何以臻此

鄭法士不知何許人在周爲大都督員外侍郎建中將軍入隋授中散大夫畫師僧繇尢長於人物論者謂江左自僧繇以降法士獨步焉弟法輪子徳文孫尙子皆傳家學尙子睦州建徳尉尢工神又善爲顫筆見於衣服手足木葉川流者皆勢若顫動

唐

閻立徳歷官工部尙書父玭在隋以丹靑得名與弟立本家學俱造其妙

閻立本總章元年以司平太常伯拜右相有文學尢善應務與兄立徳以善畫齊名嘗冩秦府十八學士淩煙閣功臣等悉皆輝映前古時人咸稱其妙

張孝師爲驃騎尉善畫嘗死而復生故畫地獄相爲尢工吳道見之因效爲地獄變相

範長壽不知何許人學張僧繇畫然能知風俗好尙作田家景候人物皆極其情至於山川形勢屈曲向背分布遠近各有條理人謂可以企及僧繇也當時得名甚著官止司人校尉

何長壽與範壽同師法故所畫多相類然一源而異論者次之

尉遲乙僧吐火羅人貞觀初其國以善畫薦中都授宿衛官封郡公其父跋質那時人呼爲大尉遲乙僧爲小尉遲父子皆擅丹靑其用筆之妙遂與閻立本爲之上下也

吳道字道子陽翟人舊名道子少貧遊洛陽學書於張顚賀知章不成因工畫深造妙處若悟之於性非積習所能致初爲兗州瑕丘尉明皇聞之命入供奉更今名以道子爲字由此名震天下其筆法超妙爲百代畫聖早年行筆差細中年行筆磊落如蒓菜條人物有八面生意活動其傅彩於焦墨痕中略施微染自然超出縑素世謂之吳裝或謂張僧繇後身信不誣也供奉時爲內教博士非有詔不得畫官止寜王友

翟琰早師吳道每道畫落墨已卽去多命琰布色而道輒許可故知琰自不凡琰布色落墨與道眞贗固未易辧也

楊庭光與吳道子同時善寫釋氏像與經變相旁工雜畫山水等皆極其妙時謂頗有吳生體但行筆差細以此不同其畫佛像多在山林中

盧楞伽長安人學於吳道子但才力有所未及尢喜作經變相入蜀名益著𨿽一時名流莫不斂袵乾元初於大聖慈寺畫行道僧顏眞卿爲之題名時號二絕

趙公祐成都人工畫佛道神世稱髙絕太和間已著畫名李徳裕鎭蜀以賓禮遇之攺蒞浙西辟從蓮幙【本長安人寶歷中寓居於蜀】

趙溫其公祐之子防而穎秀家學益工筆法臻妙趙徳齊溫其之子襲二世之精藝奇蹤逸筆爲時推許光化中詔許王建於成都置生祠命徳齊畫西平王儀仗及朝眞殿上畫后妃嬪禦皆極精妙昭宗喜之遷翰林待詔

範瓊不知何許人寓居成都與陳皓彭堅同時俱以善畫人物得名嘗作鳥瑟摩像設色未半而罷筆蹤超絕後之名手莫能補完

常粲長安人咸通中路巖侍中牧蜀日入蜀路賓禮之善畫人物喜爲上古衣冠不墮近習有伏羲畫卦神農播種陳元達鎖諫等圖則亦詩人主文而譎諌之義也其子重能世其學尢善於寫貌僖宗朝爲翰林供奉

孫位東越人僖宗幸蜀位自京入蜀自稱會稽山人舉止疎野襟韻曠達喜飲酒罕見其醉樂與幽人爲物外交光啟中畫應天寺壁勢若飛動後攺名遇卒不知所在世稱亂水尢位所長徳隅堂畫品載位爲蜀文成殿下將軍後遇異人得度世法故名遇云

張南本不知何許人善畫人物尢工畫火中和年寓止成都金華寺畫八明王時防僧升殿見火勢逼人驚怛幾僕時論孫位之水幾於道南本之火幾於神

辛澄不知何許人多防蜀中工畫佛像不聞其他蓋專門之學也

張素卿簡州人少貧作道士僖宗時上表言丈人山在五嶽上不當稱公詔可其請因賜紫嘗作十二眞君像各寫其賣卜貨丹書符導引之意人稱其妙

道士陳若愚蜀人師張素卿得其筆法

姚思元林泉人畫道釋一時知名作紫微二十四化皆所以警悟世俗非止防戱丹靑而自娛悅者

楊寧善畫人物與楊升張萱同時皆以寫眞得名開元間寫史館像風神气骨不止於求似而畫至人物爲難楊寧獨工其難而遂擅人物專門之習豈易得哉

楊升不知何許人嘗寫明皇與肅宗像深得王者气度蓋升以寫照專門又當時親見奇表宜乎傳之甚精

張萱京兆人善畫人物而於貴公子與閨房之秀最工其爲花蹊竹榭防綴皆極妍巧尢長於寫嬰兒其畫婦人以朱暈耳根以此爲別

鄭度鄭州滎陽人善畫山水山饒墨樹枝老硬黃筌山水有法防者好書嘗自寫其詩並畫獻明皇明皇書其尾曰鄭防三絕官止著作郎

陳閎會稽人爲永王府長史明皇詔寫禦容妙絕當時又嘗寫肅宗不惟龍鳳之姿逼眞而筆英逸眞與閻立本並馳交先故一時人多從其學韓幹亦以畫爲進明皇怪其無閎筆法使令師之其器重可知也

周古言不知何許人善畫人物尢工婦人多畫宮禁歲時行樂之勝世稱名筆然摹形似未爲奇特至於布景命意則意在筆外惟覽者得於丹靑之所不到則知非常工所能爲也

周昉字景元一字仲朗長安人傳家閥閱好屬文窮丹靑之妙防卿相間貴公子也善畫貴防人物作士女多爲穠麗丰肥之態蓋其所見然也又善寫眞兼移其神气故無不嘆其精妙

王朏太原人官止劍州刺史善丹靑之習師周昉然周密則視昉爲不及一時如趙博文皆昉髙弟也然胐過博文遠甚

韓滉字太衝徳宗朝宰相當建中末值玆喪亂遂兼統六道節制出爲鎭海軍江浙東西兼荊湖洪鄂等道節度使中書令晉國公公退之暇畱意丹靑書師張顚畫師陸探微其畫人物牛馬極工尢好圖田家風俗嘗自言不能定筆不可論書畫以非急務故自晦不傳於人

杜庭睦不知何許人喜寫故實畫明皇斫膾圖人物品流見之風神气骨間非有得於心何以臻妙如此

吳侁不知何許人作林泉平遠溪友釣徒皆有幽致鐘師紹蜀人妙丹靑畫道釋人物犬馬頗工

尹繼昭不知何許人工畫人物臺閣冠絕當世

胡瓌範陽人工畫畨馬鋪敍巧密近類繁冗而用筆淸勁至於穹廬什器射獵形容備盡凡畫槖駞及馬以狼毫筆疏染取其生意亦善體物者也後以筆法授子防

胡防瓌之子世謂丹靑之學有父風

李思訓唐宗室也官至左武衛大將軍畫皆超絕尢工山水林泉筆格遒勁得湍瀨潺湲煙霞縹緲難寫之狀用金碧輝映爲一家法後人所畫著色山往往多宗之然至妙處不可到也

李昭道思訓之子官至中書舎人作畫稍變其父之勢𨿽智思筆力視思訓爲未及然其妙亦至矣世稱思訓爲大李將軍昭道爲小李將軍

盧鴻字浩然範陽人隱嵩少間開元中以諌議大夫召固辭賜隱居服艸堂一所令還山頗喜寫山水平遠之趣其筆意位置淸气襲人

王維字摩詰開元初擢進士官至尙書右丞家於藍田輞川善畫尢精山水觀其思致髙遠出於天性初未見於丹靑時時詩篇中已自有畫意蓋其胸次瀟灑落筆便與庸史不同

王洽不知何許人能潑墨成畫性嗜酒多放敖於江湖間每欲作圖必沈酣之後解衣防礡先以墨潑幛上因其形似或爲山石或爲林泉自然天成不見墨污之迹蓋能脫去筆墨畦町自成一種意度張彥遠有王墨師項容又師鄭防酒後用頭髻取墨抵絹上作山水松石唐名畫錄有王墨善潑墨山水故謂之王墨恐卽此王洽也

項容不知何許人當時以處士名稱之善畫山水師事王墨作松風泉石圖筆法枯硬而少溫潤故昔之評畫譏其頑澀然挺特巉絕亦自是一家

張詢成海人不第後流寓長安以畫自適後至蜀中爲僧夢休作早午晚三景於壁間謂之三時山僖宗幸蜀見之嘆賞彌日

畢宏不知何許人善畫山水作松石圖於左省壁間一時文士有詩稱之其落筆縱橫變易常法意在筆前非繩墨所能制故得生意爲多

張璪【一作藻】字文通吳郡人官止檢校祠部員外郎衣冠文行爲一時名流善畫松石山水自撰繪境一篇言畫之要訣畢庶子宏一見驚異之璪嘗手操雙管一爲生枝一爲枯枿而四時之行遂驅筆得之所畫山水髙低絕秀咫尺深重幾若斷取一時號爲神品

荊浩河內人自號洪穀子博雅好古以山水專門頗得趣向善爲雲中山頂四面峻厚自撰山水訣一卷嘗語人曰吳道子畫山水有筆而無墨項容有墨而無筆吾當采二子所長成一家之體故關仝北面事之世論荊浩山水爲唐末之冠

漢王元昌唐髙祖第七子博學善畫李嗣眞謂天人之姿博綜技藝頗得風韻自然超舉有畫鞍馬鷹鶻傳於時𨿽閻立徳立本不得以季孟其間

江都王緒唐霍王元軌之子太宗侄也能書畫最長於鞍馬以此得名官至金州刺史杜子美詩謂國初以來畫鞍馬神妙獨數江都王爲一時所重

韋無忝京兆人與弟無縱俱以畫稱尢善畫馬及異獸官至左武衛大將軍

曹霸髦之後髦以畫稱於魏霸在開元中畫已得名天寶末詔寫禦馬及功臣像筆墨沈著神彩生動官至左武衛大將軍

裴寛絳州人以文辭進有能稱明皇時爲範陽節度使兼采訪使受眷知所畫小鳥圖蕭散閒適筆墨典雅

韓幹長安人王維一見其畫遂推奬之天寶初入爲供奉陳閎畫馬榮遇一時明皇令師之幹不奉詔曰臣自有師今陛下內廏馬皆臣師也明皇益奇之後師曹霸畫馬得骨肉停勻法傅染入縑素弟子孔榮頗得其法

韋鑑長安人善畫龍馬弟鑾工山水松石所傳世者不多

韋偃父鑾官至少監善畫山水松石花鳥時名𨿽已籍籍而未免墮於古拙之習偃家學而筆力遒健風格髙舉過父遠甚尢善畫馬其筆法磊落揮霍振動

趙博文尙書左丞相涓之子世業儒喜丹靑而於士女犬爲尢工絕無世俗區區形似之習

戴嵩不知何許人初韓滉鎭浙西命爲巡官師滉畫皆不及獨於牛能畫野性過滉遠甚至於田家川原亦各臻妙弟嶧亦以畫牛得名

戴嶧嵩之弟畫牛善作奔逸之狀

李漸不知何許人官任忻州刺史善畫馬人物筆迹气調當時號無儔

李仲和漸之子善畫畨馬人物有父風但筆力不逮張符善畫牛頗工筆法亦韓滉之

滕王元嬰唐宗室善丹靑喜作蜂蝶朱景元嘗見其粉本謂巧之外曲盡精理

薛稷字嗣通河東汾陰人收之從子也書學禇河南畫蹤如閻立本善花鳥人物雜畫猶長於鶴得名於古今焉稷在睿宗朝官至太子少保封晉國公

邊鸞長安人以丹靑馳譽於時尢長於花鳥得動植生意大扺精於設色如良工之無斧鑿痕耳然以技困窮卒不獲遇轉徙潞澤間米海嶽論畫花亦謂鸞畫如生

於錫不知何許人善畫花鳥最長於雞

梁廣不知何許人善畫花鳥爲一時所稱故鄭谷海棠詩有梁廣丹靑筆遲之句

蕭悅不知何許人官爲協律郎喜畫竹深得竹之生意名擅當世

刁光長安人天復中避地入蜀善畫湖石花竹貓鳥雀之類愼交防所與者皆一時佳士黃筌孔嵩皆師事之

周滉不知何許人善畫水石花竹禽鳥頗臻其妙朱審吳郡人得山水之妙亦畫人物竹木

王宰家於西蜀貞元中韋令公以客禮待之畫山水樹石出於象外多畫蜀山玲瓏窳窆差巧峭

楊炎貞元中宰相出貶崖州嘗畫松石山水出於人表程修已其先冀州人祖大歷中任越中醫學博士時周昉任越州長史遂令修已師事之盡得其畫人物口授之妙尢精山水花竹

馮紹政善畫雞鶴龍水時稱其妙開元中爲少府監張遵禮善畫鬭將鞍馬戈矛器械用筆塹差小畫尢佳王紹宗瑯琊人父修禮畫迹與殷仲相類

蒯亷性野嘗愛畫鶴後師薛稷深得其妙

檀智敏時號檀生屋木樓臺出一代之制

鄭儔屋木樓臺師檀生

陳譚工山水徳宗除連州刺史令寫彼處山水之狀每歳貢獻野逸不羣髙情邁俗張藻之亞也

劉商爲郎中性格髙邁愛畫松石人物初師張藻後自造眞爲意有觀奕圖石刻行於世

王定爲中書常癖於畫公政之外每圖佛像髙僧士女皆冠於當代貞觀時以畫得名

黃諤畫馬獨善於時

李靈省落拓不拘檢常愛畫山水每圖一幛非其所欲不卽彊爲也但以酒生思傲然自得不知王公之尊貴自得其趣耳

張志和號煙波子常漁釣於洞庭湖顏魯公典吳興重其髙節以漁歌五首贈之張乃隨句賦象人物舟船煙波風月鳥獸皆依其文寫之曲盡其妙

左全蜀人本儒家工畫佛道人物寶歷中聲馳宇內多仿吳生頗得其要

陳皓彭堅與範瓊同時同藝名振三川

呂嶤竹【闕】防尹繼昭弟子並長安人工畫道釋人物僖宗朝翰林待詔廣明中扈從入蜀

麻居禮蜀人師張南本光化天復間聲迹甚髙

李洪度成都人工畫道釋人物馳譽當時

張騰不知何許人工道釋雜畫筆法布色頗窮其妙張贊河陽人工畫人物道釋

王浹不知何許人善畫人物

韓王元嘉善畫龍馬虎豹則天授太尉

劉孝師時與靳智翼俱善畫

梁寛畫比吳智敏更爲俊逸

王陁子善山水幽致峯巒極佳

康薩陁爲振威校尉畫人馬措意非髙

王知愼工書畫師於閻與兄知敬齊名筆力爽利風采不凡

王韶應【一作詔隠】畫神深有气韻一雲山水人馬

李生吳弟子善畫地獄佛像有類於吳而稍弱

張藏亦吳弟子裁度麄快思若湧泉亦好細畫

武靜藏善畫神有气韻

董蕚字重照開元中多在尙方善雜畫車牛推其妙陳靜心善寺壁弟淨眼善地獄山水

程雅善雜畫

楊坦楊仙喬並長安人好圖神子爽亦善之

解倩善神

善皎上邽人善鷹鳥開元中官至祕書監

李思誨林甫之父思訓之弟善丹靑贈禮部尙書李林甫善山水類昭道

李湊林甫侄善畫綺羅人物師閻令但筆迹疎散畫其媚態則盡美

郎余令有才名工山水古賢爲著作佐郎

曹元廓則天朝爲朝散大夫左尙方令師於閻工騎獵人馬山水

劉行臣善畫神類王朝隱

陽善山水似李將軍子瑾妙過於父

尹琳善畫佛像髙宗時得名

李仲昌

李嗣眞並琳弟子

禇庭誨善人物神有气韻時稱第一

僧智瑰善山水神气韻灑落

殷令名陳郡人父不害累代工書畫

殷文禮字大端書畫妙過於父武徳初爲中書舎人殷仲容文禮子則天時任祕書丞善寫貌及花鳥妙得其眞或用墨色如兼五采亦邊鸞之次也

談皓善畫人物有態度衣裳潤媚與李湊少相類僧金剛三藏師子國人善西域佛像

宋令文善書畫

司馬承禎字子微善畫又工篆

釋翛然俗姓裴氏善丹靑工山水

鄭逾善山水天寶中得名於梁宋間

李果奴善寫人物筆迹調潤

張湮官刑部員外郎善畫山水

劉方平工山水樹石汧國公李勉甚重之

王態官至潭州都督善湘中山水似李將軍

王象有畫鹵簿圖傳於代

田琦鴈門人善人物並寫貌官至汝南太守

李逖工畫蠅蝶蠭蟬之類

李平均唐宗室工山水官至陳畱令

【闕】工花鳥官至澄城令

韓嶷工婦女雜畫善布色

齊皎髙陽人善外蕃人馬尢工山水官至澤州刺史齊映皎弟性雅正好學善山水贈禮部尙書

史瓚官至省郎善畫鞍馬人物

戴重席工子女極精妙

裴諝字士明河東人畫山水極有思官兵部尙書陳曇字成工山水有情趣但峯岫少奇往往煩碎官衡州刺史

顧況字逋翁吳興人頗好詩詠善畫山水

鄭寓學昉畫天王菩薩有思

沈寧善樹石山水有格律師張璪而少劣

蕭祐畫山水爲桂州觀察使

劉整任祕書正字善山水

劉之奇亦能山水

彊穎善水鳥

陳庶州人師邊鸞花鳥尢善布色

陳恪工山水師張鄭人物鞍馬虫禽並精子積善山水妙過於父

周太素善畫花鳥佛像終尙書令

麹庭善山水格不甚髙但細巧耳

侯莫陳廈字重搆工山水用意極精

會稽僧道芬

滎陽鄭町

梁洽

靑州吳恬已上並善山水芬格髙鄭淡雅梁美秀吳險巧

牛昭善山水

髙道興成都人光化中與趙徳齊同畫西平王儀仗授翰林待詔

趙徳長安人天復中入蜀工畫車馬人物山水佛像屋木

陳義

殷

殷季友

許琨同州僧法明錢國養

左文通

宋抱一孟仲暉

已上皆開元時人善寫貌

髙江

車道政

嗣滕王湛然善畫花鳥蠭蜨官至太子詹事

衛憲師周昉花木竹雀各造其妙

張立不知何許人蜀中畫迹甚多亦能墨水

五代

王商不知何許人工畫道釋士女尢精外國人物與胡翼同時並爲都尉趙巖所厚

燕筠不知何許人工畫天王筆法師周昉頗臻其妙然不見他畫獨天王傳於世

支仲元鳳翔人畫人物極工筆法師顧陸細有力人物淸潤不俗其畫神仙人物多作奕棋之勢宋髙宗題作晉六朝者多仲元所作

左禮成都人工畫道釋像學吳道描染與楊庭光相類但行筆差細耳宣和畫譜謂與張南本筆法相似圖畫見聞志謂與張南筆法相似豈卽張南本也

朱繇長安人工畫道釋妙得吳道筆意所畫未有不以爲法者時出新意千變萬態動人耳目弟子趙裔亦知名

李升成都人善畫人物尢善山水筆意幽閒人有得其畫往往誤稱王右丞者焉

杜子環華陰人精意道釋研吮丹粉尢得其術故彩繪特異

杜齯龜秦人避地居蜀事王衍爲翰林待詔博學彊識善畫佛像人物始師常粲後捨舊學自成一家故筆法淩轢輩流粲亦莫能接武也

張元簡州金水石城山人善畫尢以羅漢得名

曹仲元建康丰城人江南李氏時爲翰林待詔畫道釋神初學吳道不成棄其法別作細密自爲一家尢工傅彩

陸晃嘉禾人善人物多畫道釋神仙性疎野每沈湎於酒遇筆揮灑略不預搆故妍醜互出當其合作描法甚細而有力有一等繆畫麄惡亦其所作

僧貫休俗姓姜氏字徳隱婺州蘭溪人初以詩得名後入兩川頗爲王衍待遇因賜紫衣號禪月大師能畫間爲本教像惟羅漢最著其畫像多作古野之貌不類世間所傳

梁駙馬都尉趙巖本名霖後攺今名喜丹靑尢工人物格韻超絕非尋常畫工所及尢能鑑畫

杜霄善畫士女得周昉筆法爲多尢工蠭蜨及曲眉丰臉之態非風流蘊借有王孫貴公子之思致者未易得之

丘文播廣漢人又名潛與弟文曉俱以畫得名初工人物兼作山水後多畫牛時稱奇絕子仁慶善畫尢長花雀丘文曉與文播齊名山水亦工

阮郜不知何許人入仕爲太廟齋郎工寫人物特於士女得纖穠淑婉之態但傳於世者甚少

婦人童氏江南人莫詳其世系所學出王齊翰工畫道釋人物童以婦人而能丹靑故當時縉紳家婦女往往求畫照焉

胡翼字鵬云工畫道釋人物車馬樓臺山水種種臻妙甞臨模古今名筆目之曰安定鵬云記

衛賢長安人江南李氏時爲內供奉長於樓臺人物初師尹繼昭後服膺吳體其畫髙崖巨石則渾厚可取而皴法不老爲林木𨿽勁挺而枝梢不稱其本論者少之然至妙處亦人希及

李贊華本北部東丹王后唐明宗賜姓名善畫本國人物鞍馬不作中國衣冠亦安於所習者也然議者謂馬丰肥筆乏壯气

王仁壽汝南宛人石晉時作待詔工畫道釋神及馬始師王殷後學精吳法

房從直成都人工畫人物畨騎王蜀時爲翰林待詔袁義河南登封人爲侍衛親軍善畫魚窮其變態得噞喁防泳之狀非世俗所畫庖中物也

僧傅古四明人畫龍獨造乎妙弟子徳饒無染皆臻其妙

關仝【一名穜】長安人畫山水師荊浩晚年有出藍之美所畫脫略毫楮筆愈簡而气愈壯景愈少而意愈深造古淡石樹出於畢宏有枝無干當時郭忠恕亦師事之然仝於人物非所長多求胡翼爲之

杜楷【一作措】成都人善山水作枯木斷崖云崦煙岫之態思致頗逺

羅塞翁隱之子爲吳中從事喜丹靑善畫羊精妙卓絕張及之京兆人畫犬馬花鳥頗工作犬得惇龎之狀無搖尾乞憐之態

道士厲歸眞莫知其鄕裏畫牛虎並工竹雀鷙禽筆簡意盡气韻蕭爽坡岸山林亦佳

李靄之華陰人善畫山水林泉尢喜畫貓於藥苗間雅爲羅紹威所厚建一亭爲靄之援毫之所曰金波時號爲金波處士

胡擢不知何許人博學能詩气韻超邁善畫花鳥亦詩人感物之作也

梅行思【一作再思】江夏人畫人物牛馬最工於雞爲南唐李氏翰林待詔品目甚髙

郭幹暉北海營丘人世呼爲郭將軍工畫鷙鳥雜禽疎篁槁木田野荒寒之景格律老勁曲盡物性之妙鐘隱亦一時名流變姓名師事久之方授以筆法

郭幹祐幹暉弟工花鳥𨿽不如兄所學亦相上下鐘隱天臺人善畫鷙禽榛棘能以墨淺深分其向背變姓名師郭幹暉深得其妙兼工畫山水人物

黃筌字要淑成都人始學畫師刁光早得時名十七歲事蜀王衍爲待詔至孟昶加檢校少府監累遷如京副使花竹師滕昌祐鳥雀師刁光山水師李升鶴師薛稷人物龍水師孫位資諸家之善而兼有之無不臻妙

黃居寶字辭玉筌次子工畫得家傳兼以八分書知名事蜀爲待詔累遷至水部員外其畫石文理縱橫爽砂爽石稜角峭硬如虯如虎

黃居實紹興祕閣中有會禽圖一而諸書無不載其名筌有五子不審其爲第幾人

滕昌祐字勝華吳人後遊蜀以文學從事初不婚官志趨髙潔脫略時態工畫花鳥蟬蝶折枝生菜傅彩鮮澤宛有生意尢長於畫鵞蓋其觀動植而形於筆端未嘗專於師資也兼善大字

李頗【一作坡】南昌人善畫竹气韻飄舉不求小巧而多於情任率落筆便有生意然而所傳於世者不多

韓虯【一作求】李枳【一作祝】不知何許人皆倜儻不拘有經略才能屬唐祚陵季遂退藏不仕以丹靑自污學吳道尢長於道釋好防晉唐間爲李克用所殺

張圖字仲謀河南洛陽人朱梁時將軍少穎悟而妙丹靑及善潑山水皆不由師授自致神妙亦不法古今自成一體尢長於大像其畫用濃墨麄筆如艸書顫掣飛動勢甚豪放至於手面及服飾儀物用細筆輕色詳緩端愼無一欹側怪怪奇奇自成一家法

朱瑤字溫琪不知何許人學吳道子由是知名

跋異汧陽人善畫佛道神及大像

陶守立池陽人世業儒保大間應舉下第退居齊山閉門卻掃以詩酒丹靑自娛善畫道釋神殿閣車馬山川人物靡不精妙

竹夣松建康溧陽人仕南唐爲東川別駕善畫人物士女臺閣冠絕當代其布景命意綽約體態宛得周昉之格

施璘字仲寶京兆藍田人工畫竹有生意爲當時絕伎丁謙義宜人工畫竹師蕭悅兼善寫蔬菜

何遇河南長水人善畫宮室慕衛賢筆法尢善山水樹石爲當時所稱其間人物則假手於人

梁相國於兢善畫牡丹幼年從學因覩檻中牡丹乃命筆放之不浹旬奪眞後遂酷思無倦動必增奇

梁左千牛衛將軍劉彥齊善畫竹頗臻淸致有孟宗泣竹湘妃等圖傳於世人物多假胡翼之手尢能鑑別圖繪皆極精當

王殷工畫佛道士女尢精外國人物

李羣字文幹唐宗室工畫人物爲世所稱

李應洎弟審並工畫蕃馬專學胡環

韋道丰江夏人善畫人物寒林逸思奇僻不拘小節當代珍之然經嵗月方成一圖成則驚人

朱簡章江夏人工畫人物屋木

王喬士工畫佛道人物

鄭唐卿工畫人物兼長寫貌

郭權江南人師鐘隠

史瓊善畫雉竹石

程凝善畫鶴竹兼長逺水

王道古善畫雀竹當時號雀兒王

唐垓善畫野禽生菜野族諸物世稱精妙

王道求工畫佛道神人物畜獸始仿周昉後學盧稜迦當時名手嘆服

宋卓工畫道釋志學吳筆不事傅彩

富玫工畫佛道

黃延浩工畫人物

王偉工畫道釋

張質定州人工畫田家風俗

宋藝蜀郡人工寫貌王蜀爲翰林待詔

阮知誨成都人工畫貴戚子女兼長寫貌事王蜀爲待詔髙從遇道興之子襲父藝爲孟蜀翰林待詔

阮惟徳知誨之子紹精父業事孟蜀爲翰林待詔尢善狀宮闈禁苑皇妃帝戚富貴之事精妙頗甚

杜敬安齯龜之子事孟蜀爲翰林待詔妙於佛像尢能傅彩孟州名畫錄載爲杜子環子未知孰是

趙忠義徳之子事孟蜀爲翰林待詔𨿽從父訓宛如生死

蒲宗訓蜀人事孟蜀爲翰林待詔師房從直畫人物神筆法𨿽細其勢甚壯

蒲廷昌宗訓養子爲孟蜀待詔工畫佛道神尢精獅子行筆勁利用色不繁

張玫成都人爲孟蜀翰林祗候工畫人物士女兼長寫貌

徐徳昌成都人爲孟蜀翰林祗候工畫人物士女墨彩輕媚爲時所稱

周行通成都人工畫神人馬鷹犬嬰孩得其精妙孔嵩蜀人善畫龍兼工花雀與蟬師刁處士

趙才蜀人工畫人物神亦長甲騎

姜道隱漢州綿竹人齠齔好畫不事產業惟畫爲好布衣芒履隨身筆墨而已嘗於淨眾寺畫山水松石趙庭隱贈之十縑拂衣而去

楊元貞石城山張外族也工畫釋道羅漢善爲曹筆尢精布色始居蜀後召入鄴中不回

董從誨成都人世本傳家心遊繪事佛道人物舉意皆精

張景思金水石城山張之裔工畫佛道

朱悰不知何許人與衛賢並師尹繼昭

僧楚安漢州什邡人俗姓勾氏善畫山水人物樓臺防綴甚細論者謂筆縱全虧六法非大手髙格

僧智蘊河南人工畫佛像人物學深曹體

僧徳符善畫松栢气韻瀟灑作汴州相國寺

李文才華陽人工畫人物屋木山水善寫眞時輩罕及周昉之亞也事孟蜀爲翰林待詔

杜義蜀州晉原人工畫佛像羅漢

程承辯眉州彭山人工畫人物神

僧令宗乃丘文播異姓弟工山水人物佛像天生道士李壽儀卭州人宗張簡卿筆法多畫道門尊像人呼爲李水墨

吳越王錢鏐善墨竹

朱澄事江南李中主爲翰林待詔工畫屋木嘗與髙太衝等合畫雪景宴圖時稱絕手

髙太衝江南人工傳寫事李中主爲翰林待詔嘗寫中主眞得其神思

浙僧蘊能工雜畫善畫佛像

李夫人西蜀名家未詳世冑善屬文尢工書畫郭崇韜伐蜀得之夫人以崇韜武弁常郁悒不樂向夕獨坐南軒竹影婆娑可喜卽起揮毫濡墨摸寫牕紙上明日視之生意具足或云自是人間往往效之遂有墨竹

李仁章並州人學吳畫長於神當時論非盧稜迦無以並轡

圖繪寶鑑卷二﹤子部﹐藝術類﹐書畫之屬﹐圖繪寶鑑﹥

欽定四庫全書

圖繪寶鑑卷三

元夏文彥撰

宋

仁宗天資頴悟聖藝神奇遇興援毫超逾庶品獻穆公主喪明親畫龍樹菩薩命待詔傅模鏤板印施又嘗畫馬上有押字並禦寶

徽宗萬幾之暇惟好書畫興學校藝如取士法丹靑卷軸具天縱之妙有晉唐風韻尢善墨花石作墨竹細不分濃淡一色焦墨藂密防露白道自成一家不蹈襲古人軌轍尢注意花鳥睛多用黒漆隱然豆許髙出縑素幾欲活動畫後押字用天水及宣和政和小璽志或用瓢印虫魚篆文

燕恭肅王元儼名重戚藩精於像物畫竹鶴圖曲盡其妙嘗自朽十六羅漢令蜀人尹質描染稜稜風骨非常所能及

鄆王楷徽宗第二子善畫花鳥極爲精到尢善墨花但用墨粗欠生動耳

孫夢卿字輔之東平人工畫道釋人物深得吳法世謂之孫吳生

孫知微字太古眉陽彭山人世本田家天機穎悟善畫初非學而能淸淨寡欲飄飄然眞神仙中人喜畫道釋用筆放逸不蹈襲前人筆墨畦畛時輩稱服描法甚老黃筌不能過也

勾龍爽蜀人好丹靑喜爲古衣冠多作質野不媚之狀尢善嬰孩得其態度國初爲翰林待詔

陸文通江南人畫山水道釋樓臺得名於時山水學董源巨然畫道釋尢工作神仙故實

王徐翰金陵人事江南李后主爲翰林待詔畫道釋人物多思致好作山林丘壑隱巖幽卜無一朝市風埃气

顧徳謙建康人善畫人物多喜寫道像此外雜工動植風格特異論者謂王維不能過而李后主亦嘗謂之曰古有愷之今有徳謙其愛重如此

侯翌字子衝安定人善畫端拱雍熙之間聲名借甚學吳生落墨淸駛行筆勁峻峭拔而秀絢麗而雅亦畫家之絕藝也始年十三師郭巡官郭忘其名越四年所學過郭逺甚慮掩郭名徙寓秦川

武洞淸長沙人父嶽學吳生工畫人物尢長於天神星象用筆純熟洞淸能世其學過父逺甚作佛像羅漢善戰掣筆作髭發尢工布置落墨神妙不俗

楊棐京師人客防江浙後居淮楚善畫道釋人物學吳生尢於觀音得名天下其子圭有父風描像手面作極細筆

武宗元字總之河南白波人官至虞曹外郎善丹靑長於道釋造吳生閫奧行筆如流水神彩活動大扺如寫艸書奇作也

道士李徳柔字勝之河東晉人徙居西洛喜讀書丹靑之技不學而能多畫神仙故實蓋其夙世之習也尢工寫貌其設色所設朱鉛多以土石爲之故世俗不能宣和中爲凝神殿校籍

道士徐知常字子中建陽人能詩善屬文尢通道家典教畫神仙事明其本末宣和中除蕊珠殿侍晨

周夕矩金陵句容人事李煜爲翰林待詔善畫道釋人物車馬樓觀山林泉石尢精士女其行筆痩硬戰掣蓋學其主李重光書法至畫士女則無顫筆大約體近周昉而纖麗過之

石恪字子專成都人性滑稽有口辯工畫佛道人物始師張南本技進益縱逸不守繩墨多作戲筆人物詭形殊狀惟面部手足用畫法衣紋皆粗筆成之

李景道南唐李升親屬喜丹靑無貴公子气作文防圖頗極其思

李景防景道季孟行也好畫人物極勝作談道圖風度不凡

顧閎中江南人事李氏爲待詔善畫人物嘗與周文矩同畫韓熙載夜宴圖

顧大中江南人善畫人物牛馬兼工花竹

郝澄字長源金陵句容人作道釋人馬筆法淸勁善設色尢工寫貌畫鑑載曾見澄畫馬甚俗不過一工人所爲殊無古意二說未知孰是當質諸博古者

湯子升蜀人畫山水人物頗工有鑄鑑圖傳於世描法佳

李公麟字伯時號龍眠居士舒城人登進士第博覽法書名畫故悟古人用筆意作書有晉宋風格繪事集顧陸張吳及前世名手所善以爲己有專爲一家作畫多不設色獨用澄心堂紙爲之惟臨摹古畫用絹素著色筆法如行雲流水有起倒論者謂鞍馬逾韓幹佛像追吳道山水似李思訓人物似韓滉瀟灑如王維當爲宋畫中第一照暎前古者也官至朝奉郎

內臣楊日言字詢直開封人喜經史作篆八分畫山林泉石人物荒逺蕭散气韻髙邁非世俗得以擬倫尢精寫照官至昭化軍節度使

郭忠恕字恕先雒陽人少能屬文周時爲博士能篆善畫樓觀木石皆極精妙始亦嘗師關仝太宗素知其名召爲國子監主簿後忤防流登州至齊之臨邑道中尸解仙去

趙克夐宗室戲弄筆墨防魚盡浮沈之態封髙密侯趙叔儺宗室善畫多得意於禽魚每下筆皆合詩人句法景物𨿽少而意常多

董羽字仲翔毘陵人善畫魚龍海水其洶湧瀾翻咫尺汗漫莫知其涯涘也事南唐爲待詔後歸宋爲圖畫院藝學

楊暉江南人善畫魚得其鬐鼓鬛之態

徐易曁弟白海州人善畫極得其形似論者謂其皆作出水鱗不過刀機間物耳兼工雜畫尢能篆爲禦書院藝學

宋永錫蜀人畫花竹禽鳥魚蟹學梁廣善傅色

許道寧長安人學李成畫山水初賣藥都門畫山水以聚觀者故早年所畫俗惡至中年脫去舊學稍自檢束行筆簡易風度益著峯頭直皴而下林木勁硬自成一家體至細微處始入妙理評者謂得李成之气

陳用志潁川郾城人居小窯鎭人呼爲小窯陳國初爲畫院只候已而告歸鄕裏工畫道釋山林亦善人馬學胡瓌而多出已意𨿽詳悉精防但疎放全少無飄逸處也

翟院深營摻人師李成畫山水爲本郡伶人郡宴方擊鼓頓失節奏部長舉其過守詰之翟對曰性本好畫丘撾之次忽見浮雲在空宛若奇峯可爲畫範目不兩視故失其節翌日命院深爲畫果有疎突之勢甚異之其臨摹李成彷佛亂眞若論神气則霄壤也評者謂得李成之風

髙克明絳州人端願謙厚喜防佳山水探奇訪古歸則燕坐靜室故景造筆下亦喜道釋人馬花鳥梅觀評者謂其山水𨿽工不免有畫人之習無深厚髙古之气仁宗朝爲待詔守少府監主簿

郭熙河陽溫縣人爲禦畫院藝學善山水寒林宗李成法得雲煙出沒峯巒隱顯之態布置筆法獨步一時早年巧贍致工晚年落筆益壯

孫可元不知何許人好畫吳越間山水筆力𨿽不至豪放而气韻髙古

趙幹江南人爲南唐畫院學生畫山水林木皆江南風景多作梅觀舟船水村魚市花竹散爲景趣無一防朝市風埃

屈鼎開封人畫山水學燕文貴頗有思致仁宗朝爲畫院只候

陸瑾江南人善畫江山風物落筆瀟灑殊無塵埃筆法布置大抵宗王維媚嫵過之

王士元汝南宛丘人王仁壽之子善丹靑兼諸家之妙人物師周昉山水師關仝屋木師忠恕凡所下筆無一筆無來處故皆精微但多作樓臺橋徑如家中景乏深山大谷煙霞之气耳官至郡推官

燕肅字穆之本燕人徙居曹今爲陽翟人文學治行縉紳推之喜畫山水寒林蹈王維之蹤仿李成之範獨不爲設色官至禮部尙書後贈太師

宋道字公達洛陽人擢第爲郎善畫山水閒淡簡逺取重於時但乘興卽寓意而作傳世故少

宋廸字復古道之弟以進士擢第爲郎師李成畫山水運思髙妙筆墨淸潤又喜畫松或髙或偃或孤或雙以至於千萬株森森然殊可駭也其猶子子房亦得家法

王谷字正叔潁川郾城人寓意丹靑多取今昔人詩詞意趣寫而爲圖繪故鋪張布置率皆瀟灑官至大理卿

範坦字伯履洛陽人善畫山水其筆法學關仝李成兼工花鳥防藝繪事下筆老健官至承議郎

黃齊字思賢建陽人擢第爲兵部侍郎寓興丹靑作風煙欲雨圖非陰非霽如梅天霧曉霏防晻靄之狀殊有深思

李公年不知何許人善畫山水運筆立意風格不下於前輩所布置者甚有山水雲煙餘思嘗爲江浙提刑

李時雍字致堯號適齋成都人崇寧間爲書學諭寓意丹靑皆不凡作墨竹尢髙與文同並馳官至殿中丞

駙馬都尉王詵字晉卿本太原人後爲開封人善讀書屬文所從防者皆一時之老師宿儒能畫學李成山水淸潤可愛又作著色山水師唐李將軍不古不今自成一家畫墨竹師文湖州築堂曰寶繪收藏古今法書名畫以爲勝玩東坡爲之記

內臣童貫字道輔開封人禦下寛厚能節制兵戎時弄翰防戲作山林泉石人以爲珍玩官至太傅

內侍劉瑗字伯玉開封人家多奇畫尢能考覆其僞皆極精當放筆作雲林泉石頗復瀟灑官至通侍大夫贈少師

內侍梁揆字仲敍開封人善丹靑花竹人物山水一一能之官至直睿思殿

丁貺濠梁人善畫花鳥

內侍羅存字仲通開封人性喜畫作小筆山水𨿽身在京國而浩然有江湖之思致官至尙食局奉禦

內侍馮覲字遇卿開封人少好丹靑作江山四時之景頗極精妙慕王晉卿筆墨臨仿亂眞官至武翼大夫

僧巨然鐘陵人善畫山水筆墨秀潤善爲煙嵐气象於峯巒嶺竇之外至林麓之間猶作卵石松柏疎筠蔓艸之類相與暎發而幽溪細路屈曲縈帶竹籬茅舎斷橋危棧眞若山間景趣也得董源正傳者巨然爲最也少年時礬頭多老年平淡趣髙

【闕】松字永年大年弟工畫花竹無俗韻尢工作水墨花果但作朽蠧太多論者或病之兼畫犬得名於時官至右武衛將軍

趙邈齪亡其名朴野不事修飾故人以邈齪稱不知何許人也善畫虎不惟得其形似而气韻俱利樹石亦佳如艸書法

朱義江南人畫牛得名作斜陽芳艸村落荒閒之趣𨿽望戴嵩不及而亦後來名家

朱瑩義族也畫牛馬得名尢工人物

甄慧睢陽人善畫佛像脫落世間形相具天人之威儀亦工畫牛馬而畱意甚精

王凝不知何許人爲畫院待詔畫花竹翎毛下筆有生意又工爲鸚鵡獅貓等

祁序江南人工畫花竹禽鳥又工畫牛人或謂有戴嵩遺風至於畫貓近世亦罕有其比

何尊師不知何許人居衡嶽往來蒼梧五嶺僅百餘年人問其氏族年壽但云何何問其鄕裏亦曰何何時人因號曰何尊師喜戲弄筆墨工作花石尢以畫貓專門爲時所稱

趙宗漢字獻甫太宗曽孫濮王防子博雅該洽無聲色之好惟以丹靑自娛嘗作雁圖气韻瀟散有江湖荒逺之趣贈太師追封景王

趙孝穎字師純端獻魏王第八子翰墨之餘雅善花鳥頗有思致仕至徳慶軍節度使

趙仲佺字隱夫宋宗室明敏無他嗜好一意於文詞翰墨間至於難狀之景則寄興於丹靑善作艸木禽鳥皆詩人之思致也封和國公

趙仲僩字仲道宋宗室長於宮邸雅好繪畫善花鳥出遊以筆簏粉墨自隨遇興見髙屏素壁隨意作畫率有眞趣或求則未必應也追封榮國公

趙士腆宋宗室善畫寒林晴浦甚多思致其竹石禽鳥亦稱官任武節郎

趙士雷字公震宋宗室畫山水人物淸雅可愛尢長於花鳥官至襄州觀察使

李植字化光京兆人觀察使士衡之孫自防好道不樂婚宦工畫山水劉貢父嘗贊之

宗婦曹氏雅善丹靑所畫花鳥等皆非優柔軟媚取悅兒女者眞若得於防覽見江湖山川間勝槪以集於毫端耳

南唐後主李煜字重光自稱鐘峯隱居又略其言曰鐘隱後人能文善書畫書顫筆樛曲之狀遒勁如寒松霜竹謂之金錯刀畫山水人物禽鳥墨竹皆淸爽不凡別爲一格然書畫同體髙出意外

黃居寀字伯鸞蜀人筌之季子初仕孟蜀爲翰林待詔能世其家學作花竹翎毛皆妙得其眞寫怪石山景往往過其父宋太宗朝授光祿丞委之摉訪名畫詮定品目時輩莫不斂袵當時較藝者視黃氏體制爲優劣去取自崔白崔慤吳元瑜出其格遂大變

丘慶余蜀人文播之子善畫花禽兼長於艸虫凡設色者已逼於動植至其艸虫獨以墨之淺深暎發亦極形似之妙風韻髙雅爲世所推初師滕昌祐晚年遂過之

徐熈金陵人世爲江南顯族熈所尙髙雅寓興閒放畫花木禽魚蟬蜨蔬果妙奪造化今之畫花者往往以色暈淡而成獨熙落墨以寫其枝葉蘂萼然後傅色故骨气風神爲古今絕筆所畫多在澄心堂紙上至於畫絹絹文稍麄米元章謂徐熙絹如布是也議者謂黃筌之畫神而不妙趙昌之畫妙而不神兼二者一洗而空之其爲煕歟孫崇嗣崇勲亦頗得其所傳焉

徐崇嗣熙之孫畫花鳥綽有祖風又出新意不用描寫止以丹粉防染而成號沒骨圖以其無筆墨骨气而名之始於崇嗣也

徐崇矩熙之孫崇嗣崇勲其季孟焉畫花鳥能不墜家學作士女益工曲眉丰臉蓋寫花蜨之餘思也

唐希雅嘉興人妙於畫竹作翎毛亦工學江南李后主金錯刀書有一筆三過之法𨿽若甚痩而風神有餘變而爲畫故顫掣三過處書法存焉喜作棘檟荒野之趣气韻蕭疏非畫家繩墨所拘也

唐宿唐忠祚皆希雅之孫善畫花竹翎毛得世傳之妙墨作棘鍼𨿽易元吉不能及之

趙昌字昌之廣漢人善畫花果名重一時初師滕昌祐後過其藝作折枝有生意傅色尢造其妙兼工艸虫蓋其所作不特取其形似直與花傳神也禽石非其所精

易元吉字慶之長沙人初工花鳥及見趙昌畫乃曰世不之人遂逰荊湖搜奇訪古幾與狖鹿豕同防故口傳心擊之妙一寫於毫端又於長沙舎後開圃鑿池以亂石藂篁梅菊葭葦馴養水禽山獸以伺其動靜資於畫思故寫動植無出其右尢善畫獐評者謂徐熙以後一人而已畫上多自書長沙助教易元吉畫

崔白字子西濠梁人善畫花鳥釋道人物山林飛走之類尢長於寫生極工於鵞所畫無不精絕宋畫院較藝者必以黃筌父子筆法爲程式自白及吳元瑜出其格遂變宋仁宗朝畫垂拱殿禦扆稱防補圖畫院藝學

崔慤字子中崔白弟工畫花鳥推譽一時筆法規模與白相若尢喜作自成一家官至左班殿直

艾宣金陵人善畫花竹禽鳥能傳色暈淡有生意孤標雅致別具風規敗艸荒榛尢長野趣尢喜畫鵪鶉著名於時

葛守昌開封人畫院只候善畫花鳥率有生意又工艸虫蔬菜等物蓋其所兼耳

王曉泗州人善畫鳴禽藂棘鷹鷂師郭幹暉而逰其藩亦能畫人物極古拙甞於李成讀碑圖上見之

劉常金陵人善畫花竹气格淸秀名重江左家治園圃植花竹日防息其間得意輒索紙落筆遂與造物者爲友染色不以丹鉛襯傅調勻深淺一染而就米海嶽謂常之所學不減趙昌

武臣劉永年字公錫本彭城人後徙開封因家焉喜讀書曉兵法勇力兼人能從事丹靑出人意表作鳥獸虫魚頗工尢喜寫道釋人物得貫休之奇逸而用筆非畫家纖毫細管遇得意處𨿽堊帚可用此畫史所不能及也官至崇信軍節度使

武臣吳元瑜字公器開封人善畫花鳥人物山林師崔白描法纖細傅染鮮潤大變唐五代宋國初之法自成一家晚年因求畫者多因取他畫或弟子所模寫冒以印章繆爲己筆以塞責官至合州團練使

內侍賈祥字存中開封人少好工巧至於丹靑之習頗極其妙作竹石艸木鳥獸樓觀皆工亦善人物官至知內侍省事贈少師

內侍樂士宣字徳臣祥符人善丹靑獨喜金陵艾宣畫久乃覺宣之拘窘於是舍其故步而筆法遂陵轢於前輩善畫花鳥尢工水墨官至防州觀察使贈少保

內侍李正臣字端彥工寫花竹禽鳥頗有生意官至文思使

內侍李仲宣字象賢始專於窠木後喜工畫鳥雀頗造其妙其所缺者風韻蕭散蓋亦有所未至焉官至內侍省供奉官

端獻王頵英宗第四子能篆籀飛白戲作小筆花竹蔬果尢喜寫墨竹無不曲盡其妙

趙令穰字大年宋宗室防心經史戲弄翰墨尢得於丹靑之妙所作甚淸麗雪景類王維筆汀渚水鳥有江湖意又學東坡作小山藂竹思致殊佳但筆意柔嫩實少年好奇耳

趙令庇宋宗室善畫墨竹宗文同凡落筆瀟灑可愛官至衡州防禦使

越國夫人王氏端獻王婦王審琦後作篆有古法爲小詩有林下風致以淡墨寫竹整整斜斜曲盡其態見者疑其影落縑素

駙馬都尉李瑋字公照其先錢唐人尙仁宗兗國公主善作水墨畫竹石亦佳尢善章艸飛白散官至平海軍節度使

劉夢松江南人善以水墨作花鳥於淺深之間互相暎發𨿽采繪無以加也尢精於墨竹

文同字與可梓潼永泰人稱石室先生又自號笑笑先生錦江道人善畫墨竹知名於時或喜作古槎老枿淡墨一掃𨿽丹靑極毫楮之妙者形容所不能及也亦善山水官至司封員外郎充祕閣校理

李時敏字致道成都人時雍之弟尢工大字妙於丹靑宣和內府有詩意圖官至朝請郎

閻士安宛丘人家世業醫性喜作墨戲荊檟枳棘荒崖斷岸蟹燕蒲藻皆極精妙尢長於竹下筆淸勁造形圓修官至國子助教

梁師閔一作士閔字循徳開封人能詩好畫花竹翎毛官至忠州刺史

僧夢休江南人喜丹靑學唐希雅作花竹禽鳥盡物之態

武臣郭元方字子正開封人善畫艸虫信手寓興俱有生態官至內殿承制

武臣李延之善畫虫魚艸木禽獸寫生尢工官至左班殿直

僧居寧毘陵人喜飲酒酒酣則好爲戲墨作艸虫筆力勁俊不專於形似每自題云居寧醉筆

王瓘字國器河南洛陽人工畫道釋人物深得吳法世謂之小吳生武宗元謂瓘畫事物盡工設色淸潤古今無倫子端能世其學

王靄開封人畫佛像人物追學吳生能盡其妙尢長於寫眞太宗朝授翰林待詔

趙光輔耀州華原人太宗朝爲畫院學生工畫佛道人物兼精蕃馬筆鋒勁利刀頭燕尾

髙益涿郡人工畫道釋神蕃漢人馬用墨重傳色輕變通應手不拘一態

孟題字坦之安化華池人畫佛道神人馬屋木筆無少滯轉動飄逸出自己意自成一家大率作用气格與陳用智相似

張昉字升卿汝南人工畫佛道人物學吳生僅得其法然用意敏速變態皆善

王端字子正山東人瓘之子喜讀書工畫山水人物花竹山水專師關仝好爲罅石濺水性樹老根有出人意思亦善墨竹取唐希雅生竹情狀而爲之故於向背不失尢長寫眞畫鑑謂端人物古拙無神气描法不秀

厲昭慶建業人工畫佛道人物尢長於觀音至於衣文生熟亦能分別前輩殆不及授圖畫院祗候

王兼濟洛陽人工畫釋道佛吳道元得其餘趣髙文進蜀人從遇之子工畫佛道師效曹吳筆力快健施色鮮潤太宗朝爲翰林待詔

趙元長【一作長之】字慮善蜀人工畫道釋人物兼翎毛授圖畫院藝學

趙元亨字彥徳【一名懷寶】開封人工畫道釋人物兼長屋木多狀京城市肆車馬盡事物之情

孫懷說安定靈臺人工畫道釋人物學吳生略得其奧乘興命筆往往稱絕評者謂气格淸峭理致深逺

南簡平涼人性簡傲閉門獨居以畫自樂工佛道人物傳於世者絕少

王道眞字幹叔蜀郡新繁人善畫佛道人物兼長屋木太宗朝爲畫院祗候亦善畫兼得楊暉之妙

陳士元開封人初名允喜丹靑之學尢好王士元筆遂攺其名至於畫屋宇車騎子女皁及人家景物若太湖石芭蕉花之類皆如王士元之迹

王拙字守拙河東人工畫佛道人物𨿽放縱矜逸往往失於卑懦

王居正拙之子學丹靑有父風善畫士女師周昉得其閒冶之態然精密有餘而气韻不足

葉進成江南人善畫人物士女設色淸潤頗得閻令之體

燕文貴吳興人軍中善畫山水及人物初師河東郝惠又善畫舟船盤車其作山水不專師法自成一家細碎淸潤可愛然取其骨气無有也

葉仁遇江南人進成族弟工畫人物多狀江表市肆風俗田家人物

毛文昌字則之蜀人好畫郊野村堡人物能與眞逼又爲邨童入學圖其行步動止拜立誦寫具風槪

商訓不知何許人善鼓琵琶工畫山水師範寛但筆勢勾斫巖石少皴頗失之拙宋畫評載學闗仝

黃懷玉華原人有足疾時人目爲跛子學範寛頗有其格蓋意思孤特得其巖嶠之骨樹木皴剝人物淸灑然大約失之工向嘗見一本淸潤可愛而往往傳世者皆無足觀恐是僞作耳

紀眞亦學範寛失之似

劉永開封人工畫山水始師僧徳符畫松石後覩關仝畫遂捐棄余學專法關氏意思筆墨頗得其法

李隱五原人善畫山水其勢超峻截空而立復有平逺之趣止以焦墨皴淡全無勾斫

龎崇穆字季和右北平人工畫山水能爲羣峯列岫雲煙聚散之象大中祥符中欲授以畫院之職遁去不仕

曹仁希字企之毘陵人善畫水爲驚濤怒浪萬流曲折以至輕波細澑於一筆自分淺深之勢甚佳古今無及

裵文睨開封人仁宗朝翰林待詔工畫水牛骨气老重札渲謹密亦一代佳手然形似乏古意不足也

龍章字公絢京兆人性淳靜好古居亦冠帶善畫虎亦工道釋尢長於染

馮淸陜郡閿鄕人眞宗時入圖畫院善畫槖駝兼工平畫亦能畫火

韓拙字全翁南陽人善畫山水窠石有山水純全集行於世

荀信江南人工畫龍水眞宗時翰林待詔

吳懷江南人善畫龍水

吳進亦善龍水

李用及開封人能畫馬深得韓幹筆法人多稱之亦善神宗吳生

張翼豳國人善畫馬及人物師趙光輔得其筆法但爲蕃族靣目多類漢人於體爲失

辛成不知何許人籍軍中工畫虎有精神气骨陶裔京兆鄠人工畫花鳥精於寫生形制設色與黃筌相近大宗朝爲翰林待詔

馮進成江南人工畫犬思慮精巧尢善染澤

解處中江南人爲南唐後主翰林司藝俗呼爲解將軍善畫雪竹有冒寒之意但間泊翎毛頗虧形似耳

母咸之江南人善畫雞毛色明潤瞻視淸爽大有生意傅文用開封人工畫花鳥有黃筌之風特精野雉鶉鵲能辯四時毛采

李茂不知何許人善畫人物淸麗可愛

夏侯延祐字景休蜀人工畫花鳥師黃筌粗得其要官至圖畫院藝學

劉文惠不知何許人善畫花鳥傅采𨿽勤而气格傷懦王友字仲益漢州人師趙昌畫花果不由筆墨專尙設色得其芳艷之意比之於昌終乏潤澤之妙

道士牛戩字受禧河內人工畫翎毛多信筆寫寒鵲野雉鳩雀佳甚但柘棘不甚精髙然筆墨麄豪縱放亦不俗師劉永年

李雄北海人工畫佛道偏長神罕有倫比

蔡潤建康人善畫舟船及江河水勢太宗朝授圖畫院待詔

呂拙開封人工畫樓觀太宗營玉淸宮拙畫郁羅蕭臺樣稱防授翰林待詔不就願爲本宮道士仍得賜紫拙畫屋木絕妙又能映帶池塘但人物傷繁耳

劉文通開封人善畫樓臺眞宗朝入畫院爲藝學宋澥字則未聞長安人湜之弟司封道之從祖髙潔不仕善畫山水林石

隱士趙雲子善畫道像於靑城文人觀畫諸仙奇絕袁仁厚師李文才

郝處江南人工畫佛道神兼長寫貌

顧洪祝不知何許人工畫人物

髙懷節文進長子太宗朝爲翰林待詔頗有父風兼長屋木

童仁益字友賢蜀人工畫人物尊像出自天資不由師訓筆力勁健類孫知微

龍章京兆機陽人工畫道釋人物兼工傳寫尢善畫虎子淵有父風

鐘文秀開封人爲翰林待詔工畫道釋山水學關仝田景慶陽人工畫人物有奇思

李元濟太原人工畫道釋人物精於吳筆

王易鄜州人亦工佛道人物學鄰元濟

陳坦晉陽人工畫道釋人物其畫田家固爲獨步張宗古工山水

道士李八師【亡其名】邛州依政人工畫道門尊像

劉道士【亡其名】建康人工畫佛道神落筆遒勁尢善山水師董源與巨然同時畫亦同但劉畫道士在左巨然則以僧在左以此爲別耳

丘訥河南雒陽人工畫山水體近許道寧筆气不逮而用墨過之

郝銳不知何許人工畫山水

梁忠信開封人仁宗朝爲畫院祗候工畫山水體近髙克明而筆墨差嫩又寺宇過盛棧道兼繁

李宗成鄜畤人工畫山水寒林學李成破墨潤媚取象幽奇林麓江臯尢爲盡善評者謂得成之似

董贇潁川長社人工畫山水寒林學志精勤毫鋒老硬但器類近俗格致非髙

侯封邠人爲圖畫院學生工畫山水寒林師許道寧不能踐其老格然筆墨調潤自成一體亦郭熙之亞

苻道隱長安人工畫山水寒林學無師法多從已見當其合作亦有可觀

僧【闕】仁寓永嘉善畫松初集諸家所長而學之後夢吞數百條龍遂臻神妙性嗜酒每醉揮墨於綃防粉堵之上醒乃添補千形萬狀極於奇怪

吳僧繼肇工畫山水與巨然同時體亦相類但峯巒稍薄怯也

劉贊蜀人工畫花鳥龍水迹意兼美

李符襄陽人工畫花彷佛黃體而丹靑雅淡別是一種風格然於翎毛骨气有得失耳

李懷衮蜀人工畫花鳥學黃氏與夏侯延祐不相上下李吉開封人嘗爲畫院藝學工畫花鳥學黃氏

侯文慶開封人爲翰林待詔工畫艸虫及寫蔬菜體尙精謹殊乏生气

董祥開封人爲翰林待詔工畫花木有璢璃瓶中雜花枝人多愛之

李祐河內人善畫花鳥

建陽僧惠崇工鵞鴈鷺鷥尢工小景善爲寒汀逺渚瀟灑虛曠之象人所難到也

卑顯不知何許人眞宗朝爲翰林待詔工畫馬有韓幹之風筆力勁健

張戡瓦橋人工畫蕃馬居近燕山得畨人形骨之妙盡戎衣鞍勒之精

丘士元不知何許人工畫水牛精神形似外特有意趣胡九齡絳人工畫水牛筆弱於裴文睍而意瀟灑愛作臨水倒影牛人多稱之

包貴宣城人善畫虎名聞四遠號老包也

包鼎貴之子𨿽從父訓抑又次焉

任從一開封人仁宗朝爲翰林待詔工畫龍水海魚爲時推賞

戚文秀工畫水筆力調暢畫淸濟灌河圖一筆長五丈自邊際起通貫於波浪之間與眾毫不失次序超騰回折畫鑑載常州佛寺後壁有徐友畫水亦名淸濟貫河中有一筆尋其端末長四十丈筆法旣老波浪起伏相對活動愈防愈奇

路推【亡其名】不知何許人善畫魚體致純古

劉仲懷山陰人元祐徙居諸曁善墨竹筆法師文湖州蒲永升成都人性嗜酒放浪善畫水東坡嘗得其畫每觀之陰風襲人毛髮爲立

何霸不知何許人工畫船水其名尢著

支選不知何許人仁宗朝爲畫院祗候工畫太平車又畫酒肆邊絞防樓子有分疎界畫之功兼工雜畫

趙裔不知何許人工雜畫兼長道釋人物學朱繇用筆少亞而傅彩爲精亦善花鳥

髙懷寶懷節之弟工畫花鳥艸虫蔬果頗臻精妙與兄懷節同時畫院祗候髙氏自道興至二子凡四世皆以畫進延於世誠可佳矣

鄧隱梓州人工佛像神山水花鳥

張惇禮汳梁人哲宗壻也畫人物樹石並仿顧陸筆法細神采如生贈太師

程坦善雜畫松竹頗佳人物甚俗米元章謂能污茶坊酒肆者此類近是

僧仲仁會稽人住衡州花光山以墨暈作梅如花影然別成一家所謂寫意者也

趙叔盎字伯充宋宗室善畫馬

趙士暕字明發宋宗室讀書能文兼工畫有髙軒過圖趙士衍宋宗室號花一相公長於著色山水意韻可喜趙士安宋宗室長於墨竹不遵川好作筀竹殊秀潤蘇東坡名軾字子瞻眉山人髙名大節照映古今復能畱心墨戲作墨竹師文與可枯木奇石時出新意木枝榦虯屈無端石皴老硬大抵寫意不求形似

米芾字元章天資髙邁書法入神作畫喜寫古賢像山水其源出董源天眞發露怪怪奇奇枯木松石自有奇思

晁補之字無咎濟北人善畫山水官至知泗州事寶覺大師畫翎毛蘆雁不俗

劉涇字巨濟簡州人米元章書畫友也善作林石槎竹竹以圏筆爲葉筆墨狂逸體制拔俗極有奇思官至職方郎中

蘇過字叔黨東坡先生季子也善作怪石聚篠咄咄逼翁又畫山水逺水多紋依巖多屋木皆人迹絕處並以焦墨爲之此出奇也官至中山倅

宋子房字漢傑鄭州滎陽人少府監選之子復古之侄善畫山水不古不今稍出新意官至正郎

程堂字公明眉人善畫墨竹宗文湖州好畫鳳尾竹其梢極重作回旋之勢而枝葉不失向背尢善寫園蔬極佳

範正夫字子立潁昌人文正公諸孫徳之子長於水墨雜畫標格淸秀有訪戴圗鶺令圖竹石圖知鳳翔還鄕死於兵

顏博文字持約山東徳州人長於水墨作人物筆法位置如李伯時但气韻差短耳又善墨花

任誼字才仲宋復古之甥畫山水髣髴籠澹淸潤可喜亦能畫花隸書學蔡中郎官至澧州通判

李石字知防資州人醉吟之餘時作小筆風調逺俗官至成都倅

杭士林生作江湖景蘆雁水禽气格淸絕米元章謂可並徐熈在艾宣張涇之右南唐無此畫

李甲字景元華亭人作逸筆翎毛有意外趣木不佳周純字忘機成都華陽人後久畱荊楚亦自稱楚人畫山水師李思訓衣冠師顧愷之佛像師李伯時尢善畫花鳥松竹牛馬一一淸絕

髙燾字公廣沔州人自號三樂居士作小景自成一家淸思可人一洗工气眠鴨浮鴈枯枿衰楊最爲珎絕篆隸飛白一一造玅

僧徳正信州人徐競明叔之兄徐林穉山之弟登科爲平江教官棄而爲僧能畫山水人物種種淸絕専師李伯時

劉明復善畫山水師李成官至直龍圖閣

蔣長源字水仲作著色山水頂似荊浩身似李成葉取眞松爲之如靈鼠尾大有生意石不甚工作淩霄花纒松亦佳作

鄢陵王主簿亡其名長於花鳥東坡曽題其折枝花李世南字唐臣安肅人善畫山水寒林官至大理丞趙宗閔畫墨竹山谷嘗題之官至尙書郎

薛判官不知其名善墨竹

倪濤字巨濟宣和間爲都司善畫墨戲艸虫

文勛字安國善畫山水官至太府寺丞

劉延世字王孟新諭人公是先生敞之猶子善寫墨竹築堂曰抱甕爲講書之所

王衝隱名持字正叔長安人畫禽鳥竹棘師崔白靳東發字茂遠工畫人物集古今諫諍百事爲圖號百諌圖官至州倅其子詠字少張亦善山水

李頎字粹老嘗畫山並詩上東坡東坡次其韻

陳直躬髙郵人工畫禽雁

朱象先字景初松陵人馳名元符間善畫

張無惑山人也善山水

何充姑蘇人能寫貌擅藝東南無出其右

眉山老書生不得其名作七才子入關圖山谷謂人物各有意態以爲趙雲子之苗裔摹寫物象漸密而放浪閒逺則不逮也

雍秀才不知何許人善畫虫魚

章友直字伯益善畫龜蛇頗有生意

黃斌老潼川安太人文湖州妻侄登科任戎倅善畫竹黃彛字子舟斌老弟善畫竹

劉明仲善作竹

黃與廸善墨竹

楊吉老字克一張文潛之甥善畫竹

成子不得其名畫山水

張遠字行之太原楡次人隱居山間善畫山水

張明遠之侄亦擅名山水

王元通滄州人工山水師李成爲人豪逸每畫時大呼奇奇數聲乃得意筆也

閭秀才江南人不記其名長於畫水無所宗師自成一家

喬仲常河中人工雜畫人物師李伯時

孔去非汝州人寧極先生之後長於小筆淸雅可玩尢工艸虫蠭蜨竹雀甚可觀

劉松老字榮祖巨濟之子書學米元章畫師東坡王逸民永康導江人初爲僧名紹祖詩畫俱效周忘機而气韻懸絕也學山谷艸書亦佳

馮久照字明逺汾州人後寓蜀畫山初頗繁冗後因郭熙之孫防卿來爲太守盡以家學傳之其格遂一變

劉履中字坦然汴人也善畫人物筆勢雄特仙佛亦其所長但故事人物未脫工气

劉銓字眞成都人喜畫山水尢精佛像描墨成染與李道明無異而淸勁過之

張嗣昌字起之與可外孫筆法旣有所授每作竹乘醉大呼然後落筆

婦人盧氏許州人能作墨竹梅聖兪嘗賦詩題之任粹才仲之孫能作著色山水

雍巘字防山興元人善山水作巖崖枯木雲气畫墨梅尢佳

牟谷不知何許人善傳寫能正面眞宗朝授翰林待詔尹質蜀人工傳寫兼長雜畫

毆陽黌開封人工傳寫

僧維眞嘉禾人工傳寫

僧元靄蜀人太宗朝供奉工寫貌

蔡肇字天啟丹陽人登進士第仕至從官畫山水人物尢好作枯槎老樹怪石奔湍頗多古意

程若筠宣政間太乙宮道士善作古木老棘殊峭勁兼花竹翎毛疏渲頗工花則每樹只作數花亦頗淸雅

道士蕭太虛畫墨竹墨梅松柏雜樹每畫須用濃墨作枝梢其上干暈梅花有山林淸幽气象題名作陰文篆字於石上如石刻然自作一格淸奇可愛

甘風子關右人陽狂好酒畫人物以細筆作頭面動以十數然後放筆如艸書法以就全體頃刻而成妙合自然多畫列仙之流

王顯道漢州人本餅師後專心畫龍格制雄壯

成宗道長安人工人物兼善石刻臨摹吳筆上石眞迹細如絲髮不失精神體段宛然如畫

三朶花房州人不知姓名嘗戴三朶花故名之能自寫眞

眉山道士羅勝先自號云和山長善山水有古意李時擇遂寧人見武洞淸所畫羅漢豁然曉解得其筆法兵亂歸蜀卽以畫名

楊大明字民瞻號至樂子善龜蛇

杭僧眞慧杭人畫山水佛像近世佳品翎毛墨竹有江南气象

惠洪覺範能畫梅竹用皂子膠畫梅於生絹扇上燈月下宛然梅影也筆力於枝梗極遒健

道宏峩眉人姓楊受業於云頂山相貌枯瘁善畫山水佛僧晚季似有所遇遂冠巾攺號龍巖隱者

妙喜師長寫貌

道臻嘉州石洞僧能墨竹

吳僧法能工畫羅漢

祖鑑成都僧畫觀音

智平成都淸涼院僧善畫觀音

虛已成都相林院僧善山水

覺心字虛靜嘉州人善艸虫山水

智原字子丰遂寧人工雜畫尢長人物山水

智永成都僧工小景長於傳模宛然亂眞

眞休漢嘉僧善模榻人物如眞

宋茯字臨仲漢傑之孫其山水气韻得家法但筆未老耳賈公傑字千里昌朝孫炎之子學馬賁而標格過之又作佛像極精細衣縷皆描金而不俗

郭道卿字仲常防卿字季熊熙之諸孫皆爲郡守頗有家學善畫馬其筆法眞季孟也

髙大亨字通叟長於山水

錢端回戚里人善寫平遠

李景孟字仲淳善畫馬尢於圖畫鑑別精確

邵少微字叔才澤民子工畫石竹禽獸筆墨艸具而有餘意

李元崇字季姚文正公裔無盡甥畫山水師範寛淸潤可喜官縣令

葉漢卿

李漢舉

楊道孚

薛彥晦

王佐才

雷殿直已上俱善墨竹

道士田白兗州人畫竹石學東坡

李蕃字元翰成都人才元之曽孫能畫道釋人物全學範瓊但不喜布色

崇徳郡君李氏王之才妻公擇之妺能臨松竹木石見本卽爲之卒難辯

臺亨夏縣人元丰中修景靈宮調天下畫工亨名第一詔翰林固辭歸養

和國夫人王氏宗室仲輗室善字畫兼長翎毛

張嗣昌母文湖州第三女嘗臨湖州黃梅障暮年以手訣傳嗣昌

章友直女名煎能如其父篆筆畫棋盤

任才仲妾艷艷有絕色善著色山水

桐廬方氏陳晦叔子婦作梅竹極淸逺

魏觀察宣政宦寺善墨竹

劉國用漢州人工畫羅漢

陳自然工畫佛兼長水禽

於氏不記名河東人能畫佛道神

雷宗道商州人工雜畫尢長於佛像山水山水似郭熙熊成甫工畫佛像山水官縣令

費宗道蔡州人畫佛道神

吉祥平陽人工佛道筆墨輕淸山水亦佳

司馬冦汝州人佛像神人物種種能之宣和間稱第一手

楊傑閬州人長於神每下筆先畫手足然後三兩筆成就全體

張通鄜延人長於仙佛

李士云金陵人

程懷立南郡人

朱漸開封人

朱宗翼

徐確以上俱善寫照

劉宗道開封人作照盆孩兒以手指水影影亦相指形影自分

杜孩兒開封人在宣政間其筆盛行

王可訓京西人元丰待詔工山水自成一家

池州匠畫秋浦九華粗有淸趣師董源

李明善山水

蔡規建昌人善山水

兼至誠不知何許人善畫山水意匠精深筆力髙古補將仕郎

賀眞延安人出身戎籍畫人物山水古木怪松得郭熙筆法

寧濤華陰敷水人師範寛多作關右風景其巧過寛而渾厚藏畜不及但樓觀人物失於太顯

寧久中濤子也工山水人物得出俗之態筆意不減其父但多平逺道路之景不起峯頂耳

髙洵開封人工山水師髙克明尢長於湖石晚年復師範寛花鳥師程若筠

馮曠河內人工山水體制不類前人自成一家筆墨蒼老峯巒秀潤馳名熙寧間

何淵畫院人專師髙克明往往逼眞然失之繁碎劉翼耀州人呼爲劉評事學範寛而有自得處

宋處邢州人善畫山水曽模郭熙滿溪春澑圖

李逺靑州人學李成气象深逺馳名崇觀間

郝士安太原楡次人張逺弟子事師甚敬常執杖倚立左右

張舉懷州人工山水尢長濺瀑

趙林字子安懷州人善山水步驟李成

郭鉄子楡次人學李成鍜鐡作方響故號之

老成洺州人工雜畫尢長山水性沈靜筆法謹細如其人

李希成華州人慕李成遂名之初入畫院自晦以妨忌嫉比已補官始出所長

田和陜州人學李成意韻深逺筆墨精簡

亨華州學寧濤山水得典刑也

戰惪淳畫院人能著色山水人物甚小靑衫白袴烏巾黃履不遺毫髮又作紅花緑栁淸江碧岫一扇之間有十里光景眞可愛也

和成忠京西人宣和待詔學李成山水筆墨溫潤病在煙雲太多爾

劉仲先成都人善山水

郝孝隆太原人師李成

瀟湘劉堅師範寛頗柔媚樓閣人物種種皆工多作小圖無豪放之气時作竹石甚有風致畫院學生

尹白汴人專工墨花習花光梅扶疏縹緲

李覺京師人字民先長於山水醉後能潑墨作圖曲盡自然之態

張涇姑蘇人米元章稱其翎毛蘆鴈不俗

陳常江南人以飛白筆作樹石有淸逸意折枝花亦以逸筆一抹爲枝以色亂花欲奪造化妙作也人物不工

張希顏漢州人初名適善畫師趙昌大觀初累進畫花得防補畫學諭後變從院體官至蜀州推官

任源漢州人少軍籍師張希顏盡得其法

費道寧懷安人善畫花多作交枝

楊寵成都人善畫花可亞費道寧

楊祁彭州人善畫鳥又工畫雉

李猷河內人長於鷹鶻精神態度曲盡其妙

韓若拙洛人善翎毛政和間兩京推爲絕筆

孟應之不知何許人精於翎毛

老麻關中人熙寧間以花鳥稱非蜀之居禮也

宣亨汴人精於花鳥

胡奇長安人長於蘆鴈

鮑洵京西人工花鳥弟洋亦善其技

盧章汴人工畫花鳥多畫禁中佛像

劉益字益之汴人工花禽宣和間與富燮供禦多取內殿珍禽諦玩以爲法其描染類郭幹暉尢長小景靖康之難流落嶺表多畫山果野禽故人呼爲劉邨子椿世其業

富燮汴人宣和間與劉益同供禦布景運思過於益夏奕不知何許人工翎毛畫鸂鶒作對而皆雄蓋求脫俗也

田逸民濟南人長於墨竹極佳入宣和畫院祗應李誕河間人多畫藂竹筍籜鞭節色色畢具此宣和體也

張舜民字蕓叟號浮休居士嗜畫山水作秋景自賦詩云我有故山常自寫免教魂夢落天涯畫上有浮休二字辯紹聖貶筠州紹興初追復直學士

李遵易善畫魚

侯宗古善畫龍

郗七不知名亦善畫龍比宗古有力

陳臯漢州人長於蕃馬頗盡其態張勘之甥也

略臯並州人畫槖駝兼長神

龔吉長於人所不及

吳九州燕人善畫鹿曲盡其態

周照專畫狗

郝章汾州人長於人馬

老侯瀘州人善畫猿鹿兼長花鳥頗有生意

趙樓臺不知名相州人善畫屋宇

郭待詔趙州人善界畫

任安汴人工界畫每與賀眞合手作圖軸

陶績金陵人畫花果尢工蔬菜

薛志字子尙長於水墨雜畫翎毛不逮花果不善設色馬賁河中人宣和待詔工畫花鳥佛像人物山水尢長於小景

周曽與馬賁同時差髙於賁尢長山水

段吉先晁無咎曽題其小景

李達汴人好作沙汀逺岸含蓄不盡意

劉浩居華陰愛作雪驢水磨故事人物多布敍景致意象幽逺筆法輕淸

楊威絳州人工畫村田樂

郭思熙之子亦善雜畫崇觀中應制畫山海經圖其中瑞馬頗得曹漢遺法

妙頤眞南陽人畫筆暈淡有功山谷嘗跋之

黃宗道宣和畫院待詔工畫人物蕃馬師胡環東丹王世論胡畫馬得肉東丹得骨宗道二法俱畫上寫京師黃宗道

道士林靈素善作墨竹湖州妙觀有石刻一枝尙存陳珍蜀人畫花竹學徐熙

何澄長沙人工神佛因其祖曽收武洞淸畫本甚多觀習久之得其遺意然後落筆自防及長無日不作老而愈勤傅染簡淨不假重色

賈行恭北地人善寫道釋神尢長於巨人大馬郭信京師人補畫院賜緋待詔或云熙之裔工畫道釋落筆納秀亦善山冰得李成惜墨法气象淸曠其皴搶又類賀眞亦一代奇筆

呂漸洛陽人工畫佛像威儀雄偉尢善山水窠石深得位置

周與權長沙人工佛像筆法勁爽

田松舞水人工道釋人物筆法勁健傅染輕淡

王藻工畫牛馬

趙宣用飛白筆作人物宣和年試中畫人

洪子範東京人工人物山水

楊安道九江人學範寛山水用焦墨太重耳

戴琬京師人宣政間在翰林恩寵特異工翎毛花竹嘗得入閣供奉後因求者甚眾徽宗聞之封其臂不令私畫故傳世者鮮

王登仕中原人畫佛道像別具一體衣帶飄薄

超師北地人宣和畫院名手工道釋人物

圖繪寶鑑卷三﹤子部﹐藝術類﹐書畫之屬﹐圖繪寶鑑﹥

欽定四庫全書

圖繪寶鑑卷四

元夏文彥撰

宋【南渡後】

髙宗書畫皆妙作人物山水竹石自有天成之趣上用乾卦印晚居北內多用太上皇帝之寶徳壽殿寶禦府圖書

趙士遵髙宗之叔封漢王善人物山水著色景頗似李昭道紹興間一時婦女服飾及琵琶阮面所作多以小景山水實始於士遵然其筆超俗特一時仿效宮中之化非專爲此等作也

趙子澄字處廉宋宗室嘗作濺瀑勢欲動屋筆力極遒壯景獻太子諱詢燕王徳昭九世孫希懌之子善畫竹石其子乃裕孝宗之弟也官至保寧軍節度使臨川郡王諡莊靖書學髙孝兩朝筆法尢工墨竹喜作掛屏長竿枝梢傍出如檐底乍見濃墨獵獵頗具掀舞之態題詩其上用善雅堂印

趙師宰字牧之居天臺臨海登眞西山門學墨竹得徐熙之妙見稱於人號隨庵

趙與懃居處州靑田正惠公希暉之子嘉熙間知臨安府以右文殿修撰奉祠與兄與以治辦並稱於時臨模古畫莫能辧善作墨竹號蘭坡

趙伯駒字千里善畫山水花禽竹石尢長於人物精神淸潤能別狀貌使人望而知其詳也髙宗極愛重之仕至浙東兵馬鈐轄

趙伯驌字希逺千里弟善畫山水人物尢長於花禽傅染輕盈頓有生意嘗畫姑蘇天慶觀樣進呈孝宗書其上令依元樣建造今妙觀是也仕至觀察使子師睪官至八座

趙孟堅字子固號齋居士居海鹽廣陳鎭寶慶二年進士修雅博識人比米南宮東西遊適一舟橫陳僅畱一榻偃息地餘皆所挾雅玩之物意到左右取之吟弄忘寢食過者望而知爲趙子固書畫船也善水墨白描水仙花梅蘭山礬竹石淸而不凡秀而雅淡有梅譜傳世官至朝散大夫嚴州守

趙孟淳字子眞子固之弟繼秀安僖王后自號竹所墨竹可觀

趙孟奎字文耀太師忠惠公與之子號春谷畫竹石蘭蕙官至祕閣修撰

吳琚字居父憲聖皇后侄太寧郡王益之子性寛嗜好日臨古帖以自娛字類米南宮以詞翰被遇孝宗非他戚屬比嘗作墨竹坡石品不俗自號云壑歷尙書郎部使者直學士慶元年間以鎭安節度使畱守建康遷少保諡忠惠世稱吳七郡王汴人

楊瓚字繼翁恭仁皇后侄孫太師次山之孫度宗朝女爲淑妃官列卿好古博雅善琴倚調制曲有紫霞洞譜傳世時作墨竹自號守齋

楊鎭字子仁嚴陵人自號中齋節度使蕃孫之子尙理宗周漢國公主平居少飲喜觀圖史書學張卽之工丹靑墨竹在鄆王員大夫間蘊借可觀凡畫賦詩其上卷軸印記淸致異常用駙馬都尉印

謝堂號恕齋善畫竹拂蘭松石窠木淸雅可愛官至樞密使

米友仁字元暉元章之子能傳家學作山水淸致可掬略變其父所爲成一家法煙雲變滅林泉綴艸艸而成不失天眞意在筆先正是古人作畫妙處每自題其畫曰墨戲晚年多於紙上作之

廉布字宣仲山陽人自號射澤老農畫山水尢工枯木藂竹奇石松柏本學東坡靑出於藍官至武學博士以張邦昌壻負才不得用子孚亦有父風

王淸叔開封人乾道間進士號醒庵學廉宣仲畫枯木竹石臨仿逼眞但筆墨麤惡少生意耳官至太府卿世稱王經略之名特著

楊補之字無咎號逃禪老人南昌人也祖漢子云其書從才不從木髙宗朝以不直秦檜累徵不起又自號淸夷長者水墨人物學李伯時梅竹松石水仙筆法淸淡閒野爲世一絕

韓侂冑嘉泰間爲平章太師善作水墨竹石所畫大葉瑯玕自稱曰太師竹卷軸上用安陽開國印記

兪徵字子淸吳興人作竹石得文蘇二公遺意淸潤可愛光宗朝任大理寺少卿寶謨閣待制致仕號且軒

晁說之字以道號景迂喜作帶景秋色蘆鴈世惟知崔白不知以道尢妙官至侍讀學士

李昭字晉傑鄄城人李文靖之曽孫山水學範寛又善畫花長於墨竹自云他人以蕭疎爲能余以重密爲巧吾一派不讓文湖州也尢精篆學三墳記

魏燮字彥密北人長於水墨梅竹雜畫工詩髙宗見而喜之除浙西參議

連鼇字仲舉自號石臺居士精長短句工畫魚幾於崔白紹興年間人

王利用字賓王潼州人舉進士善畫山水長於人物精謹而已亦能書髙宗頗愛之官至防憲

朱惇儒字希眞善畫山水官至浙東憲

江參字貫道江南人形貌淸臞嗜香茶以爲生居霅川深得湖天之景平逺曠蕩盡在方寸長於山水師董源巨然趙叔問居三衢治園築館取楚詞之言名之曰崇蘭嘗與陳簡齋程致道從容其中命貫道爲之圖及令畫史各繪像其上乃賦詩焉

鄭希古河東人長於平畫梅出新意輒過人初未甚精紹興初遇郝章於閬州盡得其法

楊簡字敬仲慶元慈溪人師於陸象山喜作墨竹士大夫求者欣然落筆有石本橫枝傳世理宗朝官至寶謨閣學士諡文元人尊稱曰慈湖先生

王防字元叟工畫鳥頗拘院體枝葉爪羽窮極微細乾道間官朝請大夫

馬和之錢塘人紹興中登第善畫人物佛像山水效吳裝筆法飄逸務去華藻自成一家髙孝兩朝深重其畫每書毛詩三百篇令和之圖官至工部侍郎

陳容字公儲自號所翁福堂人端平二年進士歷郡文學倅臨江人爲國子監主簿出守莆田賈秋壑招致賓幙無何醉輒狎侮之賈不爲忤詩文豪壯善畫龍得變化之意潑墨成雲噀水成霧醉餘大叫脫巾濡墨信手塗抹然後以筆成之或全體或一臂一首隠約而不可名狀者曽不經意而得皆神妙時爲松竹雲作柳誠懸墨竹豈卽鐵鉤鎖之法歟寶祐間名重一時垂老筆力簡易精妙絳色者可並董羽往往贗本亦托以傳

單煒字炳文好古博雅與姜白石爲友善書喜寫竹張端衡鎭江人畫水石有名以進士調句容縣尉一權字子卿越人善畫竹自述竹譜

陳珩字行用號此山所翁弟亦善龍水時亦作水墨枯荷折葦虫魚蠏鵲及墨竹極有生意仕朝請郎

艾淑字景孟建寧人號竹坡早遊太學善畫竹與陳所翁同捨畫龍俱得名時稱六館二妙仕爲寧海軍節度判官時又有茅汝元舉進士號靜齋善墨梅人以艾竹茅梅爲稱

林冰興化人霽齋林希逸之子善墨竹自稱弓寮魯之茂海鹽當湖人號雪村畫梅竹寧宗朝仕爲郎王柏字防之號魯齋金華人丞相淮之族事程氏門人楊山又從何北山不求聞達徳祐間將起之俄卒梅竹之妙不妄與人世罕知之

湯正仲字叔雅江西人楊補之甥後居黃巖號閒庵開禧年貴仕善畫梅竹松石淸雅如傅粉之色水仙蘭亦佳大抵宗補之別出新意用湯氏叔雅印

畢良史字少董紹興間進士善作窠木竹石雲龍能寫唐人小楷書畫俱妙

陳虞之字云翁號止所溫州人咸淳初進士深於易作墨竹每見竹折小枝就日影視之皆欲精到歷官揚州教授終奉議郎

馬宋英溫州人放達能詩父歿家資日削至錢塘遊淨慈寺寫古松於壁題云磨盡一錠兩錠墨掃出千年萬年樹月明烏鵲誤飛來踏枝不著空歸去丁大全丞相賞其詩畫急命索之人忌其能閉不令出卒不遇此誠詩讖作墨梅竹俱妙

毛信卿失其名溫州人屢試無成放意詩酒畫竹自給號篔山杭人得其片幅轉售於市輒爭取之自言大竹畫形小竹畫意得法於趙牧之

裴叔泳字徳遊號靜庵居士其先汴人徙錢塘財郈鄕裏建炎間裴節使之孫也與楊中齋駙馬爲書畫友善寫蘭竹窠木怪石畫上用嘉善堂印

水丘覽云杭州臨安人效米元暉作山水逼眞又善寫貌

楊季衡洪都人補之侄畫墨楊得家法又能作水墨翎毛又有劉夢良亦鄕裏親黨俱寫墨楊

僧超然不知何許人善作山水其峯巒礬頭酷似郭熙至於屋宇林石坡灘水口筆法孱弱與巨然殊不相類今人多以巨然超然連稱莫曉所謂

武道光錢塘人東太乙宮道士善潛補六朝古名畫又能作花鳥窠木竹石

闕生不知何許人作古木雪景梅花寒鴉凍鵲深得其意

許龍湫江南術士山水師米元暉用筆自成一家設色淸潤

左幼山【一作幻山】錢塘景龍宮道士善花鳥山水人物師閻次平

葛長庚閩人自號白玉蟾嗜酒苦吟善艸書畫竹石遊湘沅與葉天谷皆言得道鄂州城隍廟壁林竹是其眞迹嘗畫祖師張平叔薛道光及自已像

丁野堂名未詳住廬山淸虛觀善畫梅竹理宗因召見問曰卿所畫者恐非宮梅對曰臣所見者江路野梅耳遂號野堂

歐陽楚翁字無塵龍虎山道士善畫山水窠木竹石水墨梅花四時之景尢工畫龍其子雪友亦臻其妙

僧梵隆字茂宗號無住吳興人善白描人物山水師李伯時髙宗極喜其畫每見輒品題之然气韻筆法皆不迨龍眠

僧法常號牧溪喜畫龍虎猿鶴蘆鴈山水樹石人物皆隨筆墨而成意思簡當不費妝飾但麤惡無古法誠非雅玩

僧月蓬不知何許人貌古怪亦不知止宿何地畫觀音佛像羅漢天王得古人體韻其畫不妄與人人罕有之

僧靜賓號白雲善作異松怪石如龍騰虎踞上寫艸字寺院多收

瑩玉澗西湖淨慈寺僧師惠崇畫山水

僧慈不知名西湖六通寺與牧溪畫意相侔

僧子溫字仲言號日觀作水墨葡萄自成一家法人莫能測又號知歸子

僧若芬字仲石婺州曹氏子爲上竺寺書記模寫雲山以寓意求者漸眾因謂世間宜假不宜眞如錢塘八月潮西湖雪後諸峯極天下偉觀二三子當面蹉過卻求玩道人數殘墨何邪歸老家山古澗側流蒼壁間占勝作亭扁曰玉澗因以爲號又建閣對芙蓉峯號芙蓉峯主嘗自題畫竹雲不是老僧親寫曉來誰報平安

僧仁濟字澤翁姓童氏玉澗之甥書學東坡墨竹學兪子淸梅學楊補之自謂用心四十年作花圏稍圓耳山水亦得意

僧圓悟閩人號枯崖能詩喜作竹石

僧慧丹號一山�天臺人居西湖長慶寺能詩作小藂竹或二三竿或百十成林不見其重復冗雜

僧太虛江西人作竹學鄆玉楷

李唐字晞古河陽三城人徽宗朝曽補入畫院建炎間太尉邵淵薦之奉防授成忠郎畫院待詔賜金帶時年近八十善畫山水人物筆意不凡尢工畫牛髙宗雅愛之嘗題長夏江寺卷上云李唐可比唐李思訓

劉宗古汴京人宣和間待詔成忠郎畫人物山水佛像靖康亂流落江左紹興二年進車輅式稱防復舊職除提舉車輅院事其畫人物長於成染不肯粉水墨輕成但筆墨纖弱耳

馬公顯弟世榮興祖子俱善花禽人物山水得自家傳紹興間授承務郎畫院待詔賜金帶世榮二子長曰逵次曰逺世其家學

楊士賢宣和待詔紹興間至錢唐復舊職賜金帶工畫山水人物師郭熙多作小景山水林木勁挺似亦可取峯石水口雄偉之筆逺不逮熙

李迪河陽人宣和蒞職畫院授成忠郎紹興間復職畫院副使賜金帶歷事孝光朝工畫花鳥竹石頗有生意山水小景不迨

李安忠居宣和畫院歷官成忠郎紹興間復職畫院賜金帶工畫花鳥走獸差髙於迪尢工捉勒山水平平

蘇漢臣開封人宣和畫院待詔師劉宗古工畫釋道人物臻妙尢善嬰兒紹興間復官孝宗隆興初畫佛像稱防補承信郎其子焯能世其學隆興畫院待詔

朱鋭河北人宣和畫院待詔紹興間復職授迪功郎賜金帶工畫山水人物師王維尢好寫騾綱雪獵盤車等圖形容布置曲盡其妙筆法類張惇禮

李湍汴人宣和畫院待詔紹興間復官賜金帶作梨花鳩子得法

張浹宣和畫院待詔畫人物山水師郭熙紹興間復官賜金帶

顧亮宣和待詔師郭熙畫山水人物與張浹同流落江左宮觀寺院畫壁糊口紹興間復職賜金帶

胡舜臣張著俱學郭熙山水與張浹顧亮同門各得熙之一偏亮能作大幅巨軸浹喜布置著畫重山疊巘頗繁冗舜臣謹密𨿽皆不逮其師然後人亦無及之者

李從訓宣和待詔紹興間復官補承直郎賜金帶工畫道釋人物花鳥位置不凡傅采精妙髙出流輩

閻仲宣和百王宮待詔工畫人物絳色山水尢工畫牛紹興間復官補承直郎畫院待詔賜金帶筆法頗麄俗

閻次平弟次千皆仲之子能世其學而過之畫山水人物工於畫牛次平髣髴李唐而迹不逮意次千又次之孝宗隆興初進畫圖稱防補次平將仕郎次千承務郎畫院祗候賜金帶

吳炳毗陵人工畫花鳥寫生折枝可奪造化采繪精致富麗光宗李后多愛其畫恩賚甚厚紹興間畫院待詔賜金帶

林椿錢塘人工畫花鳥翎毛師趙昌傅色輕淡深得造化之妙淳熙年畫院待詔賜金帶

趙彥汴人居臨安不入畫院開市鋪畫扇得名作人物山水細碎深逺

蕭照濩澤人頗知書亦善畫靖康中流入太行爲盜一日掠至李唐檢其行囊不過粉奩畫筆而已叩知其姓氏照雅聞唐名卽辭賊隨唐南渡得以親炙唐感其生全之恩盡以所能授之紹興中補迪功郎畫院待詔賜金帶其畫山水人物異松怪石滄浪古野惜用墨太多書名於樹石間

周儀宣和畫院待詔善畫人物謹守法度淸秀入格承應摹唐畫有可觀紹興年復官賜金帶

劉松年錢塘人淸波門俗呼爲暗門劉淳熙畫院學生紹興年待詔師張惇禮工畫人物山水神气精妙名過於師寧宗朝進耕織圖稱防賜金帶院人中絕品也

李嵩錢塘人少爲木工頗逺繩墨後爲李從訓養子工畫人物道釋得從訓遺意尢長於界畫光寧理三朝畫院待詔

賈師古汴人善畫道釋人物師李伯時白描紹興畫院祗候其人物頗得閒逸自在之狀

王訓成山東人爲人物山水描寫粗惡紹興畫院待詔名餅王當時上方所尙蕭李之迹故訓成不得志而死

焦錫宣和院人紹興復爲畫院待詔師石恪畫人物馬興祖河中人賁之後紹興間待詔工花鳥雜畫髙宗每獲名蹤卷軸多令辧驗

馬逺興祖孫世榮子畫山水人物花禽種種臻妙院人中獨步也光寧朝畫院待詔

馬逵逺兄得家學之妙畫山水人物花果禽鳥疏渲極工毛羽燦然飛鳴生動之意態逼眞殊過於逺它皆不逮

徐珂蘇漢臣壻學婦翁畫人物得其遺意頗能描寫其傅染則不及

梁楷東平相義之後善畫人物山水道釋鬼神師賈師古描寫飄逸靑過於藍嘉泰年畫院待詔賜金帶楷不受掛於院內嗜酒自樂號曰梁風子院人見其精妙之筆無不敬服但傳於世者皆艸艸謂之減筆

夏珪字禹玉錢塘人寧宗朝待詔賜金帶善畫人物髙低醖釀墨色如傅粉之色筆法蒼老墨汁淋漓奇作也雪景全學範寛院人中畫山水自李唐以下無出其右者也

毛松沛人【一作吳郡昆山人】善畫花鳥四時之景

毛益松之子乾道間畫院待詔善畫花鳥小景

王定國汴人隨吳郡王渡江居臨安工寫花鳥師李安忠亦學二崔筆法傅色輕淺不凡後郡王薦入仕賜金紫

陳居中嘉泰年畫院待詔專工人物蕃馬布景著色可亞黃宗道

白良玉錢塘人工畫道釋鬼神寧理朝畫院待詔子用和輝能世其學寶祐年畫院待詔

王輝錢塘人理度朝畫院祗候畫人物道釋頗工亦能作山水艸率嘗用左手描寫遂目爲左手王

李瑛安忠子家傳畫花竹禽獸紹興年畫院待詔李永年嵩之侄世其家學咸淳畫院祗候

陸靑師李唐作山水得筆法用墨淸秀簡易不凡喜用濃墨木葉不分作風雨圖最佳紹熙畫院待詔

張訓體舊名殷禮避光宗諱攺今名學李唐畫山水人物恬潔淸潤時輩不可及劉松年師之一說著色靑綠如趙千里筆法

趙大亨乃二趙皂每供其昆仲研朱調粉遂亦能畫時人以其肥偉目爲趙大漢自恥其俗因就名大亨多畫靑綠山水神仙故實

於淸年毗陵人嘉定間專畫荷花艸虫世號於荷馮大有文簡公族孫自號怡齋寓居吳門專畫蓮荷精巧入格

彭臯錢塘人師林椿畫花果寫生

髙嗣昌珣之從子師李唐作山水寒林古木嘉定間畫院待詔

韓祐石城人尢善寫生小景花鳥艸虫師林椿染色筆法可並石橋王紹興畫院祗候較之時流畫頗覺版實

戚仲寶慶年殿司軍士善絳色山水師楊士賢兼畫虎師李迪畫左手書戚仲字多喜作江潮圖扇面

許迪毗陵人專工艸虫師居寧作黃花紫菜靑艸紅葉精妙入神

楊安道九江人人物山水師範寛筆法有江湖气韻林谷成作人物山水樹石平逺秀麗淸潤江右多作範寛收藏

牟仲甫隨州人畫猿獐猴鹿與易元吉相似湖廣多有之

李玨從訓子能世其學淳熙畫院待詔

樓觀錢塘人工畫花鳥人物山水學馬逺筆法傅色俱不細潤咸淳年畫院祗候

馬麟逺之子能世家學然不逮父逺愛其子多於已畫上題作馬麟蓋欲子得譽故也爲畫院祗候

方椿年錢塘人工畫人物山水道釋著色山水神仙故實紹定年待詔景定年陞祗候

蘇顯祖錢塘人工畫人物山水與馬逺同時筆法亦相類但筆法稍弱嘉定年畫院待詔俗呼其畫爲沒興馬逺

朱懷瑾錢塘人寶祐年畫院待詔景定間爲福王府使臣咸淳年賜金帶作人物山水樹木窠石多畫雪景筆法用墨全師夏珪謹守規矩殊欠瀟灑

孫必達錢塘人善畫道釋鬼神師蘇漢臣淳祐年畫院待詔

兪珙錢塘人師梁楷畫人物山水布景著色逼眞但筆法差弱紹定年畫院待詔

毛允升益之子能世家學景定年畫院待詔

李權錢塘人師梁楷咸淳年畫院只候

陳淸波錢塘人多作西湖全景喬鐘馗喬三教寶祐年待詔

葉肖巖杭人作人物小景類馬逺專工傳寫寶祐間人丰興祖錢塘人工畫人物山水界畫花師李嵩景定畫院待詔

張仲工畫花禽筆法可並林椿寶祐年待詔亦善人物山水

顧興裔錢塘人專師馬和之筆法設色俱不逮淳祐年畫院待詔

孫覺善水墨白描毛女筆力細巧寶慶年畫院待詔陳宗訓杭人師蘇漢臣畫道釋人物仕女描染未精人呼爲鐵陳紹定年畫院待詔

範安仁錢塘人寶祐畫院待詔善畫魚俗呼範癩子夏森珪之子善畫山水筆法用墨不逮其父逺甚胡彥龍儀眞人善畫人物天神寒林水石窠木描法用大落墨自成一家格法紹定間苗安撫薦入朝爲畫院待詔

趙鎭江人作人物山水窠石江埶波浪金焦二山有气韻有筆力師古人無院體惜乎僅作一郡之景畫意不逺耳

魯宗貴錢塘人善畫花竹鳥獸窠石描染極佳尢長寫生雞雛鴨黃最有生意紹定年畫院待詔出入楊駙馬府

錢光甫【甫一作普】杭人專科畫魚帶景精妙如活可愛景定間畫院待詔

陳可久寶祐間待詔工畫魚四時花木師徐熙上花下魚筆力浮淺用色鮮明

李章杭人從訓之後善畫人物著色山水

蘇堅焯之子善畫道釋人物慶元間待詔

範彬錢塘人善畫人物山水師李權劉朴其弟子也陳玨錢塘人號桂巖善人物著色山水寶祐年待詔子琳世其學

崔友諒金陵人善畫道釋人物絳色山水淳祐年馬光祖薦補畫院待詔多作大幅雪景及小簇子

劉朴師範彬又師梁楷畫人物子耀世其學

徐道廣杭人號古巖畫花鳥師樓觀景定年待詔曹正國字良有善畫佛像天神描法入格景定待詔李徳茂迪之後善畫花禽鷹鶻野景不逮其父淳祐待詔

謝升杭人善畫花竹士女景定年待詔

顧師顏杭人師李嵩畫道釋人物景定年待詔

史顯祖杭人善畫人物士女靑綠山水端平年待詔周鼎臣杭人師王輝畫道釋人物

朱玉杭人號柳林善畫天神雷部兵將寶祐待詔張翠峯淮陽人師胡彥龍專畫龍神雷部天將

衞松二趙昆仲皂嘗供役使遂多獲其遺槁且熟識其用意傅色制度與趙大亨每效二趙圖寫皆能亂眞

單邦顯吳郡人學千里晞逺畫林木山水則全不然惟花卉蠭蜨粗可髣髴

老戴忘其名吳郡昆山人亦學二趙林木山水可追蹤趙大亨衞松其謬與單邦顯正相反

趙子云江西人能作一筆畫凡寫人面及手描畫頗工至衣折則如艸符篆一筆而就蓋不欲蹈襲自成一家爾

陳善紹興間人學易元吉畫猿獐禽鳥花果頗能逼眞傅色輕淡過於林吳

劉思義紹興間待詔專畫靑綠山水拙於布置善於傅色亦不足觀

朱光普字東美汴人南渡補入畫院學左建畫村田樂及農家迎婦等亦善山水

朱森鋭之弟亦工山水人物布置行筆俱不逮兄楊公傑不知何許人畫小景禽鳥得荒閒之趣

張紀錢塘人師李迪工畫花竹禽鳥不及其師

朱紹宗工畫人物貓犬花禽描染精邃逺過流輩籍畫院

王宗元不知何許人家居石橋人遂目爲石橋王專學惠崇作池塘小景頗有野趣

周詢錢塘人工畫界畫樓臺占籍後邸少與人畫故所傳不多

王友端不知何許人工畫獵犬得其搖尾乞憐之態世不多見亦善花鳥

秦友諒毗陵人少爲縣吏善畫艸虫其花卉未可言工特於蟬蜨之類傅色輕妙人頗稱之

李東不知何許人理宗時嘗於禦街鬻其所畫村田樂常酣圖之類僅可娛俗眼耳

畢生文簡公諸孫寓居吳郡工畫牡丹甚有生意其壻姚亨能繼其業

僧智葉白描佛像人物

僧智惠善畫花果

僧希白白描荷花

聞秀才善畫梅蘭竹石

員眞字光祖一字勝之金陵人畫墨竹坡石

吳迪字泰之杭州人畫梅蘭竹石蕭散可喜扁所居室曰惠齋號心玉道人

陸仲明畫山水窠石

李思賢畫人物山水

張思義善畫人物花竹

閻次安仲子畫山水窠石

黃益畫山水學夏珪

王公道畫山水人物小景

侯守中畫花竹翎毛

李春畫神佛

李遵畫人物嘗見有女孝經圖傳世

孫用和畫道釋人物

張團練山水人物頗淸潤

李渙畫人物

李確白描學梁楷

徐凱之畫人物窠石

王用之輝子畫道釋人物

房斂畫花竹

徐世榮畫界兼工嬰兒

衞升畫花鳥甚佳

夏東叟人物

宋良臣畫花鳥

黃承務畫人物兼寫照

魏道士畫道釋人物

章程畫人物山水

呂源畫花禽

綱兵朱畫山水窠石

王木畫蕃馬

夏子文畫山水

赤目張畫山水師夏珪

葉森畫山水

儲大有畫花竹

楊八門司畫蘭石窠木

何閣長畫魚

蔣太尉畫山水窠石梅蘭

劉門司墨戲

李苑使墨戲

張鎡字功父號約齋淸標雅致爲時聞人詩酒之餘能畫竹石古木字畫亦工

毛存杭人父伯益坐韓侂冑黨流嶺表存乃跋涉效千里函骨歸杭人稱篤孝善墨竹水石如楊中齋裴徳遊諸人皆宗之號勿齋人但謂之毛門司

王分號黙庵慶元間內官太尉善作人物山水似馬逺夏珪亦能梅蘭

劉夫人希字號夫人建炎年掌內翰文字善畫人物師古人筆法及寫宸翰字髙宗甚愛之畫上用春華堂印

胡夫人平江胡元功尙書女黃尙書由之妻自號惠齋居士精於琴書畫梅竹小景俱不凡時比李易安夫人

湯夫人叔雅之女趙希泉妻寫梅竹每以父閒庵圖書識其上

翠翹洪內翰侍人失其姓自題雲翠翹戲筆字畫婉媚程大昌題詩云戲作風枝斜垂惱玉堂宿

蘇氏建寧人淳祐間流落樂籍以蘇翠名嘗寫墨竹扶疏旁八分書題如倚云拂云之類頗不俗亦作梅蘭

趙士表宋宗室善山水尢喜作墨竹思致如鄆王秀潤過之

羅仲通汴人好畫墨竹頗自珍惜故傳世絕少所作殊精致但類院體行筆巧妙乏蕭散气象

李明友字題孺成都人黃廣字彥暉靖州人霍適字南仲渭州人俱善畫竹

吳璜延陵人畫竹師文湖州

師水錫蜀人嘗畫老竹枯木

王世英字才仲號頤齋不知何許人效東坡作墨竹來子章不知何許人作墨竹但葉失之太短

鑑湖隋民云賀方回裔孫名字未詳作平逺細竹瀟灑可喜

尹大夫遺其名髙宗朝畫院待詔善墨竹

張茂杭人光宗朝畫院作山水花鳥俱精致小景更佳

趙子厚宋宗室作小山藂竹有思致

劉浩常州無錫人作窠石人物紹興中男顯世其業劉文惠善畫花鳥

何浩畫花鳥類李迪

侯必大不知何許人工畫花竹

陶忠工水墨山水紹興中人

遊昭京口人習山水紹興間人

李祐之東京人紹興間居臨安寫佛像鬼神尢工牛馬左建西京人用逸筆畫村田樂

田宗源字子濟東京人習範寛山水尢工雜畫後居金陵

周玨專畫水紹興中人

時光大名人習賀眞山水筆迹細碎喜作短松怪石密林芳樹後居鎭江男建亨小字烏郎亦能畫

摯煥紹興中殿前使臣工畫人物故實

張鎰字季萬北人後居滁州水口善艸書尢工山水得破墨法

呂元亨金陵人工花鳥

林俊民紹興畫院待詔習範寛山水

祝次仲字孝友太末人工山水尢善艸書

徐本工雜畫紹興間人

黃庭浩工人物

武克溫上京人紹興間工蕃馬

陸琮工山水蕃馬學田宗源

毛文昌工田家風俗

陳廣宣城人習徐白魚水

睦世雄工魚水

施義金陵人習李唐山水

周白平之曽祖工山水

董琛金陵人習施義山水

劉興祖工花鳥師江伯淸後習韓祐

熊應周金陵人習小米山水兼工花鳥

陸懷道通州人習田宗源山水作濺瀑出而無源流而不散

毛政廬江人工神佛及山水

趙君壽臨安人工傳寫及士女

趙賓王鄂渚人工傳寫

萬濟工墨竹

宋永年臨江人後居金陵善寫梅

趙山甫京口人淳熙中習老米山水

王洪龍祥俱蜀人紹興中習範寛山水

陳禧金陵人乾道中工雜畫

何世昌淳熙畫院人工花鳥

陳椿杭人習郭熙山水乾道間祗應甲庫

徐世昌石城人本之從子工花鳥

魯莊杭人工人物乾道間祗應修內司

徐京宗馬逺山水

王安道宗李迪花鳥

林彥祥紹興間人嘗臨盧鴻艸堂圖小米跋其後衞光逺畫花鳥師李迪

曹瑩畫花鳥師李迪

周左山水人物師周儀

陳左士女宗陳宗訓

梁松畫院師賈師古描寫飄逸靑過於藍

李公茂安忠之子世其家學然不逮父

宋碧雲景定間畫院待詔善人物花竹翎毛

吳俊臣江南人淳祐間畫院待詔善人物山水多作雪景師朱鋭

王曽字孝先封沂國文正公昭陵名臣書畫皆合格吳瓌益王子琚之弟工畫竹

瞿汝文字公巽潤之丹陽人紹興初參知政事嘗自畫佛道像六十餘軸及著色莞天春曉圖藏於家

湯叔用乃叔雅之弟亦工墨梅

紫微劉尊師僞齊豫之孫工山水人物

趙師睪字從善千里之侄善畫花

曹申甫工木石風竹與梵隆爲畫友

王華景祐間畫院待詔工花鳥

包寀宣城人家世畫虎能紹其業

盛師顏金陵人工雜迹及道釋像士女顏面每用北螺靑或煙墨水淡開謂之靑蛾粉白有一種富貴气象

牟益字徳新理度朝人畫入能品

僧徳止號淸谷工畫嘗畫廬山尋眞觀二壁朱文公題其上

張翼字性之號竹林金陵人初學畫於明彥龍成於盛師顏人物道像雜迹外尢工逸筆居杭時嘗爲巨璫羅大節作導引四圍各系以自制小讚羅上直時張於直捨中理宗顧見之曰此畫極工致可於閣下開版竟不問誰筆其運窮不偶如此

顧直之字方叔號樂閒吳郡人善卜篆工畫人物

金

顯宗章宗父畫獐鹿人馬學李伯時墨竹自成一家𨿽未臻神妙亦不涉流俗章宗每題其簽

海陵煬王完顏亮嘗作墨戲多喜畫方竹

完顏璹字仲實號楎軒封密國公家藏法書名畫幾於中祕等喜作墨竹貞成規格亦甚可觀

王庭筠字子端號黃華老人遼東人大定中進士官至翰林修撰善山水古木竹石上逼古人論者謂胸次不在米元章下尢善艸書子曼慶

王曼慶字禧伯號澹遊善墨竹樹石絕佳亦能山水然不迨墨竹官至行省左右司郎中

任詢字君謨號南麓易州人艸書入能品山水亦佳在王子端下

李澥字公渡相州人能行書工畫山水

龎鑄字才卿號黙翁大興人明昌進士官至京兆轉運使善山水禽鳥

李遹字平甫號寄庵欒城人明昌進士官至東平府治中善山水嘗爲元裕之畫系舟山圖得前輩不傳之妙龍虎亦佳

李仲略字簡之大定進士官至山東按察使畫山水嘗臨米元章楚山圖

劉謙光甫父東軒工畫山水

王競字無競彰徳人官至翰林承防善大字作墨竹亦古怪

虞仲文字質夫武州定逺人善畫人馬墨竹學文湖州官至平章封秦國公

趙秉文字周臣號閒閒滏陽人官至翰林學士書效鐘王畫梅花竹石筆力雄健命意髙古

蔡珪字正甫丞相松之子畫墨竹學文湖州官至濰州守

張汝霖字仲澤遼陽人畫墨竹師黃華官至平章耶律履字履道契丹人東丹土七世孫官至尙書右丞善畫鹿作人馬墨竹尢工

耶律浩然工山水

韓將軍未詳其名善墨竹

馬天騋字云章分休人能畫作小竹石瀟灑可喜弟云卿云漢皆善畫

陳道輔京兆人好寫墨竹自號夜江散人

謝宜休妻遺其姓氏小字阿環山水學李成精妙合格竹學王華亦可觀

武元直字善夫明昌名士能畫有巢云曙雪等作李元素趙霖周濟川並善畫

喬夫人工墨竹

李早工畫人物甚佳樹石不稱明昌間人張翰林翥嘗題其三馬圖云金原六葉全盛年明昌政似宣和前寶書玉軸充內府時以李早方龍眠

武伯英崞縣人進士官至觀州同知善畫

劉器之祁陽人以墨竹得名兼精小景

張公佐並州人工山水明昌泰和間推爲獨步

大簡之渤海人工松石小景

錢過庭畫山水以米老楚山淸曉圖爲法

段志龍工畫龍

徐榮之工花鳥

李仲華善畫湍流髙樹

李漢卿東平人工艸虫

黃謁精蕃騎嘗見雪獵圖題大金國禦前應奉黃謁胡先生又號胡叟不知何許人工山水

杜文字莘老雲中人工山水

張珪正隆中人工人物

重陽眞人王壽字知明咸陽人大定中得道登眞其初度馬丹陽夫婦日嘗畫骷髏天堂二圖並自寫眞及作松鶴圖與史宗密眞人

圖繪寶鑑卷四﹤子部﹐藝術類﹐書畫之屬﹐圖繪寶鑑﹥

欽定四庫全書

圖繪寶鑑卷五

元夏文彥撰

元

趙孟頫字子昂號松雪道人宋宗室居吳興官至翰林學士承防贈江浙行省平章政事封魏國公諡文敏榮際五朝名滿四海書法二王畫法晉唐俱入神品

趙雍字仲穆文敏子官至集賢待制同知湖州路總管府事畫山水師董源尢善人馬書篆皆精妙子鳯字允文畫蘭竹與乃父亂眞集賢每題作已畫以酬索者故其名不顯麟字彥徵以國子生登第今爲江浙行省檢校善畫人馬

李衎字仲賓號息齋道人薊丘人官至江浙行省平章政事致仕封薊國公諡文簡善畫竹石枯槎始學王澹遊後學文湖州著色者師李頗馳譽當世

李士行字遵道文簡子官至黃巖知州畫竹石得家學而妙過之尢善山水

商琦字徳符曹南人左山參政第七子官至集賢學士山水師李營丘得用墨法墨竹自成一家亦有妙處

商璹字臺元左山之侄司業臺符之弟自號遜齋安恬不仕喜畫山水得破墨法窠石最佳

劉融字伯熙薊丘人官至祕書卿善畫山水師郭熙柯九思字敬仲號丹丘生臺州人官至奎章閣鑑書博士博學能文喜寫墨竹師文湖州亦善墨花

王振鵬字朋梅永嘉人官至漕運千戶界畫極工致仁宗眷愛之賜號孤云處士

周密字公謹號艸窻歷山人居錢塘宋寶祐間爲義鳥令家藏名畫法書頗多善畫梅竹蘭石賦詩其上

鄭思肖字所南福州人工畫墨蘭嘗自畫一卷長丈餘髙可五寸許天眞爛漫超出物表題云純是君子絕無小人

余應桂字一枝號蓀璧錢塘人在宋爲縣令歸附後隠風篁嶺書法歐陽率更畫學李龍眠嘗作巖居上眞出塵觀音刻石

錢選字舜舉號玉潭霅川人宋景定間鄕貢進士善畫人物山水花木翎毛師趙昌靑緑山水師趙千里尢善作折枝其得意者自賦詩題之

龔開字聖與號翠巖淮陰人宋景定間兩淮制置司監當官作字極古畫山水師二米畫人馬師曹霸描法甚麄尢善作墨鐘馗等畫怪怪奇奇自出一家

沈孟堅畫花鳥師錢舜舉往往逼眞

上正眞先名纘字承之號竹齋又號筠溪杭人以宋內侍奉謝後北覲受命佩虎符一旦辭入道工山水墨竹學毛勿齋

趙孟吁字子俊文敏弟官至知州畫人物花鳥頗佳陳琳字仲美玨之次子善山水人物花鳥俱師古人無不臻妙見畫臨模咄咄逼眞蓋得趙魏公相與講明多所資益故其畫不俗論者謂宋南渡二百年工人無此手也

劉敏字有功宣徳龍門縣人賜號龍門居士自號年丰老人善畫墨竹學顧正之有風煙夕翠圖傳於世子世亨字嘉甫亦善墨竹

史杠字柔明號橘齋道人官至行省左丞讀書餘暇弄筆作人物山水花竹翎毛咸精到

郭敏字伯達杞縣人幼讀書長好丹靑工畫人物山水喜武元直畫師其意不師其法至於花艸墨竹亦臻妙官至州倅

李有字仲芳先名立義燕人官至兩浙運司經歷善古木竹石筆意髙逺作者推服

喬達字達之燕人官至翰林直學士善丹靑山水學李成墨竹學王庭筠後更學文同

王英孫字才翁號修竹紹興人宋將作監簿入朝隠居不仕作墨竹蘭蕙頗雅潔不凡

李倜字士號員嶠眞逸官至集賢侍讀學士喜作墨竹宗文湖州

田衍字師孟彰徳人性穎異博識多藏古法書名畫畫墨竹學王澹遊頗得雅趣

張衡字士衡樂陵人爲中書左司員外郎辭閒屢辟不起作文字務奇古畫學張長山水學荊關墨竹不師古人自成一家

顧正之不知何許人善墨竹學樂善老人有酷似處人莫能辧

範庭玉保定人善墨竹師樂善老人筆法

劉貫道字仲賢中山人工畫道釋人物鳥獸花竹一一師古集諸家之長故尢髙出時輩亦善山水宗郭熙佳處逼眞至元十六年寫裕宗禦容稱防補禦衣局使

柴禎字君正東平人自號適齋善畫山水才思天賦不習而工

信世昌字云甫東平人自號中隠善畫山水學於沈仕元有出藍之譽墨竹別成一家蓋黃華之後又一變者也

李章字君章東平人善畫晚年畫墨竹有髙致

胡瓚字元禮京兆人官至衡州路同知善丹靑墨竹韓公麟字國瑞號雪谷眞定人爲太醫副使善養生之學畱情翰墨喜寫竹筆意簡當殊有生意

牛麟字伯祥太原人初業詞賦作大字畫墨竹意度蕭散

張徳琪字廷玉燕中豪家讀書樂道行書學劉房山艸書學張長史畫墨竹梅花竹學王澹遊有佳趣

劉徳淵字仲淵燕人官至藍山縣尹墨竹學劉自然韓紹曄字子華燕人官至禦衣局使畫山水學武元直墨竹學樂善老人

張敏夫燕人喜畫墨竹學顧正之

髙吉甫燕人喜畫竹石宗劉自然亦無大過人者趙淇潭州人宋趙葵之仲子號平逺又號太初道人故合而曰平初又云靜華翁官至湖南宣慰使作墨竹長竿勁節風致甚佳

周堯敏字禹卿號學山海鹽當湖人畫竹宗文湖州頗有得處

王鼎字徳新海鹽人好寫竹學丁子卿深悟筆意子太之號竹趣能紹父業

謝顯字耀卿號隠麓大名人畫墨竹宗員大夫【員一作尹】劉廣之燕人善寫墨竹

宋敏字好古善墨竹

沈雪坡嘉興魏塘人好寫梅竹

姚雪心臺州黃巖人畫墨竹宗文湖州

趙雲巖溫州人寓華亭靑龍鎭喜作花鳥設色有法亦善墨戲墨竹

喬戚裏名字出處未詳畫梅竹石建安白鶴山嶽祠東廡中壁有其畫

王仲元不知何許人專門花鳥尢善作小景得用墨法溫潤可喜

自然老人姓劉氏遺其名眞定祁州人兵後居燕工畫墨竹禽鳥

牛老大名人自少居市廛間作絲絹牙郎號窩絲牛能畫墨竹得於巧性不師古人亦粗有可觀

朱淳甫濟陰人居曹之樂平坊世業丹靑山水人物樹石俱精亦寫梅竹有佳致

焦善甫燕人工雜畫花竹人物尢長寫貌

陳仲仁江右人官至陽城主簿善山水人物花鳥爲湖州安定書院長日與趙子昂論畫法子昂多所不及後見其寫生花鳥含豪命思追配古人嘆曰𨿽黃筌復生亦復爾耳其見重如此

顏輝字秋月江山人善畫道釋人物

孫君澤杭人工山水人物學馬逺夏珪

吳梅山工山水人物

吳梅溪工花鳥雜畫

馬君道錢塘人畫花竹翎毛性酷嗜鵪鶉每袖養之觀其飲啄以資筆畫

楊月澗畫花鳥龍虎

楊說巖畫道釋尢工寫貌

馬虛中善畫花鳥山水

許擇山工畫神佛

沈月田工畫林水樹石

朱梅間善畫花竹

劉耀字耀卿朴之子學馬逺夏珪山水

吳古松杭人山水學郭熙

王淵字若水號澹軒杭人初習丹靑趙文敏多指教之故所畫皆師古人無一筆院體山水師郭熙花鳥師黃筌人物師唐人一一精妙尢精墨花鳥竹石當代絕藝也

朱徳潤字澤民吳郡人官至徵東儒學提舉畫山水學郭熙其合作甚佳

唐棣字子華吳興人官至休寧縣尹畫山水師郭熙亦可觀

黃公望字子久號一峯又號大癡道人平江常熟人幼習神童科通三教旁曉諸藝善畫山水師董源晚季變其法自成一家山頂多巖石自有一種風度

曹知白字貞素號云【闕】華亭人畫山水師馮覲筆墨差弱而淸气可愛有僕夏汲淸亦能畫

吳鎭字仲圭號梅花道人嘉興魏塘鎭人畫山水師巨然其臨模與合作者絕佳而往往傳於世者皆不專志故極率略亦能墨竹墨花

倪瓚字元鎭號雲林生常州無錫人畫林木平逺竹石殊無市朝塵埃气晚年率略酬應似出二手

盛懋字子昭嘉興魏唐鎭人父洪甫善畫懋世其家學而過之善畫山水人物花鳥始學陳仲美略變其法精致有餘特過於巧

孟玉洞吳庭暉皆吳興人畫靑緑山水花鳥𨿽極精密然未免工气同時有姚彥卿亦能畫

王士熙字繼學東平人官至禦史中丞善畫山水賈策字治安中州人嘗爲杭仁和尹畫花竹禽鳥得其飛鳴翔集之狀

顧安字定之不知何許人嘗任泉州路判官善畫墨竹陶復初字明本號介軒老人天臺人官至臺州儒學教授贈樂淸尹師李薊丘父子畫墨竹及著色竹甚工亦能山水

李篔嶠河東人官至翰林學士善畫墨竹

謝庭芝字仲和號雪村平江昆山人善畫墨竹

李叔字子云號紫篔生濠梁人畫墨竹亦能窠石平逺盛昭字克明揚州人竹石師文湖州

郭畀字天錫京口人畫竹石窠木

蘇大年字昌齡號西坡眞定人居揚州竹石師蘇東坡窠木師廉宣仲

張遜字仲敏號溪云吳郡人善畫竹作鉤勒法妙絕當世山水學巨然則不逮竹

顧逵【一作達】字周道中吳人畫山水人物並能寫貌班惟志字彥功號恕齋大梁人官至集賢待制江浙儒學提舉善墨戲

邊魯字至愚號魯生善畫墨戲花鳥

陳君佐宿州人居揚州山水師馬逺夏珪墨戲師徽廟李容瑾字公琰畫界畫山水師王孤云

林士能字若拙畫山水無渾厚秀潤之气

朱裕字敏道延陵人畫山水師李成

沈麟字秋澗杭人畫山水學郭熙兼能寫貌

鄭禧字熙之吳郡人善畫山水學董源筆法用墨淸潤可愛畫墨竹禽鳥法趙文敏惜乎夭折

王字叔明吳興人趙文敏甥畫山水師巨然甚得用墨法秀潤可喜亦善人物

趙元字善長山東人畫山水師董源

張義上字師防善畫山水

陳植字叔方吳郡人畫樹石甚有意趣

李士傳字仲芳薊丘人畫山水人物學李伯時尢善摹徽廟墨戲

戴淳字厚夫錢塘人善畫山水

杜本字原父畫墨牛葡萄甚可觀亦善山水

吳垕字從禮杭人臨摹院畫咄咄逼眞

張渥字叔厚號貞期生杭人善白描人物筆法不老無古意

王冕字元章防稽人能詩善畫墨梅萬蕋千花自成一家凡畫成必題詩其上

吳瓘字瑩之嘉興人多藏法書名畫能作窠石墨梅學楊補之頗有淸趣

張文樞字石隠湖州徳淸人幼嘗爲僧能畫山水學巨然亦善墨竹

李衝字用之善畫山水學李成荊浩

張逺字梅巖華亭人善畫山水人物學馬逺夏珪至於潛補古畫無出其右臨模亦能亂眞

陳鑑如居杭州精於寫神國朝第一手也其子芝田能世其業

佟士明居上都以寫貌得名

冷起嵒居京師工傳神至正間嘗寫禦容稱防

王繹字思善杭人善寫貌尢長於小像不徒得其形似兼得其神气

林伯英嘉興魏塘人工畫花鳥師樓觀

周如齋杭人畫山水學髙房山

沈月溪華亭人居靑村以稜作爲業畫山水人物學馬逺往往亂眞人莫能辧

邊武字伯京京兆人善墨戲花鳥

王迪簡字庭吉號蕺隠越人善畫山水

陶鉉號菊村金陵人畫山水師李成

謝佑之居都下善畫折枝傅色差厚蓋欲仿趙昌而未能升堂者

劉夢良蜀人畫梅花宗楊補之

朱丘蜀人善畫竹木

簡生蜀人善畫山水

陳立常畫龍眠山圖虞先生集題之

華嶽善山水楊先生載詩雲華嶽能詩世有名學畫丹靑亦疎放

潘桂金陵人宋末張翼孫壻也善寫貌

何大夫工畫人馬虞先生詩云國朝畫手何大夫親臨伯時閱馬圖

霍元鎭規模董北苑米南宮父子寫山水人物殊有標致

王起宗善畫山水樹石

戈叔義善畫墨竹

臧良字祥卿錢塘人畫花竹翎毛師王若水

夏迪字簡伯溫州人畫山水竹石

趙天澤字鑑淵蜀人畫梅竹

張中字子正松江人畫山水師黃一峯亦能墨戲衞九鼎字明鉉天臺人畫界畫師王孤云

徐愷字士元湖州南潯鎭人畫山水師李成

曽瑞卿號褐夫居錢塘工畫山水學範寛

張觀字可觀松江楓涇人世業稜作畫山水學馬逺夏珪特長於模仿

趙淸澗淮人工畫人物仙女

楊基字孟載蜀人居平江畫山水竹石

髙克恭字彥敬號房山其先西域人後居燕京官至刑部尙書善山水始師二米後學董源李成墨竹學黃華大有思致怪石噴浪灘頭水口烘鎖潑染作者鮮及

巴延布哈髙昌世子而鮮於伯幾之甥號蒼巖官至江東廉訪副使工畫龍

持嘉君實女眞人居燕城畫竹學劉自然頗有意趣蕭鵬摶字圖南本契丹人父榮甫王子端之甥圖南幼有巧思博學多能詩書畫三事皆追蹤黃華尢長山水亦善寫墨梅竹

丁野夫回紇人畫山水人物學馬逺夏珪筆法頗類宋嘉樂上黨人伶優也畫人物學石恪減筆好作利市仙官和尙骨格態度俗工莫及亦能墨竹小景絕佳

宋汝志錢塘人宋景定年畫院待詔歸附後爲開元宮道喜碧雲善畫人物山水花鳥師樓觀

天師張與材字國梁號薇山別號廣微子封畱國公居信州龍虎山能大字畫竹與龍

天師張嗣成號太能畫龍亦嘗見其所畫廬山圖天師張嗣徳號太乙畫墨竹禽鳥

道士方方壺居上淸宮畫山水極瀟灑無塵俗气道士吳霞所居龍虎山善畫龍

六一道士張彥輔多居京師善畫山水

道士趙元靖不知何許人浪遊閩浙間以墨竹有名所至淋漓墻壁𨿽頗近繁重亦有可觀

道士丁淸溪錢塘人工畫道釋人物師李嵩王輝馬麟尢善寫貌

道士王景升杭人居開元宮善畫道釋人物學王輝李嵩

道士徐太虛不知何許人善畫山水

道士盧益修天臺人善畫水仙學趙子固

道士蕭月潭淮人善白描道釋人物

宗師溥光字暉號雪庵俗姓李氏大同人特封昭夕館大學士賜號悟大師善眞行艸書亦善山水學關仝墨竹學文湖州俱成趣

頭陀溥圓字大方號如庵俗姓李河南人於雪庵爲法弟書學雪庵山水墨竹俱學黃筌

僧海云墨竹學樗軒

僧妙圓墨竹頗有法度

僧智浩號梅軒墨竹𨿽少蘊籍脫灑略得自然趣僧道隠字仲號月澗俗姓李海鹽當湖人蘭石學趙子固墨竹宗王翠巖

僧允才號雪岑受業嘉興石佛寺墨梅竹似丁子卿僧時溥字君澤號雨巖華亭人居奉賢鄕接待寺通經律作詩亦畫墨竹三稍五葉而已

僧智海居燕中喜畫墨竹學海云禪師

僧明雪窗畫蘭柏子庭畫枯木菖蒲止可施之僧坊不足爲文房淸玩

管夫人道升字仲姬趙文敏室贈魏國夫人能書善畫墨竹梅蘭

劉氏不知何許人孟運判室號尙溫居士能臨古人字逼眞喜吟小詩寫墨竹效金顯宗亦粗可觀

蔣氏汴人完顏用之室居以淸淨自守好作墨竹張氏喬徳玉室善寫竹

外國

日本國古倭奴國也有畫不知姓名傳寫其國風物山水設色甚重多用金碧然殊方異域而能畱意繪事亦可尙也至今倭僧多能作墨畫觀音佛像

髙昌國畫用金銀箔子及朱墨如雨銷灑紙上畫翎如中國花卉亦佳

夏國英宗元昊通蕃漢文字善繪畫

西蕃畫佛像多畫於布上作奇形詭狀上用油油之髙麗畫觀音像甚工其源出尉遲乙僧筆法流而至於纖麗

圖繪寶鑑卷五

欽定四庫全書

圖繪寶鑑續編

明韓

昂撰

明

宣廟禦筆有山水有人物有花果翎毛有艸虫上有年月及賜臣名寶用不一有廣運之寶武英殿寶等寶雍熙世人等圖書臣仰惟宣廟臨禦當重熙累洽四海無虞萬幾之暇畱神詞翰於圖畫之作隨意所至尢極精妙蓋聖能天縱一出自然若化工之於萬物因物賦形不待矯揉而各遂生成也臣謹識

憲廟及孝廟禦筆皆神像上識以年月及寶宗室中善寫神像及金瓶金盤牡丹蘭菊梅竹之類舊家多有珍藏者

郭文通永嘉人善山水布置茂宻長陵最愛之有言馬逺夏珪者輒斥之曰是殘山剰水宋僻安之物也

商喜字惟吉善山水人物超出眾類際遇累朝士林多重之今孫祚字天爵能世其學

韓秀寔涿州人與商惟吉同被寵渥人物亦佳尢善畫馬

張靖山東人道釋人物得吳道子之奧尢善寫照孫玘字廷【闕】曽孫錦字大紳俱能山水人物寫照有其祖之妙

殷善字從善金陵人花果翎毛極淸致子偕字汝同專其業

邊景昭隴西人及子楚祥花果翎毛工致過殷氏謝庭循永嘉人山水爲同事所宗東裏楊少師稱其淸謹有文尢精繪事是以獨見重於宣廟非臣所及

周文靖莆田人山水堪配庭循

王紱字孟端號友石生又號九龍山人毘陵人髙介絕俗書法詩文皆出羣任中書舍人有王舍人詩集行於世畫竹石絕倫名馳天下不輕與人故人不可苟得也

莊瑾字公瑾號采芝龍江人爲人雅淡髙致能詩善艸書尢長於畫師法夏珪馬逺蓋張可觀以後一人而已

僧溫日觀妙於葡萄無不知其名者

胡大年僧曉庵皆工葡萄

李在字以政莆田人遷雲南行取來京山水細潤者宗郭熙豪放者宗夏珪馬逺其人物評者謂八面生動故四方重之

戴進字文進號靜庵又號玉泉山人錢塘人山水得諸家之妙神像人物走獸花果翎毛極其精致喜作葡萄以配以鉤勒竹蠏爪艸奇甚眞畫流第一人也子泉字宗淵山水得家傳但用墨太重耳

夏芷字廷芳錢塘人從遊戴靜庵克勤於學筆力逼其師不幸早卒弟葵字廷暉山水人物皆工致

華朴中浙中詩僧師戴靜庵作畫得名

上官伯達譙川人神佛人物傅色旣精神采亦備能使人起敬

夏防字仲昭初姓朱登第後始攺正爲夏東吳人自中書舍人累進太常寺卿直內閣詩文書法皆妙喜作竹石求者無虛日一一應之得之者寶藏

張益字士謙與仲昭同郡同登第官至學士寫竹亦妙陳嗣初東吳人以文章擅名翰林任檢討寫竹尢奇仲昭士謙皆師事之

謝宇字伯寛號容庵湖廣衡陽人幼聰穎宣徳中欽選司禮監與同中貴讀書以中書舍人直內閣累進工部侍郎掌通政司事山水法諸大家花木鳥獸無不能者皆到妙處仲子中書舍人汝明字晦卿號東巖亦善山水

任道遜字克誠瑞安人詞翰皆佳官至太僕寺卿直文華殿善寫梅夫人孫氏亦能夫人之父任太守寫梅得名人以孫梅花稱之

夏衡字以平松江人書法篆髙古自中書舍人進太常寺卿作畫有黃子久之妙

金文鼎鶴城人工書法詩文流麗畫黃子久筆意子鈍字汝厲鋭字汝潛並有父風致

金湜字本淸號朽木居士四明人善書法任中書舍人寫竹石佳甚其鉤勒竹尢妙官至太僕

陳謙字士謙號訥庵逸人書畫皆學趙松雪自誇體貼評者亦許其有六七分妙雲

丁文暹號竹坡善山水翎毛筆力淸勁

陳叔謙武林玩古器識名畫其價直纖毫不爽作畫學倪雲林亦妙嘗書一聯於庭以自況博古圖搜周漢制無聲詩寫晉唐題

王尙賢梅溪人善墨戲人物年至九十下筆亦妙姚綬字公綬號云東逸史浙人由進士仕至監察禦史有晉人風致早年掛冠優遊泉石畫法吳仲圭三絕之亞擘成圖或售於人遂厚價近收之其自重如此

孫隆號都癡毘陵人開國忠湣侯孫生而穎敏有仙人風度寫翎毛艸虫自成一家號沒骨圖

張佑字天吉鳳陽人爵襲隆平侯爲人和易如儒者作梅花淸气逼人其從弟祿字天爵亦世其爵梅花有其兄之妙

王謙字牧之號冰壺道人以儒士隆平侯聘爲西席善書作爲梅花淸奇可愛寔天吉之師也子應奇作梅得家傳

陳憲章號如隠居士防稽人詩畫梅與牧之齊名評者以二家𨿽格意不同憲章筆力寔過牧之子英作梅

張緒字廷端海虞人

屈處誠東吳人

右二人與仲昭同時工竹石亞於仲昭

毛良字舜臣號兩山居士爵襲南寧伯北平人寫山水師米元章雲霞出沒有天然之妙眞賞鑑家尢工詩著無聲詩曲盡畫法之奧與詩集並行於世

太監陳喜字仲樂韃靼人工人物鳥獸下筆無痕爲一代之妙

石鋭字以明錢塘人畫得鄭子昭金碧山水界畫樓臺及人物皆傅色鮮明溫潤名著於時

丁玉川江右人工人物山水

林良字以善廣東人歷陞錦衣指揮著色花果翎毛極精巧其放筆作水墨禽鳥樹木皆遒勁如艸書人皆不及

顧宗字學淵五羊人任中書舍人畫學黃子久

姜立綱字廷憲號東溪永嘉人能文善書字畫楷正人得片紙爭以爲法畫學黃子久亦妙

黃璨字蘊龢柳楷字文範號萬竹山人俱永嘉人與廷憲官直內閣詩文書畫並皆佳妙

汜暹字起東號葦齋東吳人蔣廷暉先生之壻工書法設帳授徒多所造就工於花竹翎毛人多尙之葉文莊公嘗謂起東善鳥有談論館閣名公多重之老於京師人稱範葦齋先生云

陳復字啟陽號坦坦居士燕山人幼同弟後從伯父任南京通政司右通政因與詩人文士交稔是以才思充溢詩文淸奇尢長作畫山水松竹皆有矩度亦精寫照由儒士任鴻臚序班理禮部鑄印局事用薦攺國子典籍

陳后字啟先號寓齋復弟也詩文書畫與兄齊名尢精堪輿之學用薦任欽天監博士子漢繼其業焉

劉志壽字伯齡密縣人聰穎能詩以世業任南京欽天監五官靈臺郎善寫翎毛尢長蝦蠏落筆瀟灑活動可愛

李防字光逺號柯耕衢之西安人工楷書授禮部司務善寫松竹有過庭章張廷端之筆意

杜堇字懼男有檉居古狂靑霞亭之號鎭江丹徒人有籍於京師勤學經史及諸子集錄𨿽稗官小說罔不涉獵舉進士不第遂絕意進取爲文奇古詩精確通六書善繪事其山水人物艸木鳥獸無不臻妙由其胸中髙古自然神采活動宜乎宗之者眾

沈周字啟南號石田姑蘇人博學有奇思爲詩淸新皆不經人道語字亦古拙學黃大癡法其善者略其不善處遂自名家因求畫者眾一手不能盡答令子弟摹寫以塞之是以眞筆少焉

陶成字孟學號云湖仙人寶應人以宦家子中應天府鄕試以事不果防試天性落魄然多才藝書工篆眞艸詩文奇古畫山水多用靑緑尢喜作鉤勒竹兔與鶴鹿皆妙由其胸中灑然也

蔣子成江東人工道釋神像

阮福北海人道釋神像亞於子成

趙丹林善作龍角鳯尾金錯刀竹

過庭章無錫人妙於寫松

林廣廣陵人畫人物學李在得瀟灑活動之趣

楊塤字景和善以彩色漆作屏風器物極其精巧皆以泥書題於上由其能書畫也

沈政字【闕】政閩人官至順天府丞直仁智殿工花竹翎毛徐柱字孟節東吳人善寫葡萄

伍槪字廷節臨川人工書寄祿中書科善花竹翎毛倪端善山水人物

李福智釋道人物可繼上官伯達

周全工畫馬

米應祥字岐鳳號玉華外史松江人鄕貢進士其志髙尙艸書與東海南山並爲時重寫竹尢奇

兪泰字國昌號正齋無錫人治壬戌仕戶科都給事中寫山水絕類黃子久王叔明爲人溫雅詩文書畫皆似之

王田字舜耕山東濟南人以縣佐請老歸田村氓喜爲樂府詞膾炙人口逺近傳播山水學髙房山不失矩度云

何澄號竹鶴老人毘陵人善山水官至太守

道士彭中沈明逺張復陽浙人畫法俱相似張翚太倉人工山水

汪質字孟文金陵人工山水

許尙文金陵人工山水

盛行之江東人善畫梅筆力蒼老萱葵竹菊形類艸書史廷直號癡翁復姓名爲徐端本江東名士性犖犖不羈以詩酒爲樂畫山水得行雲流水之趣

陳大章字明之號月隴鳳陽盱眙人由進士官至太僕少卿菊花有云湖之妙有詩名尢工行艸

吳偉字士英更字次翁號小仙江夏人行取來京授錦衣百戶性自是不受羈絆放歸作山水落筆健壯白描尢佳觀者自然起興同藝不及

呂紀字廷振四明人爲人謹厚山水人物俱工獨以翎毛得名其設色鮮麗生意藹然爲畫流所宗官至錦衣指揮

鐘欽禮號南越山人又號一塵不到處善畫山水劉俊字廷偉山水人物俱能

袁璘字廷器山水人物俱善

張倫字秉彛人物專科尢善寫鬼判

虞公諱謙號玉雪齋京口人永樂中官居都憲詩文政事爲羣公推讓公餘寫金錯刀竹多自題詩於上同裏王性善精醫與公交厚善寫山水同時有郭將軍能詩工畫公贈詩有詩律淸新畫入神之句其重之如此

楊瑗當塗人爲儒學教諭善畫菜有生意

程南云號淸軒大儒之後字備篆艸楷詩文奇古官至太常寺卿喜作雪梅雪竹極妙

朱孔易華亭人與淸軒同官寫東裏少師歸田圖評者謂其作家士气皆具亦今之罕有者也

黃字養正永嘉人官至禮部郎中及其子采相繼以書法直內閣俱擅詩文山水得王子久佳處

唐寅字子畏東吳人中應天府鄕試第一才藝宏博作畫有古人之妙人罕及之圖書南京解元

文徵明字徵仲號衡山姑蘇人以徵入爲翰林待詔平生以名節自勵寫竹得夏防之妙山水出沈石田之右兼總諸家之長名聞天下所作片紙隻字人多愛重之二子文彭文嘉亦善書畫蓋其家學相傳云

周臣字舜臣東吳人山水人物俱淸致能詩

陳道復字復甫號白陽姑蘇人善花卉醉中乘興舉筆書畫尢爲妙絕

王問字子裕號仲山無錫人戊戌進士初授戶部主事攺南京兵部職方主事陞車駕司郎中善畫山水人物花卉不用掤架每登眺乘興據案運筆如飛又極精妙其畫得於山水間人求之者多不可得

蔣三松金陵人善畫山水人物

徐霖字子仁號髯仙金陵人善書畫得之者莫不愛敬李著字潛夫號墨湖金陵人善畫山水人物花木翎毛姚沾字惟恩號墨仙錦衣千戶余姚人能詩精妙蘭石遊吳門與諸名士友善戲寫竹木古樹意頗淸逺

蔣貴號靑山儀眞人宗吳小仙人物逼眞山水近似馬壁字文壁師董源善畫靑緑山水

羅濟川不知其名善畫山水師郭熙嘗畫小翎毛精妙可愛

吳寛號匏庵東吳人以甲科入翰林登相位善詩文寫東坡字體極得其妙

祝允明號枝山東吳人中鄕進士任京兆善書六家字體皆入神而懷素山谷更不可及

王寵字履吉號雅宜山人東吳人詩文髙世且書法二王最得其精後之學者再無可及

文彭字壽承號三橋長洲人徵明伯子任兩京國子博士善詩文而字宗懷素山谷最得其精尢善書篆自成一家亦善畫花果

沈碩字宜謙號龍江長洲人善畫山水人物有吳鎭之風常臨模諸大家與合作者絕佳尢喜畫白梅翎翅生生之意自若活潑之形儼然當時聞其名者無不珍藏之

文伯仁字徳承號五峯長洲人善畫山水人物每效王叔明筆法多得意儼然

陸治字叔平號包山東吳人善畫靑緑山水甚得著色之妙亦能詩寫

仇英號十洲善畫著色山水而美人最佳東吳名筆王谷祥號西室以甲科拜吏部郎淸節居家博習書畫而花卉極佳吳下無不因其人而並重之

文嘉字休承號文水長洲人徵明仲子常愛寫畫字宗二王畫精山水

陳括號沱江東吳人道復子善花卉曽被雷震後端坐人見地橫一梅大書沱江二字遂以雷神代筆有仙風也名遂大振

沈仕號靑門善花卉筆意大都與白陽相同字亦然錢谷字叔寶號磬石東吳人善畫山水人物筆意不俗故尙士筆者多重之

魯治號岐云東吳人善畫著色花艸

謝時臣號檽仙東吳人善畫山水人物

陳芹字子野號橫崖秣陵人鄕進士任縣尹能詩文畫精蘭竹字仿鐘繇

宋臣字子忠號二水秣陵人善畫山水人物逺宗馬逺李唐近效戴進吳偉極妙臨模元宋名筆皆能亂眞入細筆尢爲足玩

朱銓字文衡號樗仙長沙人工山水人物鉤勒竹及菊兔亦能詩

朱鑑字文藻號墨壺樗仙之弟也山水人物淸奇姜隠字周佐山東黃縣人善人物士女花果細潤工致得古人之妙

杜君澤號小癡姑蘇人善楷書工山水嗜酒流寓髙郵落魄不羈以酒卒

馬稷字舜舉號醉狂江東人善山水人物花木竹石蘇致中西蜀人由科第官署山水師郭熙而淸雅髙出畫流

朱端字克正欽賜一樵圖書人物山水學盛子昭墨竹師夏防善花木翎毛

髙松字守之號南崖子又號我山文安人其人甘守家貧有官不仕愛攻詩畫馳譽多能善書大字兼眞艸篆能繪小景並梅菊蘭松之類鉤勒竹葡萄甚佳更有灰堆山墨竹尢長也

張平山者名路字天馳大梁人以庠生遊太學然竟不仕獨遊情繪事其人物似吳偉而山水尢有戴文進風致一時縉紳咸嘉尙之得其眞迹如拱璧焉

汪肇號海云休寧人畫山水人物其翎毛花卉自成一家

韓方字仲直號鶴仙歸徳衞指揮寫墨竹艸虫

劉傳字良習號月川含山人國子生工雲山出入髙房山何澄之間筆勢遒勁意慮深逺時出已意詩文書法不爲近習

張秋江浙人寫芙蓉花卉

葉澄字原靜其先吳人作畫學戴文進得其妙

王彥字存拙沔陽人善作梅花

孔福禧先聖之裔工山水

孫天佑安國公之孫翎毛蘭竹淸致可愛

張欽字士敬祥符人號震齋善山水花竹得古人之風官至都閫寧陽恭靖王懋之長子

姜濟浮梁人寓蜀寫山水無墨痕有煙雲出沒之奇僧照庵浙人竹石學倪雲林

僧曉庵東吳人善畫葡萄

僧日章蜀成都人山水學唐子華

僧艸庵住嘉樂三塔寺工詩畫

王世昌號歷山山東人工山水人物

郭詡號淸狂江西太和人山水人物俱臻其妙凡繪古人淸士皆有題跋縉紳無不重之

張譽字仲寔號峨石廣東南海人曲江文獻公之裔能詩善書眞艸篆工畫人物山水花鳥艸虫白描出李龍眠之右筆法精妙種種過人兩京縉紳皆重之

雷鯉字惟化號半窗建寧府庠生善畫山水人物書法得朱子體篆遒勁恬退不仕詩酒自娛四子肖之人云有米家風味

王人佐字良才號梅泉福建將樂人家傳善寫梅隨題其上盛名海內片紙如珍諸縉紳咸重之贈刻以槖中詩集

張鵬字應秋號雲程福建甌寧人發身儒林遊心藝圃畫擅百家之長書精四體之妙尢長山水煙霧花艸翎毛特其餘事耳海內縉紳多珍重之

圖繪寶鑑續編

