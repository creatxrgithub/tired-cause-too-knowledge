南田畫跋淸

惲格

畫有用苔者﹐有無苔者。苔爲艸痕石迹﹐或亦非石非艸。卻似有此一片﹐便應有此一點。譬之人有眼﹐通體皆虛。究竟通體皆虛﹐不獨在眼﹐然而離眼不可也。

文徵仲述古云﹕看吳仲圭畫﹐當於密處求疏﹔看倪雲林畫﹐當於疏處求密。家香山翁每愛此語﹐嘗謂此古人眼光鑠破四天下處。余則更進而反之曰﹕須疏處用疏﹐密處加密。合兩公神趣而參取之﹐則兩公參用合一之元微也。

筆筆有天際眞人想﹐一絲塵垢﹐便無下筆處。古人筆法淵源﹐其最不同處﹐最多相合。李北海云﹕似我者病。正以不同處同﹐不似求似。同與似者﹐皆病也。

香山翁曰﹕須知千樹萬樹﹐無一筆是樹﹔千山萬山﹐無一筆是山﹔千筆萬筆﹐無一筆是筆。有處恰是無﹐無處恰有﹐所以爲逸。

气韻自然﹐虛實相生﹐此董巨神髓也。知其解者﹐旦暮遇之。

皴染不到處﹐𨿽古人至此束手矣。

雲林樹法﹐分明如指上螺﹐四面俱有。苔法皴法﹐多於人所不見處著意。

今人用心﹐在有筆墨處﹔古人用心﹐在無筆墨處。倘能於筆墨不到處﹐觀古人用心﹐庶幾擬議神明﹐進乎技已。

春山如笑﹐夏山如怒﹐秋山如妝﹐冬山如睡。四山之意﹐山不能言﹐人能言之。秋令人悲﹐又能令人思。寫秋者必得可悲可思之意﹐而後能爲之。不然﹐不若聽寒蟬與蟋蟀鳴也。

三日不搦管﹐則鄙吝復萌﹐正庾開府所謂昏昏索索時矣。

逸品其意難言之矣﹐殆如盧敖之遊太淸﹐列子之禦冷風也。其景則三閭大夫之江潭也﹐其筆墨如子龍之梨花槍﹐公孫大娘之劍器。人見其梨花龍翔﹐而不見其人與槍劍也。

畫以簡貴爲尙。簡之入微﹐則洗盡塵滓﹐獨存孤迥﹐煙鬟翠黛﹐斂容而退矣。

髙逸一種﹐不必以筆墨繁簡論。如於越之六千君子﹐田橫之五百人﹐東漢之顧廚俊及﹐豈厭其多﹖如披裘公人不知其姓名﹐夷叔獨行西山﹐維摩詰臥毗耶﹐惟設一榻﹐豈厭其少﹖雙鳧乘雁之集河濱﹐不可以筆墨繁簡論也。然其命意大諦﹐如應曜隱淮上﹐與四皓同徵而不出﹔摯峻在汧山﹐司馬遷以書招之不從﹔魏邵入牛牢﹐立志不與光武交。正所謂沒蹤迹處﹐潛身於此﹐想其髙逸﹐庶幾得之。

宋法刻畫﹐而元變化。然變化本由於刻畫﹐妙在相參而無礙。習之者視爲歧而二之﹐此世人迷境。如程﹑李用兵﹐寬嚴易路。然李將軍何難於刁鬥﹐程不識不妨於野戰。顧神明變化何如耳。

方圓畫不俱成﹐左右視不並見﹐此《論衡》之說。獨山水不然。畫方不可離圓﹐視左不可離右﹐此造化之妙。文人筆端﹐不妨左無不宜﹐右無不有。

《易林》云「幽思約帶。」古詩云「衣帶日以緩。」《易林》云「解我胸舂。」古詩云「憂心如搗。」用句用字﹐俱相當而成妙用。筆變化﹐亦宜師之。不可不思之。

筆墨本無情﹐不可使運筆墨者無情﹔作畫在攝情﹐不可使鑑畫者不生情。

古人論詩曰「詩罷有餘地。」謂言簡而意無窮也。如上官昭容稱沈詩﹕「不愁明月盡﹐還有夜珠來」是也。畫之簡者類是。東坡云「此竹數寸耳﹐有尋丈之勢。」畫之簡者﹐不獨有其勢﹐而實有其理。

淸如水碧﹐潔如霜露。輕賤世俗﹐獨立髙步。此仲長子《昌言》也。余謂畫亦當時作此想。

當謂天下爲人﹐不可使人疑。惟畫理當使人疑﹐又當使人疑而得之。

羣必求同﹐同羣必相叫﹐相叫必於荒天古木。此畫中所謂意也。

寂莫無可柰何之境﹐最宜入想﹐亟宜著筆。所謂天際眞人﹐非鹿鹿塵埃泥滓中人﹐所可與言也。

十日一水﹐五日一石。造化之理﹐至靜至深。卽此靜深﹐豈潦艸點墨可竟﹖

宋人謂﹕能到古人不用心處。又曰﹕寫意畫兩語最微﹐而又最能誤人。不知如何用心﹐方到古人不用心處﹔不知如何用意﹐乃爲寫意。

幽情秀骨﹔思在天外﹐使人不敢以凡筆相贈。山林畏佳﹐大木百圍可圖也。萬竅怒號﹐激謞叱吸﹐叫謗突咬﹐調調刁刁﹐則不可圖也。於不可圖而圖之﹐惟隱幾而聞天籟。

山從筆轉﹐水向墨流。得其一臠﹐直欲垂涎十日。

妙在平澹﹐而奇不能過也。妙在淺近﹐而遠不能過也。妙在一水一石﹐而千崖萬壑不能過也。妙在一筆﹐而眾家服習不能過也。

魏云如鼠﹐越云如龍﹐荊云如犬﹐秦云如美人﹐宋云如車﹐魯云如馬。畫云者𨿽不必似之﹐然當師其意。

作畫須優入古人法度中﹐縱橫恣肆﹐方能脫落時徑﹐洗髮新趣也。

余嘗有詩題魯得之竹雲「倪迂畫竹不似竹﹐魯生下筆能破俗。」言畫竹當有逸气也。

董宗伯云﹕畫石之法﹐曰瘦透漏。看石亦然。卽以玩石法畫石乃得之。

石穀子云﹕畫石欲靈活﹐忌板刻。用筆飛舞不滯﹐則靈活矣。

筆墨可知也﹐天機不可知也。規矩可得也﹐气韻不可得也。以可知可得者﹐求夫不可知與不可得者﹐豈易爲力哉﹗昔人去我遠矣﹐謀吾可知﹐而得者則已矣。

李成﹑範華原﹐始作寒林。東坡所謂根莖牙角﹐幻化無窮﹐未始相襲。而乃當其處﹐合於天造﹐宜於人事者也。無墨池研臼之功﹐便欲追蹤上古﹐其不爲郢匠所笑﹐而貽賤工血指之譏者鮮矣。

古人用筆﹐極塞實處﹐愈見虛靈。今人布置一角﹐已見繁縟。虛處實則通體皆靈﹐愈多而愈不厭﹐玩此可想昔人慘澹經營之妙。

川瀨氤氳之气﹐林風蒼翠之色﹐正須澄懷觀道﹐靜以求之。若徒索於毫末間者離矣。

凡觀名迹﹐先論神气。以神气辧時代﹐審源流﹐考先匠﹐始能畫一而無失。南宋首出﹐惟推北苑。北苑嫡派﹐獨推巨然。北苑骨法﹐至巨公而該備﹐故董﹑巨並稱焉。巨公又小變師法﹐行筆取勢﹐漸入闊遠﹐以闊遠通其沈厚﹐故巨公不爲師法所掩﹐而定後世之宗。巨公至今數百年﹐遺墨流傳人間者少。單行尺幅﹐價重連城﹐何況長卷﹖尋常樹石布置﹐已不易覯﹐何況萬里長江﹖則此卷爲巨公生平傑作無疑也。自汶峨濫觴﹐以至金焦﹐流宗東會﹐所謂网絡羣流﹐呼吸萬里﹐非足迹所歷﹐目領神會如巨公者﹐豈易爲力哉﹗宋代擅名江景﹐有燕文貴﹐江參。然燕喜點綴﹐失之細碎﹔江法雄秀﹐失之刻畫。以視巨公﹐燕則格卑﹐江爲體弱。論其神气﹐尙隔一塵。夫寫江流一派水耳﹐縱廣盈尺間﹐水勢澎湃所激蕩者﹐宜無餘地。其間爲層峯疊嶺﹐吞雲靡霧﹐涉目多景﹐變幻不窮﹐斯爲驚絕。至於城郭樓臺﹐水村漁捨﹐關梁估船﹐約略畢具。猶有五代名賢之風﹐蓋研深於北苑而加密矣。今世所存北苑橫捲有三﹐一爲瀟湘圖﹐一爲夏口待渡﹐一爲夏山捲﹐皆丈餘﹐景塞實無空虛之趣。若此長卷﹐觀其布置﹐足稱智過於師﹐謂非天下之奇迹耶﹗此卷昔爲衣白鄒先生所藏﹐今歸楊氏﹐江上禦史﹐王山人石谷輩。商確時代源流﹐因爲辧識考定如此。偶一披玩﹐忽如寄身荒崖邃谷﹐寂寞無人之境。樹色離披﹐澗路盤折﹐景不盈尺﹐遊目無窮。自非凝神獨照﹐上接古人﹐得筆先之機﹐研象外之趣者﹐未易臻此。

不落畦徑﹐謂之士气﹔不入時趨﹐謂之逸格。其創制風流﹐昉於二米﹐盛於元季﹐泛濫明初。稱其筆墨﹐則以逸宕爲上﹔咀其風味﹐則以幽澹爲工。𨿽離方遁圓﹐而極妍盡態。故蕩以孤弦﹐和以太羹﹐憩於閬風之上﹐泳於泬寥之野。斯可想其神趣也。

作畫須有解衣盤礡﹐旁若無人意。然後化機在手﹐元气狼藉。不爲先匠所拘﹐而遊於法度之外矣。出入風雨﹐捲舒蒼翠﹐模崖範壑﹐曲折中機。惟有成風之技﹐乃致冥通之奇。可以悅澤神風﹐陶鑄性器。今人畫雪﹐必以墨漬其外﹐粉刷其內。惟見縑素間著紛墨耳﹐豈復有雪哉﹗

偶論畫雪﹐須得寒凝淩競之意。長林深峭﹐澗道人煙﹐攝入渾茫﹐遊於沕穆。其象凜冽﹐其光黯慘。披拂層曲﹐循境涉趣。巖气浮於幾席﹐勁飆發於豪末。得其神迹﹐以式造化。斯可諭於雪矣。

髙簡非淺也﹐郁密非深也。以簡爲淺﹐則迂老必見笑於王蒙﹔以密爲深﹐則仲圭遂闕淸疏一格。

意貴乎遠﹐不靜不遠也﹔境貴乎深﹐不曲不深也。一勺水亦有曲處﹐一片石亦有深處。絕俗故遠﹐天遊故靜。古人云﹕咫尺之內﹐便覺萬里爲遙。其意安在﹖無公天機幽妙﹐倘能於所謂靜者深者得意焉﹐便足駕黃王而上矣。

作畫至於無筆墨痕者化矣﹐而觀者往往勿能知也。王嬙麗姬﹐人所美也﹐魚見之深入﹐鳥見之髙飛﹐糜鹿見之決驟。又孰知天下之正色哉﹗

語云﹕射較一鏃﹐奕角一著。勝人處正不在多。

昔人云﹕牡丹須著以翠樓金屋﹐玉砌雕廊﹐白鼻猧兒﹐紫絲步障﹐丹靑團扇﹐紺綠鼎彜。詞客書素練而飛觴﹐美人拭紅綃而度曲。不然﹐措大之窮賞耳。余謂不然。西子未入吳﹐夜來不進魏﹐邢夫人衣故衣﹐飛燕近射鳥者﹐當不以窮約﹐減其丰姿。粗服亂頭﹐愈見妍雅﹐羅紈不禦﹐何傷國色。若非必踏蓮華﹐營金屋﹐刻玉人﹐此綺艷之餘波﹐淫靡之積習。非所擬議於藐姑之仙子﹐宋玉之東家也。

貫道師巨然﹐筆力雄厚﹐但過於刻畫﹐未免傷韻。余欲以秀潤之筆﹐化其縱橫﹐然正未易言也。

黃鶴山樵﹐秋山蕭寺本﹐生平所見﹐此爲第一。畫紅樹最穠麗﹐而古澹之色黯然在紙墨外。眞無言之師﹐因用其法。

髙逸一種﹐蓋欲脫盡縱橫習气﹐澹然天眞。所謂無意爲文乃佳﹐故以逸品置神品之上。若用意模撫仿﹐去之愈遠。倪髙士云「作畫不過寫胸中逸气耳。」此語最微﹐然可與知者道也。

梅花庵主與一峯老人同學董﹑巨﹐然吳尙沈鬱﹐黃貴瀟散﹐兩家神趣不同﹐而各盡其妙。

余畫樹喜作喬柯古幹。愛其昂霄之姿﹐含霜激風﹐挺立不懼﹐可以況君子。惟營邱能得此意﹐當以瓣香奉之。

寒林昔推營邱﹑華原﹐得古勁蒼寒之致。曾見營邱雪山﹐畫樹多作俯枝﹐勢則劍拔弩張﹐筆則印泥畫沙。此圖師其意﹐而少變其法﹐似於古人略有合處﹐與知者鑑之。

北苑畫正峯﹐能使山气欲動﹐靑天中風雨變化。气韻藏於筆墨﹐筆墨都成气韻﹐不使識者笑爲奴書。

巨然行筆如龍﹐若於尺幅中雷轟電激﹐其勢從半空擲筆而下﹐無迹可尋。但覺神气森然洞目﹐不知其所以然也。

黃鶴山樵一派﹐有趙元孟端﹐亦猶洪谷之後有關仝﹐北苑之後有巨然﹐癡翁之後有馬文璧也。

子久以意爲權衡﹐皴染相兼﹐用意入微。不可說﹐不可學。太白雲﹕「落葉聚還散﹐寒鴉棲復驚。」差可擬其象。

六如居士以超逸之筆﹐作南宋人畫法﹐李唐刻畫之迹﹐爲之一變。全用渲染洗其勾斫﹐故煥然神明。當使南宋諸公﹐皆拜牀下。

婁東王奉常﹐家有華原小幀。邱壑精深﹐筆力遒拔﹐思致極渾古。然別有逸宕之气﹐𨿽至精工﹐居然大雅。

董宗伯極稱髙尙書大姚村圖﹐王石谷又稱夜山圖得煙雲變滅之狀。髙彥敬畫﹐人間傳者不多見。得從尺幅片紙﹐想其規模﹐漱其芳潤﹐猶可以陶冶羣賢﹐超乘而上。

昔人論畫雪景多俗﹐董雲間頗宗其說。嘗見畫史稱營邱所作雪圖﹐峯巒林屋﹐皆以澹墨爲之﹐而水天空處﹐全用粉塡﹐亦一奇也。每以告畫人﹐不愕然驚﹐則咥然笑﹐足以知後學之凡下也。觀此語於當時畫手﹐求一知營邱用意處﹐已不可得。況風气代降﹐至於數百年之後哉﹗然營邱之創制﹐遂爲獨絕。以論雪景多俗﹐蓋亦指眾工之迹耳﹐豈足以限大方。以是知雲間之說﹐非至論也。

子久天池﹑浮巒﹑春山聚秀諸圖﹐其皴點多而墨不費﹐設色重而筆不沒﹐點綴曲折而神不碎﹐片紙尺幅而气不局﹐遊移變化﹐隨管出沒而力不傷。董文敏所謂煙雲供養﹐以至於壽而仙者﹐吾以爲黃一峯外﹐無他人也。

泰岱秦松﹐王右丞曾有此圖。右丞曰「秦換而松不換。」蓋自矜其畫耳。迄今而不換之松安在﹐右丞之畫亦安在耶﹖

錫山舟次﹐一望山水林屋﹐舟輿橋梁﹐豆艸黍稷﹐爭相位置。八月旣望﹐水之宜落時也﹐而迷迷離離﹐猶如此耶。

某公詩吳生畫﹐如五十婦人﹐修察其容﹐自以爲姣好﹐當門而入視之﹐已憔悴甚矣。

天外之天﹐水中之水﹐筆中之筆﹐墨外之墨。非髙人逸品﹐不能得之﹐不能知之。

郭熙河陽人﹐其畫法詭宕奇妙。至以眞云招入囊中﹐放出以似其飄渺之象﹐爲山形。然後世學者﹐多入魔道。其自言曰「凡畫積惰气而彊之者﹐其迹軟懦而不快﹐此不注精之病也。積昏气而汨之者﹐其狀黯猥而不爽﹐此神不與俱成之病也。以輕心挑之者﹐其形脫略而不固﹐此不嚴重之獘也。以慢心忽之者﹐其體疏率而不齊﹐此不恪勤之獘也。」觀此﹐則公之小心精密也亦至矣。

其之筆墨攢簇﹐然欲使人可以尋味而得之﹐如通國皆知子都﹐而淄澠之相別﹐黑白之相懸﹐不俟易牙離朱也。

米家父子與髙尙書分路揚鑣﹐亦猶王氏羲獻與鐘元常齊驅並駕。然其門徑有異而同﹐有同而異者。

雍門琴引云﹕須坐聽吾琴之所言。吾意亦欲向知者求吾畫中之聲﹐而知所言也。

方方壺蟬蛻世外﹐故其筆多詭岸而潔淸﹐殊有側目愁胡﹐科頭箕踞之態。因念皇皇鹿鹿﹐終日駸駸馬走中﹐而欲證乎靜域者﹐所謂下士聞道如蒼蠅聲耳。

子久神情﹐於散落處作生活。其筆意於不經意處﹐作湊理。其用古也﹐全以己意而化之。甝■﹝虎童﹞之猛厲也﹐而獵人能馴之以角抵之戲。王孫之詭祕也﹐而弋人能導之以桑林之舞。此其故有非言說之所能盡矣。

出入風雨﹐捲舒蒼翠﹐走造化於毫端﹐可以哂洪谷﹐笑範寬﹐醉罵馬遠諸人矣。

元人幽秀之筆﹐如燕舞飛花﹐揣摸不得。又如美人橫波微盼﹐光彩四射。觀者神驚意喪﹐不知其所以然也。

云西筆意靜淨﹐眞逸品也。山谷論文云「蓋世聰明﹐驚彩絕艷。離卻靜淨二語﹐便墮短長縱橫習气。」涪翁論文﹐吾以評畫。

迂老幽澹之筆﹐余研思之久﹐而猶未得也。香山翁云﹕予少而習之﹐至老尙不得其無心湊泊處。世乃輕言迂老乎﹖

元人幽亭秀木﹐自在化工之外。一種靈气﹐惟其品若天際冥鴻。故出筆便如哀弦急管﹐聲情並集。非大地歡樂場中﹐可得而擬議者也。

近日寫生家多宗余沒骨花圖﹐一變爲穠麗俗習﹐以供時目。然傳模旣久﹐將爲濫觴。余故亟稱宋人澹雅一種﹐欲使脂粉華靡之態﹐復還本色。

余凡見管夫人畫竹三四本﹐皆淸敻絕塵。近從吳門見邵僧彌臨本﹐亦略得意趣﹐猶有仲姬之風焉。半園唐孝廉所藏烏目山人臨管夫人竹窩圖捲﹐最爲超逸﹐駸駸乎駕仲姬而上。僧彌﹐小巫耳。

元時名家﹐無不宗北苑矣。迂老崛彊﹐故作荊﹑關﹐欲立異以傲諸公耳。

方壺潑墨﹐全不求似﹐自謂獨參造化之權﹐使眞宰欲泣也。宇宙之內﹐豈可無此種境界。

黃鶴山樵﹐遠宗摩詰。其能自立門戶﹐頡頏黃﹑倪﹐蓋得力於北苑者深也。

米家畫法﹐至房山而始備。觀其墨華遊戲﹐脫盡畦徑﹐果非時人所能夢見。

昔滕昌祐常於所居﹐多種竹石杞菊﹐以資畫趣。所作折枝花果﹐並擬諸生。余亦將灌花南田﹐玩樂苔艸﹐抽豪研色﹐以吟春風﹐信造化之在我矣。

趙大年江山積素圖﹐秀潔妍雅﹐得王維家法。王晉卿﹑鄭僖輩﹐皆不能及。此本爲王於一先人文裕公所藏﹐傳之太僕﹐以至於一。可謂一代鴻寶。

奉常家藏此卷﹐已數十年。奉常與王子石谷爲筆墨之知忘年契密﹐遂以藏捲贈之。前輩風流﹐眞可傳稱﹐以爲勝事。屬余記此﹐以便畫苑蒐采云。

雲林畫天眞澹簡﹐一木一石﹐自有千巖萬壑之趣。今人遂以一木一石求雲林﹐幾失雲林矣。

宋時人物衣褶﹐多宗李龍眠。石穀子爲餘言﹐向在維揚貴戚王長安家﹐觀宋徽廟六髙士圖﹐倜儻有出塵之度﹐行筆巧密﹐與龍眠豳風圖略同。因知趙文敏所宗﹐亦龍眠一派也。此作松下老子圖﹐玩其筆勢﹐森然古法具在﹐但以設色變其白描。此種用色﹐古澹明潔﹐惟明代文徵仲庶幾得之。時俗庸史﹐不足與議矣。

澹庵宋元冊中﹐觀郭河陽寒山行旅絕奇﹐江貫道江關暮雪﹐亦妙本也。劉松年畫人物團扇本﹐三人回首看左角桃花﹐人物如生﹐竹夾葉大綠帶煙霧﹐眞有神气。王晉卿畫楊柳樓閣極精工﹐柳用大綠塗染﹐後用汁綠開細葉﹐極鮮麗。郭河陽行旅圖﹐石谷已摹入絹素﹐極可觀﹐大有出藍之美。

此景摹營丘寒林曉煙﹐極蒼茫有深曲意。余謂畫霧與煙不同﹐畫煙與云不同。霏微迷漫﹐煙之態也﹔疏密掩映﹐煙之趣也﹔空洞沈冥﹐煙之色也﹔或沈或浮﹐若聚若散﹐煙之意也﹔覆水如纊﹐橫山如練﹐煙之狀也。得其理者﹐庶幾解之。五峯創意新鮮﹐可稱獨步。

烏目山人爲餘言﹐生平所見王叔明眞迹﹐不下廿余本﹐而眞迹中最奇者有三。吾從秋山艸堂一幀悟其法﹐於毗陵唐氏觀夏山圖會其趣。最後見關山蕭寺本﹐一洗凡目﹐煥然神明﹐吾窮其變焉。大諦秋山天然秀潤﹐夏山郁密沈古。關山圖則離披零亂﹐飄灑盡致﹐殆不可以徑轍求之。而王郎於是乎進矣。因知向者之所爲山樵﹐猶在雲霧中也。石谷沈思旣久﹐暇日戲匯三圖筆意於一幀。滌蕩陳趨﹐發揮新意﹐徊翔放肆﹐而山樵始無餘蘊。今夏石谷自吳門來﹐余搜行笈得此幀﹐驚嘆欲絕。石谷亦沾沾自喜﹐有十五城不易之槪。置余案頭﹐摩娑十餘日﹐題數語歸之。蓋以西廬老人之矜賞﹐而石谷尙不能割所愛。矧余輩安能久假爲韞櫝玩耶﹖庚戌夏五月﹐毗陵南田艸衣惲格題於靜嘯閣。

香山翁云﹕北苑禿鋒﹐余甚畏之。旣而雄鷄對舞﹐雙瞳正照﹐如有所入。陳姚最有言﹕躡方趾之足易﹐標圓行之步難。𨿽言遊刃﹐理解終迷。以此語語作家﹐茫然不知也。香山翁蓋於北苑三折肱矣﹐但用筆全爲雄勁﹐未免昔人筆過傷韻之譏﹐猶是仲由髙冠長劍﹐初見夫子气象。

梅花庵主學董源﹐猶爲昔人神气所壓﹐未能敻然自拔。此本所摹仲圭﹐石谷得法外之意﹐眞後來居上。

余見石谷畫凡數變﹐每變益奇。此本爲今春所作。觀其脫落荒率處﹐與客秋較異﹐似又一變也。變而至於登峯﹐翻引邢﹑楊兩公以爲合古﹐𨿽不妨土壤增髙﹐而此亦安平君置卒上座﹐而謬爲恭敬也。

曾從吳門觀盧鴻艸堂圖十二幀。其作樹渲染﹐正與此本相類。朴古之韻﹐逼眞唐人﹐五代以下﹐無此風骨。

壬子秋﹐余與石谷在楊氏水亭﹐同觀米海嶽雲山大幀。宋徽廟題幀首云﹕天降時雨﹐山川出云。董宗伯鑑定爲荊溪吳光祿所藏。吳氏有起雲樓﹐蓋以斯圖名也。石谷作此﹐如宗伯所云﹕從嶽陽樓觀聽仙人吹笛﹐一時凡境頓盡。故其下筆靈气鬱蒸﹐與前此所圖懸殊也。

癡翁畫﹐林壑位置﹐雲煙渲暈﹐皆可學而至。筆墨之外﹐別有一種荒率蒼莽之气﹐則非學而至也。故學癡翁﹐輒不得佳。臻斯境界﹐入此三昧者﹐惟婁東王奉常先生與虞山石穀子耳。觀其運思﹐纏綿無間﹐飄渺無痕﹐寂焉寥焉﹐浩焉渺焉﹐塵滓盡矣﹐靈變極矣。一峯耶﹐石谷耶﹐對之將移我情。

雪圖自摩詰以後﹐惟稱營丘﹑華原﹑河陽﹑道寧。然古勁有餘﹐而荒寒不逮。王山人畫雪﹐直上追唐人。謂宋法登堂﹐未爲入室﹐元代諸賢﹐猶在門庭邊遊衍耳。

王山人擬松陰論古圖﹐斟酌於六如晞古之間﹐又變而爲精純﹐爲勁峭。唐解元之法﹐至此而大備矣。

以王郎之勁筆﹐乃與世俗時史並傳。猶犨麋子都﹐美惡較然﹐培抃方壺﹐巨細迥異。則凡有目者﹐所共知也。

石谷山人﹐筆墨價重一時﹐海內趨之﹐如水赴壑。凡好事家﹐懸金幣購勿得。王子乃從吳閶邂逅﹐能使山人欣然呼毫﹐畱此精墨。可謂擾驪龍而探夜光﹐眞快事也。

向在王長安家﹐見燕文貴長江圖。其山嵐汀渚﹐樹林離落﹐人煙樓閣﹐水村漁捨﹐帆檣舟楫﹐曲盡其妙。石谷取意作江岸圖﹐致佳。千里江山﹐收之盈尺﹐可謂能工遠勢者矣。

北苑霧景橫幅﹐勢極渾古。石谷變其法爲風聲圖。觀其一披一拂﹐皆帶風色。與時俗工人寫風﹐惟作樹枝低亞震蕩之意者稍異。其妙在畫云以狀其怒號得其勢矣。

石谷言﹐見房山畫可五六幀﹐惟昨在吳門見一幀﹐作大墨葉樹﹐中橫大坡﹐疊石爲之。全用渴筆潦艸皴擦﹐極蒼勁﹐不用橫點﹐亦無渲染其上。作正峯﹐始有雲气積墨﹐皴染極煙潤﹐極荒寒。石谷略用其意﹐作大幅﹐能曲盡其妙。展圖黯然﹐若數百年物也。

東澗老人家藏洪穀子峭壁飛泉長卷﹐石谷言曩時曾借摹﹐後爲祝融氏所收﹐不可復見。傾在楊氏園亭﹐含毫構思摹入冊中。眞所謂雲峯石迹﹐迥出天機﹐古趣晶然﹐新意警拔。思而得之﹐倘亦鬼神通之者耶。

石谷學郭恕先江天樓閣﹐上下皆水﹐爲島嶼樓閣﹐帆檣樹木相錯﹐波濤連綿﹐境極曠蕩。石谷必有所本﹐然恕先畫﹐見亦鮮矣。

以方壺之飄灑﹐兼幼文之荒率﹐離披點畫﹐涉趣不窮。天下繪事家見之﹐茫然錯愕不能解﹐惟江上翁與南田生醉心於此﹐願爲執鞭。王生得余兩人相賞罄快﹐可無絕弦之慨。若得後世有子云﹐未免鈍置王生﹐因題此共發大噱。

王山人極稱王叔明秋山蕭寺本最奇。以輞川爲骨﹐北苑爲神。趙吳興爲風韻﹐蒼渾沈古﹐兼備諸長。勝國時刻畫之工﹐當稱獨步。此圖卽秋山蕭寺意。其寫紅林點色﹐得象外之趣。視山樵本﹐不妨出藍。因雪崖先生稱翰林冰鏡﹐故一操髙山﹐博賞音傾耳之聽也。

觀石谷寫空煙﹐眞能脫去町畦﹐妙奪化權﹐變態要妙﹐不可知已。此從眞相中盤郁而出﹐非由於毫端﹐不關於心手。正杜詩所謂﹕「眞宰上訴天應泣」者。

烏目山人石穀子﹐所制江山圖捲﹐余從婁東寓齋﹐眈玩累日。觀其畫法﹐全師山樵瀟湘圖遺意﹐而石谷擬議神明﹐通於造化。凡巖嵐泉壑﹐樹木雲煙﹐橋梁村捨﹐樓閣道路﹐行旅舟楫﹐大底略備﹐變態盡於是矣。至於墨華外暈﹐遊賞無窮﹐蓋嘗三折肱於山樵﹐而得其靈祕。要如昔人稱鐘元常書﹐有十二種意外巧妙﹐絕倫多奇﹐何多讓焉。

昔人最重渲染﹐此卷視他本尢工。筆墨之外﹐別有一種靈气﹐氤氳紙上。黯澹沈深﹐若數百年物也。今之操觚者如林﹐觀此殆無下筆處。亦王山人與龔子有徇知之合﹐流連賞音﹐故不覺墨花飛舞﹐與龔子詩篇相映發。乃山川靈气﹐發越大盡。他日渡江而西﹐幸善護持﹐勿使蛟龍知此奇寶。

筆墨簡潔處用意最微﹐運其神气於人所不見之地﹐尢爲慘澹。此惟懸解能得之。石谷臨柯敬仲竹石﹐眞有出藍之美。

石穀子云﹕畫石欲靈活﹐忌板刻。用筆飛舞不滯﹐則靈活矣。此圖卽雲林淸祕閣也。香光居士題云﹕倪迂畫若散緩﹐而神趣油然見之﹐不覺繞屋狂叫。觀石谷所摹﹐幼霞標致可想也。

觀石谷山人摹王叔明溪山長卷﹐全法董﹑巨。觀其崇巖大嶺﹐奔灘巨壑﹐嵐霧杳冥﹐深松間之叢篁﹐煙雲掩映樓閣﹐帶以橋梁﹐石淙亂流﹐近可捫酌﹐山村籬落﹐澗道回紆。或云壁萬仞﹐上不見頂。或靑泥百盤﹐下迷山麓。如身在萬山中﹐聞猿啼豹嗥﹐松風濺瀑之聲。恍若塵區之外﹐別有一世界。靈境奔會﹐使人神襟湛然﹐遊賞無窮。不出案乘間﹐而得淸暉澹忘之娛。卻笑謝客當年鑿山開道﹐爲多事也。

石穀子在毗陵﹐稱筆墨之契﹐惟半園唐先生與南田生耳。半園往矣﹐忘言傾賞﹐惟南田一人。然又相見之日稀﹐終歲離索。於十年間相要同聚﹐山中三日﹐迄今不可得。而兩人神交興趣﹐零落耗削﹐每相顧嘆息﹐來日幾何﹐蓋亦險矣。

巨然師北苑﹐貫道師巨然。貫道縱橫輒生雄獷之气﹐蓋視巨然渾古﹐則有敝焉。師長捨短﹐觀王山人所圖﹐可爲學古者進一籌矣。

師林圖爲迂翁最奇逸髙渺之作﹐予未得見也。今見石谷此意﹐不求甚似﹐而師林緬然可思。眞坐遊於千載之上﹐與迂翁列峯相見也。石谷古人哉﹗

深林積翠中置溪館焉。千崖瀑泉﹐奔雷回旋其下﹐常如風雨﹐隱隱可聽﹐墨華蒸鬱﹐目作五色﹐欲墜人衣。便當呼黃竹黃子同遊﹐於此間掇拾靑翠﹐招手白雲。正不必藐姑汾水之陽﹐然後樂而忘天下也。

黃鶴山樵得董源之郁密﹐皴法類張顚艸書﹐沈著之至﹐仍歸飄渺。予從法外得其遺意﹐當使古人恨不見我。

陶徵士云「饑來驅我去。」每笑此老皇皇何往乎﹖春雨扃門﹐大是無策﹐聊於子久門庭乞一瓣香。東坡謂﹕饑時展看﹐還能飽人。恐未必然也。

風雨江幹﹐隨筆零亂﹐飄渺天倪﹐往往於此中出沒。

竹樹交參﹐巖岫盤紆。每思古人﹐展小作大處﹐輒復擱筆。

細雨梅花發﹐春風在樹頭。鑑者﹐於豪墨零亂處思之。

三山半落靑天外。秋霽晨起得此﹐覺滿紙驚秋。

銅檠燃炬﹐放筆爲此﹐直欲喚醒古人。

兩度爲童子畫扇﹐初不知其姓氏﹐今猶未睹其人。吾生與同時﹐而相遇之難如此。放筆﹐不禁三嘆。

昔黃公望畫富春山捲﹐深自矜貴﹐攜行笈歷數年而後成。頃來山中﹐坐鏡淸樓﹐灑墨立就﹐曾無停思。工乃貴遲﹐拙何取速。筆先之機﹐深愧於古人矣。

湖中半是芙蕖﹐人從綠云紅香中往來。時天雨無纖埃﹐月光湛然﹐金波與綠水相涵﹐恍若一片碧玉琉璃世界。身禦冷風﹐行天水間﹐卽拍洪崖遊汗漫﹐未足方其快也。至於游船燈火﹐笙管謳歌﹐徒攪淸思亂耳目﹐皆非吾友遊神所在。以喧籟付之而已。

庚戌夏六月﹐同虞山王子石谷﹐從城攜筇循山行三四里﹐憩吾谷。乘興遂登劍門。劍門﹐虞山最奇勝處也。亦如扶搖之翼下垂也﹐石壁連袤﹐中陡削勢﹐下絕若劍截狀。辟一牖﹐如可通他徑者﹐因號爲劍門云。余因與石谷髙嘯劍門絕壁下﹐各爲圖記之﹐寫遊時所見﹐大略如此。

寒林昔稱營邱﹑華原﹐後惟六如居士能盡其趣。予欲兼李﹑範之法﹐收六如之勝﹐破河陽之藩籬﹐殆非十年擬議不可也。

董宗伯嘗稱子久秋山圖﹐爲宇內奇麗巨觀﹐予未得見也。暇日偶在陽羨與石谷共商一峯法﹐覺含毫渲染之間﹐似有蒼深渾古之色。倘所謂離形得似﹐絢爛之極﹐仍歸自然耶﹖

關仝蒼莽之气﹐惟烏目山人能得之。暇日戲摹﹐殊爲畦徑所束﹐未敢云撒手遊行無礙也。

沃丹虞美人二種﹐昔人爲之﹐多不能似﹐似亦不能佳。余略仿趙松雪。然趙亦以不似爲似﹐予則以極似師其不似耳。

銷暑爲破格寫意。意者﹐人人能見之﹐人人不能見也。

余遊長山﹐處處皆荒寒之色﹐絕似陸天遊趙善長。今思之不能重遊﹐寫此以志昔者。

對客倦譚﹐退而伏枕。稍覺隨筆遣懷。蝴蝶紛紛﹐尙在毫末。

戊申春﹐予渡錢唐﹐遊山陰﹐泛舟鏡湖﹐探禹穴。其上有古柏盤曲﹐天矯離奇﹐霜皮雪幹﹐閱數百千年。因嘆陽羨善捲偃柏﹐已不可見。武侯廟前﹐黛色參天﹐未識與巫峽雪山猶能同峙否﹖戲圖此本﹐以發奇狀。庶幾黃鶴山樵之畫桐﹐先香山翁之寫報國松也。

此圖江天空闊﹐林莽蕭森﹐庶幾有咫尺千里之勢。初師巨然﹐乃近貫道。貫道且不易得似﹐何敢輒望巨公。

毛詩北風圖﹐其畫雪之濫觴耶﹖六代以來﹐無流傳之迹。唐惟右丞有江幹雪意﹐及雪山﹐至今尙畱人間﹐然亦似曹弗興龍頭未易窺見。自右丞以後﹐能工畫雪﹐惟營邱華原。而許道寧又神明李﹑範之法者。余從西溪觀銅山雪色﹐以道寧筆意求之﹐未能如劉褒畫北風﹐使四座涼生也。

白石翁藏關仝眞本﹐神色飛動﹐元气淋漓﹐敻乎上哉。洪谷之風也。余拓以大幀﹐倘所謂未陟其險﹐先仰其髙耶﹖

竹亭銷夏﹐師鷗波老人。其碧嵐上浮﹐翠壁下斷。飄騰谷云﹐遮藏湍瀨。得之松聲云影圖也。

西溪艸堂﹐蓋周太史歸隱處也。羣峯奔會﹐帶以蒲溪茭蘆。激波檉柳﹐夾岸散碧連翠。水煙忽生﹐漁网相錯。予曾從太史擊楫而弄澄明﹐縱觀魚鳥﹐有濠梁之樂。眞一幅惠崇江南春圖也。

桃源﹐仙靈之窟宅也。飄緲變幻而不可知。圖桃源者﹐必精思入神﹐獨契靈異﹐鑿鴻濛﹐破荒忽﹐遊於無何有之鄕。然後溪洞桃花﹐通於象外﹐可從尺幅間一問津矣。吾友王子石谷嘗語余﹕自昔寫桃源﹐都無眞想。惟見趙伯駒長卷﹐仇實父巨幀﹐能得此意。其辟境運毫﹐妙出匪夷﹐賦色之工﹐自然天造。余聞斯語﹐欣然若有會也。因研索兩家法爲桃源圖。

子久浮巒暖翠則太繁﹐沙磧圖則太簡。脫繁簡之迹﹐出畦徑之外﹐盡神明之運﹐發造化之祕﹐極淋漓飄緲而不可知之勢者﹐其惟京口張氏所藏秋山圖﹐陽羨吳光祿富春卷乎﹖學者規摹一峯﹐何可不一見也。暇時得小捲﹐經營布置﹐略用秋山富春兩圖法。似猶拘於繁簡畦徑之間﹐未能與古人相遇於精神寂寞之表也。

子久富春山捲﹐全宗董源﹐間以髙米﹐凡雲林﹑叔明﹑仲圭﹐諸法略備。凡十數峯﹐一峯一狀﹐數百樹﹐一樹一態。雄秀蒼莽﹐變化極矣。與今世傳疊石重臺﹐枯槎叢雜﹐短皴橫點﹐規模迥異。予香山翁有摹本﹐略得大意。衣白鄒先生有拓本﹐半園唐氏有油素本﹐庶幾不失邱壑位置﹐然終不若一見姑射仙人眞面目﹐使凡塵頓盡也。

石穀子凡三臨富春圖矣。前十餘年﹐曾爲半園唐氏摹長卷﹐時猶爲古人法度所束﹐未得遊行自在。最後爲笪江上借唐氏本再摹﹐遂有彈丸脫手之勢。婁東王奉常聞而嘆之﹐屬石谷再摹。餘皆得見之。蓋其運筆時精神與古人相洽﹐略借粉本而洗髮自己胸中靈气﹐故信筆取之﹐不滯於思﹐不失於法﹐適合自然﹐直可與之並傳﹐追縱先匠﹐何止下眞迹一等。予友陽羨三梧閣潘氏﹐將屬石谷再臨﹐以此卷本陽羨名迹﹐欲因王山人復還舊觀也。從此富春副本﹐共有五卷。縱收藏家復有如雲起樓主人吳孝廉之癖者﹐亦無憂劫火矣。因識此以爲富春圖幸。

陽羨周穎侯氏﹐與雲起樓吳冏卿暱好。曾以千金玩具﹐抵吳借臨﹐未竟還之。火後乃從吳氏更索殘本足成。恆自誇詡一峯富春眞迹已殘﹐惟摹本獨完。人人謂得見周氏本﹐可想全圖之勝。虞山王子石谷過毗陵﹐將爲江上禦史摹此﹐欲從陽羨借周氏摹本﹐觀其起手一段﹐不可得。卻後一載﹐石谷適攜客歲所臨捲與餘同遊陽羨﹐因得見周氏摹本。其筆墨眞如小兒塗鴉﹐足發一大笑。急取對觀起手一段﹐與殘本無異。始知周氏誕妄﹐眞自欺欺人者耳。且大書卷尾﹐自謂癡翁後身﹐又自稱筆墨有不及癡翁處﹐有癡翁不及處。眞醯雞斥掞﹐蠡海井天之見﹐可怪可哀也。

吳冏卿生平所愛玩者有二卷﹐一爲智永千文眞迹﹐一爲富春圖﹐將以爲殉。彌畱﹐爲文祭二卷。先一日焚千文眞迹﹐自臨以視其燼。詰朝焚富春圖﹐祭酒﹐面付火﹐火熾輒還臥內。其從子吳靜安﹐疾趨焚所﹐起紅鑪而出之﹐焚其起手一段。余因冏卿從子問其起手處﹐寫城樓睥睨一角﹐卻作平沙。禿鋒爲之﹐極蒼莽之致。平沙蓋寫富春江口出錢唐景也。自平沙五尺餘以後﹐方起峯巒坡石。今所焚者﹐平沙五尺餘耳。他日當與石谷渡錢唐﹐抵富春江﹐上嚴陵灘﹐一觀癡翁眞本﹐更屬石谷補平沙一段﹐使墨苑傳稱爲勝事也。

畫秋海棠﹐不難於綽約妖冶可憐之態﹐而難於矯拔有挺立意。惟能挺立﹐而綽約妖冶以爲容﹐斯可以況美人之貞而極麗者。於是制圖﹐竊比宋玉之賦東家子﹐司馬相如之賦美人也。

昔安期生以醉墨灑石上﹐皆成桃花﹐故寫生家多效之。又磅磄之山﹐其桃千圍﹐其花靑黑﹐西王母以食穆王。今之墨桃﹐其遺意云。

丁巳秋﹐予遊吳門。過廣霞翁衣杏閣﹐見案間忘庵王子墨花卷。淋漓飄灑﹐天趣飛動﹐眞得元人遺意﹐當與白陽公並驅。廣霞先生曰「盍爲作設色花卷﹐補忘庵花品之所未備乎﹖」余唯唯。遂破藤紙﹐研丹粉﹐戲爲點色﹐五日而後成之。但紙不宜於色﹐神气未能明發。然余圖非古非今﹐洗脫畦徑﹐略研思思於造化﹐有天閒萬馬之意。取示先生﹐先生曰「忘庵捲如虢國澹掃娥眉﹐子畫如玉環丰肌艷骨﹐眞堪並美。挾兩卷以遊千花萬蕊中﹐吾將老是鄕矣。」相與拊掌大笑﹐並書於後。

趙吳興有花溪漁隱﹐又有落花遊魚﹐皆神化之迹。臨仿者毋慮數十百家﹐大都刻畫舊觀﹐未見新趣。某某屬予寫遊魚﹐因兼用吳興兩圖﹐意作扇景。俟他時石谷觀之﹐當更開法外靈奇之想也。

翌園兄將發維揚﹐戲用倪髙士法爲圖送之。時春水初澌﹐春气尙遲﹐谷口千林﹐正有寒色。南田圖此﹐聊當吹律﹐取似賞音以象外解之也。

云翁縣臺先生﹐於馬上望眞州江口﹐見雲影水光﹐帆檣估船﹐在萬柳風梢﹐隱見出沒﹐眞一幅惠崇江南春也。歸時屬濤平制圖。

洪谷作雲中山頂﹐四面峻厚。墨苑稱化工靈气﹐難以迹象求之。因與王子石谷斟酌作此﹐洗盡時人畦徑。眞能知四面之意者﹐方可與觀此圖。

法行於荒落艸率﹐意行於欲赴未赴。瓊華玉巒﹐煙樓水樹﹐不敢當古人之刻畫﹐而風气近之。

泛舟北郭外﹐觀平岡一帶﹐喬林紅葉﹐彩翠百狀﹐煙光霞气﹐相照映如錦屏。與武林靈隱虞山劍門﹐同一天孫機也。

秋夜讀《九辧》諸篇﹐橫坐天際。目所見﹐耳所聞﹐都非我有。身如枯枝﹐迎風蕭聊﹐隨意點墨﹐豈所謂此中有眞意者非耶﹗

吾嘗欲執鞭米老﹐俎豆黃倪。橫琴坐思﹐或得之於精神寂寞之表。䢐春髙館﹐晝夢徘徊﹐風雨一交﹐筆墨再亂。將與古人同室而溯遊﹐不必上有千載也。子純天機泊然﹐會當忘言﹐洞此新賞。

惜園遊心繪事﹐且十年餘矣。其宗尙亦凡三四變﹐最後獨心賞南田惲子。案乘間所置吟賞﹐大都南田筆墨也。閒嘗與餘論議﹐上下古今﹐往往拔俗奔放﹐不肯屑屑與時追趨。余因嘆惜園之意﹐甚近於古也。自右丞﹑洪谷以來﹐北苑南宮相承。入元而倪﹑黃輩出﹐風流豪蕩﹐傾動一時。而畫法亦大明於天下。後世士大夫追風效慕﹐縱意點筆﹐輒相矜髙。或放於甜邪﹐或流爲狂肆﹐神明旣盡﹐古趣亦忘。南田厭此波靡﹐亟欲洗之﹐而惜園乃與余意合﹐亦可異矣。暇日以兩冊見投﹐因爲斟酌於雲林﹑云西﹑房山﹑海嶽之間﹐別開徑路﹐沈深墨采﹐潤以煙雲。根於宋以通其郁﹐導於元以致其幽﹐獵於明以資其媚。𨿽神詣未至﹐而筆思轉新。倘從是而仰鉆先匠﹐洞貫祕塗﹐庶幾洗刷頹靡﹐一變還雅。恐雲間復起﹐不易吾言﹐願就賞心﹐共遊斯趣耳。

瀟散歷落﹐荒荒寂寂。有此山川﹐無此筆墨。運斤非巧﹐規矩獨拙。非曰讓能﹐聊行吾逸。

秋冬之際﹐殊難爲懷﹐惟當以天臺雲海蕩我煩襟。知先生同此髙寄﹐不復笑南田徒豪舉也。

壬子秋﹐予在荊溪。時山雨初霽﹐溪漲湍急。同諸子飲北城蔣氏書齋﹐乘醉泛舟。從紫霞橋還泊東關。激波奔岸有聲﹐暗柳斜蹊﹐蒼茫樓曲﹐近水綠窗﹐燈火明滅﹐仰視河漢﹐無雲晶然﹐水煙將升﹐萬影旣寂﹐眾籟俱作。於此流連﹐令人思致淸宕﹐正不必西溪南嶽之顚涯﹐方稱幽絕耳。因爲圖記之。

趙承旨畫落花遊魚圖﹐題詩云「溶溶綠水濃如染﹐風送落花春幾多。頭白歸來舊池館﹐閒看魚泳自漚波。」延祜七年﹐三月六日﹐春雨初霽﹐溪光可人。乘興作落花遊魚圖﹐就賦詩其上﹐殊有淸思耳。此幀已歸廣陵王氏﹐不復可得。癸丑予客西泠﹐往來湖濱﹐蘋灘荻港﹐綠堤花岸﹐可以澡雪塵襟﹐馳蕩藻思。每當風日暄和﹐碧水澄明﹐遊魚可數﹐輒憶文敏所圖﹐悠然自樂﹐因仿佛爲之。並賦落花戲魚之曲﹐以當樂府田田茄下之歌云﹕澄波如鏡﹐散紅如霞。沙鄰鄰﹐云彌彌。菇蒲相如﹐系春風兮。於水之汀﹐云之涯。藻動不見底﹐荇帶淸可憐﹐倏魚遊其間。倏魚遊其間﹐願得惠子兮﹐從我乎濠上之觀兮。

九月在散懷閣﹐斟秋界茶﹐朗吟自適﹐爲叢菊寫照。傳神難﹐傳韻尢難。橫琴坐思﹐庶幾得之丰姿澹忘之表。深秋池館﹐晝夢徘徊。風月一交﹐心魂再蕩。撫桐盤桓﹐悠然把菊。抽毫點色﹐將與寒暑臥遊一室﹐如南華眞人化蝶時也。

墨菊略用劉完庵法﹐與白陽山人用筆有今古之殊。鑑者當得之。唐解元墨花遊戲﹐虢國夫人馬上淡妝﹐以天趣勝耶。

以云西筆法﹐寫雲林淸祕閣。意不爲髙巖大壑﹐而風梧煙筿。如攬翠微﹐如聞淸籟。橫琴坐忘﹐殊有傲睨萬物之容。

學癡翁須從董﹑巨用思﹐以瀟灑之筆﹐發蒼渾之气。遊趣天眞﹐復追茂古﹐斯爲得意。此圖擬富春大嶺﹐殊未望於心手﹐豈能便合古人。

一峯老人爲勝國諸賢之冠﹐後爲沈啟南得其蒼渾﹐董雲間得其秀潤。時俗搖筆﹐輒引癡翁﹐大諦刻鵠之類。癡翁墨精﹐泊於塵滓久矣。願借秋山圖﹐一是正之。

董文敏云﹕唐以前無寒林﹐自李營邱﹑郭河陽始盡其法。𨿽虯枝鹿角﹐槎枿紛挐﹐而挈裘振領﹐條理具在。

昔在虎林﹐得觀馬遠所圖紅梅松枝小幀﹐乃宋楊太后題詩以賜戚裏。其畫松葉﹐多半折離披﹐有雪後凝寒意。韻致生動﹐作家習气洗然。暇日偶與半園先生泛舟於邗溝淮水之間﹐因爲說此圖﹐先生卽呼奩取扇屬余追仿之。意象相近﹐而神趣或遠矣。先生家有馬公眞本﹐當試正所不逮。

滕昌祐常於所居樹竹石杞菊﹐名艸異花﹐以資畫趣。所作折枝花果﹐並擬諸生。余曩有抱甕之願﹐便於捨旁得隙地﹐編籬種花﹐吟嘯其中。興至抽毫﹐覺目前造物﹐皆吾粉本。庶幾滕華之風。然若有妒之﹐至今未遂此緣。每拈筆寫生﹐遊目苔艸﹐而不勝凝神耳。

陸天遊﹑曹云西渲澹之色﹐不復著第二筆。其苔法用石竹三四點掩映﹐使通幅神趣﹐通幅墨光俱出﹐眞化境也。房山神气﹐鷗波﹑一峯猶以爲不易及﹐後來學者豈能涉其顚涯。

徽廟題大年小幅﹐用右丞夏木黃鸝﹐水田白鷺兩句。景不盈尺﹐筆致淸遠。今在維揚王氏所藏宋元冊中。

郭恕先遠山數峯﹐勝小李將軍寸馬豆人千萬。吳道子半日之力﹐勝思訓百日之功。皆以逸气勝故也。

關仝气岸﹐髙視人表。如綺裏﹑東園﹐衣冠甚偉﹐危坐賓筵﹐下視五陵年少﹐裘馬輕肥﹐不覺气索。

趙令穰筆思秀潤﹐點色風華﹐掩映嫵媚﹐有餘精妍﹐畫平遠之宗工。

規摹趙伯駒﹐小變刻畫之迹﹐歸於淸潤。此吳興一生宗尙如是﹐足稱大雅。

婁東王奉常煙客﹐自髫時便遊娛繪事。乃祖文肅公屬董文敏隨意作樹石﹐以爲臨摹粉本。凡輞川﹑洪谷﹑北苑﹑南宮﹑華原﹑營邱﹐樹法石骨﹐皴擦勾染﹐皆有一二語拈提根極理要。觀其隨筆率略處﹐別有一種貴秀逸宕之韻﹐不可掩者。且體備眾家﹐服習所珍。昔人最重粉本﹐有以也夫。

吾友唐子匹士﹐與予皆研思山水寫生。而匹士於蒲塘菡萏﹐遊魚萍影﹐尢得神趣。此圖成﹐呼予遊賞﹐因借懸榻上。若身在西湖香霧中﹐濯魄冰壺﹐遂忘炎暑之灼體也。其經營花葉﹐布置根莖﹐直以造化爲師﹐非時史碌碌抹綠塗紅者所能窺見。

石谷摹云西竹石枯槎﹐靈趣靄然﹐索玩無盡。密林大石﹐相爲賓主。山外平原﹐歸人一徑﹐位置甚遠。其運筆有唐人之風﹐覺王晉卿猶傷刻畫。

余少時見畫梅沙彌﹐輒畏之。此正時俗謬習﹐王山人所怪嘆者。今觀摹本﹐如睹司隸威儀﹐不覺爽然意消也。

石谷臨大年溪牧圖。下爲平岡﹐樹單用墨筆作漧﹐欹曲葉仰﹐刷橫作綠絲甚密。下有流水﹐一童臥牛背﹐在水艸間甚幽。上無山巒蘆水﹐惟作寒鴉二三點而已。石谷爲餘言﹐宋元千金冊中﹐曾見此本。

春夜與虞山好友石谷書齋斟茗快談。戲拈柯九思樹石﹐石谷補竹坡﹐共爲笑樂。時丙申浴佛前二日﹐南田壽平記。

觀其崖瀨奔會﹐林麓隱伏﹐寂焉澄懷﹐悄焉動容﹐蓋已近跨六如﹐遠追洪谷﹐孤行法外﹐軼宕之致盡矣。已當郁岡先生秋堂隱幾﹐遊於雲溪﹐而王山人已隔牖含毫﹐分云置壑。兩公神契默成﹐眞足鼓舞天倪﹐資其靈舉﹐尙哉斯圖。觀二瞻仿董源刻意秀潤﹐而筆力少弱。江上翁秉燭屬石谷潤色﹐以二瞻吾黨風流神契﹐欣然勿讓也。凡分擘渲澹﹐點置村屋溪橋﹐落想輒異。眞所謂旌旗變色﹐煥若神明。使他日二瞻見之﹐定爲叫絕也。

仇實父因過月院﹐大靑綠設色﹐風華研雅﹐又饒古趣。伯駒以後﹐無與爭能者矣。王子兼采兩家﹐遂足超仇含趙﹐度越流輩。

池塘竹院﹐石谷仿劉松年邱壑﹐極雋逸。設色兼仇實父﹐澹雅而气厚。此石谷靑綠變體也。設色得陰陽向背之理﹐惟吾友石穀子可稱擅場。蓋損益古法﹐參之造化﹐而洞鏡精微﹐三百年來無是也。

求桃源如蜃樓海市﹐在飄緲有無之間。又如三神山﹐反居水底﹐舟至輒引去。武彜山中﹐時聞仙樂繚繞巖巓﹐異香氤氳﹐發於林臯﹐白雲冉冉下墜﹐卽之不可得見。觀此洞壑深杳﹐古翠照爛﹐落花繽紛﹐煙霧杳然﹐王山人若已造其境﹐故能得其眞。宇宙美迹﹐眞宰所祕﹐乃不越襟而能問津於研席間。始知劉子驥輩﹐眞凡夫耳。

唐解元畫竹題詩﹕「一林寒竹護山家﹐秋夜來聽雨似麻。嘈雜欲疑蠶上葉﹐蕭森更比蟹爬沙。」烏目王山人畫竹﹐得六如遺意﹐並書六如詩句。余和云「派衍湖州有幾家﹐倪迂自笑竹如麻。誰能染得湖江影﹐風在煙梢月在沙。」又和云「從來愛竹是王家﹐墨雨如煙染白麻。一片秋聲橫斷壑﹐半江殘雨過平沙。」六如詩句﹐諧謔殊甚。余和詩故作莊語﹐因王山人畫竹意似嚴整﹐不復相嘲耳。

南田籬下月季﹐較他本稍肥﹐花極丰腴﹐色丰態媚﹐不欲使芙蓉獨霸霜國。予愛其意﹐能自華擅於零秋。戲爲畱照。

徐熙畫牡丹﹐止於筆墨隨意點定﹐略施丹粉﹐而神趣自足﹐亦猶寫山水取意到。

東坡於月下畫竹﹐文湖州見之大驚﹐蓋得其意者﹐全乎天矣﹐不能復過矣。禿管戲拈一兩折﹐生煙萬狀﹐靈气百變。

朱欄白雪夜香浮﹐卽趙集賢夜月梨花。其气韻在點綴中﹐工力甚微不可學。古人之妙﹐在筆不到處。然但於不到處求之﹐古人之妙﹐又未必在是也。

雲林通乎南宮﹐此眞寂寞之境﹐再著一點便俗。

雪霽後﹐寫得天寒木落﹐石齒出輪﹐以贈賞音。聊志我輩浩蕩堅潔。

秋夜煙光﹐山腰如帶﹐幽篁古槎相間﹐溪流激波﹐又澹蕩之。所謂伊人﹐於此盤遊﹐渺若云漢。𨿽欲不思﹐烏得而不思。

半壑松風﹐一灘流水。白雲度嶺而不散﹐山勢接天而未止。別有日月﹐問是何世。倘欲置身其中﹐可以逍遙自樂。仿彼巢由﹐庶幾周生無北山之嘲矣。

三五月正滿﹐馮生招我西湖﹐輕舠出斷橋。載荷花香气﹐隨風往來不散。倚棹中流﹐手弄澄明。時月影天光﹐與游船燈火﹐上下千影﹐同聚一水。而歌弦鼓吹﹐與梵唄風籟之聲﹐翕然並作。目勞於見色﹐耳披於接聲。聽攬旣異﹐煩襟澡雪。眞若禦風淸冷之淵﹐聞樂洞庭之野。不知此身尙在人間與否。馮生曰「子善吟﹐願子爲我歌今夕。」余曰「是非詩所能盡也﹐請爲圖。」圖成﹐景物宛然無異﹐同遊時。南田生曰「斯圖也﹐卽以爲西湖夜泛詩可也。」

千頃瑯玕﹐三間艸屋。吾意中所有﹐願與賞心共之。

春煙圖﹐以得造化之妙。初師大年﹐旣落筆﹐覺大年胸次殊少此物。欲駕而上之﹐爲天地畱此云影。

「鳳管曾吹嶰谷風﹐紅綃全攺舊丰容。最憐殘雪離披處﹐斜掛枯枝折葉松。」前在武林﹐得觀馬遠所圖江梅松枝小幀﹐乃宋楊太后題詩以賜戚畹。詩爲五言﹐極淸婉有致。其畫松葉﹐合綠爲之﹐葉疏長﹐半折離披﹐有雪後凝寒意。冰鱗玉柯﹐危幹凝碧﹐眞歲寒之麗賓﹐絕塵之畸客。吾將從之與元化遊。蓋亦挺其髙標﹐無慚皎潔矣。

亂竹荒崖﹐深得云西幽澹之致﹐涉趣無盡。

紫栗一尋﹐靑山萬朵。二語作畫最勝。

奇松參天﹐滄洲在望﹐令人冷然神遠。

筍之幹霄﹐梅之破凍。直塞兩間﹐孰能錮之。

藏山於山﹐藏川於川﹐藏天下於天下﹐有大力者負之而趨。

畫貴深遠﹐天遊雲西。荒荒數筆﹐近耶遠耶。

淒寒將別﹐筆筆俱有寒鴉暮色。

月落萬山﹐處處皆圓。董巨點筆似之。

趙大年每以近處見荒遠之色﹐人不能知。更兼之以雲林﹑云西﹐其荒也遠也﹐不更不能知之。

長安報國寺松十數本﹐虯龍萬狀。偶憶其一﹐點以千丈寒泉﹐與松風並奏淸音。隱幾聽之﹐滿堂天籟。

寫此雲山綿邈﹐代致相思。筆端絲絲﹐皆淸淚也。

董﹑巨神气難摸索處﹐當如支遁之馬﹐不知者不能賞之。「靑靑陵上柏﹐磊磊澗中石。」讀之颯颯然。

五松圖神气古澹﹐筆力不露秀媚﹐如婦人女子然。而骨峙於外﹐神藏於內。以其藏者如先生﹐故以爲壽。

掛箭射筒﹐通竿無節。此圖近之。

讀其詩悠然﹐想見種豆南山气象﹐𨿽欲不代爲樂不可得。但落筆處﹐則吾意不能如筆何矣。

江樹雲帆﹐忽於窗櫺隙影中見之。戲爲點出平遠數筆﹐煙波萬狀﹐所謂愈簡愈難。

全是化工神境。磅礡郁積﹐無筆墨痕﹐當令古人歌笑出地。

長河曉行得此景。迷漫煙霧﹐何必米山。

如此荒寒之境﹐不見有筆墨痕﹐令人可思。

歲寒二友﹐余新訂盟﹐眞堪娛老。

北郭水亭﹐蓮花滿地。坐臥其上﹐極遊賞之樂。殘墨頹筆﹐略爲伸紙﹐遂多逸趣也。

老樹荒溪﹐芽亭宴坐﹐似無懷氏之民。老松危崖﹐淙淙瀑泉﹐若人間有此境否﹖

竹蕭澹而無華﹐柳向秋而先零。何取於是而樂之﹖南田生曰﹕嗟乎﹗孫子之風遠矣。夫其處幽藏密﹐寓其深思﹐人蓋不得而窺焉。孫子峭於庸眾﹐而和於同韻﹐呼柳下以自進也。而偃仰塵墟﹐往往口吟﹐激歌薇之聲。殆將以此爲西嶺﹐而遊心乎孤竹哉﹗庶幾其有鄰也。

梅沙彌有此本。筆力雄勁﹐墨气沈厚。董﹑巨風規﹐居然猶在此幀。仿其大意﹐過邯鄲而匍匐矣。

摹癡翁堤壑密林。不爲淸潤工整之態﹐意象荒荒﹐古趣洞目﹐所乏髙韻耳。

髙尙晝夜山圖﹐眞絕去筆墨畦徑﹐得二米之精微﹐殆不易學。昔元鎭嘗題子久畫云﹕𨿽不能夢見房山﹐特有筆思。以癡翁之奇逸﹐猶不爲元鎭所許﹐況時流哉﹗

晴川攬興圖﹐摹趙吳興設色。

鷗波老人﹐淸江釣艇。趙千里晴巒聳翠﹐此幀兼用其法﹐與賞心者相參證也。

思翁善寫寒林﹐最得靈秀勁逸之致﹐自言得之篆籀飛白。妙合神解﹐非時史所知。

亂石鳴泉﹐仿王孟端﹐非黃鶴山樵也。其皴擦渲染﹐相似而有間﹐如海裂井斷﹐不可淆。明眼者辧取。

予曾從西溪觀銅峯雪色﹐因以許道寧筆意求之。未能如劉褒畫北風﹐使四座涼生也。

枝髙撐天﹐葉大於掌。含霜聚雨﹐涼籟吹蕩。空堂無風﹐時作奇響。幾回停筆不得下﹐令人心在白雲上。

余所見雲林十餘本﹐最愛唐氏髙柯修竹圖﹐爲有勁气。此作竹石略似之。樹石再學雲林﹐未免邯鄲之笑。

隨意涉趣﹐不必古人有此。然云西丹邱﹐直向豪端出入。瓊臺艷雪﹐絳樹珠衣。邢尹聯茵﹐虢秦同輦。眞人間蕩心銷魂﹐姝麗要妙之觀也。剪綠未工﹐春風不借。嫣然在目﹐宜以永日。取示賞音﹐同此娛神耳。

余在北堂閒居﹐灌花蒔香﹐涉趣幽艷。玩樂秋容﹐資我吟嘯。庶幾自比於滕華道隱之間﹐有萬象在旁意。對此忘饑﹐可以無悶矣。

