五代名畫補遺宋劉道醇

提要五代名畫補遺

提要

《五代名畫補遺》一卷﹐宋劉道醇撰。考晁公武《讀書志》曰﹐《五代名畫補遺》一卷﹐皇朝劉道醇纂。符嘉應撰序云﹐胡嶠嘗作《梁朝名畫錄》﹐因廣之﹐故曰《補遺》。又別載《宋朝名畫評》﹐三卷﹐亦注劉道成纂﹐符嘉應序。則劉道醇當作道成。又陳振孫《書錄解題》曰﹐《五代名畫記》一卷﹐大梁劉道醇撰﹐嘉祐四年陳詢直序。則補遺字又當作記。然此本爲毛晉汲古閣影摹宋刻﹐楮墨精好﹐纖毫無闕﹐不應卷首題名乃作訛字。蓋本此一書﹐振孫誤題書名﹐公武誤題人名﹐馬端臨作《文獻通考》﹐又偶未見其書﹐但據兩家之目﹐遂重載之。觀卷首陳詢直序﹐與振孫所言合﹐而公武所載符嘉應序﹐又卽詢直序中語﹐知公武並以《宋朝名畫評》序誤注此條﹐不但成字之訛也。胡嶠名見《五代史﹟契丹傳》﹐郭若虛《圖畫見聞志》稱其爲《廣梁朝畫目》﹐注曰皇朝胡嶠撰﹐則已入宋。其書今不傳﹐道醇不知其仕履。此書所錄凡二十四人。蓋已見於胡嶠錄者不載﹐故五十年中寥寥僅此云。五代名畫補遺

○人物門第一

△神品四人﹝韓求﹑李祝﹑張圖﹑朱瑤﹞

韓求﹝一云虯﹞﹐李祝﹝一云祝﹞﹐不知何處人。皆倜儻不拘﹐有經略才能﹐屬唐祚陵季﹐遂退藏不仕﹐以丹靑自污﹐而好遊晉唐間。時大唐昭宗乾寧乙卯歲﹐乃封並州節度使李克用爲晉王﹐城太原。及天祐甲子歲秋八月﹐梁王朱全忠不軌﹐乃立帝子輝王祝﹐是爲哀帝。四年夏四月﹐帝禪位於朱全忠。時克用陰懷異圖﹐窺伺神器﹐加以左右勸進﹐克用亦懼求﹑祝知之﹐乃命往陜郊畫龍興寺回廊列壁二百餘堵。求祝乃對手畫攝摩騰竺法蘭以經來大各八尺洎三門上神數十身皆髙二丈﹐又畫九子母及羅乂變像﹐宛有步武之態。由是天下畫流雲集於是﹐莫不鼠伏。乃爲畫人妒其才識﹐後伺間隙﹐乃從容言於克用曰「韓求﹑李祝有文武經術大略﹐今在陜郊畫日久矣﹐辭多不順﹐言大王有異圖。」時克用方與子存勗畫定大謀﹐忽聞求﹑祝之言﹐慮事泄見害﹐乃矯稱按察境內﹐徑往陜郊臨觀求﹑祝畫壁。克用嗟異久之﹐特加慰勞﹐仍命酒張樂以宴求﹑祝。克用曰「吾方有檜楫松舟之興﹐與子同泛﹐可乎﹖」求﹑祝曰「諾﹗」逮濟中流﹐求祝俱醉﹐克用皆溺之。人問其故﹐克用對曰「求﹑祝畫之宗師也﹐天下號爲第一﹐其神筆精﹐慮散入別境故也。」時君子太息而語曰「懷異志﹐殺善人﹐死無日矣。」克用尋薨於太原﹐時梁開平二年也。可列神品。

張圖﹐字仲謀﹐河南洛陽人。朱梁太祖在藩鎭日﹐圖掌行軍資糧簿籍﹐故時人呼爲張將軍。圖少穎悟﹐而好丹靑﹐及善潑墨山水﹐皆不由師授﹐自致神妙﹐亦不法今古﹐自成一體﹐尢長大像。梁龍徳中﹐洛陽廣愛寺沙門義暄﹐剩置金幣﹐邀四方奇筆畫三門兩壁。時處士跋異﹐號爲絕筆﹐乃來應募。異方艸定畫樣﹝云用朽木描畫﹞﹐圖忽立其後﹐長揖而語曰「知跋君敏手﹐固來贊貳。」異方自負﹐乃笑而答曰「吾嘗謂畫之聖在吾手筆﹐自余畫者﹐不得其門而入﹐又安得至千聖乎﹖爾不知跋異之名﹐且顧陸吾曹之友也﹐吾豈須贊貳然後爲功哉﹖」圖亦忻然復曰「顧繪右壁﹐或不克意﹐則請朽墁之。」異愈怒﹐乃授朽木大筆於圖。圖捧之﹐遂投朽木於地﹐就西壁﹐不假朽約﹐搦管揮寫﹐倏忽成折腰報事師者﹐從以三鬼。異乃瞪目踧踖﹐驚拱而言曰「子豈非張將軍乎﹖」圖捉管厲聲曰「然。」異乃雍容而謝曰「抑嘗聞將軍之名﹐誠未拜將軍之面﹐適觀神筆刮利﹐信所謂事辭稱其經者也。此二壁非異所能也。」遂引退﹐圖亦不僞讓﹐遂專其功。洛陽爲之謠言﹐且譏異也﹝語在異評﹞。圖乃於東壁畫水神一座﹐直視西壁報事師者﹐其意思髙遠﹐視之如生﹐今並存焉。予又嘗於武宗元第觀圖所畫《十王地藏》一軸﹐綽有善護慈悲相﹐於今寶藏之。可列神品。

朱瑤﹐字溫琪﹐不知何處人。幼學吳道子筆迹﹐由是知名。瑤嘗客遊雍洛間﹐時河南府金眞觀請瑤畫經相及周廡中門列壁﹐世稱神筆。後以歷年浸遠﹐頹阤傾圯﹐索然殆盡。今所存者﹐惟三淸殿東一壁及長壽院內輪子金剛菩薩等﹐髙六七尺。俗傳昔會節園中鑿移至此﹐深爲謬矣。

△妙品四人﹝跋異﹑曹仲元﹑陶守立﹑王仁壽﹞

跋異﹐汧陽人﹐眉目疏秀﹐舉止詳雅﹐而性沈厚。然善畫佛道鬼神及大像。異恃能﹐頗自負。抑嘗於廣愛寺爲張圖排斥﹐洛陽謠言曰「赫赫洛下﹐惟說異畫。張氏出頭﹐跋異無價。」亦有慚色。後福先寺請異畫大殿護法善神﹐異方朽約﹐忽一人自稱曰「吾姓李﹐滑臺人﹐有名﹐善畫羅漢﹐故鄕裏呼吾爲李羅漢。當與汝對畫﹐角其拙巧﹐以沽名譽。」異亦嘿思﹐恐如張圖者﹐遂固讓西壁與之。異乃竭精貯思﹐意與筆會﹐屹成一神﹐侍從嚴毅又設色鮮麗。此蓋平生之所未能者﹐盡功於是。時京洛士人爭來品藻﹐李氏乃縱觀異畫﹐見其精妙入神﹐非已所及﹐遂手足失措。時人謠曰「李生來﹐跋君怕﹐不意今日卻增價﹐不畫羅漢畫駝馬。」由是異大有得色﹐遂誇吒曰「昔見敗於張將軍﹐今取捷於李羅漢。」李氏深有怍色﹐倏起如廁﹐久而不出。人競怪﹐乃往視之﹐李已縊於步檐下矣。異遂槁葬於城北之僧園。可列妙品。

曹仲元﹐建康丰城人。少學吳生﹐攻畫佛及鬼神﹐仕僞南唐主李璟﹐爲待詔。仲元凡命意搦管﹐能奪吳生意思﹐時人器之。仲元後乃頓棄吳法﹐自立一格﹐而落墨致細﹐傅彩明澤﹐南州士人咸器重之。後璟嘗命仲元畫寶志公石壁﹐冠絕當時﹐故江介遠近佛廟﹑神祠尢多筆迹。

陶守立﹐池陽人。世業儒﹐性明悟﹐有大志﹐少通經史﹐能屬文。南唐李璟保大九年春﹐守立程文不利﹐退處齊山﹐禁門卻掃﹐屏絕交友﹐偃息蓬蓽﹐琴棋詩酒外以丹靑自娛。然長於神像鬼神﹑庭院殿閣﹑子女奴隸﹑車馬﹑山水﹐靡不精妙。亦嘗適興於所居艸堂﹐畫《山路早行》及建康淸涼寺浴室門側畫水﹐南州識者莫不欽嘆。守立嘗畫羅漢一堂﹐爲鄕人所得﹐尋獻於僞後主煜﹐遂籍帑府﹐會煜生辰﹐則張於後苑金山水閣﹐以資供養﹐其畫爲時所賞如如此。

王仁壽﹐汝南宛人﹐業儒﹐性通敏﹐頗涉文史﹐亦潛心繪畫。初學吳生﹐長於佛像鬼神及馬等。仁壽嘗於京師大相國寺淨土院大殿前畫八菩薩﹐今見存焉。《耆舊傳》云「是吳道子筆。」其精致如此。晉陵帝開運四年春正月﹐契丹僞天皇王耶律徳光以兵犯闕﹐時仁壽及焦著﹑王靄並爲徳光掠歸。至我太祖至明大孝皇帝受禪享禦﹐首遣驛使索仁壽等。時狄人方聽命本朝﹐會仁壽及著考終﹐使獨放王靄歸圖。仁壽有子士元﹐最知名。可列妙品。

△能品二人﹝竹夢松﹑陸晃﹞

竹夢松﹐建康溧陽人﹐亦潛心圖畫﹐長於人物子女﹐洎宮殿景致。仕僞南唐主李璟﹐爲東川別駕。予嘗於判太原府侍郎王公第見夢松畫《春景士女》一軸﹝上有璟僞合同印及集賢院印記﹐並存焉﹞。其布景命意﹐綽約體態﹐宛得周昉之格。

△陸晃﹐嘉禾人。性疏逸﹐不修人事﹐好交尙气﹐每沈湎於酒﹐亦善丹雘﹐多畫村野人物。凡酒興情逸﹐遇筆揮灑﹐出於臨時﹐略不預構﹐故妍醜互出﹐或在絕格﹐或入末品。時僞南唐李璟常聞晃名﹐欲召之﹐會侍者譖之﹐以謂晃好把酒歌舞﹐無臣子之體﹐璟由是疏遠之。

○山水門第二

△神品二人﹝荊浩﹑關仝﹞

荊浩﹐字浩然﹐河南沁水人﹐業儒﹐博通經史﹐善屬文偶。五季多故﹐遂退藏不仕﹐乃隱於太行之洪谷﹐自號洪穀子。嘗畫山水樹石以自適。時鄴都靑蓮寺沙門大愚嘗乞畫於浩﹐寄詩以達其意曰「六幅故牢建﹐知君瓷筆蹤。不求千澗水﹐止要兩株松。樹下畱盤石﹐天邊縱遠峯。近巖幽濕處﹐惟藉墨煙濃。」後浩亦畫山水圖以貽大愚﹐仍以詩答之曰「恣意縱橫掃﹐峯巒次第成。筆尖寒樹瘦﹐墨淡野雲輕。巖石噴泉窄﹐山根到水平﹐禪房時一展﹐兼稱苦空情。」浩著《山水訣》一卷﹐爲友人投進之﹐至今藏之書府。亦嘗於京師雙林院畫《寶陁落伽山觀自在菩薩》一壁。予嘗於供奉李公弟觀浩山水一軸﹐𨿽前輩未易過也。門生關同最知名。

關仝﹐不知何許人。初師荊浩﹐學山水。同刻意力學﹐寢食都廢﹐意欲逾浩。後俗諺曰「關家山水。」時四方輻湊﹐爭求筆迹。其山中人物﹐惟求安定。胡氏添畫耳﹝或曰胡翼﹞。且同之畫也﹐上突巍峯﹐下瞰窮谷﹐卓爾峭拔者﹐同能一筆而成﹐其竦擢之狀﹐突如湧出﹐而又峯巖蒼翠﹐林麓土石﹐加以地理平遠﹐磴道邈絕﹐橋彴村堡﹐杳漠皆備﹐故當時推尙之。

○走獸門第二

△神品二人﹝胡環﹑東丹王﹞

胡環﹐山後契丹人﹝或云﹕環本愼州烏索固部落人﹞﹐善畫蕃馬﹐骨格體狀﹐富於精神。其於穹廬部族﹐帳幕旗旆﹐弧矢鞍韉﹐或隨水艸放牧﹐或在馳逐弋獵﹐而又胡天慘冽﹐沙磧平遠﹐能曲盡塞外不毛之景趣﹐信當時之神巧﹐絕代之精技歟。故人至於今稱之。予觀環之畫﹐凡握筆落墨﹐細入毫芒﹐而器度精神﹐富有筋骨﹐然纖微精致﹐未有如環之比者也。

東丹王贊華﹐契丹大姓﹐乃耶律徳光之外戚﹐善畫馬之權奇者。梁唐及晉初﹐凡北邊防戍及榷易商人﹐嘗得贊華之畫﹐工甚精致﹐至京師﹐人多以金帛質之。予於贊善大夫趙公第見贊華畫馬﹐骨法勁快﹐不良不駑﹐自得窮荒步驟之態﹐其所短者﹐設色粗略﹐人�短小﹐此其失也。

○花竹翎毛門第四

△神品二人﹝鐘隱﹑郭權輝﹞

鐘隱﹐字晦叔﹐天臺人。少淸悟﹐不嬰俗事﹐好肥遁自處。嘗卜居閒曠﹐結茅室以養恬和之气。亦好畫花竹禽鳥以自娛﹐凡舉筆寫像﹐必致精絕﹐時無倫擬者﹐尢喜畫鷂子﹑白頭翁﹑鶡鳥﹑班鳩﹐皆有生態﹐尢長艸棘樹木。其畫在江南者﹐悉爲南唐李煜所有。煜親筆題署及以僞璽印之。升元中﹐齊安張校尉得隱畫鷂鳥二軸﹐張之賓次﹐時金昌宗題詩曰「爲厭翻翔不葦叢﹐戢翰側腦思何窮﹖侍童莫便褰簾過﹐只恐驚飛入碧空。」其爲人珍賞之﹐多此類。門生郭權輝﹐亦有能名。

郭權輝﹐北海營丘人﹐俗呼郭將軍﹐世爲山東右姓。初師天臺鐘隱﹐攻畫飛走像。權輝亦常於別墅特構一第﹐止畜禽鳥等。權輝每澄思滌慮﹐縱玩於其間﹐故凡舉意肆筆﹐率得其眞。予嘗於武宗元及富商髙氏第見權輝畫架上鷂子二軸﹐精妙入神﹐故今之人呼爲郭將軍鷂子。及善布野景艸木﹐爲今昔所貴。

△妙品一人﹝施璘﹞

施璘﹐字仲寶﹐京兆藍田人。善畫生竹﹐爲當時絕技。予嘗觀璘畫十幅竹圖﹐凡老根薄石﹐筍枝附籜﹐扶疏交映﹐靑翠滿庭﹐宛得三湘髙秋之野色。故後周起居郎韋重過畱題曰「祐籜危根繳石頭﹐千竿交映近淸流。堪珍仲寶窮幽筆﹐畱得荊湘一片秋。」

△能品一人﹝丁謙﹞

丁謙﹐晉陵義興人。始師蕭說雜畫﹐後專寫生竹﹐時號第一。予嘗覽謙畫倒崖及病竹﹐筆法快利﹐根瘦節縮﹐誠得危掛雕瘁之狀﹐可列能品。

○屋木門第五

△神品一人﹝衛賢﹞

衛賢﹐京兆人﹐仕南唐﹐爲內供奉。初師尹繼昭﹐後刻苦不倦﹐執學吳生。長於樓觀殿宇﹐盤車水磨﹐於時見稱。予嘗於富商髙氏家觀賢畫《盤車水磨圖》﹐及故大丞相文懿張公第有《春江釣叟圖》﹐上有南唐李煜金索書《漁父詞》二首﹐其一曰「閬苑有情千里雪﹐桃李無言一隊春。一壺酒﹐一竿身﹐快活如儂有幾人。」其二曰「一棹春風一葉舟﹐一輪蘭縷一輕鉤。花滿渚﹐酒盈甌﹐萬頃波中得自由。」

△能品一人﹝何遇﹞

何遇﹐河南長水人﹐善畫宮室池閣﹐竊慕衛賢筆法﹐故聲華大振。尢善山水樹石﹐爲當時所稱。其間人物則假手於人﹐可列能品。

○塑作門第六

△神品三人﹝內裝鸞一人附楊惠之﹑劉九郎﹑王溫﹞

楊惠之﹐不知何處人。唐開元中﹐與吳道子同師張僧繇筆迹﹐號爲畫友﹐巧藝並著﹐而道子聲光獨顯﹐惠之遂都焚筆硯﹐毅然發忿﹐專肆塑作﹐能奪僧繇畫相﹐乃與道子爭衡。時人語曰「道子畫﹐惠之塑﹐奪得僧繇神筆路。」其爲人稱嘆也如此。」惠之嘗於京兆府長樂鄕北太華觀塑玉皇尊像﹐及汴州安業寺淨土院大殿內佛像﹝睿宗延和元年七月二十七日攺爲大相國寺﹞﹐及枝條千佛東經藏院殿後三門二神﹑當殿維摩居士像﹐又於河南府廣愛寺三門上五百羅漢﹐乃山亭院楞伽山﹐皆惠之塑也。先是﹐惠之將塑楞伽山也﹐乃爲大義淨三藏咒其土﹐故至於今﹐跂行喙息﹐蠉飛蠕動物及飛禽悉不敢至山所﹐其精絕殊聖﹐古無倫比。逮唐末廣政中﹐冤句人黃巢賊亂京洛﹐焚燎寺宇幾盡矣﹐惟惠之手迹﹐惜其神妙﹐率不殘毀。故楞伽山亭﹐凡畱題詩板﹐近逾百首﹐竟爲判西京畱守刑部侍郎晁直諒悉鏟去之﹐今存者止三首爾。其一﹐成紀李琪題曰「善髙天外遠﹐方丈海中遙。自有山神護﹐應無劫火燒。壞文侵古壁﹐飛劍出寒霄。何以蒼蒼色﹐嚴妝十七朝。」其二﹐洛陽首座沙門淨顯曰「靈異不能棲鳥雀﹐幽奇終不著猨猱。爲經巢賤應無損﹐縱使秦驅也謾勞。珍重昔賢畱像迹﹐陵遷谷變自堅牢。」﹝本失二名﹞且惠之之塑﹐抑合相術﹐故爲今古絕技。惠之嘗於京兆府塑倡優人畱杯亭也。」像成之日﹐惠之亦手裝染之﹐遂於市會中面墻而置之。京兆人視其背﹐皆曰「此畱杯亭﹐其神巧多此類。後著《塑訣》一卷﹐行於世。

劉九郎﹐失其名﹐不知何許人也﹐嘗於河南府南宮大殿塑三淸大帝尊像及門外靑龍白虎洎守殿等神﹐稱爲神巧。時廣愛寺東法華院主惠月聞九郎名﹐乃請塑九子母。後工畢﹐聲動天下。惠月乃以五百緡酬之。九郎得之﹐不委謝而去。又於長壽寺大殿中塑臥孩兒一﹐京邑士人﹐無不欽嘆。或人稱曰「廣愛寺九子母﹐乃劉君技之絕者也。」九郎乃唍爾言曰「吾之所塑九子母者三﹐今幽者第一﹐陜郊者第二﹐廣愛者第三﹐焉得謂之絕﹖」時人嘆其精致。

王溫﹐不知何處人。善裝鑾彩畫﹐其精功妙技﹐爲古今絕手。先是﹐有唐中宗大和昭孝皇帝神龍二年丙午歲﹐有汴州安業寺沙門惠云﹐﹝唐之汴州宜城軍節度﹐卽今京師也。安業寺﹐卽今大相國寺也﹞往濮陽成寺得彌勒瑞像樣﹐髙一丈八尺﹐後歸寺鑄成﹐欲於安業寺安置﹐﹝失鑄人姓名也﹞乃爲本寺僧眾嫉而拒之。惠云乃於安業寺東徧別營建國寺而安之。睿宗興孝皇帝延和初﹐建國寺被毀﹐其像將遷入安業﹐有瑞光。會官吏敷奏﹐尋敕攺建國寺爲大相國寺﹐後賜禦書額﹐乃省安業寺屬焉﹐則今之京師左街大相國寺是也。﹝惠云鑄成金像時﹐爲本寺僧眾嫉其能而不許安置﹐惠云遂以囊篋所有﹐乃資歙州司馬鄭景之第安置﹐洎掘地得碑﹐乃北齊文宣皇帝天保二年辛末歲置建閣寺也。時爲探訪史韋嗣立知之﹐仍復命爲建國寺﹐俾惠云主之﹐實嗣立命也。建國寺﹐今藥師院是也。延和元年壬子歲﹐王志暗爲汴州采訪使﹐奉詔毀折治內無額祠廟﹐建國寺尋被毀折。其金像爲安業寺所遷﹐時具萬夫眾方不能少動﹐而佛面現白毫金相瑞光﹐上燭於天。時王志暗﹑郎中賀蘭務溫﹑錄事焦立功具實聞奏﹐尋準前制﹐攺故建國寺爲大相國寺﹐仍並安業寺而屬焉。至明宗至道皇帝先天元年卽位﹐乃尊睿宗爲太上皇﹐是年十月二十五日﹐太上皇乃手書大相國寺額賜焉﹐今大相國寺是也。今寺額乃本朝太宗皇帝禦書也﹞寺之大殿彌勒瑞像﹐則惠云所鑄者也。其金像彩畫﹐則溫所裝者也。洎觀其金像彩畫聖容﹐能具種種大慈大悲端嚴相好﹐誠得當來下生善現救護之意﹐又觀頭上肉髻發﹐維琉璃色﹐於身圓光中有千萬億堅束迦寶﹐以奉莊嚴﹐則溫之功不可謂不至矣。識者曰「夫裝鸞﹐塑像之羽翼。」是卽是矣﹐故得預十絕之一﹐而勒於寺之碑者﹐正謂是也。﹝今大相國寺有十絕碑﹐其略目一﹐大殿金裝聖容金粉﹐面肉色﹐並三門下善神一對﹐匠人王溫具一絕也。

○雕木門第七

△神品一人﹝伎巧夫人嚴氏﹞

伎巧夫人嚴氏﹐乃沙門蘊能妹也﹐形質枯瘁﹐鼻多長毛﹐而性開達明悟﹐恭肅柔和﹐尢好佛陁大教﹐及善鼓琴﹐亦能雕木。後隨兄弟蘊能居余杭﹐嘗得檀香木﹐一段盈尺﹐夫人乃刻作瑞蓮山龕門﹐雕成細眞珠八花球露重网﹐然後透刀刻成五百羅漢眾相﹐其形相侍從﹐一一互出﹐皆玆覺法相。時郡將給事中馬公聞之﹐乃令健步索而觀之。馬公一見﹐驚其神巧﹐遂露章貢於章聖皇帝。上目之﹐嘉嘆移刻﹐乃賜金帛有差﹐仍命嚴氏爲伎巧夫人﹐其爲上旌寵也如此。

