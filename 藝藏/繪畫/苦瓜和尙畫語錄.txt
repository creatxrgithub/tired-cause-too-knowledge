

苦瓜和尙畫語錄

﹝淸﹞石濤撰

●苦瓜和尙畫語錄

○一畫章第一

太古無法﹐太朴不散。太朴一散﹐而法立矣。法於何立﹖立於一畫。一畫者﹐眾有之本﹐萬象之根。見用於神﹐藏用於人﹐而世人不知。所以一畫之法﹐乃自我立。立一畫之法者﹐蓋以無法生有法﹐以有法貫眾法也。夫畫者﹐從於心者也。山川人物之秀錯﹐鳥獸艸木之性情﹐池榭樓臺之矩度﹐未能深入其理﹐曲盡其態﹐終未得一畫之洪規也。行遠登髙﹐悉起膚寸﹐此一畫收盡鴻蒙之外﹐卽億萬萬筆墨﹐未有不始於此而終於此﹐惟聽人之握取之耳。人能以一畫具體而微﹐意明筆透。腕不虛則畫非是﹐畫非是則腕不靈。動之以旋﹐潤之以轉﹐居之以曠。出如截﹐入如揭。能圓能方﹐能直能曲﹐能上能下。左右均齊﹐凸凹突兀﹐斷截橫斜。如水之就深﹐如火之炎上﹐自然而不容毫髮彊也。用無不神﹐而法無不貫也﹔理無不入﹐而態無不盡也。信手一揮﹐山川人物﹐鳥獸艸木﹐池榭樓臺﹐取形用勢﹐寫生揣意﹐運情摹景﹐顯露隱含﹐人不見其畫之成﹐畫不違其心之用﹐蓋自太朴散而一畫之法立矣﹐一畫之法立而萬物著矣。我故曰﹕吾道一以貫之。

○了法章第二

規矩者﹐方圓之極則也﹔天地者﹐規矩之運行也。世知有規矩﹐而不知夫乾旋坤轉之義﹐此天地之縛人於法。人之役法於蒙﹐𨿽攘先天後天之法﹐終不得其理之所存。所以有是法不能了者﹐反爲法障之也。古今法障不了﹐由一畫之理不明。一畫明﹐則障不在目﹐而畫可從心﹐畫從心而障自遠矣。夫畫者﹐形天地萬物者也﹐捨筆墨其何以形之哉﹖墨受於天﹐濃淡枯潤﹐隨之筆﹐操於人﹐勾皴烘染隨之。古之人未嘗不以法爲也﹐無法則於世無限焉。是一畫者﹐非無限而限之也﹐非有法而限之也。法無障﹐障無法。法自畫生﹐障自畫退。法障不參﹐而乾旋坤轉之義得矣﹐畫道彰矣﹐一畫了矣。

○變化章第三

古者﹐識之具也。化者﹐識其具而弗爲也。具古以化﹐未見夫人也。嘗憾其泥古不化者﹐是識拘之也。識拘於似則不廣﹐故君子惟借古以開今也。又曰﹕至人無法。非無法也﹐無法而法﹐乃爲至法。凡事有經必有權﹐有法必有化。一知其經﹐卽變其權﹐一知其法﹐卽功於化。夫畫﹐天下變通之大法也﹐山川形勢之精英也﹐古今造物之陶冶也﹐陰陽气度之流行也﹐借筆墨以寫天地萬物﹐而陶泳乎我也。今人不明乎此﹐動則曰﹕某家皴點﹐可以立腳。非似某家山水﹐不能傳久。某家淸澹﹐可以立品。非似某家工巧﹐只足娛人。是我爲某家役﹐非某家爲我用也。縱逼似某家﹐亦食某家殘羹耳﹐於我何有哉﹗或有謂余曰﹕某家博我也﹐某家約我也。我將於何門戶﹐於何階級﹐於何比擬﹐於何效驗﹐於何點染﹐於何鞟皴﹐於何形勢﹐能使我卽古﹐而古卽我。如是者﹐知有古而不知有我者也。我之爲我﹐自有我在。古之須眉﹐不能生在我之面目﹔古之肺腑﹐不能安入我之腹腸。我自發我之肺腑﹐揭我之須眉。縱有時觸著某家﹐是某家就我也﹐非我故爲某家也﹐天然授之也﹐我於古何師而不化之有﹖

○尊受章第四

受與識﹐先受而後識也。識然後受﹐非受也。古今至明之士﹐藉其識而發其所受﹐知其受而發其所識﹐不過一事之能。其小受小識也﹐未能識一畫之權擴而大之也。夫一畫含萬物於中。畫受墨﹐墨受筆﹐筆受腕﹐腕受心。如天之造生﹐地之造成﹐此其所以受也。然貴乎人能尊得其受﹐而不尊自棄也﹐得其畫而不化自縛也。夫受畫者﹐必尊而守之﹐彊而用之﹐無間於外﹐無息於內。易曰「天行健﹐君子以自彊不息。」此乃所以尊受之也。

○筆墨章第五

古之人有有筆有墨者﹐亦有有筆無墨者﹐亦有有墨無筆者。非山川之限於一偏﹐而人之賦受不齊也。墨之濺筆也以靈﹐筆之運墨也以神。墨非蒙養不靈﹐筆非生活不神。能受蒙養之靈﹐而不解生活之神﹐是有墨無筆也。能受生活之神﹐而不變蒙養之靈﹐是有筆無墨也。山川萬物之具體﹐有反有正﹐有偏有側﹐有聚有散﹐有近有遠﹐有內有外﹐有虛有實﹐有斷有連﹐有層次﹐有剝落﹐有丰致﹐有飄緲﹐此生活之大端也。故山川萬物之薦靈於人﹐因人操此蒙養生活之權。苟非其然﹐焉能使筆墨之下﹐有胎有骨﹐有開有合﹐有體有用﹐有形有勢﹐有拱有立﹐有蹲跳﹐有潛伏﹐有衝霄﹐有崱屴﹐有磅礡﹐有嵯峨﹐有巑岏﹐有奇峭﹐有險峻﹐一一盡其靈而足其神。

○運腕章第六

或曰﹕繪譜畫訓﹐章章發明﹐用筆用墨﹐處處精細。自古以來﹐從未有山海之形勢﹐駕諸空言﹐托之同好。想大滌子性分太髙﹐世外立法﹐不屑從淺近處下手耶﹖異哉斯言也。受之於遠﹐得之最近。識之於近﹐役之於遠。一畫者﹐字畫下手之淺近功夫也。變畫者﹐用筆用墨之淺近法度也。山海者﹐一邱一壑之淺近張本也。形勢者﹐鞟皴之淺近綱領也。苟徒知方隅之識﹐則有方隅之張本。譬如方隅中有山焉﹐有峯焉﹐斯人也﹐得之一山﹐始終圖之﹐得之一峯﹐始終不變。是山也﹐是峯也﹐轉使脫瓿雕鑿於斯人之手可乎﹐不可乎﹖且也﹐形勢不變﹐徒知鞟皴之皮毛﹔畫法不變﹐徒知形勢之拘泥﹔蒙養不齊﹐徒知山川之結列﹐山林不備﹐徒知張本之空虛。欲化此四者﹐必先從運腕入手也。腕若虛靈﹐則畫能折變﹔筆如截揭﹐則形不癡蒙。腕受實則沈著透徹﹐腕受虛則飛舞悠揚。腕受正則中直藏鋒﹐腕受仄則欹斜盡致。腕受疾則操縱得勢﹐腕受遲則拱揖有情。腕受化則渾合自然﹐腕受變則陸離譎怪。腕受奇則神工鬼斧﹐腕受神則川嶽薦靈。

○絪縕章第七

筆與墨會﹐是爲掞縕。掞縕不分﹐是爲混沌。辟混沌者﹐捨一畫而誰耶﹗畫於山則靈之﹐畫於水則動之﹐畫於林則生之﹐畫於人則逸之。得筆墨之會﹐解掞縕之分﹐作辟混沌手﹐傳諸古今﹐自成一家﹐是皆智得之也。不可雕鑿﹐不可板腐﹐不可沈泥﹐不可牽連﹐不可脫節﹐不可無理。在於墨海中﹐立定精神。筆鋒下決出生活﹐尺幅上換去毛骨﹐混沌裏放出光明。縱使筆不筆﹐墨不墨﹐畫不畫﹐自有我在。蓋以運夫墨﹐非墨運也﹔操夫筆﹐非筆操也﹔脫夫胎﹐非胎脫也。自一以分萬﹐自萬以治一。化一而成掞縕﹐天下之能事畢矣。

○山川章第八

得乾坤之理者﹐山川之質也。得筆墨之法者﹐山川之飾也。知其飾而非理﹐其理危矣。知其質而非法﹐其法微矣。是故古人知其微危﹐必獲於一。一有不明﹐則萬物障。一無不明﹐則萬物齊。畫之理﹐筆之法﹐不過天地之質與飾也。山川天地之形勢也。風雨晦明﹐山川之气象也﹔疏密深遠﹐山川之約徑也﹔縱橫吞吐﹐山川之節奏也﹔陰陽濃淡﹐山川之凝神也﹔水雲聚散﹐山川之聯屬也﹔蹲跳向背﹐山川之行藏也。髙明者﹐天之權也﹔博厚者﹐地之衡也。風雲者﹐天之束縛山川也﹔水石者﹐地之激躍山川也。非天地之權衡﹐不能變化山川之不測。𨿽風雲之束縛﹐不能等九區之山川於同模﹔𨿽水石之激躍﹐不能別山川之形勢於筆端。且山水之大﹐廣土千里﹐結云萬里﹐羅峯列嶂。以一管窺之﹐卽飛仙恐不能周旋也﹐以一畫測之﹐卽可參天地之化育也。測山川之形勢﹐度地土之廣遠﹐審峯嶂之疏密﹐識雲煙之蒙昧。正踞千里﹐邪睨萬重﹐統歸於天之權地之衡也。天有是權﹐能變山川之精靈﹔地有是衡﹐能運山川之气脈。我有是一畫﹐能貫山川之形神。此予五十年前﹐未脫胎於山川也﹐亦非糟粕其山川﹐而使山川自私也﹐山川使予代山川而言也。山川脫胎於予也﹐予脫胎於山川也。搜盡奇峯打艸稿也﹐山川與予神遇而迹化也。所以終歸之於大滌也。

○皴法章第九

筆之於皴也﹐開生面也。山之爲形萬狀﹐則其開面非一端。世人知其皴﹐失卻生面﹐縱使皴也﹐於山乎何有﹖或石或土﹐徒寫其石與土﹐此方隅之皴也﹐非山川自具之皴也。如山川自具之皴﹐則有峯名各異﹐體奇面生﹐具狀不等﹐故皴法自別。有捲云皴﹐劈斧皴﹐披麻皴﹐解索皴﹐鬼面皴﹐骷髏皴﹐亂柴皴﹐芝麻皴﹐金碧皴﹐玉屑皴﹐彈窩皴﹐礬頭皴﹐沒骨皴﹐皆是皴也。必因峯之體異﹐峯之面生﹐峯與皴合﹐皴自峯生。峯不能變皴之體用﹐皴卻能資峯之形聲。不得其峯何以變﹐不得其皴何以現﹐峯之變與不變﹐在於皴之現與不現。皴有是名﹐峯亦有是知。如天柱峯﹐明星峯﹐蓮花峯﹐仙人峯﹐五老峯﹐七賢峯﹐雲臺峯﹐天馬峯﹐獅子峯﹐峨眉峯﹐瑯琊峯﹐金輪峯﹐香鑪峯﹐小華峯﹐匹練峯﹐回雁峯。是峯也居其形﹐是皴也開其面。然於運墨操筆之時﹐又何待有峯皴之見﹖一畫落紙﹐眾畫隨之﹐一理才具﹐眾理付之。審一畫之來去﹐達眾理之範圍。山川之形勢得定﹐古今之皴法不殊。山川之形勢在畫﹐畫之蒙養在墨﹐墨之生活在操﹐操之作用在持。善操運者﹐內實而外空﹐因受一畫之理﹐而應諸萬方﹐所以豪無悖謬。亦有內空而外實者﹐因法之化﹐不假思索﹐外形已具而內不載也。是故古之人虛實中度﹐內外合操﹐畫法變備﹐無疵無病。得蒙養之靈﹐運用之神﹐正則正﹐仄則仄﹐偏側則偏側。若夫面墻塵蔽而物障﹐有不生憎於造物者乎﹗

○境界章第十

分疆三疊兩段﹐似乎山水之失。然有不失之者﹐如自然分疆者﹐到江吳地盡﹐隔岸越山多是也。每每寫山水如開辟分破﹐豪無生活﹐見之卽知分疆。三疊者﹐一層地﹐二層樹﹐三層山﹐望之何分遠近﹐寫此三疊奚翅印刻。兩段者﹐景在下﹐山在上﹐俗以云在中﹐分明隔做兩段。爲此三者﹐先要貫通一气﹐不可拘泥分疆。三疊兩段﹐偏要突手作用﹐才見筆力。卽入千峯萬壑﹐俱無俗迹。爲此三者入神﹐則於細碎有失﹐亦不礙矣。

○蹊徑章第十一

寫畫有蹊徑六則﹕對景不對山﹐對山不對景﹐倒景﹐借景﹐截斷﹐險峻。此六則者﹐須辧明之。對景不對山者﹐山之古貌如冬﹐景界如春﹐此對景不對山也。樹木古朴如冬﹐其山如春﹐此對山不對景也。如樹木正﹐山石倒﹐山石正﹐樹木倒﹐皆倒景也。如空山杳冥﹐無物生態﹐借以疏柳嫩竹﹐橋梁艸閣﹐此借景也。截斷者﹐無塵俗之境﹐山水樹木﹐剪頭去尾﹐筆筆處處﹐皆以截斷。而截斷之法﹐非至松之筆﹐莫能入也。險峻者人迹不能到﹐無路可入也。如島山渤海﹐蓬萊方壺﹐非仙人莫居﹐非世人可測﹐此山海之險峻也。若以畫圖險峻﹐只在峭峯懸崖﹐棧直崎嶇之險耳。須見筆力是妙。

○林木艸章第十二

古人寫樹﹐或三株五株﹐九株十株﹐令其反正陰陽﹐各自面目﹐參差髙下﹐生動有致。吾寫松柏古槐古檜之法﹐如三五株﹐其勢似英雄起舞﹐俯仰蹲立﹐蹁躚排宕﹐或硬或軟﹐運筆運腕﹐大都多以寫石之法寫之。五指四指三指﹐皆隨其腕轉﹐與肘伸去縮來﹐齊並一力。其運筆極重處﹐卻須飛提紙上﹐消去猛气。所以或濃或淡﹐虛而靈﹐空而妙。大山亦如此法﹐餘者不足用。生辣中求破碎之相﹐此不說之說矣。

○海濤章第十三

海有洪流﹐山有潛伏。海有吞吐﹐山有拱揖。海能薦靈﹐山能脈運。山有層巒疊嶂﹐邃谷深崖﹐巑岏突兀﹐嵐气霧露﹐煙雲畢至﹐猶如海之洪流﹐海之吞吐。此非海之薦靈﹐亦山之自居於海也。海亦能自居於山也。海之汪洋﹐海之含泓﹐海之激笑﹐海之蜃樓雉气﹐海之鯨躍龍騰﹐海潮如峯﹐海汐如嶺﹐此海之自居於山也﹐非山之自居於海也。山海自居若是﹐而人亦有目視之者。如瀛洲閬苑﹐弱水蓬萊﹐玄圃方壺。縱使棋布星分﹐亦可以水源龍脈﹐推而知之。若得之於海﹐失之於山﹐得之於山﹐失之於海﹐是人妄受之也。我之受也﹐山卽海也﹐海卽山也。山海而知我受也﹐皆在人一筆一墨之風流也。

○四時章第十四

凡寫四時之景﹐風味不同﹐陰晴各異﹐審時度候爲之。古人寄景於詩﹐其春曰「每同沙艸發﹐長共水雲連。」其夏曰「樹下地常蔭﹐水邊風最涼。」其秋曰「寒城一以眺﹐平楚正蒼然。」其冬曰「路渺筆先到﹐池寒墨更圓。」亦有冬不正令者﹐其詩曰「雪慳天欠冷﹐年近日添長。」𨿽值冬似無寒意﹐亦有詩曰「殘年日易曉﹐夾雪雨天晴。」以二詩論畫﹐「欠冷」﹑「添長」易曉﹐「夾雪」摹之。不獨於冬﹐推於三時﹐各隨其令。亦有半晴半陰者﹐如「片雲明月暗﹐斜日雨邊晴」。亦有似晴似陰者﹐「未須愁日暮﹐天際是輕陰」。予拈詩意﹐以爲畫意未有景不隨時者。滿目雲山﹐隨時而變﹐以此哦之﹐可知畫卽詩中意﹐詩非畫裏禪乎。

○遠塵章第十五

人爲物蔽﹐則與塵交。人爲物使﹐則心受勞。勞心於刻畫而自毀﹐蔽塵於筆墨而自拘。此局隘人也﹐但損無益﹐終不快其心也。我則物隨物蔽﹐塵隨塵交﹐則心不勞﹐心不勞則有畫矣。畫乃人之所有﹐一畫人所未有。夫畫貴乎思﹐思其一則心有所著﹐而快所以畫﹐則精微之入﹐不可測矣。想古人未必言此﹐特深發之。

○脫俗章第十六

愚者與俗同識。愚不蒙則智﹐俗不濺則淸。俗因愚受﹐愚因蒙昧。故至人不能不達﹐不能不明。達則變﹐明則化。受事則無形﹐治形則無迹。運墨如已成﹐操筆如無爲。尺幅管天地山川萬物﹐而心淡若無者﹐愚去智生﹐俗除淸至也。

○兼字章第十七

墨能栽培山川之形﹐筆能傾覆山川之勢﹐未可以一邱一壑而限量之也。古今人物﹐無不細悉。必使墨海抱負﹐筆山駕馭﹐然後廣其用。所以八極之表﹐九土之變﹐五嶽之尊﹐四海之廣﹐放之無外﹐收之無內。世不執法﹐天不執能。不但其顯於畫﹐而又顯於字。字與畫者﹐其具兩端﹐其功一體。一畫者﹐字畫先有之根本也。字畫者﹐一畫後天之經權也。能知經權而忘一畫之本者﹐是由子孫而失其宗支也。能知古今不泯﹐而忘其功之不在人者﹐亦由百物而失其天之授也。天能授人以法﹐不能授人以功。天能授人以畫﹐不能授人以變。人或棄法以伐功﹐人或離畫以務變。是天之不在於人﹐𨿽有字畫﹐亦不傳焉。天之授人也﹐因其可授而授之﹐亦有大知而大授﹐小知而小授也。所以古今字畫﹐本之天而全之人也。自天之有所授﹐而人之大知小知者﹐皆莫不有字畫之法存焉﹐而又得偏廣者也。我故有兼字之論也。

○資任章第十八

古之人寄興於筆墨﹐假道於山川。不化而應化﹐無爲而有爲。身不炫而名立﹐因有蒙養之功﹐生活之操﹐載之寰宇﹐已受山川之質也。以墨運觀之﹐則受蒙養之任。以筆操觀之﹐則受生活之任。以山川觀之﹐則受胎骨之任。以鞟皴觀之﹐則受畫變之任。以滄海觀之﹐則受天地之任。以坳堂觀之﹐則受須臾之任。以無爲觀之﹐則受有爲之任。以一畫觀之﹐則受萬畫之任。以虛腕觀之﹐則受穎脫之任。有是任者﹐必先資其任之所任﹐然後可以施之於筆。如不資之﹐則局隘淺陋﹐有不任其任之所爲。且天之任於山無窮。山之得體也以位﹐山之薦靈也以神﹐山之變幻也以化﹐山之蒙養也以仁﹐山之縱橫也以動﹐山之潛伏也以靜﹐山之拱揖也以禮﹐山之紆徐也以和﹐山之環聚也以謹﹐山之虛靈也以智﹐山之純秀也以文﹐山之蹲跳也以武﹐山之峻厲也以險﹐山之逼漢也以髙﹐山之渾厚也以洪﹐山之淺近也以小。此山天之任而任﹐非山受任以任天也。人能受天之任而任﹐非山之任而任人也。由此推之﹐此山自任而任也﹐不能遷山之任而任也。是以仁者不遷於仁﹐而樂山也。山有是任﹐水豈無任耶﹖水非無爲而無任也。夫水汪洋廣澤也以徳﹐卑下循禮也以義﹐潮汐不息也以道﹐決行激躍也以勇﹐瀠洄平一也以法﹐盈遠通達也以察﹐沁泓鮮潔也以善﹐折旋朝東也以志。其水見任於瀛潮溟渤之間者﹐非此素行其任﹐則又何能周天下之山川﹐通天下之血脈乎﹖人之所任於山﹐不任於水者﹐是猶沈於滄海而不知其岸也﹐亦猶岸之不知有滄海也。是故知者知其畔岸﹐逝於川上﹐聽於源泉而樂水也。非山之任﹐不足以見天下之廣﹔非水之任﹐不足以見天下之大。非山之任水﹐不足以見乎周流﹔非水之任山﹐不足以見乎環抱。山水之任不著﹐則周流環抱無由。周流環抱不著﹐則蒙養生活無方。蒙養生活有操﹐則周流環抱有由。周流環抱有由﹐則山水之任息矣。吾人之任山水也﹐任不在廣﹐則任其可制﹔任不在多﹐則任其可易。非易不能任多﹐非制不能任廣。任不在筆﹐則任其可傳﹔任不在墨﹐則任其可受。任不在山﹐則任其可靜﹔任不在水﹐則任其可動。任不在古﹐則任其無荒﹔任不在今﹐則任其無障。是以古今不亂﹐筆墨常存﹐因其浹洽﹐斯任而已矣。然則此任者﹐誠蒙養生活之理﹐以一治萬﹐以萬治一。不任於山﹐不任於水﹐不任於筆墨﹐不任於古今﹐不任於聖人﹐是任也﹐是有其資也。

●跋

宋王孫趙彜齋者﹐其品峻絕千古﹐其畫妙絕一世。品不以畫重﹐而畫益以品重也。宋亡﹐隱居廣陳鎭﹐山水之外﹐別無興趣﹐詩酒之外﹐別無寄托﹐田叟野老之外﹐別無知契。孤昂肅潔之操﹐如雲中之龍﹐雲中之鶴﹐不可暱近者也。乃今之大滌﹐非昔之彜齋乎﹖其人同﹐其行同﹐其履變也無不同。蓋彜齋之後﹐復一彜齋。數百載下﹐可以嗣芳徽﹐可以並幽躅矣。兩先生之隱徳﹐吾知頡頏西山之餓夫固然耳。且其浩浩落落之懷﹐一皆寓於筆墨之際﹐所謂品髙者﹐韻自勝焉。吾觀大滌子論畫﹐鉤玄抉奧﹐獨抒胸臆。文乃簡質古峭﹐莫可端倪。直是一子﹐海內不乏解人﹐當不以餘言爲河漢也。

雍正六年戊申﹐秋七月﹐朅邱生張沅跋於江上之畏廬

