小山畫譜淸鄒一桂

提要卷上卷下洋菊譜

提要

《小山畫譜》二卷﹐國朝鄒一桂撰。一桂字小山﹐號讓鄕﹐無錫人。雍正丁未進士﹐官至禮部侍郎。是編皆論畫花卉法。上卷首列八法﹑四知。八法者﹐一曰章法﹐二曰筆法﹐三曰墨法﹐四曰設色法﹐五曰點染法﹐六曰烘暈法﹐七曰樹石法﹐八曰苔襯法﹐皆酌取前人微論。四知者﹐一曰知天﹐二曰知地﹐三曰知人﹐四曰知物﹐則前人所未及也。次爲各花分別﹐凡一百十五種﹐各詳花葉形色。次取用顏色﹐凡十一條﹐各詳其制煉之法。下卷首摘錄古人書說﹐參以已意﹐凡四十三條。附以膠礬紙絹畫甦畫筆用水諸法﹐而終之以洋菊譜。蓋一桂於乾隆丙子閏九月承詔畫內廷洋菊三十六種﹐蒙皇上賜題﹐因恭紀花之名品形狀﹐撰爲玆譜﹐以志榮遇。時《畫譜》已刊成﹐因附於末。一桂爲惲氏之婿﹐所畫花卉﹐得惲壽平之。傳是編篇帙𨿽簡﹐然多其心得之語也。

卷上

昔人論畫﹐詳山水而略花卉﹐非軒彼而輊此也。花卉盛於北宋﹐而徐﹑黃未能立說﹐故其法不傳。要之畫以象形﹐取之造物﹐不假師傳。自臨摹家專事粉本﹐而生气索然矣。今以萬物爲師﹐以生機爲運﹐見一花一萼﹐諦視而熟察之﹐以得其所以然﹐則韻致丰采自然生動﹐而造物在我矣。譬如畫人﹐耳﹑目﹑口﹑鼻﹑須﹑眉一一俱肖﹐則神气自出﹐未有形缺而神全者也。今之畫花卉者﹐苞蒂不全﹐奇偶不分﹐萌蘗不備﹐是何異山無來龍﹐水無脈絡﹐轉折向背﹑遠近髙下之不分﹐而曰筆法髙古﹐豈理也哉﹗是編以生理爲尙﹐而運筆次之﹐調脂勻粉諸法附於後﹐以補前人所未及﹐而爲後學之津梁。覽者識其意而善用之﹐則藝也進於道矣。

畫有八法四知。八法之說前人不同﹐今折其衷以論花卉。

一曰章法。章法者﹐以一幅之大勢而言﹐幅無大小﹐必分賓主。一實一虛﹐一疏一密﹐一參一差﹐卽陰陽晝夜消息之理也。布置之法﹐勢如勾股﹐上宜空天﹐下宜畱地﹐或左一右二﹐或上奇下偶﹐約以三出爲形。忌漫團散碎﹐兩亙平頭﹐棗核蝦須。布置得法﹐多不厭滿﹐少不嫌稀。大勢旣定﹐一花一葉﹐亦有章法。圓朵非無缺處﹐密葉必間疏枝﹔無風翻葉不須多﹐向日背花宜在後﹔相向不宜面湊﹐轉枝切忌蛇形﹔石畔栽花﹐宜空一面﹔花間集鳥﹐必在空枝。縱有化裁﹐不離規矩。

二曰筆法。意在筆先﹐胸有成竹﹐而後下筆﹐則疾而有勢﹐增不得一筆﹐亦少不得一筆。筆筆是筆﹐無一率筆﹔筆筆非筆﹐俱極自然。樹石必須蟹爪﹐短梗則用狼毫﹝蟹爪﹑狼毫﹐筆名﹞。鉤葉鉤花﹐皆須頓折﹔分筋勒幹﹐疊用剛柔﹔花心健若虎須﹐苔點布如蟻陣。用筆則懸鍼﹑垂露﹑鐵鐮﹑浮鵝﹑蠶頭﹑鼠尾諸法﹐隱隱有合。蓋繪事起於象形﹐又書畫一源之理也。

三曰墨法。用頂煙新墨﹐研至八分濃淡﹐枯濕隨意運之。杜陵云﹕白摧朽骨龍虎死﹐黑入太陰雷雨垂。盡之矣。忌陳墨﹑積墨﹑剩墨﹑生紙﹑急起﹑急落。花朵略入淸膠﹐點苔﹑踢剩不妨帶濕。濃心淡瓣﹐深蒂淺苞﹐一定之法也。

四曰設色法。設色宜輕而不宜重﹐重則沁滯而不靈﹐膠粘而不澤。深色須加多徧﹐詳於染法。五采彰施﹐必有主色﹐以一色爲主﹐而他色附之。靑紫不宜並列﹐黃白未可肩隨。大紅大靑﹐偶然一二。深綠淺綠﹐正反異形。花可復加﹐葉無重筆。焦葉用赭﹐嫩葉加脂。花色重則葉不宜輕﹐落墨深則著色尙淡。

五曰點染法。點用單筆﹐染須雙管。點花以粉筆﹐醮深色於毫端而徐運之﹐自然深淺合度。染花則先鋪粉地﹐加以礬水﹐俟其幹後﹐以一筆醮色染著心處﹐一筆以水運之﹐初極淡﹐漸次而深。染非一次﹐外瓣約三徧﹐中心必五六﹐則凹凸顯然﹐自然圓渾。用脂略入淸膠﹐則不沁積而完後發亮。葉大亦用染法﹐葉小則用點法。至下筆輕重疾徐﹐則巧存乎人﹐非筆墨所能傳也。

六曰烘暈法。白花白地﹐則色不顯﹐法在以微靑烘其外﹐而以水筆暈之﹐自有以至於無﹐其用筆甚微﹐著迹不得﹐卽畫家所謂渲也。或欲畫白花﹐先烘其外亦得。總欲觀者但賞玉質而不知其烘﹐則妙矣。又樹石禽魚﹐水紋波級﹐雪月霞天﹐亦用烘法。烘亦用水﹐非用火也。

七曰樹石法。樹石必有皴法﹐用枯濕筆隨意掃去﹐樹榦欲其圓渾﹐逢節處空白一圍﹐轉灣必有節﹐節之圓長﹑大小不一狀。松龍鱗﹐柏纏身﹐須參活法。桐橫抹﹐柳斜擦﹐各樹不同。柔條細梗﹐不用雙鉤。錯節盤根﹐不妨臃腫。至於花間置石﹐必整塊玲瓏﹐忌零確疊砌。一卷如涵萬壑﹐盈尺勢若千尋。縱有頑礦﹐亦須三面﹔如出湖山﹐穴竅必多。隙際方生苔蘚﹐窪處或產石芝。面背宜淸﹐邊腹要到﹔黑白盡陰陽之理﹐虛實顯凹凸之形。能樹石﹐則山水之法思過半矣。

八曰苔襯法。樹石佳則不必苔﹐點苔不得法則反傷樹石。法須錯綜而有隊伍﹐多不得﹐少不得﹐相其體勢而布列之﹐或圓或尖﹐或斜或踢﹐或亂或整﹐能使樹加圓渾﹐石益崚嶒﹐則神妙矣。地坡著艸﹐各稱其花。早春僅可枯苔﹐春夏不妨叢綠苔。花下宜淨﹐蒙茸則非。春花春艸﹐秋花秋艸﹐各不相渾。如戟如茅﹐有意無意﹐畫家神明﹐全在乎此﹐勿以爲余技而忽之。

四知之說﹐前人未發﹐今特標之。

一曰知天。萬物生於天﹐天有四時。夏秋之花皆有葉﹐春則梅杏桃李各不同。梅開最早﹐天气尙寒﹐故無葉而必有微芽。杏次之﹐則芽長而帶綠矣。桃李又次之﹐則葉已舒而尙卷曲。至海棠﹑梨花﹐牡丹﹑芍藥之類﹐已春深而葉肥。水仙本三月花﹐而以法植之﹐則正月開﹐故葉短。迎春與梅花同。蘭蕙宿葉不凋﹐其新葉亦花後方長。至禽鳥蜂蝶﹐各按四時。梅時無燕﹐菊候少蜂。冬花不宜綠地﹐春景勿綴秋虫。隨時體察﹐按節求稱﹐各當其可﹐則造物在我。

二曰知地。天生𨿽一﹐而地各不同。庾嶺梅花﹐北開南謝﹐其顯著矣。北地風寒﹐百花俱晚。滇南气暖﹐冬月春花。如朱藤﹐江南葉後方花﹐冀北則先花後葉。小桃﹑丁香﹑探春﹑翠雀﹑鸞枝﹐北方多而南方絕少。梅花﹑桂花﹑茉莉﹑珍珠蘭﹑紫微﹐則盛於南而靳於北。芍藥以京師爲最﹐菊花則吳下爲佳。湖南多木本之芙蓉﹐塞北無倒垂之楊柳。物以地殊﹐質隨气化。生花在手﹐不可不知。

三曰知人。天地化育﹐人能贊之﹐凡花之入畫者﹐皆剪裁培植而成者也。菊非刪植﹐則繁衍而潦倒﹔蘭非服盆﹐則葉蔓而縱橫。嘉木奇樹﹐皆由剪裁﹐否則杈丫不成景矣。或依闌傍砌﹐或繞架穿籬﹐對節者破之﹐狂直者曲之﹐至染藥以變其色﹐接根以過其枝。播種早晚﹐則花發異形﹔攀折損傷﹐則花無神采。欲使精神滿足﹐當知培養功深。

四曰知物。物感陰陽之气而生﹐各有所偏。毗陽者花五出﹐枝葉必破節而奇﹔毗陰者花四出六出﹐枝葉必對節而偶。此乾道坤道之分也﹝艸木亦有花五出﹐而枝葉對節者﹐又陰陽交錯之理﹐木本則無﹞。春花多粉色﹐陽之初也﹔夏花始有藍翠﹐陰之象也。花之苞蒂須心﹐各各不同﹕有有苞無蒂者﹐有有苞有蒂者﹐有有蒂無苞者﹐有無苞無蒂者﹐有有心無須者﹐有有心有須者。花葉不同﹐幹亦各異。梅不同於杏﹐杏不同於桃﹐推之物物皆然。一樹之花﹐千朵千樣﹔一花之瓣﹐瓣瓣不同。千葉不過數羣﹐縱闊宜加橫小﹝謂大瓣直者宜以小瓣嵌插之﹞。刺不加於花項﹐禽豈集於棘叢。艸花有方幹之不同﹐折枝無蜂蝶之來采。牡丹開時﹐不宜多生萌蘗﹔蠟梅放候﹐偶然榦葉離披。新枝方可著花﹐老幹從無附萼。欲窮神而達化﹐必格物以致知。

各花分別

【梅】白花五出﹐枝葉破節。冬春間卽開﹐得陽气之最先者也。蕊圓蒂小﹐須密﹐中抽一心﹐無點﹐卽花謝後結實者。凡結實之花俱有之﹐人未之察耳。著梗處有微苞﹐開足時形扁。花時有微芽著新枝﹐枝靑色。老幹屈曲虯形﹐墨色略帶赭色。千葉者﹐有玉蝶﹑紅梅﹑綠萼﹐諸品不一。

【杏】花紅﹐深淺不一色。瓣五出﹐兜而微縐。蕊圓叢結﹐蒂大﹐著梗處微苞。花瓣以曲筆肖之。芽嫩綠﹐帶微紅。新舊枝皆赭墨色﹐較梅幹多歷級﹐老本亦能屈曲。又三妙杏﹐千葉﹐重纈﹐蒂極大。謂三妙者﹐以花﹑實﹑仁皆妙也。

【桃】有深紅﹑淺紅﹑白色。花五出﹐枝葉破節﹐瓣﹑蕊﹑蒂俱尖長。須少﹐開足則紅。著梗處微有苞﹐嫩葉微舒卷曲﹐枝直﹐老幹亦不甚曲﹐枝榦皆赭墨色。

【千葉桃】粉紅者深淺不一﹐赤者爲緋桃﹐白者爲碧桃。俗以千葉者爲碧桃﹐白者爲白碧桃﹐謬矣。梅﹑杏﹑桃俱用點法。千葉者蒂兩層十瓣﹐葉尖長﹐開在春深故也。碧桃開足﹐心墨色﹐枝比單葉者較柔娜﹐幹赭墨色。

【小桃】亦有深淺紅﹑白三色﹐五出﹐而花小。枝柔弱﹐蕊﹑瓣﹑蒂﹑須﹑幹俱如桃﹐開時微芽。此花惟北地有之﹐開在杏花之前﹐江南絕無。

【山桃】深紅﹐千葉﹐藤本﹐枝蔓離披﹐葉蕊雙出﹐對節開。向一邊開時﹐葉短小。種山石上爲宜。

【櫻桃】花叢發﹐淡紅﹐五出﹐瓣有鋸齒﹐長柄﹐須少蕊尖﹐枝柔曲﹐開時嫩葉微舒﹐亦帶紅色﹐枝葉破節。唐時宴新進士於花下﹐謂「櫻桃宴」﹐以此花開在二月時也。

【李】三月花﹐五出﹐色白朵小﹐而叢發有柄。檀心﹐開時微葉﹐枝亦破節。

【海棠】三月花﹐五出﹐多層。蕊叢生﹐深紅。開足正面白﹐反瓣深紅﹐其瓣狹長而圓末。柄蒂俱紅者﹐爲西府海棠。唐時大內所植﹐今不易得。柄綠而帶紅者爲多﹐著花處先有尖圓小葉﹐靑色﹐而其嫩葉反大而微紅。又一種﹐花葉肥大﹐重臺﹐梗光潤而靑者﹐爲河南西府。若棠梨則單瓣靑蒂﹐葉尖﹐色態俱不及矣。

【梨】三月盡花開﹐五出﹐色純白。心初黃﹐開足後赭墨色。長柄叢生﹐葉嫩綠﹐亦有柄。隨風而舞﹐花之流逸者也。寫此花者﹐必兼風月﹐或飛燕宿鳥﹐以淡墨靑烘之﹐則花顯而雲气亦出。其幹柔曲﹐老幹蒼黑﹐以濃淡墨畫之﹐不用赭。又紅梨花﹐開在二月間﹐色微紅﹐開時無葉﹐絕少韻致。

【玉蘭】花大如碗﹐九瓣﹐色白而微黃。中抽一心如穗﹐旁須十數莖﹐紫檀色。苞二片﹐栗絨色﹐開時卽落﹐無蒂。樹髙數丈﹐綠芽如豆莢﹐對生。枝榦白色﹐以枯濕筆爲之﹐不用赭。寫此花﹐須積粉先染微黃﹐而以粉傅之。

【辛夷】花似玉蘭﹐心﹑須﹑苞俱無二﹐而色微紅﹐香不及。亦二月開。

【木筆】三月開花﹐似辛夷﹐而內白外紫。開時有葉﹐葉長而闊﹐末尖圓。

【丁香】有紫﹑白色二種。蓓蕾甚繁﹐花小﹐四出﹐千朵叢開。蒂甚微﹐開時業已條發。葉圓淨﹐對節。生花後結子﹐如丁香﹐故名。此花盛於北地﹐三月盡開。

【瑞香】正月開花﹐最早。瓣四出﹐叢生﹐有紫白二色。枝葉對節。樹不甚髙﹐開時有葉葉尖長。花大者徑寸。丁香花小而繁﹐瑞香花大而疏。一在春早﹐一在春深﹐皆香艸也。花譜內有黃紅雜色者﹐余終未見。

【貼梗海棠】大紅花﹐五出。蒂大而靑色。三五叢開﹐開時有葉﹐但花葉俱著梗﹐無柄﹐故名貼梗。黃心一簇﹐反瓣淡紅﹐三月開。亦有四時俱花者﹐結實如栟子。

【垂絲海棠】粉紅色﹐花小叢生。瓣亦有鋸﹐長柄下垂如絲﹐開時有嫩葉﹐微紅。以海棠接於櫻桃本上﹐故兩似之。三月開。樹不甚髙。

【紫荊】花色深紫而小﹐如豇豆花。微有柄﹐叢生﹐極密砌﹐滿枝條枝。梗勁直。開時有微葉﹐圓而有柄﹐經風則搖。此花有毒。三月盡開﹐對節生。

【郁李】粉紅﹐千葉﹐花開葉間有柄﹐結實如櫻桃﹐葉尖長﹐微有鋸齒﹐樹小而枝直。《集注》以棠棣爲郁李者﹐非也。郁李不能偏反﹐萼不﹝音浮﹞亦不多。《詩》所云「棠棣」者﹐應是海棠﹐非郁李也。

【冰梅】三月開﹐如郁李而肥大。花粉色﹐千葉﹐蒂柄葉俱綠。髙二三尺﹐枝條柔弱。北地花也。

【綬帶】長條蔓生﹐黃花四出。瓣長﹐而捲綴滿於枝下﹐垂如帶﹐對節生。宜栽籬落。二月卽花﹐心黃兩點而已。花後舒葉﹐圓末而狹長。花時芽赭色。

【迎春】木本對節﹐枝條甚繁﹐黃花六出。迎春而開﹐故名。開足後全朵脫落。開時綠芽尖簇﹐蒂亦六出﹐著梗有苞。此花宜盆供。

【探春】白花細小﹐叢生﹐五出﹐開時葉芽卷曲﹐微蒂微柄﹐略似丁香﹐芬芳可愛。亦北地花也﹐正月開。

【鸞枝】花似紅梅﹐千葉﹐對節。花時有葉﹐尖小。樹不髙﹐長條密盈﹐三月開。亦北地花也。

【水仙】以單葉者爲佳﹐白花六出﹐上如金盞﹐內檀心三點。根葉如蒜﹐中抽一穗﹐開四五花。花柄如萱﹐綠色。叢處有苞二片﹐尖長﹐赭色。每剪葉不過四五﹐以法植之﹐葉短花髙﹐香气淸微。千葉者爲玉玲瓏﹐香遜。

【蘭】春蘭最早﹐正二月卽開。莖長三寸﹐層苞﹐花五瓣﹐三長二短。心如象鼻﹐紫文如貝。著裏處兩旁超起﹐色白。上另一靑子﹐三角﹐末微紅﹐卽花後結蓀者也。葉長條﹐尺餘﹐闊三四分﹐背有劍脊﹐經冬不凋。此花本生於深林山澤中﹐取貯盆盎﹐經年則葉短而花髙﹐香气彌郁。一剪一花﹐間有雙花者。又有翠蘭﹑蜜蘭﹑紅蘭﹐而以素心者爲貴。其大者爲燕銜珠﹐香達戶外﹐花開月餘﹐采之風漧﹐可療心疼。又建蘭﹐似蕙﹐一干數朵﹐葉闊而直上﹐香襲人。又漢中蘭﹐亦幹生﹐花葉俱小。皆夏秋開。至冬蘭﹐則花大而不香﹐以開在冬月也。

【蕙】花似蘭﹐而一莖數朵﹐多至十餘花。以綠莖綠花者爲貴。其花破節生﹐一花一苞﹐心亦如蘭。幾蘭蕙花開﹐有一露珠綴於花底﹐忌蜂采去﹐則花不精神。蕙葉長至二尺餘﹐莖長尺餘﹐服盆則葉短。四月初開。

【月月紅】花似薔薇﹐葉五出﹐著花處或三出﹐花色粉紅。每月花開﹐又謂月月季花。又有深紅者爲月桂﹐白者爲月白。

【紫蝴蝶】闊葉抽莖﹐榦上生枝﹐陸續開花。紫花九瓣﹐作三臺。大瓣三﹐有紫點﹐中起一墻如鋸﹐白質而紅點。小瓣三﹐無點。其大瓣之上﹐另擎出三瓣﹐狹小而拳﹐白色紅筋。此花宜栽髙處﹐喜日色﹐土墻上多有之。俗謂之墻頭艸。

【花蝴蝶】花略小﹐亦九瓣﹐淡紫色。大瓣有黃心紫點﹐小瓣無。擎出狹瓣如又﹐一莖十數花。三月開。

黃蝴蝶夏秋方開﹐葉如羽扇﹐髙三四尺。分枝結蕊﹐對節開花。花樣如前﹐而瓣直堅厚﹐大小瓣俱紅點。花後結實﹐三稜﹐黑子﹐圓如藥丸﹐明春拋種卽出。

【薔薇】叢生﹐靑莖﹐多刺﹐長條著花﹐色態多般。有紅白花﹐深淺不一。花蕊繁朵如杯大﹐葉五七出不等﹐而以花黃者爲上品﹐花大﹐蜜色﹐必過枝乃活。一種名玉堂春﹐數花叢於一頂﹐大如錢﹐色嬌紅﹐莖無刺。一種名十姊妹﹐花小而五色俱備﹐並有花心內復生蕊者﹐亦叢生於枝末﹐而有刺。又夾竹梅﹐花白千朵﹐而葉似竹﹐多三出﹐無刺。——皆薔薇之別種也。又野薔薇﹐生於岸坡﹐單瓣五出﹐圓而缺﹐香烈﹐取之烝滴爲露者是也。

【金盞】艸本﹐花金黃色﹐形如金盞。綠葉柔厚而長﹐結實如拳爪。花陸續開﹐四季不絕﹐又謂之長春花。

【木香】藤本﹐長條有刺﹐花千葉﹐叢開於頂﹐心赭墨色﹐花蒂如薔薇﹐有柄﹐色有黃白二種。白者貴﹐黃者香亦不及。又有一種雲南紅﹐蒂紅色﹐此花卽荼蘼也。植宜髙架﹐其葉必三﹐如竹葉而銳。蕊初放﹐卽露花香﹐味甜靜。

【繡球】白花﹐四月開。樹髙一二丈﹐葉肥大﹐鋸齒。花如千朵梅﹐結成一球﹐圓徑五六寸﹐開於枝末﹐經露下垂。風亭月榭﹐不可無此映帶。畫法分襠不分瓣﹐正面花圓﹐四旁側立﹐方能成規。

【牡丹】卽木芍藥。古有芍藥而無牡丹﹐永嘉時始見吟詠。其花木本﹐髙者五六尺﹐惟玉樓春可丈餘。花大者徑尺﹐小者五六寸﹐千葉者貴。或平頭﹐或起樓﹐色紅﹑黃﹑紫﹑白俱有﹐並有牙色﹑碧色﹑駝色﹑藕色﹑綠色﹑墨色﹑灑金等類。葉俱九出﹐貼花處或三五出。苞大蒂小﹐而蒂瓣葉大﹐枝葉破節。畫法大紅大紫必用渲染﹐粉紅者或點筆﹐黃白必須積粉。花心錯落﹐間露黃白花赭墨點。葉梗向上﹐有筋丫處微芽一點。老榦挺枝﹐必有紅苞﹐其無花之幹﹐偶點一二﹐多不得。一花葉必四枝﹐少不得。谷雨候開﹐亦謂谷雨花。

【芍藥】艸本﹐四月開。花千葉﹐各色俱備﹐早晚種類不一。梗方條直﹐花蕊多。種植者只畱頂枝一二﹐則花朵大。葉九出﹐尖長﹐彎垂捲起﹐中陷邊超﹐如桂葉。花形較牡丹更爲綽約。染花與牡丹同﹐鉤葉筋則順其捲勢﹐方梗須勒出。此花京師爲最﹐南方瘦弱不及也。

【杜鵑】古名紅躑躅﹐本系蜀花﹐今各處皆有。髙四五尺﹐低者一二尺﹐春盡方開。色朱紅﹐六出﹐重臺﹐花蒂托管﹐蒂甚微細。一枝數萼﹐先葉後花﹐葉尖小﹐枝皆對節。花瓣尖圓﹐殘則全朵脫落。其樹盤生﹐望若赤樓﹐枝條軟弱﹐以杜鵑鳴時始開﹐故名。又一種﹐花大而色淡﹐葉亦粗﹐並有五色者﹐謂之山鵑花。黔中徧山皆是。

【罌粟】艸本﹐四月開﹐靑莖﹐髙二三尺。葉如茼蒿﹐花大如碗。千葉者有大紅﹑桃紅﹑紫色﹑純白﹑粉紅各種。單葉者不貴。實如罌﹐分房﹐囊子數千粒如粟﹐其葉抱莖﹐生花艷麗﹐一本數花。初生時柔荑可食﹐粟可爲腐﹐香美。隔年八月下種﹐經冬成棵。以艸遮霜雪﹐春則去之。性喜肥。其花托底四瓣﹐上千葉﹐皆尖細。有苞﹐開則脫落。

【虞美人】艸本﹐類罌粟而小。一本數花﹐長柄有毛﹐花蕊下垂﹐開時始直﹐苞兩片頂出花頭﹐五色俱備。葉多尖叉﹐形亦五出。瓶心如蓮房﹐須環其外﹐千葉者不見心。相傳此花出虞姬冢上。四月開。

【玫瑰】花深紫﹐似薔薇而多刺﹐葉七出。肥苞﹐開足花扁﹐瓣上多白筋﹐黃心攢簇﹐香味甜美。四月開。

【刺梅】有紅﹑黃二種﹐花﹑葉﹑刺俱似玫瑰﹐髙可三五尺﹐有色無香。亦四月開。

【翠雀】艸本﹐北地花也。翠色﹐反面紫色﹐五出。其一連筒中﹐心另有兩瓣相並﹐如紫絨。近筒瓣處兩孔﹐外白內黃﹐卽花心也﹐筒內藏蜜。有柄﹐一枝數朵。葉似僧鞋而小﹐蕊如鳳仙而禿。

金銀花藤本﹐蔓生﹐葉圓長﹐花四瓣﹐一瓣超起如豆﹐花須五莖﹐簇出瓣末。一本上有黃﹑白二色。入藥。

【三月菊】卽蓬蒿也。葉細碎如番菊﹐花如藍菊。長柄色黃。瓣末方而微鋸﹐如金盞。

【諸葛菜】卽蔓菁﹐嫩時可食﹐葉如薺。隔年下種﹐交春起臺。花紫色﹐四瓣﹐叢發於頂﹐多至十數花。亦有旁枝生者。結子細莢如鍼﹐落地自能生發﹐相傳諸葛武侯行軍時布種於地﹐歸時乏糧﹐人馬皆食之。

【艸丁香】艸本﹐葉尖﹐又如馬蘭。花五出﹐紫色﹐黃心﹐五點緊攢一簇。有蒂有柄。略似丁香。

【地丁香】野艸﹐田塍坡岸間俱有。葉長而末圓﹐棵小貼地﹐抽柄寸餘﹐開紫花如豇豆而下垂。

【黃馨】花小﹐葉尖細﹐有柄﹐瓣五出﹐色黃。枝葉破節﹐夏初開﹐宜植籬落。

【蒲公英】野艸﹐葉端如箭鏃﹐下排列如齒﹐貼地生起。柄寸餘﹐花黃如菊﹐千葉而尖亂﹐冬春間向日卽開。

【雪梅堆】白花﹐多刺﹐千葉﹐帶碧色﹐瓣緊密﹐香烈。葉肥﹐鋸齒﹐七出﹐有苞。叢生二三尺。

【黃棣棠】蔓生﹐花黃﹐千葉﹐如球﹐大如彈丸﹐長條千朵。開足圓滿﹐不見蒂。葉尖圓有齒﹐宜植籬間。四月花開。

【金雀】木本﹐髙二三尺﹐細葉如槐﹐花黃像豆花。蒂柘色如首﹐柄如喙﹐一瓣及超如翅﹐三瓣緊抱如尾﹐宛如雀狀。

【荷包牡丹】艸本﹐葉似牡丹﹐綠嫩而小。花一枝綴十餘朵﹐花形如荷囊﹐兩角超起﹐中拖一心如垂帶﹐端有兩黑點﹐著枝處紅絲懸掛﹐累累可愛。其本卽當歸也。

【纏枝牡丹】藤本﹐葉如鼓子﹐三出。長條蔓衍籬落﹐其花粉紅色﹐有柄。蒂五出﹐玲瓏娟好。五月間開﹐至秋不絕。

【朱藤】南北俱有﹐四月花開﹐紫色﹐如幢下垂﹐一枝百朵。有柄如絲﹐花蕊如襪﹐花蒂如帽﹐開足一瓣翻超中分﹐白心黃暈﹐三瓣聯屬如豆花狀。其葉如椿﹐長一二尺﹐老幹虯形﹐屈曲盤繞髙架。花後結實如皂莢﹐蒂赭綠色。幹赭墨色﹐藤壽有數百年者。緣樹更佳﹐但樹必枯耳。

【剪春羅】艸本﹐四五月開。色黃紅﹐用朱標染﹐五出。瓣有齒如剪。髙尺餘。葉圓而長﹐有尖。心短五點﹐靑色。叢生﹐一枝數花﹐花開於頂﹐蒂如梔子。

【剪秋紗】色大紅﹐瓣如火焰﹐苞蒂心如春羅﹐梗赤色。葉尖狹。二花俱對節﹐秋紗則髙可三尺。枝長蕊繁﹐玲瓏光焰。結子與春羅同﹐又名漢宮秋。七月開。

【石橊】五月花﹐色大紅﹐六出重臺。枝葉對節﹐瓣微縐而薄﹐曜日鮮明。黃心千葉者少。露蒂六出﹐紅黃色﹐狀如軍帽。葉狹長﹐枝間有刺。種類不一﹐以迸子石橊爲佳。又三臺石橊﹐千葉極大﹐開足心出一蕊。又開能三重﹐然開至三臺﹐則初臺幹矣。上二臺連蒂脫下﹐一臺結子甚大。又有黃色﹑粉紅﹑灑金﹑純白者﹐其子如松子大﹐色如其花﹐砌小碟甚佳。又綫香石橊﹐枝柔﹐花小而多﹐樹不髙。又火石橊﹐更小﹐單葉﹐皆花於頂﹐宜盆植。

【梔子】白花六出﹐重臺者九出。瓣厚而香郁﹐黃心三粒﹐紫須三莖﹐開足則瓣如圓頂﹐實尖瓣也。蒂葉六七不等﹐如茉莉而粗大。葉如山茶。樹髙三五尺。六月開。卽西域所謂薝卜也。蕊捲如螺狀﹐帶綠色。

【金錢】艸本﹐大紅﹐花如錢盤﹐中心起如燭焰﹐末有短須。靑蒂﹐五出。花開葉間。午開子落﹐又名子午花。髙一二尺。葉尖長有鋸﹐子類牽牛。六月開。

【鐵綫蓮】

白花﹐藤本﹐葉三出﹐花開葉間。長柄﹐千葉﹐托瓣如蓮﹐上細瓣疊抱﹐瓣上白絲。亦宜籬落。夏花也。

【金絲桃】髙一二尺﹐枝繁。花開五出﹐色黃。須極多﹐長過於瓣。中抽綠莖﹐枝葉對生。蕊蒂尖﹐俱如桃花。五月間開。

【翠梅】艸本﹐叢生﹐髙五六寸。葉圓﹐花靑翠五出。圓瓣﹐黃心﹐蒂蕊攢簇﹐梗微紫有節。六月開。

【夾竹桃】木本﹐髙五六尺。枝長葉尖﹐頂上分枝作花﹐花粉紅﹐重臺玲瓏﹐白絲間出﹐花心蕊深紅﹐極繁。六七月開。枝葉對節。

【淩霄】蔓生﹐緣髙樹﹐花開樹杪﹐金黃色﹐五出﹐有赤點﹐大如葵。筒長心短﹐中抽綠莖﹐蕊如牽牛。一枝十數朵。葉如麻薴﹐尖長有鋸﹐葉間有須﹐如蠍虎足。附枝甚牢﹐結莢二三寸。

【鹿蔥】艸本﹐花葉俱如萱﹐髙二三尺。分枝對節﹐牙色﹐一出六枝數朵。五月開。

【木槿】樹髙丈餘﹐葉尖銳﹐大者三出如桑。花生葉間﹐五出﹐千臺者貴﹐其色有紅﹑紫﹑黃﹑白數種。苞﹑蒂﹑蕊如葵﹐枝條勁直﹐單瓣者以之編籬。花開紫色。朝榮暮落﹐卽此花也。枝葉俱破節。夏秋開。

【蜀葵】艸本﹐髙可盈丈。花五出﹐千葉者貴。色有大紅﹑桃紅﹑粉紅﹑純白﹑牙色﹑墨色﹑碧色。瓣圓鋸不一﹐苞﹑蒂﹑蕊如槿。花有柄﹐開於葉間。結子圓砌如磨﹐苞裹之。葉大如芙蓉而五出﹐鋸齒筋密。花如碗大﹐黃心叢穗﹐頂白須數莖。五月開。

【錦葵】葉圓﹐微有缺。花小如錢﹐五出﹐紫色。瓣上赤紋如石竹﹐黃心類蜀葵而小。蕊繁﹐叢生葉間。髙四五尺﹐單瓣。

【百合】艸本﹐白花者爲檀香百合。一莖獨挺﹐髙三四尺﹐葉葉對節﹐四面交生。花開於頂﹐六出﹐無苞蒂﹐花瓣分襠﹐須六出﹐末紫點橫斜﹐中抽靑莖﹐反瓣及蕊﹐有赭墨瘢﹐花大如碗﹐香气淸洌。紅花者爲虎皮百合﹐瓣狹長﹐上有黑點﹐亦六出。開足花下垂瓣翻捲﹐葉細狹尖長﹐心須與檀香略似﹐有色無香。

山丹】艸本﹐亦名沃丹﹐似百合而小。葉狹長。花六出﹐大紅﹐須亦六出﹐瓣上無點。髙尺餘。六月開。

茉莉木本﹐白花九瓣﹐蒂亦九出﹐如爪承筒﹐未開時如爪槌。葉圓微尖﹐對節。開花枝頂﹐一叢四五花﹐心含管內。香甜靜﹐花小如錢。六月開﹐至秋則香遜矣。

珍珠蘭此花絕不似蘭﹐而香酷似之。葉靑黑而圓﹐微尖﹐破節。頂著花﹐杈丫如雞腳﹐故俗名雞腳蘭。其花如小米粒﹐粒綴於靑枝﹐色嫩黃。宜盆植。六月開。

【龍爪】艸本﹐形似鹿蔥。花朱紅色﹐六出﹐叢聚如球。花時葉已糜爛﹐俗謂之燈籠花。夏秋開。

【虎耳】艸本﹐葉圓筋密而有毛﹐反葉如秋海棠﹐貼地牽蔓生根﹐叢葉中抽穗。開花色微紅﹐花一朵﹐兩瓣尖長﹐三小瓣圓而細﹐須五出﹐白而長﹐末有黃點支蔓﹐俱有紅毛。俗名金絲荷葉。六月開。

【岸蓮】艸花﹐四月開﹐開野田內。葉圓而柔嫩﹐一枝十餘葉。花粉紅如豆花﹐一莖數花環列﹐合爲一朶﹐玲瓏圓小﹐莖長二三寸。俗名紅花浪浪。

【柳穿魚】木本﹐低小。葉如垂柳﹐花穗下垂﹐一枝百朵﹐粉色﹐如貫魚狀﹐花三瓣﹐中紅外白。

【都梁香】艸花﹐似蘭而不馨鮮﹐紫色﹐一莖數朵﹐梗亦紫﹐葉短闊。夏初開。

【蒲蘭】艸花﹐四月開。葉如蒲。花六出﹐紫色。幹髙二三寸。三大瓣有黃心﹐三小尖叉如蝴蝶而小。北人謂之馬蘭。

【慈菇】白花﹐三出﹐黃心﹐靑蒂。幹髙一二尺﹐一枝十餘朵。葉大﹐三角。六月開。

【金鐘】山花也。葉似槐﹐抽穗柔而下垂。花六出﹐形似小鐘排列﹐絲系於穗。色有黃﹑紫二種。

【石竹】艸本﹐叢生﹐有節。葉細狹尖長﹐對節生。花發枝頂﹐五出﹐鋸齒﹐色具五采﹐瓣上有紋如錦﹐心短﹐藍點五。蒂含苞蕊。一枝上有四五花﹐千葉者貴。又名洛陽花。宜盆植。

【石菊】似石竹﹐深紅而千葉﹐花大而無紋。葉較肥闊﹐亦藍心。宜盆植。

【萱】艸本。大而重葉者爲鳳頭萱﹐葉如帶。闊寸許﹐環折垂地。穗髙二三尺﹐頂分枝著花﹐多者至八九朵。蕊長﹐將開時如黃鵠嘴﹐對節生。瓣金黃色﹐分心﹐反瓣帶靑色。須六莖﹐從小瓣內矗出。中靑莖一﹐較長﹐無蒂。微苞單瓣者﹐花紅六出﹐葉稍狹。一種蜜色單瓣﹐花小﹐葉更紅﹐爲金絲萱﹐頗香﹐須亦六出。

【荷】水華之極大者﹐生池澤中﹐卽古所謂芙蓉也。種類不一﹐紅白二色爲多。淸明後生圓葉﹐初貼水如錢﹐漸髙如蓋﹐色靑翠。六月花開﹐重葉者多至百葉。惟大紅十八瓣者爲佳。花時已具蓮房﹐嫩黃色﹐須長寸餘﹐著花半白﹐上四分黃﹐末有米色橫粒環抱花房。瓣如勺﹐外深紅。蕊如筆﹐花髙於葉。一葉一花。花落後﹐蓮房漸靑﹐垂下子一二十粒。千葉者子少﹐並有不實者。

【紫薇】木本﹐七月間開﹐樹髙丈餘。叢生花於枝末﹐瓣六出﹐縐如碎絨。心希少﹐蒂圓﹐蕊繁。葉圓小﹐色不一。紅者爲百日紅。又有藍﹑黃﹑粉三色﹐紫薇其最著者。花繁密﹐帶露下垂﹐簾幕間嘉植也。

【秋葵】艸本﹐一名側金盞﹐七月開。幹丈餘。葉六七出﹐形如雞爪而鋸齒。花開葉間﹐色靑黃﹐六出﹐大如碗﹐瓣上有絲﹐內紫色﹐中抽一心﹐著黃粉﹐末紫色。一匚六出﹐苞大微紅﹐蒂尖長綠色。此花開時下垂﹐結子六角﹐尖銳如粽向上。又名黃葵。七月開。

【夜來香】藤本﹐植必用架﹐蔓延環繞。葉長而末圓﹐花一叢百朵﹐五出﹐色綠微黃。蒂托管有柄﹐開亦下垂﹐日落則香气襲人。六七月開。

【晚香玉】艸本﹐六月開。葉如蒜而尖﹐中抽穗﹐作白花十餘朵﹐六出﹐長筒如玉簪而小﹐須藏筒內。此花亦向晚乃香﹐其香酷烈﹐北地花也。

【鳳仙】艸本﹐秋色﹐髙一二尺。葉對節﹐尖長﹐鋸齒。花生葉間﹐蕊如鳳首﹐花開兩瓣如鳳翼。心二﹐其一卽結子者也。色紅﹑紫﹑粉紅﹑白﹑灑金俱備﹐千葉者貴。本不髙﹐葉亦小﹐結子不多﹐俗名西洋鳳仙。

【秋海棠】艸本﹐葉尖圓鋸齒﹐大者如盤﹐紅筋密布﹐反面微綠﹐而筋全紅﹐逐節而上。花開四出﹐圓瓣﹐兩大兩小﹐黃心如小球﹐有微柄擎出花心。花枝對生﹐紅柄如絲﹐蕊圓扁﹐有蒂如三角鈴者。有有苞無蒂者。子如豆﹐生於葉間﹐落地卽萌﹐明秋開花﹐其舊根經冬復發﹐花葉更肥。又有白花者﹐柄亦微紅﹐秋英婉媚﹐無如此花。

【玉簪】白花長筒﹐末開如簪﹐瓣六出﹐似百合而小。一枝十餘朵﹐苞圓﹐須六出﹐末橫黃點﹐中一莖綠色﹐無點無蒂﹐而微有柄。葉如扇﹐長柄尖圓叢生。花枝髙尺餘﹐香淸洌。一種紫色者﹐花葉俱小﹐香亦遜﹐俗名白鶴﹑紫鶴﹐俱艸本。

【桂】一名木樨﹐樹髙一二丈﹐枝葉對生。葉如冬靑﹐尖長而彎角﹐旁超而中陷。花開葉間﹐四瓣﹐黃心二點。有柄。將開則苞落﹐一苞數花叢密﹐色正黃﹐香濃鬱。一種色紅者爲丹桂﹐白者爲銀桂﹐金色者爲金桂﹐香俱遜。又有四季桂﹐四時俱花﹐結子如小靑果。至藥名肉桂者﹐則白花如茶﹐非其類也。

【雞冠】艸本﹐三月布種﹐交夏方生﹐繁則芟之﹐可芼爲羹。長一二寸﹐卽宜移植階砌﹐髙可四尺餘﹐一干獨挺。葉對出﹐尖長﹐有柄。至秋乃花﹐宛如雞幘﹐五色俱備﹐閃爍如剪絨。又如雲捲﹐如芝房﹐變態不一。佳者子少。一種紫花﹐髙不滿尺﹐名壽星雞冠﹐不足貴也。此花至冬猶艷﹐經霜乃凋。

【菊】今之菊﹐古之茱萸也。具五色﹐種類不一﹐方梗缺葉﹐五出。花千瓣﹐圓者如球﹐扁者如盤。苗生宿根﹐三月分種﹐四月摘頭﹐止畱四五枝。諺曰﹕未種菊﹐先插竹。使有依傍﹐則不柔蔓。蕊多﹐俟其有微柄﹐則以鍼刺之﹐止畱頂花﹐則瓣多而開大。無取太髙﹐三尺餘足矣。畫法有鉤染粉絲之別。佳種開不見心﹐花紅者梗亦微紅。凡畫菊不宜著蜂蝶。《禮記》曰「鞠有黃花」﹐陶詩「采菊東籬下」﹐非今之盆植也。其花小﹐色黃﹐而香甚﹐性淸和﹐入藥。今人謂之野菊﹐亦先進禮樂之說耳。近復尙洋菊﹐而後進又爲先進矣。

【藍菊】又名江西藍子。布於地﹐初生如菜﹐交秋發梗生花﹐黃心如錢大﹐長瓣排列周圍﹐色有紅﹑紫﹑白三種。近有千葉者﹐著心處爲五出﹐筒葉則先大後小﹐俱有尖叉。

【僧鞋菊】其根卽附子。梗髙三四尺﹐叢生。葉如艾。花開於頂﹐一枝數十朵﹐色深紫﹐形如僧鞋。圓瓣二﹐尖瓣二﹐前一兜彎而尖﹐四瓣內有須﹐數莖白點。兜內藏兩鉤﹐含蜜。花卸後﹐結子如小瓶。此花開於九月﹐經霜乃凋﹐明春復發。

【萬壽菊】金黃色﹐千葉﹐花大如杯﹐開足圓滿。蒂長﹐蕊如爪﹐瓣末鋸齒。葉細而尖鋸﹐一枝十餘出﹐一本數十花﹐光焰奪目。

【波斯菊】單瓣者五出﹐中心如棋子大﹐色金紅。千葉者長瓣﹐莖﹑葉﹑蒂﹑蕊與萬壽菊同。

【老少年】有紅﹑黃及間色三種。紅者名雁來紅﹐紅黃相間者名十樣錦。紅者初時紫色﹐至秋則紅﹐葉心內變出。黃者初時綠色﹐後變黃。間色者紅黃俱變。葉尖長﹐獨梗﹐花細砌﹐葉間子細黑。此以葉得名者也。

【秋牡丹】艸花﹐花葉俱似牡丹﹐但小耳。花紫色﹐如杯大﹐黃心。

【水木樨】艸花﹐叢生。枝柔弱﹐葉細狹而尖長。花如豆花﹐黃色﹐淺深相間﹐微柄綠蒂﹐生於葉間﹐蒙茸茂密﹐香甜靜。

【馬蘭】艸花﹐生不擇地。紫色﹐如藍菊而細小﹐其苗可食。花時挺榦分枝﹐蕊生枝末﹐葉有尖叉﹐亦先大後小。

【美人蕉】葉大而尖﹐如扇﹐層復抱梗。花叢簇幹上﹐尖長﹐五出。參錯不齊﹐如火焰﹐色朱紅﹐近蒂處帶黃色。圓蒂如豆﹐上有黑點﹐結實可爲數珠。

【牽牛】艸本﹐牽藤附木。葉三出﹐有尖。花開葉間﹐有柄﹐如鼓子花﹐色藍翠﹐五出相連﹐不分瓣。尖蒂抱筒﹐花心三白藏筒內。近心處花白色。淸曉開放﹐日髙卽殷﹐遇陰曀則花竟日。

【淡竹】艸本﹐有節﹐葉抱節生﹐如竹。花開葉間﹐靑苞兩片﹐如蚌蛤吐出﹐翠瓣二。葉圓小﹐內有綠心如米粒﹐又出一莖﹐前有二須翹出﹐須末黃點如桂花。花之大不盈指面﹐而有如許點綴﹐非詳察不知。

【決明】

艸本﹐紫如槐。花黃﹐五出﹐蕊圓﹐叢開枝上。花後結子如豆莢﹐食之明目。

【扁豆】藤本﹐緣架而上。千頭花﹐三張﹐尖圓。破節﹐花生葉間﹐一穗十餘朵﹐色有紫﹑白二種﹐白者佳。其花一瓣翻超﹐三瓣連屬如藤花﹐但藤花下垂﹐而豆花直上。花後成莢﹐種類不一﹐似弓袋者佳。此花人多種植﹐鮮能窮其狀者﹐昔南田作扁豆花一枝﹐遊棚下半月﹐知寫生之不易也。

【蠶豆】葉厚而長﹐淡綠色﹐一枝六出﹐有苞抱梗﹐髙尺餘。白花成穗﹐叢生葉間﹐翻瓣上有黑點如瓜子大﹐似二而一﹐中分白道。蒂如扁豆而大。

【蓼】艸花﹐一名觀音柳﹐幹五六尺﹐節粗而幹細﹐其節卽牛膝也。葉尖長有柄﹐未分枝﹐錯落下垂。一穗花千朵﹐粉紅﹐五出﹐有心。蒂蕊細如米。面水臨溪﹐別饒丰韻。一種花小而白者﹐不足貴。

【芙蓉】十月開﹐靑梗條發﹐髙七八尺﹐有紅白二種。花如千葉葵﹐未開時緊密﹐開足則反正玲瓏。葉亦如葵而光潤﹐綠苞靑蒂。宜池沼邊。又一種名三醉芙蓉﹐初開時花白﹐次日微紅﹐三日大紅。樹髙丈餘﹐破節生枝﹐木本﹐不凋﹐楚南多有。

【山茶】木本。單葉粉紅者﹐名楊妃山茶﹐破臘開。大紅者爲蜀茶﹐正月開。皆五瓣﹐黃心一簇如瓣大﹐白須半寸﹐苞蒂數層﹐葉厚﹐尖長有稜。又重臺大紅者﹐名寶珠山茶。樹髙﹐花千朵粉色者﹐名玉林山茶﹐品貴。又洋茶﹐五色具備。並有灑金二色者﹐其花平板少韻。

【蠟梅】臘月開﹐花黃如蠟﹐對節生﹐九瓣﹐內一臺紫色﹐黃心﹐三點﹐香气馥鬱。葉尖長﹐花時無葉﹐其種有荷花﹑磬口﹑九英。磬口者佳﹐狗蠅其最下者。一種素心者﹐花大香甚﹐名懷素蠟梅。出自中州爲上品。

【南天竹】抱根生﹐如慈竹﹐葉尖。一枝九出﹐每出必三﹐叢披若竹。夏間開小白花﹐五瓣。冬結子﹐朱紅累累如珊瑚。種嘉者名獅子尾﹐枝重下垂﹐冬月霜雪間不可無此點綴。

右花一百餘種﹐余未經見及不入畫者不錄。○取用顏色

【粉】上匣眞杭粉﹐微帶碧色者﹐以指甲破之﹐其稜如鋒﹐此上品也。色白而無鋒者﹐火候過而質反粗。靑色而堅者﹐火候不及﹐鉛气未盡。皆不可用。粉好﹐只用淸膠研成團﹐著槌上﹐以水化之﹐卽能發亮。不可烝淘﹐忌烈火烘。冬月隔宿可用﹐夏月宿膠不宜。

【胭脂】雙料杭脂以滚水擠出﹐盛碟內﹐文水烘漧。將幹卽取碟離火﹐多用幾張﹐分作數碟。幹後再以溫水浮出精華而去其查滓﹐則更妙。初擠不過一二﹐再擠顏色略差﹐烘之以調紫色﹑牙色嫩葉﹑苞﹑蒂等用。至點染花頭﹐必用初擠。

【花靑】用廣靑末帶葡萄色者爲佳。羅篩去滓﹐用膠汧細﹐淘取其標﹐傾碟內﹐文火烘漧。夏月分碟速幹﹐恐膠臭也。凡烘顏色﹐須一人守之﹐時時側動﹐則不枯焦。

【藤黃】取筆管黃﹐以嫩色者爲上。不用膠﹐著水卽化﹐顏色中最省力者。

【赭石】以黃赤色鮮明者爲上﹐鐵色者爲下。取其質嫩細可磨者﹐搗碎乳細﹐衝以微膠﹐淘出標﹐用碟內焙漧。亦可成墨。

【朱砂】以鏡面砂爲上﹐乳細﹐取中心﹐用其標。另收大紅﹐花反瓣用。好砂則竟無腳也。

【石靑】取佛頭靑搗碎﹐去石屑﹐乳細。用膠取標﹐卽梅花片也。其中心爲二靑﹐染花最佳﹐其下爲大靑﹐人物大像用。

【石綠】取獅頭綠﹐用法如石靑﹐多取標爲用。若蜻蜓翅﹐則無標矣。

【雄黃﹑雌黃】以膠水磨用亦可。若欲多用﹐亦須淘定。凡石色俱不可攙和用﹐而雄黃气猛烈﹐觸粉卽變﹐尢宜愼之。

【泥金】

金有靑赤二種﹐俱要眞金。將飛金抖入碟內﹐以兩指醮濃膠磨之。幹﹐則濟以熱水。俟極細後﹐以滚水淘洗。提出膠﹐而銹未去﹐則不能發亮。洗銹之法﹐以豬牙﹑皂莢子泡水沖入﹐置深杯內﹐文火烘之﹐翻滚半刻後﹐置杯於地﹐而紙封其面﹐少頃揭開﹐則金定而去其黑水。如此洗烘三四次﹐則水白而金亮矣。去水之法﹐用紙撚引出﹐擠漧復入﹐謂之「白龍取水」。若傾倒則精華隨去矣。點筆時略用淸膠﹐用過後仍用皂湯磨洗﹐則發亮如前。

【百艸霜】燒茅艸之鍋灰﹐羅細濃膠研乳﹐如淘定花靑法。取標烘漧爲墨用。卷下

前卷旣定﹐又摘錄古人畫說﹐參以己意﹐而畫家源流宗派﹐亦略可考。要之眾妙傳心﹐非可言諭﹐豈能筆罄。覽斯集者﹐知搦管時不容輕落﹐而耳食者未許漫評。金鍼欲度﹐難與人巧﹐遊藝之中有依據﹐明者自領之而已。外附用絹紙畫具﹐及裝潢藏弆之法﹐牛毛繭絲﹐亦全力搏兔之意云爾。

【書畫一源】

倉頡造書﹐史皇制畫﹐書畫非異道也。非書則無記載﹐非畫則無彰施﹐二者殊途而同歸。六書始於象形﹐象形乃繪事之權輿。形不能書象﹐而後會之以意﹔意不能盡會﹐而後諧之以聲﹔聲不能盡諧﹐而後求之以事﹔事不能盡指﹐而後轉注假借之法興焉。書者﹐所以濟畫之不足也。使畫可盡﹐則無事書矣。﹝明宋濂《畫源》﹞

【詩畫相表裏】

陰陽一噓而敷榮﹐一吸而揪斂﹐則葩華秀茂﹐見於百卉眾木者﹐自形自色。𨿽造化未嘗究心﹐而粉飾大化﹐文明天下﹐亦以彰眾目﹑協和气焉。而羽虫三百六十﹐聲音顏色﹐飲啄態度﹐各不相同。上古采以爲官﹐稱聖人取以配象類﹐詩人多識於鳥獸艸木﹐《月令》四時記其榮枯語默。故善詩者詩中有畫﹐善畫者畫中有詩。然則繪事之寄興﹐與詩人相表裏焉。﹝宋《宣和畫譜》﹞

【畫派】

漢晉以來﹐多畫人物宮殿﹐唐吳道子亦工人物﹐至邊鸞始以花鳥著﹐其徒於錫﹑梁廣﹑陳庶等繼其業。五代末﹐始有徐熙﹑黃筌名工花鳥﹐名盛一時。宋開畫苑﹐南北兩朝能手甚多﹐而皆以徐黃爲宗派﹐元時猶祖述之。至明而繪事一變﹐山水花鳥皆從簡易﹐而古法弁髦矣。本朝書畫﹐直追晉宋﹐且駕徐﹑黃而上。亦見文治之隆﹐而黼黻休明﹐於玆爲盛也。

【六法前後】

明謝肇淛云﹕古人言畫﹐一曰气韻生動﹐二曰骨法用筆﹐三曰應物寫形﹐四曰隨類傅彩﹐五曰經營位置﹐六曰傅模移寫。此數者何嘗道得畫中三昧。以古人之法﹐而施之於今﹐何啻枘鑿。愚謂卽以六法言﹐亦當以經營爲第一﹐用筆次之﹐傅彩又次之。傅模應不在畫內﹐而气韻則畫成後得之。一舉筆卽謀气韻﹐從何著手﹖以气韻爲第一者﹐乃賞鑑家言﹐非作家法也。

【畫忌六气】

一曰俗气﹐如村女塗脂。二曰匠气﹐工而無韻。三曰火气﹐有筆杖而鋒芒太露。四曰艸气﹐粗率過甚﹐絕少文雅。五曰閨閣气﹐描條軟弱﹐全無骨力。六曰蹴黑气﹐無知妄作﹐惡不可耐。

【兩字訣】

畫有兩字訣﹐曰活曰脫。活者﹐生動也﹐用意﹑用筆﹑用色﹐一一生動﹐方可謂之寫生。或曰當加一潑字﹐不知活可以兼潑﹐而潑未必皆活。知潑而不知活﹐則墮入惡道﹐而有傷於大雅。若生機在我﹐則縱之橫之﹐無不如意﹐又何嘗不潑耶﹖脫者﹐筆筆醒透﹐則畫與紙絹離﹐非筆墨跳脫之謂。跳脫仍是活意。花如欲語﹐禽如欲飛﹐石必崚嶒﹐樹必挺拔﹐觀者但見花鳥樹石﹐而不見紙絹﹐斯眞脫矣﹐斯眞畫矣。

【士大夫畫】

趙文敏問畫道於錢舜舉﹐何以稱士大夫畫﹖曰﹕隸體耳。畫史能辧之﹐則無翼而飛﹐不爾便落邪道。王維﹑李成﹑徐熙﹑李伯時﹐皆士大夫之髙尙者﹐所畫能與物傳神﹐盡其妙也。然又有關棙﹐要無求於世﹐不以贊毀撓懷。常舉以似﹐畫家無不攢眉﹐謂此關難度。

【入細通靈】

人之技巧至於畫而極﹐可謂奪天地之工﹐泄造化之祕。少陵所謂「眞宰上訴天應泣」者也。古人之畫﹐細入毫髮﹐故能通靈入聖。今人動曰「取態」﹐謂之遊戲筆墨則可耳﹐以言乎畫﹐則未也。

【形似】

東坡詩﹕「論畫以形似﹐見與兒童鄰。作詩必此詩﹐定知非詩人。」此論詩則可﹐論畫則不可。未有形不似而反得其神者﹐此老不能工畫﹐故以此自文。猶云「勝固欣然﹐敗亦可喜﹔空鉤意釣﹐豈在魴鯉。」亦以不能奕﹐故作此禪語耳。又謂寫眞在目與顴肖﹐則余無不肖﹐亦非的論。唐白居易詩「畫無常工﹐以似爲工﹐學無常師﹐以眞爲師。」宋郭熙亦曰「詩是無形畫﹐畫是有形詩。」而東坡乃以形似爲非﹐直謂之門外人可也。

【文人畫】

畫者﹐文之極也﹐故古今文人頗多著意。張彥遠所次歷代畫人冠裳﹐大半必其人胸中有書﹐故畫來有書卷气。無論寫意﹑工致﹐總不落俗。是以少陵題詠﹐曲盡形容﹔昌黎作記﹐不遺毫髮。歐文忠﹑三蘇父子﹑兩晁兄弟﹑山谷﹑後山等﹐評論精髙﹐揮翰超拔。然則畫者豈獨藝之云乎。﹝宋鄧椿《論畫》﹞

【雅俗】

筆之雅俗﹐本於性生﹐亦由於學習。生而俗者不可醫﹐習而俗者猶可救。俗眼不識﹐但以顏色鮮明﹐繁華富貴者爲妙﹐而彊爲知識者﹐又以水墨爲雅﹐以脂粉爲俗。二者所見略同。不知畫固有濃脂艷粉而不傷於雅﹐淡墨數筆而無解於俗者。此中得失﹐可爲知者道耳。

【寫生】

昔人寫生﹐先用心於行幹分條。分寸之間﹐幾多曲折﹔膚理縱橫﹐各核名實。𨿽有偃仰柔勁之不同﹐自具迎暘承露之態。勾萌拆甲﹐以至花葉葳蕤﹐脫瓣垂實﹐皆一气呵成﹐絕無做作。今人一枝一干﹐旣少分別﹐朝榮夜舒﹐情性全乖﹐無惑乎花不附木﹐木不附土﹐剪彩欺人﹐生意何在﹗所以貴賤修促﹐苗裔斷延﹐皆可徵效。﹝明顧凝遠《畫引》﹞

【生機】

董其昌曰﹕畫之道﹐所謂宇宙在乎手者。眼前無非生機﹐故其人往往多壽。至如刻畫細謹﹐爲造物役者﹐乃能損壽﹐蓋無生機也。黃子久﹑沈石田﹑文徵仲皆大耋﹐仇英短命﹐此其徵矣。

【天趣】

人能以畫寓意。明窗淨幾﹐描寫景物﹐名花折枝﹐想其態度綽約﹐枝葉宛轉﹐向日舒笑﹐迎風欹斜﹐含煙弄雨﹐初開殘落。布置筆端﹐不覺妙合天趣﹐自是一樂。然必興會自至﹐方見天機活潑﹐若一涉應酬﹐則煩苦郁塞﹐無味極矣﹐安得有畫。

【結構】

宋政和中﹐建設畫學﹐用太學考試法﹐試四方畫士。以古人詩句命題。嘗試「竹鎖橋邊賣酒家」﹐人皆向酒家著筆﹐一史但於橋頭竹外﹐掛一酒簾而已。又試「踏花歸去馬蹄香」﹐人皆作馬上看花景﹐一史於落紅徑上﹐掃數蝴蝶飛逐馬后。又試「嫩綠枝頭紅一點」﹐人皆於花木上妝點﹐一史獨於危亭縹緲﹑綠楊隱映之處﹐畫一美人憑闌而立。果皆得中魁選。想其結構時意象慘淡﹐圖成後落落大方﹐推陳出新﹐眞切而不落纖巧﹐乃爲結構。

【定稿】

古人畫稿﹐謂之「粉本」﹐前輩多寶蓄之﹐蓋其艸艸不經意處﹐有自然之妙也。宣和﹑紹興所藏粉本﹐多有神妙者。可見畫求其工﹐未有不先定稿者也。定稿之法﹐先以朽墨布成小景﹐而後放之。有未妥處﹐卽爲更攺。梓人畫宮於堵﹐卽此法也。若用成稿﹐亦須校其差謬損益﹐視幅之廣狹小大而裁定之﹐乃爲合式。今人不通畫道﹐動以成稿爲辭﹐毫釐千里﹐竟成痼疾。是可嘆也。

【臨摹】

臨摹卽六法中之傅模﹐但須得古人用意處﹐乃爲不誤﹐否則與塾童印本何異。夫聖人之言﹐賢人述之而固矣﹔賢人之言﹐庸人述之而謬矣。一摹再摹﹐瘦者漸肥﹐曲者已直﹐摹至數十徧﹐全非本來面目。此皆不求生理﹐於畫法未明之故也。能脫手落稿﹐杼軸予懷者﹐方許臨摹。臨摹亦豈易言哉。

【繪實繪虛】

人有言﹕繪雪者不能繪其淸﹐繪月者不能繪其明﹐繪花者不能繪其馨﹐繪人者不能繪其情。以數者虛而不可以形求也。不知實者逼肖﹐則虛者自出﹐故畫北風圖則生涼﹐畫云漢圖則生熱﹐畫水於壁則夜聞水聲。謂爲不能者﹐固不知畫者也。

【法古】

明範允臨云﹕學書不學晉書﹐終成下品。惟畫亦然。五代以前名迹已不可考﹐而宋元諸名迹﹐珍賞家猶藏一二﹐其殘縑斷素﹐流落人間者﹐明眼亦能得之﹐斯畫家宗匠也。有志法古者﹐畱意訪求﹐潛心摹擬﹐方能得其神理。今之畫者﹐不見一古人眞迹﹐而師心自創﹐妄意塗抹﹐懸之市中﹐以易斗米﹐畫安得佳耶﹖

【畫所】

宋顧駿之嘗構髙樓以爲畫所﹐每登樓去梯﹐家人罕見。必時景融朗﹐然後含毫﹐若天地陰慘﹐則不操筆。今之畫者﹐筆墨混於塵埃﹐丹靑和其墨滓﹐徒污絹素﹐豈曰繪畫﹖

【畫品】

古之工畫者﹐非名公巨卿﹐卽髙人逸士﹐未有品不髙而能畫者。王紱於月夜聞鄰舟笛聲﹐訪之﹐贈以畫竹。翌旦其人以重幣求雙幅﹐紱麾之﹐並收其前贈。今人略知飾色﹐便思求利﹐曲意徇人﹐其人可知﹐其畫可知也。又文徵仲﹑董文敏﹐生前卽多贗本﹐或求其名款﹐亦姑應之。其度量有過人者。

【畫鑑】

自古以畫名世者﹐不惟其畫﹐惟其人。因其人亦重其畫﹐見其畫如見其人﹐𨿽一時寄興於丹靑﹐而千載流芳於金石。間亦有名盛而珪玷者﹐則又爲藝林之龜鑑也。

【賞識】

古畫多贗本﹐良賈亦能辧之。視其絹色﹑墨迹﹑圖書之新舊﹐宋絹極細﹐明絹則粗。宋元人畫多不用紙﹐董華亭晚年嘗用綾﹐皆其閨房內所求﹐今亦有贗本。至於賞鑑之家﹐以筆墨气韻爲主。古畫重裝﹐亦有失神者﹐而其骨力自在。至六法未諳﹐用筆破敗者﹐則尢其易見者也。

【唐宋名家】

元湯臟《畫鑑》云﹕唐人花鳥﹐邊鸞爲最﹐大抵精於設色﹐穠艷如生﹐其他畫者𨿽多﹐互有得失。歷五代而得黃筌﹐花卉翎毛﹐超出眾史。筌之可齊名者﹐惟江南徐熙﹐熙志趣髙遠﹐畫艸木虫魚﹐妙入造化﹐非世之工畫者可及也。筌之子居寶﹑居寀﹐熙之孫崇嗣﹑崇矩﹐各得其家法。至趙昌惟以傅染爲工﹐骨法气韻蔑如也。花鳥一科﹐當以唐之邊鸞﹐宋之徐﹑黃﹐爲古今規式。

【徐黃畫體】

宋郭若虛論徐﹑黃畫體諺云﹕黃家富貴徐熙野。此不惟各言其志﹐亦耳目所習﹐得之手而應之心也。黃筌與其子居寀﹐始事蜀爲待詔﹐筌累遷如京副使。旣歸朝﹐筌爲宮贊﹐居寀服舊職﹐皆給事禁中﹐多寫禁禦所有珍禽瑞鳥﹐奇花怪石。今傳世之桃花﹑鷹鵲﹑純白雉兔﹑金盆鵓鴣﹑孔雀﹑龜﹑鶴之類是也。徐熙江南處士﹐志節髙邁﹐放達不羈﹐多狀江湖所有汀花野竹﹑水鳥淵魚﹐今傳世之鳧﹑雁﹑鷺鷥﹑蒲藻﹑蝦魚﹑叢艷﹑折枝﹑園蔬﹑藥苗之類是也。二者春蘭秋菊﹐各擅重名﹐下筆成珍﹐揮毫可範。復有居寀兄居寶﹐徐熙之孫崇嗣﹑崇矩﹐皆能傳授家學。蜀中則有刁光允﹑劉贊﹑滕昌祐﹑夏侯延祐﹑李懷衮﹐江南則有唐希雅﹑希雅之孫中祚及宿﹐都下則有李符﹑李吉之儔﹐皆守其派。

【沒骨派】

宋郭若虛《畫記》云﹕李少保端願有圖﹐一面畫芍藥數本﹐云是聖善齊國獻穆大長公主臥房中物﹐或云太宗賜文和。其畫無筆墨﹐惟用五采布成﹐旁題云﹕翰林待詔黃居寀等定上品徐崇嗣沒骨圖。後因出示兩禁賓客﹐蔡君謨乃題云﹕前世所畫﹐以筆墨爲上﹐至崇嗣始用布彩﹐濃麗生態﹐肖物逼眞﹐故趙昌輩效之﹐多用定本臨摹﹐不落筆墨﹐謂之沒骨派。愚謂造物賦形﹐本五行爲五采﹐本無邊墨﹐故名手畫像﹐只用赤脂檀粉烘染而成﹐不用墨腔。後來名手間出﹐學沒骨者漸失眞傳﹐以臨摹多而裁制少也。

【鋪殿﹑折枝】

徐熙於雙縑幅素上畫叢艷疊石﹐傍出藥苗﹐雜以禽鳥蜂蝶之類﹐位置端莊﹐駢羅整肅﹐以備宮中掛設﹐謂之鋪殿花﹐次曰裝堂花。又嘗畫折枝﹐小幅多瓶插對臨﹐寬幅寫大折枝桃花一枝﹐謂之滿堂春色。後有作者﹐鮮能出其範圍。

【明人畫】

有明一代之畫﹐若沈周﹑王問﹑王穀祥﹑陸治﹑孫克弘﹑魯治﹑陳淳﹑周之冕等﹐皆能花卉。沈﹑王﹑陸又以山水名﹐孫則兼人物。要皆落墨淡色﹐寫意而不能工至。國初﹐惲壽平運以生機﹐曲盡造物之妙﹐所題詩句極淸艷﹐書法得河南三昧﹐洵空前而絕後矣。今之學壽平者﹐不師其意﹐專事描摹﹐以至枝榦不分﹐苞蒂不備﹐眞意盡失。而尙爲贗款以欺世﹐豈能當識者之目耶﹖

【翎毛】

古人花卉﹐必配翎毛﹐大而鸞﹑鶴﹑鷹﹑雕﹑山雞﹑孔雀﹐小而鸚哥﹑畫眉﹑鴝鵒﹑鳩﹑鵲﹑燕﹑雀之類﹐水禽則鷺鷥﹑鴛鴦﹑鳧鴨﹑脊令﹑魚虎之類﹐無不一一肖形。黃筌畫山雞於禦屏﹐時有獻鷂者﹐鷂忽奮起欲攫之。鷂固健﹐畫亦神矣。宋李澄叟畫說﹐畫翎毛者當浸潤於籠養飛放之徒。鷙鳥問養鷙鳥者求之﹐寫照依形﹐各從其類。韓幹畫馬﹐廏中萬馬皆吾師之說﹐明矣。然則畫花卉者﹐須就老圃朝夕觀之﹐然後得其含苞吐秀﹐榮敷凋落之態。徒事稿本﹐奚益也﹗

【艸虫】

叢花密葉之際﹐著一二飛虫﹐不惟空處不空﹐亦覺分外生動。宋曾雲巢無疑工畫艸虫﹐年愈邁愈精﹐或問其何傳﹐無疑笑曰﹕此豈有法可傳哉﹐某自少時取艸虫籠而觀之﹐窮晝夜不厭﹐又恐其神之不完也﹐復就艸間觀之﹐於是始得其天。方其落筆之時﹐不知我之爲艸虫耶﹐艸虫之爲我也﹐此與造化生物之機緘蓋無以異﹐豈有可傳之法哉﹖

【畫石】

宋黃休復論前輩畫太湖石﹐用飛白法﹐而以淺深墨嵌空之﹐獨黃居寀以筆端搶擦﹐文理縱橫﹐稜角峭硬﹐如虯虎將踴﹐厥狀非一。其畫松竹花雀﹐皆能變易古法﹐別開生面。

【點苔】

明唐志契論點苔當從石縫中點出﹐或濃或淡﹐或濃淡相間﹐不多不少﹐不密不疏。古畫有橫苔﹑直苔﹐並有不點苔者。必預先畫石﹐無一筆頹敗﹐故加一點﹐一點好看﹔少一點﹐容或無妨也。近時作者﹐率意點擢﹐不顧其安﹐苔豈有長於突處不堅牢之理﹖以識者觀之﹐如鳥鼠之糞堆積狀耳。又謂山石醜處﹐須以苔遮掩之﹐愈遮愈醜﹐是以浮寄煩腫之病都由於此。

【畫竹】

竹分竿﹑節﹑枝﹑葉。畫竿從梢至根﹐𨿽一一畫下﹐而意思貫穿。梢頭節短﹐漸漸長﹐至根又漸短﹐行筆平直﹐兩邊如界﹐此畫竿法也。畫節用兩筆勾出﹐上一筆稍彎如仰月﹐其生枝處略突﹔下一筆承上略短﹐無兩頭超起﹐此畫節法也。枝必附節﹐雄竹單枝﹐雌竹雙枝﹐上節在左﹐則下節在右﹔用筆迅速﹐方能遒健﹔葉多則枝伏﹐葉少則枝昂﹔風枝雨枝﹐隨時俯仰﹐此畫枝法也。葉須勁利﹐實按虛起﹐一抹便過﹐遲畱不得﹔粗忌如桃﹐細忌如柳﹔一忌孤行﹐二忌兩並﹐三忌如叉﹐四忌如井﹐五忌手掌﹐六忌蜻蜓﹔總須葉葉交加﹐疏處遙相照應﹐則不犯諸忌矣。轉側向背﹐雨打風翻﹐正闊偏狹﹐雙頭單腳﹐此畫葉之法也。故畫蘭用側筆﹐畫竹用折筆。王紱畫竹﹐竿瘦而葉肥﹐倍饒丰態﹐學者宜宗之。

【畫松】

松幹如龍鱗﹐然不可圓圈到底﹐須以橫直筆點擦破之。其節四面對生﹐枝老則下垂﹐頂銹則拳禿。葉如釵股﹐每葉必雙。其枝枝處有筒﹐赭色。茅松枝長葉茂﹐葉葉交加。剔牙松幹蒼黑﹐葉短﹐亦交叉﹐其葉之正面圓而叢﹐側面如半扇。相其枝榦而布列之﹐以色之淺深爲新舊。又羅漢松﹐靑榦闊葉﹐結子如豆﹐靑紅各半﹐如梵僧趺跏狀﹐故名。

【畫柏】

畫柏亦須畫古柏﹐疤節累累﹐或豁腹虯形﹐或禿頂鴟喙﹐或龜蛇紐結。葉用攢點法﹐或五出六出﹐叢聚如黛。枯枝黑色﹐無皮﹐有皮處如麻絲﹐纏繞彎環斜抱。凡畫松柏﹐皆欲成形﹐僵立如鬼﹐夭矯如龍﹐藤蘿牽掛﹐苔蘚班駁。根畔不宜多艸。如畫折枝﹐則柏葉宜直筆抒寫﹐而葉端有赭色點﹐並宜柏子。至纓絡柏﹑刺柏﹑黃柏﹐皆不入畫。

【畫柳】

諺云﹕畫人莫畫手﹐畫獸莫畫狗﹐畫樹莫畫柳﹐一畫便出醜。以柳之飄曳搖揚﹐隨風無定也。要之入畫者皆垂柳﹐略帶微風。梅時﹐柳稊而已﹔杏時﹐柳眼尙未全舒﹔桃時﹐柳眉方展﹐葉長而分棵。夏則柳幔重帷﹐秋則柳條衰落﹐所謂六法通四時也。凡畫花柳﹐柳宜在前﹐花宜在後﹐則掩映好看。至顏色靑黃﹐則隨時早晚。

【梧桐】

直榦橫枝﹐四面對節﹐樹老則枝下垂﹐綠皮無皴﹐橫抹數筆而已。葉如盤大﹐五出﹐長柄。花五出。結實如杓子﹐綴於邊﹐熟則皮皺。皆堪入畫。

【潑墨】

唐時王洽﹐性疏野﹐好酒﹐醺酣後﹐以墨潑紙素﹐或吟或嘯﹐腳蹴手抹﹐隨其形狀﹐爲山石雲水﹐倏忽造化﹐不見墨污。後張僧繇亦工潑墨﹐嘗醉後以發醮墨塗之。凡畫不用筆者﹐吹云﹑潑墨﹑水畫﹝以墨浮水﹐用紙收貼﹞﹑火畫﹝點香畫紙﹐如白描畫﹞﹑漆畫﹑繡畫﹐皆非正派﹐故不足取。

【指畫】

唐張璪卽以手畫﹐畢宏見而驚異之﹐或問所授﹐曰﹕外師造化﹐中得心源。近時髙且園其佩工指畫﹐名指頭生活﹐人物﹑山水﹑禽魚﹐無不生動。曾見其巨幛作海水圖﹐駭波立浪﹐雄壯若有衝激聲﹐上空半尺許﹐寫兩飛鶴﹐遠望之宛然海角天涯。髙本工筆畫﹐苦於應酬﹐乃變爲指畫。未有不能筆而能指者。俗手未知握管﹐彊欲效顰﹐畫虎不成﹐災墨禍紙﹐令閱者污目﹐豈不可笑。

【西洋畫】

西洋人善勾股法﹐故其繪畫﹐於陰陽遠近不差錙黍。所畫人物屋樹﹐皆有日影。其所用顏色與筆﹐與中華絕異。布影由闊而狹﹐以三角量之。畫宮室於墻壁﹐令人幾欲走進。學者能參用一二﹐亦其醒法。但筆法全無﹐𨿽工亦匠﹐故不入畫品。

【落款】

畫有一定落款處﹐失其所﹐則有傷畫局。或有題﹐或無題﹐行數或長或短﹐或雙或單﹐或橫或直。上宜平頭﹐下不妨參差﹐所謂齊頭不齊腳也。如有當擡寫處﹐只宜平擡或空一格。又﹐款宜行楷﹐題句字略大﹐年月等字略小。元人畫有落款於樹石上者﹐亦恐傷畫局故也。凡畫以單款爲佳﹐傳之於後﹐亦加珍重。必欲爲號﹐須視其人何如。今人恐被攘奪﹐必求雙款﹐以不敏謝之可也。

【裱畫】

裝潢非筆墨家事﹐而俗手每敗壞筆墨﹐不可不愼。畫就卽裱﹐恐顏色脫暈﹐必須時久。而帚法重輕﹐調糊厚薄﹐視紙絹之新舊爲程度。小幅挖嵌爲佳﹐書斗必須淺色。所鑲綾絹﹐非本色亦淺色。軸則花梨﹑紫檀﹑黃楊﹑漆角者爲宜﹐玉石則太沈重。式尙古朴﹐勿事雕飾。絹畫則綾裱﹐紙畫或絹裱﹐卽用紙裱﹐亦必綾邊上下尺寸俱有一定﹐長短不得。古畫重裝﹐宜仍托底。珍賞之家﹐必延良工於室爲之﹐恐一落鋪中﹐易去底紙﹐摹作贗本﹐則失卻元神也。裝後題簽﹐必善書者﹐篆隸更妙。賞鑑圖書﹐亦不可少。

【藏畫】

裝潢得法﹐亦貴珍藏。盛以畫囊﹐置木箱內﹐懸之屋梁透風處。南方蒸熱﹐伏候宜取曬晾﹐以樟腦﹑蕓香﹑花椒﹑煙葉等貯箱內。又貴時常取掛﹐則無黴蛀之患。焚香恐防燻黑﹐垂簾以避蠅污﹐什襲珍之﹐則畫不落劫﹐傳之十世猶新﹐何患其不壽乎。

末附

【礬絹】

膠礬不得法﹐𨿽筆墨精妙﹐亦無所施。置一繃架﹐直梃二根﹐約長八尺﹐寬二寸半見方﹐多鑿筍穴。橫幹二根﹐或二﹑三﹑四﹑五尺寬不等﹝以絹有寬窄也﹞﹐穿入穴內﹐用木楔楔緊。然後著漿。漿糊不可太熟﹐熟則無力。先粘上邊橫幹﹐次左右兩直梃﹐粘絹時看照絲縷正直﹐空下一邊﹐懸幹數寸。漿幹之後﹐以小竹竿縛定絹邊﹐而以麻索网於下幹之上﹐然後上膠礬。以排筆順下﹐不宜逆帚。礬徧﹐拔出木楔﹐自內楔出繃緊﹐麻索亦抽緊。中腰反面用木幹撐直﹐幹後背面亦礬。凡膠礬絹﹐須天气晴明﹐俟其陰漧揭下﹐則潔白而光潤。

【用膠礬】

廣膠以明亮有節者爲上。膠一兩﹐礬三錢﹐謂之外加三。隔宿先將水浸膠﹐明旦火上略熱﹐卽化明白礬﹐研末﹐衝以溫水烘化﹐用大碗二﹐膠礬各或半碗﹐俟溫後沖和﹐合爲一碗。若滚熱卽衝﹐則成塊矣。

【礬紙】

膠礬分兩如前﹐紙性沁入﹐膠一兩﹐礬三錢﹐水須一碗半﹐止礬一面足矣。礬時﹐須下有襯紙﹐則不破壞。如畫山水﹐則用風礬﹐以紙浮貼墻上﹐一兩月卽可用﹐愈久愈佳。

【捶絹】

先以水噴絹﹐勻徧﹐用白布三尺﹐捲作心﹐外包絹﹐不可太緊﹐用搗衣槌於光石上捶打。左手持絹﹐右手執槌﹐兩手俱要松活﹐每打一下﹐則左手一轉側。捶四五百﹐則絲扁而勻細矣。若耿絹﹐則自然緊細﹐不必捶。

【畫碟】

畫碟宜多用二寸圍﹑白地無花者﹐舊窯更佳。筆捵亦不可少。用過卽洗淨﹐貯一擎盒內。北地風灰易滓﹐用時必有遮膠。杯亦宜磁﹐不宜銅器﹐恐銅銹亦能變色也。硯臺﹑墨牀﹑壓尺﹑介尺等﹐俱要潔淨。

【畫筆】

畫筆惟杭州八字橋張文貴家所制爲得法﹝其孫號思溪﹞。點花用白描﹐行幹用狼毫﹐鉤筋用小狼毫﹐葉用小著色﹐翎毛蜂蝶用須眉﹐山石用蟹爪﹐點花心用白描禿筆﹐天﹑水﹑煙﹑云﹑地﹑坡﹑石﹑岸用排筆﹑判筆。用過卽洗淨﹐置筆筒內。粉筆﹑胭脂筆各不相假﹐余或通用。

【用水】

無泉水﹐則用冰水﹐或雪水。夏月天﹑泉水數者俱無﹐則用蒸滴法。以大碗覆鍋上﹐而取其滴露以擠胭脂﹐非此不可作。畫時須水二碗﹐一洗筆﹐一調顏色﹐污卽更換。洋菊譜﹝有序﹞

洋菊出乾隆年間﹐花具五色﹐圓者如球﹐扁者如盤﹑如輪。花瓣皆有筒﹐或短筒﹐或長筒﹐或筒末出瓣如匙﹐或但有筒而無瓣。丙子閏九月﹐奉旨召入內殿﹐各爲之圖﹐定以佳名﹐而禦題其上﹐裝成巨冊﹐入祕苑珠林﹐乃恭爲譜序曰﹕

「鞠有黃花」﹐《月令》載之。亦越晉室﹐淵明采之。五色茱萸﹐出自後代。統名曰菊﹐譜不勝載。近得洋菊﹐花事一變。鋸葉筒瓣﹐爲圓爲扁。爍如星懸﹐簇如鍼攢。如輪如蓋﹐如缽如盤。超挖如匙﹐排插如簪。如笠斯糾﹐如環無端。心管五出﹐色態多般。或曰蒿本﹐人力所接。冒以洋名﹐實出中國。余旣繪圖﹐賦以長篇。乃爲玆譜﹐以備考焉。

花名三十六種

【銀佛座】

白花﹐黃心﹐半筒﹐瓣末俱超﹐宛如佛座。葉大尖長。與金佛座皆爲上品。

【金佛座】

鵝黃色﹐綠心﹐筒二分﹐尖瓣上超﹐花極玲瓏。葉尖而密﹐圍大。

【宮花錦】

金黃色﹐外深內淡﹐半筒﹐瓣末上超﹐花圓滿。微心﹐不甚顯大﹐徑三寸。舊名含煙鋪錦。

【錦貝紅】

朱紅色﹐反瓣黃色﹐開足多反抱﹐紅黃相間﹐形如球﹐瓣短﹐交叉疊亂﹐花不大。梗葉尖細。舊名金背紅。

【雪羅襦】

白花﹐淡黃心﹐筒二分﹐闊瓣平直圓整﹐反瓣有紅絲。葉圓而小。舊名靑山掛雪。

【珊瑚枝】

大紅帶紫色﹐黃心﹐四面有須﹐筒不見﹐瓣尖闊。葉帶紫色。

【紫霞綃】

粉紫色﹐甚嬌﹐花大如盤﹐檀心凸起﹐筒長五分﹐瓣尖闊﹐形扁。葉尖小。舊名國色天香。

【七寶盤】

牙色﹐長筒﹐末舒瓣二分﹐如耳挖﹐黃心﹐花扁如盤。葉少鋸。花徑三寸。

【桂叢紫】

紫色﹐長筒﹐末略舒﹐瓣大﹐心徑半寸﹐金黃五出﹐筒葉嫩綠﹐花大而扁﹐瓣希少。舊名紫桂蓮。

【千金笑】

銀紅色﹐瓣闊﹐環抱玲瓏﹐心間五出﹐筒微黃不多露。葉尖長而窄狹。

【蜜荷花】

淡黃色﹐檀心甚小﹐筒瓣寸許﹐闊二分﹐皆超起﹐葉尖長少鋸。

【紫絲蓮】

深紫色﹐花大如盤﹐黃心如棋子﹐二分筒﹐瓣末俱超起﹐形扁﹐徑三寸。梗粗﹐葉長﹐瘦如雞腳。

【檀心暈】

血牙色﹐近心牙黃﹐長筒﹐瓣末如匙﹐圓三寸。梗細葉圓。

【雪蓮臺】

白花﹐帶碧色﹐瓣末超起﹐如蓮﹐心黃而小﹐半筒。葉肥嫩﹐葉細。

【雨鵑紅】

朱墨色﹐心圓小而黃﹐長筒﹐末如匙﹐花大如輪。葉尖長﹐帶赤色﹐梗粗。

【絨錦心】

淡紫色﹐心大徑寸﹐黃金色﹐五出﹐筒瓣長﹐筒如綫﹐不出匙﹐參差疏落﹐類桂叢紫﹐花扁如盤。葉瘦。舊名紫龍須。

【佛手黃】

嫩黃色﹐心五出﹐筒深黃散亂﹐瓣闊彎環。葉肥澤﹐梗細。

【湧金輪】

嫩黃色﹐大如盤﹐檀心凸起﹐身黃﹐瓣長二寸﹐筒末出匙超上﹐圍六寸。肥葉圓勁。舊名黃金鍼。

【粉翎兒】

粉色﹐長瓣﹐大徑三寸﹐心靑黃色﹐瓣有出心上者﹐托瓣微紅。葉長瘦如蒿。

【錦標紅】

朱色﹐微筒﹐長瓣﹐開足下披心一簇﹐金黃。葉肥。舊名滿心大紅。

【月華秋】

粉紅色﹐心中靑外黃﹐筒二寸﹐白瓣﹐裏白外紅而尖銳﹐如月華五采。梗細。

【紅玉環】

白花﹐微紅﹐不見筒﹐瓣長闊﹐變環相紐﹐如連環﹐圓球徑三寸。舊名玉連環。

【昭容紫】

深紫色﹐筒瓣到頭如匙﹐心黃而小﹐形扁。

【銀絲鍼】

白花﹐靑黃心﹐極小﹐瓣如鍼﹐花圓。葉細。梗弱。舊名銀鍼﹐又名銀絲蓮﹐花形之特異者。

【秋月白】

白花﹐闊瓣﹐筒二分﹐形圓。葉團而短。舊名鵝毛飛。

【海紅蓮】

粉紅﹐大心﹐黃色瓣﹐半筒﹐末超起如蓮臺﹑葉肥﹐梗粗。花扁﹐徑三寸。

【萬點紅】

淡粉紅﹐長筒﹐末作小匙﹐匙內深紅﹐瓣疏而參錯。葉尖﹐梗細。舊名落紅萬點。

【靑心玉】

白花而圓﹐微筒﹐靑黃心﹐瓣闊﹐托瓣微紅。梗細﹐葉團小。舊名靑心壓玉。

【錦麟祥】

金紅﹐半筒﹐瓣狹而長﹐彎繞﹐花圓徑二寸。葉如蒿。舊名橘皮紅。

【金赤芾】

大紅﹐心五出﹐筒帶黃色﹐瓣闊而尖﹐花扁﹐徑二寸。葉少鋸﹐梗直。

【鷺鷥管】

粉紅﹐闊瓣﹐大心﹐淡黃白色﹐五出﹐筒如白羽﹐花扁﹐徑三寸。葉尖長﹐梗細。

【朝陽素】

淡紫色﹐半筒﹐粉心﹐五出﹐心上有瓣﹐花大而扁﹐徑三寸。葉尖長。

【金縷衣】

嫩黃﹐長筒﹐瓣末出匙﹐檀心圓小﹐靑莖﹐大徑四寸。葉尖﹐多鋸齒。舊名黃鶴樓。

【紫金魚】

玫瑰色﹐長筒﹐末作匙﹐心帶黃色﹐花扁﹐徑三寸。葉肥而長﹐梗細。

【墜紅絲】

銀紅色﹐著心處白色﹐長筒﹐瓣出半寸﹐靑心如棋子﹐花大四寸餘。舊名老君眉。

【金鳳羽】

黃色﹐瓣闊﹐半筒。葉小。花開最早。又白者名銀鳳羽。

