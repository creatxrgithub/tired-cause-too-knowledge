

欽定四庫全書

子部八

繪事微言

藝術類一

書畫之屬

提要

﹝臣﹞等謹案繪事微言二卷眀唐志契撰志契字敷五江都諸生與弟志尹並能畫而志契尢以山水擅名是編乃其所著畫譜姜紹書以爲頗得六法之蘊者也所錄畫家名論自南齊謝赫而下至眀李日華諸人皆芟除蕪冗擇取精華沿襲未考者如梁元帝畫松石格不知爲贗本王維山水論一篇見於王氏畫苑此則以爲洪穀子荊浩作而又誤題爲畫山水賦林泉髙致本河陽郭思追述其父熙遺迹今卽以爲熙作蓋技藝之流多喜依托古人以神其授受地師動稱郭璞術家每署劉基踵謬承訛猝難究詰但所言中理卽可無事深求至其自著論斷則多中肯綮如雲作畫以气韻爲本讀書爲先誠確論也味其語可以知其非庸史矣故欽定佩文齋書畫譜采志契之說頗多雲

乾隆四十二年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

繪事微言卷上

﹝明﹞唐志契撰

品畫錄【南齊謝赫】

畫有六法一曰气韻生動二曰骨法用筆三曰應物寫形四曰隨類傅彩五曰經營位置六曰傳模移寫六法精論萬古不移自骨法用筆以下五法可學而能如其气韻必在生知天縱不可以歲月到不期然而然也故气韻生動出於天成者謂之神品筆墨超絕傅染得宜意趣有餘謂之妙品其得形似而不失規矩謂之能品

陳叔謙曰後人評畫有六要六長六格總不出玆六法三品中

米元章曰六法該要古今畫苑宗門

山水松石格【梁元帝】

夫天地造化筆墨有靈設奇巧之體勢寫山水之縱橫或格髙思逸體異丹靑由是設粉壁運神情山脈濺撲首尾相應丈尺分寸約有常程樹石雲水俱無正形樹有大小叢貫孤平扶疎曲直聳拔淩亭�隱隱半壁髙潛入冥插空類劍陷地如坑秋毛冬骨夏蔭春英炎緋寒碧暖日涼星巨松沁水噴之蔚泂裒茂林之幽趣割雜艸之芳情泉源至曲霧破山明精�觀宇橋約闗城人行犬吠獸走禽驚髙墨猶緑下墨猶赬水因斷而流逺云欲墜而霞輕桂不疎於吳越松不難於弟兄路廣石隔天遙鳥徵雲中樹石宜先點石上枝柯末後成髙嶺最嫌臨刻石逺山大忌學圖經審問旣然傳筆法祕之勿泄於戶庭

續畫譜序

夫丹靑妙極未易言盡𨿽質宗古意而文變今情立萬象於胸懷傳千祀於毫翰故九樓備表仙靈四門廣圖賢聖云閣拜伏掖庭致逺凡斯緬邈厥迹難詳今所存者故冺滅多也但事有否泰人經盛衰或弱齡而重價或壯齒而聲通或前後相形優劣舛錯至如長康之美矯然獨步終始無雙荀衛曹張方之蔑矣分庭抗禮未見其人謝陸聲過其實良可於邑夫調墨染翰志存精謹課玆有限應彼無方燧變墨回治點不息眼眩素縟意猶未盡加以輕重微異則妍鄙隔形絲髮不從則歡慘殊觀欲臻其妙不亦難乎豈可曾未涉川遽云越海俄觀魚鱉謂察蛟龍凡厥等曹未足與言畫者陳思王云傳出文字圖生巧蓋性尙風流事難兼善躡方趾之迹易標圓行之步難𨿽欲遊刄理解終艱空慕落塵未全識曲今莫不貴斯鳥迹而賤彼龍文消長相傾有自來矣若惡居下流自可焚筆若冥心用捨幸從所好戲陳鄙見非謂毀譽並采謝赫所遺使成一家之集且古今書評髙下必詮解畫無多是故備取人數不復區別其優劣可以意求也

湘東殿下天挺命世幼稟生知學窮性表心師造化非復景行所能希涉遇物援毫造次驚絕足使荀衛閣筆袁陸韜翰圖制𨿽寡聲聞於外矣

劉璞■﹝酳﹐彳代酉﹞祖之子少習門風至老筆法不渝前制體韻精研亞於其父

沈標觸類皆涉性尙鉛華甚能畱意

謝赫操筆點刷便妙研精意在便工麗服靚妝與世更新別體細微多自赫始然气韻精靈未窮生動之致筆路纎弱不副壯雅之懷毛惠秀遒勁不及惠逺委曲有過毛稜

蕭賁雅性精宻後來難尙含毫命素動必依眞學不爲人自娯而已

沈粲筆迹調媚專工屏幛

張僧繇善畫塔廟超越羣工奇形異貌殊方夷夏實參其妙𨿽云晚出殆亞前品

陸蕭早藉趨庭之教猶有名家之法

毛稜便捷有餘眞巧不足若比方諸父則牀上安牀

嵇寶鈞聶松兩人傅彩鮮麗觀者悅情若辧其優劣則僧繇之亞

焦寶願衣文樹色時表新異點黛施朱重輕不失今衣冠緒裔未有好學丹靑如願者矣

袁質風神俊爽不墜家聲曾見艸莊周木鴈卞和抱璞兩圖筆勢遒正繼父之美𨿽語迹異途而理歸一致

僧珍惠覺珍蘧道敏之甥覺姚曇度之子並弱年漸漬親承訓朂珍乃易於酷似覺豈難負析薪

吉底俱摩羅菩提佛佗並外國比丘無以定其差品解債全法章蘧不逮通變

玆評未知當否姑存以備參考

山水訣【唐摩詰王維】

夫畫道之中水筆最爲上自然而成造化之功咫尺而寫千里之景東西南北宛爾目前春夏秋冬生於筆下初鋪水際忌爲浮泛之山次布路岐莫作連綿之道主峯最髙宜聳客山須是奔趨回抱處僧捨可安水陸邊人家宜置村莊著數樹以成林枝須抱體山崖合一水而瀑瀉泉不亂流渡口只宜寂寂行人須是疎疎泛舟檝之橋梁且宜髙聳著漁人之釣艇低乃無妨懸崖險峻之間好安怪木峭壁巉巖之處莫可通途逺岫與云容相接遙天共水色交光山鉤鎖處沿流最出其中路接危時棧道可安於此平地樓臺偏宜髙栁映人家名山寺觀雅稱奇松襯樓閣逺景煙籠深巖云鎖酒旗則當路髙懸客帆宜遇風張掛逺山須要低排近樹惟宜拔迸手親筆研之餘有時遊戲三昧歲月遙永頗探幽微妙悟者不在多言善學者還從規矩

畫山水賦【唐豫章洪穀子荊浩】

凡畫山水意在筆先丈山尺樹寸馬豆人逺人無目逺樹無枝逺山無皴隱隱似眉逺水無波髙與云齊此其訣也山腰云塞石壁泉塞樓臺樹塞道路人塞石看三面路看兩蹊樹觀頂�水看岸基此其法也凡畫山水尖削者峯平夷者嶺削壁者崕有穴者岫懸石者巖形圓者巒路通者川兩山夾路者壑兩山夾水者澗水注者溪泉通者谷路下小土山者坡極目而平者阪若能別辧此類則粗知山水之彷佛也觀者先看气象後辧淸濁分賓主之朝揖列羣峯之威儀多則亂少則慢不多不少要分逺近逺山不得連近山逺水不得連近水山腰回抱寺觀可安斷岸亂堤小橋可置有路處人行無路處林木岸斷處古渡山斷處荒村水闊處徵帆林宻處店捨臨崖古木露根而藤纒臨流石屏嵌空而水疾凡作林木逺者疎平近者髙宻有葉者枝柔無葉者枝硬松皮如鱗栢皮纒身生於土者修長而淨直長於石者拳曲而伶仃古木節多而半死寒林扶疎而蕭森春景則霧鎖煙籠樹林隱隱逺水拖藍山色堆靑夏景則林木蔽天緑蕪平阪倚云瀑布行人羽扇近水幽亭秋景則水天一色簌簌疎林雁橫煙塞蘆裊沙汀冬景則樹枝雪壓老樵負薪漁舟倚岸水淺沙平凍雲黯淡酒簾孤村風雨則不分天地難辧東西行人傘笠漁父蓑衣有風無雨但看樹枝有雨無風枝葉下垂雨霽則云収天碧山光添翠网曬斜暉曉景則千山欲曙霧靄霏霏朦朧殘月曉色熹微暮景則山銜殘日帆卸江湄路人歸急半掩柴扉或煙斜霧橫或逺岫雲歸或秋江晚渡或古塜斷碑如此之類須要筆法布置更看臨期山形不得重犯樹頭不得整齊山借樹爲衣樹借山爲骨樹不得繁要見山之秀麗山不可亂要顯樹之精神若畱意於此者須心會於玄微

筆法記

大行山有洪谷其間數畝之田吾常耕而食之有日登神鉦山四望回迹入大巖扉苔徑露水怪石祥煙疾進其處皆古松也中獨圍大者皮老蒼蘚翔鱗乘空蟠虯之勢欲附云漢成林者爽气重榮不能者抱節自屈或回根出土或偃�巨流掛岸盤溪披苔裂石因驚其異徧而賞之明日攜筆復就寫之凡數萬本方如其眞明年春來於石鼓巖間遇一叟因問具以其所來由而答之叟曰子知筆法乎夫畫有六要一曰气二曰韻三曰思四曰景五曰筆六曰墨曰畫者筆也但貴似眞而已乎叟曰不然畫者畫也度物象而取其眞物之華取其華物之實取其實不可執華爲實若不知實苟似可也圖眞不可也曰何以爲似何以爲眞叟曰似者得其形遺其气眞者气質俱盛凡气傳於華遺於象象死者也曰耕生昧本玩筆取興終無所成慚惠受要定畫不能叟曰名賢縱樂琴書圖畫必屏雜欲子旣親善但期終始所學與子備言气者心隨筆運取象不惑韻者隱迹立形備義不俗思者則撥大要凝相形物景者制度時因搜妙創眞筆者難依法則運轉變通不質不形如飛如動墨者髙低暈淡品物淺深文彩自然似非因筆復曰神妙奇巧神者亡有所爲任運成像妙者思經天地萬類性情文理合儀品物流筆奇者蕩迹不測與眞景或乖異乃其理偏得此者亦爲有筆無思巧者雕綴小媚假合大經彊寫文章增邈气象此謂實不足而華有餘凡筆有四勢謂筋肉骨气筆絕而斷謂之筋起伏成實謂之肉生死剛正謂之骨迹畫不敗謂之气故知墨太質者失其體色微者敗正气筋死者無肉迹斷者無筋嫵媚者無骨夫病有二一曰無形二曰有形有形病者花木不時屋小人大或樹髙於山橋不登於岸可度形之類也無形之病气韻俱泯物象全乖筆墨𨿽行類同死物以斯格拙不可刪修子旣好寫雲林山水須明物象之源夫木之生各受其性松之生也枉而不曲如宻如疎勢旣獨髙枝低復偃倒掛未墜於地下分層似疊於林間如君子之徳風也有畫如飛龍蟠虯狂生枝葉者非松之气韻也栢之生也勁而多屈繁而不華捧節有章文轉隨日葉如結綫枝似衣麻有畫如蛇如索心虛逆轉亦非也其有楸桐椿櫟楡栁桑槐形質皆異一一分明山水之象气勢相生故尖曰峯平曰頂圓曰巒相連曰嶺有穴曰岫峻壁曰崕崖間下曰巖路通山中曰谷不通曰峪谷中有水曰溪山夾水曰澗其上峯巒𨿽異其下岡嶺相連掩映林泉依稀逺近夫畫山水無此象亦非也有畫流水下筆多狂文如斷綫無片浪髙低者亦非也霧雲煙靄輕重有時其勢或因風象不定須去其繁華采其大要先能知此是非然後受其筆法曰自古學人孰爲備矣叟曰得之者少謝赫品陸之爲勝今已難遇親蹤張僧繇所遺之圖甚虧其理夫隨類賦彩自古有能如水暈墨則我唐代張璪員外樹石气韻俱盛不貴五彩曠古絕今未之有也白雲尊師气象幽妙俱得其元動用逸常深不可測王右丞筆墨宛麗气韻淸髙巧寫成像亦動眞思李將軍理深思逺筆迹甚精𨿽巧而華大虧墨彩項客山人樹石頑澀稜角無■﹝追﹞用墨得玄用筆無骨然於放逸不失元眞吳道子筆勝於象骨气自髙樹不言圖亦恨無墨陳員外及僧道氛以下粗升凡格作用無奇筆墨之行甚有形迹今示子之徑不能備詞遂取前寫異松圖呈之叟曰肉筆無法筋骨皆不相轉何之能用謝曰點化不凡在遇不遇敢不恭命因成古松叟見嗟異久之曰願子勤之可忘筆墨而有眞景吾之所居卽石鼓巖間所字卽石鼓巖子也曰願從侍之叟曰不必然也遂辭而去別日訪之無蹤後習其筆術常重所傳今遂修集以爲圖畫之軌轍云

山水歌【唐營丘李成】

凡畫山水先立賓主之位次定逺近之形然後穿鑿景物擺布髙低落筆無令太重重則濁而不淸不可太輕輕則燥而不潤烘染過度而不節碎綽繁雜則失神發樹枝左長右短立石勢上重下輕擺布栽插勢使相偎上下雲煙取秀不可太多多則散漫無神左右林麓鋪陳不可太繁繁則廹塞不舒山髙峻無使傾危水深逺勿教窮涸路須曲折山要髙低孤城置之逺邊墟市依於山腳雪天不用雲煙雨裏無多逺近山捨仍居隘窄漁翁要在平灘朝晴晃朗暮雨陰昏屋舍不在多間漁釣有時而作藤蔓依纒古木窠叢簇札山頭髙山煙鎖其腰長嶺雲翳其腳逺水縈紆而來還用雲煙以斷其派怪石巉巖而立仍須土阜以培其根原野曠蕩相連蒼山依其低淺石須圓渾鋒芒八面稜層木要交義挺幹四時枯茂迅風拔木暴雨奔崖淺流則岸畔平灘深澗則陡崖直下聳坡之土必要髙低則地淺煙林之木亦宜疎宻則繁絮重巖切忌頭齊羣峯更宜髙下孤峯逺設野水遙拖道路時隱時顯橋梁或有或無逺怕陰昏近防重濁顚巖怪石不用頻施峻嶺枯槎也宜少作遙煙逺曙太繁恐失朝昏宻樹稠林斷續防他板刻山原峻險依稀樵徑猶存崖岸傾危隱約雲林深暗平川𨿽逺參差皺染而成流水泉源彷佛還多攧撲布兩路有明有晦起雙峯陡髙陡低霧薄明爽舒晴煙靄朦朧欲雨喬木聳直蟠曲者一枝二枝亂石礧堆奇怪者三塊四塊點樹葉稀疎間宻皴石脈以重分輕亭庵不在常施樓觀仍須間作人物轉顧多般野店猶防相似气象春山明昧夏木繁陰秋林搖落蕭疎冬樹槎牙妥帖樹根栽揷龍爪宛若抓拏石布稜層根腳還須帶土之字水不過三轉濺瀑水不過兩重侵天一道飛泉湧瀑多湍徹底翻濤巨浪淺瀬平流煙波茫茫云浪浩浩山無獨木石不孤單林煙一泒便休古木數株而已喬木扶疎平野矮窠宻布山頭孤煙逺自水邊薄靄驟依巖腳野橋寂寞遙通竹塢人家古寺蕭條掩映松林佛塔春水綠而瀲灔夏津漲而渳漫秋潦淨而澄淸寒泉涸而凝泚新株肥滑岸石須要皴蒼古樹槎牙景物還嫌秀媚分淸分濁庶幾輕重相兼純重純輕病在偏枯��千巖萬壑要低昂聚散而不同疊巘層巒但起伏崢嶸而各異不迷顚倒回還自然遊戲三昧

敍畫之源流

夫畫者成教化助人倫窮神變測幽微與六籍同功四時並運發於天然非由述作古先聖王有龜背效靈龍圖呈寶則典籍圖畫萌矣軒轅氏得於溫洛中史皇蒼頡狀焉是時也書畫同體而未分象制肇創而猶略無以傳其意故有書無以見其形故有畫天地聖人之意也按字學之體有六一古文二奇字三篆書四佐書五�篆六鳥書鳥書者卽畫之流也顏光祿云圖載之意有三一曰圖理卦象是也二曰圖識字學是也三曰圖形繪畫是也又周官教國子以六書其三曰象形則畫之意也故書畫異名而同體也洎乎有虞繪畫明焉旣就彰施仍深此象於是禮學大闡教化由興故能揖讓而天下治煥乎而詞章備廣雅云畫類也爾雅云畫形也釋名云畫掛也以彩色掛物象也故鼎鍾刻則識魑魅旗章明則昭軌度淸廟肅而罇彛陳廣輪度而疆理辧以忠以孝盡在雲臺有烈有勲皆登麟閣見善足以戒惡見惡足以思賢畱乎形容式昭盛徳之事具其成敗以傳旣往之蹤記傳足以敍其事不能載其容賦頌可以詠其美不能備其象圖畫之象所以兼之也陸士衡云丹靑之興比之雅頌宣物莫大於言存形莫善於畫此之謂也昔夏之衰也抱畫以奔商殷之亡也內史載圖而歸周燕丹請獻秦王不疑蕭何先収沛公乃王圖畫者有國之鴻寶理亂之紀綱是以漢明宮殿贊玆粉繪之功蜀郡學堂義存勸戒之道豈同博奕用心自是名教樂事

敍畫之興廢

圖畫之妙爰自秦漢降於魏晉代不乏賢洎乎南北哲匠間出曹衛顧陸擅重價於前董展孫楊垂妙迹於後張鄭兩家髙步於隋室大安兄弟首冠於皇朝此蓋尢所烜赫也漢武創制祕閣以聚圖書漢明雅好丹靑別開畫室又創立鴻都學以積奇藝天下之藝雲集及董卓之亂山陽西遷圖畫縑帛軍人皆取爲帷嚢七十餘乘遇雨道艱半皆遺棄魏晉之代固多藏蓄因寇入洛一時焚燒宋齊梁陳之君雅有好尙晉遭劉曜多所毀壊重以桓玄性貪好奇天下法書名畫必使歸已及玄篡逆晉府眞迹玄盡得之玄敗宋髙祖先使臧喜入宮載焉南齊髙帝科其尢精者錄古今名筆不以逺近爲次但以優劣爲差自陸探微至範惟賢四十二人爲四十二等三百四十八卷聽政之餘旦夕披玩梁武帝尢加寶異仍更搜葺元帝雅有才藝自善丹靑古之珍奇充牣內府侯景之亂太子綱數夢秦皇焚天下書旣而內府圖畫數百函果爲景所焚及景之平所有畫皆載入江陵爲西魏將於謹所陷元帝將降乃聚名畫法書及典籍二十四萬卷遣後閣舍人髙善寶焚之帝欲投火俱焚宮嬪牽衣得免乃以寶劍斫柱將折嘆曰蕭氏遂至於此儒雅之道今夜窮矣於謹等於煨燼之中収其書畫四千餘軸歸於長安陳天嘉中陳主肆意搜求所得不少及隋平陳命元帥記室參軍裴矩髙熲収之得八百餘卷隋帝於東京觀文殿後起二臺東曰妙楷臺藏古法書西曰寶迹臺収自古名畫煬帝東幸揚州盡將隨駕中道船覆大半淪棄煬帝崩並歸宇文化及至聊城爲竇建徳所取畱東都者爲王世充所取唐武徳五年克平僭逆西都祕藏之迹維揚扈從之珍歸我國家焉乃命司農宋尊貴載之以船溯河西上將至京師行經砥柱忽遭漂沒所存十之一二太宗皇帝尢所耽玩更於人間購求天后朝張易之奏召天下畫工修內庫圖畫因使工人各推所長銳意模寫仍舊裝楷一毫不差其眞者多歸易之易之誅後爲薛少保稷所得薛沒後爲岐王範所得岐初不陳奏後懼罪乃焚之祿山之亂耗散頗多肅宗不甚保持頒之貴戚貴戚不好歸於好事之家淪落失散良可痛也自古兵火數焚江波屢鬭年代寖逺失墜居多倘時君不尙則闕其搜訪非至人賞玩則未辧妍媸所以駿骨之不來死鼠爲璞嗟乎今之人技藝鮮至此道尢衰未曾誤點爲蠅惟見虎成類狗彥逺家代好尙髙祖河東公曾祖魏國公相繼鳩集名迹經年共賞士流莫及由是萬卷之書盡歸王粲一廚之畫惟寄桓玄元和十三年髙平公鎭太原因不能承奉中貴爲監軍使內官魏弘簡所忌驟言於憲宗曰張氏富有書畫遂降宸翰索其所珍惶駭不敢緘藏實時進獻並収入內庫世不復見矣餘者遇朱克融之亂又皆失墜進奉之外失墜之餘存者才二三軸而已𨿽有豪勢莫能求旃聊因暇日編爲此記

論畫六法

昔謝赫所云六法自古罕能兼之矣彥逺試論之曰古之畫或能移其形似而尙其骨气以形似之外求其畫此難與俗人道也今之畫縱得形似而气韻不生以气韻求其畫則形似在其間矣上古之畫迹簡意淡而雅正顧陸之流是也中古之畫細宻精微而麗展鄭之流是也近代之畫煥爛而求備今人之畫錯雜無旨眾工之迹是也夫古之嬪擘纎而胸束古之馬喙尖而腹細古之臺閣竦峙古之服飾容曳故古畫非獨變態有奇意也抑亦物象殊也至於臺閣樹石車輿器物無生動之可擬無气韻之可侔直要位置向背而已顧愷之曰畫人最難次山水次狗馬其臺閣一定器耳差易爲也韓子曰狗馬難鬼神易狗馬乃凡俗所見鬼神乃譎怪之狀斯言得之至於經營位置則畫之總要自顧陸以降畫迹鮮存者惟觀吳道玄之迹可謂六法俱全气韻雄壯筆迹磊落眞神異耳今人作畫筆墨混於塵埃丹靑和其泥滓徒污絹素豈曰繪畫自古善畫者莫非衣冠貴冑逸士髙人妙振一時傳芳百祀非里巷鄙賤之所能爲也

論畫山水樹石

魏晉以降名迹在人間者罕見矣其畫山水則羣峯之勢若鈿飾犀櫛率皆附以樹石映帶詳古人之意專在顯其所長而不妨露其所短國初匠學者功倍愈拙不勝其色惟吳道玄天付勁毫幼抱神奧往往於佛寺畫壁縱以怪石崩灘若可捫酌又於蜀道寫貎山水由是山水之變始於吳成於二李樹石之狀妙於韋鶠窮於張通皆能用紫毫禿峯以掌摸色中遺巧飾外若混成又若王右丞之重深楊僕射之奇贍朱審之濃秀王宰之巧宻劉商之取象其餘作者非一皆不能過之

敍師資傳授南北時代

自古論畫者以顧生之迹天然絕倫評者不敢一二予見顧生評論魏晉畫人深自推許衛協卽知衛不下於顧矣李嗣眞駁謝赫云衛不合在顧之上全是不知根本良可於悒只如晉室過江王廙書畫爲第一書爲右軍之法畫爲明帝之師今言書畫但推逸少明帝而不重土廙如此之類至多聊且舉其一二若不知師資傳授則未可議乎畫今粗陳大略云至如晉明帝師於王廙衛協師於曹不興顧愷之張墨荀朂師於衛協【衛張同時並有畫聖之名】史道碩王微師於荀朂衛協戴逵師於範宣逵子勃勃弟顒師於父【已上晉】陸探微師於顧愷之顧寶光袁倩師於陸顧駿之師於張墨張則師於吳暕吳暕師於江僧寶【已上宋】蘧道敏師於章繼伯【蘧後勝於章】沈標師於謝赫周曇妍師於曹仲達毛惠逺師於顧惠【已上齊】袁昂師於謝張鄭解倩師於聶松蘧道敏焦寶願師於張謝曹仲達師於袁袁勝陳善見師於楊鄭【楊鄭之迹不辧】李雅師於張僧繇【已上隋】二閻師於鄭張楊展【兼師於父毘】吳智敏師於梁寛王智愼師於二閻【極類閻之迹而少劣】道玄師於張僧繇【已上國朝】各有師資逓相仿效或自開戶牖或未及門墻或靑出於藍或冰寒於水似類之間精粗有別李嗣眞云三休輪奐董伯仁造其微六轡沃若展子虔居其駿而董有展之車馬展無董之臺閣此論爲當若論衣服車轝土風人物年代各異南北有殊觀畫之宜在乎詳審且如幅巾傳於漢魏羃離起自齊隋襆頭始於周朝巾子創於武徳外服靴衫豈可輙施於古象衣冠組綬不宜常用於今人芒屫非塞北所宜牛車非嶺南所有詳辧古今之物商較風土之宜指事繪形可驗時代其或生長南朝不見北朝人物習熟塞北不識江南山川遊處江東不知京洛之盛此則非繪畫之病也故李嗣眞評董展云地處平原闕江南之勝迹參戎馬乏簮裾之儀此是其所未習非其所不至如此之論便爲知言譬如鄭玄未辧櫨梨蔡謨不識螃蟹吾所不知蓋闕如也𨿽有不知豈可言其不博精通者所宜詳辧南北之妙迹古今之名蹤然後可以議乎畫

論顧陸張吳用筆

或問予以顧陸張吳用筆如何對曰顧愷之之迹緊勁連綿循環超忽調格逸易風趨電疾意存筆先畫盡意在所以全神气也陸探微精利潤媚新奇妙絕名髙宋代時無等倫張僧繇點曳研拂依衛夫人筆陣圖一點一畫別是一巧鉤戟利劍森森然乃知書畫用筆同矣國朝吳道玄古今獨步前不見顧陸後無來者授筆法於張旭此又知書畫用筆同矣張旣號書顚吳宜爲畫聖人假天造英靈不窮眾皆宻於盼際我則離披其點畫眾皆謹於象似我則脫落其凡俗彎弧挺刃植柱構梁不假界筆直尺虯須雲鬢數尺飛動毛根出肉力健有餘常有口訣人莫得知數仞之畫或自背起或從足先巨狀詭怪膚脈連結過於僧繇矣或問予曰吳生何以不用界筆直尺而能彎弧挺刅植柱構梁對曰守其神專其一合造化之功假吳生之筆向所謂意存筆先畫盡意在也凡事之臻妙者皆如是乎庖丁發硎郢匠運斤固無難也若夫效顰者徒勞捧心代斵者必傷其手意旨亂矣外物投焉豈能左手劃圓右手劃方耶夫用界筆直尺死畫也守其神專其一是眞畫也運思揮毫自以爲畫則愈失於畫矣運思揮毫意不在於畫故得於畫矣又問予曰夫運思精深者筆迹周宻其有筆不周者謂之如何予對曰顧陸之神不可見其盼際所謂筆迹周宻也張吳之妙筆才一二像已應焉離披點畫時見闕落此𨿽筆不周而意周也知至此方可議乎畫或者領之而去

論名價品第

或曰昔張瓌瓘作書估論其等級甚詳君曷不銓定自古名畫爲畫估焉張子曰書畫道殊不可混語書則約字以言價畫則無涯以定名蓋書則逡巡可成畫非歲月可就所以書多於畫自古而然但好之則貴於金玉不好則賤於瓦礫要之在人豈可言價

論識鑑収藏

自古蓄聚寶玩之家多矣然有収藏而未能鑑識鑑識而不善閱玩閱玩而不能裝褫裝褫而殊亡銓次皆好事者之病也蓋非其人失其地𨿽近代亦朽蠧遇其人得其地則逺古亦完全良以畫之貴遇其人得其地也

林泉髙致【宋淳夫郭熙】

君子之所以愛夫山水者其旨安在丘園養素所常處也泉石嘯傲所常樂也漁樵隱逸所常適也塵囂韁鎖此人情所常厭也煙霞仙侶此人情所常願而不得見也直以太平盛日君親之心兩隆苟潔一身出處節義斯系豈仁人髙蹈逺引爲離世絕俗之行而必與箕潁埒素黃綺問芳哉然而林泉之志煙霞之侶夢寐在焉耳目絕斷今得妙手郁然出之不下堂筵窮坐泉壑猿聲鳥啼依約在耳山光水色滉漾奪目此豈不快人意實獲我心哉此世之所以貴夫畫山水本意也不此之主而輕心臨之寧不蕪雜神觀混濁淸風乎

畫山水有體鋪敍爲宏圖而有餘消縮爲小景而不足看山水亦有體以林泉之心臨之則價髙以驕侈之目臨之則價低

山水大物也須逺而觀之方見一障山水之形勢气象非若士女人物卽掌中幾上一展便見一覽便盡者

人之學畫無異學書取法鍾王虞栁久必入其髣髴至於大人達士不局於一家必兼収並覽廣議博考以使我自成一家然後爲得今齊魯之士惟摹營丘關陜之士惟摹範寛一已之學猶爲蹈襲況人人作之哉專門之學自古爲病予以爲大人達士不局於一家者此也

栁子厚善論文余以爲不止於文凡事有訣何以言之凡畫不論大小多少必須注精以一之不精則神不專必嚴重以肅之不嚴則思不深必恪勤以周之不恪則景不完故積惰气而彊之者其迹軟懦而不決此不注精之病也積昏气而汩之者其狀黯猥而不爽此神不與俱之獘也以輕心挑之者其形脫略而不圓此不嚴重之獘也以慢心忽之者其體疎率而不齊此不恪勤之獘也不決則失分解法不爽則失瀟灑法不圓則失體裁法不齊則失緊慢法此皆作者之大病也然可與明者道

學畫花者以一株花置瓶臨其上而瞰之則花之四面得矣學畫竹者取一枝竹因月夜照其影於素壁之上則竹之眞形出矣學畫山水者何以異哉凡遊覽見眞山水之川谷逺望之以取其勢近看之以取其質眞山水之雲气四時不同春融夏翳秋疎冬黯畫見其大象而不爲斬刻之形則雲气之態度活矣眞山水之煙巒四時不同春山澹冶而如笑夏山蒼翠而如滴秋山明淨而如妝冬山慘淡而如睡畫見其大意而不爲刻畫之迹則煙巒之景象眞矣眞山水之風雨逺望可得而近者玩習不能究錯綜起止之勢眞山水之陰晴逺望可盡而近者拘狹不能得晦明隱見之迹山之人物以標道路山之樓觀以標勝槪山之林木映蔽以分逺近山之溪谷斷續以分淺深水之津波橋梁以足人事水之漁艇釣竿以足人意大山堂堂爲眾山之主所以分布以次岡阜林壑爲逺近大小之宗主也其象若大君當陽而百辟奔走朝會無偃蹇背卻之勢也長松亭亭爲眾松之表所以分布以次藤蘿艸木爲振挈依附之師帥也山近看如此逺數里看如此遠數十里看又如此每逺每異所謂山形步步移也山正面如此側面如此背面又如此每看每異所謂山形面面看也如此則一山而兼數十百山之形狀可得不悉乎山春夏看如此秋冬看又如此所謂四時之景不同也山朝看如此暮看如此陰晴看又如此所謂朝暮之變態不同也如此是一山而兼數十百山之意態可得不究乎看畫如眞在此山中此畫之景外意也見靑煙白道而思行見平川落照而思望見幽人山客而思居見巖崕泉石而思遊看此畫令人起此心如將眞卽其處此畫之意外妙也

嵩山多好溪華山多好峯衡山多好別岫常山多好列岫泰山特好主峯天臺武夷廬霍雁蕩岷峨巫峽天壇王屋林慮武當皆天下名山巨鎭天地寶藏所出仙聖窟宅所隱奇崛神秀莫可窮其要妙欲奪其造化則莫神於好莫精於勤莫大於飽遊飫看歷歷羅列於胸中而目不見絹素手不知筆墨磊磊落落杳杳漠漠莫非吾畫此懷素夜聞嘉陵江水聲而艸聖益嘉張顚見公孫大娘舞劍器而筆勢益俊者也今執筆者所養之不廓充所覽之不純熟所經之不眾多所取之不精研而得紙拂拭水墨遽下不知何以綴景於煙霞之表發興於溪山之顚哉故專於坡陀失之粗專於幽閒失之薄專於人物失之俗專於樓觀失之冗專於石則骨露專於土則肉多筆迹不渾成謂之疎疎則無眞意墨色不滋潤謂之枯枯則無生意水不潺湲則謂之死水雲不自在則謂之凍雲山無明晦則謂之無日影山無隱見則謂之無煙靄今山日到處明日不到處晦山因日影之常形也明晦不分焉故曰無日影今山煙靄到處隱煙靄不到處見山因煙靄之常態也隱見不分焉故曰無煙靄

山大物也其形欲聳拔欲偃蹇欲軒豁欲箕踞欲盤礡欲渾厚欲雄豪欲精神欲嚴重欲顧盼欲朝揖欲上有蓋欲下有乘欲前有據欲後有倚欲下瞰而若臨觀欲下游而若指麾

水活物也其形欲深靜欲柔滑欲汪洋欲回環欲肥膩欲噴薄欲激射欲逺流欲瀑布插天欲濺撲入地欲漁釣怡怡欲艸木欣欣欲挾煙雲而秀媚欲照溪谷而光輝

山以水爲血脈以艸木爲毛髮以煙雲爲神彩故山得水而活得艸木而華得煙雲而秀媚水以山爲面以亭榭爲眉目以漁釣爲精神故水得山而媚得亭榭而明快得漁釣而擴落

石者天地之骨也骨貴堅深而不淺露水者天地之血也血貴周流而不凝滯

山無煙雲如春無花艸

山無雲則不秀無水則不媚無道路則不活無林木則不生無深逺則淺無平逺則近無髙逺則下

山有三逺自山下而仰山巓謂之髙逺自山前而窺山後謂之深逺自近山而望逺山謂之平逺髙逺之色淸明深逺之色重晦平逺之色有明有晦髙逺之勢突兀深逺之意重疊平逺之意沖融而縹縹緲緲其人物之在三逺也髙逺者明了深逺者細碎平逺者衝澹明了者不短細碎者不長衝澹者不大此三逺也

山有三大山大於木木大於人山不數十里如木之大則山不大木不數十百如人之大則木不大

山欲髙盡出之則不髙煙霞鎖其腰則髙矣水欲逺盡出之則不逺掩映斷其派則逺矣蓋山盡出不惟無秀拔之髙兼何異畫碓嘴水盡出不惟無盤折之逺兼何異畫蚯蚓

正面溪山林木盤折委曲鋪設而來不厭其詳所以足人目之近尋傍邊平逺嶠嶺重疊鉤連縹緲而去不厭其逺所以極人目之曠望

世人只知落筆作畫卻不知畫非易事莊子謂畫史解衣盤礡此眞得畫家之法須養得胸中寛快意思恱適則人之笑啼情狀物之尖斜偃蹇自然布列於心中不覺見之於筆下晉顧愷之必構層樓以爲畫所此眞古之達志不然則志气郁澀局在一曲如何能寫貎物情攄發人思哉

純全集論山【宋南陽韓純全】

大抵山各有形亦各有名洪穀子言之詳矣又如主山者眾山中髙而大者也雄气惇厚傍有輔峯叢圍者嶽也一山爲伾小山爲岋大山曰峘言嶧者連而絡繹也言岡者長而有脊也言堂者形如堂室也言嶂者如幃帳也言屋者左右有山相夾也言礙者多小石也多艸木者謂之岵無艸木者謂之垓石載土謂之崔嵬土載石謂之砠也土山曰阜平原曰坡坡髙曰壠通路曰谷不相通者曰壑窮瀆無所通而與水注者川也兩山夾水曰澗陵夾水曰溪以上山之名狀用備博雅君子之問

論水

凡水有緩急淺深此大體也有山上水曰涀涀山下水曰潺潺山澗間有水漰湍而漱石者謂之湧泉巖石間灑水滭潑而仰沸者謂之噴泉言瀑泉者巓崕峻壁之間一水飛出如綀或百尺或千尺分掛於萬仞之下者也言濺瀑者�間積水欲流而石罅中片浪如滚有石迎激交流四會者也言淙者眾水攢衝鳴湍疊瀨噴若雷風四面叢流���也言溯水者不用分開一片旁注與瀑泉頗異矣����夫海水則風波浩蕩怒浪驚濤有兩邊峭壁水則不可通途漂急如箭江湖洞庭之廣闊也渺無畔岸矣泉原水流其出混混矣惟溪水者山水中多用之宜盤曲掩映伏而復見以逺至近仍宜煙霞鎖隱若夫砂磧者水心遶流兩邊急而有聲中有灘也石磧者輔岸絕流兩邊洄環有紋中有石也言壑者有岸而無水也然水有四時之色春水微碧夏水深碧秋水微淸冬水微慘又有汀洲煙渚皆水中人可住而景所集者也至於漁瀨鴈濼之類畫之者多樂取以見才故畫水者胸襟宜天髙水闊爲佳

論林木

凡林木要停分而有勢不可太長太長無勢力矣不可太短太短則俗濁矣木皆有形勢不爲拏攫而亂作盤曲者乏其勢矣若只要剛硬而無環轉者虧其生意矣

論石

夫石爲山之體貴气韻而不貴枯燥也然其狀不一盤石者平大石也巧石者透穿石也或層疊秀潤或崔巍顚險有嵯峨者有怪異者崩坍者或直插入水而深不可測者或根石浸水而腳石相輔者崪屼嶙峋千態萬狀縱橫放逸其體無定而皴文又多端有披麻皴者有點錯皴者或斫■﹝石朶﹞皴者或橫皴者或勻而連水皴者一畫一點各有古今家數體法存焉

論雲霧煙霞嵐光風雨雪

夫通山川之气以云爲總也升之晴霽則顯其四時之象散之陰晦則遂其四時之气故春云如白鶴其體閒逸和而暢也夏云如奇峯其勢陰鬱靉叇而無定也秋云如輕浪廓靜而淸明冬云澄墨慘翳玄溟而深重此晴雲四時之象春陰則雲气澹蕩夏陰則雲气突兀秋陰則雲气輕浮冬陰則雲气慘淡此陰雲四時之气也且云有遊雲有出谷云有寒云有暮云云之次爲霧有曉霧有逺霧有寒霧霧之次爲煙有晨煙有暮煙有輕煙煙之次爲靄有江靄有暮靄有逺靄雲霧煙靄之外其言霞者東曙曰明霞西照曰暮霞乃早晚一時之气暉也凡雲霞煙霧靄之气爲嵐光山色遙岑逺樹之彩也善繪於此得四時之眞气造化在手矣風𨿽無迹而艸木衣帶之形雲頭雨腳之勢無少逆也如逆之則失其大要繼而以雨雪之際時𨿽不同然雨有急雨有驟雨有夜雨有欲雨有雨霽雪者有風雪有江雪有夜雪有春雪有暮雪有雪霽有欲雪凡雨雪又本乎風勢之緩急想其時候方可落筆

論人物橋約關城寺觀山居舟車

凡畫人物不可麄俗貴純雅而幽閒其隱居傲逸之士當與村居耕叟漁父輩體貎不同竊觀古之山水中人物閒雅無有麄惡者近之所作往往乏古人之態言橋約者通舡曰橋約者以橫木度於溪澗之上但人迹可通也關者在乎山峽之間只一路可通傍無小溪方可用之城者雉堞相映樓屋相望須當映帶於山岡林木之間不可一一出露恐類於圖經山水所用惟古堞可也畫僧寺道觀者宜橫抱幽谷深巖峭壁之處惟酒斾旅店方可當途至山居隱遁之所務要幽僻有廣土處方可畫柴扉房屋牛馬耕耘之類有廣水處方可畫漁市及采菱曬网之類也大曰舟小曰船漁人乘者爲艇或插以网罩或系以絲綸若作棚幕者遊舡也其江海巨載之舟多有風帆亦要象其篷舵不可艸艸品四時之景物務要明乎物理度乎人事春可畫以人物欣欣踏靑翠陌千漁唱渡歸牧耕鋤之類也夏可畫以人物坦坦於茂林陰映之處或行旅憩歇水閣納涼翫水浮梁浴鶴曉汲之類也秋則畫以人物蕭蕭玩月采菱浣紗漁笛搗帛夜舂登髙之類也冬則畫以人物寂寂圍鑪飲酒雪笠逺行驢軸運糧探梅履冰之類也若水野之間兼於禽鳥者春可畫以燕雀黃鸝夏畫鸂■﹝氵鵣﹞鷗鷺秋畫徵鴻羣鶩冬畫落雁鳴鴉今各舉其大槪耳若能知此以隨時制景任其才思則山水中裝飾無不備矣

論用筆墨格法气韻

夫畫者筆以立其形質墨以分其陰陽山水悉從筆墨而成者也嘗謂吳道子山水有筆而無墨項容山水有墨而無筆此皆不得全美惟荊浩采二賢之能以爲己能斯入神品彼不過用筆用墨循乎規矩故格法本乎自然气韻全其生意得此者備矣失此者病矣然作畫之病甚眾惟俗病最大俗筆出乎淺陋昧乎格法無論也乃有動作無規而亂推取逸彊務古淡而枯燥苟從本非自然而詐爲老筆此謂論筆墨气韻之病古云用筆有三病一曰板二曰刻三曰結何謂板腕弱筆癡物狀平扁不能圓渾也何謂刻筆迹顯露勾畫之次妄生圭角也何謂結欲行不行當散不散似物凝礙不能流暢也凡用筆先求气韻次采體要然後精思若形勢未備便用巧宻精思必失其气韻以气韻求其畫則形似自得其間矣且善究山水之理者當守其實實不足當棄其華實爲幹華爲藻也質幹本乎自然華藻出乎人巧藉使惟務華媚而體法虧惟務柔細而神气泯眞俗病耳惡知守實去華之理哉若行事或麄或細或揮或勻或重或輕者不可一一分明其筆太粗則寡其趣理其筆太細則絕乎气韻一皴一點一勾一研皆有意法存焉

論觀畫別識

凡閱畫先看气韻次究格法不可揉雜有純質而淸淡者僻淺而古拙者輕淸而簡妙者放肆而飄逸者野逸而生動者幽曠而深逺者昏暝而意存者眞率而閒雅者冗細而不亂者重厚而不濁者此皆上古之迹達士名流參乎神妙各適其理者然矣畫者切觀而可及究之而妙用益深者上也有初觀而不可再觀而不可及窮之而理法乖異者下也倘明其一而不明其二達乎此而不達乎彼非能別識者也且畫有眞可傳於世不自顯其名者所謂有實則名自得故不期顯而自顯也畫有一時𨿽獲美名久則漸銷所謂以譽過於實者故不期銷而自銷矣凡觀畫但看格淸意古墨妙筆精景物幽閒思理深逺气象脫灑者爲佳王晉卿者戚裏之雅士也耕獵於文史放思於圖書嘗蒙靑眼左顧每閱畫必見召而同觀之論極淵奧講其名實偶一日於賜書堂東掛李成西掛範寛先觀李公之迹云李公家法墨潤而筆精煙嵐輕動如對面千里秀气可掬次觀範寛之作如面前眞列峯巒渾厚气壯雄逸老健此二畫之迹眞一文一武也予常思其言之當眞可謂鑑通骨髓矣畫不遇識如客行於途無分於善惡也悲夫

畫史【宋海嶽米芾】

李成眞迹只見二本一松石一山水皆出盛文肅家今在予齋秀潤不凡松勁挺枝葉郁然有陰荊楚小木無冗筆不作龍蛇之狀今世貴侯所収大圖猶如顏栁書藥牌形貎似爾林木怒張松漧枯瘦多節小木如柴皆無一毫生意成身第進士爲光祿丞子佑爲諫議大夫孫宥爲待制使縱使凡工衣食所仰亦不如是之多也多因俗手假名以亂眞耳

董淵平淡天眞晉唐無此品近世無與比也峯巒出沒雲霧顯晦不裝巧趣皆得天眞嵐色郁蒼枝榦勁挺咸有生意溪橋漁浦洲渚掩映一片江南

予家所収李成至李冠卿大扇愛之不已旣購得之背於眞州昭宣使宋用臣自舒州召還見之太息雲光獻太后盡購李成畫貼屏風成以上所好至輙玩立因吳丞相夫人入朝太皇使引辧眞僞蓋成之孫女也內以眞迹一幅勅內臣背於內東門正與此類因語泫然囑吾愛惜予亦甚珍之及得盛文肅家松石片幅幹挺可爲隆棟枝葉萋然作節處不用墨圏下一大點以通身淡筆空過皴石圓潤突起至坡峯落筆與石腳及水中一石相平下用淡墨作水相準乃是一磧眞入水中不若世俗所效直斜落筆下更無地又無水勢如飛空中使妄評之人以李成無腳蓋未見眞耳

範寛師荊浩浩自稱洪穀子王詵嘗以二畫見送因重背入手於左邊石上有洪穀子字在抹石之下非後人作也然全不似寛後數年丹徒僧房有一軸山水與浩一同而筆幹不圓於瀑水邊題華原範寛乃是少年所作卻以常法較之山頂好作宻林自此趨枯老水際作突兀大石自此趨勁硬信荊之弟子也於是以一畫易之収以示鑑

予昔購李升山水一幅細秀而潤上危峯下橋沙中瀑泉松有三十餘株小字題松身曰蜀人李升以易劉涇古帖劉刮去字題曰李思訓易爲趙叔盎今人好僞不好眞使人嘆息

大抵好事者與賞鑑家不同賞鑑家必其篤好徧閱記錄又復心得或自能畫故所収皆精品近世人或有貲力元非酷好意作標題至假耳目於人此謂之好事者置錦嚢玉軸以爲珍祕開之或笑倒予輙撫案大叫曰慚惶殺人王詵每見予作此語亦常道後學曹貫道亦嘗道之每見有可笑必曰米元章道慚惶殺人大約近世人所収多可贈此語也

予家最上品書畫用姓名字印審定眞迹字印神品字印平生眞賞印米芾祕篋印寶晉書印米姓翰墨印鑑定法書之印米姓祕玩之印

古畫士人難以貨取所以通書畫博物自是雅致今人偶収一眞物便與性命俱矣豈知人生適目之事看久卽厭時易新玩兩適其欲乃是達者

古畫至唐初皆生絹至周昉韓幹後來皆以熱湯半熟入粉搥如銀板故作人物精彩入筆今人収唐畫必以絹辧見文麄便云不是唐非也張僧繇閻令畫世所存者皆生絹南唐畫皆粗絹徐熙絹或如布

裝背畫不須用絹補破處用之新時似好展捲久爲硬絹抵之卻於不破處破大可惜

六要六長【宋劉道醇】

畫之訣在乎明六要而審六長所謂六要者气韻兼力一也格制俱老二也變異合理三也彩繪有澤四也去來自然五也師學捨短六也所謂六長者粗鹵求筆一也僻澀求才二也細巧求力三也狂怪求理四也無墨求染五也平畫求長六也旣明六要又審六長自然知悟

唐玄生曰道醇之六要六長與謝赫之六法俱不朽

雜說【宋朱景玄】

畫者文之極也故古今文人頗多著意豈獨藝之云乎其爲人也多文𨿽有不曉畫者寡矣其爲人也無文𨿽有曉畫者寡矣

畫之爲用大矣盈天地間萬物悉可揮毫運思曲盡其態而所以能曲盡者止一法耳一者何也曰傳神而已矣世徒知人之有神而不知物之有神此郭若虛深鄙眾工謂𨿽曰畫而非畫者蓋止能傳其形而不能傳其神也

自昔賞鑑家分品有三曰神曰妙曰能唐朱景眞撰唐賢畫錄三品之外更增逸品其後黃休復作益州名畫記乃以逸爲先而神妙能次之景眞𨿽云逸格不拘常法用表賢愚然逸之髙豈得附於三品之後未若休復首推之爲當也

山水家畫雪景多俗嘗見營丘所作雪圖峯巒林屋皆以涉墨爲之而水天空處全用粉塡亦一奇也予每以告畫人不愕然而驚則莞爾而笑足以見後學之凡下李營丘多才足學之士也少有大志屢舉不第竟無所成故放意於畫其所作寒林多在巖穴中裁札俱露以興君子之在野也自余窠植盡生於平地以興小人在位其意微矣宇文龍圖季蒙云宣和禦府曝書屢觀李成大小山水無數軸今臣庶之家各自謂其所藏山水爲李成吾不信也

畫之六法難以兼全獨唐吳道子本朝李伯時或能兼之然吳筆豪放不限長壁大軸出奇無窮伯時痛自裁損只於澄心紙上運奇布巧未見其大手筆非不能也蓋實矯之恐其或近眾工之事

畫之逸品至孫位極矣後人往往益爲狂肆石恪孫太古猶之可也然未免麄鄙至貫休云子輩則又無所忌憚者也意欲髙而仍卑實斯人之徒歟

畫山水訣【宋李澄叟】

凡畫山水不過濃淡淺深輕重髙低逺近疎宻朝暮陰晴數條而已作之者往往病之何也其不能悟神而泥質故也當爲略言之先要立賓主分逺近次布置髙低落墨無令重濁亦無令枯漧烘染切忌太見太見則翻成光滑辟綽無令手絮手絮則必損精神要在不虧不盈皴染得中擺樹枝且看栽插髙低布石脈要還相偎上下煙雲取秀防他失神林麓鋪陳切忌迫塞石多層若橫豎則板土大廣若朽乏則奔坡岸必欹木根別體石蹲坐無使犯重山髙峻無使傾陷水深逺勿教窮涸路要曲折山要髙低石須圓渾鋒芒八面稜層木要交義挺幹四時枯茂遙山三疊晴嵐蔽在林腰逺樹兩層陰霧起於林腳聳拔山頂不須多多則差池疎淡煙林不要宻宻則細碎林叢忌頭齊列岫分髙下遙煙易失朝昏稠樹當防疊架北畫病在重坡南畫傷乎多水以其習熟而然也飛泉侵天徹底翻濤巨浪淺瀬汗澷煙波傾射海門山無獨木石不孤單孤煙起自水邊薄霧但依巖腳春漪欲緑夏澤漲而濃肥秋潦原淸寒潭涸而沈泚山髙木小𨿽幽逺而气不雄豪木大山低𨿽雄豪而闕於穿鑿輕淸爲體太虛必少精神峻硬爲神執著還同重濁孤髙獨秀免傍煩碎依棲板實棚層解破縱橫劈判塡虛破實酌量活法扶持罩項籠頭全賴臨機應變若乖物體寧逃議者雌雄不苟他能庶杜許多齟齬

泛說

畫山水者須要徧歷廣觀然後方知著筆去處何以知之澄叟自幼觀湘中山水長遊三峽夔門盡得其態久之自覺有力水墨大進矣堪笑北人山水布置拙濁法度莽朴以其原野曠蕩景乏委曲囿於所見而然耳山水上人物不拘巨細𨿽屋宇橋梁只是點綴而成髣髴便休後生不知法度描染細巧以媚俗眼此是人物景致便成補衲非山水也

唐玄生曰山水訣自摩詰肇基後營丘肯堂復得澄叟肯構能得个中三昧則三訣又爲筌蹄矣

山水節要【元大癡黃子久】

夫山水乃畫家十三科之首也山巒柯木水石雲煙泉崖溪岸之類皆天地自然造化有形格有骨格然而無定質所以學者初入艱難必要先知體用之理方有規矩其體者乃描寫形勢骨格之法也運於胸次意在筆先逺則取其勢近則取其質山立賓主水注往來布山形取巒向分石脈置路灣摸樹柯安坡腳山知曲折巒要崔嵬石分三面路看兩岐溪澗隱顯曲岸髙低山頭不得重犯樹頭不得兩齊在乎落筆之際務要不失形勢方可進階此畫體之訣也其用者乃明筆墨虛皴之法筆使巧拙墨用重輕使筆不可反爲筆使用墨不可反爲墨用凡描枝柯葦艸樓閣舟車之類運筆宜巧山石坡崖蒼林老樹運筆宜拙𨿽巧不離乎形用拙亦存乎質逺則宜淡近則宜濃濃墨不可復用淡墨必教重提古有云逺山無皴逺水無痕逺林無葉逺樹無枝逺人無目逺閣無基然𨿽定法不可膠柱鼓瑟要在量山察樹忖馬度人可謂不失畫之法學者宜味之

凡經營下筆必全天地何謂天地謂一幅之上上畱天之位下畱地之位中間方立意定景見世之初學據已下筆卒爾觸情塗抹滿幅看之�塞人目已令人意不快那得取賞於瀟灑見情於髙大哉

皮袋中置畫筆或於好景處見樹有怪異便當摸寫記之分外有發生之意關荊多用此法登樓望空闊處气韻云采卽是山頭景物李成郭熙皆用此法郭熙畫石如雲古人雲天開圖畫是也

山頭要折搭轉換山脈皆順此活法也眾峯如揖遜萬樹相從如大軍領卒森然有不可犯之勢此寫眞山之形也

山水中惟水石最難畫

樹要有身畫家謂之紐子要折搭得分中各要有發生要偃仰稀宻相間有葉枝軟後面須有仰枝大槪要塡空小大偃仰疎宻向背濃淡各要得中不可少有相犯若畫得純熟自然筆法出現

繪宗十二忌

畫有十二忌一曰布置迫塞凡畫山水必先置絹素於明靜之室俟神閒意定然後入思小幅巨軸隨意經營若幛過數幅壁過十丈先以竹竿引炭描布山溪樹石樓閣人物大小髙低一一位置然後立於數十步之外詳審締觀自見其可卻將淡墨約定謂之小落筆然後肆志揮灑無不得宜宋元名手所謂盤礡睥睨意在筆先之謂也亦須上下空闊四傍疎通庶幾瀟灑若充塞滿幅便不風致此第一事也二曰逺近不分作山水先要分逺近使髙低大小得宜假如一尺之上當作幾大人物爲是蓋近則坡石樹木當大屋宇人物稱之逺則峯巒樹木當小屋宇人物稱之極逺不可作人物墨則逺淡近濃逾逺逾淡不易之論也三曰山無气脈畫山於一幅之中先作一山爲主卻從主山分布起伏余山皆气脈連接形勢映帶如山頂層疊下必有數重腳方承得住凡多山頂而無腳者大謬也此全景之大義也若夫透角不在此限四曰水無源流泉必於山峽中流出頂上有山數重則其源髙逺平溪小澗必見水口寒灘淺瀬必見跳波乃活水也間有畫一折山便畫一派泉架上懸巾絕爲可笑五曰境無夷險古人布境不一有崒嵂者有平逺者有縈回者有空闊者有層疊者每遇一圖當立意仿之六曰路無出入山水貫出逺近全在徑路分明或林下透見而水末復出或巨石遮斷而林腳半露或隱坡壠以人物點之或近屋宇以竹木藏之庶幾有不盡之意七曰石止一面各家畫石皴法不一各隨所學一家爲法須要有頂有腳分稜面爲佳八曰樹少四枝前代畫樹有法大抵生崖壁者多纒錯生坡隴者多髙直幹霄多頂近水多根枝榦不可不分左右須當作間葉有單筆雙筆更分榮悴乃按四時九曰人物傴僂山水人物各有家數描畫者眉目分明點鑿者筆力蒼古必皆意態閒雅古人所作可法切不可以行者望者負荷者鞭策者一例作傴僂之狀十曰樓閣錯雜界劃𨿽末科然重樓疊閣方寸之間向背要分明必用界劃爲之十一曰濃淡失宜如晴景空明雨夜昏蒙雪景稍明不可與雨霧煙嵐相似靑山白雲止當於夏秋之景爲之下墨不論水墨設色金碧必以墨瀋濃淡淺深得宜爲要十二曰點染無法謂設色金碧各有重輕輕者山用螺靑樹石用合緑染爲人物不用粉襯重者山用石靑緑�綴樹石爲人物用粉襯間有用石靑緑皴者樹葉多夾筆則以合緑染再以石靑綠加之此一家只宜晴景乃照耀陸離而明艶如此也人物樓閣𨿽用粉襯亦須淸淡除紅葉外不可妄用朱金丹靑之屬方是家數如唐李將軍父子宋董源王晉卿趙大年諸家可法

采繪輯儀【王思善】

畫石之法先從淡起可攺可救漸用濃墨

畫石之妙用藤黃水浸入墨自然色潤不可多多則滯筆間用螺靑入墨亦妙

染煙色就縑素本色縈拂以淡水痕之不可見筆墨迹風色用黃土或埃墨爲得土色用淡墨埃墨爲得瀑布用縑素本色但以焦墨作其傍爲得

山水之法在乎隨機應變先記皴法不雜布置相映以熟爲妙畫山石有披麻皴亂麻皴亂雲皴斧鑿皴亂柴皴芝麻皴雨點皴骷髏皴鬼皮皴彈渦皴有濃礬潑墨礬頭稜面用筆有老潤者有帖潔者描人物有鐵綫筆蘭花【一作葉】筆遊絲筆戰筆亦各師一家但調暢勁健爲妙也

董源小山石謂之礬頭山上有雲气坡腳下多碎石乃金陵山景皴法要滲軟下有沙地用淡墨掃屈曲爲之再用淡墨破

古人畫筆法圓熟用意精到墨色俱入絹縷思臻神妙初若率易愈玩愈妍𨿽年逺破舊精神迥出僞者粉墨皆浮於縑素之上神气索然今人縱極工致全無精采一覽盡意殊無可觀

李成範寛蘇東坡米南宮父子皆士大夫髙尙以畫自娯興適則爲數筆豈能有對軸哉今人以孤軸爲嫌不足與言畫矣

古人畫稿謂之粉本前輩多寶畜之蓋其艸艸不經意處有自然之妙宣和紹興間所藏粉本多有神妙者

宋徽宗禦府所藏書畫俱是禦書標題後有宣和年號玉寶記之中多有臨摹者未可盡以爲眞

畫譜【明長洲伯虎唐寅】

山水𨿽淺近事二者不知所以操縱焉得臻於絕妙近取諸書法正類此蓋工畫如楷書寫意如艸聖不過執筆轉腕靈妙耳世之善書者多善畫由其轉腕用筆之不滯也

山腳山腰置屋舍寺觀路蹊水中置小艇風帆漁釣從此有生气

山下有潭謂之瀨此處甚有生意四邊用樹簇之

松栢之大者必畫於大岸大坡之上松栢之古者必畫於大石懸崖之顚若作於淺灘平渚舛矣

古畫不用頭綠大靑【畫家呼麄緑爲頭緑麄靑爲大靑】取其精華而用之百年傳致之膠千載不剝

畫說

趙大年畫平逺絕似右丞秀潤天成眞宋之士大夫畫此一派又傳之爲倪雲林雲林工致不敵而蒼古勝之今作平逺及扇頭小景一以此二人爲宗使人玩之不窮

山云不用鉤染只以墨漬出令如气蒸冉冉欲墜乃可稱生動之韻

畫樹木各有分別如畫瀟湘圖意在荒逺滅沒卽不當作大樹及近景叢木如園亭景可作楊栁桐竹及古檜靑松若以園亭樹木移之山景便不稱矣若重山復嶂樹木又別當直枝直幹多用攢點彼此相籍望之模糊欝蔥似入重林有猿啼虎嘷者乃稱至

畫之南北二宗自唐時分但其人非南北耳北宗則李思訓父子傳而爲宋之趙幹趙伯驌伯駒以至馬夏輩南宗則王摩詰始爲渲淡一變鉤研之法其傳爲張璪荊關郭忠恕董巨米家父子以至元之四大家

古人云有筆有墨筆墨二字人多不曉畫豈無筆墨哉但有輪廓而無皴法卽謂之無筆有皴法而無輕重向背明晦卽謂之無墨古人云石分三面此之謂也

董北苑畫樹多有不作小樹間作小樹但逺望之似樹其實憑點綴以成形者予謂卽此是米家落茄之源委蓋小樹最要淋漓約略簡於枝柯而繁於形影欲如文君之眉與黛色相參合則是髙手

吳郡丹靑志【明太原王穉登】

神品志一人【附沈處士杜徵君】

沈先生周字啟南號石田相城喬木代禪吟寫至先生繪事爲當代第一山水人物花竹禽魚悉入神品其畫自唐宋名流及勝國諸賢上下千載縱橫百代兼綜條貫莫不攬其精微每營一障則長林巨壑小市寒墟風趣泠然使覽者若雲霧生於屋中山川集於幾上下視眾作直■﹝山咅﹞嶁耳多棲慶雲葊與北寺水閣間公卿大夫下逮緇衣隸卒酬給無間一時名士如伯虎徵仲之流咸下龍門國朝畫苑不知誰當並驅也父恆字恆吉伯父貞字貞吉二處士並善丹靑恆吉之畫師杜徵君徵君名瓊字用嘉明經博學畫亦遒麗

妙品志五人

宋先生克字仲溫南宮里人書學急就章尢善畫竹𨿽寸岡尺塹而千篁萬玉蕭然無俗气

唐寅字伯虎更字子畏才雄气逸花吐雲飛中南京解元坐事廢逃禪學佛任達自放畫法沈欝風骨奇峭刋落庸瑣務求濃厚連江疊巘纚纚不窮信士流之雅作繪事之妙詣也評者謂其畫逺攻李唐足任偏師近交沈周可當半席

文待詔先生名璧字徵明號衡山弱齡雋茂蜚聲公卿間好古篤修書名推天下畫師吳仲圭由諸生薦爲翰林待詔未幾謝歸逍遙林谷益勤筆硯小圖大軸莫非奇致縑素山積海宇欽慕寸圖才出千臨百摹家藏市售眞贗縱橫一時研食之士沾脂挹香往往自潤然慧眼印可譬之魚目夜光不別自異也年臻大耋神明不凋篝燈可夜作得者益深寶愛奉如圭璋子嘉猶子伯仁並嗣其妙嘉竹木扶疎伯仁巖巒欝茂並赤幟繪林

能品志四人

兩夏君夏昶字仲昭昆山進士官太常楷書畫竹華夏馳聲文皇甚賞眷顧優渥兄昺爲中書舍人昺字孟暘畫學髙尙書

周舜卿諱臣吳郡人畫山水人物峽深嵐厚古面奇妝有蒼蒼之色

仇實甫諱英家太倉師周臣工臨摹落筆亂眞至於發翠豪金絲丹縷素精麗艷逸無慚古人

逸品志二人【附陳子正】

劉玨字廷美長洲人官僉憲寫山水林谷泉深石亂木秀云生綿宻幽媚風流藹然掛冠歸田髙曠靡及陳太學名淳字道復攺字復甫天才秀發下筆超異畫山水師古人而蕭散之趣宛然在目尢妙寫生一花半葉淡墨欹豪而疎斜歷亂偏其反而咄咄逼眞傾動羣類子括飲酒縱誕有竹林之習畫𨿽放浪終非俗流

遺耆志三人

黃公望字子久常熟人神肖關荊染宗北苑年躋大耋洪武中尙在

趙原字善良吳郡人畫師王右丞而墨法過之洪武初年召對不至賜死

陳惟允吳郡人爲潘左丞客蚤喪

棲旅志二人

徐幼文名賁自蜀徙蘇畫山水林巖濯濯可愛

張來儀諱羽由潯陽徙居吳郡畫法米家筆意

閨秀志一人

仇氏實甫之女杜陵內史能人物畫綽有父風

畫史

臨池學書王右軍澄懷觀道宗少文王侯筆力能扛鼎五百年中無此君倪瓚題王叔明巖居髙士圖

宋濓侍經於靑宮凡古圖畫頗獲見之中有趙魏公孟俯畫豳風前書七月之詩圖繼其後皇太子覽而善之謂圖乃古帙恐其開闔之繁當中折處丹靑易壞命工裝褫作卷軸以傳悠久

著色倪雲林千古神品始在宋光祿民倩家後爲徐太常所藏

滕用亨待詔善鑑古畫嘗侍上閱畫卷眾目爲趙千里用亨頓首言筆意類王晉卿及終捲果有駙馬都尉王詵名

宋周曾作秋塘圖一卷元皇娣大長公主所藏前有皇娣圖書印記後有翰林諸臣奉皇娣旨所題自大學士趙士延王約而下凡十六人

楊維翰字子固晚年遊戲墨蘭竹石極精妙嘗假文洲湖欵不欲自居其名時柯九思推遜之

文衡山艸書千字文後畫撥阮圖昔朱子朗疑而問之衡山云以文中有嵇琴阮嘯故也古人漫興多如此

王維江幹雪意捲藏王敬美家又梁伯龍示予大靑緑獅子羅漢一軸亦云右丞筆也

戴逵畫佛像自隱帳中人有所臧否輙竊聽而隨攺之積數年始成名

仇英仿宋元人花鳥山水畫冊一百幅在項希憲家亦能品也

石田少時畫不過盈尺小幅至四十外始拓爲大幅粗枝大葉艸艸而成

予見王右丞山莊圖又雪霽捕魚圖山莊樹葉皆如个字其雪霽圖枯樹似郭熙二卷𨿽妙皆無欵疑宋人臨稿

蔡松鶴藏有李伯時西嶽降靈圖前二人騎行後三人徒步最後有雲气神人居中董玄宰寄予金箋畫冊十幅有仿西嶽降靈筆意乃云學張僧繇也

王齊翰陸羽煎茶圖馬和之春霄鶴唳秋空隼舉圖王晉卿雪霽羣鴉圖王右丞松江圖李營丘秋晚圖盛子昭云深處圖皆項氏所藏名冊

文衡山寫雪山一卷奔放橫溢後題七言艸行一首其尾二句雲山齋十日經過斷榻得南宮水墨圖藏項希憲家堪與白石翁三檜捲敵手

京師楊太和家所藏晉唐以來名迹甚佳玄宰借觀有右丞畫一幅宋徽宗禦題於左筆勢飄舉眞奇物也檢宣和畫譜此爲山居圖察其圖中松鍼石脈無宋以後人法定爲摩詰無疑相傳爲大李將軍其粘出爲輞川者自玄宰始

貫休常自夢得十五羅漢梵相尙闕一有告者曰師之相乃是也遂臨以足之

鵲華秋色捲趙子昂爲周公謹作山頭大著靑緑全學王右丞

文湖州竹生平僅見眞迹一幅在橫冊上乃折竹也其題有二人柯九思題云湖州放筆奪造化此是世人那得知�然何處見生意髣髴空庭月落時金粟道人阿瑛題云湖州昔在陵州日日日逢人寫竹枝一叚枯梢作三折分明雪後上窓時

書畫金湯

一善趣賞鑑家精舍淨幾風日淸美瓶花茶筍橙橘時山水間二人不矜莊名香修竹拂曬天下無事考證髙僧與奇石鼎彛相傍睡起病餘雪

漫展緩収

一惡魔黃梅天燈下酒後研池汁屋漏水硬索巧賺輕借収藏印多胡亂題代枕傍客催逼陰雨燥風奪視無揀料銓次市談攪油污手曬穢地上臨摹污損蠧魚彊作解噴嚏童僕林立問價指甲痕剪裁折蹙

一莊嚴玳瑁瑪瑙琉璃紫磨金白玉文犀官窯軸頭繡帶內庫祕閣寶籖古錦面五色玉牌記帝王璽奇彩裏囊名賢題跋金縷珠母石靑栴檀匣

一落刼入村漢手質錢獻豪門剪作練裙襪材不肖子換酒食盜

水火厄殉塟

畫麈明【金閶沈朗曜】

予每畫雲煙著色危峯尖出客訝之予曰以絕頂爲主巗腳根柯可以不露令人得之楮墨之外客曰古人寫梅剔竹作過墻枝亦此意乎予曰然

一幅中有不緊不慢處特有深致

自題非工不若用古用古非解不若無題

古來豪傑不得志於時則漁耶樵耶隱而不出然嘗托志於柔管有韻語無聲詩借以送日故伸毫構景無非拈出自家面目今人畫漁樵耕牧不達此意作个穢夫傖父傴僂於釣絲戚施於樵斧略無坦適自得之致令識者絕倒

石田晚年題畫灑落每侵畫位翻多奇趣白陽輩多效之

一幅有天然�欵處失之則傷局

畫媵【明檇李君實李日華】

米元章有海嶽樓坐見江山日夕臥起其中以領煙雲出沒沙水映帶之趣故書繪二事日臻其妙

畫山水以布置意像爲第一及其運筆大勢後泉樹屋舍人物因其自然而爲之絕無成心乃畫家三昧也子久浮嵐暖翠圖膾炙人口猶有嫌其景碎者布置豈易言耶

雲林畫石從李思訓勾研中來特不傅色耳其樹謂之減筆李成亦精工之極而入平淡者與北苑巨然斷然另爲一派若專以荒率取之是潙山兒孫向雲門前作調那有�人分耶

南嶽拔地五百里視世界蕩爲雲海其溪谷諸水汪然復爲洞庭涵天浴日畫者難措其手獨其沮洳漫漶處爲瀟湘二江淒迷黯淡可以想見予往京師見李伯時瀟湘暮雨圖筆蹤可數而气象如之深嘆古人於一滴墨中吐吞天地山川之變

雲沙眞富貴翰墨小神仙其聲價豈在巨公下哉如粗俗手腕率作米家山未得源流眞堪嘔噦

吳仲圭性气渾剛少好劍術數學經年讀易偶隱武林市賣卜每作一卦無不精驗求者雲集厭之棄去�蹤委巷中遶屋植梅日哦其間因號梅道人年餘���一泉甘寒異常名曰梅花泉公歿而泉湮梅息���以奉髙人也品髙故繪事亦髙

繪事微言卷上

●欽定四庫全書

繪事微言卷下

﹝明﹞唐志契撰

畫尊山水

畫中惟山水最髙𨿽人物花鳥艸虫未始不可稱絕然終不及山水之气味風流瀟灑昔元章題摩詰畫云雲峯石迹迥出天成筆意縱橫參於造化至題韓幹畫則曰肖象而已無大物色東坡一時見吳道子佛像摩詰輞川圖喟然嘆曰於維也無間然其有所重哉

畫名

畫名膾炙一時流傳千古甚不易得得之縉紳宗室一流猶覺爲易如晉之顧長康唐之王摩詰梁之張僧繇隋之董伯仁宋之李龍眠文與可米元章及李成父子等品𨿽不一誰非先縉紳而後采翰墨者乎至若畫果逺邁時流不愧前哲縱橫變化見者失色未有不譽滿海內傳及千古者也特出名時較拖靑衣紫者不絕耳不然吳道子一貧士荊關兩寒生巨然一頭陀松年一黃門子久倪元鎭俱逸士何以價重千金聲稱不朽哉是在豪傑之士法今傳後𨿽無階梯日久評論自定

傳授

凡畫入門必須名家指點令理路大通然後不妨各成一家甚而靑出於藍未可知者若非名家指點須不惜重資大積古今名畫朝夕探求下筆乃能精妙過人苟僅師庸流筆法筆下定是庸俗終不能超邁矣昔關仝從荊浩而仝勝之李龍眠集顧陸張吳而自辟戶庭巨然師董源子瞻師與可衡山師石田道復師衡山又如思訓之子昭道元章之子友仁文進之子宗淵文敏之甥叔明李成郭熙之子若孫皆精品信畫之淵源有自哉

畫以地異

寫畫多有因地而分者不獨師法也如李思訓黃苓便多山峽气象者生於成都也宋二水範中立有秣陵气象者家於建康也米海嶽曾作宦京口便多鎭江山色黃公望隱於虞山落筆便是常熟山色信髙人筆底往往爲山川所囿乎

山水寫趣

山水原是風流瀟灑之事與寫艸書行書相同不是拘攣用工之物如畫山水者與畫工人物�花鳥一樣描勒界畫粉色那得有一毫趣致是以虎頭之滿壁滄洲北苑之若有若無河陽之山蔚雲起南宮之點墨成煙雲子久元鎭之樹枯山瘦回出人表皆毫不著象眞足千古若使寫畫盡如郭忠恕趙松雪趙千里亦何樂而爲之昔人謂畫人物是傳神畫花鳥是寫生畫山水是畱影然則影可工致描畫乎夫工山水始於畫院俗子故作細畫思以悅人之目而爲之及一幅工畫𨿽成而自己之興已索然矣是以有山林逸趣者多取寫意山水不取工致山水也

畫要讀書

昔人評大年畫謂胸中必有千卷書非眞有千卷書也蓋大年以宋宗室不得逺遊每集四方逺客山人縱談名山大川以爲古今至快能動筆者便令其想象而出之故其胸中富於聞見便富於丘壑然則不行萬里路不讀萬卷書欲作畫祖其可得乎此在士夫勉之無望於庸史矣

畫不可苟

宋元人畫愈玩愈佳豈今人遂不及宋元哉正以宋元人𨿽解衣盤礡任意揮灑爲之然下筆一筆不苟若今人多以畫餬口朝寫卽欲暮完𨿽規格似之然而蘊藉非矣卽或丘壑過之然而丰韻非矣又常見有爲俗子催逼而率意應酬者那得有好筆法出來始信十日一水五日一石良有以也

要看眞山水

凡學畫山水者看眞山水�極長學問便脫時人筆下套子便無作家俗气古人云墨瀋畱川影筆花傳入神此之謂也蓋山水所難在咫尺之間有千里萬里之勢不善者縱摹畫前人粉本其意原自逺到落筆反近矣故畫山水而不親臨極髙極深徒摹仿舊人棧道瀑布終是模糊丘壑未可便得佳境

存想

畫必須靜坐凝神存想何處是山何處是水何處是樓閣寺觀村莊籬落何處是橋梁人物車舟然後下筆則丘壑才新不然任意揮灑非不可人便是套頭矣及至得了新丘壑又好住手卻多一畨蛇足

品質

寫畫須要自己髙曠張伯雨題倪迂畫云無畫史縱橫習气又迂翁自題師子林閣云此畫眞得荊關遺意非王蒙輩所能夢見也其髙自標置如此顧謹題倪迂畫云初以董源爲宗及乎晚年畫益精詣而北苑筆法渺乎脫矣蓋迂翁聚精於畫𨿽從北苑築基然借荊關而兼河陽專以幽深爲宗者也若縱橫習气卽黃子久猶有焉然則趙吳興之遜迂翁乃胸次之別耳畫須從容自得適意時對明窓淨幾髙明不俗之友爲之方能寫出胸中一點灑落不覊之妙

畫有自然

畫不但法古當法自然凡遇髙山流水茂林修竹無非圖畫又山行時見奇樹須四面取之樹有左看不入畫而右看入畫者前後亦然看得多自然筆下有神傳神者必以形形相與心手湊而相忘未有不妙者也夫天生山川亙古垂象古莫古於此自然莫自然於此孰是不入畫者寧非粉本乎特畫史収之絹素中棄其醜而取其芳卽是絕筆

大小所宜

凡畫山水大幅與小幅回乎不同小幅臥看不得塞滿大幅豎看不得落空小幅宜用虛愈虛愈妙大幅則須實中帶虛若亦如小幅之用虛則神气索然矣蓋小幅景界最多大幅則多髙逺是以能大者每不能小能小者每不能大亦如書家之小字用手大字用肘細小運指者然各各難兼也總之大畫最難得好是以小畫傳畱者多大畫傳畱者少亦不獨不能珍藏之過也

逸品

山水之妙蒼古奇峭圓渾韻動則易知惟逸之一字最難分解蓋逸有淸逸有雅逸有俊逸有隱逸有沈逸逸縱不同從未有逸而濁逸而俗逸而模稜卑鄙者以此想之則逸之變態盡矣逸𨿽近於奇而實非有意爲奇𨿽不離乎韻而更有邁於韻其筆墨之正行忽止其丘壑之如常少異令觀者泠然別有意會悠然自動欣賞此固從來作者都想慕之而不可得入手信難言哉吾於元鎭先生不能不嘆服云

老嫩

凡畫嫩與文不同有指嫩爲文者殊可笑落筆細𨿽似乎嫩然有極老筆气出於自然者落筆粗𨿽近乎老然有極嫩筆气故爲蒼勁者難逃識者一看世人不察遂指細筆爲嫩粗筆爲老眞有眼之盲也

仿舊

畫家傳摹移寫自謝赫始此法遂爲畫家快捷方式蓋臨摹最易神气難傳師其意而不師其迹乃眞臨摹也如巨然元章大癡倪迂俱學北苑一北苑耳各各學之而各不相似使俗人爲之定要筆筆與原本相同若之何能名世也

畫要明理

凡文人學畫山水易入松江派頭到底不能入畫家三昧蓋畫非易事非童而習之其轉折處必不能周匝大抵以明理爲主若理不明縱使墨色煙潤筆法遒勁終不能令後世可法可傳郭河陽云有人悟得丹靑理專向茅茨畫山水正謂此

蘇松品格同異

蘇州畫論理松江畫論筆理之所在如髙下大小適宜向背安放不失此法家準繩也筆之所在如風神秀逸韻致淸婉此士大夫气味也任理之過易板癡易疊架易涉套易拘攣無生意其獘也流而爲傳寫之圖嶂任筆之過易放縱易失欵易寂寞易樹石偏薄無三面其獘也流而爲兒童之描塗嗟夫門戶一分點刷各異自爾標榜各不相入矣豈知理與筆兼長則六法兼備謂之神品理與筆各盡所長亦各謂之妙品若夫理不成其理筆不成其筆品斯下矣安得互相譏刺耶

畫在天分帶來

昔陳姚最品畫謂立萬象於胸中傳千祀於毫翰夫毫翰固在胸中出也若使氓氓然依樣葫蘆那得名流海內大抵聰明近莊重便不佻聰明近磊落便不俗聰明近空曠便不拘聰明近秀媚便不粗蓋言天資與畫近自然嗜好亦與畫近古人云筆力奮疾境與性會言天資也貞觀公私畫史評吳道玄爲天付勁豪幼抱神奧後有作者皆莫過之豈非天性耶

山水性情

凡畫山水最要得山水性情得其性情山便得環抱起伏之勢如跳如坐如俯仰如掛腳自然山性卽我性山情卽我情而落筆不生軟矣水便得濤浪瀠洄之勢如綺如雲如奔如怒如鬼面自然水性卽我性水情卽我情而落筆不板呆矣或問山水何性情之有不知山性卽止而情態則面面生動水性𨿽流而情狀則浪浪具形探討之久自有妙過古人者古人亦不過於眞山眞水上探討若仿舊人而只取舊本描畫那得一筆似古人乎豈獨山水𨿽一艸一木亦莫不有性情若含蕋舒葉若披枝行幹𨿽一花而或含笑或大放或背面或將謝或未謝俱有生化之意畫寫意者正在此著精神亦在未舉筆之先預有天巧耳不然則畫家六則首雲气韻生動何所得气韻耶

气韻生動

气韻生動與煙潤不同世人妄指煙潤爲生動殊爲可笑蓋气者有筆气有墨气有色气而又有气勢有气度有气機此間卽謂之韻而生動處則又非韻之可代矣生者生生不窮深逺難盡動者動而不板活潑迎人要皆可黙會而不可名言如劉褒畫云漢圖見者覺熱又畫北風圖見者覺寒又如畫貓絕鼠畫大士渡海而滅風畫龍點睛飛去此之謂也至如煙潤不過點墨無痕迹皴法不生澀而已豈可混而一之哉

用墨

寫畫須要好墨寫扇面與絹綾尢要緊旣有佳墨又要得用墨之法古畫譜云用筆之法未嘗不詳且盡乃畫家僅知皴刷點拖四則而已此外如幹之一字渲之一字捽之一字擢之一字其誰知之宜其畫之不精也蓋幹者以淡墨重疊六七次加而成深厚也渲者有意無意再三用細筆細擦而淋漓使人不知數十次點染者也捽與擢𨿽與點相同而實相異捽用臥筆髣髴乎皴而帶水擢用直指髣髴乎點而用力必八法皆通乃謂之善用筆墨

積墨

畫家要積墨水墨水或濃或淡或先淡後濃或先濃後淡有能積於絹素之上盎然溢然冉冉欲墮方煙潤不澀深厚不薄此在熟後自得之

幾畫或絹或紙或扇必須墨色由淺入濃兩次三畨用筆意積成樹石乃佳若以一次而完者便枯澀淺薄如宋元人畫法皆積水爲之迄今看宋元畫著色尙且有七八次深淺在上何況落墨乎今人落筆卽欲成樹石或焦墨後只用一次淡墨染之甚有水積還用幹筆拭之殊可笑也此皆不曾見眞宋元筆意耳

寫意

寫畫亦不必寫到若筆筆寫到便俗落筆之間若欲到而不敢到便穉惟習學純熟遊戲三昧一濃一淡自有神行神到寫不到乃佳至於染又要染到古人云寧可畫不到不可染不到

皴法

賞鑑之家近訪名公逺尋前迹漢魏以前名畫卽不易見如宋元至今名筆代不乏人人各一家各一皴卽不能備家収藏亦豈有不經見之理但仿其皴法切不可混雜如書家寫鍾繇者又兼黃庭寫二王者又兼過庭便不妙矣皴法有可相兼者一二樣耳若亂雲皴止可兼骷髏皴披麻皴止可兼亂柴皴斧鑿皴止可兼礬頭皴自非然者未有不雜者也𨿽然嘗見郭河陽而帶斧鑿解之者曰蚤年筆黃子久而帶捲云解之者曰戲墨眞耶訛耶

丘壑藏露

畫疊嶂層崖其路徑村落寺宇能分得隱見明白不但逺近之理了然且趣味無盡矣更能藏處多於露處而趣味愈無盡矣蓋一層之上更有一層層層之中復藏一層善藏者未始不露善露者未始不藏藏得妙時便使觀者不知山前山後山左山右有多少地步許多林木何嘗不顯總不外躱閃處髙下得宜煙雲處斷續有則若主於露而不藏便淺薄卽藏而不善藏亦易盡矣然愈露而愈大愈露愈小畫家每能談之及動筆時手與心忤所未解也此所以不可無圓之一字

筆法

丘壑之奇峭易工筆之蒼勁難揮蓋丘壑之奇不過警凡俗之眼耳若筆不蒼勁總使摹他人丘壑那能動得賞鑑若人物花鳥便摹畫相去不逺矣

忌纎巧

纎巧之習世多矜趨豈於畫反不崇尙但巧矣而容或不莊重非畸邪無理則安放不牢每有石上砌石樹根浮寄樓宇傾壓路徑難通之病是巧與莊易相妨處落筆時須商之

冗與雜不同

畫家筆路要淸而冗雜俱與淸相反者也如林木叢宻一幅中塞滿屋籬廟觀水閣舟車或三四見謂之冗至於雜則以巨然規格而雜叔明李唐筆法而雜李成卽米家父子相同而實有異不可雜也苟爲不分𨿽極文極妙終是野路

碎石

古人畫大山必山之輪廓向背並聳意已先定然後皴之其山腳下必不可無亦必不可多今人從碎石起手積成大山者多矣𨿽古書云崔嵬不崩賴此峽崥然以之論畫最是病古人大畫中𨿽多細碎處要之取勢爲主耳

樹木

畫樹不拘曲直各有妙處是在安放處少不得一株多不得一株爲佳大抵樹一曲乃有迎風探水垂蔭之勢然則諸家豈無直樹乎蓋樹直而生枝發葉處必不都直卽董北苑樹盡是勁挺之狀然向背俯仰未嘗無也若郭河陽李營丘則千屈萬曲矣

樹石所宜

林木山石各有分配若重山疊嶂與單山片景其樹石大不相同苟或相同則經營位置非僻澀便板結矣如園亭景乃可作巧石梧竹及巧檜巧松若以園亭樹木移之大山大景便不相稱

枯樹

寫枯樹最難蒼古然畫中最不可少卽茂林盛夏亦須用之訣云畫無枯樹則不疎通此之謂也但名家枯樹各各不同如荊關則秋冬二景最多其枯枝古而渾亂而整簡而有趣到郭河陽則用鷹爪加以細宻又或如垂槐蓋仿關荊者多也如範寛則其上如掃帚樣亦有古趣李成則煩而瑣碎筆筆淸勁董源則一味古雅簡當而已倪元鎭則此數君可以兼之要皆難及者也非積習數十年妙出自然者不能仿其萬一今人假古畫邱壑山石或能僅似若枯樹便骨髓暴露矣以是知枯枝求妙最難

栁與松栢

嘗云畫工不畫栁畫便妝醜非栁難畫也多因欠工夫耳宋人多寫垂栁又有點葉栁垂栁不難只要分枝得勢點葉栁之妙在樹頭圓鋪處只以汁緑漬出又要蕭森不結滯不板實有迎風搖揚之意又蚤春栁未垂條深秋栁已衰敗不可混設色亦須體此意若松栢之法則筆法記與純全集詳言之矣故不贅

水口

一幅山水中水口必不可少須要峽中流出有旋環直捷之勢點滴俱動乃爲活水蓋水比石不同不得太硬不得太軟不得太枯軟則無勢硬則板刻枯則漧燥故皆所忌然旣有水口必有源頭源頭藏於數千丈之上從石縫中隱見或有萬丈未可知此正畫家胸襟亦天地之定理俗子輙畫泉石竟從山頭掛下古人謂之架上懸巾

雲雨風煙

畫云要得流動不滯或鎖或屯或聚或散飄飄欲飛意象畫雨要得深樹云翳帶煙帶風無天無地點點欲滴意象畫風要得萬物鼓動不可遮蓋意象今畫家只知樹葉向一邊便是風景至於人物全若無風那得一毫生動甚有樹向一邊更無從分三面者又有並石亦順風勢者殊可笑蓋風景山石當用逆勢乃顯得風大此古人祕傳非臆說也畫煙要得昏昏沈沈朦朧不明意象其墨色宜淡近處略用顯明是在染之功不在落墨之力也然而晚景微似之只亦爲晚煙斷續耳若月景則與煙不異而淸朗處過之若煙月又與月不異而渾沌處過之此語聞之李仰懷述錢罄室云

煙雲染法

凡畫煙霧有內染外染之分蓋一幅中非有四五層屯鎖定有三層斷滅若內外不分必有謬理之病縱使出沒變幻墨色丰潤無足觀也畫云亦須層層要染不然縱如蓋如芝如帶終是板刻古人惟其有此畫法學之者易涉於俗惟董北苑不用染而用淡墨積出在樹石之間此生紙更佳也松江派多用此法

雪景

畫雪最要得觱發栗烈意此時𨿽有行旅探梅之客未有不畏寒者只以寂寞爲主一有喧囂之態便失之矣其畫山石當在凹處與下半段皴之凡髙平處卽便畱白爲妙其畫寒林當用枯木冬天亦有緑葉者多是松竹要亦不可全畫其枝上一面須到處畱白地古人有畫雪只用淡墨作影不用先勾後隨以淡墨漬出者更覺韻而逸何嘗不文近日董太史只要取之不寫雪景嘗題一枯木單條云吾素不寫雪只以冬景代之若然吾不識與秋景異否此吳下作家有幹冬景之誚

樓閣

畫樓臺寺屋須宗前人舊迹今人不能畫樓閣中枅拱牕欞而徒以靑緑妝成借口泥金勾鈿等語殊爲謬甚蓋一枅一拱有反有正有側二分正八分者有出稍飛稍有尖頭平頭者若差之毫釐便失之千里豈得稱全完

凡寫一樓一閣非難若至十步一樓五步一閣便有許多穿插許多布置許多異式許多枅拱楹檻闌干周圍環遶花木掩映路徑參差有一犯重處便不可入目

學畫樓閣須先學九成宮阿房宮滕王閣嶽陽樓等圖方能漸近舊人欵式不然縱使精細壯麗終是杜撰

古人畫樓閣未有不寫花木相間樹石掩映者蓋花木樹石有濃淡大小淺深正分出樓閣逺近且有畫樓閣上半極其精詳下半極其混沌此正所謂逺近髙下之說也聰穎者當自得之豈筆舌所能盡哉

凡畫樓閣一圖幛須得八九人或三四人點綴方有生動及畫寺樓廟宇便不妨寂然無人或一二古僧亦須有安靜之象更得古木蒼然爲妙蓋未有古寺而無古松古栢喬枝封幹者是在畫家下筆安放妥帖其一種天然點染之趣豈必在粉本中一一摹冩

逺山

逺山用染不用皴畫家以爲易事豈知安放髙下妥帖正一幅之眉目其間宜尖宜平不可紊也其染處亦須一面染到一面染不到乃無板癡之病又古人畫淡墨逺山之外復畫濃墨逺山後人往往笑之不知日影到處之山則明不到處之山自然昏黒於晚景落照時更易了然若不信請於風雪天色或晴霽薄暮時髙眺畱意審察方信古人不謬

點苔

畫不點苔山無生气昔人謂苔痕爲美人簮花信不可闕者又謂畫山容易點苔難此何得輕言之蓋近處石上之苔細生叢木或雜艸叢生至於髙處大山上之苔則松耶栢耶未可知豈有長於突兀處不堅牢之理近有率意點擢不顧其當與否觀之浮寄如鳥鼠之糞堆積狀耳那得生气必要點點從石縫中出或濃或淡或濃淡相間有一點不可多一點不可少之妙天然妝就疎宻得宜豈易事哉古畫橫苔直苔不點苔皆有之要未有一點不中窾者此必畫山石無一筆頹敗破壞之處故臨點苔自然加一點一點好看少一點容亦無妨也今妄謂山石醜處須以苔掩之此所以愈遮愈醜且石骨旣成不識果能遮蓋否是以浮寄煩腫之病都坐於此然則山石果然畫得有轉折態度何難於點苔耶

蓄畫

凡圖畫在宇宙間歲月旣久名人藝士不能復生可不珍重乎一入俗手動見屈辱捲舒失所操揉燥裂眞畫之厄也故有収藏而無識鑑無閱玩無裝褫無銓次皆非眞能蓄畫者又蓄聚旣多妍媸混雜甲乙次第毫不可訛若使眞贗並陳新舊錯出如入賈肆中有何趣味所藏必有晉唐宋元名迹乃稱博古若徒取近代紙墨較量眞僞必無實賞以耳爲目手執卷軸口論貴賤眞惡道也

賞鑑

看古人書畫如對鼎彛如讀誥誡不可毫涉粗浮之气蓋古畫紙絹皆脆舒捲不得法最易損壞風日須避之燈下不可看恐爲煤燼燭淚所污飯後醉餘須滌手展玩不可以指甲剔損諸如此類不能枚舉然必欲事事勿犯又恐彊作情態惟遇眞能賞鑑及閱古甚富者方可與談若對傖父輩惟有珍祕不出耳

看畫訣

山水第一竹樹蘭石次之人物花鳥又次之人物顧盼語言花果迎風帶露鳥獸虫魚精神逼眞山水林泉淸閒幽曠屋廬深邃橋約得宜石老而潤水淡而明山勢崔嵬泉流灑落雲煙出沒野徑紆回松偃龍蛇竹含風雨山腳入水澄淸水源來歷分曉有此數端𨿽不知名實是妙手若人物如屍如塑花果類粉捏雕刻虫魚鳥獸但取皮毛山水布置徧塞樓閣模糊錯雜橋梁彊作斷形徑無夷險路無出入石止一面樹少四周或大小不稱或逺近不分或濃淡失宜點染無法或山腳無水源水源無來歷𨿽名欵定是俗筆爲後人塡寫至於臨摹贗手落墨設色自然不難辧也

識畫火候

有火候兮方識透筆眼若有天生就若使火侯欠工夫滿紙雲煙如朦瞍品畫髙低有十程一程不到九難明若使十程都走到世間無復畫欺人寫畫髙低有百般般般俱中世人看但得名公一點化方知趣不在毫端世人評畫俱任耳不會動筆志妍媸畫得一分識一分到了十分微若絲若使一分有不到縱使聰明那得知

古今優劣

書學必以時代爲限書則六朝首推晉魏宋元不及晉與唐逺矣畫則不然佛道人物士女牛馬后代不及古人山水林石花鳥前人不及後人

名家収藏

凡収藏不必錯雜大者懸掛齋壁小者則爲捲冊置几案間遂古如顧陸張吳必不有親筆矣惟歷代錚錚有名者所宜収藏其不甚著名者非所宜蓄若鄭顚仙張復陽鍾欽禮蔣三松汪小村張平山汪海云皆畫中邪學尢非所尙

絹素

古畫絹色墨气自有一種古香可愛惟佛像有香煙燻黑多是上下二色僞作者其色黃而無精彩古絹自然破者必有鯽魚口須連二三絲僞作則直裂唐絹絲粗而厚或有搗熟者有獨梭絹闊四尺餘者五代絹極粗如布宋有院絹勻淨厚宻亦有獨梭絹闊五尺餘細宻如紙者元絹及明內府絹俱與宋絹同元時有宻機絹松雪子昭畫多用此又嘉興府宓家以絹得名今此地尙有佳者董太史筆多用砑光白綾未免有晉賢气

古畫不入常格

畫有法則不拘拘如時人先落墨後染套子蓋亦有先染三四層後以濃淡積成者不但規模宏逺而意象畢新𨿽近時名公見之亦若不知其所以成者此法在晉唐已有之不直宋元也金陵朱狀元府中有李成夜景淡墨如霧石如雲動樹色隱現不一又有範寛雨景深暗如暮夜晦暝土石不分𨿽絹素深古而筆气髣髴可探今人未見古人眞迹𨿽說亦不解也

古畫無價

畫有價時畫之或工或麤時名之或大或小分焉此相去不逺者也亦在人重與不重耳至古人名畫那有定價昔有持荊浩山水一卷售者宋內侍樂正宣用錢十萬購之後爲王伯鸞所見加三十萬得之猶以爲幸伯鸞曾爲翰林待詔詮定院畫優劣故一時畫家都以黃氏愛憎爲宗以其能賞識也又王酉室得沈啟南直幅四軸極其精妙吳中有一俗宦聞其美而謀之願出二百金王終不與後王西園一見坐臥畫間兩日酉室謂畫遇若人眞知己也因述二百金之說西園以一莊可值千金易焉又興化李相公失謝樗仙畫一軸曾帖招字報信者五十兩則畫價可知諸如此者不得盡言請瞽目不得執畫求價也

院畫無欵

宋畫院眾工凡作一畫必先呈稿本然後上其所畫山水人物花木鳥獸多無名者明內畫水陸及佛像亦然金碧輝煌亦奇物也唐伯虎常笑人以無名人畫輙塡寫假欵如見牛必戴嵩見馬必韓幹之類豈非削圓方竹重漆古琴乎

金碧山水

畫院有金碧山水自宣和年間已有之漢書不云有金碧气無土砂痕乎蓋金碧者石靑石緑也卽靑緑山水之謂也後人不察於靑緑山水上加以泥金謂之金筆山水夫以金碧之名而易之金筆可笑也以風流瀟灑之事而同於描金之匠豈不可笑之甚哉一幅工致山水加以泥金則所謂气韻者能有纎毫生動否且名山大川有此金色痕迹否後卽有一二名家爲之亦欺人而求售耳乃觀者不察一聞李將軍之筆遂不惜千金以購之將自己實有賞心者乎抑炫人以博識者之賞乎請問之好事家

名人畫圖語錄

董思白跋樓居仙圖云昔郭忠恕作石似李思訓作樹似王摩詰至於屋宇樓閣則自爲一家最爲獨妙棟梁楹桷望之中虛若可躡足闌楯牖戶則若可以捫歷而開闔之也以毫計寸以分計尺以尺計丈增而倍之以作大宇皆中規度曾無小差非至悉委曲於法度之內者不能然恕先仕於朝跅■﹝也﹞不羈放浪玩世卒以傲恣流竄海島中蛻形仙去及圖寫樓居又如此精宻非徒精宻也蕭散閒逺無塵埃气者也予嘗見恕所作盤車圖粉本孔子所謂從心所欲不踰矩莊子所謂猖狂妄行而蹈乎大方者乎其爲人無法度如彼其爲畫有法度如此則知天下妙理從容自能中度使恕先規矩度量而爲之則亦疲矣

屠赤水雲沈石田仿諸舊筆意奪眞獨於倪迂不似蓋老筆過之也

戴冠卿云畫不可無骨气不可有骨气無骨气便是粉本純骨气便是北宗不可無顚气不可有顚气無顚气便少縱橫自如之態純是顚气便少輕重濃淡之姿不可無作家气不可有作家气無作家气便嫩純作家气便俗不可無英雄气不可有英雄气無英雄气便似婦女描繡純英雄气便似酒店帳簿

又云沒骨畫創自徐熙之子崇嗣擅名花卉不墨勾徑疊色漬染而成予謂秖可施之花卉耳不謂宋人有用大靑大緑大丹大粉遂成山水命爲沒骨山水皆髙克明董奴子輩手出見有眞迹亦自可人但後人學爲之若無四五層工夫自然不及幸勿以未見而反嗤沒骨爲失體也

仇實父云唐宋人圖一故事有意風世非賢孝忠良則幽閒雅逸終不落惡趣元人始以艷麗相髙無非奢靡如明皇慶幸圖金穀園圖射雉博古出獵等圖徒動人侈心畫何益於世

魏和叔云自幼垂髫便能畫者從古惟李升姜道隱丘慶余趙伯驌郭若思李成父子數人而已李升小字錦奴寫蜀境山水如桃源武陵峩嵋化山等圖其擅名者也至今有粉本唐明皇朝先有將軍李思訓山水絕妙故蜀人皆呼升爲小李將軍蓋其藝相匹爾非眞將軍也開元中李思訓爲除衛將軍與其子李昭道俱得山水名時人號大李小李若小李將軍的指李升云

宋石門云畫山水惟李成關仝範寛智妙入神才髙出類三家鼎峙百代標程前古莫能方駕近代難繼後塵夫气象蕭疎煙林淸曠毫鋒頴鋭墨法精微者營丘之制也石體堅凝雜木丰茂臺閣古雅人物幽閒者關氏之風也峯巒渾厚勢狀雄彊搶筆俱勻人屋皆質者範氏之作也復有繼起者或有一體或具體而微或預造堂室或各開戶牖皆可稱尙然方之三家猶諸子之於正經矣

葉雙石云予性好寫水蓋自幼學之舅氏呂廷震者也曾記舅氏云畫師相與言靠山不靠水謂山有峯巒崕石煙雲樹石可以縈帶掩映見之至水則更無帶映曲文斜勢要盡其窪窿派別故於畫爲尢難彼或爭勝取奇以誇張當世者不過蹙紋起浪若更作蛟蜃出沒便是山海圖矣唐人孫位畫水必雜石爲驚濤怒浪蓋失水之本性而求假於物以發其湍瀑是不足於水也曲陽廟壁有畫水世傳爲異蓋水紋平漫隱起浮流混混不息其後有梯升而崇者知辟爲隆窪爲下隨勢爲水以是衒於世俗而人初未識其僞也元初孫白始創意作潭■﹝氵伯﹞浚原平波細流停爲瀲灔引爲決泄盡出前人意外別爲新規勝槪不假山石爲激躍而自成迅流不借灘瀨爲湍濺而自爲衝波使夫縈紆曲直隨流蕩漾自然長文細絡有序不亂乃眞入神也�大開一門戶矣嘗言畫漫水要不斷水脈爲工畫急水要不混洄瀾爲工若今以二說觀世之畫水者眞可一笑也夫漫流之水則爲池水風紋更無流脈畫迅流者則浪頭沸起反如印板豈勝道哉要知畫水者當觀其源次觀其瀾又其次則觀其流然知此者蓋鮮耳故知汪洋涵蓄以瀲灔爲平引脈分流以蕩漾爲勢至於聚爲漪瀾散爲淰■﹝氵閃﹞游泳乎其中而不系於物者此眞天下之水也亦知求於此乎

張振羽云畫有四宜宜文宜淸宜逸宜咫尺隔別畫有五忌忌冗忌雜忌套忌俗忌濃淡無分

彊二水雲古畫非脫落不堪用不須褙裱蓋經一次褙裱失一次精神亦不必重洗亦不可剪裁過多一恐失神一恐後日難再裱也

李仰懷云畫山水不可太熟熟則少文不可太生生則多戾練熟還生斯妙矣

袁玄石雲山水有五美蒼逸奇圓韻山水有五惡嫩板刻生癡

徐仲修雲山有翠微不可無路岸有人家不可無渡石有自然最忌作怪寫人任眞定犯俗態

馬醉狂述唐世說云政和中徽宗立畫博士院每召名公必摘唐人詩句試之嘗以竹鎖橋邊賣酒家爲題眾皆向酒家上著工夫惟李唐但於橋頭竹外掛一酒簾上喜其得鎖字意又試踏花歸去馬蹄香眾皆畫馬畫花有一人但畫數蝴蝶飛逐馬后上亦喜之又一日試萬緑叢中一點紅眾有畫楊栁樓臺一美人者有畫桑園一女者有畫萬松一鶴者獨劉松年畫萬派海水而海中一輪紅日上見之大喜喜其規模闊大立意超絕也凡喜者皆中魁選

錢禹方云蜀文成殿中有春龍起蟄圖乃孫位所作山臨大江有二龍自山下出一龍蜿蜒驤首雲間水隨雲气布上雨自爪鬛中出一龍尾尙在穴前舉首望雲中意欲俱往怒爪如腥艸木盡靡波濤震駭澗谷彌漫山中居民老少聚觀闔戶闞牖人人驚畏若屋顚墜筆勢超軼气象雄放非其胸中磊落不凡能窺神物變化窮究百物情狀未易能也位後遇異人得度世法信乎非俗士

繪事微言卷下

