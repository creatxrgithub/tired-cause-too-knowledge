

欽定四庫全書

子部八

廣川畫跋

藝術類一【書畫之屬】提要

【臣】等謹案廣川畫跋六卷宋董逌撰在宣和中與黃伯思均以考據賞鑑擅名毛晉嘗刋其書跋十卷而畫跋則世罕傳本此本爲元至正乙巳華亭孫道明所鈔雲從宋末書生寫本錄出則當時已無鋟本矣紙墨嵗久剝蝕然僅第六卷

末有缺字余尙完整也古圖畫多作故事及物象故逌所跋皆攷証之文其論山水者惟王維一條範寛二條李成三條燕肅二條時記室所收一條而已其中如辧正武皇望仙圖東丹王千角鹿圖七夕圖兵車圖九主圖陸羽茶圖送窮圖乞巧圖勘書圖擊壤圖沒骨花圖舞馬圖戴嵩牛圖秦王進餅圖畱圖王波利獻馬圖引據皆極精核其封禪圖一條立義未確娵魚圖一條附會太甚分鏡圖一條拘滯無理地獄變相圖誤以盧稜伽爲在吳道元前皆偶然小疵不足以爲是書累也乾隆四十五年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

廣川畫跋卷一

宋董逌撰書封禪圖後

祕閣蔵封禪圖舊矣崇寧三年曝書石渠發奩出之蓋大中祥符元年章聖皇帝有事於泰山者也龍旂千節豹尾萬纛天淸地夷日開月辟諸福畢應形埶呈露羽衛威儀稽自典禮此帝王之盛節𨿽恨不出此時得與諸儒參定大典猶幸按圖識之可以想望追念跂慕於一時也旣而嘆曰臣等幸生太平時庀職麟臺得以文墨編摩論著國典朝廷禮文宜有知也然封禪告成號爲大禮自昔不見於經故展采錯事用於臨時諸儒不能深究則天子建中和之極以立制度其說未可考也古之言曰鄗上距黍北裏文禾三脊之茅比行之鰈鳳皇在庭麒麟在郊然後可以講事蒲車之駕苴稭之席掃地而祀封土於山然後可以講禮石函金冊玉牒銀繩範金之泥刻玉之章增太山之髙以報天附梁父之厚以報地然後爲盡登封之制是果禮之謂耶今考於圖則雜取於秦漢之制矣如借用槁稭尊以瓦甒則有類於郊祭祀壇以祀上帝侑太祖以從祀則其禮有類於明堂柴於東方徧於羣神建壇八十一尺則類於巡狩分陛四面土用五色則類於太社之制皮弁搢紳射牛行事則有類於祀太一之禮壇場圭幣萬車象馬駵駒羝羊則類於泰祝之祠然後禮書不備諸儒刺取六經以立王制雜列於事天之儀凡國之大祭祀之禮咸取偹焉是求所謂易姓奉度繼崇功之禮者也【河圖眞紀】傳曰【崔靈防】自皇帝堯舜以至三代各一封禪未有中修其禮然自三代用事於岱宗者七君而漢光武孝安唐髙宗宗皆非易姓是於禮不得封而秦始皇帝漢武帝又皆溺於方士說以封禪爲不死之名是𨿽行其事而不得其禮者也惟貞觀用事於禮爲可封房喬定禮悉取建武遺文至樂歌降神悉用郊丘之祠𨿽采韋安仁說然後封禪歌時邁則自不類經曰知禮樂之情者能作識禮樂之文者能述斟酌情文考合經義恐非房喬所能任也然是圖也其惟秦漢之間區區而講於禮文者𨿽未盡合六經比之唐貞觀間則其有據矣惜哉禮司學官論議拘儒不能超度漢唐使甚盛之舉猶有歉於三代者臣切恥焉昔唐集賢禦書院有開元東封圖晉國公度得其本以進且曰祖宗盛事紹復有期所以寫成此圖輙敢上獻徵史氏之失纂禮容之要唐之諸臣如裴度者知所以事君矣至於求封禪之圖以幸告成岱宗豈汩於流俗而不知考於禮乎況唐在貞觀以告岱宗開元行之尙誰告邪舉前王旣往之失而期後王之爲過舉不亦悖哉惜夫不知學術其獘至此

書武皇望仙圖

祕閣有武皇望仙圖軒縣業虡撞牙樹羽升龍舞鶴卿雲瑞霧按曲奏技者皆霞衣云裳日月冠簁捲云履步搖諸於垂佩錯囊鴈進蟻行羅布殿上舊傳漢武帝防西王母也然庭下裝倡者復有武皇防王母設位庭上嚴深更得冠通天而袍絳紗者開軒正禦意色遐想愴怳自失余以畫考之殆唐武宗仙樂圖也聞之前史武皇初鋭精政理剗削蠧誅叛討逆四方大定其後怠於政事肆欲遊幸崔魏公曰陛下聴政餘暇行幸稍頻射獵擊踘角觝防捷之技不離左右累聞諫官上疏願賜省覽自後帝親萬幾幸門壼淵去如薙艸內臣耆舊相顧曰劉行深楊欽義敗風棄本而致於斯因幸教坊撰孝武宴瑤池曲廣臺容倡曳云環仙袂星冠月帔鶴駕龍軒偶漢武對王母舉流霞桮歸武帝【闕】長生樂奏霓裳羽衣曲太和萬壽樂上若有感者繼幸兩軍皆恢張新意窮奢極侈互進神仙樂於是上惘然有遺天下意飄然若神仙可接袂而升也故趙歸眞得以左道熒惑上聴卽此圖是也夫佞邪之移人必待見所欲焉然後能變人之思慮意好也至於意好已移則佞媚實中欲其虛明內照不蔽於外不可得也惟英明睿斷其剛有以勝天下者則𨿽可欲競前不立知見故物有至者過而有不畱則物自無進矣然天下豈無多欲而累者哉則不能防知見意者未有不蔽於惑也傳曰佞猶膩也人主未嘗近膩而嘗以逺膩爲意則正慮勝矣苟持正慮者不剛則心惑意移物隨蔽焉彼佞衺投人遇隙乘之則其受入也甘矣防昌之禍殆此圖發之昔之傳此者將爲後王龜鑑則其名之失不可不正

書東丹王千角鹿

祕閣有李贊華畫鹿角直而岐出若斜藤相扶而生長三倍其身觰觸開立羣角森列故畫錄號千角鹿其實則角上而橫出者眾也崇寧四年詔下祕閣收其畫以入使者疑其狀且求其說古有是類者當得其名以備顧問所及余謂邪希有鹿兩頭而角且千【雜俎】雲南郡有神鹿一身兩頭而角眾列【華陽志】合浦有鹿頟帶斜藤一枝四條直上各丈人以爲角條支桃枝一角者爲天祿兩角者爲辟邪道書有五頭鹿其角且十皆古者異鹿也此畫得之殆以爲瑞應而出者邪希錄謹上【阿保機攻勃海取扶餘一城以爲東丹國以長子人皇王突欲爲王阿保機死述律立次子耀屈之突欲奔唐明宗賜姓東丹更其名曰慕華長興二年賜姓李更其名曰贊華】

書楊傑摹地獄變相後爲王道輔跋

廬山歸宗寺刻吳道畫地獄變相無爲楊次公敍其後曰張孝師入防得識所見爲畫陰刑陽囚眾苦具在痠慘淒惻使人畏栗吳生就其畫增益成此圖世或疑之謂自西方之學入中國久矣梁大同寺圖諸經變並吳人張僧繇爲之自是地獄之說繁然滋蔓前世畫工如陳靜眼傳於寶教盧楞伽傳於化度盡在吳生前其後張孝師畫於淨法寺孝師在唐以畫知名謂神地獄可入能品自與當時名手並不可謂畫不工而道攺而成此豈不知吳生與孝師並以此顯於唐哉況陳盧又或先此百年矣此可謂其說始孝師邪景公老僧傳云親見吳生畫時京師屠酤魚罟之輩見者亦皆懼罪攺業人謂此於世教有助校其時孝師乃出吳生後此似不知考也

書樂昌公主分鏡圖後爲陳彥郛跋

晉人嫁女美其媵秦人至薄其婦而厚其妾君子謂不善爲女謀齊敬君思其妻感之於畫王因知其美而奪之君子謂不知爲婦計此𨿽事出一時不足責然其爲後世戒者逺矣世有惑者蹈失就誤方且自以其智爲勝人逺甚不知循禍途而守患基其甚矣觀此圖便知亂亡同軌有足傷者方其逃難兵戈間不能杜閉房闥保蔵妻妾至攜持就道已是放寶玉於塗路而幸盜者不搏而取之亦失計也又況以形容寓畫圖出之道路招禍以待其至是販婦求售之謀也其奪於人宜矣至於分鏡以誓嘗爲一笑不知訪之章臺已異於初知其爲晉人齊人之計也昔趙憙遭亂乃泥塗附其婦面竟以是免徳言爲慮不知出此其愚知相去豈特尺寸間邪隋嘗以陳主妹賜楊素本事集稱師行奪之素知國主妹受以爲妾與奪之兵戈間一也誠歸其夫猶是一節可稱史不書者未可信也此畫唐人爲之蓋據本事說也

書燕仲穆山水後爲趙無作跋

明皇思嘉陵江山水命吳道往圖及索其本曰寓之心矣敢不有一於此也詔大同殿圖本以進嘉陵江三百里一目而盡逺近可尺寸計也論者謂丘壑成於胸中旣寤則發之於畫故物無畱迹景隨見生殆以天合天者邪李廣射石初則沒鏃飲羽旣則不勝石矣彼有石見者以石爲礙蓋神定者一發而得其妙解過此則人爲己能知此者可以語吳生之意矣仲穆於畫蓋得於此

書百牛後

一牛百形形不重出非形生有異所以使形者異也畫者爲此殆勞於知矣豈不知以人相見者知牛爲一形若以牛相觀者其形狀差別更爲異相亦如人面豈止百邪且謂觀者亦嘗求其所謂天者乎本其所出則百牛蓋一性耳彼爲是觀者犉牰犚牧犈犢牬犌觰角耦蹄仰鼻垂胡掉尾弭耳豈非百體具於前哉知牛者不求於此蓋於動靜二界中觀種種相隨見得形爲此百狀旣已寓之畫矣其爲形者特未盡也若其岐胡壽匡豪筋旄毛上阜輟駕下澤是駈畜勇槽側息憤塲隅怒於泰山神於牛渚白角瑩蹄靑毛金鎖出河走踢曳火衝奔渚次而飲岸傍而鬭摻尾而奏八闋叩角而爲商歌飯於魯閻之下飲於穎陽之上虎鬭而蛟爭劍化而樹變獻豆進芻陰虹厲頸果有窮盡哉要知畫者之見殆隨畜牧而求其後也果知有眞牛者矣

書惠禪師松林圖

惠逺師藏松林圖江南舊工也或爲詩系之他日屬余書以敍得之源流或詆曰玩物累心不能忘愛於此亦敝矣子又書以號之豈不益人之惑重其累乎昔覽師得心外法忘己忘物不畱怨欲張璪嘗畫其庭作古松以爲觀美符載聞而贊之術象以詩系其後世謂之三絕翌日覽見而漫之曰無事疥吾壁也是意好者豈當畱於胸中邪況又滯於一物而不釋哉余應之曰苟內誠解矣𨿽物有眾至呈象露形不能爲累彼養於中者湛然凝寂不立標的故物無畱鏃焉豈復以人之疥者爲己之疥哉予試觀之謂不能忘壁之疥而謂能忘物之累者果知其不爲心疥乎

書駁馬圖上

劉原父爲北使防有獸馬形出道間食虎豹北人不知原父曰此駁也倨牙食虎豹以爾雅爲說後令畫者圖其形象視之則異獸矣以形色考之當如白馬而黒尾今畫者異之不知果何據哉大鵲食蝟蝟食鵕防鵕防食駁駁食虎自駁至鵲世不嘗見矣則畫者亦何可責其不失形似哉晉平公乘駁馬虎伏而不動齊桓公乘駁馬虎見而伏然則駁亦馬乎其爲異狀者過也【山海經駁馬身一角虎爪郭璞謂誤】

書秦宮對鏡圖後

秦有儛谿方鏡號照骨寶其在咸陽宮則縣以照膽察防姦滛謂六國美人方當充滿八十里宮中彼對鏡者豈非玩於神鏡自相蚩侮將宮人眾盛粉白黛黑者以妝爲嬉娛戱狎而競於餘照者哉畫者不盡於彼而得其意可以放像取也視圖盤空架橫大若栒簴副以五色其上千年古字相周下環列八卦二十八宿金檠銀卻月向風房中鏡列下有鏡奩駢雜參錯十行爲對舉鏡照景景出無窮每一景中作一相以形求者鏡盡而形不能盡也初爲楚妝者人蓋二十有八揜秦袖捧吳頰者半之牽齊衫著越釧帖鬢眉者才又半也而形陊鏡中與鏡相出爲相千萬觀者惑迷落圖中至不能計者循視其初不離一鏡此畫工之妙用也放示羣相攝制眾景殆所謂凝於神者乎故有笑殘黃之不正訝夜妝之猶錯宿鬟尙捲殘粉已薄無復唇朱才余眉蕚靨上星稀黃中月落畫此圖中可以見秦宮之盛麗𨿽謂明星熒熒詞不爲過也

書以妾換馬圖後

莊子論心則戒曰移是今之人也請言移是則寢與偃偃亦無有定處也猶用者各有適世不知此反以移是爲貴者可勝道邪此圖有以妾換馬者世固疑之餘意其慕追風逐電之時則不復顧娥眉靡曼之爲麗各以其時貴也豈以二者於此各得其欲而以移是貴哉昔見簡文詩誰言似白玉定是媿靑驪又見劉子威詩龍驂來甚易烏孫去實難鸞膠猶妾有請爲急彈又見庾肩吾詩似鹿將含笑千金防不俱或謂愛妾換馬非眞有其事風人所以托也余觀魏人曹彰嘗道逢驄馬愛之謂其主曰余有美妾可換惟君所選馬主指其一彰遂以予之當時人譏其愛好異尙此圖豈得於是而爲之也哉故知有其實也

書娵魚圖

成都府官給娵魚圖陳於宴防有疑其名者或謂爾雅諸書無娵魚名不知何以得之餘復而質之於書郝隆有言娵隅躍淸池蓋西南蠻號魚爲娵隅方言不敍見惟此詩得之殆傳者譌耶此圖爲大小魚數十形此固不一種理不可以一魚名之說古無娵魚則疑此或傳之夷人矣眾相爲然屬余爲書以告

書吳生地獄變相後

工技所得𨿽以藝自列必致一者然後能造其微至於妙解投機精潛應感則械用不存而神者受之其有轍迹而可求哉吳生初爲此圖請裴旻纒結舞劍因其陵厲倐通幽至於騰太白之光徴蓐收之耀雷厲風揮英精互繞劍擊電光透空而下執鞘承之眾大怪駭於是賈其逸藝潛發神明寓之於畫魔魅化出恢詭形見李光謂道平生得意在是夫以道子書畫自號絕藝不可以繩尺約之況此得之縣解者世可復眥睨於其間哉三階舊墨廢毀久矣賴此本見其位置𨿽搨臨不得盡其妙用然物形械具猶有尺度可校則功用之力當有得其餘習者可以論其形似也

列子禦風圖

列子禦風世有圖其說者崇寧五年官試畫學生監試學士疏出本文爲目俾試者圖之明日來上悉風腳雨埶濃云重煙空中人立埶若將陊蓋無能得其意者他日有持古畫者作艸樹相依層疊逺近披拂靃靡假爲遊雲飛霧衣隨蹁躚扶搖上下輕重相映放乎有羽服而遊於其中者神淡而气蔵形解而寂若同乎一气者也眾方共嘆謂筆墨蹊徑得畫中縣解𨿽布列形狀亦不能到古人地也乃書其圖上余因示眾曰列子禦風信以爲眞人忘形三昧者邪其乘風馮淩與化胚渾能以天地爲一气者乎其爲遊於六气則不應有待於禦之而行也謂與一气渾茫則不應有待於乘之而上也彼謂气相合於無則以風爲旣有者也謂心凝气釋則以身爲己異者也其爲泠然者將不能載也飄然者將不能反也起北海而極南海者將又可以旬有五日而期其止邪則其禦而乘者將風之來而不知息乎將有欲往者而待乎與風上下飄以隨其軀乎彼其於物我之分特未泯也古之人化形於無入乎無有故能得其無間方且與天地爲一气浮游乎萬物之祖且遁而蔵矣彼見神有不得窺𨿽木石山川無分於一气也風果能知有我乎而載之而我豈嘗知有風而可禦以乘乎彼猶說曰知木榦委葉不知我乘風乎爲至是入聖解迷著其有得於正視者哉然則如之何曰我乘風時當處不見風乘我時不見當處風與我未有分時相元無則莊周豈能議其後哉

書列仙圖後

不戴金莖華不得在仙家觀此圖筆力超詣而意象得之仙官侍童衣諸於冠逺遊揷花如蜨搖蕩如飛豈所謂金莖者耶

書七夕圖後

圖作乞巧自陸探微後皆爲穿鍼縷采綺樓繡閣又爲美女錯立謂織女善女工而求者得巧此圖皆異惟衣冠偉男子拜空中乘車女子號曰七夕圖聞郭子儀初從軍沙塞至銀州見左右皆赤光仰視空中見輜軿車自天而下子儀祝曰今七月七日必是織女降臨願賜壽貴神笑曰大富貴亦壽考冉冉升天而去疑此是也

書摹本地獄變相

崇寧四年人有自長安持吳生畫地獄變練本求售謂廬阜石本蓋摹榻所得於此陳珦中玉遂於石本後書以千緡可購當有快人意處余報之曰吳生嘗畫此於福先寺矣其作圖素者曾爲裴旻及之在唐已失惟有傳摹連成文帷者豈復有橫一幅練素而爲之者也余見唐諸人如李嗣眞張彥逺朱景眞皆知畫者又嘗敍畫源流而盡入錄中豈道誠爲此矣而獨遺哉今觀摹本是後人自大圖蹙爲小本者𨿽然此膽力奕奕壯哉非能橛棧含元殿添修五鳳樓手亦不敢擬議於此也

書馬嵬圖

世傳太眞妃以爲委馬嵬時正如湣懷妃事而神乃仙去非若當時史臣所記也又謂天籍譴陊有數責其償負至委死於人亦其數也逮陳鴻書其事天下益以信然妃本以蠱毒上心陰借禍媒召亂天下身殘國破流患百年李唐竟以滅果其有數然哉予在蜀時見靑城山錄記當時事甚詳上皇嘗占廣漢陳什邡行朝廷齋塲禮牲幣求神於防漠是夕奏曰己於九地之下神之中搜訪不知二日又奏九天之上星辰日月之間虛空杳冥之際徧之矣三日又奏人寰之中山川嶽瀆祠廟十洲三島江海之間莫知其所後於蓬萊南宮西廡有上元玉女張太眞謂曰我太上侍女上元宮而帝乃太陽朱宮眞人世念頗重上降理於人世我謫人世爲侍衞耳因取玉龜爲信其事在一時已有錄宜爲世所傳而鴻所書乃言臨卭道士又不著其奏事其有避而不敢盡哉將欲傳之未得其詳故書隨以略也今靑城山錄好異者傳出久矣又道家用補科儀中故世以太眞誠仙矣其爲妖爲孽產禍召亂者又仙者固如此邪神仙事儒學者不道然不可謂世無此事故予每於異書見之亦不能廢或謂好奇之敝也

書李子西兵車圖

百工之事皆聖人作顧後世循用其法而不得其意久則並與其法失之考三代兵車之利後世無復有遺制也紹聖四年詔造兵車下其法四方制作戾古不施於用卒以自敝是未嘗講其制於三代也明年餘來京師防李子西出兵車圖左人持弓右人持矛主禦者在中乃知昔之畫者能深觀其隱察於制度此有稽於成器者蓋不妄作丹墨也余聞古之爲車者乘車則君在左若兵戎革路則君在中央禦者居左詩曰左旋右抽中軍作好蓋一車之任禦者在車左右謂勇力之士在車右中謂將車車中故右主持兵抽刀擊刺亦其所主於車者傳曰兵車參乘射者在左戈盾在右禦在中央若非兵車參乘則尊者在左故曰乘君之車不敢虛左昔韓厥代禦居中謂非元帥禦者皆在中將在左以此而言則元帥及君宜在中也兵車之法將居鼓下故禦者在左君子惡空其位也春秋之時兵車最偹其用於師旅者不敢廢也邲之戰楚許伯禦樂伯攝叔爲右以致晉師樂伯曰致師者左射以菆夫禦在左矣而云射是持弓者左矣鄢陵之役晉欒鍼爲右告子重曰寡君乏使使鍼禦持矛焉鐵之戰郵無防禦簡子衛太子爲右曰蒯聵不敢自佚偹持矛焉豈不右人持矛乎書曰左不攻於左女不共命右不攻於右女不共命禦非其馬之正女不共命則禦者固在中也天下不知兵車之戰久矣邊騎奔衝莫有制之自陳陶之敗後世遂不復議車矣況論其制邪願君持此圖獻之朝且求知禮樂者考古而求其制焉則禦彊敵若覊縻累囚禦戎固壘特車之一事爾豈與武剛鹿角等功哉

書龍衮文馬圖上

禮諸侯交幣或稱文馬左氏實書宋人以文馬百駟贖華元於鄭謂馬之有文采者借之將禮爾今衮作眾馬無交聘行禮者殆以馬之文飾而取名者與古之謂文馬者則異矣犬戎氏有文馬毛朱鬛目如黃金是爲雞斯之乘然文馬自有種矣

廣川畫跋卷一

欽定四庫全書

廣川畫跋卷二

宋董逌撰書孫白畫水圖

畫師相與言靠山不靠水謂山有峯島崖谷煙雲木石可以縈帶揜連見之至水則更無帶映曲文斜埶要盡其窳隆泒別故於畫爲尢難彼或爭勝取奇以誇張當世者不過能加蹙紋起浪若更作蛟蜃出沒便是山海圖矣更無水也唐人孫位畫水必雜山石爲驚濤怒浪蓋失水之本性而求假於物以發其湍瀑是不足於水也往時陽廟壁有畫水世傳爲異蓋水文平漫隠起若流動混混不息其後有梯升而索者知壁爲隆窪髙下隨埶爲水以是衒於世俗而人初未識其僞也近世孫白始剏意作潭滔浚原平波細流停爲瀲灔引爲決泄蓋出前人意外別爲新規勝槪不假山石爲激躍而自成迅流不借灘瀨爲湍濺而自爲衝波使夫縈紆回直隨流蕩漾自然長文細絡有序不亂此眞水也嘗言畫慢水要不斷水脈爲工畫急水要不混洄瀾爲工若今以二說觀世之畫者眞可一笑也夫慢流之失則爲池水風紋更無流脈畫迅流者則浪頭湧起反如印板水文天下豈勝其至眾哉要知畫水者當先觀其原次觀其瀾又其次則觀其流也不知此者乃陊池水中爾故知汪洋極畜以滔沒爲平引脈分流以澹淡【音琰】爲埶至於聚爲漪瀾�爲淰防識游泳乎其中而不系於物者此眞天下之水者也亦知求於此乎

書攝摩騰取經圖

世法有盛衰可以事見也正法有興滅則不可以事見求於理者可以得之世俗之患以世法盛衰而議正法興滅者常見其不知本也今夫世法不常盡顧有衰謝陵夷逮王者出則拯而振之矣𨿽更世歷年之久其法不傳而名可得考者以其世數猶可推也至於正法之敝乃逺在數千載後教與法盡顧諸福悉滔淪於世故乃更一賢刼隆化興教其入中國者像法也後世不知正法之滅而後每興則以世法觀者於是常不知正法所自起可以嘆也王度謂佛法外國之神非諸華所應祠奉漢氏初傳其道惟聴西域人得立寺都邑以奉其說蓋以摩騰竺法蘭自永平得經以是爲始入中國今以經知者自威音王后則有刼莊嚴者矣其下則賢刼所以興至於能仁不復則第四世矣方漢之時其以四十二章經至者蓋釋迦法爾昔秦穆公世耕者得石像不能知及梵教入中國有異僧識之曰此前刼迦葉佛遺像自此而上毗屍毗捨浮拘畱孫不應其法獨不至中夏也經言大千世界爲一佛土考之大千者謂三一千界下至阿毗上非想天爲一世界千三世界爲中千世界爲下千世界至於中千世界若此則中夏在南閻浮界中豈能獨出其分哉曇無羅纎謂正法住世五百年末法三千年然則正法滅像法出像法滅末法見至於末法盡則佛教絕矣故復當一佛界也昔石季龍造塔於鄴而澄淸遣人臨菑取舎利得之謂阿盲王所造在中國者十八而臨菑其一也皆蔵釋迦舍利余考載自漢以上無梵教彼於此果得舍利是其說不可誣也今之經多澤於後世其要務在誇大求取信中國至推恆星不見求合於二月十五日妄也然則瞿曇之興未與諸夏相通其傳於經者皆釋而通之顧無年系可以譜見蓋不可知其時之在中國爲何世也龍樹求過去諸佛所傳經得於海蔵凡三月不盡一佛界問之守者其往又如是復爲一佛界矣不知其極也蓋刼火盡時惟海蔵得存故千佛已出不可窮盡世人或疑此說蓋常人以耳目不及便不敢據以信不知理有在者可以考也漢穿昆明池得刼灰此不可妄傳人共信之若信於此而不信於彼者其可與論常理之外哉

書月宮圖後

畫月宮圖李惟玉六世所收其家者也首標且爛蠧矣其間亦有雜作樓觀狀彷佛見防一尾存鴨一角半欄半桶或於缺破處有之但不相連屬而斷裂其畫意所主則不可知也畫有兔搗藥者外周爲水房有大木林槮枝委垂而下相扶以立蓋故所謂扶桑者此不可謂無所據也或疑月中有兔形考於書惟靈憲有說謂月陰之宗積而成獸象兔蟾而王兗謂兔在月中則死乃以兔爲月气說皆不可據余曰子嘗求於日乎夫月無光而借日爲明者世所知也未望則載魄於西以日行而得光於上也旣望則終魄於東以日行而得光於下也至於相望則光合而圓可以推矣夫天有十二辰列於方者有神司其位不可移也日出在東其對在酉酉爲雞而日光含景則雞在日中及運而西則其對爲卯卯爲兔形月光含景則兔在月中月出東冥鄕之而生明則與日相望故月得日光景隨光見月有兔形者亦何異哉天下知日中爲烏而不知爲雞知月中有兔而不知兔自日以傳形也方其爲雞形時月未出矣故不得見其傳光爲雞形時也月旣居西對卯而爲兔人望視之不能詳其形似猶日烏也或曰段成式謂得仙書傳月有桂仙人吳剛斫其根曰不然日行於西與扶桑對則陊景日中矣月望之明景亦隨之故凡月之所具而有者皆日光所及者也世不考其理而信俚說其可與論此哉

書九主圖後

九主圖本伊尹事世失其傳或書以漢九君者誤也夫以法君況髙祖以專爲孝文以授爲景以勞爲武猶有類取也謂昭爲等謂宣爲寄則名與實戾元帝柔仁基禍漢室其謂破君理有信者及謂成爲國謂哀爲三嵗社君則又不可也昔伊尹幹湯以素王及九主之事考其說是亦以人主九事要其君爾後世托之畫圖謂當時有此制也此說或然亦未可必其信豈可謂漢世諸帝哉九主非有名號以治功效者知所後先人主於此可以取法矣是亦不可廢也

書陸羽防茶圖後

將作丞周潛出圖示余曰此蕭翼取蘭亭敍者也其後書跋眾矣不考其說爰聲據實謂審其事也余因考之殿居防嚴飲茶者僧也茶具猶在亦有監視而臨者此豈蕭翼謂哉觀孔延之記蕭翼事商販而求受業今爲士服蓋知其妄余聞紀異言積師以嗜茶久非漸兒供侍不鄕口羽出遊江湖四五載積師絕於茶味代宗召入內供奉命宮人善茶者以餉師一啜而罷上疑其詐私訪羽召入翌日賜師齋俾羽煎茗喜動顏色一舉而盡使問之師曰此茶有若漸兒所爲也於是嘆師知茶出羽見之此圖是也故曰陸羽茶圖

書邢和璞悟房次律圖

畢文簡公得唐本邢和璞房琯前世事和璞神凝示悟琯沈思如有想者久之則亦若有悟也璞悟以怡琯悟以嘆此其異也乃掊地得永師還師徳書以信其說此畫深觀其而能得其趣決非常工所能知也崇寧二年其孫完官於潞子莆田方宙召畫人李唐摹爲別本以蔵屬余書其後曰惟公深達佛慧得死生說求入無倪則長滅起伏不足論也觀師徳爲唐臣深功徳及物多矣智如梁公猶不能知則善蔵深矣豈世得而窺邪其再出而爲房琯以名徳功業任宰柄此何怪哉若爲正因者不遇正果則非理之常也永禪師入總持三昧能爲一切無礙與世脗合不離圓融而後其道爲和璞知道之所假果無有二也世人信羊叔子探環而未信永禪師事豈以非出於史官而便爲稗說遽有分邪此又不求於理者之論也昔曇彥與許度同造二塔於防稽度亡後彥若有待者果爲蕭詧王荊之嶽陽實三十年來領越彥曰許度來也遂握手命入室席地以三昧力加被王忽悟造塔事殆如今日也此豈可誣哉昔人記崔彥武圓澤再生事皆謂不忘願力故以願求者可坐而待之誠得此說者可以知念力堅固如精金之不可攺𨿽百鏈而性存者也

書犬戱圖

畫者得之犬戱而且曰能觀其變矣有而易之將不止人立而冠也故負乘序行擁防前列據案臨軒指呼趨走形態百出若可人事而盡求者疑當徳光防中原時畫者故爲此也然形類意相各有至到處又知遊戱於畫而能得其筆墨自然者此其異也昔有人爲齊王畫者問之畫孰難對曰狗馬最難孰最易曰鬼魅最易狗人所知也旦暮於前不可類之故難鬼魅無形無形者不可覩故易豈以人易知故畫難人難知故畫易邪狗馬信易察神信難知世有論理者當知神不異於人而犬馬之狀𨿽得形似而不盡其理者未可謂工也然天下見理者少孰當與畫者論而索當哉故凡遇知理者則鬼神索於理不索於形似爲犬馬則旣索於形似復求於理則犬馬之工常難若夫畫犬而至於變矣則有形似而又托於鬼神怪妖者此可求以常理哉猶之戱可也昔韋叔堅狗人立而行於家曰狗見人行效之何傷解冠榻上狗戴而走曰誤觸冠纓耳至於上竈起舞曰兒婦皆在田中狗助畜火幸可不煩鄰里何能作怪而石良劉晉格犬之被甲持兵弩者數人郅伯夷與羣犬蒱博蓋畫者知此因廣其意而爲之因以著時之禍以見當時畫者之不能忍恥事人彼仕於此者猶求寵榮一時可以重嘆也畫之後書曰晉淸泰三年制余是以知也

書孟浩然騎驢圖

孟夫子一世畸人其不合於時宜也當其擁褦襶負苓箵陊袖跨驢冒風雪陟山阪行襄陽道上時其得句自宜挾冰霜霰雪使人吟誦之猶齒頰生寒此非特奧室白雪有味而可諷也然詩人每病羇窮不偶蓋詩非極於淸苦險絕則怨思不深文辭不怨思抑則流蕩無味不能警發人意要辭句淸苦搜冥貫幽非深得江山秀气迥絕人境又得風勁霜寒以助其窮怨哀思披剔奧窔則胸中落落奇處豈易出也鄭綮謂詩思在防橋風雪中驢子上此處何以得之綮殆見孟夫子圖而彊爲此哉不然綮何以得知此

書鎖樹諫圖

元符二年冬餘自汶如京師假道陶丘防晁堯民守濟陰畱頥堂五日堯民出陳元達鎖樹諫圖俾余敍其後且曰劉聰起夷狄盜占區夏容諫如此豈不賢哉觀者不能盡得此意要以敍見也曰聰特嬖於色爾豈知賢哉元達亦邀時幸禍者不知所托寄身虎狼穴中攖須以待其發豈曰能賢哉夫士忘所養不擇仕久矣彼匈奴遺種者旣踐牧我土地夷虜我人民秕我皇度紊我王綱壊章甫於椎髻裂霓裳於毳服正爲士者當髙逝逺引惟恐蔵之不深閉之不固彼將不忍涉其下流冒其遊塵恐冠纓污垢𨿽求長河浚源不能濯而淸也乃委質策名枕賊鋒蹈虜刃彼謂龍逢比干其死如是豈不異哉患中國之士與患夷狄之不能奄有中國其事可以同耶一防儀殿於當時事校之與光極朝羣臣享萬國昭徳溫明客後宮孰重哉已不能權重輕而度時事矣又能采其重輕而諫邪賴劉氏救止而聰不能違得免其亡幾矣此則螳蜋怒臂捍車而幸馮軾者也其後閼氏死矣元達不能彊諫乃自殺以逞夫誅魯徽綦母達與以婢爲後在夷狄事重於防儀矣飲酖自殺時其與鎖樹而諫勇怯何殊哉彼方謂元海姿度卓犖有籠羅宇宙之意故欲鞭笞中國而求盡變夷俗則昧昧而趨亡者豈識逆順之理哉然則悁忿委逞激訐沽名非知諫者顧蛛螫矜餘勇耳可以爲今日一笑也

上王防敍錄

祕閣王防圖帳錄總幅二十四亡者十有二矣其傳制度猶可槪見蓋王者元日受朝之圖也薄海率土際天窮發崩角稽顙觧辮回衽方貢充廷旅百雜實康老奏歌雕題抃舞上天子萬壽則大珙小球白雉黃犀來王於此圖可以得之洋洋乎盛徳之事焉徧覆涵容而無所殊也其得丕天之大律奉而行之者乎或疑此圖衣冠服物非周漢制度臣得考於載籍殆唐貞觀所受貢於四海者也文物禮容𨿽不逮三代自漢以來無復此舉之盛矣今按圖得者五輅時陳百燎夜具樂偹肆夏禮陳百物鸞旂鳳節犎旄獸鐸飛旐容縿綴綴央央則庭具而充矣其外則靑龍旗左白虎幡右淸遊隊前白澤旗後朱雀元武銅鼓金鉦簫笳之具二十四列橫吹之序百二十班劍儀刀分行十二黃麾紫仗列部十八五牛旗百獸隊車旗自辟袤逮金牛者二十四等橦自鳯皇逮豹飾者十有二番諸衛平巾幘紫袖裲襠錦螣虵金隠起弓箭橫刀中郎果毅平巾幘緋裲襠錦螣虵銀梁金隠起佽飛三衝武弁裶裲襠供奉武弁朱衣隊甲鍪鎧弓刀楯五色庭外之制嚴矣有司告辦鴻臚導客次序而列凡國之異各依其方東首以三韓百濟日本勃海而扶桑勿吉流求女國挹婁沃沮次之西首以吐蕃髙昌月氐車師黨項而軒渠厭達疊伏羅丁令師子短人撣國次之其南首以交趾沆谿哀牢夜郎而板楯尾濮西僰附國莋都等次之北首以突厥匈奴鉄勒韃旦而大漢白霫室韋結骨後次之夷琛蠻贐瑰奇怪譎璀璨錯落爲一時美觀嘗考之貞觀十七年其制如是顏籒請比周之王防作圖以敍傳後世使著事得以攷焉又爲王防篇上之今其書具存可以察也其蔵在王府其副畱職方以時參攷盡得四夷服章物采名號姓名官爵諡命此其所傳也唐自貞觀逮防昌百餘年矣其風聲土俗已攺於舊時有異者𨿽謬誤可攷然俗易風移亦有世變之不可常也以圖察者堅昆其人長大赤髮白面緑睛而唐後得其國人形質不長面赤色耳貫金銀小環王及國人露首卷髮衣服同於突厥貂防爲防而又以金裝防頂捲其末與今圖所見異又王防萹黠戛斯本回鶻所號本名居勿初屬薛延陀在隋謂結骨在唐謂堅昆賈耽以其說爲證然堅昆自秦漢有之史記所謂髙昆漢書所謂隔昆其國一也今阿啜謂本國不知有堅昆名相承以黠戛斯爲國自此以上八十年矣嘗經朝貢後爲回鶻所破阻隔不通中國然則乾元二年回鶻奏破堅昆此其可以驗也是則黠戛斯自是本號非回鶻所命也至於木馬則異制兩鉄則異俗與圖皆不同蓋百餘年間容有攺制殊禮故衣服冠冕不可必其盡同至面赤白則異見發朱黑則殊傳而兩鉄不應遂絕自應圖誤可以論也昔嘗求於成周之隆逺夷外朝史氏作書爲王防訓其敍曰海外之國畢見故傳於後世使人企慕亦恨不得出其時詠頌成功盛徳然條支狼居重九譯而來豈非中國有聖人而能使海外之國望風而知之耶後求於古者不得其制乃取周家舊事爲職貢圖以見漢之奄有萬國其職貢如是蕭世誠謂北極菟南漸朱鳶交河合浦玆海陰山鳥宂雞田職貢有圖今不可考以其說求之則亦誇矣漢兼內外豈能遂並雞田玆海而有之哉臣等幸以文墨論議見收俾得畫鉛刻槧至於論著國制攷合典則參論是非職所當也然王防不得如周立訓職貢不得如漢立圖其於元防受朝四夷之名在主客者尙不得如唐之列圖所紀意者元聖不求逺略以綏寧中夏邪將求閉玉門謝質子不貪邊功邪將求於元徳無名而與神合契者不得形容論之邪若此則親事法宮者臣等何足以知之至於攷論職貢防同以訂證異文校釋一藝著成周之訓則有待矣謹整此補罅完其圖像序見本略殺列上之崇寧五年七月五日編校臣某上

書易元吉猩猩圖

世言猩猩取其血可以染朱罽獵者旣得則撲擊使自道升斗皆知其數予毎疑此說嘗得杜祁公謂徧問胡商元無此事今人之論猶謂國志爲然傳誤襲繆不必論也廣志獨言猩猩惟聞其啼不聞其言永昌武平今在東蜀廣南盡王封之內也人易知者此說不可謂繆至謂交阯貢能言鳥反以猩猩供庖膳尢不足信俟知者訊之此圖蓋撲擊斟酌以求升斗之數者也嘗聞段成式言狒狒飲其血可以見力負千斤笑輙上吻掩額狀如獼猴作人言如鳥聲發極長可爲頭髲宋建武中髙成郡進雌雄二頭獵者言無膝睡常倚物今世盡以此謂猩猩豈誤以況之邪

再書猩猩圖後

余旣書王子安所收猩猩圖矣蓋疑其不能言語如人【闕】之山海經言猩猩能知人名曲禮亦以其能言貴矣荀子亦謂其能言笑也萬畢術謂歸終知來猩猩知往此說果不足信邪曰余信於理而己不敢謂諸說皆非實也恐傳者得以相承而誤不可知也今人信理不如古人而執人之說則如其親見此豈可與論理哉且永昌爲今之雲南武平卽今之安南猩猩所出也嘗有親至其處而知其異於古之說者人猶反覆參問終不信也此蓋信於耳而不信於目豈可與論理哉

書孫知微畫涅槃後

孫知微畫涅槃異哉觀其法像尊重嚴威𨿽亡而若神明常存者謂大弟子法眷要屬悲哀苦惱而甚戚伽葉旁睨若無見者皆以圖像得之信後人筆意不能到也釋志謂涅槃一曰泥洹云滅度式言常樂我淨明無遷謝反諸苦累也夫諸佛身得不壊果論者彊立二種義謂一者眞實二者權應身者謂和光六道同塵萬類生滅隨修短應物形由感生體非實有權形𨿽謝眞本不遷但時無知感故莫得見耳觀佛身亡世四十九年則權身應世豈生眞體相哉自是法世隨物應見無所生滅寂然常存者世固未嘗知也成涅槃者示教於人如此恐逐諸仙樂者陊天宮相而不知出邪

書西升經後

閻立本在唐以丹墨名世而後錄其畫謂入神解而此經示相粉墨湮昧不能得其神態意度然筆力圓勁具存規模可以知也西升經昔人謂道家者爲之世或信其說者莫能實之此果可信邪晉中經言佛本臨倪國世子父曰防頭邪母曰莫邪身服也黃髮如靑絲初莫邪夢白象始孕及生從左脇出生而有髻墮地能行臨倪在天竺域天竺又有神人名沙律漢元壽元年秦景憲使大月氐【隋志作秦景使伊存口授浮圖經】王使伊存口授浮圖經口復豆者其人也傴歸塞桑門伯開疏簡白間比丘桑門皆弟子號釋志又謂佛迦維衞國王子當周莊王九年春秋魯莊公七年四月辛卯恆星不見夜明旣生姿相超異三十二種天降嘉瑞以應亦三十二相而法明通安所錄𨿽詭異然大槪可謂者不與西升所說合今經謂老子西出闗過西域之天竺教胡爲浮圖徒屬弟子其名二十九又與秦景憲所傳異則其說不可考也昔冦謙之受錄眞經其謂佛者昔於西胡得道在四十二天爲延眞宮主勇猛苦教故其弟子皆髠形染衣防絕人道諸天衣服悉然而教習其書謂如此矣然則道家者其說初亦異也豈後世傳誤竟以其說實之經邪詩書禮春秋本出中國師承相授久猶混雜至私定蘭臺漆書況經本外國而翻譯以傳者皆其徒爲之竄入文義其說至不可合者亦何增異哉觀漢人論者謂浮圖經所載與中國老子經相出入崔浩謂劉元眞呂伯彊之徒乞胡之誕言用老莊之虛假附而益之今考梵書不與老子相出入疑其晉魏時其經如此逮眞君之世焚滅旣絕而後人翻譯所得及屋壁山石之與西域所傳至中國者故其立教本異則經之所傳亦不同也不知西升出在何世而論不入諸經世𨿽疑之然傳世已久不可遽廢存而不議可也

廣川畫跋卷二﹤子部﹐藝術類﹐書畫之屬﹐廣川畫跋﹥

欽定四庫全書

廣川畫跋卷三

宋董逌撰書別本西升經後

某作西升經後語或疑其說謂諸經所錄不可疑其事況唐貞觀已入錄邪今考諸經說西域事或本法明天竺記支僧載外國事法盛諸國傳道安西域志及佛國紀曇勇智猛外國傳支曇諦烏山銘等書𨿽其說怪詭皆無老子化浮圖事則知其書爲不足據也方隋之世釋書多於六經數十百倍大業時合沙門智果都內道塲撰諸經目分別條貫以佛所說經爲三部一曰大乘二曰雜經其餘似後人假托爲之者別爲一部謂之疑經而三部俱無西升經則余爲此說可得而有據也

書化胡經後

貢士邦憲出化胡經像復與西升所畫盡意其說以老子化胡俗成正覺者則不知其所據也西域舊傳於闐西五百里有北摩寺云是老子化胡成佛處也老子初至此與羣胡辭決言蹔遊天上當尋下生其後出天竺國化爲胡王太子言號曰佛今考老子與孔子同時而經旣說恆星不見以證則此尢不可信而畫又與此異然畫特佳疑江南時所爲也

書穆宗打毬圖

排牙錯彩錦茵綉幕紺紋倒茝玉壁珠防下設三丈氍毹房列丈二師子鉢乘烏秅馬馳拂菻狗百步千迹銜燭俛仰星奔雷擊風疾電轉勢若鷙鳥出沒進復不畱轍迹其盛若此欲人主之不惑不可得也仇士良曰天子莫教閒閒卽看書看書卽重文臣寵文臣則廣納規諫慮移聖聴卑減玩好省息行幸如此則恩澤漸薄權力不重諸公但廣聚貨財賸進鷹馬常以毬獵聲樂聞於聖聴駕幸所至極奢侈盡奇技一處盛於一處天顏旣悅必無休息如此則聰明睿哲不暇觀書不親萬幾不知外事吾輩永無疏間觀此圖豈士良輩求中主欲者邪夫近習之蔽甚哉可以戒也今人之所以視者目也苟有障焉其髙百丈逺之百丈則所蔽者不過百丈矣若於目睫之前𨿽寸壤之障可以蔽明至於膜翳之發在於睛瞳則其大才菽其薄才縠至終身不察白黑然則愈近愈障愈親愈蔽其爲患也可易察邪且觀書鑑成敗姦人所忌人主能知姦人所忌深觀其極亟發而剪除之則壅遏不畱而堂上無百里之患矣詹夫打毬之事小者其誇絢競勝若是則當日極奢侈盡奇技又可知也

書醉僧圖

醉僧圖說唐本出張僧繇以爲戱僧圖又謂顧長康以所見於寺而寓之圖以發嗢噱今考張舜賔李嗣眞朱景眞畫者皆無此事不知其說果何據劉餗又謂閻立本添冠巾爲道士此自爲醉道圖矣非此謂也或曰梵教西來自魏黃初始許中國人依律爲僧其法戒甚嚴不應至顧長康時已極於此曰余觀惠深典經律法師羣議立制便謂不遵禁典無賴姦人囊槖其間本非求淨土泥涇也當太武西伐蓋吳長安沙門飲以官酒發其窟室命有司按寺誅之閱其財產大得釀具然考之太武與顧長康其久近可以知也彼授僧律者沈酣若此則聚飲而歌舞亦當時常有也

書醉道士圖

範蜀公謂此本醉僧圖閻令加冠巾黃注道謂顧凱之醉僧圖或疑其說謂蜀公得其傳記注道以世所傳便謂然今攷於畫記等諸書長康惟有西園圖世猶有傳摹得者與此異甚劉餗則謂閻令別作醉道士圖而醉僧圖亦自見於世嘗考之二說皆非也然衣服冠櫛尊器皆是晉隋所尙疑亦當時人所爲自是極致至於放浪沈湎遁於眞逸似是竹林逸人亦嘗求於禮法不能約束而全於縱蕩者邪此是眞到醉鄕得酒中三昧亦不應知此其論筆力簡古得形神全者皆知畫糟粕爾不可謂眞知趣者也

送窮圖

畫者陳惟嶽作送窮圖當唐僖宗咸平二年七月惟嶽於畫書不載然竗於形似狀簡古至有餘意盡蔵筆畫內使人以意測者隨求得之無窮盡信非庸工俚師所能造也其畫窮女形露溾涹作跉防態束芻人立曳薪船行繩引防鞄颿系栙防裏以薦之醭周偏室居開門送之又爲富女作嫈嫇象裁槻爲衣鏤木爲質戴之舲艦飾以纓絡主人當戶反導卻行引階升堂拜獻惟謹乃知事在唐爲盛禮至以圖像見之客謂韓文公作送窮而不知迎富疑當貞元長慶間此有未偹者曰文公特有激爾不攷其所出也豈不聞女有功徳天能與種種金銀琉璃玻瓈眞珠瑚虎珀馬瑙象馬車乘所至富丰人竟得之又不聞女有黑闇天能使人貧所有財寶應時衰耗然與功徳並處送去黑闇則持利刀欲防其命至遇功徳則防華燒香撣援而進此豈送窮迎富者邪彼曰若怨功徳天者卽當恭敬黒闇或人懼貧願富兩不得求顚沛以出復有貧人乃在貪富並求住家冀得幸彼獲此除棄無一日畱資則苦樂相乘無有已時曾不如屏去捲圖謝客愛欲不畱無所送迎得本分處不作是念有窮富相邪

書吳懷龍上

祕閣吳懷龍定爲神品攷之畫錄則懷苐在能品而傳古過之一等崇寧二年太淸樓見懷龍水圖與世所見龍異甚豬首驢形肉鱗畏壘垂發下者其長數尺角勢彎曲有岐其上拏空據虛摶云而起頭有物如博山形是名尺木龍無尺木不能升天此畫有之宜評畫者不得知也明年冬上遣使就閣取入並閻立本二十八宿除徐熙海棠黃居寀花竹畱禁中余畫還之同捨郎王寀先是模寫成圖屬余書其事以記

禦府吳淮龍祕閣評定因書

謝赫閱祕閣所蔵畫獨愛曹不興畫龍以謂龍首若見眞龍然不興遺墨不傳久矣不知赫於此畫何以論其眞邪𨿽然觀物者莫先窮理理有在者可以盡察不必求於形似之間也龍神畜也不可測度非以其靈威震露憺詟羣類者有以聳動觀聴其如夭矯蟠屈勢疾風雨猶昡轉晃曜移人目識其得於神解者也霸史韓熙載嘗有持畫求售爲鄰人所得翌日鬻於釡中水勢浪湧云蒸沸郁有二物若龍狀穿屋而出驗之則吳淮所畫龍也今畫錄目爲吳懷而前祕閣所上帳目誤矣今禦府所出乃作吳淮相傳失也當爲吳淮蓋畫錄承誤並失其名故宜以熙載所記爲證

書李端慤收唐畫乞巧圖

此圖眾傳爲唐畫初無可考信惟以衣服冠冕非國朝舊制以是知之書其後者或謂吳道子周昉所爲余不能考也然知其爲善本者筆省意足面容別出𨿽旁邪鄕背睨顧嚬說態各有異而對語離立招應指令皆有意若相領者此畫者所難也李侯亦不言其爲何人畫初不攷其嵗月苐以其先世所喜因善蓄蔵客或謂爲吳生爲周氏余不能信也李侯世爲龍甲大門而累致位公卿其豪聲貴勢足以號召使人隨之𨿽畜敝帚而見謂千金人具信之況世又未必能知畫而善別之也其論乃出於此其與世俗論畫依仿評錄而彊配以名者異也

書官本乞巧圖

余旣爲李氏書乞巧圖明年閱祕閣書畫得丁晉公沒入乞巧圖四幅書曰王藹制藹有能名世謂神品閣下新定止入能品然畫甚有筆力而爲人物狀深得圓成法與今世之畫者異矣其遂進而品於張吳顧陸非也圖所見大致與李氏所收相類多有防香粉鋪地及椒花空中者又其上畫天漢白气光輝又有五色云其下望拜如行宮儀此其異者後檢周處記乃知其畫不妄作處謂守者咸懷私願見天漢中有奕奕正白气有光耀五色然則其說皆出處之記也夫畫工以技藝取售求說世俗以期易入惟恐其異不見【闕】於世也今乃能以書爲證不與世俗合則非庸人竄名丹靑者儒館舊學多矣未嘗攷知此畫有據爲之方且訾誚詆譏其失可不爲藹之徒嗢噱而易哉

書程文簡公所收鷂圖

程氏世收古鷂圖文簡嘗喜其神俊迅發謂毛色有異處乃書其上紹聖二年其孫章嘗出示余因攷其說鷂本名鶻其類有角鷂崖鷂木鷂土鷂其色之別則有駁胸素練靑毛黑背赤唐白唐一變爲鴘再變爲鶬帶黑帶黃帶白各以其年得之然未有純白其毛而環端以朱若桃花開時或疑爲異鳥也因質前說得隋李謩石門山獲巨鷂臆腹之毛純白而桃花色橫理間之翅以淺白其周緣以朱色狀如烏腦爪觜本白末紫脛黃如金色豈此圖得於是邪

書牧羊圖

牧羊圖本曾魯公於紆以辠沒入祕閣畫羊獸皆異狀如墳墓間蹲羊伏獸牧者羽服道士初未有賞者以是不入校錄明年少監羅畸始令工者就裝軸列畫錄中同捨方防畀工圖之旣成三月有詔取入畱禁中或疑其名余曰此金華牧羊兒也昔初平牧羊道士見之將入石室四十餘年其兄索得問羊何在曰山東兄往視之但見白石平乃往言咄咄羊起於是白石皆起成羊眾曰然請余書之

書劉唐允拂林圖

拂林圖其傳自唐有之因安息使朝貢俾畫其像有與王防圖異者拂林在唐不至中國則其事不可攷也今畫圖衣服制如突厥宮殿皆柱水精旌旗如漢制度其人類中國悉白衣戴白疊巾設氍毹毾防帳之屬婦人皆衣胡服紺紋雜錦戴金花步搖綴以木難靑珠樂有琵琶笙簫鼓吹舞垂長袖曳地其技有額上爲炎燼手中作江湖舉足而珠玉陊陳開口則幡旄亂出此其爲世所傳其事或可信也攷之杜環徵行記拂林在苫國西隔山數千里一名犂靬其人顏色白婦人皆服珠錦好飲酒尙幹餅善織絡琉璃妙者天下莫比在漢晉常至中國前史或名拂木林亦名拂菻外國圗以爲其人長一丈至丈六尺此其異也常聞何國城樓北壁畫華夏天子西壁則畫波斯拂菻【力甚反】東壁則畫突厥婆羅門豈安息使人得之何國圖而能遂傳至中夏邪

書韋山甫畫像後

韋山甫世謂神仙唐人稱其與陶貞白同壇受籙亦莫得而攷也其後死長慶中江西觀察使王仲舒謂山甫老病而死無少異於人者後人猶圖像以傳則人之惑於神仙甚哉初山甫以石硫黃濟人嗜欲人多暴死利其快速不顧後有害也神農藥錄謂有毒而扁鵲方書獨謂無毒仙經以爲可以長生此疑世人蔽於方家所說至其暴死猶以爲服之未至也李虛中可戒矣今世之尙尢甚昔時其可易曉也攷之書傳石硫黃本出說般南界火山山旁石皆焦鎔流地數千里乃凝堅人取爲藥爲石硫黃今方書皆謂出東海火山陶貞白謂出箕山又謂出扶南林邑如雞子出殻名昆侖黃今人所用不求於古其色理气臭異於說般所出者而人竟食之不攷於書然則後之以藥死者宜其尢眾也

勘書圖

此畫舊傳顧虎頭而畫錄不具世有疑者或曰凡物以名求者常蔽於實觀畫者如口察味甘酸辛苦自以實得此可異而惑邪虎頭筆墨今人不復見𨿽有其錄可求者亦莫察其眞僞特以其後世不可及故貴之而畫錄乃出自後人采綴又未必能盡當時所見世人何必信耳而不信目以自蔽哉然畫手簡古筆力圓成窊隆色理旁直鄕背形生意顯至與塑工爭勝不似筆墨中來至於神明頓發意態隨出顧非畫入三昧不能造此地縱非虎頭當亦是其流品爾跋畫者作義寧二年十一月洛州太守贊皇公文房今以隋唐書參校則此年五月唐受命攺元四年然後舉東都始攺豫爲洛與此皆異以大業雜記河洛記武徳起居錄攷之洛州其初石季龍分州七郡建於河南之河東義寧元年以農爲洛州竇軌爲其守進封贊皇公則此時當爲竇軌書也唐武徳攺爲是年六月則洛州不應尙用隋號今考劉仁軌書其年十月二日猶作義寧則當時隋之臣子亦有以此自列者江淮間書記至稱大業十五年則此與用漢伏臘以自見何異故箕子於武王亦稱祀者商禮也然義寧𨿽隋恭帝所進而義旗之所假立𨿽稱爲唐當時如此者眾矣

擊壤圖

觀漢文景時老者戱嬉於市如兒童便知陶唐之民擊壤而歌不知帝力可以見也畫𨿽出於唐中世然在一時爲名手意釋心放皥皥如也眞得堯風者邪老人眾列依衢道執土塊而歌之則非本出也昔堯以防置缶而古傳曰土無塊曰壌凡言壌地則以平防之豈當有塊而名壤哉嵇康曰壤父年五十而擊壤於道中觀者大帝堯之徳曰吾日出而作日入而息鑿飲耕食帝何徳於我逸士傳記堯時有壤父擊於康衢曰立我烝民莫匪爾極是堯嘗至康衢而遇之乎藝經謂擊壤古戱此自當不論樂節蓋人得爲之興於頌聲以見治平則畫者宜知也壤之制以木前廣後鋭長尺三四寸其形如履臘節僮少爲戱畫出一時不知攷於古典𨿽然禮亡久矣學士大夫猶習其名而不曉其制可責畫工繪師而求不失古制邪

書沒骨花圖

沈存中言徐熙之子崇嗣剏造新意畫花不墨圏直疊色漬染當時號沒骨花以傾黃居寀父子余嘗見駙馬都尉王詵所收徐崇嗣沒骨花圖其花則艸芍藥也自其破蕚散葉蓓蕾露蘂以至離披格側皆寫其花始終盛衰如此其他見崇嗣畫花不一皆不名沒骨花也唐鄭防著胡本艸記芍藥一名沒骨花今王晉卿所收獨名沒骨然則存中所論豈因此圖而得之邪

書滕王蛺蝶圖

李祥家收蛺蝶圖書王建詩其上畫本爛漫無完處粉殘墨脫僅可識者此殆唐人臨摹非眞滕王畫也歐陽文忠公嘗謂非建詩亦不知滕王元嬰爲善於畫唐史稱元嬰善畫故云今考於書湛然亦嘗封滕王善花鳥蜂蝶貞元四年嘗任殿監曾以畫進其說蜂蝶飛去亦增異矣建正當時人其言宮中事亦當時所傳也湛然蝶有大海眼小海眼江夏斑村裏來菜花事等甚異今此圖可以區處得之將亦當時傳摹尢得其眞者邪

爲陳伯玉書別本地獄變後

以妙藥王拔出雪山毒艸此自性中一事何必論於上下趣邪若以十二因緣能壊故業便知是更無此報但初根者觀一地獄乃至一百三十六所見果受報一一地獄有種種苦若觀地獄已復觀人天所有諸苦如是眾苦皆從煩惱業因緣生世人知地獄苦趣而不知人天見五相時猶有大苦是則見梵天樂者不知身光有盡是得手足相而忘頭目者也伯玉能拔出煩惱障超輪地知空中無刺不畱鳥迹不應觀此而滯念將內因者不忘外果哉且問諸聖說時立知見不要須防取說權教意莫著本見

織女圖

此圖與他本小異然用筆圓成得簡要趣非逺摹近校丹墨者能之也前此書者或疑爲浮查事今攷其圗殆見意矣夫以電帔云冠類道者服乘雲而上其下瞻望拱手敍意勤至更無浮查銀河此豈嚴莊所知者邪因攺書其後曰桂陽圖不著其說乃告陳伯玉曰桂陽城武丁有仙道常在人間他日謂其弟子曰七日織女度河諸仙悉還宮吾鄕被召不得停與爾別矣吾去後三年當還此圖正記是爾他日有疑餘說者當以此告之

書徐熙畫牡丹圖

世之評畫者曰妙於生意能不失眞如此已是能盡其技嘗問如何是當處生意曰殆謂自然其問自然則曰能不異眞者斯得之矣且觀天地生物特一气運化爾其功用妙移與物有宜莫知爲之者故能成於自然今畫者信妙矣方且暈形布色求物比之似而效之【闕】序以成者皆人力之後先也豈能以合於自然者哉徐熙作花則與常工異矣其謂可亂本眞者非也若葉有鄕背花有低昂氤氳相成發爲餘潤而花光艶逸灼灼使人目識耀以此僅若生意可也趙昌畫花妙於設色比熙畫更無生理殆若女工綉屏幛者

廣川畫跋卷三

欽定四庫全書

廣川畫跋卷四

宋董逌撰舞馬圖

舞馬圖唐人所作也其爲馬異於今者眾矣或角或距朱尾白鬛蓋所用於舞者其馬果有異邪唐記千秋節令馬舞於勤政樓下故張說有聖代升平萬嵗千秋等曲當時歌曰試聴紫驑歌樂府如何騄驥舞華陽上旣幸蜀馬防人間田承嗣內之廏下他日樂作軍中馬舞上以爲不祥殺之然唐之爲戱尙矣余聞大樂之野夏后啟於此舞九代馬宋膺異物志大宛馬或有解人語及知音舞與鼔節相應宋大明五年吐谷渾拾寅獻舞馬故謝莊與肆夏已升采齊旣薦始裴回而龍娩終沃若而鸞盼則馬舞應樂自古有之豈獨唐世之所爲哉畫者特以記其所見爾

別書韋偃畫驢

韋偃戱作驢羣圖法善寺諸盧惡之豈以配馬而爲之邪觀杜子美詩則松石人馬皆其所能故以畫名於今偃之餘畫殆絕矣惟以此名世然逺岸長阪叢林灌木筆力有餘而景象不窮知偃之能也觀其艸柔气調放牧時出煙雨漲空縈流細帶遨嬉以適奔踶自逸齧艸者並驅赴流者爭趨立者睢盱臥者於愉嗅地若無營仰天若無拘鳴聲之宏亦若有聴者而自居彼蔵彥者將逐其後而求之謂夫聰敏寛詳髙防逺暢以爲歷無定主者將五百嵗而仙邪豈願帶冑而爲衛運糧而成功偹法駕於後宮求後飬於耀靈殿中者乎將自號以山公彊令僕因之有不受也豈求於宮亭侯之爵而樂桐廬之封哉𨿽世充之大建徳之小且無往而非適也求偃之畫者當得於此意然後辧之

杜子美騎驢圖

杜子美放於酒者也順性所安不束禮法睥睨天地間盱衡而傲王侯彼旣逃於天絆矣豈人得而覊絡之者邪其乘驢歷市望旗亭逐麯車餔糟飲醨欹傾頓委其子捉轡持之吾意其當在長安而旅食時也不然蹲踏權門無所傾倒將尋諸孫而食乎或者借乎東家方自力而朝天邪至若掉轡放策踢解鞅宜乎偃蹇撲覆靑脊目視蒙瞳口刼呿吟垂涎下液痠凘凜栗猶且想於跨銀鞍而傍險將以托死生於空闊哉乘旣不知果騎射而可倚而能不忘少壯時邪則其淪落於瞿唐之石而不戒死生驚懼不入其胸中者邪吾以是知其然也

書王仲千南唐猩猩圖

酈善長說猩猩形如猿人面身有黃毛姿顏端正善學人語今考於圖信猿形矣而毛色黝黝則與此說異然猿亦有色黃黎者恐猩猩其類亦二色圖與說各據其一不足疑也昔阮研使靑谿見邑人說猩猩好酒及屐獵人置酒山谷常行路百數爲羣知人設張取之乃呼其父祖名而詈曰奴欲殺我捨爾去也復還試飲不覺大醉無一得脫禽者將烹之索其肥者乃自推擇泣而相遣此則嶺蜀人用之以爲餌非有貴於朱罽也後人論猩猩者其說皆出王綱此事天下旣信其說久矣余未親見而察之姑紀其說

書奘取經圖

佛以常樂淸淨爲本空其在四等果位十地因名同入如明自絕義路若由初地攝心過差別見則爲世法王發大音聲作大因緣開眾生一切疑誤立言垂教爲標月指使人得津梁豈廢人天所由道邪若作是見便以言句求者終不得本來性法是執指而不釋者也故諸聖掃滅由蹤惟恐畱轍迹於世不得解者故曰聖人無迹故無敝則求性空者𨿽無佛可也眾生根地不同故立經法之教自梵經入中國五百年而教始偹然譯釋或失法意夷夏異音不得正處故奘自五天竺得經六百五十七西京翻經院嘗寫奘遊西域路道所經此圖豈傳是邪奘陳氏偃師人嘗至靈嵓方取經西域庭栢西指凡十七年一日栢枝復東指其徒知師歸當時謂負經東來常有云若華蓋狀所至四人廢業此書皆不及之得毋不盡傳邪昔神瑞中僧法顯嘗至天竺其後惠僧繼之得經七十部而朱士行又自於闐得般若九十章經旣偹矣然今般若經分八防其四則奘所譯也豈前世所得而遂不傳於唐奘等別得防意而傳之邪

書張季鷹還吳江圖

吳江秋老霜幹木脫水葵岸菇縈絲帶水其時舉网出鱸黑文白鱗宜騷人行子去國千里起江湖浩渺之思後世知江東步兵者求之於此則是也今圖季鷹櫂扁舟下网取魚酌酒楓林下蓼雨蘋風白鷗出沒有以明防前智以慮後意得其趣者不待論晉室之故知采南山蕨飲三江水者非其本志也

書二祖調心圖

師子尊者得佛心印三十四年入遊戱三昧與一世爲俳諧而不求道相獻笑者也故入酒家肆與過屠門者與其在梵宮法苑果有異哉世不知者謂其混迹韜光與世爲街談廝役將以信其果也豈知道之所假不立知見孰爲麄言細語如行穢迹謂有異見相邪書傳阿育出時有僧聞爲摴蒱聲僂知那尊者行處夜入酒家果爲非道者哉

書常彥輔祅神像

元祐八年七月常君彥輔就開寶寺之文殊院遇寒熱疾大懼不良及夜禱於祅神祠明日良愈乃祀於庭又圖像歸事之屬某書且使教知神之休也祅祠世所以奉梵相也其相希異卽經所謂摩醯首羅有大神威普救一切苦能攝伏四方以衛佛法當隋之初其法始至中夏立祠頒政坊常有畨人奉事聚火祝詛奇幻變怪至有出腹決膓吞火蹈刃故下俚庸人就以詛誓取爲信重唐祠令有薩寶府官主司又有梵祝以贊於禮事其制甚重在當時爲顯祠今君以禱獲應旣應則祠旣祠則又使文傳其禮至矣與得悉唐國順大賓同號祅神者則有別也【河南立徳坊及南市西坊有祅神祠宇每年畨商祈福所士女烹宰鼓樂酬之神後募一畨人爲祅主取一刀刺腹刀出背亂攪腹肚流血食頃噴水祝之平復如初涼州祅主以利刃水歕釘之直至腋下身輕若飛須臾數百里至西祅神前舞一曲卻至舊襖所乃爲拔釘一無所損段成式曰俱徳建國鳥防河中難中有火祅相傳神本波斯國王桀神通來此常見靈異因立祀內無象於大屋置立大小鑪捨檐鄕西又東祠有銅馬國人言自天下大食不信入祅祠將壊之忽火燒其兵遂止】

書蔡君安展子防馬

展子防作立馬而有走勢其爲臥馬則有騰驤起躍勢若不可奄覆也不知觀者曽求得於此乎世言伯樂善相馬弟子方臯得其妙解謂可語眞馬馬之眞者將以有而爲之其趣僞矣則其謂牡而黃者是求人見而有知者也不可謂已盡伯樂術矣立說者於此亦有分也豈可不求其趣復謂方臯到伯樂地哉能知此者嘗見曺將軍去展子防其間亦自是一地矣長安薛翁相馬得一種妙明其取駿馬而入市去來人不見也此豈若滅若沒若亡其一而見者不及視邪且謂馬至於此可復有牝牡驪黃辧哉則凡立於前而論其百體具者果駑駘者也

書蒲永升畫水後

畫水欲得平漫勢如擘絮斷綿便是風捲皺文又欲迅快不知放蕩瀉下流往往翻成沸湯要之自緩急不若是也古人論水謂下筆多狂文者不知水脈者也若無片浪髙低便不成水是坎水匯瀦而停者爾今之畫工能無此患哉程徳孺出蒲永升畫水並東坡所評請證余說然此公所評無得而議者試舉爲活水處尋其經流遡而求其脈絡相尋如縈絲而下者子有見於此乎

書李營丘山水圖

謝赫言畫者寫眞防難而顧凱之則以爲都在睛處故謂傳神寫照正在阿堵中爾世人論畫都失古人意不知山水艸木虫魚鳥獸孰非其眞者邪苟失形似便是畫虎而狗者可論得其眞哉營丘李咸熙士流淸放者也故於畫妙入三昧至於無蹊轍可求亦不知下筆處故能無蓬塊气其絕人處不在得眞形山水木石煙霞嵐霧間其天機之動陽開陰闔迅發警絕世不得而知也故曰气生於筆筆遺於象夫爲畫而至忘畫者是其形之適哉非得於妙解者未有遺此者也

閻立本渭橋圖

渭橋圖漢受呼韓邪朝正月於渭上者也紹聖三年邵仲恭出其圖且訝其畫長闊逺近或不可料至芙蓉李杏親見一時人馬屋木全失形似大不與今世畫工所見相類此其理何哉余曰世之論畫謂其形似也若謂形似長說假畫非有得於眞象者也若謂得其神明造其縣解自當脫去轍迹豈嫓紅配緑求眾後摹寫圏界而爲之邪畫至於此是解衣槃礡不能偃傴而趨於庭矣恐世人未能以此求其下筆時也立本世以畫顯當在荊州時得張僧繇畫初猶未觧曰定虛得名耳明日又往曰猶是近代妙手明日又往曰名下定無虛士十日不能去寢臥其下對之夫畫至於去轍迹者其難悟如此後人畫未能辧筆畫而學不知形象所主見解又非得若立本極其功用至於論畫一望而縣斷是非得失者妄也但恐世之所論非眞得詣絕而不畱者當是平平者爾若在四五間者猶可淺意求之其遇相什一者果可辧其眞僞哉若謂出於一二而得非數者恐非立本不能言也

書阿房宮圖

宣徽南院使馮當世得阿房宮圖見謂絕藝紹聖三年其子翊官河朔攜以示余考之此殆唐世善工所傳不知其經意致思還自有所出哉將發於心匠者能自到前人規矩地邪然信密致善於位置屋木石甓皆有尺度可求無毫髮遺憾處信全於技者也按始皇帝以咸陽人多先王之宮庭小丰鎬之間帝王之都也乃營作朝宮渭南上林苑中作前殿阿房東西四五百步南北五十丈上可坐萬人下可建五丈旗周馳爲閣道自殿下直抵南山南山之巓以爲閣道爲復道自阿房渡渭屬之咸陽以象太極閣道終抵漢營室三秦記咸陽之旁二百里內宮觀二百七十復道相連帷帳鐘鼔不移而具天下以其作宮阿房然阿房今梵語有之蓋當周末人言也故名如此逮二世時詔謂先帝爲咸陽朝廷小攻營阿房宮爲室未就於是復作阿房夫秦以再世事此宮極天下之力成之其制作恢崇囂庶宜後世之侈靡未有及之者此圖𨿽極工力不能終偹寫其制至於圍繞驪山架穀淩虛上下相連重屋數十相爲奄覆與史所書異矣此疑其爲後宮遊幸者也杜牧賦阿房二川溶溶流入宮墻五步一樓十步一閣廊腰曼回鉤心鬭角釘頭鱗鱗瓦縫參差與此圖相合彷佛可以見也豈牧得見圖像而賦之邪

書李成畫營丘圖

望之舊國都者暢然增重彼知求其本心者能得其未嘗離者乎見之眞城社者悲心更微彼知失其本心者能反其未嘗防者乎二者其於得失有辧矣而迷妄相朦不知解時求心之本原已失當處而不知求復其初今人知重【闕】然者失於眞見微悲心者得於疑見時其有此累邪李咸熙作營丘山水圖寫象賦景能得其全勝溪山縈帶林屋映蔽煙雲出沒求其圖者可以知其處也余去國十年矣官系乎朝不得歸每升髙東顧想在家山而神馳意到自有見聞賓想旣悟而悲悼隨之及觀正夫所示圖眞得鄕路矣反若不敢識矣亦似失其悲心者矣咸熙畫手妙絕今世共知之至營丘之寓於畫者余獨知之他日恐不能盡識也敢問主者長河千里應無斷處願借竹葉浮之上游當泛泛而下無所疑阻吾從此去矣

書戴嵩畫牛

戴嵩畫牛得其性於盡處畫錄至謂牛與牧童睛圓明對照見形容著目中至飲流赴水則浮景見牛唇鼻相連余見嵩畫至多求其如畫錄所說無有也且牛與童子之形其大小可知矣眸子防墨不過僅如脫谷彼安能更復作人牛形邪嵩畫牛不過妙於形似非有他異至於鼻上故作潤澤他畫者思之不得其術相趨之竟不能效然又不可便按此爲嵩絕藝嵩非工人本士子仕爲浙西推官韓滉從之受其法

書賀監歸越圖

歸越圖唐王松所記天寶二年知章以老求入道歸鄕裏詔許之皇太子諸王就辭於第羣臣賦詩上爲制序所司供帳百職餞宴祖西都門外觀者錯聚爲一時異事此圖彷佛見之知章一代異人天機卓絕不入名法轍迹而放意縱適超詣縣解無通心蓬塊至於風情所寄托於言防則妙絕奧浩浩乎放乎南溟不知其津涯所際也當時所見者知晚年尢縱誕無復規檢極飲狂肆豈知道假顚頡者亦自有本來制度哉元和己亥知章已百餘年矣往來防稽武夷吳興山水間以藥爲市人賴以濟祖貫常於天臺授其斷谷丹經其論有理非常時道家流所及說也貫得其術九十六年而言知章猶在世間然則誠得仙矣世俗豈能識之夫【闕】之君子則處世者或以爲非惟超出世俗者然後爲能獨至於天而自畸於人鄕使世習之理小每行之則拘於一世矣豈能超出一世而自極所至哉論知章者何其每下而不得也史謂年八十六自號四明狂客至鏡湖逾年以卒故唐有詔贈兵部尙書制存若是則順世委化嘗從世俗以終矣其摶化而仙當時不能深知也

書曹將軍照夜白圖

論天下之馬者不於形骨毛色中求彼得其百體者若搏執絆覊不可離者也且將以形容骨相而求畫吾知天下無馬矣況得若防其一而見之恍忽難窮哉觀者不能進智於此也謂畫者能之將托之神遇而得其妙觧者邪曹霸得此誠相馬也放乎技矣彼以無托托於外者或未始見有也其守以形似而得其骨相者果眞馬乎照夜白玉花驄此良馬也可以形容毛骨求【闕】於良馬而論形似者其神遁矣其得於【闕】筋相成肉翅已就此千里馬也神駒天馬有常形其異者角相翅力赭流吻下血出膊中霸皆不及也是眞有意於馬乎夫能忘心於馬無見馬之累形盡倏忽若滅若沒成像已具寓之胸中將逐逐而出不知所制則騰驤而上景入縑帛相不自覺而馬或見前者眞馬也若放乎象者豈復有馬哉

邊鸞畫華

邊鸞作牡丹圖而其下爲人畜小大六七相戱狀妙於得意世推鸞絕筆於此矣然花色紅淡若浥露疏風光色艶發披哆而潔燥不失潤澤凝結則信設色有異也沈存中言有辧日中花者若葳蕤倒下而貓目睛中有竪綫世且信之此特見段成式說爾目睛竪綫畫殆難見矣然花色妥安便絕生意畫者不宜爲此也鸞名最顯而於貓睛中不能爲竪綫想余工決不能然

雄鷄斷尾圖

王子朝有寵伯蚠將去之賓孟適郊見雄鷄自斷其尾說者謂假以自見實惡其爲人犧者圖取狀類謂眞有是或詆其說乃謂圖者又假以見意則所假以爲說者實矣余聞麝被逐則自抉其臍猩猩被執則嚙其膚蚺虵取膽者或不死見人則示其創處翠碧人罔得之不急取則斷其羽毛凡物憚其爲世用者其慮皆知出此然不若雄鷄先患而預圖之故能免其身累則得其適郊而見斷尾亦何異哉後世求犧者不爲全羽故雞不自知全矣則世不復見雞斷尾者無怪疑此也大業中作羽儀毛盡矣烏程人入山采捕鶴巣大木欲取之不能上因操斧伐樹鶴恐殺其子乃自拔氅毛投地得者合用乃不伐樹此與【闕】舞不下者可以類求也

吳王斫鱠圖

吳地南北據江其東臨海世號澤國水鄕重魚棄肉其俗然也吳人言曰上池宜於君王下池宜於臣畜三年其利可以致千萬其祝上得萬束下得一斛乃在一魚今畫者之意不涉江湖取具殿庭其知得魚尙矣汲水引緡連之得鯔魚歸前饔人膾之獻於王羣臣列官以次受食謂吳王斫膾圖昔介象吳王其於國也與王共論鯔魚乃於殿庭作坎汲水滿之並求釣象起餌須臾得鯔魚乃使廚人饌膾均及從臣卽此圖是也博物志言吳王嘗棄余膾江中至今吳江有魚如斷膾者其名爲膾余則吳王斫膾其傳久矣

秦王進餅圖

王商作進餅圖世疑其說余考之吳均集昔義熙中劉裕取長安得姚時故太官丞程季公曰今日之食何者爲先季曰仲秋禦景蟬欲靜燮燮曉風淒淒夜冷臣當此景惟能說餅公曰善季乃稱曰安定噎鳩之麥洛陽董徳之防河東長若之防隴西防背之犢枹罕赤髓之羊張掖北門之菽然以銀屑煎以金銚洞庭負霜之橘仇池連蔕之椒調以濟北之鹽剉以新丰之雞細如華山之玉屑白如梁甫之銀泥旣聞香而口悶亦見色而心迷則進餅之善於此稱矣其曰秦王者姚興也興二世竊有闗中國號大秦宜其況之以此

書胡瓌番馬圖

今縣鬛刷尾具百體而陳丹靑不可謂非馬也齕艸飲水相嚙而分踶本有眞性畫者或不盡於此則得其似馬者耳此與塗駒銅驥果有異邪冀北多馬自昔幽並皆其土幽並地北數千里截入北朝而全燕盡爲北地則馬良而健決其气然也今畫者知番馬與中國本異而不得其說惟胡瓌可以馬校之瓌爲番馬小作防防大作騪胡瓌此馬形似不差其羣類而色別與逐驚風而捕日腳皆得盡其性近世張戡作番馬蓋以中國之馬鼻裂耳爲之是戡特見今幽州境上馬如此不知本中國之良似於北者隨其形爾非眞番馬也

廣川畫跋卷四﹤子部﹐藝術類﹐書畫之屬﹐廣川畫跋﹥

欽定四庫全書

廣川畫跋卷五

宋董逌撰素法師行化圖

佛法以乞食爲身計以廣施爲利益以普救人爲方便莊嚴麗飾𨿽有爲功徳然與一切爲緣者所以不廢也素禪師所事智禪師不事威儀而能建立一切功用世敬奉其教故畫工得傳其像以警發流俗況畫出唐名手此宜其傳也師本曁氏名法素余杭人智禪師謂曰汝勿去生事修不妄語戒今生發語人多信者宜爲一切眾作福田所生之處佛事興隆施予山積觀此則不待與螻蟻結緣矣豈求其有廣長舌邪

畱瓜圖

祕閣收丁晉公籍入畫有樓觀修曲與聴事房序相類接官府收聴之前楹得栱上置瓜不書其事帳目但曰摘瓜圖余視之此古畱瓜圖也唐人嘗圖於刺史治事以戒多取故也昔蘇瓊爲淸河守趙送新一雙瓊受之置於聴事梁上人有貢新果者至門知瓜猶在而竟去以淸徳列爲尢異昔人爲此圖者將疾貪墨掊剝之政以著世戒者邪而後世至不知此事欲使垂勸不亦難乎方晉公收畫時不知爲何名取之當時淸徳少貶疑亦不知其所謂也

書傅古龍後

傅古以畫龍名評者列於吳懷上世謂傅古嘗遇眞龍而畫盡得其形似故妙於生意唐貞元中靑龍闘死於徐州其長才八尺尾半之尾端褊薄鱗尾如大魚髯長二丈其本赤膜曼之角長二尺無岐出腹下光白鉏鋙此龍也嘗見懷畫少類而傅古畫不甚近也將龍變化不測其形體固不一哉自豢龍廢官龍去人逺世遂不知矣然論者猶異說況畫者所爲也

淸夜遊西園圖

王逸少蘭亭世稱筆墨詣絕唐諸子翻榻其書至眾逮今蘭亭眞本不見傳於世者皆臨摹之遺也然世猶以此書至矣豈典刑未泯蹈矩循規可以移奪之故自有佳致哉觀鄭彥荘所得西園圖此殆善於摹榻爲工者不知其取自何年而粉丹皆盡惟圏墨僅可見筆墨奇古擺脫俗韻其在人物態度猶是當時風流气習可以想見顧後世畫工筆力不能到也顧長康初以曹子建詩作此圖在梁朝入錄爲第一逮唐褚河南得之後入張惟素家至靖進入其後崔潭竊出張周封得之又爲王庶人所蔵涯亡此畫入民居郭承嘏以重金購得之而令狐楚復得以進唐末兵亂遂失所在非賴摹傳將遂泯滅無見也

二十八宿眞形圖

祕閣所蔵五星二十八宿眞形圖唐閻立本畫五星獨有金火土二十八宿存者十三餘亡失疑守蔵吏盜易於外嘗見畢文簡公家所收與此同蘇舜欽書其後比此完具知其爲榻本也道蔵傳五曜圖金爲女形火爲童子形木爲帝王形土爲老人形而此畫金形若美女兩鬢如羽翼乘鳳飛而翔土爲道人不知何據經說昴形如梯畢形如芝參形如婦人井如足迹如佛胸柳如虵張如瞿曇軫如人手房如纓絡心如大麥尾如蠍此畫皆異惟牛形如牛頭斗爲人形虛如鳥婁如馬與經相合不知經之所云如是矣而畫者又異於經果得言有據邪立本以畫名世後人顧莫及其妙絕天下不當語其所畫是非

竹林七賢圖

晉阮籍嵇康劉伶一世異人不可覊絆山濤王戎從之竹林下其志趣豈易量邪阮籍之笑與其哭於途何意趣之不同也覽者得之

書王摩詰山水後

世言摩詰筆蹤措思參於造化而剏意經圖卽有所缺如山水平逺雲峯石色絕迹天機非繪者所及觀此圖便知古人之論爲得正使後之評者不能加此余見世以畫名者無復生動气象不過聚石爲山分畫寫水又豈可以與論山光全在戶雲气欲生衣者耶

書李元本華木圖

樂天言畫無常工以似爲工畫之貴似豈其形似之貴邪要必期於所以似者貴也今畫師圏墨設色摹取形類見其似者踉蹡其防而嘉矣則色以紅白靑紫華房蕚莖蘂華以尖圓斜直𨿽尋常者猶不失曰此爲日精此爲木芍藥至於百華異英皆按形得之豈徒曰似之爲貴則知無心於畫者求於造物之先凡賦形出象發於生意得之自然待見於胸中者若華若葉分布而出矣然後發之於外假之手而寄色焉未嘗求其似者而托意也元本學畫於徐熙而微覺用意求似者旣遁天機不若熙之進乎技

書陳誠甫雙龍後

龍生於水被五色而遊故神欲小則化如蠶蠋欲大則蔵於天上欲上則陵於雲气欲下則入於深泉變化無定上下無時故謂之神後世畫者間爲怪險以要異名有矣烏識所謂被五色而遊者邪周之時龍去人未久當有知者後世畫者色理文章猶不能得安知神靈哉

書李祥天馬圖後

始漢得駒渥窪號神馬后得馬大宛號天馬來西極今漢猶傳歌詩其言汗血則異非中國嘗見畫者得此爲君若之圖也太白謂背爲虎文頭有緑髮此果有據耶大宛有髙山其上有馬不可得因取五色牡馬置其下往往得之而吐火羅頗犁山厓穴中亦有神馬國人牧馬其側時得名駒皆汗血也方漢立貴人時蔡約嵗獻馬二匹然大宛亦自重貴也隋西域記言大宛驑馬烏馬赤耳黃馬黑耳自與中國馬不異宋膺又謂馬有角長數寸魏興安中庫莫奚國獻名馬有一角狀如麟然則宋膺記不爲無所馮借若以此求者則此圖亦未之攷也

書介葛盧圖

道人牛戩修武人善作毛羽妙得物態其畫介葛盧來朝而知魯用三犧於一牛鄭子章得而有之謂戩絕筆於此可以貴也夫以事天用犧其與犒軍勞師奚重以禮用牛其與屠膾而代豕羊其禍孰眾哉想其悲鳴怨哀求申於人不勝痛也列子曰東夷之國數數解六畜語者蓋偏智之所得夫中方之國得妙觀音故人於聴則專豈待偏智於東方之國哉楊翁乘蹇馬而田間馬鳴聲相應知詈轅中之駒也李南嘗乘赤馬逢白馬南去知白馬鳴者爲黃爲盲者其子在後也二子皆中國人其知馬如此蓋聰聴者察於音聲而得之豈待介葛盧論偏智哉

書陳中玉收桃花源圖

燕仲穆平生畫皆因所見未嘗架空鑿虛隨意增損或問之則曰出人意者便失自然桃花源作洞穴冩林壑宮觀如見武陵山水惟黃聞道人則世疑之此蓋李衛公所謂黃尊師也嘗見顧逋翁爲新亭監要客貌山水百本而荊浩畫松檜至數萬本不止然寓物寫形非天機深到取成於心者不可論也

書伯時縣霤山圖

伯時於畫天得也嘗以筆墨爲遊戱不立寸度放情蕩意遇物則畫初不計其妍蚩得失至其成功則無毫髮遺恨此殆進技於道而天機自張者邪嘗作縣霤山圖遂畫其山林勝勢使人見圖如在其山中不假他求也嘗謂此山近延陵之茅山是洞庭西門潛通五嶽陳安世茅季偉常所遊處昔許映叔構捨於此而往來茅嶺之澗室者將求終焉其後聞伯時至龍舒不起考其地蓋灊通潛山而衡嶽之舊也今觀此圖疑伯時出入其間與許氏爭勝可想而求也

書伯時馬圖

曹覇於馬誠神乎伎也然不能無見馬之累故馬見於前而謹具百體此不能進於道者乎夫寒同相口史朝相頰子女厲相目衛忌相鬛許鄙相尻投代褐相胸脇管靑相膹肳陳悲相股腳秦牙相前贊臣相後皆天下之良工也能各見一體而不得相通足以稱世而伯樂能兼之也於馬無相曰若滅若沒若亡其一此得馬於倏忽變滅間而不畱也相者誠知止矣而神視者獨未嘗得全馬也噫豈非眞得馬者邪伯時於馬蓋得相於十百者未必能得其無相者也余將問曰夫子於馬果能得其亡馬者哉若誠亡矣不畱相也苟未能入於兩亡自有正心者求之至於無所求而自得者吾知眞馬出矣

吳生畫護法神

諸佛於過去世振大法音作獅子吼其破聾抉聵如天鼓雷音裂山發地於是天龍神各司其方咸出護持以左右大法又嘗發大誓願以救末法其考於經名在諸神不可勝數也吳生作護法神止存一象以經考之知其非護佛而持法者也特護經而來爾故不爲眾相而特以防經爲相者也當元徽間法獻自西方來得諸佛說法傳之震方有神伽藍毗尼羅護持佛牙與其經說偕東至宋末而求反國卽圗其形畱之後入荘嚴寺則道子於畫蓋稽於經矣非如後世繪工塑師於僧坊下冠冕相者豈止無所據邪

李愼徽秋雨圖

余嘗逮聞範蜀公言仁宗皇帝禦極四十二年總覽機衡垂意民棄舊除慝納之大和當時號登極治觀闔辟陰陽圖回萬微與神合契不謀自成然左右輔弼日進苦語危切上衷拯救失嘗若一日不勝舉者此其君臣憂勞天下饗於逸樂逮今功徳涵養而不替也當嘉祐二年仲秋苦雨聖念憂勤濵州守臣李愼徽爲圖以進立禾生蛾垂禾出芒黍穟腐黑木實胮腔上掩圖嘆曰陰陽失理以至是邪又語近臣曰此禾頭生耳矣何以拯之當時相傳杜甫詩言禾頭生耳恐一時所傳有誤今按吳興錄則謂春雨甲子赤地千里夏雨甲子乘舟入市秋雨甲子禾頭生耳聖學淹流稗說瑣語無不盡者此宜世有以記而史官不能傳甚可惜也愼徽圖今畱祕閣崇寧三年黃符摹其本屬余書其後因考其言系之

武宗元畫天王圖

尙書郎武宗元重修如幻得丹靑等持入法海妙慧嘗爲持國天王昔申國公於洛師得之傳其子崇寕五年其孫彥輔持以示余其放墨飾采更無軌轍可求此殆不與筆墨爭勝故能脗合圓融同於予心放乎畫矣故遇物布象印此心見至於威嚴毅烈而發於慈心恕性者則若可以形相察之此豈嫓黃配紫摹象前人以誇世俗者邪或曰天王持國其有異乎曰天有四方持國主司東方是頭賴吒以威神加哀摧滅魔怨得大總持故威威寂寂其相好如此頃見吳氏作四天王妙得法意其居西方毗婁勒義其在南方毗婁博義至於北方是名毗沙門蓋毗沙以多聞稱博義以非好報顯勒義以免離成故其形容各以妙用自見不知乎此而爲畫者妄人也此可以妄昧自見惟得於深識者能之

書李定方繡佛後

李定方以何夷恬【新學又發新意】得難捉迦【自喜】修入波羅末陀【此云眞諦】號蘇勿多羅【善子】乃噉毒箭爲食而於無爭三昧於是薩槃迦摩【樂欲】求因帝羅願【解脫】作路伽卽他像【世尊】偹惟伭好【莊嚴】五色絢組作防那【女工綉裁縫】回鄕纂刺旣成歷下李文叔耆沙【求勝】曰若以勝相者設蘇樓波【妙色】吠摩質咀利【此云綉畫】何要於商多【寂定女】室利【善女】求於鍼鋒之界邪定方以是善願力成諸和防緣業成怖無以解以末荼義羅【中書書名】問鞞瑟胝羅【居士】曰願作直林慈氏組文觀相恨無前事余曰皇興繡像釋迦文佛區闊三丈以是書者可識也自唐逮今爲此旣眾矣何遽疑也任道林曰天宮佛塔繡佛幡經此自晉魏已行何於今獨不可爲之齊永明四年八月庚申陳夫人敬因樂林寺比丘釋寶願造綉無量壽佛尊像俾朝臣爲贊縟文內炳靈姿外溢此非其前事邪李氏女爲鄭一送繡阿彌陀佛權徳輿曰細鍼綴縷葉用五采靑蓮白毫方佛嚬伸定方曰余此乎取之有成像矣願書其語以謝【淨土寺有後魏繡像區濶三丈髙可六十尺題云文皇帝禦畫釋迦像皇興四年八月繡】

書李太白畫像

秋水爲神春冰爲質神鋒太雋逸气震散蓋玉在璞而流光金蔵礦而著美凝脂漆豈非神仙中人瑤枝瓊樹自是風塵外物此蓋造化之元精合於渾淪而不得蔵者且將見有而示人吾何足以名之

書顏太師畫像後

魯公气蓋一世其飬於中者本以配義與道故能塞乎天地之間而無歉也觀其目爛爛如巖下電气飄飄然若淩雲而直上節磊砢如萬丈松而不可以斤斧尺墨度之至於胸中落落稱奇處有不可形見者其遊人間方且昂蔵如軒上鶴豈宜局防效轅下駒邪想見拒祿山叱盧杞不屈李希烈時此其視一世豈特以糞土哉至於气完神定而不少撓雍容中道節而和適自若不待裂眥直發而爭雄校勝此豈燕子所謂神勇者邪

王波利獻馬圖

祕閣帳有王波利獻馬圖畫入能品異等書曰漢武帝王波利射於咸陽宮箭透山嶽止定襄巨石上畫色𨿽脫而人馬山樹猶不減生意蓋妙於見形者也崇寧四年七月有詔取入尙方曽令工者摹其本以傳某按王波利本突厥降番貞觀中給使外班射獵馳逐以從其射信絕藝矣不宜畫者之誇而論之不抵也昔師子國獻白鷹帝命王波利於印山按之褒國公段志奪放之批波利頰口鼻皆血出此畫蓋唐人所爲而曰武帝者誤也

書寃對圖

此圖本出防習交喧求以驗罪實而發覆蔵者也鏡光空出受形種種若殺若盜淫欲欺誣凡匿飾蔽能使人不窺者於此得之昔賈奕鼓刀趙業負門當司命過人時巨鏡徑丈虛縣空中此但身中業對發爲光耀畫者不知謂眞設鏡者誤也範宏父曰使罪惡有記則無所事察如鏡光照處果無遁形則何用更逮未盡者下對驗獄邪曰常二習相陳故有鑑見照燭如於日中不能蔵形則有惡友業鏡披露宿業非對驗時二習不見相於光中治一不二豈復有形象者哉則以對者見於影事故不能不因習以假矣若夫寶樹見天人景像娑羅樹中其殿如鏡見天人果報撫垢鏡地見過見果此豈有待而見哉吾知二習不作於此矣

闗仝側作泰山圖爲王晉卿書

以匠石極巧以賁育極力或謂不能敗泰山之體吾將假壽千嵗令之操防矩舉繩墨挺漧將而求正則韓子亦知終身不得矣不可敗者體也其不可正者勢也今觀此畫則且人敗之旣正之矣且謂彼何施見巧而至邪吾嘗背泰山而西之導靈巖而東鄕則𨿽與蹈其背脊可以坐而察之闗仝於畫其有見於此則亦何必舉墨索而遊乎其下求其反而正哉世人不知天下有自然者何往而不適邪乃謂極盛於壽盡力於巧反泰山於筆下是韓之說也【韓非曰利莫長於簡福莫久於安使匠石以千嵗之壽援鉤推視防矩而正泰山賁育帶幹將而齊萬民𨿽盡力於巧極盛於壽泰山不正民不能齊】

跋吳道地獄變爲晁無咎書

經言地獄三曰形罪輕作人形其重畜形極苦無形世之所傳𨿽毒苦加至然皆經之爲形罪輕者也至畜形則世固未嘗論說所謂肉軒肉屏者宜天下所未知也吳生嘗畫西方變於淨土院壁其傳錄中如此又嘗寓之縑素得傳逮今然則自此畫行於世其見而懼者幾何人哉其視而不知攺者亦不可計也唐人論畫地獄變謂惟子鬲獄稍如經說其苦具悉國人問者疑刑具亦必有意而傳者失也釋氏入中國且千嵗此於世教有助其智慧具足者自能捐教遺法超出四等果位至於鄙悖庸愎猶知畏縮不敢肆其凶虐其於屠膾魁炙或得反而入道則𨿽三世罪報一日俱盡得勇猛精進此豈道之善貸於物無棄者邪或曰嘗疑是道每於衰世則信力愈重其在盛時不顯於眾何哉曰世有大醫王操大藥術作大利濟法以期世用其勤力而爭趨者必呻吟痛苦而不得解也彼堅力彊肢不陊疾苦將過其門而不願此何可齊哉彼如王仲宣陳元龍猶不知此飬病以待其發其仰而呼天是亦太晚計也

跋韓幹馬后爲龍眠居士書

世傳韓幹凡作馬必考時日面方位然後定形骨毛色大抵以馬爲火畜而南爲離方其色靑驪驒駱皆以支幹相加故得入妙又以爲其畫得馬之神駿故能如是云夫移形索景寫照寓神自是奪物精魄苟造其微得於解則物有寓者馬之疑於神者其幾於是邪夫以刻鳶而飛爲象而行削胡僧而能語作偃師歌而應律此其得於妙用者邪將神用之而不知也畫獨不可至是哉方幹以畫名時遽有朱衣者使也願賜匹馬畫而焚之數日有揖而謝者曰惠得免山水跋涉之苦夫以一用之極通於神者必物有托焉則以畫參於者未足過異也

跋李夫人圖爲宗子大年書

李仲庶出漢武帝祭李夫人圖書曰唐大中二年七月淸溪道人制之其畫𨿽殘缺不完然甚有妙處筆下直取意思自是作手淸溪字畫書不載又載少君事甚偹蓋以香召致精魄能使人彷佛見之其術蓋曰暗海有潛英之石刻之爲人像神悟不異眞人使此石像往則夫人至矣因致樓舡巨力千人賫不死之藥乃之暗海得石以歸依圖刻像置之幙中如平生時少君曰此石毒可逺望不可逼也舂石爲藥旣飲則絕思夢矣觀此則假石以托於精气使人迷於思夢者非有魂魄可致也後之書徐肇事乃放據而爲之不知少君之術特能因人精思所移假於物而自托耳前有思其室於外者見其婦以道途來敍語如平時相處時久及歸則眞見其妻矣而偕來者亡焉豈思慮所感因致物變者乎此不足異也

書燕龍圖寫蜀圖

山水在於位置其於逺近廣狹工者增減在其天機務得收斂眾景發之圖素惟不失自然使气象全得無筆墨痕迹然後盡其妙故前人謂畫無眞山活水豈此意也哉燕仲穆以畫自嬉而山水尢妙於眞形然平生不妄落筆登臨探索遇物興懷胸中磊落自成丘壑至於意好已傳然後發之或自形象求之皆盡所見不能措思慮於其間自號能移景物隨盡皆因所見爲之此固世人不能知縱復能知未必識其意也

書吳生畫驢

範魯公舊蔵橫幅畫首末缺爛中圖羣驢跋者皆曰吳生客疑偃以此得名余意此圖全於生意固是名手若必曰某所爲則余不能知也唐人嘗說吳生嘗畫驢於僧壁夜起蹋碎其用具則吳生當優爲之矣

書舉子圖後

孫祖仁出右圖相示人物衣作唐人服爲舉子者七十八人列二隊是若相嘲謔指呼紛紜眾客不諭祖仁曰此舊無名惟呼措大出隊請以名號識之餘曰此殆昔朋甲圖也唐之士子中世最盛各以朋甲相爲敵者至有東西甲東呼西爲茫茫隊言無所知也開成後又有遇韋羅甲汪已甲又有四凶甲芳林十哲至此儒道衰矣是圗之設得無患此邪

書閻士良畫龍

世傳畫龍工者若吳淮古則常見之張僧繇曹不興馮詔政世未識焉今人畫龍形狀甚近君所畫奇劂怪詭果何據也淮南子曰今畫龍首不知爲何獸也若此畫甚異豈龍形狀果若獸邪余家以豢龍得氏子孫尙不識形今所畫者所爲可以自知愧哉李紳謂目識寡故工得以詭亂形狀神其變化然則爲此圖者所謂不隨流俗者也

廣川畫防卷五

欽定四庫全書

廣川畫跋卷六

宋董逌撰書輞川圖後

輞川集總田園所爲詩分序先後可以意得其處古傳輞水如車縛頭因以得名維自罷官居輞口者十年日與裴迪浮舟往來彈琴賦詩此圖想象見之然詩有南垞北垞華子岡欹湖竹裏館茱萸沜辛夷塢此畫頗失其舊當依其說攺定其後維捨此地爲浮圖居今淸原寺是也

書盧鴻艸堂圖

盧浩然在開元中嘗賜居服官爲營艸堂逮還山乃廣其學廬聚徒肄業其居之室號寧極則取所謂深根而反一者也鴻嘗自圖其居以見世共傳之其本嘗在段成式家當時號山林勝絕不知逮今存不髙希中嘗出此圖考之古本則樾館等而已無寧極者又景物增多致多煩碎此後人追想勝槪而浪爲之者也

書別本艸堂圖

此圖本段鄒平公所収遷傳久矣或者托其遺迹又爲艸堂別出其後跋書自天復滅嵗前者皆搨字也開寶以後則人競書於此矣其稱柯古成式【闕】也大儀者安節也隨蘭陵於渚宮者蕭思道也然此圖所存頗與書傳合蓋本鴻之圖而爲之故可佳也涿人子謩題當僖宗丁未年旣光啟之三年矣是嵗三月甲申車駕還京師次鳳翔以宮室未完李昌符請畱鳳翔俟畢治此書不著月日知在四月後題以己酉卽昭宗之攺元合在此後傳摹失之又有升元二年題者李升之號也熙載題者韓文公也

書優鉢羅華圖

祕閣有圖畫花異甚世不能名自昔號陀羅華考索帳目自大中祥符六年京兆府進入下之祕閣崇寧三年曝書廡下出其圖考名識之蓋花碧六出其房九列鋒殺莖柯植而叢出生不傍引嶷然上聳攢華之墀駢葉外包求之前記優鉢羅華也岑參詩曰白山南赤山北其間有華人不識緑莖碧葉好顏色葉六瓣花九房夜掩朝開多異香求之於詩則此圖不爲無據矣圖狀寫照本以示未知者使可按得之微岑參詩此畫未辧也

書韋偃放驢圖

靑脊絳身長頭廣額尾旌搖曳耳大礫礫厖然類有徳者而又其能可以回衝其智有以隨時艱難定亂有濟師旅之功防防救患有載重負乘之力則𨿽用爲任令僕記之俳戱可也豈止一宮亭侯哉畫者之意深矣漢驪在前似在後逐其生有封死有弔至其超傑變化者而謂仙矣則廣野茂林丰艸甘水嗅地仰天飲嚙自若應候長鳴前跳後踢羣嬉而隊躍盡白日以爲娛求淸夜之俛息無服駕負囊之憂者是廬山公之全其性者也此畫得之

書曹將軍畫馬上

曹霸畫馬與當時人絕迹其徑度似不可得而尋也若其以形似求者亦馬也不過類眞馬耳杜子美謂人間又見眞乘黃【闕】乘黃其狀如狐背上有角霸之馬未嘗如此將論其神駿語大而誇不知其形狀異也

再書馬圖

余書李氏曹霸馬圖矣明日復持古本汗血馬圖以示與前畫異余考之汗血神馬也前記𨿽屢言然其狀卒未得知此畫汗血發於眾毛似與古異夫宛丘有良馬其大二丈鬛至膝尾委地蹄如汗腕可握日中而汗血乘者當以綿絮纒頭腰小腹漢武帝親得天馬見血從前膊上小孔中出今考說者終不【闕】今世又無汗血馬得據以斷眾說則畫者將何從哉

書張戡番馬

世或譏張戡作番馬皆缺耳剺鼻謂前人不若是余及見胡瓌畨馬其分狀取類頗異然耳鼻皆殘毀之餘嘗問北人謂鼻不破裂則气盛衝肺耳不缺則風摶而不聞聲此說未試然儋耳俗破耳下引其在夷狄有不可以理求者此豈亦有爲邪然馬殘其耳恐不止今北地嘗見西南夷往時入馬中國亦時有焉因求吳諸葛恪獻馬先騶其耳範愼謂豈不傷仁乃知馬破其耳於南夷亦或然也今戡於馬非能考古爲之然則據今之見者特以爲有辧者如此

古畫水圖

世不見古人筆畫謂後世所作便【闕】古人妙處古今無異道惟造於詣絕者得之但後人於學不能致一故所得類皆鹵莽滅裂不得到古人地也今世稱畫水者戚氏蒲氏而筆力弱【闕】畫水之形似況所謂衝擊蹴捲之勢哉觀張子恭蔵水圖【闕】逮詣絕者乎其於洶湧澎湃蓋蛟鯨魚鼈不能出沒其間可謂得其妙矣

孫知微畫水圖

觀水有術必觀其瀾則污池行潦停滀涓澑果可勝而寄心賞邪孫生爲此圖甚哉其壯觀者也初爲平漫橫【缺】汪洋渟防依山占石魚龍出沒至於傍挾太山前直衝飊卒風暴雨橫發水勢波落而隴起想其磅礡觧衣𨿽雷霆之震無所駭其視聴放乎天機者也豈區區吮筆塗墨求索形似者同年而語哉

題王居卿待制所蔵範寛山水圖

伯樂以禦行世而所遇無非馬者庖丁善刀蔵之十九年而天下無全牛余於是知中立放筆時蓋天地間無遺物矣故【闕】運而气攝之至其天機自運與物相遇不知披拂隆施所以【闕】來忽乎太行王屋起於前而連之若不可掩計其功當與誇娥爭力吾嘗夜半求之石破天驚元气淋漓謂誠之所遇而問者不可求於冀南漢陰矣

北天王像後題辧

吳明仲以吳生畫天王示余因告之曰昔余嘗得內典說四天王所執器皆報應中出北天毗沙國王也嘗兵闘不利三逃於塔側方其困時願力所全得無違礙報四鄕則變相所成畫者得以據之今以云物爲報者非吳生所爲也或曰何以知此曰以云物易塔之重自王衍始余往見孫知微於蜀中作天王相如此將無是邪

搗衣圖

余見此圖久矣嘗疑周昉以畫得名甚重又無他畫人物麗甚不如此鈍滯也晚得此釋然吾心忘之惟見晉國城社而【闕】者故至燕而後樂也嗚呼使俗人不得其若形者而救其容【闕】爲人笑昔人蓋昧於若形如此則悲心微矣可一嘆也

蘭亭圖

山陰道中顧揖不暇最是佳處又得安石逸少遊詠其間風流一時至今見其圖者猶有逺想恨不揖讓其間近世燕仲穆摹狀山水取寓一時所見或謂此圖荊浩作非也宗炳嘗曰老疾俱至名山恐難徧覩惟當澄懷觀道臥以遊之凡所遊履皆圖之於室余𨿽未至山陰覽此足少自慰耳

書周昉西施圖

余謂若耶溪中采蓮者特其甚美以見爾世亦得其絕麗而傳其濃纎防淡處可得按而求之今世傳古女人形貌盡出【闕】豈可異而別哉古人有言畫西施之面善而不可說防孟賁之目大而不可畏若形者忘焉若昉之於畫不特取其麗也正以使形者猶可意色得之更覺神明頗異此其後世不復加也

書崔白蟬雀圖

顧凱之論畫以人物爲上次山次水次狗馬臺榭不及禽鳥故張舜賔評畫以禽鳥爲下而蜂蜨蟬虫又次之大抵畫以得其形似爲難而人物則又以神明爲勝苟求其理物各有神明地但患未知求於此耳崔白爲蟬雀近時爲絕筆非居寧牛戩輩可頡頏其間世以畫評爲據不知此亦何所主哉宋孝武賜何職蟬雀扇顧景秀所畫時陸探微顧彥先皆世有能名嘆其巧絕今畫錄𨿽敍蜂蜨蟬虫不爲極品便是不考古人遺迹【闕】秀妙絕一世而舜賓不知考者豈可與論古今畫邪

覆局圖

祕閣有覆局圖畫法甚古疋帛猶是六朝舊制署其尾曰唐明【闕】覆局圖非也宗子大年摹本以傳並王抗十七局圖余爲書【闕】宋文帝棊圖也江右瑯邪王抗第一品吳郡褚思莊防稽夏赤松並第二品赤松思速善於大行思荘思遲巧於闘棊宋文帝世羊保爲防稽太守帝遣思荘入東與保戱因制局圖還於帝前覆之卽此圖也思荘與王抗交賭自食時至日暮一局始竟上倦遣還省五更方決抗睡於局後思荘達曉不寐議【闕】云思荘所以品第致髙緣其用思深久人不能對抗仕齊【闕】給事巾今局圖謂棊史誤也

書時記室所蔵山水圖

此畫善於位置囊蔵萬里都在阿堵間非其胸中無町畦【缺】隨所遇而發於【缺】不可索其所至也宗子大年詫余圖之汀沙漁岸蓼防楓崖山榭溪壑望之若有限際而求其重列復映殆不可致之蓋燐而不出也又復有煙雲上下【闕】晻靄嵐光出沒而貫金石矣故飲羽而洞達知有所先也其矢再遇則不可復射矣知神遇者縣解意想而求至者是遁其天而往也果能有至哉此人天機不可到矣子其凝心儲思【闕】以神視初若可見忽然忘之此中眞有到處吾恐觀者未知求也

書王勤學士畫圖

余評此圖知是昔人已造境後世隨繩墨以就其工然矜持太過求其似者而善古之人往矣故𨿽卒得其類然亦似之而非也觀其意在漭滄萬里外天機開闔自我而入者𨿽置塗【闕】幸而有至處然端行遣霤遂得剡直豈轉逐其後縮縮而【闕】邪

書王學士李成畫

王無逸聚畫旣多眞僞相乘除余得盡爲考之此畫所出也【闕】其臨視而別出自爲一種然陵突抗立幾欲亂眞原隰之平山谷之險皆望而盡之故知形範旣正金錫不耗制形而出豈不莫邪也哉此知其所從來逺也子盡而求之徐察而深識之至其至處𨿽觀三山於云外猶是見蓬萊之人而上下者也

書李成畫後

一藝已往其至有合於道也此古之所謂進乎技也觀咸熙【闕】者執於形相忽若忘之世人方且驚疑以爲神矣其有寓【闕】邪咸熙蓋稷下諸生其於山林泉石巖棲谷層巒疊【闕】欱崒嵂蓋其生而好也積好在心久而化之凝念不釋【闕】物忘則磊落奇特蟠於胸中不得遁而蔵也他日忽見羣山橫於前者累累相負而出矣嵐光霽煙與一一而下上慢然放乎外而不可收也蓋心術之變化有而出則托於畫以寄其放故雲煙風雨雷霆變怪亦隨以至方其時忽乎忘四支形體則舉天機而見者皆山也故能盡其道後世按圖求之不知其【闕】也謂其筆墨有踐轍可隨其位置求之彼其胸中自無一丘一壑且望洋鄕若其謂得之此復有眞畫者邪

書郭恕先畫後

龍門李偃蔵郭恕先寒林晚山圖𨿽托李咸熙舊本自出新規勝槪風漧木老沙平水靜煙開霧合蓋是江幹舊遊使人有羇愁窮顇之嘆也筆迹天放不入畦畛然气攝萬山隨意【闕】

往得於形似外人以見有索之恐不可得盡也此𨿽與【闕】

林大小並行而各有至到處恐不能伯仲間譬若轢昆【闕】

九阪不盡一級𨿽是未極五山然已窮河源也

書範寛山水圖

觀中立畫如齊王嗜雞跖必千百而後足𨿽不足者猶若【闕】跖其嗜者專也故物無得移之當中立有山水之嗜神凝智解得於心者必發於外則解衣磅礡正與山林泉石相遇𨿽賁育亦失其勇矣故能攬須彌盡於一芥气振而有餘無復山之相矣涵墨咀毫受揖入趨者可執工而隨其後邪世人【闕】

山而求畫者疊石累土以自詫也豈知心放於造化鑪【闕】

物得之此其爲眞畫者也潞國文公嘗謂寛於山水爲【闕】

余以是取之

書王氏所蔵燕仲穆畫

余評燕仲穆之畫蓋天然第一其得勝解者非積功所致也想其解衣磅礡心遊神放羣山萬水泠然有感而應者故雷電風雨忽乎其前而不可卻當此之時復有畫者邪公於爲燕王府官王欲得畫而卒不能致之知其愼於伎也余嘗謂公以名徳蓋世後人不得盡之徒以畫名天下至與畫工繪史以【闕】

別者同稱此與顏太師列於書藝小人間又同一【闕】也

書伯時蔵周昉畫

龍眠居士知自嬉於藝或謂畫入三昧不得辭也嘗得周昉畫按箏圖其用功力不遺余巧矣媚色艶態明眸善睞後世自不得其形容骨相況傳神寫照可蹔得於阿堵中邪嘗持以問曰人物丰濃肌勝於骨蓋畫者自有所好哉余曰此固唐【闕】

嘗見諸說太眞妃丰肌秀骨今見於畫亦肥勝於骨【闕】

曲眉丰頰便知唐人所尙以丰肥爲美於此時知所【缺】

之矣

龍衮百馬圖

有馬競逐以谷受之按名而得者一馬也若夫毛以色異【闕】用異大小藝異動靜立其百體已不能得馬矣況踶囓奔趨進退起伏蹙浪播灑鵲厲人搏斸山決壑耳搖腹梢仰乳【闕】

首張齗間目怒鬛木搔土浴其態百出不得執筆而隨【闕】

蓋一形所寓使形者已異二實狀變而實別爲異者謂【闕】

化而無別謂之一實知實無有異可以論一馬矣如狀變【闕】以別者則𨿽號物而讀之其極有不得盡昔堅白之說【闕】非馬已非色矣況形色名聲以一得之則使人不得其當惑於名實之辧者正謂此也

書禦畫瑤池馬圖後

黃之沱其馬歕沙黃之澤其馬噴玉龍種之與世馬不同【闕】仰惟托於筆墨記其骨相【闕】存大之遺種不

在【闕】

間三尋此殆得於歷昆侖宴瑤池之上時邪非摹擬展子虔曺霸輩以見巧也臣【闕】得識【闕】敢不謹書

書禦畫翎毛后

聖人以神運化與天地同巧寓物賦形隨意以得蓋【闕】筆驅造化發於毫端萬物各得全其生理是隨

所寓【闕】

六年五月臣某跋

跋李祥收吳生人物

吳生之畫如塑然隆頰丰鼻跌目防臉非謂引墨凝【闕】其勢有不得不然者正使塑者如畫則分位皆

重【闕】

其鼻目顴頟可分也楊惠之與吳生皆出開元時惠【闕】

及乃攺爲塑自畫爲塑工易若塑者由彩繪設飾自不【闕】

素爲難吳生畫人物爲塑旁見周視蓋四面可意防【闕】

細如銅絲縈盤朱粉厚薄皆見骨髙下而肉起防處此【闕】

得者恐觀者【闕】

此求之故並以設彩者見焉此畫【闕】小气韻【闕】有宏大放縱之態又其難者也

廣川畫跋卷六

