

欽定四庫全書

子部八

畫史會要

藝術類一

書畫之屬

提要

臣等謹按畫史會要五卷明朱謀垔撰是書成於崇禎辛未因陶宗儀有書史會要未及畫家乃采上古迄明能畫人姓名事迹以成此編亦附以畫法一卷蓋全用宗儀體例故書名亦相因也然宗儀之書止於元代故謀垔所續明人別爲一卷列之外域之後可也此書爲謀垔所自編旣以金列元前稍移其次而所列名人𨿽太祖宣宗亦次於外域之後則拘泥舊目顚倒乖刺之甚矣至目錄以宋爲第二卷

金元及外域爲第三卷

而其書乃以北宋爲第二卷

南宋金元及外域爲第三卷

又削去南宋之號但以都錢塘三字爲捲端標目舛迕尢甚蓋明之末年士大夫多喜著書而競尙狂禪以潦艸脫略爲髙尙不復以精審爲事故顧炎武日知錄謂萬曆後所著之書皆以流賊劉七爲賊七之類所刻之書皆以壯月朔爲牡丹朔之類𨿽詆之稍過亦未可謂全無因也今爲攺正其文而附注原目之謬如右其書𨿽采摭未富疎漏頗多而宋金元明諸畫家頗賴以考見始末故禦定佩文齋書畫譜畫家傳中多引以爲據亦談丹靑者所不可遽廢也

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全

書畫史會要卷一

﹝明﹞朱謀垔撰

○三皇

太昊伏羲氏一號春皇氏一號權皇氏風姓其王天下也日月重輪山明海靜故天地瑞應龍馬負圖出於榮河帝則之以畫八卦而圖畫之事始此

炎帝神農氏生於烈山長於薑水故姜姓繼伏羲氏而興重八卦爲六十四以窮鬼神之情狀又命其臣白阜甄四海紀地形而圖畫之以通水道之脈

黃帝有熊氏姓公孫名軒轅生於壽丘長於姬水國於有熊帝受河圖鬭苞授規始畫日月星辰之象又漬艸木之英變爲五色著於器服以成文章此又後世設色之始史皇與蒼頡俱黃帝之臣

史皇善圖畫體象天地功侔造化寫魚龍龜鳥諸形以授蒼頡頡因而作字相繼相更而圖畫典籍乃著故六書之中三曰象形繪畫是也

○五帝

少昊金天氏黃帝之子名栔字靑陽以金徳王故號金天氏生於華渚邑於窮桑又曰金窮氏時有金鳴於山銀湧於地或如龜蛇之狀或如人鬼之形有水屈曲亦如龍鳯之形有山盤紆亦如屈龍之勢此圖繪之事彰於造化者

顓頊髙陽氏姬姓黃帝之孫帝之生也手有文如龍亦有玉圖之象

帝堯陶唐氏堯名帝嚳之子帝在位盛徳光洽河洛之濵得玉版方尺圖天地之形

帝舜有虞氏舜名姚姓其先有名幕者顓頊之世國於虞自幕至於瞽瞍無違命舜重之以明徳有天下曰有虞氏益稷篇帝曰予欲觀古人之象日月星辰山龍華虫作會宗彛藻火粉米黼黻絺繡以五采彰施於五色作服汝明故昔賢有云有虞氏作繪畫明焉春秋運斗樞云舜卽位五年二月東巡與三公臨觀河黃龍五采負圖出置舜前舜與司徒禹臨侯博望發圖玄色綈長三十二尺中有七十二帝地形之圖天文位置之差藏之大麓

畫嫘說文舜妹也畫始於嫘故曰畫嫘【嫘一作婐一作系】

○三代

夏禹名文命字密帝顓頊之後登衡嶽夢玄夷蒼水使者授以金簡玉字通水之理巡行四瀆與益夔共謀行到名山大澤召其神而問之山川脈理金玉所有鳥獸昆虫之類使益圖而記之名曰山海經卽陶元亮所謂流觀山海圖也

帝啟使蜚廉圖百物之象鑄之於鼎使民知神姦故民入山林川澤不逢不若

殷髙宗恭黙思道夢帝賚以良弼乃審厥象俾以形旁求於天下說築傅巖之野惟肖爰立作相是以黃休復名畫錄有巖野旁求徒聞審象之語

畫工

繢工考工記設色之工五一曰畫二曰繢畫繢之事雜五色東方謂之靑南方謂之赤西方謂之白北方謂之黒天謂之玄地謂之黃靑與白相次也赤與黒相次也玄與黃相次也靑與赤謂之文赤與白謂之章白與黒謂之黼黒與靑謂之黻五采備謂之繡土以黃其象方天時變火以圜山以章水以龍鳥獸蛇雜四時五色之位以章之謂之巧凡畫繢之事後素功注云模成物體謂之畫分布五色謂之繢

封膜張彥逺名畫記云封膜周時人善畫見穆天子傳郭璞注云封姓膜名今考穆天子傳云封膜晝於河水之陽以爲殷人主郭注云膜晝人名彥逺豈誤看晝字爲畫字遂令妄有一人列名畫譜今駁正之

○列國

畫莢者客有爲周君畫莢者三年而成周君觀之與髹莢者同狀周君大怒畫莢者曰築十版之■﹝土廧﹞鑿八尺之牖而以日始出時加之其上而觀周君爲之望見其狀盡成龍蛇禽獸車馬萬物之狀畢具周君大悅

齊客客有爲齊王畫者齊王問曰畫孰最難者曰犬馬難孰易者曰鬼魅最易夫犬馬人所知也旦暮罄於前不可類之故難鬼神無形者不罄於前故易之也

葉公好龍居室皆畫以龍天龍聞之而降其家葉公驚走

公輸班魯人見水上■﹝豕上虫下﹞形以足畫之

宋畫史宋元君將畫圖眾史皆至受揖而立舐筆和墨在外者半有一史後至者儃儃然不趨受揖不立因之舎公使人視之則解衣盤礡臝君曰可矣是眞畫者也

敬君齊王起九重臺召敬君畫之敬君久不得歸思其妻乃畫妻對之齊王知其妻美與錢百萬納其妻

○秦

始皇帝姓嬴氏名政逰海上望見海神使左右巧者以足畫之

畫工裔始皇元年騫霄國獻善畫工名裔使含丹靑以潄地卽成魑魅及詭怪羣物之象以指畫地長百丈直如繩墨方寸之內畫以四瀆五嶽列國之圖又畫龍鳯鶱翥若飛皆不可點睛或點之必飛走裔又善刻玉

○漢

武帝好僊道常禱祠名山大川以求神仙元封元年七月七日西王母降於延靈之臺帝見王母巾笈中有一卷書盛以紫錦之囊帝問此何書王母出以示之曰此五嶽眞形圖也王母以帝非仙才不肯授帝固請不已乃得拜賜

宣帝甘露三年上以戎狄賓服思股肱之美乃圖畫其人於麒麟閣首博陸侯霍氏至蘇武凡十一人

公玉帶公玉復姓帶名濟南郡人武帝欲作明堂未暁其制帶上明堂圖上令如其圖造於汶上

毛延壽杜陵人元帝好內後宮旣多使圖其狀每披圖召見諸宮人競賂畫工獨王嬙貌麗意不苟求工人遂爲醜狀及匈奴求漢美女上按圖召昭君行帝見昭君貌第一甚悔之而籍已定乃窮其事畫工毛延壽等皆棄市延壽畫人老少美惡皆得其眞

陳敞安陵人

劉白新丰人

龔寛洛陽人

三人與延壽同時但人物不及延壽而工畫牛馬

陽望下杜人

樊育長安人

二人亦永光建康時善畫尢善布色

○東漢

明帝諱莊光武之子帝雅好畫圖別立畫室又創立鴻都學以積奇藝詔博洽之士班固賈逵輩取諸經史事命上方畫工圖畫謂之畫贊至陳思王曹植爲贊傳帝又思中興功臣之美乃圖二十八將於雲臺起鄧禹止劉隆又益以王常等四人合三十二人

趙岐字邠卿京兆長陵人獻帝時官至太常卿多才藝善畫自爲壽藏於郢城畫季札子產晏嬰叔向四人居賓位自居主位各爲贊頌

劉褒桓帝時官至蜀郡太守曽畫云漢圖人見之覺熱又畫山風圖人見之覺涼

蔡邕字伯喈陳畱人靈帝召邕畫赤泉侯五代將相於省兼命爲贊及書邕書畫與贊皆擅名於代時稱三美又畫有講學圖小列女圖傳於代

張衡字平子南陽西鄂人髙才過人性巧明天象善畫累拜侍中昔建州浦城山有獸名駭邪豕耳人首狀貌醜惡百鬼惡之好出水邊石上平子往寫之獸入潭中不出或云此獸畏人畫故不出也可去紙筆獸果出平子拱手不動潛以足指畫獸今號爲巴潭獸

髙朕漢文翁學堂在益州大城內昔經頺廢朕爲蜀郡太守復繕立乃圖畫古人聖賢之像及禮器瑞物於壁

劉旦

楊魯

二人並光和中畫手待詔尙方畫於鴻都學

○蜀漢

諸葛亮字孔明徵南夷克之以其俗難化乃畫夷圖以賜夷夷甚重之

諸葛瞻字思逺爲侍中僕射軍師將軍善書畫

○魏

少帝曹氏諱髦字士彥初封髙貴鄕公後卽帝位年二十被弒幼好學善書畫有祖二疏圖盜跖圖黃河流勢新丰放雞犬圖傳於代又有於陵子黔婁夫妻圖

楊修字徳祖華陰人也有俊才爲丞相主簿曽與太祖畫扇誤點墨遂成蠅形其畫有西京圖嚴君平像吳季札像並晉明帝題傳於代

桓範字符則沛國龍穴人在漢爲羽林左監入魏拜大司農少以才學稱時號智囊善丹靑

徐邈字景山燕國薊人性嗜酒太祖時爲尙書郎時酒禁甚嚴邈私飲沈醉趙達問以曹事邈曰中聖人太祖聞之怒鮮於輔進曰醉客謂酒淸者爲聖人濁者爲賢人邈偶醉言耳文帝踐阼問邈曰頗復中聖否對曰昔子反斃於陽榖禦叔罰於飲酒臣嗜同二子不能自懲時復中之帝大笑曰名不虛立後累遷至司空以淸節著盧欽曰聖人以淸爲難而徐公之所易嘗從明帝逰洛水帝見白獺愛之不可得邈曰獺嗜鰿魚乃不避死遂畫板作鰿魚懸岸羣獺競來一時執得帝嘉嘆曰卿畫何其神耶答曰臣未嘗執筆人所作者自可庶幾

○吳

曹不興吳興人孫權命畫屛風誤落筆點素因成蠅狀權疑其眞以手彈之時吳有八絕不興預一焉赤烏中不興之靑溪見赤龍出水上寫獻孫皓皓送祕府至宋朝陸探微見畫嘆其精妙因取龍置水上應時蓄水成霧累日■﹝雨上旁下﹞霈謝赫云不興之迹代不復見祕閣內一龍頭而已觀其風骨擅名不虛又嘗畫兵符圖極工

吳王趙夫人丞相趙逺之妹善書畫巧妙無雙孫權嘗嘆魏蜀未平思得善畫者圖山川地形夫人乃進所寫九州島山嶽之勢

○晉

明帝司馬氏諱紹字道幾元帝長子幼異有對日之奇長善書畫有識鑑最善畫佛像蔡謨集云帝畫佛於樂賢堂經歷寇亂而堂獨存顯宗效著作爲頌謝赫評云𨿽略於形色頗得神气筆迹超越張彥逺曽見其毛詩圖舊目云羊欣題字驗其迹乃子敬也又有豳詩七月圖逰淸池圖息徒蘭圃圖雜異鳥獸圖洛神賦圖逰獵圖東王公西王母圖洛中貴戚圖穆王宴瑤池圖漢武回中圖瀛洲神圖人物風土圖列女圖禹會塗山圖殷湯伐桀圖傳於代

荀朂字公曽潁川人多才藝善書畫在魏爲大將軍入晉至光祿大夫尙書令鍾會嘗詐朂書就朂母取寶劍會於時方造第朂潛畫會祖父形於壁會兄弟入門見之感慟乃廢宅嘗畫有大列女圖小列女圖

張墨謝赫云與荀朂並風範气韻極妙參神但取精靈遺其骨法畫有維摩像搗練圖傳於代

衛協當時與張墨並稱畫聖謝赫云古畫皆略至協始精六法頗爲兼善顧愷之以丹靑自命獨愼許可見協七佛與列女圖偉而有情勢毛詩北風圖巧密於情思自以爲不及

張牧官益州刺史於成都周公禮殿畫三皇五帝三代至漢以來君臣賢聖人物燦然滿殿令人識萬世禮樂王右軍恨不克見

王廙字世將瑯琊臨沂人元帝時爲左衛將軍封武康侯過江以後爲晉代書畫第一故畫爲晉明帝師書爲王右軍法鎭軍謝尙於武昌昌樂寺造東塔戴若思造西塔並請廙畫其傳世有異獸圖列女仁知圖獅子擊象圖吳楚放牧圖魚龍戲水絹圖村社齊屏風犀兕圖

王羲之字逸少廙從子也官至右軍將軍會稽內史書旣爲古今冠冕亦從廙學畫廙畫孔子十弟子贊云余兄子羲之幼而岐嶷必將隆余堂構今年始十六學藝之外書畫過目便能就余請書畫法余畫孔子十弟子圖以勵之嘗於扇上畫小人物又臨鏡自寫其眞

王獻之字子敬羲之子也少有盛名風流髙邁官至中書令艸隸繼父之美丹靑亦工桓溫嘗請畫扇誤落筆因就成烏駁牸牛極精妙又書牸牛賦於上此扇義熙中猶在

康昕字君明外國胡人或云義興人官至臨沂令畫絕妙有五獸圖傳於代書類子敬曽潛易子敬題方山亭壁子敬初不疑之

顧凱之字長康小字虎頭晉陵無錫人義熙中爲散騎常侍多才藝尢工丹靑傳寫形勢莫不妙絕謝安謂之曰卿畫自生人以來未之有也常悅一鄰女乃畫女於壁當心釘之女患心痛告於長康拔去釘乃愈又欲寫殷仲堪眞仲堪素有目疾固辭長康曰明府正爲眼耳若明點瞳子飛白拂其上使如輕雲之蔽月畫人嘗數年不點睛人問其故答曰四體妍媸本無闗於妙處傳神寫照正在阿堵中又畫裴楷眞頰上益三毛云楷俊朗有識具此正是其識具觀者詳之定覺神明殊勝重嵇康四言詩畫爲圖嘗云手揮五弦易目送飛鴻難又畫謝幼輿於一巖裏曰一丘一壑自謂過之此子宜置丘壑中又曽於瓦棺寺北小殿畫維摩詰畫訖光彩耀目數日桓大司馬每請與羊欣論書畫竟夕忘疲曽以一廚畫暫寄桓玄皆其妙迹所珍祕者封題之玄開其後取之誑言不開愷之不擬是竊去直云畫妙通神變化飛去猶人之登仙也故人稱愷之三絕畫絕才絕癡絕張懷瓘云顧公運思精微襟靈莫測𨿽寄迹翰墨其神气飄然在煙霄之上不可以圖畫求象人之美張得其肉陸得其骨顧得其神神妙亡方以顧爲最諭之書則顧陸比之鍾張僧繇比之逸少俱古今之獨絕所著有論畫一篇皆模寫要法

史道碩兄弟四人並善畫而道碩尢工人馬及鵝初與王微並師荀朂衛協優劣未辧謝恭謂王得其意史得其似

謝稚陳郡陽夏人初爲晉司徒主簿入宋爲寧朔將軍西陽太守善畫多爲賢臣孝子節婦烈女之圖有補於風教𨿽舐筆和墨不無意也

夏侯瞻有郢匠圖髙士圖倕山圖楚人祠鬼神圖傳於代謝雲气韻不足精密有餘擅名當代事非虛美

嵇康字叔夜譙國銍人也在魏拜中散大夫入晉不仕自以髙潔難偶所與神交者惟王戎山濤等爲竹林七賢而已美風儀能屬詞善鼓琴工書畫有獅子擊象圖巢由圖傳於代

溫嶠字太眞太原祁人秀朗有才鑑善畫明帝時官至平南將軍江州刺史年四十二贈侍中大將軍追封始安公謚曰武

謝巖

曹龍

丁逺

楊惠

江思逺

以上五人皆善畫思逺陳畱圉人有孝行徵西將軍庾亮請爲儒林參軍其它辟召皆不就

王蒙字仲祖晉陽人放誕不羈書比庾翼丹靑甚妙頗希髙達常往鱸肆家畫轜車自云我嗜酒好肉善畫但人有飲食美酒精絹我何在不往也特善淸言爲時所重官至司徒左長史

戴逵字安道譙郡銍人幼有巧慧聰悟博學善鼓琴工書畫爲童兒時以白瓦屑雞卵汁和溲作小碑子爲鄭玄碑時稱詞美又善鑄銅像及雕刻曽造無量壽佛木像髙丈六並菩薩逵以古制朴拙至於開敬不足動心乃潛坐帷中密聽眾論所聽褒貶輒加詳研積思三年刻像乃成迎至山陰靈寶寺郤超觀而禮之其畫古人山水極妙十餘歲時於瓦棺寺畫王長史見之云此兒終享大名恐我不得見耳逵嘗就範宣學範見逵畫以爲亡用之事不宜虛勞心思逵乃與宣畫南都賦範觀畢嗟嘆甚以爲有益乃亦學畫安道中年畫行像甚精妙庾道秀看之語戴云神猶太俗蓋卿世情未盡耳戴云惟務光當免卿此語耳子勃有父風孫暢之雲山水勝顧晉義熙初以散騎郎徵不至所畫有九州島名山圖秦皇東逰風雲水月等圖傳於代勃弟顒字仲若巧思亦逵之流父之琴書丹靑皆能傳之一門隠遁髙風振於晉宋凡所徵辟皆不起

○宋

顧景秀武帝時畫手也常居帝左右帝賜何戢蟬雀扇是景秀畫後戢爲吳興太守齊髙帝求好畫扇戢持獻之陸探微顧寶光見之皆嘆其巧絕

陸探微吳人宋明帝時嘗爲侍從丹靑之妙最推有名謝赫評云畫有六法自古作者鮮能備之惟陸探微及衛協備之矣窮理盡性事絕言象色前孕後古今獨立李嗣眞云陸公參靈酌妙動與神會筆迹勁利如錐刀焉秀骨淸像似覺生動令人懍懍若對神明張彥逺紀其傳世之畫多是古聖賢名人像子綏體運遒舉風力頓挫一點一拂動筆新奇綏弟弘肅最藉庭訓𨿽所得不多亦有家法在張僧繇毛稜上

宗炳字少文南陽沮陽人江夏王義恭嘗薦炳於宰相前後辟召竟不就善書畫鼔琴好山水西陟荊巫南登衡嶽因結宇衡山懷尙平之志以疾還江陵嘆曰噫老病俱至名山恐難徧逰惟當澄懷觀道臥以逰之凡所逰歷皆圖於壁坐臥向之其髙情如此又自爲畫山水序以白其志

王微字景賢瑯琊臨沂人善書畫嘗居一室讀書玩古不出十餘年與友人何偃書曰吾性知畫蓋鳴鵠識夜之機盤紆糺紛鹹紀心目故山水之好一往迹求皆得髣髴竟不就辟世祖以貞棲絕俗贈祕書監嘗作畫序一篇張彥逺曰宗炳王微皆擬迹巢由放情林壑與琴酒而俱適縱煙霞而獨往各有畫序意逺迹髙不知畫者難可與論

顧寶光吳郡人大明中爲尙書水部郎畫師宗炳傳世有帝王名臣等像及射雉鬥鷄鸂■﹝氵鵣﹞等圖

謝莊字希逸陳郡陽夏人初爲始興王浚後軍參軍官至散騎常侍兼中書令幼有才學多巧思善畫制水方丈圖天下山川土地各有分理離之則州郡殊合之則宇內爲一

袁倩北面陸氏最爲髙足象人之妙亞美前修但守師法不出新意其於婦人特爲古拙子質風力爽俊不墜家聲姚最曽見其莊周木鴈圖卞和抱璞圖筆勢健勁繼父之美

史敬文有黃帝升仙圖樂冀人馬畫張平子西京賦圖

史藝有屈原漁父圖王羲之像孫綽像

劉斌有詩黍離圖

尹長生或作尹扈生寫南朝貴戚圖

吳暕謝云體法雅媚制置才巧擅美當年有聲京洛

張則謝云意態宏逸動筆新奇在吳暕下

劉胤祖官至尙書吏部郎謝云蟬雀特盡微妙筆迹超越俊爽不凡子璞體運精嚴稍亞於父

劉紹祖胤祖弟官至太康太守謝云筆迹調快勁滑有餘然傷於師工乏其士體其於模寫特爲精密

蔡斌有逰仙圖蘇武像

濮萬年有蘇門先生及名臣像

史粲有白畫八駿圖

宋僧辯

康允之

範惟賢已上三人皆善畫

顧駿之結構髙樓以爲畫所每登樓去梯家人罕見若時景融朗然後含豪天地陰慘則不操筆謝赫品云神韻气力不逮前賢精微謹細始變古則今賦彩制形皆創新意若色犧始更八卦史籕初攺書法也始畫蟬雀天下莫競

○南齊

宗測字敬微炳之孫也代居江陵不應辟召驃騎將軍豫章王嶷請爲參軍測答曰何得謬傷海鳥橫斤山木性善書畫傳其祖業志欲逰名山乃寫祖炳所畫尙子平圖於壁隠廬山居炳舊宅畫阮籍遇孫登於行障上坐臥對之又畫永業寺佛影臺皆臻絕妙

劉系宗丹陽人官至宣城太守善書畫

姚曇度畫有逸才巧變鋒出魑魅鬼神出人意表

蘧道湣

章繼伯

右二人並善寺壁兼能畫扇人馬數分毫釐不失別體之妙可謂入神蘧始師章冰寒於水

範懷珍或作懷粲或作懷堅有渥窪馬圖孝子屏風

鍾宗之有王獻之王攸之等像

王效有嘯賦圖

王殿有曹長孺眞列女傅丹儀圖三馬圖敗春圖

戴蜀有孝子圖息嬀圖

陳公思有列女貞節圖列女仁智圖朱買臣圖

陶景眞有孔雀鸚鵡圖虎豹圖

張季和有逰淸池圖

沈標亡所偏善觸類涉習畱意鉛華亦有可觀

謝赫寫貌人物不俟對看所須一覽便工操筆目想毫髮皆亡遺失至於气運精靈未窮生動之致筆路纎弱不副雅壯之懷然中興以來象人爲最

沈粲筆迹調媚専工羅綺屏幛所圖頗有情趣

丁光擅名蟬雀然筆迹輕羸非不精謹但乏生气

周曇研沙門彥悰云師塞壯勤授曹仲達比曹不足方塞有餘

謝恵連陳郡夏陽人官至司徒府參軍幼有詞學族兄靈運嘆服之兼善書畫

謝約官衛尉參軍善山水有大山圖聲伎樂圖

虞堅

丁寛

右二人並工畫李嗣眞列在下品

劉琪字士溫彭城人官至吏部郎少聰慧多才藝工書畫飲酒至數斗畫嬪嬙當代第一

毛恵逺滎陽陽武人官至少府卿畫馬稱當代第一

毛恵秀恵逺弟也永明中待詔祕閣世祖將北伐命恵秀畫漢武北伐圖中書郎王融監其事融好功名秀又善圖畫成帝極珍貴置瑯琊臺上每披玩焉姚最云繪事詳悉太自矜持翻成羸鈍遒勁不及恵逺精思有過於稜矣

毛稜恵逺子也姚最云便速有餘眞巧不足善於布置比之叔父則牀下安牀

釋恵覺姚曇度之子也丹靑繼父之美有殷洪像白馬寺寶臺樣行於先代

釋僧珍蘧道湣外甥遂師舅畫與恵覺同品

○梁

元帝姓蕭氏諱繹字世誠武帝第七子初封湘東王任荊州刺史後卽帝位初生便眇一目聰慧俊朗博涉技藝嘗畫聖僧武帝親爲贊之又畫蕃客入朝圖帝極稱善又畫職貢圖並序又畫芙蓉湖醮鼎圖姚最云畫有六法眞仙爲難王於像人特盡神妙

忠莊太子諱方等字實相元帝長子能寫眞坐上賓客隨意點染卽成數人問兒童皆識之

南郡王大連字仁靖簡文帝第五子少俊爽風流有巧思洞達音律工丹靑

蕭責字文奐蘭陵人仕梁爲河東太守多詞學工書畫曽於扇上畫山水咫尺之內而瞻萬里之遙方寸之中乃辯千尋之峻學不爲人自娛而已𨿽有好事罕見其迹

陵杲字明霞吳郡人初仕齊入梁官至特進揚州大中正好詞學信佛理工書畫與舅張融齊名

陶弘景字道明丹陽秣陵人幼有異操年十歲得葛洪神仙傳便有神仙之志初徵爲諸王侍讀永明十年辭祿止句曲山自號華陽隠居好著述明眾藝工書畫卒年八十五贈中散大夫謚曰貞白先生武帝嘗欲徵用隠居畫二牛一以金籠頭牽之一則逶迆就水艸武帝知其意不以官爵逼之朝廷有事多就而詢之號山中宰相

張僧繇吳中人天監中官至右將軍吳興太守武帝崇飾佛寺多命僧繇畫之時諸王在外武帝思之遣僧繇乘傳寫貌對之如面也江陵天皇寺明帝置內有栢堂僧繇畫盧金那佛像及仲尼十哲帝怪問釋門內如何畫孔聖僧繇曰後當賴此耳及後周滅佛法焚天下寺塔獨以此殿有宣尼像乃不令毀折又金陵安樂寺四白龍云點睛卽飛去人以爲妄誕固請點之須臾雷電破壁兩龍乘雲騰去上天二龍未點睛者見在初吳曹不興圖靑溪龍僧繇見而鄙之乃廣其像於武帝龍泉亭至太淸中震龍泉亭遂失其壁又畫天竺二胡僧因侯景亂散拆爲二後一僧爲唐右常侍陸堅所寶堅疾篤夢一胡僧告之我有同侶離拆多時今在洛陽李家若求合之當以法力助君陸以錢帛購得疾乃愈其制作之妙擬於陰陽者如此蓋其生平手不釋筆俾夜作晝未嘗倦怠數紀之內無須臾之間所以思若湧泉取資天造筆紙一二而像已應焉子善果所作多亂眞於父善果弟儒童亦有釋迦會圖寶積經變傳於代

袁昻字千里陳郡陽夏人官至中書監幼以孝稱頗善畫

焦寶願姚最云早逰張謝靳固不傳傍求造請事均盜道衣制樹色皆自新意點黛施朱輕重不失

嵇寶鈞姚最云𨿽無師範而意兼眞俗賦彩鮮麗觀之悅情張彥逺云畫性所貴上何必師範

聶松梁帝云與稽同品言其優劣僧繇之亞在解倩上有支道林像

解倩最長寺壁有丁貴人彈曲項琵琶圖五夫人像九子魔圖

陸整有佛像

江僧寶斟酌袁陸親漸朱藍用筆骨鯁甚有師法象人外亡所長

釋威公光宅寺僧下筆爲京洛所知

釋吉底

釋摩羅菩提二僧俱外國人能畫

釋迦佛陁天竺人學行精愨靈感極多初在魏魏帝重之至隋隋帝於嵩山起少林寺有拂菻國人物圖器物樣外國獸圖傳神圖

○陳

顧野王字希馮吳郡人七歲讀五經九歲能屬文長爲鴻儒天象地理無不畢習在梁爲中領軍時宣城王爲揚州野王與王褒俱爲賓友野王嘗畫古賢王褒書贊時稱二絕尢工艸虫入陳官至黃門侍郎

○後魏

蔣少逰樂安博昌人官至將作大匠太常少卿前將軍都水兼此四官敏慧機巧善畫人物及雕刻𨿽有才學常在剞劂繩墨之間園湖城殿之側識者嘆息少逰坦然以爲己任不告疲勞

李平頓丘人宣武卽位除黃門郎拜長樂太守以本官行相州事帝至鄴親幸其第見平諸子尋正刺史平勸農桑修飾太學簡試通儒以充博士選五郡聰敏者教之圖孔子及七十二弟子於講堂親爲之贊前來臺使頗好侵漁平乃畫履虎尾踐薄冰於客館注頌其下以示誡焉

楊乞徳封新鄕侯歸心釋門施身入寺善畫佛像

王由字茂道官至東萊太守摹畫佛像爲時所服

祖班東魏人善畫

○北齊

廣寧郡王髙氏名孝珩世宗第二子博涉多才藝嘗於廳事壁上畫蒼鷹覩者疑其眞鳩雀不敢近又畫朝士圖當時絕妙

蕭放字希逸梁武帝猶子也爲本朝著作郎入齊待詔詞林館善丹靑因於宮中監諸畫工帝令采古來麗美詩及賢哲充畫圖帝甚善之

楊子華世祖時任直閣將軍員外散騎常侍嘗畫馬於壁夜聽蹄嚙長鳴如索水艸圖龍於素舒捲輒雲气縈集世祖重之使居禁中天下號爲畫聖非有詔不得與外人畫閻立本云自像人以來曲盡其妙簡易標美多不可減少不可踰其惟子華乎子華又善畫牡丹語在陳睂公珍珠船

田僧亮官至三公中郎將入周爲常侍當時之名髙於董展畫田家野服柴車古今獨絕

劉殺鬼與楊子華同時世祖俱重之畫斗雀於壁常見之以爲生拂之方覺常在禁中錫賚巨萬任梁州刺史

曹仲達曹國人官至朝散大夫沙門彥悰云師依周研竹樹山水外國佛像無競於時

殿英童善畫兼楷隸

髙尙士

徐徳祖

曹仲璞

已上三人並當時名手

○後周

馮提伽北平人官至散騎常侍兼禮部侍郎志尙淸逺後避周末之亂傭畫並汾之間竇蒙云寺壁皆有合作其若山川艸樹宛然塞北車馬

○隋

閻毗楡林盛樂人周武帝時拜儀同三司入隋官至朝散大夫將作少監篆隸丹靑當時稱絕

展子虔歷北齊周隋在隋爲朝散大夫帳內都督所畫臺閣𨿽一時如董展不得以窺其妙寫江山逺近之勢尢工故咫尺有千里之趣

董展字伯仁汝南人多材藝鄕裏號爲智海官至光祿大夫殿中將軍時與展子虔齊名三昧輪奐董氏造其微六轡沃若展生居其駿董有展之車馬展無董之臺閣曽作道經變相爲時所稱謂非畫外有情參靈酌妙入華胥之夢與化人同逰何以臻此

鄭法士在周爲大都督員外侍郎建中將軍在隋授中散大夫畫師僧繇尢長於人物論者謂江左自僧繇以降法士稱獨步焉僧悰雲飛觀層樓間以髙林嘉樹碧潭素瀨糅以雜英芳艸必曖曖然有春臺之思此其絕倫也

鄭法輪法士之弟李云輿馬之際比兄爲劣及其辟臺苑恣登臨羅綺如春芳菲似雪亦爲絕塵子徳文亦擅家法但筆迹纎弱英靈銷歇耳

孫尙子睦州建徳縣尉師模顧陸骨气有餘鬼神特所偏善婦人亦有風態善爲戰筆之體衣服手足木葉川流莫不戰動惟須髮獨爾調利他人效之終莫能及尙子自姓孫故時有孫鄭之稱作寶鑑者以爲鄭法輪之孫謬何至此

楊契丹官至上儀同僧悰云六法備該甚有骨气山東體制允屬伊人時與田僧亮齊名田楊與鄭法士同於京師光明寺畫小塔鄭圖東壁北壁田圖西壁南壁楊畫外邊四面是稱三絕楊以簟蔽畫處鄭竊觀之謂楊曰卿畫終不可學何勞鄣蔽又求楊畫本楊引鄭至朝堂指宮闕衣冠車馬曰此是吾畫本也鄭深嘆服

劉烏學於鄭不少風格屏帳有功

陳善見準的於鄭遒媚溫潤則不及之

江志筆力勁健風韻頓挫模山擬石妙得其眞

李雅爲滕王庫直神气抑揚獨越倫伍聖僧形制是所尢工

王仲舒北面孫公風骨不逮精熟潤媚推於名筆

閻思光

解悰

程瓉

已上三人並當時名手

尉遲跋質那西國人善畫外國及佛像傳至唐時謂之大尉遲

曇摩拙義天竺僧也隋文帝時自本國來徧禮中夏阿育王塔至成都雒縣大石寺空中見十二神形便一一寫之乃刻木爲十二神形於寺塔

○唐

太宗諱世民髙祖次子也髙祖武徳四年爲天策上將軍位三公上乃鋭意經籍怡神藝學開學館以待四方之士有杜如晦房玄齡等十八人賓遊幕府禮遇溫渥乃命庫直閻立本圖形貌具題名字爵裏仍教文學褚亮爲之贊及卽帝位貞觀十七年又詔立本畫功臣長孫無忌等二十四人於淩煙閣上自爲讚

中宗諱顯太宗之孫

玄宗諱隆基中宗之侄右二帝畱心藝事書畫備能玄宗曽令畫十睂圖一曰鴛鴦睂又曰八字睂二曰小山睂又名逺山睂三曰五嶽睂四曰三峯睂五曰垂珠睂六曰稜睂又名卻月睂七曰分梢睂八曰涵煙睂九曰拂云睂又曰橫煙眉十曰倒暈睂髙平公張諗進玄宗馬射眞圖於憲宗表云玄宗天縱神武藝冠前王凡所遊畋必存繪事豈止云夢殪兕楚人美旌蓋之雄潯陽射蛟漢史稱舳艫之盛

漢王元昌髙祖第七子博學善畫李嗣眞謂天人之姿博綜伎藝頗得風韻自然超舉有畫鞍馬鷹鶻傳於時𨿽閻立徳立本不得以季孟之間

韓王元嘉髙祖於善畫龍馬虎豹

滕王元嬰髙祖子善畫蝶故王建宮詞有內中數日無呼喚搨得滕王峽蝶圖之句酉陽雜俎曰滕王畫蛺蝶有數名江夏斑大海眼小海眼村裏來菜花子唐藝文志有滕王蛺蝶圖二卷

嗣滕王湛然善畫花鳥蜂蝶驢子水牛

江都王緒霍王元軌之子太宗侄也能畫最長於鞍馬杜子美詩謂國初以來畫鞍馬神妙獨數江都王

寧王成器代宗子善畫馬花蕚樓壁上有六馬衮塵圖明皇愛玉面花驄風鬃霧鬙纎悉皆備後壁上惟有五馬其一失去信知神妙特與變化俱也

閻立徳名讓字立徳以字行於代父毗在隋以丹靑知名與弟立本俱傳家業官至工部尙書封太安縣公

閻立本立徳弟也代立徳爲工部尙書後拜右相封博陵縣公有應務之才兼能書畫朝廷號爲丹靑神化史云太宗與侍臣泛遊春苑池中有奇鳥隨波容與上愛玩不已召侍從之臣歌詠之急召立本寫貌閣內傳呼畫師閻立本立本時已爲主爵郎中奔走流汗俯伏池側手揮丹素目瞻坐賓不勝愧赧退戒其子曰吾少好讀書屬詞今獨以丹靑見知躬廝役之務辱莫大焉爾宜深戒勿習此藝及爲右相與左相姜恪對掌樞務恪曽立邊功立本惟善丹靑時人語曰左相宣威沙漠右相馳譽丹靑言並非宰相器李嗣眞云博陵太安難兄難弟自江右陸衡云亡北朝子華長逝象人之妙號爲中興至若萬國來庭奉塗山之玉帛百蠻朝貢接應門之位序折旋矩度端簮奉笏之儀魁詭譎怪鼻飲頭飛之俗盡該毫末備得人情二閻同在上品

張孝師爲驃騎尉善畫地獄气候幽黙嘗死而復蘇具見冥中事故備得之吳道玄見之因效爲地獄變相

範長壽官司徒校尉學張僧繇畫然能知風俗好尙作田家景候人物皆極其情至於山川形勢屈曲向背分布逺近各有條理

何長壽與範同師法但微劣於範範何並有醉道士圖傳於代

尉遲乙僧於闐國人跋質那子也授宿衛官襲封郡公時人以跋質那爲大尉遲乙僧爲小尉遲畫外國及佛像小則用筆緊勁如屈鐡盤絲大則灑落有气槪

劉孝師點畫不多皆爲樞要鳥雀奇變甚爲酷似

靳智異祖述仲達攺張琴瑟變夷爲夏肇自斯人

王定官至中散大夫尙方令貞觀初以菩薩聖僧得名又有本艸訓戒圖傳世

梁寛

吳智敏僧琮云智敏師於寛神襟更爲俊逸

康薩陁無所服膺虛心自悟初花晚葉變態多端異獸奇禽千形萬狀

王知敬太原人官至祕書少監

王知愼知敬弟也終少府監兄弟並以工書畫名

王韶應畫鬼神深有風韻亦善山水

檀州敏爲振武校尉僧悰云棟宇樓臺陰陽向背歷觀前古獨見斯人

鄭儔屋木樓臺師於檀州敏

裴寛絳州人以文詞有能稱明皇時爲範陽節度使頗受眷知所畫小馬圖蕭散閒適筆墨典雅

黃諤畫馬獨善於時

左全蜀人本儒家工佛像人物寶歷中聲馳宇內多仿吳生頗得其妙

姜皎玄宗時太常卿封楚國公寓綿州畫角鷹於督郵亭壁極其精妙一刺史模石豎州堂後當時鷹隼不敢入城杜少陵詩楚公畫鷹鷹戴角殺气森森到幽朔是也

範瓊

陳皓

彭堅

已上三人同藝同時寓居成都名振三川瓊嘗作烏瑟摩像設色未半而罷筆迹超絕後之名手莫能完補皓堅嘗以杜悰相公命畫淨眾寺壁天王各一堵南畔仗劍振威者彭之筆北畔持弓奮赫者陳之筆二人筆力相似觀者莫能升降大約宗吳道玄之筆而傳彩拂澹過之畫有六法名輩少該惟此三人俱盡其美

常粲雍京人也咸通年路巖侍中牧蜀賓禮待之畫人物喜爲上古衣冠不墮近習有伏羲畫卦神農播種孔子問禮釋伽等像

常重胤粲之子也僖宗幸蜀回鑾之日蜀民請畱禦容於大聖慈寺時隨駕待詔皆操筆不體天顏太師陳敬瑄表進重胤一寫而成內外官屬無不嘆駭謂爲僧繇後身復宣令於中和院壁寫隨駕臣僚陳敬瑄等三十七人尋授駕前翰林待詔賜緋魚袋駕歸韋相國昭度爲西川節制而陳太師與監護田軍容拒命據城王蜀先主時爲行軍司馬攻圍三年乃以城降旣克下王先主至寺拜僖宗禦容觀繪壁惟不見陳田眞因問寺僧對云拒扞王師近方塗抹先主曰某豈與丹靑爲參商遽命重寫重胤乃挼皂莢水洗去而風姿宛然先主嘉賜之常公自言我畫梁摧爛之外雨淋水洗終無剝落者善其設色與人殊也僞通王家裕性多猜忌惑一媵嬖欲爲寫貌而惡人久視謂常曰頗不熟視審可乎曰可頃之夫人至拜立斯須而退翼日貌其姿容短長無遺毫髦敏妙皆此類也

孫遇初名位後遇異人得度世法更名遇東越人也僖宗幸蜀遇自京入蜀自稱會稽山人舉止疎野襟韻曠達喜飲酒罕見其醉樂與幽人爲物外交光啟中畫應天寺壁勢若飛動世稱龍水尢其所長

張南本善畫人物尢工畫火南本初與孫遇並學畫水皆得其法南本以爲同能不如獨勝遂専意畫火獨得其妙中和年寓止成都金華寺畫八明王時遊僧升殿見火勢逼人驚怛幾僕又畫辟支佛結跏趺坐火周其身筆气焱鋭煙飛電掣烈烈有焚林之勢佛以定慧力坐其間安然不動宋李廌爲之贊時論孫遇之水幾於道南本之火幾於神

石恪字子専成都郫人性輕率尢好陵轢人常爲嘲謔之句略協聲韻與俳優不異有雜言傳於世初事張南本才數年已出其右多爲古僻人物詭形殊狀以蔑辱豪右而川人患之嘗畫五丁開山及巨靈擘太華圖其气韻剛峭爲世所稱又畫陳子昻盧藏用宋之問髙適畢構李白孟浩然王維賀知章司馬承楨仙宗十友圖畫品云玉皇朝會圖石恪所作凡天仙靈官金童玉女三官太乙七元四聖經緯星宿風雨雷電諸神嶽瀆君長地上地下主者皆集帝所玉皇大帝南面端扆而坐眾眞仰首承望淸光見之者神爽超然如在通明殿中也其作水府官吏腰間系魚蟹作綬蓋以侮觀者又作鬼百戱圖鐘馗夫婦對案置酒供張果肴作執事諸鬼背學其情態前有大小鬼數十合樂呈伎曲盡其妙此圖玉皇像不敢深戱然猶不免懸蟹欲調後人一笑也

麻居禮蜀人師張南本光化天復間聲迹甚髙

李洪度成都人

張騰

張贊河陽人

王浹已上四人並工道釋人物

王弘太原人畫人馬永徽時人

牛昭善山水

髙道興成都人光化中與趙徳齊同畫西平王儀仗授翰林待詔

趙徳玄長安人天復中入蜀工畫車馬人物山水佛像屋木

衛憲師周昉花木竹雀

張立不知何許人蜀中畫迹甚多亦能水墨

周古言善畫人物尢工婦人多畫宮禁歲時行樂之勝然摹寫形似未爲奇特至於布景命意則意在筆外

杜庭睦喜畫故實畫明皇斫膾圖人物流品見之風神气骨間非有得於心何以臻妙至此

吳侁作林泉平逺溪友釣徒皆有生致

姚思元林泉人畫道釋一時知名作紫微二十四化皆所以警悟世俗非止遊戲丹靑而自娛悅者

鍾師紹蜀人畫釋道人物犬馬頗工

尹繼昭工人物臺閣

呂嶤

竹虔二人並京兆人尹繼昭弟子工釋道人物嶤僖宗朝翰林待詔

胡瓌範陽人工畫番馬鋪敍巧密近類繁冗而用筆淸勁至於穹廬什器射獵形容備盡凡畫槖駝及馬以狼毫筆疏染取其生意亦善體物者也後以筆法授子虔

張詢南海人不第後流寓長安以畫自適後至蜀中爲僧夢休畫壁三堵一早景一午景一晚景謂之三時山僖宗幸蜀見之盡日歡賞王蜀太子欲遷壁於東宮爲壁泥通枋移損不全乃止

楊須跋

趙武端

範龍樹

周烏孫

楊徳紹已上五人擅名唐初

陳義工寫貌玄宗少與之善特承恩遇爲武徳南燻中尙等使銀靑光祿大夫少府監

殷■﹝參攴﹞

殷季友

許琨

三人與同州僧法明於開元中並善寫貌常在內廷畫人物海內知名

錢國養開元中人

左文通已上二人亦善寫貌

王陁子善山水幽致峯巒極佳世人言山水者稱陁子頭道子腳

吳道玄字道子東京陽翟人少孤貧天授之性年未弱冠窮丹靑之妙明皇知其名召入內供奉開元中從駕東洛與裴旻將軍張旭長史相遇各陳其能裴以金帛請道子於天宮寺爲所親繪壁道子封還金帛謂旻曰聞將軍善舞劍觀其壯气可助揮毫旻因縗墨爲道子舞劍舞畢奮筆俄頃而成有若神助張長史亦書一壁都邑士庶皆云一日之中獲覩三絕又明皇天寶中忽思蜀道嘉陵江水遂假吳生驛駟令往寫貌及回帝問其狀對曰臣無粉本並記在心後宣令於大同殿圖之嘉陵江三百餘里山水一日而畢時李思訓亦於大同殿圖累月方畢明皇云李思訓數月之功吳道子一日之迹皆極其妙又畫內殿五龍其麟甲飛動每天欲雨卽生煙霧凡畫人物佛像皆冠絕於世凡圖圓光皆不用尺度規畫一筆而成其早年行筆差細中年行筆如蒓菜條人物有八面生意活動其傳采於焦墨痕中略旋微染自然超出縑素世謂之吳裝或謂張僧繇後身良不誣也

翟琰吳生弟子也吳生每畫落筆便去多使琰與張藏布色濃淡無不得所

李生失名亦吳弟子善畫地獄佛像有類於吳而稍劣

張藏亦吳弟子裁度麄快思若湧泉寺壁十間不旬而畢

楊庭光與吳同時佛像經變雜畫山水極妙

盧稜伽吳弟子也畫迹似吳但才力有限經變佛事是其所長吳生嘗於京師畫總持寺三門大獲泉貨稜伽乃竊畫莊嚴寺三門鋭意開張頗臻其妙一日吳生忽見之嘆曰此子筆力當時不及我今乃類我是子也精爽盡於此矣居一月稜伽卒

武靜藏善畫鬼神有气韻

董蕚字重照善雜畫車牛最推其妙

陳靜心善寺壁弟靜眼善地獄山水

程維善雜畫

楊垣

楊仙喬二人並長安人好圖佛寺鬼神垣子爽亦善之解倩善鬼神

馮昭正【一作紹政】開元中任少府監善鷹鶻雞雉盡其形態曽於禁中畫五龍堂有降雲蓄雨之感

李思訓官至左武衛大將軍封彭城公其畫山水樹石筆格遒勁湍瀨潺湲雲霞縹緲難寫之狀用金碧輝映爲一家法後人所畫著色山往往宗之然至妙處不可到也荊浩云李將軍理深思逺筆迹甚精𨿽巧而華大虧墨彩

李昭道思訓子也變父之勢妙又過之官至太子中舎當世言山水者稱思訓爲大李將軍昭道爲小李將軍

李思誨思訓之弟卽林甫之父任朝散大夫楊州參軍

李林甫髙詹事嘗與之詩曰興中惟白雲身外卽丹靑其畫小山水類李中舎

李湊林甫之侄爲廣陵倉曹尢工綺羅人物蓋一家五人並善丹靑當時以爲盛

薛稷字嗣通河東汾陰人道衡之曽孫元超之從子嗣學名家軒冕繼代先天時官至銀靑光祿大夫太子少保封晉國公善花鳥人物雜畫畫鶴知名屏風六扇鶴樣自稷始也

郎余令有才名工山水古賢爲著作佐郎撰自古帝王圖按據史傳想象風采時稱精妙

曹元廓天后朝爲朝散大夫左尙方令工騎獵人馬山水善於布置天后鑄九鼎於東郡備九州島山川物產詔命元廓畫樣鍾紹京書時稱絕妙

劉行臣善畫鬼神類王韶應

暢■﹝巬﹐言代夫﹞善山水似李將軍■﹝巬﹐言代夫﹞子明瑾妙過於父

楊寧

楊升

張萱

已上三人善畫人物萱尢好畫婦女嬰兒

尹林善佛像鬼神寺壁髙宗時得名筆迹快利畫慈恩寺塔下南面師利普賢極妙

李仲昌

李嗣眞二人並林弟子並善佛道鬼神

韋無忝官至左武衛將軍善鞍馬鶻象鷹圖雜獸皆妙

韋無縱無忝之弟善寫貌

朱抱一開元間直集賢寫張果先生眞爲好事所傳

竹元標

蔡金剛

毛蒿

姚彥山

程遜以上五人並善寺壁禽獸

董好子善人物

楊樹兒

耿純

任直亮

暢整

李相國

陳愨

劉志敏

史晟

何君墨

京元成

崔霞

冷元秀

馬光業

李蠻子

馬樹鷹

祝丘

潘細衣

周子敬

段去惑

張彥逺云以上皆唐朝以來名手畫士有同蘭菊叢芳競秀蹤迹布在人間姓名不可遺棄

陸廷曜善人物鬼神有气韻

殷不害陳郡人子令名並工書畫

殷聞禮字大端弘文館學士亦不害子書畫妙過於父

殷仲容聞禮子天后朝太僕祕書丞工寫貌及花鳥妙得其眞或用墨色如兼五采

談皎畫人物有態度衣裳潤媚但格律不髙大髻寛衣亦當時所尙

張遵禮善畫鬥將鞍馬戈矛器械用筆槧差小畫尢佳

王紹宗瑯琊人官祕書少監與父修禮並善書畫

宋令文汾州人之問之父也亦書畫皆善

盧鴻一名顥然以字行範陽髙士也善畫山水樹石隠於嵩山開元初徵拜諫議大夫不就賜隠居服官爲營艸堂一所鴻自爲圖有十景謂之玄居十志傳至宋劉子禮得於錢氏後李伯時曽臨一本蓋與輞川圖並傳於世云

鄭虔鄭州人爲廣文館學士饑窮轗軻好琴酒篇詠工山水進獻詩篇及書畫玄宗題曰鄭虔三絕

鄭逾善山水天寶中得名於梁宋間

曹霸魏曹髦之後官至左衛將軍天寶末每詔畫禦馬及功臣杜工部有丹靑引贈之

李果奴寫貌人物及僧佛爲妙元和初有李士昉卽果奴之孫筆迹及其祖在翰林集賢院

韓幹京兆人官至大府丞天寶中召入供奉上令師陳閎畫馬帝怪其不同因詰之奏云臣自有師陛下內廐之馬皆臣之師也幹蓋初師曹霸後自獨擅杜甫贈霸畫馬歌云弟子韓幹早入室亦能畫馬窮殊相干惟畫肉不畫骨忍使驊驑气凋喪則幹不及霸逺甚張彥逺云玄宗好大馬禦廐至四十萬遂有沛艾大馬命幹悉圖其駿則有玉花驄照夜白等時岐薛寧申王廐中皆有善馬幹並圖之遂爲古今獨步祿山之亂沛艾馬種遂絕韓君端居無事忽有鬼使請馬一匹韓君畫馬焚之他日見鬼使乘馬來謝宋嘉佑中一貴人使江南攜韓馬一匹行及采石風大作三日不可渡禱於水府廟是夕夢神告畱馬當相濟翼日詣廟獻之風止乃渡其感神如此弟子孔榮頗得其法幹又能髙僧鬼神菩薩等迹陳仲醇云韓幹嘗畫下生嗔彌勒

陳閎永王府長史善寫貌工鞍馬家蓄圖畫絕多玄宗召入供奉寫禦容及射獵按舞諸圖皆妙絕又寫肅宗禦容

孟仲暉善寫貌筆迹類陳閎又似閻令

杜景祥

王允之二人畫與仲暉相似

王維字摩詰太原人官至尙書右丞家於輞川與弟縉並以科名文學冠絕當時其畫山水松石蹤似吳生而風致標格特出嘗畫輞川圖山谷鬱鬱盤盤雲水飛動意出塵外怪生筆端又自題詩云當世謬詞客前身應畫師不能捨余習偶被時人知張彥逺曽見其破墨山水筆迹雄勁荊浩云王右丞筆墨宛麗气韻髙淸巧寫象成亦動眞思

張諲官至刑部員外郎明易象善艸隸與王維李頎爲詩酒丹靑之友尢善畫山水王維答詩曰屏風誤點惑孫郎團扇艸書輕內史李頎詩曰小玉破體閒文策落日梨花照空壁書堪記室妬風流畫與將軍作勍敵

劉方平工山水樹石

王熊官至潭州都督善湘中山水似李將軍

王象有畫鹵簿圖或云是熊兄弟

田畸鴈門人官至汝南太守善寫貌人物有洪崖子橘木圖傳於代

竇師綸字希言初爲太宗秦王府咨議相國錄事參軍封陵陽郡公性巧絕艸創之際乘輿皆闕勅兼益州大行臺撿挍修造凡創瑞錦宮綾章彩奇麗有對雉鬥羊翔鳯遊麟之狀蜀人謂之陵陽公樣

李逖工畫蜂蝶蠅蟬之類

李平鈞宗室也爲汴州陳畱令工山水

崔陽元

李炅

張維亙

李滔

張通

耿昌言

耿昌期昌言之弟

已上七人並工山水雜畫通尢精贍

趙公佑長安人寶歷中寓蜀贊皇公賓禮之工佛道鬼神益州畫錄云公佑天資神用筆奪化權應變無涯罔象莫測名髙當代時無等倫數仞之■﹝土廧﹞用筆最尙風神骨气六法全矣

趙溫奇幼而穎秀長有父風畫天王及梵王帝釋大輪部屬等像於蜀寺壁

趙徳齊溫奇之子光化中詔許王建於成都置生祠命徳齊畫西平王儀仗及朝眞殿上畫后妃嬪禦皆極精妙昭宗喜之遷翰林待詔

嚴�

楊徳本並吳人善雜畫

貝俊

李韶

魏晉孫已上三人並工花鳥

蒯廉性野愛畫鶴後師於薛稷深得其妙

白旻官至同州澄城令工花鳥鷹鶻觜爪鮮利甚得其趣

韓嶷工婦女雜畫善布色

宇文肅善禽虫花

髙江

車道正二人並善寫貌道政兼善佛事迹簡而筆健

齊皎髙陽人官至澤州刺史善外番人馬亦工山水

齊映皎之弟官拜中書侍郎平章政事性雅正好學善山水

朱審吳興人張彥逺雲山水深沈環壯險墨磊落湍瀨激人平逺極目朱景玄云唐安寺講堂西壁最其得意其峻極之狀重深之妙潭色若澄石文似裂嶽聳筆下雲起鋒端咫尺之地溪谷幽邃松篁交加雲雨暗淡

王宰家於西蜀多畫蜀山玲瓏窳窆巉差巧峭出於象外杜工部贈歌云十日畫一水五日畫一石能事不受相促迫王宰始肯畱眞迹山水松石擅場當代

畢宏官至庶子工松石時稱絕妙

楊炎字公南華陰人貞元中宰相風骨俊秀神情爽邁松石山水出於人表初稱處士謁盧黃門館之甚厚久而知其丹靑之能意欲求未敢發言炎遽欲辭去盧公復苦畱之知其家洛中衣食乏少心所不寧乃潛令人將數百千至洛供之取其家書回以示炎炎極感未知所報盧從容言欲求一蹤爲子孫家寶爾意尙難之遂月餘圖一障松石云物移動造化觀者謂之神異

史讚官至省郎善鞍馬人物

裴諝字士明河東人官至兵部尙書畫山水極有思

韋鑑長安人工龍馬妙得气韻

韋鑾鑑之弟工山水松石𨿽有時名未免古拙官至少監

韋鷗鑑之弟工山水髙僧奇士老松異石筆力勁健風格髙舉善小馬牛羊山原人空知鷗善馬不知松石更佳咫尺千尋駢柯攢影煙霞翳薄風雨颼颼輪囷盡偃蓋之形宛轉極盤龍之態宋蔣永仲收韋侯松一幅千枝萬葉非經歲不成鱗文一一如眞筆細圓潤

韋偃鑾之子嘗以越筆點簇鞍馬人物山水雲煙千變萬態或騰或倚或齕或飲或驚或止或走或起或翹或跂其小者或頭一點或尾一抹山以墨漧水以手擦曲盡其妙宛然如眞巧妙精奇韓幹之匹也

張璪【一作藻】字文通吳郡人官祠部員外郎坐事貶衡州司馬衣冠文行爲一時名流善畫松石山水自撰繪境一篇言畫之要訣畢庶子一見驚異嘗手握雙管一時齊下一爲生枝一爲枯枿而四時之气遂驅筆得之所畫山水髙低秀麗咫尺重深石尖欲落泉噴如吼其近也若逼人而寒其逺若極天之盡荊浩云夫隨類賦彩自古有能如水暈墨章興我唐代故張璪員外樹石气韻俱盛筆墨積微眞思卓然不貴五彩曠古絕今未之有也張彥逺雲山水之變始於吳成於二李樹石之狀妙於韋偃窮於張通通能用紫禿鋒以掌模色中遺巧飾外若混成

陳曇字玄成官至禦史中丞工山水有情趣但峯巒少奇往往繁碎

顧況字逋翁吳興人官著作郎善山水有畫評一篇

沈寧善樹石山水

劉商官至檢校禮部郎中少年有篇詠髙情工山水樹石初師於張璪後自造眞爲意自張貶竄後惆悵賦詩曰苔石蒼蒼臨澗水溪風裊裊動松枝世間惟有張通會流向衡陽那得知或云商後得道

劉整任祕書省正字善山水有气象時有劉之奇亦能山水

邊鸞京兆人也爲右衛長史最長於花鳥折枝艸木下筆輕利用色鮮明冠於當代貞元中新羅國獻孔雀解舞者徳宗詔於玄武殿寫貌一正一背翠彩生動金羽輝灼若連淸聲宛應繁節

於錫善花鳥及雞

彊穎善水鳥

梁廣工花鳥善賦彩

陳庶揚州人師邊鸞

陳恪工山水師張鄭有气韻

戴重席工子女極精細

周昉字景元一字仲朗長安人官至宣州長史節制之後好屬文窮丹靑之妙逰卿相間貴公子也善畫貴逰人物作士女多爲穠麗丰盈之態蓋其所見然也郭令公壻趙縱侍郎嘗令韓幹寫眞人稱其善又請周長史寫之令公嘗列二眞於坐側莫定優劣因趙夫人歸省令公問何者最似對曰韓畫得趙郎貌周畫得趙郎神遂定二畫優劣送周錦彩數百段

趙博文尙書左丞涓之子

趙博宣博文之兄

王朏太原人終劍南刺史

鄭寓善果之後

右四人皆師周昉博文善子母犬兔兼寫貌朏寓俱善子女及天王菩薩

程修己其先冀州人祖大歷中任越州醫學博士時周昉任越州長史遂令修己師事之盡得其畫人物口授之妙尢精山水花竹寶歷中應明經擢第太和中文宗好古重道以晉明帝衛協畫毛詩圖艸木鳥獸古賢君臣之像不得其眞遂召修己圖之皆據經定名任意采掇由是冠冕之制生植之姿逺無不詳幽無不顯又嘗畫竹障於文思殿文皇有歌云良工運精思巧極似有神臨窻時乍覩繁陰合再明當時在朝學士等皆奉詔繼和自貞元後以畫藝進身承恩稱旨京都一人而已

韓滉字太衝徳宗朝宰相封晉公書師張顚畫師陸探微其畫人物牛馬極工尢好圖田家風俗嘗自言不能定筆不可論書畫以非急務故自晦不傳於人

戴嵩初韓滉鎭浙西命爲巡官師滉畫皆不及獨於牛能盡野性過滉逺甚至於田家川原亦各臻妙畫錄云嵩畫牛與牧童點睛圜明照見形容著目中至飲流赴水則浮景見牛唇鼻相連弟嶧亦能畫牛得名善作奔逸之態

李漸官沂州刺史善番人番馬放牧川原之妙筆迹气調當世眇儔子仲和能繼其藝而筆力不及

張符善畫牛頗工筆法有得於韓滉亦韓之流亞也

蕭佑爲桂州觀察使畫山水甚有意思

周太素終尙書郎善花鳥佛像鞠庭善山水

蕭悅協律郎工竹一色有雅趣

王黙一作王墨不知其名善潑墨畫時人號曰王墨一云墨名洽能山水松石雜樹性疎野好酒醉後以頭髻取墨抵於絹素或揮或掃或濃或淡隨其形狀爲山爲石爲雲爲水應手隨意倐若造化俯觀不覺墨污之迹可謂神異貞元末歿於潤州舉棺若空皆云化去平生大有奇事顧著作知新亭監時黙請爲海中都巡問其意云要見海中山水耳爲職半年解去爾後落筆有奇趣顧生乃其弟子耳

李靈省落托不拘嗜酒傲睨凡畫山水樹石皆一點一抹便得其象物勢皆出自然

張志和字子同會稽人漁釣於洞庭自稱煙波釣叟顏魯公知吳興知其髙節以漁歌五首贈之張乃爲卷軸隨句賦象人物舟船鳥獸煙波風月皆依其文曲盡其妙肅宗朝官至左金吾衛錄事參軍本名龜齡詔攺之

張彥逺字愛賓河東人能文工字學其家旣累世縉紳之後且好事故藏積圖書甚富嘗作法書要錄十卷又撰歷代名畫記十卷自序云得此二書則書畫之事畢矣觀其編次之善果非虛語

吳恬處士靑州人

鄭町處士滎陽人

梁洽處士

右三人並善山水鄭雅淡梁美秀吳險巧

項容處士天臺人山水師王黙作松風泉石圖筆法枯硬而少溫潤故評者有頑澀之譏然挺特巉絕亦自一家

景朴蜀人蜀廣政年於應天寺門西畔畫西方天王及部從兩堵以對孫遇筆識者比之蹄涔巨浸未得萬分之一

韋機爲檀州刺史以邊人僻陋不知文儒之貴修學館畫孔子七十二弟子漢晉名儒像自爲讚惇勸生徒繇玆大化

辛澄工畫佛像

刁光胤長安人天復中避地入蜀善畫湖石花竹貓兔鳥雀之類愼交遊所與者皆一時佳士黃筌孔嵩皆師事之

周滉善畫水石花竹禽鳥頗臻其妙

陳廈字重構工山水用意極精

司馬承禎字子微自梁隠居至先生四世傳授仙法開元中自天臺徵至天子師之十五年至王屋山勅造陽臺觀居之嘗畫於屋壁

吳士顧大歷中人畫山水甚怪先布絹於地研調采色使數十人吹角擊鼔叫噪著錦襖纒頭飲酒半醉取墨汁瀉絹上次瀉諸色以大筆開決爲峯巒島嶼之狀

張素卿簡州人少孤貧作道士乾符中居靑城山焚修至中和元年僖宗遣使與賜紫道士杜光庭封丈人山爲希夷公李卿上表五嶽旣已封王丈人位居五嶽上不可稱公上可其奏於是攺封五丈人爲希夷眞君詔賜紫嘗作十二眞君像各寫其賣卜貨丹書符導引之意人稱其妙

陳若愚蜀中道士師張素卿得其筆法

苖龍唐初人失其名能畫龍人以苖龍呼之後得道仙去今會稽龍瑞宮東南一峯崛起上平如砥相傳爲苖龍上升處

徐仁表初爲僧號宗偃師道芬則入室吳興郡南堂有兩壁樹石張彥逺甚賞之云觀其潛蓄嵐瀨遮藏洞泉蛟根束鱗危干淩碧重質委地靑嵐滿堂蓋得意深奇之作

釋翛然俗姓裴氏楚州刺史思訓之子爲人恢諧彊學不成一名好朋從詩酒善丹靑山水暁解絲竹

僧智隗善山水鬼神气韻灑落

金剛三昧獅子國人善西域佛像道芬會稽人善山水時有精致周沓之譽

法明同州人善寫貌開元時張燕公徵令寫貌諸學士上稱善

辧才永禪師弟子不惟書法擅場而畫亦工

僧徽五羊人畫龍不誇角及■﹝髟上灰下﹞鱗只求筋骨與精神齊已有詩贈之云

○五代

南唐後主李煜自號鍾峯隠居又略其言曰鍾隠後人能文善畫書作顫筆樛曲之狀遒勁如寒松霜竹謂之金錯刀畫山水人物禽鳥墨竹皆淸爽不凡別爲一格然書畫同體髙出意外

韓求【一作虯】

李祝【一作柷】二人倜儻不拘有經略才能屬唐祚陵季不仕以丹靑自污而好遊晉唐間時朱全忠簒唐晉王李克用欲圖之而懼求柷知乃命往陜畫龍興寺回廊列壁二百餘堵由是爲天下畫流所妬乃譛於克用謂二人露其異圖克用遂爲水嬉而溺之君子爲之太息二人畫實神品

張圖字仲謀洛陽人朱梁時掌行軍資糧簿籍故時人呼爲張將軍善潑墨山水尢長於大像作衣文不師吳帶當風曹衣出水之例用濃墨麄筆如艸書顫掣飛動勢甚豪放至於手面及服飾儀物則用細筆輕色詳緩端愼無一欹昃怪怪奇奇自一家法

朱瑤字溫琪嘗客雍洛間所畫作吳道子筆迹

跋異汧陽人眉目疎秀舉止詳雅善畫佛道鬼神及大像異恃能自負嘗於廣愛寺爲張圖排斥洛陽謠曰赫赫洛下惟說異畫張氏出頭跋異無價後畫福先寺方朽約忽一人自稱滑臺人姓李善畫羅漢人稱爲李羅漢當與汝對異嘿然恐如張圖者遂讓西壁與之異乃竭精竚思屹成一神侍從嚴毅又設色鮮麗蓋平生之所未能者李服其精妙入神非己所及遂手足失錯時人謠曰李生來跋君怕不意今日卻增價不畫羅漢畫駝馬異大有得色遂誇吒曰昔見敗於張將軍今取捷於李羅漢李倐起如廁異往視之已縊於僧園矣

曹仲元丰城人江南李氏時爲翰林待詔少學吳道玄畫釋道鬼神後乃頓棄吳法別作細密自爲一家尢工傅彩

陶守立池陽人世業儒通經史南唐李璟時應舉下第退處齊山禁門卻掃琴棋酒外以丹靑自娛釋道鬼神殿閣山川車馬靡不精妙

王仁壽汝南宛人石晉時作待詔工釋道鬼神及馬

竹夢松建康溧陽人仕南唐爲東川別駕嘗畫春景士女其布景命意綽約體態宛得周昉之格

陸晃嘉禾人性疎逸沈湎於酒多畫村野人物遇筆揮灑略不預構故妍醜互出或在絕格或入末品

荊浩字皓然沁水人業儒善屬文五季多故退隠太行之洪谷自號洪穀子嘗畫山水樹石以自適時鄴都靑蓮寺沙門大愚乞畫於浩寄詩曰六幅故牢建知君恣筆蹤不求千澗水止要兩株松樹下畱盤石天邊縱逺峯近巖幽濕處惟藉墨煙濃浩畫山水仍答以詩恣意縱橫掃峯巒次第成筆尖寒樹瘦墨淡野雲輕巖石噴泉窄山根到水平禪房時一展兼稱苦空情著有山水訣一卷米海嶽雲荊浩善爲雲中山頂四面峻厚

闗仝長安人山水師荊浩晚更出藍脫略毫楮筆愈簡而气愈壯景愈少而意愈長深造古淡石樹出於畢宏有枝無干當時郭忠恕亦師事之然仝於人物非所長多求胡翼爲之

胡瓌山後契丹人善畫蕃馬其於穹廬部族帳幙旗斾弧矢鞍韉或隨水艸放牧或在馳逐弋獵而又胡天慘冽沙磧平逺能曲盡塞外不毛之景

東丹王李贊華契丹大姓善畫馬之權奇者梁唐及晉初重之然畫鞍馬人物不作中國衣冠亦安於所習也

鍾隠字晦叔天臺人少淸悟不嬰俗事好肥遁自處畫鷙禽榛棘能以墨色深淺分其向背李唐後主重之升元中齊安張校尉得鶡鳥二軸張之賓次金昌宗題詩曰爲厭翻翔下葦叢戢翰側腦思何窮侍童莫便褰簾過只恐驚飛入碧空

郭乾輝北海營丘人俗呼郭將軍師鍾隠飛走特構一第止蓄禽鳥澄思滌慮縱玩其間故舉意肆筆率得其眞

郭乾佑乾輝之弟亦工花鳥

施璘字仲寶京兆藍田人善畫生竹老根薄石筍枝附籜扶疎交映靑翠滿庭宛得三湘髙秋之野色故後周起居郎韋重過畱題曰枯籜危根繳石頭千竿交映近淸流堪珍仲寶窮幽筆畱得荊湘一片秋

丁謙義興人始師蕭悅雜畫後専寫生竹

衛賢京兆人仕南唐爲內供奉初師尹繼昭後學吳生長於樓觀殿宇盤車水磨嘗作春江釣叟圖南唐李煜金索書漁父詞二首其一曰閬苑有情千里雪桃李無言一隊春一壺酒一竿身快活如儂有幾人其二曰一棹春風一葉舟一輪繭縷一輕鉤花滿渚酒盈甌萬頃波中得自由

何遇河南長水人善畫宮室池閣尢善山水樹石其間人物則假手於人

王商工畫道釋仕女尢精外國人物與胡翼同時並爲都尉趙嵓所厚

李升成都人小字錦奴弱冠工山水天縱生知不從師授初得張藻員外山水一軸玩之數日棄去曰未盡妙也遂出意寫蜀中山川平逺心思造化創一家之能唐明皇朝有李將軍思訓擅名山水蜀中乃呼升爲小李將軍蓋藝相匹云

燕筠工畫天王筆師周昉

支仲元鳯翔人畫神仙人物多作奕棊之勢宋髙宗題作晉六朝者多仲元所作

左禮成都人道釋像學吳道玄描染與楊庭光相類但行筆差細耳宣和畫譜謂與張南本相似

朱繇長安人工道釋妙得吳生筆意所畫必以爲法時出新意千變萬態動人耳目有弟子趙裔亦知名

杜子瓌成都人一雲華陰人善於賦采拂淡偏長惟工佛像王蜀時於龍華禪院畫毗盧佛據紅日輪乘碧蓮花座每誇同輩云某妝此圓光如日初出淺深瑩然無筆玷之迹

杜齯龜秦人避地居蜀事王衍爲翰林待詔博學彊記善畫佛像

張元簡州人善羅漢

趙嵓梁駙馬都尉本名霖後攺今名工人物格韻超絕尢能鑑畫

杜霄仕女得周昉筆法尢工蜂蝶

丘文播廣漢人又名潛與弟文曉俱以人物山水得名又善畫牛子仁慶尢長花雀

阮郜爲太廟齋郎工人物特於仕女得纎穠淑婉之態

胡翼字鵬云工道釋人物車馬樓臺山水嘗臨摹古今名筆目之曰安定鵬云記

杜楷【一作措】蜀人也幼喜摹李升山水長亦勤學廿年中晝夜不捨作枯木斷崖云崦煙岫之態思致頗逺

房從眞成都人王蜀時爲翰林待詔畫甲馬人物鬼神冠絕當時

羅塞翁隠之子爲吳中從事善畫羊精妙卓絕

張及之京兆人畫犬馬花鳥頗工畫犬得惇龎之狀無搖尾乞憐之態

李靄之華陰人善山水林石尢善畫貓於藥苖間雅爲羅紹威所厚建一亭爲靄之援毫之所名曰金波號爲金波處士

胡擢博學能詩善畫花鳥亦詩人感物之作也

梅竹思【一作再思】江夏人畫人物牛馬最工於雞爲南唐李氏翰林待詔

黃筌字原叔成都人學畫早得時名十七歲仕蜀王衍爲待詔至孟昶加撿較少府監花竹師滕昌佑鳥雀師刁光山水師李升鶴師薛稷人物龍水師孫位資諸家之善而兼有之無不臻妙蜀王少廣政時淮南通聘使有生鶴數隻蜀王命筌畫鶴於殿壁警露者啄苔者理毛者整羽者唳天者翹足者精彩體態更愈於生往往生鶴立於畫側蜀王嘆賞遂目爲六鶴殿焉又構八卦殿成命筌於四壁畫四時花竹兔雉鳥雀五坊使於此殿前進白鷹誤認殿上畫雉爲生掣臂數四蜀王嘆異久之遂命翰林學士歐陽炯撰畫壁奇異記以旌之筌有春山秋山山家晚景山家早景山家雨景山家雪景山居詩意及瀟湘等圖

黃居寶字辭玉筌之次子也事蜀爲待詔累遷至水部員外郎前輩畫太湖石皆以淺深墨淡嵌空而已居寶以筆端摤攃文理縱橫夾雜砂石稜角峭硬如虯虎將踴厥狀非一其畫松竹花雀變態舊規皆如湖石之類

黃居寀字伯鸞筌少子也事蜀授翰林待詔曽奉命畫秋山圖學士徐光溥作歌紀之有運思潛通造化根揮毫空得神仙訣之句花竹翎毛亦工

黃居實紹興祕閣中有灰禽圖一而諸書不載其名筌有五子不審其爲第幾人

滕昌佑字勝華吳人後遊蜀以文學從事初不婚宦志趣髙潔脫略時態工花鳥蟬蝶傅彩鮮澤宛有生意尢長於畫鵝

李頗【一作坡】南昌人善畫竹气韻飄舉不求小巧而多於情任率落墨便有生意

於兢梁之相國也善畫牡丹幼年從學因覩檻中牡丹乃命筆仿之不浹旬奪眞遂酷思無倦動必增奇

劉彥齊梁千牛衛將軍也善畫竹有孟宗泣竹湘妃寺圖傳於世人物多假胡翼之手

王殷工畫佛道士女尢精外國人物

李羣唐宗室也工畫人物

李玄應洎弟玄審並工蕃馬専學胡瓌

韋道丰江夏人善人物寒林逸思奇僻不拘小節當代珍之然經歲月方成一圖成則驚人

朱簡章江夏人工人物屋木

王喬士工佛道人物

鄭唐卿工人物兼長寫貌

郭權江南人師鍾隠

史瓊善雉兔竹石

程凝善竹鶴兼長逺水

王道古善雀竹當時號雀兒王

唐垓善野禽生菜水族諸物

王道求工佛道鬼神人物畜獸始仿周昉後學盧稜迦

宋卓工道釋志學吳筆不事傅彩

富玫工佛道

黃延浩工人物

王偉工釋道

張質定州人工田家風俗

宋藝工寫貌王蜀時爲翰林待詔

阮知誨成都人工寫貴戚子女兼長寫貌王蜀時爲待詔

髙從遇道興之子襲父藝爲孟蜀翰林待詔

阮惟徳知誨之子紹精父業事孟蜀爲翰林待詔善狀宮闈禁苑皇妃帝戚富貴之事

杜敬安齯龜之子孟蜀翰林待詔妙於佛像尢能傅彩

趙忠義徳玄之子妙於鬼神屋木爲孟蜀翰林待詔故事翰林每年冬杪例進鐘馗忠義所進以第二指挑鬼眼睛蒲師訓所進以拇指剜之蜀主問黃監孰爲優劣筌優師訓蜀主曰師訓力在拇指忠義力在食指二者筆力相敵義難升降並賜之

蒲師訓蜀人曉音律善談論幼師房從眞學才十年從眞自以爲不及仕孟蜀爲待詔長於車服冠冕旌旗器械神鬼

蒲延昌師訓子也孟蜀待詔工佛道鬼神尢精獅子福感寺僧模寫宗展子虔獅子於壁延昌見之曰但得其樣未得其筆爾遂寫獅子圖獻進時王昭逺公有嬖妾患痁以之懸於臥內其疾遂減怪而問之對云宋展氏子虔於金陵延祚寺殿壁畫二獅子患者坐壁下或有愈者又梁昭明太子以張僧繇獅子愈疾名曰辟邪其來久矣按僧繇之畫獅子翻身側視鬃尾俱就八分爪牙似二龍拿珠之狀展氏古本一則奔走奮迅一則回擲咆哮

徐徳昌

張玫右二人成都人爲孟蜀翰林祇候工人物仕女玫兼長寫貌

周行通趙才右二人亦蜀人俱工人物鬼神周精嬰孩趙精甲騎

程承辯睂州彭山人也工畫人物鬼神當孟氏廣政年與蒲師訓蒲延昌趙才遞相較敵皆推妙手承辯兼善雕刻機巧人鬼禽獸之類

孔嵩蜀人善畫龍兼工花雀與蟬師刁處士

姜道隠一云張姓綿竹人齠齔好畫及長不務農桑無妻孥孑然一身常戴一竹笠隨身布衣艸履筆墨而已不事談論不與人交往不拜跪人謂之猱頭相國李昊使畫屏風因問姓名則蜀語答云姜姓無名昊曰旣無名是以道隱也自此名爲道隠居綿竹山中讀老莊暇則好圖龍興思忽至卽畫百尺之狀飄飄然雲陰雨气作蜿蜒勢已而擲筆撫掌常以此爲適意撰集龍證筆訣三卷嘗於淨泉寺畫山水松石趙廷隠贈之十縑置僧堂前拂衣而去

楊元眞蜀人畫釋道羅漢

董從誨成都人世本儒家遊心繪事佛道人物舉意皆精

張景思金水石城山張玄之裔工佛道

李文才華陽人孟蜀待詔工人物山水兼寫眞

杜弘義蜀晉原人工佛道羅漢

吳越王錢鏐畫墨竹

朱澄

髙太衝右二人俱江南李中主翰林待詔澄工屋木太衝工寫眞二人合畫雪景宴圖時稱絕手

李仁章並州人學吳畫長於鬼神當時謂非盧稜迦無以並轡

李夫人西蜀名家未詳世冑善屬文尢工書畫郭崇韜伐蜀得之夫人以崇韜武弁常鬱鬱不樂月夕獨坐南軒竹影婆娑可喜卽起揮毫濡墨模寫窓紙上明日視之生意具足人間往往效之遂有墨竹

童氏江南人所學出王齊翰工道釋人物童以婦人而能丹靑故當時縉紳家婦女往往求寫照焉

道士厲歸眞莫知其鄕裏善畫牛虎並竹雀鷙禽筆簡意盡气韻蕭爽坡岸山林亦佳嘗遊洪州信果觀內塑像是玄宗時夾紵雀蛤糞其上歸眞畫一鷂於壁筆迹奇異自是鳥雀無復棲者

僧貫休俗姓姜氏字徳隠婺州金溪人初以詩得名後入兩川頗爲王衍待遇因賜紫衣號禪月大師能畫惟羅漢最著其像多作古野之貌不類世間所傳

傅古四明人畫龍筆墨遒爽善爲蜿蜒之狀弟子徳饒無染皆臻其妙

楚安漢州什邡人俗姓勾氏善畫山水人物樓臺點綴甚細論者謂筆蹤全虧六法非大手髙格

智蘊河南人工佛像人物學深曹體

徳符畫松柏气韻瀟灑

令宗乃丘文播異姓弟工山水人物佛像天王

浙僧蘊能工雜畫及佛像

方匡髙季迪題其畫云畫圖忽見白雲峯茶屋香臺樹幾重身若在師行道處晚來惟訝不聞鐘

畫史會要卷一

●欽定四庫全書

畫史會要卷二

﹝明﹞朱謀垔撰

○北宋

仁宗趙氏諱禎帝天縱神資偶及藝事遽超庶品獻穆公主失明親畫龍樹菩薩命待詔鏤板印施又嘗畫赭白禦馬玉銜勒上有宸翰押字印寶又見小猿一軸禁中有天王菩薩像皆帝手筆

徽宗諱佶萬幾之暇篤好書畫祕府之藏上自曺弗興下及黃居宷集爲一百秩列十四門總一千五百件名之曰宣和睿覽集於是聖監悉周備兼六法獨於翎毛尢爲注意多以生漆點睛隱然豆許髙出紙素幾欲活動其畫墨花石作墨竹緊細不分濃淡一色焦墨叢宻處微露白道自成一家畫後押字用天水及宣和政和小璽或用瓢印虫魚篆文太平淸話云徽宗竹禽捲趙子昻題其後有云小物得聖人圖及何其幸耶又畵六石玲瓏古雅不用皴法以水墨生暈學吳道子曽興畵學教育眾工下題取士如進士科時有宋子房中博士之選試題爲野水無人渡孤舟盡日橫自第二人以下多繋空舟岸側或拳鷺於船間或棲鴉於蓬背獨魁則不然畵一舟人臥於舟尾橫一孤笛其意謂非無舟人止無行人耳以見舟人之甚閒也又如亂山藏古寺魁則畵荒山滿幅上出幡竿以見藏意餘人乃露塔尖或鴟吻往往有見殿堂者則無復藏意矣又以竹瑣橋邊賣酒家爲題眾皆向酒家著工夫惟李唐但於橋頭竹外掛一酒簾上喜其得瑣字意又試踏花歸去馬蹄香眾皆畵馬畵花有一人但畵數蝴蝶飛逐馬后上亦喜之又試萬緑叢中紅一點有畵楊柳美人者有畵萬松一鶴者獨劉松年畵萬派海水而海中一輪紅日上見之大喜其規模闊大立意超絕也又龍徳宮成命待詔圖畵宮中屏壁皆極一時之選上來幸一無所稱獨喜柱廊拱眼斜枝月季花賜以緋近侍莫測其故請於上上曰月季鮮有能畫者蓋四時朝暮花蕋葉皆不同此作春時日中者無毫髮差故厚賞之又宣和殿前植荔枝旣結實喜動天顏偶孔雀在其下亟召畫苑眾史令圖之各極其思華彩爛然但孔雀欲升藤墩先舉右腳上曰未也眾史愕然莫測後數日再呼問之不知所對則降旨曰孔雀升髙必先舉左眾史駭服其鑑別之精如此故一時作者咸竭精力以副上意畫繼云畫院界作最工專以新意相尙嘗見一軸畫一殿廊金碧焜耀朱門半開一宮女露半身於戶外以箕貯果皮作棄擲狀如鴨腳荔枝胡桃椏栗榛芡之屬一一可辧各不相同筆墨精微有如此者

燕恭肅王元儼畫竹鶴圖曲盡其妙嘗自朽十六羅漢令蜀人尹質描染稜稜風骨非嘗所能及

端獻王頵英宗第四子喜冩墨竹戱作小筆花果亦妙

鄆王楷徽宗第二子花鳥極爲精到尢善墨花但用墨粗欠生動耳

光州防禦使令穰字大年讀書能文遊戲丹靑所作小軸甚淸麗雪景類王維汀渚水鳥有江湖意又學東坡作小山叢竹思致殊佳但筆意柔嫩耳每畫一圖必出新意人或戲之曰此必朝陵一畨回矣蓋譏其不能逺適所見止京洛間景也

右武衛將軍令松字永年大年弟也山谷跋其畫筴云調麝煤作花果殊難工永年遂臻此殊不易然作朽蠧太多是其小疵又云永年作狗意態甚逼

叔盎字伯充善畫馬

士雷字公震長於山水淸雅可愛

嗣濮王宗漢字獻甫安懿王幼子也作蘆雁有佳思

士暕字明發讀書能文兼工畫藝有髙軒過圖

士衍號花一相公長於著色山水宣和初進十圖特轉一官

士遵善山水紹興間一時婦女服飾及琵琶箏面所作多以小景山水實唱於士遵

髙宻侯克敻畫遊魚盡浮沈之態

叔儺多得意於禽魚每下筆皆合詩人句法景物𨿽少而意常多

景王宗漢字獻甫濮王幼子博雅該洽無聲色之好惟以丹靑自娯常爲鴈圖气韻瀟灑有江湖荒逺之趣

孝頴字師純端獻魏王之子翰墨之餘雅善花鳥仕至徳慶軍節度使

和國公仲佺字隱夫明敏無他嗜好一意於文詞翰墨間至於難狀之景則寄興於丹靑善作艸木禽鳥皆詩人之思致也

榮國公仲僴字存道善花鳥出遊以筆簏粉墨自隨遇興見髙屏素壁隨意作畫率有眞趣或求則未必應也

武節郎士腆畫寒林晴浦甚多思致其竹石禽鳥亦佳

衡州防禦使令庇墨竹宗文同落筆瀟灑可愛

士安長於墨竹不遵川派好作筀竹殊秀潤

已上俱都汴梁時帝王宗室

駙馬都尉王詵字晉卿太原人尙英宗女蜀國公主爲利州防禦使𨿽在戚裏而被服禮儀學問詩書常與寒士角山水學李成皴法以金緑爲之不古不今自成一家墨竹師文湖州築堂曰寶繪収藏古今法書名畫以爲勝玩東坡爲之記詵又善樂府長短句及碑版書極佳山谷稱其如蕃錦

駙馬都尉李瑋字公照錢塘人尙仁宗兗國公主善作水墨畫竹石亦佳官至海平軍節度使

李成營丘人世業儒爲郡名族成幼屬文能畫山水林木當時稱爲第一開寶中孫四皓者延四方之士知成妙手不可遽得以書招之成曰吾儒者粗識去就性愛山水弄筆自適耳豈能奔走豪士之門與工技處哉遂不應孫甚銜之遣人往營丘以厚利啖當塗者卒獲數圖後成舉進士來集於春官孫卑辭堅召成不得已往之見其數圖驚忿而去直史館劉鰲者時推精鑑見成山水圖愛之不已有詩曰六幅冰綃掛翠庭危峯疊嶂斗崢嶸卻因一夜芭蕉雨疑是巖前瀑布聲識者以爲實錄成之爲畫精通造化筆盡意在掃千里於咫尺冩萬趣於指下峯巒重疊間露祠墅此爲最佳至於林木稠薄泉流深淺如就眞景思淸格老古無其人郭熈云畫亦有相法李成子孫昌盛其山腳地面皆渾厚闊大上秀而下丰合有後之相也非特論相兼理當如此成著有山水訣幾八百言鄧椿雲山水家雪景多俗嘗見營丘所作雪圖峯巒林屋皆以淡墨爲之而水天空處全用粉塡亦一奇也

範寛姓範名中正字仲立華原人性溫厚有大度故時人目爲範寛居山林間常危坐終日縱目四顧以求其趣𨿽雪月之際必徘徊凝覽以發思慮學李成筆𨿽得精妙尙出其下遂對景造意不取繁飾冩山眞骨自爲一家故其剛古之勢不犯前輩由是與李成並行時人議曰李成之筆近視如千里之逺範寛之筆逺望不離坐外皆所謂造乎神者也然中正好畫冒雪出云之勢尢有气骨米海嶽雲範寛山水嶪嶪如恆岱逺山多正面折落有勢晚年用墨太多土石不分本朝自無人出其右溪出深虛水若有聲其作雪山全師世所謂王摩詰者

王瓘字國噐洛陽人少於北邙老子廟見吳生畫壁精心仿效寒暑無倦由是得其遺法又能變通不滯取長捨短聲譽藉甚動於四逺虞部員外郎武宗元每嘆曰吾觀國器之筆則不知有吳生矣吳生畫天女頸領麄促行步陂側又樹石淺近不能相稱國噐則捨而不取故於事物盡工復能設色淸潤古今無倫劉道醇云本朝丹靑以瓘爲第一者謂其廢古人之短成後世之長不拘一守奮筆皆妙

王靄開封人長於冩眞追學吳生之筆於佛像人物能盡其妙五季時流轉梁晉間宋有天下還國爲待詔藝祖以江右未歸疆土有意弔伐命靄微服往鍾陵冩其謀臣宋齊丘韓熈載林仁載等形狀如上意受賞當時時殿壁多奉詔冩評者曰靄筆法豪邁意思宛約皆不下王瓘但气焰稍劣耳冩人形者全在气宇靄能停分取像側背分衣周旋變通不失其妙

孫夢卿鄆州人家世豪右不事產業志於圖繪常曰吾所好者吳生耳余無所取故盡得其法裏中目爲孫脫壁言能全脫吳生之壁無小異處又曰孫吳生評者曰唐張懷瓘以吳生爲僧繇後身予謂夢卿亦吳生之後身而列於瓘靄之下何哉吳生畫天女及樹石有未到處瓘靄能變法取工夢卿則拘於摹範𨿽得其法往往襲其所短不能自發新意謂之脫壁豈誣哉

端明學士蘇軾字子瞻睂山人髙名大節照映今古所作枯木枝榦虯屈無端倪石皺亦奇怪如胸中蟠郁也作墨竹從地一直起至頂或問何不逐節分曰竹生時何嘗逐節生耶𨿽文與可自謂吾墨竹一派在徐州而先生亦自謂吾爲墨竹盡得與可之法亦嘗作寒林以書告王定國曰予近畫得寒林已入神品

沂公王曽字孝先靑州益都人昭陵名臣謚文正書畫皆合格

龍眠居士李公麟字伯時爲舒城大族登進士第博覽法書名畫故悟古人用筆意作書有晉宋風格繪事集顧陸張吳及前世名手所善以爲已有專爲一家作畫多不設色獨用澄心堂紙爲之惟臨摹古畫用絹素著色筆法如雲行水流有起倒論者謂鞍馬愈於韓幹佛像追吳道元山水似李思訓人物似韓滉尢好畫馬故坡詩有雲龍眠胸中有千駟不惟畫肉兼畫骨以其好禪多交衲子一日秀鐵面忽勸之曰不可畫馬他日恐墮其趣於是絕筆不爲專意於諸佛矣其佛像每務出奇立異嘗作長帶觀音其紳甚長過一身有半又作石上臥觀音皆前此所未見者又畫自在觀音趺跏合爪而具自在之相曰世以坐破爲自在自在在心不在坐也乃知髙人達士縱施橫設無所不可平生所畫不作對多以澄心堂紙爲之不爲縑素不施丹粉其所以超乎一世之上者此也

董源字北苑米海嶽雲董源平淡天眞多唐無此品在畢宏上近世神品格髙無與比也峯巒出沒雲霧顯晦不裝巧趣皆得天眞嵐色郁蒼枝榦挺勁咸有生意溪橋漁浦洲渚掩映一片江南王思善云董源小山石謂之礬頭山上有雲气坡腳下多碎石乃金陵山景皴法要滲軟下有沙地用淡墨掃屈曲爲之再用淡墨破莫是龍云董北苑畫樹多有不作小樹有作小樹但只逺望之似樹其實慿點綴以成形者余謂此卽是米氏落茄之原委又云畫法要以天眞幽淡爲宗若不從董北苑築基不容易到耳

襄陽漫士米黻字符章自述云黻卽芾也卽作芾世居太原後徙於吳歷官校書郎太常博士出知常州入爲書畫學博士賜對便殿擢禮部員外郎以言罷知淮陽軍芾人物蕭散被服效唐人所與遊皆一時名士常曰伯時病右手後余始作畫以李常學吳生終不能去其气余乃取顧髙古不使一筆入吳生又李筆神采不髙余爲睛目面文骨本自是天性非師而能惟作古忠賢像也又嘗與伯時論分布次第作子敬書練裙圖復作支許王謝於山水間縱步自掛齋室又以山水古今相師少有出塵格因信筆爲之多以煙雲掩映樹木不取工細有求者只作橫掛三尺惟寶晉齋中掛雙幅成對長不過三尺標出乃不爲椅所蔽人行過肩汗不著更不作大圖無一筆闗仝李成俗气鄧公壽曽見其紙上橫松梢淡墨畫成鍼芒千萬攢錯如鐡今畫松未見此制又見梅松蘭菊相因於一紙之上交柯互葉而不相亂乃知好名之士其欲自立於世者如此又嘗以畫爲賦無聲之詩

晁補之字無咎濟北人官至知泗州自畫山水畱春堂大屏上題云胸中正可吞云夢盞裏何妨對聖賢有意淸秋入衡霍爲君無盡冩江天又題自冩山水寄人云虎觀他年淸汗手白頭田畆未能閒自嫌麥壠無佳思戱作南齋百里山陳無己獨愛重其迹亦嘗詠其扇云前身阮始平今代王摩詰偃屈蓋代气萬里入咫尺

晁說之字以道未三十東坡以著述科薦之仕終待制侍讀山谷嘗題其雪鴈圖又自題橫軸畫云黃葉滿靑山枯蒲淨寒水鳬鴈下陂塍牛羊散墟裏擔獲暮來歸兒迎婦窺籬虎頭無骨相田野有餘思

蔡襄字君謨興化人官至端明學士歐陽公撰墓志云工書畫頗自惜不妄爲人作今端明繪事絕迹矣

張舜民字芝叟號浮休居士紹聖入黨貶均州紹興初追復直學士生平嗜畫題評精確𨿽南遷羇旅中每所經渉必搜訪題識亦能自作山水有自題扇云忽忽南遷不記年二妃祠外橘洲前眼昏筆戰誰能畫無柰霜紈似月圓又題秋景末句云我有故山常自冩免教魂夢落天涯

文同字與可梓潼永泰人稱石室先生又自號笑笑先生錦江道人善畫墨竹以墨深爲面淡爲背自與可始東坡有文湖州竹記云竹之始生一寸之萌耳而節葉具焉自蜩腹蛇跗至於劍拔十尋者生而有之也今畫竹者乃節節而爲之葉葉而累之豈復有竹乎故畫竹必先得成竹於胸中執筆熟視乃見其所欲畫者急起從之振筆直遂以追其所見如兔起鶻落少縱則逝矣與可之教予如此予不能然也夫旣心識所以然而不能然者內外不一心手不相應不學之過也與可曽以所畫篔簹谷偃竹遺坡曰此竹數尺耳而有萬尺之勢篔簹谷在洋州與可嘗令東坡作篔簹谷詩曰漢川修竹賤如蓬斤斧何曽赦籜龍料得淸貧饞太守渭濱千畆在胸中是日與其妻遊谷中燒筍晚食發函得詩失笑噴飯滿案元丰二年與可沒於陳州是歲七夕坡在湖州曝書畫見此竹廢捲而哭失聲與可亦善山水或戲作古槎老枿淡墨一掃𨿽丹靑極豪楮之妙者形容所不能及也官湖州守至司封員外郎充祕閣校理

郭熈河陽溫縣人爲禦畫院藝學山水寒林宗李成法得雲煙出沒峯巒隠顯之態布置筆法獨步一時子思亦善畫崇觀中應制作山海經圖其中瑞馬頗得曹韓遺法

陸文通江南人山水學董元巨然尢善道釋樓臺

碩徳縑建康人喜冩道像雜工動植風格特異李后主嘗謂之曰古有凱之今有徳縑其愛重如此

武洞淸長沙人父嶽學吳生天神星像洞淸能世其學過父逺甚作佛像羅漢善戰掣筆作髭發尢工布置落墨神妙不俗

李景道南唐李升親屬作文會圖頗極其思

李景遊景道季孟行也作談道圖有風度

顧閎中江南李氏待詔嘗與周文矩同畫韓熈載夜宴圖

顧大中畫人物牛馬兼工花鳥

湯子升蜀人畫山水人物有鑄鑑圖描法佳

宋永錫蜀人花竹禽魚學梁廣

徐易曁弟白海州人畫魚論者謂其皆出水鱗不過刀杌間物耳兼工雜畫尢能篆隸爲禦書院藝學

劉涇字巨濟簡州人熈寜中進士官太常博士米元章之書畫友也善作林石槎竹筆墨狂逸體制拔俗

蘇過字叔黨坡公之季子也善作怪石叢筱咄咄逼翁又畫山水逺水多紋依巖多屋木皆人迹絕處並以焦墨爲之此出奇也官至中山倅

宋子房字漢傑鄭州滎陽人畫山水不古不今稍出新意官至正郎

程堂字公明眉人舉進士爲駕部郎中墨竹宗文湖州好畫鳯尾竹其稍極重作回旋之勢而枝葉不失向背尢喜冩園蔬極佳

範正夫字子立頴昌人文正公之諸孫長於水墨雜畫標格髙秀嘗冩雪夜訪戴圖脊令圖竹石圖寄興淸逺眞士人之筆

顏博文字持約徳州人登甲科長於水墨作人物筆法位置略如李伯時又善墨梅

任諠字才仲官至灃州通判平日凢所經歷江上佳處則舐筆吮墨輙成圖軸髣髴濃淡淸潤可喜亦能畫花

杭士林王作江湖景蘆鴈水禽气格淸絕米老謂唐無此畫可並徐熈在艾宣張涇寶覺之右

李甲字景元自號華亭逸人作逸筆翎毛有意外趣但木柯未佳耳坡題其喜鵲圖云聞說神仙郭恕先醉中狂筆勢瀾翻百年牢落何人繼只有華亭李景元

周純字忘機成都華陽人後久畱荊楚故亦自稱楚人山水師思訓衣冠師凱之佛像師伯時又能作花鳥松竹牛馬之屬變態多端一一淸絕畫家於人物必九朽一罷謂先以土筆撲取形似數次修攺故曰九朽繼以淡墨一描而成故曰一罷罷者畢事也獨忘機不假乎此落筆便成而气韻生動每謂人曰書畫同一闗捩善書者豈先朽而後書耶此蓋卓識也

髙燾字公廣沔州人自號三樂居士作小景自成一家淸逺淨深一洗工气眠鴨浮鴈衰桞枯枿最爲珍絕

劉明復爲直龍圖閣師李成特細秀作松枝而無向背荊楚秀甚

蔣長源字永仲官至大夫作著色山水山頂似荊浩松身似李成葉取眞松爲之如靈鼠尾大有生意石不甚工作淩霄花纒松亦佳

鄢陵王主簿亡其名長於花鳥東坡題其折枝云論畫以形似見與兒童鄰爲詩必此詩定知非詩人詩畫本一律天工與淸新邊鸞雀冩生趙昌花傳神如何此兩幅疏淡含精勻誰言一點墨解寄無邊春

李世南字唐臣安肅人明經及第終大理寺丞長於山水東坡嘗題其秋景平逺云人間斤斧日創夷果見龍蛇百尺姿不是溪山曽獨往何人解作掛猿枝野水參差落漲痕疏林欹倒出霜根浩歌一棹歸何處家在江南黃葉村

趙宗閔嘗於銅官僧捨畫墨竹一枝筆勢妙天下山谷題之官至尙書郎

薛判官不得其名浮休題其所作秋溪煙竹雲深墨畫竹竹明白淡墨畫竹竹帶煙髙堂忽爾開數幅半隠半見如自然

倪濤字巨濟宣和間爲都司墨戲艸虫蜥蜴蠅蟾之類甚佳

文勛字安國元佑末作太府寺丞善山水

劉延世新諭人公是先生敞之猶子少有盛名嘗作墨竹題詩云酷愛此君心常將墨點眞毫端𨿽在手難冩淡精神又云靜室焚香盤膝坐長廊看畫散衣行趣尙之髙有如此者

王衝隱名持字正叔長安人翎毛學崔白顏魯公鹿脯帖後有題跋妙於筆法蓋其人也

趙光輔耀州人太宗朝爲圖畫院學生性喜幽曠無仕進意潛自逃去鄕人猶呼爲趙評事長於佛像人物及蕃馬筆鋒勁利名刀頭燕尾評者曰善畫馬者必求其精神筋力精神完則意出筋力勁則勢在必以眼鼻蹄踠爲本神哉光輔之爲也𨿽鬃尾一毛不可得而議故列神品

髙益本契丹涿州人太祖時遁來中國初於都市賣藥有來贖者輙畫鬼神犬馬藉藥與之得者驚異有孫四皓者客禮遇之甚厚益畫鬼神搜山圖以酬其意歳初復畫鐘馗爲獻孫遽張於賓館或曰鬼神用力此傷和重益乃睨目奮筆畫一異狀者舉石猊狻以撃厲鬼後張舊所觀者驚其勁捷握手滴汗嘗於四皓樓上畫卷云芭蕉京師之人摩肩爭玩當時天下樓閣亭廡爲之者自益始也評者曰益之爲畫色輕而墨重變通應手不拘一態

武宗元字總之河南白波人官至虞部員外郎景徳末章聖營玉淸昭應宮募天下畫流逾三千數中程者不減一百人分爲二部宗元爲左部之長丁朱厓爲宮使語僚佐曰適見靡旗亂轍者悉爲宗元所逐矣上亦優勞之宗元亦不常奮筆𨿽貴人名臣日走於門求之甚勤未肯輕諾京師富商髙生有畫癖常拜刺於庭下迨十餘年欲得水月觀音一軸宗元許之又三年方成攜詣髙生已殂矣焚畫埀泣而去所長道釋造吳生閫奧行筆如流水神彩活動如冩艸書奇作也

王齊翰建康人事江南李后主爲待詔畫道釋人物多思致好作山林丘壑隠巖幽卜無一點朝市風埃气

王士元汝南宛丘人王仁壽之子人物師周昉山水師闗仝屋木師忠恕凢所下筆無一筆無來處故皆精微但多作樓臺橋徑如家中景乏深山大谷煙霞之气耳亦能畫天廐馬𨿽駑駘羸劣亦能爲之官止郡推官

周文矩建康句容人美風度能畫冕服車器人物子女

李端開封人偏工梨花鳩子

劉益京師人字益之以字行工花鳥尢長小景作蓮塘背風荷葉百餘獨一紅蓮花半開其中創意可喜

富燮京師人宣和間與劉益同供禦畫布景運思過於益

夏奕畫鸂■﹝氵鵣﹞作對而皆雄蓋求脫俗也

田逸民濟南人長於墨竹多作欹風冒雨帶雪含煙之狀

李誕河間人多畫叢竹筍籜鞭節色色畢具宣和體也

劉國用漢州人工畫羅漢

陳自然工畫佛像秋水寒禽圖亦可觀

於氏不記名河東人寓閬州工佛道鬼神

雷宗道商州人

能仁甫以字行本畫院出身官至縣令

吉祥平陽人

右三人並工佛像山水祥冩佛像星辰多置山水中人更罕及

費宗道蔡州人來京師畫太乙宮主火神頃刻而成眾工疾之告監牧中使曰畫太速成殊不加意中使遂令墁毀一夕憤怒而卒

成宗道長安人工人物兼善刻石臨摹吳筆上石其迹細如絲髮而不失精神體段宛如吳作或云因能勒石而轉爲畫也

馬司寇汝州人

楊傑閬州人

張通鄜延人

右三人長於仙佛鬼神傑每下筆必先畫手足四肢然後用三兩筆成就全體

鄭希古河東人長於平畫每出新意輙過人

李雄北海人太宗時祗候於圖畫院上一日出紈扇令畫雄曰臣之技不精於此所學者不過鬼神𨿽三五十尺亦能爲之評者曰畫鬼神者多形狀怪異爲能於吾何取必求諸筋力焉以考其精神究其威怒三者能備獨雄而已

郭忠恕字恕先雒陽人有藝文善篆籕隸書尢能丹靑爲屋木樓觀一時之絕上折下算一斜百隨咸取磚木諸匠本法略不相背其气勢髙爽戶牖深祕盡合唐格尢有所觀凢欲畫多與王士元對手而忠恕於人物不深畱意往往自爲屋木假士元冩人物於中以成全美評者曰畫之有屋木猶書之有篆籕蓋一定之體必在端謹詳備然後爲最忠恕俱爲當時第一豈其二者之法相近而然耶可列神品太宗時爲國子監主簿以忤旨流嶺南至齊之臨邑道中尸解仙去

蔡潤建康人善畫舟船及江河水勢隨李煜赴宋籍爲八作司赤白匠太宗嘗覽潤舟車圖賞之遽詔入圖畫院爲待詔勅畫楚襄王遊江圖尢爲精備

劉文通京師人善畫樓臺屋木眞宗時入圖畫院爲藝學大中祥符初上將營玉淸昭應宮勅文通先立小圖樣然後成葺丁朱厓命移冩道士呂拙郁羅蕭臺仍加飛閣於上以待風雨畫畢下匠氏爲凖謂之七賢閣者是也天下目爲壯觀

趙樓臺不得其名相州人畫屋宇深邃背陰向陽不失繩墨

郭待詔趙州人每以界畫自矜云置方卓上令眾工縱橫畫之往往不知向背尺度眞所謂良工心獨苦也

任安開封人入畫院工界畫每與山水賀眞合手作圖軸一日安先作橫披當中界樓閣分布亭榭滿中以困眞眞止作坡岸於下上則層巒疊嶂出於屋杪由是不能困

陶縝金陵人花果精致可玩

薛志字子尙長於水墨雜畫然翎毛不逮花果志不善設色嘗學於劉益益不肯盡授以非志所長也明達皇后閣初成左廊有益所畫百猿後志於右畫百鶴以對之舉動各無相犯頗稱上旨

馬賁河中人作百鴈百鹿百馬百猿百牛百羊圖𨿽極繁夥而位置不亂

周曽與馬賁同時差髙於賁又長山水

段吉先善小景

李達京師人好作沙汀逺岸含蓄不盡之意一時妙手也

劉浩居華陰愛作雪驢水磨故事人物布敍景致意象幽遠筆法輕淸

楊威絳州人工畫村田樂

趙邈卓亾其名以其性不靈慧故人以邈卓目之輕財好施猶嗜歌酒與人交有始卒善畫虎多气韻具形似夫气韻全而失形似𨿽活而非形似備而無气韻𨿽似而死二者俱得惟邈卓焉

裴文睍開封人仁宗朝翰林待詔畫水牛爲當時第一隋唐而下畫牛者止三人戴嵩厲歸眞與裴文睍是也其餘非陋可鄙

楊輝江南人

袁義河南登封人右二人俱善畫魚不務末節但奮其噞喁形勢尢多涵泳之態至如眾工以鱗甲數目爲拘者輝■﹝山上義下﹞則遺之矣亦工水艸萍蘩之畫眞若秋景甚可愛

龍章字公絢京兆人性淳靜好古居亦冠帶善畫虎兔亦工佛道及冕服等尢長於妝染玉淸昭應宮繪玉皇像猶未裝飾畫師爭先創意至於團科斜枝莫不詳畫主者劉承珪曰天帝法服豈如是耶置賞募工章應之曰今長樂鄊古太華觀有唐人楊惠塑玉皇像被九色螭羅帔此可爲法由是得裝其像常於京師見藥肆中鏁活虎章熟視之命茟成於一揮識者驚賞平生所畫止有六虎

馮淸閿鄊人眞宗時入畫院所居城南相近逆旅多槖駝淸常遇之𨿽身務所廹必引視不已求其形情然後命筆亦能畫火

荀信江南人眞廟時待詔工畫龍水天禧中會靈觀凝祥池禦座殿扆上冩吐霧龍觀其蟠伏蹲據波濤湧噴使人驚駭

吳懷江南人善畫龍水其最佳處據孤島慿老木伏平碐拏怒浪呼云自蔽有天矯欲飛之勢

董羽字仲翔毗陵人善龍魚尢長於海水仕南唐爲待詔後歸宋爲圖畫藝學曽畫海水於淸涼寺戲水龍於開寶寺弄珠龍於經藏院皆爲精筆

王道眞畫魚得楊輝之奧亦能畫車盤嘗爲惠子五車書圖及挽糧濟水圖皆爲精備

李用及開封人能畫鬼神其體格雄贍筋力魁壯旣無所羈束又不專詭怪凢爲鬼神者多以面擬金剛身擬善神用及則不然獨宗吳生之筆曽同畫相國寺壁兼畫馬得韓幹筆法

張翼一名鈐豳國人善蕃馬及人物師趙光輔得其筆法但爲蕃族面目多類漢人於體爲失

辛成隸籍軍中工畫虎

馮進成江南人工畫犬兔思慮精巧尢善染澤

李遵易以畫魚名

侯宗古

郗七右二人俱畫院人能冩龍

郝章汾州人長於人馬

路臯並州人每醉畫槖駝不過數筆捽擉而成頗全生意河東有三絕之稱謂路臯槖駝郝章人馬張逺山水也

龔吉長於畫兔

吳九州島燕人善畫鹿窮盡番鹿之態牛馬鹿飬茸退角老嫩之別無不曲盡

周照畫院人專畫狗

老侯瀘州人善畫猿鹿兼長花果

陳臯漢州人長於蕃馬頗盡其態

侯翌字子衝安定人學吳生釋道墨路謹細筆力剛健富於气焰

孫知微字太古眉陽彭山人世本田家天機隸悟丹靑非學而能淸淨寡欲飄飄然眞神仙中人凢畫釋老事迹則不茹葷食在於山墅經時方成寓居靑城白矦埧愛其水竹深茂以助其興

孟顯字坦之華池人骨气淸楚語論通博畫佛像人物車馬筆無少滯運動飄逸觀者不能窮其來去之迹評者云孟顯能作猛風之勢瘦影圓面識者猶以爲疵

張昉字升卿汝南人畫佛道人物得吳生法然用意敏速變態皆善

王端字子正瓘之子喜讀書山水師闗仝好爲罅石濺水怪樹老根有出人意思亦善墨竹取唐希雅生竹情狀而爲之故於向背不失尢長冩眞

勾龍爽蜀人神宗時爲圖畫院祗候善作中古人物其狀質野者有返朴之思

陳用志潁川人爲畫院祗候工道釋人馬亦善山水文潞公宅有用志出雲山水壁髙丈餘宛有不崇朝雨天下之意

厲昭慶建業人工佛像尢長觀音每欲揮毫必求虛靜之室無塵埃處覆其四面止畱尺餘始肯命意其專謹如此人有問者以陸探微去梯之事答之故其筆精色澤久而如新授圖畫祗候

王兼濟洛陽人簡傲嗜酒不修人事學吳生爲畫得其餘趣

楊裴京師人

髙文進蜀人從遇之子工佛道師效曺吳筆力快健施色鮮潤與長子懷節同爲太宗朝翰林待詔次子懷寶爲畫院祗候懷節有父風兼長屋木懷寶專工花鳥艸虫蔬果髙氏自道興以來四世皆以畫進延賞於世誠可嘉矣

孫懷說安定靈臺人

王道眞字幹叔新繁人

已上五人俱宗吳生作佛像懷節兼長屋木

趙元長字慮善蜀人工釋道人物兼工翎毛太祖令畫馴雉於禦座會五坊人按鷹有離韝欲舉者上命縱之徑入殿宇摶畫雉上驚賞久之曽仕僞蜀以通天文爲靈臺官凢星宿象緯皆命畫之

趙元亨字彥徳開封人一名懷寶狀京城車馬市肆盡人物之情

南簡平涼人性簡傲閉門獨居以畫自樂嘗畫少微星一軸甚有气韻

牟谷字子衝美風表深曉相術故於丹靑中尢工冩貌太宗龍潛時谷往事之曁登位得圖畫院祗候及太宗晏駕章聖卽位谷乞冩太宗聖容云𨿽聞已勅沙門元靄爲之元靄之技能側面臣竊以南向恭己聖人所以尊也臣工正面者上許之工畢加賜

尹質字化元成都人工冩貌善佛像尢精於眞人

陳士元京師人初名允喜丹靑之學尢好王士元筆竊相如慕藺之意遂攺其名

王拙字守拙河東人善爲佛道於大像尢備𨿽放縱矜逸往往失於卑懦

王居正拙之子畫士女盡閒冶之態嘗於苑囿寺觀眾遊之處必據髙隙以觀士女態格凢欲命筆則澄祕思慮故於形似爲得

葉進成江南人性通敏善畫時體人物士女稱爲江左敏手作醉道士圖觀其趨向淸野陶然相樂尢有佳處

燕文貴吳興人軍中多畫山水人物貨於天門之道待詔髙益見而驚異遂聞於太宗且曰臣奉詔冩相國寺壁其間樹石非文貴不能成上亦賞其精筆遂詔入畫院嘗畫七夕夜市圖狀其浩穰之形至爲精備又畫舶船渡海像一本大不盈尺舟如葉人如麥而檣帆橰櫓指呼踴躍盡得情狀至於風波浩蕩島嶼相望蛟蜃雜出咫尺千里何其妙也

葉仁遇江南人好畫世俗人物唐紫微家有仁遇維揚春市圖狀其土俗繁浩貨殖相委往來緩疾之態深可嘉賞至於春色駘蕩花光互照不遠數幅深得淮楚之勝

郝澄字長源句容人長於佛道鬼神

毛文昌字則之蜀中人好畫郊野村堡人物能與眞逼又爲村童入學圖其行步動止拜立誦冩備其風槪

李士云金陵人傳荊公神贈詩曰衰容一見便疑眞李氏揮毫妙入神欲去鐘山終不忍謝渠分我死前身又善山水荊公贈古風有李子好山水而常寓城郭毫端出窈窕心手初不著之句

程懷立南郡人曽爲東坡傳神坡記有懷立舉止如諸生蕭然有意於筆墨之外之語

朱漸京師人宣和間冩六殿禦容俗云未滿三十歲不可令朱待詔冩眞恐其奪盡神也

朱宗翼畫院人也常與任安合手畫慕容夫人宅堂影壁神州圖樓觀屋木任安主之山水人物宗翼主之

徐確善冩照

劉宗道開封人作照盆孩兒以手指水影影亦相指形影自分每作一扇必畫數百本然後出貨卽日流布實恐他人模冩之先也

杜孩兒開封人在宣政間其筆盛行而不遭遇流落輦下畫院眾工必轉求之以應宮禁之須

徐熈金陵人世爲江南顯族熈所尙髙雅寓興閒放畫花木禽魚蟬蝶蔬果妙奪造化今之畫花者往往以筆暈淡而成獨熈落墨以冩其枝葉蕋蕚然後傅色故骨气風神爲古今絕筆所畫多在澄心堂紙上至於畫絹絹文稍麄米元章謂徐熈絹如布是也議者謂黃筌之畫神而不妙趙昌之畫妙而不神兼二者一洗而空之其惟熈歟熈嘗作風牡丹圖葉幾千餘片花只三朶一在正面一在右一在眾枝亂葉之背石竅圓潤上有一貓兒

徐崇嗣熈之孫花鳥綽有祖風又出新意不用描冩止以丹粉點染而成號沒骨圖以其無筆墨骨气而名之尢喜爲連樹及墜地棗艸虫蠶蠒之類

徐崇矩熈之孫崇嗣崇勲其季孟焉花鳥不墜家學作士女益工崇勲與崇嗣同藝

唐希雅嘉興人妙於畫竹作翎毛亦工學江南李后主金錯刀書有一筆三過之法𨿽若甚痩而風神有餘變而爲畫故顫掣三過處書法存焉喜作荊檟荒野之趣气韻蕭疏非畫家繩墨所拘

唐宿

唐忠祚二人皆希雅之孫花竹翎毛得世傳之妙墨竹棘鍼𨿽易元吉不能及之

趙昌字昌之劍南人善畫花果兼工艸虫所作不求形似直以花傳神而已初師滕昌佑後過其藝時州伯郡牧爭求筆迹昌不肯輕與故得者以爲珍玩大中祥符中丁朱崖聞之以白金五百金爲贈昌往謝之朱崖延以東閣命畫生菜數窠及爛瓜生果等命筆遽成及遷蜀尢有聲譽晚年多出金購其舊畫其自祕也如此門生王友亦知名

陶裔京兆鄠人幼警悟多巧思隸後苑造作所爲匠者組織珠翠爲副珈步揺花奩瓔珞之屬其功甚微太宗嘉賞之且曰以此意移於丹靑安知無後世名裔感上言潛志營學遂得祗候於圖畫院精於冩生日有增至召入畫禦扆屏裔極其精神兩歲方畢又畫大殿十二幅屏多作祝壽之意遷待詔裔之筆法與黃筌相近故時人語曰西蜀黃筌東京陶裔

梅行思江南人工畫鬥鷄至於爪起項引廽環相擊宛有角勝之勢

解處中江南人爲南唐後主翰林司藝俗呼爲解將軍善畫雪竹有冒寒之意其間多作禽鳥或羣聚或孤立如畏凜冽足有所觀

王曉泗州人善畫鳴禽藂棘鷹鷂師郭幹暉而精神骨力尢勝於郭畫人物亦古拙

母咸之江南人善畫雞毛色明潤瞻視淸爽大有生意馮待制有咸之紫朝雞一幅甚佳

傅文用開封人俗以三翁目之每見禽鳥飛立必凝神詳視都忘他好遂精於畫其爲鶉鵲能分四時毛羽議者謂傅三翁翎毛渾得生意較其眞者如鑑中見之

夏侯延佑字景休蜀人師黃筌花竹翎毛官藝

學劉文惠亦善花竹翎毛京師重之至有攜金玉換而不得者

王友字仲益蜀人師趙昌畫花不由筆墨專尙設色得芳艶之意

閻士安宛丘人家世業醫喜作墨戱荊檟枳棘荒崖斷岸蟹燕蒲藻皆極精妙尢長於竹幹怪萬狀有帶風煙雨雪之勢者尢盡其景

劉夢松江南人善以水墨作花鳥於淺深之間互相映發𨿽采繪無以加也尢善墨竹

尹白汴人專工墨花東坡嘗賦之云花心起墨暈春色散毫端

劉常金陵人善畫花竹气格淸秀名重江左家置園圃植花竹日遊息其間得意輙索紙落筆遂與造物者爲友染色不以丹鉛襯傅調勻深淺一染而就米海嶽謂常之學不減趙昌

張涇姑蘓人米元章稱其蘆鴈不俗

陳常江南人以飛白筆作樹石有淸逸意折枝花亦以逸筆一抺爲枝以色亂點花欲奪造化妙手也

張希顏漢州人初名適大觀初累進所畫花得旨特補將仕郎畫學諭希顏始師昌後到京師稍變院體

任源漢州人師張希顏

費道寜懷安人畫花多作交枝比趙昌有筆格

楊寵成都人畫花可亞費道寕

楊祁彭州崇寜人善畫竹翎毛有百禽帳又畫籠雞如生昭覺寺超然堂舊有倦翼知還等壁

李猷河內人長於鷹鶻世所作多摶搦狐兔鳬鷖之屬流血淋漓頗乖好生之意猷盡反之常見其畫二鷹坐於枯株之上貌甚閒暇略無猛鷙慘烈之狀而不失英姿勁气可尙也

韓若拙洛人善作翎毛每作一禽自觜至尾足皆有名而毛羽有數又能傳神

孟應之精於翎毛嘗畫扇作秋老海棠子著枝已幹而不枯猶帶生意坐一白頭翁生動

宣亨開封人久在畫院承平時入蜀終晉州兵官精花鳥初離院時徽宗畱之亨牢辭而去旣出當途命畫者甚眾頗厭苦之每云上嘗戒我勿出必爲措大所殃今果然也

老麻閩中人熈寕間以花鳥稱

胡奇長安人長於蘆雁

鮑洵西京人

鮑洋洵之弟俱工花鳥尢長布景

盧章汴人久在畫院多畫禁中物像如白杏花緑蕚梅白鸚鵡皆其本也

朱義江南人畫牛得斜陽荒艸村落荒閒之趣𨿽望戴嵩不及而亦後來名家

朱瑩義族也畫牛馬得名尢工人物

甄慧睢陽人畫佛像脫落世間形相具天人之威儀亦工牛馬

王凝爲畫院待詔花竹翎毛下筆有生意又工鸚鵡獅貓等

祁序江南人工花竹禽鳥又工畫牛人或謂有戴嵩遺風至於畫貓近罕其儔

李植字化光京兆人觀察使士衡之孫自幼好道不樂婚宦工山水劉貢父常贊之

丘慶余蜀人文播之子善畫花禽兼長艸虫風韻髙雅爲世所推初師滕昌佑晚遂過之

易元吉字慶之長沙人初工花鳥及見趙昌畫乃曰世不乏人遂逰荊湖搜奇訪古幾與猿狖鹿豕同遊故口傳心擊之妙一冩於毫端又於長沙捨後開圃鑿池以亂石叢篁梅菊葭葦馴飬水禽山獸以伺其動靜資於畫思故冩動植無出其右尢喜畫獐猿評者謂徐熈以後一人而已畫上多自書長沙助教易元吉畫

崔白字子西濠梁人善畫花鳥道釋人物山林飛走之類尢長於冩生極工於鵝宋畫院較藝者必以黃筌父子筆法爲程序自白及吳元瑜出其格遂變仁宗朝畫埀拱殿宸扆稱旨補龍圖畫院藝學弟愨字子中亦工花鳥尢喜作兔自成一家官至左班殿直

艾宣金陵人

丁貺濠梁人

葛守昌開封人畫院祗候

右三人並工花鳥宣尢喜畫鴿守昌兼善艸虫蔬菜

劉承年字公錫彭城人喜讀書曉兵法寫釋道人物得貫休之奇逸而用筆非畫家纎毫細管遇得意處𨿽堊帚可用此畫史所不能及官至崇信軍節度使

吳元瑜字公安開封人花鳥人物山林師崔白描法纎細傅染鮮潤大變唐五代宋國初之法自成一家官至合州團練使

孫可元好畫吳越間山水筆力𨿽不至豪放而气韻髙古

屈鼎開封人仁宗朝畫院祗候山水學燕文貴

陸瑾江南人江山風物落筆瀟灑布置宗王維而嫵媚過之

燕肅字穆之陽翟人文學治行縉紳推之官至禮部尙書贈太師山水寒林蹈王維之蹤仿李成之範獨不爲設色

宋道字公達洛陽人擢第爲郎山水閒淡簡逺取重於時

宋廸宋復古道之弟以進士擢第爲郎山水師李成又喜畫松或髙或偃或孤或雙以至於千萬株森森然殊可駭也傳有晚煙歸舎圖髙季廸題云鳥亂夕陽暗艸多秋徑微其猶子房亦得家法

王糓字正叔郾城人多取昔人詩句冩爲圖繪鋪張布置率皆瀟灑官至大理寺

範坦字伯履洛陽人山水師闗仝李成兼工花鳥下筆老健官承議郎

黃齊字思賢建陽人官兵部侍郎作風煙欲雨圖非陰非霽如梅天霧曉霏微晻靄之狀殊有深思

李公年山水雲煙運筆立意甚有餘思嘗爲浙江提刑

李時雍字致堯號適齋成都人崇寜間爲書學諭作墨竹與文湖州並馳官至殿中丞

郝處江南人

顧洪祝

童仁益字友賢蜀人

龍淵京兆機陽人

鍾文秀開封人爲翰林待詔

李元濟太原人

王易鄜州人

陳坦晉陽人

田景慶陽人

右九人俱工道釋人物處及淵兼傳冩淵尢善畫虎文秀兼學闗仝山水坦畫田家稱獨步仁益類孫知微元濟學吳筆易學鄰元濟

張宗古

丘訥河南雒陽人

郝鋭

梁忠信開封人仁宗朝畫院祗候

董斌潁川長杜人

侯封邠人爲畫院學生

符道隠長安人

右七人俱畫山水忠信體近髙克明而筆墨差嫩又寺宇過盛棧道兼繁贇豪鋒老硬但气類近俗封師許道寜不能踐其老格然筆墨調潤自成一體亦郭熈之亞道隠學無師法多從己見當其合作亦有可觀

李時敏字致道成都人宣和內府有詩意圖官至朝請郎

梁師閔【一作士閔】字循徳開封人能詩好畫花竹翎毛官至忠州刺史

武臣郭元方字子正開封人善畫艸虫信手寓興俱有生態官至內殿承制

武臣李延之畫虫魚艸木禽獸冩生尢工官至左班殿直

紀眞學範寛

韓拙字純全南陽人善畫山水窠石有山水純全集序云夫山水之術其格淸淡其理幽奧至於千變萬化像四時景物風雲气候悉資筆墨非博學廣識焉得精通妙用歟彼孶孶汲汲與利名相關實與吾道殊塗爾彼安足與言之因爲十論以資後學

李茂畫人物淸麗可愛

宋澥長安人湜之弟司封道之從祖髙潔不仕善畫山水林石

隠士趙雲子畫諸仙奇絕

袁仁厚師李文才

劉贊蜀人

李符襄陽人

李懷衮蜀人

李吉開封人畫院藝學

李佑河內人

右五人畫花鳥贊兼龍水符與懷衮吉俱學黃氏

侯文慶開封人爲翰林待詔工艸虫及蔬菜體尙精謹殊乏生气

董祥開封人爲翰林待詔畫琉璃瓶中雜花人多愛之

卑顯眞宗朝翰林待詔畫馬有韓幹之風

張戡瓦橋人畫蕃馬居近燕山得胡人形骨之妙盡肖戎衣鞍勒之精

丘士元

胡九齡絳人

二人工畫水牛士元於形似外特有意趣九齡弱子裴文睍而意瀟灑愛作臨水倒影牛

包貴宣城人善畫虎子鼎貴亦能任

從一開封人仁宗朝翰林待詔工畫龍水海魚

戚文秀工畫水筆力調暢畫淸濟灌河圖一筆長五丈自邊際起通貫於波浪之間與眾豪不失次序超騰回折畫鑑載常州佛寺後壁有徐友畫水亦名淸濟灌河中有一筆尋其端末長十數丈筆法旣老波浪起伏相對活動愈看愈奇

路衙推善畫魚體致純古

劉仲懷山陰人師文湖州墨竹

蒲永升成都人嗜酒放浪善畫水東坡嘗得其畫每觀之陰風襲人毛髮爲立

宋莊字臨仲漢傑之孫其山水气韻得家法但筆未老耳

賈公傑字千里文元公昌朝諸孫學馬賁而標格過之又作佛像極精細衣縷皆描金而不俗官至半刺而終

郭道卿字仲常遊卿字季熊熈之諸孫皆爲郡守頗有家學善畫馬其筆法眞季孟也

髙大亨字通叟長於山水

錢端回戚里人善冩平逺景

李景孟字仲淳善畫馬其於圖軸鑑別精確

邵少微字叔才澤民之子放曠不羈不樂從宦初爲馬曺不一月棄官去則取補官勅牒盡畫飛潛走伏之物已乃抵於地遂致終身焉筆墨艸具而有餘意

李元崇字季姚文正公裔官止縣令山水師範寛淸潤可喜尢工雪景士友求之略無恡色

李蕃字符翰成都人才元之曽孫李氏世以書名蕃得其家學轉而爲畫善道釋人物但不善布色以俗工代之反晦所長

髙克明絳州人端願謙退尢喜幽黙多行郊野間覽山林之趣箕坐終日歸則燕坐靜室故景造筆下亦喜道釋人物花鳥樓臺評者謂其山水𨿽工不免有畫人之習無深厚髙古之气仁宗朝爲待詔守少府監主簿

商訓善鼓琵琶學闗仝山水頗爲切近觀其筆勢勾斫山石少皴殆不及仝

許道寜河間人學李成畫所長者三一林木二平逺三野水皆造其妙而又命意狂逸自成一家頗有气焰所謂得李成之气者也

黃懷玉華原人有足疾時人目爲跛子學範中正山水頗得其格有祕山圖意思孤特得其巖嵪之骨樹木皴剝人物淸灑有範生之風

翟院深營丘人師李成山水爲本郡鼓師郡燕作樂頓失鼓節太守詰之翟對曰性本好畫操撾之次忽見浮雲在空宛若奇峯可爲畫範故失其節翊日命院深爲畫果有竦突之勢甚異之其臨摹李成彷佛亂眞時人議得李成之畫者三人許道寕得成之气李宗成得成之形院深得成之風

劉永開封人師闗仝爲山水意思筆墨頗得其法

趙幹江寜人李煜時爲畫院學士有江行圖深得浩渺之意

李隱五原人畫山其勢超峻截空而立復有平逺之趣至於飛泉曲水周流左右皆不逾尺止以焦墨皴淡全無勾斫其巧妙如此

龎崇穆字季和北平人大中祥符初營玉淸昭應宮召入畫山水列壁而林巒艸竹溪谷磴道莫不精備又於空穴中作遊雲直上之狀爲風所駕捲舒聚散其勢不拘詔入圖畫院崇穆不就而去

曹仁希字企之毗陵人善畫水無與敵者凢爲驚濤怒浪萬流曲折以至輕波細澑於一筆自分淺深之勢以爲佳爾

燕文季神宗時人畫山水作花村曉月平江晚雨竹林暮靄松溪殘雪四時景畫院謂之燕家景

陳用之居小窯村善山水宋復古見其畫曰此畫信工但少天趣耳先當求一敗■﹝土廧﹞張絹素倚之■﹝土廧﹞上朝夕觀之旣久隔素見敗墻之上髙平曲折皆成山水之勢心存目想髙者爲山下者爲水坎者爲谷缺者爲澗顯者爲近晦者爲逺神領意造恍然見其有人禽艸木飛動往來之象則隨意命筆自然景皆天就不類人爲是爲活筆用之感悟格遂進

王可訓京西人熈封待詔也工山水自成一家曽作瀟湘夜雨圖實難命意宋復古八景皆是晚景其間煙寺晚鐘瀟湘夜雨頗費形容鐘聲固不可爲而瀟湘夜矣又復雨作有何所見蓋復古先畫而後命意不過略具掩靄慘淡之狀耳後之庸工學此題以火炬照纜孤燈映船其鄙淺可惡可訓之作悉無此病

李明善山水用墨不俗

池州匠作秋蒲九華筆粗而有生意師董源

蔡規建昌人

兼至誠大觀初補將仕郎

馮曠河內人

何淵

劉仲先成都人

右五人俱工山水

李宗成鄜畤人工畫山水寒林學李成破墨潤媚取象幽奇林麓江臯尢爲盡善

賀眞延安人專山水宣和初建寶眞宮一時名手畢呈其枝有忌眞者推爲講堂照壁實難下手眞亦不辭日醉酒於門眾工皆畢中使仡眞眞以幕圍壁揮卻其徒不數日成作雪林髙八尺觀者嗟賞眾工斂袵

寗濤華陰人師範寛多作闗右風景但樓觀人物纎悉畢呈失於太顯正如髙克明人謂馬行家山水也

寗久中濤子也又兼畫人物筆意不減其父但多平逺道路之景不起峯頂耳

髙洵開封人山水師髙克明

劉翼耀州人學範寛

宋處邢州人州署有郭熈蒲溪春澑圖乃宋所模

李逺靑州人學李成气象深逺馳名崇觀間

郝士安太原楡次人張遠弟子事師甚敬常執杖侍立左右

張舉懷州人不羈好酒日與羣小遊市肆作鼓板社工山水尢長濺瀑

趙林字子安懷州人山水步驟李成

郭鐡子楡次人學李成善鍜鐡作方響故號爲鐡子

老成洺州人工雜畫尢長山水性沈黙筆法謹細如其爲人

李希成華州人慕李成遂命召入畫院

田和陜人學李成意韻深逺筆墨精簡

蒙亨華州人學寗濤山水

戰徳淳本畫院人因試蝴蝶夢中家萬里畫蘓武牧羊假寐以見萬里意遂魁能著色山水人物甚小靑衫白袴烏巾黃履不遺毫髮又作紅花緑柳淸江碧岫一扇之間動有十里光景眞可愛也

和成忠京西人宣和時待詔學李成筆墨溫潤病在煙雲太多耳

劉堅瀟湘人多作小圖無豪放之气

郝孝隆太原人師李成

李覺京師人字民先自號方平九友能書能琴能占長於山水每被酒則繃素於壁以墨潑之隱而成像曲盡自然之態

黃斌老潼川安泰人文湖州妻侄登科任戍倅

黃彛字子舟斌老之弟

劉明仲

黃與廸

楊吉老字克一張文潛之甥

右五人俱善竹

成子

張逺字行之太原楡次人隱士

張明逺之侄

王元通滄州人

劉銓字眞孺成都人

季皓字雲叟唐臣孫也避亂入蜀

任粹才仲之侄

雍巘字幼山興元人

蔡棨字天啟丹陽人進士入仕

右九人俱畫山水元通師李成爲人豪逸每畫竟大呼奇奇數聲乃得意筆也其有兼技者銓佛像巘墨竹棨人物

閭丘秀才江南人長於畫水

喬仲常人物師李伯時

孔去非汝州人寜極先生之後長於小筆淸雅可玩尢工艸虫竹雀

劉松老字榮祖巨濟之子書學米元章畫師蘇東坡

王逸民永康導江人初爲僧名紹祖詩畫效周忘機而气韻懸絕學山谷艸書亦佳

馮久照字明逺汾州人後寓蜀畫山初頗繁冗後因郭熈之孫遊卿來爲太守盡以家學傳之格遂一變

劉履中字坦然汴人也畫故事人物未脫工气

張嗣昌字起之與可外孫筆法旣有所授每作竹乘醉大呼然後落筆

歐陽黌開封人工傳冩

葉漢卿

李漢舉

薛彥晦

王佐才

雷殿直

楊道學

田逸民濟南人入宣和畫院祗候

右七人工畫竹

臺亨夏縣人元丰中修景靈宮調天下畫工亨名第一待詔翰林固辭歸養

妙頥眞南陽人畫墨鬼暈淡有功山谷嘗跋之

黃宗道宣和畫院待詔工蕃馬人物師胡環東丹王世論胡畫馬得肉東丹得骨宗道二法俱備畫上冩京師黃宗道

何澄長沙人

賈行恭北地人

郭信開封人畫院賜緋待詔

呂漸洛陽人

周與權長沙人

田松舞水人

王登仕

右七人俱善佛道鬼神澄師武洞淸行恭尢長於巨人大馬信兼山水得李成惜墨法气象淸曠其皴搶又類賀眞漸亦善山水窠石深得位置登仕佛道別具一體衣帶飄薄

王藻工牛馬

趙宣用飛白筆作人物宣和元年試中畫人

洪子範東京人工人物山水

戴琬京師人宣政間在翰林恩寵特異工翎毛花竹嘗入閣供奉後因求者甚眾徽宗聞之封其臂不令私畫故傳世者鮮

楊安道九江人學範寛山水用焦墨太重耳

何霸工船水

支選仁宗朝畫院祗候工畫太平車又畫酒肆邊絞縛樓子有分疏界畫之功兼工雜畫

趙裔

鄧隱梓州人

二人工道釋人物花鳥隱兼山水

張惇禮汴梁人哲宗婿也人物樹石兼仿顧陸筆法緊細神采如生贈太師

程坦松竹頗佳人物甚俗米元章謂能污茶坊酒肆者此論眞是

李石字知幾資州人少負才名旣登第入太學博士直情徑行不附權貴出主石室就學者如雲蜀學之盛古今罕儷其倅成都醉吟之餘時作小筆風調逺俗蓋其人品旣髙𨿽遊戲間而心畫形矣

靳東發字茂逺工人物集古今諌諍百事爲圖號百諌圖官至州倅其子詠字少張亦善山水

李頎字粹老嘗畫山並詩上東坡坡次其韻有平生自是个中人欲向漁舟便冩眞詩句對君難出手雲泉勸我早収身之句

陳直躬髙郵人坡有題所畫詩云野雁見人時未起意先攺君從何處看得此無人態

朱象先字景初松陵人馳名元符間坡跋其畫云能文而不求舉善畫而不求售文以達吾心畫能適吾意

張無惑山人也善山水

何充姑蘇人能冩貎

眉山老書生不得其名作七才子入闗圖山谷謂人物各有意態以爲趙子云之苖裔

勾處士不記其名在宣和間鑑賞第一眷寵甚厚凢四方所進必令品定命以官衡而不爲止賜處士之號令待詔

畫院雍秀才坡有詠所畫艸虫八物詩詩意每一物譏當時用事者一人升髙不知回竟作粘壁枯以比介甫初來花爭妍倐去鬼無迹以比章惇詩與畫俱刻石流傳於世又作畫捕魚圖贊載集中

章友直善龜蛇以篆筆畫頗有生意又能以篆筆畫棊盤筆筆相似

內臣童貫字道輔開封人道君時爲供奉官順承得幸詣三吳訪書畫奇巧貫父湜雅好藏畫一時名手如易元吉郭熈崔白崔愨軰往往資給於家貫侍父獨得其妙能作山林泉石然以刑余而主兵柄喪君隕國適足爲翰墨之辱耳姑存之比於檮杌

內臣劉瑗字伯玉開封人家多奇畫尢能考核眞僞皆極精當放筆作雲林泉石頗復瀟灑

內臣梁揆字仲敍開封人花竹人物山水一一能之

內臣羅存字仲通開封人作小筆山水𨿽身在京國而浩然有江湖之思

內臣馮覲字遇卿開封人慕王晉卿筆作江山四時之景頗極精妙

內侍賈祥字存中開封人作竹石艸木鳥獸樓觀皆工亦善人物

內侍樂士宣字徳祥

內侍李正臣字端彥

內侍李仲宣字象賢

右三人俱工花竹禽鳥

魏觀察

任源字道源自號眞常子

二人俱政宣宦寺魏善墨竹任作枯木怪石小景可觀

內臣楊自言字詢直開封人喜經史畫山林泉石人物荒逺蕭散气韻髙邁尢善冩照

越國夫人王氏端獻王婦爲小詩有林下風致以淡墨冩竹整整斜斜曲盡其態見者疑其影落縑素亦善書

和國夫人王氏宗室仲輗之室能詩章兼長翎毛

崇徳郡君李氏朝議大夫王之才妻李公擇之妹也能臨松竹木石見本卽爲之曽臨文與可紆竹及著色偃竹米元章莫能辧山谷亦有題姨母李夫人紆竹偃竹及墨竹圖歌詩載集中

宗婦曹氏所畫花鳥等皆非優柔軟媚取說兒女者眞若得於逰覽見江湖山川間勝槪以集於毫端嘗作臨平藕花圖人爭影冩參寥子贈以詩云臨平山下藕花洲旁引官河一帶流雨棹風帆有無處筆端須與細冥搜

文氏湖州第三女張昌嗣之母也居郫湖州始作黃樓障欲寄東坡未行而湖州謝世遂爲文氏奩具文氏死復歸湖州孫因此二家成訟文氏嘗手臨此題於屋壁暮年盡以手訣傳昌嗣

盧氏許州人能作墨竹梅聖兪嘗賦詩題之

章煎友直之女能如其父以篆筆畫棊盤筆筆相似

艶艶任才仲之妻有絕色善著色山水

桐廬方氏陳晦叔子婦作梅竹極淸逺

道士呂拙京師人喜爲樓臺又能廓落地勢映帶池塘但於人物傷繁耳太宗方營玉淸宮拙畫郁羅蕭臺樣上進上覽圖嘉嘆下匠氏營臺於宮授拙待詔拙辭願爲本宮道士上賜紫衣

道士田白兗州人竹石學東坡

林靈素善畫竹湖州元妙觀有石刻一枝

何尊師不知何許人居衡嶽往來蒼梧五嶺僅百餘年人問其氏族年壽但云何何問其鄊裏亦曰何何時人因號曰何尊師喜戲弄筆墨工作花石尢以畫貓專門爲時所稱

牛戩字受禧河內人信筆冩寒鵲野雉鳩子佳甚

李八師卭州依政人工道門尊像

劉道士亡其名建康人工佛道鬼神落筆遒勁與巨然同時畫亦同但劉畫道士在主位巨然則以僧在主位以此爲別耳尢善山水師董源

程若筠宣政間太乙宮道士古木老棘殊峭勁兼冩花竹翎毛疏渲頗工花則每樹只作數花亦頗淸雅

蕭太虛畫墨竹墨梅松柏雜樹每畫湏用濃墨作枝梢其上暈梅花有山林淸幽气像題名作陰文篆字於石上如石刻然

甘風子闗右人陽狂恃酒畫人物以細物作頭面動以十數然後放筆如艸書法以就全體頃刻而成妙合自然多畫列仙之流題詩其後傳觀旣畢往往毀裂而去故傳世極少一日忽別數與逰者薫浴題頌擲筆而逝

王顯道漢州人本餅師後學道專心畫龍格制雄壯

李徳柔駕部貟外郎宗固孫也宗固景佑中守漢州有道士尹可元精練善畫以遺火得罪宗固緩其死會赦免後可元以壽終二十年矣宗固子世昌之婦夢可元入室而生徳柔且名蜀孫幼而善畫長讀莊老喜之遂爲道士賜號妙應其冩眞妙絕一時坡贈詩云千年鼻祖守闗門一念還爲李耳孫香火舊緣何日盡丹靑余習至今存

三朶花房州人不知姓名常戴三朶花故名之能作詩又能自冩眞

徐知常字子中建陽人能詩文尢通道儒典教畫神仙事明其本末宣和中除蕊珠殿侍宸

眉山道士羅勝先自號云和山長善山水有古意然布置景物多越巂夜郎所見蓋其人善地理徧歷諸山所以曲盡形勢又多作雨餘螮蝀可觀

李時擇遂寜人初爲僧受業於成都金地院後遊中原多觀古壁見武洞淸所畫羅漢豁然曉解得其筆法兵亂歸蜀卽以畫名

楊大明字民瞻號至樂子善畫龜蛇丈人山藏經閣後壁有所作龜蛇廣丈餘最雄傑嘗爲之罘蔡肩吾作息龜龜之六藏畫者止能爲神屋而已而其妙處頭瓜皴皵見於殻間鼻竅深潤觀者疑其息也

沙門巨然江寜人山水筆墨秀潤善爲煙嵐曉景而古風峭拔宛立風骨又於林麓間多爲卵石如松栢艸竹交相掩映旁分小徑逺至幽墅於野逸之景甚備米海嶽雲巨然師董源少年時多作礬頭老來平淡趣髙

元靄蜀中人幼來京師相國寺落髮授大具足戒通古人相法遂能冩眞太宗幸後苑賞春方還烏巾挿花天姿和暢靄一揮而就略無凝滯上優賜之由是多禁中供奉一日在禦書院冩粉本中官皆來觀靄公每成染顏色畢懷中別出一小石研磨取色蓋覆肉色之上然後遂如眞眾所以不及者正此忽一小黃門懷此石去靄愬於李都知李言小底至多不知姓名靄公因懷中探出頭子言此可以驗之李一見大笑曰此楊懷吉也何倉卒間圖冩筆法如是精妙自此傳神聲價蔚爲獨步

吳僧繼肇工畫山水與巨然同時體亦相類但峯巒稍薄怯耳

僧夢休江南人花竹禽鳥學唐希雅

僧居寜毗陵人酒酣好戲墨作艸虫筆力勁峻不專於形似每自云居寜醉筆

僧擇仁寓永嘉畫松初集諸家所長後夢吞數百條龍遂臻神妙性嗜酒每醉揮墨於綃紈粉堵之上醒乃添補千形萬狀極於奇怪

建陽僧惠崇工畫鵝鴨雁鷺尢工小景善爲寒汀逺渚瀟灑虛曠之象人所難到

僧仲仁會稽人住衡州花光山以墨暈作梅如花影然別成一家所謂冩意者也

寶覺大師畫翎毛蘆雁甚不俗

僧徳正信州人徐競之兄徐林之弟登科爲平江教官棄而爲僧能畫人物山水種種淸絕專師李伯時

僧維眞嘉禾人工傳冩

僧眞慧杭州人畫山水佛像近世佳品翎毛墨竹有江南气象

惠洪

覺範能畫梅竹用皂子膠畫於生絹扇上燈月下宛然影也筆力於枝梗極遒健

道宏峩眉人姓楊受業於云頂山相貎枯瘁善山水佛僧晚年似有所遇遂冠巾攺號龍巖隱者往往言人心事輒符合往人家畫土神其家必冨畫貓則無鼠

吳僧法能作五百羅漢少遊爲之記

智平成都淸涼院僧善畫觀音南商毛大節得其像以歸過海風浪大作開展祈禱光相忽現如大月輪良久之間已數千里

祖鑑成都僧師智平觀音曽於卭州鳯凰山畫一日忽現五方圓相直閣計敏功爲作瑞像記

虛已亦成都僧善山水白馬院僧慧琳多蓄圖書爇香煮茗終日蕭然不知身在囂塵中有虛已雪陣及山水二幅以爲珍玩

覺心字虛靜嘉州人初作艸虫南僧呼爲心艸虫後得山水訣於宣和畫院人亦能詩陳去非稱其無一點僧气

智源字子丰遂寜人作看雪圖一髙僧抱膝而坐石岸昻首竚目蕭然有出塵之姿

智永成都四天王院僧工小景長於傳模宛然亂眞嘗作瀟湘夜雨圖上邵西山西山卽題云嘗擬扁舟湘水西蓬牕剪燭數歸期偶因勝士揮毫處卻憶當年夜雨時西山旣詠詩問云前軰曽有此詩否永因誦義山問歸篇西山矍然亟取詩以歸翌日乃復攺與之曽擬扁舟湘水夜雨牕聽雨數歸期歸來偶對髙人畫卻憶當年夜雨時深恐多犯前人也

眞休漢嘉僧山谷所與逰淸閒居士王朴之子善模搨人物如眞

道臻嘉州僧能墨竹

妙喜師長冩貎

超師北地人宣和畫院名手工道釋人物

華光長老衡州人酷愛梅花方丈植梅數本每花放時移牀其下吟詠終日偶月夜見窓間疏影橫斜蕭然可愛遂以筆規其狀因此好冩得其三昧山谷見而美之曰嫩寒淸曉行孤舟籬落間但欠香耳往往士大夫有索數年而未下筆者有不求而自得者華光每冩時必焚香禪定意適則一掃而成及其臨老縱心筆墨愈作愈髙於時宗冩六人補之亦在其列當時名公巨卿詩詞褒美不下數千首而公平日所作一千二百餘本今世有華光梅譜行世眉公筆記雲華光不但冩梅兼長山水曽爲王翼冩湘山樹及橘洲圖

畫史會要卷二

●欽定四庫全書

畵史會要卷三

﹝明﹞朱謀垔撰

○南宋

髙宗諱構徽宗第九子書畵皆妙作人物山水竹石自有天成之趣上用幹卦印晚居北內多用太上皇帝之寶徳壽殿寶禦府圖書

景獻太子諱詢燕王徳昭九世孫希懌之子善畵竹石

臨川郡王乃裕景獻太子之子孝宗之弟書學髙孝兩朝筆法尢工墨竹喜作掛屏長竿枝梢旁出如檐底乍見濃墨獵獵頗具掀舞之態題詩其上用善雅堂印

子澄字處度廉介修潔流落巴峽四十年藉添差祿以自給善艸隸長歌詩人不知其能畵也紹興末官秭鄕士子重其風度每載酒從之遊一日乘醉入小肆見素壁可愛案上拈禿筆作濺瀑勢欲動屋筆力極遒壯

伯駒字千里優於山水花果翎毛光堯嘗命畫集英殿屏賞賚甚厚多作小圖流傳於世官至浙東路鈐轄

伯驌字希逺千里之弟善畫山水人物尢長於花禽傳染輕盈頓有生意嘗畵姑蘇天慶觀樣進呈孝宗書其上令依元樣建造今玄妙觀是也仕至觀察使子師睪官至八座亦善畵花二趙有皂隸趙大亨衛松兩人者供其畵事多獲遺稿且熟其用意傅色每仿千里希逺圖寫皆能亂眞世傳大亨之迹多靑緑山水神僊故實

孟堅字子固號彛齋居士居海鹽廣陳鎭寶慶二年進士修雅博識人比米南宮東西遊適一舟橫陳雅玩意到吟弄至忘寢食過者望而知爲趙子固書畵舩嘗得姜白石所藏定武本禊帖夜泛至霅之升山風起舟敗子固立淺水中手持禊帖語人曰蘭亭在此余不足問因題於卷首云性命可輕至寶是保又嘗與周公謹諸好事家各攜書畵放舟湖上相與評賞子固脫帽以酒晞髮箕踞歌離騷旁若無人薄暮入西泠掠孤山艤棹茂樹間指林麓最幽處瞪目絕叫曰此是洪穀子董北苑得意筆也鄰舟皆駭絕以爲眞謫仙人畵善水墨白描水仙梅蘭山■﹝樊﹐石代大﹞竹石淸而不凡秀而雅淡有梅譜傳世官至朝散大夫嚴州守

孟淳字子眞子固之弟繼秀安僖王后自號竹所墨竹可觀

孟奎字文耀號春谷畵竹石蘭蕙官至祕閣修撰

士表善山水尢喜作墨竹思致如鄆王秀潤過之子厚作小山藂竹有思致

師宰字牧之號隨庵居天臺臨海登眞西山門學墨竹得徐熙之妙

與懃號蘭坡居處州靑田嘉熙間知臨安府以右文殿修撰奉祠善臨摹古畵作墨竹亦佳

已上南渡後帝王宗室

米友仁元章之子也小字虎兒幼年山谷贈詩曰我有元暉古印章卽刓不忍與諸郎虎兒筆力能扛鼎教字符暉繼阿章遂字符暉寧和中爲大名尹天機超逸不事繩墨其所作山水點滴煙雲艸艸而成不失天眞風气絕肖乃翁每自題其畵曰墨戲被遇光堯官至工部侍郎敷文閣直學士日奉淸閒之燕方未遇時士大夫往往可得其筆旣貴甚自祕惜眾嘲之曰解作無根樹能描蒙鴻云如今供禦也不肯與閒人後享年八十神明如少壯時無疾而逝

朱惇儒字希眞少從陳東野學嘗賦古鏡云試將天下照萬象總分明東野奇之紹興間官至浙東憲秦檜當國有攜希眞畵山水謁檜檜薦於上頗被眷遇與米元暉對禦輒畵而希眞恥以畵名輒退避不居常語人曰吾非善畵者所畵多出錢端回之手其實非也

廉布字宣仲山陽人少年登第官武學博士以連貴婣坐廢後居紹興旣絕仕宦之念專意繪事山水林石種種飄逸師東坡幾於升堂

江參字貫道江南人形貌淸臞嗜香茶以爲生居霅川深得湖天之景平逺曠蕩盡在方寸山水學董源而豪放過之趙叔問居三衢治園築館取楚詞之言名曰崇蘭嘗與陳簡齋程致道從容其中命貫道爲之圖乃命畵史各繪像其上乃賦詩焉曾被召至臨安卽有旨館於府治明當引見是夕殂信有命也

張鎡字功父號約齋淸標雅致爲時聞人詩酒之餘能畵竹石古木字畵亦工

翟汝文字公巽丹陽人紹興初參知政事嘗自畵佛道像六十餘軸及著色楚天春曉圖藏於家

張翼字性之號竹林金陵人初學畵於明彥龍成於盛師顏人物道像雜迹外尢工逸筆居杭時嘗爲巨璫羅大節作導引四圖各系以自制小讚羅上直時張於直捨中理宗顧見之曰此畵格工致可於閣下開版竟不問誰筆其運窮不偶如此

李昭字晉傑鄄城人仕江州徳化尉長於墨竹自云他人以蕭疏爲能余以重密爲巧吾之墨竹一派不讓湖州又善墨花小筆亦能山水學範寛尢精篆學紹興間終於江南

朱熹字符晦徽州婺源人有宋大儒書畵俱能畵得吳道子筆法

林逋字君復杭州人賜謚和靖先生亦善繪事

曽士賢字進之精於畵凡山水翎毛鱗介竹梅花艸點染綽有神气傳神寫照曲臻其妙

連鰲字仲舉吉州人自號石臺居士精於長短句工畵魚幾於徐白紹興間人

揚補之字無咎號逃禪老人南昌人也祖漢子云其書從才不從木髙宗朝以不直秦檜累徵不起又自號淸夷長者水墨人物學李伯時梅竹松石水仙筆法淸淡閒野爲世一絕

戚畹吳琚字居父號云壑汴人慶元年間以鎭安節度使畱守建康遷少保性寡嗜好惟以詞翰自娯字類米南宮嘗作墨竹坡石品自不俗

楊瓚字繼翁號守齋度宗朝女爲淑妃官列卿好古博雅善琴能作墨竹

楊鎭字子仁嚴陵人號中齋尙理宗周漢國公主書學張卽之墨竹在鄆王員大夫間蘊藉可觀畵上印記用駙馬都尉印

謝堂號恕齋善竹石松蘭淸雅可愛官至樞密使

王淸叔號惺齋開封人乾道間進士學廉宣仲枯木竹石

韓侂冑嘉泰間爲平章太師善作水墨竹石所畵大葉瑯玕自稱太師竹卷軸上用安陽開國印記

兪徵字子淸吳興人作竹石得文蘇二公遺意淸潤可愛光宗朝任大理少卿號且軒

王利用字賓王潼川人舉進士終夔憲善書爲光堯所愛畵則山水長於人物但精謹而已不及書也

鄭希古河東人長於平畵出新意輒過人初不甚精後遇郝章盡得其法

揚簡字敬仲慶元慈溪人師於陸象山喜作墨竹士大夫求者欣然落筆有石本橫枝傳世理宗朝官至寶謨閣學士謚文元人尊稱曰慈湖先生

王會字符叟工花鳥頗拘院體枝葉爪羽窮極微細乾道間官朝請大夫

馬和之錢塘人紹興中登第官至工部侍郎善畵人物佛像山水效吳裝筆法飄逸務去華藻自成一家髙孝兩朝深重其畵每書毛詩三百篇令和之圖寫

湯正仲字叔雅江西人楊補之甥後居黃巖號閒庵開仙蘭亦佳弟叔用能墨梅

畢良史字少董紹興間進士作窠木竹石兼寫雲龍小楷亦妙

馬宋英溫州人放達能詩父歿家資日削至錢唐遊淨慈寺寫古松於壁題云磨出一錠兩錠墨掃出千年萬年樹月明烏鵲誤飛來踏枝不著空歸去丁大全丞相賞其詩畵急命索之人忌其能閟不令出卒不遇此誠詩讖作墨梅竹俱妙

毛信卿溫州人放意詩酒畵竹自給號篔山杭人舁其片幅轉售於市輒爭取之自言大竹畵形小竹畵意得法於趙牧之

裴叔泳字徳遊號靜庵居士其先汴人徙錢唐財雄鄕裏建炎間裴節使之孫也與楊中齋駙馬爲書畵友善蘭竹枯木怪石畵上用嘉善堂印

水丘覽云杭州臨安人效米元暉作山水逼眞又善寫貌

楊季衡

劉夢良

二人洪都人俱善墨梅季衡補之侄夢良其親黨也季衡亦作水墨翎毛

闕生不知何許人作古木雪景梅花寒鴉凍鵲深得其意

李唐字晞古河陽三城人徽宗朝曽補入畵院建炎間太尉邵淵薦之奉旨授成忠郎畵院待詔賜金帶時年近八十善畵山水人物筆意不凡尢工畵牛髙宗雅愛之嘗題長夏江寺卷上云李唐可比唐李思訓

劉宗古汴京人宣和間待詔成忠郎畵人物山水佛像靖康亂流落江右紹興二年進車輅式稱旨復舊職提舉車輅院事其畵人物長於成染不肯粉水墨輕成但筆墨纎弱耳

馬興祖河中人賁之後紹興間待詔工花鳥人物山水髙宗每獲名蹤卷軸多令辧驗子公顯世榮能世其傳紹興間承務郎畵院待詔賜金帶

馬逵

馬逺

二人世榮之子山水人物花禽得家傳之妙逵疏渲極工毛羽燦然飛鳴生動之態逼眞殊過於逺它皆不逮逺能種種臻妙獨步畵院中光寧朝爲待詔

馬麟逺之子能世家學然不逮父逺愛其子多於己畵上題作馬麟蓋欲子得譽也爲畵院祗候

夏珪字禹玉錢塘人寧宗朝待詔賜金帶畵人物髙低醞釀墨色如傅粉之色筆法蒼老墨汁淋漓雪景全學範寛院中人畵山水自李唐以下無出其右者子森世其學而不逮

楊士賢師郭熙多作小景山水林木勁挺似亦可取峯石水口雄偉之筆逺不逮熙

李廸河陽人花鳥竹石頗有生意亦畵犬髙季廸題有絕句

李安忠花鳥走獸差髙於廸尢工捉勒山水平平子公茂世其學

蘇漢臣開封人師劉宗古釋道人物尢善嬰兒

朱鋭河北人山水人物師王維尢好寫騾綱雪獵盤車等圖形容布置曲盡其妙筆法類張惇禮弟森學於兄而不逮

張浹

顧亮師郭熙山水人物與張浹同業

李從訓工道釋人物花鳥

周儀宣畵人物謹守法度淸秀入格摹唐畵有可觀

焦錫師石恪人物

李端汴人作梨花鳩子得法

右十一人宣和畵院待詔紹興復舊職有賜金帶者爲廸子徳茂從訓子玨能世其業徳茂淳佑待詔玨淳熙待詔

胡舜臣

張著

二人俱張浹顧亮同門各得熙之一偏亮能大幅巨軸浹喜布置著畵重山疊巘頗繁冗舜臣謹密𨿽皆不逮其師然後人無及之者

羅仲通汴人

霍適字南仲渭州人

李明友字題孺成都人

黃廣字彥暉靖州人

吳璜延陵人

王世英字才仲號頥齋

來子章

員眞字光祖一字勝之金陵人

尹大夫遺其名髙宗朝畵院待詔

萬濟

吳瓌琚之弟

右十三人俱畵竹丁權有竹譜仲通所作類院體行筆巧妙乏蕭散气象璜效文湖州世英及眞效東坡子章畵葉失之太短

張瑞衡鎭江人畵木石有名以進士調句容縣尉

陳珩字行用號此山所翁弟亦善龍水時作水墨枯荷折葦虫魚蟹鵲及墨竹極有生意仕朝請郎

艾叔字景孟建寧人號竹坡早遊太學善畵竹與陳所翁同捨畵龍俱得名時稱六館二妙仕爲寧海軍節度判官時又有茅汝元進士號靜齋善墨梅人以艾竹茅梅爲稱

魯之茂海鹽當湖人號雪村畵梅竹寧宗朝仕爲郎

王栢字會之號魯齋金華人事朱氏之學不求聞逹梅竹之妙不妄與人世罕知之

林椿錢唐人師趙昌花鳥傳色輕淡深得造化之妙淳熙間畵院待詔

趙彥汴人居臨安不入畵院開市畵扇得名作人物山水細碎深逺

蕭照濩澤人頗知書亦善畵靖康中流入太行爲羣盜一日掠至李唐照雅聞其名卽辭賊隨唐南渡唐盡以所能授之紹興中入畵院其畵山水人物異松怪石蒼瑯古野惜用墨太多書名於樹石間

劉松年錢唐人居淸波門俗呼爲暗門劉山水人物師張惇禮而神气過之寧宗朝進畊織圖稱旨賜金帶院中人絕品也

李嵩錢唐人少爲木工頗逺繩墨後爲李從訓養子工畵人物道釋得從訓遺意尢長於界畵光寧理三朝畵院待詔有宋宮觀潮圖楊眉庵題之侄永年世其家學咸熙秪候

賈師古汴人紹興畵院祗候師李伯時自描人物得閒逸自在之狀

王訓成山東人人物山水描寫粗惡紹興畵院待詔名餅■﹝飠者﹞王當時上方所尙蕭李之迹故訓成不得志而死

徐珂蘇漢臣婿學婦翁畵人物得其遺意

梁楷東平相義之後善畵人物山水道釋鬼神師賈師古描寫飄逸靑過於藍嘉泰年畵院待詔賜金帶楷不受掛於院內嗜酒自樂號曰梁風子院人見其精妙之筆無不敬伏但傳於世者皆艸艸謂之減筆

毛松沛人一作昆山人畵花鳥四時之景子益益子允升皆世其業益乾道間待詔允升景定待詔

王定國汴人隨吳郡王渡江居臨安花鳥師李安忠亦學二崔筆法傅色輕淺淸雅不凡後郡王薦入仕賜金紫

陳居中嘉泰年畵院待詔專工人物蕃馬布景著色可亞黃宗道

白良玉錢唐人工道釋鬼神子用和能世其學俱爲畵院待詔

王輝錢唐人理度朝畵院祗候人物道釋頗工亦能作山水艸率間嘗用左手描寫遂目爲左手王子用之世其能

李■﹝王莫﹞安忠子紹興時待詔

侯守忠

呂源

衛升

宋良臣

吳元亨金陵人

徐世昌石城人本之從子

王安道

劉興祖

何世昌淳熙畵院人

衛光逺

劉文惠

何浩

曹瑩

宋碧雲景定間畵院待詔

右十五人並工花鳥安道光逺浩瑩四人宗李廸興祖宗韓佑碧雲兼善人物

何靑年錢唐人

蘇堅焯之子慶元間待詔

曹正國字良有景定待詔

顧師顏杭人景定待詔

周鼎臣杭人

孫用和

李春

毛政廬江人

李煥

孫必逹錢唐人師蘇漢臣

右十人並工道釋人物

陸靑師李唐作山人得筆法用墨淸秀簡易不凡喜用濃墨木葉不分惟風雨圖最佳紹興畵院待詔

張訓禮舊名惇禮避光宗諱攺今名學李唐山水人物恬潔滋潤時輩不可及劉松年師之一說著色靑緑如趙千里筆法

於靑年毗陵人嘉定間專畵荷花艸虫世號於荷

馮大有文簡公族孫自號怡齋寓居吳門專畵荷蓮精巧入格

彭臯錢唐人師林椿花果寫生

髙嗣昌珣之從子師李唐作山水寒林古木嘉定間畵院待詔

韓佑石城人小景花鳥艸虫師林椿染色筆法可並石橋王紹興畵院祗候

許廸毗陵人專工艸虫師居寧作黃花紫菜靑艸紅葉精妙入神

楊安道九江人

林谷成

二人並師範寛人物山水安道有江湖气韻谷成樹石平逺秀麗淸潤

牟仲甫隨州人畵猿獐猴鹿與易元吉相似湖廣多有之

樓觀錢塘人工畵花鳥人物山水學馬逺筆法傅色俱不細潤咸淳祗候

方椿年錢塘人工人物道釋著色山水神仙故實景定祗候

範安仁錢塘人俗呼範癩子寶佑待詔

錢光甫杭人景定待詔

陳可久寶佑待詔

何閣長

陳廣宣城人

雎世雄

右六人俱工魚水可久兼師徐熙花木幅中上花下魚用色鮮明甚自精妙廣師徐白

胡彥龍儀眞人畵人物天神寒林水石描法用大落墨自成一家格法紹定間以薦爲待詔

趙芾鎭江人作人物山水江勢波浪金焦二山有气韻有筆力師古人無院體惜乎僅作一郡之景畵意不逺耳

魯宗貴錢塘人花石鳥獸描染極佳尢長寫生雞雛鴨黃最有生意紹定待詔

範彬

陳玨號桂巖

李章

史顯祖端平待詔

陳琳玨之子

右俱錢塘人工人物山水彬師李權章爲從訓後人

崔友諒金陵人畵道釋人物絳色山水多作大幅雪景及小簇子淳佑待詔

劉朴師範彬又師梁楷畵人物子耀世其學

徐道廣杭人花鳥師樓觀景定待詔

謝升杭人善花竹仕女景定待詔

朱玉杭人號栁林寶佑待詔

張翠峯淮陽人

二人善畵天龍鬼神雷部兵將

蘇顯祖嘉定待詔

朱懷瑾寶佑待詔

兪珙紹定待詔

李權咸淳祗候

右四人俱錢唐人俱工山水人物顯祖與馬逺同時筆法亦相類但稍弱耳俗呼其畵爲沒興馬逺懷瑾多畵雪景筆法用墨師夏珪謹守規矩殊欠瀟灑珙師梁楷布景著色逼眞筆法亦弱權亦師楷

陳淸波錢塘人多作西湖全景喬鐘馗喬三教寶佑待詔

葉肖巖杭人寶佑間作人物小景類馬逺專工傳寫

馬永忠寶佑待詔

曹興祖景定待詔

二人並錢唐人並出李嵩之門嵩多令永忠代作興祖界畵更精

張仲工畵花禽筆法可並林椿亦善人物山水寶佑待詔

顧興裔錢塘人專師馬和而筆不逮淳佑待詔

孫覺善水墨白描毛女筆力細巧寶慶待詔

陳宗訓杭人師蘇漢臣道釋人物仕女描染未精人呼鐵陳紹興待詔

單邦顯

老戴忘其名

二人皆吳郡人取法二趙單於山水林木可以追蹤戴惟花卉蜂蝶粗可彷佛

趙子云江西人能作一筆畵凡寫人面及手描畵頗工至衣折則如艸符篆一筆而就蓋不欲蹈襲自成一家爾

左建西京人

朱光普字東美汴人南渡後入畵院

毛文昌

李東

建用逸筆作田家風俗光普效之作農家迎婦等圖文昌及東亦善此技東於理宗時嘗以所畵於禦街鬻之

陳善紹興間人學易元吉猿獐禽鳥花果頗能逼眞傅色輕淡過於林吳

劉思義紹興待詔專畵靑綠山水拙於布置善於傅色亦不足觀

楊公傑畵小景禽鳥得荒閒之趣

張紀錢唐人師李廸花竹禽獸

朱紹宗畵人物貓犬花禽描染精邃逺過流輩隸籍畵院

王宗元家居石橋人遂目爲石橋王專學惠崇作池塘小景頗有野趣

周詢錢唐人工界畵樓臺占籍後邸少與人畵故所傳不多

王友端工獵犬亦善花鳥

秦友諒毗陵人少爲縣吏善艸虫傳色輕妙

畢生文簡公諸孫寓居吳郡畵牡丹甚有生意其婿姚亨能繼其業

聞秀才

吳廸字泰之杭州人所居扁曰惠齋號心玉道人

二人善梅蘭竹石

陸仲明

田宗源字子濟東京人習範寛

綱兵朱

李思賢

黃益師夏珪

王公道

張團練

徐凱之

夏子文

葉森

赤目張師夏珪

蔣太尉

陶忠

遊昭京口人

祝次仲字孝友太末人

林俊民紹興畵院待詔

施義金陵人習李唐

周白平之曽祖

董琛金陵人習施義

熊應周金陵人習小米

趙山甫京口人習老米

王洪

龍祥二人蜀俱習範寛

陳椿杭人習郭熙乾道間袛應甲庫

徐京宗馬逺

周左師周儀

吳浚臣江南人淳佑待詔師朱鋭

已上二十六人俱善山水

張思義

李遵

夏東叟

黃承務

執煥紹興中殿前使臣

黃庭浩

魯莊杭人幹應祗應

顏直之字方叔號樂閒吳郡人

右八人俱以人物名思義兼善花竹遵畵有女孝經圖傳世

李確白描學梁楷

房斂

儲大有

侯必大

右三人畵花竹

徐世榮界畵兼工嬰兒

王木

武克溫上京人

陸琮

右三人俱工蕃馬琮兼山水

魏爕字彥密北人長於水墨雜畵光堯見之喜動天顏遂除浙西參議

師水錫蜀人嘗畵老木枯竹

張茂杭人光宗朝隸畵院作山水花鳥俱精致小景更佳

劉浩無錫人作窠石人物紹興時人子顯世其業

揚人門司畵蘭石窠木

劉門司

李苑使二人者以墨戲名

毛存杭人父伯益坐韓侂冑黨流嶺表存乃跋渉數千里函骨歸杭人稱篤孝善墨竹水石如楊中齋裴徳遊諸人皆宗之號勿齋人但謂之毛門司

周玨紹興時人專畵水

時光大名人習賀眞山水筆迹細碎喜作短松怪石密林茅樹後居鎭江男建亨小字烏郎亦能畵

張鎰字季萬比人後居滁州善艸書山水得破墨法

徐本

陳禧金陵人

二人俱工雜畵本名紹興時禧名乾道時

陸懷道通州人習田宗源山水作濺瀑出而無源流而不散

趙君壽臨安人

趙賓王鄂渚人

二人工傳寫君壽兼善仕女

陳左仕女宗陳宗訓

林彥祥紹興間人嘗臨盧鴻艸堂圖小米跋其後

梁松隸畵院師賈師古描寫飄逸靑過於藍

包寀宣城人家世畵虎能紹其業

盛師顏金陵人工雜迹及道釋像仕女疑面每用比螺靑或煙墨水淡開謂之靑蛾粉白有一種富貴气象

牟益字徳新理度朝人畵入能品

戚仲寶慶年殿司軍士善絳色山水師楊士賢兼畵虎師李廸畵左手書戚仲字多喜作江湖圖扇面

鑑湖懶民賀方回裔孫名字未詳作平逺細竹瀟灑可愛

許龍湫江南術士山水師米元暉

內臣王介號黙庵慶元間至太尉善作人物山水似馬逺夏珪亦能梅蘭

劉夫人號字希夫人建炎年掌內翰文字善畵人物得古人筆法髙宗甚愛之畵上用春華堂印

胡夫人平江胡元功尙書女黃尙書由之妻自號惠齋居士精於琴書畵梅竹小景俱不凡時比李易安夫人

湯夫人叔雅之女趙希泉妻寫梅竹每以父閒庵圖書識其上

翠翹供內翰侍人能畵程大昌題詩云戲作風枝斜再惱玉堂宿

蘇氏建寧人淳佑間流落樂籍以蘇翠名嘗寫墨竹旁人分書題如倚云拂云之類頗不俗亦作梅蘭

武道光錢唐人東太乙宮道士善潛補六朝古名畵又能作花鳥窠木竹石

左幻山錢唐道士善花鳥山水人物師閻次平

葛長庚閩人自號白玉蟾嗜酒苦吟善艸書畵竹石嘗畵祖師張平叔薛道及已像

丁野堂住廬山淸虛觀善梅竹理宗因召見問曰卿所畵者恐非宮梅對曰臣所見江路野梅耳遂號野堂

歐陽楚翁字無塵龍虎山道士善山水墨梅尢工畵龍其子雪友亦臻其妙

紫微劉尊師僞齊豫之孫工山水人物

僧超然其山水峯巒礬頭酷似郭熙至於屋宇林石坡灘水口筆法孱弱與巨然殊不相類今人多以巨然超然連稱莫曉所謂

梵隆字茂宗號無住吳興人白描人物山水師李伯時而气韻筆法不逮然髙宗極喜其畵每見輒加品題嘗畵圓澤三生公案一卷畵法髙古宋元題者二十餘人獨趙松雪絕句云川上淸風非有著松間明月本無塵不知二子緣何事苦戀前身與後身識見超脫過人逺甚

法常號牧溪畵龍虎猿鶴蘆雁山水人物皆隨筆點墨而成意思簡當不費妝飾但麤惡無古法誠非雅玩

月蓬貌古怪不知何許人亦不知止宿何地畵觀音佛像天王得古人體韻其畵不妄與人人罕有之

靜賓號白雲作異松怪石如龍騰虎踞上寫艸字

瑩玉澗西湖慈靜寺僧師惠崇山水

羅窓西湖僧畵意與牧溪相侔

子溫字仲言號日觀作水墨葡萄人莫能測又號知歸子

若芬字仲石婺州曹氏子爲上竺寺書記模寫雲山以寓意求者漸眾因謂世間宜假不宜眞如錢唐八月潮西湖雪後諸峯極天下偉觀二三子當面蹉過卻求玩道人數點殘墨何邪歸老家山古澗側流蒼壁間占勝作亭扁曰玉澗因以爲號又建閣對夫容峯號夫容峯主嘗自題畵竹雲不是老僧親寫曉來誰報平安

仁濟字澤翁姓童氏玉澗之甥書學東坡墨竹學兪子淸梅學楊補之自謂用心四十年作花圏稍圓耳山水亦得意

圓悟閩人號枯崖能詩喜作竹石

慧舟號一山叟天臺人能詩作小藂竹或三二竿或百十成林不見其重復冗雜

太虛江西人竹學鄆王楷

智葉白描佛像人物

眞惠善花窠

希白白描荷花

○金

顯宗完顏氏諱允廸章宗之父獐鹿人馬學李伯時墨竹自成一家

海陵煬王亮嘗作墨戲喜畵方竹

密國公璹字仲實號樗軒家藏法書名畵幾與中祕等喜作墨竹自成規格亦甚可觀

王庭筠字子端號黃華老人遼東人大定中進士官至翰林修撰善山水古木竹石上逼古人論者謂胸次不在米元章下子曼慶字禧伯號澹遊善墨竹樹石絕佳亦能山水官至行省左司郎中

任詢字君謨號南麓易州人山水在王子端下

馬天騋字云章介休人作小竹石瀟灑可喜弟云卿云漢皆善畵

李早畵人物甚佳樹石不稱明昌間人張翰林翥嘗題其三馬圖云金原六葉全盛年明昌政似宣和前寶書玉軸充內府時以李早方龍眠

黃謁精蕃騎嘗見雪獵圖題大金國禦前應奉黃詔

李澥字公渡相州人

劉謙字光甫號東野

耶律浩然

胡叟

杜文字莘老雲中人

右五人以山水名

龎鑄字才卿號黙翁大興人明昌進士官至京兆轉運使善山水禽鳥

李遹字平甫號寄庵欒城人明昌進士官至東平府治中善山水嘗爲元裕之畵系舟山圖得前輩不傳之妙龍虎亦佳

李仲略字簡之大定進士官至山東按院使

錢過庭

二人畵山水以米老楚山淸曉圖爲法

王競字無競彰徳人官至翰林承旨

虞仲文字質夫武州定逺人官至平章封秦國公

蔡珪字正甫丞相松之子官濰州守

張汝霖字仲澤遼陽人

耶律履字履道契丹人東丹王七世孫官至尙書右丞

韓將軍

劉器之祁陽人

陳道輔京兆人自號夜江散人

右八人俱善墨竹仲文及珪學文湖州汝霖師黃華律履兼畵鹿及人馬器之兼精小景

周廉則善畵鷹嘗之海上見孤鷹立石上揮毫模擬沈鷙甚勁如眞頗自珍重故傳之者少

武元直字善夫明昌名士有窠云曙雪等作

大簡之渤海人工松石小景

李仲華善畵湍流髙樹

張珪正隆中人工人物

叚志賢工畵龍徐榮之工花鳥

李漢卿東平人工艸虫

武伯英崞縣人進士官至觀州同知

李元素

趙霖

周濟川

右四人並善畵

阿環謝宜休妻之小字也山水學李成精妙合格竹學王華

喬夫人工墨竹

重陽眞人王壽字知明咸陽人大定中得道登眞初度馬丹陽夫婦日嘗畵髑髏天堂二圖並自寫眞及作松鶴圖與史宗密眞人

○元

趙孟俯字子昻宋太祖秦王徳芳之後世居湖州故爲湖州人有古琴二一曰大雅一曰松雪因以大雅名堂而號松雪焉在宋試中國子監入元以訪遺佚得首選世祖授兵部郎中歷事成武仁英五朝累官翰林學士承旨卒贈魏國公謚文敏公肌膚極細潤常服止用軟綾絹遇絺葛肌卽傷擦元主以其儀觀非常且宋宗室懼爲眾望所歸竊忌之一日步至館閣松雪適據案書牘乃黙從後相其肩背笑云此不過秀才官耳自是信任不疑性通敏善鑑定古器物名畵畵山水竹石人馬花鳥取法唐晉悉造其微吳人虞勝伯嘗題子昻苕溪圖云吳興公子玉堂僊寫出苕溪似輞川回首靑山紅樹下那無十畆種瓜田沈石南題畵馬云隅目晶熒耳竹披江南流落乘黃姿千金千里無人識笑看王孫買去騎又周良臣題竹枝雲中原日暮龍旗逺南國春深水殿寒畱得一枝煙雨裏又隨人去報平安三詩蓋譏之也

趙雍字仲穆文敏子也官至集賢待制同知湖州總管府事山水師董源尢善人馬花石有江浦歸帆秋林瀟灑二圖藏沈才幹家張伯雨題其墨蘭詩曰滋蘭九畹空多種何似墨池三兩花近日國香零落盡王孫芳艸徧天涯仲穆見而愧之遂不作蘭子鳯字允文畵蘭竹與乃父亂眞鳯弟麟字彥徵爲江浙行省檢校善畵人馬

趙孟吁字子俊文敏弟官至知州畵人物花鳥頗佳

王蒙字叔明吳興人趙文敏甥山水師巨然甚得用墨法秀潤可喜亦善人物京口張修羽家藏有巨幅香光居士圖筆勢飄舉皴法有極細者點苔用禿筆正鋒趙希逺愛而臨之

胡廷暉吳興人寫山水趙文敏家藏小李將軍摘瓜圖歷代寶之嘗倩廷暉全補暉私記其筆意歸寫一幅質公公大驚賞亂眞由此名實俱進

陳仲仁江右人官至陽城主簿善山水人物花鳥爲湖州安定書院山長日與趙文敏論畵法文敏所不及後見其寫生花鳥含豪命意追配古人嘆曰𨿽黃筌復生亦復爾耳其見重如此

李澄叟湘中人生嘉定時自幼觀湘中山水長遊三峽夔門或水或陸盡得其態寫之水墨甚有妙悟作山水訣一卷嘗雲南渡以來惟李蕭二公超然今古李先生畵落墨蒼硬辟綽簡徑謂之實裏有虛蕭大夫畵在煙雲气霧得景謂之虛中有實如能二體兼之回環變動眞所謂神上品也黃公望字子久其父九十始得之曰

黃公望子久矣因而名字焉號一峯又號大癡道人平江常熟人幼聰敏應神童科經史二氏九流之學無不通曉開三教堂於蘇之文徳橋後隱於富春山水師董源巨然晚年變其法自成一家山頂多礬石別有一種風度太平淸話云大癡九十而貌如童顏米友仁八十餘神明不衰無疾而逝蓋畵中煙雲供養也

吳鎭字仲圭號梅花道人嘉興魏塘鎭人山水師巨然其臨摹與合作者絕佳而往往傳於世者皆不專志故極率略亦能作墨竹墨花嘗畵髑髏一幅題云身外求身夢中索夢不是髑髏卻是骨董萬里神歸一點春動依舊活來拽開鼻孔

張觀字可觀松江楓涇人山水學夏珪馬逺特長於模仿太平淸話云可觀與吳仲圭遊故其筆力古勁無俗弱之气嘗徙居華亭再徙嘉興還寓長洲之周莊

髙克恭字彥敬號房山其先西域人後居燕京官至刑部尙書山水師二米後學董源李成墨竹學黃華大有思致怪石噴浪灘頭水口烘瑣潑染作者鮮及張靜居雲山歌云前朝畵品誰第一房山尙書趙公子又一首云君家此畵何由得峭壁陰森如鐵色髙閣平臨煙霧低長松總含雷雨墨寒綃七尺半是云深林窈窕路莫分幽尋恐與神明遇靜聽惟應猿狖聞

倪瓚字符鎭無錫人署名曰東海瓚或曰懶瓚變姓名曰奚玄朗或云玄映別號五曰荊蠻民淨名居士朱陽館主蕭閒仙卿雲林子雲林多用以題詩畵故尢著素有潔癖人號曰倪迂畵林木平逺竹石殊無市朝塵埃气寫山水不著人物謂天下無人也當元季知天下將亂斥賣田宅盡散交親扁舟飄然於五湖三泖間有人贈詩曰夜雨推蓬寫松石焚香何處獨題詩張士誠士信聞其名以重幣將絹欲求其筆元鎭怒曰倪瓚不爲王門畵師卽裂去其絹士信銜之一日士信與諸文士泛舟太湖聞小舟有異香急索之得元鎭士信大怒欲手刅之諸士解救得免猶鞭之元鎭不作一語有人問當窘辱時何故不出聲元鎭云出聲便俗張伯雨題其畵云無畵史縱橫習气又嘗自題其師子林圖云予此畵眞得荊關遺意非王蒙輩所能夢見也其髙自標置如此顧謹中云倪迂初以董源爲宗及乎晚年愈益精詣一變古法以天眞幽淡爲宗所謂漸老漸熟者若不從董比苑築基不容易到耳縱橫習气卽黃子久未斷幽淡兩言則趙吳興猶遜迂翁其胸次自別乎董玄宰云雲林仿闗仝不用正鋒乃更秀潤所謂師法捨短陳仲醇云雲林生平不畵人物惟龍門僧一幅有之

盛懋字子昭嘉興魏塘鎭人父洪甫善畵懋世其學而過之善畵山水人物花鳥始學陳仲美略變其法精致有餘特過於巧

金應桂字一之號蓀壁錢唐人在宋爲縣令歸附後隱風篁嶺書法歐陽率更畵學李龍眠嘗作巖居上眞出塵觀音刻石

唐棣字子華臨安人少從趙文敏學詩畵俱有所受仕爲休寧令遷吳江知州

錢選字舜舉號玉潭霅川人宋景定間鄕貢進士及元初吳興有八俊之號以子昻爲稱首而舜舉與焉及子昻被薦登朝諸公皆相附取宦達獨舜舉齟齬不合流連詩畵以終其身人物山水花鳥師趙昌靑碌山水師趙千里尢善作折枝其得意者賦詩其上張靜居曽題其曉日照羣山圖

龔開字聖與號翠巖淮陰人宋景定間兩淮制置司監當官山水師二米人物師曹覇描法甚麄尢喜作墨鬼鐘馗等畵怪怪奇奇自出一家

陳琳字仲美玨之次子山水人物花鳥俱師古人無不臻妙見畵臨模咄咄逼眞蓋得趙魏公講明多所資益故其畵不俗論者謂宋南度二百年工人無此手也

顧正之

劉敏字有功宣徳龍門縣人賜號龍門居士自號年丰老人子世亨字嘉甫

李倜字士弘號員嶠眞逸官至集賢侍讀學士

田衍字師孟彰徳人性頴異博識多藏古法書名畵

範庭玉保定人

韓公麟字國瑞號雪谷眞定人爲太醫副使

牛麟字伯祥太原人業詞賦作大字

劉徳淵字仲淵官至藍山縣尹

張敏夫燕人

趙淇潭州人宋趙蔡之仲子號平逺又號太初道人故合而曰平初又云靜華翁官至湖南宣慰使

周堯敏字禹卿號學山海鹽當湖人

謝顯字耀卿號隱麓大名人

劉廣之燕人

宋敏字好古

胡瓚字符禮京兆人衡州路同知

姚雪心黃巖人

牛老大名人居市廛間作絲絹牙郎號窩絲牛

顧安字定之泉州路判官

李篔嶠河東人翰林學士

謝庭芝字仲和號雪村昆山人

戈叔義

喬逹字達之翰林學士

王鼎字徳新海鹽人子泰之號竹趣

李升字子云號紫篔生濠梁人

陶復初字明本號介軒老人天臺人官臺州儒學教授

右二十七人俱善墨竹正之庭玉師樂善老人劉敏張敏夫學顧正之敏有風煙夕翠圖傳於世倜及堯敏雪心宗文湖州衍宗王澹遊公麟筆意簡當牛麟意度蕭散趙洪長竿勁節風致甚佳徳淵學劉自然謝顯學員大夫牛老不師古人得於巧性文粗可觀逹之初學王庭筠後學文湖州兼善李成山水王鼎父子學丁子卿深悟筆意李升兼能窠石平逺復初師李薊丘父子及著色竹甚佳亦能山水

史杠字柔明號橘齋道人官至行省左丞讀書餘暇弄筆作人物山水花竹翎毛咸精到

郭敏字伯逹杞縣人幼讀書長好丹靑工畵人物山水喜武元直畵師其意不師其法至花卉墨竹亦臻妙官至州倅

張衡字士衡樂陵人爲中書左司員外郎辭閒屢辟不起文字務奇古書學張長史山水學荊闗墨竹不師古人自成一家

劉貫通字仲賢中山人道釋人物鳥獸花竹一一師古集諸家之長故尢髙出時輩亦善山水宗郭熙佳處逼眞至元十六年寫裕宗容稱旨補禦衣局使

信世昌字云甫東平人自號中隱山水學沈士元有出藍之譽墨竹別成一家蓋黃華之後又一變者也

張徳琪字廷玉燕中豪家讀書樂道工行艸書墨竹學王澹然亦寫梅

髙吉甫燕人

盛昭字克明揚州人

右二人畵竹石吉甫宗劉自然昭宗文湖州

郭升字天錫京口人

蘇大年字昌齡號西坡眞定人居揚州

右二人畵竹石窠禾大年竹石師蘇東坡窠木師廉宣仲

林士能字若拙畵山水無渾厚秀潤之气

李衎字仲賓號息齋道人薊丘人官至浙江行省平章政事封薊國公謚文簡竹石枯槎始學王澹然後學文湖州著色者學李頗馳譽當世子士行字遵道官至黃巖知州竹石得家法而妙過之尢善山水

商琦字徳符曹南人左山參政第七子官至集賢學士山水師李營丘得用墨法墨竹自成一家

商璹字臺元琦之從弟自號遜齋安恬不仕山水得破墨法窠石最佳

柯九思字敬仲號丹丘生臺州人官至奎章閣鑑書博士博學能文墨竹師文湖州亦善墨花

王振鵬字朋梅永嘉人官至漕運千戶界畵極工致仁宗眷愛之賜號孤云處士

周密字公謹號艸窻歷山人居錢唐宋寶佑間爲義烏令家藏名畵法書甚富善梅竹蘭石賦詩其上

鄭思肖字所南福州人工畵墨蘭嘗自畵一卷長丈餘髙可五尺許天眞爛漫超出物表題云純是君子絕無小人

王士熙字繼學東平人禦史中丞

霍元鎭師董北苑米南宮父子

朱裕字敏道延陵人師李成

沈月田

趙元字善長山東人師董源

張義上字師夔

戴淳字厚夫錢塘人

李衝字用之學李成荊浩

周如齋杭人學髙房山

陶鉉號菊村師李成

劉耀字耀卿朴之子學馬逺夏珪

簡生蜀人

吳古松杭人學郭熙

王起宗

劉融字伯熙薊丘人祕書卿師郭熙

張中字子正松江人師黃一峯

徐愷字士元湖州南潯鎭人師李成張靜居詩云吳興徐卿好心手貌得郭熙定眞否二三隱人長於下茅屋正對靑山口前者回顧後者恭抱琴傴僂隨孤童世間豈復有此輩定是栗裏柴桑翁請君更試虎頭筆爲寫我像添其中

曽瑞卿號褐夫居錢唐學範寛

朱徳潤字澤民吳郡人官徵東儒學提舉師郭熙髙季廸題其荊南舊業圖

右二十人畵山水

韓紹曄字子華燕人官至禦衣局使山水學武元直墨竹學樂善老人

李有字仲方先名立義燕人兩浙運司經歷善古木竹石筆意髙逺

王英孫字才翁號修竹紹興人宋將作監簿入元隱居不仕作墨竹蘭蕙雅潔不凡

柴楨字君正東平人自號適齋善畵山水才思天賦不習而工

莘野字叔耕湖之蓮花莊人寫山水寒林張靜居題其梅雪軒圖

沈雪坡嘉興魏塘人

趙天澤字鑑淵蜀人

右二人好寫梅竹

趙雲巖溫州人寓華亭靑龍鎭花鳥設色有法亦善墨戲墨竹

喬戚裏名字出處未詳畵梅竹石建安白鶴山嶽祠東廡中壁有其畵

王仲元

吳梅溪

馮君道錢塘人

賈策字治安中州人杭仁和尹

楊月澗

朱梅間

馬中虛

林伯英嘉興魏塘人

臧良字祥卿錢塘人

沈孟堅

右十人善花鳥仲元尢善作小景得用墨之法溫潤可喜君道喜鵪鶉每袖養之觀其飲啄以資畵筆策能盡飛鳴翔集之狀月澗兼龍虎虛中兼山水伯英師樓觀良師王若水孟堅師錢舜舉

自然老人姓劉眞定祈州人兵後居燕工墨竹禽鳥

朱淳甫濟陰人居曹之樂平坊世業丹靑山水人物樹石俱精梅竹亦有佳致

陳植字叔方吳郡人畵樹石甚有意趣

杜本字原父畵墨中葡萄亦善山水

吳垕字從禮杭人臨摹畵院咄咄逼眞

孟玉澗

吳廷暉

姚彥卿

孟吳俱吳興人畵靑緑山水花鳥𨿽極精密未免工气姚亦同時而能畵者

王淵字若水號澹軒杭人幼習丹靑趙文敏多指教之故所畵皆師古人無一筆院體山水師郭熙花鳥師黃筌人物師唐人一一精妙尢精墨花鳥竹石當代絕藝也

張遜字仲敏號溪云吳郡人善畵竹作鉤勒法妙絕當世山水學巨然則不逮竹

惟志字彥功號恕齋大梁人官集賢待制善墨戲

邊魯字至愚號魯生善墨戲花鳥

陳君佐宿州人山水師馬逺夏圭戲墨師徽廟

邊武字伯京京兆人善戲墨花鳥

李士傳字仲芳薊丘人山水人物學李伯時尢善摹徽廟墨戲

陸廣字季弘號天遊生吳人畵仿王叔明落筆蒼古用墨不凡其寫樹枝有鸞舞蛇驚之勢嘗見其秋江漁笛圖題云蘆花飛雪滿天秋人在思歸兩地愁長笛一聲江上晚卻驚鷗鷺散前洲

張渥字叔厚號貞期生杭人善白描人物筆法不老無古意

吳瓘字瑩之嘉興人多藏法書名畵能作窠石墨梅學楊補之頗有淸趣

王廸簡字庭吉號蕺隱越人善畵水仙

謝佑之居都下畵折枝傅色差厚蓋欲仿趙昌而未能升堂者

劉夢良蜀人梅花宗楊補之

孫君澤杭人

吳梅山

右二人工人物山水

焦善甫燕人

楊說巖

顧逵字周道中吳人

沈麟字秋澗杭人

陳鑑如居杭州子芝田

佟士明居上都

冷起巖居京師

王繹字思善杭人

潘桂金陵人

右九人工寫貌鑑如推當時第一手王繹尢長小像最得神气善甫兼雜畵花竹人物說巖兼道釋逵麟兼山水

何大夫工畵人馬虞先生詩云國朝畵手何大夫親臨伯時閱馬圖

顏輝字秋月江山人與許擇山並工佛像

毛倫字仲庠諸曁人居貞自樂放情吟嘯或寫木石或作墨牛與遊處多名人或勸之仕則張目不答

曹知白字貞素號云西華亭人山水師馮覲筆墨差弱而淸气可愛有僕夏汲淸亦能畵

李容瑾字公琰

衛九鼎字明鉉天臺人

右二人界畵山水師王孤云

夏廸字簡伯溫州人畵山水竹石

華嶽善山水楊孟載詩雲華嶽能詩世有名學畵丹靑亦疏放

趙淸澗淮人工人物仕女

伯顏不花髙昌世子鮮於伯幾之甥號蒼巖官至江東廉訪副使工畵龍

亦盞君實女眞人居燕城畵竹學劉自然頗有意趣

蕭鵬摶字圖南本契丹人父榮甫王子端之甥圖南幼有巧思博學多能詩書畵三事皆追宗黃華尢長山水亦善墨寫梅竹

丁野夫回紇人山水人物學馬逺夏圭筆法

宋嘉禾上黨人潛心書畵人物學石恪減筆好作利市仙官和尙骨格態度俗工莫及亦能墨竹小景絕佳

陳升張靜居有陳升畵馬歌

鄭禧字熙之吳郡人山水學董源筆法用墨淸潤可愛墨竹禽鳥全法趙文敏惜乎夭折

張文樞字石隱湖州徳淸人幼嘗爲僧山水學巨然亦善墨竹

張逺字梅巖華亭人山水人物學馬逺夏珪至於潛補古畵無出其右臨摹亦能亂眞

夏文彥吳興人後居雲間精圖畵著圖繪寶鑑五卷行於世

管夫人道升字仲姬趙文敏室贈魏國夫人能書善畵墨竹梅蘭亦嘗畵懸崖朱竹一枝楊廉夫題云网得珊瑚枝擲向篔簹谷明年錦掤兒春風生面目太平淸話云管夫人出泖西小蒸今其路尙名營道仲姬題漁父圖云人生貴極是王矦浮利浮名不自由爭得似一扁舟弄月吟風歸去休子昻和云渺渺煙波一葉舟西風木落五湖秋盟鷗鷺傲王矦管甚鱸魚不上鉤

劉氏號尙溫居士孟運判室能臨古人字逼眞喜吟小詩墨竹效金顯宗亦粗可觀

蔣氏汴人完顏用之室嫠居以淸淨自守好作墨竹

張氏喬徳玉室善寫竹

上正眞先名纘字承之號竹齋又號筠溪杭人以宋內侍奉謝後北覲受命佩虎符一旦辭入道山水墨竹學毛勿齋

宋汝志錢唐人宋景定間畵院待詔入元爲開元觀道士號碧雲人物山水花鳥師樓觀

天師張與材字甲梁號薇山別號廣微子封甾國公居信州龍虎山畵竹與龍

張嗣成號太玄能畵龍亦畵有廬山圖

張嗣徳號太一畵墨竹禽鳥

道士方方壺居上淸宮山水極瀟灑無塵俗气

吳霞所居龍虎山善畵龍

六一道士張彥輔

徐太虛

右二人畵山水

趙元靖不知何許人浪遊閩浙間以墨竹有名所至淋漓墻壁𨿽頗近繁重亦有可觀

丁淸溪錢唐人

王景升杭人居開元宮

蕭月潭淮人

右三人畵道釋人物淸溪景升學李嵩王輝淸溪尢善寫貌月潭善白描

張羽字伯雨素不善畵嘗醉寫奇石一種逸韻爲雲林所稱盧

益修天臺道士善畵水仙學趙子固

宗師溥光字玄暉號雪庵俗姓李氏大同人特封昭文館大學士賜號玄悟大師山水學闗仝墨竹學文湖州俱成趣

頭陀漙圓字大方號如庵俗姓李氏河南人雪庵法弟山水墨竹俱學黃華

僧海云

妙圓

道隱字仲孺號日澗海鹽當湖人

時漙字君澤號雨巖華亭人通經律作詩

智海居燕中

右五僧俱善墨竹海云學樗軒道隱學王翠巖時漙所作三梢五葉而已智海學海云禪師道隱兼學趙子固蘭石

明雪窓

栢子庭

雪窻畵蘭子庭畵枯木菖蒲止可施之僧坊不足爲文房淸玩

○外國

日本國其國傳寫風物山水設色甚重多用金碧殊方異域畱意繪事亦可尙已至今倭僧多能墨畵觀音佛

像髙昌國畵用金銀箔子及朱墨點點如雨銷灑紙上畵翎毛如國花卉亦佳

夏國英宗元昊通蕃漢文字善繪畵

西蕃畵佛像多於布上作奇形詭狀上用油油之

髙麗畵觀音像甚工其原出尉遲一僧筆法流而至於纎麗

畫史會要卷三

●欽定四庫全書

畫史會要卷四

﹝明﹞朱謀垔撰

○明

太祖皇帝嘗命畫史周玄素繪天下江山於殿壁玄素對曰臣未甞徧歷九州島惟陛下賜艸規模臣謹依潤之上卽操筆倐成大勢玄素對曰陛下山河已定安敢復動上恱

宣宗皇帝臨禦之時重熙累洽四海無虞萬幾淸暇畱神詞翰山水人物花鳥艸虫隨意所至皆極精妙上有年月及賜臣名有廣運之寶武英殿寶及雍熙世人等圖書是時名手有邊景昭吳士英夏■﹝日上永下﹞等輩皆待詔極被寵遇惟戴文進以不稱旨歸

憲宗皇帝甞寫張三丰像神彩飛動超然塵表

孝宗皇帝萬幾之暇遊筆自娛點刷精研妙得形似

周定王諱橚髙廟第五子也國開封王以國土夷曠庶艸繁膴摭其可佐饑饉者得四百餘種躬自繪圖而注疏之作救荒本艸四卷識者以王宅心仁惠後嗣昌衍良以此云

周憲王諱有燉恭謹好文兼工書畫瓶盆中牡丹最有神態

湘王善畫嬰兒

遼王善畫人物

唐成王諱彌鍗國南陽博學工詩兼精繪事

鎭平恭靖王有爌周定王第八子嗜學工吟詠兼通畫有菊譜圖

三城康穆王芝垝唐憲王子也博通羣經尢精繪事所作耆英王母九老百花諸圖皆妙絕一時

富順王厚焜荊和王第二子也嗜詩精繪事一日拂素圖蜀葵移曝日中蜂蝶叢集花上拂之輒來

衡陽王善畫鷹鸇

永寧王善畫牡丹

寧靖王諱奠培號竹林懶仙寧獻王嫡孫寫山水若艸艸不經意自然神妙

樂安端簡王拱欏號眠云寧惠王四世孫菊石妙絕一時𨿽寄迹筆墨神气飄然煙霄之上然寫似縉紳多郭巖曽東洲麻謹代筆觀者辧之雅俗曼別

建安王號中仙善寫翎毛

鍾陵王善畫人物

靜誠先生陳遇字中行博通經史尢邃先天之學元末爲江東書院山長後歸隠建康太祖渡江聘參帷幄幸其第者三及定天下屢授以顯官固辭上曰士之有志節者功名不足以介意朕不彊卿以成卿之名遇善山水曾寫太祖禦容稱旨弟中復亦精繪事幼年在靜誠側戲弄筆墨靜誠叱之曰吾豈他無所長汝乃習其下者乎亦工寫照

王冕字符章諸曁人幼好學爲世通儒元末隠身不仕好遊名山遇奇才俠客卽呼酒悲吟人多斥爲狂奴曾大雪赤足上潛嶽峯四顧大呼曰徧天地間皆白玉合成使人心膽澄徹便欲仙去後攜二子隠九里山繞屋種梅花千樹畫梅不減楊補之其自題云我家洗墨池頭樹个个花開淡墨痕不要人誇好顏色只畱淸气滿乾坤又初見皇城應制題梅獵獵北風吹倒人乾坤無處不沙塵健兒凍死長城下誰信江南別有春上極賞之

楊基字孟載號眉庵其先蜀人徙居吳中官至山西按察使能詩亦善山水竹石

朱芾字孟辧松江人官中書舍人善山水白描人物

宋克字仲溫吳之南宮里人善畫竹評者云𨿽寸岡尺塹而千篁萬玉蕭然無俗气曾在試院捲尾以朱筆掃竹一枝故張伯雨有偶見一枝紅石竹之句

張羽字來儀號靜居由潯陽徙居吳郡畫法米氏父子筆意最妙亦喜髙房山嘗臨其小幅山水有五峯秀出靑芙蓉雲气鬱鬱如遊龍之句

顧祿字謹中松江人官太常典簿能詩過鄱湖有髙歌今日逢豪客破敵當年想至尊之句太祖見之大嘉賞命盡進所作上所常禦處有其詩一帙善雜畫亦能鉤勒竹石

徐賁字幼文自蜀徙蘇州官至河南布政山水林木濯濯可愛張靜居有題所畫春云疊嶂及蕭山煙寺圖陳仲醇云幼文字學晉王廙畫法董源曾於項氏見之

楊維幹字子固號方塘鐵崖之兄也喜讀史與維楨攻學無間寒暑晚年遊戲墨蘭竹石俱極精妙時柯九思推遜之曰方塘竹雲著作甚富於書畫有遊藝略

徐景陽南徐人善畫宋潛溪作畫原贈之

茅澤民號臞叟髙太史季迪題其夏山過雨圖雲茅翁素有丹靑才新圖一片似海嶽髙堂未展涼先來嗟余久逐揮汗客席帽障日趨黃埃問翁幾欲東遊去如此畫圖安在哉

莊麟字文昭京口人官縣尉畫山水淸潤可佳

王行字止仲號半軒蘇州人喜潑墨成山水時人謂之王潑墨

張彥材常熟人工於寫照與楊鐵崖遊至金陵今子孫家於太倉沙頭世守其業

王履字安道號畸叟昆山人學醫於朱彥修博渉羣籍爲詩文畫師夏珪行筆秀勁布置茂密評者謂作家士气鹹備元季遊華山作四十餘圖書紀遊詩甚工今蔵江南好事家

蕭澄以畫水名嘗於波濤轉折處寓一蕭字或一澄字以爲欵識

史謹字公謹號吳門野樵太倉人洪武時學士王景薦授應天府推官善繪事甞自題其畫雲雨餘山色翠如苔樹杪寒煙濕未開童子無端掃紅葉隔林知有故人來

金黼字用文常熟人畫山水梅竹蘭石有佳趣號竹泉生

陳珪字伯珪常熟人有介操務學不希仕進師米氏父子作山水筆意髙雅頗不輕爲人作子允文號寶齋居鄕有隠徳後進見之多拜於庭下能詩章亦善寫生

華■﹝文上巾下﹞賢字以愚號東吳老人洪武中任郡邑二庠訓導善畫山水

相子先華亭人滑稽多智能詩善畫尢精於奕當世無敵洪武中召至京厚賜遣還誠意伯爲文贈之

陸宣字延旬華亭南橋人號節庵能詩善畫尢長於傳神山水不甚工而淸淡蕭散無塵俗气一時名人多與之遊

夏義甫湖州鄣南人少以孝行稱博學好古值勝國兵亂築室天目杜門隠居四十餘年與張羽劉佐周倬沈貫諸君子遊毎有所得輒爲吟詠又喜繪事今蔵於家者有天目山房圖蓋其得意筆也

唐肅字處敬號丹崖山陰人太祖召供奉翰林文字書畫嘗寫石圖自作賦以題之

周砥字履道號東臯洪武時以人才授興國州判善畫山水

朱文奎字應辰號寄翁吳江人洪武中舉明經授蘇州府訓導善白描人物

陳汝言字惟允號秋水吳中人洪武時官濟南府經歷能詩文山水宗趙魏公淸潤可愛兄惟寅髙士有雅宜山居亦善山水寅號大髯允號小髯

張文樞徳淸人山水宗巨然時烏程胡欽亮徐士元歸安孟玉澗莫廷暘亦以畫名

宋杞字授之錢塘人洪武時舉進士授官知全州善山水陸行直字季衡吳江人洪武中以人才授翰林院典籍詩畫淸勁爲人所稱

周原素太倉人髙廟取入畫院掖庭壁上山水多出其手後爲同列所忌竟死於讒

薛穆字公逺號澹園吳江人洪武中以人才授栁州府通判亦精於畫

趙原字善長吳人號丹林畫師董源甚得其骨格國初召天下畫士至京圖歷代功臣原以應對不稱旨坐死寶鑑云丹林善作龍角鳳尾金錯刀竹

陳逺鄞縣人嘗寫太祖禦容稱旨授文淵閣待詔

莫懋字文懋號望樓無錫人善書畫

沈希逺昆山人山水宗馬逺亦善傳神洪武中寫禦容稱旨授中書舍人

薛績字汝嘉號古巖吳江人善山水

範禮字宗嗣常熟人山水師馬逺

王立本嘉興人山水人物師盛懋臨摹逼眞

盛著字叔彰嘉興人懋之侄也能全補圖畫運筆著色與古不殊洪武中供事內府髙帝異之著盛叔彰全畫記

王仲玉未詳裏氏洪武中以能畫召至京師

朱自方號夢庵先臨江人後宦遊奉化因占籍焉自方性尙衝澹喜寫水墨山水晚年出入郭熙範寛而自成一家

董常嘉興人工道釋像筆力細而勁拔

王紱字孟端號友室又號九龍山人毘陵人任中書舍人有王舍人詩集行於世畫竹石絕倫名馳天下不輕與人故人不可苟得一日退朝有從後呼孟端孟端者紱佯不聞同列語之曰黔公呼公紱曰吾非不聞第索吾畫耳黔公至果以畫請紱頷之而已數年後黔公又以書來始爲作一幅曰吾不可直寄黔公友人某西席彼中吾以寄之俟彼轉索可耳又夜聞簫聲淸亮倚牀而聽乘興寫竹石一幅詰旦尋訪乃大商也卽遺之商人拜受且以幣謝求配幅孟端厲聲曰俗子何足當我筆亟索而碎之其髙介絕俗類如此

胡儼字若思號頤庵南昌人官至國子祭酒以水墨禿筆寫羊鹿甚有生動亦能竹石蘭蕙

卓迪字民逸奉化松溪人善寫水墨山水甞師朱自方得其心妙而筆法精致實過焉永樂中召至京師兼以篆隸入翰林將授官而卒南京報恩寺湧壁有民逸筆云

蘇埣字伯厚建安之璜溪人永樂時簡討博通經史尢精毛氏詩書畫俱妙

李時字居中北京人善畫姚少師贈以詩云北苑當年下筆奇浪傳千載亦堪悲天機爛熳無人悟誰道燕山有李時

虞謙號玉雪京口人永樂中官至都憲儀觀風彩瀟灑絕俗詩文政事爲世推重家多蓄法書名畫公餘寫金錯刀竹及山水木石幽澹簡逺有倪雲林韻致多自題詩於上同裏王性善精於醫術與公交厚甞寫山水與之同時有郭將軍能詩畫公嘗以詩贈之有詩律淸新畫入神之句

郭純字文道號朴齋永嘉人甞爲閣門大使善山水布置茂密長陵最愛之有言其宗馬逺夏珪者上輒斥之曰是殘山剰水宋僻安之物也其遭際之不偶若此

陳撝字仲謙武昌人永樂中寫太宗禦容稱旨

莊瑾字公瑾號采芝龍江章氏之後晚居李墟爲人雅淡髙致能詩字山水法夏珪馬逺評者云乏秀潤之气或云張可觀以後一人而已同裏沈夢萱家蔵有寒山拾得像春江送別圖皆不愧古人

王謙字牧之號冰壺道人錢塘人以儒士隆平侯聘爲西席畫梅花淸奇可愛子應奇作梅得其家傳

陳錄字憲章以字行號如隠居士會稽人善墨梅松竹蘭蕙筆意儒雅與王牧之齊名評者以二家𨿽格意不同憲章筆力實過牧之子英作梅亦佳

張佑字天吉鳳陽人爵襲隆平侯王牧之弟子也和易有儒者之風作梅花淸气逼人其從弟祿字天爵亦世其爵梅花得兄之妙

朱孔陽字廷輝松江人永樂中官授中書舍人累官順天府丞善山水寫東裏少師歸田圖人稱絕筆

黃蒙字養正瑞安人永樂中授中書舍人及其子乘相繼以書法直內閣山水得黃子久筆意亦善詩文

陸闇字伯陽號友菊興化人官楚府伴讀畫山水樹石爲楊文貞公推重

陸顒闇之弟官禮部員外郎能畫人物與其詩字稱爲三絕

王璲字汝玉以字行號靑城山人其先蜀之遂寧人從父宦遊占籍吳中永樂時官翰林檢討直內閣能書亦能畫

汪質字孟文錢塘人居金陵山水出入馬夏之間但用墨太濃耳

範暹字啟東號葦齋東吳人蔣廷暉之壻工書法設帳授徒多所造就永樂中取入畫院花竹翎毛人多尙之葉文莊謂啟東花鳥有談論館閣名公多重之

何澄字彥澤號竹鶴老人江陰人官至袁州太守山水宗米元章煙雲滿紙用墨亦妙然未脫去浙中之派

蘇致中西蜀人山水師馬逺郭熙行筆如流而淸雅髙出略不經意天趣自然人不可及

顧宗字學淵五羊人官中書舍人畫學黃子久

陳以誠秀水人善詩畫尢精於醫永樂間太醫院判累從中使鄭和往西洋諸國

髙棅字彥恢仕名廷禮號漫士博學能文尢長於詩永樂時徵爲翰林待詔升典籍詩與書畫時稱三絕畫原於米南宮父子出入商髙間方壺子畫妙貞一初識先生稱賞不置曰異時當爲名家在翰林二十年四方求詩畫者略無虛日

滕用亨吳縣人永樂時待詔工書學於畫家最稱鑑賞嘗侍上閱畫卷眾目爲趙千里用亨頓首言筆意類王晉卿及終捲果有駙馬都尉王詵名

陳宗淵剛中之後黃文簡公以其能書畫薦於太宗授中書舍人

蔣子誠江東人工道釋鬼神觀音大士爲本朝第一手江寧縣誌載其一事云有潘爛頭者相傳雷火焦其額遂瘡爛不愈每出羣兒買雷卽染指爛處書雷字羣兒手中行數步開手卽雷气上衝轟然有聲病者索符亦染指爲之爛頭浼子誠作瘟元帥像久之弗與一夕召瘟帥至子誠家子誠恐旋畫與之爛頭訝之曰神像舊所懸金字牌書出入天門君何易曰無拘霄漢子誠曰旬日毎夕吾見神所懸者如此自是天下始攺牌面皆曰無拘霄漢云

阮福海北人道釋神像亞於子誠

胡隆字必興蔣子誠門人也工於神鬼陳魯南贈以詩云生此南都住北都十年蹤迹徧江湖歸來爲憶當年事醉裏淋漓入畫圖

謝晉字孔昭吳縣人號葵丘工畫山水重疊爛熳千幅不同尋丈之間不日而就亦能詩有蘭亭集

蘇復字性初長洲人以貢爲綿州知州作畫師盛懋後宦遊盡變舊習然不苟作終歲不能脫一幀孔昭之速性初之遲各擅所長

陳嗣初東吳人以文章擅名翰林任簡討寫竹尢奇仲昭士謙皆師之

夏昺字孟賜東吳人初官永寧尉後遇太宗擢授中書舍人畫學髙尙書甞寫靈山嵐樹圖有疾閃飛動之勢

夏■﹝日上永下﹞字仲昭昺之弟也初以朱姓登第後復姓號自在居士官至太常卿直內閣竹石師吳仲圭名重天下流及裔夷時有夏■﹝日上永下﹞一枝竹江南一錠金之稱文皇最屬眷顧

張益字士謙金陵人與夏■﹝日上永下﹞同中永樂乙未進士俱喜作文寫竹後■﹝日上永下﹞見益作石渠閣賦出已上遂不復作文益見■﹝日上永下﹞竹妙絕亦不復寫竹益著畫法一卷蔵於家

胡旻嘉興陶莊人旻父奫以善卜爲刻漏博士永樂八年上新作殿命之卜奏曰某月某日午時當毀上怒囚之以待至期倩獄卒覘視返報午過矣無火奫服毒午時三刻殿果焚上甚惜之旻及弟昱昻昊皆棄占筮而學畫及孫昺遂以善畫名山水人物尢精

夏衛字以平松江人官中書舍人進太常寺卿山水學黃子久竹石亦精

金鉉字文鼎號尙素松江人山水仿黃子久髙房山筆意長子鈍字汝礪官中書舍人仲子銳字汝濳並有父風

金湜字本淸號太瘦生晚號朽木居士四明人官至太僕寫竹石甚佳其鉤勒竹尢妙

陳謙字士謙號訥庵逸人書畫皆宗趙松雪評者亦許其優孟於叔敖矣

丁文暹號竹坡山水翎毛筆力淸勁寫枯木頗到精處

王尙賢梅溪人善畫人物年至九十下筆尢妙

姚綬字公綬號榖庵晚號云東逸史嘉興人官至禦史有晉人風致早年掛冠優遊泉石畫法吳仲圭

張緒字廷端海虞人與夏仲昭同時竹石亞於仲昭

程南云號淸軒旴江人字備篆隸楷艸詩文奇古永樂中官至太常寺卿作雪梅雪竹極佳

馬琬字文璧號魯鈍松江人山水宗董源善平逺曠闊之景官撫州太守

吳瓛字惟貢

屈約字處誠二人俱昆山同學竹石於夏太常吳長於竹屈長於石皆不追師

金文琎字彥輝號筠石蘇州人爲人多行義寫墨竹喜作藂筱之狀

周康字叔常常熟人精於丹靑亦好吟詠

王藥字子約金華人善畫竹多用鉤勒與徐良輔梅徐舜舉字稱郡中三絕蘇平仲甞作鉤勒竹賦以美之且云魯國聞孫修才絕徳隠於陋巷爲可尙云

戴進字文進號靜庵晚號玉泉山人錢塘人山水人物翎毛花艸兼法諸家宣廟喜繪事一時待詔有謝廷循倪端石銳李在皆有名文進入京眾工妒之一日仁智殿呈畫文進以得意之筆上進苐一幅秋江獨釣圖一紅袍人垂鉤水次畫家惟紅色最難著文進獨得古法宣廟閱之廷循傍奏曰此畫甚好但恨鄙野耳宣廟扣之乃曰大紅是品官服色穿此釣魚甚失大體宣廟頷之遂揮去余幅不復閱古稱文人相傾𨿽藝家亦爾寶鑑云進喜作葡萄以配鉤勒竹蟹瓜艸奇甚眞畫流第一人也余家蔵有桐陰圖觀其用筆淸老評者不虛子泉字宗淵山水得其家■﹝土胥﹞但用墨太重耳其壻王世祥亦善畫稍勝於泉

裴日英字文璧其先臺人善詞翰精繪事著色花鳥悉臻其妙墨菊坡石尢不可及嘗挾其所長遊浙東西間而居杭最久性好竹所居種竹數百竿後以薦至京師無從得竹猶以竹塢扁其居人以是知好竹之癖

夏芷字廷芳錢塘人從遊戴靜庵克勤於學筆力逼其師但用意模仿少風韻耳其弟葵字廷暉山水人物亦工致筆力稍弱

方鉞錢塘人山水人物學戴文進已造其閫域惜早卒未見其化耳評者謂爲戴門顏子云

仲昻亦杭人親學戴門筆力雄健得意之作亦能亂眞但略艸率耳

馬軾字敬瞻嘉定人精於繪事與錢塘戴文進同馳名於京師時有李在謝庭循輩亦能畫然其筆法瀟灑則不逮軾正統己已以天文生從徵廣東謀畫占驗見用仕爲漏刻博士子愈登進士

倪端字仲正善畫道釋人物山水宗馬逺亦工花卉

邊文進字景昭隴西人花果翎毛工致過殷氏授武英殿待詔今所傳紅緑大著色者皆贗本不足觀

殷善字從善金陵人花鳥饒有淸致子偕字汝同亦専其業

李在字以政莆田人遷雲南宣徳中欽取來京入畫院山水宗李唐郭熙又云宗夏珪馬逺其人物八面生動評者云自戴文進以下一人而已有夏禹開山治水圖傳世

謝環字廷循永嘉人山水宗荊浩闗仝米芾東裏楊少師稱其淸謹有文是以見重於當時有玉笥山圖傳世

石銳字以明錢塘人仿盛子昭金碧山水界畫樓臺及人物傳色鮮明溫潤名著於時

陶成字孟學號云湖寶應人領鄕薦不仕多才藝書工四體詩文奇古畫山水多用靑緑又喜作鉤勒竹及兔鶴鹿等皆妙由其天性逺曠胸中灑然故名冠當時非止一藝得名而已

張端字廷端號肯堂常熟人官中書舍人善畫竹石亦能平逺小景

商喜字惟吉善山水人物畫虎得其勇猛之勢宣廟中授錦衣衛指揮孫祚字天爵能世其學

韓秀實涿州人與商惟吉同時人物亦佳尢善畫馬

張靖山東人人物得吳道子筆尢善寫照

孫隆字廷振號都癡毘陵人忠湣侯之裔生而頴敏望之若仙山水宗二米亦能戲作翎毛艸虫號沒骨圖見雪山宿鳥圖冰樹凜凜望之生寒欵多落禦前畫史

孫錦字大紳善山水人物亦能寫照

駱指揮未詳其名善畫人馬得趙吳興筆意

陳太初劉伯溫謂其善畫松亦能墨竹

陳彥徳括倉人善畫山水

王世昌號歷山山東人工山水人物

孫天佑安國公之孫翎毛蘭竹淸致可愛

張欽字士敬祥符人號震齋善山水花竹得古人之遺意官至都閫寧陽恭靖王懋之長子

王恭杭州人山水宗馬逺周文靖莆田人山水堪配謝廷循

陳公輔號江村居士吳江人渉獵羣書山水宗盛子昭亦能雜迹弟公佐號石泉亦能畫山水

虞堪字克用宋丞相允文之裔居吳之長淵隠居不仕山水亦思致可

愛顧寅字叔明號友靈蘇州人善畫山水竹石松樹

聞人紹宗畫水墨松檜

曹仲賓畫九鸞圖傳世

陸復字明本吳江人善畫梅

彭舜卿號素仙長興人畫人物亦工山水沈誠字文實別號味菜居士金陵人喜繪事興到落筆自成一家

金潤字伯玉號靜虛官至太常工山水神會天出傳世甚少有長春龕捲乃公宦遊所見呂洞賓故事

傅禮字公緒與同時鄭春鄭堂皆善禽鳥花木布景染色三人如出一手

馬俊字惟秀號訥軒山水仿唐宋人最古雅獨以鬼神馳名

李葵字誠伯見人繪畫輒能摹仿𨿽百物像貌無不曲盡

許昻字世顒梅花淸楚不俗

王挹眞江右人山水宗二米筆法欠老故傳之者鮮

陳勉字進之號秋林無錫人官工部員外工於畫亦能詩文

史大方工山水謝子象題其畫云朱檣畫舸擊神都翠筱黃茅覆酒壚好似石頭城外景隔溪歌舞莫愁湖

金元玉畫梅花有逃禪老人筆意甞自題絕句云一別西湖未得歸孤山風月近何如春來剩有看花興又向君家寫折枝

金璇字符善號松居精於醫旁及繪事曾寫袁安臥雪圖兄元玉題云一片堅眞天地知甘貧豈但雪中饑平生恥作幹人態縱使天晴也不宜

過庭章號徳秋無錫人畫松枿竹石可觀

沈巽字士偁號巽翁吳興人山水宗吳廷輝稍變其法尢工雜畫

許通畫牛可亂戴嵩晚年自悔用心之誤恐墮畜類乃専工佛像

林廣廣陵人山水人物宗李在得瀟灑活動之趣

楊塤字景和善以彩色漆作屏風器物極其精巧皆以泥金書題於上由其能書畫也

沈政字以政閩人官至順天府丞直仁智殿工花卉翎毛

徐柱字夢節東吳人善寫葡萄

伍槪字廷節臨川人工書寄祿中書善花竹翎毛

上官伯達福唐人善畫山水人物南京報恩寺畫廊是其遺迹

李福智釋道人物可繼上官伯達

周仝工畫馬

吳子璘松江人山水學盛子昭亦能作枯木竹石

謝宇字伯寛號容庵湖廣衡陽人自幼聰頴宣徳中欽選司禮監與中貴同讀書以中書舍人直內閣累進仕工部左侍郎掌通政司事山水花鳥皆入妙境仲子中書舍人汝明字晦卿號東巖亦善山水

盧瑛字克修熊之孫昆山人宣徳舉進士官刑部主事善畫墨竹

衛靖字以嘉昆山人官中書舍人善畫枯木竹石

任道遜字克誠溫州人年十二以神童薦宣廟面試其書奇之歷仕四十年自中捨五轉至太常卿致仕爲人淸心寡欲門無雜賓室無長物翛然如衲僧興至弄筆翰作書畫以自適發爲吟詠皆山林語故所畫亦如其詩尢善墨梅自號坦然居士又號八一道人

徐蘭字秀夫余姚人善水墨葡萄風煙晴雨曲盡其妙其枝蔓圓轉處蔵有天下少世間無六字行書髣髴趙松雪

盧景春字以和淸修違俗居常熟城西繞屋種梅善寫花竹翎毛梅入佳品號燕居

錢復常熟五衢人淸逸不羈亦能書畫師董源入能品

瞿杲字炳暘常熟五衢人性坦率無畦畛嗜酒落魄自號醉漁畫花鳥有名蘆鴈入髙品亦能詩里人錢祖蕭完性趣亦類杲蘆鴈亦佳

朱士謙常熟人工於寫人物設色精古可並古作

蔣宥字朝恩常熟人儀觀淸雅善畫人物巡撫都禦史朱瑄薦入京應制寫禦容宥以艸野辭宥之作畫家推爲髙品

王鳳字舜儀師於蔣宥亦精人物兼工雜畫筆有逸思

張宏儒常熟人畫學趙千里

毛良字舜臣號兩山居士爵襲南寧伯北平人山水師米元章雲霞出沒有天然之妙尢工詩著有無聲詩曲盡畫法之妙

劉志壽字伯齡密縣人自幼聰頴過人戲作翎毛蝦蟹之類落筆瀟灑活動可愛世業南京欽天監五官靈臺郎亦能詩

李■﹝日上永下﹞字光逺號柯耕衢之西安人工楷書授禮部司務善寫松竹有過庭章張廷端之筆意

張子俊號古澹浙江人由中書舍人至禮部員外郎山水宗荊闗楊文貞公曾以詩求畫云不盡平生山水興勞君健筆寫幽情

沈士廉官禦史善畫墨梅

吳珵字符玉號石居吳江人舉進士歷官工部郎中山水法夏珪

嶽正字季方號蒙泉漷縣人正統戊辰會元仕至翰林學士公字法精邃大書尢偉旁及雕繪鐫刻悉臻其妙甞戲畫葡萄遂稱絕品

黃諫陜之蘭縣人在翰林能各體書尢精繪事館中壁舊寫白菜其上題者先後數百人一日圯眾共惋惜諫一一書之並繪白菜如舊

劉玨字廷美長洲人官僉憲詩句淸圓武功伯吟友也寫山水林谷泉深石亂木秀云生綿密幽媚風流藹然掛冠歸田髙曠靡及

朱祺字孟祺常熟人行已方雅有髙韻畫山水能兼諸家所長名藉甚號拙庵居士子佐字廷輔侃字廷直並精於人物佐入京隸畫院侃山水師夏珪尢超逸佐之子蒙亦以畫名

陳復字啟陽號坦坦居士燕山人幼同弟後從其伯父遊宦南京因與文人墨士交稔是以才思充溢尢長於畫山水松竹皆有矩度精於寫照由儒士任鴻臚序班用薦攺國子典簿

陳后字啟先號寓齋詩文書畫與兄復齊名尢精堪輿之學薦任欽天監博士子漢繼其業

林時詹興化人長於繪事山水尢精天順庚辰召詣闕成化初賜冠帶直仁智殿

許伯明與時詹同縣人同時被召善寫花鳥竹石之類爲文思院副使

陳宣甞臨趙松雪五馬圖爲武功伯徐有貞所稱賞

王田字舜耕山東濟南人以縣佐請老歸田喜爲樂府詞膾炙人口逺近傳播山水學髙房山不失矩度

袁璘字廷器

張倫字秉彛

二人俱善人物鬼神

劉俊字廷偉人物山水俱佳

張寧字靖之號芳洲海鹽人景泰進士官汀州知府書畫皆有名

陳獻章字公甫號石齋廣東人中天順丁夘鄕試隠新會之白沙村講性命之學徵授翰林檢討不就能詩善墨梅索者多無潤筆石齋題其柱云烏音人多來或詰其旨乃曰不聞烏聲曰白畫白畫客爲絕倒

詹林寧字必泰浦城人工繪事天順間召入京師成化授工部文思院副使直仁智殿

姜立綱字廷憲號東溪永嘉人天順授中書舍人成化累官至太僕少卿書法爲中書科楷式畫得黃子久家法

黃璨字蘊龢

栁楷字文範號萬竹山人俱永嘉人與廷憲同直中祕詩文書畫並皆佳

楊榮字時秀余姚人成化八年進士歷官都水郎中善墨竹甞作竹於徐州公署壁上後其孫刑部侍郎大章爲勒石焉榮工詩舉人不第時嘗於舟中和唐音一部今行於世

史旦嵊人畫禽鳥甚精所爲蘆花羣鴈率愛重之

錢世莊嵊人工畫驢色態飛動如生

桑榮常熟人淸瘦玉立宅心坦易气宇和粹攻詩畫詩沖淡有逸思畫善墨竹

李著字潛夫號墨湖金陵人畫山水人物花卉翎毛極佳謝子象題其畫云銀河無路泛仙槎一舸空江此是家殘月照人秋睡穏不知淸夢在蘆花

徐文珍豫章人張元弼題其筠窓圖云此君何可一日無徐君爲繪筠窓圖

沈遇字公濟號臞樵吳縣人山水宗馬逺

周昊字徳元號艸庭昆山人墨梅宗王元章

楊體秀江右人善畫蘭蕙竹石張翚字文翥太倉人山水宗夏珪筆力頗老未入化境李空同歌云

張翚有名成化間大塗小抹成山水樹石燥硬筆意古往往人間落片紙

陳暹字季昭號云樵成化間吳縣人山水始學陳公輔後變舊習自成一家若臨仿古人眞贗難辧有里人朝五臺山回述其景於暹命圖之暹難就槀夜夢人引至一所曰此五臺也暹遙見文殊危拱殿宇山水任其點綴旣寤卽日焚香下筆宛然絕妙子巖字景髙號東山能繼父業

邵南字岐民蘇州人山水宗馬逺

鍾欽禮上虞人善畫山艸虫詩字亦佳所居門對南山古松蔭翳日箕踞其下玩峯巒雲气之變遇得意輒起奮筆弘治間以繪事被徵李空同作歌以紀其畫有鍾生始學戴文進後來頗自出機軸語

林良字以善廣東人官錦衣衛指揮花果翎毛著色者以極精工未免板刻水墨隨意數筆如作艸書能脫俗气李空同詩云百餘年來畫禽鳥後有呂紀前邊昭二子工似不工意吮筆決眥分毫毛林良寫鳥祗用墨開縑半掃風雲黑水禽陸禽各臻妙掛出滿堂動色子郊字子逺世其業

呂紀字廷振號樂愚斳人風神秀雅精於繪事時綴小詩其上初學邊景昭花鳥袁忠徹見之謂出景昭上館於家使臨唐宋名畫遂入妙品獨步當時嘗畫雌雞壁間而生雄谷谷繞其側弗去殆古點睛敲板之流孝廟時召至京官錦衣衛指揮紀爲人謹禮法惇信義縉紳多重之其在畫院凡應詔承制多立意進規孝皇稱之曰工執藝事以諫呂紀有焉比病存問絡繹自言曰渥恩難勝吾其死矣果卒

王養蒙斳人畫葡萄障乘醉著新艸履漬墨亂步絹上就以爲葉布藤綴實天趣自然

張徳輝字秋蟾號雲巢老人世居慈溪大寶山麓少學畫龍自得其趣毎遇天陰將雨登捨後絕頂盤薄以雲气騰湧黙與神會晚年烘染有法而飛雲驚電變化萬狀或累日不下一筆或一日連寫數幅極於神妙可追蹤陳所翁今神祠梵宇古壁尙存其迹

範摹字行式嘉興人渉獵經史善詩歌多藝能凡金石欵識篆刻書畫之類皆能著其時代辯其眞贗畫山水人物筆力瀟灑意趣幽逺

胡仲厚

吳景行

史均民

傅子英俱斳人仲厚景行靑緑山水師董源而雲气悠揚可愛然自祕惜人罕得之均民之水仙子英之模寫人物各有生意四人出處不同皆一時之傑

王諤字廷直奉化人甞師里人蕭鳳盡其術乃肆力於唐宋名家凡奇山怪石古木驚湍之類盡摹其妙孝廟朝大承寵幸時上好馬逺畫亟稱曰王諤今之馬逺也武宗朝傳奉錦衣千戶欽賜圖書花帶白金文鏹後以疾乞歸終於家其同邑盧鎭甞師諤亦稱絕藝

蕭鵬字漢逺上虞人善畫浪遊兩京名重公卿間性耿介時有巨璫薦授一官卽僵臥不肯起其畫亦不易得興至乃寫

袁子初字叔言上虞人流寓江右寫梅得王元章法

史琳字符瑞余姚人仕至右都禦史善墨竹居官甚廉故居止構一廳又湫隘甚

裴奭字師召以能詩名兼工繪事寫竹尢佳程篁墩學士有贈寫竹裴生詩

米應祥字岐鳳號玉華外史松江人鄕貢進士其志髙尙早與東海南山並爲時重寫竹尢奇

兪泰字國昌號正齋無錫人弘治時仕戶科都給事中山水絕類黃子久王叔明爲人溫雅詩文書畫皆似之

楊節字居儉余姚人弘治末以懷才抱徳舉已乃以善書直內殿爲序班書效顏魯公更加瘦勁畫菊有艸書法亦能文章

孫堪紹興人有孝行事見府誌善畫菊初受法於舅氏楊節晚年乃時出新意性本愛菊所居輒種菊日夕玩之故畫毎得其神其畫格亦與眾別黃紫參差間出儼如庭植王維楨有孫伯子畫菊歌書學顏魯公行艸咄咄逼坐位帖

兪漢逺名尙禋上虞人精於翰墨且善丹靑戲作枯木春艸自有一種天趣絕無畫家溪徑官至江西參議

盛安字行之號雪蓬居聚寶門善畫梅花筆力蒼古萱葵竹菊形類艸書詹景鳳云畫梅豪縱而爽趣勝陳憲章王謙

陳大章字明之號月隴鳳陽旴■﹝日臺﹞人由進士官至太僕少卿善畫菊有詩名亦工行艸

馬時揚名暄以字行幼頴悟博通經史兼善丹靑孝廟初徵入華蓋殿供禦授錦衣衛鎭撫

林景時閩長樂人善山水嘗召入京師士大夫多重之

鄭麟福淸人以畫名於時子環世其學而醫術尢精

許宏字宗道閩建安人幼讀書學軒岐之術又能詩文寫山水

沈襄會稽人官太守善墨梅漧隨筆生枯潤咸有天趣襄少卿煉長子

劉鵬官侍郎上虞人精於染翰嘗作雲山圖人競珍之

顧琳號云屋上虞人仕爲知州讀書政治之暇嘗遊戲於繪事爲世所重

沈鳴逺

盧東牧俱錢塘人逺工釋道神像名品入妙流輩罕及牧畫雲山雪景淸潤不俗

周頌字宗盛斳人少遊庠序仕爲廣東幕僚寫蘭竹春艸盎然生意

沈奎字士容杭人花果翎毛學王若水傅色鮮麗可愛

詹仲和號鐵冠道人杭人學趙子昻吳仲圭寫墨竹亦善白描

兪恩字天錫錢塘人號江村居士善畫人物花鳥性質直疎散不喜治生描染移時輒復中止故其畫𨿽佳而所傳不多子舜臣字治甫喜觀長流疊嶂號海峯子工山水人物翎毛花艸尢精

邵節餘姚人善畫翎毛嘗從叔有良官於潮受業林良盡得其術

吳偉字士英更字次翁一字魯夫江夏人祖爲知州父剛翁中鄕舉或以偉爲農家子非也剛翁妙書畫墨迹多蔵兩京舊家翁性豪華用燒丹破其家偉數歲而孤至十七遊南京以童子負性气徑謁成國朱公公奇之曰此非仙人歟因其年少遂呼小仙所作山水人物妙入神品白描尢佳平江伯具禮聘之渡江聞譽日起憲宗召至闕下授錦衣鎭撫待詔仁智殿偉有時大醉被召蓬頭垢面曳破皂履踉蹌行中官扶掖以見上大笑命作松風圖偉詭翻墨汁信手塗抹而風雲慘慘生屏幛間左右動色上嘆曰眞仙人筆也孝廟授錦衣百戶賜畫狀元印章久之偉稱疾退居秦淮及武宗卽位遣使召之未就道而中酒死時年五十居秦淮日與諸王孫遊杏花村酒後從老嫗索茶飲之明日復遊老嫗已下世矣小仙目想心存援筆寫其像嫗子得之大哭又飲友人家戲將蓮房濡墨印紙上數處運思少頃縱筆揮灑作捕蟹圖最神妙小仙不以詩名其題畫有云白髮一老子騎驢去飲水岸上蹄踏蹄水中嘴對嘴亦有超悟皇明世說載小仙常領其徒至功臣內相家作畫徒或爲勢所動小仙叱之曰爾方寸如此豈復有畫耶

宋登春字應元趙郡新河人壯歲顱發卽衰白因自號海翁晚居江陵之天鵝池更號鵝池生讀書慕俠能詩又通繪事師江夏吳生然沈酣落魄無以家爲人盡目爲狂生客遊二京渉吳會徐靑出居庸循太行而西窮闗陜西川諸勝所至跨一欵段聳肩覓詩資斧罄則繪一小圖購粟市中粟不罄不更繪至有負粟候旅捨者生知之徑避去後過京山跨驢蹶於唐氏之淖出其囊書曝日中唐氏大異之畱與居爲刻其詩且贈以二童子生命之曰丹砂白石遇江山勝處命二童伸紙和墨揮灑自快不以與人故傳世絕少

劉昌叔福安人善繪畫其寫貌尢神嘗獨行野中羣惡少出剽其資昌叔貌惡少訴里正按圖而蹤迹之無不得者

歐陽觀逺得劉昌叔筆法亦名世

劉晉爲錦衣衛指揮善畫魚子節世其業

蕭公伯泰和人善寫照其染色處可占人榮枯不但肖之而已時有畫師寓邑之普覺寺公伯往事之盡得其法一日汲水故遲至師責之公伯曰適見二鬼鬭因忘歸遂以水畫地作狀師大驚服遂有名

都維明吳人博學多藝務爲韜晦以名者造物所忌偶乘興畫一梅悔曰有一能當蔽一能何自表暴耶維明南濠先生都穆之父也

朱端字克正海鹽衛后所人山水人物學盛子昭評者以爲可仿輞川墨竹師夏■﹝日上永下﹞亦善花卉翎毛正徳間以畫士直仁智殿授指揮俸欽賜一樵圖書

薛仁字子良號半仙山水人物花艸宗吳小仙之筆半仙之號謙詞半小仙云耳

陸堇始姓杜字懼男有檉居古狂靑霞亭之號鎭江丹徒人有籍於京師勤學經史稗官小說罔不渉獵舉進士不第絕意進取爲文奇古通六書善繪事山水人物艸木鳥獸無不臻妙由其胸中髙古自然神采活動宜乎宗之者眾

郭詡字仁弘號淸狂道人江西泰和人少爲博士弟子已棄去而極其能於畫於是南窺九疑踐衡嶽轉溯建康東入吳越折北經汶泗弔古齊魯之墟極抵帝裏過代汴以歸曰畫在是矣何譜也其後肆意手摹卽成山水畫已題詩其上間作辟榖抱膝等圖題云仰看靑天小於席茫茫萬古如一日世間無處可逃名走入龍宮學吹笛又云流落人間四十年並無人識是神仙天涯地角無多地只借洪厓一夜眠豪吟圖云此老吟豪气亦豪雙橫碧眼與天髙批風弄月三千首卻笑漁翁讀楚騷以自寓其逍遙豪邁之意是時有江夏吳偉北海杜堇姑蘇沈周詡與之齊名有以百金求其畫者詡或■﹝言﹝羽上木下﹞其人則不肯一顧狂趯叫奡而去中常侍蕭敬啖以錦衣世官詡言平生不任羈束卒謝卻李空同稱其居業潔良不媿逸民信矣侄巖亦能其業

徐霖字子仁號髯仙金陵人𨿽不以丹靑名所畫松竹花艸蕉石皆精雅可愛文徵仲贈以詩云樂府新傳桃葉渡彩毫徧寫薛濤箋正徳時聲馳海內

史癡名忠字端木一字廷直復姓爲徐金陵人生十有七歲方能言外木中慧人皆以癡呼之性卓犖不羈好披白布袍戴方斗笠揷花坐牛背鼓掌謳吟往來市井旁若無人能詩尢長於樂府新聲畫山水人物花木竹石有雲行水湧之趣不可以筆墨求之自題其畫云名畫法書無識者良金美玉恍精神世間縱有空靑賣百斛難醫眼內塵嘗買舟訪沈啟南於吳中值沈他出見堂中■﹝巾﹝宀登﹞有素絹濡墨揺筆成山水一幅不題姓名而去啟南歸而見之曰吾閱人多矣吳中無此人非金陵史癡不能也遣人四覓邀回相與一笑畱啟南話堂中三乃返後啟南來京多館臥癡躍層在冶城去卞忠烈廟百餘步癡甞自題云余年六十矣發白精神尙健快閒處終日髙臥癡樓蒸香煮茗四望皆逺山拱翠飛鳥時鳴不畱繁雜之冗靜觀自得車塵馬足了無所系於心貧處如常足以樂矣吳小仙畫癡翁一小像啟南贊云眼角低垂鼻孔仰露傍若無人髙歌闊步玩世滑稽風顚月癡灑墨淋漓水走山飛狂耶怪耶眾問翁而不答但瞪目髙視於天上也翁八十尙健預出一生殯雜親友中送出聚寶門外又知死期無疾而終月

杜瓊字用嘉號東原晚號鹿冠老人吳人詞翰人品並重一時郡守況伯律兩薦之皆固辭不赴家有小圃上築瞻緑亭以筆耕自給浩然內足不求其餘畫層巒疊嶂得董源家法沈啟南父恆吉先生師之

沈周字啟南號石田長洲相城里人博學能詩文性至孝立品髙潔人稱爲沈孝廉云父恆字恆吉伯父貞字貞吉二處士並善丹靑至先生山水人物花鳥悉入神品遂爲當代第一其畫自唐宋名流及勝國諸賢上下千載縱橫百輩先生兼綜條貫莫不攬其精微而究歸於黃大癡髙房山毎營一障則長林巨壑小市塞墟風趣冷然使覽者若煙雲生於屋中山川集於幾上下視眾作直培塿耳先生𨿽介特不污而與物和易公卿大夫下逮緇流卒隸酬給無間越僧某索畫於先生寄一絕句云寄將一幅剡溪藤江面靑山畫幾層筆到斷崖泉落處石邊添个看云僧先生欣然畫其詩意答之

吳麟字瑞卿常熟人性溫謹善淸言從隠士沈周遊識度開朗宋元名家舊迹多所窺仿臨筆尢精

唐寅其生也以成化庚寅歲故名寅初字伯虎更字子畏中南京解元後以詿誤被黜放浪不羈歸心佛氏取四句偈旨號六如居士又圖其石曰江南第一風流才子祝允明志云寅於文字詩歌不甚措意謂後世知不在是奇趣時發或寄於畫下筆輒追唐宋名匠故其畫法沈鬱風骨奇峭刋落庸瑣務求濃厚連江疊巘纚纚不窮評者謂逺攻李唐足任偏師近交沈周可當半席晚年賦詩云不煉金丹不坐禪不爲商賈不耕田起來就寫靑山買不使人間造業錢其標寄如此眞迹傳在江右者有買臣負薪圖及棧道桃源擊磬等圖

張靈字夢晉吳縣人讀書好交遊爲俠醉則使酒作狂曰日休小豎子耳尙稱醉士我獨不能醉耶與吳趨唐寅豪縱作達至死風流不墜臨終詩云一枚蟬蛻榻當中命也難辭付太空垂死尙思玄墓麓滿山寒雪一株松能爲人物畫人以其名士皆推之

文璧字徵明後以字行更字徵仲號衡山長洲人性方古威儀舉舉於古今典故無不淹通誠大雅君子由諸生薦爲翰林待詔王長公謂其畫兼趙吳興倪元鎭黃子久之長王伯榖謂師吳仲圭小圖大軸莫非奇致海宇欽慕縑素山積寸圖才出千臨百摹家蔵市售眞贗縱橫然慧眼印可譬之魚目夜光不別自異也年至九十神明不凋篝燈可夜作得者益深保愛奉如圭璋子彭字壽承號三橋爲國子博士次子嘉字休承號文水爲吉水訓導彭畫蒼郁嘉畫疎秀彭似梅花道人嘉似雲林髙士孫從簡用枯筆皴斮作方方壺筆法脫盡時人蹊徑從昌落筆娟秀志存法祖流風餘韻往往似之

文伯仁號五峯衡山先生猶子也幼與衡山訟而速於獄病且亟夜夢金甲神呼之云汝勿憂汝前身蔣子誠門人凡畫觀音大士像必致齋數日積此虔誠今生當以畫名世病頓愈而事亦解作山水筆力淸勁巖巒郁茂擅名不在衡山之下

朱朗字子朗爲衡山髙足徵仲應酬之作多出子朗手金陵一人客寓蘇州遣童子將幣於子朗求徵仲贗本童子誤送徵仲宅致主人意徵仲笑而受之曰我畫眞徵仲聊當假子朗可乎一時傳以爲笑子朗多作靑緑山水峯岫皴法不淸樹無揺動之勢板刻之病恐不免耳

陳淳字道復後以字爲名而攺字復甫號白陽山人天才秀發下筆超異山水師古人而蕭散之趣宛然在目尢妙寫生一花半葉淡墨欹豪而疏斜歷亂偏其反而咄咄逼眞子括飲酒縱誕有竹林之習畫𨿽放浪終非俗流

顧祖辰字子武吳之臨頓里人世有潛徳子武老屋三間破榻竹幾淨無纖塵庭前古松一株苔痕滿階景色幽茂𨿽居闤闠荊扉畫掩品香煮茗間作小詩及畫畫不必甚工自然蕭逺文壽承先生引爲密友

王子新畫法趙松雪得其神駿

朱慶聚金陵宗室字仲賢號似碧山水與枯木竹石淸雅可觀

陸師道字子傳號元洲長洲人仕至尙寶司少卿歸田後別號五湖道人小楷精絕似顏魯公仙壇記晚歲尢工隸書畫法獨喜倪元鎭而傳染精麗者遂不減趙吳興吳中故重文先生徵仲謂得四絕先生自棄官後往執弟子禮甚恭故他文萟多類徵仲而名徳亦相亞云

何良俊字符朗華亭人以所居自稱柘湖居士爲翰林院孔目精於鑑賞有書畫銘心錄一卷

項元汴字子京秀水人纖嗇筋力起家埒素封而能博物好古家蔵丹靑彛鼎之屬毎欣賞意得輒臨摹題詠其間繪事得王摩詰三昧徜徉翰墨自命墨林山人

嚴賓字子寅號鶴丘家蔵名畫甚多尢精賞鑑與文待詔友善畫小景酷似之

陳鶴字鳴野號海樵山陰人嘉靖時襲百戶後棄去爲山人神宇奇秀學兼三教精古詩文又善水墨花艸獨出己意最爲超絕山人交遊徧天下而好引拔窮士士或往四方必借山人片墨以動豪貴毎值山人飲載筆素以進山人振髯握管須臾累幅各愜所乞而後止

錢榖字叔寶吳人少孤能自勵讀書手錄古文金石書幾數千卷所自著作亦數百卷家故貧以好客益貧文徵仲題其室曰懸罄因自號曰罄室性勁直不屈於貴遊以是竟貧且老然開卷一室琳瑯照座下及幾榻之微亦必摹勒宋元名人手迹摩娑把玩以自愉快作山水筆法淸老超入逸品蘭竹亦妙子允治字功甫繼其博學之風次子序字次甫畫山水

陸治字叔平號包山爲吳諸生而饒風雅築室支硎山下雲霞四封流泉回繞手藝名花幾數百種歲時佳客過從卽迎至花所割蜜脾劖竹萌而進之苟非其人彊造者卽一石支門剝啄如弗聞矣山水下筆輕淸皴法都秀毎見所作多是秋晴景气尢工寫生得徐黃遺意曾爲王長公臨王安道華山圖四十幅皴法不盡到如立粉米者後有於鱗詩及記皆兪仲蔚書

蔣嵩號三松金陵人山水人物派從吳小仙而出多以枯筆爲之最入時人之眼子幹字子健山水勝過於父隠居蘇之虹橋破屋半間一介不苟八十年如一日也桃源江進之爲宰表其廬爲東海冥鴻殆庶幾焉

徐渭字文長養白鷴以自怡號白鷴山人山陰諸生薛方山試之謂其文句句鬼語不第胡少保宗憲招致幕府主文章生豪縱自如少保益重之後少保功而讒死寃憤不已狂中畫雪壓梅竹題云雲間老檜與天齊滕六寒威一手提折竹折梅因底事不畱一葉與山溪又作葡萄題云筆底明珠無賣處閒拋閒擲野藤間則自慨其淪落不偶者在幕府所得資盡委聲酒服飾間及老貧甚鬻手自給人操金請者遇窮時乃一爲之晚絕榖食十餘歲謂於導引有得陶石簣言渭貌修偉肥白音朗然如唳鶴常中夜呼嘯有羣鶴應焉

姚元白號秋澗靈谷寺經回祿尙有吳偉畫壁三堵嚴介溪題詩回廊古壁畱名畫墜葉冷風助梵情蓋指吳畫不存元白最好事曾臨三幅以繼之晚年工畫梅花

鄒鵬字逺之號筠石金陵人家貧畫山水以養母一日兩靑衣到門自陳主人商蕪湖請畫屏幛先奉金爲母壽鵬欣然往已過蕪湖鵬訝之靑衣云非蕪湖乃鄱湖也及至主人禮意甚殷令於別室中作畫數日偶窺主人所爲乃是緑林之長因速卒業而以老母倚門懇歸二靑衣更送至上新河歸家對母痛哭後只閉門有求畫者必熟其聲音方出見

汪肇號海云休寧人山水人物出入於戴文進吳次翁但多艸率之筆曾來南京誤附賊舟賊欲刼一太守約汪備數汪不逆其意人各畫一扇贈之及飲酒用鼻吸飲賊首歡甚不覺沈醉遂不舉事次日乃得脫去常自負作畫不用朽飲酒不用口云

劉廷敕江右人善白描佛像人物遊南陽與吾宗孔炎子厚善

沈仕字懋學號靑門仁和人刑部侍郎銳之子少不治家人生產亦不習經生家言雅好詩翰多蓄古法書名畫朝夕展玩久之有得乃援筆揮灑花卉山水風神气韻殊勝專門嘉靖中客遊京師歷邊徼有購詩畫者饋遺累千金仕得之一揮而盡妻子在家不免饑寒曠然不以爲意年七十始返故廬𨿽家事落莫豪興不減然習侈靡弗字若子人頗以是少之

朱南雍山陰人官太僕山水木石法出沈周亦或效倪瓉見其效倪巨幅甚淸勁絕俗

黃尙質余姚人以鄕薦仕景州守善畫山水人物古色黯然

毛世濟余姚人善畫菊尢工傳色英蕊榦葉各臻其妙望之宛如庭植同邑黃九霄畫菊亦稱妙品

史政揚州人

姚宗淮陽人二人俱善寫照

謝時臣號樗仙蘇州人山水樹石宗梅道人蒼古有气槪亦能詩

王榖祥字祿之號酉室長洲人官吏部員外郎寫沒骨花卉韻態髙雅

雷鯉字惟化號半窓建寧府庠生畫山水人物恬退不求仕進詩酒自娛人有米顚風味而畫則大殊

蔣貴號靑山儀眞人宗吳小仙人物逼眞山水近似

朱銓字文衡號樗仙長沙人工山水人物鉤勒竹及菊兔亦能詩

朱鑑字文藻號墨壺樗仙之弟也亦有畫名

姜隠字周佐山東黃縣人善人物仕女花果細潤工致得古人之妙

杜君澤號小癡姑蘇人善楷書亦能丹靑嗜酒流寓髙郵落魄不羈遂以酒卒

馬稷字舜舉號醉狂江東人善山水人物花鳥竹石

王幹字一淸初號蔵春更號天峯臨海人能以輕墨淺彩作禽虫花卉間出山石林藪莽蒼幽岑往往極妙尢妙寒塘野水拍泳朝暮之態

髙松字守之號南崕子又號我山文安人甘守家貧有官不仕愛攻詩畫馳譽多能書兼眞艸篆隸大字寫灰堆山小景並梅菊蘭松墨竹鉤勒竹甚佳

周臣字舜卿號東村吳縣人山水人物俱淸致評者謂峽气嵐厚古面奇籹有蒼蒼之色亦能詩

張路字玉馳號平山大梁人大學生人物似吳小仙而有韻亦有戴文進風致一時縉紳咸加推重得其眞迹如拱璧焉用墨𨿽佳未脫院體世傳有地師入大梁望見其塔曰按方位當出狀元已而曰其頂不正非文筆乃畫筆也出一畫史耳時謂路應之

王問字子裕號仲山無錫人官戶部車駕司郎中善畫山水人物花卉不用掤架毎登眺乘興運筆如飛最得山水間趣但筆墨稍落南路𨿽爲吳人不入吳派

魯宗觀熰字中立爵鎭國中尉被服儒素雅好著述甞繪太平圖一卷上獻世廟嘉奬之又著有畫法權輿傳世弟觀■﹝韋美﹞亦以詩畫著名

聞人益字仲璣余姚人禦史銓之子也山水筆法瀟灑無俗气尢精扇頭小景其人亦拓落可喜

仇英字實甫號十洲太倉人山水人物師周臣工臨摹落筆亂眞至於發翠豪金絲丹縷素精麗艶逸無慚古人曾寫四大幅在弇州家一西園雅集一淸夜遊西園一獨樂園一金穀園而獨樂園圖則恢張龍眠之稾皆一丈有餘人物位置皆古偉余家蔵有種玉長卷筆法精研但以絹素損壊棄去

卓小仙蜀人善畫好吟詠舉止異常嘉靖間寓番易時飲連盞吞復吐出或納片石於口須臾成銀以給貧人郡守王公傲待之小仙微笑屛左右附耳語王卽自失遜謝永丰王召見小仙書其屛曰披衣兼跣足開口笑王侯千年渾是醉一世不梳頭一日別眾去竟不所之

韓方字中直號鶴仙歸徳衛指揮善寫墨竹艸虫

蘇祥號小泉揚州人善人物山水

劉傳字良習號月川含山人國子生工雲山出入髙房山何澄之間筆勢遒勁意慮深逺時出己意詩文書法不爲近習

張秋江浙人寫芙蓉花卉

葉澄字原靜其先吳人作畫宗戴文進頗有佳處

王彥字存拙沔陽人善寫梅花

衍聖公孔福禧工山水

羅素號墨狂進賢人嘉靖中以畫遊吾宗好事家時江右畫者止能水墨綽絳至於丹彩未有嫡傳乃資之遊吳下數年歸而作呂廷振花鳥設色寫生俱能逼眞山林樹石筆障亦大然閎堂邃宇中物非文房淸玩仿吳偉人物亦能亂眞余修畫史將竟適遺此人忽夜見夢持山水一幅令余觀道其姓名而去驚寤亟筆之乃知凝神於一技者其神亦不死云

蔡世新號少壑虔南人王文成鎭虔日以寫貌進者閱數十人咸不稱意蓋文成骨法稜峭畫者皆正而寫之顴鼻之間最難肖似世新幼年隨其師進乃從傍作一側相立得其眞文成大喜延之幕府名以是起久之吾宗人聘至南昌寫面俱請世新而衣折丹彩則用羅素故各極精妙至今展之猶如生對世新亦善鉤勒竹大幅則佳亦畫美人

陳大聲號秋碧山水仿沈啟南送史廷臣小幅自題云情深此際難爲別相送元方又季方萬里楚江孤棹迥穏吟秋色到維揚

景卿字夢弼善小景花艸甞寫杏花自題詩云晴團紅粉護春煙仿佛江村二月天記得踏靑回首處一枝斜拂酒樓前

林旭字景初少聰敏善畫山水立品甚髙尢精寫照年未三十而卒

陳子野金陵人畫墨竹花卉絕無俗气文待詔賞鑑其竹枝謂淸气逼人

陳沂字魯南號石亭年方七歲便搦筆模仿古人之畫後入翰林與文待詔議論其畫更進凡宦遊所歷覽名山大川便圖成捲最得馬河中夏禹玉之妙

黃昌言嘉靖時人官吏部有山水大幅傳世不在衡山之下

王孟仁字符甫山水淸潤有法文徵仲極喜之謝應午題其畫云吾愛王摩詰從來老畫師鉛華渾欲洗墨韻自生姿疏樹秋云合孤舟晚鏡移煙江曾獨泛相對正堪疑

譚翀字子羽號平橋一號曲江道人嘉靖時人山水寫吳仲圭亦善花卉

胡懋禮山水脫去塵俗但所畫者不多耳

謝賓舉字子隠山水人物步驟於戴靜庵可謂具體而微畫畢其兄子象卽題詩於上其略云圖成便索老醜作毎幅空處題一篇我詩借君畫增價君畫資我詩並傳兄弟依附有如此人誇玉樹芝蘭全

顧源字淸甫號丹泉爲陪京巨族究心禪理與髙僧結西方社別號寶幢居士家蔵宋元名筆甚夥善雲山斟酌米元章髙彥敬而自成一家不受人潤筆多畫與騷人衲子有百年智巧消磨盡慚愧人傳粉墨痕之句又題一絕云策杖靑林晚山寒雨濕衣野雲仍有意相伴宿柴扉是其畫意

杜冀龍字士良吳縣人山水宗沈石田而稍變動

鄭善夫字繼之號少谷閩中人弘治乙丑進士仕祠部郎以稱詩與李空同何大復顧華玉輩齊名書法尢入神眞行斟酌聖教狂艸奔放縱橫爛熳顚素而下弗論也間又創意點綴花艸叢筱怪石得象外趣然絕不名其業以此人亦鮮知者

童佩字子鳴溫州人花鳥與呂紀彷佛所著有佩茰雜說

周官長洲人善山水於白描尢精絕今亦不可得矣

王維烈字無競吳郡人花鳥在周之冕下髙陽之上艸艸處亦有可觀

葉大年字壽卿吳郡人山水宗髙房山落墨不凡頗得淸淡之趣

季如太花鳥布置深思

何適字天遊亦號天臺山人其先東莞伯何眞後也祖徙蘄州遂爲楚人自幼聰敏能弓矢後棄去就詩畫重於楚國垂老入豫章與吾宗結社遊覽名勝卽景成圖得戴靜庵筆意

朱邦字正之別號九龍山樵隠叟山水人物艸艸用筆墨汁淋漓與鄭顚仙張平山相髣髴

沈昭字秋蕚長洲人善山水大劈斧著靑錄者尢佳

盛時泰字仲交號云浦少有逸才有妙賞博學多聞落筆成詩文不煩點定家有小軒文徵仲題曰蒼潤以仲交愛臨摹倪元鎭竹石取沈啟南詩筆蹤要是存蒼潤筆法應須入有無之句楊用修與之作記

吳治字孝甫吳郡人學趙子固墨梅枝榦盤折花蕊疎秀淸寒之气沁人肺腑題句時有別字往往如此萬曆中遊豫章

徐原文金華人善畫梅筆法精勁人謂其有出塵之意

周信字惟實號艸庭天長人人品髙潔與世無營善畫山水竹石及煙雨圖種種入妙

劉叔雅髙郵人隠居湖濵以髙潔稱畫放牛圖入妙時人比之戴嵩

弋陽王孫多炡字頁吉號瀑泉南昌人爵奉國將軍頴敏絕人善詩歌兼精繪事見古名人墨迹一再臨之如出其手山水得二米家法寫生更妙詞人之筆寄情點染畫家蹊徑脫略逺矣

謀■﹝磘﹐走代石﹞字履中號西滸貞吉之侄也■﹝女間﹞於文藻寫山水用吳仲圭謝樗仙筆法皴斮甚淸老點樹以津液和墨濃淡數層圓潤不苟從弟謀轂字用虛花鳥纖秀擅名蚤歲

謀■字太衝號鹿洞貞吉第六子也生有喑疾負性絕慧指物引類教之識字遂通文理山水花鳥兼文沈周陸之長而好以名走四方求者絹素盈室孜孜曉夜揮灑不倦竟以此致瘵中年而歿弟謀卦字象吉花石肖魯岐云亦蚤逝

魯治號岐云吳中人善染墨爲石著色花鳥最饒風韻由其落筆脫塵故或寫或畫各有天趣

宋臣號二水字子忠秣陵人善山水人物

馬璧字文璧山水人物並佳楊一洲字伯海揚州人山水小幅亦有可觀謝茂秦曾答以詩有畫逼輞川工王維信可同云微天若逺石斷水如空之句所用印章皆五色古玉及水碧眞犀文三橋許髙陽諸名人爲之篆刻最堪珍賞萬曆時屢遊豫章

丁玉川江右人山水宗馬夏乏雅潔之气評者謂畫家邪學徒逞狂態不足取焉亦善人物

鄔昆號石浮山人山水人物不失宋元遺意

梁孜號浮山大學士梁儲之子官生廣東人設色山水淸勁可愛

居節字士眞文徵仲之髙弟也山水得梅道人筆意

陳子和號灑仙閩之浦城人初爲塑工寫水墨人物甚有仙气

諭希連字魯望號素癡萬曆時江西玉山人慕尙莊老兼通內學諸經皆有約說衣寛博之衣不著网巾有時令人畫之篛冠芒履行遊市井生平不作端語𨿽王公大人之前說鬼說怪不擇也以托於隠居放言之意作詩亦髙古行書山水俱法沈啟南作畫卽用寫字筆皴法粗略不堪近觀十步之外亦覺巖岫蒼郁嘗遊京師接匹紙數幅寫丈餘鐘馗懸之城墻以爲畫招其放誕不羈類如此

黎民表字惟敬號瑤石南海人由孝廉官祕書八分書開嶺南宗派寫米家雲山景气深潤點綴苔樹間以大緑加濃墨上更極精彩以詩名嘉隆間毎道豫章必爲吾宗艤舟酬和數日乃去

萬國楨字伯文萬曆末年南海貢生有詠梅詩一帙善水墨花卉淡枝濃葉嶺南之派類然後遊豫章稍更舊習遂造輕妙寫竹自謂得玉局遺法庶幾非謬亦作翎羽

周天球字公瑕號幼海長洲人修學修品爲世髙人詩字擅名世謂寫蘭艸法自趙文敏後失傳復於公瑕僅見所繇獨步一代金陵彊存仁效之風韻殊劣

周之冕字服卿號少谷萬曆時長洲人寫意花鳥最有神韻設色亦鮮雅家畜各種禽鳥詳其飲啄飛止故動筆具有生意國朝花鳥家惟陸平叔與服卿洗盡院體俗气但平叔明秀服卿遒勁斯用筆少異耳喜比頑童或僧雛道稚惑以容媚欣然揮灑更異凡幅

沈碩字宜謙號龍江長洲人流寓金陵曾學畫三年不下樓工於臨摹

仰廷宣號筠石維揚人萬曆中來豫章凡作山水先以水噀淨幾鋪生紙於上隨用寫字筆點染以取煙潤之態曾見所作松風水月圖萬鬛森疎孤光沈靜揺動之勢寫於微浪蕭齋獨對塵情都冷技蓋至此蹤迹半天下不甚得售乃棄去隠名市肆問以畫事絕不出口

王士昌字永叔號斗溟浙臨海人入江西新建籍萬曆時官至都禦史撫閩中風流蘊藉宛若晉人能詩亦能鑑古物山水得黃大癡筆意但惜腕自珍筆不輕發故傳之者鮮亦能水墨折枝

詹景鳳字東圖號白嶽山人休寧人以南丰掌教入爲吏部司務作艸書變化百出若有神助以其法寫墨竹一竿直上瘦勁絕倫山水更勝世傳有仿黃大癡倪雲林各一幅亦能折枝花艸

鄒迪光字彥吉號愚谷梁溪人官學憲以詩文著名海內有集數十卷寫山水脫盡時格一樹一石必求精妙蓋力追宋元人之用心者嘗於便面見其眞迹若滿紙長幅則多贗筆足觀者鮮

沈繼祖字公繩後因秦檜黨中有此姓名遂以字行更字宜孫吳郡萬曆時人作山水溪山宛轉林木森郁𨿽數丈長卷首尾雅秀絕無肆筆寫閨閣中人亦有情態

朱完字季美南海諸生與萬國楨同時技亦相類尢以墨竹擅長自謂得玉局之法篆隸名冠一時彼中刻許愼說文是其手筆亦能小詩

王綦字履石吳郡諸生爲名人王穉登之孫寫山水結構奇幻人物樹石略寫形似蓋以雅筆爲尙而不拘拘於畫法者

程勝字六無休寧人甞以焦墨寫蕉蘭肆筆艸艸晴雨風煙各臻神妙是獨步一時者

何白字無咎永嘉人詞賦擅名山水得方方壺筆意淸老可尙竹石亦最煙潤

莫是龍字云卿松江貢士山水宗黃大癡甚妙有畫說一卷海陵唐志契云云卿畫說進瀟灑而黜法則寛幽淡而抹力量是以文气爲宗門者

顧正誼字仲方號亭林松江人官中書舍人山水宗王叔明畫山多作方頂層巒疊嶂少著林樹自然深秀是爲華亭之派子慶恩亦善其業

唐志契字玄生海陵諸生垂髫卽耽繪事自謂得趣之深遂成癖嘗自題小像云半生全力圖書耗三世微資石塊消蓋其愛石不減米顚而繪事以不學而能猶之前身是畫師耳著繪事微言四卷𨿽眞迹少見卽其議論精確所作可以懸想弟志尹字聘三亦能畫

劉原起字用我長洲人

戴縉字冠卿蘇州人

唐日昌字爾熾

宋懋晉字明之松江人

右四人俱以繪事稱

熊茂松字汝辰號衡臯瑞州人官員外郎品格淸髙雅尙文藻山水師黃子久佛像師丁云鵬亦能詩字

曹履吉字根遂南直當塗人萬曆丙辰進士官光祿少卿山水師倪元鎭筆力髙雅評者有玉潔冰淸之語眞逸格中第一人也詩字亦有晉唐遺韻

何淳之號太吳金陵人官至禦史善畫蘭亦能詩有足園稾

胡宗仁字彭舉善山水亦能詩有知載齋稿其中可作畫本者如老樹穿雲出重樓夾水開人從淺水度路向斷山通皆是畫意

胡宗信字可復宗仁之弟山水有筆力

丁云鵬號南羽徽州人佛像宗吳道子筆意亦能山水評者云丘壑過之丰韻非也

吳廷字左幹南羽同郡人眞迹少覩方氏墨譜多出其手亦甚精雅

程環徽州人善靑緑山水人物其派多從仇十洲出

劉爵字子修號易湖淮南人作米氏小景頗佳

錢貢號滄洲吳人善山水人物筆路不甚髙雅而丘壑位置可觀

楊宗白新安人善白描

黃之璧字白仲上虞人少習舉子業自負過人試輒不遂後攻辭章書畫北遊京師與四明屠儀部隆相友善因往來公卿間名重一時

先子諱多■﹝火翼﹞字垣佐號崇謙樂安靖莊王孫天性和粹謹遜生世七十八年於人絕無忤色精於史傳好友詩文君子與之揚扢唱和家有淸暉樓北眺龍沙旁窺鶴嶺法書名畫盈積幾架春秋晴雨蒼潤滿簾披捲臨玩怡然自適善寫墨菊亦喜作仙道人物子八人各令習一雅技於繪事則四兄謀壡字文之號四溟花鳥得岐云少谷之神

先從叔多啟字啟明號履謙外朴中慧得全於酒其時吾宗作詩多以名附七子間從其聲調叔獨宗尙六朝苦心琢句鮮秀自異有滋蘭堂稿數卷後嗣不延不能行世惜哉寫墨竹醉後頺然肆筆揮灑自謂具眞艸篆隸四法良足尙也

石城王孫統鍡字伯壘號羣玉山樵爵輔國中尉父謀■﹝土韋﹞以著書擅名鍡世其業兼精繪事山水寫梅花道人花鳥初學陸平叔後學周服卿都入雅品武林劉奇授以和色之法所作𨿽踰數十年而花色鮮麗如新

周綸號龍泓萬曆時京口人善大幅山水殊有筆意未脫浙派

孫克弘字允執號雪居華亭人文毅公之子官漢陽太守歸任達自髙名重一時求繪事者塡塞多命門士應之折枝捲冊朱緑精麗皆是贗本其嫡筆則用枯老之筆行幹作花或著色或水墨皆極古淡自然雅品始信名下無虛士也

趙左字文度松江人山水宗黃子久而秀潤之气則其天賦爲董太史所重多令代寫董自書欵

髙陽字秋甫四明人善花鳥畫石極精如太湖錦川英石蠟石皆妙形似

陳煥號堯峯蘇州人作山水用筆蒼老短亭平楚勢極空逺若臨仿者尢佳

張復字符春太倉人山水初以石田爲宗晚年稍變己意自成一家

李芳號湘洲泰州人山水宗文待詔下筆稍懶

魏之璜字考叔金陵人寫山水不襲粉本自刱規制巖壑樹石特標靈異生平所作略無重復由其筆出深想新新不已耳晚用濃墨突筆意貴蒼老稍輸風韻

魏之克字叔和考叔之弟也山水克肖其兄

陳元素字古白長洲人萬曆丙午鄕闈擬元後以詩酒自娛寫山水用墨淸妙

黃希憲字千頃通州人善山水花艸

曹羲號羅浮長洲人人物山水仿效宋元種種逼眞但未脫院體

姚俊吳中人山水疎秀可佳用筆亦老

陳繼儒字仲醇一字眉公華亭徵士董太史云仲醇悠悠忽忽土木形骸絕似嵇叔夜求之近代惟懶瓉得其半耳觀仲醇山水用筆疎簡气韻空逺未可以當家律之而品自貴已

謝道齡字形臺善析枝花鳥

戚勲字世臣號曲泉花卉得疎野之趣

陸士仁字文近號澄湖師道之子山水筆法雅潔不失文待詔遺意

陸履謙字道卿常熟人善山水

劉奇字問之武林人山水花鳥人物用筆精工不免板刻之病但善於設色旅食豫章竟終老焉

蔣龍善花鳥

董其昌字玄宰華亭人爲太史氏官至大宗伯山水樹石煙雲流潤神气具足而出以儒雅之筆風流蘊藉宜爲一代宗卽或者推爲本朝第一非過評也寫秋山圖自題云秋日樹蕭瑟秋山殊不貧丹楓與黃葉往往媚遊人可謂三絕余家所蔵

吳彬字文仲閩人萬曆時官中書舍人善山水布置絕不摹古皆對眞景描寫故小勢最爲出奇一時觀者無不驚詫能大士像亦能人物

陸萬言字君策華亭人山水收景甚丰用筆極簡其爲巖岫多用輕緑染之略皴數筆覺明秀可貴

王一鵬號西園華亭人山水宗董北苑

侯懋功字夷門吳縣人山水疏淡能雅

管稚圭官中書善山水

尢求字子求號鳳山長洲人善山水

﹝闕﹞

﹝闕﹞

何雪澗畫龍虎妙得气韻

徐昆善畫山水

王顯山水法髙尙書嘗見一幅是隆慶戊辰歲寫時八十餘矣

許寶南直人作山水細石短樹千巖萬壑攢簇而成大幅筆气亦秀勁萬曆初臨川馬方洲聘至其家年僅二十許未幾歸遂卒蓋精力極而致不永也

米萬鍾字仲詔其先爲金吾尉繇闗中徙京師中萬曆乙未進士仕至太僕少卿性好奇石羅致不逺數千里人號友石先生著有石史十六卷寫硯山向背巖壑無不精具皴擢極幽秀殆舉筆而思可傳者山水得倪迂法花卉似陳伯陽

陳洪綬字章侯諸曁楓橋人以明經不仕賦性狂散研心書畫所作博古人物有秦漢風味世所罕及

藍瑛字田叔浙江人住家西湖以畫爲業老而彌工蒼古頗類沈啟南惜其鬻畫自給未免爲當世所輕

族侄統■﹝釒﹝契﹐石代大﹞字仲韶寫花卉用墨有神無一點塵俗气苐賦性偏僻毎以畫自矜貴爲人所嫉

黃珍字懷季花艸有黃筌筆意

鄒鵬字逺之號云居工山水

王建極字用五茂才工山水

姚衍舜字光虞太學生工寫松枝

杜大成工艸虫

劉原起字用我長洲人

唐日昌字爾熾

﹝闕﹞

右三人俱以繪事稱

陳希尹善寫照亦能畫虎

張萱字夢奇號九嶽別號西園惠州人官��太守博洽多聞著述甚富𨿽不以繪事名家偶一爲之頗饒別趣

袁登道字道生號彊名東筦人文學山水宗胡宗仁靑出於藍

林森淸江人

趙子深淸江人

謝子徳

徐壽字南山

董太初

卓民逸

右六人俱工山水子徳兼工花鳥亦能傳神

劉憑善枯木竹石

梁叔剛工小景山水

鮑原禮畫菜若生

顧云屋善畫山水

楊雲林工於花鳥

鄭山輝工畫蘭

毛元升畫花艸

於竹屋畫墨梅

趙從吉號雪齋善畫墨梅

顧叔潤常熟人山水學

盛子昭姚仲祥鳳陽人善畫墨梅

王超號東臯山水宗米元章

張世祿儀封人山水人物名重於時

陳叔起山水雜畫稍有淸意無過人處

陳九成吳興人山水師沈士偁亦工花鳥

沈彥誠錢塘人山水宗髙房山而欠熟

胡元素工山水

陳頤字克養蘇州人山水花鳥人物皆能

夏鼎蘇州人善白描人物亦工山水

李彬字文中四明人工寫意人物

張南伯

怤穆庵

二人工墨梅

顧文敍蘇州人山水宗盛子昭

趙友括倉人工花鳥

黃希榖工畫松

許端工於畫龍但無蜿蜒飛動之勢

吳云字友云宜興人官至尙書善畫山水

季賓字汝和紹興人官主事善畫菊花

吳純字正齋東陽人官中書舍人善寫照亦能山水

徐傑官禦史善畫墨梅

髙旭莆田人善畫山水

鄭克修淸江人善畫人馬

何景髙畫宗朱君璧

洪澤善畫人物許

進金陵人善畫人物

呂敬甫昆陵人畫艸虫師居寧

朱孟約臨川人善畫蘭蕙竹石

倪宗器江右人善畫蘭

胡齡善水墨禽鳥宗林良

錢永善花鳥宗邊景昭而不及

林垍三山人畫竹石

呂端俊善畫竹

蘇明逺善畫菊

李明逺善畫梅

潘宗紹吳江人畫枯木竹石

趙廉湖州人善畫虎人稱趙虎

魏敬善畫竹及禽鳥

束章孟善畫人物

陸坦字履道京口人善畫山水

吳歸山善畫花鳥

王元道越人工於山水

兪景山工山水

王煮石工墨梅

曾沂善畫水

張孟容嘉定人善寫照

余仲揚金華人善山水

胡宗智字伯通金陵人

李流芳字長蘅常熟人

劉世珍字武夷儀眞人

鄭元勛揚州人

顧驄字云車通州人

已上五人俱以繪事名

王中立字振之吳縣人作花鳥筆力亦老

髙友字三益四明人善畫

袁孔璋字叔賢吳縣人山水精秀用筆不苟

卞文瑜字潤甫長洲人樹石勾剔甚有筆意

袁文可善山水人物

張譽號峩石廣東人善山水

宋旭號石門松江人善山水

馬靑丘秣陵人善山水

杜山狂吳人善艸虫

孫枝吳人善山水亦法文待詔

趙善長

劉完庵

﹝闕﹞

沈貞吉

張鳳儀

闗九思字虛白烏程人

淩雲翰字五云善山水

王式字無倪長洲人

張宏字君度吳縣人

陳尙古字彥朴長洲人

沈士充字子居松江人

汪建字符植徽州人

邵堅字不燐吳縣人

李辰字奎南四明人

袁楷字雪隠無錫人

兪之彥字章施吳縣人

盛茂華字念庵長洲人

趙洄字行之華亭人

沈鼎昭之兄也善山水

吳令字信之吳縣人

習玄字又玄吳縣人

劉廣字符博長洲人

李良字癡和閩中人

潘浚字在衡無錫人

汪澄字澹然徽州人

方宗字伯蕃瓜州人

吳振字竹嶼松江人

張衝字圖南江都人

戴纓字淸之長洲人

李遴字振振江都人

朱鷺字白民吳縣人

李士達字仰懷蘇州人

趙化龍字雲門四明人

江文鬥字煥之徽州人

周愷字晉卿長洲人

朱質字吟余長洲人

陳熙字五云蘇州人

徐尙徳字仲修江都人

陳天臺字閬仙閩中人

保甸字君平通州人

吳士冠字相如蘇州人

孔復貞字鳬生揚州人

沈顥字朗倩吳縣人

董策字淸寰四明人

馮夢桂字丹芬長洲人

範霽字夢符四明人

盛紹先字克振揚州人

葉芬字淸之松江人

趙谷字云石泰州人

趙善長以下四十九人眞迹罕覩未敢置評

冷謙字啟敬武陵人一云嘉興人號龍陽子元中統初與沙門海雲遊博學多通尢邃於易曽與趙孟俯看唐李思訓畫忽發胸臆效之山水人物悉得其法而傅彩尢加纖細繇此以丹靑鳴於時後遇異人授以丹訣隠吳山至國初百數歲矣我皇祖聞其善音律召爲協律郎郊廟樂章多所撰定後以畫鶴之誣隠瓶仙逝曾見所畫蓬萊仙奕圖署名在樹孔中張三丰有題跋

張三丰大耳圓目須髯如戟頂作一髻與劉秉忠邢奇趙子昻善無書不讀見李思訓畫效之不月餘悉得其法自畫一像在臨淮侯家

周顚仙自寫一像在皇城五鳳樓上

天師張澹然號九歸道人山水宗二米布景淸雅亦能作枮木竹石

天師張慶玄善畫蘭蕙竹石

天師張子言號靜淵善畫山礬水仙墨梅

太監陳喜字仲樂韃靼人工人物鳥獸下筆無痕爲一代之妙

梅花和尙寫竹譜二十幅在項又新家其中艸艸跋語皆得寫竹筱法而畫竹又帶艸書法

僧胡大年

僧溫日觀

僧常瑩字珂雪華亭人

僧曉庵東吳人

已上四僧俱畫葡萄

釋升日南號照庵浙江人宗倪雲林竹石枯木

僧普大雲畫水仙學趙子固筆法日南天如俱不迨之

僧律天如號片玉吳縣人畫三香師日南亦能作蘭蕙竹石

僧龍上人善畫龍水

僧錦峯成都人山水宗唐子華

僧艸庵住嘉禾三塔寺工詩畫

僧碧峯山水似彭玄中而不迨

僧端上人山水宗二米

釋雪心善畫墨梅

釋廣禮號大鏡報恩寺僧陳子野授以畫竹之法

釋可浩號月泉靈谷寺住持畫葡萄有生意不減日觀之筆丰南禺贈以歌雲龍宮澒洞不可測下有七寶光琉璃老師手掣千尺幹粒粒總是眞摩尼

道士彭玄明華陽人善山水

道士彭玄中號■﹝扌會﹞虔江陰人山水學何彥輝

道士沈明逺浙江人畫竹石

道士張復陽太倉人畫蘭蕙

道士翁孤峯工於畫魚

夫人盧氏名允貞字徳恆號恆齋倪文毅公之妻白描精妙有九歌圖璇璣圖二卷蔵於家文毅公曾孫蘄水令民恱者曾出以示之

夫人馬氏名閒卿號芷居陳魯南之妻善山水白描畫畢多手裂之不以示人曰此豈婦人女子事耶

夫人孫氏任克誠之妻也善寫墨梅隨父任寫梅得名人以孫梅花稱之

沈氏沈宜謙之女楊伯海妻工折枝花黃姬水題其杏花詩云燕飛修閣簾櫳靜紈扇新題春思長妙繪一經仙媛手海棠生艶復生香

戴氏文進之女畫山水人物效其父有筆力

仇氏實父之女號杜陵內史能人物畫綽有父風

朱素娥金陵妓女也山水小景得陳魯南授以筆法更入作家一聞魯南選入翰林盡以平日往來詩畫緘封寄與魯南上寫云昨日个錦囊佳句明勾引今日个玉堂人物難親近卽此一舉素娥之風流儒雅可知

吳梅仙金陵妓女也善丹靑

何曇史癡翁侍姬也聰敏解事善小景工篆書知音律癡翁尋兩京絕手琵琶張祿授之盡得其妙

林氏名金蘭南都妓女也畫山水人物宗馬逺筆力稍兢

馬守眞號湘蘭金陵舊院名妓也善畫水墨蘭石王穉登挽詩云描蘭寫竹寄卿卿遺墨都疑淚染成不遇西川髙節度平康浪得校書名

林奴兒號秋香風流姿色冠於一時學畫於史廷直王元父二人筆力淸潤從良後有舊知欲求一見因畫栁枝於扇頭寫二十八字以拒之云昔日章臺舞細腰任君攀折嫩枝條從今寫入丹靑裏不許東風再動揺

畫史會要卷四

●欽定四庫全書

畫史會要卷五

﹝明﹞朱謀垔撰

○畫法

梁元帝山水松石格曰夫天地之名造化爲靈設奇巧之體勢寫山水之縱橫或格髙而思逸信筆妙而墨精由是設粉壁運神情素屏連隅山脈濺朴首尾相映項腹相迎丈尺分寸約有常桯樹石雲水俱無正形樹有大小叢貫孤平扶疎曲直聳拔淩亭乍起伏於柔條�便同�文字或難合於破墨體向異於丹靑隠隠半壁髙潛入冥挿空類劍陷地如坑秋毛冬骨夏蔭春英炎緋寒碧暖日涼星巨松沁水噴之蔚冋褒茂林之幽趣割雜艸之芳情泉源至曲霧破山明精藍觀宇橋彴闗城行人犬吠獸走禽驚髙墨猶緑下墨猶赬水因斷而流逺云欲墜而霞輕桂不疎於胡越松不難於弟兄路廣石隔天遙鳥徵雲中樹石宜先點石上枝柯末後成髙嶺最嫌鄰刻石逺山大忌學圖經審問旣然傳筆訣祕之勿泄於戶庭

王維山水訣曰夫畫道之中水墨最爲上肇自然之性成造化之功或咫尺之圖寫千里之景東西南北宛爾目前春夏秋冬生於筆下初鋪水際忌爲浮泛之山次布路岐莫作連綿之道主峯最宜髙聳客山須要奔趨回抱處僧舎可安水陸邊人家可置村莊著數樹以成林枝須抱體山崖合一水而瀑瀉泉不亂流渡口只宜寂寂人行須是疎疎通舟檝之橋梁且宜髙聳著漁人之釣艇低乃無妨懸崖險峻之間好安怪木峭壁巉巖之處不可通途逺岫與云容相接遙天共水色交光山鉤鏁處沿流最出其中路接危時棧道可安於此平地樓臺偏宜髙栁映人家名山寺觀雅稱奇杉襯樓閣逺景煙籠深巖云鎖酒旗則當路髙懸客帆宜遇水低掛逺山須要低排近樹惟宜拔迸手親筆硯之餘有時逰戲三昧歲月遙永頗探幽微妙悟者不在多言善學者還從規矩

荊浩山水賦曰凢畫山水意在筆先丈山尺樹寸馬豆人逺人無目逺樹無枝逺山無皴隠隠似眉逺水無波髙與云齊此其訣也山腰云塞石壁泉塞樓臺樹寒道路人塞石看三面路看兩蹊樹觀頂■﹝寧野﹞水看岸塞此其法也凢畫山水尖峭者峯平夷者嶺峭壁者崖有宂者岫懸石者巖形圖者巒路通者川兩山夾路者壑兩山夾水者澗注水者溪泉通者谷路下小土山者坡極目而平者阪若能辯別此類則粗知山水之彷佛也觀者先看气象後辯淸濁分賓主之朝揖列羣峯之威儀多則亂少則慢不多不少要分逺近逺山不得連近山逺水不得連近水水要縈回山要回抱古木茂林寺觀可安斷岸頺堤小橋可置有路處人行無路處林木岸斷處古渡山斷處荒村水闊處徵帆林密處店舎臨岸古木露根而藤纒臨流石岸嵌空而水痕凡作林木逺則疎平近則髙宻有葉者枝柔無葉者枝硬松皮如鱗栢皮纒身生於土者修長而淨直長於石者拳曲而伶仃古木節多而半死寒林扶疎而蕭森凢畫山水須要四時春景則霧鎖煙籠樹林隠隠逺木拖藍山色堆靑夏景則林木蔽天緑蕪平阪倚云瀑布近水幽亭秋景則水天一色簌簌疎林鴈橫煙塞蘆裊沙汀冬景則藉地爲雪老樵負薪漁舟倚岸水淺沙平凍雲黯淡酒簾孤村風雨則不分天地難辧東西行人傘笠漁父蓑衣有風無雨樹葉斜披有雨無風枝葉垂下雨霽則云収天碧薄霧霏微山光添翠网曬斜暉曉景則千山欲曙霧靄霏霏曚曨殘月曉色熹微暮景則山銜殘日帆卸江湄路人歸急半掩柴扉或煙斜霧橫或逺岫雲歸或秋江晚渡或古塜斷碑或洞庭春靄或瀟湘霧迷筆法布置更看臨期山形不得犯重樹頭不得整齊樹借山爲骨山借樹爲衣樹不可繁要見山之秀麗山不可亂要顯樹之精神若畱意於此者須心會於玄微

李成山水訣曰凢畫山水先立賓主之位次定逺近之形然後穿鑿景物擺布髙低落筆無令太重重則濁而不淸不可太輕輕則燥而不潤烘染過度則不嘉辟綽繁絮則失神發樹枝左長右短立石勢上重下輕擺布栽揷勢使相偎上下雲煙取秀不可太多多則散漫無神左右林麓鋪陳不可太繁繁則拍塞不舒山髙峻無使傾危水深逺勿教窮涸路須曲折山要髙昻孤城置之逺邊墟市依於山腳雪天不用雲煙雨裏無多逺望山捨仍居隘窄漁翁要在平灘朝晴晃朗暮雨陰昏舎屋不在多間漁釣有時而作藤蔓依纒古木窠叢簇紮山頭髙山煙鎖其腰長嶺雲翳其腳逺水縈紆而來還用雲煙以斷其泒怪石巉巖而立仍須土阜以培其根原野曠蕩相連蒼山依其低淺石須圓混鋒芒八面稜層木要交乂挺幹四時枯茂迅風拔木暴雨崩崖淺流則岸畔平灘深澗則陡崖直下聳坡之土必要髙低煙林之木亦宜疎密重巖切忌頭齊羣峯更宜髙下孤峯逺設野水遙拖道路時隠時顯橋梁或有或無逺怕陰昏近防重濁顚崖怪石不用頻施峻嶺枯槎也宜少作遙煙逺曙太繁恐失朝昏密樹稠林斷續防他版刻山原峻崄依稀樵徑猶存崖岸傾危隠約雲林深暗平川𨿽逺參差皴染而成流水泉源彷佛還多濺瀑布兩路有明有晦起雙峯陡髙陡低霧薄明爽舒晴煙靄蒙騰欲雨喬木聳直蟠屈者一株二株亂石礧堆奇怪者三塊兩塊點樹葉稀疎間密皴石脈以重分輕亭庵不在常施樓觀仍須間作人物轉顧多般野店猶防相似气象則春山明媚夏木繁陰秋林搖落蕭疎冬樹槎牙妥帖樹根栽挿龍爪宛若抓拏石布稜層根腳還須帶土之字水不過三轉濺瀑泉不過兩重侵天一道飛泉湧瀑爭湍徹底翻濤巨浪淺瀨平流煙波茫茫云浪浩浩山無獨木石不孤單林煙一泒便休�木數株而已喬木疎於平野矮窠密布山頭孤煙起自水邊薄靄驟依巖腳野橋寂寞遙通竹塢人家古寺蕭條掩映松株佛塔春水緑而瀲灎夏津漲而彌漫秋潦盡而澄淸寒泉涸而凝泚新窠脾骨岸石須要皴�古樹槎牙景物兼還秀媚分淸分濁庶幾濃淡相兼淳重淳輕病在偏枯損體山髙木小𨿽幽逺而气雄木大山低𨿽雄豪而勢薄千巖萬壑要低昻聚散而不同疊巘層巒但起伏崢嶸而各異不迷顚倒回還自然遊戲三昧

郭思畫論曰大率圖畫風力气韻固在當人其如種種之要不可不察矣畫人物者必分貴賤气貌朝代衣冠釋門則有善功方便之顏道像必具修眞度世之範帝王當崇上聖天日之表外夷應得慕華欽順之情儒賢卽見忠信禮義之風武士固多勇悍英烈之貌隠逸俄識肥遁髙世之節貴戚蓋尙紛華侈靡之容帝釋須明威福嚴重之儀鬼神乃作丑魄【尺者切】馳趡【幹見切】之狀士女宜富秀色婑【鳥果切】媠【媠坐切】之態田家自有醇甿村野之眞畫衣紋林石用筆全類於書畫衣紋有重大而調暢者有縝細而勁健者勾綽縱掣理無妄下以狀髙側深斜捲折飄舉之勢畫林木者有樛枝挺幹屈節皺皮紐裂多端分敷萬狀作怒龍驚虺之勢聳淩雲翳日之姿宜須崖岸丰隆方稱蟠根老壯也畫山石者多作礬頭亦爲淩面落筆便見堅重之性皴淡卽生窊凸之形每畱素以成云或借地而爲雪其破墨之功尢爲難也畫畜獸者全要停分向背筋力精神肉分肥圓毛骨隠起仍分諸物所稟動止之性【四足惟兔掌底有毛謂之建毛】畫龍者折出三停【自首至膞膞至腰腰至尾也】分成九似【角似鹿頭似駞眼似鬼項似蛇腹似蜃鱗似魚爪似鷹掌似虎耳似牛】窮遊泳蜿蜒之妙得回蟠升降之宜仍要鬃鬛肘毛筆畫壯快直自肉中生出爲佳也【凢畫龍開口者易爲巧合口者難爲功畫家稱開口貓兒合口龍言其兩難也】畫水者有一擺之波三折之浪布之字之勢分虎爪之形湯湯若動使觀者浩然有江湖之思爲妙也畫屋木者折算無虧筆畫勾壯深逺透空一去百斜如隋唐五代已前洎國初郭忠恕王士元之流畫樓閣多見四角其斗拱逐鋪作爲之向背分明不失繩墨今之畫者多用直尺一就界畫分成斗栱筆迹繁雜無壯麗閒雅之意畫花果艸木自有四時景候陰陽向背筍條老嫩苞蕚後先逮諸園蔬野艸咸有出土體性畫翎毛者必須知識諸禽形體名件自嘴啄口臉眼緣【去聲】叢林腦毛披蓑毛翅有梢【去聲】翅有蛤翅翅邦【上聲】上有大節小節大小窩翎次及六梢又有斜【平聲】風掠艸【彌縫翅習之間】散毛壓磾尾肚毛腿袴尾錐腳有探爪【三節】食爪【三節】撩爪【四節】托爪【一節】宣黃八甲鷙鳥眼上謂之看棚【一名看檐】背毛之間謂之合澑山鵲雞類各有歲時蒼嫩皮毛眼爪之異家鵝鴨卽有子肚野飛水禽自然輕梢【去聲】如此之類或鳴集而羽翮緊戢或寒棲而毛葉松泡【去聲】已上具有名體處所必須融會闕一不可設或未識漢殿吳殿梁柱斗栱乂手替木熟柱駞峯方莖額道抱間昻頭羅花羅幔暗制綽幕猢猻頭琥珀枋龜頭虎座飛檐噗水膊風化廢垂魚艸惹當鉤曲脊之類憑何以畫屋木也畫者尙罕能精究況觀者乎

饒自然繪宗十二忌

一曰布置迫塞凢畫山水必先置絹素於明淨之室伺神間意定然後入思小幅巨軸隨意經營若障過數幅壁過十丈先以行竿引炭朽布山溪樹石樓閣人物大小髙低一一位置然後立於數十步之外詳審諦觀自見其可卻將淡墨約定謂之小落筆然後肆志揮灑無不得宜宋元名手所謂盤礡睥睨意在筆先之謂也亦須上下空闊四傍疎通庻幾瀟灑若充塞滿腹便不風致此第一事也

二曰逺近不分作山水先要分逺近使髙低大小得宜假如一尺之山當作幾大人物爲是蓋近則坡石樹木當大屋宇人物稱之逺則峯巒樹木當小屋宇人物稱之極逺不可作人物墨則逺淡近濃逾逺逾淡不易之論也

三曰山無气脈畫山於一幅之中先作一山爲主卻從主山分布起伏余山皆气脈連接形勢映帶如山頂層疊下必有數重腳方盛得住凢多山頂而無腳者大謬也此全景之大義也若夫透角不在此限

四曰水無源流泉必於山峽中流出頂上有山數重則其源髙逺平溪小澗必見水口寒灘淺瀬必見跳波乃活水也間有畫一折山便畫一派泉架上懸巾絕爲可笑

五曰境無夷險古人布境不一有崒嵂者有平逺者有縈回者有空闊者有層疊者每遇一圖必當立意如之

六曰路無出入山水貫出逺近全在徑路分明或林下透見而水末復出或巨石遮斷而林■﹝土郎﹞半露或隠坡隴以人物點之或近屋宇以竹木藏之庶幾有不盡之景

七曰石止一面各家畫石皴法不一當各隨所學一家爲法須要有頂有腳分稜面爲佳

八曰樹少四枝前代畫樹有法大槪生崖壁者多纒錯生坡隴者多髙直千霄多頂近水多根枝榦不可分左右須當間作葉有單筆雙筆更分榮悴乃按四時

九曰人物傴僂山水人物各有家數描畫者眉目分明點鑿者筆力蒼古必皆意態閒雅古人所作可法切不可以行者望者負荷者鞭策者一例作傴僂之狀

十曰樓閣錯雜界劃𨿽未科然重樓疊閣方寸之間而向背要分明不必用界劃爲之

十一曰滃淡失宜下墨不論水墨設色金碧卽以墨瀋滃淡須要淺深得宜如晴景空明雨夜昏蒙雪景稍明不可與雨霧煙嵐相似靑山白雲止當夏秋之景爲之

十二曰點染無法謂設色金碧各有重輕輕者山用螺靑樹石用合緑染爲人物不用粉襯重者山用石靑緑拜綴樹石爲人物用粉襯間有用石靑緑皴者樹葉多夾筆則以合緑染再以石靑緑加之此一家只宜晴景乃照耀陸離而明艶如此也人物樓閣𨿽用粉襯亦𨿽淸淡除紅葉外不可妄用朱金丹靑之屬方是家數如唐李將軍父子宋董源王晉卿趙大年諸家可法

沈括圖畫歌曰畫中最妙言山水摩詰峯巒兩面起李成筆奪造化工荊浩開圖論千里範寛石瀾煙林深枯木闗仝極難比江南董源僧巨然淡墨輕嵐爲一體宋廸長於逺與平王端善作寒江行克明已往道寧逝郭熈遂得新來名花竹翎毛不同等獨出徐熈入神境趙昌設色古無如王友劉常亦堪並黃筌居寀及譚宏鷗鷺春葩蜀中景艾宣孔雀世絕倫羊仲甫雞皆妙品惟有長安易元吉豈止獐猿人不及鵰鷹飛動美張涇畨馬胡瓌岌然立濠梁崔白及崔瑴羣虎屏風供禦幄海河徐易魚水科鱗鬛如生頗難學金陵佛像王齊翰顧徳謙名皆雅玩老曹菩薩各精神道士李劉俱偉觀星辰獨尙孫知微盧氏楞伽亦爲伴勾龍爽筆勢飄颻錦裏三人共輝煥西川女子分十眉宮妝撚銀周昉肥堯氏撃壤鼓腹笑滕王蛺蝶相交飛居寧艸虫名浙右孤松韋偃稱世稀韓幹能爲大宛馬包鼎虎有驚人威將軍曹霸善圖寫玉花驄並今傳之馭人相扶似偶語老杜詠入丹靑詩少保薛稷偏攻鶴雜品皆奇怪石恪戴嵩韓滉能畫牛小景惠崇煙漠漠唐僧傳古精畫龍毫端想與精神通拏珠奮身奔海窟鬛如飛火騰虛空忠恕樓臺眞有功山頭突出華淸宮用及象坤能畫鬼角嘴鐡面頭蓬松侯翼曾爲五侯圖海山聚出風雲烏爾朱先生著儒服呂翁碧眼長髭須愷之維摩失舊迹但見累世令人模探微眞迹存一本甘露板壁狻猊枯操蛇惡鬼銜火獸鑿名道子傳注吳僧繇殿龍點雙目實時便有雷霆驅仙翁葛老度溪嶺瀟灑數幅名仙居輞川弄水並捕魚長河亂葦寒疎疎予家所有將盈車髙下百品難俱書相傳好古雅君子覩詩觀畫言無虛

董廣川書孫白畫水圖曰畫師相與言靠山不靠水謂山有峯巒崖谷煙雲樹石可以縈帶掩連見之至水則更無帶映曲文斜勢要盡其窊隆派別故於畫爲尢難彼或爭勝取奇以誇張當世者不過蹙紋起浪若更作蛟蜃出沒便是山海圖矣唐人孫位畫水必雜石爲驚濤怒浪蓋失水之本性而求假於物以發其湍瀑是不足於水也曲陽廟壁有畫水世傳爲異蓋水紋平漫隠起浮流混混不息其後有梯升而崇者知辟爲隆窪爲下隨勢爲水以是衒於世俗而人初未識其僞也元初孫白始剏意作■﹝氵簟﹞■﹝氵伯﹞浚原平波細流停爲瀲灔引爲決泄盡出前人意外別爲新規勝槪不假山石爲激躍而自成迅流不借灘瀬爲湍濺而自爲衝波使夫縈紆曲直隨流蕩漾自然長文細絡有序不亂乃眞入神水也大開一門戶矣嘗言畫漫水要不斷水脈爲工畫急水要不混洄瀾爲工若今以二說觀世之畫水者眞可一笑也夫漫流之水則爲池水風紋更無流脈畫迅流者則浪頭沸起反如印板豈勝道哉要知畫水者當觀其源次觀其瀾又其次則觀其流然知此者蓋鮮耳故知汪洋涵蓄以滔沒爲平引脈分流以澹蕩爲勢至於聚爲漪瀾散爲淰■﹝氵閃﹞游泳乎其中而不系於物者此眞天下之水者也亦知求於此乎

○六法三品

謝赫云畫有六法一曰气韻生動二曰骨法用筆三曰應物寫形四曰隨類賦彩五曰經營位置六曰傳模移寫六法精論萬古不移自骨法用筆以下五法可學而能如其气韻必在生知固不可以巧密得復不可以歲月到黙契神會不知其然而然也故气韻生動出於天成人莫窺其巧者謂之神品筆墨超絕傳染得宜意趣有餘者謂之妙品得其形似而不失規矩者謂之能品

○六要六長

劉道醇云識畫之訣在乎明六要而審六長所謂六要者气韻兼力一也格制俱老二也變異合理三也彩繪有澤四也去來自然五也師學捨短六也所謂六長者麄鹵求筆一也僻澀求才二也細巧求力三也狂怪求理四也無墨求染五也平畫求長六也旣明彼六要是審彼長𨿽卷帙溢箱屏壁周廡自然至於別識矣

○气韻

鄧公壽雲气韻生動非師可傳多是軒冕才賢巖穴上士髙雅之情之所寄也人品旣已髙矣气韻不得不髙气韻旣已髙矣生動不得不至不爾𨿽竭巧思止同眾工之事𨿽曰畫而非畫昔人評趙大年畫謂胸中必有千卷書非眞有千卷書也蓋大年以宋宗室不得逺遊每集四方逺客山人縱談名山大川以爲古今至快能動筆者便欲其想象而出之故其胸中富於聞見便富於丘壑然則不行萬里路不讀萬卷書欲作畫祖其可得乎此在士夫勉之無望於庸史矣

唐志契雲气運生動與煙潤不同世人妄指煙潤遂謂生動何相謬之甚也蓋气者有筆气有墨气有色气俱謂之气而又有气勢有气力有气機此間卽謂之運而生動處又非運之可代矣生者生生不窮深逺難盡動而不板活潑迎人要皆可黙會而不可名言如劉褒畫云漢圖見者覺熱又畫北風圖見者覺寒又如畫貓絕鼠畫大士渡海而滅風畫龍點睛飛去此之謂也至如煙潤不過點墨無痕迹皴法不生澀而已豈可混而一之哉

○用筆

或問張吳顧陸用筆何如張彥逺曰顧凱之之迹緊勁聨綿循環超忽調格逸易風趨電疾意存筆先畫盡意枉所以全神气也昔張芝學崔瑗杜度艸書之法因而變之以成今艸气韻通連隔行不斷惟王子敬深明其旨故行首之字往往繼其前行世謂之一筆書其後陸探微亦作一筆畫故知書畫用筆同法張僧繇點曳研拂依衛夫人筆陣圖一點一畫別是一巧鉤戟利劍森森然又知書畫用筆同矣本朝吳道玄授筆法於張旭此又知書畫用筆同矣又問曰夫運思精深者筆迹周密其有筆不周者謂之如何對曰顧陸之神不可見其盻際所謂筆迹周宻也張吳之妙筆才一二像已應焉離披點畫時見缺落此𨿽筆不周而意周也若知畫有疎密二體方可議乎畫

荊浩云筆有四勢謂筋肉骨气筆絕而不斷謂之筋起伏成實謂之肉生死剛正謂之骨迹畫不敗謂之气故知墨太質者失其體色微者敗正气筋死者無肉迹斷者無筋苟媚者無肉韓純全云筆絕而不斷謂之筋纒轉隨骨謂之皮筆迹剛正而露節謂之骨起伏圓混而肥謂之肉

郭淳夫云以淡墨重疊旋旋而取之謂之斡淡以銳筆橫臥惹惹而取之謂之皴擦以水墨再三而淋之謂之渲以水墨滚同而澤之謂之刷以筆頭直往而指之謂之捽以筆頭特下而指之謂之擢以筆端而注之謂之點點施於人物亦施於木葉以筆引而去之謂之畫畫施於樓臺亦施於松鍼

唐志契云古畫譜言用筆之法未嘗不詳乃畫家僅知皴刷點拖四則而已此外如斡如渲如捽如擢其誰知之蓋斡者以淡墨重疊六七次加而深厚者也渲者有意無意再用細筆細擦而淋漓使人不知數十次點染者也捽與擢𨿽與點相同而實相異捽用臥筆彷佛乎皴而帶水擢用直指彷佛乎點而用力必八法皆通乃謂之善用筆乃謂之善用墨

韓純全云吳道子山水有筆而無墨項容山水有墨而無筆惟洪穀子兼二子之長而有之蓋有筆而無墨者見落墨蹊徑而少自然有墨而無筆者去斧鑿痕而多變態故王洽之畫取潑墨自然之勢而爲之浩介乎二者之間則人與天成兩得之矣雲間莫是龍云畫豈無筆墨哉但有輪廓而無皴法卽謂之無筆有皴法而無輕重向背明晦卽謂之無墨古人云石分三面此語是筆亦是墨

又曰古云用筆有三病一曰版二曰刻三曰結腕弱筆癡取與全虧物狀平扁不能圓混者版也筆迹顯露用筆中凝勾畫之次妄生圭角者刻也欲行不行當散不散似物凝礙不能流暢者結也愚又論一病謂之礭病筆路謹細而癡拘全無變通筆墨𨿽行類同死物狀如雕刻之迹者礭也

唐子畏云工畫如楷書寫意如艸聖不過執筆轉腕靈妙耳世之善書者多善畫由其轉腕用筆之不滯也

王思善云畫山石有披麻皴亂麻皴亂雲皴斧鑿皴亂柴皴芝麻皴雨點皴骷髏皴鬼皮皴彈窩皴細濃礬潑墨礬頭稜面筆有老潤者有帖潔者描人物有鐡綫筆蘭葉筆遊絲筆戰筆各師一家但調暢勁健爲妙也

○寫形

郭淳夫云學畫花者以一株花置深坑中臨其上而瞰之則花之四面得矣學畫竹者取一枝竹因月夜照其影於素壁之上則竹之眞形出矣學畫山水者何以異此蓋身卽山川而取之則山水之意度見矣

眞山水之川谷逺望之以取其勢近看之以取其質眞山水之雲气四時不同春融怡夏蓊郁秋疎薄冬黯淡畫見其大象而不爲斬刻之形則雲气之態度活矣眞山水之煙嵐四時不同春山澹冶而如笑夏山蒼翠而如滴秋山明淨而如妝冬山慘淡而如睡畫見其大意而不爲刻畫之迹則煙嵐之景象正矣山近看如此逺數里看又如此逺數十里看又如此每逺每異所謂山形步步移也山正面看如此側面又如此背面又如此每看每異所謂山形面面看也如此是一山而兼數十百山之形狀可得不悉乎山春夏看如此秋冬看又如此所謂四時之景不同也山朝看如此暮看又如此陰晴看又如此所謂朝暮之變態不同也如此是一山而兼數百山之意態可不究乎

山大物也其形欲聳拔欲偃蹇欲軒豁欲箕踞欲盤礡欲渾厚欲雄豪欲精神欲嚴重欲顧盼欲朝揖欲上有蓋欲下有乘欲前有據欲後有倚欲下瞰而若臨觀欲上游而若指麾此爲山之大形體也

水活物也其形欲深靜欲柔滑欲汪洋欲回環欲肥膩欲噴薄欲激射欲多泉欲逺流欲瀑布挿天欲濺瀑入地欲漁釣怡怡欲艸木欣欣欲挾雲煙而秀媚欲照溪谷而光輝此水活之體也

山有髙有下髙者血脈在下其肩股開張基腳壯厚巒岫岡勢培擁勾連映帶不絕此髙山也故如是髙山謂之不孤謂之不僕下者血脈在上其顚半露項領相攀根基龎大堆阜臃腫直下深揷莫測其淺深此淺山也故如是淺山謂之不薄謂之不泄髙山而體幹孤有僕之理淺山而薄神气有泄之理

山欲髙盡出之則不髙煙雲鎖其腰則髙矣水欲逺盡出之則不逺掩映斷其派則逺矣蓋山盡出不惟無秀拔之髙兼何異畫碓嘴水盡出不惟無盤折之逺兼何異畫蚯蚓

韓云凢木貴蒼健老硬其形甚多或聳而迸枝者或曲折而俯仰者或躬而若揖者或如醉狂舞者或如披頭仗劍者皆松也又若怒龍驚虯之勢騰龍伏虎之形似狂怪而飄逸似偃蹇而躬身或坡側倒趄飲於水中或巓峻倒崖而身復起爲松之儀其勢萬狀變態莫測且松者公侯也爲眾木之長亭亭气槪髙上盤於空勢鋪霄漢枝迸而覆掛下接凢木以貴待賤如君子之徳周而不比也右丞曰松不離於兄弟謂髙低相亞亦有子孫謂新舊相續爲幼松者其梢淩空而聳出其鍼交結而蔭重也栢者侯伯也訣曰栢下叢生要老逸而舒暢皮宜轉紐捧節有紋多枝少葉節眼嵌空勢若蛟龍身去復回蕩疊縱橫乃古栢之狀也幼栢者葉密枝迸梢聳拔也檜者松身栢皮會於松栢故名曰檜其枝橫肆而盤屈其葉散而不定古檜之體也余種羣木難以具述惟楸梧槐栁形儀各異大抵有葉之木貴要丰茂而蔭郁至於寒林者務森聳重深分布而不雜宜作枯梢老槎背後當用淺墨畫以相類之木伴和爲之故得幽韻之气淸也林罅不用明白尢宜煙嵐映帶誠爲得其妙用者矣

梁元帝云木有四時春英夏蔭秋毛冬骨春英者謂葉細而花繁也

夏蔭者謂葉密而茂盛也秋毛者謂葉疎而飄零也冬骨者謂枝枯而葉槁也

其有林巒者山巖石上有密木也有林麓者山腳下林木也林回者逺林煙暝也【四則論林木】

夫畫石者貴要磊落雄壯蒼硬頑澀礬頭菱面層疊厚薄覆壓重深落墨堅實凹深凸淺皴拂陰陽點均髙下乃爲破墨之功也昔人云石無十步眞山有千里逺況石爲山之體貴韻而不貴枯燥畫者不可失此論【一則論石】

夫通山川之气以云爲總也云出於深谷納於愚夷弇日映空渺渺無拘升之晴霽則顯其四時之气散之陰晦則逐其四時之象故春云如白鶴其體閒逸和而舒暢也夏云如奇峯其勢陰鬱濃淡靉叇而無定也秋云如輕浪飄零或若兜羅之狀廓靜而淸明冬云澄墨慘翳示其玄冥之色昬寒而深重此晴雲四時之象春陰則雲气澹蕩夏陰則雲气突黒秋陰則雲气輕浮冬陰則雲气慘淡此陰雲四時之气也然云之體聚散不一輕而爲煙重而爲霧浮而爲靄聚而爲气凢雲霞煙霧靄之气皆嵐光山色遙岑逺樹之彩也山水所用者霞不重以抒靑雲不施以彩繪恐失其嵐光野色自然之气也【一則論雲气】

唐志契云寫枯樹最難得蒼古每畫最不可少卽茂林盛夏亦須用之山水訣云畫無枯樹則不疎通此之謂也但名家枯樹各各不同如荊關則秋冬二景最爲善枯樹古而渾亂而整簡而有趣到郭河陽則用鶯爪加以細密又或如垂槐蓋仿關荊者多也如範寛則直上如掃帚樣亦有古趣李成則繁而瑣碎筆筆淸勁董源則一味古雅簡當而老成如荊關之枯樹也則此數君可以兼之要皆神乎技也非専習數十年妙出自然者不能仿其萬一今人假古畫丘壑山石或能勉爲僅似若到精神骨髓則非矣以是知枯枝要妙最難【一則論枯樹】

畫不點苔山無生气昔人謂苔痕爲美人簮花信不可少者人謂畫山容易點苔難此何得輕言之蓋樹根石上之苔細生叢木或雜艸叢生至於髙處大山上之苔則松耶柏耶或未可知豈有長於突處不堅牢之理乃近有作畫者率意點擢不顧其當與否倘以識者觀之皆浮寄如鳥鼠之糞堆形狀耳那得有生气夫生气者必點點從石縫中出或濃或淡或濃淡相間有一點不可多一點不可少之妙天然妝就不失之妙不失之疎豈易事哉古畫橫苔直苔不點苔者往往有之要未有一點不中窽者此皆是預先畫山石無一筆頺敗破壊之處故臨點自然加一點一點好看少一點容或無妨也今人不察妄謂山石醜處須以苔遮掩之此愈遮所以愈醜是以浮寄煩腫之病都坐於此【一則論點苔】

○賦彩

張希逺云夫陰陽陶蒸萬象錯布玄化無言神工獨運艸木敷榮不待丹碌之采云雪飄揚不待鉛粉而白山不待空靑而翠鳯不待五色而彩是故運墨而五色具謂之得意意在五色則物象乖矣

郭淳夫云運墨有時而用淡墨有時而用濃墨有時而用焦墨有時而用宿墨有時而用退墨有時而用廚中埃墨有時而取靑黛雜墨水而用之用淡墨六七加而成深卽墨色滋潤而不枯燥用濃墨焦墨欲特然取其界限非濃與焦則松稜石角不了然故爾了然然後用靑墨水重疊過之卽墨色分明常如霧露中出也

雪色用濃淡墨作濃淡但墨之色不一而染就煙色就縑素本色縈拂以淡水而痕之不可見筆墨迹風色用黃土或埃墨而得之土色用淡墨埃墨而得之石色用靑黛和墨而淺深取之瀑布用縑素本色但焦墨作其旁以得之

米海嶽雲唐閻立本畫皆著色而細銷銀作月色布地今人収得便謂之李將軍思訓皆非也

董思白曰畫山水惟寫意水墨最妙何也形質畢肖則無气韻彩气畢具則無筆法

○位置

郭淳夫曰凢經營下筆必合天地謂如尺幅之上上畱天之位下畱地之位中間方立意定景見世之初學率爾立意觸情塗抹滿幅看之塡塞人目已令人意不恢那得取賞於瀟灑見情於髙大哉山水先理會大山名爲主峯主峯已定方作以次近者逺者小者大者以其一境主之於此故曰主峯其象若大君赫然當陽而百辟奔走朝會無偃蹇背卻之勢也

林石先理會一大松名爲宗老宗老意定方作以次雜窠小卉女蘿碎石以其一山表之於此其勢若君子軒然得時而眾小人爲之役使無憑陵愁挫之態也

山之人物以標道路山之樓觀以標勝槪山之林木映蔽以分逺近山之溪谷斷續以分淺深水之津渡橋梁以足人事水之漁艇釣竿以足人意

店捨依溪不依水沖依溪以近水不依水沖以逺害或有依水沖者水𨿽衝之必無水害處也村落依陸不依山依陸以便耕不依山以爲耕逺或有依山者山之間必有可耕處也

山有三逺自山下而仰山顚謂之髙逺自山前而窺山後謂之深逺自近山而望逺山謂之平逺無深逺則淺無平逺則近無髙逺則下髙逺之色淸明深逺之色重晦平逺之色有明有晦髙逺之勢突兀深逺之意重疊平逺之意沖融而縹縹緲緲山有三大山大於木木大於人山不數十里如木之大則山不大木不數十里如人之大則木不大木之所以比夫人者先自其葉而人之所以比夫木者先自其頭木葉若干可以敵人之頭人之頭自苦榦葉而成之則人之大小木之大小山之大小自此而皆中程度此三大也

専於坡陀失之粗専於幽閒失之薄専於人物失之俗専於樓觀失之冗專於石則骨露専於土則肉多嵩山多好溪華山多好峯衡山多好別岫常山多好列岫泰山特好主峯

千里之山不能盡奇萬里之水豈能盡秀太行枕華夏而面目者林慮泰山占齊魯而勝絕者龍巖一槪畫之何異版圖

韓云凢畫全景者山重疊覆壓咫尺重深以近次逺或由下層疊分布相輔以卑次尊各有順序又不可太實仍要嵐霧鎖映林木遮藏不可露體如人無依乃窮山也且山以林木爲衣以艸爲毛髮以煙霞爲神彩以景物爲妝餙以水爲血脈以嵐霧爲气象

山有四方體貌景物各異東山惇厚而廣博景質而水少西山川峽而峭拔髙聳而崄峻南山低小而水多江湖景秀而華盛北山闊墁而多阜林木气重而水窄東山宜村落薪鉏旅店山居官宦行客之類西山宜用關城棧路羅网髙閣觀宇之類北山宜用盤車駱駝樵人背負之類南山宜江村漁市水邦山閣之類但加稻田漁樂勿用車盤駱駝要知南北風故不同耳深宜分別

○傳模

唐志契云畫家傳模移寫自謝赫始此法遂爲畫家快捷方式蓋臨摹最易神气難傳師其意而不師其迹乃眞臨摹也如巨然學北苑元章學北苑大癡學北苑倪迂學北苑一北苑耳各各學之而各各不相似使俗人爲之定要筆筆與原本相同若之何能名世也

屠緯眞云臨摹古畫著色最難極力模擬或有相似惟紅不可及然無出宋人宋人臨摹唐朝五代之畫如出一手國朝戴文進臨摹宋人得其三昧效黃子久王叔明畫較勝二家沈石田摹仿諸舊筆意奪眞獨於倪元鎭不似蓋老筆過之也評者云子昻近宋而人物爲勝沈啟南近元而山水爲尢今吳中莫樂泉臨畫亦稱當代一絕

郭淳夫云近世畫手生吳越者寫東南之聳痩居咸秦者貌闗隴之壯浪學範寛者乏營丘之秀媚師王維者缺關仝之風骨至於大人逹士不局一家必兼収並覽廣議博考使我自成一家然後爲得畫意

郭淳夫云近者畫手有仁者樂山圖作一叟支頥於峯畔智者樂水圖作一叟側耳於巖前此不擴充之病也蓋仁者樂山宜如白樂天艸堂圖山居之意裕足也智者樂水宜如王摩詰輞川圖水中之樂饒給也仁智所樂豈只一夫之形狀可見之哉

郭若虛云西山走馬圖先子作衡州時作此以付思其山作秋意於深山中數人驟馬出谷口內一人隊下人馬不大而神气如生先子指之曰躁進者如此自此而下得一長板橋有皂幘數人乘欵叚而來者先子指之曰恬退者如此又於峭壁之隈靑林之蔭半出一野艇艇中蓬庵庵中酒榼書秩庵前露頂坦腹一人若仰看白雲俯聽流泉冥搜遐想之象舟側一夫理棹先子指之曰斯則又髙矣

李廌畫品云毗陵戚化元作歸龍入海圖筆力崢嶸波浪起伏令人心目眩漾一龍蜿蜓翔於水上然先後之浪皆勻未有翻湧濆薄之形雲气𨿽從然不自水出予見而知之曰此非遊龍出海圖乃歸龍入海圖也因以名之

春龍起蟄圖蜀孫位作山臨大江有二龍自山下出一龍蜿蜒驤首雲間水隨雲气布上雨自爪鬛中出魚蝦隨之或半空而隕一龍尾尙在穴前踞大石而蹲舉首望雲中意欲俱往怒爪如腥艸木盡靡波濤震駭澗谷彌漫山下橋路皆沒山中居民老少聚觀扶之闞牖戶人驚畏若屋顚墜筆勢超然气象雄放非其胸中磊落不凡能窺神物變化窮究百物情狀未易能也

仙遊圖唐關仝所作仝畫山水入妙必使胡翼主人物此圖人物翼所作也大石叢立矻然萬仞色若精鐡上無塵埃下無糞埌四面斬絕不通人迹而深巖委澗有樓觀洞府鸞鶴花竹之勝杖履而遨遊者皆羽衣蹁躚若仰風而上徵者非仙靈所居而何

董逌畫跋云列子禦風世有圖其說者崇寧五年官試畫學生監試疏出本文爲目俾試者圖之明日來上悉風腳雨勢濃云重煙空中人立勢若將陊蓋無能得其意者他日有持古圖者作艸樹相依層疊逺近披拂靃靡假爲遊雲飛霧依隨蹁躚扶揺上下輕重相映放弗有羽服而遊於其中者神淡而气藏形解而魄寂若同乎一气者也眾昉共嘆謂筆墨蹊徑得畫中縣解𨿽布列形狀亦不能到古人地也

○鑑別

鄧公壽云自昔鑑賞家分品有三曰神曰妙曰能獨唐朱景眞撰唐賢畫錄三品之外更增逸品其後黃休復作益州名畫記乃以逸爲先而神妙次之景眞𨿽云逸格不拘常法用表賢愚然逸之髙豈得附於三品之末未若休復首推之爲當也至徽宗皇帝専尙法度乃以神逸妙能爲次

米南宮云李成淡墨如夢霧中石如雲動多巧少眞意範寛勢𨿽雄傑然深暗如莫夜晦暝土石不分物象之幽雅品固在李成上關仝麄山工關河之勢峯巒少秀气董源峯頂不工絕澗危徑幽壑荒迥率多眞意巨然明潤鬱蔥最有爽气礬頭太多荊浩善爲雲中山頂四面峻厚

韓純全云王晉卿每閱畫必召某同觀論乎淵奧構其名實偶一日於賜書堂東掛李成西掛範寛先觀李公之迹云李公家法墨潤而筆精煙嵐輕動如對面千里秀气可掬次觀範寛之作如面前眞列峯巒气勢雄逸筆力老健此二畫之迹眞一文一武也余嘗思其言之當眞可謂鑑通骨髓矣

郭若虛云畫山水惟營丘李成長安關仝華原範寛智妙入神才髙出類三家鼎峙百代標程夫气象蕭疎煙林淸曠毫端頴脫墨法精微者營丘之制也石體堅凝雜木丰茂臺閣古雅人物幽閒此關氏之風也峯巒渾厚勢狀雄彊搶筆俱勻人屋皆質者範氏之法也

煙林平逺之妙始自營丘畫松葉謂之攢鍼筆不染淡自有榮茂之色關畫木葉間用墨搵時出枯梢筆蹤勁利學者難到範寛林木或側形如偃蓋別是一種風規但未見畫松栢耳畫屋旣質以墨籠染後軰目爲鐡屋

莫云卿云禪家有南北二宗唐時始分畫之南北二宗亦唐時分也但其人非南北耳北宗則李思訓父子傳而爲宋之趙幹趙伯駒伯驌以至馬夏軰南宗則王摩詰始用渲淡一變鉤斫之法其傳爲張璪荊闗郭忠恕董巨米家父子以至元之四大家亦如六祖之後馬駒雲門也

趙希逺云辛酉秋餘同宗伯董玄宰至京口訪張修羽見其所藏黃子久浮巒暖翠章法筆法墨法與諸作迥絕宗伯云我所見黃子久畫不下三十幅要知此幅爲第一屬余収縮小幅以便隨身展觀修羽有別業在城南中有三層樓可望江帆茂因諸山名勝四面旋遶余從容臨摹其間心境閒曠頗得領略浮巒暖翠趣向修羽間出示所藏鼎彛古玩及宋元人名迹與國朝文沈諸家畫種種不一餘不暇一一記之如盧鴻艸堂十冊位置奇特人物林木泉石極其古雅精妙皴擦渲染有力有韻用墨如漆光采陸離奪人心目宜乎海內共寶之也有王叔明香光居士圖乃巨幅筆勢飄舉皴法有極細者點苔用禿筆正鋒蒼莽混融余亦愛而臨之內有倪髙士一小幅從吾鄕曹起莘家得來作懸崖絕筆筆法全學闗仝亦是神物余得探討月餘亦生平一快事也因以記之新安吳江村所藏董展畫余在維揚見之作挺秀枯枝樹四五株以靑緑朱粉點葉分出樹頭山石用麻皮皴靑緑刷色山巒只一兩轉便完極有气格經年累月味之不盡

鄒愚穀云米公癡絕所爲雲山獨創一家卓立千古此中三昧惟伊家父子自相傳賞不令他人窺竊一臠越二百年而有髙尙書者出盡伊父子而有之雲樹罨靄大有生气墨汁漓漓欲墮幾席眞足當鼎峙矣夫房山髙先生有奇癖而所畫亦奇豈性帶癡癖者乃能爲絕筆耶予因逺想於長康之三絕也喭云不顚不狂其名不揚或正謂此

袁玄石云畫山水不可太熟熟則少文不可太生生則多戾練熟還生斯妙矣

張元春云大樹論根大松錯節逺山可斷近山脈接大石崔嵬小石錯雜總要得勢皴法各別筆潤淋漓不在重疊

夏煙林云意懶石不硬心煩水不淸筆尖樹不老墨濃云不輕

王無倪云畫無絕筆傳授爲先古哲妙墨代代相沿猶夫子之云識大識小也若廣訪名師加以心慧古迹不但可亞還可自謂過之

徐仲修雲山有翠微不可無路岸有人家不可無渡石有自然最忌作怪寫人任眞定犯俗態

鄭超宗雲山水妙處在暗不在明古人以煙雲爲第一蓋此意襄陽米父子獨得北苑三昧髙房山以渾厚入之方方壺便開陳白陽門戶矣

○評畫

畫法六朝不及晉魏宋元不及六朝至唐畫則各自成佛作祖不以時代爲限

賞鑑好事

書畫有賞鑑好事二家其說舊矣若求其人則自人主侯王將相以及方外衲子固宜有之張彥逺云有収藏而不能鑑識能鑑識而不善閱翫能閱翫而不能裝褫而無銓次皆病也

似不似

畫花趙昌意在似徐熈意不在似非髙手畫者不能以似不似第其髙逺蓋意不在似者太史公之於文杜陵老之於詩也

古畫

上古之畫迹簡意淡眞趣自然畫譜繪鑑𨿽備歷年逺甚箋素敗腐不可得矣

唐畫

意趣具於筆前故畫成神足莊重嚴律不求工巧而自多妙處後人刻意工巧有物趣而乏天趣

宋畫

評者謂之院畫不以爲髙謂巧太過而神不足也不知宋人之畫亦非後人可造堂室如李唐劉松年馬逺夏珪此南渡以後四大家也畫家𨿽以殘山剰水目之然可謂精工之極

元畫

評者謂士夫畫世獨尙之蓋士气畫者乃士林中能作隸家畫品全乏气運生動不求物趣以得天趣爲髙觀其曰寫而不曰畫者蓋欲脫盡畫工院气故耳此等謂之寄興但可取玩一世若云善畫何以上擬古人而爲後世寶藏如趙松雪黃子久王叔明吳仲圭之四大家及錢舜舉倪雲林趙仲穆軰形神俱妙絕無邪學可垂久不磨此眞士气畫也𨿽宋人復起亦甘心服其天趣然亦得宋人之家法而一變者

明畫

明興丹靑可宋可元與之並駕馳驅者何啻數百家而吳中獨踞其大半卽盡諸方之燁然者不及也

邪學

如鄭顚仙張復陽鍾欽禮蔣三松張平山汪海云軰皆畫家邪學徒逞狂態者也俱無足取

粉本

古人畫槁謂之粉本艸艸不經意處乃其天機偶發生意勃然落筆趣成自有神妙有則宜寶藏之

看畫法

看畫之法如看字法松雪詩云石如飛白木如籕寫竹應從八法來求正謂此也須著眼圓活勿偏見細看古人命筆立意委曲妙處方是

品第畫

以山水爲上人物小者次之花鳥竹石又次之走獸虫魚又其下也更須縜素紙地完整不破色𨿽古而淸潔精神如新照無貼襯嗅之異香可掬此其最上品也

無名畫

古畫無名欵者多畫院進呈卷軸皆有名大家乃禦府畫也世以無名人畫卽塡某人欵字深爲可笑

單條畫

髙齋精舍宜掛單條若對軸卽少雅致況四五軸乎且髙人之畫適興偶作數筆人卽寶傳何能有對乎今人以孤軸爲嫌不足與言畫矣

古絹畫

唐紙則硬黃短簾絹則絲粗而厚有搗熟者有四尺闊者宋紙則鵠白澄心堂絹則光細若紙揩摩如玉間有闊五六尺者名曰獨梭元絹有獨梭者與宋相似有宓家機縜皆妙

裱錦

古有摴蒲錦又名闍婆有樓閣錦紫駞花鸞章錦朱雀錦鳯凰錦斑文錦走龍錦翻鴻錦【皆禦府中物】有海馬錦龜紋錦粟地錦皮球錦【皆宣和綾】今蘇州有落花流水錦皆用作表首

學畫

人能以畫寓意明窓淨幾描寫景物或觀佳山水處胸中便生景物象或觀名花折枝想其態度綽約枝梗轉折向日舒笑迎風欹斜含煙弄雨初開殘落布置筆端不覺妙合天趣自是一樂若不以天生活潑爲法徒竊紙上形似終爲俗品古之髙尙士夫如李公鱗範寛李成蘇長公米家父子軰靡不盡臻神品賞鑑大雅須學一二名家方得深知畫意

軸頭

用檀香爲之可以除濕逺蠧蕓麝樟腦亦辟蠧

藏畫

以杉桫木爲匣匣內切勿油漆糊紙恐惹黴濕遇四五六月之先將畫幅幅展玩微見風日収起入匣用紙封口勿令通气置透風空閣或去地丈餘又當常近人气過此二候方開可免黴曰平時張掛名畫須三五日一易則不厭觀不久惹塵濕収起先拂去兩面塵垢略見風日卽珍藏之久則恐爲風濕損其質地

小畫匣

單條短軸作橫面開關門扇匣子畫直放入軸頭貼籖細書某畫甚便取看

卷畫

須顧邊齊不宜局促亦不可著力捲緊恐急裂絹素

拭畫

揩抹畫片不可用粗布恐模擦失神

出示畫

古畫不可出示俗人不知看法以手托起畫背就觀絹素隨折或忽慢墮地損裂莫補

裱畫

畫不脫落不宜數裱一裝揩則一捐精神靈迹亦然

掛畫

對景不宜掛畫以僞不勝眞也

収畫

書畫古人精神所鍾頗能擇主而事遇眞賞鑑家不終祕也但不可彊求余每見以計得者失不旋踵當爲誡之

畫史會要卷五

●畫史會要跋

宗叔隠之氏撰畫史會要令不肖符較而授之梓叔於丹靑家能原本伊始以及支裔采摭博而比屬精立諸小傳必甄量品行後及藝事則所尙焉者端自有在不徒丹靑家考鏡已也叔少負奇志力自奮於膏梁紈綺中好苦吟爲山居百詠明枕流潄石之意故其風寄髙脫馳驟筆墨間蚤擅旭素之長更從雙鉤向搨探得衛王遺法今則斯邈宜官皆赴筆端固艸書家一大成也又移而用之皴斮點擢無不爭妙登渉之餘卽景成圖若李營丘髙尙書倪迂米顚不必專有宗尙往往任其侔合一時能者驚服其雅不可及雅之屬爲淸爲古爲疎澹而閒逺叔旣髙介自立無世俗遊築寒玉館藝大竹萬竿軒楹之際冷碧蕭然列古彛鼎圖史吟嘯其間或韻人墨士茗飲燕談移日不倦非其人而以剝啄來叔爲張廌氏矣叔翰墨名蚤動天下仕宦吾地者多願與定交而固髙泄栁之節其筆可求其人不可見也南海蘇紫輿公令新建急一見叔屏騶從徑入竹中乃相與把臂蘇好叔艸書臨仿數月惟肖恱慕若此竟不因以干牘亦往往令來不報謝蘇終於官廉不能具禮獨叔一人經紀其事曩奔走於令而數數幹牘者迹杳然也我豫章昔有徐孺子風義千載而後叔庶幾焉蓋叔之制行也淸而宅心也古惟淸惟古則世情都盡無所於累爲疎澹爲閒逺而不能自祕於筆墨之間余因述畫偶舉一二若此至其孝友之篤與人交終始不易祿入贏餘多從施散不擇報也以若其情背炎而向於冷與世人偏其反而曩劍江胡吉甫跋書史會要能備述之叔著作日冨歲有成刻玆其崇禎辛未撰也族侄寶符夢得甫謹跋

