南宗抉祕淸華琳撰

●自序

余少時多病﹐臥而不起者數年。讀書不能卒業﹐棄材也。病中無以自遣﹐每懸古人山水圖畫臥遊之。久而酷嗜之。旣而病少差﹐有志於學畫。學十年﹐下筆無一是處。余固鈍根﹐前人豈盡天才耶﹐其必有要訣乎﹖乃博取古人論畫之書﹐一一披覽。𨿽各有所說﹐皆詳及形體﹐而略於筆墨。心怏怏不快而懷疑焉。因憶作書之法﹐蔡中郎得自石室﹐傳於韋誕﹐誕據爲己有。時鐘繇酷好書﹐見中郎筆法於誕座中﹐苦求弗與。繇捶胸嘔血﹐魏文以五靈丹救之。後誕死﹐繇發其祕書﹐始大成。又羲之幼學書於衛夫人﹐衛初祕而不授﹐羲之終日不去﹐侍左右。積數載﹐衛嘆曰「此子書成﹐必掩吾名。」乃授之。觀夫書法﹐韋衛慳吝異常。則畫家於用筆用墨之法﹐俱無詳說﹐其爲自祕也無疑。嗟乎﹗余讀書不成﹐去而學畫﹐學畫又將無成﹐豈非終於棄材乎。然不自甘﹐仍取古人眞迹﹐朝夕研讀。其筆法之起煞﹐墨法之輕重﹐逐處心摩手揣﹐寢食俱廢。忽夜夢二叟﹐相視而笑。一叟曰「書畫通禪。」一叟曰「書法至唐末而絕。」寤繹二語﹐不能寐。曉起擇趙宋以前諸古帖﹐悉心展閱。人𨿽異代﹐體亦不一﹐而其筆畫如出一手。竊以如此用筆﹐運以作畫之墨﹐何患墨裏無筆。自是畫與書互相參玩﹐又十餘年﹐似漸悟﹐遇有心得﹐隨卽錄出﹐共成三十六則。區區之見﹐本不欲以自私﹐特未敢自信﹐藏之篋中久矣。日者就正於劉曉山先生﹐先生亦以不得畫訣爲恨﹐見之大快﹐且慫恿繕寫成帙﹐畱以公諸同好﹐並爲之名曰《南宗抉祕》云。

●南宗抉祕

天津華琳

夫作畫而不知用筆﹐但求形似﹐豈足論畫哉。作畫與作書相通﹐果如六朝各書家﹐能學漢魏用筆之法﹐何患不骨力堅彊﹐丰神雋永也。其在北宗畫曰﹕筆格遒勁。亦是渾厚有力﹐非出筋露骨﹐令人見而刺目。不然﹐大李將軍豈得與右丞比肩﹐而以宗稱之乎。特蔣三松﹑張平山輩﹐變亂古法﹐以驚俗目。效之者又變本加厲﹐相傳有以木工之墨齒作畫者﹐且以爲美談﹐抑何可笑。若夫南宗之用筆﹐似柔非柔﹐不剛而剛﹐所謂綿裏鍼是也。其法不外圓厚﹐中鋒則圓﹐出紙卽厚。初學不能解此﹐見前人之畫﹐秀韻天成﹐絕無劍拔弩張之態﹐因而以柔取之。腕弱筆癡﹐殊無生气﹐類小女子描花樣者﹐乃自矜其韶秀不減於古。奚啻翅作夫人耶。然從此平心靜气﹐純正煉筆﹐毋求速成﹐其造就亦未可量。乃不此之務﹐而又自嫌其筆力孱弱﹐不足駭眾人之觀瞻﹐急思一捷徑﹐將筆橫臥紙上﹐加意求剛﹐而枯骨榦柴﹐污穢滿紙﹐自詫爲鐵筆。流俗亦從而嘖嘖﹐稱其功力之大。抑思作畫亦雅事﹐豈可作此傖父面目向人哉。尢有可異者﹐其筆旣弱﹐乃欲效古人之圓。及其畫出﹐狀似豆莖﹐或筆之左右有兩綫﹐中間塌陷。又一種專取禿筆蘸濃墨﹐向紙上塗鴉﹐毫無主見﹐故意上下其手﹐頓挫出許多癭癅﹐視之如以竹枝嚼破其末﹐濡墨而抹之者。此皆畫道之蟊賊﹐萬不可誤犯。惟先不存自欺之心﹐亦不存欺人之心﹐終日操管作工夫﹐執筆緊﹐運腕活﹐久之又久﹐气力自然運到筆穎上去﹐不覺用力而力自到。所謂能入紙﹐能出紙﹐筆筆跳得起也。彼歉於用力﹐外腴中幹﹐偏於柔之病也。猛於用力﹐努目黎顏﹐偏於剛之病也。妙矣﹗古人之畫菩薩低眉﹐正是全神內斂﹔金剛怒目﹐迥非勝气淩人。

何謂執筆緊﹑運腕活﹐當搦管之時﹐只覺吾之手乃執筆之具﹐他無能事﹐使手與筆合爲一物﹐若吾指上天然有一枝筆者。然後運吾之臂﹐以使吾之腕﹔運吾之腕﹐以使吾之手。初若不知有筆焉﹐則執筆緊﹑運腕活之訣得矣。右軍不云乎﹕手知執而不知運﹐腕知運而不知執。

初學用筆﹐規矩爲先﹐不仿遲緩﹐萬勿輕躁。只要拿得住﹐坐得準﹐待至純熟已極﹐空所依傍﹐自然意到筆隨﹐其去畫無筆迹不遠矣。若徒見古人之畫﹐筆筆有飛舞之勢﹐而不揣其功力之深﹐猥以急切之心求之﹐反爲古人所誤矣。其實自誤耳。

以筆作畫﹐何以要無筆迹﹐此說似爲難解。夫筆迹卽筆痕也﹐若滿紙筆痕﹐豈復成畫。然則何以去之﹐學者當於一出筆卽要有力﹐不可使虛頭略有一些軟處﹐亦不可使煞筆略有一些軟處。如作書左去吻﹐右去肩者﹐先就筆之有形之痕而去之﹐然又非硬抹一筆﹐使無虛鋒﹐卽可謂之無痕。果爾﹐則孤另一筆﹐其痕更重﹐愈不可救。何不見端石之鴝鵒眼乎﹗其與石合者﹐活眼也﹐卽無痕也。其與石不合者﹐死眼也﹐卽有痕也。要使筆落紙上﹐精神能充於中﹐气韻自暈於外﹐似生實熟﹐圓轉流暢﹐則筆筆有筆﹐筆筆無痕已。昌黎之詠石鼓文曰「快劍斫斷生蛟鼉。」平原之論書法曰「如錐畫沙﹐如印印泥。」胥得之矣。

畫到無痕時候﹐直似紙上自然應有此畫﹐直似紙上自然生出此畫。試觀斷壁頹垣剝蝕之紋﹐絕似筆而無出入往來之迹﹐便是墻壁上應長出者。畫到斧鑿之痕俱滅﹐亦如是爾。昔人云「文章本天成﹐妙手偶得之。」吾於畫亦云。

舊譜於畫石之法﹐授人以一字金鍼曰﹕活。豈惟畫石之筆當活﹐何筆不當活。但不可止取形活﹐如止取形活﹐則躁率輕浮之病皆生﹐究之仍非活也。惟筆尖刺紙﹐向下錐著用﹐又要提著用﹐弗任副毫攤在紙上﹐則運腕運肘運臂﹐俱有气力。卽筆墨之極虛處﹐亦活潑潑地。故學者欲出紙﹐先入紙﹐則跳脫有日矣﹐活矣。

畫之善者曰巧匠﹐不善者曰拙工。人也孰不欲巧哉﹗不知功力不到﹐驟求其巧﹐則纖仄浮薄﹐甚有傷於大雅。學者須筆筆皆著實地﹐不嫌於拙。迨至純熟之極﹐此筆操縱由我﹐則拙者皆巧。吾故曰「欲巧先拙﹐敏捷有日矣。」敏捷有不巧者哉﹗

畫之用正鋒﹐旣諄諄言之矣。乃忽曰﹕側鋒亦不可少﹐則似語涉兩歧。然欲爲作畫者說法﹐正不敢以大言欺人也。書之用中鋒﹐自蔡中郎至唐之徐浩﹑鄔彤﹑顏平原諸公﹐二十四傳而絕。趙宋之家﹐已漸用側鋒。觀坡公之偃波﹐卽其明證。唐宋畫不可見矣。元則雲林純用側鋒﹐他家亦兼用之﹐正自有說。吾以爲畫中之山頭山腰﹑石筋石腳﹐以及樹杪樹根﹐凡筆綫之峭立崚嶒而外露者﹐定當以正鋒取之。昔人之論畫者有云﹕作畫用圓筆﹐方能深遠﹐爲其四面圓厚也。此說非善學者﹐亦不易解。他若山石之陰面陰凹等處﹐用墨宜肥。夫肥其墨﹐必寬其筆以施之。筆寬則副毫多著於紙﹐正是側鋒。如於此處﹐必欲筆筆正鋒﹐則恐類魚骨﹐難乎其爲畫矣。學到極純境界﹐自悟側中寓正之意﹐非余自相矛盾也。

曉山先生﹐好學魏晉人書。一日爲餘言疾澀二字訣﹐余初以爲分解。曉山曰「不然。」余乃豁然頓悟曰﹔「得毋澀爲疾母﹐疾從澀生乎﹖」相與大笑。此𨿽餘二人之臆斷﹐然非苦心於用筆者﹐或亦理會不到。

用筆之法得﹐斯用墨之法亦相繼而得。必謂筆墨爲二事﹐不知筆墨者也。今試使一能書者與不能書者﹐同於一方硯上用墨﹐及其書就﹐彩色迥不相侔。此人人所易見而易知者﹐何必更疑於墨法乎﹖昔人八生之說﹐有生水生墨。其意蓋謂用新汲之淸水﹐現研之頂煙﹐毋使膠滯﹐取助气韻耳。非謂未能用筆﹐反有能用墨者。然作書止用黑墨﹐作畫則又不然。洪穀子曰﹕吳道玄有筆而無墨。道玄亦畫中宗匠﹐何至不知墨法。彼精於用筆﹐略於用墨﹐卽不免爲洪穀子所不足。墨法又何可不與筆法並講哉﹗墨有五色﹕黑濃濕幹淡。五者缺一不可﹐五者備則紙上光怪陸離﹐斑斕奪目﹐較之著色畫﹐尢爲奇恣。得此五墨之法﹐畫之能事盡矣。但用筆不妙﹐五墨具在﹐俱無气焰。學者參透用筆之法﹐卽用墨之法。用墨之法﹐不外用筆之法。有不渾合無迹者乎﹗重若崩云﹐輕如蟬翼﹐孫過庭眞寫得筆墨二字出。

讀古人書﹐而不信古人﹐是欲誣古人也。盡信古人﹐則又爲古人所誣。苟我之理勝﹐𨿽六經有可刪可革之文。豈可拘拘於古人之言﹐而不反求其理哉﹗前人曰五墨﹐吾嘗疑之。夫漧墨固據一彩﹐不煩言而解。若黑也濃也淡也﹐必何如而後別乎﹖濕濕也﹐又必何如而後別乎﹖黑與濃與淡﹐今何不據前人之畫﹐摘出一筆曰「此濕也。」於黑與濃與淡有分者也。吾以爲此離婁所不能判﹐宰我子貢所不能言。蓋濕本非專墨﹐緣黑與濃與淡皆濕。濕卽藉黑與濃與淡而名之耳﹐卽謂畫成有濕潤之气。所謂蒼翠欲滴﹐墨瀋淋漓者﹐亦只謂之彩﹐而不得謂之墨。學者其無滯於五墨之說焉可耳。

五墨旣欲去其一矣﹐卽此四者﹐仍恐有所混同。何則﹖淡與黑因大有別﹐濃則正當斟酌。不然﹐濃之不及者﹐將近於淡。濃之太過者﹐卽近於黑。介乎淡與黑之間﹐異乎淡與黑之色﹐凡石之陰面﹐山之陰凹﹐視之蒼蒼鬱鬱﹐有云蒸欲雨气象。其濃之盡善而盡致者乎﹖

用濃墨專在一處﹐便孤而刺目﹐必從左右配搭﹐或從上下添設﹐縱有孤墨﹐頓然攺觀。且一幅丘壑﹐亦斷無一處陰凹之理。如將濃墨散開﹐則五色斑斕﹐髙髙低低﹐望之自不能盡。「文似看山不喜平。」當從此處參之。

淡墨濃墨﹐皆可多用。獨黑墨不過略用些須﹐卽蒼郁可觀。黑墨之用﹐俟畫畢相之其過迷離處﹐以此墨醒之﹐或不起處﹐以此墨提之﹐謂之點睛。如全身點睛﹐世間焉有此物。況黑墨視之最眞﹐如多著﹐則是一幅丘壑皆在面前﹐便無淡遠幽深之趣。

太倉派與古法有不同處。如初立骨法﹐先正多用淡漧墨﹐王麓臺以淡濕爲之。麓臺豈樂於變古哉﹐其救獘也深矣。古人筆力堅切﹐𨿽用淡漧墨﹐亦能力透紙背。後人腕力本弱﹐乃曰幹筆易老。彼但以干筆著紙﹐無論若何柔脆﹐終不致有浮煙漲墨﹐溢於紙上。若一用濕墨﹐則滿紙臃腫﹐筆筆拋荒﹐未及加皴﹐已自痿痺不起。是以藉幹淡以自匿其短﹐究竟無眞實力量。幹淡豈能掩其稚气﹗以之欺門外漢則可﹐以之瞞个中人則斷斷不能。明知其非﹐甘心蹈之而不悔。麓臺大懼惡習不除﹐貽誤匪淺﹐乃以淡濕墨立骨﹐筆筆犀利﹐使拖泥帶水者﹐一筆不敢落。學者從此爭關奪隘﹐則於煉骨法時﹐已自造成銅墻鐵壁﹐何患畫之不佳。謂麓臺之爲救獘也﹐余豈左袒。

然則麓臺無干墨乎﹖有之。最後方用﹐更覺蒼秀渾脫。幹之所以居六彩之一也﹐學者如未能用﹐只可闕此一彩﹐以待將來。若欲用之﹐必於依輪加皴。旣熟之後﹐不必爲法所拘。皴足宜用漧墨以迷離之﹐能於發筆處不見出筆痕﹐煞筆處不見住筆痕﹐沈著痛快﹐跳出紙上﹐方盡幹筆之妙。若徒以模糊燥墨﹐盤旋往復﹐塗成一片墨煙﹐其去畫道﹐不更遠哉﹗𨿽云迷離﹐卻自分明。吾觀前輩之畫﹐筆繁處用之﹐繁而不繁﹐簡法寓焉。墨合處用之﹐合而不合﹐破法在焉。幹筆之用﹐誠非一端。

黑濃濕幹淡之外﹐加一白字﹐便是六彩。白卽紙素之白。凡山石之陽面處﹐石坡之平面處﹐及畫外之水天空闊處﹐云物空明處﹐山足之杳冥處﹐樹頭之虛靈處﹐以之作天作水﹐作煙斷﹐作云斷﹐作道路﹐作日光﹐皆是此白。夫此白本筆墨所不及﹐能令爲畫中之白﹐並非紙素之白﹐乃爲有情。否則畫無生趣矣。然但於白處求之﹐豈能得乎﹗必落筆時气吞云夢﹐使全幅之紙﹐皆吾之畫﹐何患白之不合也﹗揮毫落紙如雲煙﹐何患白之不活也﹗禪家云「色不異空﹐空不異色。色卽是空﹐空卽是色。」眞道出畫中之白﹐卽畫中之畫﹐亦卽畫外之畫也。特恐初學未易造此境界﹐仍當於不落言詮之中﹐求其可以言詮者﹐而指示之筆固要矣。亦貴墨與白合﹐不可用孤筆孤墨﹐在空白之處﹐令人一眼先覷著。他又有偏於白處﹐用極黑之筆界開﹐白者極白﹐黑者極黑﹐不合而合﹐而白者反多餘韻。譬如爲文﹐愈分明﹐愈融洽也。吾嘗言有定理﹐無定趣﹐此其一端也。且於通幅之畱空白處﹐尢當審愼。有勢當寬闊者窄狹之﹐則气促而拘﹔有勢當窄狹者寬闊之﹐則气懈而散。務使通體之空白毋迫促﹐毋散漫﹐毋過零星﹐毋過寂寥﹐毋重復排牙﹐則通體之空白﹐亦卽通體之龍脈矣。凡文之妙者﹐皆從題之無字處作來﹐憑空蹴起﹐方是海市蜃樓﹐玲瓏剔透。

古人作文﹐本有變體。凡文中所不可犯之病﹐偏故犯之。而爲他人所不敢犯﹐亦他人所不能犯。如拉雜重復疏漏﹐左史中多有之﹐翻成奇絕。此固精能之極﹐然後能遺貌取神﹐以成此遊戲三昧之詣﹐非貌爲怪誕也。文固如是﹐畫亦有之。如用墨不宜專彩﹐而竟有通幅用焦墨者。方其初落筆也﹐旁觀者深以墨黑爲嫌﹐而作者任意直揮﹐無所顧慮。山石之面貌﹐色幾如鐵﹐極有情致。推原其故﹐筆綫先能如鐵﹐其用焦墨﹐方不生不硬﹐不濁不癩﹐不突不惡濫也。又有通幅用漧墨者﹐似輕雲之晻藹﹐薄霧之冥濛﹐卻筆筆有力﹐並非一味模糊﹐於極燥中不濕而濕﹐較之濕黑尢覺蒼潤。豈枯槁之筆所能效顰者耶﹗且用筆貴圓熟﹐貴秀潤﹐而反有以破筆用破墨者﹐信手揮毫頭頭是道。非絢爛之極﹐歸於簡略﹐化千萬筆爲三五筆者﹐何能繩以理法﹐不粘不脫﹐而自饒天趣也﹗陶靖節之荷鋤﹐張志和之垂釣﹐瀟灑出塵﹐固非艸野人所能仿佛。更一種用寬筆﹐行濃墨﹐近於潑墨﹐實非堆墨﹐令人見之﹐不解所作何物﹐及墨迹漧足﹐或合或分﹐不數筆卽燦然成像。人以爲眞能點鐵成金﹐不知其方落墨時﹐早有成算在胸﹐非孟浪無知﹐敢於東塗西抹者比也。凡此數種﹐墨法似有法而無法﹐似無法而有法﹐乃大成後之戲墨。偶一爲之﹐謂之有意也可﹐謂之無意也亦可。彼世之江湖客﹐每假此數種變格墨法以欺人﹐固無足怪。學者當先認其筆﹐次辧其墨﹐不可不知﹐不可妄作。

鉤輪廓謂之初落墨﹐骨法是也。骨法內再加一二破法﹐謂之石筋。𨿽寥寥數筆﹐陰陽向背之神已具﹐以後加皴破塊﹐皆依此爲準。如其筆好﹐自當畱之。如其筆不佳﹐亦可於加皴破塊時掩之﹐毋爲膠柱之見。

輪廓一筆﹐卽見凹凸。此筆不可以光滑求俊﹐又不可以艸率爲老。旣有凹凸﹐則筆之轉折處﹐自然便有寬窄﹐何事容心挫衄以取峭勁乎﹗

或曰﹕畫事竣﹐輪廓全然不見者有之﹐何必於此數筆切切言之也﹖余曰﹕人身之骨﹐有外露者乎﹖然無骨豈復成人乎﹖此數筆𨿽全然掩無﹐亦必求其雄彊有力﹐畫成方能立得起﹐不然﹐芻靈芻狗﹐亦具人物之形。學者萬勿自欺。

凡山石輪廓﹐皆筆筆相搭而生﹐不可層層羅疊而上﹐使之狀似壘蚌殼﹐排魚鱗。以畫理論﹐止是單片﹐不成深山。以形狀論﹐亦板滯可厭。相搭而生﹐則大小相間﹐前後相掩﹐有起伏﹐有隱現﹐參伍錯綜﹐主賓顧盼。縱塊數甚多﹐總要連絡有情﹐毋令塊塊可以單取出也﹐方是深山﹐方有龍脈。

輪廓旣立﹐相通幅之遠近淺深﹐遞次加皴﹐以漸而至於足。如就一處皴足﹐再皴一處﹐則通幅之色﹐必不相配﹔通幅之气﹐必不相生﹔通幅之神﹐必不相顧。

依輪加皴﹐深厚爲要。設所皴之墨漸混﹐須將輪廓提淸﹐以醒眉目。然不可重於原筆之上﹐亦不可離原輪過遠﹐但少退些﹐有艸蛇灰綫之勢方妙。若照原輪滿提﹐必似印板矣。至於墨色﹐較原輪宜深﹐以其在加皴之後故也。皴法中用過寬之筆﹐橫抹紙上﹐以圖省事﹐究竟塌陷不起。然則皴法固欲筆筆見筆矣﹐學者矜心作意﹐筆筆畫去﹐及至皴完﹐筆筆出頭﹐長者形似釘板﹐矩者狀類狼牙﹐大非雅觀。至此必甚悔皴法之筆筆見筆矣。然由出頭筆之上﹐或橫或斜﹐添一二筆﹐碎小處或添一二點﹐便可將以下無數出頭筆﹐皆歸皴內。行文患頭緒過紛﹐難歸紀律﹐只用一二鎖筆﹐自能收束嚴緊﹐卽是此法。此在畫中﹐則爲以添爲減﹐最是喫緊要著。

作畫惟丘壑爲難﹐過庸不可﹐過奇不可。古人作畫﹐於通幅之屈伸變換﹐穿插映帶﹐蜿蜒曲折﹐皆慘淡經營﹐然後落筆﹐故文心俶詭而不平﹐理境幽深而不晦。使人觀之﹐如入山陰道上﹐應接不暇﹐而又一气婉轉﹐非堆砌成篇﹐乃得山川眞正靈秀之气。初學之士﹐固不能如吳道子粉本在胸﹐一夕脫手。惟須多臨成稿﹐使胸有成竹﹐然後陶鑄古人﹐自出機軸﹐方成佳制。不然﹐師心自用﹐非癡呆無心思﹐卽乖戾無理法。如文家之不善謀篇﹐𨿽有綺語﹐位置失所﹐翻多疵謬﹐且成稿亦豈易辦。其筆墨佳而丘壑佳者無論矣﹐其筆墨不佳丘壑不佳者亦無論矣。間有筆墨﹐殊無可取﹐而丘壑甚佳﹐此臨前人成稿﹐而欲作僞者。遇此等畫﹐亦不得率然棄之。取其丘壑﹐運以自己之筆墨﹐安見不可以化腐朽爲神奇﹗至於成稿臨熟﹐欲自成丘壑﹐則當於畫出主樹之後﹐先落一二筆以取其勢﹐次定賓主﹐次分陰陽﹐類醫家之立方﹐有君而後有臣有佐使也。

天上浮雲如白衣﹐須臾變化成蒼狗。蒼狗萬變圖﹐固宇宙間第一大奇觀也。易云「窮則變﹐變則通。」程子曰「道通天地有形外﹐思入風雲變態中。」則又通於道矣。道旣變動不居﹐則天下無一物一事不載乎道﹐何獨至於畫而不然。畫之變生於破﹐當畫之間架初立﹐於加皴時見勢有不可合者﹐審其勢以分之﹐以離爲奇也。勢有不可整者﹐度其勢以碎之﹐化板爲活也。此謂破中之變。若乃圓者方之﹐方者圓之﹐又或分一圓爲二方﹐破一方爲數圓﹐亦卽變中之破。學者解此﹐則觸手生春﹐斷不死煞句下。及畫旣成﹐神工鬼斧﹐匪夷所思﹐並自己意念﹐亦所不到。作者此時﹐未有不解衣磅礡﹐投筆起舞者。眞畫中之樂事也﹗有靈奇以自恣﹐無齟齬而不安。古人謂作畫當從淡處起手﹐後可攺救﹐卽此法也。

苔形不一﹐相使點綴﹐宜多宜少﹐酌量安排﹐不得隨手亂點﹐以取疵累。至若筆有脫節﹐苔可以接也。皴有遺漏﹐苔可以補也。合者欲其分﹐苔卽可以分也。連者欲其斷﹐苔卽可以斷也。借賓以成主﹐苔𨿽數點﹐而取助匪輕。俗手輒謂點苔爲作畫之末事﹐何異俗醫不知甘艸之有大用﹐動謂方末綴書﹐謂其能合羣藥。夫甘艸豈僅合藥之用哉﹗知此可與言點苔。

舊譜論山有三遠云﹕自下而仰其巓曰髙遠﹐自前而窺其後曰深遠﹐自近而望及遠曰平遠。此三遠之定名也。又云﹕遠欲其髙﹐當以泉髙之。遠欲其深﹐當以云深之。遠欲其平﹐當以煙平之。此三遠之定法也。乃吾見諸前輩畫﹐其所作三遠﹐山間有將泉與云與煙顚倒用之者﹐又或有泉與云與煙一無所用者﹐而髙者自髙﹐深者自深﹐平者自平。於舊譜所論﹐大相徑庭﹐何也﹖因詳加揣測﹐悉心臨摹﹐久而頓悟其妙﹐蓋有推法焉。局架獨聳﹐𨿽無泉而已具自髙之勢﹔層次加密﹐𨿽無雲而已有可深之勢﹔低褊其形﹐𨿽無煙而已成必平之勢。髙也﹐深也﹐平也﹐因形取勢。胎骨旣定﹐縱欲不髙不深不平﹐而不可得。惟三遠爲不易。然髙者由卑以推之﹐深者由淺以推之。至於平則必不髙﹐仍須於平中之卑處以推及髙。平則不甚深﹐亦須於平中之淺處以推及深。推之法得﹐斯遠之神得矣。但以堆疊爲推﹐以穿斫爲推﹐則不可。或曰「將何以爲推乎﹖」余曰「似離而合。」四字實推字之神髓。假使以離爲推﹐致彼此間隔﹐則是以形推﹐非以神推也。且亦有離開而仍推不遠者﹐況通幅丘壑﹐無處處間隔之理﹐亦不可無離開之神。若處處合成一片﹐髙與深與平又皆不遠矣。似離而合﹐無遺蘊矣。或又曰「似離而合﹐畢竟以何法取之﹖」余曰﹕無他。疏密其筆﹐濃淡其墨﹐上下四傍﹐晦明借映﹐以陰可以推陽﹐以陽亦可以推陰﹐直觀之如決流之推波﹐睨視之如行雲之推月﹐無往非以筆推﹐無往非以墨推﹐似離而合之法得﹐卽推之法得﹐遠之法亦卽盡於是矣。乃或又曰「凡作畫何處不當疏密其筆﹐濃淡其墨﹖豈獨推法用之乎﹖」不知遇當推之勢﹐作者自宜別有經營﹐於疏密其筆﹐濃淡其墨之中﹐又繪出一段斡旋神理﹐倒轉乎縮地勾魂之術﹐捉摸於探幽扣寂之鄕。似於他處之疏密濃淡﹐其作用較爲精細﹐此是懸解﹐難以專注。必欲實實指出﹐又何異以泉以云以煙者拘泥之見乎﹗

作畫固貴古質﹐尢貴新穎﹐特不得入於纖巧耳。古人之畫﹐其一幅丘壑中﹐樹木屋廬﹑樓觀橋梁﹑村墟道路﹑人物舟車﹑沙灘土坡﹑水紋云影﹐因地制宜﹐斟酌設施﹐無一處小樣﹐非精心結撰﹐未易臻此。作者縱胸有定見﹐豈能纖細不遺。或奪胎古人﹐而欲變其面目﹐或自出鑪冶﹐而欲寫其性靈﹐必研精殫思﹐以求盡善。乃有時思路扞格﹐亦有時意見遊移﹐於某處某處﹐不知作何景物﹐方不落寞﹐方不板重﹐方於全神不礙﹐方於通幅有情。設竟敷衍了局﹐艸艸完篇﹐不特平庸無味﹐且以後再遇此等境界﹐必致畏難不肯凝思﹐隨手落筆﹐以圖省事﹐則終身無新穎之思矣。或曰「千巖萬壑之景﹐必一一籌畫精當而落筆乎﹖」余曰﹕神能化形﹐豈不甚善。第恐憑虛結想之難﹐不如見景生情之易也。畱字一訣其至要矣。蓋於丘壑初立之際﹐主位𨿽定﹐如遇賓位﹐應有作意處﹐一時端詳不妥﹐當空者空之﹐一筆亦不必落。不妨遲之數日﹐俟全神相足﹐頓生機軸﹐時振筆疾追﹐不蔓不支﹐不卽不離﹐不隔絕﹐不塡塞﹐於恰當其可之中﹐定有十二種意外巧妙。卽詩家所謂句缺須畱來日補之意也。𨿽名手作畫﹐且時有之。學者正當藉此靜細之功﹐以祛粗躁之气。程子終日作書曰「不是要好﹐卽此是學。」此語最有味。

●跋

髙叔祖夢石公﹐生余家繁盛時代﹐好讀書﹐不求聞達﹔精音律﹐善南北宮詞。花木竹石之外﹐時以絲竹自娛。尢精六法﹐然不輕爲人作畫。求者非至契﹐𨿽尺絹寸紙不易得。終歲以筆墨消遣﹐每一畫出﹐懸之壁間﹐靜觀自賞。數日後﹐紙幅則投諸漢洗﹐謂雲煙可付東流。絹幅則浣而再畫﹐至不能浣始棄去。僕人有竊售於京華廠肆者﹐公見之以原價四十金購還﹐浣而棄之﹐其不求名如此。家中存畫僅十餘幀﹐兵燹之後﹐都成過眼雲煙矣。箸有《南宗抉祕》三十則﹐專論六法中用筆用墨之精要妙訣﹐發古人所未發﹐爲後來精研六法者度出金鍼。公生乾隆五十六年﹐卒道光三十年﹐年六十歲。

侄元孫靖謹識

