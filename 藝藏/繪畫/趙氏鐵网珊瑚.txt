

欽定四庫全書

子部八

趙氏鐵网瑚

藝術類一【書畫之屬】提要

【臣】等謹案趙氏鐵网瑚十六卷舊本題明朱存理撰末有萬曆中常熟趙琦美跋稱原從秦四麟家得書品畫品各四卷後從焦竑得一本卷帙較多因兩本互校增爲書品十卷畫品六卷其先後次序則琦美所隲定而又以所見眞迹續於後稱秦氏原本無撰人姓名別有跋記作者姓名後佚去不復記然非朱存理也據此則是書乃趙琦美得無名氏殘稿所編其稿旣不出於一家且琦美又有所增補題朱存理撰爲誤矣雍正戊申年希堯嘗刻此書其跋稱別有一本十四卷者傳爲存理原本今亦未見又世傳存理所作瑚木難四卷所載名迹亦皆有自跋語與此本體例迥異則此書非出存理手愈可知也然所載書畫諸跋頗足以辧析異同考究眞僞至今賞鑑家多引據之其書旣爲可采則亦不必問其定出誰氏矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

趙氏鐵网珊瑚卷一

明趙琦美編

石鼓文

烏乎三代之文字之存於金石者惟禹治水文穆王吉日癸巳史籀石鼓夫子比干盤銘延陵墓碣及法帖所載皇頡文廿八字間見商周鼎彛欵識而已夫蒼夏之文漫不可攷吉日癸巳延陵墓碣數字而已比干盤銘世復罕用商周欵識又不多得法帖所載翻摹失眞然嚴正婉潤端姿旁逸銛利鉤殺自然而無涯生動而神馮機發秀出惟石鼓文焉耳矣竇臮所謂逺則虹伸結絡邇則瓊樹離披防哉言也惜其嵗久剝落至唐始顯遂至紛紛疑議歐陽文忠謂其書非史籀不能作但疑其自宣王至今實千有九百餘年理豈得存是不然也夫石刻之易漫者以其摹搨者多故也今石鼓委置艸萊泥土之中兀然不動至唐始出以故完美如初況其石之質頑性堅若世爲碓磑者哉此不足疑一也鄭漁仲謂是秦篆因其以殹爲也見於秦斤以防爲丞見於秦權其文有曰嗣王有曰天子天子可爲帝亦可爲王秦自惠文稱王始皇稱帝以爲惠文之後始皇之前所作也余按易書經文無也字則知古專用殹防字正當從山取奉防髙意六月宣王之詩也曰王於出徵以佐天子吉日宣王田獵之詩也曰天子之所曰以燕天子祈父刺宣王之詩也曰予王之爪牙此不足疑二也溫彥威使三京以爲後周文帝獵於岐陽所作蓋因史大統十一年西狩岐陽之語而云也尢爲謬妄夫自秦漢晉宋隋唐以來苟能書者如斯冰瑗邕諸人皆名後世豈後周人有能書若此而不名乎況其詩詞嚴古尢非南北朝時所能到者且蘇朂韋韓諸公去後周未遠不應繆稱如是此不足疑三也故今斷然以爲宣王田狩之詩而史籀之書也蓋宣王田狩岐陽之詩從臣贊美刻詞出於一時若車攻吉日則田獵東都時所作者其詞多與石鼓同如我車旣攻我馬旣同修備之詞一也麀鹿麌麌麀鹿趍趍獸多之詞同也車攻曰四牡龎龎四牡奕奕吉日亦曰四牡孔阜蓋卽石鼓六馬四馬其冩之謂也它如駕言䢐東駕言行狩卽我其用道之謂也曰之子於苗卽君子之求之謂也曰選徒囂囂徒禦不驚卽徒孔庶旣從旣簡之謂也曰建旐設旄悠悠斾旌卽其斿鼎斿之謂也曰赤芾金舄卽華敕塡塡之謂也曰會同有繹卽表樂天子之謂也曰決拾旣佽弓矢旣調卽【闕】調弓秀弓孔碩彤矢族族之謂也曰兩驂不猗不失其馳卽左驂旛旛右驂騝騝之謂也曰助我舉柴卽我鹿允異之謂也曰大庖不盈卽我公謂大害不余及之謂也曰允矣君子展也大成以燕天子卽君子乃樂天子永寧之謂也曰吉日維戊吉日庚午卽日維丙申之謂也曰田車旣好卽田車旣安我車旣好之謂也曰從其羣醜瞻彼中原其祁孔有卽我以隮於原我戎止射其來大有其來防防之謂也曰俟俟卽防防【闕】之謂也曰旣張我弓旣挾我矢卽秀弓時射射之族族之謂也曰漆沮之從卽於水一方之謂也曰殪此大兕卽我歐其特之謂也又況石鼓漫滅者其詞繁而不殺不若車攻二詩嚴肅簡潔足該十篇之意故偶見刪削也古詩三千餘篇而夫子定爲三百十一篇此類是也若以不見収錄而遽以是疑之則論語所引幾何而素以爲絢兮之詞偏其反而之句皆逸詩也豈可以是而盡疑論語乎前人音辧者多皆有得失或前後相遠者有之或多寡不同者有之歐陽集古所錄可見者四百六十有五胡世將資古所錄𨿽後出可見者四百七十有四吾衍氏比資古又加三字余得宋時搨本𨿽不能如集古資古吾氏所載然比今世所有者極爲精好因裝潢成軸每鼓後以釋文譜之其闕文依吾氏潘廸補以圍方末書杜甫以下諸賢詩文時一觀焉則儼如對古人矣時洪武乙丑夏五月朔後學趙則古書

洪武丙寅春正月十三日同捨弟綸訪防謙先生於余姚之塢山夜宿墨窓燈下獲覩石鼓文卷爲之嘆賞慈溪後學孫經謹題

後學張壹民在考古臺觀

洪武丁卯秋七月旣望滎陽鄭桐拜觀於龍泉山房石鼓文隋唐以前未見紀錄自蘇朂而下名公聞人稱述者始眾或以爲周宣王時太史籀所書或以爲秦人之篆或比爲西魏後周之制作評論紛更莫之適從𨿽歐陽文忠公之博古猶未免以其文細刻淺歷年深久而不漫滅爲疑焉余友趙君防謙獨能脫略舊聞辧正浮議定爲籀文而不惑其髙見遠識可謂度越前人什伯矣然前人皆以十鼓爲十篇余則以爲一詩而十章不知防謙以爲然否嗟乎自周宣時逮今二千餘年石鼓之顯晦每有關於文運之興衰今自變故以來其存沒未可知而氊包輦運金塡櫺防固不可復得乃得吾防謙訂正而發揮之其亦籀文之幸也歟吳坦防郡學舊辟雍中有岐陽鼓古今所聞十左右各惟五離離大星隕兀兀壊云補累累營竈減落落陣沙聚質若切玉制若覆冷釡气若鎔五金文若斷釵股孤峯割秋痩千蘤耀春嫵森嚴列戈矛【闕】冠章甫厓冰澑靜懸海暖浪掀舞摧舟半折軸敗舫或遺艣小龍彭蠡歸大鵬扶搖舉斷苔明碎錦古墨漬潤礎思昔委秦郊雷電驚艸莽來牛礪其角鑿臼加以杵幸今依聖宮星日照廊廡圭璧【闕】其儀爼豆【闕】

脫非天意憐或是明神祜深檐白晝永老屋祥鸞翥晴連畫防陰冷濕宮雨諸生獲講解髦士資訓詁啟鑰煩豎閽碑本利商賈【闕】詞表姬周【闕】語懷李杜雄章疊鏗鍧遺恨寄酸楚紛紜歐蘇作詰屈吾鄭譜稱評𨿽靡定仿像詎非古鯫生千載下匏系三江滸神徒馳周南足不出城府適從遼碣役遂作幽燕旅平生慕奇聞一日獲佳覩初臨色愈莊【闕】狎气斯沮如親至東都揖讓申與甫如親與田獵摶攫兕與虎如虛藜莧腹烹太牢肥羜如洗蟬蜩耳聆笙磬柷敔羈愁破昏懜喜气浹眉宇時維躔壽星嵗甲在彊圉天寒號鴟梟城荒茂禾黍宗周本予懷覽古亦天與摩挲重【闕】詞防蹜愧庠序聊陳曹鄶風或繼韓蘇武洪武丁卯秋九月餘在燕城觀石鼓因賦此四十韻以紀一時之勝覽今年春鄕友趙防謙氏持墨本來京師遂俾余錄諸捲尾然前賢鉅作悉列於右譬之甆甌瓦缶參乎商彛周鼎間祗覺形聲之醜陋耳觀者當嘉防謙之好古而恕予之狂妄云己巳三月廿八日越唐志淳謹書

古文不可見籀也遺芬芳去今二千載字畫猶端莊缺落𨿽不完間亦存數行如逢冠劍士濟濟遊巖廊想見當時盛會朝坐明堂僎隸皆正人從知史臣良況在文武日【闕】寧少忘西旅貢厥獒召公遠爲防周宣中興主羽獵思外攘【闕】哉詞語間未及【闕】荒趙君博雅士好古能収藏起我【闕】

題詩增慨慷洪武己巳春三月雲間顧文昭題

羲皇妙心畫人文始胚宣後聖更有作載籍日粲然成周逮中葉宣王振其顚宏綱用弗墜厥徳未爲愆偉哉岐陽獵伐石工磨防方前固云【闕】揆後言猶賢嬴秦一何愚盡滅古簡編【闕】刻李斯文乃欲垂萬年豈謂不旋踵掃迹如【闕】煙孔壁遂啟藏【闕】亦偶全於今二千載【闕】盛流傳要知文字行白日麗中天【闕】蕩無存人心復【闕】先賢聖去我遠魯魚【闕】筌安得周召徒爲唱麟趾篇洪武廿二年夏四月望寧海盧原質題

予爲鳯翔醝所官歷九載數至岐下求石鼓之遺迹竟不可得究往往於鳯城士大夫家詢見殘墨本一二幅然亦贗非眞也獲覩古越趙防謙先生家世藏石鼓全碑誠西周故物也其文類小雅車攻吉日詩攷之信然予何幸因防謙先生見此文也前國子監學錄江右張瀚防

洪武己巳夏四月望詹希元觀

洪武二十二年五月一日解縉觀

貝州董倫觀於白下其樂軒時洪武己巳五月一日也洪武己巳夏五月始丰徐一防觀於杭學東齋

己巳夏五月晉陽升景敬觀於杭庠之崇文閣

岐陽石鼓文周史籀所作昔人以爲宣王時物銛利鉤殺爲大篆之祖自後別爲十有三源分衍防見錯出若李斯崔駰蔡邕李陽冰諸前烈以篆名家者率本【闕】於此昌黎韓公眉山蘇公詠歌深致重焉舜江趙先生防謙得古刻完本裝潢成軸躬爲音注乃可辧認後列古今論著參攷互訂用車攻吉日詩比例而同之至謂周雅偶見刪削蓋昔人所未發之防所書篆隸渾厚髙古如見史籀於千百載之上則觀人文以化天下者捨防謙其誰哉時洪武二十二年八月初五日鄕貢進士將仕佐郎廣信府儒學敎授四明鄭眞識

洪武二十二年秋八月望日端木孝思觀於南州之髙士亭是嵗秋八月中秋後臨江張美和觀

舟次姚江宿於學捨柴公出示此篆乃周宣王史籀所書也予攻篆畫旣久尙未能窺其涯涘信古人不可企及也宜寶之王尹寶

洪武己巳八月廿有二日錢塘髙讓髙徳暘旴江黃金華同觀於廬陵郡庠

石鼓賦

鄱陽周伯溫造

予嘗攷古石刻而岐陽石鼓爲第一每讀韋韓蘇三君子之歌心益奇之訪諸士夫具在京師欲往一觀而無繇也皇上踐祚之始年有詔置石鼓太學遂列於宣聖廟之【闕】塾尊之也明年攺元皇慶余列國子生撫玩之獲償所願夫以三代遺物置庠序中盛典也韓詩有云聖恩若許畱太學諸生講解得切磋蓋欲而不得故冀之烏乎韓公不得見於昔時而吾軰得見於今日何幸如之輙爲賦曰周有石鼓今在辟雍列【闕】而甲乙相輝映於西東紛質理之泐蝕偉形制之穹崇有文秩秩有詞沨沨法皇頡之妙畫續小雅之變風蔚兮九天之儀鳯蜿兮六【闕】之神龍欣獸魚之物庶嘉車馬之攻同歷歷兮瓊林森疎於圃依依兮晨云隠見乎蒼穹嗟追琢之渾厚或制作於天工於赫宣王振頽綱四國旣逐百軌旣張睠玆農暇載【闕】戎行踵武前人搜於岐陽史籀才藝當時俊良播於聲詩勒之琳瑯其行之不一者因朴質之自然其數盡於十者表治極而功【闕】戰國暴秦而韜晦者抑貞介遠其污辱歷兩漢六朝而不冺沒者必神物爲之防防嵗紀茫茫顯於李唐韋韓歌之藹其有芳迄宋宣和斯遷於梁金人襲汳遂歸朔方維天子之龍飛文運之日昌誕降徳音輦登上庠文石重借周軒【闕】旁六經彛訓因時表章大比曠典同日舉揚【闕】遐縱觀陳迹復彰嗟夫九州之鼎已沈淪而不可得岣嶁之石又漫滅而不復有惟斯文爲至寶實終古之罕偶【闕】摭之有遺不見稱於魯叟何人之蚩蚩窪一爲臼【闕】文存庸詔永久後乎此者豈無祖龍之頌功茂陵之封禪亦皆埋僕於榛莾𨿽萬一之或傳適足以著其君之無取然則石鼓之周流於世者天非徒壽之蓋以寄古文於不朽也乃作詩曰刻石鼓兮周賢王【闕】之學兮自我皇紛冑子兮樂未央日詠歌兮揚揚維大道兮無疆齊地久兮天長惟斯鼓兮作配勿壊兮勿傷【闕】億齡兮於【闕】耿光

士彪昔嘗從事於玉雪坡內翰先生鄱陽公之門得公石鼓賦遺稿久矣近來海外因獲拜觀石鼔碑刻於瓊山提學攷古先生函丈命區區書公所賦石鼓文補綴於捲雲門生馬士彪敬書

正徳丙寅冬十一月長至前十一日臨川王英拜觀

蘭亭定武本

長樂許將熙寧丙辰孟冬開封府西齋閱

臨川王安禮黃慶基同閱元丰庚申閏月十日

朱光裔李之儀觀元丰五年三月二十七日

李秬王景通同觀【闕】戌七月十八日

王景修張太寧同觀

元丰四年孟春十日又同張保淸馮澤縱觀文安王景修題

仇伯玉朱光庭石蒼舒觀元丰五年四月廿八日昭陵永閟千年迹定武相傳幾樣碑此是中原苐一本石今焉往落東夷

君家何處得此紙刻畫爛然猶可喜六丁神物好防持更有諸賢題姓字環澗王容敬題

右定武蘭亭古本平章冀國文定郝公家舊物也公子嗣於參政初學翁取愚古錞於一遂以此見惠時公有三本皆是一石所拓以此卷有前宋諸公題名故擇以見付餘二本後公皆以遺人其達如此謹題以志來歷炳記

天歷己巳閱於願學齋四月十日重識

明年暮春三月重閱

天歷二年四月十日閱於願學齋因換籖題

天統乙亥三月淸明日重閱

至正乙酉十一月十一日太原王守誠觀

至正丁亥三月三日因閱重識

愚嘗界幅紙求松雪趙公書公臨蘭亭序見寄後題略云古今善書者必以王右軍爲稱首右軍諸帖當以蘭亭修禊序爲第一彥暉當知此意也其言可謂要而不煩矣愚幼知學此因公之言加篤好焉郝府所藏二本與此同一石拓者一本題云尙書何題其一本則松雪翁困學鮮於氏之所審定也此本必嘗爲二公所觀豈以宋賢題識爲定遂不復有云以示讓與至正七年四月十三日久旱而雨是日晴霽書於願學齋

素與初學翁之家督至道待制同事史院情誼若骨肉未嘗及此帖何耶吳徴君大梁相見劇談數日歡若平生亦不以相示兩公皆當世博雅君子感念存歿臨書長嘆臨川危素識

翰墨風流冠古今鵞池誰不賞山陰此書𨿽向昭陵朽刻石猶能易萬金

右宋南公題定武蘭亭詩附錄於前此詩爲識者指迷不防俗目近光堂史豫章熊夢祥書於鳯凰臺之松雪寓軒

紳在吳中見吳興趙公所収定武時新得於一僧公方赴召自杭抵京舟中題者十有七次此本乃大梁吳徴君所藏先後題者七次乃知二公篤好之情南北千里相契如此但恨二公今皆仙去未得交相題識以爲世寶乃使若紳者執筆卷末不勝愴然齊郡張紳謹識辧說蘭亭猶聚訟精良此刻更何疑辧才付囑昭陵後玉匣爲塵世祚移倪瓚壬子人日

近臨川饒氏家多法書藏蘭亭數十本晚始獲定武一刻酬以厚直每有至寶難得之嘆今此本紙墨尢舊固知復不易得矣彥亷宜寶之渤海髙啟題

唐石刻蘭亭在石晉時契丹入中國遺落魏郡至宋守臣始以獻於朝徽廟甚寶惜之已而女眞復入中國挾之以去此石兩遭兵火之禍而墨本尙存當爲中國千萬年寶也洪武壬子秋稽嶽王彛識

昭陵以繭紙從葬世不幸不得以見眞迹猶幸得見定武本故後人摹效彷佛乎晉風此帖墨紙佳拓手髙宜寶藏也張適

蘭亭舊刻

至元四年春二月廿五日奎章閣學士院鑑書博士柯九思曾觀

蘭亭書家之楷則學者未有捨此而能者也今觀此刻𨿽後【闕】定武世亦罕有得之可尙矣趙雍

巖借觀累日得其妙處石民瞻

歐陽永叔嘗防蘭亭序謂眞本已歸昭陵世所傳本尢多而皆不同蓋唐數家所臨也其眞僞優劣覽者當自擇焉今觀此刻與尋常所見者亦異永叔之言亦信矣幹文傳題

已賺君親走晉陽老僧猶未識蕭郎聖圖本爲天同大誰謂橋山善守藏右題蕭翼賺蘭亭圖遂昌鄭元祐蘭亭帖不問刻之精否見者無不愛玩爲其流風餘韻有可挹也蘇人錢良右

蘭亭詩序爲書家之六經而善本絕難得學書之士𨿽不得善本苟能彷佛於其次者亦勝於學世俗書也近自吳興趙魏公書法徧海防學者僅得其形似而古意皆無如啖蔗徒咀嚼其餘全不見其味耳孤蓬倦客陳方題

世謂修禊帖實書法之楷正者然太宗得之以爲珍玩則皆出蕭禦史之計耳及歸昭陵𨿽數百年間而禦史之盜名爲不冺則與進藥石之言者異矣噫禦史以恥而爲耶不以恥而爲耶若禦史以此而爲恥則溫韜軰同可恥也今觀此本亦未敢擬於定武恐亦定武之別派者淮南集粲

昭陵蠒紙已成塵棗本傳來轉失眞小黠大癡何足較從今著眼看時人海虞釋祖偁日章

蘭亭書法諸公論之詳矣石刻佳本尙猶難得況其眞迹者乎大云道者福聚白雲

蘭亭善本世人好尙惟恐鉤致不爲己有然善本豈易得哉昔太宗好甚俾蕭翼竊之得以自珍翼禦史也乃盡忠耶抑亦臣子之道若是也耶大名知玉成

定武蘭亭石刻爲薛氏取去世之傳者防以失眞今觀此本以姜白石偏傍考較之頗不相遠至於僧字之辧則有黃伯思之說識者當自知之永嘉鄭僖天趣定武禊序五字未缺時本最爲難得是捲𨿽未敢斷爲李學究家所拓然筆意神逸尙可見其彷佛也至元五年己卯四月吳郡陸友題

蘭亭序自從葬昭陵後爲溫韜發墓而冺沒不知所存惟唐定武刻本傳世尙有典刑後之好事者轉相摸仿翻刻則有肥本痩本三字五字損本之異以僞雜眞論說縱橫去古愈逺余不諳字學景文持此卷徴余評可謂求道於盲者也諸公旣鑑賞之士已審定僕亦確信其爲善本至元六年後庚辰嵗十月望吳江用拙道人張淵淸夫題時年七十有七

賺出那知翼與詢人人牽引說昭陵阿莵書法能參透不問行間一字僧兪煒

禊帖之妙古今字書絕冠筆迹不可得而見矣石刻之最世傳定武宋末權勢百計巧取豪敓歸之悅生堂者不啻三數十本厥後不知散落何處尢物移人亦足異人此卷筆意灑落有晉人態度何必號稱定武以虛名爲累耶至正元年八月十九日大癡道人黃公望文陵不載啟古刻石已殘鋒芒今自滅如出掘筆端臨池幾人誤詎識筆意完貞觀賜搨本尙或評衣冠玆實兵火余分派非殊源妙用無隠迹神明尙復還祕藏愳不廣摹勒金石刋庶幾將墜法可續後士觀來者倘防持所正敵璵璠右薛道祖題修禊序詩辛巳良月吳陳深書

題蕭翼賺蘭亭圖

笑談相對各懽顏那信蘭亭去不還千古昭陵遺恨在忍將眞本落人間檇李釋若舟別岸

蘭亭禊序帖右軍得意書也唐太宗酷愛之蕭翼時爲言官不能回人主玩好之癖以計取辧才所藏眞迹卒以從葬昭陵辧才佛者以物爲畱礙固爲可鄙而昭陵之殉又不能免王孫之譏來者從可觀感焉至正七年四月十三日畨陽釋廷俊爲景文先生題賺蘭亭圖後世傳蘭亭蠒紙已殉昭陵乃蕭禦史計取僧辧才者人主之所好不當爾也文皇思以貞明治天下是必不然故予以爲好事者爲之若然則異日溫韜之事亦佛氏所謂報緣者耶此定武本也因觀故及之谷口生鄭元善長卿

字書爲六藝之一使前無古人後無來者蘭亭帖其一也當右軍燕集時書以紀一時之事初不計其傳逺與否也自定武墨本散落人間孰不取法焉然以天下之廣嵗月之旣多無一人能及之者已往者不可見其來者未可知藝之至於至善無以加矣世之堅良者莫貴於黃金白璧萬毀萬滅淪於瓦礫者何可勝數而此墨紙也後人寶之者則指之曰此吳景文家所藏某字闕某字損視千載如昨日則其所謂堅良者不知幾成毀矣一藝之精可傳不朽況其大者乎張遜題

晉之書王右軍爲稱首右軍書禊帖爲標凖然禊帖之名不著於晉而著於唐者蓋唐以書判取士自天子至於庶人皆能知書故也右軍眞迹入昭陵後沿唐至宋舉世摹本刻石不下什伯𨿽其才情筆力非復晉人風流然猶庶幾雄秀之气仲敏文出吳君景文所藏善刻弋陽樗散道者李纘謹識其尾

蘭亭眞迹世不復見所見者唐人摹搨鉤臨耳石本以定武爲佳此其流亞與姑蘇髙復震卿

不知蠶客是朝紳邂逅全無一語眞賺得王書天上去老僧方識世間人梅屋道人書右

二王墨刻

不學蘭亭貯屋梁宓妃曼倩出裝潢王家舊物足羲獻絕勝遺金髮窖藏商丘宋無

晉人眞迹千無一眞往往皆唐人臨摹唐摹旣少米氏所謂石刻髙者可降眞迹一等此二帖紙墨絕佳借觀累日得其妙處汾亭石巖

右王右軍東方畫贊唐人歐陽率更得其筆法自成一家者大令洛神賦間以章艸柳誠懸賞謂子敬好寫是賦人間合有數本此其一也似不誣矣故鄕先生海粟王君舊有此帖二未及裝潢而先生歿其仲子東字起善者得諸故篋卽成軸以襲藏是亦以手澤之气運所存匪特爲古人翰墨之重也蘇人錢良右敬題

二王翰墨妙絕今古筆法初本鐘元常後世尙王而少及鐘者亦猶周公孔子尊孔而不及周也友人王起善一日見示右軍書曼倩畫贊大令洛神賦是其尊人海粟公所藏誠先朝故家舊物起善宜珍藏之毋爲蕭生所惑也元統乙亥中秋日吳壽民書於蘇臺寓捨書法以爲楷世謂之楷漢魏而下鐘元常善書尢工小楷晉王右軍得其法所書樂毅論黃庭經東方朔畫贊各臻其妙右軍亦自謂他書皆不及之故其轉折端方一披一拂遒勁妍美若雅士立朝垂紳正服濟濟儀容復如蟬翼鳥翅俱有翩翩自得之狀大令所書洛神賦非止一本是書多用章艸法漢魏風軌粲然可觀二帖皆石刻中善本況得覩其眞迹者又何如耶顧復仁甫

曼倩儀刑漢廟堂洛神風韻魏文章千金石刻人爭購筆陣猶堪識二王弋陽山樵李纘

還四十年前客丁景仁書館題此詩白雲師持以見示頫仰疇昔爲嘆息不置【闕】瀼居【闕】

二王筆紮爲古今書家宗祖言書者必稱羲獻𨿽父子之序當爾而書之等第亦由是而見焉然子敬嘗自謂其書過父至觀題壁乃心服是捲以二帖合而爲一豈無意耶和氏之璧截肪而凝雪使天地間有二焉亦不並【闕】矣汴段天祐

由籀而篆篆而而楷楷至二王蔑以加矣此東方畫贊洛神賦確乎見重於後世也近攻書者自負軼出江左追蹤漢氏凡稍涉永和法者則訾之曰此晉字也使誠知晉字爲六朝唐宋之冠則無是語惟其未見二王妙處輙於似晉者而輕肆雌黃之口而於二王其何傷於日月乎王起善家藏二帖𨿽是碑刻精神韻度自是絕塵他日有訾晉字或一見之豈不愧汗浹背乎至元二年丙子嵗夏五八日天臺舒叔獻書

兩帖古意渾然與世俗諸本頓異視規規然求其形似而無神情者相去逺矣善學柳下惠者無如魯男子要當以此評書可以得名人髣髴至正十有八年秋七月廿六日趙郡蘇大年凝潤軒中題

法書家許王右軍畫像贊洛神賦矜莊嚴肅之像今觀此刻信然而大令以章艸法書洛神賦尢爲奇偉王君其寶藏之朱徳潤題

谷陽龔先生子敬爲僕題唐丁府君墓銘有云祖孫一气𨿽逺猶親古人所以嚴祭祀之義今觀起善逺祖右軍大令二帖乃其先子海粟齋所藏手澤存焉展捲起敬濟陽生丁應榮

書法流傳晉及梁石文中斷象天潢君家【闕】家雞在松墨精微更世藏

晉賢妙筆陣堂堂鑑賞元暉繼阿章父子吳興生聖代風流彷佛似諸王至元丙子暮春重觀於起善齋用宋李二君韻奉題應榮

薛尙功摹鐘鼎彛器欵識眞迹【二十卷】

鐘鼎欵識法帖二十卷趙孟頫鑑定

嘉熙三年冬十有一月望後十一日外孫朝請郎新知江【闕】軍事楊伯嵒拜觀於廿四叔外翁書室

後二十年弁陽周密得之外舅泳齋書房

集金石錄者多矣尙功所編尢爲精詣況其墨迹乎予舊於山陰錢徳平家屢閱之誠奇書也至正元年十二月甲子鑑書博士柯九思書於吳氏遜學齋

錢塘薛尙功摹集三代彛鼎欵識文凡廿防較其器之墨迹筆精墨妙過之又其討論有出於博古考古諸書之外前軰博雅精詣如此彼困而不學竊好古之名自比於米顚者得不有媿方外張天雨老學齋觀

予讀薛尙功集古金石文常嘆其博及見謝長源所収尙功冩本乃知金石刻僅得其半而寫本字畫爲精夫學至於博而精豈特論藝文而已至正元年後五月廿二日臨武斡玉倫徒克莊在武林驛書是日以潘雲谷墨試張掖劉伯溫所遺黃羊尾毛筆

至正七年秋八月十二日白野巴哈觀【小篆】

番陽周伯溫觀於中吳寓捨【正篆】

姑蘇王行觀

嘯堂集古錄

景春沈君居樂圃坊與餘同裏閈且嘗同遊可村賀先生之門一日過景春所居出嘯堂集古錄見示嘗試觀之由秦以前三代之器若惇槃尊彛鼎鐘甬權之屬無所不有毎列一器必摹其欵識而以楷書辧之刻畫甚精殆不類刋本讀之者文從字順如遊商周之庭而寓目焉可謂奇矣坐客皆唶唶稱嘆予謂景春平生寡嗜欲酷好収書有別業在閶門西去城僅數里景春昔嘗居之人有挾書求售者至必勞來之飲食之酬之善價於是奇書多歸沈氏集古錄其一也昔人有以千金市馬者得駿骨與五百金逾年而千里馬至者三今景春嗜書與昔之嗜馬者何以異哉吳中多好古博雅君子將以載酒肴問奇字者踵門而來景春不寂寞矣客曰然請書之元統攺元十一月廿又六日吳郡幹文傳題

漢鐘繇眞迹一帖

【臣】繇言【臣】自遭遇先帝忝列腹心爰自建安之初王師破賊關東時年荒谷貴郡縣殘毀三軍餽饟朝不及夕先帝神略奇計委任得人深山窮谷民獻米豆道路不絕遂使彊敵喪膽我眾作气旬月之間廊淸蟻聚當時實用故山陽太守闗內侯季直之防尅期成事不差豪髮先帝賞以封爵授以劇郡今直罷任旅食許下素爲亷吏衣食不充【臣】愚欲望聖徳錄其舊勲矜其老困復俾一州俾圖報效直力气尙壯必能夙夜保養人民【臣】受國家異恩不敢雷同見事不言干冒宸嚴【臣】繇皇恐皇恐頓首頓首謹言黃初二年八月【闕】日司徒東武亭侯【臣】鐘繇表

右漢鐘繇薦季直表眞迹髙古純朴超妙入神無晉唐揷花美女之態上有河東薛紹彭印章眞無上太古法書爲天下第一予於至元甲午以厚資購得於方外友存此山後因飄泊散失經廿六年不知所存忽於至正九年六月一日復得之恍然如隔世事以得失嵗月考之歷五十六載嗟人生之幾何遇合有如此者後之子孫宜寶藏之吳郡陸行直題於壺中時年七十有五書家之有鐘王猶儒家之有周孔今之學者出口惟云二王而不言鐘猶稱孔子孟子而不及周公也伯幾此論眞能爲元常出气東平畢良史

成侯在魏銘功五熟釡爲魏宗臣豈獨勲業爲不可及其楷法傳於世者亦不可企及若戎輅表是也此卷薦焦季直表其法度與戎輅無少異漢季楷法全是其古雅可見於後二王爲翰墨宗匠顧豈能外此哉分湖陸隠君酷嗜古今浙右法書名畫多出其家此卷尢隠君所寶者更五六十年而復歸於隠君洵神物去來眞有神防云遂昌鄭元祐題

袁昻論書云鐘書有十二種意外巧妙實亦多奇又李嗣眞謂鐘元常正如郊廟旣陳爼豆斯在又比寒澗壑秋山嵯峨虞世南云鐘繇馳騖曹喜蔡邕效學而致一體眞楷獨得精研夫能書之士其評品鐘書如此其重也然唐文皇論鐘書體則古而不今字則長而逾制黃長睿謂逸少所臨鐘書尙書宣示及破闗某等帖字皆匾濶殊無長體豈文皇誤以廣爲修乎長睿又云漢運筆結體圓勁雅淡字皆匾而弗橢今傳世者若鐘書力命表諸帖古典刑具存夫眞賞之士其推奬鐘書如此其至也此卷鐘元常薦焦季直表眞迹世不多有仔細觀之果符諸賢之論而其防畫之間多有異趣可謂幽深無際古雅有餘蓋其楷法去古未逺純是體非若後人妍媚纖巧之態也或疑此帖唐人所書其間民字缺而不全夫民字之不全特唐人避諱而剜撥之非不全書也痕迹猶存端可察識觀者亦觀其筆勢字體與夫英气雅韻不可捨本而求末遺精而究麄也要當鑑以心目至正十八年戊戌五月望日袁泰題東觀餘論云自秦易篆爲佐故漢世體尙有篆籀意象厥後魏鐘元常士季晉王世將逸少子敬作小楷法皆出於漢率匾正今存於世若元常尙書宣示等帖世將上晉元帝二表逸少曹娥帖子敬洛神賦𨿽經摹拓而古典刑具在至江左六朝謝宣城蕭挹軰𨿽不以書名世其小楷若齊海陵王志開善寺碑猶有鐘王遺範至陳隋間正書結字漸方唐初猶然獨歐陽率更虞永興易方爲長以就姿媚後人競效之遽不及二人遠甚鐘王楷法彌遠矣余觀此帖誠元常之合作若黃長睿之推而得其詳論而極其至且究其字體之變更似爲此書發也不可不重識焉至正二十五年五月二十日泰再題

右鐘元常薦焦季直表眞迹黃初到今千二百餘年矣而紙墨完好希世之寶也應禎往年在天府獲觀二王眞迹今復於相城沈啟南所得觀此區區餘年何多幸也同觀者吳江史鑑曹孚汝泰崔徵葑門朱存理治四年人日吳郡李應禎記

史載鐘太傅事魏殊有偉績此薦季直表又見其爲國不蔽賢之美其書平生所見特石刻耳若眞迹之存於世者則僅止此啟南所藏法書甚多吾固知其不能出此上也吳寛

褚摹禊帖【中縫折處鈐墨寶小印後鈐墨寶印武功印】

蘭亭軸後

有若象夫子尙興闕裏門虎賁狀蔡邕猶傍文舉樽昭陵自一閟眞迹不復存予今獲此本亦可比璵璠翰林學士承防中書舍人易簡於玉堂北軒書

京兆章惇觀

洛陽富弼觀

髙平範仲淹嘗守會稽郡防蘭亭曲水今復觀斯文於才翁東齋足爲佳遇慶曆八年十二月二十六日題慶曆中襄知福州才翁爲監司相從二年故所藏墨迹奇書多亦傳摹善本後於京師王渙金吾借觀渙暴卒凡七本皆亡今攬禊文不覺嘆息襄題

明年夏四月才翁過宋觀於沙館堯臣題

沈遘章岵晏崇治平二年正月十九日金山共觀在都覽蘭亭不一今觀蘇令家本殊佳其河南摹者矣嘉祐二年七月十八日河東裴煜於吳江題

平生閱蘭亭本爲最多此其優乎當世題

丙午閏正月十三日觀於太原燕堂薛嗣昌元宗題汝南許彥先熙寧五年九月四日銜命赴二廣別大雅於司農直捨出蘭亭古本同觀之

範淳粹

熙寧丁巳嵗河南範子奇題

純老彥祖巨源成伯子雍完夫正重子中敏甫子瞻子由同觀熙寧十年三月廿三日書

汲郡公呂大防觀

葛蘋【闕】

米芾

武功郡侯蘇寶【一本寶作】元祐辛未三月二十一日右蘇易簡防唐人所摹王羲之書蘭亭序【臣】米友仁鑑定眞迹恭防

右軍禊帖眞迹世不可得矣可見者唐摹耳而唐摹之眞者亦復不可得予前所見三四本大率有米家筆仗波戈趯磔無一出於自然故爲奇詭以驚俗眼殆元章所戲爲耳此本乃吾友劉廷美所収者蓋蘇武功家故物也有慶曆治平嘉祐熙寧元祐諸賢題識以爲禇河南摹者今𨿽不可知其是否然視他人獨得晉人筆意要非唐人不能到也予從廷美借之試臨一通未竟有盜竊之而去其夕予與葉及齋湯東谷會廷美飲劉艸窓所因以告之廷美無惜言而有惜色予愧且悔方共謀使人物色而求之飲間忽有報得盜者已而家童果追帖至予因笑謂廷美曰昔昭陵之藏以爲溫韜所發今河南之摹又復遭此何禊帖之誨盜耶是亦尢物也請歸璧於子昔程夫子謂書札一向好著亦自喪志今予不能用夫子之言而好是一過也而借人之好以爲好二過也又不能防盜而幾失之三過也一舉而三過集焉敢不攺圖輙題其後以識吾過吁此言𨿽小可以諭大觀者尙亦有所警哉景泰辛未秋孟之十有九日翰林徐叔子珵題

此帖今爲宜興尹氏所藏應禎每過荊溪輙從先之借觀今復與太僕卿李廷芝瑞卿同閱敬爲之題成化十五年四月二日吳郡李應禎

唐歐陽率更夢奠帖

仲尼夢奠七十有二周王九齡俱不滿百彭祖資以導養樊重任性裁過盈數終歸防滅無有得停住者未有生而不老老而不死形歸丘墓神還所受痛毒辛酸何可熟念善惡報應如影隨形必不差二

吉

右唐銀靑光祿大夫太子率更令渤海郡歐陽詢字信本書仲尼夢奠帖七十八字前後禦府法書二小印後有紹興小印合縫處古印甚多下防一吉字未曉誰氏庚寅十月購於楊中齋家悅生圖書亦曾入賈秋壑文府率更初學王逸少書後漸變其體筆力險勁爲一時之絕人得其尺牘咸以爲楷範張懷瓘云歐陽眞行出於大令自羊薄已後略無勍敵獨永師持兵精練議欲旗鼓相攻歐惟猛鋭長驅永則破膽奪气法書苑亦云信本行書蟬聯起伏凝結遒聳裁蕭永之柔懦拉羲獻之筋髓比之諸勢出於自得此本勁崄刻厲森森然若武庫之戈防向背轉折渾得二王風气世之歐行第一書也辛卯二月辛未重裝九日丁丑防於嚴陵官舍金城郭天錫審定眞迹祕玩

歐陽信本書淸勁秀健古今一人米老雲莊若對越俊若跳擲猶似未知其神奇也向在都下見勸學一帖是集賢官庫物後有開元題識具全筆意與此一同但官帖是硬黃紙爲異耳至元廿九年閏月望日爲右之兄書吳興趙孟頫

唐歐陽率更子奇帖

新序曰子奇年十八齊君使理阿旣行齊君悔之遣人追追者返曰子奇必能理阿矣共載者皆白首子奇至卽鑄兵以爲耕器魏聞童子爲君庫無兵倉無粟乃起擊之阿父率子兄率弟以私兵戰之遂敗魏師

古圯靜勝老人劉沐觀

廬山黃石翁觀

右唐銀靑光祿大夫文館學士太子率更令歐陽詢字信本書新序子奇帖行書見於淳熙祕閣書目禦府帖也歐陽平生愛書故事度尙帖予家夢奠帖皆是故事夢奠帖暮年所書紛披老筆殆不可攀此帖精謹中嵗書惜不刻石以永其傳也乙酉獲於廣陵甲午三月命工重裝於錢塘金城郭天錫祐之審定眞迹祕玩率更所書夢奠及子奇帖嘗獲觀於祐之郭公山房今三十年矣俛仰疇昔爲之慨然泰定乙丑十二月廿又六日巴西鄧文原書

古人法書貴墨迹而賤石刻墨迹具存筆意學者蓋有考焉此帖歐陽率更所書新序墨色宛然筆意具在善書者宜寶之元統攺元嵗在癸酉十有二月番陽吳善題

率更令歐陽公書法在李唐朝居褚河南薛少保右則其妙可知矣拜觀新序一帖其筆力端重遒麗足爲萬世法程學者烏可以片楮忽諸不特此耳吳興趙公書籖巴西鄧先生手防亦足淸玩也識者寶之大梁班惟志謹書

唐張長史春艸帖

春艸靑靑千里餘邊城落日見離居情知海上三年別不寄雲間一鴈書張旭

微仲觀於東府之東齋元祐壬申五月初吉

器之觀於承防防之東軒元祐癸酉五月二十八日師朴觀於樞府之前防元祐癸酉年六月晦日

心畫之妙洞見蘊借河南耿南仲敬書

叔通觀於城東惠寂寺之山堂靖康丙午三月十日長史書法昔聞其名今見其字起敬起慕宣和四年十月中浣日梅山拙逸題

叔盎因謁安國獲觀長史眞迹建中靖國元年十月壬子

寫字力出於不用力耳事有分定才不可彊

漢舉嘗觀紹聖乙亥六月初一日題

至正辛卯十月十日伊吾榮曾與河東唐鞏雲間邵渙同觀於篔谷

齊郡張紳拜觀於陳氏春艸堂

余嘗見懷素書云鄴下見顏平原曰吾書傳得長史八法其平原尙師之而張艸之聖則不待言而可知矣今春艸帖卽宣和書譜所載者宋內府収附不存及前賢印章數處亦皆磨滅後有元祐以降諸公題防惜乎嵗遠紙損不幸失於防持致令字畫細微斷裂此可爲恨然精妙之神具存誠爲世寶皇慶攺元十二月朔日喬簣成仲山書

右張長史艸書春艸帖鋒穎纖悉可尋其源而麻紙松煤古意溢目眞足爲唐人法書之冠晉迹不可復見得見此迹亦末世之希世珍乎顏平原書家之集大成者猶言杜詩韓文張法亦出於此也因與袁君子英獲觀陳彥亷氏賞嘆竟日壬子人日倪瓚題

少陵觀張旭艸聖極嘆其妙東坡題王逸少帖則詆張爲書工昌黎石鼓歌又詆王爲俗書是三公之言何戾耶蓋王之於石鼓張之於王其書固不可同語然詩人詞气抑揚不無太過論者遂欲以爲口實未爲知書者也亦未爲知詩者也世人不以韓言而短王又可以蘇言而少張歟因觀長史春艸帖偶書洪武紀元渤海髙啟識

右唐張旭春艸帖有宋名臣題識其一微仲觀於東府之東齋在元祐壬申其一師朴觀於樞府之前防其一器之觀於承防防之東軒皆在元祐癸酉其餘乃紹聖宣和靖康時人蓋壬申癸酉間呂公爲左相韓公爲樞密劉公爲樞密都承防一時君子在朝共成元祐之治自此嵗後卽非復元祐矣於是爲紹聖爲宣和靖康而宋運中圯此帖遂隨南渡入張循王家故有臣浚等印然則一紙之顯晦與宋之治亂相仍歟披玩之餘不勝嘆息時洪武壬子之秋稽嶽王彞識

昔人評張長史艸書𨿽奇怪百出而求其源流無一防畫不該規矩者今觀陳彥廉氏所藏春艸帖信然彥廉常作堂奉其母節婦莊甚孝顏曰春艸忽得此帖於他方與名堂之義相符豈因孝感而致然歟抑物各有所遇而偶然歟他日有子若孫因是帖也而思與堂符名則油然而興夫孝思自不能不以此帖爲寶藏也後學張適識

唐顏魯公劉中使帖

近聞劉中使至瀛州吳希光已降可慰海隅之心耳又聞磁州爲盧子期所圍舍利將軍擒獲之吁可慰也右唐太師顏魯公書劉中使帖眞迹著在宣和書譜南渡後入紹興內府至元丙戌以陸柬之蘭亭詩歐陽率更卜商帖眞迹二卷易得於張繡江處此帖筆畫雄健不獨與蔡明逺寒食等帖相頡頏而書防慷慨激烈公之英風義節猶可想見於百世之下信可寶也二月十有二日大梁王芝拜題於寶墨齋

顏太師之書世不多見不肖平生見眞迹三本祭侄季明文馬病及此帖祭侄行艸馬病行眞皆小而此帖正行差大𨿽體制不同而英風烈气見於筆端一也此語豈可爲不知者道哉鮮於樞拜手書

魯公書存世常見李光顏太保帖乞米帖馬病帖頓首夫人帖祭侄季明文允南母商氏贈誥昭甫誥並此八本觀於此書可謂鉤如屈金防如墜石東坡有云書至於顏魯公誠哉是言也時大徳九年嵗次乙巳冬十月廿五日集賢學士通議大夫張晏敬書

瀛州帖視魯公他書特大而凜凜忠義之气如對生面非石刻所能髣髴也余平生獲見眞迹二小字麻姑記與此耳嘗有云桃源在何處乃見世道污所以顏魯公細字記麻姑事近荒忽特賢者適嬰多虞世降俗陋假異境以明其志殆子欲居夷也維魯公忠貫日月功載旂常固不待善書名於代況筆精墨妙若是耶昔桓伊渡江傷晉之弱及見王導軰語則知有托足之地余於是觀公翦擒之快亦知夫唐爝未息與史侯處厚尙義士也曠嵗月而得之非尙義者不出示非其人處厚知所尙哉

右唐魯郡開國公太子少師顏眞卿字淸臣書劉中使帖眞迹四十一字公嘗學書於張旭得屋漏雨法衍遊京師覽公書最多衍之所藏送辛晃序顏昭甫殷夫人二誥爭坐後帖朝回馬病帖皆經宣和紹興禦府然俱未若此帖之雄放豪逸豈特入季明之室將與元气爭長昔人云書一藝耳苟非其人𨿽工不足貴也惟公可以當之至大己酉中秋日拜觀於蘭谷大卿史侯之第城田衍題

太平之日生長京師乃得防觀諸名公法帖故能考其筆法辧其眞僞也如顏書且勿論碑本今專審其墨迹如乞米李太保馬病皆眞行祭侄文行艸字如錢許大四帖相若皆白紙頓首夫人行書淡黃紙字亦錢許大昭甫誥正書甚嚴整有力白紙字亦錢許大全肖碑刻允南母誥寸五大字筆力不及白紙此劉中使帖字最大觀其運筆防畫如見其人端有聞防慨然效忠之態眞希世之寶也時於明牕淨幾展玩之餘収卷三嘆後之學者非不屬志米芾所謂心會而手不遂也【闕】中常用東坡硯山谷墨敬書於勸學齋

北燕喬簣成仲山觀

唐懷素自序帖

懷素家長沙幼而事佛經禪之暇頗好筆翰然恨未能逺睹前人之奇迹所見甚淺遂擔笈杖錫西防上國謁見當代名公錯綜其事遺編絕簡往往遇之豁然心胸略無稽滯魚箋絹素多所塵防士大夫不以爲怪焉顏刑部書家者流精極筆法水鏡之辧許在末行又以尙書司勲郎盧象小宗伯張正言曾爲歌詩故敍之曰開士懷素僧中之英气槪通疎性靈豁暢精心艸聖積有嵗時江嶺之間其名大著故吏部侍郎韓公陟覩其筆力朂以有成今禮部侍郎張公渭賞其不羈引以遊處兼好事者同作歌以贊之動盈卷軸夫艸稿之作起於漢代杜度崔瑗始以妙聞迄乎伯英尢擅其美羲獻玆降虞陸相承口訣手援以至於吳郡張旭長史𨿽資性顚逸超絕古今而模楷精詳特爲眞正眞卿早嵗常接防居屢激昻教以筆法資質劣弱又嬰物務不能懇習迄以無成追思一言何可復得忽見師作縱橫不羣迅疾駭人若還舊觀向使師得親承善誘涵挹規模則入室之賔捨子奚適嗟嘆不足輙書此以冠諸篇首其後繼作不絕溢乎箱篋其述形似則有張禮部之奔蛇走虺勢入座驟雨旋風聲滿堂盧員外之初疑輕煙淡古松又似山開萬仞峯王永州邕曰寒猿飲水撼枯藤壯士防山伸勁鐵朱處士遙云筆下惟看激電流字成只畏盤龍走敍機格則有李禦史舟云昔張旭之作也時人謂之張顚今懷素之爲也余實謂之狂僧以狂繼顚誰曰不可張公又云稽山賀老總知名吳郡張顚曾不易許禦史瑝云志在新奇無定則古痩漓纚半無墨醉來信手兩三行醒後卻書書不得戴禦史叔倫云心手相師勢轉奇詭形怪狀翻合宜人人欲問此中妙懷素自言初不知語疾速則有竇禦史冀云粉壁長廊數十間興來小豁胸中气忽然叫絕三五聲滿壁縱橫千萬字戴公又云馳毫驟墨列奔駟滿座失聲看不及目愚劣則有從父司勲員外郎吳興錢起詩雲遠錫無前侶孤云寄太虛往來輕世界醉裏得眞如皆詞防激切理識奧固非虛薄之所敢當徒增媿畏耳時大歷丁巳冬十月廿又八日

大中祥符三年九月五日前進士蘇耆題

四年嘉平月十有八日直集賢院李建中看畢題升元四年二月日文房副使銀靑光祿大夫兼禦史中丞臣邵周重裝崇英殿副使知崇英院事兼文房官檢校工部尙書王【闕】題懷素自序捲後

狂僧艸聖繼張顚捲後兼題大歷年堪與儒門爲至寶武功家世久相傳

太子太師致仕杜衍記時至和甲午中夏在南都艸書有妙理惟懷素爲得之元丰八年十一月廿五日蔣之奇書

世傳懷素書未有若此完者紹聖三年三月予謫居髙安前新昌宰邵君出以相示予𨿽知其奇然不能盡識其妙余兄和仲特善行艸時亦謫惠州恨不令一見也眉山蘇轍同叔記

崇寧二年十二月十五日觀邵防

辧老方艱難時流離轉徙江湖間猶能致意於此可見志尙又獲觀伯考少師品題並以嘉嘆紹興二年仲春廿日陽羨蔣璨

藏眞自敍世傳有三一在蜀中石陽休家黃魯直以魚箋臨數本者是也一在馮當世家後歸上方一在蘇子美家此本是也元祐庚午蘇掖攜至東都與米元章觀於天淸寺舊有元章及薛道祖劉巨濟諸公題識皆不復見蘇黃門題字乃在八年之後遂昌邵宰疑是興宗諸孫則蘇氏皆丹陽里巷也今歸呂辧老辧老父子皆喜學書故於兵火之間能終有之紹興二年三月癸巳空靑老人曾紆公捲題

藏眞艸聖所閱多矣未有如自序之精妙筆法走龍蛇悉具於此壬子閏夏五月保之行父景晉同觀

令時夏日與劉延仲呂辧老過都統太尉王公觀法書名畫如行山陰道上映照人目殆不可言遂知兵火之餘珍奇大都莫此若也因見辧老素師自序一洗累年胸中塵土是眞幸防紹興二年五月十二日趙令時徳麟題

辧老藏懷素自序後有先人題字蓋紹聖三年謫居髙安時爲邵葉稽仲書也不知流傳幾家以至辧老紹興癸丑三月九日遲觀於女馬軍橋潘氏之第

紹興癸丑三月廿七日洛陽富直柔觀

內閣石刻

工部尙書臣王紹顏

此素師自序前紙糜潰不可綴緝僕因書以補之極媿糠粃也慶曆八年九月十四日蘇舜欽親裝且補其前也

匏庵臨本

荊門守徐君泰以所得此帖見示賞玩累日旣爲題數語於後矣將持去欲摹一過恐涴其眞輙以干筆彷佛大略𨿽形神气韻索然相逺時出覽之亦或有似人之喜也成化十四年四月望日吳寛在醫俗亭書

懷素自序帖余嘗見宋昌裔所臨一本然多自出己意吾疑其相逺及得原博先生所摹逶迆曲折具得禿翁之意於是益知宋之不類也豈臨書家非才參力及有不可以易致與米元章書史載蘇沂所摹自序帖一如眞迹不知於吾原博者何如惜予不得而並觀之也庚子嵗正月庚子坐日色中展翫因書之昆山陸釴蘇黃門題此帖時恨不令吾兄一見後東坡得見之則曾空靑所謂馮當世家本也偶得坡翁防語而山谷觀於石陽休家又得其說於名臣言行錄因具錄於後見蘇黃爲一代書宗所以評自序者如此以爲博古者之助耳防語云僧藏眞書七紙開封王君鞏所藏者君侍親平涼始得其一二而兩紙在張鄧公家其後馮當世又獲其三𨿽所從得異者不可考然筆勢奕奕七紙意相屬也君鄧公外孫而與當世相善乃得而合之予嘗愛梁武帝評書善取物象而此公尢能自譽觀者不以其過信乎其書之工也然其爲人儻蕩本不求工所以能工如此如沒人操舟無意於濟否是以覆卻萬變而舉止自若其近於有道者耶言行錄云元祐中與子瞻穆父飲寶梵僧捨因作艸書數紙子瞻賞之不已穆父無一言問所以但云恐公未見藏眞眞迹某心竊不平紹聖貶黔中得藏眞自序於石陽休家諦觀數日恍然自得落筆便覺超異回視前作可笑然後知穆父之言不誣且恨其不及見矣成化十六年正月廿五日寛再書

唐懷素酒狂帖

酒狂昨日過楊少府家見逸少阮步兵帖甚發書興也顚素何可以到此但恨無好紙墨一臨之耳比月獻之月【闕】帖內數字遂與右軍並馳非後人所能到一防一畫便【闕】新奇一法此乃得鐘繇弟子宋翼三過波藏鋒法酒狂見此遂大吐出胸中霓耳千文早晚納去俟楊生縛筆至可爲也玆不具【闕】狂【闕】藏眞太師丈足下十年揮素學臨池始識王公學衞非艸聖未須因酒發筆端應解化龍飛楊凝式鑑定

王逸少臨鐘繇書後防尾是唐僧懷素書楊凝式鑑定寶寧賜玩記王詵寶寧賜第

庭堅觀

倪瓚八月十一日觀於耕漁軒時積雨初霽殘暑猶熾王季耕自其山居折桂花一枝以石罌注水揷花著幾格間戶庭閴寂香气郁然展玩此卷久之如在世外也癸丑

唐林藻深慰帖

辱問知所苦已減退深慰也承廿七日發時熱如此疾未全瘳冒犯而行得否善自度之如料气力未禁何如攺告別作逗畱願審已而動勿使道路重復轉更棲遑藻那日送歐陽四至橫防歸來便屬馬破爛潰特甚不堪乘騎數日來都不出入𨿽不得數至問疾常令問中和知減損將謂程寛且將息不知發日頓近明後間假得鞍乘當奉詣未際預懸離別之恨恨也拙序不足奉揚盛美過言見謝無乃外與崔鄭歐陽詩付往章八元陳羽各有一篇未能取得續附也諸公處申意尋當與達卽冀展奉無復寒暄不宣藻拜手廿三日

郭郎少公執事【闕】先所仗寫文卷閒垂撿出續令往取謹問

唐林藻書世不多見今觀此帖意韻近古字字圓熟甚可崇尙當寶惜之勿忽延祐丁巳閏正月八日員嶠眞逸河東李倜敬題

唐林藻深慰帖曾入宣和禦府今書譜中止存此帖予獲収之愛其不經意中天眞爛然誠可法也疇齋張仲壽題於有何不可之室時延祐戊午九月望日

古人能書皆善用筆故舉措卽有一種風致此卷世不多見識者宜寶之也黃中敬題

林藻書迹世所罕見此帖遒勁濃纖間雜參錯如冠冕佩玉之士慷慨論議於廟堂之上壁立萬仞而以慈祥豈弟發之唐人中丁丁者也雜之魏晉書中未易優劣嚴陵邵亨貞識

宣和所藏唐林藻深慰帖卽此卷也靖康之難幸脫兵火之厄而歸紹興祕府祐陵謂其書婉約丰妍得智永筆法當時博采止得此帖況後世乎彥亷當愼寶諸汝陽袁華識

唐自太宗置文館爲教養之地故一時習書者隨所見聞能造其妙林藻蓋得智永之法而精者也此卷不經意書而婉約丰妍纖悉具備孫過庭云書時有乖有合此蓋得其時之合也宜寶藏之勾吳張適識

右林藻深慰帖藻字緯幹莆田人父披爲華陽郡守有子九人世所稱九牧林氏者也藻貞元七年進士嘗試珠還合浦賦人謂之神助官至嶺南節度副使有書名而傳世甚尠宋宣和書譜所載惟此而已今唐帖如歐虞顏栁世所盛傳者皆不復多見況其餘乎此帖僅一紙歷數十紀而不失可謂難矣匏翁其永寶之李東陽志

唐臨十七帖

此帖唐人書無疑得子昻完補遂成全物當與蘇子美補懷素自敍同一珍祕視朱繇爲道者異矣鄧文原臨書如九方臯相馬遺其黃筆意洞達妙在轉折若拘然位置不復有神韻矣唐臨十七帖較閣本多異此卷紙品墨色眞數百年物宋惟蘇才翁米襄陽得此妙解能書者必能深辧袁桷

觀補者之難能則知臨者之不可及觀臨者之不可及則知想象所臨者如飛仙神龍之不可測識矣桷又題此特唐人所摹搨其筆意沈著已如此不可及況眞迹耶楊載

松雪補書固不逮唐人然風气自可相較恨不及見靑李來禽眞迹與此臨本又當何如耳張雨

松雪翁負書名於當世然八法回斡之際眞不媿古人觀唐人所摹帖不完處數行但神采沈著處知公不逮古人多矣觀者粲然奚待贅述𨿽然渡江以來二百餘載鮮能與公並駕者後此以往又未審孰能繼之臨風慨嘆陸行直

右唐人所臨王右軍司州等三帖用筆沈著轉折熟圓自歐陽法中來至其妙處從容中道誠書家所不可無也吳興趙翰林補其不足前人已評之故不論平原陸友仁好論書座中見此帖謂楊漢公所臨良是柯九思吳興趙文敏公以書法稱雄一世觀其手補唐人所臨右軍司州瞻近漢時三闕帖殆如叔敖優孟𨿽神采不無渺茫之殊見者當未易辧也項炯

右十七帖眞唐人所臨本沈著淸勁蓋未易得間缺數行而吳興趙松雪補之好事者所収闕其三帖自諸從並數有問至不信其告於是博采之而三帖復得於戴氏厚甫之家宛然爲完捲此豈偶然也哉神物離合固自有時不翅幹將之與莫耶也邵君文伯好古博雅一旦得其全於遘求分散之餘足以知其嗜好之篤幸寶藏之蔣堂

五代楊凝式起居帖

行住坐臥處手摩脇與肚心腹通快時兩手腸下踞踞之徹膀腰背拳摩腎部才覺力倦來卽使家人助行之不厭頻晝夜無窮數嵗久積功成漸入神仙路幹祐元年冬殘臘暮華陽焦上人尊師處傳楊凝式

右楊凝式書神仙起居法八行臣米友仁鑑定眞迹恭防

釋文米友仁書徳有鄰賞西秦張氏家藏之寶永興軍節使之印西秦張徵藏寶玩眞賞

楊少師書山谷比之散僧入聖其微妙可知矣殆與李太白識郭子儀同道至元戊子立春日左山商挺題米元章云楊凝式字景度書天眞縱逸類顏魯公爭坐位帖余家収楮紙上詩紛披老筆王荊公少嘗學之人不知也野齋新得神仙起居法一帖喜以見示野齋有美疢在兩膝能依此法用工久當獲奇效也至元戊子暮春旣望信安畱夢炎

眞賞希世藏杜朋章祁國之裔杜朋杜氏紹興西秦張徵之印悅生惠齋淸玩眞賞圖書紹興

趙氏鐵网珊瑚卷一﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网瑚卷二

明趙琦美編

宋兩朝禦紮墨本

髙宗皇帝

近降親筆責卿破賊以卿忘身殉國必能體朕此意今聞逆【闕】親統賊眾衝突【闕】

以此賊遺朕俾卿首建奇功之時也卿其合軍戮力鼓率將士鏖戰取之酬朕平日恩顧之厚不可失此機防並遺後患故玆親筆卿宜知悉付沂中

連日聞叛賊已從霍丘謀渡若有舟船必亦不多一行軍兵老小想非一日可過料卿軍行之速必能及之若是淮水有淺處可以徒涉而過則王師可涉過淮追擊出其不意是一機防卿可稟張浚審度事勢並力前進是卿收大功之日也付沂中

朕昨在哀迷殆無生意勉從羣請姑視政防觸事無聊悲傷可述卿朕之腹心義均一體想惟痛憤同切於懷宜思奮揚雪吾大恥故玆親諭所宜悉之付沂中近據諸處探報及降人面奏皆云烏珠與龍虎議定欲誘致王師相近汴都並力一戰卿切須占穩自固同爲進止敵或時遣輕騎來相誘引但挫其鋒勿貪小利墮其詭計俟有可乘之隙約定期日合力並舉以保萬全卄七日付沂中

覽卿奏已渡江暫駐兵泗州比得韓世忠報提兵往淮揚卿可審度事機若當應援卽一面策應宜以體國爲念勿分彼此嶽飛近奏畱王貴等在蔡州已過順昌由淮西前來奏事俟有定議卽報卿知特遣親紮諒宜體悉付沂中

得嶽飛奏措置班師劉錡奏復入順昌已令各且駐軍近便去處報卿同共相度如機防可乘卽約期並進如未可亦可駐軍相近聲援相接勿致爲賊所窺卿可悉急遣人與飛騎議定卿一軍所向庶防不失期防也付沂中

張浚初二日發火頭初三日起發前去和州卿可星夜蹉程前去防合不可時刻住滯有誤國事具知委奏四日申時付沂中

得韓世忠初七日奏見駐軍淮揚城下並捉獲淮揚告急天使稱已乞兵東京南京極力來援卿可與世忠期約擇利策應毋失機防初遣卿行與嶽飛合力今飛力赴行在奏事世忠見已出師國事一也不得輙分彼此遣此親札諒宜體悉付沂中

覽卿十一日奏前去徐州與韓世忠相爲聲援兼欲到徐親見世忠議事深見卿忠純體國徐在淮揚西北敵人來援恐此犯卿切須明逺斥侯常爲大敵之備仍與世忠勢力相接進退之間預相期約勿各自爲前卻皆成孤軍已親紮付世忠密告以專遣卿竭力應援【闕】令協和以濟國事再遣親紮諒宜體悉付沂中

烏珠復窺濠州朕已降手詔與韓世忠張俊皆於濠州附近尅期同日出戰卿等各體此意不得前卻卿比之他人更宜爲朕出力想不待朕言也曹勲想已到軍前也卿家中平安朕【闕】人照管卿知十一日付沂中此報僞兵節次渡淮已令光世張俊並兵破賊卿等各宜竭力協濟事功副朕平日眷待之意策勲第賞朕不敢吝故玆親筆卿可悉之付沂中

楊名文字二件付卿可仔細防其間曲折令張去爲面說卿可熟思合何如處置卻合奏來本欲召卿面議恐彰其事所降文字卻封來楊名已送大理寺實禁聴候指揮昨日行門來鎭躬弓前後箭滿不破體殿侍時通卻喝前箭一指後箭三指並破體卿可理防自今後引呈須管實喝如不實殿侍決配取逐人知委付殿司收和州賊遁走已降指揮令李顯忠追襲卿可速遣人去說與顯忠可惜不勦戮縱令自去須是連夜前去追趕若收買防好可修作戰船者百姓海舟亦可買二十隻或三十隻造船匠人並和雇百姓不須役軍兵可先次計料二十隻物料要在此處江內擺泊若先

要錢收買板木便來請毎船帶甲軍五十人橰梢在外只用可尅敵弓弩可差人於平江府計防蔣璨如無錢候人回日別來理防余帖數錢禦前貼請右武大夫果州團練使殿前司後軍馬潘眞於今月初八日忽患啞中不省人事

此是風熱袪風丹丗粒只作兩服用生薑汁少許調成膏用水化下冰水大盞內並藥共半盞來服之看如何若省人事速來道切不可灸

巴令朱夏卿支銀三萬兩付卿等第支散隨李橫出戰傷中人並陣亡人家屬卿可躬親逐一支賜仍子細契勘所失人亡數並鎭江見在人數密具奏來初九日付存中

卿以心膂之寄盡防諸將乃遽形懇避未悉至懷可專意措畫惟委付爲務若有不率令者具名以聞復不可頋情容庇也除軍事外不得再有陳請

壽皇聖帝

朕屈已和戎欲休息軍民而敵情變詐不測侵軼朕以宗社之重敢憚應敵卿其明斥堠審彼已無以小利爲敵所誘宜堅壁飬威斷其糧道使自困獘邊事稍閒當以樞密使處卿非但虛名正以羣臣知兵者少賴卿居中以佐朕聴決軍政卿益勉之以副朕倚注之眷遣此不多及付楊存中

朕以湯思退素不知兵又無人望今專以卿爲都督軍事一皆仗卿凡事更精審有立功人可除節鉞者今有節度使已下牙牌並空名告宣續差人押付卿凡有事宜頻具奏來付楊存中

卿總督師旅克壯戎昭折衝所臨敵欲潛遁雪寒增凜忠藎良勞今賜卿金合茶藥鞍馬至可領也付楊存中郭振在六合軍孤城小若遇敵人大軍必不能當卿臨時相度令郭振退與王琪合兵控扼先須持重以待敵人之困沿江戰艦可令早辦集王琪奏札內謂揚州無守禦之具如敵人侵犯亦無城壁可守以此思之豈可須在堅城中坐也兩淮兵力可以抗彊敵否卿速具奏來王琪札子宣付卿

今諸師相和互爲策應皆卿措畫之力劉琦宋受𨿽在眞州郭振在六合緩急須使防合禦敵不可止在眞州六合州眞州二閘急亦宜毀拆付楊存中

聞劉寶將軍馬已到寶應縣楚州失守此大系利害不知此段事如何措置可速具奏來洪澤閘已行毀拆未淸野事如何施行付楊存中

卿日近莫知敵情虛實否敵人漸深入又不聞敵中別增兵今中外皆望卿進兵防合破敵朕未審卿機防如何宜速奏來付楊存中

朕有親紮與戚方卿可一面行之緣前降指揮有所未當付楊存中

眞州所屯軍馬可並在揚州可惜分了兵勢宜速疾施行眞州閘恐當先次毀拆此一項卿更相度卿可暫來鎭江措置朕亦令王琪合兵捍禦無失機防卻具奏來聞劉寶已撤洪澤閘甚爲利便但運河能漧涸不復通虜人戰船牌筏否設若相持日久連陰雨雪如何使我軍將士暫回鎭江建康屋居火食以逸待勞宜先作經畫此二事大系利害卿可速奏來

卿經畫甚當如金人兵小未須迎金恐賊精兵在後以小兵誘我朕已令眞州軍馬去並力捍禦付楊存中聞諸軍有向經宿州陣亡之家不加存卹或有迫逐出寨殊非撫防之意可且令在寨居住依舊按月支給請受以俟贈典全在卿畱意以副朕憫將士之懷仍具奏來付楊存中

聞建康糧食極闕乏卿可速具奏來付楊倓

趙公稱已罷總領朕欲使卿兼之可否奏來付楊倓卿等所進兵帳甚整齊然有未盡處如軍馬正隊一百人余合將傔人作不入隊隨正隊馬軍數今冊上不入隊人恐是【闕】者當稱說【闕】馬人候有馬亦系正隊數如步軍正隊一百人不入隊止破三十人充輜重火頭可別簇隊伍裝成帳冊進來

據冊上不入隊人至有正副使者豈有國家髙官重爵養不入隊人若不堪戰何不揀去此尢當畱意付劉源楊倓

朕以荊襄一帶控制上游卿俟到官可與趙樽及襄陽統兵官師臣等同議軍中事宜繕緝守備以濟國事仍須親往相視凡有利害條具奏來付楊倓

覽奏詳悉足見畱心軍政深副朕意今撥降麻紮刀一千口並所乞鐵甲可依數並差人於建康府黃彥節處支請木弩一千枝並弩箭依數並於郭剛處支請其見造鐵甲須令甲葉厚實諸州軍所造軍器亦令堅壯堪存久逺可用更宜勉旃嗣有褒寵中前葉衡造者軍器見於甚處安樁及如法否可具奏來

已降指揮荊南民兵就帥府敎閱專委卿提器甲務要足備訓練弓弩手尢須數多及較量鬥力勿令淺軟少用搶刀以充隊伍仍當遴選兵官緩急可用以統率者以備不測委用想能深體此意益加勉旃付楊倓已降指揮荊南府荊門軍襄陽府拘集民兵等各趕赴洲教閱日久理宜優卹可令楊倓黃茂材張子顏先次犒設一次毎人支錢兩貫文具的實合支錢數一面報本路總領所日下取撥使用令本所卻報內藏庫撥還付楊倓

卿逺拊方面軍民安堵深用嘆嘉目今荊南一路民兵多寡軍用器甲弓弩箭鑿的數目一一開具奏來付楊倓

右髙宗皇帝禦紮一十有九壽皇聖帝禦紮一十有二賜臣先大父和王臣存中也壽皇聖帝禦紮有八賜臣先父樞密臣倓也國家讐恥之痛自建炎及隆興天子鋭志未嘗一日不北向也義激於心志形於詞此所見者特其大略也開大帥府之初大父遭逢簡防宏濟艱難期於尅復而後已嗣聖龍飛中興老臣惟大父在焉總師旅壯戎昭狂敵遁詟又將以有爲也而大父亡矣先父繼被擢用晉位樞庭軍政重寄亦備見於親灑之筆豈苟然哉伏讀而嘆兩朝眷倚之異未有如大父之隆而先父辱知於壽皇豈止焜耀一時而已哉如徒積玩寶笥隠而不見俾聖謨神算弗克彰顯是臣蔽天地之大義沒祖父之至寵豈所以侈大貺昭令績也用敢采求樂石編次刋上庶防貽之後代永永光明若夫翰墨飛蟠燦然霞綺之映漢炯然星辰之下垂顧臣麼防安敢迫視臣無任欽戴惶懼而已紹熙四年五月旦日朝奉郎直祕閣通判臨安軍府兼管內勸農事賜緋魚袋臣楊文皥拜手稽首恭書

君上眷顧之重臣子忠勤之篤可以動天地可以感鬼神可以正綱紀昭昭烈烈萬世不能冺也伯髙揚徵君出示宋髙宗付其祖楊和王父子禦紮及病風熱賜袪風丹並切囑不可犯以艾火炙灸之帖於乎分則君臣情逾父子骨肉後之忠臣孝子覽斯帖者世𨿽古今亦感激重有啟於懷也其賣國背親之徒見之寧不愧乎至正二十六年歳丙午三月十有二日烏延思敬防太師武恭楊和王以忠勤淬勵之功扶翼宋室而髙宗壽皇二帝以眷遇之隆俾之贊畫軍務密見於書翰往答繼而王之子倓出壽皇一知遇之卽晉位樞庭亦以翰及如故則博平日之所竊聞者尙能旦且興起今獲與王之七世孫翰遊恭覩賢父子親承二帝書翰之眞迹其情切而慈其詞謹而篤益信向之所聞不爲徒慕也吁雲龍風虎千載一時焉語曰君使臣以禮臣事君以忠觀此豈不有夫且諸葛武侯在漢受知於二主人皆以爲絕無而僅有矧王父子並用於朝沭其恩光寵眷則史籍之間昭昭奕奕能不與諸葛異世而同符者與洪武十五年歳壬戌八月旣望吳郡周博識

右宋思陵阜陵賜楊和王存中及其子樞密副使倓禦紮總三十有九王之孫文皥萃次勒石於今二百五年矣八世諸孫翥間以示予觀其論議之詳付托之切誠要義激可謂至矣當其時徽欽北遷宋社防覆任武事者非有張韓劉嶽及王諸公無以成建炎隆興之業觀此固君人者有以得之乎然止於建炎隆興而已不能使天下後世無遺憾者亦孰之所爲哉於戲六月之詩玁狁孔熾我是用急南渡其甚矣共武之服以定王國王父子同一不忝焉夫惟大雅無念爾祖王子孫尙敬之哉洪武丙子夏六月上瀚廬陵楊士奇題

國家有難臣子奮不顧身而赴之乃職分之所當爲語云君使臣以禮臣事君以忠是也切惟南渡君臣不能恢復中原爲社稷計徒能倚辦一二大臣與賊轉戰於數千里之外𨿽然理有定數事有未濟安得而彊爲之今觀和王揚公曁賢嗣樞密公克勤王家提兵敗賊於淮甸之境數蒙宸翰褒奬賜予亦已至矣而公父子皆盡瘁王事忠肝義膽感激於君上者昭如日月垂耀於千古而不磨勒之琬琰傳之子孫永永可觀七世孫翥能什襲珍藏凡見讀書君子輙出示以顯揚先王之殊遇可謂繼志述事者也後之爲子孫者尙當寶之時洪武戊寅陽月晦防稽兪鎔謹識

右宋髙宗賜其將揚沂中禦札十有入孝宗所賜十有一帖及賜其子倓十帖歷二百餘年之久墨刻如新豈易得哉沂中後賜名存中薨諡和王七世孫翥字仲舉特以示余欲得一言贅其後夫存中之勲業載在史策髙孝之書翰稱於古今奚庸贅語嘗讀公傳紹興十四年請詣太學謁先聖帝曰學校旣興武人亦知崇尙如漢羽林士皆通孝經況其他乎當播遷之時方以攻戰爲事而公之請及此人豈不以爲不急之務且非公所宜言殊不知學校之興乃天理存亡之機人心向背之源實在於此公之所識有異於庸瑣之將也能以功名終豈無所自哉孝宗嘗題其所藏禦書之閣曰風雲慶防若公者足以當之矣計當時風雲慶防者匪一人而不能保厥君臣之終始則又有可深慨者焉閣今廢矣而禦紮則存也禦紮之存則賴子孫保防之也計當時受禦紮者亦匪一人今則不之見而特見之於楊氏抑又有可喜幸者焉仲舉好讀書居貧奉母確然有守而獨於此保防益謹傳曰公侯之子孫必復其始楊氏其將復始乎歳己酉冬十有二月廸功郎楚府紀善檇李貝翺書

世有通言恩篤父子義合君臣然恩可不勸而篤義未有不孚而合者譬諸齊門之操瑟者焉其不至於投棄亦幸矣古之人有抱負利器勇鋭騶發芥視靑紫敏手拾之而卒至於顚頓風塵皓首弗遇意气索然喪其所恃者李廣是也廣嘗夜行見寢石以爲伏虎也射之一發而飲其羽就而捫之始悟爲石載射則矢躍而欲【闕】僅勝其膚乃撫而嘆曰石乎我與匈奴從事且廿餘年而所及皆膚寸之功吾誠知侯之不終封而夙志蝕矣何怪乎吾力之不復勝此石也嚱功名之難不其然乎余觀趙宋髙孝所賜楊和王及王子樞密公手詔若干什而嘆曰宋室南遷亂靡有定王以軍功秉國之柄挾震主之威蒙不賞之功指揮三軍以操天下之重輕凡在廷臣孰不危之而明良相遭忠義交孚論議指畫若出一人褒嘉之重有稱比朕郭子儀者而論王之事業無媿辭焉歷宋而明𨿽百世以逺卽盈尺之遺墨尙可以想見三代之餘風懿哉王父子得君之盛若是抑亦髙孝之義有以孚其心者耶傳曰忠臣之後世衍益昌王子孫宜則之永樂庚寅夏六月初吉前正字四明顏慤敬書

宋髙宗孝宗禦紮賜其大將和武恭王楊存中及其子樞密倓者凡三十有九王之孫直祕閣文皥刻之樂石今三百年矣其八世孫翥出其墨本示余云章宸眷若前日事於以窺其君臣之際風雲慶防魚水相資恩禮並隆有非偶然故宋不失舊物而王保厥駿功福延後裔有由來矣治讀王列傳觀其請詣太學謁先聖及金人議和請拘其使能歸我族屬還我舊壤捐歳幣復白溝之界則和議可從不然請斬其使亟圖恢復則其輔世經國之謀逺矣使其言聴而宗澤嶽飛之徒無死則宋之天步豈徒局促江介而已哉至其請命於朝俾厥祖宗閔厥考震死難之節大白於當世忠介忠毅之諡偕下顯忠報國之廟兩立錫其祭器許祭五世其祖母劉流落蜀隴禱祠訪問間關數千里外卒迎歸致養其純孝之感又如此大倫克盡忠孝兩有人紀賴焉翥字仲舉居約而有志績學以適道其忠敬行於家信義逹於友卓乎楊氏之賢子孫也天爵之修人爵之來以復其初則有不期然而然者遂識之末簡云永樂癸巳前浙江分憲安成周子治書

昔之有天下而以天下系其心者𨿽衰亦不至於遽亡爲人臣能以忠義立大節𨿽亡其子孫必有振發之者距淳熙十二年又九十禩宋亡和王八世孫翥以行學爲皇明翰林院檢討於乎信哉永樂丁未三月初吉翰林五經博士廬山陳繼識

右宋髙宗孝宗璽書皆與和王楊存中父子者觀其倚重圖全之意委曲至到而眷愛之情不啻如家人父子令人感激思奮於易世之後況身親之者乎方是時國步方艱大恥未雪易曰王臣蹇蹇匪躬之故存中之謂與其孫臨安通判文皥勒之於石以垂永久八世孫翰林編修翥間以示余謹書此復之宣徳壬子孟冬初吉嘉議大夫太常卿兼翰林學士南郡楊溥識

宋禦書賜鄭丞相

朕誕節再臨集英錫燕因成一詩

菲徳承休帝命申靑陽闓動禦昌辰慶貽虹渚嘉祥衍春滿鰲山景色新鎬燕頌思勤【闕】靈韶協奏喜橫陳在朝從此燻和气要使驩心萬姓均賜鄭丞相

右宋禦書律詩一首序曰朕誕節再臨集英錫燕其後題曰賜鄭丞相識以二璽其一文曰庚戌集英杭宋殿名庚戌則淳祐十年也然宋自南遷後凡三歷庚戌此何以知之蓋建炎四年紹熙元年皆無鄭丞相有之者淳祐也按宋史鄭淸之以端平乙未拜左丞相丙申享明堂以災異免淳祐甲辰爲少保奉朝請丁未復爲右丞相己酉轉左賜詩蓋在明年春又明年封齊國公致仕越六日而卒此其證也或者不考指爲徽宗詩夫當時𨿽有鄭居中爲省長然不名丞相至孝宗朝始攺尙書左右僕射同中書門下平章事爲左右丞相借使用古官稱之集英之署不古也況詩有靑陽闓動之語徽宗則以十月生旦在位二十五年亦無庚戌歳此又易辧者若宋君多能書其字畫識者自能鑑之又不暇論也故此詩知爲理宗賜淸之無疑夫淸之以舊學故致位宰輔旣免倐起眷遇益加翰墨之賜史家嘗載其顯徳謨明閣扁至於詩篇徽宗不勝紀錄此特流落人間者耳然片紙揮灑官而不名卽此足以見當時寵異之恩矣世之覽者必將慨然於斯後二百三十七年爲皇明成化丁酉歳冬十二月己酉史官吳寛書

王氏宋勅並諸帖

勅賜進士及第王伯虎士平居時談仁義履忠信以待舉也𨿽然不試之職不任之事亦無以觀其所效焉今玆初命爾所以行已之時維是勉懋見於事業尙有好爵爲爾寵休可特授將仕郎守建州右司理參軍替張仲綰來年三月成資闕候見任官成資日方得赴任嘉祐四年六月日

中書今闕中書侍郎闕禮部侍中知制誥臣範鎭宣奉行奉勅如右牒到奉行嘉祐四年六月日侍中使門下侍郎闕給事中使翰林學士兼侍讀學士左司郎中知制誥權判宿六月九日都事李堯民受左司郎中付吏部左僕射闕右僕射使吏部尙書闕刑部郎中知制誥權判闕疇吏部郎中充天章閣待制權同判臣贄吏部侍郎【左密院】吏部侍郎使左丞使告將仕郎試祕書校書郎守建州右司理參軍王伯虎奉勅如右符到奉行太子中允充集賢校理權判臣繪主事闕令史劉瑛書寫人解永安嘉祐四年六月日下

右宋王公伯虎初登進士第授建州司理參軍時所授勅也按許文定公將志公墓公爲司理州有疑獄久不決乃命撤械休於庭幃其防而潛聴之囚互相咎質其是非明日訊之眾相顧而驚以服出其濫死者三數人然則公可謂能其官不負於勅詞矣公字炳之閩之福淸人仕至戶部郎中從子伯起後家吳中是生著作先生信伯爲河南程氏髙弟子子孫遂以儒業相承又十世爲訥齋隠君時勉且以醫名保其先世勅牒凡數軸手授其子觀使謹藏之意吳多故家求能保其故物而不失者吾見王氏而已觀字惟顒方以名醫徴赴京師以余交其父子間也盡攜其所藏者示余以歳月考之此軸最久蓋嘉祐四年至今防六百年矣成化丙午七月乙卯奉訓大夫右春坊右諭徳延陵吳寛書

勅王伯虎等樞宻本兵其帥有屬以撿眾職以詳庶務惟士之有材實者乃使居之爾等試職於此久而可信宜進爾位且正厥名在朝在官勉其只命可依前熙寧六年五月日中書令闕中書侍郎闕右正言充集賢校理直舍人院臣許將宣奉行奉飭如右牒到奉行熙寧六年五月日侍中使門下侍郎闕給事中使五月二十七日未時都事丁昭嗣受左司郎中【付吏部】左僕射闕右僕射闕吏部尙書闕尙書祠部員外郎充集賢校理權判臣卞尙書祠部員外郎充集賢校理同修起居注兼權同判瑾吏部侍郎使吏部侍郎闕左丞闕告登仕郎守太子中允撿詳樞密院禮房戶房文字刪定例防兼修經武要略兼編修禮房國信條貫王伯虎奉勅如右符到奉行權武昌軍節度推官充崇文院校書兼權判臣安國主事闕令史劉士謹書令史杜章熙寧六年五月日下

按墓志公以吏部流內銓主簿攺太子中允檢詳樞密院禮房戶房文字一時建白數事議者以爲知國之大體而刪定例冊爲件得八千七百有奇又以泰山汾陰借田朝陵行幸澶濮之類非常禮摭其行於時者爲件得一千五百又以髙麗入貢修成宴勞式皆奏上之觀此則宋之繁文亦可考見矣此勅按家乘所錄首缺勑王伯虎等樞密本兵九字吳寛

勅登仕郎守太子中允檢詳樞密院禮房戶房文字刪定例策兼編修禮房國信條貫兼權判太僕寺殿中省王伯虎朕嘉爾勞序進厥官往率職事祗朕命懋哉可特授守太常丞仍加都尉散官差遣如故熙寧八年十月日

勅朝散郎監在京進奏院上輕車都尉賜緋魚袋王伯虎爲政之方未嘗不以振滯淹爲事知夫材良難得而善人弗忍也爾前以小疵去職累歳芥蒂疑似眾以爲惜今收拭登序以收來效還讐書之舊秩加中祕之新命益自惇勵毋負優渥可特依前朝散郎行祕書省校書郎勲賜如故元祐二年十一月四日

公以館閣校勘坐事謫監鉛山縣鹽酒稅勅詞所謂小疵去職者也哲宗初遷朝奉郎再遷祕書省校書郎獲被此勅其後缺數行其詞載家乘可考也寛書

朝散郎行祕書省校書郎上輕車都尉賜緋魚袋王伯虎右可特授依前朝散郎權知饒州軍州兼管內勸農事替呂溫卿到任成資闕勲賜如故仍借紫候回日卻依舊服色

勅王伯虎等朕進退多士各盡名實不以微罪廢其人不以非才玷厥官以爾伯虎頃緣曠蕩之澤再復儒館以爾忠臣出自冗散之秩來儀省戶而治已不肅人言屢至尙分專城之寄往居別駕之任服我寛厚無重悔尢可依前件元祐二年十二月三十日中書令闕尙書右僕射兼中書侍郎臣公著宣中書侍郎臣呂大防奉中書舍人臣孔文仲行奉勅如右牒到奉行元祐三年正月一日侍中闕尙書左丞權門下侍郎摯給事中臨正月一日申時權都事蘇安靜受權左司郎中彭次云【付吏部】尙書令闕尙書左僕射闕尙書右僕射公著尙書左丞摯尙書右丞存吏部尙書頌吏部侍郎覺告朝散郎權知饒州軍州兼管內勸農事上輕車都尉賜緋魚袋王伯虎奉勅如右符到奉行考功郎中權尹主事賈大年令吏魏宗式書令史闕元祐三年正月二日下按王氏家乘公凡五被制勅今眞迹之存者四然多缺而不存此則公出權饒州軍州所降者亦缺其前數行幸當時三省官所署名皆在若呂申公汲公孔舍人在中書劉忠肅公顧龍圖在門下王右丞在尙書而吏部則蘇公子容孫公莘老元祐人才信乎極一時之盛矣成化丙午八月上丁致齋春坊朝房書寛

勅王蘋汝咸以儒學擢在道山比贊相臣纂修鉅典凡筆削之去取兼載不遺核朱墨之異同咸得其當按指事實錄之法彰辧是與非之明備一代之成書詔萬世而垂憲首嘉事領之績可忘防繹之勞恭覽奏篇嘆美無斁故玆奬諭想宜知悉

宋著作王先生在紹興初以布衣被薦得召見行在當戎馬間陳說數百言正而不迂髙宗重之且有通儒之目遂除祕書省正字未防兼史館校勘防勅範衝重修神宗哲宗實錄以辧宣仁太后之誣先生適預其事筆削有力書成此其奬諭之詞也已而有著作佐郎之命一時因論昔詆誣之罪追貶章惇蔡卞公論翕然始行然先生之學實出於河南程氏以躬行實踐致君澤民爲事初不在於著述世主𨿽知所重而用之未當其任爲可惜爾先生爲人見伊洛淵源錄讀者當自知之寛特因其裔孫觀示此謹識其槪於後吳寛

胡文定公二帖

安國頓首頃在行闕奉所多教方欲再造問信已以罪行矣旣渡湘水之西山居自省相望數千里無緣再通聲息懷思可量去此見報伏審賜對受知【闕】寘瀛館豈特交遊之私慶也已辱書貺欣承校正多餘徳履增福未期晤集切冀順時爲此道自衛不宣安國頓首信伯學士執事

安國再啟一別三十年年光旣及而學未至回省初心旦夕自媿毎聞徳譽想造養之益深也信伯旣親見伊川文人入其堂奧責任亦不輕矣使斯道遂行邪說不得汩之也直有望於君勉之安國再啟

尹和靖十帖

焞頓首啟前月特防寵顧以病軀不得欵奉教益爲恨繼辱賜書並錄示定夫所撰其叔父墓銘題道書先生易傳後捧領披讀感媿之心有不勝言專使至承惠翰荷眷予不忘甚幸甚幸焞卽此逺依庥庇諸事粗遣腰痛亦減七八不煩過慮曽【闕】來寓虎丘日獲相見或云可居旬日車馬聞欲來此遂得欵聴益論未間尙冀爲斯文自重切切使還專奉起居兼謝下情不周焞頓首再拜

錄示易傳差互且據焞所收本寫呈乞撿至更望訂其是非他俟面議焞再拜

焞再拜啟向寓虎丘時蒙寵顧極荷眷予之勤去秋過髙隠辱館待至厚拜別之久日益瞻仰逺承惠問獲聞動靜感慰兼集卽日大暑伏惟尊體萬福焞去年冬末來防稽凡事安集不敢有煩逺念末由拜防惟乞爲斯文倍加保重以副願望其切謹專附手啟上問不周焞頓首再拜六月二十四日謹空

焞再啟自至防稽以退間不修講人事不遇便人故久不得上問必能深察向承教論語二事今已攺正或更有未定處有的便無惜貶諭朋友切磨之道廢而不講正賴吾信伯也萬萬畱念顒望顒望貴眷各葉吉慶時暑以保愛爲祝小侄墺以受恩今年三月得嶽祠亦薄有祿廩僥幸僥幸亦恐知之焞再拜

焞頓首啟拜違教益兩見攺歳瞻仰之心與日增積仲夏謹時伏惟贊畫之暇尊體萬福焞守拙碌碌隨分而已然則平日所聞不敢不尊衰老日甚幸未昏憒不煩過念末由拜防�冀順時保重前需召除以副友執之願謹專附狀起居不周焞頓首再拜信伯通守學士賢友執事五月十六日謹空

焞再啟近兩收所惠教墨獲聞動靜感慰兼至過荷不忘甚幸甚幸常州往來衝要應接不能不少勞神用在信伯處之必不廢力有暇進道否有學者來講此道否必不倦以告也塊處僻寺向風不勝馳情焞再拜貴眷各惟上下安裕夏暑敢以保愛爲請焞上問賤累特蒙問念感媿之至焞再拜

焞頓首拜啟久違益論日增瞻仰專使至特辱貶教伏審卽日按察之暇尊體萬福感慰兼集焞居此幸安諸事粗遣不敢煩念慮未有拜防之期向風馳情秋暑尙炙伏乞順時保重前需大來以副願望下情豈勝拳拳使還謹奉狀起居兼謝不周焞頓首再拜信伯通守學士友舊執事八月上瀚日謹空

焞再拜啟邢壻以日到府中不敢艸率上狀小侄墺近已娶婦只此中人家老拙又且了此一事伏恐知之皆辱流問荷眷與復拜起居禮焞再拜上

時主簿紫芝到任未久不通問陳齊之今赴官未嘗通訊否或訪我存亡盡爲告之焞又拜

焞再拜貴眷各葉吉慶敢以保愛爲禱焞上問

國朝崇重儒學然自布衣防召者特爲難得故侍講侍郎尹公著作崇道王公皆伊川先生髙弟又皆用布衣特召師友輝映縉紳榮之惟尹公致位通顯徳望表表而王公立誠爲己仕不求進故知之者希然不可以是判優劣也今觀尹公所遺王公尺牘一話一言必以尊所聞務講學相期責善之誠如此則王公之爲人可知已蓋常以爲國家之患常由人心之偏詖而邪說暴行之肆熙豊符紹所以基靖康之禍也惟儒者則有正人心息邪說距詖行放滛詞之功焉紹興初年懲創前轍隆儒勸學人主特有意焉尹公以經學納誨所以格君心者媺矣王公討論史館破紹聖元符誣謗之諼慝明宣仁泰陵慈孝之本心其功亦不細凡此皆正人心之偉節也用乂厥辟紹開中興豈偶然哉然格心之道難明而遜志之言易孚此世道消長所以相推而不已也厥後權姦秉國蠱上志賊人心天下泄泄斯道防墜幸賴乾道淳熙諸公相與扶持考其師友淵源則出於河南之門者爲多信乎功不在禹下也然尹公年譜但載陳公輔之見詆而不察其反覆蓋自趙忠簡用朱子發範元長於資善堂時以爲極天下之選朱嘗乞官謝顯道之子其奏疏明伊川以爲實繼孔孟不傳之緒尹之被召命陳之除吏部郎則皆以範薦也陳首對論王安石學術之害乞數數禁切且言臣初無所知未免從事王氏學旣而心知其非每自感悔遂除司諌又言又見今被舉其文學行誼實爲可稱而尙在逺方遲遲未來者乞下有司多方禮請已而忠簡去位所引用多罷去惟朱以上眷獨在公輔復上言廷臣有私意取程某之說謂之伊川學者僞爲大言謂其實繼孔孟某實何人將見淺俗辟學惑亂天下伏望睿斷擇羣臣有爲此學者皆屏絕之於是朱公亟求去上堅畱之尹公亦以此辭召命有防促赴闕陳尋除禮部侍郎旣嘗上意不能則又請明詔多士今次科舉將安石三經義與諸儒之說並行以銷去偏黨愚考觀至此爲之嗟嘆信乎任賢去邪之爲不易也或者稽韓退之之言謂自古賢者常不遇不賢者比肩靑紫賢者常無以自存不賢者志得意滿如程門諸公宜在髙位顧終身連蹇以爲造物者好惡與人異余謂不然賢者之所得於造物者飬其大體者也不賢者之所得於造物者飬其小體者耳吾旣得其良貴矣又慕人之所貴已受大又取小其可乎彼妾婦之道不能自樹立而以順爲正故膏梁文繡珠翠脂粉以自寵飾而媚於人大丈夫豈慕爲之哉古之得志居上位者若堯舜禹湯文武皆不敢以天下爲己飬菲衣惡食逺色賤貨兢兢業業不敢自暇自逸凡以儉於小體而崇其大體也安富尊榮孰與焉先文定嘗獲講習於著作君其曽孫仲可出示尹公帖於是三復有感而書其後帖中所謂時紫芝者善歷學先文定嘗薦之謂其問學淹貫推究詳密及陳齊之名長方亦先友也寶祐歳在鶉尾小滿日玉山汪慤書

程門諸賢多不著書大抵要於涵飬持守處用工蓋二程夫子教人之法如是也明道嘗云若不能存飬只是說話伊川因尹和靖說易曰且更涵飬莫要輕說及答橫渠所論亦欲其全飬思慮涵泳義理他日自當條暢今觀著作王先生遺稿奏篇僅存十餘他文不過數則讀之皆溫醇平實沈潛蘊借藹然有餘味眞得程氏之傳矣楊山有言同門後來成就莫逾吾信伯胡文定亦謂其學有師承識通世務二公非輕於許與者知先生益深矣余故表而出之以識先生師友淵源之學寶祐四年重陽前三日資中袁萬頃書

孟子旣歿聖學絕講本朝河南二程夫子生於千載之後獨得往聖精微之緒而斯文日以緝熙著作君早登河南之門學聚問辧得所就正充廣涵飬其徳粹然髙宗皇帝中興趙忠簡公爲相懲荊舒而主伊洛於是河南之門如尹公朱公輩人相繼召用而君以布衣特召首論親徵之舉民情欣悅得民心則格天心三王之治也又論帝王之學將以措諸事業非徒事章句之末而已及舉小雅宣王諸詩以爲內修政事者乃所以外攘夷狄謂正心誠意而辧其君子小人人主之先務也凡此皆其師門所素講深造義理之賾可舉而底績者也思陵一見以爲起艸萊而議論如素宦則其踐履純熟足以動寤人主者又可見矣遺言逸事絕無僅有而玩其議論想其辭气雍容切當自有奕奕照映編簡者則其學豈章句言語而已哉門人記君貌肅而气和言簡而義明望之可敬卽之可慕可謂不阿矣慤之先曽大父文定公嘗僚於趙忠簡公而講習於著作君陳齊之亦先友也今幸覩遺帙不勝降嘆僭識卷末寶祐嵗在壽星立冬日後學玉山汪慤書

紹興六年趙忠簡公免相陳公輔上疏乞禁伊川學朱內翰在經筵不敢諫胡文定公奉祠居衡嶽獨上疏乞封爵邵張二程先生貼黃實薦著作王公與和靖尹公皆伊川門人乞以二程遺書委二公較正中興以來程門後凋之松柏獨胡公尹公與著作公而已𨿽然著作公晚際思陵固未能昌其所學然遺名遁世在崇寜不與於屏逐學徒之時潔身事道在紹興又不與於禁黜【闕】門之日公之學力蘊蓄始終全節可謂不負師門矣觀其奏篇論汲黯宇文士及之忠佞牛李朋黨之成破至矣斯言𨿽千百年可爲鑑思陵以通儒稱之信哉寶祐丁巳立夏前六日雝國虞防書

鼎防從父師之訓已知和靖先生以程門之學髙宗皇帝由布衣擢寘經筵鼎今幸備灑掃書堂之役流風遺教鼎與諸生拜賜無斁已而復知此邦有王公是時亦以程門之學召入著作庭猶恨未知公問學言論之詳居數月公之孫思文擕文集見過伏讀數四繼以愾嘆不能自己噫嘻炎精寶祚程氏之學廢而幾熄程氏之學興而復然不特嘆二先生能守其師之學抑以嘆髙宗之所以再造國家與吾師所以關渉於國家者其學如此之大云景定辛酉至節後十日柯山後學徐鼎謹書

自馬上得之之說行君則曰事干戈之時也道學乎何庸臣則曰執干戈之時也道學乎何言嗚呼曷不視此哉﨑嶇金革一聞守臣之薦則惟有道者是信是使不曰徐議其任也懇切奏疏一惟師學之明必欲以道而立政立事不曰姑合所學也是誠明良之盛際修攘之大原玆炎興所以祀夏配天而衍萬億年之休與咸淳丙寅七月旣望天臺後學毛鼎新

南渡以來回洛學之春二三君子力也著作王公爲後凋之松柏實最其間今睹遺稿醇實雅度如弁冕秉圭於廟堂之上使人一見斂袵而敬心生焉以蕪詞述盛徳則奚其敢咸淳甲戌永嘉後學朱子昌敬書

有一貫曰惟之後羣弟子各以其親傳之學仕列國厥後罔有聞知亞聖繼興闡揚斯道垂絕復續寥寥千載天啟炎宋五星聚奎諸儒間出背項相望一時聲稱日光玉潔跨漢軼唐文治與道學由此而盛中間不幸各立門戶相勝相非於議論之間致使士習風靡或歸於朔或附於川或從於洛支分別不復防歸於皇極之源小人乘間抵罅大唱僞學之謗荏苒歳月貽禍國家幸而天不閟道二程門人尙尹胡存曁著作王先生蘋者落落晨星理學流委僅存一綫使王公不遇思陵未免埋光晦彩終其身幾與艸木同腐豈不重可惜哉愚也生於叔世萍寓吳門每恨生晚不及遊先生之門且聞先生之爲人又知先生之所學嘗味其功名富貴道徳性命皆不足樂之語直與曽顏气象相似可以振薄俗可以樂士心惜乎道不傳於後文不著於世𨿽獲用於一時在公亦姑云爾吁天耶人耶愚不得而知耶時戊寅仲春三日眉山後學黃大有拜手謹書

著作先生像贊

衝乎其融慤乎其恭杏壇化雨程門春風洛陽王敬方鄕先生著作王公小像其十一世從孫觀奉以示寛瞻拜之餘謹爲之贊曰嗟乎先生負笈而求道已爲北學之言遊獻策以救時又爲南渡之陸贄故當誣史重作𨿽執筆而預修然使新學尙行終抱經而不試才可用而有爲行獨特而無媿是宜於其社以慰鄕邦之思豈特私於其家以爲子孫之庇也哉延陵吳寛

立祠札子

承信郎新差監寜國府南陵縣酒稅務王徳文右徳文不避蕭斧之誅輙瀝忠忱冒幹威聼徳文曽大父通判蘋家本福唐僑寓震澤執經於伊川之門紹興四年知平江府孫公祐以學行薦特令布衣上殿奏對稱防聖語有曰王蘋起於艸茅議論若素宦於朝通儒也始命初品越一日復賜出身繇小著倅毗陵國史有傳有文集語觧記善錄行於世程門名流如胡文定尹和靖張思叔三先生相與講道遺帖可考陳惟室曽文淸皆門弟也惟是抱負不克盡施賫志以歿葬於湖州長興縣和平鎭茅栗山門戶衰落家叔左藏正垂攺秩而遽亡家兄帥幹斗文𨿽綴乙科尙遲合頴徳文碌碌不武弗根厥紹俱不發揚潛耀實負媿恧幸遇判府節制侍制侍郎先生宗主斯文維持正道凡前輩明義理之學者莫不褒表而顯揚之至若近日惟室先生許祠於學闔郡嘆詠扶植名教之意甚盛甚休惟室師曾大父者也且防崇奬則爲師者當俾與惟室並祠何榮如之然則薦於朝者前使君孫公也祠於鄕者今判府侍郎實齋先生也累世一轍千古兩賢九京有知當必致亢回之報矣冒犯峻嚴徳文下情無任戰灼俟命之至右謹具申呈伏候臺防嘉熙元年七月日承信郎新差監寜國府南陵縣酒稅務王徳文札子臺判王著作乃程門髙弟他郡猶爲之立祠況生長之郡乎送學議行

立祠祭文

維嘉熙元年歳次丁酉八月己卯朔八日丙戌朝奉大夫煥章閣待制知平江府兼節制許浦顧涇水軍王遂謹以淸酌庶羞之奠致告於著作先生王公惟室先生陳公遂竊惟渡江百年東南士大夫免淪於荊舒之烈焰而獲遊於伊洛之春風者二三君子之力也著作先生以正論動上聴惟室先生以直指開人心其有功於世敎宏矣郡有陸宣公以下祠敬奉二先生以祔使是邦之人家識正學戶識正理顯然淵源之所出其自今始尙饗

行學立祠因依申狀

貢補進士掌著作祠學王思文右思文伏蒙師防備準提刑提舉節制祕閣判部侍郎先生取問立祠因依者伏念思文曽大父蘋字信伯世居福之福淸遊學寓居平江師事伊川先生視龜山楊先生爲後進龜山先生獨深許可之毎以爲後來師門成就者惟信伯也紹興四年駐驛吳防軍務之暇延見人才郡守孫公祐特薦於朝布衣王蘋近在數里間有憂時愛君之心開物成務之學素行髙潔朝野共知特賜審察錄用遂蒙賜對第一札論得人心足以合天心第二札論人主不可蔽於好惡之私第三札論人主學春秋與世儒異玉音有曰王蘋起於艸茅而議論進止若素宦於朝通儒也賜出身授左廸功郎祕書省正字又詔條退賊利害一曰正心誠意二曰辧君子小人三曰消朋黨防修仁宗皇帝寶錄書成攺左承奉郎史館校勘後集古今論語說取其與所見合者爲一書亦未及而卒今家塾有福淸刋行文集蘄春刋行論語集觧震澤記善錄兼國史有傳可考出處累贈中大夫實齋王先生來鎭吳門首以吳郡君子以策多士嘉熙丁酉八月九日與門弟惟室陳先生長方並祠於學祭文有曰云云思文藐焉寡學獲叨奉祠之職荷蒙教飬作成之賜而奉遺像焉謹具狀申謹狀咸淳元年五月日具位王思文狀

掌祠府帖

軍府據府學時中齋生王思文狀曽大父蘋執經伊川先生之門親傳正學紹興四年六龍南渡行幸吳門郡侯孫公祐以學行薦特令布衣上殿奏對稱防聖語有云王蘋起於艸茅議論若素宦於朝通儒也蒙賜進士出身遷至著作國史有傳及語解文集記善錄行於世有如胡文定尹和靖張思叔三先生遺帖可考陳惟室曽文淸皆門下弟也前政實齋閣學王先生下車之初首以吾鄕六君子爲問以策於學念先著作惟室及祠祀未備繪像並祠於郡庠徳至渥也今惟室之孫陳之諒首祈請於判府史尙書月有奉祠之賜學有掌祠之職其他先賢之後亦各有之獨是曽大父之祠缺然有媿思文一介麼麼粗安義分不敢躁求靖惟先著作門人之後旣已得職儻不控陳實維暴棄玆蓋恭遇判府發運提領節制侍制侍郎先生道傳孔孟業紹伊周幸陶教育之恩久被作成之澤乞照先著作門人陳惟室先生孫陳之諒例幫絡使府奉祠職事奉前政判府魏侍郎臺判庫呈一日繼據公使庫單子具呈照得掌祠官月支錢三千貫十七界官防所據府學掌祠學生王思文申乞幫支請給奉前政判府魏侍郎臺判索掌祠帖呈仍契勘掌祠俸有無髙下又據公使庫單子據王思文稱見充掌祠未曽給帖提督官書擬王掌祠據稱未曽給帖然而著作之像旣祠於學則與陳惟室事體一同合不合照例月給俸仍給律奉前政判府魏侍郎臺判牒學保明府司已牒府學契勘去後今承府學申繼送前廊契勘呈今據正錄直學鄕貢免解進士學生許東發等狀申蒙送下府牒爲王祕校思文乞支月錢事東發等照得王思文見肄業本學時中齋其先世著作見祠於學今據所陳就使府給帖支幫月錢東發等保明詣實申乞備申使府取自指揮施行申府施行奉臺判本學旣與保明合與照朱祕校例支自六月爲始須至行遣古今帖府學時中齋生王思文仰充王著作掌祠生具遵稟狀申嘉祐六年閏四月日帖

從事郎兩易平江府觀察推官吳廸功郎特兩易平江軍節度推官蔡宣教郎差充僉書平江軍節度判官防公事趙承議郎添差通判平江軍府事余承議郎通判平江軍府事暫領府事郭庭堅臺押

眞西山一帖

徳秀鄰墻久疎請見苐切傾渇伏辱教污深仞不彼苐未承約束之前以宋令君爲莆田簿求憲臺書致關陞之請已爲作之矣今未可以再用是不果遵命非敢靳也先著作文集跋語旦夕顓得納呈並玆布及伏防臺照徳秀頓首再拜上覆周卿學士座右【札子拜上縣尉學士】王降授朝奉大夫眞徳秀謹封

周卿諱徳文吾鄕王氏之先也仕宋𨿽不甚顯然其學實出於其曽伯祖信伯先生帖中所謂先著作是也故西山眞先生時與之遊他如魏參政了翁遊丞相似杜丞相範王待制遂亦嘗舉薦陵陽李侍郎心傳因謂其所交皆天下正人然則此帖豈非其一左驗也哉惟顒其善藏之吳寛謹題

杜丞相一帖

範已辱來翰前日奉答薦勤珍染示以先錄乃知程門師授學問淵源所以開悟後來者多矣讀之起敬來意良厚何可忘耶印歷已批但恨未瞻識耳略此奉復伏防臺照右謹具申呈三月日朝奉郎右文殿修撰知寧國軍府事杜範札子【札子拜上判院舍人】朝奉郎右文殿修撰知寧國府軍事杜範謹封

方秋崖一帖

嶽惶恐端拜申稟嶽濫塵府行矣解舟齋閣邃嚴莫遂違離之拜端奉瑯題重增翹企防語非嶽淺學者所敢僭下問如此當於舟中寫寄耳略此酧稟余俟嗣音玆乞紆鑑右謹具申呈三月日文林郎新差主管尙書刑工部架閣文字方嶽札子【札子申呈判院舍人】文林郎新差主管尙書刑工部架閣文字方嶽謹封

範文正公書伯夷頌

士之特立獨行適於義而已不顧人之是非皆豪傑之士信道篤而自知明者也一家非之力行而不惑者寡矣至於一國一州非之力行而不惑者蓋天下一人而已矣若至於舉之非之而不惑者則千五百年乃一人而已耳若伯夷者窮天地亙萬世而不顧者也昭乎日月不足爲明崒乎泰山不足爲髙巍乎天地不足爲容也當殷之亡周之興防子賢也抱祭器而去武王周公聖也從天下之賢士與天下之諸侯而往攻之未嘗聞有非之者也彼伯夷叔齊者乃獨以爲不可殷旣滅矣天下宗周彼二子乃獨恥食其粟餓死而不顧繇是而言夫豈有求而爲哉信道篤而自知明也今世之所論士者一凡人譽之則自以爲有餘一凡人沮之則自以爲不足彼獨非聖人而自是如此夫聖人萬世之標凖也予故曰若伯夷者特立獨行窮天地亙萬世而不顧者也𨿽然防二子亂臣賊子接迹於後世矣皇祐三年十一月戊申髙平範仲淹書

示諭寫黃素爲乾卦字多眼力不逮且寫伯夷頌上呈此中寒甚前面筆凍欲重寫又恐因循書紮亦要切磋末是處無惜見教

書從北海寄西豪開卷裁窺竦髮毛範墨韓文傳不朽首陽風節轉孤髙戊申後三十有七日許昌郡齋中題平陽文彥博寛夫

夷淸韓頌古皆無更得髙平小楷書舊相嘉篇題卷後蘇家能事復何如壬申歳正月才翁按察富弼題靑州資政寄示小楷伯夷頌許昌相公以詩跋尾因作書謝二公兼呈永興觀文相公舜元上

法書遙逐使車還嘉句新從相府頒牢落二賢天地外【孤竹之二賢】風流三絕古今間臺文競耀髙逾麗化筆交輝老更閒不用悲吟恐飛去豈無神物防重關

轉運度支得靑州資政黃素書韓吏部伯夷頌許昌相公以詩跋尾遂爲七言因而寄及謹用拙篇記詠殊上

首陽垂範逺吏部屬詞深染翰著嘉尙系言光徳音褒崇亙千禩精妙極雙金題詠益珍祕用昭賢彥心逺蒙運使度支以資政範公所寄黃素小字韓文公伯夷頌請許昌文公淮西富公題詩於後才翁復綴雅什兼寄長安晏公公亦有作衍久玆休退人事僅廢不意雅故未移悉以副本爲貺俾愚繼之對此怔忪旣感且媿輙爾率彊課成拙句奉呈敢言亦之乘聊爲續貂之比耳衍上

希文健筆鈔韓文文爲首陽山下人寧止一言旌義士欲教萬古勸忠臣頌聲益與英聲逺事迹還隨墨迹新當世宗工復題詠尢冝率土盡書紳

此書皆謗毀艱難者讀之益以自信故退之希文尢慇懃耳治平二年五月六日襄題

河東薛嗣昌元宗觀【以下皆紙本絹本至此止】

丹陽邵元獲觀熙寧庚戌二月庚寅記【時領滎陽舟次泗上】壬辰歳孟春月使車按部獲一觀焉執中題【名上有執中九疊陽文印】

範希文好談古賢人節義老而彌篤書此頌時年六十有三矣癸已歳夏四月昌朝書

覽才翁家希文手筆伯夷頌輙書短篇於紙尾熙寧庚戌歳初伏日潁川韓絳子華題

髙賢忠義古今同手筆遺篇法甚工寶軸傳家當不朽追懷餘思凜生風

許昌題後及今二紀乃熙寧甲辰之歳仲冬中澣之日念往懷賢不覺恨恨伊川逸老再題【老字上有硃文印】

番陽劉定金陵陳祐甫同觀元丰四年三月卄八日辛酉季冬九日當世題

潁昌韓縝玉汝屢嘗觀之元丰甲子歳仲秋社日又從安國借防西府東防書

元祐二年臈日靖恭楊傑京兆愼宗觀

洛陽郭彭年建康陳昱同觀宣和壬寅夏六月二十有六日

範文正髙風表表文采云爲天下後世之所服蓋不獨其書也此卷皆元老眞儒翰墨使人竦然欽賞政和四年正月六日濮陽李孝彥跋

皇祐三年侍行於靑社時先公書此頌以寄京西轉運使蘇公今再見手澤不勝悲慕元祐三年六月七日嗣子守尙書右僕射兼中書侍郎純仁謹題

崇寧五年純粹得見先公先兄遺墨於潁昌伏讀久之涕落紙上七月八日謹題

政和丙申孟秋二十八日趙子琥王孝廸同觀於髙平三瑞堂淸江李開晉陵胡唐老同觀

林種賈公望獲觀戊寅冬十月卄九日記

髙賢邈已遠凜凜生气存韓範不時有此心誰與論紹興甲寅八月望建康秦檜謹題【檜字上有江寧開國硃文印題字下有公緒後人硃文小印開國印旁有連環秦氏硃文印下有出使之印】

皇祐三年十有一月文正範公在靑社用黃素小楷書韓子伯夷頌遺京西轉運使蘇公舜元蓋天下萬世大綱常大議論扶植天地不可一日以無者昔文王三分天下有其二以服事殷伯夷固知其將終身西伯故辟紂而歸之其心豈遂忘殷哉一旦武王之師載木主而以王號於其眾非文王意也足弟奮然以身爲天下萬世爭綱常繼之以死其事誠卓絕然人乃或非之至孔子時猶有以爲怨者而孔子獨曰求仁得仁又何怨至唐時猶有以爲偏而不通者而韓子獨曰伯夷者特立獨行窮天地亙萬世而不顧韓子之言上繼孔子而公乎天下萬世有功於綱常甚大時無韓子議論廢則綱常冺吾爲此懼而幸獲睹範公之所書志士仁人壯顏毅色凜在心目間使頑者懦者一見且泚汗破膽知畏議論是範公亦與有功於綱常也公平生自許忠義前後緣論諫得罪至被以誣謗目以朋黨擯斥逺外而公信道之篤躓而愈奮老而愈厲伯夷頌固其中素所畜積者嗚呼皇祐盛時公之書此猶義形於色設不幸處綱常之變當何如若公者眞可畏而仰哉大興李侯勘丁丑歳得此本於燕朅來守姑蘇偕濟南陳君祥汴梁焦君徳明首謁公祠下訪問其子孫而以畀之尊賢尙義有如此公之孫邦瑞士貴敬受而藏不啻拱璧始其家嘗以摹本刻於義莊歳寒堂至是乃得眞迹於二百四十八年之後若有神物防持以待其子孫而後付殆非偶然二君議勒石傳不朽而邦瑞主宗祠顧我於霅上道輙具論顚末俾以刻晏元獻杜正獻文忠烈富文忠蔡忠惠諸賢與公忠義相期各有題賦而蘇公詞翰气槪又公所重宜並刻於後若昌朝執中輩𨿽素有抵牾亦不以人廢焉抑予觀忠宣公兄弟有感手澤言冺意外志念深矣尢後人所當取節二君皆有典刑文學能亢其宗族黨所共推尙帥其族之人與其子弟謹守此寶圖繼前志用衍忠義之傳其永永無斁大徳四年二月初吉陵陽牟巘書【眞迹上無而邦瑞至霅上道凡一十二字】

豫章先生集有此帖跋云範文正公書伯夷頌極得前人筆意蓋正書易爲俗而小楷難於淸勁有精神如斯人不必以書立名來世然翰墨乃工如此蓋喜多能𨿽大賢不免焉志仁伏讀諸名公所題大篇短章於伯夷之淸風昌黎之偉詞文正公之寶墨賢侯歸帖之美聞孫承家之懿藻繪盡矣尙何辭之措敬書山谷此跋以補缺遺又山谷嘗跋公眞迹云範文正公書落筆痛快沈著極近晉宋人書往時蘇才翁筆法妙天下不肯一世人惟稱文正公書與樂毅論同法老年觀此書乃知用筆實處是其最工想其鉤指回腕皆優入古人法度中此跋首述才翁所云於寫伯夷頌亦相關渉因牽聯書以歸之竹趣先生晚學淸江羅志仁拜手【羅志仁印】文正公所以師表百世者固不在書然筆法之妙自足追嫓古人故蘇公號稱能書者亦從公求之以爲珍玩焉書此頌時已六十有三距公薨才一年耳而楷法謹嚴一筆不苟如此眞可敬而仰哉夫書𨿽細事而最足以觀人公書如是中之所存可知己同時如文富韓歐諸公書之工拙𨿽或不同而其渾厚端莊則亡以異此四五公者坐廟堂邦其有弗乂俗其有弗淳者乎世稱王荊公書如斜風急雨其胸中躁擾可知想見一且當國遂盡取成憲而紛更之天下騷然而風俗亦一變而趨於薄矣厥後溫公復古而國再安章蔡崇新而世遂亂其正與邪皆莫逃於筆墨之間益信心畫之說不誣然究其大歸則熙寧以前之書多重厚而少輕浮熙寧以後之書多輕浮而少厚重玆蓋世道之所以升降者余嘗從故家盡得宋南渡前墨迹觀之而竊爲之說如此故並識之俾來者有考焉大徳庚子六月乙巳朔陵陽牟應龍敬書【牟伯成父】陽【牟應龍印】陰

文正公爲蘇舜元書伯夷頌名公題贊甚富二百年間不知凡防傳至於賈秋壑宋亡北流於燕逸齋李侯時爲部侍郎得之寶藏文府大徳戊戌侯自兩淮都轉運使來守是邦謁公祠下求公之後人以與之侯盛徳也衎奉檄來姑蘇裏海舟之獄範氏之族長竹趣先生出示幸獲觀焉大徳庚子秋七月小子李衎再拜謹識【息齋】陽【李衎仲賔】陰

夷齊之論至夫子而定或謂得夫子而名益彰二子求仁得仁名之彰與否不暇爲身後計也退之之頌賢於司馬遷附靑雲之見逺矣按文正公在靑社皇祐三年十一月書此未防以病請汝陰明年五月薨於徐其平生特立獨行之志夷險一節老且死不變而見於心畫者如此與守桐廬日祠嚴子陵同意淸風凜乎其相劘也時文潞公罷相知許昌杜祁公爲賈昌朝所抑致仕去富鄭公淮西晏元獻京兆諸賢在外詞翰往返蕭灑髙潔語出意表視夷齊異世同調所恨者公方向用而卽世矣後三年文富並相使公而無死天章一疏盡行豈有熙寧之禍哉蔡忠治平三年五月之題謂此書皆毀謗艱難者讀之益以自信是年忠惠爲三司使給事以防出守杭故云爾意謂公屢遭擯沮蓋夷齊其行而世或有非之者遂借此以自見然公知有直道而行而已豈自必於夷齊哉自必於夷齊亦未免有所利而爲之矣天荒地老昆玉不燼宛其復歸與義田並傳君子之澤通乎盈虛之運幽明之故正不偶然也片紙三百年承平碩輔姓字皦皦如日月見之束衽盤辟若檜若似道亦虱其間使人指畫唾罵然則士不以夷齊自屬其不爲文正公罪人者防希𨿽然亦豈願其爲夷齊哉大徳庚子日長至長樂郭隚拜手謹書【郭氏圖書】陽文正範公細書昌黎公伯夷頌石刻在建業玉麟堂墨迹流傳大徳己亥復歸於範氏庚子歳九月過吳中獲觀拜手敬贊余杭盛彪百世之師惟孤竹氏六經之文惟子韓子不有斯文孰繪厥媺維髙平公髙山仰止素書銛鋒羲獻是似匪翰匪墨爲綱爲紀去珠斯還良玉不燬有物防持復歸於是庶防寶之有永千祀【虎林】吳興趙孟頫子昂髙郵龔璛子敬同觀【此跋應在秦檜後牟巘前】伯夷之行昌黎頌之文正書之眞三絕也子孫其寶之哉眞定董章章陽文

汲郡王簡漢東孟淳同觀大徳乙丑夏五十日【汲郡王簡】簡陽【漢東孟淳】陰【墨印】

文正範公手澤獲見於二百六十三年之後扶植綱常流傳是寶濟南王文羽保定孫杲同觀時皇慶二年歳在癸丑暮春大名王亢宗識【亢宗】陽

先正範公文武忠孝親親仁民之徳充周穹壤是以尺素寸楮觀者斂袵曹操王惇桓溫未嘗書不佳也至今見者唾之公所書伯夷頌流入秦檜賈似道家繇賈遂沒入官宋亡出於燕趙間復歸吳範氏世所共貴重者有在也熙寧以來見者必著姓名豈欲托以不朽耶苟不知觀感興起之防求公之心希公之徳徒珍玩是誇亦秦賈耳不防於狎大人乎凡我同志相與勉焉泰定丙寅七月十九日天臺後學楊敬惪書

古人尙友以其類也伯夷之心惟孔子爲能知之千載而下惟文正範公有以似之文正之心惟朱文公爲能知之千載而下其亦有似之者乎嗚呼希矣至順壬申夏五月宛平曹鑑拜手謹書【曹氏克明】陽【文之昭也】陰

文正公以寶元元年赴潤道謁狄梁公廟爲之作記立碑又十三年皇祐三年鎭靑社用黃素小楷書伯夷頌寄蘇才翁蓋去公薨半歳耳於是公屢以言事忤防出殿外服知其道之莫可行也將以仰希古人而於伯夷之淸風梁公之大節竊深慕焉攬公之迹可以諒公之心矣所謂百世以俟聖人而不惑者玆非其徴乎東陽柳貫謹題【柳氏道傳】

右宋推誠保徳功臣贈太師中書令魏國範文正公書唐韓子伯夷頌眞迹筆意精嚴動合法度有晉人之遺風熙寧以後名公題識具存誠寶玩也按公書此頌遺武功蘇舜元南渡後歸秦檜氏又歸賈似道氏宋亡流入北方李侯戡得之京師來守吳實魏公之鄕因謁公遺像以其書歸其後之人今藏於範氏義莊子孫世守之竊嘗謂時有代謝世有盛衰至於天理民彞則越萬世而不可冺焉必有人焉王侯之貴晉楚之富死生之大舉不能以動其心不足與有爲也太史公纂史傳思可以厲節義維綱常者許由務光之倫其事不經得孤竹君之子遂爲數千載人物稱首遷之志念深矣唐韓子稱其防防著伯夷頌文正公復得韓子之防而爲之書蓋公屢以忠讜不容於時遭誣擯斥守道彌篤所謂不動心以有爲者其在斯人與其在斯人與夫聖賢所遭之時𨿽異至於厲節義維綱常而天理民彞賴之而不冺者則一而已故觀此書者莫不興起書云乎哉贊曰

於昭民彞不億而冺肅肅元夫厥徳孔純弗移弗屈執中允固思皇九有克寧無斁民不可乏主我不隕厥淸匪玆元夫日離亂爭此何人斯孤竹之子非其君不事非其民不使韓侯作頌鬱鬱其章魏公書之翼翼其相死生弗渝是式是似曠代同心惟餘與爾人獲遺書加珪如璠懷徳不替來歸其孫維魏公子孫永保勿失惇我風化尙祚皇國後學柯九思拜手謹書陽【訓忠之家】陰

古之君子之於學也至於成已成物其於天下國家則曰功成治定所謂之必可行也也行之必可言也蓋物格知至而至於國治天下平者如此非苟以爲言而已世之君子何其言之詳而卒不見其成功耶若文正範公則所謂能言之而能行之者也觀其所書韓子伯夷頌豈特筆墨之妙其爲萬世之慮也深矣後學京兆杜本敬觀【杜氏白原】

魏國文正範公在宋朝爲名臣稱首當時論者或直以爲聖人或方之以卨是豈泛然而爲之言哉觀魏國出處始終大節一合乎道其丰功盛徳煥乎簡冊若日星之不可掩山嶽之不可齊與天地相爲悠久其窮理盡性以至於命者與今觀魏國所書伯夷頌筆法森嚴眞可與黃庭樂毅等書相頡頏是則魏公非特於徳行功業超然傑出其於書法亦造乎其極者也然公不他書而書韓子伯夷頌者尢見公切切於綱常世教未嘗一日而忘也披玩再三令人斂袵起敬至元三年後丁丑歳秋九月望後學臺哈巴哈謹書

首陽髙節退之頌之吏部文章文正書之時稱爲三絕趙宋諸賢及有元之諸大夫題詠之不少置其八世孫靜翁裝潢而珍襲之求名筆以發其光華信可寶也余嘗私竊論之伯夷以特立獨行之節不待退之頌之而可顯惟得退之頌之則其節爲益顯吏部以日光玉潔之文不待文正書之爲可傳惟得文正書之則其文爲益傳故伯夷之節惟知適於義而已初不計後之人頌與否也退之之頌深以爲亂臣賊子不守名節者之戒初不計後之書與否也三者無心防而爲一虹光渥彩昭如日星之垂天使世之亂臣賊子未爲者而觀此書此頌則神駭心悸而不敢肆其惡已爲者而觀此書此頌則膽落魄喪而無所逃其罪其有功於世教大矣且文正以淸才茂行爲時名臣先哲稱其事業滿邊陲忠義滿朝廷聲名滿天下則字畫乃其餘事然猶莊楷遒麗過人如此眞趙宋第一流人物也余適以事過吳伏謁祠下靜翁持成捲示予故欣然書之以俟夫知音者得焉薊丘韓璵載拜【韓璵】陽【廷玉父章】陰【玉泉漁者】陽

伯夷頌首云士之特立獨行適於義而已不顧人之是非皆豪傑之士信道篤而自知明者也此數語已足盡伯夷之心文正公親書此頌匪惟知之亦允蹈之觀其立身大節亦不顧人之是非信道篤而自知明者豈非豪傑之士哉其裔孫靜翁先生恬愉樂道獨能保有斯文而珍藏之觀此者千載淸風俱凜然矣後學永嘉鄭僖再拜書

範文正公所書伯夷頌後有秦防之太師賈師憲太傅兩人圖記宋南渡後此卷必流落江左而嘗入其家至李侯戡得之於燕則宋亡之明年也範氏所居近在吳中兩人不能舉而歸之卒有待於李侯而公之子孫乃獲敬受寶藏焉豈偶然哉蓋自西方兵寢不用公歸而均逸外籓因得以暇日遊心於藝事才翁善書而深服公楷法之妙求公寫乾卦而公以字數多眼力不逮故爲寫此頌卷末苐云書法亦要切磋未是處無惜賜教而已後來一二大老又推廣其說謂公書此實爲天下萬世綱常計至哉言乎不容復贊一詞也至正七年春正月甲子後學黃溍敬觀【黃溍】陰

宋範文正公書唐韓文公殷伯夷頌想其淸風勁節徳行文章眞希世之三絕也元初平江太守李侯戡得之中原歸之範氏子孫可謂劍出丰城珠還合浦李侯其亦仁人之心與展玩之頃頓覺忠義之气凜然在天地間令人毛髮竦立宋朝十日景仰之忱藹然見於言辭之表秦賈二公猶加企敬而珍藏之度其心寧無所媿大明兵至義莊祠宇俱爲灰燼此卷同罹此患覬必不存大宗孫廷珍十世孫天倪復購之於軍砦中嗚呼公之在天天祐其忠俾公之手澤不冺於世是知公之遺澤未艾也雝生二百載後而獲觀覽猶靑天白日景星鳯凰快平生之心目河東後學王雝拜書

韓文稱頌伯夷賢黃素眞書慶曆年月照明珠還合浦春風長共義莊田至正甲申六月辛未燕山篤列圖再拜

伯夷古賢人昌黎追作頌文正小楷書尊仰世所共李侯吾故人收藏萬金重適來尹平江範氏蹔陪從一日拜祠下歸諸子孫用三賢固自佳侯徳亦堪頌再拜書五言心薌辦淸供大徳己亥四月十五日曹南馬紹書於平江旅次舟中

長白山中名相出首陽山下若人賢古今如此能多少歳月相望越二千遺墨來從新畫防故家復取舊靑氊偉哉君子無窮澤畱得餘芳奕世傳嘉興張伯淳謹題【李淳】陰【師道父印】陽

班固人表吾嘗疑第一武王二伯夷我謂伯夷可第一武未盡美宜二之退之第一唐文人希文第一宋輔臣韓爲夷頌範爲寫三絕誰與十襲珍星奎運餘三百年皇祐慶曆諸鉅賢逮至渡江幹淳後珠題玉跋盈長編【名士題跋不一】範氏衮衮饒公侯【丞相宣忠公純仁以下】幽州括州至蘇州【範氏本幽州良鄕人遷括蒼今江浙提學君澤居處州是文正始居蘇州】行軍元昊驚破膽義莊睦族春復秋子子孫孫居吳中【族長主祭今七世孫邦瑞也】指李後人今黃龔【謂平江使君李公信之逸齋】錦偶貯此三絕燕香夜寒吐長虹衮衣繡衣觀且誇【衮衣謂右丞馬公性齋繡衣謂陳廉訪君祥完顏廉訪正卿】故國喬木興咨嗟大尹不吝歸趙璧祠以少牢復其家提學翰林索我詩【謂君澤自玉堂外補】肯捐此寶眞復奇授者良難受者易卽此可刋遺愛碑大徳庚子春上丁之明日紫陽方回萬里【虛谷書院】大印陽文

企淸風兮薇山之陽寶芳帖兮薇露之香意人世不可以久防兮雷霆下而取將幸鄴侯之巾襲兮儼墨迹之未亡把一麾而東來兮文正之鄕喬木蒼蒼兮蘭菲菲其彌芳嘉先正之有後兮偉徳澤之長出此帖而歸之兮甚魏笏之輝煌時不可兮再得勉世世兮珍藏天臺柯謙【山齋】

名並日星眞細事義參天地在彜倫寥寥千古空遺迹薇滿西山意自春

伯夷淸節韓公頌範老銀鉤韓子傳屋壁遺書還孔氏誰人得似使君賢金華胡長孺

範文正公黃素小楷昌黎伯夷頌蓋在靑社時所書以遺京西轉運使舜元蘇公者也後二百年大興李侯戡得此本於燕及南來守吳乃文正公鄕裏卽訪及子孫以畀之範氏喜而求書爲賦

有耳不聴下裏巴人有手不寫劇秦美新天生物寄我體可惜穢棄同埃塵淸風百世希文老一字傳流今是寶誰知堂堂伯夷頌曽借春風發枯槁韓子也復英雄姿冰寒斗峻余文詞吹噓自起北海隱膾炙聊慰西山饑天荒地老精在處處江湖虹散彩書離孔氏忽自歸金遇龔侯如有待世情愛古兼愛奇書奴滿眼非吾師請君焚香盥手拜此帖歸洗人間兒女癡剡源戴表元再拜

小楷靑州三絕碑復還範氏事尢奇不知百世聞風者更有何人似伯夷

古今一理是綱常範筆韓文妙發揚公餓首陽元不死春風歳歳蕨薇香錢塘仇逺再拜【錢塘仇氏仇逺仁父】陰退之嘗作伯夷頌綱常更爲文章重小範老子翰墨香喚醒首陽千載夢爾來宇宙三百年刼灰不壊寧非天姑蘇李侯賢太守爲將手澤歸云因憶右軍修禊敍智永藏之固其所今比蕭翼誰賢愚豪奪何如能樂與君子於物不防意好徳終然勝好古劍許徐君自有心書還孔氏非無故粟可不食國可辭較之一紙眞豪釐聞風廉立遽如許信哉聖人百世師西山之薇何獨美向防二子一艸耳東海魯連死猶生中書馮道生猶死承平文獻傳至今品題先後如盍簪就中何人合媿死九錫不是夷齊心楚北村民湯炳龍題

逸齋總管相公以所藏文正公書伯夷頌歸於範氏懷賢尙徳之心士大夫皆樂道之爲詩若文盈軸甚盛事也不揣蕪陋僭賦小詩髙沙龔璛拜手

一時端合拯斯民萬世寧無啟不臣此意聖賢非二致誰令今古共彜倫墨胎事逺頌聲在靑社人鈔楷法新尺素郡侯還範氏先憂天下亦同仁大徳庚子二月廿一日書於義宅之西序【子敬父】陽

海濵二老本同歸末路殊途孰是非扣馬匆匆扶義士憐渠未識首陽薇

韓辭範筆照千齡扶植綱常似六經日月爭光宜下拜莫將此眼對蘭亭眉山史孝祥【藥房】陽文

先哲吾師表斯文古鼎銘義形扣馬諌書勝換鵞經故事徴皇祐鄕祠謁仲丁登臨覩遺墨山雨颯英靈心田垂世逺手澤歷年殊誰購山陰序眞還合浦珠身惟名不朽書與道同符諸老珍題在猶堪立懦夫蜀後學鄧文原頓首

伏承主奉範君出示先世書詔及文正公手書伯夷頌令集題識仰惟前賢爭光日月不敢妄有贊述輙以鄙句奉謝用表惓惓景慕之意云耳蜀郡虞集頓首

慶曆元臣細字書淸風直與伯夷俱潞韓並識何舂應秦賈爭藏實蔑污神物防持天愛寶子孫驚喜海還珠敢以防塵贊喬嶽願推餘論砭頑夫

企仰前賢歳月深阿衡事業伯夷心義田猶是當時祿遺像能令百世欽竊誦詩書求彷佛黙嗟人物轉銷沈誰人浪漫矜家世看取天平萬石林【虞集】朱文

敬題文正公所書伯夷頌捲尾長沙湯彌昌頓首再拜

頌文遙附靑雲傳楷法獨推黃素書百代淸風元不攺兩公髙志更誰如珠遺舊入權臣槖璧返今逢刺史車

一卷寶藏同魏笏虹光淸夜燭寒虛

俱朱文翰墨嘗托文章傳文章益重節義全使無節義照今古文章翰墨空嬋娟特立獨行不顧眾萬世標凖權亦用吏部雄文破膽爲渠喚醒西山夢範公相望餘千齡人物自與臯防並黃素細書伯夷頌白頭不艸太經一字千金價無讓虹光夜徹星斗上夷淸韓頌髙平書再拜莫作文翰想姦臣襲藏猶畏仰面無生色泚流顙珠還氊復子孫賢我信斯文天未喪佳辭善書常有餘嗚呼節義不可一日無致和元年中秋日金華後學胡助再拜謹書【東陽胡助】陰【古愚】陽

文正千年士精忠凜不亡勲名山嶽重翰墨日星光喬木參天古幽蘭疊砌芳我來拜祠下端欲濯滄浪髙昌偰玉立再拜【偰玉立印】陰【世玉之印】陽

孤竹身爲百世師範公手染退之辭不知靑社揮毫日得似天章論道時

鐵畫銀鉤黃素帖珠還璧返歳寒堂須知此事關風教子子孫孫盍寶藏吳後學幹文傳再拜

靑靑首陽薇皎皎孤竹子求仁亦何怨淸風千萬祀昌黎述元聖雄文劇頌美偉哉靑社書感激有深防列宿麗寒旻羣鴻戱秋水李侯信卓犖不惜百金市分符守吳防緘授云耳故物傳衛公遺璧歸孔氏一玩三嘆息當思繼前軌元統乙亥二月壬寅新安汪澤民再拜【汪氏尗志】陰【新安世家】

文正公道服帖一

道服贊

平海書記許兄制道服所以淸其意而潔其身也同年範仲淹請爲贊云

道家者流衣裳楚楚君子服之逍遙是與虛白之室可以居處華胥之庭可以步武豈無靑紫寵爲辱主豈無狐狢驕爲禍府重此如師畏彼如虎旌陽之孫無忝於祖希道比部借示文正詞筆觀之若侍其人之左右令人旣喜而且凜然也熙寧壬子孟夏丙寅陵陽守居平云閣題石室文同與可【東蜀文氏一印】

獲觀文正公之詞翰淳重淸勁如其爲人每展捲諷誦未嘗不想見風采何名徳之重使人愛慕如此其深也富川吳立禮題【古書】

竊觀範文正道服贊文醇筆勁旣美且箴以盡朋契之義有以見髙陽公之徳矣傳曰不知其人視其友諒哉熙寕壬子年十一月甲子吳興戴蒙正仲題

範文正公祥符八年進士也其爲同年許比部作道服贊詞莊義舒慤乎有徳之言哉南北分合餘二百年而幅員疆理復混爲一區公之孫曽嗣守先業不懈益恭得公書遺蘇才翁韓文公伯夷頌眞迹而寶蓄之且摹刻於石今年至正元年益都宗人復自北攜此贊並公侍祠像來南而歸之合浦之珠曲阜之履得於旣失所以委重宗祊藩餙世緒者夫豈偶然之故有相之矣熙寧間文公與可題識云希道比部而不著其名宋登科記當自可考也卷中有東漢太尉祭酒家學印髙陽及仙系小印皆緣許氏則是贊之爲許氏物蓋已久矣不知何時而遂失之也耶作贊時許公爲平海掌書記耳熙寧始轉至比部其恬於進取如此於以見許公亦盛徳之士不然公豈肯輕以淸其意潔其身者而許之哉昔公書伯夷頌以遺才翁今復見公爲希道譔書此贊則希道亦才翁一等人哉宋三百年文運休明泰治熙洽自景徳祥符而始盛觀公此贊則公與許公之聯芳科甲信人才與時升降者爲不誣矣元年冬十有一月二十七日東陽柳貫書

文正公爲同年友許書記作道服贊言皆至理書特淸勁至今觀之然增敬所謂寵爲辱主驕爲禍府重此如師畏彼如虎是又美不忘規益可玩味乃知異時丞相堯夫布衾銘實權輿於此與然是贊不載文正集中則公之文之遺者有矣抑亦盛年之作而或失於編次也耶因綴廿字以寓景行之意云文正道服贊忠宣布衾銘家乘揆一徳名徳符六經至正癸未春正月廿日金華胡助書

文正公翰長帖二

仲淹再拜翰長學士伏惟起居萬福昨張去惑著作來捧眞誨備荷勤意欲其委順保全不宜擇處也仲淹非不思之寒儒之家世守廉素恐門戶一變有悖出悖入之禍況邊上乏人且勉於從事或稍寧息或得將帥卽有丘園之請以全苦節飬生俟死此其志也兪防一下神魂來復久而無營知非他望公諒之近以北事謁見賢者今聞彥國之好不復言之亦甚減憂未拜奉問惟乞自重不宣仲淹拜上翰長學士座前仲秋日

答翰長學士帖不知爲誰作也言近以北事謁見今聞彥國之好亦甚減憂蓋慶曆中鄭公再使契丹和好始定中國於是息兵垂五十年公之先憂後樂爲何如哉彥國鄭公字也所云邊上乏人且勉從事或稍寧息卽有丘園之請則公爲西帥時耳至恐門戶一變有悖出悖入之禍不惟公家子孫所當服膺而凡士大夫皆當寫置座右以比盤盂幾杖之戒者也至順四年夏六月晦東陽柳貫道傳識

文正公作此帖以復翰長學士𨿽莫詳其姓字要是一逹官無疑若張去惑著作則嘗遊公門從事幕府公薨背時爲淮南轉運使見於祭文可考也公之片言隻字流落人間者學士大夫咸以爲法況其詞防及於家國者乎嗚呼邊上乏人西北之憂後世卒不免此又志士仁人之所爲深慨者也元統二年春正月九日後學金華胡助敬題

慶曆間契丹乘中國有西警議入宼遂命富鄭公使虜卒定和議時文正公以西事知慶州此書與翰長所謂聞彥國之好亦甚減憂者卽其時也書中又言有丘園之請以全苦節然其後與韓公並安撫鄜延又除副樞宻拜參知政事以讒媢出使河東知邠州復知鄧而杭而靑而潁丘園之請竟不獲遂其志而薨獨所謂全苦節者貫始終歷夷險而不渝也嗚呼大忠臯防元功方召炳然大節照映今古又何其盛哉至元四年後戊寅十有一月望日後學永嘉鄭僖敬題

文正公許下帖三

仲淹啟昨日至許下行次領眞誨承動止無恙兼示及省牓兒子與李教授謝家弟兄王七俱過省親識中得失相半更三五日必見春牓也漸逺風音黯黯爲戀惟多愛不宣仲淹上欽聖殿丞左右三月十一日今日相國筵防不暇子細保愛或有書入京遞中卽易達也尺楮逾二百載魏公手筆如新語不繁而意足可以想見其人湯彌昌敬題

右文正聞子弟過省答友人書若固有之視利達爲何如哉與常人外餙遜避之辭中懷僥幸之意不可同日語覽者黙識於詞意之表亦足以感發矣天臺楊敬悳拜觀謹識時至順壬申人日

此行次許下答欽聖帖中云示及省牓兒子與謝家兄弟俱過省兒子卽忠宣忠宣皇祐元年進士公以慶曆八年由鄧州求守杭明年三月十一日次許得書正南省放進士時也欽聖不著姓今亦莫可考而籖題蔡欽聖必有據哉東陽後學柳貫題

祁畱吳郡城中毎從範靜翁先生閱其家藏文正公手帖凡若干捲今又得許下帖讀之富哉範氏之藏也靜翁先生力承宗緒至老彌篤凡遇其先公片紙隻字卽購藏之以爲家寶嗟乎公之翰墨畱天地間如精金美玉人咸知愛重而況公之孫子哉是宜先生之寶之也使子孫之來者皆如先生之用心焉則公之遺澤將百世不冺矣盍相與懋戒之至正十年歳在庚寅夏五月後學茶陵李祁謹題

文正公與師魯二帖

仲淹啟熱中得回問知漢東尢甚尢甚然西洛上京皆苦熱宣下開井救渇者此可知矣三兩日來因雨防涼彼亦然矣折支已差人許州般取到卽走報不易易請見錢者猶煎熬不足蓋日給外月月有橫費處家家如之邠酒四瓶近寄來請收檢鄧醖已竭候新者送去合得花虵散空心可日一服甚有功恐疑之和方寄上希多愛不宣仲淹上師魯舍人左右七月十四日新牧舊識候到卽有書去兼是棊侶也先托伸意

仲淹頓首李寺丞行曽奉削遞中亦領來教承動止休勝仲淹此中無事兒子病未得全愈亦漸退減田元均書來耑送上近得揚州書甚問師魯亦已報他貧且安也暑中且得未動亦佳惟君子爲能樂道正在此日矣加愛不宣仲淹師魯舍人左右四月廿七日

方範文正與呂文靖爭論上前貶饒州時尹舍人實上書願得俱貶監郢州酒稅此一卷帖情義諄諄不啻兄弟蓋二公愛君憂國道合志同其相與之厚自應爾爾淳熙乙巳淸明日梁谿尢袤敬觀

師魯自均州輿疾至南陽托範公以死蓋平日之相予者如此四明樓鑰書紹熈三年十月晦

範公二帖皆是師魯謫漢東時書後一帖卻當在前或是自均過鄧托範公以死時問詢之書與眾云云之戒可見也賢者困厄至此人到於今傷之藏之深固之密石可朽名不滅歐公銘文盡之矣洪邁書

佳客千山得得來主人雙眼爲渠開逢人莫說當時事且泊南亭把一杯右第二紙當是尹自均來訪範於南陽時也範戒尹以不須與眾云云此意最深淳熙戊申三月廿八日廬陵楊萬里敬書

靜翁近又收得此二帖乃文正公與尹師魯書也交情古誼百世之下尙可想見視他帖尢當珍愛學士大夫所願見而不可得者況尢樓洪楊四公之題識亦豈復可得哉賢子孫永宜寶之至順四年五月五日後學東陽胡助敬書

景祐二年公上論遷都事與呂文靖異議黜知饒州祕書丞集賢校理余靖言加罪言者非太平之政坐落職監均州酒稅而太子中允館閣校勘尹洙又言範某義兼師友乞從降黜亦坐貶崇信軍節度掌書記監郢州酒稅此二帖皆尹公在郢時所遣問若曰日給外月月有橫費家家如之至於收檢邠酒候送鄧醖合花蛇散和方送上見朋友有救防通財之義而惟君子樂道爲能盡之也其後公鎭鄧尹公再貶監均州酒稅舁疾來鄧以存歿托公則公之於尹公可謂生死不易其諒矣然楊洪二公跋語以第二帖是自均來南陽時且有不須與眾云云之戒今帖中乃無此語然以動止休嘉及報他貧且安也等言証之則非疾時矣恐此跋非此帖也前帖銜縫有王厚之順伯陰文十六字印知爲順伯所藏順伯臨川王和父之孫好古博物爲中興第一徽文公與之友善集中載其書問可考也田元均諱況蓋謚宣簡云東陽後學柳貫謹識

尹公自謂與範公義兼師友而其言談罕及於性命至尹公處生死之變尢人所難及非知道者不足以與此蓋是時風俗淳篤士大夫多不言而躬行未至立名字以相髙此宋三百年極盛之際也伏覩範公遺帖安得不爲之撫捲而三嘆乎至正七年春正月甲子後學黃溍敬觀

範公與尹舍人往還書一卷當有與眾云云帖而逸之觀洪楊二公跋語可知也後人不見此帖乃攺跋中三字作二字耳覽者當能辧之元統乙亥春三月壬寅新安後學汪澤民謹書

範文正公以論事忤執政遂落職知饒州於時直範公者相屬於朝尹師魯亦自請同黜可以見一時賢才之盛矣師魯旣貶監郢州酒稅觀魏公二書中語略不及當時事亦不以師魯因已被黜而加存問蓋範公所論爲國也而師魯之請以義也是豈有一毫私意於其間哉書末云惟君子爲能樂道前賢之用心於此可見矣二帖筆力遒勁有晉人遺意尢非泛泛於書者範氏其世寶之至元三年後丁丑歳秋九月望後學臺哈巴哈書景祐四年文正公旣以言呂夷簡出知饒州尹公師魯亦貶監郢州酒稅慶曆四年尹爲涇原經略以爭城永洛事爲董士廉所訟再貶均州監稅時文正公在政府也逾年公出知邠州又攺鄧州此二帖蓋在鄧與尹者夫以尹公之賢文正公於其存也通以書而盡其慰問之誠歐陽公又於其歿也爲之銘以致其痛惜之意好賢樂善固如此哉至元四年後戊寅十有一月望後學鄭僖書

宋盛時有西夏之擾範公與尹師魯合謀戮力以抗之相得甚深蓋以道義事功爲友者也此二帖公與師魯者其一已刻文正尺牘中寛嘗閱之何幸今日復獲見此眞迹哉然二帖不藏於尹氏顧歸於文正子孫則其後世之盛衰亦可知矣鄕後學吳寛謹書

趙氏鐵网瑚卷二﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网瑚卷三

明趙琦美編

歐陽文忠公詩帖

五言二十六韻奉酬子美離京後見寄之作廬陵歐陽修上

眾美子美貌堂堂千人英我獨疑其胸浩浩包滄溟滄溟產龍蜃百怪不可名是以子美文吐出人輒驚其於詩冣豪奔放何縱橫眾懸排律呂金石次第鳴間以險絕句非時震雷霆兩耳不及掩百屙爲之醒語言旣可駭筆墨尢其精少𨿽嘗力學老乃若天成濡毫弄防畫信手不自停端莊雜醜怪羣星見攙搶爛然溢紙幅視久無定形使我終老學得一已足矜而君兼眾美磊落猶自輕髙冠出人上誰敢出其膺羣臣列丹陛幾位列公卿使之束帶立可以重朝廷況今參國議髙論吐崢嶸惜哉三十五白髮今已生近者去江淮作詩寄離情口誦不及寫一日傳都城退之序百物其鳴由不平天方苦君心欲使發其聲嗟我非鸑鷟徒能助嚶嚶因風幸數寄警我聾與盲

趙子崧觀於廬陵淩波閣伯慈伯武伯起侍戊申歳中元日

右歐陽文忠公酬蘇子美五言二十六韻詩墨迹洪武間余在北京時於一戍卒家見遂索取之自念平生行湖海上有年前代名賢墨迹多見獨文忠公書不曾見焉今得此詩墨迹如獲夜光明月曷勝欣喜裝潢成捲祕於篋笥中已十五年矣嘗觀東坡居士文集有跋文忠公書云歐陽文忠公用尖筆漧墨作方濶字神采秀拔膏潤無窮使後人觀之如見其淸眉丰頰進趨如也今觀此詩墨迹方知東坡之言不虛矣此卷付與孫詒謹藏永爲家寶永樂十一年秋七月廿二逃虛老人書於京都崇禮坊之官廨

太子少師榮國恭靖姚公嘗得歐陽文忠公酬蘇子美詩墨迹甚愛之自謂如獲夜光明月不勝忻喜遂書付孫詒公之子繼持以示予予觀文忠之詩稱道子美者以其气之豪才之雄語之奇不牽世俗誠卓犖不羣之士也然子美在當時以酒食微過竟坐流落不偶而文忠他日序其文志其墓深致意焉夫不矜細行君子不能無惜於子美而文忠好賢育才之心見諸文詞者又拳拳焉爲當時諸君子惜也此詩之作子美未卒前七年於今三百七十餘年矣榮國書此已八年而遺世亦三年矣人生幾何歳月如馳撫捲惘然永樂十八年春二月己巳朝議大夫國子監祭酒兼翰林院侍講豫章胡儼書

歐陽文忠公有宋名儒文章翰墨絕妙當世此詩乃公親筆以酬子美蘇公者遺落人間迨今餘三百年而爲太子少師恭靖姚公所得詩固傑作無容言而其書之遒勁溫潤尢可愛重恭靖公謂得之如獲夜光明月不勝欣喜豈虛語哉付之孫詒永爲家寶宜矣永樂庚子蒲節後四日資政大夫戶部尙書長沙夏原吉書右歐陽文忠公答蘇子美詩眞迹故太子少師姚公所藏寶之如拱璧自識其後云付孫詒余嘗以集本校之不同者五字子美文集作辭眾懸集作弦鷲集作鷟能助集作思和文與辭於義皆通懸及能助當從眞迹而鷟則當從集本余素於少師公往還每造之必肅容坐壽椿堂焚香煮茗出淸玩論文事繼以觴酌談笑爲樂時詒生數歳拱手侍側溫然恭謹能瑯瑯誦讀也余戲曰公所恃以老者在此矣公亦矜謂客曰然公歿詒從其父宗善來北京又三年餘至北京詒亦長成鄕學余見之輒思公又念公之不及見其長也詒亦重大父之交遊而勤勤過余忽不見數月間遇宗善而詒則病痞死兩月矣余爲之驚愕悼惜而怊悵者累日詒裁十有四歳其資端厚明秀宜不遽止此先儒論稟气淸者不長豈以是與宗善擕此卷求余題每語及詒涕下澘然悲不勝因並及詒之所可惜者附少師公之後永樂甲辰夏五月朔廬陵楊士奇題

余忝鄕裏好嘗侍榮國茗飲之側公自負能書𨿽當世詹孟舉輩皆不入意獨好文忠公墨迹豈專在於尖筆漧墨而已其文章政事固足使人景慕之者東坡所謂淸眉丰頰進趨如若將見於字畫之間此言可與知者道然則世之工於書者可不師法文忠公之爲人耶宣徳元年燈節之暇行在翰林修譔張洪書

天平範氏先世諸捲

唐國柱誥一卷

將仕郎權知幽州良鄕縣主簿範隋右可柱國勅朝散大夫尙書水部郎中穆棲梧等渙汗洪恩必乘其雷雨頒宣爵賞用振其簪纓以爾等列我盛朝累霑沛澤各有勞效許其敍錄行慶策勲於是乎在可依前件咸通二年六月十一日

檢校司徒兼中書令使中書侍郎兼工部尙書平章事臣杜審權宣奉駕【闕】部郎中知制誥臣王鐸行奉勅如右牒到奉行咸通二年六月十二日檢校司徒兼侍中使右僕射兼門下侍郎平章事悰給事中告將仕郎前權知幽州良鄕縣主簿柱國範隋奉勅如右符到奉行員外郎緘主事吳寛令史楊鴻書令史【闕】咸通二年六月日下

右六世祖所受懿宗告也先世文書自經喪亂十亡八九此書獨存於三百年干戈之後子孫保之當何如耶紹興三年八月朔裝褙於廣州官舍右朝奉郎權發遣廣東路轉運判官正國謹書

積厚者流光積薄者流卑自然之理也範氏自唐咸通柱國起家至我宋紹興歳凡三百年本支六世文正忠宣二公繼世將相有功徳於本朝所積厚矣流光云仍奕葉未艾後世宜有是似者厥維懋哉新安汪伯彥定俊題於南粵之衮繡堂紹興三年九月一日

召嗣興觀

昔者郯子能言其祖君子紀之近世譜學幾絕族系弗明重以兵革搶攘士大夫家能保其先世文書者尢鮮惟範氏世緒綿逺譜牒著明而子儀又能保其六世祖命書斯可尙也吳興章傑謹題

範氏之先唐則天時位宰相世系甚明咸通中柱國蓋苖裔也文正公祖事錢氏以文章顯其後乃益暴耀於皇朝子儀忠宣季子承家濟美當復能光昭前人紹興癸丑歳九月廿六日李璆謹題

範氏保姓受氏固逺矣然惇厚於春秋得文子士燮於國朝得文正忠宣焉文子嘗論鐘儀曰稱先職不背本也操土風不忘舊也不背本仁也不忘舊信也仁以接事信以守之𨿽大必濟惟文正忠宣儲慶羨祉奕葉顯美庭多魏絳之金石室富桓榮之車服今子儀郎中乃以尊祖之故保一主簿柱國之誥且惟恐子孫或墜逸之可謂不背本不忘舊得仁信之盡者況有問學以文之有名譽以崇之則踐世官修舊職蓋可拱而竢也異時芝房之詔閟以十襲其有觀者抑必曰君臣之間乃爾耶紹興十五年乙丑五月初二日眉山程惇厚書右子儀六世祖柱國告以其時考之檢校司徒兼中書令使者白敏中以是官爲鳯翔節度使也右僕射兼門下侍郎平章事悰者杜相也以檢校司徒出使有崔鉉鎭襄陽令狐綯使【闕】中而幕侍中則未之考焉當俟博雅君子紹興己巳三月晦日贑川曾幾書

良鄕公之行事不見於史冊咸通中勲柱國而爲主簿良鄕以其時考之懿宗之立唐室衰矣及文正公之遇慶曆忠宣之遇元祐勲烈名徳蓋不出於偶然者是以論其世也申呂稽中【闕】書

柱國公行事𨿽不見於史冊然至文正公忠宣公裁四世五世耳徳業盛大閥閱光華爲皇朝望族則祖風家範可想而知矣邵武盧奎書

安中防示以唐告元祐書帖臨路獲此奇觀適在海山展讀數過頓覺天池收波云物攺色其欣快可勝言哉固願各以數字自托門下而筆墨不精復困人事且壓以重名殆難措手只欲得一等髙下紙四五幅擕去前路納來也豫媿不工耳安中再拜

晉範宣子敍其家世自唐虞夏商周迄晉之主盟保姓受氏以爲不朽而魯穆叔難之曰太上有立徳其次有立功其次有立言是之謂不朽本朝範氏如文正忠宣盛徳偉烈忠言嘉謨旣卓然不可企及而傳系之逺又如此則二子所謂不朽者兼得之矣嗚呼盛哉紹興壬戌中元揭劉昉謹題

漢唐以時用武功爵用散官用勲尙矣唐故事有宰相而階將仕郎今良鄕公𨿽主簿而勲乃柱國其踐歷也深矣惜乎史氏之闕文也紹興廿五年七月十八日吳興劉岑書

範氏以唐載初元年由春官尙書同鳯閣鸞臺平章事未幾以直道與魏元同相繼以忠死謂宜有後至咸通初裔孫始以丞麗水知名於史此則未丞麗水時告也然名位不稱至本朝而後文正忠宣始相望而出焉時元臣傳曰公侯之子孫必復其始信矣哉給事中沨者王沨也檢校司徒兼侍中出使者幽州節度張允伸也豈侍郎曾公偶忘之歟隆興元年二月六日崇仁吳會謹書

柱國公告史失其姓名治行無所稽考然四世之後有文正公五世之後有忠宣公積慶流澤可想見其人子儀郎中奉以周旋不敢失陛是能保其家者傳之云仍與王氏寶章較世系之逺近固無難也紹興丁卯仲春東郡趙奇謹書

皇朝輔相如文正公忠宣公天下皆知尊仰今觀其上世唐咸通中柱國告又知其世徳之逺也谷梁子云徳厚者流光信矣夫紹興十八年正月二十五日左承議郎主管臺州崇道觀許忻謹題

惟範氏逺有世序自唐柱國五世而至忠宣公可謂祿之大者今湖北漕使忠宣公幼子也一日出示咸通柱國之誥則其保姓豈特守宗祊而已哉光輔累朝代爲興家其祝史陳信於鬼神無媿辭矣紹興歳乙丑月丙戌日丙辰鐵石翁宋澣書

君子之澤盡於五世自柱國至文正公四世矣復生忠宣公世濟其美百世之後聞其風者皆足以興起今湖北運使忠宣公之季子善繼前修有祖風烈徳澤之久不知何時而已耶宣子謂世祿爲不朽穆叔告之以立言若聖宋之範氏其眞不朽者與紹興十六年三月望日髙密周聿書

歐陽文忠公嘗作家譜序曰自唐末之亂士族亡其家譜今𨿽顯族名家多失其世次譜學由是廢絕因知干戈擾攘之際能保其譜系者鮮矣竊觀運使公所收六世祖柱國誥命卽唐懿宗朝所賜珍藏至今傳之子孫俾知世次且欲屬而不絕可謂知尊祖者矣嘆服之次輒書卷末以贊盛美云紹興十六年歳次丙寅正月六日濬陽馬居中謹題

靖康亂後人家圖籍亦一厄靡有孑遺良鄕主簿命官牒唐咸通中所頒不知幾厄矣而能不失墜此範氏之佩筆算囊也如古鼎彞甗鬲宜永寶云申呂堅中謹觀柱國時爲鉤稽時勲己及此而行事無聞於傳記數世之後廼有文正公忠宣公爲之子孫愚知柱國有隠徳矣紹興辛酉中冬八日秦國吳升之謹題

良鄕府君當唐之末世不可以有爲之時不辭小官蓋有以也文正公參預仁宗大政忠宣公兩相元祐致本朝盛治之極孔子曰邦無道富且貴焉恥也良鄕以之邦有道貧且賤焉恥也文正忠宣以之事𨿽殊而道實同焉右朝奉大夫主管臺州崇道觀賜緋魚袋趙戩謹跋

太守範公出示家藏唐咸通柱國告柱國四世孫卽文正公也五世孫卽忠宣公也二公碩大光明厥先以昌何修而克臻此豈非好是正直之效與先都運郎中文正之孫忠宣之子承六世令緒名位𨿽未云究乃克謹守家法以詒後人至公爲七世於戲盛哉使文正忠宣家法永存𨿽百世益昌可也繼二公者烏知不在公乎淳熙元年三月戊子朔譚惟寅敬書

文正忠宣繼世之美人知起敬今觀柱國唐誥已有聞於四世之上諸公又推之載初相系家世久逺可謂莫之與京忠宣至春伯常伯亦四世正爾鼎貴蓋未易量也髙士廉志氏族以崔氏居第一特以其久故也矧名徳相望者耶嘉定丙子季春六日眉山任希夷敬書云津範祕書以先太師文正魏國公五世祖知良鄕縣主簿上柱國唐誥見示索書爲賦古吳西樓湯仲友頓首

麗水勾稽兼柱國大唐官制未及詳誥詞歷歷多稱美史傳寥寥孰補亡萬里山河從換主一門徳澤自流芳地靈會見生人傑不特斯文五世昌己卯九月望日書制詞最爲近古秦漢以來廢之至唐而復舉焉玆一權良鄕縣主簿而諄切以命之臣下其有不激勵者乎抑勲官創於戰國至唐乃爲虛名然必加於有勞者宜主簿之後嗣永昌也至順三年夏五月宛平曹鑑跋

石曼卿詩帖

古松

石延年

直气森森恥屈盤鐵衣生色紫鱗幹影搖千尺龍蛇動聲撼半天風雨寒蒼蘚盡緣離石上緑蘿髙附入云端報言帝室掄材者便作明堂一柱看

曼卿上世家幽州燕俗勁武少以气自豪書體兼顏栁前輩謂愈大愈奇餘三見眞迹禮部尢尙書家西帥詩有旗光秋曉起甲色大江橫之句歐陽氏籌筆驛詩有意中流水逺愁外舊山靑之句今又見此詩影搖千尺聲撼半天尢爲膾炙皆警防也歐陽公稱文章勁健稱其意气余以謂字畫猶有劍拔弩張之勢吾鄕郡從事官舍中先有籌筆驛詩石刻久矣今趙君致逺又欲刻此是爲二妙也四明樓鑰

節度推官防事舊有籌筆驛詩刻流傳入郡圃中師夏請於使君得復舊貫暇日過袁君木叔家見古松詩筆其嚴密勁健尢爲卓絕因摹刋之以爲籌筆驛詩刻之對曼卿翰墨不多見於世巍然從事之廬破屋數間𨿽不足以避風雨而二刻屹立於中未可以爲陋也又得文昌樓公爲之題識益光榮矣木叔之先君子好奇嗜古所畜前輩遺墨甚眾此其一耳慶元己未上元日古汴趙師夏書

士大夫豪宕奇崛者爲文必峭拔淸美間放者有句必髙妙故梅詩之疎影橫斜和靖如圖寫此花松詩云半天風雨曼卿獨膾炙人口也自昔論詩者嘗謂寫情非難狀物最難過於體仿或失之俗略於比諭又失之泛必渾然天成他物不足以當之斯爲美耳曼卿平生之气卓犖多慕古人奇節偉行其見於辭章之末又肯爲兒女子軟媚語耶梅聖兪以云影濤聲之句過此作非矣節推趙公得眞迹於袁正肅之仲弟木叔而刻之石二百年來陵移谷遷何物不爲塵土之歸而此刻至今存焉半云翁亦在篋藏故物之列家旣拆異又幸心可得而寶之造物者若有私焉嗚呼故家遺物歷年之久而卒獲所歸有如此帖者乎敬書此以識余感歲在惇牂五月望北山老樵黃摻書【叔茂】

韓魏公帖一

琦再拜啟琦有小懇容易幹聒臺聽琦向者自並易相事簡公暇因辟後圃起一堂名曰晝錦蓋古人榮守本邦之義時正獻公以降往往有詩以光賁之已而被召歸闕常欲求公文百十字以記之爲鄴中不朽之事拜接幾十年卒畜縮不敢措一語今守相趙元甫知琦欲有求於公遂能用心獲一美石磨礱已就且有書見督云早丐公文至則便可鐫立琦以此不自量度輒以誠請公若憐而許之不獨誇耀閭裏誠獲托公文遂爲無窮之傳矣如曰未可幸恕妄作惶恐惶恐謹奉手啟上聞不宣琦再拜啟

二

琦再拜啟信宿不奉儀色恭惟興寢百順琦前者輒以晝錦堂記容易上干退而自謂末之事不當仰煩大筆方夙夜媿悔若無所處而公遽以記文爲示雄詞濬發譬夫江河之決奔騰放肆勢不可禦從而視者徒聳駭奪魄烏能測其淺深哉但褒假太過非愚不肖之所勝遂傳布之大恐爲【闕】之玷此又捧讀慚懼而不能自安也其在感著未易言悉謹奉手啟敍謝不宣琦再拜啟參政侍郎臺座

張敬夫嘗言平生所見王荊公書皆如大忙中寫不知公安得有如許忙事此𨿽戲言然實切中其病今觀此卷因省平日得見韓公書迹𨿽與親戚卑幼亦皆端嚴謹重略與此同未嘗一筆作行艸勢蓋其胸中安靜詳密從容和豫故無頃刻忙時亦無纎介忙意與荊公之躁擾急迫正相反也書札細事而於人徳性其相關有如此者熹於是竊有警焉因識其語於左方慶元丁巳十月庚辰朱熹

宋人八帖

彥博頓首祠部同年近累得來翰深荷勤意審美轉伏惟歡會未涯披對春中萬萬愛重彥博頓首靜萬已至且令摹書必應過夏

二

修啟近賈常行曾致拙問辱書承經暑動履淸和少慰瞻勤兼以韓城鼎銘及博山盤記不意頓得二奇物修集錄前古遺迹自三代以來往往有之獨無前漢時字故常以爲恨今遽獲斯文遂大償素願乃萬金之賜也屢患膝瘡家居絕客數日把玩無厭然古文難識當徐訪學古博識之士問之期於盡得而後已不勝珍重謹於郵中奉狀粗報已獲佳貺余未及他不宣修頓首啟原甫安撫學士座前五月廿二日謹狀

三

軾謹次傳道先生遊廬山髙韻

塵容已似服轅駒野性猶同縱壑魚出入巖巒千仞表較量筋力十年初𨿽無窈窕驅前馬幸有鴟夷掛後車莫笑吟詩淡生活當今阿買爲收書閱訖幸卽付去人送公弼郎中禹功太傅明叔教授各乞一首軾上四

轍謹賦喜雪一首奉權府運使司封郎中一笑

發函寛大一封書臥閣雍容三日余旋見雪花投【闕】落未應天意與人疎瓦幹淅淅知鳴霰畦潤漸漸想沒鉏髙會梁園遺迹在早知詞賦似相如

再用書字韻賦喜雪一首

春秋無麥似當書況復秋田水潦餘一雪耑來救焦槁千箱乞與等親疎消殘溫癘曾非藥蝕徧陳根不用鋤猶恐逺村沾未足更呼農圃問何如轍上

五

舜民再啟姻期必嘗經度舜民以初二日次洛中自爾至初六日良吉又以一行兵冗不能久畱欲於初六日財定並行並以是日納壻畱在門下翼日遂行未審可否余謹面質舜民頓首

六

庭堅頓首伏承逺歸道塗之勤未得休息而躬料湯藥至輟寢膳竊惟起居不適幸有安平之候想遂釋然矣時雨沾足春風妍暖想同家母萬福民有食麥之慶令嗣長官亦得申眉矣函作此狀候服藥者安問極不周至續亦別通啟左右矣庭堅再拜

七

栻頃在湘中嘗約刑部劉公修斜川故事城南有丘巋然因以南阜名之是歳來守桂林負此約三年矣戊戌五月與周允叔吳徳夫宇文正甫傳父登雪觀和五栁翁韻堇書以寄劉公栻再拜

行客念故里勞者思少休如何歳華新當爾天南遊涉五遇佳日品題自名流聊復揩眼病沙邊翫輕鷗和風著冠巾春意動林丘眄懷千載人孤髙諒能儔亦有一二士舉酒相勸酬未知吾故國艸木如此否政拙甘下考智短忘百憂賜歸倘幸舊盟良可求

八

敬夫寄斜川詩敍往年之約殊不知芮今病久矣非如昔時獨心不忘耳勉和一章以敍謝意芮再拜

病者不任事淹臥心自休經時不出門況復斜川遊每覿節物換怳驚時序流少年喜追逐聚散水上鷗沈舟枯水伴風帆春樹丘我病正爾許懷念老朋儔有酒不能飲徒有獻與酬故人酌佳日亦復我念否佳意寫懷抱一讀寛百憂吾君念逺民歸計未易求戊戌三月乙丑順寧閣

蔡端明一帖

襄啟前書伏審尊候萬福【闕】入京都卽休政此士君子所以自處始終也甚善甚善公綽數日前見訪【闕】齋道話終夕近日保養之【闕】頗見門戶然且能自保涓涓之【闕】久當得力州下更肅靜如前時可自遣也舟船必恐無用目下【闕】闕遣人勾還謹奉手狀問起居不宣襄上賓客七兄足下正月廿五日

林和靖二帖

逋奉白秋深體履淸適大師去後曾得信未院中諸事如常否今送到菱角容易容易謹此馳致不宣逋小簡上瑫兄座主廿二日暫倩一人引此僕去章八郎家

二

逋奉簡三君數日前曾勞下訪屬以多故未果致謝感愧感愧牓名必以見了彼珍重者果爲兩手所揞矣呵呵如因暇時許相過否馳此不宣從表林逋頓首四月十七日所托買物錢二索省是前人畱下恐未足余伺面致多感多感

此和靖眞迹聶衛公帥蜀時所得也觀其筆勢遒勁無一防塵俗气與暗香疎影之句標致不殊此老胸中深有得梅之淸故其發之文墨者類如此當襲藏之以爲珍玩元統甲戌夏五謝升孫書於南牕【子順】

我愛翁書得瘦硬云腴濯盡西湖淥西臺少肉是眞評數行淸瑩合冰玉宛然風節溢其間此字此翁俱絕俗開緘見字卽見翁五百年來如轉燭可憐人物兩相求落我掌中珠有足水邊孤墳我曾拜土冷煙荒骨難肉當時州吏歳勞問於今祀典誰登錄翁固不能知我悲聊對湖山歌楚曲我歌湖山亦不知惟有春鳩叫深竹歸來把酒弔雙緘猶勝無錢對黃菊沈周用坡翁韻西湖處士林君復結廬倒臥湖波淥百年何物傷汝廉山下梅花總寒玉滿城瓦屋鱗鱗然未信誰人能脫俗紫陌嬉春拾翠鈿歌鐘入夜燒紅燭獨教老鶴閒應門走傍湖陰濯雙足髙平範公遣使來寄以新篇勝餽肉風節文章厚且淳兩句平生成實錄才多墨妙更入神惟許唐翁和髙曲果然遺墨似其人如倚淸風捫瘦竹惜哉甫裏陸天隨不趂斯文書杞菊吳寛

湖亭路繞梅花曲石硯年年洗芳淥湖光照眼花絕塵此老當年面如玉誰應獨步難同調字豈必工終不俗城東蒼頭持捲來一夜起看三秉燭我從書法得相法骨瘦精神淸亦足有如辛苦學仙人火冷空山斷葷肉遺編舊事已陳迹五百年來登鬼錄水流花謝兩無情誰能更和西湖曲石田詩人亦淸士居不種梅翻種竹他時並作隠君論何似周蓮與陶菊李東陽

我昔孤山訪遺躅春暖西湖泛晴淥山頭艸樹不荒涼知是先生此埋玉念初茅廬結構完長吏頻顧驚流俗就中薛李最忘形湖上夜歸曾秉燭先生自樂味道腴此懷何嘗忘不足惟耽吟詠苦嗄咿役擾心兵削肌肉詩成又復恐驚世輒毀不使相謄錄誰知造物難盡藏千古騷壇傳妙曲亦有遺墨落人間畱在剡藤並楚竹見其瘦硬想其人似對靈均餐落菊陳頎

乾坤悠悠書兩幅墨光深照西湖淥人間翻覆似浮雲此紙全完如璧玉少陵瘦硬眞入評右軍姿媚宜云俗想當援筆對梅花誰用官奴把寒燭自然心畫得天妙一字百金酬不足乃知形貌列仙石帶煙霞山少肉嵓嵓气節髙百世奚假文章身後錄東坡去後古祠荒月下不聞迎送曲遺迹君家豈偶然天遣淸風激修竹憑君開卷望孤山三盥薔薇咀秋菊張淵

宋陳亞之詩

離郭居馬上回寄鄕知

回望離亭寄楚山慨然西笑入長安貪程野僕擔書引惜別鄕人駐足觀霞襯曙光烘積靄栁和春色蕩輕寒遙期此地歸來日迎取相如駟馬看

失題

呼樹止陵陽逢辰下建章奇姿標上瑞正色麗中央昭祀祠壇畔聲歌太液傍鳯教鴻作侶天與菊爲裳神雀非靈異流鶯媿彩章集污寧我類一舉戛云翔

過項羽廟

八千子弟已投戈夜帳猶聞怨楚歌學敵萬人成底事不思一个範增多

寄寶臣寺丞

萬里扶靈宅壽阡謝公純孝是家傳廬開四尺同寒士榱列三圍陋昔賢先域定生連理樹門人多廢蓼莪篇我心罔極君應念露白霜淸泣昊天

藍溪閒居

白鹿原東虎候西結廬岑寂映藍溪霜侵僧履蘭三逕秋入農歌雨一犁耽枕澑聲疑水宿拂檐山色類巖棲閉門養拙無人問揭盡陳篇日又低

開元寺淩虛閣對雪寄解唐卿【藍田】

璚滴琳花一夜凝淩虛雕檻曉來憑眼觀銀色三千界身到瑤臺十二層玉灑砌塵供庾斛粉融檐水妬房陵化人宮好分明在恨不同君把袂登

雉媒

朱冠衮背一何鮮聲厲情驕目悍然若道物情皆錫類雉媒爭似鴆媒賢

還劉處士先令公鄩功名錄【劉公事朱梁】

當年力戰蕩妖氛十萬雄師四七勲將略妙欺班定逺家聲髙過李將軍銘圖魏鼎文猶在筆勒燕山迹尙分今日閒披有遺恨可憐生不遇賢君

讀劉蕡防【以指斥貴幸不顧忌諱有司知而不取】

藥石危言治亂箴賈生晁錯是知音可憐當日司文者不畏人言合愧心

謝人三峯朱柿

烏椑珍果益丹明新折紅林蔕尙靑漿冷夜凝仙掌露味甘秋剖楚江萍圓堆玉椀櫻難並剰薦金樽酒易醒應念茂卿消渴者整籃封貯到云扄

過田文墓

當年聞奏雍門琴話著池臺淚滿襟何況今朝陵谷畔池臺無迹可追尋

對雪寄崔仲裕【時在藍田聞崔在酒捨】

奪鶴韜霞勢漸濃捲簾庭館好支笻乘槎路濶寒凝凍種玉畦平曉被封天上瑤宮當月圃海中銀闕聳鰲峯思君不得同吟賞知在旗亭第幾重

南齊

曲江歡宴侍華裾舞拍歌琴藝有餘獨有純臣王叔寶解陳封禪一篇書【南齊太祖曲江宴羣臣各使效伎藝褚淵彈琵琶王僧防彈琴沈文季歌張敬兒舞王敬則拍王儉曰臣無所解惟解誦書因跪帝前誦相如封禪書帝笑曰此盛徳之事吾何以防之】

湖上逢漁者

雨蓑煙笠洞庭秋獨蠒綸輕一葉舟擬共停橈醉天幕緩歌濯足不回頭

秋日端居

暑退蚊雷靜門關雀刺稀露莎蛩自急星樹鵲何依井臼貧𨿽樂溪山逺未歸時情似秋雁一一背寒飛

讀子虛賦

聽辭深恨不同時及到同時位太卑爭似唐皇將頗牧禁中言下用無疑

陳公亞之三十丈復不逮承其教誨也事業在卿士大夫者以補國利民傳復少於先子遺書中得公啟問詩章讀之往往意在棲退若送行閬中詩公時爲審刑官朝中望譽始充大已有乞醉墦間之嘆是知君子自重而不苟合者虞富貴以非道而至如盜窬禽暴焉則非道者惡得而及之然後踐履無非義施張莫不仁事功可勝紀哉公忠言美庸固易考淸逺之趣疑多在文章常恨不得盡之熙寧九年冬居彭城公孫師仲出雜詩槁一卷詞格秀古造句愈工則入澹泊愈深若借宅云四壁舊貧寧畏盜一枝𨿽小易容巢贈無已師云他年逺公社若个是遺民藍溪閒居云露侵僧履蘭三徑秋入農歌雨一犁秋居云井臼貧𨿽樂溪山逺未歸貽漁者云擬共停橈醉天幕緩歌濯足不回頭聞之者孰不灑然而若醒超然而自愛復疑在文章者今一卷之槁已得如是之多固足爲喜又得玩君子始終之尙篤吾所好顧何樂如之詩大小二十二篇閬中送行不預焉逸者可知已十一月三日曲阜顏復書

穆覽詩緬想風迹而欽鹽鐵君趨尙逺矣

書故三司副使陳公詩軸後

破錦囊開玉振金舍人胸次右丞心爲時黼藻衣冠藪與國丹靑翰墨林慷慨似誰雙舞劍風流隨處一歌琴燕貽苦志追先烈子夏何須論淺深元丰二年三月廿三日陳畱張徽

元丰四年七月於吳興始識公孫師仲師道遂得公之遺稿以觀長樂林希

天聖中先太尉與故相國龎公同爲郡牧判官故省副陳公與龎公善光以孺子得拜陳公於榻下元丰二年八月乙丑晦陳公之孫法曹過洛以公手書詩稿相示追記五十年矣烏乎人生如寄其才志之美所以能不朽於後者賴遺文耳苟無賢子孫其湮沒不顯於世可勝道哉光竊自悲侍公之久今日乃得睹公之文又喜法曹君之賢能顯融其先烈是敢嗣書於羣賢之末涑水司馬光

陳公固所嘗聞然不及見也今公之孫以公詩爲示讀之亦足以想見其風采矣元丰四年七月一日髙郵孫覺題

故三司副使吏部陳公軾不及見其人然少時所識一時名卿勝士多推尊之邇來前輩凋喪略盡能稱誦公者漸不復見得見其理言遺事皆當記錄寶藏況其文章乎公之孫師仲出公之詩廿五篇以示軾三復太息以想見公之大略云元丰四年十一月廿二日眉陽蘇軾書

轍頃在南都傳道陳君以鹽鐵公詩艸相示轍甚愛公詩之精且嘉君之孝恭不墜世徳後六年自歙州還京師見君於酇陽復出此詩爲示不可以再見而不之志也丙寅正月七日趙郡蘇轍題

故吏部彭城陳公在仁廟時以禦史奉使關中積以故人子見公又見之於河內其後五十年見公孫於淮南於是獲見其詩稿伏而嘆息蓋不敢少有述焉也卽幸而有如平日公以父黨教之讀書可也如與之言詩則未可也已元祐六年春二月十三日山陽徐積書世雄竊伏吏部陳公之賢與令徳之孫以顯融其後皆見於名卿偉人之所論載幾與成書矣世雄不復形容其略獨念元丰壬戌間初識傳道於松陵獲見此書又三年一解後無已於京師今廿有二年矣而二君皆以不遇卒崇寧癸未端午傳道之子孝友復抱此書泣以相過撫捲悲懌益以知臧孫之有後竊意此書自是與陳氏之祖孫隠矣疑其可自致於斗牛之間者金石所不能礙也南蘭陵錢世雄書

如彼泉流必有源陳家詩律自專門後山得法因鹽鐵不減唐朝杜審言嘉定丙子冬孟二十四日眉陽任希夷敬題

按陳公名洎彭城人國朝正史實錄俱無傳然常以歳月考求公嘗歷知懷州審刑院寶元間自屯田外郎爲副端尋陞臺端已而出漕京西淮南京東慶曆五年轉吏部外郎加直史館攺使監梓路六年入爲度支副使尋轉鹽鐵後山集載皇祐元年以副使行河還卒今史亦失書信矣史之多散逸闕遺司馬遷所謂滅功臣賢士大夫之業不述非此之謂與倘非因詩卷長畱天地間曲阜長道顏公候官宏中鄭公而下諸大賢表而出之則公之景行懿文世之知者益鮮矣𨿽然公之行事不得書於史冊得見裒述於諸大賢輯成巨軸於百年之後又獲歸諸博雅君子之藏使當世士大夫玩繹嘆詠之不足則其榮何必在彼一時之遇乎嘉定癸酉中秋十七日眉山李題

曾氏諸帖

五十郎久不得書計侍二十嫂同諸弟各安此中如常不知汝已納婦未必不輟講學爲文有新文詩寄來看此外且須倍自謹愼每事三思不可因循自肆取誚鄕裏也愛汝至切故及此言能相聽否余惟與諸弟多愛晉晉行者修學必漸成立更且勤學蠻哥亦計長進郡君傳語廿【闕】已下更不別書各好將息爲祝陳家四十八娘必常得書計安計安二月五日啟咨三十郎頗自成否且更勉之

二

肇啟疎聞問方深企想辱書甚以爲慰詢後安否如何衰薾比幸安完他不復道閒居講學想甚自得尙阻披見千萬厚愛艸艸不悉肇手啟宋親茂才

三

五十郎人來得書甚慰逺念卽日同汝母五十七以下一一安樂此中如常諸不復道知漸習舉業甚好莫須入州學否且更勉勵自立不可更作少時可悔事也五十七等修學有次第否各須勤學不可因循有文字寄來看此外與汝母各好將息陳郎四十八今在【闕】處已到官未因書言來人回艸艸五月四日啟付五十郎甫伯仲宰上

久傳佳句愛灊山爲愛山奇景物閒今日折腰縻吏職欲圖捧檄慰親顏江涵狄潦鱸魚美岸入春【闕】荻筍斑粗有時饈供養爼敢辭碌碌守門關

曾兄恵然見臨篤敍世契示以先哲遺墨稽首敬觀因題其後

家傳文獻六經香袖有驪珠日月光喬木陰陰人已逺袛應故笏是甘棠嘉泰壬戌七夕前三日豫章李大異

四

布啟被召經途特辱垂訪迫於行役不及謁謝幸冀財恕乍逺保愛爲祝聊奉啟代面敍不宣布手啟上徐君茂才足下

五

布叩頭爲別滋久良以馳想每辱書示審【闕】況佳福兼承旦夕遂還侍下趣裝諒亦勞止新淦去此不逺因風頻問爲佳爾未相見間多愛多愛五娘子不日離家想離戀不易更宜寛中加愛六妗已下一一同此伸意爲煩惱中未及子細不訝不悉布叩頭宋親茂才熹未冠而讀南丰先生之文愛其詞嚴【一作淸】而理正居常誦習以爲人之爲言必當如此乃爲非苟作而於王子發舍人所謂自比劉向不知視韓愈爲何如者竊有感焉今乃得於先生之族孫濰見其親筆不勝嘆息文昭公字頃嘗於長樂僧捨見之至於湘潭文肅之書則亦今始得觀也紹興甲寅夏四月廿二日新安朱熹書於宜春昌山渡乏客捨

味南丰先生右軍墨池記方勉學者進於道徳何暇役心字畫間者今觀此帖亦未嘗不善也新安朱公因覩親筆而極論先生之文蓋璧慶元初與公同在史院暇日評本朝諸老之作公所推許視今卷中語一同又爲璧誦範貫之奏議集序不遺一字時公春秋已髙彊記猶爾況其論說魁偉闡明聖眞蓋將與先生並傳於千載而未知孰爲先後也染翰工拙宜公所略而獨有感於斯文視先生記墨池之意亦何以異哉嘉定元年四月眉山李璧

南丰兄弟之文自成一家嘗得玩誦其翰墨及湘潭帖今始見之道夫力學當世其家所勉之而已嘉定戊子上已後二日吳郡衛注書於臨川驛舍

觀道夫寶藏先世手澤文獻所存斑斑可考玆孝子慈孫之心也嘉定元年孟夏甲子永嘉徐誼敬書於豫章襟帶堂

陳后山謂向來一瓣香敬爲曾南丰幼誦是詩曁讀先生元丰類稿其言必止乎仁義誠一代之儒宗是知當時學者起敬起慕後山獨發之吟詠也先生手澤散逸族屬居多族孫道夫講書摭其所有寶藏惟謹合諸祖翰墨刋成大軸一日過訪盡出以見示再拜敬觀家學之淵源端有自來矣道夫之尊府艇齋先生早遊韓呂之門旋謁名公大老琢磨講貫學成行尊曾不求於聞逹偉哉區區幸觀先哲之典刑更識名門之文獻斂袵爲之三嘆道夫篤志切問卓然自立於鄕曲成謂克世其家云嘉定辛巳五月上澣襄陽王【闕】謹書

曾君道夫出示先世手澤斂袵拜觀之餘敬題二小詩嘉定壬午下元日里人聶子述

香瓣平生滿意燻更參曲阜問關津只疑黃閣官尊貴不敢近前丞相嗔

一門翰墨森圭璧諸老題評粲錦花珍重云仍好收拾夜虹貫月定君家

頃年嘗見曲阜手澤於番陽彭尙書家後又兩見文肅眞帖然忘其處所矣若南丰與湘潭翰墨則未之見也來撫訪迹故家於是識湘潭之孫濰而因得盡窺其先世四君子典刑𨿽紙敝墨渝生意然故在不謂衰暮潦倒猶有此一幸遇也敬書以志喜嘉定癸未夏浚儀趙汝談

予平生閱前輩翰墨不少獨南丰相潭文肅文昭手澤𨿽在鄕裏乃未之見道夫曾兄一日出此軸以相示見其書猶見其人焉斂袵讀之所得多矣若夫四公之文章履行近世諸賢已自著語無所容喙姑紀歲月以附捲尾嘉定甲申夏六月甲午里人董居誼

荊公南丰皆以淡墨片紙荒率行艸而人往往從其後收之易世之後敬之如此此如欹破防煨半芋振衣迎客客主無語而意自消因思少年舉子一門三第非四方所少功名富貴竟亦何足復道惟人自有集列爲三文大者見稱歐曾此大江以西文山文水太平星聚諸賢福力左提右挈流風余澤不乏不衰是以至此也而非一家之慶一人之祿一書生之所能也此卷家乘在流落爲多在文獻爲少蓋後又百八九十年而徴宋猶有存焉廬陵劉辰翁

文定公書如謝家子弟𨿽時偃蹇不端正自爽塏有一種風气文肅公書如髙麗使人抗浪甚有意气文昭公書如玉環擁腫自是太平人物湘潭公書如吳興小兒形𨿽未成而骨體甚雋一日見此眾妙何其幸與丁亥四月十八日陳黃裳觀

卽文公之書翰可以盡情而謹禮趙侯履常之說得之觀曾君之致力於艱阨可以知其爲人傅侯仲珍之說得之文公之盛徳固學者所當法曾君之尙義其亦豈易及哉寶慶二年上元日西山眞徳秀書

廣賢曾堂賓出示先世手墨敬題廿八字滕斌

西風吹老髩銀霜幾度靑山送夕陽回首淵明今已矣黃花猶帶晉時香

吾鄕文物之盛莫逾曾氏一門者南丰兄弟之後有艇齋景建焉艇齋之聞孫廣賢袖示先世遺墨讀竟爲之暢然噫樂其所樂憂其所憂安得復見斯人也哉鄕後學吳澄敬書

前人手澤滿修椽歳月無多已棄捐誰似文安遺帖在至今珍襲作家傳

片言流落總吾師防稿諄諄妙救時但恨故家三四紙起人無限後來思大徳丁未六月望旴晚周端禮南丰而後艇齋君忠義詞章萃一門手澤流芳淩劫火欽承猶得到來孫大徳丁未立冬日前宮講陳隨隠拜題

招子拜觀帖後內翰文昭公三書云五十郎者吾六世祖司直公尊行也【公乃艇齋父諱晦之字仲共】內翰乃司直公之叔祖故作書以此稱之其帖【闕】故云叔翁批蓋三帖是家書耳先世未嘗附焉觀雁湖李公之跋則可見矣先君恐其遺散遂附於諸帖之後招子因參其家傳考其第次始得知焉乙亥冬隨侍先君避地稠原至於駝山屢遭鋒刃之阨此帖此身甚於艸芥殆幾於不保矣幸神其擁防與他書表裏佩在左右一旦遂爲不失之物眞可謂奪之虎口而得之龍頷也嗚呼經此一番大變故而所攜盡爲一空可爲當日憾然此生尙存斯文未喪猶可爲後來慶𨿽則神者相防而亦莫非祖宗有靈防防之中陰實相之也當是時如髙大父艇齋文安贊述及晦庵先生朱文公所與曾大父適軒講書十七帖俱在囊中其所謂贊述者僅存一軸而文公墨帖止存四五紙如此書則全璧依然靑氊再復至今爲全書爲我家故物於斯弗失矣招子暇日重爲緝理遂得以窺先代四祖染翰之盡其心文安講書收拾之盡其力祖考二君珍藏之盡其功傳流三百年間紙未獘而墨未渝也嗚呼一經靖康之變再歷開慶之擾終更徳祐之厄異書奇文古篆名迹至於冺沒澌盡與之俱化者亦不少而此帖巋然獨存尙傳千載曾不與之俱化吁可怪也夫若使後人觀之聳然駭愕當撫捲而三嘆也爲之子孫者又安敢失墜而忘其祖宗付托之意哉故予題其帖曰傳家之寶云歳在惇牂季狄菊前一日八世孫招子百拜謹書於跋尾

蘇東坡楚頌帖

吾來陽羨船入荊溪意思豁然如愜平生之欲逝將歸老殆是前緣王逸少云我卒當以樂死殆非虛言吾性好種植能手自接果木尢好栽橘陽羨在洞庭上柑橘栽至易得當買一小園種柑橘三百本屈原作楚頌吾園若成當作一亭名之曰楚頌元丰七年十月二日書蘇文忠公以元丰七年量移汝海四月離黃州五月訪文定公於筠七八月之交畱連金陵度九月間抵宜興而十月二日寫此帖聞通眞觀側郭知訓提舉宅卽公所館不知凡畱幾日也已而至泗州過歳除八年正月四日乃行道中上書乞歸常州三月六日在南京被旨從所請回次維揚有歸宜興畱題竹西三絕蓋五月一日也同孟震遊常州僧捨又有湛湛淸池五月寒之句而謝表云今月二十二日到常州訖疑卽五月也是月復朝奉郎起守文登次韻賈耘老云東來六月井無水假看古堰橫轟牛七月二十五日與杜介遇於潤之金山贈以古詩皆赴登時所作其冬到郡五日而召自此出入侍從以及南還逮靖國辛巳北歸竟薨於常集中班班可考種橘之約遂墮渺茫矣此帖今藏寓客董伯捄家董氏世爲東秦名儒曾祖曁大父在髙皇時繼掌外制士林榮之伯捄亦篤學嗜古能濟其美者也公熙寧中倅杭沿檄常潤間賦詩云泉山下土如濡陽羨溪頭米勝珠又有買田欲老地偏俗儉之語卜居權輿於此元祐八年五月十九日任禮部尙書辧禦史黃慶基論買田事云責黃州日買得宜興姓曹人一契田段因其爭訟無理轉運司已差官斷遣不欲與小人爭利許其將原價收贖今公孫曾猶食此田豈曹氏理屈不復可贖耶抑當時所置不止此也

菩薩蠻

買田陽羨吾將老從初只爲溪山好來往一虛舟聊從造物遊有書仍嬾著且謾歌歸去筋力不辭詩要須風雨時

滿庭芳【並序】

予居黃五年將赴臨汝作滿庭芳一篇別黃州旣至南都蒙恩放歸陽羨復作一篇

歸去來兮淸溪無底上有千仞嵳峩畫樓東畔天逺夕陽多老去君恩未報空回首彈鋏悲歌船頭轉長風萬里歸馬駐平坡無何何處是銀潢盡處天女停梭問何事人間久戲風波顧謂同來稚子應爛汝腰下長柯靑衫破羣仙笑我千縷掛煙蓑

右詞作於元丰八年初許自便之時公𨿽以五月到常州尋赴登守未必再至陽羨也軍中謂壯士馳駿馬下峻阪爲注坡其云船頭轉長風萬里歸馬駐平坡蓋諭歸興之快如此印本誤以注爲駐耳今邑中大族邵氏園臨水有天逺堂最爲奇觀取名於此詞云主簿朱冠卿

宜興續編圖經四事

黃土去縣五十五里東坡與單秀才步田至焉地主以酒見餉謂坡曰此紅友也坡言此人但知有紅友而不知有黃封眞快活人邑人舊傳此帖今亡

長橋元丰元年火焚四年邑宰褚理復立榜曰欣濟未幾東坡過邑爲書曰漢周孝侯斬蛟之橋刻石道傍崇寧禁錮沈石水中

東坡初買田黃土村田主有曹姓者已鬻而造訟有司已察而斥之東坡移牒以田歸之

邑人慕容輝嗜酒好吟不務進取家於城南所居有雙楠並植如蓋東坡訪之目爲雙楠居士王平甫亦寄以詩予自紹興癸酉迄淳熙己酉二十七年之間凡六至宜興屢欲考東坡在此月日而未暇也今者避暑杜門因觀玆帖略裒遺迹如右其詳則俟博物之君子七月二日東裏周必大題

坡老墨迹三尺童子亦知敬之重之不待贅語惟其處羈困流落之餘而泰然不以窮逹得喪累其心此坡老之所以深可敬重者予故表而出之壬戌季夏中瀚淸源曾從龍君錫書

謝太傅東山之志始末不渝迫於委寄悵然自失李文正公辭榮鼎軸便欲爲洛中九老之會竟以事奪蘇文忠公亦欲買田陽羨種橘荊溪南歸及門賫志以歿士大夫出爲時用𨿽致位通顯皆有歸營菟裘之心然系縻於君恩推葺於私愛獲遂其初志者幾人余蒙同官董掾出示先世所藏楚頌帖三復而有感焉敬書其末嘉定辛未閏月七日溫陵莊夏子體書於江寧館東坡公欲買園種橘於荊溪之上然志竟不遂豈造物者尙有所靳耶而楚頌一帖傳之後世爲不朽則又非造物所能靳也孟頫題

歐公家潁川坡老田陽羨是皆非吾土而乃此畱戀種橘知何時何時歸去兮歸而謀之婦惜無李衡妻滕斌坡仙足迹徧天下到處卽視爲傳捨作冷泉主蒜山房客海北天南九萬里風何時果能稅駕晚歸陽羨將卜居逍遙遊乎田野楚頌之謀未成楚些作矣惜也南陽仇逺與古涪文心之新城羅云叔同觀於西湖之東南荒九死幸生還種樹書成手自刪赤壁夢難同楚頌洞庭樂不減商山人生墮地少如意老子對天無愧顏千古菟裘有遺恨斷圭殘璧自人間錢塘白珽

楚國大夫曾頌橘眉山仙子欲求田荷衣千古秋風急底用臨文更惘然丹丘柯九思題

泰定二年乙丑四月十五日京口郭畀張監陵陽牟必勝同觀於宜晚樓

人生到處知何似卻似飛鴻踏雪泥泥上偶然畱指爪鴻飛那復計東西此蘇長公詩也弼嘗謂非東西南北人未必深領其意而此帖亦一指爪也九思謂臨文更惘然信哉張弼識

坡公楚頌帖予舊藏其石刻而缺其後二行頗以爲恨蓋其石已亡也吾友李舍人應禎乃得其眞迹來示覽之躍然蓋當宋嘉祐初公登進士第與同年蔣之奇聯宴席談及陽羨山水之勝約終老此池後竟買田其間爲定居之圖今觀周益公題此帖以公自海外歸薨種橘之約遂墮茫若爲公深惜者嗚呼公之志大矣所欲爲於天下而未遂者特區區一園亭之間三百木奴而已乎吳寛謹題

東坡州帖二

蘇州定院學佛者卓契順謂邁曰子何憂之甚州不在天上行卽到耳當爲子持書問之紹聖二年三月三日契順涉江度嶺徒行露宿僵僕瘴霧黧面蠒足以至州得書徑還予問其所求答曰契順惟無所求故來州若有求者當走都下矣苦問不已乃曰昔蔡明逺鄱陽一校耳顏魯公絕糧江淮之間明逺載米周之魯公憐其意遺以尺書天下至今知有明逺也今契順𨿽無米與公然區區萬里之勤倘可以援明逺例得數字乎予欣然許之獨愧名節之重字畫之妙不逮魯公故爲書淵明歸去來辭以遺之庶幾契順托此文以不朽也東坡居士題

東坡書𨿽自成一家然其用筆一一皆出古人故能名世傳後耳若率意師心自以爲盡善盡美其誰肯從我也耶

東坡先生飽喫州飯𨿽患難流離而忠義之气終不可屈折故字畫視平生爲尢偉叔黨嘗謂先生筆法師顏魯公而潘延之語潁濱亦然此帖實援蔡明逺例豈獨其事之偶同所謂字畫之妙名節之重蓋於公無愧焉陵陽牟巘書

淸風不逺一萬里古墨至今三百年爲予寄語雪座老相逢已卜歸來篇南陽徐天翼

契順南行志亦堅州墨迹尙依然臨文已識坡仙意不必淵明第一篇

齊東劉九萬

坡仙气節文學冠冕百世下至樵夫漁父皆知其名而當時權幸媢疾惡憎反眼切齒必欲寘之死地不知公姜桂之性到老愈辣𨿽放浪嶺海而浩然之气峣然之節以詩文自娯曾不少挫契順一緇衲耳乃能不逺數千里持書問亡恙至舉顏魯公以字遺蔡明逺爲請擬人必以其倫順亦賢矣縉紳之士聞其風者能不有愧也哉梅泉叟王方叔書

東坡恕察帖

令弟不及別幅惟恕察見捨弟幸爲道無恙也浙中有幹示諭軾再啟

右宋文忠公蘇翰林恕察眞迹言簡而意足忠厚之气藹然奎章閣學士院鑑書博士柯九思跋

觀文忠公恕察帖辭簡意眞猶有晉宋間風流余意豈若宋末年繁文陋書爲可厭哉遂昌鄭元祐敬觀

東坡書蔡詩帖

天際烏雲含雨重樓前紅日照山明嵩陽居士今何在靑眼看人萬里情此蔡君謨夢中詩也僕在錢塘一日謁陳述古邀予飲堂前小閣中壁上小書一絕君謨眞迹也綽約新嬌生眼底侵尋舊事上眉尖問君別後愁多少得似春潮夜夜添又有人和雲長垂玉筯殘妝臉肯爲金釵露指尖萬斛閒愁何日盡一分眞態更難添二作皆可觀後寫不知誰作也

杭州營籍周韶多蓄奇茗常與君謨鬭勝之韶又知作詩子容過杭述古飲之韶泣求落籍子容曰可作一絕韶援筆立成曰隴上巢空歳月驚忍看回首自梳翎開籠若放雪衣女長念觀音般若經韶時有服衣白一座嗟嘆遂落籍同輩皆有詩送之二人者最善胡楚雲淡妝輕素鶴翎紅移入朱欄便不同應笑西園舊桃李彊勻顏色待東風龍靚云桃花流水本無塵一落人間幾度春解佩暫酬交甫意濯纓遂作武陵人固知杭人多慧也

只今誰是錢唐守頗解湖中宿畫船曉起鬭茶龍井上花開陌上載嬋娟白樂天蔡君謨陳述古蘇子瞻皆杭守也

老卻眉山長帽翁茶煙輕颺髩絲風錦囊舊賜龍在誰爲分泉落月中

三生石上舊精魂解後相逢莫重論縱有繡囊畱別恨已無明鏡著啼痕

能言學得妙蓮華贏得春風對客誇乞食衲衣渾未老爲題靈塔向金沙

丹丘柯敬仲多蓄魏晉法書至宋人書殆百十函隨以與人弗畱也他日獨見此軸在幾格間甚怪之及取觀則吾坡翁書蔡君謨夢中詩及守居閣中舊題也第三詩以爲不知何人作其軒轅彌明之流與陳太守放營妓三詩亦辱翁翰墨流傳至今信亦有緣耶捲後多佳紙敬仲求集作詩識於後賦此四詩是日試郭玘墨但目疾轉深不復能作字又不知年歳後𨿽若此者亦尙能作否臨楮慨然至順辛未二月旣望蜀人虞集書

山中覆鹿拾焦葉眼底生花【闕】明不道人生從夢寐新詩猶話夢中情

緑牕度曲初含笑銀甲彈箏不露尖人生莫待頭如雪華屋春宵酒屢添

雲中初下勢如驚白鳯蹁躚雪色翎多少舊遊歌舞地不堪回首又重經

桃花扇底露唇紅不復梳妝與眾同一曲山香春去也荼防無語謝春風

一顆摩尼不染塵瑤池圃度千春寥陽殿裏云深處誰似當年解佩人

三月旌旗幸玉泉牙檣錦纜禦龍船千官車騎如雲湧楊栁梢頭月色娟

長憶眉山鶴髮翁舊時阿閣贊皇風如今流落那堪說黼黻文章似夢中

鼓瑟湘靈欲斷魂洞庭波浪不堪論遙知舊賜宮袍錦雙袖龍鐘總淚痕

興聖宮中坐落花詩成應制每相誇廬山面目秋來好自杖靑藜步白沙此卷天歷間得之都下予愛坡翁所書之字峻拔而淸麗令人持玩不忍釋手故侍書學士虞公見而題之予攜歸江南會荊溪王子明同予所好攜之而去他日再閱於環慶堂俯仰今昔爲之慨然因走筆盡和卷中之詩以舒其悒郁之气旁觀者子明之兄徳齋淮南潘純金壇張經長安莫浩至正三年夏五月丹丘柯九思書

日將公事湖中了醉入重城列炬明自古大藩財賦地古人偏得賦閒情

謝女嬌吟雪比鹽北臺馬耳見雙尖衲衣政索歌姬笑不待春寒繡被添

寫韻軒中塵不驚與誰同躡鳯凰翎采鸞可惜情緣重只合淸齋寫道經

釵頭新緑荔枝紅那與江桃色味同聞道端明新進譜一時殿閣起薰風

香辟春寒玉辟塵流酥斗帳醉和春一雙明月都無價寂寞人間第二人

江南在處煙波好浪迹先生不上船近就闔閭城外宿可憐霜月夜娟娟

靑城樵者一衰翁寫罷烏絲滿袖風消得玉堂金硯匣至今傳入畫圖中

聽碾龍怯醉魂分茶故事待誰論纎纎玉椀親曾見袛有春衫舊淚痕

白公種竹蘇公栁談笑功名後世誇依舊葑云三萬丈斷橋誰與築隄沙奉同柯丹丘前後用韻凡九章言無倫次且有廣平媚語之罪信識法者懼也癸未冬十一月九日吳郡張雨爲子明王君寫

盈盈秋水眼波明脈脈逺山螺翠橫西北風帆江路永片雲不度若爲情

雨挾江潮來浦口霜雕木葉見山尖寒波曾照飛鴻影髭雪朝朝與恨添

風雨翻江夢裏驚忽思風馭綘霄翎世間安得麻姑爪癢處爬搔憶蔡經

湖邊牕戶倚靑紅此日應非舊日同太守與賓行樂地斷碑荒蘚臥秋風

奎章閣下掌絲綸淸淺蓬萊又幾塵三十六宮秋寂寂金盤零露泣仙人戊申十月十七日瓚

蔡公閩嶠雙龍璧蘇子儋州萬里船何似歸田虞閣老醉吟淸夜月娟娟

嗜酒狂吟禿髩翁華陽壇館百花風晚年傳得登眞訣歸臥南山澗谷中十九日又追和虞奎章韻

東閣小詩書夢破後堂殘醉燭花明春風客散茶香在寂寞人間萬古情

紅入兩顴春意滿翠籠雙袖曉寒尖𨿽知別後情難識也覺愁中醉易添

彩筆詩成舉坐驚素衣新剪鳯毛翎多情應是蓮花女畱得銀箏金字經

透海丹砂一粟紅前身宜與後身同就中只換神仙骨塵業何由到素風

滄海桑田復幾塵東風惟見落花春須知剰水殘山外冰雪肌膚別有人

蜀人文采相先後多在西湖載酒船腸斷至今湖上栁空殘眉翠簇連娟

三百年來此兩翁詩人情性道人風醉中還佀毘耶老花雨紛紛一笑中

梅花香冷返冰魂往事茫茫迹未論寶劍已隨龍化去誰憐水上刻舟痕

賦罷仙人萼緑華金聲玉色眾中誇歸來世上空塵土云白江淸月滿沙洪武十四年歳在辛酉秋九月朔義興馬治

趙氏鐵网瑚卷三﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网瑚卷四

明趙琦美編

東坡琴操帖

瑯琊幽谷山水奇麗泉鳴空澗若中音會醉翁喜之把酒臨聽輒欣然忘歸旣去十餘年而好奇之士沈遵聞之往遊以琴寫其聲曰醉翁操節奏疎宕音旨華暢知琴者以爲絕倫然有其聲而無其辭翁𨿽爲作歌而與琴聲不合又作楚辭作醉翁引好事者亦倚其辭以制其曲𨿽粗合韻度而琴聲爲詞所繩約非天成也後三十餘年翁旣捐館捨遵亦歿久矣有廬山玉澗道人崔閒特妙於琴恨此曲之無辭乃譜其聲而請於東坡居士爲補之云瑯然淸圜誰彈響空山無言惟翁醉中知其天月明風露娟娟人未眠荷蕢過山前曰有心也哉此賢醉翁嘯詠聲和流泉醉翁去後空有朝吟夜怨山有時而童巓水有時而回川惟翁無歳年翁今爲飛仙此意在人間試聽徽外三兩二水同器有不相入二琴同手有不相應今沈君信手彈琴而與泉合居士縱筆作詩而與琴防此必有眞同者矣本覺法眞禪師沈君之子也故書以寄之願師宴坐靜室自以爲琴而以學者爲琴工有能不謀而同三令無際者願師取之元祐七年四月廿四日蘇軾書

荷蕢過山前曰有心也哉此賢志士仁人愛國愛民之心千古一轍也故曰思翁無歳年又曰此意在人間蘇公可謂不孤後學矣紹熙壬【闕】州尹江陵項安世書予嘗得坡翁此紙紙尾八印爛然莫知爲何人所藏也一日偶閱虞邵庵文集至李梅亭續類槁序謂梅亭爲宋中書舍人直學士院寶章閣侍制臨川李公劉字公甫而備述其入蜀歷守崇眉進總漕事並總蜀帥成都守本路憲四川都大賣茶買馬等司凡八印且謂公平日所得圖書輒以八印識之予因出此紙視其印文皆合乃知嘗爲李公所藏無疑邵庵又言公圖書近時或散失民間猶及見什伯於一二安知此紙非及見者耶然類槁序邵庵爲其孫積而作去公未逺且其子孫知好文事已有散失之語而予乃欲聚而得之不亦愚耶坡翁翰墨尙俟博雅君子品評未暇論予特喜知其所自出而猶有可嘆息者在故題之成化庚子二月壬戌寛書

東坡書師法顏魯公其行書類楊凝式維摩經書吾友原博書又宗坡翁防勲翰墨間則太師眞傳在鹿塲居士矣此醉翁操曾經李梅亭八印所識知爲至寶苐細翫其轉折之間滯而不勁不能無鐵石之疑然其紙似嘗入水豈爲蛟龍所吞吐而然與大雅云𨿽無老成人尙有典刑此豈特典刑而已庚子年五月丙午昆山陸釴題

東坡村醪帖

村醪二尊獻張平陽

萬戶春濃酒似油想須百甕列牀頭主人日飲三千客應笑窮官送督郵

詩裏將軍已築壇後來裨將欲登難已驚老健蘇梅在更作風流王謝看口出定知詩滿腹瘦生應爲語雕肝【闕】灑落江山外畱與人間激儒官

張公髙躅不可到我欲挽肩才覺難事業已歸前輩錄典刑畱與後人看詩如琢雪淸牙頰身覲飛龍吐膽肝少負淸名晚方用白須翁竟作郎官

東坡先生一時翰墨衣被天下𨿽中更禁絕而流傳猶多以集之寡陋所見何啻百十𨿽老少工拙不同要是天人風致非凡俗所可知也仙井虞集書

古人不可見所可見者紙上之遺文耳故誦其詩律者如聞其言觀其書法者如對其人公所以爲百世士者詎非此耶惟具眼者知之陳復【芝嵒】

張宣公云坡公結字穩密姿態橫生一字落紙固可寶玩而況其平生大節如此忠義之气未嘗不蔚然見於筆墨間也眞可畏而仰哉此詩字畫𨿽出於一時率然之作以南軒之言求之信可寶也龜蒙後學孔濤題右東坡先生詩凡六首集中皆闕不載他日好事者或爲之補遺尙有取也至順元年九月二十日後學東陽黃溍書

甘露滅謂歐陽文忠公不喜肥字而誇杜子美獨貴瘦硬東坡先生作詩曰杜陵評書貴瘦硬此論未公吾不憑短長肥痩各有態玉環飛燕誰敢憎今觀此卷筆畫秀整可謂丰妍者也況是六詩皆集中所失載良夫得之遂幽軒中與士君子一時賞覽溪山佳气不啻頓增十倍噫前古名賢翰墨不幸淪落浮俗富家十襲寶祕卒爲蠧魚窟宅與塵同盡者比比有之聞良夫之風亦當少愧西麓山人智及

東坡先生詩筆髙妙今古豈俟予言之而此卷固不可得也況仙井虞公芝嵒陳公山東孔公東陽黃公四君子之贊詞翰又絕世尢不可得也以二不可得而言之非寶而何洪武辛亥春馬生持此卷來予深愛之以置諸左右又一年壬子秋八月旣望又六日中吳徐達左謹書

坡翁此卷筆意似徐季海尢覺天眞爛漫也癸丑中秋同王季耕觀於徐良夫之耕漁軒倪瓚

東坡先生世所罕有其墨迹之眞者良夫今藏此卷豈易得哉吳郡張朝【一作常】明

此卷舊藏光福徐良夫教授家據東陽黃文獻公題識詩凡六首今耕學翁得之已亡其半可惜也然吾聞良夫所藏髙編大冊一字不存者頗多則此卷𨿽脫落爲幸甚矣且徐皆出偃王春秋時徐子章羽被執子孫散處揚徐間今耕學與良夫同姓且同裏此卷之在耕學猶在良夫也爲幸益甚嗚呼楚人得失孔子鄙之吾恐故家子孫得以借口也故拘拘於徐云若夫坡老聲畫之妙前輩論之詳矣區區末學何足以知此成化戊戌歳春二月癸卯延陵吳寛題

後十八年載觀於葑門錢氏爲之慨然寛

東坡艸書

與頓起孫勉泛舟探韻得來字

余謫居黃州州通判承議郎孟震字【闕】之頗與予相善光州太守曹九章以書遺予【闕】朝中士大夫謂之孟君子予徐察之眞不忝此名也震鄆人及進士第無他才能然方京東狂人孔直溫以謀反下獄事連石介守道之子一旦捕去且四出捕人不已震與守道𨿽故素不識韓魏公以書抵公具言直溫狂人無能爲而守道以直道死其故家流風決非與狂人通謀者魏公感嘆卽

爲上【闕】如震言以故直溫獄【闕】

慶其所全活甚眾震【闕】宇中有一泉甚淸大旱不【闕】余因名之君子泉而子由爲之記元丰六年十一月七日記

蘭池虞堪謹觀

右蘇文忠公眞迹一卷公之書縱橫斜直𨿽率意而成無不如意深賞識其妙者惟涪翁一人圜活遒媚或似顏魯公或似徐季海蓋其才徳文章溢而爲此故絪緼郁勃之气映日奕奕耳若陸柬之孫防禮周越王著非不善書寘之顏魯公楊少師蘇文忠公之列則如神巫之見壺丘子矣癸丑八月八日倪瓚

古人之墨迹𨿽更千百載愈久而人愈重者何哉非惟重其字蓋敬其人也坡翁之名貫於古今樵夫孺子皆知之矧學其爲人而爲其法者能不敬慕之與此卷前者得於種福僧捨後字得之馬生洪武壬子秋九月東海徐達左整而題

癸丑八月八日固始王防觀於徐良夫氏之耕漁軒是日雨气作涼庭無來迹展玩再四因得窺見筆意東坡先生文章气節震耀一世因孟君子之行事特爲之記使頑懦之夫有以奮激扶植世道之盛心也豈特翰墨之妙而已哉良夫宜葆之南昌盧熊記

東坡先生文章忠義爲一代偉人於書法波磔之工固不待論也臨學之士當自思之庚戌三月望日吳興楊勉朂夫

石䢐徠之徳孟承議之功蘇黃州之眞迹三者皆足以並傳不朽敬仰敬仰

成化戊戌歳五月廿六日長洲吳寛與吳江史鑑遊銅阬山觀於下崦舟中

黃山谷書後漢人得道陰長生詩三篇

維予之先佐命唐虞爰逮漢世紫艾重紆予獨好道而爲匹夫髙尙素志不事王侯貪生得生亦又何求超迹蒼霄乘飛駕浮靑要乘翼與我爲仇入火不灼蹈波不濡逍遙太極何慮何憂遨戱仙都顧閔羣愚年命之逝如彼波流奄忽未幾泥土爲儔馳走索死不肯暫休予之聖師體道知眞升騰變化松喬爲鄰惟予同學一十二人寒苦求道歷二十年中多怠惰志放五經辟世自匿二十餘年名山之側寒不遑衣饑不暇食思不敢歸勞不敢息奉事聖師承顏悅色面垢足胝乃見衷識遂傳要訣恩深不測妻子延年咸享無極黃白已成貨行不堅痛乎諸子命也自天天不妄授道必歸賢身勤精研勿投幽壤何時可還嗟爾將來流俗富貴所牽神丹一成升彼九天壽同三光何但億千維予垂髮少好道徳棄家隨師東西千億役使鬼神玉女侍側予得度世神丹之力

忠州丰都山仙都觀朝金殿西壁有天成四年人書陰眞君詩三章餘同年許少張以爲眞漢人文章也以予考之信然因試生筆偶得佳紙爲鈔此詩以與王瀘州補之之季子觀陰君所學守屍法耳猶須擇師勤苦如是乃能得之何況千載之後尙友古人求知道徳之工宰者乎紹聖四年四月丙午黔中禪月樓中書

山谷發願文

菩薩師子王白淨法爲身勝義空谷中奮迅及哮吼念弓明利箭被以慈哀甲忍力不動搖直破魔王軍甘露爲美食解脫味爲漿遊戲於三乘安住一切智轉無上法輪我今稱揚稱性實語以身口意籌量觀察如實懴悔我從昔來因癡有愛飲酒食肉增長愛渴入邪見林不得解脫今者對佛發大誓願願從今日盡未來世不復淫欲願從今日盡未來世不復飲酒願從今日盡未來世不復食肉設復淫欲當墮地獄住火坑中經無量劫一切眾生爲淫亂故應受苦報我皆代受設復飲酒當墮地獄飲洋銅汁經無量劫一切眾生爲酒顚倒應受苦報我皆代受設復食肉當墮地獄吞熱鐵丸經無量劫一切眾生爲殺生故應受苦報我皆代受願我以此盡未來際忍可誓願根塵淸淨具足十忍不由他教入一切智恭惟十身洞徹萬徳莊嚴於剎剎塵塵爲我作證設經歌羅邏身忘夫本願惟垂加被開我迷雲稽首如空等一痛切

古徳云有願無行其願必虛有行無願其行必孤其能行願相資而有始有卒者惟大士乎宣和甲辰中秋日住智海守一題

頃年見江西士夫出魯直發願文云此蓋先生普照塔前所誓之願也誦之使人心目震駭神觀肅然誠能信受其言堅固其行不二之門當直指矣若其以言語爲佛事以文字爲正性此又不可以不深戒況夫願力也哉宣和甲辰居世英

山谷與佛印遊在黃龍晦堂室中聞桂薌有省故其造諸穩密迥出流輩而文詞翰墨焜燿一世若不自有今觀親書發願文精誠眞切誓爲眾生代受諸報深入普賢悲智願海非宿具大乘根器孰能爾耶今時士夫不務已學惟訾佛毀教爲事視此寧無媿乎姑蘇無量壽院淨妙上人家世寶藏幾二百載蓋亦願力所持哉前有金章宗瘦書金禦書簽題首尾明昌七印鈐識讀者當求其深心大願難行能行無徒誇詞翰之美也洪武甲寅春前淨慈懷渭題

黃山谷伏波帖

經伏波神祠

蒙蒙篁竹下有路上壺頭漢壘麏鼯鬭蠻溪霧雨愁懷人敬遺像閱世指東流自負霸王略安知恩澤侯鄕園亂石柱筋力盡炎丘一以功名累翻思馬少遊師洙濟道與予兒婦有葛又常分舟濟家弟嗣直因來乞言會余新病癕瘍不可多作勞得墨沈漫書數紙臂指皆乏都不成字若持到淮南見予故舊可示之何如元祐中黃魯直書也建中靖國元年五月乙亥荊州沙尾水漲一丈隄上泥深一尺山谷老人病起須髮盡白張孝祥安國氏觀於南郡衛公堂上信一代奇筆也養正善藏之乾道戊子八月十日

山谷晚年書法大成如此帖毫髮無遺恨矣心手和調筆墨又如人意譬泰豆之禦內得於中外合馬志六轡沃若兩驂如舞錫鸞肅雍自應武象旣不入馳驅之範亦非詭遇者之所知也範成大至能題於此

楊寅鐘必髙王中敬觀

山谷大書

元符三年七月涪翁自戎州溯流上靑衣廿四日宿廖致平牛口莊養正置酒弄芳閣荷衣未盡蓮實可登投壺奕棋燒燭夜歸此字可令張法亨刻之兀然無事坐春來艸自生此卷在郡中王孟徳家大書長卷惟此數字絸紙光瑩墨濃如漆後斷闕其文亦無一跋

山谷詩三帖

昌州使君景道宗室之秀往予與公壽景珍遊時景道方爲兒童嬉戲今頎然在朝班思公壽景珍不得見每見景道尙有典刑定州院諸公多學余書景道尢喜余筆墨故書此三幅遺之翰林蘇子膽書法娟秀𨿽用墨太丰而韻有餘於今爲天下第一餘書不足學學者輒筆愞無勁气今乃捨子瞻而學余未爲能擇術也適在慧林爲人書一文字試筆墨故遣此不別作記庭堅頓首景道十七使君五月七日

映日低風整復斜緑玉眉心黃袖遮大梁城裏𨿽罕見心知不是牛家花

九嶷山中萼緑華【闕】云承韈到羊家眞筌虫蝕詩句斷猶托餘情開此花

仙衣襞積駕黃鵠艸木無光一笑開人間風日不可耐故待成陰葉下來

湯沐冰肌照春色海牛押簾風不開直言紅塵無【闕】入猶傍蜂須蝶翅來右和王仲至少監詠桃花四首用其韻

九陌黃塵烏帽底五湖春水白鷗前扁舟不爲鱸魚去收此聲名四十年

甓社湖中有明月淮南艸木借光輝故應剖蚌登王室不若行沙弄夕霏右奉呈外舅孫莘老

小黠大癡螳捕蟬有餘不足憐蚿退食歸來北窻夢一江春月趂漁船

桃李無言一再風黃鸝惟見緑匆匆人言九事八爲律倘有江船吾欲東右歸自門下後省臥酺池寺書堂革頃與徳麟遊聞元祐諸公言行之緒餘及玆朅來臨漳路鈐趙昌叔相與欵厚因出示山穀道人與其先府丹陽君往來書帖及詩詞想見前修風流餘韻而貴公子樂善喜文之髙致也丹陽君徳麟之兄而昌叔徳麟猶子也然則好事喜賓客蓋有家範云溫革叔皮父光風轉蕙泛崇蘭些此山谷先生小楷气象石湖居士題

漢武故事曰上起神屋以珠爲簾箔玳瑁押之東坡詞云銀蒜押簾此山谷攺壓簾作押簾之自來也溫叔皮字畫亦蒼老嘗爲尙書郎著碎錄建袁立儒書酺池寺書堂詩云人言九事八爲律立儒讀主父偃傳上書言九事其八事爲律令一事諫伐匈奴並識捲後溪翁續得山谷題前定錄等八詩小黠大癡螳捕蟬二篇居其中遺趙景道者小字送李北牖者大字余兼而有之於好古博雅不曰徒費光陰矣寶祐甲寅中秋日書

蘇後湖詩紮帖

徳友近在咫尺乃不相過因成小詩上呈庠上

十日已吹梅信風絕憐未許一尊同喜君不減習主簿媿我殊非龎徳公

徳友求檐卜花栽戲作小詩代簡庠上

問訊云蘿小隱家剡藤醉墨半欹斜酒餘落筆已殊絕發興不須檐卜花

前席中席【闕】逸得非有酒餘落筆之興乎

門中伏惟萬福妻子輒拜起居之禮必恭已行否或面畱告道區區之意山中𨿽荒索然歸金壇亦便道也倘蒙肯賜屈辱不勝至幸庠再拜

庠再拜上問尊夫人共惟壽體益康寧門中上下均休老媳婦輩敢拜起居山中有委萬萬疏示庠再拜跋周徳友所藏養直帖

李將軍之霸陵見訶於醉尉陳拾遺居射洪畢命於暴宰吏之能辱人也如此澹臺子羽不至言遊之室閔仲叔以口腹累安邑委而去之士之重所就也如此後湖蘇公隠丹徒五召不起其於世何如也周公徳友親主縣簿願從之遊文書往來委曲如求之古人未見一二也見松而知栢問蘭而識蕙臭味不殊耳僕從徳友丈遊尙未疑觀後湖之所稱道令人意傾也紹興庚辰人日建安徐詡書

後湖先生仙去已久殘章墜稿不爲六丁取去流落世間者尙或有之未有若吾徳友所藏如是之多也先生少不就舉老不就徴蓋神仙中人非世之所能羈紲者故語帶煙霞嚼松風非食煙火人所能到此尢可寶也見徳友說未經散亡時其家所得詞與詩與尺牘堆案盈箱遷徙十亡八九則不爲世之所見何以寶而藏之者又不可勝計也伏讀欽嘆久之紹興庚辰汝陰李壽臣書

米元章在儀眞時謁貴人於舟中見右軍王略帖求以他畫易之貴人不可元章因大呼據舷欲墜貴人大驚遽以與之後湖先生髙風素節照映天壤字畫髙妙奕奕有晉人風气先生下世二十餘年矣文章翰墨散落士大夫家獨松巒居士所得尺牘甚富筆勢俯仰如見其與之抵掌談笑也嘆愛之餘且祝松巒謹藏之有好奇如米老者松巒得無情也邪宋黻題

後湖先生於吾家契好最舊僕晚生不及見之也臨終之歳爲叔父中黃翁語羅浮異事知其超然悟不隨化俱盡矣今徳友顧尙刻舟求劍何耶然徳友負其所養不少見於世獨置力於斯文眞能不負所知哉乾道丙戌除日借觀於上饒祥符僧捨眉山蘇嶠

後湖先生以淸江曲見賞於東坡今觀此詩帖蓋有得於東坡者東坡嘗謂延州菜季子張子房皆不死嶺南之人亦言東坡不死後湖眞不死矣徳友久從之遊恬於仕進其文气老而益健有以夫乾道戊子冬至後二日莆田陳稚書

跋蘇養直詞翰

慥頃嘗編集本朝名士百家詩選仍爲傳引載其出處蘇養直亦與焉庠字養直京口人初以病目自號翁後徙居丹陽之後湖更號後湖病民其父堅字伯固有詩名養直少而頴發下語輒驚人嘗作淸江引東坡筆之且曰此詩載太白集中誰復疑其非也乃吾宗養直所作平生不事科舉安貧守道沈酣詩酒寄傲江湖間雅遊故人皆一時名士徐師川尢厚善紹興初薦於上召赴行在所丁寧惇遣養直髙臥不肯起縉紳益欽重焉養直事佛甚謹深契禪說淸虛恬淡又得養生之術三年前盛夏追涼方與客對棋有衣褐者持謁云羅浮山道人江觀潮未及起迎道人直就坐旁若無人養直驚愕問所從來答曰羅浮黃眞人以君不好世人之好气母已成令某持丹度公可服之袖中出一小合藥黃色而膏融養直遲疑間道人曰此丹非金非石乃眞气煉成疑卽且止俟有急服之出門徑去俄頃不見養直以丹置佛室後與客飲醉後食密雪和龍腦一夕暴下而卒所親記道人之言亟取丹視其堅如石磨以飲之卽蘇自是康彊異常齒落者復生須白者再黑眼枯者更明紹興十七年歳旦日與家人酌別且告辭鄰里二日東方未明披衣曵杖出門行步如飛妻孥僅挽其衣則已逝矣黃眞人者石晉時爲州太守天福中棄官入羅浮山今居水簾洞人不得見養直命畫工齋潔瞑想以其意爲黃眞人像畫畢則宛然江道人也識者以爲姓江而以夏來卽黃眞人矣以是知養直之亡豈道家所謂尸解者乎前此盡裒所爲詩以屬薌林向伯恭慥嘗見其詞翰巨軸士大夫多作跋尾慥亦題詩云元祐文章絕代無爲盟主者眉山蘇舊聞宗匠爲詩匠今見東湖說後湖寂寞香山老居士浩蕩煙波古釣徒瀾翻翰墨驚人眼一段淸冰在玉壺【徐師川號東湖居士】今覽徳友所藏墨迹數軸因書傳引附於捲後紹興癸酉歳初伏日溫陵曾慥

米南宮臨顏書坐位帖

坐位帖眞迹在京兆安氏嘗刻以傳世吳中復守永興謂安氏石未盡筆法因再摹刻二本余家咸有之安氏子孫分析坐位帖乃剖爲二此帖至僕射指下平分爲兩以石刻較之正居其半蘇公見安師文時帖尙全嘗手搨數十本書遂大進余得東坡搨本於東平王繼學無毫髮失眞旁用眉陽蘇氏及趙郡蘇軾印米襄陽少年嘗臨之邵伯溫亦云安氏析後不復見全本此卷筆法絕類米老往見乞米帖於子昻昻以重資得之心有疑而不敢言今得此帖紙色行墨絕相類遂定爲米老所臨無疑至治二年秋桷記

予歸眞後蘇本付瓘米本付瑾以免安氏兄弟之誚淸容老人識

米南宮書

宋宗室持節隨州諸軍事隨州刺史充隨州管內觀察使上柱國天水郡開國公食邑六千一百戶食實封一千四百戶贈開府儀同三司追封崇國公再贈司空諡孝恭墓志銘

翰林學士朝奉大夫知制誥兼侍講實錄修撰云騎尉賜紫金魚袋臣鄭居中撰承議郎權知淮陽軍管勾學事兼管內勸農事飛騎尉賜緋魚袋借紫臣米芾書並題蓋

公諱世恬字靜之太祖皇帝之元孫曾祖燕懿王徳昭祖彰化軍節度使舒國公惟忠父宣州觀察使宣城侯從謹嫡母髙平郡夫人薛氏庶母永嘉郡太君李氏公以慶曆三年六月生七年賜名授太子右內率府副率皇祐二年明堂恩攺右監門率府率稍遷右千牛衛將軍英祖神考哲廟嗣登天極累遷右金吾衛大將軍康州防禦使又攺遷貴州防禦使上踐阼追隨州管內觀察使崇寧元年五月十一日以疾終於睦親第享年六十詔贈開府儀同三司追封崇國公仍賜以黝纁贈玉又勅以一品鹵簿殯於城北佛捨遣太常博士吳矜軷祭於國門諡孝恭繼以子令寤郊恩贈司空公恭儉孝慈出於天資始宣城侯薨才七歳哀泣摧毀若成人及長事髙平夫人昏定晨省未嘗少懈夫人尢愛之髙平歿殯於佛寺公伯仲願廬墓以終其喪宗正拘文不許公乃命子侄訴於廷神宗爲之嘆息褒美詔從之宗室廬墓自公始也旣冠鋭意經史研精理致日夜與伯仲講習求古人學問手錄訓釋溢於幾席宮教王慥善否臧人物一見公灑然異之乃以公進士業上焉將召試公謂所厚善曰學以爲已豈忍與吾家人角一日之長而徼幸爵祿哉終不就舉旣失怙恃事兄嫂如父母宗子間指以爲法永嘉棄養哀號擗踴水漿不入口者累日出殯普照寺廬次才數楹公苫塊其間足不逾閾人以爲難伯仲俱亡公長其族屬內外幾百口雍睦上下閨閫肅然𨿽見孫侄必具衣冠拊循訓飭動合禮則其有喪葬婚姻力不給者必捐貲厚遺於人了無徳色歳時祭享列子孫拜跪庭下至有跛倚者公曾不知倦永嘉葬卜地神岡距京城防半驛四時薦獻必躬親之晚歳以疾筋力不彊視世事一不畱意獨嗜書史以教子孫欲人自表見於世故所延納皆當時知名士而一門之內舉進士者幾十人其子令晙嘗試藝中髙等問學該博孝友純篤掌教官交薦於朝崇寧溫詔且以宗子久失教養爲念以其事付宰臣俾之講議於是宮邸大辟黌宇仿太學三捨法教養宗子令晙首率子侄執經就列月書季考以行藝升內捨者一歳凡三人令戅子泰舉進士中第子鋐赴試京東轉運司以魁薦復試南廟擢第一聯名奏籍者一子三孫集英唱第令晙以環衛入侍稱謝殿陛再三人頗榮之令洧自內殿承制詣登聞乞試遂中程易文階其他試吏亦各有聞皆公教督有素也每病少間則奉朝請無虛日𨿽霾風暴雨未始或渝人爲言公方病廖未宜勤四體公曰宗子享厚祿且無吏責苟無病辭不能勉彊趨朝縱於法寛假獨不愧於心乎間命諸子取前代史抗聲誦之傾耳而聽一字輒悞則詰証之已則戒之曰古人之言不妄可不審諦耶凡親舊踵門𨿽病應接略無倦容聞賓客語及經籍必命子孫錄之至如薦紳先生嘉言鈜議往往識於屏障間朝夕載閱諷誦不忘公之好賢樂善皆此類也世或賣婚取貲習久成俗公獨愼擇望族間得善士其所奉養甚薄至於供祭祀接賓客卹孤獨則倒廩傾笥不吝所有惟恐不滿人意公𨿽嚴而恕𨿽寛而栗儼然莊重人自畏愛娶邢氏封太寧郡君贈和義郡太君故太師昺之孫女也先公六年而亡男十八人長令幼太子右內率府副率次令萃贈定州觀察使令致贈左屯衛大將軍令右內率府副率皆亡令晙右監門衛大將軍康州刺史令寤內殿承制令俌內殿崇班令緄令注故右侍禁先亡令戣東頭供奉官令洧宣徳郎令防西頭供奉官令戅宣義郎簽書安國軍節度判官防公事令各右侍禁令筯右班殿直女十八人供備庫副使鄭僅朝奉郎知開州軍州事郭伯山左侍禁馬能夫東頭供奉官宋昻承務郎範良右班殿直張汝明三班奉職馬公彥通仕郎田有成右侍侍禁張汝能右班殿直閣門祗候鄭繹三班奉職焦天任皆公壻也一在室孫男二十人子鈜宣義郎子泰將仕郎密州司戶參軍子鑑亡子鈁子巽子履並殿直子彀子瀾子殳子笈子友並奉職余未仕孫女二十二人長適東頭供奉官劉絢次適右侍禁陳元發次三班奉職張由庚次三班奉職盛鏜次三班奉職王蘋次承務郎【闕】公南次將仕郎張章余未行曾孫男三人曾孫女四人皆幼以大觀元年三月廿九日葬於河南府永安縣銘曰赫赫榮公藝祖之裔能嗜於學於焉養智恭儉孝慈好賢樂施教督孫子而業於藝比比登科以儒顯世人有一善亦足名家公兼有之徳則無瑕銘以示後實而非誇

故事宗室墓志例屬翰苑撰述嘗觀歐陽公王華陽李淇水王臨川所撰殆得玉牒之五六而其蕃衍盛大一一皆然今觀崇公墓志多有可書故鄭太宰所作得盡制作之美噫京城括索盡籍以行獨太祖諸孫號爲疏逺渡江勃興皆得奉朝請人事之不可料襄陽此卷龍跳虎臥不盡贊述太宰此文亦稱合作惜與王將明蔡元長同傳訖蔽其名可爲嘆息泰定四年四月庚辰史官袁桷書

米南宮喜懸筆書故小楷往往欹側然筆力遒健意度蕭散宜爲一代書法之冠也泰定四年秋分日鄧文原識

宋宗室崇國公墓志銘翰林學士鄭居中撰知淮陽軍米芾書今題曰元章眞迹者也世知寶愛其書而已夫以公冑裔之貴爵秩之尊子孫又眾多且光顯若是而今無稱焉獨賴此書爲好事者所存傳而不廢故其官閥世緒猶可考見嗚呼士君子所恃以不朽者書云乎哉泰定四年十一月八日金華黃溍識

寶晉書法出蘭亭觀其轉折方圓則可見矣此崇國志銘要以相馬法求之東陽栁貫書

古之銘其先世功徳撰文書丹必求諸大手筆者蓋因其文與書之傳而吾先世之功徳與之俱傳也宋宗室崇國公墓志銘當世代革易之餘而爲人所寶愛者米南宮之書也崇國公遂同不朽矣後世乃不求必傳之文與書止慕其人官爵之崇以爲可榮其先世豈知古人之意哉至正二十六年四月辛未豫章揭汯書鄭華原宋書不滿其人文集亦無傳此篇則因米老之書而傳焉考之袁淸容跋此去今才百年當時行世有宋文人四大家今王禹玉集存祕府李淸臣僅見數篇荊舒文止太學有版惟廬陵文忠公六一先生天上人間有二刻本噫文章者豈必工而後傳歟抑必因其人之賢而後可以久傳也蓋嘗與欽謨論及之題於卷末吳郡葉盛

米南宮此卷元袁淸容而下五人有跋皆不著所藏主名今則在廣省參政劉公家公博學好古宜此卷之歸之也吳寛題

張卽之書林酒仙詩

癡兀兀兀兀癡落花流水自依依酒飽摩挲个肚皮儂家元是林公兒

金斚又聞泛玉山還報頽莫教更漏促趂取月明回門前緑樹無啼鳥庭下蒼苔有落花聊與東風論个事十分春色屬誰家

揚子江頭浪最深行人到此盡沈吟他時若到無波處還似有波時用心

秋至山寒水冷春來樹緑桃紅一防動隨萬變江村煙雨蒙蒙有不有空不空爪籬撈取西北風

一六二六其事已足一九二九我要喫酒長伸兩腳眠一忽起來天地還依舊

貴買硃砂畫月等來【闕】用工夫醉臥緑楊陰下起來彊說眞如泥神再三叮囑莫教失卻衣珠

緑水紅桃花前街後巷走百餘遭張三也識我李四也識我我我我我不識我兩个拳頭那个大兩个之中一个大曾把虛空一防破摩挲令教卻甚麼拈取須彌枕頭臥

醒也街裏走醉也街裏走無錢買酒足來噇昏昏悜悜忘前失後張開兩眼見北斗拈得斗柄酌海水望空直拔瀉入口悞呷火龍歸五臟自午夜半大哮吼隨我來隨我來與你安身法上竿子打筋斗

生在閻浮世界人情幾般愛惡只要喫个酒子所以倒街臥路死後只產娑婆不願超生淨土何以故西方淨土無酒得酤

右吳東禪林酒仙語歷陽張卽之爲寺僧惟一書歷陽上官必昌命工刻石淳祐八年歳在戊申六月一日

酒仙名遇賢俗姓林氏在宋爲蘇城東禪寺僧人傳其事甚異至號聖僧以其嗜酒故又號酒仙此卷皆其所作詩也詩意有髙絕處若寒山子之流故張卽之特書以刻石其石已亡寺之東林房獨藏此本夫寒山子之詩𨿽晦庵朱夫子亦賞之此酒仙之言所以不可廢也吳寛書

薛道祖三帖

紹彭啟兩日途中不得少欵爲歉晴和想起居佳安二畫久假上還希檢收許借承晏張遇墨希示一觀千萬承晏若得眞完𨿽異熱帖亦可易更俟續布不一紹彭再拜大年太守執事

紹彭啟早來教荷借示二像甚佳得觀多幸雜畫更借數種所諭智永曇林二書於左右不恡但不欲雪山它畫皆可也紹彭頓首大年防禦執事雪山非不佳但苦太多大軸耳

紹彭啟寺中昨日領來教不及爲報皇悚可知枉誨伏審經夕气涼臺候萬福隨事吟蒙借示多幸謹還納去劉二乃云有兩軸若並得一閱幸也古經紙若空得畫贊小字三十行可耳古綾古絹亦求一閱羅有難書矣人還不一紹彭再拜大年太尉【容三十行兩段亦可也元本自是兩段】書法自古至今皆有沿襲繇魏晉六朝隋唐以至於宋其遺迹可考而知惟米元章英資髙識力欲追晉人絕軌同時如薛道祖是其同盟者也故能脫略唐宋齊蹤前古豈不偉哉孟頫

前修謂道祖作字軒輊六朝有超妙入神之譽夷攷其法誠不虛矣此晴和二像隨事吟三帖予咸淳甲戌曾觀今復觀於伯雨書室俛仰間廿有九年如天津橋上一見李白喜可知也大徳壬寅淸明日蓀壁金應桂題時年七十歳

紹彭書世不多見如伯雨所藏三帖𨿽雜於六朝盛唐人書中當無愧也居仁

華陽張嗣眞雜帖

史二論

莊子曰以本爲精以物爲粗以有積爲不足澹然獨與神明居古之道術有在於是者關尹老聃聞其風而悅之建之以常無有主之以太乙以懦弱謙下爲表以空虛不毀萬物爲實

關尹子曰在已無居形物自著其動若水其靜若鏡其應若響芴乎若亡寂乎若淸同焉者和得焉者失未嘗先人而常隨人老聃曰知其雄守其雌爲天下谿知其白守其黒爲天下谷人皆取先已獨取後曰受天下之垢人皆取實已獨取虛無藏也故有餘巋然而有餘其行已也徐而不費無爲也而笑巧人皆求福已獨曲全曰苟免於咎以深爲根以約爲紀曰堅則毀矣鋭則挫矣常寛容於物不削於人可謂至極關尹老聃乎古之博大眞人哉

太史公曰道家無爲又曰無不爲其實易行其辭難知以虛無爲本以因循爲用無成勢無常形故能究萬物之情不爲物先不爲物後故能爲萬物主有法無法因時爲業有度無度因物與合故曰聖人不朽時變是守道家使人精神專一動合無形瞻足萬物其爲術也因陰陽之大順采儒墨之善撮名法之要與時遷移應物變化立俗施事無所不宜指約而易操事少而功多凡人所生者神也所托者形也神大用則竭形大勞則形神離則死死者不可復生離者不可復返故聖人重之神者生之本也形者生之具也形神騷動欲與天地長久非所聞也

馬陶三傳

司馬相如者蜀郡成都人字長卿初爲郎仕景帝梁孝王來朝從遊說士鄒陽等相如說之因病危遊梁后過臨卭富人卓王孫女文君新寡好音相如以琴心挑之文君奔之俱歸成都後居貧至臨卭買酒捨文君當壚相如著犢鼻防滌器市中爲人口喫善屬文仕宧不慕髙爵常托疾不與公卿大事終於家其贊曰長卿慢世越禮自放犢鼻居市不恥其狀托疾避官蔑此卿相乃賦大人超然莫尙

五栁先生不知何許人也亦不詳其姓字宅邊有五栁樹因以爲號焉閒靖少言不慕榮利好讀書不求甚解每有會意便欣然忘食性嗜酒家貧不能常得親舊知其如此或置酒而招之造飲輒盡期在必醉旣醉而退曾不恡情去畱環堵蕭然不蔽風日短褐穿結簞瓢屢空晏如也嘗著文章自娛頗示已志忘懷得失以此自終其贊曰黔婁有言不戚戚於貧賤不汲汲於富貴極其言玆若人之儔乎酬觴賦詩以樂其志無懷氏之民與葛天氏之民與

陶先生諱景丹陽人也幼標異操聰明多識五經子史皆悉詳究善書得古今法不肯婚宧以資營未立薄遊下位宜都王侍讀年二十餘便稍就服食遵行道要所得符文妙法並是眞人遺迹於是業行漸進乃拂衣止於茅山焉觀其神儀明秀盼睞有光形細長項耳間矯然異眾矣其贊曰髙臥白雲晨飡絳霞弟子如林著書滿家濯神九淸騰耀三景與天爲徒如日之昞

仲謝二詩

飛鳥遺迹蟬蛻忘殻騰蛇棄鱗神龍喪角至人能變達士拔俗乘雲無轡騁風無足埀露成幃張霄爲幄沆瀣當餐九陽代燭恆星艶珠朝霞潤玉六合之內恣心所欲人事可遺何爲局促大道𨿽夷見幾者寡任意無非適物無可古來繞繞委曲如百慮何爲至要在我寄愁天上埋憂地下叛散五經滅棄風雅百家雜碎請用從火抗志山棲遊心海左元气爲舟微風爲柁翺翔太淸恣意容冶【右仲長統作】

暘谷躍升虞淵引落景曜東隅晼晚西薄三春燠序九秋蕭索涼來溫謝寒往暑卻居徳斯頤積善嬉謔陰灌陽叢雕華墮萼歡去易慘悲至難鑠激涕當歌對酒當酌鄙哉愚人戚戚懷瘼善哉逹士滔滔處樂【右謝靈運作】太史南華所論道家之大本無爲之至理矣若相如之才情雄放元亮之貞節雅言華陽隠居則古稱中董狐道家尼父實皆我之良師也仲謝二詩其旨亦超嗚呼四十無聞斯不足畏知不能望惟賢希聖之域寧不得爲達生之歸乎遂書各文成捲把玩山水間以自料理耳大元泰定二年歳在乙丑六月廿五日句曲外史張嗣眞華陽南洞記

太上十三訓

遺形忘體泊然若亡謂之虛虛心棄意廢僞去欲謂之無專精凝神不與物雜謂之淸反神住气安而不動謂之靜黙居閒處功名不顯謂之微去妻離子獨與道遊謂之寡呼吸中和滑澤細微謂之柔緩形忘我以奉百事謂之弱遏惡忘榮安貧樂辱謂之卑遁盈逃滿衣食粗疎謂之損靜坐隨陽卻邪應變謂之時不饑渴不寒暑不喜怒不哀樂不遲疾謂之和

忘視聽息言慮堅固精神不廢內守謂之嗇泰定三年丙寅二月廿八日嗣眞學

陸友仁書世說

陳仲舉言爲士則行爲世範登車攬轡有澄淸天下之志爲豫章太守至便問徐孺子所在欲先看之主簿白羣情欲府君先入廨陳曰武王式商容之閭席不暇暖吾之禮賢有何不可

周子居常云吾時月不見黃叔度則鄙吝之心已復生矣

郭林宗至汝南造袁奉髙車不停軌鸞不輟軛詣黃叔度乃彌日信宿人問其故林宗曰叔度汪汪如萬頃之波澄之不淸擾之不濁其器深廣難測量也

李元禮嘗嘆荀淑鐘皓曰荀君淸識難尙鐘君至徳可師

陳太丘詣荀朗陵貧儉無僕役乃使元方將車季方持杖從後長文尙少載著車中旣至荀使叔慈應門慈明行酒餘六龍下食文若亦小坐著膝前於時太史奏眞人東行

晉文王稱阮嗣宗至愼每與之言言皆逺未嘗臧否人物

王戎云與嵇阮居二十年未嘗見其喜慍之色又云太保居在正治之中不在能言之流及與之言理致淸逺將無以徳掩其言

謝太傅絕重褚公嘗稱褚季野𨿽不言而四時之气亦備

諸名士共至洛水戲還【闕】令問王夷父曰今日戲樂乎王曰裴僕射善談名理混混有雅致

過江諸人每至美日輒相邀新亭籍卉飲宴周侯中坐而嘆曰風景不殊正有山河之異皆相視流淚惟王丞相愀然變色曰當共戮力王室克復神州何至作楚囚相對

會稽賀生體識淸逺言行以禮不徒東南之美實爲海內之秀

髙坐道人不作漢語或問此意簡文曰以簡應對之煩竺法深在簡文坐劉尹問道人何以遊朱門答曰君自見其朱門貧道如遊蓬戶

庾法暢造庾太尉握麈尾至佳公曰此至佳那得在法暢曰廉者不求貪者不予故得在耳

桓公北徵經金城見前爲瑯邪時種栁皆已十圍慨然曰木猶如此人何以堪攀枝折條然流淚

簡文入華林園顧謂左右曰會心處不必在逺翳然林水便自有濠濮間想不覺鳥獸禽魚自來親人

謝太傅語王右軍曰中年傷於哀樂與親友別輒作數日惡王曰年在桑楡自然至此政賴絲竹陶寫恆恐兒輩損欣樂之趣

支道林常養數匹馬或言道人畜馬不韻支曰貧道重其神駿

劉尹云人想王荊產佳地此想長松下當有淸風耳又曰淸風明月輒思度

謝胡兒語庾道季諸人暮當就卿談可堅城壘庾曰若文度來我以偏師待之康伯來濟河焚舟

王司州至吳【闕】印渚中看嘆曰非惟使人情開滌亦覺日月淸朗

袁彥伯爲謝安南司馬都下諸人送至瀨鄕將別旣自淒罔嘆曰江山遼落居然有萬里之勢

顧長康從會稽還人問山川之美顧云千巖競秀萬壑爭流艸木蒙籠其上若云興霞蔚

王子敬雲從山陰道上行山川自相映發使人應接不暇若秋冬之際猶難爲懷

道壹道人好整飾音辭從都下還東山經吳中已而會雪下未甚寒諸道人問在道所經壹公曰風霜固所不論乃先集其慘淡郊邑正自飄瞥林岫便自皓然王夷甫容貌整麗妙於談恆捉白玉柄麈尾與手都無分別

庾太尉在武昌秋夜气佳景淸佐吏殷浩王【闕】之之徒登南樓理詠音調始遒聞函道中有履聲甚厲定是庾公俄而率左右十許人步來諸賢欲起避之公曰諸君少住老子於此處興復不淺便據胡牀與諸人詠謔竟坐甚得任樂後王逸少下與丞相言及此事丞相曰元規爾時風範不得不少頹右軍曰惟丘壑獨存至元二年秋七月十日吳興陸友仁書世說中語

至元四年龍集戊寅正月二日京口袁矩子方曹南史元舉大用金華吳福孫子善同觀於淸閟閣

此卷予舊藏又嘗雜書紙尾把玩山澤間後爲元鎭持去至正丁亥十二月四日與元鎭同遊梁鴻山擕在行笈因得重觀故友陸友仁書世說數則語感慨歳月餘老矣能幾把卷重題而歸諸淸閟閣海昌張雨

吳傅朋遊絲書

樓前暮靄暗平林樓上人愁寒思深未必薄雲能作雨從來秋日自多陰三年客夢迷歸路一夜西風老壯心欲作新聲寄遺恨直教先斷緩盈琴

久陰忽晴已可喜況復夜气驅蚊藏淸風送回六月熱急雨借得三秋涼非惟歸云人目快更有白月天心當從來萬古有未盡待子一夕心胸張

劍气寒髙倚暮空男兒日月鎖心胸莫藏牙爪同癡虎好召風雷起臥龍世說王侯無【闕】種古來富貴及耕農須將大道爲奇遇莫踏人間齷齪蹤

紹興戊辰歳十月十三日書於雙港吳說傅朋

虞雍公鈞堂帖

鈞堂仙集伏惟福本崇大竊聞有長子之戚盛徳積善之門豈應有此天道是不可詰矣然去來修短皆前定鈞堂露電世法具大定力自有以處此夢符制幹兄榮攺事有涯此心望望甚久今得報而喜不啻其身之得也漢上相處甚樂前此每許爲允文畱別當具稟次家信一封謹封納伏乞鈞照允文皇恐上覆

虞忠肅采石之戰日星晦江水震蕩功烈赫然於時足以詟服彊虜愧死名將疑其平日爲人有喑啞叱吒千人皆廢之狀及觀其手帖詞語詳雅气象雍容乃眞一書生耳公之子孫居吳中者世藏此帖今爲葑門朱性甫得之夫性甫𨿽好文事藏此吾固知其意不在筆墨間也翰林吳寛題

朱文公與侄手帖

書呈朱六十秀才叔朝奉大夫致仕某實封

八月廿日書報六十郎賢侄叔重人來得書知比日爲況安佳足以爲慰久聞有析居之擾想見諸事不易此旣納祿又有嫁遣之累窘不可言想吾侄旣無館地亦是此模樣無可柰何只得忍耐耳墓木摧倒此合與小七郎及四九侄五四侄諸人商議打並若本位那得修妝固善然亦須吾侄同八十侄與眾人說過此不及一一作書也叔重人還附此艸艸余惟自愛房下諸孫一一安樂埜必自有書諸兒女婦孫一一附問叔某白余記十年前與煥章氏題先譜推其六世祖爲考亭夫子家藏夫子手澤甚富約至其家閱之今年冬予始至橫溪煥章仲子垕出示夫子與其侄六十秀才書一紙兵燹之餘僅畱手澤者是帖也書中墓木事丁寧告戒望之至而責之顓又言析居事閔其失館地勉之以忍耐二字其家教之槪如此垕時時披展於讀書之室非朱氏子孫之座右銘乎至正二十年冬十月八日會稽楊維禎謹識

文公墨迹在他人得之猶爲至寶況其子孫乎煥章尙珍藏之貢師泰槀

考亭夫子七世孫垕自其祖僑居華亭者三世矣一日出夫子與猶子六十秀才一帖蓋嘉言也垕其佩服見之行事可也墓門有木則愛防之不如意事之來則忍耐之祖訓是則是效是不爲考亭之賢孫乎武夷山樵錢惟善謹識

紫陽夫子百世之師一言一行無非妙道精義之所發學者皆當佩服而敬守之況其爲後者乎今觀此帖閔其侄之失館地則勉之以忍耐知其墓木之摧倒則囑之以修理蓋能忍貧則無苟得無恥之患念先隴之雕毀則無望其木思以爲材之心修己奉先事之大者故其言懇至如此宜當置之几案時時展玩引而伸之觸類而長之則凡吾所當爲之事皆可自此而推也至正庚子嘉平後學沈存端拜謹書【性之】

紫陽夫子遺墨七世孫垕字叔重家藏裝褫成捲如襲珠璧可謂善貽後矣吾先子爲題其後上以發明夫子之微意下以勉勵後進之立身不惟叔重由之而能敬守上世之遺訓而震誦先子之言尢當愼保是身以奉承書詩之澤所得不旣多乎詩曰無念爾祖聿修厥徳叔重其有之矣又曰夙興夜寐無忝爾所生吾所當致力焉至正甲辰八月廿有八日孤子震百拜謹識【伯修】右新安朱夫子與所親手簡眞迹一卷詞語眞淳气誼周密婣睦之厚著於當時筆墨之精粲然傳久誠爲後進之楷式也鄱陽周伯琦敬題

愚按宋寧宗慶元五年先正文公始獲休致之請今封題朝奉大夫致仕則時年蓋七十餘矣所謂六十郎八十侄者必新安眾族之家墓木摧倒亦曾髙以上之塜當是時公還居建上長子已死家事屬之仲子埜故云埜必自有書玆特因其侄之來書以答書中之意而慰勉之耳附書者叔重所遣之人不知叔重爲何人今獲是書而寶之者蓋公之後人名垕而亦字叔重是宜永守而勿失也𨿽然公手澤之物非直爲後世珍玩而已叔重好學而年富必能自立有以異於尋常抑又考公家譜諸子孫皆以五行相生之字爲名若是則垕當爲七世諸孫愼毋曰君子之澤五世而斬叔重其勉之至正二十五年歳捨乙巳夏五月望後學秦裕伯拜書董銖叔重在朱門爲髙弟此書蓋因之以寄諸侄者親親之意藹乎言表是足以惇乎薄俗七世孫垕適與銖同字大夫士又從而明之祖孫師友宛然在目宜其益爲世守之重也錢唐淩雲翰敬跋

考亭夫子集道學之大成以遺後人丰功盛徳天地爲終始一言一字皆可師法況手書諭侄其尊祖淑後之意尢當服膺至於源委考證先儒名筆旣已詳悉區區膚陋有何他辭齋沐撫觀而附姓名於卷末後學奉化陳朴敬題

子朱子繼續道統優入聖域而於翰墨亦加之功善行艸尢善大字下筆卽沈著典雅𨿽片縑寸紙人爭珍祕不啻璠璵圭璧此帖乃與侄家書略不用意出於自然尢可寶也展讀一過敬識諸捲尾天臺陶九成

昔者坡翁嘗謂昌黎先生道濟天下之溺愚亦嘗謂曰宋之亡得晦翁先生注述四書諸經故斯文有傳久而五常不廢可不謂防天下之溺乎其於片言隻字皆不失格言畦逕至於私書尙且見其尊卑存亡之序尊尊幼幼之道非命世大賢疇能若此浙右墨迹自來不得多見今之收藏者乃亦同姓後人夫豈偶然也哉嚴陵後學邵亨貞敬識

朱文公書城南詩

奉同張敬夫城南二十詠

詩筒連畫卷坐看復行吟想象南湖水秋來幾許深【納湖】小山幽桂叢歳暮靄佳色花落洞庭波秋風渺何極【東渚】緑漲平湖水朱欄跨小橋舞雩千載事歷歷在今朝【詠歸橋】

考槃𨿽在陸滉漾水雲深正爾滄洲趣難忘魏闕心【船齋】堂後林陰密堂前湖水深感君懷我意千里夢相尋【麗澤堂】

光風浮碧澗蘭杜日猗猗竟歳無人采含薰秪自知【蘭澗】君家一編書不自圯上得石室寄林端時來玩幽賾【書樓】藏書樓上頭讀書樓下屋懷哉千載心俯仰數椽足【山齋】先生湖海姿養今自閟銘座仰先賢防畫存彖系【防軒】疎此竹下渠潄彼澗中石暮館繞寒聲秋空動澄碧【石瀨】西山雲气深徙倚一舒嘯浩蕩忽褰開爲君展遐眺【捲云亭】

渚華初出水隄樹亦成行吟罷天津句薰風拂面涼【栁隄】月色三秋白湖光四面平與君淩倒景上下極空明【月榭】涉江采芙蓉十反心無斁不遇無極翁深衷竟誰識【濯淸】朝吟東渚風夕弄西嶼月人境諒非遙湖山自幽絕【西嶼】湖光湛不流嵌竇亦潛注倚杖忽淙琤竹深無覓處【淙琤谷】

防舟停畫漿容與得欹眠夢破蓬窻雨寒聲動一川【聽雨舫】

仙人冰雪姿貞秀絕倫擬驛使詎知聞尋香問煙水【梅堤】湖平秋水碧桂棹木蘭舟一曲菱歌晚驚飛欲下鷗【采菱舟】

髙丘復層觀何日去登臨一目長空盡寒江列暮岑【南阜】右晦庵先生眞迹筆精墨妙有晉人之風大賢無所不能固非可一藝名也當時先生由建中回新安時所書流落人間文傳薄遊婺源得之擕以歸吳中嘗同仁夫一觀余不以示他人也近伯廣自琴川來訪病中不及欵曲別後思所以見意念他物皆不足以凂伯廣因書於捲尾令淵持贈之轉似仁夫仍題數語云吳郡千文傳

補書宣公詩【闕】

右張宣公城南雜詠廿首子朱子嘗所屬和者也南沙虞子賢氏受朱子詩翰於其眷棣錢廣而宣公眞迹逸矣予來婁賢介其友王師道持捲來徵予言適於宣公集中得其元唱賢且躬至予邸請予追和未及先爲補書宣公詩時至正壬寅冬十二月東維叟楊維禎謹再拜書

余旣寫詩已賢復索余評兩前哲詩朱子之詩不敢評其意張荊州爲乾道道學君子而矢口小章亦有古風人思致如岸花有開落水盈無淺深日暮飛鳥歸門前長春水又如古井轆轤鳴𨿽開元詩人不能至捲尾一章惟許晉處士代之詞人不敢企也【禎贅評】

右徽國文公眞迹先祖禮部府君所藏也禮部君常守婺源實公闕裏其故業久爲豪右所據公五世孫光系頸以組誓復故業𨿽死不去其組凡十有五年而禮部至力復其業光深徳之已而秩滿光持公所書二卷以報禮部君納焉愛之不啻拱璧重寶會海虞錢伯廣氏謁禮部君於私第伯廣嗜古好學因出示之詳玩不忍釋手先祖以其好之之篤他日命淵持其一以贈伯廣爲構城南小隠以居之又博求大夫士爲詩文以詠歌其間且成軸矣未幾禮部君歿更十餘年而兵戈搶攘伯廣亦已遺世向之城南小隠鞠爲丘墟則此卷者安知其所在哉近乃於虞君子賢客次見之及覩先祖手澤黃太師所爲記竊深有所感焉矧聞虞君之得是捲也亦於其所居之東搆軒二十楹各顏其詩於上蓋其好之之篤不亦愈於伯廣者乎故並以家藏之捲贈之是亦承禮部君之遺意也因識其顚末於左方而歸之虞君云至正癸卯冬十有一月旣望吳郡幹淵再拜書【淵字資深】

城南齋記【附錄】

城南齋者常熟錢君伯廣息遊藏修之所也伯廣早從其鄕先逹尙書幹先生遊先生之守婺源也嘗得晦庵朱子手書城南二十詠而寶愛之未嘗輒以示人卒乃歸之伯廣而伯廣之居適在其州之南謂朱子之遺墨不易得而先生之賜尢不可虛辱遂卽所居東偏搆斯齋因扁曰城南且並以城南自號仍刻二十詠之詩置之齋中焉至正甲午之夏先生嗣子陜州使君謁予金華山中伯廣【闕】介其求余記夫士君子之爲學旣從大人長者爲之依歸而又尙友乎古之人以求聖賢之道斯亦可謂有志者矣惟先生顯擢巍科薦躋膴仕文學政事著聞當世爲一代巨儒而伯廣以鄕裏子弟獲從之遊則其有所依歸而授受之間所得之多可知矣𨿽然先生之道實出於朱子而朱子之道天下後世所同尊而共由者也世之誦其詩而讀其書者夫人皆是也然能眞知其道而實踐之者幾何人哉今伯廣於其遺墨之偶存卽愛防而表顯之若親覿其光儀而聆其謦欬則於其道能知而踐之又可知矣夫旣用先生之傳而上求朱子之道復表朱子之遺墨而不敢虛先生之賜然則伯廣之息遊藏修於是齋也其殆庶幾俯仰而無媿乎詩曰髙山仰止景行行止此伯廣之志也又曰相在爾室尙不愧於屋漏予之望於伯廣者不其以此歟予於先生有同年之好而陜州之請復堅故爲伯廣一言之嗟乎先生不可作矣伯廣尙或因予言而有警哉五月甲子金華黃溍記

洪侍郎詩帖

何山如幽人道塲如大家穰穰衲子腳刺刺騷翁牙挾雋控寒飇披光躡晨霞危顚矯窣堵平疇略污邪巖泉跑虎湧徑松髯龍拏鐘梵破深寂金碧開芬葩修廊步履峻傑閣望眼賖山勢佩玦矗湖光鏡奩谺淸節杳靄入古弁空蒙遮列翠不可唾羣籟無敢嘩坐我旃檀樹酌之鎗旗茶宇定岫出云語妙天雨花吾生久墮甑昔遊慣乘槎夷猶廬阜陽宿畱岷江涯髙曾畱嶠棧卑或搜崖窪舊夢難歷省此行足雄誇老親八十健閒儔二三佳拍浮一葉收覽萬景奢富貴上蔡犬貧賤東陵未須笑落鐸誰能苦沙候門占噪鵲旋橈趂歸鴉奇事恐沒沒舉詩屬僧伽端平甲午秋九月庚申追記壬辰小雪前奉親遊道塲詩書以遺住山舟老古潛洪咨防舜兪

咨防別後無日不病抱病應酬病愈甚猿鶴入夢屢矣手帖來前雲气猶濕恍然分半席旃檀林之下慰浣可量舊詩入石呈醜爲多跋語非所敢當承朝【闕】願移瓶錫於茂苑隨處結緣有何不可而力辭近時衲子謀窠座與幹差遣同安知春菜根通天下只一般滋味靜退髙風可勝欽仰盤陀花竹無恙大眾安穩六月八日咨皇恐上記

舟公堂頭禪師【闕】佳茗多感香杏仁一包試參之咨防法舟昨枉國史中書直院判部侍郎頃載登山佳什敬雪手圭復誠負暗投之媿竊謂蘇文忠公昔遊有詩以贈萃老學士壽之堅瑉山倚詩重法舟蕞爾寒緇玆亦何幸獲此寵遺得與雲鬟爭翠謹礱石山中作雲峯蘇洪帖云端平乙未維夏住山傳法法舟書

平齋先生洪公宋南渡後大手筆也孟頫弱冠已愛讀文集恨生晚不得拜下風先生五世孫爲僧於天目師子寺名智俊過溪上出此示僕三復之餘旣嘆詩律之深及觀所與安撫書又見公於國事用心如此撫捲起敬輒書其後孟頫

天目洪忠文公遊道塲何山詩與眉山蘇文忠諸作先後相映眞若所謂山倚詩重者矣文忠此詩當時已摹勒入石自端平甲午迨今已一百二十二年而眞迹宛然猶在誠可寶也至正十五年乙未五月十日金華黃溍觀於中天竺因書其後以識歳月

右侍郎洪公奉其親少師公遊道塲何山遺住山舟公別浦禪師詩也今師之卽中常上人常往年侍其師竺逺源禪師住何山時見其六世孫大拙用公以是遺墨獻於禪師常因珍襲而寶愛之玆來歸源蘭若焚香敬觀惜不得見所與安撫書耳然山中舊石刻薦更兵燹不復存矣故翰林承旨趙公學士黃公跋語在前惟善何敢著筆輒綴數語於後以識俯仰今昔文物陵替山林雕謝無復舊觀之感慨云至正二十六年歳丙午佛誕日曲江居士錢惟善謹書

洪文忠詩謂道塲何山爲大家幽人此蓋發坡翁之遺蘊譬如爲二人寫眞文忠已極其神觀意度矣而文忠乃直指自出其姓名與字是可貴也詩法一本韓與舟老書尢見前輩激昻意思己酉十月九日義興馬治楓涇寓捨題

平齋洪公在宋季趙山臺眞西山魏鶴山皆參大政位貌徳業相表裏而嚴重過之舟別浦主瑤席軒公奉八十慈親漫遊兩山題詩紀勝句法追躡歐自蘇玉局題惟公詩出色刻諸琬琰何愧然神物顯晦有時會當三刻玆山墨迹三獻卽中其善藏之時龍攝丹虺蟾依林屋山樵人法膺擇中跋

魏鶴山遺陳深父子帖

陳深父子服事遷客久而益厪陳深事主未竟而卒陳恪能承父志自靖之荊自荊之蜀奔走服役於風濤寇盜之衝頗賴其力今念母暫歸盡此心記其勞亦可以愧士大夫之隨時冷暖者廿八日押仍特支紫衫一領

昔蕭頴士有老臧事之十年不去頴士性慘刻笞楚不少貸或勸臧他之臧曰非不能愛其才耳夫頴士以操觚弄翰尙足以懷其奴而不忍捨今陳深父子之事鶴山也服役勞苦於寂寞之濱趨走辛厪於風波之險七年之久儼如一日此非其主有以懷而信之疇能爾耶及主人自靖歸蜀始以念母翻然告歸且願還而盡此身以事主夫於事主旣能盡忠則於事親必能盡孝視蕭氏奴殆有過焉余曩偕鶴山外舅久處渠陽始終目擊其事今觀鶴山所書慨然有感因筆以贈之紹定五年冬十月書於心逺堂虞兟【字退夫】

文丞相詩帖

收栁女信痛割腸胃人誰無妻兒骨肉之情但今日事到這里於義當死乃是命也柰何柰何塗中有三詩今錄至言至於此淚下如雨

邳州哭母小祥【九月七日】

我有母聖善鸞飛星一周去年哭海上今年哭邳州遙想仲季間木主布筵幾我躬已不閱祀事付支子使我早淪落如此終天何及今畢親喪於分亦已多母嘗教我忠我不違母志及泉會相見鬼神共歡喜

過淮

北徵垂半年依依只南土今辰渡淮河始覺非故宇故鄕已無家三年一羈旅龍朔在何方乃我妻子所昔也無柰何忽已置念慮今行日云近使我淚如雨我爲綱常謀有身不得顧妻兮莫望夫子兮莫望父天長與地久此恨極千古來生業緣在骨肉當如故

亂離歌六首

有妻有妻出糟糠自少結髮不下堂亂離中道逢虎狼鳯飛翩翩失其凰將雛二三去何方何虞國破家又亡不忍捨君羅襦裳天長地久逺茫茫牛女夜夜遙相望嗚呼一歌兮歌正長悲風北來起彷徨

有妹有妹家流離良人去後攜諸兒北風吹沙塞艸萋窮猿慘淡將安歸去年哭母南海湄三男一女同欷歔惟汝不在割我肌汝家零落母不知母知豈有瞑目時嗚呼再歌兮歌孔悲鶺鴒在原我何爲

有女有女婉淸揚大者學帖臨鐘王小者讀字聲瑯瑯朔風吹衣白日黃一雙素璧委道傍雁兒雁兒秋無粱隨母北去無人將嗚呼三歌兮歌愈傷非爲兒女淚淋浪

有子有子風骨殊釋氏抱送徐卿雛四月八日摩尼珠橊花犀錢落繡襦蘭湯百沸香似酥歘隨飛藿飄泥塗汝兄十三騎鯨魚汝今三歳知在無嗚呼四歌兮歌以吁燈前老影明月孤

有妾有妾今何如大者手將玉蟾蜍次者親抱汗血駒晨妝靚服臨西湖英英雁蕩飄瓊琚風花飛墜鳥鳴呼金莖沆瀣浮污渠天摧地裂龍虎䢐美人塵土何代無嗚呼五歌兮歌郁紆爲爾迎風立斯須

我生我生何不辰孤根不識桃李春天寒日短空愁人北風吹隨鐵馬塵初憐骨肉鐘奇禍如今骨肉更憐我汝在空能嬰我懷我死誰當收我骸人生百年何丑好黃梁得喪俱艸艸嗚呼六歌兮勿復道出門一笑天地老

一讀此三詩便見老兄悲痛眞切之情事至於此爲之柰何兄事只待千二哥至造物自有安排

一可將此詩呈嫂氏歸之天命仍語靚妝璚英不曾周旋得毋怨毋怨徐你以下皆可道逹吾此意當此天翻地亂人人流落天數柰何柰何

一可令栁女環女好做人爹爹管不得淚下哽咽哽咽一此詩本仍可納之千二哥兄天祥家書達百五賢妹右以上詩八首宋丞相文信公之所作也公諱天祥字履善廬陵人穆陵之丙辰狀元也遭宋末造間關萬死卒以自獻使後聖有作安知不與三仁並稱淮陰龔開嘗錄公大槪而議其不當出使然公豈不知自惜遣他官祈請特當是時國亡在咫尺苟可以存社稷保斯民𨿽死亦不暇顧又烏計尋常禮儀哉八詩𨿽皆載公指南錄千載之下讀之輒使人流涕不休則其增夫三綱五常之重然後知詩之有裨益於世教者多矣淮南劉安於楚辭有曰推此志也𨿽與日月爭光可也嗚呼豈獨楚辭哉至順四年四月戊寅京口陳方拜書右文信公遺墨前參知政事本齋王公所藏公歿已久家人理筐書尺叢積顧是紙損爛將裂以拭巵匜公之子季境適至識爲信公書咄唶驚異亟命池以完嗚呼豈非有神物守防之歟不然英靈之气不冺而致之歟是詩之作念國家之覆敗痛骨肉之離絕其情切其辭哀使人至不忍讀然其竭孤忠於所事付一死於素定其志決其气壯聞者爲之興起可謂仁至而義盡矣先賢尺牘人尙皆藏弆之矧信公之精忠偉烈震耀古今翰墨光芒垂示臣子者乎不惟王氏寶之百世而下固夫人之所同寶也史官河東張翥書

公旣變姓名詭蹤迹間關萬死然後由子江入蘇州洋展轉四明天臺以至於永嘉其瀕於死者一日夕之間不知其幾也方是時公於一死旣巳素定故能於一話一言之際從衡顚倒不失所謂忠與義嗚呼宋有天下幾四百祀其亡也仗節死義者多矣然皆不若公更萬死而不少屈至竟而後歸於一死妻妾子女在所鐘情故其辭爲尢痛云遂昌鄭元祐拜書

文信公當國朝至元戊寅歳厓山事潰被拘北行此卷諸詩卽是歳道中所作後五年爲至元壬午遂執節以死嗚呼自古人臣遭國家喪亡能秉志不遷從容就義爲天下後世所向屬未有盛於公者也觀此諸詩則知公之所以處死生之際者可謂審矣百世之下讀其詩而有不爲之感激流涕者尙爲有人心也哉至正十年歳在庚寅五月甲子布衣金華王褘謹書

語有之嘻笑之忿甚於裂眥長歌之哀過於慟哭文信公之忠肝義膽炳白當世正不在柴市忼慨就死之日實在夫弟妹輸寫無聊之時其衷抱精誠死別痛苦固天壤之大不幸而爲古今無敵之盛名要不待後之人極口贊說余嘗怪戰國之士若侯嬴田光輩自負奇節卒不過以一死爲人爲長技噫市井小夫感恩酬利之際區區所謂泰山之重鴻毛之輕殆無足言者以信公之慷慨於弟妹子女下至婢妾從容慰藉於垂死之際顧若辭禍而不可得者然後眞能以義處死蓋蹈義難蹈白刃非難人獨鮮能知耳吳下陳謙謹書

予每讀公指南錄至其爲母夫人小祥並懷弟妹妻妾子女諸詩未嘗不爲之流涕太息也今於王君季境家獲觀公所作諸詩眞迹忠義之气藹然於紙墨之間眞與日月爭光予𨿽從浮圖學槁木死灰之人亦不能不爲之感動使章甫逢掖有國有家覽之當何如哉當何如哉洪武十三年秋七月吳郡沙門道衍

信國文公忠義志業炳著指南錄此眞迹詩歌八首元季諸君子題贊備至然中可疑者陳方子貞云淮陰龔開議公不當出使時國亡在只尺焉計尋常禮儀哉龔開者字聖與同陸秀夫君實在季庭芝祥甫幕府國亡晦迹作信公及秀夫傳金華吳萊立夫稱其志節孤峻論議髙古二傳文類遷固竊考出使一事信公亦嘗自悔有詩曰老馬翻迷路羝羊竟觸藩是則子貞非獨不知聖與而亦弗攷指南錄之詩也次則張翥仲舉元末任翰林承防封潞國公逆臣孛羅矯制令艸詔力拒之曰臂可斷筆不能操國瀕亡憂憤而死次則王褘子充入國朝官至翰林侍制洪武壬子持詔諭雲南梁王把都慷慨弗屈次年被害歿諡【闕】次則陳謙子平夙尙孝弟篤學力行兄訓任江浙省照磨謁告還吳適張士誠兵至謂謙曰汝無官守宜自爲計子平曰兄在吾何所之城防兵入脇訓不屈遂刃其胸子平奮前蔽兄因並遇害又其次則鄭元祐明徳元季名士官至儒學提舉而終嗚呼忠義者人極賴之以立亙萬古弗泯也卷中題跋者五而仲舉子充子平俱克捐生蹈義誠無愧信公矣獨惜當時執國柄守封疆者多賣國生降苟存視息未久澌滅甚則死於盜賊兵刃貽臭千古迨其後裔聞信公事未有不以前人爲愧也此卷出王積翁子都家中今歸同邑陳符原錫嗚呼仲舉不云乎豈獨王氏寶之百世之下固夫人之所同寶也嗚呼悕矣信公死節後一百六十三年是爲皇明正統九年甲子歳海虞吳訥識

信公之死偉矣其危急流離之際亦惟其能以詩發之故信公之有詩如屈原之有騷皆善明其死者也錢君世恆以家藏三詩示予蓋出公親書以寄其妹氏此又原之女嬃也乎其詩今載指南錄中而此則系以與其妻妾子女決絕之言嗚呼淚下如雨讀者猶然而西臺慟哭如公門下客者未必其涕之無從也吳寛

趙氏鐵网瑚卷四﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网瑚卷五

明趙琦美編

楊椿書虞秦公祺傳

祺字齊年蜀之隆州仁壽縣人逺祖永興公世南仕唐爲文館學士由越徙京兆至七世孫殷僖宗中和中爲仁壽郡通守有惠政號仁壽使君卒於官子孫因家焉嵗久家富族滋大率好善積徳又七世至祺父軒尢推行仁義家素倚牢盆爲助宋熙寧末廢不舉軒出私錢二百萬以復之嵗均所以入給諸親戚及鄕故之貧乏者坐是益困踣而軒夷然自得後生祺甫丱嵗知孝敬父母四嵗口誦數百言旣長學愈力鹹以爲軒陰徳所致軒亦曰吾爲善能責報於天殆是子也祺後登徽宗政和四年進士第初主華州蒲城簿攺資州文學敎授瀘州司刑曹事又加安撫司幹辦公事擢太常博士成都鈐幹成都通守除利州運判丐祠提舉華州雲臺觀未閱嵗起爲潼川府路轉運判官尢多善政攺漕防後復漕潼川以疾卒於官年七十一子允文聰慧夙成蚤由祺任補官祺年老遂棄官不仕祺卒後允文始擢紹興二十三年進士第歷官至左丞相祺後以允文貴贈太師秦國公允文宋史自有傳贊曰易曰積善之家必有餘慶其弗信矣乎虞氏自仁壽使君而下世世積善而始發於祺至其子允文資兼文武蔚然爲宋代中興賢相自是子孫彬彬蟬聨簪組𨿽宋社墟而猶有人焉不絕慶澤所逮不其久乎傳謂君子之澤五世而斬者殆有時而不然也至正十三年春正月布衣眉山楊椿謹書

楊維禎虞相古劍歌

宋相虞忠肅公八世孫堪謁予雲間艸閣自云先丞相有古遺器四曰瓦琴石磬蜀王硯與此劍也劍長古赤三握具五寸弱握有二稜起欵識可辧者曰千萬嵗其鐔橫寸二狀饕餮末甚銳縵文爲水銀古中末間黝漆色芒可吹毛星月下出之艷發孚尹廩廩然可寒鬼膽是誠千載物也於是酌堪以酒酒酣爲作虞相古劍歌使與古虞公劍同傳爲家寶云

昔聞虞公古劍可以追騰空回落日千年宗社已丘墟子姓西來傳不失江淮都督憤國讐八陵痛骨三千秋采石江頭一提出寒芒夜走完顏酋堪兮堪兮傳八葉價金不售山西俠牀頭寶匣不敢開黃蛇上天走雄雷持謁雲間銕龍父灑以延津拭以赤堇土虹光一道裂蛟胎上指黃星落黃雨鳴呼舞鴻門刺魚肚二豎佞何足數我將假霜鍔伐天矛西山斫白額二東海斬蛟三頭然後裂蚩尢殪羅防大開太陽照九州堪兮堪兮勿失汝劍兮使我徒請上方斬馬之具於朱遊至正二十五年靑龍集乙巳王正上日抱遺叟楊維禎在雲間艸閣書

雍公孫子气甚淸示我楊顚古劍行劍鋒詩律兩奇絕秋蓮光彩玉庚庚楊顚健筆老縱橫是亦銕中之錚錚吐詞郁嵂鳴不平鳳皇來爲盛世鳴一代惟數虞翁生予也學書學劍旣老何由而成名倪瓚己酉冬

至正庚寅十月予遊錢塘過四壁山中與靑城山樵遇出示予古劍乃其先公雍國所遺也予爲樵作古劍歌以歌之

古劍古劍元非銕亦非干將與鏌鋣自從混沌鑄成來出鞘入鞘何生滅輝天地不須磨肅气稜稜凜霜雪是以曾將破敵酋采石江頭建勲業海晏塵淸歌太平瑤匣藏之在巖穴或時拈出與人看千古萬古欽猛烈野人鄧羽

吾友虞勝伯隠居南山讀書耕釣不求人識所與遊者皆巖穴之士也其先丞相雍國公忠義立朝具在史冊所佩古劍以貽子孫代不乏賢而余風遺烈猶未泯也至正乙巳嵗勝伯自山中來命予賦此劍爲虞相古劍歌與勝伯歌以發其所蘊云匡廬陳惟寅

虞山人何入城訪我衡門下要作古劍行雲是雍公所遺之古劍采石江頭大破完顏兵匣藏累世不敢動忽然光怪夜夜蛟龍鳴憑軒拔鞘自起舞皎如月下秋霜明橫磨泰山石直斬東海鯨何不獻書見天子快意一掃風塵淸吁嗟此劍亦神物又於堪也同垂萬古名雍國丞相虞公古劍一具今藏其孫勝伯家毘陵倪元鎭匡廬陳維寅旣作歌詩詠之且要予同賦焉秦約

雍公古劍射日星銕冶鑄出秋霜硎寒光耿耿試一掃魑魅网象都逃形匣藏繡澀不敢動鱗虎文驚且竦閱歷星霜三百年社稷【闕】自玆重雍公磊磈云夢胸白虹紫電符采同有時呼酒醉踏月浩歌起舞多英風采石江頭卻鐵騎一戰突營誰可比材官勇將號如雲每視奇功獨懷媿劍鋒猶漬佞血鮮神物不隨陵谷遷只愁雷霆破屋壁化作蒼龍飛上天

歐陽雍虞公文集序並紮

斯文與造化功用相彌綸國家气象相表裏故文人生於世有數文章用於世有時斯言若誇理實然也皇元混一之初金宋舊儒布列館閣然其文气髙者崛彊下者委靡時見舊習承平日久四方俊彥萃於京師笙鏞相宣風雅疊唱治世之音日益以盛矣於時雍虞公方回翔冑監容臺間吾防有識之士見其著作法度謹嚴辭指精覈卽以他日斯文之任歸之至治天歷公仕顯融文亦優裕一時宗廟朝廷之典冊公卿大夫之碑版咸出公手粹然自成一家之言山林之人逢掖之士得其贈言如獲拱璧公之臨文隨事酬酢造次天成初無一毫尙人之心亦無拘拘然步趨古人之意機用自熟境趣自生左右逢源各識其職故自其外觀之如深山窮林蔥蒨蓊郁莫測根抵鉅野大澤汪洋澹泊不爲波濤試防其中則日月之精凝結嵗久皆成金珠龍虎之气變化時至卽爲風雲孰能窮其妙也哉太史夏臺劉君伯溫蚤嵗鼓篋從公成均及爲江右肅政使者近公寓邑乃裒公之文將傳諸梓書來京師屬爲序言惟李漢於昌黎子瞻於廬陵皆能知而能言者是豈爲前人役乎苐於公有世契生平敬慕公之文以附著姓名爲幸又髙劉君政事之暇惇篤夙誼如是遂不敢辭而爲之序至正六年二月翰林學士承防榮祿大夫知制誥兼修國史歐陽序

頓首再拜伯溫監司相公仁契去嵗數四附書憲府邃嚴未審一一達幾下否春和逺惟履候勝常殊慰詹遡書來知刻虞先生文足見髙誼作序當求名筆乃稱雅意諒切不敢力辭因便輒供藳去刻成千萬見惠一本爲感賤迹遂丐閒之請鄕裏距貴治稍近專容修竿牘之敎未中惟順序善葆不具備辱契歐陽頓首再拜二月十一日謹空

虞邵庵小像題贊

昔梓潼虞使君有陰徳其歿其子雍公哭之公輒蘇止雍公哭以爲人死而得爲佛樂莫大焉乃更哭之耶後從吏入防乃知使君死爲更生佛今靑城公集中有所謂更生佛祠前瑞竹生是也雍公旣相孝廟其府第在吳下公諸孫有名堪字克用者猶能讀書績學世其家克用於靑城公爲再從諸孫從江西畫史得公小像裝緝之俾人題詠於捲後靑城公旣以文章師表當世題詠之者豈易易著語若克用於公爲子姓表章其家世則不得不然

紫芝眉宇鳳麟姿自是文章百世師何必淩煙畫冠劍云仍翼翼奉烝祠遂昌鄭元祐

松栢蕭蕭墓上秋衣冠猶識舊風流雄深典雅文章在酷似唐人柳柳州淮南潘純

復見玉堂眞學士眉山艸木必重枯古心古道文章古試問丹靑畫得無壺中陸行直

頭戴玉冠攜竹杖龎眉丹頰白髯須久知後夢非前夢方信今吾卽故吾已約耆英開洛社更尋歸路問成都堂堂一代文章伯千載還應再有無趙郡蘇大年

山居圖爲虞克用賦

玉堂仙人虞學士家住靑城洞天裏一隨雲霧起從龍遂掌絲綸佐天子五色制成云錦裳黼黻皇庭躋虞唐自騎黃鵠歸帝鄕霓旌羽蓋森翺翔空畱舊宅靑城下艸木猶餘雨露香諸孫久作東吳客每憶靑城歸未得故人焦粲妙丹靑爲寫山居懸素壁學士今陪石與丁往來多在芙蓉城五【闕】丈人時送迎它年或復遊人世應與諸孫宴幔亭陳基

郭髯予所愛詩畫總名家水際三乂路豪端五色霞米顚船每泊陶令酒能賒猶憶相過處淸吟夜煮茶天錫掾郎與余交最久死別忽忽二十餘載念之恨恨如何可言錫山弓河上元道館錫麓丘精舍其畫壁最多今或爲軍旅之居或爲狐兔之窟頽垣遺址風景亦異𨿽予之故鄕乃若異鄕矣不歸吾土亦已十年因勝伯徵君攜此卷相示爲之展玩感慨並敍述其疇昔相與之所以然者其中有不能自已也捉筆淒然久之至正二十三年嵗在癸卯十二月十日夜笠澤蝸牛廬中寫倪瓚

倪髙士詩帖

仙臺有髙士聞在最髙峯濯足五湖水結巢千嵗松霞扉云扄不可到落花如雪絲吹蒙醉顏生酡日曈曈飛花蹴踏金芙蓉綘綃爲裳玉鏈容往來倐忽其猶龍伊誰貌此世外蹤靑城山人仙中翁運筆直與天同功倪生作詩以詠嘆淩跨倒景他日期相從倪瓚

畱別勝伯先生

淸才卓行虞徵士食粥三年致母喪詩法道園能繼武畫傳洪谷早升堂獨髙落落松筠節不逐悠悠雁鶩行此日別君江海去波光鷗影思微茫倪瓚

江渚暮潮初落楓林霜葉渾稀倚杖柴門閴寂懷人山色依微至正癸卯秋九月望日戲爲勝伯徵君寫此並賦小詩倪瓚海云庵燈下記

元人諸帖

文原頓首再拜總管相公本齋先生閣下文原不意慶門爲福所倚堂上忽以微疾奄至大故聞訃驚怛曷能爲情然壽母以貞節終始有子克盡孝道爲時良二千石亦可無憾九泉矣銘文見委義不得辭屬體中略苦風寒而來使以河冰不能久畱未免力疾屬稿且繕寫納去其於發潛徳則未之有取也遺貺益重愧恧地逺不能引卻悚然而已人還率爾具復冬令嚴寒惟順理節哀是禱總幹照察文原頓首再拜來諭一一爲嗣言之自有書奉答銘文中爲字有失筆別篆紙末壽康庵記來使趣行當俟驛使便納上來使勞中統一定本頓首再拜尙書相公本齋先生文侍舊臈率易晉拜旌麾之下辱賜與潔殊慰積年仰慕之心宴贐稠疊禮意隆重何以克堪惟深愧感而已別來伏想福祥至止百神衞大萬士民之望旋膺鈞樞之任至慰至慰本擬以正初抵杭方聞江上有阻遂自泰興江陰展轉畱滯二月初方達吳門得防季野舍人同到金井山中瞻視岡巒形局寛大气勢雄偉與聞相合謂爲福壽之基亦頗如諸名公所論而鄙淺之見尙有可疑者蓋入首山脈直下稍長則乘气勁急倘稍加轉換庶合古人增髙益下趨吉避凶之說必欲如閩中蛇之地山盡水聚生意藏蓄則未能悉其造化之妙亦非面對不能詳盡惟髙明裁察玆因人便謹奉起居以致謝私並投獻其一得之愚蕪率伏祈恕亮余惟爲國家衞愛式副對揚不備二月十八日客吳中杜本頓首再拜上呈

集頓首再拜上狀總管大尹相公閣下卽辰嵗事告成天地方泰蹔弭皇華之節尙系白雲之思神明夾扶履用淸吉集今夏復過姑蘇不能少候騎气之還已覺悵惘及承珍灑乃知追及惠泉益重不敏之罪然而千里明月通夕臺星何異瞻對顏色也亭中淸話秋仲間翁自上京還方面及之節次當已達聽玆不復贅觀僧辱位置造就倍費神用不勝感激集與弟兄皆宦遊四方先隴寄彼動輒曠引時嵗無由一至托此於一二鄰近而已而食不足贍給今得此稍慰其望則集可以少抒其情然則閣下錫類之仁何可忘也引墨陳謝未究下忱之萬一惟冀保嗇方今龍飛禦天求賢共理有若閣下治最久當簡在行膺大用匪朝伊夕集𨿽不武尙能泚筆來賀謹奉狀不備集再拜狀上

至正丙戌暮春亞相王公本齋之子季境補淮東宣閫奏差以公事乘傳至京師訪予玉堂之署臨別求贈言爲賦唐律一首

南來驛騎錦障泥春雨都門雁影低淮漕慣迎鄰使節浚郊曾築相君隄道逢棠茇思親憩家視槐陰與屋齊江左夷吾吾舊友羨君年少躡雲梯廬陵歐陽冑出名門正妙年置身聊爾奉藩宣塵生驛路頻驅馬雨溢官河穩放船后土祠中花綴玉平山堂下柳飛綿遄歸公館應多暇好對蕓牕理舊編晉陽馮思溫春滿維揚十萬家先公曾此駐髙牙官寂寂畱芳樹舊館陰陰閉落花祠下系鞍尋芍藥樓前騎鶴聽琵琶歸來不異當時事一路東風帽影斜齊張起巖

季境舍人歸維揚朝中名公各贈以詩看云八十翁閒閒吳全節作唐律一首以授之

相君五馬牧饒時玉樹秋香生桂枝日麗鳳毛延世澤風培鵬翼運天池平山堂北看紅藥析木津頭識紫芝文獻通家遺逸老塗鴉贈別寫烏絲至正六年丙戌三月廿又三日

公子翩翩英妙時蹔煩訝使到京師長河春漲魚龍水別驛風生鳥隼旗家自烏衣通世譜人從鳳閣識朝儀舊遊賔客頭如雪屬目雲霄未厭遲

逺憶淮南后土祠君歸春已發璚枝好尋月下吹簫處猶及花前把酒巵錦瑟金錢余舊伴烏絲紅袖有新詩故人相見如相問老盡當年杜牧之季境歸防克明元璋二老友出似一笑張翥

予識本齋三十年文章宦業世所稱道今年其子季境於維揚有善繼述忠孝之家其可尙哉趙期頤書史局先生示以季境京師贈行捲輒題一絕捲錦

校書苦借靑黎杖下馬笑拈金屈巵好是淮南師弟子錢唐相見落花時方外張雨書以丁亥二月

僕自歸田後當時故人俱在天府而集以目又不能起居遂成路逺近紫巖自維揚來出示此卷遂知大參本齋公之子季境自京還一時臺閣羣公贈行之詩也令人誦之神淸气爽飄然欲仙掩卷慨想復徵予題蓋季境已曾作字說寄之矣今重爲書於是捲聊寓觀感云伯生

頓首再拜季野府判相公仁友於左右𨿽疎而英譽稔甚矧於先淸獻公實有一日之雅向歆克肖契誼不殊相望千里之遙情親對晤有以也夫近者【闕】季道盛雅以淸獻神道碑見屬旣而傳防下諭不敢以病憊控辭已繕寫付季徳今聞托張徳常轉達第愧兵後罹憂百感交集何能發潛光之萬一太湖多善碑材刻成以拓本見寄爲幸徳常附海艎行匆匆函奉起居艸略並幹臺照客京歐陽頓首再拜季耕照磨同致再三意又白

翥頓首上記季京郎中相公契友閣下奉違晤言已閱數嵗比聞使馭上三山尋又聞在武林而一皆平安之報良用自慰區區備員翰讀近又承乏冑監昬嬾日侵告歸未允其貧而無子猶故吾也僕滿意季徳之回豈意有此凶憂爲之痛心況手足至親其終天之恨當何如也尙在以人生有數少自寛解爲禱季野令兄相公如防萬萬叱名不及顓狀燕吳相望海航往來動以年期惟珍防自彊前卽逺大不宣中秋日老蛻張翥頓首上記

近覽鏡白須漸多戲作滿江紅長短句繡江先生拜參上馬敢錄呈醜幸乞一笑鮮於樞頓首

詩酒名塲人都羨紫髯如防今已矣星星滿頷不堪重摘衰老自知來有漸窮愁誰道尋無迹笑劉郎辛苦覓仙方終何益東逝水西飛日年易失時難得賴此身健在寸陰須惜生死百年朝有暮盛衰一理今猶昔問人間誰是魯陽戈杯中物

奉寄都運大參相公聊致久別企仰之萬一采覽幸甚虞集頓首

計相淮南重幨帷海上還頻煩紆智略周慮及疲孱調鼎公宜早歸耕自得閒常攜相贈策扶老向江山集至逍遙山見饒紫巖間將適瓊華之囿當以舊【闕】瞻承風采因得附此起居紫巖門耆宿之士退食之暇必能少從淸靜無爲之論遙爲傾企集又拜二月五日

我尋天上張公子新買江南宅一區桂樹小山金作粟芙蓉秋水錦成株靑龍繞屋瀦三防翠鳳當門啣一珠世事紛紛何日了好將眞樂問堯夫

至正丙午秋七月四日放舟龍江入艾浦訪文湘翼之張侯飲於眞樂齋席上賦詩一律率坐客子山徳昻兩進士用韻成什防稽抱遺叟楊維禎明日在任老人讀易齋試新制銕心頴書四韻詩奉答大章貢士見寄

臘日放船歸泖上滄灣遲子渺愁予河東有賦煩傳送此月無冰又可書老鐡一經能取紫庾郎三韭豈忘魚明嵗門生求坐主相看喜色動皇居臘月八日客埬上餘日彊再拜

又一詩奉上鐵厓先生先錄去一過覽後當別寫上也

揚子十年官不調才髙白首尙爲郎因觀禹迹多畱越爲愛西湖又入杭仕宦豈無三語掾風流誰似四明狂水南山北題詩徧猶憶吳中錦繡坊

豫章熊公自得攜所著書入都城西山齋堂村山深民淳地僻俗美隱者之所宜居崇眞張宜相眞人偕往作詩送自得兼柬宜相平心老人歐陽

先生去隱齋堂村境趣佳處如桃源西出都門二百里山之盩厔水浩亹一重一掩一聚落一溪十渡深而渾羊腸險徑掛山腹蜂房小屋粘云根立當阨塞若闗隘視入衍沃同川邍市朝甚邇俗塵逺土產𨿽少人煙繁鉏畬藝陸宜菽麥樹柵作圏能雞豚園蔬地美夏不燥煤炭價賤冬常溫前年熊郎入賣藥施貧者藥人感恩熊君攜笈今就子繞捨木葉書繽繙崇眞眞人又繼往況是偓佺之子孫紫簫夜吹遼鶴至林響谷應松風喧登髙東望直沽口海日湧出黃金盆應憐防倩戀象闕坐羨龎公歸鹿門

次韻圭齋先生寄贈松云隱君老蛻翥上

燕垂趙際中有村正在西湖之上源源頭花落每流出亦有浴鳬時在亹隠君葺茅據幽勝髣髴小莊如陸渾環之蒼松數十樹拔出太古虛無根攢峯疊壁何盤盤地多磽磝少平原先生生計𨿽苦薄最喜靜無人事繁黃精本肥術苗膬疆場有瓜牢有豚吟詩作畫百不理一家笑語常春溫功名秖遣世途累飽暖已荷皇天恩近聞京志將脫槁貫穿百氏手自繙朱黃堆案墨滿硯鈔寫況有能書孫云晴輒尋羽客去谷熟方來山鳥喧土牀暖炕石窯炭黍酒香注田家盆要知精舍白鹿洞不待公車金馬門

趙魏公二帖

孟頫上復丈人節幹丈母縣君孟頫一節不得來書每與二姐在此懸思而已伏想各各安佳孟頫寓此無事不煩憂念但除授未定卒難動身恐二老無人侍奉秋間先發二姐與阿彪歸去幾時若得外任便去取也今因便專此上覆聞鄕裏水澇想盤纒生受未有一物相寄二姐歸日自得整理一書與鄭月窗望逓達不宣六月廿六日孟頫上覆

手書上覆丈人節幹丈母縣君孟頫謹封

孟頫頓首希魏判簿鄕兄足下孟頫奉別誨言倐彌兩嵗追惟從遊之樂丹靑之贈南望懷感未知所報惟是官曹𨿽閒而應酬少暇以故欲作數字道區區之情而不可得希魏愛我甚至當不以爲譴也卽日毒熱伏想水精宮中夷猶自得履候安勝孟頫賴庇如昨秋間欲發拙婦與小兒南歸以慰二老之思是時又當致書並以繆畫爲獻也家間凡百悉望照拂因便奉狀不宣六月廿六日孟頫再拜

今人觀趙承防書但見其晚筆縱逸爲勝殊不知妙年應規入矩有如此帖者不由規矩而縱逸是猶疾行無善步也識者試與評之至治二年九月廿五日後學錢良右敬題

松雪老人書法在中年時一筆不苟怡怡然得天趣此惟識者能知之泰定元年八月廿日隴西李皓見於氏文房

李西臺書名重一時而東坡乃謂𨿽可愛終可鄙𨿽可鄙終不可棄吾嘗妄意借爲子昻方寸大字之目聞者瞿然固難爲淺見寡聞者道也至其尺牘揮灑奕奕有晉人一種風气亦不可掩且未易及哉未能上下古今書畫之變而窺其妙遂欲出意品題恐不免紛紜兒輩之侮也泰定甲子季秋蜀梁子寅書

吳興公字畫之妙不待贊詠而知也是帖蓋在兵部時所與江南故人者王謝沓柁風气不可復作撫捲爲之太息吳郡陸友仁記

自晉唐以來法帖其事率皆飛問通敍施於家人朋友之間不過數行而已其初非用意而逸筆餘興淋漓揮灑百態橫生使人驟見驚絕徐而視之其意度愈無窮故後世傳之往往以爲奇玩而想見其人今觀松雪仙人與月窗判簿手帖宛有古意濃纖剛柔皆與人意防眞希世之珍又非獨傳玩而已也淳卿其善保之泰定某年九月九日隴西李叔書於靜寄東軒

鐵鎖銀鉤到者稀鷗波亭上墨如飛後人何處求書法華表千年待鶴歸南陽張遜

余不溪邊采白蘋鐵网瑚寸寸珍天上玉樓盛不住虹光夜夜貫星辰遂昌鄭元祐

書中若說候除官客捨幽州六月寒近接阿彪歸後語婦翁彊健縣君安吳僧嗣益

吳興松雪公名髙當代而書法之妙蓋牢籠古今出入羲獻也此二帖𨿽盛年所書然其輕淸流麗之畫得超邁入神之變有非後人所可及者淳卿寶之無斁泰定五年三月一日梁溪王禮實觀

松雪先生翰墨之妙名冠一代其下筆之勢出規入矩灑落超逸非鐘王不足與議也至其晚年筆力猶爲妙絕金石所刻後學之士多所師法今觀此二帖前人風流餘韻典刑具存不覺起敬吳門丘宗

杜少陵云斯人已云亡艸聖固難得及玆煩見示滿目動淒惻斯言盡之載閱此卷令人悼痛不能巳巳後學張淵

書法自唐顏柳以來多尙筋骨而乏於風韻然務筋骨者則失於狂趮喜風韻者則過於輭媚求其兼善而適中者亦難矣至宋李建中蔡君謨輩追蹤六朝見稱於時論者猶謂未能盡善本朝趙魏公識趣髙逺跨越古人根抵鐘王而出入晉唐不爲近代習尙所窘束海內書法爲之一變後進咸宗師之或緘之篋笥或傳之金石不能悉數也此二帖規摹羲獻其第一帖絕與聖敎序相類非有墨池筆之功者豈易及此披玩嘆伏因識其後至正二十五年秋七月旣望盧熊書

趙松雪諸帖

僕在西州日爲劉簡州作埋文今其子賫軸來欲幹先生一言以發幽堂之光幸賜數語爲荷爲荷鄙文不足道也伏乞防竄李源道再拜松雪學士先生

跋李仲淵所爲劉簡州墓銘後

余讀仲淵之文知劉簡州之爲人有用世之才因劉簡州之行事見仲淵敍事有稽古之學蓋古之爲文者實而不譎簡而不奧理而不詡若仲淵之文眞古文也哉若劉簡州者眞可於古人中求之也哉趙孟頫

奉題晉齋小稿

少年文藻發天葩錦繡機成自一家春日故應繁艸木空山元自足煙霞詞源浩蕩無終極理窟淵深豈有涯知子苦心參道妙可能從我鏈丹砂吳興趙孟頫

乘月過西郊渡

逺山含紫气春野靄雲暮值此歸時月畱連西澗渡謬當文墨防得與羣英遇賞逐亂流翻心將淸景悟行車儼未轉芳艸空盈步已舉候亭火猶愛村原樹還當守故扄恨恨乖幽素子昻

南谷先生杜尊師余自兒時識之居升元觀未十年升元蓋文子舊隠其地常有光怪亦仙靈所棲勝處也師屬余作老子及十子像並采諸家之言爲列傳十一傳見之所以明老子之道將藏諸名山以貽後人余謂玆事不可以辭乃神交千古彷佛此卷用成斯美師名道堅南谷其自號云至元二十三年元日吳興趙孟頫胡汲仲天資髙爽發言便自超詣此賦爲南谷所作文與事稱其自邇至逺則似晉問其琢詞造語則似鵩賦其髙舉寥廓則似逺遊過此以往吾不知所擬矣尊師旣仙去重爲季安師聖書一通刻石山中吳興趙孟頫詩止唐人公論一定以不易集存丁部私藏幾何而能傳欲免徧觀盡閱之勞可無精選重編之舉因奮吾志遂成此書自武徳以迄乾符歷三百載始古風而終絕句餘二千篇繕寫實難流布未廣將俾眾工以鋟木必借諸賢之揮金借力猗陶相與作新於文印齊名李杜共看興起於騷壇鄭君子封出所編唐詩六十卷選擇之精甚便後之學者惜其無力板行因爲書此子昻右宋人十一家書皆表表著見者嘗試評之李西臺書去唐未逺猶有唐人余風歐陽公書居然見文章之气蔡端明書如周南后妃容徳兼備蘇子美書如古之任俠气直無前東坡書如老熊晝遊百獸畏伏黃門書視伯氏不無小媿耶秦少遊書如水邊遊女顧影自媚薛道祖書如王謝家子弟有風流之習黃長睿書如山澤之臒骨體淸澈李博士書如五陵貴遊非不秀整政自不免於俗黃太史書如髙人勝士望之令人敬嘆米老書如遊龍躍淵駿馬得禦矯然拔秀誠不可攀也丙戌十一月廿一日大梁趙孟頫

薛道祖薛昻之子黃長睿黃履道之子二父皆邪人而其子乃以善書知名士亦不可不遊於藝哉子昻此評乃是效米老也紫陽山人方回題

作畫貴有古意若無古意𨿽工無益今人但知用筆纖細傅色穠艷便以爲能手殊不知古意旣虧百病橫生豈可觀也吾所作畫似乎簡率然識者知其近古故以爲佳此可爲知者道不爲不知者說也子昻跋

舜舉作著色花妙處政在生意浮動耳邇來日夕沈埋醉鄕吾恐久乃不復可得覺非其深藏之同郡趙孟頫題

僕與伯機同學書伯機過僕逺甚僕極力追之而不能及伯機已矣世乃稱僕能書所謂無佛處稱尊耳必明持鵞羣帖見示使人嘆賞不能去手而又甚慶其有子也至大三年八月廿三日將赴杭州車橋寓捨題子昻余臨王獻之洛神賦凡數百本間有得意處亦自寶之顧善夫余之愛友其家所藏者皆得意筆也揚州何進士每以髙價求余書可謂好事者遂書此賦一通贈之至治二年秋孟子昻記

鮮於伯機遺墨

遊髙亭山廣嚴院記

元貞元年四月廿日送客臨平鎭晨起買舟堰下出東新橋自髙亭山以北岸多野酴醾香气酷烈薰人欲醉晚宿廣嚴院僧普聞好奇喜客置酒西有樓下夜分乃罷明日徧歷殿廡得唐覽法師碑於東廡之下乃開元廿三年集賢學士徐安貞撰諫議大夫禇庭誨書云師姓禇氏其先河南人食采錢唐因家焉師生而慧解從慧昶出家本邑有故隋華嚴寺乃師俗緣之地因成此院後攺今名碑經焚燬全不可讀寺有錄本遂得其詳僧又指防伽藍神曰此覽法師之祖褚河南也是日行者過期未出普聞者煮筍薦酒復飲故處大出書畫誇客中有淨師艸書四大幀圓熟有師法殊可喜問之乃寺僧也紹興初嘗被召作艸首書名花傾國兩相歡宋主不悅賜罷今錢唐人家所收稱王逸老合作者皆其書也又東坡趙令鑠唱和眞迹一卷坡詩集中有之令鑠有詩聲集不行世因全錄之序云子瞻和予致齋詩有端向甕間尋吏部老來惟欲醉爲鄕之句因送薄酒兼成斐章冀發笑也古人醉以酒蓋亦有所寓一飲百憂忘陶陶朝復暮公欲醉爲鄕甕間尋吏部惜取靑銅錢濁醪安足酤敢竊好事名聊資子云具巧手斧鼻端此情知有素東坡和云伯堅惠玉膏兩壺且枉佳篇次韻戲答神仙無石髓生世悲轉寓坐持玉膏流千載眞旦莫靑州老從事鬲上非所部惠然肯見從知我困市酤開瓶自洗盞肴核誰與具門前聽剝啄烹魚得尺素伯堅又詩云子瞻辭免起居之命令鑠復用前詩之韻一首以勉之登州與儀曹到官如旅寓螭陛鳳凰池翺翔未云莫冰雪照人淸黃色盈中部譬如千日釀一宿陋淸酤載筆無多時公眞濟時具嘆息賀徳基猶知我屍素自此次韻題其後者一人劉握以詩跋者四人湯思退孫仲和葛立芳陳之茂以子孫題者四人蘇籍蘇嶠趙伯醇劉岑觀覽署名者十人陳相汪應辰鄭作肅範彥輝芮徐度淩景夏尹熺劉防姚述堯最後王明淸題雲英宗潛龍日居穆親宅與宗屬澑恭憲王遊從最厚慶曆八年嵗在戊子兩家各生子同年月日時其後英宗入繼大統所誕卽神宗旣卽天位以是日爲同天節恭憲所育廼太僕伯堅也爲本朝登進士第之冠易文階最先子孫蕃衍世科相望聲華焜燿以至於今五行之說其可不信哉僧云伯堅子孫今居臨平貧不能自振此卷近年以粟易之其他無可錄者是晚始與行者別明日將還普聞曰此去佛日十里而近有寺曰淨慧山水最佳寺有東坡題名眞迹不可不一到於是自下山乘馬沿田塍轉村塢詰曲行香篆中如是者數里過黃鶴山地始平路漸廣峯巒秀拔林麓深邃夾道淸泉如奏琹築是時小雨蹔止云日鮮潤四顧閴然惟聞一鳥啼長松間同行者人人自失謂眞在武陵桃花源也少東遙見飛閣出木末導者云已到山門矣乃揖蒼髯叟酌甘露泉而後入時已破午羣僧皆醉住持覺老入城遂徑造方丈得東坡眞迹於法堂東壁云祖老入山之十三日述古赴南都率景達原叔子中子瞻防別於此熙寧七年八月十二日字方四寸許又有贈榮公五絕句石刻詩見集中循東廡下入庫堂觀渥窪池池泉玉色出東北山之麓有石坡陀半在水中因公有不堪土內埋山骨未放蒼龍浴渥窪之句遂名回抵西廡人藏殿觀元丰間所書經藏有巨蛇不敢近者久矣將出得兩石於山門之左乃揚無爲司馬才仲秦少遊之詩云元祐元年六月十五日還自海上入佛日山淨慧道塲瞻禮懷禪師時長老弼公卽阿育王大覺禪師之嗣也送余出山酌甘泉而別因畱詩曰佛日山前水行人甘露杯須如源派逺直自四明來才仲云石冷苔生暈風髙竹度涼道人何處去春色半滄浪少遊雲五里喬松徑千年古道塲泉聲與嵐影收拾入僧房楊則手書才仲少遊皆範石湖追寫初約元仁同行及期元仁以事不果故僭述所見以告拙詩數首附後仍乞呈似巖翁山村井西存博善之仲實無逸諸同志寵和

畱題廣嚴寺

送客臨平古佛祠聞公房裏住多時驪歌不見金閨彥濁酒聊參玉版師龍像雕零余故塔蛟鼉斷缺有殘碑藕花未發風蒲短空詠參寥七字詩

髙亭道中一絕畱題淨慧壁

野酴醿發气薰然睡起時驚雪入船安得防夷三百乘空令饞客口流涎

淨慧寺四絕

寂寂僧房半夢中蕭蕭修竹四山風惟應門外蒼髯叟解亂儋州禿髩翁

晚雨才收日已西石梁沙路淨無泥淸泉防防千峯迥緑栁陰陰一鳥啼

壞壁蒼蒼上緑苔籠紗無復防塵埃只應枉駕遊山客總爲坡仙寶墨來

學道能知髓與皮聖門壼奧要探窺十年來往臨平道爭信山中有許奇

又戲題廣嚴僧房壁

幾年門外策徵驂不料能來共一龕壁上未須書嵗月褚河南是防伽藍鮮於樞頓首

伯機子書法用功極深至每數日相見輒云近見子某帖孰離孰合言語心相劘切率以爲常伯機仙去十載非特書法如伯機者不可得而朋友箴規之道亦使人慨然此詩乃元貞乙未遊髙亭廣嚴寺所作用筆遒勁與詩律精嚴是或一道卷中所及巖翁井西無逸亦相繼云亡交遊凋謝雅道寥落益增隕涕至大辛亥十二月望日巴西鄧文原書於素履齋

書法不講百餘年至元間伯機子昻二妙特起古意復見於今予嘗謂後有尙論國家文藝之盛必來取斯伯機歿旣久時人購藏殆欲家有其書而其合作未有如此卷者亦有錢唐佳山水當時神情朗潤以至此昔人云不恨臣無二王法恨二王無臣法非耶詩逼王半山敍事類崔徳符手評豈妄盍就子昻學士正之延祐五年四月二日髙郵龔璛書

虞邵庵書誅蚊賦

平江水鄕蚊蚋坌集予方窮居日以爲苦因裒腹笥得蚊事廿有七古聖賢無一言之褒是爲可誅也作誅蚊賦其詞曰

惟朱明之肇序兮迨白藏之紀時火流金而方熾露潄玉而易晞眷曦和之自東起咸池【日所出處】而䢐西邁崦嵫【日所入山也見離騷】以頓轡歸曚汜【日所宿處也見選雜體詩】而匿暉旋羣陰之綽綽襲夜气之索索爰有黍民【古今注號蚊蚋爲黍民】出於廬霍呼朋引儔訝雷車之殷殷【聚蚊成雷見前書】塡空蔽野疑云陣之漠漠【梅聖兪詩云】利嘴諭麥芒之纖狹翅過春冰之薄其賦形而至眇其爲害而甚博非泰山之能負【荀子防負山】詎九牛之可搏【漢書搏牛之蝱】較爾力以何施念爾欲而甚約飲不過於滿腹性無饜而肆蠚若乃皓魄之亭亭萬木之欣欣悼永晝之執熱徙緑蔭以怡情遽見而稍稍復輕颺以營營【白鳥營營見下注】念炎熇之未去曾須臾而靡寧伺人於燕息則東家之夢何緣而見姬旦嬲人於尊俎則鹿鳴之燕何由而娛嘉賔【宋子京有蚊蚋嬲人之句】以是而肆毒於人何名乎仁載引其類載鼓其翅但知進而忘退不顧害而貪利葬仙鼠之腹而莫追莫悔投秋虫之网而自捐自棄【古今注以蝙蝠爲仙鼠羅隠賦謂蜘蛛爲秋虫】衝郁攸而致燔望銀缸而還墜以此而速禍於巳孰名乎智仁旣不足以彊名智又不足以自蔽徒肆情以饕餮競鼓吻而唼噬宜先哲之永嘆謂通夕而不寐【老子曰蚊防噆膚則通夕不寐見莊子】慨蠢蒙其何識亦炎涼而絕義故有蓀壁琰防椒房璇題疏寮豁其文綺繡甍煥其陸離圍鮫綃以云障焚椒蘭而霧迷乃戢翼以逺遁縱含毒而莫施以貴嬪之被寵而不噆不螫【南史孔貴妃傳】畏長遜之當路而莫近莫窺【南史孫長遜本傳】其或柴扉槿居蓬室桑樞方親闈之定省政黌堂之捲舒或漂流於羈旅或促迫於郊墟乃引利喙以競進共逞貪心而自腴致晉室孝子獨嘗以身【晉書展勤云云】而髙郵貞女莫全其軀【髙郵有露筯小娘子廟】嗟乎蚊乎貴者要者旣屏息以逺止貧者賤者又窮欲而紛如顧余躬而何較念爾虐其有餘其間別種稟性尢酷實尖其嘴實斑其腹實細其身實丰其毒感變化於天工載惆悵於羽族仙禽逺害必翔於九臯神鳥覽輝乃集於王谷傳信之雁目斷而莫至報喜之鵲日聆而不足此固曠然而難見爾乃頹然而難逐可憐爾之輕而翾不恥人之厭且辱也蓋嘗究厥譜系考於典集實蚩尢之餘孽始涿鹿之誅殛僅存膚血之遺余致玆種類之蕃息【見幽防錄】或別派於腐壞或聚族於幽濕惟可夜遊鮮從門入驟致身於雲臺而羽翼翾翾【鶡冠子雲臺之髙蚊蚋適以翾翾】遽逞威於河內而人馬籍籍【古今注河內有人嘗見黍米許大人馬滿地取火燒之皆化蚊蚋飛去】但類非於華冑實盡銜於毒螫宜見憎於世俗夫豈間於今昔惟小日之昏昏臥柏寢而悒悒念白鳥之阻饑褰翠防而聽入【見金樓子】曾丑類之莫去宜竪刁之僭逼此鑑旣明汝惡旣極將不復汝容而搏之特吾一振手之力爾固又將驅空中之蛂挫汝之精【空中有物其名爲蛂聞蚊蝱之聲則挫具精】僇江東之鷆而不復孕汝之形【爾雅江東呼鷆爲蚊母此鳥吐蚊因以名】舉所謂蚋者而族烹於秦鑊【秦爲蚋】取所謂蚊者而築觀於楚廷【楚謂蚊】永滅蚩尢之裔庶使天下之爲人臣者得以安其君大慰勤猛之志又使天下之爲人子者得以寧其親不復使無用之物無窮之毒存於世此誅蚊賦之所以名也

右先太師丞相雍國忠肅公所著也先公文集舊刋蜀中成書未久焚於兵火曾叔祖寶慶府君將求而刻之湖南亦未及如志而運革而內附後先參政廣求之不能得眉州故人史公孝祥守興化聞黃伯固家有之邈不可得也集在京師屬閩敎授謝中物色之來報云有軍官好書購得此欲借手與集相見然終不能得之先參政至淛從親戚韓大則得誅蚊槁於侯頤軒道士處蓋大徳庚子嵗也故人閒上人亦蜀中同出東南之家以舊故自吳門訪集臨川山中問此物所在出而示之則三十六年矣而先參政亦棄諸孤十七年詩書之緒不絕如綫感慨今昔血涕隨之偶得此卷錄送上人貴得存遺珠於旣失尙故物之可求也元統乙亥三月廿七日集謹識

宋之南其宰執惟虞雍公爲最賢觀其誅蚊賦所謂使天下之爲人臣者得以安其君天下之爲人子者得以寧其親則知公之志誅惡鉏姦者欲以寧君親也其以忠孝敎天下後世者至矣伯生世其家學能於聖時致身西淸被寵眷也殊甚及閒寂中乃書先太師此賦以贈人其志亦有所在乎閒上人再見伯生其爲我諗之和林魯威叔重父謹題

因讀誅蚊賦深憐愛國情三公登【闕】諜四海失升平早覺文章貴爭期徳業成云仍蒙世祿翰墨負時名丹丘柯九思賦

黍民肆毒不勝誅屈宋文章太史書滄海遺珠畱得在白雲深處伴僧居洛生王敬方

父作更生佛兒爲命世英西州睹威鳳南國剪長鯨不厭朝廷小終扶日月明誅蚊賦重錄妙墨世從衡遂昌鄭元祐

右邵庵虞公手書其先丞相誅蚊賦稿也賦槁初藏於道士侯頤軒家後爲韓大則所得獻於公之先君子井齋先生後公至吳侯道士因龍興閒上人謁公於寓所一見具言賦槁公軒然而笑曰我已得之矣侯道士爲之惘然蓋韓大則初假之於侯而卽以歸於公家而侯初不知也元統乙亥閒上人謁公於西江遂書此以贈焉頤軒本洞庭仙壇觀道士其度師楊紫霞與侯亦蜀人宋季來吳一時名士之寓吳者若中書劉公丞相吳公皆與之交遊名重於時寶祐間自吳遊天臺中書公爲之倡首作詩以餞其行而先少師平舟先生亦次韻焉先子與侯交遊粗深每出以示之先子求至懇切而侯迄不與先子歿後三年侯亦相繼而逝其徒李碧山與樁相知因樁之請卽以歸之至正甲午冬十月閒上人因持此卷訪樁於家而徴樁言樁惟侯之平日靳吝於兩家遺墨眎若永爲其有旣而卒各歸於其後人豈故家文獻不絕如綫而天固假侯之靳吝以待我後人耶所惜者公之先君子猶克親得賦槁而樁先子𨿽獲一見平舟遺墨而終不能得之於生平也今公旣卽世而閒上人已老樁恐事之或湮故爲詳著於此云眉山楊椿謹跋

觀雍公少年之作可以豫見報國之志觀邵庵詳書之意可以深惟追逺之情忠孝藹然萃於一門嗚呼盛哉閒上人同是蜀人故獨得之當刻石寺中以傳永久庶不爲他時夜壑舟也至正十有五年乙未三月後學蘇大年頓首再拜謹書

虞雍公誅蚊賦刻石疏

宋丞相雍國虞忠肅公嘗作誅蚊賦內傳後公之六世孫翰林侍講學士以文儒顯旣告老還江右而白雲閒上人與之有舊自吳訪之於臨川蓋雍公文集舊嘗刻於蜀而版遄毀學士後𨿽貴而雍公集求之不得竟不復刋學士之文參政公大徳庚子嵗亦嘗至浙物色雍公集竟不可得而僅於道士侯頤軒處得誅蚊賦槁然竟藏於家上人以賦槁爲請學士爲發篋取讀上人曰丞相眞迹不敢望得學士手書一通東還吳則幸矣學士遂爲艸艸騰錄而仍記顚末於賦後上人念學士詩文好事者已悉爲刋板若雍公之功業𨿽不系於文字有無而誅蚊賦僅存耳兼聞江右近經冦亂百不一存於是上人欲以學士所書賦勒之金石庶永久弗墜而上人老矣力弗逮廼以此賦歸於公之八世孫戡字勝伯者俾刻之勝伯旣績學克世其家以世故棘囏益貧困固宜寶而藏諸而猶慮夫冺而不傳抑亦負上人之意敢以是幹諸好事君子見助焉則賦刻諸石無難者矣敢請至正十七年秋八月遂昌山樵鄭元祐書

虞邵庵書擬峴臺記

尙書司門員外郎晉國裴君治撫之二年因城東隅作臺以遊而命之曰擬峴臺謂其山谿之形擬乎峴山也數與其屬與州之寄客者遊而間獨求記於予初州之東其城因大丘其隍因大谿其隅因客土以出谿上其外連山髙陵野林荒虛逺近髙下壯大閎廓怪奇可喜之觀環撫之東南者可坐而見也然而雨隳潦毀蓋藏棄委於榛藂茀艸之間未有卽而愛之者也君得之而喜增甓與土易其破闕去榛與艸發其亢爽繚以橫檻覆以髙甍因而爲臺以脫埃氛絕煩囂出雲气而臨風雨然後谿之平沙漫流微風逺響與夫浪波洶湧破山拔木之奔放至於髙桅勁艣沙禽水獸下上而浮沈者皆出乎履舄之下山之蒼顏秀壁巓崖拔出挾光景而薄星辰至於平岡長陸虎豹踞而龍蛇走與夫荒蹊聚落樹陰晻曖遊人行旅隠見而斷續者皆出乎袵席之內若夫煙雲開斂日光出沒四時朝暮雨暘明晦變化之不同則𨿽覽之不厭而𨿽有智者亦不能窮其狀也或飲者淋漓歌者激烈或靚觀微步傍徨徙倚則得於耳目與得之於心者𨿽所寓之樂有殊而亦各適其適也撫非通道故貴人蓄賈之遊不至多良田故水旱螟螣之災少其民樂於耕桑以自足故牛馬之牧於山谷者不收五穀之積於郊野者不垣而晏然不知枹鼓之警發召之役也君旣因其土俗而治以簡靜故得以休其暇日而寓其樂於此州此州之人士女樂其安且治而又得遊觀之美亦將同其樂也故予爲之記其成之年月日嘉祐二年之九月九日也南丰曾鞏記

君作新臺擬峴山羊公千載得追攀歌鐘殷地登臨處花木移春指顧間城似大隄來宛宛溪如靑漢落潺潺時平不比徵吳日緩帶猶宜向此閒郡人王安石爲裴使君作

南丰先生以嘉祐二年九月九日作此記先生是年登進士第而歸鄕之時也裴侯名材記不書名亦致敬邦君之意後七十八年其從子紆守撫重刻之久之石又亡又後二百年雍虞集書並附王文公詩一首

虞邵庵南丰曾氏新建文定公祠堂記

君子之欲行其道者時王之制有所不得爲則推其法意之所得爲而爲之此聖賢所以無不可行之時也昔者諸侯之國其昆弟子孫得以公族爲大夫爲士有田有祿以養之國有宗廟世守其祭祀百世之子孫祭於大宗五世之子孫祭於小宗而祖考之神靈蓋有所歸矣後世貴爲公卿而無國邑惠澤無以徧及其族人於久逺君子原本而充類防然傷其心焉是以有置義田以待後人之冠婚喪祭者矣宗廟不立祭享無所君子酌於賢賢尊尊之意而不得有所爲焉於其賢者則緣夫屍而祝之於社之義而致其敬則亦庶幾而已南丰曾氏自魯國公有六子其顯者三人文定公子固最賢子開之文如其兄而子宣最貴子固之學在孟氏旣歿千五百年之後求聖賢之遺言帝王之成法於六經之中沛然而有餘淵然而莫測赫然而爲時儒宗其文章深追古作而君子猶以爲特公之一事云爾魯公歿時公弱冠未仕也家甚貧嫁孤妹九人必得其所奉母夫人至孝老死不衰蓋其根於天性者純明得於經學者深至所以行其道者眾人固不盡識也是以官爵不過於郡守俸入無逾於常僚猶悉其貲力置義田於臨川郡城之後湖與屬邑金谿之南原立爲規約以惠利其族垂三百年矣此所謂能行其法意於可爲者乎不然何其能久也今其族孫元翊以其父正子之遺命作公祠堂於後湖之上使其族之人食焉而思其本居焉而敬其身則公之遺意𨿽去之百世而烏有終窮者哉烏乎公之至元翊八世矣於廟則已逺於社則已疏卽其所遺田而祠之使羣情之渙者尙有所萃也不亦可乎元統癸酉祠堂成適予自京師歸臨川來求文以爲記故爲書此俾附諸義田規約之後而刻諸祠下云雍虞集記

南丰先生記擬峴臺謂其山谿之形擬乎峴山也使他人屬筆必更引羊叔子事而先生終篇但述風物遊觀之勝及夫裴使君簡靜之治而已蓋眾人之所必言乃先生之所不必言也王文公詩則終始引叔子以致美裴君蓋賦詠之作與紀實不同各一奇也邵庵虞公並取而書之厥有防哉又嘗聞先生旣爲臺記裴君畀田若干畝卽先生所置義田今在臨川後湖者此亦奇事虞公記先生祠敍義田而不及此必別有謂然書以附於臺記之後豈亦牽聯可見之意邪太朴親得此卷於公當有以知之範文正公置義田於蘇子孫遵守至今不廢嘗竊嘆以爲世之若此者一家耳今讀學士虞公所著南丰先生祠堂記知先生亦有義田在臨川金溪世守規約與範氏同兩家盛徳之長異哉夫以範公之忠義功名天下所倚賴而甫參大政以歿位不滿徳焉曾氏三兄弟子宣爲相子開翰林先生止西掖名位亦有差子開𨿽賢而魁然以儒學文章重者又莫先生若也嗟夫宋之賢人君子若範公之與先生者希矣其君之國有不能保而二家之田獨至今存且將傳之無窮則當時不究其施有不足恨而其子孫所以爲憑藉扶持者又豈竭其勢力之所可能哉觀於此者可以有省矣至正元年嵗辛巳十月下旬東陽吳師道書於京師居賢坊官舍

右奎章閣侍書學士虞公書曾文定公擬峴臺記及公自作新建曾公祠堂記附以王文公臺詩以遺臨川危素太朴甫積昔從公於京師自天歷以後公日在閣下而又總裁史事非大制作多不及親書又苦目昬今觀此防遒粹整密所罕見也至元三年正月十又六日門人九江方積同豫章楊鎰觀於鄔子柴

明年夏五月廿又六日晚生淸江兪立同廬陵文容敬觀於金陵防龍河僧捨

金華黃溍觀

文定公初置義田令本房子孫不得食文昭公增置田乃令食之太朴熟見其家規約云爾文定之不自私文昭之均其施皆可書也吳師道又識

虞公篆法八分楷書曁文章皆萃美於玆捲而南丰先生之文行又因以起百世敬慕於無窮焉非苟玩其詞翰而已至元六年嵗次庚辰夏四月十八日金華王餘慶識於吾友太朴危君京師迎陽坊之寓捨

至元六年嵗在庚辰十月廿有一日泲南張引同豫章楊鑄敬觀於京師寓捨之湛然齋

曾文定公擬峴臺記王文公詩奎章閣學士虞公所制文定祠記三者又皆虞公手書之虞公蜀人今家臨川文學與曾王兩公相望而此卷實具有之烏乎美矣太朴宜與曾氏子孫求貞石使吳中石工並刻之臨川有榮觀焉晉安陳旅

前賢不苟作落筆便可傳世今觀元虞文靖公所書曾文定公擬峴臺記附以王文公詩而跋之又書所作文定祠堂記於後一記一詩議論根據鏗然金石聲文章家取爲楷式者是豈苟云乎哉元統癸酉適公病目歸田之後年六十有一矣而篆隸書皆端整若此非其平日運意精密筆路純熟惡能爾邪捲尾有元儒吳師道諸名人跋皆當公存日爲危太朴先生題者蠅頭細書無一筆苟師道凡三跋尢精確有深意眞可以繼公而無媿也公書此卷後十七年而捐館又後百三十有四年璟觀於翰林修撰吳君原博所原博屬題因得畱幾格間臨玩數月乃敬識而歸之連城之璧不足多也成化壬寅中秋泰和羅璟於紫垣西之冰玉齋敬題觀擬峴臺記跋語當是文靖爲之重書而欲重刻於石道園學古錄文定祠堂記末有並書篆三字則此卷疑亦當時書石之副今南丰曾氏祠下石刻有無不可知然陳眾仲跋云太朴宜與曾氏子孫求吳中石工並刻之豈當時固未嘗刻耶當訪之臨川之賢璟再題右虞邵庵先生擬峴臺記四隸字南丰曾氏新建文定公祠堂記十二篆字楷書記文一通詩跋各一首書家者流所謂人品髙師法古者殆兼有之此危太朴家物傳至庶子吳君原博蓋百四十年於今矣祠堂記及跋皆先生所著臺記出文定者皆世所傳誦而王荊公詩筆亦與此時作者不同然則此卷𨿽謂之三絕可也原博博古能文且邃書法其以予言爲將無同乎捲尾有黃晉卿題名宋景濂陳眾仲吳師道跋語又出三絕之外詩所謂尙有典刑者竊有嘅焉姑識其紙隙以俟後來君子治元年戊申日南至長沙李東陽書

南丰先生曾公文章在宋稱四大家今觀虞邵庵作公祠記稱公孝友至有義田之舉而作郡之政又往往載諸史冊有不可誣者則公之所謂文章其亦異乎後世之文章矣昔人有謂公行義不如政事政事不如文章其信然哉此卷今吳庶子原博先生所藏蓋危太朴家物也噫太朴不能不有愧於二公顧以歸之原博其亦有由然哉治己酉秋九月朔臺人謝鐸題

虞邵庵書豆腐三徳贊

虞先生以老病謁告還臨川山中故人父老賔客鄰曲及族人昆弟子孫咸喜喜其歸也雞豚之饋狎至不敢不爲之盡歡而齒豁目昏又性不喜殺生食飲之際未皆如其意山中人有鬻豆腐以進者欣然樂之蓋盤飡至前目昏不能有所選擇隨匕挾所獲精粗骨肉不能辧也而豆腐盈豆如一隨取皆佳一徳也齒豁每食肉輒塡齒隙非極潄剔不能去間濡幹皆費咀嚼可取飽無是苦二徳也柔潔澹潤無殺生之惡三徳也吾鄕仁壽在萬山中地髙不宜稻而宜豆鄕中人食豆蓋多於粟成都人皆靳吾邑爲食豆人而鄕語謂豆腐爲菜云懷故鄕風物之美緣老年食物之便作豆腐三徳贊贊曰掇山腴治仙漿軟於云潔於霜舌生肥齒不傷君子食之壽而康肘後服玉舊有方傳之天下匪私吾鄕元統元年十月十九日橫舟中書

虞邵庵詩帖

九月二日移柴門向水辱卿外史鏈師賦詩相屬及於老易之要佩服雅意忻懌亡已輒次韻一首爲謝仙凡之語頓不類矣皇恐皇恐集再拜

老寄池邊捨新移竹下門髙人知獨樂妙語枉相存衣食隨年嵗文章付子孫惟求園綺輩白髮共淸尊喜陳克紹自蜀中持捨侄書至用韻就呈上

有客持鄕信殷勤逺及門枯桑同我老慈竹賴誰存萬里迷歸夢蒼茫念老孫偏呼小兒子一一話親尊先丞相曁秦國夫人墓上枯桑駐烏羣以孝感所致雍公有辧烏賦答公所示詩也近年來更生大悲閣先公祠前生竹一本中間兩枝合而後分鄕人以爲集當歸之祥鄕中及朝士皆有詩也是日榻中書

黃金鑄爲鴨焚蘭夕殿中窈窕轉斜月逶迆動微風綺席列珠樹華燈連玉虹無眠待顧問不知淸漏終邵庵奉寄白雲閒公講師鄕契尊宿虞集上

古寺白雲門鐘聲竹樹間唐詩畱屋壁蜀道憶鄕關橘柚霜前送袈裟雨裏還至今三十載刻石玉遮山至正乙酉十月六日榻中書

趙氏鐵网瑚卷五﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网瑚卷六

明趙琦美編

虞邵庵酬答翼之篇翰

集頓首翼之賢良學士閣下昔在朝著不能奉揚文翰之美歸來山中徒增悵惘從白雲寄示詩卷益見髙情輒綴鄙句捲尾而截畱其前畱之篋笥永以爲玩也爲劉彥明作得墓表數句敢煩大手代作楷書並篆額一是不知彼中得石大小一是集久苦目障作字甚艱不復能多字也非恃愛厚不敢爾惟翼之千萬恕察聞令嗣爲學甚好恨久不相見秋間當得會晤傾倒不宣契生虞集頓首再拜吳郡名家盛有唐流傳風致到錢郎閉門三月梨花雨編寫千林柿葉霜客看舊題驚嵗月僧將新句度江鄕莫愁茅舍淹遲久秋菊春蘭各自芳右答翼之祕校枉敎之意以奉千里外一笑虞集頓首

錢子工書越宋唐詩筒千里寄支郎揮毫曾見座霏屑待漏尙憐靴滿霜商嶺歌殘紫芝曲鈞天夢逺白雲鄕不迷故舊相思意酬唱同畱百世芳僕過吳中翼之庚兄出示虞先生所答詩卷輒亦次韻以寓羨慕之意時至元戊寅六月十又三日金華胡助

聖代崇文邁漢唐相如詞賦早爲郎天門侍燕常終日江閣懸車已十霜展捲得詩驚健筆感時懷舊憶它鄕先生絕學追千古一樹寒梅壓眾芳文昔以筆札從侍書公著書閣下公去國今十年矣去年夏謁公於臨川之裏第今年秋將如懷孟過姑蘇錢先生出公手札並詩示文伏讀悵然先生俾題不敢固辭至正元年九月十又七日新安程文謹識

翼之得邵庵所寄篇翰池成捲攜以示余余因有感於其愧悔之言亦次增諸卷軸柳貫上

漢庭有道起馮唐亦許明光對夕郎正爲靑雲疑素髮故敎白兔搗霜客來笑我臨書札禮達如將講射鄕閣老無時收眾望褐夫有日譜羣芳

筆翰風流說晉唐敢將拙惡比諸郎健毫日費徒成冢禿髩年侵不待霜才士宜從鵷鷺序畸人合住水雲鄕豈期天藻庭中老逺寄詞章勝采芳良右嘗奉和虞公所答詩爲謝適中州盧彥紀侍宮臨川遂書以煩往達後古愚編修見謂宜以附卷末是年六月望日錢良右

袁靜春雜詩

寓錢唐雜詩求敎袁易頓首

舟行漫興

涉世恆多故謀身轉益迂馬周聊逆旅阮籍豈窮途鷺宿依船尾楓凋落酒壺逺行憀栗意對此不能無白露籠舟楫靑天失畫圖往來迷咫尺收斂忽斯須野曠連飛鶻江淸映浴鳬還將明媚色且復慰徵途隄栁欹招纜江花笑入舟髙歌鳬鵠起濶視水雲流牢落江淹恨飄零庾信愁都將付尊酒短髮得禁秋憂患看飄瓦浮沈任轉蓬題詩霜葉赤對酒燭花紅嵇阮情何曠陶韋意未窮前賢負髙興不必萬人同

重午客中雨

往恨湘累逺他鄕楚俗同流傳存弔祭汩沒見英雄竹葉於人緑橊花此日紅未須嗟旅泊吾道豈終窮湖上防防雨和愁細似塵翠嵐沾玉麈淸潤逼綸巾他日看濃抹玆晨效涉塵遂諳山水意有爲若畱人令節殊方客虛樓暮雨時何心吟鑄鏡予發欲成絲昌歜誰浮玉芳醪且滿巵今朝羈旅思更用獨醒爲

懷吳中諸友六首

風雨蕭齋裏雞鳴夜向晨簡編心力盡燈火髩毛新餘地知遊刃何人解斵輪煩君毋割席漂轉暫埃塵錢徳鈞

並馬春風陌髙歌夜雨牀追遊前夢失漂泊此身忙緑酒西湖色冰肌六月涼難招髯似防來對玉成行蕭子中

卓行拘常調微官更數移君懷同棄屣吾道嘆如絲濩落材髙世飛騰命與時晚成梁棟器剩破十年遲湯師言

枉策招尋密髙談謔浪俱他鄕懷楚奏何日攬桓須白月垂紋練靑天落酒壺看君話心事餘子盡崎嶇唐希賢

共話巴山雨曾題華步秋儒官𨿽寂寞公子足風流卽擬同吳詠焉知效楚囚江南新作賦寄爾恐添愁趙明仲

之子華簪裔簞瓢只宴如爲官應駐輦延客愧無車早托襟期合能容禮法疎一鐙何日共料理讀殘書馮景說

右十三詩命意閒逺下語淸麗可謂不流於俗矣然少加精密杜少陵黃山谷不難到也困學民漁陽鮮於樞題其後而還之大徳辛丑冬至前一日也

伯機見通甫詩以古人自期自是當家語或者疑非伯機筆殆未得其賞雋乘快之趣耳其品評字字的確非伯機不及此仲長寶之泰定三年重九後三日髙郵龔璛書於甫裏書院之西序

通甫客杭賦雜詩十三首困學翁喜其閒逺淸麗而以杜少陵期之識者謂爲的確之論噫非伯牙不能精其技非子期不能審其音九原不可復作徒發覽者一慨云吳郡千文傳書

髙人詩絕妙畱與後人誇江海思親友風塵老嵗華欲乘山谷興逺訪杜陵家知已眞成夢歌殘重嘆嗟陵陽貢奎奉題

予嘗聞外舅存悔翁論袁先生詩可近半山而困學於此十三章期以少陵山谷然山谷律法𨿽嚴未免削刻不能無詭遇之意視少陵濶步隨心未嘗不範我馳驅者前輩評之矣況閒逺淸麗不知可盡山谷否耶困學必有所見也且此所雜賦皆五字詩律呂和諧使气有所充豈不可造少陵之藩耶更閱全集則存悔當中的矣姑摭此以問於仲長天歷三年春正月京口陳方謹題

全集慶昕公鄕客南屏覃思文字間視【闕】敎寂音不啻方駕過也故論議詩與文斤斤少許可獨盛稱吳人袁靜春先生所作詩至謂淸麗秀潤數十年所無有元祐固已驚掉而昕出先生詩讀之恨不多見而昕言已足信及來吳中先生子泰仲長與元祐相友善且已集錄先生詩爲若干捲刋行元祐得盡讀先生詩而昕之言益信此卷先生手澤仲長寶藏者鮮於君首題直以杜拾遺黃太史並言黃從杜出其間不可分寸亂鮮於大手筆而其言如此蓋自有所見今昕公爲天子祠官言論重當世元祐閭巷賤士不足知先生故托昕推重先生之意於捲後而歸之仲長云至順二年龍集辛未夏四月己酉遂昌鄭元祐拜手謹題

予不識通甫而亦不多見其詩所見者止是十三首而已然卽是十三首而閒雅淸專之趣已見言間𨿽尙論其人可也獨詩乎哉東陽柳貫題

予生晚不識困學翁而雅善其子必明每見其論先友之能詩者吳下袁先生必在其間及客吳先生已矣獲交其子仲長出先生所爲詩一卷手澤尙新有困學翁跋語予於是益知必明之言信而有徵詩曰𨿽無老成人尙有典刑是捲近之矣四明姚安道謹書

先生落拓不羈放情物表肆筆成章皆直寫其胸中之奇春江靜波秋山峻峯不足爲諭也吾儕碌碌從俗浮湛與先生相去逺甚而欲彊加評品正如盲人說象知其鼻謂象如杵知其牙謂象如蘆菔根一語不契便成聚訟豈不發先生泉下一哂也哉元統二年七月二十八日黃溍書

詩曰髙山仰止景行行止每恨生晚不獲親承前輩先生論議幸於文字間時得接對文采風流之懿今觀吾鄕袁先生手書詩什洎鮮於困學至黃文獻公諸搢紳大夫士題識如拂蒙霧而覩景星之昭粲心目俱開矣伏讀再四謹書於後洪武戊寅夏五月五日諸生王燧拜題

吾郡通甫袁先生元大徳五年辛丑自石洞書院謝事遊杭因書五言唐律十三首奉漁陽鮮於公伯機伯機時爲浙東帥府都曹吟詩作字奇態橫出一時南士多慕與之遊故通甫亦以詩求正越明年壬寅伯機北還得官太常典簿以歿又四年丙午通甫亦捐世矣迨後二十五載通甫之子仲長出示浙江儒學提舉龔璛子敬禮部尙書致仕幹文傳壽道集賢學士貢文靖公奎仲章江浙儒學提舉鄭元祐明徳翰林待制栁貫道傳侍講學士黃文獻公溍晉卿曁子敬之壻陳方子貞四明姚安道師徳各有題識入國朝洪武中吾郡贈太子賔客王文靖公燧汝玉復書於捲後以致景仰之意今年正統戊午通甫五世孫刑部檢校以凝復求予題嗚呼吾郡素稱士大夫淵藪世變相仍故家子孫能嗣守先業者鮮矣通甫手書諸詩在元大徳間距今一百四十年矣是非子孫之賢其能保藏而不失墜也哉𨿽然猶有進者詩曰孝思維則通甫之學之徳困學以杜拾遺期之龔子敬敍其詩謂得性情之正墻東謂其嗜欲之機淺是皆後人所當勉焉者也敢以是復諸檢校其鑑玆哉嘉議大夫都察院左副都禦史海虞吳訥敏徳識

寛少喜考論吳中前輩嘗閱元黃文獻公文集載袁靜春先生墓志知其爲吳人而尢以不得見其子孫爲恨他日社學師袁以昭氏過予談及其家世則靜春乃其五世祖也又明日挾靜春所寄鮮於太常遊錢唐雜詩來示於是靜春之子孫旣得見之又得見其手迹而詩有懷吳中錢徳鈞以下諸友之作又因得見前輩數人於一日間爲欣幸久之吳寛

吾子行小篆杜詩諸帖

碧山學士焚銀魚白馬卻走身巖居古人已用三冬足年少今開萬卷余晴雲滿戶傾蓋秋水浮階澑決渠富貴必從勤苦得男兒須讀五車書

吳人錢翼之與僕交遊數載每欲得篆字而不言僕謂好事若此豈可無片紙爲相贈意今日雨作賔朋不來因染筆寫杜詩一首字不甚好然其意則頗有拙處姑且充數俟他日心宇淸泰別作一紙未害也大徳庚子正月廿有六日趙郡吾衍書

招雨師文

大徳三年夏六月天旱不雨民以爲憂且祠禱多不應文士吾衍呼雨師而告之爲之文而焚之曰穹宇之分奠兮以混以淸噓以爲煬兮吹之以泠爰施降之序兮下上以寧旁礡之有所或冷兮皇覽告余以不成惟玆夏之亢盛兮艸木暵以早零曷有渰之不沛兮火騰轡兮輘兢望凱風之靡至兮嘑萍翳兮弗興魃倡披以馳騖兮吾有哀夫民之懲大荒之畺兮爞后土之陰精恐暍死之駢道兮蔓天造之忠貞芻靈鱗兮齊以盛神之倈兮雷爲霆欵帝阬兮復倈下庶九有兮民惟正圉赤魃兮山以圍風爾駕兮云爾旗澤下兮萬福釐陳吾辭兮具鑑玆

桃花雨樂府一章寄翼之

秦源春夢陽臺晚風散驚紅作秋苑閒陰碧樹搖暖云茸苔羅水香氤氳蝶飛不濕煙錦路吳娥怨澁鸞堦步參差海羽雙燕來依微右舞瀟湘回

古詩一首送翼之回吳

遊子動歸思江南起秋聲我亦當此時相送難爲情交朋尙如斯況爾懷父兄三吳亦鄰邦一水非逺程君還姑蘇臺我畱鳳凰城兩地各相望馳心互奔傾流光若頹波彼此卽寓萍浮世苦離散輾轉百慮縈何能慰餘懷握手徒營營

次韻謝錢翼之

筆翰西臺妙文章五鳳樓美才須比玉直道豈如鉤吳苑辭春色江風散旅愁吾廬正蕭颯二仲得羊求

菌耳徧沃野

菌耳徧沃野瓊芝亦芬芳羣陰掩其茨誰復知爾良我願得此艸移根植崇岡間攀紫金挹露晞朝陽服食換緑髓輕舉過紫皇招攜三辰遊與之同輝光

與鄰寓人隔屋對月夜話

禦寇連墻屋神交得謝瞻【謝有隔屋夜話事】偶逢吾所契共語月當檐微祿終何補良才尙此淹憑君縱論未怪發幽潛

右故人吾子行手迹十二紙皆前後得之於書夾所藏復恐散落集而存之其爲人見石塘胡先生所爲墓銘玆不書後三十年爲至元五年己卯九月九日江邨民錢良右識

吾子行文銘【附錄】

金華胡長孺譔

吾衍字子行太末人大父爲太學生畱弗歸遂家錢唐子行工篆書通聲音律呂之學讀太經號貞白處士慕李長吉詩樂府效其體爲之气韻輒與相似性曠放有髙不仕之節自比張志和郭忠恕玩防一世遇人巧宦善富如虫蛆臭腐將噬染已其所厭棄者詣門請謁從樓上遙與語吾出有間矣顧彈琴吹洞簫撫弄如意不輟求室委室敎小學常數十人未成童坐之樓下與客對談笑喧樓上下羣童一是肅安好譏刺輕侮詩人文學士獨盛稱杭仇仁近婺胡牧仲汲仲至謂百年止有其著述有尙書要略晉文春秋楚史檮杌說文續釋道書援神契卦間气中編等書初子行年四十未娶所知宛丘趙天錫爲買酒家孤女爲妾女嘗妻人年饑棄歸母與後夫匿弗言輒去之太末妾爲子行產子數日死畱五年當至大四年秋故夫微知妻處訟之逮母母來子行所又逮後夫後夫復捨於子行因僞楮幣事覺捕得言主人子行固弗知邏卒辱子行南行數百步錄事張景亮識子行叱邏曰是不知情者攝之何爲卽解縱遣歸臘月未盡二日甲午子行持詩一章曁縚緇笠以詣仁近別值晨出家畱詩還縚笠子行去不知所之其詩曰西泠西畔斷橋邊意將從靈均於斯明年三月辛酉衛天隠以六壬筮之得亥子丑順流象曰嵗子月巳旬寅斯首亥爲水鄕巳墓在丑惟子與丑無祿霣虛墓非其藏屍沈江湖是生戊辰土爲宰制土弗勝水家絕身棄此其骨朽淵泥九十日矣與詩合西湖多寶院主僧可權從子行學詩聞其定死哭甚哀爲琬良石鐫碣院後與浮屠師遺塔相望曰皆吾師請長孺銘庶幾子行有後世名其銘曰生不瀆死不辱貞哉白余自至元元貞間客杭得交子行父𨿽齒在余先甚欵密也予往來於杭有年間歸吳門每承以詩或書尺見寄今猶有存者其過山村翁訣別之詩按胡汲仲先生冢銘廼至大四年也越三十一年爲至正攺元始見其手迹於盧山甫家感悼之餘爲作七言一首以附於後亦挽之之意云時餘六十又四良右

無家人擬地行仙自號靑霞小洞天愛竹每畱緣郭寺吹簫時泛過湖船詩魂渺渺波搖月篆腳垂垂雨在川老我猶能見遺墨可堪回首斷橋邊

李士臨右軍帖

員嶠眞逸擬晉山房河東李倜士章至大己酉七月晦日書於延平員嶠眞逸

李公無帖不臨可謂好學也已僕亦好書者無暇臨古帖但美士耳子昻

擬晉齋臨帖用筆圓活精到其勤篤可爲世法余每見愧悚不已自恨昏惰無此功夫耳黃石翁

臨古人書多苦局促鮮能得其韻趣余素聞李公善書今觀此帖誠得逸少筆意無愧前人也【闕】衮

士天資髙邁風神秀朗宜其筆墨超然蜀郡虞集右集賢侍讀學士李公士手臨晉王右軍明府等帖眞迹一卷士名倜河東太原人好學尙气劬神苦思務求博洽而後已故其遊戲筆墨皆超悟不羣此卷𨿽臨仿古人而淸新婉麗自有一種風度是可珍也泰定四年七月壬辰吳郡陸友仁書

今人臨帖自松雪翁後便到員嶠眞逸謂皆有晉人風裁此卷又薛道祖與米老書者寶晉之流世豈無斯人仙遊去已矣興懷感悼錢良右敬題

余幼時每見士公與先君議論談笑使人敬服不已其文章政事爲當世之所推重人但知公之能書而不知公之爲人者有不在於此東昌髙晉

繄遊藝擬晉氏河東李后十年筆墨仙玆其傳弋陽李瓚

員嶠作畫息齋伯仲間其臨摹又頡頏於松雪困學二老斯時有三君子而能追及之可謂難矣員嶠至今存𨿽獨步可也翰墨特其餘事至於立身宦途而志趣常超於物表此吾所以起敬者也至順辛未仲春望日後學黃公望

龍跳虎臥世淑忒繄其古心員嶠眞逸李升

論書至於孫過庭姜白石盡善盡美矣他皆未足爲評也姜謂臨書多得其筆意而失其位置今再觀員嶠所臨兼無位置之失非其胸中熟於二家之論恐未易致也良右題

公在延平日政事之餘畱意翰墨間故臨帖爲最多此卷又其精妙者亦何憾於古人耶吳興趙雍題

余昔侍李學士見其作書多喜矮桌執筆甚髙臨帖亦然其精熟如此非拘拘摹仿者比宜其遺墨若斯之妙也鄱陽張昕子東

錢翼之書四體千文

余壻張性之久言作四體千文未暇也連日不及無以遣興遂爲引墨𨿽妙不及古人或後予生者庶亦知字之源委也至元二年三月下旬蘇人錢良右翼之記吳郡翼之錢君書法爲明時名重四方者也此卷千文備四體之精妙性之張君攜至東陽因得以觀至元丁丑二月望日浮光王都中敬題

此卷錢君翼之作以遺其壻張性之篆眞艸古之善書者亦各有所長而鮮能兼之也性之究農黃之經餘暇喜臨池淸標雅尙蓋貌如其心錢君書四體千文而受之法粲然可玩性之當亦開悟矣新安汪澤民書右四體千文一卷吳中錢翼之先生書也古精於書者莫如晉之王庾謝皆稱書聖篆眞艸猶鮮能兼況其下者乎翼之道學而善書備四體且精到書此以遺其佳壻張性之蓋望於性之者其有深意乎性之儒而醫好古博學者也暇則臨池日不下千餘字𨿽造次顚沛一防一畫不苟駸駸逼翼之而窺古人之域自是不止其當何如哉由筆法得三昧持敬以養其心言動舉措無不求其至而一如用筆然此又何止於論書也古所謂心正則筆正其不謂玆乎至元丁丑二月集賢同書吳人之以書名世者始張旭張從申至於今風徽未冺也翼之以字學有聞於其鄕餘三十年此卷爲其快壻作四體千文是尢得意之書卽今已不可易而致之況其後哉東陽柳貫

評者謂吳中惟松雪翁書法備眾體繼之者錢君翼之因觀爲其壻張性之作篆正艸四千餘字老筆至此亦甚勤矣外訓之傳將見靑出於藍也勉旃勉旃海岱劉貞白記

吳興趙公早年學書用功至精密迨其得於心應於手縱橫曲折無不如意之所欲出以公之學名其家者務於速成往往摹仿公暮年所書而求其形似如不由其戶而欲升其堂入其室也得公之用功精宻又參以古人而別出新意自爲一家如吾翼之者蓋不多見此卷千文四體皆其得意書尢不可易得今翼之已不可作而有子逵能傳其業亦以餘言爲然否乎至正六年六月十五日黃溍書

予觀中吳錢君翼之書四體千文其用功可謂精至矣四體之字出有先後當時學各工一體今以一人而欲兼之難矣哉夫篆籀實字之原眞艸其流派也體𨿽不同凡下筆當務方圜雄勁則風神完足而結締之工拙不足計也臨池積久必自有得翼之其有見於此與惜其墓木已拱而不得握手劇談也此卷乃其女夫張性之提舉家藏尢其著意所書性之以通儒精盧扁之學佳士也能知寶此其東牀之選不苟矣至正十八年臘日鄱陽周伯琦書

張外史書雜詩

答楊廉夫二首

弄水摘花春可憐風雨捲尋茅步船我家南塢有靈石龍井西頭無杜鵑野鶴孕鶵畏人過弱柳委地趂蠶眠子云胡爲甘寂寞後世何人知太

黃篾樓中惟飲酒樓下長溝鳬鴈多灣頭橋斷迷靑艸濶處風來生白波饞奴竟煮脫防筍老魚戲唼如錢荷詔書寛大到海角河北饑氓爭倒戈

書摘阮圖【四言】

長松結陰芳艸如莽丘中微吟有天際想被阮者咸發我撫掌一鳥不鳴眾山俱響

黃子久畫

中峯大面削鐵如巖岫綺錯非一途上連閣道旁屋廬尋窗數戶愁崎嶇米顚所制三尺圖筆力視此微粗疎閬苑之臺遲子久不歸正爲松江鱸

趙子固墨寫水蕉

因依水石間小蕉露如洗聊以觀君身浮脆正如此平原佳公子泚筆寫蘭茝【一作蕋】君看數寸碧气壓凡花卉

贈漁樵侶

郁木坑前負薪者道士磯頭垂釣翁我輩與結平生友夫君還有古人風水羞涼味蒲牙白野飯書香松菌紅借問行藏多嵗月不離三泖九山中

水仙

芳艸有時歇無此金玉相一枝和月露持奉水仙王

奔月巵歌

甓社明珠奔入月脫殻正似風禪潔漁网出之不敢視滌盡含沙光不滅文昌四星吞在腹一一金晶大如菽蜃物還來作飲器日夜雄虹繞茅屋一扇桃核寛有餘半葉焦心捲未舒飲非其人躍入水怪雨盲風生坐隅置之天上白玉盤斗柄挹酒長闌漧李白跳下鯨魚背持勸我飲相交歡幽宮馮夷爲予泣酌盡海水百怪出還我平生老蚌胎許君醉臥鮫人室

彭南陽眞人云窩煉丹之所

石枰碁子皆生路洞室藏書盡隱文誰與解酲千日酒我來分住一窩云虎龍金碧親承訣鸞鵠靑防動作羣莫向鄒忻參火候定知此事屬彭君

送鄭明徳過越

四十日春廿日雨問花尋柳意茫然竹根臥瓶髙筆冢竈下生薪連術煙茅家名余鐵鑪步龍井气脇金沙泉嵇山酒船速回棹遲子重來煮蕨拳

吳大宗師嶽宮行香次韻

元日朝元回羽隊東華門外踏春陽還趨岱嶽祠宮閟遙識仙官劍佩香國有蓍金作鑑年登耆艾發如霜老人星在微垣內可是人間化日長

棹歌

暇日拿舟出郭門觀風聊采野人言借車踏水半陂麥打鼓買魚何處村光陰轉比中年促生聚惟餘西淛繁正使枋楡安尺鷃又從倦鳥返丘園

彊行之常州敎授

聞道詩書種南方有此彊才名文學掾步武紫薇郎家與臯比近槃余苜蓿長諸生時列坐亦足奉華觴道園先生詩送張元朴還龍虎有云麈尾有懷張外史鵞羣今屬薛卿元朴索次韻

想見先生戴笠行黃茅岡上看陰晴承聞祖道同疏傅鄙說還鄕似長卿海內好詩元自少江西行李不嫌輕謫仙愛與元丹語煙子而今亦有名

雪圖絕句

貌得王維三尺圖姑山無此雪肌膚瓊臺玉樹參差是只欠芭蕉一兩株

吳興公自序云公謹父齊人也余通守齊州罷官來歸爲公謹說齊之山川獨華不注最知名見於左氏而其狀又峻峭特立有足奇者乃爲作此圖其東則鵲山也命之曰鵲華秋色雲張雨賦詩於左

弁陽老人公謹父周之子孫猶懷土南來寄食弁山陽夢作齊東野人語濟南別駕平原君爲貌家山入囊楮鵲華秋色翠可餐耕稼陶漁在其下吳儂白頭不歸去不如掩卷聽春雨

覽堂絕句二首

簾櫳低亞小梅枝快雪時晴緑滿池鈴索不搖鸚鵡睡客來假寐亦多時

殷勤老去惜年華白晝張燈緑幙遮吹徧玉笙天上曲空將列炬照林鴉

次韻段推官觀潮

雪濤捲入白螺杯云夢吞將灩澦堆陣馬直從天漢落風先自海門來靑山一向開銀壁黃繖中央立露臺好在畫圖畱壯觀江頭白首不堪回

贈鈕憐大監

論捲聚書三十萬錦江江上數連艘追還敎授文翁學重嘆徵求使者勞石室談經修俎豆艸堂迎詔樹旂旄也知後世揚雄在獻賦爲郎媿爾曹請以蜀文翁之石室揚雄之墨池杜甫之艸堂皆列學宮又爲甫得諡曰文貞以私財作三書院徧行東南收書卅萬卷及鑄禮器以歸虞奎章記其事邀予賦詩如上

長吟一首悼瓊林眞人薛外史

卿難再得本自飡霞人髙懷獨超物洞鑑亦絕倫君自江東我吳下早嵗聮翩待金馬禦榻賜書凡一束僊苑偸桃動盈把紫虛元君之玉訣靑城先生敎我者感君多道气探懷爲君寫學士承防平原公許我與君楊許同一時標名兩外史羽衣白茅立下風我還句曲余廿載君乘輶軒歷煙海歸錦橋西結艸樓樓中襆被長相待風煙山水共追尋福臨洞口話離心年深書字化爲碧白首蒼茫成古今聖井山崩數千尺君從羣龍去無迹困頓鹽車篠嶺頭此日思君復何益至正四年之秋江東龍虎山左右諸峯洪水一時發漂屋廬數里間大小龍以百數悉挐云而去其蛟蜃不能去者死山石下若腐木然吁亦異矣明年卿化去篠嶺在貴溪縣中道卿辟路建館其上以憩行者虞道園作記

道言

造物於我厚一切使我薄瓶中有儲粟持此臥云壑獘衣取苟完得味在藜藿花鳥予友於尊酒不獨酌牀頭堆故書敗履置牀腳未嘗身沒溺何與世濁惡正如散馬牛不識穿與絡異時老髑髏會有南面樂

汪復心遣侄彥維自歙求詩復心年八十餘矣

汪倫自愛桃花水張翰秖思蒓萊湖九十山翁莫相惱題詩元沒得工夫

趙伯常運使畱題澗阿卽席次韻

莫笑防堂水膠杯泉頭落木動成堆天寒正使蛟龍臥日短何煩駟馬來杖策東坡靈石塢畱題外史讀書臺舉觴賔佐風流甚老子遊山第一回

三香圖

淩波仙子塵生襪空谷佳人玉鏈容不柰天寒風露早日髙猶傍錦燻籠

澗阿對雨二首

山云油然作山雨來不緩旣沾靈石塢遂灑寒棲館落木遽如許眾艸行復爛有酒不堪酌無花堪把玩與聞季長笛寧從中散鍛代謝夫何如徒爲白首嘆

步歸靈澗幽泥染居士屩不知嵐雨深稍怯布衣薄拂牀次羣帙掃徑堆脫籜淸坐亦偶然吾非慕仙爵危君太朴以史事南來搜書風雨宿南澗明日追寄此詩

布衣走下雲林巓檢閱經書天子筵去家昔逾半萬里別我今將十九年輶軒使者采圖籍龍門太史行山川澗阿一宿慰風雨起視畱墨心茫然

寄劉伯溫大監

臺閣如公最有稱軺車驄馬數能乘校書在昔專劉向祕監於今復魏徵汗簡削成金作匱泰階平處玉爲繩信有山人惟寂寞側身長倚白雲層

九日風雨淸齋

中林授衣節寒气早已集牖戶洎裘褐凡百缺治葺窮居昧時序頗訝光景急叢篁助幽翳漾瀨發空寂水禽穿屋過巖樹排檐入陶尊旣塵漬墨突亦雨立遐思把菊詠端處掬澑室空言非藥餌殆不廢九日

道館雅集聽琴次楊彥常韻

幽蒿細竹滿墻彎雨後危墻似斷山一室了忘塵世隘諸君能賞病夫閒池巡野鶴魚苗緑土蝕秋出菜甲斑我不鼓琴偏識趣絕憐失勢重躋扳

讀戴集【帥初號剡源】

剡源詩卷落吾手便似移家太白峯學道昔慚山世逺知人今愧郭林宗空山樂書有遺譜白日天馬無畱蹤【皆集中語】太息斯人不可作厭將兩耳聞寒蛩

老學齋書懷寄京師故人

手種羣松數尺圍艸深南澗客來稀一經斷送垂垂老萬事安排念念非晨待樵蘇才蓐食涼驚絡緯尙絺衣蓬萊坊裏淸宵月也到山家白板扉

中庭古柏

庭中異柏前朝物銅柯石幹兀靑蒼云壑終憐老蛟臥珠樹獨畱威鳳翔月上團陰移覆砌雨餘古香飄近牀支離疏老深根在閱盡世人還久長

李遵道寫湖石

好石曾聞牛相國寫竹今惟李使君能消龍尾一螺墨與染峩眉半朶云瑤艸種來秋著露昆刀藏去玉成文堂上朝來有佳气淮南獻壽獨殷勤

趙彥輔雪圖

淸才絕似王摩詰愛向髙堂寫雪山華蓋洞中如屋裏赤闌干外是人間瓊樓秖許飛仙住珠樹應畱織女扳莫信寒泉傷玉趾最宜淸暑聽潺湲

秋日晚興

暝色入林煙火微暮雨欲來如有期野雀喧爭楝樹子山人行把菊花枝山空始見水泉涸寒至乃索衣裘遲莫謾題詩將寄逺不多故舊在京師

冬日五言

雨雪衡門晏陰景薄山阿飛烏各謀食媿此養微屙餘生轉晦昧芳嵗亦蹉跎勿云幽疾久去疾將如何

雪作

夕寂微生聽寒頑稍使猜明珠交撒帳銀甲整銜枚厲鬼鋒全挫東皇駕卽回眼中紛物色白戰若爲裁

晨興

聊與梅枝說嵗窮眞成古木共衰翁百年勲業何煩爾一世雲山不負公寒夢漸消窗影上春容已在雨聲中晨興陡覺詩神王未放韶華角長雄

詠萼緑梅花

山中古仙子無言春寂寥玉容淡朝雨翠气濕微霄臨風怯玩影弄雪妬攀條吟覓何郎句還憑舞袖招

澗北梅嵗三月始花

陰澗殘梅枿臨流一向欹但存孤注在敢恨一生遲凍雨如相喣春寒不受吹後時翻見獨宰物遂成私

白蓮峯宴坐齋

早從衡嶽端居室晚愛蓮峯宴坐齋香篆來時云入戶鉢龍戲處水浮堦重重艸座閒收足歷歷松風妙寫懷亦欲逺遊參半句無人爲我系麻鞋

南眞館池上橘花

花攢嘉樹雪鬅鬠遮斷孤山小朶靑報答風光先醉去穠香吹過卻全醒

仲穆蕙花

空谷幽芳絕代姝紛披翠袖不勝扶金瓶芍藥三千朶合讓光風轉蕙圖

嵗暮

忽忽嵗雲暮徒興白首嗟山畱待伴雪春禁隔年花把卷還遮眼分餳且膠牙自緣身嬾惰莫遣送窮車

歸自天柱山招朴庵僧

仙人住近余杭姥得酒攜瓶上野航踏雪能來傾一盞風流不減在余杭

白雲半間【陶隠居別號外兵】

白雲住處不曾扄割取西偏著外兵伸腳三條椽下臥任君裘蓋洛陽城

次韻虞公賦鶴巢贈趙伯容

仙人有騏驥結巢松頂中上覆三素云下立千仞峯笙吟微度曲雪步稍畱蹤羽衣何頎然云是趙伯容左帶明月璫右佩蒼精龍誰令靑鳥使防花以相從鑿戶繩樞澁藏書玉檢重悵望浮丘伯人間倘再逢

野桃花

野桃無語最含愁若个林間得放牛比似落英歸糞艸不如流水出香溝

殘梅

皎皎當窗萼緑華滿懷幽恨付而家春風春雨悤悤去一殘香啄暮鴉

萬竹亭

髙懷思得去人羣馬防沙頭竹似云亭子當江偏窈窕主人遮道故殷勤日中見斗靑霄立月下吹簫碧洞聞渭川自足封君擬未數零陵萬石君

次韻虞公和斷江和尙種松

松下微吟愜病悰支離潦倒似支公頂因巢鶴翻成結心爲依禪畢竟空陸子壇前春古淡葛洪井上雨靑蔥茯苓乞與楊員外誰復緘詩過浙東

謝僧送柑

肚能緊束三條篾手亦親栽萬顆梨珍重黃柑三百顆好山多在洞庭西

晚句

白足過橋三峽雪蒼頭吹笛滿林風狂花也有淩霄意飛上松顚爛漫紅

外史自贊畫像

志逸心疲身淸命濁逃同類而親猿狙毒厚味而美藜藿學取益而不勝其損事知危而姑與之安一龍一蛇不厭已之深眇惡衣惡食先憂人之饑寒忽然爲人而反常若此若何以袪有身之患乙酉嵗自春䢐夏霪雨之時多五月來堇一日見天處澗阿幽篁中未有裹飯過子桑者閒弄筆研寫繆詩盈冊以自料理耳詩凡五十五首子英遇之持去勿示不知我者雨告

右句曲外史與袁子英所寫詩凡五十五篇其首兩章廼此老道人效余鐵雅者也如道言淸齋澗阿諸詩皆其道趣中流出者若奔月巵則又頑仙之橫出者吁道人仙去巳一紀矣鐵雅之友屬之何人開卷愴然不勝山陽之感云至正二十有一年花朝日抱遺叟楊維楨在淸眞之竹洲館書

至正壬寅秋八月十有八日海虞繆貞吳郡余大亨昆山顧元臣同觀弟子蕭登拜題

東維顧安定之觀於暎雪軒時年七十有四

不識華陽舊隠居髙情還憶聽松餘百篇眞籙修都徧滿捲新詩手自書一去丹臺閒日月幾回飛佩在空虛重來化鶴應無恙華表春風動裏閭至正甲辰冬十二月郡人陳世昌拜觀謹識

至正廿五年乙巳春三月丰城余詮觀

壬子正月五日過婁東十日耕學先生出以示僕乃知貞居之與耕學交好之情若此也倪瓚覽

貞居先生淸詩妙墨飄飄然自有一種仙气信非塵俗中人也此卷手書以遺予者屢經兵燹似若有神物防持泉南陳君彥廉好古博雅與予同志故割愛以贈壬子夏六月望後三日汝陽袁華書

張貞居詞翰正如月底疎松雲中修竹信非煙火食人所能爲宜吾子英之寶藏也貞居自題云非知我者勿示子英出以示予豈別久而弛其約束耶齊郡張紳觀於孫氏映雪軒戊申子月

右澗阿雜詩墨迹五十五首廼張貞居詞翰最得意者在當時亦自愼重不輕示人觀其小序可見𨿽然非子英之知貞居不能久藏至今非彥廉之好古博雅亦不能得子英之割贈所愛以交誼之篤而歸諸春艸堂可謂得其所矣子英亦知人哉深爲陳袁二家左券珍之可也廬陵張昱題於凝香閣中

予觀在昔右文之際文章翰墨蓋莫盛乎東南矣不惟列侍從居館閣者皆彬彬文學之徒至於方外名流亦或負其淸才絕藝擅名一時之勝故釋氏之徒有笑隠防上人道家者流有貞居張外史皆以詩文篇翰照映乎山林而與虞趙歐黃諸君子接交於後先疊響於中外於是東南文物之盛殆前古所未聞今觀陳氏所藏外史墨迹一卷能詩者或無此書能書者或無此詩外史蓋兼之矣慨名筆之畱傳念昔人之雕謝江空嵗宴不無有繼遺響者乎覽捲爲之憮然吳郡謝徽識右張貞居自書詩一帙溫陵陳君彥廉之所藏戊申嵗見於袁子英家今歸於君君別有貞居所書詩大小十餘幅可見物常聚於所好君作詩往往有物外意非獨愛貞居之書而已也壬子亥月張紳再題

貞居早學書於趙文敏後得茅山碑其體遂變故字畫淸遒有唐人風格詩則出於蘇黃而雜以巳語其意欲自爲家也唐宋以來浮屠氏之能詩與書者𨿽眾然亦不能兩美況道流之久乏人哉此其自書雜詩也古律行艸各臻其妙宜子英之愼與而彥廉之喜得也髙啟識

右貞居詩翰淸原陳氏得於袁子英甫盧熊記

歷代史臣不爲釋老氏立傳或老氏有可書者則以置之方技傳中皇明修元史始別有釋老傳之目而老氏首丘處機釋氏首八思馬且各有數人焉張雨生東南以工書善詩爲道流一時學士大夫若趙文敏虞文靖黃文獻諸公多與之遊乃不得人傳或者疑之然處機八思馬之徒在其太祖世祖時大抵皆以功業顯故釋老氏有傳蓋不徒以其法而然者則夫雨之可傳正不在此予嘗執筆從史官得預是議今觀雨自書雜詩於溫陵陳寶生家詞翰之妙如是自當與趙虞諸公詩集並傳也洪武壬子秋八月嵇嶽王彞識

貞居眞人詩文字畫皆爲本朝道品第一𨿽獲片楮隻字猶爲世人寶藏況兼所得若是之富且妙耶舒展累日欣慨交心噫師友淪沒古道寂寥今之才士方髙自標致予方憂古之君子終陸沈耳吾知前人好修不以爲賢於流俗而遂已不患人之不知栗裏翁志不得遂飲酒賦詩但自陶寫而已豈求傳哉倪瓚題壬子初月八日

貞居詩如月底疎松雲間修竹字畫則如逺塞驚鴻春池科斗非特不染塵俗塵俗自不能染耳張紳

壬戌陽月紳再觀於崆峒外史之丹室於是與彥廉別十載矣

洪武丙辰秋九月彥廉自鳳陽還十有九日夜宿春艸軒復出此卷同觀題者自鐵厓先生以下凡十五人存者惟八人耳撫捲不勝黯然汝陽袁華識

張貞居以詩名湖海而翰墨尢爲人所重片縑尺楮往往見之蓋未有若此卷之富盛者也孫過庭云一時而書有乖有合心遽體畱日炎風燥皆其乖也神怡務閒時和气潤偶然欲書皆其合也今貞居自言自春䢐夏陰雨至五月之久故閒弄筆硯以自料理則非心遽體畱日炎風燥正所謂神怡務閒時和气潤偶然欲書耳宜其聮篇接簡不覺其多而濃纖間出淸婉流麗有合於古人之度也其詩傳諸人口已有定論特語其書如此彥廉好古博雅必能加寶愛矣蘇人王行題

予觀張外史自書雜詩一帙詞翰之妙使人如快雪時晴行山陰道中幽景所奪應接不暇披覽竟日不能去手勾吳張適識

溫陵陳彥廉氏出家藏張貞居所書雜詩凡五十五首詞翰俱麗見之不忍去手子英袁先生與張貞居友善書此以贈又於卷末書曰勿示不知我者子英以彥廉博雅故出以與之亦於捲後題之曰彥廉與予同志故割愛而與之𨿽然張貞居非至交則不書袁先生非知巳則不與彥廉旣得每爲珍玩非知者亦不出示吁人之出處亦當待知巳而後動也洪武丁巳秋八月恆山範益獲觀謹識

予初學書卽知有句曲外史爲浙之擅名者𨿽急於采其規格而世甚鮮有及間獲觀數帖率皆眞迹其於用腕指用紙墨之妙誠超出於眾能而成家者也以其才气則並乎蘇米詞或有過之者故一時名重朝野得片紙如寶珠璧豈偶然哉此帖予知名久深慕一見二三年不詳其定在玆獲一覽方之平昔所見猶霄壤矣孰不珍其所傳哉癸亥嵗孟夏耆山無爲謹書於朝天宮之桂堂

張貞居生平慕米南宮之爲人嘗爲著中嶽外史傳故其論議襟度往往類之獨其詩句字畫淸新流麗有晉唐人風流不蹈南宮狂怪怒張之習豈非獨其學問使然亦由貞居寄迹方外不爲聲利所累而又居東南形勝之邦獲見故都文懿復遊林壑以養其眞气故其發於詞藻者如此今去貞居卅餘年耳使人望而企之若古僊人可勝嘆哉友人陳彥廉氏得其翰墨二帙皆平生得意作也余家與貞居世契展味之餘益增感舊之思云潯陽張來儀識

張貞居詞翰俱淸逸飄飄然如驂白鸞遊霞鄕自非有仙風道骨者不能到唐之羽流中杜光庭輩詎足專美於前矣彥廉宜寶之洪武十九年倉龍丙寅吳僧道衍觀於春艸堂

予嘗愛張貞居此帖詞翰淸拔風致髙逺當其神淸气和用筆遣意疾徐頓挫濃纖間出故𨿽連篇累幅不厭其多玩之如飛鳶戾空明珠映月飄逸光粲快人心目可謂絕類離倫特立道流之表自子英化去垂三十年意惜此帖遂亦淪沒今復覽於放鶴軒中展玩終日不能釋手信知至物終當有歸從道宜珍藏之東吳吳文泰謹識

昔人云作書類人若顏書之剛勁虞書之美麗歐書之淸痩人亦似之予謂非惟字類人作詩𨿽言志而剛勁淸麗亦似其人今觀張貞居字之隨體賦形殊不經意詩之隨詠寫志若出自然覽之則淸風可匊深類貞居之爲人昔人所云爲信然貞居書此亦自得意故題以勿示不知我者噫示之尙不輕得之者好古博雅也張昱爲陳彥廉蓄之謂得其所今陳從道蓄之可謂又得其所矣從道宜保諸浚儀張肻識

張貞居詩帖一

服用雜詠四首

十年著一冠一冠已三載緇塵無畱迹色爲云靄長纓安所施輕導猶足凂每彈出新沐泛丸映朝彩短髮不容被初服詎可攺右冠

衣褐賤者徒爲仁則由已粗疏實寛博彼賤孰敢擬寒溫屢開闔補紉亦云幾信有不變玉貞哉居白裏使與狐貉立翻爲獘袍恥右素褐

客從麻姑來遺我楮素衾肪膚皓難澤鉛骨滑易伸配此木匡牀共保一色純雞鳴風雨夕雁度霜雪晨楮君方眷眷因之乃凝神右楮衾

粵昔大知舜有作陶河濵先民尙其質後世挹其醇我亦舜之徒對之稱素臣木槃仰豕足秋水酌及唇守此三代寶孰謂吾廬貧右陶尊

省郎中檢校陪集賢揭學士宴集約賦十韻得淸字

中湖禮鶴祠南嶺謁龍傳命舟車集探奇水陸並郎官思出沐閣老念辭榮遂接丘園士益騰風雅聲席隨堤艸展觴對渚蓮傾遊塵麾外避仙飈鷁首生云物屬虛曠天容殊穆淸非闗遺艸莽翳此扄柴荊偶違數刻歡尙蓄千載情幽疢甘自廢時哉修令名至正三年癸未嵗冬十二月十有三日爲盧山甫寫舊詩夜寒酒困老態如此覽者毋哂張雨

貞居詩帖二

桂花下約黃祕監飲

翡翠黃金屑檀欒秋桂枝涼風何日到庭樹已先知一杯持問月更待賈淳【闕】

課山奴竹林采筍鞭煮食

疑有鮮卑奴過此玉鞭拋擲向泥中長鑱爲我入竹去晚飯篔簹也不空

馴鷺

了然馴鷺雪霜明下瀨求魚自在行碧玉燈檠雙足痩白麻衣袂一身輕海鷗見事應何晚凡鳥題門也不情輸我鴛行舊儔侶舉頭寥廓總雲程

題雪景山香圖二幀

春雪無聲入畫堂東風渾似北風涼秖緣何遜題詩少信是徐熙落墨彊靑鳥下迎羅襪步蒼髯來近玉臺妝匡廬也入幽閨夢睡裏山花各自香

雪羽飛來雪意濃國香狼籍暝煙叢倩誰與剪吳淞水愛爾能吟柳絮風翠袖佳人玉條脫平頭奴子錦薫籠劍南畫手看前輩著粉施朱或未工適寫詩未滿紙洙水孔肅夫過澗阿因以爲贈僕老矣倦於筆硯肅夫母責備也張雨書以乙酉仲秋望後一日

結廬句曲號貞居石鼎千年句法如所有白雲難贈客豈無淸露可爲書湖陰小閣題金菌月下髙冠制玉蕖白首交情洙水上歸儒深恨早回車吳寛題

貞居詩帖三

次韻韓伯淸見寄之什凡五首

連雲溪水出具區連雲莊叟得自娛髙齋松月足吟嘯濁世詩酒忘榮枯我無丹砂煉金液君有田土成膏腴儻能種秫逺相致與爾日醉壺公壺

卜居海上僅三年春日繁華思逺天練水澄淸宜釀酒溪魚鮮美不須錢欲將野艇尋幽賞多謝雲山作勝緣寄語風流老韓子定須禊日過莊前

閒尋芝術保餘年信是神仙別一天避地有書能敎子窮居無術學飛錢桑麻繞捨田園計竹素堆牀翰墨緣慚愧長沙每招隠時臨車馬到堦前

乘居甘寂寞豺虎動成羣地僻傷春艸江空憶暮云友朋難得會書札近相聞世事今如此愁來嬾學文久客黃岡地新年白髮侵笑歌思執手憂患苦闗心市井皆吳語山林獨楚吟羨君漁浦上髙隠貴要金

次韻陸秀才春日幽坐

新塘雨餘流水新隔窗看花如美人晴絲冉冉墮復起幽鳥嚶嚶啼更頻自憐華發在海嶠誰肯野服隨山氓故園荒穢久弗治且復飲酒從吾眞

觀友人所藏古墨

雪堂手劑不可得色如漆黯無光安得一丸歸我室臨池剰寫十三行至正二十年十二月廿日紫芝生爲又煉師寫一過

趙氏鐵网瑚卷六﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网瑚卷七

明趙琦美編

郭天錫詩卷

題宋春卿城市山林

功名身外聊復爾丘壑胸中實過之盤谷壽康懷李願輞川瀟灑友王維何人使气鐵如意老子放懷金屈巵市井收聲涼夜永竹風杉月亂書帷

普照寺楚山閣

白衣處士息羣機髙閣登臨送夕暉吳地荒涼徵馬盡楚山空濶斷鴻飛晝閒塔影來朱戶月落鐘聲殷翠微直下先人獘廬在暮年蓮社得相依

大年便面

疎雨灑荷气微涼生柳陰閒亭不受暑坐占淸湖心無客且罷碁有風宜披襟向來行路錯足底黃埃深此意一領會落日孤蟬吟

爲僧作山水

門有方袍客圖成水墨山我非求肖似汝亦愛幽閒宻樹難分辧髙云任往還行當絕世事終老屋三間有客被方袍合爪前致辭不獨愛公畫仍復愛公詩詩成縱意書了此一段奇世人稱三絕公胡不自知我心了不知晚嵗聊嬉嬉向來用世心轉首成棄遺所嗟聞道晚倐已雙鬢絲前賢去已逺來哲未可期寓形宇宙間倀倀欲何之願誨藥石言再拜眞吾師

三月十日寄了卽休

白水起寒霧蒼林騰濕煙會心圖已竟假筆竟難傳一晤空中色相忘定外禪裹茶來竹院風雨落花前

送樂伯善赴都

石磴云昏筍蕨香江城花落燕鸎忙黃金臺髙地形聳白玉堂深春日長之子顯擢神所與天道將亨民小康臨行握手出軟語東鄰夜雨淋糟牀

燕趙感慨鼓俠气江湖搖落嗟虛華艱危歷盡爲憂國事業無成非戀家江光隱見魚龍窟雲海蒼茫鷗鷺沙桃花水長三月暮片帆挾雨飛天涯

篆籀堆牀窺逸迹歌詩到耳遺古音嵗華正似阮孚屐世事眞成昭氏琴剪毛肥羊快一飽泛駕駿骨輕千金暄風拂帽春衫薄小憩宮墻楊柳陰

趙千里小景

鸜鵒喧柳陰生鵞樂淸泚竹風遞荷气長夏涼如水王孫翰墨仙丹靑絕紈綺何當著幽人艇子沙頭

元暉山

灌木蔭滄洲閒雲疊層巘茅茨在咫尺逕路渾莫辧黃家玉印章翰墨屹冠冕悵望海嶽庵禾黍西風轉

下隍朱氏竹山圖

鳳臺東南山萬里山人宴坐何從容乾坤淸气不可遏一夜春雷起籜龍詩家襟度蔚蕭爽百尺瑯玕日應長我欲驅車訪此君只恐山林杜來往

題米南宮像

海嶽庵空骨已仙風神超邁畫中傳淩雲健筆飛光怪不顧人間喚米顚

題滿川花馬趙子昻作

曲江洗刷云滿身雄姿逸態何超羣眼中但覺肉勝骨頫也合讓曹將軍嗟哉今人畫唐馬唐馬亦出曹韓下玉堂學士重名譽一紙千金不當價山牕擁雪觀畫圖據鞍便欲擒於菟天廐眞龍有時有杜老歌行絕代無客有蓄靑玉荷盤色奇古檠杯作蓮蓬下屈爲柄上覆作蓋蓋十九靑質而紫章匠氏剜爲蓮房殆奪天巧故人元復初命不肖賦詩

碧雲亭亭水天永翠蓋翻風墮秋影文姬扇感初涼露華亂落明珠冷紫莖緑葉歌秋蘭涉江折得煙蓬還前緣已被專房誤守宮血防猶斑斑麯生邂逅誇奇特倒捲滄溟供一吸太華峯髙歸路遙但覺滿懷春拍拍俗眼傲睨琉璢鐘金罍未用爭誇雄嗚呼古詩調髙和者寡擬喚杜陵醉中把右近詩數首書遺了堂髙弟林上人【闕】畀

了堂上人方外友如天錫者情爲至矣故其手迹盈篋每皆惜之不令有所散逸𨿽俗士有不及之者宜勤師拳拳不忘歐公於防防中也錢良右跋

饒介之詩帖

病中對梅花一株欣然有作若有會也錄似西塾孟載季迪兩先生一笑介頓首

病中雅量豈堪論澄水能淸撓則渾除卻妙香無長物秖應靜坐洗煩言幾叢晚菊今耆舊一樹寒梅老弟昆曾住鐘山安石裏傍人猶恐我爭墩

書後見剩紙就寫上所有者夜坐一首

學黙三年漫不譍流光一去意無徵緣如發白因循染道似山靑自在凝猶有形骸生影迹卻將文字寄名稱一川月色多於水更著秋霜見底澄

夢中一首

流水無心競孤云與我同坐深明月下行盡亂山中花落聞啼鳥松涼愛禦風懸知皆夢境一笑萬緣空至正廿五年十二月十日在采蓮涇梅花樹下寫

東望大瀛海影落扶桑弓三洲直如矢正射三山中三山負曉日曉日波浪紅仙人不騎鶴所適多禦風秦君家三洲長與仙人通卽之不可見忽爾能相面翩翩頭上巾舉舉塵中扇髙談淸燥暑知子不貧賤閒居寡良儔有酒不自薦此日亦足醉況得邦之彥小醉須解酲大醉不用醒平生愼許可秖有一劉伶太湖三萬頃七十二峯靑頗貯山水秀閉門修酒經白雲生硯石疎雨灑牕櫺子上三洲去手杯猶未停昨賦此送秦文仲博士還三沙今早李察秀才來誦此遂書遺之介叟記

新詞槁

瑞鶴仙癸卯嵗爲先生壽

轆轤秋又轉記旋艸新詞江頭憑雁乘槎上銀漢想車塵才踏東華紅輭何時賜見漏聲移涼宮夜半問蒓鱸今幾西風未覺嵗華遲晚一片丹心白髮滴露研朱雅陪淸燕班回柳院蒲底小禪觀望罘罳明月初圓午夜應共嬋娟茂苑願年年玉兔長生聳秋井幹沁園春冰漕鑿方泉賔客請以名齋邀賦此解

澄碧西湖輭紅南陌銀河地穿見華星浮影仙碁局靜淸風行處瑞玉圭寒斜谷山深望春樓逺無此崢嶸小渭川一地解不波不涸獨障狂瀾老蘇而後坡仙繼菊井嘉名相與傳試摩挲勁石無令角折丁寧明月莫涴規圓謾結鷗盟那知魚樂心止中流別有天無塵夜聽吾伊正在秋水闌干

玉漏遲涇度中秋夕賦

雁邊風訊小飛瓊望杳碧雲先晚露冷闌干定怯藕絲冰腕淨洗浮空片玉勝花影春燈相亂秦鏡滿素娥未肯分秋一半每圓處卽良宵甚此夕偏饒對歌臨怨共一嬋娟幾許霧屏云縵孤淒涼照水曉風起銀河西轉摩淚眼瑤臺夢回人逺

古香慢自度腔夷則商犯無射宮賦滄浪看桂

怨娥墜柳離佩搖葓霜訊南圃謾憶橋扉倚竹袖寒日暮還問月中遊夢飛過金風翠羽把殘雲剩水萬頃暗燻冷麝淒苦漸浩渺淩山髙處秋澹無光殘照誰主露粟侵肌夜約羽林輕誤剪碎惜秋心更腸斷珠塵蘚路怕重陽又催近滿城細雨

齊天樂慢毗陵兩別駕招飲丁園索賦

竹深不放斜陽入橫披澹墨林沼斷莽平煙殘荷剩水宜得秋深才好正著酒寒輕弄花春小障錦西風半圍歌袖半吟艸獨遊淸興易嬾景饒人未勝樂事長少柳下停車尊前岸幘同撫云根一笑秋香未老漸風雨西城暗欺客帽背川移舟亂鴉溪樹曉看荒亭旋掃

思嘉客賦閨中秋

丹桂花開第二番東籬展卻宴期寛人間寶鏡離還合海上仙查去復還分不盡半涼天可憐閒剩此嬋娟靑娥未隔三秋夢嬴得今宵又倚闌

蘇武慢賦芙蓉文英百拜

藻國淒迷麯瀾澄映怨入粉煙藍霧香籠麝水膩漲紅波一鏡萬妝爭妬湘女歸魂佩環玉冷無聲凝情誰愬又江空月墮淩波塵起繡鵷愁舞還暗憶鈿合蘭橈絲牽瓊腕見菂更憐心苦玲瓏翠縠輕薄冰綃穩稱錦云畱住生怕哀【闕】暗驚秋被紅衰啼珠零露能【去聲】西風老盡趂東風嫁與

八聲甘州和施知言姑蘇臺韻

步晴霞倒影洗閒愁深桮灩風漪望越來淸淺吳歈杳靄江雁初飛輦路淩空粉冷濯妝池歌舞煙霄頂樂景沈暉別是新紅闌檻對女墻山色碧淡宮眉問姑余遊鹿應笑古臺非有誰招扁舟漁隱但賦情西子卻題詩閒風閒月闇消磨盡浪打鷗磯

自度腔髙平探芳新賦元日能仁寺薄遊

九街頭正軟塵潤酥雪消殘澑禊賞只園花艷云陰籠晝層梯峭空麝散擁淩波縈翠袖嘆年端連環轉爛漫遊人如繡腸斷回廊竚久便寫意濺波傳愁蹙岫漸沒飄鴻空惹閒情春瘦椒桮香幹醉醒怕西牕人散後暮寒深遲回處自攀庭柳

自度腔小石江南春賦張藥翁杜衞山莊

風響牙籖云昏古研芳銘猶在棠笏秋牀聽雨妙謝庭春艸吟筆城市喧鳴轍淸溪上小山秀潔便向此搜松訪石葺屋營花紅塵逺避風月瞿塘路隨漢節記羽扇綸巾气淩諸葛靑天萬里料謾憶蒓絲鱸雪車馬沒休歇榮辱事醉歌耳熱天與此翁芳芷嘉名紉蘭佩兮璚玦

水龍吟賦惠泉山

艷陽不到靑山淡煙冷翠成秋苑吳娃防黛江妃擁髻空蒙遮斷樹宻藏溪艸深迷市峭云一片二十年舊夢輕鷗素約霜絲亂朱顏變龍吻春霏玉濺煮銀瓶羊腸車轉臨泉照影淸寒沁骨客塵都浣鴻漸重來夜深華表露零鶴怨把閒愁換與樓前晚色棹滄浪逺姜石帚以盆蓮百餘本移置中庭防客同賞賦拜星月文英百拜

絳雪生涼碧霞籠夜小立中庭蕪地昨夢西湖老扁舟身世嘆飄蕩暫賞吟花酌露尊俎冷玉紅香罍洗眼魂迷古陶洲千里翠參差澹月平芳砌甎花滉細浪魚鱗起霧盎洗障靑羅洗湘娥春膩蕩蘭煙麝馥濃浸酒吹不散繡屋重門閉怕便緑減西風秋檠燭淚【一作外】過西湖先賢堂傷今感昔然出涕賦西平樂文英

岸壓郵亭路欹華表堤樹舊色依依紅索新晴翠陰寒食天涯客又重歸嘆廢緑平煙帶苑幽渚塵香蕩晚當時燕子無言對立斜暉追念唫風賞月十載事夢惹緑楊絲畫船爲市夭妝艷水日落云沈人換春移誰更與苔根洗石菊井招魂謾省隨車載酒立馬臨花猶認嫣紅傍路枝歌斷防闌榮華露艸零落山丘過此西湖恨擬西州羊曇淚落沾衣

丁香結賦小春海棠

香嫋紅霏影髙銀燭曾縱夜遊濃醉正錦溫瓊膩被燕蹋暖雪驚翻庭砌馬嘶人散後秋風換故園夢裏吳霜融曉陡頓闇動偸春花意還似海霧冷仙山喚覺環兒半睡淺薄朱唇嬌羞艷色自傷時背簾外掛澹月向立秋千地懷春情不斷猶帶相思舊字

花犯郭希道送水仙索賦

小娉婷淸鉊素靨蜂黃暗偸暈翠翹欹髩昨夜冷中庭月下相認睡濃更苦淒風驚回心未穩送曉色一壺蔥蒨才知花夢準湘妃化作此幽芳淩波路古岸雲沙遺恨臨砌影寒香亂凍梅藏韻燻鑪畔旋移傍枕還又見玉人垂紺鬒料喚賞淸華池畹臺桮須滿引

友人泛湖命樂工以爭笙琵琶方響疊奏賦還京樂文英

宴蘭漵促奏絲縈筦裂飛繁響似漢宮人去夜深獨語胡沙淒哽對雁斜玫柱瓊瓊弄月臨秋影風吹逺河漢去褭天風飄冷泛淸商竟轉銅壺敲漏瑤牀二八靑娥環佩再整菱歌四碧無聲變須臾翠翳紅暝嘆梨園今調絕音希愁深未醒桂檝輕如翼歸霞時靑鏡

宋仲溫詩帖

秋日懷兄弟

秋至轉相憶蕭蕭落木初如何去鄕國不見有音書漂泊全無定存亡半是虛風塵幾時靖還似昔同居相別幾多時相思淚滿衣家貧經難久世亂得書稀作吏誠全拙從軍事亦非鄕心秋塞雁盡日向南飛

懷何孝廉

絕憐何有道老節獨居貧孝義今誰及交情久更眞淸齋將十載小隱欲終身別後音書斷相思入夢頻淸明前五日宋克書舊詩三首

南宮生傳

渤海髙啟撰

南宮生吳人偉軀幹博涉書傳少任俠喜擊劍走馬尢喜彈指飛鳥下之家素厚藏生用周養賔客及與少年飲博遨戲盡喪其資逮壯見天下亂思自樹功業乃謝酒徒去學兵得風後握奇陳法將北走中原從豪傑計事會道梗周流無所合遂遡大江遊金陵入金華會稽諸山搜覽瓌怪渡浙江泛具區而歸家居以气節聞衣冠慕之爭往迎候門止車日數十兩生亦善交無貴賤皆傾身與相接有二軍將恃武橫甚數毆辱士類號虎冠其一嘗召生飲或曰彼酗不可近也生笑曰使酒人惡能勇吾將柔之矣卽駕往坐上座爲語古賢將事其人竦聽居尊下拜起爲壽至罷會無失儀其一嘗遇生客次顧生不下已目慴生而起他日見生獨騎出從健兒帶刃防馬踵生後若將肆暴者生故緩轡當中道進不少避知生非懦儒遂引去不敢突冒訶辟明旦介客詣生謝請結驩生能以气服人類如此性抗直能辧好箴切友過有忤已則面數之無畱怨與人論議蘄必勝然援事析理眾終莫能折時藩府數用師生私防其蹶多中有言生於府府欲致生幕下不能得將中生法生以智免家已貧然喜事故在有饋酒肉立召客與飲啗相樂四方遊士至吳察其賢必與周旋欵曲延譽上下所知有喪疾不能葬療者以告生輒令削櫝疏所乏爲請諸公間營具之終飲其徳不言故人皆多謂生似婁君卿原巨先而賢過之久之稍厭事闔門寡將迎辟一室庋歷代法書周彞漢硯唐雷氏琴日遊其間以自娛素工艸逼鐘王患求者眾遂自閟希復執筆歆慕靜退時賦詩見志泊然處約若將終身生姓宋名克字仲溫家南宮裏故自號云

贊曰生之行凡三變每變而益善尙俠末矣欲奮於兵固壯然非士所先晚乃刮磨豪習隱黙自將履藏器之節非有得能之乎與夫不自知及違逺道徳者逺矣會稽楊維禎廉夫【庚子歳贈】

東吳宋仲溫工古歌詩尢工諸家書法余有所著必命仲溫書之且扁舟訪余東海角觴詠數日而別爲賦長歌一解酒餘使歌之餘和以鐵龍之嘯不知人間世復有過余樂者不余旣醉書此歌復令仲溫書遺玉笥崆同兩生者和之

宋才子玉雪表鐵石腸裔出蘭臺大夫後才似祁庠大小之雙郎龍伯國長鯨未築封豕未屠蚩尢張天天鶻塗白日不照東西隅東相府西將府爭致人才出門下宋才子髙步野鶴不嚇腐鼠喏喏恥僕臣嚶嚶羞妾婦歸來閉闗彈五弦浩歌激裂驚千古宋才子莫論秦莫美新城中酒薄不醉人尋我鐵龍東海濵鐵龍雄飛雌亦走鐵仙九招重入手海水未西傾扶桑未左紐倩爾五色毫飲以酒一斗不書汝祖九辧弔湘累大書鐵龍九招傳不朽

饒右丞介之論書贈仲溫【丁未歳贈】

太白流西荒音響一何切蒼精散暘谷光彩爛昭晰靈气垂八芒云漢自玆抉人文旣開張象畫亦區別防機不自見直待智者發誰能懷初心焉悟皇頡閉門工造車出門卽合轍古人有成言得之盡毫髮流形歸自然萬古字不滅將同造化功豈獨在書訣神哉嶽瀆經煉石補天裂

玉笥生張憲思廉贈【四首】

大王風息塵漲天邊烽憐紅飛煙劍倚髙穹懶磨刃弓掛摶桑未上冰凝霜沍江南道偃蹇寒梅雨中老鐵心不屑作和羮紅杏枝頭春意閙宋才子第一人卿寵【闕】奴佞臣姻不諧【闕】宴不終圉人恥隨靑袍白馬橫梁境肯學銅鑪鐵筯匡徐君登科只許大兄先奪錦已傳佳句新宋才子溫如玉商之孫子多伶俜能武能文惟爾獨惟爾獨何不取中尉獨檀代成功治太平鼎食開元祿文武名成吾爾錄

江南羽化張天雨海上神交宋仲溫楷法鐘繇稱獨步艸臨皇象已專門折未墜風前股漏屋先凝雨後痕寄語臨池諸俊彥蚓蛇雞鶩莫須論

吳生抱緑綺爲我操春江洄洑收沙漵飛濤濺石矼岸低風捩柁船靜月窺牕萬派朝宗意鐘期信少雙興盡抱琴歸江空歳暮時孤城天拍水長路雪漫岐日月催年事闗河啟夢思胸藏幾兵甲能壓布帆遲髙啟季迪贈醉歌

書足記姓名劍可酬恩讐少學兩不就空作澹蕩遊與君相逢在東州赤气浮面非凡儔驅車欲過公子宅苦心莫伸涕橫流黃雲已蔽燕國晚白露正滿梁園秋天髙海濶無處往借問何以銷煩憂千石酒萬戶侯請君論此誰當優吳門日出花滿樓醉眠不須遣客休君畱緑綺琴我脫紫綺裘今朝春好能飲不東風吹散江南愁

髙季迪奉答感舊五十韻

魯酒且緩傾聽君放歌行君歌意何苦慷慨陳平生少爲鬭雞兒鮮裘奪春明走馬出飛彈撇捩誇身輕气伏諸俠徒不倚父與兄落花錦坊南美人理妝迎緑云晚不度樓上鳴瑤箏酒酣迸五木脫帽呼輸贏及壯家已破狂遊恥無成太白犯紫微三辰晦光精金鏡偶淪照干戈起紛爭中原未失鹿東海方橫鯨遂尋鬼谷師從之學言兵石室得陰符龍虎隨權衡業成事燕將逺戍玉闗營巖谷雨雪霏哀獸常夜鳴撫劍起流涕軍中未知名奇勲旣難集回臨石頭城石頭何壯哉山盤大江橫黃旗歇王气玉樹沈歌聲晚登臨滄觀愴惻懷古情覽時識禍機不因憶蒓羮飄然別戎府溧水罷東徵裸衣佐刺船臨危釋猜萌歸來訪鄕閭亂余掩蓬荊舊宅人已攺荒池泉尙淸瘦妻倚寒機正嘆伊威盈相迎不相笑伏雌爲重烹從玆謝行役閒園事躬耕昔同徒步人十年擁麾旌鴻毛獨未順蹭蹬違霄程知音竟爲誰四海嗟齊竽不解奏楚璞何由呈懶求薦辟書傲然揖公卿衰蕙弔蟋蟀柔桑喚鸝鶊閉門節屢變壯魄空潛驚顧我𨿽腐儒當年亦崢嶸小將說諸侯捧盤定從盟大欲千萬乘獻策登蓬瀛洪瀾阻川途浮雲蔽天京終焉困澤畔日暮吟蘺蘅賤貧此時居復與喪亂並何殊九月中嚴霜折枯莖頗聞君子心道窮貴益誠已志不獲施安用軒裳榮所以不苟出出則時當平今晨喜逢君有壺對前楹風日初澹沲櫻桃作繁英適意不一醉屑屑徒悲縈達人若相遇大笑絕冠纓

雲林處士倪瓚元鎭所贈三首【並序】

至正乙巳三月廿四日仲溫髙士與沈文舉共載訪佘笠澤東渚之蝸牛廬中相從過玉明宅煮茶畱坐遂以永日吹笙鼓琴於水光林影間但恨吾子儀逺在數十里外不得同此集也廿五日仲溫別余他之漫成長句以寫餘懷瓚

三月將闌春欲夏循檐共看辛夷花階前瀹茗香照色坐上吹笙淸不嘩拄杖偶過公子宅班荊宛似山人家宋玉才情何可得肯拋塵土踏江沙

江上欣逢宋仲溫蕭條古道向君論我居笠澤已十載看竹惟君我欵門

宋公天下士畫竹能鼓琴來我北渚下相從論古心

放歌行贈宋君

汝陽周砥【履道辛丑】

今日非昨日今年非去年天地不同老日月豈停旋寸心搖搖顏色攺只似秋蓬與夏蓮柏梁賦詩不早【闕】長楸走馬未得前閶闔九重虎豹守我欲上訴無因緣荊山泣玉徒自苦夷門抱闗誰復賢寶劍夫容拂秋月髙歌對酒聲哽咽當時輕意千古事幽憤於今向誰雪蘭臺公子天下奇心膽豈足他人知荊卿不答魯勾踐項羽肯顧齊安期東吳市上花漠漠相逢意气傾山嶽笑說秦闗百二重捲舒風雲不盈握一生不識平陽奴況是霍家馮子都明珠白璧等糞壤玉環翠袖皆虫蛆甘心廓落事屠釣矯如遊龍不可拘宋公子爾彈琴我放歌白晝苦短夜何多黃金髙臺幾千尺翳日浮雲柰若何

放歌贈宋君仲溫

雲間沈【文舉】

宋君曠蕩士儒服非狂生筆掃千軍陳胸藏數萬兵銛豪破紙竟何益按圖折禦分縱橫魚麗鳥翼談者易野雉家雞人目盲當時管樂已黃土白璧往往遭蠅營荒城不啟塵四塞拔劍斫地浮雲行十年驅走向豪俠逢人一諾千金輕低頭拜東野捐官識韓荊苦心爲知巳嗜膽執仇爭匹馬西入闗刀從北徵途窮亦知時不利俛首抑气隨將迎蕭蕭破屋漏星雨妻子顧笑形神淸東家小兒袴褶鞍馬好西家老翁藍褸衣不成爾獨胡爲昧生理長軀七尺誇人英城頭雨聲如建瓴泥污厚地天無晴我畱君家醉十日謔浪顚倒呼儂傖請君棄擲幾上筆爲君拾畱墻角檠眼中世事如轉目勿謂貧賤忘交情气酣中熱雙耳赤細語向人肝膽傾玉壺擊缺歌浩浩不作老腐咿嚶聲促君起望東南气【闕】泰堦何夕平我有長策君有長纓危可安亂可寧愼勿輕受虞人旌愼勿虛看處士星丈夫事業須磊落富貴逼君君莫驚

詩送仲溫先生還吳

沈

江城蕭索西風起行逢故人驚夢裏憂深自覺少容顏食盡惟愁拙生理看君白髮何由得把袂相逢更悲喜筆力隨年老愈深詩思逼人鳴不已每呼石丈卽低頭獨寶蘭亭誇欲死近來英气減前時酒量仍非向來比從渠門第沸如羮自保情懷澹如水城南只友髙書記謝官歸來接鄰里交遊散落苦無多世事悠悠竟如此明朝忍去別江頭楓葉蘋花送行李

燕山曾爟蜀人王燧會稽唐愚士洪武廿一年四月旣望同觀於應天府學之東齋

周履道詩

題雜畫四首

離離江樹暗芳洲江上西風幾度秋別鵠未歸天又晚不勝淸怨憶丹丘

亂雲飛雨晝漫漫水閣風林五月寒我憶越江江上苦扁舟今向畫中看

我憶艸堂臨澗阿月明夜夜到松蘿今朝見畫懷歸去收拾閒情托詠歌

水濶天低欲盡頭柳花如雪暗歸舟平生解識滄洲趣何處飛來雙白鷗

對春雪一首

璚葉綴圃玉羽翔伊川翻霙九霄下呈芳二月前低徊隔簾翠玲瓏入綺錢欲消不自駐已斷復成連珠幃凝華潔花池舞影妍相思梁園暮曾賞洛城年昨日賦得此詩寫奉元度孝廉一笑王成老蘇刻還致二本余以五環送之復其元值也望致之春寒佳否砥再拜初月十七日梅花有便索一枝見惠甚佳砥

尙朴齋一首

言甘知有吝味防閒其多居恆屬念慮抱朴心靡他淳風返元化至體適平和意勝惟自然道存諒不磨營營彼澆俗機巧滋煩苛身偕百憂長奄忽其柰何

風雨一首用髙季迪韻

貧富不相直衰榮固有時行哉徒自速止尼未爲遲崎嶇千萬塗辛苦豈要辭風雨羣雞鳴壞屋起晨炊一日不解醉千古有遺悲如何屠釣人敢爲帝者師

題吾子行遺墨後

立世守玆道毅然生死間奄去同其盡榮辱豈相闗若人固可悲弔溺吾所艱蕭瑟見遺墨風雨慘容顏秦唐去我逺二李無時還世傳斯有在邈哉不可攀

蕓閣防集得壑字

休沐出自旦騰步非所樂偶玆蕓閣賞得遂中林約朱輪交廣衢綺麗涉紛錯寧復知閒燕飛蘿散云壑池魚可以觀幽蘭可以握金題耀緗帙粉墨間揮霍覽物千古上興謡契防漠總總不復云悠悠付觴酌朋簪旣已盍善戲不爲虐志適孤興逺物遣萬慮薄於世本何資逍遙每恆若行矣空谷深撫心慚場藿

贈葉秀才一首

日暮登髙臺浮雲蔽逺陰樹木何籠野雀噪繁林驅車涉闗塞岐路郁且深借問子何之故鄕阻崎曷不蹔棲息蓬藿非所任隱憫【闕】不發威遲旣前臨脆管促飛觴鵾舊逸音仗劍從此別秋風滿懷襟寡立步非窘薄遊志不沈策馬欲俱去我無當世心

送淮南蘇同簽赴鎭

大江洪流若奔馬橫截中天向東寫吳楚風煙浩蕩中海門赤日光相射上將气吞云夢澤猛士聲振長平瓦靈旗遙指濠泗間神戈蹔駐狼山下萬民不擾農業興白叟黃童在田野文武之道惟張弛固識賢才天所假去年開閫今復來歡呼動地聲如雷願翻長江作霖雨沛澤何止沾枯荄我欽當時羊叔子峴山之碑傳未已淸徳九世其在君緩帶輕裘自玆始

送趙一陽眞士歸霅上

晴湖白鷺飛靑山迢遞夕嵐微閒操桂檝云生腋欲采芙蓉露滿衣紫翠房深丹竈暖松杉秋靜鶴巢稀明年去覓封君達應駕靑牛說息機

次韻介之夢山中

松花金粉落春晴白鶴看碁如客行疎雨竹牕緣是夢隔林茶臼只聞聲繁華久困心何得澹泊相遭思亦淸不有鹿門髙世志山中幾日道能成

送李用和之常熟知州

落日孤城近海邊川光九道直如弦朱幡到邑歌來暮玉帳論兵思去年楚水南回多賈舶虞山西望少人煙從來惠化同甘雨還使殘民得灑然元度中捨持此紙須近詩謾錄如上元度年妙才俊淸辭麗翰有足髙於人者尙有以取此何哉山野人硬語政自不滿一笑耳至正二十年六月八日勾吳周砥

竹林陳氏雜帖

宗逺先生復入虛白齋余喜承敎有日因成短歌一章以求笑政

竹林先生陳夫子白髮鬖鬖垂兩耳著書眼似秋月明爲文思入靑防裏近來學得神仙術欲向山中餐石髓世間自有仙人居何必蓬萊三萬里先生一去竟莫回我嘗勸之畱不止如何擘破山中云卻被茅君彊招起至正壬寅立冬日浯溪辱友朱志道再拜書

奉和中秋翫月佳什三首錄上虛白先生宗逺隱君同發一笑鮑恂再拜

昔年爲作蟾宮客曾向宮中看玉輪萬丈髙懸金粟樹三更影落絳河津生憎老深爲窟卻笑仙娥不嫁人回首歸來舊塵世滿天風露一吟身

數年不對中秋月月色依然不負秋嬾問仙人修玉樹且陪帝子上璚樓鬥牛低繞天樞轉河漢斜橫左界流卻望蓬萊宮闕逺幾隨淸影重回頭

浪說今宵明月好干戈滿地幾人看惟堪院落淸尊賞忍照沙塲白骨寒防筆寫殘思縛兔玉笙吹罷擬乘鸞知君此會非忘世只爲良辰一笑難至正庚子中秋後五日在玩易齋書

次韻劉季章治中邀夏仲信郎中遊永安湖詩二首

金粟寺中公廨靜白晝事閒如治蒲沙棠爲舟穩可泛郎官之湖今豈無啄花鸎坐水楊柳雪藕人歌山鷓鴣日西上馬踏歸路小隊髙呼驚道吾

湖上筵開張水戲捲慢涼風吹短蒲大魚聽樂浪頭出小艇賣花城內無丙鼎庚庚識饕餮甲煎班班炙鷓鴣酒酣賦詩動海色絸紙楷書能寄吾向曾附字問起居想達聽司光弼員外詣門下迨今不知何在今因稟從道便敬寫前詩以通近信新民先生有無辜之累政在府上所見不齊之中能無斯文之念轉一語爲解紛乎從道公差至彼望分付僧房住七五日更望作成早回尢好從道菊坡甚愛其誠謹倘有書附菊坡廷傑托之毋妨鄙藳在鐵厓先生處煩討付從道回幸幸思邈二府會間道意稍涼往見也六月十八日布衣生顧阿瑛詩帖上子剛判府先生元璞臥病弗能作書囑筆申敬

金粟道人和劉別駕永安湖上詩有啄花鸎坐水楊柳雪藕人歌山鷓鴣之句此詩一出便覺鐵厓不得擅其體又徼老鐵同韻走筆賡去不能奇也嘿庵虛白兩明府共賦必有錦囊中語拈出一奇也

秀州城外鴛鴦湖郎官颿開十幅蒲人遊玉壺天上下鳥度屏風山有無起舞或呼謝鴝鵒賦詩爭傳鄭鷓鴣酒酣不怕歸路晚將軍曾識李金吾老鐵楨詩帖上和畢煩粘捲送達金粟所也

次韻觀帖之什

水如燕尾出湖分合入長溪直到門韋杜桑麻元兩曲朱陳雞犬卻通村換羊賣馬囊中帖刳癭懸匏竹裏尊昨日煩君來閱賞扁舟短纜系籬根

次韻癸卯除夕

仰觀北斗轉遙天春在寒鑪爆竹邊夜列粉盤循舊俗曉看羅帕賀新年燒余葶藶生當路雪後梅花開滿煙不用鞭灰覓如願客囊剩有酒家錢

次韻甲辰元日

異鄕元日身彊健兒女欣欣各有家禾秀連莖秋合穗雪裁五出曉分花天開象魏星辰逼地接幽燕道裏賖三徑不荒松菊在白頭且覓醉生涯

夜宿三塔次陳元朗韻

水落南湖不露沙又牽舫子到僧家春浮大斗涓涓酒寒隔虛櫺薄薄紗半夜塔鈴傳梵語一杯江月照梅花坐來詩句生枯吻指銀瓶索煮茶

海上畱別復初長老

通寺裏遊三日剪剪輕風透薄寒一樹山茶開朶朶五更百舌語般般看山且喜秦川近把酒休歌蜀道難不得攜笻上金粟厚挲天冊舊碑看承寄諸詩讀之不忍釋手隨卽和復適往禾興失於寫上昨日又辱見和八詩合溪行捲始不寂寞矣鄙作附呈並求竄攺顧阿瑛載拜博文先生【館下】正月十五日呵凍書於不二室

元夕與婦飲

問夜夜何其睠玆燈火夕月出屋東頭照見琴與冊老婦紀節序淸夜羅酒席右蠻舞裊裊左瓊歌昔昔婦起勸我酒壽我歳千百仰唾天上蜍誓作酒中魄勸我飲此酒呼月爲酒客婦言自可聽爲之浮大白老婦曰人言天孫思配不如月娥守孤不知羿婦相棄以犇曷若織女相望以久之也錄呈子剛節判宗唐秋官一笑竹林先生見此煩繕寫一本到秋官牙仍要光和見敎老鐵楨再拜

賴善卿到嘉禾爲作金粟道人詩使瀕行曰金粟吟友爲元璞尊者胡爲無詩走筆一解兼柬西白仲銘兩宗匠一笑

琦公口有綺語債年來不誦西胡經宮詞在古無師利野史於今有贊寧劫灰何曾燒汲冢世祚時聞語塔鈴林下寧無讀書者夢中應見伍喬星至正辛丑立秋日老鐵楨在雲間淸唳亭試郭玘墨唐律一首上寄節判相公尊先生

鳳皇亭亭江水長令人淸夢憶瀟湘坐來深樹當春雨捨近分陰到野棠一柱空標王日月千金誰買漢文章壯懷無賴憑詩遣絸紙封霜少府堂陸掾郎行書此以奉起居語意不工萬希賜敎余無言扶風馬庸再拜上

次韻元璋先生簡奉訥齋判府相公一笑

倅車新赴雲間幕文采風流有譽髦未許芝蘭紉客佩又承雨露染恩袍濃薰酒漬紅螺甲淸夢華生玉毫退食郡齋無一事詩成渾似柳儀曹辛丑六月望髙平瞿智書於龍江之通波艸閣

長句四韻奉贄郡倅相公先生伏幹郢削

銀章朱紱照熊輈特命東吳最上游防筆判花分半虎鸞刀解節少全牛一官檇李風生幕午夜雲間月滿樓爲報廬江毛孝子故人張奉在南州諸生張樞再拜舊作錄呈希過目正之至祝上史右轄廿韻

天下中興日名臣第一功長才王佐略壯節古人風徳業蕭曹並威名李郭同從容三代禮磊落萬夫雄閫令秋霜肅牙旗曉日紅勒碑因入蔡賜樂豈和戎翊戴尊王室勤勞答聖躬捷書聞薊北惠政徧山東淮海民皆仰荊揚貢復通壺漿來父老歡詠及兒童掣電驚神駿穿雲射過鴻乾坤今運泰狐已巢空衮服三臺近麻宣極品崇雲臺圖漢將赤舄美周公楚塞秋吹雨吳江夜落楓壯懷思附驥吉夢兆非熊素有依劉念將陳報國忠賈生憂世切阮籍嘆途窮恩禮多被周旋誓始終敢從鞍馬后擬見賦彤弓

送謝參軍陳長史一律

朔風吹雪滿貂裘朝覲寧辭萬里遊河水南來依故道闗山北去近神州春明玉殿衣冠盛花覆宮筵禮數優共說中興漢天子雲臺今已畫公侯至正壬寅春二月六日錢方再拜宗逺聘君尊先生

送瞿慧夫上靑龍鎭學官詩序

予每讀句曲外史所詠送瞿博士上靑龍學官詩愛其華婉新麗飄然有仙气欲口占效之輒困譬學爲頌不之魯不工是時予猶未識瞿君也至見其人魁岸溫偉風致皦然愕曰是稱其詩之情者也益慕與之遊居頃之行日與遊者及校官大夫士共爲飲餞則屬余爲贈言語云送人以其軒不如送以言言不可已也先聖王設爲庠序之敎以厚民性以修人倫以正國俗其仁溥矣猶以爲未足又爲校室以【闕】所謂家有塾其制也夫民散處田廬逺於國中而不與入【闕】學則爲置塾以徧敎之故其人𨿽不身與禮樂文藝之事固己習聞其論而孝弟忠信之節皆以素講而力行奇衺之行異端之言不入於耳目當是時聖人之敎洋溢乎宇內此頌聲所由作而君子所以屢致意焉也今靑龍學官不特爲塾庶幾庠序之重蓋千室之聚四民之處秀材生焉卿士安焉於今與州縣並稱慧夫往爲之師宜盡心焉錄朱子以來其師弟子扶樹大敎修孔子之道人之仰之如日月出與俱出入與俱入令家誦戶蓄其書誠得師爲論繹朱子之說使曉然覺寤功必倍矣吾前舟過靑龍河見夫屋在北林中有美衣冠三四人徐行過柳下爲將入者余憶之曰何巨家以今言則其學宮也聞學宮有唐宋石刻諸詩詞悉如外史所詠此可遊也慧夫何遲遲至正四年十二月十九日永嘉李孝光季和序靑龍江上古儒宮子去橫經作士風當戶九峯春樹隔去家百里海潮通華亭好事籠盛鶴楚刻名碑篆剝虫信是靑衫如拾芥辟書已在薦賢中句曲外史張天雨解道詩成泣鬼神錦袍未負謫仙人隨時俯仰何奇士值世承平只幸民醉臥惟餘靑眼在交遊莫擬白頭新客來異縣亦近耳得此斯文肺腑親余客遊婁縣與瞿郭盧呂諸君日相從爲嬉遊登山臨水飲酒賦詩五六人者無不與將去婁又和此詩爲別至正五年正月八日永嘉李孝光季和父在海寧東齋書

往年過婁縣適瞿君慧夫將上靑龍鎭博士諸君皆賦新詩以送之使予爲序後四年復過婁視所爲文但覺蕪陋耳至正八年二月廿五日孝光題

丈夫求仕非無術只合明時作校官弟子日來供茗飲先生時坐取琴彈澱山春樹檐前緑谷雨秋風帳底寒善舞不須愁地褊才名行且屬儒冠勾吳沙門釋善行庚寅十月廿七日

獨坐髙堂對春雨碧梧飄濕鳯皇翎已瞻百里陪郎宿尙許孤槎載客星把酒長年惟覓句焚香終日只橫經我來十載今朝醉一笑逢君眼倍靑至正庚子三月曲江錢惟善書於嘉禾邑庠敬恕堂

仕宦去家百里近文采照人當妙年想見彈琴讀書處墻頭春日薺花圓

江上春風日夜催卽看柳色上衣來莫言美玉難酬價定有黃金爲築臺

人生豈必相逢早異縣傾心有弟昆卻恨客舟無意緒預先載我出吳門陳惪永叔夏

闔閭城郭東海近滄江正爾連吳淞只消放船七十里不用過山千百重學子衣冠皆濟濟先生事業豈容容媿予白首成潦倒春風安得此相從會稽生王冕公道懸眞賞淸詩見似人衰年只遁迹今日解傷神浩蕩龍江曉淹畱雁塔春心期渾未卜秋夢已頻頻京兆梁恂

彥明王先生爲予言慧夫靑龍敎諭時已向慕且出示張伯雨李五峯所贈言伯雨故交李與餘生同六人今皆不存覽之愴然爲賦此詩

聞說瞿文學與交皆偉人曹劉不可作張李故相親已脫塵中鞅猶存席上珍才名元振厲詩語特淸眞顧我來何晚思君妙絕倫平生五經笥他日半通綸小試衣冠掾終期科第臣芝蘭居輒化姜桂久逾辛孟浩吟偏苦虞翻相本屯風雲同律呂時序異參辰有恨月初夕無言艸自春能忘正云晤搔首暮江津句章黃玠

送瞿君慧夫上靑龍鎭學後序

夫位卑而責重賢者不患其位而患其責不患其位故無諂諛以求進患其責故無廢官而怠事不賢者則反是矣吾友瞿君慧夫爲靑龍鎭學敎諭知慧夫者咸曰敎諭下初命之士一等其位卑以慧夫賢而多才非所宜居余因解之曰敎諭固小官也在學校其分則師也吾見其尊未見其卑也峩冠大帶坐之堂上口誦詩書禮樂以造羣士務使人人抱道執藝小大成器緩急足賴爲用其責至重也賢者之心盡吾責而已矣夫庸校其位之崇卑哉不知靑龍掛籍凡幾戶能爲士者凡幾人吾聞吳淞大江出其旁地气淸淑必其間多秀民知讀書向義願爲弟子員待慧夫之來惟恐後者慧夫往焉歌之聲聞於鎭間他日吾亦往求吾子而樂觀之昆陽鄭東序

送瞿慧夫靑龍鎭學官二絕

山雨蕭蕭夜轉多思君別後定如何帷犀怪底時時動池上東風生緑波

云影垂江防晏陰題詩東閣曉寒侵便須騎馬迎君去街上靑泥三尺深呂肅

贈畫師朱叔重敍

論畫之工者於昔代有其人而今之世尢盛始國之初興才人輩出禮樂文物炳炳爲一代典章者萃然於其間畫居一也時翰林大學士魏國趙公房山髙侍郎李薊丘商曹南諸大老稱首數公皆世巨儒聰明才辧動天下而身館閣近淸光其所目擊莫非奇聞異觀又其胸中復自涵容大川喬嶽之不可測識者故形諸筆端防染紈素則必怪奇雄特深莫知其所自髙莫瞻其所入千態萬狀一舉而盡之宜其名世傳永無忝也厥後嗜其畫者或私淑諸人或臨摹想象遂以升堂造域者常常有之而南方最多吳朱叔重氏其尢也叔重儒者而工畫每一賦詩得模寫之妙輒肆筆繪之極詩詠之工嘗曰王右丞水田白鷺夏木黃鸝之詩卽畫也而李思訓數年吳道元一日其工夫學力所到者畫卽詩也庸有二乎夫吳人固多善畫者往往泥於毫素之末以之資生以之餌名畫𨿽工不過爲苟取之具而已君子奚取焉寧取夫所謂翰墨遊戲者若叔重是也其衣褐其冠素其足迹未嘗逺遊其身未嘗仕於時名𨿽稱於薦紳士大夫而未嘗赫赫得時譽飄然其舉紛然其居與時世相浮湛若不異乎庸眾人者而其賦乎天者醇其才淸其智明至發之繪事有自然之妙或者其胸中亦自有以【闕】之不可測識者與人不得而知也古之人遊於藝者以小物不遺而動息有養也苟有養也則遊藝不爲末矣又況風流醖借如叔重者乎吾將見其名世傳永無忝矣鄧君恆持捲俾桓以言贈叔重桓辭不能弗許因敍述其所以復之是爲贈至正十五年三月廿又五日大梁朱桓書於中吳旅捨

婁東朱叔重滿卷畫雲煙過越乘山轎歸吳放野船危峯蒼鶻上逺樹白鷗前每愜幽尋意題書爲爾傳虞堪朱子耽詩畫風塵空白頭神令運筆速力與扛鼎侔射虎石飲羽刺山云迸流嫩嵐媚白日爽气澄素秋慰我煙霞想見爾瑚洲何時乘大舶沈以鐵网收呂敏良工繪理善丹靑萬里江山方寸生老樹蒼松乘筆興顚厓怪石令人驚浮雲冉冉看若動流水潺潺聽有聲我

欲登臨遊古剎危【闕】

蒼松老人錢伯朱公之畫淸且奇巖崖嵽嵲髙秋時興來落筆雷雨垂醉中飲墨來天池當時策策西風急萬木槎牙皆特立寒凝翠疊咫尺間夜半尙疑山【闕】李成不作俱假名平逺後來惟道寧如公水墨非畫者觸熱對之雙眼明錢元善

婁江有客朱氏子解畫丹靑稱畫史鮫綃一幅淨如水溪山樹石生筆底元非丘壑在胸中安能經營作佳制便當舞劍助揮豪翰墨人間恣遊戲南陽野客邵復有初父

念子髙居水屋寛每將圖畫想衣冠墨池雨潤秋云濕海嶽風生玉樹寒萬里幽微來眼底百川平逺出毫端安能脫得塵間鞅著我扁舟把釣竿吳門李伯彰揮毫落紙妙通神筆底自有無邊春他日丹書九重下肯將巧思畫麒麟延平吳曬

秋風蕭蕭吹短髮十年東遊作行客靑山茫茫幾十里飽看自能忘拄笏欲求負郭二頃田誅茅且作終南宅歸來一身倦行役俛仰城市殊偪仄胸中愛山那可忘每抱幽思記行迹婁江朱君名畫者爲我丹靑時一寫眼前態狀寫奇特【闕】導西林獨歸馬參差逺樹生鬱蔥鳥道幽分入平野九州壯气淩太空中有飛龍逐云下筆端磊落皆宛然六法縱橫徧瀟灑江南三月春雨多桃花水暖揚微波買舟載酒不歸去湖邊醉倒逢狂歌畫圖咫尺勝如許抱琴坐對長吟哦只今烽火苦未息況聞南北徒干戈不妨歸計養朝夕一丘一壑終如何毗陵安敏書於鶴林精舍

海嶽庵頭積翠峯蒼松兩兩似遊龍要知米老騎鯨去誰把雲山寫澹濃

朱郎絕似大癡哥丘壑胸中寫更多我欲攜琴訪鶴白頭相與臥松蘿灌園翁顧敬

落筆山雨至客樓生逺思風流朱叔重不似虎頭癡倚柁寫秋色曹娥江上頭樹光連塞雁天影落沙鷗錢唐徐恆

畫圖只數李將軍風致流傳恰到君登樓十日人罕見寫盡江南萬壑云髙恆吉

吾邦會稽山水府萬壑千巖如米聚平生癡絕顧虎頭道中應接亦良苦至今淸響若耶溪童子山僧惟杜甫近代乃有髙尙書時過雲門吐奇語麥秋天气小籃輿移將長松在縑楮髙標逺韻不復見寂寞溪山但風雨朱君叔重吳下來示我小圖云一縷乾坤秀气皆可得李郭董米開門戶林稍出沒煙霧中山谷隱顯帶洲渚江南生意半幅中天眞平淡此爲愈君誠破筆書萬卷魏國風流敢相許如何叔重心好古布襪靑鞋獨艱阻明年須償司馬約緑水靑宿天姥老我尙堪歌勝遊藝苑詞林期一補至正十五年九月十四日會稽山樵元瀞書【闕】元鏡

贈筆工沈日新

玉翁灑翰惟馮須制法授以柯山徐當年松雪所親見故使頴也能馮如擇毫審固用工久楮白陳駿奔走若馮若陸眞可人俱是文塲斵輪手沈生晚出亦舊家恥將秋菊爭春華南洲佚老重題品不日聲價十倍加耄我雲山倦文字爽气挹來那有思一枝持贈焉用之殊異江淹夢中事宋季太末徐信卿筆名重搢紳間玉溪尙書趙公以徐制法授馮應科俾之日縛一管不合意卽拆裂復爲之必如法乃止松雪公乃玉溪從子嘗親見其事故以此法授之陸頴馮陸齊名實本於此南樵張復亨

獻賦長楊人又去試呼毛頴卽稱寃烏犍三百何時足欲老江南煙雨村甲戌春中沈生持筆過余有感而作三山林附鳳

吳興馮筆妙無倫近有能工沈日新倘遇玉堂揮翰手不嫌索價似珠珍杜本伯原

沈生筆妙能隨意曾記蓬萊應制時三十六宮花漠漠玉階研露寫新詞五云閣吏柯九思

南州先生眞玉人蘇家季孟世絕倫良工騎箕上天去先生余不溪水濵東老之家酒熟未其孫猶以縛筆聞公家兄弟不負筆我輩禿之天且嗔不如醉用橊皮寫仙人豈亦能書者遂昌鄭元祐

吳興筆工沈日新出馮陸之後制作頗精惜其不得賞鑑於翰林主人而徒爲我輩不善者之所識也然涪州用三錢雞毛筆遊戲蘭亭三昧此又何耶元統攺元季除前三日燈下試染散卓愛其轉折可人因題卷中柳貫道傳父

我聞善書須擇筆千金求買嗟未得何人縛免中山來褐衣猶帶山煙濕西風防防吹霜毫快利入手如銛刀寸鋒一日空萬紙暮鴻作陣邊云髙鐘王不生書體絕俗筆誰能辧工拙無人致之白玉堂贈我空山書落葉李坦之

王氏彞齋記

古之君子所以貴乎故家遺俗者豈特其名稱也哉其文獻有可稽其支有可采其傳其授有可法可考夫若然者要豈一日之積哉宋渡南諸帥臣以功名顯者固不一若王襄湣抗節以死於苗劉之難賜居義興山中其五世孫覺軒先生宋亡後以文儒起家官至蘭溪州判官當盛年便歸臥荊溪之上蘭溪君之子子敬父與其昆季仲徳父子明父皆能力學以世其家文獻之傳有可稽可考重以三昆季博洽以考索嗜古而識精於是其家書傳子史百家之言三代兩漢尊彞罍鼎之器六朝以下圖史繪畫之屬象犀玉石制作之粹在他人代有一二物猶可哆然自足若蘭溪君之家殆所謂如行山陰道中千巖萬壑使人應接不暇向三十年前其里人嶽漢陽與君中表親戚予嘗從漢陽登君仁後堂所見歷歷固巳若此今更一世其所增益必且百倍於昔時方泰定間子敬父尙無恙嵗朝禱籖於大神之祠籖語有謂當獲古鼎是年果得商父丁彞於雒陽夾谷之家夾谷初不識爲彞第謂灞陵橋下出於漁者之网罟彞大容一斗重十斤其郁發而爲文章𨿽五采爛錦不足以諭其菁華其模鑄之藻思𨿽妙畫重復不足以諭其巧神子敬父旣得之則大喜以爲大神籖語靈貺若此至合海內博識之士觀之不獨推彞爲三代銅器第一且盡讓子敬父之賞識爲不可企及云未幾子敬父【闕】至正十二年距父之【闕】二十餘年矣是年傳聞寇將犯浙西子敬父之子令顯字光大乃謀於其二父載資以自隨必爲資所累固莫若窖藏之而盡室以避去光大尢念彞其先君子之所識賞乃沈彞於園池之深屏處夜間池中有物怒吼殊訝之於是出彞於水寄之他處比賊退視所窖藏與其萬金之資千柱之室皆燔燬掘鑿無一存者而彞也乃獨巋然獲存夫光大之先君子禱籖於神謂獲古鼎而是年果得彞固巳神矣晏然太平之世豈料變起倉卒哉急迫之際沈彞水中而乃怒吼以規免於盜賊之手由此言之彞之神不可泯沒無傳也已案史傳商諸帝有沃丁中丁武丁祖丁庚丁太丁若父丁則未之聞也夫獲父丁彞尙足以禆經傳之缺故歐陽公金石錄每謂古器物銘欵多可以證定譌缺是於世敎豈小補哉光大念其家故物無一存者獨彞爲先君子所寶愛於是遂以彞名齋夫王氏世澤之醇彞能神之爲之兆是相與永久無窮也必矣作彞齋記遂昌鄭元祐

客居北渚靜窺臨霜藻蕭蕭雪滿簪玉石在山聊混璞金蘭惟子久同心每懷往事悲今事莫棄分陰惜寸陰自笑蝸廬無長物窗前陶器與單衾長至後十日蓋十一月十日也獲與徳機伯昻二髙尙公堇伯兗二賢良共詠彞齋有道先生見貽佳制絕嘆惇厚優柔得唐人句法宋諸老性情也張髙尙命卽次韻奉和書紙尾所謂以狗尾續貂多見其不知量也恕之幸甚是嵗乙巳倪瓚再拜

張簡沈右詩

長句一首寄上叔方先生求賜之敎張簡頓首

盧橘花開梓樹疎故人安穩在樓居翠眉狎坐春行酒絳帳懸燈夜讀書未必醉來忘簡寂秖緣老去尙髙虛離羣應念賃舂者道逺天寒欲命車

敬次叔方先生見示詩韻沈右頓首上

城南陋巷居新僦緑竹移來幾个斜叢桂山中招舊隠讀書堆裏認君家蜀人謾詫文園賦吳市爭看衛玠車斷簡味腴如啖蔗虎頭癡絕至今誇【右顧仲贄移居詩】

步屧春風裏翛然忘世情閒門無客到載酒泛江行雨過山如染潮回水自生鷗沙割千頃夢不到承明【右畱笠澤別業詩】右頓首拜啟十月望過吳江別業得所惠書者三光景如過駒隙僻居江村況味寥落東流活活悵望送淸晝耳比日來計道體迪吉右萍梗之暇每懷相從聚首實迫以嵗計未免以淹遲數日須至節前可歸相會有期已篆書千字文畱此多日乞恕滯稽之辠嘗因親戚會防爲酒所困終日憒憒近者始覺神淸尙欲借觀數日決不爲寒具油所涴呵呵

中酒雜詩四句五首

中酒如臥病天寒露爲霜東軒候朝旭曝背屢移牀江頭風浪急舟小力難勝一漿歸來晚長林月已恆太丘海岱士肆情丘壑間考槃詩賦罷采菊對南山嵗閏寒猶薄風回水自生杖藜隨小步極目大江橫朋酒享公堂農家盡滌場縣官薄稅斂田野足耕桑右拙詩僭易呈上並乞裁正玆因端便勒此具記不備右再上叔方敎授先生

次韻叔方先生五言律詩二首兼簡伯行敬初發一笑

憶昔陪二子吟嘯野亭中風急江花白霜晴木葉紅去畱身若寄陶寫興無窮更喜陳夫子幽尋訝許同掩卷嗟忘寐書燈耿獨明年華勞發攺夜气與神淸感夢疑蕉鹿逃愁賴麯生何時重相覓握手話眞情叔方先生過詠歸亭賦詩二首以志盍簪之喜沈右上

短棹相過莫便回詠歸亭上且低徊升堂拜母稱觴後隔竹呼童瀹茗來八尺駝尼分紫錦一雙蠟屐破蒼苔空江艸木𨿽搖落猶有寒花帶雨開

積雨空林喜報晴杖藜隨意傍江行天寒木落靑山出日轉沙虛白鳥明謾擬東林時釀黍自歸南畆晚歸耕潁川髙士能相過閒把瑤琴膝上橫

東林薄酒試新嘗中有松花膩粉香遣送潁川陳有道書齋渴飲勝茶湯廿八字偕一壺薄酒奉寄上惜不多耳楊誠齋文槀不曾收得所謂芍藥屋疑只是用幄防覆防者古人稱牡丹爲木芍藥白居易有詩云上張幕屋芘豈亦本諸此未審是否更乞考正之右再拜槁愼獨先生座下

王畛詩【倪瓚二帖附】

畛拙作數首錄呈叔方尊兄施郢斤是幸

早春十詠

春日流熙熙朱光射屋角晶熒動几案焜燿穿簾幕淑气襲人溫輕寒惻衣薄晴窗坐來久盎背眞意樂東風生庭隅拂拂翻衣浪仁及紅綻柯徳布緑回望芳情達金閨誦聲遞書幌池塘溢波瀾柔條欣駘蕩江梅獨淸髙不與花爭發自是冰雪姿豈受鉛華奪故來風雪底玉人相蹙頞照水昏黃時孤標更超越依依垂楊柳靑眼窺陽春年年郵亭路攀折送行人臨風攀翠縷映日鎔黃金如何不自持飄揚逐芳塵蹁躚先春雀風暖喧晴檐驚人鮮得食矙堦無停瞻不趨太倉中小腹恣屬厭髙秋寒露下大水須深潛春流溢芳塘倒影開天鏡漪漪緑生漣漾漾玉澄瑩閒鷗可尋盟遊魚樂行泳淸斯淸濯纓鑑心鑑其定鮮鮮墻根艸春染千堆藍光淩靑袍色夢入新詩譚胡馬思塞北陽春辭江南欣然郁吾目生意性所耽提壺勸客飲布谷催農耕農耕困耒耜客飲酣簫箏勞逸分已定興廢時攺更物生固如此天運還循行春來睡未足兩眼乃眵昏春事已爛漫我懷獨和渾驥尾不可附虎舌誰能捫芳塵因涸轍北溟思鯨鯤天公妙莫測百卉巧剪裁朱朱與白白脂粉如勻腮澤沾無遺物燒卻綠回荄痼陰少成實涉山乏良材

自遣

江湖肆鯨鱣溝瀆難容身人情不千日世事有兩心朝暮有顯晦日月常升沈天道我欲問其理幽且深生成無根蔕飄忽寄此身顧盼絕靑眼相交少赤心芝蘭棘混發泥沙玉空沈乾坤信浩蕩滄溟千古深

放慵

愁到心常結事過心自涼幽憂漫成疾慵放且何妨籠鶴聲難出牀息穩藏浮生付天地澄慮博山香

晚思

薰風向晚急吹動一身愁意合情終美心離事只休鳥衝殘日度云逐暮天流今古無窮恨令人早白頭王畛頓首

瓚頓首再拜愼獨有道先生執事瓚久不上問惟是懷仰之私無日不動秋气涼冷不審何似伏惟隠居求志敎授鄕裏有下帷談道之樂神相徳人百福萃止欽嘆何限瓚七月末忽感防下疾兼旬乃瘳近尢惙惙耳恃以道誼之契輒有凂瀆養正一子八嵗矣使知所趨向以爲禮義之歸不可不愼其始也養正賢母子熟聞其先公誦嘆其徳美之盛願辟私塾以俟杖履之臨寓所謂河潤九里者非但小子蒙福也未敢冒昧以請俾賤者敬致一言於左右能俯從其私情幸甚詳曲當別奉書以聞就此月到館中爲便也僭越上混髙明惟有悚恐仰冀恕亮不備瓚頓首再拜海嶽庵圖旦晚臨摹畢卽全璧以歸也酒二大尊漫上九月二日瓚又空瓚再拜奉書愼獨有道先生執事霜寒伏想尊履淸謐養正冒昧選取今月十八日辟私塾招延先生講授其中謹預於十三日敬致少幣禮於執事者至乞領意幸甚不及作啟陳情惟委恕焉不備紵絲一端羊一牽【準銅錢一定】果一筐酒一甏友生倪瓚再拜

周砥詩

絕句四首奉答惟寅髙尙見贈勾吳周砥再拜

誰識元方趣髙居湖上山詩成不求賞獨詠兩松間感子相存意蘭章繆見推何因石牀月同擘薜蘿帷列岫供秋色遙風散水文明當思舊隠歸櫂一川云直方非任世寡黙自爲身養道窮山裏何闗習隠淪八月廿一日寫

野花疎竹媚幽姿翡翠簾前雨散絲最愛陳琳詩句好玉盤春露捧金芝

秋來長掩竹間扉過客誰能識道機慚愧廬山陳處士時來共葺薜蘿衣

晚風吹雨過林廬柿葉飄紅手自書無限蕭條江海意一尊相對憶鱸魚八月廿一日惟寅徵君踏雨過林館爲畱終日因誦近賦絕句三首愛其辭致淸婉輒走筆次韻如上古道寥寞人以角逐聲利爲務惟寅獨逍遙恬淡之鄕時來【闕】之篇章翰墨之事豈易得也哉周砥

潘牧詩

至正辛丑冬惟寅先生以懷古十二詩示僕讀之有古烈士慷慨悲歌之風當時大夫士和者甚眾僕亦忝居契家之好故敢次韻成章鄙俚可笑非敢以言詩也謹呈求敎契生潘牧

吳都富且艷翠袖倚層臺鼓吹淩春色旌麾駐越來繁華忽消歇珠玉風中埃

靑山瘞寶劍艸偃千秋墓金鳬入夜飛玉漏沈寒露轉盼陵谷遷非從鐵鑪步

勾踐嘗膽日堅銳不謂無一朝獻西子越兵成大呼回睇長洲苑千秋生碧蕪

靑山翔鳳皇紫气繞吳闗玉泉湛若鏡靈鷲飛不還重瞳在何許淚灑莫能攀

翠華竟南渡夷門不復都長城乃自壞黃龍孰能屠空令二宮泣五國聽啼烏

尙父擁玉節錦衣當晝行輝光照閭裏千載英風生至今牛斗下還瞻紫气橫

懷古六詩謹次韻錄上汝言呈

弔古上靈巖日暮下琴臺蕭蕭紅葉落采香人不來防夷稱得計勾踐亦塵埃

吳宮事已逺王詢宅亦無山話亡國松闗夜相呼白露泣紅蘭靑燈照碧蕪

荒丘壞古隧言是孫策墓墓艸生輝光零零淸露想當立國時英雄稱獨步

南渡中興日君臣此建都共憤太宰讒子胥忠見屠武穆何由死欲聽延秋烏

國亡喬木在鳥鳴自闗闗人隨歸雁逺春從沙塞還怨別惟宮柳長條復誰攀

山僧講經地玉輦昔曾行寢殿野花落空巖雲气生敗亡猶得士千古讓田橫

畫沙錐贈陸頴貴筆師序【有詩】

吳興陸生某有才學而隠於筆工其仲氏頴貴美髯善容止尢有才气可仕亂世而識幾不受聘則慨然曰以弓刀竊祿孰愈吾世守毛錐之爲樂也襲名頴貴而制之精者標其號曰畫沙錐尖圓遒健可與古韋昶爭絕【晉人】余用筆喜勁故多用之稱吾心手吾書亦因之而進頴貴亦自貴𨿽勢要求之而不可得別襆之以錦署曰非會稽鐵史先生弗能知宣州諸葛氏云柳學士能書當畱吾筆否卽退還未幾果退還嘆曰代無右軍何以用吾筆而頴貴欲以吾當右軍惜予老矣所書今不過山經野史汝錐之功無以用之以利天下徒爲祝錐辭於乎錐乎錐乎其勿取晉典衛之所叱乎班虎頭之所蹢乎縱弗過也其深閟毛先生之囊乎愼勿爲李鑛兒挾貨以尋竇於王公貴人之門也頴貴卓然起立抱襆退拜爲錐叟曰代縱有祖範陽之神錘吾錐不得易摧矣龍集己酉秋八月初吉甲子鐵龍道人楊木貞氏在雲間之拄頰樓試畫沙錐染奎章賜墨書詩八韻在別紙爲海雪生所奪再書於龍虎山白籙小素

趙氏鐵网瑚卷七

﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网瑚卷八

明趙琦美編

辧烏賦

蹇我生之不辰兮遽遭家之多難痛堂上之蘐萎兮實摧戕於肺肝陟屺前而悵望兮曾白雲之漫漫蹈九死而一生兮存喘息於巳殘勉行營於髙燥兮卜壤夏之所安朝旣亡於蜚鶴兮莫敢晞於棲鸞俄潛闥之載扃兮政除月之隆寒紛紛提之令烏兮翔童童之同山惟二三其柔桑兮僅短短而可攀誰知彼之雌雄兮忽駢棲於其間亟營巢而莫去兮曰夷猶而盤旋銜壤而益墳之楸兮載上下其修翰獨傍廬而感慨兮澘涕泗之泛瀾謂蒼蒼之蓋髙兮亦莫探其端也豈期眾目相與駭矚風行而電馳道路之相嘩也儀談而秦辧聚落之雄誇也金相而玉振眾芳之聲詩也嵩岱峩峩而萬【闕】友朋之髙義也差不謀而相埒兮觀古而驗今日爲【闕】孝之感兮覘瑞應之圖而有云況顯名於孝烏乎亦【闕】謂之善禽摭北齊之蕭兮李唐之林列巢門之【闕】冠之參鋪張虖裴之表門兮鉤索虖【闕】之孝【闕】

銜塊以助陶兮又還觀而南尋迨天使之口【闕】

烏之誠忱僉曰昔聞而不見兮【闕】

音吁嗟予小子曰不然兮猶足以理而言兮何山顚不爲烏所集兮何林間不爲烏所巢兮孝性之修亦士之常守兮事物之來亦有時而適然兮何足詫也瞻彼鷽斯實名維慈予垂反哺之訓公興孝養之辭嗟彼能而我不逮兮懷乎風木之悲矧哀哀而蒙酷罰兮豈嘉祥之可希復倀倀而昧所之兮何前賢之可追意夫剡剡而章厥罰兮俾悠悠其孝思維此理之忽然兮又孰較其是與非嗟夫予小子不可不辧兮恐來者或失其是損其心而泥其迹兮斯去古而益逺於名教而或戕兮豈淸議之可逭眷裏閈之嘉言兮特君子之樂善賦以捄將來之獘兮亦豈夫予之好辧

右辧烏賦一首宋丞相雍國忠肅虞公之所作也紹興六年公丁母秦國太夫人之憂哀毀骨立朝夕哭墓側墓有枯桑兩烏來巢悲鳴不去人皆異之以爲篤孝所召多作詩頌之公因著賦以自解此公家傳之所具載者也公之八世孫堪適遭父處士君之喪出此賦見示且俾書揭座右逵以爲故家文獻尙存詩書之緒不墜因重爲之重錄云至正十五年冬十月甲子彭城錢逵謹識

笠澤爲虞勝伯創義塾序

古者先王之於民也有養焉有教焉邑居而井受薄其賦稅是故無甚富甚貧之民家塾而黨序申其孝弟是故多成徳達才之士降及後世兼並之力勝而賦稅日繁學校之實隳而異端並起士有被服仁義誦先王之言者居無卓錐之地而浮屠氏之宮擬於王者金碧窮於土木而士不飽粗糲噫爲今之士亦難矣尙欲空言之排之哉上之人循習其獘之久苟非命世之才不足與有爲也獨怪天下之人愛其子延師而敎之或較錙銖於朝夕而不吝夫千金之施於浮屠以徼福夫士以仁義忠信之言訓其人使入以事其父兄出以事其長上以保其身以光榮其祖宗其爲福莫大於此彼浮屠氏寧有是彰彰其著明也哉而昧者作罪於旦旦求福於防防而卒不獲其報何其性習之相逺而迷惑陷溺之深也往往閩人詹景仁氏買田築室延京兆杜伯原父爲之師以訓其子弟其詹之子弟被伯原之敎族日顯以大賢者之有益於人如是斯所謂蛩然足音曠百世而一遇者也自時厥後蓋以寂寥而無聞矣在升平時尙然況喪亂之際乎予畱中吳識故宋丞相虞雍公八世孫曰堪字勝伯於元故侍講學士公爲從子學博而文行修而篤𨿽於今爲庶尙論故家文獻其流風遺韻有足徵焉其爲人謇謇有志節不交譽於當世奉其母避地笠澤之上以其所有淑諸其人庶幾世濟其美者予誠私心愛之間二年予亦以親故從事於升斗之祿有苕城之役而勝伯足迹不一至城府竟不知所造詣爲何如也今年春餘謝病得請方外友鄧君靑陽自笠澤來問疾靑陽隠者也能知賢故予首詢勝伯則言其學日加富而家日益貧至無所於居且將有它適予愀然曰笠澤唐陸魯望嘉遁之所也魯望逺矣其族有曰徳原號靜逺者嘗爲甫裏書院以居學者今去靜逺之時未久也以予勝伯之賢而其子孫無有能從之遊者則陸之家其不已替乎得不有聞陸之風而興起者乎靑陽又曰有施縉彥紳者陸甥也賢而勇於義慕勝伯之爲人欲爲義塾以居勝伯使鄕之子弟皆有所矜式以力之不足思與鄕之同志者共圖之而未有因也予復喜曰世復有斯人乎勝伯之於出處去就其審之已久其塾之成與畱舉不足爲勝伯喜竊獨喜夫彥紳之賢而能知所本也今夫一塾之費視浮屠氏之施特萬分之一而其效乃能福於其鄕豈不爲世道勸哉孔子曰見義不爲無勇也傳曰有志者事竟成吾知笠澤之子弟又將服勝伯之教亦日顯以大使閩之詹氏不獨專美於前矣然詹氏以有餘之資延伯原爲易施氏以不足之力奉勝伯爲難然能假眾力以成之則若反有易於詹氏者吾猶恐夫勝伯之不久淹於此也爲我謝勝伯曰笠澤之人厚於子母有他適以孤其父兄子弟之心明先王之道以道之使化行於其鄕吾於子有望矣輒書其言附靑陽歸以厲於施而速圖之以明君子成人之美之意其有樂於義者著於篇至正二十年冬十月防稽姜漸序

興義塾以淑後學斯文風化有幸也有力者優爲之人以爲難施君奮義而欲爲之其難可知巳在承平時爲之人以爲難矧搶攘之際而欲爲之其難又可知巳非諸賢扶翼相助斯役何以克底於成哉蓋不獨以喜於勝伯虞君而實有闗於斯文風化也吳客趙郡蘇大年伯昌齡父書

縉自早歳侍師彭城錢先生之側獲交於先生之友蜀虞勝伯先生於今十有餘年適以世故艱棘勝伯乃挈家於笠澤相與居處相交之久益見其學行之髙明守處之端確故凡子弟樂從遊而多被化者誠有道之士也縉竊愈加敬之念欲買地築室以居勝伯鄕裏子弟得有以受敎而卒成其業柰艱於力之不逮故因循而未能也今年幸逢時康嵗丰之秋而勝伯又將有它適意噫吾志果不足爲乎昔者管幼安適遼而遼人化今吾鄕固非遼也而先生之道仁義忠信之言有不可一朝夕而不之講者向之子弟何飽暖而多不知敎其獘反有甚於遼之初者矣蓋𨿽知學之始而不克遂於其終耳今勝伯一來而從遊者眾是知學之爲要殆將有望於成而勝伯廼猶有難於處而將去之又半塗而廢之是重可惜也故縉於是願畱勝伯爲義塾以居之使鄕裏子弟多賴勝伯之敎以惇厚其化庶幾爲將來美談竊念縉力之不足不能獨成焉蓋深有望於鄕之諸賢相與共爲之則斯舉之成不難矣然非縉之私也實吾鄕之盛事也敢書此以請至正二十年冬十月吳興施縉書

送虞勝伯序【並詩文】

故宋太師虞雍公以雄姿偉略佐宋中興出入將相垂二十年其經國大業之著於章疏忠貞气節之形於奏對太史氏所錄蓋班班焉有志之士聞其風者猶足以興起而況覩其全書者乎其書舊刻蜀中已而燬於兵四世孫通判寶慶府君將復刻之湖南弗果五世孫參政當國初猶篤意於此會故人眉州史孝祥守興化聞黃伯固家實有之求之不能得至六世孫學士遭逢盛際復以文章致位通顯其侍書奎章閣時嘗屬閩校官謝中物色之中至閩適閩武官有購得之者將資以見學士未幾學士歸田裏尋捐館捨自是書存亡無復以爲意者已與予友者曰堪字勝伯於公爲八世孫一介布衣困窮無聊自勝伯以上居吳吳子弟與勝伯儕輩者往往厭棄筆研不屑事父兄書自負以班仲升者無慮以十六七否則亦竊自緣飾爲公孫子不成其獘猶足以舞文巧詆與鄕裏少年爭長雄勝伯之計顧不出此獨折節以紹隆家學經紀遺書而已間聞松江兪子中爲吳理官時得其書於魯人賈景莊氏將防往求之斯行也天其或者未喪斯文乎吾聞之君子之澤五世而斬勝伯去公八世矣斯文也猶將賴勝伯以不墜韓愈氏有言莫爲之後𨿽盛而不傳勝伯所謂善爲人後者非耶於其行吳之能言者咸賦詩以相之屬予序之至正十七年冬十月乙未臨海陳基序

送虞勝伯之松江求先雍公遺文

川谷沄沄逝水波雍公勲業未消磨況當異代求文字尙有聞孫校舛訛京國不聞收汗馬艸萊終見沒銅駝誰陳聖主賢臣頌柰爾陰山敕勒歌虞勝伯徵君隠居行義居甫裏垂二十年不以姓名求知於時之聞人道園先生其從叔祖也先世雍公遺文道園先生欲求而不可得勝伯必欲以意購取之可謂有志而不忘其所自矣聞此書藏松江兪子中推官宅推官歿已久而子俊州尹其弟能假以歸勝伯非仁人義士之存心乎州尹吾故人也因書以爲之請陶蓬大尹見之當有以敎我也倪瓚

贈虞勝伯序

宋丞相虞雍國忠肅公其八世孫堪勝伯請於遂昌鄭元祐曰先丞相有大功大徳於髙孝兩朝其行事章章槪已著乎信史始終本末要與唐裴晉公齊名若夫言語文字特先丞相立徳立功之緒餘然有徳者必有言丞相六嵗誦九經七嵗能屬文已而登進士第累遷官南宮便已悉完顏亮之姦詐和議必不可久及亮渝盟傾國南下元臣夙將多殞於權姦丞相方參謀江淮軍事乃能以忠義激厲將帥遂成采石之功當時劉四廂至謂朝廷養兵三十年而今日大功成於一儒者我輩媿死矣已而出將入相以身系天下安危又何必言語文字然後增重於丞相哉然有徳者必有言則先丞相遺文集錄若干捲先叔祖侍講來東南念文集不得所至購募皆不可得堪也近見魯人賈景莊言其家舊藏丞相文集今轉致於松江兪氏家堪𨿽貧將哀鳴伸訴懇欵以言之悉力以求之庶幾歸之堪俟時平定復刋諸梓是丞相立徳立功立言並爲不朽元祐案國史雍公嘗注唐書五代史藏於家又有詩文十卷經筵春秋講義三卷奏議二十三卷內外志十五卷行於世富哉言乎三代輔相功徳與文章並傳萬世者惟周文公兩漢以來知名宰輔以徳以功煥映竹帛者亦多以言語文章爲緒餘至唐宋乃始兼有之然傳之者蓋亦甚寡向年侍講公以文章知名海內求雍公文集而不可得今勝伯乃能求之於艱危困苦之中斯其志過前人逺矣昔孔氏壁藏其家書一時𨿽蹔晦更久復顯列於學宮然則雍公之所著錄得賢子孫不至湮沒要皆本於立徳立功云至正十八年春元祐造江陰張體書虞君勝伯求先世遺書將鋟諸梓作詩以美之

前朝雍國虞丞相學有師承道有源采石勲名昭日月淳熙徳業振乾坤陰功久著更生佛家學今傳八世孫力購遺書喜重得還令海宇誦名言吳郡沈右

丞相遺書何處收百年世事迥添愁曩聞西蜀曾傳刻今喜東吳得購求文獻一朝徵舊典精誠千古煥嘉猷成都豈有桑田在最愛仍孫學業優吳郡呂禎

雍公文字祕深幽夜夜神光徹鬥牛盛代固知傳不朽賢孫今喜往相求江風百里松陵雪事業千年采石舟驛路蕭條送君去中興謾說使人愁勾吳周砥

雍國勲名照古今遺文誰爲重追尋神呵防風雲繞金石摩挲嵗月深坐待明珠還合浦行看寶鼎出汾陰公家今有賢孫子江漢滄浪萬里心鄒奕

雍公文集世珍藏夜夜雲間光焰長縱使千金收蜀本也應全璧出兪莊云孫異代云何切閣老重泉志亦償此日誰爲宗社計如公安得寘巖廊丰城兪詮

雍國多孫子如君已獨賢傾囊看舊物求友訪遺編聽鶴雲間路烹魚泖口船遙知滄海月中夜爲君圓魏文彞【秉中】

雍國中興相淸名尙凜如逺孫居異代先世有遺書似是神防猶存兵燹余斯文眞不朽字字比璠璵會稽韓友直

水拍吳江映緑蘋吳帆掛席起江津一船書劍成都客滿路湖山上海春貯酒郫筒來地逺行庖海錯帶潮新雍公餘澤千年在更有文章漑後人陶澤

師渡長淮宋事危虎臣零落用儒衣初疑葛亮才非武終籍劉琨笑解圍百世文章尊讜論一時陳迹羨知幾故家代有賢孫子喬木分陰尙夕暉髙平範成

忠肅文章粲若星百年淪沒屢經營靑城閣老空遺恨笠澤云孫夙有情放棹長淩三泖繞掀蓬臥看九峯晴勝遊更可成初志尙覬重刋啟後生張緯

南渡諸公已白頭深慙采石破狂酋功勲不獨齊康樂忠義眞無媿武侯相業至今光竹帛文章何日復弓裘道圓未就平生志應待虞卿爲訪求王廓

遺藳搖光貫斗牛鬼神呵防幾春秋丰城寶劍終須合不是明珠暗裏投乙巳嵗春正月五日海陵徐克敬書

於雲間寓捨贈勝伯賢良表侄

雍國文章世不磨昭如星日暎山河刻傳琬琰豈無待價重璠璵不啻過謾讀父書嗟我老竟成先志子【闕】多春風吹緑松江水亦欲東遊理釣蓑臨卭魏奎

丞相當朝日精誠貫九天文章前代事勲業中興年赤壁雄今古淮淝屬後先雲間遺槁在遲子棹吳船鴻山樵呂敏

南渡昔聞虞相國白髮當朝憤不攄丹陛九重無上策靑雲千載有遺書諸孫禮樂流傳舊異代衣冠喪亂余莫問銅駝臥荊棘五湖煙水正愁予河東王嘏

宋室中興業雄才數雍公一軍能卻敵諸將恥論功科斗遺文在麒麟畫像空賢孫勞購覓刻示無窮薊丘聶鏞

編簡飄零二百年購求今見子孫賢固無相業當時重要使文名後世傳龍气拂云歐冶劍虹光貫月米家船鬼神呵防元無恙只在吳淞若个邊申屠衡

扁舟衝雪訪遺書雍國文章天下無風動翠簾寒剪燭月明滄海夜還珠百年制作詞華盛一防勲名孝行俱送子令人欽世澤蒼蒼喬木錦江隅勾吳王謙

勝伯契家過上海求先丞相文集賦此

山河一紀戰塵昏文獻承家幾處存傳語海隅蘇縣令好求遺墨付諸孫蜀人王立中

奉寄勝伯先生

病裏傷春念昔遊杏花天气玉人樓此時惟有雙雙燕倦對東風說舊愁防守病三年想故人不得一見因便風以寄邵庵公詩求一冊以娛病中之懷黃防主臣

詩奉靑城先生

虞卿落落不羈客端如野鶴混雞羣興來甫裏一杯酒與掃匡廬九疊云遺史尙求丞相事從孫能輯翰林文杜陵秀句多家法春樹初生每憶君此章舊懷謬作因形穢故不及寄辛丑十二月十二日淮南公頴兄自甫裏過笠澤溪上袖出靑城詩承道問訊共與論詩夜分予忽憶舊篇誦之遂欣然寫上惟髙情亮察臘月望日黃章再拜

子貞還示佳章見寄因次韻以復克用髙尙先生

單子歸來自笠澤爲說虞君猶遁棲靑城從子識丹鳳西郊艸堂懷碧雞後會驚看絲髩攺新詩煩向錦箋題絕憐三泖冬無雪肯學山陰夜泛溪邾經上

和虞克用見寄

試拂龍泉劍虛涵三尺冰直心憂社稷孤憤泣山陵牧野村村雨漁船夜夜燈感君多道气懇欵實難馮

與金伯祥虞克用淸夜聨話

浩蕩卽扁舟紆徐適廣路露蔽重陰澄湖漭洄沍客雁度寒洲漁罾掛荒墅故人欣會面握手出深愫古篋啟奇文微吟發淸趣念玆愼勿忘朂哉紀良晤【克用先世乃冠纓相家文章事業銘彞鼎被弦歌克用襲藏皆鯨珠也故云】陸廣

涼夜讀史擬古錄呈勝伯先生知巳裁正

王靈靡東周諸侯務兵爭六國尙气俠劫制非本情翩翩魏公子南轅北遽輕折節信得士所怙匪尊榮𨿽云正道媿砥礪多義名叔世駭莫見渴心劇懸旌丈夫一委質便甘同死生豈如江上漚泛然逐春聲廢書有餘嘆露下候虫鳴友生董生拜手

靑城虞勝伯顏丘氏小軒曰看帆爲賦律詩四首且曰鄕情客思共有感焉因書以寄予予不敏勉次韻錄奉叔勝徵君彥章髙尙同一笑也

看帆軒下迥添愁滿眼靑山憶舊遊襄水信來家杳杳蜀江春去思悠悠檣烏暝過漁莊宿風鷁寒隨賈客畱只尺波濤莫相失往來曾不爲身謀

目送飛帆若斷蓬閒情不與水俱東自居茅屋秋聲裏如在瀟湘夜雨中檣影逺離滄海月棹歌歸趣落潮風由來世道隨流轉不用空嗟阮籍窮

長江波浪雪嵳嵬險過瞿唐灩澦堆龍防寶珠藏窟宅蜃噓妖气作樓臺依依鳥向滄波沒一一船從返照來徐市漫遊東入海如何不見一人回

風帆已逐歸云盡江水何如客意長荏苒嵗華駒過隙飄揚生理雁隨陽從知白髮非春事醉看靑山卽故鄕獨笑夢中忘未得落花風動起回檣謝林再拜

次韻叔勝先生七言一首錄呈伏冀賜敎倪瓚再拜

朱流水寫徽音古意寥寥何處尋道力已消金鑛淨禪那曾住嶺雲深毀譽不礙逍遙樂懲窒應無忿欲心說與先生惆悵恨牛山何日見成林瓚此三兩月方爲義士之賢子與二三名勝作爲文辭以頌述其徳美且預爲挽詩弔文之類家傳而戶習或有每夜醉詠一過大笑而登牀者獨先生不隨流俗衮衮耳如何如何故賦此以發一笑云乞於韻會中檢尋字一觀明日卽納還也匆匆不具瓚啟上

重攺次韻奉答一首錄呈叔勝先生一笑倪瓚再拜

朱流水寫徽音古意蕭寥尙可尋道業已消金鑛淨禪那曾住嶺雲深猿猱騰攫初何怪風雨飄搖不動心笑爾自戕成濯濯牛山何日見喬林此間俊秀子弟習尙不佳爲二三不孝義無廉恥之徒誘引而喪其良心以不孝悌爲當爲以講論是非毀謗輕薄爲政事蘭蕙而尙化爲茅況中人之才者乎先生以爲何如良心淪亡糞壤何異是可哀也十三日瓚啟上

虞山人勝伯陳山人惟寅皆爲鄕裏解後共飲問及仙遊事欲所賦詩未果寫旣去僕已醉矣酒醒遂和以答二賢初意此凡四也十八日又錄

掃除狡獪蓄神機開頂葫蘆不置扉人物已從垣外見眞形漸向市中微杯成白鴿衝霄去劍化雙龍破浪歸自此更無毫髮累緑毛繞體欲成衣

獨據胡牀醉不移坐深檐露滴髭眉蕭蕭風木成音樂澹澹星河起鷺鷥語罷欲乘黃鶴去興來忽使白雲馳火龍【闕】傲烹茶【闕】不折扶桑一气吹

羃羃松陰布网羅鶴巢松頂吸天河是何道士圍碁坐著个樵夫對酒歌看月也知爲爾好憑風無柰欲歸何送君直過橋西去還記垂楊葉不多

送虞勝伯還東吳

張適

相逢相別兩匆匆肯放花前酒暫空江渚落殘三月雨海潮吹上一帆風客中憶母情偏切貧裏題詩語轉工日暮思君頻悵望水天迢遞送歸鴻

克用道友作東吳十詠句法深有孟浩然意度超邁繩其武學者未見達人之言吾道友當悉此意否

發吳江

一望洞庭秋水相看南浦孤篷江幹有興騷客閒居久約漁翁

泛石湖

遙接太湖惘然尙畱赤壁圖景越來溪水東西香雪寒梅飄影

遊靈巖寺

此山勝景賞舊遊今日皆非籃輿林間煙暝爛柯谷口忘歸

登姑胥山

吳王館娃西子兩情斷送長流麋鹿淚沾荒艸故人汗漫重遊

泊橫塘

山寺微茫深渡寒煙蒼莽橫塘杖梢自挑村酒船頭猶帶漁榔

過盤門

將軍南鎭勾吳魚龍跳下江潮無限吁嗟陳迹怕聞淒涼洞簫

懷甫裏

笻行依依故里石刋翰墨糢糊龎公力田二頃拾遺扁舟五湖

過獨墅

短棹微風窈窕片帆落日橫斜捨傍𨿽開酒肆牛疲知是田家

過車坊漾

蕩漾滄波萬頃櫓搖白鷗渚傍不知新月東起回頭過盡車坊

歸闔閭浦

極目煙江盡頭屈指遙城渡口世人不理曲肱自餉黃雞白酒農圃堂陸頤納

贈內侄曇霄

我聞唐宋及近代虞門簪紱紛如雲外舅蒼梧府君者上繼祕監傳斯文一女適我有賢徳兄弟玉立皆蘭芬自從外舅歿官所歸隔山川魚雁阻兵塵浩浩各天涯夢寐中間時或覩老壯死生那得知子孫有無安可期誰料內兄仲氏子一朝謁我來京師入門面目恍相識頭已祝發衣純緇細言六嵗武昌別別來廿九年華移闔家骨肉旣雕喪丹陽芤土郁相向每嗟流落眞可憐石瀨何時得歸葬艱危幾脫虎狼口幸得爲僧在林藪止有一兄作秦贅叔氏之子臨安有二人形影相出家蹤迹如雲萍逺聞姑丈歷淸要豈知姑已歸幽防須臾言罷淚雙墮沈痛悲風生四坐使我聞之倍感傷感傷之後喜無那桑田滄海自古然世家子孫能幾賢當時不塡溝壑裏必作丐者閭閻邊或爲奴隸甘箠辱及遭俘虜罹刑戮孰若爾心不爲非落在空門逺塵俗乃知祖宗積徳深善慶源源報何速愛爾好文能作詩驪珠紫貝光陸離虞門文業久陵替爾不承嗣當歸誰答云十八從佛敎年今廿余亦修蹈茹葷飲酒皆不爲慈航彼岸終須到臨安一兄猶少年有妻有子宗祀傳願廬丹陽墳冢前以永孝思終殘年斯言慰我如醇酎夜談剪燭過子丑明日辭我飛錫去愧乏槖金表親厚老懷悵望秋雨晴爲爾折斷石城柳七十翁詹同書於翰林

贈霄上人序

吳興道塲寺主曇霄上人來京師謁翰林學士承防詹公於寓宅詢其所自則公之夫人虞氏仲兄奎之子外舅梧州府君之孫也於是不見者凡二十有九年而夫人之喪亦二年矣而上人詣幾筵哭奠弔慰如禮與公道契濶敍艱危悲慟慨嘆有不能諭之於言者蓋追憶初別時上人甫六嵗公年當彊仕才名方盛不數載而四方鼎沸風塵滿目音問暌隔不知存亡何似及皇上龍飛江左平羣雄而一海宇制禮作樂登崇俊良公以文學被顧問任天官而持銓衡長詞垣而知制誥康寧壽考詠歌太平虞夫人猶及目覩公之榮遇足以慰疇昔嘆危之懷而上人遊乎方外得以保全性命復相見於今日豈非可喜而又可感者耶上人畱京逾月乃請於公曰我虞氏世家防稽自唐永興文懿公陪葬昭陵遂爲雍人傳十一世有守仁壽郡者因家焉遂爲蜀人又八世爲宋丞相雍國忠肅公公之季子大理寺丞卒葬余杭之石瀨鎭至我曾祖爲玉融令宋亡不降遂死之時祖考梧州府君方七嵗育於官及曾叔祖仕元爲祕書少監無子因請於朝以府君爲嗣後廕官初授光化主簿歷管城丹陽徳安尹調湖廣等處防茶提舉陞朝列大夫同知梧州路總管府事卒於官謀歸葬石瀨未果乃殯於丹陽縣南之淸水潭墓今久闕展省是行也願歸結茅庵於墓側朝夕居其間以盡孝思公不忘親戚之好尙有以敎之公乃以其事語趙壎曰我舅與故奎章學士邵庵先生雍郡文靖公宗系同出於雍國忠肅公子嘗遊文靖公之門有師友之契霄上人之行不可無文字以贊美其孝慕之誠也噫壎於先生爲門人於公爲屬官又何敢以固陋辭竊嘗觀於前代世家以其立徳立功立言著於當世千載不朽者代有其人然由唐宋及元家譜相承以勲業文章照映史冊七百餘年逺而足徵未有若虞氏三公同出於一門者也今逢【闕】創業維新之治其子孫𨿽未有顯者然以國家政敎方隆安知無力學自修以待用者而上人托迹空門懷其世澤切切以祖宗墳墓爲念是其孝思無斁過於庸俗人逺矣吾輩稱揚而樂道之豈不足以爲士大夫之勸乎謹以此言復於公退而次第書之以爲贈大理公諱杭孫宋阜陵所賜名也祕監公諱應隆在元嘗修大一統志今其板本猶存梧州府君諱字舜臣上人舊名容徳以丁酉年入烏程何山禪寺禮南州藻公爲師法名曇霄字具瞻𨿽學佛而通儒書大義蓋其家學云洪武七年嵗在甲寅秋七月甲午朔翰林國史院編修官淸江趙壎序

上人曇霄者宋丞相虞忠肅公彬甫之遺裔也其姑歸今閣老詹先生同文而上人因與先生有連一旦來謁將還廬墓於丹陽先生請趙翰林伯友爲序且令予題其左方西方聖人之敎一則曰孝二則曰【闕】故升防利天爲母說法而所演大報恩經亦孳孳弗倦桑門每取之以爲準的或者謂其絕棄親屬不亦過乎有若上人通儒者而又善詩念家世之非昔祖宗墳冢逺在一方淒然有白楊悲風之感縛茅而廬諸墓豈非有合西方之敎哉𨿽然此固足爲孝也西方以法嗣續爲至要與吾儒甚不異上人能廬墓矣獨不念虞氏之乏嗣乎若能幡然攺轍歸繼宗祧之重其孝不尢大哉在家出家同一法門居塵不染塵浮屠氏之戒也初何傷乎此惟達人大觀無所系吝上人尙勉之焉若夫家世之盛趙翰林序之詳矣予尙何言史官宋濓

良常張氏遺捲

送張吳縣之官嘉定分題詩序

吳以水爲國獨吳縣則皆山山萃起於洞庭煙浪之間者其多至七十二峯先是子胥未入吳吳猶宮於靈巖更今二千年故宮陳迹尙多存者登臨探討感念今昔未嘗不令人惻愴興懷也吳縣尹張君徳常以金壇文獻故家早以才器知名江表奉其嚴尊避地吳下未幾徒步起家爲吳縣丞縣遭鄰境燒劫殺擄君𨿽丞其所以卹民者逾於尹聲蜚實章遄陞縣尹使爲尹承平時猶斤斤不易況軍旅殘破之後乎徳常嚴尊老【闕】白首移其孝以爲政於一邑其惠及民者眞所謂息黥而補劓生死而肉骨無媿於古之人於是民气稍稍復完今玆五寒暑政譽洋溢用年勞擢授嘉定州同知夫旣尹大縣民戴其徳自宜尹一州然猶二一州於海隅者千尋之木棟梁之具也然匠石養之而未之顧者其望者大也早晚施之用且將支柱明堂淸廟矣吳之人士於君之行也姑分題賦詩以送君而屬遂昌鄭元祐爲序

賦得龍門

來龍起西北萬古壯此門日月互開闔風雲相吐吞龍來海欲立龍去天爲昬至今兩絕壁慘澹波濤痕張公東海客邀我坐石根仰瞻泰宇靜俯瞰靈湫渾神物固莫測目擊道乃存嵗旱時用汝霖雨淸乾坤廣陵成庭珪

賦得采香逕

泰山嘗采藥深入芳菲菲攀桂作帷帳紉蘭制裳衣坐令文身俗悉從端委歸支後君吳禮讓日漸違迷陽行棘足蘼蕪露沾衣三秀不攺度齊房耀靈輝擷之薦瑤席神享民是依元祐

賦得靈巖

吳門有佳气靈巖秀而髙扶輿起中天橫絕望四郊築宮念吳王乘舟懷越相如聞石鼓鳴不見西施唱花殘采香徑木落洞庭波鹿銜如意舞曾合步搖歌霞邊錦樹明石上瑯玕長世無赤松子誰當共長往金芝餌處士玉蘭貽使君煩將滄海月還照秀峯云宛丘陳秀民

賦得越公井

平湖朝崇岡石勢盡西走神宮閟海眼硉兀誰所剖偉哉楊越公指揮擘山手灣環水府近決裂龍伯吼日供萬夫飲鹿盧掛牛斗淸寒散屏闌甘潤借林莽招提敞殊勝遺事千載後顚倒樓閣影以玆嵗月久張侯來作縣胸中攄素有冽泉人共食博施澤彌厚遂令飲惠者咄咄不離口何以爲君別汲之釀春酒行人感幽駐十步一回首終當勒懸厓相繼垂不朽吳郡鄭元

賦得石湖

範公如賀監吳越似同風一曲君王賜千年霸業空蕭條湖水碧淩亂藕花紅相送靑山暮孤帆沒斷鴻錢唐範致夫

賦得鱸鄕亭

秋風吹江水鱸魚寒可罾江空野亭寂送客集髙朋銀盤錦鱗粲玉鱠春雪凝一杯魯酒罷千里吳天澂願似陳文惠勿同張季鷹東吳髙復

賦得林屋館

具區東南浸日與靑天流洞庭諸巒巖宛在水中洲黃金千萬戶白玉十二樓陽阿積珍木轇轕枝相樛仙人倐來往環佩鏘鳴球我欲往從之四山澹以秋安期不可卽長年慕浮丘江陰張端

賦得虎丘

中吳山川雄虎丘郁嵯峨寶光蓄池劍气淩巖阿龍精不復出寒泉澄碧莎白晝起陰霾深潭伏蛟鼉巍巍王者陵靑靑石盤陀自爾埴靈迹千古潛妖魔壯哉晉浮屠景象長森羅涼月濕蒼樹晴雲棲緑蘿屬當淸秋日愛玆佳致多登髙餞別駕好風動鳴珂列宿光有芒練祈水生波悵然轉回磴舉觴成短歌靑丘劉堧

賦得劍池

東吳古澤國虎丘萃磅礡泰媼閱神秀巨靈爲開鑿嶻嶭立蒼翠唅呀露齗齶兩崖日色寒一道天光落闔閭葬其下風兩夜移壑至今鬥牛間紫气恆炳若我嘗俯瞰之或恐蛟龍躍令尹名家子物理素精博五年飲此水遂蘇吳民瘼遷官練川上百鷙見一鶚白露零蔓艸秋容滿寥廓行須頌河淸休聲著延閣太原王逢

賦得天平山

玆山鎭吳防秀色削金碧拔地起萬仞去天不盈尺劍矛輝日潔芙蓉承露摘龍門啟石天池湛玉液曾橫松下琴屢駐雲間舄於今望山處蒼蒼暮煙隔薊丘聶鏞

賦得白雲泉

白雲白如雪淸泉淸比月泉以白雲名雲泉兩同潔滴瀝翠池滿瑽琤玉琴咽斜侵落花徑直通鳴鸛垤觀蒙欲果行委順能安節使君潔白操酌奉使君別四明陳朴

賦得吳王井

九仞鑿山骨重泉出洞天聲虛響屧步影照捧心妍露冷銀牀滑天空玉鏡圓養民功用在不計邑頻邊防稽張憲

賦得太湖石

太湖一片石重巒八面回影枕碧波月身駮錦紋苔岝防金峯隠玲瓏翠碧開玉露浮仙掌丹霞照天臺云淨蓮花出星虛織女來相門題品舊堅貞冠古才四明陳桱

賦得洞庭山

山湧洞庭翠雄蟠天下誇雲峯七十二面面是蓮花風吹峩眉月影落湖上沙洞天閟玉室陽林耀丹葩粲粲黃金橘天寒露已華采摘奉君別明發到天涯勾吳周砥

賦得琴臺

靈巖郁嵯峨上有古琴臺天光瀉石面月色流翠苔防防煙鶴唳渺渺松風哀彷佛淸商奏仙人騎鳳來云旌捲絕壁祖帳行瓊杯願言宓子賤去邑更徘徊晉陵張體

賦得采香徑

一水直如矢千年流彌彌不見采香人滿湖生緑蘋湖中送君別鶯啼疎雨歇明月出海邊淸光照練川去去蘇民瘼歌謡動城郭遺愛擬甘棠垂名若采香廬山陳汝秩

賦得翫花池

方池漾春波繁花照寒玉金宮人正閒歡遊弄芳馥君恩深雨露花香滿山谷只愁恩已謝如花不待宿淒涼去千載池水春自緑不見采香人聊歌送君曲巴西鄧徳基

賦得錦帆涇

風吹闔閭城花落錦帆涇錦帆去不返春流日夜生美人在何處恨滿城邊路月明烏夜啼霜冷丹楓樹涇水抱城流直通東海頭布帆掛落日相送練川遊淸河張端義

賦得館娃宮

吳宮愛越女尙傳館娃時艷國上城碧宿莽雉朝飛媮安不自戒捧心何足悲山石猶嵯峨伯業日以隳千年歌舞地叢林禪衲棲送君一弔古臨觴慘不怡昆山盧熊

賦得放鶴亭

古亭誰放鶴傳之支道林當其放鶴時同有萬里心白雲瓊圃樹明月緱山岑側聞長老言千載復來今海鶴𨿽非鳳猶能覽徳音使君甚愛鶴更有一桐琴吳郡王行

賦得響屧廊

吳王厭歌舞輕屧夜深鳴安知越溪女舉步國已傾至今山頭月空照千古情淸響聞葉落遺迹見苔生方悲故宮換復送故人行他日明光殿君王聞履聲渤海髙啟

賦得梧桐園

彼美夫差園檀欒蔭靑桐上有五色鳳結巢明月中疎花落銀井墮葉響金風斵琴世所貴剪圭王曾封賢侯瓌奇士材美將無同願爲匠石頌置之楚王宮髙郵龔宜

賦得白公檜

昔賢蒞吳防嘉惠蕩已施爰玆休暇日樹彼淩寒姿鶴骨峙深沚虯枝跨芳坻葳防冒氛靄薈蔚含華滋勁質詎有歇貞心諒難虧千載人所欽遺愛猶在玆顧君重典郡斯躅邈以追孤根爲扶植令名同久垂吳郡黃本

賦得百花洲

春花迷繡幄春水漾金鳬照影如明月流香過石湖錦帆應不見沙鳥自相呼感舊復傷別愁傾雙玉壺延陵徐文炬

賦得采蓮涇

吳娃蕩蘭槳采蓮戲緑波蓄心畱翠房低頭避髙荷采蓮不見藕刺傷將柰何使君善爲政聽我采蓮歌江陰張瑄

賦得辟疆園

曉行辟疆園遺迹已蕪沒當年多肯構金穀不可越榮華一過眼春風長薇蕨固知天地間盛極乃衰歇空餘園中柳行子當攀折折盡短長條聊以贈君別海昌董翔鳳

賦得夫椒山

夫椒洞庭野積翠窅防間水倒靑蓮影云梳玉女鬟回峯驅越騎掛月照吳闗今古皆陳迹傷離慘別顏無錫顧常

吳縣鄕三老顧子明求送前縣尹張君徳常攺除嘉定州同知詩西澗老樵賦此爲贈

亂離安輯撫瘡痍保障帡幪及此時感徳陽春元有腳掄材月旦本無私江湖水濶波濤息雨露恩深艸木知三老手編遺愛傳送行當就去思碑至正庚子冬蘇昌齡愚公

送張別駕

一天風雨洗炎埃父老歡迎別駕來撮蚤鵂鶹還避去朝陽鸞鳳卻飛回吳門善政人爭頌海國甘棠手自栽世壽堂中時進酒防衣屢舞笑顏開燕山曾朴

送張府判詩序

至正丙申春江西等處行中書省平章政事楚國公渡江來吳念吳民多艱牧字者多非其才悉選而更張之自令丞簿尉以及錄事錄判同日命十有一人各賜衣二襲馬一匹粟若干石肥羜防酒有差而丹陽張君徳常其一也徳常時爲吳縣丞三年以考績上陟縣尹又明年除同知嘉定州事壬寅秋調松江府判官於戲張君自筮仕以來甫十易寒暑已遷歷四任抑何速耶且受命之日如徳常者十有一人七年之間余悉坐免而徳常不惟僅存又借借若是謂之非賢可乎不特此也徳常受命以後朝徵暮辟進用者不止百輩坐免者有之刑廢者有之固不可指而數然則徳常不惟賢於十人而且賢於百人矣自今以徳愈隆操愈厲松栢之姿久而彌固則今之桃李安知不見其衰且歇也徳常之賢又豈止百人而已耶且聞千人而得一人不少也百人而得一人已富矣今楚國公十人而得一人則楚國公知人之明賢於人逺而才之眾可見矣噫楚國拔之而太尉用之徳常所以辱知於二公者寧不思有以報之耶徳常之調松江也大夫士咸歌以送之淮南袁君達善俾基序其首因摭楚國公援君之意以重勉云西蜀楊基序

種樹不問根樹生枝葉空樹陰不復好那得振其風誰云種者去猶得種時功世道果相容嗟嗟張府公至正二十二年壬寅秋九月十一日華蓋柏浮丘公酒史在林屋之東陶篷下識

萬彚涵濡雨露中百年文物倐飄蓬鱸魚獨擅吳中美驥足寧知冀北空肝膽幾時酬楚國裏閭從此變王風吳松江水秋無底好與使君襟抱同丰城余詮

張侯喜與茅侯代瀟灑黃堂兩使君陽羨溪山空在望吳松風月且平分漢廷亟用三章法晉士猶傳二陸丈今日顚厓政艸在慈祥愷悌是功勲廣陵成庭珪三年練水治又復調雲間粉署華生筆吟屏雪滿山髩因黎庶白衣爲老人斑賴有顧明府論文或解顏淮南袁章

雲間判府拜新除亂後衣冠喜用儒一派淸流出大壑九苞丹鳳下蒼梧江鱸白嫩供秋饌海米紅尖追夜租亦欲亭前聽鳴鶴五華淸夢可能無練川何恆

喜聞張別駕聽鶴過華亭屢試匡時策猶傳敎子經篆香凝燕寢書航泊鷗汀遙憶題詩處靑山繞郡防雲間徐士茂

練祈門外曉停車別酒迎風入面花白首愛民如愛子赤心憂國似憂家龍回夜影江沈樹鶴怨秋聲月在沙煩語虎頭賢二守客星何日泛歸槎扶風馬庸

良常艸堂詩

朝余升兮良常之顚暮棲予兮良常之下謂良爲常兮誰哉暴者余守余篋母哆其胠篋中之藏孔子之書謂堯湯賢謂商辛愚孰憎是言我獲其餘孰好之者往餽一鴟

予素言張徳常好今古文作良常歌李孝光

一室良常洞幽深太古茅風瓢元自寂畦甕不知勞獨出逢騎虎初來學種桃還應白雲裏遲子共遊遨翠壁鄰丹竈靑楓背艸堂琴書聊卒嵗麋鹿自成行疊澗流杯滑飛花入座香寧無問津者及此系舟航倪瓚

題良常張處士山居一首

良常標名山句曲主仙洞茅君倚翠麓白雲滿髙棟上有巖棲士出入與云共芝艸鳥爲耘桃花鹿銜送茅君見兄弟夙昔勤逺夢子獨擅爲鄰幽深補其空風飄懸雅樂靈術分仙供息我山木陰懷人玉簫弄蹔時苦勞事非必能抱甕洗藥愛源泉掇英比朝饔歸靜其抱一知尙亦殊眾鶴馭來何方尋君引余鞚延陵吳克恭過江山色萃良常碧樹陰森結艸堂處士不知人世變更求丹篆寫仙方朱澤民

故人讀易向華陽萬个松間一艸堂最愛滿山春雨後白雲晴防藥苗香韓友直

艸堂價爲靑山重山是良常乃結茅華屋云低疑洞府醍醐泉滑見春庖心淸已識金銀气世難曾懷鴉鵲巢句曲晝寒丹室火海鄕塵暖雪林梢防防髙岸深爲谷泛泛生涯苦佩匏傾耳在天鈞九奏抱情方雨鼎三爻中條晚節需休老南嶽何年敢獻嘲近說金壇仙夢接靑蔥林屋擁旗旓至正辛丑夏五月張天永寫於埬江雪篷

句金壇下幽人宅斵桂爲梁蔭白茅畦長藥苗過野【闕】瀑流【闕】子入山庖鹿迒散漫春苔徑鶴影防褷曉露巢池上僧碁聞竹外嶺頭樵曲落松梢舊來長史畱虹篆時過神君響鳳匏坐石修將琴別譜焚香讀盡易諸爻盧鴻圖在宜終隠杜甫詩成詎解嘲不待馳煙勸逋客三峯蒼翠拂云旓河東張翥

蕙帳空招隠者居白鶴夜愁予只今百尺長松下何處艸堂宜讀書

良常【闕】是鄕闗窈窕軒窗逺近山獨有荊溪舊時月屢隨歸夢往來間蔣堂

翩翩張公子結茅良常山緣知鏈金液足以要朱顏玉桃花開水潺湲瑯玕芝艸繞池碧子復來往三峯間三峯峩峩昔所憇積金寥寥半空峙松厓月黑歸靑猿石林丹光中夜起人間日月如流水別來夢此三千秋茅君兄弟豈相憶張家艸堂思一遊神仙不知王伯圖紛紛喜怒無時無華陽便問歸路熟三十六洞吾何須魯鈍生馬文璧重賦

予常爲徳常記艸堂矣復見此卷誦五峯之詞甚奇古仲穆使君之篆筆力遒勁澤民若水之畫淸潤張助敎之詩流麗皆令人斂袵故爲之識其後丹丘柯九思題於王氏環慶堂

荊溪王仲徳以故宋將家子孫博古嗜學延致金壇張天民先生於其家徳常蓋先生子其父子績學能以其道行於荊溪荊溪之人爲其父子買田築室居甚充然故朋從枉訪仲徳必至徳常之家飲酒賦詩蓋亦極其一時之盛卷中所謂良常艸堂者徳常扁其室示不忘金壇故居日接良常之山也俛仰二十年間不惟朋從大半淪落而荊溪更世變化爲瓦礫荊棘無復人煙仲徳避地入杭聞已物故獨徳常父子僅存全其中吳而徳常以文學今爲吳縣尹予與徳常最友善觀畫讀詩感念存歿爲之慨然遂昌鄭元祐跋

良常艸堂詩一卷金壇張君徳常家山圖也君之尊翁鶴溪先生以髙年碩徳沈浮里社一家父子兄弟自相師友文風藹然人望雅歸重之承平無事先生攜諸子諸孫杖履往來之間衣冠偉然望之如神仙披圖尙可見彷佛也意當時繪圖賦詩摹寫其幽野閒適之趣經營慘淡惟恐不盡豈知後來之世變無窮有不可言者哉此卷前嵗失之中吳兵間今嵗得之中吳僧所父子相顧欣然譬若神明頓還舊觀蓋畫存而艸堂則無矣艸堂旣無而良常之迹如掃矣臨風可浩嘆也且乾坤是處可搆艸堂使今日卽爲之未必能如前日之可喜也此卷猶存豈不當寶惜之乎按輞川艸堂有畫無詩香山艸堂有詩無畫獨浣花艸堂以杜少陵名重天下非艸堂可貴直以老杜流離跋涉歷嘗險阻情可念詩可嘆而重之耳然則君之良常艸堂得不與是類與夫艸堂與世道本不相闗也先生鶴骨如玉壽可百嵗天定時平行將歸葺舊隠此卷實爲之張本彼鐘山云云正可一笑揮去因閱此卷謹題其後以志予之所感至正十八年人日趙郡蘇大年謹書

予舊藏張徳常分題贈行詩卷皆元季諸老手筆後句容曹廷瑞中書出良常艸堂詩跋亦張氏物也因借錄於行捲楮尾得以並攷見其故家文獻云節齊劉玨識

題張先生良常艸堂五言一首

每愛艸堂幽來爲竟日畱獨當山一面更近水西頭繞捨栽靑竹開窗看白鷗拾遺茅屋好不得近鄜州潘純近聞結屋在荊溪溪上春山翠欲迷一个小橋容鶴過兩株髙樹著鶯啼林君漫擬移天竺杜老無煩卜瀼西何似先生樂眞隠好詩還向畫中題倪中愷之

溪上開新館髙齋擁翠蘿彈琴拂石薦垂釣得鷗波道士籠鵞至門生載酒過春風看花處隨地樂行窩範徳源

題艸堂圖

珠樹春來學鳳鳴玉泉雨過作琴聲識得良常洞中路前生我本山卿張雨

幽館曉山如沐斷橋春水初生花下班荊酒熟松間散策詩成柯九思

結屋政臨流水開門巧對長松爲待神芝三秀移居華嶽西峯倪瓚

家住華山陽長松映艸堂平生有髙致不似賀公狂陸友

和靖處士嘗賦詩曰山水未深魚鳥少此生猶擬再移居只應天竺溪流上獨木爲橋小結廬以中之大父鶴溪先生自金壇移居荊溪因以中相過話處士舊詩戲爲圖此瓚

相近方隅洞良常別有天艸堂朝看雨藥圃夜舂泉邈矣盧鴻一奇哉魯仲連君看遺世者若个是頑仙徳常久索良常艸堂詩未就及觀華蓋山人碧箋書五言因追其韻頃刻成章𨿽爲艸堂末至之客可以無愧矣癸未嵗十一月望日句曲外史張雨題於荊溪之上想見茅山路深藏隠者廬平生懷勝境此地得幽居林黑時聞虎溪深或見魚相期學仙侶童子候階除韓與玉

每愛良常山水勝艸堂松竹更淸奇據梧讀易聽拄杖看云白鶴隨石鼎注泉春煮茗竹窗畱客夜彈碁晨昏定省營甘防獨掩柴扉細和詩李子云

宿鶴溪先生荊溪艸堂

髙秋欲赴艸堂招身世驅馳百慮囂今日故來尋舊約梨花春酒度淸宵宣伯烱

題石民瞻畫鶴溪圖

白鶴翩翩入太淸溪流不盡松風聲髯翁筆底有仙路倩渠更寫芙蓉城張雨

鶴溪近與練湖連一鏡秋水淸無邊依稀淮岸瀟湘浦慣見月虹書畫船山翁幾年吳下客溪艸溪花未相識筆牀茶竈老眞肯與鷗沙分半席仇逺

題張氏世壽堂

奕奕金壇世壽堂鐘才應運適相當練川新借光華月吳縣陰垂蔽芾棠孝友已堪民表率淸廉更作吏隄防殷勤父老求篇詠寫向奎仙品藻傍鄭元祐賦

繙經一首奉簡天民有道先生

矯矯金壇八十翁繙經收得大乘功瞳人水剪琉璃碧舌相香噴菡蓞紅一邑弦歌蒙子化四窗燈火與孫同太平有日歸陽羨還理田園樂嵗丰吳下鄭元祐頓首鶴溪溪上老仙翁八十康彊寡欲功鬢雪頗因詩債白臉霞不借酒潮紅百年世事遽如許千載襟期誰與同閒閱梵書消永晝不闗祈福乞余丰趙人蘇大年奉和前韻

稽首毘耶鶴髮翁法言微妙總天功庵摩勒果能纖細優鉢曇花是向紅心悟法華應解轉手提諸佛竟誰同眞源一洗繁華夢蔬筍瓜菹貌亦丰勾吳周砥次韻已愧吾儕發漸翁有親猶樂校讐功涼云竹委湘簾碧春雨萍翻墨沼紅鄕井音書時節異兒郎伯仲起居同吳城百里弦歌邑燕領先推谷世丰義興嶽楡次韻平生摹楷漫塘翁晚節兼修靜定功貝葉翻時香篆碧天花散處佛燈紅知君避地交遊少憐我儲生嗜好同有子孝廉名借甚弦歌吳邑致時丰王東晉越次韻蒼顏白髮鶴溪翁養气怡神素有功得句秋江楓葉冷繙經夜室燭花紅承家有子朱衣貴繞膝多孫防服同愧我迂疎遁丘壑瓣香喜得拜南丰孟柟次韻

奉簡天民有道先生

令子今爲吳縣尹先生猶是葛天民春秋七十又八嵗江海百年能幾人多士問奇加束脯諸孫供饌斫修鱗荊溪舊業知無恙白鶴來時送喜頻至正十八年仲秋前七日廣陵成庭珪書

成廣陵先生以詩寄張先生韻度深穩謹依韻奉和

白骨自應無葬地靑山可復有遺民何時得返屠羊肆古廟無慚刺虎人制錦邑中推令子聽經池上躍修鱗緑云洞裏遺編在循省加工莫厭頻元祐頓首

已分環樞篾要津謾從書冊訪遺民還鄕杜甫何如客嗜酒陶潛若个人風定玉林云鶴鶴月明珠浦水鱗鱗移家縣令談舌笑殺吟詩國步頻嶽楡次韻

奉簡鶴溪先生次成髙尙韻

憑髙每挈無言子閱世猶橫目民一邑弦歌稱有嗣百年儀表屬斯人自憐西郭多戎馬誰識南溟有縱鱗雪霽溪山陪杖履荊南最憶往來頻句容周砥再拜上

久欲賦一詩以慶靈飛經於寶匣

藏得鐘郎萬字經虹光夜夜射天星使來海上持龍節輦下云端拾鳳翎金母授書黃帝闕玉眞按筆紫霞扃勤修苦煉資輕舉濯足明河上九靑遂昌鄭元祐頓首上

和遂昌鄭先生題大尹所藏唐人書經

誰授靈飛六甲經中天夜降女媧星霓旌羽從三靑鳥雲篆鸞回五采翎仙殿淸齋繙祕笈禦題珍錄防神扃不堪重省前朝事宮闕荒涼蔓艸靑盧熊再拜

雪鬢龎眉詠玉經宛然南極老人星石壇帚拂靑鸞尾煙閣衣飄白鶴翎寶气虹光輝日角錦囊瑤軸閟云扃道成騎鹿三山去瀛海茫茫萬仞靑周砥次韻

憫農嘆一首送徳常縣尹出郊勸農兼柬國瑞相公幸加省覽

日月底天廓勸農正其時畇畇土膏動穆穆條風吹渚花尙自媚汀栁亦間垂中吳號沃壤東作多黎遺首更太伯化民俗恆熙熙一從干戈興殺擄令人悲艸生髑髏眼竈絕茅茨炊十室存二三燒劫偶見遺官租不少貸民力何由支張侯尹吳縣冰蘗嚴矜持徵科淚暗落且復鞭瘡痍玆當東作興載耟循年防文告加勉朂心傷爲嗟咨田老鋒鏑余僅保骨與皮猶復望嵗丰迎拜攜孤婺茹芹敢望飽無力堪鉏犁嚼虱恆苦腥飯牛恆苦饑侯爲百里尹腹笥盛詩書民勞曷小康民病曷小醫虢文諫周室千古有令儀咽餓防兒肉何人埋父屍民力苟不蘇天鑑亦不私上帝專主宰臣言諒非癡吳下鄭元祐頓首

至正二年壬午九月僕與髙昌正臣遊張公洞天張徳常期而不至殊懷其人不禁淸興故作墨竹以寄之前奎章閣鑑書博士丹丘柯九思識

丹丘寫竹師老可能寫倒影靑瑯玕張芝艸堂雪色壁壞葉蕭蕭煙雨寒瓠齋

柯公自比米顚子文采照耀靑瑯玕只今耆舊凋零盡剰得潘君痩竹寒倪瓚

題趙松雪詩藳

趙文敏公書出於晉詩及乎唐固一代之能事也觀此卷令人嘆慕不已徳常其永保之至正二年壬午九月十又六日丹丘柯九思題

松雪翁嘗云凡作字𨿽戲寫亦如欲刻金石今觀其行艸塗窪間皆不苟且誠哉是言也濠梁李升趙翰林髙情散朗殆似晉宋間人故其文章翰墨如瑚玉樹自是照映淸時𨿽寸縑尺楮散落人間亦莫不以爲寶也今人工詩文字畫非不能粉澤妍媚山雞野鶩文采亦爾爛斑至其神韻則與孔翠殊絕此無他固在人品何如耳此卷張徳常得之翰林之子仲穆處盧山甫二月廿日見過田舍攜以示僕因題倪瓚至正二年壬午嵗也

宋程伯子書字時甚敬謂非欲要好只此是學人皆知之而涵養工夫蓋鮮今觀松雪翁詩遺稿一一畫皆昭然絕異竄攺之迹想見不苟其文章書畫爲學者宗匠固亦宜哉吾徳常敬事善學得此卷而珍襲之其意深矣吳郡後學羅元題

題徳常小像

冠切云之崔嵬佩鳴玉之琳瑯丹靑彷佛其形似气象已絢爛乎文章深注意於林泉而托迹乎軒裳耕釣於荊溪笑傲於良常豈出岫之閒雲亦九畹之孤芳故將縱浪大化遊詠天和周旋罄【闕】追琢磨於躬有光而奕世其昌者耶黃鶴山人王蒙謹題

冠綸巾服素衣靜式後昆動揚前徽濯埃氛於宴景憺山水之淸輝吾固知其夷險一節出處顯黙之間惟徳之常而從容於道機者馬治

向年予客荊溪嶽君仲逺家仲逺中表姻戚多若王君仲徳其一也仲徳以宋閥閱居州市時延至金壇張天民先生訓飭其子弟居久之先生徳孚其身行孚其人凡溪大家無不敬慕之者於是買田築室請先生挈家荊溪之上今吳縣尹徳常則先生冢子也徳常日侍其親內而家庭外而朋舊人人得其驩心暇輒讀書講學徳業滋進於是徳常充然爲荊溪之逸民夫何淮甸兵興而荊溪遂爲戎首向所謂田園室廬盡爲瓦礫徳常遂與先生避地來吳以才名著聞起家吳縣丞由丞陞尹縣遭亢旱焚劫而徳常能涵煦以仁恩自非才美兼具其能若是乎遂昌鄭元祐與徳常有世契見其松石小像而喜之爲題於其上云鐘英金壇蜚聲荊溪以孝以友身修家齊避地來吳起家佐邑陞之制錦藹乎仁術峩冠野服松石之間逍遙天遊良常之山倚歟先生有此令子爾公爾侯必復其始

誦詩讀書佩先師之格言登山臨水得曠士之樂全非仕非隠其幾其天雲不雨而常潤玉𨿽工而匪鐫其據於儒依於老逃於禪者與錢唐王生思善畫徳常時年四十二矣東海倪生贊之曰云云徳常髙情虛夷意度閒雅顧非顧長康之丘壑置身曹將軍之淩煙潤色又那緣得其气韻耶王生蓋亦見其善者機耳今日因過徳常艸堂出此圖求贊且欲作樹石其傍乃先綴數語像上樹石俟它日補爲之

世壽堂銘

古之君天下者斂福於其已以敷錫於天下之人故人有樂生之心無嘆息愁恨之苦有壽考之徵無夭閼折傷之萌武王訪道箕子大經大法畢陳之矣而終之以五福蓋以爲人君貌言視聽舉皆合乎天至於思而睿作聖則又無所不脗合乎天矣人君與天一致而無二則斂福於已者豈私其躬而已哉刑賞威柄惟天是循子養萬民惟天是法舉熙熙然遊於太和元气之中甘露之所霢霂祥風之所披拂則其享遐齡躋壽域斷非厚誣斯世也气錯而薄世澆而漓夫以孔子之聖而不獲斂福以錫民顏子之賢而不獲享有壽考此其扶輿而磅礡者或淸或濁或媺或惡有不可得而窺度也此𨿽媮薄已甚而王澤猶存民猶有享壽祺者然亦罕矣故視曩時耆舊有傳耆英有防九老有圖蓋如鳳皇麒麟不可復見也已況自兵興以來鋒鏑之下燒劫之餘荊榛骨骸渺莽蕭瑟亙數千里無復人煙兵旤之慘未有甚於今日其幸存而竊活者方溝壑是憂又何知壽考康寧之謂乎而金壇張徳常廼於吳中所寓之室扁曰世壽堂以奉其父天民先生居之先生今年八十嵗耳聰目明气神滋王其大父愛山先生年七十五嵗而終其曾大父定軒先生於書無不讀於學無不講宋季趙信公最知人將起先生以共事先生知事不可爲力謝絕之日與漫塘劉先生實齋王先生優遊以終老其卒也年九十有三伯父叔剛先生年七十有二至其兩老姑今皆年望九十起居無恙世言壽有種其信然與夫承平之日世享壽齡固足以誇艷今天下洶洶而徳常以才幹在吳縣由丞陞尹人稱其賢旣能養其父以孝聞又能推其上世耆年夙學以表章暴白之抑亦何修何爲而能若是耶豈昔之人當錫福之盛深培厚植不少槪見於世故其世壽若此其未已耶徳常今則施之於用而其厚徳之積則又在徳常也遂昌鄭元祐辱交於父子四十年矣乃爲銘其堂銘曰金壇之山實系地肺山明川媚聿鐘人瑞卓哉定軒翁灼有見乎宋之季身躋上壽名髙一世有子有孫俱享遐齡天何所聞惟其徳馨徳馨苾芬三壽作朋永言世壽以堂以構壽若有種善培滋茂良耜澤澤斯種斯獲我銘於鑠惟有秋無斁

身世蕭蕭一羽輕白螺杯裏酌滄瀛逍遙自足忘朋晏漫浪何須問姓名石鼎煮云聽澗雨玉笙吹月和松聲馮君爲問張公子曾到良常夢亦淸十二月廿四日馮髙士訪予笠澤旅寓相與遊從累日其操行孤削居處簡易有古髙逸之風從容話及徳常明公學行之美與僕交義之篤因言欲以書紮枉問以僕深相怪恨遂不復作記此無他聽雙鳬讒謗之過也雙鳬以十年前博奕之物翻悔不遂竟嗔恨而去知其動興讒於其所識非特執事也鼠輩小計僕固不卹但可笑耳王半山面有黑�人敎用園荽煎湯洗面半山曰天生黑於予園荽其如予何但執事不明之愆則不可逃一人譽之從而敬之一人毀之從而怒之可乎所謂惟君子能好人能惡人不知好惡賤子於明公之前者君子人歟非耶其亦在聽言之審耳執事以爲何如謹以奉問千萬還示數字幸甚尊君鶴溪先生侍間道瓚懷仰之私也瓚再拜

聞道淮安之任去尊君合住叔兮家來城又鼓吳淞柁好過吳淞弄釣車比聞從者來吳城旦夕之官淮安復往吳淞迎尊君矣舟經笠澤能一枉顧否因令弟徳機徵君之便輒成小詩以寄倪瓚再拜良常府判明公執事比附蕭從善一書往曾達否瓚廿五日謹空瓚再拜新春伏惟履候多福欲往展賀村野畏人不出耳昨有數字與令似想曾過目畫匣倘要用當送去無用則已先公竹杖腳鑪小巾倘有之希尋以見惠無則不煩也元度入城何日還還日爲致意謹承候匆匆不具十一日瓚啟上良常先生執事

八月四日老鐵禎帖上徳常相公先生屢承問病乏力不能接對今日體力稍勝忽老胥吳讓者泣拜牀下自陳八年淹滯相公憐之欲行參補而有優遊不斷者阻之閣下窠缺告天無路惟有覓死地而已其情可哀今假老夫一言欲相公補押一案爲來官收錄之階必公賜可此事不徒協眾論亦系相公平日陰徳事也扶病爲布此楮惟冀委察焉不具禎帖上悚恐謹後空至正辛丑十二月廿四日徳常明公自吳城將還嘉定道出甫裏捩柁相就語俯仰十霜恍若隔世爲畱信宿夜闌更秉燭相對如夢寐者甚似爲僕發也明日微雪作寒戶無來迹獨與明公逍遙渚際隔江遙望天平靈巖諸山在荒煙逺靄中濃纖出沒依約如畫渚上疎木枯栁似我容發蕭蕭可憐生不能滿百其所以異於艸木者猶情好耳年逾五十日覺生死忙能不爲撫舊事而繼逺情乎明年復命畫江濵寂寞之意並書相與乖離感慨之情悰徳常今爲嘉定同知於民有惠政卽昔日之良常山人也朱陽館主蕭閒仙卿倪瓚言

艇齋

徳機僦屋藍橋以授敎爲業屋之西隅有軒翼然卽所謂艇齋也歐陽公有齋名畫舫其記云舫者嬉遊之舟不知徳機之舟將以涉大川乎其亦乘以嬉遊乎將出入二者之間所謂乘流則逝遇坎則止乎因篆二字使張於屋壁稍暇當爲記之七月二日胡悌書

題徳機荊南精舍圖

誰畫荊南精舍圖煙霏嵐翠墨糢糊林間野鹿時相逐洞口山猿不受呼尙有淸泉悲夜雨已迷幽逕入寒蕪癡人莫彈西飛鶴云外仙君恐姓蘇倪瓚

近作寫呈徳機兄求敎胡悌再拜

明朝又上闔閭城江上春風一舸輕過眼落花應有恨傍人飛絮自多情本應世亂依劉表誰謂才多類禰衡試問龎公歸隠計南陽何地可躬耕

贈章伯髙

共是多情惜嵗華故應美酒送生涯金虀細斫秋風鱠玉髓新烹谷雨茶每愛芙蓉依北渚還思蝴蜨過東家江南三月鶯啼徧不信櫻桃未著花

平生豪气慕西洲莫怪眉攢萬國愁商皓不知秦正朔荊人曾紀魯春秋新丰酒美春三月劍閣詩多嵗一周中夜聽雞眞欲舞髙桓事業在營丘

詩寄徳機判簿

十載無家客東西幾播遷已書馬券畱作買山錢處處荊花好枝枝棣鄂連將車日來往便此艸堂前六月廿七日書於吳中客船

隱居城市絕塵埃秋菊春蘭手自栽一卷楞伽讀未罷南山相對舊崔嵬

戶庭不出倦逢迎淨室焚香也自淸來客莫煩談世事石牀分坐話無生

翠石嶙峋分外幽叢蘭生近澗西頭畫圖來自重居寺相對令人憶聽秋聽秋道者爲文甫畫蘭石

淸閟閣前春雨時一枝醉裏寫臨池因風逺寄棲禪侶山寺迢迢傍水涯雲林寫寄白馬寺令歸文甫丁亥嵗夏五月勾吳張谷

趙氏鐵网瑚卷八﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网瑚卷九

明趙琦美編

貞溪諸名勝詞翰

晚契生方回記事謹呈宣召廣文內翰同尊契先生回仰止二十八年科名之舊一旦相逢餉之觴之不鄙其拙於文又從而繅借之然未知燕石之非玉也令弟容齋歸首捧賜墨年相若似乎稱謂太謙已不敢當樂靜先生守齋曹公盛徳至善觀執事所述行狀老手無以復加矣俾效區區因獲托名不朽斯爲至幸謹就志銘令館客善顏書人抄呈恐有未當發下再攺居竹令舅聞說在松江府與仇山村胥防今想錦還亦附羾數字居竹記石本已領中間三十而仕一句別有證據錄去辧析一紙五條可以祛昧者之惑唐氏康樂堂記已寫與令弟容齋卽日暑气漸隆新廈塏爽末由尾燕雀賀成惟劇穹仰不備大徳二年四月二十四日回呈張西巖用其名篆蓋如何趙子昻北上金蓀璧書楷亦可用而名位未孚回飯客鄕人楊晉字升之學顏書粗進以貧依回命以資之書樂靜先生志銘頗整巧可以布一端助其夏衣僭越僭越回又稟桐江集七冊附呈求敎到仙郡後所作朋友刋行詩不精熟一笑回

回恐悚頓首呈宣召翰林大學同先生伏惟執事與回年相若道同志合不宜太自謙屈以施於不肖捧云朶承所以稱謂者非回所敢當也佳楮精筆妙墨鐘遒王勁定是書牕每事不苟而待之以誠光和舊所寄呈詩尢句句字字穏妥鏗鏘回迥在下風矣想象古貌而窺古人之心今之世鮮有並駕者也惠貺玉粒五囊不待作帖乞之而自至豈不滋感今觀居竹君記人與竹俱平安石刻再可搨一二見寄否卽辰廣廈風薫乳燕日長綸巾羽扇徜徉琴書札翰之間仙去凡九萬里惟有欽企不備右謹具申呈大徳三年五月初一日回呈寄賀同先生博士榮遷壽樂堂新居晚契生紫陽方回頓首拜

蓬萊五色海云邊壽樂新堂戲防前院宇捲簾通燕賀園林把酒聽鶯遷貌如司馬溫公像耕有歐陽潁水田未用蒲輪到門外身心無事勝神仙

道坦頓首拜復復孺茂材賢友兄屬者過松江遂得敍間闊殊慰渴思之懷匆匆還館捨倐又兼旬盛價來辱書開誦如對在城間時諭作蓮舟詩亦嘗入思此題不易措筆兼日與諸小爾汝於此等淸淨事漸致廢弛而防之矣待少間當爲搜索立志齋記意不特此人還奉復不謹惟亮之不具李道坦敬復小外甥以其弟病未來王廚續當與之言矣令舅云西居竹及竹深師明伯兄防間千萬致意

端莊肅奉書提學先生野處親家侍史獻嵗發春伏惟慈侍吉慶起居禔福端累承多幸冰雪中先生不逺數百里送閨秀令愛於敝邑俾邑中人嘉先生髙誼又嘉端之子非凡子也端累承多幸苐媿貧捨乏欵爲慊耳自先生返櫂後宣子廿一日起程繼得信知廿六日入覲天顏愉懌仍領職備員而已次兒完送兄未回令愛有禮有法且安於貧素家庭之敎有自也因張彥翔行便欲附家書就擘楮伸謝喙萬一尊閫親家孺封荊拙附敬再四仲端尊舅入侍幸爲道忱仲義先生渡江後未得消息春和尙惟萬萬以斯文自壽不備眷生張端莊肅奉書

應庚頓首再拜復孺學士尊友兄文侍應庚日與兄相別貧不能以貨財爲禮愚不敢贈人以言分袂之際豈勝怏怏間未久又辱先施其爲愧感當何如從論近履安好且得淇澳諸公以契家相處此尢爲斯文之喜𨿽稍有應酬日從事於詠歌亦一樂也下視終嵗兀兀者得無逕庭矣承寄懷一詩益見愛我不薄意雅不敢虛辱臨楮奉答與君相知最相憶春水東流春望深十年共坐燈火約兩地忽牽江海心日落曕烏誰屋上月明夢鶴故城陰蘼蕪滿地不可寄何以報此瓊瑤吟其餘篇章有暇續容和去求敎壽詩已達之老云諸賢承流問一一語之矣或就有屬筆致敬者惡詩數首錄去蓋爲引玉張本並兾是正之益詩槁恃愛妄加選擇兄作大扺皆整麗可觀未易優劣納還惟衡鑑去取正始遺風同一目入防果育樂尊二先生幸道下忱令東屏立禮徴君𨿽不獲識茶次或能引名庶它日見兄免爲生客卻也盛價行速艸艸奉此乍逺時中萬萬珍重不宣立夏日應庚頓首再拜兄所寄素庵書已達之矣苐此公方遭子夏之戚未遑答問知之

南金先生暮春過溪上僅獲一再聚首詰朝卽遂返櫂旣數日乃辱貽書僕以世故牽掣因循弗卽具答早秋有興偶成四韻以寓故人之感並謝不敏時辛卯七月二十二日也亨貞再拜

桃花浪裏泊扁舟艸艸相逢恨莫畱一自春風來折簡幾番夜月獨登樓塵蹤偃蹇長懷舊蓬髩蕭疏又見秋爲謝故人安好在身閒不負逺公遊

庚寅至日有懷南金兄嘗寫短句左便未寄並附以達

一從之子移家去久矣溪居絕賞音萬事無情空過眼三年不見轉關心春風防筆新詩少夜雨靑燈舊夢深今日柴門又冬至野梅花下獨沈吟

次寒食雅韻

永頓首復庵學士賢侄

郊原春色正丰茸藍酒楡羮引興濃寒食庖廚煙竈冷踏靑巷陌翠簾重隨風細艸無端綠著雨疎花爲攺容味道澄心方晏坐隔林孤起午時鐘

淸明再用韻

暮春一日雨花茸頓覺園林晴色濃幾个沙鷗輕片片數行煙柳自重重學知老大終無補發白今朝不攺容正好出郊閒極目莫敎和恨聽疎鐘

奉題復孺屯田先生家世譜

宋世衣冠戶唐朝徳澤門變遷支派異貧賤典刑存盛靑雲合棠髙玉露繁蜜房蜂祝子香壘燕生孫誥防先生勅車畱太守幡一家天與貴百世海涵恩日有團欒樂春多笑語溫齒非論犬馬祭每課羔豚服任緦麻盡心期禮義惇公侯始必復忍忘諫臣村至正乙巳春三月淸明日謹書於防鴻軒友生王逢頓首再拜至正庚寅嵗予自吳門來客於貞溪曹聘君之家始識其猶子邵君復孺每相與論文說詩則亹亹忘疲以爲相見之晚是以交𨿽淺而情甚深迹𨿽疎而心則親非若湖海云萍泛然相遭者可同語也日昨過予瀼東寓捨出示其與友人錢南金唱和詩淸新可喜使人嘆誦不能釋手余因屬和二章一以紀湖山同遊之樂次以道平居相與之歡非敢與前作較優劣也幸與令伯聘君同是正之勾吳申屠衡頓首再拜復孺先生契兄吟幾

西湖曽憶共仙舟勝景娯人輒滯畱金殿壓雲巖下寺靑煙隔岸水邊樓逋仙冢在梅花老嶽相祠荒艸樹秋何日相期尋舊賞籃輿軋軋恣尋遊

客裏欣然逢合志載歌伐木有遺音掃除埃尋淸事披豁襟懷見古心拄笏看山云閣靜挑燈聽雨竹牕深相逢每愛多新句近日知君費苦吟至正十一年嵗在重光單閼建丑月不盡廿日早作試沈君寶筆書於瀼東之艸堂

閏正月得復孺先生見敎去冬寄懷之詩謹次韻奉答

忽見新詩慰闊疎好懷憐爾獨思予無由橫泖同垂釣依舊匡山借讀書自惜交情嗟老矣卽今世事轉紛如西園寂寞梅花路腸斷春風處士廬應庚

向者令嗣逺歸慕藺之久深慰渴思故忘其固陋輙賦鄙言方自愧赧繼承尊作悚懼無地僭次前韻奉呈尙祈賜敎臨川晚學生邾堅肅呈復庵先生侍次

炎夏謁講席鶉火昏在午弗畏褦襶譏願接荊州語果如坐春風胸次包海宇孳孳素履勤力學不遑處令譽洽東州華藻擅南土久涉事物情卽心慕巢許托言食肉鄙藜藿雜陳旅詎知形役拘安逸乃天與白眼曠流俗艸澤傲軒組行方愜輿論所向無齟齬悵望紫芝歌引領復停佇揮掃動龍蛇制作中宮羽別墅橫溪濱水竹得佳所願玆安樂窩童穉習尊俎村市接海隅吾民頗繁聚廣野富桑麻沃壤多稷黍令子恩例歸防衣堂下舞蘭芽茁雙秀箕裘纘遺緒堅亦忝末學靜退居艸莽一自走紅塵道路且修阻苦爲薄官羈碌碌曷勝數早佩父師訓敢自逾規矩今幸覩儀刑沾漑斯亦溥海嶽寓髙深防言煩品敍

逺承佳作見寄足佩不遺故舊之髙誼且知潁上之樂不減吳中因次韻以答曲江居士錢惟善上伯宣茂異賢契友

遙聞新雨賦詩成異土相知得貴卿潁上民猶思漢徳箕陰人笑避堯名虎牢西峙劍雙壁鰲極東浮杯四瀛何夕連牀一尊酒共談詩品與詩評

伯宣過澄懷樓相訪且錄昨防伯寅雙槐淸集之作以示因次韻見老懷之拳拳於伯寅者若此並簡吾友循正提學諸佳子弟同千里一笑耳鄕末惟善上

風輪才轉秋生座云錦初張春滿缸賴有逺山橫短幅恨無健筆運長杠白頭吟動今朝興金縷歌傳舊日腔畱別有詩重有酒醉來剪燭話西牕

次韻伯宣茂材畱別之作並錄寄循正提學諸佳子弟一笑

之子有行役殷勤別我吟夢歸淞水逺愁入潁川深移竹聽新雨采蓍求故簪人生聊復爾何必問升沈

聞伯寅欲邀予過云錦小酌不果

一聲漁唱起何處最堪聽我住水晶域子遊雲錦亭過橋煩惠逺荷鍤笑劉伶明日嚴灘下維舟訪客星明日聞松雨伯宣與伯寅過云錦不得如願因賦一笑書於澄懷樓上曲江老人錢惟善上

次韻伯宣茂材同集於伯寅文學雙槐堂松雨和上倡酬之作六月廿六日曲江老人錢惟善

子從潁上歸南日袖有新詩錦不如故里猶存召伯樹淸尊共醉夏侯居此行未許輕分袂他日無令數寄書早晚金雞下丹詔豈容老驥伏鹽車

詩送伯宣茂材還潁上曲江老人錢惟善

到潁曽蒙逺寄詩爛然秋月共揚輝親安堂上書連榻弟歿軍前淚滿衣感慨又成千里別笑談已是十年違此回莫戀西湖好應夢庭闈亟賦歸

莫學靑門舊種幸沾新化到天涯野陰春雨肥桑柘城動秋風急暮笳總是移居來潁水也勝遷客去長沙巢由忘世非吾事覇業惟懷仲父家

宣近獲曲江翁聚首者連日論詩接席聯牀樂事無算苐恨賤迹僕僕又理北遊之裝莫能久陪言笑爲深悵然耳瀕行漫爾五言一首爲謝並致畱別之語云宣

交托忘年好詩煩餞別吟老來才益贍道在世逾欽話舊因聯榻投閒偶盍簪看云定相憶一札肻浮沈丙辰六月晦日在雙槐南軒寫

疎雨滿庭似報巖花之訊淸風入座忽來玉樹之章乃賡再歌庸復盛意亨貞頓首

故園老樹碧成帷次第秋香發舊枝待得花開先折去煩君題作墨參差

廣寒宮裏錦遊帷招隠山中棘樹枝自是天香猶拍塞不堪人事日參差

曲江先生錄示元夕所壽伯翔翁之作且徴鄙和是以賞音見許也其能無言以復盛意耶倚韻信筆斐然成章惟諸大方家印可是望亨貞再拜

靑袍朝士識貞元時論前修敎子孫防筆自堪修五鳯黃金誰復購長門雨深燈火杯頻舉夢入池塘艸漸繁兵後吳山春尙好鸎花應滿舊家園

追次前韻遙致翔翁親長彌髙之頌亨貞端拜

晉代經今屢攺元雲間二陸尙諸孫承平不攺丘園隠爲庶仍推徳澤門祖硯傳家終遺逺農書成帙更芟繁【闕】

初度當元夕擬祝春齡【闕】園

應庚頓首再拜復孺學士兄長文席應庚初六日辱所惠書卽訪便答謝而連雨弗果非敢略耳甘州之寄尢見不鄙此時方塊坐南牖三復來敎所謂況味彼此同也謾爾倚歌奉報不過抒其鬱鬱附有近作一二首同上一笑夏至必能錦還又圖晤盡玆艸艸不宣

折蘭難寄還汀蒲煙思共依依甚檐花聽斷騷章歌罷此意誰知滿眼孤村流水腸斷去年時過端陽日重問歸期同是天涯羇旅嘆湘靈鼓瑟笑我全非九江風雨外有客澹忘歸正目騫情愁予又吳潮吹上竹枝詞西牕夜待剪燈深坐卻話相思

水檻對雨

緋橊開滿露井竹映瑯玕瑩幔捲方池雨防防落飛檐影荷蓋擎萬柄明妝靚浪破魚吹鏡翠禽並舞梅風乍起桃笙防帶新潤瀟湘舊夢喚我綠蓑歸興憑徧闌干暗自人【闕】夕陽移下淸景

次韻云西午日酒邊作

連日雨陰天气涼大喜午日散晴陽弱云紛披薄昆阜新水泛溢映瀟湘山中艸頭充藥裹江上酒思愛茶香回首天涯一懷古楚人何用我哀傷

復孺先生用仲參幕贊西江月韻作詞見敎讀之情誼藹然數語之間而三十餘年交情世故曲折備盡三復降嘆僭爾步韻以謝尙冀攺正友弟錢應庚再拜

往事俄驚如夢白頭追感前時半生辛苦爲吟詩詞筆輸君工致世變俱成老大年來更覺衰遲通家欲結嵗寒期未必天工無意

僕一節從軍吳秀間近始謁告還家首辱素翁老師敍勞兵後閒懷旣又調奉艸碧詞見遺以識防合之意情文悃欵溢於言表惠至渥也輒依芳韻庸寫下忱爲先施之期謝云

儒冠不解明韜略底處是生涯雲門約無端寄迹兵戈蕙帳荒寒怨秋鶴嵗暮且歸來情如昨故人幾度傳心曽煩手削門外見仙槎須停泊老來嵗月無何乞與刀圭九還藥三島景長春尋眞樂眷晚生邵亨貞頓首九拜

南金契兄始托交時與僕俱未弱冠今乃百年過半矣暮景相從之樂世故牽掣迨今未遂兵後避地溪濱復得旦暮握手慨前迹之易陳預後期之可擬不能已於言也敬借前韻述懷如左契弟邵亨貞再拜

嵗寒歸計曾商略富貴與神仙辜前約儒冠已負平生不羨揚州去騎鶴蓬髩老風霜心如昨惟應郢上髙才風斤慣削相見問行藏重評泊無情最是桑楡那得昌陽引年藥山水有淸音同行樂柔兆涒灘子月十日書於小溪吟屋

亂後乍見故人情文浹甚老來共談往事心緒茫然再賡春艸之詞以索寒梅之笑

亂離避世無方略何處可尋幽湏期約桃源只在人間爭得身輕跨寥鶴空憶舊歡遊成今昨自憐兵後多愁吟肩頓削老病有孤舟難安泊殘年但願相依爾汝忘形縱狂藥白首待時淸應無樂子月旣望壬辰友弟亨貞書於小溪吟屋實南至前之五日也

復孺先生自軍中回予伯氏【闕】

以識防合之喜因次韻幸覽之友弟錢應庚再拜

折衝尊俎談兵略還記五湖船煙波約東鄰有客歸來應訝山翁瘦如鶴問訊舊都今非昨當年錦裏依稀靑山似削天地一蘧廬從棲泊西園長記前遊乘興重來看闌藥白首友於情同憂樂

再韻以謝復孺友兄長亂後敍舊不覺重形於言他日時平出此楮觀之當不忘此時之【下闕】應庚又拜

故人胸次藏三略鷗鷺小溪邊重尋約千門兵火蕭條回首華亭有歸鶴城郭是耶非傷前昨相逢謾說新詩多君郢削隨分一枝安甘依泊書囊再覩雄文帷幄忠言似良藥擕手問何時承平樂子月長至前書於貞溪一枝安所

久不見復翁已劇懷想近到蒨水北山訪南金獲覩所寄臺城路佳詞愈重其瞻企因用韻畱捨親書或可達左右欲翁見賤子惓惓之情耳東郭姻末錢抱素稽首拜呈

碧雲深凝遙天暮經年防書沈影雨散梅魂風醒艸夢還見春回鄕井花明柳暝念賈篋香空謝池詩冷流水斜陽舊家那是舊風景懷思橫泖雅趣故人吟嘯裏得意酬領譜綴臺城緘傳倩水肯把俊遊重省憑髙倚迥縱老興猶濃不堪馳騁隔斷相思浦潮波萬頃

春艸碧小詞並求斤正

客牕閒理淸商譜彈到斷膓聲傷今古自憐素髮無多猶記紋疏夜深語空剰舊時煙迷南浦梨花燕子淸明誰家院宇沒个好懷情杯慵舉天涯行李蕭蕭還是新【闕】老羇旅那更落花深紅如雨至正乙未春仲十又一日

寒食後雨軒獨坐因讀復孺先生臺城路佳詞艸艸次韻以紀一時情景久不奉謝殊負吾故人也並冀恕宥錢應庚拜

一庭芳艸閒春晝疎疎弄簾花影鼓子風喧苔痕雨濕還聴蛙聲鳴井沈吟坐暝正綺席杯空蕙鑪煙冷老去無情好春不減舊芳景天涯誰念倦旅閉門風雨意獨自禁領南浦歌長西堂夢逺往事不堪追省滄浪望迥記那日歸舟此懷猶騁莫倚危樓亂紅愁萬頃乙未淸明後二日書於武塘寓捨

瓊林薛眞人誄文

開府神徳君以神道設敎三數百輩往而有聞者惟閩之陳文學近古所謂博大眞人哉文學供奉時落魄不羈以詩酒自污歿久始贈眞人號朝學士大夫述徳表行未已也蓋能薄聲利外形骸以文章道術相周旋未始出吾宗而已文學去世逾四十載彷佛其人得薛卿氏卿早侍神徳君入有蓬萊道山之遊從出有茂松淸泉之怡悅視文學公差若有檢束至於翰墨跌宕詩酒淋漓白眼靑天傲晲一世則未易以優劣論人當在逸品上矣今大宗師吳公以耆徳重於朝凡執事者一一十十皆眞人聲光赫奕非下士所敢仰而望且何以測而識之哉卿已矣論者獨以繼文學公異時或無用之用諸葛𨿽死尙能動卿其有不亡者在今已睹其兆是爲卿誄不凡哉至正乙酉暮春之初句曲外史造首爲章心逺書一通予將屢書之以識四海之公論如此非張雨私之而獨阿之也

此予之狂言心逺乃棄於無用之所一展對間旣重故人之思而一載之內云嶠陳君以卑位往彥輔張君以際遇往獨存者卿耳雨爲無用重識

卿向畱吳篤斯文契誼數相從已而還山中詩文日以精行業日以髙且謂予曰今【闕】璽書【闕】往杭之佑聖觀子幸一來豈料卿遽歿於山中也鄭無用出杭人張伯雨所爲之誄三讀其文而悲之若卿者方且於古之博大眞人遊於太防之上夫豈言語文字所能贊美也哉鄭元祐識

有元故薛君思永配倪夫人墓銘

至正十年夏儒薛毅夫葬其太夫人倪氏於信之貴溪縣同耕原其友臨川危素方在史館屬其外兄桂孟書其世出言行欲來求銘居亡何汝潁盜起道路隔絕後一紀始克航海至京師以請於素不敢辭也案夫人諱端眞姓倪氏其先在南唐時有信州雄石鎭鎭遏使官至銀靑光祿大夫奉化軍開國侯父恕軒先生某母薛氏生至元二十七年八月時見北斗光燭於庭父母異之年十九歸同裏薛君防思永其字也君之父晚有足疾不良於行扶掖起居供饋飲食必身先之父或謂之曰宜自讀書不煩爾也對曰奉親餘暇方是讀書之時上有大母夫人復從容曰妾當親爲治具以養曾祖姑爲學不可廢也君有父喪慟哭過哀人不忍聞懼傷大母之心旣葬則哭於他室夫人開釋之終莫能止每見大母則歡然攺容服除竟以憂遘疾卒曾祖姑方涕泣慮無以爲葬夫人乃盡出嫁時衣服簪珥以爲棺槨他日撫二子曰汝大父嘗窘於徭役亦不知遽至於貧惟日夜望汝成人以興吾家他日得從爾父於地下足矣哭幾至絕由是堅苦自持蠶桑紡績得繒布奉曽祖姑余以資敎子之費子旣長則又訓之曰人多言汝勤能鄕學使汝父及見之喜當何如輒嗚咽流涕曾祖姑喪伯祖姑議均財治具夫人請曰所積緇銖豫備之矣人尢以爲難能歲時祭祀必躬視俎豆無違於禮至正八年十月戊辰得疾越五日戊申歿得年五十有九子男二毅夫其長也次余祥先卒孫男一人薛氏之先亦仕南唐爲司徒乃徙貴溪之漸步裏五傳至宋朝奉郎尙書駕部員外郎上防軍昌弼又六傳至修職郎金溪縣丞玠君其曽孫也兩家俱著族云銘曰女婦之徳由敎而明維薛曁倪世有簪纓婉婉令容訓戒是承爾行之孝爾莭之貞鬱鬱松栢原曰同耕爲善之徵被厥云仍通奉大夫參知政事同知經筵事提調四方獻言詳定使司事臨川危素譔中奉大夫同知太常禮儀院事鄱陽周伯琦書

藏經銘【有序】

北斗道經一卷故太史淸江範槨所書貴溪薛毅夫奉而藏諸禹穴承母命也母倪姓諱端眞世大族生於至元之庚寅生之夕父母睹北斗光燭於庭故長而事斗極防日誦其經年十九歸薛昶氏昶早卒時甫三十孀已卓偉訓毅夫詩禮爲名士毅夫一日過淸江謁太史告以故太史爲書經俾之歸遺母母得之喜回比夜夢汝執經我側今致此非偶然也吾百年後可藏諸名山愼勿忘曁毅夫大母喪乃上防稽詣禹穴藏經已而屬太史氏襄陽張翥爲之銘銘曰禹陵之洞陽明虛中閟玉匱遁甲圖孰敢窺之神所䢐有孝子毅精誠孚斗七宿經史槨書黓攝提月在如翥也作銘古作模歷厥世百文弗渝後有道者其徵且

鶴齋隠居浮海至京師爲其母夫人請銘於中書參政危君旣得之復來吳謁予求篆題並以翰林承防張君所作藏經銘求予古篆恐難其書賦三絕句以請予嘉其篤孝卽書以貽之仍次韻爲答時至正癸卯季春上吉也老友鄱陽周伯琦上

蓼莪報徳自難忘浮海飄然一葦航萬里得銘如見母何慚蛇蚓助餘光

陜郊古句人爭誦義訓猶知敎一經慈範堂堂傳百世故應玉樹長階庭

共望江東日暮云吳門六載對殘春論文何日同尊酒但恐詩成泣鬼神是日書於寓館之交翠亭

瑛公住持隆敎寺疏

方外交【闕】

玆審石室書記瑛公住持昌國州隆敎禪寺凡我與交同詞勸【闕】

處西湖之上居多志同道合之朋歌白石之章遂有室邇人逺之嘆第恐大瀛之小剎難淹名世之俊流石室長老禪師學識古今心忘物我江湖風雨飽飫諸方五味禪捧喝雷霆顯揚聖諦第一義掃石門文字之業傳潛子書記之燈鈯斧旣已承當瓣香湏要著落望洋向若不難浮尊者之杯推波助瀾所當鼓烝徒之楫卽騰闊步少慰交情開法筵演海潮音神龍拱聴向帝闕祝華封壽象教常隆至治元年十二月日疏松雪道人書

薌林居士防希貢

山村逸民仇逺

北村老人湯炳龍

巴西鄧文原

婺胡長孺

吳興趙孟頫

西秦張楧

楚龔璛

紫霞道士馬臻

長沙馮子振

燕山貫云石

吳張淵

句曲道士張嗣顯

浦城張懋卿

覽道人王壽衍

遊仙詞捲

向嘗次韻信都趙君季文父遊仙詞亡友虎林張君伯雨父見而愛之亦嘗倚韻以屬和昆山淸眞觀道士兪君復初伯雨愛友也寫所和詩以遺復初復初今年冬欵予於吳郡之城南乞予寫昔所和合張君之什並藏之江空歲晚朋友間能詩如伯雨寥寥絕響因寫舊作不能不興感云耳今年至正二十年庚子嵗之冬也遂昌鄭元祐明徳父

金碧樓臺瀛海東娉婷仙子下瑤空聖凡千古無窮事都在鸞笙一曲中

藹藹身中三素云朝暉出海共氤氳桃霞沐雨輕勻面柳浪含漪細織裙

鳯麟洲上水煙分女伴同祠李少君防定易遷宮裏籍步虛擕手踏紅雲

煌煌珠樹四時春樹影玲瓏月滿身理罷玉笙朝斗去就中誰是避秦人

云旗阿母降珠庭母爲雙成欲授經塵世登眞無要訣藥囊辛苦貯參苓

才炊松屑飯胡麻又見蟠桃一度花不爲靈姝工服食金盤那得棗如瓜

窈窕溪眞十二仙靈犀分水夜長然珠宮每按皇人筆防較靑瑤第幾篇

寶髻駢云誰最髙花間行數舊栽桃笙洲月出星宮近騎著神魚舞翠濤

紫皇親駕按寰瀛又見鯨波徹防淸仙籍不能無謫降塵緣敢恨有虧成

欲采靈芝敢後期遊魚千里費尋師不因悟得長生著一局才終未了棋

明徳遊仙詞十首用天柱山傳來依韻繼作雲林道契者觀之亦足以自拔於埃矣雨上

白玉之盤滄海東蒼蒼下視逺如空請看端正山河影不滿坳堂杯水中

鴻寶枕函云積疊芝臺鑪火暖氤氳子能試喫靑精飯我亦聊書白練裙

夜久扶桑海色分珠宮望拜赤龍君洞庭未省君山在元是昆侖小朶云

藤蘿石上防長迹金粟圖中見小身抖搜幾重衣裓看情知不染散花人

厭見霓裳舞廣庭罷看三十九章經道人腰著金雅觜自向松根洗茯苓

左股淸池足漚麻池中肥水是松花早知魏帝一丸藥肯信東門五色

恥作深山服食仙伐毛洗髓固依然木蘭墜露研朱寫只寫南華秋水篇

腳防琴生三尺鯉袖中阿母一雙桃別時勞動淩波韈爛月如銀曬夜濤

眼中自小薄蓬瀛日月雙飛下始淸玉几明牕塵彷佛定知艸創大丹成

玉格金科自有期赤城何待逺尋師壁梭也應爲龍去樵斧如何只看棋丙戌四月廿日靈石山登善精舍寫銀濤萬里海云東只泛靈槎上碧空仙女踏歌星影裏老龍吹笛浪花中

金粟天髙碧殿云鏡中空影夜氤氳白鸞樹下三千女一色龍綃玉雪裙

令威化鶴已千春華表歸來是後身城郭悲歌荒塜在到頭應愧學仙人

白鶴下啄瑤艸庭道士夜讀神農經問之長生有寶訣授以松根千歲苓

溪水流香飯熟麻洞中千樹玉桃花金盤日日飛仙供勅賜安期海上

郁蕭臺上會羣仙龍燭飛光曉夜然玉殿歸來環佩冷白雲猶防古苔篇

麟州宮殿五云髙夜赴瑤池宴碧桃借得仙人紅尾鳯月中飛影拂波濤

鈞天按樂在蓬瀛手把芙蓉朝太淸一曲霓裳羽衣舞仙家只數董雙成

長生誰解問佺期黃石空爲孺子師何似山中閒日月松陰自了著殘棋遊仙詩遂昌其最優乎貞居仙去不可復得淸眞兪君復初請予和之以繼二妙之後其知言乎昔揚雄作太曰後世有揚子云必好之蓋謂作者非難知者爲難也復初舊有能詩聲予故喜之遂爲賦此但不可與不知者言耳太原郭翼識

予防侍貞居張君淸節吟詩寫字皆從漸摩中來貞居已矣予方泊化宮超然有退隠志且辟穀有驗偶過玉峯淸眞觀道士兪君出示貞居所繼明徳鄭先生遊仙詞十首明徳復書舊和季文趙君倡句於卷上誦之使人毛骨翛爽予𨿽不敏思貞居昔日之好而明徳又吾老文伯也敢不援筆續貂超然之士能無賞音時至正辛丑夏六月初吉益易道人陸大本頓首【徳中】

昆侖之墟渤海東下見一壑涵虛空夜深印出千江月何處靈光恰正中

秋水爲神气吐云蘭田種出玉氤氳湘妃爲我紉蘭佩雅稱靑霞襞積裙

每憶貞居語夜分深期仙迹寄茅君詩篇今落江湖手空向晴牕檢白雲

圃蒼洲日日春含胎鏈骨漸身輕良宵防宴飛璚室回首淸標惱殺人

元命眞人謁紫庭三晨授我蕋珠經不知世上長生藥歲歲松根珀化苓

搔癢仙姑本姓麻羅家蕚綠女中花阿環空向劉郎拜不似孫鐘學種

十洲麟鳯引瓊仙喙角連金曉夜然月底素琴調玉柱斷時續紫煙篇

雲牕霧閣遇情髙三度能偸幾个桃欲把瑚都釣起六鼇海上駕雲濤

蓬島方壺萬里瀛神仙骨格自然淸翻然直到三淸境辟穀元來是小成

長生小訣問安期大道湏尋向上師一粒黍珠靈寶气橘中只看二翁棋

霞光閃閃五云東樓觀巍巍照碧空忽報夜池催賜宴翠鸞飛景月明中

縹緲仙山五色云玉眞飛佩度氤氳不應名字題仙籍猶著唐家舊賜裙

一會仙凡兩地分雙雙條脫賜羊君如何窈窕巫山女只作襄王夢裏云

洞艸巖花處處春壺中日月鏡中身颷輪飛度麟洲水知是仙班第一人

松飄金粉落空庭石上淸齋玩易經應笑世人工服食滿頭垂白采參苓

塵寰擾擾事如麻恨我東風易落花阿母蟠桃才一熟人間幾度摘秋

璚樓十二亞相連樓上仙姝笑粲然靑鳥忽煩將逺意紫霞新寫寄來篇

靑童小隊鼓瑯璈仙子酣歌詠碧桃下視人寰才洶洶紅塵如海漲波濤

靑鳥銜書降玉京芙蓉金掌露華淸深宮無限情緣在不是神仙不易成

漢武求仙或可期仙人誰可帝王師山河百二功成在不似松林一局棋至正庚子十二月望磧裏釋淨圭書鸞書趣燕五城東下視星辰在半空行過瑤臺重回首玉淸更在有無中

虎豹耽耽守帝閽銀灣水气曉氤氳石橊花下霓裳隊競染香雲制舞裙

城闕芙蓉曉未分身騎金虎謁元君靑童不道天家近笑指空中五色云

三十六宮宮內春回頭卻憶夢中身帶將一个城南樹去謁仙家十八人【家一作班】

飄飄天樂下珠庭又從麻姑降蔡經麟脯鳯脂皆可嚼長鑱何必斵松苓【鑱一作生】

溪頭流水飯胡麻曾折璚林第一花欲識道人藏密處一壺天地小於

不到麟洲五百年歸來風日尙依然穉龍化作雪衣女來問東華古玉篇

春宴瑤池日景髙烏紗巾上插仙桃長桑樹爛金雞死一笑黃塵變海濤

髙駕飇車過大瀛神官報道褚三淸新裁鵞管銀簧澀一曲云鼓未成

天府官曹夙有期金盤玉粟賜漁師一彈指頃天【闕】近始悟三生石上棋此予方外生兪善追和張外史小遊仙詩一十解持稿來予小能加防讀至長桑樹爛金雞死座客有繞牀三叫以爲老鐵喉中語也又如一壺天地小於𨿽老鐵無以著筆矣故樂爲之書至正癸卯春王正月上日鐵龍道人在玉山髙處試奎章賜墨書

曾訪雲英弱水東霜石臼滿如空只今身外都無物顚倒乾坤子夜中

一碧桃花似白雲望中仙气日氤氳雙成未脫煙霞習卻染石橊爲絳裙

湖繞黃陵夜色分娟娟孤月照湘君夢中只說經行地今過陽臺不見云

九還丹就气長春身外方知別有身裁涉凡塵便多欲文君莫怨白頭人

風落長松子滿庭胎仙飛下防丹經世人來問三天事自傍云根劚茯苓

瑤簡璚文似白麻案頭手集雨來花中間盛說仙官去不似人間代及

瑤池阿母宴璚仙玉齒微微笑囅然應笑有人思獻納退朝空檢白雲篇

碧落風淸鶴背髙髩花飛下武陵桃湘江亭上山如鳯想見仙王夜聴濤

麻姑飛佩入方瀛三見蓬萊淺更淸漢武不曾離五柞翼生毛羽幾時成

樓船何負始皇期黃石曾爲漢相師世有嬴劉莫相托商巖山下好圍棋

西皇春宴百娉婷玉碧桃花滿洞扄自飲一杯璚屑露東風吹夢不曾醒

銀河淡澹月輝輝洞艸巖花夕露微笑蹋靑鸞作龍馬九天涼動五銖衣

云幢煙節紫霞裾齊馭泠風集步虛若愛人間塵一防長門又屬漢相如

雙成今是五云仙得奏長書玉帝前天上星河春似海人間風雨夜如年至正壬寅春三月五日過昆山雨畱淸眞觀主者兪復初出示句曲張外史遂昌鄭先生及郭義仲陸徳中所和遊仙詞誦再過神气超然殆與諸遊仙笞鸞鳯相下上碧寥間也因記憶早歲侍先君庫使在信州時嘗和郡經歷張率性遊仙詞四首今廿年矣人事變遷城池墟莽𨿽欲如曩昔賡歌之樂不可得矧敢覬遊仙樂之萬一者然句曲仙去矣而其詞存則出塵之句有足發予之淸興是亦一樂也復初因徴次韻就書舊作於後冀來者同賞鑑云席防山人王逢

遊仙賦

夜景兮幽寥蓮漏兮迢迢仰桂魄之嬋娟兮覽楡星之光昭鬢髮颯以風生兮露花灑其橘裪縱神爽之飛馳兮恣九天之遊遨予於是挈仙柰攜松醪挾偓佺之佳友兮拉喬晉之知交鳴赤玉之翠管兮吹鸞翼之叢簫駕八鸞之鏘鏘兮驂九鳯之飄飄淩太窽之虛柔兮羾天門之迢遙若乃予遊目以盻睞兮玉京之龍蟠獰龍威鳯儼前後兮靈卉異石縈列乎其門予乃且遊且詠再盤再桓會牛女於銀潢兮招仙娥於廣寒升霞步於八景兮覿天皇之璚顏淩紫氛之浩浩越金景之爛爛於戲噫此玉京之所以爲神仙之居而形槪之勝又不可得而徧觀也方其上璚樓著雄文傾沆瀣開霞尊彼偓佺喬晉一笑而相語曰諳三敎以一貫之者君也獨不聞乎天何言哉四時行焉之載於石經者乎又豈不聞髙明配天悠久無疆之載於中庸者乎且天體之不言而治猶仙道之無爲而成而天之所以黙運猶人心之所以經綸也今子違人寰憇髙天驅丰隆禦飛防載招搖之云旗環華采之翠幨毨棲鶴之霜翎挽毒龍之蒼髯縱逸興之遄飛兮極良夜之遊瞻是則吾友之致幸而有天道之不參耶予於是聞斯言也頓然悟廓然啟慨然而爲之歌曰繄渾天夫悠悠兮渺萬頃之一碧括羣下而無言兮固眞幾之嘿嘿凡纖滓不可得而畱兮實上徳之不徳又歌曰嗟大道之無私兮得其眞而故長人能同此眞道兮寄悠久於無疆歌罷星翻漢回殘月在樹鞭云鳯以來歸而作遊仙之賦歲甲辰十月旣望霅川錢孤云制

方寸鐵【錢逵篆】

方寸鐵志

吳門朱珪氏師濮陽吳睿大小篆習旣久盡悟石鼓嶧碑之法因喜爲人刻印遇茅山張外史外史錫之名方寸鐵持以過錢塘訪予於吳山次捨求一言白其所謂方寸鐵者余笑曰余方鐵石心取乖於世而子又欲乖吾之乖乎𨿽然古之豪傑修巳治人者必自方寸鐵始黃金白玉可磨此鐵不可磨也予以是鐵印諸金玉銅銀犀象使佩之者皆無愧於是鐵外史氏心印之敎行矣吁豈直求工於刻畫無戾夫古制也哉今一妄男子釋蹻起閭巷取封侯印如斗大印咫尺書驅使帶申百十萬如金翅鴞逐百鳥無一敢後者金斗之權重矣哉吾不知果能爲天子剪狂冦佐中興爲生人開太平無愧於汝鐵否則徒以苟富貴不至腐屍滅名不已使得珪方寸鐵印斯可以防金斗而壽榮名矣珪或爲今將軍刻符印其亦以是告之至正十九年七月八日李黼榜相甲進士今奉訓大夫江西等處儒學提舉會稽楊維禎志並書

方寸鐵銘

婁東朱珪字伯盛工古篆籀文其於六書之義考之尢詳嘗以餘力刻印章則爲吳中絕藝間遊錢唐遇句曲張外史名之曰方寸鐵鐵以諭其能堅其志操期以進乎道亦若桑國僑志於鐵硯之鐵云𨿽然科斗書廢已久必以篆籀爲師法漢而下不在論能復其古其庶幾朱君乎朱君與予相遊從嘉其志操之日堅今年予來玉山中驗朱君之書法益有進是猶張旭悟公孫大娘之舞劍器也見其刻玉石如切泥則又若漆園氏誇庖丁解牛而得肯綮也張旭得於劍舞庖丁得於解牛吾知朱君得於書而悟外史方寸鐵之防矣遂述其事而爲之銘銘曰聖人作人文開龍馬出滎圖來神農氏尙結繩民弗犯俗龎淳史蒼頡肇有制譬孳乳乃曰字越夏商歷周秦科斗廢篆籀臻漢而晉書變作唐風媮政日惡曰逮今邈寥寥事刻畫昆吾刀鐘鼎隳石鼓頽心太古婁朱珪至正庚子夏四月廿六日河南陸仁造

方寸鐵頌

繄方寸鐵嫓昆吾刀遊刃發硎妙契縱操六書奧防探賾捐勞史籀秦斯作則孔昭翔鸞翥鳯騰龍騫蛟爲印爲章珪璧麗霄文苑藝林世賴崇褒我頌匪私永言弗佻庚子八月十六日淮海秦約

方寸鐵詩

朱君手持方寸鐵橅印能工漢篆文並剪分江龍噴月昆刀切玉鳯窺云它年金馬湏承詔此日雕虫試防老我八分方漫寫詩成亦足張吾軍至正辛丑八月朔平湖艸堂寫隴右邾經上

袖裏昆吾一寸鐵江南碑碣萬家文玉符金印雲臺將大篆煩君爲勒勲雲間陸居仁

十年兵興徧天下名山大澤罹野火野火燒盡秦漢碑咸陽鬼哭無人打故人吳睿業篆好古乃有如珪者妙刻金粟道人章尢精白描桃花馬金印徒聞大如斗零落當時建章瓦君不見黃山仙鶴伏靈芝北海文章長髙價武夷山樵者錢惟善題於海嘯軒

方寸鐵歌贈伯盛朱隠君

人心何危患多岐方寸之鐵貴自持百鏈耿耿明秋暉彼柔繞指惟詭隨朱盛剛勁眞吳兒法書鐵畫逼秦斯晴牕握管儼若思學成變法出愈奇鐵耕代筆如神錐用之切玉如切泥孤忠不愧月食時淸便更賦梅花詞元祐黨碑我所非驢鳴犬吠我所嗤雕虫小技同兒嬉屠龍妙割嗟奚爲盛乎盛乎知不知北南車書復復來中興定勒磨崖碑大書深刻非子誰至正十二年歲次庚子夏六月初吉天臺氏學者元鼎書於白蓮桂子軒

靜寄軒詩三首

靜寄軒中無垢氛硯苔滋墨气如雲匣藏數鈕秦朝印白玉蟠螭小篆文

獨行應如魯獨居心同柳下孰云迂從敎鄰女衣沾濕試問髙人安穏無

身似梅花樹下僧茶煙輕颺髩鬅鬙神淸又似孤山鶴瘦骨伶仃絕愛憎雲林子

謝氏石屏

巫峽雲濤石屏志

按防州水經巫峽乃杜宇所鑿以通江水峽有三曰西曰巫曰歸袤七百里兩岸防嶂連崖隠天日至夏水漲沿溯阻絕舟人朝發白帝暮扺江陵歷一千二百里𨿽萬犇馬不逾其疾也春冬時素湍綠濤涵暉倒景絕巘懸崖飛灑瀑布稱爲奇觀予生未入蜀徒於志籍慕其形勝之奇且吳江謝某氏出石屏一具文有峯十二云影蔽虧如輕練厓根怪石如犬牙石罅濺波如馬駛余因命之曰巫峽雲濤某旣受命遂謁海內名人作籀文書石之顏無幾何日又以志文請於予予因有所感也林中有地峽外無天此唐詩人語今全蜀形勝越在化外梯航隔截峽之所開者四千餘里雲濤蕩激人虎相半予𨿽老弔古之心尙思見時平案山經勘水志登岷峨訪所謂巫山十二浮薄靑雲杪者直造陽云顚尋宋玉所賦之像回舟泊瞿塘口觀像馬釃酒江流歌坡仙灔澦辭某者亦能從予否果爾歸視屏文不在峽矣至正乙巳春三月十日會稽抱遺老人楊維禎在雲間小蓬臺試郭玘墨書

踏莎行賦巫峽雲濤

雪練橫空箭波崩岫女媧不補蒼防漏何年鑿破白雲根銀河倒瀉驚雷吼羅帶分香瓊纖擎酒鎖魂桃葉煙江口當時樓上倚闌人如今恰似靑山瘦吳興王國器

煙外斜陽雲中逺岫翠眉輕補胭脂漏【見南朝侍兒錄】回波都是斷腸聲斷膓更聽哀猿吼暮雨凝愁朝云滯酒餘懷遠寄湓江口世間木石本無情如何也似離人瘦七月之望曉起試筆用前韻同賦蘇大年

石理庚庚有至文江濤鼓浪忽蒸云鬼神不露雕鏤巧那得陰陽一綫分遂昌鄭元祐

巫山十二多雲雨暮暮朝朝怨神女江流峽束捲奔濤幾防芙蓉隔洲渚白雲自飛明月髙黃牛灔澦爭雄豪峽口猶思弭徵櫂霜寒夜聴驚猿號君家石屏何處得防造化春無迹卻憐宋玉老多才望斷陽臺楚天碧河南陸仁

木落淸江帝子悲陽臺雲雨是何知哀猿啼到三更月猶憶巴人唱竹枝扶風馬文璧

山靑靑兮欲雨谷窅窅兮生云望楚臺兮何處歸將賦兮屏文吳僧景芳【仲聯】

謝家綠玉屏不琢龜甲形方若陟釐紙粉縹帶苔靑秀深庚庚絕文理十二巫峯橫隠起芙蓉照影立亭亭逺落巴江一江水素湍洶湧翻綠濤長風吹云白月髙三峽瀑聲滿人耳个中獨欠孤猿號胡僧謾有金壺汁灑向素縑圖不得女媧鏈石作五彩染料應無此色此石產景由天工略假石人磨削功石色欲盡玉色起沈沈天碧涵淸空君不聞大食貢石瑩如玉中有奇松四時緑六月涼風捲翠濤瑟瑟秋聲戰空屋又不聞楊家古屏刻水晶中有爲云之美人海綃衣裳爲煙霧姓名自語非眞眞二物化去固已久價重隋珠難再有君家寶屏獨在世勿落忍人豪奪手我聞故人楊鐵仙束帶拜之如米顚起來發狂捉鐵筆醉墨寫入靑瑤鐫何日乘舟上魚復喚取巴童唱巴曲更借丹丘粉墨屏對案巫山眞面目予嘗往震澤聞松陵謝氏伯仲賢而好事而予水仙之舟未得一造其所今髙君叔彬攜此卷至別業求題且知楊鐵厓亦到湖上由是益知其賢而好事故制長詩一篇寄題寶屏他日或飯君薔薇花下幸出此爲張本云至正乙巳七月廿一日金粟道人顧阿瑛書於合溪別業

記巫峽雲濤石屏後

右吳江謝氏家藏石屏一文爲十二峯雲气水勢浮薄鐵厓楊先生名曰巫峽雲濤並爲志吾友髙彬氏以軸之縹者謁予言予嘗得耳目之所睹記有所謂川石屏者潔若素練左右木兩章枝榦參錯木身微紺一二采石坡陀際水右映帶逺岫若在天外絕類洪穀子筆客曰凡吾所見有若董北苑僧巨然陸道士者嘻扶輿淸淑之气被於物盤礡郁積猶足以爲文況形人而備萬物之理獨不能自文乎蜀故多美石九州之名山川寓形若此類者眾矣惟其不爲賞鑑者所采往往不世見是石也遇其人而又假諸文以傳玆非其幸與石韞山川之文以之而凝巫陽終南廬阜可也或者以爲若董若巨若陸者人假物乎物假人乎必有能辧之者會稽縣文學吳興錢震記【字士修】

無錫華氏貞節春艸二卷

貞節堂記

予昔忝朝迹與修遼金宋三書見舊史所載忠臣孝子義夫節婦未嘗不起慕起敬玩繹再三然後筆之於冊惟恐或有缺遺蓋以其有關於人倫風化也旣成書乞謝而歸閒居裏中有嘗與予同僚者前婺源州判官華君伯成偕其從子幼武過予問無恙外幼武拜且言曰幼武不天先子由都功徳使司都事以疾謁告而歸卒於家時幼武年未及齓母陳甫廿有八銜哀茹痛勉畢喪事母撫幼武泣曰吾不幸喪吾良人幸而有子葆養而成就之俾不墜先業吾之願也其自誓如此後廿餘年始終一節鄕裏亟稱之相與具其事於州若府州若府上之江浙丞相府風紀之司如所舉遂聞於朝至正二年二月命下旌其門曰貞節華婦陳氏之門裏曰旌節裏一日母謂幼武曰向也吾自誓時嘗指爾言是藐焉者其能有立乎指室廬田畝言是輪焉井焉者卒能守而不失乎指所樹桑與梓言吾獲與遺孤見其愈久而愈茂乎皆未可知矣不自意式克至於今日惟爾之身齒壯而嗣蕃吾抱孫焉爾宅爾田不廢且有衍桑之植加多梓之材益偉可不知所自哉庶幾念其始圖其終而父爲不死矣幼武謹受敎退則以旌其門者名其堂曰貞節求學士大夫表章之今翰林侍講學士黃公溍辱爲之銘獨未有記其事者今以季父獲奉周旋敢再拜以請予旣嘉華婦之節幼武之孝重以伯成夙昔之好因不復辭考之西漢治郡有聲者非止一人其爲政寛猛異施而同歸於治蓋因時之宜而捄其焉潁川俗號難治其始也彊宗大族相與爲姦欺前二千石莫能制則爲缿筩鉤距之術探其姦而窮治之旣而朋黨化爲敵仇而俗尙告訐矣於是繼之者病焉則爲立學官導以禮讓而又詳其條敎人便安之最後黃霸至郡因其迹而大治其終也孝子弟弟貞婦順孫日以眾多郡守聲名聞於朝廷身蒙爵賞馴致大用列於史傳至今猶想望其風采嗚呼休哉無錫吳泰伯延州來季子恭讓之地也世道日趨時不古若缿筩鉤距無亦嘗爲長民者累與令其民類無爲之感制者誣陷斥訐習以成風政是以駁民益以難理此非爲條敎興禮讓相帥以孝弟貞順之時耶方今重守令載筆者有待於良二千石久矣吾聞華婦貞節幼武亦爲克孝甚矣有關於民風也誠有善勸導人如次公者焉必將自華氏母子始若夫母訓之嚴家道之正則幼武前所言信而有徵因以記斯堂並告夫今之長民者至正九年春正月望日嘉議大夫禮部尙書致仕幹文傳記

注缿胡講切如可受投書筩今官受密事筩趙廣漢守潁川爲缿筩受吏投書其後民相告訐若今之盛錢筩可入不可出者又廣漢善爲鉤距鉤距者如釣鉤之有距吞之則順吐之則逆使人入其術中而不能出以鉤索其隠情也距雞距也凡刃鋒倒刺皆曰距亦作鉅又酷吏傳投銗音胡江反義同而字以金

貞節堂銘【並序】

節婦陳氏無錫華君子舉之室也子舉弱冠登畿未至立年而遽不祿節婦年甫二十有八自誓靡它今三十有五年矣節婦旣老而子舉之遺孤幼武亦克自勵爲佳士有司旣表其門曰旌節之裏幼武復扁其居曰貞節之堂徴銘於予蓋凡可以顯其親者無不爲也銘曰婦不二夫人道之常節至於苦亦何可長惟甘於節百年一日恆其徳貞斯婦之吉行修於家匪靳人知扶善導民是在有司爰旌其門表於州裏華榜大書彤管有煒化行俗美比屋可封罔俾柏舟専美國風我銘斯室光昭令譽壽考惟祺永保貞固前史官黃溍譔

貞節堂後記

都功徳使司都事無錫華君之室人陳氏年二十八喪都事君君歿更三十六寒暑而夫人亦已老矣至於是而都事君之資產薄者厚遺孤幼者壯孫且授室則夫人之老可知裏父老以夫人之貞節至於是則可以暴著於天下矣乃悉其所見貞節之實言於有司有司爲表其門曰貞節云下其事於無錫州州爲表其門曰貞節云都事君少年有大志一旦捐妻子北上以才名見知諸公間當國家崇尙佛乘徼福受釐之時都功徳司所由建職當奏事上前密邇淸光其貴顯無難者顧乃抱病南歸無幾何而不祿方歿時有孤幼武裁六歳夫人之爲女爲婦皆大家能痛自刮磨富驕華旣大族中表內外無慮百數人夫人哀死事生𨿽纎悉必中軌度敎其子使之循循雅飭委已於學夫人每帥婢媵績紉紡時節晝夜有恆式不少置幼武旣長則時勸其母且少休夫人曰民勞則善心生季孫母吾師也幼武齒日長學日進思所以奉其母者無不至於是扁其室曰貞節堂嘉議大夫禮部尙書致仕幹公爲貞節堂記其於夫人潔白之懿行堅凝之苦節稱頌贊述蓋已無乎不備然而幼武猶屬堂之後記於遂昌鄭元祐今夫馭車以行陸操舟以涉川其始也有兢愼之心無銜橛之患何往而非安坦之途及乎中道操者肆馭者倦而始有不虞矣故曰行百里者半九十今夫人之粹徳懿行𨿽稟於天者使然要自都事君之歿三四十年之間終始一揆其於貞節固將照映今古幼武之於斯堂也每於嵗時率其親友奉觴再拜爲夫人壽其驩欣悅懌之意上有以禆民風下有以範薄俗夫豈易易於言者所能旣哉昔李文公傳髙女楊烈婦屬辭不愧史遷今公之記斯堂也何以異乎若夫後記之作則歐公之門有徐無黨在幼武字彥淸至正九年春二月記

華氏貞節堂詩序

華常之名族也貞節堂則華氏母陳夫人所居也華氏固名族至子舉尢雋茂明爽以薦舉受知武宗朝得出入宿衛左右未幾授功徳使司都事又未幾以病告歸歸五月而卒得年二十有六陳夫人其配也夫人旣畢喪遂矢死不忍棄華氏當都事君卒時夫人年甫二十八人皆難之夫人鞠躬盡瘁撫其六嵗孤幼武閔閔焉以望其成育其𦇤負女二人孳孳焉以待其長而勤勤焉以綜理其家事恆恐墜失以遺死者羞如是者凡二十年而志愈明操愈厲人愈信之不疑故其事得以白於官以轉聞於朝廷朝廷下有司表其門曰貞節幼武於是思有以昭寵光而怡慈顏爰作堂以事夫人而以其所以表其門者名之朝之名公卿與四方之賢士咸謂華氏有賢母子乃作貞節堂詩以稱道其事而屬序於祁祁謂詩之有系於風化尙矣昔吾夫子取當代列國之詩而去取之苟有能守節服義以自著見者咸得收錄不在刪逸之數當是時周室𨿽微而先王之遺風余澤尙存而未泯人心世道去三代盛時尙近而夫子乃拳拳焉於是乎取豈非其有系於風化者大與去古愈逺人心之漓世道之降日益甚於此有人焉能爲人所難爲以暴白於世則士君子且將亟亟稱道以成其美而況乎有若陳夫人者以防防一婦人而能守志厲操保全終始使死者無憾於九泉生者有賴於永世夫豈非士君子之所宜嘉稱而樂道之者哉吾嘗觀世之人尙聲色事遊燕治一亭一圃以自娯樂而好事者且巧飾遊辭過爲虛美以誇大之而況斯堂之美之實哉𨿽然詩之作不作於斯堂固無與焉然使善觀者於是而有感焉則羞惡是非之心油然以生而貞節之風可以次第而起夫豈非人心世道之所賴耶吾故以爲斯堂之詩其所系者大故爲序之至正十有一年嵗在辛卯秋七月旣望承務郎前江浙等處儒學副提舉茶陵李祁序

無錫華節母贊

華婦陳氏早失所天被服斬衰寅奉幾筵嵗歷三紀涕泣漣漣撫其遺孤保厥宅田哀動鄰里遵禮弗愆旌門著令徭役斯蠲相爾貞節壼範克全太史述贊百世其傳臨川危素

貞節堂詩

淸風被芳甸白日照華堂堂中有令母孤貞厲冰霜紅顏忽已萎白髮壽而康方伯陳懿範熙朝錫褒章凱風傷衛母柏舟誓共姜皇皇太史書千載同耿光宣城貢師泰

貞節篇

齊姜爾勿嘩衛姬爾勿諠屏爾妖以艶聽我貞節篇貞節出東南髙門矞云連門上縣大字勅書下天邊門中建大宅堂宇何穹然幽窗疏而閒燠室靜且便琴瑟旣不禦絲麻仍在前嚴嚴白髮母膏沐久棄捐趨庭子若婦婦順子更賢愉顏奉甘防禮節能周全淸晨具殽飡烹膾赤鯉鮮母乃太姬裔丰容比飛仙皇畿功徳府夫子贊其權中道折比翼寒霜凜炎天臨河洗紅妝對日摘金鈿何以諭貞心南山石非堅嵗運忍推攺於今三十年天道有顯報母壽名旣傳作歌在京師庶以風八埏臨川曾堅

髙堂南面錫山靑華發孀居自弱齡閨閫艱難懷苦節朝廷旌異播芳馨靈椿晚映流蘇幔萱艸晴曛翡翠屏玉雪諸郎勤孝養坐隅猶著史官銘蘇塗金

錫山有荼還可茹錫山有蘗誰云苦人生最苦定何如試聽我歌歌華母良人早嵗事君王可憐玉樹防凋傷春天淚灑梨花雨秋夜魂消蘭葉霜三十餘年眞苦節兩髩靑絲已成雪紫誥金花聖主頒華堂翠榜名郎揭共姜自誓古稱賢誰能爲續柏舟篇何時升堂酌春酒載詠錫山爲母壽楊鑄

銀臺煙冷鏡鸞孤翠袖風寒竹色枯鳯侶去承天上詔麟兒猶是掌中珠渠渠已作舊梁棟井井寜虧昔豆區賴爾淮陽賢太守貞名得與古人俱晉安鄭元忠蓼莪廢已久南陔誰復論有美華君子扈從爰駿奔宮車蟄雷殷周廬列星分泛潦集秋雨霜風淡朝暾一朝忽遘疾首丘竟逡巡嗟哉未亡人號慕徹晨昏防防撫孤弱今者及抱孫淸朝樹風聲貞節旌髙門髙門非所願將使薄俗惇流光上箭千載靑史存吳壽仁喬木錫山陽髙門華氏堂卜鄰師孟母自誓比共姜桂樹春長好萱花晚更芳千年劉向傳竹帛有輝光浚儀趙賢

春艸軒記

華爲毘陵望族都事君子舉初以才薦得宿衛武宗朝勤敏靖防著稱環列一命爲功徳使司都事居亾何告病南歸歸五月而卒年二十有六夫人陳長君二歲而寡一子幼武三嵗二女復幼乃自誓不再適屏膏沐躬饋祀其事舅姑盡敬養之孝其待姻族盡惇睦之愛其治家業盡艱難之勞使都事君之緒有引無替而是藐諸孤敎撫成立爲賢子子復四孫皆嶄嶄知讀書歳時奉觴前爲壽夫人神淸气彊宴怡以樂州裏父老相與嘆美爲狀其實有司以聞於朝後至元二年中書表其閭有司因名之曰旌節裏嗚呼天於貞賢之報信必至此而後申之也惟幼武毎痛先人之早世其嗣續幾絕微夫人將無以至於今休乃構堂曰貞節軒曰春艸堂則夫人居之軒則防武奉親之所周旋也於是翰林黃公晉卿爲銘於堂顧謂是軒不可以無記來謁予文予觀夫天地之間芒然而生廡然而滋者惟艸爲多而爲物固微也方其土膏脈發勾坼萌達孰非春陽之所育輝光之所被而一寸之心亦得夫天地之心以生則是艸宜亦有報春暉之心矣彼葵藿之傾太陽君子謂其向之者誠而況人乎況於孝子慈孫乎昔孟東野發興於慈母之綫遊子之衣而致意於難將寸艸心報得三春暉之語深得古風人之防讀是詩者感孝之心蓋油然而生矣然以規遊子可也今幼武家居奉母雍容軒中而猶有取於此則其報親之心無窮期也無窮期也心果止是乎哉必也孝子潔白如雅之白華使其身立其名揚其親顯所以期於幼武者又在乎此不旣重且逺與幼武起謝曰然遂爲之書幼武字彥淸至正七年立夏日應奉翰林文字登仕郎同知制誥兼國史院編修官河東張翥記

春艸軒詩序

春艸軒者梅裏華幼武彥淸奉母夫人之所也夫人陳姓歸華氏甫五年其父子舉入京爲都功徳使司都事以疾歸而卒夫人誓守志不移後廿年朝廷從有司請爲表其宅裏至是夫人年已逾五十矣其事具今翰林直學士黃公所爲都事府君墓志銘及國子博士張公所著軒記謙客幼武所知其本末益詳一日夫人生朝與宴席酒半幼武舉杯至余以酒酹地爲餘言幼武生六嵗而孤賴吾母至今日今吾兒四人長者年且十八矣今日安得不爲吾母罄飲𨿽然吾又何以報吾母恩余聞之戚然感且嘆曰貞哉華母賢哉幼武也旣縉紳先生咸爲詠歌其所謂春艸軒者而幼武必欲得余文敍其所爲作銘意余舊讀孟郊詩壯其詞意其爲人甚偉而昌黎韓愈亟道其古貌古心至低頭拜東野若願交而不可得者然及觀遺史所譏棄置看花等語則其於榮名得失蓋淺之爲丈夫居一尉乃不克盡職或假設它吏分俸窘不自容又有如叢書所云者則注措施設宜與平生文翰若見稱於韓者不侔每令人惘惘至讀遊子篇始得其所用心曰忠孝臣子之大節觀水有術必觀其瀾郊之於母如此其肻不忠於君而怠於官苟於得失也耶然則韓子非妄說人明甚而二書之言近誣矣嘗試詠其詩僅三數十字而慈母之恩人子之念逺而邇壹而至婉而不詘春陽百艸天和周流出於人心之藹然不容自己者啟之一時而動乎百世𨿽金鑑竹函不足以寫其情殆所謂一唱三嘆有遺音者軼凱風而出其右矣竊恐後之人弗之能繼也今幼武乃能朝夕於斯酒食饜飫之餘炯乎其中質諸神而無昧推此志也其事當出於忠孝不使少有咈於其親之心百行有原而會通在是蓋有郊之譽而無其毀以今視古凡爲之形於聲詩發於翰墨類非妄說人者已余素喜古樂府正以其得性情之眞天機翕張浮慝不作用力少而感人多此古詩人之防趣僅存於千載之下者他日一有感觸客衣春艸尙能爲華氏賦之至正七年三月廿一日吳郡陳謙書

春暉美華孝子也

陽春有暉物其是依何獨寸艸春陽載輝菲菲芳艸沐沐春陽徳澤之漙寸艸之長子之於母其恩莫大鞠育成人恩等覆載兒之出矣念兒衣單爲縫爲紉惟恐或寒是意之微孰爲識者有唐詩人孟氏東野華彥淸父奉其母儀春艸名軒本乎孟詩嗟彥淸父嘅親早寡奉母斯軒飲酒伐鼓有孫在膝有孫授室兒在母前諸孫林立母喜謂兒爾父歿時天髙地厚防防孤安知今日孫又抱子是皆爾父積慶有此兒聞母言悲喜盈襟歌我聲詩以慰母心遂昌鄭元祐

春艸曲

春風如水流春艸生芳洲遊子有逺志居人無別愁居人伊誰華氏子不出庭闈奉甘旨可憐遊子萍相似春愁艸綠萬千里兒衣母綫春風吹春暉滿堂艸菲菲遊子歸來慈母喜階前鬭艸爭兒戲余爲太常博士歸田道出梁溪爲彥淸賦此於春艸軒胡助

同胡太常賦春艸軒辭

春暉庭下春云暖春艸軒前艸長短中有百嵗宜男花一色靑蚨綴枝滿靑蚨母子不斷恩艸有靈芝生孝門春暉照人春不老芝艸闌干芝有孫當時夢生芝艸綠瓊圃瑯玕棲別鵠孤兒日長艸忘憂錦防防兒如防玉春菲菲艸油油千金駿馬五花裘吁嗟兒兮無好遊銅駝陌上春風愁艸萋萋春杲杲遊子歸來在逺道庭前何以報春暉身上靑袍照春艸防稽楊維禎

春艸辭爲華君彥淸作

當軒不栽花只種忘憂艸栽花恐傷春艸根艸色年年爲親好東方日出艸霏霏堂上阿婆堂下兒兒來爲壽阿婆喜何用逺遊千萬里春艸種易生春暉報難極不將春艸報春暉且著春衣舞春日舞春日樂未央阿防壽隨春日長敎人愛殺雙蝴蝶嵗嵗飛來入畫堂臨海陳基

奉題彥淸壽母之春艸軒

風月無邊家慶裏滿庭芳艸綠芊綿謝家得句元非夢孟母遷鄰果爾賢沈橘井中香不斷樹萱堂北翠相連笑看書帶傳書種个个萊衣舞壽筵至正七年十二月旦梁溪道館書方外張雨

春艸軒詩

春艸軒前好花柳華君奉母來飲酒吹笙伐皷歌嬋娟華君奉觴母長壽吁嗟世人皆有母華母苦辛世無有髫年來登君子堂縫紩衣裳事箕帚結褵而後五見春君子去爲觀國賔尊章已老兒幼穉主張門戶在一身星霜荏苒嵗華變君子歸來命如綫文牕愁絕舞鏡鸞繡梁棲斷傳書燕晝日悲號夜飲泣萬感攻中百憂集忍哀茹痛彊自持顧防孤兒到成立孤兒成立稱華君能詩能禮兼能文凊溫甘防具朝夕純孝之名鄕黨聞徳音汪濊隆天咫桓表亭亭樹閭裏從此鄕人謂華君不有此母無此子華君拳拳返哺情四顧世上丘山輕升堂日誦孟郊句開軒手題春艸名春陽一日被百艸大叢小叢顏色好華君願作芝與蘭披秀舒英發天藻芝爲世瑞蘭國香采之擷之貢眀堂願言持此報春陽至正七年三月一日書於延陵驛舟汴段天祐

春艸何離離春陽何遲遲萬物沐膏澤百艸獨光輝光輝被下土天公本無私男兒生身長大賢知母恩未報何用兒爲何以報母手中綫冬溫枕席夏揮扇永嘉李孝光

母愛兒比瑤艸百花枝頭春浩浩結綠縣黎總非寶朝居目前暮懷抱頃刻相違作憂惱兒兮勸爾無出遊忍令母心日夜憂紉衣一鍼一度鉤鍼綫不比心綢繆兒嬉鬭艸拈春縷綠縟靑蔥不堪數楚人只解歌王孫萋萋乃有子母恩䢐徠松淇園竹人生長生勝他木千年萬年春艸綠右遊子吟一首按古樂府有遊子吟遊子吟貞曜蓋擬古而作彥淸要予賦春艸軒詩以實前序引中語輒爲題此而不敢易舊題云作序後三年七月二十日謙書

藿藿庭際艸皜皜陽春輝淑气播嘉澤勾萌悉榮滋化𨿽無言寸艸心自知嘗恐霜露零春暉報無時願言慈母綫永托遊子衣衣綫有零落母恩無終期

築室在近郊開軒面平岡前榮列賔友中房鼓琴簧防服及春日奉觴升華堂醴酒旣嘉防肴蔬亦芬芳流景𨿽易邁春暉豈能忘竭此寸艸心以慰母顏康永嘉髙明

龍庭華母長壽考卽所居軒種春艸寸心初存天地間百葉未與風霜槁艸之在山卻甚小慈竹淸陰防來好錦帷微動博山煙瑤池飛下西王鳥我嘗登堂拜母畢母言孀居二十七孝經論語親授兒好禮能詩見今日人生莫不知愛親君家歡樂難具陳烏鳶螻蟻方滿野膝前魚筍朝朝新客觴阿母母囑子有客有兒家不毀兒持壽觴客載歌白髮如新照谿水席防山人王逢敬題

春院多綠芳延綿蔚如翦何以比繁蕤靑絲染猶淺拂煙輕黛散綴露明珠時物正暄妍景光聿流轉親年當喜懼燕處貴愉惋益爲樹叢萱憂來庶能遣楊鑄靑藹浮江郭庭階艸色芳晨暉窗自綠春雨屐生香弱蔓牽書帶修莖矗劍鋩綿綿思道路惻惻念衣裳結搆懷東野安輿奏北堂豈須三釡養自可百憂忘地近延陵邑門旌孝子鄕殷勤張太史爲播五云章納新華軒結搆幾經春艸色當軒嵗嵗新曉翠溟蒙簾外雨暖香芬馥戶間塵金杯飲後慈顏悅防袖翻時樂意眞爲爾題詩倍惆悵天涯多少逺遊人陳逺

靑陽播淑气百卉生華滋光風一披拂藹藹浮雲暉幽芳澹露曉秀色含煙霏乃知造化心澤無停機伊人早失怙撫育仰母慈髙門賴扶植況復蕃孫枝淸時表宅裏巨扁揭華榱門軒俯平綠每懷貞曜詩念玆恩罔極欲報心無涯堂前樹萱艸堂下羅斑衣願言勤愛日永與莊椿期京兆宇文公諒

捲幔見芳艸芊綿如綠云庭階初過雨時復送餘薰晚酌映瑤席春衣迷防文感玆防物意益得奏殷勤宣城貢師泰

每誦遊子吟長懷孟東野寸艸媚春暉還如愛親者萊衣垂五采屢舞對幽芳搴簾窺秀色移履襲防香弱卉本無情猶能感滋植鞠育天地恩於人意何極嗟予違定省胡乃客天京念玆慈母綫愧爾獨含情塗貞叔良髙軒麗春景密艸暖含芳初葉苞新綠纎莖蔓紫纕垂風絢余采襲霧散飛香何能自榮美無乃借春陽但嗟有容質無以報恩光庶願承餘照不見委秋霜南陽謝理

春風艸色映池臺防袖將車奉母來澹澹淸暉沈幾席霏霏翠霧裛尊罍晴萱更向堂陰樹慈竹還從石上栽羨爾長吟東野句天涯遊子莫徘徊會稽韓文璵陽光麗羣植奕奕含春暉生長天地徳寸心乃其微躬何爲者父母養育之恩深其罔極欲報無窮涯堂中奉慈顏堂下舞防衣堂前生意足春艸長萋萋悠哉孝子心百嵗終不移王餘慶

母恩浩蕩似春暉孝子心同寸艸防軒上仍題東野句階前時舞老萊衣光風晝轉萱花合翠藹朝凝玉樹依嗟我京華成久客歸心正爾念庭闈合肥黃師憲艸有一寸心人有方寸地華君名其軒中有無盡意陽和徧九垓艸舞春風翠大視同一仁與我復何異情性本天然孝子心不匱願將華子誠永錫及爾類古燕督亢閻相如題

昆山水節婦詩卷

節婦傳

節婦李名惠蘇之昆邑人水徳之妻也幼専靜不妄言笑聞女以貞烈著行者則欣然慕之年十九而嫁嫁二年而寡卽屏去繁飾誓死以守義服闋里人爭以禮聘者至十數不爲之變媒氏則以言動之曰夫人年少而無子其如衰老無托何節婦毅然曰是誠何言夫天也天可二乎夫不壽子無有命也吾知守義而已安知其他若亟去無污我遂引繩自經賴有姊防之得不死聘者遂止洪武癸丑其宗以事系京獄同產當連坐邑吏之任事者以勢要之曰若適人則可存李氏後不然俱蹈禍無爲也節婦忿曰若然則禮義可以危急棄也吾志決矣𨿽萬被誅戮無悔也至或有勸其無以居孀對者節婦不之從一以實對上官告其行以聞得防送還家業已沒於官無所歸矣節婦依貸所親僦屋而居紡績縫紉以自給其兄姊之孤女嫁而寡者嫁而失所依者幼而未有歸者咸聚而食之閨門雍睦泊如也節婦年若干距夫卒已廿四年矣贊曰吾嘗觀古節義行事凜在人耳目意謂天地剛正之气流行乎兩間其鐘於人者固不以古今異也是何今之世獨無有哉李氏誓死以守義當流離顚沛之際言論慷慨益久愈堅毅有丈夫气謂非得天地剛正之气可乎彼朝哭其夫而暮志他往聞李氏行事而不之慙者無人心者也故爲傳其事以俟觀風者采焉

右昆邑水徳之妻李氏年少夫亾無子守義孀居𨿽貧窮患難防防無依而志益堅能爲其無所爲而爲可無愧於曹文叔妻令女也世之齪齪屈身苟活者可無愧於李氏也哉錢塘陳先生潛夫爲之傳而李氏貞節彰矣蓋潛夫學行卓卓少許可其言足徴於三復之餘並識於後丰城余詮題

水徳婦李氏節行詩序

彞倫風敎之所由始也聖人筆之經昭乎若日月之垂天而有目者覩矣然予觀乎詩二南之正王道得而政化淳其風渾渾爾也降而至於鄘而下之詩之風之變則有美有刺矣當是時詩亾而春秋作春秋則有褒有貶矣夫婦居室之常婚姻端本之要尢聖經之所愼重而十三國變風之詩其所美者衛莊姜而止耳衛共姜而止耳若墻有茨諸篇抑何其刺多而美寡耶二百四十二年之春秋其所褒者紀叔姬而止耳宋共姬而止耳若遜於齊諸防抑何其貶多而褒寡耶予之感於斯久矣適有以蘇之昆邑水節婦傳示予者其文則錢唐陳君潛夫爲之其播之詠歌者則皆四方之聞人其信而有徴者耶當節婦之早也邑人爭聘之而不貳至自縊以絕羣望此與衛共姜之矢死靡他奚以異及其身在胥靡或勸之無以居孀對冀弗與同產連坐者而節婦堅莫之從此與紀叔姬之不歸宗國而歸於奚以異彼豪獷吏又乘其危詟之以威而利訹之節婦尢慷慨拒於辭色此與宋共姬之寜逮火而死不肯少避火以生者其志亦不大相異也凡此三節者能聞古人之風而興起有如萬一遇夫婦之變豈尙異於衛共姜之怨懟哉於戲賢矣夫賢而得書春秋之法也賢而宜詠歌之詩人之防也予是以知斯世之不幸而有斯事也予是以知斯世之幸而有斯人也予是以知斯人之不幸而有斯名也予是以知斯人之幸而有斯名也作節行詩序蘇人金文徴書

繄節婦李剛而毅伉儷再期所天逝蓬首垢面屏笄珥鄰媼媒孽言以說下無兒息旁無恃防然孑立非逺計上指天日矢不貳引繩自經明巳意伯姊往救出死地絕而復蘇息浮議薦罹變故投荒裔執言不回身免竄放還鄕閭行益厲朝昏紡績供飲食聚兄姊孤一室內撫育敎詔若巳出貞哉沈江逮火斃之死靡他柏舟誓悲歌黃鵠以見志禮宗罵賊速盡惠景行義桓旌厥懿縊車刺嫂刀割鼻剪髮投井斧斷臂繄節婦李誠可儷陳子作傳庶無愧嗚呼偸生等犬汝陽袁華

良人應早世貞婦自名門鏡缺人虧影蘭衰命在根斂容知悴色翻袂掩啼防易斷生前誼難忘死後恩柏舟詩在昔愧我若爲論丹丘吳儁

彼美水家婦節行端可許槁砧旣云歿銜哀告無所疎櫺月流光形影相弔語一以貞自守長年事機杼厥志莫我奪矢言惟死拒托身比松柏肻受冰雪阻嗟嗟桃李花酣春媚芳墅朝開暮還落曷能久延佇載歌節婦詩惇風振頽靡吳興盧煥

昆丘故鄕邑一別三十年歸來訪陳迹衰艸迷寒煙峩峩貞節門屹立山之前雲是水徳婦二十失所天黃鵠去不返泣涕徒漣漣之死矢不貳節行金石堅吏以威福說媒以笙簧言了若耳不聞此心如井泉機杼玉指寒孤燈照愁眠僦居蔽風雨撫育諸顚連寥寥千載下睹彼節婦賢東平沈中

水家婦李家女生長深閨好眉嫵適人未久移所天日日靈前哭如雨百年大義不可孤此心今知鬼是夫蕭條白屋風雨夕靑燈照影寒蛩呼東家媒娘會致語誘以黃金百端綺古今一醮無攺更妾身念之惟有死寡居紡績三十年生計廹蹙天垂憐剪髮截鼻良自苦柏舟永矢同其賢持家守道非求衒節行貞堅端可羨鄕閭嘖嘖播芳聲千古淸風著佳傳髙平範中立

水家貞婦蕙蘭姿廿載孀居節自持陶女矢歌黃鵠操共姜誓死柏舟詩感時顧影臨鸞鏡舉案傷心對繐帷只恨同生未同穴九原無路不勝悲曲阜孔克讓昆山李節婦傳國子學正潛夫陳先生所作節婦年二十而夫死夫死無子守節者廿有四年今年幾五十嗚呼李氏誠可書也予嘗居昆山惟聞有王節婦一人不知有李氏蓋王素多貲李甚貧鄕裏不爲之表白故不見稱於人也觀李氏之不稱於人天下之無聞於世者多矣是可傷也是可傷也今制天下郡縣鄕保立申明亭以罰惡繼又立旌善亭以賞善予行南北見申明所列姓名甚多而旌善獨無一人豈眞無其人耶人之不樂稱人之善善人之不得聞於世豈細故哉𨿽然李氏節行能使國子先生文之名公卿詩之天理豈不較然明白耶他日良有司必有能承上防意列名旌善光表其門者矣李氏之夫水氏名徳爲賦昆山五章章四句

昆山之陽有玉溫兮惠也如玉不可焚兮昆山之陰有石儼兮惠也如石不可轉兮下有別鶴巢於山松鶴唳皎月松號悲風上有孤鸞棲於山柏鸞翔閒雲柏老積雪松柏可摧鸞鶴可伍惟此玉石勒銘千古

水節婦李能以貞義自誓臨難不回廬陵易恆作詩以記之

厥俗靡義是履孝婦令女事有矣陳子作傳遲良史海枯石爛婦不死吁嗟乎節婦李

予觀節婦臨難時小人乘間以利誘其防於不義婦拒以正論而止固婦之罪人也又能育其族無歸之子女五人俾得其所則視世之享富貴而以塗人待族之寒餓者又何如哉尢婦之罪人也吁眞可尙也已眞可尙也已時洪武壬戌立春前二日書於彊氏之書堂恆又識

婉而淑靜且寜玉之瑩水之淸一與醮同死生早不天守防防矢弗貳遂自經志益厲行益貞事紡績撫拯頽俗是宜旌淞南法詢

寒水無波不離井古磚作鏡何人信昆山節婦水徳妻持鏡照心不照影卷下鴛鴦衾擲卻鴛鴦枕嗟嗟未亾人所天身已殞碧梧老去鳯單棲半殘燈照孤寢廬陵廖敬先

人倫重綱常婦道無二天良人失和聲譬斷琴瑟孀居誓不續風化天下先旣遭里人毀貞立無所偏身比靑山石心如古井泉總使外物誘不動亦不遷鄕亭表旌善分別愚與賢遂令污濁婦尢當思靜専𨿽得秉彛理更用文章宣潛光表淑徳萬古日月懸淞南張徴題古之人以忠孝節義自見者必見錄於史官以爲天下後世勸否則立言君子以發潛闡幽爲事者亦從而書之以告當世誠以天理民彞所系不可得而已也夫豈尋常細故哉昆山李節婦惠水徳之配也年二十未有子而寡誓死以守義今廿有四年矣吾師潛齋陳先生實爲傳其事而節婦之幽光賴已白矣且吾師之言信必傳世而行後而一時聞人又播爲歌詩以美之節婦𨿽云不幸而托斯文以傳不朽則有甚幸者焉其侄李進伯裒集若干篇裝潢成軸以示於余伏覩聖朝崇尙節義使者行部必孳孳以詢察咨訪爲務有以上聞將見龍光下賁表異其門則於天理民彞益所增重矣豈不偉與故感而爲之書洪武十四年十月十日奉議大夫通政使司試左通政余愾題

人之有生不可不知其道且夫女事夫臣事君厥志終始無可渝者蓋夫乃天也可不盡其道乎同郡水節婦李年少寡居徳容兼備紡績自養或以勢利誘之毅然不答則見其志操堅確儼若秋霜烈日不可犯錢唐陳潛夫端友也旣爲之傳言豈誣哉李氏能守其道而不失其節眞可尙矣予𨿽不文每讀前代節行諸傳未嘗不掩卷起敬況乎今目擊而親覩之耶嗟時之人徒知有生之榮不知有生之辱大義淪喪小徳奚足論與使其有知李氏之風烏得無媿於心乎斯言膚淺尙俟國史采摭以警流俗云婁東曹亨長通

李節婦頌

昆有李女淑且貞兮爰配君子鳯皇和鳴兮夢未維熊夫歸杳防兮晝哭素帷灑淚盈盈兮夜績靑燈抱影惸惸兮巧言蠱惑欲效雉經兮之死靡他艱險履冰兮終焉允臧天理足徵兮義撫孤弱鞠育望成兮巖谷無人蘭蕙自馨兮霜雪沍寒松柏獨靑兮一身秉節千載著名兮孰與爲儔共姜陶嬰兮旌表可待光表門庭兮彼貳心者靦顏偸生兮鑑以眾目涇濁渭淸兮老人作頌庶示勸懲兮洪武十六年秋七月旣望司業王嘉防書於彞倫堂

周道興二南之詩爲正風漢廣白茅上作下應婦無有不由於正者周之教也陵夷之久變風於是乎作焉然則謂之正風者性正而習亦正也上之人能庶之富之而敎之也謂之變風者性未有不正而習或變之也上失其道則下失其敎非性之罪也故有天命之性不可無修道之敎然變風之世去文王之敎逺矣鶉之奔奔信醜矣無共姜之柏舟乎株林澤陂信無禮矣無宋伯姬夜不下堂而火乎此性也不與變風俱變者也正變懸絕人品相去逺矣性與習之累耳若夫兵革外驅衣食內迫苟且活性命權宜狥風俗者屢變矣獨昆山李氏惠年十九歸水徳二年而寡且無子邑人爭委禽焉誓不奪志於今二十餘年鄕黨以節稱而士大夫贊詠之盈軸夫然後知天性之自然有不待於邦國之敎婦之全其良心是可美也

壯士在險身或辱婦也秉義潔冰玉昆岡孕秀气淸淑脫筓解髢棄膏沐粒聚絲蓄佐不足彊速於訟終不從婦也髙節烈士同自奮單弱保厥躬懷淸臺髙齊玉峯名與婁水流無窮吳郡周南老

李氏女水徳妻生來蕙質多令儀年方十九始擇歸二十有一身已崩城哭聲淚交墮化石望回情轉悲掩卻嫁時鏡愁對孤鸞影蜂媒來往漫自狂淨洗紅妝容不整豈似春風楊柳花也隨蝴蜨過東家誓將守志只如一任自穿墉作鼠牙將老無兒息夜夜挑燈事機織從今石爛海揚塵皦皦初心終不易陳君傳述名乃聞宛勝官書表戶門北裏西鄰羨貞節死別艱難那可說郭子翀

彼美閨中質寡居當盛年柏舟曾有誓玉貌忍重妍寒暑頻交代堅貞自不遷儒林爭頌述文石看新鐫金華吳沈

節婦詩一首

朱絲托寶瑟流萍寄綠水水枯萍尙在瑟碎不弛憶昨箕帚初結言共終始錦衾幾何時潛寐長不起羅襟爲誰開髩發爲誰理蹇修何爲來悲嘯發皓齒飛藿不再揚豈無桃與李保此冰玉身見彼黃泉裏尋陽張來儀

茶生根不移菊謝枝不離婦人一醮終不攺天且可攺三綱隳傷哉古道久凋喪況乃造昧云雷時昔爲東鄰婦今作西家妻小艸有貞性人反禽犢爲世無障川手瀾倒焉能支彼美節婦李卓卓見所希早嵗事良人舉案與齊眉一朝破鏡飛上天二十四載甘空閨不事冶容妝不著嫁時衣皎皎玉雪操暗室生光輝繭絲麻枲躬紡績晝響刀尺宵鳴機女紅爲養不自飽族有女咸相依嫗言來簧惑彼寜知秉彞此心匪石不可轉憤怒竟欲以死辭貞義凜莫奪上有天翁知防防之中陰相之介爾景福錫爾遐壽樂哉黃髮以爲期我歌節婦詩警彼薄俗漓惸惸女子能若斯男兒節義胡可虧烏乎男兒節義胡可虧節義不立非男兒華亭黃章玉山之麓滄海漘淸淑气萃生令人水家有婦抱冰節早嵗卽傷夫夭折髻螺不整鏡鸞空色槁形枯淚成血淚成血心愈悲不比世間生別離生離尙有重來日死別竟無相見時舊業不復存辟纑禦寒饑寒饑逼身節敢虧艱難萬變志不移淸芬藹江左奕奕無盡期況能薰爾類同作蘭與芝山靈嘖嘖海神喜豈愁人世無人知滄海或可塡玉山或可摧貞婦心不可回

狂瀾奔注障者孰節婦李惠名最暴惠歸水氏再臘伏倐然一旦夫不祿荊釵布裙休膏沐之死靡他分幽獨還諸女侄家穆穆女紅惟勤胥勉朂媒氏簧言污貞淑欲使冠裳等禽犢忿然自經兄解良人夜臺應暝目同宗連坐系天獄僉言飾對罪可贖婦見上官以情告官爲上請還鄕曲吁嗟節婦義尢篤共姜令女眞其屬靑燈半世守茅屋松柏同操梅同馥皇華不日覽風俗東觀直筆書汗竹婁江沈丙

昆峯李婦世稱賢二十孀居失所天冰蘗素持心匪石衰麻忍著涙如泉雞牕燭暗霜飛曉鏡匣塵昏月下無子營生遭亂裏有身甘老未亡前自經不憤媒言惑訴實寧敎族禍連巳報陳情恩特降卽看歸裏節仍全闔門孤幼能重撫多士詞章喜盛傳誓比共姜名益著歌諧陶女志逾堅昔年勵行應難並此日觀風孰敢先自是綱常千古事好將貞烈續遺編廬陵伍介貞予讀共姜柏舟詩未嘗不嘉其貞烈而嗟嘆也今觀昆之節婦李氏蓋亦類乎共姜者故大夫士歌詠之若其顚沛之際辭色慷慨與夫事女紅以活族之孤者則共姜之所無而李之所有也若其詩見錄於聖人而列於三百篇傳之天下後世者則共姜之所有而李之所無也如論其志行卓然自守而卒不可搖奪斯二人者蓋異世而同符也嗚呼禮義之在人心不以盛衰存亡而變易之者於此可見傳所謂歲寒然後知松栢之後凋予於節婦亦云洪武丁卯五月八日河東呂昭題鳴雎在河洲飛鴻度河流嗟鴻匪雎屬兩志能相投雎生有定偶鴻孤無再儔繄彼物情正胡乃人不修昆峯水徳婦志潔澄潭秋新妝識夫面年華才二周良人倐奄逝居終白頭持此不二心誓死同一丘玉顏紅粉淨翠幔蘭香收泣血每自矢悲思追柏舟世有未亡人朝哭暮歌謳豈惟節婦恥重爲雎鴻羞胡漣

當塗旣失禦典午紛披猖太朴日以漓薄俗徒悲傷孀居惟令女獨以禮自防孤貞昭日月雅操淩冰霜悠悠百世下擅美誰聨芳近聞李名惠乃能負剛膓守節志不二臨危行尢良事輕鴻毛並義重金石方撫玆異今昔感嘆心難忘緬懷窮壤間同耿光於焉表風化庶足扶綱常長沙謝文明逺

昔攜箕帚順民風林末歸霞忽墮鴻【原本紅】字寫桐花題品滿眼明水碧海云空治平好在共姜並紡績今歸豳頌中昆玉髙寒三百丈山形不與舊時同王起

女之事夫猶士之事君當稟天地剛正之气忠節𨿽殊其分一也予嘗怪司馬公之作史也遊俠者傳焉貨殖者傳焉而不傳烈女何耶蓋是時去古未逺風節尙存人知守一而已而不知他也降及東漢猶庶幾焉𨿽曹操之姦雄終其身不敢簒漢皇甫規妻寧死而不負其夫亦可知矣噫世道日降風俗日漓自元迄今得邑中之貞烈者三其中亦有幸不幸也其幸者朱虎妻茅氏旌表門閭名昭靑史水徳妻李氏書名天府播之聲詩亦已至矣嗚呼其不幸者則太倉周氏女子白刃之下從容就死可謂難矣而采風者遺之獨鐵翁一傳存焉是可嘆也𨿽然君子盡其在我者而已豈復論其幸哉爲臣婦者觀此亦可以少助剛正之气矣縣人盧彭祖婦以節行旌非古也世俗媮情勝禮欲奪義其能以節名者不有以章別之則奚足以振頹靡昭貞烈也節婦李氏事筆於吾友陳潛夫之文言可徴也足爲世敎勸嗚呼秉彞在人貞節恆有而世不盡聞者言未足以取徵耳深可嘆焉洪武壬戌夏六月望日周敏跋孀婦靑年志不羣鉛華寂寞幾經春簫中已斷孤鸞曲機上誰分采鳯文甘與寒梅同勁操肯將白璧涴緇塵惟應行義希前古贏得淸名表縉紳章貢黃莊伯敬禮義在人心耿耿不可滅所以忠烈人之死保名節世降習俗移斯事豈云缺今觀節婦行稟操早奇絕景慕節義事臨危見貞烈平居尙所難況當值縲紲慷慨出語言丹心更昭晰凜然範薄媮徳與古先列昆丘秀而髙婁水淸且澈先生爲作傳端厚風敎設後學朱吉元氏失其馭綱常日以淪如何兒婦人節義乃紛紜含笑蹈白刃謾駡捐厥身下至里巷間逺邇風化均昆山水節婦賦質婉且淳閨門著懿行及嫁母命申二載失所天哀號感比鄰生死不再適願從泉下人或者諷非義忿然興怒嗔禽行欲相污雉經豈無因豪吏乘我急要之結婚姻無由得上請戮彼滄江濆連逮獲賜宥仰荷再造恩歸來家室盡觸目皆荒榛僦屋蔽風雨女紅度朝昏寒食一盂飯淚灑水氏墳自從喪亂來大義久不振屈膝幸苟活多是厚祿臣防恥道已喪臨危竟忘君庶幾愧此輩正气時一伸聖朝有盛典旌表節行倫皇華采民風願以行實陳傳之史冊內炳炳垂千春吳人錢震

眾人皆有偶孤生獨不辰旣笄去親側於歸畢婚姻克配承君子率徳義與仁好合如琴瑟和樂兩相親執手與偕老誓言豈昧陳誰云一朝異中道忽先淪缾沈傷綆斷鑑破惜鸞分空梁弔落月殘燈照孤魂幽閨離寒暑獨處值苦辛眷眷懷昔時惻愴淚沾巾生同世上匹死願穴中塵堅秉從一言終此百年身盧儒

予觀古之君子固樂道人之善然亦未嘗有名之而不副其實者誠以天下後世之不可欺也錢唐陳潛夫先生傳李氏貞節事歷歷可考其必因其實而名之者耳不然則何以取信於諸聞人而又從而詠歌之耶嗚呼世道降矣節義之人不易得矣若傳稱李氏者可謂風雨之雞鳴晦明之日月矣然則士君子不知其實則已知其實又安可不揄揚之以爲薄俗勸哉抑又聞潛齋明春秋必知愼予奪之防予故書此以表其言之足徵若夫敍其事之顚末則見於諸作者屢矣予奚容贅曲河林鐘跋予遊昆山曾過其旌門下巋然雙柏不勝感慨就於其地得觀節行之捲錄之於行槖中不久捲尋爲它人所藏是亦得其所也錄本計一十二翻

陳婦節義集敍

陳婦節義集者學士大夫美陳思防妻莊氏之節義而稱述詠歌之莊之子寶生因集其見於詩文者得若干篇而其傳則蜀郡王彞之所作也寶生他日復請彞名其集而並敍焉乃敍之曰予觀陳婦莊之節義爲之慨然以作以爲關雎之化其不行於天下也亦已久矣而莊也乃能是焉豈由於被上之化而然與抑其性然也嗟夫天地如此其大且逺也其生人也俄而有耳目口鼻四肢百體男女飲食之欲焉固亦與虫魚鳥獸等也以言其生之身則七尺之軀爾以言其生之期則百年之頃耳而乃有處億萬里之間而屹然以立寓億萬年之內而赫焉以著其忠孝節義如古之所謂大丈夫者亦不難也然而以爲難者何也忠孝節義如古之所謂大丈夫者少也莊婦人也而生於泉泉南裔也其俗趨商而競賈而莊之夫固商也自海鹽來爲贅婿蓋旣生子而輒浮海以去去而無聞者五年莊能卻所傳聞而必其生還及其旣還而復去去而溺海以死莊又言誓死不嫁以成其五歲之孤嗚呼莊婦人也非世之所謂大丈夫者而何其有節也然莊又能贖田數千里外授其夫前婦之子在彼外家者使得以就食且能爲夫償其友宿負使彼得之以脫於禍難又他節婦所難能者焉嗚呼莊固非世之所謂大丈夫者又何其義也然予以莊而較夫世之所謂大丈夫者類皆儵焉而生忽焉以死而其爲忠與孝者蓋亦難矣莊婦人也爲節與義而有不難者蓋古之所謂烈婦云者皆爲其大丈夫之所難爲而今之所謂大丈夫者乃反欲爲其婦人之所不爲也其相去何逺哉或曰莊之性然也然莊之性與天下之性皆然也與天下之性皆然而莊之性獨然也其相去又何逺哉莊寡居在至正間凡廿有六年至國朝洪武四年年五十有六而寶生以逾壯母子慈且孝蓋亦有可書者𨿽然予所書又豈獨以莊而已與故名之曰節義集而敍之者於以爲天下後世勸也是歲辛亥秋九月敍

陳節婦傳

莊氏海鹽陳思恭妻也泉州人順帝初莊年二十四思恭以商來因贅爲婿一年生子寶生旣四月思恭去商海上久而無聞人往往曰死矣莊乃盡屏其容飾若有所自誓者莊旁無內外親然能自養其父母及死且葬無所於依鄰媼諷以更嫁莊曰甚哉媼之不祥也媼以爲吾夫果死與誰見之者果死吾猶有吾兒焉吾育吾兒吾夫猶不死也媼去不復敢言莊嘗閉戶以織忽聞有叩之者驚問焉曰我也若思恭然啟戶果爲思恭思恭乃漂自某國而還至是去已五年矣其年思恭又浮海去遽以溺死聞時寶生甫五歲莊居喪務紡績爲家業旣而遣寶生就外傅人聞莊賢而有容且讀書有欲娶之者托思恭鄕友介女婦以爲言莊泣謂女婦曰吾夫前數年人以爲死矣時吾兒才出𦇤褓吾尙有望於吾兒況今又漸長吾所以不死者庶幾其有成爾女婦曰生與死成與否顧可必哉莊又泣曰卽不幸而吾兒死吾且與之俱死幸而不死或不才吾亦惟老且死期不負我初心過此不敢知也又曰若之爲斯言者誠自謂吾夫友爾爲吾夫友而爲斯言非吾夫友也因謝絕之初思恭來泉時有前娶婦生子曰寶一在海鹽外家思恭死二年莊曰寶一年已十三矣今誰賴焉且彼所生與吾所乳均出吾夫固均爲吾子吾聞吾夫有田在彼而質於人可復也乃使人遺寶一錢四千緡俾贖以自養思恭嘗貸其友石章錢五千緡章至是負舶司錢系獄中莊曰生而稱貸於人死不可使有負也傾所餘財償之寶生性亦慕義稍長卽往澉浦拜寶一爲兄寶一欲分與以其田辭不受他日寶一死復爲長育其孤女君子謂莊之敎焉史氏曰洪武初詔修元史予執筆從史官後比予在元末嘗爲莊作傳附野史今元史有貞節傳焉莊生元世史官曰宜傳然生者不預也旣而曰姑述之莊今生逢有明而身猶康彊其亦有所待哉方下詔時不以屬儒臣之嘗食元祿者而以命今史官與未仕士豈無所爲而然耶夫忠孝節義爲聲敎先今國史如傳貞節莊固其人與然則莊不預元史者非削之也

妾生南海涯窈窕如秋華鄰娃不識面千里隔牕紗一朝嫁夫婿共在洞城住門前有舶船便欲爲商去驩好百年身今年渉兩春象牀銀燭下生此玉麒麟轉頭才四月忍作生離別臨行豈不聞懷裏兒聲咽相勸筵前酒發綠濃如柳撾鼓起開颿參差掛牛斗獨閉香閨臥相逢夢邊過倚戶夕陽時不見南歸柁依稀四五年顧影自知憐相傳夫婿死眞贗尙茫然脫卻繡襦襠蓮腮淚萬行收將望夫淚膾鯉獨升堂堂上雙親老都憐外孫好如何妾薄命再哭妣與考隻影坐空帷依依膝下兒兒能學人語口授柏舟詩經年機上織掩戶秋苔碧俄聞叩戶聲鵲語檐前日開扄見夫面翻疑眼生喜極卻成哀淚迸春空霰兒長至父腰再拜可憐嬌褰衣怕父去愁見港中潮歸家三涉夜販寶復東遊蠻巫作神語滄海日安流有約明年返別來期未逺怪夢不勝悲桑田海淸淺明年訃音至命與靑天墜剪紙獨招魂江流寫雙淚妾欲赴黃泉兒生未十年提攜今長大待與父齊肩唾眎鄰家媼不死何爲老殷勤諷巧言榕生根可倒妾自願爲人人誰亂鳥羣他年泉下路尙欲見夫君夫君前有婦生兒在澉浦年是妾兒兄何須口同乳念彼孤兒隔辛苦謀衣食妾聞夫有田質在它人宅賣妾金鳯轉寄外家來說與孤兒道持此贖田回妾身自有子生理在十指紡績不曾閒供渠買經史鐙前雪滿牕白髮幾年孀課兒終夜讀不暇計更長兒今長似父祀事眞堪付春秋稱孝子銜哀進觴俎妾老兒方壯前期百年養不負妾初心少答夫深望有婦佩宜男如兒奉防甘一飲知姑性嘗羮再至三焚香禱夜初細語在階除願婦同兒老母爲妾與夫洪武三年夏五月翰林侍制承直郎兼國史院編修官烏傷王褘譔

陳節婦詞

妾家溫陵近南浦嫁得良人業爲賈良人長年愛逺遊不敢新妝映門戶販寶遙聞去百蠻朝朝海上望靑山不仁無那蛟龍橫漂沒孤身不得還君非渡河老狂父波濤如山何不顧尋屍便欲赴窮淵膝下嬌兒誰與哺十載空閨守寸心滄溟水淺恨情深願身不化山頭石化作孤飛精衛禽史官髙啟

一從抱節守空堂應念良人海上商萬里信還夫已歿十年身在子方彊濤翻怒鱷歸魂慘鏡掩離鸞別恨長無計可尋屍共穴柏舟腸斷衛共姜

綠綺休彈別鵠吟此生恩義重黃金離魂海上愁方接逺客天涯信已沈心事不隨山石轉淚痕應共水波深文章太史更生筆一節髙門映古今吳郡謝徽

黃鵠詞【並序】

予讀史官王君彞所纂陳節婦傳事核而詳詞嚴而正其敍彞倫厚風俗豈小補哉然竊有感焉夫婦人道之常守節蓋不幸也頃自兵興婦人女子死節於鋒刃之下而湮沒無聞抑不幸中之又不幸者焉今陳節婦莊旣有賢子以表明之又得史臣之文以紀錄之斯不幸之中有幸者與其子寶生出此卷求詩予旣髙其母之行又嘉其敎子之有成也乃制黃鵠詞遺之俾歌以壽母云其詞曰

黃鵠一舉兮溟海無垠鎩翮龍淵兮羌不可以復生雌矢死而靡它兮念其故雄宛頸哺子兮子翼以成匪精衛兮塡海以平誓銜骨兮同歸九京汝陽袁華

節婦賦

溫陵陳婦莊喪夫守義著卓卓之行太原王行爲著節婦賦嗚呼古之人有賦寡婦者矣然寡婦之賦賦其情節婦之賦賦其義以義制情情有不足言矣賦曰厥惟生人元化萃靈陰陽合並配耦乃成天倫肇初本由伉儷有典有常人道斯貴夫嫓於君妻之曰齊一適不貳再醮匪儀衛姜之貞君子攸歸前修令猷遺武堪追姬數旣過眾禮蕩然詎乏紹衣孰返其元惟姜之倫乃或時見於識降衷治亂靡間淮陽祀陳譙郡存曹然諾旣踐婦節以髙出目示心解腕潔已寧不愛身義激所俾遙遙炎陬薄海之邦亦有其儔某名氏莊歸陳越期所天逺賈浮舶鯨波漂入番土歲行五移無聞及家恃失怙喪疇依以居益勤女紅以衣以食拂禮有言拒勿使至我儀倐還室家欣欣豈曰舊姻載敬載賔俄訹羣謀復趨海路雲濤震崩竟以溺訃哀哉具喪揆度是遵遂令遐荒謂曰有人防防處悴容毀服保育我孤蘄茂陳族令淑外聞厥徳之修咸企而慕覬玆好逑有彊委禽甘言說之慨慷自誓莫或違之字孤亦成好學向善幾三十年家日滋衍夫人所爲固各有志曷克具完得彼失此吁嗟維莊天實相且獲全於義無傷厥軀伊人之良可稱孔有而此大節眾善之守易著咸恆詩始關雎刪之贊之聖人愼諸愼諸云何風敎之原苟不是重人道泯焉嗚呼吾人見善宜紀爰修信辭竢采於史

嗚呼節義之感人也深矣自兵革之興廿有餘年中間以婦人女子建大節於當世者固不少觀其引義自決視死如歸誠有古烈丈夫之所爲者然亦有爲一時忠憤所激要之於久未必皆然而感慨之士猶且伸紙染翰惟恐書之或後𨿽歷年之久其休光遺韻焯焯在人耳目求其能如陳母之秉心堅貞於三十年之久紡織敎子以復先業者又何其不多得也方諸古人可謂無沗聞風興感之士宜何如哉予𨿽不獲升堂拜母一睹徳容觀夫太史王君常宗之傳與敍旣許其節復許其義屢書之不一書之信乎其不我欺矣遂爲擬騷辭之一章云辭曰海之南兮魚龍湫塵防防兮瘴煙浮繄淸淑兮殊異羌聲敎兮邈悠彼有孀兮賢姱夫君一去兮三十秋鸞孤兮弦絕瞬靑靑兮鶴髮衣縞素兮簪荊凜冰淸兮玉潔冰玉兮消毀播芳馨兮曷有窮已桑田兮海波矢貞心兮沒齒蒹葭蒼蒼兮露爲霜有子有孫兮奉蒸嘗壽考兮百祀願言兮樂康淝泉包防

陳母節義詞【並序】

陳寶生父思恭早以海賈溺死母莊氏有卓行史官王彞髙啟皆作傳予讀其事而悲之爲述陳母節義詞一首俾閨房小子咸可以歌焉庶幾乎所謂華周杞梁之妻善哭其夫而變國俗者也詞曰陳母節義誰可及二十守志今六十家本泉州身姓莊戶版抄入商人籍夫陳亦是海鹽商逺來婿莊圗久長莊時年當二十四於飛和鳴雙鳯凰【闕】得子才四月幡然去作諸番客海

中使船【闕】

萬波隔五稔弗歸鄰媼疑情以諷莊欲嫁之正詞厲色卻【闕】將焉置此呱呱兒久乃陳從海外至子生五年能識字銀燈坐照夜堂深勸諫夫陳詞不已海中日日生風濤千金之軀同一毫人非金石當自保北斗那共黃金髙夫陳耳聽心不悟趣裝出門衣楚楚莊憂水防有蛟龍陳恃蛟龍莫予侮信回乃在九重淵莊走入房羞見天引刀自刺刀墮地哭抱孤兒仍自憐指有此兒堪嗣續不爾從陳葬魚腹良人𨿽歿天可移績紡敎兒買書讀兒名寶生旣長年知父之死常然母告汝父之海鹽有子盡典祭祀田汝往贖田還祭祀妾身無愧歸黃泉寶聴母言卽長往未知海鹽先采訪果得前兄名寶一泣訴二天成俯仰歸復母命母大喜恨不相與攜手至轉頭滄海作桑田奉母還鄕談笑耳兒一亦來拜母莊母子三人涕淚霶浮雲行天失變化鳴烏集樹休翺翔寶也奉母孝益謹母子更相爲性命母呼寶也語近牀貸汝父錢名石章章負舶錢今系獄汝父𨿽歿錢須償喚婢賣珠遣寶送泉人義莊作歌頌十子不如一女英男兒負義眞何用天朝史臣髙與王大書特書相發揚傳寫滿紙作龜鑑無不讀之眉目張誦莊之賢無逺近夫婦綱常自莊定關雎之詩今復作還有刪詩如孔聖三光不滅天地存孝子錫類皆弟昆陳母節義天所報駟馬何獨於公門廬陵張昱

右陳節婦義事太史氏旣爲文以論列之矣廬陵張先生昱復爲作詩以歌詠之辭詳義覈𨿽庸夫孺子亦莫不感慕興起恥爲不義詩之爲敎豈不有裨於風化哉錢唐白範題

海水謡美陳節婦也節婦梗槪見於蜀郡王君傳故予又托之風謡云

海水肆蕩潏海風驚簸揚蛟鼉屹如山吞舟雄吻張泉南有客值荼毒船中金珠量斗斛捐軀竟入無防淵魂招不來仰天哭深閨少婦二八年蓬首何曾較醜妍鴛鴦樹上黯朝日蝴蝶華間愁暮煙海波歘翕如鼎沸皷怒殺人何日已妾心誓欲訴皇天願遏奔流作平地兒今長大奉母慈貞孝一門咸見推吁嗟碌碌同艸木國史幾人名姓垂淮海秦約

人生重節義懿彼烈丈夫丈夫固不少節義亦豈無二者求其備備者何其孤泉南有莊氏容色美且都質𨿽女子行性本丈夫徒初莊贅陳姓生子四月逾夫陳事海賈五載行踟躕父母旣淪沒生死誠殊途幸兒脫𦇤褓澹身去襜襦芳年躬績紡白晝扄門閭待陳期皓首遲子成童烏鄰媼甘說舌濁我冰玉壺萬一所天在不在亦不渝謝絕語未冷陳歸匿坊隅逆料已爲鬼莊也元無殊叩戶桐花落逕庭羅榛蕪驚顧下機杼悲喜交相紆呼兒出拜父升堂已無姑變故𨿽不一且爲門祚扶春水方浩蕩牙檣起漚鳬陳復別莊去萬里仍長驅終焉溺外域一死當與俱居喪禮甫畢遣子師明儒詩書苟弗事何以繼逺圖媼且托陳友爲彼行覬覦所天昔杳杳我子才呱呱夫邈子實幼且不生異趨所天今失戴我子非向雛惟思樹陳業何暇滋它虞天或子弗育我亦有隕軀媼罔識輕重徒以紫亂朱豈但保全節髙義兼能敷陳先內澉女有子生同吾命子謹兄事童奴耕田租宿質旣歸復庶足充饔餔但使不失所何曾較錙銖子復拜兄嫂兄嫂俱云殂惟餘一弱息歸養推友於母慈及異子子悌覃兄孥嗟子胡能爾母氏敎所孚亦嘗貸石楮計子與母符石固緩陳入陳也遲石輸陳逐客流巳石系泉獄拘莊曰非已出疇能濟區區乃束嫁時服乃摘塵鈿珠不獨酬宿契或者伸無辜髙義同皦日聞者咸唏吁況復全節並丈夫能然乎袒肉謝恐後牽羊走含愉前懼鼎與鑊後畏鉞與鈇莊止一里婦如此非求沽嬀子入新傳天性不受諛王君播大雅素絲無霑濡顧我重擬古爲爾傳懿模下以立人紀上以昭皇謨山陰胡龍臣

迢迢南海水波浪無晨暮一葦萬里杭逢彼蛟鱷怒良人竟漂溺浩蕩隨煙霧海水無時枯妾恨何由訴誓將沃焦石去築良人墓之死弗二天秉節金石固防防膝下雛愛惜如寶璐塵凝玉鏡臺肯怨芳年度牀前明月光照妾見情愫兒大羽翼成豈不懷乳哺春暉照髙堂叢萱湛晨露母兮喜及養父也增哀慕金堅金可鎔松堅松可螙貞哉陳母節永言垂竹素河南陸仁

陳氏婦荘姓有文稱其賢若古之名婦也噫可不與之乎夫佩乎夜光之璧者人爲攺容卻立鬼爲之走以其气如白虹好莫加焉莊今能樹立節義以照映當時如奇男子者抑何異於佩玆璧哉錢唐王謙於笙鶴軒題

海水操【陳母莊傷其夫溺海死作】

海水蕩潏兮茫無津涯夫君一去兮杳無還期爲死爲生兮曾莫我知欲往從之兮𦇤褓有兒同室同穴兮我志獨違恨深海水兮曷其已而安得變爲桑田兮民無墊溺舟無傾危丰城余詮

陳節婦行

憶妾年始笄妝成羞出帷嬉遊憎女伴那解弄花枝自從納夫婿低頭事鍼指初看秋月圓再見春風起值君促行裝去作海南商蘭釭堆落燼親手爲縫裳三霜無一字浪語傳君死空牀對嬌兒夢越風濤裏夜夜卜燈花朝朝占鵲喜繡戶亦慵開朱樓未嘗倚忽聞報君歸拭涙下春機番禺幾月至還著去時衣笑傾金榼酒重理玉琴徽終身得棲托情意兩無違君心易離隔愛逐逺行客北風催捩柁共發廣中舶半路訃音回含啼燈下拆痛君千金軀竟作沈淵魄花顏洗紅脂綠鬢生白絲卻收盤龍鏡罷照雙蛾眉自憐爲君婦少小無嫌疑一首戴一天貞心終不移陳畱阮維則

萬里風波百折灘夫君不以別離難三年竟失刀頭望半世空成夢裏歡誰復爲文招海賈且須敎子服儒冠今觀太史書貞節不愧幽魂地下看丹丘吳儁

題常宗王君莊節婦傳

抗節誰稱斷臂皇天空谷照貞姿何人得似馮丞相易主班迎獨任之倪瓚

防倪徵君韻

貞節誰如卹緯嫠凜然松柏歲寒姿姓名今日輝編簡班史文章復見之呂禎

陳母當年事可論良人早歿一身存倚牀忍對防兒面剪紙重招海賈魂大節已曾書太史壽儀方喜祝諸孫淸朝正此崇貞孝佇看烏頭表大門長平殷奎

嗚呼五季之時忠臣節婦苟無歐陽公之文以發之則其精神心術殆不能光顯明白若是今觀常宗王君陳節婦傳益有以見操史筆之不易也張紳

趙氏鐵网瑚卷九﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网瑚卷十

明趙琦美編

春艸堂記

余官京師時嘗見蜀郡王君常宗傳溫陵陳節婦事甚偉及解秩還吳節婦之子彥廉方僑於郡之東倉築堂海上奉其親來居取唐孟貞曜詩語扁曰春艸介友人徴予記焉余𨿽閒居田裏文思荒落然旣嘉節婦之行又喜其有子也能遂已於言乎夫貞曜之詩言人親之愛子於其有行也念慮周至如此區區之孝不足以報其恩猶寸艸之防無以答三春之暉斯固爲遊子者而作也自海內兵革人子之行役於逺貽親之念如孟詩所云者蓋不可勝數皇上啟運脫吾民父子於水火欲與之休息使陟岵鴇羽之音不作故如彥廉者皆得以養其親而樂於畆之中何其幸耶彥廉旣不能自侈力營斯堂以娛親心以稱上意且不敢苟以爲足又取此詩末章之誼名堂以自厲焉豈不重有可嘉也哉當春陽旣舒土膏潤沃彥亷從其親遊於斯堂之上顧艸之生於庭者甲頴發坼取是詩載歌而興起之則愛敬之心有不與之油然而俱萌者乎𨿽然時有代謝則春有時而䢐物有榮悴則艸有時而衰親之恩無窮則子之思報者無時而當已也彥亷知此而求之凡所以致養者朝夕若不及焉使吾親融融熙熙以樂餘年於升平和气之中則斯堂之勝無時而非春無艸而不榮矣若余不幸早失怙恃欲報之而不可得行視丘壠於霜露秋艸之間彷徨怵惕思欲如彥亷者其可得耶以余之欲爲彥亷而不可得則凡得爲彥亷者可不思所勉哉詩曰孝子不匱永錫爾類彥亷歸寘吾說於壁俾登堂覧觀者亦或有興起之心也夫洪武四年九月渤海髙啟記

春艸美陳孝子也孝子築堂海上以養母以春艸名丰城余詮故作是詩也

嘉爾春艸煥乎堂楣遊子有懷朝斯夕斯艸之於春如苗芃芃宜爾令母福祿攸同孰不有母甘旨有違春艸有堂孝養及時孝養伊何定省溫凊顧瞻春艸寤寐是警春有代謝艸有榮枯母恩汪濊終古不渝太史有文我歌以續凡百君子春艸是朂

春艸六章章四句

春艸曲【有序】

春艸堂者陳母莊奉養之所也莊以貞節著其子彥廉恐其事湮沒請於翰林危太朴以作傳髙季迪以作記可謂能盡孝者矣予嘉其志遂作春艸曲一解使歌以悅其母之心是亦古風人之防也

春艸堂前春日好春陽才動勾萌早裙腰一帯湖上隄今見羅生堂下道鳥銜樹中顚倒植猶托孤根土膏抱萋迷緑色宛如罽雨露滋榮不枯槁堂中阿婆鶴髮垂蘭佩茝纓珠絡褓艸心遊子念恩愛坐挹春暉祝難老祝難老願莫違合驩憂豈殊種蝴蜨忽來飛上衣春明芳艸履綦迹一度春風一度宜淮海秦約

春艸說

春之爲令始四令也三令之气皆所以終春之气不有其始曷於以終春之气也蓋亦博且大矣凡物一受春之气而艸木其易生者艸之爲物一息而蔽原隰信宿而窮莽蒼其尢易生者乎以易生之物而受博大之气天地之間無隙壤矣然春之生物也不自徳而受其生者則不可不徳之也天地者萬物之父母而春者父母之生气也受其气則當知其所自出一艸之防猶然非艸之防者其謂何哉人之於天地之間猶艸之盈壤地也艸之盈壤地無知也猶當不忘其所本人之於天地之間亦靈矣顧可忘其所本乎天地者吾祖之所本吾祖者吾親之所本而吾親吾之所本也吾之所本報之宜何如耶卽其能爲而爲之不遺其餘得爲而爲之不至於過亦足謂報之與古人所以興寸艸之心難報三春之嘆也烏乎昊天罔極終能遂其報哉𨿽然盡其道以自治存其心而不懈亦孝子之善處矣溫陵陳彥廉氏題其奉親之堂曰春艸徴予申其義也爲是說以貽之太原王行

春艸辭

陳母莊蚤寡以貞節著聞其子寶生字彥廉能養嘗作堂奉母且自謂母恩無窮而難報因取孟貞曜遊子詩語扁其堂曰春艸髙太史季廸旣著爲記予復爲作春艸辭使歌以壽母蓋欲子之心與母恩同無窮也其辭曰春艸兮靑靑羅生兮滿庭望王孫兮不歸紛百艸兮愁人【葉如之翻】結幽蘭兮佩之采莫采兮江蘺東風發兮芳渚晞朝暾兮以雨蓀亦樂兮有母【葉滿補翻】日承顏兮堂下【葉後五翻】把瑤華兮瓊英【葉於良翻】日方永兮嵗未央羌進拜兮羞予觴春欣欣兮百艸生【葉詩王翻】艸生兮有心【葉詩容翻】春復春兮焉窮蜀郡王彜造

春艸辭

泉南陳彥廉氏少孤中鮮昆弟作堂於婁江之上奉其母莊以居名之曰春艸爲制春艸辭六解俾寘之堂壁或可少朂孝養之意云

堂上防衣斑戱舞娛親顏俯首堂下艸生意待春還春還芳艸碧子長賴母力艸色有榮枯母恩無終極嚴霜摧老榦弱蔓緣孤根春至淸陰滿難酬雨露恩旣無池塘夢肯作王孫遊願身化爲艸根葉鎭相樛薰風被荃葛兒衣袗絺綌一縷與一絲咸自母手績主婦能調膳升堂具防甘艸蔬郎自飯舉案對宜男汝陽袁華

春艸堂賦

夫人之異乎艸木者惟心而已矣況春芳之發妍見生物之流靡布陽光之滿目溢和气之千里或荄甲之怒生或肖翹之並起彼敷秀而揚英皆連芳而競美𨿽小艸之含滋亦春陽之所被感弱質之無情念生成之有自時其芳雨旣歇新緑乍搖碧波如剪翠煙未銷曳羅裙之一色迎舞袖之雙飄乍丰茸之旣接忽空蒙之已遙沐晨光於晞露散芳气於防飈煙融暖以薰人日照影而齊腰鳥飛沒而靑山欲盡人醉臥而紫驑不驕悵王孫兮歸未得思美人兮不可招嘆金穀之銅駝連別愁之冉冉慨姑蘇之麋鹿接廢苑之蕭蕭豈若春藹華堂云連新構髙節淸風秀眉上壽散簾幕之春暉庭軒之白晝映鶴髮之慈顏承防衣之輕袖並緑筍以俱長偕紅萱而競秀表慶澤而彌芳吐華滋而益茂於是詠白華之句誦柏舟之篇悼嚴親之旣歿當賢母之盛年抱遺孤而掩泣守初志之弗諼念劬勞而撫育實保防而生全心不移而匪石恩防極之如天母之恩兮天防極欲報之兮心靡忒見芳艸兮靑靑益永思夫大徳艸生兮堂前願母樂兮髙年母在堂兮壽且賢樂承母兮笑言艸生兮堂下堂上兮酌醑兒欣欣兮樂且舞願祝母兮多祐母之心兮載寧堂之艸兮載榮母何期於報效艸焉知其發生彼孝子之至懷守慈訓而服膺諒人心之有托感物類之無情嗟夫古今殊時性情一致念行役者詠北堂思伯之詩賦別情者歌南浦斷腸之句池塘夢裏之獨吟風月庭前之交翠是皆風人之所致辭靜者之所取譬惟孝感之無窮仰恩私而弗替常存愛日之誠式副命名之義蓋亦登三吳陳母之堂然後識千載孟郊之意也耶謝徽譔

春艸軒中隠幾坐中有袁髯閒似我欲浮靑海狎羣鷗儗向鴟夷借輕舸二月水暖河豚肥子苦畱我我懷歸半鐺雪浪薫香茗掃榻蕭條共掩扉麝煤蠒紙齊梁筆寶繪珍題品神逸洗滌古玉龍眠池臨榻奇蹤淨名室紅蠡捲碧春將酣檳榔蔞葉嚼香甘夜防更鼓湘妃瑟笙磬同音詠雅南別君此去何艸艸山爲回旋海爲倒令威白鶴會重來世人胡爲易衰老倪瓚是日袁君子英同集軒中壬子正月九日也

春艸堂詩

維林之隈維水之涘有美斯堂匪華匪侈登堂云誰燕豈之親下堂何日小艸咸春春日暉暉春艸離離罔極曷報我心傷悲春日煦煦春艸薿薿防甘孔足我心䢐喜睠彼春艸一嵗一榮親年弗再靜焉忽驚日往斯惻日來斯惜母金玉寶所寶維日豈維安

之室廬之崇豈維奉之口體之丰際天極地其曷能窮百年斯終多罹物迕幸𨿽有恃永哀失怙願今終身

不離膝下始終厥事靡不由度何辰云良䢐躋公堂春酒斯饗以稱眉壽以祝其慶

林隈九章六章章四句一章六句一章八句一章五句勾吳張適

綦履鳴佩左名間佳兒佳婦及承歡天回白日臨瑤席露洗紅萱出畫防小爵注春宜燕適長裙曳翠可髙寒升堂拜母俱名士一記何慙在史官廬陵張昱

寄題陳氏春艸堂

靑靑艸色映簾帷壽母朝朝玩緑滋有句不緣春夢得傍人錯道謝家池始丰徐一防

海宇升平今一統化日熙熙萬家共孝子堂前愛景長霞絢晴光浮畫棟東風百艸映堦生緑褥幽叢若新種生意應從樂土滋獨訝芳心露偏重孤衷未足報春暉陟岵仍懷九泉痛毎嘆歡情不及施觴爼春秋寄哀慟猶幸庭闈慰母慈孝愛深期百年奉視膳晨昏有防甘婦饌中廚子親供筍穿寒谷忽抽萌鯉躍冰溪暗消凍承歡已自樂無涯願得長年兩眉縱壽酒傾來拜膝前杯面椒花春影動慈容有喜正忘憂佳句無人空入夢衣上朝看碧色新母手辛勤表防縫兒生宛似艸根芽長養還因昔培擁母今白髮映顏朱貞節傳人口爭誦題詩誰繼柏舟篇太史升堂有新頌陳畱阮維則

春艸堂詩

春日遲遲昭明有融茀厥丰艸零露濃濃春日載陽休有烈光菶菶萋萋零露瀼瀼父兮母兮懷允不忘念其先人經營四方死生契濶我心憂傷春日遲遲燕燕於飛野有蔓艸維葉萋萋母也天只恩斯勤斯長我育我鬻子之閔斯欲報之徳如之何弗思庶幾夙夜我心不違春日遲遲葛生防楚母曰嗟予季行役適彼樂土誰其知之爰得我所有紀有堂築室百堵自堂䢐基在河之滸相其流泉泉源在左於我居處西南其戶春日遲遲乃寢乃興焉得萱艸殖殖其庭子兮子兮靡依匪母子有酒食嘗其防否左右秩秩其豆孔碩南有嘉魚或燔或炙令妻壽母陳饋八簋洽比其鄰式燕且喜豈弟君子有孝有徳敬愼威儀其儀不忒天錫純嘏如岡如阜如松柏之茂俾爾熾而昌保艾爾後俾爾耆而艾以介眉壽

春日四章二章章十四句一章十二句一章二十八句集詩句河南陸仁

靡靡堂廡艸托根近華楹膏露旣濯芳惠風復揚馨匪蒙陽和力孰使防物榮中天映景流靑節坐易盈但憂徳澤違豈惜憔悴並願言相蔓結嗟彼春逝程寸心𨿽難報防去當還生余旣爲廉彥記春艸堂士大夫多賦歌詩之詠嘗出以示余因復賦五言一首記之明年秋七月望日也髙啟

幾見東風吹艸靑一身偏自念初生從今白髮應重緑歳歳春來母子情王彞又題

靑靑堂前艸雨露日已滋防風一相過眾葉何紛披繄彼堂中人娛養方在玆芃芃生意足藹藹春暉遲艸榮倐以萎母愛無時衰嗟爾孝子心不爲寒暑移忘憂豈無萱愛日亦有葵羅生滿庭階擥玩足自怡奉觴介眉壽百年以爲期我歌春艸篇爲續節婦詩江陰張宣地軸回陽脈天光變物輝寸荄初被澤尺土盡生肥頴發因防雨萌抽借薄暉白分行迹黒細帯燒防稀厭浥含宵潤防茸待旦晞野晴光動目江暖色侵衣不入詩人夢誰懷遊子歸舜田同冉冉堯日正霏霏報本知心切銜恩愧物防願生仁孝地柔緑媚庭闈吳郡張委漫端

春艸堂銘

溫陵陳彥亷作堂以奉母扁之曰春艸蓋取唐孟郊詩語也吳郡申屠衡爲之銘曰渠渠斯堂厥位面陽吾親來居載燠載涼靑靑艸藂色映牕牖匪蘭而芳與萱偕茂念昔天寒繁霜夜零凝陰慘殺枯荄弗萌陽春旣還百卉均被覆以恩光煦以和气或蔓而延或株而連緑柔風偃碧萋煙綿仰瞻陽暉恩深罔極不滋而榮不擁而植寸心之防陽徳之溥𨿽曰報之於暉何補報𨿽弗能奚敢怠忘矧於養親及玆壽康時以序遷流景易失吾養無違孜孜愛日物以春榮亦以秋悴吾心有恆匪懈於內鼎列肴珍匜淨醴醇融融泄泄無時不春人孰無母母爲節婦人孰無子子孝且友池塘有夢王孫不歸賦詠𨿽工風教曷裨凡今之人孰無秉彞載登斯堂視我銘詩

陳氏春艸堂記

婦以節稱尢士以義稱美斯叔世之論惟是婦士不可以節義稱若不可以一徳名者斯士斯婦殆眞爲斯世英故婦以節稱非婦之幸也甘節不著乎夫婦陟方不傷乎釐降柏舟之誓聖人獨悲之易書之世詩春秋之世莫得而比矣陳思恭妻莊年廿四嫁逾年而生子子生四月而思恭賈海外音問不得聞者四載眾謂思恭已死莊悉屏去華飾織袵爲養育計或諷之更嫁輒慟哭連日夜行路悲焉亡何父母俱歿莊無所依矣尢能撫其子使學不廢一日思恭得間歸感莊之義爲好日篤明年思恭復航海去竟溺死恭中莊居喪人不能堪日課女紅爲食且使子就外傅今生三十有四載矣績學好義以貲張大其族大人先生樂與之逰莊今五十有八得享其奉安居鄕裏嵗時賓客上堂奉觴莫不咨嗟嘆賞以爲爲善之報聞其風者爲之震厲自立兵興三十年來其鄕裏婦女以節義動人耳目者不可勝數皆莊之化爲然嗚呼自气運之降天道變於上矣而日月之失度五緯之錯行天有不得而止之地道變於下矣山崩川竭艸木禽魚之夭折地有不得而止之惟人也乃於天傾地覆之時風頽俗敗之日獨以眇焉一身障狂瀾於旣倒支大廈於將傾刀鋸斧鑊不得以易其守爵祿富貴不足以變其中天道以之而定地道以之而寧人紀以之而立則以節義稱之又非婦士之不幸矣大史危氏髙氏王氏皆以節婦立傳傳四方矣余別爲序次書之於堂以爲記使登者有所觀感莊子名寶生字彥廉堂名春艸壬子嵗十月旣望齊郡張紳記武原陳孝子性稟由自然痛父爲海賈身歿歸九泉母兮志難奪誼不以二天撫育膝下孤辛勤三十年孝子旣成立慕學崇儒先樂母壽且康采裾映華顚堂前女貞木枝榦金石堅堂背蘐艸華顏色春鮮姸女夷鼓天和感物懷其恩色養志毋違喜懼心捲捲芳園采冬筍層冰躍寒鱗擷蔬飯嘉賓道義日討論墨星燦緗帙琴薦鳴朱弦玆堂庶永久俗厚風已淳防毫挹婁水賦此春艸篇南昌盧熊

泉州兩義士傳

孫天富陳寶生者皆泉州人也天富爲人外沈毅而內含寶生性更明秀然皆勇於爲義初寶生防孤天富與之約爲兄弟乃共出貨泉謀爲賈海外國天富曰爾母一子惟爾吾不忍爾逺爾母涉海往異域吾其代子行哉寶生曰吾母卽若母也吾卽逺吾母惟君以爲母吾行又何憂焉於是兩人相讓久乃更相去畱或稍相輔以往至十年百貨旣集猶不稽其子本兩人亦彼此不私有一泉其所渉異國自髙句驪外若闍婆羅斛與夫東南諸夷去中國亡慮數十萬里其人父子君臣男女衣裳飲食居止嗜好之物各有其俗與中國殊方是時中國無事干戈包武庫中禮樂之化奐如也諸國之來王者且颿蔽海上而未巳中國人之至於彼者如東西家然然以商賈往不過與之交利而競貨兩人者𨿽亦務商賈異國人見此兩人者爲人有特異也自王化被海外且及百年中國之人至彼如此兩人者亦不多也此兩人者乃身往其地而親其人使其人皆見而信之有切於所傳聞者兩人異姓也長爲兄少爲弟如同气然異國人曰彼若弟兄非同胞者吾同胞宜如何寶生之母早寡不再嫁辛苦待其子有成寶生至言其母事則泣天富亦母事寶生母每忼慨爲諸國人言其事輒欷歔乃已異國人曰我與彼皆人也人誰無父母夫婦子孫者兩人客萬里裔夷動必服中國禮俗言必稱二帝三王周公孔子又能道今國家聖徳神功文章禮樂與凡天下之人材異國於是益信吾中國聖王之道海內外可共行也異國有號此兩人者譯之者曰泉州兩義士也中國之賢士大夫聞之亦皆以爲然雲天富字惟義寶生母事別有陳節婦傳

嬀子曰余讀周書王會篇夷之國眾矣而皆納貢周邦孔子周人也欲居九夷然未往也今孫陳氏以商賈往且猶義動乎彼豈其讀古聖壬書慕義而行之耶不然何其居夷而能若是也古語云放之東海而準余於孫陳氏見之矣至正二十五年秋八月蜀郡王彞生制汝陽袁華書

泉南兩義士歌

泉南兩士陳與孫少小相約爲弟昆合疎成戚契誼重異木纒結如同根升堂握手出肺腑交拜二母開罍尊具舟期賈海外域欲度夷僰窮昆侖滄溟東望浸天爛颶風怒攪波濤渾天吳恍愡出怖客掀舞蛟鱷飛鵬鵾孫言陳宗惟汝在逺涉巨險吾宜奔汝親頭白倚門切愼勿輕去違晨昏相讓不得乃更往掛席遙指扶桑暾望山行覓島中國卉服通譯侏離言防煙暮投薜荔屋趂虛晝集桄榔村逾年還家喜得寶木難火齊並瑤琨探囊用取兩不較彼我屑屑誰復論急難相援誓終始時節燕慶烹羔豚義風久已動殊俗椎結相見知欽尊我聞同气有爭利防墻往往隳家門及看結交喜嵗晚盟槃未撤渝情恩管鮑居貧乃共濟余耳得勢終相吞如玆二子古亦少簡牘可使他年存作詩爲繼王子傳薄俗視此應堪惇渤海髙啟

余行海上孫君止余其舎座上經生碩士連日夕談說不少厭君長七尺餘慷慨負气節家僮力役百人君不急其事獨聴餘論議一食不舎去陳君好蓄古書史圖籍能一一辧問其義理隠防常抱捲若帙數十抵余燭屢見跋尢亹亹無窮二君皆有母欲歸省造大艘如長陵謂餘言將伺風海上南抵泉廣且遊闍婆髙句驪諸國訪異人采藥仙人所居歸以爲母夫人壽又豈止好義如傳所云余方老且數奔走齊魯燕趙肌肉消於馬上欲從二君浮舟求邴管者休焉二君舎我哉齊郡張紳

昔管夷吾少與鮑叔牙遊以義相尙嘗爲賈分財利多自與鮑不以管爲貪知其貧也嘗三戰三走鮑不以管爲怯知其有母也管仲嘗曰生我者父母知我者鮑子鮑知其賢薦於齊桓用爲相遂霸諸侯服夷狄春秋旣傳其事照耀簡冊而後世以管鮑爲美談至今傳諸人口不泯泯也泉南孫氏惟善陳氏彥亷亦皆以義相處共出貨爲賈航海外國孫以陳有母在不忍逺去代其行至貨集贏美利百倍一髮不自私亦無錙銖計較於方寸間義聲感動蠻夷異域稱服其義往來萬里華裔間皆談泉南兩義士世常說古今人不相及今孫與陳其意豈異於管鮑哉嗚呼朋友以義合者也余每怪世之人不以義處而以利趨當其同利之時暫相黨引同居之際暫相願慕同飲食笑語暫相追逐拜父母托妻子傾心腹露肝膽指天地神爲誓生死而骨肉者疑若可信及至勢窮則好絕利盡則交疎一有毫髮利害則付之茫然略不相顧甚乃反相賊害者有焉其愧於孫陳氏者多矣至如人之兄弟同一父母也手足同一气也間生釁隙父母在時視猶塗人親歿酷若仇讐其得罪於名教爲何如此孫陳氏交𨿽異姓義同兄弟者又有間矣余自閩南來遊淛東西過吳門適道多梗遂浮海東歸邂逅惟善彥亷同舟初相見時未知其何爲人及出示袁子英所書王常宗作兩義士傳信知其倜儻尙義之士也從容間來求余文余摭管鮑之事以表二公之義又所以爲世道之一嘅𨿽然人之大倫朋友居一不患人之不能交惟患其交而不能久久而此心不移者爲難君子愼終如始此全交之道也余又於終篇言之以爲贈是嵗己酉二月前從仕郎泉州徳化尹永嘉林常伯庸父撰

泉南諸山何防淸源洞天仙所都赤明開劫風气舒玉檢丹書祕神符重樓復閣山之隅鳥道百折非一塗云旂晝下往猨呼鉤輈格磔啼鷓鴣松風謖謖吹笙竽芝蘭蓀蕙春芬敷巴日華黃荔子朱羽人飛行天爲徒或跨白鹿騎於莵狹以鸞鵠從雙鳬東窮弱水窺蓬壺亦有莆田列仙儒以鞭鞭石石受驅長橋橫波龍脊痀下通舟船上軒車琉球一髮云外孤蠻蜒出沒乘舳艫南金大貝犀象珠川傾山積來委輸九日特立靑蓮柎秦君屏迹賈不沽閉門著述與世疎有唐宰相陳諫書謫官南遷鳥在笯室家旣逺身乃瘉爲卜玆山藏其軀感懷友義增欷歔尙存丹竈亭已蕪山川淸淑气郁紆維孫陳君生絕殊孩提嬉戲同裏閭翻若丹穴雙鳳雛下覽徳輝瑞唐虞又若汗血天馬駒奮迅豈與駑駘俱南遊百粵北燕胡偲偲切切相友於志堅金石矢弗渝管鮑陳雷張範如寧競錐刀較錙銖朅來婁江住斯須城南新僦宅一區前槐後桞蔭屋廬艸蔬同飯步同趨嘅彼薄俗肆覬覦附勢逐利情愉愉刎頸之交漢耳余反面仇敵良可吁以桞易播忠誠孚髙風千古惇薄污嵗寒松柏知後枯好事繪寫開新圖我作歌詩匪從諛願子善保愼厥初右舊題孫陳嵗寒圖重書於義士傳後汝陽袁華

右泉南兩義士傳蜀郡王彞常宗所制也義士者何孫天富惟善陳寶生彥亷也兩人者之事常宗傳之詳矣余故弗道竊獨因義士之名而重有感焉昔者先王之世人有恆業士農工商列之四民農以資稼穡工以利器用而賈以通懋遷惟士也若無所職於其間蓋其服勤乎詩書周旋乎禮樂出入乎仁義而被服乎忠信者殆農工賈之不類然亦不能不與之而俱化也自先王之教不行農失業於稼穡工失業於器用而賈失業於懋遷夫士也於詩書禮樂之化仁義忠信之澤亙百世而不可易者亦相率而喪其所守噫四民失其業可勝嘆哉今觀孫陳氏二子之事有不能不爲之慨然者矣夫二子者皆以賈爲業然皆能以古道自處不屑屑於貨利而惟義是圖至使遐陬海壤文身雕題之俗樂聞其風皆以義士稱之賢士大夫與之遊者亦皆喜談而樂道之抑何以致多如是耶豈非去古旣逺先王之教幾絕有能篤古道於寂寥千載之餘君子予之惟恐其或後與故夫四民各専其業者分之常也昔也士之業農工賈能爲之今也農工賈或末失其業而士之業乃並與其心而失之農工賈失其業不害其爲農工賈士而失其所守其不爲農工賈之所鄙也幾希若人者之業固農工賈之一也若人者之心爲士者有弗之及也業農工賈之業心士者之心余乃今失之於此而得之於彼矣余聞名者實之賓也名不稱其實君子之所不道也於此有人焉薄財利崇信義不専士之名而有士之實則夫遐陬海壤文身雕題之俗稱之曰義士者宜也賢士大夫喜談而樂道之亦宜也夫旣有闗於風化之厚薄其可無作乎余懼世之人緣名而失其實鮮不致疑於孫陳兩義士也於是乎書吳郡謝徽識

泉南兩義士異姓乃同心同心而同居利矣能斷金不見橫海虹夢見海畔路夢隨春雪舞回風思逐奔湍向東注婁江之水沄沄其波方舟容與遄歸以歌葉落不息飄揚無蹤大風雲飛嗟彼斷蓬人生乖離式與此同翩翩者鴻飛鳴相隨睠彼憸人我心實悲兄弟戕賊室家瘡痍背義競利曾弗之思兩士相尙以義其誰似之倪瓚壬子春

泉南義士行

溫陵向南通海舶販寶諸番共爲客經年越險入風濤往返那復計身勞兩人一心金可斷萬里𨿽遙何足算他人重利不重義翻手風波起平地眾中結交非不好中心如面寧可保君家兄弟非一姓肝膽相傾向明鏡可憐世上輕薄兒縱爲骨肉亦生疑陳畱阮維則

金石交爲孫陳二義士賦

金石交金不可折石不可磨泉南二子重義如山河金石𨿽堅無以過泉南之山若礪而嗟峨泉南之水若帶而委蛇念昔髫鬐約爲兄弟信誓旦旦生死靡有它義士各有母二母相好母視其子子視其母恩義弗少差嵗時共酒食更相爲壽樂且和一出一或處或同淩風之舸萬里行鱷波南賈眞蠟與闍婆東極三韓及耽羅歸來分金弗私有況彼義讓情尢多嗚呼一斗粟一尺布淮南至今民尙哦嗚呼時之人兄弟相虐朋友爲讐柰爾何金石之交古來有二子之義義甚都可以惇薄俗激貪夫鶺鴒爲爾詠伐木爲爾歌泉南移家來此婁之阿比鄰相接輔車相依二母髮已皤石可泐金可磨人心天理無時無猗嗟二子之義可以爲世模豈無好事繪縑素寫作孫陳交際圖樵雪生河南陸仁

泉州兩義士贊【並序】

余在京師日與太史稽嶽王先生往還邸館論朝夕弗怠一日與餘言溫陵陳節婦莊之賢甚詳史氏以莊在未可預元史姑述之以俟繼而大夫士多詠歌之爲風俗勵裒成一卷求一言於卷末余以事鞅掌未有以復於先生也及還吳節婦之子寶生持稽嶽所制泉南兩義士傳示余求贈又知寶生承家庭之訓尢能行古道於今之時𨿽欲無言不可也嘗讀孟軻氏之言曰義人路也又曰義之實從兄是也則是義乃人所舉足而不可離者何世之人舎其路而弗由滔滔者眾耶其於所親嘗有物我不肯屈下安知所謂從兄之道乎今觀寶生與同郡孫天富初約爲兄弟共賈海外國二子恐皆離其親爲憂也乃更相畱十餘年百貨旣集並不私有一泉其事親從兄之際曲盡其道周窮卹匱之事咸適其宜較之叔世之士不多有也非特士大夫稱其爲義至若遐荒逺陬之夷文身雕題之俗咸稱之無異辭焉孟軻氏所謂人路二子不惟行之於其近而且無逺而不到異姓而親過於同胞其於義之實有不可勝用也傳曰不順乎親不信乎朋友矣又以見二子平居事親其有不順乎哉皆君子之可尙薄夫之可惇也故余旣賦節婦詩復爲贊以附義士傳後云猗與二士異姓而親隠居行義冠乎羣倫望之玉潤卽之春溫允矣君子薄俗可惇勾吳張適制

右泉州二義士傳乃蜀郡王彞制文汝陽袁華古事載甚詳觀其初約爲兄弟謀出貨財賈海外國時俱以母在相讓涉險蓋亦恐其危身以累及其親是亦可悲也及後更相去畱歷諸番國積十餘年共財不私感動番國人凡見之不以名必呼爲義士是更可尙也今俱以老母在堂迎侍東吳太倉左右就養菽水之歡如一姓焉是以人士之樂善者莫不升堂拜其二母願從其二子遊而母子者方以困窮卹匱爲急不賢而能之乎是更不可不敬也且孫陳二士十餘年間歷外國涉巨險而身安母健非有陰隲在天則報施善人其能若是之厚也夫廬陵張昱述

右陳氏節義集春艸堂泉州兩義士共三卷諸公手迹俱存惜埋沒裏中人罕知之嘗於名公集中見題陳彥廉所藏不知彥廉爲何人也一日於沈氏覩三卷焉則知彥廉好義人能表母之節於縉紳文字間其名將不朽矣沈氏觀後一載復於文徴明停雲館閱而錄之共二十八翻

盧賢母傳

盧賢母者大名盧氏之母也姓周氏其先彭城人爲臨安令盧君繼室其歸也先妻遺孤猶巳出焉已而生守仁次守禮自孩提至長賢母使與前妻子食同器衣傳服居宿一室而學問同業咸孝敬厚重周愼儒雅入事尊長出接師友恂恂其容棣棣其儀有子弟所當職之事則相勞謙遜讓以爲藹然友恭之情不見有先後母異也聞者莫不嘉之賢母曰不如此吾則與常婦人等矣且吾自昔歸盧氏家先人命之曰女在女也以孝事其親今移所以事親者往事舅姑無怠而從夫以義育子以慈能此數者人倫之本也夫夫婦婦父父子子而家道正矣蓋家之本在身其去此而以是輔佐君子言存衿鞶恆恐一不踐履以忝所生以辱夫子其何敢忽耶故凡從臨安君守官四方三十年卑而爲州賓佐髙而爲行省屬或涖民或贊政所在以能稱蓋不恃其才足以有爲徳足以及物而令妻之賢亦多有以相成於其間也其在江浙行省時杭有嫗爲人賈衒失珠與金無以償主將殺身以自明哭而過市賢母聞而哀之謂其夫曰老嫗所失無幾何今將以死塞責竊憐其不幸願脫簪珥爲償而徐訪所遺失可乎夫子曰善賢母乃止嫗無死出已有以酬直隨購諸市數日得之事聞省中自宰相以下稱譽焉至其治家則勤勞恭儉逮頒白猶先諸婦以蠶績之事戒之曰吾固知與民爭利之不可爲也拔園葵去織婦公儀子之祿厚耳今吾家才升斗惡可恃此而教男女以惰慢哉故臨安君居官淸愼不殖貨利而家自饒以夫人氏之勤於生也其端居閨門尢好尙禮義凡族婣親戚與所識窮乏者有不能嫁娶賢母曲爲醖釀以成之至有生子而貴盛者會有不能殯埋及死無所歸則爲具棺給喪往往而是仁者稱有燕山竇氏之遺風焉異時臨安君倅浮梁顧守仁爲學未竟聞可堂吳氏以明經教人遣之從學賢母晨夕固勉躬自檢其所業設疑問難以開其子之論議所與遊處者有不端謹輒命疏之其可與共學而適道者則勞來崇惟恐其子之不相親焉故守仁卒能自立遭喪亂而貧隠居吳中耕以養不縻於官祿有古髙士之志操云洽母教也賢母生六十有九年後臨安君十五載卒至正二十年春正月七日也守仁以禮合葬賢母於吳縣橫山之陳灣臨安君墓兆時先室子名守廉仕粵中聞訃抱終天之戚至於傷生焉而守仁也哀毀骨立自致逾禮士林稱孝傳曰仁者其子必仁則孝子原出於母氏之慈也審矣賢母有孫十有六人而蕃息至於曾孫具成長矣皆禮樂文物稱其家子弟故君子謂賢母於盧宗爲孝婦於室家爲令妻而獨以賢母立名者則漢劉向氏傳列女八篇而以母儀爲首之義也其仁知貞順之行賢明辧通之節可兼包焉詩不云乎淑人君子其儀不忒其儀不忒正是四國用是見盧母之徳之賢是爲四國之表儀也是宜有聞於世初臨安君致政朝廷行厚典追贈其先亦命賢母爲恭人云是年九月乙丑後學夷門朱桓謹述

右賢母傳前翰林國史院編修官朱桓爲故臨安令盧君夫人周氏作也初夫人歸臨安君時君有前妻之子二人方在防夫人撫育之如己出也夫人復生二子同仁一視不以親疎間焉傳中稱其食共案衣傳服學同業之類不一而足厥後四子皆成立或仕或隠皆爲時聞人生孫十有六人皆能克紹先業至於今不殞墜自非夫人之淑徳懿行義方家範有以維持之曷能至是哉夫人眞賢母也嘗觀世之爲繼母者率多偏私悍妬在陶唐氏時而瞽瞍之妻尙然況三代以降乎如閔損王祥薛包之母皆有所激而後成慈母也苟非爲子者純孝不倦亦終於骨肉離間綱常廢斁而已耳若盧母者仁愛之心終始一致卒能保其家室延及嗣詵詵繩繩久而弗替吁眞賢母也他如內助夫子克勤克儉以裕其家外睦婣族賙窮防匱以行其義脫簪珥活販婦於瀕死給棺斂濟鄕鄰之艱急何述而非羙行也爲之立傳不亦宜乎世衰道防俗不古若天理民彞銷毀殆盡至有一家父子兄弟相視如塗人仇敵者探其所由則多以惑溺婦言之所致終而至於索其家斬其後而後已於乎聞賢母之風盍亦少愧哉丹陽孫景乂書

盧母頌

懿彼盧母賢而知禮視前妻子過如已嗣啟夫出金脫嫗求死君子義之遂傳其事魯陰饒介

貞哉婦徳巋然母儀子無後先同視仁慈脫已簮珥濟嫗艱危貧乏婚葬博施以貲防防徳厚天道有知丹桂呈芳蘭玉生奇九泉云逺幽光在玆太史宜書振爾民彞翠微老樵錢昉

物故盧氏母周夫人挽歌辭

賢哉此媼相良人所至俱稱徳化醇婦道雝雝銀鹿備母儀抑抑彩衣新避兵逺憶重城路同穴全歸百嵗身日莫靑山水嗚咽諸孤哀慟徹秋旻遂昌鄭元祐盧家有賢母徳義至今傳慈防恩無間周貧命獲全良人官宰邑令子隠耕田誰續鳲鳩作芳名墓石防堅白老人周伯溫題

我失慈親早欣逢繼母賢撫恩懷罔極抱痛實終天義篤恭人行文雄太史篇誰憐感風木開卷一澘然吳郡許中

近病暑牕身少愈李生攜傳喜相過盧家有母賢如此吳會諸公詠不多春暉餘寸艸滔滔江海振頹波二南徳化王風逺靑史荒涼柰爾何西蜀陳曾虎題魏郡盧賢母閨門淑徳均撫遺先室子守節未亡人頭白猶勤績時危獨采蘋幽宮光錫典直筆著堅瑉曲江錢惟善

嘆息盧賢母芳名太史知償金求活嫗教子遣從師閨閫修嬪則鄕閭著母儀傷心埋玉處風木有餘悲永嘉曹睿

賢母嘉聲著傳家懿徳存整齊施軌範雍穆肅閨門教子心猶切從夫義愈惇板輿遊後圃防服戲前軒冬雪曾聨絮春風盡樹萱嵗時儲黍稷禴祀薦羔豚封鮓仍還縣埋錢更築垣孟機嘗示訓班史每能繙蠶織先諸婦勤勞飭後昆遷鄰依學舎欵客具盤飡宗戚逾姻睦云仍自衍繁人懷周急恵嫗感代償恩重羨持貞節還堪配淑媛黃麻承雨露玉樹映蘭蓀遺行眞須紀恭人端可尊陰功殊亹亹善慶亦源源招挽歌悲些揄揚乏雅言松楸暗丘隴霜露慘郊原澆俗當懲勵史官宜討論瞻馳拜遺像追悼重傷魂皇慶二祀先君掾浙省時盧臨安爲大理幕賓越四十年餘以廕補官於吳中適會樵隠徴君詢其所自始知爲臨安君之仲子不敢忘世契遂與訂交交愈久而情愈篤至正丙申罹變故乃館余於其家獲拜賢母於堂上觀其治家以勤儉教子以義方春蠶秋織必先於諸婦處內外之事咸得其宜髙誼厚徳不能紀其萬一於戲眞賢母也曁觀樵隠績學勤律身謹事親孝教子嚴隠居不仕躬耕於石湖之濱或泛小舟往來鄕校間每以禮義相先謙約自處度越俗流還能髙潔其志趣此蓋賢母平昔訓誨之力也賢母逝矣我心曷忘謹賦五言律詩二十韻以寓追悼之思並識不忘樵隠之交誼也時至正二十七年三月旣望南陽野逸邵復書於吳中寓所之聴風雨處兵塵十年餘世道苦澆橫開卷覿斯文起爲賢母敬夫君昔盛年宦仕屢秉政內助得恭人淸修名愈稱慈撫前遺孤視與己兒並鄰媼將自殘捨財生彼命藹然仁義心天錫有餘慶薄西山云風木動悲興嗣子處士君文行踐歐孟髙風凜千載列史著嘉行東平完顏思敬

盧君有母最賢能老我驚嗟見未曾教子並無先後異事夫尙有孝廉稱堂帷月冷翔鸞誥墓道云生下馬陵昨夜西齋讀遺傳數行淸淚灑秋燈夷門王浩

已矣恭人逝傳家爲範模卜鄰能教子結髮早從夫銀鹿歡仍在黃姑贈亦殊嗟予依廣廈終嵗托艱虞鄧人邵復

婦道肅閨門良人善政存親疎同一體教育及諸孫戲防空遺養償金重感恩斯文傳行迹餘慶有堂萱大名張士敳

樵隠盧君母最賢母儀婦節兩超然相夫徳洽周南化教子名宜太史編華屋萱蘭春藹藹堂松桂月娟娟時淸重憶頒鸞誥百世幽光發九泉

繼母少能慈夫人獨若斯類將先室子同視己生兒裹鮓還陶侃丰殽待範逵編修有佳傳爲報史臣知防稽張憲

母儀抑抑著聲華化溢閨門事可嘉皇澤已迎鸞拂誥仙顏曾得棗如采蘋修祀光先業脫嫗償金照史家諸子孝稱三釡養至今喬木有慈鴉蜀人李

家聲多自孝廉傳徳義當推阿母賢一嫗得金忘萬死諸孤成學就三遷蘐花春盡風翻葉慈竹林淸雨洗煙我有親思空落淚卻因展捲倍澘然防丘山人李常盧母世稱賢流芳照簡編相夫能以正育子更無偏榮享靑春日全歸白髮年捐金生老嫗玆事並堪傳四明陳朴

郡乘嘗修盧母傳前朝封誥墨猶鮮脫簪曾拯亾金命斷織終成教子賢彤管書辭文炳若靑山埋玉柏蒼然承家孫子應多顯好效瀧岡表墓阡吳郡傅著

家族崔盧盛閨門徳義尊活人雙璧棄教子一經存欲效春暉報難酬防極恩榮封自夫爵不朽付諸孫髙平範成

賢矣盧君母柔儀世所稀貧還陶侃鮓寒憶閔騫衣老嫗懷恩重窮人荷徳防臨風讀遺傳千載挹淸輝防李鮑恂

禮拜恭人命仁存烈士心賢名傳在昔懿行著於今同愛均兒服償寃代嫗金髙墳爭仰防松柏夜臺深徐賁

題盧母傳後

有幅巾皤然大帶深衣談禮於鄕校者予不識其人竊謂承平時人已不知其衣冠今兵興已久能不棄衣冠又不顧時之非已可嘉也問之知爲盧毅夫毅夫魏人隠居吳中母周氏有賢行毅夫與其兄同處人莫知毅夫爲繼室子也毅夫之先府君臨安令不幸早歿周氏擇名師教子故毅夫長而爲儒有操行遭時喪亂貧不能自存周氏歿葬祭盡禮耕於墓側泊然將終其身汴人朱仲威爲著盧母傳予間取觀之載周氏賢行甚詳乃亟求毅夫識焉嗚呼世道之降禮廢樂壞人不能彊之使興也毅夫毅然獨以禮自律如此吾知毅夫知守其母訓而已耳至正廿七年正月旣望齊郡張紳書盧臨安之夫人周氏久有令名吳郡間予不識臨安君而獲交其子毅夫毅夫篤學樹行諄諄以孝謹稱方力耕旁以畢其終身哀慕之志若將與世遺今讀賢母傳益信其教子有自若毅夫者世亦久遺之哉開封鄭元

臨安令盧君繼室周恭人撫其【闕】

安眾令程文矩妻教子從名師擇勝友頗似陶侃母湛氏至於脫簪珥代市嫗酬遺金於主以救其死則又似竇諫議而過之有古丈夫之風哉稱之曰賢母嗚呼眞賢母矣宛丘陳秀民題

貞壽堂記

松柏挺於深林蘭茝茂於幽谷根荄柯葉敷暢條達四時敵寒暑不攺色不攺操者由其性之正气之純而受於天者異於凡卉也易曰貞者事之幹也人之有身猶木之有榦冬而貞春而元循環無端是故貞而必壽壽者必貞在物猶然況於人乎吳縣尹楊彞之母夫人吳氏年八十三吾同郡人也彞迎養於吳甘膬滫髓之奉定省溫凊之宜怡顏恱色左右如意一日彞踵門再拜請於予曰吾父素貧贅於外氏及祿郡曹家益貧彞也不幸生六嵗而孤有弟曰宜者生才五月耳吾母零丁艱苦躬蠶績以衣食諸孤外大父吳翁應之嘗惑於嬖妾潛令媒妁誘之攺適以自存吾母毅然以死自誓曰良人亾而家貧子防命也夫貧食吾力防者有恃以長此吾志也吾夫事親以孝稱治吏事奉法循理公而不刻廉而不矯能爲人所難天其或者有後也歟古人云一與之醮終身不攺若奪我志則禽獸耳何以生爲屬吳翁有子早亾無嗣吾母遂以吾兄存禮後之存禮告外大父曰存禮楊氏子也今後於吳者吾母所以報外氏也苟母志不遂存禮逺遁終身不復相見矣翁爲惻然而止於是四十又三年矣彞也祗服慈訓出職吏牘日就月將幸獲祿養惟吾母抗節勵行劬躬正家所以承宗祀而覆遺者大矣時邁事邈湮沒是懼願夫子矜其情表其堂名記以文辭庶有以慰母心而示來裔幸甚勿靳予嘉而諾之遂以貞壽名其堂而次第其言以實其名義焉夫人道之大親親爲先卽家而言造端乎夫婦成立乎父子言父則母在其中矣然爲夫爲父者立身恆易爲婦爲母者立身恆難蓋托身於人事或不偶柔順之質類牽於私自非受於天者至正至純其能持身堅志以全其貞固之行哉夫能自秉貞固行已無沗气充體泰久於其道防穉立而家道成心逸日休安享眉壽所謂生於憂患而佚於安樂者也吾故曰貞者必壽壽者必貞非與夫人夙罹荼毒之死靡他凜然柏舟之風及其老也幸哉有子燕喜壽母熈然魯頌之盛稱之貞壽孰曰不宜孔子曰臨大節而不可奪孟子曰人有不爲也而後可以有爲夫人有焉其曰存禮者旣後於吳試吏上饒調郡曹而卒彞也以才推擇由廣東郡曹史轉茶鹽兩運司書吏升掾浙東帥府江浙行中書省滿考選辟今官涖政廉敏民心翕然宜也亦補吏嘉興郡曹歷帥府行樞宻院掾今爲行院照磨二子皆有能聲於時位日進祿日丰養日隆吾知夫人優遊髙堂斒斕娛侍怡神悅性以先君之思自朂黃髮兒齒福壽康寧蓋未艾也吾嘗職太史傳忠孝節義取信於天下故因其請而具述之以風勵四方非私於鄕黨姻舊也噫楊氏子孫其毋忘夫人之徳以有辭於永世至正旃防大荒落之嵗孟夏之月哉生明資政大夫江西諸道行禦史臺侍史鄱陽周伯琦溫父撰並書篆

貞壽堂銘

吳縣尹鄱陽楊彞早孤母夫人吳氏甫中嵗以志自誓撫育彞及彞弟今樞密照磨宜皆克成立年逾八袠而康寧無恙侍禦同郡周公旣名其堂而記之矣又屬余爲銘銘曰易稱幹徳貞居其四書衍五福壽處其始旣貞且壽伊誰克專惟吳邑令母也有旃母實吳女贅爲楊婦祚用延嗣有令緒年嗇楊永溘先淪亾蕞爾諸防零丁母旁吳弗母察欲奪乃志微母之貞惇全厥義家旣多難號寒啼饑載紡載績以食以衣曰彞若宜敬遵我訓爰及成人聨翩仕進慈闈防侍甘防具將鯢齒鶴髮日康以彊謂天蓋髙式彰顯道匪母之壽曷享厥報噫嘻楊母守節不渝靡靡流俗曾莫母如有翼髙堂於鄱之溪揣徳命名維周太史申銘坐右昭示柔儀庶幾來者常目在玆臨海陳基

貞壽堂詩

天道有恆運惟貞故悠久鈞陶大化中貞性固難朽菲菲桃李花朝妍夕已醜淸霜變朱夏衰颯先蒲柳弱質心易渝苦節難獨守菀彼髙岡松霰雪紛錯糅蒼然嵗寒姿根柢气充厚不爲時暫榮磅礡千載後豈獨艸木然仁者宜有壽夫人吳氏女嫁爲楊家婦矢言結髮初生死期不負義同金石堅气合蓀蘭臭雙燕寧獨棲結巢麗華構炎飇忽凋落孤飛二雛防霜閨未亾人秋月共賓友載誦柏舟詩芳年頻皓首詩禮訓諸孤三遷師孟母良才易成立伯仲允文武仲也拖長纓伯也冠章甫危世方急賢麟鳳在郊藪南服有成命朱紫曳長綬車輿日以髙官崇祿亦阜上堂拜阿母此豈人所授滫髓在彞惇醴齊貯尊卣鸞刀割肥羜嘉蔬進春韭蹣跚膝下戲斑衣淸晝堂前種松柏堂下種蘐艸松以比貞節防以忘憂悄良時樂未央千秋遽云老在昔聖王世此事豈云少風俗日以頽心竟誰咎翼翼貞壽堂瓴甓擬瓊玖福善天不爽作訓戒箕帚王防爲此詩於以勸嬼妵時至正廿六年仲秋黃鶴山人王謹書

貞壽堂詩【三首】

靑靑澗畔松嵗晏發華滋眾芳日以悴風霜何獨宜祗緣一气貞何處有榮衰陰陽𨿽代序顏色故不移人於萬物中寧復不如斯惟堅嵗寒節乃異春花飛所以楊令母髙堂壽期頤吳門盡西垂中有楊母堂龍煤鋪作榜嘉名偉煌煌母也榮祿養婆娑壽而康問胡能致之惟貞神所相是行一不然萬事易乃常不賡眉壽詩卻詠心章人生此世中奄忽如奔駒地久而天長幾人能與俱只緣本心死暫榮還復枯惟此堂下木枝葉久蕃敷願培百尺根芘此千嵗株金華戴良

貞壽堂頌【有序】

番陽楊侯彞奉其母太夫人居於吳婉順怡愉備盡孝敬而太夫人年逾八袠耳目聰明克享榮養大夫士皆歆羨景慕以爲世所希有而莫或知其自侍禦史同郡周公爲題其堂曰貞壽且推其本以記之然後太夫人之節行暴白於天下後世而天之報施爲不誣矣方番陽君之棄諸孤夫人之死靡適始終不渝可不謂貞乎時丁亂離而夫人安享上壽令名垂於無窮可不謂壽乎然則貞者其基而壽者其效也彞由吳縣尹知吳江州事次子宜爲行樞密院照磨侯之遺愛在民蜚聲籍籍太夫人之福蓋未可量也漸嘗辱交於侯則其稱頌之也豈爲過哉乃拜手稽首而述頌曰奕奕髙堂母氏所居斒斒防衣子孫燕胥髙堂奕奕母氏居只防衣斒斒子孫燕喜母曰汝彞汝惟孝慈愼移爾忠以朂我思彞拜稽首母恩罔報叨祿於朝賴母之教曰小子宜汝從於兄夙夜恪恭爲親顯榮宜拜稽首伯也式好願勵朝夕長奉色笑姑曰婦前汝順汝憐願汝得婦如新婦賢惟爾諸孫綿綿瓜瓞婉孌在目我心則悅賓拜勝爵用陳壽辭母徳母言實惟姆儀人孰無母福則希有母貞其守天與其壽母孰無子甘防靡常孰如母兒朱紫在旁爰昭頌聲匪溢其美式丕民風徴於太史防稽姜漸

翼翼貞壽堂肅肅賢者居堂上鶴髮母霓裳而霞裾貞節四十年壽今八袠余斯堂得嘉名請試陳厥初母也實氏吳番有先君廬良人溘先露生計亦淪胥誓言賦栢舟那復詠闗雎志存楊氏祀靡暇防其諸大兒甫六期小才五月且辛勤立門戶寤寐課詩書嶄然見頭角籍甚多名譽伯爲邑大夫仲隨李輕車防衣日就養樹蘐滿庭除兄弟進甘防夫人禦板輿自飲吳郡水勝食武昌魚令徳兼壽考此樂復何如瞻彼堂之陰嘉樹郁扶疎上有雙鳳雛和鳴自虛徐爵位日以髙祿養日以舒生封有令典寵渥在吹噓煌煌太史筆輝映百車渠桓楹俯流水過者式其閭吳郡沙門妙聲

貞壽堂前風日遲夭夭寸艸答春暉兒兮事奉心無怍母氏康彊志不違後日腰懸季子印只今身著老萊衣熙然鶴髮照緑酒金鴨火溫香靄微倪暎

貞壽堂詩

貞壽堂者番陽楊彛奉其母太夫人吳氏之堂也彞父早喪太夫人方盛年而居其志確不可奪以能教育其諸子皆克有成彞以材胥發身從事於時仕日達其弟宜亦騰躐仕塗廩廩向用太夫人春秋益髙安享榮養當世之鉅公顯人名其所居堂貞壽復記以文士大夫往往托之辭華爲章侈之太夫人之卓節懿行遂聞遐邇彞字好徳今自吳縣尹超遷知吳江州事翮因與之友善則爲之頌詩美貞壽焉其辭曰有蔚髙堂奕奕甫甫云誰之居楊侯之母瞻彼緑竹其葉靑靑雪霜弗淩壽母之貞淩髙堂有蔚甫甫奕奕誰其作之侯維好徳樹以松栢松栢方茂如石如金貞母之壽其貞伊何率禮弗弛謂天無二夫也天只夫之逝矣秉志自矢靡不罹覆翼諸子永貞之吉以綏壽祉其壽伊何衎衎耋耄黃髮中處載言載笑祝鯁左右祝饐在旁庶殽孔嘉甘防旣將式歌且舞宴娛髙堂其堂伊何棟楹盤盤榱桷桓桓維居之安維楊侯之母以樂以般眉壽攸介上天之賚宜爾康而泰則莫有艾至正卄有六年龍集丙午夏五月初九日作於吳門之寓復以古書之上元楊翮

於皇犠經雷風爲恆立不易方婦道是徴恆其徳貞婦人之吉其吉伊何惟終從一允儀刑式久於其道明徳惟馨寧且胡考粵鄱楊侯母孟母賢遭家不弔夙殞所天父兮不諒母志欲奪夫也天只天胡可越人一其天移天匪人洵兮靡忒誓終厥身志定於義金石弗堅崔崔甘節淸風凜然二孤防防防在𦇤褓劬瘁顧復至克有造孟守大邦季贊樞密聨躋膴仕蜚英王室皤皤夫人背臺齒兒錫羨純嘏戩谷攸宜兩侯克孝恪防養志尊之順之鞠躬不匱爰崇華構載樹以蘐怡愉朝夕夫人宴安嗚呼休哉夫人之貞體易之恆匪松栢之靑於戲休哉夫人之壽惟貞致之曷嫓乎岡阜之貞之壽自夫人之身日監在上單厚有申旣永其年又祚其子昭昭天明不逺伊邇豈伊祚子祿綏方滋繩繩後昆勿替引之栢舟矢詩黃鵠作歌三靈與明泰山同峩維斯人斯千古髙表猗歟夫人耿介並耀評隲懿緒形容盛徳其風肆好顯視女則京口顏肅再拜上

南山白鶴辭【有序】

鄱陽楊母夫人吳早失所天矢無二志或有諷他適者則視如仇焉勤紡績以爲衣食教育二子成材並登顯仕而夫人年逾八袠安享榮養可不爲之貞且壽乎前侍禦史周公溫父榜其燕居之堂曰貞壽又爲之記大夫士從而頌美之嗚呼婦徳不出門自房中之歌廢戰國以下方著於外非婦人之幸也後世俗益偸風益漓遇患難能守綱常之正者千百中不一二見其一見之君子以爲難必暴白之爲千百世之所勸此傳記歌頌之不可少也余久病文思荒落苟闗於彞倫風教之事輒不能黙焉一日夫人之仲子宜持捲示余故爲賦南山白鶴辭一解使歌以壽母或足以爲薄俗之勸也夫辭曰南山有白鶴兮長松之顚一巢生兩雛兮羽衣未全溘然失故雄兮哀哉其鳴可憐愼出入與止宿兮不與同類而蹁躚朝啄靑田之紫芝兮夕飲重淵之淸泉潔身以自固兮不肯戴夫二天保二雛非一日兮忽聨舞而共鶱飛鳴兮太淸之表飲啄乎王母之筵或馭瀛洲之客或駕昆侖之仙將非凡間之享及時足乎王前日復日兮年復年鶴之壽兮百千母之貞兮子之賢松之居兮完且堅曰其居爲貞壽兮孰謂之爲非然勾吳張適造

植芳堂記

余友生沈君復吉授經余門又究習岐黃氏之學於世之名能者治其所居之堂扁曰植芳請記於余欲大其說余謂夫取諸身者莫若諭諸物取諸物者莫若驗諸身故志潔矣其稱於物也必芳學博矣其遊於藝也必芳行成矣其發於言也必芳言達矣其流於後也必芳今欲以植木之術而爲此身之諭植得其地而生生則芳且榮矣然則此身之主宰者在吾方寸之地培之養之蓁穢淨盡其所得於取物之效者近之事父推之及人何莫而非學也豈世之所云小道者哉昔之語植芳者曰董仙氏曰蘇仙氏董氏治人疾疾止俾人植一樹杏計實易粟以濟諸貧蘇氏將仙去語家人植橘鑿井曰後此必有癘癘吾人者與人橘一葉水一器卽愈後果驗彼二人者以仙術寓醫然迹其心亦可謂博施矣故後之善植者必稱董蘇云今生之植將不在乎此而在乎彼生起謝曰名言也書以爲記會稽鐵崖楊維禎廉夫撰

世莫賢於董奉種杏廉於取財予獨謂奉之種杏乃其巧於取財也取財於人至於再至於三則已貪矣況不義乎取財於天𨿽嵗取之不以爲虐況所推與又一於義得不謂之廉乎二者之取其利一也然世知取於人而不避其貪而不知取於天亦不失於廉此奉之所以髙出千載而人不及之也吳中沈君復吉儒家人也防嗜書長而精醫不惟得董之學而又得董之心然嫌以董自負故榜其居藥之所曰植芳而不曰種杏大凡以術鳴未有不嚴其視瞻髙其已能𨿽司馬季主猶不免此惟儒者則不然以是觀之吾於復吉知爲儒醫有不徴於色卜於言而無疑矣加以廉於取財義之聲著於人人則其去俗工衒藝以求售者奚啻千百哉𨿽然名可辭也實不可辭也苟辭其名而並去其實吾恐君之徳不竟且不能無於陵仲子之譏則又過矣觀鐵崖楊先生文故旣美其徳而又規以中庸之道云洪武己未八月旣望登仕佐郎國子助教江陰孫作識於京都國學之西齋

植芳堂銘【有序】

人貴自樹立流芳遺臭皆由己而已蘭室鮑肆隨所入而吾身之得喪榮辱系焉故屈大夫慕芳潔而畦蘅陸內史潄芳瀾而遊藝可謂能自樹立者矣彼海上夫以臭爲芳而逐之不止至穢徳腥聞過者莫不掩鼻而嗟與桞子所傳江湖浪人奚以異哉雲間沈君文舉子復吉秀而文文舉命其所居堂爲植芳旣巳勉其自立而流芳於世而乞銘於友人申屠衡以交修之銘曰孝子顯親在乎植身植之以芳徳聞惟馨彼愚無知芳臭莫辧薫猶同藏蘭芷亦變其變爲何由不能植失身污穢曷以自滌沈氏有子亦旣肯堂孜孜進修殖學無忘仰止前賢或潄或沐潔巳潤身以繼芳躅

植芳堂箴

瞻彼艸木匪植不芳其植維何毋揠毋荒本浮則瘁膚剝則傷朝培夕漑乃蕃乃昌人胡不樹望洋馳騖徳義罔修節槪安傅詭隨詐謀絺章繪句誕炫其能曾莫子步雲間多彥復吉乃賢構堂志顏植芳允防懋學惇行動遵古先復究岐黃胗視了然气運旣明沈屙屢痊橘泉杏實流譽遺編子擴其功奚止蟬聨黎庶謷謷願起顚連勉焉濟百世其傳

嘉樹發幽芳依依自舒榮陽條接陰穎芬馥播前楹之人事髙潔坐閱岐黃經探源潄淸潤遡流承徳馨慨彼蚩蚩氓戕賊壞天形捐軀齊艸腐遺臭污編靑以玆生物意會我惻隠情熙熙布春陽藹藹登壽齡流芳被艸木因人植嘉名殷弼

猗蘭被九畹嘉蕙滋百疇荃蘅與杜茝羅生交綢繆俟時苟不利蕪穢將誰尢朝吾芟宿莽夕吾漑淸流冀玆枝葉茂充子雜佩酬援琴發淸商揚舲次中洲美人隔南浦延佇增離憂攬芳結繽紛日莫聊夷猶誓言寄所思川路良邈悠恆恐年不與鶗鴂鳴先秋陰風集中野眾芳委林丘蘭芷變不芳菉葹漫道周靈均去已久千載誰與儔英英雲間彥雅嗜窮防搜蘼蕪集逺思再感王孫遊何所無芳艸子獨良好修願言閟英采以俟知者求番陽甘瑾

植徳期後昌種樹期後芳欽爾種植心躋世咸壽康良【闕】在旦原野麗春光種橘惟盈井種杏必連岡橘盛引靈泉杏熟致餱糧羣物廣所恵髙門屹相望恭承古人意永卜福履將越人唐肅

髙堂新搆碧山隅緑髮仙人好隠居橘葉秋香浮石井杏陰春暖繞庭除百年種徳知能好奕世流芳信不虛老我何時參妙訣東風門巷引柴車越人黃常

翼翼髙堂淮水潯亭亭嘉樹已成陰芝蘭佳气晴燻戶金石丹光夜出林投隠且容髙士傳衛生應得古人心故家喬木今仍在信是當年雨露深雲門管訥

槖駝善種樹深得養人術宋人揠其苖苗槁死尢劇勉彼植芳士鑑玆得與失非加培植功曷及滋蔓力湛湛朝露晞藹藹春暉白光浮丹杏林香動幽蘭室令徳擬同芳修名當自立曾上君子堂防言聊暫述吳郡樊圃髙堂何渠渠眾芳列前楹羅生雜蘭芷碧葉間紫莖蘇井誰可比董林安足稱若人休文孫楊芬藹簪纓厥子肯云構樹徳永家聲羌吾事姱節采秀擷蘭英托根一失所不如蕭艾榮薫蕕世莫辧君子匪攸寧良時難驟得捐佩緬予情閩人王舉

集陶一首

謂人最靈智衛生毎苦拙所懼非饑寒將養不得節達人解其會在世無所須羲農去我久空嘆將焉如念之動中懷積善云有報藥石有時間詩書惇夙好藹藹堂前林灼灼葉中花枝條始欲茂春風扇防和弱湍馳文魴靈鳳撫云舞坐止髙蔭下神淵寫時雨爾從山中來相見無雜言赤泉給我飲乃欲飲得仙老夫有所愛養色含津气遙遙望白雲蒼蒼谷中樹吳郡金瑉

春陽被臯陸時雨浹初晨荷鋤臨前除辟壤當荒榛藝本日成列培根毓奇芬條枝及時榮跗蕚韡以分服防息嘉蔭端居離垢氛眷玆世葉葉徳馨惟日新興言用棄穢庶以樂吾眞臨川李鎬

秀出東陽裔芳流自百年種來同太史封植豈韓宣術妙醫中最方從肘後傳滿頭惟白髮【闕】子爲重州來朱復

植芳堂銘【並序】

吳淞沈復吉氏好修者也旣稔庭訓又熟岐黃書已人疾暇則植眾芳堂下芳葩更榮防馨疊浮因扁其堂曰植芳間徴予言予惟菽粟麻枲用物也必植而後盛眾芳玩物也奚植之爲哉復吉之意殆謂眾芳之托於林谷間者固不假乎人也然而日爍霜饕有幸存者焉有夭折者焉其植焉者自芽茁至於郁茂必培之漑之涼之燠之俾气力固生生之意以息也若是則植而永其生者豈非吾以藥石壽夫人之比乎彼自生自育不假乎人者又非人之不仰藥石而信夫天之比乎吁復吉其知養生之道者與至若比徳君子特復吉劵內事耳玆不暇論爲銘之曰眾芳之生靡賤靡貴根柢淺深悉胚元气維此沈氏取而植之順物之性相土之宜瘁者使榮麼者使碩金之玉之贊天地之徳勿愛而過勿忘而捐斯盡夫吾道斯全夫彼天四明烏斯道撰沈也江湖豪俊客藥術由來妙無敵世人往往推神功轉覺流聲動京國茅堂雅構淮水濱開林種杏春紛紜香風東來拂曙影芳葩盡散胭脂云當軒自把瑤軫促發興時時理淸曲客來丹實毎同飡恥學廬山換斗粟懸壺負局誠足稱徒然逺引逃空名何如植芳住闤闠奕世樹徳蘇羣生玉塵霞實世罕有活人不吝千金售碎錦叢深酣晝遲靑箱每爲軒農究我生濩落亦已久弱質憂癢媿蒲栁何當載酒看生紅共子幽窻論肘後金華何與

雅心慕幽潔蒔芳此堂陰端居寡俗好庶得觀物心菀彼逕寸苗弱質恐不任靈雨及時降春榮萋以森晨興荷我鉏逍遙步前林俟時冀明采敢使蕪穢侵靈均世云逺髙蹤邈難尋興言遺逺者愧匪瑤華音天臺林石幽人澹無爲植芳探所得蕭艾洊鉏翦芝蘭日盈積靑陽霽象百彚含秀色時當讀書暇適意還杖防馨香襲衣袂笑惙愒盤石豈無遺世姿療病斯服食遐齡慕松喬長揖謝塵迹於玆生意深終當適其適山陰朱武荷鉏破苔碧繞屋蒔蘭蓀時雨脫然至眾芳日以蕃淸晨縱遊目紅紫羅繽紛稠花灑零落含光射晴暾叢叢蘊生意葉葉開陽春馨香溢窻戶蒼翠沾衣巾坐久與物化見玆天地仁乃知遂其性不在灌漑頻睠彼南國叟愛過憂太勤爪膚驗榮悴搖本觀疏繁自謂助之長詎識喪其眞所以未霜雪往往皆湮淪我亦慕閒雅於此頗有聞顧乏尺寸土春來廢耕耘豈無抱甕力目斷鄕山云何時謝世鞅願卜爾爲鄰洪武庚申孟夏七日永嘉林鼎書於鳳陽官舎

東家豪華勢薫天名園第宅相鉤連奇花異艸看不盡主翁每作花中仙西家買盡膏腴田桑麻極目如秦川所收貨利巳山積況兼嵗嵗遭丰年東家一朝成瓦礫西家亦復無人煙爭似華亭沈復吉卻向鳳陽開藥室年來𨿽讀岐黃書尢自胸中好儒術有地不種果與花有田不栽桑與麻常時髙掉洛人手旬日可到千萬家當知種芳乃種徳無力栽培有餘力傾摧換作舊枝條顦顇還成好顏色植芳只消方寸餘萬頃田園竟何益我知種者有自來此芳本自前人栽徳澤連綿想無巳子旣傳孫又傳子會稽馬弓

聖制醫術功與天壤俱達人識其然昧者徒拘拘沈君文墨士乃是兪扁徒鴻寶祕淮南騰聲在天都嘗讀養生論頗窮種樹書開徑十畆餘眾芳羅前除日出輒抱甕興來時荷鉏封植不爽節生意紛已敷驗此艸木性悟彼造化樞茫茫六合內有生同一初仁哉軒岐心誓欲躋康衢柰何韓葛軰但復爲身圖乘化遺白雲夭札竟接塗我乏經濟具念子空嘆吁不知醫國士舉世當有無楚雨躋南嶠春光蕩行車神方我欲究明當造君盧天臺許伯旅

植芳堂記

一元之气播流於萬物周運於人身其生生之理未嘗有異也故善養生者不觀諸已恆有驗諸艸木其曰彼郁然而暢茂繁然而華實生生之理爲之也而吾之身獨無生理乎於是調之防之甚謹惟恐一隙之失以夭其生故其气充而容寂𨿽至老猶如壯盛時平易恬澹邪气不能襲蹈水火不能變如古至人者亦豈他道哉能順其生而已眾人昧昧焉莫之或察瘁精神於形欲挫虛明於是非恣縱燋亂使本然之生凜如一髮猶艸木當春夏之交見戕於斤斧聖人懼焉於是設醫藥之教反取艸木味其甘辛量人之疾而投之以復其生意烏乎其亦仁矣哉惜乎世之醫者皆希世苟取不足以盡知聖人之教也使生生之意反見害於艸木之性毫毛之失千里之謬果誰之過與吾未嘗不慨然爲世太息也華亭沈復吉氏通儒書猶精心於醫術窮幾索防恍乎有得嘗曰醫譬如植木也能順木之生則其實可茂無失人之生則其身可壯故顏其堂曰植芳此復吉之髙世之醫所以爲不及也與或謂復吉之植芳亦蘇耽之橘井夫人之病有萬不同表裏輕重邪滿虛實各有其證而槪欲以一味之藥攻之非惟不足以復其生適足以害其生而已借曰彼神仙幻變之術可也而使復吉躡其故蹤而爲之其可得哉人見其事奇怪舉以贊復吉之髙殊不知醫者之髙固不在此能勿失人之生則善矣復吉以堂記爲請予故樂爲書之且以勸世之醫者也洪武庚申二月初吉將仕郎率府紀善天臺王璞記

植芳堂記

雲間沈復吉來居都中東市口以三聖人之學鳴作堂以居問名於尊翁文舉父文舉以植芳扁之予嘗過焉見其崇檐層砌髙下中度而牕戶洞開方席靜設足以延廣爽而滌塵坌也左右前後芳葩幽防丹紅雜而文章爛也霽天淸旭芳馥薰蒸而融液透徹精气入而麄穢除也因起而謂復吉曰此豈求名而弗得者耶夫芳之爲言薫也薫與蕕對稱而不以相入猶小人之不得並君子也薰蕕之莫辧也尙矣矧有知所植芳者哉昔屈大夫著離騷以芳馨爲仁爲義爲君子而惡臭爲防爲佞爲小人是非取舎固有所分矣然而鶗鴂旣鳴蘭芷變而荃蕙化矣紛吾有此內美將焉佩謇吾法夫前修將焉程乎此原所以不忍屈心折志於上官靳尙之徒而甘從彭咸之所居焉乃今聖運休明賢才彚進復吉在輦轂下晦迹不耀而芳香自珍乃若有同於楚大夫之爲者意果安在哉噫君子之於世亦觀其所處焉爾原以防見逐者也三後之純粹原固不得而見之矣而其言一則曰苟得列乎眾芳一則曰哀眾芳之蕪穢忠君愛國之心實拳拳焉乃今沈氏一門父子之賢堂構之重所以命名者若此蓋因其濟人利物之心丰植其祚使盡夫人力之至以責效於天耳夫其心之所存道之所存也方之屈大夫其孰多乎哉且夫天地以生物爲心風霆之鼓動雨露之滋息有不知其所以然者生物旣遂紛紛總總不能以一端名也有人焉通其理而神其用天地之心在我矣心卽仁也仁卽所謂徳也植芳斯植徳矣徳盛則仁熟矣徳之盛仁之熟馨香之聞豈特一堂之上哉繋之以辭曰巋哉斯堂紛其植兮芎蓍參苓間芷術兮靈龎夜吠變殊質兮天風斯徵芬其苾兮孰其擷之筐筥積兮以爚以蒸或炮炙兮匕劑維良起沈癖兮咄彼二豎逺避匿兮民吾同躋仁壽域兮神聖在天同日月兮七經有書啟籥兮邈彼化樞生物育兮繄芳之植荷爾徳兮善植斯獲盡自力兮毋怠毋忘毋揠防兮芬其難虧暢以達兮徳音孔昭用不極兮植之培之後無斁兮辭訖復吉以示其尊翁文舉父曰懿哉斯言也幾於橘訟乎意者先生其以古人望汝乎乃使來請書爲記洪武庚申夏五月初吉鄕貢進士四明鄭眞書於臨淮縣學之潤齋

崔氏友竹捲【玉雪坡瘦玉筯篆友竹軒三字】

友竹軒記

去縣而西百里曰浲溪溪之上有徳人崔君誼所居在焉屋前後種竹若干挺幽閴葊薆不啻一篔簹谷也因扁其所居曰友竹蓋寓其志然耳君誼當勝國時出宦京師遭時多故旣歸田裏與竹君雅好如昔終日嘯歌其間於世利紛華邈然無聞也厥子齡國朝仕刑部主事以淸愼稱間持友竹詩卷請記於予予與君誼爲通家子弟其何敢辭夫竹一植物耳衛詩美其如簀戴記美其有筠蓋皆比徳於君子故君子之與友也固宜世俗亦以松竹梅爲嵗寒三友然則松與梅其竹之美乎人之可與竹爲友者必如松如梅而後可晉王子猷有何可一日無此君之語是子猷有取於竹而與之友矣唐李太白有閉門風動竹疑是故人來之句則太白亦與竹爲友焉今君誼旣以友竹名其軒復以爲號是與竹深交密締死生以之固非反覆手者比顧何以致此哉吾有以知之矣主人淸修蓋取諸竹主人疎直亦竹是取主人與竹彼此相忘不知我友於竹竹之友於我也其節其心當有以肩子猷而軼太白不然竹之爲竹混於凡艸木矣何以表然特立於松梅之間也哉予將徑造竹所訂三益之盟以從其所樂不知可與否也是爲記嵗洪武秋八月戶部侍郎吳江莫禮書於鐘山之寓

猗竹有操君子所尙嵗寒挺然與冰雪抗鳳翥龍騫霄漢之上鮮飇度空靈響振蕩玉節金奏比徳斯鬯維其友之若丈人行嗟彼蕭艾何所依仗軒居笑傲與君同諒載歌淇澳於以自況淮海秦約造

伊人何瀟灑尙友孤竹君平生秉髙節獨立不羣朝軒晴旭亂夜榻淸陰分涼颷拂琴張餘芳襲鑪薫翛然澹相對祗有南山雲天臺詹曑

交道久已喪澆風何由醇對面論气誼轉足生榛斷金臭如蘭所貴同心人取友古所難此君誠可親霜風凜髙節嵗寒相與鄰於焉念同志碌碌奚足論河南陸仁

平生負貞節獨有此君知心契形神表情將嵗晚期鉤簾常對酒倚石或題詩何日來軒裏吹簫和竹枝東海徐奐

種竹山石間江南幾風雨愛此靑瑯玕歷歷皆可數間持一尊酒托興爲賓主酒酣對竹歌興至爲竹舞竹疎響佩環葉亂落飛羽𨿽無眼中人友之豈不古譬彼陶淵明采菊東籬下千秋萬嵗名此意竟誰與淮南潘牧好友不可得索居修竹林於世旣寡合此君獨知心開軒日相對臨風時共吟終焉期勿替庶以消煩襟東陽沈敬明

下榻碧陰裏相與成晤言迹類陋且寡意在薄可惇𨿽無絕交書俗駕不到門淸風天上來空谷跫音存求志諒自得嵗晚道彌尊橫唐秦昺

世人務結托車馬紛交馳言笑𨿽彊驩中懷詎相知幽林有君子澹然夙與期虛心兩無阻榮悴焉可移行尋披煙逕坐對褰風帷非君此爲偶誰共嵗晏時渤海髙啟

空蒙翠雨濕瑯玕繞屋淸陰六月寒自是幽情兩不厭與君終日澹相看老癡潘谷敬書

璚芳絕交亦已久忘形三徑相追攀髙軒時過翠羽蓋美人或贈靑瑯玕淸風愼截鳴鳳琯滄海勿垂釣鰲竿一朝羣才盡登用空山無人同嵗寒葉廣居

古人結交貴相知傾情倒意心不疑片言如山重然諾黃金白璧徒爾爲今人結交重豪貴車騎聨翩不相離一朝勢盡交亦疎寂寂朱門但空閉羨君種竹吳江濆相憶相看如故人皦皦貞心傲霜雪靑靑佳色無冬春酒酣對之欲起舞此時無賓亦無主夜深更有明月來不用吹笙下仙侶君心豈與艸木同靑雲之交若飛蓬萬里辭家逐名利十年失路隨西東君不見古來結交稱管鮑千載同心亦同道勿謂今時無此賢達人一日相逢卽傾倒吳興許善

吳下風流斯立家子孫百世更淸華庭軒自友平安竹池館寧栽富貴花長日著書翻鶴露有時把釣近鷗沙此君相與崇髙節王謝芝蘭未足誇崔君君誼避地於吳江之上屬時擾攘乃講學於家益勵淸節名軒友竹蓋有慕於衛之君子者古稱王謝多佳子弟今於崔氏見焉至正丙午嵗之仲冬隴右邾經書

伐木久不作友道誰能持富貴疎還合貧賤親亦離善哉公叔論後世良可規咄嗟髙節人淸風邈難追臨軒植修竹白首相與期悟彼非所儔信此誠足依摵摵芳葉聲粲粲芳華垂卑枝拂檐楹長條接虹霓嚴霜嵗寒節蒼翠終不移月出照園中喬林郁參差涼飇發天籟屬耳心偏怡置酒獨相對神交理無遺陶然不知醉此樂當告誰𨿽云管鮑遇其意莫過之我懷一何深慷慨歌此詞匪爲眾所說冀與達士知八月廿四日吳興金寫於貞白軒

好客招不至相逢多惡賓世事毎如此嵗晚誰可親此君非艸木臭味徳照鄰南窗數百个北窗蒼翠新猗猗淇澳姿濯濯渭水春旣稟堅勁操淸潤復長身三益嗜古道六逸誠天民鳴琴近蒼雪酌酒對霜筠崔君本逢掖耕釣甘隠淪誓不兢世妝讀書忘賤貧過眼鄙桃李愛君如席珍虛心與直節願保交道淳而我方避俗髙哉懷若人蜀郡魏奎

我愛此君晚節乃知能友歳寒相與了無俗气喜聞日報平安汝陽周敏

白傅養修竹髙人今作坡世間靑眼少池上緑陰多食肉非吾事書裙喜客過臨風一遐想鳴鳳在陽阿黃彧

友竹軒賦

友竹先生雪一巢云半丘眼空八荒气淩九秋騁遐思於千古深景慕於前修嗟美人其何在藐獨行而無儔辟軒居之兩楹樹篔簹於林幽澹相對於終日矢永好之綢繆方掩闗而謝客若將玩世而神遊有桂軒散人冠芙蓉服毛博蠭談奮辯麈尾在握長揖先生而進曰友道之重人倫所推試探索於靑編名班班其可窺或贈帛而尊賢或命駕而踐期或刎頸而忘憾或加足而相知或徳業之深懿或文章之雄奇飲醇酎而春融投膠漆而堅持由道同而神合相琢磨而箴規然往迹之淪謝所以名愈久而光輝嗟哉竹君艸木孔微𨿽淸流之多向將何益而何禆羨植物而求友竟伐木之奚施此愚防之未解請先生之廓疑先生曰友之雲貴尙徳是輔淳風旣散勁直誰慕少涼涼而遽斥才翕翕而爭附方傾倒而情親隨淩欺而背侮耳哇滛而共聴目嬋娟其交妬爲前哲之深恥俾余心之獨苦惟竹君之修潔抱虛心其終古分淸陰之半席期嵗晚而爲伍忝名馳於鶚薦遂挈挈而西鶩始暌離於吳越卒周流於齊魯慨茅屋之荒涼悲瑯玕其誰撫懷秋風於渭水弔落月於湘浦賴孤琴之遣興縆冰而時鼓𨿽芳荃之盈掬終莫逃予之淒楚幸謝職而南轅獲遄歸於吾土歌遼鶴之遺響感人民之非故蘭斂秀於春臯菊藏香於秋圃篝靑燈於夜榻夢舊遊之無所酬別斝於松楸讀殘碑於棒莽欣竹君之無恙獨翛然於環堵蔭蒼苔於庭砌畱白雲於窗戶步虛檐而前覿驚【闕】而相顧初蕭瑟而欲語遂低昂而起舞匪四美之兼備曷金石之同固玆信義之深孚足以勒貞銘於肺腑也散人曰四美可得而聞與先生曰觀其亭亭猗猗不倚不頗才淸飇之一拂何靈籟之孔多啼老蛟於陰壑鳴威鳳於陽阿鏗宮商之夾奏森劍防而鏘磨吹比管於嶰谷之岑走落木於洞庭之波疑幽人之吟嘯類樵豎之唱歌乍摧折而顚倒忽琮琤而相和露滴秋林聴飛璚之曳佩雨來曉谷聞帝子之鳴珂此金聲而玉振庶資講學之切磋及頑云凝舞霰集明河凍勁吹急淒獨鶴之宵唳慘寒蟾之夜泣蘿窗未曙苔階盡濕悄空山之無榮凜萬木之僵立胡霜筠之獨秀操堅剛而愈執葉翡翠以羽零榦蒼虯而鱗襲冰裂石而陰翳月穿簾而影入散晴碧之交輝湧寒淸之可吸膚貴黝之不撓項彊宣之難屈此貞標而勁節足以濯遷污之陋習若夫泠泠煙梢不蔓不茅邁羣芳之特異盈千尺而彌髙實充丹穴之鵷鸞竿掣滄溟之鯨鰲杖化龍而難防筆成杠而誰操羞艷華之妖血輕凡芥於鴻毛揖夷齊於首陽之林谷抗巢許於箕山之巖嶅寧相依於松檜豈甘沒於蓬蒿掃紅塵而披拂幹靑雲而遊遨軒然獨立於物表挺然伊呂之人豪此離倫而絕俗宜從頴拔於英髦且其肥瘠俱榮發育有待奮蟄龍而驚起滋潤澤之霑漑蘚茵迸紫抽犢角之崢嶸籜錦凝班露防兒之鮮彩濕蒼煙之滿谷蓊春云之如海螺鬟對倚而娉婷霓旌交揚而晻靄並森森而玉峙恍多士之如在篤金蘭之同气依璚樹而交愛聨秀色之晚榮盎髙情之春藹歡共慶以彈冠儼相逢而傾蓋紛肩摩而袂接豈貌同而心攺此多朋之濟濟眞足企防龍於千載也嗚呼王以愛著白以養稱七賢之同調六逸之齊名或千戶之並貴或三徑之娛情斯爲竹君之深鄙又何足流後世之芳聲今予辭光華守寂寞我爲竹友竹爲我托忘人物之竹我共徘徊而盤礡睨乾坤之無際疇克知予友竹之樂也哉吾子畵非與可詠非蘇仙鏡其所短昧其所全而反以爲言乎散人顏色變赤脊背流汗降階三揖起而爲亂亂曰軒之竹兮蒼蒼軒之人兮佩琳瑯嵗旣晏兮孰芳伊友竹兮竹彌光山可梯兮海可航友竹之風兮不可望會稽謝常造

友竹軒後序

余索居寡疇惟竹君雅有相忘之好軒之南隙地廣三席延竹君數植而居之淸風入簾明月在牖泊如也鄱陽周公題其顏曰友竹賢士大夫能以詩文鳴者咸有述以爲余榮裝潢成軸總若干首樵牧之暇時而詠歌之若洞庭之野眾樂並作魚龍噴跳怪物屏走天籟合而風雨應也若鳳皇覽輝鳴髙岡而朝日出也若衡璜佩玉周旋矩度聆音節於太古之域也予於諸賢或素識或未之前識因竹君之好而辱交焉何其幸與後系官於燕與竹君契濶者四載及歸田江上凡長林穹谷俱摧毀於冰霜搖落之餘顧竹君玉立依然尙無恙豈偶然哉取是編而讀之其人名稱班班珠玉晃耀有雄材碩徳黼黻皇猷於廊廟之上者有聨乘結駟光華赫奕馳騁於遐邦萬里之外者有望靑天觀白雲漁釣溪山以自樂者有碑橫野蔓墓木已拱者求如竹君歡晤不可得獨抱無涯之思而已𨿽然防士大夫之文辭弗克宣竹君之雅操非竹君之雅操又疇能承諸賢之賦詠也哉予蹇拙之姿知友於竹不審竹君棄取爲何如當砥名礪節誦淇澳之章以自警庶不負名言之見與也因書以謝云嵗己酉二月十有四日序於軒之右

書友竹捲後

國初戶部侍郎吳江莫士敬記其鄕崔君誼之友竹軒淮海秦文仲賦五言古詩一天臺詹曑則五言律海南潘牧甫裏髙季迪皆五言選邾仲義隴右人葉廣居吾郡人各七言律潘谷不詳其某地必崔之裏曲獨七言絕句謝彥銘亦里人賦後作亂佳於前之鋪敍君誼自敍在眾作後佳甚六世孫澄持來予桐村乞題識開卷則玉雪坡瘦玉筯篆尢佳蓋君誼仕元適土崩之秋歸隠西浲溪上慕蔣兗州之遺轍與此君爲友諸君子多蒙古氏遺老義君誼之髙蹈而爲之言固宜莫戶侍之記則君誼之子齡請爲之二君子方出仕新朝特手澤是重鄕先達之風義可砥礪名節故乞而與之澄篤行力學其益知重矣哉予重其逺至宜亦乞不靳也況皆百年前人物詞意有足起後軰景仰不容己於逐逐其逸駕也成化癸卯登髙後三日八十三翁嘉禾周鼎書

旦在庠序時嘗繆纂縣誌於凡今古人物無不備錄而登載焉因得以知崔氏者浲溪之舊族也君誼翁仕爲元金玉局副使而其子大年洪武中以人材拜刑部主事與先侍郎同時立朝同日辭祿而又同坐黨錮而歿百年於玆矣今年春主事君之曾孫上舎生澄出其先世友竹軒捲見示而記文則先侍郎之所作也不勝今昔之悲感嗟夫吳在勝國時習尙奢靡豪門鉅族辟苑囿築亭臺所以藏歌而貯舞者何限孰知友竹之趣哉聖朝更化誅滅無遺百餘年來向之遺基廢址悉已易主而吾兩家幸而獲存於此可以占知其世徳矣澄讀書尙義逺大有期而旦不才不能顯揚有辱先徳蓋有愧於崔氏爲多今觀此卷先澤在焉而又有崇明秦侍郎文仲長洲髙太史季迪吳江謝徴士彥銘諸名筆珠玉森然安得不爲之起敬異時解組歸休當造君軒上觀化龍而覽棲鳳與君重訂嵗寒之盟未晚也姑書此以俟治元年戊申春王正月初吉同邑莫旦書於石湖壽朴堂

黃氏菊山捲

菊山序

吳興蔣心源爲予道黃慶翁之髙其人世居烏程地多泉石之勝晚而愛菊蕭然靜處時取陶詩一卷寘諸左右防吟抱膝有東籬見山意因以菊山自號方外友若防公笑隠之流咸賦詩以嘉其志嗟夫予見世之慕陶者鮮借使有之能得其迹而已果能得其心耶當典午時天下云擾仕而忘返者何限淵明乃能賦歸田園以寄傲乎采菊見山之頃所謂此中有眞意欲辧已忘言者正猶防鴻髙飛而世网之設莫之能制也其可使兒女軰覺哉然則淵明之樂所以獨得於悠然者𨿽欲自形諸言而不可得後之人顧欲追尋其樂於千載之上宜乎徒得其迹而不能得其心苟能得其所以樂之之心𨿽無菊與山不害爲知陶樂有未得𨿽日處菊山之間猶無見也君家魯直嘗以蘇子瞻上擬淵明而斷之以出處𨿽不同風味乃相似之說是足以得其心也已今慶翁才可仕宦家可伏臘而肥遁一丘如此其亦有見於斯乎其亦有見於斯乎至元後丙子十月旣望鄜川遺民劉汶師魯甫序

菊山說

夫菊花之隠者也而山則隠者之所居菊花之壽者也而山則壽者之所樂菊山𨿽二物實一理也東晟黃君慶翁以菊山自況而求說於余余觀黃君之爲人好雅澹便幽靜惟雅澹故能隠菊山之隠惟幽靜故能壽菊山之壽其自況以菊山也固宜言未旣客有過予曰吾嘗聞有所謂菊潭者矣又嘗聞有所謂菊野者矣抑又嘗聞有所謂菊圃者矣而未嘗聞所謂菊山者也余應之曰潭取其淵深野取其虛曠圃取其有所歸宿未若吾菊山之隠而壽者也客又曰山果有菊乎余又應之曰子獨不見玉笥山之菊乎人服其花則隠而仙又不見甘谷山之菊乎人飲其液則壽而康彼其朝開暮落如蕣如葵春妍秋寂如桃如李其視吾菊之不競韶華獨香晚節者爲何如至若霜降水涸則潭有時而竭蓬斷艸枯則野有時而索園林雕謝臺塢荒涼則圃有時牛羊牧之矣其視吾山之四時一色千古長存者爲何如始而隠終而壽莫吾菊山若也黃君之自況也髙矣哉客惟而退余並書其說時大徳丙午菊節閔山陳曾書【守約】

菊山賦

疇昔之夜余方假寐若有人兮儵焉而至金衣碧裳文采煥爛含香吐秀徳馨如蘭叩之則曰吾稟堪輿之質鐘山之英服土之正陶金之精顧吾生之𨿽晚而不與艸木以同榮守幽芳以自潔秉素節以孤貞甘露飲而風餐曷榮辱之我嬰彼靃靡之紅紫紛雜遝以薴徒冶容以媚盻幾何其不速殞其生也昔丁典午之變有彭澤之賢者與吾同志吾嘗勸之懸冠相忘乎寂寞之濱相羊乎籬落之間淸風之尊吾亦與之俱歡南山之詩諒千載而可觀厥後覩世風之搖落撫榛路而多艱固耿介而眾睨矧克勵之交殘吾遂韜光晦迹深隠乎山知我者其誰渭川之君子秦嶽之蒼官日相與堅其盟固其節今不知其幾嵗寒矣悼知己之寥寥倚秋風之孤立旣韶濮之亂鳴宜薫蕕之並緝豈陽亢於重九致天道之未復抑吾徳之未懋伊斯理之罔析惟子之淸同我之徳願與我以潔剖我以臆余聞其言矍然而惕俄形開意暢遽不知其所適起筮之易遇巽之艮繇曰爲木在山幽人之貞吉怪而識之居越三日爰有吳濱之隠扣乎松竹之扄凜乎其姿介乎其情抱冰霜之雅操傲闒茸之肥輕亶厥號曰菊山續五柳之希聲感玆夢之有契乃吉人之所徴於是乎益信蔡齊之殿菜莊周之物化亦各有其故也遂書夢兆之寓言以爲菊山之賦烏傷黃晉卿

菊山詩

晉有髙士食不求余缾粟幾何尙曰無儲菊豈樂饑聊以自娛若將忘世气雄萬夫復將有爲時與事殊去之千載君子是則種菊東山以樂朝夕匪玩其好實肖於徳咽咀甘華膏沐芳澤詒爾孫子世守淸白元統二年秋七月二十有二日龍翔大防

吳興黃君隠徳不仕賁於丘園自號菊山蓋有慕於靖節者也靖節之時八表同昏南山蔽於陰霾采菊之際悠然見之不能不以之興懷其不書義熙更字元亮其志將以有爲也其賦歸去來而徜徉乎松菊之間蓋知其無可柰何而安之若命者也豈若吾黃君老於太平之世幅巾杖履優遊田裏爲太平之民蒔菊東籬之下對南山之蒼寒舉杯獨酌挹爽气而咀秋香之爲樂也夫靖節之自謂羲皇上人願爲之而不得者也若黃君者其無慊矣爲賦詩一章歌以侑酒詩曰

英英嘉菊樹之盈畆瞻彼南山在我軒牖邈矣羲皇同防一宙昔淳今漓於我何有嘉菊秋榮我有醇酎嘉賓不速翠瓢在手酒酣歌起淸商滿天矯然遐觀南山蒼然右麾寄奴左拍陶肩時不我與已旃已旃爰采一枝笑插華顚優哉遊哉聊以永年至元三年六月廿三日松陵釋祖暎

餐菊者壽樂山者仁惟仁而壽在乎吉貞之幽人幽人爲誰盍擬其倫或以爲黃香之裔或以爲黃石之孫香則彌逺石則不燐兼而有之蓋將躋仁壽之域而樂夫天眞翰林國史院編修官鄧汝礪

秋菊兮靑靑叢生兮山下緑葉兮欣榮紛金英兮楚楚白露降兮百艸蘦蹇孤芳兮誰伍若有人兮苕東企元亮兮髙風苟中情兮永契曠百世兮相從琴無兮尊有醑南山爲賓兮花爲侶歸來兮歸來防斯人兮誰與京兆宇文公諒

世有隠君子種菊巢空山心同白雲逺身與黃花閒朝饑飡落英采擷露未幹幽香被三徑晚節當嵗寒林下豈無人獨在柴桑間風味略相似窮年以盤桓金華胡助

聞君有佳致卜築南山幽緑樹坐終日黃花香晚秋吳中我云獨世外誰堪儔樂山同可壽更酌淸溪流程敬直

斯人在何處蒔菊向東山造物無盡藏秋風爲破慳太白老衲如砥【平石】

種菊南山下山空夕气涼黃花開晚節紫艷照寒蒼狂客詩堪賦比鄰酒正香澹然坐終日不復夢柴桑馬夷中

菊蕊逢秋放山居可醉眠落英倚石冷佳色傍云鮮舊摘煙蘿外新栽水竹邊思君多道味何日共攀緣柯九思

處士菊山隠山中事事幽飛泉來木杪濺沫落巖頭衣潤朝嵐重花開涼露秋思君不可見塵土嘆淹畱番陽餘震

黃菊有佳色靑山無古今淵明一去無知音千載之下得我心苕溪處士天機深以此好樂勝華簪何須膝上橫素琴人間詩卷多淸吟髙

丈人愛菊菊滿圃良時賸把芳心吐紛紛桃李不足數晚色秋云稱獨步霜明攜客爲登臨千載陶令亦回顧興來應插滿頭歸貞松配徳爲知我白雲住山蕙東山黃處士種菊擬淵明繞屋秋香薄穿林爽气淸白衣殊不至烏帽自多情坐石有眞樂看云餐落英吳興釋元遜

水晶宮裏客不用住柴桑溪上曉山碧籬邊秋菊黃嵗華甘自老晚節爲誰香安得淵明酒看花醉夕陽江左謝師善

千金買山種秋菊爲愛晚香寒四山木落霜霰交采采黃花泛醽醁淵明昔愛南山奇之君合在東山陲東南信美吾所羨臨風爲和淵明詩番陽釋廷俊先生卜隠靑山傍繞山種菊延秋芳屈子飡英有餘樂杜陵摘蕋空悲傷緑葉漠漠曉多露寒香冉冉天雨霜題詩頗覺幽興逺淮南日暮煙蒼蒼南昌釋大亨菊山只在菊潭上嵗嵗西風甘菊花和露餐英當修膳依山結屋傍仙家白衣不至人長醉烏防從欹髩未華多辦謝公雙木屐時登絕頂弄煙霞嚴陵洪頤

南山秋老气方淸采菊東籬眼忽明陶後又聞黃處士坐吞山緑茹寒英四川劉景元

端居絕塵想丘園日相親俛采東籬菊仰視山中云旣喜晚香澹亦愛嵐气新維時風露交菊始揚淸芬薄暮浮雲歸靑山常對門陶然樂其間此意誰與論物理正如此且酌林下尊宣城梅實

晚節秋香冠古今芬芳何獨在山林詩人盡賦黃花句不識黃花一片心防稽張實

黃君嗜靜便幽獨鉏云種菊靑山曲樹林搖落花正開客子歸來酒初熟顧瞻繞屋翠欲流采擷升堂香可掬惟憐時世愛春花寧識滿山總麄俗釋永祚

采采東籬秋意長品題多是晉文章南陽壽客今誰在重疊云深晚節香苕城慈感感芝

趙氏鐵网瑚卷十﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网珊瑚卷十一

明趙琦美編

閻立本畫洪崖仙圖

洪崖先生不知何許人也姓張名蘊字藏眞風神秀逸志趣閒雅仙書祕典九經諸史無所不通開元中已千歲矣蓋古之髙仙明皇仰其神異累詔不赴多遊終南泰華或往靑城王屋與東羅二大師爲侶每述金丹華池之事易形煉丹之術人莫究其微妙焉先生戴烏帽衣紅蕉葛衫烏犀短靿靴僕五人名狀各怪曰橘術栗葛拙有白驢曰雪精日行千里復有隨身之用白藤笠六角扇木如意笻竹杖長盈壺常滿杯自然流酌每跨驢領僕遊於市防酒酣笑傲自若明皇詔圖其像庶朝夕得瞻觀之元祐四年東坡蘇軾書

余往年每見錢舜舉龔翠巖畫洪崖仙圖其人物與此卷略相似而筆路染色各自不同今觀此圖制作皆有唐人法度非錢龔二老可及誠舊物也其出處已詳於坡仙之防玆不復贅至正甲申十月廿八日大癡道人題時年七十有六

韓幹二馬

馬中神駿

元祐戊辰正月獲觀於才翁之子洎米黻記

太平興國

翰林蘇氏

寶寧賜第觀

紹彭

太原王堯臣杜綰轍從觀

秦觀黃宗元赤髯碧眼老鮮卑回防如縈獨善騎赭白紫驑俱絕世馬中嶽湛有餘姿眉山蘇軾題

顧宏中畫韓熙載夜宴圖

顧宏中南唐人事後主爲待詔善畫獨見於人物是時中書舍人韓熙載以貴遊世冑多好聲妓專爲夜飲𨿽賔客糅雜歡呼狂逸不復拘制李氏惜其才置而不問聲傳中外頗聞其荒縱然欲見樽爼燈燭間觥籌交錯之態度不可得乃命宏中夜至其第竊窺之目識心記圖繪以上之此圖乃宏中之所作者也其不化爲神物也幸矣宜寶藏之泰定攺元仲秋旣望天水趙升識【彥升】熙載眞名士風流追謝安每畱賔客飲歌舞雜相歡卻有丹靑士燈前宻細看誰知筵上景明日到金鑾遂昌鄭元祐

長夜畱賔飲平生气亦粗燈前傾國貌一笑總歡娛李煜非英主韓郎欲自污誰知偸眼客明日進新圖白羊山人張簡

絳燭金杯滿席春紅妝歌舞樂逾新堪憐此際歡無極豈顧堂前有瞰人句曲外史張雨

人物風流獨占魁娛賔淸夜綺筵開醉眸頻看紅妝舞疑是嫦娥月裏來江右山林何廣

銀燭金鑪夜若春紅妝一顧一回新觀圖不獨丹靑美又必知其繪畫人玉山顧瑛次韻

右夜宴圖乃顧宏中之所作而寫韓熙載之豪俠吁宏中名筆熙載名士可謂聯璧矣而況得參政趙君之題識益增其聲價焉至順癸夘冬十月六日月山道人書【任氏子明】

觀熙載郵亭之計可以賺陶谷之多欲而熙載之荒於夜飲又豈可逃乎後主之覘哉所以君子必愼其獨也故防至正二年三月旣望曲江錢惟善

範寛畫卷

範寛本名中立其爲人簡率故人以寛名之所畫山皆寫秦隴峻防之勢大圖濶幅山勢逼人眞古今絕筆也子昂題

此旣言爲中立筆不在大松雪翁猶言其大圖闊幅者殆是雄覽中原卽髙求深更欲盡寛能事耳今夫山一卷石之多及其至也翁當以爲何如龔璛

範寛墨法似營丘散落人間二百秋只尺畫圖千里思山靑水碧不勝愁王

範翁作畫絕代無巖壑交錯靑瑚玉堂仙人妙題品千載見題如見圖亂後圖書盡狼藉奇珍委地無人識蕭條錦褾世間希拂拭墨痕三嘆息嘉興葉廣居範寛筆法天下稀峯巒峭拔尢崛奇龍翔鳯舞入霄漢白晝慘淡陰雲垂玉堂仙人揮翰手防筆畱題世希有祗今流落百餘年滿紙龍蛇欲飛走蜀郡劉元佐魏公善書亦善畫祕閣圖書慣臨寫歸來見此雙眼明品題只重千金價法書名畫兩入神當時好事無存者舊圖拆裂懸髙堂半紙雲煙自瀟灑何年神品久復合二妙俱傳千載下西江張附鳯

丘壑胸中起龍蛇筆底生斯人皆歿世羨爾獨鐘情未識眞爲幻徒聞畫有聲誰能寫廬阜翠色到窗楹陵陽牟魯

巨然山寺圖

禪林閟淸景雲門作重關幽人不可求邈然在髙山古路何迢迢前塵接人寰𨿽有樓觀髙飛泉望潺湲誰爲飛行身踐踏紫翠間野渡具舟楫有待終日閒空令垂釣客薄暮聽鐘還虞集題巨然山寺圖

老巨三昧筆脫紙作荊關僧中有此郎宜水復宜山層巒當面起雲起隔塵寰松濤響林谷曲澗雜潺湲風將貝多葉亂落夕陽間老禪不可尋云去山自閒空中聞杖錫應與鶴俱還鐵道人在雲間七者寮試劉士元經貢墨書

髙人造化筆奇槪每相關羣峯獻萬狀一壑分兩山恍疑景外景迥出寰中寰胡麻堆紫緑瀑布下潺湲遠碧聳天際晴雲眠樹間卓哉靑城樵衝襟寫幽閒手招鐵笛仙一去何時還後學錢鼒在交翠軒寫時年七十歲疏林逗晚照際水開柴關中有方丈室翠納千重山山路多白雲滃然隔塵寰倚笻望崷崪展席聽潺湲願邀巨然老置我水石間忘歸飽淸暉從此終日閒層巒結瞑色不逐樵夫還

野岸艤舟楫登登扣禪關木杪望飛閣半依茶磨山翻嫌棟宇髙隔林見人寰石湖分一曲殿腳臨潺湲老僧閱梵語趺坐寒雲間不知城中人暫到非長閒棹歌答空谷沿流月中還成化丁酉歲仲冬廿六日予謁先墓還經治平入門寂然蓋寺僧皆出而長老琬公閱經室中不知予之至也予旣題名壁間而去明日琬公來謝過且挾巨然畫卷求題因爲次虞邵庵先生韻復之別作一首以記昔日之意蓋巨然此圖摹寫山寺景物殆預爲治平設也戊戌正月十六日書於修竹書館吳寛

巨然雪屋防琴捲

右巨然畫雪屋防琴圖金源氏諸老手題皆可寶藏秉文乃趙秉文字周臣號閒閒大定二十五年進士泰和二年翰林修譔貞祐四年侍講學士明年轉侍讀興定中拜禮部尙書同修國史知集賢院公奕字季大定廿八年進士累遷著作郎翰林修譔同知集賢院以直學士致仕思文字廷玉明昌五年進士貞祐中歷虢州刺史汝州防禦使金安集慶兩軍節度使召拜禮部尙書金南遷以後楊吏部子文楊吏部之美趙禮部周臣陳司諫正叔與廷玉皆完人終始無玷缺者戊午淸明雲門山老樵齊郡張紳題

僧巨然畫

秋鱸春鱖足杯羮萬頃煙波兩棹橫就使直鉤隨分曲不將浮世釣浮名大徳辛丑九月望日漁陽困學民題於寶之寓館

湘江霜冷雁初飛雲滿君山樹影稀秋色天涯元不盡扁舟何事不知歸吳興趙孟頫書

晚煙橫樹轉溪灣何事漁舟罷釣還門外秋風吹葉老幽人閒看巨然山虞集

巨然運筆如龍變墨气長爲雨气酣未讓右丞圖軜口其猶北苑寫江南鳥衝舴艋歸秋浦樹擁屠蘇起夕嵐三老畱題成四絕晚生有賦不知慙董北苑多畫江南山水得其要領者惟巨然一人耳故其筆意淸遠積墨深潤防染之間只尺千里正如幽人逸士登髙覽遠境接心防與之俱化者豈泥於丹靑之流所可同日語哉虞閣老詩云幽人閒看巨然山豈浪許乎此卷縑素縝密收藏得地故精神具在尢可寶尙也因賦詩以寓嘆賞云洪武乙亥三月旣望後學易恆志

燕龍圖楚江秋曉捲

燕龍圖在王府以徳業自勵後世乃以能畫稱觀此足見其藝之不凡但恨爲此所掩噫以顏魯公之政事而世亦以書稱可見學之不可不愼也乙丑三月雲門山老樵齊郡張紳

蕭條落木楚江秋岸艤風檣萬斛舟歷歷舊遊渾不忘分明黃鶴斷磯頭寄翁

幾聲哀角起寒樵一夜淸霜脆栁條浦嶼未明滄海日客帆應發楚江潮山經太白西來險雁轉衡陽北去遙愧我無才重弔屈忠魂千古有誰招東婁秦衡

日出楚山碧照見龍鱗波扁舟何處郎解唱竹枝歌神女朝雲裏猿啼秋樹多蒼梧望不極遠意當何如古鹽官胡奎

燕尙書生有巧思能奮志功業圖畫特其一事耳在燕府侍書時王求畫一筆不肯與蓋恐王之志尙偏也故其畫罕見於世此卷筆力遒媚其在早年所制無疑也吳郡張適識

月落楚江空秋林待日紅船開飛葉雨人渡長潮風閣影濤聲外山形曙色中神仙問何在有路想難通吳下賀言

猿啼秋樹杪月落曉霜淸行客休爭渡風髙潮未平林屋外史

楚江秋向曙畫裏景依然旭日浮波靣涼風動樹顚同來桃葉渡相並木蘭船欲問西州信潯陽何許邊吳僧普震

碧水連空入望深匡廬秋色正蕭森曙分巴峽猿聲斷月落湘潭雁影沈霜霧收邊橫荻渚炊煙起處隔楓林何因得似歸來棹笑傲衡門自楚吟石湖吳文泰曉風吹醒蓬窗夢驚心斷魂潮尾深髩蕭蕭秋煙黯黯殘月漸看西墜披衣乍起對萬頃蒼茫半空飛露曙色才分巫山隱隱埽晴翠行舟此際競發嘆還吳適楚盡趨名利投老襟懷思鄕情緒慵賦天涯羈旅鷗汀雁渚記仿佛當年徧經行處今日披圖舊遊如夢裏余嘗放舟武昌泛赤壁磯登黃鶴樓上巫峽涉瞿塘之險於楚江晨夕飽覽奇勝回首又廿年餘矣今披此圖恍若夢寐追想舊遊姑譜齊天樂詞以寓所慨云歲癸酉十月望日夢庵識

木落秋江露濕衣放舟有客候潮歸煙霞仿佛天將曙星斗升沈影漸稀避弋雁鴻投渚宿忘機鷗鷺傍人飛巫山巫峽曾登覽猶憶題詩在翠微林泉瞿

蒼茫巫峽曉搖落楚天秋神女千年廟商人萬里舟詩中曽想賦畫裏每思遊江海平生志窮經老一丘韓奕本自爲農住一丘卻擕書劍歷河洲龍門碣石尋常到雁宕天臺汗漫遊風舸順流如驟馬人生隨處若浮漚夜來又作江湖夢剩水殘山總是愁淸江兪行之日光蕩微瀾艸色澹平楚愁雲結蒼梧騎龍下神女水宿煙渚寒山空木落雨客懷歸鳥外迢迢見孤嶼吳人王鳴吉

江水滔滔日夜流帆檣來去幾曽休畫圖不盡古今恨感慨令人憶舊遊兪貞木

初月淡微茫猿啼楚江曉恬風展波鏡千里瀉彌渺起語船上人驚飛岸邊鳥行裝亂塡委徒禦爭紛擾川後弭安流天吳沕深窈陰霾斂遙翳目斷秋旻杳響枻節歌長翔颿逗風小人生等萍寄奔涉何時了旅思協悲端羇情重憂悄忠沈不可見永弔鳴寒篠回首噭湘累蒼山亂雲繞卞同

臺城路

黃陵廟下瀟湘浦依稀少年羇旅夢澤風生渚宮花落收盡峽雲巫雨長天水正日出三竿客船猶艤四望蒼蒼秋光都在白蘋渚流年暗驚易度向畫中空見舊遊如許鼔瑟人遙紉蘭事往誰折芳馨寄與消魂凝竚待收拾閒情寫成新句心與鴻飛空江煙浪裏去年秋友人謝彥起氏爲孟敷陳孝亷索賦楚江秋曉詞久未能成今日偶過許瀾伯讀書房時夏雨初霽軒朗澈因援筆賦此畱瀾伯歸諸孟敷殊愧不工也洪武廿八年孟夏十有一日吳人王燧

曽記蒹葭水廟東客心爭渡曉雞中平蕪落月三湘路千里孤舟一雁風別去鄕關猶在夢老來江海尙飄蓬何因得似閒鷗鳥兩兩沙邊睡正濃沈應

荻花收陰月初落兩岸雞聲夜光薄津頭估客欲移舟曙色一帆候風作須臾海日燭天紅怒濤洶湧分西東三巴遠映蒼茫外九疑尙在迷漫中作商如仙眞足慕千里能消數程度畫圖一見意猶歡何況身行此江路沈遠

川煙破初旭曙色楚江湄斷峽猿啼迥平沙雁起遲徵車催曉發商舶候潮移月落湘娥浦云愁屈子祠野昏山隱隱岸闊樹離離露芷淸遺馥風篁翠裊枝臨風多舊感弔古謾遐思南北嗟岐路塵沙困鞅羈秋聲紛亂葉人影照輕漪畫裏經遊處披圖一詠詩頓丘葛昺大船駕帆曉欲髮小船載客客未絕行李匆匆不憚勞須臾防面須臾別江濤洶湧聲如雷名利縈擾心爲摧楚天秋髙何所有黃鶴磯頭多美酒便當吟笑解金龜勿向風波空皓首彭城錢復

氐州第一調題楚江秋曉圖後

秋色翻霞開曉閃閃金烏已動江渚細慼靴紋平鋪練帆矗船移長水商旅蟬聯到認有南冠行李卉服巴人蠻琛洞客沸來蜂蟻總翠繁陰交杞梓應坡阪豫章風起寫韻軒楹袪蚊府靖玉宇云綃裏想燕生情思喜蒼涼景輕摹筆底一片齊紈便流芳千年畫史楓江老漁

上山豺虎怒撐目入海蛟龍饑嚙足臥遊誰似畫圖間占斷瀟湘半江緑波紋滉漾勢欲生卻似潑醅新釀成維北有斗防斟酌吸盡狂瀾肝肺淸露華洗淨羣峯小灝气晶熒碧空曉纎纎斜月墮銀鉤獵獵飛帆翔白鳥襄王神女知何處爲雨爲雲空旦暮彷佛漢陽城外祠依稀鸚鵡洲邊渡樓船如屋穩勝家夜泊蘆花近淺沙好是潯陽送行客不聞商女彈琵琶平明潮落如奔馬徒禦蕭蕭意閒雅揚舲鼓枻若登仙豈是天涯流落者人生適興在不羈處世當作汗漫期痛飲采石磯上酒浩歌黃鶴樓中詩左招安期生右接魯連子長揖謝流俗拂衣靑雲裏俯視下界一粟中營營不啻螻蟻同令我對此不得開心胸吁嗟乎令我對此不得開心胸龍泉生

極目無邊萬里遙秋來轉覺勢雄豪陰連云夢霜初冷霧接巴陵日未髙赤壁爭雄蘇子賦汨羅遺怨屈原騷煙消燃竹聞漁唱衮衮悲風起怒濤雲間陸【闕】

空江煙樹曉微茫潮落沙寒洲渚長颿拂曙光開夢澤雁將秋色度瀟湘荻花團露輕盈雪楓葉迎霞遠近霜依棹令人添遠思漁歌欵乃起滄浪錫山曹恕

七澤蒼茫曙色微眼中風景尙依稀疎林半隱黃陵廟涼霧初消赤壁磯波動蒹葭涵日出沙暄鴻雁霜飛令人卻憶曾遊處濯足中流放棹歸句吳偶武孟露涼風細日初紅潮引巫門與海通數幅蒲帆煙樹裏幾家茅屋水村中翩翩沙雁悠悠景隱隱淮山淡淡空歇冢原祠朝欲見斷雲衰艸自西東聽玉張巓

曉來潮落雨痕收曙色初分促去舟巫峽空蒙山隱隱楚江迢遞水悠悠蒲帆露翻蒼暝楓葉籠霞皎素秋今日披圖見佳趣令人猶憶少年遊石湖莫敏

曨曨曙光啟渺渺楓江白天空爽气淸露滴千峯碧微茫云夢渚迢遞潯陽宅五栁髙且疎涼風亦蕭瑟河漢縱復橫分明見秋色翩然鶴夢醒孤舟正防客河南髙遜志

陳君永之有宋燕龍圖山水捲元季國初諸人詩蓋其大父孟敷所藏間爲人持去莫知所之其父良紹不勝惋惜終良紹之世不能得錫山華祖芳偶購得之曰此陳氏故物也吾何可私持歸永之永之如獲拱璧出示於予且道其故於戲合浦還珠魯國獲弓其爲喜幸之甚矣未若此卷之尢爲喜幸也蓋珠也弓也特奇物而已此卷旣爲奇物又其祖父所寶諸賢之作而多美陳氏家世之懿由此觀之不尢愈於珠弓之獲也乎宜永之求志其得失之自以示夫子孫當十襲焉龍圖姓燕名肅字穆之陽翟人善山水師王維李成獨不設色嘗侍書燕王府以禮部尙書致仕又嘗爲龍圖閣直學士故人稱爲燕龍圖云成化六年歲次庚寅中秋東原杜瓊書

文湖州竹

若人今已無此竹寧復有那將春蚓筆來畫風中柳君看斷崖上瘦節蛟龍走何如此霜竿復入江湖手軾延祐己未九月十有八日薊丘李衎觀於毘陵趙東臯之書隱謹題

翰墨眞儒者事書生如山未知判取詩書萬卷來看風霜一枝

此老墨君三昧雲山發興淸奇我在蓬萊書府曾看晚靄橫披予曩客京師獲觀文湖州晚靄橫披圖山谷題識其後眞絕品也文湖州平昔丹靑之妙不止墨竹故因及之鄧文原

石室先生墨竹之法與雪堂先生之書同有鐘王妙趣此卷爲天錫郭君所藏文墨蘇書紙蠧而墨色如新題識俱有可徵得一展玩何其幸哉防稽王艮江夏費雄天臺柯九思京兆杜本同觀本書

臨行話與崔度到了神交蘇子瞻卻是主林神不管黯隨涼月墮虛檐髙郵龔璛爲郭天錫題

當今好事家多藏文竹觀者每以東坡題識定眞僞此卷字畫兩優爲眞無疑汾石巖

至治元年冬十二月七日與仁卿來訪天錫得觀石室先生墨君眞迹薊丘李士行書

僕平生篤好文筆所至必求披玩所見不啻數百卷眞者十餘耳其眞僞可望而知之文蘇同時徳業相望墨竹之法親授彭城故湖州之作多雪堂所題若必東坡題志而定眞僞則膠柱鼔瑟之論也此卷文畫蘇題遂成全美予舊嘗見之每往來胸中未忘今復於益淸亭中披閱令人不忍釋手故爲之識同觀者倪元鎭至正二年七月十九日丹丘柯九思書

至正六年十二月廿日觀於益淸亭趙雍

東坡之文如長江大河與可之竹若飛龍舞鳯觀此卷可爲一舉兩得矣三寶柱堇題

淸貧太守石室翁渭川千畝藏胸中理閒防筆盤礡臝走鶻落無畱蹤雨梢晴葉各殊態揮灑位置眞纎穠中隱居撥鐙法气運生動將無同墨君一來自東韈材當萃彭城公平生知已最親厚走書調笑言舂容陳州客捨示長舌翛然化去當元丰嗚呼二老不復作空瞻遺墨翔鸞龍袁英

李伯時姑射仙像

賜朱勝非

伯時號龍眠居士以書畫自重當世咸推奬焉僕𨿽知名未得目其眞假日因訪靖齋陳先生於雙桂堂話間出示徽廟宸翰紹興初太上皇復賜朱勝非禦捲乃姑射眞人遺像乘龍駕雲髙古得法云卽伯時筆也細窮熟玩有如啖防漸入佳境云爾時紹熙三年尙書左僕射寶溪樂閒居士葛邲頓首謹書

宋之龍眠居士畫工人物仙卽唐之吳道士也筆法入妙非庸史所能摹擬此東山相家所藏姑射像人疑徽廟所臨然古茂簡要非龍眠不能到樂閒居士意爲龍眠眞迹是也紹熙至今二百有餘年而墨迹若新東山氏其寶之哉至正己亥冬十月抱遺叟楊維禎識於璜溪書院

起居出此卷爲淸玩覽畢漫賦一詩三素雲中駕赤螭天風吹袂翠披披神仙可有情緣在手掉芙蓉欲贈誰以齋老人黃章題

姑射乘龍遠出山橫飛山海一時還乾坤盡在淸風裏萬古無言意自閒延陵桑愼

乘飛龍兮翩翩握金蓮兮吾知其非鞭髙馳兮衝天逍遙者爲誰兮姑射之仙望云霓兮其如蒼生苦何不鞭雷霆而作霖雨吁嗟龍兮許我攀鱗兮吾將繼王喬之步武四明狂客王麟

張翰林淸明上河圖

翰林張擇端字正道東武人也幼讀書遊學於京師後習繪事本工其界畫尢嗜於舟車市橋郭徑別成家數也按向氏評論圖畫記云西湖爭標圖淸明上河圖選入神品藏者宜寶之大定丙午淸明後一日燕山張著跋

右故宋翰林張擇端所畫淸明上河圖一卷金大定間燕山張著跋云向氏圖畫記所謂選入神品者是也我元之至正辛夘凖寓薊日久稍訪求古今名筆以新耳目防有以玆圖見諭者且云圖初畱祕府後爲官匠裝池者以似本易去而售於貴官某氏某後守眞定主藏者復私之以鬻於武林陳某陳得之且數年坐他事稍窘急又聞守且歸恐遂速禍怨思欲密付諸賢士君子凖聞語卽傾槖購之蓋平生癖好在是也捲前有徽廟標題後有亡金諸老詩若干首私印之雜識於詩後者若干枚其位置若城郭市橋屋廬之遠近髙下艸樹馬牛驢駝之大小出沒以及居者行者舟車之往還先後皆曲盡其意態而莫可數計蓋汴京盛時偉觀也汴自朱梁來消耗極矣至宋列聖休養百年始獲臻此甚盛其君相之勤勞廬井之丰庶俗尙之茂美皆可按圖想其萬一吾知畫者之意蓋將以觀當時而誇後代也不然則厄於時而思殫其技以傑然自異於眾史也何其精能之至而毫髮無遺恨歟此豈一朝一夕所能就者其用心亦良苦矣無何京攸父子以權姦柄國使萬姓愁痛彊敵桀驁而汴之受禍有不忍言者意是圖脫稿曽幾何時而向之承平故態已索然荒煙野艸之不勝其感矣當是時城外內之金帛珍玩恨殆盡而是圖獨淪落動合逾二百年而未甚壞豈有數耶自時厥後其地遂終不覩漢官而困於戰爭且日甚𨿽欲求卷中所圖彷佛又安可得矣嗚呼都邑廢興𨿽系運數而人謀弗臧蓋各有自天津聞鵑之嘆崇宣秉政之虐謂非基於熙寧大臣之繆誤可乎其所以致汴之陸沈而不可復振者亦必有任其責者矣今天下一家前代故都咸沐聖化其生聚浩穰宜不減昔惜吾未得一一躬造其地以覽觀其盛故於是捲旣嘉其筆墨之工而又因以識予之感慨云至正壬辰九月望日西昌玉華素士楊凖跋【凖字公平】

米元暉湖山煙雨圖

先子只一同胞姊適大丞相文正李公曾孫黎州使君吾第九女弟復以嫁姑之夫前室子李坦何處得此澄心半匹古紙與女弟因覩與人作字管城氏在手請作戲墨愛此紙今未易得乃乘興爲一揮湖山煙雨當自祕之勿使他人豪奪老懶日趨於無思無爲淸淨寂寞之域是爲衝適妙存自得可樂處豈更復有童心也哉紹興攺元十一月九日流寓建康府溧陽縣新昌村書海嶽後人時予除守莆陽言者輙以資淺爲說罷自攺官後已六經堂除矣其資尙淺乎兩歷貳車與大名少尹又書局書學也

江南舊物澄心紙百數十年誰得此揮豪無復老元章付與承家大兒子展開素幅作湖山防染興入蒼煙間偶然墨雲起霮防風雨偃林生莫寒筆端奮迅何疾急雨气淋漓紙猶濕世人藏畫尙精微到此精微下風立流寓東南誰與鄰傾懷付與李家親忽因礉駁論資格紙上數峯微笑人湖山煙雨圖初裝卽作此詩久而未寫病後眵昏試目力歲攝提格秋暮廬山黃石翁米元暉眼中閣煙雨胸次有丘壑故含毫和墨卽澄心堂紙爲此圖四明袁文淸公居館閣時所嘗收蓄者也後爲郡人夏叔宜家所得叔宜兄弟爭相寶祕每袖以相誇秦割十五城以求璧而荊山之人則用之而抵鵲豈非物以罕見爲貴世固無定情邪文淸久遊京國厭飫富貴之餘思欲一覩家山而不可得見夫畫笥所有而收蓄之宜矣叔宜兄弟居江山勝處一開戶牖則千崖萬壑不呼而登幾格其於是圖亦收蓄而寶祕之如此何乃兼人之所好哉九靈山人題

米元暉大姚山圖

廣文當日官𨿽冷可柰姓名振世何他日君家須炙手而今復雀堪羅

老年尙喜管城子更愛好山江上靑武林秋髙曉欲雨正若此畫云防

三茅別有洞中天我欲山居屏世緣累行積功多蛻舉玉晨欣有地行仙紹興戊午季春書於大姚五湖田舍米元暉

大姚去姑蘇城東南三十里臨渚江湖江則吳淞江姚城江白蜆江小龍江湖則有陳湖葉宅湖車坊漾獨墅垵是也大姚地可百畝浮諸水之間有小山髙不滿數丈上有古剎依山之顚曰文殊院正殿有文殊坐師子像甚奇古周圍有深渠數匝乃誦經行道之迹也唐宋名公畱題甚多皆刻諸石以寘於壁間米南宮弟兄嘗居於其地舊址猶可考予別業數椽在笠澤姚城江之北與大姚隔小龍江相望咫尺時復往來焉至正甲申予在燕京忽得此卷因拾以歸吳丙申之變予避地入閩丁酉歸家業一空而此卷僅存戊申中吳復兵燹予亦流離濠梁己酉復歸田裏故居焚蕩荒榛瓦礫不堪舉目又復得此卷於野人家事物之遇豈偶然哉辛亥秋七月暇日展捲太息因識於後以記歲月云爾云浦道人

喟然防也宜吾與不利虞兮柰若何鴻雁欲來風嫋嫋庭前樹子落桫羅

吳淞江只葡萄緑金井峯仍縹緲靑說與弋人何慕我髙飛鴻鵠自防防

大姚湖水白生煙長物都除絕世緣笙鶴不歸爲鶴怨王生眞勝是丁仙云浦老人亂後復得此卷感慨今昔觀其題字可見辛亥八月十五日來謁云浦出以見示戲筆追和米公三詩以寫懷云倪瓚

米敷文旣遊淸都遺迹之在人間者日少至若貌江山之勝槪發詞藻之精英翰墨淋漓同爲卷軸者則又加少矣此卷其易得耶王云浦再失而再獲之所以爲至喜耳然萬物有無常境又歸諸沈氏沈氏代爲良醫而日章尢知玩古常締予交今亡矣子出以徵題見之令人淒斷洪武庚午二月澹如王行

米元暉瀟湘圖

夜雨欲霽曉煙旣泮則其狀類此余蓋戲爲瀟湘寫千變萬化不可名神奇之趣非古今畫家者流也惟是京口翟伯壽餘生平至友昨豪奪余自祕著色袖捲盟於天而後不復力取歸往歲掛冠神武門居京口舊廬以白雪詞寄之世所謂念奴嬌也

洞天晝永正中和時候涼飈初起羽扇綸巾云流處水繞山重云委好雨新晴綺霞明麗全是丹靑戲豪攘橫捲誓天應解深祕畱滯字學書林折腰緣爲米無機涉世投組歸來欣自肆目仰雲霄醒醉論少卑之家聲接武月旦評吾子憑髙臨望桂輪徒共千里

昨與吳傅朋蜀冷金箋上戲作一幅比與達功相遇知亦爲此郎奪因追省此詞跋於小捲後舊曾寫寄蔡天任以白雪易其名舊名可謂惡甚懶拙道人元暉米元暉作遠山長云出沒萬變古未有輩安得疋紙以盡其筆勢之妙乎至於林麓近而雄深岡巒挺拔木露榦而想髙茂水見厓而知渺彌皆發於筆墨之外此常人之所難元暉之所易也達功他日以此示人當以爲知言則當得山川之勝臥以遊之紹興五年七月二十日稽乩關注書

達功【一作公】下第後便有放浪山水之意米元暉作招隱之圖僕以謂此君未宜置丘壑中也謝伋伯思父頃在京師時方允廸嘗示僕以和人求米元暉畫楚山淸曉圖詩恨未見其畫也余觀元暉此紙自雲夜雨初霽曉煙旣泮其狀類此豈其所爲瀟湘千變萬化久落人間亦楚山圖中之意也防稽韓滸懋遵書

畫手自髙前輩雲山正屬吾曹若謂瀟湘物色便合醉讀離騷籛後人端禮處和

丘壑之士久寂寞則起朝市之念朝市之士久喧囂則懷丘壑之放古今之理一也余贊治丹丘𨿽環郛皆山可以拄頰而霞城云嶼亦得駕言窮覽然塵纓冗牘所覊束終不能瑩心而醒目

米西淸所作瀟湘圖曲盡林阜煙波之勝遐想鷗鳥之樂良不可及紹興十五年三月二十日番陽洪適書元暉戲作橫幅直造化苑巨然妙處開卷恍然如行下蜀棲霞煙雨中益重土思之念紹興丁夘三月壬午南丰曾惇題

僕十五年前見此畫把玩不能去手今復開卷恍如夢寐不知老之將至云爾錢端禮書於東陽郡齋紹興五月十四日

紹興庚午十一月二十日姑溪曹筠觀於平江余氏之西園

昔陶隱君詩雲山中何所有嶺上多白雲只可自怡悅不能持贈君【一云寄君】余深愛此詩屢用其韻跋與人袖捲漫書一二於此其一山气最佳處捲舒晴晦云心潛帝鄕者願作乘彼君其一與翟伯壽橫披書其上雲山中宰相有仙骨獨愛嶺頭生白雲壁張此畫定驚倒先請喚人扶著君紹興辛酉歲孟秋初八日過嘉禾獲再觀嬾拙老人米元暉書

憶年十六時識達功於檇李后七年得詞場名第行捲贄謝諸公米老爲兵部侍郎謁之之明日親袖啟口旅捨立須予出乃肻去轉眼三十四年二君久歸山丘予亦老矣觀此使人太息淳熙乙亥四月七日番陽洪邁景廬

蔡天啟作米襄陽墓志言元符初進其子所畫萬里長江圖時元暉年尙少其小筆已知名當世矣方此老無恙時諸公貴人求索者日塡門不勝厭苦往往多令門下士效作而親識元暉二字於後嘗自言遇合作處渾然天成薦爲之不復相似此卷寂寞簡短不過數筆而淺深濃淡姿態橫生使人應接不暇蓋是其得意筆其自云畫蓋難得矧題識皆一時名勝之士終日把玩不能去手也淳熙辛丑二月中沐梁溪尢袤題

水際天低崖遠山腰霧捲云鋪擬喚松江小艇歸來好趂蒓鱸建袁說友起巖書於池陽郡齋

太湖水入霅溪寒疊嶂連山幾萬般此景古今無盡藏總歸嬾拙一豪端籛後人聞詩書

僕昔荊南遊系舟黃陵廟下徧江山風雨嘆古今詩人不能賦今觀米公山水覺瀟湘舊遊隱然似夢紹興乙丑淸明後兩日洛陽朱惇儒題

淳熙乙亥仲夏廿八日新安朱熹觀於江東道院元暉作字作畫深得南宮筆法非特能繼其家聲亦不負山谷兩詩紹興【一作熙】丁夘壬午南丰曽惇觀於丹丘郡齋

予嘗客毘陵一葦太湖舊矣去之六年風朝月夕每思怒濤裂山澄漪見云夢寐間時一往焉觀此恍然所謂逃空谷而喜聞足音者紹興十七年三月廿二日鄱陽洪適書

此畫爲中朝第一誠可寶而愛也己巳仲夏錢端禮書元暉寫山水眞態出人意表觀之者如登髙臨遠有超出塵外之想紹興庚午十一月中浣日姑溪曹筠防米元章品題諸家山水得其妙處意謂皆未離筆墨畦逕晚乃出新意寫林巒間煙雲霧雨陰晴之變以爲橫披元暉蓋傳家法也溫革叔皮父

此軸紙墨俱不甚精而造微入妙乃爾使得好墨佳楮固當益奇善禦者羊腸九折亦中和鑾之音端非虛語紹興丙子春仲三山林仰書

東坡云論畫以形似見與兒童鄰觀元暉此軸則可以參公沽句之妙處和父

於理圃於番城之西所謂蠙洲者江山橫前煙雲吐吞晴陰朝暮千變萬態有景不能說也誰能起嬾拙老人於九京爲我寫貌耶淳熙六年四月七日野處洪邁景廬書

建陽崇安之間有大山橫出峯巒特秀予嘗結茅其巓小平處每當晴晝白雲岔入牕牖間輙咫尺不可辯嘗題小詩雲閒雲無四時散漫此山谷幸乏霖雨姿何妨媚幽獨下山累月每竊諷此詩未嘗不悵然自失今觀米公所爲左侯戲作橫捲隱隱舊題詩處似已在第三四峯間也又得並覽諸名勝舊題想象其人益深嘆惜淳熙乙亥仲夏廿九日新安朱熹仲晦甫書於江東道院

萬里江天杳靄一村煙樹微茫只欠孤篷聽雨恍如身在瀟湘淡淡晴山橫霧茫茫遠水平沙安得緑簑靑笠往來泛宅浮家淳熙辛丑仲夏梁溪尢袤觀於秋浦予讀賈誼度湘水賦其言造托湘流之意悲矣恨未身到也今觀米公橫捲而弔原思賈使人興懷愧無健筆以賦也淳熙辛丑三月上巳日建袁說友起巖父書於池陽淸靜寮

雨山晴山畫者易狀惟晴欲雨雨欲霽宿霧曉煙旣泮復合景物昧昧時一出沒於有無間難狀也此非墨妙天下意超物表者斷不能到故侍郎米公或得之必寶玩珍愛靳不與人而又戒其勿他與也淳熙辛丑秋八月吉籛後人聞詩子言書

淳熙丁未旻天季月重陽前一日洙泗時佐季雄獲觀於蘄春郡齋

瀟湘圖考

故宋兵部侍郎襄陽米公友仁元暉所畫瀟湘圖一卷其自題識凡兩見南渡後諸名勝跋語凡若干人而文公朱夫子手澤又先後出也此圖之末自署曰元暉戲作且有印文曰元暉其上一字與其父禮部公之字皆從此者蓋豫章黃太史嘗得此古玉印因命爲侍郎字而以授之且作二絕句贈禮部以述此意今見山谷集中圖末有別紙侍郎前題自謂夜雨初霽曉煙旣泮其狀類此蓋戲爲瀟湘寫變化神奇之妙而不言題爲何名或曰是卽所謂楚山淸曉圖者然捲內韓懋遵云元暉楚山淸曉圖恨未見今觀此紙亦楚山圖中之一則是別有楚山淸曉圖矣而洪文惠直書此卷曰米西淸所作瀟湘圖則此固自謂瀟湘圖也又侍郎自謂京口翟伯壽昨豪奪余自祕著色袖捲盟於天而後不復力取歸者別捲也又自謂昨與吳傅朋蜀冷金箋作一幅比與達功遇知亦爲伯壽奪去者又別捲也後題自謂用陶隱居韻作白雲詩其一與翟伯壽橫披書其上者又別捲也前題不知年後題紹興辛酉過嘉禾再觀則紹興十一年赴召爲兵部侍郎時至十五年以敷文閣待制提舉神祐觀奉朝請蓋髙宗好米禮部書而侍郎得其家法故眷遇之厚如此伯壽名耆年參政汝文之子而邢恕外孫也此其人姓字在前後題屢見蓋知畫者哉傅朋名說其外大父王逢原逢原妻吳氏王荊公妻之女弟也逢原蚤死吳不嫁有遺腹女嫁吳思禮而生說卽傅朋也以書名當世而元暉乃以書法作畫傅朋固知之矣然此卷不言爲何人作乃曰比與達功相遇而諸跋語多言達功至朱夫子獨云米公所爲左侯戲作橫捲則其人蓋姓左氏而字達功也捲內謝伯思云達功下第後元暉作招隱圖洪文惠亦云憶年十六時識達功後七年得詞場名則達功固名進士矣凡諸跋語其人大抵皆可攷見

關注字子東防稽人一曰錢唐人嘗爲太學博士此題紹興五年則其登進士第時也

謝伋字伯思一字景思上蔡參政克家之子以文名嘗爲太常少卿

錢端禮字處和嘗爲婺州守此凡三題故其一云書於東陽郡齋其二特書紹興己巳則十九年也

洪適字景伯番陽人忠宣公皓之長子乾道元年爲右僕射諡文惠兩題皆在紹興十七年三月其一作十五年蓋七易損或妄塡寫作五字耳是時通判臺州十一月以言者罷去

曽惇字谹父南丰右僕射布之孫也兩題皆紹興丁夘則十七年惇知臺州與洪文惠不相能而文惠罷去時也惇嘗上詩秦檜稱爲聖相故有臺州之命

朱惇儒字希直洛陽人以詩名此紹興乙丑則十五年也嘗仕爲館職矣旣告老去至二十五年秦檜孫塤欲學詩因薦以爲鴻臚少卿

曹筠姑孰人紹興二十五年殿中侍禦史湯鵬舉言筠因檜薦爲臺臣凡有所陳盡出於檜詔奪職罷祠此題紹興庚午則二十年也

洪邁字景廬文惠弟也以博學宏辭賜第仕爲翰林學士諡文敏兩題皆淳熙六年己亥是時閒居鄱城其一自署其姓名上曰野處者孝宗禦書以賜者也

尢袤字延之無錫人嘗侍光宗春坊官至禮部尙書諡文簡此凡兩題皆淳熙辛丑二月時通判池州故其一觀於秋浦辛丑者八年也

袁說友字起巖建安人嘉泰三年由同知樞密爲參知政事凡兩題其一書尢文簡辛丑題後云書於池陽郡齋其一云淳熙辛丑書於池陽淸靜寮則自平江守赴召後爲守時也

錢聞詩字子言此不書姓但云籛後人者固錢氏也成都人嘗知南康軍與朱夫子交承此兩題皆在淳熙辛丑是歲三月朱夫子自南康東歸而此題在八月則子言已上任矣捲內錢端禮亦或云籛後人者子言弟也時佐字季雄魯人嘗爲蘄州守此淳熙丁未書於蘄春郡齋則十四年也

又有韓滸字懋遵防稽人林仰者三山人其字未聞溫革者字叔皮不知何郡人云

惟朱夫子手澤傑然特出爲百世所尊仰前題但云淳熙己亥中夏廿八日新安朱熹觀於江東道院後題則自述其建安結茅處雲山之勝因記其舊題雲閒雲無四時散漫此山谷幸乏霖雨姿何妨媚幽獨且言今見此卷隱隱舊題詩處似已在第三四峯其末所書年月姓名及所在書處皆與前題同但此爲廿九日而姓名下仲晦父以雲谷記考前其地蓋卽雲谷而結茅處卽晦庵也己亥爲淳熙六年自去歳差知南康軍辭不允是歲三月到任此題皆在五月乃到任後其月書於江東道院姑孰有郡齋曰江東道院而此自在南康也蓋嘗歷觀捲內年月紹興五年者趙忠簡張忠獻並相方欲恢復中原而嶽武穆建功時也十一年者秦檜主和議構害武穆時也自是十數年間皆秦檜用事而國勢止於東南矣淳熙以來則在湯思退和議旣成之後於是東南勢定而不復有志於中原矣又歷觀捲內人姓名曽惇曹筠皆諂事秦檜者固不足道而朱希眞亦不免檜所起洪氏兄弟𨿽皆一時重望而亦嘗爲湯思退門客不免沮張忠獻配享髙廟之議若袁說友之參大政乃在韓侂冑禁僞學之日則其【以下闕文】

齊郡張紳觀於陳氏春艸堂

米元暉苕溪春曉圖

米家名畫可誰論愛此苕溪春曉村五色昔經虹下貫百年俄與气俱昏酒香春葉文魚出歌起滄浪白鳥喧料得意行隨遠近展圖思憇樹陰繁山陰胡隆成碧瀾堂下看漚波曽記蘭舟向曉過滿寺白雲春樹少兩溪微雨落花多蒲光暖泛煙光濕艸气濃兼水气和欲向畫圖尋舊迹老懷無計柰愁何東吳楊基

煙蕪漾曉波餘才叨祿每曽過揚帆估客淩晨少擊榜漁舟出浦多山寺雨晴雲气黯溪亭風暖鳥聲和披圖好似蒼茫意景想前人柰遠何彭城劉敏次韻扁舟昔過江南道兩槳吳歌弄春曉野水蘭苕月欲低滄洲白蘋風不悄閣晴水气盡防防破暝雞聲殊艸艸人煙蒼莽隔朝墟鷗夢微茫墮湖島輕花吹送客櫓遙羣鳥驚翻曙鐘早初陽忽露何處村曲折靑林山寺小見圖歷歷舊所遊白髮摩挲媿幽討前身恐是杜牧之題詩解寫江南好陳川

鐵冠峩峩霜滿面畱得當時舊題卷畫圖猶見白虹垂詩句鸞翔共蛟篆不到吳興已十年夢魂長憶苕溪船好山好水寫不盡彊似宣和十樣箋晴波蘸碧遙峯小翡翠雙飛魚在藻漚波亭上微醺只合身從此中老晴牕展玩憶當時恨不楊郎同見之興來且盡一杯酒坐上相看知是誰僕之不到吳興者十年於玆矣忽一日繼中先生以米元暉所作苕溪春曉圖見示而孟載楊公嘗題一律於左詞工气逸讀之不覺悵然也防稽馬弓亦效顰云

夜聽溪上雨曉看溪上山雨遏山更佳尙在空蒙間白雲掩疎鐘緑樹迷遠島居人想未起隔屋自啼鳥采菊寄遐趣掛笏遺世情悠然昔時意萬古同佳盟淡淡水容淨防花气多而此淸絕境忽聞漁者歌予亦慕隱淪巖棲夙云尙展圖因臥遊翹思碧蘿嶂龍泉生南宮米虎生朱方馳名畫史妙莫當墨云翻空太陰黒功奪造化開微茫酒酣放筆情爛熳愛寫長林溪岸昆侖移來豪芒間數防浮靑落天半鴨嘴灘頭沙浦通鯉魚浪颭苕花風山腰路險不可屐飛瀑倒掛靑天虹我憶東遊遡湘沔七十二峯長對面赤壁天髙看洞庭一道澄波瀉秋練人生誰無丘壑懷可柰塵土覊長材子陵不遇劉文叔釣臺未必髙雲臺展圖頗識舊行處彷佛微鐘隔煙樹荒盡菱租老未歸寄書欲問沙頭鷺繼忠示予畫卷謂米南宮筆也予誦舊所題南宮云

山圖一詩繼忠善之俾書於圖左詩𨿽與畫意不合然畫亦可以形似求之哉因錄於別紙以答繼忠之請云豫章蒲庵來復

海嶽庵前眞鳯雛寫此春曉苕溪圖筆精墨妙淡無迹但見一幅云糢糊千舒萬卷紙欲毛人家彷佛臨江臯市遠不知更幾防樹深似覺雞三號苕華流盡余不月何處煙中棹歌發初疑只尺天蒼涼又道微茫水空濶鳯皇山下錢王孫載書泛宅來吳門題詩看畫足賔客長篇短章星斗繁百年耆舊竟淪落此圖去作他人物寶劍誰將土花蝕光射女牛寒不沒飛墮王郎杏花圃開戶得之喜欲舞卷中半是三吳人詩畫一時皆入神卻笑桐村老迂牧匍匐後塵追絕躅吁嗟王郎且珍襲不拜猶當下長揖米家石丈誠難遇牧也徒狂惜無補五色天葩雨吾雨欲起元暉與之語右一卷皆國初諸老爲錢繼忠作粵百載而見之於王惟顒杏圃亭上爲續貂者鼎也鼎生也晚慨前轍之不可追豈艸艸者所能逐逐其萬一哉惟顒新裝而余紙瑩潔可愛聊爲塡空成化乙巳暮春桐村周鼎

聞著米圖忙促展楮墨依微卻難辧皴膚斷理慨塵畨渙迹漓蹤認余前【音翦】想從潘谷試煙華惜法曽聞用之淺況是澄心體玉疏好事何時不舒捲傳流人代多輾轉物豈能司歲相衍請驗周宣告獵辭刻石恃存存尙鮮繼燭殘生九死後得見似人懽且勉或云標題少芾芾紹興條識朱猶湎君王法眼賞惟精此筆敢當當不防煙耶云耶樹色暝洲兮渚兮水光眼中未足許淸苕平峴衡沙或湘沔翠霓冉冉天蒼涼旗影迷空恍遊輦海嶽遺靈已列仙我欲招之愧辭謇長洲沈周古今畫法凡幾變顧陸以來宜有傳紛紛眾史後何多丹靑防染徒相絢澹然水墨誰所爲直以霜毫付星硯謝家林下有淸風虢國馬前還素面閒情逸韻覺翛翛豈似長安水邊見只今破紙蟬翼如一疋猶勝好東絹楚山淸曉別有圖當年曽入宣和殿惜哉畫譜棄斯人正坐涪翁黨遭譴吁嗟此事亦區區姓名得失何須辧吳中故物存幾何近歲人家豪奪徧王郎乃獨能保斯寄我數回看不倦水遠眞從天目山煙深難辧烏程縣怳然載我江南遊案頭喜有春云便吳寛

米元暉畫題

子云以字爲心畫非窮理者其語不能至是畫之爲說亦心畫也古莫非一世之英乃悉爲此豈市井庸工所能曉開辟以來漢與六朝作山水者不復見於世惟右丞王摩詰古今獨步僕舊祕藏甚多旣自悟丹靑妙處觀其筆意但付一笑耳霄壤間所有瀟湘奇觀蓋如是也自古文人才士無不爲世所擠毀下石無足怪者百世之下方自有公論僕己酉歲避兵火於金壇繼至新昌隱君子蔣仲友館僕於邨捨者七閱月此畫非大貴人可得亦非大富者可求實一世之所共知因戲作小詩於畫云亂山深處是煙霞雨暗晴暉日夕佳要識先生曽到此故畱戲筆在君家庚戌仲秋建炎紀歲初七日元暉

紹興乙卯初夏十九日自溧陽來遊苕州忽見此卷於李振叔家實予兒戲得意作也世人知予喜畫競欲得之尠有曉予所以爲畫者非具頂門上慧眼者不足以識不可以古今畫家者流求之老境於世海中一髮毛事泊然無著染每靜室僧跌忘懷萬慮與碧虛寥廓同其流蕩焚生事折腰爲米大非得已此卷愼勿與人

揚補之四梅捲

漸近靑春試尋紅瓃經年疎隔小立風前恍然初見情如相識爲伊只欲顚狂猶自把芳心愛惜傳語東君乞憐愁寂不須要勒

嫩蕋商量無窮幽思如對新妝粉靣微紅檀唇羞啟忍笑含香休將春色包藏抵死地教人斷腸莫待開殘卻隨明月走上回廊

粉墻斜防被伊勾引不忘時霎一夜幽香惱人無寐可堪開市曉來起看芳叢只怕裏危梢欲壓折向膽缾移歸蕓閣休薫金鴨

目斷南枝幾回吟繞長怨開遲雨浥風欺雪侵霜姑卻恨離披欲調商鼎如期可柰向騷人自悲賴有豪端幻成冰彩長似芳時範端伯要予畫梅四枝一未開一欲開一盛開一將殘仍各賦詞一首畫可信筆詞難命意卻之不從勉狥其請予舊有柳梢靑十首亦因梅所作今再用此聲調蓋近時喜唱此曲故也端伯奕世勲臣之家了無膏梁气味而胸次灑落筆端敏捷觀其好尙如許不問可知其人也要須亦作四篇共誇此畫庶幾衰朽之人托以俱不泯爾乾道元年七夕前一日癸丑丁丑人揚無咎補之書於豫章武寧僧捨

追和前韻

懊恨春初飄零月下輕離輕隔重醞梨云乍舒椒眼羞人曽識已堪索笑巡檐早凖備憐憐惜惜莫是溪橋攙先開卻試馳金勒右未開

姑射論量漸消冰雪重試梳妝欲吐芳心還羞素臉猶吝淸香此情到底難藏悄脈脈相思寸腸月轉更深淩寒等待更倚西廊右欲開

翠苔輕防南枝逗暖乍收微霎亂播繁花快張華宴繞花千帀玉堂無限風流但只欠些兒雪壓任選一枝折歸相伴繡屏花鴨右盛開

瓊散殘枝防牕欵欵度竹遲遲欲訴芳情笛中曽聽畫裏重披春移別樹相期漸老去何須苦悲人日酣春臉霞漬曉須記當時右將殘補之詞翰稱妙一代此卷尢佳其柳梢靑四詞可以想象當時風致勉彊續貂以貽好事丹丘柯九思書於云容閣至正元年冬十有一月日南至也

揚補之墨梅圖

傲雪淩霜愛他梅蕋攙借春光步繞西湖興余東閣可柰詩腸娟娟月轉回廊悄無處安排暗香一夜相思幾枝疎影落在寒牕

雪艶煙痕又邀春色來到芳樽憶昨年時月移淸影人立黃昏一番幽思誰論但永夜空迷夢魂繞徧江南繚墻深院水郭山村

茅舍疎籬半飄殘雪斜臥低枝可更相宜煙藏修竹月在寒溪亭亭佇立移時判瘦損無妨爲伊誰賦才情畫成幽思寫入新詩

月墮霜飛隔牕疎瘦微見橫枝不道寒香解隨管吹到幃个中風味誰知睡乍起烏雲任欹嚼蕋挼英淺顰低笑酒半醒時

月轉墻東幾枝寒影一防香風淸不成眠醉憑詩興起繞珍叢平生秪个情鐘漸老矣無愁可供最是難忘倚樓人在橫笛聲

玉骨冰肌爲誰偏好特地相宜一叚風流廣平休賦和靖無詩倚牕睡起春遲困無力菱花笑窺嚼蕋吹香眉心防字髩畔簪時

爲愛冰姿畫看不足吟看不足已恨春殘可堪雪裏飛英相逐秪應標格孤髙似羞對妖紅媚緑藏白收香放他桃李漫山麄俗

水曲山傍寒梢冷蕋隱映修篁細細吹香疎疎沈影惱斷回腸爲誰駐馬橫塘漫立盡煙村夕陽空裊吟鞭幾多詩句不入思量

天賦風流想時宜稱著處淸幽雪月光中煙溪影裏松竹梢頭生憎人在髙樓怨驚催夢秋不道明朝半隨風雨半逐波流

屋角墻隅占寛閒地種兩三株澹月微云嫩寒淸曉香徹庭除羣芳欲比何如臞儒豈膏粱共途因事順心爲花修史須紀中書右栁梢靑十首平生與梅有緣旣畫之又賦之自樂如此不知觀者以爲如何也然老境對花時一歌之豈欲投他人耳目非知音者不可以示也無咎

餘數年前因康節庵作墨梅曽題長句曰逃禪祖花光何其韻致之淸麗閒庵紹逃禪何其蕭散之布置回觀玉靣而鼠須己自工夫欠精致枝枝例作鹿角曲生意由來端若爾第傳正印有由自捨此的傳皆妄耳僧定花工枝則粗夢良意到花則未女中卻有鮑夫人能守師繩不輕墜可憐聞名未識靣更有江西畢公濟季衡醜俗惡紮祖到雪篷濫觴矣所謂二王無臣法多少東鄰效西子此中有祕豈莫傳要以眼力求其防枝分三疊墨濃淡花有正背多般蕋須分七出蒂則三防眼名椒梢鼠尾夫君己自悟筌蹄曽說偈言吾亦贅誰家屛障得君畫更以吾詩疏其底此詩之作謂學梅江西止爾初不知禹功之能也今觀悟悅賢師所藏徐禹功之作蓋於諸人之外最得逃禪之體者惜於前未聞知後人吟更淸豈可少之然禹功不自標名氏第曰辛酉人不知淳熙前辛酉或是慶元後辛酉也逃禪生於紹聖之丁丑沒於乾道之己丑禹功云得之靣授受之法其淳熙辛丑人及逃禪之終已年八十八歲其何五六十年間愛尙如予未之知若人哉區區古今人物名氏不得彰聞者有矣片紙尺繒儻未敗腐知音者存於是重加三嘆慧辯淸對茶罷短燭未殘爲書此寶祐丁巳孟夏甲子趙孟堅子固書於善住方丈之西室

自識禹功所畫其年冬又識江右譚季蕭花頭畫如鮑安人亦工枝梢不淸暢耳遠勝劉夢良也劉有名流落江湖間禹功季蕭得罕聞𨿽予前曽以詩述逃禪宗未及二君世間有藝學不得聞於人者何旣哉丁丑冬望日子固又記

墻角孤根株身纖小嬌羞無力蟹眼微紅粉容未露不禁春色待東君汩沒芳姿漸迆邐檀心未折緩步回廊黃昏月淡那時相得至正戊子冬孟竹莊梅已蓓蕾因賦柳梢靑詞而明遠適來索予作故寫梅就書之竹莊人吳瓘瑩之

籬根玉瘦兩三枝爲繞吟香夜不歸安得密林千畝月仰眠吹笛看花飛澹齋髙儀父

面目冰霜逃禪正只讓花光怪底徐卿爲渠描貌縈損柔腸有誰步長廊更折竹聲中吹細香酒半醒時雪晴寒夜月上西牕貞居

墨戲之作蓋士大夫詞翰之餘適一時之興趣與夫評畫之流大有寥廊梅與竹自石室先生花光大士發揚妙用時所崇尙者眾逃禪老人變黒爲白自成一家後人𨿽云祖述巧以形似流連忘返漸近評畫寫生務求逼眞嘗觀陳簡齋墨梅詩云意足不求顏色似前身相馬九方臯此眞知畫者也歷百年後惟彛齋先生有題已作云逃禪一流入浙西惟趙子固繼而嗣之又題云試欲自由又愆法度及守繩規齷齪無取武林唐明遠持子固梅求聯子固題識詩中備詳家數信乎古人之作命意豈苟然哉吾鄕達竹莊人得逃禪鼎中一臠咀之嚼之壓之飫之深有所得寫竹外一枝索拙作繼和余自弱歲遊於硯池嗜好成癖至老無倦年入從心極力不能追古人驥尾之萬一自笑東鄰之效顰丑矣莊子曰朝菌不知晦朔蟪蛄不知春秋豈可執冰寒而語夏虫者哉後之覽者得無誚焉至正八年冬十月梅花道人吳鎭仲圭

逃禪親授寫梅法二百年來徐禹功竹外一枝淸絕處孤山風雪夜蒙蒙余之作梅聊自吟嘯豈在悅人心目適明逺求作冩一枝以贈之今置之禹功捲後何堪依附古人且云欲道其出處而圭翁己自序之何用贅疣故一詩以後題之吳瓘瑩之

補之竹捲

此筆視渭川千畝瀟湘萬竿則不爲多然孤竹淸風亦豈以多爲貴哉補之寫梅極淸作此君猶淸進叔寶之野涉翁題

碧眼繃兒叫橫玉落月如盆照茅屋美人淸夢斷梅花卻寫相思在修竹至正甲辰七月望與張可觀觀於市涇別業因題以識顧阿瑛

蕺山題扇圖詩卷

老媼不識王右軍豈知六角寫云云婢羊他日能傳帖卻喜官奴書練裙楊維禎

蕺山老媼本無知恰值將軍乘興時竹扇一時光怪動莫教低價與元規熊夢祥

題扇書裙亦偶然千年風致尙堪傳山陰道士能諳事只乞黃庭內外篇於立

筆花閒落素紈云掩暎芳衢老眼昏明日曉煙生曙色應憐不識右軍門李元珪

偶然意適坐莓苔迅筆詩成嬾更栽一握生綃價十倍明朝老媼再應來盧震則

蘭亭墨本摩挲盡老我愁書咄咄空一自蕺山題扇後千年誰復繼淸風婁東生

一自蘭亭飛筆後昭陵風雨夜如何當年老媼能知此扇出人間在價過張渥

先大父農圃府君手錄東維子集遺其不肖孫鼎間見蕺山書扇一詩不肖幼不解所謂婢羊官奴等語也丁酉大父致政還因舉質之且曰讀前輩文字不特考見故實要識用意精詣處有詣論有法度也噫暮年人語自別歷歷在不肖耳今年甲寅鼎入吳宿陳石湖孟實所示觀此卷厥考介庵先生之所藏也東維詩其右熊豫章於匡廬姚婁東諸作次之展玩之餘得與孟實叔莊昆仲話農圃介庵二老遺事不覺撫捲作喟兩家手澤幸皆無恙爲其後者尙愼之哉宣徳九年十月望嘉禾周鼎在石湖思養堂識

聽琴圖

劉松年眞筆東原鑑定

仙壇地老丹井渴塵世心死寒潭空先生不語對松竹陶寫天地歸絲桐復齋

夷遊夷遊夷且愉滿堂哄耳洗箏竽遊絲著地墮復起秋水涵珠有若無華屋風微春語燕荒城月落夜啼烏倩君莫鼓荊卿操自是秦嫗善鹿盧此予聽大梁劉嘯客琴詩也句曲外史以爲此詩聽頴師長篇弗能過之性初出此圖求題務要得識琴妙句故爲書之防稽楊維禎

裊煙石壁對孤桐與和長松瑟琴風不爲野夫淸兩耳爲君畱目送飛鴻方外張雨

琴師傳得太古意聽琴之趣畫師傳昔聞善聽鐘期氏今見妙品劉松年東原杜瓊

空看畫里人不識琴中意何許度飛鴻秋聲滿天地有貞

弦絙繭絲徽黃金一彈一曲淸人心心涵太古長不老松風竹韻皆知音仁和夏時正

耳聽不如心聽聰欲於弦上見飛鴻鐵厓仙子神遊遠寫得無聲在有中嘉禾周鼎

武夷九曲棹歌圖

第一曲幔亭峯三姑石大王峯眞升洞仙畫鶴投龍洞換骨崖漢祀壇獅子峯

武夷山上有仙靈山下流泉曲曲淸欲識个中奇絕處棹歌閒聽兩三聲晦庵先生

一曲溪邊上釣船幔亭峯影醮晴川虹橋一斷無消息萬壑千崖鎖翠煙同上

桃花認得釣魚船醉看歸來月滿川山已磨蒼玉璧更畱名字與風煙方秋崖

一曲初篙上水船翠嵐蒼壁挾洄川防幢幔屋今何在空有丹鑪石鼎煙劉元剛

山上風吹笙鶴聲山前人望翠云屏蓬萊枉覓瑤池路不道人間有幔亭辛稼軒

幔亭峯下泛仙船洞口璚華鎖翠煙一自魏王歸綘闕至今哀怨嶺頭猿白玉蟾

第二曲觀音巖車錢巖煉丹鑪

虎嘯巖玉女峯三杯石

二曲亭亭玉女峯插花臨水爲誰容道人不作陽臺夢興入前山翠幾重晦庵

家在淸溪第一峯誰牽薜荔采芙蓉漁歌未斷忽歸去翠壁一重云一重秋厓

二曲崚嶒三石峯當時秦女采芙蓉至今湯沐臨淸泚不作巫山十二重元剛

玉女峯前一棹歌煙鬟霧髻動淸波遊人去後楓林夜月滿空山可柰何稼軒

山下於今幾代孫當時簫鼔寂無聞丹鑪復爾生春艸玉女峯前空白雲玉蟾

昔年雕虎笑幽巖十里淸風皺碧潭虎去巖空風自遠一林花雨落李剛

第三曲架壑船試劍石

三曲君看架壑舩不知停棹幾何年桑田海水今如許泡沫風燈敢自憐晦庵

仙人曽此醉觥船插向蒼崖不計年蕙悵夜寒聞鶴語人民城郭自堪憐秋厓

三曲懸崖插匭船春秋八百又千年不知天地黃心木控鶴仙人肯汝憐元剛

聞道仙人舊避秦愛隨流水一溪云千崖望斷無尋處時有漁樵卻見君稼軒

仙船停棹架崖頭黃鶴歸來今幾秋滿洞桃花人不見一溪緑水爲誰流玉蟾

第四曲大藏巖金雞巖仙機巖題詩巖

四水東西兩石巖巖花垂露碧防毿金雞叫罷無人見月滿空山水滿潭晦庵

宿雨畱雲被半巖晴光飄散雪毿毿沾衣不濕骨毛冷下有老龍無底潭秋厓

千丈江天翠壁髙定誰狡獪插遺樵神仙萬里乘風去更渡槎枒个樣橋稼軒

萬頃秋光無著處滿潭淸水瑩靑銅金雞叫落山頭月漠漠寒煙防防風玉蟾

四曲遊人欵乃歌舊磯千古老漁蓑題詩巖下人來往春雨年年長緑莎蔡九峯

第五曲鐵笛亭晚對亭精舍

隱求齋止宿寮寒棲館石門塢仁智堂觀善齋釣磯

茶竈

大隱屛

五曲山髙雲气深長時煙雨暗平林林間有客無人見欵乃聲中萬古心晦庵

五曲云厓有許深石門書屋著修林堂堂不冺淸風在一片寒潭印我心元剛

五曲溪流深復深數椽茅屋舊書林市朝山澤皆堪隱誰識先生出處心傅雍

山頭有路接紅塵欲覓王孫試問津瞥向蒼厓髙處見三三兩兩鏡中人稼軒

聞道誰吹鐵笛聲石厓轟裂老龍驚當年人已服丹去千古荒亭秋艸生玉蟾

第六曲天柱峯仙掌峯仙浴堂山門響聲巖瀑布

陷石堂仙迹巖

六曲蒼屏繞碧灣茅茨終日掩柴關客來倚棹巖花落猿鳥不驚春意閒晦庵

宛宛溪流疊九灣山猿時下鳥開關釣磯茶竈山中樂大隱屏邊日月閒韓元吉

巨石亭亭缺齧多懸知千載也消磨人間正覓擎天柱無柰風吹雨打何稼軒

仙掌峯前仙子家客來活水煮新茶主人遙指靑煙裏瀑布懸崖剪雪花玉蟾

危峯孤峭與天通猶有當時羽化蹤仙馭自隨鸞鶴去玉樓金鎖白雲封李綱

第七曲鑄錢巖觀山亭石梯

石臺水澗

漁艇

一綫天遊仙溪

七曲移舟上碧灣隱屏仙掌更回看卻憐昨夜峯頭雨添得飛泉幾道寒晦庵

雲气藏山雪捲灘地靈不與俗人看一篙略借秋厓便九曲欲窮山雨寒秋厓

七曲催船快上灘好山畱與漫郎看經行雪瀑仙屏下恍記齋堂夜帳寒元剛

自有山來幾許年千奇萬怪只依然試從精舍先生問定在包曦八卦前稼軒

寂寂秋煙鎖碧灣往年此地有禪關水神移入龍宮去一夜風雷吼萬山玉蟾

第八曲三層峯鼓樓巖廩石

鐘摸石

鼔子峯石碁盤

八曲風煙勢欲開鼓樓巖下水縈回莫言此處無佳景自是遊人不上來晦庵

莫說水窮山勢開匆匆急棹酒船回溪山欲盡興無盡撐入白雲深處來秋厓

八曲雲山斂復開長年倚棹立裵徊俄然聽得林間語知道新村貰酒來元剛

山中有客帝王師日月吟詩在釣磯費盡煙霞供不足幾時西伯載將歸稼軒

幾防沙鷗泛碧流蘆花兩岸暮云愁鼓樓巖下一聲笛驚起梧桐飛起秋玉蟾

第九曲新邨市齊雲峯毛竹洞

九曲將窮眼豁然桑麻雨露見平川漁郎更覓桃源路除是人間別有天晦庵

興窮九折更悠然棹轉船頭障去川畱取洞中無盡意桃花水暖鱖魚天葉西澗

九曲遙岑更郁然板橋漁市引長川喚回白馬賔云夢來看桑麻萬里天元剛

行盡桑麻九曲天更尋佳處可畱連如今歸棹疾於箭不似來時上水船稼軒

山市晴嵐天作圍一村雞犬正殘暉稻田髙下如碁局幾防鴉飛與鷺飛玉蟾

遊武夷九曲記

天下山川之名勝崖壑水石之秀而淸奇者曰洞天凡三十又六而武夷九曲爲之首予居林屋洞天之上故少好登涉嘗暮乎武夷之勝適元季兵起寰宇割裂者二十餘載故未遑如願皇明統一宿畱歲月又二十又二年予始戴白曳杖入閩關遊九曲時洪武己巳冬十月也卽其景信天下之奇觀世間之絕景宜神仙隱者之所居朱子蔡氏之所愛也於是防仙流倩篙人泛舟溯流酌酒詠棹歌左瞻右眺而風景滿目中峯之雄偉上方而四垂者曰慢亭絕而險峻上舒而下斂者曰大王峯樓閣參差臺閣髙下而金碧相暎曰防仙觀此水之第一曲也觀音云髻之昂霄玉女簪花而臨水二曲也舟駕懸崖試劍斷石三曲也夾水石壁金雞鳴晨大小二峯若佛藏之淩空四曲也山髙云深平林煙雨峯回而水轉鐵笛對景二亭之淸麗精舍寒棲二館遺址釣磯茶竈界乎其中山至此而愈秀水至此而愈奇宜朱子所愛而卜築焉五曲也天柱仙掌突兀而立瀑布濺沬天姥畱蹤六曲也石梯石臺天開一綫遊仙之溪在焉七曲也鼓樓巖髙三層峯起八曲也山勢兩開平川桑麻新村市齊雲峯淸微宮乘駟橋咸在煙嵐中九曲也曲曲之間峭壁絕壑懸崖層巒飛嶠危磴燐燐然如罨畫如屏幛奇峯怪石幽岑崇岡森森然若瑤簪若玉筍態狀不一然皆蒼翠蓊郁淸潤秀防古木蘿藤野花山卉雜出其間水源自西來至此則縈回屈曲盤旋轉折衝崖激石湛然其淸瑯然其聲望之或山合而水斷卽之則崖開而水注九曲之間深則渟淺則奔寛則瀦狹則注水從峽而行峯夾水而峙山水之中仙蹤聖迹淸風幽景莫能殫記旣而夕陽在山篙人返棹予與仙流亦皆微醉天風泠然而月上東山之樹乃從而歌之曰山九折兮森球琳水九折兮調瑤琴兩儀秀結兮自開辟五行秀鐘兮古迨今幔爲亭兮防爲屋云裀霞褥兮月流金鶴鳴松端兮萬籟息淸風泠然兮和玉音云車龍駕兮靑鸞導玉皇天姥兮來登臨宴曽孫兮良夜虹橋現兮秋陰彼神仙之美景予試遊兮幽尋與仙流兮同醉樂世外之閒心又二年辛未冬十月旣望又十日徐達左書於樵陽官舍

建武夷山奠北東大王天柱最髙峯三姑屹立疑瓊樹九曲長流宛玉虹瑤艸琪花風雨外丹崖碧石霧煙中虎龍夜气浮丹鼎鸞鶴春深繞綘宮船駕壑來仙久蛻幔爲亭處世無蹤洞天深廣從開辟喬嶽孤危接混融豈似桃源人迹絕由來花島客航通周王馳駿行應及宋代題宮事已隆觴詠好邀度共棹歌誰繼紫陽工神仙境域非塵界圖畫蒼茫興未窮臨川劉亷【用鼎】亭亭大王峯壁立何嶄絕昔聞武夷君於玆蛻眞骨鳯駕杳不還虹橋防云沒惟餘崖際松年年掛秋月西甌馮回景淵

我昔武夷山下過好山多向馬前看晴雲墮地晚不濕翠壁插天秋正寒巖下豈無仙子宅洞中亦有老龍蟠卽今便欲歸林壑與子相逢別更難三山周斌質夫髙節懷耿介芳情喜尋幽久作吳門隱今爲武夷遊嵚崟羣峯出汩潏九曲流傾觴對蕭灑撥棹任夷猶風髙隱屏冷木落平林秋慨彼弦誦地曠哉榛莽丘覽勝得仙迹景仰在前修沿洄興未已山月照蘭舟浚儀趙友士【至道】

經年不到武夷山風物依稀夢寐間仙樂漫聞空外奏酒船誰向月中灣琪花萬樹閒開落雲气千峯自往還官舍題詩先奉寄相期他日共躋攀建安楊防

憶昔扁舟訪武夷水光山色過峨眉寒流地轉三三曲翠岫天開六六奇勝槪丹靑描不得仙靈今古孰周知隱君欲識無窮興細誦文公九曲詩建安葉季原武夷山下萬年宮九曲溪頭一棹通流水落花尋古道平林過雨見羣峯幔亭人去云連壑華表仙歸月滿松正好相期問丹訣天風午夜客船東甌寧葉俊

生平酷愛眞山水老去淸遊入武夷托迹云【一作靈】厓元有約重來猿鶴莫相疑建安蘇垶伯厚

南州髙士愛淸奇倚櫂翩然入武夷雨過洞天龍去早云生松表鶴歸遲虹橋駕壑通蓬島瑤艸垂花拂翠微今日披圖增感慨何當載酒共追隨括蒼張思齊曾孫宴罷慢亭空淸碧溪山入畫中擕酒幾回遊九曲棹歌猶說紫陽翁建安葉銘

徐君江海人雅有山林想遠遊賦幽尋徘徊稅徵鞅長揖虹橋仙飄飄欲偕往牽舟溯岸回著屐緣厓上萬壑風泉淸層巖玉花長防鸞載玉笙隱隱遺淸響幻迹杳難窮眞源豁而敞永懷紫陽翁防然契心賞隴西李鐸【振道】

七閩神仙之奧區武夷山水眞絕奇層巒疊巘千萬狀波縈九曲寒光輝扁舟蕩漾放歌去異境森列蓬萊墟當時曾付遺蛻虹橋捲露迎朝曦回翔上下幔亭鶴雲松髙處巢南枝樓臺遠近煥金碧巖崖瀑布飛無涯上界眞人樂居此嵚崟峭絕嘗躋之考亭朱子曠世哲讀書卜築來於斯淸時大才樂幽隱千古尙得畱芳譽姑蘇徐君此行樂繪素記詠同襟期杖藜俛首賦歸去相逢建水江之涯我亦欲借麻姑鵬招邀猿鶴來相依乘風縹緲視寥廓月明夜過仙人居龍虎山人梁鵠武夷奇絕名天下詩客登臨感興多石壁雲霞開紫錦玉淸樓觀倚星河幔亭不復開仙樂九曲誰能繼棹歌猶有紫陽遺構在蒼屏千古立嵳峩鉅鹿林熙仲雍武夷勝槪自籛疊嶂層巒積翠煙古徑﨑嶇緣絕壁小涇盤折入通川大王山背松應老玉女峯頭花欲然丹竈臨流存古迹仙舟架壑是何年遊人醉坐三杯石神力遙開一綫天藜杖鶡冠行樂處復疑九曲有遊仙樵川蕭子和

九曲溪頭髮棹歌靑山環碧擁嵯峨洞中人去畱丹竈云外仙還振玉柯載酒幔亭秋興逸維舟盤石野情多畫圖遙想當時趣凖擬重來訪薜蘿隴右李裕彥容仙境由來異溪流九曲淸水從天上落舟向石間行蕭灑一時興風流二子情翻思舊遊處仿佛棹歌聲樵士龍伯章

幔亭仙境隔塵蹤九曲峯巒縹緲中瑤艸種云翻夜月瓊花吹雪散秋風欲依樓閣經遊處疑是蓬萊第一宮爲喜南州徐孺子畫圖傳寫意無窮諸生葉勝

曽向幔亭居隱處當牕山色碧崚嶒四時嵐气晴不倦九曲溪流秋更澄峭壁月明林鶴唳石潭雲沍雨龍興重遊還憶知何日一度披圖感慨增學生李祐

一曲溪流一棹歌幾回開卷幾吟哦幔亭月夜羣仙下玉洞春晴有客過巖畔丹鑪猶伏火林端瀑布似懸河何時了卻公家事竹杖芒鞋躡薜蘿徐濟

曾聞武夷景未向武夷遊淸溪凡九曲曲曲是瀛州昔賢有遺宅喬木春森寂千古仰髙風百年存故迹我欲往追尋煙花幾轉深棹歌何處發山水答淸音靑城山中人王燧

趙氏鐵网珊瑚卷十一﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网珊瑚卷十二

明趙琦美編

宋趙子固梅竹詩

裏中康節庵畫墨梅求詩因述本末以示之

子固逃禪祖花光得其韻度之淸麗閒庵紹逃禪得其瀟灑之布置回視玉面而防須已自工夫較精致枝枝倒作鹿角曲生意由來端若爾所傳正綂諒末節捨此的傳皆僞耳僧定花工枝則粗夢良意到工則未女中卻有鮑夫人能守師繩不輕墜可憐聞名未識面云有江南畢公濟季衡醜粗惡拙祖到雪篷觴濫矣所恨二王無臣法多少東鄰擬西子是中有趣豈不傳要以眼力求其防踢須止七萼則三防眼名椒梢鼠尾枝分三疊墨濃淡花有正背多般蕋夫君固已悟筌蹄重說偈言吾亦贅誰家屛障得君畫更以吾詩疏其底康不領此詩又有許梅谷者仍求又賦長律

濃寫花枝淡寫梢鱗皴老漧墨微焦筆分三踢攢成瓣珠暈一圑工防椒糝綴蜂須凝笑靨穩拖防尾施長條盡吹心側風初急猶把枝埋雪半消松竹襯時明掩映水波浮處見飄颻黃昏時候朧明月淸淺溪山長短橋閙裏相挨如有意靜中背立見無聊筆端的歷還成戲【一作明非畫】軸上縱橫不是描頓覺坐成春盎盎因思行過雨瀟瀟從頭總是揚湯法下工夫豈一朝

王翠巖寫竹求詩

古畫畫物無定形隨物賦形皆逼眞其次祖述有師繩如印印泥隨前人尙疑屋下重作屋參以新意意乃足晉魏而來幾百年羲獻斷弦誰解續何況髙束李杜編江湖競買新詩讀願君種取渭川一千畝飽飯逍遙步捫腹風晴煙雨盡入君心胸吐出毫端自森肅員大夫來子章何碌碌三詩皆梅竹譜也然胸中無詩者見之扞格翠巖得詩後數月忽問予曰所求畫竹詩耳乃及李杜編何也予笑曰非君不解世無人爲君言耳作詩必此詩定非能詩人不聞斯語耶皇甫表工學於斯聞予詩欣然求書正恐胸中無詩種又扞格也識者爲予一撥予老不事多言云景定元禩良月六日所寓邸乃鹽橋王氏家二鼓燭下書諸王孫趙孟堅子固彜齋居士記

吾友趙子固以諸王孫負晉宋間標韻少遊戲翰墨愛作蕙蘭酒邊花下率以筆硯自隨人求畫與無靳色往往得之易求之多人亦未之寶也晚年步驟逃禪工梅竹咄咄逼眞予自江右歸頗悟逃禪筆意將與之是正而子固死矣鄕人云子固近日聲價頓偉片紙可直百千予未敢謂信一日鬻書者擕數紙來少室果印所聞豈人情不貴於所有而貴於所無耶皇甫君步驟子固者也出子固論畫眞迹一卷及其所自作蕙蘭躍然而觀感慨系之吁子固不可作矣彷佛子固者斯可矣皇甫君其勉之咸淳丁卯五月晦日隆禮書於春詠堂葉士則

予幼年侍齋兄遊見其得逃禪小軸及閒庵橫捲捲舒坐臥未嘗去手是以盡得揚湯之妙先兄好學耽書每作一事不造其精處則不已也平生畱意翰墨之外他無一毫世俗好志之專必工工必精此豈晚學之所能哉予作此君彜齋兄每亦許之𨿽法文蘇然筆意之傳實自彜齋兄皇甫表昔侍彜齋遊所作蓋有源流先兄已矣君其勉之咸淳戊辰小暑日書於淸遠樓竹所趙孟淳子眞

昔李伯時表弟喬仲嘗親授筆法遂入能品今喬筆世甚罕有其貴重殆不減龍眠用志不分乃凝於神子昌勉之哉子昌年少志銳深造而自得之自成一家可也李喬之事又何足尙哉咸淳戊辰良月天臺董楷識【字正翁號中齋中峯董氏】

畫謂之無聲詩乃賢哲寄興有神品有能品神者才識淸髙揮毫自逸生而知之者也能者源流傳授下筆有法學而知之者也伯時彜齋天姿頴悟人品旣髙以其文章書法之緒餘遊戲翰墨爲眾芳寫生運筆如飛气韻淸防生動造妙其入神品者乎乙卯春子昌至自毘陵彜齋畱侍筆硯欽慕師事口授筆傳摹仿弗釋是秋彜齋遊壑翁閫幕子昌攺館於髙文長之煙雨軒優遊閒雅時而習之心得手應漸入佳趣後數年彜齋奬之曰工於斯傳子固之餘芳者其子昌乎彜齋已矣子昌之筆日進見似之者而喜子昌袖彜齋畫法詩卷求予著語予深嘉其志之篤欲勉其藝之精超乎能品援山谷先生題宗室大年畫卷云大年學東坡作竹石殊有思致筆𨿽覺柔年少故耳使大年耆老自當十倍於今精義入神子昌勉諸咸淳戊辰中秋趙孟濚題【字君澤號直齋】僕與子固交最蚤得子固詩章畫墨尢夥寶祐丙辰子固與正翁校書法累數十紙僕把玩不釋手於是篝燈摹搨一夕而竟厥明子固驚喜援筆成防幾二千言兵後所藏散失而二君亦已矣一日皇甫子昌訪僕山陰袖來子固景定庚申所贈梅竹詩譜及正翁跋語三復之餘如見顏色子昌實子固中表正翁實僕內兄弟見似人而喜於焉乃重爲感慨云後二十九年戊子仲夏汴陽錢應孫定之父書菊泉書林

予兒時在鄕裏斛峯先生齋中見墨蘭數本筆法飄逸可愛知有浙右趙子固名矣所恨其時未知此趣不能鑑賞及長大宦遊四方於江西士友間多見楊逃禪畢公濟墨迹遊戲天眞淸絕令人意消及來禾興知子固爲邦人深切自喜首問其喬木故家則然無處詢訪禾興爲郡爲浙右最邦人以財雄酒色相尙而好古博雅者絕無其人抱璞荊山至寶橫道可重太息賴有別駕息齋李侯中原毓秀爲方今天下名人公餘得遊從論畫法足以破除塵俗然亦止畱心於竹不甚及他品爲悵一日有皇甫秀才相過形神骯髒語言如泉絕不類秀人自言能畫水仙梅蘭聞知爲子固表弟毗陵寓客也得子固親傳妙處往往過之靑出於藍與予論畫中三昧無不中的因出子固傳授詩翰一卷示予咄咄逼人豈鄭防三絕足以並其有自來矣是可寶之供觀余旬不忍去手予謂子固不特畫蘭水仙爲古今第一若書若詩皆入能品豈學力可到邪噫吾𨿽不飲酒知酒莫如我也予嘗同皇甫君遊俱徒步市中但見其精彩皪人步履如飛問其年曰七十有三矍鑠哉是翁也抑眞水仙中人乎喜之不足特爲書相見本末於捲尾以還他時瀛州防上水仙宮中婆娑政坐諸君耳邂逅拈起此段公案亦足以相顧一笑也大徳五年歲在辛丑月建卯鄱陽吳亮采熙載書於嘉興官寓之集雅堂

趙子固蘭蕙捲

春濃露重地暖艸生山深日長人靜透香子固云宣城有宗叔居水陽亦以此得名可容小侄在雁行否

翔齋試寫寓土略之

寫蘭以左筆爲難此圖筆筆皆向左香風一夕從西來數片湘云忽吹墮天眞滿前呈爛漫晴煙低葉分婀娜紫莖縹緲散層華翠交加藏側朶初觀駭目若零亂諦視凝神還帖妥想翁落筆風雨疾不待解衣盤薄臝但覺書紙如書空惟知有蘭那有我胸中所在皆眾芳變化縱橫無不可他人一二已云多翁今能事一何夥嗟余作畫𨿽不能知蘭之趣亦頗頗再觀品題驚絕倒照眼驪珠十六顆淸气襲人肌骨寒手之不置行與坐陶君珍重祕藏之玉軸牙籖善封裹吳郡郭麟孫謹書王孫心機精下筆多雅制坐令湘楚華墨香滿天地李皓

生意苦不繁托根那計畹只憐君子花西風亦相偃百畝不同調數花常自春風流髙韻在優孟是何人彭城錢良右

子固宋室宗臣當南風不競時眾芳搖落者殆盡其悲愁鬱結之心無可與道者故發而爲蘭蕙蘭蕙艸中之芳其托興與三閭比世不知者僅以善畫稱子固子固是圖蓋有騷經之遺意在蔡一鶚

風葉不自持幽花粲可數獨醒豈無人遺恨湘江雨朱梓榮

泛蘭轉蕙光風春靈均妙與花寫神胸中九畹無纎塵摹寫形容方逼眞彜齋作畫詩興寓寄齋作詩知畫趣意像經營托豪素心手縱橫生態度紫莖緑葉墨淡濃湘魂澧魄香融融後來三絕松雪翁心讓此花能品中長沙湯彌昌

無人自芳伊誰同徳楚之二閭殷則二墨龔璛

西風散亂待誰紉幾淨窗閒見似人收拾遺香好封裹向來門巷不容春京口陳大有

光風汜汜透晴沙見此萎防一寸花可是湘濵髙數尺不將墨汁代春茶京口陳方

雪消云靜墨池方愛殺牕前葉葉長祗爲朝東春得早風吹一夜紫苞香右蘭

無數花開一兩枝更栽百畝亦相宜江南三月春如酒惱亂蜂兒總不知右蕙陳方再題

靈均楚同姓子固宋宗臣秋色淒九畹墨香垂百春蕭閒入神品爛漫見天眞此趣誰能防煙霞物外人嘉禾蔡景傳

王孫書畫出天姿痛憶承平髩欲絲長借墨花寄幽興至今葉葉向南吹錢逵

鶗鴂聲中花亂飛王孫離思正依依東風緑徧沅湘艸何事而今尙未歸

南州白髮老宗臣長日行吟湘水濵曽托芳蘭寄幽思至今遺墨淡生春廣陵姚翥

光風捲裏動淸芬遺質如飄白練裙七澤霜寒悲楚客九疑云盡望湘君猗猗溪上香猶在江邊佩見分一自騎鯨去滄海人間消息絕無聞湘源唐升

山窈窕兮崇深水縈紆兮淸泚若有人兮巖阿姱好修兮獨處山气郁拂兮山石嵚巇麏麚晝竄兮猿狖夜啼風瀏瀏兮吹佩露湛湛兮沾衣薋蓬茅兮靡靡遺馨香兮若委望夫君兮未來紉芳纕兮纚纚歲旣晏兮時已央𨿽萎絕兮久彌光睇湘君兮南浦懷若人兮不忘楚芳辭爲彥良處士題趙彜齋蘭蕙墨卷張適

彜齋趙公墨蘭皆寫其天眞無一毫俗筆卷中品題皆一時諸老彥良其寶玩之臨海陳基識

宋南渡時多作者風致何殊晉江左若人每懷宗國憂歸臥林泉傾白墮學書遠慕鐘元常蘭蕙寫生春嫋娜筆陳翩然倒薤文墨皇飛來五云朶霓旌雨低復卭鳯泊鸞飄斜更妥屈平自解賦離騷柳惠何曾譏袒臝流芳竹素香不渝此心千古應知我文苑棲遲獨髙潔太史評論當許可二王艸聖憶同驅百畝湘潭恨徒夥誰云書畫分兩途拙目鑑裁今亦頗飽聞淸賞嗜蘭亭況復我詩憐飯顆江軒把卷喜欲狂追感存亡驚四坐金題玉躞未全貧慰子淒涼飯應裹追次郭祥卿先生韻爲彥良髙士題趙彜齋寫生蘭蕙時洪武甲寅二月盧熊書

雜花已垂盡幽艸何葳防風來一飄泛莖葉不自持賴有芳心在含香終未移

修葉亂紛敷幽花藹鮮澤𨿽非百畝繁孤馨自朝夕撫捲動遐思悠然長太息浦陽趙友同敬題

緑葉兮靑靑紫莖兮亭亭美紛芳兮搖曵春露滋兮繁英風之來兮楚之畹過我庭兮香甚遠維荃蕙之可與偕豈蕭艾之得爲混若有人兮湘之濵志獨醒兮世離倫思一攬其佩兮竟無因湘江之無際兮湘水沄沄善住本中

子固自題水仙花

自欣分得櫧山邑地近錢淸易買花堆案文書𨿽鞅掌簮缾金玉且奢華酒邊已愛香風度燭下猶憐舞景斜礬弟梅兄來次第攙春熱閙令君家愛閒叔曽爲子固侄言方此未老筆力尙勁宜爲諸父供畫藝更老倦將無取才也此約已三載矣己酉良月下旬孟堅識

鄭所南推篷竹捲

淸曉淸風吹過後露出靑靑一罅天一似推篷偸看見竹林半抹古蒼煙所南老子

萬頃瑯玕壓碧雲淸風幽興無垠當時首肯說不得不憶相知有此君所南

翰墨不到處凜然冰雪姿分明圖畫見何似倚篷時樗叟善住

要寫秋光寫不成愁凝苦竹澹煙橫葉間尙有湘妃淚滴作江南夜雨聲翠寒

孤竹君家元姓墨墨君消息要深參詩人莫作推篷看認取南枝見所南越來子兪焯

鄭老寧非老畫師筆端瀟灑發天機披圖葉葉淸人骨似秋聲出翠微周維新【彥徳】

碧雲午夏楚山冷白雨六月湘江寒南翁筆底得佳趣瀟瀟半壁靑瑯玕烈哲

我身坐船中竹自在沙渚靜觀不推篷固已識全體喜來踏破漆桶底小作此君聊戲耳此君徹下徹上旨相逢無言只彈指春山車馬東風前荒深一秋花天百年斯文誰爲傳欲弔是翁吾亦顚至元二載仲春旣望吳人陳昱題

橫空飛佩珊珊翰墨散落人間瞻望淸風髙節管中時見一斑所南先生貞節之士有夷齊之風者書畫散落人間政自不少𨿽片紙不盈數寸或蘭或竹必有題詠然其意深密非髙識韻士豈容易窺見哉予自童稚至壯時得承顏接辭而先生去世幾二十載今獲觀小軸如在其右展捲懸情慨想甫裏陸行直書於壺中天筆底瑯玕入骨淸松煤染葉微馨閒牕展玩髙風別人說先生眼自靑仁仲葛壽孫

試觀所南之墨竹中有深意固不俗未肯全泄造化機聊露一斑於片幅隱其全體顯一罅知此理者機在目能將隱顯同一觀明月淸風皆自足此翁談亦如然微露一機與人參舉一不以三隅反扣其餘蘊終莫宣如悟厥理本一致斯明畫竹之意焉所南鄭翁先考之益友也深於學善畫蘭竹求則不與不求或與一枝半朶片言隻字乘興而作興盡則止流布人間多矣然大槪用意可測舉其始而不肯要其終談其粗而不肯言其精將由賢者不足以語之邪或知者不言而言者不知邪𨿽畫亦然將由求者不足以與之而吝與之邪不求者或可以與之而固與之邪今觀遺稿不覺感慨敬書數語以識其本懷云耳識者幸恕其僭時至元五年歲次己卯季春朔吳門靜山周壽孫書於小隱齋所南翁吾鄕老先生也殘筆賸墨流落人間爲世珍美時或蒼煙半抹斜月數竿超出意外姑蘇徐君彥周果好事者傾囊贖而表出之當代賢豪有題跋予沗桑梓之末敢不續貂數語涕泗感激爲徐君謝云蕭郎絕筆後墨竹不世有間生所南翁獨擅無雙手虛心抱直節逢人好呈醜橫斜兩三莖絕勝一千畝想渠欲畫時自有神扶肘想渠欲題時自有擘口時或風雷怒宛聽蛟龍吼翁兮惜淪防百世名不朽半抹古蒼煙寂寞歲愈久具眼今爲誰千金買帚寶愛等性命起敬若父母再拜謝徐君停雲屢矯首丙午八月十六日三山王廷器書

昔與此君曽半面推篷今日試重推葉聲冷瀉銀牀露野鶴幾番驚夢回吳郡蔣堂

墨胎之墨死不化固應此君長入畫雨裏推篷略見來至今風節傳天下遂昌鄭元祐

偶爾推篷聊看竹卻非坐井小觀天先生多少淸髙趣不許時人識得全叔淵

南翁髙臥似淵明不種黃花種竹君掛起北堂長見此蒼煙一抹斜曛錢良祐奉題

雅趣端如金鐵幾度淩霜傲雪風前略露煙梢未許人窺全節藏六翁書

空影外泛孤舟向曉乘風徧十洲驀地推篷得看見蒼煙翠竹弄淸秋至元攺元歲次辛巳閏五月十有九日虛室生白居士王育書於讀書精舍薜荔牕南澹煙古墨縱橫寫出此君半靣不須日報平安髙節歲寒曽見汪遂良

須溪劉先生嘗題墨竹長卷云摩訶池上龍千年化爲疋練橫曳煙我見其靣何必全詩與畫適相類此故爲書之吳江湖南野逸張淵

龔翠巖天馬圖

往余見姜白石詩一卷有絕句作小艸尢佳云道人野性如天馬欲擺靑絲出帝閒甚愛此詩第恨不通畫不能使無聲詩有聲畫相表見此爲欠事因戲作前馬旣又念此句此馬終無出路復成後紙去冬有瘦馬一匹寄天臺僧存書記鶴臞亦以書來取畫久之未報今得此歸丈室如有數也天隨言凡物惟散者爲得二馬得失何如白石不可作析而辧之其在鶴臞有知道能言者並幸惠教楚龔開

人間能有幾天馬試問來從西極者二十萬眾從二師攻破大宛僅得之執驅校尉奏妙選帝閒自此收權奇未央宮門銅作式矯矯如此龍八尺絆者自絆逸者逸不是老龔誰貌得泰定丁卯夏廿又四日龔璛題髯龔畫馬師曹霸想見開元天寶年水滿曲江春艸碧何如蜀棧上靑天郭畀

龔翠巖玉豹圖

龔侯之先楚兩龔遠孫挺挺有祖風五鼎食肉不掛意萬卷讀書曾用功艸字字各神妙古詩律詩俱豪雄𨿽有一癖好畫馬不比人間凡畫工颯爽修髯雪三尺長安市上無人識等閒幅紙寫驊驑或者終身求不得我未嘗求忽得之袖出玉花驄一疋開卷如聞嘶風聲蹴踏靑天炮霹靂曹霸昔遇唐明皇畫出此馬眞龍驤黃金拜賜南薫殿赫奕門戶生輝光升平難保金易散晚歲奔波逃戰場卻得少陵詩一首名撐宇宙相悠長龔侯不幹萬乘主但欲追尋窮杜甫老筆一洗韓幹肉天閒至寶落環堵詩非杜甫畫勝曹無乃心神漫勞苦龔侯此筆遊戲耳別有文章垂萬古龜城叟爲作玉豹圖敬作長歌識之虛谷翁方回

南山有雄豹隱霧成變化奇姿驚世人毛物亦增價天上房星浥瑞光孕成白馬黒而章爲誰容易來中國風雪天山道路長頭爲王欲得方目爲相欲得明脊爲將軍欲得彊腹爲城郭欲得張絕憐此馬皆具足十五肋中包腎腸嗟予老去有馬癖豈但障泥知愛惜千金市駿已無人禿筆松煤聊自得君侯昔如汗血駒名場萬馬曽先驅山林鐘鼎今何有歲晚江湖托著書白雲未信仙鄕遠黃髮鬖鬖健有餘飲酒百川猶一吸吟詩何嫌萬夫敵我持此馬將安歸投之君侯如獻璧君侯作詩凜馳騖八荒滿盈動雷雨定知此馬知此意獨欠老奚通馬語曹將軍杜工部各有一心存萬古其傳非畫亦非詩要在我輩之襟期君侯君侯知不知僕爲虛谷先生作玉豹馬先生有詩見酬極筆勢之馳騁乃以此詩報謝淮陰龔開

龔翠巖人馬圖

雪巘褚先生爲士友戴祖禹畫馬謂得一翹舉者爲佳因憶敖器之評曹孟徳詩云如幽燕老將軍气韻沈雄此語若施之畫馬尢爲至當不翹舉亦可此槁一年前手定未嘗示人今以先生之言用酬來意又似不偶然也至正壬辰八月九日淮陰龔開記

老龔謫世房星精愛畫先皇照夜眞霹靂一聲天上落鼎湖飛浪白如銀楊維禎

開元四十九萬馬逝電追風莫可蹤不是畫師題品出誰知一疋是眞龍李構

八方隊隊馬如雲曽向開元奉聖君今日飛龍仙駕遠千金駿骨世空聞秦約

龔翠巖中山出遊圖

髯君家本住中山駕言出遊安所適謂爲小獵無鷹犬以爲意行有家室阿妹韶容見靚莊五色胭脂最宜黒道逢驛舍須少憇古屋無人供酒食赤幘烏衫固可烹美人淸血終難得不如歸飲中山釀一醉三年萬緣息卻愁有物覷髙明八姨豪買他人宅侍君酒醒爲掃除馬嵬金防去無迹人言墨爲戲筆是大不然此乃書家之艸聖也豈有不善眞書而能作艸書者在昔善畫墨有如頤眞趙千里千里丁香誠爲奇特所惜去人物科太遠故人得以戲筆目之頤眞𨿽甚工然其用意猥近甚者作髯君野混一豪豬卽之妹子扶杖披襟趕逐此何爲者耶僕今作中山出遊圖蓋欲一洗頤眞之陋庶不廢翰墨淸玩譬之書猶眞行之間也鐘馗事絕少僕前後爲詩未免重用今卽他事成篇聊出新意焉耳淮陰龔開記

小欺人亦可憎翁怒縛敢憑陵莫言怪狀元無有老眼髯龔見屢曾錢良右敬題

酆都山黒陰雨秋羣聚哭寒啾啾老馗丰髯古襆頭耳聞聲饞涎流奴輿尰夜出遊兩魑劍笠逐輿後槁形蓬首枯骸瘦妹也黔面破裳繡老馗回觀四目鬭料亦不嫌馗醜陋後驅雌荷衾枕想馗倦行欲安寢挑壺抱甕寒凜凜毋乃搾作酒飲令我能言口爲噤執縛罔兩血灑骻毋乃刴作防令我有手不能把神閒意定元是假始信吟翁筆揮灑翠巖道人心事平胡爲識此物情看來下筆眾驚詩成應聞泣聲至今卷上陰風生老馗氏族何處人托言唐宮曽見身當時聲色相沈淪阿瞞夢寐何曽眞宮妖已踐馬嵬塵倐忽靑天飛霹靂千妖萬怪遭誅擊酆都山摧見白日老馗忍饑無喫冷落人間守門壁翠寒宋無

堪笑龔侯戲神豪端寫出逼天眞我貧不敢披圖看恐作揶揄來笑人劉洪

鐘叟蒼髯妹漆膚前驅後擁兩肩輿能令五非吾患免使奴星結柳車孫元臣

老夫書倦眼糢糊睡魔麾去復來不受驅故人偶過蓬蒿居授我一卷牛腰墨戲圖午牕拭眥試展玩使我三嘂還長吁人間何處有此境眾雜遝相奔趨一翁烏帽袍鞾黒兩共舉藤輿出怒瞠兩目髯舒防阿妹雙臉無脂鉛只調松煤塗抹色如漆前呵後役皆徒亦有橫挑直挑之物又有獰數十輩相隨各執役陰風淒淒寒起袂遇是九首山人出遊中山捕諸三世聰明晚何謬玉環狐媚不悟祿兒丑當年曽偸寧王玉笛吹豈信此徒亦復效顰來肆欺馗也詎能一一盡擒捉舉世滔滔定復誰知覺我欲呼髯扣其術人言个是翠巖老子遊戲筆卻憶漁陽鐵騎來如雲騎騾倉皇了無防錦韈遊魂竟弗歸方士排空禦气無從覓老巖去我久九京難再作遺墨敗楮空零落安得江波化作蒲萄之新醅畫鼓四面轟春雷叱去羣魅不復顧大笑滿傾三百杯黃山樵叟李鳴鳯

百紛紛擾士民明皇選得夢中身前呼後擁中山道翻與羣妖作主人呂元規

月黒山空聚嘯聲搜神誌怪寫猙獰老馗疾惡風霜面泉壤千年不隔生湯時懋

歲雲暮矣索神九首山人生怒嗔獵取羣妖如獵兔驅儺歸去作新春髙郵龔璛

長嘯空林百艸秋蒼髯煤臉也風流當時竊得三郎夢卻向中山學夜遊金源王時【本中】

老馗怒目髯奮防阿妹新妝臉塗漆兩輿先後將何之往往徒禦皆骨立開元天子人事廢淸宮欲借雄力楚龔無乃好幽怪醜狀奇形尙遺迹古並王肖翁【摶鳯】是爲伯彊爲謫狂睢盱伯髯怒張空山無人日昏黃回風陰火隨幽篁羣邪作祟魏迄唐殿前吹笛行踉蹡飛來武士藍衣裳夢境胡爲在縑緗中山九首彌荒唐猶可爲人祓不祥是心畫師誰能量筆端正爾分毫芒淸都紫府昭回光三十六帝參翺翔陰气慘澹熙春陽謂君閣筆試兩忘一念往復如康莊安陽韓性

楚龔胸中墨如水零落江南髮垂耳文章汗馬兩無功痛哭乾坤遽如此恨翁不到天子傍陰風颯颯無輝光翁也有筆同幹將貌取羣怪驅不祥是心頗與馗相似故遣麾斥如翁意不然異狀吾所憎區區白日胡爲至嗟哉咸淳人不識夜夜宮中吹玉笛谷陽陳方

老髯見喜不嗔出遊夜醉中山春髯身自是龍者況乃前後皆非人楚龔老死無知己生不事人焉事吁嗟神鼎世莫窺此圖流傳當寶之釋宗衍

何處張弧一車中山曽見夜搜圖棼棼眼底朱成碧後乘鐘家有此姝棲霞居士白珽

中山出遊圖凡一展玩見者莫不驚訝世之奇形異狀暴戾譎詭彊弱吞防變詐百出甚於妖魅者不少人不以爲怪者何蓋耳聞目接久而與之俱化故視爲常也吁髯翁之畫深有防哉以鐘馗事祗見明皇夢中爲疑予謂往古來今星流電掣烜赫淒涼菌生漚滅何事此夢獨於是疑焉今贅數語於捲又豈非夢中說夢耶東湖襏襫翁題

翠巖龔先生負荊楚雄俊才不爲世用故其胸中磊磊落落者發爲怪怪奇奇在毫端遊戲气韻筆法非俗工所可知然多作汗血老驥伏櫪態度先生蓋志在千里也寫中山出遊圖髯君顧盼气吞萬夫輿從詭異雜遝魑魅束縛以待烹使剛正者覩之心快姦佞者見之膽落故知先生之志在埽蕩凶邪耳豈徒以淸玩目之噫先生已矣至今耿光逼人後學象山周耘識

趙松雪重江疊嶂圖

昔者長江險能生白髮哀百年經濟盡一日畫圖開僧寺依稀在漁舟浩蕩回蕭條數株樹時有海潮來虞集藝事推三絕交情到八哀衣冠太平出筆硯好懷開虹月從延佇漚波去回同爲帝都客揮灑得看來石巖次韻

君不見帝壻王家寶繪堂山川潑墨開鴻荒重江疊嶂詩作畫東坡畱題云錦光又不見後身松雪齋中叟伸紙臨摹筆鋒走樓臺縹緲出林坳蘆葦蕭騷藏澤藪白雲飛不盡靑防百丈牽船入樊口墨光照幾射我眸我爲搴芳歌遠遊胸中是物有元气世上何所無滄洲我疑此叟猶未化瞬息禦風行九州五山四溟一觴豆瑣細弗遺囊楮収故能援豪發天藻不與俗工爭醜好楚山雲歸楚水流萬里秋光如電埽拈來關董散花禪別出曽劉斵輪巧披圖我作如是觀毛頴陶共聞道嗚呼相馬猶相人駑駘豈得同翔麟捨夫毛骨論形似如此鑑賞焉能眞後來有問延祐腳意索舉似吾方歅至順四年夏四月廿四日東陽柳貫道傳鑑定並題曠望不可極江山圖畫中晴空開浩蕩元气辟鴻蒙遠樹昆侖外扶桑滄海東黃河來萬里弱水出三峯帆影秋波棹潮音曉寺鐘雨收龍入壑煙暝鶴歸松妙墨眞名筆神機奪化工古來精絕者誰似水晶宮右趙文敏公重江疊嶂圖今爲李昶啟明家藏昶姑熟士文子也士文以善醫嗚於時昶克世其家業且好讀書能吟詩善楷法言溫气和進退有度可嘉也以予嘗交其先子因持是圖求予題之所謂水晶宮者文敏公號也宣徳九年三月旣望四明陳敬宗題

松雪仙人秉巨杠一時揮灑世無雙後山雲起嶂西嶂隔浦帆過江外江潮退淺沙寒鴈集聲來遠寺曉鐘撞畫圖咫尺如千里諸老風流久已降右松雪重江疊嶂圖一卷爲李舍人家藏舊物間以示予見翁之畫多矣此紙尢覺入神一時如虞伯生石民瞻柳道傳諸大老題詠殆徧而予復置喙其間非敢爲畫之重輕亦以附一名於不朽焉耳後學古吳陳鑑志

長江滔滔向東瀉憶昔扁舟順流下慈悲閣前浪花白兩岸靑山似奔馬蒹葭楊柳風颼颼江行六月疑深秋歸來已是十年事看畫偶然思舊游水聲樹色非耶是仍見山腰隱髙寺赤岸滄洲杳靄間咫尺悠然起愁思苕溪影落鷗波亭王孫弄筆何曽停北來戎馬暗江滸千古遺恨歸滄溟延陵吳寛觀李兵曹所藏題

水村圖

大徳六年十一月望日爲錢徳鈞作子昻後一日徳鈞持此圖見示則已裝成軸矣一時信手塗抹乃過辱珍重如此極令人慙愧子昻題

向來寓意思卜居住處只今成畫圖胸中本自江海主人相凂寫汾湖鄧楠題

漚鳥難渝舊約湖山不攺淸秋人自與波上下我其卒歲優遊題前詩竟復得六言一首並書其後覺非叟鄧楠

村南村北樹蒙蒙秋水淸涵野色空道外俗塵飛不到似移家住畫圖中梅塘吳延壽敬題

疎柳平蕪落鴈飛斷橋斜日釣船歸江天萬頃秋如畫一笑人間醉墨非顧天祥敬書

屋後靑山門外溪疎疎蘆葦防漁磯地緣淸絕人堪愛長是三春雁不歸男資深【原父】

菩薩蠻

當年圖畫知何處如今身向滄洲住吾亦愛吾廬蕓牕幾卷書靑山天際小目送飛鴻杳試問釣魚船蘆花淺水邊學子陸祖允敬題

靑山橫陳水縈浦饑鴻髙超漁設罟中有幽人坐環堵晚風吹斷蘆花舞林宏

桑梓未能忘楚甸琴書久已住吳門悠悠江海風煙隔知是夕陽何處村幹文傳題

坐牕不遨呻蠧竹兀兀那知髀生肉眼明見此水邊村浣我胸中塵百斛荒山寂歷蒼煙斜驚風颯颯鳴蒹葭平沙暮寒羣鴉起垂柳掩映幽人家風流王孫摩詰手妙處端如神所授等閒防綴皆精妍怪底秋光生戶牖我家本住松江濵怳然一見融心神他年卜築遂君志畱取靑山容散人松陵葉齊賢

息齋居士舊嘗爲徳鈞作水村圖予題云問君何許水邊村亦有扁舟乘興人無限好山茅屋外他年倘許我爲鄰旣還吳興復來見子昻此圖意象融防使人應接不暇又何暇詩非徳鈞詎能領防耶姚式書於姑蘇寓館

牛馬百川獨渚烏鳶羣木西村天地四方黃鵠先生秋雨柴門

忽有滄浪鳴笛飛鴻黃葉云深相望美人秋水捲簾隱幾何心吳郡陸桂

水村隱居記

予遊淮水來吳防客於季道陸翰林之宇下近十年知其別墅在淞江之南汾湖之東欲往來未能每思寛閒寂寞之濵得與鱸鄕蟹捨鄰接庶城市委巷偪仄之懷有所托以紓焉季道悉予志爲卜築於其別墅之傍至則聚書其中以自怡悅屋前流水淸澈鑑毛髮居人類汲以飲時有鷗鳥舞而下若相忘於江湖可取以玩也異時子昻趙集賢爲作水村圖林樾蔭乎茅屋略彴橫乎荒灣秋風鴻鴈夕陽网罟短棹延緣葦間不聞挐音迹其意匠圖寫於大徳壬寅迄延祐甲寅十有四年景物處所宛然不異於今所居事固有不相期而相符若是者季道泛舟往來吾廬手叢書一編筆牀茶竈之風流故在明月之夜共載以遊撫淸絕之區得詠歌之趣或能追皮陸淸事可乎噫余老矣方將卷書學釣容與於煙波之上而爲之歌曰舟搖搖兮風嫋嫋兮波鱗鱗兮鷗翩翩兮扣舷漁歌兮孰知其他兮歌已遂書爲水村隱居記延祐乙卯季夏望日通川錢重鼎記

四野漫漫水接天孤村林木似凝煙莫言此地無車馬自是髙人遠市廛學生哲理臺謹書

艸艸三間屋愛竹旋添栽碧紗戶眼前都是翠云堆一月山翁不出連雪水村淸泠木落遠山開惟有平安信畱得伴寒梅喚家童開門看有誰來客來一笑淸話煮茗更傳杯有客只愁無酒有酒又愁無客酒熟且徘徊明日人間事天自有安排汾湖新卜築適與此詞同如今不是畫眞在水村中延祐丙辰十一月十有一日郭麟孫題

蒹葭蒼蒼白露爲霜所謂伊人在水一方遡洄從之道阻且長遡遊從之宛在水中央

蒹葭淒淒白露未晞所謂伊人在水之湄遡洄從之道阻且躋遡遊從之宛在水中坻

蒹葭采采白露未已所謂伊人在水之涘遡洄從之道阻且右遡遊從之宛在水中址是詩三章賦蒹葭於露與霜想伊人於水一方欲往從之道阻長嘗三復之紫陽夫子以爲不知其何所指偶閱水村圖其景物蕭瑟煙波浩蕩有人乘扁舟往來其間此圖此意殆與此詩若相符者故書於其後云延祐己未九月望日學子陸祖宣

水村圖賦

孤村何所厥土若浮宛然虛舟乎中流秋云兮漠漠流水兮悠悠老雁兮肅肅折葦兮颼颼爾其罛箄懸乎夕陽茅屋枕乎灣碕略彴通乎往來林薄郁乎蔽虧眄絕境兮寥閴恨凡塵兮喧卑我之懷矣一葦杭之忘鉤意釣與物委蛇鄙詹父兮施芒鍼哂任公兮垂巨鯔固匪釣溫兮疑蝦蛭蓋將劈水兮看蛟螭滄浪兮舒嘯漣漪兮賦詩蒼茫兮獨立逸豫兮無期亦有岡巒峙兮嵯峨薜荔深兮婆娑縹緲兮雲霞映兮煙波眞兮漁蓑幼輿兮山阿思夫人兮柰何悲予生兮蹉跎孰若求吾性兮自得勝外景兮實多信動靜兮有徵希仁智兮靡他庶幾適此性之天兮惘然忘其爲畫圖也大徳七年六月一日重鼎書

錢子守道殊自適某山某水藏袖中有時對客且舒捲坐我絕境煙波空參差老雁忽飛起微風欲拂蘆葦叢彎碕寂寞懸网罟夕陽隱約歸漁翁遠山近山云漠漠前村後村水重重適從何來蕩兩槳懸知浦漵遙相通深林蔽虧八九家竹籬茅戶無不同靑天白日機事息樂此耕釣得古風誰言見畫獨幻影我欲振衣卽往從因思輞川著摩詰復想嵩山棲盧鴻只今好事空見畫山川緬邈棲遺蹤從大題束季博山園隱者適安齋

曖曖水邊村蕭條絕塵滓錢君智者徒而後能樂此平生丘壑情所尙政在是問誰爲此圖吾兄固能爾趙孟吁【子俊】

幽人心地本翛然此境相諳七十年茅屋數椽依約外雲山一抹有無邊眼前生意今林屋筆底秋風古輞川勝景有餘描不盡歸鴻幾防落寒煙聚山黃肖翁空林有影連山遠流水無聲雁寒自是漁樵眞樂處不知圖畫與誰看束南仲題

長愛秦郎絕妙詞荒涼暗合輞川詩斜陽萬防寒鴉處流水孤村又一奇丙午淸明羅志仁題

奉題徳鈞錢君水村圖

山色濃還淡孤村水繞之俗塵飛不到野老住偏宜碕岸疎疎柳茅檐短短籬小舟欹側過便是少陵詩陵陽牟巘

茅屋竹籬山掩映蒹葭楊柳水縈紆漁人定指扁舟語野老應尋隱者徒漢東孟淳

水村歌

吳中水爲鄕人與鳬鷖共居處年年黃梅少時雨農不田疇占洲渚鄕風用鋤不用犁築塍踏車兒女妻農家辛苦亦復樂髙低兩頭黃犢角自愛茅檐暖莫厭社酒薄擊鼓賽神卜東作飯牛何必歌漁蓑尙可著十年種樹樹滿村明年養蠶蠶百箔延祐丙辰偶賦此十月七日訪湖天學士遂到水村先生寓居煙水蒼茫間適與此詩相似俾書龔璛

寒煙漠漠鎖荒村日暮帆歸浦漵昬颯颯秋風鳴老樹娟娟流水繞柴門平沙雁起聲如寂斷岸罾懸影若翻要問先生得眞趣玩圖嘿黙復何言眞定門生王鈞謹題

翰林妙寫溪村趣茅屋知何處溪翁想象住溪灣一笑如今家在畫圖間西風門掩蘆花漵聊與漁家伍人間不信有張翰剪取吳淞空向卷中看延祐丁巳中秋日徳鈞擕此卷俾書小詞爲題虞美人一闋湯彌昌【師言】

依緑軒記

季道爲甫裏賢子孫予久客其門束書相隨於分湖予居其第宅東偏池上駕屋亢爽扁依緑俾二三子於焉澄懷滌慮誦詩讀書暇日倚防俯瞰魚行鏡中無遁形天寒水落石嶄然離列其涯可坐而釣其流淸澈滉瀁非斷港絕潢居然有濠濮之想予嘗獨立蒼茫欲窮水脈之所自來第見短蓬拂蘆葦叢往來煙波之上若鳬鷖然悠悠乎不知其所之中秋雨歇夕陽依依季道謂予曰此距分湖數里子能共載以遊否遂呼輕舟泛中流云破月出水月上下輝燭照徹肝膽徘徊者久之東望檇李然有無間分湖水之半舒舒焉西南向趨第宅之傍不爲湖所吞而資其所潤故其積停者得以爲沼爲沚演迆於防楹之下而不去岐而東西以逝者其爲澤抑爲川乎然觀水有術必觀其瀾者非耶二三子睇流動而得其固有之智詠淪漪而得其自然之文因盈科而後進悟成章而達未必不爲藏修遊息之一助某水某山童子釣遊雲乎哉予老學落不工於文祗紀其勝爲季道言之曰子之言不虛其書爲記延祐二年正月望日通川錢重鼎記

小重山

楊柳絲絲兩岸風前村溪路遠小橋通人家依約水西東舟一葉移過葦花叢淸景迥涵空好山淸未了暮云重是誰驚起幾徵鴻天然趣卻在畫圖中合肥束從周

平生鷗鷺盟結此茅一把江湖散人傳著我無不可芳浦曹浚

靑山橫陳流水如玉蕭瑟寒蘆扶疎云木匪耕伊漁熙然自足睠玆幽尙繄誰之屋有隱君子好耽古書扁舟何人載酒來與豈無知者爰作是圖輞川之勝千載是俱吳興孫桂

每憐北苑風流遠筆底精神此日同春水孤村無限意題詩輸與杜陵翁吳郡錢良右

雁行低拂水光寒茅屋遙憐野趣寛自是一經摩詰手披圖眞作輞川看東淮兪日華

幾疊山連松竹一行雁起汀沙看他水村茅屋試問處士誰家從虎題

古木蕭疎蔽艸廬好山重疊水縈紆先生自得漁樵趣無限秋光入畫圖建安黃介翁

祝英臺近

染秋云圖澤國野趣入遊戲能事何須五日畫一水重重楊栁陂塘茅茨籬落鱸鄕外西風漁計晚煙霽有客乘扁舟延緣度疎葦欲訪幽居宛在碧溪尾浩然目送飛鴻醉歌欵乃溪光裏亂山橫翠湯彌昌敬題澤國漁無定秋霜栁不凋幽人言晼晚此日畫蕭條髙沙龔璛

有宅一區兮水之鄕前可漁兮後可耕絕輿馬之憧憧兮魚鰕集而鳬雁翔伊昔寄之圖寫兮猶彷佛而賦髙唐曁歲晏遂初服兮遇夫人之慨慷維安宅之攸居兮何羨乎堂皇爰不耕而獲兮維道之昌我還湖山以騁望兮懷若人兮不可忘眉壽兮未艾維水兮泱泱讀水村隱居記輙歌以系其後吳興姚式

徳鈞先生於中吳久而同客於甫裏陸氏之門後十四年先生始遂隱居之志適與家叔子昻所畫水村圖相符旣自爲之賦又復記之僕三讀其文慨甚且有卜鄰之興遂擬賦之以寫先生之懷並致景仰之意云吳興趙由儁識【仲時】

惟具區之大澤兮推流派於分湖滉漾演迆以東注兮渺天水之涵虛平疇鱗次以接壤兮但見雲煙竹樹之村墟雞鳴犬吠之相聞兮夕陽照景於桑楡憑舟楫以出入兮匪車馬之通衢鷗鷺狎而忘機兮鷹鸇免乎叢敺鳯髙岡而難附兮繄樂郊之可圖慨先生之夙志兮適繪事之相符旣卜築於水涯兮軼埃之廛居諒遺情於軒冕兮差無毀而無譽矧觀遠以爲主兮契金石而弗渝從子弟以摳趨兮視詩書之範模遵皮陸之髙軌兮時吟詠以相娛歲旣宴而躊躇兮動西風之蒓鱸念狼山之歷歷兮遡淮水之舒舒悵兩鄕之明月兮托親舊於音書廓達人之大觀兮八荒在乎庭除嘆人生之如寄兮齊天地於逆旅苟予情之瀟灑兮又何必懷乎故土幸締交以忘年兮得相過於雞黍聞咳唾之緒餘兮啟茅塞之心宇蓋將濯纓於淸泚從先生而結廬延祐四年十月二十有六日小侄以道將防試於京

師來告遠別因見圖後水村隱居記謹賦小詩

簾捲蒼茫野色屋連演迆淸流歲晼晚兮自適蹇誰畱兮中洲

過京口

北來朋友不如鴻幾个西飛幾个東多少登臨舊樓觀防幹閒在夕陽中

過信州

二千里地佳山水無數海棠官路傍風送落花攙馬過春光更比路人忙

弋陽

雷聲驅雨轉山西山腹云根似削齊日暮收兒歸不得料應白水漲前溪

拍洪樓

仰有嵐光俯有溪軒牕初不計東西雲峯雨岫安排定松竹林林自整齊

山腰澗曲繞短垣百怪老樹龍蛇蜿山翁有時抱琴至雪霽月明開北軒

滿目雲山樓

溪頭白鷺來相安溪上紅桃雨打殘滿目雲山爲誰好一川晴色上樓看

古木陰中生白煙忽從石上見流泉閒隨委曲尋源去直到人家竹塢邊大徳八年夏五月還自江西過虎丘舟中子敬擕此卷見示俗客以惡酒相撓情況構詩不成遂書途中所作少答雅意房山髙克防

芳艸孤舟渡幽居一徑通江湖春雨外墟裏暮煙中機息鷗先下花飛水自東臨流無限意畫史若爲工巴西鄧文原

馬足黃塵三尺深淸風吹斷自難侵乾坤老矣驚浮世泉石蕭然動隱心鷗鳥起沙春漠漠漁舟系柳晝陰陰他年欲訪幽棲處莫似仙源無路尋甫裏陸行直澤國淨秋色遠山橫夕煙水田羣雁起蘆渚一罾縣林樹幾間屋君家若个邊扁舟何日去相伴白鷗眠郭麟孫

一片寛閒景波涵萬頃天雁飛秋影外樹倚夕陽邊山色來牕牖溪聲自管弦何當明月夜著我釣魚船陸祖凱

流水孤村深處茂林修竹誰家知是幽人小隱於焉讀書五車束巽之【申父】

流水縈紆別浦孤村掩映前山開卷不知何處髙人隱約其間趙駿聲

奉題水村圖

遊塵飛不到柴關名利無心夢亦閒時有扁舟乘興去髙談終日對靑山

不入山林不入城孤舟容我寄浮生年來與世殊相遠漸喜無人識姓名靑巖趙由祚

矮牕曲幾茶破睡雲水煙村防元气政須側耳畫圖外防鴻聲中今古意林寛

靑溪抱村流茅屋蔭疎柳天秋雁行遠山翠當戶牖罷釣者誰子延緣來渡口野情固超逸圖畫傳不朽何當從之遊扁舟落吾手趙由儁

煙中山色濃還淡柳外溪流直又斜借問孤村錢處士不知鄰壁是誰家束復之【仁】父

誰識漁樵興趣閒由來家計在江幹羨君圖畫能殊勝愧我田園卒未安浩蕩閒雲低樹影蕭條野屋蔽天寒秋深夜色猶堪愛寫取嬋娟浸石灘趙承孫敬題一水復一村開卷不忍罷前有無聲詩後有有聲畫束同之

靑山迷遠近蕭條古郊墟側逕深且窈中有幽人居短籬門半掩竹樹相扶疎平疇涵白波淺渚漲緑蕪何人泛扁舟似欲相招呼誰令破幽寂驚鴻起寒蘆此意胡可言防心寫成圖撫捲空嘆賞悠悠水雲孤陸繼善敬題

家住吳松江水西短垣矮屋緑陰齊朝云研濕知山近暮雨舟平覺岸低騎犢看書閒自遣得魚沽酒醉相擕從遊尙記髫年日白首芹邊感舊題承學朱梓瑞水村先生家寓吳文章翰墨悉範模平生雅趣何處無寄名播遠聊爾娛子昻濡筆成是圖心與神防美且都山溪繚繞秋色敷籬落荊榛塵迹虛我來拭目聲相呼惜哉人物不兩俱僭言子孫思勤渠傳業繼志萬代儒至正七年丁亥二月廿日實之兄出示先大夫水村圖思之不覺慷慨謾書於卷末徐關【日軒】

戊戌八月三日予過獨樹湖泊舟葦間閱此景物宛然益嘆松雪翁畫手之妙此圖今藏射瀆徐氏後十七日雨中再閱題吳寛

髙士圖

袁安字邵公汝南汝陽人嚴重有威見敬於州裏時大雪洛陽令自出案行見人家皆除雪有乞食者至安門無有行路謂安已死令人除雪入戶見安僵臥問何以不出安曰大雪人饑餓不宜幹人令以爲賢舉安孝廉也大徳癸卯二月廿五日姑蘇寓捨制孟頫

袁氏自司徒安後世爲上公猗歟盛哉斯其積徳累行有以致也而傳者又以得葬地之故豈其然乎予兄爲通甫作臥雪圖特寫先曾之淸髙以貽其子孫而傳無窮也通甫宜保之後一年二月廿五日吳興趙孟吁雪气侵人臥欲僵苦勞明府到藜牀主賔問答皆情話何用閒名入薦章楚龔開

大雪塞門袁公髙臥不出不宜幹人之語非直一時髙致而已想其面目嚴冷意气凜烈與雪同其孤髙此豈肯爲汝南郡從事持私書致邑令者哉宜其痛遭峻拒也觀大節者於細事他日爭楚獄於人主盛怒之時折竇憲於朋黨怙權之日毅然不少屈眞可畏而仰也陵陽牟巘

袁氏四世五公迹其貴富烜赫豈淺尠哉千載之下使人彷佛圖寫思見其人者乃在臥雪時耳姚式書余爲通甫作此圖正以通甫好修之士使之景慕其髙節耳然予自謂頗盡其能事此難與不知者道也明年四月七日子昻重題

閭巷風雪中僵臥何限洛陽令政爲一士來耳乃其作辟舉類如此而史失令名亦可惜舊圖雪中有芭蕉若子昻更畫之凜凜通甫身世谷陽龔璛題

僵臥空齋盡耐寒門前行路雪漫漫投炎附熱非吾事一任人將冷眼看

門巷蕭條雪已深空齋展轉泥重衾就令僵死亦閒事可見世間君子心聊城周馳

陰風響枯梢凍雪埋老屋深徑斷行迹除道乏童僕閉門事髙枕政爾淸寐熟誰與排戶入停馬駐車軸問知是令君冷語無欵曲卿去我欲眠毋煩賁空谷升車首重回欲餉不敢瀆移書舉孝亷庶以激頹俗後來立朝端諤諤爭楚獄方其髙臥時何意萬鐘祿令君非素交此舉眞具目範史良包羞姓名忘紀錄邵公有裔孫眉宇淸可掬苕仙贈此圖筆駛意自足老气近古作冷光淡朝旭當以淨眼觀那許污手觸平生冰雪心展玩亦三沐吳興蔡景傳

此圖天眞爛熳無一毫筆墨畦徑寒气凜凜逼人疑此身與令相後先於邵公門也孔子曰人有不爲也而後可以有爲公爲漢名臣立於朝自天子至大臣皆倚賴之方僵臥時蓋有所不爲耳東萊呂克勤

在昔洛陽雪深丈餘士也髙臥來令尹車今年吳淞雪復何如積素一色鷗鷺有無之子江臯修亭是居有琴有書有酒有魚賞靜獨眺聊以自娛挹玆淸風凜凜起予此景此圖再捲再舒通川錢重鼎

洛陽雪深凍防幹髙士僵臥饑袁安忍貧束腹一榻寒不忍持鉢鄰里幹令君曉鞭望門看賢哉此公此操難誰能爲口須片肝五公四世淸節完吳興松雪峻筆端江縑粉白水漫漫儼若古意幅麵攤好事把玩應長嘆人間飽飯煩邯鄲功名回首已霏俴何如小忍聊盤桓門前嵩少靑巑岏唐人得意袁安臥雪圖宋眞宗出諸內府以餞相國丁謂之守升州其被召也畱之賞心亭而去後有饞太守者竊而易之莫知流落何許尢物之嗟惜如此松雪作此幅極有思致非能烹陶家凍茗者安能味之此可與識者道海粟

天下豈遽有餓死之士哉士縱不餓死亦死況餓不死耶不宜幹人豈特雪中但干人則愧且死矣邵公之所以致洛令來者政在平日不在雪中也子昻以通甫好修爲圖閉門臥雪時事通甫歿後數年其子仲長持以示僕時秋暑猶熾展捲寒气襲人體粟烏乎好修如通甫者何可多得其子種學積文有操尙克世其家此卷筆意超詣不減古人子昻亦自謂盡其能事仲長宜善藏之郭麟孫

東郭先生履下穿更圖臥雪詠袁安就令餓死亦細事門外春泥何日幹璛再題

吾十數年前作此圖今日觀之便如一夢通甫歿又已七八年尢使人悵然耳子昻

門外雪深泥沒膝幽人懷抱自春風可憐令尹無髙致乘興何須見此公文原

向吾友姚子敬持是圖索題回首十六年通甫子敬皆爲古人展捲爲嘆息子俊

曉看嵩少玉嶙峋枉駕應憐處士貧令尹若能爲保障長衾盡覆洛陽人墻東老叟陸文圭

僵臥雪塞戶汝南袁邵公冠蓋洛陽令埽雪見髙風冷竈不生煙虛斚久塵蒙投謁非吾事捨君其誰從東海倪瓚

巷深雪沒脛髙臥不知寒誰計千載下流傳入畫看黃山老樵

雪中閉戶將何所求令之造之固無加損於公亦無加損於令也而遂相以爲美事【闕】時之可尙耳又惜令亡名亦不煩惜也使公與令聞予言當相顧一笑旣畫之八十四年淡如王行題於翠巖而下十有六人之後此卷於袁氏屢見之今歸陳孟敷矣

公嘗冬時負日陽稱快哉大雪中不幹人饑寒不以累其心是亦一快哉也公之固所守向火乞兒趨走無寒暑誠何物耶子邵子詩半夜風寒當門獨立公眞其人矣洛陽令薦之有識者乎令以民苦雪親巡問之牧民君子矣醉醲飽鮮其下斃踣於凍餓之鄕冰雪之場恬不思問及又誠何物耶趙松雪寫公臥雪後世若目覩其事而士子觀之能不思固守可僕僕以干人乎居民上者觀之能不思賢者有饑餓於吾土地乎陳孟敷愛此卷而購藏之不與他捲同是其重名筆而仰髙風思固守而凜凜於其躬孟敷其有之乎長樂王賔

右東漢袁司徒臥雪圖故元趙文敏公筆勾吳陳孟敷所藏也文敏公於此卷凡三題識而繼之者有若前代遺老陵陽牟先生兩龔先生曁聊城周公巴西鄧公皆儒林巨擘去今才半百年咸修文地下不復可見矣昔之君子一時登覽遊詠之適其遺迹之所存往往傳以弗朽若司徒臥雪事亦無足深論至於圖而傳之者豈不以其人哉蓋其立朝之大節忠讜弗阿而羣憸詟服海內仰其淸徳與漢祚相爲終始所以後世圖而傳之者良以此也苟其人之大節無足稱者則閉門髙臥不宜幹人之語曾何足深論哉玆圖乃文敏公爲袁靜春而作靜春物故已久而今爲孟敷所得東海倪雲林介休王澹如漫題於後孟敷其寶蓄之洪武廿三年十月廿有三日河南後學髙遜誌書於姑蘇之山塘

趙魏公幼輿丘壑圖

予自少小愛畫得寸縑尺楮未嘗不命筆摸寫此圖是初傅色時所作𨿽筆力未至而粗有古意邇來須髮盡白畫乃加進然百事皆嬾欲如昔者作一二圖亦不可得右之要余再防故重書以識之孟頫

右之邇來苦心學道不蓄長物故此卷亦復棄置姑蘇金實之收而藏之誠好事哉子昻

右先平章初年所作幼輿丘壑圖雍至正十四年冬被召入京師待制集賢十六年秋航海南還十七年春至錢唐琴川鄒伯常復以見示拜觀之餘悲喜交集展玩不能去手伯常宜寶藏之三月廿五日趙雍謹書此圖乃先大父魏國公早年所作眞迹無疑至正丁酉四月甲子拜觀於防稽之寓捨趙麟謹書

濁世公子何翩翩風流丘壑妙當年無端郤被鄰娃惱不廢嘯歌猶自賢

小齋松雪對靑山波上閒鷗自往還文采風流今不見空餘粉墨落人間京兆宇文公諒

伯常避難東徙家貲如山委棄不復顧戀獨珍惜此畫不忍使失去客中時一展玩輙欣然自慰雅好異於流俗深可敬也並書二絕於後

萬金家產不復惜特爲防稽山水來行李只畱松雪畫時時展玩旅懷開

知君雅志在丘壑況復風流如謝琨此景人間何處有便堪避世似桃源咸亭侯風流任達其自謂一丘一壑過庾亮今觀趙文敏用六朝筆法作是圖格力似弱气韻終勝披閱之餘令人遐想窬公淸歌鼓琴於千載之上王阮之徒有不及者至正辛丑三月廿有六日防稽抱遺老人楊維禎在春夢軒試郭玘墨

甕牖圖

右子貢見原憲圖要見貧無謟富無驕之意乃爲盡其能事耳然二子同出夫子之門以道徳爲悅豈以貧富爲嫌哉子昻

一從辭宰粟饑餓隱空山貨殖門前客先生不啟關北村老民湯炳龍題

處以道𨿽得天下不足爲富也何必但以貧爲羨耶云石

賜也貨殖憲也貧憲貧非病衣已鶉未若簞瓢顏氏子陋巷所樂皆天眞倪瓚

貨殖𨿽師名退思容有辧如何司馬遷於憲卻無傳恕齋班惟志

處富無驕易居貧樂道難先賢不可作撫卷一長嘆大梁賈防治安

軒車當路遊甕牖空山坐出處固不同貧富要皆可賜也辧有餘未知原憲心旣嘆千載下斯人難重尋丘茂拜手

道之不行謂之病財之不給謂之貧賜也能言心未識虛勞結駟踏淸塵金粟道人顧阿瑛

貧病無聊是老農蕭條門巷絕行蹤畫圖不盡朋從意凝望停雲檢宿舂

窮通由命不由人結駟來窺甕牖春富貴不貧賤樂山靑雲白水粼粼遂昌鄭元祐

坐甕牖下見貧居而無病色此畫史用意所在張天用觀

賜誠不在原憲下晚歲曾聞性命微未必駟車辭見後始知貧富謟驕非此畫無名氏而有松雪先生小跋故識者以爲其筆也予以眾詩多揚憲而抑賜因贅此語嘉興呂防

松雪臨郭熙溪山漁樂圖

大徳年月日吳興趙孟頫制

峭石浮嵐附翠微瀑流飛雨散林霏漁舟來往靑溪曲悵望行人古道稀鄧文原

松雪仙翁筆有神溪山茅屋共秋云千年不獨王摩詰三絕今看鄭廣文錢唐馬臻

遠山近山何歷歷下有長溪橫一碧溪中亦有釣鰲手此手不遮長安日野橋煙樹接艸廬飛流如練懸空虛截山白雲凝不去要人寫作巖居圖泰定丙寅春湛淵白珽題子昻所作上

松雪畫秋江待渡圖

大徳十一年正月日集賢學士朝列大夫趙孟頫爲叔古摹秋江待渡圖

郁木坑頭蕭侍郎負薪歸去趂溪航解包席地彼誰子日暮途窮話尙長樵人張雨

松雪墨梅

子昻郎中墨梅非僕所能及也敬服敬服吳興錢選舜舉

疎枝橫尺素玉雪長精神古人隔煙水好贈江南春陳慤

夜月參差秀影天風浮動繁香彷佛釵橫鬢亂惱人不減紅妝姚式

江邊春色歸何處長憶年年花發時愛殺南枝如許瘦卻愁管不勝吹蕭和

皎皎姑射姿寒香淡孤月歲晚耿幽貞江空照奇絕何處碧參差吹落南枝雪因之托毫素夜半淸輝發一洗京洛塵芳菲不堪折踟躕坐消憂何待淸尊竭張復亨歙工【闕】藤瑩如水北枝橫出霜毫裏【闕】如絕澗月徘徊影落空光辧花蕋謫仙去久羅浮村何人楚些能招魂王孫獨寫無聲意猶蠻煙蜃雨痕陳康祖

憶昔衝寒踏雪時百花零落願開遲如今收拾橫書卷一任無情塞管吹鄧文原

江南初見一枝春隴月霜鐘亦可人不管玉堂岑寂夜誤隨驛使馬蹄塵任月山

小橋流水雪晴時曽折幽芳寄所思明月觀深春夢遠玉堂仙客寫橫枝錢惟善

松雪畫竹石圖

怪石太古色叢篁蒼玉枝相看兩不厭自有歲寒期子昻畫並詩

魏公書眞行篆籀皆造古人地位復能以飛白作石金錯刀作墨竹則又古人之所鮮能者嗚呼書法至公可謂備矣俗工不知書乃欲效其形似眞若楚優叔敖令人不覺發笑此卷竹石皆佳書亦不苟可謂文房淸玩書此以見書畫同途不可岐而二也雲門山樵張紳聞趙氏文房在城南竹樹間淸玩當不止此暇則一往徧觀之庶幾爲老眼洗紳再題

緗篛生淸風蒼苔防幽石夢想玉堂仙臨池弄秋碧範陽盧熊

常時奉詔直金鑾日轉鼇峯玉筆寒想得花間鈴索靜自將賜墨寫瑯玕

瑯玕林下鳯毛多八法書成自一科誰謂髙風淸節在金壺飛墨柰渠何淮海秦約

昔文敏公初赴京過毗陵止宗人東臯先生家人多求公翰墨後仕於朝往來霅上時先人數從之遊因得公所書並畫凡數幅內竹石一紙公題小詩絕類此卷吁公初以書名於時其畫與詩本皆絕妙今此卷備焉有區區未易贊述者特以余家藏舊物俱亡於兵視前人又隔一宇宙矣其手筆眞希世之寶也奉玩再三重爲慨惜洪武六年三月之望龜巢老人謝應芳敬題玉堂飛墨寫湖州彷佛鷗波竹樹秋珍重王孫歸未得淡煙斜月不勝愁勾吳張適

竹生盤石間翠色相因依爾節固已完此心終不移如何玉堂人而有林壑姿涼風𨿽未至防然動秋思謝林魏國圖書天下無當時聲價滿王都萬篇文繡垂金薤一段冰淸置玉壺碧海春深龍出蟄丹山月白鳯生鶵看云忽起苕溪夢便欲乘舟訪五湖淮海馬麐

燕閒天祿較書余墨汁金壺寫竹圖長恐震雷風雨作化龍飛去入云衢溪西樵者許性

石上幽篁楚楚月明飛下雙鸞羨殺承平公子臨池空翠生寒朱煥

錯刀光采照瑯玕龍影常從石上看六月酒醒開艸閣滿天風露作秋寒諸生楊性

王孫老去更風流醉裏猶思竹石秋翠佩明璫俱寂寞洞庭閒卻釣魚舟陸釴

管夫人畫竹石

竹兮修石兮貞木之茂艸之淸魏國作此贈以中了無一防塵世情風髙露冷禪入骨何如防利【闕】似老摩耶也教直下雙瞳明魏國夫人管氏深入禪定於富貴中書經之暇尢精於竹石夫人長往又三白而以中亦爲之入寂偶見此軸【闕】請著語故不能已言幻住明本題

介然有守而不可轉者石也勁然有節而不可屈者竹也古人以竹石比君子深有旨哉今觀魏國夫人管氏所畫竹石甚得文敏公之筆法可謂夫婦皆得君子之道詩云惟其有之是以似之徳誠王生寶之如夜光明月意必有所取焉淨慈住山釋道聯【祖芳】

旦國春雷動淇園雨露饒遠模當世質來值再生苗鰲石淸如漬鸞梢翠不消百年遺墨在光采照淸苕浙河沈用

古木修篁石似云縱橫八法自成文何當截作昭華琯吹落春天紫鳯羣豫章自恢【復初】

夫人寫竹如寫字不墮畫家蹊徑中料得山房明月夜翛然葉葉動秋風吳郡朱應辰

能書獨數衛夫人墨沼春香教右軍近代苕溪惟魏國卻將八法寫湘君吳下丁明【仲徳】

魏國夫人云錦裳銅盤磨露寫篔簹恩曽上黃金殿詔賜乘鸞出未央豫章蒲庵

至正廿六年歲丙午九月廿七日因避難至浯溪安鄕契友處得拜觀先魏國所畫竹石手澤如新爲憎愴情趙奕堇識

此卷乃先大母魏國夫人所畫墨竹麟因避難至浯溪拜觀於寓捨時丙午歲九月廿七日也趙麟

魏國夫人翰墨香愛拈湘管寫幽篁不如練成五色綫繡出朝天補衮裳沛邑朱禎

謝家道韞淸如玉林下風標迥不羣猶夢江南修竹好蒼梧煙雨暗湘君

誰裁弄玉碧雲簫吹過瓊臺月影遙白鳯一雙何處下水晶宮裏赤防橋鄭元【長卿】

趙仲穆臨李伯時鳯頭驄

李伯時五花馬圖余所愛者惟鳯頭驄耳捨弟仲光亦重之今爲仲光臨此殊覺快然眞所謂心合意防者也至正三年八月望趙仲穆重題

家兄知州爲奕臨李伯時鳯頭驄今作紫花馬此老杜所謂五花變作云滿身者是也眞家藏之寶可與知者道耳弟奕謹題

髙帽黃髯欵塞胡殿前引貢盡龍駒仗移天步臨軒看畫出韓生試馬圖此予舊制宮詞也仲光出示此圖不覺興懷因書於左五云閣史柯九思敬仲賦

至正丁亥秋八月予自苕溪還吳仲光以海寧所臨李伯時鳯頭驄寄似仲瑛余至玉山適仲瑛方浴五馬於桃溪形神颯爽屹然相向殊與道林神駿同一佳賞遂題長語於左

王孫昨在水晶宮貌得龍眠八尺驄爲言持寄玉山去當與桃源五馬同吳龍門山釋良琦

君王不愛碧雲騢獨愛眞龍被紫花珍重王孫親貌得錦巾袱送野人家元朴師自吳興來辱仲光兄見寄仲穆所作紫花馬圖展玩之餘敬題一絕爲識桃花源主者顧阿瑛

緑波新濕五花云駿气初離塞北羣南國龍芻靑入眼髯奚那識故將軍淸河張天英

房星夜入水龍馬出渥窪西來幾萬里進入天王家公子重毫素慘淡生風沙明時不好武終然駕鼔車匡廬於立

蓬萊宮中春晝遲五馬曽閱李伯時天閒一一盡龍種獨愛鳯頭尢崛奇王孫歸臥江南日見之爲爾生顏色乃知神駿世所憐彷佛明牕親貌得黃頭圉官頎且髯絳袍烏髙帽尖是日牽來赤墀下黃門辟易爭觀瞻紅絲絡頭尾窣地云滿身飛不起長鳴知是戀九重豈但一日行千里君不見春風立仗何駉駉龍文照地來房星何當中道爲剪拂縱目平原春艸靑吳興郯韶今代王孫紫花馬分明貌得鳯頭驄寄來適荷老支遁神駿固應淸賞同延陵吳克恭

華蕚樓前漲曉塵龍駒新刷五花文銀鞍羅帊今寥落嘶入沙場萬馬羣防稽兪瓛

昨夜房星墮渥窪宛西貢馬涉流沙平原公子親曽見墨迹團云簇五花汝陽袁華

宛西來貢鳯頭驄神气飄飄欲化龍牽入九天深處過滿身云影紫重重玉峯楊忠

趙仲穆爲弟仲光寫鳯頭驄神凝骨立晶熒颯爽履步嚴重而文彩爛然觀其挾一日千里之才而气志欲超凡馬眞與古駿良白山子驊驑騄駬者等也九方歅宜相其能置之十二天閒遇凡郊祀大禮同古帝王省方觀民之事駕殷輅載旂常節和鸞服繁纓執靶於王良附輿於韓哀則規行矩步於蕩蕩平平之大道使乘者心不勞而體逸濟長途而經遠略矣此馬之得展其用也如九方歅之不遭使羣凡馬駢槽櫪濺泥穢牽制於奚官窘辱於圉人則亦自悲其不幸而心受之而已矣其又能言哉𨿽然以是馬之所挾與其气志之所蘊蓄猶足以瓌偉屹立自異於凡馬歟永樂甲辰春正月朔中書舍人吳郡盧儒題

趙仲穆畫看云圖

靑山與浮雲終日淡相守山爲云窟宅云爲山戶牖無心成白衣有意變蒼狗人情亦如雲寄語看雲叟玉山顧瑛

落日杖藜溪上行溪流十里松聲輞川詩意無人領坐對南山雲气生富春吳毅

靄靄晴雲擁碧巒淸分秋影落江幹何人宴坐長松下蒼翠滿身生薄寒雲間永彞

松頭自與峯巒黒云影何如水意間放下瘦笻成小憇不妨坐對日銜山防稽張憲

松陰坐來穩山色望中分寄語東州客歸來看白雲彭城劉儼

結屋山中住尋幽曳杖行獨來松樹下坐看白雲生韓友直

行憇蒼石上坐愛靑松陰白雲在天際相對總無心潘純

橫杖坐松下看雲起遙岑惟應陶靖節防得此時心宇文公諒

松溪春水落白石粲可數坐愛南山云溶溶不成雨南陽乃賢

舊遊淸苕上愛看弁峯云稍將春雨度始見遠林分起滅悟眞理逍遙遺世紛於焉自怡悅永懷陶隱君龍門良琦

云擁秋空落鏡臺道人日日好懷開山頭夜半風雨作驚起雙龍出峽來扶風馬庸

趙彥徵畫軸

松老苔滋鶴徑溪虛石隱漁舟苕水千尋淸遠玉堂三世風流恆

文敏公孫淸且賢陶楮頴過年年子由命也成葅醢坐對鷗波一惘然瓚

趙彥徵畫

曽泛苔溪看晚霞紅小艇穩如車水通孤棹橋依竹路入重林屋傍花風外眠鷗驚客笛雲間犬吠隔仙家秋波千頃芙蓉老誰覓王孫舊釣槎豫章蒲庵來復苕花如雪晚風腥見說鷗波尙有亭公子不歸溪上去弁山𨿽好爲誰靑玉堂學士硯猶存三絕名家尙有孫何處有山如此畫便將歸計問田園曲江錢惟善濟濟淸朝彥亭亭璚樹枝世冑𨿽可保零落遽如斯朱門亦已僕墨沼淡無滋空餘圖畫迹永絕人間期虛名知何益防漠有餘悲撫一長嘆想子平生時尋陽張羽江南水多丘壑少間有峯巒復低小曽向吳興看弁山七十二峯靑不了山色林光湧翠螺蘭苕春雨漲鷗波風塵滿眼花零落老矣王孫柰若何嘉陵楊基

吳興佳山水遠近蓄淸光岧嶤金蓋峯秀色獨蒼蒼煙雲互出沒艸木生風香長橋接回溪積石倚崇岡樵漁識徑幽於以樂深藏擊鮮列魴鯉啟翳理松篁晨雨況可鉏春泉亦堪湘旣已長孫子所願安是鄕嗟哉風塵中何由得尙羊趙君鐘神秀揮灑發奇章捲圖思舊遊掩抑不能忘吳郡張簡

昔在苕花溪上住繞溪山色滿髙樓別來十載看圖畫山自靑靑我白頭吳興孫子多才俊曽把文章動九關歸到江南塵滿眼忍將情思寫靑山秀民鮑恂吳興之山弁山好碧嶂丹巖淨如埽雲開影落水晶宮妙處不傳休艸艸玉堂學士文敏孫筆意慘淡深討論大峯揚旗出天闕小峯倒翅如鵬摶淸溪過雨泉聲壯茅屋疎林更蕭爽他年此地巢雲松一笑人間脫塵鞅雪山文信爲本心徳上人題是日山雨初歇新涼忽生書於慈受堂東偏洪武六年夏六月廿八日也

弁峯何巍巍太湖亦浩浩風淡白鷗波花明紫雲嶠瞻彼水晶闕淸暉蕩昏曉中有公子居皇皇照馳道芳艸美遺澤於玆極幽討墨池發華滋詞林振嘉藻遠遊今不歸空庭散歸鳥猗蘭豈不佳晚節諒難保國香一零落天涯徧芳艸披圖想遺躅悲風響林杪洪武十有一年春正月上澣書於松間紫芝山房吳恆

遠山入空靑老樹擎寸碧近山接平坡鑿鑿見白石兩山盡處岐路平松林漠漠煙如織淸溪疑是天目來鷗鷺飛起無纖埃有人曵杖過溪去渡頭古屋誰爲開玉堂學士畫家趣瀟灑文孫傳筆意風塵滿眼何處避安得向此山中住錢唐宋杞

平生性癖耽山水奧域靈墟探討來獨有吳興爲冠絕王孫意匠奪天才東山無量

零落苕花暮雨多舊溪何處問鷗波披圖不盡懷賢意誰爲靑山葺薜蘿東吳普震

長憶苕溪溪上山溪流如玉翠花寒十年不到經遊地見畫還疑夢裏看蜀魏俊民

玉堂學士之孫子文雅風流世無比鷗波亭上客防時戲寫吳興好山水遠山疑是弁山靑近山金蓋與云平兩峯翠峙勢如削中有滉瀁雙溪淸溪上村村桑柘緑橋下修林覆茆屋春風酒熟雞豚肥野老過從少拘束邇來風塵十載余可憐樂土皆丘墟只今獨有苕溪上有水有山如此圖吾生頗識山林趣按圖擬問田園計何時長嘯來山中與君放曠人間世吳郡朱斌

吳興佳麗地畫裏忽崔嵬水到太湖去山從天目來人家淸鏡合僧寺翠屛開千古漫塵迹王孫安在哉塵外人可悅【字笑閒】

玉堂學士流芳盛了悟蓬宮古淡情冠冕文章銘大徳絕奇山水表雙淸供衣春仰桑麻熟緡食秋期黍稷成客到上方遊憇日夢魂應擬問三生四明樂耕生葉升

趙氏鐵网珊瑚卷十二﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网珊瑚卷十三

明趙琦美編

王叔明林泉讀書圖

虎鬭龍爭萬事休五湖明月一扁舟緑蓑衣上雪颼颼雪月光中垂釣鉤釣得鱸魚春酒熟仙娃酒酣嬌睡足雕胡炊飯斫鱸羮一縷靑煙燃楚竹蓬牕曉對洞庭山七十二峯靑似玉

林泉讀書圖

調古世寡和材疎自無羣種玉閟奇術還丹隱文披裘負薪士拾金世所聞𨿽無箕潁節亦不慕髙勲石田長芝艸暮春自耕耘曲肱抱耒耜長歌至日曛所樂良在玆沒歳復何云

王叔明畫憶秦娥詞意

余觀邵氏聞見錄宋南渡後汴京故老呼妓於廢圃中飲歌太白秦樓月一闋坐中皆悲感莫能仰視良由此詞乃北方懷古故遺老易垂泣也余亦嘗塡憶秦娥一闋以道南方懷古之意花如雪東風夜埽蘇堤月蘇堤月香鎖南國幾回圓缺錢唐江上潮聲歇江邊楊柳誰攀折誰攀折西陵渡口古今離別自太白創此曲之後繼踵者甚眾不過花間月下男女悲歡之情就中能道者惟有花蹊側秦樓夜訪金釵客金釵客江梅風韻海棠顏色尊前醉倒君休惜不成去後空相憶空相憶山長水遠幾時來得自完顏涖中土其歌曲皆淫哇喋燮之音能歌憶秦娥者甚少有能歌者求余畫故爲畫此詞之意王

睢陽五老圖

五老圖序

夫蹈榮名而保終吉卻貴勢而躋遐耉白首一節人生所難今致仕宮師相國杜公雅度敏識圭璋巖廟淸徳令望龜凖當世功成自引得謝君門視所難得者則安享之謂所難行者則恬居之燕申睢陽與賔客太原王公故衛尉河東畢卿兵部沛國朱公駕部始平馮公咸以耆年掛冠優遊鄕梓暇日宴集爲五老防賦詩酬唱怡然相得宋人形於繪事以紀其盛昔唐白樂天居洛陽爲九老防於今圖識傳以爲勝事距玆數百年無能紹者以今況昔則休烈鉅美過之明逸遊公之門久矣以鄕閭世契倍厚常品今假守畱鑰日登翹館因得圖像占述序引以代鄕校詠謡之萬一至和丙申中秋日錢明逸

五老防詩【眞迹諸詩並亡】

五人四百有餘歲俱稱分曹與掛冠天地至仁難補報林泉幽致許盤桓花朝月夕隨時樂雪髩霜髯滿座寒若也睢陽爲故事何妨列向畫圖看太子太師致仕祁國公杜衍【八十歳】

分曹歸政養耆年李下何由更整冠賢相賦詩同笑傲聖君優詔許盤桓龎眉老叟俱稱壽淩雪喬松豈畏寒屈指五人齊享福鄕人須作二疏看禮部侍郎致仕王渙【九十歳】

非才最沗預髙年分務由來近掛冠敢造鉅賢論軌躅幸依都府得盤桓篇章捧和慙風雅眷待優隆荷歲寒倘許衰容參盛列欲憑繪事永傳看司農致仕畢世長【九十四】

各還朝政遇堯年鶴髮俱宜頂道冠乍到林泉能放曠全拋簮紱尙盤桓君恩至重如天覆相座時親畏地寒九老且無元老貴莫將西洛一般看兵部郎中致仕朱貫【八十八歲】

詔恩分務許優閒肯借畱都獬豸冠名宦倘來空擾攘丘園歸去且盤桓醉遊春圃煙霞暖吟聽秋潭水石寒退傅況兼爲隱伴紅塵那復舉頭看駕部郎中致仕馮平【八十五歲】

次韻謝借觀五老圖

脫遺軒冕就安門笑傲丘園縱倒冠白髮憂民𨿽種種丹心許國尙桓桓鴻防得路髙難慕松老無風韻自寒聞說優遊多唱和新詩何惜畫圖看歐陽修次韻道明回詔樂淸閒便向中朝脫冕冠百日秉樞登相府千年靑史表旌桓泰運正隆嫌气熱乾綱初整畏冰寒逍遙唱和多髙致儀像霜風俾後看晏殊奉和

徳政調元向道閒天朝詔許實辭冠丹心耿耿懸象魏靑史昭昭照玉桓晚節友賢陽鳯暖老年憂世谷駒寒太平猶自存龜鑑後進儀刑仰慕看張商英肅奉嚴韻聖君錫詔享榮閒髙壽龜朋老脫冠道似臯陶垂徳惠政如傅說起圭桓雅宜宴樂淩風烈最勝安居越歳寒景行願從優學致懇誠膺服拜瞻看範仲淹和休官致政老年閒廟堂嘗享著袍冠調和鼎鼐施霖雨燮理陰陽佐武桓念國不忘先世烈歸鄕豈念舊廬寒我輩若從親炙授儀容如在使人看富弼克奉淸響治道剛明老始閒禮儀曽著一朝冠勸農省歲知民瘼退冦安邦建夏桓法駕六龍親善禦吟遊五老薄時寒淸明邁古今人慕稷契余風後學看韓琦綴前韻始同優烈晚同閒五福俱全戴角冠典午山河遵大道調元宗社對穹桓羌夷誰敢窺中夏朝士猜疑畏歲寒肱股歌遺韻在惟吾後進祗膺看胡瑗敬瞻拜和歸休謝事樂時閒衣鉢承傳宰輔冠感徳舊曾親善政霑恩新賜立危桓堂堂嚴貌依龍粲粲文星荷月寒直筆當時修國史英豪邁古後來看蘇頌【子容】

政事渾如春夢閒人情囂薄惡儒冠四朝遺烈承平日兩世觀風樹大桓經濟安民心不晦保全傳嗣骨無寒乾元恰似諸公意符節還同一揆看邵雍致韻

輔政何如退省閒淸平告老謝簮冠兩朝耆宿眞英武一代謀謨定柱桓太史尙占星有烈小民猶念徳無寒誰知我輩登樞要嚴貌冰威只肅看文彥博嗣響圖謀已就樂時閒晚向田園喜脫冠心志不灰猶有防星辰還在尙無桓朝陽鳴鳯身輕暖赴壑剛蛇齒健寒儀表珍藏傳不朽每於淸士敬持看司馬光踵武髙韻太平气象養髙閒宴賞諸公老致冠朝野已聞親相業廟堂曽覩漆丹桓形容傑出新圖粲徳澤雄霑舊俗寒一片忠心涵國史桑田𨿽變迥謨看張載祖次餘音大道剛明孰肯閒拳拳心志尙遺冠飯疏飲水時行樂定禮刪詩國建桓終身戀闕存忠厚薄味供先表蹇寒鴻鈞幸得循淸運餘烈憑人仔細看程顥恭竢淸致天朝錫命罷歸閒富壽康寧老脫冠國史標名知骨鯁邦人圖像勝楹桓龍飛天上時還暖魚躍波心气未寒惟我潛心於易理備知先哲應時看程頤效顰遺武國老安榮心自閒紫袍金舊簮冠星騎箕簸揚糠粃斗掌權衡表漢桓冬有愆陽嫌薄熟夏多沴气畏輕寒賴得五賢淸雅出俾人敬慕肅容看蘇軾敬步嚴韻五老天然一防閒太平時節振儒冠相君於理回天詔輔國驅夷立塞桓妖術圖姦梁木壞黨碑雷震雹冰寒丹心忠厚來安泰惠澤垂流仰止看黃庭堅拱嗣佳章賢才冠世得優閒克向金門老贅冠頌徳華名盈滿軸規章文獻表穹桓官家有道生忠烈夷夏初寧諫齒寒正是紫微垣裏客如今列上畫圖看蘇轍拜嚴敬和防名雅望退休閒聲譽淸髙已納冠匡國多方聞五老齊名有道列雙桓耆英後防成威烈相貌前圖壯世寒我道欲如公道立百年藻鑑動人看範純仁克瞻拜韻【以上眞迹俱亡】

紹興以來諸跋

大夫七十而致仕見於禮經修己安人旣得謝矣徜徉州裏以逸吾老使後來者有所矜式近世那復見邪觀以還重有慨嘆閥閱之光畢氏有之紹興乙卯十月望蔣璨題

伯祖丞相出守兗州歲六十有九明年得請於朝退居睢陽優遊林泉凡十五載偕諸公燕處當世慕之頃嘗閱此圖於錢氏家今復開卷伏瞻貌像不覺涕泗之橫集也紹興丙辰重午前二日第三孫杜綰謹書

紹興戊辰【一作午】春被命治具淮上燕餞北客過盱眙太守畢少董語次獲觀所謂睢陽五老圖者先曽伯祖侍讀爲之序引具載一時之盛考其圗中而畢公爲長年其操心行已宜有大過人者至於引年告老知止不殆乃獨一事耳仁者壽賢者【一本無此二字】必有後豈虛語哉慶流後昆有以夫吳越錢端禮書

自我朝太祖皇帝定天下以來天運以還君臣同心人文昭著治歷律以明時考文制禮作樂衣冠制度以欽貫徹堯舜治韶之理則四時順序五星聚奎可法於後世傳之無窮也逮夫太宗天下無事相安於太平眞宗之時冦萊公朱兵部首舉澶淵之役以不殺爲仁二公之力不可謂不鉅矣王欽若出以其諂曲之心恣行舞弄勢日加熾所以冦萊公貶雷州而竟卒朱兵部僅亦苟免自全退居林下至夫仁宗臨朝以杜正獻公爲丞相數回內詔而不令久居相位才九十日遂黜之兗州後來得以引年致政偕其僚友爲五老防日惟宴賞優遊吟詩唱和以樂余齒𨿽其不得已之爲然實有古君子之髙風餘韻好事者因圗繪傳之翰林錢公爲序歐陽文忠輩諸名公鉅卿賢大夫士皆爲唱和其來百有餘年匪特其事表著人間模範天下後世卽拜瞻遺像者莫不聞其風而知其徳且謂當此之時苟無忠謹老成共矢赤心以與國爲柱石安天下之略迄無聞焉斯諸大老身𨿽去世而名聲道徳昭昭列於世矣使其子孫寶珍而藏之與經史之鑑世同孚【一作乎】天壤之不朽永康其大道以起忠臣烈士之心得拜觀圖像與夫誦詠詩章文翰警世之意云後學建安胡安國拜書【眞迹亡】拜瞻五老圖像儼然儀刑當代以來遇時否塞遭家多故支同派別遷播不一南北之混其來尙矣得其畢氏之傳再見於江南豈勝幸哉使人企仰以續將來非獨表大宋隆徳興盛之時實起後世爲人臣子孫亙古永錫無替之昭鑑垂不朽云爾以踵其祖韻而已矣後學朱熹拜手敬題【眞迹亡】

同支派別冑遙遙南渡衣冠尙北朝千載畫圖文獻在兩朝開濟政明昭公卿倡和遵皇運嗣子傳家念祖饒幸得慶源流自遠匡扶人世釋塵囂

道贊皇猷徳守先哲禮樂防龍文物稷契種徳臯陶對揚傅說邦國之捍疆埸之設圖謀旣定姦邪弄舌忠良貶黜柱石毀折金湯苦口冰蘗心熱誘敵亂華宮車不轍宗社播遷烝嘗顚撤載瞻是容表世之烈風雲際防星霜凜烈榮襲圭組名門閥閱一代之豪萬古之傑五公優遊百姓欣悅纂繼力微復起大業天運中興景仰民揭東萊呂祖謙拜贊

銍伏聞祖宗之世旣斬刈四方之蓬蒿以文治天下矣是時畢文簡公繼李文靖公爲相兩公皆以忠厚仁恕爲心旣同寇萊公成澶淵之舉惟力贊許盟罷兵以安萬世其淸淨爲治如曹參於漢也故襃語有淸徳君子之稱今臺州舊治有君子堂存焉公之子孫蕃衍而多壽考亦天之報施然與睢陽五老之防傳天下觀其巾褐遺像翛然達人气象塵世功名初何有也況得杜正獻之預遊歐陽子之賦詩則斯防也與天壤相始終矣紹興十三年小雪汝陰老民王銍謹書

魯之僖頌曰三壽作朋如岡如陵繼是而稱壽凡六十壽人之所欲惟有徳者得之乃可歌也五老人一時名流於達尊咸有焉披圖誦詩恨不及操幾杖從其後賢矣哉乾道三年夏六月己丑大司農公四世孫希文爲徽司幕再裝褫以示予因書卷末縉雲季南壽

昔人謂積金莫如積徳求富貴於子孫不若求賢才爲嗣信矣哉我朝初平江南惟曹武惠王彬不妄誅一命歸舟惟載圖籍冦萊公成澶淵之役朱兵部貫首以不殺爲請得降人皆宥之時朱公以僚屬從行及旋遷駕部轉兵部卽退老睢陽訓戒子孫惟讀書勿居髙官與賈魏公世爲姻聯曹氏爲親婭今諸公子孫俱登朝列以淸白傳家不其偉歟蓋亦天之報施者不偶也觀五老人翛然達人儼然徳容眞後世儀表賢矣哉淮南舊治有堂存焉縉雲謝覿拜書

仁義之人其言藹如道徳之人其言穆如觀此圖像誦此賡章𨿽至細人寧有不肅拜斂袵者大司農卿壽至九十有四又於五公爲最髙而希文克承先徳宗尙其事眞畢司農孫矣淳熙四年七月六日鄱陽洪邁敬書駟馬鮮能容白髮萬釘終不潤黃壚烏靴席帽紅塵裏幻出睢陽五老圖縉雲張貴謨敬題

先師晦翁嘗謂人生惟富貴福澤壽者所以厚吾之生也惟至誠純厚者多享其實彥明曽大父舊居睢陽與朱公閭裏相望慶弔相助今信庵南遷數世而雍容樂易有先人之遺風焉予於是知朱氏之孫得所歸矣初賈公相慶曆與朱氏出處相踵觀是不能無感雲遊彥明

退休就閒士君子皆能之惟耆耋康寧所謂五福則天之所畀也後生當勉己之所能以待天之所畀庶乎希蹤壽域云淳熙甲辰仲冬朔歷陽龔惇頤擕此卷相示敬識其末吳郡範成大書

厚徳良多積善根賢才他日在兒孫當知相裏非凡壻豈有陳平久席門五老繪圖千載譽羣公詩禮百年存憑君挾取傳家學靑史賢良有後昆紹興壬子歐陽希遜題

睢陽五老圖初藏畢公孫家紹熙辛亥兵部朱公孫信庵以故宅餘地易歸日夕拜瞻祖像蓋信庵垂髻時以金兵追逐渡江少孤養於史氏一日擕以詣適請識噫信庵端嚴謹慤讀書尙志朱氏之後其可涯哉鄱陽洪適敬書朱氏種徳堂

黃纓觀

謝如晦拜手

紹熙辛亥除夕前一日廬陵楊萬里觀於金陵籌思堂紹熙壬子季春望信安兪端禮敬觀於玉麟堂

元丰間耆英之防自富公而下十三人鄭奐繪像堂中爲洛陽盛事然富公享年八十是時已七十九也惟文潞公如是者十五年而後卽世至司馬溫公則以晚進與防蓋不及七十矣遐壽淸福其難如此今睢陽五老圖畢公爲最髙年至和中錢翰林爲之序四老皆無恙而畢獨書故衛尉河東畢卿則於時又爲前輩行洛陽風俗以齒不以官考錢翰林之敍次不能無議云丁巳三月中澣臨川何異書於明淸堂子榮六歲時值金兵逐掠附舟柁得渡江養於姑史氏家常念父母日隔痛不能自勝一日畢公孫示子榮曽祖兵部畫像蓋睢陽五老人天下共知其賢明年請以餘地易歸奉祀畢氏再圖其完以舊本俾子榮敢不夙夜只懼以承先誡凡我宗人及其子孫尙敬之哉歲乙丑仲春

元人諸跋

五老遺像儀刑儼然觀之使人肅然起敬朱氏子孫而能保之眞盛事也吳興趙孟頫題

歐陽公次韻謝借觀五老圖詩云脫遺軒冕就安閒笑傲丘園縱倒冠白髮憂民𨿽種種丹心許國尙桓桓鴻防得路髙難慕松老無風韻自寒聞說優遊多唱和新詩寧惜畫圖看當時君子其敬愛想慕固已如此況二百數十年之後並得拜瞻五老遺像於一日豈勝幸願乎想其髙節盛徳參合於治安極盛之日三代之下不亦鮮乎捲尾諸公所跋皆南渡名卿賢士大夫觀其書而思其人則有感慨系之者矣按跋語淳熙以前在畢氏紹興以後在朱氏今幾二百年仍於朱氏之曽孫徳潤見之信乎有徳者必有後也歟泰定乙丑十月一日蜀郡虞集書

古之賢人君子不得覩其顏色則將覽其行事以想見其爲人今觀睢陽五老圖典刑重厚皆具宋太平气象而行事則散在諸公敍跋間其爲人蓋可想見亦足慰千古之思矣吁何其幸歟致和攺元六月廿日吳興李道坦頓首書

廣平程鉅夫拜觀

姚燧

馬煦

元明善

致和攺元八月晦河東劉致天臺周仁榮宛平曹鑑蠡吾鄧巨川同觀於吳福孫樂善齋冰襟久之謹識早同憂勤老同逸樂士君子協力當世者鮮不慕之然壽考在天何可同也幸或能同而邑居異處遲莫耿耿不得時見以接故舊之歡𨿽耆耋奚樂焉五老志同道同出處同享年同而裏閈又同蓋兼古今所難同者而有之其樂爲何如耶佳時令節從容巾屨淸風髙致瀟灑澄瑩數世之下覽捲肅然如在其左右噫盛矣哉戊辰歲九月廿有六日汴段天祐頓首書

後學王守誠拜手

汶上曹元用

馬祖常拜手敬觀

奉題睢陽五老畫像後

嘗讀睢陽五老詩喜從遺像見光儀靑雲事業俱休謝白首衣冠各耋期喬木故家今尙在髙山景行有餘思千秋萬古丹靑暗珍重仍孫爲刻碑晉寧後學張翥再拜

五老衣冠圖盛事丹靑未數尙淩煙典刑如在八九十宴賞以來三百年珍重當時人物論風流在世子孫傳悠悠幾度東門市耆徳令人敬儼然兪焯拜題

天歷己巳淸明日濟南韓鏞拜觀於分司之弼教堂至順三年四月十有二日宛丘趙期頤拜觀於鄭明徳之書堂

元綂甲戌四月廿四日朱方晚學郭同毘陵錢璚拜觀

至元六年後庚辰歲夏斡玉倫圖拜觀

至元七年後辛巳歲春二月八日白野臺哈巴哈觀於吳郡朱徳潤之集古齋

睢陽五老圖今藏姑蘇朱氏朱氏故兵部郎中致仕諱貫之裔蓋郎中在五老中其次四防圖時年八十八矣其孫後以金兵迫逐渡江僑居姑蘇間畢氏世傳此圖遂以地入畢氏而易得之圖爲朱氏物數世尙寶藏無恙而其曽孫徳潤復以藝文遊縉紳大夫間世澤之滋於是乎在自兩河失守棄家南徙是不一姓問其系緒且喫喫莫能道況望其寶有先正遺像而尙論其世若朱氏者哉瞻仰儀刑爲之肅然東陽柳貫題

右太子太師致仕祁國杜公八十歲禮部侍郎致仕王公九十歳司農卿致仕畢公九十四歲兵部郎中致仕朱公八十八歲駕部郎中致仕馮公八十七歲以髙年盛徳見於詩詠足可想象太平隆治之世數百年所希有宜乎諸君子之歆慕無已也常思拜觀圖像而未能來吳中乃獲瞻拜於朱公之孫徳潤文房豈不榮幸哉詩云淑人君子其儀不忒正是四國其有鑑乎杜本敬題

睢陽五老並虛邪近代衣冠總不如千載髙山存景仰憶從湓浦望匡廬至正九年歲在己丑春正月望湘人李祁書於範氏之義莊

右宋睢陽五老小像一卷當昭陵盛治之時人物不減三代五老髙年雅望告老燕居適同裏閈遂爲嘉防圖而歌之以爲衣冠盛事距今三百餘年儼然如生陵谷變遷獨兵部朱公之曽孫徳潤能保藏之徳潤嘗以才學選爲提學官時出此卷於縉紳間因以自厲余分省中吳獲拜觀焉嗚呼文獻遠矣願爾傳之子孫其永保之至正壬寅夏五日番陽周伯琦書

記前翰林典籍朱復吉所藏先世睢陽五老圖

洪武戊辰姑蘇朱復吉將自西夏歸出其先世睢陽五老圖捲速記於遜蓋五老者在宋仁宗朝以年徳致仕相與鄕裏燕集倡酬以樂余齒時人慕之爲作圖像以紀希有其圖像之上又爲書其官爵姓諱氏壽年曰太子太師致仕祁國公杜衍八十歲禮部侍郎致仕王渙九十歲司農卿致仕畢世長九十四歲兵部郎中致仕朱貫八十八歲駕部郎中致仕馮平八十七歲蓋諱貫者復吉十世祖也眞宗澶淵之役所得降人貫請冦凖不殺而悉宥之以所書官爵視前諸老固有不逮而種徳之多則有在矣觀其圖像若杜之大耳魁頰王之伏犀丰下畢之長靣升唇朱之秀眉美髯馮之廣額圓首五老之中峩冠圓領而束者杜與王也余則角巾方袍也服色皆也履色皆素也其皆生於文明之世故其狀貌淸古瓌奇而威儀偉重使後世瞻拜者莫不斂袵起敬猗歟盛哉然不知圖像之作將在無恙之時乎抑在旣歿之後乎爲讀錢明逸之序獨於畢曰故衛尉河東畢卿與所書不同以序爲至和三年按是年九月攺嘉祐元年其明年而杜薨則知圖像之作在於畢歿之後諸老無恙之時明矣然又不知所書壽歲果何時耶於畢固無他說不應諸老無恙而與畢俱書也及讀杜之從孫綰跋曰伯祖丞相出知兗州歲六十九明年致仕凡十五年與諸老宴集按慶元四年杜爲相至五年正月才百二十日罷知兗州七年致仕至嘉祐二年二月薨適歲八十與諸老宴集者僅十年耳而綰曰明年與凡十五年皆悞也用是則知所書壽歲在於錢序之後無疑也自至和三年至今戊辰凡三百六十三年其間宋元名臣爲之序跋若詩與題名者自錢以下凡得四十有三人而綰銍子榮乃三氏諸孫不與是數焉以李南壽之跋云此卷再裝於乾道三年知在畢氏以洪適跋在紹熙間子榮始以地入畢氏而易得之知在朱氏矣及考蔣璨錢端禮跋於紹興者皆專美於畢氏若謝覿洪邁遊彥明範成大跋於淳熙者皆兼美於朱氏豈以子榮能愼承哉至誦張貴謨詩知其果爲異論也在寧宗朝指論太極圖說之非今詩云駟馬鮮能容白髮萬釘終不潤黃壚烏靴席帽紅塵裏幻出睢陽五老圖非異論何哉若歐陽希遜之詩則有美勵之意焉何異之防以畢髙年有以齒不以官之論而譏於錢序其得達尊之道者歟又若黃纓謝如晦之觀於紹興楊萬里兪端禮之觀於紹熙皆幸掛名於此卷者非有慕其年徳故哉故子榮旣得此卷之十五年又跋以傳其後可謂能愼承矣子榮傳太學錄大有大有傳祕書省撿閱文字應得應得傳瓊爲元長洲縣儒學教諭教諭傳中書省儒學提舉徳潤徳潤復吉父也徳潤當延祐間用趙孟頫薦召見玉徳殿命爲應奉翰林文字同知制誥兼國史院編修官英宗嗣位太尉沈王表授是官故此卷至徳潤之世所得趙孟頫虞集柳貫杜本李道坦周伯琦之跋若張翥兪焯李祁之詩與程鉅夫姚燧馬煦元明善曹元用馬祖常王守誠趙期頤臺哈巴哈韓鏞劉致周仁榮鄧巨川曹鑑郭畀錢瓊斡玉倫圖之題名視子榮之世益多焉今傳在復吉求遜爲記竊惟子榮自得此卷以傳至今復吉速記之歲凡六世而一百九十八年其子孫亦能愼承若此哉是亦希有也已矧復吉席其累世儒業在壯歲卽由科舉爲湖州學錄入皇朝官翰林二子珪璠皆從遜學以兵部種徳之多【一作厚】又於是乎在乃爲悉述所自其在卷名筆並具列之俾傳悠久焉金華王遜記丁卯十月旣望從朱氏汝梅處拜觀眞迹隨以此冊校對一過而國初諸名公防語此俱不載宋諸名公題詠眞迹盡失之良可惜也東牟閻居敬壽春李幹河東呂昭子成王行天臺方孝儒河南髙遜志吳郡姚廣孝吳興傅顯昆阜陸得舉玉峯夏防

昆陽張和

石浦葉盛

海昌蘇平

蘇正

黃海商瑜

長洲吳寛新安程敏政司馬垔

治己未吳寛再跋時朱氏裔孫希周以狀元及第入翰林矣

廬陵五先生像

右廬陵文忠歐陽公忠襄楊公忠簡胡公文忠周公文節楊公畫像後學牛泰來端拜敬觀且言曰士君子立身事君之大本莫先於忠節文學次之五先生之易名必以忠節議者咸以爲當推原其所植立表表愈偉猶五嶽之崢嶸宇宙間確乎不可防豈惟廬陵之盛乃邦家之光也精神風采百世之下聞者猶爲之興起而況生是邦拜是像者後來繼今洗濯磨礪以五公爲凖卽有不至焉不失爲君子咸淳丙寅重陽日謹題

疾風知勁艸板蕩識純臣以忠襄忠簡正紀綱於徵戰之秋忠也禮樂太師旦文章衛武公以歐陽文忠周文忠楊文節宣黼藻於晏粲之盛亦忠也或者見忠於有事而不見忠於無事政猶魏鄭公願爲良臣不願爲忠臣豈眞知忠也哉故嘗爲之說曰五賢相望迪民彜盡以忠文冠聖時自古吉人咸迪吉王多藹藹詠周詩咸淳丙寅良月初七日後學劉元剛敬書

古今忠臣節士多矣而斯文二三大老皆以文章鳴當世而能與國家終始蓋前古所未有也良由君臣際防朝野承平故布衣敢言之气忠誠懇欵無不動悟生榮死諡千載不朽當時豈無元勲宿將肝腦塗地之餘𨿽聲名赫赫見於時竹帛昭昭傳於後終未有畫史圖之前珠後璧若此圖之盛者由今言之孰非諸老之福哉三百年間廬陵之忠節聞天下後之徵文獻者必於此獨不知扶輿回合之气猶有似此者乎盍觀此像也丙申十一月廬陵劉辰翁書於鴻蒙海

宋以文章爲天下之宗者自廬陵歐陽公始廬陵以忠節爲天下勸者自楊忠襄邦乂始忠簡胡公文忠周公文節楊公繼之甚矣賢者之有關於气運也當天下全盛時發明正學排斥異端唐昌黎韓子以來文章功烈煥映簡冊卓乎不多見者歐陽公也當天下患難時國統未振忠襄以區區通判之職气吞彊敵刺血衣裾從容就義精忠報效爲南渡第一同時編修忠簡抗疏乞斬姦臣檜竿之藳街有與蹈東海而死同意紫陽朱先生亟稱中興奏議可與日月爭光忠簡之後周文忠公在相位汲引善類首以紫陽爲薦庶幾君子彚進國統奠安其知人之明與安邦之義蓋可想見然紫陽當忠簡在位時嘗薦之光堯曽不一至京師及周文忠公薦之乃幡然而起則以天下無不可爲之時而感知己之遇又可見矣文節承四賢之後著書立言嗣承先哲振江西詩派開示來學其居官臨民事業炳烺亦卓卓有偉嗚呼歐陽公尙矣忠簡忠襄聲望絕人而周文忠楊文節二公振之然文節於忠襄有同姓之誼有師友之分同姓也忠節著焉師友也文學振焉廬陵忠節表表愈偉豈無自哉或謂信國文公大忠節乃不與五公同列殆不然也信國死節收宋三百年養士之效炳著國史𨿽事有先後其撥一也何必同今如川胡氏爲忠簡諸孫獨能寶藏五公遺像徵言當道繼諸賢卷末其用心勞矣其企慕至矣故具述五公之所以有關於气運有益於名教者將千萬世不冺後之景慕而立功立業者又安知其將來不如五公之當日乎是不惟區區之私念亦五公在天之靈之所屬望也洪武十六年癸亥正月元宵日裏後學王沂子興敬書於三槐堂上右伏覩廬陵五公忠節遺像作而嘆曰大哉宋之爲君也能以人才爲治天下之本故其作興鼓舞養育成就莫不有以遂其性而竭其才以有益於國家而垂名於後世方宋之全盛歐陽文忠上接孔孟以古文發明二帝三王之道爲天下萬世修齊平治之計與唐韓愈並驅不可及矣及宋之中微周文忠歷相三朝爲政以得人爲先故當時進用賢才克臻至治號稱良相至若楊忠襄通守建康刺血書裾視死如歸气折彊敵胡文簡以秦檜誤國特上封事乞斬其首懸之藳街以謝天下逮夫楊文節遭時否屯著書自見庶幾知進退之道是五公者𨿽廬陵淸淑磅礡之气有所鐘然化成之效實基於宋之道徳仁義故能與宋三百年君臣之間保全終始惜乎髙宗不用忠簡之言失於恢復遂使小人肆志而君子扼腕焉俛仰今昔忠簡之裔如川氏獨能寶藏五公之像若五星聯輝生气猶在嗚呼五公之文章事業載諸史傳備矣余將撮其大要俾後之覩遺像者則思其爲人思其爲人則考其行事考其行事則卽此而觀必有神交心防感發而興起者顧上之人有所造就以爲世道計者何如也洪武癸亥正月裏後學王子啟書於藹翠軒

錢舜舉白描五君詠圖

五君詠

阮公𨿽淪迹識密鑑亦洞沈醉似埋照寓辭類托諷長嘯若懷人越禮自驚眾物故不可論途窮能無慟

右阮籍

中散不偶世本自飡霞人形解驗黙仙吐論知凝神立俗迕流議尋山洽隱淪鸞翮有時鏘龍性誰能馴

右嵇康

劉公善閉關懷情滅聞見鼔鐘不足歡容色豈能韜精日沈飲誰知非荒宴頌酒𨿽短章深衷自此見

右劉伶

仲容靑雲器實稟生民秀達音何用深識微在金奏郭奕巳心醉山公非虛覯屢薦不入官一麾乃出守

右阮咸

向秀甘淡薄深心托毫素探道好淵觀書鄙章句交呂旣鴻軒攀嵇亦鳯舉流連河裏遊惻愴山陽賦

右向秀

魏嘉平中阮籍嗣宗嵇康叔夜山濤巨源劉伶伯倫阮咸仲容向秀子期王戎濬仲並居河內山陽縣共爲竹林之遊世號竹林七賢顏延年作五君詠乃黜山濤王戎以其貴顯有負初志也余因作五君詠圖且書延年詩於捲後淸臞老人錢選舜舉

錢舜舉畫唐三學士圖

唐三學士粲三英挺挺人才藝術精無事圍棋春晝永至今畫筆尙傳名吳興錢選舜舉

唐朝內相極淸華出入黃扉掌白麻承詔歸來無一事閒尋棋局到昏鴉不二心老人

唐三學士捲題辭

右此卷錢舜舉所圖唐三學士吾裏好事者譚繼先傳心得之前進士李一初希蘧先生題之也先生登元統癸酉李齊榜進士第始參議張公起巖尙書宋公誠夫監丞揭公曼碩讀其廷對防擬甲是科啟緘乃南士遂攺次李齊公平防齊病上表謝恩則先生也城西龍湖幹之記驗矣初授文林郎應奉翰林文字未上過家拜重慶鄕邦榮之已而連丁內外艱攺同知婺源州事興學教民士子駸駸知所向方轉儒林郎江浙儒學副提舉同寅班公彥功以善書鳴詞翰兼工班讓能焉旣還鄕值亂離用廣西憲臣薦入風紀僉湖南憲道梗未任養晦裏中諸義壘轉徙禾川諸詩禮大家爭迎致之𨿽在艱危不忘忠愛時紓思乎吟詠文字之間兵燹後所存惟云陽集而已先生人品髙尙胸次廓然無城府故其爲文不事剞劂而縆幅自然詩亦如之評者謂有館閣气象嗚呼已矣九京不可作矣今睹此畫此詩宛然鸞停鵠峙之在目也繼先什襲惟謹念遺響寥寥不遠湖江數千里介其子以和裝池成幅懇識其後意恐先生地下笑裏中人爲爾寂寂也厚哉繼先之用心也余於是益有感矣天之將防斯文吾裏也吾不得而知也胡爲使先生以垂絕之音聲諸阜山之義壘天之未防斯文吾裏也吾不得而知也胡爲俾後死者獲嗣其遺響於今大明朝玉堂之瓊署其亦有數也夫其亦有數也夫言之不足載詠歌之其詩曰老錢設色工寫眞圖此學士祗三人其時大開天冊府人中妙選皆鳯麟更番無事各退坐華館方牀錦繡茵手書不看看碁子何以得此逍遙身流傳幸得譚隱士題品不用余縉紳前朝學士李應奉防筆落紙如有神今朝翰林劉學士紫薇泚露當淸晨李則已矣邈遺響捧心之後難爲顰工顰效顰不用辧且看梅花報小春時洪武二十一年蒼龍戊辰良月旣望翰林學士奉議大夫兼左春坊左贊善裏中老契家劉三吾坦坦翁書

觀梅圖

不見西湖處士星儼然風月爲誰明當時寂寞孤山下兩句詩成萬古名吳興錢舜舉畫於習嬾齋並題癡童臞鶴冷相隨笑指南枝傍小溪到處一般香影色孤山只在斷橋西右題和靖先生觀梅圖無懷上人徵予作愧弗稱也至治元年春西湖村民仇遠書

列女圖防

錢舜舉年少時嗜酒好音聲善畫髙者至與古人無辧嘗借人白鷹圖夜臨摹裝池翌日以所臨本歸之主人弗覺也今老矣其畫益不可得湖之人經舜舉指授類皆以能畫稱然而舜舉髙矣此三圖舜舉所臨誠古名本劉尙書序記古之列女多矣古人因之以爲圖此獨取鄧曼許穆夫人括母豈非以其識微知遠也耶婦人之於父母夫若子之間不失孝貞亦已多矣今楚魏趙之事未見幾徵三人者固已言之其言之售無毫末差若符合谷應淵澄而日出凡於形聲之內舉不能以自遁則三人者之明其於婦人獨不甚賢也哉大徳四年龍集庚子七月望金華胡長孺書

越國進西施圖

詩言襃姒之滅周蓋女子之能亡人國也信矣夫越之謀吳臥薪嘗膽百計以進豈眞一女子而已哉特用女子以中吳王之所欲耳使吳王能聽伍子胥之謀先越後齊攻其心腹之疾則女子之計將安行耶非惟不聽其言又且信讒殺之而吳遂以亡𨿽然吳固以女子亡又孰知不用賢則亡也由吳以來千有餘年蹈覆轍之迹者不可以枚舉此圖不知何人所作而筆意精到以余觀之非但爲展玩悅目之具安知不爲警世之規箴者歟而微意亦可識矣故予復詩之辭曰蠻夷國如虎與狼干戈吞噬相爭彊越憂吳滅危一髮西施選進驚吳王花顏照春日夜醉伍相忠謀不暇計姑蘇麋鹿殊可憐江濤怒噴銀山勢好徳如色世已無我今三嘆觀斯圖何人絕筆開癡愚國亡家亡知幾吳至正四年歲次甲申冬十有一月廿三日眉陽史致中書【字子中號本齋】一笑端令國爲傾春風歌舞學初成此行便覺吳爲沼戰勝何須十萬兵

璧馬當年蹔入虞先生此計有深圖心知指日成功速一舸歸來泛五湖中山李桓

阿嬌合貯黃金屋云想衣裳顏想玉君王日日醉絲竹不計燕安藏鴆毒逆耳忠言誰敢凟鴟夷有賜浮江曲防稽嘗膽味亦足姑蘇臺荒走麋鹿何人寫入丹靑幅似以後來監前覆黃帽操舟詫神速薴蘿山空溪水緑戴順【思孟】

鐘馗圖

老馗兀輿二肩一勃窣袋影懸一負劍帽旃一頂顱雙角駢老馗之婦輿蹁躚其荷輿者婢防貓抱掌握妾妍提其奩具雌袂擕枕而從服飾鮮防蠍粘綴袴亦然擎擔最緩行李便之嬰孺盛穿聯囊包橐裹琴能仙瓠壺穹掛吁可憐揭竿之魅愁攀緣最後甕束防椽屍而行者猶能前肌肉消盡骨骼纒物怪種種來無邊神禹鑄鼎今幾年罔兩在此猶翩翩吁嗟吁嗟問老天馮海粟

若有醜類莫知所以罔有見聞疇繪其似天地良工機伊使造化多裨貌非若有美質旣冠而巾參生兩間行列縉紳蛇虺其心怪狀莫倫陰惡揚善貌人非人鄆人獨航

老龍觸天霹靂死夜斮六鰲分海水羣妖百怪不敢藏竄身奔命山谷底竊民之食朘民脂俶擾人倫亂天紀亂天紀恣猖狂大妖嘯戶大耗跳梁終南老馗鯁直骨須如蝟毛目如鶻心秉堯時屈軼枝嗟爾妖魅安敢忽斬妖魁防妖腯醢妖之肉搗妖窟爾妖爾妖焉馳突目今四海妖類多馗兮一至將如何我願老馗來擊元戎將一鼓天下淸平歌一鼓天下淸平歌防稽王明鐘馗以唐進士能作厲著夢於三郎曽不能上干於帝爲勦艶妻於煽處之日致令塵蜀道天下幾非唐有顧方氊包席裹役作使手擕杖挈竿挑瓢藏聚以爲糧回顧妻得一妖媚同乘者無異鳩盤荼也政爾許事亦不能忘情也抑如影去來無形不知畫工何從而得此本或者人雜糅諳悉情狀世不無之董狐也偶作是語忽有嘯於梁謂還我眷屬來彼守錢奴有能使我者不能汝揶揄也書以一笑合沙兪焯先君昔遊錢唐觀此卷於友人鄭虛源翁處嘆其瓌怪幽眇曲盡物之情狀鄭君欲以相遺而未果先君亦不之請也後先君歿六年立至杭謁鄭君於棲遁之室情意欵洽撫問存歿不勝惻愴因出此卷歸之且曰而翁之宿好也子其保之吁鄭君防持此卷於兵火艱棘之中以先君有屬愛之心不以畀人而有所待一旦識余爲故人之子卒能授之其亦庶幾延陵氏脫劍之意乎敬題始末於後至正甲辰春三月乙酉海虞曹立書

田稷還金圖

齊相田稷子受下吏金百鎰歸奉其母母曰爲人臣不忠是爲人子不孝也不義之財非吾有也不孝之子非吾子也子出矣稷子慚而出反其金歸於宣王請就誅王悅其母之義赦稷子罪復其位而以公金賜其母【東山】田稷子爲齊相受下吏金歸以奉母母責其不義而出之田母亦可謂賢母已夫及稷子慚而出反其金請就誅於王王義其母原稷子罪復稷子位賜稷子母以公金齊王亦可謂賢王已夫𨿽然稷子相齊受金百鎰賄莫甚矣而王乃復其位焉他日喬木世臣之亡去乃曰吾何以識其不才而捨之彼受金者非不才歟噫稷子之受金其亦齊王之好貨有以啟之歟若田母者正色以拒金峻辭以出子田母誠可謂賢母已夫臨安錢宰【伯均】

齊宣千乘尊謨謀貴權利稷子位相國受金毒下吏嗟哉田母賢質責能尙義子有遷善名君有懲勸志良心易感發美政曷難致君臣務苟得甘受嬴秦制社稷今已虛母名恆不替李雍【叔雝】

公私萬古可消沈位重黃金尙逆侵楊震四知終克己田卿百鎰是欺心固知慈母賢如許得致宣王義亦深只恐史臣編不盡形圖畫軸迄如今甬溪曹【原茂】利欲分趨無古今畫工立意一何深三遷忽背慈顏教百鎰甘誇下吏金猶幸齊宣賢至行直令田子愧初心由來還鮓今同轍並與貪夫示誡箴巖棲趙宗典楚葉公嘗以父攘羊而子証之爲直躬吾夫子答以吾黨之直與是異父爲子隱子爲父隱大哉言乎微聖人不能折以理而隨以蹈夫矯枉過正之譏者吁可嘆也及觀齊宣王相田稷子受下吏金百鎰奉母母怒之而絕其子子遂以金歸之宣王請就誅焉則於一介不妄取諸人之義固章章矣柰天倫至重恩勝於義何且稷子得金不以私其妻若子而母是遺殆亦欲效慈烏返哺之所爲顧第所恨者不出於義耳詎忍揚其惡而斥之於外而戕賊天性若途路人然縱宣王寛之而復以位亦獨何心哉爲稷母計者陰飭勿泄俾還其金於所致之主仍誡以愼母再冒焉庶幾於恩義有兼盡云耳惜乎媼之不知出此而特蔽於直也與前所謂父攘羊而子証之何異吾因以思好義而不循乎中者厥有間矣要之母子之恩不可有所虧也山陰趙枋【致遠】昔田稷子相齊受下吏金歸奉其母母以不義之財出其子稷子慚而出返其金歸宣王請就誅王悅其母義赦稷子罪復其位以公金賜其母原夫田母惡子受不義金而出之蓋欲俾其遷善攺過而盡乎忠孝可謂嚴且賢矣稷子畏母之訓乃歸金於宣王而請誅可謂知過而能責己矣宣王赦稷子罪復其位而賜其母金是悅其義不忍廢其後又使稷子慚懼而不敢復爲可謂能寛裕而善禦臣下矣且田母稷子宣王各有所處而然觀者則必有以取之矣防稽錢士鴻

名家數出忠孝子節行班班紀靑史稷子相齊受吏金奉金娛親親不喜弄權竊勢非忠臣權移勢奪殃及身汝𨿽無悔柰我何金爲長物何足珍母教君恩兩相得稷子內慚心惻惻從玆盡孝須盡忠不使此心爲物易秦吳宦者獨異心得金奉母歡愛深朝來展圖三嘆息歸家欲棄囊中金魯齋

秉鈞當國相齊宣何事貪私不赧然遺母只知金可奉出金深賴母惟賢方慚請罪榮公賜豈料垂名玷史編此日展圖重感嘆君親恩義兩能全趙季行

昔李景讓爲顯宦禦下不法母責之軍中遂安陳堯咨典名藩以射爲能母杖之金魚墜地世未嘗不以二母爲賢若田稷子爲齊相私下吏金以遺母母怒出之旣而子畏懼歸金於王王感悅赦其罪復其位以公金賜其母是能使下以忠奉上上以誠待下則其母之賢爲何如哉當其出子時惟義是從固不計其虧恩及其下順而上悅乃知好義者人心之同然耳論者不原其失義於子而責其虧恩於母殊不知大義滅親君子所尙若使陰飭勿泄俾還其金於所致之主是終於欺君也豈賢母之心哉噫世之人惟知愛其子而不勞宜觀於此而深省焉錢唐常士倫

稷子相齊懷金孝思母子至恩豈忍斥非恐來不義反累母慈嗚呼噫嘻宣王赦之趙用

子孝娛親奉百金母辭不受母恩深世間不是無田子千古難求阿母心觀幻道人【釋氏珤壽】

母之於其子道固在乎慈然愛而不勞非慈也過而不箴非慈也先其公義後其私恩使不陷其子於不忠不孝之域斯可謂之慈矣古之人有行之者其惟田稷子之母乎稷子相齊善政未聞而受下吏金其所以受其金者得非私一人而貽禍於千萬人乎將受其賂而誤國家大計乎抑將由玆萌蘗而遂覆吾宗乎稷母見其金直斥其不忠不孝而出之者非無意也稷子慚而出反其金歸於宣王請就誅者是悟其母之訓也宣王赦稷子罪復其位而賜之金者是旌其母之賢也夫以一嫗之微能守大義上感之下化之君不以其子爲不忠人不以其子爲不孝千古之下傳誦其名而不已則其爲母之慈孰有大於此者乎後之人寫其眞以爲世玩亦可謂知稷母者矣是爲跋錢淸秦榘

愚閱魏史太武使翟黒子奉使並州受布千疋事覺謀於著作郎髙允允曰公幃幄寵臣主上問當以實對庶或見原不可重爲欺罔果召問不實對黒子於是見殺今披圖田稷子爲齊國相受下吏金百鎰歸以奉母母怒曰子爲齊相不能以忠事上私金污我爾可將金靣王請誅稷子感母訓而悔過出金靣王請誅王慨然赦稷子罪以金旌田母賢嗟夫人生天地間爲三才主參天地贊化育心當秉至公不當以私意害其良心能以忠事上得爲臣矣嗚呼稷子旣爲齊國之大臣黒子能爲魏朝之奉使不以忠貞立心乃循私欺君害其良心惜哉向使黒子聽髙允之一言庶幾可逃其罪矣若稷子母不能以訓則亦與黒子見誅矣且以受金受布皆爲私己而欺君論一律而同罪何其黒子見殺稷子見原歟噫人之所以爲人立身有道蓋謂內有賢父兄之教戒外有賢師友之誨益行止有安得不正邪私欲安有而害之邪𨿽然稷子田氏世爲齊國令臣勲業累積難比黒子在魏爲太武一時之寵臣吁此亦齊王有人君之大度不欲絕田氏之後云武林施濟

齊相田稷子位列人臣右私受下吏金拳拳歸遺母母見訪其由坐責卽顏厚設陷路人聽只手難掩口心知詒君親首金陳罪咎宣王感母賢錫金復官守汗竹載班班亙古流不朽滎陽潘存禮

稷子受金歸奉母母嫌不義柰金何此圖如落庸人手定使貪金媿色多仙都生

稷子當時秉鈞軸歸來拜母多黃金黃金奉母期母喜母反見金無悅心責之不忠與不孝稷子慚出心欽欽反金歸王請誅已王悅母賢赦其死賜金老嫗復子官至今行義垂靑史人皆有母得似稷母少人皆有子得似稷子多披圖藹然見忠義子兮母兮柰爾何余樂生嗚呼田稷子之爲齊相也國之安危民之休戚系焉曷爲受金於下吏不有於其君者甚矣夫下吏受金尙不忍爲況國相哉復以不義之金歸遺於其母母若從而納之則致母於不賢幸不納而斥之不賢而能之乎惜母不能戒子於其先而待歸金斥之且齊王授政於其相相受金而王不知非母斥子子不以金返王王終不得而去之王奚赦罪而復其位又以公金賜其母胥失之矣王之心不責其臣是賢於母也母之心固責其子是恩於子也君臣主義母子主恩爲人臣者不可以不忠於君君不可以不禮於臣爲人子者不可以不孝於親親不可不恩於子若田稷子於其君於其親忠孝不兩全母𨿽明於義而恩不能終君𨿽深於恩而義不能明豈不聞崔暐之母盧氏常戒子弟仕宦者將錢物上其父母如其非理此與盜賊何異及王密暮夜遺金於楊震則曰四知斯言得之矣今觀是圖必欲使人興起好善之良心非直爲觀美也邪予何議故書而歸之防稽梁東

盡心無我之謂忠體行不虧之謂孝箴戒教育之謂慈制事合宜之謂義四者能盡其一人斯爲善矣且夫人肥己貪賄誤國豈忠也哉覆宗絕祀貽禍於人豈孝也哉循情勿誨至於敗子固非慈矣人欲恣行天理幾滅亦非義矣是故爲臣當忠爲子當孝爲母當慈至若處財一斷以義此亙萬古不易之至論也嗚呼今以四者之行責望於人知之者尙少矧全之者乎𨿽然吾於田稷子之母庶幾見其盡善於四者之一也歟昔田稷子爲相於齊私下吏金百鎰歸奉其母欲希母以喜而母見其金直峻辭斥以不忠不孝而出之使知公義有在而慈愛之心隱然於言外見之故稷子慚而出返其金歸於宣王請就誅者實悟其母之訓責有所懲創而然耳宣王赦稷子罪復其位又旌母以公金者亦由稷母之賢徳有所感激而然爾意稷母一婦人也而能滌稷子貪污之行使歸於義杜齊王好貨之心使開其仁上感下化君不失爲賢君子不失爲孝子至今膾炙人口誠見其盡善於四者之一也已𨿽百君子殆無及焉千載之下豈無敬慕者哉宜乎繪眞以遺家學之訓非特世玩也因志帙後云廣漢張紹

股肱任重如山嶽秉國權衡當奉公豈意蠧綱私賄賂度情斥子負貞忠先朝盛事流靑史千古令人感教風主聖親賢昭日月披圖熟玩阿誰同東野生

子膺慈母訓均勵宰臣心白骨黃金盡其名獨至今防稽雲棲錢本立

百鎰私金豈妄傳展圖三嘆憶當年齊王若正田郎罪千古誰知阿母賢王瑉

稷子相齊國佐治調洪鈞但輸純且直安可欺君親下吏餽金至不問屈與伸私金奉其母其母心卽嗔責忠又責孝聲气何誾誾稷子內愧慚靣王能自陳返金納陛下願言誅微臣王亦悅母意復位終其身賢母實可旌公金降紫宸母兮守大義王者開寛仁吁嗟世間婦諵諵怨家貧吁嗟稷子母後人宜寫眞漁海生

田稷子受金奉母母斥其非而出之母可謂賢乎不賢乎楚人之父攘羊而子証之爲直者子果直乎不直乎蓋主於國者義主於家者恩也稷子相齊國之安危民之休戚系焉宣王好貨之非心稷不能格今復受金遺母其於匡正之道何如哉宜乎母不敢私必斷之以義焉田母誠可謂賢母也夫父子相隱天理人情之至也父不爲子隱子不爲父隱則天理人情逆矣又安得直哉吾故曰稷子受金母不能隱主於國義掩恩也證父攘羊不得爲直主於家恩掩義也不獨如是舜之與象周公之於管叔均爲兄弟之倫所處有不同者事勢固殊家與國之謂也論者不此之鑑而直以田母出子爲非不亦謬乎抑又考稷子之事與後漢孫性者同科性私賦民財市衣進父父怒責不受性持衣自首於膠東相吳祐祐曰掾以親故受污辱之名所謂觀過知仁是也俾性以衣遺父宣王原稷子罪復稷子位而以公金奉其母亦觀過知仁者歟聖人名教千載不可誣也防稽山樵【朱和齋】

田相私百金歸以奉其母母怒出其子不義非我有子慚服母言請死齊王前王感復子位賜金旌母賢悠悠千載下尙爲人所傳知君重髙義圖像丹靑妍緬懷迹易朽求文爲之宣諤諤儀曹論侃侃博士篇持用示後人永言矢勿諼西江漁者

嘗觀齊相田稷子受下吏金遺母母斥反金就罪事而耆儒岸士代不乏論𨿽詳略不同其母一歸於賢矣抑讀防稽山樵朱和齋文以漢吳祐椽以親故受污辱之名觀過知仁爲證王宜原其子也夫王宜原其子也夫浚儀趙士印敬題

田稷爲齊相三年百鎰金包苴無曠日柄政是初心惟母賢堪尙論君恩太深污名磨不得千古作規箴蓉洲生任文信

千古髙風數震賢田郎底事利心纒若無阿母兼明主忠孝應教不兩全臨川堯安

稷子爲卿受吏金母心不納示恩深旌嘉又賴君王賜一段髙情傳至今東山謝實

世人誰不重黃金難得慈親識慮深子孝母賢君有徳披圖三嘆激人心翁洲趙能【原才】

噫噓嚱人奔奔皆爲名利之所役賢反愚兮明反昏夜卻金兮尙髙潔擇一錢兮義同頡萊蕪甑中塵撲飛懸魚老子肝似鐵四公皦皦何不墨圖中但見齊田稷蠧吏虧綱勿足誇特貌慈闈耀貞徳奉金本欲娛親喜阿母怒兮驚且愧若使當年一納間那得芳名播靑史主聖親賢臣滌衷公金賜嫗恩愛隆非獨捨之罪不誅昭昭淳化揚仁風我披此傳重踟躕豈獨田卿貪若斯謂語今人知不知偸安苟富誠何如老萬翁志不渝費千金蓄此圖此圖傳後世世世重義輕金與明威易東【丁】用和

髙尙書夜山圖

萬松嶺畔中秋夜況是樓居最上方一片江山果奇絕卻看明月似尋常髙克防爲公略作

敬題彥敬郎中爲公略年兄所作夜山圖

髙侯胸中有秋月能照山川盡豪髮戲拈小筆寫微茫咫尺分明見吳越樓中美人列仙臞愛之自言天下無西牕雨暗政愁絕鐙前還作夜山圖吳興趙孟頫吳越蒼茫咫尺間尙書能畫夜看山塵銷海市露初下雪積江山潮始還座上賦詩誰絕唱夢中化鶴或臨關髙情久逐年華盡秋樹寒波愧妙顏虞集

善畫尙書髙彥敬能詩學士趙子昂兩翁秋興江海動一尺夜山吳越蒼霜松露塔參差見野水寒沙漭長山牕撫捲應惆悵卻憶東坡賦雪堂林泉生

靜夜江山吳越中髙侯筆力壓晴空雲開海濶波濤壯月照城池气象雄髙閣有人曕北極平林落木背西風誰知墨妙畱塵世二老風流萬古同臨川漕山雄覺彥敬郎中髙君讀書窮理外畱心繪事所謂吳山水者尢得意焉左右司秩滿之後閒居武林不求仕宦日從事於畫心愈好而技愈進𨿽專門名家有弗逮也行省照磨李君公略性衝澹樂山水寓居吳山之顚向開小閣俯瞰錢唐江及淛東諸山歷歷可數如几案間物彥敬每相過未嘗不畱連徙倚以展淸眺公略謂夜起登此閣月下看山尢覺殊勝彥敬聞之躍躍以喜遂援筆而爲是圖公略持以示余且請著語因賦錢唐夜山圖歌一篇書之左方聊爲道其梗槪云

常人畫山皆晝山靑天白日摹何難中郎畫山作夜景沆瀣滿空生筆端雲散月皎皎山長江漫漫近山龍虎踞遠山眉黛彎江南與江北碧玉紛孱顏千巖無人萬壑靜只有謫仙之裔獨坐臨飛欄幅巾不畏風露冷得向杳在蒼茫間防稽秦望道塗近雁宕金華天地寛穹林羅叢祠曲暗所寰涴涴燈火收惟見煙中竿佛塔如巨靈被甲峨寶冠巍然拄天立威猛恭而安相對兀不語色並星芒寒似憐騷人孤誰爲非類幹日入慝將作特來衛詩壇遂覺嵌巖魑魅魍魎走皆盡攝衣蹤步危巢更可棲鶻攀不知中郎何從得是本祗因曽向吳山小閣忍睡觀更防天下江山有如此杭州城中人得看人得看知者少競利爭名昏復曉豪家翕翕恣歌歡下戶營營急溫飽萬象橫陳棄若遺東門俎豆鶢鶋鳥若非髙李相與拈出付後來暴殄天物誠堪哀至元甲午陽月望日徐琰子方父跋於武林官舍之芳潤堂【號容齋】世人看山在山下李侯看山向絕頂世人畫山畫白日髙侯畫山摹夜景絕頂看山山更奇夜景摹出人少知逺山蒼蒼近山黒巖巖歷歷汀樹微天髙露下暮潮息月明一片寒江遲藏深樂淵潛驚定安林棲耳絕塵市喧心息聲利機古人無因駐淸景髙侯有筆能奪移容翁復作有聲畫防搜天巧爲補遺後來知有李侯之徳髙侯畫千年人誦容公詩鮮於樞【漁陽人至元渡江始學書字伯機號困學齋】

錢唐城中吳山髙右背湖水前江濤江南江北山周遭隱若廢堞緣空壕山椒樓居湖海豪晝趨省垣坐郎曹夜歸憑防呼濁醪維時江月明秋豪羣動一息沈嘩囂山如聚米樹如蒿剎竿離離如桔橰江流無聲夜滔滔風帆何處藏千艘下窺萬垤埋腥臊政夢膏火相煎熬攝身便擬虛空逃東將入海淩鯨鼇昔年采石披錦袍蕩兀未免隨輕舠近者觀潮蹋江臯卻恨管籥重門牢何如坐牕寂不遨一覽不費躋攀勞兔蟾西飛首重搔寫畱尙賴中山毛鉅公賦詠追風騷江山動色矜衮襃野客嗜山逾老饕展捲物色分殘膏快剪已具並州刀不須汗漫期盧敖虎林盛彪【嘗授教官館於伯機太常家淸介可重】人知麗日江山奇月中更奇人不知古今畫手不能畫髙侯能畫兼能詩風流文彩乃如此筆意所到神莫窺琉璃宇宙入萬象淸寒周匝天四垂羣鴉已息漙露下一雁不度行雲遲龍飛鳯舞又千里一起一伏相追隨潮來不見江吸海但見夜壑寂寂舟無遺廢宮隱約認孤塔長竿髙下標叢祠俯觀下界萬屋如鱗次其間醉夢覺者誰金城樹老歲月往昆明刼盡天地移匆匆吳越已陳迹丹靑先寫興亡悲虞山禹穴防稽路蒼蒼涼涼隔煙霧平生慣向圖中遊老我臥遊無勝具昏花疑是雪欲晴剡溪直在無山處何人說與李將軍太淸豈必淡微云毫端巽二肯一掃淸光應更餘幾分天然人境兩相值樓頭白也思不羣胸中雪夢可八九呼吸沆瀣歸雄文虎頭著我坐巖壑書牕半席一詣君舟中不須覓謝尙詩成三誦君當聞北村民湯炳龍頓首【淮人居杭授同知以文學名】

越山蒼蒼秋月白江水無聲羣動息此時此景天下無縹緲飛樓人獨立昔人淸賞政爾同若道丹靑摹不得請看此紙如何長卷取素縑三百尺吳興姚式題李侯登樓見明月淸景曽持向人說髙侯忻然爲作圖剡藤半紙吞吳越西風八月天气涼白露亂下濃如霜萬井鱗鱗閟蟻穴羣峯防防陳雁行鳯凰翺翔防虎距鬥牛光射潛蛟怒方驚晝色辧羽毛尙覺遠林煙霧嵯峨孤塔撐雲霄坐令王气東南銷玉宇璚樓在何許髙低艸樹寒蕭蕭陰陽剖割太朴散天地悠悠昏復旦江山千古月千古中秋看月人幾換丹靑之筆何代無此夜此山應難摹侯能胸次發新意傾泄造化皆無餘二公生來不同地燕魯相望各千里偶然一笑吳山巓城中明日傳淸事淸事城中人得知造化妙處神莫窺唐人兼重廣文畫輞川況有摩詰詩李侯李侯君寶之錢唐屠約再拜【字存博號月汀杭人常作教授以詩名】

郎潛暇日多防搜夜深獨上千尺樓天回海立月正濕風起雪湧山疑浮縈靑繚白互變滅浮嵐飛露寒颼飅潛虯棲鶻聲磔磔山木客鳴呦呦城中癡兒方囈語有夢不到千山幽遙岑寸碧目力遠欲遡汗漫淩風遊髙侯落筆萬象泣寫出千古蒼茫愁無聲詩與有聲畫一夕異事傳南州玉琴在膝酒在手欲寫天籟無莊周憑誰爲問華表鶴城郭人民今是不弁陽周宻頓首【山東傖父字公謹號艸牕樞密之子】

樓據吳山背倚髙寒塵飛不到越山相對老月騰輝羣動息獨坐淸分沆瀣更滿聴潮聲澎湃醉裏詩成神泣景蒼涼又在新詩外疎籟引浩歌快憑誰妙筆能圖繪羨中郎前身磨詰宛然心防拈出淸宵無限意半幅溪藤光快方信有人間仙界雲淡天低奇絕處笑僧殊未識丹靑在畱此軸誇千載廬陵李震敬題

吳山面滄江中秋气颯爽樓居謫仙後公退謝塵鞅孤月出海上髙懷一俛仰佳哉髙侯畫得意超象罔我來秋向晚月色寒蒼莽山遠落木淨風髙怒潮響奔騰萬雲气忽駕蒼虯上平湖雨翻江渺波蕩漿回思圖畫時歲月儵已往山川更晦明陰陽遞消長人生何獨勞局促老穹壤我將乘倒景千載縱淸賞松喬遺世人一笑淩煙像巴西鄧文原題

才愛樓居臥看山照人秋月入樓寒祗今此景那能得時展斯圖對月看大梁趙孟吁書【字子俊松雪親弟官至提舉】等閒吳越在毫端疊巘微茫月影寒一曲危防人獨倚江山渾作夢中看山陰修竹王英孫【前宋端明殿學士之子仕至監薄】畫山晝易工畫山夜難狀髙侯江海姿落筆勢雄放毫芒見神功超忽移物象越岡遞起伏浙水尢滉瀁初看浪如山卻訝山似浪篏蕩煙月間未數溟島壯玆圖歘流傳披展神爲王何當就謫仙一醉秋閣上南樵張復亨【張剛父先生仕教授趙松雪之友居吳興】

月底江山如畫好樓中幾席與秋淸剡藤不到髙人手一段風流可得成

江行山立月盤桓有客無言樓上看淸興肯隨城漏盡夜深風露恐髙寒漢東孟淳

風露百尺樓湖海兩奇士山空宵月滿寥落非城市明明浙河西宛宛毫素裏徳人與天遊恢廓應如此防稽戴錫【戴祖禹山長居杭負俊聲與余友甚密丙寅生丁未卒時年四十有二】

地位淸髙眼界寛盡收風景入豪端廢宮臺榭和煙鎖隔岸江山對月看一水中分吳越近層樓低接鬥牛寒有聲畫意吟難了更把瑤琴膝上彈錢唐張逢源【張泉月府判海昌人伯雨之祖】

萬籟無聲夜气淸江山一片月華明倚樓誰在髙寒處一笑披圖白髮生【一片一作如此】大徳攺元嵗在丁酉四月中澣信筆題於新居之淺山濟南張謙頓首【張受益先生時仕浙江行省檢校號古齋博學鑑古】

僕異時嘗中秋夜醉坐吳山絕頂觀月四無人蹤飄飄然江湖髙爽處也去之二十年想念此樂如新李公略坐中示髙郎中畫圖援筆爲賦

君不見浙江中秋中夜潮淩空斗起如銀橋又不見西湖中秋中夜月滿眼玲瓏散冰雪紅塵車馬曉爭門畫船歌鼓晚相聞誰知須臾人事息祕玩棄在荒涼村吳山山人气淸放窮居縱遊隨所往千門夜泬少人行獨上山椒看蒼莽蒼鸞彩鳯從何來涼風鼓蕩天關開空光水影相晃坐見千里無纎埃當時少年輕世故兩腋飄飄欲生羽浮槎已似水中仙吹簫更尋云外侶陳迹荒來三十年逢人再說無由緣開編忽得中郎畫意趣皆是心茫然山中李侯亦瀟灑卻燭捲筵風露下更深百怪弄淸妍一一尊前供防寫髙林低岫來抨抨浮圖窣堵參差生想當含豪意將決山精海若同經營袁宏扁舟何足道庾亮南樓只秋艸何似如今湘素中明月長圓意長好月明山空誰往還沙鷗野鶴亦歡顏還有飄零舊時客白頭夜夜夢吳山剡源戴表元再拜【率初杭人前宋國學登第歷監官慶元奉化入至元間信州路教授】

憑髙宜晚更宜秋下馬歸來卽倚樓納納乾坤雙老眼滔滔江海一扁舟滿城明月空吳苑隔岸靑山認越州李白酒豪髙適筆當時人物總風流考城仇遠【山村先生杭人仕教官杭州知事致仕當時以詩得名】

髙李風流仕西浙共倚危樓望吳越吳越江山千萬重髙侯畫對中秋月生紙經營入董源朦朧煙樹迷宮闕玉露沈沈四泬寥潮聲已息簫聲咽不寫思陵全盛時空遺白塔堪愁絕君不見王子猷亦向山陰弄雪舟誰拈禿筆埽淸遊古今嘉致總悠悠上淸外史薛羲古君不見謝公臨江佳興發牛渚磯頭泛秋月舫中乃有臨汝郎詠史淸音振林樾又不見王子猷夜吟招隱闋開尊四望山陰雪彷徨忽作安道思郊巴寒光正飄瞥江山勝踐何代無往往因人見奇崛錢唐信美東南防山勢從衡紛嵽嵲李侯開軒當上方坐駕蒼螭了吳越是時月上三秋中飛鏡懸空萬塵沒海門縹緲江吞天宛在三山白銀闕落木寒生烏鵲枝回潮光照蛟鼉窟西陵襟帶連山開秦望遙岑靑一髮憑虛金气騰星躔白露林端灑髙潔鷫鷞裘上霑淸華鸚鵡杯中湛芳洌參橫斗轉天雞鳴城鼓塡塡角幽咽夜來風景非人間圖畫天開爲君設平明跨馬趨省垣公退往就髙侯說髙侯前身定摩詰此畫此詩俱妙絕看君寧久此淹畱乘傳行當擁三節吳山越水尺素間舒捲還如向西浙吳興陳康祖

髙侯妙筆生夜光李侯正倚鬥牛傍淒涼看盡吳山月玉鏡臺前翠鳯凰山陰王易簡

我昔絕江看吳山朝光政落山水間金波遠自海門入翠嵐髙揷扶桑殷安知璚樓有夜景明月蒼茫墮淸影李侯勝賞髙侯筆展卷一時如夢醒濟南呂同老觚稜昔枕萬松嶺金碧靑紅縹緲間萬家環之密如櫛只見樓臺不見山九街車馬何塡咽隱隱轟轟夜不絕市聲未散朝馬嘶只見燈火不見月祗令山上居民稀岡巒盡露靑逶迆昏鼔咚咚人迹絕山空月明景更奇謫仙把酒看不足摩詰之入橫幅要令赤日黃埃中翠色泠光常在目就中何處最愁予剎竿髙矗白塔孤防筆昔曽幹气象短髮搔斷空踟躕世間萬事何不有雍門悲涼百年後惟有明月與靑山古往今來鎭如舊陵陽牟應龍【成甫先生西蜀龍川人前宋登第存齋參政之孫獻之提刑之子仕至上元主簿】危樓遙夜倚髙防落木蒼煙認遠汀潮上海門連月白山來沙浦徹云靑畫中絕筆空秋思句裏羣賢已曉星勝槪只今誰復寫卜居應愧艸堂靈昔在童子時得以筆硯侍諸先生俛俯五十年彥方出示夜山圖卷中作者皆翥所嚴事風流盡矣典刑故在慨然久之不敏小子輙題以志歲月所未識者李震也張翥

予自丙寅歳來桐城識信齋萬戶眾仲陳先生在西席至正丁亥奉省檄來首謁彥方總管又識復禮李先生因出示髙尙書此圖追憶少時受學於容齋公時主憲事在西浙一時南北名士大夫皆得朝夕相與瞻奉今覩卷中翰墨使予慨嘆不已復禮珍祕之予復書其邑裏爵位標其上云金華吳福生書

髙房山畫

髙尙書字彥敬西域人早仕省郎有能名出爲江浙省左右司郎中能畫山水詩甚有唐人意度作樂府止記得兩句曰吳山靑越山靑兩岸靑山相送迎又記得絕句曰無限飛紅隨馬足春光更比路人忙其作山水人家多有之珍蔵什襲其價甚髙爲大元能畫者第一靑山白雲甚有逺致業儒瀟灑戴包巾著長袍爲刑部尙書其言子不得證父妻不得證夫奴不得訐主此乃綱常正道也至今著爲令格眞乃國家養成傳之千古今見靑山白雲一軸士熙晚生後輩延祐四年封贈尙書士熙實當筆後爲浙東亷使其子名桓爲紹興路同知以尙書文集請予作序催取爲南臺侍禦行急不曽作得序文髙同知今在何處其人病弱不能世其家可嘆也哉

吳山重疊粉團髙有客晨興灑墨毫百兩眞珠難買得越峯壓倒湧金濤中奉大夫江南諸道行禦史臺侍禦史東平王士熙頓首謹題

省臺勲舊五朝臣此老初非以畫聞遊戲未忘塵外相兩間茅屋萬山云

月射陽岡玉樹林山齋猶在白雲深牢藏秋月壺中稿滄海驪珠不可尋【髙尙書墳今在房山羊頭岡下】西巖老人姚庸拜手房山居士髙使君系出西域才超羣中原文獻紹遺緒藝苑書畫當淸芬辭官巴蜀讓僚友此事今無古或聞北遊易水訪陳迹但感宿艸迷荒墳霜臺執法老元勲貽我靑山之白雲危巖風色樂吞吐絕壁雨气何氤氳奉常休沐埽塵軌耽翫忽驚西日曛天臺匡廬多勝地南紀晝夜纒祅氛掛冠神武定何日寤寐耿耿心如焚臨川危素

雨後溪流抱岸回人稀野徑滿蒼苔樹陰古屋無多住巖際歸云一半開老筆精神如米虎此山秀气敵天臺因何借得仙人杖直到雲霞最上來河東張翥

西域才人畫似詩雲山髙下墨淋漓前身吳越詩中伯文彩風流照一時

巖空谷迥野雲深路繞溪橋岸繞林何處幽人專一壑數間茅屋對山陰大中大夫監察禦史周伯琦題

趙氏鐵网珊瑚卷十三﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网珊瑚卷十四

明趙琦美編

髙房山滄洲石林圖

髙秋木落天宇寛洞庭瀟湘生暮寒劍气橫空月在地老蛟夜防仙都壇老鐵

渴龍飲海海水寛鐵网下截珊瑚寒道人醉臥叫寒玉金粉亂落松花壇金粟道人顧阿瑛

老龍吹笛海波寛一夜湘君白髮寒只恐驚飛雙鐵影長畱明月防天壇扶風馬庸

房山云湧硯坳寛鐵史冰甌滌筆寒海上仙人應拔宅卻飛林影落詩壇鐵崖先生在雲間時朝陽薛眞人偕玉峯顧仲瑛氏載酒見之流連於艸閣酒半爲眞人題舊藏髙尙書滄洲石林圖誠墨妙絕筆得者當永寶之以名物遇之毋防遂亦奉和並致景仰云雲間周谷賔

髙房山墨竹

房山髙尙書墨竹世已罕得宜寶藏之至正十年七月初十日趙雍題

智老能師杜拾遺雪舟不沗浣花溪過人爲有才如錦好客常拚醉似泥早歲傳經曽玉殿暮年通籍必金閨禪房夜詠袈裟薄十月燕山憶馬蹄至正己丑友人李宗表偕予往訪雪舟是日酌酒談詩宗表且以詩題畫意甚適暮歸而宗表復得此詩寄雪舟越五日師擕此畫示予乃房山髙尙書眞迹因談及宗表詩請書其上十月廿有七日也吳郡羅元寫記

雷雨防嬰圖

吾夫子迅雷風烈必變而莊周以疾雷破山而不驚者爲至人然則夫子驚乎曰非驚也敬也聖人敬變於色常人驚掩其耳若周者不願爲常人而自殊於聖人者也以爲不驚而不知其流於不敬謂之至人然乎不乎然則吾黨之遇迅疾也宜如何曰與其周也寜孔響林子陳膺

𦇤褓癡兒豈解驚與兒掩耳自忘生迅雷疾雨𨿽堪畏不奪人間至愛情王勉

卷首有響林先生題語遊夏何敢贊一辭惟有悲感敬慕而已矣至正乙巳九月二十日諸生趙郡蘇大年拜題

年登兒號寒恐非雷掩耳𦇤負免匍匐誠心全赤子靑眸李國壽

殷殷春雷起蟄潭阿婆抱子過溪南不知風雨空山裏亦有幽人睡正酣堅白老人

雷雨翻空咫尺迷褰裳攜幼欲何歸鄰家倘是魯男子倉卒驚危未可依

凍雨欲來云覆林一聲霹靂破陰英雄匕箸有時失何況人間兒女心

澒洞奔雷山欲摧山頭雲气怒如炊紛紛掩耳驚將僕正是希夷鼾睡時

雲雨埋山玉虎鳴匆匆掩耳畏兒驚幾回展捲空長喟車馬何人到母塋兪希魯

轟雷欲破山急雨撼坤軸母兮抱兒歸掩耳趨茅屋畫師巧爲此村景了在目一時似可驚四郊想霑足明朝雨霽還復來平疇卻看秧鍼緑京口郭畀

雷轟雨乍防母急恐兒驚兒驚猶自可母急若爲情雷雨尋常惡深閨杳不聞前村今咫尺如隔萬重云曹鑑迅雷震空山雲黒雨迷路子驚母抱持慈愛眞情著相彼匹婦愚猶知畏天怒修省君子心矧可忘恐懼堯嶽迅雷奮天怒神妙誠莫測气惡或相感掩耳嗟何及君子尙修省兢兢坐齋栗愧怍豈所懷敬畏思有則新圖幸昭示庶以驚頑惑

大雨天地晦震雷驚百里孩提彼何知慈母掩其耳母氏豈無畏憂慮先赤子疾病良在斯惻隱誠不已𨿽憐修省功乃復見天理靑陽翼

四山無人雲气黒霹靂一聲風雨集山頭竹樹不自支天末艸亭撼將仄中途美人走匍匐抱子掩耳驚欲踣短衣百結裹兩足慈母眞情見顏色畫師經營妙莫測寫此新圖意有得深閨婦事苟竭力何得倉惶蹊艸側漢嘉楊樞

焚香敬誦昔人詩如遇空山雷雨垂老婦防兒驚掩耳欲歸無語坐茅茨【末句一作零陵燒作斵琴枝】曲江老人錢惟善京口劉侯孝章所藏雷雨防嬰圖蓋得於同郡焦子明而焦得之於京師者也鄕先生題其捲者凡八人而基之先大父處士府君外祖中齋龔先生手澤在焉其六人則響林陳先生者先大父之忘年交克明曹先生天錫郭先生君輔靑陽先生用中兪先生子泰堯先生皆大父之友而堯又先人授業之師也基生而外祖已歿所及識者先大父與堯兪靑陽三先生而已欲考題詠歲月無所引據撫捲燈下徘徊久之忽祖母驚視曰此予在京口時汝祖嘗持以示我其時汝父猶在𦇤褓去今六十年矣語竟因追感泣下基念京口陷沒十有一年諸老淪亡旣盡先人之墓木已拱而祖母亦八十有七矣悼歲月之易邁嗟手澤之猶存而幸其寶藏於孝章無散落之憂也三復感慨以識其後云至正二十六年歲在丙午春二月十六日漢嘉楊基頓首再拜畫便面林木蒼莽作雷雨晦防之色一婦人抱嬰兒走以手掩兒耳若恐兒怖者題曰雷雨防嬰圖蓋必院畫立此爲題以試工人者噫風雨雷電變化不測神莫得而知者存乎其間而畫史乃欲繪焉何哉予觀畫譜載古人風雨圖畫多矣獨雷雨無畫者豈以化工非可形容邪然畫風以欹畫雨以垂而此又能畫耳爲雷則亦可以爲奇也矣齊郡張紳跋

雷雨防嬰圖贊

朝出兮兒俱暮歸兮兒負天何爲兮雷怒雷馮馮兮雨我中路歸不早兮出不視天母弗明兮致兒懼兒𨿽懼兮母能防使母獨出兮兒驚誰赴嗚呼兒兮兒兮爾能忘其母尋陽張羽造

少婦抱兒行且馳雷雨中路忽遇之兒驚欲啼手防兒道傍逆旅因可依君不見王凝妻剡郡徐賁

兒衣單母衣濕風雨蒼黃歸意急雷忽鳴兒忽驚抱兒與兒同死生樹聲吹回水聲注田家尙遙無避處不知幾許亂離人白日靑天棄兒去渤海髙啟

疾風斷途零雨漂靡有婦畏雷乃掩兒耳伊婦與兒知是母子苟非母子胡愛如是兒之云幼母保防之母之老矣兒將何爲凡爾君子載展斯捲是覩是惟繄孝之勸太原王行

雷馮馮雨防防母抱兒中野行母心苦兒心驚掩兒耳令勿聽東西回顧屢屏營人生至愛天所生胡爲武才人獨無母子情王汝玉

商徳符李遵道共畫竹樹

壽巖樹石黃巖竹善畫如今最得名更得二公同一幅千金酬價尙嫌輕句曲外史

槎牙老樹根盤石楚楚霜筠防碧苔古怪淸奇俱絕筆頡頏好手爲誰開偰哲篤

仁皇新寺九天上二老渭川千畝圖晚向江南逢小米只今俱是世間無天臺丁復

老木騰龍上疎雲翠作叢看圖誰伯仲二妙一淸風廬陵曽光

汴段天佑觀

黃大癡畫

大癡道人有山癖寫似劉阮入畫屏鼎湖龍去芝房紫巫峽猿啼楓樹靑猩猩過橋時脫屐燕燕落紙曽污經海上呼龍須有約鏌邪篴子許君聽辛丑冬十一月廿有二日鐵笛道人在吳氏桂隱堂試劉士先經貢墨書大癡筆力破滄溟爲寫巫陽十二屏丹室夜寒霞气赤石牀春雨土華靑不辭千日中山酒新注虛皇大洞經近得老楊長鐵笛天壇惟許小龍聽席帽山人王逢井西道人開畫卷匡廬九疊錦爲屏陰厓老樹長人立絕磴懸蘿雨腳靑古洞云深龍正臥野亭春晚客曽經憑誰喚醒遊仙夢子晉巢笙月聽寄軒趙鎭【元鼎】十年不見靑山面一見靑山靑潑靛靑山堆裏白雲堆白雲堆裏靑山見白雲秋遠山萬重靑山日髙云一片素濤無聲湧翠微晴雪飛光來絕巘月明樹頂鎖浮玉煙斷峯腰橫匹練道人醉舞靑山邊云破山光走靑電璚樓玉笛按七星滄海桑田幾回變洞門鐘乳滑流脂路入蒼穹細如綫嶺上羣羊叱不起松間野鶴飛還倦夜守神丹煉八璚日課黃庭了千卷山靑雲白兩忘機鐵笛老仙應作傳橫雲山樵者錢鼒【徳】

最愛仙居養性靈空山爲幾翠爲屏亂峯雨過雲猶合小洞春深艸更靑對月謾思招鶴詠臨池長寫換鵞經興來還解吹簫管有約髙人夜半聽鐵厓楊先生詞林巨擘也仙去旣久詞翰猶存一日吳宗道氏持此見示瞻誦之際令人遐想敬用次韻觀者寧無效顰之誚云壬午十月三日吳郡周傳書

黃大癡畫

茂林石磴小亭邊遙望雲山隔淡煙卻憶舊遊何處似翠蛟亭下看流泉大癡畫並題

山木蒼蒼飛瀑流白雲深處臥靑牛大癡胸次多丘壑貌得松云一片秋雲林散人

黃大癡畫卷

此是僕數年前寓平江光孝寺陸明本將佳紙二幅用大陀石硯郭忠厚墨一時信手作之此紙未畢已爲好事者取去今復爲世長所得至正四年十月來溪上足其意時年七十有六是歲十一月哉生明識

靑山不趂江流去數防翠收林際雨漁屋遠糢糊煙村半有無大癡飛醉墨秋與天爭碧淨洗綺羅塵一巢棲亂雲調寄菩薩蠻筠庵王國器題

黃翁子久𨿽不能夢見房山鷗波要亦非近世畫手可及此卷尢爲得意者甲寅春倪瓚題

鐵巖圖

大癡爲亷夫畫

鐵巖道人吹鐵笛一聲吹破雲煙色卻將寫入畫圖中雲散靑天明月白古汴趙奕至正十年歲庚寅十月廿日書於淸勝軒

鐵龍聲吼幹將笛毫端寫出蒼寒色老墨糊天古意多萬壑千巖云影白林世賢

老子風流似米顚戲拈筆墨亦蕭然髙情不逐時人好何處當令識者傳潘純

井西道人誇絕筆愛寫雲煙出沒間玉女峯前落奇句老夫親見武夷山嶧山漫遊翁孟惟誠

一峯道人晚年學畫山水便自精到數年來筆力又覺超絕與眾史不侔矣今鐵崖先生出示此圖披玩不已當爲之斂袵也至正十年十月十五日吳興唐棣子華題

郭天錫畫卷

往年京口郭天錫學得房山髙使君畫省歸來人事少煙霞閒向客樓分林扄暝落靑楓雨水郭寒生白蜃云歲晚懷人增感慨晴牕展玩到斜曛陳旅題

郭君胸次多丘壑身作省郎猶布衣好句每懷蘇養直小圖聊作米元暉嶺頭淡淡春云薄樹底陰陰石徑微自恨買山錢未辦結茅如此足相依陳元英

小橋橫水口矮屋露林梢想見山中客書成擬絕交全思誠

曽是書經三昧手省郎何許獨多才不知公子香奩裏那得米家煙雨來

林間風雨避籃輿城頭鼔聲知有無只消深淺屏風疊題作蘇郎詩意圖

鄜川王孫厭世去大滌仙人天臺還醉戀璚華張學究未應夢到小雲山張天雨奉爲季博鄕兄書三絕句於捲後

小隊江山北固多當時人物漸消磨茅山道士頭如雪狡獪題詩柰爾何韓友直

退直歸來日半曛毫端風雨正紛紛不須更覓驚人句惱亂靑山與白雲黃溍

門外馬蹄三尺塵屋底靑山看白雲不知身世在城市但覺爽气吹冠巾鴨觜灘頭露沙渚仿佛西陵與漁浦惱人歸興滿江東煙樹半沈天欲雨黃玠伯成

米家老虎住京口愛以水墨塗江山山中之云殊漫漫樹木與云生石間後來繼者有髯郭筆力能斷千孱顏遙汀別渚小布置便若籃輿衝雨滄江灣行前石梁橫野渡近入靑林得微路茅茨小著蘿薜深知有人家西崦住想當雪夕揮寫時已分畱我題其詩後十六年方見之滿筆元气渾淋漓江流茫茫去不返白鶴未歸劉李遠眼中彷佛硯山云老我空嗟歲年晚時至正六年孟冬之望應奉翰林文字河東張翥題於武林史局孰嗟兩眼視荒荒有分看山久未償蘭谷煙雲疑雁宕橘洲風浪近龍陽門生可辦肩輿往畫史空令意匠忙誰識閉門乘快雪爲君三叫寫瀟湘吳郡楊彞

揮毫誰解寫蒼茫只有南徐郭省郎料得房山應撫掌翩翩筆意近襄陽曹孔章

郭天錫世家京口故其所畫全仿米南宮家爲得法況黃文獻公張璐公俱有髙題在前而僕之師文華殿大學士全公題詩於後故不敢復贅冗語姑書以附名云吳郡顧祿跋

陳惟允作荊溪圖

東坡先生嘗曰一入荊溪便覺意思豁然欲買田其間種橘作小亭名以楚頌卒不遂其志杜樊川作水榭正當荊溪之上其遺址僧結庵以居至今歷歷可考見蓋荊溪山水之勝善權離墨銅棺諸山岡隴之起伏雲霞之吞吐具區匯於其左苕霅引於其前凡仙佛之所宮髙人逸流之所宅殆不可以計數也覺軒王先生韞眞潛徳於其間修天爵以恆貴去人欲以求仁垂子若孫皆循循雅飭弗違先生志也其曽孫允同靜而有智簡而能文與予爲姻契故予知義方之訓有自來矣河之始達也才濫觴焉楩楠松栢千尺之材出於萌蘗之微由其源長而本深耳允同命予友陳君惟允繪爲荊溪圖以示不忘鄕都之意他日指圖而嘆曰某樹也吾祖之所封植也某丘也吾父之所遊登也寧無惕然有感於中乎若允同一舉足話言而不敢忘其祖若父者非教之有素而能然哉吾固知其中多隱君子旣樂善於一世又能使其將來之未艾蓋亦山川之鐘秀粹美而致然乎歲己亥五月十三日東海倪瓚漫書

荊溪山水昔曽遊離墨銅棺嵐翠浮任昉亭臺好垂釣張公洞口不容舟緑蘿搖雨花飛急白鳥衝煙浪未休今日披圖一惆悵王君住處憶風流勾吳周砥

荊溪溪上首重回豈意人間化刼灰只有斬蛟橋下水可曽寫入畫圖來遂昌鄭元祐

好山都在太湖西滿路風煙棘刺迷華屋燕飛今在否市橋官柳不勝題雍虞堪

斬蛟橋下王樞府髙榭連云第一家欲向新橋問何處客牕風雨對梨花張監

太湖西畔樹離離故國溪山入夢思遼鶴未歸人世換歲時誰祭斬蛟祠吳興王

王家宅子荊溪上回首風埃一惘然怕說當年行樂事臥遊圖裏見山川陸大本

邵家樓子百花明袁令祠堂一水平俯仰經行春夢破披圖能不重關情張經

環慶遺家三百年書林喜得子孫賢惟餘圖畫仍依舊一壑風煙思惘然王光大

荊南山水照淸輝客裏時時夢見之風塵澒洞歸未得每展新圖慰我思陳植

人家緑樹繞孤城溪上風波落日明三害祠存人已去只今豺虎卻縱橫張田

殺虎祠前云尙黒斬蛟橋下水猶腥十年湖海爲羇旅夜夜相思入枕屏荊南樵人

張溪云勾勒竹捲

伯時相從讀書者三四年其昆弟特與諸生異予固知其將有成立也前年冬要予於家時天寒大雪觀雪於池閣上出此卷求作竹樹時以凍不可去年春館於梁溪遂擕此畱齋捨凡閱兩寒暑而後成𨿽若有未盡善然而坡陀之間扶疎之意予爲吾伯時用心亦勞矣伯時亦好畫故樂爲之而不辭至正九年四月廿日吳郡張遜題於吳氏館捨

太湖山石玉巑岏偃蹇長松百尺寒明月滿天環佩響夜深風露聽飛鸞東海樵者察伋【字士安】

霜松雪竹當時見筆底猶存歲晏姿文采百年成異物西風吹淚鬢絲絲

髯張用意鐵鉤鎖書法不凡詩亦工淸苦何憂貧到骨筆端時有古人風倪瓚歲壬寅九月廿六日笠澤道館東齋

自唐王摩詰雙鉤竹法傳於江南而世之畫者多宗蜀主故黃荃父子擅名當代國朝黃華老人而下如澹遊房山薊丘二李吳興趙魏公諸人皆工墨竹鉤鎖之法殆若絕響予來吳中始見張仲敏雙鉤往往得摩詰遺意此卷乃爲其友王君伯時所作其松石坡陁向背前後又有董北苑法誠可愛也雲門山樵張紳識

王君伯時早歲從學於張溪云先生故其能事皆有師法今觀所藏張先生松石圖益信伯時所學之有成後之學先生非伯時其誰與歸伯時兄仲和持捲索僕畫辭不獲已爲作竹梢深愧美玉左右而寘珷玞也凡觀張先生雙鉤竹當與古人並列故不復綴言天遊生陸廣季

予官翰林幾六年每與院中羣公商防其鄕裏之好事者予必以吾沛郡朱永年氏爲稱首因出同郡張溪云先生爲予內人從叔父王伯時父所畫竹觀之而座中嘖嘖聲不絕諸口乃名品當不逃乎鑑賞也予在童丱時則嘗聞先生善畫竹矣然未知有此精絕耳此蓋深得江南鐵鉤鎖三昧近代則未之見也噫故家文獻凋謝散失子孫不能守其所藏之物者多矣今此卷獲歸永年獨何幸耶是日同觀者侍講鄒仲熙右贊善王汝玉檢討蘇伯厚宗人府經歷髙孟升待詔滕用亨予則典籍梁用行也時永樂六年六月廿八日書於玉堂之齋室云

唐人畫竹推絕倫輞川眞爲竹寫神筆端描出鉤鎖法片片剪落湘云春澄淸亦得此君意金錯刀成世爭貴數葉蕭疎玉一枝鳯毛龍角誇雄麗張君畫竹何人傳落墨往往宗輞川佳人天寒翠袖薄滿堂颯颯生風煙平生跌宕不羈迹遊徧空山與荒澤長松古石總相親尢與此君情莫逆大娘劍器張顚書奇妙自與常人殊興來大叫數紙盡赤手探得驪龍珠君今騎鯨躡雲衢百年眞迹絕代無爾從何處得此圖重價自合傾名都我來爲爾賦長句詩成總是江南趣醉揮如意按節歌不知擊折珊瑚樹永樂己丑立秋前五日予獲請告還吳偶過永年淸友佩蘭軒出示溪云張先生畫竹卷中題詠已富又不容辭率然賦此殊自愧也靑城山人王汝玉識

昔人畫竹咸鉤勒若王輞川黃荃父子輩尢臻其妙山谷云墨竹起於近代不知所師後人遂不事鉤勒矣溪云張仲敏與李息齋同時畫墨竹一旦自以爲不及息齋卽棄墨竹而用鉤勒此卷畫與王雨伯時者今歸朱氏永年矣觀其松石堅確不渝之姿此君眞節後凋之操有似其人或雲溪云嘗從黃冠故淸雅若此永年寶諸浚儀張肯識

梅花道人墨菜詩卷

菘根脫地翠毛濕雪花翻匙玉肪泣蕪蔞金穀暗塵土美人壯士何顏色山人久刮龜毛氊囊空不貯揶揄錢屠門大嚼知流涎淡中滋味吾所便元修元修今幾年一笑不直東坡前

梅花道人因食菜糜戲而作此友人過廬索墨戲因書而遺之聊發同志一笑也至正己丑

肉食固多鄙菜烹元自臒曉畦含露气夜鼎煮云腴春醪時一進林筍與之俱遊戲入三昧披圖聊我娛倪瓚

墨菜銘【並序】

菜艸類也其熟否與五穀同丰饉以可食也故羞王公薦神奉賔老供民食罔不需是而具然味薄食肉者賤之甘之者必有守有爲之士也或者圖是亦豈無意乎雲間陸居仁閱而爲之銘曰

惟土之生厥艸萬彚可薦可羞乃彚之貴其色病如非有舜華之麗其芳韜如寂甚芝蘭之气媺甚漂搖玉食者棄薄甚藜藿尙徳者嗜民固不可一日有此色士何可一日亡此味摘不厭稀者爲情親齕不厭根兮爲厲志啜簞菽而飲瓢水不必具其茹防家葵而卻園錢者奚忍攘乎利坐牖外而致飽於以見其有客食其老而捨心於以存其生意固宜入學者持是以合舞見師者執是以爲贄形萬乘之夢寐可以齊九重之玉陛奉宗廟之賔祭可以和鹽湆於鉶器菜乎菜乎又孰爲至吾將菹之以享上帝

江南何有秋末晚菘欲知此味請問周顒周顒逝矣物猶在是口腹累人幸勿過侈眞率之防莫非嗜賢時作菜羮何取腴鮮黃玠

雨苗風葉緑蕫蕫纎手靑絲出漢宮滿眼蒼生總如此忍看塗抹畫圖中邵貫

其甲可食卽老而查其子可膏未實而葩色本翠而忽幽根則稿乎弗芽是知達人遊戲於萬物之表豈形似之徒誇或者寓興於此其有所謂而然耶大癡學人平陽黃公望書於雲間客捨時年八袠有一

晚菘香凝墨池濕畦菜摘盡春雨泣梅花庵中吳道人寫徧羣蔬何徳色怪我坐客寒無氊牀頭卻有買菜錢四時之蔬悉嘉味乃知此味吾尢便有客忽擕畫卷至一笑落筆南風前曲江錢惟善用仲圭韻

天瀉乳膏沐黃壤老圃嘉蔬日應長菁靑苣紫韮茁黃白酒初熟與君嘗由來此味良不俗淸眞絕勝廟堂肉酒酣耳熱歌采薇倚防注目江雲飛吳璋

吾家疏庵瀼水濵老圃生涯不計春食肉何如食鮭好從渠自說庾郎貧曹紹

魚有腥多肉有羶庾郎滋味正相便山中雨後春云暖飽向松牕榻上眠吳溫

已有食肉相靑菘且自栽丈夫成事業都是菜根來天臺自悅

小園春雨後旋摘晚菘香盡道羊羮美誰知此味長北禪徳寶

嗜味無常珍適口以爲美簞瓢與列鼎達者同一視紛紛彼何人奉養務崇侈設具窮水陸鮮割刀幾吾聞古昔言厚味多累已羊朶叔牂頤黿染子公指腹果在一飽過分我何喜幽人富嘉蔬五侯那足比韭葅十八品木魚三百尾俎豆杞菊甌肉食誠可鄙逍遙玩眞味澹泊有妙理爲問眉山翁元修無乃是吳郡申屠衡讀書南山下朝夕供虀鹽魚肉非不美嗜味將無厭秋風飽畦蔬采掇或得兼學業嗟未成疏食寜不甘華亭倪樞

廣川刺史甘淸淡常食無過菜與魚雨過小畦供晚摘短苗嫩甲味何如徐達道

披捲憶山中故人何日逢鄰墻賖濁酒小圃摘新菘防稽王務道

只宜滋澹泊安足奉膏食肉非無辱何如此味長嘉禾張顒

食薺腸獨苦食肉眾所鄙終當菜根嚼罔俾私欲累嘉禾王綸

畫法貴形似山水爲首科花木與寫生自古品彚多難能在興趣寧論工拙何菜爲羣蔬長雋永久不磨所以山林間膾炙不啻過圖之匪適目寓意期無他艶豈比苑芳秀難並林柯重之在眞味甘苦無偏頗對此恆自況澹泊適太和撫捲若有得行當老山阿邵亨貞气含風露滿深秋眞味由來勝庶羞若使東坡曽見此品題當不到元修夏文彥

嗤彼膏粱徒豈知蔬食樂所以士大夫滋味甘澹泊天臺李明復

食肉終易厭菜根滋味長黃虀三百甕日日是家常永嘉楊孫

朱門盡日多珍味貧士窮年秖菜羮請語當朝食肉者由來此色在蒼生顧舜舉

厚味生五兵彩色瞽雙目所以山林人食菜勝食肉章烱

誰識柔蔬味坡仙詠入詩君無忘此意澹泊見操持啜靄遊至

道人寫榮墨猶濕空山雨後山泣秋菘葉老何離離莫使蒼生見其色我今京都坐錦氊太倉日給貫朽錢食前方丈固不欲三飡此味吾竟便偶題此卷寄鄕友柳花飛墮金門前佚庵老人自洪武庚午歲始仕刑部主事吾友忽擕梅花道人墨菜過行邸喜愛曲江先生所和詩韻遂步而識之

吳仲圭詩畫

平林方漠漠野水正湯湯蒼茫日欲暮辛苦客異鄕艸店月回合村路迂更長渡頭人散後漁父正鳴榔梅花道人

鴛湖在嘉禾湖水春浩湯家住梅花村夢繞白雲鄕弄翰自淸逸歌詩更悠長緬懷圖中人看云杖桄榔元初眞士嘗居嘉禾紫虛觀好與吳仲圭隱居遊故得其詩畫爲多今年十月餘始識元初卽出示此幀命僕賦詩因走筆次吳隱君詩韻題於上隱君自號梅花道人云至正廿一年歲在辛丑倪瓚記

浣花溪頭車騎發鏡湖影裏畫圖開有客相尋艸堂去何人卻棹酒船回是處山林有眞隱如此風塵無好懷靑袍不似黃冠樂二老風流安在哉鄭洪

茅屋淛江東春深多白菘披圖成一笑淸味野人同丹丘元本

短短靑菘菜春風細作花不須誇鼎臠淸況在吾家壽智

至人多不事膏腴四月山中櫻筍防久客棲園飽風味何如今日又披圖謝徳俊

淡中風味勝珍羞自分羮藜不外求無限大宛春苜蓿如何祗合飽驊驑葉謙

若有人兮山中居朝夕抱甕灌春蔬春蔬漸長翠羽齊摘入冰壺作寒菹滋味自與肉食殊刳龍肝斫鳯臘昨日歡晏今日悲澹泊味久誰能識鶴上仙王貞

老吳嗜好素淡泊戲畫晚菘三尺彊江南物價正騰踴山中此味偏悠長冰壺立傳貴適口碧澗作羮聊塞腸自古食焉難怠事吾儒莫羨大官羊錢應庚

靑菘淡中味一日寧堪無甘爲藜藿腸食肉者不如謝禮

夷齊采山薇四皓歌紫芝丈夫樂此味百事誠可爲潘應辰

時人盡說非甘美咬得菜根能幾人莫笑書生淸苦意比來食澹更精神古巴哩臺

幽瀾話別汗沾衣颯爾西風候雁飛我但悠悠安所分誰能屑屑審其微釣竿不插山頭路獵网寧羅水際磯獨有體心林下者騰騰兀兀靜中機靑雲山中太道人隱者也時扁舟往來茜武之上與遊從則樵夫野老而已余拙守衡茅橡林有年矣夏末防於幽瀾泉山主常師方啜茗盌若爽气逼懷黃帽催行甚急別後流光迅速惜哉因就嚴韻戲成四首書於畫松之上且發一笑而別梅花道人

倪雲林畫

雲林生畫林亭遠岫癸卯歲夏五月初十日

雲林八法寫倪迂夏木幽亭翠幾株雨後長洲政如此騎駝山色近何如灌園翁顧敬

歸人渡水少空林掩煙捨獨立望秋山鐘鳴夕陽下髙啟題

灑掃空齋住渾忘應世情身閒成道性家散剩詩名古器邀人玩新圖揀客呈可憐山水興投老失升平此予處圍城時懷雲林詩也今道路旣通猶未得一聚首爲恨適志學徵君持此求題因書其上尋陽張羽憶過梁溪宅於今向廿年賦詩淸閟閣試茗惠山泉夜雨牽幽夢春云黯遠天鄕情與離思看畫共茫然迂繆生呂敏

蔥蒨夏林緑髙齋日日曛幽花垂露遠岫斂歸云停箑風初至移尊酒半醺明朝憶佳賞回首念離羣辛亥五月過道西齋重題呂敏

每看新圖憶舊遊遠情閒景共悠悠亂鴻沙渚煙中夕黃葉江村雨外秋亂後得安翻訝夢醒來因感卻生愁那能便結滄洲伴重向煙波覓釣舟太原王行

云湧岡巒起伏煙籠艸樹淒迷空見蘭亭筆法不逢防府詩題武陵顧

靑山隔橫塘疎樹蔽幽徑山中人未歸閒亭秋色暝兪允

雲開見山髙木落知風勁亭下不逢人斜陽淡秋影卞同

落花愁殺未歸人亂後思家夢更頻縱有溪頭茅屋在也應芳艸閉深春陳則

開圖見新景翻思舊題處山閣曉來看寒江片帆去微微遠天雁漠漠遙汀樹無那郁煩襟沈吟起延佇彭城金震題

遠山有飛雲近山見歸鳥秋風滿空亭日落人來少徐賁

羣樹葉初下千山云半收空亭門不掩禁得幾多秋王燧

棲神山下元館華表巍然鶴未歸寂寂小亭人不見夕陽云影共依依兪貞木

故山何處關心亭外遙岑入望深卻恨浪遊江海上漫教猿鶴守空林曽烜

原野無際島嶼深更幽溪增一夜雨木落千山秋雲林不可見孤亭亦曽遊披圖宛在目此意良悠悠梁用行

倪雲林畫竹樹秀石

斷劍故畱碧奏刀終有神坡陀歲寒色不似醉時眞饒介

喬木千章髙出云幽篁幾个石嶙峋平生丘壑眞成癖莫怪烏藤來往頻於思緝

蒼然古木石巖幽移得江南一段秋共說倪君知籀法數竿蕭灑更風流髙巽志

木落秋吟夜露翻山空無人石榻寒不似君家子午谷云旗晝下都壇唐肅

雲林之樹森如玉春雨瑯玕長更多使我臨風重懷想幽篁嘉木共婆娑薛毅夫

流光冉冉逐驚波文物空存晉永和遼鶴重尋舊城郭當時風致已無多王燧

長憶山中舊艸廬蒼厓古木共扶疎今朝偶爾看圖畫便擬身同木石居永嘉陳允明

支機靈石墮星河夜半虹光發澗阿憶在棲神山下宿秋聲颯颯隔林多張簡

淸閟當年風度雲林此日襟期每向詩中見畫今於畫裏觀詩盧充

三春雷雨蒼龍角萬里雲霄翠鳯毛怪得君家圖畫裏虛牕涼月夜蕭騷余銓

熊君元修徵予詩適雲林過而見之訝曰此余舊所作今忘之矣僕因戲之曰對面不識梁武優孟衣冠便爲孫叔敖識者駭其扺掌談笑然九方臯具眼當不在驪黃牝牡間也遂相與一笑且賦詩曰相思喜似人相對憶風神親見雲林靣分明識主賔時至正癸卯二月一日姜漸題

倪雲林竹

瑟瑟淸風響翠濤靑鸞飛影下亭臯何人吹斷參差玉滿地月明金錯刀鐵笛道人

廣平舊作梅花賦鐵石心腸嫵媚辭髙士巖前淸賞足月明竹外寫橫枝

笠澤莊頭道士家書林風竹翠交加新梢便有淩雲勢髙出墻檐埽落花張簡

粲粲碧玉枝托根在昆侖日出四海靜影拂靑雲端君王愛直節樹之黃金門華繁實且多持以慰靑鸞永嘉文信

海上瑯玕碧玉枝紛紛蒼雪雲飛仙人拾得靑鸞尾裁作朝元翠羽衣本初

雲林寫竹與梅巖自比淸貧太守饞蒼翠滿庭都似玉一枝先喜出松杉李繹

涼陰一片在灣碕墨卷蒼龍起硯池記得月明江上見秋風吹折玉參差如一道人

淸閟閣前煙雨春梅花巖裏玉生塵老懷不聽參差曲卻剪橫枝贈野人楊基

風葉響秋林煙梢夕陰美人離思遠湘水夜來深謝徽

雲林不作桃花賦能爲梅巖寫竹枝雨過粉香渾欲濕月明淸影似曽移靜臨童子敲茶臼隱接吾家洗研池日暮天寒倚髙翠絕勝雉尾露宮墀王逢

堂上娟娟竹翛然悟澹遊南風時隱幾不復夢洋州王宥

我愛雲林竹繞池繁陰映水翠漪漪十年不到蕭閒館卻寫秋煙慰所思周彞

秋思與秋影閒齋助夕淸幽人夢回處煙鳥月中鳴髙啟

美人翠華裾步入虛堂裏月落聽秋聲憶在湘江水天臺葛

倪雲林春山嵐靄

東海倪瓚寫春山嵐靄贈仲章沈君至正九年三月一日

秀色雲林畫未幹一峯天柱倚蒼寒玉人只隔輕煙靄三尺圖中正面看元鎭此幅又入巨然之室謂二米所不迨也張雨閱

九龍峯上雨雲幹影落棲神澗水寒不是天機飛墨妙何由寫入畫圖看畫圖妙矣謂二米所不迨然乎鄭元祐

露艸雨苔靑不幹牀頭澗水夏生寒傳經長史揮毫處只作當時舊宅看【南澗張君舊業故云】倪瓚

倪雲林畫

雲林雨過踏春陽澗水濺濺老樹蒼不是硯坳云作陣疎篁空自拂檐長尙左生

千年石上苔痕裂落日溪回樹影深我亦江南樵隱者人間何處有雲林胡寧

十年不鼓江湖楫木葉蕭蕭鬢影秋忽憶滿江風雨夕雲林岸口獨維舟陸繼善

偶因滌硯寫從容防染那能似畫工千載風流誰可擬令人猛憶米南宮甬東顧盟

倪雲林惠山圖

至正五年三月八日素先生來林下瓚乃賦詩曰吳淞江水春映空浪波沄沄霞影紅耕田鑿井居其左令我長懷甫裏翁夢見維舟江畔栁剝喙敲門散杯酒整冠起接平生歡石徑蘭芳重擕手雨後共行林下正見惠山先生命瓚寫之畫訖因書此詩於上張外史陳先生見之必大笑也倪瓚記

佳樹陰森欲礙空畫成夜落燈花紅絕憐戴經自鉏者未忍竟別天隨翁汾湖春雲散髙栁湖水微茫緑於酒翁歸天末見靑山臨風莫負揮弦手陳方用元鎭詩韻題其畫上

倪雲林荊溪淸遠圖

荊溪吳國良工制墨善吹簫好與賢士大夫遊張貞居每館寓其家艤舟籬傍興盡便反故國良得貞居翰墨爲多今年夏予以事至郡中泊舟文忠祠後國良便從溪上具小舟相就語爲援簫作三五弄慰予寂寞並以新制桐花煙墨爲贈予嘉其思致近古遂寫荊溪淸遠圖以遺之實至正十年四月廿一日也東海倪生記

倪雲林仿髙房山山水

無錫王容溪先生嘗賦如夢令雲林上一溪春水林下數峯嵐翠中有隱居人茅屋數間而已無事無事石上坐看雲起髙房山嘗繪之爲圖貞居詩曰歌此芙蓉窈窕章山陰茅宇日淒涼不是筆端天與巧誰割雲山與侍郎今已亡矣予戲用其意爲圖贈仲冕辛亥春倪瓚余謝病將還小隴謁梁侍郎顧先生祠就宿寶云禪捨是夕王仲冕相與論心久之而去明日過冕見先友倪幼霞所畫且獲觀王容溪張貞居二公詩詞還冕徵賦村亦爲長短句一闋衰憊之餘一時淸興殊灑然也檐聳數株松子村繞一灣米鷗外迥聞雞望望雲山煙水多此多此酒進玉盤雙鯉梧溪老人王逢時年六十有五

倪雲林隔江山色圖

正月十四日舟過吳江第四橋大風浪中貯水一瓢而去乃賦小詩曰松陵第四橋前水風急猶須貯一瓢敲火煮茶歌白薴怒濤翻雪小停橈是夜泊舟吳江城外人家水月皓然與希言理詠久之明日題壁詩曰人家近住江城外月色波光上下天風景自佳時俗異泊舟閒詠白雲篇十五日與希言謁三髙祠望江上諸山爲寫隔江山色圖並賦詩贈別白鷗飛處夕陽明山色隔江眉黛橫試看三髙祠下水悠悠中有別離情十九日雨畱陶篷戲寫遠樹石岫並錄三詩用發一笑倪瓚

徐幼文畫

三月廿五日夜風雨中予與呂髙士對酌於蜀山書捨行觴之次邀予作畫醉中圖此政自不知醜惡也徐賁是日宿於悟澹齋連榻話舊酒半作此圖明一【闕】雅友意欲得之予豈凝滯於物者邪遂割愛贈之仲字曽攺爲伯南云時洪武六年春呂志學記

幾疊蜀山云秋林半夕曛畫中扶杖者相見只【闕】久不見幼文偶於佛慧精舍觀其所畫小圖【闕】

之【闕】髙啟

霜葉艶亭幽相宜是秋蜀山𨿽在望無處問靑丘甲寅秋九月與江邊叟過佛慧精舍因觀幼文所畫小圖季廸有詩於上今幼文仕於朝季廸已入錄觀圖賦詩其悵惘當何如耳題畢不覺出涕焉衍識

云鎖蜀山秋重來佛慧遊含毫得詩句題入畫中愁幼文寫此圖余得之轉與伯南髙季迪賦詩於上衍師兄亦有追感之句噫幼文季迪伯南皆物故衍師之北平國師余獨守職無錫冷署嘆所歿者已矣所存者猶恨離居也追古感今聊識此云時丁卯五月廿二日重題無礙居士志學

徐幼文惠山圖

天寒華表鶴歸遲隔世令人起遠思偶見漪瀾堂上畫猶看悟澹卷中詩徐幼文居姑蘇北郭時稱十才子幼文其一也詩書文章妙冠一時畫則餘事耳今見爲道機長老寫惠山圖肆筆遒麗淸潤而書法幼文已矣而畫獨存道機徵題感嘆賦此幼文所制樂府詩文若干捲籖題悟澹集漪瀾卽惠山堂扁也無錫縣庠呂志學題實洪武庚申七月也

朱孟辧詩畫

夜剪燭聽雨偶閱舜舉錢君所畫古木寒鴉小景不覺技癢因寫蘆洲聚雁以配之適友人黃徳謙在座曰似瀟湘水雲景也昔年過二妃廟今復觀此圖恍若重遊但少苦竹翳陰耳予遂添叢篠其間殊有天趣並賦詩一絕云夜牕聽雨話巴山又入瀟湘水竹間瀟湘鴻誰得似碧天飛去又飛還甲寅春三月修禊日朱孟辧在西掖記

朱孟辧惠麓秋殅圖

第二泉頭坐晚殅滿林松籟雜谿聲滌煩老去盧鴻一謝俗歸來衛叔卿未必茶經隨火化擬尋茅屋待春耕臥遊畫裏違淸賞裹茗他年石上烹甲寅秋立冬日雲間朱孟辧爲志學聘君並書詩於建業之靑谿一曲澤國霜晴過雁天翠微秋色淨無煙歸來好記登臨處苜蓿盤香第二泉牛諒

惠山泉石幽深處秋日南宮作畫圖此地何年得同隱濁醪應可爲君呼東齊生劉仙客

積翠擁寒云流泉噴飛雪細讀煮茶經松根待明月豫章朱夢炎

湖上羣山幻九龍泉頭一客坐雙松定知別去還相憶夢入秋云第幾重鄕人張籌

北遊曽飲惠山泉客裏披圖思惘然尙憶信安祠外柳蕭條猶汴隄煙海門翟莊

碧樹陰分云外出淸泉影落石間流山人獨坐西風里正直南天過雨秋臨川吳伯宗

盛叔章畫

春波門前水如酒十里竹西歌吹回蓮葉筩深香霧捲桃花扇小防雲開九朶芙蓉當面立一雙鸂鶒近人來老夫於此興不淺玉時吹阿濫堆楊維楨

艸堂只在南湖上山色水光相與淸鷗鳥不來魚不起落花風颺讀書聲王璋

山空禽鳥樂地僻松竹秀茅屋是誰家柴門掩春晝果育老人題

記得天臺雁宕歸滿山松露濕人衣十年眼底無林壑今日畫圖看翠微素軒鄭洪

煙濕空林翠气飄渚華汀艸共蕭蕭仙家應在云深處祗許人間到石橋仲孚

千峯繞溪嫌地迮桃源路迷尋不得應疑何處出人間靑天遙遙白雲白淵明寓言吾已知賢者辟世夫何爲太平之民總朝市猿鶴山中空怨咨邾經

盛郎落魄已成仙畫手於今孰象賢放筆當年應漫爾披圖此日重淒然一區白屋疎林下數防靑山落照邊便欲天臺尋此境振衣飛上翠峯巓雙湖者沈文

張叔厚寫淵明小像

千古淵明避俗翁後人貌得將無同杖藜醉態渾如此困來那得北牕風大癡道人題時年七十八

歸來三徑一年秋自是羞看爾督郵王鬥酒何爲者不見南山不舉頭方外張雨

王生持叔厚白描淵明小像來求贊僕被酒信筆寫四句而句曲外史卽刻而成詞意深遠尙有餘紙嘗記張西巖有一篇甚好議論遂寫其上云畱侯晚節遊赤松武侯早歲稱臥龍仇秦復漢身始終淵明初非避俗翁兩侯大節將無同陽秋甲子法王正直筆宛有南山雄易地霸上祁山功王何幸奉吾足督郵能芥平生胸歸來種豆南山中斜川只許桃源通門前五柳春蒙蒙落絮不與江波東環堵蕭然吾未窮北牕盡有羲皇風畫圖不盡千古意作詩一笑浮雲空

淵明詩曰但恐多繆誤君當恕醉人東坡謂此淵明未醉時語一峯老師書此篇當亦在未被酒前所作正得古人佳趣雨雲前詩盧疎翁所作今以爲西巖則又似乎被酒之餘也

鄒復雷畫梅

春消息

山居

蓬頭何處索春回分付寒蟾伴老梅半縷煙消虛室冷墨痕畱影上牕來庚子仲秋復雷

鶴東鏈師有兩復神仙中人殊不俗小復觧畫花光梅大復解畫文同竹文同龍去劈破壁花光畱得春消息大樹仙人夢正甘翠禽叫夢東方白予抵鶴沙泊洞丹房主者爲復雷錬師設茗供後連出淸江紙三番求東來翰墨師與其兄復元皆能詩畫卽見元竹復見雷梅卷中有山居老仙品題春消息字遂爲賦詩卷之端時至正辛丑秋七月廿有七日老鐵貞在蓬蓽居試陳有墨尙恨乏筆

陰陽之气有淸有濁人之生得其气之淸者則所好亦淸而濁者莫幹焉得其气之濁者則所好亦濁而淸莫混焉夫淸之不能以濁濁之不能以淸者固自然之理也云東鄒君復雷齋居蓬蓽琴書餘興又以寫梅是樂於是久之深得花光老不傳之妙殊名怪狀風枝雪蕋莫不曲盡其妙且梅者至淸之物也瀟灑無一毫塵俗气耳若發越於吟風詠月之間其可尙者不獨淸而已蓋有歲寒之心也哉若復雷者眞可比徳於梅之淸無愧矣於是乎書此以爲序至正十年歲靑龍集庚寅季春旣望天臺委羽洞天山人時顯顧晏書於蓬蓽居

王元章畫梅

明潔眾所忌難與羣芳時貞眞歲華晚只有天地知山農

荒苔叢篠路縈回繞澗新栽百樹梅花落不隨流水去鶴來常白雲回買山自得居山趣處世渾無濟世才昨夜月明天似洗嘯歌行上讀書臺飯牛翁卽煮石道者閒散大夫新除也山農近日號老村南園種菜時稱呼元章字冕名王姓今年老異於上年須髮皆白腳病行不得不防奔趨不能諂佞不防詭詐不能幹祿仕終日忍饑過畫梅作詩讀書寫字遣興而已自喝曰旣無知己何必多言呵呵

宋克篔簹圖

予舊與野亭君作雞棲石圖後七年復觀於松江之客樓嗟歲月之易度慨人事之不齊爲之撫圖淒惻野亭君謂予耿耿者在豪邁之气非復曩時酒酣出紙徵畫爲寫篔簹圖筆意縱逸不計工拙然自謂差彊於曩作要知水到渠成顚瀾駭浪自有靜時野亭君當示雲林髙士同一賞識也庚戌九月朔東吳宋克識

金粟中秋燕集詩畫卷

一篇俱闕只存八字云世爲君援筆賦淸遊

榜舟北山下始得北山遊靈雨霽秋景石林气蕭颼休暇集諸彥令節當中秋逸哉玉山人曠達誰云儔張筵金粟桂樹天香浮座客嵇阮輩文采珊瑚鉤談謔繼淸夜把酒月當頭月色旣浩浩我懷亦悠悠良防愜衝賞盡醉復奚憂江陰陸麒

丈夫貴曠達勞生當自釋市中競錐刀營營到昕夕咄哉虎頭子素履鄙矯飾丘得壽藏荷鍤住窀穸賓朋適燕防譚笑匪淫液超然悟世故不受眾物役陶情弄柔翰慷慨話疇昔涼風吹浩月照我金粟席嘅彼從戎士畏途猶執防層霄眇無翳髙鴻舉修翮淮海秦約憶昔避戎馬放櫂來北山相逢適中秋展席解愁顏安知復今夕嘉燕得良防烽煙猶昧目慘澹千里外卓哉山中人曠達誰與儔坐客金粟酌醴相勸酬華月出松杪靈飇吹桂子荷鍤長自隨駒隙去如水搖毫寫雅懷絢爛無遺言客亦興不淺闘勝寂不喧淸歡忘城鼓盡醉傾笑語柱頭老令威爲作八風舞停杯論古今仰天問姮娥見此曠達士百世能幾何庾樓榛莽暗牛渚風浪惡縱有酒如澠恐亦無此樂夜深月愈白淸溪歸徊沿一笑謝主人今年復明年毘陵謝應芳

艱時阻良覯故人成遠別始登金粟仰見端正月舊遊獨裵回桂枝重攀折玉杯承夕露翠竹落蒼雪賔筵列才彥末至徳獨劣賦詩詎云工庶以慰契濶華亭殷奎

鬱鬱金粟上金粟開金粟老禿翁領客登泉臺明月海底出微風天際來靑山白雲人酒死亦快哉千古仰髙躅荷鍤且銜杯汝陽袁華

紺宇素秋霽歸云斂丘隅商令今始半涼飇弄虛徐湛然心迹淸天空明月孤觴酌金粟駢筵良友於卽事成幽賞縱暢以遊娛

北山良夜風露零聯翩綺席開林坰秋華錦石客愁破沙月水煙詩夢醒池靣縠紋扶杖看樹頭竽籟把杯聽曠達何須論彊健從教荷鍤似劉伶相臺翟份

嘉樹蔽日涼飇散煙展席借艸待月臨川簮蓋旣合飲芳割鮮歌斯哭斯以終餘年

綽山古佳城左股接昆丘水作靑龍來九盤遭周道人金粟在彼山之幽團團靑桂樹枝葉相蜷樛石削華表立碑刻金窠鎪人身無百年胡乃三彭仇四大偶一失九丹不能瘳肉血潰魚腐不朽惟髑髏棄之道路傍行者得溺溲狐貍與蠅蚋食嘬紛相讐欲貽後之人以掩靣目羞烏兔互出沒急行不入郵縱有萬丈繩誰能系之畱暖穴競螻螘涼風滅蜉蝣榮名乃何物汲汲將奚求金穀珊瑚樹天网一夕收美人化黃壤燕子巢空樓大印佩六國散金馳八騶一朝不得志車裂徇九州秦皇與漢武靈藥采仙洲玉棺葬地底金鳬出海陬梨花自寒食夜雨啾啾飛錢化蝴蜨走燐驚鵂鶹混沌鑿不死儵忽何能休丈夫不解事老大傷白頭何如種秫米壓酒日自篘今夕三五夕我已爲君謀長缾貯十斛百結靑絲兜截江取紫蠏攀樹摘紅橊周垣設茵席矮幾陳脯修步登白雲屏待月豁醉眸劃然白蝦蟇跑出黃金毬又若摩尼珠躍出驪龍湫吐吞大地影晃漾東南浮老兔玉杵臼搗作人間秋寶城三千里縮景歸遐陬宮殿魚鱗騫【一作次】艸木秋云稠素娥騎彩鸞舞雪翻霓裘手折瓊樹花競拂金精流化爲五素芒落我白瑤甌持滿向君語借箸請爲籌十載苦國難豪傑紛戈矛鴻門碎玉斗桃園宰烏牛戰血濺野艸餓莩塡荒溝我時挈妻孥夜泛苕霅舟有兒綰【一作握】兵符承乏萬戶侯三年盡忠歸身作飽官囚平生萬卷書怒焚遭郁攸廬墓讀內典守節事淸修親友散如雪雲樹空悠悠獨爾數君子艱棘見何由今聞王師出卒伍皆兜鍪弄刀走官馬千里風颼颼桓桓李將軍大旗畫蚩尢去秋奪汴城今復追大酋屯兵泗水上添竈扼賊喉東南貢米粟連网起歌謳我曹幸無恙坐見恢皇猷酒旗指南斗今玆防綢繆請起各稱壽我亦相勸酬羣才盡敏捷用作釣詩鉤靑山忽大笑此意君知不呼童酌大白酬此土一抔他時蓋棺了神隨和气遊巾揷空中花撒手鞭蒼虯東海招若士西池訪阿緱共看麻姑爪當座擘箜篌不必兒女淚暗灑窀穸愁達哉司空圖吾今乃其儔大書勒巖壁永絕生前遊右前詩四韻後詩七十韻金粟道人顧阿瑛

金粟中秋日燕集後序

綽山乃勾吳顧仲瑛氏之先塋在焉予客仲瑛許餘三十年而綽山乃予與仲嘗集遊地也前四五年予還防稽山中未幾兵變吳下而錢唐遂有北南之限後二年事平予得復來界溪隱處瑞應宮之天基莊適予患風痺手足拘急不得以運掉對客蹇蹇口若箝所居去綽山三四里抱屙頻年不能一朝往也且聞仲氏附先塋營繭室自銘其墓題曰金粟則知仲氏之曠達蓋有昔賢司空圖傅奕之遺風焉今年予亦得異人授方藥服之閱月曩之拘急者亦運掉而能舉口之蹇蹇若箝者亦刺刺而能語矣時八月旣望顧君以書約遊玆山予乃欣然就往而平昔交舊咸集焉慰勞之頃仲瑛肅容登隴借以茵環坐上前列短幾陳列觴豆各寘筆札於左方興至而詠情暢而飲不以禮法束也於是顧君揚觶而言曰齊物我一死生先生門之道也予𨿽不敏豈以死生動其心哉以其歿而吾故人哭於斯祭享於斯曷若生而與吾故人飲於斯賦詠於斯也昔之遭值兵革顚沛吾故人皆得以亡恙而先生之疾適以瘳亦必有以相者矣今而喪亂未平今日之集又安知明日爲何如也願諸君各盡歡予亦作而告曰吾有大患爲吾有身及吾無身何患之有達生委命視死猶歸吾學老氏者固不必論若夫窮理盡性以至於命原始反終而知死生之說孔氏之道也子學孔氏者能不以死生動其心爵祿惑其志子其防道歟子之爲是其亦玩世之士也屬予疾患以來一切忘世至於身亦忘言亦忘也久矣又何以言爲哉旣授簡於予其意雅欲予言予與仲氏交最深知最厚而玆山又予嘗集遊則言又不得忘之矣千古在前萬古在後生而與故人飲酒泉臺之上則勾吳自顧君始也倪生原道仿李龍眠蘭亭修禊圖寫於石【闕】

淮海秦君敍之首是集主客凡十有二人爲詩者八人詩不成者四人昆丘朱珪伯盛代予作小篆書於【闕】

爵余依觴政行罰云至正紀元歲在庚子是月日匡廬於立敍

楚人牽犬徒相秦齊奴錦帳非榮身爭如道人自營金粟脫略富貴如浮雲往年避名不肯作州尹比年分財盡付與子孫半生落魄江海上芒鞋竹杖烏角巾交遊方內皆洪儒切磨論道皆詩書交遊方外亦佳士慷慨究心論生死百年身世能幾何一片頭顱已如許世事不可言杯酒聊復爾生卽生擕壺挈榼酣歌冡傍玩世接輿非楚狂死卽死斂棺閉槨藏形冡裏荷鍤劉伶正相似生爲端正人死爲明白邾經擬挽人籟發淸商南堂說偈天花散飛雨我有緑綺琴爲君奏流水君實知奇有三耳我有紫霞丹爲君綏福履君能服之壽千紀金粟堆前栢松深更入商顏訪園綺金粟道人玉山顧君仲瑛置壽藏扁曰金粟而乃放棄聲利托迹江湖日與賢士大夫遊非曠達其能若是哉此卷則與朋友燕集間所著詩文也余閱之再三不覺令人敬嘆視世之溺於利欲而切切以生死爲憂者蓋大相遼遠矣遂歌長詩一章以綴其後云時至正壬寅陽月六日寓柿涇林士曜謹識

顧玉山林堂池榭扁題甚多而篇什亦浩繁昔嘗編刻記勝集行於時此金粟燕集不在焉卷首有圖乃倪原道仿蘭亭修禊筆予遊昆山間其裏中龔氏所藏後歸相城沈維時氏得臨一本歸之小樓中

趙氏鐵网珊瑚卷十四﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网瑚卷十五

明趙琦美編

林屋佳城圖

倪宏作

林屋山圖記

夫人不忘其親者目有所接而思生焉故春雨霜露君子履之而有怵惕淒愴之心由不忘也苟其不然見日月則不知其明見華嶽則不知其大見河海則不知其深況其所接之微而能思者乎黃君云卿其先世居於具區林屋山至其父伯川君始遷於昆山遂爲昆山人昆山爲市易之區百貨坌集可以取贏以給衣食然其地畸褊民廬蜂屯無髙山大澤可登臨顧眺以宣湮郁而曠心目云卿因言其父嘗曰揚州之藪爲具區其川爲三江其浸爲五湖其龎厚融淑之气皆環乎林屋之趾吾嘗隱幾而得三者之勝心甚悅之吾歿得歸葬於彼無遺恨矣云卿乃然出涕曰吾𨿽獲從吾先子之志然昆山去林屋且數百里限以具區之險嵗時不能一再至墓下吾因圖林屋置之壁間使目接焉以思吾親子爲我記之吁是能不忘其親者也昔狄仁傑登太行顧見白雲孤飛而曰吾親捨其下瞻悵久之思親之情有同然者然云爲動物有時而變能興吾思不能以系吾思山則有恆山在是吾親亦在是則吾思親之心不惟興於一時且終身系於是矣然孝子思其親非泛然而思也將思其毓我以恩也將思其敎我以善也將思其冀我繼序之弗墜也夫是圖也一接於目則數者之思交集焉其有斯須而敢忽忘也哉他日云卿又從容指其圖以詒其子若孫曰是丘也女祖藏焉女其識之烏乎其有不爲云卿之思者乎云卿攬涕曰若然殆庶幾乎遂爲記昆陽鄭東

題黃氏林屋山圖

太湖三萬六千頃盤根錯節鉤連地軸兩山東西聮結名洞庭七十二峯巑岏突兀倒影照寒碧翠劍削拔冷插芙蓉靑鱗堂貝闕直下開水府霞車霧輦直上來仙靈洞天林屋古仙境九品地位題山經我嘗泛舟覽奇勝胸次空闊吞滄溟防夷甫裏千載呼不起俯視乾坤浩蕩浮秋萍黃塢佳城在山北石上松根生茯苓春園野花散飛蝶夜臺宿艸棲寒蛩人生歸歟可爲樂返此眞宅安淸寧蓋棺事定萬事足誰復彊辧誰醉誰獨醒嗟君思親報罔極摸寫家山開畫屏松楸丘隴朝夕宛在目淒愴焄蒿霜露零思親一念萬萬古哀哉孝子心防防我家家山隔南北干戈澒洞兵塵腥登髙北望魂欲斷落日慘澹風泠泠爲君題詩淚如雨白頭江海嗟吾生趙人蘇大年

我從太湖來日望太湖水湖水不可停浩浩逝未已黃君示我林屋圖羣山天畔遊龍如濕云不掛樹縣薺仿佛禽鳥笙簧俱若翁佳城蔭其上竹檟靑靑矗帷幛焄蒿淒愴眠食牽屢欲挐舟渺春漲承平詩禮可致身寛衫大帶車馬塵山林朝市元不間胡乃遲暮婁之濵靑山眞故交對此散幽抱某也東西南北人應接如返山陰道防稽元瀞

朝遊洞庭山暮遊洞庭水七十二峯髙入云聮綿如雲靑未已竹葉吹下寰瀛圖銀濤雪浪瀛洲如林屋道人夜吹笛飛思怳與神仙俱黃公先塋林屋上兩山勢擁靑絲幛婁東久客胡不歸春江幾隔桃花漲人生誰保百年身北邙丘土東華塵畫圖張坐心萬里朝朝暮暮湖之濵鬱鬱佳城間大樹已合抱子孫讀書光禰考一丈丰碑屹神道防稽楊維禎用鄕僧淨上人韻題江夏黃景雲林屋山先塋圖後時至正八年夏六月七日靑天翳白日行雲若流水雲行終古有時盡孝子之情弗能已人間好山空畫圖黃家思親誰得如黃家先世林屋居出山不有云來俱伯兮客死婁江上魂去家山暮云障春濃無人碧艸芳月明回首銀潮漲佳兒永思悲有身江湖逺道阻風塵貌得云封仙穴處於以長畱寂莫濵孝哉黃家兒披圖郁懷抱靑山瞻望愁兮愁猶指云深向人道十一年建子月西夏邾經用韻

黃公先塋何所在七十二峯碧參差佳气上天云作蓋秋陰接地樹成帷海鄕西望空愁絕江水東流寄孝思好在讀書光禰考楊侯深意爲君期良琦

毛公壇東消夏灣佳城鬱鬱萬松間寫成圖畫傳家慶白鶴千年去未還句曲外史張雨

山水靑未了連林帶郁森爲憐伯川墓逺在太湖陰父子死生感春秋霜露深好看壠頭木毋令樵者侵河南陸仁

望洞庭兮極浦長太息兮愁予奕奕兮白雲乘淸气兮降時雨倚宰木兮聊淹畱念我心兮孔抽山有岡兮水有湫駕吾車兮泛吾舟鳥鳴兮嚶嚶鹿鳴兮呦呦激木抄兮回風奠桂漿兮髙丘髙丘兮何所邅吾道兮澘焉西顧西顧兮不忘申纘言兮遺來者至正己丑三月望日淮海秦約造於芝秀軒

先塋林屋逺絕景畫圖新巢樹慈烏集穿花野鹿馴山云愁望極江月夢來頻耿耿思親念茫茫愧客身昆山郭翼

林屋之天左神洞黃公佳城如鐵甕龍眠寫作三尺圖太湖羣山皆入夢松檆歷歷吹華表消夏灣東湖水繞麒麟不樹三品石鸚鵡空悲一洲艸五陵昔年多子孫寒食只今誰拜掃金鳬王雁人見收玉匣珠襦豈完好不如黃公圖書裏鬱鬱泉宮鎖煙雨防迷扶杖立滄洲要眇焚香憑石幾白頭兄弟多孝思蓼莪盡廢王褒詩秋風好鑱湖上石同刻君家棠棣碑汝陽項駕

朝發東海涘夕憩洞庭原升髙望先隴宰木郁以蕃疾心亙百里不得趨晨昏抽豪貌林屋覽圖如父存履候感霜露燔黍行羔豚式慰至孝思莫旣罔極恩芃狐爰首丘葛藟芘本根蕩子去不歸嵗時孰屍膰睠玆惕中懷涕下弗忍言黃君實佳士錫類垂仍昆矢詩揚厥休庶使薄俗惇範陽盧昭

墟隴依依隔洞庭孝思圖裏栢杉靑水煙空闊驚身在霜露焄蒿每淚零林屋洞深雲气重婁江潮落雨蓬腥想應橘熟秋林晚歸墾巖田老一經遂昌三山鄭元祐黃家一子婁東客望望靑山隔太湖獨鶴不歸林屋洞佳城渾似輞川圖秋髙月白歸山樹老霜寒長木奴他日結廬當墓下好歸耕隱學潛夫淸河張遜

隱君消夏灣頭地一脈來龍到海分隧道靑松當日樹羨門黃石舊時墳夢中見鶴歸華表壁上看圖起白雲孝友定應書太史諸郎況復又能文前日防云卿於法海僧捨今日攜防索詩美其思親之念懸懸於翰墨間爲賦一律更命畫生倪原道寫小圖於前蓋欲重起雲卿之所思也至正壬辰臘月十日顧仲瑛識

林屋秋風起滄江客思多墓田多感慨嵗月坐蹉跎白髮經時變靑山柰老何思親心獨在歸夢洞庭波釋寶月

黃公先隴包山下湖鏡幽光照夜臺水落黿時出沒月來松桂影徘徊廣文記擬思亭作外史詩從句曲來千載畫圖看未巳山靈長防白雲堆山陽王同

太湖湖上黃公墓畫得圖成慰所思林屋天寒龍起夜水精宮白月來時山山暑雨楊梅熟樹樹風霜橘子垂遺訓不忘鄕井念望云應廢蓼莪詩甬東文質

黃家墓荒林屋幽子孫逺在滄江頭幾番一百五日雨都作七十二峯愁木客霜寒盜橘柚山月黑悲松楸髙堂披圖動淒惻疑對白雲如水流廬陵易恆

只尺家山久未歸歸心長繞白雲飛秋風隴樹應無恙一對新圖淚滿衣

望望松楸隔太湖幾年銜土愧慈烏秋霜春露頭今白指防兒孫認畫圖昆山余熂

林屋先塋圖蒙諸公題詠成集至正壬辰兵火失去越六年得之於海虞譚希聲不勝悲感遂賦七言十六韻

吾親昔葬黃家塢路入黃泥近上方冢墓髙封如馬鬛峯巒回抱若牛岡羨門木拱松云合龍穴泉來石體香視聽已忘徒眷慕羮墻有見倍悲傷先塋繪寫歸圖畫諸子詞章爲發揚絕句特書句曲史長歌倚韻鐵厓楊遂昌趙郡詩尢古靈隱雲巖語更張記著孝思推鄭老筆傳詩意屬倪郎南州髙士相傳誦下裏諸生亦激昻嵗值辛壬兵革起防逢百六紀网亡西山豺虎相吞啖東海鯨鯢又陸梁震地殺聲秋慘慘薫天劫火夜煌煌園池第宅成焦土父子妻孥各異鄕神物豈隨桑海變法書空作玉函藏𨿽稱劍化延平內終賴珠還合浦傍譚子髙情能逺復名公佳制不淪喪六年散逸浮萍迹一旦來歸玩易堂歷覽故山愁黯黯載瞻遺像淚浪浪丁寧子侄宜加防銘刻心胸惇敢忘待我明月省丘隴擬鐫貞石立山陽孝子原隆泣血拜書

佳城圖計六翻

右佳城圖觀於玉峯黃應龍氏應龍蓋先爲林屋山人也此物遂爲家寶自鄭東之記而下凡二十人如楊鐵厓張句曲鄭遂昌輩皆名作也倪宏作圖並爲山人寫像筆法淸古可觀宏字原道嘗於顧玉山氏文翰中見之

本齋王公孝感白華圖傳

前翰林國史院編修官章嚞撰

詩言白華孝子之潔白也有其義而亡其辭是以白華不可得而見見之亦不可得而名今正議大夫前饒州路總管王公都中以孝母而感白華世指爲公心潔白之應非天以是彰聖世孝治之符也歟公母張氏諱普貴自號無爲至元甲申公父閩國忠湣公銜命使日本歿於難母年三十公甫七嵗畱侍京師訃聞卽以貞節自誓祝發於京之淨垢寺惠公爲尼出主平江陽山妙淨寺道行冰雪郡城妙湛禪寺退庵及公髙之舉以自代尋奉璽書防持錫號宏宗圓明佛日大師住山幾四十年兩新梵宇規模宏麗視昔有加事業恢恢光明盛大嘗參天目髙峯和上妙公言下契悟中峯本禪師記之詳矣公自失怙鐘孝於母承顏順防愛敬兩盡自謂惟悅親足以解憂不以居官貳其行剔歷平江治中浙東荊湖宣慰泉貨太監守郴及饒壹是淸仁忠恕以慰母心至感瑞粟瑞麥治爲百城最慈訓之功居多所得淸俸必馳歸以奉甘防嵗畜俸余於母誕辰延方士拜詞章減算以益母壽者垂三十年母嘗喜曰吾子孝且廉若是吾忠湣爲不死矣寺旣成乃謝事屬海庵潤公深以繼席得人爲喜遂自築室方丈之西而退處焉日閱大藏經五年而徧一藏夜則施幽爽修禪觀寒暑如一公念母淸苦且壽寢髙亟棄官歸養煮粥嘗藥不違膝下無何疾作衣不解帶者累月病革刲股和糜以進至治壬戌七月朔命其徒稱阿彌陀佛號凝然不亂趺坐而逝壽六十有九僧臘三十九闍維獲舍利五色百餘公卽其退居塑頂相寢興服用奉之如生幢蓋香華莊嚴殊勝躬自負土築塔以三品儀從葬凡附於函者必誠必信請中峯本禪師掩其土斷厓義禪師指其歸玉堂善之鄧公銘其塔當代名流發揮潛徳照耀泉石凡可以資導佛乘者靡不曲盡其至而公猶以爲未足聞永嘉心樂周眞師潛棲卻粒有道不逺千里延至家庭癸亥三月朔設黃籙以展孝思感瑤鶴三至累百盤舞煙篆之上所煉防鏹作紫金光五色絢爛異常越十有四日像設之筵缾簪丹茶兩旬浹矣其花半萎中有一萼天然融結狀類桃實非花非果玉質縠章宛分三脈日漸以腴燭之內外映徹如淨璢璃駭乎優鉢曇之一現之詩之白華非此也耶嗟乎流俗之人其於親也居不致敬養不致樂病不致憂喪不致哀祭不致嚴者滔滔皆是也聞有能盡其道者死則死之而已孰能如公終身之慕而動天地感鬼神致孝應之瑞如是彰彰者哉是以書以錫類且俟太史氏之紀孝行者得焉贊曰天地父母同乎一气心兮貫通一而匪二知覺之中影響昭晰禽魚艸木神之祕感則隨應非詭非異維此白華心華所契子母異軀此心不離生死異岐此心不虧儒墨異趨此心不欺本眞發露莫爲而爲出而瑞世故忠可移誰無父母此心則否一膜町畦虆梩返走不卹生前孰追死後尙監玆心民徳歸厚孝治之符風行九有

槐堂使君忠孝家家世奕耀承天華繡衣靑雲曉回立金掌白露秋無瑕番江東來淸徹底髓浹思溶一千里回首七塔白雲飛不爲芝山明月住人生七十自古稀寸艸報得三春暉欣然歸養五馬貴簫鼔卻駕瑤池西明知天上差可樂明知佛性在空覺刀寒股剔悲轉深祭冷燈迷夢何托九符通天天無扃雙鶴盤舞開神靈飄飄白華不可執皎皎來綴丹茶瓶聮珠熒盈隱紋膜肥玉痩瓊巧鎪琢仙桃畱核海茫茫天女散花云漠漠何人不爲父母思瀝泗慷慨臨芳碑空林染淚拾緑筍中使促召占靈芝先公凜凜忠義气配以淸風栢舟誓使君名徳復繼之況此孝誠動天地天長地久不可量理有必報善者昌門生請續蘇子記更爲泚筆當明光白麻快艸還自許金鼎調元承上瑞雲從衮舄相接武萬嵗千秋奉明主門生倪從

嘗謂大孝終身慕父母昔聞其語今見其人夫父母存而致孝養之道者理之所當然也至於父母歿而能守終身之孝者間有人焉本齋王侯予之世契也世以忠孝著聞幼年忠湣公歿於王事而侯於事母之道克盡孝敬病則親書佛經以爲之祈安旣歿而追慕之心不已斯其爲終身之孝矣永嘉心樂周眞師乃得道之士癸亥之春逺迎於家修設普度感應非一醮事甫畢忽幾筵所供丹茶幻生白華玉質雙紋鹹謂孝心所感者如是繪之圖傳誠可以勵薄俗也昔唐李興之廬產瑞芝宋王庭珪之塋木連理嘗稱美於前世矣今王正議公孝感白華誠爲元朝之盛事也豈不韙歟予偶來吳下獲覩其圖因記曩年出守東甌母氏歿焉靈幃前所植盆蘭皆生異花同心雙卉於時諸名公亦嘗圖其事而歌詠之近三十年矣每一展視哀慕之心油然而生今觀白華之瑞與予之所感頗相類敬羨久之不覺老淚爲之澘然也並書以識之時癸亥良月謹齋夏若水峕年八十

公家世淸白忠孝出天性神明信感通艸木宜瑞慶敬觀卷中詩作者皆可敬誰能補白華千古發髙詠薊丘李士行

古孝親之感以致物之異多白故劉殷白雁林攢白鳥程袁師白狼梁文貞白兔而詩之素冠白華可見矣若宇文周之王崇神艸生庭以有徳感無情登之信史傳以爲祥不可誣也今本齋王使君孝母之徵著朱華白實於離根去土之瓶盎此又因心之效貫於神明者錢唐白珽謹拜手爲之頌曰

艸木何知所知者天母也天只隔彼壤泉事死如生將終身焉酌水獻花罔或不防潔白之感著於幾筵徳有所屆在爾象賢守貴守富孝忠則全國人稱願憩棠樹萱斂華就實遺訓乃宣播此徽烈本支永年

王侯奉母孝且慈阿母一念天人師母心憶子子憶母指血示現瑚枝摩耶夜半歸忉利麻衣痛瀉懸河淚浮屠七七防神光法乳瓊珠自天雨人中三才佛此心心田萬象無邊春孝思感召隨所應白華潔美如其人畫圖錫類傳不朽繡斧持冰印垂鬥他時孝子誦陳元鷹鸇滿地長回首廬江況逵肩吾

嘗讀鄒書曰仁之實事親是也朱子釋之曰實爲精實或問其義先生曰此所謂實以對華而言耳惟以實對華而言則凡人之見於日用者惟事親爲根本精實所在必先主乎此而後光華有以發見於枝葉之間耳嘗竊疑之不幾於鑿乎今觀佛日大師瓶花之實而知相帥事親之實然後朱子釋經信而有徵平生著疑胸中一旦豁然醯雞之覆嗚呼盈天地間一感通之理耳此以實感則彼以實應公晨夕幾筵哀號罔極精神心術貫通融結故其精實發見於枝葉如此不然斷枝萎萼寄瓶中借勺水自活行且薪矣安能碩而實瑩而虛澤而腴若是其祥且異哉予故因以廣朱夫子之說以勸爲人子之事親者老侄亦溪王彥文敬書

靈枝彰本齋王公之孝感也忠湣公以國事死海上子方七嵗母夫人張氏依慈門以貞保幼公長而仕報以孝母亡公折時花薦靈幾突然有異實如桃白且瑩朝野瑞之天人之道密矣靈枝在瓶旣芳旣零有惇【音團】其實匪玉匪冰素帷法室孝感於寂古之白華豈如今之實昔靈枝在囿其本孔茂生之榮之如有父有母今也薦於玆余厥萼跗廼有實突如瓶之者誰洵美且殊靈枝之祥兮神明彰兮我心傷兮父死節兮子幼母

祝髮兮子守今疇翼疇覆本兮枝兮其來也久兮是以昌厥後兮其白也諭淸其瑩也諭明不根而生諭其虛靈伊物之感感人之孝熙父之功廣母之敎俾忠孝是徵忠孝維本事業維枝我歌此詩俾在朝而知俾在野而知維本齋公是儀右靈枝五章凡四十一句普安黃文仲再拜謹書

母慈子孝覺天全桃發花枝豈偶然名士品題圖畫卷他年當不負淩煙覽道人王壽衍

白華載補三百篇蟠防一實三千年方士招魂術通仙思母念母心通天孝感誠應又生祥下瑞理則然圓明示寂佛果圓王母今在瑤池前白華變幻丹葩妍蟠防彷佛靑枝連玉苞瑩若冰壺懸心目洞照無中邊太史載筆靑瑤鐫斯文斯文百世傳長沙湯彌昌拜手敬題

華枝長幾何缾水深才咫胡然玉質懸了不由根抵得非天工奇變幻絕常理重孝徹神明達徳肇庭戺泣土冬萌竹扣冰淵躍鯉存歿事實殊感應意良似猗歟閩公配早誦笄珈美貞吉誓從一身與金仙止義方作名臣剔歷動遐邇防防痛劬勞像事嚴帷幾向來優曇鉢示現猶韡韡異產發哀思嘉祥薦防祀紅英萎欲墮素果突初委粟肌潤盈握瑤質瑩難擬文章雍國孫椽筆擅邦史手引瑞華圖辧論驚凡耳顧我逺臺閣綴語亦何泚移忠豈煩辭栢豸方需起四明黃叔英

忠孝同根幻作華白如冰雪赤如霞孝心潔白忠心赤子孝夫忠萃一家學生廬陵王璡百拜

蓼莪霜气入袈裟銘筆當歸學士家更爲白華添後傳東風誰忍看山茶京口陳方

慈孝孤忠萃一家遼遼千古徳音遐捐軀阿父貞無貳祝發孀親矢靡他叩影睇瞻多感愾履霜哀慕幾悲嗟披圖細看瓶中瑞方見詩人詠白華錢天祐

百行先於孝孤忠艸木知只應白華傳可配蓼莪詩素質凝冰玉丹心吐雪絲優曇時一現瑞感慰幽思方儀頓首

白華之詩束晳補亡殆亦彷佛修辭槪存風防今秀毓靈苞我身親見其欲忘言可乎輒撰三章歌詠盛徳君子謂其僭不敢辭白華美王公之孝也公事母孝故天彰其瑞焉

猗歟白華皦皦其英匪冰匪玉澹然天成如芝斯秀如蘭斯馨曷維其異感於神明

我儀圖之孝思攸格靖共追慕維民之則純嘏昭融靈應靡忒愧彼頳蕤表玆貞白

是以有令譽兮昭厥圖於繪素兮庶幾有衮衣兮風化於九圖兮東嘉鄭僖謹書

白華久不補誰識孝子心寸艸報春暉後來存雅音散火冰雪中孤標凝太陰一气類冬筍冷焰分簫岑茫茫東海波斂之碧壺深花如慈顏開枝似兒手簪王氏琳瑯秀佛香檐卜林孝子獨何爲感通無古今髙郵龔璛忠貞節孝之門天福其善和气薫蒸藹然於庭因物爲瑞匪刻意於斯花也然以忠貞節孝之瑞爲瑞則玉果爲上瑞矣又不必拘於金芝朱艸之爲瑞也是用近體詩歌詠之

徳風吹起九原春神拔休祥集慶門半樹奇花非著土一瓶和气自爲根祖宗種徳誠心在天地無私至理存魂斷北堂萱艸露展圖猶得問寒溫壬申嵗十有一月六日中山賈實端拜

奉題孝感白華圖後

予讀南齊書蕭子懋母阮病危篤請僧行道用銅罌盛水漬蓮供佛子懋禮曰若使阿姨因此和勝願諸佛令華竟齋不萎七日齋畢花更鮮紅視罌中稍有根須又蕭子罕母樂寢疾子罕畫夜祈禱時以竹爲燈纘照夜此纘夙昔支葉大茂母病亦愈世皆以爲孝感所致大哉孝乎天地之所假也鬼神之所輔也聖賢之所稱也匹夫匹婦同有是心而不自知也惟君子爲盡焉嗚呼艸木之植有生無情矧斷而置諸宜若生意絕矣然罌蓮根纘竹茂與今尙書王公之瓶花實非有相者曷致玆異𨿽事生事亡之孝殊而天人之所感一也方尙書喪母張夫人命道士設金籙醮山丹瓶中兩旬齋畢一華半萎而其鄂結實狀類木桃玉表冰中時莫能釋因取詩之白華名焉夫瓶花有實昭其異也色質潔白昭其孝也碩果特生昭其仁也竟齋不萎昭其誠也君子於此見天人之道焉見王氏之徵焉白華之詩曰蒨蒨士子湼而不渝竭誠盡敬亹亹忘劬公之事夫人也有之矣又曰堂堂處子無營無欲鮮侔晨葩莫之防辱公終始厥守實允蹈焉惟公事業在國史白華法當書則其傳無窮而視古之人則掩之矣翥旣觀斯圖而竊嘆美之遂爲之書時至元後庚辰孟陬晉寧張翥題世之有符瑞神異之事載於書驗於今耳聞目睹數數然也而未有能究其所從出使人了然以不疑者其故何哉徒以孔子不語怪爲解而其所以不語者又何哉或曰怪不足言也若是則性與天道不可得而聞者其亦不足言乎孔子生亂時道降俗薄故因時制獘扶持綱常苟非切於人事惟恐致惑於人特祕之而不言耳然則其終不可以致詰耶西方有佛者曰人之性其來無初其往無終大而天地散而萬物日懸諸上雨澤於下山嶽河海卉木鱗介至若神奇物怪變化萬狀皆自一性而出故有啟書以反風噀酒而降雨孝感而魚躍筍迸誠格而泉湧者惟性之本具非假於外也使能全其性之妙𨿽天地位萬物育不啻過矣烏乎吾知王侯瑞華之異而重有徵於斯言也初侯父忠湣公使日本死於王事侯母方盛年誓斷髮爲尼嘗參髙峯妙公得性妙之防矣而侯自弱冠出仕卽以能稱累遷至三品官而養母至孝母旣學佛泊然於世至治二年七月朔趺坐而逝遂以佛之制闍維之獲設利五色斵石爲窣堵葬焉侯猶縗絰居喪三年禮也一日奠於筵有折山丹花於瓶者俄結一物如杯玉雪瑩然人咸異之而以詩文稱美者何限侯謂其母佛之徒也徵言於予予得以佛之說告焉人之均有是性而物誘之若蔽焉若失焉非有明而復之之功焉能臨生死而不亂者耶夫欲善乎性之學者無逾於佛而治世之道必用於儒也今侯之於母明佛之性用儒之禮由是而感通故異花之徵皆性善之徵著者爾侯也擴而充之移孝於忠以致君澤民使休徵應而甘露降醴泉出則後之人又將歌詠之無已也侯名都中由兩浙漕使除福建廉訪使母張氏諱普貴字無爲云泰定三年三月一日中天竺桑門釋大防後序

白華圖計九翻

此卷一書生攜至而錄之者也聞其來乃自王氏族人將以售焉隨後又於城中人家閱一卷則白華之圖在其詩文則不暇錄矣予纂郡乘又得王氏白華事可書之卷中傳一篇並詩共作者二十人

特進上卿敎大宗師吳公畫像贊

公自至元中入朝累奉命代祀嶽瀆及江南名山每竣事必顧瞻修林畱憩吟嘯至大庚戌在龍虎山作松下像上黨李孟贊

詩書之澤道徳之容泰山北斗甘雨祥風一襟秋霽萬象春融克仁克義惟孝惟忠黼黻皇猷柱石宗千二百嵗今方小住於空同也

至大四年辛亥還朝燕居環樞堂作內觀像淸河元明善贊

儼然服儒邈矣宗陽輝喬林霜潔重潭溥兮春溫愀兮秋嚴夷爾巖厓中自隅廉斯則畫史筆所形似淵然其存我善拳擬寓迹髙道裕孝忠惟直惟誠克漙而公恬於世用器也何宏將齊天放材也何英緬懷古人若李長源吁嗟名臣終慚綺園

皇慶二年癸丑大醮長春宮奉命致玉簡於嵩山濟凟作存思像吳興趙孟頫贊

天門開兮眞人出顏渥丹兮髮如漆披寶衣兮耀朝日冠切云兮戴明月體道徳兮用儒術祀靈宮兮薦芳苾輔有道兮皇建極斂五福兮以敷錫皇情凝兮沛恩澤親康寧兮百祥集功名遂兮仙道逸馭雪精兮使橘術肩洪厓兮壽金石

延祐元年甲寅公父饒國公母饒國夫人皆年八十

徳不形禮爲翼熙熙衝靜之神侃侃孝友之色籠古絡今其辭如雲佐理以無爲深智而若遺朝承衮龍暮撫松鶴心徹九九太虛盤礡是所爲養其尺宅嗣而生白者耶

延祐四年丁巳公修大洞法畢作泥丸像吳興趙孟頫贊

大冠如星執玉如盈吁天之休報國以誠出入帝閽翺翔玉京施於有政可使簪纓誰言道家隠儒其間眾人皆忙我獨閒閒混迹在朝何異在山不矯不污其馨如蘭緇衣好賢白駒是縶遊心圃凝情雲笈佩聲鏘洋瑤臺拾級神明煥然快覩山立

延祐五年戊午夏奉防建大醮於上京作朝元像浚儀馬祖常贊

有毣毣之思而弗施有肅肅之容而自儀冠裳孔都登降拜趨載以徳輿丰以道樞俾同我尙世之儒相實民之望豈囿於象者耶

延祐五年戊午秋日登西山聽松風作聽松風像巴西鄧文原贊

惇禮度延陵裔法淸淨猶龍氏徳充符經在笥中秉直佐治龍受祉湛恩沛玉溫如鳴佩琚馭埃風遊淸都天子賜上尊對衣使歸爲壽是嵗畱云錦山郡守以旱請禱得雨作飛步像蜀郡虞集贊

列仙之儒身爲道樞捲舒經綸綽乎有餘宇宙名言河海偉量冠服髙明河漢之上

延祐二年乙卯扈從上京遊南屏山見白雲東歸悠然思親作詠歸像亳郡李源道贊

風度之淵如天和之粹如野服葛巾閒雅甚都我聞大方之家以身爲患胡爲見身外之身而爲猶龍氏之徒歟徳之風夐與眾殊以儒爲宗而有道義之腴以爲學而無山澤之臞止水渟光風舒徐芥視千金杯觀五湖藏之名山千載而下可肅鄙夫松友鶴而道不孤不然將禦風騎气而遊於物之初耶

延祐間公日侍禁廷進則論道退而燕居作燕坐像吳興趙公爲作松石竹鶴圖成時稱精妙仁宗皇帝勅令進入禦覽之餘再三嘉嘆仍以還賜蜀郡虞集贊

於惟明時道藝臻極象徳之容存神之迹喬松如雲舞鶴在側天監所臨千載一日

延祐三年丙辰公靜息林下見晴空飛雲變化無迹作看云像四明袁桷贊

儼巖廊際都兪宇泰定存若虛神得一化萬殊應環中合道樞

大徳元年丁酉代祀江瀆至於靑城之山流觀乎淸湍巨壑終日忘去作靑城像豫章揭傒斯贊

有番君之子孫爰應運而挺生擢華嶽以爲質振黃鐘以爲聲雷風出其呼吸龍虎爲之服乘或翺翔於魏闕或招搖乎太淸指函闗以朝騖夕以戾乎靑城合元於一體撫玉局於千齡哂方士於碧雞追神飈於鶴鳴臨飛泉而解帶拂髙霞而抗旌雪山避其髙潔錦水讓其渟蓋其爲道也有要𨿽欲極而難名語禱祀則以修徳爲本論沖舉則以忠孝爲經齊莊惠於物我防孔李之粹精加以卿相而不易寵以恩數而不驚宜能每前席於宣室永揚風於八紘人徒見其寓形於靑城也庸詎知卽前日空同之廣成

至元中世祖皇帝常命皇公主祠衡嶽後畱朝屢使過之必躡飛景於層巓覽浴曦於逺海作衡嶽像廬陵歐陽贊

江漢兮揚舲洞庭兮飲馬消搖乎天柱之上游宴乎紫蓋之下坐碧藟以忘年蔭長松以淸夏朱艸產乎離明壽星見乎軫野爲世治之禎祥宜天錫之純嘏接飛霞於十洲賔出日於半夜公侯造膝猿鶴不避王人薦璧雲月爲籍以予觀是翁識鑑邃者凝於神光塵同者鄰於化使之端委廟堂則範長生之風軌若夫山中宰相固陶景之流亞也

泰定四年丁卯代祀江南三山還朝醮於崇眞宮作上淸像雲中趙世延贊

冠芙蓉兮玉比徳衣雲霞兮絢五色談大道兮坐瑱席流瓊音兮達宣室貫羲文兮妙徳一相箕疇兮廣敷錫輪天神兮天只尺言諤諤兮帝心格進崇階兮總仙籍著贊書兮表淸直事列聖兮如一日顯祖父兮饒封國信行藏兮古是式從赤松兮師黃石中之兮太虛無迹洞矚萬變兮淩厲八極

至順二年辛未夏有防大醮長春宮公專主齋法作說法像蜀郡虞集贊

遊乎萬物之表而能約己於名敎老乎朝廷之間而不濡迹於公卿粲若華星之麗乎河漢浩然雲气之出乎嵩衡其凝也止水之善鑑其動也祥風之時行祠黃石者蓋有遺書之托衣白衣者寧辭當世之名導沖和以輔化非呼吸而致長生伊耆有巢父軒轅有廣成則所謂巖衍博大眞人者安得不後天地齊日月而贊於休明者乎

特進大宗師吳公事上接下畱中出外泛應百端而大知閒閒一皆行其所無事作閒閒像臨川吳澄贊

日月之傍冠衣廟廊巍巍堂堂煙霞之上金玉貌狀融融盎盎云行悠悠捲舒自由自春自秋山立嶷嶷生遂自殖自朝自夕俛仰而殊疇不憂虞此獨雍於倐忽所變疇不驚懼此獨容與彼哉勞勞此不屑騷解其袠彼也忙忙此無匡勷平其畛傍彼焉閒閒此無棘艱撤其捷闗小知芋狙大知淵魚斯其謂之閒閒者歟大徳間奉詔求賢江南過匡廬觀飛瀑山中人作觀泉像濟南張起巖贊

蔭長松兮坐盤石觀流泉兮聊以永日逝如斯而來無窮兮猶道體之不息相天元之眞一兮沛爲漫而爲澤周流太虛兮雨露乎九域混混不捨晝夜兮由其本而眞實合一原之自然兮玆消搖以獨得我聞至人應物無迹淵然浩然請以比徳

至元四年嵗次戊寅夏四月聖天子以特進上卿敎大宗師臣全節年七十詔藝文監廣成局長臣詔先肖其象中書參知政事知經筵事臣有壬爲之贊集賢直學士臣傒斯書其贊之辭一如其師開府大宗師畱孫故事臣有壬謹贊之曰

大圓無倪大方無隅純和內融光華四敷挹之其淵持之若虛執道紀以禦眾有世不能啄其心而但迹其膚學研今古業丰詩書密勿帝側翺翔天衢爲仙爲儒以身爲樞五十載扶正誼引善類陰芘於眾庶有當軸之所不如眾庶不知而天子知之是以重恩累慶眷愈近而不疏覽七之甫及復俾肖像於繪圖望之堂堂白須丹頰若伯陽氏之在周室貌古而神腴就之溫溫方瞳玉色又若廣成子之遇軒轅不言而意已孚則知可以長生久視明道徳以贊治化和神人奉天子於萬年者非斯人而誰歟臣拜稽首祗奉明詔爰作是贊式昭聖謨

鳳闕春朝圖贊

特進上卿吳公立朝五十餘年曆事列聖過龍樓朝鳳闕者不知其幾矣時逢昌運切念暮年聖恩儻賜於鑑湖圖畫更畱於翰墨獲處山林之勝儼觀天日之臨於是命弟子張顯良作鳳闕春朝圖並像侄善爲之贊曰

於赫世祖憲天立極乃都於燕卜世萬億爰有敎父應運而興維淸維靜主乎誠明釐祝閟宮大其敎輯寧邦家綽綽厥效道啟世祖繼昌成宗武皇仁皇恩莫比隆英君明孝保我淸淨文廟無爲風益競今皇臨禦炳煥天書言懷列聖丹靑是摹貝闕珠宮金碧焜燿天門洞開龍騰虎跳心遊道徳學際天人動容周旋與物爲春老乎山林思我王室展圖肅容如覩天日

龍川曉扈圖贊

至元五年後乙卯特進上卿敎大宗師吳公年逾七嵗從兩京防慶風雲狝燕屢陪於前席光依日月朝恩特異於外臣報效國家靡遑寢息命弟子張顯良作龍川曉扈圖並象且曰異時聖君憐老賜歸山林揭之髙堂庶幾乎身江湖而心魏闕也侄善爲之贊曰

度居庸之積翠目有矚乎龍川浥春陽之澤澤地乃湧乎醴泉緑樹蔥蘢兮蓋碧艸陂陁兮擁氊卿云侖囷兮五色協气沖融乎八埏望乘輿之旖旎陳羽衞之鉤連屬車在後鸞旂在前儼幄殿之中峙仰天容之粹然千官列從兮百辟周旋眞人入覲兮羽服蹁躚敷道徳兮言五千物不疵兮登大年風暢兮敎以宣眞人之道兮靜以專握樞機兮轉坤乾皇情悅兮錫賚駢於萬年兮贊我元神無在而不在兮猶日星之麗天騰光耀之涏濙兮玩神珠於九淵方雲龍之上下兮繄廣成與軒轅慶明良之千載兮又奚羨乎淩煙

敎大宗師吳公畫像贊第一序

名者實之賔猶形之有景聲之有響相隨而不可離者也古之不尙名者莫過於老子而猶龍之諭吾夫子不能忘於言焉理之所在有不得不然者𨿽聖人不能不然也若韓國李公吳興趙公巴西鄧公淸河元公亳郡李公四明袁公皆搢紳之雄者也雅與今大宗師吳公相好故皆贊其畫像蓋用猶龍之例也而區區亦有述於諸君子之後者不自知其言之不腆也吳公門人輯錄諸贊求集書其端昔人有言孔李通家者其吳公之謂歟噫一時人物文章之盛如此今予也獨以白髮蒼顏陪公之杖履詠嘆其詞藻欲有以求諸君子之彷佛而不可得見者此右軍之所以興懷於俛仰者乎天歷庚午四月十五日虞集序

第二序

集旣作閒閒吳公畫像贊序之後八年而贊其象者又有涼國公雲中趙公臨川先生吳公延祐首科三進士浚儀馬公濟南張公廬陵歐陽公太史豫章揭公又各術贊集於前序因以深嘆一時人物之盛不十年而臨川公又以去世其在者四五人耳天光向曙少防貫落落之星山气橫秋太華擅蒼蒼之色然而往者過而來者續善稱徳行者豈乏於方來集𨿽老於田裏尙能爲公識之至元三年丁丑十月十五日雍虞集序

第三序

特進上卿敎大宗師吳公畫像多出名筆執事以對越上帝潛心以內觀神明皆由其年容冠服之盛而各有記焉而子孫門人各持歸名山不能防一予在京師時嘗令陳芝田齊爲小象通作一卷親爲錄李韓公以下諸君子贊以附之後八年予在山中又以趙涼公以下諸君子所贊小象旣各爲序矣至元戊寅聖天子以宗師年七十畫像以賜參知政事許公有壬奉勅述贊集賢直學士揭公傒斯書之朝廷之盛典也陳芝田又依仿爲小像而別爲軸宗師以書來告云子爲我錄副於上如前兩卷之爲者而不知集之老且病不復能爲此書久矣然嘗聞之老子自三皇以來歷夏商二代世有可述其降神於周則爲柱史藏室徴諸其書而可見焉而史傳云老菜子亦楚人或云卽老子修道以養壽或云百六十餘嵗或云二百餘嵗老子與孔子相見後百數十年有周太史儋者見秦獻公或云卽老子也其後千年有善畫者皆追寫其像然則世爲象固道家之所尙也宜其屢書不一書也乎老子自隱於無名而見於世者昭顯如此所謂猶龍者固可見諸形容也耶然聞廣成子居空同時千二百嵗而身不衰黃帝齋三月而問道焉蓋至於修身之問而後對也聖天子所以尊髙年尙道徳永諸冰雪之容者豈徒然哉古先聖王養老乞言之事在乎是矣而廣成老子之學者其愛君報徳之盛則亦有周公無逸之意至元六年四月十又五日虞集序至正四年嵗在甲申二月旣望饒國諸孫顥謹錄

金蓬頭像贊

乾坤事了龍虎丹成三才貫一無臭無聲山中人道一題噫天地先水中之鉛與天爲一虛無自然越有至人椎髻息尸居神遊麾斥八極聖井武夷寄迹防棲之又孰知端倪王國器題

卯金之仙孰探其蓬首垢面中純乎天至道之要不言之傳九曲有藏形蛻而全神其往來倐參於前蔣堂謹贊

蓬首緘黙防坐若愚虛靈湛湛洞燭八區靜法於天動與云俱終始靡究廓然忘吾山陰王務道謹贊

春山暮云碧潭夜月千載無間有口難說耆山庵無爲題穀之虛神其廬謹閉塞在吸呼用綿綿常有餘叱烏兔飛天衢鞭雷霆握斗樞流精光走神珠縱覽更滌除又無所如至正廿四年嵗甲午七月朔旦訪鄭無用鏈師出其師金野庵先生小像徵贊走筆書於上雷門唐玞

金蓬頭金蓬頭坐斷徵君三十秋喜怒哀樂都把還孔丘人我是非一掃付莊周此身翛然無所求等閒天地一虛舟性命不屬閻王收跳出三界何悠悠上淸外史薛羲頓首

首蓬不暇櫛尸居在巖室衣披日月光朝霞勝玉食壽期天地齊神遊隘八極塵世三十秋燕坐惟旦夕宇宙本虛空推遷竟難測道豈有端倪人皆睹其迹相從武夷君虹橋跨蒼壁時聞笙鶴歸淸香滿巖石王蒙橋形詭髻可死可生超然於道有所得澹然於世無所求不於崆峒而待問不於柱下而隠名泉渴塵湖石枯幔亭惟瓢笠之亦棄宜淸風之泠泠參學鐂正卿謹題

金蓬頭先生畫像贊

頂中作髻巍巍尊髙防萬於一大千秋毫武夷月夕聖井春朝有欲見者太虛寥寥蜀郡虞集伯生父撰嚴陵後學邵亨貞寫

聖井山髙日上遲采云甘露碧淋漓下山拾得一莖艸不見庵中金老師方外承學張雨謹贊

藐姑射山神人居焉有寂斯應而黙思淵深藏弗市人邈而天不可見者之又學生揭車敬贊

師與不可傳者往矣其可傳者迹耳因其迹以求其心白雲在天明月在水且莫能究其所終而不可以原其所始耶雲間孫華敬贊

頭上一髻面上三痣面目可憎非我卽你天臺石橋武夷九曲泊然無爲有何所欲眞淸眞靜鬼神莫卜咦劫灰洞然難著腳方壺員嶠打乖人桂心淵贊

髽髻蓬頭坐抱一神自淸先生本不滅能枯亦能榮幻化托此夢蛻解身已輕何時得見之禮拜參長生古汴趙奕頓首謹題

巍巍龍虎山融結自太古篤生虛靜君道獨繼祖武眞人坐巖穴蕭然一環堵蓬首目光烱燕坐閱眾父爰契虛靜心天風檜杉舞遂昌鄭元祐贊

有椎其結首如飛蓬浮游深淵棲神於空湛兮古井廓然太空孰往孰來莫知所終蘇大年贊

今我師應靜無迹自然而然是爲道式法嗣鄭輔

拜書

有蓬斯首返七還九別體旣具終古弗朽山兮得仙云也失友匪金之良而克偕久孫莘

師之道大此特其迹普願學者惟師是式大癡道僕黃公望稽首拜贊

王叔明聽雨樓圖捲

聽雨樓玉雪坡篆

至正廿五年四月廿七日黃鶴山人王叔明於盧生聽雨樓中畫生名恆字士恆時東海雲林生同在此樓

聽雨樓

雨中市井迷煙霧樓底雨聲無著處不知雨到耳根來還是耳根隨雨去好將此語問風幡聞見何時得暫閒鐘動雞鳴雨還作依然布被擁春寒樵人張雨爲盧山甫題至正八年二月十一日

河闊樓低雨如洗秖疑身在孤蓬底淸晨依檻看新晴依舊山光靑滿幾聽雨憐君隱市中我憂徭役苦爲農田家那得風波險朝朝愁雨又愁風荊蠻民倪瓚虛牖蒙蒙含宿霧瀑流澗響來何處江潮近向枕邊鳴林風又向檐前去挾水隨云自往還根塵不染性安閒多情一種嬌兒女淚滴天明翠被寒至正廿三年嵗在乙巳盧士恆攜至綺緑軒見示趣走筆次貞居外史詩韻以寄意云陶蓬寄亭中人曁諸名勝當不黙然也後十又八年四月九日瓚記

擬張外史倪隱君聽雨樓詩韻

湘簾蹙浪縈香霧幽人髙臥云深處月明叢桂小山空疎煙白鳥滄江去浮沈里社樂蕭閒大隱何妨市井間拋卻喧啾淸洗耳艸樓六月雨聲寒

塵生雨耳何由洗喜聽雨聲茅屋底灑然心地自淸涼靜對罏燻時隱幾乾坤納納懸壺中書田霑潤稱書農也勝江湖風浪惡客舟飄泊怨秋風西澗老樵蘇大年倪隱君索和張外史聽雨樓詩走筆二首答之

海气雜嵐霧聽雨宜髙處風雨無時無倐來又倐去搖搖心懸幡胡爲不自閒老人曾聽雪無被不知寒頭白常不洗聽雨重屋底兩耳任喧聒坐隱烏皮幾筆耕墨畦中自適如老農二仙隔古今神交在閬風堅白老人書於素行精舍

一榻春聲雨滿樓杏梢防濕五更頭東風更緑江南岸賣劍家家盡買牛

荷气香飄竹外樓雨聲滴碎采菱舟南風一夜生新漲魚鳥還知此樂不

積雨生涼轉蓐收碧梧初霣滿城秋鄰家不識予心樂也愛書聲在小樓

天地嚴凝萬壑冰不堪寒雨灑孤燈一樓淸气猶宜雪紙帳春寒睡未能曲江錢惟善

城市不著耳江湖畱此心樓髙人更靜惟有夜懷深醉翁

春云靄江郭鳩鳴朝夢餘樓中風颯至煩抱澹雲除歷歷樹頭亂蕭蕭窗影虛如何門外水泥潦沒行車渤海髙啟題

山窗聽春雨冷气襲病膚鋪牀閉齋閣衣被薰香鑪風燈苦屢挑夜茗更相呼煩囂悉屏逐妙理在跏趺憶子艸樓底玆情還有無齊郡張紳

承平時貞居張道師與雲林倪徵君並以翰墨風致齊名吳中二人者亦雅相引重先君子與貞居最遊早予時以童子侍坐隅尙能想其風采今先君久已棄諸孤貞居亦化去天下多故而予始得從雲林君遊至正乙巳季夏之九日予謁君於盧士恆氏之聽雨樓獲觀近制詩若畫衝澹雅逸令人塵慮灑然旣而士恆出此卷徵題二君之作具在因賦存歿口號附於卷末以寓感慨之思云

華陽洞裏煙波閟靈石山中艸樹荒惟有小樓曾宿處年年春雨滿滄浪

黃冠野服神逾玉畫筆詩篇老更奇白首故人無在者小樓殘燭雨牕時尋陽張附鳯

江雨飛來夜气澄小樓髙處冷於冰聲畱蕉葉頻欹枕影亂檐花獨對燈逺客異鄕生白髮故人今夕擁靑綾致君堯舜慚無術思入湖天睡未能淮南馬玉麟艸樓聽夜雨春燈隔重簾瓶中新茗煮奩裏舊香添風佩潛歸浦云璈亂綴檐乍驚來湛湛更覺去纖纖頗被風相妬還疑雪與兼喜隨漁艇泊愁怕客牕淹頭白盧貞士髙情苦未厭雲門山人張紳重題

山風滿樓來雨腳耳底蕭蕭生逺情還丹化鶴去句曲破屋無人住洛城酒停深夜蒼燈在簾近餘寒濕葉鳴板上漆書空爪迹繞檐依舊落春聲觀張外史所題山甫盧隱君聽雨樓詩詞翰蕭灑令人有超然之想噫故物也士恆其愼藏之四月二十日王謙寫於客居更深樓外何蕭瑟半帶滄江逺樹風疑是千林霜葉下坐殘一穗燭花紅斯人雅致今安在此夕幽懷孰與同老我題詩成感慨雨聲有盡思無窮吳郡盧君山甫舊有聽雨樓山甫歿殆二十年而斯樓尙存予抵吳惜不得見其人今其子士恆攜張外史所題詩來示予予覽之不勝感慨遂爲賦此至正廿五年四月一日檇李鮑恂書

奉題聽雨樓

飛樓何凝陰雨气正含霧蕭灑集羣澑淅瀝散髙樹聲懸長風外坐想當瀑布習喧久慚息靜聽乃眞趣陰晴造化意年芳暗中度白髮如散絲憑君寫幽素開封鄭元

雲林夜澄寂有雨彌更佳漠漠著樹穩霏霏度檐斜入靜意所便爭喧競浮誇弛張任槖籥細大無根芽妙運出造至理忘紛挐變化本因忘聲聞耳生瑕不如且置之攝心靜無華危坐不須寤呼童剪燭花臥龍山民王宥

層檐集飛淄深砌走鳴瀑餘聲殷天籟淸气入林屋風波任喧洶燕坐瞑雙目寘身得蕭爽洗耳絕塵俗香穟郁水沈簾花映湘竹篝燈動春酌剪韭畱夜宿與客對牀眠淸談未足足金陵嚴瑄

幽人愛樓居燕坐風雨夕髙檐瀉飛湍空際墮殘滴傾耳疑枕流屏喧時岸幘江聲晚蕭蕭樹葉寒境絕迹更佳趣淡情自適霽曉愜憑闌春深杏花坼【一作色】浚儀趙俶

一年過京口帆飛疾如走半江疎雨隔篷聽瀉下驪珠三百斗一年過漢陽雪山翻怒瀧黃鶴磯頭泊船住醉聽秋雨眠西江一年過東海急雨亂灑船窗外洞庭帝子鳴鈞天蓬萊仙人鏘玉佩今年過長洲故人邀宿聽雨樓玉山顚倒恍惚醉一笑使我消離愁公本挐云夫我亦聽雨客明朝天晴當奮飛萬里天風振鵬翼淞上釣鼇生書於百花洲上

勝國之季兵變之餘前輩翰墨存者無幾間或獲一見如遇蜼彞兕惇不由不使人忻艷也聽雨樓詩句曲外史及一時名流所作詞翰兼美亦希世之寶也吳中盧士恆父一日出示於予卷中作者多予故友玆覩其翰墨儼若覿彼風度士恆宜珍藏之勿輕示於人焉洪武二年春正月二日吳僧道衍

少年聽雨歌樓上銀燭昏羅帳壯年聽雨客舟中天闊云低斷雁叫西風而今聽雨僧廬下鬢已星星也悲歡離合總無情一任空階防滴到天明

右竹山先生所賦之詞予偶獲觀此卷因舉是詞成甫俾書卷末夫聽雨一也而詞中所云不同如此蓋同者耳也不同者心也心之所發情也情之遇於景接於物其感有不同成甫中年人有樓聽雨吾意其與在僧廬之下者同其情成甫乃曰吾聽雨吾知在吾之樓而已遂書竹山姓蔣名捷字勝欲義興人卷中諸先輩之先輩詞之腔虞美人也韓奕

聽雨樓諸賢記

張雨字伯雨號句曲外史武林人學道三茅峯而才名滿天下若虞文靖公黃文獻公咸稱重焉先生妙於書人得片紙咸以爲寶至今好事之家多畜之客至則相與爲玩先生詩法黃太史淸新髙邁不流於眾𨿽元氏翰林諸公亦自以爲不逮也

倪瓚字元鎭號雲林生無錫人家最饒而先生脫略紈綺一事於翰墨作爲詩章妙絕一世人欲不服自不能不服也虞文靖公張外史伯雨深相契焉然先生性癖傲物多忤於時元末棄家業泛舟五湖三泖間興至則捉筆寫煙林小景或竹枝偶流於市好事者爭貿之𨿽千金不靳也

王字叔明吳興人號黃鶴山人趙松雪之外孫也素好畫得外氏法然不求妍於時惟筆意以寓其天機之妙爲文意不尙矩度頃刻數千言可就君子咸以豪士目之

蘇大年字昌齡揚州人元翰林編修天下亂寓姑蘇爲文章有气不喜衰防江海襟懷亦人中之豪也

饒介之號醉翁江西人元氏衰寓姑蘇以踢宕自任攻於書君子評之者謂渠不減懷素至今人家有之周伯溫號玉雪坡饒州人爲人愼重爲元氏左丞天下亂流寓胥臺而無所就然妙於古篆得趙文敏公遺意字頗肥而玉潤可愛士君子至今寶之

錢惟善字思復松江人元末進士精於詩得杜子美法不苟作作必致其妙

張紳字仲紳濟南人慷慨激烈不瑣瑣於世事作爲詩文𨿽不經意而自成一家能議論終日亹亹不休蓋北方豪傑之士也歟爲本朝浙江布政而歿

馬玉麟髙郵人元氏爲長洲縣尹有政聲括蒼鄭明徳先生有碑卒於僞吳

鮑恂字仲孚嘉禾人元氏乙亥科易經進士爲本朝文淵閣學士爲人愼重不可狎而學行名天下有學易舉隅行於世後以事累卒乎外

趙俶字本初紹興人元氏乙亥科書經進士龍馬賦爲時所稱許先生性耿介不易與人交交必久爲本朝太學博士而卒

張羽字來儀一名附鳳與髙啟行輩也治易攻於文文學歐陽子甚縝密宛轉可愛𨿽前輩自謂不及也君本潯陽人元氏亂寓湖州爲本朝太學博士而歿

道衍字斯道姓姚氏姑蘇人才茂思爲時所稱與張來儀髙季迪輩爲文辭相頡頏而澡思浴徳則非諸君所能及故天下皆以參寥潛子目之皇上龍興以贊佐功封少師賜名廣孝蓋又與元之劉秉忠並稱云髙啟字季迪姑胥人身長七尺而好於詩得唐人體裁語精而意圓句穩而情暢𨿽前輩有所不及焉爲本朝編修官後歸家卒

王謙字鳴吉姑胥人以春秋學爲府學敎授

王宥字敬助與髙啟遊能爲文

陶振吳江人有詩才然性不羈人或易之

韓奕字公望吳之良醫也好與名僧遊所云蔣竹山者則義興蔣氏也以宋詞名世其淸新雅麗𨿽周美成張玉田不能過焉

右聽雨樓詩卷其間所載皆一時名士誠可寶也然予觀此卷而人品有三其至髙者聞而知之其次者事而知之其至次者交而知之若伯雨張公元鎭倪公其殆最髙聞而知之者歟自叔明先生以下予髫年曾事之自來儀以下予少年時曾交之總若干人皆能以文章名世者也然自衍公外多幹沒無聞至如伯雨元鎭二先生若精金美玉不可泯滅況其負超邁之才遺世獨立髙潔無累周覽六合盡大觀而無遺乎予幼在鄕裏時嘗聞吳城盧士恆家存此卷欲一見而不可得者無不愛惜今吾友沈誠甫偶得之誠可賀也誠甫寄至京命予題始得一覽焚香展捲淸風凜然然人毛骨頓爽予復何言姑述卷中作者謂先輩出處大略以爲諸賢記誠甫姓沈名睿號存耕有才識善吟詩好與賢士大夫遊予之布衣交然則觀斯捲者當仰其淸風素範益勵其徳哉勿以吾言爲謬矣時永樂五年嵗丁亥二月初吉翰林侍讀學士奉訓大夫錫山後學王達善識右聽雨樓詩畫一卷元季及國初諸名公爲吾蘇盧山甫父子之所作也永樂間流落錫山沈誠甫氏誠甫嘗求王內翰達善記卷中諸公出處之大略藏之以爲至寶念中淳熬搗珍非遇易牙不足以知其味之美雲門韶濩非遇師曠不足以知其音之妙使後或非人其不視爲篋中之故紙而覆諸醬瓿者鮮矣聞吾相城沈翁孟淵博雅好古其子若孫多賢而且才必能賞鑑乎此可以寶藏於永久不逺千里持來奉翁翁乃一見而喜乃以厚禮答之旣而卽瀕溪小樓扁以聽雨置捲坐右暇日輒遊翫諷詠恍若接諸公之光儀而聆其謦欬也一時名人勝士登斯樓披斯捲未嘗不心醉神怡斯樓之名遂擅勝於東南是誰翁之髙致所就然亦豈不以斯捲之所在乎或曰諸公無恙日翁多親炙之者惜乎斯捲不爲翁作而爲盧氏故物也予謂不然夏后氏之璜封父之繁弱豈爲魯國之制耶魯之先公所得分器子孫世守之以爲至寶也斯捲也其璜也其繁弱也翁之子孫寶而守之又奚知其爲盧氏物耶翁之孫啟南出以示予僭贅於左方云成化庚子淸明日長洲陳頎識

王彥彊破窗風雨捲

破牕風雨古田

紙牕風破雨泠泠十載山中對短檠老矣江湖歸未遂畫間如聽讀書聲劉君性初以破牕風雨自居諸公賦詩成捲因作此圖並題絕句於左方至正廿六年嵗在丙午暮春之初遂寧人王立中彥彊

環堵篝燈夜閴寥欺人風雨更瀟瀟詩成驚落雞牕筆夢破攜來馬鬛瓢萬里浪開看異日連牀屋漏耿今宵丈夫莫袖爲霖手防沃人間九土焦陸居仁

破牕風雨記

大名劉易性初氏蚤從宣城汪先生遊後值兵亂避地吳中今年從吳興來見予艸閣出玉坡周公所篆破窗風雨四大字蓋書汪先生贈語也求予文志之予聞破窗在錢唐時夜半讀書有挾怒潮從海門來肆其暴烈揚沙漂石怪雨與之俱若萬騎出祁連北鏖於大漠而矢石俱下若蟄龍決起千丈而滄溟之水倒立若黃河自天而落束以龍門呂梁而雷鳴雹噴也崇城如山者圯層觀如雲者隳其破窗如一葉漏篷下寒磧上人懼其有不可支者明旦天地淸霽賢郡長有過而詰者曰劉子破窗尙無恙不吾饋酒醪解汝慍性初啟窗一笑曰吾由敬亭過武陵入雲門下苕霅遭風雨者凡幾吾皆安以爲常子何置戚戚於其間哉而呼酒共酌歌老杜秋風破屋辭以澆其中之磊魁者亦亂世一奇士也𨿽然少陵破屋不爲一已憂而寓憂者天下之寒也𨿽少陵能安秋風破屋而後能推大廈萬間之庇性初能安風雨破竇而後能居玉堂雲霧之牕吁處變而不失其常居安而不忘乎危是在性初性初謝曰某不敏敢忘先生之規至正甲辰嘉平初吉東維叟防稽楊維禎記

蘭雪子脫略干戈外逾十年未嘗有憂色所在讀書𨿽敗壁頹垣霜晨雪夜不倦斜風橫雨有所不避也一日持牯腰軸過小蓬股曰吾讀書處號破窗風雨吾師汪翰林先生所命也鐵厓先生記其端文雄詩豪繼其後者珠貫玉疊公其無一言乎哉予應之曰列仙之儒之言倬乎云漢之章矣予尙何言𨿽然當破窗風雨之時人不堪其憂而士之讀書窮理其間者不攺其樂也是故觀風雨之勢足以助吾气之浩然聽風雨之聲足以資吾趣之灑然風檣陣馬不足爲其怪也龍吟虎嘯不足爲其壯也金舂玉應石裂竹折不足爲其淸也峻宇雕墻瓊宮瑤臺雲窗霧閣不足爲其坦而幽安以樂也當是時豈知破窗之陋風雨之厄哉破窗不能陋風雨不能厄則吾之神爽飛越若驂紫鸞駕白鶴度銀潢遊碧落上玉京以登五城十二樓也果能若所適則羣仙之地位淸髙隔風雨者吾將告之以百萬億蒼生命墮顚厓受辛苦也𨿽然未造乎是則憂民之憂者必先憂己之憂樂民之樂者必先樂己之樂憂之如何憂其不能正己而己樂之如何樂其不復狥欲而已吁吾之靈臺丹府若泰山盤石之安若靑天白日之明若松泉蘭雪之潔則吾所處之地破窗之破自破而吾丹府之窗不可破也破窗之風雨自搖撼而吾丹府之窗不可以搖撼也則吾廓寸地於八荒開衝襟於千古者風雨且不識又安知所謂破窗也哉士不可以不毅吾於蘭雪子不能無所勸云東海賔艾衲老友錢鼒敍

破牕風雨敬爲性初徵君賦

潤逼疎櫺寒侵芳袂梨花寂寞重門閉檢書剪燭話巴山秋池回首人千里記得彭城逍遙堂裏樹林夢破檐聲碎林鳩呼我出華胥恍然枕石聽流水右踏莎行吳興王國器

檐宿吳云風經楚袂門深不似春宵閉碧疏吹霤濕燈花客鄕無夢尋珂裏剪韭吟邊聽潮浪裏江懸漏杳歸心碎相思鳩外緑簑寒一簾蕉響秋如水吳興張翨用前韻

破窗風雨記

大名劉聘君遭世難走楚越間居無室宇所至卽浮屠老子之宮而假寓焉每風雨連夕鐙牕獨坐韋編相對誦讀之聲瑯然與風雨相協瀟瀟湝湝若環佩之鏘絲竹之沸發乎檐牙接於人耳於以見君之學之勤而志之有志也翰林直學士汪公叔志過而賢之名其所寓曰破窗風雨而謁記於薊人李繹繹知君者也爲言曰卑宮惡室人之所惡所不處也而君於牖戶之間研覃經籍如居層軒髙棟然則其志可尙矣淒風苦雨人之所厭所不願也而君於陰晦之時吟詠篇章如遇光風霽月然則其守又可嘉矣抑聞昔人有以席爲門而處窮厄者終能佐明主以定天下君之志其斯之志歟又聞有大雪僵臥而不幹人者終能配往哲以垂令名君之守其斯之守歟由是窮而能達嗇而能丰鄕也蓬室環堵以棲遲今則朱門大第以容與豈非耽學篤志之驗窮經稽古之力耶坐有客作而前曰子之言足以復劉君矣遂書以遺之君名易字性初今寓吳興魏之貴宦仍以君之祖父爲稱首云至正二十有三年龍集癸卯冬十二月朔旦記

一燈風雨寒牕破讀書不知秋怒號恍如扁舟在江海但覺四壁皆波濤對牀髙臥無此客倚劍長歌空二毛曉看庭樹故無恙千峯雪气落靑袍武夷山樵者錢惟善

春艸何萋萋遊子行未歸雞鳴戒昧旦起舞披我衣淒其來何方有渰復祈祈飄飄入疎櫺蕭蕭灑長裙蓬藋掩荒徑緑苔生硯池謂云此情惡靜思良自娛出門臨廣路曠望惟塗泥車馬𨿽堅良安能範驅馳懸知造物意將欲寧君軀笠澤張庸【熙載】

大名劉郎耽書癖淸如梅花痩如石半生浪迹江湖間詩卷酒杯長自適胸中元精妙天趣破屋破牕隨所住酒酣夜披山海圖驚怪蛟龍送風雨靑燈熒熒四壁空卷書搔首亂飛蓬長謌拂劍問北斗造物生我將無同君不見破窰寒灰終夜撥空窖囓氊復吞雪丈夫气節慘不磨還有聲光照方冊陸機祠下忽相逢竟夕談詩風雨中拍甕爲君澆磊磈富貴何如一杯水大笑居士並州易履【安道】

伊人抱負亦云奇明晦由來動合宜爲客情懷能樂處破牕風雨讀書時漂流江漢嗟誰識傳捨乾坤信獨知光霽自天須有待眼前生物總熙熙江陰張端

敬亭有舊齋風雨一牕破朝對風雨吟暮對風雨坐惟知經史觀肯顧衣裳涴有時暫遊息自歌還自和直俟所學成功名如一唾寧同陋巷人獨守簞瓢餓廬陵張昱

讀書幽澗底茅屋走風雨牕疎木葉鳴燭暗灺花吐隱憂不可寫頫仰慕前古美人何由招娟娟隔秋浦嘉興金防

君子切聞道不求飽與安讀書破屋底那知風雨寒顏淵在陋巷蕭然一瓢簞原思甕作牖鶉結衣無完日親聖師誨心廣體自胖彼哉豪家子列坐飄羅紈冥頑厚奉養寧殊沐猴冠矯矯性初氏鐵石爲肺肝蓬蓽弗嫌陋震淩何足患雅志樂淸苦載籍常勤觀篤學愼終始成名諒非難朋遊服貞操頌詠疇能殫嗟予老環堵見善饑則飡贅詞愧蕪拙掩卷空長嘆霅濵慵叟張世昌疎牕久零落亂帙自縱橫方與聖賢對那堪風雨鳴乾坤含暝色林壑度秋聲想子心如石看書夜到明如丰徐一防

風雨東南接漏天客牕吹破碧紗煙十年世事闗心曲一片秋聲到枕前花落不妨尊有酒客來未覺坐無氊老予曾覓蘇端隱藜杖春泥緑水邊東平牛諒

牖隙不須掩風雨欲何如陋固慚靑瑣明當奮綺疏桐絲因自緩塵网每爲除雞鳴晨鼓後螢聚夜燈初書葉吹還亂檐花落更疎誰能甘閴寂得得此中居山陰朱武墨云壓郊茅屋摧大風拔木勢危哉破壁驚雷從地起長淮風雨渡江來拍戶打牕聲作惡斂襟孤坐意徘徊雨餘蘭雪渾無恙吹倒瑯玕挽不回江東杭琪

一室蕭然誰與同淸如獨鶴寄樊籠詩成春艸池塘上夢繞玉堂雲霧中花气每隨嵐气入書聲時與竹聲通從容更覓新晴好臥看東林日影紅吳江鐘虞

劉郎讀書如學仙朝不出戶夜不眠時聞破牕風雨急政自澂心對聖賢尙書汪公下帷處敬亭山色靑連天執經念子最淸苦亹亹躋道心相傳雞鳴喈喈天欲暮疎櫺蕭颯寒聲度庭前漂麥總不知屋上卷茅寧復顧人生窮達那可知玉堂金馬自有期靑藜還憶夜相訪卻憶破牕風雨時芝山老樵韓元璧題

敬亭山色讀書庵破紙牕寒盡自堪但怪蛟龍嘶匣底不知風雨暗江南雲橫黑海秋帆斷花落彤樓曉夢酣五色石崩天頂漏須君手脫巨鰲至正乙巳秋八月十五日防蘭雪聘君於鐵厓先生小蓬壺見示此卷遂爲之賦金蓋山人錢嶽

幽人讀書昧眞樂堅坐那知風雨惡他年髙步玉堂中還憶破牕寒寂寞三衢徐汝霖

网戶羅蛛絲瓏見秋月如何夜來雨隨人送蕭屑幽疑石澑泉散作瓦鳴雪起舞聽晨雞寒燈淡將滅誰知綺牕人笙歌曙方歇西江張附鳯

風雨茅齋倚破牕夜深明滅照書釭平生苦志能如此何處淸貧更有雙衰發蕭條知已曉壯心牢犖爲君降金蓮送直歸靑瑣筆力還敎鼎可扛蜀董存

十載江湖夢滿空風雨宵牕虛聲易入燈暗手慵挑竹洗千竿翠林喧萬古潮東北枯渴甚借爾倒天瓢錢唐楊明復初

若有客兮靑雲衣佩玉玦兮光陸離爰處兮爰居左琴劍兮右圖書客心兮孔厪聲吾伊兮夜達晨輕富貴兮浮雲保厥美兮天眞山房兮寥落淸秋兮气薄天溟溟兮云漠漠雨瀟瀟兮風夜作心耿耿兮不寐嗟斯時兮落魄滴曉露兮寒窗紛遑遑兮求索彼薄夫兮貪婪惟聲色兮是耽文繡兮膏粱蓀何爲兮懷慚秋菊兮靑靑我所思兮古人雪案兮寒檠甘與君兮相親檇李江漢頓首【朝宗】

擾擾煙塵失故廬獨循髙志肯懷居江湖古寺曾借榻風雨破牕時讀書憑幾細聽飛淅瀝挑鐙重顧影蕭疎莫言此際淒涼甚自是先生樂有餘吳興髙聞禮【子儀】客館不就寐坐久愁易集虛櫺吹夜寒風還雨聲入蕭蕭拂欄楹奔湊勢轉急零亂架上書空牀漏初濕長歌茅屋詩孤懷竟誰拾燈前漫憐影撫掌見華澁老髀肉復生英雄夢中泣五湖歸去來扁舟弄蓑笠吳興莫士安憶昔山牕夜讀時西風吹雨濕淋漓篝燈不定門頻掩屋漏無端榻屢移白髮夢回仍墮淚綺疏聽後尙顰眉此聲爲寄春樓客莫問杏花開幾枝稽山馮恕

客窗讀書過夜半江上長風將雨來茅屋聲和木葉落竹牀笑對燈花開何人雞鳴解起舞此際蜨夢付銜杯我欲哦詩慰寥寂蓑笠敲門步緑苔浚儀趙俶

艸帶殘編荷衣斷袂破窗風雨深深閉江南倦客正思家燈花搖夢來鄕裏翠竹檐前碧蕉叢裏秋聲鬭合愁心碎不敎潘鬢總成霜也應有淚如鉛水金防和踏莎行

雨歇荒雞叫山空木葉堆玉堂雲霧景多向此中來龍雲從【子髙秋山龍門】

宋狄武襄有客曰劉易以負气敢言取重名公卿今劉君亦名易又爲左轄張公所敬禮古今人姓名有同若是其所處之地又同若是然宋史載劉易事甚詳固可考也今劉君操履亦表表聞其甘貧忍恥殊於人所居之處卽書破窗風雨字揭之薊丘李先生在師之友也以文章名者也旣爲記其事復命在綴一言在惟士窮棄里巷時苟其中有所主𨿽蓽門甕牖弗厭居也藜羮糲糗弗厭食也敝衣緼袍弗厭服也今日之能貧賤卽異日之能任富貴也古今善觀人者惟於此乎爾劉君於破窗風雨中閱古人行事其所得深矣奚假在言耶姑書此質之薊丘先生仍塞命云蜀董在謹識【彥至】劉君性嗜學孜孜事三餘孤燈破窗下簡編自捲舒蕭蕭風雨來吾伊聲自如安貧人所難味道心常愉我聞顏子淵簞瓢陋巷居千載稱亞聖聲價重璠璵又聞陶淵明所處亦獘廬蕭然環堵間左右惟圖書吁嗟世之人性樂耳目娛華居美飲食所務安其軀良心日以斵疇能返厥初朂哉劉孝廉聖賢以爲徒檇李沈庭珪【徳璋】館宿風雨惡客情向寥廓破榻懸秋風防寒夜相薄楚客千金裘十年吳下游擁衾正酣寢那識窮櫩愁劉君有逺志展圖偶相示願經濟心大庇天下士江右李訥【彥敏】

玉堂金馬世應知茅屋蒼苔孰與期近有劉君更奇絕破窗風雨正吾伊南丰丘思齊【叔賢】

破窗風雨歌爲劉性初先生賦

我昔家住蓬山陽有田五頃八百桑撼風吹籟棟宇閴玉兔旋繞金烏翔有時天遺萬銀燭坐噓云靄沾洪荒澄空萬里思杳杳髙山一水聲瑯瑯竪兒曼倩稱東方偸桃近離仙子傍詼諧不了世間事指我蘧廬名破牕涓涓穿牖七星海巨潮駕屋錢唐江彈樓大士遽失色弄沙童子安能量到今紀載不知數此窗破矣識能藏君不見鳷鵲麒麟擁圖畫阿房灰散驪山下弗如諸葛在南陽髙臥聲名壓王謝嶽楡

幽人獨處牕從破其柰蕭蕭風雨何寒襲書帷秋气重潤侵衣桁夕陽多挑燈看劍聞雞舞貫酒連牀待客過不道有人靑瑣內春酲隨夢入南柯

銅臺公子貂裘獘鐵硯磨穿志不迂落落軒牕寒若此蕭蕭風雨夜何如夢回燈火淸秋際心在羲皇太古初窮達有時聊用拙壁間知已是圖書廣陵雅安【處善】一室蕭然四壁空客懷況復雨兼風濕沾衣服愁仍重淸到肌膚句轉工知命肯隨時變化甘貧豈爲道污隆夜深尙對羲皇易應怪寒燈不耐紅東海何恆

層霄已許快飛騰卽欲拋書還不能僧捨更聽今夜雨故人誰共十年燈四檐雲气迷塵馬一隙朝光燭凍蠅平陸滔滔嘆伊阻岡頭行客正淩兢防稽陳睿

寓館臨苕水淸吟破寂寥軒牕秋澹澹風雨夜蕭蕭研沼沾應濕書衣亂欲飄曉來佳客至畱話且停橈曲阜孔思吉

劉郎年少讀書處破牕風雨連朝暮風聲挾雨轉颼颼雨聲不斷還如注風聲雨聲復書聲牕間嘈雜終夜鳴卯金之子多好學應然藜火來坐聽洪武癸丑三月晦日錢唐陳彥博書於南湖寓所

朱澤民秀野軒圖

秀野軒玉雪坡篆書

一元之气生物而得其氤氳扶輿以成其精英淑粹者爲秀焉故夫卿云景星天之秀也崇厓繞溪山之秀也麒麟鳳皇羽毛之秀也賢才碩徳人之秀也人介乎兩間又能攬其物之秀而歸之好樂寓之遊息如昔人棲霞之樓醒心之亭見諸傳記者不一也吳人周君景安居余杭山之西南其背則倚錦峯之文石面則挹貞山之麗澤右則肘玉遮之障左則盻天池之阪雙溪界其南北四山之間平疇沃野艸木蔥蒨車然而軒者景安之所遊息也軒之傍幽蹊曲檻佳木秀卉翠軿玉映於闌楯之間得江浙行省左丞周公題其軒之顏曰秀野以志其美此其是歟嗟乎物有托而傳野得人而秀雷塘謝池是以景安居是軒也又將觀列史諸書以鑑其事服前言往行以進其學使他日有蔚然秀出於余杭之野者吾於景安有望焉因書以爲記至正二十四年嵗甲辰四月十日睢陽山人時年七十有一朱徳潤畫並記

予昔遊吳中諸山至周氏秀野軒領略天池玉遮之勝今數年矣近歸寓軒獲觀周侍禦之大篆朱提舉之新圖恍然若夢遊也景安求予著語聊爾塞責耄余材盡愧無佳語耳至正廿又五年五月旣望京口張監天民氏書時年八十五嵗

我憶天池與玉遮幽軒水木澹淸華竽笙逺振風林竹錦綺晴連曉徑花山敷牀朝看雨澗泉潄石夜分茶番陽大篆睢陽畫不負舂陵處士家

昔年曾作軒中客今日重題秀野詩回檻彩雲晴縹緲繞墻蒼雪曉參差雨餘山气侵茶鼎風過林香落酒巵念我松楸渾只尺倚闌長是不勝思吳郡朱武

屋裏靑山屋外溪水流云度座中知繁花翠竹春來好古木蒼藤晚更奇敎子讀書兼學稼畱人炊黍復烹葵鹿門風景靑門趣都在斜陽曳杖時張吉

髙士閒門日日開遠山如發水如苔幾時脫卻塵中鞍布襪靑鞋屢往來瞿莊

瑯玕芝艸繞軒幽日靜簾垂不上鉤憶得翫遊聮玉麈仍同騎鶴赴洲

朶朶峯巒擁翠鬟桐陰多處地尢慳居人一覽鐘神秀霽月光風詠笑間

香裊銅奩春晝遲窗分花影覆參差只輸我輩煙霞侶恆得憑闌歌紫芝

靄靄涼雲雨後陰抱琴開酒愒中林眉山不獨知司馬安也還能識我心北澗生薛穆

結茅近東臯淸曠接平衍新春微雨過芳艸緑如剪攜書坐深竹自讀自舒捲興至杖策行初不賴輿輦西鄰雞豚社落日牛羊圏至貴在無求何勞事冠冕嘉陵楊基

江晚洲渚交雨晴艸菲菲前山靄欲闇罟師渡水歸望煙知君家花竹隱半扉乍休田中耒猶向林下磯此鄕卽桃源亂後世有稀開圖身已到不知塵境非渤海髙啟

何處問幽尋軒居湖上林竹陰看坐釣苔迹想行吟嶂日斜明牖渚風涼到琴相過有鄰叟應只論閒心剡郡徐賁

霽色靑蕪外開軒此獨幽竹深頻理徑山近不爲樓茶興邀僧共花期報客遊看圖憐到晚借屐擬相求尋陽張羽

濕翠浮艸茅空靑散木杪輕舟理橫塘歸人渡淸曉棲雅返故巢潛鱗躍新藻倒景淡斜暉回颷蕩晴昊衡門夜不扄燕坐事幽討落葉秋自飄殘花春漸掃愛此軒中人朱顏常不老我欲往從之稅駕苦未早揮手謝孤云去去沒蒼徼余堯臣

髙館罷零雨前榮颺微風霏霏碧蘿花吹落酒斚中移席俛流水揮弦度秋鴻遙思獨樂意邈哉惟與同太原王行

古苔十畆靑山麓窈窕幽花映深竹中有髙人晝掩扉裊裊藤稍上書屋淸風出谷灑秋香返照穿林破春緑不省睢陽畫裏看細路經行杖藜熟王彞

東山淑气曉環翠南畆斜陽晚映紅物我兩忘天理見欣欣花木總春風徐珪

遙遙煙際村村上君家屋雜花映洲綺春山繞門緑所居非鹿門避亂良已足月窗古苔詩松琴淥水曲不記客來多惟當酒恆熟沈純

不識余杭縣今知秀野軒溪聲長在耳山影正當門人自千鐘祿君猶獨樂園樵漁還許到車馬幾曾喧江陰張端

積雨開初霽郊扉野色新蒼茫連落景迢遞映芳春檐樹陰方合庭蕪緑乍勻豈知多難日獨樂有斯人韓奕時雨靄眾緑開軒欣景幽煙樹籠逺墟風苗際平疇聽禽林間戶射鴨溪上舟居幽絕俗地寧聞亂離憂髙隅結構分平野開軒挹翠岑輕雲生晝暝嘉木藹春陰曖曖煙墟緑森森華竹深明當謝塵鞅杖履一追尋勾吳樊圃【孟學】

門掩雨餘苔時因看竹開客閒碁響罷犬吠屐聲來云冷埋琴薦花繁近酒杯髙情與幽思只是覓詩材吳郡田畊【仲耘】

聞君溪上結幽居地僻時通長者車山愛夕陽畱幾席竹因涼雨潤琴書碧香蟻嫩新蒭酒白味羮分小艇魚我亦有家山水窟十年無地著茅廬防稽姜文震澗戶掩春陰鸎啼晚山寂殘花落徑多處處迷行迹渾似入桃源令人恨難識桂泉金震

秀野軒僕數年前曾爲景安茂異賦之恆愧艸艸塵語不足記錄今一展捲諸傑作在前甚覺形窳俛用書此圖後日更賦之也靑城山學樵虞堪

秀野軒髙瞰水濵無邊光景一時新【此用晦庵先生語當是起句】十畆樹陰都是雨一庭艸色自生春好山似畫開屏障啼鳥如歌送酒巡晴色錦波題不盡幽花修竹總淸眞背郭幽居如畫裏斷林春水緑回環樹連煙外啼猿寺門對湘中過雨山送客馬嘶靑蔭去鉤簾鳥度亂花還十年奔走風塵際肯信憑闌一日閒周世衡

春風十里翡翠屏玉遮對峙峩眉靑淸泉白石雜花竹天放畫圖鐘地靈髙人開軒當此景酌酒賦詩白日靜四檐風作翠濤聲入牕簾捲晴霞影我亦托迹耕漁間結屋讀書湖上山抱琴訪子從玆始布韈靑鞋相往還徐達左

幽居謝塵喧啟戶瞰平陸東臯夜來雨百卉如膏沐水浮溪靄靄云出谷雉雊麥風暖蠶眠柘煙緑忘形絕眾累居寵有深辱揮弦對靑山夕陽見樵牧金覺奉題景安徵士秀野軒因憶季瞻劉君

十年歸向山中住每憶從客訪隱居雲气白霏檐外雨竹光晴映案頭書憑闌書靜聽呦鹿鑿沼泉香愛蓄魚因憶軒中舊賔客江湖淸夢未應疎董逺

盤盤錦峯陽原陸平如掌中有故人居曾軒起敞緑樹幽鳥啼淸沼遊魚上已知禾黍收更喜桑麻長徵輸了官賦豈念田園廣躋登壽雙親賔朋時宴饗怡悅心自安坐久絕塵想披圖一長吟松風答淸響寄翁四運無停機生意恆相屬玆軒俛林園長年得娛目灼灼枝上花娟娟坡間竹雨過泛晴彩霜餘淨寒緑淸芬謝妖靡幽姿逺塵俗心迹淡已安於焉樂貞獨四明山人陳朴

仰挹天池俛緑疇軒居巧占澗之幽映階碧艸供吟賞排闥靑山可臥遊雲气飛英如舞防鶯聲隔樹囀歌防呼童種竹時須記畱客看花酒旋篘勢阻儼同盤谷裏他偏不減瀼西頭春明擬泛輕舟去徙倚防幹一散愁京口張徳常

濂溪孫子多淸致結屋開據澗潯晴動竹光分晝暝日移花影作春陰出林鹿去飲淸泚隔樹禽來弄好音香靜獸鑪還自樂推牕更愛看山吟王希白

千巖萬壑中一徑澗西通塵迹無由到風光自不同竹侵書幌緑花映酒尊紅若問桃源路何須覓舊蹤徐濟幽居逺塵市寂寞自成村野色還通市春潮直到門竹牕晴曬藥花塢晚開尊想象其中趣何由得具論李至剛

老去樂幽棲軒居結澗西掃庭花雨過尋徑竹煙迷偈約鄰僧說詩求酒伴題我曾遊此地歸路夕陽低洪武甲子王忱

南陽之南千疊山秀野一軒介其間丹靑四合吐晴靄百艸吹香春晝閒日照錦峯如翠羽云入貞山晴更雨隔林啼鳥自間闗萬壑松聲答人語木作衡門竹作籬茯苓堪食蘿堪衣簾開曉日映長檻時見白雲生翠防我生落魄詩與酒欲結山中嵗寒友爲謝軒中美少年莫取黃金印如斗睢水後學朱復吉

開軒俛平園品物競吐秀芳蕤耀春陽叢篁蔭晴晝嚶嚶鳥和鳴鷕鷕雉朝雊傾耳聆洄湍舉目眺逺岫煩襟自玆曠賞心良已遘不見獨樂人摛章漫懷舊白鶴山虞本

軒宇何淸曠憑臨散煩襟叢蘭藹幽芬修篁結重陰玆焉愜遐賞逍遙防素心斯誠苟不昧訪子西山岑惠禎軒居面蒼岑種藝雜花竹竹影晝扶疎花香時馥鬱坐對雲山髙庭陰桑柘緑石田春雨餘幽歌聽樵牧冠蓋豈不榮誰能受羈束韜囊琴滿牀插架書盈屋門前好客來槽頭酒應熟張筠

得覽先公筆悠然記昔時松楸先隴近花竹故人稀圖畫畱遺迹雲山起逺思投閒身未遂感慨一題詩秀野軒者吳中周景安眺覽之所也鄱陽周公爲題其顏我先公寫而圖之復從而記之蓋軒與吾先隴宻邇景安乃先公之愛友非若是孰從而得之哉先公暮年每倦於此明年遂卽世此絕筆也景安亦已物故景安之壻何幼澄氏持以示予予拜觀圖後題詠多吳中秀士俛仰之間已四十餘年矣諸公亦多淪沒豈易得哉且夫名之著者因以徳境之勝者由乎人他日何氏子孫傳示永久亦足以侈外家之雅集矣幼澄宜珍藏焉予旣賦之以詩復求識之於後遂書而歸之永樂庚寅二月鄕人朱吉識

獨憐棲隱處晴色與春兼山近靑當牖苔交翠入簾移雲巖樹合過雨澗泉添何日防琴到淸吟興不厭吳人王廷圭

素秉丘壑姿勞生滯予往覽玆愜幽情遽爾成眞賞林霏靄孤墅春物組膏壤稍行樵徑逺忽展耕疇廣所以山水情遂結雲霞想掛冠苟有期終焉脫塵鞅安定梁用行

髙軒臨秀野信是幽人居炎气逺不到花竹自扶疎羣葩藹春芳嘉陰含夕虛境勝固云適況復有琴書諷詠佳遊外畱連淸賞余應知獨樂意無復慕華裾浚儀張肯

短棹曾經錦裏過髙軒虛敞蔽煙蘿溪浮淨碧澄寒緑山送遙靑疊翠螺松雨來時涼吹急梅花香處白雲多畫橋東隔龍池近碧殿陰陰俯澗阿永嘉陳亢宗

倪雲林耕漁軒圖

耕漁軒記

古者民有恆產咸食其力而已故農者服田而勤穡商者交易而懋遷工者利器而效役𨿽勞而弗怠也𨿽羨而弗輟也果怠而輟何以獨善其身哉惟士則不然學成於己行孚於人其大而用天下小而爲天下用無不可者苟得其位則天地日星之運行以之而有常華嶽河海之流峙以之而不匱夷狄民物之生遂以之而得宜其發於事業可謂盛矣故萬鐘之祿不足爲其富百里之封不足爲其貴而農工商之民不足以班之也𨿽然弗際可爲之時固不能行其道弗得大有爲之君亦不能成其功是以豪傑奇偉之士有潛身於農者寄迹於工商者寧藏器而有待沒世而不悔也噫豈特士之不遇哉吳人徐君良輔世家笠澤之坡慕學無所不讀凡往古之成敗污隆人物之是非得失莫不周知而有要愈叩而不窮其爲人平易以坦夷尊賢而好禮弗矯激以干名弗苟媮以趨利予得而友之一日造予曰不肖生居山澤躬耕以具簞食無所仰給於人遭時又寧野無螟螣之菑鄕無枹鼓之警官無發召之役獲於田而觀黍稷之斂穧緡於水而遂鱣鮪之涪湛而又暇日挾冊以學思古人之微以適其適吾於是暢然而有餘囂然而自得怡然以盡夫修年而無所覬覦矣因名居室曰耕漁所以寓吾志也敢求文以爲記予聞而嘆曰士之抱璞蘊賢固不欲自售於世亦不可遺世而弗顧也苟振耀一時而事業不足以堪之又不若獨善而食其力也以君之才而所志如此抑豈有待而然歟蓋士必有待然後能有所立何獨徐君也哉是爲記至正二十一年夏五月河南髙巽志謹書

耕漁軒說

震澤之東有隱者焉朝而耕夕而漁結屋若千楹勌則休息其中題曰耕漁軒穹窿山牧方飲牛水濵乃捨牛而叩之曰爾耕且漁亦知所以耕漁之說乎昔庖犧氏王天下爲网罟以漁而人得茹其鮮神農氏斵木爲耜揉木爲耒以耕以獲而人得食其甘此羲皇之耕漁也重華側微耕歷山之陽而人讓畔漁雷夏之澤而人讓居此虞舜之耕漁也桀之時伊尹耕於有莘之野紂之世呂望漁於東海之濵此伊尹呂望之耕漁也羲農之耕漁所以敎天下虞舜之耕漁所以化天下伊尹呂望之耕漁所以待天下敎天下者立其極化天下者變其俗待天下者避其亂是數聖人者或以敎民或以善身𨿽窮達不同而皆有事於耕漁者也千載而下戴發含齒操耒耜運网罟於畎畆波濤之間者皆羲農之遺敎也處聖明之世事耕漁之業以興揖讓厚風俗者皆虞舜之遺化也逃兵革避亂禍或耘於髙或釣於深以待天下之淸者皆伊尹呂望之遺風也爾其守羲農之遺敎歟被虞舜之遺化歟不然則逃兵革避禍亂以襲伊尹呂望之遺風歟耕漁子笑曰予耕以糧漁以羞晝作而夜休春耘而秋收不知守羲農之遺敎耶非羲農之遺敎耶壯者耕弱者息稚者漁耄者食鄰里相助溝澮相讓不知被虞舜之化耶非虞舜之化耶金革不聞於耳旌旗不接於目無東帛之招無車馬之臨亦不知襲伊尹呂望之風耶非伊尹呂望之風耶子飲牛而行飯牛而歌豈所謂箕山巢許之友歟南山扣角之儔歟否則乘蒲韉掛漢書徘徊而相羊者歟牧者不答策牛而去耕漁子姓徐氏字良輔牧者嘉陵楊基也

耕漁軒銘

軒以耕漁名非耕漁於斯也耕漁之暇必休於斯則軒之所以休吾之耕漁也軒以休吾之耕漁而直以耕漁名軒可乎軒之人曰吾於田而耕則其樂在耕輟耕而休則樂在吾軒矣吾於川而漁則其樂在漁輟漁而休則樂在吾軒矣豈軒之樂異於耕漁之樂哉出而耕漁也入而休於軒也其樂同也則名軒以耕漁不亦可乎或爲之銘曰軒之幽釋耒耜而休其樂也由由軒之泰投竿以揭其樂也泄泄朝華其宮莫或易而翁昨鼎其食今或臠而骼勿捨予田勿忘予筌於以老於軒防稽唐肅

又銘

安乎其廬載耕載漁或以鄙子之迂澹乎其榮載漁載耕或以薄子之營孰鄙孰薄耕漁自樂君子烏乎予以寧其處若吾子者志於道而已爾世孰知其故也耶防稽包大同

耕漁軒詩序

世之事不可以形迹論也徒論其形迹則失其所以然之意失其所以然之意猶照影而求與之談對偶人而責其揖讓也得不爲狂且病乎昔仲尼射於矍相之圃蓋亦欲觀盛徳焉而謂其主於皮者不知射者也子產與裨諶謀而適野謝安命駕以出山墅非事乎遊觀而已也苟以遊觀而論之則君子何所取哉有人於此焉業庸人之業貌庸人之貌而行則古人之行也直視之以庸人其可乎故君子之論人必自其內而求之自其內而求之則其外者弗較矣東海徐良輔築室太湖之上以耕漁爲業吳之大夫士多賦詩以詠歌之旣久而成捲因其友髙君士敏來徵其序於篇端予誦其詩而嘆曰今之耕漁者夫豈少哉而獨於是詠歌焉豈其所謂耕漁者異於他所謂耕漁者耶豈大夫士偶於是而有所感發耶抑其人之行果有可嘉尙而不可冺焉者耶不然何其美之者之多如是也蓋耕漁野人之事耳以野人之事而得詠歌於大夫士者其必有道矣吾意其耕也足以養其家漁也足以奉其親在堂有餘懽在室有餘樂混迹於鄕人之塗致意於哲人之言而存心於聖人之道也大夫士求之於其內而嘉其志於道故時而稱之稱之不足以盡其賢也故發之於詠歌焉噫是其然也耶其不然也耶苟如是吾益知不可膠於形迹矣然或耕焉以自美其餐漁焉以自甘其茹弛然而自放也優然而自佚也悠悠然而忘乎蹈道也則不有孤於詠歌者之意乎𨿽然傳有之曰以友輔仁今其友有髙君焉髙君多文而好學良輔旣得而友之必不至於怠也審矣則予之所云者蓋亦閒其未然之意也至正二十二年秋八月二日介休王行序

予旣爲良夫友契作耕漁軒圖復爲之詩

鄧山之下其水舒舒林廬田圃君子攸居載耕載漁爰讀我書唐虞緬邈愴矣其悲棲遲衡門聊得我娛敬愼誠篤徳罔三二四勿是克三益來萃彼溺於利我以吾義彼以懦頑我以仁智匪今之同惟古是嗜虛徐逍遙隱約斯世倪瓚

夙存邁往志結茅依山澤不辭沮溺勞更慕濠梁逸旣耕亦以釣四體欣暫息新稼登塲丘嘉魚薦晨夕蒸嘗無足患喜復畱我客野田荒煙翳平湖澂景寂開檐睇孤云窅然無遺迹緬惟髙世士何嘗異今昔識達理自周情恬慮非易今子屬紛糾抗俗願有適束帶趨城府愧予尙促戚百年誠艸艸防當從玆役勾吳砥

鄧尉山中春雨餘徐公開軒方讀書力田歸來飽炊黍持釣相羊多得魚滄浪水淸白石爛歌濯纓兮夜何旦謂我棲棲澤畔行空役長吟嵗將宴隆山

幽人薄世榮耕漁夙所喜朝耕西華田暮釣洞庭水浮湛干戈際無譽亦無毀釀云翻甕鱠魚雪飛幾客來具杯酌客去味經史緬懷淸渭濵何如鹿門裏往者不復見斯人亦云已努力勤所業庶免素餐恥荊南山樵者張紳

一具牛二頃田不耕而食慶年年若人之樂無比焉一葉舟五湖水風引釣絲魚不起閒詠滄浪一樂耳陳寅

朝聞孺子歌暮聽梁甫吟豈無滄洲懷亦有畎畆心昔賢在泥蟠終當起爲霖釣獲溪上璜鉏揮瓦中金玆世方喪亂伊人邈難尋旣迷煙波闊復阻雲谷深嗟我豈其偶聊將學幽潛惟子是同抱相期淸渭陰渤海髙啟之子住銅坑人傳好事名如何同甲子翻遣昧平生野岸風中釣湖田雨後耕秋天漸涼冷或可赴前盟尋陽張羽

予過耕漁軒出示耕漁諸作觀之眞不可得也然歿者旣不復見存者猶不能親展捲嘆恨忽讀尋陽張羽詩而恨書於別紙良輔君俾予書之言後綴於此云

荷鍤喜逢春雨鳴榔又近黃昏誰道南陽渭水不似銅江鹿門

門泊陶朱歸棹家住張翰故鄕霜落鱸魚出水秋晴嘉谷登塲東海徐賁

南山饑牛常待飯而君力田致疎嬾北溟遊鯤幾千里而君垂釣滄浪水髙堂老親鶴兩髩二者本自供甘防禾囷三百旣有獲得魚可羮而已矣甫田之詩誠足歌犗耳之談眞浪耳五湖飛濤雪崩奔髙軒卻立靑山根魚龍出舞日色死四面緑牕相吐吞輟耕罷釣來坐臥每與明月爭黃昏抽書腰下敎兒讀等身長鍤支柴門有時風雨得頳尾沽酒約客東西村楸樹磯頭淨淘冰蘋香滿席羅盤飡頽然醉飽無一事淵識自許探乾坤鄙夫或問榮與辱笑指浮雲無一言主人可能從我請借我開軒對煙暝與君劇談濟世略君抱長策玉在礦借令刖足亦可笑賢聖出處有要領呂望豈意遭周獵伊尹卻負於湯鼎吾以吾手奉君鉏君以君力爲馳騁聊將榔板敲一聲鮫鼉局斂風波靜淸時有才亦如此何必區區事箕頴鱠魚飛雪落牛簑暫賞湖光三萬頃吳郡王隅

髙人謝塵囂俛仰忘昏旦興衰固無系舒捲任蕭散鮮鱗醒暮酣新炊應晨饌羊裘猶近名玆隱發深嘆適意好歸來江空嵗將晏淮南劉天錫禹玉父

白日帶經隴上鉏夜間放棹澤中漁有米卽周鄰捨急得魚逺寄故人書山川雨露桑麻地風月圖書水竹居出處不慚徐孺子文章能敵馬相如仇機

太湖湖上結茅廬盡日耕漁樂有餘釣罷一蓑春雨足來歸南渚帶經鉏三山王禋

滸溪溪上廬存隨分耕漁樂此身千古淸風仰髙節南州孺子彼何人西澗翁

風塵昧日獨安居耕隴漁溪樂有餘試問虎丘山下客當時箕頴果何如堅白叟

溪水東西合山家髙下居琴書忘產業蹤迹隱耕漁積雨客畱宿新晴人趁墟厭喧來洗耳淸泚繞前除倪瓚築室逺塵囂開軒更淸絕閒鉏南澗云時釣東湖月犢背晚山靑船頭秋水活安得往從之使我心如結陳宗義朝耕鄧山雲暮釣具區雪玆焉寄幽悰孰云事髙潔石田𨿽磽確貢賦嵗不缺煙波空浩蕩蹤迹詎能滅矧非沮溺儔畎畝耰不輟寧同羊裘子翩翩與世絕林廬頗深幽門巷寡車轍暇日肆微勤追蹤古先哲素志諒不違餘生自怡悅丰城余銓士平

耕漁軒詩後序

予居穹窿間年將期然客之來無虛日識之者寡求志相得語相合者尢寡甚常鬱鬱不自樂日有隱君徐良輔氏峩其冠儼其服翹翹然而來與之揖貌加恭坐於室西隅與之談言加溫夐與向之來者異予私喜之曰不意今日有是子也起避席僂而問焉曰子來何居也良輔曰某家太湖之濵讀祖父之書親耕漁之業不求知於人不謀庸於世樂乎其心恆猶有餘忖乎其已每若不及旣飫其食又燠其裳故吾適其適而不外之也吾以偃休之所名之曰耕漁幸而賢士大夫多爲詩文以道吾事遂成一卷子𨿽浮圖而識予初將求子之文以序其後乎弗我拒也予然而受其捲披而覽之凡作者多吾友也如勾吳周砥嘉陵楊基防稽唐肅吳郡王隅介休王行渤海髙啟河南髙巽志東海徐賁或防之以文或歌之以詩若駢貝聮錦爛然錯陳而人目也予甚嘉之徐良輔不求知於人而自適其適何賢士大夫交相贊詠之盛豈非其徳之所感耶況吾友數君子學廣而識明行髙而徳厚樹期業如古先哲凡毀譽人一弗妄人得其言者亦弗易也今良輔交其人而得其言予以見良輔之賢信不失矣𨿽然良輔之交於數君子亦不薄矣然而數君子或出於仕途或羈於異方或處於城郭𨿽欲適良輔之居敍耕漁之樂不可得也然予浮屠也多閒暇又非若數君子之出處願從荷鉏於町疃之間聽鳴榔於煙波之上倦則休於軒醒而歌醉而臥或倚於牀或枕於股防然出於萬物之表者良輔非我其誰與俱乎遂序其末至正二十五年二月十八日古汴沙門道衍序

趙氏鐵网瑚卷十五﹤子部﹐藝術類﹐書畫之屬﹐趙氏鐵网珊瑚﹥

欽定四庫全書

趙氏鐵网瑚卷十六

明趙琦美編

滕逺安分軒捲

安分軒南陽滕權

安分者何全吾性之所固有盡吾職之所當爲耳固有者仁義禮智信也當爲者則以五常施於父子兄弟夫婦朋友君臣也故君子求在我而不求乎人所謂安分也吳人朱景春氏名其所居之軒曰安分其亦慕夫君子者歟噫性也天之所以命乎人也知性知天則知修身以立命焉富貴利達固從外至而不可以力致矣景春勉乎哉嵗在辛酉九日吳郡滕逺畫並題

安分軒銘【並序】

姑蘇朱景春謁予於金陵言其居之有軒也名之爲安分焉且曰乘堅防肥非吾分也吾知安吾徒步斯已耳酣醲飫鱻非吾分也吾知安吾藜藿斯已耳連榱甍接棟宇又非吾分也葺茅茨蔽風雨吾知安焉斯已耳眾之所趨吾行也迂眾之所拘吾行也舒願先生有以銘吾軒將始終乎朂之而弗渝也予嘗讀無妄之易有曰不耕獲不菑畬則利有攸往蓋以無所爲於先無所冀於後安其分者之爲之也且安非勉彊之謂推而上之𨿽聖若賢也亦不過安其分而已借如子之於徒步也不得其適不安也子之於藜藿也不致其甘不安也子之於茅茨也不視之若髙明廣大而樂焉亦不安也夫恬澹寂寞安之常也寛裕優遊安之地也子之於是數者能適也能甘以樂也則予謂其能善學者矣𨿽然此謂處貧賤之分也苟知其分則夫富貴之分豈有不品節限制哉是故知貧賤之有分則安於命而不可求知富貴之有分則安於命而不敢越通貧賤富貴一安其分焉爾予故願子之識之無所往而不安也抑予於是又有告焉天下之分有所當安焉者貧賤富貴命分之謂也有所當盡焉者仁義禮智性分之謂也要必盡於性分之極而後能安其命分之正然則景春之欲安分宜自盡其分始也盡而安焉而後可與論無妄之易矣爲作銘曰土之埏器量則有數絲之成帛幅則有度欲渝有數量也斯剟欲廣其度幅也斯裂繄嗟命兮蓋亦宜然眾人弗知競欲而遷我思安之分實在我弗競弗求有永其綏無妄而行聖亦有言勉防企及質諸名軒龍門山人金文徴制

安分身無辱知幾心自閒𨿽居人世上卻是出人間右二十字河南邵子安分吟也世上能安其分者蓋鮮矣昔者程子見墻壁間有六字曰依本分無煩惱程子深有取焉吁貴賤各有定分人能自知其分而不爲物欲動其中則富好禮而貧亦樂矣蘇人朱景春氏題其軒居曰安分可謂務本者乎凡人奔走塵土中而汩沒於聲利者皆不知分定故也若依本分則視富貴貧賤爲身外一付之於天矣又何羨慕與憂悶乎苟此心溺於貧富而不能守是不能安其分今邵子云安分身無辱吾見其不知分而受辱者多矣禮莫大於分不知分則越禮妄爲矣越禮妄爲焉得不受辱耶所謂依本分無煩惱者其安分者歟知幾心自閒且知幾則心淸絕無羨慕憂惱矣何事苦人其中澹然心自閒矣其樂可勝言哉能知安分者有不窮之樂則知不安分者有無窮之苦矣所謂𨿽居人世上卻是出人間斯豈可與俗人言耶因景春求題遂寫邵子之吟並疏斯語於後包山樵者兪貞木

凡安分者知其分之所有而其心安於是也夫粢糲之不及梁肉逺矣而皆可以飽裋褐之不及狐貉逺矣而皆可以適體蓋其心安於是則無不足苟不安其分而過求焉則𨿽窮極侈麗而亦不足矣吳郡朱景春爲屋於所居之左以爲燕娛之所而扁曰安分其言曰吾少勤苦幸能有立今衣食屋室與凡養生之具粗給無憂故思佚吾之老時與族親朋儕飲酒會集於此至遇幽華佳日則淸坐徐行欣然適意自謂人生天地間其樂不過如此吾又何求且人大小髙下至不同也而樂亦無不同故食則方丈坐則重茵出則結駟以彼視我我實不足而彼有餘然我自視則亦有餘而樂不見其不足也吾又何求故以安分名焉夫口體之奉貲產之計官爵之謀眾人所役役而不知止者今君異乎眾人蓋知分之所有而心安於是也其樂可勝道哉是亦可謂達也洪武壬戌二月望扶風魯希學題

一軒安分過心事澹於秋賣藥不二價讀書忘百憂麻衣從所好玉食尙何謀不學蘇秦術風霜惜獘裘天臺老衲宗泐

明時惇素履業守靑氊窮達惟存道行藏只任天山林忘俗累風月賴吟篇佩有先賢訓囊無不義錢但能存樂地何苦問良田飲啄知前定遭逢信宿緣萬鐘非所願隨意度閒年豫章蒲庵來復

結駟非我志避寵寧灌園陋巷亦何堪屢空忘執鞭偉玆陳仲子飽聞先哲言謝榮養衝素辭辱逺囂諠髙樓吳苑側長嘯蘇門前心淸地轉幽環堵殊蕭然白茅蔭桑樞緑蕪際層軒不圖甔石儲自保形神全飯牛或漫歌懸鶉聊永年孰曰甑多塵匪慚銼無煙富貴信有造貧賤理難捐庶息炎涼趨爰居契方圓吁嗟鹿門謠肥遁見遺安所以藜莧腸敢云饕腥鮮了觀萬物表守道極防消搖臨劍池曵杖歌飛鳶靈飈吹素裳浮嵐灑回轅肯放濁酒杯載和歸田篇勞役恥虛名劇談笑騰騫美哉漆園傲乾坤譽流傳茹芝誠匪耀采蕨或爲賢緬彼欹器銘昭徳日月懸遵養戒妄作潛形屏尢愆豫章外史何操

人生有定分安分固其宜安之亦有術在愼所當爲彼美景春氏端居方在玆朝飡美藜藿夕坐誦書詩內顧良已足知命復奚疑樂哉東郭外保此黃髮期气與嵩頴合心將珪組辭寄云未達者庶用此道推東臯釋妙聲

卜築向郊坰幽軒傍篠汀晴禽哢虛牖春艸滿閒庭家有簟瓢樂門無車馬停應緣人事少終日掩柴扄隴西李勤

一室蕭蕭萬慮防幽棲眞似斛斯莊春晴野澗多藜藿秋晚山田足稻梁待富卻慚居易拙送窮應笑退之狂看君已在羲皇上老去從教白髮長四明田子貞髙人養素總防憂卜築蘇門寄息遊自愛遺經期教子每慚種橘擬封侯秋風門巷蠨蛸滿春雨池塘艸樹幽不減當年龎處士至今流譽滿南州晉昌唐鎬

麻衣雪色新防賤復防貧種秫才供酒尋梅稍出村政期惇古道忽喜見斯人我亦悠悠者何時遂卜鄰淮南石光霽

黃家村深茅結廬薄田數畆桑百株罷蠶小姑事紡績帶經有子躬耕鉏黃雞正肥白酒熟東鄰相招西捨呼但期輸官租賦足衣食豈願長年餘止庵

一自幽棲白板扉略無塵夢到輕肥摩挲老眼臨書卷抖擻閒身稱布衣風竹聲回琴響近雨苔靑滿屐防稀客來況說雲山好處處春苗長蕨薇錢唐陳潛夫安分軒中安分人索居應得樂閒身平生不慕陶朱富終嵗寧甘原憲貧雨霽帶經鉏隴上天寒鼔枻釣溪濱固窮自是書生事亦欲移家共作鄰吳郡黃載

古有黔婁子千載稱其賢問之此何因貧窶在當年榮華豈其厭命分知固然我居旣足蔽我衣亦苟全念玆先民訓服膺敢棄捐大鈞無私運萬有均陶甄惟人最爲貴參兩相周旋我生幸得之寧復不勉旃紛紛世間務於我猶雲煙願言安所如爲樂難具宣蜀人王燧林壑淨囂塵端居絕四鄰靑山對幽戶緑樹繞通津泉石多佳趣交遊少故人怡然心澹泊安分復安貧婁江釋惟善

翛然一布衣眞與世相違林下行應徧城中迹毎稀固能抱素守安肯羨輕肥卻笑陶彭澤之官始賦歸蛟龍漁隠

登山不知髙涉水不知深山水本非險履險由人心貧窮固爲諂富貴良易滛擾擾爭奔趨自古恆至今偉矣朱氏子搆軒城東陰端居不妄作省已能自箴食充藜藿腸口詠金玉音旣無簪纓慕終免刑禍侵由來髙棲鳥不作籠中禽由來知命夫不顧鉏間金題詩美安分安分人當欽燕山曾烜

士農各有業貴賤各有命民生隨所遇順受乃爲正若人純朴姿於斯能自信介然知限量有餘奚敢盡藝禾並種桑甘與下民並衣食不願余麄糲盡自慶一室野田中竹樹森相映簡易恆自居心安身所分斯民三代間民志各有定上下無相侵生物遂其性政化日旣弛眾情日滋競何由兵訟息家國永嘉靖吁嗟聞斯人不覺發吾詠韓奕

先生結屋尹山前安分銘軒勉自賢蔬食曲肱思孔子簞瓢樂道仰顏淵浴沂舞雩春風裏曵杖商歌夕照邊慨彼長安名利客蟻蜂塵海競紛然延陵錢芹

一室古城邊居安日澹然窮通原定命出處總由天心靜無愁事躬耕有薄田卻嗟趨利者碌碌自長年彭城生

富貴非可求貧賤當所安外物旣無累寵辱非我幹藜藿充我腸枲著衣我寒軒居不盈丈泰然天地寛視彼趨競徒擾擾何足嘆何如守斯分俛仰有餘懽周傅平生隨遇只幽棲半畆雲林搆一廬存道偶偕夫婦老甘貧番賴子孫愚朝耕隴上身無辱暮釣溪邊樂有餘舉世妄求名利者孰知安分不爭趨瞿緒

衰年屏迹樂閒居環堵蕭然不願余隨分豈生麟閣夢遺安仍荷鹿門鉏采樵觀奕眞防世種柳成陰嬾著書聞道五湖煙景好扁舟亦欲賦歸與文山蒲壁

知君近權竹間房墻下新栽幾樹桑采藥不辭沾雨露禦寒聊欲足衣裳春深門外車無迹秋晚籬邊菊有香我有林泉安分者向尋時過小池塘

敬觀諸大老所題安分軒佳什理趣宏深文義浩博韓子所謂光焰萬丈長是也因知景春髙士固能安其分矣非尊好何能致多如是耶𨿽然未有無名而有其實者也抑未有有名而無其實者也景春可謂名實克符矣諸大老所言亦不虛美矣予小子執筆題贊增毫芒於泰山未免取大方之誚吳釋辧才題

安分軒賦【並序】

餘閒居作此賦以自道適朱景春持安分軒捲請予書之予不知景春之安分與吾之不違分者爲何如然景春喜予此賦其志亦必有所歸者因不靳而書之廬山陳繼

嗟予生之失怙兮嵗始方周賴母氏之聖善兮鞠育良優長適有知兮教弗愉偸俾植恆性兮它匪爲謀殫心講習兮古訓探搜爰得大道兮行敢莫由攀前靈之逸駕兮恐吾步之蹶趥覽宗世之蕙兮懼惟吾而爲蕕持戰競之不遑兮靡宵晝而昧修顧勞而後食之人兮吾旣取以爲儔耕東臯之春風兮釣西溪之濁流朝樵蘇而暮爨兮采蕨薇以成羞在彼之不堪處兮於吾樂而何尢詎靑紫之不可拾兮念吾材之輪樛矧淸世之大賢兮濟巨川而刻舟上堯君而下防臣兮聞康衢於童謳吾生於斯兮遂息遂遊不違吾分兮吾無所憂吾捨耕兮其將焉求

王安道華山圖

記

圖傳神記志事詩道性情此三者所以不能已於太華之遊也太華天下名山之冠也故古人以得遊爲快以不得遊爲恨余也恨於昔而快於今可無圖歟無記歟無詩歟備三者矣敍焉者誰耶夫敍敍其實也文而弗遊將以予爲誕遊而弗文異乎吾之所得故復自敍以待其人志山者曰山髙五千仞直上四十里餘之登也但知喘息隨之數步一息而已安能計其幾仞幾里又曰凡峯巖洞谷池潭臺殿井壇之屬之著名者逾百餘之覽也當世逺事殊地荒人散之後知名不面見面迷名又安能盡挹其勝以全其所快耶然神會心得固不在於無遺也故秀而不可不圖者圖之不以無名而棄常而可以不圖者已之不以有名而取夫然其不謂之神會心得矣夫余今年五十有二嵗矣惰與老俱至气與病相靡一遊已不勝其難況再嗣而往首越北轅耳然則是圖是記是詩其可離乎故笥之左右以玩於乎文且遊者其何人乎哉洪武十六年嵗次癸亥秋九月十有二日畸叟

始入山至西峯記

寓長安之逾年新丰丘丈來偶談登華山所得且縱臾余遂諾焉時暑溽期秋初偕余再登七月十又八日至丘丈所而丈適病餘尙困命其外孫沈生相余騎驢行並以日夜二十日暮抵華陰遞運所托宿焉大使黃某具酒肴待因以所登難易爲問曰官此六年去山僅數里懼弗勝興作隨止聞遊者及靑柯坪仰瞻多有沮而退以故卒不敢往遣其僕慣登者二人予導翌日早食業行近山口泉聲瑯然稍入殿角出灌木中僕曰此玉泉院也至院外觀希夷先生塑像熟睡如生立淸樾中風泠泠來鬢須動搖而塵垢之面如濯諸道士出迎具茶果言緣險難甚艸木交防不可以禮服贈餘一杖謂扶到靑柯坪止而以上則不可杖矣於是冠履外服等悉畱院中惟幅巾短衣行縢艸履而已沈生健善步跣以行二僕前導傍山對開神意飛動未遽行且攬其槪於時宿云在岑羣峭未出餘煙自旁山上褰朝陽射其端壁立之妙荏苒可得風觸壁一鳴翏翏焉而往調調焉而不知其所窮余善畫相契特深遂凝立四人已及逺呼余且趣急登而安知余之所得不在急也地多樲棘且翳薈不見路二僕余離輒誤岐之他相錯稍不謹視則觸面罥髮局且蹐杖攀以進余素不善步驟登絫息不能制必竢定始行余時以紙筆自隨遇勝則貌故行視四人愈遲四人常先若猶豫然然沈生知余間余防余憇亦憩余僮𨿽不解畫頗解吾癖遇奇樹奇石卽報亦頗慧貌不能盡者俾記之及澗而斧斤聲雜蟬鳴鳥哢中出輟防聽之謌伐木丁丁鳥鳴嚶嚶詩以過泉淙淙然如琴如築如環佩不少休其停滙處澄澈如鏡微漣動搖日影上壁中多紅白礫余盥颒淸寒透骨試嘗焉甚甘美憶鄕年飲吾鄕陽山泉不知去此幾十倍澗北絕徑處實如柚者下垂僮以爲橘越險而擷之蜇口略不可食棄去峛崺西轉至小石洞洞外平石如坪中可防坐恨不攜本道輩弦琴於玆以寫幽抱旣而坐坪上書所賦詩而東巖方洞適與之對意靈詭內潛遂相率以入僕曰此希夷匣爾蓋其葬處也棘梗道不得近因疑匣爲函恐指所盛蛻者而俗謂之匣歟辰巳許及上方峯峯直立鐵鏁下垂望峯端漫不辧何似但峯腰雜樹倒懸斜倚而幽意可人鏁兩畔多小坎從下達上深可二寸僅容履端蓋登則懸鏁以托足者僕曰上有道士王友巖居之不下峯惟玉泉一二道士時褁糧往鏁盡處乃石罅號西門此峯蓋唐宗妹金仙公主駕鶴升僊之地而門則宗覓金仙以鑿焉者也從門入屈曲以上盤折數峯頂始及友巖所居南望連山不知止於何所上無雜艸惟細辛一方不多產余𨿽搖中而帖苶弗敢進坐峯根桫羅樹下瞻悵者久之由峯根北折度狹徑容僅一人徑外則壑谷類也地不生艸皆敗葉所覆行葉上不知窊隆躡空輒僕余誤躡徑側一失腳幾墮厓下偊旅中迹幽翳中古藤蟠屈可畏正躡樹根進葉卒然鳴疑以爲蛇也注視三樵人適從上來余問靑柯坪逺近不對惟放歌倡答而去出樹外大石突立中豁若斧劈然僕曰此第一闗也鄕兵亂時民逃入山壘石絕此遂全余視闗內尙亂石旁聚無數闗右二黑石虎踞因坐摹之忽不知四人所在厲聲呼不應迹之半里所則皆坐澗邊投石子澗中以戲此處水深路絕當驀澗賴澗石參錯不逺躐過旣過回視其澴瀯衍漾砯衝之態而吾意適永不能以遽釋幾失吾主澗外瀑布正懸南厓端下激樹榦飛沫成雨防因風容與久而復墜又百餘步則第二闗也類天作亦似人爲視第一闗壯𨿽不逮而險則過之闗中陰風勁甚不可畱促步出返顧所來則一靑靄爾復登頓防密以行詰屈數百折見平綠靄然林端旣至乃靑柯坪也山恰半從入山來悉﨑崟側塞夷者惟此艸長過人岡之上有神祠焉礎余瓦缺像設多壞祠旁小室中敝竈猶存知者有所主也日平午少饑初擬假爨於此不竟荒寂若是幸持果餅脯分食之汲祠畔井止渴日漸乏足軟不可支臥祠前石階上適二道士自上下問焉蓋玉泉之侶從西峯還也與之語𨿽無所奇亦善遺世者自山口至此其石之奔突倚伏出林翳樹者殊形詭觀殆不能以物擬祠西南則始攀鏁處也置杖艸間聞松風飅然此以下皆雜木無松以上則純松矣蟬鳥遂絕詩人謂山深無鳥聲信然鏁曵危石上僕先進余亦攀過路縈紆並石根極隘瑟縮以行路斷接以木行則搖少選一峯前障不甚峻上大下小所謂巘也無艸樹黒黃白相間上有赤白二圓形僕曰日月巖也豈生成者歟復行餘二百步直巖嶄立有短橛閣巖罅爲級如梯鏁旁垂問之乃百尺撞也【撞直綘切自下突上之義蓋聞之山中道士云】級每腐或缺由級以上先登躡試之然後寘足過此又有類是而愈長者千尺撞也缺腐亦然縱僕輩欲援何以爲力旣上凡石之如嶠如扈如巋如岊者視不可數抵前厓逕忽斷巖峻削無可爲逕者卽厓腹綴小木如彴當絕谷之上凡三接始及徑鏁亦橫綴巖腹余目焉迹未及而先痿矣遣四人前度慮逼吾後以振也余趦趄握鏁寸進之閉聴視一步歇半木吚軋鳴東野登閣尙稱腳腳踏墜魂吾今何稱哉因自咎以親肢履此險其孝安在昌黎慟哭遺書以訣者卽此非歟半時許乃得過問諸僕僕曰老君離垢也信凡仙之隔如是復斗折道松林中翳不見日毛髮爲之聳然沈生謁山神祠有禱懼蒼龍嶺之迅風也旣至老木赤立惟東南一枝僅存微有葉根亂布石上若萬小蛇攢綴蝡動余駭焉貌其大較因思平日畫樹𨿽搜奇獵怪致巧寧得似此所謂畫不神於所仿而神於所遇也然而望蜿蜒入云勢未知何以處此嘗聞登者度嶺言愼勿旁視視則惡風至危不可度嶺凡兩折中突旁殺如背色正黒鏁當背上並鏁皆小坎亦猶上方峯所托足者二僕先句示所以登余匍匐踵其後以式大喘不自禁因而布伏嶺背竊窺其旁則深不見底安知其幾千仞但松頭戢戢出沒蒼煙中萬峯羅拱向背髙低斜正起伏若翠浪洶湧相後先秀不可狀風颯爾有聲眾籟齊作防蕩奔激逺近胥應憶登者言遂膽掉股栗不能動去上折無幾視若天淵然風稍止尋進而僕已過上折矣余彊勉盡一折日少昃愈熱余裸上體猶流汗不止行上折覺稍便漸熟故也自嶺下仰觀將謂頂絕無復過此及嶺端則峯頭插云尙不知有幾里由是筋骨如脫喘促弗暇出一語倚樹息四人則相語角健若賈勇於予者時云方滃然進退開合若相與若相背往來四峯端悠揚不已余神凝其間防所以事事者僕輩弗是諭促以西峯尙逺勿稽遂作以行至此則少土皆徑於石鏁縱橫罕無鏁者又越五六險始及鎭嶽宮宮在西峯頂東諸神列坐不辧誰何松罅間金碧參差與日爭者嶽帝廟也廟後松極深邃風一振之掩苒之形紆徐之韻由松端倐爾東騖接之旣泯忽又如在余行遲常殿四人已及廟笑語未竟而曼聲速余至則烹茶熟矣道士王老師欵坐廟之前則其居也四壁蕭然余意其以一身而處於荒冷僻絕之區無所畏無所悔者非有得其能爾耶茶罷徐叩所有則平平焉耳乃知其不得於見道而得於寡欲者牕在西壁句隙有光開牕而其居則庋之懸巖之上俛瞰後谷不見所極惟松頂麻萃斜踞窓二丈許峯壁峻防自後谷直上霄外略無突陷眞所謂削成者壁上一松寄之璺間根直下如懸死蛇枝梢正拂窓手可接松實絫絫余提以斷甓弗中墜句下觸石且墜且觸聲如從甕中來良久始息至是則頹陽向微霞彩漸發倚牕望西北平田無限荒煙莽然中有渭水委蛇如龍日光射水中金閃爍不敢正視居之南乃大岡頗類背色墨如粗澁岡下羣峯如攢劍如束筍無一渾然者予將摹之而嵐靄迷漫弗果東望玉女峯殿正在峯頂雪壁爍日殿旁有物似人非人往還松樹間逺不可辧岡稍南大迹一岡上深可三寸長四尺餘旁鑴巨靈迹三字竊謂力能劈山其足迹僅如此得微不能載其形乎且東峯掌形自峯端達峯底假使所傳果然則如彼之大手而配以如此之小足有是理耶東則東峯玉女峯昆季相倚惟南峯嶻焉獨出垤視三峯薄暮不及往遂宿焉風怒號禦裌猶冷視蒼龍嶺裸體其寒暑之異乃爾哉

上南峯記

拂旦起王道士出華山記相示自峯崖洞谷池潭外其宮觀古迹等不可計道士𨿽老而兵余湮毀不甚識又龍鐘弗能余偕故無以爲考食已纖雲不痕旭日初吐露未晞具行縢艸履以敵南岡外皆松林也裁入笙簧盈耳旣不見天寧復有露但葉聲隨足僁屑可聴屈盤行林中迆邐漸髙境意交至弗暇接將謂地升恍不記自西峯來也松皆合抱森若筍擢蓋以險而存非如他木之得全於擁腫也寒不生陵苕惟蘿薜靑靑以與松永神則有之而樵斤不及余感其得所淒焉於吾中久依依不能去行二三里稍疲坐松根養力而四人已在石梁外髙唱曰南峯至矣起而前僕曰此希夷避詔巖也余凡行以目昏不敢流盻竟不知已達巖底因仰首怪狀可愕巖上覆如屋似蜂窠然頗類太湖石或類波濤蕩潏所爲淡黑津津焉余坐觀不厭自謂不世奇逢細貌之僅得仿佛西南角一罅明透可側身入余命僮掖入之及罅半見罅外樹梢動搖日影流罅中闇稍分上滴瀝如雨陰气挾罅風撲人巾服皆潤下濕不敢進僮曰壁有鐫字四行不識字不辧余眊亦弗之識俄罅外喧聲意遊者相與僕曰吾之伴三人也僮因呼其名答在朝元洞待由是自巖底北旋峣兀中度小又度架枝代者三若波舟之所搖蕩古松一根拔臥巖上閼道勃窣逾松上過得眞武祠遂入謁蛇在前記晦翁謂其本北方武宿非實有此神蓋其教中設爲形像以神之耳余謂幹魚朽木題以大王居士便能威福此何足怪從祠畔上登挾石防轉峯角皆石版布道防外臨絕谷試防瞰怵然神凚瘁不可當閉目低首倚壁始定峯南面上下壁削亙東西皆防也異焉伏石版下覘蓋鑱壁成崿以疊石置防面之中窽石以入則所謂元元洞也深可四丈廣近之髙又倍焉純白如雪中設三淸像諸神旁防凡供奉之具咸備余問故於主者嶽師師曰昔賀老師營此四十年𨿽鑿焉而不敢碎石下墜墜則雷動龍潛故也自爾且鑿且運不勝其勞功未就而師亾繼以其徒甫就洞外西數步師又穴石版鏁以下達西轉則師之避靜處也沈生等躍然往觀余不敢從倚防待二時許還生曰穴之下則鏁雙垂鏁盡則板道也穴道相距不知幾十丈石杙插壁以當其中縋鏁下至石杙少息復縋至版道又少息然後攀鏁西行數十步漸髙又數十步始及避靜處回視版道則載之銅杙之上而銅杙則插之峻壁之中外𨿽有防木久多腐以鏁是賴掩其振搖石杙一銅杙十七竟不知作時於何所置足防之外下見松頂如灌莽在杳防中師去此幾時其室其爨所猶在然非憑土憑於塊石之突崖耳室畔石窪不深水則滿豈師借以食飲者歟室之西則別巖也巖類俯首形遙覆室上上鐫全眞巖三大字赤色以實之𨿽知人所爲然上不可下下不可上其履虛而作之耶何其神也吾版道之初躡也知有版道而已矣暇他及旣至而得其所以危是心也始不知止於何地我輩壯年恃力不少怯今精奪於此矣去洞沿故路東行降八九折緣磴復升巨石錯峙石分處如甈下視類井底黝不見物然兩木倚石可下問之僕僕曰安眞人肉身所沈生率三人下觀余坐石上及還談眞人坐石龕不壞具衣履如生人抑坐逝處耶躋石以望見峯頂羣松如沃峯背類覆盂麤皵如礪可縱步四人爭先若飛余至此已攰甚足不吾許殆及巓憇龍潭旁掬潭水颒面潭有三深淺不等深者不過二三尺僕言𨿽大旱此弗枯竊意龍潛深淵恐未必在此然神物固不可以常理推也志𨿽稱頂有池生千葉蓮覓之不見不知當時騎茅龍天飛者其由此非歟最髙處一松孑立余倚松望信乎諸峯羅列似兒孫矣云適生從玉女峯東峯兩間出倚風作嬾態歘突然北湧似顚崖狀旣而復還漸幔於松巓不動如憇而山北所見皆漫漶不可識意彼或仰瞻吾固在云表也靑蓮居士謂呼吸气相通帝座非此而何尼父登泰山小天下彼果及此耶旣下又東行至龍神祠祠之外小碑一辭翰具美有道渙而爲气气運而爲精精變而爲神神化而爲靈等語因愛而再誦忽祠畔二小鳥下上峯壁不鳴靑灰色頗類脊令尾稍短不知其何名嶽師曰此鳥相與久矣飯熟而乞食於我食已卽去或寘粟掌中亦躍以就啄師年八十五矣兩目俱昧然往來祠洞間陟降如睹非有道者歟不然安得人鳥相防如此

過東峯記

由祠北防而東取道松間忽有物行松上大如防尾芃芃然聞人聲矍視不復動僕輩拊掌激之越樹去行二里所至祠山祠入觀焉山水畫滿壁頗似範寛家法而渾不及化余笑曰此中著此畫作者固無足責命之者誰歟老君殿中居楊師迓予謁之予再拜因思吾犬子謂見之猶龍口張而不能嗋吾安敢不拜師出果茗松花粉供余並以萬年松數十本爲贈蓋捲栢之屬而不屈者𨿽有松栢名不過石上小艸耳捲栢亦以萬嵗見稱於本艸則知二物固皆槁而不死者矣大松蔽峯頂淸悄幽閴殆不可爲情然過靑柯平來松弗他雜惟白楊一二間之每風韻松林楊葉作防防聲如按如節彼吹竹彈絲敲金撃石者其近歟余偃仰是間意風味未減貞白殿之東則東峯盡處也下望平野襟懷灑然逺近諸山相闖於煙蕪雲樹之表黃河隠顯東迆如帶潼闗岡壠積蘇於河濱遐覽未周云倐陰漸黒平野交晦予疑而東向立風颯然自西南來萬松皆鳴松實交墜日斜透云罅出云影漸北逝遂散餘與沈生磔松實啖之索苦茗於師以助其勝俄林中有聲若隕物然予怪而覘之僕輩皆在松杪摘實以亂擲也於是俾沈生囊頓以備騎驢疲困之用稍南一煬突出於松底下磴迹之得石室焉曠朗可容四五十人都竈湢所等舉不敝乃知居者固盛於昔今惟一人者荒涼無養故爾禽聲不上靑柯平𨿽因於髙寒而亦因於無養也聞是峯可翫日於天未明之際而糧少不敢居惟問師仙掌何在師指在峯側而玉女峯可迫觀於是別去

宿玉女峯記

降而西可二里許東折漸上時正午稍熱渴且饑遂團坐松陰中食所攜新棗至是無磴多倚木於石代之危且弗固因枝防爲級皮脫滑不可登五人相與援推以進凡一十餘處旣盡則玉女峯頂也嘗聞女冠楊氏名妓也年少入山今耄矣初食松皮八年始火食或絕火則枵腹坐偶大雪不粒者七日亦無恙竟日夜弗臥余心敬焉因訪之石室中尸坐如寐見予起相見具客主禮笑曰此山罕聞人聲或聞之林中則指以爲異君何來之異耶余以所癖所偶爲對就問其入山時則三十有七嵗也今已七十有二矣自云一生無疾觀其顏𨿽非丹而精神粲然步甚健固知其有所養也初見未敢扣引余步松間風適來激峯壁直下如箭尋穿於林中松葉皆沸鳴度壑而去相與立隒端目送其披靡者因指西峯東面窊隆如蓮花謂余曰此正所謂西嶽蓮花峯也安有峯頭池井之產予疑焉未之決至玉女殿道玉女所由觀洗頭盆蓋石上一圓坎爾水紺碧不幹集仙錄稱有五石臼不知何據之殿右觀韓姑姑遺蛻遣僮撤所障亂甓啟棺蓋窺之臥棺中如初歿者楊氏曰歿幾三十年矣惟槁不腐以杖擿其足亦不僵有道者乃如是蓋楊氏師也大石如殿正坐上而楊氏石室則借腹爲之覆余問以昨之所不能辧乃楊氏采薪以虞雨雪之或及也由殿前逾石梁北眺崇岡廓然然貍豸不能進岡半有大璺焉楊氏曰唐宗禱雨拋簡處也下通黃河𨿽未必果然恐或有自復旋至石室前指以迫觀仙掌所在余與四人循東峯北行斯須林斷豁然乃東峯之西北壁而玉女峯之東北巖也巖西弩如鳥啄距東峯不逺上丰下縮瞰卽魂褫弩處小松一生附巖側不見根句出巖上者三之二中無鱗而光僕曰此捨身樹也遊者抱樹轉數匝則獲福予僮聞卽抱之轉不休峻遏乃止巖正當仙掌可察遂坐憶王涯仙掌辧謂峯有五崖比壑破巖而列自下逺望偶爲掌形俗傳則曰巨靈擘剖掌迹猶存余因思之涯之所辧又似得於傳聞使果見之寧作是語不然則亦逺望而已未嘗如吾之迫觀也殊不知膏出於璺澑以漸淡黃微白間之黒壁中上則五岐下則片屬岐者如指屬者如掌復有細澑無數雜五岐間逺望之則惟見其大者故五岐如指耳寧有五崖比壑破巖而列哉由此觀之俗傳固非涯辧亦未得爲是且膏所澑處比比皆有豈惟此掌爲然山石本黒其或淡黃微白者皆膏之所澑使然也此掌外惟日月巖最多其次則東峯西壁近於楊氏之石室者其色其狀與此掌澑痕絕無少殊但彼不類物形故不以爲異而不稱耳𨿽歷代碩儒其詩賦等作舉同然一辭於巨靈之擘而不之究何也然則天下古今貴耳賤目訛以承訛者安知其幾多耶將暮假榻楊氏石室中坐定微請所有則畣以待盡而已再請亦然余知其弗襮不三有光如燈度石前松林中僕輩驚指楊氏徐掩其戶曰與爾何預豈記所謂昭明者歟此亦可見楊氏之定力矣北牖漸明余出望月然隠於東峯弗之見乃與沈生步殿前以待之二更許光射萬松中碎影滿地風颸颸然自歷三峯來松聲外絕無它音淸固不勝寂亦難處因退寢夜若半大聲疊陣如濤雷然孔隙皆唱喁明處寢黒知云風欲釀雨也然僅攜三日糧遂懼數視聴竟不得翕目待曉風幸息曙光復來趣具飯下山至都土地祠僕還指南峯端如練者曰水簾洞也以昨之弗知小立祠畔以聴杳不得所聞誦徐凝惡詩一噱而去午及靑柯坪覓所置杖亾矣然降比登頗易步可與四人敵因思宮殿林木得全於上者險是賴耳然不知鐵鏁之所經始路何以識人何以登鬼歟仙歟皆不可測已余學畫餘三十年不過紙絹者展轉相承指爲某家數某家數以剽其一二以襲夫畫者之名安知紙絹之外其神化有如此者始悟筆墨之不足以盡其形丹碧之不足以盡其色然是遊也亦非紙絹相承之故吾矣箕踞石上若久客還家而不能以遽出也三步回頭五步坐乃於我乎見之𨿽知毛女峯鄰於上方而不識其處僕言王刁三洞山外之西及玉泉院時日已在西南隅矣弗果往午飯已熱如炙籧篨臥院前亭上繞亭皆泉聲尺咫不辧人語因憊竟睡去二時許始醒諸道士索畱題爰口占書希夷像之壁間以出嗚呼生太華之方由太華之側古及今安知幾許然愛焉者亦每以艱險自畫而不之遂𨿽少陵枕籍闗中亦望焉而止耳天下奇絕處固有系乎緣之偶不偶也郗詵謂山行洗盡五年塵土腸胃吾塵土五十年不意中得此行𨿽遘一遺十而秀拔之神雄特之觀亦足以暢夫一生之拳局矣昔人言會心處不必在逺竊意未得至此恐未可謂之會心餘子平之累已向畢而遐蹈未能者以母氏之頹暮故也掇其大都以志奇遇

重爲華山圖序

畫𨿽狀形主乎意意不足謂之非形可也𨿽然意在形捨形何求意故得其形者意溢乎形失其形者形乎哉畫物欲似物豈可不識其面古之人之名世果得於暗中摸索耶彼務於轉摹者多以紙素之識是足而不之外故愈逺愈訛形尙失之況意苟非華山之我余余其我耶旣圖矣意猶未乎滿由是存乎靜室存乎行路存乎牀枕存乎飲食存乎玩物存乎聴音存乎應接之隙存乎文章之中一日燕居聞鼓吹過門惕然而作曰得之矣夫遂麾舊而重圖之斯時也但知法在華山竟不晤平日之所謂家數者何在夫家數因人而立名旣因於人吾獨非人乎夫憲章乎旣往之迹者謂之宗宗也者從也其一於從而止乎可從從也可違違亦從也違果爲從乎時當違理可違吾斯違矣吾𨿽違理其違哉時當從理可從吾斯從矣從其在吾乎亦理是從而已焉耳謂吾有宗歟不局局於専門之固守謂吾無宗歟又不大逺於前人之軌轍然則余也其善處夫宗與不宗之間乎且夫山之爲山也不一其狀大而髙焉嵩小而髙焉岑俠而髙焉巒卑而大焉扈銳而髙焉嶠小而眾焉巋形如堂焉密兩相向焉嵚陬隅髙焉岊上大下小焉巘邊焉崖崖之髙焉巖上秀爲峯此皆常之常焉者也不純乎嵩不純乎岑不純乎巒不純乎扈不純乎嶠不純乎巋不純乎密不純乎嵚不純乎岊不純乎巘不純乎崖不純乎巖不純乎峯此皆常之變焉者也至於非嵩非岑非巒非扈非嶠非巋非密非嵚非岊非巘非崖非巖非峯一不可以名命此豈非變之變焉者乎彼旣出於變之變吾可以常之常者待之哉吾故不得不去故而就新也𨿽然是亦不過得其仿佛爾若夫神秀之極固非文房之具所能致也然自是而後步趨奔逸漸覺已制不屑屑瞠若乎後塵每虛堂神定嘿以對之意之來也自不可以言諭余也安敢故背前人然不能不立於前人之外俗情喜同不喜異藏諸家或偶見焉以爲乖於諸體也怪問何師余應之曰吾師心心師目目師華山

披圖喜甚復戲賦此

山林天地間豈獨棲百靈許作欲海岸而乃落落星我生素蟠霞外情廣斥萬結千復縈但聞喧豗噴激動地之怒霆不逢巃嵸旁魄插天之翠屏塌翼鎩翮蒿鷃並從他九萬趨南溟斷蓬一旦挽我伴遐徵翕忽迸落北斗城招拒宛似宿有盟期吾气達靑雲之上京勇賈未數腰帶鞓何必直躡鳳皇翎乃知不待龍嶠經羽人幽子紛相迎烹芝采薇敞巖扄未暇云惚恍泉瓏玲存防注險扶至精步不在趾意以行五十二年滓穢羶且腥電飛泡滅霜葉零誰爲擁腫木誰爲浮游萍左招呼子先右招衛叔卿茅龍白鹿羽蓋霓旌南峯上頭如幔亭須臾泮散入杳防萬松擁翠風泠泠歸尋故吾了無形惟見攢巒叢崿偪塞綘宮之虛明深靑淺靑秀難名彼承此接不可勝擬煩誇娥二子未敢以使令醉呼元鋭處晦及陶相與舁送楮先生

圖未滿意時欲重爲之而精神爲病所奪欲弗爲之而筆力過前逺甚二者戰之胸中久不決弟立道謂此古今奇事不宜沮力激之由是就臥起中彊其所不能者稍運數筆昏並至卽閉目斂神臥以養之少焉復起運數筆昏同之又卽臥養如是者日數次勞且悴不可言幾半年幸完鳴乎意於是乎滿矣然傳色將半忽精神頓獘甚欲畢焉而掖與推舉不足用思滿城風雨近重陽一句尙可寄人況此乎遂罷弟立道兒子緒皆酷好畫惜不暇習吾心思目力已竭於此矣再可彊耶因授焉以慰其所酷好旣授矣珍之亦可忽之亦可私之亦可公之亦可用爲睹物思人之具亦可視爲手澤使後子孫相與愼惜亦可貽之好事亦可吾不能效平泉山爲身後計也詩

入山

廬山秀在外華山秀在裏要識眞面目卽彼鐵鏁是鐵鎖懸當云上頭縱橫曲直是誰謀吾今判著浮生去不見神奇不罷休

玉泉院

百道泉回面面幽琮琤音韻寄防搜兵余道士渾隨俗火後堂基獨占秋塵迹未緣幽澗轉野情先繞上峯流院前洞有扶搖在笑問如今得睡不

瀑布

白練銀河與白龍競搜幽語鬭新工我心要鬭無搜處移入玲瓏窈中

鏡泉

微漣不動見容成防卻蟬鳴與鳥鳴忽有小風輕颭過暗移淸影上巖屏

石闗【卽第一闗】

裂石爲闗似洞門天慳神秀此相分不曾臨澗先眠石未暇登峯且看云鳥弄只從中界斷松聲専許上方聞誰人更似周徴士不怕鐘山孔氏文

上方峯

鐵鎖髙懸直壁靑上方形勝杳防防西空通隔世路金仙已跨摩云翎觱沸音中悵年晚娑羅影裏問誰經愛河未上超然岸只到峯根看畫屏

靑柯坪

不識靑柯義﨑崟獨此平山當攀鎖處微覺有松聲古殿云來往遊人鳥送迎神祗香火斷連我困腸鳴

日月巖

何年斧鑿雙形𨿽不流光卻有名忽悟此身渾曠在帶將幽媿上巖亭

千尺撞百尺撞

千尺亭亭百尺連秪緣奇觀在層巓欹斜朽級難爲步飄忽飛魂只看天雲谷可探神未許松風宜聴耳無權老夫敢向危中過不是眞仙亦近仙

老君離垢

綴木懸崖作徑通下臨無底翠朦朧丹元來上靑琳館龍曜先離紫極宮下界紅塵終在地上方淸气卻隨風崄巇難斷憑陵輩驚得幽人滿面紅

蒼龍嶺

嶺下望嶺上夭矯蜒蜿飛背無一仞濶旁有萬文垂循背匍匐行視敢縱橫施驚魂及墜魄往往隨風吹午日曬石熱手腹過蒸炊大喘不可當況乃言語爲心急足自防偸眼羣峯低煙烘浪掩掩日走金離離松頭密如麻明滅無斷期誰知萬險中得此希世奇眞勇是韓愈乃作兒女啼

鎭嶽宮

萬松深處敞彤扉繞殿笙簧步嬾移忽見滿庭金瑣碎一齊防卻聴聲詩

西峯

渭水載殘日金蛇爛西遊分光到巖阿我在巖之幽平田豁萬里紫煙日邊浮參差野人居明滅蘆花洲復嶺下回抱攢峯上森稠大松紛仰千數至幾萬休崇岡艸一無鼇背濶且修扶藜立背端烈烈長風遒郁勃當此時尙待隨風流壯觀不可言何山敢同仇西方金屈蟠气發難自收化作神秀區壓低四嶽頭吾今幸何深頓愜半世謀明當過南峯今宵且夷猶尋詩志所歷一毛於九牛

西嶽宮

東嶽行宮每每分金方元气秪孤尊千秋像設嚴誰凟萬劫兵殘巋自存肅肅陰風秋倍早沈沈雲樹日長昏杜陵老子何多累空憶眞源只漫論

巨靈迹

掌形𨿽謬是天成足迹鐫來益可憎眞妄惱人禁不得步將林裏聴松聲

避詔巖

希夷先生愛睡者睡去那知有晨夜胡爲畱迹與畱聲惹得丹書到林下到時卻避無乃遲聲迹旣畱能致之然非賣畚捫虱漢解識九五眞龍飛眞龍未飛良有以元元之依竟誰是笑聲忽動墮驢時徑入深山白雲裏安期固是神仙倫預項幹鐂能亾秦未忍乘龍自長往閒將棗試時人

朝元洞

石壁天所成洞以人力制平處豈不多取難非取易老師若常侶安得有此異不知經營時頓足在何地工搜神僻妙磔造化祕旣非苟且爲知歷幾百世設使容易隳再有誰可繼我來覓幽勝乃得理外意闌憑無底谷丈尺豈可計松頭亂壁腳插翠气扶闌試小瞰神宅歘鼎沸只爲定力防惹彼林澗媿古訓衡不騎我卻自買畏閉眼待神歸從容問何味

賀師避靜處

竅石石闌裏縋鎖索隠極鑿崖種銅橛載板以西適置屋何所憑憑向突壁石𨿽曰恃鎖過朽板未我惜上視不敢伸下視不敢息滿山皆靜處何故作此癖師去今幾年猶餘損神迹我怯固不往聞言也心惕托彼毛文鋒定作半面識

安眞人肉身

塊石中分瞰底深欒欒遺槁坐巖陰如何不似子先輩風澹月明無處尋

龍神祠旁二鳥

祠邊兩小鳥相倚道人室廚中炊飯香卽至不相失啄粟就掌內了無猜與栗嵗月知幾何相防秪如一乃知豚魚信固自我所出幽幽入靜極籟盡山空虛我輩若不來鳥外其誰歟形性本不同形性本不異回首看流云悠然似吾意

南峯頂

搔首問靑天曾聞李謫仙頓歸貪靜客飛上最髙巓气吐鴻蒙外神超太極先茅龍如可惜直到五城邊

龍潭

二三淺坎在松根傳說潛龍或上云直待虎頭來戰汝早從南畆看飛塵

水簾洞

隠在南峯背如嫌世俗知偶從靑蔭裏微見白光垂飛濺隨風逺琮琤上谷遲眾仙閒出洞可有在鉤時

東峯

此峯佳勝減三峯不斷幽期只有松拜罷老君無托處捲將余意坐峯東

仙掌

崖璺泣膏脂俄然掌似之不窮親到實那識舊傳疑巖壁何曾破河流本自馳是非無盡極搔首看風枝

捨身樹

絕谷抽巖直透云小松依壁寄危根要吾也似輕生輩待取他年問伯昏

拋簡處

大地焦空雨澤空往曾拋簡震潭龍只今無限焦枯地汝卻昏昏詐耳聾

洗頭盆

窪水含淸照面光不妨陽亢與風狂遊人若得仙人杖先覓長生不死方

宿玉女峯

假榻玉女峯主人有深意談出無語妙語入不計澄明縱橫發沕潏左右至不言求生難但曰待死易色境透闗過總是平穏地優遊世五年何曾有顚躓隨時煙【一作翊】火食無卽行坐憇旣識上山眞寜迷下山僞顏𨿽不桃花亦不霜艸悴要之非矯亢只是不出位我生日奇蹇未覺久自棄一雨悟無學恇然莽無寄松林延幽風倐忽天樂沸如此有餘中肯放希夷睡

玉女峯待月

萬松林裏夜蕭蕭月影來時轉寂寥試看影從何處起正東峯上水波搖

月下觀諸峯

月下觀山夜色多剖藏無柰月明何精神正在微茫內不道龍蛇滿眼過

枝梯

如此爲梯也可猜不施工巧故危哉知師擬判仙凡路已過蒼龍嶺上來

玉女殿

太極總仙天明星入道玉漿含羽翰璇蓋蕩雲煙龍馬眞隨化神也得仙滿庭松蔭好匡坐聴風弦

石

巴西晏從幾春秋宴裏張鋋見汝不豈怕子明饒舌輩閉精行气在山頭

韓姑姑遺蛻

雲牕霧閣幔重重靑鳥丁寧是浪通未是淸風連蛻在百千年後漏函中

西峯東而蓮花形

玉井十丈花欺我亦已久巓池千葉蓮尋池復何有果是蓮峯望或開記者之辭又爲謬傳聞不足信托意不足憑窊隆偶爾如花形便謂此山緣此名我未覓勝勝已盈誰眞誰僞何須徴世間圖牒多耳聴未知吾眼眞搜防我詩通我懷不爲稽考作且看鱗動山光來化作笙鐘滿林壑

女道士室前夜見流火

光明儼如燐流過林松間神乎乎那可知睢盱睒防驚僕眠東坡定力人胡乃空茫然我𨿽未至見道邊固知神與人非懸存亾本常事已付於不言女冠掩戶何爰爰脫略之語復誰肩此或搖其中安能塊獨三十年

入夜聞聲疑風雨大作不敢睡

松底踏碎月過淸寒不支窈哉石房深矮榻聊自宜大聲忽怒濤拉此牕與扉初疑雷雨交挾以羣龍飛又疑度朔輩夜半窟宅移蘇磴倘霢霂那識吾是誰止持三日糧有計安能施轉輾不可當兩目無合時所賴窗紙明未受煙霧欺久之聲漸吞喜報幽田知魄妖方擬過壁隙光陸離起視東峯端日色已滿枝布襪靑行纒尙可迂濶爲趣飯謝主人厄陳聞仲尼七日枵腹坐更有誰能之

都土地祠

香火蕭然棟宇卑滿山松樹送靈吹虛名止占都祠在酹酒刲羊讓與誰

坐松聲中了無他音

一味松風外何曾寄雜聴空聞歸澹漠悟透沈防雷豈坤余轉萌非臘後靑有詩持換取來制白雲亭

鐵鎖

不似區區子午間長教虞吏斷登攀伯梁度世無尋處捲取松風獨自還

凡鐵鎖乃鑿石爲竅種大釘綴鏁其上故能久而無朽然或間有綴於木橛者回思始來蓋掩於不知而不栗耳

目力在云表見金不見人入齊流沫地何處索形君林中遙見白物如獸上下桃逸從者疑是野羊余因記韓泉衛叔卿之流皆常乘白鹿寄迹是山此或然歟

有鹿無仙鹿自奔似騎黃鶴上秋旻何當快與劉根約白玉牀前看紫雲

下山及蒼龍嶺回瞻四峯端視始上時𨿽無雲然不能優劣也

四峯參差兄弟相保有云固佳無雲亦好其中妙意愜我懷抱來𨿽匆匆去不艸艸眷戀難捨似得至寶天臺雁宕僅可輿皁豈料不意惠此幽討丹靑摹之寧合天造謝眺詩雄固是奇藻吾今傳神未怕壓倒擕雙淸還於以終老

嶺下枯木

傑立已如神東南一枝緑名稱未能辧奇怪不可讀繁根萬蛇擁石爲何罪束曾無九方歅駐彼遺外目只疑夜雷風竄入天飛族濡毫收仿佛備一百不足持向畫家流休誇閉門獨

嶺以上絕無鳥音寥閴不可勝旣下忽聞喜而有作

相命相求萬緑中如何不可過蒼龍闗闗一進兜國便有雙柑鬥酒風

初至嶺下時沈生預禱山神祠及還憇祠畔其侮心形於動靜間以此譏之

行抵蒼龍頓怯心殷勤祠裏致辭深如今裸袒當門臥止見靑松滿地陰

近日月巖處有大石如蒸餅狀無突陷可頓足然鑿石上爲小坎托足端恃鏁降登眾疑經始時不知何法先登以制坎鎖

半規盂覆斷攀援林底林端接翠煙莫向鏁中尋混惇崇鏞髙處有冥筌

下山近靑柯坪

奇秀掩巑岏休論五十盤半生貪偃蹇從此解媻跚一澗破秋寂萬松噓晝寒自知淸太重不敢再回看

至靑柯坪覓來所置杖已失去

不是江心蟠石種何緣無水也通神只愁徳裕眞齡見談看方兄與鐵君

靑柯坪神祠旁井

與山俱生天所造伯益前身此中老云安熱惱正紛紛寥落寒淸閉秋艸

路斷處以小枝橫閣危石上接過

長有木彴懼況此枝橋艱目走﨑崟外神沈杳靄間玉漿寧易許熊果未輕頒倘然虀粉去何物尙浮環

第二闗其中風烈太甚不少息

陰風一何勁箭發無停機陽光𨿽回環不敢闗內窺豈以塵躅來俗塵與之飛吾今洗心入飽貯羣淸歸入旣不我嫌歸何尙餘威老懷亦自堅未仗十八姨披襟掃苔臥故待秋陽西

第一闗所儲亂石

陰气滿深谷未聞松栝枯有誰曾擺落規此小成都闗下林中二石如虎奇不可狀於是悟畫之所以然

描貌三十年接折紙絹裏槃礡謝班寅防風走秋水初上山時過上方峯逢樵子余問靑柯平尙懸幾里惟放歌去不吾對及吾下山至石闗而數樵過問余來處曾有伐木者否余亦笑而不答戲賦六言詩髙唱而下

昨聞靑柯逺近長歌一似無聞欲驗朋從何處請君自上重云

逢歸云可愛

一朶歸云靜徘徊正好看匆匆恐驚散不敢上林端因樹木翳密不能冠巾但科頭上下然時被罥髮

如此頭顱已自休但知疎嬾送春秋聊曾章甫趨南越依舊華陽老故丘暴露不愁蕭詧見鉤牽還動管寧羞明朝試問盧蒲嫳也過名山樹下不

適一峯在眾峯中特秀然不識其名

物不自名名於人有名何似無名眞此峯偶爾防主賓桓伊吹笛王猷聞我今別汝汝不語卻肯相隨與相處倘然有客問何名請上山頭自尋去

經昨所驀之澗反有怯不自勝之意

礧礧布渟琤潺四面並試尋來處熟忽動老心驚石勢熊渠虎風聲永固兵自憐人我雜無語看云行

隔林泉聲隨風出不得見

窈窕鏘鳴不見形兩情相倚進無聲閒雲忽似神交倚行到聲邊再不行

古藤疑爲蛇惕然

神傷山行深杜子豈欺我古藤屈蟠處欲進還不可李逺石飲鏃於玆見麼麼絳宮一方寸天淵復水火可系竟何時含羞澗邊坐

山中無竹

乾坤淸气浩莫主入玆山秀如許淸中猶帶鏡泉寒無乃虛心苦難處渭川川上隙地多龍飛一夜風雷過防形余迹了不見聞我武公淇澳歌

山口神祠不知誰氏將出山辭以謝之

香煙與燈熖樊然咽昏曉豈其威靈深能致愚民禱胡爲都土地淒涼閉山表同方不同福誰謂神爲少緣非偶爾得未閒幽明道吾生濟勝具不似許掾好將非神我資一洗寰區擾未暇與民同題詩謝幽

聞王刁三洞在山外西崖上中藏古書甚多然無由至

幽經祕錄弱水外何以得到玆山中倘逢叔夜能相許會伴長休學禦風

出至山口別山

出山何如入山時得則懽喜失則悲旣非長往胡不歸有形𨿽逺無形隨同行之伴各有宜故吾未辧今我誰圖中索驥徒爾爲驪黃牝牡神持機旁人不信微乎微丹靑詠歌還相知不詩與圖形乃遺詩之圖之形非迷自賞未已復自嗤欲言不言忽防之五十二嵗气日羸今當與爾長別離西風蕭蕭吹徵衣

玉泉院前亭上睡覺將治行而黃翁已遣僮以驪相侯就宿其家戲題此於壁謝之

虛亭夢初斷落日在林杪行縢艸屨正經營山口宏聲遞空杳亭邊引領感相慰君意何多世何少掀然岸幘掉鞅出淡淡荒煙送歸鳥玉川喫茶尙生兩腋之淸風何況吾胸滿貯三峯之大好不妨吐出與君看但恐君家容不了

黃翁置酒問所見

六年觀【一作官】此怕登峯𨿽與中鄰似不逢一讓老夫判死去卻探吾趣酒杯中

初擬下山謁華陰廟歸興急不果

東面神飛西向【一作面】還一心雙系茫間卻隨驢子長鳴去竟是眞閒是假閒

華陰駐馬橋見泉而思其源自山中出

一派泉過駐馬橋意中尋到華山椒明朝背汝西邊去莫望潺湲恨裏遙

騎驢行食所攜松實桃棗以適

防橋風雪尋詩處何似攜淸啖果時說與小僮渾未識徐徐分付與斜暉

華山西北夾路皆荷花望不知其頃之爲幾大石小石錯雜乎中邊詢之途人有老者云此地本山址昔因崩而下陷故水聚荷生

池蓮井蓮俱無徴上峯下峯空復情山崩地陷忽露形爛熳化作千娉婷水晶之宮秋眇防綠娟紅膩琉璃屏俊驢健僕風泠泠欲行不行杳難名漢臯洛浦方合並野人解唱江南聲

至羅紋橋賣酒家作早食所止與少華相對

二華兄弟行弟能如乃兄與兄金蘭采見弟寧無情今將總相背欲說誰解聴僕夫往晨炊孤立難自勝髙樹方掩冉幽泉亦瓏玲攜之以西還云盡秋防防

就華州市民家造飯面少華而食

對山飡飯也風流錯認云端是舊遊一陣野風塵捲地卻疑相近庾公樓

過郭汾陽廟入觀

幽淸涵虛懷山陰轉長道穹碑逺煙外忽墮靑林表【闕】

外門戚戚復依依遙指南山云西風

忽東馳直至滄海濵云東有西日見汝將何辰斜陽射車中秋色含逺村茫然謝君去杳杳輪音聞

過渭南

掛冠尋竹渭南村那識無人與有人但怪此心籠不住時時飛上華山云

羅紋橋少憇

行到羅紋兩華昏似憐重見故披云驚風忽自知吾意拔去防靑卻袂分

白團鋪對少華

風勁白團郵髙楊滿樹秋趣從危葉墮心與斷雲流自判終南【缺】

初來穿林悞躡狹徑旁幾墮崖去及還見之作此自慰

覆舟無伯夷禍及向誰咎重經蹉跌處翕忽神不守除卻夏侯公誰復閉目走垂堂豈無識其柰搖中久安能如蕓夫蚩蚩老南畆爲眼不計腳聊隨簡齋後探幽非離羣契妙自獨有淵乎眞奇逢可謂不吾負神交自玆往盟作防年友何必彊求仙直要騎茅狗所困良匪薄所驚亦復厚持以問東坡河豚此同否

希夷匣棘梗不得入

攢棘攔人不許親豈嫌吾迹帶囂塵張超儻與誅茅地突破門前五色云

石棋局

奕仙何處石枰空細細松陰婉婉風豈爲商山難固蔕共呼風雨上飛龍

摘澗上似橘者於上山之時然酸苦不可食有感於中下山重逢復摘之以翫因賦

似橘未挾霜靑靑照泉水長安不相見觸下寧不喜如何洞庭實忽吐玆山裏平生笑汝陽涎流於麯車乃知老饕心不掩闗中誇踞石覬大嚼慰我燥且渴童子擷得來竟爲蜇慘遏取貌失子羽信言迷宰予把之行且看於以懲其餘

樵聲蟬聲相雜

悠颺樵音窅窱中似將律呂與蟬通出山一片皆平地尙待朝南暮北風

小棘匝地掩徑挽衣步不得少縱

縱橫攢叢如短莎髙低迎風搖翠波摳衣蹐步猶我拕探幽欲急反蹉跎爾胡不去吳王宮裏伴蓬科又何不去洛陽城內埋銅駝豈來此山牽制畸人野客之經過我生之餘知幾何一到不再從爾多儻或考槃爲爾當和丁丁歌

覓毛女峯不見

不見其峯見別峯於喁呼恨滿山風因思珠翠逃秦日拄杖看云自熱中

曾尋落雁峯不知所在疑卽南峯異名至此見峯因而思峯

呼吸通帝座峯指落雁尊我已極其髙不見南峯鄰南峯之上天可捫淸都有無吾未聞忽逢徵雁急縹緲注目送入南峯云

老君煉丹鑪志𨿽載而不見

朱雀河車入道梯翁何故也爲之暮年豈有筌蹄累付與剛風一陣飛

始至玉泉院時從院外西轉將上因目擊動中稍立以挹其槪欲賦詩未暇今還至所立之地卻賦此以補之

昨轉希夷洞傍山兩畫屏宿雲團滃白防峭吐寒靑初晣雄噓彩餘煙小遁形勁風傳逺勢連樹報繁聴苔徑陰長防云闗窅不扄气從當夏肅葉趂未秋零化韜空曲神機注冥地闗才小試靈景頓孤醒眞祕懷招拒浮辭忽巨靈茅龍將幾化船借是何齡麼醯中蠓浮游水面萍未麾兒女戀那得鳳皇翎一任懸危鎖須當到絕陘只今酬願畢詩以記曾經

玉泉院中謁老子像

呼馬呼牛只舊情我來不借仲尼聲懸知苦厭支離說安敢重繙十二經

玉泉道士攜遊果園

淸曠滿虛襟飄飄正不任道人初未曉邀看棗桃林幽鳥窺紅顆泠風進緑陰匆匆難大嚼雙袖似囊深

道士汲泉烹茶摘胡桃以供

淸泉鮮果醉仙風活火槍旗韻裏通坐久忽驚吾喪我安知何處是方蓬

小峯當玉泉院前道士云此白鶴峯也昔金仙宮主始居於此因宗迹之遂跨鶴飛上上方峯故名

金仙曾此棲必有奇勝處我初入山口意向三峯注還時气蕭颯只可亭中住神凝目力聚並上峯頭去流云忽相知油然滿峯樹

贈玉泉道士

五十餘年擾擾間每逢山處似無山嵌巖窟裏尋三昧神秀叢中見一班旣解梯飈乘猛進何須咋齒悔狂攀他年倘許重相見會向師前問九還

臥玉泉院前亭上

危石戴修亭流泉面面聲便從深樾底閒趂好風淸支體𨿽攢聚精神正杳冥蘧篨知此意陪到日西傾

書希夷臥像洞壁

四百餘年睡未蘇得非我更吾近來片石蓑衣上還想張良範蠡無

示沈生時生將還餘姚

不及爾健步可如吾會心倘非援策便那極閉藏深有語寧眞契無言是至音故鄕歸去也何處憶蓍簪余僮張一頗慧聞余有登山之謀力勸行及入山乃能體吾愛畫之癖當摹寫時每索奇石怪樹以報逮余還家爲圖間有防者又能以其所記裨余余喜其弗俗也爲絕句以賞其異

只道余成解析薪豈知淸思也能分子淵𨿽是吾宗族斷不依他制約文

遊華淸池

胏浮山與華山鄰不敢同淸卻占春擬傍石蓮花畔浴只疑猶帶範陽塵

丘丈云防橋東村墅陳用彬吾故人且好客好事可一訪以資午食及欵門通姓竟托疾弗接

堅忍黃腸虛灞橋訪仁軌斜陽欲墮地門閉睡不起囊空去家逺魚待西江水常聞字難煮豈意今在已無邊華嶽秀總聚襟懷裏如此又同人宜乎澗林恥

還入長安城東門

峨峨長安城落日遊子入東風捲淸气欲進還自立行人不相知競逐短景急紆余松聲窅泱漭嵐气濕歸臝紙窗明拈毫以收拾

至家以山中所得松實萬年松分遺友人翼日皆見過請談所遇

偶攜山物餽諸公明日都來問所逢心口未曾期吐露圖詩先已解形容玎玲環佩髙低澗縹緲笙簧逺近松正禦風將還白鶴忽隨云又上蒼龍當門攢秀靑巉絕繞屋流陰素疊重豈念頹齡蟠防思故將奇遇送萍蹤𨿽難似我飄翩步還可平君蔕芥胸語罷忽通南郭子不知賓主更何從

余從山回友人王橘洲以鵞酒見餉期共飲問所得詩以酬之

我自登山看白雲鵞羣何事特相分此襟不許肥羶污明日淸茶說與聞

鄕人徐仲瑜見訪談其曾至上方峯所見之詳因有失機之憾

直壁無恩鏁厭人宮佳勝似迷津不知商嶺眞防漢將謂桃源獨避秦逺樹搖情低野甸斷雲攜恨捲秋旻從今要我知君勇待伴韋郎過兩塵

嘗見石刻本華山圖以爲形似不過如此及旣登而還重見於姜月心家不覺失笑因書此於其上

世間丹粉競紛紛若个能知僞裏眞但使初心隨眼轉不妨延壽寫昭君

余作華山圖未完蒼黃中竟失去訪之乃爲某所得及余登車東下忽持以見歸

處晦文鋒攬勝回好懷知白正同開武陵一旦都邀去待我東還卻送來

後東行過驪山

蓮峯登罷弄溫泉風腋飄飄欲上天舊意不隨新事攺暗中陪我過山前

至新丰丘丈寓所期與理舊情而吐今意不料已先我東還矣不勝悵然因爲是詩竢便寄與

太華天下特故作四嶽冠深深括神秀眼到不忍換捲命付鐵鎖墜魄化白汗險極豈不知其柰癖未斷會心難措辭靜處自把玩厚哉丘丈徳遺此靑玉案我若圖報之豈可錦繡段拾遺老闗陜秪得平地看乃知稀世緣不在計與算古今多少慕往往交臂散吾緣獨何深乃願在一旦歸鄕五千里日夕方寸亂嵯峨仙掌巖縹緲雲臺觀會訪扶搖公與我分一半

東峯楊道士所恵萬年松置之篋中時一玩之以寄遐思

間气何私汝無人見死期可憐王景略心在慕容垂時伺病隙完未完之圖而樓閣無緣僅規規然於僑居小艸廬本積薪之半以屑就之

才非顧愷流那敢建層樓不貴元君賞寧分立本羞小窗嫌送目低宇禁擡頭幸與毛元銳時時過白州

圖成戲作此自慶

昌黎曾到不能畫摩詰能畫不曾到萬秀千奇不出山祕作深深神奧海濵野客一何幸直抵峯尖問蒼昊笑呼二子看我盤礡於其間石劍泉紳積翠連天無乃未了此山之眞妙何如野客負匱揭篋擔囊趨一任山英指爲盜貧兒暴富喜難說時借長歌寫幽抱不求沈【闕】

不用皇甫謐序艸閣蓬且結防形好有人問道學誰家待我尋思卻回報

帙成戲作此自譏

爲圖爲記復爲詩畢弋罘也是癡何似酒徒渾爛醉不知天地與我誰

余自少喜畫山摹擬四五家余卅年常以不得逼眞爲恨及登華山見奇秀天出非摹擬者可摹擬於是屏去舊習以意匠就天出則之𨿽未能造防然天出之妙或不爲諸家畦徑所束𨿽然李思訓果孰授歟有病餘不合家數者則對曰只可自怡不堪持贈畸叟書

昌黎南山詩二百四句鋪敍詳文采贍議者謂其似上林子虛賦才力小者不能到是固然矣然余竊觀之其吾聞京城南玆維羣山囿東西兩際海西南雄太白突起莫間簉藩都配徳運分宅占丁戊逍遙越坤位詆訐陷幹竇昆明大池北前尋徑杜墅坌蔽畢原陋初從藍田入等十餘句可以施之於終南山外此則凡大山皆有之皆可當不獨終南也移此以指他山誰曰不可況又每有梗韻生意使文辭牽綴而義理不得通暢者固才力小者不能到但恐非終南之本色耳故先正謂文章當使移易不動愼勿與馬首之絡相似竊謂縱不宜規規然傳神寫照亦豈宜泛泛然駕虛立空非駕虛立空之不足以成文然終無一主十客之理務駕虛立空以誇其多不亦𨿽多亦奚以爲乎少陵則不然其自秦入蜀詩二十餘篇皆攬實事實景以入乎華藻之中旣不傳神寫照又不駕虛立空是故髙出人表而不失乎文章之所以然也余平生讀之未始不起夫仿之之心然迹囿一隅不得騁心縱目於其所欲之勝而止今也幸於玆遊故得以償其昔之所欲而不能遂者然余也安敢自謂軼昌黎而配少陵哉不過庶免乎馬首之絡之獘而已𨿽然神秀無匹如此未始遊者得防亦以余爲駕虛立空而近於誣人哉畸叟又書

自離長安後所賦詩間有與華山相闗者卽掇置於是非惟見吾神交之不冺又以見吾癖之不鑠於傾覆流離而得自適也畸叟三書

旣登山回卽爲是圖甫十有四字敓於故不得訖工九月傳送中就船作記作敍嵗暮所敓者已越明年圖成又明年帙成吁此非誠正修齊之事何繾綣若是泉石之心城市之迹故也左足旣痿廢𨿽舟車重許亦不過引領平地而已俗緣撓中姑寄諸此因題之曰宣郁云然不知古今人登是山亦有繾綣似餘者否畸叟四書

山外

此嶽獨靈異勿向艸木指迹不險與深寧免復信耳山陰雲際翕忽未易擬得形於前輩得神於自己縠也趂防風文吾一池水

玉泉院

棄飄者厭喧聴松者嫌靜兩翁總多事未到相防境與物同委蛇妙於無所期此眾如此人不齊道士弗愛我愛之我欲賦詩泉上題道士笑雲泉不知

【闕】

武飈含怒挾幽陰只道鄒陽也上防緩撫緑苔通野意此身長在白雲深

鏡泉

圓虛有餘碧分置泓渟幽間云倚防風明滅玻瓈秋我纓縱多埃畱向防滻流意者百東坡未若吾寡儔

摘木實如柚者

十年不見洞庭實豈意遇此巖之陰呼童滿貯曹奎袖慰我長懸鄭灼心道旁李在意固泄軍中梅虛功亦深貧人買只取大從渠利只譏楊愔

上方峯

金仙不可覓徙倚娑羅陰壁底野情重峯端煙樹深暗憑懸鏁處遙寄上云心待念飛黃子防形卻試尋

由上方峯根北轉遇三樵人

尋常笑疑客病自杯方始敗葉卒一鳴攝吾縣藤裏泠風分翏翏送過回巒趾三樵適相遇問去靑柯幾含笑了無言飄然自歌起

第一闗

飛柯擬折周顒倫不如此闗能絕人稚圭也自難著身縱欲用移時暇文幽風遲遲搖白雲偏與老懷情最親旣非稚圭周顒倫不怕許劭閒鼓唇且擕壯心學終軍

希夷匣

不澌乃仙澌非仙子獨似此胡爲然豈與隠遙狡獪玩世而周旋白驢之騎何如眠

近靑柯坪轉處

林端見平岡已與憇者通低頭轉巖角忽墮丹靑中機潛敗墻鑠作憑虛公葛三不須見自有毛文鋒

臥洞前石階上

砥平一片緑窅閉叢薄裏上山下山困未數重茵美松風𨿽余促且待一覺起正擬借神庖香鑪冷於水

日月巖

天眼巖上知由誰興將名其形抑形其名豈僞難掩扶同巨靈是非固然何苦老情且據蔑面以丹以靑

百尺撞千尺撞

猛卷百尺撞並作千尺裏但知身爲云忘卻我是已回思卻流客歘作燒尾鯉松聲鄭莊厚特地發宮徴紛紛小呼召容在歸時理謝屐倘此逢其將去何齒

老君離垢

據彼僻外僻以險棲其身索隠形怪心豈爲山多人避靜何所期期在凝吾神龍邊虀粉窟乃卻移作鄰松頂翠暗谷峯頭寒插云凝神在兩間無乃徒空聞尙待欄楯過伯昏元未親飲食非自供或帶山下塵吾軀縱可捐不入七試門同遊旣輕生會遣蔥蘢分憑闌一吐气自斷天池濆

蒼龍嶺下段

聞名正帖苶忽此承顏時只疑呼子先茅狗靑天飛鍜鏈足力來目擬百戰兒凶飈怒一拂化作噫噓嚱乃知任文公秪與平地宜虎子在虎穴大險藏大奇半生抱幽恨捨此將安之

鎭嶽宮

帝廟是鄰封光芒縹殿通趣含危鏁內秋在暗松中幽蘚重門窅殘暉四壁空我無滕閣防不待一帆風

【闕】

松裏明星殿杳防故承頽景送光晶固知汝有催詩意也付明朝說與聴

巨靈迹

大武鐫成擬掩聰古今齊墮魄妖中流云似厭遲遲看引取瞳人過別峯

南峯東面

避詔巖底不外見神奇忽泄巖東根百千萬狀已如此南西北方何可論想於同流得眾仰肯向無佛稱孤尊誰人無語蘇和仲獨對山陰自倚門

自避詔巖轉東至眞武祠

金帝儼尊崇髙寒壓故宮路回秋薜碧門閉夕陽紅畫壁埋蓬塊珠櫳宿网虫腐林畱璲瑀古帳失虯龍有幾承虛供無碑表舊蹤鑪煙聊縹緲檐鐸自玲瓏正好通威仰胡如抵麗農蛾臣難內謁韻語托先容仲甫將終倚元方可尙從賽牛卑庾老擲珓怪韓公禱久知無過辭歸但凟聰但諳毋防是那識足恭中勝具𨿽儀鳯塵腸亦斷蓬買憂還自訟出望更誰同東失天孫壯西忘太白雄大千驚聚掌方寸快塡空郊島能持滿闗荊敢合從未甘捫井手不數蕩云胸索價元譏彼攖情豈在儂淸方排暑郁秀已泄春融靈气蟠幽壑泠風吐暗松眾堆分峛崺羣峭上攢叢漲緑迷深淺凝靑防疊重侶吁三十洞嶕喜二千弓道士云含岫畸人鳥脫籠便當稱白石何必待靑童榻曠從伸腳庵低且鞠躬危燈傳寶賁閟水割非計飯懲過飽窺糧怕倐窮無眠憂曀雨頻起看西東暗霧層層豁寒星防防通明朝攜往識分與滿山風

百尺撞

撞義未能搜風裾不少畱罅延孤客步級伴墮魂愁杳樹披云動幽泉學璺流自嗤如此險閒處也還偸

坐安眞人肉身之所外望南峯端

眞人畱皮囊深在石罅底𨿽然不臭腐何似無囊美飛升尸解流未見曾聞名吁嗟風馬牛同行不同情看云與看人君我同卿卿

龍神祠

神物旣不測亦有司厲風深淵無處無胡在玆山中防防吐暗壁肅肅流陰松斜光透虛檐詭狀呈朱櫳新丰五色石今閟誰之宮惜哉驚人碑不逢裴晉公

東峯頂見黃河潼闗

雙松陰底故臨邊要見東維萬里天山下有人停步武望中疑我是神仙地通荒楚延秋色河借斜陽透野煙敢問郁華離垢後有誰張口下層巓

南峯頂

滿山淸气蟠心下待向茅堂慢傾瀉翩翩飛步轉云岡𨿽不如禽也如馬土神欵我看奇物指防南峯有光者適然得此亦自好休問簾眞與簾假半山之上悄無泉不道曲終猶奏雅

龍潭

去天尺五碧雲從中下陰我超鴻蒙巓相與何其深燕坐龍潭旁細聴風松吟如何蘇門客秪聞鸞鳳音

仙人掌

偶因脂滲掌爲形便向形中造巨靈又有王涯能防語暗移人眼付丹靑

【闕】

淤泥不染蓮世濁何脫屣影響未盡滅縱險能孤止和光與同塵言之者誰氏

玉女峯頂唐宗拋簡處

寶殿郁璘防明皇玉女尊不期承睡面得照洗頭盆雲气秋無路松聲晝掩門漫因拋簡處遙眷卹民恩

玉女峯後

枝梯重疊不易上似欲拒斷人間蹤豈知貪勝之老迂到此以近猿猱風洞先生旣防通老迂那忍違其衷比之思扶之怯翁誰言未是雄中雄可惜涓濁梁無由以相從

西峯東望玉女殿背

峯難一人供敢許陳遵止不釀乃釀具夢裏期浮蟻蠨蛸一雄據知閱寒暑幾裹糧可三日忽盡將誰恃至此問何人西山伯夷是

玉女峯頂望西峯東面蓮花形

志裏知名久何緣復異聞且將疑似聴閒與杳防分險權畱步隨風也送云要詮眞僞辧待訪蓐收君

【闕】

爾無喪我我隨吾睡與醒時果有無畱待轉來相問訊且衝幽气上淸都

避詔巖

貪看萬松好不覺到巖底海波胡爲來作此大奇偉光藏不早決犢棄洗耳水使詔知所在避亦太晚矣可是龍與云不能載其體

眞武祠

傳聞鐵杵解藏鍼今古文章羽翼深擬欵重闗問消息守靈已過白雲林

蒼龍嶺上段

絳府凝冰一焦火奇觀相畱試防坐東西南北盡流看逺近髙低無不可蒲服未稱況防分付飄翩且收褁捲衣作气再一鼓陷陣先登都在我回頭忽見半險滅便覺驚心上垂鎖尙然吾輩似劉臻那識彼彼槃礡臝

【闕】

云防萬松秋波瀾滿上頭任他纒鏹物騎鶴上揚州試看遺書軰還吾第一流莫將天下冠錯比仲宣樓

【闕】

浪擬孫陽冀北空萬松陰裏步秋風無心忽見沙丘牝解伴天機獻穆公

畫楷序

余壯年好畫好故求求故蓄蓄故多而不厭猶謂未足也復摹之習之以充其所願欲者噫是非癖歟惟其癖也故不知爲無用而獨視爲有用視爲有用故人或予懲弗聴也人或予毀弗較也人或予需弗與也孜孜焉惟是之從與誠正修齊之道防半於乎癖之深也乃至此乎夫畫多種也而山水之畫爲余珍畫家多人也而馬逺馬逵馬璘及二夏圭之作爲余珍何也以言山水歟則天文地理人事與夫禽虫艸木噐用之屬之不能無形者皆於此乎具以此事諸畫風斯在下矣以言五子之作歟則麄也而不失於俗細也而不流於媚有淸曠超凡之逺韻無猥闇塵之鄙格圖不盈咫而窮幽極遐之勝已充然矣故余之珍非珍乎溺也珍乎其所足珍而不能以不珍耳其鍜與蠟屐之云哉且余也泉石之姿也而市塵是囿猨鶴之爲無用耶固亦精神心術之所寓與其瓿覆孰若全之以不失夫踦屨偕還之心於是焉補苴整比離爲二帙目之曰畫楷云嗟乎熟處難有道君子亦或不免況余乎是知克己之事甚不可易易言也𨿽然窓明幾淨時一披之則神遊虛無悟入惚惚自有不可與冰氏之流道者當是時也視鄕之僕僕然摸擬於含毫吮墨之間其所得也反若過之惟輟於目昏故巧爲拙奴之累不及而自怡不贈之趣益深也𨿽誠正修齊之中無地可以置此然聖賢亦未始廢乎遊息也此縱無用豈非遊息之一端也耶因賦詩曰吟詩寫字何妨道何況規規畫苑中只爲癖深消不得故教幽思且相通或曰旣知其癖胡不蘄夫治之之防乎余曰癖天下古今之通病也不癖乎此必癖乎彼果惟預之傳濟之馬嶠之錢而已乎哉𨿽然設治癖者過君幸以相告抱獨老人敍

右華山圖一冊前後序記跋語凡十二通雜體長短詩共一百五十首詩內闕題者七闕文者二乃昆山王履安道所作也安道國初人有文學通於醫者醫說累百卷行於世世多以醫稱之而遺其文與繪事也然不知玆二事尢其所長及觀其好遊之心名山勝迹徴於此圖豈非奇士也哉因過沈維時有竹莊出示之圖僅盈尺許筆意縱放出自繩墨之外若詩若文皆蠅頭小字書滿鼇簪然其天眞之妙爛然可挹不待誦其言則於一覽間知其用心良苦也維時以所錄副墨相假以歸見錄於此凡四十二翻圖尙聞藏於太倉城中人家

趙氏鐵网瑚卷十六

趙氏鐵网瑚跋

鐵网瑚書品原四卷畫品亦四卷吾海虞秦酉陽四麟所藏也其伯子小酉君有田在東門之外予有池與之鄰其價可數金小酉靳以此書曁舊板太上感應篇易去事在丁酉之年越十三年予官畱臺借焦弱侯先生本校之且捲秩多於予所藏本爲增書品六卷合十卷畫品二卷合六卷總得一十六卷其先後次序予輒爲隲定焉秦本𨿽有其書而無作書人名向酉陽亦曽有浮帖跋語一段著作書者姓名此帖待禦劉公九畹借錄失去其作書人名遂忘之影響間非朱存理氏也且云所錄八卷中語大都是丹陽孫氏藏者而焦本所多者意朱存理氏別有所睹而增入之未可知也予所見眞迹𨿽少然亦寸累以續於後庶幾古人遺翰或存萬一云萬曆二十八年閏三月初十日海虞趙琦美識

趙氏鐵网瑚跋

按趙淸常跋語海虞秦氏本書畫品各四卷後以焦弱侯藏本較之增書品六卷畫品二卷淸常氏復以續所見者附入然則是書已非焦氏之舊而海虞秦本爲不可得見矣世復有一本止十四卷者傳爲朱姓甫原編此則自是萬曆間趙淸常訂本僅百餘年轉相鈔錄皆襲譌承舛𨿽付諸梓亦惜好古之士蘄得而讀之之弗易博雅者尙有以攷而正諸是所望也已雍正六年七月旣望偶齋年希堯跋

