益州名畫錄宋黃休復●序大凡觀畫而神會者鮮矣﹐不過視其形似﹐其或洞達气韻﹐超出端倪﹐用筆精致﹐不謂之功﹐傅采炳縟﹐不謂之麗﹐觀乎象而忘象﹐意先自然﹐始可品繪工於彀中﹐揖畫聖於方外﹐有造物者思﹐惟是得之。江夏黃氏休復﹐字歸本﹐通《春秋》學﹐校左氏﹑公﹑谷書﹐曁摭百家之說﹐鬻丹養親﹐行達於世﹐恬如也。加以遊心顧﹑陸之藝﹐深得厥趣。居常以魏﹑晉之奇蹤﹐隋﹑唐之懿迹﹐盈縑溢帙﹐類而珍之。適值博雅之士款扉求見﹐則敞茅屋﹐拂榻塵﹐架而陳之﹐娛賓賞心﹐萬虞一泯。及其僧捨道居﹐靡不往而玩之﹐環歲忘倦。蓋益都多名畫﹐富視他郡。謂唐二帝播越及諸侯作鎭之秋﹐是時畫藝之傑者﹐遊從而來﹐故其標格楷模﹐無處不有。聖朝伐蜀之日﹐若升堂邑﹐彼廨宇﹑寺觀﹐前輩名畫﹐纖悉無圯者。迨淳化甲午歲﹐盜發二川﹐焚劫略盡﹐則墻壁之繪﹐甚乎剝廬﹔家祕之寶﹐散如決水。今可覿者﹐十二三焉。噫﹗好事者爲之幾郁矣。黃氏心郁久之﹐又能筆之書﹐存錄之也。故自李唐乾元初至皇宋乾徳歲﹐其間圖畫之尢精﹐取其目所擊者五十八人﹐品以四格﹐離爲三卷﹐命曰《益州名畫錄》。書來﹐謂余有陶隱居之好﹐恨無畫之癖﹐首貺讀之﹐序以見托。且曰「畫之神妙功格﹐往躅前範﹐黃氏錄之詳矣。至如蜀都名畫之存亡﹐系後學之明昧﹐斯黃氏之志也。故其書婉而當﹐博而有倫﹐體而不亂。信夫學者得意忘象﹐觀前賢之逸軌﹐然後考黃氏之四格﹐則思過半矣﹐非獨鳴圖畫之譽於坤維者哉。時景徳三年五月二十日序。●卷上○逸格一人△孫位孫位者﹐東越人也。僖宗皇帝車駕在蜀﹐自京入蜀﹐號「會稽山人」。性情疏野﹐襟抱超然﹐𨿽好飲酒﹐未嘗沈酩。禪僧道士﹐常與往還﹔豪貴相請﹐禮有少慢﹐縱贈千金﹐難畱一筆。惟好事者時得其畫焉。光啟年﹐應天寺無智禪師請畫山石兩堵﹑龍水兩堵﹐寺門東畔﹐畫東方天王及部從兩堵。昭覺寺休夢長老請畫浮漚先生松石墨竹一堵﹐仿潤州髙座寺張僧繇戰勝一堵。兩寺天王﹑部眾﹐人鬼相雜﹐矛戟鼓吹﹐縱橫馳突﹐交加戛擊﹐欲有聲響。鷹犬之類﹐皆三五筆而成。弓弦斧柄之屬﹐並掇筆而描﹐如從繩而正矣。其有龍拿水洶﹐千狀萬態﹐勢欲飛動。松石墨竹﹐筆精墨妙﹐雄壯气象﹐莫可記述。非天縱其能﹐情髙格逸﹐其孰能與於此邪﹖悟達國師請於眉州福海院畫行道天王﹑松石龍水兩堵﹐並見存。不知其後有何所遇﹐攺名遇矣。景朴者﹐蜀人也。蜀廣政年﹐輒於應天寺門西畔畫西方天王及部從兩堵﹐以對孫遇筆。識者比之蹄涔巨浸﹐未萬分之一焉。慮誤後人。因附而正之。○神格二人△趙公公者﹐長安人也﹐寶歷中寓居蜀城。攻畫人物﹐尢善佛像﹑天王﹑神鬼。初﹐贊皇公﹝李徳裕﹞鎭蜀之日﹐賓禮待之。自寶歷﹑太和至開成年﹐公於諸寺畫佛像甚多。會昌年﹐一例除毀﹐惟存大聖慈寺文殊閣下天王三堵﹑閣裏內東方天王一堵﹑藥師院師堂內四天王並十二神﹑前寺石經院天王部屬﹐並公筆﹐見存。公天資神用﹐筆奪化權﹐應變無涯﹐罔象莫測﹐名髙當代﹐時無等倫。數仞之墻﹐用筆最尙風神﹑骨气﹐惟公得之﹐六法全矣。△範瓊範瓊者﹐不知何許人也。開成年與陳皓﹑彭堅同時同藝﹐寓居蜀城。三人善畫人物﹑佛像﹑天王﹑羅漢﹑鬼神。三人同手於諸寺圖畫佛像甚多。會昌年除毀後﹐余大聖慈一寺佛像得存。洎宣宗皇帝再興佛寺﹐三人於聖壽寺﹑聖興寺﹑淨眾寺﹑中興寺﹐自大中至乾符﹐筆無暫釋﹐圖畫二百餘間墻壁。天王佛像﹑髙僧經驗及諸變相﹐名目𨿽同﹐形狀一無同者。自淳化五年﹑咸子三年﹐兩遇兵火﹐得存三寺筆蹤。大聖慈南廊下藥﹑大將和修吉龍王﹑鬼子母﹑天女五堵﹐謂之十七護神﹐北廊下石經院門兩金剛﹑東西二方天王。中寺大悲院門上阿彌陀佛及四菩薩﹐院門兩畔觀音像﹑藥師像﹐石經板上七佛﹑四仙人﹑大悲變相﹐大將堂兩畔南北二方天王﹐文殊閣下北方天王及天王變相。此寺畫壁﹐自唐至今﹐年紀深遠﹐彩色故暗﹐重妝損者十四五矣。聖壽寺大殿釋伽像﹑行道北方天王像﹑西方變相﹐殿上小壁水月觀音﹐浴室院旁西方天王﹐大悲院八明王﹑西方變相﹐並大中年畫。此寺壁畫﹐年祀亦遠﹐倒損者十四五矣。聖興寺大殿東北二方天王﹑藥師﹑十二神﹑釋迦十弟子﹑彌勒像﹑大悲變相﹐並咸通畫。其中西方一堵﹐甚著奇工﹐精妙之極也。焉芻瑟磨像兩堵﹐設色未半﹐筆蹤儼然﹐後之妙手﹐終莫能繼。自聖壽﹑聖興兩寺佛僧﹐範瓊親描﹐並見存。○妙格上品六人△陳皓﹝彭堅附﹞陳皓﹑彭堅者﹐不知何許人也。開成中﹐與範瓊寓止蜀城。大中年﹐府主杜相公﹝﹞起淨眾等寺門屋。相國知三人中範瓊年齒𨿽低﹐手筆稱冠矣﹐因請陳﹑彭二公各畫天王一堵﹐各令一客將伴之﹐以幔幕遮蔽﹐不令相見﹐欲驗誰之彊弱。至畫告畢之日﹐相國與諸府寮徹其幃幕﹐南畔仗劍振威者﹐彭公筆﹔北畔持弓奪赫者﹐陳公筆。二公筆力相似﹐觀者莫能升降。大約宗師吳道玄之筆﹐而傅采拂澹過之。畫之六法﹕一曰气韻生動是也﹐二日骨法用筆是也﹐三曰應物象形是也﹐四曰隨類賦采是也﹐五曰經營位置是也﹐六曰傳移模寫是也。斯之六法﹐名輩少該﹐惟此三人﹐俱盡其美矣。△張騰張騰者﹐不知何許人也。太和末年﹐偶止蜀川﹐於諸寺壁圖畫亦多。會昌年﹐除毀皆盡。大中初﹐佛寺再興。於聖壽寺大殿畫文殊一堵﹑普賢一堵﹑彌勒下生一堵﹐浴室院北對範瓊畫持弓北方天王一堵。大聖慈寺文殊閣下畫報身如來一堵。並騰之筆﹐見存。△趙溫奇趙溫奇者﹐公子也。幼而穎秀﹐長有父風。父歿之後﹐於大聖慈寺文殊閣內繼父之蹤﹐畫北方天王及梵王帝釋大輪部屬﹐大將堂大將部屬並梵王帝釋﹐普賢閣下南方天王﹐華嚴閣上畫東西二方天王﹑梵王帝釋。中興寺大殿文殊﹑普賢及天王部眾。並溫奇筆﹐見存。△趙徳齊徳齊者﹐溫奇子也。乾寧初﹐王蜀先主府城﹐精舍不嚴﹐禪室未廣﹐遂於大聖慈寺大殿東廡起三學延祥之院﹐請徳齊於正門西畔畫南北二方天王兩堵。院門舊有盧楞伽畫行道髙僧三堵六身﹐賴徳齊遷移﹐至今獲在。光化年﹐王蜀先主受昭宗敕﹐置生祠﹐命徳齊與髙道興同手畫西平王儀仗﹑旗纛﹑旌摩﹑車輅﹑法物﹐及朝眞殿上皇姑﹑帝戚﹑后妃﹑嬪禦百堵已來。授翰林待詔﹐賜紫金魚袋。蜀光天元年戊寅歲﹐蜀先主殂逝﹐再命徳齊與道興畫陵廟﹐鬼神人馬及車輅儀仗﹑宮寢嬪禦一百餘堵。大聖慈寺竹溪院釋迦十弟子並十六大羅漢﹐崇福禪院帝釋及羅漢﹐崇眞禪院帝釋梵王﹐及羅漢堂文殊﹑普賢﹐皆徳齊筆﹐見存。議者以徳齊三代居蜀﹐一時名振﹐克紹祖業﹐榮耀何多﹗△盧楞伽楞伽者﹐京兆人也。明皇帝駐蹕之日﹐自汴入蜀﹐嘉名髙譽﹐播諸蜀川﹐當代名流﹐咸伏其妙。至徳二載﹐起大聖慈寺。乾元初﹐於殿東西廊下畫行道髙僧數堵﹐顏眞卿題﹐時稱二絕。至乾寧元年﹐王蜀先主於寺東廊起三學院﹐不敢損其名畫﹐移一堵於院門南﹐移一堵於門北﹐一堵於觀音堂後﹐此行道僧三堵六身畫﹐經二百五十餘年﹐至今宛如初矣。西廊下一堵﹐馬鳴﹑提婆像二軀﹐𨿽遭粉飾﹐猶未損其筆蹤。餘者重妝﹐皆昧前迹。蜀中諸寺﹐佛像甚多﹐會昌年皆盡毀。△張素卿道士張素卿者﹐簡州人也。少孤貧﹐性好畫。在川方譙國夏侯公﹝孜﹞宅多見隋唐名畫。藝成之後﹐落拓無羈束﹐遂衣道士服﹐惟畫道門尊像﹐豪貴之家﹐少得其畫者。乾符中﹐居靑城山常道觀焚修。至中和元年﹐僖宗皇帝遣使與賜紫道士杜光庭封丈人山爲希夷公。癸卯歲﹐素卿上表云「五嶽旣已封王﹐丈人位居五嶽之上﹐不可稱公。」是歲敕宜攺封五嶽﹐丈人爲希夷眞君﹐素卿賜紫。素卿有老子過﹑流沙圖﹑五嶽朝眞圖﹑九皇圖﹑五星圖﹑老人星圖﹑二十四化眞人像﹑太無先生像。素卿於諸圖畫而能敏速﹐落錐之後﹐下筆如神﹐自始及終﹐更無攺正。今龍興觀甚有畫壁﹐年深皆盡頹損﹐余張百子堂板龕內門兩畔龍虎兩軀﹐素卿筆﹐見存。王蜀先主修靑城山丈人觀﹐請素卿於丈人眞君殿上畫五嶽﹑四瀆﹑十二溪女﹐山林﹑溪沼﹑樹木﹑諸神及嶽瀆曹吏﹐詭怪之質﹐生於筆端﹐上殿觀者無不恐懼。又於簡州開元觀畫容成子﹑董仲舒﹑嚴君平﹑李阿﹑馬自然﹑葛玄﹑長壽仙﹑黃初平﹑葛永貴﹑竇子明﹑左慈﹑蘇耽十二仙君像﹐各寫當初賣卜賈藥﹑書符導引時眞﹐筆蹤灑落﹐彩畫因循﹐當代名流﹐皆推畫手。蜀檢校太傅安公﹝思謙﹞好古博雅﹐唐時名畫﹐人皆獻之。黃筌﹑滕昌﹑石恪﹐皆在其門館﹐賓禮優厚。甲寅歲十一月十一日﹐值蜀主誕生之辰﹐安公進素卿所畫十二仙眞形十二幀﹐蜀主耽玩欲賞者久﹐固命翰林學士禮部侍郎歐陽炯次第贊之﹐令翰林待詔黃居寶八分書題之。凡有醮﹐奏於玉局開懸供養。乾徳三年﹐聖朝克復。吏部侍郎呂公﹝餘慶﹞鎭蜀日﹐求古畫圖書﹐並將進呈﹐斯畫預焉。○妙格中品十人△辛澄辛澄者﹐不知何許人也。建中元年﹐大聖慈寺南畔創立僧伽和尙堂﹐請澄畫焉。才欲援筆﹐有一胡人云「僕有泗州眞本。」一見甚奇﹐遂依樣描寫﹐及諸變相未畢﹐蜀城士女瞻仰儀容者側足﹐將香燈供養者如驅。今已重妝損矣。普賢閣下五如來同坐一蓮花﹐及鄰壁小佛九身﹐閣裏內如意輪菩薩﹐並澄之筆﹐見存。△李洪度洪度者﹐蜀人也。元和中﹐府主相國武公﹝元衡﹞請於大聖慈寺東廊下維摩詰堂內畫帝釋﹑梵王兩堵﹐笙竽鼓吹﹐天人姿態﹐筆蹤妍麗﹐時之妙手莫能偕焉。會昌前﹐諸寺圖畫亦多﹐除毀後余此一處。△左全左全者﹐蜀人也。世傳圖畫﹐迹本名家。寶歷年中﹐聲馳闕下。於大聖慈寺中殿畫維摩變相﹑師子國王﹑菩薩變相。三學院門上三乘漸次修行變相﹑降魔變相。文殊閣東畔水月觀音﹑千手眼大悲變相。極樂院門兩金剛﹐西廊下金剛經驗及金光明經變相。前寺南廊下行道二十八祖﹐北廊下行道羅漢六十餘軀。多寶塔下仿長安景公寺吳道玄地獄變相﹐當時吳生畫此地獄相﹐都人咸觀﹐懼罪修善﹐兩市屠沽﹐經月不售。王蜀時﹐令雜手重妝已損﹐惟存大體也。大中初﹐又於聖壽寺大殿畫維摩詰變相一堵﹐樓閣﹑樹石﹑花雀﹑人物﹑冠冕﹑蕃漢異服﹐皆得其妙﹐今見存。△張南本張南本者﹐不知何許人也。中和年寓止蜀城﹐攻畫佛像人物﹑龍王神鬼。有金穀園圖﹑勘書圖﹑詩會圖﹑白居易叩齒圖﹑髙麗王行香圖。今聖壽寺中門賓頭盧變相﹑東廊下靈山佛會﹑大聖慈寺華嚴閣下東畔大悲變相﹑竹溪院六祖﹑興善院大悲菩薩﹑八明王﹑孔雀王變相﹐並南本筆。相傳南本於金華寺大殿畫明王八軀﹐才畢﹐有一老僧入寺﹐蹶僕於門下﹐初不知是畫﹐但見大殿遭火所焚。其時孫位畫水﹐南本畫火﹐代無及者。世之水火﹐皆無定質﹐惟此二公之畫﹐冠絕今古。僖宗駕回之後﹐府主陳太師於寶歷寺置水陸院﹐請南本畫天神地祗﹑三官五帝﹑雷公電母﹑嶽瀆神仙﹑自古帝王﹐蜀中諸廟一百二十餘幀﹐千怪萬異﹐神鬼龍獸﹐魍魎魑魅﹐錯雜其間﹐時稱大手筆也。至孟蜀時﹐被人模塌﹐竊換眞本﹐鬻與荊湖人去。今所存﹐僞本耳。﹝僞本淳化年遭賊搓劫﹐已皆散失﹞△髙道興髙道興者﹐成都人也。攻雜畫﹐觸類皆長﹐尢善佛像髙僧。光化年﹐髙宗敕許王蜀先主置生祠﹐命道興與趙徳齊同手畫西平王儀仗﹑車輅﹑旌旗﹑禮服﹑法物﹐朝眞殿上皇姑﹑帝戚﹑后妃﹑女樂百堵已來。授翰林待詔﹐賜紫金魚袋。及先主殂逝﹐再命道興與徳齊畫陵廟﹐鬼神﹑人馬﹑兵甲﹑公主儀仗﹑宮寢嬪禦一百餘堵。今大慈寺中兩廊下髙僧六十餘軀﹑華嚴閣東畔丈六天花瑞像﹐並見存。△房從眞房從眞者﹐成都人也。攻畫甲馬﹑人物﹑鬼神﹐冠絕當時。有寧王獵射圖﹐羌人移居圖﹐陳登斫圖﹐冷朝陽﹑王昌齡﹑常建冒雪入京圖。蒲師訓師其筆法。王蜀先主於浣花龍興寺修聖夫人堂﹐合水津起通波侯廟﹐請從眞畫甲馬﹑ユ旗﹑從官﹑鬼神。授翰林待詔﹐賜紫金魚袋。今寶歷寺五丈天王閣下天王部屬諸神﹐並從眞筆﹐後人重妝已損﹐蒲師訓因再八修之。△趙徳玄趙徳玄者﹐雍京人也。天福年入蜀﹐攻畫車馬人物﹑屋木山水﹑佛像鬼神﹐筆無偏擅﹐觸類皆長﹐獨步川中﹐標名大手。其有樓殿臺閣﹐向背低昂﹐代無比者。有朱陳村圖﹑丰稔圖﹑漢祖歸丰沛圖﹑盤車圖﹑臺閣樣。入蜀時將梁﹑隋﹑唐名畫百本﹐至今相傳。裴孝源《公私畫錄》云「自魏晉以來﹐終於貞觀﹐祕府並人間畫﹐共集成二百九十八卷。二百三十卷是隋﹑唐官本﹐十三卷是左僕射蕭進﹐二十卷楊素家得﹐三卷許善心進﹐十卷髙平縣書佐女張氏所獻﹐四卷安福進﹐十八卷先在祕府﹐無得處人名﹐惟有天和年月。」集賢校理張懷云「昔梁武帝博雅好古﹐鳩集名畫﹐令鑑者數人﹐共詳名氏﹐兼定品格﹐供禦賞玩。及侯景作亂﹐江陵府將陷﹐元帝先焚內庫書畫數萬卷﹐深可嘆息。其後帝王亦有兼愛﹐人多進之﹐又盈祕府。天后朝﹐張易之奏召天下名工修諸圖畫﹐因竊換眞本﹐私家收藏﹐將僞本進納。易之歿後﹐薛稷所得。稷歿之後﹐岐王所獲。岐王慮帝忽知﹐乃盡焚。」吁﹗天下重寶﹐再經灰燼。當時天府所藏﹐多涉於僞﹐人間所畜﹐或乃是眞。古畫頻經焚燒﹐積年散失﹐能祕在者﹐得非稀世之寶邪﹖蜀因二帝駐蹕﹐昭宗遷幸﹐自京入蜀者﹐將到圖書名畫﹐散落人間﹐固亦多矣。杜天師在蜀集道經三千卷﹐儒書八千卷。徳玄將到梁﹑隋及唐百本畫﹐或自模塌﹐或是粉本﹐或是墨迹﹐無非祕府散逸者。本相傳在蜀﹐信後學之幸也。今祖慶禪院隱形羅漢變相兩堵﹐徳玄筆﹐見存。△常粲常粲者﹐雍京人也。咸通年﹐路侍中﹝巖﹞牧蜀之日﹐自京入蜀﹐路公賓禮待之。粲善傳神雜畫﹐有七賢像﹑六逸像﹑女媧伏羲神農像﹐謂之三皇圖。立釋迦像﹑五天胡僧像﹑孔子西周問禮像﹑名醫下蠱像﹑樗蒲圖﹑龍樹驗丹圖。先賢卷軸﹐至今好事者收得﹐爲後學師範矣。玉局化壁畫道門尊像甚多﹐王蜀時修攺後頹損已換。今大聖慈寺悟達國師﹝知玄﹞眞﹐粲之筆﹐見存。△常重胤重胤者﹐粲之子也。僖宗皇帝幸蜀﹐回鑾之日﹐蜀民奏請畱寫禦容於大聖慈寺。其時隨駕寫貌待詔﹐畫皆操筆﹐不體天顏。府主陳太師﹝敬﹞遂表進重胤﹐禦容一寫而成﹐內外官屬﹐無不嘆駭﹐謂爲僧繇之後身矣。宣令中和院上壁﹐及寫隨駕文武臣寮眞。殿上禦容前﹐寫西川節度副大制置﹑指揮諸道兵馬兼供軍使﹑太師中書令﹑成都尹﹑穎川郡王陳敬﹐義成軍節度使﹑中書令王鐸﹐門下侍中韋昭度﹐檢校司徒守太子太保鄭畋﹐檢校司徒鄭延林﹐翰林學士承旨守兵部尙書樂朋龜﹐翰林學士守禮部尙書杜讓能﹐翰林學士戶部侍郎崔凝﹐翰林學士中書舍人沈仁偉﹐翰林學士中書舍人侯翻﹐尙書左僕射裴璩﹐禮部尙書兼太常禮儀使牛叢﹐左散騎常侍楊堪﹐右散騎常侍柳涉﹐右散騎鄭瑣﹐左諫議大夫李紹魷﹐右諫議大夫蕭說﹐尙書左丞知中朝禦史中丞盧澤﹐給事中李輝﹐給事中宋旦﹐中書舍人鄭欣﹐比部郎中知制誥蘇循﹐尙書右丞判戶部張﹐尙書吏部侍郎張讀﹐尙書刑部侍郎充集賢殿學士李燠﹐尙書禮部侍郎知貢舉歸仁澤﹐行在十軍司馬工部侍郎判度支秦韜玉。禦容後寫左神策軍觀軍容使﹑護軍中尉田令孜﹐右神策護軍中尉﹑觀軍容使西門思恭﹐內飛龍使知內侍省楊復恭﹐內樞密使田匡禮﹐內樞密使李順融﹐宣徽南院使劉景宣﹐宣徽北院使田獻銖﹐左衛大將軍石守﹐左金吾大將軍劉巨容﹐行在諸軍馬步都虞候趙及﹐諸司使副一百餘員。尋授駕前翰林待詔﹐賜緋魚袋。自駕歸京﹐韋相國﹝昭慶﹞授西川節制﹐陳太師與監護田軍容﹝令孜﹞拒命據城﹐王蜀先主時爲行軍司馬。重圍三年﹐陳太師﹑田軍容以城降。旣克下﹐王先主拜僖宗禦容。於時繪壁百寮咸在﹐惟不見陳太師﹑田軍容眞﹐因問﹕「二公何無寫貌﹖」寺僧對云「拒捍王師﹐近方塗抹。」先主曰「某豈與丹靑爲參商。」遽命重寫。常待詔曰「不必援豪。」乃ソ皂莢水洗之﹐而風姿宛然﹐先主嘉賞﹐賜以金帛。常公自言「我畫爛梁摧之外﹐雨淋水洗﹐終無剝落者矣。」眾嘆所謂前無去者﹐後無繼者。僞通王﹝宗裕﹞性多猜忌﹐或於媵嬖﹐意欲寫貌﹐惡人久見。謂常待詔曰「頗不熟視審觀可乎﹖」常公但諾之。王曰「夫人至矣。」立斯須而退。翌日想貌﹐姿容短長﹐無遺毫髮。其敏妙皆此類也。玉局化寫王蜀先主爲使相日眞容﹐後移在龍興觀天寶院壽昌殿上。大聖慈寺興善院泗州和尙眞﹑華亭張居士眞﹑寶歷寺請塔天王﹑寧蜀寺都官土地﹐並重胤筆﹐見存。△黃筌黃筌者﹐成都人也。幼有畫性﹐長負奇能。刁處士入蜀﹐授而教之竹石花雀。又學孫位畫龍水﹑松石﹑墨竹﹐李升畫山水﹑竹樹﹐皆曲盡其妙。筌早與孔嵩同師﹐嵩但守師法﹐別無新意﹔筌旣兼宗孫﹑李﹐學力因是博贍﹐損益刁格﹐遂超師之藝。後唐莊宗同光年﹐孟令公﹝知祥﹞到府﹐厚禮見重。建元之後﹐授翰林待詔﹐權院事﹐賜紫金魚袋。至少主廣政甲辰歲﹐淮南通聘﹐信幣中有生鶴數隻﹐禺主命筌寫鶴於偏殿之壁。警露者﹐啄苔者理毛者﹑整羽者﹑唳天者﹑翹足者﹐精彩態體﹐更愈於生﹐往往生鶴立於畫側。蜀主嘆賞﹐遂目爲六鶴殿焉。尋加至內供奉﹑朝儀大夫﹑檢校少府少監上柱國。先是﹐蜀人未曾得見生鶴﹐皆傳薛少保畫鶴爲奇。筌寫此鶴之後﹐貴族豪家竟將厚禮請畫鶴圖﹐少保自此聲漸減矣。廣政癸丑歲﹐新構八卦殿﹐又命筌於四壁畫四時花竹﹑兔雉鳥雀。其年冬﹐五坊使於此殿前呈雄武軍進者白鷹﹐誤認殿上畫雉爲生﹐掣臂數四﹐蜀王嘆異久之﹐遂命翰林學士歐陽炯撰《壁畫奇異記》以旌之。筌有春山圖﹑秋山圖﹑山家晚景圖﹑山家早景圖﹑山家雨景圖﹑山家雪景圖﹑山居詩意圖﹑瀟湘圖﹑八壽圖。今石牛廟畫龍水一堵﹐見存。《奇異記》翰林學士歐陽炯撰述﹕夫龍圖鳳紀﹐初宣上古之文﹔帝室皇居﹐必蘊非常之寶。是以書美鐘﹑張之翰﹐畫稱顧﹑陸之蹤﹐代有其人﹐朝無乏事。今上睿文英武聖明孝皇帝禦極之一十九載﹐九功惟敍﹐七政斯齊﹐化溢升平﹐俗登仁壽。天惟行健﹐動則總覽萬機﹔道法自然﹐靜則無遺一物。將欲權衡三代﹐拱揖百王﹐宸襟所適﹐諒超化表。嘗於大殿西門創一小殿﹐藻井之上﹐輪排八卦﹐故以爲號焉。其禦座几案﹐圖書之外﹐非有異於常者﹐固不關幹聖慮。其年秋七月﹐上命內供奉檢校少府少監黃筌﹐謂曰「爾小筆精妙﹐可圖畫四時花木虫鳥﹑錦雞鷺鷥﹑牡丹躑躅之類﹐周於四壁﹐庶將觀矚焉。」筌自秋及冬﹐其工告畢。間者﹐淮南獻鶴數隻﹐尋令貌於殿之間。上曰「女畫逼眞﹐其精彩則又過之。」筌以下臣末技﹐降階曲謝而已。至十二月三日﹐上禦斯殿﹐有五坊節級羅師進呈雄武軍先進者白鷹。其鷹見壁上所畫野雉﹐連連掣臂﹐不住再三﹐誤認爲生類焉。上嗟嘆良久﹐曰「昔聞其事﹐今見其人。」遽令所進呈者引退﹐無致搦損玆壁。因目筌爲當代奇筆﹐仍令宣付翰林學士歐陽炯紀述奇異。微臣拜手﹐因得敍其事焉。伊昔大舜垂衣﹐作繪乃彰於象物。宗周鑄鼎﹐觀形可禦於神姦。漢號靈臺﹐唐稱煙閣﹐圖畫之要﹐史策攸傳。公私𨿽見於數家﹐今古皆言於六法。六法之內﹐惟形似﹑气韻二者爲先。有气韻而無形似﹐則質勝於文﹐有形似而無气韻﹐則華而不實。筌之所作﹐可謂兼之。不然者﹐安得粉壁之中﹐奮霜毛而欲起﹔彩毫之下﹐混朱頂以相親﹖而又觀彼白鷹﹐ツ乎錦雉﹐儼丹靑而可測﹐狀若偎叢﹔掣絳鏇以難停﹐勢將掠地。遂契重瞳之鑑﹐假以好生﹔俄回三面之仁﹐眞疑害物。舉斯二類﹐兼彼羣花﹐四時之景堪觀﹐千載之名可尙。稽諸往牒﹐少有通神。圖海獸以騰波﹐秦朝賈譽﹔盡池龍而致雨﹐唐室垂名。至於誤點成蠅﹐徒成小巧﹐不成似犬﹐安可勝言。況玆殿也﹐迥架昭回﹐髙臨爽塏。瑤池水滿﹐浮鏡裏之樓臺﹔玉樹風輕﹐鎖壺中之日月。聖上以動詠墳典﹐親講政刑﹐崇制禮作樂之名﹐極侍膳問安之孝﹐允文允武﹐無怠無荒﹐故士有一技一藝﹐皆升陟褒賞如筌者焉。激東海之波濤﹐難方聖澤﹔拱北辰之光耀﹐永固皇基。誠非末士之常談﹐可紀至尊之所禦。臣職叼翰苑﹐譽乏儒林﹐因廣聖謨﹐聊同畫品﹐恭承宣命﹐實愧非辭。時廣政十六年﹐歲次癸丑﹐十二月記。●卷中○妙格下品十一人△李升李升者﹐成都人也﹐小字錦奴。年才弱冠﹐志攻山水﹐天縱生知﹐不從師學。初得張藻員外﹝唐時名士﹐善畫山水﹞山水一軸﹐玩之數日﹐云「未盡妙矣。」遂出意寫蜀境山川平遠﹐心思造化﹐意出先賢。數年之中﹐創成一家之能﹐俱盡山水之妙。每含毫就素﹐必有新奇。桃源洞圖﹑武陵溪圖﹑靑城山圖﹑峨眉山圖﹑二十四化山圖﹐好事得之﹐爲箱篋珍﹔後學得之﹐爲亡言師。明皇朝有李將軍擅名山水﹐蜀人皆呼升爲「小李將軍」﹐蓋其藝相匹爾。悟達國師自京入蜀﹐重其髙手﹐請於聖壽寺本院同居數年。因於廳壁畫出峽圖一堵﹐霧中山圖一堵。旣而又請於大聖慈寺眞堂內畫漢州三學山圖一堵﹑彭州至徳山圖一堵。時稱悟達國師眞堂四絕﹕常粲寫眞﹑僧道盈書額﹑李商隱贊﹑李升畫山水。今見存。△張玄張玄者﹐簡州金水石城山人也。攻畫人物﹐尢善羅漢。當王氏偏霸武成年﹐聲迹喧然﹐時呼玄爲「張羅漢」。荊湖﹑淮﹑浙﹐令人入蜀﹐縱價收市﹐將歸本道。前輩畫佛像羅漢﹐相傳曹樣﹑吳樣二本。曹起曹弗興﹐吳起吳棟。曹畫衣紋稠疊﹐吳畫衣紋簡略。其曹畫﹐今昭覺寺孫位戰勝天王是也﹔其吳畫﹐今大聖慈寺盧楞伽行道髙僧是也。玄畫羅漢﹐吳樣矣。今大聖慈寺灌頂院羅漢一堂十六軀﹐見存。△杜﹤齒﹥龜杜﹤齒﹥龜者﹐其先本秦人﹐避祿山之亂﹐遂居蜀焉。﹤齒﹥龜少能博學﹐涉獵經史﹐專師常粲寫眞雜畫﹐而妙於佛像羅漢。王蜀少主以髙祖受唐深恩﹐將興元節度使唐﹝道襲﹞私第爲上淸宮﹐塑王子晉爲遠祖於上淸祖殿﹐命﹤齒﹥龜寫大唐二十一帝禦容於殿堂之四壁。每三會五獵﹐差太尉公卿薦獻宮內。殿堂行事﹐齋宮職掌﹐並依太淸宮故事。又命﹤齒﹥龜寫先主太妃﹑太后眞於靑城山金華宮。授翰林待詔﹐賜紫金魚袋。今嚴君平觀杜天師﹝光庭﹞眞﹑大聖慈寺華嚴閣東廊下聖國師﹝光業﹞眞﹐並﹤齒﹥龜筆﹐見存。△刁光胤刁光胤者﹐雍京人也﹐天福年入蜀。攻畫湖石花竹﹑貓兔鳥雀。性情髙潔﹐交遊不雜。入蜀之後﹐前輩有攻花雀者﹐頓減價矣。有師問筆法者﹐黃筌﹑孔嵩二人﹐親授其訣。孔類升堂﹐黃得入室。刁公居蜀三十餘年﹐筆無暫暇﹐非病不休﹐非老不息﹐卒時八十以來。豪貴之家及好事者﹐收得其畫﹐將爲家寶﹐傳視子孫。大聖慈寺熾盛光院明僧錄房窗傍小壁四堵﹐畫四時雀竹。廣政中﹐黃居彩重妝﹐雀蝶精奇轉甚。三學院大廳小壁花雀兩堵﹐光胤畫﹐時年已耄矣。△蒲師訓蒲師訓者﹐蜀人也。幼師房從眞﹐畫人物﹑鬼神﹑蕃馬。長興年﹐值孟令公攺元﹐興修諸廟﹐師訓畫江瀆廟﹑諸葛廟﹑龍女廟。及先主殂﹐畫陵廟﹐鬼神﹑蕃漢人物﹑旗幟兵仗﹑公王車馬﹑禮服儀式﹐縱橫浩瀚﹐莫不周至。授翰林待詔﹐賜紫金魚袋。甲寅歲春末﹐蜀王或夜夢一人﹐破帽故衤闌﹐龐眉大目﹐方頤廣顙﹐立於殿階﹐一足﹐曰「請修理之。」言訖﹐寢覺。翌日﹐因檢他籍﹐見一古畫是前夕所夢者神﹐故絹穿損畫之左足。遂命師訓令驗此畫是誰之筆。師訓對云「唐吳道玄之筆﹐曾應明皇夢云「┲者神也。」因令重惰此足。呈進後﹐蜀主復夢前神謝曰「吾是履矣。」上慮爲祟﹐卽命焚之。靑城山丈人觀眞君殿內五嶽四瀆﹑部屬諸神﹐張素卿筆。廣政中﹐山水泛溢﹐衝損數堵。蜀王命師訓曰「素卿之筆﹐公往繼之可矣。」四堵師訓筆也﹝今丈人觀﹐聖朝廣其殿宇﹐重新興創﹐別畫無舊蹤矣﹞。王蜀先主祠堂東畔正門東畔鬼神一堵﹑寶歷寺天王閣下天王部屬﹐房從眞筆﹐後人妝損﹐師訓再修﹐兼自畫兩堵。大聖慈寺南廊下觀音院門兩金剛﹑鄰壁請塔天王﹐並師訓筆﹐見存。△趙忠義趙忠義者﹐徳玄子也﹐徳玄自雍𦇤負入蜀。及長﹐習父之藝﹐宛若生知。孟氏明徳年﹐與父同手畫福慶禪院東流傳變相一十三堵﹐位置鋪舒﹑樓殿臺閣﹑山水竹樹﹑蕃漢服飾﹑佛像僧道﹑車馬鬼神﹑王公冠冕﹑旌旗法物﹐皆盡其妙﹐冠絕當時。蜀王知忠義妙於鬼神﹑屋木﹐遂令畫關將軍起玉泉寺圖﹐於是忠義畫自運材基﹐以至丹楹刻桷﹐皆役鬼神。疊拱下昂地架﹐一座佛殿將欲起立。蜀王令內作都料看此畫圖枋ㄆ有準的否﹐都料對曰「此畫復較﹐一座分明無欠。」其妙如此。授翰林待詔﹐賜紫金魚袋。先是﹐每年杪冬末旬﹐翰林攻畫鬼神者﹐例進鐘馗焉。丙辰歲﹐忠義進鐘馗﹐以第二指挑鬼眼睛。蒲師訓進鐘馗﹐以拇指剜鬼睛。二人鐘馗相似﹐惟一指不同。蜀王問此畫孰爲優劣。筌以師訓爲優。蜀王曰「師訓力在拇指﹐忠義力在第二指﹐二人筆力相敵﹐難議升降。」並厚賜金帛。時人謂蜀王深鑑其畫矣。今衙北門大安樓下天王院﹐自濮陽吳公﹝行曾﹞鎭蜀之日創興﹐其中有唐時名畫數堵﹐及髙道興﹑杜﹤齒﹥龜﹑房從眞﹑趙徳齊畫佛像羅漢﹑經驗變相。廣政初﹐忠義與黃筌﹑蒲師訓合手畫天王變相十堵以來﹐各盡所能﹐愈於前輩。淳化五年甲午﹐兵火焚盡。今余王蜀先主祠堂正門西畔神鬼﹑大聖慈寺正門北墻上西域記﹑石經院後殿天王變相﹑中寺六祖院傍藥師經變相﹐並忠義筆﹐見存。△黃居寶黃居寶﹐字辭玉﹐筌之次子也。畫性最髙﹐風姿俊爽。前輩畫太湖石﹐皆以淺深墨淡嵌空而已﹐居寶以筆端挾扌蔡﹝上七賞反﹐下七葛反﹞﹐文理縱橫﹐夾雜砂石﹐稜角峭硬﹐如虯虎將踴﹐厥狀非一也。其有畫松竹花雀﹐變態舊規﹐皆如湖石之類。授翰林待詔﹐賜紫金魚袋。不幸早亡﹐秀而不實者也。△黃居き居き字伯鸞﹐筌少子也。畫藝敏贍﹐不讓於父。蜀之四主﹐崇奢宮殿﹐宛囿池亭﹐世罕其比。居き父子入內供奉迨四十年﹐殿庭墻壁﹐門幃屏障﹐圖畫之數不可紀錄。授翰林待詔﹐將仕郎﹐試太子議郎﹐賜金魚袋。淮南通好之日﹐居き與父同手畫四時花雀圖﹑靑城山圖﹑峨眉山圖﹑春山圖﹑秋山圖﹐用答國信。使命將發﹐秋山全未及畫﹐蜀王令取在庫秋山圖入角。居き與父奉命別畫﹐經月方畢﹐工更愈於前者。翰林學士徐光溥進《秋山圖歌》以紀之。廣政甲子歲﹐蜀王令居き往葛仙山修蓋仙化﹐回至彭州﹐棲眞南軒畫水石一堵﹐自未至酉而畢﹐敏而復妙者也﹐今見存。居き有四時野景圖﹑湖灘水石圖﹑春田放牧圖。當時卿相及好事者得居采子父圖障捲簇﹐家藏戶寶﹐爲稀世之珍。今衙廳於理毛啄苔鶴兩堵﹑水石兩堵﹑龍門圖一堵﹑武侯廟龍水一堵﹐並居き筆﹐見存。聖朝克蜀之後﹐居き赴京﹐頗爲翰長陶尙書﹝谷﹞殊禮相見。因收得名畫數件﹐請居き驗之。其中秋山一圖﹐是故主答淮南國信者。畫絹縫之內﹐自有銜名。陶公云「此是淮王所遺。」看之果符其說。聖朝授翰林待詔﹐朝請大夫寺丞上柱國﹐賜紫金魚袋。淳化四年﹐充成都府一路送衣襖使。時齒六十一﹐於聖興寺新禪院畫龍水一堵﹑天臺山圖一堵﹑水石兩堵﹐工夫𨿽少﹐大體宛存。僞學士徐光溥《秋山圖歌》﹕天與黃筌藝奇絕﹐筆精迥感重瞳悅。運思潛通造化工﹐揮毫定得神仙訣。秋來奉詔寫秋山﹐寫在輕綃數幅間。髙低向背無遺勢﹐重巒疊嶂何孱顏。目想心存妙尢極﹐研巧核能狀不得。珍禽異獸皆自馴﹐奇花怪木非因植。崎嶇石磴絕遊蹤﹐薄霧冥冥藏半峯。娑蘿掩映迷仙洞﹐薛荔累垂繳古松。月檻參差錦鱗躍﹐星壇斑駁翠苔封。傍岸牛贏行嚼艸﹐過橋僧老坐扌耆筇。屈原江上嬋娟竹﹐陶潛籬下芳菲鞠。良宵只恐鷓鴣啼﹐晴波但見鴛鴦浴。暮煙幕幕鎖村塢﹐一葉扁舟橫野渡。颯颯白蕷欲起風﹐黯黯紅蕉猶帶雨。曲沼芙蓉香馥鬱﹐長汀蘆荻花谷蔌。雁過孤峯帖遠靑﹐鹿傍小溪飲殘綠。秋山秀兮秋江靜﹐江光山色相輝映。雪迸飛泉濺釣磯﹐云分落葉擁樵徑。張藻松石徒稱奇﹐邊鸞花鳥何足窺。白鷹逞淩風勢﹐薛稷鶴誇警露姿。方原畫山空巖﹐峭壁枯槎人見嫌﹔孫位畫不多洶湧﹐警湍怒濤人見恐。若教對此定妍媸﹐必定伏膺懷愧悚。再三展向冕旒側﹐便是移山回間力。大李小李滅聲華﹐獻之愷之無顏色。仿佛垂綸渭水濱﹐吾皇睹之思良臣﹔依稀荷鍤傳巖野﹐吾皇睹之求賢者。從玆反展復懸旌﹐宵衣旰食安天下。才當老人星應侯﹐願與南山俱獻壽。微臣稽首貢長歌﹐丹靑景化同天和。△李文才李廣才者﹐華陽人也。攻畫人物﹑屋木﹑山水﹐善寫眞﹐罕及﹐周之亞也。蜀廣政中﹐荊南髙太王令邸務丁宴入蜀﹐請文才寫興義門兩雙石筍﹐兼徵其故實﹐將歸本道。文才告道士範徳昭﹕「皆云眞珠樓基﹐或云是海眼﹐未審孰是。」徳昭曰「吾聞諸至人﹐斯乃蠶叢啟國鎭蜀之碑﹐中以鐵柱貫之﹐下以橫石相連﹐埋於地際﹐上有文字言﹕『歲時丰儉兵革水火之事』。諸葛曾掘驗之。眞珠樓基﹑海眼﹐皆非也。」蜀人少知﹐云出《圓方記》﹐未詳。廣政末﹐主置眞堂大聖慈寺華嚴閣後﹐命文才寫諸新王文武臣僚等眞。授翰林待詔﹐將仕郎﹐試太子司議郎﹐賜緋魚袋。畫未畢﹐聖朝弔伐﹐盡已除毀。三學院經樓下西天三藏眞﹑定惠國師眞﹑華嚴閣迎廊下奉聖國師眞﹑應天寺無智禪師眞﹐並文才筆﹐見存。△阮知誨阮知誨者﹐成都人也。攻畫女郎﹐筆蹤妍麗﹐及善寫眞。王氏乾徳年﹐寫少主眞於大聖慈寺三學院經樓下。孟氏明徳年﹐寫先主眞於三學院眞堂內﹐寫福慶公主眞﹑玉淸公主眞於內庭。知誨兩朝多寫皇姑帝戚﹐渥澤累遷﹐授翰林待詔﹐銀靑光祿大夫﹐檢校尙書左僕射﹐兼禦史大夫上柱國。△張墳張玟者﹐成都人也。父授蜀翰林寫貌待詔﹐賜緋。玟有超父之藝﹐尢精寫貌﹐及畫婦人﹐鉛華姿態﹐綽有餘妍﹐議者比之張萱之儔也。孟先主明徳年﹐於大聖慈寺三學院置眞堂﹐玟曾與故東川董太尉﹝璋﹞寫眞。先主惡之不爲寫己﹐乃命阮知誨獨寫己眞。文武臣僚﹐玟之筆也﹝今並塗抹﹐無畫蹤矣﹞。授翰林待詔﹐賜紫金魚袋。玟有自漢至唐治蜀君臣像三卷。○能格上品十五人△呂竹虔附呂者﹐京兆人也。唐翰林待詔。自京隨僖宗皇帝車駕至蜀﹐授將佐郎﹐守漢州雒縣主簿﹐賜緋魚袋。今大聖慈寺華嚴閣上天王部屬諸神﹐及王波利眞﹐並之筆﹐見存。竹虔者﹐雍京人也﹐攻畫人物佛像。聞成都創起大聖慈寺﹐欲將吳道玄地獄變相於寺畫焉。廣明年隨駕到蜀﹐左全已在多寶塔下畫竟﹐遂與華嚴閣下後壁西畔畫丈六天花瑞像一堵。△周行道周行通者﹐蜀人也。攻畫人物鬼神﹑蕃馬戎服﹑器械氈帳﹑鷹犬羊雁之類﹐及川原放牧﹐盡得其妍。有李陵送蘇武圖﹑奪馬圖﹑三困圖﹐射雕圖﹑陰山七騎圖。蜀人皆傳周胡蕃馬爲妙﹐行通多髯故也。△孔嵩孔嵩者﹐一名景﹐蜀人也。幼攻花雀﹐長遇刁處士入蜀﹐師其筆法。至晚年﹐巾裹衣服﹐言論動止﹐俱學刁公。在蜀公侯門四十餘載﹐圖畫甚多﹐人皆寶之。黃筌於石牛廟畫龍一堵﹐黃居き於諸葛廟畫龍一堵﹐嵩於廣福院畫龍一堵﹐蜿蜒怪狀﹐不與常同﹐逼視遠觀﹐勢欲ㄟ躍﹐時人異之。此三公畫龍﹐宗師孫位。位宗顧愷之﹑曹弗興行龍之筆。謝赫《古畫錄》云「弗興之筆﹐代不復傳﹐祕閣之內﹐一龍而已。」魏赤烏元年冬十月﹝此赤烏是吳太祖年號﹐非魏武帝﹞﹐武帝遊靑溪﹐見一赤龍自天而下﹐淩波而行﹐遂命弗興圖之。武帝贊曰「赤烏孟冬﹐不時見龍。靑溪深澗﹐奮鬣來空。有道則吉﹐無徳則凶。匪兼雲南﹐靡帶雷風。弗興畫畢﹐未贊奇工。我因披閱﹐蘊隆忡忡。」至宋文帝時﹐累月亢旱﹐祈禱無應﹐乃取弗興畫龍置於水上。應時畜水成霧﹐經旬滂沛。其所畫流落人間﹐至今相傳。△石恪石恪﹐字子專﹐成都人也。幼無羈束﹐長有聲名﹐𨿽博綜儒學﹐志惟好畫。攻古體人物﹐學張南本筆法。有田家社會圖﹐鱉靈開峽圖﹐夏禹治水圖﹐新羅人較力圖﹐陳子昂﹑盧藏用﹑宋之問﹑髙適﹑畢構﹑李白﹑孟浩然﹑王維﹑賀知章﹑司馬承禎仙宗十友圖﹐嚴君平拔宅升仙圖﹐五星圖﹐南北斗圖﹐壽星圖﹐儒佛道三教圖﹐道門三官五帝圖。𨿽豪貴相請﹐少有不足﹐圖畫之中﹐必有譏諷焉。城中寺觀壁畫亦多﹐兵火後﹐余聖壽寺經閣院玄女堂六十甲子神﹑龍興觀仙遊閣下龍虎甘﹐並見存。△杜措杜措者﹐蜀人也。幼慕李升山水﹐長亦勤學﹐廿年中﹐晝夕不捨。今大聖慈寺六祖院傍地藏菩薩竹石山水一堵﹐並院內羅漢閣上小壁翠微寺禪和尙眞﹑三學院經堂上小壁太子捨身餵餓虎一堵﹑善惠仙人布發掩泥一堵﹐並措之筆﹐見存。△杜弘義杜弘義者﹐蜀州晉原人也。攻畫佛像羅漢。今寶歷寺東廊下一堵文殊﹑西廊下一堵普賢﹐及行道髙僧十餘堵﹐見存。蜀人相傳杜老朱羅漢爲妙。老朱﹐弘義小字。△杜子環杜子環者﹐成都人也。擅於賦采﹐拂淡偏長﹐惟攻佛像。王蜀時﹐於龍華泉東禪院畫毗盧佛﹐據紅日輪﹑乘碧蓮花座。每誇同輩云「某妝此圓光﹐如日初出﹐淺深瑩然﹐無筆玷之迹。」見存。△杜敬安敬安﹐子環子也﹐美繼父蹤﹐妙於佛像。今大聖慈寺普賢閣下北方天王﹑三學院羅漢閣下無量壽尊﹐並敬安筆。蜀城寺院﹐敬安父子圖畫佛像羅漢甚眾。蜀偏霸時﹐江﹑吳商賈入蜀﹐多請其畫﹐將歸本道。孟氏明徳年﹐授翰林待詔﹐賜金魚袋。△蒲延昌蒲延昌者﹐師訓養子也。筆力遒健﹐甚得師法。廣政中進畫﹐授翰林待詔﹐賜緋魚袋。時福感寺禮塔院僧模寫宋展子虔獅子於壁﹐延昌一見﹐曰「但得其樣﹐未得其筆爾。」遂畫獅子一圖﹐獻通進王昭遠。公有嬖妾患┲﹐是夕懸於臥內﹐其疾頓減。王公召而問其神異﹐延昌云「宋展氏子虔於金陵延祚寺佛殿之內畫此二獅子﹐患人因坐壁下﹐或有愈者。梁昭明太子偶患風恙﹐禦醫無減﹐吳興太守張僧繇模此二獅子﹐密懸寢堂之內﹐應夕而愈。故名曰「辟邪」﹐有此神驗久矣。」展氏古本獅子﹐一則奔走奮迅﹐一則回擲咆哮﹐僧繇後亦繼之。二獅子翻身側視﹐鬃尾俱就八分﹐爪牙似二龍拿珠之狀。其本至今相傳。延昌於諸葛廟壁畫亦多﹐兵火後﹐余聖壽寺靑衣神廟神鬼人物數堵﹐見存。△趙才趙才者﹐蜀人也。攻畫人物﹑鬼神﹑甲馬。廣政年﹐才與蒲師訓子父較敵其藝﹐浣花甘亭侯廟﹑頗當神廟鬼神人物﹑旗幟甲馬﹐及資福寺門南北二方天王。甲午歲兵火﹐倒損已盡。今存諸葛廟第三門兩畔鬼神兩堵﹐見存。△程承辯程承辯者﹐眉州彭山人也。攻畫人物鬼神。當孟氏廣政中﹐與蒲師訓﹑蒲延昌﹑趙才﹐遞相較敵其藝﹐皆推妙手。兼善雕刻機巧﹐人物鬼神﹑怪異禽獸之類﹐奇絕當時。今彭山縣洞明觀天蓬黑殺玄武火鈴一堂﹑存耳山王堂遊變神鬼一堵﹐見存。△丘文播丘文播者﹐漢州人也﹐後攺名潛。攻畫山水人物﹑佛像神仙。今新都乾明禪院六祖﹑漢州崇教禪院羅漢﹑紫極宮二十四化神仙﹐皆文播筆﹐見存。其有花雀﹐文播男餘慶畫。△阮惟徳惟徳者﹐知誨子也。襲承父藝﹐美繼前蹤。子父同時入內供奉。畫貴公子夜晏圖﹑宮中賞春圖﹑宮中戲秋千圖﹑宮中七夕乞巧圖﹑宮中熨鐵圖﹑宮中按舞圖﹑宮中按樂圖﹐皆畫當時宮苑亭臺花木﹑皇妃帝後富貴之事﹐精妙頗甚。授翰林待詔﹐將仕郎﹐試太常寺齋郎﹐賜緋魚袋。蜀廣政初﹐荊湖商賈入蜀﹐竟請惟徳畫川樣美人捲簇﹐將歸本道﹐以爲奇物。△楊元眞楊元眞者﹐石城山張玄外族也。攻畫佛像羅漢﹐兼善妝鑾。當王氏武成中﹐善塑像者﹐簡州許侯﹑東川雍中本二人﹐時推妙手。今聖興寺天王院天王及部屬﹐熾盛光佛﹑九曜二十八宿﹐天長觀﹑龍興觀﹑龍虎宮﹐並雍中本塑。大聖慈寺熾盛光佛﹑九曜二十八宿﹑華嚴閣下西畔立釋迦像﹐並許侯塑。皆元眞妝﹐肉色髭發﹑衣紋錦繡﹐及諸禽類﹐備著奇功﹐時輩罕及。今四天王寺壁畫五臺山文殊菩薩變相一堵﹐元眞筆﹐見存。○眞二十二處蜀自炎漢至於巨唐﹐將相理蜀﹐皆有遺愛。民懷其徳﹐多寫眞容。年代旣遠﹐頹損皆盡。惟唐杜相國及聖朝呂侍郎二十二處見存。六處有寫貌人名﹐一十六處亡失寫貌人姓氏。皆評妙格。杜相國﹝鴻漸眞在大慈寺﹞崔相國﹝寧眞在龍興寺﹞韋太師﹝臯﹞髙太尉﹝崇文眞在大慈寺﹞武相國﹝元衡眞在聖壽寺﹞段相國﹝文昌眞在資福寺兩任護軍從事眞在大慈寺普賢閣下﹞李太尉﹝徳裕眞在大慈寺﹞楊侍中﹝嗣復眞在聖壽寺﹞李相國﹝固言眞在九興寺護軍從事眞全﹞崔相國﹝鄲眞在大慈寺護軍從事眞全﹞杜相國﹝眞在淨眾寺兩任護軍從事眞全皆陳詵筆﹞白令公﹝敏中眞在福感寺﹞魏相國﹝謨眞在中興寺護軍從事眞全﹞夏侯相國﹝孜眞在聖壽寺﹞吳太尉﹝行魯眞在四天王寺﹞髙相國﹝駢護軍從事眞全﹞牛尙書﹝叢護軍從事眞全﹞蕭相國﹝鄴護軍從事眞全﹞陳太師﹝敬常待詔筆﹞韋相國﹝昭度常待詔筆以上眞在大慈寺﹞王司徒﹝建眞在龍興觀常待詔筆﹞呂侍郎﹝餘慶眞在聖壽寺王繼之模寫﹞●卷下○能格中品五人△陳若愚道士陳若愚者﹐左蜀人也。師張素卿畫﹐遂衣道士服。師事素卿﹐受其筆法。王氏水平﹐廢興聖觀爲軍營。其觀有五金鑄天尊形明皇禦容一軀﹐移在大聖慈寺禦容院供養。余道門尊像殿堂﹐皆就龍興觀起立。今精思院北帝殿是也。殿上壁畫有靑龍君﹑白虎君﹑朱雀君﹑玄武君四像﹐並若愚筆﹐見存。△張景思張景思者﹐金水石城山張玄之裔也。思之一族﹐世傳圖畫佛像羅漢。景思王氏永平年﹐於聖壽寺北廊下畫降魔變相一堵﹐見存。△麻居禮麻居禮者﹐蜀人也。幼師張南本筆法﹐親得其訣。光化﹑天福年﹐聲迹已喧。資﹑簡﹑邛﹑蜀州﹐寺觀壁畫甚多。今聖壽寺偏門北畔﹐畫八難觀音一堵﹐見存。△僧楚安僧楚安﹐蜀州什邡人也﹐俗姓句氏。攻畫人物樓臺﹐有明皇幸華淸宮避署圖﹑吳王宴姑蘇臺圖﹐此二圖皆畫於墻壁﹑圖簇﹑團扇之上。其墻壁圖簇團扇﹐大小𨿽殊﹐功夫並無減者﹐奇巧如此。當時公侯相重﹐皆稱妙手。今大聖慈寺三學院大廳後明皇帝幸華淸官避暑圖一堵﹐楚安筆﹐見存。僧惠堅者﹐蜀人也。亦好圖畫﹐而最謬焉。廣政中﹐三學院僧請畫姑蘇臺一堵﹐對句楚安避暑宮圖﹐識者以爲無鑑之甚也。今亦見存﹐恐後人誤認﹐故附而正之。△滕昌滕昌﹐字勝華﹐先本吳人﹐隨僖宗入蜀﹐以文學從事。惟昌不婚不仕﹐書畫是好。情性髙潔﹐不肯趨時。常於所居樹竹石杞菊﹐種名花異艸木﹐以資其畫。歿時年齒八十有五。初攻畫無師﹐惟寫生物﹐以似爲功而已。有虫魚圖﹑蟬蝶圖﹑生菜圖﹑折枝花圖﹑折枝果子圖﹑雜竹樣。造夾果子﹐隨類傅色﹐並擬諸生。攻書﹐時呼「滕書」。今大聖慈寺文殊閣﹑普賢閣﹑蕭相院﹑方丈院﹑多利心院﹑藥師院天花瑞像數額﹐並昌筆也。其畫蟬蝶艸虫﹐謂之「點畫」﹐蓋唐時陸果﹑劉褒之類也。其畫折枝花﹐下筆輕利﹐用色鮮妍﹐蓋唐時邊鸞之類也。○能格下品七人△姜道隱姜道隱者﹐蜀州綿竹人也。年才齠齔﹐盡日不歸﹐父母尋之﹐多於神佛廟中畫處才見。及長﹐爲人木訥﹐不務農桑﹐惟畫是好。不畜妻孥﹐孑然一身。常戴一竹笠﹐布衣艸履﹐筆墨而已。𨿽父母兄弟﹐亦罕測其行止。人皆呼爲「木柔頭」﹝蜀語謂其鬢髮蓬松﹞。僞相趙國公﹝昊﹞知其性迹﹐請畫屏風。相公問﹕「何姓名﹖」蜀語對云「姜姓無名。」相國曰「旣無名﹐何不以道隱名之。」自此始名焉。宋王趙公﹝庭隱﹞於淨眾寺創一禪院﹐請道隱於長老方丈畫山水松石數堵。宋王與諸侍從觀其運筆﹐道隱未嘗回顧﹐旁若無人。畫畢﹐王贈之十縑﹐置僧堂前﹐拂衣而去。他皆放此。今綿竹縣山觀寺﹐多有畫壁見存。△禪月大師禪月大師﹐婺州金溪人也﹐俗姓姜氏﹐名貫休﹐字徳隱。天福年入蜀﹐王先主賜紫衣師號。師之詩名髙節﹐宇內咸知。善艸書圖畫﹐時人比諸懷素。師閻立本﹐畫羅漢十六幀﹐龐眉大目者﹐朵頤隆鼻者﹐倚松石者﹐坐山水者﹐胡貌梵相﹐曲盡其態。或問之﹐云「休自夢中所睹爾。」又畫釋迦十弟子﹐亦如此類。人皆異之﹐頗爲門弟子所寶。當時卿相皆有歌詩。求其筆﹐惟可見而不可得也。太平興國年初﹐太宗皇帝搜訪古畫日﹐給事中程公﹝羽﹞牧蜀﹐將貫休羅漢十六幀爲古畫進呈。僞翰林學士歐陽炯《禪月大師應夢羅漢歌》﹕西嶽髙僧名貫休﹐髙情峭拔淩淸秋。天教水墨畫羅漢﹐魁岸古容生筆頭。時幀大綃泥髙壁﹐閉目焚香坐禪室。或然夢裏見眞儀﹐脫下袈裟點神筆。髙握節腕當空擲﹐毫端任狂逸。逡巡便是兩三軀﹐不似畫工虛費日。悴石安排嵌復枯﹐眞僧列坐連跏趺。形如瘦鶴精神健﹐骨似伏犀頭骨粗。一倚松根傍巖縫﹐曲綠腰身長欲動。看經弟子擬同聲﹐瞌睡山童欲成夢。不知夏臘幾多年﹐一手扌者頤偏袒肩。口開或若共人語﹐身定復疑初坐禪。案前臥象低垂鼻﹐崖裏老猿斜展臂。芭蕉花裏刷輕紅﹐苔蘚文中暈深翠。硬節筇杖矮松牀﹐雪色眉毛一寸長。繩關梵夾兩三片﹐綫補衲衣千萬行。林間落葉紛紛墮﹐一印殘香斷煙火。皮穿木履不曾拖﹐筍織蒲團鎭長坐。休公休公逸藝無人加﹐聲譽喧喧徧海涯﹐五七字詩一千首﹐大小篆字三十家。唐朝歷歷多名士﹐蕭子云﹑吳道子﹐若將書畫比休公﹐只恐當時浪生死。休公休公始自江南來入秦﹐於今到蜀多交親。詩名畫手皆奇絕﹐覷你凡人事事精。瓦棺寺裏維摩詰﹐捨衛城中辟支佛。若將此畫比量看﹐最是人間爲第一。△張詢張詢者﹐南海人也。爰自鄕薦下第﹐久住帝京﹐精於小筆。中和年﹐隨駕到蜀﹐與昭覺寺休夢長老故交﹐遂依托焉。忽一日﹐長老請於本寺大慈堂後畱少筆蹤﹐畫一堵早景﹐一堵午景﹐一堵晚景﹐謂之「三時山」。蓋貌吳中山水﹐頗甚工。畫畢之日﹐遇僖宗駕幸玆寺﹐盡日嘆賞。王氏朝﹐皇太子簡王欲要遷於東宮﹐爲壁泥通枋﹐移損不全﹐乃寢前命。今見存。△宋藝宋藝﹐蜀人也﹐攻寫眞。王蜀時﹐充翰林寫貌待詔。模寫大唐二十一帝聖容﹐及當時供奉道士葉法善﹑禪僧一行﹑沙門海會﹑內侍髙力士於大聖慈寺玄宗禦容院上壁。今見存。△李壽儀道士李壽儀者﹐邛州依政人也。壯年慕道﹐於本縣有徳觀爲道士。齋醮之外﹐專精畫業﹐人呼爲「李水墨」。多畫道門尊像。往來靑城山丈人觀。宗師張素卿筆法﹐每點簇五嶽四瀆部屬﹐歸家習學之。如此數年。簡州開元觀有張素卿畫十二仙君一堂﹝乾徳四年﹐遭火所焚﹞﹐廣政中﹐壽儀往彼﹐焚香齋潔模寫﹐將歸邛州天師觀西院上畫其壁﹐但窮精粹﹐筆力因於素卿﹐神彩气韻有過時流。一堂六堵﹐見存。△僧令宗僧令宗﹐丘文播異姓弟也。攻畫山水人物﹑佛像天王。今大聖慈寺三學院下﹑經樓院下兩畔四天王兩堵﹐放生池揭諦堂內六祖﹐並令宗筆﹐見存。△丘文曉丘文曉﹐播弟也。攻畫花雀﹑人物﹑佛像。今淨眾寺延壽禪院天王祖師﹐及諸髙僧竹石花名二十餘堵﹐廣政癸卯歲﹐文曉與僧令宗合手描畫﹐今見存。○有畫無名大聖慈寺六祖院羅漢閣上﹐峨眉山﹑靑城山﹑羅浮山霧中四堵﹐中和年畫﹐不畱姓名﹐評妙格中品。三學院﹐舊名東廚。院門兩畔畫東北二方天王兩堵﹐王蜀先主修攺後﹐移在院內北廊下。亡失姓名﹐評能格上品。多寶塔下南北二方天王﹑彌勒佛會師子國王﹑菩薩﹐普賢閣外北方天王﹐不記畫人姓名﹐評能格中品。聖壽寺東廊下維摩詰堂內﹐畫居士方丈﹑花竹芭蕉﹑山水松石﹑風候雲气三堵﹐景福年畫﹐不畱姓名﹐評能格中品。昭覺寺大悲堂內四天王兩堵﹐堂外觀音一堵﹑寺門後兩畔東西天王兩堵﹐並中和年畫﹐不知畫人名姓﹐評能格中品。○無畫有名《益州學館記》云「獻帝興平元年﹐陳畱髙朕爲益州太守﹐更葺成都玉堂石室。東別創一石室﹐自爲周公禮殿。其壁上圖畫上古﹑盤古﹑李老等神﹐及歷代帝王之像。梁上又畫仲尼七十二弟子﹑三皇以來名臣。」耆舊云「西晉太康中﹐益州刺史張收筆。」古有益州學堂圖﹐今已別重妝﹐無舊迹矣。劉﹐齊永明十年成都刺史劉悛再修玉堂禮殿﹐靈宇嚴肅。悛弟﹐性自天眞﹐時推妙手。畫仲尼四科十哲像﹐並車服禮器。今已重妝別畫﹐無舊蹤矣。薛少保者﹐名稷。天后朝位至太子少保﹐文章學術﹐名冠當時﹐而好圖畫。《畫品錄》云「祕書省有薛少保畫鶴﹐時稱一絕。」又聞蜀郡多有公畫。盧求《成都記》云「府衙院西廳﹐少保畫鶴與靑牛﹐並少保《自眉州司馬遷移文》記。」今攺舊制﹐無畫蹤矣。王宰者﹐大歷年家於蜀川。善畫山水樹石﹐意出像外﹐故杜甫歌云「十日畫一水﹐五日畫一石。能事不受相促迫﹐王宰始肯畱眞迹。壯哉昆侖方壺圖﹐掛君髙堂之素壁。巴陵洞庭日本東﹐赤岸水與銀河通﹐中有雲气隨飛龍。舟人漁子入浦漵﹐山木盡亞洪濤風。尢攻遠勢古莫比﹐咫尺應須論萬里。焉得並州快剪刀﹐剪取吳松半江水。」今蜀中寺觀﹐亦無畫蹤﹐惟好事者收得。《畫品錄》定爲妙格。韋偃者﹐京兆人也﹐寓止蜀川。善畫馬﹐韓之亞也。故杜甫歌云「韋侯別我有所適﹐知我憐君畫無敵。戲拈禿筆掃驊驑﹐見騏ら出東壁。一匹艸一匹嘶﹐坐看千里當霜蹄。時危安得眞置此﹐與人同生亦同死。」蜀中寺觀﹐亦無筆蹤﹐惟好古者收得。《畫品錄》定爲妙品。浣花龍興寺﹐《成都記》云「本正覺寺﹐內有前益州長史臨淮武公﹝元衡﹞並從事五人﹐具朝服﹐繪於中堂。」淳化五年﹐兵火後無畫蹤矣。《成都記》云「府衙西北﹐前益州五長史眞﹐李太尉﹝徳裕﹞文記。」今無畫蹤﹐惟文字相傳爾。○重寫前益州五長史眞記益州艸堂寺﹝《成都記》云﹕寺在府西七里﹐去浣花亭三里﹞﹐列畫前長史一十四人﹝節度使職不帶尹﹐則帶長史﹐非今賓佐也﹞﹐代稱絕迹。余嘗於數公子孫之家獲見圖狀﹐乃知艸堂繢事﹐靡不造眞。昔巖野旁求﹐徒聞審像﹔稽山髙謝﹐惟上金。孰若托之丹靑﹐妙畫神照﹖然楚國祠廟﹐魯王宮室﹐曁此邦文翁舊館﹐皆圖歷代卿相﹐粲然可觀。惟有慕於前良﹐曾莫究於形似。與夫年代旣遠﹐遺像猶存。入虛室而煙霞暫披﹐拂浮埃而瑤林斯睹。余以精廬甚古﹐畫壁將傾﹐乃選其功徳尢著五人﹐模於郡之廳所﹐追惟二漢臺閣﹐皆有圖寫。黃霸﹑於定國﹐𨿽宰相名臣﹐不得在畫像之列。卓子師徳行君子﹐而居功臣之右。今之所取﹐其在玆乎﹖采色旣新﹐光靈可想﹐儼若神對。吾將與歸﹐因敍其事﹐以貽來哲。大和四年閏十二月十八日﹐劍南西川節度副大使知節度事﹐銀靑光祿大夫檢校兵部尙書兼成都尹﹑禦史大夫贊皇縣開國伯李徳裕記。《胡氏亭畫記》檢校尙書司空員外郎賜緋魚袋郭圖撰藝遊而至者﹐則神傳焉。神傳者﹐國寶矣。墨妙之於藝﹐又加貴焉。浮圖焰梁熾﹐今國力不能迨也。故藝之至者﹐𨿽鴻徳巨儒﹐亦伍於工徒矣。唐故宰相薛公稷﹐畫入神品﹐以名之重﹐時加貴之。成都靜徳精舍有壁二堵﹐雜繪鳥獸人物﹐態狀生動﹐乃一時之尢者也。吾後帝宇之五年﹐污叛帖夷﹐萬方無事﹐於是大去蠱人之疾﹐以浮圖氏爲最。詔走禦史監毀域內之祠﹐凡云構山峙之宇﹐一時而壞﹐百工之名迹隨去焉。胡氏﹝璩﹞文而好古﹐惜少保之迹不存於鄕﹐乃操斤挾黨﹐力刂於頹坌之際﹐得人三十七頭﹑馬八足。又於福勝祠獲展氏子虔天樂二十五身﹐及鄕之名工李氏感天樂十二色﹐皆神傳異迹﹐陷於茅亭之壁﹐長者之車益滿門矣。任愚子若缺﹐時寓蜀﹐壯君好事之心﹐亡於壓覆﹐於是染醉毫紀其始於石。會昌五年五月三日記。﹝今畫無舊迹﹐惟存石記在三學山廨院東北﹐此院是胡璩宅﹞

