山靜居畫論

﹝淸﹞方燻撰

●山靜居畫論卷上

古者﹐圖史彰治亂﹐名徳垂丹靑。後之繪事﹐𨿽不逮古﹐然昔人所謂賢哲寄興﹐殆非庸俗能辧。故公壽多文曉畫﹐摩詰前身畫師﹐元潤悟筆意於六書﹐僧繇參畫理於筆陣。戴逵寫南都一賦﹐範宣嘆爲有益。大年少腹笥數卷﹐山谷笑其無文。又謂畫格與文﹐同一關紐。洵詩文書畫﹐相爲表裏者矣。

畫法古人各有所得之妙。目擊而道存者﹐非可以言傳也。謝赫始有六法之名。六法乃畫之大凡耳。故談畫者﹐必自六法論。

六法是作畫之矩矱﹐且古畫未有不具此六法者。至其神明變化﹐則古人各有所得。學者精究六法﹐自然各造其妙。

昔人爲气韻生動是天分﹐然思有利鈍﹐覺有後先﹐未可槪論之也。委心古人﹐學之而無外慕。久必有悟。悟後與生知者﹐殊途同歸。

气韻生動﹐須將生動二字省悟。能會生動﹐則气韻自在。

气韻生動爲第一義﹐然必以气爲主。气盛則縱橫揮灑﹐機無滯礙﹐其間韻自生動矣。杜老云﹕元气淋漓幛猶濕。是卽气韻生動。

气韻有筆墨間兩種。墨中气韻﹐人多會得。筆端气韻﹐世每鮮知。所以六要中又有气韻兼力也。人見墨汁掩漬﹐輒呼气韻。何異劉實在石家如廁﹐便謂走入內室。

荊浩曰﹕吳生有筆無墨﹐項容有墨無筆。或曰﹕石分三面﹐卽是筆﹐亦是墨。僕謂匠心渲染﹐用墨太工﹐𨿽得三面之石﹐非雅人能事。子久所謂甜邪熟賴是也。筆墨間尢須辧得雅俗。

書畫至神妙﹐使筆有運斤成風之趣。無他﹐熟而已矣。或曰﹕有書須熟外生﹐畫須熟外熟﹐又有作熟還生之論﹐如何﹖僕曰﹕此恐熟入俗耳﹐然入於俗而不自知者﹐其人見本庸下﹐何足與言書畫。僕所謂俗字﹐乃張伯英艸書精熟池水盡墨﹐杜少陵熟精文選理之熟字。

古人不作﹐手迹猶存。當想其未畫時﹐如何胸次寥廓﹔欲畫時﹐如何解衣磅礡﹔旣畫時﹐如何經營慘淡﹐如何縱橫揮灑﹐如何潑墨設色﹐必神會心謀﹔捉筆時﹐張吳董巨如在上下左右。

畫有初觀平淡﹐久視神明者﹐爲上乘。有入眼似佳﹐轉視無意者。吳生觀僧繇畫﹐諦視之再﹐乃三宿不去。庸眼自莫辯。

讀老杜入峽諸詩﹐奇思百出﹐便是吳生﹑王宰蜀中山水圖。自來題畫詩﹐亦惟此老使筆如畫。人謂摩詰詩中有畫﹐未免一丘一壑耳。

東坡曰「看畫以形似﹐見與兒童鄰。」晁以道云「畫寫物外形﹐要於形不攺。」特爲坡老下一轉語。

歐陽子曰﹕蕭條淡泊﹐此難畫之意。畫者得之﹐覽者未必識也。故飛走遲速﹐意淺之物易見﹐而閒和嚴靜之趣﹑簡遠之心難形。僕謂取法於繩墨者﹐人無不見其工拙。寄意於毫素者﹐非髙懷絕識﹐不能得其妙。故賢者操筆﹐便有曲髙和寡之嘆。

陳善云﹕顧愷之善畫﹐而以爲癡﹔張長史工書﹐而以爲顚。此二人所以精於書畫。僕曰﹕後惟米元章委心書畫﹐而以癡顚兼之。用志不分﹐乃凝於神。莊叟之謂也。

畫備於六法﹐六法固未盡其妙也。宋迪作畫﹐先以絹素張敗壁﹐取其隱顯凹凸之勞。郭恕先作畫﹐常以墨漬縑綃﹐徐就水滌去﹐想其餘迹。朱象先於落墨後﹐復拭去絹素﹐再次就其痕迹圖之。皆欲渾然髙古﹐莫測端倪﹐所謂從無法處說法者也。如楊惠﹑郭熙之塑畫﹐又在筆墨外求之。

東坡曰﹕觀士人畫﹐如閱天下馬﹐取其意气所到。乃若畫工﹐往往只取鞭策皮毛﹐槽櫪芻秣而已﹐無一點俊發气﹐看數尺許便倦。僕曰﹕以馬諭﹐固不在鞭策皮毛也。然捨鞭策皮毛﹐並無馬矣。所謂俊發之气﹐莫非鞭策皮毛之間耳。世有伯樂而後有名馬﹐亦豈不然耶。

或問僕畫法﹐僕曰﹕畫有法﹐畫無定法﹔無難易﹐無多寡。嘉陵山水﹐李思訓期月而成﹐吳道子一夕而就﹐同臻其妙﹐不以難易別也。李範筆墨稠密﹐王米筆墨疏落﹐各極其趣﹐不以多寡論也。畫法之妙﹐人各意會而造其境﹐故無定法也。

有畫法而無畫理非也﹐有畫理而無畫趣亦非也。畫無定法﹐物有常理。物理有常﹐而其動靜變化﹐機趣無方。出之於筆﹐乃臻神妙。

或謂筆之起倒先後順逆﹐有一定法﹐亦不盡然。古人往往有筆不應此處起而起﹐有別致﹔有應用順而逆筆出之﹐尢奇突﹔有筆應先而反後之﹐有餘意。皆極變化之妙﹐畫豈有定法哉。

山谷云﹕余初未嘗識畫﹐然參禪而知無功之功﹐學道而知至道不煩。於是觀畫悉知巧拙工俗﹐造微入妙。然豈可爲單見寡聞者道。又曰﹕如虫蝕木﹐偶爾成文。吾觀古人妙處﹐類多如此。僕曰﹕此爲行家說法﹐不爲學者說法。行家知工於筆墨﹐而不知化其筆墨﹐當悟此意。學者未入筆墨之境﹐焉能畫外求妙。凡畫之作﹐功夫到處﹐處處是法。功成以後﹐但覺一片化機﹐是爲極致。然不從煊爛﹐而得此平淡天成者﹐未之有也。

筆墨之妙﹐畫者意中之妙也。故古人作畫﹐意在筆先。杜陵謂十日一石﹐五日一水者﹐非用筆十日五日而成一石一水也。在畫時意象經營﹐先具胸中丘壑﹐落筆自然神速。

用筆亦無定法﹐隨人所向而習之﹐久久精熟﹐便能變化古人﹐自出手眼。

始入手﹐須專宗一家﹐得之心而應之手﹐然後旁通曲引﹐以知其變。泛濫諸家﹐以資我用。實須心手相忘﹐不知是我﹐還是古人。

凡作畫者﹐多究心筆墨﹐而於章法位置﹐往往忽之﹐不知古人丘壑生發不已﹐時出新意﹐別開生面﹐皆胸中先成章法位置之妙也。一如作文﹐在立意布局新警乃佳。不然﹐綴辭徒工﹐不過陳言而已。沈灝謂近日畫少丘壑﹐人皆習得搬前換後法耳。

作一畫﹐墨之濃淡焦濕無不備﹐筆之正反虛實﹑旁見側出無不到﹐卻是隨手拈來者﹐便是工夫到境。

古人用筆﹐妙有虛實。所謂畫法﹐卽在虛實之間。虛實使筆生動有機。機趣所之﹐生發不窮。

功夫到處﹐格法同歸﹐妙悟通時﹐工拙一致。荊關董巨﹑顧陸張吳﹐便爲一家眷屬﹐實須三昧在手﹐方離法度。

畫法須辧得髙下。髙下之際﹐得失在焉。甜熟不是自然﹐佻巧不是生動﹐浮弱不是工致﹐鹵莽不是蒼老﹐拙劣不是髙古﹐醜怪不是神奇。

畫不尙形似﹐須作活語參解。如冠不可巾﹐衣不可裳﹐履不可抃﹐亭不可堂﹐牖不可戶﹐此物理所定﹐而不可相假者。古人謂不尙形似﹐乃形之不足﹐而務肖其神明也。

時多髙自位置﹐獘屣古法﹐隨手塗抹﹐便誇士家气象﹐無怪畫法不明矣。如朝暮晦明﹐春秋榮落﹐山容水色﹐於時移異﹐良工苦心﹐消息造物﹐渲染烘托得之。古法槪可廢乎﹗張詢繪三時風景﹐子久寫屢變山容﹐皆經營慘淡爲之。非漫然涉筆﹐而能神妙也。

今人每尙畫稿﹐俗手臨摹﹐率無筆意。往在徐丈蟄夫家﹐見舊人粉本一束﹐筆法頓挫﹐如未了畫﹐卻奕奕有神气。昔王繹覯宣紹間粉本﹐多艸艸不經意﹐別有自然之妙。便見古人存稿﹐未嘗不存其法﹐非似近日只描其腔子耳。

畫稿謂粉本者﹐古人於墨稿上﹐加描粉筆﹐用時撲入縑素﹐依粉痕落墨﹐故名之也。今畫手多不知此義﹐惟女紅刺繡上樣﹐尙用此法﹐不知是古畫法也。

今人作畫﹐用柳木炭起稿﹐謂之朽筆。古有九朽一罷之法﹐蓋用土筆爲之﹐以白色土淘澄之﹐裹作筆頭﹐用時可逐次攺易﹐數至九而朽定﹐乃以淡墨就痕描出﹐拂去土迹﹐故曰一罷。

作畫用朽﹐古人有用有不用。大都工致爲圖用之﹐點簇寫意﹐可不用朽。今人每以不施朽筆爲能事﹐亦無謂也。畫之妍醜﹐豈在朽不朽乎﹗

臨摹古畫﹐先須會得古人精神命脈處﹐玩味思索﹐心有所得。落筆摹之﹐摹之再四﹐便見逐次攺觀之效。若徒以仿佛爲之﹐則掩卷輒忘﹐𨿽終日摹仿﹐與古人全無相涉。

摹仿古人﹐始乃惟恐不似﹐旣乃惟恐太似。不似則未盡其法﹐太似則不爲我法。法我相忘﹐平淡天然﹐所謂擯落筌蹄﹐方窮至理。

用墨無他﹐惟在潔淨。潔淨自能活潑﹐涉筆髙妙﹐存乎其人。姜白石曰﹕人品不髙﹐落墨無法。

墨法濃淡﹐精神變化飛動而已。一圖之間﹐靑黃紫翠﹐靄然气韻﹐昔人云墨有五色者也。

作畫自淡至濃﹐次第增添﹐固是常法。然古人畫有起手落筆﹐隨濃隨淡成之。有全圖用淡墨﹐而樹頭坡腳忽作焦墨數筆﹐覺異樣神彩。

繪事必得好筆好墨﹑佳硯佳楮素﹐方臻畫者之妙。五者楮素尢屬相關﹐一不稱手﹐𨿽起古人爲之﹐亦不能妙。書譜亦云﹕紙墨不稱一乖也。

作畫不能靜﹐非畫者有不靜﹐殆畫少靜境耳。古人筆下無繁簡﹐對之穆然﹐思之悠然而神往者﹐畫靜也。畫靜﹐對畫者一念不設矣。

用墨﹐濃不可癡鈍﹐淡不可模糊﹐濕不可混濁﹐燥不可澀滯﹐要使精神虛實俱到。

畫論云﹕宋人善畫﹐吳人善治﹝注﹕治賦色也﹞。後世繪事﹐推吳人最擅。他方爰仿習之﹐故鑑家有吳裝之稱。

古人摹畫﹐亦如摹書﹐用宣紙法蠟之﹐以供摹寫。唐時摹畫﹐謂之拓畫﹐一如閣帖有官拓本。

畫分南北兩宗﹐亦本禪宗南頓北漸之義。頓者根於性﹐漸者成於行也。

畫樹之法﹐無論四時榮落。畫一樹須髙下疏密﹐點筆密於上﹐必疏於下﹔疏其左﹐必密其右。一樹得參差之勢。兩樹交插﹐自然有致。至數滿樹林﹐亦成好位置。

畫樹四圍滿﹐𨿽好只一面。畫樹虛實之﹐四面有形勢。

凡寫樹無論遠近大小﹐兩邊交接處﹐用筆模糊不得。交接處﹐用筆神彩精綻﹐自分彼此。

畫樹無他訣﹐在形勢位置相宜而已。昔柘湖僧出畫樹一卷。一自樹至數樹﹐皆以畫法識之。僕謂此死法矣。卽以一樹論﹐形勢各有不同﹐何論多樹﹗卷中樹法𨿽善﹐如其勢一圖再圖可乎﹗若形勢旣得﹐位置變化﹐隨處生發得宜﹐則妙矣。

點葉隨濃隨淡﹐一气落筆。一气落筆﹐墨气和澤﹐有神妙﹐自生動。

董思翁云﹕北苑畫雜樹但露根﹐而以點葉髙下肥瘦取其成形。此卽米畫之祖﹐最爲髙雅。

董思翁云﹕畫樹必使株幹自上至下﹐處處曲折﹐一樹之間﹐不使一直筆。

畫樹只須虛實取勢﹐頓挫涉筆﹐應直處不可屈﹐應屈處不可直。法以巧拙參用﹐乃得之。

點葉尢須手熟﹐有勻整處﹐有灑落處﹐用筆時在收放得宜。

枯樹有垂枝仰枝﹐仰爲鹿角﹐垂爲蟹爪。李成﹑範寬多作仰枝﹐郭熙﹑李唐多作垂枝。後人率變通爲之。

畫家以用筆爲難﹐不知用墨尢不易。營丘畫樹法﹐多漬墨濃厚﹐狀如削鐵﹐畫松欲淒然生陰。倪迂無惜墨稱﹐畫皆墨華淡沱﹐气韻自足。

昔人謂畫叢樹﹐必插枯枝以疏通之。意謂林木塞實﹐不疏通不易布景也。然畫叢樹﹐亦必須有交插疏密之勢。山溪村落﹐亦易於隱顯出之。

畫柳不論疏密﹐用筆不論柔勁﹐只要自然。自然之妙﹐得之熟習﹐無他祕也。世人畫柳﹐知難於枝條﹐不知勢在株幹﹐發株出幹﹐不宜勻整﹐要虛實參差爲之。尢宜隨株出幹﹐隨幹發條﹐次第添補﹐宜多宜少﹐以勢度之﹐方得其妙。

畫松杉檜柏﹐立勢大約相類﹐枝皮用筆不同耳。涉筆須要有拙處﹐有巧處。若一味屈曲蟠旋取勢﹐便入俗格。當思巧以取奇﹐拙以入古。

畫松古人立勢率多平正﹐取法不以奇怪爲尙﹐發枝亦須上下虛實得宜﹐主樹勢有虛實﹐襯樹隨處生發位置。

古人畫圖﹐松柏多者﹐皆取平正之勢﹐以林間可布屋宇橋亭﹐曲折位置也。如作離奇盤曲之勢者﹐只可傍以奇石﹐俯以湍流而已。

松鍼法不一﹐總須似亂非亂﹐筆力爽朗爲妙﹐不難於刻畫分明也。

昔人謂二米法﹐用濃墨﹑淡墨﹑焦墨﹐盡得之矣。僕曰﹕直須一气落墨﹐一气放筆。濃處淡處﹐隨筆所之﹔濕處漧處﹐隨勢取象。爲云爲煙﹐在有無之間﹐乃臻其妙。

畫石則大小磊疊﹐山則絡脈分支﹐而後皴之也。疊石分山﹐在周邊一筆﹐謂之鉤勒。鉤勒之﹐則一石一山之勢定。一石一山﹐妍醜亦隨勢而定。故古人畫石﹐用意鉤勒﹐皴法次之。鉤勒之法﹐一頓一挫﹐一轉一折﹐而方圓掞角之勢﹐縱橫離合之法﹐盡得之矣。古人畫石﹐有鉤勒而不設皴者。

丘壑之妙﹐鉤勒之妙也。無丘壑﹐則不得鉤勒之法。

皴之爲法﹐無濃淡疏密﹐筆到意足而已。有濃密而筆意未足﹐疏淡而已足者。

皴法如荷葉﹑解索﹑劈斧﹑捲雲﹑雨點﹑破网﹑折帶﹑亂柴﹑亂麻﹑鬼面﹑米點諸法﹐皆從麻皮皴法化來。故入手必自麻皮皴始。

趙松雪﹑王叔明間作鉤勒一法。如飛帛書者﹐虛中取實﹐以勢爲之﹐本自唐人靑綠法。陳道復之不耐皴﹐卽此意也。

皴之有濃淡繁簡濕燥等筆法﹐各宜合度。如皴濃筆宜分明﹐淡筆宜骨力﹐繁筆宜檢靜﹐簡筆宜沈著﹐濕筆宜爽朗﹐燥筆宜潤澤。﹝卽六要中﹐無墨求染之意﹞

皴法﹐一圖之中亦須在虛實涉筆。有稠密實落處﹐有取勢虛引處﹐有意到筆不到處﹐乃妙。

陸探微見大令聯綿書﹐悟其筆意﹐作一筆畫。宗少文亦善爲之。僕見黃鶴山人山水樹石房屋一筆出之﹐气勢貫串﹐有奇古疏落之致。未識宗陸之筆﹐復作何等觀。

靑綠山水﹐異乎淺色﹐落墨務須骨气爽朗。骨气旣淨﹐施之靑綠山容﹐嵐气靄如也。宋人靑綠多重設﹐元明人皆用標靑頭綠。此亦唐法耳。近世惟圓照﹑石谷擅長。石谷嘗曰﹕余於靑綠法﹐悟三十年乃妙。

設色妙者無定法﹐合色妙者無定方。明慧人多能變通之。凡設色須悟得活用。活用之妙﹐非心手熟習不能。活用則神彩生動﹐不必合色之工﹐而自然妍麗。

畫云不得似水﹐畫水不得似云。此理最微﹐入手工程﹐不可忽之也。會得此理後﹐乃不問雲耶水耶。筆之所之﹐意以爲云則云矣﹐意以爲水則水矣。

畫云人皆知烘熳爲之﹐鉤勒爲之﹐粉渲爲之而已。古人有不著筆處﹐空蒙靉叇蓬勃之爲妙也。張彥遠以謂畫云多未得臻妙﹐若能沾濕絹素﹐點綴輕粉﹐從口吹之﹐謂之吹云。陳惟寅與王蒙酌斟畫岱宗密雪圖﹐雪處以粉筆夾小竹弓彈之﹐得飛舞之態。僕曾以意爲之﹐頗有別致。然後知筆墨之外﹐又有吹云彈雪之妙。

古畫中樓觀臺殿﹑塔院房廊﹐位置折落﹐刻意紆曲﹐卻自古雅。今人屋宇平鋪直界﹐數椽便難安頓。古今人畫﹐气象自別。試從屋宇樓觀看﹐知大縣絕處。

古畫有全不點苔者﹐有以苔爲皴者。疏點密點﹐尖點圓點﹐橫點豎點﹐及介葉水藻點之類﹐各有相宜﹐當斟酌用之﹐未可率意也。

山水中點苔鉤艸﹐卽山水之眉目也。往往畫有由點苔鉤艸爲妍醜者。

畫人物必先習古﹐冠服﹑儀仗﹑器具隨代更易﹐制度不同﹐情態非一。𨿽時手傳摹﹐不足法也。

寫古人面貌﹐宜有所本。卽隨意爲圖﹐思有不凡之格。寧朴野而不得有庸俗狀﹐寧寒乞而不得有市井相。

眉目鼻孔﹐用筆虛實取法。實如錐劃刃勒﹐虛如雲影水痕。

古畫圖意在勸戒﹐故美惡之狀畢彰﹐危坦之景動色也。後世惟供珍玩﹐古格漸亡。然畫人物不於此用意﹐未得其道耳。

古畫人物狀貌部位﹐與後世用意不同﹕不奇而偉﹐不麗而妍﹐別具格法。

古畫面部用粉染其陽位﹐眶鼻顴頷等處﹐赭染其陰位﹐故神气突兀。

衣褶紋如吳生之蘭葉紋﹐衛洽之顫筆紋﹐周昉之鐵綫紋﹐李公麟之遊絲紋﹐各極其致﹐用筆不過虛實轉折爲法﹐熟習參悟之﹐自能變化生動。昔人云「曹衣出水﹐吳帶當風。」可想見矣。

衣褶紋當以畫石鉤勒筆意參之。多筆不覺其繁﹐少筆不覺其簡。皴石貴乎似亂非亂﹐衣紋亦以此意爲妙。曾見海昌陳氏﹐陸探微天王衣褶如艸篆﹐一袖六七折﹐卻是一筆出之﹐气勢不斷﹐後世無此手筆。

道子悟筆法於裴將軍舞劍﹐宜其雄驁古今。畫家宗法之﹐亦如山水之董源﹐書法之羲之﹐皆以平正爲法者也。

世以水墨畫爲白描﹐古謂之白畫。袁蒨有白畫《天女》《東晉髙僧像》﹐展子虔有白畫《王世充像》﹐宗少文有白畫《孔門弟子像》。

人物古多重色設﹐惟道子有淺絳標靑一法。宋元及明人多宗之。其法讓落墨處﹐以色染之﹐覺風韻髙妙。

古人畫人物﹐亦多畫外用意﹐以意運法﹐故畫具髙致。後人專工於法﹐意爲法窘﹐故畫成俗格。

點簇畫始於唐韋偃。偃常以逸筆點簇鞍馬人物﹑山水雲煙﹐千變萬態﹐或騰或倚﹐或翹或跂。其小者頭一點﹐尾一抹而已。山水以墨斡水﹐以手擦之﹐曲盡其妙。宋石恪寫意人物﹐頭面手足衣紋﹐捉筆隨手成之。武嶽作武帝朝元﹐人物仙仗﹐背項相倚﹐大抵皆如狂艸書法也。

畫法不同﹐宗支甚廣。近如董巨髙米倪黃吳王文沈之支流﹐人猶相識。至其源遠﹐如張曹顧陸之派﹐卽不能識。甚而荊關李範之直下﹐亦不相認。不相認亦無妨礙﹐但不可爲元明家法嗣﹐而抵呵遠宗爲不類者。

近代學元四家者﹐猶有通家之誼﹐一遇別宗支屬﹐便以面目相校﹐雌黃口舌﹐不知本宗之源﹐亦從彼來者。不但論畫﹐詩亦如此。此種見解﹐所謂孤陋寡聞也。

畫家有未必知畫﹐不能畫者﹐每知畫理﹐自古有之。故嘗有畫者之意﹐題者發之。如蒙莊之形容畫史﹐非深知畫者不能道。

寫意畫最易入作家气。凡紛披大筆﹐先須格於雅正﹐靜气運神﹐毋使力出鋒鍔﹐有霸悍之气。若卽若離﹐毋拘繩墨﹐有俗惡之目。

運筆瀟灑﹐法在挑剔頓挫。大筆細筆﹐畫皆如此。俗謂之松動﹐然須辯得一種是瀟灑﹐一種是習气。

點筆花以气機爲主。或墨或色﹐隨機著筆﹐意足而已﹐乃得生動。不可膠於形迹﹐「意足不求顏色似﹐前生相馬九方臯」。又不獨畫梅也。

設色不以深淺爲難﹐難於彩色相和。和則神气生動﹐不則形迹宛然﹐畫無生气。

畫後塗遠山﹐最要得勢。有畫已佳﹐以遠山失勢﹐而通幅之勢爲之不振。有畫全以遠山作主者﹐不可不知。

曾見宋院模本僧繇畫﹐設色深厚﹐如器上鑲嵌。畫多深沈渾穆之气﹐固於筆中亦可想見僧繇畫法矣。

作畫論畫﹐可伸己意﹐看畫獨不可參己意。若參己意論之﹐則古人有多少髙於己處﹐先見不到。

畫不可皮相。凡看畫以其裝點仿佛某家﹐卽呼眞迹﹐類多叔敖衣冠。學者模得形似﹐便已自奇﹐另紙幾不成畫。此皆平日只是皮相古人所致。

雲霞蕩胸襟﹐花竹怡情性。物本無心﹐何與人事。其所以相感者﹐必大有妙理。畫家一丘一壑﹐一艸一花﹐使望者息心﹐攬者動色﹐乃爲極構。

藝事必藉興會﹐乃得淋漓盡致。催租之罷﹐時或憾之。然無聊落寞之境﹐以攄其懷﹐以寄其意﹐不爲無補。程邈造隸於獄中﹐史公著書於蠶室﹐此又其大者也。

陳衎云﹕大癡論畫﹐最忌曰甜。甜者﹐穠郁而軟熟之謂。凡爲俗爲腐爲版﹐人皆知之。甜則不但不之忌﹐而且喜之。自大癡拈出﹐大是妙諦。余謂不獨書畫﹐一切人事皆不可甜﹐惟人生晚境宜之。

僕嘗爲友人題白石翁山水雲﹕每視人畫﹐多信手隨意﹐未嘗從古人甘苦中領略一分滋味。石翁與董巨摩壘﹐敗管幾萬﹐打熬過來。故筆無虛著﹐機有神行﹐得力處正是不費力處。

法派不同﹐各有妙詣。作者往往以門戶起見﹐互爲指摘。識者陋之。不知王黃同時﹐彼此傾倒﹔韓孟異體﹐相與推崇。惟其能知他人之工﹐則己之所造也深矣。

意造境生﹐不容不巧爲屈折。气關體局﹐須當出於自然。故筆到而墨不必膠﹐意在而法不必勝。

逸品畫從能妙神三品脫屣而出﹐故意簡神淸﹐空諸工力。不知六法者﹐烏能造此。正如眞仙古佛﹐慈容道貌﹐多自千修百劫得來﹐方是眞實相。

孫位畫水於大同殿壁﹐中夜有聲。嘗謂言者故神其說。及見石谷淸濟貫河圖﹐筆勢浩汗﹐沙黃日薄﹐一望彌漫﹐畫水隨筆曲折捲去﹐如聞奔騰澎湃﹐聲發紙上。傍觀朱生者﹐移時色沮﹐以手指曰﹕前年舟過﹐幾厄此處。畏途逼人﹐無那太似﹐相與稱嘆。乃知前人神妙﹐固不足怪也。

畫境異乎詩境。詩題中不關主意者﹐一二字點過。畫圖中具名者﹐必逐物措置。惟詩有不能狀之類﹐則畫能見之。

子久富春山居一圖﹐前後摹本﹐何止什百﹐要皆各得其妙。惟董思翁模者﹐絕不似而極似。一如模本《蘭亭序》﹐定武爲上。

士人畫多卷軸气﹐人皆指筆墨生率者言之﹐不禁啞然。蓋古人所謂卷軸气﹐不以寫意工致論﹐在乎雅俗。不然﹐摩詰龍眠輩﹐皆無卷軸矣。

前人謂畫曰丹靑﹐義以丹靑爲畫。後世無論水墨淺色﹐皆名丹靑﹐已失其義。至於專事水墨﹐薄視金粉。謬矣。

詩文有眞僞﹐書畫亦有眞僞﹐不可不知。眞法必有大作意﹐發之性靈者。僞作多瑽括蹊徑﹐全無內蘊。三品畫外﹐獨逸品最易欺人眼目。

作畫必先立意﹐以定位置。意奇則奇﹐意髙則髙﹐意遠則遠﹐意深則深﹐意古則古﹐庸則庸﹐俗則俗矣。

書畫貴有奇气﹐不在形迹間尙奇。此南宗義也。故前人論書曰﹕旣追險絕﹐復歸平正。論畫曰﹕山有可望者﹐可遊者﹐可居者﹐反是則非畫。

气格要奇﹐筆法須正。气格筆法皆正﹐則易入平版。气格筆法皆奇﹐則易入險惡。前人所以有狂怪求理﹐鹵莽求筆之謂。

畫凡命圖新者﹐用筆當入古法。圖名舊者﹐用筆當出新意。圖意奇奧﹐當以平正之筆達之。圖意平淡﹐當以別趣設之﹐所謂化臭腐爲神奇矣。

畫法可學而得之﹐畫意非學而有之者。惟多書卷以發之﹐廣聞見以廓之。

童時聞先公於執友間緒論﹐謂作詩要從古人想不到處著想﹐做不到處用力﹐便非陳言。作畫如法﹐便無依樣胡盧之病。又曰﹕古人造一藝﹐必先絕棄常見。常見習聞﹐最足蔽塞天性。能名於後世者﹐不博名於一時者也。

寄舟禪師畫墨蘭﹐頗自矜貴。來主吾鄕之福嚴寺﹐見先公畫壁﹐卽過訪﹐與論畫法。謂阿師未離作家气。師曰﹕居士參得松雪停雲似否﹖先公曰﹕正參得不似方似。師便掀髯曰﹕諾。先公曾題師畫﹐有「紙上春風筆上開﹐阿師多向道場栽。佛前拈著無聲句﹐香气皆從墨气來。」蓋師作花葉﹐先以淡筆尖醮濃墨爲之也。

蟄夫徐丈﹐嘗語先公曰﹕藝事凡假途古人﹐馳策胸臆﹐自據勝處﹐不藉支吾﹐便有得魚忘筌﹐得兔忘蹄之妙。先公亦曰﹕時值淸適﹐境亦翛然。騰觚翻墨快意處﹐不但不多讓古人﹐恐古人亦未必過此。時或各出卷軸評賞﹐或從事筆墨﹐互相題跋。題先公瓶菊圖曰「酒已瀝﹐菊已折。插之瓶中﹐花增香﹐酒增色。」題者畫者皆癡絕﹐其胸次磊落可想。

●山靜居畫論卷下

世以畫疏果花艸﹐隨手點簇者﹐謂之寫意。細筆鉤染者﹐謂之寫生。以爲意乃隨意爲之﹐生乃像生肖物。不知古人寫生﹐卽寫物之生意﹐初非兩稱之也。工細點簇﹐畫法𨿽殊﹐物理一也。曹不興點墨類蠅﹐孫仲謀以爲眞。蠅豈翅足不爽者乎﹗亦意而已矣。

寫生家宗尙黃荃﹑徐熙﹑趙昌三家法。劉道醇嘗云﹕荃神而不妙﹐昌妙而不神。神妙俱完惟熙耳。後王弇州亦謂﹕陳道復妙而不眞﹐陸叔平眞而不妙。眞妙俱得﹐惟周少谷耳。

凡寫花朵﹐須大小爲瓣。大小爲瓣﹐則花之偏側﹐俯仰之態俱出。寫花者往往不論梨梅桃杏﹐一勻五瓣。乃是一面花。欲其生動﹐不亦難歟﹗

點花如荷﹑葵﹑牡丹﹑芍藥﹑芙蓉﹑菊花﹐花頭𨿽極工細﹐不宜一勻疊瓣﹐須要虛實偏反疊之。如牡丹﹐人皆上簇細瓣起樓﹐下爲一勻大瓣。朵朵一例﹐便無生動之趣﹐須不拘四面﹐疏密簇疊﹐參差取勢﹐各呈花樣乃妙。

寫花頭須要破碎玲瓏﹐鉤葉點心﹐須要精神圓綻﹐便有活致。

寫葉之法﹐不在反正取巧﹐貴乎全圖得勢。發枝立幹﹐亦同此法。

鉤葉點心﹐乃是全幅之眉目。有拓葉點花平平﹐而鉤點有法﹐便爲攺觀。有拓葉點花已妙﹐鉤點無法而敗之者﹐不可不知。

元張守忠墨花翎毛﹐筆墨脫去窠臼﹐自出新意﹐眞神妙俱得者。石田常仿摹之﹐設色絕少。僕見其桃花小幀﹐以粉筆醮脂﹐大小點瓣爲四五花。赭墨發漧﹐自右角斜拂而上﹐旁綴小枝﹐作一花一蕊﹐合綠淺深﹐拓葉襯花蕊之間。點心鉤葉﹐筆勁如錐﹐轉折快利﹐余梗尺許﹐更不作一花一葉。風致髙逸﹐入徐氏之室矣。

昔人云﹕墮地之果﹐易工於折枝之果。折枝之果﹐易工於林上之果。郊野之蔬﹐易工於水濱之蔬。水濱之蔬﹐易工於園囿之疏。僕以爲園囿乃種植之蔬﹐無欹側偏反之致﹐難工難於位置取勢耳。至墮地之果﹐無枝葉映帶﹐亦何以取勢﹗其說殆不可解。

寫點簇花卉﹐設色難於水墨。𨿽法家作手﹐點墨爲之成雅格﹐設色每少合作。

寫生無變化之妙﹐一以粉本鉤落塡色﹐至眾手雷同﹐畫之意趣安在。不知前人粉本﹐亦出自己手。故易元吉於圃中畜鳥獸﹐伺其飲啄動止﹐而隨態圖之。趙昌每晨起繞闌﹐諦玩其風枝露葉﹐調色畫之。陶云湖聞某氏丁香盛開﹐載筆就花寫之。並有生動之妙﹐所謂以造化爲師者也。

畫墨花﹐趁濕點心鉤葉﹐最得古意。𨿽設色點簇﹐以墨點心鉤葉﹐自具妙理。

設色花卉﹐法須於墨花之法參之﹐乃入妙。唐宋多院體﹐皆工細設色﹐而少墨本。元明之間﹐遂多用墨之法。風致絕俗﹐然寫意而設色者﹐尢難能。

白錢翁蔬果翎毛﹐得元人法﹐气韻深厚﹐筆力沈著。白陽筆致超逸﹐𨿽以石田爲師法﹐而能自成其妙。靑藤筆力有餘﹐刻意入古﹐未免有放縱處。然三家之外﹐餘子落落矣。

寫花卉翎毛艸虫﹐古人工細妙﹐不工細亦妙。今人工細便爾俗气。蓋筆墨外﹐意猶未盡焉。不思而學﹐於畫亦無謂耳。

點簇花果﹐石田每用復筆﹐靑藤一筆出之。石田多蘊蓄之致﹐靑藤擅跌蕩之趣。

畫不用墨筆﹐惟以彩色圖者﹐謂之沒骨法。山水起於王晉鄕﹑趙昇﹐近代董思白多畫之。花卉始是徐熙﹐然宣和譜云﹕畫花者往往以色暈淡而成﹐獨熙落墨以寫其枝葉蕊萼﹐然後傅色。故骨气風神﹐爲古今之絕筆云云。由此觀之﹐沒恐墨之訛也。或以謂熙孫崇嗣﹐嘗畫芍藥﹐芍藥又名沒骨花。究不知何義。

設色花卉﹐世多以薄施粉澤爲貴﹐此妄也。古畫皆重設粉﹐粉筆從瓣尖染入﹐一次未盡腴澤勻和﹐再次補染足之。故花頭圓綻不扁薄﹐然後以脂自瓣根染出﹐卽脂汁亦由粉厚增色。南田惲氏得此訣﹐人多不察也。

南田氏得徐家心印﹐寫生一派﹐有起衰之功。其渲染點綴﹐有蓄筆﹐有逸筆﹐故工細亦饒機趣﹐點簇妙入精微矣。

石舜舉艸虫卷三尺許﹐蜻蜒蟬蝶蜂蜢類﹐皆點簇爲之﹐物物逼肖。其頭目翅足﹐或圓或角﹐或沁墨﹐或破筆﹐隨手點抹﹐有蠕蠕欲動之神﹐觀者無不絕倒。畫者初未嘗有意於破筆沁墨也。筆破沁墨皆獘也﹐乃反得其妙﹐則畫法之變化﹐實可參乎造物矣。

黃荃畫多院體﹐所作類皆章法莊重﹐金粉陸離。徐熙便有汀花野卉﹐灑落自好者。所謂黃家富貴﹐徐家野逸也。

元明寫生家﹐多宗黃要叔﹑趙昌之法﹐純以落墨見意﹐鉤勒頓挫﹐筆力圓勁﹐設色妍靜。舜舉﹑若水後﹐之冕﹑叔平﹑沱江﹐各極其妙。時人惟陳老蓮能之。南田惲氏﹐畫名海內﹐人皆宗之﹐然專工徐熙祖孫一派。黃趙之法﹐幾欲亡矣。

邊鸞﹑呂紀﹑林良﹑戴進﹐純以宋院本爲法﹐精工毫素﹐魄力甚偉。黃趙崔徐之作﹐猶可想見。後人專於尺幅爭能﹐屏幛之作﹐幾無气色﹐可輕視耶﹗

東坡云﹕世人多以墨畫山水竹石人物﹐而未有以墨畫花者。汴人尹白能之。墨花之法﹐其始於宋乎﹖

惲氏點花﹐粉筆帶脂﹐點後復以染筆足之。點染同用﹐前人未傳此法﹐是其獨造。如菊花﹑鳳仙﹑山茶諸花﹐脂丹皆從瓣頭染入﹐亦與世人畫法異。其枝葉𨿽寫意﹐亦多以淺色作地﹐深色讓主筋分染之﹝主筋﹐葉中一筆也﹞。

墨竹一派﹐文石室爲初祖。石室傳之東坡。坡死不得其傳。後三百年﹐子昂夫婦及息齋李氏﹐私淑文蘇﹐復衍其法。梅道人繼之。王友石﹑夏仲昭﹑歸文休﹑魯孔孫皆墨君之的嗣也。

畫竹無論工拙﹐先須一掃釘頭鼠尾﹐佻摐瑣屑之病﹐務使節節葉葉﹐交加爽朗﹐肥瘠所不計也。

攢三聚五﹐蜩腹蛇跗﹐疊葉成竿﹐東坡所謂竹自有也﹐未嘗以爲畫法。故執筆熟視﹐熟視則意有此竹﹐筆隨意之所之﹐兔起鶻落而出之﹐少縱則逝矣。攢三聚五﹐蜩腹蛇跗﹐非畫法。畫法在熟視少縱之間。

世謂畫竹不難於發竿﹐而難於疊葉。𨿽有是理﹐然全幅位置﹐妙在發竿。竿發得勢﹐疊葉亦有生法。

婁江友人金懷璞家﹐見坡老墨竹﹐石根大小兩竿﹐仰枝垂葉﹐筆勢雄健﹐墨气深厚﹐如其書法﹐沈著痛快者也。

朱君仲嘉﹐攜其舅氏所藏梅道人墨竹捲來。宋紙極堅韌﹐畫爲四段。每段竹不多﹐而墨气漉漉﹐溢於筆外。以題語位置畫境字勢﹐似十七日帖﹐放逸處類素師。僕所見道人墨竹﹐此爲翹楚。

蒲石齋畫竹﹐世不多見。僕於朱丈春橋處見一幅﹐漬墨放筆﹐气深力厚﹐筿少葉肥﹐眞得髯蘇風度。蒲齋益都人﹐曾爲吳興太守﹐其待妾明霞﹐亦解弄筆硯。墓在湖州峴山下。

東坡試院時﹐興到以朱筆畫竹﹐隨造自成妙理。或謂竹色非朱﹐則竹色亦非墨可代。後世士人﹐遂以爲法。僕所見如文衡山﹑唐六如﹑孫雪居﹑陳仲醇皆畫之。此君譜中﹐昔多墨綬﹐今有衣緋矣。

昔人云﹕遊戲亦有三昧。東坡居士畫蟹﹐瑣屑毛介﹐曲隈芒縷﹐無不備俱。又畫應身彌勒像﹐又摹陸探微獅子。元章謂伯時法吳生﹐神彩不髙。余乃取顧凱之格﹐不使一筆入吳生。又與伯時論分布次第﹐作子敬書練裙圖﹐又作支許王謝﹐於山水間。後人朝學執筆﹐夕已自誇爲得士人气。不求形似﹐能無愧乎﹗

指頭作畫﹐起於唐張璪。璪作畫或用退筆﹐或以手摸絹素而成。畢宏問璪所受﹐璪曰「外師造化﹐中得心源。」宏爲之驚嘆閣筆。王洽以首足濡染抹蹈﹐後吳偉汪海云輩﹐淋漓恣意﹐皆其遺法。

志潔行芳者﹐無賢不肖﹐皆愛慕之。雲林畫﹐江東人家以有無爲雅俗﹐其爲人蓋可想見矣。

雲林﹑大癡畫﹐皆於平淡中見本領﹐直使智者息心﹐力者喪气﹐非巧思力索所能造。

倪迂客畫﹐正可匹陶靖節詩。褚登善字﹐皆洗空凡格﹐獨運天倪﹐不假造作而成者﹐可爲藝林鼎足。

昔人謂仲圭大有神气﹐子久特妙風格﹐叔明奄有前規。而三家未洗縱橫習气﹐獨雲林古淡天然﹐米癡後一人而已。僕嘗曰﹕讀老迂詩畫﹐令人無處著筆墨。覺矜才使气一輩﹐未免有慚徳。

茶香居士謂於六法中求雲林﹐非深於畫者。僕曰﹕須會得六法中有老迂來處﹐不然﹐恐問途者不知雲林模關範董﹐煞從力行苦心﹐得此自在面目。

操一藝以至神明者﹐必先抱卓絕一世之見。梅花庵主書畫﹐蘄志於古﹐不爲習尙所移﹐與盛子昭同裏閈。子昭遠近著聞﹐求筆墨者踵接。仲圭之門﹐雀羅無問。妻孥視其坎甗﹐勸以治脂粉爲時妝。仲圭莞爾曰「汝曹毋大俗﹐後百年﹐吾名噪藝林﹐子昭當入市肆。」身後士大夫果賢其爲人﹐爭購其筆墨﹐一軸可抵餅金。子昭畫﹐幾廢格不行。

梅花和尙﹐墨名儒行者﹐居吾鄕之武塘。蕭然寰堵﹐飽則讀書﹐饑則賣卜。畫石室竹﹐飲梅花泉。一切富貴利達﹐屏而去之﹐與山水魚鳥相狎。宜其書若畫﹐無一點煙火气。

一峯老人﹐純以北苑爲宗﹐化身立法。其畫气淸質實﹐骨蒼神腴。嘗遊虞山﹐悟得筆法﹐遂家焉。日攜壺酒﹐坐湖橋﹐觀雲霞吐納﹐晴雨晦明﹐極山水之變﹐蘊於毫末﹐出之楮素﹐洵非俗工可能跂及。

癡翁性本霞舉﹐早歲好與羽人道士遊﹐辭世後有見其吹橫竹出秦關﹐遂以爲蟬蛻不死。故其筆墨工夫﹐亦具九轉之妙﹐實可與黃庭內外篇同玩味耳。

人謂道人行吟﹐每見古樹奇石﹐卽囊筆圖之。然觀其平生所作﹐無虯枝怪石﹐蓋取其意而略其迹。胸有鑪椎者﹐投之粹然自化﹐不則彼古與奇﹐格格不入﹐非我有也。

癡翁設色﹐與墨气融洽爲一﹐渲染烘托﹐妙奪化工。其畫髙峯絕壁﹐往往鉤勒楞廓﹐而不施皴擦﹐气韻自能深厚。

黃鶴山人﹐爲松雪外甥。書畫之妙﹐源於鷗波。早歲精工點染﹐酷似其舅。晚能一變蹊徑﹐以董巨相參﹐淋漓毫楮﹐自成一家法﹐馳騁海內﹐遂分吳興一席。

嘗謂操筆家往往急於博名譽﹐汩沒天徳﹐乞靈時彥﹐經營模擬﹐髦而不倦﹐古人風味﹐畢生不知﹐殊爲可惜。僕見叔明畫甚多﹐觀其前後用意﹐始在求合於人﹐旣乃力避其習﹐每變而易之。𨿽鷗波不得不放其出一頭地。

髙詹事題白陽山人畫後云﹕宋元之迹﹐太半爲贗鼎。故余晚年﹐多購勝國名人翰墨。僕亦嘗謂勝國諸賢﹐承宋元之模範﹐人皆自得眞詮。遺毫剩墨﹐所謂𨿽無老成﹐尙有典型也。

張來儀﹑徐幼文﹑陳氏大小髯﹑王友石輩﹐筆墨不變元格。至沈臞樵﹑姚公綬﹑杜東原﹑劉完菴諸老﹐風骨超邁﹐開沈丈之先。一時吳下名作並起﹐毫素之妙﹐奄有唐宋。

石田老人﹐筆墨似其爲人﹐浩浩落落﹐自得於中﹐無假乎外。凡有所作﹐實力虛神﹐渾然有餘。故僕以謂﹐學石田先須養其气。

六如原本劉李馬夏﹐和以天倪﹐資於書卷。故法北宗者﹐多作家面目﹐獨子畏起﹐而北宗畫法有雅格。

張夢晉風流醞藉﹐子畏流輩﹐筆法妍雅﹐亦娣姒間耳。

衡山太史書畫瓣香松雪﹐筆法到格﹐駸駸乎入吳興之室矣。然自有淸和閒適之趣﹐別敞徑庭﹐亦由此老人品髙潔所至。

仇實父以不能文﹐在三公間少遜一籌。然天賦不凡﹐六法深詣﹐用意之作﹐實可奪伯駒﹑龍眠之席。

曾見實父畫《孤山髙士》《王獻移竹》及《臥雪煎茶》諸圖﹐類皆蕭疏簡遠﹐以意涉筆﹐置之唐沈畫中﹐幾莫能辧。何嘗專事雕繢﹐世惟少所見耳。

衡山水墨《南宮圖》﹐宋西陂贈髙江村物。開卷墨气渾淪﹐筆法精妙。或曰﹕神似董思白。僕曰﹕賢者皆知其大也。

董思翁不耐作工畫﹐而曰﹕李趙之畫極妙﹐又有士人气。後人得其妙﹐不能得其雅。五百年而有仇實父。王司農麓臺﹐平生惟嗜子久﹐渾淪墨法﹐亦謂仇氏自有著沈痛快處。

唐居士楮畫﹐涉筆用墨﹐法極見意。其合作實可越元望宋。人皆愛其畫﹐未知其趣也。

石翁《風雨歸舟圖》﹐筆法荒率﹐作迎風堤柳數條﹐遠沙一抹﹐孤舟蓑笠﹐宛在中流。或指曰﹕雨在何處﹖僕曰﹕雨在畫處﹐又在無畫處。

陳道復煙林云壑﹐墨气濃淡﹐一筆出之﹐妙有天機﹐而不涉畫家蹊徑。不獨能事寫生﹐山水亦是宗家。

古人一藝﹐髙於法度平正。後世便以奇別爲能。𨿽有刻剝精巧﹐名立小品﹐豈能爲百世宗法。董思翁於文沈間﹐復以平淡天然﹐自立一幟﹐至今名不在四家後。東坡嘗謂好奇務新﹐乃詩之病。畫豈不然﹗

畫禪法自董巨倪黃能師其意﹐而不逐其迹。用墨之妙﹐尢爲獨詣。隨手拈來﹐气韻生動。

吾鄕墨林項氏﹐不獨精於鑑古﹐書畫亦刻意入古。曾見其模閣本帖全捲﹐筆意不爽﹐可謂翻身鳳凰。爲王稚登太學寫百谷圖﹐爲東禪寺僧寫梵林圖﹐皴法設色﹐可踵實父﹐而攀六如。至其墨花文石﹐世皆知爲絕品。文孫孔璋輩﹐宜其能事筆硯矣。

書畫自畫禪開堂說法以來﹐海內翕然從之。沈唐文祝之流﹐遂塞至今﹐無有過而問津者。近來又以虞山婁江爲祖法﹐亦復不參香光。一二好古之徒﹐孤行獨詣﹐必皆非笑之。書畫之轉關﹐要非人力能回者。

吾浙自彜齋﹑松雪﹑梅道人後﹐逸史﹑竹懶﹑墨林皆是正法眼藏﹐筆墨竅玄鑿妙﹐不愧前人。

陳仲醇﹑李長蘅古情逸思﹐筆墨開張﹐可殿畫禪一軍。所遜者畫禪特有醞釀耳。惲道生邊幅稍窘﹐然亦足以馳騖二子間。

天池天賦卓絕﹐書畫品詣特髙﹐狂獝處非其本色。陳道復於時自出機軸。二家墨法﹐有王洽米顚之風。

道釋人物﹐丁南羽有張吳心印﹐神姿颯爽﹐筆力偉然。董思翁巨眼人﹐嘗謂三百年無此作手。顏其室曰白毫菴﹑陳章侯。崔子中﹐皆出羣手筆﹐落墨賦色﹐精意毫髮﹐僻古爭奇﹐各出幽思。子中人物外﹐他畫少見。竟侯山水花卉﹐類有平淡天然之作﹐點染得元人遺意。僻古是其所能﹐亦其所短也。

倪文正鴻寶﹐筆墨有靑藤﹑白石之風。細筆亦復古雋﹐髙越流輩。曾見其疏林筿石﹐題仿家雲林者﹐中作塡墨瓦屋﹐墨气妙有元理﹐別具雅構。

徐俟齋﹑黃端木之山水﹐金耿菴﹑楊補之之梅花﹐孤髙絕俗﹐眞士人畫也。世皆以人重之﹐是不知畫之妙。蓋筆墨亦由人品爲髙下者。

竹懶道人畫﹐仗其詩以發妙意﹐可謂夙世詞客﹐前身畫師。畫剩一編﹐超超元箸。

錢叔寶畫法古淡﹐筆無點塵﹐襟抱悠然﹐畫外自見。僕謂罄室於畫﹐眞窮而後工者。

文氏子弟﹐妙有淵源。包山﹑五湖﹑酉室﹑夷門諸子﹐大都瓣香停雲﹐各參其法﹐而成一家。風骨淸超﹐毋爲淺視。

款題圖畫﹐始自蘇米。至元明而遂多。以題語位置畫境者﹐畫亦由題益妙。髙情逸思﹐畫之不足﹐題以發之﹐後世乃爲濫觴。

古畫不名款﹐有款者亦於樹腔﹑石角題名而已。後世多款題﹐然款題甚不易也。一圖必有一款題處﹐題是其處則稱﹐題非其處則不稱。畫故有由題而妙﹐亦有由題而敗者。此又畫後之經營也。

國朝畫法﹐廉州﹑石谷爲一宗﹐奉常祖孫爲一宗。廉州匠心渲染﹐格無不備。奉常祖孫﹐獨以大癡一派爲法。兩宗設教宇內﹐法嗣藩衍﹐至今不變宗風。

西廬﹑麓臺皆瓣香子久﹐各有所得。西廬刻意追模﹐一渲一染﹐皆不妄設﹐應手之作﹐實欲肖眞。麓臺壯歲參以己意﹐漧墨重筆皴擦﹐以博渾淪气象。嘗自誇筆端有金剛杵﹐義在百劫不壞也。

士气作家一格﹐麓臺司農有之。蒼蒼莽莽﹐六法無迹﹐長於用拙﹐是此老過人處。

廉州追摹古法﹐具有神理。石谷實得其衣缽﹐故工力寢深﹐法度周密。時輩僅以寸縑尺楮爭勝﹐至屏山巨嶂﹐尋丈計者﹐石谷揮灑自如﹐他人皆避舍矣。

時有舉石谷畫問麓臺﹐曰﹕太熟。舉二瞻畫問之﹐曰﹕太生。張徵君瓜田﹐服其定論。僕以謂石谷之畫不可生﹐生則無畫﹔二瞻之畫不可熟﹐熟則便惡。

海內繪事家﹐不爲石谷牢籠﹐卽爲麓臺械杻﹐至款書絕肖。故二家之後﹐畫非無人﹐如出一手耳。獨邵村方氏﹐獅峯沈氏﹑梅壑查氏﹐皆能自行自止﹐可謂不因人熱者。

惲南田﹑吳漁山﹐力量不如石谷大﹐逸筆髙韻﹐特爲過之。至於工細之作﹐往往不脫石谷法。豈當時往還討論﹐染習之深﹐不能擺落耶﹖然二家具此天分﹐不當隨人腳根轉耳。

畫梅自王會稽千花萬蕊一法﹐傳習至今。玉几山人陳撰﹐別作一格。發筆如玉皞篆﹐疏英淡墨﹐灑然自足。莫謂此老惜墨如金﹐正恐世人筆墨﹐皆妄用之耳。

淸溪﹑松圓﹑風人﹑半千﹑年少﹑尺木諸老﹐寄意毫素﹐不爲法縛﹐不爲法脫﹐教外別傳﹐是爲逸品。

姜鶴澗一丘一壑﹐有迂客之迂。陳玉几半蕊疏花﹐得逃禪之禪。類皆不著色相﹐自攄胸臆耳。

寫生捨徐黃﹐非所爲法。山水去董巨﹐豈得爲宗。南沙涉筆染素﹐能不落南田之蹊徑。東山揮灑經營﹐能擺脫麓臺之坯塹。稼軒主人於其間﹐復衍徐黃董巨之法﹐而自作一家。畫法不二妙﹐無盡義焉。

僕學畫幾四十年﹐而未得古人自然之妙。因閱黃尊古﹑王日初﹑張墨岑﹑沈凡民諸君畫﹐知有苦心焉。然力殫神疲﹐則同其所造﹐而未得古人棹臂遊行之爲樂也。

畫有盡而意無盡﹐故人各以意運法。法亦妙有不同。摹擬者假彼之意﹐非我意之所造也。如華新羅山水花鳥﹐皆自寫其意﹐造其法。金冬心又以意爲畫﹐文以飾之爲一格。皆出自己意﹐造其妙。

畫有可不款題者﹐惟冬心畫不可無題。新詞雋語﹐妙有風裁﹔行艸隸書﹐具入古法。

執友中書畫﹐如徐丈蟄夫﹐精意六書﹐畫擅諸格﹐入嘉隆之間無愧色。陳丈曙標﹐人物仕女﹐妍麗入神。曾爲薰追摹大父照﹐神气如生﹐筆法不減曾鯨之妙。許丈容如﹐人物花鳥蔬果﹐俱入古。惟山水宗石谷﹐長箋大幅﹐气勢過人。故馮司寇景夏嘗曰﹕同年子許某﹐浙畫之第一手也。汪丈櫰堂﹐眞艸書遠步松雪﹐近繼停雲。鐘丈壽民﹐小楷有太傅法﹐山水格髙韻古﹐有元人之風。

張浦山徵君﹐畫師徐白洋﹐能出於藍。工古文﹐著《國朝畫徵錄》﹐評論繪事﹐曲盡其筆。友人朱君仲嘉﹐謂其不及備載﹐欲補錄之。惜不永年﹐而其事未果。嘗聞仲嘉曰﹕士之懷才不彰者多﹐豈獨書畫。卽以畫士論﹐山陰馮仙湜﹐續《圖繪寶鑑》﹐評論多不識畫理。然國初諸老﹐出處約略可稽﹐未可沒其功也。彌伽居士《畫徵錄》﹐論畫頗不爽﹐惜其所載﹐未及詳備。耳目所及﹐爵裏可知﹐如嘉興之何蕤﹐石門之許自宏﹐徐王熊﹑鐘仁﹑蔣徑﹑葉子健﹐海鹽之徐令﹐平湖之髙詹事士奇﹑沈岸登﹑沈玉山﹐海寧之陳與﹐錢塘之汪燾﹑康燾﹐松江之張司寇照﹐虞山之徐甡﹐宜興之周復﹐丹山之吳培﹐休寧之徐棟﹐畫皆傳賞藝林﹐尙遺其名。況地隔千里﹐僻處蓬牖之士﹐可勝計哉。

畫仕女多無嫻靜之作。時人康燾石舟氏所制﹐明姿雅度﹐綽約動人﹐好寫《閒情賦》。及謝芳姿《團扇圖》﹐能見本意。子凱之年及冠﹐畫《九歌》亦妙。嘉興王芬遠﹐畫法焦博士秉正﹐工致周密﹐能得其心印。

仿南田畫﹐世多專習其寫生。宜興周文生﹐山水蔥蒨蒼潤﹐咄咄逼人。

髙詹事精賞鑑﹐家藏名迹﹐與退谷棠村相埒﹐書法名於時﹐畫亦髙妙。曾仿文待詔湘君湘夫人圖﹐擬徐幼文枯木竹石﹐皆能臻妙。同裏沈岸登黑蝶﹐塡詞爲朱竹垞檢討所稱﹐畫亦有倪黃遺意。雲間張文敏得天﹐亦以書法妙天下﹐寫意竹石蔬花﹐有白陽靑藤之風。

婁東見巨然畫﹐用筆如粉條﹐樹法類梅道人。煙雲杳渺﹐苔點散如菽粒﹐墨漉漉若欲滴者。

徐丈蟄夫﹐家有墨畫《應眞像》一卷﹐云是禪月手迹﹐時無第二﹐不輕示人。乙亥人日過吹綠舫﹐焚香頂禮﹐始一展對。畫法以渴筆皴擦鼻孔眉目﹐或隆準大鼻﹐或長頸髙結﹐或臞瘠若骷髏﹐或臃腫若癭瘵﹐或猙獰若猛獸﹐式醜陋若老鬼﹐或形同木石﹐或心似死灰﹐或衣木葉﹐或衲水田﹐或蹲巖踞樹﹐或吐火吞鍼﹐種種盡態極致﹐要非人意所到。相傳休公見之夢寐者﹐自應別開生面。

董思翁每以書法傲吳興﹐獨於畫法遜讓之。吳興山水﹐時有蕭然物外之致。見其竹石山鵲﹐所謂石如飛帛竹如籀者﹐筆法有之﹐然後知古人未嘗漫然揚抑也。

髙尙書筆法皆嚴重﹐巒頭樹頂﹐用墨濃於上而淡於下﹐爲獨造之格。故望之峯巒插空﹐林木離立﹐形勢八面生動。

趙吳興於彥敬畫﹐特愛重之。倪迂謂子久不能夢見房山。僕五見其手筆﹐惟二中幅爲最。一款至正丙子﹐爲子信學士作者﹐樹爲介字點﹐山用米家法﹔一似梅道人畫﹐密而有淵靜之趣﹐爲過之。

房山法自米氏﹐其所不及者﹐處處用意。米老筆下﹐便有渾然天成之妙。然二米後﹐筆力宏肆﹐實無出其右者。

韓晉公五牛捲﹐五尺許麻紙﹐堅密可愛。卷首作老黃牯齕艸蔓﹔一蒼色者﹐正向作鳴狀﹔一雜色者﹐礪角狀﹔一白雜蒼色者﹐背立狀﹔最後一純黃色者﹐以紅絡首。蓋用陶宏景意也。筆法如解索皴﹐極圓勁﹐骨骼轉折﹐磈磊阜起﹐神气赫然。後吳興二跋﹐前作精楷﹐如黃庭經﹔後跋行書。皆載於書畫譜。

米老設色絹幅﹐起手作樹一叢﹐墨气濃淡爽朗。隔沙作淡墨遠林﹐山腰映帶﹐雲气蒸上﹐云罅濃墨漬之﹐林杪露髙屋﹐余屋皆依山附水﹐隱見爲之。近山墨尢濃﹐渾淪壯偉。遠山幾疊﹐參差起伏﹐赭抹山骨。合綠襯樹及皴點處﹐額上宋思陵行書「天降時雨﹐山川出云。」禦書瓠印﹐左傍下有米芾之印。元章印﹐鳷首董思白行書「雲起樓圖」。左右邊緣跋曰﹕元章爲畫學博士時所進禦。元章狀所謂珍圖名畫﹐須取裁聖鑑者也。後有朱象先印。此吾鄕司承好古具眼﹐米畫以此爲甲觀。又張君芑堂氏﹐出所藏紙本小幅﹐展卷首﹐便見大行書「芾岷江還﹐舟次海應寺﹐國詳老友過談﹐舟閒無事﹐且索其畫。遂率爾艸筆爲之﹐不在工拙論也。」三十六字﹐墨气奕奕﹐畫之蒼莽老筆﹐實是其書溢而爲妙也。

王叔明紙本中幅﹐筆極老致。起手鼠足點樹﹐中插一仰枝松。疏落荒率﹐若不經意。隔水兩峯﹐破网皴法﹐淋漓墨瀋﹐意仿巨然。掩其款書﹐幾無可辧。自題行書「黃鶴山中樵者王蒙畫於京師龍河方丈」。左邊董思白跋云﹕余見山樵畫多矣﹐無不規摹古人。遂作掩抑古人者﹐雲林所謂五百年來無此君﹐不虛也。然諸格中以仿巨然爲最。此幅仿巨然﹐又叔明平生第一得意筆。得此﹐諸叔明畫可廢矣。

雲林《樂圃林居圖》六幀﹐有疏有密﹐不只一格。筆墨濃淡俱入妙﹐自是君身有仙骨也。題云「余來城郭﹐暑气甚熾。偶憩甘白先生樂圃林居﹐不覺數日。相與蔭茂樹﹐臨淸池﹐觀羲文之象爻﹐彈有虞之《南風》﹐遂以永日。忽已淹畱久如﹐閒成此詩小冊﹐呈甘白以寓笑樂耳。」觀此冊﹐乃知雲林八面變化。以一樹一石爲雲林者﹐尙在門外也。

友人朱君仲嘉﹐精於鑑別﹐古今書畫家掌故出處﹐言之井然。𨿽名不著者﹐無不知其爵裏﹐又人所不易也。柘湖髙氏﹐仲嘉戚尙阝﹐先世名收藏﹐僕介仲嘉得觀之﹝仲嘉名鴻猷﹞。

董元溪山髙隱合絹幅﹐下作老樹六七株﹐似檜柏幹﹐卻爲小渾點葉﹐一坡迆邐﹐至隔岸石壁俯溪。溪坳架艸閣﹐一人憑欄凝望。平沙遠岫﹐蒼茫隱見。皴作麻皮雜解索法﹐筆力圓穩﹐墨气深厚﹐眞有元气淋漓之觀。上有金章宗「明昌禦覽」巨印。

唐張萱《漢宮圖》﹐筆極工細綿密﹐臺殿房廊﹐曲折滿幅。界畫精巧﹐洵若鬼工。圖中仕女﹐燃燈燻篝﹐合樂疊衣﹐歌舞之類﹐曲盡其態。衣褶作遊絲紋﹐設色古雅。此畫自來傳重。汪氏《珊瑚网》﹑卞氏《畫考》皆載入。畫𨿽雕繢滿眼﹐而無院體習气﹐是唐人髙一籌處。

營丘《羣峯積雪》小絹本﹐筆極細密。林巒屋宇﹐皆用焦墨畫﹐如屈鐵絲。空處淡墨籠染﹐積雪凝寒﹐對之令人營丘羣峯積雪小絹本﹐筆極細密。林巒屋宇﹐皆用焦墨畫﹐如屈鐵絲。空處淡墨籠染﹐積雪凝寒﹐對之令人起粟。又大幅雪圖﹐筆蹤較粗圓﹐神气磊落﹐上隔水有董思翁題。

郭熙山水兩巨幅﹐用筆酣嬉淋漓﹐一如行艸書法。一墨本﹐一設淺絳。一有董思白題識。

水墨阿羅漢一卷﹐絹質如布﹐用筆朴古。人物衣褶﹐類畫石法。松石位置﹐別有奇趣。卷首靑色箋﹐李濱之題﹕「爲龍眠居士作。」畫無款名。又《蓮社圖》﹐絹本中幅﹐人物工致﹐筆法髙古﹐布景設色﹐並皆精妙。上有宋思陵題﹕「李公麟蓮社圖」六字﹐禦書長印﹐下隔水有文衡山書蓮社圖記。

劉松年《沈李浮瓜圖》﹐筆力古勁﹐設色厚重﹐松陰蔽虧﹐水屋閒敞﹐幽人坐對﹐童子剖瓜薦李﹐一段意趣﹐能移人情。宋祕監何澄畫淵明《歸去來辭》長卷﹐筆法淸瘦如篆隸﹐衣作粗鐵綫紋﹐信筆爲之﹐有風起水湧之妙。陶公小像不一態﹐大都須眉灑落﹐有不爲五斗米折腰神色。後有張疇齋書《歸去來兮賦》﹐神似北海﹑吳興﹑道園﹑丹丘諸人題跋。

《牧羊樵子》爲李希古畫。初看似戴文進﹐細視文進不能到其古奧。石樹沙水﹐行筆頓折﹐力出畫外。惟樵子及羝古一羣﹐極工細。皮毛以赭墨粉筆鉤作旋螺紋﹐瑟瑟欲動。

周昉玩花仕女畫﹐極拙實古雅。又唐人花下調鸚大仕女﹐位置特奇。丹杏海棠梨花﹐周匝無罅﹐花叢二女郎並坐湖石﹐一袖擎鸚鵡﹐一手捉紅豆飼鸚。石後雙鬟作顧盼狀。長領窄袖﹐唐時妝束﹐設色艷冶動人。又松雪《倦繡圖》﹐仕女作欠伸狀﹐丰容盛昉﹐畫法全仿周昉。湖石辛夷﹐點景妍妙。上多元人題﹐惜縑素將敗裂矣。

叔明淺設色絹幅﹐煙雲出沒﹐林壑幽邃﹐神似巨然妙境。又《溪山髙逸圖》﹐深松長林﹐道士策筇其間﹐覺謖然淸吹﹐拂人眉宇。此幅作捲云皴。

黃鶴山人墨竹﹐紙質如牛皮﹐墨气如髹漆。竹三竿﹐葉一勻作介字﹐別具風趣。款篆「淩雲髙節」﹐行書「黃鶴山樵叟畫」。上有元王元文﹑金方泉﹑張行素諸人詩。又趙善長過墻竹﹐一枝數葉﹐筆力銛利﹐墨气阜積﹐楮上有竹泉﹑石田二詩。此畫載《六硯齋筆記》。

徐幼文竹石﹐渴筆爲之﹐乃墨君之別支也。上題云「欲暝投僧捨﹐風將雨忽來。愁腸與詩思﹐多分竹聲催。」「髙啟與幼文﹐晚過南禪寺。佺上人畱宿﹐風雨驟至。竹聲搖戛﹐深感於懷。而幼文寫竹賦詩﹐啟不能無言﹐故詩以識之﹕『風雨南禪寺﹐那堪聞竹聲。燈前同酒客﹐俱有感懷情。』」

易元吉《猴貓圖》﹐乃北平孫氏舊物﹐捲僅三尺許﹐絹本。筆力細致﹐設色妍麗﹐院體也。上有宋佑陵書「易元吉猴貓圖」﹐禦書印。松雪跋云「二貍奴方雛﹐一爲孫供奉攜挾﹐一爲怖畏之態。畫手能狀物之情如是。上有祐陵舊題﹐藏者其珍襲之。」小行書﹐結體用筆﹐似李北海﹑退谷一跋﹐亦以吳興重之。

管仲姬墨竹一卷﹐皆作風篁﹐腕力遒甚﹐筆勢飛翻﹐若颯然有聲﹐出自捲來。款作行書﹐騰趠有法﹐大似魏公。董香光云「仲姬書畫﹐筆勢如公孫氏劍器﹐突過吳興﹐不類閨閣本色。」非過譽也。

鮑子以文﹐出示明石齋黃公畫松長卷﹐筆墨簡遠﹐殊出人意。松凡天壇峨嵋岱華嵩少之品﹐每畫一段﹐以小楷識之。款書壬申十月二十九日﹐集諸髯朋爲壽。公是年四十也。畫復自跋﹐有「今川嶽有靈﹑鳥鹿俱倒﹐僕與松當畱數尺﹐得支撐無害也」之語。公書法鐘太傅﹐世嘗重之。畫實罕覯﹐今得展觀亦幸矣。

●後敍

《山靜居畫論》﹐石門蘭士方君作也。曩余側聞鐵生奚君談畫﹐不可一世﹐獨傾倒於君﹐稱道不置口。顧余未從君遊﹐得君畫﹐僅從奚君冬花庵中﹐展諸手迹﹐想見君神閒意暇﹐伸紙濡墨時也。丁巳冬月﹐君來錢唐﹐與餘同寓金氏園﹐掃葉烹茶﹐賦詩對酒﹐君謬引余爲知己﹐數爲余作畫﹐繁不重﹐簡不略﹐厚在神﹐秀在骨﹐髙曠之气﹐突過時輩。余親見君之磅礡﹐而究未知君之造詣何以臻此也。君曰﹕子欲探討其微﹐必先根柢乎古。因出所著畫論一編﹐授余讀之。其論山水樹石花鳥人物﹐運筆設色之淵源﹐片縑巨障之格局﹐無不見之筆端﹐而形之腕底。其論荊關董巨而下﹐某某造就何至﹐某某宗派何出﹐評騭一二語﹐畢露毛髮。其論所見累朝名迹﹐題甲署乙﹐鉤玄抉奧﹐鑑審尢精當。然後知君之鉤勒點拂﹐水暈墨章﹐筆下所到﹐卽意中所言﹐取裁於古﹐有獨深者。觀君畫論之精﹐奚君推重﹐益徵不謬。而尢幸余從君遊﹐得君畫﹐且日誦君著作﹐奧旨微意﹐昭然若揭。其有功後學不少﹐以視董思白之《畫禪室隨筆》﹐李竹懶之《六研齋筆記》﹐笪江上之《書筏》《畫筌》﹐不是過也。余性嗜畫﹐每見古人心畫所寄﹐未嘗不穆然想望。特胸無卓識﹐不能考晰以通其微﹐指陳以辧其實﹐安得此寫生之筆以寫之。今序君論﹐余滋愧矣。

嘉慶戊午立秋前三日﹐錢唐陳希濂書於石蘿庵

