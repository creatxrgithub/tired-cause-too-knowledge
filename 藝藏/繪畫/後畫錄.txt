後畫錄唐僧彥悰

●序

彥悰爲帝京寺錄。因觀在京名迹﹐其中優劣差降﹐甚有不同﹐若曹﹑姚之徒﹐巳標前錄﹐張﹑謝之伍﹐題之《續品》﹐沙門之內﹐棄其數人﹐但非釋氏所宜﹐故闕而不錄。都合二十七人﹐名曰《後畫錄》。如鄭法輪﹑太常成嵩﹑尹伯幹長通﹑竺元標等﹐𨿽行於代﹐未曰名家﹐若玆之流﹐以俟來哲。時貞觀九年春三月十有一日序。

●周中大夫鄭法士

取法張公﹐備該萬物。後來冠冕﹐獲擅名家。

●隋孫尙孜

師模顧﹑陸﹐骨气有餘。至於鬼神﹐性多偏擅。婦人亦有風態。

●北齊楊子華

北齊之最﹐惟公有圖。善寫龍獸﹐能致風雲。

●周常侍田僧亮

自恃生知﹐不由師授。田家一藝﹐今古殊絕。

●北齊朝散大夫曹仲達

師依周研﹐竹樹山水。外國佛像﹐無競於時。

●唐司平太常伯閻立本

學宗張﹑鄭﹐奇態不窮。變古象今﹐天下取則。

●隋參軍楊契丹

六法頗該﹐殊丰骨气。山東體制﹐允屬伊人。

●隋陳善見

準的鄭公﹐觸途成擅。筆媚溫潤﹐斯人所長。

●南齊殿中將軍董伯仁

綜涉多端﹐尢精位置。屏障一種﹐無愧前賢。

●隋江志

筆力勁健﹐風神頓爽。模山擬水﹐得其眞體。

●隋李雅

神气抑揚﹐獨髙倫伍。聖僧形制﹐是所尢攻。

●齊周曇妍

師塞北勒﹐法曹仲達﹐方韓則有餘﹐比曹則不足。亦若文武創撥亂之功﹐成王安太平之業。﹝《名畫記》云﹕塞北勒未詳﹞

●宋展子虔﹝一本作隋﹞

觸物爲情﹐備該絕妙。尢善樓閣﹐人馬亦長。遠近山川﹐咫尺千里。

●隋王仲舒

北面孫公﹐風骨不逮。精熟婉潤﹐名輩所推。

●周袁子昂﹝一本作梁中書袁昂﹞

稟訓鄭公﹐殆無失墜。婦人一絕﹐超彼常倫。

●唐劉褒

點畫不多﹐殆及樞要。鳥雀其變﹐誠爲酷似。

●唐靳智翼﹝效曹不興﹞

祖述曹公﹐攺張琴瑟。變夷爲夏﹐初是斯人。

●唐武騎尉範壽

博贍繁多﹐有所推尙。至於位置﹐無待經略。

●唐朝散大夫王定

骨气不足﹐遒媚有餘。菩薩聖僧﹐往往警絕。

●唐驃騎尉張孝師

象制有功﹐云爲盡善。鬼神之狀﹐羣彥推雄。

●唐殷王府法曹王知愼

受業閻家﹐寫生殆庶。用筆爽利﹐風彩不凡。

●唐吳智敏

宗匠梁寬﹐神襟更逸。終於是門﹐損益可知。

●唐振威校尉檀知敏

棟宇樓臺﹐陰陽向背。歷觀前古﹐獨有斯人。

●唐吐火羅國胡尉遲乙僧

善攻鬼神﹐當時之美也。有兄甲僧﹐在其本國矣。

外國鬼神﹐奇形異貌﹐筆迹灑落﹐有似中華。攻攺四時花木。

●唐振威校尉唐薩陀

無聞伏膺﹐靈心自悟。如初花晚葉﹐變態多端﹐異獸奇禽﹐千形萬品。

●唐廣陵曹參軍李湊

揮毫造化﹐動筆合眞。子女衣服﹐萬品千門﹐筋脈連帶﹐形狀奇絕。天寶年中﹐過之古人。

