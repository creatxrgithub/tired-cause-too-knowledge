傳神祕要﹝淸﹞蔣驥

一卷﹝兵部尙書蔡新家藏本﹞

國朝蔣驥撰。驥字赤霄﹐號勉齋﹐金壇人。其父衡﹐字湘帆﹐後攺名振生﹐以書法名一時。嘗寫《十三經》﹐於乾隆五年呈進﹐特賜國子監學正銜。驥書不逮父﹐而特以寫眞名。是編凡二十七目﹐於一切布局取勢﹐運筆設色﹐皆抒所心得﹐言之最詳。考古人畫法﹐多重寫貌人物﹐故顧愷之妙絕當代﹐特以是名。然相傳畫論則人物花鳥山水爲多。其以寫眞之法勒爲一書者﹐自陶宗儀《輟耕錄》所載王繹《寫像祕訣》外﹐不少槪見。丹靑之家﹐多以口訣相傳﹐幾以爲非士大夫之藝。驥是編研析精徵﹐標舉格例﹐實可補古人所未備。正未可貴遠賤近視﹐爲工匠之技也。

﹣﹣﹣出《四庫總目提要》

欽定四庫全書

子部八

傳神祕要

藝術類一

書畫之屬

提要

臣等謹案傳神祕要一卷國朝蔣驥撰驥字赤霄號勉齋金壇人其父衡字湘帆後攺名振生以書法名一時嘗寫十三經進內府世宗憲皇帝特賜國子監學正銜驥書不逮父而特以寫眞名是編皆言寫眞之法凡分二十七目於一切布局取勢運筆設色皆抒所心得之言古人畫法多以寫眞見巧故顧愷之妙絕當代特以是名然相傳畫論則人物花鳥山水爲多其以寫眞之法勒爲一書者自陶宗儀輟耕錄所載王繹寫像祕訣外不少槪見丹靑之家多用口訣相傳幾以爲非士大夫之藝其研析精微標舉格例則自驥是編始足以補古人所未備正未可貴逺而賤近也

乾隆四十三年六月恭校上

總纂官臣紀昀臣陸錫熊臣孫士毅

總校官臣陸費墀

欽定四庫全書

傳神祕要

金壇蔣驥撰

○傳神以逺取神法

傳神最大者令彼隔幾而坐可逺三四尺許若小照可逺五六尺許愈小宜愈逺畫部位或可近畫眼珠必宜逺凡人相對而坐近在一二尺則相視不用目力無力則無神若逺至丈許或至數丈人愈逺相視愈有力有力則有神且無力之視眼皮垂下有力之視眼皮撐起畫者須於未畫部位之先卽畱意其人行止坐臥歌呼談笑見其天眞發現神情外露此處細察然後落筆自有生趣

凡傳神須得居髙臨下之意

○點睛取神法

點睛取神尢宜髙逺凡人眼向我視其神拘眼向前視其神廣所謂拘者拘於尺寸之地祗有一面廣則上下四方皆其所目覩耳

畫眼皮用筆得其輕重亦取神之要處

凡人有意欲畫照其神已拘泥我須當未畫之時從旁窺探其意思彼以無意露之我以有意窺之意思得卽記在心上所謂意思靑年者在烘染髙年者在縐紋烘染得其淺深髙下縐紋得其長短輕重也若令人端坐後欲求其神已是畫工俗筆宋陳造曰著眼於顚沛造次應對進退顰笑適悅舒急倨敬之頃熟視而黙識一得佳思亟運筆墨此論最佳

○眼珠上下分寸

人之瞳神有上視平視下視怒視之別視下則無神視上失之太髙大槪下視則眼珠下半藏在下眼皮內上視反此怒視則眼珠上下全露若平視則眼珠亦平髙逺則下半眼珠略帶上其眼珠下半亦帶圓意或上半眼珠竟小半在上眼皮內而下半眼珠竟極圓又有下半眼珠之下下眼皮之上中間微露一絲空地其神愈出者不可不知合揣上視下視怒視之別始知平視帶上爲執中之道要之上視下視其神拘於上下平視其神近平視帶上其神開闊耳故訣不在眼珠中黒點在上下眼皮在兩眼稍又在兩眼珠之兩圏上下再眼角裏嘗有眼肉及眼稍頭黒影必須畫出而下半眼珠必當圓於上半眼珠至眼亦有大小不可任意爲之當以鼻之大小比數大抵冩照難在兩目前言已約略分別但須得其人之自然不可少有假借勉彊有一種人眼睛全無神气或是近視必執此爲板法反致拘牽矣

○笑容部位不同

笑格每不同大笑失部位喜笑或眼合取笑之法當窺其人心中得意而口尙未言神有所注而外貌微露若徒有笑容不能得兩目之神亦所不取

○取笑法

面上取笑處眉宜低又宜彎眼宜挑並魚尾壽帶須根口角等處﹝口角略放起﹞察其出進髙下因部位略有更變與常格不同也如遇鐵面翁彊畫作彌勒相必至部位俱失之矣

宜先以格局畫定再以笑容更易之自然精細

○神情

神在兩目情在笑容故冩照兼此兩字爲妙能得其一已髙庸手一籌若泥塑木偶風斯下矣

○閃光

面上凹凸處以顏色深淺分之惟兩頥及深眼眶或半側面皆有閃光略用檀子染之﹝擅子以墨和燕支赭石﹞烘出髙處但此色不可多用緣檀子顏色重濁易致污穢﹝檀子近看卽是黒气不可多用﹞

○气色

气色在微茫之間靑黃赤白種種不同淺深又不同气色在平處閃光是凹處凡畫气色當用暈法﹝暈者四面無痕迹﹞察其深淺亦層層積出爲妙

○用全面顏色法

顏色非气色之謂或面白其兩顴有紅气色或面黃其額上有靑气色故气色主一處顏色主全面畫者各種顏色層層烘染畫完後顏色自然和潤

又有一種畫法眶格旣定卽以各樣顏料看面色配好以供全面之用不以燕脂藤黃另起鑪竈此法古人常用之﹝此法以一樣顏色淺處淺用深處深用凡閃光气色俱如之不於面上另加顏色而顏色亦俱和潤也﹞

○籠墨

畫定眶格以淡墨籠之閃光處又用淡墨烘染再加粉和顏色畫此亦另有陰秀古雅之趣﹝今人有以顏色畫好用淡墨籠在顏色上如畫山水法者此法但須先礬否則墨色入粉便成黒气﹞

○用筆總論

用筆以潔淨爲主古人畫眶格皆有筆法又能潔淨見有縐紋眶格用筆極粗而眉目栩栩欲動此兼能以筆力勝者其次用筆短落筆輕幹淡漸加細潔圓潤耳落筆要從空中下來起頭則輕靈至運行不可一直直則板﹝此論畫須眉﹞

○用筆四要

一曰凖凖者何有規矩而目力有凖然後下筆有凖也如臨全面眶格圖其算法爲規矩用目力算之其大小相似卽謂之凖由是得其規矩收小放大可以變化板法矣

二曰烘烘者何卽染之謂也人之面格髙下須用顏色烘托烘法惟潤色全面以顏色畫上筆以濕爲主則有气韻烘染處要潔淨

三曰砌凡面上有斑點或染有不到俱以砌補之或面上气色深者竟不用烘以顏色砌之砌後仍可用染也又有不用染純用砌者卽俗所謂幹皴是也筆法枯潤適中約似小麻皮皴米粒皴皴疎砌宻小有異耳砌在微茫之間其筆意可見然終以痕迹渾融爲妙砌染烘染可兼用可先後用或祗烘不用砌亦可或純用砌俱可

四曰提設色將足看面上凹凸處用檀子等色提醒然後格局分明髙下顯露

○砌染虛實不同

畫大者須染得到各色和潤爲主中者如之若小者則染皴處有當簡省愈小愈可省全在兩眼得神耳面上竟有有痕迹處可酌量省去善會心者自得之

○起手訣﹝以古人畫作式﹞

傳神起手先打眶格初學用筆須極輕淡次學用目力以極凖爲度學用目力卽畫鼻凖與鼻子及定兩眼角等處也所云兩點不可髙低兩空地須極勻逐一畫上由鼻凖畫至兩鬂髮際全在目力有凖學者起手摹鼻凖次摹定兩眼角法再將全面眶格圖逐一摹其長短大小斷不可以紙加在畫上臨摹卽俗語所謂印在下面畫也如印畫則不用目力目力無凖𨿽知算法動亦多謬此有訣無益也摹法以原本置案上於旁設素紙用目力算其分寸而作之其大小與原本相同再將全面大收小小放大畫十數次愈學習愈凖學到部位毫髮不走然後謂之凖此須細心體味能收大放小卽是變化板法學者眶格打好功已過半矣

○用筆層次﹝先將紙折中縫﹞

一畫兩鼻孔二畫鼻凖下一筆三畫鼻凖四畫鼻﹝先左後右凡有兩相對者皆如之﹞五畫兩眼角﹝或定山根亦可﹞六畫左右兩眼稍七畫左右眼上一筆八畫左右眼下一筆九畫眼珠十畫鼻梁十一畫上下眼皮十二畫上眼眶兩筆十三畫下眼眶兩筆十四畫兩眉十五定地角﹝依王思善畫法畫下庭不先畫地角鼻凖下卽畫人中口唇亦可﹞十六定下口唇十七畫口中一筆十八畫上口唇十九畫下口唇二十畫皴折痕及髮須髯﹝無須畫壽帶筆意亦有輕重﹞二十一畫全地角二十二畫左右兩太陽二十三畫兩顴二十四畫兩頥二十五畫兩耳二十六畫兩鬂﹝如露頂卽畫髮際如戴冠卽畫帽檐﹞二十七畫衣領微畫兩眉

﹝王思善冩像訣云先鼻次鼻凖鼻凖下或印堂一筆或眼堂邊一筆或中側邊一筆次人中次口次眼堂次眼次眉次頰次髮際次髮次耳次頭次打圏打圏者面部也﹞

○鼻凖與鼻相參核法

鼻凖與鼻得分寸則全面有把握故先論之以鼻凖作十分算定鼻之大小則鼻有半鼻凖者有半鼻凖又零幾分者有鼻小不及半鼻凖者再以鼻作十分算定鼻凖之寛狹則鼻凖有一鼻幾分者有兩鼻幾分者總以鼻橫數去定之必相合無訛爲要

笑容則鼻凖與鼻不同常格大抵笑容則鼻起而略大

○起稿算全面分寸法

﹝另紙起稿部位便於攺換宋人凡作一畫必先呈稿然後上眞古人細心尙如此﹞

一畫兩鼻孔﹝鼻孔作兩點兩點不可髙低兩空地須極勻空地言兩者以中縫分也﹞

二畫鼻凖下一筆

三畫鼻凖兩筆

四畫鼻鼻凖與鼻兩相參核畫得極凖然後可以鼻凖與鼻爲主鼻凖作大尺橫作十分算鼻作小尺豎作十分算以一鼻再橫作十分算凡面十分算以一鼻再橫作十分算凡面之髙下長短闊狹處皆用比之以直之分數算過再以橫之分數算之自無錯誤

五畫兩眼角卽以鼻逆數上比之有二子幾分三子幾分以及四子者定上下所在出進用直綫法或對鼻筆痕或於鼻之中或於鼻之外或於鼻之幾分以定出進所在再用王思善法於三筆中取一筆畫下看山根之間能容眼之闊狹有幾許細細看凖面之部位此處爲最要﹝王思善冩像祕訣云鼻凖旣成以之爲主若山根髙處印堂一筆下來如低取眼堂邊一筆下來或不髙不低在乎八九分中側邊一筆下來﹞

六畫左右兩耳稍如已畫山根卽以山根闊狹作比或以鼻凖作比俱可或半鼻凖或幾鼻幾分﹝王思善曰眼中白粉染瞳神外空地次用煙子點晴墨打圏眼稍點起有折便笑﹞

七畫左右眼上一筆

八畫左右眼下一筆此一筆須極輕淡不可著痕迹於設色時更宜畱心

九畫眼珠

十畫鼻梁

十一畫上下眼皮

十二畫上眼眶兩筆從眼上一筆算起或一鼻幾分或二鼻幾分再用眼比或一眼幾分二眼幾分

十三畫下眼眶兩筆比法同上眼眶如有睹肉者則如定眼角法亦以鼻數上比之

十四畫兩眉有不離眼眶者有離幾分者再看印堂之方正扁長此則中庭定矣

十五定地角約以中庭比定

十六定下口唇

十七畫口中一筆兩角須逐漸長出亦用直綫法察口角止處出鼻幾分對眼睛何處

十八畫上口唇

十九畫下口唇其厚薄亦以鼻比數

二十畫須髯無須畫壽帶

二十一畫全地角此則下庭定矣

二十二畫左右兩太陽以眼作十分算有容一眼幾分或不及一眼者或以鼻比數亦可此部位之緊要切不可忽

二十三畫兩顴顴有上下須察其最出所在出對何處進對何處最出處亦用直綫或出太陽幾分或進幾分有顴小而髙處在面心上者須用顏色染出

二十四畫兩頥頥邊一筆須用兩斷齊鼻下平去作上一斷口唇橫看作下一斷上斷以鼻凖或鼻比數下斷以口唇闊狹比數口唇亦可作十分算也訣總在用橫綫法卽接著齊鼻平去一筆約數或一鼻凖有餘或兩鼻凖肥者再加再以鼻比數或四鼻或五六鼻皆可比定大約宜瘦不宜肥宜進不宜出可稍加修攺無致筆滓墨涴

二十五畫兩耳耳之上下無定大約不離眼眶上下

二十六畫兩鬢如露頂卽畫髮際若戴冠者畫帽檐此則上庭定矣

○全局

面上全局可以上庭比中庭中庭比下庭長短闊狹兩兩相比則大局可得﹝或云落筆先左後右大像先用淡墨定局次加擅子砌染此法亦頗近理並附及之﹞

○生紙畫法

生紙畫極難以落筆略重無從攺易其法脫稿紙上卽著粉極勻兩圏邊上不可有顏色滲出卽帶濕烘染深淺如法俟幹以手摹去粗粉及紙上粗屑又配顏色潤全面其烘染如前顏色由淡而深畫兩三次或再加砌染用檀子提醒深處

○礬紙畫法

用礬紙脫稿將手摩去紙上粗屑又加礬一徧﹝恐■﹝棥上石下﹞紙不透﹞用顏色烘染气色其低處卽用檀子三朱等色畫到亦看面上全部气色和粉上之極輕薄而勻俟幹亦摩去浮粉配顏色潤全面再加烘染以無粉气爲度﹝凡畫背後須再托粉粉中少用顏色和之﹞

○設色層次

設色無一定層次約略言之脫稿後第一層用檀子醒深處第二層檀子染第三層三朱燕支染上口唇用燕支加淡墨畫下口唇加三朱畫用色亦有淺深非一抹卽已也口唇亦有不用墨上口唇紅下口唇淡者俱在臨時配合第四層用粉合入三朱藤黃﹝面赤者和赭石﹞空瞳神眼白不用著粉余俱著勻第五層用礬第六層用顏色潤全面再加染﹝染無層次以染足爲度﹞

瞳神凡染一次點一次漸漸積深加煙煤點睛及畫上眼皮須眉最黒處輕輕略醒惟下眼皮一筆用燕支畫痕迹不宜重

○用粉

用粉以無粉气爲度此事常有過不及之獘太過者𨿽無粉气未免筆墨重濁不及者神气不完卽無生趣故畫法從淡而起加一徧自然深一徧不妨多畫幾層淡則可加濃則難退須細心參之以恰好爲主用粉不一法有用膩粉者取其不變顏色有用鉛粉者須制得好然用蛤粉最妙不變色兼有光彩﹝蛤粉制法先將殻上一層黒皮去淨研極細用之﹞

又有上面不用粉惟背後托粉者其法亦是﹝不論生紙■﹝棥上石下﹞紙俱可﹞

○補綴

設顏色有不和處仍將薄粉籠之再加烘染此亦補綴之道﹝籠粉後俟幹亦須摩去粗粉再染﹞

○火气

顏色不純熟及用粉太重便多火气故用■﹝棥上石下﹞紙畫略好用生紙畫爲難也前論用淡墨先籠若面眶小者此法亦不可用

欲除火气須多臨古人筆墨

○气韻

筆底深秀目然有气韻此闗系人之學問品詣人品髙學問深下筆自然有書卷气有書卷气卽有气韻

○白描

白描打眶格尢宜淡東坡云吾嘗於燈下顧見頬影使人就壁畫之不作眉目見者皆知其爲我夫須眉不作豈復設色乎設色尙有部位見長白描則專在兩目得神其烘染用淡墨或少以赭石和墨亦可筆法須潔淨輕細得其輕重爲要面上惟鼻及眼皮眉目口唇有筆墨痕迹若鼻凖眉骨兩顴兩頥山根一筆中側邊一筆眼眶上下兩筆髮際打圏須用淡墨烘出故打眶格尢宜淡也

○臨摹

學者從師求其規矩旣得規矩須自臨摹多臨古人好畫則設色精妙脫去火气如僅以庸師所作學之則筆不流於污俗必習於澆薄矣蓋前人之畫色澤純和筆法沈秀學者臨至百餘徧自然與眾手不同

