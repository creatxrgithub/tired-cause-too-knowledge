續畫品陳吳興

提要續畫品

提要

《續畫品》一卷﹐舊本題陳吳興﹑姚最撰。今考書中稱梁元帝爲湘東殿下﹐則作是書時猶在江陵卽位之前。蓋梁人而入陳者﹐猶《玉臺新詠》作於梁簡文在東宮時﹐而今本皆題陳徐陵耳。其書繼謝赫《古畫品錄》而作﹐而以赫所品髙下多失其實﹐故但敍時代﹐不分品目。所錄始於梁元帝﹐終於解蒨﹐凡二十人﹐各爲論斷。中嵇寶鈞﹑聶松合一論﹐釋僧珍﹑僧覺合一論﹐釋迦佛陀吉底﹑俱麾羅菩提合一論﹐凡爲論十六則。名下間有附注﹐如湘東殿下條注曰﹐梁元帝初封湘東王﹐嘗畫《芙蓉圖》《醮鼎圖》。毛稜條下注曰﹐惠秀侄﹐似尙是最之本文。至張僧繇條下注曰﹐五代梁時吳興人。則決不出最手﹐蓋皆後人所益也。凡所論斷﹐多不過五六行﹐少或止於三四句﹐而出以儷詞﹐气體雅俊﹐確爲唐以前語﹐非後人所能依托也。

續畫品

夫丹靑妙極﹐未易言盡。𨿽質沿古意﹐而文變今情。立萬象於胸懷﹐傳千祀於毫翰。故九樓之上﹐備表仙靈﹐四門之墉﹐廣圖賢聖。云閣興拜伏之感﹐掖庭致聘遠之別。凡斯緬邈﹐厥迹難詳。今之存者﹐或其人冥滅﹐自非淵識博見﹐熟究精粗﹐擯落蹄筌﹐方窮致理。但事有否泰﹐人經盛衰﹐或弱齡而價重﹐或壯齒而聲遒。故前後相形﹐優劣舛錯。至如長康之美﹐擅髙往策﹐矯然獨步﹐終始無雙。有若神明﹐非庸識之所能效﹔如負日月﹐豈末學之所能窺。荀﹑衛﹑曹﹑張﹐方之蔑矣﹐分庭抗禮﹐未見其人。謝﹑陸聲過於實﹐良可於邑﹐列於下品﹐尢所未安。斯乃情有抑揚﹐畫無善惡。始信曲髙和寡﹐非直名謳﹔泣血謬題﹐寧止良璞。將恐疇訪理絕﹐永成淪喪﹐聊舉一隅﹐庶同三益。夫調墨染翰﹐志存精謹﹐課玆有限﹐應彼無方。燧變墨回﹐治點不息﹐眼眩素縟﹐意猶未盡。輕重微異則姦鄙革形﹐絲髮不從則歡慘殊觀。加以頃來容服﹐一月三攺﹐首尾未周﹐俄成古拙﹐欲臻其妙﹐不亦難乎。豈可曾未涉川﹐遽云越海﹐俄睹魚鱉﹐謂察蛟龍。凡厥等曹﹐未足與言畫矣。陳思王云﹕傳出文士﹐圖生巧夫。性尙分流﹐事難兼善。躡方趾之迹易﹐不知圓行之步難﹔遇象谷之風翔﹐莫測呂梁之水蹈。𨿽欲遊刃﹐理解終迷﹔空慕落塵﹐未全識曲。若永尋河書則圖在書前﹐取譬連山則言由象者﹐今莫不貴斯鳥迹﹐而賤彼龍文﹐消長相傾﹐有自來矣。故傜齒乞其指﹐巧不可爲。杖策坐忘﹐旣慚經國﹔據梧喪偶﹐寧足命家。若惡居下流﹐自可焚筆﹔若冥心用捨﹐幸從所好。戲陳鄙見﹐非謂毀譽。十室難誣﹐佇聞多識。今之所載﹐並謝赫之所遺﹐猶若文章﹐止於兩卷﹐其中道有可采﹐使成一家之集。且古今書評﹐髙下必銓﹐解畫無多﹐是故備取。人數旣少﹐不復區別﹐其優劣可以意求也。

○湘東殿下﹝梁元帝初封湘東王。畫芙容湖醮鼎圖。﹞

右天挺命世﹐幼稟生知﹐學窮性表﹐心師造化﹐非復景行所能希涉。畫有六法﹐眞仙爲難。王於像人﹐特盡神妙。心敏手運﹐不加點治。斯乃聽訟部領之隙﹐文談眾藝之餘﹐時復遇物援毫﹐造次驚絕。足使荀﹑衛閣筆﹐袁﹑陸韜翰。圖制𨿽寡﹐聲聞於外﹐非復討論木訥可得而稱焉。

○劉璞

右胤祖之子﹐少習門風﹐至老筆法不渝前制。體韻精研﹐亞於其父。信代有其人﹐玆名不墮矣。

○沈標

右𨿽無偏擅﹐觸類皆涉﹐性尙鉛華﹐甚能畱意。𨿽未臻全美﹐殊有可觀。

○謝赫

右寫貌人物﹐不俟對看﹐所須一覽﹐便工操筆。點刷研精﹐意在切似﹐目想毫髮﹐皆無遺失。麗服靚妝﹐隨時變攺﹐直眉曲鬢﹐與世事新。別體細微﹐多自赫始。遂使委巷逐末﹐皆類效顰。至於气連精靈﹐未窮生動之致﹔筆路纖弱﹐不副壯雅之懷。然中興以後﹐像人莫及。

○毛惠秀

右其於繪事﹐頗爲詳悉﹐太自矜持﹐翻成羸鈍。遒勁不及惠遠﹐委曲有過於稜。

○蕭賁

右雅性精密﹐後來難尙。含毫命素﹐動必依眞。嘗畫團扇﹐上爲山川﹐咫尺之內而瞻萬里之遙﹐方寸之中乃辯千尋之峻。學不爲人﹐自娛而已﹐𨿽有好事﹐罕見其迹。

○沈粲

右筆迹調媚﹐專工綺羅﹐屏障所圖﹐頗有情趣。

○張僧繇﹝五代梁時吳興人﹞

右善圖塔廟﹐超越羣工。朝衣野服﹐今古不失﹐奇形異貌﹐殊方夷夏﹐實參其妙。俾晝作夜﹐未嘗厭怠﹐惟公及私﹐手不揮筆。但數紀之內﹐無須臾之閒。然聖賢曬矚﹐小乏神气﹐豈可求備於一人﹐𨿽云晚出﹐殆亞前品。

○陸肅

右綏之弟。早藉趨庭之教﹐未盡惇閱之勤。𨿽復所得不多﹐猶有名家之法。方效輪扁﹐甘苦難投。

○毛稜﹝惠秀侄﹞

右惠遠之子。便捷有餘﹐眞巧不足。善於布置﹐略不煩艸。若比方諸父﹐則牀下安牀。

○嵇寶鈞﹑聶松

右二人無的師範而意兼眞俗﹐賦彩鮮麗﹐觀者悅情。若辯其優劣﹐則僧繇之亞。

○焦實願

右𨿽早遊張﹑謝﹐而靳固不傳。旁求造請﹐事均盜道之法﹐殫極斫輪﹐遂至兼采之勤。衣文樹色﹐時表新異﹐點黛施朱﹐重輕不失。𨿽未窮秋駕﹐而見賞春坊﹐輸奏薄伎﹐謬得其地。今衣冠緒裔﹐未聞好學﹐丹靑道堙﹐良足爲慨。

○袁質

右瑽之子。風神俊爽﹐不墜家聲。始逾志學之年﹐便嬰甗癇之病。曾見艸莊周木雁﹑卞和抱璞兩圖﹐筆勢遒正﹐繼父之美。若方之體物﹐則伯仁龍馬之頌﹔比之書翰﹐則長胤貍骨之方。𨿽復語迹異途﹐而妙理同歸一致。苗而不實﹐有足悲者﹐無名之貴﹐諒在斯人。

○釋僧珍﹑釋僧覺

右珍﹐蘧道湣之甥﹔覺﹐姚曇度之子。並弱年漸漬﹐親承訓勗。珍乃易於酷似﹐覺豈難負析薪。染服之中﹐有斯二道﹐若品其工拙﹐蓋嵇﹑聶之流。

○釋迦佛﹑陀吉底俱﹑摩羅菩提

右此數手﹐並外國比丘。旣華戎殊體﹐無以定其差品。光宅威公﹐雅耽好此法﹐下筆之妙﹐頗爲京洛所知聞。

○解蒨

右全法章蘧﹐筆力不逮﹐通變巧捷﹐寺壁最長。

