

欽定四庫全書

子部八

提要

寶章待訪錄

藝術類一【書畫之屬臣】等謹案寶章待訪錄一卷宋米芾撰皆紀同時士大夫所藏晉唐墨迹成於元祐元年丙寅書錄解題作寶墨待訪錄二卷與此互異疑陳振孫誤也自序謂太宗混一僞邦圖書皆聚而士民之間尙或藏者懼久廢故作此以俟訪分目睹的聞二類目暏者王羲之雪晴帖以下凡五十四條內張芝王翼二帖注云非眞蓋與張直淸所藏他帖連類全載之的聞者唐僧懷素自序以下凡二十九條大槪與所撰書史相出入然書史詳而此較略中如王右軍來戲帖此書謂丁氏以一萬質於鄆州梁子志處而書史則謂質於其鄰大姓賈氏得二十千今十五年猶在賈氏又懷素三帖此書謂見於安師文家而書史則謂元祐戊辰安公攜至畱吾家月餘今歸章公惇云云驗其嵗月皆當在此書旣成之後知書史晚出故視此更爲詳備也然其間如晉謝奕謝安桓溫三帖書史祗載竇審定印而此書又載有鐘紹京書印陳僧智永歸田賦跋書史作開成某年而此書實作開成五年亦有可以互相考證者今故並著於錄備訂焉

海嶽名言

藝術類一【書畫之屬臣】等謹案海嶽名言一卷宋米芾撰皆其平日論書之語於古人多所譏貶如謂歐栁爲醜怪惡札之祖徐浩肥俗更無骨气薛稷大字用筆如蒸餅顏魯公眞字便入俗品皆深致不滿其所紀對徽宗之語於蔡襄沈遼黃庭堅蘇軾蔡京蔡卞尢極意詆訶史稱芾翰墨得王獻之筆意而書中於子敬書顧不置議論但云吾書取諸長處總而成之人見之不知以何爲祖殆亦不免放誕矜之習然其心得旣深所言運筆布格之法實能脫落蹊徑獨湊單防爲書家之圭臬信臨池者所宜探索也其書原載入左圭百川學海中篇頁太少今以類相從附諸書寶章待訪錄之末都爲一帙焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

寶章待訪錄

宋米芾撰

漢河間獻王購書必錄古簡梁武元隋唐文帝金題玉躞錦質繡章破紙斷麻取而華國天寶以後或進書得官亦知上篤好本朝太宗混一僞邦國書皆聚然士民之間尙或藏者旣非寶鑑皆以世傳聞見浸多懼久廢忘因作寶章待訪錄以俟訪圗書使焉元祐丙寅八月九日

目覩

晉右軍王羲之書雪晴帖

右眞迹在承務郎吳郡蘇激處集賢校理舜欽子也帖尾有古跋君倩字及褚氏字印

陳僧智永眞艸書歸田賦

右眞迹在襄陽魏泰處故南昌人裝題曰虞世南白麻紙有古跋曰開成五年白馬寺臨一過潭記某官潭泰遊湖外防行賞跋累日

唐率更令歐陽詢書衛靈公天寒鑿池帖

右眞迹麻紙在魏泰處

唐彭王傅徐浩書張九齡司徒告

右眞迹用一尺髙絹書多渇筆詞云正大廈者柱石之力匡帝業者輔相之功生則保其雄名沒猶稱其盛徳今在其孫曲江人嶺南縣令張仲容處某官於桂林借畱半月仍以紙覆裹欲爲重背仲容惜其印縫古紙不許九齡神道碑亦浩書

唐中書令褚遂良枯木賦

右唐粉蠟紙搨書也在承議合肥魏倫處収以爲眞迹魏氏刻石某官杭過潤借觀於甘露寺

唐太師顏眞卿書送辛子序

右眞迹楮紙書在寶文閣學士謝景溫處前後爲好事者以筆描二大印其文亂仍書鉉字其中幸不合縫鑑非鉉筆甚累墨寶某佐寶文於潭屢經賞閱

陳僧智永千文

右唐粉蠟紙搨書有古跋云契闊艱難不敢失墜信好事也在前國子監直講楊褒處得於外舅王安國某元丰五年過金陵見之內二眞字雙鉤塡者然人猶未信爲搨焉

陳僧智永千文

右楮紙書唐人臨寫在宣徳郎陳幵處恭公侄作梵夾冊𨿽非眞迹秀潤圎活逼眞今已罕得某嘗三閱

智永千文半捲

右黃麻紙唐人臨書在刑部尙書丹陽蘇頌處

王右軍蘭亭燕集序

右唐粉蠟紙雙鉤摹本在蘇激處精神筆力毫髮畢備下眞迹一等此系馮承素輩搨賜大臣者舜欽父集賢校理耆購於蜀僧元靄某與激友善毎過公必一出遂親爲背飾

唐太師顏眞卿乞米帖

右眞迹楮紙在朝請蘇澥處度支中舜元子也得於闗中安氏士人多有臨榻本此卷古玉軸縫有舜元字印範仲淹而下題跋某嘗十餘閱

唐率府長史張旭四帖

右眞迹在杭州陸氏大姓也舊有五第一秋深第二前發第三汝官第四昨日第五承須今所存四帖汝官後有一古印文記不可辧昨日承須襞紙也陸氏子素從奉議闗景仁學因借橅三大帖余丱見石本於鎭戎軍及冠官桂林朝奉大夫闗爲使者語及始知石在闗氏二十五官潭通判邠州以石本見寄三十五官杭而景仁爲錢塘令陸氏子登進士第者來謁與闗謝而閱之旣見眞迹獨失秋深一帖詰之良久顰蹙而言嘉祐中太守沈文通借觀拆畱不還自此復借出因亦不復借閱遣工橅得之卽歸詰遘弟遬時爲郡從事乃言在其侄延嗣處後復得閱今歸余家

王右軍來帖

右麻紙六朝人所臨寫旁注小眞字數枚復以雌黃覆之在蘇州故相丁謂孫景處後以一萬質於鄆州梁子志處故相梁適孫也又有唐雙鉤橅帖亦在丁景處某皆有題跋

韓擇木八分

右眞迹楮紙在丁景處第二行書官位以大字攺爲中字

唐太師顏魯公書名兩字

右眞迹書嶺南刺史綾告在朝奉郎臨江許彥先處

唐辯才弟子艸書千文

右黃麻書在龍圗閣直學士吳郡滕元發處滕以爲智永書某閱其前空兩才字全不書固以疑之後復空永字遂定爲辯才弟子所書故特闕其祖師二名耳

唐虞世南枕臥帖

右雙鉤唐模本在朝奉大夫錢塘闗處上有褚氏圗書印闗嘗謂某曰昔越州一寺修佛殿於梁棟內龕藏一凾古橅數十本所可記者王右軍十七帖世南枕臥帖十鬭九帖褚遂良奉書寜帖上皆有褚氏圗書字印致功精絕毫髮幹濃畢備闗與僧善購得枕臥十鬭九書寜三帖

唐祕書少監虞世南積時帖

右古雙鉤摹本在承議郎洛陽李熈處翰林學士維之孫亦縫有褚氏印某借橅石

唐僧髙閒艸書千文

右楮紙眞迹在承議郎李熈處

唐禮部尙書沈傳師書道林詩

右在潭州道林寺四絕堂以杉板薄略布粉不蓋紋故嵗久不脫裴休書杜甫詩只存一甫字某嘗爲杜板行以紀其事沈牌某官潭借畱書齋半嵗榻得之石本爲撫石僧希白務於勁快多攺落筆端直無復縹眇榮回飛動之勢

唐太子率更令歐陽詢書荀氏漢書節

右楮冊小楷在潭州南楚門胡氏淳處

唐歐陽詢書道林之寺牌

右在潭州道林之寺力險勁勾勒而成有刻板本又江南廬山多裴休題寺塔諸額𨿽乏筆力皆種種可愛

羲之千文

右楮紙書字筆力圎熟在宣州觀察支使王仲詵處故相珪之侄謬題賀知章書四字於韻字下非也

顏魯公頓首夫人

右眞迹楮紙破爛過半在駙馬都尉王晉卿家

孫過庭艸書千文

右眞迹黃麻紙書縫書有梁秀収閱字印王氏圗書四字隨圏四轉其異制也在如上

懷素詩一首

右眞迹絹書在王晉卿第

張長史虎兒等三帖

右楮紙眞迹同上

晉武帝王渾王戎王衍郗愔陸統桓溫陸云謝安謝萬等十四帖

右眞迹在駙馬都尉李公炤第武帝王戎書字有篆籕气象奇古墨色如漆紙皆磨破上有開元二字小印太平公主胡書印美哉不可得而加矣世之奇書也王涯永存珍祕印殷浩之印梁秀収閱古書記字印內郗愔一帖卽閣本法帖所錄者昔使王著取溥家書與閣下書雜模模此卷中獨取愔兩行余在所棄哀哉謝安慰問帖字淸古在二王之上宜乎批子敬帖尾也

晉謝奕謝安桓溫三帖

右眞迹麻紙書在李公炤家上有鐘紹京書印竇蒙審定字印印謝安一帖爲後人恐墨淡得用深墨塡過使人惋怛與前卷並有絹帖書爵號自爲名筆

黃素黃庭經

右同上字札古無褚薛體殆六朝人所作縫有鐘紹京印後有陶谷漢時跋云此換鵞經也甲戌九月十一日百計取得此書詳觀誠無唐盛時是銛鋒筆行書𨿽恐非右軍誠爾界行有鐘紹京書印二字小印卷末眞寫胎仙二字用陳氏圗書印印之又有錢氏忠孝之家印紙跋雲山陰道士劉君以羣鵞獻右軍乞書黃庭經此是也逸少眞書此經與樂毅論太史箴告誓文累表也蘭亭洛神賦皆行書其他並艸書也艸十行敵行書一字行書十行敵眞書一字耳又續題云此乃明州刺史李桭景福中罷任過浚郊遺光祿朱卿朱卿名友文卽梁祖之子後封慱王王薨予獲於舊邸時貞明庚辰秋也晉都梁因重背之中書舎人陶谷記是日降麻以京兆安彥威兼副都統米某跋云印小字乃唐越公鐘紹京印也此書在李太師第固是甲觀

顏魯公郭定襄爭坐位第一帖

右楮紙眞迹用先丰縣先天廣徳中牒起艸禿筆字字意相連屬飛動詭形異狀得於外也世之顏行第一書也縫有顏氏守一圗書字印在宣教安師文處長安大姓也爲解鹽池勾當官防入京欲背予得見之安自云季明文鹿脯帖在其家

晉王右軍稚恭進鎭帖

右麻紙書迹後有太常卿蕭祐題跋在前著作郎王仲修處

晉王羲之官奴帖

右雙鉤麻紙本亦在王仲修處

唐張右史季明賀八淸鑑等帖

右楮紙眞迹筆法勁古不類他書世間季明第一書也在承議郎蘇液處世多刻石

懷素千文

右絹書眞迹在蘇液處沈遘刻板本是也

懷素書任華艸書歌

右眞迹兩幅絹書字法淸逸歌辭奇偉在駙馬都尉王晉卿第尙方有三幅乃其後幅適完嘗請出第觀復歸尙方

李邕多熱要葛粉帖

右白麻紙眞迹上有唐氏雜迹字印陳氏圗書字印勾徳元圗書記字印紫微舎人石揚休物今在其孫前宿州支使夷庚處前一帖與光八郎謝惠鹿帖眞迹余過甬上於夷庚處購得之

懷素艸書祝融髙座帖

右絹書兩行此字入神石紫微嘗刻石有六行今不見前四行問夷庚云在王洙參政家此亦爲其子弟購去矣

陳賢艸書帖

右六七紙字奇逸難辧如日本書上亦有唐氏雜迹字印在駙馬都尉李公炤家

顏眞卿祭叔濠州使君文

右眞迹楮紙書攺抹多在長安安氏子師文防至京

顏眞卿疏拙帖

右麻紙書眞字淸勁秀發亦與李大夫時顏責硤州別駕此顏第一帖也

懷素三帖

右絹帖云貧道胸中如刀刺第二帖見顏公第三帖律公發懷素不與世之第一帖也亦見於師文

懷素自序

右在湖北運判承議郎蘇泌處前一帖破碎不存其父舜欽補之

庾翼帖全幅上有竇審定印

張芝王翼二帖非眞

虞世南汝南公主墓志

歐陽詢碧牋四帖艸聖

顏眞卿與李大夫奏事張漵二帖

懷素艸書三幅楊凝式書三帖

皇象急就唐橅奇絕

右在故相張公齊賢孫名直淸字汝欽處今爲楚州山陽主簿

王右軍桓溫破羗帖有開元印唐懷充跋

右筆法入神奇絕帖與王仲修學士家稚恭帖同是神物有開元印懷充跋在蘇澄道淵之子之純處今爲歙州判官

王獻之送梨帖有黎氏印連栁公權跋王右軍言敍帖兩行有貞觀半印徐僧權字

右在左藏庫副使劉季孫處據栁公權跋於唐太宗書前雜出獻之書乃將其父書卻黏於獻之帖後云又一帖栁誤以父爲子矣況不知書者乎

李邕四帖內一幅碧牋有唐氏雜迹印勾徳元圗書記印陳氏圗書印與石夷庚所藏多熱帖同

右在章子厚家

王右軍筆陣圗前有自寫眞紙緊薄如金葉索索有聲右同上章公自云借於趙竦今爲蔡河撥發

王右軍紙妙筆精帖有貞觀印王大令日寒帖有唐氏雜迹印

右故相王曽家物在其孫景融處後爲前龍圗待制沈括存中取之古跋右軍作羊欣大令作薄紹之仍將大歷嵗跋刮去數字塡爲薛邕記之而故相薛居正題曰和傅遺余此蓋和凝爲薛氏故物歸居正耳唐太宗雅不喜子敬書故時人以他名名之以應募所謂紹之書曰乃於耳字不刮去及不次獻之頓首字猶在一分許可識大歷所跋旣不能辧復爲不鑑之人所収遂使至寶永失其眞吁可痛也

的聞

唐僧懷素自序

右在朝奉蘇液處杭州沈氏嘗刻板本泌激皆舜欽子蘇氏自參知政事易簡之子耆耆子舜欽欽之子激四世好事有精鑑亦張彥逺之比已上三事並激云見之

洪元眘集右軍越州兩碑

右眞迹在越州僧正子文處嘗通許借未果

褚遂良書黃庭經

右聞緑綾所書丁謂孫倩處質在無民家士多因邑官借出

王右軍書家譜

右在山陰縣王氏家越州教授王渙之以書扺某具言有此書

虞世南書經

右同上在越州上虞

晉中令王獻之已復此莭帖

右在朝請大夫新昌石元之家闗景仁屢見之嘗橅石某見兩本字札精妙

虞世南書汝南公主銘起艸

右在通直洛陽王防處見橅本給事中舉元子云眞迹在洛陽好事家有古跋

歐陽詢四帖

右同上

顏魯公書韻海

右聞大書朱字魯公書小字他人作蘇駒云在其父刑部尙書處

栁公權書栁尊師墓志

右眞迹在錢塘唐坰處

張長史千文三帖

右同上模石乃李師中也洛陽人

歐陽詢鄱陽帖

右同上模石在靈隱寺

褚遂良臨王右軍二帖

右同上並坰自云未肯輕出

老子西升經褚遂良書閻立本畫

右在觀文殿學士洛陽馮京處

晉王渾眞艸帖晉張翼帖宋阮研帖宋蕭思話表文帝批答

右在駙馬都尉李瑋處某並見石本後見李云在髙橋楊氏未獲見

顏眞卿寒食帖

右綾紙書在中書舍人錢勰處世多石本

王右軍玉潤帖

右蘇州教授閭丘吁云在承議建安王寔處有古跋令裝書人背久不還及剪卻半跋皆唐名公也付理不可得匠人願陪四十千卽知其竊眞得金已多

蘭亭橅本

右正議大夫章惇跋蘇激所収蘭亭云此與吾家所収同

褚遂良奉書寜帖

右見闗某見石本

晉葛飛白天臺字

右見石本眞迹聞在臺州

唐東宮長史陸柬之書十八學士贊

右西京畱臺王瓘云在舎弟珪處

唐髙閒書令狐楚詩

右眞迹在戶部尙書康季常家某見石本在湖州

歐陽詢二帖

右在朝議大夫晁端彥處其本與蘇州進士周沔

懷素書蕭常侍日下三帖

右同上

宋羊欣宋翼二帖並楮令模蘭亭

右見中書舎人蘇軾云在故相王隨之孫景昌處橅石在湖州墨妙亭屢見石本今在沈存中括家

栁公權紫絲靸蘭亭詩二帖

右待制王廣淵橅石跋雲龍圗大諫李公帥府暇日出書請橅石李師中也洛陽人

張長史全本千文

右見臨淮令曽孝蘊云在京師謝氏亦寶文逺公族也

顏魯公帖一軸五幅

右見湖州巡檢供奉官石裔駙馬之孫云在其兄處

王子敬帖

右宣義王碩云其父所収未得將出

寶章待訪錄

