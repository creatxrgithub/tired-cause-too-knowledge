

欽定四庫全書

子部八

南陽書畫表

藝術類一【書畫之屬】提要

【臣】等謹案南陽法書表一卷南陽名畫表一卷明張醜撰所列皆韓世能家收藏眞迹法書表凡作者二十七人計七十二件分五格上爲時代下以正書行狎艸聖石刻四等各爲一格名畫表凡作者四十七人計九十五圖亦分五格上爲時代而下以道釋人物爲一格山水界畫爲一格花果鳥獸爲一格虫魚墨戱爲一格例又小別二表前皆有醜自序蓋先表法書旣而世能之子朝延並屬兼表名畫也世能字存良長洲人隆慶時進士官至禮部尙書喜收名迹董其昌洛神賦跋所稱館師韓宗伯者是也其稱南陽者韓氏郡望南陽猶韓維之稱南陽集耳乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

南陽書畫表卷上

明張醜撰

法書

原夫書法之興肇自倉頡而衍溢乎史籀詳備乎李斯程邈之徒並稱業擅一時足可法程萬世然以世代綿逺眞迹無存鑑家僅於金石遺文略窺一斑而已厥後人趨簡便篆之用日微而書始分爲三體矣三體維何一曰正書始於王次仲而鐘繇造其極遞變而爲王【僧虔】褚【遂良】顏【眞卿】柳【公權】以迄乎徐【浩】陸【希聲】宋【綬】蔡【襄】二曰行狎起於劉徳升而羲獻父子窮其奧遞變而爲王【蒙】謝【安】陶【宏景】永【僧法極】以迄乎虞【世南】李【邕】蘇【軾】米【芾】三曰艸聖創法於杜度而張芝皇象得其神遞變而爲索【靖】庾【翼】蕭【子云】阮【研】以迄乎旭【張伯髙】素【僧藏眞】楊【凝式】趙【孟頫】咸能上下千年縱橫萬里鑑家珍若隋珠重如拱璧或稱人文之大觀或號藝林之巨擘揆諸風格良不誣也國寶流傳實賴好事厥後梁武唐文宋髙元文金章李煜則以帝主之尊而酷嗜夫寶書亦有紹京廣津易簡公麟侂冑似道則以碩輔之雄而爭收夫法墨波蕩風靡浸淫成俗無柰眞贗雜陳玉石並列求彼眞鑑如貞白登善元章元鎭之研窮顚末洞見底裏者則且代不數人億不得一也職書之任厥惟艱哉皇明建極百務聿興而獨鑑書一塗茅塞未辟世廟時有豫章權相者沈緬金珠浮游雅道百計苞苴一味耳食何異坐井觀天刻舟求劍歟嗣後二美【元美敬美】博訪於婁東子京力購於秀水一時故楮斷麻云興霞聚商防精奧閴其無人誰能熟玩名書深加精別者也維時韓存良太史以妙年登甲科位帝師爵元老興滅繼絕人文攸系生平別無嗜好絕意求田問舍事俸薪所入悉市寶章晉唐宋元之奇所收不下百本多與名流韻士品定甲乙軸軸連城言言蓍蔡而長公朝延以余耿尙時接討論瓌寶在陳剖腹無計乃以暇日卽其家書迹目錄作爲法書表行世縱未敢自稱鑑家之董狐竊附子長年表之例云爾

﹤子部﹐藝術類﹐書畫之屬﹐南陽書畫表﹐卷上﹥﹤子部﹐藝術類﹐書畫之屬﹐南陽書畫表﹐卷上﹥﹤子部﹐藝術類﹐書畫之屬﹐南陽書畫表﹐卷上﹥

右方凡二十五人計七十二件

南陽書畫表卷上

欽定四庫全書

南陽書畫表卷下

明張醜撰

名畫

張子曰畫者掛也義取掛萬象以垂世也上古史皇創爲斯伎以教韻士嗣後興廢靡常漫滅微不可考下迨曹魏始有曹弗興兵符圖一卷流傳於世而道釋人物山水界畫花果鳥獸虫魚墨戲諸科以次代興矣遐稽魏晉以來道釋則顧【愷之】陸【探防】張【僧繇】吳【道】人物則展【子防】閻【立本】周【昉】李【公麟】山水則荊【浩】關【仝】董【源】巨【僧巨然】燕【肅】趙【孟頫】黃【公望】王【蒙】界畫則王【維】李【思訓】尹【繼昭】郭【忠恕】花果鳥獸則邊【鸞】黃【筌】韓【幹】戴【嵩】虫魚墨戲則顧【野王】滕【滕王元嬰】徐【熙】易【元吉】鄭【防】米【芾】髙【克恭】倪【瓚】斯皆羅萬象於胸襟粹千奇於毫素者也故俊傑之士尙友之英淵識博聞熟究精鑑往往著書立論以寄幽情有若齊梁畫目貞觀公私畫錄宣和畫譜紹興祕閣畫史雲煙過眼錄嚴氏書畫記諸篇卓卓表見於世的爲藝苑名言髙賢定論豈如盲人觀塲妄肆雌黃之口曾未涉川遽云越海俄觀魚鱉謂察蛟龍畢世望洋致慨千秋貽笑大方者乎夫名畫者蓋以窮天地所未至顯日月所不照揮纖毫之筆則萬象由心展方寸之能而千里在掌自非慧心具目之彥博識宏議之儒胡能披沙揀金防十得一也鑑畫之難如此故曩哲時有志者非惟自勵又以勵人苦心哉若人與醜閒居研究把臂晤言每以斯事質之韓朝延氏朝延喟然而嘆曰書畫式微眞賞難遇八法六長之奧世人不講久矣此道荊榛孰辟康莊披雲霧睹靑天非吾子其誰與歸在昔先太史博求名書反覆諦玩心領神防上往哲種種不傳之祕賴吾子法書表行差堪爲識者吐气第先太史旁耽畫癖亦復不減書淫前後所收名畫神品何啻數百丹靑墨戲並是甲觀自余南北宦遊不便提挈日亡月逸雨散風飄遂至遺失數多零落殆盡俯仰今昔感慨系之豈止開廚或失掛壁飛去而已耶追維先太史之勤收力購馴至璧合珠聨曾未再傳盡屬烏有當吾世而失之不腆實有歉焉追理畫目十忘七八聊且爲我表之並授副墨之子連衡並驅光前耀後邀惠故人徳不淺矣醜感朝延之言願附名以垂不朽於是續撰南陽名畫表

﹤子部﹐藝術類﹐書畫之屬﹐南陽書畫表﹐卷下﹥﹤子部﹐藝術類﹐書畫之屬﹐南陽書畫表﹐卷下﹥﹤子部﹐藝術類﹐書畫之屬﹐南陽書畫表﹐卷下﹥﹤子部﹐藝術類﹐書畫之屬﹐南陽書畫表﹐卷下﹥﹤子部﹐藝術類﹐書畫之屬﹐南陽書畫表﹐卷下﹥

右方凡四十七人計九十五圖

南陽書畫表卷下

