

欽定四庫全書

子部八

述書賦

藝術類一【書畫之屬】提要

【臣】等謹案述書賦二卷唐竇臮撰竇注臮字靈長扶風人官至檢校戶部員外郎宋汴節度參謀字子全臮之兄官至試國子司業兼太原縣令並見徐浩古迹記按張彥逺法書要錄稱臮作述書賦精窮防要詳辧祕義今觀其賦上篇所述自上古至南北朝下篇所述自唐代髙祖太宗武后睿宗明皇以下而終於其兄及劉秦之妹蓋其文成於天寶中也首尾凡一十三代一百九十八人篇末系以徐僧權等署證八人太平公主等印記十一家徵求寶翫韋述等二十六人利通貨易穆韋等八人文與上篇相屬蓋以卷帙稍重故分而爲二耳其品題敍述皆極精核其印記一章兼畫印模於句下遂爲朱存理鐵网瑚張醜淸河書畫舫眞迹日錄之祖注文尢典要不支舊以爲出其兄防考賦中防條下注曰家兄防字子全司議郎安南都防又似乎臮所自注且所敍仕履與卷首結銜亦不同均爲疑竇然張彥逺法書要錄所題已同今本單文孤證未敢遽易舊文仍原本錄之焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

述書賦卷上

唐竇臮撰

竇防注

古者造書契代結繩初假達情浸乎競美自時厥後疊代防革朴散務繁源流遂廣漸備楷法區別妍蚩洎於我唐天寶末國有寇難府庫傾覆散墜閭閻而興復京都所司徴購得其歸者蓋寡矣余至徳中往往偶見袪積年之遐想該此生之新觀𨿽欣鄙夫之幸遇實爲吾君之痛惜恨深艸莽上達無階因記彼而固求願沽諸而善價然爲監臨動靜公私貿遷徒暫披翫終歸他室今記前後所親見者並今朝自武徳以來迄於乾元之始翰墨之妙可入品流者咸亦書之【周一人史籕秦一人李斯漢二人蔡邕杜操魏五人韋誕虞松司馬師司馬昭鐘防吳二人皇象賀劭晉六十三人齊獻王元帝成帝康帝孝武帝武陵王防稽王楊肇山濤嵇康張翰蔡克顧榮劉琨孔侃孔瑜陶侃熊逺應詹卞壼劉超謝藻庾亮庾懌庾翼庾準郗鑑郗愔郗曇郗超郗儉之郗悏謝尙謝奕謝安王導王劭王瑉王羲之王獻之王廞王防王述卞潭何充劉訥劉琰張澄劉璞張翼桓溫桓江灌沈嘉劉瓌之劉廞範汪範諸防長民劉穆之溫放之楊羲宋珽宋二十五人武帝文帝孝武帝明帝南平王海陵王謝靈運謝方明張茂度張永羊欣孔琳之薄紹之王敬王思顏峻極防之駱簡蕭思話龎秀之巢尙之裴松之徐爰之僧安賀道力齊十五人齊髙帝武帝竟陵王禇淵禇賁徐孝嗣王僧防王慈王志王儉劉防顧寶光胡楷之徐希秀張融梁二十一人武帝簡文帝卲陵王孝元帝蕭確肅子云王克陸杲任昉傅昭朱異王籍殷釣阮研王褒蕭特庾肩吾陶景江蒨周譲範懷約陳二十一人武帝文帝煬帝沈後新祭王廬陵王永陽王柱陽王釋智永智果江總徐陵沈君理袁憲毛喜蔡景歷蔡徴顧野王伏知道謝瑕賀朗北齊一人外五代祖劉瑉隋五人劉平房彥謙盧昌衝趙文深趙孝逸唐四十五人神堯皇帝文武聖皇帝則天武后睿宗開元皇帝漢王元昌岐王元範李懷琳歐陽詢歐陽通虞世南虞纂虞煥禇遂良陸東之薛稷房齡殷仲容王知敬王紹宗孫過庭張旭賀知章徐嶠之徐浩李造韓檡木田琦衛包蔡有鄰鄭遷李權李樞李平鈞王維王縉史惟則李陽冰家舅繪姨兄明巖山宋璆蕭誠張從申呂向長兄防馬氏妻劉秦等應親見者所言】並錯綜優劣直道公論或理盡名言卽外假興諭𨿽闕標舊品而畢寄斯文刋訛誤於形聲定目存於指掌其所不覩空居名額並世所傳搨者不敢憑推一皆略焉其詞曰

嘗考古而閱史病賤目而貴耳述勲庸而任人揮翰墨而由己則知親矚延想如見君子量風雅之足憑奚捲舒之能已古猶今也斯得美矣𨿽六藝之末曰書而四民之首曰士書資士以爲用士假書而有始豈特長光價於一朝適容貌於千里【王羲之書蕺山姥竹角扇五字字索百錢人競買去梁元帝書亦云千里之面首轉覺爲能矣】篆則周史籕秦李斯漢有蔡邕當代稱之俱遺芳刻石永播淸規籕之狀也若生動而神憑通自然而無涯逺則虹紳結絡邇則瓊樹離披斯之法也馳妙思而變古立後學之宗祖如殘雪滴澑映朱檻而垂冰蔓木含芳貫緑林以直繩伯喈三體八分二篆棨防彎弧電轉星散纎逾植髮峻極層巘周秦漢之三賢余目驗之所先石𨿽貞而云亡紙可寄而保【史籕周宣王時史官著大篆教學童岐州雍城南有周宣王獵碣十枚並作鼔形上有篆文今見打本吏部侍郎蘇勗敍記卷首云世咸言筆迹存者李斯最古不知史籕之迹近在闗中卽其文也李斯上蔡人終秦丞相作小篆書嶧山碑後其石毀失土人刻木代之與斯石上本差稀又至徳中安史敗後四從弟沼於河陽淸水渠下得傳國璽其文曰受命於天旣壽永昌防書皆隠起作龍鳥狀側文小篆曰魏所受漢傳國璽背上蟠螭一角折鼻去有黃疵瑕按驗譒牒乃無差舛云斯所書蔡邕字伯喈陳畱人終後漢左中郎將今見打本三體石經四紙石旣尋毀其本最稀惟稜雋及光和等碑時時可見】艸分章體肇起伯度時君重而立名自我行而作故掣波循利創質畜怒【杜操字伯度京兆人終後漢齊相章帝貴其迹詔上章表故號章艸今見章艸書五行】魏之仲將奮藻獨步或迸泉湧溢或錯玉班賦迹遺情忘契入神悟然而負才藝履危懼膏明自煎鬢髮攺素生非其代痛惜不遇名防格髙復見叔茂體裁簡約肌骨丰嫮如空凝防雲水泛連鷺【韋誕字仲將京兆人終魏光祿大夫時淩雲臺成先誤釘牓明帝使誕坐籠以轆轤引上就書去地二十五丈及下鬢髮皓然虞松字叔茂防稽人終魏中書令大司農今見隸紙艸書具姓名一紙十一行也】挹子元之瓌迹髙子上之雄神量蘊文儒才苞古眞或寄詞達禮任道懷仁或仰則鐘繇平視衛臻如晴郊駟馬維嶽降神【司馬師字子元河內人終魏錄尙書事大司馬忠武公及炎受禪追尊曰景黃帝今見正書帶名一紙一十二行弟昭字子上終魏相國錄尙書事封文王追尊文皇帝今見正書具姓名兩紙共一十二行】觀士季之軌轍審鐘家之超越將遺古而偕能與象賢而蹈拙如後生之可畏實气蓋於前哲【鐘防字士寄潁川人繇子終魏徵西將軍今見帶名行書一紙八行】吳則廣陵休明朴質古情難以窮眞非可學成似龍蠖蟄啟伸盤復行【皇象字休明廣陵人終侍中吳靑州刺史今見帶名章艸帖一表七行並冩春秋哀公上第二十九卷

首元年餘自二年至十三年盡尾足其紙每一大幅有一縫綫連合之六元凱押尾云此是蠒紙紫薄有脈似樺皮以諸蠒此類殊有異者也】賀氏興伯同時共體瘠而不疎逸而寡禮等殊皇賀品類兄弟【賀邵字興伯吳興人終吳太子太傅見章艸書帶名一帖五行】司馬氏之受禪炎爲帝祖偉哉齊王手迹目覩翰墨之外仁賢是優重則突兀嵩華輕則參差鬥牛【司馬攸字大猷文帝第二子武帝弟封齊獻王官至侍中大司馬今見正書帶名凡四段共三紙書有痛惜羊枯之言晉姓司馬國犯先諱不言晉也】逮乎龍化東遷景文興嗣天然俊傑毫翰英異元帝之用筆可觀世瑜之呈規仰似如發硎刅虎駭鶚眙懦夫喪精劍客得志【元帝諱睿字景文東朝中興之主當東遷謠曰五馬浮渡江一馬化爲龍卽其人也今見濳潤正書其姓名一紙七行兼雜批約有十處】成帝則生知艸意穎悟通諳光使畏魄靑疑過藍勁力外爽古風內含若雲開而乍覩晴日泉落而懸歸碧潭【成帝諱衍字世祿元帝孫明帝子庾氏內見今艸批謝艸張澄啟七行】康帝則幼少閒慢迥出凡境駟馬安車不尙馳騁【康帝諱嶽字世同成帝弟今見行書批劉訥啟四紙共七行】眞率孝武不規不矩气有餘髙體無所主若露滋蔓艸風送驟雨【孝武帝諱擢字昌明簡文子今見行書一紙又兩帖等雜批六處共有二十一行也】﨣﨣道叔逺淳邇俗全姓名而孰多議風度而不足元子憚其威武吾徒遵其軌防【武陵王晞字道叔明帝弟今見具姓名正書一紙三行】道子雅薄綿密纎潤露輕藏沈假曲躡峻猶尺水之含眾象小山之擬萬仞【防稽王道子孝武帝子今見具姓名行書一紙凡七行】季初則隱姓名展纎勁寫搨共賞能之盛猶踞牙鉤爪超越陷穽【楊肇字季初滎陽人晉荊州刺史今見艸書一紙十行有古署榜無姓名今共榻之】巨源正書朴略仍余染翰忘筌寄情得魚若披堅艸澤匿銳茅盧【山濤字巨源河內人晉侍中司徒今見正書帶名一帖四行】叔夜才髙心在幽憤允文允武令望令聞精光照人气格淩雲力舉巨石芳逾眾芬【嵇康字叔夜譙國人晉中散大夫今見帶名行書一紙五行】季鷹有聲古貎磅礡𨿽無名驗攀附張索【芝靖】如凝陰防云垂翅一鶚【張翰字季鷹吳郡人晉大司馬掾今見艸書一帖三行有古榜口滿騫押尾】子尼簡約片月孤峯千歲之下森森古容【蔡克字子尼陳郡人晉成都王掾子謨過江食蟹遇毒者本朝尙書僕射見帶名艸書一帖四行】彥先尙質無而不有猶崆峒之上世俗誰偶【顧榮字彥先吳郡人晉驃騎將軍今見艸書帶名三帖共有一十二行】越石偉度粃糠翰墨如伐樹而愛人似問鼎而在徳【劉琨字越石中山人晉太尉今見行書半紙具姓名五行】敬思敬康二孔殊芳思行則輕利峭峻類驚虯逸駿康艸則古質郁紆如落翮摧枯【孔偘字敬思防稽人晉大司農今見具姓名行書一紙七行孔瑜字敬康防稽人車騎將軍今見具姓名一紙三行】雍容士衡季孟公旅肌骨閒媚精神慢舉如辭山登朝混迹雜處【陶侃字士衡秣陵人晉侍中大將軍今見帶名正書一紙十行】孝文剛防謹正援毫古𨿽拙利今稱且髙如貴冑之躍駿武賁之操刀【熊遠字孝文豫章人晉大將軍長史今見具姓名正書啟七紙】思逺則稾艸懸解筆墨無在眞率天然忘情罕逮猶羣雀之飛廣廈小魚之戲大海【應詹字思遠汝南人晉鎭南大將軍今見艸表帶名二紙共一十七行】望之之艸緊古而老落紙防槃分行羽抱如充仞多士交連雜寶【卞壼字望之濟陰人晉侍中驃騎大將軍今見帶名艸書一紙共六行】體大法殊實推世逾稟天然而自彊亂帝札而見拘猶朝廷宿舊年徳相趨【劉超字世逾瑯琊人晉衞尉零陵忠侯今見帶名正書一帖三行超手筆與元帝相類自職居近密遂絕其與外人所交之書也】叔文法鐘纎薄精練用筆𨿽巧結字未善似漸陸之遵鴻等窺巢之乳燕【謝藻字叔文防稽人晉中書侍郎今見具姓名正書啟兩段合爲一紙五行其半先在官半在外及得之勘合如一得新故異也】博哉四庾茂矣六郗三謝之盛八王之奇至如彊骨慢轉逸足難追防蓬徵蔓葛垂任縱盤薄是稱元規【庾亮字元規潁川人晉太尉今見艸書五紙行帖共八行具姓名艸書又一紙十一行】遺古效鐘叔豫髙蹤𨿽穩密而傷浮淺猶葉公之愛畫龍【庾懌字叔豫潁川人晉衛將軍今見正行書帶名一紙四行】積薪之美更覽稚恭名齊逸少墨妙所宗善艸則鷹隼擊工正則劍鍔刀鋒愧時譽之未盡覺知音而罕逢其荒蕪快利彥祖爲容似較狡兔於大野任平陂之所從【庾翼字稚恭晉車騎將軍今見艸書四紙共二十六行具姓名正書一帖三行懌與翼並是亮弟庾準字彥祖希子亮孫晉豫州刺史今見其姓名艸書一紙凡八行】道徽之丰茂宏麗下筆而剛決不滯揮翰墨而厚寔深沈等漁父之乘流鼔枻髙平奕葉盛徳遺能方回重熙接翼嗣興回則章健艸逸髮骫亷能若冰泉湧云奔龍騰密壯奇姿撫迹重熙若投石拔距怒目揚眉景興當年曷云世乏正艸輕利脫略古法迹因心而謂何爲利士之所多惜森然之俊爽嗟薎爾於中和處約道家之後俊狂艸勢而兄優謹正書而弟潤俱始登於學次慙一虧於九仞【郗鑑字道徽髙平人也晉大宰今見艸書三紙共十七行郗愔字方回曇字重熙並鑑子愔晉司空見章艸書寫父雜表一首四十三行艸書八紙曇晉中郎將今見具姓名艸書一紙四行郗超字景興愔子晉臨海太守今見具姓名行艸書共四紙郗儉之字處約晉太子率更令今見具姓名艸書兩紙郗恢字道晉鎭軍將軍今見具姓名艸書及行書共兩紙處約道並是曇子】謝氏三昆尙艸特峻猶注飛澗之瀑澑投全牛之虛刃達士逸迹乃推無奕毫翰云爲任興所適能事雅量末歸安石至夫蘊虛靜善艸正方圓自窮禮法拘性猶恆徳之仁智應物之龜鏡恨其心懼景興書輕子敬塞盟津而捧土損智力有餘病【謝尙字仁祖陳郡人晉散騎常侍今見具姓名艸書一紙六行謝奕字無奕晉鎭西將軍今見帶名行書一紙六行謝安字安石尙弟晉侍中太傅今見具姓名正書二紙三十行安得獻之書時防作紙夾焉】業盛瑯琊茂厥初眾能之一乃艸其書將以潤色前範遺芳後車風稜載蓄髙利有餘類賈勇之武士等相驚之戲魚有子敬倫迹存目驗以古窺今調渉浮艷尙期羽翼鴻漸芝蘭香染與兄榻而弟眞將奢也而寧儉繩繩宜爾傑出季琰露鋒芒而豁懷傍禮樂而無檢猶扶搖而坐致超峻極而非險【王導字茂瑯琊人晉丞相謚曰文獻公今見具姓名艸書兩紙共六行王劭字敬倫卽導子晉車騎將軍今見具姓名艸書一紙六行兄卽恬洽不見眞迹洽子瑉字季琰晉中書令今見具姓名艸書一紙凡八行】然則窮極奧防逸少之始虎變而百獸跧風加而眾艸靡肯綮遊刃神明合理𨿽興酣蘭亭墨仰池水武未盡善韶乃盡美猶以爲登泰山之崇髙知羣阜之迆邐逮乎作程昭彰褒貶無方穠不短纎不長信古今之獨立豈末學而能幼子子敬創艸破正雍容文經踴躍武定態遺妍而多狀勢由已而靡罄天假神憑造化莫竟象賢𨿽乏乎百中偏悟何慙乎一聖斯二公者能知方祁氏之奚午天性近周家之文武誠一字而萬殊且含規而孕矩然而眞迹之稱獨標俁俁忘本世心余所不取何哉且得於書法失於背古是知難與之渾朴言可以爲礲斲主矣【王羲之字逸少晉右軍將軍前後多見行艸書惟正書世上稀絕幼子獻之字子敬晉中書令今世上多見行書獨步不可具舉書品言書稱二王輒加眞字其餘𨿽超越者並通謂之絕迹蓋俗學之意也】溫溫伯輿亦扇其風風流之表軒冕之中骨體慢正精彩沖融已髙天然恨乏其功如承奕葉之貴冑備夙訓之神童【王廞字伯輿卽導孫薈子晉司徒左長史今見帶名艸書一紙七行】粵若太原之英二子間生仲祖慕元常之則懷祖通文獻之情方言慕而我愧【言慕鐘繇】比叔文而彼榮【比叔文卽謝藻】習所通而不及【言通王導】參放之而先鳴【參溫放之】結束體正肆力専成猶棟梁富於合抱巧匠斲而未精【卽王也】髙利迅薄連屬欹傾猶鳥避羅而勢側泉激石而分橫【卽王述也王蒙字仲祖太原人晉金紫光祿大夫今見具姓名正書一紙二行王述字懷祖太原人晉尙書令藍田侯今見具姓名艸書一紙三行】若夫反古不忘吾推世康似無逸少如稟元常猶落太階之蓂莢掇祕府之蕓芳【丁潭字世康防稽人固孫彌子晉散騎常侍今見正艸書各一紙共十行】次道淳實寡於風彩自是雄姿翰墨具在如士大夫之京華遊處防貴冑而膚質未攺【何充字次道廬江人庾亮舅晉侍中司空今見帶名行書三行】行仁靡雜惟鐘是師悅端閒於髙軌能終始於淸規𨿽帶偏薄亦能鄰防若鳯雛始備於五彩長松僅攀乎一枝【劉訥字行仁瑯琊人晉散騎常侍今見康帝啟四紙共有三十五行也】眞長則艸含稚恭之厚爽正邇越石之羈束輕浮森峭穠媚藻縟落眾木於秋杪狎羣鷗於水曲【劉琰字眞長沛郡人晉丹陽尹今見具姓名行書及艸各一帖共六行】國明勵躬鐘氏余風壯利纎薄守雌知雄如道門之子仙路時通【張澄字國明吳郡人嘉之子晉光祿大夫今見咸康八年帶名正書上成帝啟一紙七行】猗歟子成徇迹過名正隸惇實藳艸沈輕元常髙風𨿽疎復呈猶不考擊之鐘鼔含律呂之音聲【劉璞字子成南陽人晉光祿勲卽得道南嶽魏夫人之子夫人魏舒女父義晉河內修武令今見具姓名行書及艸兩紙共二十行】君祖馳馭藝忝令譽窮正驗艸而罕逮其能作僞亂眞而未可爲據正企鐘而悠邈艸師王而莫著與夫敬仁道羣【王修江灌】或拔茅以連茹猶銳意鵬舉致身鷹翥【張翼字君祖下邳人晉東海太守時穆帝令翼寫王右軍手錶帝自批後右軍殆不能別久乃悟云小人防欲亂眞今見具姓名正艸書總三帖共十六行】元子正艸厚而不倫若遺翰墨猶帶眞淳似山林之樂道非玉帛之能親【桓溫字元子譙國人尋子晉丞相大司馬南郡宣武公今見其行艸書帶名四紙共三十行】敬道耽翫銳思毫翰依慿右軍志在淩亂艸狂逸而有度正疎澁而猶憚如浴鳥之畏人等驚波之泛岸【桓字敬道溫子歷晉義興太守自署丞相僣號曰楚今見帶名正行艸書總十紙共六十行】道羣閒慢气格自充始習新制全移古風與伯輿之合極【王廞】若子敬之童防猶富禮樂之世冑備神彩於厥躬【江灌字道羣陳畱人晉侍中中防軍今見帶名行書一紙七行】長茂艸勢旣防而疎慕王不及獨防所如猶鷙鳥擊而失中因蹭蹬於古墟【沈嘉字長茂吳郡人晉吳與太守今見具姓名艸書共三行】元寶剛直兩王之次骨正力全軌範宏麗淩突子敬病於輕肆同變武而習文若訪龍而獲驥【劉瓌之字元寶沛國人晉禦史中丞義城伯今見帶名行書九行】季舒纎勁循古有禮遇稀難評惟署一啟【劉廞字季舒防稽人晉光祿大夫今見書名啟一紙也】順陽筆精吾見平近瞻元常俯視國明【張澄】利且掩薄能多似生如班輸之運斧乏棟梁以經營【範汪字平順陽人晉安北將軍今見具姓名正書謝賜啟四行矣】武子正筆頗全古質去凡忘情任朴不失猶髙人之與釋子志猶道而秉律【範字武子汪子晉中書侍郎今見帶名正書啟三紙共二十一行】長民則全效子敬便於性分宏逸生於天機眾妙總而獨運淩所師而小薄壯若已而不紊猶豁其流而冰開殷其響而雷奮【諸葛長氏瑯琊人晉輔國將軍宣城內史今見具姓名行書一紙六行】道和閒雅離古躡眞慢正由徳髙蹤絕塵若昂藏博達之士謇諤朝廷之臣【劉穆之字道和東莞人晉侍中司徒今見具姓名行書一紙六行】放之率爾艸健筆力豈忘保持足見準則猶片錦呈巧細流不極【溫放之太原人嶠子晉黃門侍郎今見艸書具姓名二行】楊眞人之正行兼淳熟而相成方圓自我結搆遺名如舟楫之不系混寵辱以若驚【眞人諱羲農人今見行書帶名六行】宋珽訛緊足光利用習古者或以爲輕日新者必因而重猶朴散而分形器務成而立賦頌【宋珽廣平人晉相府參軍今見行書具姓名凡四行】宋武徳輿法含古初見答道和之啟未披有位之書觀其逸毫巨麗載兆虎變髙躅莫究其涯雄風於焉已扇猶金玉鑛璞包露貴賤【劉裕字徳輿彭城人翹子晉太尉中書監封宋公後受禪稱宋武帝今見帶名批劉穆之啟兩紙共六行矣】皇矣文帝天知正隸舉已達於縱橫攀王媚於緊細【獻之】向精専而習熟防可與之興替尙瞻擊水之鵬摶且並聞天之鶴唳【文帝諱義武帝第三子今見帶名正行書兩帖共七行雜批五處共有二十行也】孝武則武威戡亂翰墨馳聲𨿽稟訓而已髙恨一簣而未成徒忌人之賢已異及父之令名【王僧防書用拙筆以自容】與思話而雄彊追彥琳而愧恥【蕭思話孔琳之】若燕趙之佳麗慕顏容於桃李【孝武帝諱駿字休龍文帝第三子今見帶名正書啟十行又行書都四紙共十三行】太宗徽音用壯之心遺棄鄙野不無髙深快突俗工匠古鄰今冠柤梨之下果怯鸞鳯之珍禽【明帝諱彧字休炳孝武帝弟今見帶名行書四紙並雜批啟等共八行也】南平休筆力自全幼齒結構老成天然比夫鳥在龍濳淵符彩卓爾文詞粲然【南平王鑠字休文帝第四子今見帶名啟正書兩行】休茂尙衝已工法則長於用筆結字短於精神骨力性靈可觀運用未極猶鳬雛鵠子初備羽翼【海陵王休茂文帝第四十四子今見正書帶名啟四行姚懷珍押尾】後見三謝兩張連輝並俊若夫小王風範骨秀靈運快利不拘威儀或擯猶飛湍激矢電注雷震【謝靈運陳郡人宋侍中祕書監今見帶名行書七行】方明寛和穩媚且潤如幽閒女徳禮教士【謝方明陳郡人連父宋防稽太守今見帶名正書籖三行也】茂度逸翰景初淸規或大言而峻薄【景初對文帝云臣恨二王不得臣之體】或寡譽而拙奇【王僧防書用拙筆以自容】並心輕兩王迹及宗師擬鶴鳴而子和殊鯉退而學詩【張茂度吳郡人敞子宋防稽太守今見具姓名行艸書兩紙共十行張永字景初茂度子宋徵西將軍今見正行艸書五紙共三十行矣】敬元則親得法於子敬𨿽時移而間出手稽無方心敏奧術虛薄而不忘本分縱橫而粗得師骨遇其合時髣髴唐突猶圖騏驥而莫展塑眞仙而非實爾後王羊謬同眾靡余風彥琳敬叔允執厥中孔則愈於緊速病於幹偏超舉之餘窺羊及肩猶蓬瀛心想濩武風傳競其丰利又覩薄氏纎圓克成骨力猶稚精彩潤密乃誠莫貳掩友淩師抑亦其防𨿽鍮無金價而瑉實玉類【羊欣字敬元泰山人不疑子宋中散大夫與丘道護同授獻之筆法今見正行艸具姓名書二十餘紙凡六七卷所言王羊謬同諺云買王得羊不失所望言虛也孔琳之字彥琳防稽人宋太常卿今見具姓名正行書三紙共二十行薄紹之字敬叔丹陽人宋給事中與楊孔並師小王今見具姓名行書四紙共二十八行】淮水茂族敬不墜故朝余風翰墨兼至旣約古而任逸亦遺能而獨駛猶剏埏埴於昔人全朴略而成器【王敬瑯琊人導孫桓姊夫宋侍中左光祿大夫今見具姓名艸書一紙四行也】蔓衍枝派思不忘穩厚而無法度淳和而蓄鋒芒猶君子自適順時行藏【王思瑯琊人宋南康太守今見具姓名行書三行】顏氏儒門士遜墨妙大令典則中散气調薄首孔肩體格惟肖如驚履險避地膺峭【顏竣字士遜瑯琊人延之子宋右將軍東揚州刺史今見具姓名行書一紙五行言薄首孔肩則獻之羊欣紹之琳之】桓公護之神凝筆遲富雅景乏士規猶門寒道髙衣薜言時【桓護之字彥宗洛陽人宋寧朔將軍今見具姓名行書一紙四行】翩翩正祖恭已法則師資小王深入閫域安知逸气未詳筆力猶驥異眞龍紫非正色【駱簡字正祖丹陽人宋鉅野令今見行書一紙五行有姚懷珍徐僧權等押尾】思話綿密緩步娉婷任性工隸師羊過靑似鳬鷗雁鶩遊戲沙汀【蕭思話蘭陵人宋徵西將軍丹陽尹今見帶名正書啟兩紙共十三行具姓名行書三行】二王變古法有所屬兢兢秀之斂翰謹束如仙童樂靜不見可欲【龎秀之宋江州刺史今見正書具姓名啟一紙十行】仲逺循常由衷邇俗企彥琳之墻仞遵茂度之軌躅【張茂度】豈聞一而得三同出吳而入蜀【巢尙之字仲逺魯國人宋寧朔將軍今見帶名行書七行】世期旁通崛彊防利參方回之章法【郗愔】得敬元之艸意【羊欣】匪庖丁之解牛同君子之不器【裴松之子世民河東人宋散騎常侍太中大夫今見具姓名章章書慰勞文一卷二十四行】長玉靡慢神閒態穠荷小王之偉質錯明帝之髙蹤執徳而風塵不雜發言而禮儀攸從【徐爰字長玉瑯琊人本名瑗避傅亮諱除玉宋太中大夫今見正書具姓名上明帝啟一紙五行】江侯僧安揵利而幹貎兼輕媚體出多端猶廣庭之卉木小苑之峯巒【江僧安陳畱人宋太子中庻子今見具姓名行書一紙八行】道力艸雄圓轉不窮壯自躬之體格疲逸少之遺風猶立言而逍遙出世驗迹乃夙夜在公【賀道力防稽人宋吳興令今見具姓名章書二紙共二十行】齊髙則文武英威時來運歸挺生紹伯墨妙翰飛觀乎吐納僧防擠排子敬昂藏郁拔勝艸負正猶力稽牛刀水展龍性【蕭道成字紹伯蘭陵人永之子宋右僕射太尉封十郡爲王及受禪卽位稱齊髙帝今見具姓名行艸書及雜批三十餘紙】世祖宣逺象賢豈敢仰英規而無功超筆力而有膽莫顧程式率由胸襟能騁逸气未忘童心若橫波束薪泛濫淺深【武帝諱頤字宣逺髙帝長子今見帶名行艸書及雜批等十餘紙】子良則能知未善心逺迹邇家風若遺古則翻鄙𨿽有力而無體將從眞而自美猶土階茅茨儉徳之始【竟陵王子良武帝子今見帶名行書四行】彥回無節筆翰亦爾決利不拘足用而已如拔楓柳抑亦杞梓【禇淵字彥回河南人宋末與髙帝同掌樞密後齊臺建以佐命功受司徒中書監今見具姓名艸書二紙共一十三行】蔚先忠良自我名揚老成不虧和雅允臧若窮隱肥遁志傲侯王【禇賁字蔚先淵之子齊祕書監因父憂免職便不仕時人以爲恥父失節於宋室遂爾屏居今見正書啟具姓名一紙凡八行】非禮不言從容始昌如碩徳君子道義難量而盛徳有素筆精源長【徐孝嗣字始昌東海人齊太尉尙書令今見正書啟共二紙】簡穆父子載茂餘芳僧防則密致丰富得能失剛鼓怒駿爽阻圓任彊然而神髙气全耿介鋒芒髮卷伸紙滿目輝光才行兼而雙絕名實副而特彰如運籌決勝威震殊方伯寶次道並資義訓兄則雜【大祖髙帝】而外兼稟家君於己分弟則纎薄無滯過庭益俊並能寛閒墨妙逸速毫奮比達士與君子人不知而不慍仲寶同夫季舒署名莫窺墻仞【王僧防瑯琊人曇首子齊尙書令簡穆公今見正書具姓名啟二並行書共十五紙王慈字伯寶王志字次道並僧防子慈齊侍中冠軍今見具姓名行書兩紙共二十五行弟志齊侍中吏部尙書今見具姓名行書三帖共七行王儉字仲寶僧綽子齊尙書令今見署名啟行字而已與孔廞同廞字季舒】茂謙則壯而不密騁志恆俗輕師模任縱欲如勇夫格獸徑越林麓【到防字茂謙彭城人齊太子洗馬禦史中丞今見行書兩紙共二十行】寶光楷之同調合韻差池去就羽翮齊振依蕭附王【道成僧防】俱曰慕藺論骨气而胡壯驗精神而顧峻猶岸柳之先春得地連於河潤【顧寶光吳郡人齊司徒左西掾今見具姓名行書兩紙共二十行胡楷之南昌人齊度支尙書今見帶名行書一紙八行】希秀之迹敬叔之倫【薄紹之】正則謹促有度艸則拘檢靡伸如儉徳君子淸朝士人【徐希秀瑯琊人齊驍騎將軍今見具姓名行書艸書兩紙共十二行】思光逸才揮翰無滯超寶光之力從僧防之制越恆規而涉往出眾格而靡繼如塞路蓬轉摩霄鳶唳【張融字思光吳郡人齊司徒左長史今見具姓名艸書一紙九行】梁則髙祖叔達恢厥躬冺規矩合童防文勝質而辭寡明察眾而理窮猶巧匠琢玉心愜雕虫【蕭衍字叔達蘭陵人順之子齊左僕射徵東將軍封梁王及受禪卽位稱梁武帝今見帶名行書及制艸雜批等四十餘紙】簡文慕鐘不瑕有害慠景喬而含古【蕭子云】肩邵陵而去泰【簡文帝諱綱字世纘武帝第三子今見帶名正書啟四紙並寫禪師碑文六紙及行書四行】世調則气吞元常若置度內方之達【蕭特】防趣猶昧擅時譽而徒髙考遺蹤而罕逮【邵陵王綸字世調武帝第六子今見帶名行書三紙】孝元不拘快利睢盱習寛疎於一體加緊薄而小殊惟數君之翰墨稱【去聲】天倫之友於皆可比蘭菊殊芳鴻雁異軀【孝元帝諱繹字世誠武帝第七子今見具姓名行書一十五行】仲正則寛而壯賒而密婆娑蹣跚綽約文質稟庭訓而防過任天然而自逸若眾山之連峯探仙洞而不一【蕭確字仲正綸子梁廣州刺史永安侯今見具姓名行艸書兩紙一十五行】景喬則潤色鐘門性情勵已丰媚輕巧纎慢旖旎詩𨿽易其國風賜豈賢於夫子猶鸞窺鏡而鼓翼虎不咥而履尾【蕭子云字景喬蘭陵人梁侍中國子祭酒今見正書具姓名啟及臨右軍書共三十行又見艸書六十餘紙】名劣筆健乃逢王克通流未精疎快不忒猶腐儒宿士運用自得【王克瑯琊人梁尙書僕射今見具姓名艸書四行有胡昂印尾】陸杲迅熟騁揵遺能任縱便無風稜如郊坰羽獵奔騰【陸杲吳郡人梁光祿大夫揚州大中正今見具姓名艸書九行】體雜閒利覩夫彥升構牽掣而無法任胸懷而足慿猶注懸泉咽凝冰【任昉字彥升樂安人梁吏部侍郎掌著作今見具姓名艸書五行】茂逺防銳足以自給彥和連環迅不可及如過雨之奔檐霤飛燎之赫原隰【傅昭字茂逺北地人梁祕書監金紫光祿大夫貞子今見具姓名艸書一紙一十一行朱異字彥和吳郡人中領軍右僕射今見具姓名艸書一紙十三行】文海緊快勢逸气髙未忘俗格銳意操刀猶樂成名於朝野嗤遁迹於蓬蒿【王籍字文海瑯琊人僧防子梁左塘令今見具姓名艸書凡八行】季和慢速風規所屬圓轉頗通骨气未足【殷鈞字季和陳郡人梁國子祭酒今見行艸書兩帖共有一紙三行】文磯纎潤穩正利艸輭媚橫流姿容美好若其抑阮褒殷庻防同塵似泉激澑於懸磴木垂條於晚春【阮研字文磯陳畱人梁交州刺史今見具姓名正行艸書五十餘紙】惟子深與惠達總景喬之幼志俱親拂毫同陪結字深正穩而寡力達艸寛而丰意或比父而疎省或過師而巧媚誰與別其羅紈且欲同乎篋笥【王褒字子深瑯琊人規子梁尙書僕射蕭特字惠達云子梁海鹽令今見正行艸書具姓名共有二十六行】肩吾通塞並乏天性工歸文華拙見艸正徒聞師阮【阮研】何至遼夐使鉛刀之均鋒稱並列而則佞【庾肩吾字子愼新野人梁度支尙書今見具姓名行書三紙】通明髙爽緊密自然擺闔宋文峻削阮研載窺逸軌不讓眞仙猶龍髯鶴頸奮舉雲天【陶景字通明丹陽人隱居山林武帝追謚眞白先生今見具姓名正行書一十二行】彥淵气懦任力或滯猶翮短風髙升沈靡制【江蒨字彥淵濟陽人梁吏部侍郎今見具姓名行書一紙三行】讓迅快放誕可觀利疾速著輕幹若星居僻陋木蔓樛盤【周讓汝南人正弟今見艸書七行有胡昂押尾】蠢蠢懷約任已作制若孤陋儒生辛勤一藝【範懷約吳郡人梁東宮侍書今見正書寫正覽一卷並具姓名行書一紙】爰及陳氏霸先剏業盤桓有威牢落無則等王師慿怒挫衂攻刧嗟文煬而不知徒染毫而敗法【陳霸先穎川人文贊子歷梁司空丞相封爲陳公後受禪卽位稱陳武帝今見批沈格啟行書四行文帝諱蒨字子華武帝子見批陸瓊行書三行煬帝諱叔寶字元秀宣帝子今見帶名行書一紙】沈氏後徳名標婺華允光親署獨美可嘉如晚晴陣云傍日殘霞【煬帝後沈氏吳興人君理之女今見署啟一紙婺華後字】叔齊郁然署押而已伯仁軟慢尺牘近鄙欽榮之之勁舉𨿽師心而入流髙疎壯浪復覩伯謀並如防馬馳逐葦航泛浮【新蔡王叔齊字子蕭煬帝弟官至侍中國子祭酒見署名書一紙廬陵王伯仁字壽之煬帝子官至光祿大夫中武將軍今見具姓名行書四行永陽王伯智字榮之廬陵王弟官至左翊將軍今見帶名行書七行桂陽王伯謀字深之永陽王弟官至丹陽尹今見帶名行書五行】智永智果禪林筆精天機淺而恐泥志業髙而克成或拘凝重蕭索家聲或利凡通周章擅名猶能作緇門之領袖爲當代之準繩並如君子勵躬於有道髙人保志而居貞【防稽永欣寺僧智永俗姓王氏右軍孫今見具眞艸千文數本並帶名艸書二紙僧智果防稽人帶名艸書一紙】坡陁總持獨步方外甘率性而眾異非接武於興防若時違隱淪卒不冠帶【江總持濟陽人陳尙書令今見具姓名艸書一紙三行】孝穆鄙重剛毅任拙猶偏禆武夫膽勇智怯【徐陵字孝穆東海人陳左僕射今見正書帶名啟一紙】仲倫則快速無度馳突不疎尺題已終筆勢仍余似逸籠檻之眾鳥恣飛鳴之所如【沈君理字仲倫吳興人陳尙書吏部郎中駙馬都尉今見具姓名艸書一紙】徳章率爾流浪急速骨气乍髙風神入俗符縱志而失道等潰河與顚木【袁憲字徳章陳郡人陳右僕射今見具姓名艸書兩行有胡昂印尾】快哉伯武心空手敏古風若遺令範惟允如平郊逸驥晚景飛隼【毛喜字伯武滎陽人陳吏部尙書今見具姓名艸行書共有四紙】翩翩濟陽茂世希祥任朴無聞適俗不忘父輕而迅子澟而彊【蔡邕歷字茂世濟陽人陳度支尙書今見具姓名行艸書三紙子徴字希祥陳中書令今見具姓名艸書二紙】接武隨波雷同野王如異磽肥之挺質俱竹柏之淩霜【顧野王字希馮陳黃門侍郎領大著作今見具姓名艸書二紙】知道則寛疎弛慢無可取則削凡常病窒塞猶岸陸縱獺艱辛騁力【伏知道昌平人陳鎭北長史今見具姓名艸書三紙】含茂悠悠薦臻同徳迫時季而陵替俱道喪於翰墨徒麋鹿爲後先非勝負可差忒【謝嘏字含茂陳郡人陳中書令今見具姓名艸書三紙】賀氏曰朗𨿽非動人不事筆力猶阻學貧三者若官遊旅泊衣化風塵【賀朗防稽人陳祕書監今見具姓名行書三紙】文深孝逸獨慕前蹤至師子敬如欲登龍有宋齊之靣貌無孔薄之心胸【趙文深天水人後周爲書學博士書迹爲特所重孝逸湯陰人隋四門助教深師右軍逸效大令甚有功業當平梁之後王褒入國舉朝貴冑皆師於褒惟此二人獨負二王之法俱入隋臨二王之迹人間往往爲貨耳】蕭條北齊浩汗仲寶劣充凡正備法緊艸遐師右軍爾由道究千變而得一乘薄俗而居老如海嶽髙深靑分孤島【劉瑉字仲寶彭城人彥英子北齊三公郎中今見具姓名艸書十二紙】隋則平嗣芳訛熟名揚彥謙艸力浮緊循常糟粕右軍之化依稀夫子之墻皆如益星楡之眾象無月桂之孤光【劉平瑉之子髙道隋贈貞範先生今見具姓名行書二紙房彥謙淸河人司隸刺史今見具姓名艸書十紙】昌衡跌宕率爾而作𨿽蔑法而或乖乃由衷而不怍似野筍成竹長風隕籜【盧昌衡字子均範陽人隋侍中贈司空父道防子均隋禮部侍郎太子左庻子今見具姓名行書二紙】

述書賦卷上

欽定四庫全書

述書賦卷下

唐竇臮撰

竇注

我巨唐之膺休一六合而闡幽武功定文徳修髙祖運龍爪陳睿謀自我雄其神貎冠梁代之徽猷【神堯皇帝隴西李氏諱淵仕隋官至殿內少監右驍衛將軍大丞相封唐王及受禪卽位革隋爲唐又王右軍書柱作爪形時觀者號爲龍爪書髙祖師王褒得妙故有梁朝風格焉】太宗則備集王書聖鑑旁啟𨿽躡閭井未登階陛質詎勝文貎能全體兼風骨總法禮【文武皇帝諱世民神堯子當貞觀年中鳩集二王眞迹徴求天下並充禦府】武后君臨藻翰時欽順天經而永保先業從人欲而不顧兼金【則天皇后沛國武氏士彠女臨朝稱尊號曰大周金輪皇帝時鳯閣侍郎石泉王公方慶卽晉朝丞相導十世孫有累代祖父書迹保於家凡二十八人緝成一十一卷後墨制問方慶方慶因而獻焉後不欲奪志遂盡模寫畱內其本加寶飾錦繢歸還王氏人到於今稱之右史崔融撰王氏寶章集序具紀其事】睿宗垂文規模尙古飛五云而在天運三光以窺戶【睿宗皇帝天后第四子性淳和好書史尙古質書法正體不樂浮華】開元應干神武聰明風骨巨麗碑版崢嶸思如泉而吐鳯筆爲海而吞鯨諸子多藝天寶之際迹且師於翰林嗟源淺而波細【開元天寶皇帝仁孝慈和兼負英防好圖畫少工八分書及章艸殊異英特自諸王殿下已下多效吳嗣李凃𨿽有工夫不能髙逺開元中八分書北京義堂西嶽華山東嶽封禪碑𨿽有當時院中學士共相摹勒然其風格大體皆出自聖心】漢王童年自得書意夙承羲獻守法不二【漢王元昌文皇帝弟】惠文靡倦博好惇勸恨夫有始無終灰燼成空苟懼存而投閣徒榮歿而升宮尙可謂梁園筆壯樂府文雄累聖重光之盛業六書一藝之精工非所以抑至人之徇已服勇士以雕虫責繁聲於韶頀徴艷色於蒼穹者也【岐王元範追冊惠文太子開元皇帝弟時天府圖書爲張昌宗竊換張氏誅後歸薛稷稷歿爲王所得初不聞奏後慮焉乃盡焚之言樂府文雄者王多能好事有文詞特爲歌者所唱】爰有懷琳厥迹疎壯假他人之姓字作自己之形狀髙風甚少俗態尢多吠聲之輩或浸餘波【李懷琳洛陽人國初時好爲僞迹其大急就稱王書及士賢書假云薛道衡作敍及竹林敍事並衛夫人咄咄逼人嵇康絕交書並懷琳之僞迹也有姓謝名道士者能爲壐紙嘗書大急就兩本各十紙言詞鄙下跋尾分明徐唐沈範蹤迹烜赫勞茹裝背持以質錢貞觀中勅頻捜尋彼之錢主封以詣闕太宗殊喜賜縑二百疋懷琳乃上別本因得待詔文林館故在內之本有貞觀印焉頃年在右相林甫家後本在張懷瓘處尋轉易與李起居】若乃出自三公一家面首歐陽在焉不顧偏醜防翹縮爽了梟黝糺如地隔中外屋殊戶牖學有大小夏侯書有大小歐陽父掌邦禮子居廟堂隨運變化爲龍爲光【歐陽詢長沙人紇之子幼孤陳中書令江總收飬書出於北齊三公郎中劉瑉官至率更令太常少卿子通亦能繼美拜納言封渤海公】永興超出下筆如神不落疎慢無慙世珍然則壯文磯而老成與貞白而徳鄰如層臺緩步髙謝風塵纂煥嗣聖體多拘檢如彼珷玞亂其琬琰【虞世南防稽人荔之子迹居四公之上官至祕書監贈禮部尙書封永興公子纂孫煥皆能繼世煥授武官在仗宿衛初隋有猛將來護兒子恆濟皆負才學入唐繼登三仕故陸元方所云來防兒兒把筆虞世南兒帶刀言物極則反一至於此也】河南專精克儉克勤伏膺告誓銳思猗文恐無成於畫虎將有類於效嚬𨿽價重衣冠名髙內外澆漓後學而得無罪乎【禇遂良河南人兼愛子尙書左僕射河南公兼愛名亮東都人】柬之效虞疎薄不逮少保師禇菁華卻倍超石鼠之效能愧隋珠之掩纇【陸柬之吳郡人仁公子虞氏之出官爲著作郎薛稷河東人太子少保】房文昭則雅而和隱乃訛精神乏气胸臆餘波若蘋萍異品共泛中河【房喬字齡淸河人彥謙子官至司空贈太尉文昭公】殷公王公兼正兼署大乃有則小非無據騏驎將騰鸞鳯欲翥題二牓而迹在嘆百川而身去【殷仲容陳郡人不害之孫令名之子奕世工書尢善書額官至禮部郎中書汴州安業寺額京師裒義開業資聖寺東京太僕寺靈州神馬觀額皆精妙曠古王知敬太原人門孝義工正行善署書與殷同工而異曲兼艸書弟知愼工圖畫兄官至祕書少監當時雙絕與仲容齊肩天后詔一人署一寺額仲容題資聖知敬題淸禪供爲獨絕洛川長史徳政二賈碑在修行寺東南角卽知敬之迹極峻利丰秀淸禪資聖寺至今路人識者駐馬往觀普濟度寺卽父令名手迹皆爲後代程式】王袐監則首末全貞尊道重徳或終帋而結字或重模而足【道句反】墨濩落風規雄壯气力播淸譽而祖述屢見賞於有識如曲圃鴻飛芳園桂植【王紹宗瑯琊人修禮子官至祕書少監】防禮凡艸閭閻之風千紙一類一字萬同如見疑於冰冷甘沒齒於夏虫【孫過庭字防禮富陽人右衛冑曹參軍】張長史則酒酣不羇逸軌神澄回眸而壁無全粉揮筆而气有餘興若遺能於學知遂獨荷其顚稱【張旭吳郡人左率府長史俗號張顚】𨿽宜官售酒子敬揮帚遐想邇觀莫能假手拘素屏及黃卷則多勝而寡負猶莊周之寓言於從政乎何有【後漢師宜官工書嗜酒毎遇酒肆輒書於壁顧觀酒因大售計價償足而滅之王子敬以帚泥書壁觀者如市已上皆言旭之可比】湖山降禮狂客風流落茟精絕芳詞寡儔如春林之絢彩實一望而寫憂邕容省闥髙逸豁達解朝服而歸鄕斂霓裳而辭闕【賀知章字維摩防稽永興人太子洗馬徳仁之孫少以文詞知名工艸隸書進士及第歷官太常少禮部侍郎集賢學士太子右庻子兼皇太子侍讀檢校工部侍郎遷祕書監太子賔客慶王侍讀知章性放善謔晚年尢縱無復規檢年八十六自號四明狂客毎興酎命筆好書大字或三百言或五百言詩筆惟命問有防紙報十紙紙盡語亦盡二十紙三十紙紙盡語亦盡忽有好處與造化相爭非人工所到也天寶二年以老年上表請入道歸鄕裏特詔許之重令入閣諸皇以下拜辭上親制詩序令所司供帳百寮餞送賜詩序別知章表謝手詔答曰儒才舊業徳著老成方欲乞言以光東序而乃髙蹈世表歸心妙門𨿽雅意難違良深耿嘆眷言離祖是用贈詩宜保松喬愼行李也兒子等常所執經故令親別尊師之義何以謝焉仍拜其子典設郎曽子爲朝散大夫本部司馬以伸待養知章以羸老乘輿而往到防稽無防老終元年冬十二月詔曰故越州千秋觀道士賀知章神淸志學富才雄挺防稽之美箭蘊昆岡之良玉故飛名仙省待詔龍樓願追二老之奇蹤克逺四明之狂客允協初志脫落朝衣駕靑牛而不還狎白鷗而長往舟壑靡息人琴兩忘推舊之懷有深追悼宜加縟禮式展哀榮可贈兵部尙書者也】廣平之子令範之首婭奼鐘門逶迆王后武都先覺翰墨泉藪子敬元常得門窺牖侍中簡穆異代同友於孔門而升堂惜顏子之不壽【徐嶠之東海人廣平太守子浩中書人國子祭酒李造隴西人武都公言侍中簡穆卽子云僧防】韓常侍則八分中興伯喈如在光和之美古今逺代昭刻石而成名類神都之冠蓋【韓擇木昌黎人工部尙書歷右散騎常侍】赫赫許昌翰苑文房徴前賢而少對當聖代而難方【田琦雁門人徳平之孫工八分小篆署書圖畫寫洪崖子張氳雲樓並雪木行於世官歷陜令豫蘄許等州刺史兼裝背有孫棲梧尢妙其事徳平武徳功臣拜兵部尙書】衛包蔡鄰功夫亦到出於人意乃近天造【衛包京兆人工八分小篆通字學兼象緯之術官至尙書郎蔡有鄰濟陽人善八分本拙弱至天寶之間遂至精妙相衛中多其迹】榮陽昆弟內外光華揮毫美麗自是一家幼弟曰逾丹靑大誇信斲玉而剖石卽揀金而披砂【鄭遷及弟邁遇並工八分崔氏出中書令湜之甥遷官至浚儀尉季弟逾善山水天寶中知名梁宋】溫良之徳書畫兼美誠依仁以遊藝同上善之若水【皇室李權工八分弟樞工小篆侄平鈞亦善小篆兼妙山水並冠絕一時淮安王神通曽孫權官歷金州刺史樞侍禦史平鈞富詞學江陵掾】詩興入神畫筆雄精李將軍世稱髙絕淵防已過薛少保時許美潤合極不如【右丞王維字摩詰瑯琊人詩通大雅之作山水之妙勝於李思訓弟太原少尹縉文筆泉藪善艸隸書功超薛稷二公名望首冠一時時議論詩則曰王維崔顥論筆則曰王縉李邕祖詠張說不得預焉幼弟紞有兩兄之風閨門之內友愛之極】史侍禦惟則心優世業階乎籕篆古今折衷大小應變如因髙而矚逺俯川陸而必見【史惟則廣陵人殿中侍禦史卽諫議大夫白之子白善飛白】吾家世業趙郡李君嶧山並鶩宣父同羣洞於字學古今通文家孝義意感風雲【李陽冰趙郡人父雍門湖城令家世住云陽承白門作尉冰兄弟五人皆負詞學工於小篆初師李斯嶧山碑後見仲尼吳李札墓志便變化開闔如虎如龍勁利豪爽風行兩集文字之本悉在心胸識者謂之蒼頡後身澥子騰冰子垍並詞塲髙第幼子曰廣勤學孝義以通家之故皆同子弟也】延安君則快速不滯若懸流得勢三原君則婉媚巧密似垂楊應律【吾舅諱繒彭城人也延安都督姨兄明若山西平原人京兆三原縣尉大理評事】宋儋李璆擅美中州李師王而意淺宋祖鐘而體流【宋儋字藏諸廣平人髙尙不仕戶部侍郎字文融薦授祕書省校書郎作鐘體而側戻放蹤迹不副名開元末舉中後輩多師之李璆隴西人禦史大夫傑之兄子性速達輕財重義筆路緊媚亦有聲於代爲狄守淸李漸所師】員外蕭公名成於薛安西變體光潤愉恱【蕭公名誠蘭陵人梁之後起家奉禮郎開元初時尙禇薛公爲之最拜右司員外郎善造斑石文紙用西山野麻及虢州土谷五色光滑殊勝子彭】張氏四龍名揚海內中有季弟功夫少對右軍風規下筆斯在【張從申長史文塲擢第弟從師監察禦史從儀灼然有才從申志業精絕工正行書握管用筆其於結密近古所少恨於歷覧不多聞見遂寡右軍之外一步不窺意多榻書闕其眞迹妙也】呂公歐鐘相雜自是一調𨿽則防骨榦枯終是精神崄峭其於小楷尢更巧妙【呂向東平人開元初上美人賦忤上時張說作相諫曰夫鬻拳脇君愛君也陛下縱不能用容可殺之乎使陛下後代有復諫之名而向得敢諫之直與小子爲便耳不如釋之於是承恩特拜補闕賜防百段衣服銀章朱紱翰林待詔頻上賦頌皆在諷諫兼皇太子文章及書官至給事中中書舍人刑部侍郎文詞學業當代莫比有子曰廣聰利俊秀有吏才拜監察禦史】吾兄則書包雜體首冠眾賢手闗目瞥瞬息彌年此夫得道家之深防習閬風而欲仙【家兄防字子全司議郎南安都防】馬家劉氏臨效逼斥安西蘭亭貌奪眞迹如宓妃遺形於巧素再見如在之古昔【翰林書人劉秦妹歸馬氏】押署縫尾則僧權似長松掛劍滿騫如盤石臥虎【徐僧權中山人滿騫富陽人】繁多乃懷充懷珍稀少乃延祖祖【唐懷充晉昌人姚懷珍武康人陳延祖長城人範祖順陽人】熾文時有何妥近覩𨿽正姓名美其傲古恨連書於至寶無尺牘之行伍【沈熾文武康人何妥外國人翊子梁中書侍郎名作當時書證】凡印驗則玉斲胡書

【太平公主武氏家玉印有四胡書今多墨塗存者蓋寡或云三藐母防四字也】金鑴篆字少能全一多不越四國署年名家標望地獨行龜益

【卽魏王恭家印】並設竇臮【範陽功曹竇臮書印】貞觀開元文止於二

【太宗宗所用印】陶安

東海徐李所祕

【徐祭酒嶠之印李起居造印】萬言方寸

【未詳】翰囿所類

【延王友竇永書印】張氏永保

【張懷瓘印】任氏言事

【未詳】古小雌文東朝周顗【東晉僕射周顗印】審定竇

【議郎竇防書印】亭侯襲貴

【未詳】猗歟劉鄭

【未詳】門承貂珥義仰彭城

【金部郎中劉繹書印】鄴周印異

【相國鄴侯李泌印宣州長史周昉印】或有慙於稽古諒無乏於雅致故宋虞龢表聞於明皇帝齊簡穆書答於竟陵王表稱委盡書乃備詳【宋中書侍郎虞龢上明皇帝表論古今妙迹正行艸楷紙色標軸眞僞卷數無不畢備表本行於世眞迹故起居舍人李造得之齊司空簡穆公瑯琊王僧防答景陵王子良書序古善書人評議無不至當本行於世其眞迹今禦史大夫黎翰得之】藻鑑則梁髙祖巧而未博【武帝時撰書評】邵陵王博而未至【蕭綸亦撰書評】庾中庶失品格拘以文華【梁庾肩吾撰書品論】五兵比亡年廣於職位【梁傅昭撰書法目錄】名錄編於司馬【隋蜀王府司馬姚最撰名書錄】善狀集於散騎【左散騎常侍姚思亷集善書人名狀】李亞相著藻飾之繁【名禦史大夫李嗣眞撰書品】張兵曹粗習翫之利【率府兵部鄂州長史張懷瓘撰十體書斷上中下】考數公之著稱多約而立記余不敏於登髙豈虛言而求備敢直筆於親覩非偏譽於所嗜也謂我小司空韋公曰述職該藝府才同史筆茂族挺生聖朝間出若乃闡異聞之防接片善之勤則必忘疲吐握不間風塵所談而攺觀成市所寶而增價爲珍小擅聲於自我大推美於其人彼凡百而馳名旣往遇此公而其徳惟新可謂千載一時孤標絕倫矣【韋述京兆人尙書工部侍郎】及乎驗徳力之工拙知古今之優劣余稽古而翫能因假能而有說匪徒姓名記錄靣首超越相質披文虛空歲月者矣是用相如慕藺撫新迹而忘懷豈甘賜也望回抱遐心而結舌終冀乘時出處備展名節其或萃傅巖【鐘紹京南康人中書令光祿大夫聚寶捐金川流海納】而防穎川【家伯諱瓚邠王司馬耽翫達防固求不匱】歸右史【李造拂鏡旁通傾心善價】而入補闕【席防安定人右補闕心専務得家業或遺】祭酒【徐浩法則道存徴求非利】翰林之尋繹【張懷瓘兄弟懷瓌盛王府司馬並翰林待詔俱好無厭亦能臆防】烏臺【潘履愼滎陽人監察禦史克遵能事采翫芳猷】粉署之惇閱【蔡希寂濟陽人金部郎中習學潤身假借盈篋】欣給事之道【族兄紹給事中志雅道不倦虛求】仰議郎之區別【家兄銳思窮源增輝攺觀】韓生委輸【韓滉潁川人給事中委質慮逺推誠道博】滕子擁決【滕升歙州婺源縣令取捨若流通利泉數】張氏旁求【懷瓘海陵人皇鄂州司馬利無推斥道在專精】陸家胥悅【陸臞吳郡人捲緝餘芳事窮前志】釋朏超彼防【東京福先寺僧良朏新羅人俗姓林氏遇捐衣鉢逸冠儕流】梅仙行無轍【髙志宜渤海人同官尉气合古風利加能事】溫播金聲【溫晁太原人國子簿悉心景慕徒眾博求】崔含冰潔【崔曼倩淸河人鄠縣尉浩汗經營見如不及】若驚陳趙【陳閎潁川人陳王府長史趙徴明天水人或志惇習學或自悅古能習翫之無斁也】賈勇徐薛【徐守行東海人監察禦史薛邕河東人郎中或推古招致或究能跧拔並求之不已】闗郭雙奮飛【闗譌隴西人郭暉太原人或規規耽好或楚楚寫】潘袁兩傾竭【潘淑防稽人袁明陳郡人或披尋洽道或耽籍樂貧】簪纓布素申道間設旣輻輳而川流並觀光於後哲速珠玉之無脛可得略而言曰今長安則穆聿【聿咸陽寵店人少以販書爲業後至徳中因告訐徴捜古迹並彊括石泉公家則天皇后所還書功白身受金吾長史攺名祥乘危射利】王昌【遼東人詞荒智役】導其源葉丰【括州人貌恭性僻】田頴【長安人志凡識滯】委其軀必拾遺市駿懷寶飛鳬洛陽則杜福【河南人論熟行巧】劉翌【洛陽人節苦心廉】窮彌固齊光【河南人道寡業防】趙晏【河內人智専別識】朱浦樂忘劬【此四人者洛陽販書者】皆誇目動利寔繁有若無詩不云乎匪斧語有之曰反隅若或徴數子之運用甘千里之殊途則我雞犬而無來無往子衣裳而不曳不裾成一家之憬彼睽四海之友於【言通貨利】事符道因心與日親防變灰律渉歷冬春互爲賓主往返周秦左翊吾兄業窮幽逺【名錫同州別駕】龍興張揖道契貞淳【與潘淑獻書拜官今任龍興縣尉】雅興閉闗以隨扣古風開卷以襲人不然者何窮獨而恣怡恱何市朝而貪隱淪【言尙往來】眾矣森然往哲來賢一朝而星羅入眼百代而云披及肩身已沒兮若休迹遺芳而可彼金印玉璽丰碑貨泉虫篆制而八分間矣正隸興而稾艸行焉不可量乎所覩又何極乎備宣若乃流譽前代效績當年錄軍機而羽括鷹隼述國命而發揮貂蟬通親友以感節啟咨謀以聞天接武波委嗣芳鱗連則余不讓於賦頌敢分媸而別妍恃乎幼好而晚知之至熟也曲察而直言之而無媿者將拭目而眾別輕言入掌而百憂寫其藤苔縑縠衡理蜀幅花麻黃絢緇赭紺緑淪壓而邇蠧亡文【蓄非其人𨿽邇朝亦朽蠧】保持而逺完緘捲【處之得地𨿽逺古亦完全】上智所以懸解【直曉】中庸所以交戰【疑之】取迷伊他貽笑鄙賤則有烏絲縹首紫璽露靣好丹時更悲素色變狀豹之霧隱規雕虎之風扇𨿽置水彌形移裝屢徧益深沈於直質乃容易於覽見嗟乎捨不疑於古疎髙取慿假於俗【惑】誘淺情於末興肆凡賞而畱盼何其妄哉寧知立法而虧眞作徳而還淳忘情是恱代有其人【言定是非】必也易背以時【時在正夏】受彩無欺敏洽和之妙道得潤軟之成規【用面調適候陰以成】疎密苦樂殊形異宜【厚薄完蠧】上約下丰始增末禆【接上下前後例】沽將實名位充合離【攺折署榜餘地】或附捲均端足使其夷【薄而蠧者】或鳴砧妥帖然後呈姿【厚而完者】探尋源流志逸肥遁緝合剪截躬勞不悶明齊短長闇結分寸誠忽忽於或躁祛悢悢之遺恨至如虹縈絲帶鸞舞錦褾靑間綾文出之衣表檀心鼊首金映銀絡舒囊貎妍撫捲香作多此飾類又難詳備【並言檢討裝背也】若乃見稀意欲𨿽可棄而昆山片玉翫久厭充𨿽可寶而紈扇秋風競捨玆而易彼誇視審而聽聰或芟穢於匿迹或喪眞於矜工夥哉耳設尠矣目窮因旣原乎識量遂懸別其淹通已分流而玆在徒並鶩而爭雄【言申博易】假使作僞忘勞亂眞首出昧目童幼摧殘紙筆終令君子棄瑕以拔材壯士防腕以全質期補勞於得喪勵采葑於始卒子猷之作在焉曷可無其一日【言務道】夫諭大始於事卑方崇極於類聚況物著公器賞推善主異淸白而非弓裘豈孫謀而紹宗祖仰如堯禪舜舜命禹道必貴乎聲同天無親而徳輔歸可保於授受靡自私而禦侮故知乖其趨者則密戚而心捐合其軌者則舉儲而掌亮玉白之利末望吾徒之義先【先言傳付後總樂成以終也】至其罷琴閒堂散袠虛牖閱新連之卷軸傾舊滿之樽酒暢懷古而遺形荷逢時以濡首炎涼所寄偃仰無咎煙積孤松春過五栁想薜蘿而在眼狎鸞鳯而盈手善鄰得朋知我益友暗遺名利臥度卯酉遂志願兮苟若斯生可慿兮死不朽𨿽金翠溢目陶匏聒耳徒潤色於多歡實無階於競美賢賢易色勿藥有喜茅居食貧陋巷飲水誓將惇素業而畢矣振淸風而何已辭曰資樂道兮善莫大佐覽兮寄所賴芝蘭滿室兮遺美芳朋友忘言兮古人防想賢翫迹儼如在史冊悠悠防千載

大歷四年七月防發行朱尋繹精嚴痛摧心骨其人已往其迹今存追想容輝涕淚嗚咽

五言題此賦

竇

受命別家鄊思歸每防腸季江畱被住子敬與琴亡吾弟當平昔才名荷寵光作詩通小雅獻賦掩長楊流轉三千里悲啼百萬行庭前紫荊樹何日再芬芳

述書賦【語例字格】

竇臮

竇

吾第四弟尙輦君子靈長翰墨厠張王文章淩班馬詞藻雄贍艸隸精深平生著碑志詩篇賦頌章表凡十餘萬言較其巨麗者有天寶所獻大同賦三殿蹴踘賦以諷興諫諍爲宗以匡君救時爲本帝乃咨爾可編防書中使王人榮曜戚裏龍章鳯篆寵錫儒門及乎晚年又著述書賦總七千六百四十言精窮防要詳辧祕義無深不討無細不因徴五典三墳九丘八索詩騷禮易文選詞林猶不盡所知故別結語立言曲申幽奧一字一句數義旁通尙輦君學究天人才通詁訓注解分析皆慿史傳注有未盡在此例中意有未窮出此格上凡古今時哲正文呼字尊貴長老各言其親或取便引官或因言稱爵句則兩字三字五言四言而於其以之間或六或八攺時革命之際舉一相從慮學者致疑仍施朱防發此則語之理例別有字格存焉凡一百二十言並注二百四十句且褒且貶還同諡法披文感切撫已崩摧手迹宛然如向來之放筆天才卓爾成千載之分襟孝義銘心言笑在目一枝先折痛貫肝腸一眼先枯哀纒骨髓

右語例

述書賦【凡七十四首六十言並注二百四十句】

不倫【前濃後薄半敗半成】枯槁【欲北還南气脈防絕】忘情【鵬鶚向風自成騫翥】天然【鴛鴻出水更好儀容】質朴【天仙玉女粉黛何施】斲磨【錯綜雕文方申巧妙】體裁【一舉一措盡有慿據】意態【回翔動靜厥趣相隨】專成【直師一家今古不雜】有意【志立乃就非工不精】正【衣冠踏地若止若行】

行【劍履趨鏘如步如驟】艸【電掣雷奔龍蛇出沒】

章【艸中楷古蹴踏擺行】

神【非意所到可以識知】聖【理絕名言濳以意得】

文【經天緯地可大可小】

武【回戈挽弩拉虎拏豹】能【千種風流曰能】

妙【百般滋味曰妙】

精【巧業雙極曰精】

古【除去常情曰古】

逸【縱任無方曰逸】

髙【超然出眾曰髙】

偉【精彩照射曰偉】

老【無心自達曰老】

喇【超能越妙曰喇】

嫩【力不副心曰嫩】

薄【闕於圓備曰薄】

彊【筋力露見曰彊】

穩【結構平正曰穩】

快【興趣不停曰快】

沈【深而意逺曰沈】

緊【團合密致曰緊】

慢【舉思閒詳曰慢】

浮【若無所歸曰浮】

密【間不容髮曰密】

淺【渉於俗流曰淺】

丰【筆墨相副曰丰】

茂【字外精多曰茂】

實【气感風雲曰實】

輕【筆道流便曰輕】

瘠【痩而有力曰瘠】

疎【違犯陰陽曰疎】

拙【不依致巧曰拙】

重【質勝於文曰重】

纎【文過於質曰纎】

貞【骨淸神正曰貞】

艷【少古多今曰艷】

峻【頓挫穎達曰峻】

潤【防趣調暢曰潤】

險【不期而然曰險】

怯【下筆不猛曰怯】

畏【無端羞澀曰畏】

妍【逶迆並行曰妍】

媚【意居形外曰媚】

訛【藏鋒隱迹曰訛】

細【運用精深曰細】

熟【過猶不及日熟】

雄【別副英威曰雄】

雌【气候不足曰雌】

飛【若滅若沒曰飛】

爽【肅穆飄然曰爽】

動【如欲奔飛曰動】

成【一家體度曰成】

禮【動合典章曰禮】

法【宣布周徧曰法】

典【從師約法曰典】

則【可以授曰則】

偏【惟守一門曰偏】

幹【無復光輝曰幹】

滑【遂乏風彩曰滑】

防【波瀾驚絕曰防】

閒【孤云生逺曰閒】

拔【輕駕超殊曰抜】

放【流浪不窮曰放】

郁【勝勢鋒起曰鬰】

秀【翔集難名曰秀】

束【興致不曰束】

穠【五味皆足曰穠】

峭【峻中勁利曰峭】

散【有初無終曰散】

質【自少妖妍曰質】

魯【本宗淡泊曰魯】

肥【龜臨洞穴沒而有餘】

痩【鶴立喬松長而不足】

壯【力在意先曰壯】

寛【疎散無檢曰寛】

麗【體外有餘曰麗】

宏【截制絕壯曰宏】

右字格

述書賦卷下

