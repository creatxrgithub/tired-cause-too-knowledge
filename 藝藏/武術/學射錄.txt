學射錄

蠡縣李塨稿

卷一

予自幼習射﹐力旣薄脆﹐學復貪多﹐遂半廢不克有成。然以射爲六藝之一﹐𨿽奔走四方﹐依依不能忘﹐凡遇能射人無不問﹐遇射書無不覽也。郭子堅任桐鄕﹐曾開雕射法一帙﹐予爲序之﹐而辭義未盡之善。迄今欲教我後進﹐不能了解於心手間﹐正在躊躇﹐無從質問。一日﹐忽有叟而杖見過﹐衣冠甚偉﹐瞻視非凡。拜而問道﹐叩其姓名﹐不答﹐但自稱異叟﹐言曾學道深山﹐技擊皆精。夜半爲我解衣擊劍﹐因傳射法﹐聽而觀之﹐豁然於心﹐嘆昔所見聞者﹐皆一知半解﹐蔓語卮言也。無何黎明﹐飄然而去﹐不知所之。因錄其射法﹐約略所講授者爲注﹐或天欲明六藝乎﹖何幸也。

射法

身端體直﹐用力和平﹐拈弓得法﹐架箭從容﹐前推後走﹐弓滿式成。

此章卽孟子言射之力至也。身端體直﹐用力和平者﹐六句之綱也。身﹐躬也。體﹐手足四肢也。站法曰﹕大指外蹬﹐小指裏抓﹔丁不丁﹐八不八﹐兩足相離尺七八。又曰﹕雙膝外分﹐雙臀內吸﹐肛門吸緊﹐腰暗進﹐胸明出。又曰﹕臍向地﹐心放下。又曰﹕弓把在左中指無名指彎間﹐小指虛﹐大指引﹐掌腕用力﹐而力全用於肘﹐肘內下半少前外轉直﹐引前半身力注腕﹐則肘自上翻﹐而非彊扭﹐前肩自下而不用力。《子堅射法》云﹕前腕直﹐前腕不宜仰與逼﹐卽此也。又曰﹕後手之力在肘﹐須上提肘腕﹐隨肘用力﹐往外推引﹐後半身力向後﹐後肩自下而不用力。《子堅射法》云﹕練後手﹐大指得弦﹐二指扭﹐三指緊握不可松﹝三指須捲緊﹐矢發而入掌心﹐握三指不動﹞﹐離胸三寸方能走。又云﹕後腕彎﹝後腕自內視之彎﹞﹐二指靠掌自翻﹝要少獻掌﹐順其自然之勢﹐勿太翻﹞﹐指上得弦﹐將肘揩胸開背夾稱心懷是也。凡未開弓時﹐身端立向西﹐前肩對侯﹐目南視紅心。左手執弓﹐抱弦向腋﹔右手執矢﹐離鏃二寸許﹐投鏃於左手大指食指蟹鉗之間﹐虛虛籠定。欲射以右手摩矢至括﹝《考工記》謂此﹐今謂之扣﹞﹐以中指入括﹐內靠弓弦﹐平注扣弦上。所謂執弓宜橫臥﹐理扣宜雙開﹐認扣宜兩就也。左大指上節宜平起﹐管箭不宜掜下﹐次節宜壓﹐中指不宜豎起。次節豎起﹐則虎口過松﹐而推弓不穩。上節掜下﹐則虎口過緊﹐而出矢多小。左食指亦宜平起﹐幫大指管箭﹐不宜捏下﹐亦不宜摸鏃﹐摸鏃則心分。皆拈弓得法﹐架箭從容也。又曰﹕射有五平﹕前手背平一也﹔後手得弦須腕平﹝後腕自外視之平﹐平正用力也﹞二也﹔前拳與後眼平三也﹔後肘與後耳平四也﹔後脊自尻直﹐平注於腦﹐五也。三在﹕弦靠後手二指一在也﹔弓下稍弦斜靠於腹二在也﹔矢在頦頜之間三在也。若後手低﹐矢在喉﹐名曰鎖喉﹔後手髙﹐矢在目﹐名曰搗眼﹔矢在腮﹐名曰穿腮﹐皆非箭道也。二曲﹕兩腿一分﹐膝後彎﹐一曲也﹔腰暗進﹐胸明出﹐前腿根入﹐二曲也。三直﹕小腿直﹐大腿直﹐身直也。九忌﹕忌動心力﹐動心力則有怒目咬牙之患﹔忌前肩用力﹐則前有擁肩之患﹔忌後肘墜﹐後肩用力﹐則後有擁肩之患﹔前腕無力﹐則有前迎之患﹝謂弓移入內也﹞﹔後肘無力﹐則有外張之患﹔腰眼無力﹐則有擁背之患﹐且腰眼不暗進﹐則周身無力矣﹔兩膝不分﹐則也蹶臀之患﹔立忌岔步邪行﹔目忌看扣﹔共九忌也。前推後走﹐弓滿式成者﹐謂前後力停。兩下開弓﹐滿一分式﹐成一分弓﹔滿十分式﹐成十分。不可先主定前拳﹐然後開弓﹐所謂明成不如暗就也。

神射於的﹐矢命於心﹐精注气斂﹐內運外堅。前固後撒﹐收弓舒閒。

此章卽孟子言射之巧中也。神射於的﹐矢命於心者﹐謂後目下直與矢相平﹐而向前貫於蟹鉗﹐矢鏃以直貫於鵠。其妙非專看矢﹐非專看的﹐共矢與的﹐而俱籠罩於目。其未開弓也﹐卽寓前手對的之意。已開弓也﹐卽以前手推弓﹐漸漸對的﹐弓一滿﹐前手蟹鉗孔中矢的直對﹐一無二三﹐然非僅目也。從心所欲﹐神光正射﹐微乎微乎﹐𨿽仰上射俯下射馬射皆然。至此頂力以及腰眼四肢。一直貫注﹐皆聚於矢﹐而又從容自然﹐气會神恬﹐毫無矜張﹐內精無一不運﹐外體愈久愈堅﹐卽持至食頃﹐而式一絲不易﹔矢注紅心﹐一絲不易﹝謂如此始可言堅。非發矢必須審至食頃也﹞。法旣盡施﹐力復有餘﹝非弓矢調良﹐亦難及此﹞﹐堅卽固也。然下前固專指前手﹐此指通身也。夫如是則前固後撤矣。後手二指起謂之撒﹐大指起謂之放﹐二者法宜齊速。若撒重則矢飄﹝箭向左﹞﹐放重則矢合﹝箭向右﹞﹔扣髙則沈﹐扣低則揚﹝謂扣矢宜平也﹞﹔畱滯則無力﹐紐剔則搖。若夫前後之巧﹐須不輕不重﹐無先無後﹐一起著力﹐而不用力。故曰﹕後手發﹐前手固﹐運於內﹐堅於外。又曰﹕前手』上敝下手﹝此字打不出﹞』﹐後手』上絕下手』。謂前如撇弓﹐後如斷弦﹐前後之力俱彀﹐不差累黍也。其式前拳不動﹝古法云﹕後手發矢﹐前手不知。正言其不動也﹞﹐後手下半﹐臂往後一稱﹐前後仍然平直﹐是爲得之。若世法於未開弓時﹐以目視把﹐開時目隨弓轉﹐與撒放前手﹐將弓把往外一讓﹐後手向後一摔﹐皆花法以圖飾觀﹐不必學也。至矢已發矣﹐目不宜張﹐頭不宜探﹐前手回弓﹐後手出箭﹐如前拈架以待﹐神色不變﹐气度安閒。斯爲善始而善終乎。

續論

初學用竹或樹條縛一弓﹐長等身﹐將帶結弦中﹐套於後肘﹐左手反持弓把﹐向上一反而正﹐弓上半推於面前﹐下半背於腰後﹐後肘帶弦挽開﹐處處气到力到﹐如射法式。祈善教者觀之﹐按之有不合式而攺之。如此數月﹐周身皆如式﹐純固不移﹐然後挽至軟弓。又數月﹐周身皆如式﹐純熟不移﹐然後可以架矢演習。又數月﹐周身式皆純熟不移﹐於屋中立一的樣矢﹐矢直注一無失﹐然後用之以射﹐成名藝也易矣。《射學正宗》曰﹕練頭面法。於北墻上畫一圈﹐內上下畫一斜畫﹝上微斜東﹐下微斜西﹞﹐畫中一圓點﹐兩旁畫兩耳。每日身正向東立﹐以面對圈﹐使鼻梁正對斜畫﹐兩耳對圈旁兩耳﹐頭頂用力聳起﹐右面拐﹐用力微微﹐使出地閣﹐使入眼睛﹐正視中點﹐脖項挺直圓硬﹐勿歪斜露筋﹐久習之自然頭容可觀。又曰﹕練气之法﹐時常於十數步外﹐或數百步外﹐目視一物﹐必使气達於彼﹔或視天上星辰﹐或視樹間鳥雀﹐或靜坐運吾气﹐使之達於天﹐入於地﹐或攻堅城﹐或克彊敵﹐無不直到﹐然後起立開弓四五次﹐久之气力自壯。

學射錄卷二

射經

《射義》曰﹕射者﹐進退周旋必中禮﹐內志正﹐外體直﹐然後持弓矢審固。持弓矢審固﹐然後可以言中。此可以觀徳行矣。

此三代射藝之遺文也。射法首章所云﹐不出體直。次章所云﹐不出審固。而中則撒放之巧也。然必志正而後體直﹐體直而後審固﹐審固而後可中。夫志﹑气之師也﹐气﹑體之充也。志不正則馳﹐何以養气。气不養則餒﹐何以充體。敬以直內﹐此立其誠也。此聖賢之學﹐非術士所能知也。至於進退周旋必中禮﹐則有射體﹐詳載儀禮內﹐可考。

孟子曰﹕羿之教人射﹐必志於彀﹔學者亦必志於彀。

《虎鈐經》曰「鏃不上指﹐必無中理﹔指不知鏃﹐同於無目。」彀之說也。然彀各視其體之長短﹐以前後臂一直如綫﹐而挽力至盡爲度。若臂肩未直﹐鏃已上指﹐宜易長矢。臂肩已直。後手已盡﹐鏃未上指﹐宜易短矢。

又須力膳於弓﹐不可弓膳於力﹐弓膳力則身臂爲弓所苦﹐不得平直而彀矣。古語云「軟弓長箭﹐快馬輕刀。」

又云「莫患弓軟﹐服將自遠﹔莫患力羸﹐服之自伾﹐皆篤論也。」【伾﹐音丕﹐有力也】

《周禮。保氏》﹕養國子以道﹐乃教之六藝﹔三日五射。

鄭康成注曰﹕五射﹐白矢﹑參連﹑剡注﹑襄尺﹑井儀也。愚意白矢謂正立拈弓﹐右手持一失樹之﹐投於左手大指﹑食指間﹐見其矢白於土也。參連﹕古射用四矢﹐搢三而挾一个﹐故插於帶右者。三矢相次﹐參然而連也。剡注﹐以目從矢鏃﹐直貫於鵠﹐剡然而銳注也﹐所謂審也。襄﹐平也。尺﹐曲尺也。肘至手爲尺。襄尺﹐謂弓引滿﹐前後尺平直﹐所謂體直而固也。井儀﹐謂四矢集正鵠如井字。詩曰「四矢如樹」﹐此射之中也﹐巧也。

考工記》曰「弓人爲弓。取六材必以其時。六材旣聚﹐巧者和之。幹也者﹐以爲遠也﹔角也者﹐以爲疾也﹔筋也者﹐以爲深也﹔膠也者﹐以爲和也﹔絲也者﹐以爲固也﹔漆也者﹐以爲受霜露也。

此統言六材之用也。弓矢所以射也﹐則學射者宜知其良楛矣。鄭注曰「取幹以冬﹐取角以秋﹐絲漆以夏。」

凡取幹之道﹐七柘爲上。檍次之﹐檿次之﹐橘次之﹐木瓜次之﹐荊次之。竹爲下。凡相干﹐欲赤黑而陽聲。赤黑則鄕心﹐陽聲則遠根。凡析幹﹐射遠者用執﹐射深者用直。居幹之道﹐菑栗不迆﹐則弓不發出【栗﹐音裂】。

此論幹之美惡﹐及析幹之所宜也﹐鄕心則文理正。鄭注曰「木之類﹐近根者奴。」鄭司農云「執﹐形執也。假令木性自曲﹐則當反其曲以爲弓。」故曰「審曲面執。」鄭注曰「曲執則宜薄﹐薄則力少。直則可厚﹐厚則爲多。」賈公彥疏曰「居﹐謂居處。菑﹐卽耕義。栗﹐破也。」謂以鋸剖析弓幹之時﹐不邪迆失理﹐則弓後不發傷也。

凡相角﹐秋閷者厚﹐春閷者薄﹔穉牛之角直而澤﹐老牛之角紾而昔﹔疢疾險中﹐瘠牛之角無澤。角欲靑白而丰末。夫角之本﹐蹙於腦而休於气﹐是故柔﹔柔故欲其埶也。白也者﹐埶之徵也。夫角之中﹐恆當弓之畏﹔畏也者必橈﹐橈故欲其堅也。靑也者﹐堅之徵也。夫角之末﹐遠於腦而不休於气﹐是故脃。脃﹐故欲其柔也。丰末也者﹐柔之徵也。角長二尺有五寸﹐三色不失理﹐謂之牛戴牛【閷﹐同殺﹔﹝上止下止右刀﹞同腦﹔昔﹐同錯﹔休﹐音噓﹔畏﹐同隈﹔脃﹐音翠】。

此論角之善惡也﹐直而澤﹐謂理直而潤澤也。紾而昔﹐謂理戾而觕錯也。疢疾險中﹐謂牛有病則角裏也。蹙﹐近也。體﹐气溫之也。畏﹐弓淵也﹐曲﹐隈之處也。言角本色白﹐則近於腦﹐而得气之吹駒。其性柔可曲﹐反以爲埶。角中色靑﹐則質必堅。可以當曲﹐曲中而不撓。角末丰﹐則尙有腦气及之﹐故𨿽處末﹐不脃而柔。有此三者﹐牛角復直一牛﹐故曰牛戴牛。

凡相膠﹐欲朱色而昔﹔昔也者﹐深瑕而澤﹐紾而摶廉﹔鹿膠靑白﹐馬膠赤白﹐牛膠火赤﹐鼠膠黑﹐魚膠餌﹐犀膠黃。凡暱之類不能方。

此論膠之善惡也。鄭注曰「廉瑕﹐嚴利也。言膠欲深嚴而光澤﹐紾戾而摶園。廉利﹐皆交錯之狀也。鹿馬等煮其皮爲膠﹐鹿亦用角餌餌﹐色如餌也。暱﹐黏也。」鄭司農云「膠善戾﹐不能方。」

凡相筋﹐欲小簡而長﹐大結而澤。小簡而長﹐大結而澤﹐則其爲獸必剽﹔以爲弓﹐則豈異於其獸﹖筋欲敝之敝。漆欲測﹐絲欲沈。得此六材之全﹐然後可以爲良。【剽﹕音飄﹐去聲】

此論筋漆絲之善惡也。簡﹐筋條也。剽﹐疾也。今有用鸛筋者﹐以其剽也。筋椎朾嚼嚙熟。敝之極﹐則用之熨貼。測淸也。沈謂絲漧燥時﹐猶如沈水中色也。

弓有六材焉﹐維幹彊之﹐張如流水。維體防之﹐引之中參。維角棖之﹐欲宛而無負弦。引之如環﹐釋之無失﹐體如環。

此言六材﹐以干﹑體﹑角而成也。五材依幹﹐故曰彊之。張如流水﹐順也。體者﹐納六材於檠﹐定其體也﹐防深淺所止也。賈公彥疏曰「如司弓矢﹐謂王弧之弓﹐往體寡﹐來體多﹐弛之五寸﹐張之一尺五寸﹐夾庾之弓﹐往體多﹐來體寡。弛之一尺五寸﹐張之五寸。唐弓﹑大弓﹐往來體若一﹐弛之一尺﹐張之亦一尺﹐是防之深淺所止也。引之中參者﹐唐大弦居一尺﹐引之又二尺﹐其餘弛張𨿽多少不同﹐及引之亦皆三尺﹐以矢長三尺﹐須滿故也。棖﹐搘拄五材使正也。宛而無負弦者﹐引之宛曲﹐而弓與弦無辟戾也。

弓長六尺有六寸﹐謂之上制﹐上士服之。弓長六尺有三寸﹐謂之中制﹐中士服之。弓長六尺﹐謂之下制﹐下士服之。

此論弓稱人之長短以制也。上士﹐長人也。

凡爲弓﹐各因其君之躬﹐志盧血气。丰肉而短﹐寬緩以荼﹐若是者爲之危弓﹐危弓爲之安矢。骨直以立﹐忿勢以奔﹐若是者爲之安弓﹐安弓爲之危矢。其人安﹐其弓安﹐其矢安﹐則莫能以速中﹐且不深。其人危﹐其弓危﹐其矢危﹐則莫能以願中。【荼﹐讀舒】

此論弓及矢﹐當因人之性情以爲調濟也。危弓﹐如夾庾之類。安弓﹐如王弧之類。危矢﹐如司弓矢所謂恆矢之類。安弓﹐如殺矢之類。願﹐信也。莫能願中﹐言人﹑弓﹑矢三疾﹐則矢不能確中也。

往體多﹐來體寡﹐謂之夾臾之屬﹐利射侯與弋。往體寡﹐來體多﹐謂之王弓之屬﹐利射革與質。往來體若一﹐謂之唐弓之屬﹐利射深。

此謂弓有各用﹐夾弓﹑臾弓利射遠﹐以其材薄弱而反張也。射近侯﹐亦用定。王弓﹑弧弓規司利射堅﹐以材厚彊而勢直也。質﹐本也。質本椹﹐卽不得也。唐弓﹑大弓利射深﹐以其材厚彊於夾臾也。

大和無灂﹐其次筋角皆有灂而深﹐其次有灂而疏﹐其次角無灂。合灂若背手文。角環灂﹐牛筋蕡灂﹐麋筋斥蠖灂。【蕡﹐扶文反】

此論漆之所宜也。大和﹑九和之弓也﹐筋在背﹐角在裏﹐其相合之處若手背文。蕡﹑麻子也。斥﹐屈蠖虫也。皆漆文之象也。

和弓擊摩。【擊﹐音吉】

擊﹐拂也。將用弓﹐先調和之﹐拂之﹐而手摩之。

覆之而角至﹐謂之句弓。覆之而幹至﹐謂之侯弓。覆之而筋至﹐謂之深弓。【句﹐音鉤】

北申明角﹑幹﹑筋三材以結心﹐以三材尢重也。覆察之﹐但角力之見於外者至﹐則句曲無又之弓也。角至而幹力又至﹐則可以射侯矣。角幹至而筋力亦至﹐則可射深矣。言三者之宜全也。

矢人爲矢﹐鏃矢參分﹐茀矢參分﹐【鄭注﹕據司弓矢﹐茀當爲殺】一在前﹐二在後。兵矢田矢五分﹐二在前﹐三在後﹐殺矢【據司弓矢﹐殺茀】七分﹐三在前﹐四在後。

此論各矢前後輕重之宜也。鏃矢殺矢近射者﹐前鏃鐵重。兵矢﹑田矢﹐鏃鐵稍輕﹐可以射遠。茀矢射飛鳥﹐鐵又短小。

參分其長﹐而閷其一﹐五分其長﹐而羽其一。以其笴厚﹐爲之羽深﹐水之﹐以辧其陰陽。夾其陰陽﹐以設其比﹐夾其比﹐以設其羽。參分其羽﹐以設其刃﹐則𨿽有疾風﹐亦弗之能憚矣﹐刃長寸圍寸﹐鋌十之﹐重三垸。【閷﹐同殺。笴﹐古罕切﹔垸音完】

此論設羽比刃於笴之法也。笴﹑矢幹也。殺其前之一者﹐令趣鏃也。以笴厚爲羽深者﹐羽之寬也﹐如幹之寬﹐陰沈陽浮。比﹐括也。參分其羽﹐以設其刃﹐如羽六寸﹐則刃二寸也。而謂刃長二寸者﹐鏃卽長二寸有奇。刃只一寸也。圍寸者﹐周得一寸也。矢足入幹﹐曰鋌。十鋌則三垸重也。風憚者﹐風不能驚憚矣。

前弱則俛﹐後弱則翔﹔中弱則紆﹐中彊則揚。羽丰則遲﹐羽殺則趮。是故﹐夾而搖之﹐以眂其丰殺之節也﹐橈之以眂其鴻殺之稱也。【趮﹐音躁】承上言干羽之病﹐以及察之之法也。鄭注曰﹕翔﹐回願也。紆﹐曲也。揚﹐飛也。趮﹐旁掉也。夾而搖之﹐令人以指夾矢儛衛也。儛衛﹐搖聲也。橈榒其幹﹐則知幹之或殺而弱也。

凡相笴﹐欲生而摶﹐同摶欲重﹐同重節欲疏﹐同疏﹐欲栗

言相擇幹質之道以結之。鄭注曰﹕生﹐無瑕蠹也。摶﹐圜也。賈疏曰﹕栗﹐如栗之堅實也。

