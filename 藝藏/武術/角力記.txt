角力記北宋調露子

●序

序曰﹕子不語怪力亂神﹐爲千古之格言也﹐而後玩筆硯者﹐不孰淳素﹐見競浮華﹐有所不知﹐終身之恥﹐故有作《齊諧記》《白澤圖》者﹐有著《亂離》《妖亂》等志者﹐有緝《搜神》《幽明》等錄者﹐惟力也巋然獨存。頃於市貨故紙束中﹐得古之雜說﹐於中一段﹐說角抵之戲﹐且多猥俗。愚居閒﹐遂加潤之以故事﹐演成斯記。或曰「聖人所不言﹐子何須有述也﹖」愚則對曰「大道散則徳者立﹐徳壤則仁義薄﹐仁義生則忠孝起也。當仲尼之爲也﹐有所不知﹐蓋闕如也﹐何必繁細乎﹖聖人之徳已立矣﹐後宗孔者枝葉異也﹐儒七墨三是也。是故紀奇異則近怪矣﹐序離散則近亂矣﹐紀幽冥則近神矣﹐述角觝則近力矣。此四類﹐非孔門寄雜家流也﹖」或曰「子述此﹐豈非斯文之類與﹖」復對曰﹔「誌怪者﹐豈神耶﹖言力者﹐豈力耶﹖昔梁簡文帝著《馬槊譜》﹐而不聞蕭綱是騎將也。愚今所著﹐豈出乎稗官之儔也﹐條理於後。」

●述旨

夫角力者﹐宣勇气﹐量巧智也。然以決勝負﹐騁�捷﹐使觀之者遠怯懦﹐成壯夫。已勇快也﹐使之能鬥敵。至敢死者之教勇﹐無勇不至。斯亦兵陣之權輿﹐急競之萌漸﹐天生萬物﹐含血啼息者﹐無有喜怒之性。六情未始有﹐從教而得者﹐本乎天然。且如攻鬥力者﹐始乎陽﹝本其怒戲﹞﹐常卒乎陰﹝欲勝情至﹐計譖興被害﹞。以禮飲﹐始乎治﹝尊卑有別﹐酢酬有次﹞﹐常卒乎亂﹝耽酒淫液﹞。故相搏者﹐始嬉戲﹐常卒怒擊﹝今貓犬虎狼﹐始以輕爪弱牙面相擊齒﹐終則斗﹞﹐是知喜極則怒生。戲亦气也﹐气逸而下﹔斗以气也﹐气奮而上。戲气發乎脾﹐鬥气生乎肝。故曰﹕夫有血气﹐必有斗心也。豈不然也﹖上古之人淳素﹐以食飽飲足﹐或以前肱爲格擊﹐手赤未取勝負別﹐若雞犬斗敵而已。則知出自然﹐豈因教訓後能耶﹖上古之�亦同此矣。又以人之性气﹐猶大澤焉﹐平時渺彌焉。大風鼓之巨浪起﹝若人之忿﹞﹐小風吹之細文生﹝若人通悅﹞。若角力之气﹐中等風作﹐浪波動搖也﹐非適非小。則大近於怒﹐小存於喜。競力角技﹐則非喜非怒。此角力﹐是兩徒搏也。且虎有爪牙之利﹐故以器仗格之﹐則非徒搏也。人彼此皆空相擊﹐可云徒搏也。晉侯夢與楚於搏是也。《釋名》云「相搏也﹐手搏其上﹐摩挲猶未然也。手上下之言也。」

●名目

一﹑相搏。《谷梁傳》﹕「魯公子季友帥師敗莒拿﹐公子季友謂拿曰﹕『吾二人不相悅﹐士卒何罪﹖』屏左右而相搏。季友處下﹐左右曰﹕『孟勞。』﹝驚取刀﹐魯寶刀﹞季友以殺之。」此則始相徒搏﹐後處其下﹐左右救之﹐曰令用刀也。今之用力﹐可謂相搏也。《釋名》曰「搏﹐四指廣搏以擊之也。」然且始舉手擊﹐要終在撲也。

一﹑相撲。蓋取其見交分勝負之名﹐則取撲倒爲名故也。《通俗文》云「爭倒曰相撲也﹐言其交相爭也﹐今率土俗間只呼爲相撲也。」又《晉書》云「相撲﹐下技也。」又見《北齊書﹖諸王傳》。相字入聲呼。

一﹑相■﹝扌費﹞﹝音費﹞。蜀土荊襄之間﹐■﹝扌費﹞■﹝扌費﹞則爭力競倒之謂也。相■﹝扌費﹞之名﹐《荊楚歲時記》﹕「荊楚之人﹐五月間相結伴爲相■﹝扌費﹞之戲。」卽撲也。俗間或相叉﹝音堆﹞撲也﹐亦曰相叉﹝醜佳反﹞﹐皆非雅正。

一﹑角觝。漢武帝元封二年春﹐始作角觝戲。應劭曰「角﹐技也。觝﹐相觸也。」文穎曰「此樂爲抵者﹐兩相當也。角力﹐角技藝﹑射禦﹐故爲角觝。蓋雜伎樂也。」顏師古曰「觝﹐當也。非謂觝觸。」文說是也。至元封六年夏﹐京師民觀角觝於上林﹑平樂觀。至元帝初元五年罷此戲也。今觀諸公注解﹐「角」字義晦昧﹐蓋「角」與「榷沽」同用也﹐比較量之謂也。角量其觝觸﹐此則相■﹝扌費﹞也。兩兩相當﹐則今之步打﹑拔河也。疑漢世力夫相對以手擊格﹐謂之角觝也﹐後世變體﹐遂一一出場也。《西京賦》云「臨回望之廣場﹐呈角觝之妙戲。」注﹕「角觝﹐戲也。今人兩兩相當﹐角力也。」

一﹑角力。則角量力﹐其取工巧鈍拙﹐分其勝負﹐故謂之角力。《晉書》「角﹐校力」是也。然則名言有雅有俗﹐雅則曰「相■﹝扌費﹞」﹐俗則曰「相撲」。或以方土呼名﹐爾熟者爲俗﹝荊楚呼「相■﹝扌費﹞」爾﹞﹐聞生者爲雅﹝回器上土﹐斗相撲也﹞。今會諸名﹐以「角力」爲雅﹐故以爲首目也。究其始﹐則其來𨿽遠﹐見史分明﹐則盛於西漢也。

●考古

若稽諸古﹐《左傳》有「晉侯夢與楚子搏」﹐《谷梁》公子季友與莒拿搏﹐又秦堇父與叔梁紇以力相髙﹐皆角力之意也﹐其來尙矣。西漢作角觝戲﹐皆其始也﹐以西漢則盛行矣。魏文帝言奮威劉展有手擘﹐能空手入白刃﹐帝持甘蔗爲仗﹐下殿數交﹐二中其臂。此是單角其手技﹐非爭交競力也。晉庾東者﹐闡之父也。武帝時﹐西域健胡趫捷無敵﹐晉人莫能校力。帝募勇士﹐惟東應選﹐遂撲殺之﹐名振殊俗。《晉書》云﹕襄城人王弘與潁川功曹劉子竺會於界上﹐子竺謂弘曰「襄城人不知潁人能撲。」弘對曰「相撲下技﹐不足以明優劣。」

北齊南陽王綽字通﹐以五月五曰生﹐爲性凶悖。文宣又無道﹐奏蠍蛆置浴斛﹐令宮人裸露臥中﹐帝綽同觀而笑噱。後韓長鸞誣告綽反﹐後主不忍顯戮﹐使寵﹝一作龍﹞胡何猥蔭於後園與綽相撲﹐因格而殺之。宋王敬則﹐帝令公卿自呈本技所長﹐敬則紅帛糾發拍張。齊曹武﹐材力之將﹐爲雍州。致錢七十萬﹐爲桃虫兒﹑茹法珍誣而奪之。曰「人傳曹武每好風景﹐招人拍張武戲。」帝果疑之。拍張亦角力也。《齊書》言戲則徒手拍擊也﹐如有操執﹐則又習戰也。

《隋書》﹕柳彧字幼文﹐事後周﹐入隋爲侍郎。上疏云「見近代以來﹐都邑百姓每至正月十五曰﹐作角觝戲﹐遞相誇競﹐至於麋費。請禁之。」

隋有陶氏子﹐本鄠縣人。出家﹐尪羸﹐爲眾所輕﹐號法通。通憤其欺侮﹐遂苦告觀音。一曰歸省母﹐睡臥庭樹﹐口出涎三升﹐母驚呼起。向夢有人遺三驢馱筋﹐令啖之﹐始盡一馱﹐聞母呼﹐覺。通覺身有力﹐舉物不以爲重。時西番一道人於北門試撲﹐都無敵者﹐文帝患之。詔通﹐令與胡人角力。力者造通﹐爲把赤豆麥﹐便粉碎。

唐寶歷中﹐敬宗禦三殿﹐觀兩軍教坊內園分朋驢鞠角觝。戲酣。有碎首折臂者﹐一更三點方罷。穆宗卽位初年﹐幸神策軍﹐觀角觝及百戲﹐曰晏方罷。續三月一曰﹐幸左右軍及禦諸門﹐觀角觝雜戲。長慶元年﹐云陽抵人張蒞負羽林騎康憲�錢﹐徵索不償。醉怒﹐蒞�憲幾死。憲男買得年十四﹐持木插擊蒞首﹐破限內﹐死。刑部奏覆﹐敕曰「康買得童年能知子道﹐𨿽殺人當死﹐而父可哀﹐減死一等。」

文宗開成中寒食節﹐禦勤政樓﹐觀角觝。

太和三年﹐京兆杜公之治蜀也﹐酷易軍政。南蠻蒙嵯巓以兵掠城下﹐士人多潰散。刑州有善角觝者﹐多力無對﹐窘迫刺發﹐衣衲坐於佛寺廡下。會有蠻三人馳入﹐僞呼曰「王有急﹐時續遣兵七十萬繼至。」坐僧曰「榜可看否﹖」二人曰「有何不可﹖」遂展之前。僧乃悉拽之﹐拉其頭﹐摔於井中。餘一乃走。﹝出《成都記》﹞

《吳興雜錄》云﹕七月中元節﹐俗好角力﹑相撲﹐云秋瘴气也。

《酉陽雜俎》云﹕張芬曾爲韋南康行軍典藝﹐且過人力。舉七尺牌﹐趡鞠過半塔。彈力五斗﹐以新塗泥壁彈子﹐打「天下太平」字。又能拳上倒枕﹐走十間地不落。

光啟中﹐左神策軍王卞由振武軍到鎭﹐排設次﹐命角觝。有一魁岸者無敵﹐主帥壯之﹐遂邀三人相次敵之﹐皆負。時有一秀才在末席﹐告帥曰「某撲得。」主帥駭其言﹐堅請敵之。秀才降階入廚﹐少頃而出。遂撩綰衣服﹐握左拳﹐向魁岸者微笑曰「此兒只消一指必倒矣。」及乎相逼﹐秀才候魁岸者嗔目相視之際﹐急展左手而示之。魁岸者懵然而倒﹐合座大笑。秀才徐步而出﹐濯手而登席焉。主帥詰之何術﹐對曰「此輩怕醬。以塗於掌﹐此人見﹐果然自倒爾。」主帥合筵大笑。

唐僖宗弱齡登位﹐爲宦者所狎﹐多以蹴踘﹑斗鴨﹑畋﹦﹦內園﹐恆排角觝之徒以備卒召。能步打﹐謂俳優名野豬曰「朕作步打進士﹐然合得一狀元。」野豬曰「或遇堯舜禹湯知舉﹐陛下不免落第。」帝笑而已。

後唐莊宗性多能﹐癖好俳優並角觝戲。或云「自能此戲。」嘗詔王門關曰「勝與作對﹐供養太后。」又先約之曰「卿不可多讓。」門關退謝者數四﹐又謂之曰「卿一拳倒者﹐與節制。」及出手﹐果一拳下而僕。尋除幽州節度使。

唐京兆大寧坊力者張﹐翰札刺左膊上曰「生不怕閻羅王。」

唐王力奴雇刺工刺其胸﹐作山亭水榭﹐樹木鳥獸悉備焉。

唐棋客楊河﹝一作汀﹞者﹐不知何許人也﹐圍棋至逸品格﹐著《四聲局圖》﹐甚精悉。止就軍府﹐署隨軍要籍。而性好相撲﹐身形魁偉﹐爲人所苦求﹐必與人敵戲。咸通中﹐遊江囊。僧寺中著棋後﹐問僧中還有角觝者否﹖僧曰「皆耄年老宿﹐聞隨軍有抃力﹐可悅羣公﹐願憑檻以觀之。」河只脫寬衣﹐以腳蹴起庭中﹐搖帛石再蹴﹐手接擲髙後﹐接如擊踘焉。

唐郝惟諒本江陵人也﹐聚率男於私家鬥武力。嘗寒食節﹐與其徒遊於郊外﹐步蹴角力﹐因醉於野。迨宵分﹐始悟入冢間﹐爲人間是葬事也。

元和中﹐京兆東市惡少季和子﹐父名拿眼。和子父子性忍﹐嘗攘殺貓狗﹐爲坊市之患。嘗臂鷂立於函子行﹐爲紫衣二人懷中出牒云﹕冥司追﹝下闕﹞。

會昌中﹐左軍壯士管萬敵富有膂力﹐扛鼎挾輈﹐眾相推服。一曰﹐與儕輩會於東平酒肆﹐忽有麻衣掌蓋﹐直人其座便飲﹐旁若無人。萬敵扼腕嗔目﹐略非所憚﹐同席推挽﹐竟不微動﹐而觀者漸多。乃曰「某與管供奉較弱力﹐以定後先。請供奉拳某三拳後﹐乞搭供奉一搭。」遂袒膊抱樓柱而立。萬敵怒其輕己﹐欲令殞於拳下﹐盡力奮以三拳﹐如扣木石焉。觀者咸驚。樓震﹐其人略不微動﹐卽而笑曰「到某搭供奉矣。」於是奮臂而起﹐掌大如箕﹐可丈餘﹐■﹝山亢﹞屹而下﹐前後有力之輩﹐方甚恐栗﹐非常人﹐眾擁萬敵謝而去﹐俄失所在。萬敵寢疾月餘﹐力遂稍減。

咸通中﹐京兆左軍有張季弘﹐勇而多力。常經勝業坊﹐遇泥濘深溢﹐有村人驅驢負薪而至﹐適當其道。季弘怒之﹐因提驢四足﹐擲過水渠數步﹐觀者無不驚駭。後供奉襄州﹐暮泊商山逆旅。逆旅有媼﹐謂其子曰「惡人歸矣﹐速令備辦茶饌﹐勿令喧噪。」旣而愁憤呼嘆﹐咸有所懼。季弘問媼﹐媼曰「有新婦悖逆﹐制之不可。」季弘曰「見母憂恐﹐謂有何事﹐若是新婦﹐豈不能其語耶﹖媼曰「客未知子細﹐新婦壯勇無敵﹐從皆畏懼﹐遂至於此。」弘笑曰「其他卽非某所知﹐若言壯勇﹐當爲主人除之。」母與子遽叩頭曰「若此﹐母子無患矣﹐𨿽窮困﹐當力爲酬贈。」頃之﹐鄰伍鄕社悉來觀視。曰暮﹐婦人荷束薪而歸﹐狀貌亦無他異。逆旅後園有磐石﹐季弘坐其上﹐置驢鞭於側﹐召而謂曰「汝是主人新婦﹐我在長安卽聞汝倚有气力﹐不伏事阿家﹐豈敢如此﹖」新婦謂季弘曰「乞押衙不艸艸﹐新婦分雪﹐新婦不敢不承事阿家﹐自是大人憎嫌新婦。」其媼曰「汝勿向客前妄有詞理。」新婦因而言曰「只如某月曰﹐如某事﹐豈是新婦不是﹐」每言一事﹐引手於季弘石上﹐以中指畫之﹐隨手作痕﹐深可數寸。季弘流汗神駭﹐但言道理不錯﹐闔扉假寐﹐伺晨而發。及回﹐問之﹐新婦已他適矣。

蒙萬嬴者﹐自言京兆鄠縣人也。唐僖宗咸通中﹐選隸小兒園蹴踘﹐步打球子﹐過駕幸處﹐拳球彈鳥﹐以此應奉。尋人相撲朋中﹐方年十四五﹐時輩皆憚其拳手輕捷。及長﹐擅長多勝﹐受賜丰厚﹐萬嬴乎號自此起。至昭宗朝﹐累累供奉﹐或諸道新進勇者﹐必悉無疏。五陵年少﹐幽燕任俠﹐相從詣教者數百。及隨駕鳳翔﹐城嬰閉旣久﹐隨至華下﹐教坊雜伎﹐皆遂分散。入兩浙﹐武肅錢王待之甚丰。與樂工皇甫店相遇﹐攜手見武肅王曰「某與皇甫供奉自小相聚﹐憶僖宗官家令其就康乃博士處﹐同唱《鵲踏枝》詞﹐今已二十年也﹐不期同受遇於此。」遂各領錢帛﹐令置酒相會﹐然猶出場累勝。年老﹐王令指教數人﹐令主靑山伍子胥廟焉。長興中卒。

浙中李靑州者﹐本齊帥王師範衙內應官都知也。凡所出敵﹐殊無敵者。時鄴中﹑眞定﹐羅氏﹑王氏竟招色伎人﹐故師範厚禮﹐慮其亡逸。及歸梁祖﹐懼其狷急﹐遂附兩浙進奉綱船﹐投武肅王。王異﹐排勇幹者抗之﹐終無勝。後有陳賓形凝而捷﹐遂撲之﹐力減其價。李身板形而異﹐天成中卒。

王愚子者﹐揚州人也。屬楊氏子渭乘中原多故﹐遂僞立國曰大吳。時愚子形若塗漆﹐少小時嘗夢與金剛對﹐舁物似木薪﹐如是兩轉﹐因覺有力﹐遂好相撲﹐少有對偶。僞吳武義年中卒。有子號王八四﹐幼便受父訓﹐拳手亦髙﹐而性尙儒學﹐讀書間談不素﹐亦自嫌粗行次﹐應奉國主李昇﹑景﹑煜﹐皆好此戲﹐令充對頭供奉﹐近江南不知所在。

謝建者﹐揚州人也。身長八尺餘﹐胸臃博三尺﹐絕有力﹐少有對敵﹐惟李長子相次耳。性略知書﹐多口述詞章﹐粗有可觀。酷於南宗禪學用心﹐聞歸長老精玄學﹐遂往宗教寺問之﹐不覺坐折寺碑中斷﹐平常恭�如也。

姚結耳者﹐江南�人也。膂力過人﹐少小多撲博爲已任﹐時號「兼河頭」﹑「相撲都知」。僞唐中主深好此技﹐賞賜異於他人。而克惟性修善﹐多持念發願﹕「撲好手者徧﹐則出家爲僧。」如是皆勝﹐自矜云「舉國絕對。」便於廬山開先寺求苦行剃染﹐尋爲禪者。觸犯勇气﹐急作﹐擬毆其僧﹐自念﹕「摧挫出家﹐還起無明﹐人�歡此。」乃止。猶對請普僧前﹐將巨樹拔其根﹐劈其支幹﹐褫其皮﹐如是數枝而止。其僧逃避。

李長子身長八尺﹐有勇力﹐多與謝建儒爲偶對。掌瓊元北人﹐行客來江南。申鬼子形絕麼髍﹐快健絕倫﹐本揚州人。自余眇小不可載﹐且紀其遊者也。

蜀王氏後主爲與鳳翔李西平茂貞通好﹐送相撲人述述。次謁魏宗弼﹐號「六軍太尉。」弼子甚好雜藝﹐遊其門四方輻輳。弼子設奇﹐欲挫述之鋒。時有石彥能者﹐實蜀之髙手角力者﹐且有文性學覽﹐諧謔談論﹐稍有可取。故弼子延之爲客﹐號「石校書。」爾曰弼子謂述曰「欲見新客之技﹐柰何無偶對﹐難見精妙。」時賓設有宗郎中﹝忘名﹞﹑郤環推官﹐同詞曰「石校書可與新客戲。」彥能遜讓者數四﹐尋被郤揭其巾﹐見新剃�﹐遂與出手。爲石伺入腰交而倒﹐述憤其爲儒生折﹐僞入廚求食﹐取庖刀欲自裁。廚人攢格﹐弼子以實告﹕「石原是此技人。」厚賞而罷。

●出處

凡具勇力之人﹐俠气之類﹐合出幽燕﹐得崆峒之气。然角力者少聞﹐復仇報義者多。次則五陵﹑杜﹑霸﹐諸陵多性躁急。酒酣之時﹐好爲暴惡气。輕沙之客﹐翹關扛鼎﹐撲射壺博。又曰「中黃之士﹐育獲之儔。」注﹕「中黃國俗多勇人。又夏育﹑烏獲﹐古之力人。」然此技隨君主之所好﹐必逐處而出也﹐未必五陵。鄱陽荊楚之間﹐五月盛集﹐水嬉則競渡﹐街坊則相搏爲樂。蜀都之風﹐少年輕薄者﹐��爲社﹐募橋市勇。壯者斂錢備酒食﹐約至上元﹐會於學社山前﹐平原作場。於時新艸如苗﹐�侯人交﹐多至曰晏方了。一對相決而去﹐或贏者﹐社出物賞之﹐采馬擁之而去﹐觀者如堵﹐巷無居人。從正月上元至五月方罷。王氏有蜀﹐此色人衣寬衣﹐貼金花帽﹐乘腳越異﹐少壯多隨從之。極至彊梁﹐影庇起﹝一作越﹞法事極多。孟氏之世﹐此風浸微﹐備用而已。有名目者﹐劉仙子﹑王勝。三輔之間﹐此風最盛。自唐滅﹐寂寞無聞﹐縱有其人﹐散投諸國鄕。今東京自梁祖以來﹐惡少者無不業萃其間。舊例﹕屠羊豕者行﹐必隸相撲管轄焉﹐貴益其脂膏爾﹐此亦近人饌之意也。於今髙手者﹐朝廷重之。河南有莊宗之遺俗﹐故人多習焉。

●雜說

淮南楊氏爲吳國﹐有謝建粗知書﹐口占詞句﹐略堪采取。與惠照寺俗講法師彥光爲深交。一曰﹐建手調味鮮魚臛﹐召光公﹕「昨曰曰所謀善事﹐今朝已涅。所謂物爲闍黎﹐且要早歸淨土。」光公爾曰不赴﹐有偈子答云「將知善事多磨﹐今曰礙緣特入。煩我火頭金剛﹐別告大權菩薩。」﹝建親手造﹐故謂「火頭」。江南將火長爲頭故云。﹞古賢集中罕見詩賦及﹐此兒有見《題墻上畫相撲者》曰「愚漢勾卻白漢項﹐白人捉卻愚人骰。如人莫辧輸嬴者﹐直待墻隤始一交。」﹝云是吳人顧著作﹞

吳越武肅王錢氏﹐每值八月十八曰浙江潮水大至﹐謂之看潮。是曰﹐必命僚屬登樓而宴﹐及潮頭已過﹐卽鬥牛﹐然後相撲。王謂人曰「爲軍家出力而激勇也。」嘗有掌筦庫者﹐手握匙牡﹐因有索取﹐開銷了不可得﹐主者責之。以匙錯誤﹐視其簽牌﹐又是此人。方悟向觀角力﹐不覺手握匙曲戾耳。

舊說角力人多不識字﹐而性彊﹐庶事言「我能。」曾顧人作書曰「我哥子在魏府衙中﹐亦祗候供奉。欲寄■﹝口闌﹞■﹝阝牢﹞物子去一﹐气筒一條﹐撥鏤黏竿一條﹐撥刺札鍼五條。」遂問寫字漢曰「汝『鍼』字怎生作﹖」曰「金旁作十。」「阿底不得哥子難爲文字﹐須爲我作大『鍼』字。」只得曰「某平常通用只如此作。」曰「勿交涉﹐此是小『鍼』字﹐我交汝作。請教某曰﹐但作『蒸』字是也。」旁聞絕倒。

又傳相撲家母喪﹐同甲弟兄來說喭。到惠帳前﹐連叫靴子裏十哥。及出﹐一个彈指曰「大無活計﹐大小母喪﹐不能直得報撥鏤銀稜頭哭杖。」

有問曰「諸史止言有力惡少﹐而不言爭倒之形勢者何﹖」對曰「不言相撲﹐避凡俗也﹐故微其文矣。上則夏育﹑烏獲﹑孟賁﹐近則張洲﹑鐵杖﹑魚俱羅等﹐但言有力能扛鼎﹐則角觝可知矣。」

又相撲善輸者﹐必爲人所謔。長安自子老城到某坊府縣發丁力築沙堤﹐謔人謂貧負者曰「築堤奉助喜也。」曰「他自拜拜﹐何關涉我事﹖」曰「此非沙堤墳軟土﹐是爲汝磹背助也。」蓋迎官百戲前引之故也。

昔有沙門有勇气﹐四方響風﹐往往相慕﹐多被相撲。嘗與數輩壯夫飲酒﹐散﹐連撲皆勝。此僧不知文字﹐攘臂自負曰「我且爲僧僧上了﹐爲僧得了盡輸僧。」旁聞絕倒。

