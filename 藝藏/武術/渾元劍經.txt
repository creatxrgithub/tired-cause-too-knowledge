《渾元劍經﹟劍髓千言》

劍髓千言

夫劍乃儒雅中之利器﹐有正直之風﹐和緩中銳鋒﹐具溫柔之气﹐靈則通神﹐玄能入妙。飛來飛去﹐無影無蹤。作雲作雨﹐如虎如龍。變化莫測﹐轉展無窮。誅人間之惡黨﹐斬地下之鬼精﹐可破陣以攻城﹐隨手指點﹐艸木皆兵﹔可防一身之害﹐資三捷之成。故珍爲致寶﹐運可通神。光靈明而不昧﹐體剛健而長生。掃則霧消煙掩﹐揮去則石走云崩。可避水火之災﹐入不溺焚﹔可解刀兵之亂﹐視如不見。

其爲徳亦若人也﹐資稟於陰陽鑪火之煉﹐性成於元亨利貞之能﹐百折不屈﹐九轉而形骸備。鑄冶始於神人﹐傳授依乎仙術。習貴專精﹐功宜百倍。非取天地之气﹐無以培養人之本源﹔不吞日月之精﹐奚以輕身健體﹖非精足气不能淸﹐非气足神不能靈。非內而精气神﹑外而筋骨皮﹐渾成一片﹐身不能輕。將何以飛取雁書﹑遠逐鴻迹﹖非如此何以通妙﹐而能超眾﹖能禦大敵﹐足稱萬兵之祖。故精足則戰耐久﹔气滿則呼吸細﹔神淸靜而圓融﹐則變化莫測。故曰﹕身完天下無敵手﹐劍完四海少敵兵。能此二者﹐方可超凡入聖境﹐庶幾馭眾爲髙明。勿負古人之畱意﹑仙佛之苦衷﹗

習得形劍成於外﹐則劍气備於內﹐是爾身心自有主。其爲用也﹐可除災以斷水﹐可畫地以成河﹔斬七情﹑斷六欲而絕淫根﹔破異術﹐滅妖通以除惡黨。神智從生﹐豁古今於親目﹔謀猷克布﹐協治化以感通。儒之禦侮﹐以此而威行﹔道之降伏﹐以此而欲空﹔釋之眞空﹐以此而功成。

夫劍气卽罡炁也。而宇宙之間﹐亦必恃此爲化育﹐主宰生殺權宜。故學者業貴於精﹐心宜於謙﹐藝當熟習﹐志莫驕矜。外有三尺劍﹐內必籍五本以佐之﹐始保一身安閒﹐無事紛紜耳。再者﹐此物爲仁人之珍寶﹐彼匪人之所畏﹐故好而知惡爲貴。或徒負气好勝﹐每生嫌隙。一旦欲勝乎理﹐小則魯莽僨事﹐大則積愁成恨﹐反恨成狠﹐將禍延無已。此眞好武中之惡習。故劍法旣成﹐尢當博閱天文﹑地理﹑人事﹑駁雜於中﹐在一番體認知攺擇中﹐卑以身處之心。又或於澹定之候﹐靜以撫琴﹐涵養性眞﹐化淨猛烈之習﹐效成一片溫和气象。外人豈能知哉﹖目爲武士﹐而有儒雅之風﹐稱爲呆儒﹐而有威嚴之度。故君子有三變﹐望之儼然﹐卽之也溫﹐聽其言也厲﹐功用到此﹐謂文兼武全將相身﹐更必出處有道焉。試止以時﹐不以道殉身﹐亦不失機﹐勿貪爲主﹐勿吝爲先。如有欲習此者﹐詳言諭眾﹐莫爲己私﹐化傳萬方﹐奠定國家﹐小則終保厥身﹐大則兼濟天下﹐啟可輕乎哉﹖試思昔有伯溫先生言﹕此天子气也﹐十年之內﹐必都金陵﹐吾當負劍從之。非明悉天文地理人事﹐善舞劍而能止戈者乎﹖更有善觀劍者風胡子﹐善舞劍者李靖﹑伍員﹑吳季子等﹐孔門之季路善佩劍。於此觀之﹐劍爲奇珍﹐自古惟然。其用非但主於玩器﹐其旨趣亦深焉耳。

望古遙企﹐得精祕傳者﹐不乏人矣。彼丈夫也﹐我丈夫也﹐吾何畏彼哉﹗必加一能己百﹐十能己千之力﹐甚勿空演招數。更須深參奧旨﹐方克許有爲哉﹗

煉劍莫先於煉气﹐煉气要首在於存神。存神之始功﹐根於固精。能此方可以論劍之練法﹐否則作輟之﹐鮮有成爲完壁者。工夫貴勿剛勿緩﹐和平得中﹐且存且養﹐內外兼濟。直外便能和中﹐煉形亦可長生。活動筋骨身輕靈﹐周身气血力加增。由子至午鍛煉外﹐自未至申靜息中。戌則吞斗持罡﹐運用水火﹐和合坎離﹐妙在築基﹐要乃淸心寡欲。此入道之機﹑成道之具﹐豈可杳視﹖惟晝夜無間﹐則陰陽協理。呼吸定則靈光生﹐而三寶定位﹐同居其中。金丹日益﹐身法愈輕。昔唐太宗養劍士數百人﹐時或令舞﹐則諸士身共劍各飛。若此神舞﹐神威足以勝人者﹐非此而何﹖

夫劍貴乘機以進﹐無隙則退。故奇正明﹐劍法成﹔精神全﹐神力猛。古語之「一聲嚇斷長江水」﹐乃威神並作也。旣能如此﹐何患對敵難勝﹖非內外打成一片﹐難以飛而出快﹐妙而顯神。非眞陰陽生﹐不能召天地之精气神﹐歸入身心。惟气結於根﹐久戰如未戰也。至於生威之道﹐在於存神。神能常存﹐久自生威。存神以固精爲本。《聖經》云﹕知止止者﹐亦進攻退守之道也。進攻之道﹐見機而作﹔退守之道﹐忍辱爲先。進退得宜﹐便爲知止。若茫然而進與退﹐昧然而守與攻﹐非徒無益﹐恐招尢之媒來自面前﹐而昧已晚。是求榮反辱。欲固守己身﹐多助敵資﹐良可惜也。故曰﹕戰勝一時﹐由於訓練千日功夫。豈偶然乎﹖

人旣爲萬物之靈﹐必心與道洽﹐庶幾致人﹐不爲人所致也。故君子必具天險王道之全﹐洞天時地理人事之權宜﹐其略則孫﹑吳﹑司馬之策﹐始可運籌帷幄﹐決勝千里。故君子戰必勝也﹐歷觀古人个有取法。昔亞聖云﹕浩然之气﹐至剛至大﹐直養無害﹐塞於天地之間。夫浩然之气﹐在於天地間﹔則保合太和之气﹐以之生成﹐在人則空靈無間之气也﹐卽眞气。其中剛柔渾合﹑陰陽互生﹐卽所以結丹粒之道也。其大莫諭﹐其小難破﹐而來往造化之神涵於其內。故曰﹕放之彌六合﹐捲之藏於密﹐直養卽勿妄勿助﹐直養自然先天之能力﹐在神爲非人力也。無害者乃順生機之自然﹐去其害生機者也。養至眞息圓滿﹐百慧從生﹐永生無滅。小可經綸﹐大可贊譽天地﹐故曰則塞於天地之間。夫勿妄者﹐非具剛決武火之力﹐安能常於若存﹖勿助者﹐非有攸柔文火之功﹐安得依行不偃﹖果能明道不計其功﹐是無爲之爲神爲也。能庸行無息武火之力﹐固少頑空昏沈之偏。至若樂行不期報﹐亦非人力之有爲﹐以其呼用略照吸用。全妄者﹐文火之功﹐豈更有著相燥妄之失﹐故內而靜功﹑外而武學者﹐皆當準乎文武火侯﹐以行爲的。故戕賊成者﹐終難深造乎道。綿長者久必顯達。過急則銳﹐恐多退速之虞﹔太緩則疏﹐未免作輟之淸。然二夫準期何在﹖詩云﹕一﹑休逞歡來歇力行﹐免將過役倦容生。中庸萬古傳心法﹐中以庸行戒律淸。二﹑气欲足兮精爲本﹐神光無滯天地春。四肢鼓蕩皆符道﹐力量增加要日新。

劍法又有﹕正奇正﹑奇正奇﹑奇中正﹑正中奇﹑奇中又奇﹑正而復正﹐六門之別﹐所宜別辧而熟演之。凡髙勢雙勢爲正﹐旁門低勢小勢爲奇。低忽髙﹐旁忽正﹐單化雙﹐奇中正﹐髙忽低﹐正忽旁﹐雙化爲單﹐正中奇﹐左腿爲正﹐右腿爲奇﹐剪並奇﹐飛步正﹐顚換步奇中正﹐丁字步正中奇﹐前弓勢奇中正﹐七星式正中奇﹐四平勢伏虎勢爲正﹐釣魚問獻爲奇﹐三揭爲正中奇﹐齊眉劍爲奇中正﹐刺猿劍爲奇中奇﹐飛仙劍爲正中正。是皆陰陽變化﹐尢當洞澈﹐可闡發而彰明。

論陰陽手法﹐陰來陽敵﹐陽來陰敵。若陽變陰﹑陰變陽﹐還得看他陰陽虛實之數。故曰﹕悉明天地盈虛數﹐便是伏牛親身傳。習至如此﹐乃能全身遠害﹐戰勝守固也。

又有三步睡功夫。一曰仰臥﹐兩腿直﹐十足指回勾腰控﹐存想湧泉﹐雙手搭扣撐住﹔二曰左偏臥﹐頭枕左足尖﹐左手搬左足跟﹐右換如之﹔三曰伏臥﹐雙手抱頭﹐足跟朝天﹐十足指尖用力向地﹐存想泥丸。隨便臥時﹐頭腰腿要三直。立時足勿實踏﹐雙手齊垂﹐目光四射﹐時或垂簾。行步必活穩輕急﹐宜自跟撤尖碾﹐行非無跟之輕跳。閒息時﹐有引气下行之法﹐乃六字訣﹐連念到下丹田存在。久則气不湧出﹐亦能久而無倦﹐用力少而成功捷。

巧從熟生﹐靈從快生﹐剛生於柔﹐智生於拙。非養得目有神光﹐﹝身有靈光﹐體有元光﹐﹞難使敵一見生畏怯於心。非神光難禦亂敵。﹝非有靈光﹐難疾勝勁敵。﹞非有元光﹐難臨大陣而耐久。靈光者﹐身外有紅光繚繞。神光者﹐目中有靑蒼之气﹐足以照遠出威。元光乃身外黃光閃爍﹐是內外功滿﹐毫無缺欠﹐輝光普照﹐無隙可乘。惟目中劍內手上﹐更有一番穩準气象﹐足使人畏。故敵人動得其咎。學力至此﹐乃爲練家﹐方不愧居其名﹐亦可畱芳千古﹐令後世慨見而神警。故聞聲而懼者﹐因實稱其名﹐威感夙著也。此眞向戰不持寸鐵﹐何待矢折而勝也耶﹖古之將帥﹐操不勝之術者﹐以其訓練精細﹐百戰無敵﹐誰敢慢視哉﹖

又要訣曰﹕一精气神﹐二剛柔力﹐三遐邇相當﹐四陰陽相濟﹐五劍逢雙刃與雙鋒﹐皆指其展轉靈根﹔若敵大刀共大戰﹐來回緊急隙間攻。

前所云六字訣﹐傳列於後——

提催靈閏﹝音按﹞妙工。

此乃通天徹地功夫﹐宜得暇卽用﹐久可卻疾﹐添益精气﹐培補下元﹐活湧泉穴。此穴開通﹐則身中筋骨血絡﹐皆舒展自如﹐乃千古不宣之妙﹐宜當時習之卽覺也。提者﹐自湧泉直上泥丸﹔催字﹐自天目中少停﹐繞頭三轉﹐自左而右﹔靈字﹐至玉枕﹐歸一度喉間﹔閏字﹐分入兩肩﹐從臂內降至十指尖﹐由手背上穿缺盆夾脊﹐橫穿前後心﹐降臍中少停﹔妙字﹐自腰眼小小穴三轉﹐少停至海底﹝丹田﹞气海多住﹐降肛前腎後卽會陰﹝海底﹞少住﹐至尾閭多住﹔工字﹐入環跳穴多住﹐至膝脛達湧泉﹐反上脛間﹐膝後多停﹐升到腎前九轉﹐至下田停住。九轉爲滿﹐此坐功完也。

夫行走之間﹐更有三字訣﹐乃「淸﹑靜﹑定」也。淸字﹐存神泥丸﹐如水淸月朗﹐風輕日暖﹔淨字﹐一气到臍﹐思看取蓮花淨之意﹔定字一气至海底停住﹐思如泰山之穩﹐外誘難撓﹐如松之茂﹐如秋陽之淸暖﹐如露之含珠﹐月之浸水。其堅如剛﹐其柔如絮。再合而爲一﹐自泥丸一想湧泉﹐渾渾澄澄﹐無礙無停﹐久則神光聚也。气愈下兮身愈輕﹐神居上兮心生靈。精常固兮法術行﹐形自空兮玄妙通。外固則內壯﹐心靜則神安。欲爲人上人﹐且莫行捷徑。工夫要在學愚魯﹐神常生兮心如腐。不見不聞身形固﹐不動不牽意誠篤。何非大效何非功﹐務遠貪髙徒自誤。

出奇本乎平常﹐出妙由於拙笨。故匠之之誨人也﹐能使人以規矩﹐不能使人巧。善哉斯言也﹗且出快之要﹐非能接天地之呼吸﹑難至髙超。欲得接外呼吸﹐當補內殼之三寶。凝堅而後﹐則目光淸活圓潤﹐面見金色﹐乾中潤澤﹐周身若綿﹐聲音響中綿軟﹐此爲內足之證。外佐以操練之功﹐久則風從足下生。到如此境界﹐方謂天根月窟常來往﹐三十六宮都是春。時乎可與天地通气機﹐與仙人通言語﹐借日精月華以自補﹑合太極爲一體﹑內外合一。

渾身有痛酸之處﹐痛是气虛﹐酸是血虛﹐或气血之不到﹐然猶有別。皮裏肉外脂膜未淨者﹐酸多痛少﹔精虛損者﹑痛多酸少﹔气血初暢之時﹐亦痛多酸少。酸中代麻木﹐或抽筋者﹐兩虛兼積寒濕﹐或偶感誤中風也。

嘗思天下之物﹐皆具靈气﹐況人乎哉﹖人爲萬物之首﹐受命而後性理咸備。果能從生後識開之侯﹐窒欲懲忿﹐使七情六塵﹐永息無生﹐則人心日死﹐而至灰揚﹐道心日明﹐以至純粹﹐則基乃固矣。且心中各具七殼﹐尢得當訣以通﹐斯可矣。

七殼者﹕曰玄通﹑靈根﹑妙鑰﹑統眞﹑通樞﹑涵神﹑洞幽﹐左輔元龍﹐右輔白虎。

玄通殼開﹐則甘露沒夜子時升於泥丸﹐每日午時﹐流貫周身﹐則皮膚鮮嫩。靈根殼開﹐則先天之精﹐刻漆一粒﹐日夜生九十六粒﹐流走上下﹔久則皮潤澤生﹐光眼淸爽﹐永無生眥﹑發熱發脹昏迷﹔𨿽數夜不眠﹐亦無倦怠﹐面色如金。有歌訣兩首爲證﹕一

一竅開時便通天﹐初時幽暗玄又玄﹐靜侯靜待無煩惱﹐靈根洞開入九淵。霹靂聲聲飛龍起﹐一片通明九重天。二

此時天人合一體﹐便與天地通气機。可借精華補自己﹐靈神圓滿香寰宇。根竅通時百竅通﹐此竅通時知天機。

妙鑰殼開﹕則心性含香﹐陽和徧體﹐而立主宰﹐外則芳气襲人﹐身活如綿﹐發招捷速。

統眞殼開﹕則目讀心契﹐理無畛域﹐虛靈圓滿﹐耳通眞言。

通樞殼開﹕則身活骨輕﹐百節生胎﹐日夜不眠﹐永無怠倦。

涵神殼開﹕則气無湧出﹐神生泥丸﹐普照湧泉。左目日也﹐右目月也﹐故日照臨下土。

洞幽殼開﹕目生眞精﹐而天文地理奇偶之妙﹐變化之神﹐自然豁通於心矣。耳塞能通﹐淸音可聆﹐役使勿停。

元龍白虎殼開﹕則周身三萬六千毛孔皆開﹐通天地之气。功夫至此﹐周身气候﹐節之運行﹐與天地無違﹐久則孔孔生胎﹐則外三寶始稱堅實﹐無六淫之感冒﹐可謂疾魔退矣。

夫練劍亦當先開七殼﹐再演外武功。火候有準﹐武備成道法明﹐所謂性命雙修者此也。平時貴飲白水﹐茶多傷神冷精﹐使陰陽未和﹐奚以剛柔相濟也﹖食宜淡﹐濃則濁﹐气撓神﹐珍饈美味也﹐況肉食乎﹖非身心了無一病﹐何以神通絕技乎﹖五穀之气﹐尙能損人﹐而況厚味乎﹖故嗜欲消一分﹐則道長一分﹔臭味薄一分﹐則心性明一分。常叩大羅﹐則頭中風火油渣之气漸消﹔常揉兩腿根之筋骨核﹐則筋脈漸長。

夫气靈力長身輕之後﹐還須保養百日﹐方許試習。如隨養隨練﹐謂之抽筋扒骨﹐費力難成。如成之後﹐再力活靜息三百日﹐則三寶凝定矣。又詩云﹕精神凝結一團團﹐動靜之爲貴自然。隨所往來無阻滯﹐任從指點合先天。

又詩云﹕手眼身勿滯﹐敵難知我武。睛光威射人﹐甫不至於人。稍疏便有失﹐此爲眞起手。

大成之法﹐先須活步身。單演招對招﹐入妙致人﹐方不助於人也。孫思邈之膽大心從﹐體用至矣。凡事依行﹐萬無一失﹐矧在操技者哉﹖怯敵己必受害﹐輕敵亦受其計。惟禦以膽敢﹐待以虛心。有膽敢則彼威自抑﹐有虛心則猝變堪防﹐庶免資敵致害。𨿽平時空演﹐亦如見敵一般。進退橫斜﹐步加穩準﹐體驗得深﹐習演得到。或無患臨場失志﹐猝變難隨也。

至若因變亦受﹐逸以待勞﹐或從之爲進退﹐逆力以爲揭獻。或柔以濟剛﹐陽以化陰﹐猝中含柔﹐緩中蘊剛。或寓進於退中﹐寄奇於偶內﹐虛中實而又虛﹐實中虛而更實。側伏引詐之機﹐涵於無形﹔注定圓照之神﹐寂於覺裏。蓄髮之前﹐繼發於已發之候﹐隨發於將發之形﹐必深造於此﹐方能對敵無隙。

《易》曰滿損謙益。尢必以有若無﹑實若虛之心﹐卑以自居﹐乃爲妥要。若偶或稍漏一心﹐則憤恨之气便起﹐是自取其亂之媒﹐斯爲以藝累身。何其惑乎甚矣﹗

再動示之不動﹐進示之以退﹐可謂因人隨變。彼𨿽機妙﹐烏能災我哉﹗倘夙未細心﹐或疏茫動﹐敗有必然者。又有順逆誑呆﹐驕慢喜怒﹐動靜遠近﹐立行反霸擊神之策﹐要在因地制宜﹐因性施逆。

又曰﹕气盈神靈則勝﹐气欠神昏則敗。若平時技精兵練﹑聲名自著﹐要知異地人情之喜忌險曲﹐地勢之夷險寬窄﹐設防變外。知天則生克造化之理悉﹐知地則山河進退之路熟﹐知風土則計策易決﹐知人情則引誘乃順。知此者﹐自能心在規矩之中﹐神遊規矩之外。造詣如玆﹐詎能爲所誤耶﹖

止戈之術﹐可備而弗用﹐豈可用而無備﹖故臨渴掘井﹐晚之已甚。藝髙慢敵﹐昧之至矣。故君子貴尊賢容眾﹐采羣智以擇從﹐謙以自馭﹐敬以接人。柔中剛非愚柔﹐此處出全身渾形遠之道。羣魔盡散﹐而髙人義士得以近接也。故天時地利﹐不若人和。止戈之法﹐如斯而已。

是以慧筆揮來﹐乃見龍飛鳳舞。心壇授持乎人力﹐仙機闡天地幾絕之奇文﹐啟後覺由生之等級。𨿽《經》中奧蒂或有遺漏﹐而劍內奇觀已稱略備。果能依此﹐若閱星霜﹐當不見棄於天地。勿謂紙短情長﹐言多莫如言簡。若稟斯言﹐行難知易。練身要在練心﹐願從此乘爲萬代遺規﹐相傳以綿綿不息也已。

噫﹗克於依行﹐繼傳不息者﹐抑亦觀難其人也。第謹筆之於楮﹐先生之面前﹐以待後學之取式。故將其中妙旨變式﹐備詳於後。特爲三復致意﹐識者當勿忽諸爾。河北雲中子許立福識

