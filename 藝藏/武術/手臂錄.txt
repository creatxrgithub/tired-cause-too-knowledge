手臂錄明吳殳

用兵以戚南唐之旗鼓爲初門﹐孫武子之虛實爲極致﹐擊刺抑末矣。然不能此末藝﹐則不敢身至陣前﹐無以定將士勇怯﹐而行不踰時之賞罰。人無畏心﹐戰何能勝﹖況又平日所用教師﹐多被誘於花假﹐以誤士卒乎。𨿽然﹐殳何人而敢言此。惟以壯年所廣集﹐匯爲一編﹐以定其邪正淺深。貽之子孫而已。余所得者有石家槍﹐敬嚴也﹔峩嵋槍﹐程眞如也﹔楊家槍﹑沙家槍﹑馬家槍﹐其人不可考﹔少林槍﹐余得者洪轉之法﹐汊口槍﹐則程衝斗也﹐有《耕餘剩技》《少林闡宗》《長槍法選》諸書刻印行世。此七家者﹐其法具存﹐余若金家槍﹑拒馬槍﹑大寧筆槍等﹐尙有十餘家﹐名存而無徒﹐書又不傳﹐無可考據。應由技術淺小﹐𨿽取名一時﹐不足以傳久故也。今就七家言之﹐眞如一門而入﹐一師而成﹐一於純者也。敬嚴徧歷諸家﹐年將四十﹐始遇眞如﹐重下本源工夫﹐而得返正﹔及乎晚年﹐棍棒刀牌﹐皆成槍法﹐化雜以爲純者也。二師身二而法則一也。沙家竿子長軟﹐別爲一門。楊家器在長短間用之﹐亦兼取長短之法。此三家皆不雜棍法。馬家以楊家爲根本﹐而建用棍法。少林全不知槍﹐竟以其棍爲槍。故馬家法去棍猶有槍﹐少林去棍則無棍也。然少林尙剛柔相濟﹐不至以力降人。衝斗止學少林之法﹐去柔存剛﹐幾同牛斗。而今世衝斗之傳﹐江南最盛。少林猶不可的﹐況其上焉者乎﹗總而論之﹐峨嵋之法﹐旣精旣極﹐非血气之士﹐日月之工所能學。沙家﹑楊家﹐專爲戰陣而設﹔馬家﹑少林﹑衝斗﹐其用於戰陣﹐皆致勝之具。惟江湖遊食者不可用耳。鐘王之手﹐親紙以成字者﹐毫端也﹐爲毳﹑爲燊﹑爲膠﹑爲管﹐皆所以成此者也。善將將之君﹐敵愾以奏功者﹐擊刺也。爲旗鼓﹑爲隊伍﹑爲虛實﹐皆所以成此者也。聞擊刺而小之者﹐在武鄕謝艾﹑韋叡﹐余乃心伏﹐取子桓典論之語而名爲手臂錄。時戊午八月。滄塵子吳殳修齡譔。

槍王說

語云﹕槍爲諸器之王﹐以諸器遇槍立敗也。降槍勢所以破棍﹐左右插花勢所以破牌钂﹐對打法破劍﹑破叉﹑破鏟﹑破雙刀﹑破短刀﹐勾撲法破鞭﹑破鐧﹐虛串破大刀﹑破戟。人惟不見眞槍﹐故迷心於諸器。一得眞槍﹐視諸器直兒戲也。不知者曰﹕血戰利短器。夫敵在二丈內﹐非血戰乎﹖眞槍手手殺人﹐敵未有能至一丈內者﹐短器何所用之﹖惟劫營巷戰﹐宜用刀鞭棒耳。至於弓弩鳥銃之發﹐必在二十步外﹐牌盾可禦﹐大炮不能命中﹐付諸天數。二者𨿽更長於槍﹐而非所畏也。

槍法圓機說二篇

其一﹕

機者﹐弩機也﹐伏而待用者也﹐惟槍亦然。收者發之﹐伏機也﹔發者收之﹐伏機也﹔進者退之﹐伏機也﹔退者進之﹐伏機也﹔左者右之﹐伏機也﹔右者左之﹐伏機也﹔上者下之﹐伏機也﹔下者上之﹐伏機也。而有元妙靈變隱微難見以神其用者﹐乃在於圓。圓則上下左右無不防護。身前三尺﹐如有團牌﹐又何慮人之傷我哉﹖不惟是也。出而能圓﹐兩來槍之所以勝也﹔收而能圓﹐敗槍之所以救也。大封大劈﹐本無伏機﹐諸用俱失。禪門所謂「死句不能活人者」也。嗚呼﹗此豈數月之工﹐血气之夫﹐所能領悟者哉﹖

其二﹕

今以身法言之﹕上平朝天﹐壓卵護膝﹐機伏於上﹐實用在下﹔鐵牛地蛇﹐機伏於下﹐實用在上﹔跨劍騎龍伏虎﹐機伏於右﹐實用在左。邊攔琵琶﹐機伏於左﹐實用在右﹔擺尾拖刀﹐機伏於退﹐實用在進﹔獻爪實用在進﹐機伏在退。以手法言之﹐下平藏月兒側騰蛇槍等法﹐故中平畏之。中平藏蜻蜓點水等法﹐故下平畏之。藏仙人指路等法﹐故鐵牛撥艸等畏之。上平藏磨旗等法﹐可以制中平。滴水藏海馬等法﹐可以制中平下平。古以中平爲槍中王﹐爲諸勢皆從此出也。非守株待兔之中平而可以爲王也。身法手法﹐其變何窮﹐彼此相制﹐實無終極。但以熟制生﹑以正制邪﹐而必皆以圓機爲之本。明敏之士﹐於此深思而有得焉﹐則親灸於敬巖眞如矣。

一圈分形入用說

特豚一物而已。四鬄之﹐則爲肩﹑爲髀﹑爲脂﹑爲蹄﹑爲脊﹑爲脾﹐種種登載。若惟用一物而不四鬄﹐則惟有前齊郊禘之禮﹐而立﹡房俎燕飲肴烝皆廢﹐豈可謂之禮哉﹖惟槍亦然。總用之則爲一圈﹐剖此圈而分用之﹐或左或右﹐活上或下﹐或斜或正﹐或單或復﹐或取多分﹐或取少分﹐或取半分﹐以爲行著諸巧法﹐而後槍道大備。是以練槍者﹐惟下久苦之工於一圈﹐熟而更熟﹐精而益精﹐其於分形之法﹐一覽而全備矣。人食一口﹐而五官四體皆受其益﹐理正同也。分形非筆所能述﹐故作槍法元神空中鳥迹圖於左方。

槍法元神空中鳥迹圖﹝圖略﹞

重輪形也。纏槍等皆作此形。

上偃月形。乃用槍之上半也。

下偃月形。乃用槍之下半也。

左偃月形。乃用槍之左半也。

右偃月形。乃用槍之右半也。

此織月形。有六﹐諸法輕用之巧者也。

幾望形。亦用圈之右半而加深者也。

此七圖不由師傳﹐偶見屋瓦之仰覆﹐而思悟得之者也。知此﹐則知槍之萬變不出於圈。圈則槍之自下而上者﹐還自上而下﹔自上而下者﹐還自下而上﹔自左而右者﹐還自右而左﹔自右而左者﹐還自左而右。如轉圓石於萬仞之山﹐以守以攻﹐惟我所欲。棍以劈打爲用﹐一直向下﹐無返上之機﹐不能發紮﹐非槍法也。

圓圈分形詳注﹝略舉一二﹐可以知諸法矣。﹞

望月形也﹐凡封﹑小封﹑閉﹑圈﹑摩旗﹑葉底藏花﹑旋雷霹靂﹑月下梨花等槍尖作此形。

重輪行也。凡纏月藏行串等槍尖作此形。枯藤纏樹﹐刀痕在槍上亦此形。

幾望形也。凡裹月兒側﹑白牛轉角等槍作此形。

仰月形也。凡穿指穿袖變頭槍。

覆月形也。凡拏拖大反捲。

右偃月形也。凡迎砑跌落金錢。

左偃月形也。凡提擄海馬奔潮。

織月形也。有六﹐此則梨花三排頭﹡﹝扌奢﹞槍。

擄手腰擺時槍尖有此形。

擠此形左畔少織月形也。近身處關系重。不可用巧法也。只用左偃月。

革圈裹札頭半摩旗。

革圈外札頭半摩旗。

砑向下﹐皵向上。皆有此形。左畔亦缺。

石家槍法源流述

敬巖自少時受雙刀法於本縣令君耿橘﹐少不如教﹐爲靴尖所蹙者不可數記。已後出塞徵貓﹐只以雙刀臨陣。槍棍得之少林僧洪記﹐自謂有得矣。年三十七﹐與洪記見劉徳長於眞定巡撫韓公晶宇署中。洪記與徳長較技﹐而手中兵器爲徳長撥去﹐乃心折﹐百拜請受教。劉師曰﹕二子根本無工﹐枝榦皆虛也﹐當息心泯志﹐不學破法﹐不與人角技﹐下死工夫於根本者二年﹐則可受我法﹐自今日請辭﹐至期相見。乃如所言﹐與記用根本工夫足二載﹐復往見。劉師試之而實﹐喜曰﹕吾教二子槍法已竟﹐無多求也﹔二子所學﹐博極諸家﹐惟不知有根本﹐不曾加工﹐故遇吾而敗﹔今根旣實﹐則舊法皆吾法也﹐復何教爲﹖又命與昔舊平手者校﹐其仗皆可撥而去之也。我離劉師二十年﹐桿子未嘗一日去手﹐今則刀牌皆入槍法﹐何況於棍。殳是以棍槍之界﹐不畱心別白者二年。洪記以崇禎時將兵擊流賊於囗囗大破之。追遠遇生賊﹐援兵不至﹐終不肯退。賊益眾﹐奮鬥以死﹐不負所學云。劉徳長初亦出於少林﹐自嫌技未至精﹐又徧遊天下﹐而後有得。殳謂劉師徧遊天下﹐則必受學法於峨嵋矣。不然﹐何以與普師之傳如水入水也﹖石師偃月刀﹐開槍用刀尖彎處﹐以槍法封閉開之。又問﹕牌之去槍遠﹐何以可入槍法﹖石師曰﹕我身前三尺槍圈子中﹐蠅蚊不能入﹐非團牌而何﹖

槍根說

世人但知用槍頭﹐而於槍根殊不畱意﹐技藝所以虛浮也。根腰胸頭四者﹐猶樹之有根榦枝葉﹐捨本而逐末﹐可乎﹖敬巖之法﹐用我之槍根﹐以制我之槍頭﹐乃用我之槍頭﹐以制彼之槍根。千變萬化﹐盡於此矣。所謂以我槍根制我槍頭者﹐何也﹖槍頭遠而在外﹐苟不有以制之﹐則如跋扈之將﹐不爲我用。故必思所以制之﹐制之有二道﹕一者器制﹐一者勢制。器制者﹐根重大而頭輕細﹐其身鐵硬﹐故運用如彈丸之脫手。勢制者﹐如頭在上﹐則根在下﹔頭在左﹐則根在右﹐其易知者也。惟頭在中而根在下﹐其理元微﹐何也﹖來槍中平﹐變態繁多﹐我革之也﹐必使槍根略低﹐令槍脇著彼槍脇﹐而下槍頭直壓其前手﹐則彼無能變換。此敬巖眞如心血也。楊家槍長沙家槍長而又軟﹐不能壓其頭﹐器制之道先失﹐則勢制之道無所托以行之。是以粗浮不足觀也。所謂用我槍頭制彼槍根者﹐何也﹖用我之槍﹐理如種植﹐以根爲本﹐以葉爲末﹐破彼之槍﹐理如伐樹﹐芟其枝葉﹐勞而罔功﹐一斫根柢﹐則立僵矣。蓋世人之槍﹐戳則用直力﹐革則用橫力﹐橫直之力﹐分而不合﹐故槍法破碎沾滯﹐不能圓通。敬巖﹑眞如不然﹐戳中有革﹐革中有戳﹐力之直也能兼橫﹐力之橫也能兼直﹐其用槍尖﹐如有鉤者然﹐能於彼掌中穵而去之﹐藝技至此﹐驚猶鬼神矣。

六家槍法說﹝石沙楊馬少林沖斗六家槍法說﹞

敬巖木槍長九尺七寸﹐根大盈把﹐尖徑半寸﹐腰勁如鐵﹐重須十斤。沙家竹竿子長丈八至二丈四﹐楊家木槍丈四爲正﹐加至丈六。夫槍腰長者軟﹐短者勁﹐用法由此而分也。石家槍之用在兩腕﹐臂以助腕﹐身以助臂﹐足以助身﹐乃合而爲一。沙家槍之用在兩足﹐身隨其足﹐臂隨其身﹐腕隨其臂﹐乃合而爲一。楊家從短槍而變﹐加長四尺﹐其法亦兼取短槍竿子之法﹐以自成一家之學耳。石家之用在腕者﹐何也﹖兩腕封閉﹐陰陽互轉﹐百法藏於其中﹐神妙莫測﹐爲槍之元神也。臂以助腕者﹐以臂之髙下伸縮﹐助腕之陰陽互轉也。身以助臂者﹐以身之蹲立前後﹐助臂之髙下伸縮也。足以助身者﹐前後左右﹐稍稍移動﹐以脫彼槍尖﹐非剪刀步﹐十字步也。此峨嵋大意也。沙家之用在足者﹐何也﹖竿子長軟﹐兩腕𨿽陰陽互轉﹐但可以助順臂力﹐使無倔彊﹐實不能以根制頭。故拏攔盡處﹐槍尖正搖﹐戳卽斜去﹐搖定而戳﹐彼已走出﹐苟非十字步追之﹐戳何能及﹖其時槍之勝負﹐全在足之遲速。硬槍妙在進﹐進則殺﹔軟槍妙在退﹐退則活。足不如風﹐不能進退﹐是竿子之用在足也。身以助足者﹐探前以助進勢﹐倒後以助退勢也。臂以助身﹐腕以助臂者﹐身足旣熟﹐則腕臂不過用峨嵋封閉之餘緒而已足也。此沙家大意也。楊家兼用沙家之足與勢者﹐何也﹖楊家陰陽互轉﹐與峨嵋同﹐但長則利於傷人﹐而亦苦於外重﹐根不能制其尖﹐運用不能如峨嵋之靈。此乃器之本然﹐𨿽大力者不能彊也。於是鋪張展布﹐以靈其運用﹐不得不借徑於腳步﹐倚局於立勢﹐不覺不知﹐濫竿子之陳設﹐失峨嵋之精義。然猶純乎其槍﹐未嘗兼棍帶打也。其名所以特著者﹐長則易於得勝﹐學之者必多﹐其封閉功夫﹐不須如峨嵋之移山塡海﹐學之者又易。得峨嵋法者何人﹐而能察其失精義哉﹖所以楊家槍之名﹐驚天動地﹐人人振而矜之也。其於峨嵋﹐尙猶二帝之變而三王﹐所離無幾者也﹐而夏禹傳子﹐商湯﹡﹝上斬下心﹞徳﹐武王非聖﹐人有言之者焉﹖此三家槍法之大端也。比而論之﹐學峨嵋者﹐練習之功至於十分﹐則沙家望而卻走﹐功虧一簣﹐猶爲沙楊得半者所困﹐此至人絕業﹐不爲世用﹐不可遺之人人者也。楊法學之易而用之利﹐大有益於行陣﹐又何間然﹖沙法學者工力與楊正等﹐而更長則更利﹐尢行陣所宜也。又前三家皆槍﹐皆不雜棍。峨嵋賤棍不屑雜﹐沙家體長不可雜﹐楊家旁溢於沙﹐不旁溢於棍﹐法勾足用﹐不須雜。至於馬家與少林則不然﹐王降而伯矣。少林之八母﹐魚龍平列

﹐已失槍家正眼﹐其廣布諸勢﹐全落棍法。馬家之諸六合槍及二十四勢﹐名目甚繁﹐少槍多棍。馬家與少林品類正同﹐而所以致此者則異。馬法本出於楊﹐而加之擊打﹐槍爲神骨而棍爲皮肉以雜亂之。少林自擅棍家絕業﹐意不能已於槍﹐而又自矜其名﹐不肯外學﹐乃移其棍法中之似槍者﹐益擴充之以爲槍﹐終爲朱紫之相亂。所不足處又純用棍法﹐蓋棍爲神骨與肉﹐而槍爲之皮﹐其混雜視馬尢甚矣。少林𨿽以棍爲槍﹐而如洪轉者﹐猶知以柔制剛﹐以弱制彊之意﹐衝斗學於少林﹐惟取其剛彊者﹐以自立一門﹐又非少林之法也。

閃賺顚提說

槍之實際﹐守則見肉分槍﹐攻則貼桿深入。見肉貼桿﹐四字心傳也﹐失此卽爲僞學。然此正法也﹐正而無變﹐其用不神。故閃賺顚提貴焉。變而貼桿者﹐閃賺﹑圈手﹑騰蛇等是也﹔變而不貼桿者﹐顚提﹑滴水﹑認鍼等是也﹔更有大遠於桿者﹐則爲拖刀騎龍等。蓋圈手騰蛇﹐緊小銳進﹐見肉之革﹐但能開之﹐不能勝之﹐而開之又甚危﹐故以滴水﹑認鍼﹑拖刀﹑騎龍﹐步法闊大者脫其槍尖﹐而仍以圈手騰蛇貼桿之閃賺﹐從旁直進﹐然後得勝。正變互用﹐小大相資﹐缺一不可。夫以大破小﹐須於彼此皆小時﹐忽然用大﹐乃勝。若執大爲門墻﹐恃爲長技﹐卽衝斗矣。然此亦楊馬之法也。峨嵋意不在此﹐折衝樽俎﹐不戰而屈人之兵﹐眞如親受之普恩﹐而敬巖與之暗合。

脫化說

東坡論文云﹕少時須五色絢爛﹐漸老漸熟﹐乃造平淡﹐言脫化也。惟槍亦然﹕初時戳革﹐務使重實闊大﹐三四年後﹐漸漸收爲輕虛緊小﹐則體用皆備。初時不重實闊大﹐爲無體﹐無以臨陣﹔後來不輕虛緊小﹐爲無用﹐技不造極﹐遊場受辱於人。然脫化實有門焉。初時鋒影圓者﹐其闊大重實﹐可以漸收爲輕虛緊小﹐鋒影若作人字形﹐則愈精熟﹐愈闊大﹐愈重實﹐𨿽欲脫化﹐不可得也。敬巖貴輕虛﹐眞如貴緊小﹐皆以圈爲脫化之門﹐衝斗不圓﹐是以老死於重實闊大。𨿽於秣陵見敬巖﹐而憮然自失﹐亦終無以攺其故轍也。

短降長說

世人輕言以短降長﹐余不敢言﹐又不敢不言。不敢言﹐爲其無萬全必勝之道﹔不敢不言﹐爲其有不得已而用之之時。夫我槍九尺七寸﹐彼槍二丈四尺。若彼單殺手來﹐我可一革竟入﹔若彼半虛半實而來﹐我欲拏攔﹐則煩動自搖﹐欲竟進﹐則彼槍正活﹐豈有萬全必勝之道﹖至如兩陣相遇﹐事不容已﹐則亦有降長之法焉。此無他﹐拼命得活而已。蓋長之所以制短者﹐用其虛也﹔然遠則可以用虛﹐近則不得不實。我直進迫近彼槍﹐使彼不得不實發﹐實發則不過單殺手﹐我可以一革竟入矣。迫近彼槍﹐乃田州土司瓦氏女將雙刀降槍之法﹐而余移之於槍者也。𨿽然﹐此時彼實進﹐則我幸矣﹔若彼能虛退﹐何有萬全﹖但兩陣相對﹐必無虛退之槍耳。

後略

