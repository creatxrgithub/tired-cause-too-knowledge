

拳意述眞

序一

孫祿堂先生以形意﹐八卦﹐太極拳術教授後學﹐恐久而失其眞也﹐乃作拳意述眞述先輩傳授之精意﹐而加以發揮﹐竣稿後﹐命余序之三家之術﹐其意本一﹐大抵務勝人尙气力者﹐源失之濁﹐不求勝於人﹐神行機圓﹐而人亦莫能勝之者﹐其源則淸﹐淸則技與道合﹐先生是書皆合乎道之言也﹐先生學形意﹐拜李奎垣先生之門﹐李之師爲郭先生云深﹐而先生實學於郭﹐從之最久﹐幼棄其業﹐隨之往來各省﹐郭先生騎而馳﹐先生手攬馬尾步追其後﹐奔逸絕塵﹐日嘗行百餘里﹐至京師﹐聞程先生廷華精八卦拳術﹐董海川先生之徒也﹐訪焉又絕受其術﹐程先生言先生敏捷過於人﹐人亦樂授之﹐蚤從郭﹐暮依程﹐如是精練者﹐數年遊行郡邑﹐聞有藝者必造訪﹐或不服與較﹐而先生未嘗負之﹐故郭程二先生合曰﹕此子眞能不辱其師﹐先生年五十餘﹐居京師﹐有郝先生爲眞者﹐自廣平來﹐郝善太極拳術﹐又從問其意﹐郝先生曰﹕異哉﹐吾一言而子通悟﹐勝專習數十年者﹐故先生融會三家﹐而能得其精微﹐筆之於書﹐表章先輩﹐開示後學﹐明內家道藝﹐無二之旨﹐動靜交修之法﹐其理深矣﹐其說﹐俱備於書﹐閱者自知之﹐余因略述﹐先生得道﹐之由以見﹐先生是書﹐乃苦功經歷所得者﹐非空言也。

民國十二年歲次癸亥仲冬蘄水陳曾則序

序二

祿堂先生旣著形意八卦太極三書行世嘉惠後學﹐厥功匪淺﹐然猶懼不知者﹐以拳術爲禦侮之具﹐僅憑血气之勇也﹐於是有拳意述眞之作﹐凡拳中之奧義﹐闡發無遺﹐平日所聞之諸先生輩者﹐一一筆之於書﹐使好拳術者﹐由此而進於道焉﹐俾武術之眞義﹐不致湮沒﹐此先生之苦心也﹐其以述眞名者﹐蓋本述而不作之意﹐於此益見﹐先生之謙徳已。

民國十二年歲次癸亥冬月吳心谷拜讀並識

自序

夫道者﹐陰陽之根﹐萬物之體也。其道未發﹐懸於太虛之內﹔其道已發﹐流行於萬物之中。夫道﹐一而已矣。在天曰命﹐在人曰性﹐在物曰理﹐在拳術曰內勁﹐所以內家拳術有形意﹑八卦﹑太極三派形式不同﹔其極﹐還虛之道﹐則一也。易曰﹕一陰一陽謂之道。若偏陰﹑偏陽皆謂之病。夫人之一生﹐飲食之不調﹐气血之不和﹐精神之不振﹐皆陰陽不和之故也。故古人創內家拳術﹐使人潛心玩味﹐以思其理﹐身體力行﹐以合其道﹐則能復其本來之性體﹐然吾國拳術門派頗多﹐形式不一﹐運用亦異﹐畢生不能窮其數﹐歷世不能盡其法。余自幼年好習拳術﹐性與形意﹑八卦﹑太極三派之拳術相近﹐研究五十餘年﹐得其槪要。曾著形意﹑八卦﹑太極拳學﹐已刊行世。今又以昔年所聞先輩之言﹐述之於書﹐俾學者得知其眞意焉。三派拳術﹐形式不同﹐其理則同﹔用法不一﹐其制人之中心﹐而取勝於人者則一也。按一派拳術之中﹐諸位先生之言論形式﹐亦有不同者﹐蓋其運用或有異耳。三派拳術之道始於一理﹐中分爲三派﹐末復合爲一理。其一理者﹐三派亦各有所得也﹕形意拳之誠一也﹑八卦拳之萬法歸一也﹑太極拳之抱元守一也。古人云「天得一以淸﹐地得一以寧﹐人得一以靈﹐得其一而萬事畢也」。三派之理﹐皆是以虛無而始﹐以虛無而終﹐所以三派諸位先生所練拳術之道﹐能與儒釋道三家誠中﹑虛中﹑空中之妙理﹐合而爲一者也。余深恐諸位先生之苦心精詣﹐久而淹沒﹐故述之以公同好﹐惟自愧學術譾陋無文﹐或未能發揮諸位先生之妙旨﹐望諸同志﹐隨時增補之﹐以發明其道可也。

民國十二年歲次癸亥直隸完縣孫福全序

目錄

第一章

形意拳家小傳

第二章

八卦拳家小傳

第三章

太極拳家小傳

第四章

形意拳

第五章

八卦拳

第六章

太極拳

第七章

形意拳譜摘要

第八章

練拳經驗及三派之精意

第一章

形意拳家小傳

李先生諱飛羽﹐字能然﹐世稱老能先生﹐或曰洛能﹑洛農﹑老農皆一音之轉也。直隸深縣人﹐經商於山西太谷。喜拳術﹐聞縣境有戴龍邦先生者﹐善形意拳﹐往訪焉﹐覿面一見﹐言談舉止﹐均甚文雅﹐不似長武術者﹐心異之﹐辭去。他日請人介紹﹐拜爲門下。時先生年三十七歲也。自受教後﹐晝夜習練﹐二年之久﹐所學者﹐僅五行拳之一行﹐卽劈拳並半趟連環拳耳。𨿽所學無多﹐而心中並不請益﹐誠心習練﹐日不間斷。是年龍邦先生之母八十壽誕﹐先生前往拜祝﹐所至之賓客﹐非親友卽龍邦先生之門生。拜壽之後﹐會武術者皆在壽堂練習﹐各盡其所學焉。惟先生只練拳趟半﹐龍邦先生之母﹐性喜拳術﹐凡形意拳之道理並形式無所不曉﹐遂問先生爲何連環拳只練半趟。先生答曰﹕僅學此耳。當命龍邦先生曰﹕此人學有二年之久﹐所教者甚少﹐看來倒是忠誠朴實﹐可以將此道理用心教授之。龍邦先生本是孝子﹐又受老母面諭﹐乃盡其所得乎心者而授之先生。先生精心習練﹐至四十七歲﹐學乃大成﹐於形意拳之道理﹐無微不至矣﹗每與人相較﹐無不隨心所欲﹐手到功成﹐當時名望甚著﹐北數省人皆知之。教授門生郭云深﹑劉奇蘭﹑白西園﹑李太和﹑車毅齋﹑宋世榮諸先生等。於是先生名聲愈著﹐道理愈深。本境有某甲﹐武進士也﹐體力逾常人﹐兼善拳術﹐與先生素相善﹐而於先生之武術﹐則竊有不服﹐每蓄意相較﹐輒以相善之故﹐難於啟齒。一日會談一室﹐言笑一如平常﹐初不料某甲之蓄意相試﹐毫無防備之意﹐而某甲於先生行動時﹐乘其不意﹐竊於身後卽捉住先生﹐用力舉起。及一伸手﹐而身體已騰空斜上﹐頭顱觸入頂棚之內﹐復行落下﹐兩足仍直立於地﹐未嘗傾跌。以邪術疑先生﹐先生告之曰﹕是非邪術也﹐蓋拳術上乘神化之功﹐有不見不聞之知覺﹐故神妙若此﹐非汝之所知也。時人遂稱先生曰﹕神拳李能然。年八十餘歲﹐端坐椅上﹐一笑而逝。

郭先生諱峪生﹐字云深﹐直隸深縣馬莊人。幼年好習拳術﹐習之數年﹐無所得﹐後遇李能然先生﹐談及形意拳術﹐形式極簡單而道則深奧﹐先生甚愛慕之。能然先生視先生有眞誠之心﹐遂收爲門下﹐口傳手授。先生得傳之後﹐心思會悟﹐身體力行﹐朝夕習練數十年。能然先生傳授手法﹐二人對手之時﹐倏忽之間﹐身已跌出二丈餘﹐並不覺有所痛苦﹐只覺輕輕一劃﹐遂飄然而去。先生旣受能然先生所教拳術三層之道理以至於體用規矩法術之奧妙﹐並劍術刀槍之精巧﹐無所不至其極﹐常遊各省﹐與南北兩派同道之人交接甚廣﹐閱歷頗多﹐亦嘗戲試其技﹐令有力壯者五人﹐各持木棍﹐以五棍之一端﹐頂於先生腹﹐五人將足立穩﹐將力使足﹐先生一鼓腹﹐而五壯年人﹐一齊騰身而起﹐跌坐於丈餘之外。又練虎形拳﹐身體一躍﹐至三丈外。先生所練之道理﹐腹極實而心極虛﹐形式神气沈重如泰山﹐而身體動作輕靈如飛鳥。所以先生遇有不測之事﹐只要耳聞目見﹐無論何物﹐來得如何勇猛速快﹐隨時身體皆能避之。先生熟讀兵書﹐復善奇門﹐著有《解說形意拳經》﹐詳細明暢﹐賜予收藏﹐後竟被人竊去﹐不知今藏何所﹐未能付梓流傳﹐致先生啟迪後學之心﹐湮沒不彰﹐惜哉﹗先生懷抱絕技﹐奇才未遇其時﹐僅於北數省教授多人﹐後隱於鄕閭﹐至七十餘歲而終。

劉先生字奇蘭﹐直隸深縣人﹐喜拳術﹐拜李能然先生爲師﹐學習形意拳術﹐先生隱居田廬﹐教授門徒﹐聯絡各派﹐無門戶之見﹐有初見先生﹐數言拜卽服爲弟子者。先生至七十餘歲而終。弟子中﹐以李存義﹑耿誠信﹑周明泰三先生藝術爲最。其子殿臣﹐著形意拳抉微﹐發明先生之道。

宋世榮先生﹐宛平人﹐喜昆曲圍棋﹐性又好拳術。在山西太谷開設鐘錶鋪﹐聞李能然先生拳術髙超﹐名冠當時﹐托人引見﹐拜爲門下﹐自受教後﹐晝夜勤苦習練﹐迄不間斷。所學五行拳及十二形﹐無不各盡其妙。練習十二形中蛇形之時﹐能盡蛇之性能﹐回身向左轉時﹐右手能攝住右足跟﹐及向右轉時﹐左手能攝住左足跟﹐回身停式﹐身形宛如蛇盤一團﹐開步走趟﹐身形委曲彎轉﹐又如蛇之撥艸蜿蜓而行也。練燕形之時﹐身子挨著地﹐能在板凳下邊一掠而過﹐出去一丈餘遠﹐此式之名﹐卽叫燕子抄水。又練貍貓上樹﹝此系拳中一著之名目﹞﹐身子往上一躍﹐手足平貼於墻﹐能粘一二分鐘時。當時同門同道及門外之人﹐見者固極多﹐現時曾親睹先生所練各式之技能者﹐亦復甚多。蓋先生格物之功甚深﹐能各盡其性﹐故其傳神也若此。昔伶人某﹐與先生相識﹐云在歸化城時﹐親見先生與一練技者比較﹐二人相離丈餘﹐練技者挺身一縱﹐甫一出手﹐其身已如箭之速﹐跌出兩丈有餘﹐而先生則毫無動轉﹐只見兩手於練技者之身一劃耳﹗餘二十餘歲時住於北京小席兒胡同白西園先生處﹐伶人某與白先生對門居﹐聞其向白先生言如此。民國十二年一月間﹐同門人某往太谷拜見先生﹐先生時年八十餘歲矣﹐精神健壯﹐身體靈動﹐一如當年。歸後告於予曰﹐先生談及拳術時﹐仍復眉飛色舞﹐口言其理﹐身比其形﹐殊忘其身爲耄耋翁﹐且嘆後進健者之不如焉﹗

車先生永宏字毅齋﹐山西太谷縣人﹐家中小康﹐師李能然先生﹐學習拳術。先生自得道後﹐視富貴如浮雲﹐隱居田間﹐教授門徒甚多﹐能發明先生之道者﹐山西祁縣喬錦堂先生爲最。先生樂道﹐始終如一。至八十餘歲而終。

張先生字樹徳﹐直隸祁州人﹐幼年好習武術﹐拜李能然先生爲師。練拳並劍刀槍各術﹐合爲一气﹐以拳爲劍﹐以劍爲拳。所用之槍法極善﹐有來訪先生比較槍法者﹐皆爲先生所敗。先生隱居田間﹐教授門徒頗多。門徒承先生之技術者﹐亦不乏人。先生至八十餘歲而終。

劉先生字曉蘭﹐直隸河間縣人。爲賈於易州西陵﹐性喜拳術﹐幼年練八極拳﹐工夫極純。後又拜李能然先生爲師﹐研究形意拳術﹐教授門徒﹐直省最多﹐老來精神益壯。八十餘歲而終。

李先生字鏡齋﹐直隸新安縣人。以孝廉歷任教授。性好拳術﹐年六十三拜李能然先生爲師﹐與郭云深先生相處最久﹐研究拳術。練至七十餘歲﹐頗得拳術之奧理﹐動用輕靈﹐仍如當年。先生云﹕至此方知拳術與儒學之道理﹐並行不悖﹐合而爲一者也。李先生壽至八十餘歲而終。

李先生名存義﹐字忠元﹐直隸深縣人。輕財好義﹐性喜拳術﹐幼年練習長短拳﹐後拜劉奇蘭先之門﹐學形意拳術﹐習練數十年。爲人保鏢﹐往來各省﹐途中遇盜賊﹐手持單刀對敵﹐賊不敢進﹐或聞先生之名﹐義气過人﹐避道者。故人以「單刀李」稱之。民國元年﹐在天津創辦武士會﹐教授門徒﹐誨人不倦﹐七十餘歲而終。

田先生字靜傑﹐直隸饒陽縣人。性好拳術﹐拜劉奇蘭先生爲師。先生保鏢護院多年﹐生平所遇奇事甚多﹐惜余不能記憶﹐故未能述之。先生七十餘歲﹐在田間朝夕運動﹐以樂晚年。

李先生諱殿英﹐字奎垣﹐直隸淶水縣山後店上村人。幼年讀書﹐善小楷﹐性喜拳術﹐從易州許某學彈腿﹑八極等拳﹐功夫極純熟﹐力量亦頗大。先生在壯年之時﹐保鏢護院﹐頗有名望。每好與人較技﹐時常勝人。後遇郭云深先生﹐與之比較﹐先生善用腿﹐先生之腳方擡起﹐見云深先生用手一劃﹐先生身後有一板凳﹐先生之身體﹐從板凳躍過去﹐兩丈餘遠﹐倒於地下矣。先生起而謝罪﹐遂拜爲門下﹐待奉云深先生如父子然。後蒙云深先生教授數年﹐晝夜習練﹐將所受之道理﹐表裏精微﹐無所不至其極矣。余從先生受教時﹐先生之技術﹐未甚精妙。先生自得道後﹐常爲書記﹐不輕言拳術矣。余遂待從郭云深先生受教。先生𨿽不與人輕言拳術﹐而仍練拳不懈﹐他人所不知也。先生至七十餘歲而終。

耿先生名繼善﹐字誠信﹐直隸深縣人。喜拳術﹐拜劉奇蘭先生爲師﹐學習形意拳。隱居田間﹐以道爲樂﹐傳授門徒多人。七十餘歲﹐身體輕靈﹐健壯仍如當年。

周先生字明泰﹐直隸饒陽縣人。幼年在劉奇蘭先生家爲書童﹐喜拳術﹐遂拜奇蘭先生爲師。練習數載﹐保鏢多年。直隸莫州一帶門徒頗多﹐六十餘歲而終。

許先生名占鰲﹐字鵬程﹐直隸定縣人。家中小康﹐幼年讀書﹐善八法﹐性喜拳術。專聘教習練習長拳﹑刀槍劍術。身體輕靈似飛鳥﹐知者皆以賽毛稱之。後又拜郭云深先生爲師﹐學習形意拳術。傳授門徒頗多﹐六十餘歲而終。

第二章

八卦拳家小傳

董海川先生﹐順天文安縣﹐朱家塢人﹐喜習武術﹐嘗涉迹江皖間﹐遇異人傳授﹐居三年﹐拳術劍術及各器械﹐無不造其極﹐歸後入睿王府當差﹐人多知其有奇技異能﹐投爲門下受教者絡繹不絕﹐所教拳術﹐稱爲八卦﹐其式形﹐皆是河圖洛書之數﹐其道體﹐俱是先生後天之理﹐其用法﹐乃八八六十四卦之變化而無窮﹐一部易理﹐先生方寸之間﹐體之無遺﹐是以先生行止坐臥﹐動作之際﹐其變化之神妙﹐非常人所能測也﹐居嘗跏跌靜坐﹐值夏日大雨墻忽傾倒﹐時先生跌坐於坑貼近此墻﹐先生並未開目﹐弟子在側者﹐見墻倒之時﹐急注視先生忽不見﹐而先生已跌坐﹐於他處之椅上﹐身上未著點塵﹐先生又嘗晝寢﹐時值深秋﹐弟子以被覆之﹐輕輕覆於先生身﹐不意被覆於牀﹐存者僅牀與被﹐而先生不見矣﹐驚而返顧﹐則先生端坐於臨廳之一椅﹐謂其人曰﹐何不言耶﹐使我一驚﹐蓋先生之靈機至是﹐已臻不見不聞﹐卽可知覺之境﹐故臨不測之﹐其變化之神妙﹐有如此者﹐中庸云﹐至誠之道﹐可以前知﹐卽此義也﹐年八十餘歲﹐端坐而逝﹐弟子尹福﹐程廷華等﹐葬於東直門外﹐榛椒樹東北﹐紅橋大道旁﹐諸門弟子建碑﹐以志其行爲。

程廷華先生﹐直隸深縣人﹐居北京花市大街四條﹐以眼鏡爲業﹐性喜武術﹐未得門徑﹐後經人介紹拜董海川先生爲師﹐所學之拳﹐名爲遊身八卦連環掌﹐自受傳後﹐習練數年﹐得其精微﹐名聲大振﹐人稱之爲眼鏡程﹐無人不知之也﹐同道之人﹐來比較甚多﹐無不敗於先生之手者﹐因此招人之忌﹐一日晚先生由前門返鋪中﹐行至蘆艸園﹐正走時﹐忽聞後有腳步聲甚急﹐先生方一回頭見尾隨之人﹐手使砍刀一把﹐光閃曜目﹐正望著先生之頭劈下﹐先生隨卽將身往下一縮﹐倏忽越出七八尺﹐其刀落空﹐旋卽回身﹐奪其刀以足踢倒於地﹐以刀擲之﹐曰朋友回家從用工夫﹐再來可也﹐不問彼之姓名﹐徜徉而去﹐當時有數人親眼見之﹐在京教授門徒頗多﹐其子海亭﹐亦足以發明先生技術之精奧者矣。

第三章

太極拳家小傳

楊先生﹐字露蟬﹐直隸廣平府人﹐喜拳術﹐得河南懷慶府﹐陳家溝子之指授﹐遂以太極名於京師﹐來京教授弟子﹐故京師之太極拳術﹐皆先生所傳也。

武先生﹐字禹襄﹐直隸廣平府人﹐往河南懷慶府趙堡鎭陳淸平先生處﹐學習太極拳術﹐研究數十年﹐遇敵制勝﹐事迹最多﹐郝爲楨先生言之不詳﹐故未能述之。

郝先生﹐諱和﹐字爲楨﹐直隸廣平永年縣人﹐受太極拳術於亦畬先生﹐昔年訪友來北京﹐經友人介紹﹐與先生相識﹐見先生身體魁偉﹐容貌溫和﹐言皆中理﹐身體和順自然﹐余與先生遂相投契﹐未幾先生患痢疾甚劇﹐因初次來京不久朋友甚少﹐所識者﹐惟同鄕楊建侯先生耳﹐余遂爲先生請醫服藥﹐朝夕服侍﹐月餘而愈﹐先生呼余曰﹐吾二人本無至交﹐萍水相逢﹐如此相待實無可報﹐余曰此事先生不必在心﹐俗云四海之內皆朋友﹐況同道乎﹐先生云﹐我實心感﹐欲將我平生所學之拳術﹐傳與君願否﹐余曰恐求之不得耳﹐故請先生至家中﹐余朝夕受先生教授﹐數月得其大槪﹐後先生返裏﹐在本縣教授門徒頗多﹐先生壽七十有餘歲而終﹐其子月如能傳先生之術﹐門徒中精先生之武術者亦不少矣。

第四章

形意拳

第一節

郭云深論形意拳

一則

形意拳術有三層道理﹐有三步功夫﹐有三種練法。

一﹑三層道理

1﹑練精化气﹔2﹑練气化神﹔3﹑練神還虛﹝練之以變化人之气質﹐復其本然之眞也﹞。

二﹑三步功夫

1﹑易骨﹕練之以築其基﹐以壯其體﹐骨體堅如鐵石﹐而形式气質﹐威嚴狀似泰山。

2﹑易筋﹕練之以騰其膜﹐以長其筋﹝俗云﹕筋長力大﹞﹐其勁縱橫聯絡﹐生長而無窮也。

3﹑洗髓﹕練之以淸虛其內﹐以輕松其體﹐內中淸虛之象﹕神气運用﹐圓活無滯身體動轉﹐其輕如羽﹝拳經云﹕三回九轉是一式﹐卽此意義也﹞。

三﹑三種練法

1﹑明勁﹕練之總以規矩不可易﹐身體動轉要和順而不可乖戾﹐手足起落要整齊而不可散亂。拳經云「方者以正其中」卽此意也。

2﹑暗勁﹕練之神气要舒展而不可拘﹐運用要圓通活潑而不可滯。拳經云「圓者以應其外」卽此意也。

3﹑化勁﹕練之周身四肢動轉﹐起落﹑進退皆不可著力﹐專以神意運用之。𨿽是神意運用﹐惟形式規矩仍如前二種不可攺移。𨿽然周身動轉不著力﹐亦不能全不著力﹐總在神意之貫通耳。拳經云「三回九轉是一式」卽此意義也。

四﹑詳論明勁﹑暗勁﹑化勁

1﹑明勁

明勁者﹐卽拳之剛勁也。易骨者﹐卽練精化气﹐易骨之道也。因人身中先天之气與後天之气不合﹐體質不堅﹐故發明其道。大凡人之初生﹐性無不善﹐體無不健﹐根無不固﹐純是先天。以後﹐知識一開﹐靈竅一閉﹐先後不合﹐陰陽不交﹐皆是後天血气用事﹐故血气盛行﹐正气衰弱﹐以致身體筋骨不能健壯。故昔達摩大師傳下易筋洗髓二經﹐習之以彊壯人之身體﹐還其人之初生本來面目。後宋嶽武穆王擴充二經之義﹐作爲三經﹕易骨﹑易筋﹑洗髓也。將三經又制成拳術﹐發明此經道理之用。拳經云「靜爲本體﹐動爲作用」﹐與古之五禽﹑八段練法有體而無用者不同矣。因拳術有無窮之妙用﹐故先有易骨﹑易筋﹑洗髓﹐陰陽混成﹐剛柔悉化﹐無聲無臭﹐虛空靈通之全體。所以有其虛空靈通之全體﹐方有神化不測之妙用。故因此拳是內外一气﹐動靜一源﹐體用一道﹐所以靜爲本體﹐動爲作用也。因人爲一小天地﹐無不與天地之理相合﹐惟是天地之陰陽變化皆有更易。人之一身旣與天地道理相合﹐身體虛弱﹐剛戾之气﹐豈不能易乎﹖故更易之道﹐弱者易之彊﹐柔者易之剛﹐悖者易之和。所以三經者﹐皆是變化人之气質﹐以復其初也。易骨者﹐是拳中之明勁﹐練精化气之道也。將人身中散亂之气﹐收納於丹田之內﹐不偏不倚﹐和而不流﹐用九要之規模鍛煉﹐練至於六陽純全﹐剛健之至﹐卽拳中上下相連﹐手足相顧﹐內外如一。至此﹐拳中明勁之功盡﹐易骨之勁全﹐練精化气之功亦畢矣。

2﹑暗勁

暗勁者﹐拳中之柔勁也﹝柔勁與軟不同﹕軟中無力﹐柔非無力也﹞﹐卽練气化神﹑易筋之道也。先練明勁﹐而後練暗勁﹐卽丹道小周天止火再用大周天功夫之意。明勁停手﹐卽小周天之沐浴也。暗勁手足停而未停﹐卽大周天四正之沐浴也。拳中所用之勁﹐是將形气神﹝神卽意也﹞合住﹐兩手往後用力拉回﹝內中有縮力﹞﹐其意如拔鋼絲。兩手前後用勁﹕左手往前推﹐右手往回拉﹔或右手往前推﹐左手往回拉﹐其意如撕絲綿﹔又如兩手拉硬弓。要用力徐徐拉開之意。兩手或右手往外翻橫﹐左手往裏裹勁。或左手往外翻橫﹐右手往裏裹勁﹐如同練鼉形之兩手﹐或是練連環拳之包裹拳。拳經云「裹者如包裹之不露」。兩手往前推勁﹐如同推有輪之重物﹐往前推不動之意﹐又似推動而不動之意。兩足用力﹐前足落地時﹐足根先著地﹐不可有聲。然後再滿足著地﹐所用之勁﹐如同手往前往下按物一般。後足用力蹬勁﹐如同邁大步過水溝之意。拳經云「腳打采意不落空」﹐是前足﹔「消息全憑後腳蹬」﹐是後足﹔「馬有迹蹄之功」。皆是言兩足之意也。兩足進退﹐明勁暗勁﹐兩段之步法相同。惟是明勁則有聲﹐暗勁則無聲耳。

3﹑化勁

化勁者﹐卽練神還虛﹐亦謂之洗髓之功夫也。是將暗勁練到至柔至順﹐謂之柔順之極處﹐暗勁之終也。丹經云「陰陽混成﹐剛柔悉化﹐謂之丹熟」。柔勁之終﹐是化勁之始也。所以再加上功夫﹐用練神還虛﹐至形神俱杳﹐與道合眞﹐以至於無聲無臭﹐謂之脫丹矣。拳經謂之「拳無拳﹐意無意﹐無意之中是眞意」﹐是謂化勁。練神還虛﹐洗髓之工畢矣。化勁者﹐與練劃勁不同。明勁暗勁﹐亦皆有劃勁。劃勁是兩手出入起落俱短﹐亦謂之短勁。如同手往著墻抓去﹐往下一劃﹐手仍回在自己身上來﹐故謂之劃勁。練化勁者﹐與前兩步功夫之形式無異﹐所用之勁不同耳。拳經云「三回九轉是一式」﹐是此意也。三回者﹐練精化气﹑練气化神﹑練神還虛﹐卽明勁﹑暗勁﹑化勁是也。三回者﹐明﹑暗﹑化勁是一式﹔九轉者﹐九轉純陽也。化至虛無而還於純陽﹐是此理也。所練之時﹐將手足動作﹐順其前兩步之形式﹐皆不要用力﹐並非頑空不用力﹐周身內外﹐全用眞意運用耳。手足動作所用之力﹐有而若無﹐實而若虛。腹內之气所用亦不著意﹐亦非不著意﹐意在積蓄虛靈之神耳。呼吸似有似無﹐與丹道功夫﹐陽生至足﹑采取歸鑪﹑封固停息﹑沐浴之時呼吸相同。因此﹐似有而無﹐皆是眞息﹐是一神之妙用也。莊子云「眞人之呼吸以踵」﹐卽是此意﹐非閉气也。用工練去﹐不要間斷﹐練到至虛﹐身無其身﹐心無其心﹐方是形神俱妙﹐與道合眞之境。此時能與太虛同體矣。以後練虛合道﹐能至寂然不動﹐感而遂通﹐無入而不自得﹐無往而不得其道﹐無可無不可也。拳經云「固靈根而動心者﹐武藝也﹔養靈根而靜心者﹐修道也」。所以形意拳術與丹道合而爲一者也。

二則

形意拳起點三體式﹐兩足要單重﹐不可雙重。單重者﹐非一足著地﹐一足懸起﹐不過前足可虛可實﹐著重在於後足耳。以後練各形式亦有雙重之式。𨿽然是雙重之式﹐亦不離單重之重心。以至極髙﹑極俯﹑極矮﹑極仰之形式﹐亦總不離三體式單重之中心。故三體式爲萬形之基礎也。三體式單重者﹐得其中和之起點﹐動作靈活﹐形式一气﹐無有間斷耳。雙重三體式者﹐形式沈重﹐力气極大。惟是陰陽不分﹐乾坤不辧﹐奇偶不顯﹐剛柔不判﹐虛實不明﹐內開外合不淸﹐進退起落動作不靈活。所以形意拳三體式﹐不得其單重之中和﹐先後天亦不交﹐剛多柔少﹐失卻中和﹐道理亦不明﹐變化亦不通﹐自被血气所拘﹐拙勁所捆﹐此皆是被三體式雙重之所拘也。若得著單重三體式中和之道理以後行之﹐無論單重雙重各形之式﹐無可無不可也。

三則

形意拳術之道﹐練之極易﹐亦極難。易者﹐是拳術之形式至易至簡而不繁亂。其拳術之始終﹐動作運用﹐皆人之所不慮而知﹐不學而能者也。周身動作運用﹐亦皆年常之理。惟人之未學時﹐手足動作運用無有規矩而不能整齊﹐所教授者﹐不過將人之不慮而知﹑不學而能﹑平常所運用之形式入於規矩之中﹐四腳動作而不散亂者也。果練之有恆而不間斷可以至於至善矣。若到至善處﹐諸形之運用﹐無不合道矣。以他人觀之﹐有一動一靜﹐一言一默之運用﹐奧妙不測之神气。然而自己並不知其善於拳術也。因動作運用皆是平常之道理﹐無彊人之所難﹐所以拳術練之極易也。中庸云「人莫不飲食也﹐鮮能知味也」。難者﹐是練者厭其拳之形式簡單而不良於觀﹐以致半途而廢者有之﹐或是練者惡其道理平常而無有奇妙之法則﹐自己專好剛勁之气﹐身外又務奇異之形﹐故終身練之而不能得著形意拳術中和之道也。因此好髙務遠﹐看理偏僻﹐所以拳術之道理﹐得之甚難。中庸云「道不遠人﹐人之爲道而遠人「﹐卽此意義也。

四則

形意拳術之道無他﹐神气二者而已。丹道始終全仗呼吸。起初大小周天﹐以及還虛之功者﹐皆是呼吸之變化耳。拳術之道亦然﹐惟有鍛煉形體與筋骨之功。丹道是靜中求動﹑動極而復靜也﹔拳術是動中求靜﹐靜桓而復動也。其初練之似異﹐以至還虛則同。形意拳經云「固靈根而動心者﹐敵將也﹔養靈根而靜心者﹐修道也」。所以形意拳之道﹐卽丹道之學也。丹道有三易﹕煉精化气﹑煉气化神﹑煉神還虛﹔拳術亦有三易﹕易骨﹑易筋﹑洗髓。三易卽拳中明勁﹑暗勁﹑化勁也。練至「拳無拳﹐意無意﹐無意之中是眞意」﹐亦與丹道練虛合道相合也。丹道有最初還虛之功﹐以至虛極靜篤之時﹐下元眞陽發動﹐卽速回光返照。凝神入气穴﹐息息歸根。神气未交之時﹐存神用息﹐綿綿若存﹐意玆在玆﹐此武火之謂也。至神气已交﹐又當忘息﹐以致采取歸鑪﹑封固停息﹑沐浴起火﹑進退升降歸根。俟動而復煉﹐煉至不動﹐爲限數足滿止火﹐謂之坎離交妒。此爲小周天。以至大周天之功夫﹐無非自無而生有﹐由微而至著﹐由小而至大﹐由虛而積累﹐皆呼吸火候之變化。文武剛柔﹐隨時消息﹐此皆是順中用逆﹐逆中行順﹐用其無過不及﹑中和之道也。此不過略言丹道之槪耳。丹道與拳術並行不悖﹐故形意拳術﹐非粗率之武藝。余恐後來練形意拳術之人﹐只用其後天血气之力﹐不知有先天眞陽之气﹐故發明形意拳術之道﹐只此神气二者而已。故此先言丹道之大槪﹐後再論拳術之詳情。

五則

練形意拳術有三層之呼吸。

第一層練拳術之呼吸﹐將舌捲回﹐頂住上齶﹐口似開非開﹐似合非合﹐呼吸任其自然﹐不可著意於呼吸﹐因手足動作合於規矩﹐是爲調息之法則﹐亦卽練精化气之功夫也。

第二層練拳術之呼吸﹐口之開合﹑舌頂上齶等規則照前﹐惟呼吸與前一層不同。前者手足動作是調息之法則﹐此是息調也。前者口鼻之呼吸﹐不過借此以通乎內外也。此二層之呼吸著意於丹田之內呼吸也。又名胎息。是爲練气化神之理也。

第三層練拳術之呼吸﹐與上兩層之意又不同。前一層是明勁﹐有形於外﹐二層是暗勁﹐有形於內。此呼吸𨿽有而若無﹐勿忘勿助之意思﹐卽是神化之妙用也。心中空空洞洞﹐不有不無﹐非有非無﹐是爲無聲無臭﹐還虛之道也。此三種呼吸爲練拳術始終本末之次序﹐卽一气貫通之理﹐自有而化無之道也。

六則

人未練拳術之先﹐手足動作﹐順其後天自然之性﹐由壯而老﹐以至於死。通家逆運先天﹐轉乾坤﹐扭气機﹐以求長生之術。拳術亦然。起點從平常之自然之道﹐逆轉其機﹐由靜而動﹐再由動而靜﹐成爲三體式。其姿勢﹕兩足要前虛後實﹐不俯不仰﹐不左斜﹐不右歪。心中要虛空﹑至靜無物﹐一毫之血气不能加於其內﹐要純任自然虛靈之本體﹐由著本體再萌動練去﹐是爲拳中純任自然之眞勁﹐亦謂人之本性﹐又謂之丹道最初還虛之理﹐亦謂之明善復初之道。其三體式中之靈妙﹐非有眞傳不能知也。內中之意思﹐猶丹道之點玄關﹑大學之言明徳﹑孟子所謂養浩然之气。又與河圖中五之一點﹐太極先天之气相合也。其姿勢之中﹐非身體兩腿站均當中之中也。其中是用規矩之法則﹐縮回身中散亂馳外之靈气﹐返歸於內﹐正气復初﹐血气自然不加於其內﹐心中虛空﹐是謂之中﹐亦謂之道﹐心因此再動。丹書云「靜則爲性﹐動則爲意﹐妙用則爲神」。所以拳術再動﹐練去謂之先天之眞意﹐則身體手足動作卽有形之物﹐謂之後天。以後天合著規矩法則﹐形容先天之眞意﹐自最初還虛﹐以至末後還虛﹐循環無端之理﹐無聲無臭之徳﹐此皆名爲形意拳之道也。其拳術最初積蓄之眞意與气﹐以致滿足﹐中立而不倚﹐和而不流﹐無形無相﹐此謂拳中之內勁也﹝內家拳術之名﹐卽此理也﹞。其拳中之內勁﹐最初練之﹐人不知其所以然之理。因其理最微妙﹐不能不詳言之﹐免後學入於歧途。初學入門﹐有三害九要之規矩。三害莫犯﹐九要不失其理﹝八卦拳學詳之矣﹞。手足動作合於規矩﹐不失三體式之本體﹐謂之調息。練時口要似開非開﹐似合非合﹐純任自然。舌頂上齶﹐要鼻孔出气。平常不練時﹐以至方練完收勢時﹐口要閉﹐不可開﹐要時時令鼻孔出气。說話﹑喫飯﹑喝茶時﹐可開口﹐除此之外﹐總要舌頂上齶﹐閉口﹐令鼻孔出气﹐謹要﹗至於睡臥時﹐亦是如此。練至手足相合﹐起落進退如一﹐謂之息調。手足動作﹐要合不於規矩﹐上下不齊﹐進退步法錯亂﹐牽動呼吸之气不均﹐出气甚粗﹐以致胸間發悶﹐皆是起落進退﹑手足步法不合規矩之故也。此謂之息不調。因息不調﹐拳法身體不能順也。拳中之內勁是將人之散亂於外之神气﹐用拳中之規矩﹐手足身體動作﹐順中用逆﹐縮回於丹田之內﹐與丹田之元气相交﹐自無而有﹐自微而著﹐自虛而實﹐皆是漸漸積蓄而成﹐此謂拳之內勁也。丹書云「以凡人之呼吸﹐尋眞人之處」﹐莊子云「眞人呼吸以踵」﹐亦是此意也。拳術調呼吸﹐從後天陰气所積﹐若致小腹堅硬如石﹐此乃後天之气勉彊積蓄而有也。總要呼吸純任自然﹐用眞意之元神﹐引之於丹田。腹𨿽實而若虛﹐有而若無。老子云「綿綿若存」﹔又云「虛其心﹐而靈性不昧﹔振道心﹐正气常存」﹐亦此意也。此理卽拳中內勁之意義也。

七則

形意拳之用法﹐有三層﹕有有形有相之用﹐有有名有相無迹之用﹐有有聲有名無形之用。有無形無相無聲無臭之用。拳經云「起如鋼銼﹝起者去也﹞﹐落如鉤桿﹝落者回也﹞。未起如摘子﹐未落如墜子。起如箭﹐落如風﹐追風趕月不放松。起如風﹐落如箭﹐打倒還嫌慢。足打七分手打三﹐五行四梢要合全。气連心意隨時用﹐硬打硬進無遮攔。打人如走路﹐看人如嵩艸。膽上如風響﹐起落似箭鉆。進步不勝﹐必有膽寒之心」。此是初步明勁﹐有形有相之用也。到暗勁之時﹐用法更妙﹕「起似伏龍登天﹐落如霹雷擊地。起無形﹐落無蹤﹐起意好似捲地風。起不起﹐何用再起﹔落不落﹐何用再落。低中之中望爲髙﹐髙之中望爲低。打起落如水之翻浪。不翻不鉆﹐一寸爲先。腳打七分手打三﹐五行四梢要合全。气連心意隨時用﹐打破身式無遮攔」。此是二步暗勁﹐形迹有無之用也。「拳無拳﹐意無意﹐無意之中是眞意。拳打三節不見形﹐如見形影不爲能」﹐隨時而發﹔一言一默﹐一舉一動﹐行止﹑坐臥﹑以致飲食﹑茶水之間﹐皆是用﹔或有人處﹐或無人處﹐無處不是用﹐所以無入而不自得﹐無往而不得其道﹐以致寂然不動﹐感而遂通也。此皆是化勁神化之用也。然而所用之虛實奇正﹐亦不可專有意用於奇正虛實。虛者﹐並非專用虛於彼。己手在彼手之上﹐用勁拉回﹐如落鉤竿﹐謂之實﹔己手在彼手之下﹐亦用勁拉回﹐彼之手挨不著我的手﹐謂之虛。並非專有意於虛實﹐是在彼之形式感觸耳。奇正之理亦然﹕奇無不正﹐正無不奇﹔奇中有正﹐正中有奇﹐奇正之變﹐如循環之無端﹐所用不窮也。拳經云「拳去不空回﹐空回總不奇」﹐是此意也。

八則

形意拳術明勁是小學功夫。進退起落﹐左轉右旋﹐形式有間斷﹐故謂之小學。暗勁是大學之道。上下相連﹐手足相顧﹐內外如一﹐循環無端﹐形式無有間斷﹐故謂之大學。此諭是發明其拳所以然之理也。論語云「一以貫之」﹐此拳亦是求一以貫之道也。陰陽混成﹐剛柔相合﹐內外如一﹐謂之化勁。用神化去﹐至於無聲無臭之徳也。孟子云「大而化之﹐之謂聖。聖而不可知之﹐之謂神」。丹書云「形神俱杳﹐乃與道合眞之境」。拳經云「拳無拳﹐意無意﹐無意之中是眞意」。如此者﹐不見而章﹐不動而變﹐無爲而成﹐寂然不動﹐感而遂通也。老子云「得其一而萬事畢」。人得其一謂之大。拳中內外如一之勁用之於敵﹐當剛而剛﹐當柔則柔﹐飛騰變化﹐無入而不自得﹐亦無可無不可也。此之謂一以貫之。一之爲用﹐𨿽然純熟﹐總是有一之形迹也﹐尙未到至妙處﹐因此要將一化去﹐化到至虛無之境﹐謂之至誠至虛至空也。如此「大而化之之謂聖﹐聖而不可知之之謂神」。神之道理得矣﹗

九則

拳術之道﹐要自己鍛煉身體﹐以卻病延年﹐無大難法﹐若與人相較﹐則非易事。第一存心謹愼﹐要知己知彼﹐不可驕矜﹐驕矜必敗。若相識之人﹐久在一處﹐所練何拳﹐藝之深淺﹐彼此皆知。或喜用腳﹐或善用手﹐皆知其大槪。誰勝誰負﹐尙不易言。若與不相識之人﹐初次見面﹐彼此不知所練何種拳術﹐所用何法。若一交手﹐其藝淺者﹐自立時相形見絀。若皆是明手﹐兩人相較﹐則頗不易言勝。所宜知者﹐一見面先察其人精神是否虛靈﹐气質是否雄厚﹐身軀是否活潑﹐再察其言論或謙或矜﹐其所言與其人之神气形體動作是否相符﹐觀此三者﹐彼之藝能﹐知其大槪矣。及相較之時﹐或彼先動﹐或己先動﹐務要辧地勢之遠近﹑險隘﹑廣狹﹑死生。若二人相離極近﹐彼或發拳﹐或發足﹐皆能傷及吾身﹐則當如拳經云「眼要毒﹐手要姦﹝姦卽巧也﹞﹐腳踏中門往裏鉆。眼有監察之精﹐手有撥轉之能﹐足有行程之功。兩肘不離肋﹐兩手不離心﹐出洞入洞緊隨身。乘其無備而攻之﹐由其不意而出之」。此是近地以速之意也。兩人相離之地遠﹐或三四步﹐或五六步不等﹐不可直上﹐恐彼以逸待勞﹐不等己發拳﹐而彼先發之矣。所以方動之時﹐不要將神气顯露於外﹐似無意之情形﹐緩緩走至彼相近處﹐相機而用。彼動機方露﹐己卽速撲上去﹐或掌或拳﹐隨左打左﹐隨右打右﹐彼之剛柔﹐己之進退﹐起落變化﹐總相機而行之。此謂遠地以緩也。己所立之地勢﹐有利不利﹐亦得因敵人而用之﹐不可拘著。程廷華先生亦云﹕與彼相較之時﹐看彼之剛柔﹐或力大﹐或姦巧﹐彼剛吾柔﹐彼柔吾剛﹐彼髙吾低﹐彼低吾髙﹐彼長吾短﹐彼短吾長﹐彼開吾合﹐彼合吾開﹐或吾忽開忽合﹐忽剛忽柔﹐忽上忽下﹐忽短忽長﹐忽來忽去﹐不可拘使成法﹐須相敵之情形而行之。𨿽不能取勝於敵﹐亦不能驟然敗於敵也。總以謹愼爲要。

十則

拳經云「上下相連﹐內外合一」。俗云上下是頭足也﹐亦云手足也。按拳中道理言之是上呼吸之气與下呼吸之气相接也。此是上下相連﹐心腎相交也。內外合一者﹐是心中神意下照於海底﹐腹內靜極而動﹐海底之气微微自下而上﹐與神意相交﹐歸於丹田之中﹐運貫於周身﹐暢達於四肢﹐融融和和﹐如此方是上下相連﹐手足自相然顧﹐合內外而爲一者也。

十一則

練拳術不可固執不通。若專以求力﹐卽被力拘﹔專以求气﹐卽被气所拘﹔若專以求沈重﹐卽爲沈重所捆墜﹔若專以求輕浮﹐神气則被輕浮所散。所以然者﹐外之形式順者﹐自有力﹔內裏中和者﹐自生气﹔神意歸於丹田者﹐身自然重如泰山﹔將神气合一﹐化成虛空者﹐自然身輕如羽。故此不可專求。𨿽然求之有所得焉﹐亦是有若無﹑實若虛﹐勿忘勿助﹐不勉而中﹐不思而得﹐從容中道而已。

十二則

形意拳術之橫拳有先天之橫﹐有後天之橫﹐有一行之橫。先天之橫者﹐由靜而動﹐爲無形之橫拳也。橫者﹐中也。易云「黃中通理﹐正位居體」﹐卽此意也。拳經云「起無形」﹐「起爲橫」﹐皆是也﹝此起字是內中之起﹐自虛無而生有﹐眞意發萌之時﹐在拳中謂之橫﹐亦謂之起﹞。此橫有名無形﹐爲諸形之母也。萬物皆含育於其中矣。其橫則爲拳中之太極也。後天之橫者﹐是拳中外形手足﹐以動卽名爲橫也。此橫有名有式﹐無有橫之相也。因頭手足肩肘胯膝﹝名七拳﹞外形七拳﹐以動卽名爲橫﹐亦爲諸式之幹也﹐萬法亦皆生於其內也。

十三則

形意拳術﹐頭層明練﹐謂之練精化气﹐爲丹道中之武火也﹔第二層暗勁﹐謂之練气化神﹐爲丹道中之文火也﹔三層化勁﹐謂之練神還虛﹐爲丹道中火候純也。火候純而內外一气成矣。再練亦無勁﹐亦無火﹐謂之練虛合道。以致行止坐臥﹐一言一默﹐無往而不合其道也。拳經云「拳無拳﹐意無意﹐無意之中是眞意」。至此無聲無臭之徳至矣。先人詩曰「道本自然一气遊﹐空空靜靜最難求﹐得來萬法皆無用﹐身形應當似水流」。

十四則

拳意之大道﹐大槪皆是河洛之理﹐以之取象命名﹐數理兼該﹐順其人動之作之自然﹐制成法則﹐而人身體力行之。古人云﹕天有八風﹐易有八卦﹐人有八脈。拳有八勢﹐是以拳術有八卦之變化。八卦者﹐有圓之象焉。天有九天﹐星有九野﹐地有九泉﹐人有九竅﹐拳有九宮﹐故拳術有九宮之方位。九宮者﹐有方之義焉。古人以九府而作圜法﹐以九室而作明堂﹐以九區而作貢賦﹐以九軍而作陣法﹐以九竅九數﹝九數者﹐卽九節也。頭爲梢節﹐心爲中節﹐丹田爲根節﹔手爲梢節﹐肘爲中節﹐肩爲根節﹔足爲梢節﹐膝爲中節﹐胯爲根節。三三共九節也﹞而作拳術﹐無非用九﹐其理亦妙矣。河之圖﹐洛之書﹐皆出於天地自然之數﹐禹之範﹐大撓之歷﹐皆聖人得於天地之心法。余蒙老農先生所授之九宮圖﹐其理亦出於此而運用之神妙﹐變化莫測。此圖之道﹐夫婦之愚可以與知與能﹐及其至也﹐𨿽聖人亦有所不知不能矣。其圖之形式﹐是飛九宮之道﹐一至九﹐九還一之理﹐用竿九根布之四正四根﹐四隅四根﹐當中一根。竿不拘粗細。起初練之﹐地方要寬大﹐竿相離要遠﹐大約或一丈之方形﹐或一丈有餘﹐或兩丈﹐不拘尺寸﹐練之已熟﹐漸漸而縮小﹐縮至兩竿相離之遠近﹐僅能容身穿行往來﹐形如流水﹐旋轉自如﹐而不礙所立之竿。繞轉之形式用十二形﹕或鷂子入林翻身之巧﹐或如蛇拔艸入穴之妙﹐或如猿猴縱跳之靈活。各形之巧妙﹐無所不有也。此圖之效力﹐不會拳術者﹐按法走之可以消食﹐血脈流通﹔若練拳術而步法不活動者﹐走之可以能活動﹔練拳術身體發拘者﹐走之身體可以能靈通﹔練拳術心中固執者﹐走之可以能靈妙。無論男女老少﹐皆可行之﹐可以卻病延年﹐彊健身體﹐等等妙術﹐不可言宣。拳經云「打拳如走路﹐看人如蒿艸。武藝都道無正經﹐任意變化是無窮。豈知吾得嬰兒玩﹐打法天下是眞形。三回九轉是一式」之理﹐亦皆在其中矣。此圖明數學者﹐能曉此圖之理﹔練八卦拳者﹐能通此圖之道也。此圖亦可作爲遊戲運動。走練之時﹐舌頂上齶。不會練拳術者﹐行走之時﹐兩手曲伸﹐可以隨便﹔要會拳術者﹐按自己所會之法則運用可也。無論如何運動﹐左旋右轉﹐兩手身體不能動著所立之竿爲要。此圖不只運動身體已也﹐而劍術之法﹐亦含藏於其中矣。此九根竿之髙矮﹐總要比人略髙。可以九个泥塾﹐或木塾﹐將竿插在內﹐可以移動練。用時可分布九宮﹐不練時可收在一處。若地基方便﹐不動亦可﹔若實在無有竿之時﹐磚石分布九宮亦可﹔若無磚石﹐畫九个小圍走之亦無不可。總而言之﹐總是有竿練之爲最妙﹐此法走練﹐起初按一二三四五六七八九之路﹐反之九八七六五四三二一。此圖外四正四隅八根竿﹐比諭八卦。當中一根﹐又共比諭九个門。要練純熟﹐無論何門﹐亦可以起點﹐要之歸原﹐不能離開中門﹐卽中五宮也。走之按一至二﹐二至三﹐至九﹐返之九至八﹐八至七﹐又還於一之數。此圖一圈一根竿也。一至九﹐九返一﹐卽所行之路也。名爲飛九宮也﹐亦名陰八卦也。河圖之理藏之於內﹐洛書之道形之於外也。所以拳術之道體用俱備﹐數理兼該﹐性命雙修﹐乾坤相交﹐合內外而爲一者也。走練此圖之意﹐九竿如同九人﹐如一人敵九﹐左右旋轉﹐曲伸往來﹐飛躍變化﹐閃展騰挪﹐其中之法則﹐按著規矩﹔其中之妙用﹐亦得要自己悟會耳。

其圖之道﹐亦和於乾坤二卦之理。六十四卦之式﹐皆含在其中矣。在人﹐賢者識其大者﹐不賢者識其小者﹐得之莫不有拳術之奧妙之道焉。

第二節

白西園論形意拳

練形意拳之道﹐實是卻病延年﹐修道之學也﹐余自幼年行醫﹐今年近七旬矣。身體動作輕靈﹐仍似當年彊壯之時也﹐並無服過參茸保養之物。此拳之道﹐養气修身之理﹐實有確據﹐眞有如服仙丹之效驗也。惟練拳易﹐得道難﹔得道易﹐養道尢難。所以練拳術第一要得眞傳﹐將拳內所練之規矩﹐要知得的確﹐按次序而練之。第二要眞愛惜﹐第三要有恆心﹐作爲自己終身修養之功課也。除此三者之外﹐𨿽然講練﹐古人云「心不在焉﹐視而不見﹐聽而不聞﹐食而不知其味」﹐就是終身不能有得也。就是至誠有恆心所練之道理﹐𨿽少有得焉﹐亦不能自驕。所練之形式道理﹐亦要時常求老師或諸位老先生們看視﹐古人云「人非聖賢﹐誰能無過」﹐若以驕﹐素日所得之道理﹐亦時常失去。道理以失﹐拳術就生出無數之病來﹝卽拳術之病非人所得喫藥之病也﹞。若是明顯之病﹐還可容易更攺﹐老師功夫大小﹑道理深淺可以更正也。若是暗藏錯綜之病﹐非得老師道理極深﹐經驗頗富﹐不能治此病也。錯綜之病﹐頭上之病不在頭﹐腳上之病不在腳﹐身內之病不在內﹐身外之病不在外﹐此是錯綜之病也。暗藏之病﹐若隱若現﹐若有若無﹐此病於平常所練之人亦看不出有病來﹐自己覺著亦無毛病﹐心想自己所練的道理亦到純熟矣﹐豈不知自己之病入之更深矣。非得洞明其理﹐深達其道者﹐不能更攺此樣病也。若不然﹐就是晝夜習練﹐終身不能入於正道矣。此病謂之俗自然勁也。當寫字用工入了俗派﹐始終不能長進之道理相同也。所以練拳術者﹐練一身極好之技術﹐與人相較﹐亦極其勇敢﹐倒容易練﹐十人之中可以練成七八个矣。若能教育人者﹐再自己功夫極純﹐身體動作極其和順﹐折理亦極其明詳﹐令人容易領會﹐可以作後學之表率﹐如此人者﹐十人之中難得一二人矣。練拳術之道理﹐神气貫通﹐形質和順﹐剛柔曲折﹐法度長短﹐與曾文正公談書法﹐言乾坤二卦之理相同也。

第三節

劉奇蘭論形意拳

一則

形意拳術之道﹐體用莫分﹐自己練者爲體﹐行之於彼爲用。自己練時﹐眼不可散亂﹐將視一極點處﹐或看自己之手﹐將神气定住﹐內外合一﹐不可移動﹐要用之於彼﹐或看彼上之兩眼﹐或看彼之中心﹐或看彼下之兩足。不要站定成式﹐不可專用成法﹐或掌或拳﹐望著就使﹐起落進退﹐變化不窮﹐是用智而取勝於敵也。若用成法﹐卽能勝於人﹐亦是一時之僥幸耳。所應曉者﹐須固住自己神气﹐不使散亂﹐此謂無敵於天下也。

二則

形意拳經云「養靈根而靜心者﹐修道也﹔固靈根而動心者﹐敵將也」。敵將之用者﹐「起如鋼銼﹐落如鉤竿。起似伏龍登天﹐落如霹雷擊地。起無形﹐落無蹤﹐起好似箭捲地風﹐束身而起﹐長身而落。起如箭﹐落如風﹐追風趕月不放松。起如風﹐落如箭﹐打倒還嫌慢。打人如走路﹐看人如蒿艸。膽上如風響﹐起落似箭鉆。遇敵要取勝﹐四梢俱要齊﹝是內外誠實如一也﹞。進步不勝﹐必有膽寒之心」也。此是固靈根而動心者﹐敵將所用之法也。

三則

道藝之用者﹐心中空空洞洞﹐不勉而中﹐不思而得﹐從容中道﹐而時出之。「拳無拳﹐意無意﹐無意之中是眞意」。心無其心﹐心空也﹔身無其身﹐身空也。古人云「所謂空而不空﹐不空而空﹐是謂眞空」。𨿽空﹐乃至實至誠也。忽然有敵人來擊﹐心中並非有意打他﹝無意卽無火也﹞﹐隨彼意而應之。拳經云「靜爲本體﹐動爲作用」﹐卽是寂然不動﹐感而遂通﹐無可無不可也。此是養靈根而靜心者所用之法也。夫練拳﹐至無拳無意之境﹐乃能與太虛同體﹐故用之奧妙而不可測。然能至是者﹐鮮矣。

第四節

宋世榮論形意拳

一則

形意拳之道﹐是先將拳術已成之著法﹐玩而求之﹐而有得之於心焉﹐或吾胸中有千萬法可也﹐或吾胸中渾渾淪淪﹐無一著法亦可也。無一法者﹐是一气之合也﹐以致於應用之時﹐無可無不可也﹔有千萬法者﹐是一气之流行也﹐應敵之時﹐當剛則剛﹐當柔則柔﹐起落進退變化﹐皆可因敵而用之也。譬如千萬法者﹐是一形一著法也﹐一著法之中﹐亦皆能生生不已也。譬如練蛇形﹐蛇有拔艸之精﹐至於蛇之盤旋曲伸﹐剛柔靈妙等式﹐皆伊之性能也。兵法云「譬如常蛇陣式﹐擊首則尾應﹐擊尾則道應﹐擊其中則道尾皆應」﹐所以練一形之中﹐將伊之性能格物到至善處﹐用之於敵﹐可以循環無端﹐變化無窮﹐故能時措之宜也。一形之能力如此﹐十二形之能力皆如是也。內中之道理﹐物之伸者﹐是吾拳之長勁也﹔物之曲者﹐是吾拳之短勁也﹐亦吾拳之劃勁也﹔物之曲曲彎轉者﹐是吾拳之柔勁也﹔物之往前直去猛快者﹐是吾拳之剛勁也。𨿽然﹐一物之性能剛柔曲直﹑縱橫變化﹑靈活巧妙﹐人有所不能及也。所以練形意拳術者﹐是格漸十二形之性能而得之於心﹐是能盡物之性也。亦是盡己之性也。因此練形意拳者﹐是效法天地化育萬物之道也。此理存之於內而爲徳﹐用之於外而爲道也。又內勁者﹐內爲天徳﹔外法者﹐外爲王道。所以此拳之用﹐能以無可無不可也。

二則

形意拳術﹐有道藝﹑武藝之分﹐有三體式單重﹑雙重之別。練武藝者﹐是雙重之姿勢﹐重心在於兩腿之間﹐全身用力﹐淸濁不分﹐先後天不辧﹐用後天之意﹐引呼吸之气﹐積蓄於丹田之內﹐其堅如鐵石﹐周身沈重﹐站立如同泰山一般。若與他人相較﹐不怕足踢﹑手擊﹐拳經云「足打七分手打三﹐五行四梢要合全。气連心意隨時用﹐硬打硬進無遮攔」﹐此謂之濁源﹐所以爲敵將之武藝也。若練到至善處﹐亦可以無敵於天下也。練道藝者﹐是三體式單重姿勢﹐前虛後實﹐重心在於後足﹐前足亦可虛﹑亦可實﹐心中不用力﹐先要虛其心﹐意思與丹道相合。丹書云靜坐要最初還虛﹐不能見本性﹐不見本性﹐用工皆是濁源﹐並非先天之眞性也。拳術之理亦然﹐所以亦要最初還虛﹐不用後天之心意﹐亦並非全然不用。要全不用﹐成爲頑空矣。所以用勁者﹐非用後天之拙力﹐皆是規矩中之用力耳。還虛者﹐丹書云「中者﹐虛空之性體也。執中者﹐還虛之功用也」。是故形意拳術起點有無極﹑太極﹑三體之式﹐其理是最初還之功用也。丹書云「道自虛無生一气﹐便從一气產陰陽﹐陰陽再合成三體﹐三體重生萬物張」﹐是此意也。三體者﹐在身體﹐外爲頭手足也﹐內爲上﹑中﹑下三田也。在拳中形意﹑八卦﹑太極三派之一體也。𨿽分三體之名﹐統體一陰陽也。陰陽總一太極也﹐卽一气也﹐亦卽形意拳中起點無極之橫拳也。此橫拳者﹐是人本來之眞心﹐空空洞洞﹐不掛著一毫之拙力﹐至虛至無﹐卽太極也。所謂無名天地之始﹐但此虛無太極不是死的﹐乃是活的﹐其中有一點生機藏焉﹐此機名曰先天眞一之气﹐爲人性命之根﹐造化之源﹐生死之本也。此虛無中含此一气﹐不有不無﹐非有非無﹐非色非空﹐活活潑潑的﹐又曰眞空。眞空者﹐空而不空﹐不空而空﹐所謂有名萬物之母。虛無中﹐旣有一點生機在內﹐是太極含一气﹐一自虛無兆質矣。此太極含一气﹐是丹書所說的靜極而動﹐是虛極靜篤時﹐海底中有一點生機發動也﹐邵子云「一陽初發動﹐萬物未生時」也。在拳術中﹐虛極時﹐橫拳圓滿無虧﹐內中有一點靈機生焉。丹書云「一气旣兆質﹐不能無動靜」﹐動爲陽﹐靜爲陰﹐是動靜旣生於一气﹐兩儀因此一气開根也。動極而靜﹐靜極而動﹐劈崩鉆炮﹐起鉆落翻﹐精气神﹐卽於此而寓之矣。故此三體式內之一點生候發動﹐而能至於無窮﹐所以謂之道藝也。

三則

靜坐功夫以呼吸調息﹐練拳術以手足動作爲調息。起落進退﹐皆合規矩﹔手足動作﹐亦俱和順。內外神形相合﹐謂之息調。以身體動作旋轉﹐縱橫往來無有停滯﹐一气流行﹐循環無端﹐謂之停息﹐亦謂之脫胎神化也。𨿽然一是動中求靜﹐一是靜中求動﹐二者似乎不同﹐其實內中之道理則一也。

第五節

車毅齋論形意拳

形意拳之道﹐合於中庸之道也。其道中正廣大﹐至易至簡﹐不偏不倚﹐和而不流﹐包羅萬象﹐體物不遺﹐放之則彌六合﹐捲之則退藏於密﹐其味無窮﹐皆實學也。惟是起初所學﹐先要學一派﹐一派之中亦得專一形而學之﹐學而時習之﹐習之已熟﹐然後再學他形。各形純熟﹐再貫串統一而習之。習之極熟﹐全體各形之式﹐一形如一手之式﹐一手如一意之動﹐一意如同自虛空發出。所以練拳學者﹐自虛無而起﹐自虛無而還也。到此時﹐形意也﹐八卦也﹐太極也﹐諸形皆無﹐萬象皆空﹐混混淪淪﹐一渾气然﹐何有太極﹐何有形意﹐何有八卦也。所以練拳術不在形式﹐只在神气圓滿無虧而已。神气圓滿﹐形式𨿽方﹐而亦能活動無滯。神气不足﹐就是形式𨿽圓﹐動作亦不能靈通也。拳經云「尙徳不尙力」﹐意在蓄神耳。用神意合丹田﹐先天眞陽之气﹐運化於周身﹐無微不至﹐以至於應用﹐無處不有﹐無時不然﹐所謂物物一太極﹐物物一陰陽也。中庸云「鬼神之爲徳﹐其盛矣乎。視之而弗見﹐聽之而弗聞﹐體物而不可遺」﹐亦是此拳之意義也。所以練拳術者﹐不可守定成法而應用之。成法者﹐是初入門教人之規則﹐可以變化人之气質﹐開人之智識﹐明人之心性﹐是化除後天之气質﹐以復其先天之气也。以至虛無之時﹐無所謂體﹐無所謂用﹐拳經云「靜爲本體﹐動爲作用」﹐是體用一源也。體用分言之﹕以體言﹐行止坐臥﹐一言一默﹐無往而不得其道也﹔以用言之﹐無可無不可也。余幼年間﹐血气盛足﹐力量正大﹐法術記的頗多﹐用的亦熟﹑亦快。每逢與人相比較之時﹐觀彼之形式﹐可以用某種手法正合宜﹐技術淺者﹐占人一气之先﹐往往勝人﹔遇著技術深者﹐觀其身式﹐用某種手法亦正合宜﹐一至彼之身邊﹐彼卽隨式而變矣。自己的舊力未完﹐新力未生﹐往往再想變換手法﹐有來不及處﹐一時要進退不靈活﹐就敗於彼矣。以後用力之久﹐而一旦豁然貫通﹐將體式法身全都脫去﹐始悟前者所練體式﹐皆是血气﹔所用之法術﹐乃是成規。先前用法﹐中間皆有間斷﹐不能連手變化﹐皆因是後天用事﹐不得中和之故也。昔年有一某先生﹐亦是練拳之人﹐在余處閒談。彼憑著血气力足﹐不明此拳之道理﹐暗中有不服之意﹐余此時正洗面﹐且吾洗面之姿勢﹐皆用騎馬式﹐並未注意於彼﹐不料彼要取玩笑﹐起身用腳望著余之後腰用腳踢去。彼足方到予之身邊﹐似挨未挨之時﹐予並未預料﹐譬如靜坐功夫﹐丹田之气始動﹐心中之神意知覺﹐卽速又望北接渡也。此時物到神知﹐予神形合一﹐身子一起﹐覺腰下有物碰出。回觀﹐則彼跌出一丈有餘﹐平身躺在地下。予先何從知彼之來﹐又無從知以何法應之﹐此乃拳術無意中抖擻之神力也。至哉信乎。拳經云「拳無拳﹐意無意﹐無意之中是眞意」也。至此拳術無形無相﹐無我無他﹐只有一神之靈光﹐奧妙不測耳。拳經云「混元一气吾道成﹐道成莫外五眞形﹐眞形內藏眞精神﹐神藏气內丹道成。如問眞形須求眞﹐要知眞形合眞相﹐眞相合來有眞訣﹐眞訣合道得徹靈。養靈根而動心者﹐敵將也﹔養靈根而靜心者﹐修道也。武藝𨿽眞竅不眞﹐費盡心機枉勞神﹐祖師畱下眞妙訣﹐知者傳授要擇人。」

第六節

張樹徳論形意拳

形意拳之道﹐不言器械。予初練之時﹐亦只疑無有槍刀劍術之類。予練槍法數十年﹐訪友數省﹐相遇名家﹐亦有數十餘名﹐所練門派不同﹐亦各有所長。予自是而後﹐晝夜勤習﹐方得其槍中之奧妙。昔年用槍﹐總以爲自己身手快利﹐步法活動﹐用法多巧。然而與人相較﹐往往被人所制。後始知不乎形式法術﹐有身如無身﹐有槍如無槍﹐運用只在一心耳﹝心卽槍﹐槍卽心也﹞。槍分三節八楞。用眼視定彼之形式﹐上中下三路﹐或梢節﹐中節﹐根節﹐心一動而手足與槍合一﹐似蛟龍出水一般﹐直到彼身﹐彼卽敗矣。方知手足動作﹐教練純熟﹐不令而行也。予自練形意拳以來﹐朝夕習練﹐將道理得之於身心﹐而又知行合一﹐故同一長短之槍﹐已覺自己之槍﹐昔用之似短﹐今用之則長。更覺善用者﹐不在槍之形式長短﹐全在拳中神意之妙用也。又方知拳術卽劍術槍法﹐劍術槍法亦卽拳術也。拳經云「心爲元帥﹐眼爲先鋒﹐手足爲五營四哨﹐以拳爲拳﹐以拳爲槍﹐槍紮如射箭」卽此意也。故此始悟形意拳術﹐不言槍劍﹐因其道理中和﹐內外如一﹐體物而不遺﹐無往而不得其道也。

第七節

劉曉蘭論形意拳

形意拳之道無他﹐不過變化人之气質﹐得其中和而已。從一气而分陰陽﹐從陰陽而分五行﹐從五行而還一气。十二形之理﹐亦從一气陰陽五行變化而生也。朱子云「天以陰陽五行化生萬物﹐气以成形﹐而理卽敷焉」﹐卽此意也。余從幼年練八極拳﹐功夫頗深﹐拳中應用之法術﹐如攙肘定肘擠肘挎肘等等之著法﹐亦極其純熟﹐與人相較﹐往往勝人﹐其後遇一能手﹐身軀靈變﹐或離或合﹐則吾法無所施﹐往往拘守成法而不能變﹐尙疑爲自己功夫不純之過也。其後攺練形意拳﹐習五行生克應用之法則﹐如劈拳能破崩拳﹐以金克木﹔鉆拳能破炮拳﹐以水克火。習至數十年方悟所得之道﹐知行合一之理﹐心中極其虛靈﹐身形亦極其和順﹐內外如一。又知五行拳互相生克﹕金克木﹐木亦能克金﹔金生水﹐水亦能生金。古人云互相遞爲子孫之意也。以前所用之法則﹐而時應用﹐無不隨時措之宜也﹐亦無入而不自得也。因此始知形意拳是个中和之體﹐萬物皆涵育於其中矣。

第八節

李鏡齋論形意拳

常有練拳術者﹐多有體用不合之情形﹐每見所練之體式﹐功夫極其純熟﹐气力亦極大﹐然而所用之法則﹐常有與體式相違者﹐皆因是所練之體中形式不順﹐身心不合﹐則有悖戾之气也。譬如儒家讀書﹐讀的極熟﹐看理亦極深﹐惟是所作出之文章﹐常有不順﹐亦是伊所看書之理﹐則有悖謬之處耶。𨿽然文武不同道﹐其理則一也。

第九節

李存義論形意拳

一則

拳經云「靜爲本體﹐動爲作用﹐寂然不動﹐感而遂通」﹐是化勁練神還虛之用也。明﹑暗勁之體用﹐是將周身四肢松開﹐神气縮回而沈於丹田﹐內外合成一气﹐再將兩目視定彼之兩目或四肢﹐自己不動﹐而爲體也。若是發動﹐剛柔曲直﹐縱橫圜研﹐虛實之勁﹐起落進退﹐閃展伸縮﹐變化之法﹐此皆爲用也。此是與人相較之時﹐分析體用之意義也。若論形意拳本旨之體用﹐是自己練趟子爲之體﹐與人相較之時﹐按練時而應之爲之用也。虛實變化不自專用﹐因彼之所發之形式而生之也。

二則

余練習拳學﹐一生不知用姦詐之心﹐先師亦常云﹕兵不厭詐。自己𨿽不用姦詐﹐然而不可不防他人。終身未嘗有意一次用姦詐之勝人﹐皆以實在功夫也。若以姦詐勝人﹐彼未必肯心服也。姦詐心有何益哉。與人相較﹐總是光明正大﹐不能暗藏姦心﹐或是勝人﹐或是敗於人﹐心中自然明曉﹐皆能於道理有益也。𨿽然姦詐自己不用﹐亦不可不防。惟是﹐彼之道理剛柔﹑虛實﹑巧拙不可不察也﹝此六字是道理中之變化也。姦詐者﹐不在道理之內﹐用好言語將人暗中穩住﹐用出其不意打人也﹞。剛者﹐有明剛﹐有暗剛﹔柔者﹐有明柔﹐有暗柔也。明剛者﹐未與人交手時﹐周身動作神气皆露於外。若是相較﹐彼一用力抓住吾手﹐如同鋼鉤一般﹐气力似透於骨﹐自覺身體如同被人捆住一般。此是明剛中之內勁也。暗剛者﹐與人相較﹐動作如平常﹐起落動作亦極和順﹐兩手相交﹐彼之手指軟似棉﹐用意一抓﹐神不只透於骨髓﹐而且牽連心中﹐如同觸電一般﹐此是暗剛中之內勁也。明柔者﹐視此人之形式動作﹐毫無气力﹐若是知者視之﹐𨿽身體柔軟無有气力﹐然而身體動作身輕如羽﹐內外如一﹐神气周身並無一毫散亂之處﹐與彼交手時﹐抓之似有﹐再用手或打或撞而又似無。此人又毫不用意於己。此是明柔中之內勁也。暗柔者﹐視之神气威嚴﹐如同泰山﹔若與人相較﹐兩手相交﹐其轉動如鋼球﹐手方到此人之身似硬﹐一用力打去則彼身中又極靈活﹐手如同鰾膠相似﹐胳膊如同鋼絲條一般﹐能將人以粘住或纏住﹐自己覺著諸方法不能得手﹐此人又無有一時格外用力﹐總是一气流行﹐此是暗柔中之內勁也。此是余與人道藝相交﹐兩人相較之經驗也。以後學者若遇此四形式之人﹐量自己道理深淺﹐神气之厚薄﹐而相較量。若是自己不能被彼之神气欺住﹐可以與彼相較﹔若是見面先被彼神气罩住﹐自己先懼一頭﹐就不可與彼較量。若無求道之心則己﹐若是有求道之心﹐只可虛心而恭敬之﹐以求其道也。兵法云「知己知彼﹐百戰百勝」﹐能如此視人﹐能如此待人﹐可以能無敵於天下也。並非人人能勝方爲英雄也。虛實巧拙者﹐是彼此兩人一見面﹐數言就要相較﹐察彼之身形髙矮﹐動作靈活不靈活﹐又看彼之神气厚薄﹐一動一靜﹐言談之中﹐是內家是外家﹐先不可驟然取勝於人﹐先用虛手以探試之﹐等彼之動作﹐或虛或實﹐或巧或拙﹐一露形迹﹐勝敗可以知其大槪矣。被人所敗不必言矣。若是勝於人亦是道理中之勝人也。就是被人所敗﹐亦不能用姦詐之心也。余所以練拳一生﹐總是以道服人也。以上諸先師亦常言之﹐亦是餘一生所經驗之事也。以後學者﹐𨿽然不用姦詐﹐不可不防姦詐﹐莫學余忠厚﹐時常被人所欺也。

第十節

田靜傑論形意拳

形意拳術之理﹐本是不偏不倚﹐中正和平﹐自然一气流行之道也。拳經云「身式不可前栽﹐不可後仰﹐不可左斜﹐不可右歪」﹐卽不偏不倚之意也。其气捲之則退藏於密﹝卽丹田也﹞﹐放之則彌六合﹝心與意合﹐意與气合﹐气與力合﹐是內三合也。肩與胯合﹐肘與膝合﹐手與足合﹐是外三合也﹞。練之發著於十二形之中﹝十二形爲萬形之綱也﹞。身體動作因著形式﹐有上下大小之分﹐動靜剛柔之判﹐起落進退之式﹐伸縮隱現之機也。𨿽然外體動作有萬形之分﹐而內運用一以貫之也。

第十一節

李奎元論形意拳

一則

形意拳術之道﹐意卽人之元性也﹐在天地則爲土﹝土者﹐天地之性﹔性者﹐人身之土也﹞﹐在人則爲性﹐在拳則爲橫。橫者﹐卽拳中先天圓滿中和之一气也。內包四徳﹐卽劈崩鉆炮也﹐亦卽眞意也。形意者﹐是人之周身四肢動作﹐從其規矩﹐順其自然﹐外不乖於形式﹐內不悖於神气。外面形式之順﹐則內中神气之和﹔外面形式之正﹐是內中意气之中。是故見其外﹐知其內﹔誠於內﹐形於外﹐卽內外合而爲一者也。先賢云「得其一而萬事畢」﹐此爲形意二字大槪之意義也。

坐功𨿽云靜極而生動﹐丹田之動是外來之气動﹐其實還是意動﹐羣陰剝盡一陽來復﹐是陰之靜極而生動矣。丹書練己篇云「己者﹐我之眞性﹐靜則爲性﹐動則爲意﹐妙用則爲神也。不靜則眞意不動﹐眞意不動﹐而何有妙用乎」。所以動者﹐是眞意。練拳術到至善處﹐亦是性至靜﹐眞意發動﹐而妙用卽是神也。至於坐功靜極而動采﹐取火候之老嫩﹐法輪升降之歸根﹐亦不外性靜意動﹐一神之妙用也。

二則

練形意拳術﹐頭層明勁﹐垂肩墜肘塌腰﹐與寫字之功夫﹐往下按筆意思相同也。二層練暗勁﹐松勁往外開勁縮勁﹐各處之勁與寫字提筆意思相同也。頂頭蹬足﹐是按中有提﹐提中有按也。三層練化勁﹐以上之勁﹐俱有而不覺有﹐只有神行妙用﹐與之隨意作艸書者﹐意思相同也。其言拳之規則法度﹐神气結構﹐轉折形質﹐與曾文正公家書輪書字﹐言乾坤二卦﹐並禮樂之意者﹐道理亦相同也。

三則

形意拳術之道﹐勿拘於形式﹐亦不可專務於形式﹐二者皆非正道﹐先師云﹕法術規矩在假師傳﹐道理巧妙須自己悟會。故練拳術者﹐不可以練偏僻奇異之形式﹐而身爲其所拘。亦不可以練散亂無章之拳術﹐而不能通其道。所以練拳術者﹐先要求明師得良友﹐心思會悟﹐身體力行﹐日日習練﹐不可間斷﹐方能有得也。不如是﹐混混沌沌一生﹐茫然無所知也。俗語云「世上無難事﹐就怕心不專」﹐世人皆云拳術道理深遠﹐不好求﹐實則不然。中庸云「道不遠人﹐人之爲道而遠人」。天地之間﹐萬物之理﹐皆道之流行分散耳。人爲一小天地﹐亦天地間之一物也。故我身中之陰陽﹐卽天地之陰陽也﹔萬物之理﹐亦卽我身中之理也。大學注云「心在內﹐而理周乎物﹔物在外﹐而理具於心」﹐易注云「遠在六合以外﹐近在一身之中﹐遠取諸物﹐近取諸身」﹐天地之大﹐六合之遠﹐萬物之理﹐莫不在我一身之中。其拳始言一理﹐卽形意拳中之太極三體式之起點也﹐中散爲萬事﹐卽陰陽五行十二形﹐以至各形之理﹐無微不至也。末復合爲一理者﹐卽各形之理﹐總而合之內外如一也。放之則彌六合者﹐卽身體形式伸展﹐內中神气放開﹐圓滿無缺也。髙者如同極於天也﹐遠者如至六合之外也。捲之則退藏於密者﹐卽神气縮至於丹田﹐至虛至無之意義也。遠取諸物者﹐譬如蛇之一物﹐曲屈天矯﹐來去如風﹐吾欲取其意也。近取諸身者﹐若練蛇形須研究其形﹐是五行拳中何行合化而生出此形之勁也。勁者﹐卽內中神气貫通之气也。所以要看此形之行動﹐頭尾身﹐伸縮盤旋三節一气﹐無一毫之勉彊也。物之性能﹐柔中有剛﹐剛中有柔。柔者﹐如同絲帶相似﹔剛者﹐纏住別物之體﹐如鋼絲相似。再將物之形式動作靈活﹑曲折﹑剛柔之理﹐而意會之﹐再自己身體力行而效之﹐功久自然得著此物之形式性能﹐與我之性能合而爲一矣。此形之性能﹐格物通了﹐再格物他形之性能。十二形之理亦然。以至於萬形之理﹐只要一動一靜﹐驟然視見﹐與我之意相感﹐忽覺與我身中之道相合﹐卽可仿效此物之動作﹐而運用之。所以練拳術者﹐宜虛心博問﹐不可自是。余昔年與人相較槍拳之時﹐卽敗於人之手﹐然而又借此他勝我之法術﹐而得明我所練之道理也。是故拳術卽道理﹐道理卽拳術。天地萬物無不可效法也﹐卽世人亦無不可作我之師與友也。所以余幼年練拳術﹐性情異常剛愎﹐總覺已髙於人﹐自拜郭云深先生爲師﹐教授形意拳術﹐得著門徑﹐又得先生循循善誘﹐自己用功﹐晝夜不斷﹐又得良友相助﹐忽然豁然明悟﹐心闊似海﹐回思昔日所練所行﹐諸事皆非﹐自覺心中愧悔﹐毛髮悚懼﹐自此而知古人云「求聖求賢在於己﹐功名富貴在於命」。練拳術者﹐關於人之一生禍福﹐後學者不可不知也。自此以後不敢言己之長﹐議人之短﹐知道理之無窮﹐俗云「彊中自有彊中手﹐能人背後有能人」﹐心中戰戰兢兢﹐須臾不敢離此道理﹐一生亦不敢驕矜於人也。

四則

形意拳之道﹐練之有無數之曲折層次﹐亦有無數之魔力混亂﹐一有不察﹐拳中無數之獘病出焉。故練者﹐先以心中虛空爲體﹐以神气相交爲用﹐以腰爲主宰﹐以丹田爲根﹐以三體式爲基礎﹐以九要之規模爲練拳之具﹐以五行十二形爲拳中之物﹐故將所發出散亂之气﹐順中用逆縮回﹐歸於丹田﹐用呼吸鍛煉﹐不用口鼻呼吸﹐要用眞息積於丹田。口中之呼吸﹐舌頂上齶﹐口似張非張﹐似吻非吻﹐還照常呼吸﹐不可有一毫之勉彊﹐要純任自然耳。所以要除三害﹝挺胸﹑提腹﹑努气﹐是練形意拳之大獘病也﹞。或有練的規矩不合﹐自己不知﹐身形亦覺和順﹐心中亦覺自如﹐然而練至數年功夫﹐拳術之內外不覺有進步﹐以通者觀之﹐是入於俗派自然之魔力也。或有練者﹐手足動作亦整齊﹐內外之气亦合的住﹐以旁人觀之﹐周身之力量﹐看著亦極大無窮﹐自覺亦復如是﹐惟是與人相較﹐放在人家之身上﹐不覺有力﹐知者云﹕是被拘魔所捆也。因兩肩根﹑兩胯裏根不舒展﹐不知內開外合之故也﹐如此𨿽練一生﹐身體不能如羽毛之輕靈也。又有時常每日練習身形亦和順﹐心中亦舒暢﹐忽然一朝﹐身形練著亦不順﹐腹中覺著亦不合﹐所練的姿勢起落進退亦覺不對﹐而心中時覺鬱悶﹐知者云是到疑團之地也。其實拳術確有進步﹐此時不可停工﹐千萬不可被疑魔所阻﹐卽速求師說明道理而練去﹐用力之久﹐而一旦豁然貫通﹐則眾物之表裏精粗之無不到﹐而吾拳之全體大用無不明矣。至此﹐諸魔盡去﹐道理不能有所阻也。邱祖云「經一番魔亂﹐長一層福力也」。

第十二節

耿誠信論形意拳

幼年練習拳術之時﹐肝火太盛﹐血气甚旺﹐往往與人無故不相和﹐視同道如仇敵﹐自己常常自煩自惱﹐此身爲拙勁所拘﹐不知自己有多大力量。有友人介紹深州劉奇蘭先生﹐拜伊爲門下﹐先生云﹕此形意拳﹐是變化气質之道﹐復還於初﹐非是求後天血气之力也。自練初步明勁之功夫﹐四五年之時﹐自覺周身之气質﹐腹內之性情﹐與前大不相同﹐回思昔年所作之事﹐對於人所發之性情言語﹐時時心中甚覺愧悔。自此而後﹐習練暗勁﹐又五六年﹐身中內外之景況﹐與練明勁之時﹐又不同矣。每見同道之人﹐無不相合。遇有技術在我以上者﹐亦無不稱揚之﹐此時自己心中之技術﹐還有一點吝嗇之心﹐不肯輕示於人。嗣又遷於化勁﹐習之又至五六年功夫﹐由身體內外剛柔相合之勁而漸化至於無此﹐至此方覺腹內空空洞洞﹑渾渾淪淪﹐無形無象﹐無我無他之境矣。自此方無有彼此之分﹐門戶之見﹐遇有同道者﹐無所不愛。或有練習未及於道者﹐無不憐憫而欲教之。偶遇同道之人相比較者﹐並無先存一个打人之心在內﹐所用所發皆是道理﹐亦無入而不自得矣。此時﹐方知形意拳是个中和之道理﹐所以能變化人之气質﹐而入於道也。

第十三節

周明泰論形意拳

形意拳之道﹐練體之時﹐周身要活動﹐不可拘束﹐拳經云十六處練法之中﹐𨿽有四就之說﹝就者﹐束身也﹞﹐束身非拘也﹐是將身縮住﹐內開外合﹐𨿽往回縮﹐外形之式要舒展﹐順中有逆﹐逆中有順﹐是故形意拳之道﹐內中之神气要中正相交﹐外形之姿勢﹐要和順不悖﹐所以練體之時﹐周身內外不要拘束也。練體之時﹐不可拘束﹐然而所用之時﹐外形亦不可有散亂之式﹐內中不可有驕懼之心﹐就是遇武術至淺之人﹐或遇不識武術之人﹐內中不可有驕傲之心存﹐亦不可以一手法必勝他人。務要先將自己之兩手﹐或虛或實﹐要靈活不可拘力﹐兩足之進退要便利不可停滯。或一二手﹐或三五手不拘﹐將伊之虛實眞情引出﹐再因時而進之﹐可以能勝他人也。倘若遇武術髙超之人﹐知其功夫極深﹐亦見其身體動作神形相合﹐己心中亦贊美伊之功夫﹐亦不可生恐懼之心﹐務要將神气貫注﹐兩目視定伊之兩眼之順逆﹐再視伊之兩手兩足﹐或虛實﹑或進退。相交之時﹐彼進我退﹐彼退我進﹐彼剛我柔﹐彼短我長﹐彼長我短﹐亦得量彼之眞假靈實而應之﹐不可拘定一成法而必勝於人也。如此用法﹐𨿽然不能勝於彼亦不能一交手﹐卽敗於彼也。故練拳術之道﹐不可自負其能﹐無敵於天下也。亦不可有恐懼心﹐不敢與人相較也。所以務要知己知彼。知己不知彼不能勝人﹐知彼而不知己亦不能勝人﹐故能知己知彼﹐可以能勝人﹐而亦能成爲大英雄之名也。

第十四節

許占鰲論形意拳

一則

練形意拳之道﹐萬不可有輕忽易視之心。五行十二形﹐以爲七日學一形﹐或十日學一形﹐大約少者半年﹐可以學完﹐多者一年之功夫足以學完全矣。如此練形意拳﹐至於終身不能有所得也。所會者﹐不過拳之形式與皮毛耳。或者又知此拳之道理精微﹐不易得之於身﹐而有畏難之心﹐總疑一形兩形﹐大約三年五年﹐亦不能得其精微﹐若於全形之道理﹐大約終身亦得不完全矣。二者有一﹐𨿽然習練﹐始終不能有成也。二者若是全無﹐再虛心求老師傳授。第一三害之病不可有﹐第二九要之規矩要眞切﹐第三三體式要多站。九要要整齊﹐身子外形要中正﹐心中要虛空﹐神气呼吸要自然﹐形式要和順。不如此﹐不能開手開步練習也。若是誠意練習﹐總要勿求速效。一日不和順﹐明日再站﹔一月不和順﹐下月再站。因三體式是變化人之气質之始﹐並非要求血气之力﹐是去自己之病耳﹝拙气拙力之病﹞。所以站三體式者﹐有遲速不等﹐因人之气質稟受不同也。至於開手開步練習﹐一形不順不能練他形。一月不順﹐下月再練﹔半年不順﹐一年練。練至身體和順﹐再練他形﹐非是形式不熟﹐亦是內中之气質未變化耳。一形通順﹐再練他形﹐自易通順﹐而其餘各形﹐皆可一气貫通。拳經云﹕一通無不通也。所以練形意拳者﹐勿求速效﹐勿生厭煩之心。務要有恆﹐作爲自己一生始終修身之工課。不管效驗不效驗﹐如此練去﹐功夫自然有得也。

二則

形意拳術三體式者﹐天﹑地﹑人三才之象也﹐卽人身中之頭﹑手﹑足也。亦卽形意﹑八卦﹑太極拳三派合一之體也。此式是虛而生一气﹐是自靜而動也。太極兩儀至於三體式﹐是由動而靜也。再致虛極靜篤時還於本性。此性是先天之性﹐不是後天之性﹐此是形意拳術之本體也。此三體式﹐非是後天拙力血气所爲﹐乃是拳中規矩傳受而致也。此是拳術最初還虛之道也。此理與靜坐之工相合也。靜坐要最初還虛﹐俟虛極靜篤時﹐海底而生知覺﹐要動而後覺﹐是先天動﹐不可知而後動﹐知後而動﹐是後天忘想而生動也。俟一陽動時﹐卽速回光返照﹐凝神入於气穴﹐神气相交﹐二气合成一气﹐再有傳授文武火候老嫩﹐呼吸得法﹐能以鍛煉進退升降﹐亦可以次而行功也。因此是最初還虛﹐血气不能加於其內﹐心中空空洞洞﹐卽是明心見性矣。前者自虛無至三體式﹐是由靜而動﹐動而復靜﹐是拳中起鉆落翻之未發﹐謂之中也。中者﹐是未發之和也。三體重生萬物張者﹐是靜極而再動﹐此是起鉆落翻已發也。已發﹐是拳之橫拳起也。內中之五行拳十二形拳﹐以致萬形﹐皆由此而生也。中庸云「天命之謂性﹐率性之謂道」﹐不動是未發之中也。動作能循環三體式之本體﹐是已發自和也。和者是已發之中也。將所練之拳術﹐有過由不及而之气質仰而就﹐仰而止﹐教人攺气質復歸於中﹐是之謂教也。故形意拳之內勁是由此中和而生也。俗語云拳中之內勁是鼓小腹硬如堅石﹐非也。所以形意拳之內勁是人之元神元气相合﹐不偏不倚﹐和而不流﹐無過不及﹐自無而有﹐自微而著﹐自小而大﹐由一气之動而發於周身﹐活活潑潑無物不有﹐無時不然﹐中庸云「放之則彌六合﹐捲之則退藏於密」﹐其味無窮﹐皆是拳之內勁也。善練者﹐玩索而有得焉﹐則終身用之有不能盡者矣。三體式﹐無論變更何形﹐非禮不動﹝禮卽拳中之規矩姿勢也﹞﹐所以修身也。故一動一靜﹐一言一默﹐行止坐臥皆有規矩﹐所以此道動作是純任自然﹐非免彊而作也。古人云﹕內爲天徳外爲王道﹐並非霸術所行﹐亦是此拳之意義也。

第五章

八卦拳

程廷華論八卦拳

練八卦拳之道﹐先得明師傳授﹐曉拳中之意義﹐並先後之次序﹐其實八卦﹐本是一气變化之分﹝一气者﹐卽太極也﹞﹐一气仍是八卦﹑四象﹑兩儀之合。是故太極之外無八卦﹐八卦兩儀四象之外亦無太極也。所以一气八卦爲其體﹐六十四變﹐以及七十二暗足互爲其用。體亦謂之用﹐用亦謂之體﹐體用一源﹐動靜一道。遠在六合以外﹐近在一合身中。一動一靜﹐一言一默﹐莫不有卦象焉﹐莫不有體用焉﹐亦莫不有八卦之道焉。其道至大而無不包﹐其用至神而無不存。若是言練﹐先曉伸縮旋轉圜研之理。先以伸縮而言之。縮者﹐是由髙而縮於矮﹐由前而縮於後。從髙而縮於矮之情形﹐身子如同縮至於深淵﹐從前而縮於後之意思﹐身體如同縮至於深窟。若是論身體伸長而言之﹐伸者自身體縮至極矮極微處﹐再往上伸去如同手捫於天﹐往遠伸去又同手探於海角﹐此是拳中開合抽長之精意﹐古人云「其大無外﹐其小無內﹐放之則彌六合﹐捲之則退藏於密」。所以八卦拳之道無內外也。研者身轉如同幾微的螺絲細軸一般﹐身體有研轉之形﹐而內中之軸無離此地之意也。旋轉之﹐是放開步法﹐邁足望著圓圈一旋轉﹐如身體轉九萬里之地球一圈之意也。至於身體剛柔﹐如玲瓏透體﹐活活潑潑﹐流行無滯﹐又內中規矩的的確確不易。胳膊百練之純鋼﹐化爲繞指之柔﹔兩足動作﹐皆勾股三角﹔兩手之運用﹐又合弧切八綫。所以數不離理﹐理不離數﹐理數兼該﹐乃得萬全也。將此道得之於身心﹐可以獨善其身﹐亦可以兼善天下。身之所行是孝弟忠信﹐無事口中可以常念阿彌陀佛﹐行動不離聖賢之道。心中亦不離仙佛之門。非知此﹐不足以言練八卦拳術也﹔亦非如此﹐不能得著八卦拳之妙道也。

第六章

太極拳

郝爲眞論太極拳

練太極拳有三層之意思。初層練習﹐身體如在水中﹐兩足踏地﹐周身與手足動作如有水之阻力。第二層練習﹐身體手足動作如在水中而兩足已浮起不著地﹐如長泅者浮游其間﹐皆自如也。第三層練習﹐身體愈輕靈﹐兩足如在水面上行﹐到此時之景況﹐心中戰戰兢兢﹐如臨深淵﹐如履薄冰﹐心中不敢有一毫放肆之意。神气稍爲一散亂﹐卽恐身體沈下也。拳經云「神气四肢﹐總要完整﹐一有不整﹐身必散亂﹐必至偏倚﹐而不能有靈活之妙用」﹐卽此意也。又云﹕知己功夫﹐在練十三式﹔或欲知人﹐須有伴侶。二人每日打四手﹝卽捧履擠按也﹞﹐工久卽可知人之虛實﹑輕重﹐隨時而能用矣。倘若無人與自己打手﹐與一不動之物﹐當爲人﹐用兩手﹐或身體﹐與此物相較﹐視定物之中心﹐或粘或走或靠﹐手足總要相合﹐或如粘住他的意思﹐或如似挨未挨他的意思﹐身子內外總要虛空靈活﹐工久身體亦可以能靈活矣。或是自己與一个能活動之物﹐物之動去﹐我可以隨著物之來去﹐以兩手接隨之﹐身體曲伸往來﹐上下相隨﹐內外一气﹐如同與人相較一般。仍是求不卽不離﹐不丟不頂之意也。如此﹐心思會悟﹐身體力行﹐功久引進落空之法﹐亦可以隨心所欲而用之也。此是自己用工﹐無有伴侶之法則也。郝爲眞先生與陳秀峯先生所練之架子不同﹐而應用之法術﹐同者極多﹐所不同者﹐各有心得之處或不一也。

陳秀峯論太極拳

太極八卦與六十四卦﹐卽手足四榦四枝共六十四卦也。與程廷華先生言遊身八卦並六十四卦﹐兩派之形式用法不同﹐其理則一也。陳秀峯所用太極八卦或粘或走﹐或剛或柔﹐並散手之用﹐總是在不卽不離內求玄妙﹐不丟不頂中討消息﹐以至引進落空﹐四兩撥千斤動作所發之神气﹐如長江大海滔滔不絕也。程廷華先生所用之遊身八卦﹐或粘或走﹐或開或合﹐或離或卽﹐或頂或丟﹐忽隱忽現﹐或忽然一離﹐相去一丈餘遠﹐忽然而回﹐卽在目前﹐或用全體之力﹐或用一手﹐或二指﹐或一指之一節﹐忽虛忽實﹐忽剛忽柔﹐無有定形﹐變化不測。形意﹑八卦﹑太極三家﹐諸位先生所練之形式不同﹐其理皆合﹐其應用亦各有所當也。

第七章

形意拳譜摘要

拳經云﹕形意拳之道有「七拳」﹑「八要」﹑「二總」﹑「三毒」﹑「五惡」﹑「六猛」﹑「六方」﹑「十目」﹑「十三格」﹑「十四處打法」﹑「十六處練法」﹑「九十一拳」﹑「一百零三槍」之論。恐後學者未見過拳經﹐不知有此﹐故述之以明其意。

七拳﹕頭﹑肩﹑肘﹑手﹑胯﹑膝﹑足。

八字﹕斬﹝劈拳也﹞﹐截﹝鉆拳也﹞﹐裹﹝橫拳也﹞﹐跨﹝崩拳也﹞﹐挑﹝踐拳亦卽燕形也﹞﹐頂﹝蛇拳也﹞﹐云﹝鼉形也﹞﹐領﹝蛇形也﹞。

二總﹕三拳﹑三棍爲二總。﹝三拳是天﹑地﹑人﹑生法無窮。三棍是天﹑地﹑人﹑生生不已﹞。

三毒﹕三拳﹑三棍精熟悉爲三毒。

五惡﹕得其五精﹐卽爲五惡。

六猛﹕六合練成﹐卽爲六猛。

六方﹕內外合一家﹐爲六方。

八要﹕心定神寧﹐神寧心安﹐心安淸淨。淸淨無物﹐無物气行﹑气行絕象﹐絕象覺明﹐覺明則神气相通﹐萬气歸矣。

十目﹕卽十目所視之意。

十三格﹕自七拳格起﹐至土﹑農﹑工﹑商爲十三格。

十四打法﹕手﹑肘﹑肩﹑胯﹑膝﹑足左右共十二拳﹐頭爲一拳﹑臀爲一拳﹑共爲十四拳名爲七拳﹐故有十四處打法﹐此十四處打法變之則有萬法﹐合之則爲五行﹐兩儀而仍歸一气也。

十六處練法﹕一寸﹑二踐﹑三鉆﹑四就﹑五夾﹑六合﹑七齊﹑八正﹑九脛﹑十驚﹑十一起落﹑十二進退﹑十三陰陽﹑十四五行﹑十五動靜﹑十六虛實。

寸﹕足步也。踐﹕腿也。鉆﹕身也。就﹕束身也。夾﹕如剪夾之夾也。合﹕內外六合也。卽心與意合﹐意與气合﹐气與力合﹑是爲內三合。肩與胯合﹐肘與膝合﹐手與足合﹐是爲外三合。齊﹕毒疾也﹑內外如一。正﹕直也﹐看正卻是斜﹐看斜卻是正。脛﹕手摩內五行也。

驚﹕驚起四梢也﹐火機―發物必落。起落﹕起是去也﹐落是打也﹐起亦打﹐落亦打﹐起落如水之翻浪方謂起落也。進退﹕進是步低﹐退是步髙﹐進退不知枉學藝。陰陽﹕看陰而卻有陽﹐看陽而卻有陰﹐天地陰陽相合能以下雨﹐拳術陰陽相合才能打人﹐成其一塊皆爲陰陽之气也。五行﹕內五行要動﹐外五行要隨。動靜﹕靜爲本體﹐動爲作用﹐若言其靜﹐未露其機﹐若言其動﹐未見其迹﹐動靜是發而未發之間﹐謂之動靜也。虛實﹕虛是精也﹐實是靈也﹐精靈皆有﹐成其虛實﹐拳經歌曰﹕精養靈根气養神﹐養功養道見天眞﹐丹田養就長命寶﹐萬兩黃金不與人。

九十一拳﹕三拳分爲二十一拳﹐五行生克是十拳﹑分爲七十拳﹑共九十一拳。一拳分爲七拳是﹔前打﹑後打﹑左打﹑右打﹑不打﹑打打﹑不打打打。

一百零三槍﹕天﹑地﹑人三槍﹑各分四槍是三四一十二槍﹐五行五槍﹐是五七三十五槍。八卦八槍﹐是七八五十六槍﹐共一百零三槍也。

頭打落意隨足走﹐起而未起中央﹔腳踏中門搶他位﹐就是神仙亦難防﹔肩打一陰反一陽﹐兩手只在洞中藏﹔左右全憑蓋他意﹐舒展二字一命亡﹔肘打去意上胸膛﹐起手好似虎捕羊﹔或在裏撥一旁走﹐後手只在肋下藏﹔拳打三節不見形﹐如見形影不爲能。能在一思進﹐莫在一思存﹔能在一气先﹐莫在一气後。胯打中節並相連﹐陰陽相合得之難﹔外胯好似魚打挺﹐裏胯藏步變勢難﹔膝打幾處人不明﹐好似猛虎出木籠﹔和身展轉不停勢﹐左右明撥任意行﹔腳打踩意不落空﹐消息全憑後足蹬。與人較勇無需備﹐去意好似捲地風。

赤肚子胎息訣云「气穴之間﹐昔人名之曰生門死戶﹝气穴指肚臍﹞﹐又謂之天地之根。凝神於此﹐久之元气自充﹐元神日旺。神旺則气暢﹐气暢則血融﹐血融則骨彊﹐骨彊則髓滿﹐髓滿則腹盈﹐腹盈則下實﹐下實則行步輕健﹐動作不疲﹐四體康健﹐顏色如桃﹐去仙不遠矣。」

第八章

練拳經驗及三派之精意

余自幼練拳以來﹐聞諸先生之言﹐云﹕拳卽是道。余聞之懷疑。至練暗勁﹐剛柔合一﹐動作靈妙﹐一任心之自然﹐與同道人研究﹐彼此各有所會。惟練化勁之後﹐內中消息與同道人言之﹐知者多不肯言﹐不知者茫然莫解﹐故筆之於書﹐以示同道。倘有經此景況者﹐可以互相研究﹐以歸至善。余練化勁所經者﹐每日練一形之式﹐到停式時﹐立正﹐心中神气一定﹐每覺下部海底處﹝卽陰橋穴處﹞如有物萌動。初不甚著意。每日練之有動之時﹐亦有不動之時﹐日久亦有動之甚久之時﹐亦有不動之時﹐漸漸練於停式﹐心中一定﹐如欲泄漏者。想丹書坐功﹐有眞陽發動之語﹐可以采取。彼是靜中動﹐練靜坐者﹐知者亦頗多﹐乃彼是靜中求動也。此是拳術動中求靜﹐不知能消化否﹐又想拳經亦有「處處行持不可移」之言﹐每日功夫總不間斷。以後練至一停式﹐周身就有發空之景象﹐眞陽亦發動而欲泄。此情形似柳華陽先生所云﹕復覺眞元之意思也。自覺身子一毫亦不敢動﹐動卽要泄矣。心想仍用拳術之法以化之。內中之意﹐虛靈下沈﹐注於丹田﹐下邊用虛靈之意﹐提住穀道﹐內外之意思仍如練拳趟子。一般意注於丹田片時﹐陽卽收縮﹐萌動者上移於丹田矣。此時周身融和﹐綿綿不斷。當時尙不知采取轉法輪之理﹐而丹田內﹐如同兩物相爭之狀況﹐四五小時﹐方漸漸安靜﹐心想不動之理﹐是余練拳術之時﹐呼吸二息仍在丹田之中﹐至於不練之時﹐𨿽言談呼吸﹐並不妨礙內中之眞息﹐並非有意存照﹐是無時不然也。莊子云「有眞人呼吸以踵」﹐大約卽此意也。因有不息而息之火﹐將此動物消化﹐暢達於周身也。以後又如前運用﹐仍提在丹田﹐仍是練拳趟子﹐內外總是一气﹐緩緩悠悠練之﹐不敢有一毫之不平穩處﹐動作練時﹐內中四肢融融﹐綿綿虛空﹐與前站著之景況無異。亦有練一趟而不動者﹐亦有練二趟而不動者﹐嗣後亦有動時﹐仍是提至丹田﹐而動練拳之內呼吸﹐轉法輪用意之用於丹田﹐以神轉息而轉之﹐從尾閭至夾脊﹐至玉枕﹐至天頂而下﹐與靜坐功夫相同﹐下至丹田。亦有二三轉而不動者﹐亦有三四轉而不動者﹐所轉者與所練趟子消化之意相同。以後有不練之時﹐或坐立﹐或行動﹐內中仍以用練拳之呼吸﹐身子行路亦可以消化矣。以後甚至於睡熟﹐內中忽動﹐動而卽醒﹐仍以用練拳之呼吸而消化之﹐以後睡熟而內中不動﹐內外周身四肢﹐忽然似空﹐周身融融和和﹐如沐如浴之景況。睡時﹐亦有如此情形﹐而夢中亦能用神意呼吸而化之。因醒後﹐已知夢中之情形而化之也。以後練拳術睡熟時﹐內中卽不動矣。後只有睡熟時﹐內外忽然有虛空之時﹐白天行止坐臥﹐四肢亦有發空之時﹐身中之情意﹐異常舒暢。每逢晚上練過拳術﹐夜間睡熟時﹐身中發虛空之時多﹔晚上要不練拳術﹐睡時發虛空之時較少。以後知丹道有气消之獘病。自己體察內外之情形﹐人道縮至甚小﹐消除百病﹐精神有增無減﹐以後靜坐亦如此﹐練拳亦如此﹐到此方知拳術與丹道是一理也。以上是余練拳術﹐自己身體內外之所經驗也﹐故書之以告同志。

拳術至練虛合道﹐是將眞意化到至虛至無之境﹐不動之時﹐內中寂然﹐空虛無一動其心﹐至於忽然有不測之事﹐𨿽不見不聞而能覺而避之。中庸云「至誠之道可以前知」﹐是此意也。能到至誠之道者﹐三派拳術中﹐余知有四人而已。形意拳李洛能先生﹐八卦拳董海川先生﹐太極拳楊露禪先生﹐武禹襄先生。四位先生皆有不見不聞之知覺。其餘諸先生﹐皆是見聞之知覺而已。如外不有測之事﹐只要眼見耳聞﹐無論來者如何疾快﹐俱能躲閃。因其功夫入於虛境而未到於至虛﹐不能有不見不聞之知覺也。其練他派拳術者﹐亦常聞有此境界﹐未能詳其姓氏﹐故未錄之。

