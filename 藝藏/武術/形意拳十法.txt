形意名師拳論摘要

一﹑曹繼武先生論形意拳十法摘要﹝一﹞明三節。舉一身而言之﹐則手肘爲梢節﹐腰腹爲中節﹐足腿爲根節﹐然分而言之﹐則三節中﹐亦各有三節也。如手爲梢節之梢節﹐肘爲梢節之中節﹐肩爲梢節之根節﹐此梢節之三節也。胸爲中節之梢節﹐心爲中節之中節﹐丹田爲中節之根節﹐此中節之三節也。足爲根節之梢節﹐膝爲根節之中節﹐胯爲根節之根節﹐此根節之三節也。要領不外乎起﹑隨﹑追而已。蓋梢節起﹐中節隨﹐根節追﹐三節相應﹐庶不致有長短曲直之誤﹐參差仰俯之病﹐此三節之所以貴乎明者也。解曰﹕起隨追勁法也﹐三節名𨿽不一而勁法則一也。蓋通身勁法如是﹐而各節中之勁法亦如是。起要起去﹐隨要隨定﹐追要追上﹐一動而三勁皆至﹐則無失矣。訣曰﹕身以滚而起﹐手以滚而出﹐身進手足隨﹐三節自然齊。﹝二﹞齊四梢。蓋發爲血梢﹐手足指甲爲筋梢﹐牙爲骨梢﹐舌爲肉梢﹐此四梢也。必使發欲衝冠﹝怒髮衝冠﹞﹐甲欲透骨﹐牙欲斷金﹝咬牙切齒﹞﹐舌欲催齒﹝舌頂上顎﹞﹐心一顫而四者皆至﹐則四梢齊﹐而內勁自然出矣。蓋气從丹田而生﹐如虎之狠﹐如龍之驚﹐气發而爲聲﹐聲隨手落﹐手隨聲發﹐一枝動而百枝動﹐四梢旣齊﹐而內勁無不出矣。﹝三﹞閉五行。五行者﹐金﹑木﹑水﹑火﹑土也。內屬人五臟﹐外屬人五官。如心屬火﹐心急勇力生﹔肝屬目﹐肝急火焰衝﹔脾屬土﹐脾動大力攻﹔肺屬金﹐肺動沈雷鳴﹔腎屬水﹐腎動快如風﹐此五行之存於內者也。目通於肝﹐鼻通於肺﹐耳通於腎﹐舌通於心﹐人中通於脾﹐此五行之現於外者也。故曰﹕五行本是五道關﹐無人把守自遮攔﹐天地交合遮日月﹐武藝相爭閉五行﹐眞確論也。而所最宜知者﹐手心通心屬火﹐鼻尖通肺屬金﹐火到金到﹐亦自然之理也﹐餘可類推。解曰﹕手打鼻通﹐火到金化﹐亦自然之理也。與人相較﹐先閉住自己五行﹝五官﹞以克他人之五行﹐才能以四兩撥千斤也。可與四梢法相參考。﹝四﹞身法。身法之要有八﹕起﹑落﹑進﹑退﹑反﹑側﹑收﹑縱而已。夫起落者﹐起爲橫﹐落爲順也。進退者﹐進步低﹐而退步髙也。反側者﹐返身顧後﹐而側身顧左右也。收縱者﹐收如伏貓﹐而縱如放虎也。大抵以中平爲宜﹐以正直爲妙﹐與三節相貫﹐此不可不知也。解曰﹕起望髙﹐束身而起﹐落望低﹐展身而落。﹝五﹞步法。步法者﹐寸﹑顚﹑過﹑快﹑濺是也。如兩三尺遠﹐則用寸步﹐如四五尺遠﹐則用顚步﹐必顚一步方能到也。若遇身大力彊者﹐則用過步﹐卽進前腳﹐急過後腳﹐所謂步起在人落過於人也。如有一丈八尺遠﹐則用快步﹐快步者﹐起前腳帶後腳平步如飛而去﹐並非跳躍而往也﹐此馬奔虎竄之意也﹐非藝成者不可輕用﹐惟遠不發腳而已。如遇人多或持有器械者﹐則連腿帶腳並翦而上﹐卽所謂采腳二起之說﹐亦卽鴛鴦腳法﹐又如鷂子入林﹐燕子抄水之式也。學者隨便使用﹐但縱橫之法不可不熟﹐習之純熟﹐用之無心﹐方盡其妙也。﹝六﹞手足法。手法者﹐單手﹑雙手﹑起手﹑領手﹑截手﹑出手也。筋梢發有起有落者﹐謂之起手﹐筋梢不發﹐起而未落者﹐謂之領手。起前手如鷂子入林﹐推後手如燕子抄水﹐往上一翻長身而落﹐此單手之法也。如雙手相交並起並落﹐起如舉鼎﹐落如分瓶﹝瓶未裝物﹐卽虛空之意﹞﹐此雙手之法也。順起順落﹐參以領搓者﹐謂之截手。當胸直出者﹐謂之出手。總之直而非直﹐曲而非曲﹐肘護心發﹐手胯隨起﹐而其起似虎之撲人﹐其落如鷹隼之抓物也。足法者﹐起鉆落翻﹐忌踢宜踩而已。蓋腳起望膝﹐膝起望懷﹐腳打膝分而出﹐而其形上翻如手起之撩陰也。至於落則如以石鉆物﹐如手之落浮眉也﹐其忌踢者﹐腳起渾身是空也。宜踩者﹐如置物於足下也﹐卽手落如鷹捉是也。然手足之法﹐本自相同﹐而足之爲用﹐亦必如虎行之無聲﹐龍行之莫測﹐然後可也。解曰﹕手法與足法﹐總取輕利靈活爲妙﹐切勿習於滯呆之气﹐以自陷於失利﹐所謂滯气不打人也。﹝七﹞上法進法。蓋上法以手爲妙﹐進法以足爲奇﹐而總以身法爲要﹐如手起似丹鳳朝陽是也。其進步如前步搶上搶下進步後腳踩打是也。是必三節明﹐四梢齊﹐五行閉﹐身法活﹐手足之法連﹐而後視其遠近﹐隨其老嫩﹐一動而卽至也。然其方亦有六焉﹐六者何﹖卽工﹑順﹑勇﹑疾﹑狠﹑直是也。夫工者巧也。順者自然也。勇者果斷也。疾者緊急也。狠者恨也﹑忿怒也﹐卽動不容情﹐心一顫而內勁出也。直者直發心中的見之眞而彼難變化也。六方明﹐則上法進法得矣。﹝八﹞顧法﹑開法﹑截法﹑追法。顧法者﹐單顧﹑雙顧﹑上顧﹑下顧﹑顧前後左右是也。如單顧則用截捶﹐雙顧則用橫捶﹐顧上則用衝天炮﹐顧下則用臥地炮﹐顧前後則用前後梢捶或用前後斬拳﹐顧左右則用括邊炮或括身炮捶﹐此以隨機而動﹐非若他人之鉤連棚架也。開法者﹐有左開右開﹑剛開﹑柔開。左開如神塡炮﹝裏括﹞﹐右開如外塡炮﹝外括﹞也。剛開如前六藝之硬功﹐柔開如六藝之軟功也。截法者﹐截手﹑截身﹑截言﹑截面﹑截心也。截手者﹐彼先動而卽截之也。截身者﹐彼未動而截之也。截言者﹐彼言露其意而截之也。截面者﹐彼面露其色而截之也。截心者﹐彼言甘貌恭我﹐防其有心﹐而迎機以截之也。解曰﹕面笑不動唇﹐提放有意人也。追風趕月不放松﹐彼𨿽欲走而不能矣﹐何患其有雜計邪術乎。﹝九﹞三性調養。蓋眼爲見性﹐耳爲靈性﹐心爲勇性﹐此三性者術之妙用也。故眼中不時常循環﹐耳中不時常報音﹐心中不是常驚省﹐則精靈之意在我﹐庶不致爲人所窺﹐而生失機之虞也。解曰﹕臨陣須提防﹐小心無過矣。﹝十﹞勁法。夫勁寓於無形之中﹐而接於有形之表﹐實難以言傳﹐然其理亦可參焉。蓋志者气之帥也﹐气者體之充也﹐心動而气卽隨之﹐气動而力卽赴之﹐此必然之理也。今以功於藝者言之﹐以爲撞勁者非也﹐功勁者非也﹐所謂拼勁﹑崩勁者皆非也﹐殆顫勁是也。撞勁太直﹐不利於起落﹐功勁太死﹐而難變化﹐拼勁崩勁太促﹐難以展招﹐惟顫勁出沒其捷﹐可使日月無光﹐而不見其形﹐手到勁發﹐天地交合﹐如風一過﹐而不費其力。總之運於三性之中﹐發於一戰之頃﹐如虎之伸爪不見爪﹐而物不能逃﹐龍之用力不見力﹐而山不能阻﹐如是十法合而爲一﹐而克人豈有不利者乎。以上十法練成一貫﹐而武藝不亦成乎﹗吾匯其理﹐摘其要而釋之﹐以爲後學者訓。

