

欽定四庫全書

子部九

糖霜譜

譜錄類二【飲饌之屬】提要

【臣】等謹案糖霜譜一卷宋王灼撰灼字晦叔號頤堂遂寧人紹興中嘗爲幕官是編凡分七篇惟首篇題原委第一敍唐大歷中鄒和尙始創糖霜之事自第二篇

以下則皆無標題今以其文考之第二篇

言以蔗爲糖始末言蔗漿始見楚詞而蔗餳始見三國誌第三篇

言種蔗第四篇

言造糖之器第五篇

言結霜之法第六篇

言糖霜或結或不結似有運命因及於宣和中供禦諸事第七篇

則糖霜之性味及制食諸法也蓋宋時產糖霜者凡福唐四明畨禺廣漢遂寧五地而遂寧爲最灼生於遂寧故爲此譜所考古人題詠始於蘇黃案古人謂糟爲糖晉書何曽傳所云蟹之將糖躁擾彌甚是也說文有飴字無糖字徐鉉新附字中乃有之然亦訓爲飴不言蔗造鉉五代宋初人也尙不知蔗糖事則灼所徴故實始於元祐非疎漏矣惟灼稱糖霜以紫色爲上白色爲下而今日所尙乃貴白而賤紫灼稱糖霜須一年有半乃結其結也以自然今則制之甚易其法亦不相同是亦今古異宜未可執後來追議前人也乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

糖霜譜

宋王灼撰

原委第一

糖霜一名糖冰福唐四明番禺廣漢遂寧有之獨遂寧爲冠四郡所產甚微而碎色淺味薄才比遂之最下者凢物以希有難致見珍故查梨橙柑荔枝楊梅四方不盡出乃貴重於世若甘蔗所在皆植所植皆善非異物也至結蔗爲霜則中國之大止此五郡又遂寧專美焉外之邊徼所出皆有佳蔗而糖霜無聞此物理之不可詰也先是唐大歷間有僧號鄒和尙不知所從來跨白驢登繖山結茅以居須鹽朱薪菜之屬卽書付紙系錢遣驢負至市區人知爲鄒也取平直掛物於鞍縱驢歸一日驢犯山下黃氏者蔗苖黃請償於鄒鄒曰汝未知窨蔗糖爲霜利當十倍吾語女塞責可乎試之果信自是就其法糖霜戶近山或望繖山者皆如意不然萬方終無成鄒末年棄而北走通泉縣靈鷲山龕中其徒追躡及之但見一文殊石像眾始知大士化身而白驢者獅子也鄒結茅處今爲楞嚴院糖霜戶猶畫鄒像事之擬文殊云敷文閣待制蘇公仲虎嘗守遂寧謂蜀士指睂陽水秀普慈石秀乃不知此邦平衍淸麗之爲土秀也土爰稼穡稼穡作甘糖霜之甘擅天下非土之特秀也歟

第二

自古食蔗者始爲蔗漿宋玉作招魂所謂胹鱉炮羔有柘漿是也【王逸注柘藷蔗也又云柘一作蔗】其後爲蔗孫亮使黃門就中藏吏取交州所獻甘蔗是也其後又爲石密廣志云蔗爲石密南中八郡誌笮甘蔗汁曝成謂之石蜜本艸亦云煉糖和乳爲石蜜是也唐史載太宗遣使至摩掲陀國取熬糖法卽詔掦州上諸蔗柞沈如其劑色味愈西域逺甚按集韻酢笮醢通用而玉篇柞側板切疑字誤熬糖沈作劑似是今之沙糖也蔗之枝盡於此不言作霜然則糖霜非古也戰國後論吳蜀方物如左太衝三都賦論防味如宋玉招魂景差大招枚乘七發傳毅七激崔駰七依李尢七疑元鱗七說張衡七辧曹植七啟徐幹七諭劉邵七華張協七命陸機七徵湛方生七歡蕭子範七誘水陸動植之產捜羅殆盡未有及此者歷世詩人摸奇寫異不可勝數亦無一章一句至本朝元祐間大蘇公過潤州金山寺作詩送遂寧僧圓寶有云浯江與中泠共此一味水冰盤薦琥珀何似糖霜美元符間黃魯直在戎州作頌答梓州雍熙光長老寄糖霜有云逺寄蔗霜知有味勝於崔浩水晶鹽正宗掃地從誰說我舌猶能及鼻尖遂寧糖霜見於文字實於二公然則糖霜果非古也吾意四郡所產亦起近世耳

第三

繖山在小溪縣涪江東二十里孤秀可喜山前後爲蔗田者十之四糖霜戶十之三蔗有四色曰杜蔗曰西蔗曰艻蔗本艸所謂荻蔗也曰紅蔗本艸所謂昆侖蔗也紅蔗止堪生噉艻蔗可作沙糖西蔗可作霜色淺土人不甚貴杜蔗紫嫩味極厚專用作霜藏種法擇取短者【芽生節間短則節密而多芽】掘坑深二尺闊狹從便斷去尾倒立坑中土蓋之【不倒則雨水入夾葉久必壊】凢蔗田十一月後深耕杷摟燥土縱橫摩勞令熟如開渠闊尺餘深尺五雨傍立土壠上元後二月初區種行布相儳灰薄蓋之又蓋土不過二寸淸明及端午前後兩次以豬牛糞細和灰薄蓋之蓋土常使露芽六月半再使混糞余用前法艸不壓數耘土不厭數添但常使露芽候髙成叢用大鋤翻壠上土盡蓋十月収刈凢蔗最因地力不可雜他種而今年爲蔗田者明年攺種五穀以休地力田有餘者至爲攺種三年糖霜成處山下曰禮佛壩五里曰幹灘壩十里曰石溪壩江西與山對望曰鳯臺�大率近三百餘家每家多者數十甕少者一二甕山左曰張村曰巷口山後曰池曰吳村江西與山對望曰法寶院曰馬鞍山亦近百家然霜成皆中下品【張村屬蓬溪縣鳯臺鎭屬長江縣】並山一帶曰白水鎭曰土橋𨿽多蔗田不能成霜歲壓糖水賣山前諸家

第四

糖霜戶器用曰蔗削如破竹刀而稍輕曰蔗防以削蔗闊四寸長尺許勢微彎曰蔗凳如小杌子一角鑿孔立木義束蔗三五挺閣義上斜跨凳剉之曰蔗碾駕牛以碾所剉之蔗大硬石爲之髙六七尺重千餘斤下以硬石作槽底循環丈餘曰搾斗又名竹袋以壓蔗髙四尺編當年慈竹爲之曰杵以築蔗入搾斗曰搾盤以安斗類今酒槽底曰搾牀以安盤牀上架巨木下轉軸引索壓之曰漆甕表裏漆以収糖水防津漏凡治蔗用十月至十一月先削去皮次剉如錢上戶削剉至一二十人兩人削供一人剉次入碾碾闕則春碾訖號曰泊次烝泊烝透出甑入搾取盡糖水投釜煎仍上烝生泊約糖水七分熟權入甕則所烝泊亦堪搾如是煎烝相接事竟歇三日【過期則釀】再取所寄收糖水煎又候【九分】熟稠如【十分太稠則成沙腳沙音】插竹徧甕中始正入甕箕覆之此造糖霜法也已搾之後別入生水重搾作醋極酸

第五

糖水入甕兩日後甕西如粥文染指視之如細沙上元後結小塊或綴竹梢如粟穂漸次增大如豆至如指節甚者成座如假山俗謂隨果子結實至五月春生夏長之气已備不復增大乃瀝甕【過初伏不瀝則化爲水下戶急欲前四月瀝】霜𨿽結糖水猶在瀝甕者戽出糖水取霜瀝漧其竹梢上團枝隨長短剪出就瀝瀝定曝烈日中極幹收甕四周循環連綴生者曰甕鑑顆塊層出類崖洞間鐘乳但側生耳不可遽瀝瀝須就甕曝數日令漧硬徐以鐵鏟分作數片出之凡霜一甕中器色亦自不同堆疊如假山者爲上團枝次之甕鑑次之小顆塊次之沙腳爲下紫爲上深琥珀次之淺黃色又次之淺白爲下不以大小尢貴墻壁密排俗號馬齒霜面帶沙腳者刷去之亦有大塊或十斤或二十斤最異者三十斤然中藏沙腳號曰含沙凡霜性易銷化畏陰濕及風遇曝時風吹無傷也收藏法幹大小麥鋪甕底麥上安竹篼密排筍皮盛貯綿絮覆篼箕覆甕寄逺卽瓶底著石灰數小塊隔紙盛貯厚封瓶口

第六

糖霜戶治良田種佳蔗利器用謹土作一也而收功每異自耕田至瀝甕殆一年半開甕之日或無銖兩之獲或數十斤或近百斤有富者村俗以卜家道盛衰霜全不結賣糖水與自熬沙糖猶取善價於本柄亦未甚損也其得糖者水或余半亦以賣或自熬沙糖惟全甕沙腳者水耗十之九春中先瀝甕曝漧少緩則化爲水宣和初宰相王黼創應奉司遂寧常貢外歲進糖霜數千斤是時所產益奇墻壁或方寸應奉司罷不再見豈天出珍異不爲凡庶設乎然當時州縣因之大擾敗本業者居半至今未復又有巧營利者破荻竹編狻猊燈毬狀投糖水甕中霜或就結比常霜益數倍之直苐不能必其成又懼州縣彊索無以應矣近歲不作

第七

本艸稱甘蔗消痰止渇除心煩熱今糖霜亦如之然沙糖招痰飲殊不可曉也有作湯者作餅者並附其法對金湯糖霜幹山藥等分細研鳯髓湯糖霜幹蓮子幹山藥等分細研內蓮子去赤皮妙香湯糖霜一斤細研別研吳氏龍涎香七分餅和之糖霜餅不以斤兩細研劈松子或胡桃肉研和勻如酥蜜食模脫成模方圓雕花各隨意長不過寸研糖霜必擇顆塊者沙腳卽膠粘不堪用

範蔚宗作香譜蔡君謨作茘支茶兩譜皆極盡物理舉世皆以爲當晦叔作糖霜譜佘聞之且久偶獲七篇盡讀於大慈之方丈院將見與範蔡之文並馳而爭先矣紹興二十四年甲戌季春初六臥云庵守元書

