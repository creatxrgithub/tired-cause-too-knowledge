茶譜

明錢椿年著

明顧元慶刪校

序

余性嗜茗﹐弱冠時識吳心遠於陽羨﹐識過養拙於琴川。二公極於茗事者也﹐授余收焙烹點法﹐頗爲簡易。及閱唐宋茶譜茶錄諸書﹐法用熟碾細羅﹐爲末爲餅﹐所謂小龍團﹐尢爲珍重。故當時有金易得﹐而龍餅不易得之語。嗚呼﹐豈士人而能爲此哉。頃見友蘭翁所集茶譜﹐其法子二公頗合。但收采古今篇什太繁﹐甚失譜意。餘暇日刪校﹐仍附王友石竹鑪並分封六事於後﹐當與有玉川之癖者共之也。吳郡顧元慶序。

茶略

茶者﹐南方嘉木﹐自一尺﹑二尺至數十尺。其巴峽有兩人抱者﹐伐而掇之。樹如瓜蘆﹐葉如梔子﹐花如白薔薇﹐實如栟櫚﹐蒂如丁香﹐根如胡桃。

茶品

茶之產於天下多矣﹐若劍南有蒙頂石花﹐湖州有顧渚紫筍﹐峽州有碧澗明月﹐邛州有火井思安﹐渠江有薄片﹐巴東有眞香﹐福州有柏巖﹐洪州有白露。常之陽羨﹐婺之舉巖﹐丫山之陽坡﹐龍安之騎火﹐黔陽之都儒髙株﹐瀘川之納溪梅嶺之數者﹐其名皆著。品第之﹐則石花最上﹐紫筍次之。又次﹐則碧澗明月之類是也。惜皆不可致耳。

藝茶

藝茶欲茂﹐法如種瓜﹐三歲可采﹐陽崖陰林﹐紫者爲上﹐綠者次之。

采茶

團黃有一旗二槍之號﹐言一葉二芽也。凡早取爲茶﹐晚取爲荈﹐谷雨前後收者爲佳。粗細皆可用﹐惟在采摘之時﹐天色晴明﹐炒焙適中﹐盛貯如法。

藏茶

茶宜蒻葉﹐而畏香藥。喜溫燥﹐而忌冷濕﹐故收藏之家﹐以蒻葉封裹人焙中﹐兩三日一次。用火當如人體溫﹐溫則禦濕潤。若火多﹐則茶焦不可食。

制荼諸法

橙茶。將橙皮切作細絲一斤﹐以好茶五斤焙漧﹐入橙絲間和﹐用密麻布襯墊火箱﹐置茶於上烘熱。淨綿被罨之三兩時﹐隨用建連紙袋封裹。仍以被罨焙漧收用。

蓮花茶。於日未出時﹐將半含蓮花撥開﹐放細茶一撮﹐納滿蕊中﹐以麻皮略縶﹐令其經宿。次早摘花。傾出茶葉﹐用建紙包茶焙漧﹐再如前法。又將茶葉人別蕊中﹐如此者數次。取其焙漧收用﹐不勝香美。

木樨﹑茉莉﹑玫瑰﹑薔薇﹑蘭蕙﹑橘花﹑梔子﹑木香﹑梅花皆可作茶。諸花開時﹐摘其半含半放﹐蕊之香气全者﹐量其茶葉多少﹐摘花爲茶。花多則太香﹐而脫茶韻﹔花少則不香﹐而不盡美。三停茶葉一停花始稱。假如木樨花﹐須去其枝蒂及塵垢虫蟻。用磁罐一層茶﹐一層花﹐投間至滿。紙篛縶固﹐人鍋重湯煮之﹐取出待冷。用紙封裹﹐置火上焙漧收用。諸花仿此。

煎茶四要

○擇水

凡水泉不甘﹐能損茶味之嚴﹐故古人擇水最爲切要。山水上﹑扛水次﹑井水下。山水乳泉漫流者爲上﹐瀑捅湍激勿食﹐食久令人有頸疾。江水取去人遠者﹐井水取汲多者。如蟹黃﹑混濁﹑碱苦者皆勿用。

○洗茶

凡烹茶先以熱湯洗茶葉﹐去其塵垢冷气﹐烹之則美。

○候湯

凡茶須緩火炙活火煎。活火謂炭火之有焰者﹐當使湯無妄沸庶可養茶。始則魚目散布﹐微微有聲﹐中則四邊泉湧﹐累累連珠﹐終則騰波鼓浪﹐水气全消﹐謂之老湯。三拂之法﹐非活火不能成也。

凡茶少湯多則云腳散﹐湯少茶多則乳面聚。

○擇品

凡瓶要小者易候湯﹐又點茶注湯有應。若瓶大。啜存停久味過﹐則不佳矣。茶銚﹑茶瓶﹐銀錫爲上﹐瓷石次之。

茶色白﹐宜黑盞。建安所造者紺黑紋如兔毫﹐其坯微厚﹐熁之火熱難冷﹐最爲要用。出他處者﹐或薄或色異﹐皆不及也。

點茶三要

○滌器

茶瓶﹑茶盞﹑茶匙生﹤釒生﹥﹝音星﹞。致損茶味﹐必須先時洗潔則美。

○熁盞

凡點茶先須熁盞令﹐熱則茶面聚乳﹐冷則茶色不浮。

○擇果

茶有眞香﹐有佳味﹐有正色。烹點之際不宜以珍果香艸雜之。奪其香者﹐松子﹑柑橙﹑杏仁﹑蓮心﹑木香﹑梅花﹑茉莉﹑薔薇﹑木樨之類是也。奪其味者﹐牛乳﹑番桃﹑荔枝﹑圓眼﹑水梨﹑枇杷之類是也。凡飲佳茶﹐去果方覺淸絕﹐雜之則無辧矣。若必曰所宜﹐核桃﹑榛子﹑瓜仁﹑棗仁﹑菱米﹑欖仁﹑栗子﹑雞頭﹑銀杏﹑山藥﹑筍幹﹑芝麻﹑莒篙﹑萵巨﹑芹菜之類﹐精制或可用也。

茶效

人飲眞茶能止渴消食﹐除痰少睡﹐利水道﹐明日益思﹐出《本艸拾遺》。除煩去膩。人固不可一日無茶﹐然或有忌而不飲。每食已﹐輒以濃茶漱口﹐煩味旣去﹐而脾胃自淸。凡肉之在齒間者﹐得茶漱滌之﹐乃盡消縮﹐不覺脫去。不煩刺挑也﹐而齒性便苦﹐緣此漸堅密﹐蠹毒自已矣。然率用中下茶。出蘇文。

苦節君銘錫山盛顒著

肖形天地﹐匪冶匪陶。心存活火﹐聲帶湘濤。一滴甘露﹐滌我詩腸。淸風兩腋﹐洞然八荒。

茶具六事﹐分封悉貯於此﹐侍從苦節君於泉石山齋亭館間。執事者﹐故以行省名之。按茶經有一源﹑二具﹑三造﹑四器﹑五煮﹑六飲﹑七事﹑八出﹑九略﹑十圖之說﹐夫器𨿽居四﹐不可以不備。闕之則九者皆荒﹐而茶廢矣。得是以管攝眾器固無一闕。況兼以惠麓之泉﹐陽羨之茶烏乎廢哉。陸鴻漸所謂都籃者﹐此其足與款識。以湘筠編制﹐因見圖譜故不暇論。惠麓茶仙盛虞識。六事分封見後。

建城

茶宜密裹﹐故以葉籠盛之﹐宜於髙閣﹐不宜濕气﹐恐失眞味也。古人因以用火﹐依時焙之。常如人體溫﹐溫則禦濕潤。今稱建城。按﹐《茶錄》云﹐建安民間以茶爲尙﹐故據地以城封之。

云屯

泉汲於云根﹐取其潔也。欲全香液之腴﹐故以石子同貯瓶缶中﹐用供烹煮。水泉不甘者能損茶味﹐前世之論﹐必以惠山泉宜之。今名云屯﹐蓋云卽泉也。得貯其所﹐𨿽與列職諸君同事而獨屯於斯﹐豈不淸髙絕俗而自貴哉。

烏府

炭之爲物﹐貌玄性剛。過火則威靈气焰﹐赫然可畏。觸之者腐﹐犯之者焦﹐殆猶憲司行部﹐而姦宄無狀者﹐望風自靡。苦節君得此﹐甚利於用也﹐況其別號烏銀﹐故特表章其所藏之具。曰烏府不亦宜哉。

水曹

茶之眞味蘊諸槍旗之中﹐必浣之以水而後發也。旣復加之以水﹐投之以泉﹐則陽噓陰噏﹐自然交宬﹐而馨香之气溢於鼎矣。故凡苦節君器物﹐用事之餘﹐未免有殘瀝微垢﹐皆賴水沃盥。名其器曰水曹﹐如人之濯於盤水﹐則垢除體潔﹐而有日新之功﹐豈不有關於世教也耶。

器局

商象﹑古石鼎也。歸潔﹑竹筅帚也。分盈﹑勺也﹐卽茶經水則﹐每二升計茶一兩。

遞火﹑銅火斗也。降紅﹑銅火箸也。執權﹑準茶秤也﹐每茶一兩計水二升。

團風﹑湘竹扇也。漉塵﹑洗茶籃也。靜沸﹑竹架﹐卽茶經支腹也。

注春﹑磁壺也。運鋒﹑�果刀也。甘鈍﹑木砧墩也。

啜香﹑建盞也。撩云﹑竹茶匙也。納敬﹑竹茶蠹也。

受污﹑拭抹布也。

右茶具十六事﹐收貯於器局﹐供役苦節君者﹐故立名管之。蓋欲統歸於一﹐以其素有貞雅操而自能守之也。

品司

古者茶有品香而入貢者﹐微以龍腦和膏。欲助其香﹐反失其眞。煮而羶鼎腥甌﹐點雜棗橘蔥姜﹐奪其眞味者尢甚。今茶產於陽羨﹐山中珍重一時﹐煎法又得趙州之傳。𨿽欲啜時入以筍欖瓜仁芹蒿之屬﹐則淸而且佳。因命湘君設司檢束而前之﹐所忌眞味者﹐不敢窺其門矣。

茶譜後序

大石山人顧元慶﹐不知何許人也﹐久之知爲吾郡王天雨社中友。王固博雅好古士也﹐其所交盡當世賢豪﹐非其人𨿽軒冕黼黻不欲掛眉睫間。天雨至晚歲﹐益厭棄市俗﹐乃築室於陽山之陰﹐日惟與顧嶽二山人結泉石之盟。顧卽元慶﹐嶽名岱﹐別號漳余﹐尢善繪事﹐而書法頗出入米南宮﹐吳之隱君子也。三人者吾知其二﹐可以卜其一矣。今觀所述菜譜﹐苟非泥淖一世者必不茶能勉彊措一詞。吾讀其書﹐亦可以想見其爲人矣。用置案頭﹐以備嘉賞。歸安茅一相撰。

茶譜後序畢。

