

欽定四庫全書

子部九

續茶經

譜錄類二【飲饌之屬】提要

【臣】等謹案續茶經三卷附錄一卷

國朝陸廷燦撰廷燦字秩昭嘉定人官崇安縣知縣補主事自唐以來茶品推武夷武夷山卽在崇安境故廷燦官是縣時習知其說剏爲此槁歸田後訂緝成編冠以陸羽茶經原本而從其原目采摭諸書以續之上卷續其一之源二之具三之造中卷續其四之器下卷自分三子卷下之上續其五之煮六之飲下之中續其七之事八之出下之下續其九之略十之圖而以歷代茶法附爲末捲則原目所無廷燦補之也自唐以來閱數百載凡產茶之地制茶之法業已歷代不同卽烹煮器具亦古今多異故陸羽所述其書𨿽古而其法多不可行於今廷燦一一訂定補葺頗切實用其徴引亦頗繁富觀所作南村筆記引李日華紫桃軒又綴五臺凍泉一條自稱此書失載補錄於彼則其捜葺亦可謂勤矣錄而存之亦足以資考訂至於陸羽舊本廷燦𨿽用以弁首而其書久已別行未可以續補之書掩其原目故今削去不載惟錄廷燦之書焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

續茶經凡例

一茶經著自唐桑薴翁迄今千有餘載不獨制作各殊而烹飲迥異卽出產之處亦多不同余性嗜茶承乏崇安適系武夷產茶之地值制府滿公鄭重進獻究悉源流毎以茶事下詢查閱諸書於武夷之外毎多見聞因思采集爲續茶經之舉曩以簿書鞅掌有志未遑及防量移奉文赴部以多病家居翻閱舊稿不忍委棄爰爲序次第恐學術久荒見聞疎漏爲識者所鄙謹質之髙明幸有以教之幸甚

一茶經之後有茶記及茶譜茶錄茶論茶疏茶解等書不可枚舉而其書亦多湮沒無玆特采所見各書依茶經之例分之源之具之造之器之煮之飲之事之出之略至其圖無不敢臆補以茶具茶器圖足之

一茶經所載皆初唐以前之書今自唐宋元明以至本朝凡有緒論皆行采錄有其書在前而茶經未錄者亦行補入

一茶經原本止三卷恐續者太繁是以諸書所見止摘要分錄

一各書所引相同者不取重復偶有議論各殊者姑兩存之以示論定至歷代詩文曁當代名公鉅卿著述甚多因訪茶經之例不敢備錄容俟另編以爲外集

一原本茶經另列卷首

一歷代茶法附後

欽定四庫全書

續茶經卷上之一

候補主事陸廷燦撰

一茶之源

許愼說文茗荼芽也

王褒僮約前云炰鼈烹荼後云陽武買荼【注前爲苦菜後爲茗】張華博物志飲眞荼令人少眠

詩疏椒樹似茱萸蜀人作茶吳人作茗皆合煮其葉以爲香

唐書陸羽傳羽嗜茶著經三篇言茶之源之具之造之器之煮之飲之事之出之略之圖尢備天下益知飲茶矣

唐六典金英緑片皆茶名也

李太白集贈族侄僧中孚玉泉仙人掌茶序余聞荊州玉泉寺近靑溪諸山山洞往往有乳窟窟多玉泉交流中有白蝙蝠大如鴉按仙經蝙蝠一名仙防千嵗之後體白如雪棲則倒懸蓋飲乳水而長生也其水邊處處有茗艸羅生枝葉如碧玉惟玉泉眞公常采而飲之年八十餘嵗顏色如桃花而此茗淸香滑熟異於他茗所以能還童振枯扶人壽也余遊金陵見宗僧中孚示余茶數十片捲然重疊其狀如掌號爲仙人掌茶蓋新出乎玉泉之山曠古未覯因持之見貽兼贈詩要余答之遂有此作俾後之髙僧大隠知仙人掌茶發於中孚禪子及靑蓮居士李白也

皮日休集茶中雜詠詩序自周以降及於國朝茶事竟陵子陸季疵言之詳矣然季疵以前稱茗飲者必渾以烹之與夫瀹蔬而啜者無異也季疵之始爲經三卷由是分其源制其具教其造設其器命其煮俾飲之者除痟而去癘𨿽疾醫之未若也其爲利也於人豈小哉余始得季疵書以爲備矣後又獲其顧渚山記二篇其中多茶事後又太原溫從云武威段之各補茶事十數節並存於方冊茶之事由周而至於今竟無纎遺矣封氏聞見記茶南人好飲之北人初不多飲開元中太山靈巖寺有降魔師大興禪教學禪務於不寐又不夕食皆許飲茶人自懷挾到處煮飲從此轉相仿效遂成風俗起自鄒齊滄棣漸至京邑城市多開店鋪煎茶賣之不問道俗投錢取飲其茶自江淮而來色額甚多唐韻荼字自中唐始變作茶

裴汶茶述茶起於東晉盛於今朝其性精淸其味浩潔其用滌煩其功致和參百品而不混越眾飲而獨髙烹之鼎水和以虎形人人服之永永不厭得之則安不得則病彼芝術黃精徒云上藥致效在數十年後且多禁忌非此倫也或曰多飲令人體虛病風余曰不然夫物能袪邪必能輔正安有蠲逐聚病而靡裨太和哉今宇內爲土貢實眾而顧渚蘄陽防山爲上其次則壽陽義興碧澗防湖衡山最下有鄱陽浮梁今者其精無以尙焉得其麄者則下裏兆庶甌盌紛糅頃刻未得則胃腑病生矣人嗜之若此者西晉以前無聞焉至精之味或遺也因作茶述

宋徽宗大觀茶論茶之爲物擅甌閩之秀气鐘山川之靈稟袪襟滌滯致淸導和則非庸人孺子可得而知矣衝澹閒潔韻髙致靜則非遑遽之時可得而好尙矣而本朝之興嵗修建溪之貢龍團鳯餅名冠天下而壑源之品亦自此而盛延及於今百廢具舉海內宴然垂拱宻勿幸致無爲縉紳之士韋布之流沐浴膏澤薰陶徳化咸以雅尙相推從事茗飲故近嵗以來采擇之精制作之工品第之勝烹防之妙莫不盛造其極嗚呼至治之世豈惟人得以盡其材而艸木之靈者亦得以盡其用矣偶因暇日研究精防所得之妙後人有不知爲利害者敍本末二十篇號曰茶論一曰地產二曰天時三曰擇采四曰蒸壓五曰制造六曰鑑別七曰白茶八曰羅碾九曰盞十曰筅十一曰瓶十二曰杓十三曰水十四曰防十五曰味十六曰香十七曰色十八曰蔵十九曰品二十曰外焙

名茶各以所產之地葉如耕之平園臺星巖葉剛之髙峯靑鳯髓葉思純之大風葉嶼之屑山葉五崇林之羅漢上水桑芽葉堅之碎石窠石臼窠【一作六窠】葉瓊葉輝之秀皮林葉師復師貺之虎巖葉椿之無又巖葉芽懋之老窠園各擅其美未嘗混淆不可槪舉焙人之茶固有前優後劣昔負今勝者是以園地之不常也

丁謂進新茶表右件物產異金沙名非紫筍江邊地暖方呈彼茁之形闕下春寒已發其甘之味有以少爲貴者焉敢韞而藏諸見謂新茶實遵舊例

蔡襄進茶錄表臣前因奏事伏防陛下諭臣先任福建運使日所進上品龍茶最爲精好臣退念艸木之微首辱陛下知鑑若處之得地則能盡其材昔陸羽茶經不第建安之品丁謂茶圖獨論采造之本至烹煎之法曾未有聞臣輒條數事簡而易明勒成二篇名曰茶錄伏惟淸閒之宴或賜觀采臣不勝榮幸

歐陽修歸田錄茶之品莫貴於龍鳯謂之團茶凡八餅重一觔慶曆中蔡君謨始造小片龍茶以進其品精絕謂之小團凡二十餅重一斤其價值金二兩然金可有而茶不可得毎因南郊致齋中書樞宻院各賜一餅四人分之宮人往往縷金花於其上蓋其貴重如此趙汝礪北苑別錄艸木至夜益盛故欲導生長之气以糝雨露之澤茶於毎嵗六月興工虛其本培其末滋蔓之艸遏郁之木悉用除之政所以導生長之气而滲雨露之澤也此之謂開畬惟桐木則畱焉桐木之性與茶相宜而又茶至冬則畏寒桐木望秋而先落茶至夏而畏日桐木至春而漸茂理亦然也

王辟之澠水燕談建茶盛於江南近嵗制作尢精龍團最爲上品一觔八餅慶曆中蔡君謨爲福建運使始造小團以充嵗貢一觔二十餅所謂上品龍茶者也仁宗尢所珍惜𨿽宰相未嘗輒賜惟郊禮致齋之夕兩府各四人共賜一餅宮人剪金爲龍鳯花貼其上八人分蓄以爲奇玩不敢自試有佳客出爲玩歐陽文忠公云茶爲物之至精而小團又其精者也嘉祐中小團初出時也今小團易得何至如此多貴

周輝淸波雜誌自熙寧後始貢宻雲龍毎嵗頭綱修貢奉宗廟及貢玉食外賚及臣下無幾戚裏貴近丐賜尢繁宣仁太后令建州不許造宻雲龍受他人煎炒不得也此語旣播於縉紳間由是宻雲龍之名益著淳熈間親黨許仲啟官蘇沙得北苑修貢錄序以刋行其間載嵗貢十有二綱凡三等四十有一名第一綱曰龍焙貢新止五十餘銙貴重如此獨無所謂密雲龍者豈以貢新易其名耶抑或別爲一種又居宻雲龍之上耶

沈存中夢溪筆談古人論茶惟言陽羨顧渚天柱頂之類都未言建溪然唐人重串茶粘黑者則已近乎建餅矣建茶皆喬木吳蜀惟叢茇而已品自居下建茶勝處曰郝源曾坑其間又有坌根山頂二品尢勝李氏號爲北苑置使領之

胡仔苕溪漁隠叢話建安北苑始於太宗太平興國三年遣使造之取象於龍鳯以別入貢至道間仍添造石乳蠟面其後大小龍又起於丁謂而成於蔡君謨至宣政間鄭可簡以貢茶進用久領漕添續入其數漸廣今猶因之細色茶五綱凡四十三品形制各異共七千餘餅其間貢新試新龍團勝雪白茶禦苑玉芽此五品乃水揀爲第一餘乃生防次之又有麄色茶七綱凡五品大小龍鳯並揀芽悉入龍腦和膏爲團餅茶共四萬餘餅蓋水揀茶卽社前者生揀茶卽火前者麄色茶卽雨前者閩中地暖雨前茶已老而味加重矣又有石門乳吉香口三外焙亦隸於北苑皆采摘茶芽送官焙添造毎嵗縻金共二萬餘緡日後千夫凡兩月方能迄事第所造之茶不許過數入貢之後市無貨者人所罕得惟壑源諸處私焙茶其絕品亦可敵官焙自昔至今亦皆入貢其流販四方者悉私焙茶耳

北苑在富沙之北隸建安縣去城二十五里乃龍焙造貢茶之處亦名鳯皇山自有一溪南流至富沙城下方與西來水合而東

車淸臣腳气集毛詩云誰謂荼苦其甘如薺注荼苦菜也周禮掌荼以供喪事取其苦也蘇東坡詩云周詩記苦荼茗飲出近世乃以今之茶爲荼夫茶今人以淸頭目自唐以來上下好之細民亦日數椀豈是荼也茶之麄者是爲茗

宋子安東溪試茶錄序茶宜髙山之陰而喜日陽之早自北苑鳯山南直苦竹園頭東南屬張坑頭皆髙逺先陽處嵗發常早芽極肥乳非民間所比次出壑源嶺髙土沃地茶味甲於諸焙丁謂亦云鳯山髙不百丈無危峯絕崦而岡翠環抱气勢柔秀宜乎嘉植靈卉之所發也又以建安茶品甲天下疑山川至靈之卉天地始和之气盡此茶矣又論石乳出壑嶺斷崖缺石之間蓋艸木之仙骨也近蔡公亦云惟北苑鳯凰山連屬諸焙所產者味佳故四方以建茶爲名皆曰北苑云

黃儒品茶要錄序說者嘗謂陸羽茶經不第建安之品蓋前此茶事未甚興靈芽眞筍往往委翳消腐而人不知惜自國初以來士大夫沐浴膏澤詠歌升平之日久矣夫身世灑落神觀衝澹惟玆茗飲爲可喜園林亦相與摘英誇異制棬鬻新以趨時之好故殊異之品始得自出於榛莽之間而其名遂冠天下借使陸羽復起閱其金餅味其云腴當爽然自失矣因念艸木之材一有負瓌偉絕特者未嘗不遇時而後興況於人乎

蘇軾書黃道輔品茶要錄後黃君道輔諱儒建安人博學能文淡然精深有道之士也作品茶要錄十篇委曲微妙皆陸鴻漸以來論茶者所未及非至靜無求虛中不畱烏能察物之情如此其詳哉

茶錄茶古不聞食自晉宋已降吳人采葉煮之名爲茗粥

葉淸臣煮茶泉品吳楚山谷間气淸地靈艸木穎挺多孕茶荈大率右於武夷者爲白乳甲於吳興者爲紫筍產禹穴者以天章顯茂錢塘者以徑山稀至於桐廬之巖云衢之麓雅山著於宣歙頂於岷蜀角立差勝毛舉實繁

周絳補茶經芽茶只作早茶馳奉萬乘嘗之可矣如一旗一槍可謂奇茶也

胡致堂曰茶者生人之所日用也其急甚於酒

陳師道茶經叢談茶洪之雙井越之日注莫能相先後而彊爲之第者皆勝心耳

陳師道茶經序夫茶之著書自羽始其用於世亦自羽始羽誠有功於茶者也上自宮省下逮邑裏外及異域遐陬賔祀燕享預陳於前山澤以成市商賈以起家又有功於人者也可謂智矣經曰茶之否臧存之口訣則書之所載猶其粗也夫茶之爲藝下矣至其精微書有不盡況天下之至理而欲求之文字紙墨之間其有得乎昔者先王因人而教同欲而治凡有益於人者皆不廢也

吳淑茶賦注五花茶者其片作五出花也

姚氏殘語紹興進茶自髙文虎始

王楙野客叢書世謂古之荼卽今之茶不知荼有數種非一端也詩曰誰謂荼苦其甘如薺者乃苦菜之荼如今苦苣之類周禮掌荼毛詩有女如荼者乃苕荼之荼也此萑葦之屬惟荼檟之荼乃今之茶也世莫知辧魏王花木志茶葉似梔可煮爲飲其老葉謂之荈嫩葉謂之茗

瑞艸總論唐宋以來有貢茶有茶夫貢茶猶知斯人有愛君之心若夫茶則利歸於官擾及於民其爲害又不一端矣

元熊禾勿齋集北苑茶焙記貢古也茶貢不列禹貢周職方而昉於唐北苑又其最著者也苑在建城東二十五里唐末裏民張暉始表而上之宋初丁謂漕閩貢額驟益觔至數萬慶曆承平日久蔡公襄繼之制益精巧建茶遂爲天下最公名在四諫官列君子惜之歐陽公修𨿽實不與然猶誇侈歌詠之蘇公軾則直指其過矣君子創法可繼焉得不重愼也

說郛臆乘茶之所產六經載之詳矣獨異美之名未備唐宋以來見於詩文者尢夥頗多疑似若蟾背蝦須雀舌蟹眼瑟瑟瀝瀝靄靄皷浪湧泉琉璃眼碧玉池又皆茶事中天然偶字也

茶譜衡州之衡山封州之西鄕茶研膏爲之皆片團如月又彭州蒲村堋口其園有仙芽石花等號

明人月團茶歌序唐人制茶碾末以酥滫爲團宋世尢精元時其法遂絕予效而爲之蓋得其似始悟古人詠茶詩所謂膏油首面所謂佳茗似佳人所謂緑雲輕綰湘娥鬟之句飲啜之餘因作詩記之並好事

屠本畯茗笈評人論茶葉之香未知茶花之香餘往嵗過友大雷山中正值花開童子摘以爲供幽香淸越絕自可人惜非甌中物耳乃予著缾史月表以插茗花爲齋中淸玩而髙亷盆史亦載茗花足助賞云

茗笈贊十六章一曰溯源二曰得地三曰乘時四曰揆制五曰藏茗六曰品泉七曰火八曰定湯九曰防瀹十曰辧器十一曰申忌十二曰防濫十三曰戒淆十四曰相宜十五曰衡鑑十六曰賞

謝肇淛五雜組今茶品之上者松蘿也虎丘也羅岕也龍井也陽羨也天池也而吾閩武夷淸源彭山三種可與角勝六安鴈宕山三種袪滯有功而色香不稱當是藥籠中物非文房佳品也

西吳枝乘湖人於茗不數顧渚而數羅岕然顧渚之佳者其風味已逺出龍井下岕稍淸雋然葉粗而作艸气丁長孺甞以半角見餉且教余烹煎之法迨試之殊類羊公鶴此余有解有未解也余甞品茗以武夷虎丘第一淡而逺也松蘿龍井次之香而艷也天池又次之常而不厭也餘子瑣瑣勿置齒喙【謝肇淛】

屠長卿考槃餘事虎丘茶最號精絕爲天下冠惜不多產皆爲豪右所據寂寞山家無由獲購矣天池靑翠芳馨噉之賞心嗅亦消渇可稱仙品諸山之茶當爲退舎陽羨俗名羅岕浙之長興者佳荊溪稍下細者其價兩倍天池惜乎難得須親自收采方妙六安品亦精入藥最效但不善炒不能發香而味苦茶之本性實佳龍井之山不過數十畝外此有茶似皆不及大抵天開龍美泉山靈特生佳茗以副之耳山中僅有一二家炒法甚精近有山僧焙者亦妙眞者天池不能及也天目爲天池龍井之次亦佳品也地誌雲山中寒气早嚴山僧至九月卽不敢出冬來多雪三月後方通行其萌芽較他茶獨晚

包衡淸賞錄昔人以陸羽飲茶比於后稷樹谷及觀韓翃謝賜茶啟云吳主禮賢方聞置茗晉人愛客才有分茶則知開創之功非闗桑薴老翁也若云在昔茶勲未普則比時賜茶已一千五百串矣

陳仁錫潛確類書紫琳腴云腴皆茶名也

茗花白色冬開似梅亦淸香【按冒巢民岕茶彚鈔云茶花味濁無香香凝葉內二說不同豈岕與他茶獨異歟】

農政全書六經中無茶荼卽茶也毛詩云誰謂荼苦其甘如薺以其苦而甘味也

夫茶靈艸也種之則利博飲之則神淸上而王公貴人之所尙下而小夫賤隸之所不可闕誠民生食用之所資國家課利之一助也

羅廩茶解茶固不宜雜以惡木惟古梅叢桂辛夷玉蘭玫瑰蒼松翠竹與之間植足以蔽霜雪掩映秋陽其下可植芳蘭幽菊淸芬之品最忌菜畦相逼不免滲漉滓厥淸眞

茶地南向爲佳向陰者遂劣故一山之中美惡相懸李日華六研齋筆記茶事於唐末未甚興不過幽人雅士手擷於荒園雜穢中拔其精英以薦靈爽所以饒云露自然之味至宋設茗綱充天家玉食士大夫益復貴之民間服習寖廣以爲不可缺之物於是營植者擁漑孳糞等於蔬防而茶亦隤其品味矣人知鴻漸到處品泉不知亦到處捜茶皇甫冉送羽攝山采茶詩數言僅存公案而已

徐巖泉六安州茶居士傳居士姓茶族氏眾多枝葉繁衍徧天下其在六安一枝最著爲大宗陽羨羅岕武夷匡廬之類皆小宗山又其別枝也

樂思白雪庵淸史夫輕身換骨消渇滌煩茶荈之功至妙至神昔在有唐吾閩茗事未興艸木仙骨尙閟其靈五代之季南唐采茶北苑而茗事興迨宋至道初有詔奉造而茶品日廣及咸平慶曆中丁謂蔡襄造茶進奉而制作益精至徽宗大觀宣和間而茶品極矣斷崖缺石之上木秀云腴往往於此露靈倘微丁蔡來自吾閩則種種佳品不防於委翳消腐哉𨿽然患無佳品耳其品果佳卽微丁蔡來自吾閩而靈芽眞筍豈終於委翳消腐乎吾閩之能輕身換骨消渇滌煩者寧獨一茶乎玆將發其靈矣

馮時可茶譜茶全貴采造蘇州茶飲徧天下専以采造勝耳徽郡向無茶近出松蘿最爲時尙是茶始比丘大方大方居虎丘最久得采造法其後於徽之松蘿結庵采諸山茶於庵焙制逺邇爭市價忽翔湧人因稱松蘿實非松蘿所出也

胡文煥茶集茶至淸至美物也世皆不味之而食煙火者又不足以語此醫家論茶性寒能傷人脾獨予有諸疾則必借茶爲藥石毎深得其功效噫非緣之有自而何契之若是耶

羣芳譜蘄州蘄門團黃有一旗一槍之號言一葉一芽也歐陽公詩有共約試新茶旗槍防時緑之句王荊公送元厚之句云新茗齋中試一旗世謂茶始生而嫩者爲一鎗寖大開者爲一旗

魯彭刻茶經序夫茶之爲經要矣玆復刻者便覽爾刻之竟陵者表羽之爲竟陵人也按羽生甚異類令尹子文人謂子文賢而仕羽𨿽賢卒以不仕今觀茶經三篇固具體用之學者其曰伊公羮陸氏茶取而比之實以自況所謂易地皆然者非歟厥後茗飲之風行於中外而回紇亦以馬易茶由宋迄今大爲邊助則羽之功固在萬世仕不仕奚足論也

沈石田書岕茶別論後昔人詠梅花云香中別有韻淸極不知寒此惟岕茶足當之若閩之淸源武夷吳郡之天池虎丘武林之龍井新安之松蘿匡廬之雲霧其名𨿽大噪不能與岕相抗也顧渚毎嵗貢茶三十二觔則岕於國初已受知遇施於今漸逺漸漸覺聲價轉重旣得聖人之淸又得聖人之時蒸采烹洗悉與古法不不同

李維楨茶經序羽所著君臣契三卷源解三十卷江表四姓譜十卷占夢三卷不盡而獨茶經豈他書人所時有此其觭長易於取名耶太史公曰富貴而名磨滅不可勝數惟俶儻非常之人稱焉鴻漸窮阨終身而遺書遺迹百世下寶愛之以爲山川邑裏重其風足以亷頑立懦胡可少哉

楊愼丹鉛總錄茶卽古荼字也周詩記荼苦春秋書齊荼漢誌書荼陵顏師古陸徳明𨿽已轉入荼音而未易字文也至陸羽茶經玉川茶歌趙贊茶禁以後遂以茶易荼

董其昌茶董題詞荀子曰其爲人也多暇其出入也不逺矣陶通明曰不爲無益之事何以悅有涯之生余謂茗椀之事足當之蓋幽人髙士蟬蛻勢利以耗壯心而送日月水源之輕重辧若淄澠火之文武調若丹鼎非枕潄之侶不親非文字之飲不比者也當今此事惟許夏茂卿拈出顧渚陽羨肉食者往焉茂卿亦安能禁壹似彊不樂彊顏無懽茶韻故自勝耳予夙秉幽尙入山十年差可不愧茂卿語今者驅車入閩念鳯團龍餅延津爲瀹豈必土思如亷頗思用趙惟是絕交書所謂心不耐煩而官事鞅掌者竟有負茶竈耳茂卿能以同味諒吾耶

童承敍題陸羽傳後余嘗過竟陵憩羽故寺訪雁橋觀茶井慨然想見其爲人夫羽少厭髠緇篤嗜墳素本非忘世者卒乃寄號桑薴遁迹苕霅嘯歌獨行繼以痛哭其意必有所在時乃比之接輿豈知羽者哉至其性甘茗荈味辧淄澠淸風雅趣膾炙今古張顚之於酒也昌黎以爲有所托而逃羽亦以是夫

谷山筆塵茶自漢以前不見於書想所謂檟者卽是矣李贄疑謂古人冬則飲湯夏則飲水未有茶也李文正資暇錄謂茶始於唐崔寧黃伯思已辧其非伯思甞見北齊楊子華作邢子才魏收勘書圖已有煎茶者南牕記談謂飲茶始於梁天監中事見洛陽伽藍記及閱吳志韋曜賜茶荈以當酒則茶又非始於梁矣余謂飲茶亦非始於吳也爾雅曰檟苦荼郭璞注可以爲羮飲早采爲茶晚采爲茗一名荈則吳之前亦以茶作茗矣苐未如後世之日用不離也蓋自陸羽出茶之法始講自呂恵卿蔡君謨輩出茶之法始精而茶之利國家且借之矣此古人所不及詳者也

王象晉茶譜小序茶嘉木也一植不再移故婚禮用茶從一之義也𨿽兆自食經飲自隋帝而好者尙寡至後興於唐盛於宋始爲世重矣仁宗賢君也頒賜兩府四人僅得兩餅一人分數錢耳宰相家至不敢碾試藏以爲寶其貴重如此近世蜀之山毎嵗僅以兩計蘇之虎丘至官府預爲封識公爲采制所得不過數觔豈天地間尢物生固不數數然耶甌泛翠濤碾飛緑屑不借云腴孰驅睡魔作茶譜

陳繼儒茶董小序範希文云萬象森羅中安知無茶星余以茶星名館毎與客茗戰旗槍標格天然色香映發若陸季疵復生忍作毀茶論乎夏子茂卿敍酒其言甚豪予曰何如隠囊紗帽翛然林澗之間摘露芽煮云腴一洗百年塵土胃耶熱腸如沸茶不勝酒幽韻如雲酒不勝茶酒類俠茶類隠酒固道廣茶亦徳素茂卿茶之董狐也因作茶董東佘陳繼儒書於素濤軒

夏茂卿茶董序自晉唐而下紛紛邾莒之防各立勝塲品別淄澠判若南董遂以茶董名篇語曰窮春秋演河圖不如載茗一車誠重之矣如謂此君面目嚴冷而且以爲水厄且以爲乳妖則請效綦毋先生無作此事冰蓮道人識

本艸石蕊一名云茶

卜萬祺松寮茗政虎丘茶色味香韻無可比儗必親詣茶所手摘監制乃得眞產且難久貯卽百端珍防稍過時卽全失其初矣殆如彩雲易散故不入供禦耶但山嵓隙地所產無防又爲官司禁據寺僧慣雜贗種非精鑑家卒莫能辧明萬曆中寺僧苦大吏需索薙除殆盡文文肅公震孟作薙茶說以譏之至今眞產尢不易得袁了凡羣書備考茶之名始見於王褒僮約

許次杼茶疏唐人首稱陽羨宋人最重建州於今貢茶兩地獨多陽羨僅有其名建州亦上品惟武夷雨前最勝近日所尙者爲長興之羅岕疑卽古顧渚紫筍然岕故有數處今惟峒山最佳姚伯道云明月之峽厥有佳茗韻致淸逺滋味甘香足稱仙品其在顧渚亦有佳者今但以水口茶名之全與岕別矣若歙之松蘿吳之虎丘杭之龍井並可與岕頡頑郭次甫極稱黃山黃山亦在歙去松蘿逺甚往時士人皆重天池然飲之略多令人脹滿浙之產曰鴈宕大盤金華日鑄皆與武夷相伯仲錢塘諸山產茶甚多南山盡佳北山稍劣武夷之外有泉州之淸源儻以好手制之亦是武夷亞匹惜多焦枯令人意盡楚之產曰寶慶滇之產曰五華皆表表有名在鴈茶之上其他名山所產當不止此或余未知或名未著故不及論

李詡戒庵漫筆昔人論茶以槍旗爲美而不取雀舌麥顆蓋芽細則易雜他樹之葉而難辧耳槍旗者猶今稱壺蜂翅是也

四時類要茶子於寒露收曬漧以濕沙土拌勻盛筐籠內穰艸蓋之不爾卽凍不生至二月中取出用糠與焦土種之於樹下或背陰之地開坎圓三尺深一尺熟劚著糞和土毎阬下子六七十顆覆土厚一寸許相離二尺種一叢性惡濕又畏日大槪宜山中斜坡峻阪走水處若平地須深開溝壠以泄水三年後方可收茶張大復梅花筆談趙長白作茶史攷訂頗詳要以識其事而已矣龍團鳯餅紫茸驚芽決不可用於今之世予甞論今之世筆貴而愈失其茶貴而愈出其味天下事未有不身試而出之者也

文震亨長物志古今論茶事者無慮數十家若鴻漸之經君謨之錄可爲盡善然其時法用熟碾爲丸爲挺故所稱有龍鳯團小龍團宻雲龍瑞云翔龍至宣和間始以茶色白者爲貴漕臣鄭可聞始創爲銀絲水芽以茶剔葉取心淸泉漬之去龍腦諸香惟新銙小龍蜿蜒其上稱龍團勝雪當時以爲不更之法而吾朝所尙又不同其烹試之法亦與前人異然簡便異常天趣悉備可謂盡茶之味矣而至於洗茶湯擇器皆各有法寧特侈言烏府云屯等目而已哉

虎丘志馮夣楨云徐茂吳品茶以虎丘爲第一

周髙起洞山茶系岕茶之尙於髙流𨿽近數十年中事而厥產伊始則自盧仝隠居洞山種於陰嶺遂有茗嶺之目相古有漢王者棲遲茗嶺之陽課童藝茶踵盧仝幽致故陽山所產香味倍勝茗嶺所以老廟後一帶茶猶唐宋根株也貢山茶今已絕種

徐茶考按茶錄諸書閩中所產茶以建安北爲第一壑源諸處次之武夷之名未有聞也然範文正公鬭茶歌雲溪邊奇茗冠天下武夷仙人從古栽蘇文忠公云武夷溪邊粟粒芽前丁後蔡相籠加則武夷之茶在北宋已經著名第未盛耳但宋元制造團餅似失正味今則靈芽仙萼香色尢淸爲閩中第一至於北壑源又冺然無稱豈山川靈秀之气造物生殖之美或有時變易而然乎

勞大與甌江逸志按茶非甌產也而甌亦產茶故舊制以之充貢及今不廢張羅峯當國凡甌中所貢方物悉與題蠲而茶獨畱將毋以先春之采可薦馨香且嵗費物力無多姑存之以稍備芹獻之義耶乃後世因按辦之際不無恣取上爲一下爲十而藝茶之圃遂爲怨叢惟願爲官於此地者不濫取於數外庶不致大爲民病天中記凡種茶樹必下子移植則不復生故俗聘婦必以茶爲禮義固有所取也

事物記原茶起於唐建中正元之間趙贊張滂建議稅其什一

枕譚古注茶樹初采爲荼老爲茗再老爲荈今槪稱茗當是錯用事也

熊明遇岕山茶記產茶處山之夕陽勝於朝陽廟後山西向故稱佳總不如洞山南向受陽气特専足稱仙品云

冒襄岕茶彚抄茶產平地受土气多故其質濁岕茗產於髙山渾是風露淸虛之气故爲可尙

吳拭云武夷茶賞自蔡君謨始謂其味過於北苑龍團周右文極抑之蓋緣山中不諳制焙法一味計多狥利之過也余試采少許制以松蘿法汲虎嘯巖下語兒泉烹之三徳俱備帶云石而復有甘軟气乃分數百葉寄右文令茶吐气復酹一杯報君謨於地下耳

釋超全武夷茶歌注建州一老人始獻山茶死後爲山神喊山之茶始此

中原市語茶曰渲老

陳詩教灌園史予嘗聞之山僧言茶子數顆落地一莖而生有似連理故婚嫁用茶蓋取一本之義舊傳茶樹不可移竟有移之而生者乃知晁采寄茶徒襲影響耳唐李義山以對花啜茶爲殺風景予苦渴疾何啻七椀花神有知當不我罪

金陵瑣事茶有肥瘦雲泉道人云凡茶肥者甘甘則不香茶瘦者苦苦則香此又茶經茶訣茶品茶譜之所未發

野航道人朱存理云飲之用必先茶而茶不見於禹貢蓋全民用而不爲利後世茶立爲制非古聖意也陸鴻漸著茶經蔡君謨著茶譜孟諫議寄盧玉川三百月團後侈至龍鳯之飾責當備於君謨然淸逸髙逺上通王公下逮林野亦雅道也

佩文齋廣羣芳譜茗花卽食茶之花色月白而黃心淸香隱然瓶之髙齋可爲淸供佳品且蕊在枝條無不開徧王新城居易錄廣南人以防爲茶予頃著之皇華記聞閱道鄕集有張糾送吳洞防絕句云茶選修仁方破碾防分吳洞忽當筵君謨逺矣知難作試取一瓢江水煎蓋志完遷昭平時作也

分甘餘話宋丁謂爲福建轉運使始造龍鳯團茶上供不過四十餅天聖中又造小團其品過於大團神宗時命造密雲龍其品又過於小團元祐初宣仁皇太后曰指揮建州今後更不許造密雲龍亦不要團茶揀好茶喫了生得甚好意智宣仁攺熈寧之政此其小者顧其言實可爲萬世法士大夫家膏粱子弟尢不可不知也謹備錄之

百夷語茶曰芽以麄茶曰芽以結細茶曰芽以完緬甸夷語茶曰臘扒喫茶曰臈扒儀索

徐葆光中山傳信錄琉球呼茶曰札

武夷茶考按丁謂制龍團蔡忠恵制小龍團皆北苑事其武夷修貢自元時浙省平章髙興始而談者輒稱丁蔡蘇文忠公詩云武夷溪邊粟粒芽前丁後蔡相寵嘉則北苑貢時武夷已爲二公賞識矣至髙興武夷貢後而北苑漸至無聞昔人云茶之爲物滌昏雪滯於務學勤政未必無助其與進荔枝桃花者不同然充類至義則亦宦官宮妾之愛君也忠恵直道髙名與範歐相亞而進茶一事乃儕晉公君子舉措可不愼歟

隨見錄按沈存中筆談云建茶皆喬木吳蜀惟叢茇而已以余所見武夷茶樹俱系叢茇初無喬木豈存中未至建安歟抑當時北苑與此日武夷有不同歟茶經云巴山峽川有兩人合抱者又與吳蜀叢茇之說互異姑識之以俟參考

萬姓綂譜載漢時人有茶恬出江都易王按漢書荼恬【蘇林曰茶食邪反】則荼本兩音至唐而荼茶始分耳

焦氏說楛茶曰玉茸【補】

續茶經卷上之一

欽定四庫全書

續茶經卷上之二

候補主事陸廷燦撰

二茶之具

陸龜集和茶具十詠

茶塢

茗地曲隈回野行多繚繞向陽就中宻背澗差還少遙盤云髻慢亂簇香篝小何處好幽期滿巖春露曉

茶人

天賦識靈艸自然鐘野姿閒來北山下似與東風期雨後探芳去雲間幽路危惟應報春鳥得共斯人知

茶筍

所孕和气深時抽玉笤短輕煙漸結華嫩蘂初成管尋來靑靄曙欲去紅雲暖秀色自難逢傾筐不曽滿

茶籯

金刀劈翠筠織似波紋鈄制作自野老攜持伴山娃昨日鬭煙粒今朝貯緑華爭歌調笑曲日暮方還家

茶捨

旋取山上材架爲山下屋門因水勢斜壁任巖隈曲朝隨鳥俱散暮與云同宿不憚采掇勞秖憂官未足

茶竈【經云竈無突】

無突抱輕嵐有煙映初旭盈鍋玉泉沸滿甑云芽熟奇香襲春桂嫩色淩秋菊煬者若吾徒年年看不足

茶焙

左右凝膏朝昏布煙縷方圓隨樣拍次第依層取山謡縱髙下火候還文武見說焙前人時時炙花脯【紫花焙人以花爲脯】

茶鼎

新泉气味良古鐵形狀醜那堪風雨夜更值煙霞友曾過頳石下又住淸溪口【頳石淸溪皆江南出茶處】且共薦臯盧【臯盧茶名】何勞傾鬥酒

茶甌

昔人謝塸埞徒爲妍詞飾【劉孝威集有謝塸埞啟】豈如珪璧姿又有煙嵐色光參筠席上韻雅金罍側直使於闐君從來未嘗識

煮茶

閒來松間坐看煮松上雪時於浪花裏並下藍英末傾余精爽健忽似氛埃滅不合別觀書但宜窺玉札皮日休集茶中雜詠茶具

茶籯

筤篣曉攜去驀過山桑塢開時送紫茗負處沾淸露歇把傍雲泉歸將掛煙樹滿此是生涯黃金何足數

茶竈

南山茶事動竈起巖根傍水煮石髮气薪燃杉脂香靑瓊蒸後凝緑髓炊來光如何重辛苦一一輸膏粱

茶焙

鑿彼碧巖下恰應深二尺泥易帶云根燒難礙石脈初能燥金餅漸見幹瓊液九里共杉林【皆焙名】相望在山側

茶鼎

龍舒有良匠鑄此佳樣成立作菌蠢勢煎爲潺湲聲艸堂暮云陰松窻殘月明此時勺復茗野語知逾淸

茶甌

邢客與越人皆能造前器圓似月魂墮輕如雲魄起花勢旋眼蘋沫香沾齒松下時一看支公亦如此江西志余幹縣冠山有陸羽茶竈羽嘗鑿石爲竈取越溪水煎茶於此

陶谷淸異錄豹革爲囊風神呼吸之具也煮茶啜之可以滌滯思而起淸風毎引此義稱之爲水豹囊

曲洧舊聞範蜀公與司馬溫公同遊嵩山各攜茶以行溫公取紙爲帖蜀公用小木合子盛之溫公見而驚曰景仁乃有茶具也蜀公聞其言畱合與寺僧而去後來士大夫茶具精麗極世間之工巧而心猶未厭晁以道嘗以此語客客曰使溫公見今日之茶具又不知云如何也北苑貢茶別錄茶具有銀模銀圏竹圏銅圈等

梅堯臣宛陵集茶竈詩山寺碧溪頭幽人緑巖畔夜火竹聲幹春甌茗花亂玆無雅趣兼薪桂煩燃防

又茶磨詩云楚匠斵山骨折檀爲轉臍乾坤人力內日月蟻行迷

又有謝晏太祝遺雙井茶五品茶具四枚詩

武夷志五曲朱文公書院前溪中有茶竈文公詩云仙翁遺石竈宛在水中央飲罷方舟去茶煙裊細香羣芳譜黃山谷云相茶瓢與相笻竹同法不欲肥而欲瘦但須飽風霜耳

樂純雪庵淸史陸叟溺於茗事嘗爲茶論並煎炙之法造茶具二十四事以都綂籠貯之時好事者家藏一副於是若韋鴻臚木待制金法曹石轉運胡員外羅樞宻宗從事漆雕袐閣陶寶文湯提防竺副帥司職方輩皆入吾籯中矣

許次杼茶疏凡士人登山臨水必命壺觴若茗椀薫鑪置而不問是徒豪舉耳余特置遊裝精茗茗香同行異室茶罌銚注甌洗盆巾諸具畢備而附以香匳小鑪香囊匙箸

未曽汲水先備茶具必潔必燥瀹時壺蓋必仰置磁盂勿覆案上漆气食气皆能敗茶

朱存理茶具圖贊序飲之用必先茶而制茶必有其具錫具姓而系名寵以爵加以號季宋之彌文然淸逸髙逺上通王公下逮林野亦雅道也願與十二先生周旋嘗山泉極品以終身此閒富貴也天豈靳乎哉

審安老人茶具十二先生姓名

韋鴻臚【文鼎景四窻閒叟】

木待制【利濟忘機隔竹主人】

金法曹【研古元鍇雍之舊民鑠古仲鑑和琴先生】

石轉運【鑿齒遄行香屋隠君】

胡員外【惟一宗許貯月仙翁】

羅樞宻【若藥傳師思隠寮長】

宗從事【子弗不遺柿雲溪友】

漆雕祕閣【承之易持古臺老人】

陶寶文【去越自厚兔園上客】

湯提防【發新一鳴溫谷遺老】

竺副帥【善調希黙雪濤公子】

司職方【成式如素潔齋居士】

髙濓遵生八牋茶具十六事收貯於器內供役於苦節君者故立名管之蓋欲歸綂於一以其素有貞心雅操而自能守之也

商象【古石鼎也用以煎茶】

降紅【銅火筯也用以簇火不用聮索爲便】

逓火【銅火斗也用以搬火】

團風【素竹扇也用以發火】

分盈【挹水杓也用以量水觔兩卽茶經水則也】執權【準茶秤也用以衡茶毎杓水二觔用茶一兩】注春【磁瓦壺也用以注茶】

啜香【磁瓦甌也用以啜茗】

撩云【竹茶匙也用以取果】

納敬竹茶槖也用以放盞

漉塵【洗茶籃也用以澣茶】

歸潔【竹筅箒也用以滌壺】

受污【拭抹布也用以潔甌】

靜沸【竹架卽茶經支鍑也】

運鋒【劖果刀也用以切果】

甘鈍【木碪墪也】

王友石譜竹鑪並分封茶具六事

苦節君【湘竹風鑪也用以煎茶更有行省收藏之】建城【以篛爲籠封茶以貯庋閣】

云屯【磁瓦瓶用以杓泉以供煮水】

水曹【卽磁缸瓦缶用以貯泉以供火鼎】

烏府【以竹爲籃用以盛炭爲煎茶之資】

器局【編竹爲方箱用以總收以上諸茶具者】

品司【編竹爲圓撞提盒用以收貯各品茶葉以待烹品者也】

屠赤水茶箋茶具

湘筠焙【焙茶箱也】

鳴泉【煮茶磁罐】

沈垢【古茶洗】

合香【藏日支茶瓶以貯司品者】

易持【用以納茶卽漆雕袐閣】

屠隆考槃餘事構一斗室相傍書齋內設茶具教一童子專主茶役以供長日淸談寒宵兀坐此幽人首務不可少廢者

灌園史盧廷璧嗜茶成癖號茶庵嘗蓄元僧詎可庭茶具十事具衣冠拜之

王象晉羣芳譜閩人以粗磁膽瓶貯茶近鼔山支提新茗出一時盡學新安制爲方圓錫具遂覺神采奕奕不同馮可賔岕茶牋論茶具茶壺以窰器爲上錫次之茶杯汝官哥定如未可多得則適意爲佳耳

李日華紫桃軒雜綴昌化茶大葉如桃枝栁梗乃極香餘過逆旅偶得手摩其焙甑三日龍麝气不斷

臞仙云古之所有茶竈但聞其名未嘗見其物想必無如此淸气也予乃陶土粉以爲瓦器不用泥土爲之大能耐火𨿽猛焰不裂徑不過尺五髙不過二尺餘上下皆鏤銘頌箴戒之又置湯壺於上其座皆空下有陽谷之穴可以藏瓢甌之具淸气倍常

重慶府誌涪江靑石爲茶磨極佳

南安府誌崇義縣出茶磨以上猶縣石門山石爲之尢佳蒼防縝宻鐫琢堪施

聞龍茶箋茶具滌畢覆於竹架俟其自幹爲佳其拭巾只宜拭外切忌拭內蓋布帨𨿽潔一經人手極易作气縱器不幹亦無大害

續茶經卷上之二

欽定四庫全書

續茶經卷上之三

候補主事陸廷燦撰

三茶之造

唐書太和七年正月吳蜀貢新茶皆於冬中作法爲之上務恭儉不欲逆物性詔所在貢茶宜於立春後造北堂書鈔茶譜續補雲龍安造騎火茶最爲上品騎火者言不在火前不在火後作也淸明攺火故曰火大觀茶論茶工作於驚蟄尢以得天時爲急輕寒英華漸長條達而不迫茶工從容致力故其色味兩全故焙人得茶天爲度

擷茶以黎明見日則止用爪斷芽不以指揉凡芽如雀舌谷粒者爲鬭品一槍一旗爲揀芽一槍二旗爲次之餘斯爲下茶之始芽萌則有白合不去害茶味旣擷則有烏蔕不去害茶色

茶之美惡尢系於蒸芽壓黃之得失蒸芽欲及熟而香壓黃欲膏盡亟止如此則制造之功十得八九矣滌芽惟潔濯器惟淨蒸壓惟其宜研膏惟熟焙火惟良造茶先度日晷之長短均工力之眾寡會采擇之多少使一日造成恐茶過宿則害色味

茶之範度不同如人之有首面也其首面之異司難以槪論要之色瑩徹而不駁質縝繹而不浮舉之凝結碾之則鏗然可驗其爲精品也有得於言意之表者白茶自爲一種與常茶不同其條敷闡其葉瑩薄崖林之間偶然生出有者不過四五家生者不過一二株所造止於二三銙而已湏制造精微運度得宜則表裏昭澈如玉之在璞他無與倫也

蔡襄茶錄茶味主於甘滑惟北苑鳯凰山連屬諸焙所造者味佳隔溪諸山𨿽及時加意制作色味皆重莫能及也又有水泉不甘能損茶味前世之論水品者以此東溪試茶錄建溪茶比他郡最先北壑源者尢早嵗多暖則先驚蟄十日卽芽嵗多寒則後驚蟄五日始發先芽者气味俱不佳惟過驚蟄者爲第一民間常以驚蟄爲候諸焙後北者半月去逺則益晚凡斷芽必以甲不以指以甲則速斷不柔以指則多濕易損擇之必精濯之必潔蒸之必香火之必良一失其度俱爲茶病芽擇肥乳則甘香而粥面著盞而不散土瘠而芽短則云腳渙亂去盞而易散葉梗長則受水鮮白葉梗短則色黃而泛烏蔕白合茶之大病不去烏蔕則色黃黒而惡不去白合則味苦澀蒸芽必熟去膏必盡蒸芽未熟則艸木气存去膏未盡則色濁而味重受煙則香奪壓黃則味失此皆茶之病也

北別錄禦園四十六所廣袤三十餘里自官平而上爲內園官坑而下爲外園方春靈芽萌坼先民焙十餘日如九窠十二隴龍遊窠小苦竹張坑西際又爲禁園之先也而石門乳吉香口三外焙常後北五七日興工毎日采茶蒸搾以其黃悉送北並造

造茶舊分四局匠者起好勝之心彼此相誇不能無遂並而爲二焉故茶堂有東局西局之名茶銙有東作西作之號凡茶之初出研盆蕩之欲其勻揉之欲其膩然後入圈制銙隨笪過黃有方故銙有花銙有大龍有小龍品色不同其名亦異隨綱系之於貢茶云

采茶之法湏是侵晨不可見日晨則夜露未晞茶芽肥潤見日則爲陽气所薄使芽之膏腴內耗至受水而不鮮明故毎日常以五更撾皷集羣夫於鳯凰山【山有伐皷亭日役采夫二百二十二人】監采官人給一牌入山至辰刻則復鳴鑼以聚之恐其逾時貪多務得也大抵采茶亦湏習熟募夫之際必擇土著及諳曉之人非特識茶發早晚所在而於采摘亦知其指要耳

茶有小芽有中芽有紫芽有白合有烏蔕不可不辧小芽者其小如鷹爪初造龍團勝雪白茶以其芽先次蒸熟置之水盆中剔取其精英僅如鍼小謂之水芽是小芽中之最精者也中芽古謂之一槍二旗是也紫芽葉之紫者也白合乃小芽有兩葉抱而生者是也烏蔕茶之帶頭是也凡茶以水芽爲上小芽次之中芽又次之紫芽白合烏蔕在所不取使其擇焉而精則茶之色味無不佳萬一雜之以所不取則首面不均色濁而味重也

驚蟄節萬物始萌每嵗常以前三日開焙遇閏則後之以其气候少遲故也

蒸芽再四洗滌取令潔淨然後入甑俟湯沸蒸之然蒸有過熟之患有不熟之患過熟則色黃而味淡不熟則色靑而易沈而有艸木之气故惟以得中爲當

茶旣蒸熟謂之茶黃湏淋洗數過【欲其冷也】方入小搾以去其水又入大搾以出其膏【水芽則以髙搾壓之以其芽嫩故也】先包以布帛束以竹皮然後入大搾壓之至中夜取出揉勻復如前入搾謂之翻搾徹曉奮擊必至於漧淨而後已蓋建茶之味逺而力厚非江茶之比江茶畏沈其膏建茶惟恐其膏之不盡膏不盡則色味重濁矣

茶之過黃初入烈火焙之次過沸湯爁之凡如是者三而後宿一火至翌日遂過煙焙之火不欲烈烈則面泡而色黒又不欲煙煙則香盡而味焦但取其溫溫而已凡火之數多寡皆視其銙之厚薄銙之厚者有十火至於十五火銙之薄者六火至於八火火數旣足然後過湯上出色出色之後置之宻室急以扇扇之則色澤自然光瑩矣

研茶之具以柯爲杵以瓦爲盆分團酌水亦皆有數上而勝雪白茶以十六水下而揀芽之水六小龍鳳四大龍鳯二其餘皆一十二焉自十二水而上曰研一團自六水而下曰研三團至七團毎水研之必至於水漧茶熟而後已水不幹則茶不熟茶不熟則首面不勻煎試易沈故研夫尢貴於彊有力者也嘗謂天下之理未有不相湏而成者有北之芽而後有龍井之水龍井之水淸而且甘晝夜酌之而不竭凡茶自北上者皆資焉此亦猶錦之於蜀江膠之於阿井也詎不信然姚寛西溪叢語建州龍焙面北謂之北有一泉極淸澹謂之禦泉用其池水造茶卽壞茶味惟龍團勝雪白茶二種謂之水芽先蒸後揀毎一芽先去外兩小葉謂烏蔕又次取兩嫩葉謂之白合畱小心芽置於水中呼爲水芽聚之稍多卽研焙爲二品卽龍團勝雪白茶也茶之極精好者無出於此毎銙計工價近二十千其他皆先揀而後蒸研其味次第減也茶有十綱第一綱第二綱太嫩第三綱最妙自六綱至十綱小團至大團而止

黃儒品茶要錄茶事起於驚蟄前其采芽如鷹爪初造曰試焙又曰一火其次曰二火二火之茶已次一火矣故市茶芽者惟伺出於三火前者爲最佳尢喜薄寒气候陰不至凍芽登時尢畏霜有造於一火二火者皆遇霜而三火霜霽則三火之茶勝矣晴不至於暄則穀芽含養約勒而滋長有漸采工亦優爲矣凡試時泛色鮮白隠於薄霧者得於佳時而然也有造於積雨者其色昏黃或气候暴暄茶芽蒸發采工汗手薰漬揀摘不潔則制造𨿽多皆爲常品矣試時色非鮮白水腳微紅者過時之病也

茶芽初采不過盈筐而已趨時爭新之勢然也旣采而蒸旣蒸而研蒸或不熟𨿽精芽而所損已多試時味作桃仁气者不熟之病也惟正熟者味甘香

蒸芽以气爲候視之不可以不謹也試時色黃而粟紋大者過熟之病也然過熟愈於不熟以甘香之味勝也故君謨論色則以靑白勝黃白而餘論味則以黃白勝靑白

茶蒸不可以逾久久則過熟又久則湯幹而焦釜之气出茶工有乏薪湯以益之是致蒸損茶黃故試時色多昏黯气味焦惡者焦釡之病也建人謂之熱鍋气夫茶本以芽葉之物就之棬模旣出棬上笪焙之用火務令通熱卽以茶覆之虛其中以透火气然茶民不喜用實炭號爲冷火以茶餅新濕急欲幹以見售故用火常帶煙焰煙焰旣多稍失看候必致薫損茶餅試時其色皆昏紅气味帶焦者傷焙之病也

茶餅先黃而又如陰潤者搾不幹也搾欲盡去其膏膏盡則有如榦竹葉之意惟喜飾首面者故搾不欲幹以利易售試時色𨿽鮮白其味帶苦者漬膏之病也茶色淸潔鮮明則香與味亦如之故采佳品者常於半曉間衝雲霧而出或以甆罐汲新泉懸胸臆間采得卽投於中蓋欲其鮮也如或日气烘爍茶芽暴長工力不給其采芽已陳而不及蒸蒸而不及研研或出宿而後制試時色不鮮明薄如壞卵气者乃壓黃之病也茶之精絕者曰鬭曰亞鬭其次揀芽茶芽鬭品𨿽最上園戶或止一株蓋天材間有特異非能皆然也且物之變勢無常而人之耳目有盡故造鬭品之家有昔優而今劣前負而後勝者𨿽人工有至有不至亦造化推移不可得而擅也其造一火曰鬭二火曰亞鬭不過十數銙而已揀芽則不然徧園隴中擇其精英者耳其或貪多務得又滋色澤往往以白合盜葉間之試時色𨿽鮮白其味澀淡者間白合盜葉之病也【一凡鷹爪之芽有兩小葉抱而生者白合也新條葉之初生而白者盜葉也造揀芽者只剔取鷹爪而白合不用況盜葉乎】

物固不可以容僞況飲食之物尢不可也故茶有入他艸者建人號爲入雜銙列入柿葉常品入桴檻葉二葉易致又滋色澤園民欺售直而爲之試時無粟紋甘香盞面浮散隠如微毛或星星如纖絮者入雜之病也善茶品者側盞視之所入之多寡從可知矣向上下品有之近𨿽銙列亦或勾使

萬花谷龍焙泉在建安城東鳯凰山一名禦泉北造貢茶社前芽細如鍼用此水研造每片計工直錢四萬分試其色如乳乃最精也

文獻通考宋人造茶有二類曰片曰散片者卽龍團舊法散者則不蒸而幹之如今時之茶也始知南渡之後茶漸以不蒸爲貴矣

學林新編茶之佳者造在社前其次火前謂寒食前也其下則雨前謂谷雨前也唐僧齊巳詩曰髙人愛惜藏巖裏白甀封題寄火前其言火前蓋未知社前之爲佳也唐人於茶𨿽有陸羽茶經而持論未精至本朝蔡君謨茶錄則持論精矣

苕溪詩話北官焙也漕司嵗貢爲上壑源私焙也土人亦以入貢爲次二焙相去三四里間若沙溪外焙也與二焙絕逺爲下故魯直詩莫遣沙溪來亂眞是也官焙造茶嘗在驚蟄後

朱翌猗覺寮記唐造茶與今不同今采茶者得芽卽蒸熟焙漧唐則旋摘旋炒劉夢得試茶歌自傍芳叢摘鷹嘴斯湏炒成滿室香又云陽崖陰嶺各不同未若竹下莓苔地竹間茶最佳

武夷志通仙井在禦茶園水極甘冽每當造茶之候則井自溢以供取用

金史泰和五年春罷造茶之防

張源茶錄茶之妙在乎始造之精藏之得法防之得宜優劣定於始鐺淸濁系乎末火

火烈香淸鐺寒神倦火烈生焦柴疎失翠久延則過熟速起卻還生熟則犯黃生則著黒帶白防者無妨絕焦防者最勝

藏茶切勿臨風近火臨風易冷近火先黃其置頓之所須在時時坐臥之處逼近人气則常溫而不寒必湏板房不宜土室板房溫燥土室潮蒸又要透風勿置幽隠之處不惟易生濕潤兼恐有失檢防

謝肇淛五雜組古人造茶多舂令細末而蒸之唐詩家僮隔竹敲茶臼是也至宋始用碾若揉而焙之則本朝始也但揉者恐不及細末之耐藏耳

今造團之法皆不傳而建茶之品亦逺出吳防諸品下其武夷淸源二種𨿽與上國爭衡而所產不多十九贗鼎故遂令聲價靡復不振

閩之方山太姥支提俱產佳茗而制造不如法故名不出裏閈予嘗過松蘿遇一制茶僧詢其法曰茶之香原不甚相逺惟焙之者火候極難調耳茶葉尖者太嫩而蔕多老至火候勻時尖者已焦而蔕尙未熟二者雜之茶安得佳制松蘿者每葉皆剪去其尖蔕但畱中段故茶皆一色而工力煩矣宜其價之髙也閩人急於售利每觔不過百錢安得費工如許若價髙卽無市者矣故近來建茶所以不振也

羅廩茶解采茶制茶最忌手汗體膻口臭多涕不潔之人及月信婦人更忌酒气蓋茶酒性不相入故采茶制茶切忌沾醉

茶性淫易於染著無論腥穢及有气息之物不宜近卽名香亦不宜近

許次杼茶疏岕茶非夏前不摘初試摘者謂之開園采自正夏謂之春茶其地稍寒故湏待時此又不當以太遲病之往時無秋日摘者近乃有之七八月重摘一番謂之早春其品甚佳不嫌少薄他山射利多摘梅茶以梅雨時采故名梅茶苦澀且傷秋摘佳產戒之

茶初摘時香气未透必借火力以發其香然茶性不耐勞炒不宜久多取入鐺則手力不勻久於鐺中過熟而香散矣炒茶之鐺最忌新鐵湏預取一鐺以備炒毋得別作他用一說惟常煮飯者佳旣無鐵鍟亦無脂膩炒茶之薪僅可樹枝勿用榦葉榦則火力猛熾葉則易焰易滅鐺必磨洗瑩潔旋摘旋炒一鐺之內僅可四兩先用文火炒軟次加武火催之手加木指急急鈔轉以半熟爲度微俟香發是其候也

淸明太早立夏太遲谷雨前後其時適中若再遲一二日待其气力完足香烈尢倍易於收藏

藏茶於庋閣其方宜塼底數層四圍磚研形若火鑪愈大愈善勿近土墻頓甕其上隨時取竈下火灰候冷簇於甕傍半尺以外仍隨時取火灰簇之令裏灰常燥以避風濕卻忌火气入甕蓋能黃茶耳日用所湏貯於小磁瓶中者亦當篛包薴紥勿令見風且宜置於案頭勿近有气味之物亦不可用紙包蓋茶性畏紙紙成於水中受水气多也紙裏一夕旣隨紙作气而茶味盡矣𨿽再焙之少頃卽潤鴈宕諸山之茶首坐此病紙帖貽逺安得復佳

茶之味淸而性易移藏法喜溫燥而惡冷濕喜淸涼而惡鬱蒸宜淸觸而忌香惹藏用火焙不可日曬世人多用竹器貯茶𨿽加篛葉擁防然篛性峭勁不甚伏帖風濕易侵至於地鑪中頓放萬萬不可人有以竹器盛茶置被籠中用火卽黃除火卽潤忌之忌之

聞龍茶箋嘗考經言茶焙甚詳愚謂今人不必全用此法予構一焙室髙不逾尋方不及丈縱廣正等四圍及頂綿紙宻糊無小罅隙置三四火缸於中安新竹篩於缸內預洗新麻布一片以襯之散所炒茶於篩上闔戶而焙上面不可覆蓋以茶葉尙潤一覆則气悶罨黃湏焙二三時俟潤气旣盡然後覆以竹箕焙極幹出缸待冷入器收藏後再焙亦用此法則香色與味猶不致大減

諸名茶法多用炒惟羅岕宜於蒸焙味眞蘊借世競珍之卽顧渚陽羨宻邇洞山不復仿此想此法偏宜於岕未可槪施諸他茗也然經已云蒸之焙之則所從來逺矣

吳人絕重岕茶往往雜以黒篛大是闕事每藏茶必令樵靑入山采竹箭篛拭淨烘漧防罌四周半用剪碎拌入茶中經年發覆靑翠如新

吳興姚叔度言茶若多焙一次則香味隨減一次予驗之良然但於始焙時烘令極燥多用炭篛如法封固卽梅雨連旬燥仍自若惟開壇頻取所以生潤不得不再焙耳自四月至八月極宜致謹九月以後天气漸肅便可解嚴矣𨿽然能不弛懈尢妙

炒茶時湏用一人從傍扇之以袪熱气否則茶之色香味俱減此予所親試扇者色翠不扇者色黃炒起出鐺時置大磁盆中仍湏急扇令熱气稍退以手重揉之再散入鐺以文火炒幹之蓋揉則其津上浮防時香味易出田子藝以生曬不炒不揉者爲佳其法亦未之試耳羣芳譜以花拌茶頗有別致凡梅花木樨茉莉玫瑰薔薇蘭蕙金橘梔子木香之屬皆與茶宜當於諸花香气全時摘拌三停茶一停花收於磁罐中一層茶一層花相間塡滿以紙篛封固入淨鍋中重湯煮之取出待冷再以紙封裹於火上焙漧貯用但上好細芽茶忌用花香反奪其眞味惟平等茶宜之

雲林遺事蓮花茶就池沼中於早飯前日初出時擇取蓮花蕊略綻者以手指撥開入茶滿其中用麻絲縛紥定經一宿次早連花摘之取茶紙包曬如此三次錫罐盛貯紥口收藏

邢士襄茶說淩露無雲采候之上霽日融和采候之次積日重陰不知其可

田藝衡煮泉小品芽茶以火作者爲次生曬者爲上亦更近自然且斷煙火气耳況作人手器不潔火候失宜皆能損其香色也生曬茶瀹之甌中則旗鎗舒暢淸翠鮮明香潔勝於火炒尢爲可愛

洞山茶系岕茶采焙定以立夏後三日陰雨又需之世人妄雲雨前眞岕抑亦未知茶事矣茶園旣開入山賣艸枝者日不下二三百石山民收制以假混眞好事家躬往予租采焙戒視惟謹多被潛易眞茶去人地相京髙價分買家不能二三觔近有采嫩葉除尖蔕抽細筋焙之亦曰片茶不去尖筋炒而復焙燥如葉狀曰攤茶並難多得又有俟茶市將闌采取剩葉焙之名曰修山茶香味足而色差老若今四方所貨岕片多是南嶽片子署爲騙茶可矣茶賈衒人率以長潮等茶本岕亦不可得噫安得起陸龜於九京與之賡茶人詩也茶人皆有市心令予徒仰眞茶而已故余煩悶時每誦姚合乞茶詩一過

月令廣義炒茶毎鍋不過半觔先用幹炒後微灑水以布捲起揉做

茶擇淨微蒸候變色攤開扇去濕熱气揉做畢用火焙榦以篛葉包之語曰善蒸不若善炒善曬不若善焙蓋茶以炒而焙者爲佳耳

月令廣義采茶在四月嫩則益人粗則損人茶之爲道釋滯去垢破睡除煩功則著矣其或采造藏貯之無法碾焙煎試之失宜則𨿽建芽浙茗只爲常品耳此制作之法宜亟講也

馮夢禎快雪堂漫錄炒茶鍋令極淨茶要少火要猛以手拌炒令軟淨取出攤於匾中略用手揉之揉去焦梗冷定復炒極燥而止不得便入瓶置於淨處不可近濕一二日後再入鍋炒令極燥攤冷然後收藏

藏茶之罌先用湯煮過烘燥乃燒栗炭透紅投罌中覆之令黒去炭及灰入茶五分投入冷炭再入茶將滿又以宿篛葉實之用厚紙封固口更包燥淨無气味甎石壓之置於髙燥透風處不得傍墻壁及泥地方得屠長卿考槃餘事茶宜篛葉而畏香藥喜溫燥而忌冷濕故收藏之法先於淸明時收買篛葉揀其最靑者預焙極燥以竹絲編之每四片編爲一塊聽用又買宜興新堅大罌可容茶十觔以上者洗淨焙漧聽用山中采焙回復焙一番去其茶子老葉梗屑及枯焦者以大盆埋伏生炭覆以竈中敲細赤火旣不生煙又不易過置茶焙下焙之約以二觔作一焙別用炭火入大鑪內將罌縣架其上烘至燥極而止先以編篛襯於罌底茶焙燥後扇冷方入茶之燥以拈起卽成末爲驗隨焙隨入旣滿又以篛葉覆於茶上每茶一觔約用篛二兩罌口用尺八紙焙燥封固約六七層擫以方厚白木板一塊亦取焙燥者然後於向明淨室或髙閣藏之用時以新燥宜興小瓶約可受四五兩者另貯取用後隨卽包整夏至後三日再焙一次秋分後三日又焙一次一陽後三日又焙一次連山中共焙五次從此直至交新色味如一罌中用淺更以燥篛葉滿貯之𨿽久不浥

又一法以中壇盛茶約十觔一瓶每年燒稻艸灰入大桶內將茶瓶座於桶中以灰四面塡桶瓶上覆灰築實用時撥灰開瓶取茶些少仍復封瓶覆灰則再無蒸壞之患次年另換新灰

又一法於空樓中縣架將茶瓶口朝下放則不蒸緣蒸气自天而下也

采茶時先自帶鍋入山別租一室擇茶工之尢良者倍其雇值戒其搓摩勿使生硬勿令過焦細細炒燥扇冷方貯罌中

采茶不必太細細則芽初萌而味欠足不可太靑靑則葉已老而味欠嫩湏在谷雨前後覓成梗帶葉微緑色而團且厚者爲上更湏天色晴明采之方妙若閩廣嶺南多瘴癘之气必待日出山霽霧瘴嵐气收淨采之可也

馮可賓岕茶牋茶雨前精神未足夏后則梗葉太麤然以細嫩爲妙湏當交夏時時看風日晴和月露初收親自監采入籃如烈日之下應防籃內鬱蒸又湏傘蓋至捨速傾於淨內薄攤細揀枯枝病葉蛸絲靑牛之類一一剔去方爲精潔也

蒸茶湏看葉之老嫩定蒸之遲速以皮梗碎而色帶赤爲度若太熟則失鮮其鍋內湯湏頻換新水蓋熟湯能奪茶味也

陳眉公太平淸話吳人於十月中采小春茶此時不獨逗漏花枝而尢喜日光晴暖從此蹉過霜淒鴈凍不復可堪矣

眉公云采茶欲精藏茶欲燥烹茶欲潔

吳拭雲山中采茶歌淒淸哀婉韻態悠長一聲從雲際飄來未嘗不潛然墮淚吳歌未便能動人如此也熊明遇岕山茶記貯茶器中先以生炭火煆過於烈日中暴之令火滅乃亂插茶中封固甖口覆以新甎置於髙爽近人處黴天雨候切忌發覆湏於晴燥日開取其空缺處卽當以篛塡滿封閟如故方爲可久

雪蕉館記談明玉珍子升在重慶取涪江靑石爲茶磨令宮人以武隆雪錦茶碾焙以大足縣香霏亭海棠花味倍於常海棠無香獨此地有香焙茶尢妙

詩話顧渚湧金泉每嵗造茶時太守先祭拜然後水稍出造貢茶畢水漸減至供堂茶畢已減半矣太守茶畢遂涸北龍焙泉亦然

紫桃軒雜綴天下有好茶爲凡手焙壞有好山水爲俗子妝防壞有好子弟爲庸師敎壞眞無可柰何耳匡廬頂產茶在雲霧蒸蔚中極有勝韻而僧拙於焙瀹之爲赤鹵豈復有茶哉戊戌春小住東林同門人董獻可曹不隨萬南仲手自焙茶有淺碧從敎如凍栁淸芬不遣雜花飛之句旣成色香味殆絕

顧渚前朝名品正以采摘初芽加之法制所謂罄一畆之入僅充半環取精之多自然擅妙也今碌碌諸葉茶中無殊菜沈何勝括目金華仙洞與閩中武夷俱良材而厄於焙手埭頭本艸市溪庵施濟之品近有蘇焙者以色稍靑遂混常價

岕茶彚鈔岕茶不炒甑中蒸熟然後烘焙緣其摘遲枝葉微老炒不能軟徒枯碎耳亦有一種細炒岕乃他山炒焙以欺好奇者岕中人惜茶決不忍嫩采以傷樹本余意他山摘茶亦當如岕之遲摘老蒸似無不可但未經嘗試不敢漫作

茶以初出雨前者佳惟羅岕立夏開園吳中所貴梗觕葉厚者有簫篛之气還是夏前六七日如雀舌者最不易得

檀幾叢書南嶽貢茶天子所嘗不敢置品縣官修貢期以淸明日入山肅祭乃始開園采造視松羅虎丘而色香丰美自是天家淸供名曰片茶初亦如岕茶制法萬曆丙辰僧稠防遊松蘿乃仿制爲片

馮時可滇行記略滇南城外石馬井泉無異惠泉感通寺茶不下天池伏龍特此中人不善焙制耳徽州松蘿舊亦無聞偶虎丘一僧往松蘿庵如虎丘法焙制遂見嗜於天下恨此泉不逢陸鴻漸此茶不逢虎丘僧也湖州誌長興縣啄木嶺金沙泉唐時每嵗造茶之所也在湖常二郡界泉處沙中居常無水將造茶二郡太守畢至具儀注拜勅祭泉頃之發源其夕淸溢供禦者畢水卽微減供堂者畢水已半之太守造畢水卽涸矣太守或還斾稽期則示風雷之變或見鷙獸毒蛇木魅陽晱之類焉商旅多以顧渚水造之無沾金沙者今之紫筍卽用顧渚造者亦甚佳矣

髙濓八牋藏茶之法以篛葉封裹入茶焙中兩三日一次用火當如人體之溫溫然而濕潤自去若火多則茶焦不可食矣

陳眉公太平淸話武夷屴崱紫防龍山皆產茶僧拙於焙旣采則先蒸而後焙故色多紫赤只堪供宮中澣濯用耳近有以松蘿法制之者旣試之色香亦具足經旬月則紫赤如故蓋制茶者不過土著數僧耳語三吳之法轉轉相效舊態畢露此湏如昔人論琵琶法使數年不近盡忘其故調而後以三吳之法行之或有當也徐茂吳雲實茶大甕底置篛甕口封閟倒放則過夏不黃以其气不外泄也子晉云當倒放有蓋缸內缸宜砂底則不生水而常燥加謹封貯不宜見日見日則生翳而味損矣藏又不宜於熱處新茶不宜驟用貯過黃梅其味始足

張大復梅花筆談松蘿之香馥馥廟後之味閒閒顧渚撲人鼻孔齒頰都異久而不然其妙在造凡宇內道地之產性相近也習相逺也吾深夜被酒發張震封所遺顧渚連啜而醒

宗室文昭古瓻集桐花頗有淸味因收花以燻茶命之曰桐茶有長泉細火夜煎茶覺有桐香入齒牙之句王艸堂茶說武夷茶自谷雨采至立夏謂之頭春約隔二旬復采謂之二春又隔又采謂之三春頭春葉粗味濃二春三春葉漸細味漸薄且帶苦矣夏末秋初又采一次名爲秋露香更濃味亦佳但爲來年計惜之不能多采耳茶采後以竹筐勻鋪架於風日中名曰曬靑俟其靑色漸收然後再加炒焙陽羨岕片只蒸不炒火焙以成松蘿龍井皆炒而不焙故其色純獨武夷炒焙兼施烹出之時半靑半紅靑者乃炒色紅者乃焙色茶采而攤攤而摝香气發越卽炒過時不及皆不可旣炒旣焙復揀去其中老葉枝蒂使之一色釋超全詩云如梅斯馥蘭斯馨心閒手敏工夫細形容殆盡矣

王艸堂節物出典養生仁術雲谷雨日采茶炒藏合法能治痰及百病

隨見錄凡茶見日則味奪惟武夷茶喜日曬

武夷造茶其巗茶以僧家所制者最爲得法至洲茶中采回時逐片擇其背上有白毛者另炒另焙謂之白毫又名壽星眉摘初發之芽一旗未展者謂之蓮子心連枝二寸剪下烘焙者謂之鳯尾龍須要皆異其制造以欺人射利實無足取焉

續茶經卷上之三﹤子部﹐譜錄類﹐飮饌之屬﹐續茶經﹥

欽定四庫全書

續茶經卷中

補主事陸廷燦撰

四茶之噐

禦史臺記唐制禦史有三院一曰臺院其僚爲侍禦史二曰殿院其僚爲殿中侍禦史三曰察院其僚爲監察禦史察院防居南防昌初監察禦史鄭路所葺禮察防謂之松防以其南有古松也刑察防謂之魘防以寢於此者多夢魘也兵察防主掌院中茶其茶必市蜀之佳者貯於陶器以防暑濕禦史輒躬親緘啟故謂之茶瓶防

資暇集茶托子始建中蜀相崔寧之女以茶杯無襯病其熨指取楪子承之旣啜而杯傾乃以蠟環楪子之央其杯遂定卽命工匠以漆代蠟環進於蜀相蜀相奇之爲制名而話於賓親人人爲便用於當代是後傳者更環其底愈新其制以至百狀焉

貞元初靑鄆油繒爲荷葉形以襯茶椀別爲一家之楪今人多雲托子始此非也蜀相卽今升平崔家訊則知矣

大觀茶論茶器

羅碾碾以銀爲上熟鐵次之槽欲深而峻輪欲鋭而薄羅欲細而面碾必力而速惟再羅則入湯輕泛粥面光凝盡茶之色

盞須度茶之多少用盞之大小盞髙茶少則掩蔽茶色茶多盞小則受湯不盡惟盞熱則茶發立耐久

筅以觔竹老者爲之身欲厚重筅欲疏勁本欲壯而未必眇當如劍脊之狀蓋身厚重則操之有力而易於運用筅疎勁如劍脊則擊拂𨿽過而浮沫不生

瓶宜金銀大小之制惟所裁給注湯利害獨瓶之口嘴而已嘴之口差大而宛直則注湯力而不散嘴之末欲圓小而峻削則用湯有節而不滴瀝蓋湯力則發速有節不滴瀝則茶面不破

杓之大小當以可受一盞茶爲量有餘不足傾杓煩數茶必冰矣

蔡襄茶錄茶器

茶焙編竹爲之裹以篛葉蓋其上以收火也隔其中以有容也納火其下去茶尺許常溫溫然所以養茶色香味也

茶籠茶不入焙者宜宻封裹以篛籠盛之置髙處切勿近濕气

砧椎蓋以碎茶砧以木爲之椎則或金或鐵取於便用茶鈐屈金鐵爲之用以炙茶

茶碾以銀或鐵爲之黃金性柔銅及防石皆能生鉎【音星】不入用

茶羅以絕細爲佳羅底用蜀東川鵞溪絹之宻者投湯中揉洗以罩之

茶盞茶色白宜黒盞建安所造者紺黒紋如毫其柸微厚熁之久熱難冷最爲要用出他處者或薄或色紫不及也其靑白盞鬭試自不用

茶匙要重擊拂有力黃金爲上人間以銀鐵爲之竹者太輕建茶不取

茶瓶要小者易於湯且防茶注湯有準黃金爲上若人間以銀鐵或瓷石爲之若瓶大啜存停久味過則不佳矣

孫穆雞林類事髙麗方言茶匙曰茶戍

淸波雜誌長沙匠者造茶器極精致工直之厚等所用白金之數士大夫家多有之寘几案間但知以侈靡相誇初不常用也凡茶宜錫竊意以錫爲合適用而不侈貼以紙則茶味易損

張蕓叟云呂申公家有茶羅子一金飾一棕欄方接客索銀羅子常客也金羅子禁近也棕欄則公輔必矣家人常挨排於屏間以之

黃庭堅集同公擇詠茶碾詩要及新香碾一杯不應傳寶到云來碎身粉骨方餘味莫厭聲喧萬壑雷

陶谷淸異錄富貴湯當以銀銚煮之佳甚銅銚煮水錫壺注茶次之

蘇東坡集州石塔試茶詩坐客皆可人鼎器手自潔秦少遊集茶臼詩幽人耽茗飲刳木事撞巧制合臼形雅音伴柷椌

文與可集謝許判官恵茶器圖詩成圖畫茶器滿幅寫茶詩防說工全妙深諳句特奇

謝宗可詠物詩茶筅此君一節瑩無瑕夜聴松聲潄玉華萬里引風歸蟹眼半瓶飛雪起龍芽香凝翠髮云生腳濕滿蒼髯浪卷花到手纎毫皆盡力多因不負玉川家

幹淳嵗時記禁中大慶防用大鍍金以五色果簇飣龍鳯謂之繡茶

演繁露東坡後集二從駕景靈宮詩云病貪賜茗浮銅葉按今禦前賜茶皆不用建盞用大湯色正白但其制樣似銅葉湯耳銅葉色黃褐色也

周宻癸辛雜誌宋時長沙茶具精妙甲天下毎副用白金三百星或五百星凡茶之具悉備外則以大纓銀合貯之趙南仲丞相帥潭以黃金千兩爲之以進尙方穆陵大喜蓋內院之工所不能爲也

楊基眉庵集詠木茶鑪詩紺緑仙人煉玉膚花神爲曝紫霞腴九天淸淚沾明月一防芳心托鷓鴣肌骨已爲香魄死夢魂猶在露團枯孀娥莫怨花零落分付餘醺與酪奴

張源茶錄茶銚金乃水母銀備剛柔味不鹹澀作銚最良制必穿心令火气易透

茶甌以白磁爲上藍者次之

聞龍茶牋茶鍑山林隠逸水銚用銀尙不易得何況鍑乎若用之恆歸於鐵也

羅廩茶解茶鑪或瓦或竹皆可而大小須與湯銚稱凡貯茶之器始終貯茶不得移爲他用

李如一水南翰記韻書無字今人呼盛茶酒器曰檀幾叢書品茶用歐白甆爲良所謂素甆靜夜芳气滿閒軒也制宜弇口防腸色浮浮而香不散

茶說器具精潔茶愈爲之生色今時姑蘇之錫注時大彬之沙壺汴梁之錫銚湘妃竹之茶竈宣成窰之茶盞髙人詞客賢士大夫莫不爲之珍重卽唐宋以來茶具之精未必有如斯之雅致

聞雁齋筆談茶旣就筐其性必發於日而遇知己於水然非煮之茶竈茶鑪則亦不佳故曰飲茶富貴之事也雪庵淸史泉冽性駛非扄以金銀器味必破器而走矣有饋中冷泉於歐陽文忠者公訝曰君故貧士何爲致此奇貺徐視饋器乃曰水味盡矣噫如公言飲茶乃富貴事耶嘗考宋之大小龍團始於丁謂成於蔡襄公聞而嘆曰君謨士人也何至作此事東坡詩曰武彛溪邊粟粒芽前丁後蔡相籠加吾君所乏豈此物致養口體何陋耶此則二公又爲茶敗壊多矣故余於茶瓶而有感

茶鼎丹山碧水之鄕月澗云龕之品滌煩消渴功誠不在芝朮下然不有似泛乳花浮雲腳則艸堂暮云陰松牕殘雪明何以勺之野語淸噫鼎之有功於茶大矣哉故日休有立作菌蠢勢煎爲潺湲聲禹錫有驟雨松風入鼎來白雲滿盌花徘徊居仁有浮花原屬三昧手竹齋自試魚眼湯仲淹有鼎磨云外首山銅瓶攜江上中水景綸有待得聲聞俱寂後一甌春雪勝醍醐噫鼎之有功於茶大矣哉𨿽然吾猶有取盧仝柴門反闗無俗客紗帽籠頭自煎喫楊萬里老夫平生愛煮茗十年燒穿折腳鼎如二君者差可不負此鼎耳

馮時可茶錄芘莉一名篣筤茶籠也犧木杓也瓢也宜興志茗壺陶穴環於蜀山原名獨山東坡居陽羨時以其似蜀中風景攺名蜀山今山椒建東坡祠以祀之陶煙飛染祠宇盡黒

冒巢民云茶壺以小爲貴毎一客一壺任獨斟飲方得茶趣何也壺小則香不渙散味不耽遲況茶中香味不先不後恰有一時太早或未足稍緩或已過个中之妙淸心自飲化而裁之存乎其人

周髙起陽羨茗壺系茶至明代不復碾屑和香藥制團餅已逺過古人近百年中壺黜銀錫及閩豫甆而尙宜興陶此又逺過前人處也陶曷取諸取其制以本山土砂能發眞茶之色香味不但杜工部云傾金注玉驚人眼髙流務以免俗也至名手所作一壺重不數兩價毎一二十金能使土與黃金爭價世日趨華抑足感矣考其創始自金沙寺僧久而逸其名又提學頤山吳公讀書金沙寺中有靑衣供春者仿老僧法爲之栗色闇闇惇龎周正指螺紋隠隠可按允稱第一世作龔春悞也萬曆間有四大家董翰趙梁錫時朋朋卽大彬父也大彬號少山不務妍媚而朴雅堅栗妙不可思遂於陶人擅空羣之目矣此外則有李茂林李仲芳徐友泉又大彬徒歐正春邵文金邵文銀蔣伯荂四人陳用卿陳信卿閔魯生陳光甫又婺源人陳仲羙重鎪疊刻細極鬼工沈君用邵蓋周後溪邵二孫陳俊卿周季山陳和之陳挺生承雲從沈君盛陳辰輩各有所長徐友泉所自制之泥色有海棠紅朱砂紫定窰白冷金黃淡墨沈香水碧橊皮葵黃閃色梨皮等名大彬鐫欵用竹刀畫之書法閒雅

茶洗式如扁壺中加一盎鬲而細竅其底便於過水漉沙茶藏以閉洗過之茶者陳仲羙沈君用各有奇制水杓湯銚亦有制之盡羙者要以椰瓢缶爲用之恆茗壺宜小不宜大宜淺不宜深壺蓋宜盎不宜砥湯力茗香俾得團結氤氳方爲佳也

壺若有宿雜气須滿貯沸湯滌之乘熱傾去卽沒於冷水中亦急出水瀉之元气復矣

許次杼茶疏茶盒以貯日用零茶用錫爲之從大壜中分出若用盡時再取

茶壺往時尙龔春近日時大彬所制極爲人所重蓋是觕砂制成正砂無土气耳

臞仙云茶甌者予嘗以瓦爲之不用磁以筍殻爲蓋以檞葉攢覆於上如篛笠狀以蔽其塵用竹架盛之極淸無比茶匙以竹編成細如笊籬樣與塵世所用者大不凡矣乃林下出塵之物也煎茶用銅瓶不免湯鉎用砂銚亦嫌土气惟純錫爲五金之母制銚能益水徳謝肇淛五雜組宋初閩茶北苑爲最當時上供者非兩府禁近不得賜而人家亦珍重愛惜如王東城有茶囊惟楊大年至則取以具茶他客莫敢望也

支廷訓集有湯蘊之傳乃茶壺也

文震亨長物志壺以砂者爲上旣不奪香又無熟湯气錫壺有趙良璧者亦佳吳中歸錫嘉禾黃錫價皆最髙遵生八牋茶銚茶瓶磁砂爲上銅錫次之磁壺注茶砂銚煮水爲上茶盞惟宣窰壇爲最質厚白瑩樣式古雅有等宣窰印花白甌式樣得中而瑩然如玉次則嘉窰心內有茶字小盞爲羙欲試茶色黃白豈容靑花亂之注酒亦然惟純白色器皿爲最上乘余品皆不取試茶以滌器爲第一要茶瓶茶盞茶匙生鉎致損茶味必須先時洗潔則羙

曹昭格古要論古人喫茶湯用撆取其易幹不畱滯陳繼儒試茶詩有竹鑪幽討松火怒飛之句【竹茶鑪出恵山者最佳】

淵鑑類函茗盌韓詩茗盌纎纎捧

徐葆光中山傳信錄琉球茶甌色黃描靑緑花艸云出土噶喇其質少麤無花但作冰紋者出大島甌上造一小木蓋朱黑漆之下作空心托子制作頗工亦有茶托茶帚其茶具火鑪與中國小異

葛萬里淸異論錄時大彬茶壺有名釣雪似帶笠而釣者然無牽合意

隨見錄洋銅茶銚來自海外紅銅蕩錫薄而輕精而雅烹茶最宜

續茶經卷中

欽定四庫全書

續茶經卷下之一

補主事陸廷燦撰

五茶之煮

唐陸羽六羨歌不羨黃金罍不羨白玉杯不羨朝入省不羨暮入臺千羨萬羨西江水曽向竟陵城下來唐張又新水記故刑部侍郎劉公諱伯芻於又新丈人行也爲學精博有風鑑稱較水之與茶宜者凡七等子江南零水第一無錫恵山寺石水第二蘇州虎邱寺石水第三丹陽縣觀音寺井水第四大明寺井水第五吳淞江水第六淮水最下第七餘嘗具瓶於舟中親挹而比之誠如其說也客有熟於兩浙者言捜訪未盡余嘗志之及刺永嘉過桐廬江至嚴瀨溪色至淸水味甚冷煎以佳茶不可名其鮮馥也愈於子南零殊逺及至永嘉取仙巖瀑布用之亦不下南零以是知客之說信矣

陸羽論水次第凡二十種廬山康王谷水簾水第一無錫恵山寺石泉水第二蘄州蘭溪石下水第三峽州扇子山下蝦口水第四蘇州虎邱寺石泉水第五廬山招賢寺下方橋潭水第六子江南零水第七洪州西山瀑布泉第八唐州桐柏縣淮水源第九廬州龍池山嶺水第十丹陽縣觀音寺水第十一州大明寺水第十二漢江金州上游中零水第十三【水苦】歸州玉虛洞下香溪水第十四商州武闗西洛水第十五吳淞江水第十六天臺山西南峯千丈瀑布水第十七栁州圎泉水第十八桐廬嚴陵灘水第十九雪水第二十【用雪不可太冷】唐顧況論茶煎以文火細煙煮以小鼎長泉

蘇廙仙芽第九卷

載作湯十六法謂湯者茶之司命若名茶而濫湯則與凡味同調矣煎以老嫩言凡三品注以緩急言凡三品以器標者共五品以薪論者共五品一得一湯二嬰湯三百壽湯四中湯五斷脈湯六大壯湯七富貴湯八秀碧湯九壓一湯十纒口湯十一減價湯十二法律湯十三一面湯十四宵人湯十五賤湯十六魔湯

丁用晦芝田錄唐李衛公徳裕喜恵山泉取以烹茗自常州到京置驛騎送號曰水逓後有僧某曰請爲相公通水脈蓋京師有一眼井與恵山泉脈相通汲以烹茗味殊不異公問井在何坊曲曰昊天觀常住庫後是也因取恵山昊天各一瓶雜以他水八瓶令僧辧晰僧止取二瓶井泉徳裕大加奇嘆

事文類聚贊黃公李徳裕居廊廟日有親知奉使於京口公曰還日金山下子江南零水與取一壺來其人敬諾及使回舉棹日因醉而忘之泛舟至石城下方憶乃汲一瓶於江中歸京獻之公飲後嘆訝非常曰江表水味有異於頃歳矣此水頗似建業石頭城下水也其人卽謝過不敢隠

河南通誌廬仝茶泉在濟源縣仝有莊在濟源之通濟橋二里餘茶泉存焉其詩曰買得一片田濟源花洞前自號玉川子有寺名玉泉汲此寺之泉煎茶有玉川子飲茶歌句多奇警

黃州誌陸羽泉在蘄水縣鳯棲山下一名蘭溪泉羽品爲天下第三泉也嘗汲以烹茗宋王元之有詩

無盡法師天臺志陸羽品水以此山瀑布泉爲天下第十七水余嘗試飲比余豳溪泉殊劣余疑鴻漸但得至瀑布泉耳茍徧歷天臺當不取金山爲第一也海錄陸羽品水以雪水第二十以煎茶滯而太冷也陸平泉茶寮記唐祕書省中水最佳故名祕水

檀幾叢書唐天寶中稠錫禪師名淸晏卓錫南嶽磵上泉忽迸石窟間字曰眞珠泉師飲之淸甘可口曰得此瀹吾鄕桐廬茶不亦稱乎

大觀茶論水以輕淸甘潔爲美用湯以魚蟹眼連絡迸躍爲度

咸淳臨安志棲霞洞內有水洞深不可測水極甘冽魏公嘗調以瀹茗又蓮花院有三井露井最良取以烹茗淸甘寒冽品爲小林第一

王氏談錄公言茶品髙而年多者必稍陳遇有茶處春初取新芽輕炙雜而烹之气味自復在襄陽試作甚佳嘗語君謨亦以爲然

歐陽修浮槎水記浮槎與龍池山皆在廬州界中較其味不及浮槎逺甚而又新所記以龍池爲第十浮槎之水棄而不錄以此知又新所失多矣陸羽則不然其論曰山水上江次之井爲下山水乳泉石池漫流者上其言𨿽簡而於論水盡矣

蔡襄茶錄茶或經年則香色味皆陳煮時先於淨器中以沸湯漬之刮去膏油【去聲】一兩重卽止乃以鈐拑之用微火炙幹然後碎碾若當年新茶則不用此說碾時先以淨紙宻裹捶碎然後熟碾其大要旋碾則色白如經宿則色昏矣

碾畢卽羅羅細則茶浮麤則沫浮

湯最難未熟則沫浮過熟則茶沈前世謂之蟹眼者過熟湯也沈瓶中煮之不可辧故曰侯湯最難

茶少湯多則云腳散湯少茶多則粥面聚【建人謂之云腳粥面】鈔茶一錢先注湯調令極勻又添注入環回擊拂湯上盞可四分則止眡其面色鮮白著盞無水痕爲絕佳建安鬭試以水痕先退者爲負耐久者爲勝故校勝負之說曰相去一水兩水

茶有眞香而入貢者微以龍腦和膏欲助其香建安民間試茶皆不入香恐奪其眞也若烹防之際又雜以珍果香艸其奪益甚正當不用

陶谷淸異錄饌茶而幻出物象於湯麵者茶匠通神之藝也沙門福全生於金鄕長於茶海能注湯幻茶成一句詩如並防四甌共一首絕句泛於湯表小小物類唾手辦爾檀越日造門求觀湯戲全自詠詩曰生成盞裏水丹靑巧畫工夫學不成卻笑當時陸鴻漸煎茶贏得好名聲

茶至唐而始盛近世有下湯運別施妙訣使湯紋水脈成物象者禽獸虫魚花艸之屬纖巧如畫但須臾卽就散滅此茶之變也時人謂之茶百戲

又有漏影春法用縷紙貼盞糝茶而去紙僞爲花身別以荔肉爲葉松實鴨腳之類珍物爲蕊沸湯防攪煮茶泉品予少得溫氏所著茶說嘗識其水泉之目有二十焉防西走巴峽經蝦蟇窟北憩蕪城汲蜀岡井東遊故都絕子江畱丹陽酌觀音泉過無錫慧山水粉槍末旗蘇蘭薪桂且鼎且缶以飲以歠莫不瀹气滌慮蠲病析醒祛鄙恡之生心招神明而還觀信乎物類之得宜臭味之所感幽人之佳尙前賢之精鑑不可及已昔酈元善於水經而未嘗知茶王肅癖於茗飲而言不及水表是二美吾無愧焉

魏泰東軒筆錄鼎州北百里有甘泉寺在道左其泉淸美最宜瀹茗林回抱境亦幽勝宼萊公謫守雷州經此酌泉志壁而去未防丁晉公竄朱崖復經此禮佛畱題而行天聖中範諷以殿中丞安撫湖外至此寺覩二相畱題徘徊慨嘆作詩以志其旁曰平仲酌泉方頓轡謂之禮佛繼南行層巒下瞰嵐煙路轉使髙僧薄寵榮張邦基墨莊漫錄元祐六年七夕日東坡時知州與發運使晁端彥吳倅晁旡咎大明寺汲塔院西廊井與下院蜀井二水校其髙下以塔院水爲勝

華亭縣有寒穴泉與無錫恵山泉味相同並嘗之不覺有異邑人知之者少王荊公嘗有詩云神震冽冰霜髙穴雪與平空山渟千秋不出嗚咽聲山風吹更寒山月相與淸北客不到此如何洗煩酲

羅大經鶴林玉露餘同年友李南金雲茶經以魚目湧泉連珠爲煮水之節然近世瀹茶鮮以鼎鍑用瓶煮水難以視則當以聲辧一沸二沸三沸之節又陸氏之法以未就茶鍑故以第二沸爲合量而下未若今以湯就茶甌瀹之則當用背二渉三之際爲合量也乃爲聲辧之詩曰砌虫喞喞萬蟬催忽有千車捆載來聽得松風並澗水急呼縹色緑磁杯其論固已精矣然瀹茶之法湯欲嫩而不欲老蓋湯嫩則茶味甘老則過苦矣若聲如松風澗水而遽瀹之豈不過於老而苦防惟移瓶去火少待其沸止而瀹之然後湯適中而茶味甘此南金之所未講也因補一詩雲松風桂雨到來初急引銅瓶離竹鑪待得聲聞俱寂後一甌春雪勝醍醐

趙彥衛雲麓漫抄陸羽別天下水味各立名品有石刻行於世列子云孔子淄澠之合易牙能辧之易牙齊威公大夫淄澠二水易牙知其味威公不信數試皆驗陸羽豈得其遺意乎

黃山谷集瀘州大云寺西偏崖石上有泉滴瀝一州泉味皆不及也

林逋烹北苑茶有懷石碾輕飛瑟瑟塵乳花烹出建溪春人間絕品應難識閒對茶經憶故人

東坡集予頃自汴入淮泛江溯峽歸蜀飲江淮水蓋彌年旣至覺井水腥澀百餘日然後安之以此知江水之甘於井也審矣今來嶺外自子始飲江水及至南康江益淸駛水益甘則又知南江賢於北江也近度嶺入淸逺峽水色如碧玉味益勝今遊羅浮酌泰禪師錫杖泉則淸逺峽水又在其下矣嶺外惟恵州人喜鬭茶此水不虛出也

恵山寺東爲觀泉亭堂曰漪瀾泉在亭中二井石甃相去咫尺方圎異形汲者多由圎井蓋方動圎靜靜淸而動濁也流過漪瀾從石龍口中出下赴大池者有土气不可汲泉流冬夏不涸張又新品爲天下第二泉避暑錄話裴晉公詩云飽食緩行初睡覺一甌新茗侍兒煎脫巾斜倚繩牀坐風送水聲來耳邊公爲此詩必自以爲得意然吾山居七年享此多矣

馮璧東坡海南烹茶圗詩講筵分賜宻雲龍春夢分明覺亦空地惡九鉆黎火洞天遊兩腋玉川風

萬花谷黃山谷有井水帖云取井傍十數小石置瓶中令水不濁故詠慧山泉詩云錫谷寒泉【音妥】石俱是也石圎而長曰所以澄水

茶家碾茶須碾著眉上白乃爲佳防茶山詩云碾處須看眉上白分時爲見眼中靑

輿地紀勝竹泉在荊州府松滋縣南宋至和初苦竹寺僧浚井得筆後黃庭堅謫黔過之視筆曰此吾蝦蟇碚所墜因知此泉與之相通其詩曰松滋縣西竹林寺苦竹林中甘井泉巴人謾說蝦蟇碚試裹春茶來就煎周輝淸波雜誌余家恵山泉石皆爲几案間物親舊東來數問松竹平安信且時致陸子泉茗椀殊不落寞然頃歳亦可致於汴都但未免瓶盎气用細砂淋過則如新汲時號拆洗恵山泉天臺竹瀝水彼地人斷竹稍屈而取之盈甕若雜以他水則亟敗蘇才翁與蔡君謨比茶蔡茶精用恵山泉煮蘇茶劣用竹瀝水煎便能取勝此說見江鄰防所著嘉祐雜誌果爾今喜擊拂者曽無一語及之何也雙井因山谷乃重蘇魏公嘗云平生薦舉不知防何人惟孟安序朝奉歳以雙井一甕爲餉蓋公不納苞苴顧獨受此其亦珍之耶

東京記文徳殿兩掖有東西上閤門故杜詩云東上閣之東有井泉絕佳山谷憶東坡烹茶詩云閤門井不落第二竟陵谷空誤書

陳舜兪廬山記康王谷有水簾飛泉破巖而下者二三十派其廣七十餘尺其髙不可計山谷詩雲谷簾煮甘露是也

孫月峯坡仙食飲錄唐人煎茶多用姜故薛能詩云鹽損添常戒姜宜著更誇據此則又有用鹽者矣近世有此二物者輒大笑之然茶之中等者用姜煎信佳鹽則不可

馮可賔岕茶牋茶𨿽均出於岕有如蘭花香而味甘過黴歷秋開壇烹之其香愈烈味若新沃以湯色尙白者眞洞山也他嶰初時亦香秋則索然矣

羣芳譜世人情性嗜好各殊而茶事則十人而九竹鑪火茗椀淸緣煮引風之碧雲傾浮花之雪乳非借湯勲何昭茶徳略而言之其法有五一曰擇水二曰簡器三曰忌混四曰愼煮五曰辧色

吳興掌故錄湖州金沙泉至元中中書省遣官致祭一夕水溢漑田千畆賜名瑞應泉

職方誌廣陵蜀岡上有井曰蜀井言水與西蜀相通茶品天下水有二十種而蜀岡水爲第七

遵生八牋凡防茶先須熁盞令熱則茶面聚乳冷則茶色不浮【熁音脇火迫也】

陳眉公太平淸話余嘗酌中泠劣於恵山殊不可解後攷之乃知陸羽原以廬山谷泉爲第一山疏云陸羽茶經言瀑瀉湍激者勿食今此水瀑瀉湍激無如矣乃以爲第一何也又雲液泉在谷側山多雲母泉其液也洪纎如指淸洌甘寒逺出谷之上乃不得第一又何也又碧琳池東西兩泉皆極甘香其味不減恵山而東泉尢冽

蔡君謨湯取嫩而不取老蓋爲團餅茶言耳今旗芽鎗甲湯不足則茶神不透茶色不明故茗戰之防尢在五沸

徐渭煎茶七類煮茶非漫浪要須其人與茶品相得故其法每於髙流隠逸有煙霞泉石磊磈於胸次間者品泉以井水爲下井取汲多者汲多則水活

湯眼鱗鱗起沫餑鼓泛投茗器中初入湯少許俟湯茗相投卽滿注云腳漸開乳花浮面則味全蓋古茶用團餅碾屑味易出葉茶驟則乏味過熟則味昏底滯張源茶錄山頂泉淸而輕山下泉淸而重石中泉淸而甘砂中泉淸而洌土中泉淸而厚流動者良於安靜負陰者勝於向陽山削者泉寡山秀者有神眞源無味眞水無香流於黃石爲佳瀉出靑石無用

湯有三大辧一曰形辧二曰聲辧三曰防辧形爲內辧聲爲外辧捷爲气辧如蝦眼蠏眼魚目連珠皆爲萌湯直至湧沸如騰波鼔浪水气全消方是純熟如初聲轉聲振聲駭聲皆爲萌湯直至無聲方是純熟如气浮一縷二縷三縷及縷亂不分氤氳繚繞皆爲萌湯直至气直衝貫方是純熟蔡君謨因古人制茶碾磨作餅則見沸而茶神便發此用嫩而不用老也今時制茶不假羅碾全具元體湯須純熟元神始發也

鑪火通紅茶銚始上扇起要輕疾待湯有聲稍稍重疾斯文武火之也若過乎文則水性柔柔則水爲茶降過於武則火性烈烈則茶爲水制皆不足於中和非茶家之要防

投茶有序無失其宜先茶後湯曰下投湯半下茶復以湯滿曰中投先湯後茶曰上投夏宜上投冬宜下投春秋宜中投

不宜用惡木敝器銅匙銅銚木桶柴薪煙煤麩炭觕童惡婢不潔巾悅及各色果實香藥

謝肇淛五雜組唐薛能茶詩云鹽損添嘗戒姜宜著更誇煮茶如是味安佳此或在竟陵翁未品題之先也至東坡和寄茶詩云老妻稚子不知愛一半已入姜鹽煎則業覺其非矣而此習猶在也今江右及楚人尙有以姜煎茶者𨿽云古風終覺未典

閩人苦山泉難得多用雨水其味甘不及山泉而淸過之然自淮而北則雨水苦黒不堪煮茗矣惟雪水冬月藏之入夏用乃絕佳夫雪固雨所凝也宜雪而不宜雨何防或曰北方瓦屋不淨多用穢泥塗塞故耳

古時之茶曰煮曰烹曰煎須湯如蟹眼茶味方中今之茶惟用沸湯投之稍著火卽色黃而味澀不中飲矣乃知古今煮法亦自不同也

蘇才翁鬭茶用天臺竹瀝水乃竹露非竹瀝也若今醫家用火逼竹取瀝斷不宜茶矣

顧元慶茶譜煎茶四要一擇水二洗茶三湯四擇品防茶三要一滌器二熁盞三擇果

熊明遇岕山茶記烹茶水之功居六無山泉則用天水秋雨爲上梅雨次之秋雨冽而白梅雨醇而白雪水五穀之精也色不能白養水須置石子於甕不惟益水而白石淸泉防心亦不在逺

雪庵淸史余性好淸苦獨與茶宜幸近茶鄕恣我飲啜乃友人不辧三火三沸法余毎過飲非失過老則失之太嫩致令甘香之味蕩然無存蓋誤於李南金之說耳如羅玉露之論乃爲得火也友曰吾性惟好讀書玩佳山水作佛事或時醉花前不愛水厄故不精於火昔人有言釋滯消壅一日之利暫佳瘠气耗精終身之害斯大獲益則歸功茶力貽害則不謂茶災甘受俗名緣此之故噫茶寃甚矣不聞禿翁之言釋滯消壅淸苦之益實多瘠气耗精情欲之害最大獲益則不謂茶力自害則反謂茶殃且無火不獨一茶讀書而不得其趣玩山水而不防其情學佛而不破其宗好色而不飲其韻皆無火者也豈余愛茶而故爲茶吐气防亦欲以此淸苦之味與故人共之耳

煮茗之法有六要一曰別二曰水三曰火四曰湯五曰器六曰飲有觕茶有散茶有末茶有餅茶有研者有熬者有煬者有舂者余幸得產茶方又兼得烹茶六要毎遇好朋便手自煎烹但願一甌常及眞不用撐膓拄腹文字五千卷也故曰飲之時義逺矣防

田藝蘅煮泉小品茶南方嘉木日用之不可少者品固有惡若不得其水且煮之不得其宜𨿽佳弗佳也但飲泉覺爽啜茗忘喧謂非膏梁紈袴可語爰著煮泉小品與枕石潄流者商焉

陸羽嘗謂烹茶於所產處無不佳蓋水土之宜也此論誠妙況旋摘旋瀹兩及其新耶故茶譜亦云之中頂茶若獲一兩以本處水煎服卽能祛宿疾是也今武林諸泉惟龍入品而茶亦惟龍山爲最蓋玆山深厚髙大佳麗秀越爲兩山之主故其泉淸寒甘香雅宜煮茶虞伯生詩但見瓢中淸翠影落羣岫烹煎黃金芽不取谷雨後姚公綬詩品嘗顧渚風斯下零落茶經柰爾何則風味可知矣又況爲葛仙翁煉丹之所防又其上爲老龍寒碧倍之其地產茶爲南北兩山絕品鴻漸第錢塘天竺靈隠者爲下品當未識此耳而郡誌亦只稱寶云香林白雲諸茶皆有水有茶不可以無火非謂其眞無火也失所宜也李約云茶須活火煎蓋謂炭火之有焰者東坡詩雲活水仍將活火烹是也余則以爲山中不常得炭且死火耳不若枯松枝爲妙遇寒月多拾松實房蓄爲煮茶之具更雅

人但知湯而不知火火然則水漧是試火當先於試水也呂氏春秋伊尹說湯五味九沸九變火爲之紀許次杼茶疏甘泉旋汲用之斯良丙捨在城夫豈易得故宜多汲貯以大甕但忌新器爲其火气未退易於敗水亦易生虫久用則善最嫌他用水性忌木松杉爲甚木桶貯水其害滋甚挈瓶爲佳耳

沸速則鮮嫩風逸沸遲則老熟昏鈍故水入銚便須急煮有松聲卽去蓋以息其老鈍蟹眼之後水有微濤是爲當時大濤鼎沸旋至無聲是爲過時過時老湯決不堪用

茶注茶銚茶甌最宜蕩滌飲事甫畢餘瀝殘葉必盡去之如或少存奪香敗味每日晨興必以沸湯滌過用極熟麻布向內拭漧以竹編架覆而庋之燥處烹時取用味若龍淸馥雋永甚余嘗一一試之求其茶泉雙絕兩浙罕伍云

山厚者泉厚山奇者泉奇山淸者泉淸山幽者泉幽皆佳品也不厚則薄不奇則蠢不淸則濁不幽則喧必無用矣

江公也眾水共入其中也水共則味雜故曰江水次之其水取去人逺者蓋去人逺則湛深而無蕩漾之漓耳嚴陵瀨一名七里灘蓋沙石上曰瀨曰灘也總謂之浙江但潮汐不及而且深澄故入陸品耳余嘗淸秋泊釣臺下取囊中武夷金華二茶試之固一水也武夷則黃而燥冽金華則碧而淸香乃知擇水當擇茶也鴻漸以婺州爲次而淸臣以白乳爲武夷之右今優劣頓反矣意者所謂離其處水功其半者耶

去泉再逺者不能日汲須遣誠實山僮取之以免石頭城下之僞蘇子瞻愛玉女河水付僧調水符以取之亦惜其不得枕流焉耳故曾茶山謝送恵山泉詩有舊時水遞費經營之句

湯嫩則茶味不出過沸則水老而茶乏惟有花而無衣乃得防瀹之耳

三人以上止熱一鑪如五六人便當兩鼎鑪用一童湯方調適若令兼作恐有參差

火必以堅木炭爲上然木性未盡尙有餘煙煙气入湯湯必無用故先燒令紅去其煙焰兼取性力猛熾水乃易沸旣紅之後方授水器乃急扇之愈速愈妙母令手停停過之湯寧棄而再烹

茶不宜近陰室防房市喧小兒啼野性人僮奴相閧酷熱齋捨

羅廩茶解茶色白味甘鮮香气撲鼻乃爲精品茶之精者淡亦白濃亦白初潑白久貯亦白味甘色白其香自溢三者得則俱得也近來好事者或慮其色重一注之水投茶數片味固不足香亦窅然終不免水厄之誚𨿽然尢貴擇水香以蘭花爲上蠶豆花次之

煮茗須甘泉次梅水梅雨如膏萬物賴以滋養其味獨甘梅後便不堪飲大甕滿貯投伏龍肝一塊以澄之卽竈中心漧土也乘熱投之

李南金謂當背二渉三之際爲合量此眞賞鑑家言而羅鶴林懼湯老欲於松風澗水後移瓶去火少待沸止而瀹之此語亦未中窽殊不知湯旣老矣𨿽去火何救防

貯水甕須置於陰庭覆以紗帛使晝挹天光夜承星露則英華不散靈气常存假令壓以木石封以紙篛暴於日中則內閉其實外耗其精水神敝矣水味敗矣考槃餘事今之茶品與茶經迥異而烹制之法亦與蔡陸諸人全不同矣

始如魚目微微有聲爲一沸緣邊湧泉如連珠爲二沸奔濤濺沫爲三沸其法非活火不成若薪火方交水釡才熾急取旋傾水气未消謂之懶若人過百息水逾十沸始取用之湯已失性謂之老老與懶皆非也夷門廣牘虎邱石泉舊居第三漸品第五以石泉渟皆雨澤之積滲竇之潢也況闔廬墓隧當時石工多閟死僧眾上棲不能無穢濁滲八𨿽名陸羽泉非天然水道家服食禁屍气也

六硯齋筆記武林西湖水取貯大缸澄澱六七日有風雨則覆晴則露之使受日月星之气用以烹茶甘淳有味不遜慧麓以其溪谷奔注浸凝渟非復一水取精多而味自足耳以是知凡有湖陂大浸處皆可貯以取澄絕勝淺流陰井昏滯腥薄不堪防試也

古人好奇飲中作百花熟水又作五色飲及冰蜜糖藥種種各殊余以爲皆不足尙如值精茗適乏細劚松枝瀹湯潄咽而已

竹嬾茶衡處處茶皆有然勝處未暇悉品姑防近道日禦者虎邱气芳而味薄乍入盎菁英浮動鼻端拂拂如蘭初析經喉吻亦快然然必恵麓水甘醇足佐其寡薄龍井味極腆厚色如淡金气亦沈寂而咀咽之久鮮腴潮舌又必借虎跑空寒熨齒之泉發之然後飲者領雋永之滋無昏滯之恨耳

松雨齋運泉約吾輩竹雪神期松風齒頰暫隨飲啄人間終擬逍遙物外名山未卽塵海何辭然而捜奇煉句液瀝易枯滌滯洗茗泉不廢月團三百喜折魚緘槐火一篝驚翻蟹眼陸季疵之著述旣奉典刑張又新之編摩能無鼔吹昔衛公宦達中書頗煩遞水杜老潛居防峽險叫濕云今者環處恵麓逾二百里而遙問渡松陵不三四日而致登新捐舊轉手竗若轆轤取便費廉用力省於桔橰凡吾淸士咸赴嘉盟

運恵水每壇償舟力費銀三分水壇壇價及壇蓋自備不計水至走報各友令人自擡毎月上旬斂銀中旬運水月運一次以致淸新

願者書號於左以便登冊並開壇數如數付銀某月某日付松雨齋主人謹訂

岕茶彚鈔烹時先以上品泉水滌烹器務鮮務潔次以熱水滌茶葉水若太滚恐一滌味損當以竹筯夾茶於滌器中反覆洗蕩去塵土黃葉老梗旣盡乃以手搦幹置滌器內蓋定少刻開眎色靑香冽急取沸水潑之夏先貯水入茶冬先貯茶入水

茶色貴白然白亦不難泉淸瓶潔葉少水洗旋烹旋啜其色自白然眞味抑鬱徒爲目食耳若取靑緑則天池松蘿及岕之最下者𨿽冬月色亦如苔衣何足爲妙若余所收眞洞山茶自谷雨後五日者以湯蕩澣貯壺良久其色如玉至冬則嫩緑味甘色淡韻淸气醇亦作嬰兒肉香而芝芬浮蕩則虎邱所無也

洞山茶系岕茶徳全策勲惟歸洗控沸湯潑葉卽起洗鬲斂其出液湯可下指卽下洗鬲排蕩沙沫復起並指控幹閉之茶藏投蓋他茶欲按時分投惟岕旣經洗控神理綿綿止須上投耳

天下名勝志宜興縣湖汶鎭有於潛泉竇穴濶二尺許狀如井其源洑流潛通味頗甘冽唐修茶貢此泉亦遞進洞庭縹緲峯西北有水月寺寺東入小靑塢有泉瑩澈甘涼冬夏不涸宋李彌大名之曰無礙泉

安吉州碧玉泉爲冠淸可鑑發香可瀹茗

徐獻忠水品泉甘者試稱之必厚重其所由來者逺大使然也江中南零水自岷江發源數千里始澄於兩石間其性亦重厚故甘也

處士茶經不但擇水其火用炭或勁薪其炭曽經燔爲鮏气所及及膏木敗器不用之古人辧勞薪之味殆有防也

山深厚者雄大者气盛麗者必出佳泉

張大復梅花筆談茶性必發於水八分之茶遇十分之水茶亦十分矣八分之水試十分之茶茶只八分耳巖棲幽事黃山谷賦洶洶乎如澗松之發淸吹浩浩乎如春空之行白雲可謂得煎茶三昧

劍掃煎茶乃韻事須人品與茶相得故其法往往於髙流隠逸有煙霞泉石磊塊胸次者

湧幢小品天下第四泉在上饒縣北茶山寺唐陸鴻漸寓其地卽山種茶酌以烹之品其等爲第四邑人尙書楊麒讀書於此因取以爲號

余在京三年取汲徳勝門外水烹茶最佳

大內禦用井亦西山泉脈所灌眞天漢第一品陸羽所不及載

俗語芒種逢壬便立黴黴後積水烹茶甚香冽可久藏一交夏至便迥別矣試之良驗

家居苦泉水難得自以意取尋常水煮滚入大磁罁置庭中避日色俟夜天色皎潔開罁受露凡三夕其淸澈底積垢二三寸亟取出以壇盛之烹茶與恵泉無異聞龍它泉記吾鄕四郵皆山泉水在在有之然皆淡而不甘獨所謂它泉者其源出自四明自洞抵埭不下三數百里水色蔚藍素砂白石見底淸寒甘滑甲於郡中

玉堂叢語黃諌常作京師泉品郊原玉泉第一京城文華殿東大庖井第一後謫廣州評泉以雞爬井爲第一更名學士泉

吳栻云武夷泉出南山者皆潔冽味短北山泉味迥別蓋兩山形似而脈不同也予攜茶具共訪得三十九處其最下者亦無硬冽气質

王新城隴蜀余聞百花潭有巨石三水流其中汲之煎茶淸冽異於他水

居易錄濟源縣段少司空園是玉川子煎茶處中有二泉或曰玉泉去盤谷不十里門外一水曰漭水出王屋山按通誌玉泉在瀧水上盧仝煎茶於此今水經注不載

分甘餘話一水水名也酈元水經注渭水又東防一水發源吳山地裏志吳山古汧山也山下石穴水溢石空懸波側注按此卽一水之源在靈應峯下所謂西鎭靈湫是也余丙子祭告西鎭常品茶於此味與西山玉泉極相似

古夫於亭雜錄唐劉伯芻品水以中泠爲第一恵山虎邱次之陸羽則以康王谷爲第一而次以恵山古今耳食者遂以爲不易之論其實二子所見不過江南數百里內之水逺如峽中蝦蟇碚才一見耳不知大江以北如吾郡發地皆泉其著名者七十有二以之烹茶皆不在恵泉之下宋李文叔格非郡人也嘗作濟南水記與洛陽名園記並惜水記不存無以正二子之陋耳謝在杭品平生所見之水首濟南趵突次以益都孝婦泉【在顏神鎭】靑州範公泉而尙未見章邱之百脈泉右皆吾郡之水二子何嘗多見予嘗題王秋史【蘋】二十四泉艸堂云翻憐陸鴻漸跬步限江東正此意也

陸次云湖壖雜記龍井泉從龍口中瀉出水在池內其气恬然若遊人注視久之忽波瀾湧起如欲雨之狀張鵬翮奉使日記蔥嶺幹澗側有舊二井從旁掘地七八尺得水甘冽可煮茗字之曰塞外第一泉

廣輿記永平灤州有扶蘇泉甚甘冽秦太子扶蘇嘗憩此

江寧攝山千佛嶺下石壁上刻隸書六字曰白乳泉試茶亭

鐘山八功徳水一淸二冷三香四柔五甘六淨七不饐八蠲屙

丹陽玉乳泉唐劉伯蒭論此水爲天下第四

寧州雙井在黃山谷所居之南汲以造茶絕勝他處杭州孤山下有金沙泉唐白居易嘗酌此泉甘美可愛視其地沙光燦如金因名

安陸府沔陽有陸子泉一名文學泉唐陸羽嗜茶得泉以試故名

增訂廣輿記玉泉山泉出石罅間因鑿石爲螭頭泉從口出味極甘美瀦爲池廣三丈東跨小石橋名曰玉泉垂虹

武夷山誌山南虎嘯巖語兒泉濃若停膏瀉杯中鑑毛髮味甘而博啜之有軟順意次則天柱三敲泉而茶園喊泉又可伯仲矣北山泉味迥別小桃源一泉髙地尺許汲不可竭謂之髙泉純逺而逸致韻雙發愈啜愈想愈深不可以味名也次則接筍之仙掌露其最下者亦無硬冽气質

中山傳信錄琉球烹茶以茶末雜細粉少許入碗沸水半甌用小竹帚攪數十次起沫滿甌面爲度以敬客且有以大螺殻烹茶者

隨見錄安慶府宿松縣東門外孚玉山下福昌寺旁井曰龍井水味淸甘瀹茗甚佳質與溪泉較重

續茶經卷下之一

欽定四庫全書

續茶經卷下之二

補主事陸廷燦撰

六茶之飲

盧仝茶歌日髙丈五睡正濃軍將扣門驚周公口諌議送書信白絹斜封三道印開緘宛見諌議面手閱月團三百片聞道新年入山裏蟄虫驚動春風起天子未嘗陽羨茶百艸不敢先開花仁風暗結珠蓓蕾先春抽出黃金芽摘鮮焙芳旋封裹至精至好且不奢至尊之餘合王公何事便到山人家柴門反闗無俗客紗防籠頭自煎喫碧雲引風吹不斷白花浮光凝椀面一椀喉吻潤二椀破孤悶三椀捜枯腸惟有文字五千卷四椀發輕汗平生不平事盡向毛孔散五椀肌骨淸六椀通仙靈七椀喫不得也惟覺兩腋習習淸風生

唐馮防記事珠建人謂鬭茶曰茗戰

北堂書鈔杜育荈賦云茶能調神和內解倦除慵續博物志南人好飲茶孫皓以茶與韋曜代酒謝安詣陸納設茶果而已北人初不識此唐開元中泰山靈巖寺有降魔師教學禪者以不寐法令人多作茶飲因以成俗

大觀茶論防茶不一以分輕淸重濁相稀稠得中可欲則止桐君錄云若有餑飲之宜人𨿽多不爲貴也夫茶以味爲上香甘重滑爲味之全惟北苑壑源之品兼之卓絕之品眞香靈味自然不同

茶有眞香非龍麝可擬要須蒸及熟而壓之及幹而研研細而造則和美具足入盞則馨香四達秋爽灑然防茶之色以純白爲上眞靑白爲次灰白次之黃白又次之天時得於上人力盡於下茶必純白靑白者蒸壓防生灰白者蒸壓過熟壓膏不盡則色靑暗焙火太烈則色昏黒

蘇文忠集予去黃十七年復與彭城張聖途丹陽陳輔之同來院僧梵英葺治堂宇比舊加嚴潔茗飲芳冽予問此新茶耶英曰茶性新舊交則香味復予嘗見知琴者言琴不百年則桐之生意不盡緩急淸濁常與雨暘寒暑相應此理與茶相近故並記之

王燾集外臺祕要有代茶飲子詩云格韻髙絕惟山居逸人乃當作之予嘗依法治服其利膈調中信如所云而其气味乃一帖煮散耳與茶了無干渉

月茶詩環非環玦非玦中有迷離玉兔兒一似佳人裙上月月圓還缺缺還圎此月一缺圎何年君不見鬭茶公子不忍鬭小團上有雙啣綬雙飛鸞

坡公嘗遊杭州諸寺一日飲釅茶七椀戲書云示病維摩原不病在家靈運已忘家何須魏帝一丸藥且盡盧仝七椀茶

侯鯖錄東坡論茶除煩已膩世固不可一日無茶然闇中損人不少故或有忌而不飲者昔人云自茗飲盛後人多患气患黃𨿽損益相半而消陰助陽益不償損也吾有一法常自珍之每食已輒以濃茶潄口頰膩旣去而脾胃不知凡肉之在齒間得茶潄滌乃盡消縮不覺脫去毋煩挑刺也而齒性便苦緣此漸堅密蠧疾自已矣然率用中茶其上者亦不常有間數日一啜亦不爲害也此大是有理而人罕知者故詳述之

白玉蟾茶歌味如甘露勝醍醐服之頓覺沈屙蘇身輕便欲登天衢不知天上有茶無

唐庚鬭茶記政和三年三月壬戌二三君子相與鬭茶於寄傲齋予爲取龍塘水烹之而苐其品吾聞茶不問團銙要之貴新水不問江井要之貴活千里致水僞固不可知就令識眞已非活水今我提瓶走龍塘無數千步此水宜茶昔人以爲不減淸逺峽每歳新茶不過三月至矣罪戾之餘得與諸公從容談笑於此汲泉煮茗以取一時之適此非吾君之力歟

蔡襄茶錄茶色貴白而餅茶多以珍膏油【去聲】其面故有靑黃紫黑之異善別茶者正如相工之視人气色也隠然察之於內以肉理潤者爲上旣已末之黃白者受水昏重靑白者受水詳明故建安人鬭試以靑白勝黃白張淏雲谷雜記飲茶不知起於何時歐陽公集古錄跋云茶之見前史蓋自魏晉以來有之予按晏子春秋嬰相齊景公時食脫粟之飯炙三弋五卵茗菜而已又漢王褒僮約有五陽【一作武都】買茶之語則魏晉之前已有之矣但當時𨿽知飲茶未若後世之盛也考郭璞注爾雅雲樹似梔子冬生葉可煮作羮飲然茶至冬味苦豈可作羮飲耶飲之令人少睡張華得之以爲異聞遂載之博物志非但飲茶者鮮識茶者亦鮮至唐陸羽著茶經三篇言茶甚備天下益知飲茶其後尙茶成風回紇入朝始驅馬市茶徳宗建中間趙贊始興茶稅興元初𨿽詔罷貞元九年張滂復奏請歳得緍錢四十萬今乃與鹽酒同佐國用所入不知防倍於唐矣

品茶要錄余嘗論茶之精絕者其白合未開其細如麥蓋得靑陽之輕淸者也又其山多砂石而號佳品者皆在山南蓋得朝陽之和者也余嘗事閒乘晷景之明淨適亭軒之瀟灑一一皆取品試旣而神水生於華池愈甘而新其有助乎昔陸羽號爲知茶然羽之所知者皆今之所謂茶艸何防如鴻漸所論蒸筍並葉畏流其膏蓋艸茶味短而淡故常恐去其膏建茶力厚而甘故惟欲去其膏又論福建爲未詳往得之其味極佳由是觀之鴻漸其未至建安歟

謝宗論茶候蟾背之芳香觀蝦目之沸湧故細漚花泛浮餑云騰昏俗塵勞一啜而散

黃山谷集品茶一人得神二人得趣三人得味六七人是名施茶

沈存中夣溪筆談芽茶古人謂之雀舌麥顆言其至嫩也今茶之美者其質素良而所植之土又美則新芽一發便長寸餘其細如鍼惟芽長爲上品以其質漧土力皆有餘故也如雀舌麥顆者極下材耳乃北人不識誤爲品題予山居有茶論且作嘗茶詩云誰把嫩香名雀舌定來北客未曽嘗不知靈艸天然異一夜風吹一寸長

遵生八牋茶有眞香有佳味有正色烹防之際不宜以珍果香艸雜之奪其香者松子柑橙蓮心木梅花茉莉薔薇木樨之類是也奪其色者柿餅膠棗火桃楊梅橘餅之類是也凡飲佳茶去果方覺淸絕雜之則味無辧矣若欲用之所宜則惟核桃榛子仁杏仁欖仁栗子雞頭銀杏之類或可用也

徐渭煎茶七類茶入口先須灌潄次復徐啜俟甘津潮舌乃得眞味若雜以花果則香味俱奪矣

飲茶宜涼臺靜室明牕曲幾僧寮道院松風竹月晏坐行吟淸談把卷

飲茶宜翰卿墨客緇衣羽士逸老散人或軒冕中之超軼世味者

除煩雪滯滌酲破睡譚渴書倦是時茗椀策勲不減淩煙

許次杼茶疏握茶手中俟湯入壺隨手投茶定其浮沈然後瀉啜則乳嫩淸滑而馥鬱於鼻端病可令起疲可令爽

一壺之茶只堪再巡初巡鮮美再巡甘醇三巡則意味盡矣余嘗與客戲論初巡爲婷婷嬝嬝十三餘再巡爲碧玉破年三巡以來緑葉成陰矣所以茶注宜小小則再巡已終寧使餘芬剰馥尙畱葉中猶堪飯後供啜之用

人必各手一甌毋勞送再巡之後淸水滌之

若巨器屢巡滿中瀉飲待停少溫或求濃苦何異農匠作勞但資口腹何論品賞何知風味乎

煮泉小品唐人以對花啜茶爲殺風景故王介甫詩云金穀千花莫漫煎其意在花非在茶也余意以爲金穀花前信不宜矣若把一甌對山花啜之當更助風景又何必羔兒酒也

茶如佳人此論最妙但恐不宜山林間耳昔蘇東坡詩雲從來佳茗似佳人曽茶山詩云移人尢物眾談誇是也若欲稱之山林當如毛女麻姑自然仙丰道骨不凂煙霞若夫桃臉栁腰亟宜屏諸銷金帳中母令污我泉石

茶之團者片者皆出於碾磑之末旣損眞味復加油垢卽非佳品總不若今之芽茶也蓋天然者自勝耳曽茶山日鑄茶詩云寶銙自不乏山芽安可無蘇子瞻壑源試焙新茶詩云要知玉雪心腸好不是膏油首面新是也且末茶瀹之有屑滯而不爽知味者當自辧之煮茶得宜而飲非其人猶汲乳泉以灌蒿蕕罪莫大焉飲之者一吸而盡不暇辧味俗莫甚焉

人有以梅花菊花茉莉花薦茶者𨿽風韻可賞究損茶味如品佳茶亦無事此今人薦茶類下茶果此尢近俗是縱佳者能損茶味亦宜去之且下果則必用匙若金銀大非山居之器而銅又生鉎皆不可也若舊稱北人和以酥酪蜀人入以白土此皆蠻飲固不足責

羅廩茶解茶通仙靈然有妙理

山堂夜坐汲泉煮茗至水火相戰如聽松濤傾瀉入杯雲光防灔此時幽趣故難與俗人言矣

顧元慶茶譜品茶八要一品二泉三烹四器五試六七侶八勛

張源茶錄飲茶以客少爲貴眾則喧喧則雅趣乏矣獨啜曰幽二客曰勝三四曰趣五六曰汛七八曰施釃不宜早飲不宜遲釃早則茶神未發飲遲則妙馥先消

雲林遺事倪元鎭素好飲茶在恵山中用核桃松子肉和眞粉成小磈如石狀置於茶中飲之名曰淸泉白石茶

聞龍茶箋東坡云蔡君謨嗜茶老病不能飲日烹而玩之可發來者之一笑也孰知千載之下有同病焉余嘗有詩云年老耽彌甚脾寒量不勝去烹而玩之者防希矣因憶老友周文甫自少至老茗椀薫鑪無時暫廢飲茶日有定期旦明晏食禺中晡時下舂黃昏凡六舉而客至烹防不與焉壽八十五無疾而卒非宿植淸福烏能畢世安享視好而不能飲者所得不旣多乎嘗蓄一龔春壺摩挲寶愛不啻掌珠用之旣久外類紫玉內如碧雲眞奇物也後以殉塟

快雪堂漫錄昨同徐茂吳至老龍井買茶山民十數家各出茶茂吳以次防試皆以爲贗曰眞者甘香而不冽稍冽便爲諸山贗品得一二兩以爲眞物試之果甘香若蘭而山民及寺僧反以茂吳爲非吾亦不能置辧僞物亂眞如此茂吳品茶以虎邱爲第一常用銀一兩余購其斤許寺僧以茂吳精鑑不敢相欺他人所得𨿽厚價亦贗物也子晉云本山茶葉微帶黑不甚靑翠防之色白如玉而作寒豆香宋人呼爲白雲茶稍緑便爲天池物天池茶中雜數莖虎邱則香味迥別虎邱其茶中王種耶岕茶精者庶防妃後天池龍井便爲臣種其餘則民種矣

熊明遇岕山茶記茶之色重味重香重者俱非上品松羅香重六安味苦而香與松羅同天池亦有艸萊气龍井如之至雲霧則色重而味濃矣嘗啜虎邱茶色白而香似嬰兒肉眞稱精絕

邢士襄茶說夫茶中著料碗中著果譬如玉貎加脂蛾眉染黛翻累本色矣

馮可賔岕茶牋茶宜無事佳客幽坐吟詠揮翰倘佯睡起宿酲淸供精舍防心賞鑑文僮茶忌不如法惡具主客不韻冠裳苛禮葷肴雜陳忙冗壁間案頭多惡趣謝在杭五雜組昔人謂楊子江心水山頂上茶山在蜀雅州其中峯頂尢極險穢虎狼蛇虺所居采得其茶可蠲百疾今山東人以陰山下石衣爲茶當之非矣然陰茶性亦冷可治胃熱之病

凡花之奇香者皆可防湯遵生八牋云芙蓉可爲湯然今牡丹薔薇玫瑰桂菊之屬采以爲湯亦覺淸逺不俗但不若茗之易致耳

北方栁芽初茁者采之入湯云其味勝茶曲阜孔林楷木其芽可以烹飲閩中佛手柑橄欖爲湯飲之淸香色味亦旗槍之亞也又或以菉豆微炒投沸湯中傾之其色正緑香味亦不減新茗偶宿荒村中覓茗不得者可以此代也

谷山筆麈六朝時北人猶不飲茶至以酪與之較惟江南人食之甘至唐始興茶稅宋元以來茶目遂多然皆蒸榦爲末如今香餅之制乃以入貢非如今之食茶止采而烹之也西北飲茶不知起於何時本朝以茶易馬西北以茶爲藥療百病皆瘥此亦前代所未有也金陵事思屯乾道人見萬鎡手軟膝酸云系五藏皆火不必服藥惟武夷茶能解之茶以東南枝者佳采得烹以澗泉則茶立若以井水卽橫

六研齋筆記茶以芳冽洗神非讀書談道不宜褻用然非眞正契道之士茶之韻味亦未易評量嘗笑時流持論貴嘶聲之曲無色之茶嘶近於啞古之繞梁遏云竟成鈍置茶若無色芳冽必減且芳與鼻觸冽以舌受色之有無目之所審根境不相攝而取於彼何其悖耶何其謬耶

虎邱以有芳無色擅茗事之品顧其馥鬱不勝蘭芷止與新剝荳花同調鼻之消受亦無防何至於入口淡於勺水淸泠之淵何地不有乃煩有司章程作僧流箠楚防

紫桃軒雜綴天目淸而不醨苦而不螫正堪與緇流潄滌筍蕨石瀨則太寒儉野人之飲耳松羅極精者方堪入供亦濃辣有餘甘芳不足恰如多財賈人縱復蘊借不免作蒜酪气分水貢芽出本不多大葉老根潑之不動入水煎成畨有奇味薦此茗時如得千年松栢根作石鼎薫燎乃足稱其老气

雞蘇佛橺欖仙宋人詠茶語也雞蘇卽薄荷上口芳辣橺欖久咀回甘合此二者庶得茶蘊曰仙曰佛當於空虛寂中嘿嘿證入不具是舌根者終難與說也賞名花不宜更度曲烹精茗不必更焚香恐耳目口鼻互牽不得全領其妙也

精茶不宜潑飯更不宜沃醉以醉則燥渴將滅裂吾上味耳精茶豈止當爲俗客吝倘是日汨汨塵務無好意緒卽烹就寧俟冷以灌蘭斷不令俗腸污吾茗君也羅山廟後岕精者亦芬芳回甘但嫌稍濃乏云露淸空之韻以兄虎邱則有餘以父龍井則不足

天地通俗之才無逺韻亦不致嘔噦寒月諸茶黣無色而彼獨翠緑媚人可念也

屠赤水雲茶於谷雨晴明日采制者能治痰療百疾

類林新詠顧彥先曰有味如臛飲而不醉無味如茶飲而醒焉醉人何用也

徐文長祕集致品茶宜精舍宜雲林宜磁瓶宜竹竈宜幽人雅士宜衲子仙朋宜永晝淸談宜寒宵兀坐宜松月下宜花鳥間宜淸流白石宜緑蘚蒼苔宜素手汲泉宜紅妝掃雪宜船頭吹火宜竹裏飄煙

蕓窓淸玩茅一相云余性不能飲酒而獨耽味於茗淸泉白石可以濯五臟之污可以澄心气之哲服之不已覺兩腋習習淸風自生吾讀醉鄕記未嘗不神遊焉而間與陸鴻漸蔡君謨上下其議則又爽然自釋矣三才藻異雷鳴茶產山頂雷發收之服三兩換骨四兩爲地仙

聞雁齋筆記趙長白自言吾生平無他幸但不曽飲井水耳此老子茶可謂能盡其性者今亦老矣甚窮大都不能如曩時猶摩挲萬卷中作茶史故是天壤間多情人也

袁宏道瓶花史賞花茗賞者上也譚賞者次也酒賞者下也

茶譜博物志云飲眞茶令人少眠此是實事但茶佳乃效且須末茶飲之如葉烹者不效也

太平淸話琉球國亦曉烹茶設古鼎於幾上水將沸時投茶末一匙以湯沃之少頃奉飲味淸香

藜牀沈余長安婦女有好事者曾侯家睹彩牋曰一輪初滿萬戶皆淸若乃狎處衾幃不惟辜負蟾光竊恐嫦娥生妒涓於十五十六二宵聨女伴同志者一茗一鑪相從卜夜名曰伴嫦娥凡有冰心竚垂玉允朱門龍氏拜啟【陸濬原】

沈周跋茶錄樵海先生眞隠君子也平日不知朱門爲何物日偃仰於靑山白雲堆中以一瓢消磨半生蓋實得品茶三昧可以羽翼桑薴翁之所不及卽謂先生爲茶中董狐可也

王晫快說續記春日看花郊行一二里許足力小疲口亦少渴忽逢解事僧邀至精舍未通姓名便進佳茗踞竹牀連啜數甌然後言別不亦快防

衛泳枕中祕讀罷吟余竹外茶煙輕颺花深酒後鐺中聲響初浮个中風味誰知盧居士可與言者心下快活自省黃宜州豈欺我防

江之蘭文房約詩書涵聖脈艸木棲神明一艸一木當其含香吐艷倚檻臨窓眞足賞心悅目助我幽思亟宜烹頂石花悠然啜飲

扶輿沆瀣往來於奇峯怪石間結成佳茗故幽人逸士紗防籠頭自煎自喫車聲羊腸無非火茍飲不盡且潄棄之是又呼陸羽爲茶博士之流也

髙士奇天祿識余飲茶或云始於梁天監中見洛陽伽藍記非也按吳志韋曜孫皓每防饗無不竟日曜不能飲密賜茶荈以當酒如此言則三國時已知飲茶矣逮唐中世茶遂與煮海相抗迄今國計賴之

中山信錄琉球茶甌頗大斟茶止二三分用菓一小塊貯匙內此學中國獻茶法也

王復禮茶說花晨月夕賢主嘉賔縱談古今品茶次苐天壤間更有何樂奚俟膾鯉炰羔金罍玉液痛飲狂呼始爲得意也範文正公云露芽錯落一畨榮綴玉含珠散嘉樹鬭茶味兮輕醍醐鬭茶香兮薄蘭芷沈心齋云香含玉女峯頭露潤帶珠洞口云可稱巖茗知己陳鑑虎邱茶經注補鑑親采數嫩葉與茶侶湯愚公小焙烹之眞作荳花香昔之鬻虎邱茶者盡天池也陳鼎滇黔紀遊貴州羅漢洞深十餘里中有泉一其色如黝甘香淸冽煮茗則色如渥丹飲之唇齒皆赤七日乃復

瑞艸論云茶之爲用味寒若熱渇凝悶胸目澀四肢煩百節不舒聊四五啜與醍醐甘露抗衡也

本艸拾遺茗味苦微寒無毒治五臟邪气益意思令人少臥能輕身明目去痰消渴利水道

蜀雅州名山茶有露鋑芽籛芽皆云火前者言采造於禁火之前也火後者次之又有枳殻芽枸杞芽枇杷芽皆治風疾又有皂莢芽槐芽栁芽乃上春摘其芽和茶作之故今南人輸官茶往往雜以眾葉惟茅蘆竹篛之類不可以入茶自余山中艸木芽葉皆可和合而椿柿葉尢奇眞茶性極冷惟雅州頂出者溫而主療疾李時珍本艸服葳靈仙土茯苓者忌飲茶

羣芳譜療治方气虛頭痛用上春茶末調成膏置瓦盞內覆轉以巴豆四十粒作一次燒煙燻之曬漧乳細每服一匙別入好茶末食後煎服立效又赤白痢下以好茶一斤炙搗爲末濃煎一二盞服久痢亦宜又二便不通好茶生芝蔴各一撮細嚼滚水沖下卽通屢試立效如嚼不及擂爛滚水送下

隨見錄蘇文忠集載憲宗賜馬總治泄痢腹痛方以生薑和皮切碎如粟米用一大錢並艸茶相等煎服元祐二年文潞公得此疾百藥不效服此方而愈

續茶經卷下之二﹤子部﹐譜錄類﹐飮饌之屬﹐續茶經﹥

欽定四庫全書

續茶經卷下之三

補主事陳廷燦撰

七茶之事

晉書溫嶠表遣取供禦之調條列眞上茶千片茗三百大薄

洛陽伽藍記王肅初入魏不食羊肉及酪漿等物常飯鯽魚羮渴飲茗汁京師士子道肅一飲一斗號爲漏巵後數年髙祖見其食羊肉酪粥甚多謂肅曰羊肉何如魚羮茗飲何如酪漿肅對曰羊者是陸產之最魚者乃水族之長所好不同並各稱珍以味言之甚是優劣羊比齊魯大邦魚比邾莒小國惟茗不中與酪作奴髙祖大笑彭城王勰謂肅曰卿不重齊魯大邦而愛邾莒小國何也肅對曰鄕曲所羙不得不好彭城王復謂曰卿明日顧我爲卿設邾莒之食亦有酪奴因此呼茗飲爲酪奴時給事中劉縞慕肅之風専習茗飲彭城王謂縞曰卿不慕王侯八珍而好蒼頭水厄海上有逐臭之夫裏內有學顰之婦以卿言之卽是也蓋彭城王家有吳奴故以此言戱之後梁武帝子西丰侯蕭正徳歸降時元乂欲爲設茗先問卿於水厄多少正徳不曉乂意答曰下官生於水鄕而立身以來未遭陽侯之難元乂與舉坐之客皆笑焉

海錄碎事晉司徒長史王蒙字仲祖好飲茶客至輒飲之士大夫甚以爲苦毎欲蒙必云今日有水厄續捜神記桓宣武有一督將因時行病後虛熱更能飲復茗一斛二斗乃飽才減升合便以爲不足非復一日家貧後有客造之正遇其飲復茗亦先聞世有此病仍令更進五升乃大吐有一物出如升大有口形質縮縐狀似牛肚客乃令置之於盆中以一斛二斗復澆之此物噏之都盡而止覺小脹又增五升便悉混然從口中湧出旣吐此物其病遂瘥或問之此何病客答云此病名斛二瘕

潛確類書進士權紓文云隋文帝微時夢神人易其腦骨自爾腦痛不止後遇一僧曰山中有茗艸煮而飲之當愈帝服之有效由是人競采啜因爲之贊其略曰窮春秋演河圖不如載茗一車

唐書太和七年罷吳蜀冬貢茶太和九年王涯獻茶以涯爲榷茶使茶之有稅自涯始十二月諸道鹽鐵轉運榷茶使令孤楚奏榷茶不便於民從之

陸嗜茶置園顧渚山下嵗取租茶自判品第張又新爲水說七種其二恵山泉三虎邱井六淞江水人助其好者𨿽百里爲致之日登舟設篷席賫束書茶竈筆牀釣具往來江湖間俗人造門罕覯其面時謂江湖散人或號天隨子甫裏先生自比涪翁漁父江上丈人後以髙士徴不至

國史補故老云五十年前多患熱黃坊曲有專以烙黃爲業者灞滻諸水中常有晝坐至暮者謂之浸黃近代悉無而病腰腳者多乃飲茶所致也

韓晉公滉聞奉天之難以夾練囊盛茶末遣健步以進黨魯使西番烹茶帳中番使問何爲者魯曰滌煩消渴所謂茶也番使曰我亦有之取出以示曰此壽州者此顧渚者此蘄門者

唐趙璘因話錄陸羽有文學多奇思無一物不盡其妙茶術最著始造煎茶法至今鬻茶之家陶其像置煬突間祀爲茶神云宜茶足利鞏縣爲甆偶人號陸鴻漸買十茶器得一鴻漸市人沽茗不利輒灌注之復州一老僧是陸僧弟子常誦其六羨歌且有追感陸僧詩唐吳晦摭言鄭光業防試夜有同人突入吳語曰必先必先可相容否光業爲輟半鋪之地其人曰仗取一杓水更托煎一椀茶光業欣然爲取水煎茶居二日光業狀元及第其人啟謝曰旣煩取水更便煎茶當時不識貴人凡夫肉眼今日俄爲後進窮相骨頭

唐李義山雜纂富貴相藥碾茶聲

唐馮贄煙花記建陽進茶油花子餅大小形制各別極可愛宮嬪縷金於面皆以淡妝以此花餅施於鬢上時號北苑妝

唐玉泉子崔蠡知制誥丁太夫人憂居東都裏第時尙苦節嗇四方寄遺茶藥而已不納金帛不異寒素顏魯公帖廿九日南寺通師設茶防咸來靜坐離諸煩惱亦非無益足下此意語虞十一不可自外耳顏眞卿頓首頓首

開元遺事逸人王休居太白山下日與僧道異人往還每至冬時取溪冰敲其晶瑩者煮建茗共賔客飲之李鄴侯家皇孫奉節王好詩初煎茶加酥椒之類遺泌求詩泌戲賦云旋沫翻成碧玉池添酥散出琉璃眼奉節王卽徳宗也

中朝故事有人授舒州牧贊皇公徳裕謂之曰到彼郡日天柱峯茶可恵數角其人獻數十斤李不受明年罷郡用意精求獲數角投之李閱而受之曰此茶可以消酒食毒乃命烹一觥沃於肉食內以銀合閉之詰旦視其肉已化爲水矣眾服其廣識

段公路北戶錄前朝短書雜說呼茗爲薄爲夾又梁科律有薄茗千夾云云

唐蘇鶚杜陽雜編唐徳宗毎賜同昌公主饌其茶有緑華紫英之號

鳯翔退耕傳元和時館閣湯飲待學士者煎麒麟艸溫庭筠采茶錄李約字存博汧公子也一生不近粉黛雅度簡逺有山林之致性嗜茶能自煎嘗謂人曰當使湯無妄沸庶可養茶始則魚目散布微微有聲中則四際泉湧累累若貫珠終則騰波鼓浪水气全消此謂老湯三沸之法非活火不能成也客至不限甌數竟日爇火執持茶器弗倦曽奉使行至陜州硤石縣東愛其渠水淸流旬日忘發

南部新書杜豳公悰位極人臣富貴無比嘗與同列言平生不稱意有三其一爲澧州刺史其二貶司農卿其三自西川移鎭廣陵舟次瞿塘爲駭浪所驚左右呼喚不至渴甚自潑湯茶喫也

大中三年東都進一僧年一百二十嵗宣皇問服何藥而致此僧對曰臣少也賤不知藥性本好茶至處惟茶是求或出日過百餘椀如常日亦不下四五十椀因賜茶五十斤令居保壽寺名飲茶所曰茶寮

有胡生者失其名以釘鉸爲業居霅溪而近白蘋洲去厥居十餘步有古墳胡生毎瀹茗必奠酹之嘗夢一人謂之曰吾性栁平生善爲詩而嗜茗及死塟室在子今居之側常銜子之恵無以爲報欲教子爲詩胡生辭以不能栁彊之曰但率子言之當有致矣旣寤試搆思果若有防助者厥後遂工焉時人謂之胡釘鉸詩栁當是栁惲也【又一說】列子終於鄭今墓在郊藪謂賢者之迹而或禁其樵牧焉裏有胡生者性落魄家貧少爲洗鏡鎪釘之業遇有甘果名茶羙醖輒祭於列禦防之祠壠以求聰慧而思學道歷稔忽夢一人取刀劃其腹以一卷書置於心腑及覺而吟詠之意皆工羙之詞所得不由於師友也旣成卷軸尙不棄於猥賤之業眞隠者之風逺近號爲胡釘鉸云

張又新煎茶水記代宗朝李季卿刺湖州至維逢陸處士鴻漸李素熟陸名有傾蓋之歡因之赴郡泊子驛將食李曰陸君善於茶蓋天下聞名矣況子南零水又殊絕今者二妙千載一遇何曠之乎命軍士謹信者操舟挈瓶深詣南零陸利器以俟之俄水至陸以杓其水曰江則江矣非南零者似臨岸之水使曰某操舟深入見者累百敢虛紿乎陸不言旣而傾諸盆至半陸遽止之又以杓之曰自此南零者矣使蹶然大駭伏罪曰某自南零賫至岸舟蕩覆半至懼其尠挹岸水增之處士之鑑神鑑也其敢隠乎李與賓從數十人皆大駭愕

茶經本傳羽嗜茶著經三篇時鬻茶者至陶羽形置煬突間祀爲茶神有常伯熊者因羽論復廣著茶之功禦史大夫李季卿宣慰江南次臨淮知伯熊善煮茗召之伯熊執器前季卿爲再舉杯其後尙茶成風

金鑾宻記金鑾故例翰林當直學士春晚人困則日賜成像殿茶果

梅妃傳唐明皇與梅妃鬭茶顧諸王戲曰此梅精也吹白玉笛作驚鴻舞一座光輝鬭茶今又勝吾矣妃應聲曰艸木之戲悞勝陛下設使調和四海烹餁鼎鼐萬乘自有憲法賤妾何能較勝負也上大悅

杜鴻漸送茶與楊祭酒書顧渚山中紫筍茶兩片一片上太夫人一片充昆弟同歠此物但恨帝未得嘗實所嘆息

白孔六帖壽州刺史張鎰以餉錢百萬遺陸宣公贄公不受止受茶一串曰敢不承公之賜

海錄碎事鄧利云陸羽茶旣爲癖酒亦稱狂

侯鯖錄唐右補闕綦母焸【音英】博學有著述才性不飲茶嘗著伐茶飲序其略曰釋滯消壅一日之利暫佳瘠气耗精終身之累斯大獲益則歸功茶力貽患則不咎茶災豈非爲福近易知爲禍逺難見歟焸在集賢無何以熱疾暴終

苕溪漁隠叢話義興貢茶非舊也李棲筠典是邦僧有獻佳茗陸羽以爲冠於他境可薦於上棲筠從之始進萬兩

合璧事類唐肅宗賜張志和奴婢各一人志和配爲夫婦號漁童樵靑漁童捧釣收綸蘆中鼓枻樵靑蘇蘭薪桂竹裏煎茶

萬花谷顧渚山茶記雲山有鳥如鴝鵒而小蒼黃色毎至正二月作聲云春起也至三四月作聲云春去也采茶人呼爲報春鳥

董逌陸羽防茶圖跋竟陵大師積公嗜茶久非漸兒煎奉不向口羽出遊江湖四五載師絕於茶味代宗召師入內供奉命宮人善茶者烹以餉師一啜而罷帝疑其詐令人私訪得羽召入翌日賜師齋密令羽煎茗遺之師捧甌喜動顏色且賞且啜一舉而盡上使問之師曰此茶有似漸兒所爲者帝由是嘆師知茶出羽見之蠻甌志白樂天方齋劉禹錫正病酒乃以菊苗虀蘆菔鮓餽樂天換取六斑茶以醒酒

詩話皮光業字文通最耽茗飲中表請嘗新柑筵具甚丰簪紱叢集才至未顧尊罍而呼茶甚急徑進一巨觥題詩曰未見甘心氏先迎苦口師眾噱云此師固淸髙難以療饑也

太平淸話盧仝自號癖王陸自號怪魁

潛確類書唐錢起字仲文與趙莒爲茶宴又嘗過長孫宅與朗上人作茶防俱有詩紀事

湘煙錄閔康侯曰羽著茶經爲李季卿所慢更著毀茶論其名疾字季疵者言爲季所疵也事詳傳中

吳興掌故錄長興啄木嶺唐時吳興昆陵二太守造茶修貢防宴於此上有境防亭故白居易有夜聞賈常州崔湖州茶山境防歡宴詩

包衡淸賞錄唐文宗謂左右曰若不甲夜視事乙夜觀書何以爲君嘗召學士於內庭論講經史較量文章宮人以下侍茶湯飲饌

名勝志唐陸羽宅在上饒縣東五里羽本竟陵人初隠吳興苕溪自號桑薴翁後寓新城時又號東岡子刺史姚驥嘗詣其宅鑿沼爲溟渤之狀積石爲嵩華之形後隠士沈洪喬葺而居之

饒州誌陸羽茶竈在余幹縣冠山右峯羽嘗品越溪水爲天下第二故思居禪寺鑿石爲竈汲泉煮茶曰丹鑪晉張氳作元大徳時總管常福生從方士鑪下得藥二粒盛以金盒及歸開視失之

續博物志物有異體而相制者翡翠屑金人气粉犀北人以鍼敲冰南人以綫解茶

太平山川記茶葉寮五代時於履居之

類林五代時魯公和凝字成績在朝率同列遞日以茶相飲味劣者有罰號爲湯社

浪樓雜記天成四年度支奏朝臣乞假省覲者欲量賜茶藥文班自左右常侍至侍郎宜各賜蜀茶三觔蠟面茶二觔武班官各有差

馬令南唐書丰城毛炳好學家貧不能自給入廬山與諸生畱講獲鏹卽市酒盡醉時彭防好茶而炳好酒時人爲之語曰彭生作賦茶三片毛氏傳詩酒半升十國春秋楚王馬殷世家開平二年六月判官髙郁請聴民售茶北客收其徴以贍軍從之秋七月王奏運茶河之南北以易繒纊戰馬仍嵗貢茶二十五萬觔詔可由是屬內民得自摘山造茶而收其算嵗入萬計髙另置邸閣居茗號曰八牀主人

荊南列傳文了吳僧也雅善烹茗擅絕一時武信王時來遊荊南延住紫雲禪院日試其藝王大加欣賞呼爲湯神奏授華亭水大師人皆目爲乳妖

談苑茶之精者北苑名白乳頭江左有金防面李氏別命取其乳作片或號曰京挺的乳二十餘品又有研膏茶卽龍品也

釋文瑩玉壺淸話黃夷簡雅有詩名在錢忠懿王俶幕中陪樽爼二十年開寶初太祖賜俶開吳鎭越崇文耀武功臣制誥俶遣夷簡入謝於朝歸而稱疾於安溪別業保身潛遁著山居詩有宿雨一番蔬甲嫩春山防焙茗旗香之句雅喜治宅咸平中歸朝爲光祿寺少卿後以壽終焉

五雜爼建人喜鬭茶故稱茗戰錢氏子弟取霅上各言其中子之的數剖之以觀勝負謂之戰然茗猶堪戰則俗矣

潛確類書僞閩甘露堂前有茶樹兩株郁茂婆娑宮人呼爲淸人樹毎春初嬪嬙戲於其下采摘新芽於堂中設傾筐防

宋史紹興四年初命四川宣撫司支茶博馬

舊賜大臣茶有龍鳯飾明徳太后曰此豈人臣可得命有司別制入香京挺以賜之

宋史職官志茶庫掌茶江浙荊湖建劍茶茗以給翰林諸司賞賚出鬻

宋史錢俶傳太平興國三年宴俶長春殿令劉鋹李煜預坐俶貢茶十萬斤建茶萬斤及銀絹等物

甲申雜記仁宗朝春試進士集英殿后妃禦太淸樓觀之慈聖光獻出餅角以賜進士出七寶茶以賜考官玉海宋仁宗天聖三年幸南禦莊觀刈麥遂幸玊津園燕羣臣聞民捨機杼賜織婦茶防

陶谷淸異錄有得建州茶膏取作耐重兒八枚膠以金縷獻於閩王曦遇通文之禍爲內侍所盜轉遺貴人苻昭逺不喜茶嘗爲同列禦史防茶嘆曰此物面目嚴冷了無和羙之態可謂冷面艸也

孫樵送茶與焦刑部書云晚甘侯十五人遣侍齋閣此徒皆乘雷而摘拜水而和蓋建陽丹山碧水之鄕月澗云龕之品愼勿賤用之

湯悅有森伯頌蓋名茶也方飲而森然嚴乎齒牙旣久而四肢森然二義一名非熟乎湯甌境界者誰能目之吳僧梵川誓願燃頂供養雙林大士自往頂山結庵種茶凡三年味方全羙得絕佳者曰聖楊花吉祥蘂共不逾五觔持歸供獻

宣城何子華邀客於剖金堂酒半出嘉陽嚴峻所畫陸羽像懸之子華因言前代惑駿逸者爲馬癖泥貫索者爲錢癖愛子者有譽兒癖耽書者有左癖若此叟溺於茗事何以名其癖楊粹仲曰茶𨿽珍未離艸也宜追目陸氏爲甘艸癖一座稱佳

類苑學士陶谷得黨太尉家姬取雪水烹團茶以飲謂姬曰黨家應不識此姬曰彼麄人安得有此但能於銷金帳中淺斟低唱飲羊膏兒酒耳陶深愧其言

胡嶠飛龍澗飲茶詩云沾牙舊姓餘甘氏破睡當封不夜侯陶谷愛其新奇令猶子彛和之彛應聲云生涼好喚雞蘇佛回味宜稱橄欖仙彛時年十二亦文詞之有基址者也

延福宮曲宴記宣和二年十二月癸巳召宰執親王學士曲宴於延福宮命近侍取茶具親手注湯擊拂少頃白乳浮盞面如疏星澹月顧諸臣曰此自烹茶飲畢皆頓首謝

宋朝紀事洪邁選成唐詩萬首絕句表進壽皇宣諭閣學選擇甚精備見博洽賜茶一百銙淸馥香一十貼薫香二十貼金器一百兩

幹淳嵗時紀仲春上旬福建漕司進第一綱茶名北苑試新方寸小銙進禦止百誇防以黃羅輭盝借以靑篛裹以黃羅夾復臣封朱印外用朱漆小匣鍍金鎖又以細竹絲織笈貯之凡數重此乃雀舌水芽所造一銙之值四十萬僅可供數甌之啜爾或以一二賜外邸則以生綫分解轉遺好事以爲奇玩

南渡典儀車駕幸學講書官講訖禦藥防宣坐賜茶凡駕出儀衛有茶酒班殿侍兩行各三十一人

司馬光日記初除學士待詔李堯卿宣召稱有勅口宣畢再拜升階與待詔坐啜茶蓋中朝舊典也

歐陽修龍茶錄後序皇祐中修起居注奏事仁宗皇帝屢承天問以建安貢茶並所以試茶之狀諭臣論茶之舛謬臣追念先帝顧遇之恩覽本流涕輒加正定書之於石以永其傳

隨手雜錄子瞻在杭時一日中使至密謂子瞻曰某出京師辭官家官家曰辭了娘娘來某辭太后殿復到官家處引某至一櫃子旁出此一角密語曰賜與蘇軾不得令人知遂出所賜乃茶一觔封題皆禦筆子瞻具札附進稱謝

潘中散適爲處州守一日作醮其茶百二十盞皆乳花內一盞如墨詰之則酌酒人誤酌茶中潘焚香再拜謝過卽成乳花僚吏皆驚嘆

石林燕語故事建州嵗貢大龍鳯團茶各二觔以八餅爲觔仁宗時蔡君謨知建州始別擇茶之精者爲小龍團十觔以獻觔爲十餅仁宗以非故事命劾之大臣爲請因畱而免劾然自是遂爲嵗額熈寧中賈淸爲福建運使又取小團之精者爲密雲龍以二十餅爲觔而雙袋謂之雙角團茶大小團袋皆用緋通以爲賜也密雲龍獨用黃蓋專以奉玉食其後又有瑞云翔龍者宣和後團茶不復貴皆以爲賜亦不復如向日之精後取其精者爲銙茶嵗賜者不同不可勝紀矣

春渚記聞東坡先生一日與魯直文潛諸人防飯旣食骨防兒血羮客有須薄茶者因就取所碾龍團徧啜坐客或曰使龍茶能言當須稱屈

魏了翁先茶記眉山李君鏗爲臨卭茶官吏以故事三日謁先茶君詰其故則曰是韓氏而王號相傳爲然實未嘗請命於朝也君曰飲食皆有先而況茶之爲利不惟民生食用之所資亦馬政邊防之攸賴是之弗圖非忘本乎於是撤舊祠而增廣焉且請於郡上神之功狀於朝宣賜榮號以侈神賜而馳書於靖命記成役拊掌錄宋自崇寧後復榷茶法制日嚴私販者固已抵罪而商賈官劵淸納有限道路有程纎悉不如令則被擊斷或沒貨出告昏愚者往往不免其儕乃目茶籠爲艸大虫言傷人如虎也

苕溪漁隠叢話歐公和劉原父州時防堂絕句云積雪猶封頂樹驚雷未發建溪春中州地暖萌芽早入貢宜先百物新注時防堂造貢茶所也余以陸羽茶經考之不言州出茶惟毛文錫茶譜云州禪智寺隋之故宮寺傍蜀岡其茶甘香味如頂焉苐不知入貢之因起何時也

盧溪詩話雙井老人以靑沙蠟紙裹細茶寄人不過二兩

靑詩話大丞相李公昉嘗言唐時目外鎭爲麤官有學士貽外鎭茶有詩謝云麄官乞與眞虛擲賴有詩情合得嘗【外鎭卽薛能也】

玉堂雜記淳熈丁酉十一月壬寅必大輪當內直上曰卿想不甚飲比賜宴時見卿面赤賜小春茶二十銙葉世英墨五團以代賜酒

陳師道後山叢談張忠定公令崇陽民以茶爲業公曰茶利厚官將取之不若早自異也命拔茶而植桑民以爲苦其後榷茶他縣皆失業而崇陽之桑皆已成其爲絹而北者嵗百萬疋矣【又見名臣言行錄】

文正李公旣薨夫人誕日宋宣獻公時爲侍從公與其僚二十餘人詣第上壽拜於下宣獻前曰太夫人不飲以茶爲壽探懷出之注湯以獻復拜而去

張蕓叟畫墁錄有唐茶品以陽羨爲上供建溪北苑未著也貞元中常衮爲建州刺史始蒸焙而研之謂研膏茶其後稍爲餅樣而穴其中故謂之一串陸羽所烹惟是艸茗爾迨本朝建溪獨盛采焙制作前世所未有也士大夫珍尙鑑別亦過古先丁晉公爲福建轉運使始制爲鳯團後爲龍團貢不過四十餅專擬上供卽近臣之家徒聞之而未嘗見也天聖中又爲小團其品迥嘉於大團賜兩府然止於一觔惟上大齋宿兩府八人共賜小團一餅縷之以金八人析歸以侈非常之賜親知瞻玩賡唱以詩故歐陽永叔有龍茶小錄或以大團賜者輒刲方寸以供佛供仙奉家廟已而奉親並待客享子弟之用熈寧末神宗有防建州制密雲龍其品又加於小團自密雲龍出則二團少粗以不能兩好也予元祐中詳定殿試是年分爲制舉考第各賜三餅然親知誅責殆將不勝

熙寧中蘇子容使北姚麟爲副曰盍載些小茶乎子容曰此乃供上之物疇敢與北人未防有貴公子使北廣貯圑茶以往自爾北人非茶不納也非小圑不貴也彼以二圑易蕃羅一疋此以一羅酬四圑少不滿意卽形言語近有貴貂守邊以大圑爲常供密雲龍爲好茶云

鶴林玉露嶺南人以檳榔代茶

彭乘墨客揮犀蔡君謨議茶者莫敢對公發言建茶所以名重天下由公也後公制小團其品尢精於大圑一日福唐蔡葉丞祕教召公啜小圑坐久復有一客至公啜而味之曰此非獨小必有大圑雜之丞驚呼童詰之對曰本碾造二人茶繼有一客至造不及卽以大團兼之丞神服公之明審

王荊公爲小學士時嘗訪君謨君謨聞公至喜甚自取絕品茶親滌器烹防以待公冀公稱賞公於夾袋中取消風散一撮投茶甌中並食之君謨失色公徐曰大好茶味君謨大笑且嘆公之眞率也

魯應龍閒括異志當湖徳藏寺有水陸齋壇往嵗富民沈忠建毎設齋施主防誠則茶現瑞花故花儼然可睹亦一異也

周輝淸波雜誌先人嘗從張晉彥覓茶張答以二小詩云內家新賜密雲龍只到調元六七公賴有山家供小艸猶堪詩老薦春風仇池詩裏識焦坑風味官焙可抗衡鉆余權幸亦及我十輩遣前公試烹詩總得偶病此詩俾其子代書後誤刋於湖集中焦坑產庾嶺下味苦硬久方回甘如浮石已幹霜後水焦坑新試雨前茶東坡南還回至章貢顯聖寺詩也後屢得之初非精品特彼人自以爲重包裹鉆權幸亦豈能望建溪之勝東京夢華錄舊曹門街北山子茶坊內有仙洞仙橋士女往往夜遊喫茶於彼

五色綫騎火茶不在火前不在火後故也淸明攺火故曰騎火茶

夢溪筆談王城東素所厚惟楊大年公有一茶囊惟大年至則取茶囊具茶他客莫與也

華夷花木考宋二帝北狩到一寺中有二石金剛並拱手而立神像髙大首觸桁棟別無供器止有石盂香鑪而已有一胡僧出入其中僧揖坐問何來帝以南來對僧呼童子防茶以進茶味甚香羙再欲索飲胡僧與童子趨堂後而去移時不出入內求之寂然空捨惟竹林間有一小室中有石刻胡僧像並二童子侍立視之儼然如獻茶者

馬永卿懶眞子錄王元道嘗言陜西子仙姑云得道術能不食年約三十許不知其實年也陜西提刑陽翟李熙民逸老正直剛毅人也聞人所傳甚異乃往靑平軍自驗之旣見道貌髙古不覺心服因曰欲獻茶一杯可乎姑曰不食茶久矣今勉彊一啜旣食少頃埀兩手出玉雪如也須臾所食之茶從十指甲出凝於地色猶不變逸老令就地刮取且使嘗之香味如故因大奇之朱子文集與志南上人書偶得安樂茶分上廿缾陸放翁集同何元立蔡肩吾至丁東院汲泉煮茶詩云云芽近自峩眉得不減紅囊顧渚春旋置風鑪淸樾下他年奇事屬三人

周必大集送陸務觀赴七閩提舉常平茶事詩雲暮年桑薴毀茶經應爲徵行不到閩今有云孫持使節好因貢焙祀茶人

梅堯臣集晏成續太祝遺雙井茶五品茶具四枚近詩六十篇因賦詩爲謝

黃山谷集有博士王休碾密雲龍同事十三人飲之戲作

晁補之集和答曽敬之祕書見招能賦堂烹茶詩一盌分來百越春玉溪小暑卻宜人紅塵他日同回首能賦堂中偶坐身

蘇東坡集送周朝議守漢川詩云茶爲西南病甿俗記二李何人折其鋒矯矯六君子注二李杞與稷也六君子謂師道與侄正儒張永徽吳醇翁呂元鈞宋文輔也蓋是時蜀茶病民二李乃始敝之人而六君子能持正論者也

僕在黃州參寥自吳中來訪館之東坡一日夢見參寥所作詩覺而記其兩句云寒食淸明都過了石泉槐火一時新後七年僕出守錢塘而參寥始卜居西湖智果寺院院有泉出石縫間甘冷宜茶寒食之明日僕與客泛湖自孤山來謁參寥汲泉鉆火烹黃蘗茶忽悟所夢詩兆於七年之前眾客皆驚嘆知記所載非虛語也東坡物類相感志芽茶得鹽不苦而甜又云喫茶多腹脹以醋解之又云陳茶燒煙蠅速去

楊誠齋集謝傅尙書送茶逺餉新茗當自攜大瓢走汲溪泉束澗底之散薪然折腳之石鼎烹玉塵啜香乳以享天上故人之恵愧無胸中之書傳但一味攪破菜園耳

鄭景龍續宋百家詩本朝孫志舉有訪王主簿同泛菊茶詩

呂元中丰樂泉記歐陽公旣得釀泉一日防客有以新茶獻者公勅汲泉瀹之汲者道僕覆水僞汲他泉代公知其非釀泉詰之乃得是泉於幽谷山下因名丰樂泉侯鯖錄黃魯直云爛蒸同州羊沃以杏酪食之以不以筯抹南京麫作槐葉冷淘糝以襄邑熟豬肉炊共城香稻用吳人鱠松江之鱸旣飽以康山谷泉烹曽坑鬭品少焉臥北下使人誦東坡赤壁前後賦亦足少快【又見蘇長公外紀】

蘇舜欽傳有興則泛小舟出盤閶二門吟嘯覽古渚茶野釀足以消憂

過庭錄劉貢父知長安妓有茶嬌者以色慧稱貢父惑之事一時貢父被召至闕歐陽永叔去城四十五里迓之貢父以酒病未起永叔戲之曰非獨酒能病人茶亦能病人多矣

合璧事類覺林寺僧志崇制茶有三等待客以驚雷莢自奉以萱艸帶供佛以紫茸香凡赴茶者輒以油囊盛餘瀝

江南有驛官以干事自任白太守曰驛中已理請一閱之刺史乃往初至一室爲酒庫諸醖皆熟其外懸一畫神問何也曰杜康刺史曰公有餘也又至一室爲茶庫諸茗畢備復懸畫神問何也曰陸鴻漸刺史益喜又至一室爲葅庫諸爼咸具亦有畫神問何也曰蔡伯喈刺史大笑曰不必置此

江浙間養蠶皆以鹽藏其繭而繰絲恐蠶蛾之生也每繰畢卽煎茶葉爲汁搗米粉搜之篩於茶汁中煮爲粥謂之洗粥聚族以啜之謂益明年之蠶

經鉏堂雜誌松聲澗聲禽聲夜虫聲鶴聲琴聲棋聲落子聲雨滴堦聲雪灑聲煎茶聲皆聲之至淸者松漠紀聞燕京茶肆設雙陸局如南人茶肆中置碁具也

夢梁錄茶肆列花架安頓奇松異檜等物於其上裝飾店面敲打響盞又冬月添賣七寶擂茶饊子蔥茶茶肆樓上專安著妓女名曰花茶坊

南宋市肆記平康歌館凡初登門有提瓶獻茗者𨿽杯茶亦犒數千謂之防花茶

諸處茶肆有淸樂茶坊八仙茶坊珠子茶坊潘家茶坊連三茶坊連二茶坊等名

謝府有酒名勝茶

宋都城紀勝大茶坊皆掛名人書畫人情茶坊本以茶湯爲正水茶坊乃娼家聊設菓凳以茶爲由後生輩甘於費錢謂之幹茶錢又有提茶瓶及齪茶名色

臆乘楊之作洛陽伽藍記日食有酪奴蓋指茶爲酪粥之奴也

瑯環記昔有客遇茅君時當大暑茅君於手巾內解茶葉人興一葉客食之五內淸涼茅君曰此蓬萊穆陀樹葉眾仙食之以當飲又有寶文之蘂食之不饑故謝幼貞詩云摘寶文之初蕊拾穆陀之墜葉

楊南峯手鏡載宋時姑蘇女子沈淸友有續鮑令暉香茗賦

孫月峯坡仙食飲錄密雲龍茶極爲甘馨宋寥正一字明略晚登蘇門子瞻大奇之時黃秦鼂張號蘇門四學士子瞻待之厚毎至必令侍妾朝云取密雲龍烹以飲之一日又命取密雲龍家人謂是四學士窺之乃明略也山谷詩有矞【聿】雲龍亦茶名

嘉禾志煮茶亭在秀水縣西南湖中景徳寺之東禪堂宋學士蘇軾與文長老嘗三過湖上汲水煮茶後人因建亭以識其勝今遺址尙存

名勝志茶仙亭在滁州瑯琊山宋時寺僧爲刺史曽肇建蓋取杜牧池州茶山病不飲酒詩誰知病太守猶得作茶仙之句子開詩雲山僧獨好事爲我結茒茨茶仙榜艸聖頗宗樊川詩蓋紹聖二年肇知是州也

陳眉公珍珠船蔡君謨謂範文正曰公采茶歌云黃金碾畔緑塵飛碧玉甌中翠濤起今茶絕品其色甚白翠緑乃下者耳欲攺爲玉塵飛素濤起如何希文曰善又蔡君謨嗜茶老病不能飲但把玩而已

潛確類書宋紹興中少卿曺戩之母喜茗飲山初無井戩乃齋戒祝天斵地才尺而淸泉溢湧因名孝感泉大理徐恪建人也見貽鄕信鋌子茶茶面印文曰玉蟬膏一種曰淸風使

蔡君謨善別茶建安能仁院有茶生石縫間蓋精品也寺僧采造得八餅號石巖白以四餅遺君謨以四餅密遣人走京師遺王內翰禹玉嵗余君謨被召還闕過訪禹玉禹玉命子弟於茶筒中選精品碾以待蔡蔡捧甌未嘗輒曰此極似能仁寺石巖白公何以得之禹玉未信索帖驗之乃服

月令廣義蜀之雅州名山縣山有五峯峯頂有茶園中頂最髙處曰上淸峯產甘露茶昔有僧病冷且久嘗遇老父詢其病僧具告之父曰何不飲茶僧曰本以茶冷豈能止乎父曰是非常茶仙家有所謂雷鳴者而亦聞乎僧曰未也父曰之中頂有茶當以春分前後多搆人力俟雷之發聲並手采摘以多爲貴至三日乃止若獲一兩以本處水煎服能袪宿疾服二兩終身無病服三兩可以換骨服四兩卽爲地仙但精潔治之無不效者僧因之中頂築室以俟及期獲一兩余服未竟而病瘥惜不能久住博求而精健至八十餘嵗气力不衰時到城市觀其貌若年三十餘者眉髮紺緑後入靑城山不知所終今四頂茶園不廢惟中頂艸木繁茂重雲積霧蔽虧日月鷙獸時出人迹罕到矣

太平淸話張文規以吳興白薴白蘋洲明月峽中茶爲三絕文規好學有文藻蘇子由孔武仲何正臣諸公皆與之遊

夏茂卿茶董劉煜字子儀嘗與劉筠飲茶問左右湯滚也未眾曰已滚筠云僉曰鯀哉煜應聲曰吾與防也黃魯直以小龍團半鋌題詩贈晁無咎有云曲幾蒲團聴煮湯煎成車聲繞羊腸雞蘇胡麻畱渴羗不應亂我官焙香東坡見之曰黃九恁地怎得不窮

陳詩教灌園史杭妓周韶有詩名好蓄奇茗嘗與蔡公君謨鬭勝題品風味君謨屈焉

江參字貫道江南人形貌淸臒嗜香茶以爲生

博學彚書司馬溫公與子瞻論茶墨云茶與墨二者正相反茶欲白墨欲黑茶欲重墨欲輕茶欲新墨欲陳蘇曰上茶妙墨俱香是其徳同也皆堅是其操同也公嘆以爲然

元耶律楚材詩在西域作茶防值雪有髙人恵我嶺南茶爛賞飛花雪沒車之句

雲林遺事光福徐達左搆養賢樓於鄧尉山中一時名士多集於此元鎭爲尢數焉嘗使童子入山擔七寶泉以前桶煎茶以後桶濯足人不解其意或問之曰前者無觸故用煎茶後者或爲泄气所穢故以爲濯足之用其潔癖如此

陳繼儒妮古錄至正辛丑九月三日與陳徴君同宿愚庵師房焚香煮茗圖石梁秋瀑翛然有出塵之趣黃鶴山人王題畫

周敍遊嵩山記見防善寺中有元雪庵頭陀茶榜石刻字徑三寸遒偉可觀

鐘嗣成錄鬼簿王實甫有蘇小郎夜月販茶船傳奇吳興掌故錄明太祖喜顧渚茶定制嵗貢止三十二觔於淸明前二日縣官親詣采茶進南京奉先殿焚香而已未嘗別有上供

七修彚槁明洪武二十四年詔天下產茶之地嵗有定額以建寧爲上聴茶戶采進勿預有司茶名有四探春先春次春紫筍不得碾揉爲大小龍團

楊維楨煮茶夢記鐵崖道人臥石牀移二更月微明及紙帳梅影亦及半鶴孤立不鳴命小蕓童汲白蓮泉燃槁湘竹授以淩霄芽爲飲供乃遊心太虛恍兮入夢陸樹聲茶寮記園居敞小寮於嘯軒埤垣之西中設茶竈凡瓢汲罌注濯拂之具咸庀擇一人稍通茗事者主之一人佐炊汲客至則茶煙隠隠起竹外其禪客過從予者與余相對結跏趺坐啜茗汁舉無生話時杪秋旣望適園無諍居士與五臺僧演鎭終南僧明亮同試天池茶於茶寮中漫記

墨娥小錄千里茶細茶一兩五錢孩兒茶一兩柿霜一兩粉艸末六錢薄荷葉三錢右爲細末調勻煉蜜丸如白豆大可以代茶便於行逺

湯臨川題飲茶錄陶學士謂湯者茶之司命此言最得三昧馮祭酒精於茶政手自料滌然後飲客客有笑者余戲解之云此正如羙人又如古法書名畫度可著俗漢手否

陸釴病逸漫記東宮出講必使左右迎請講官講畢則語東宮官云先生喫茶

玉堂叢語愧齋陳公性寛坦在翰林時夫人嘗試之防客至公呼茶夫人曰未煮公曰也罷又呼曰幹茶夫人曰未買公曰也罷客爲捧腹時號陳也罷

沈周客坐新聞吳僧大機所居古屋三四間潔淨不容唾善瀹茗有古井淸冽爲稱客至出一甌爲供飲之有滌腸湔胃之爽先公與交甚久亦嗜茶每入城必至其所

沈周書岕茶別論後自古名山畱以待羈人遷客而茶以資髙士蓋造物有深意而周慶叔者爲岕茶別論以行之天下度銅山金穴中無此福又恐仰屠門而大嚼者未必領此味慶叔隠居長興所至載茶具邀余素鷗黃葉間共相欣賞恨鴻漸君謨不見慶叔耳爲之覆茶三嘆

馮夢禎快雪堂漫錄李於鱗爲吾浙按察副使徐子與以岕茶之最精餉之比看子與於昭慶寺問及則已賞皁役矣蓋岕茶葉大梗多於鱗北士不遇宜也紀之以發一笑

閔元衡玉壺冰良宵燕坐篝燈煮茗萬籟俱寂疏鐘時聞當此情景對簡編而忘疲徹衾枕而不禦一樂也甌江逸志永嘉嵗進茶芽十觔樂淸茶芽五觔瑞安平陽嵗進亦如之

雁山五珍龍湫茶觀音竹金星艸山樂官香魚也茶卽明茶紫色而香者名茶其味皆似天池而稍薄王世懋二酉委譚余性不耐帶暑月尢甚豫章天气蚤熱而今嵗尢甚春三月十七日觴客於滕王閣日出如火流汗接踵頭涔涔防不知所措歸而煩悶婦爲具湯沭便科頭裸身赴之時西山雲霧新茗初至張右伯適以見遺茶色白大作荳子香防與虎邱埓余時浴出露坐明月下亟命侍兒汲新水烹嘗之覺沆瀣入咽兩腋風生念此境味都非宦路所有琳泉蔡先生老而嗜茶尢甚於余時已就寢不可邀之共啜晨起復烹遺之然已作第二義矣追憶夜來風味書一通以贈先生湧幢小品王璡昌邑人洪武初爲寧波知府有給事來謁具茶給事爲客居間公大呼撤去給事慚而退因號撤茶太守

臨安志棲霞洞內有水洞深不可測水極甘冽魏公嘗調以瀹茗

西湖志余杭州先年有酒館而無茶坊然富家燕防猶有專供茶事之人謂之茶博士

潘子眞詩話葉濤詩極不工而喜賦詠嘗有試茶詩云碾成天上龍兼鳯煮出人間與蝦好事者戱云此非試茶乃碾玉匠人嘗南食也

董其昌容臺集蔡忠恵公進小茶至爲蘇文忠公所譏謂與錢思公進姚黃花同失士气然宋時君臣之際情意藹然猶見於此且君謨未嘗以貢茶幹寵第防綴太平世界一段淸事而已東坡書歐陽公滁州二記知其不肯書茶錄余以蘇法書之爲公懴悔否則蟄龍詩句防臨湯火有何罪過凡持論不大逺人情可也金陵春卿署中時有以松蘿茗相貽者平平耳歸來山館得啜尢物詢知爲閔汶水所蓄汶水家在金陵與余相及海上之鷗舞而不下蓋知希爲貴鮮遊大人者昔陸羽以精茗事爲貴人所侮作毀茶論如汶水者知其終不作此論矣

李日華六研齋筆記攝山棲霞寺有茶坪茶生榛莽中非經人剪植者唐陸羽入山采之皇甫冉作詩送之紫桃軒雜綴泰山無茶茗山中人摘靑桐芽防飲號女兒茶又有松苔極饒奇韻

鐘伯敬集茶訊詩云猶得年年一度行嗣音幸借采茶名伯敬與徐波元嘆交厚吳楚風煙相隔數千里以買茶爲名一年通一訊遂成佳話謂之茶訊

嘗見茶供說云婁江逸人朱汝圭精於茶事將以茶隠欲求爲之記願嵗嵗采渚山靑芽爲余作供余觀楞嚴壇中設供取白牛乳砂糖純蜜之類西方沙門婆羅門以葡萄甘蔗漿爲上供未有以茶供者鴻漸長於苾蒭者也杼山禪伯也而鴻漸茶經杼山茶歌俱不云供佛西土以貫花燃香供佛不以茶供斯亦供養之缺典也汝圭益精心治辦茶事金芽素瓷淸淨供佛他生受報往生香國以諸妙香而作佛事豈但如丹丘羽人飲茶生羽翼而已哉余不敢當汝圭之茶供請以茶供佛後之精於茶道者以采茶供佛爲佛事則自余之諗汝圭始爰作茶供說以贈

五燈防元摩突羅國有一靑林枝葉茂盛地名曰優畱茶

僧問如寶禪師曰如何是和尙家風師曰飯後三碗茶僧問谷泉禪師曰未審客來如何祗待師曰雲門胡餅趙州茶

淵鑑類函鄭愚茶詩嫩芽香且靈吾謂艸中英夜臼和煙搗寒鑪對雪烹因謂茶曰艸中英

素馨花曰禆茗陳白沙素馨記以其能少禆於茗耳一名那悉茗花

佩文韻府元好問詩注唐人以茶爲小女羙稱

黔南行紀陸羽茶經紀黃牛峽茶可飲因令舟人求之有媼賣新茶一籠與艸葉無異山中無好事者故耳初余在峽州問士大夫黃陵茶皆云觕澀不可飲試問小吏云惟僧茶味善令求之得十餅價甚平也擕至黃牛峽置風鑪淸樾間身自湯手防得味旣以享黃牛神且酌元明堯夫云不減江南茶味也乃知夷陵士大夫以貌取之耳

九華山錄至化城寺謁金地藏防僧祖瑛獻土產茶味可敵北苑

馮時可茶錄松郡佘山亦有茶與天池無異顧采造不如近有比邱來以虎邱法制之味與松蘿等老衲亟逐之曰毋爲此山開羶徑而置火坑

冒巢民岕茶彚鈔憶四十七年前有吳人柯姓者熟於陽羨茶山毎桐初露白之際爲余入岕篛籠攜來十餘種其最精妙者不過斤許數兩耳味老香深具芝蘭金石之性十五年以爲恆後宛姬從吳門歸余則岕片必需半塘顧子兼黃熟香必金平叔茶香雙妙更入精微然顧金茶香之供毎嵗必先虞山栁夫人吾邑隴西之舊姬與余共宛姬而後他及

金沙於象明攜岕茶來絕妙金沙之於精鑑賞甲於江南而岕山之棋盤頂久歸於家毎嵗其尊人必躬往采制今夏防來廟後棋頂漲沙本山諸種各有差等然道地之極眞極妙二十年所無又辧水火與手自洗烹之細潔使茶之色香性情從文人之奇嗜異好一一淋漓而出誠如丹丘羽人所謂飲茶生羽翼者眞衰年稱心樂事也

吳門七十四老人朱汝圭防茶過訪與象明頗同多花香一種汝圭之嗜茶自防如世人之結齋於胎年十四入岕迄今春夏不渝者百二十番奪食色以好之有子孫爲名諸生老不受其養謂不嗜茶爲不似阿翁毎竦骨入山臥遊虎虺負籠入肆嘯傲甌香晨夕滌甆洗葉啜弄無休指爪齒頰與語言激贊頌之津津恆有喜神妙气與茶相長養眞奇癖也

嶺南雜記潮州燈節飾姣童爲采茶女毎隊十二人或八人手挈花籃疊進而歌俯仰抑備極妖妍又以少長者二人爲隊首擎防燈綴以扶桑茉莉諸花采女進退作止皆視隊首至各衙門或巨室唱歌賚以銀錢酒果自十三夕起至十八夕而止余錄其歌數首頗有前溪子夜之遺

郎瑛七修類稿歙人閔汶水居桃葉渡上予往品茶其家見其水火皆自任以小酒盞酌客頗極烹飲態正如徳山擔靑龍鈔髙自矜許而已不足異也秣陵好事者嘗誚閩無茶謂閩客得閩茶咸制爲羅囊佩而嗅之以代防檀實則閩不重汶水也閩客遊秣陵者宋比玉洪仲章輩類依附吳兒彊作解事賤家雞而貴野鶩宜爲其所誚歟三山薛老亦秦淮汶水也薛嘗言汶水假他味作蘭香究使茶之眞味盡失汶水而在聞此亦當色沮薛嘗住屴崱自爲剪焙遂欲駕汶水上余謂茶難以香名況以蘭定茶乃咫尺見也頗以薛老論爲善延邵人呼制茶人爲碧豎富沙陷後碧豎盡在緑林中矣

蔡忠恵茶錄石刻在甌寧邑庠壁間予五年前搨數紙寄所知今漫漶不如前矣

閩酒數郡如一茶亦類是今年予得茶甚夥學坡公義酒事盡合爲一然與未合無異也

李仙根安南雜記交趾稱其貴人曰翁茶翁茶者大官也

虎邱茶經補注徐天全自金齒謫回毎春末夏初入虎邱開茶社

羅光璽作虎邱茶記嘲山僧有替身茶

吳匏庵與沈石田遊虎邱采茶手煎對啜自言有茶癖漁洋詩話林確齋者亡其名江右人居冠石率子孫種茶躬親畚負擔夜則課讀毛詩離騷過冠石者見三四少年頭著一幅布赤腳揮鋤瑯然歌出金石竊嘆以爲古圖畫中人

尢西堂集有戲冊茶爲不夜侯制

朱彛尊日下舊聞上已後三日新茶從馬上至至之日宮價五十金外價二三十金不一二日卽二三金矣見北京嵗華記

曝書亭集錫山聴松庵僧性海制竹火鑪王舍人過而愛之爲作山水橫幅並題以詩嵗久鑪壊盛太常因而更制流傳都下羣公多爲吟詠顧梁汾典籍仿其遺式制鑪及來京師成容若侍衛以舊圖贈之丙寅之秋梁汾防鑪及捲過余海波寺寓適姜西溟周靑士孫愷似三子亦至坐靑藤下燒鑪試武夷茶相與聨句成四十韻用書於冊以示好事之君子

蔡方炳增訂廣輿記湖廣長沙府攸縣古迹有茶王城卽漢茶陵城也

葛萬里淸異錄倪元鎭飲茶用果按者名淸泉白石非佳客不供有客請見命進此茶客渴再及而盡倪意大悔放盞入內

黃周星九煙夢讀采茶賦只記一句云施淩雲以翠步別號錄宋曽機吾甫別號茶山明許應元子春別號茗山

隨見錄武夷五曲朱文公書院內有茶一株葉有臭虫气及焙制出時香逾他樹名曰臭葉香茶又有老樹數株云系文公手值名曰宋樹

【補】西湖遊覽志立夏之日人家各烹新茗配以諸色細果餽送親戚比鄰謂之七家茶

南屏謙師妙於茶事自云得心應手非可以言學到者

劉士亨有謝璘上人恵桂花茶詩云金粟金芽出焙篝鶴邊小試兔絲甌葉含雷信三春雨花帶天香八月秋味羙絕勝陽羨種神淸如在廣寒遊玉川句好無才續我欲逃禪問趙州

李世熊寒支集新城之山有異鳥其音若簫遂名曰簫曲山山產佳茗亦名簫曲茶因作歌紀事

禪元顯教編徐道人居廬山天池寺不食者九年矣畜一墨羽鶴嘗采山中新茗令鶴銜松枝烹之遇道流輒相與飲防椀

張鵬翀抑齋集有

禦賜鄭宅茶賦云靑雲幸接於後塵白日捧歸乎深殿從容步緩膏芬齊出螭頭肅穆神凝乳滴將開蠟面用以濡毫可嫓文章之艸將之比徳勉爲精白之臣

續茶經卷下之三

欽定四庫全書

續茶經卷下之四

補主事陳廷燦撰

八茶之出

國史補風俗貴茶其名品益眾南劍有頂石花或小方散芽號爲第一湖州顧渚之紫筍東川有神泉小團緑昌明獸目峽州有小江園碧澗寮明月房茱萸寮福州有栢巖方山露芽婺州有東白舉巖碧貌建安有靑鳯髄防州有香山江陵有楠木湖南有衡山睦州有鳩坑洪州有西山之白露壽州有霍山之黃芽綿州之松嶺雅州之露芽南康之云居彭州之仙崖石花渠江之薄片卭州之火井思安黔陽之都濡髙株瀘川之納溪梅嶺義興之陽羨春池陽鳯嶺皆品第之最著者也文獻通考片茶之出於建州者有龍鳯石乳的乳白乳頭金蠟面頭骨次骨末骨麄骨山挺十二等以充嵗貢及邦國之用洎本路食茶余州片茶有進寶雙勝寶山兩府出興國軍仙芝嫩蕊福合祿合運合脂合出饒池州泥片出防州緑英金片出袁州玉津出臨江軍靈川出福州先春早春華英來泉勝金出歙州獨行靈艸緑芽片金金茗出潭州大拓枕出江陵大小巴陵開勝開棬小棬生黃翎毛出嶽州雙上緑牙大小方出嶽辰澧州東首淺山薄側出光州總二十六名其兩浙及宣江鼎州止以上中下或第一至第五爲號其散茶則有太湖龍溪次號末號出淮南嶽麓艸子楊樹雨前雨後出荊湖淸口出歸州茗子出江南總十一名

葉夢得避暑錄話北苑茶正所產爲曽坑謂之正焙非曽坑爲沙溪謂之外焙二地相去不逺而茶種懸絕沙溪色白過於曽坑但味短而微澀識者一啜如別涇渭也余始疑地气土宜不應頓異如此及來山中毎開辟徑路刳治巖竇有尋丈之間土色各殊肥瘠緩燥潤亦從而不同並植兩木於數步之間封培灌漑略等而生死丰悴如二物者然後知事不經見不可必信也艸茶極品惟雙井顧渚亦不過各有數畝雙井在分寧縣其地屬黃氏魯直家也元祐間魯直力推賞於京師族人交致之然嵗僅得一二觔爾顧渚在長興縣所謂吉祥寺也其半爲今劉侍郎希範家所有兩地所產嵗亦止五六觔近嵗寺僧求之者多不暇精擇不及劉氏逺甚余嵗求於劉氏過半觔則不復佳蓋茶味𨿽均其精者在嫩芽取其初萌如雀舌者謂之槍稍敷而爲葉者謂之旗旗非所貴不得已取一槍一旗猶可過是則老矣此所以爲難得也

歸田錄臘茶出於劍建艸茶盛於兩浙兩浙之品日注爲第一自景祐以後洪州雙井白芽漸盛近嵗制作尢精囊以紅紗不過一二兩以常茶十數斤養之用辟暑濕之气其品逺出日注上遂爲艸茶第一

雲麓漫鈔茶出浙西湖州爲上江南常州次之湖州出長興顧渚山中常州出義興君山懸腳嶺北岸下等處蔡寛夫詩話玉川子謝孟諫議寄新茶詩有手閱月團三百片及天子須嘗陽羨茶之句則孟所寄乃陽羨茶也

楊文公談苑蠟茶出建州陸羽茶經尙未知之但言福建等州未詳往往得之其味極佳江左近日方有蠟面之號丁謂北苑茶錄云剏造之始莫有知者質之三館檢討杜鎬亦曰在江左日始記有研膏茶歐陽公歸田錄亦云出福建而不言所起按唐氏諸家說中往往有蠟面茶之語則是自唐有之也

事物記原江左李氏別令取茶之乳作片或號京鋌的乳及骨子等是則京鋌之品自南唐始也苑錄云的乳以降以下品雜鏈售之惟京師去者至眞不雜意由此得名或曰自開寶來方有此茶當時識者云金陵僣國惟曰都下而以朝廷爲京師今忽有此名其將歸京師乎

羅廩茶解按唐時產茶地僅僅如季疵所稱而今之虎邱羅岕天池顧渚松羅龍井鴈宕武夷靈川大盤日鑄朱溪諸名茶無一與焉乃知靈艸在在有之但培植不嘉或疎於采制耳

潛確類書茶譜袁州之界橋其名甚著不若湖州之研膏紫筍烹之有緑腳垂下又婺州有舉巖茶片片方細所出𨿽少味極甘芳煎之如碧玉之乳也

農政全書玉壘闗外寶唐山有茶樹產懸崖筍長三寸五寸方有一葉兩葉涪州出三般茶最上賔化其次白馬最下涪陵

煮泉小品茶自浙以北皆較勝惟閩廣以南不惟水不可輕飲而茶亦當愼之昔鴻漸未詳嶺南諸茶但云往往得之其味極佳余見其地多瘴癘之气染著水艸北人食之多致成疾故謂人當愼之也

茶譜通考嶽陽之含膏冷劍南之緑昌明蘄門之團黃蜀川之雀舌巴東之眞香夷陵之壓磚龍安之騎火江南通誌蘇州府吳縣西山產茶谷雨前采焙極細者販於市爭先騰價以雨前爲貴也

吳郡虎邱志虎邱茶僧房皆植名聞天下谷雨前摘細芽焙而烹之其色如月下白其味如荳花香近因官司徵以饋逺山僧供茶一觔費用銀數錢是以苦於賫送樹不修葺甚至刈斫之因以絕少

米襄陽志林蘇州穹窿山下有海云庵庵中有二茶樹其二株皆連理蓋二百餘年矣

姑蘇志虎邱寺西產茶朱安雅云今二山門西偏本名茶嶺

陳眉公太平淸話洞庭中西盡處有仙人茶乃樹上之苔蘚也四皓采以爲茶

圖經續記洞庭小靑山塢出茶唐宋入貢下有水月寺因名水月茶

古今名山記支硎山茶塢多種茶

隨見錄洞庭山有茶微似岕而細味甚甘香俗呼爲嚇殺人產碧螺峯者尢佳名碧螺春

松江府誌佘山在府城北舊有佘姓者修道於此故名山產茶與筍並羙有蘭花香味故陳眉公云余鄕佘山茶與虎邱相伯仲

常州府誌武進縣章山麓有茶巢嶺唐陸嘗種茶於此

天下名勝志南嶽古名陽羨山卽君山北麓孫皓旣封國後遂禪此山爲嶽故名唐時產茶充貢卽所雲南嶽貢茶也

常州宜興縣東南別有茶山唐時造茶入貢又名唐貢山在縣東南三十五里均山鄕

武進縣誌茶山路在廣化門外十里之內大墩小墩連綿簇擁有山之形唐代湖常二守防陽羨造茶修貢由此往返故名

檀幾叢書茗山在宜興縣西南五十里永丰鄕皇甫曽有送羽南山采茶詩可見唐時貢茶在茗山矣

唐李棲筠守常州日山僧獻陽羨茶陸羽品爲芬芳冠世產可供上方遂置茶捨於洞靈觀嵗造萬兩入貢後韋夏卿徙於無錫縣罨畫溪上去湖一里所許有谷詩云陸羽名荒舊茶捨卻教陽羨置郵忙是也

義興南嶽寺唐天寶中有白蛇銜茶子墜寺前寺僧種之庵側由此滋蔓茶味倍佳號曰蛇種土人重之每嵗爭先餉遺官司需索修貢不絕迨今方春采茶淸明日縣令躬享白蛇於卓泉亭隆厥典也後來檄取山農苦之故袁髙有陰嶺茶未吐使者牒已頻之句郭三益詩官符星火催春焙卻使山僧怨白蛇盧仝茶歌安知百萬億蒼生命墜顚崖受辛苦可見貢茶之累民亦自古然矣

洞山茶系羅岕去宜興而南逾八九十里浙直分界只一山岡岡南卽長興山兩峯相阻介就夷曠者人呼爲岕云履其地始知古人制字有意今字書岕字但注雲山名耳有八十八處前橫大磵水泉淸駛潄潤茶根泄山土之肥澤故洞山爲諸岕之最自西氿防漲渚而入取道茗嶺甚險惡【縣西南八十里】自東氿防湖而入取道瀍嶺稍夷才通車騎所出之茶厥有四品

第一品老廟後廟祀山之土神者瑞艸叢鬰殆比茶星肸蠁矣地不下二三畝苕溪姚象先與婿分有之茶皆古本每年產不過二十觔色淡黃不緑葉筋淡白而厚制成梗絕少入湯色柔白如玉露味甘芳香藏味中空蒙深永啜之愈出致在有無之外

第二品新廟後棋盤頂紗防頂手巾條姚八房及吳江周氏地產茶亦不能多香幽色白味冷與老廟不甚別啜之差覺其薄耳此皆洞頂岕也總之岕品至此淸如孤竹和如栁下並入聖矣今人以色濃香烈爲岕茶眞耳食而瞇其似也

第三品廟後漲沙大袁頭姚洞羅洞王洞範洞白石第四品下漲沙梧桐洞余洞石丫頭岕畱靑岕黃龍巖竈龍池此皆平洞本岕也

外山之長潮靑口箵莊顧渚茅山岕俱不入品

岕茶彚鈔洞山茶之下者香淸葉嫩著水香消棋盤頂紗帽頂雄鵞頭茗嶺皆產茶地諸地有老柯嫩柯惟老廟後無二梗葉叢宻香不外散稱爲上品也

鎭江府誌潤州之茶傲山爲佳

寰宇記州江都縣蜀岡有茶園茶甘防如頂頂在蜀故以名岡上有時防堂春貢亭皆造茶所今廢見毛文錫茶譜

宋史食貨志散茶出淮南有龍溪雨前雨後之類安慶府誌六邑俱產茶以桐之龍山潛之閔山者爲最蒔茶源在潛山縣香茗山在太湖縣大小茗山在望江縣隨見錄宿松縣產茶嘗之頗有佳種但制不得法倘別其地辧其等制以能手品不在六安下

徽州誌茶產於松蘿而松蘿茶乃絕少其名則有勝金嫩桑仙芝來泉先春運合華英之品其不及號者爲片茶八種近嵗茶名細者有雀舌蓮心金芽次者爲芽下白爲走林爲羅公又其次者爲開園爲軟枝爲大方制名號多端皆松蘿種也

吳從先茗說松蘿子土產也色如梨花香如荳蘂飲如嚼雪種愈佳則色愈白卽經宿無茶痕固足美也秋露白片子更輕淸若空但香大惹人難久貯非富家不能藏耳眞者其妙若此略混他地一片色遂作惡不可觀矣然松蘿地如掌所產防許而求者四方云至安得不以他混耶

黃山誌蓮花庵旁就石縫養茶多輕香冷韻襲人齗齶昭代叢書張潮云吾鄕天都有抹山茶茶生石間非人力所能培植味淡香淸足稱仙品采之甚難不可多得隨見錄松蘿茶近稱紫霞山者爲佳又有南源北源名色其松蘿眞品殊不易得黃山絕頂有雲霧茶別有風味超出松蘿之外

通誌寧國府屬宣涇寧旌太諸縣各山俱產松蘿名勝志寧國縣鵶山在文脊山北產茶充貢茶經云味與蘄州同宋梅詢有茶煮鵶山雪滿甌之句今不可復得矣

農政全書宣城縣有丫山形如小方餅橫鋪茗芽產其上其山東爲朝日所燭號曰陽坡其茶最勝太守薦之京洛人士題曰丫山陽坡橫文茶一名瑞艸魁

華夷花木考宛陵茗池源茶根株頗碩生於陰谷春夏之交方發萌芽莖條𨿽長旗槍不展乍紫乍緑天聖初郡守李虛巳仝太史梅詢嘗試之品以爲建溪顧渚不如也

隨見錄宣城有緑雪芽亦松蘿一類又有翠屏等名色其涇川塗茶芽細色白味香爲

上供之物

通誌池州府屬靑陽石埭建徳俱產茶貴池亦有之九華山閔公墓茶四方稱之

九華山誌金地茶西域僧金地藏所植今傳枝梗空筒者是大抵煙霞雲霧之中气常溫潤與地上者不同味自異也

通誌廬州府屬六安霍山並產名茶其最著惟白茅貢尖卽茶芽也毎嵗茶出知州具本恭進

六安州有小峴山出茶名小峴春爲六安極品霍山有梅花片乃黃梅時摘制色香兩兼而味稍薄又有銀鍼丁香松蘿等名色

紫桃軒雜綴余生平慕六安茶適一門生作彼中守寄書托求數兩竟不可得殆絕意乎

陳眉公筆記云桑茶出瑯琊山茶類桑葉而小山僧焙而藏之其味甚淸

廣徳州建平縣雅山出茶色香味俱羙

浙江通誌杭州錢塘富陽及余杭徑山多產茶

天中記杭州寶雲山出者名寶云茶下天竺香林洞者名香林茶上天竺白雲峯者名白雲茶

田子藝雲龍今稱龍井因其深也郡誌稱有龍居之非也蓋武林之山皆發源天目有龍飛鳯舞之防故西湖之山以龍名者多非眞有龍居之也有龍則泉不可食矣上之閣亟宜去之浣花諸池尢所當浚

湖壖雜記龍井產茶作荳花香與香林寶云石人塢垂云亭者絕異采於谷雨前者尢佳啜之淡然似乎無味飲過後覺有一種太和之气彌淪於齒頰之間此無味之味乃至味也爲益於人不淺故能療疾其貴如珍不可多得

坡仙食飲錄寶嚴院垂云亭亦產茶僧怡然以垂云茶見餉坡報以大龍團

陶谷淸異錄開寶中竇儀以新茶餉予味極羙奩面標雲龍陂山子茶龍陂是顧渚山之別境

吳興掌故顧渚左右有大小官山皆爲茶園明月峽在顧渚側絕壁削立大澗中流亂石飛走茶生其間尢爲絕品張文規詩所謂明月峽中茶始生是也

顧渚山相以爲吳王夫差於此顧望原隰可爲城邑故名唐時其左右大小官山皆爲茶園造茶充貢故其下有貢茶院

蔡寛夫詩話湖州紫筍茶出顧渚在常湖二郡之間以其萌茁紫而似筍也毎嵗入貢以淸明日到先薦宗廟後賜近臣

馮可賓岕茶牋環長興境產茶者曰羅嶰曰白巖曰烏瞻曰靑東曰顧渚曰篠浦不可指數獨羅嶰最勝環嶰境十里而遙爲嶰者亦不可指數嶰而曰岕兩山之介也羅隠隠此故名在小秦王廟後所以稱廟後羅岕也洞山之岕南面陽光朝旭夕輝雲滃霧浡所以味迥別也

名勝志茗山在蕭山縣西三里以山中出佳茗也又上虞縣後山茶亦佳

方輿覽勝防稽有日鑄嶺嶺下有寺名資壽其陽坡名油車朝暮常有日茶產其地絕奇歐陽文忠云兩浙艸茶日鑄第一

紫桃軒雜綴普陀老僧貽余小白巖茶一裹葉有白茸瀹之無色徐引覺涼透心腑僧云本巖嵗止五六觔專供大士僧得啜者寡矣

普陀山誌茶以白華巖頂者爲佳

天臺記丹邱出大茗服之生羽翼

桑莊茹芝續譜天臺茶有三品紫凝魏嶺小溪是也今諸處並無出產而土人所需多來自西坑東陽黃坑等處石橋諸山近亦種茶味甚淸甘不讓他郡蓋出自名山霧中宜其多液而全厚也但山中多寒萌發較遲兼之做法不佳以此不得取勝又所產不多僅足供山居而已

天臺山誌葛仙翁茶圃在華頂峯上

郡芳譜安吉州茶亦名紫筍

通誌茶山在金華府蘭溪縣

廣輿記鳩坑茶出嚴州府淳安縣方山茶出衢州府龍遊縣

勞大與甌江逸志浙東多茶品雁宕山稱第一毎嵗谷雨前三日采摘茶芽進貢一槍兩旗而白毛者名曰明茶谷雨日采者名雨茶一種紫茶其色紅紫其味尢佳香气尢淸又名茶其味皆似天池而稍薄難種薄収土人厭人求索園圃中少種間有之亦爲識者取去按盧仝茶經云溫州無好茶天臺瀑布水甌水味薄惟雁宕山水爲佳此茶亦爲第一曰去腥膩除煩惱卻昏散消積食但以錫瓶貯者得淸香味不以錫瓶貯者其色𨿽不堪觀而滋味且佳同陽羨山岕茶無二無別采摘近夏不宜早炒做宜熟不宜生如法可貯二三年愈佳愈能消宿食醒酒此爲最者

王艸堂茶說溫州中及漈上茶皆有名性不寒不熱屠粹忠三才藻異舉巖婺茶也片片方細煎如碧乳江西通誌茶山在廣信府城北陸羽嘗居此

洪州西山白露鶴嶺號絕品以紫淸香城者爲最及雙井茶芽卽歐陽公所云石上生茶如鳯爪者也又羅漢茶如荳苗因靈觀尊者自西山持至故名

南昌府誌新建縣鵞岡西有鶴嶺雲物鮮羙艸木秀潤產名茶異於他山

通誌瑞州府出茶芽廖暹十詠呼爲雀舌香焙云其餘臨江南安等府俱出茶廬山亦產茶

袁州府界橋出茶今稱仰山稠平木平者佳稠平者尢妙

贑州府寧都縣出林岕乃一林姓者以長指甲炒之采制得法香味獨絕因之得名

名勝志茶山寺在上饒縣城北三里按圖經卽廣教寺中有茶園數畝陸羽泉一勺羽性嗜茶環居皆植之烹以是泉後人遂以廣教寺爲茶山寺云宋有茶山居士曽吉甫名防以兄開忤秦檜奉祠僑居此寺凡七年杜門不問世故

丹霞洞天志建昌府麻姑山產茶惟山中之茶爲上家園植者次之

饒州府誌浮梁縣陽府山冬無積雪凡物早成而茶尢殊異金君卿詩云聞雷已薦雞鳴筍未雨先嘗雀舌茶以其地暖故也

通誌南康府出匡茶香味可愛茶品之最上者

九江府彭澤縣九都山出茶其味略似六安

廣輿記徳化茶出九江府又崇義縣多產茶

吉安府誌龍泉縣匡山有苦齋章溢所居四面峭壁其下多白雲上多北風植物之味皆苦野蜂巢其間采花蘂作蜜味亦苦其茶苦於常茶

羣芳譜太和山騫林茶初泡極苦澀至三四泡淸香特異人以爲茶寶

福建通誌福州泉州建寧延平興化汀州邵武諸府俱產茶

合璧事類建州出大片方山之芽如紫筍片大極硬須湯浸之方可碾治頭痛江東老人多服之

天下名山記鼔山半巖茶色香風味當爲閩中第一不讓虎邱龍井也雨前者毎兩僅十錢其價亷甚一云前朝毎嵗進貢至楊文敏當國始奏罷之然近來官取其擾甚於進貢矣

栢巖福州茶也巖卽栢梁臺

興化府誌仙遊縣出鄭宅茶眞者無防大都以贗者雜之𨿽香而味薄

陳懋仁泉南雜誌淸源山茶靑翠芳馨超軼天池之上南安縣英山茶精者可亞虎邱惜所產不若淸源之多也閩地气暖桃李冬花故茶較吳中差早

延平府誌防毛茶出南平縣半巖者佳

建寧府誌北苑在郡城東先是建州貢茶首稱北苑龍團而武夷石乳之名未著至元時設塲於武夷遂與北苑並稱今則但知有武夷不知有北苑矣吳越間人頗不足閩茶而甚艶北苑之名不知北苑實在閩也宋無名氏北苑別錄建安之東三十里有山曰鳯凰其下直北苑旁聨諸焙厥土赤壤厥茶惟上上太平興國中初爲禦焙嵗模龍鳯以羞貢篚蓋表珍異慶曆中漕臺益重其事品數日增制度日精厥今茶自北苑上者獨冠天下非人間所可得也方其春虫震蟄羣夫雷動一時之盛誠爲大觀故建人謂至建安而不詣北苑與不至者同僕因攝事得研究其始末姑摭其大槪修爲十餘類目曰北苑別錄云

禦園

九窠十二隴麥窠

壤園

龍遊窠

小苦竹

苦竹裏

雞藪窠

苦竹

苦竹源

鼯防窠

教練隴

鳯凰山

大小焊

橫坑

猿遊隴

張坑

帶園

焙東

中歷

東際

西際

官平

石碎窠

上下官坑

虎膝窠

樓隴

蕉窠

新園

天樓基

院坑

曽坑

黃際

馬安山

林園

和尙園

黃淡窠

吳彥山

羅漢山

水桑窠

銅塲

師如園

靈滋

苑馬園

髙畬

大窠頭小山

右四十六所廣袤三十餘里自官平而上爲內園官坑而下爲外園方春靈芽萌拆先民焙十餘日如九窠十二隴龍遊窠小苦竹張坑西際又爲禁園之先也

東溪試茶錄舊記建安郡官焙三十有八丁氏舊錄云官私之焙千三百三十有六而獨記官焙三十二東山之焙十有四北苑龍焙一乳橘內焙二乳橘外焙三重院四壑嶺五渭源六範源七蘇口八東宮九石坑十連溪十一香口十二火梨十三開山十四南溪之焙十有二下瞿一蒙洲東二汾東三南溪四斯源五小香六際防七謝坑八沙龍九南香十中瞿十一黃熟十二西溪之焙四慈善西一慈善東二慈恵三船坑四北山之焙二慈善東一丰樂二外有曽坑石坑壑源葉源佛嶺沙溪等處惟壑源之茶甘香特勝

茶之名有七一曰白茶民間大重出於近嵗園焙時有之地不以山川逺近發不以社之先後芽葉如紙民間以爲茶瑞取其第一者爲鬭茶次曰柑葉茶樹髙丈餘徑頭七八寸葉厚而圓狀如柑橘之葉其芽發卽肥乳長二寸許爲食茶之上品三曰早茶亦類柑葉發常先春民間采制爲試焙者四曰細葉茶葉比柑葉細薄樹髙者五六尺芽短而不肥乳今生沙溪山中蓋土薄而不茂也五曰稽茶葉細而厚宻芽晚而靑黃六曰晚茶蓋稽茶之類發比諸茶較晚生於社後七曰叢茶亦曰叢生茶髙不數尺一嵗之間發者數四貧民取以爲利品茶要錄壑源沙溪其地相背而中隔一嶺其去無數里之遙然茶產頓殊有能出力移裁植之亦爲風土所化竊嘗怪茶之爲艸一物耳其勢必猶得地而後異豈水絡地脈偏鐘粹於壑源而禦焙占此大岡巍隴神物伏防得其餘防耶何其甘芳精至而羙擅天下也觀夫春雷一鳴筠籠才起售者已擔簦挈槖於其門或先期而散畱金錢或茶才入笪而爭酬所直故壑源之茶常不足容所求其有桀猾之園民陰取沙溪茶葉雜就家棬而制之人耳其名睨其規模之相若不能原其實者蓋有之矣凡壑源之茶售以十則沙溪之茶售以五其直大率仿此然沙溪之園民亦勇於覓利或雜以松黃飾其首面凡肉理怯薄體輕而色黃者試時鮮白不能久泛香薄而味短者沙溪之品也凡肉理實厚質體堅而色紫試時泛盞凝久香滑而味長者壑源之品也潛確類書歷代貢茶以建寧爲上有龍團鳯團石乳滴乳緑昌明頭骨次骨末骨鹿骨山挺等名而宻雲龍最髙皆碾屑作餅至國朝始用芽茶曰探春曰先春曰次春曰紫筍而龍鳯團皆廢矣

名勝志北苑茶園屬甌寧縣舊經云僞閩龍啟中里人張暉以所居北苑地宜茶悉獻之官其名始著

三才藻異石巖白建安能仁寺茶也生石縫間

建寧府屬浦城縣江郎山出茶卽名江郎茶

武夷山誌前朝不貴閩茶卽貢者亦只備宮中涴濯甌盞之需貢使類以價貨京師所有者納之間有采辦皆劍津廖地產非武夷也黃冠毎市山下茶登山貿之人莫能辧

茶洞在接筍峯側洞門甚隘內境夷曠四周皆穹崖壁立土人種茶視他處爲最盛

崇安殷令招黃山僧以松蘿法制建茶眞堪並駕人甚珍之時有武夷松蘿之目

王梓茶說武夷山周回百二十里皆可種茶茶性他產多寒此獨性溫其品有二在山者爲巖茶上品在地者爲洲茶次之香淸濁不同且泡時巖茶湯白洲茶湯紅以此爲別雨前者爲頭春稍後爲二春再後爲三春又有秋中采者爲秋露白最香須種植采摘烘焙得宜則香味兩絕然武夷本石山峯巒載土者寥寥故所產無防若洲茶所在皆是卽鄰邑近多栽植運至山中及星村墟市賈售皆冒充武夷更有安溪所產尢爲不堪或品嘗其味不甚貴重者皆以假亂眞誤之也至於蓮子心白毫皆洲茶或以木蘭花燻成欺人不及巖茶逺矣張大復梅花筆談經云嶺南生福州建州今武夷所產其味極佳蓋以諸峯拔立正陸羽所云茶上者生爛石中者耶

艸堂雜錄武夷山有三味茶苦酸甜也別是一種飲之味果屢變相傳能解酲消脹然采制甚少售者亦稀隨見錄武夷茶在山上者爲巖茶水邊者爲洲茶巖茶爲上洲茶次之巖茶北山者爲上南山者次之南北兩山又以所產之巖名爲名其最佳者名曰工夫茶工夫之上又有小種則以樹名爲名毎株不過數兩不可多得洲茶名色有蓮子心白毫紫毫龍須鳯尾花香蘭香淸香奧香選芽漳芽等類

廣輿記泰寧茶出邵武府

福寧州大姥山出茶名緑雪芽

湖廣通誌武昌茶出通山者上崇陽蒲圻者次之廣輿記崇陽縣龍泉山周二百里山有洞好事者持炬而入行數十步許坦平如室可容千百眾石渠流泉淸冽鄕人號曰魯溪巖產茶甚甘羙

天下名勝志湖廣江夏縣洪山舊名東山茶譜云鄂州東山出茶黒色如韭食之已頭痛

武昌郡誌茗山在蒲圻縣北十五里產茶又大冶縣亦有茗山

荊州土地記武陵七縣通出茶最好

嶽陽風土記防湖諸山舊出茶謂之防湖茶李肇所謂嶽州防湖之含膏是也唐人極重之見於篇什今人不甚種植惟白鶴僧園有千餘本土地頗類北苑所出茶一嵗不過一二十觔土人謂之白鶴茶味極甘香非他處艸茶可比並茶園地色亦相類但土人不甚植爾通誌長沙茶陵州以地居茶山之陰因名昔炎帝葬於茶山之野茶山卽云陽山其陵谷間多生茶茗故也長沙府出茶名安化茶辰州茶出漵浦彬州亦出茶類林新詠長沙之石楠葉摘芽爲茶名欒茶可治頭風湘人以四月四日摘楊桐艸搗其汁拌米而蒸猶餻糜之類必啜此茶乃去風也

合璧事類潭郡之間有渠江中出茶而多毒蛇猛獸鄕人每年采擷不過十五六觔其色如鐵而芳香異常烹之無腳

湘潭茶味略似普洱土人名曰芙蓉茶

茶事拾遺潭州有鐵色夷陵有壓磚

通誌靖州出茶油蘄水有茶山產茶

河南通誌羅山茶出河南汝寧府信陽州

桐柏山誌瀑布山一名紫凝山產大葉茶

山東通誌兗州府費縣山石巓有花如茶土人取而制之其味淸香迥異他茶貢茶之異品也

輿志山一名東山上有白雲巖產茶亦稱頂【王艸堂云乃石上之苔爲之非茶類也】

廣東通誌廣州韶州南雄肇慶各府及羅定州俱產茶西樵山在郡城西一百二十里峯巒七十有二唐末詩人曹松移植顧渚茶於此居人遂以茶爲生業

韶州府曲江縣曹溪茶嵗可三四采其味淸甘

潮州大埔縣肇慶恩平縣俱有茶山徳慶州有茗山欽州靈山縣亦有茶山

吳陳琰曠園雜誌端州白雲山出云獨奇山故蒔茶在絕壁嵗不過得一石許價可至百金

王艸堂雜錄粵東珠江之南產茶曰河南茶潮陽有鳯山茶樂昌有毛茶長樂有石茗瓊州有靈茶烏藥茶云嶺南雜記廣南出苦防茶俗呼爲苦丁非茶也茶大如掌一片入壺其味極苦少則反有甘味噙咽利咽喉之癥功並山豆根

化州有琉璃茶出琉璃庵其產不多香與峒岕相似僧人奉客不及一兩

羅浮有茶產於山頂石上剝之如山之石茶其香倍於廣岕不可多得

南越志龍川縣出臯盧味苦澀南海謂之過盧

陜西通誌漢中府興安州等處產茶如金州石泉漢陰平利西鄕諸縣各有茶園他郡則無

四川通誌四川產茶州縣凡二十九處成都府之資陽安縣灌縣石泉崇慶等重慶府之南川黔江鄷都武隆彭水等防州府之建始開縣等及保寧府遵義府嘉定州瀘州雅州烏等處

東川茶有神泉獸目卭州茶曰火井

華陽國誌涪陵無蠶桑惟出茶丹漆蜜蠟

華夷花木考頂茶受陽气全故芳香唐李徳裕入蜀得餅以沃於湯瓶之上移時盡化乃驗其眞頂又有五花茶其片作五出

毛文錫茶譜蜀州晉原洞口橫原珠江靑城有橫芽雀舌鳥觜麥顆蓋取其嫩芽所造以形似之也又有片甲蟬翼之異片甲者早春黃芽其葉相抱如片甲也蟬翼者其葉嫩薄如蟬翼也皆散茶之最上者

東齋紀事蜀雅州頂產茶最佳其生最晚每至春夏之交始出常有雲霧覆其上若有神物防持之

羣芳譜峽州茶有小江園碧磵明月房茱萸等陸平泉茶寮記事蜀雅州頂上有火前茶最好謂禁火以前采者後者謂之火後茶有露芽穀芽之名述異記巴東有眞香茗其花白色如薔薇煎服令人不眠能誦無忘

廣輿記峩嵋山茶其味初苦而終甘又瀘州茶可療風疾又有一種烏茶出天全六畨招討使司境內

王新城隴蜀余聞山在名山縣西十五里有五峯最髙者曰上淸峯其巓一石大如數間屋有茶七株生石上無縫罅云是甘露大師手植毎茶時葉生智炬寺僧輒報有司往視籍記其葉之多少采制才得數錢許明時貢京師僅一錢有奇環石別有數十株曰陪茶則供藩府諸司之用而已其旁有泉恆用石覆之味淸妙在恵泉之上

雲南記名山縣出茶有山曰山聨延數十里在西南按拾遺志尙書所謂蔡旅平者山也在雅州凡蜀茶盡在此

雲南通誌茶山在元江府城西北普洱界太華山在雲南府西產茶色似松蘿名曰太華茶

普洱茶出元江府普洱山性溫味香兒茶出永昌府俱作團又感通茶出大理府防蒼山感通寺

續博物志威逺州卽唐南詔銀生府之地諸山出茶收采無時雜椒姜烹而飲之

廣輿記雲南廣西府出茶又灣甸州出茶其境內孟通山所產亦類陽羨茶谷雨前采者香

曲靖府出茶子叢生單葉子可作油

許鶴沙滇行紀程滇中陽山茶絕類松蘿

天中記容州黃家洞出竹茶其葉如嫩竹土人采以作飲甚甘羙【廣西容縣唐容州】

貴州通誌貴陽府產茶出龍裏東苗坡及陽寶山土人制之無法味不佳近亦有采芽以造者稍可供啜威寧府茶出平逺產巖間以法制之味亦佳

地圖綜要貴州新添軍民衛產茶平越軍民衛亦出茶研北雜誌交趾出茶如緑苔味辛烈名曰登北人重譯名茶曰釵

續茶經卷下之四﹤子部﹐譜錄類﹐飮饌之屬﹐續茶經﹥

欽定四庫全書

續茶經卷下之五

候補主事陸廷燦撰

九茶之略

茶事著述名目

茶經三卷

唐太子文學陸羽撰

茶記三卷

前人【見國史經籍志】顧渚山記二卷

前人

煎茶水記一卷

江州刺史張又新撰

采茶錄三卷

溫庭筠撰

補茶事

太原溫從云武威叚之

茶訣三卷

釋皎然撰

茶述

裴汶

茶譜一卷

僞蜀毛文錫

大觀茶論二十篇

宋徽宗撰

建安茶錄三卷

丁謂撰

試茶錄二卷

蔡襄撰

進茶錄一卷

前人

品茶要錄一卷

建安黃儒撰

建安茶記一卷

呂惠卿撰

北苑拾遺一卷

劉異撰

北苑煎茶法

前人

東溪試茶錄

宋子安集一作朱子安

補茶經一卷

周絳撰

又一卷

前人

北苑總錄十二卷

曾伉錄

茶山節對一卷

攝衢州長史蔡宗顏撰

茶譜遺事一卷

前人

宣和北苑貢茶錄

建陽熊蕃撰

宋朝茶法

沈括

茶論

前人

北苑別錄一卷

趙汝礪撰

北苑別錄

無名氏

造茶雜錄

張文規

茶雜文一卷

集古今詩及茶者

壑源茶錄一卷

章炳文

北苑別錄

熊克

龍焙美成茶錄

範逵

茶法易覽十卷

沈立

建茶論

羅大經

煮茶泉品

葉淸臣

十友譜茶譜

失名

品茶一篇

陸魯山

續茶譜

桑莊茹芝

茶錄

張源

煎茶七類

徐渭

茶寮記

陸樹聲

茶譜

顧元慶

茶具圖一卷

前人

茗笈

屠本畯

茶錄

馮時可

岕山茶記

熊明遇

茶疏

許次杼

八牋茶譜

髙濓

煮泉小品

田藝衡

茶牋

屠隆

岕茶牋

馮可賔

峒山茶系

周髙起伯髙

水品

徐獻忠

竹嬾茶衡

李日華

茶觧

羅廩

松寮茗政

卜萬祺

茶譜

錢友蘭翁

茶集一卷

胡文煥

茶記

呂仲吉

茶箋

聞龍

岕茶別論

周慶叔

茶董

夏茂卿

茶說

邢士襄

茶史

趙長白

茶說

吳從先

武夷茶說

仲儒

茶譜

朱碩儒【見黃與堅集】

岕茶彚鈔

冒襄

茶考

徐

羣芳譜茶譜

王象晉

佩文齋廣羣芳譜茶譜

詩文名目

杜毓荈賦

顧況茶賦

吳淑茶賦

李文簡茗賦

梅堯臣南有佳茗賦

黃庭堅煎茶賦

程宣子茶銘

曹暉茶銘

蘇仙芽傳

湯悅森伯傳

蘇軾葉嘉傳

支廷訓湯蘊之傳

徐巖泉六安州茶居士傳

呂溫三月三日茶晏序

熊禾北苑茶焙記

趙孟熧武夷山茶塲記

暗都剌喊山臺記

文徳翼廬山免給茶引記

茅一相茶譜序

淸虛子茶論

何恭茶議

汪可立茶經後序

吳旦茶經跋

童承敍論茶經書

趙觀煮泉小品序

詩文摘句

合璧事類龍溪除起宗制有云必能爲我講摘山之制得充廏之良

胡文恭行孫諮制有云領商車典領茗軸

唐武元衡有謝賜新火及新茶表劉禹錫栁宗元有代武中承謝賜新茶表

韓爲田神玉謝賜茶表有味足蠲邪助其正直香堪愈疾沃以勤勞吳主禮賢方聞置茗晉臣愛客才有分茶之句

宋史李稷重秋葉黃花之禁

宋通商茶法詔乃歐陽修筆代福建提舉茶事謝上表乃洪邁筆

謝宗謝茶啟比丹丘之仙芽勝烏程之禦荈不止味同露液白況霜華豈可爲酪蒼頭便應代酒從事

茶榜雀舌初調玉盌分時茶思健龍團捶碎金渠碾處睡魔降

劉言史與孟郊洛北野泉上煎茶有詩

僧皎然尋陸羽不遇有詩

白居易有睡後茶興憶楊同州詩

皇甫曽有送陸羽采茶詩

劉禹錫石園蘭若試茶歌有云欲知花乳淸冷味湏是眠云跂石人

鄭谷峽中嘗茶詩入座半甌輕泛緑開緘數片淺含黃杜牧茶山詩山實東南秀茶稱瑞艸魁

施肩吾詩茶爲滌煩子酒爲忘憂君

秦韜玉有采茶歌

顏眞卿有月夜啜茶聨句詩

司空圖詩碾盡明昌幾角茶

李羣玉詩客有衡山隠遺餘石廩茶

李郢酬友人春暮寄枳花茶詩

蔡襄有北苑茶壠采茶造茶試茶詩五首

朱熹集香茶供飬黃栢長老悟公塔有詩

文公茶阪詩防籝北嶺西采葉供茗飲一啜夜窻寒跏趺謝衾枕

蘇軾有和錢安道寄惠建茶詩

坡仙食飲錄有問大冶長老乞桃花茶栽詩

韓駒集謝人送鳯團茶詩白髮前朝舊史官風鑪煮茗暮江寒蒼龍不復從天下拭淚看君小鳯團

蘇轍有詠茶花詩二首有云細嚼花須味亦長新芽一粟葉間藏

孔平仲夢錫惠墨答以蜀茶有詩

嶽珂茶花盛放滿山詩有潔躬淡薄隠君子苦口森嚴大丈夫之句

趙抃集次謝許少卿寄臥龍山茶詩有越芽逺寄入都時詶唱爭誇互見詩之句

文彥博詩舊譜最稱蒙頂味露芽雲液勝醍醐

張文規詩明月峽中茶始生明月峽與顧渚聫屬茶生其間者尢爲絕品

孫覿有飲修仁茶詩

韋處厚茶嶺詩顧渚吳霜絕蒙山蜀信稀千叢因此始含露紫茸肥

周必大集胡邦衡生日以詩送北苑八銙日注二瓶賀客稱觴滿冠霞懸知酒渴正思茶尙書八餅分閩焙主簿防瓶揀越芽又有次韻王少府送焦坑茶詩

陸放翁詩寒泉自換菖蒲水活火閒煎橄欖茶又村捨雜書東山石上茶鷹爪初脫韝雪落紅絲磑香動銀毫甌爽如聞至言餘味終日畱不知葉家白亦復有此否劉詵詩鸚鵡茶香堪供客荼防酒熟足娛親

王禹偁茶園詩茂育知天意甄收荷主恩沃心同直諫苦口類嘉言

梅堯臣集宋著作寄鳯茶詩團爲蒼玉璧隠起雙飛鳯獨應近日頒豈得常寮共又李求仲寄建溪洪井茶七品云忽有西山使始遺七品茶末品無水暈六品無沈柤五品散云腳四品浮粟花三品若瓊乳二品罕所加絕品不可議甘香焉等差又答宣城梅主簿遺鴉山茶詩云昔觀唐人詩茶詠鴉山嘉鴉啣茶子生遂同山名鴉又有七寶茶詩云七物甘香雜蕊茶浮花泛緑亂於霞啜之始覺君恩重休作尋常一等誇又吳正仲餉新茶沙門頴公遺碧霄峯茗俱有吟詠

戴復古謝史石窻送酒並茶詩曰遺來二物應時須客子行廚用有餘午困政需茶料理春愁全仗酒消除費氏宮詞近被宮中知了事每來隨駕使煎茶

楊廷秀有謝木舍人送講筵茶詩

葉適有寄謝王文叔送眞日鑄茶詩云誰知眞苦澁黯淡發奇光

杜本武夷茶詩春從天上來噓咈通寰海納納此中藏萬斛珠蓓蕾

劉秉忠嘗云芝茶詩云鐵色皺皮帶老霜含英咀美入詩腸

髙啟有月團茶歌又有茶軒詩

楊愼有和章水部沙坪茶歌沙坪茶出玉壘闗外實唐山

董其昌贈煎茶僧詩怪石與枯槎相將度嵗華鳯團𨿽貯好只喫趙州茶

婁堅有花朝醉後爲女郎題品泉圖詩

程嘉燧有虎丘僧房夏夜試茶歌

南宋雜事詩云六一泉烹雙井茶

朱隗虎丘竹枝詞官封茶地雨前開皂衙官攪似雷近日正堂偏體貼監茶不遣掾曹來

綿津山人漫堂詠物有大食索耳茶杯詩云粵香泛永夜詩思來悠然【注武夷有粵香茶】

薛熙依歸集有朱新庵今茶譜序

續茶經卷下之五

欽定四庫全書

續茶經卷下之六

候補主事陸廷燦撰

十茶之圖

歷代圖畵名目

唐張萱有烹茶士女圖見宣和畵譜

唐周昉寓意丹靑馳譽當代宣和禦府所藏有烹茶圖一

五代陸滉烹茶圖一宋中興館閣儲藏

宋周文矩有火龍烹茶圖四煎茶圖一

宋李龍眠有虎阜采茶圖見題跋

宋劉松年絹畵盧仝煮茶圖一卷有元人跋十餘家範司理龍石藏

王齊翰有陸羽煎茶圖見王世懋澹園畫品

董逌陸羽防茶圖有跋

元錢舜舉畵陶學士雪夜煮茶圖在焦山道士郭苐

處見詹景鳯東岡覽

史石窗名文卿有煮茶圖袁桷作煮茶圖詩序馮璧有東坡海南烹茶圖並詩

嚴氏書畵記有杜檉居茶經圖

汪珂玉瑚网載盧仝烹茶圖

明文徴明有烹茶圖

沈石田有醉茗圖題云酒邊風月與誰同陽羨春雷醉耳聾七椀便堪酬酩酊任渠髙枕夢周公沈石田有爲吳匏庵寫虎丘對茶坐雨圖

淵鑑齋書畫譜陸包山治有烹茶圖

【補】元趙松雪有宮女啜茗圖見漁洋詩話劉孔和詩

茶具十二圖

韋鴻臚

贊曰祝融司夏萬物焦爍火炎昆岡玉石俱焚爾無與焉乃若不使山谷之英於塗炭子與有力矣上卿之號頗著防稱

木待制

上應列宿萬民以濟稟性剛直摧折彊梗使隨方逐圓之徒不能保其身善則善矣然非佐以法曹資之樞宻亦莫能成厥功

金法曹

柔亦不茹剛亦不吐圓機運用一皆有法使彊梗者不得殊軌亂轍豈不韙與

石轉運

抱堅質懷直心嚌嚅英華周行不怠斡摘山之利操漕權之重循環自常不捨正而適他𨿽沒齒無怨言

胡員外

周旋中規而不逾其間動靜有常而性苦其卓鬱結之患悉能破之𨿽中無所有而外能研究其精防不足以望圓機之士

羅樞宻

機事不宻則害成今髙者抑之下者之使精粗不致於混殽人其難諸柰何矜細行而事諠嘩惜之

宗從事

孔門髙弟當灑掃應對事之末者亦所不棄又況能萃其旣散拾其已遺運寸毫而使邊塵不飛功亦善哉

漆雕祕閣

危而不持顚而不扶則吾斯之未能信以其弭執熱之患無防堂之覆故宜輔以寶文而親近君子

陶寶文

出河濵而無苦窳經緯之象剛柔之理炳其弸中虛己待物不飾外貎休髙祕閣宜無愧焉

湯提防

飬浩然之气發沸騰之聲以執中之能輔成湯之徳斟酌賔主間功邁仲叔圉然未免外爍之憂復有內熱之患柰何

竺副帥

首陽餓夫毅諌於兵沸之時方今鼎湯能探其沸者幾希子之淸節獨以身試非臨難不顧者疇見爾

司職方

互鄕童子聖人猶與其進況端方質素經緯有理終身湼而不緇者此孔子所以與潔也

竹鑪並分封茶具六事

苦節君

銘曰肖形天地匪冶匪陶心存活火聲帶湘濤一滴甘露滌我詩腸淸風兩腋洞然八荒

苦節君行省

茶具六事分封悉貯於此侍從苦節君於泉石山齋亭館間執事者故以行省名之陸鴻漸所謂都籃者此其是與

建城

茶宜宻裹故以篛籠盛之今稱建城按茶錄云建安民間以茶爲尙故據地以城封之

云屯

泉汲於云根取其潔也今名云屯蓋云卽泉也貯得其所𨿽與列職諸君同事而獨屯於斯豈不淸髙絕俗而自貴哉

烏府

炭之爲物貎性剛遇火則威靈气焰赫然可畏苦節君得此甚利於用也況其別號烏銀故特表章其所藏之具曰烏府不亦宜哉

水曹

茶之眞味蘊諸旗鎗之中必浣之以水而後發也凡器物用事之餘未免殘瀝防垢皆賴水沃盥因名其器曰水曹

器局

一應茶具收貯於器局供役苦節君者故立名管之

品司

茶欲啜時入以筍欖仁芹蒿之屬則淸而且佳因命湘君設司檢束

羅先登續文房圖贊

玉川先生

毓秀頂蜚英玉川搜攪胸中書傳五千儒素家風淸淡滋味君子之交其淡如水

續茶經卷下之六

欽定四庫全書

續茶經附錄

候補主事陸廷燦撰

茶法

唐書徳宗納戶部侍郎趙贊議稅天下茶漆竹木十取一以爲常平本錢及出奉天乃悼悔下詔亟罷之及朱泚平佞臣希意興利者益進貞元八年以水災減稅明年諸道鹽鐵使張滂奏出茶州縣若山及商人要路以三等定估十稅其一自是嵗得錢四十萬緡穆宗卽位鹽鐵使王播圖寵以自幸乃增天下茶稅率百錢增五十天下茶加斤至二十兩播又奏加取焉右拾遺李玨上疏謂率本濟軍興而稅茶自貞元以來方有之天下無事忽厚斂以傷國體一不可茗爲人飲鹽粟同資若重稅之售必髙其先及貧下二不可山澤之產無定數程斤論稅以售多爲利若騰價則市者寡其稅幾何三不可其後王涯判二使置防茶使徙民茶樹於官塲焚其舊積者天下大怨令狐楚代爲鹽鐵使兼摧茶使復令納防加價而已李石爲相以茶稅皆歸鹽鐵復貞元之制武宗卽位崔珙又增江淮茶稅是時茶商所過州縣有重稅或奪掠舟車露積雨中諸道置邸以收稅謂之踏地錢大中初轉運使裴休著條約私鬻如法論罪天下稅茶增倍貞元江淮茶爲大模一斤至五十兩諸道鹽鐵使於悰每斤增稅錢五謂之剩茶錢自是斤兩復舊

元和十四年歸光州茶園於百姓從刺史房克讓之請也

裴休領諸道鹽鐵轉運使立稅茶十二法人以爲便藩鎭劉仁恭禁南方茶自擷山爲茶號山曰大恩以邀利

何易於爲益昌令鹽鐵官防取茶利詔下所司毋敢隠易於視詔曰益昌人不徵茶且不可活矧厚賦毒之乎命吏閣詔吏曰天子詔何敢拒吏坐死公得免竄耶易於曰吾敢愛一身移暴於民乎亦不使罪及爾曹卽自焚之觀察使素賢之不劾也

陸贄爲宰相以賦役煩重上疏雲天災流行四方代有稅茶錢積戶部者宜計諸道戶口均之

五代史楊行宻字化源議出鹽茗俾民輸帛幕府髙朂曰創破之餘不可以加斂且帑貲何患不足若悉我所有以易四鄰所無不積財而自有餘矣行宻納之宋史茶之制擇要防之地曰江陵府曰眞州曰海州曰漢陽軍曰無爲軍曰蘄之蘄口爲貨務六初京城建安襄復州皆有務後建安襄復之務廢京城務𨿽存但防給交鈔往還而不積茶貨在淮南則蘄黃廬舒光壽六州官自爲塲置吏總謂之山塲者十三六州采茶之民皆焉謂之園戶嵗課作茶輸租余則官悉市之總爲嵗課八百六十五萬餘斤其出鬻者皆就本塲在江南則宣歙江池饒信洪撫筠袁十州廣徳興國臨江建昌南康五軍兩浙則杭蘇明越婺處溫臺湖常衢睦十二州荊湖則江陵府潭灃鼎鄂嶽歸峽七州荊門軍福建則建劍二州嵗如山塲輸租折稅緫爲嵗課江南百二十七萬餘斤兩浙百二十七萬九千餘斤荊湖二百四十七萬餘斤福建三十九萬三千餘斤悉從六貨務鬻之茶有二類曰片茶曰散茶片茶蒸造實棬模中串之惟建劍則旣蒸而研編竹爲格置焙室中最爲精潔他處不能造有龍鳯石乳白乳之類十二等以充嵗貢及邦國之用其出防袁饒池光歙潭嶽辰灃州江陵府興國臨江軍有仙芝玉津先春緑芽之類二十六等兩浙及宣江鼎州又以上中下或苐一至苐五爲號散茶出淮南歸州江南荊湖有龍溪雨前雨後之類十一等江浙又有上中下或苐一等至苐五爲號者民之欲茶者售於官給其食用者謂之食茶出境者則給劵商賈貿易入錢若金帛京師貨務以射六務十三塲願就東南入錢若金帛者聼凡民茶匿不送官及私販鬻者沒入之計其直論罪園戶輙毀敗茶樹者計所出茶論如法民造溫桑爲茶比犯眞茶計直十分論二分之罪主吏私以官茶貿易及一貫五百者死自後定法務從輕減太平興國二年主吏盜官茶販鬻錢三貫以上黥靣送闕下淳化三年論直十貫以上黥靣配本州牢城巡防卒私販茶依舊條加一等論凡結徒持仗販易私茶遇官司擒捕抵拒者皆死太平興國四年詔鬻僞茶一斤杖一百二十斤以上棄市【厥後更攺不一載全史】陳恕爲三司使將立茶法召茶商數十人俾條陳利害第爲三等具奏太祖曰吾視上等之說取利太深此可行於商賈不可行於朝廷下等之說固滅裂無取惟中等之說公私皆濟吾裁損之可以經久行之數年公用足而民富實

太祖開寶七年有司以湖南新茶異於常嵗請髙其價以鬻之太祖曰道則善毋乃重困吾民乎卽詔苐復舊制勿增價值

煕寧三年熙河運使以嵗計不足乞以官茶博糴每茶三斤易粟一斛其利甚溥朝廷謂茶馬司本以博馬不可以博糴於茶馬司嵗額外增買川茶兩倍朝廷別出錢二萬給之令提刑司封樁又令茶馬官程之邵兼轉運使由是數嵗邊用粗足

神宗熙寧七年幹當公事李杞入蜀經畫買茶秦鳯熙河博馬王上韶言西人頗以善馬至邊交易所嗜惟茶自熙丰以來舊博馬皆以粗茶乾道之未始以細茶遺之成都利州路十二州產茶二千一百二萬斤茶馬司所收大較若此

茶利嘉祐間禁時取一年中數計一百九萬四千九十三貫八百八十五錢治平間通商後計取數一百一十七萬五千一百四貫九百一十九錢

瓊山丘氏曰後世以茶易馬始見於此蓋自唐世回紇入貢先已以馬易茶則西北之嗜茶有自來矣

蘇轍論蜀茶狀園戶例收晚茶謂之秋老黃茶不限早晚隨時卽賣

沈括夢溪筆談幹徳二年始詔在京建州漢陽蘄口各置貨務五年始禁私賣茶從不應爲情理重太平興國二年刪定禁法條貫始立等科罪淳化二年令商賈就園戶買茶公於官塲貼射始行貼射法淳化四年初行交引罷貼射法西北入粟給交引自通利軍始是嵗罷諸處貨務尋復依舊至咸平元年茶利錢以一百三十九萬二千一百一十九貫爲額至嘉祐三年凡六十一年用此額官本雜費皆在內中間時有增虧嵗入不常咸平五年三司使王嗣宗始立三分法以十分茶價四分給香藥三分犀象三分茶引六年又攺支六分香藥犀象四分茶引景徳二年許人入中錢帛金銀謂之三說至祥符九年茶引益輕用知秦州曹瑋議就永興鳯翔以官錢收買客引以救引價前此累增加饒錢至天祐二年鎭戎軍納大麥一斗本價通加饒共支錢一貫二百五十四幹興元年攺二分法支茶引三分東南見錢二分半香藥四分半天聖元年復行貼射法行之三年茶利盡歸大商官塲但得黃晚惡茶乃詔孫奭重議罷貼射法明年推治元議省吏計覆官旬獻官皆決配沙門島元詳定樞宻副使張鄧公參知政事呂許公魯肅簡各罰俸一月禦史中丞劉筠入內內侍省副都知周文賈西上閣門使薛招廊三部副使各罰銅二十斤前三司使李諮落樞密直學士依舊知洪州皇祐三年茶依舊只用見錢至嘉祐四年二月五日降勅罷茶禁

洪邁容齊隨筆蜀茶稅額總三十萬熙寧七年遣三司幹當公事李杞經畫買茶以蒲宗閔同領其事剏設官塲增爲四十萬後李杞以疾去都官郎中劉佐繼之蜀茶盡民始病矣知彭州呂陶言天下茶法旣通蜀中獨行禁杞佐宗閔作爲法以困西南生聚佐𨿽罷去以國子博士李稷代之陶亦得罪侍禦史周尹復極論茶爲害罷爲河北提防刑獄利路漕臣張宗諤張升卿復建議廢茶塲司依舊通商皆爲稷劾坐貶茶塲司行札子督綿州彰明知縣宋大章繳奏以爲非所當用又爲稷詆坐衝替一嵗之間通課利及息耗至七十六萬緡有奇

熊蕃宣和北苑貢茶錄陸羽茶經裴汶茶述皆不第建品說者但謂二子未嘗至閩而不知物之發也固自有時蓋昔者山川尙閟靈芽未露至於唐末然後北苑出爲之最時僞蜀詞臣毛文錫作茶譜亦第言建有紫筍而蠟靣乃產於福五代之季建屬南唐嵗率諸縣民采茶北苑初造研膏繼造蠟靣旣又制其佳者號曰京挺本朝開寶末下南唐太平興國二年特置龍鳯模遣使卽北苑造團茶以別庶飲龍鳯茶蓋始於此又一種茶叢生石崖枝葉尢茂至道初有詔造之別號石乳又一種號的乳又一種號白乳此四種出而臘靣斯下矣眞宗咸平中丁謂爲福建漕監禦茶進龍鳯團始載之於茶錄仁宗慶曆中蔡襄爲漕攺剏小龍團以進甚見珍惜防令嵗貢而龍鳯遂爲次矣神宗元丰間有防造密雲龍其品又加於小龍團之上哲宗紹聖中又攺爲瑞云翔龍至徽宗大觀初親制茶論二十篇以白茶自爲一種與他茶不同其條敷闡其葉瑩薄崖林之間偶然生出非人力可致正焙之有者不過四五家家不過四五株所造止於二三銙而已淺焙亦有之但品格不及於是白茶遂爲第一旣又制三色細芽及試新銙貢新銙自三色細芽出而瑞云翔龍又下矣凡茶芽數品最上曰小芽如雀舌鷹爪以其勁直纎挺故號芽茶次曰揀芽乃一芽帶一葉者號一鎗一旗次曰中芽乃一芽帶兩葉號一鎗兩旗其帶三葉四葉者漸老矣芽茶早春極少景徳中建守周絳爲補茶經言芽茶只作早茶馳奉萬乘嘗之可矣如一鎗一旗可謂奇茶也故一鎗一旗號揀芽最爲挺特光正舒王送人閩中詩云新茗齋中試一旗謂揀芽也或者謂茶芽未展爲鎗已展爲旗指舒王此詩爲誤蓋不知有所謂揀芽也夫揀芽猶貴重如此而況芽茶以供天子之新嘗者乎夫芽茶絕矣至於水芽則曠古未之聞也宣和庚子嵗漕臣鄭可簡始創爲銀絲水芽蓋將已揀熟芽再爲剔去祗取其心一縷用珍器貯淸泉漬之光明瑩潔如銀絲然以制方寸新銙有小龍蜿蜒其上號龍團勝雪又廢白的石乳鼎造花銙二十餘色初貢茶皆入龍腦至是慮奪眞味始不用焉蓋茶之妙至勝雪極矣故合爲首冠然猶在白茶之次者以白茶上之所好也異時郡人黃儒撰品茶要錄極稱當時靈芽之富謂使陸羽數子見之必爽然自失蕃亦謂使黃君而閱今日之品則前此者未足詫焉然龍焙初興貢數殊少累增至於元符以斤計者一萬八千視初已加數倍而猶未盛今則爲四萬七千一百斤有奇矣【此數見範逵所著龍焙美成茶錄逵茶官也】白茶勝雪以次厥名實繁今列於左使好事者得以觀焉

貢新銙【大觀二年造】試新銙【政和年造】白茶【宣和年造】

龍團勝雪【宣和二年】禦苑玉芽【大觀二年】萬壽龍芽【大觀二年】上林第一【宣和二年】乙夜淸供

承平雅玩

龍鳯英華

玉除淸賞

啟沃承恩

雪英

云葉

蜀葵

金錢【宣和三年】

玉華【宣和二年】

寸金【宣和三年】

無比壽芽【大觀四年】萬春銀葉【宣和二年】宜年寶玉

玉淸慶雲

無疆壽龍

玉葉長春【宣和四年】瑞云翔龍【紹聖二年】長壽玉圭【政和二年】興國巖銙

香口焙銙

上品揀芽【紹興二年】新收揀芽

太平嘉瑞【政和二年】龍苑報春【宣和四年】南山應瑞

興國巖揀芽興國巖小龍興國巖小鳯

【以上號細色】

揀芽

小龍

小鳯

大龍

大鳯【以上號粗色】

又有瓊林毓料浴雪呈祥壑源供重篚推先價倍南金暘谷先春壽巖卻勝延平石乳淸白可鑑風韻甚髙凡十色皆宣和二年所制越五嵗省去

右茶嵗分十餘綱惟白茶與勝雪自驚蟄前興役浹日乃成飛騎疾馳不出仲春已至京師號爲頭綱玉芽以下卽先後以次發逮貢足時夏過半矣歐陽公詩云建安三千五百里京師三月嘗新茶蓋異時如此以今較昔又爲最早因念艸木之防有瓌奇卓異亦必逢時而後出而況爲士者哉昔昌黎感二鳥之采擢而自悼其不如今蕃於是茶也焉敢效昌黎之感姑務自警而堅其守以待時而已

外焙

石門乳吉香口

右三焙常後北苑五七日興工毎日采茶蒸搾以其黃悉送北苑並造

北苑別錄先人作茶錄當貢品極勝之時凡有四十餘色紹興戊寅嵗克攝事北苑閱近所貢皆仍舊其先後之序亦同惟躋龍團勝雪於白茶之上及無興國巖小龍小鳯蓋建炎南渡有防罷貢三之一而省去之也先人但著其名號克今更寫其形制庶覽之無遺恨焉先是任子春漕司再攝茶政越十三載乃復舊額且用政和故事補種茶二萬株【政和周曹種三萬株】此年益防貢職遂有創增之目仍攺京挺爲大龍團由是大龍多於大鳯之數凡此皆近事或者猶未之知也三月初吉男克北苑寓捨書

貢新銙【竹圈銀模】方一寸二分試新銙【仝上】龍團勝雪【仝上】白茶【銀圈銀模】

徑一寸五分禦苑玉芽【銀圈銀模】徑一寸五分萬壽龍芽【仝上】上林第一

方一寸二分乙夜淸供【竹圈】承平雅玩

龍鳯英華

玉除淸賞

啟沃承恩【俱仝上】雪英

橫長一寸五分

云葉

【仝上】蜀葵

徑一寸五分金錢【銀仝上模】玉華【銀模】

橫長一寸五分寸金【竹圈】方一寸二分無比壽芽【銀模仝上竹圈】萬春銀葉【銀模銀圈】兩尖徑二寸二分

宜年寶玉【銀圈銀模】直長三寸

玉淸慶雲

方一寸八分

無疆壽龍【銀模竹圈】直長一寸

玉葉長春【竹圈】直長三寸六分

瑞云翔龍【銀模銀圈】徑二寸五分

長壽玉圭【銀模】直長三寸

興國巖銙【竹圈】方一寸二分香口焙銙【仝上】上品揀芽【銀模銀圈】新收揀芽【銀模俱仝上銀圈】

太平嘉瑞【銀圈】徑一寸五分

龍報春

徑一寸七分

南山應瑞【銀模銀圈】方一寸八分

興國巖揀芽【銀模】徑三寸

小龍

小鳯

大龍

大鳯【俱仝上】

北貢茶最盛然前軰所錄止於慶曆以上自元丰後瑞龍相繼挺出制精於舊而未有好事者記焉但於詩人句中及大觀以來增創新銙亦猶用揀芽蓋水芽至宣和始名顧龍團勝雪與白茶角立嵗元首貢自禦玉芽以下厥名實繁先子觀見時事悉能記之成編具存今閩中漕臺所刋茶錄未備此書庶幾補其闕云淳熙九年冬十二月四日朝散郎行祕書郎國史編修官學士院權直熊克謹記

北貢茶綱次

細色第一綱

龍焙貢新

水芽十二水十防火

正貢三十銙創添二十銙

細色第二綱

龍焙試新

水芽十二水十防火

正貢一百銙創添五十銙

細色第三綱

龍團勝雪

水芽十六水十二宿火正貢三十銙續添二十銙創添二十銙

白茶

水芽十六水七宿火

正貢三十銙續添五十銙創添八十銙

禦苑玉芽

小芽十二水八防火正貢一百斤

萬壽龍芽

小芽十二水八防火正貢一百斤

上林第一

小芽十二水十防火正貢一百銙

乙夜淸供

小芽十二火十防火正貢一百錢

承平雅玩

小芽十二水十防火正貢一百銙

龍鳯英華

小芽十二水十防火正貢一百銙

玉除淸賞

小芽十二水十防火正貢一百銙

啟沃承恩

小芽十二水十防火正貢一百銙

雪英

小芽十二水七防火正貢一百銙

云葉

小芽十二水七防火正貢一百片

蜀葵

小芽十二水七防火正貢一百片

金錢

小芽十二水七防火正貢一百片

寸金

小芽十二水七防火正貢一百銙

細色第四綱

龍團勝雪

見前

正貢一百五十銙無比壽芽小芽十二水十五防火

正貢五十銙

創添五十銙

萬壽銀葉小芽十二水十防火

正貢四十片

創添六十片

宜年寶玉小芽十二水十防火

正貢四十片

創添六十片

玉淸慶雲小芽十二水十五防火

正貢四十片

創添六十片

無疆壽龍小芽十二水十五防火

正貢四十片

創添六十片

玉葉長春小芽十二水七防火

正貢一百片

瑞云翔龍小芽十二水九防火

正貢一百片

長壽玉圭小芽十二水九防火

正貢二百片

興國巖銙中芽十二水十防火

正貢一百七十銙

香口焙銙中芽十二水十防火

正貢五十銙

上品揀芽小芽十二水十防火

正貢一百片

新收揀芽中芽十二水十防火

正貢六百片

細色第五綱

太平嘉瑞小芽十二水九防火

正貢三百片

龍苑報春小芽十二水九宿火

正貢六十片

創添六十片

南山應瑞小芽十二水十五宿火

正貢六十銙

創添六十銙

興國巖揀芽

中芽

十二水

十防火

正貢五百十片

興國巖小龍

中芽

十二水

十五防火

正貢七百五片

興國巖小鳯

中芽

十二水

十五防火

正貢五十片

先春雨色

太平嘉瑞

仝前

正貢二百片

長壽玉圭

仝前

正貢一百片

續入額四色

禦苑玉芽

仝前

正貢一百片

萬壽龍芽

仝前

正貢一百片

無比壽芽

仝前

正貢一百片

瑞云翔龍

仝前

正貢一百片

麤色第一綱

正貢

不入腦子上品揀芽小龍一千二百片六水十防火

入腦子小龍七百片四水十五防火

增添

不入腦子上品揀芽小龍一千二百片

入腦子小龍七百片

建寧府附髮小龍茶八百四十片

麤色第二綱

正貢

不入腦子上品防芽小龍六百四十斤

入腦子小龍六百七十二片

入腦子小鳯一千三百四十片四水十五防火入腦子大龍七百二十片二水十五防火入腦子大鳯七百二十片二水十五防火

增添

不入腦子上品揀芽小龍一千二百片

入腦子小龍七百片

建寧府附髮小鳯茶一千三百片

麤色第三綱

正貢

不入腦子上品揀芽小龍六百四十片

入腦子小龍六百四十片

入腦子小鳯六百七十二斤

入腦子大龍一千八百片

入腦子大鳯一千八百片

增添

不入腦子上品揀芽小龍一千二百片

入腦子小龍七百片

建寧府附發大龍茶四百片大鳯茶四百片

麤色第四綱

正貢

不入腦子上品防芽小龍六百片

入腦子小龍三百三十六片

入腦子小鳯三百三十六片

入腦子大龍一千二百四十片

入腦子大鳯一千二百四十片

建寧府附發大龍茶四百片大鳯茶四百片

麤色第五綱

正貢

入腦子大龍一千三百六十八片

入腦子大鳯一千三百六十八片

京鋌攺造大龍一千六百片

建寧府附發大龍茶八百片大鳯茶八百片

麤色第六綱

正貢

入腦子大龍一千三百六十片

入腦子大鳯一千三百六十片

京鋌攺造大龍一千六百片

建寧府附發大龍茶八百片大鳯茶八百片又京鋌攺造大龍一千二百片

麤色第七綱

正貢

入腦子大龍一千二百四十片

入腦子大鳯一千二百四十片

京鋌攺造大龍二千三百二十片

建寧府附發大龍茶二百四十片大鳯茶二百四十片又京鋌攺造大龍四百八十片

細色五綱

貢新爲最上後開焙十日入貢龍團爲最精而建人有直四萬錢之語夫茶之入貢圈以篛葉內以黃斗盛以花箱防以重篚花箱內外又有黃羅羃之可謂什襲之珍矣

麤色七綱

揀芽以四十餅爲角小龍鳯以二十餅爲角大龍鳯以八餅爲角圈以篛葉束以紅縷包以紅紙緘以舊綾惟揀芽俱以黃焉

金史茶自宋人嵗供之外皆貿易於宋界之塲世宗大定十六年以多私販乃定香茶罪賞格章宗承安三年命設官制之以尙書省令史往河南視官造者不嘗其味但采民言謂爲溫桑實非茶也還卽白上以爲不幹杖七十罷之四年三月於淄密寧海蔡州各置一坊造茶照南方例每斤爲袋直六百文後令每袋減三百文五年春罷造茶之坊六年河南茶樹槁者命補植之十一月尙書省奏禁茶遂命七品以上官其家方許食茶仍不得賣及饋獻七年更定食茶制八年言事者以止可以鹽易茶省臣以爲所易不廣兼以雜物博易宣宗元光二年省臣以茶非飲食之急今河南陜西凡五十餘都郡日食茶率二十袋直銀二兩是一嵗之中妄費民間三十餘萬也柰何以吾有用之貨而資敵乎乃制親王公主及現任五品以上官素蓄存者存之禁不得買餽餘人並禁之犯者徒五年告者賞寶泉一萬貫元史本朝茶課由約而博大率因宋之舊而爲之制焉至元六年始以興元交鈔同知運使白賡言初成都茶課十三年江南平左丞呂文煥首以主茶稅爲言以宋防五十貫凖中統鈔一貫次年定長引短引是嵗徵一千二百餘錠泰定十七年置防茶都轉運使司於江州路總江淮荊湖福廣之稅而遂除長引專用短引二十一年免食茶稅以益正稅二十三年以李起南言增引稅爲五貢二十六年丞相桑哥增爲一十貫延祐五年用江西茶運副法忽魯丁言減引添錢每引再增爲一十二兩五錢次年課額遂增爲二十八萬九千二百一十一錠矣天歷己巳罷司而歸諸州縣其嵗徴之數蓋與延祐同至順之後無籍可考他如範殿帥茶西番大葉茶建寧銙茶亦無從知其始末故皆不著明防典陜西置茶馬司四河州洮州西寧甘州各司並赴徽州茶引所批驗每嵗差禦史一員巡茶馬

明洪武間差行人一員賫榜文於行茶所在懸示以肅禁永樂十三年差禦史三員巡督茶馬正統十四年停止茶馬金牌遣行人四員巡察景泰二年令川陜布政司各委官巡視罷差行人四年復差行人成化三年奏準每年定差禦史一員陜西巡茶十一年令取回禦史仍差行人十四年奏準定差禦史一員專理茶馬每嵗一代遂爲定例治十六年取回禦史凡一應茶法悉聼督理馬政都禦史兼理十七年令陜西每年於按察司揀憲臣一員駐洮巡禁私茶一年滿日擇一員交代正徳二年仍差巡茶禦史一員兼理馬政

光祿寺衙門每嵗福建等處觧納茶葉一萬五千斤先春等茶芽三千八百七十八斤收充茶飯等用

博物典彚云本朝捐茶利予民而不利其入凡前代所設務貼射交引茶由諸種名色今皆無之惟於四川置茶馬司四所於闗津要害置數批驗茶引所而已及每年遣行人於行茶地方張掛榜文俾民知禁又於西番入貢爲之禁限每人許其順帶有定數所以然者非爲私奉蓋欲資外國之馬以爲邊境之備焉耳

洪武五年戶部言四川產巴茶凡四百四十七處茶戶三百一十五宜依定制每茶十株官取其一嵗計得茶一萬九千二百八十斤令有司貯候西番易馬從之至三十一年置成都重慶保寧三府及播州宣慰司茶倉四所命四川布政司移文天全六番招討司將嵗收茶課仍收碉門茶課司餘地方就送新倉收貯聼商人交易及與西番易馬茶課嵗額五萬餘斤每百加耗六斤商茶嵗中率八十斤令商運賣官取其半易馬納馬番族洮州三十河州四十三又新附歸徳所生番十一西寧十三茶馬司收貯官立金牌信符爲驗洪武二十八年駙馬歐陽倫以私販茶撲殺明初茶禁之嚴如此武夷山誌茶起自元初至元十六年浙江行省平章髙興過武夷制石乳數斤入獻十九年乃令縣官蒞之嵗貢茶二十斤采摘戶凡八十大徳五年興之子久住爲邵武路總管就近至武夷督造貢茶明年剏焙局稱爲禦茶園有仁風門第一春殿淸神堂諸景又有通仙井覆以龍亭皆極丹雘之盛設塲官二員領其事後嵗額浸廣增戶至二百五十茶三百六十斤制龍團五千餅泰定五年崇安令張端本重加修葺於園之左右各建一坊扁曰茶塲至順三年建寧總管暗都剌於通仙井畔築臺髙五尺方一丈六尺名曰喊山臺其上爲喊泉亭因稱井爲呼來泉舊志云祭後羣喊而水漸盈造茶畢而遂涸故名迨至正末額凡九百九十斤明初仍之著爲令每嵗驚蟄日崇安令具牲醴詣茶塲致祭造茶入貢洪武二十四年詔天下產茶之地嵗有定額以建寧爲上聼茶戶采進勿預有司茶名有四探春先春次春紫筍不得碾揉爲大小龍團然而祀典貢額猶如故也嘉靖三十六年建寧太守錢嶫因本山茶枯令以嵗編茶夫銀二百兩及水腳銀二十兩賫府造辦自此遂罷茶塲而崇民得以休息禦園尋廢惟井尙存井水淸甘較他泉迥異仙人張邋遢過此飲之曰不徒茶美亦此水之力也

我

朝茶法陜西給番易馬舊設茶馬禦史後歸巡撫兼理各省發引通商止於陜境交界處盤查凡產茶地方止有茶利而無茶累深山窮谷之民無不沾濡

雨露耕田鑿井共樂升平此又有茶以來希遇之盛也雍正十二年七月旣望陸廷燦識

續茶經附錄

