

布帛菽粟土地之所生。而自有常數者也。不在於官必在於民。少取則國用不足。多取則民生倒懸。金銀珠玉山澤之所產。而孕於厥初。有減而無增者也。觀於秦漢賞賜黃金。率以百千斤爲槪。至於宋明之際。白金以兩討。古今之貧富於斯見矣。今有非布帛菽粟之爲民所天。金銀珠玉之爲國所富。得於荒園隙地。自開自落之間。艸木可以禪國家裕民生。則何可以事在財利。而莫之言也。

茶者南方之嘉木也。花於秋而芽於冬。芽之嫩者曰雀舌鳥嘴。其老者曰茗蔎檟荈。著於神農例於周官。降自魏秦浸盛。歷唐至宋人巧漸臻。天下之味莫尙焉。而天下亦無不飮茶之國。北虜最遠於茶鄕。嗜茶者無如北虜。以其長時餧肉。背熱不堪故也。由是宋之撫遼夏。明之撫三關。皆以是而爲之餌。我東產茶之邑。徧於湖嶺載。中國之茶。生於越絕島萬里之外。然猶取而富國禦戎之貨。我東則產於笆籬階。而視若土灰無用之物。幷與其名而忘之。作茶說一篇條例茶事於左。以爲當局者建白措施之云爾。

茶有雨前雨後之名。雨前者雀舌是已。雨後者卽茗蔎也。茶之爲物早芽而晚茁。故谷雨時茶葉未長。須至小滿芒種方能茁大。盎自臘後至雨前。自雨後至芒種皆可采取。或以葉之大小。爲眞贗至別者。豈九方相馬之偏也。

茶有一槍一旗之稱。槍則枝而旗則葉也。苦謂一葉之外不堪采。則荊州玉泉寺茶。以大如掌爲稀奇之物。凡艸木之始生一葉。大於一葉漸成其大。豈有一葉頓長如掌乎。且見舶茶莖。有數寸長葉。有四五連綴者。蓋一槍者謂初茁。一槍一旗者。謂一枝之葉也。此後枝上生枝。則始不堪用矣。

茶有苦口師晚甘候之號。又有以天下甘者。無如茶謂甘艸。茶之苦。則夫人皆能言之。茶之甘。則謂嗜之者之說。近因采取徧嘗諸葉。獨茶以舌舐之。有苦淡蜜水漬遇者。始信古人命物之意。非苟肬也。茶是冬靑。十月間液气方盛。將以禦冬。故葉面之甘尢。然意欲此時采取煎膏。不拘雨前雨後。而未果然煎膏。實東人之臆料硬做者。味苦只堪藥用矣。

﹝倭國香茶膏當以別論。我東所造最鹵莽﹞。

古人云。墨色須黑。茶色須白。色之白者。盎謂餠茶之入香藥造成者。月兔龍鳳團之屬是也。宋之諸賢所賦餠茶。而玉川七椀。則乃葉茶。葉茶之功效已大。餠茶不過以味香爲勝。且前丁後蔡以此招譏。則不必求其法。而造成者也。

茶之味。黃魯直詠茶詞。可謂盡之矣。餠茶以香藥合成後。用渠輪硏末入湯。另是一味似非葉茶之比。然玉川子。兩腋習習淸風生。則何嘗用香藥助味哉。唐人亦有用姜鹽者。坡公所哂。而向時一貴家宴席。用蜜和茶而進。一席贊頌不容口。眞所謂鄕態沃蜜者也。正堪撥去吳中守陸子羽祠堂。

茶之效。或疑東茶不及越產。以余觀之。色香气味少無差異。茶書云。六安茶以味勝。蒙山茶以藥勝。東茶蓋兼之矣。若有李贊皇陸子羽。其人則必以餘言爲然也。

余於癸亥春。過尙古堂。飮遼陽士人任某所寄茶。而葉小無槍。想是樵所謂聞雷而采者也。時方春三月庭花未謝。主人設席松下相對。傍置茶鑪鑪罐皆古蕫彜器。各盡一杯適有老傔患感者。主人命飮數杯曰是可以療感气去。今四十餘年其後。舶茶來人又以泄痢之當劑。今余所采者。非但徧試寒暑感气。食滯酒肉毒胸腹痛皆效。泄痢澀欲成淋者之有效。則以其利水道故也。疾瘧者之無頭疼有時截愈。則以其淸頭目故也。最後病癘者初一二日熱。啜數椀而病遂已。病癘日久而不得發汗者飮輒得汗。則古今人之所未論。而余所親驗者也。

余傾濁酒數杯後見傍。有冷茶漫飮半杯入睡。痰卽盛唾出十餘日始瘳。益信冷則反能聚痰之說。聞漂人來到也。於甁中瀉出勸客。豈非冷者耶。又聞北譯徐宗望之食兒豬灸也。一手持小壺且啖且飮。必是冷茶也。想食熱之後冷亦不能作祟。

茶能使人小睡。惑終夜不得交睫。讀書者勤紡績者。飮之可謂一助。禪定者亦不可小是。

茶之生。多在山中多石處。聞嶺南則家邊竹林處處有之。竹間之茶尢有效。亦可於節晚後采得。以其不見日故也。

茶之采。宜於雨餘以其嫩淨故也。坡詩云。細雨足時茶戶喜。按文獻通考采茶之時。縣官親自入山。使民之老幼男女偏。山披求采綴。蒸焙先以首采。而精者爲貢茶。其次爲官茶。余則許民自取。蓋茶利甚大。有關國家如此。

茶書又有片甲者早春黃茶。而舶茶之來舉國稱以黃茶。然其槍旗已長決非早春采者未知。當時漂來人果得傳名如此否。有自黑山來者言。丁酉冬漂海人指兒茶樹謂之黃茶云。兒茶者﹝俗謂兒求茶﹞圻內所謂黃梅也。黃梅花黃。先杜鵑發葉。有三角如山字形。有三筯莖葉皆帶姜味。峽人之入山也。包飽而食。各邑取其嫩枝煎烹。以待使客。且其枝截取。二握爲主材如藥煎服。則感气傷寒及無名之疾。彌畱樹日者。無不發汗神效。豈亦一種別茶耶。

﹝跋文﹞。

光緒十七年辛卯夏。余在頭侖山中。得此經閱之。卽大唐諸賢家各得玄玄妙妙之所述作。至若東國。則中間艸衣大師。繼振趙州之玄風於。自得妙理。兼述頌。世稱艸衣。宰官莫健羨此頌矣。艸衣趙州。古今𨿽殊法無先後於斯可量。蓋之爲物。能除睡魔。能治百病。除魔治病。則禪者禪讀者讀。種種世間事。豈好哉。眞是究竟成就。百法之妙嘉藥也。然而此經行道家之案目。於世未數有。故流月念二日仍。命四友揮謄。越七日巳時放兔。自記捲尾。

潭後人法眞謹跋

