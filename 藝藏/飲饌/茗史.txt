茗史

明萬邦寧輯

小引

須頭陀邦寧﹐諦觀陸季疵《茶經》﹑蔡君謨《茶譜》﹐而采擇收制之法﹐品泉嗜水之方咸備矣。後之髙人韻士相繼而說茗者﹐更加詳焉。蘇子瞻云﹕從來佳茗似佳人。言其媚也。程宣子云﹕香銜雪尺﹐秀起雷車﹐美其淸也。蘇廙著《十六湯》﹐造其玄也。然媚不如淸﹐淸不如玄﹐而茗之旨亦大矣哉。黃庭堅云﹕不慣腐儒湯餅腸。則又不可與學究語也。余癖嗜茗﹐嘗艤舟接它泉﹐或抱甕貯梅水﹐二三朋儕﹐羽客緇流﹐剝擊竹戶﹐聚話無生。余必躬治茗碗﹐以佐幽韻。固有煙起茶鐺我自炊之句。時辛酉春﹐積雨凝寒﹐偃然無事﹐偶讀架上殘編一二品﹐凡及茗事而有奇致者﹐輒采焉﹐題曰《茗史》﹐以紀異也。此亦一種閒情﹐固成一種閒書﹐若令世間忙人見之﹐必攢眉俯首﹐擲地而去矣。誰知淸涼散止點得熱腸漢子﹐醍醐汁止灌得有綠頂門。豈能盡怕河眾而皆度耶。但願蔡﹑陸兩先生﹐千載有知茗﹐起而曰此子能閒﹐此子知茗。或授我以博士錢三十文未可知也。復願世間好心人﹐共證茗史並下三十棒喝﹐使須頭陀無愧。

天啟元年閏二月望日﹐萬邦寧惟咸撰。

惟咸著《茗史》﹐羽翼陸《經》﹐鼓吹蔡《譜》﹐發揚幽韻﹐流播異聞。可謂善得水交茗戰之趣矣。浸假而鴻漸再來﹐必稱千古知己﹐君謨重遘﹐詎非一代陽秋乎。

點茶僧圓後識

惟咸有茗好﹐才涉荈﹝艸設﹞嘉話﹐輒裒綴成編﹐腹中無塵﹐吻中有味﹐腕中能采﹐遂足情致。置一部幾上﹐取佐淸談﹐不待乳浮鐺沸﹐已兩腋習習生風﹐何復須縹醪酒水晶鹽。

侖海董大晟題

茗﹐仙品也。品品者﹐亦自有品﹐固雲林市朝﹐品殊不齊﹐﹝酉衣﹞鮮淸苦﹐品品政自有別。惟咸鐘傲煙蘿﹐寄情篇什﹐饒度世輕﹐舉志深知茗理﹐精於點瀹﹐世外品也。爰制《茗史》﹐摭其奇而抉其奧﹐用爲枕石漱流者助。余謂卽等鴻漸之《經》﹑君謨之《譜》﹐奚其軒輊。

社弟李徳述評

《茗史》之作﹐千古餘淸﹐不弟爲鴻漸功臣巳也。且韻語正不在多﹐可無求備。佳敍閒情逸韻﹐飄然雲霞間﹐想使史中諸公讀一過﹐沁發茶腸﹐當不第七甌而止。

全天駿

茗品代不乏人﹐茗書家自有制。吾友惟咸﹐旣文旣博﹐亦玄亦史﹐常令茶煙繞竹﹐龍團泛甌﹐一啜淸談﹐以助玄賞﹐深得茗中三昧者也。因築古之諸茗家﹐或精或幻﹐或癖或奇﹐匯成一編。俾風人韻士﹐了然寓目﹐不逮於今懼濫觴也。君其泠泠倦骨﹐翩翩後雅。非品之髙﹐烏爲書之潔也哉。屠豳叟著《茗笈》﹐更不可無茗史﹐披閱並陳﹐允矣雙璧。

友弟蔡起白

夫史以紀載實事﹐補綴缺遺。茗何以有史也﹐蓋惟咸嗜好幽潔﹐尢愛煮茗﹐故匯集茗話﹐靡事不載﹐靡缺不補﹐實寫自己衝襟﹐表前人逸韻耳。名之曰史﹐有以哉。昔仙人掌茶一事﹐述自靑蓮居土﹔發自中孚衲子﹐以散得傳﹐今惟咸著史於玆鼎足矣。

社弟李桐封若甫

收茶三等

覺林院志祟﹐收茶三等。待客以驚雷莢﹐自奉以萱艸帶﹐供佛以紫茸香。蓋最上以供佛﹐而最下以自奉也。客赴茶者﹐皆以油囊盛餘瀝而歸。

換茶醒酒

樂天方入關﹐劉禹錫正病酒。禹錫乃饋菊苗薤蘆菔鮓﹐取樂天六斑茶二囊﹐炙以醒酒。

縛奴投火

陸鴻漸采越江茶﹐使小奴子看焙。奴失睡﹐茶焦爍﹐鴻漸怒以鐵繩縛奴投火中。

都統籠

陸鴻漸嘗爲茶﹐論說茶之功效﹐並煎炙之法﹐造茶具二十四事﹐以都統籠貯之。遠近領慕﹐好事者家藏一副。

漏卮

王肅初人魏﹐好食羊肉酪漿﹐常飯鯽魚羹﹐渴飲茶汁。京師士子見肅一飲一斗﹐號爲漏卮。後與髙祖會﹐食羊肉酪粥。髙祖怪問之﹐對曰羊是陸產之最﹐魚是水族之長﹐所好不同﹐並各稱珍。羊比齊魯大邦﹐魚比邾莒小國﹐惟茗與酪作奴。髙祖大笑﹐因此號茗飲爲酪奴。

載茗一車

隋文帝微特﹐夢神人易其腦骨﹐自爾腦痛。忽遇一僧云﹐山中有茗艸﹐煮而飲之﹐當愈。服之有效﹐由是人競采掇。贊其略曰﹕窮《春秋》﹐演《河圖》﹐不如載茗一車。

湯社

五代時﹐魯公和凝﹐字成績﹐率同列遁日以茶相飲﹐味劣者﹐有罰。號爲湯社。

石巖白

蔡襄善別茶﹐建安能仁院有茶生石縫間。僧采造得茶八餅﹐號石巖白。以四餅遺蔡﹐以四餅密遣人走京師﹐遺王內翰禹玉。歲餘﹐蔡被召還闕﹐訪禹玉。禹玉命子弟於茶笥中選精品者以待蔡。蔡捧甌未嘗輒曰﹕此極似能仁石巖白﹐公何以得之。禹玉未信﹐索貼驗之﹐乃服。

斛茗瘕

桓宣武有一督將﹐因肘行病後虛熱﹐便能飲復茗﹐必一斛二斗乃飽﹐裁減升合﹐便以爲大不足。後有客造之﹐更進五升﹐乃大吐。有一物出﹐如斗大﹐有口形﹐質縮縐﹐狀似牛肚。客乃令置之於盆中﹐以斛二斗復茗澆之﹐此物噏之都盡而止﹐覺小脹﹐又增五升﹐便悉混然從口中湧出。旣吐此物﹐病遂瘥。或問之此何病﹐答曰﹕此病名斛茗瘕。

老姥鬻茗

晉元帝時﹐有老姥每日擎一器茗往市鬻之。市人競買﹐自旦至暮﹐其器不減。所得錢散路傍孤貧乞人。人或執而系之於獄﹐夜擎所賣茗器﹐自牖飛出。

漁童樵靑

唐肅宗賜髙士張志和奴婢各一人﹐志和配爲夫婦﹐名之曰漁童﹑樵靑。人問其故﹐答曰﹕漁童使捧釣收綸﹐蘆中鼓枻。樵靑使蘇蘭薪桂﹐竹裏煎茶。

胡鉸釘

胡生者﹐以鉸釘爲業。居近白蘋洲﹐傍有古墳﹐每因茶飲﹐必奠酬之。忽夢一人﹐謂之曰﹕吾姓柳﹐平生善爲濤而嗜茗。感子茶茗之惠﹐無以爲報﹐欲教子爲詩。胡生辭以不能﹐柳彊之曰﹕但率子意言之﹐當有致矣。生後遂工詩焉。時人謂之胡鉸釘詩。柳當是柳惲也。

茶茗甘露

新安王子鸞﹑豫章王子尙詣曇濟上人於八公山。濟設茶茗﹐尙味之曰﹕此甘露也﹐何言茶茗。

三戈五卵

晏子春秋嬰相齊景公時﹐食脫粟之飯﹐炙三戈﹑五卵﹑茗菜而已。

景仁茶器

司馬溫公偕範蜀公遊嵩山﹐各攜茶經。溫公以紙爲貼﹐蜀公盛以小黑合。溫公見之驚曰﹕景仁乃有茶器﹐蜀公聞其言﹐遂畱合於寺僧。

眞茶

劉琨﹐字越石﹐與兄子南兗州刺史演書云﹕吾體中潰悶﹐常仰眞茶﹐汝可致之。

大茗

余姚人虞洪人山采茗﹐遇一道土﹐牽三靑牛﹐引洪至瀑布山。曰﹕吾丹丘子也﹐聞子善具飲﹐常思見惠。山中有大茗﹐可以相給。祈子他日有甌犧之餘﹐乞相遺也。洪因祀之﹐獲大茗焉。

療風

瀘州有茶樹﹐夷僚常攜瓢置側﹐登樹采摘芽葉﹐必先銜於口中。其味極佳﹐辛而性熱。彼人云飲之療風。

益蠶

江浙間養蠶皆以鹽藏其繭而繰絲﹐恐蠶蛾之生也。每繰畢﹐煎茶葉爲汁﹐搗米粉搜之﹐篩於茶汁中﹐煮爲粥。謂之洗甌粥。聚族以啜之﹐謂益明年之蠶。

入山采茗

晉孝武世﹐宣城人秦精常人武昌山采茗﹐忽見一人﹐身長一丈﹐徧體生毛﹐率其腰至山曲叢茗處﹐放之便去。須臾復來﹐乃探懷中橘與精﹐甚怖。負茗而歸。

趙贊典稅

唐貞元趙贊典茶稅﹐而張滂繼之。長慶初﹐王播又增其數。大中裴休立十二條之利。

張滂請稅

正元中﹐先是鹽鐵張滂﹐奏請稅茶﹐以待水旱之闕。賦詔曰﹕可。是歲得鐵四十萬。

鄭注榷法

鄭注爲榷茶法﹐詔王涯爲榷茶使﹐益變茶法﹐益其稅以濟用度。下益因。

甌犧之費

陸龜蒙魯望嗜茶荈。置小苑於顧渚山下歲嗜茶入薄﹐爲甌犧之費。自爲品第﹐書一篇繼《茶經》《茶訣》。

雪水煮茶

陶谷買得黨太尉故妓﹐取雪水煮團茶﹐謂妓曰﹕黨家應不識此。妓曰﹕彼粗人安得有此﹐但能銷金帳中淺斟低唱﹐飲芋羔兒酒。陶愧其言。

榷茶

張詠令崇陽﹐民以茶爲業。公曰﹕茶利厚﹐官將榷之。命拔茶以植桑﹐民以爲苦。其後榷茶﹐他縣皆失業﹐而祟陽之桑已成。其爲政知所先後如此。

七奠

桓溫爲揚州牧﹐性儉。每宴飲﹐惟下七莫柈茶果而已。

好慕水厄

晉時﹐給事中劉縞慕王肅之風﹐專習茗飲。彭城王謂縞曰﹕卿不慕王侯八珍﹐好蒼頭水厄﹐海上有逐臭之夫﹐裏內有學顰之婦﹐卿卽是也。

靈泉供造

湖州長洲縣啄木嶺金沙泉﹐每歲造茶之所也。湖長二縣﹐接界於此﹐厥土有境會亭。每茶時﹐二牧畢至﹐斯泉處沙中﹐居常無水。將造茶﹐太守具儀注﹐拜敕祭泉﹐頃之發源﹐其夕淸溢。供禦者畢﹐水卽微減﹐供堂者畢﹐水已半之。太守造畢﹐水卽涸矣。太守或還旂稽畱﹐則示風雷之變﹐或見驚獸毒蛇木魅之類﹐商旅卽以顧渚造之﹐無沾金沙者。

官焙香

黃魯直一日以小龍團半鋌﹐題詩贈趙元咎﹕曲兀蒲團聽煮湯﹐煎成車聲繞芊腸。雞蘇胡麻畱渴羌﹐不應亂我官焙香。東坡見之曰﹕黃九怎得不窮。

蘇蔡鬥茶

蘇才翁與蔡君謨鬥茶﹐蔡用惠山泉。蘇茶小劣﹐用竹瀝水煎﹐遂能取勝。竹瀝水﹐天臺泉名。

品題風味

杭妓周韶有詩名﹐好蓄奇茗。嘗與蔡君謨鬥勝。品題風味﹐君謨屈焉。

漱茗孤吟

宋僧文瑩﹐博學攻詩﹐多與達人墨士相賓主。堂前種竹數竿﹐畜鶴一雙﹐遇月明風淸﹐則倚竹調鶴﹐漱茗孤吟。

吾與點也

劉嘩嘗與劉筠飲茶﹐問左右云﹕湯滚也未。眾曰﹕已滚。筠曰﹕僉曰鯀哉。曄應聲曰﹕吾與點也。

淸泉白石

倪元鎭性好潔﹐閣前置梧石﹐日令人洗拭。又好飲茶﹐在惠山中﹐用核桃松子肉和眞粉﹐成小塊如石狀。置茶中﹐名曰淸泉白石茶。

茶庵

盧廷璧嗜茶成癖﹐號曰茶庵。嘗畜元僧詎可庭茶具十事﹐時具衣冠拜之。

香茶

江參﹐字貫道﹐江南人。形貌淸臒﹐嗜香茶以爲生。

殺風景

唐李義府﹐以對花啜茶爲殺風景。

陽侯難

侍中元叉爲蕭正徳設茗﹐先問卿於水厄多少。正徳不曉叉意﹐答﹕下官𨿽生水鄕﹐立身以來﹐未遭陽侯之難。舉座大笑。

淸香滑熱

李白雲﹕荊州玉泉寺近靑溪諸山﹐山洞往往有乳窟。窟中多玉泉交流﹐其水邊處處有茗艸羅生﹐枝葉如碧玉。惟玉泉眞公常采而飲之﹐年八十餘歲﹐顏色如桃花﹐而此茗淸香滑熱﹐異於他所﹐所以能還童振枯﹐人人壽也。

仙人掌茶

李白遊金陵﹐見宗僧中孚示以茶數十片﹐狀如手掌﹐號仙人掌茶。

敲冰煮茶

逸人王休﹐居太白山下﹐日與僧道異人往還。每至冬時﹐取溪冰﹐敲其精瑩者煮建茗﹐共賓客飲之。

鋌子茶

顯徳初﹐大理徐恪嘗以龍團鋌子茶貽陶谷。茶面印文曰﹕玉蟬膏。又一種曰淸風使。

他人煎炒

熙寧中﹐賈靑字春鄕﹐爲福建轉運使。取小龍團之精者﹐爲密雲龍。白玉食外戚裏貴近﹐丐賜尢繁。宣仁一日慨嘆曰﹕建州今後不得造密雲龍﹐受他人之煎炒不得也。此語頗傳播縉紳。

滌煩療渴

常魯使西蕃﹐烹茶帳中﹐謂蕃人曰﹕滌煩療褐﹐所謂茶也。蕃人曰﹕我此亦有。命取以出﹐指曰﹕此壽州者﹐此顧渚者﹐此蘄門者。

水厄

晉王豫好飲茶﹐人至輒命飲之。士大夫皆患之﹐每欲往﹐必云﹕今日有水厄。

伯熊善茶

陸羽著《茶經》﹐常伯熊復著《論》而推廣之。李季卿宣尉江南﹐至臨淮知伯熊善茶﹐乃請伯熊。伯熊著黃帔衫﹑烏紗幘﹐手執茶器﹐口通茶名﹐區分指點﹐左右刮目。茶熟﹐李爲飲兩杯。旣到江外﹐復請鴻漸。鴻漸衣野服﹐隨茶具而入﹐如伯熊故事。茶畢﹐季卿命取錢三十文酬博士﹐鴻漸夙遊江介﹐通狎勝流﹐遂收茶錢茶具。雀躍而出﹐旁若無人。

玩茗

茶可於口﹐墨可於目。蔡君謨老病不能飲﹐則烹而玩之。

素業

陸納爲吳興太守時﹐衛將軍謝安嘗欲詣納。納兄子俶﹐怪納無所備﹐不敢問。乃私爲具。安旣至﹐納所設惟茶果而已。俶遂陳盛饌﹐珍羞畢具。及安去﹐納杖傲四十。云﹕汝旣不能光益叔父﹐柰何穢吾素業。

密賜茶茗

孫皓每宴席﹐飲無能否﹐每率以七升爲限。𨿽不悉入口﹐澆灌取盡。韋曜飲酒﹐不過二升。初見禮異﹐密賜茶茗以當酒。至於寵衰﹐更見逼彊﹐輒以爲罪。

獲錢十萬

剡縣陳務妻少寡﹐與二子同居﹐好飲茶。家有古冢﹐每飲必先祀之。二子欲掘之﹐母止之。但夢人致感云﹕吾𨿽潛朽壤﹐豈忘翳桑之報。及曉﹐於庭中獲錢十萬﹐似久埋者﹐惟貫新耳。

南零水

禦史李季卿刺湖州﹐至維揚逢陸處士﹐李素熟陸名﹐卽有傾蓋之雅﹐因之赴郡﹐抵揚子驛。將飲﹕李曰﹕陸君善於茶﹐蓋天下聞名矣。況揚子南零水又殊絕﹐可命軍士深詣南零取水。俄而水至﹐陸曰﹕非南零者。旣而傾諸盆﹐至半遽曰止﹐是南零矣。使者大駭曰﹕某自南零齊﹐至岸舟蕩覆半﹐挹岸水增之﹐處士神鑑其敢隱焉。李與賓徒皆大駭愕﹐李因問歷處之水。陸曰﹕楚水第一﹐晉水最下。因命筆口授而次第之。

徳宗煎茶

唐徳宗好煎茶加酥椒之類。

金地茶

西域僧金地藏﹐所植名金地茶﹐出煙霞雲霧之中﹐與地上產者其味﹖瓊絕。

殿茶

翰林學士春晚入圍﹐則日賜成像殿茶。

大小龍茶

大小龍茶﹐始於丁晉公而成於蔡君謨。歐陽永叔聞君謨進龍團﹐驚嘆曰﹕君謨士人也﹐何至作此事。今年閩中監司乞進鬥茶許之。故其詩云﹕武夷溪邊粟粒芽﹐前丁後蔡相籠加。爭買龍團各出意﹐今年斗品充官茶。則知始作俑者﹐大可罪也。

茶神

鬻茶者陶羽形置煬突間﹐祀爲茶神。茗不利﹐輒灌注之。

爲熱爲冷

任瞻﹐字育長﹐少時有令名﹐自過江失志。旣下飲﹐問人云此爲茶爲茗。覺人有怪色﹐乃自申明曰﹕向問飲爲熱爲冷耳。

卍字

東坡以茶供五百羅雙﹐每甌現卍字。

乳妖

吳僧文了善烹茶﹐遊荊南髙季興﹐延置紫雲庵﹐日試其藝﹐奏授華亭水大師。目曰乳妖。

李約嗜茶

李約性嗜茶﹐客至不限甌數﹐竟日爇火執器不倦。曾奉使至陜州硤石縣東﹐愛渠水淸流﹐旬日忘發。

玉茸

僞唐徐履掌建陽茶局﹐弟復治海陵鹽政鹽檢。烹煉之亭榜曰﹕金鹵。履聞之﹐潔敞焙捨﹐命曰﹕玉茸。

茗戰

孫樵可之送茶與焦刑部﹐建陽丹山碧水之鄕﹐月讕云龕之品﹐愼勿賤用之。時以鬥茶爲茗戰。

茶會

錢起﹐字仲文﹐與趙莒茶宴﹐又嘗過長孫宅與朗上人作茶會。

龍坡仙子

開寶初﹐竇儀以新茶餉客﹐奩面標曰﹕龍坡仙子茶。

苦口師

皮光業﹐字文通﹐最耽茗飲。中表請嘗新柑﹐筵具甚丰﹐簪紱藂集。才至﹐未顧樽壘而呼茶甚急﹐競進一巨觥。題詩曰﹕未見甘心氏﹐先迎苦口師。眾噱曰﹕此師固淸髙﹐難以療饑也。

龍鳳團

歐陽永叔云﹕茶之品﹐莫貴於龍鳳團﹐仁宗尢所珍惜﹐𨿽輔巨未嘗輒賜。惟南郊大禮致齊之夕﹐中書樞密院各四人共賜一餅﹐官人剪金爲龍鳳花艸綴其上。嘉祐七年﹐親享明堂始人各賜一餅﹐余亦恭與﹐至今藏之。

甘艸癖

宣城何子華客於剖金堂。酒半﹐出嘉陽嚴峻畫陸羽像。子華因言﹕前代惑駿逸者爲馬癖﹐泥貫索者爲錢癖﹐愛子者有譽兒癖﹐耽書者有《左傳》癖。若此叟溺於茗事﹐何以名其癖﹖楊粹仲曰﹕茶𨿽珍﹐未離艸也﹐宜追目陸氏爲甘艸癖。一座稱佳。

結庵種茶

雙林大士自往蒙頂結庵種茶。凡三年﹐得絕佳者﹐號聖陽花吉祥芷﹐各五斤持歸供獻。

攪破菜園

楊誠齋謝傅尙書茶﹕遠餉新茗﹐當自攜大瓢﹐走汲溪泉﹐東澗底之散薪﹐然折腳之石鼎﹐烹玉塵﹐啜香乳﹐以享天上故人之意。愧無胸中之書傳﹐但一味攪破菜園耳。

禦史茶瓶

會昌初﹐監察禦史鄭路﹐有兵察聽掌茶﹐茶必市蜀之。佳者貯於陶器﹐以防暑濕。禦史躬親監啟﹐謂之禦史茶瓶。

湯戲

饌茶而幻出物像於湯麵者﹐茶匠通神之藝也。沙門福全﹐長於茶海﹐能注湯幻茶成將詩一句。並點四甌﹐共一絕句﹐泛乎湯表。檀越日造其門求觀湯戲。

百碗不厭

唐大中三年﹐東都進一僧﹐年一百三十歲。宣宗問服何藥致肽。對曰﹕臣少也賤﹐不知藥性﹐本好茶﹐至處惟茶是求﹐或飲百碗不厭。因賜茶五十斤﹐令居保壽寺。

恨帝未嘗

杜鴻漸﹐字子巽。與楊祭酒書云﹕顧渚山中紫筍茶兩片﹐一片上太夫人﹐一片充昆弟同﹖。此物但恨帝未得嘗﹐實所嘆息。

天柱峯茶

有人授舒州牧﹐李徳裕遺書曰﹕到郡日﹐天柱峯茶可與數角。其人獻數十斤﹐李不受。明年罷郡。用意精求獲數角投李﹐李閔而受之。曰﹕此茶可以消酒肉。因命烹一甌﹐沃於肉食內﹐以銀合閉之。詰旦﹐視其肉已化爲水矣。眾服其廣識。

進茶萬兩

禦史大夫李棲筠﹐字貞一。按義興山僧有獻佳茗者﹐會客嘗之﹐芬香甘辣﹐冠於他境﹐以爲可薦於上。始進茶萬兩。

練囊

韓晉公滉﹐字太衝。聞奉天之難﹐以夾練囊緘茶末﹐遣使健步以進。

漸兒所爲

竟陵大師積公嗜茶﹐非羽供事不鄕口。羽出遊江湖四五載﹐師絕於茶味。代宗聞之﹐召人供奉﹐命宮人善茶者餉師﹐師一啜而罷。帝疑其詐﹐私訪羽召入。翼日﹐賜師齊﹐密令羽煎茶。師捧甌喜動顏色﹐且賞且啜。曰﹕有若漸兒所爲也。帝由是嘆師知茶﹐出羽見之。

麒麟艸

元和時﹐館閣湯飲待學土﹐煎麒麟艸。

白蛇銜子

義興南嶽寺有眞珠泉﹐稠錫禪師嘗飲之。曰﹕此泉烹桐廬茶﹐不亦可乎。未幾有白蛇銜子墮寺前﹐由此滋蔓﹐茶味倍佳﹐土人重之。

山號大思

藩鎭潘仁恭禁南方茶﹐自擷山爲茶﹐號山白大恩﹐以邀利。

自潑湯茶

杜豳公悰﹐位極人臣﹐嘗與同列言﹕平生不稱意有三﹐其一爲澧州刺史﹐其二貶司農鄕﹐其三自西川移鎭廣陵﹐舟次瞿唐﹐爲駭浪所驚﹐左右呼喚不至﹐渴甚﹐自潑湯茶喫也。

止受一串

陸宣公贄﹐字敬﹐與張鎰餉錢百萬﹐止受茶一串﹐曰﹕敢不承公之賜。

綠葉紫莖

同昌公主上每賜饌﹐其茶有綠葉紫莖之號。

三昧

蘇廙作《仙芽傳》載﹐作湯十六法﹐以老嫩言者凡三品﹐以緩急言者凡三品﹐以器標者共五品﹐以薪論者共五品。陶谷謂湯者茶之司命﹐此言最得三昧。

贅言

須頭陀曰﹕展捲須明窗淨幾﹐心神怡曠﹐與史中名士宛然相對。勿生怠我慢心﹐則淸趣自饒。得趣代枕﹑挾刺﹑覆瓿﹑粘窗﹑指痕﹑汗迹﹑墨瘕﹐最是惡趣。昔司馬溫公讀書﹐獨樂園中翻閱來竟﹐𨿽有急務﹐必待捲束整齊﹐然後得起﹐其愛護如此。千亟萬軸﹐至老皆新﹐若未觸手者。愛護聞前人平生有三願﹐以讀盡世間好書爲第二願。然此固不敢以好書自居﹐而遊藝之暇﹐亦可以當鼓吹。靜對朱紫陽云﹕漢吳恢欲殺靑以寫漢書﹐晁以道欲得《公﹖傳》﹐徧求無之。後獲一本方得寫傳。余竊慕之不敢祕焉。廣傳奇正幻癖﹐凡可省目者悉載。鮮韻致者亦不盡錄。削蔓客有問於余曰﹕云何不入詩詞。恐傷濫也。客又問﹕云何不紀點瀹﹐懼難盡也。客曰然。客辯獨坐竹窗﹐寒如剝膚。眠食之餘﹐偶於架上殘編寸楮信手拈來﹐觸目輒書﹐因記代無次。隨喜印必精攘﹐裝必嚴麗。精嚴文人韻士﹐泛賞登眺﹐必具淸供﹐願以是編共作藥籠之備。資遊贅言凡九品題於竹林書屋。甬上萬邦寧惟咸氏。

