

○一之吏

凡飲以一人爲明府﹐主斟酌之宜。酒懦爲曠官﹐謂冷也﹔酒猛爲苛政﹐謂熱也。以一人爲錄事﹐以糾座人﹐須擇有飲材者。材有三﹐謂善令﹑知音﹑大戶也。

○二之徒

酒徒之選﹐十有二﹔款於詞而不佞者﹐柔於气而不靡者﹐無物爲令而不重者﹐令行而四座踴躍飛動者﹐聞令卽解不再問者﹐善雅謔者﹐持屈尊不分訴者﹐當杯不議酒者﹐飛斝騰觚而儀不愆者﹐寧酣沈而不傾潑者﹐分題能賦者﹐不勝杯杓而長夜興勃勃者。

○三之容

飲喜宜節﹐飲勞宜靜﹐飲倦宜詼﹐飲禮法宜瀟灑﹐飲亂宜繩約﹐飲新知宜閒雅眞率﹐飲雜揉客宜逡巡卻退。

○四之宜

凡醉有所宜。醉花宜晝﹐襲其光也。醉雪宜夜﹐消其潔也。醉得意宜唱﹐導其和也。醉將離宜擊缽﹐壯其神也。醉文人宜謹節奏章程﹐畏其侮也。醉俊人宜加觥盂旗幟﹐助其烈也。醉樓宜署﹐資其淸也。醉水宜秋﹐泛其爽也。一云﹕醉月宜樓﹐醉暑宜舟﹐醉山宜幽﹐醉佳人宜微酡﹐醉文人宜妙令無苛酌﹐醉豪客宜揮觥發浩歌﹐醉知音宜吳兒淸喉檀板。

○五之遇

飲有五合﹐有十乖。涼風好月﹐快雨時雪﹐一合也﹔花開釀熟﹐二合也﹔偶而欲飲﹐三合也﹔小飲成狂﹐四合也﹔初郁後暢﹐五合也。日炙風燥﹐一乖也﹔神情索莫﹐二乖也﹔特地排檔﹐飲戶不暢﹐三乖也﹔賓主牽率﹐四乖也﹔艸艸應付﹐如恐不竟﹐五乖也﹔彊顏爲歡﹐六乖也﹔艸履板折﹐諛言往復﹐七乖也﹔刻期登臨﹐濃陰惡雨﹐八乖也﹔飲場遠緩﹐迫暮思歸﹐九乖也﹔客佳而有他期﹐妓歡而有別促﹐酒醇而易﹐炙美而冷﹐十乖也。

○六之候

歡之候﹐十有三﹕得其時﹐一也﹔賓主久間﹐二也﹔酒醇而主嚴﹐三也﹔非觥不謳﹐四也﹔不能令有恥﹐五也﹔方飲不重膳﹐六也﹔不動筵﹐七也﹔錄事貌毅而法峻﹐八也﹔明府不受請謁﹐九也﹔廢賣律﹐十也﹔廢替律﹐十一也﹔不恃酒﹐十二也﹔歌兒酒奴解人意﹐十三也。不歡之候﹐十有六﹕主人吝﹐一也﹔賓輕主﹐二也﹔鋪陳雜而不序﹐三也﹔室暗燈暈﹐四也﹐樂澀而妓嬌﹐五也﹔議朝除家政﹐六也﹔疊謔﹐七也﹔興居紛紜﹐八也﹔附耳囁嚅﹐九也﹔蔑章程﹐十也﹔醉嘮嘈﹐十一也﹔坐馳﹐十二也﹔平頭盜甕及偃蹇﹐十三也﹔客子奴囂不法﹐十四也﹔夜深逃席﹐十五也﹔狂花病葉﹐十六也﹝飲流以目睚者爲狂花﹐目斜者爲病葉﹞。其它歡場害馬﹐例當叱出。害馬者﹐語言下俚面貌粗浮之類。

○七之戰

戶飲者角觥兕﹐气飲者角六博局戲﹐趣飲者角談鋒﹐才飲者角詩賦樂府﹐神飲者角盡累﹐是曰酒戰。經云「百戰百姓﹐不如不戰。」無累之謂也。

○八之祭

凡飲必祭所始﹐禮也。今祀宣父曰酒聖﹐夫無量不及亂﹐觴之祖也﹐是爲飲宗。四配曰阮嗣宗﹑陶彭澤﹑王無功﹑邵堯夫。十哲曰鄭文淵﹐徐景山﹑嵇叔夜﹑劉伯倫﹑向子期﹑阮仲容﹑謝幼輿﹑孟萬年﹑周伯仁﹑阮宣子。而山巨源﹐胡毋輔國﹑畢蔑世﹑張季鷹﹑何次道﹑李元忠﹑賀知章﹑李太白以下﹐祀兩廡。至若儀狄﹑杜康﹑劉白墮﹑焦革輩﹐皆以醞法得名﹐無關飲徒﹐姑祠之門垣﹐以旌釀客﹐亦猶校官之有土主﹐梵宇之有伽藍也。

○九之典刑

曹參﹑蔣琬﹑飲國者也﹔陸賈﹑陸遵﹐飲達者也﹔張師亮﹑寇平仲﹐飲豪者也﹔王遠達﹑何錄裕﹐飲俊者也﹔蔡中郎﹐飲而文﹔鄭康成﹐飲而儒﹔淳於髡﹐飲而俳﹔廣野君﹐飲而辯﹔孔北海﹐飲而肆。醉顚﹑法常﹑禪飲者也﹔孔元﹑張志和﹐仙飲者也﹔楊子云﹑管公明﹐玄飲者也。白香山之飲適﹐蘇子美之飲憤﹐陳暄之飲騃﹐顏光祿之飲矜﹐荊卿﹑灌夫之飲怒﹐信陵﹑東阿之飲悲。諸公皆非飲派﹐直以興寄所托﹐一往標譽﹐觸類廣之﹐皆歡場之宗工﹐飲家之繩尺也。

○十之掌故

凡《六經》《語》《孟》所言飲式﹐皆酒經也。其下則汝陽王《甘露經》《酒譜》﹑王績《酒經》﹐劉炫《酒孝經》《貞元飲略》﹐竇子野《酒譜》﹐朱翼中《酒經》﹐李保《續北山酒經》﹐胡氏《醉鄕小略》﹐皇甫崧《醉鄕日月》﹐侯白《酒律》﹐諸飲流所著記傳賦誦等爲內典。《蒙莊》《離騷》《史》《漢》《南北史》《古今逸史》《世說》《顏氏家訓》﹐陶靖節﹑李﹑杜﹑白香山﹑蘇玉局﹑陸放翁諸集爲外典。詩餘則柳舍人﹑辛稼軒等﹐樂府則董解元﹑王實甫﹑馬東籬﹑髙則誠等﹐傳奇則《水滸傳》《金瓶梅》等爲逸典。不熟此典者﹐保面甕腸﹐非飲徒也。

○十一之刑書

色驕者墨﹐色媚者劓﹐伺頤气者宮﹐語含機穎者械﹐沈思如負者鬼薪﹐梗令者決遞。狂率出頭者搔嬰。愆儀者共艾畢。歡未闌乞去者菲對履。罵坐三等﹕靑城旦﹔春﹔放沙門島。浮托酒狂以虐使爲髙﹐又驅其黨效力者﹐大辟。

○十二之品第

凡酒以色淸味冽爲聖﹐色如金而醇苦爲賢﹐色黑味酸醨者爲愚。以糯釀醉人者爲君子﹐以臘釀醉者爲中人﹐以巷醪燒酒醉人者爲小人。

○十三之杯杓

古玉及古窯器上﹐犀﹑瑪瑙次﹐近代上好瓷又次。黃白金叵羅下﹐螺形銳底數曲者最下。

○十四之飲儲

下酒物色﹐謂之飲儲。一淸品﹐如鮮蛤﹑糟蚶﹑酒蟹之類。二異品﹐如熊白﹐西施乳之類。三膩品﹐如羔羊﹑子鵝炙之類。四果品﹐如松子﹑杏仁之類。五蔬品﹐如鮮筍﹑早韭之類。

以上二款﹐聊具色目。下邑貧土﹐安從辦此。政使瓦貧蔬具﹐亦何損其髙致也。

○十五之飲飾

棐幾明窗﹐時花嘉木﹐冬幕夏蔭﹐繡裙藤席。

○十六之歡具

楸枰﹑髙低壺﹑觥籌﹑骰子﹑古鼎﹑昆山紙牌﹑羯鼓﹑冶童﹑女侍史﹑鷓鴣﹑沈茶具﹝以俟渴者﹞﹑吳箋﹑宋硯﹐佳墨﹝以俟詩賦者﹞。

余飲不能一蕉葉﹐每聞壚聲﹐輒踴躍。遇酒客與畱連﹐飲不竟夜不休。非久相狎者﹐不知余之無酒腸也。社中近饒飲徒﹐而觴容不習﹐大覺鹵莽。夫提衡糟丘﹐而酒憲不修﹐是亦令長者之責也。今采古科之簡正者﹐附以新條﹐名曰《觴政》。凡爲飲客者﹐各收一帙﹐亦醉鄕之甲令也。

