序

朝奉郎右正言同修起居注臣蔡襄上進﹕臣前因奏事﹐伏蒙陛下諭臣先任福建轉運使日﹐所進上品龍茶最爲精好。臣退念艸木之微﹐首辱陛下知鑑﹐若處之得地﹐則能盡其材。昔陸羽茶經﹐不第建安之品﹔丁謂茶圖﹐獨論采造之本﹐至於烹試﹐曾未有聞。臣輒條數事﹐簡而易明﹐勒成二篇﹐名曰茶錄。伏惟淸閒之宴﹐或賜觀采﹐臣不勝惶懼榮幸之至。僅序。

上篇論茶

色茶色貴白。而餅茶多以珍膏油其面﹐故有靑黃紫黑之異。善別茶者﹐正如相工之瞟人气色也﹐隱然察之於內。以肉理潤者爲上﹐旣已未之﹐黃白者受水昏重﹐靑白者受水鮮明﹐故建安人開試﹐以靑白勝黃白。

香茶有眞香。而入貢者微以龍腦和膏﹐欲助其香。建安民間皆不入香﹐恐奪其眞。若烹點之際﹐又雜珍果香艸﹐其奪益甚。正當不用。

味茶味主於甘滑。惟北苑鳳凰山連屬諸焙所產者味佳。隔溪諸山﹐𨿽及時加意制作﹐色味皆重﹐莫能及也。又有水泉不甘能損茶味。前世之論水品者以此。

藏茶茶宜篛葉而畏香藥﹐喜溫燥而忌濕冷。故收藏之家﹐以篛葉封裹入焙中﹐兩三日一次﹐用火常如人體溫溫﹐則禦濕潤。若火多則茶焦不可食。

炙茶茶或經年﹐則香色味皆陳。於淨器中以沸湯漬之﹐刮去膏油一兩重乃止﹐以鈐箝之﹐微火炙幹﹐然後碎碾。若當年新茶﹐則不用此說。

碾茶碾茶先以淨紙密裹捶碎﹐然後熟碾。其大要﹐旋碾則色白﹐或經宿則色已昏矣。

羅茶羅細則茶浮﹐粗則水浮。

候湯候湯最難。未熟則沫浮﹐過熟則茶沈﹐前世謂之蟹眼者﹐過熟湯也。沈瓶中煮之不可辯﹐故曰候湯最難。

盞。「凡欲點茶。先須盞令熱。冷則茶不浮。

點茶茶少湯多﹐則云腳散﹔湯少茶多﹐則粥面聚。鈔茶一錢七﹐先注湯調令極勻﹐又添注入環回擊拂。湯上盞可四分則止﹐視其面色鮮白﹐著盞無水痕爲絕佳。建安斗試﹐以水痕先者爲負﹐耐久者爲勝﹐故較勝負之說﹐曰相去一水兩水。

下篇論茶器

茶焙茶焙編竹爲之裹以篛葉﹐蓋其上﹐以收火也。隔其中﹐以有容也。納火其下去茶尺許﹐常溫溫然﹐所以養茶色香味也。

茶籠茶不入焙者﹐宜密封裹﹐以篛籠盛之﹐置髙處﹐不近濕气。

砧椎砧椎蓋以砧茶﹔砧以木爲之﹔椎或金或鐵﹐取於便用。

茶鈐茶鈐屈金鐵爲之﹐用以炙茶。

茶碾茶碾以銀或鐵爲之。黃金性柔﹐銅及諭石皆能生﹝釒生﹞﹐不入用。

茶羅茶羅以絕細爲佳。羅底用蜀東川鵝溪畫絹之密者﹐投湯中揉洗以冪之。

茶盞茶色白﹐宜黑盞﹐建安所造者紺黑﹐紋如兔毫﹐其坯微厚﹐之久熱難冷﹐最爲要用。出他處者﹐或薄或色紫﹐皆不及也。其靑白盞﹐斗試家自不用。

茶匙茶匙要重﹐擊拂有力。黃金爲上﹐人間以銀鐵爲之。竹者輕﹐建茶不取。

湯瓶瓶要小者易候湯﹐又點茶注湯有準。黃金爲上﹐人間以銀鐵或瓷石爲之。

後序

臣皇柏中修起居注﹐奏事仁宗皇帝﹐屢承天問﹐以建安貢茶並所以試茶之狀。臣謂論茶𨿽禁中語﹐無事於密﹐造茶錄二篇上進。後知福州﹐爲掌書記竊去藏槁﹐不復能記。知懷安縣樊紀購得之﹐遂以刊勒行於好事者﹐然多外謬。臣追念先帝顧遇之恩﹐攬本流涕﹐輒加正定﹐書之於石﹐以永其傳。治平元年五月二十六日﹐三司使給事中臣蔡襄謹記。

