茶具圖贊﹝宋﹞審安老人著

韋鴻臚文鼎景暘四窗閒叟

木待制利濟忘機隔竹居人

金法曹研古﹑轢古元鍇﹑仲鏗雍之舊民﹑和琴先生

石轉運鑿齒遄行香屋隱君

胡員外惟一宗許貯月仙翁

羅樞密若藥傳師思隱寮長

宗從事子弗不遺掃雲溪友

漆雕祕閣承之易持古臺老人

陶寶文去越自厚兔園上客

湯提點發新一鳴溫谷遺老

竺副帥善調希點雪濤公子

司職方成式如素潔齋居士

咸淳己巳五月夏至後五日﹐審安老人書。

韋鴻臚

贊曰﹕祝融司夏﹐萬物焦爍﹐火炎昆崗﹐玉石俱焚﹐爾無與焉。乃若不使山谷之英墮於塗炭﹐子與有力矣。上卿之號﹐頗著微稱。

木侍制

贊曰﹕上應列宿﹐萬民以濟﹐稟性剛直﹐摧折彊梗﹐使隨方逐圓之徒﹐不能保其身﹐善則善矣﹐然非佐以法曹﹑資之樞密﹐亦莫能成厥功。

金法曹

贊曰﹕柔亦不茹﹐剛亦不吐﹐圓機運用﹐一皆有法﹐使彊梗者不得殊軌亂轍﹐豈不韙歟

石轉運

贊曰﹕抱堅質﹐懷直心﹐啖嚅英華﹐周行不怠﹐斡摘山之利﹐操漕權之重﹐循環自常﹐不捨正而適他﹐𨿽沒齒無怨言。

胡員外

贊曰﹕周旋中規而不逾其閒﹐動靜有常而性苦其卓﹐鬱結之患悉能破之﹐𨿽中無所有而外能研究﹐其精微不足以望圓機之士。

羅樞密

贊曰﹕幾事不密則害成﹐今髙者抑之﹐下者揚之﹐使精粗不致於混淆﹐人其難諸﹗柰何矜細行而事喧嘩﹐惜之。

宗從事

贊曰﹕孔門髙弟﹐當灑掃應對事之末者﹐亦所不棄﹐又況能萃其旣散﹑拾其已遺﹐運寸毫而使邊塵不飛﹐功亦善哉。

漆雕祕閣

贊曰﹕危而不持﹐顚而不扶﹐則吾斯之未能信。以其弭執熱之患﹐無坳堂之覆﹐故宜輔以寶文﹐而親近君子。

陶寶文

贊曰﹕出河濱而無苦窳﹐經緯之象﹐剛柔之理﹐炳其繃中﹐虛己待物﹐不飾外貌﹐位髙祕閣﹐宜無愧焉。

湯提點

贊曰﹕養浩然之气﹐發沸騰之聲﹐中執中之能﹐輔成湯之徳﹐斟酌賓主間﹐功邁仲叔圉﹐然未免外爍之憂﹐復有內熱之患﹐柰何

竺副帥

贊曰﹕首陽餓夫﹐毅諫於兵沸之時﹐方金鼎揚湯﹐能探其沸者幾稀﹗子之淸節﹐獨以身試﹐非臨難不顧者疇見爾。

司職方

贊曰﹕互鄕之子﹐聖人猶且與其進﹐況瑞方質素經緯有理﹐終身涅而不緇者﹐此孔子之所以潔也。

