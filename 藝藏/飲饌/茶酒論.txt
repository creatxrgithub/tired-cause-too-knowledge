茶酒論﹝唐﹞王敷撰

竊見神農曾嘗百艸﹐五穀從此得分﹔軒轅制其衣服﹐流傳教示後人。倉頡致其文字﹐孔丘闡化儒倫。不可從頭細說﹐撮其樞要之陳。暫問茶之與酒﹐兩个誰有功勛﹖阿誰卽合卑小﹐阿誰卽合稱尊﹖今日各須立理﹐彊者光飾一門。

茶乃出來言曰﹕諸人莫鬧﹐聽說些些。百艸之首﹐萬木之花﹐貴之取蕊﹐重之摘芽﹐呼之茗艸﹐號之作茶。貢五侯宅﹐奉帝王家﹐時新獻入﹐一世榮華。自然尊貴﹐何用論誇﹖

酒乃出來曰﹕可笑詞說﹗自古至今﹐茶賤酒貴。單醪投河﹐三軍告醉。君王飲之﹐賜卿無畏﹐羣臣飲之﹐呼叫萬歲。和死定生﹐神明歆气。酒食向人﹐終無惡意﹐有酒有令﹐禮智仁義。自合稱尊﹐何勞比類﹗

茶謂酒曰﹕阿你不聞道﹕浮梁歙州﹐萬國來求﹐蜀山蒙頂﹐騎山驀嶺。舒城太湖﹐買婢買奴。越郡余杭﹐金帛爲囊。素紫天子﹐人間亦少﹐商客來求﹐舡車塞紹。據此蹤由﹐阿誰合小﹖

酒謂茶曰﹕阿你不聞道﹕劑酒幹和﹐博錦博羅。蒲桃九醞﹐於身有潤。玉液瓊漿﹐仙人杯觴。菊花竹葉﹐君王交接。中山趙母﹐甘甜美苦。一醉三年﹐流傳千古。禮讓鄕閭﹐調和軍府。阿你頭惱﹐不須幹努。

茶謂酒曰﹕我之茗艸﹐萬木之心﹐或白如玉﹐或黃似金。名僧大徳﹐幽隱禪林。飲之語話﹐能去昏沈。供養彌勒﹐奉獻觀音。千劫萬劫﹐諸佛相欽。酒能破家敗宅﹐廣作邪淫﹐打卻三盞之後﹐令人只是罪深。

酒謂茶曰﹕三文一壺﹐何年得富﹖酒通貴人﹐公卿所慕。曾遣趙主彈琴﹐秦王擊缶。不可把茶請歌﹐不可爲茶教舞。茶喫只是腰疼﹐多喫令人患肚﹐一日打卻十杯﹐腹脹又同衙鼓。若也服之三年﹐養蝦蟆得水病苦。

茶謂酒曰﹕我三十成名﹐束帶巾櫛﹐驀海騎江﹐來朝今室。將到市廛﹐安排未畢﹐人來買之﹐錢則盈溢。言下便得富饒﹐不在後日明朝。阿你酒能昏亂﹐喫了多饒啾喞﹐街中羅織平人﹐脊上少須十七。

酒謂茶曰﹕豈不見古人才子﹐吟詩盡道﹕渴來一盞﹐能生養命。又道﹕酒是消愁藥。又道﹕酒能養賢。古人糟粕﹐今乃流傳。茶賤三文五碗﹐酒賤盅半七錢。致酒謝坐﹐禮讓周旋﹐國家音樂﹐本爲酒泉。終朝喫你茶水﹐敢動些些管弦﹗

茶謂酒曰﹕阿你不見道﹕男兒十四五﹐莫與酒家親。君不見猩猩﹐爲酒喪其身﹖阿你卽道﹕茶喫發病﹐酒喫養賢。卽見道有酒癀酒病﹐不見道有茶瘋茶顚﹖阿闍世王爲酒殺父害母﹐劉伶爲酒一醉三年。喫了張眉豎眼﹐怒斗宣拳﹐狀上只言粗豪酒醉﹐不曾有茶醉相言﹐不免求守杖子﹐本典索錢。大枷磕頂﹐背上拋椽。便卽燒香斷酒﹐念佛求天﹐終身不喫﹐望免迍邅。

兩家正爭人我﹐不知水在旁邊。

水謂茶酒曰﹕阿你兩个﹐何用匆匆﹖阿誰許你﹐各擬論功﹗言辭相毀﹐道西說東。人生四大﹐地水火風。茶不得水﹐作何相貌﹖酒不得水﹐作甚形容﹖米曲幹喫﹐損人腸胃﹐茶片幹喫﹐礪破喉嚨。萬物須水﹐五穀之宗。上應干象﹐下順吉凶。江河淮濟﹐有我卽通。亦能漂蕩天地﹐亦能涸殺魚龍。堯時九年災迹﹐只緣我在其中。感得天下欽奉﹐萬姓依從。由自不能說聖﹐兩个何用爭功﹖從今以後﹐切須和同﹐酒店發富﹐茶坊不窮。長爲兄弟﹐須得始終。若人讀之一本﹐永世不害酒顚茶瘋。

