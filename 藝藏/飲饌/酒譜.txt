酒譜宋竇蘋

提要

《酒譜》一卷﹐宋竇蘋撰。蘋字子野﹐汶上人。晁公武《讀書志》載蘋有《新唐書音訓》四卷﹐在吳縝﹑孫甫之前﹐當爲仁宗時人。公武稱其學問精博﹐蓋亦好古之士。別本有刻作竇革者﹐然詳其名字﹐乃有取於鹿鳴之詩﹐作蘋字者是也。其書雜敍酒之故事﹐寥寥數條﹐似有脫佚﹐然《宋志》著錄﹐實作一卷。觀其始於酒名﹐終於酒令﹐首尾已具﹐知原本僅止於此。大抵摘取新穎字句﹐以供采掇﹐與譜錄之體亦稍有不同。其引杜甫少年行醉倒﹐終同臥竹根句﹐謂以竹根爲飲器。考庾信詩有山杯捧竹根句﹐蘋所說不爲杜撰﹐然核甫詩意﹐究以醉臥於竹下爲是。蘋之所說﹐姑存以備異聞可也。

酒譜

酒名

《說文》曰﹕酴﹐酒母也。醴﹐一宿酒也。醪﹐滓汁酒也。酎﹐三重酒也。醨﹐薄酒也。醑﹐莤酒也。

歡伯

酒爲歡伯﹐其義見《易林》﹐無貴賤賢不肖﹐中外共甘而樂之。

酒

皮日休詩云「明朝有物充君信﹐酒三瓶寄夜航。」酒﹐江外酒名。

酒旗

《韓非子》云「宋人沽酒﹐懸幟甚髙。」酒市有旗始見於此﹐或謂之簾。

劉白墮

江東人劉白墮善釀﹐六月以罌盛酒於日中﹐經旬味不動而愈香美﹐使人久醉。朝士千里相饋﹐號白鶴觴﹐亦名騎驢酒。

醉聖

李白每醉爲文﹐未嘗差人﹐目爲醉聖。白樂天自稱醉尹﹐皮日休自稱醉士。

祖臺州書

晉祖臺州與王荊州書﹕古人以酒爲戒﹐願君屏爵棄巵﹐焚罍毀榼﹐殛儀狄於羽山﹐放杜康於三危。

昆侖觴

魏賈鏘有奴﹐善別水。嘗乘舟於黃河中流﹐以匏瓠接河源水七八升﹐經宿色如絳。以釀酒﹐名昆侖觴﹐芳味絕妙。

般若湯

北僧謂爲般若湯﹐蓋廋詞以避法禁。

臥黍穰

凡人醉臥黍穰中﹐必成癩醉。而飲茶必發膀胱气﹐食鹹多成消中。

癭木杯

松林唱和有癭木杯詩﹐蓋用木節爲之。

竹根

老杜詩云「醉倒終同臥竹根。」蓋以竹根爲飲器也﹐見江淹集。

蓮子杯

唐人有蓮子杯﹐白公詩中稱之﹐周穆王時有杯名常滿。

安石橊

頓孫國有安石橊﹐取汁停盆中﹐數日成美酒。

酒令

酒令云「孟嘗門下三千客﹐大有同人。湟水渡頭十萬羊﹐未濟小畜。」又云「鋤麑觸槐﹐死作木邊之鬼。豫讓吞炭﹐終爲山下之灰。」又云「夏禹見雨下﹐使李牧送木履與蕭何﹐蕭何道何消。田單定墾田﹐使貢禹送禹貢與李徳﹐李徳云得履。」又云「寺裏餵牛僧茹艸﹐觀中煮菜道供柴。」又曰「山上采黃芩﹐下山逢著老翁吟。老翁吟云﹕白頭搔更短﹐渾欲不勝簪。上山采交藤﹐下山逢著醉胡僧。醉胡僧云﹕何年飲著聞聲酒﹐直到而今醉不醒。山上采烏頭﹐下山逢著少年遊。少年遊雲﹕霞鞍金口驑﹐豹袖紫貂裘。又云﹕碾茶曹子建﹐開匣木懸虛。

