陽羨茗壺系明周髙起著

壺於茶具﹐用處一耳。而瑞艸名泉﹐性情攸寄﹐實仙子這洞天福地﹐梵王之香海蓮邦。審厥尙焉﹐非日好事已也。故茶至明代﹐不復碾悄和香藥制團餅﹐此已遠過古人。近百年中﹐壺黜銀錫及閩豫瓷﹐而尙宜興陶﹐又近人遠過前人處也。陶曷取諸﹐取諸其制﹐以本山土砂能發眞茶之色香味﹐不但杜工部云「傾金注玉驚人眼」﹐髙流務以免俗也。至名手所作﹐一壺重不數兩﹐價重每一二十金﹐能使土與黃金爭價。世日趨華﹐抑足感矣。因考陶工陶土而爲之系。創始金沙寺僧﹐久而逸其名矣。聞之陶家云﹐僧閒靜有致﹐習與陶缸甕者處。摶其細土﹐加以澄煉﹐捏築爲胎﹐規而圓之﹐刳使中空﹐踵傅口﹐柄﹐蓋﹐的﹐附陶穴燒成﹐人遂傳用。正始供春﹐學憲吳頤山公靑衣也。頤山讀書金沙寺中﹐供春於給役之暇﹐竊仿老僞心匠﹐亦淘細土摶胚。茶匙穴中﹐指掠內外﹐指螺文隱起可按﹐胎必累按﹐故腹半矣。世外其孫龔姓﹐亦書爲龔春。人皆證爲龔。予於吳周聊家見時大彬所仿﹐則刻供春二字﹐足折聚訟云。董翰﹐號後溪﹐始造菱花式﹐已殫工巧。趙梁﹐多提梁式﹐亦有傳爲名良者。玄錫。時朋﹐卽大彬父﹐是爲四名家。萬曆間人﹐皆供春之後勁也。董文巧而三家多古拙。李茂林﹐行四﹐名養心。制小圓式﹐妍在朴致中﹐允屬名玩。自此以往﹐壺乃另作瓦缶﹐囊閉入陶穴﹐故前此名壺﹐不免沾缸壇油淚。大家時大彬﹐號少山﹐或淘土﹐或雜碸砂土﹐諸款具足﹐諸土色亦具足﹐不務妍媚﹐而朴雅緊栗﹐妙不可思。初自仿供春得手﹐喜作大壺。後遊婁東聞陳眉公與瑯琊太原諸公品茶施茶之論﹐乃作小壺﹐几案有一具﹐生人閒遠之思﹐前後諸名家﹐並不能及。前於陶人標大雅之遺﹐擅空羣之目矣。名家李仲芳﹐行大﹐茂林子。及時大彬門﹐爲髙足第一﹐制度漸趨文巧﹐其父督以惇古仲芳嘗手一壺﹐視其父日﹕老兄﹐這个何如。俗因呼其所作爲老兄壺。後入金壇﹐卒以文巧相競。今世所傳大彬壺﹐亦有仲芳作之﹐大彬見賞而自署款識者。時人語日﹕李大瓶﹐時大名。徐友泉﹐名士衡﹐故非陶人也。其父好時大彬壺﹐延致家塾。一日﹐彊大彬作泥牛爲戲﹐不卽從﹐友泉奪其壺土出門去﹐適見樹下眠牛將起﹐尙屈一足。注視捏塑﹐曲盡厥狀。攜以視大彬﹐一見驚嘆日﹕如子智能﹐異日必出吾上。因學爲壺。變化式土﹐仿古尊罍諸器﹐配合土色所宜﹐畢智窮工﹐移人心目。予嘗博考厥制﹐有漢方扁觶﹐小云雷﹐提梁卣﹐蕉葉﹐蓮方﹐菱花﹐鵝蛋﹐分襠索耳﹐美人﹐垂蓮﹐大頂蓮﹐一回角﹐六子諸款。泥色有海棠紅﹐朱砂紫﹐定窯白﹐冷金黃﹐淡墨﹐沈香﹐水碧﹐橊皮﹐葵黃﹐閃色﹐梨皮諸名。種種變異﹐妙出心裁。然晚年恆自嘆日﹕吾之精﹐終不及時之粗。雅流歐正春﹐多規花卉果物﹐式度精妍。邵文金﹐仿時大漢方獨絕﹐今尙壽。郡文銀。蔣伯銙﹐名時英﹐四人並大彬弟子。蔣後客於吳﹐陳眉公爲攺其字之敷爲銙。因附髙流﹐諱言本業﹐然其所作緊致不俗也。陳用卿﹐與時同工﹐而年會俱後。負力尙气﹐嘗掛吏議﹐在縲紲中。俗名陳三呆子﹐式尙工﹐致如蓮子﹐湯婆﹐缽盂﹐圓珠諸制﹐不規而圓﹐已極妍飭。款仿鐘太傅貼意﹐落墨拙﹐落刀工。陳信卿﹐仿時﹐李諸傳器具﹐有優孟叔敖處﹐故非用卿族。品其所作﹐𨿽丰美遜之﹐而緊瘦工整﹐雅自不羣﹐貌寢意率﹐自誇洪飲逐貴遊間。不務壹志盡技﹐間多伺弟子造成﹐修削署款而已。所謂心計轉粗﹐不復唱渭城時也。閔魯生﹐名賢﹐制仿諸家﹐漸入佳境﹐人頗醇謹。見傳器則虛心企擬﹐不憚攺爲﹐會也進乎道矣。陳光甫﹐仿供春﹐時大爲入室。天奪其能。蚤眚一目﹐相視口的﹐不極端致﹐然經其手摹﹐亦具體而微矣。神品陳仲美﹐婺源人﹐初造瓷於景徳鎭。以業之者﹐多不足。成其名﹐棄之而來。好配壺土﹐意造諸玩﹐如香盒﹐花杯﹐狻猊鑪﹐辟邪﹐鎭紙﹐重鎪疊刻﹐細極鬼工﹐壺像花果﹐綴以艸虫﹐或龍戲海濤﹐伸爪出目﹐至塑大士像﹐莊嚴慈憫﹐神采欲生﹐瓔珞花蔓﹐不可思議。智兼龍眠﹐道子。心思殫竭﹐以夭天年。沈君用﹐名士良﹐踵仲美之智﹐而妍巧悉敵。壺式上接歐正春一派﹐至尙像諸物﹐制爲器用。不尙正方圓﹐而筍縫不苟絲髮。配土之妙﹐色象天錯﹐金石同緊﹐自幼知名。人乎之日沈多梳。宜興垂髫之稱。巧殫厥心﹐亦以甲申四月夭。別派諸人見汪大心葉語附記中。休寧人﹐安體玆﹐號古靈。邵蓋﹐周後溪﹐邵二孫﹐並萬曆間人。陳俊卿﹐亦時大彬弟子。周季山﹐陳和之﹐陳挺生﹐沈君盛﹐善仿友泉﹐君用。並天啟﹐崇禎間人。沈子澈﹐崇楨時人﹐所制壺古雅﹐渾朴。嘗爲人制菱花壺﹐銘之曰﹕石根泉﹐蒙頂葉﹐漱齒鮮﹐滌塵熱。陳辰﹐字共之﹐工鐫壺款﹐近人多假手焉﹐亦陶家之中書君也。鐫亦款識﹐卽時大彬初倩能書者落墨﹐用竹刀畫之﹐或以印記﹐後竟運刀成字﹐書法閒雅﹐在《黃庭》《樂毅》貼間﹐人不能仿。賞鑑家用以爲別。次則李仲芳﹐亦合書法。若李茂林﹐朱書號記而已。仲芳亦時代大彬刻款﹐手法自遜。規仿名壺日臨﹐比於書畫家入門時。陶肆謠曰﹕壺家妙手稱三大。謂時大彬﹐李大仲芳﹐徐大友泉也。予爲轉一語日﹕明代良陶讓一時﹐獨尊大彬﹐固自匪佞。相傳壺土初出用時﹐先有異僧經行村落﹐日呼日﹕賣富貴。土人羣嗤之。僧日貴不要買﹐買富何如。因引村叟﹐指山中產土之穴去。及發之﹐果備五色﹐爛若披錦。嫩泥﹐出趙莊山﹐以和一切色﹐上乃粘脂可築﹐蓋陶壺之丞弼也。石黃泥﹐出趙莊山﹐卽未觸風日之石骨也。陶之乃變朱砂色。天靑泥﹐出蠡墅﹐陶之變黯肝色。又其夾支﹐有梨皮泥﹐陶現梨凍色﹔淡紅泥﹐陶現松冶變化尙露種種光怪云。老泥﹐出團山﹐陶則白砂星星﹐按若珠琲﹐以天靑﹐石黃和之﹐成淺深古色。白泥﹐出大潮山﹐陶瓶盎缸缶用之﹐此山未經發用﹐載自吾鄕白石山。江陰秦望山之東北支峯。出土諸山﹐其穴往往善徙。有素產於此﹐忽又他穴得之者﹐實山靈有以司之﹐然皆深入數十丈乃得。造壺之家﹐各穴門外一方地﹐取色土篩搗部署訖﹐弇窖其中﹐名日養土。取用配合﹐各有心法。祕不相授﹐壺成幽之﹐以候極燥﹐乃以陶甕庋五六器﹐封閉不隙﹐始鮮欠裂射油之患。過火則老﹐老不美觀﹐欠火則稚稚沙土气。若窯有變相﹐匪夷所思。傾湯貯茶﹐雲霞綺閃﹐直是神之所爲﹐億千或一見耳。陶穴環蜀山﹐山原名獨﹐東坡先生乞居陽羨時﹐以似蜀中風景﹐攺名此山也﹐祠祀先生於山椒﹐陶煙飛染﹐祠宇盡墨﹐按《爾雅釋山》云﹐獨者蜀。則先生之銳攺厥名﹐不徙桑梓殷懷﹐抑亦考古自喜云爾。壺供直茶﹐正在新泉活火﹐旋瀹旋啜﹐以盡色香味之蘊﹐故壺宜小不宜大﹐宜淺不宜深﹐壺蓋宜盎不宜砥﹐湯力茗香﹐俾得團結氤氳。宜傾渴卽滌﹐去厥渟滓﹐乃俗夫彊作解事﹐謂時壺質地緊潔﹐注茶越宿暑月不餿﹐不知越數刻而茶敗矣﹐安俟越宿哉。況眞茶如菁脂﹐采卽宜羹﹐如筍味觸風隨劣﹐悠悠之論﹐俗不可醫。壺入用久﹐滌拭日加﹐自發暗然之光﹐入手可鑑﹐此爲書房雅供。若膩滓讕斑﹐油光爍爍﹐是日和尙光﹐最爲賤相。每見好事家藏列﹐頗多名制﹐而愛護後染﹐舒袖摩挲﹐惟恐拭去﹐日﹕吾以寶其舊色爾。不知西子蒙不潔﹐堪充下陳否耶﹐以注眞茶﹐是藐姑射山之神人。安神人﹐安置煙瘴地面矣﹐豈不舛哉。壺之土色﹐自供春而下及時大初年﹐皆細土淡墨色﹐上有銀沙閃點﹐迨碸砂和制彀縐周身珠粒隱隱﹐更自奪目。或問予以聲論茶﹐是有說乎。予日﹕竹論幽討﹐松火怒飛﹐蟹眼徐突窺﹐鯨波乍起﹐耳根圓通﹐爲不遠矣。然鑪頭風雨聲﹐銅瓶易作﹐不免湯腥﹐砂銚亦嫌土气。惟純錫爲五金之母﹐以制茶銚﹐能益水徳﹐沸亦聲淸﹐白金尢妙﹐茀非山林所辦爾。壺宿雜气﹐滿貯沸湯﹐傾卽沒冷水中﹐亦急出水寫之﹐元气復矣。品茶用甌白瓷爲良﹐所謂素瓷傳靜夜﹐芳气滿閒軒也。制宜弇口邃腸﹐色浮浮而香味不散。茶洗﹐式如扁壺﹐中加一盎鬲而細竊其底。便過水漉沙。茶藏﹐以閉洗過茶者﹐仲美﹐君用﹐各有奇制﹐皆壺史之從事也。水勺湯銚﹐亦有制之盡美者﹐要以椰匏錫器﹐爲用之恆。

附錄《過吳迪美﹐朱萼堂看壺歌兼吳貳公》新夏新晴新綠煥﹐茶式初開花信亂。羈愁共語賴吳郎﹐曲巷通人每相喚。伊予眞气合奇懷﹐閒中今古資評斷。荊南土俗雅尙陶﹐茗壺奔走天下半。吳郎鑑器有淵心﹐會聽壺工能事判。源流裁別字字矜﹐收貯將同彜鼎玩。再三請出豁雙眸﹐今朝乃許花前看。髙盤捧列朱萼堂﹐匣未開時先置。捲袖摩挲笑向人﹐次第標題陳几案。每壺署以古茶星﹐科使前賢參靜觀。指搖蓋作金石聲﹐款識稱堪法書按。某爲壺祖某云孫﹐形制惇龐古光燦。長橋陶肆紛新奇﹐心眼欷歔多暗換。寂寞無言意共深﹐人知俗手眞風散。始信黃金瓦價髙﹐作者展也天工竄。技道曾何彼此分﹐空堂日晚滋三嘆。供春﹐大彬諸名壺﹐價髙不易辦。予但別眞眞而旁搜殘缺於好事家﹐用自怡悅﹐詩以解嘲。陽羨名壺集﹐周郎不棄瑕。尙陶延古意﹐排悶仰眞茶。燕市曾酬駿﹐齊師亦載車。也知無用用﹐攜對欲殘花。吳迪美日﹕用涓人買駿骨﹐孫臏刖足事﹐以諭殘壺好。伯髙乃眞鑑家﹐風雅又不必言矣。林茂之《陶寶肖像歌爲馮本卿金吾作》昔賢制器巧含朴﹐規放尊壺從古博。我明龔春時大彬﹐量齊水火摶埴作。作者已往嗟濫觴﹐有循月令仲冬良。荊溪陶正司陶復﹐泥沙貴重如珩璜。世間茶具稱爲首﹐玩賞揩摩在人手。粉錫型模莫與爭﹐素磁斟酌長相偶。義取炎涼無變更﹐能使茶湯气永淸。動則禁持愼捧執﹐久且色澤生明。近聞復有友泉子﹐雅式精工仍繼美。嘗教春茗注山泉﹐不比瓶罍罄時恥。以玆珍賞向東吳﹐勝卻方平眾玉壺。癖好收藏阮光祿﹐割愛舉贈馮金吾。金吾得之喜絕倒﹐寫圖錫名日陶寶。一時詠贊如勒銘﹐直似千年鼎彜好。兪仲茅《贈馮本卿都護陶寶肖像歌》何人霾向陶家側﹐千年化作土赭色。捄來搗治水火齊去聲。義興好手誇埏埴。春濤沸後春旗濡﹐彭亨豕腹正所須。吳兒寶若金服匿﹐夤緣先入步兵廚。於今東海小馮君﹐淸賞風流天聞。主人會意卻投贈﹐媵以長句縹緗文。陳君雅欲酣茗戰﹐得此摩挲日千徧。尺幅鵝溪綴剡藤﹐更教摩詰開生面圖爲王宏卿一時所寫。一時佳話傾璠玙﹐堪備他年斑管書。用筍馮園名。卽今書畫舫﹐硯山同伴玉蟾蜍。

