

茶寮記﹝明﹞陸樹聲著

園居敞小寮於嘯軒埤垣之西﹐中設茶竈﹐凡瓢汲罌注濯拂之具咸庀。擇一人稍通茗事者主之﹐一人佐炊汲。客至則茶煙隱隱起竹外。其禪客過從予者﹐每與余相對﹐結跏趺坐﹐啜茗汁﹐舉無生話。終南僧明亮者﹐近從天池來。餉余天池苦茶﹐授余烹點法甚細。余嘗受其法於陽羨士人﹐大率先火候﹐其次候湯﹐所謂蟹眼魚目﹐參沸沫沈浮以驗生熟者﹐法皆同。而僧所烹點絕味淸﹐乳面不黟﹐是具人淸淨味中三昧者。要之﹐此一味非眠云跛石人未易領略。余方遠俗﹐雅意禪棲﹐安知不因是﹐遂悟人趙州耶。時杪秋旣望﹐適園無諍居士與五臺僧演鎭﹑終南僧明亮﹐同試天池茶於茶寮中謾記。

煎茶七

一人品

煎茶非漫浪﹐要須其人與茶品相得。故其法每傳於髙流隱逸﹐有雲霞泉石﹑磊塊胸次間者。

二品泉

泉水以山水爲上﹐次江水﹐井水次之。井取汲多者﹐多則水活。然須旋汲旋烹汲久宿貯者﹐味減鮮冽。

三烹點

煎用活火﹐候湯眼鱗鱗起﹐沫餑鼓泛﹐投茗器中。初人湯少許﹐俟湯茗相投﹐卽滿注。云腳漸開﹐乳花浮面﹐則味全。蓋古茶用團餅﹐碾屑味易出。葉茶驟則乏味﹐過熟味昏底滯。

四嘗茶

茶入口先灌漱﹐須徐啜。俟甘津潮舌﹐則得眞味。雜他果則香味俱奪。

五茶候

涼臺靜室﹐明窗曲幾﹐僧寮道院﹐松風竹月﹐晏坐行吟﹐淸譚把卷。

六茶侶

翰卿墨客﹐緇流羽士﹐逸老散人﹐或軒冕之徒﹐超軼世味。

七茶勛

除煩雪滯﹐滌酲破睡﹐譚渴書倦﹐是時茗碗策勛﹐不減淩煙。

