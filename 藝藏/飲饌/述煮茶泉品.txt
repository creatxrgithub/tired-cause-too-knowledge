述煮茶泉品宋葉淸臣撰

夫渭黍汾麻﹐泉源之異稟﹔江橘淮枳﹐土地之或遷﹐誠物類之有宜﹐亦臭味之相感也。

若乃擷華掇秀﹐多識艸木之名﹔激濁揚淸﹐能辧淄澠之品﹐斯固好事之嘉尙﹐博識之精鑑。自非嘯傲塵表﹐逍遙林下﹐樂追王濛之約﹐不敗陸納之風﹐其孰能與於此乎﹖吳楚山谷間﹐气淸地靈﹐艸木穎挺﹐多孕茶荈﹐爲人采拾。大率右於武夷者﹐爲「白乳」﹔甲於吳興者﹐爲「紫筍」﹔產禹穴者﹐以「天章」顯﹔茂錢塘者﹐以「徑山」稀。至於續廬之巖﹑云街之麓﹐「鴉山」著於無歙﹐「蒙頂」傳於岷蜀﹐角立差勝﹐毛舉實繁。然而天賦尢異﹑性靡受和﹐苟制非其妙﹐烹失於術﹐𨿽先雷而贏﹐未雨而檐﹐蒸焙以圖﹐造作以經﹐而泉不香﹑水不甘﹐爨之﹑揚之﹐若淤若滓。

予少得溫氏所著《茶說》﹐嘗識其水泉之目﹐有二十焉。會西走巴峽﹐經蝦蟆口﹐北憩蕪城﹐汲蜀岡井﹐東遊故都﹐絕揚子江﹐畱丹陽酌觀音泉﹐過無錫﹖惠山水﹐粉槍末旗﹐蘇蘭薪桂﹐且鼎且缶﹐以飲以歙﹐莫不瀹气滌慮﹐蠲病析酲﹐祛鄙吝之生心﹐招神明而還觀。信乎﹗物類之得宜﹐臭味之所感﹐幽人之佳尙﹐前賢之精鑑﹐不可及已﹗

噫﹗紫華綠英﹐均一艸也﹔淸瀾素波﹐均一水也。皆忘情於庶匯﹐或求伸於知已。不然者﹐叢薄之莽﹑溝瀆之流﹐亦奚以異哉﹗遊鹿故宮﹐依蓮盛府﹐一命受職﹐再期服勞﹐而虎丘之觱沸﹐淞江之淸泚﹐復在封畛。居然挹注是嘗﹐所得於鴻漸之目﹐二十而七也。昔酈元善於《水經》﹐而未嘗知茶﹔王肅癖於茗飲﹐而言不及水表﹐是二美吾無愧焉。凡泉品二十﹐列於右幅。且使盡神﹐方之四兩﹐遂成其功。代酒限於七升﹐無忘眞賞云爾。南陽葉淸臣述。

