煎茶水記唐張又新

提要

《煎茶水記》一卷﹐唐張又新撰。又新字孔昭﹐深州陸澤人。司門員外郎鷟之曾孫﹐工部侍郎薦之子也。元和九年進士第一。﹝案﹕本傳但稱元和中及進士髙第﹐知爲九年者據此書中所述﹐知爲第一者﹐據元人所編《氏族大全》稱其狀元及第也。﹞歷官右補闕。黨附李逢吉﹐爲入關十六子之一。逢吉出爲山南東道節度使﹐以又新爲行軍司馬﹐坐田伾事﹐貶江州刺史。﹝案﹕新﹑舊唐書皆云汀州刺史﹐而書中自稱刺九江﹐則爲江州無疑以二字形近而訛也。《書錄解題》作涪州﹐則更誤矣。﹞後又夤緣李訓﹐遷刑部郎中﹐爲申州刺史。訓死﹐復坐貶﹐終於左司郎中。事迹具《新唐書﹟本傳》。其書前列刑部侍郎劉伯芻所品七水﹐次列陸羽所品二十水。云元和九年初成名時﹐在薦福寺得於楚僧﹐本題曰《煮茶記》﹐乃代宗時湖州刺史李季卿得於陸羽口授。後有葉淸臣《述煮茶泉品》一篇﹐歐陽修《大明水記》一篇﹐《浮槎山水記》一篇。考《書錄解題》載此書﹐已稱《大明水記》載卷末﹐則宋人所附入也。淸臣所記﹐稱又新此書爲《水經》。案《太平廣記》三百九十九卷引此書﹐亦稱《水經》。或初名《水經》﹐後來攺題﹐以別酈道元所志歟﹖修所記極詆又新之妄﹐謂與陸羽所說皆不合。今以《茶經》校之﹐信然。又《唐書》羽本傳稱﹐李季卿宣慰江南﹐有薦羽者﹐召之。羽野服挈具而入﹐季卿不爲禮。羽愧之﹐更著毀茶論。則羽與季卿大相齟齬﹐又安有口授《水經》之理﹖殆以羽號善茶﹐當代所重﹐故又新托名歟。然陸遊《入蜀記》曰﹐史誌道餉谷簾水數器﹐眞絕品也。甘腴淸冷﹐具備諸美。前輩或斥水品以爲不可信﹐水品固不必盡當。至谷簾泉﹐卓然非惠山所及﹐則亦不可誣也。是遊亦有取於是書矣。

煎茶水記

故刑部侍郎劉公諱伯芻﹐於又新丈人行也。爲學精博﹐頗有風鑑﹐稱較水之與茶宜者﹐凡七等﹕

揚子江南零水第一﹔

無錫惠山寺石泉水第二﹔

蘇州虎丘寺石泉水第三﹔

丹陽縣觀音寺水第四﹔

揚州大明寺水第五﹔

吳松江水第六﹔

淮水最下第七。

斯七水﹐余嘗俱瓶於舟中﹐親挹而比之﹐誠如其說也。客有熟於兩浙者﹐言搜訪未盡﹐余嘗志之。及刺永嘉﹐過桐廬江﹐至嚴子瀨﹐溪色至淸﹐水味甚冷﹐家人輩用陳黑壞茶潑之﹐皆至芳香。又以煎佳茶﹐不可名其鮮馥也﹐又愈於揚子南零殊遠。及至永嘉﹐取仙巖瀑布用之﹐亦不下南零﹐以是知客之說誠哉信矣。夫顯理鑑物﹐今之人信不迨於古人﹐蓋亦有古人所未知﹐而今人能知之者。

元和九年春﹐予初成名﹐與同年生期於薦福寺。余與李徳垂先至﹐憩西廂玄鑑室﹐會適有楚僧至﹐置囊有數編書。余偶抽一通覽焉﹐文細密﹐皆雜記。卷末又一題云《煮茶記》﹐云代宗朝李季卿刺湖州﹐至維揚﹐逢陸處士鴻漸。李素熟陸名﹐有傾蓋之歡﹐因之赴郡。至揚子驛﹐將食﹐李曰「陸君善於茶﹐蓋天下聞名矣。況揚子南零水又殊絕。今日二妙千載一遇﹐何曠之乎﹗」命軍士謹信者﹐挈瓶操舟﹐深詣南零﹐陸利器以俟之。俄水至﹐陸以勺揚其水曰「江則江矣。非南零者﹐似臨岸之水。」使曰「某棹舟深入﹐見者累百﹐敢虛紿乎」陸不言﹐旣而傾諸盆﹐至半﹐陸遽止之﹐又以勺揚之曰「自此南零者矣。」使蹶然大駭﹐馳下曰「某自南零賫至岸﹐舟蕩覆半﹐懼其鮮﹐挹岸水增之。處士之鑑﹐神鑑也﹐其敢隱焉﹗」李與賓從數十人皆大駭愕。李因問陸﹕「旣如是﹐所經歷處之水﹐優劣精可判矣。」陸曰「楚水第一﹐晉水最下。」李因命筆﹐口授而次第之﹕

廬山康王谷水簾水第一﹔

無錫縣惠山寺石泉水第二﹔

蘄州蘭溪石下水第三﹔

峽州扇子山下有石突然﹐泄水獨淸冷﹐狀如龜形﹐俗云蝦蟆口水﹐第四﹔

蘇州虎丘寺石泉水第五﹔

廬山招賢寺下方橋潭水第六﹔

揚子江南零水第七﹔

洪州西山西東瀑布水第八﹔

唐州柏巖縣淮水源第九﹐淮水亦佳﹔

廬州龍池山嶺水第十﹔

丹陽縣觀音寺水第十一﹔

揚州大明寺水第十二﹔

漢江金州上游中零水第十三﹔﹝水苦﹞

歸州玉虛洞下香溪水第十四﹔

商州武關西洛水第十五﹔﹝未嘗泥﹞

吳松江水第十六﹔

天臺山西南峯千丈瀑布水第十七﹔

郴州圓泉水第十八﹔

桐廬嚴陵灘水第十九﹔

雪水第二十。﹝用雪不可太冷﹞

此二十水﹐余嘗試之﹐非系茶之精粗﹐過此不之知也。夫茶烹於所產處﹐無不佳也﹐蓋水土之宜。離其處﹐水功其半﹐然善烹潔器﹐全其功也。李置諸笥焉﹐遇有言茶者﹐卽示之。又新刺九江﹐有客李滂﹑門生劉魯封﹐言嘗見說茶﹐余醒然思往歲僧室獲是書﹐因盡篋﹐書在焉。古人云「瀉水置瓶中﹐焉能辧淄澠。」此言必不可判也﹐力古以爲信然﹐蓋不疑矣。豈知天下之理﹐未可言至。古人研精﹐固有未盡﹐彊學君子﹐孜孜不懈﹐豈止思齊而已哉。此言亦有裨於勸勉﹐故記之。

述煮茶泉品

夫渭黍汾麻﹐泉源之異稟﹔江橘淮枳﹐土地之或遷﹐誠物類之有宜﹐亦臭味之相感也。若乃擷華掇秀﹐多識艸木之名﹔激濁揚淸﹐能辧淄澠之品﹐斯固好事之嘉尙﹐博識之精鑑。自非嘯傲塵表﹐逍遙林下﹐樂追王濛之約﹐不敗陸納之風﹐其孰能與於此乎﹖吳楚山谷間﹐气淸地靈﹐艸木穎挺﹐多孕茶荈﹐爲人采拾。大率右於武夷者﹐爲「白乳」﹔甲於吳興者﹐爲「紫筍」﹔產禹穴者﹐以「天章」顯﹔茂錢塘者﹐以「徑山」稀﹔至於續廬之巖﹑云衡之麓﹐「鴉山」著於無歙﹐「蒙頂」傳於岷蜀﹐角立差勝﹐毛舉實繁。然而天賦尢異﹑性靡受和﹐苟制非其妙﹐烹失於術﹐𨿽先雷而贏﹐未雨而檐﹐蒸焙以圖﹐造作以經﹐而泉不香﹑水不甘﹐爨之﹑揚之﹐若淤若滓。

予少得溫氏所著《茶說》﹐嘗識其水泉之目﹐有二十焉。會西走巴峽﹐經蝦蟆口﹐北憩蕪城﹐汲蜀岡井﹐東遊故都﹐絕揚子江﹐畱丹陽酌觀音泉﹐過無錫﹤奭斗﹥惠山水﹐粉槍末旗﹐蘇蘭薪桂﹐且鼎且缶﹐以飲以歠﹐莫不瀹气滌慮﹐蠲病析酲﹐祛鄙吝之生心﹐招神明而還觀。信乎﹗物類之得宜﹐臭味之所感﹐幽人之佳尙﹐前賢之精鑑﹐不可及已﹗

噫﹗紫華綠英﹐均一艸也﹔淸瀾素波﹐均一水也。皆忘情於庶匯﹐或求伸於知已。不然者﹐叢薄之莽﹑溝瀆之流﹐亦奚以異哉﹗遊鹿故宮﹐依蓮盛府﹐一命受職﹐再期服勞﹐而虎丘之觱沸﹐淞江之淸泚﹐復在封畛。居然挹注是嘗﹐所得於鴻漸之目﹐二十而七也。昔酈元善於《水經》﹐而未嘗知茶﹔王肅癖於茗飲﹐而言不及水表﹐是二美吾無愧焉。凡泉品二十﹐列於右幅。且使盡神﹐方之四兩﹐遂成其功。代酒限於七升﹐無忘眞賞云爾。南陽葉淸臣述。

大明水記﹝歐陽修﹞

世傳陸羽《茶經》﹐其論水雲﹕「山水上﹐江水次﹐井水下。」又云「山水﹐乳泉﹑石池漫流者上。瀑湧湍漱勿食﹐食久﹐令人有頸疾。江水取去人遠者﹐井取汲多者。」其說止於此﹐而未嘗品第天下之水味也。至張又新爲《煎茶水記》﹐始云劉伯芻謂水之宜茶者有七等﹐又載羽爲李季卿論水次第有二十種。

今考二說﹐與羽《茶經》皆不合。羽謂山水上﹐乳泉﹑石池又上﹐江水次而井水下。伯芻以揚子江爲第一﹐惠山石泉爲第二﹐虎丘石井第三﹐丹陽寺井第四﹐揚州大明寺井第五﹐而松江第六﹐淮水第七﹐與羽說皆相反。季卿所說二十水﹕廬山康王谷水第一﹐無錫惠山石泉第二﹐蘄州蘭溪石下水第三﹐扇子峽蛤蟆口水第四﹐虎丘寺井水第五﹐廬山招賢寺下方橋潭水第六﹐揚子江南零水第七﹐洪州西山瀑布第八﹐桐柏淮源第九﹐廬山龍池山頂水第十﹐丹陽寺井第十一﹐揚州大明寺井第十二﹐漢江中零水第十三﹐玉虛洞香溪水第十四﹐武關西水第十五﹐松江水第十六﹐天臺千丈瀑布水第十七﹐郴州圓泉第十八﹐嚴陵灘水第十九﹐雪水第二十。如蛤蟆口水﹑西山瀑布﹑天臺千丈瀑布﹐羽皆戒人勿食﹐食之生疾﹐其餘江水居山水上﹐井水居江水上﹐皆與羽經相反。疑羽不當二說以自異。使誠羽說﹐何足信也﹖得非又新妄附益之邪﹖其述羽辧南零岸時﹐怪誕甚妄也。

水味有美惡而已﹐欲求天下之水一一而次第之者﹐妄說也。故其爲說﹐前後不同如此。然此井﹐爲水之美者也。羽之論水﹐惡渟浸而喜泉源﹐故井取多汲者﹐江𨿽長﹐然眾水雜聚﹐故次山水。惟此說近物理云。

浮槎山水記﹝歐陽修﹞

浮槎山﹐在愼縣南三十五里﹐或曰浮者山﹐或曰浮巢山。其事出於浮圖老子之徒﹐荒怪誕幻之說。其上有泉﹐自前世論水者皆弗道。余嘗讀茶經﹐愛陸羽善言水。後得張又新水記﹐載劉伯芻﹑李季卿所列水次第﹐以爲得之於羽。然以茶經考之﹐皆不合﹐又新妄狂險譎之士﹐其言難信﹐頗疑非羽之說。及得浮槎山水﹐然後益以羽爲知水者。浮槎山與龍池山皆在廬州界中﹐較其水味﹐不及浮槎遠甚。而又新所記﹐以龍池爲第十﹐浮槎之水棄而不錄。以此知其所失多矣。羽則不然。其論曰﹕山水上﹐江次之﹐井爲下。山水﹐乳泉石池流者上。其言𨿽簡﹐而於論水盡矣。浮槎之水﹐發自李候﹐嘉佑二年﹐李候以鎭東軍﹐畱後出守廬州﹐因遊金陵登蔣山﹐飲其水﹐旣又登浮槎﹐至其山﹐上有石池﹐涓涓可愛﹐蓋羽所謂乳泉漫流者也﹐飲之而甘。乃考圖記﹐問於故老﹐得其事迹﹐因以其水遺余於京師。予報之曰﹕李候可謂賢矣。夫窮天下之物﹐無不得其欲者﹐富貴者之樂也﹐至於蔭長松﹑藉丰艸﹐聽山流之潺緩﹐飲石泉之滴瀝﹐此山林者之樂也。而山林之士﹐視天下之樂﹐不一動其心。或者欲於心﹐顧力不可得而止者﹐乃能退而獲樂於斯。彼富貴之通用致物矣﹐而其不可兼者﹐惟山水之樂爾。惟富貴者而不得兼﹐然後貧賤之士﹐有以自足而髙世。其不能兩能﹐亦其理與勢之然歟。今李候生長富貴﹐厭惡於耳目﹐又知山水之樂﹐至於攀緣上下﹐幽隱窮絕﹐人所不及者﹐皆能得之﹐其兼取於物者﹐可謂多矣。李候折節好學﹐喜交賢士﹐敏於爲政﹐所至有能名。凡物不能自見而待人以彰者﹐有矣﹔凡物未必可貴而因人以重者﹐亦有矣。故予以其事﹐俾世知斯泉發自李候始也。

