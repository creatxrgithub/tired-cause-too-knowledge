茶錄明馮時可輯

茶﹐一名梗﹐又名蔎﹐名茗﹐名荈。檟﹐苦茶也。蔎則西蜀語﹐茗則晚取者。《本艸》﹕荈甘檟苦。羽《經》則稱檟甘荈苦。茶尊爲經﹐自陸羽始﹐羽《經》稱﹐茶味至寒﹐采不時﹐造不精﹐雜以卉莽﹐飲之成疾﹐若采造得宜﹐便與醍醐甘露抗衡。故知茶全貴采造。蘇州茶飲徧天下﹐專以揉造勝耳。徽郡向無茶﹐近出松羅茶﹐最爲時尙。是茶始比丘大方﹐大方居虎丘最久﹐得采造法。其後於徽之松羅結庵﹐采諸山茶﹐於庵焙制﹐遠邇爭市﹐價倏翔湧﹐人因稱松羅茶﹐實非松蘿所出也。是茶比天池茶稍粗﹐而气甚香﹐味更淸﹐然於虎丘能稱仲﹐不能伯也。松郡佘山﹐亦有茶與天池無異﹐顧采造不如。近有比丘來﹐以虎丘法制之﹐味與松蘿等。老衲亟逐之曰﹐無爲此山開膻徑而置火坑﹐蓋佛以名爲五欲之一﹐名媒利﹑利媒禍﹐物且難容﹐況人乎。

鴻漸伎倆磊塊﹐著是《茶經》﹐蓋以逃名也。示人以處其小﹐無志於大也。意亦與韓康市藥事相同﹐不知者﹐乃謂其宿名。夫羽惡用名﹐彼用名者﹐且經六經﹐而經茶乎。張步兵有云﹐使我有身後名﹐不如生前一杯酒。夫一杯酒之可以逃名也﹐又惡知一杯茶之欲以逃名也。

芘莉﹐一曰筤篣﹐茶籠也。犧木﹐勺也﹐瓢也。永嘉中﹐余姚人虞洪人瀑布山采茗﹐遇一修眞道士云﹐吾丹丘子﹐祈子他日﹐甌犧之餘﹐乞相遺也。故知神仙之貴茶久矣。

《茶經》用水﹐以山爲上﹐江爲中﹐井爲下。山勿太髙﹐勿多石﹐勿太荒遠。蓋潛龍巨虺所蓄毒多於斯也。又其瀑湧湍激者﹐气最悍﹐食之令頸疾﹐惠泉最宜人﹐無前患耳。

江水取去人遠者﹐並取汲多者﹐其沸如魚目﹐微有聲爲一沸﹐緣邊如湧泉連珠爲二沸﹔騰波鼓浪爲三沸﹐過此﹐水老不可食也。沫餑﹐湯之華也。華之薄者曰沫﹐厚者曰餑﹐皆《茶經》中語。大抵畜水惡其停﹐煮水惡其老﹐皆於陰陽不適﹐故不宜人耳。

