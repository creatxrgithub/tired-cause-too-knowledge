荈茗錄宋陶谷

龍坡山子茶

開寶中﹐竇儀以新茶飲予﹐味極美。奩面標云「龍坡山子茶」。龍坡是顧渚別境。

聖陽花

吳僧梵川﹐誓願燃頂供養雙林傅大士。自往蒙頂結庵種茶。凡三年﹐味方全美。得絕佳者聖陽花﹑吉祥蕊﹐共不逾五斤﹐持歸供獻。

湯社

和凝在朝﹐率同列遞日以茶相飲﹐味劣者有罰﹐號爲「湯社」。

縷金耐重兒

有得建州茶膏﹐取作耐重兒八枚﹐膠以金縷﹐獻於閩王曦。

乳妖

吳僧文了善烹茶。遊荊南﹐髙保勉白於季興﹐延置紫雲庵﹐日試其藝。保勉父子呼爲湯神﹐奏授華定水大師上人﹐目曰「乳妖」。

淸人樹

僞閩甘露堂前兩株茶﹐郁茂婆娑﹐宮人呼爲「淸人樹」。每春初﹐嬪嬙戲摘新芽﹐堂中設「傾筐會」。

玉蟬膏

大理徐恪見貽卿信錠子茶﹐茶面印文曰「玉蟬膏」﹐一種曰「淸風使」。恪﹐建人也。

森伯

湯悅有《森伯頌》﹐蓋茶也。方飲而森然嚴於齒牙﹐旣久﹐四肢森然。

水豹囊

豹革爲囊﹐風神呼吸之具也。煮茶啜之﹐可以滌滯思而起淸風。每引此義﹐稱茶「水豹囊」。

不夜侯

胡嶠《飲茶詩》曰「沾牙舊姓餘甘氏﹐破睡當封不夜侯。」新奇哉﹗

雞蘇佛

猶子彜之﹐年十二歲。予讀胡嶠詩﹐因令效法之﹐近晚成篇。有云「生涼好喚雞蘇佛﹐回味宜稱橄欖仙。」然彜之亦文詞之有基址者也。

冷面艸

符昭遠不喜茶﹐曰「此物面目嚴冷﹐了無和美之態﹐可謂冷面艸也。」

晚甘侯

孫樵《送茶與焦刑部書》云「晚甘侯十五人遣侍齋閣。此徒皆請雷而摘﹐拜水而和。蓋建陽丹山碧水之鄕﹐月澗云龕之侶﹐愼勿賤用之。」

生成盞

饌茶而幻出物像於湯麵者﹐茶匠通神之藝也。沙門福全生於金鄕﹐長於茶海﹐能注湯幻茶﹐成一句詩﹐並點四甌﹐共一絕句﹐泛乎湯表。小小物類﹐唾手辦耳。檀越日造門求觀湯戲﹐全自詠曰「生成盞裏水丹靑﹐巧畫工夫學不成。欲笑當時陸鴻漸﹐煎茶贏得好名聲。

茶百戲

茶至唐始盛。近世有下湯運匕﹐別施妙訣﹐使湯紋水脈成物象者﹐禽獸虫魚花艸之屬﹐纖巧如畫。但須臾卽就散滅。此茶之變也﹐時人謂之茶百戲。

漏影春

漏影春法﹐用縷紙貼盞﹐糝茶而去紙﹐僞爲花身﹔別以荔肉爲葉﹐松實﹑鴨腳之類珍物爲蕊﹐沸湯點攪。

甘艸癖

宣城何子華邀客﹐酒半﹐出嘉陽嚴峻畫陸鴻漸像。子華因言「前世惑駿逸者爲馬癖﹐泥貫索者爲錢癖﹐耽於子息者爲譽兒癖﹐耽於褒貶者爲《左傳》癖。若此叟者﹐溺於茗事﹐將何以名其癖﹖」楊粹仲曰「茶至珍﹐蓋未離乎艸也。艸中之甘﹐無出茶上者。迨宜目陸氏爲甘艸癖。」坐客曰「允矣哉﹗」

苦口師

皮光業耽茗事。一日﹐中表請嘗新柑﹐才至﹐呼茶甚急﹐徑進一巨甌。題詩曰「未見甘心氏﹐先迎苦口師。」眾噱曰「此師固淸髙﹐而難以療饑也。」

