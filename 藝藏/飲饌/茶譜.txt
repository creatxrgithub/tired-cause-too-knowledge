茶譜﹝毛文錫﹞

彭州有蒲村堋口灌口其園名仙崖石花等其茶餅小而布嫩芽如六出花者尢妙眉州洪雅昌闔丹稜其茶如蒙頂制餅茶法其散者葉大而黃味頗甘苦亦片甲蟬翼之次也

臨邛數邑茶有火前火後嫩綠黃芽號又有火番餅每餅重四十兩入西蕃黨項重之如中國名山者其味甘苦

蜀州晉原洞口橫源味江靑城其橫源雀舌鳥觜麥顆蓋取其嫩芽所造以其芽似之也又有片甲者卽是早春黃茶芽葉相抱如片甲也蟬翼者其葉嫩薄如蟬翼也皆散茶之最上也

雅州百丈名山二者尢佳

瀘州之茶樹夷獠常攜瓢窴側每登樹采摘芽茶必含於口待其展然後置於瓢中旋塞其竅此歸必置於暖處其味極佳又有粗者其味辛而性熟彼人云飮之療風通呼爲瀘茶

建州方山之露芽及紫筍片大極硬須湯浸之方可碾治頭痛江東老人多味之

鄂州之東山蒲圻唐年縣皆產茶黑色如韭葉極軟治頭疼

長沙之石楠其樹如棠楠采其芽謂之茶湘人以四月摘楊桐葉搗其汁拌米而蒸猶蒸糜之類必啜此茶乃其風也尢宜暑月飮之潭邵之間有渠州中有茶而多毒蛇猛獸鄕人每年采擷不過十六七斤其色如鐵而芳香異常烹之無滓也

南平縣狼猱山茶黃黑色渝人重之十月采貢

容州黃家洞有竹茶葉如嫩竹土人作飮甚甘美﹝作者按以上各條據宋樂史太平寰宇記﹞

渠江薄片一斤八十枚

洪州西山之白露味美而淸

袁州之界橋其名甚著不若湖州之硏膏紫筍烹之有腳垂下

婺州有舉巖茶斤片方細所出𨿽少味極甘芳煎如碧乳也

當陽縣靑溪山仙人掌茶李白有詩

團黃有一旗二槍之號言一葉二芽也

蜀之雅州有蒙山山有五頂頂有茶園其中頂曰上淸峯昔有僧病冷且久嘗遇一老父謂曰蒙之中頂茶嘗以春分之先後多構人力俟雷之發聲幷手采摘三日而止若獲一兩以本處水煎服卽能祛宿疾二兩當眼前無疾三兩固以換骨四兩卽爲地仙矣是僧因之中頂築室以候及期獲一兩余服未竟而病瘥時到城市人見其容貌常若年三十餘眉髮紺綠色其後入靑城訪道不知所終今四頂茶園采摘不廢惟中頂艸木繁密雲霧蔽虧驇獸時出人迹稀到矣今蒙頂有露鋑芽籛芽皆云火前言造於禁火之前也

玉壘關外寶唐山有茶樹產於懸崖筍長三寸五寸方有一葉兩葉

湖州長興縣啄木嶺金沙泉卽每歲造茶之所也湖常二郡接界於此厥土有境會亭每茶節二牧皆至焉斯泉也處沙之中居常無水將造茶太守具儀注拜敕祭泉頃之發源其夕淸溢造供禦者畢水卽微減供堂者畢水已半之太守造畢卽涸矣太守或遷旆稽期則示風雷之變或見驇獸毒蛇木魅焉

邛州之臨邛臨溪思安火井有早春火前火後嫩綠等上中下茶

茶之別者枳殼芽枸杞芽枇杷芽皆治風疾又有皂莢芽槐芽柳芽乃上春摘其芽和茶作之五花茶者其片作五出花也

涪州出三般茶賓化最上制於早春其次白馬最下涪陵

宣城縣有了山小方餅橫鋪茗芽裝面其山東爲朝日所燭號曰陽坡其茶最勝太守嘗薦於京洛人士題曰了山陽坡橫紋茶

義興有滬湖之含膏

龍安有騎火茶最上言不在火前不在火後作也淸明攺火故曰騎火

福州柏巖極佳又洪州西山白露及鶴嶺茶極妙

睦州之鳩坑極妙

蒙山有壓膏露芽不壓膏露芽井冬芽言隆冬甲坼也

衡州之衡山封州之西鄕茶研膏爲之皆片團如月

揚州禪智寺隋之故宮寺枕蜀岡有茶園其味甘香如蒙頂也又歙州牛嶺者尢好

雅州蒙頂其生最晚春夏之交有雲霧覆其上若有神物護持之者洪州雙井白芽制造極精﹝艸茶之上品也以與爭雄﹞

蒙頂有研膏茶作片進之亦作紫筍

唐肅宗嘗賜髙士張志和奴婢各一人志和配爲夫妻名之曰漁童樵靑人間其故答曰漁童使捧釣收綸蘆中鼓枻樵靑使蘇蘭薪桂竹裏煎茶

胡生者以釘鉸爲業居近白蕷洲傍有古墳每因茶飮必奠酹之忽夢一人謂之曰吾姓柳平生善爲詩而嗜茗感子茶茗之惠無以爲報欲教子爲詩胡辭以不能柳彊之曰但率子意言之當有致矣後遂工詩焉時人謂之胡釘鉸詩柳當是柳惲也

宣州宣城縣有茶山茶東爲朝日所燭號曰陽坡其茶最勝形如小方餅橫鋪茗芽其上太守常薦之京洛題曰陽坡茶杜牧茶山詩雲山實東吳秀茶稱瑞艸魁

袁州界橋其名甚著不若湖州之研膏紫筍烹之有綠腳垂下胡公淑賦云云垂綠柳

建州北苑先春龍焙洪州西山之白露雙井白芽鶴嶺安吉顧渚紫筍常州義興紫筍陽羨春池陽風嶺睦州鳩坑宣州陽坡南劍蒙頂石花露俊芽芽南康云居峽州碧澗明月東川獸目福州方山露芽壽州霍山黃芽

覺林僧志崇收茶三等待客以驚雷莢自奉以萱艸帶供佛以紫茸香客赴茶者以油囊盛餘瀝以歸

甫裏先生陸龜蒙嗜茶舜置小園於顧渚山下歲人茶租薄爲甌犠之費自爲品第書一篇繼茶經茶訣之後﹝以上諸條輯自全芳備祖後集卷二八﹞

