

【序】

挺然而秀﹐郁然而茂﹐森然而列者﹐北園之茶也。泠然而淸﹑鏘然而聲﹐涓然而流者﹐南澗之水也。塊然而立﹐晬然而溫﹐鏗然而鳴者﹐東山之石也。臒然而酸﹐兀然而傲﹐擴然而狂者﹐渠也。以東山之石﹐擊灼然之火。以南澗之水﹐烹北園之茶﹐自非喫茶漢﹐則當握拳布袖﹐莫敢伸也﹗本是林下一家生活﹐傲物玩世之事﹐豈白丁可共語哉予法舉白眼而望靑天﹐汲淸泉而烹活火﹐自謂與天語以擴心志之大﹐符水以副內練之功﹐得非遊心於茶竈﹐又將有裨於修養之道矣﹐豈惟淸哉涵虛子臞仙書。

茶之爲物﹐可以助詩興而雲山頓色﹐可以伏睡魔而天地忘形﹐可以倍淸談而萬象驚寒﹐茶之功大矣﹗其名有五﹕曰茶﹑曰檟﹑曰蔎﹑曰茗﹑曰荈。一云早取爲茶﹐晚取爲茗。食之能利大腸﹐去積熱﹐化痰下气﹐醒睡﹐解酒﹐消食﹐除煩去膩﹐助興爽神。得春陽之首﹐占萬木之魁。始於晉﹐興於宋。惟陸羽得品茶之妙﹐著《茶經》三篇。蔡襄著《茶錄》二篇。蓋羽多尙奇古﹐制之爲末。以膏爲餅﹐至仁宗時﹐而立龍團﹑鳳團﹑月團之名﹐雜以諸香﹐飾以金彩﹐不無奪其眞味。然無地生物﹐各遂其性﹐莫若茶葉﹐烹而啜之﹐以遂其自然之性也。予故取烹茶之法﹐末茶之具。崇新攺易﹐自成一家。爲雲海飡霞服日之士﹐共樂斯事也。𨿽然會茶而立器具﹐不過延客款話而已。棲神物外﹐不伍於世流﹐不污於時俗。或會於泉石之間﹐工處於松竹之下﹐或對皓月淸風﹐或坐明窗靜牖﹐乃與客淸談款話﹐探虛玄而參造化﹐淸心神而出塵表。命一童子設香案攜茶鑪於前﹐一童子出茶具﹐以飄汲淸泉注於瓶而炊之。然後碾茶爲末﹐置於磨令細﹐以羅羅之﹐候將如蟹眼﹐量客眾寡﹐投數紀匕於巨甌﹐置之竹架﹐童子捧獻於前。主起﹐舉甌奉客曰「爲君以瀉淸臆。」客起接﹐舉甌曰「非此不足以破孤悶。」乃復坐。飲畢。童子接甌而退。話久情長﹐禮陳再三﹐遂出琴棋。故山谷曰「金穀看花莫謾煎」是也。盧仝喫七碗﹑老蘇不禁三碗﹐予以一甌﹐足可通仙靈矣。使二老有知﹐亦爲之大笑。其他聞之﹐莫不謂之迂闊。

【品茶】

於谷雨前﹐采一槍一旗者制之爲末﹐無得膏爲餅。雜以諸香﹐失其自然之性﹐奪其眞味。大抵味淸甘而香﹐久面回味﹐能爽神者爲上。獨山東蒙山石蘚茶﹐味入仙品﹐不入凡卉。𨿽世固不可無茶﹐然茶性涼﹐不疾者不宜多飲。

【收茶】

茶宜蒻葉而收。喜溫燥而忌濕冷。入於焙中。焙用木爲之﹐上隔盛茶﹐下隔置火﹐仍用蒻葉蓋其上﹐以收火器。兩三日一次﹐常如人體溫溫﹐則禦濕潤以養茶。若火多則茶焦。不入焙者。宜以蒻籠密封之﹐盛置髙處。或經年香﹑味皆陳﹐宜以沸湯漬之﹐而香味愈佳。凡收天香茶﹐於桂花盛開時﹐天色晴明﹐日午取收﹐不奪茶味。然收有法﹐非法則不宜。

【點茶】

凡欲點茶﹑先須供烤盞。盞冷則茶沈﹐茶少則云腳散﹐湯多則粥面聚。以一匕投盞內﹐先注湯少許調勻﹐旋添入﹐環回擊拂﹐湯上盞可七分則止。著盞無水痕爲妙。今人以果品爲換茶﹐莫若梅﹑桂﹑茉莉三花最佳。可將蓓蕾數枚投於甌內罨之。少傾﹐其花自開。甌未至唇﹐香气盈鼻矣。燻香茶法百花有香者皆可。當花盛開時﹐以紙糊竹籠兩隔﹐上層置茶﹐下層置花﹐宜密封固﹐經宿開換舊花。如此數日﹐其茶自有香气可愛。有不用花﹐用龍腦燻者亦可。

【茶鑪】

與練丹神鼎同制。通髙七寸﹐徑四寸﹐腳髙三寸﹐風穴髙一寸。上用鐵隔。腹深三寸五分﹐瀉銅爲之﹐近世罕得。予以瀉銀坩鍋瓷爲之﹐尢妙。襻髙一尺七寸半。把手用藤紮﹐兩傍用鉤﹐掛以茶帚﹑茶筅﹑炊筒﹑水濾於上。

【茶竈】

古無此制﹐予於林下置之。燒成的瓦器如竈樣﹐下層髙尺五爲竈臺﹐上層髙九寸﹐長尺五﹐寬一尺﹐傍刊以詩詞詠茶之語。前開二火門﹐竈面開二穴以置瓶。頑石置前﹐便炊者之坐。予得一翁﹐年八十猶童﹐疾憨奇古﹐不知其姓名﹐亦不知何許人也。衣以鶴氅﹐系以麻絳﹐履以艸履﹐背駝而頸蜷﹐有雙髻於頂。其形類一「菊」字﹐遂以菊翁名之。每令炊竈以供茶﹐其淸致倍宜。

【茶磨】

磨以靑礞口爲之。取其化談去故也。其他石則無益於茶。

【茶碾】

茶碾﹐古以金﹑銀﹑銅﹑鐵爲之﹐皆能生鉎。今以靑礞石最佳。

【茶羅】

茶羅﹐徑五寸﹐以紗爲之。細則茶浮﹐粗則水浮。

【茶架】

茶架﹐今人多用木﹐雕鏤藻飾﹐尙於華麗。予制以斑竹﹑紫竹﹐最淸。

【茶匙】

茶匙要用擊拂有力﹐古人以黃金爲上﹐今人以銀﹑銅爲之。竹者輕﹐予嘗以椰殼爲之﹐最佳。後得一瞽者﹐無雙目﹐善能以竹爲匙﹐凡數百枚﹐其大小則一﹐可以爲奇。特取其異於凡匙﹐𨿽黃金亦不爲貴也。

【茶筅】

茶筅﹐截竹爲之﹐廣﹑贛制作最佳。長五寸許﹐匙茶入甌﹐注湯筅之﹐候浪花浮成雲頭﹑雨腳乃止。

【茶甌】

茶甌﹐古人多用建安所出者﹐取其松紋兔毫爲奇。今淦窯所出者與建盞同﹐但注茶﹐色不淸亮﹐莫若饒瓷爲上﹐注茶則淸白可愛。

【茶瓶】

瓶要小者易候湯﹐又點茶湯有準。古人多用鐵﹐謂之罌。罌﹐宋人惡其生鉎﹐以黃金爲上﹐以銀次之。今予以瓷石爲之。通髙五寸﹐腹髙三寸﹐項長二寸﹐嘴長七寸。凡候湯不可太過﹐未熟則沫浮﹐過熟則茶沈。

【煎湯法】

用炭之有焰者謂之活火。當使湯無妄沸。初如魚眼散布﹐中如泉湧連珠﹐終則騰波鼓浪﹐水气全消。此三沸之法﹐非活火不能成也。

【品水】

臞仙日﹕靑城山老人村杞泉水第一﹐鐘山八功徳第二﹐洪崖丹潭水第三﹐竹根泉水第四。或云﹕山水上﹐江水次﹐井水下。伯芻以揚子江心水第一﹐惠山石泉第二﹐虎丘石泉第三﹐丹陽井第四﹐大明井第五﹐松江第六﹐淮江第七。又日﹕廬山康王洞簾水第一﹐常州無錫惠山石泉第二﹐蘄州蘭溪石下水第三﹐硤州扇子硤下石窟泄水第四﹐蘇州虎丘山下水第五﹐廬山石橋潭水第六﹐揚子江中泠水第七﹐洪州西山瀑布第八﹐唐州桐柏山淮水源第九﹐廬山頂天地之水第十﹐潤州丹陽井第十一﹐揚州大明井第十二﹐漢江金州上流中泠水第十三﹐歸州玉虛洞香溪第十四﹐商州武關西谷水第十五﹐蘇州吳松江第十六﹐天臺西南峯瀑布第十七﹐郴州圓泉第十作﹐嚴州桐廬江嚴陵灘水第十九﹐雪水第二十。

