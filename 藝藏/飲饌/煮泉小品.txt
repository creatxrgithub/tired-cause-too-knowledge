煮泉小品明田藝蘅

○敍

田子藝﹐夙厭塵囂﹐歷覽名勝。竊慕司馬子長之爲人﹐窮搜遐討。固嘗飲泉覺爽﹐啜茶忘喧﹐謂非膏粱紈綺可語。愛著《煮泉小品》﹐與漱流枕石者商焉。考據該恰﹐評品允當﹐泉茗之信史也。命予敍之﹐刻燭以俟。予惟贊皇公之鑑水﹐競陵子之品茶﹐耽以成癖﹐罕有儷者。洎丁公言《茶圖》﹐顓論采造而未備﹔蔡君談《茶錄》﹐詳於烹試而弗精﹔劉伯芻﹑李季卿論水之宜茶者﹐則又互有同異﹔與陸鴻漸相背弛﹐甚可疑笑。近雲間徐伯臣氏作《水品》﹐茶復略矣。粵若子藝所品﹐蓋兼昔人之所長﹐得川原之雋味。其器宏以深﹐其思衝以淡﹐其才淸以越﹐具可想也。殆與泉茗相渾化者矣﹐不足以洗塵囂而謝膏綺乎﹖重違嘉懇﹐勉綴首簡。嘉靖首簡。嘉靖甲寅冬十月旣望仁和趙觀撰。

○引

昔我田隱翁﹐嘗自委曰泉石膏盲。噫﹐夫以膏盲之病﹐固神醫之所不治者也﹔而在於泉石﹐則其病亦甚奇矣。余少患此病﹐心已忘之﹐而人皆咎余之不治。然徧檢方書﹐苦無對病之藥。偶居山中﹐遇淡若叟﹐向余曰﹕此病固無恙也﹐子欲治之﹐卽當煮淸泉白石﹐加以苦茗﹐服之久久﹐𨿽辟穀可也﹐又何患於膏盲之病邪。余敬頓首受之﹐遂依法調飲﹐自覺其效日著。因廣其意﹐條輯成編﹐以付司鼎山童﹐俾遇有同病之客來﹐便遂薦之。若有如煎金玉湯者來﹐愼弗出之﹐以取彼之鄙笑。時嘉靖甲寅秋孟中元日錢塘田藝蘅序。

○源泉

積陰之气爲水。水本曰源﹐源曰泉。水本作�﹐象眾水並流﹐中有微陽之气也﹐省作水。源本作原﹐亦作�﹐從泉出廠下﹔廠﹐山巖之可居者。省作原﹐今作源。泉本作﹝古泉字﹞﹐象水流出成川形也。知三字之義﹐而泉之品思過半矣。

山下出泉曰蒙。蒙﹐稚也﹐物稚則天全﹐水稚則味全﹐水稚則味全。顧鴻漸曰山水上。其曰乳泉石池漫流者﹐蒙之謂也。其曰瀑湧湍激者﹐則非蒙矣﹐故戒人勿食。

混混不捨﹐皆有神以主之﹐故天神引出萬物。而漢書三神﹐山嶽其一也。

源泉必重﹐而泉之佳者尢重。余杭徐隱翁嘗爲餘言﹔以鳳皇山泉﹐較阿姥墩百花泉﹐便不及五錢。可見仙源之勝矣。

山厚者泉厚﹐山奇者泉奇﹐山淸者泉淸﹐山幽者泉幽﹐皆佳品也。不厚則薄﹐不奇則蠢﹐不淸則濁﹐不幽則喧﹐必無佳泉。

山不亭處﹐水必不亭。若亭卽無源者矣。旱必易涸。

○石流

石﹐山骨也﹔流﹐水行也。山宣气以產萬物﹐气宣則脈長﹐故閱山水上。《博物志》﹕石者﹐金之根甲。石流精以生水。又曰﹕山泉者﹐引地气也。

泉非石出者必不佳。故《楚辭》云﹕飲石泉兮蔭松柏。皇甫曾送陸羽詩﹕幽期山寺遠﹐野飯石泉淸。梅堯塵《碧霄峯茗詩》﹕烹處石泉嘉。又云﹕小石冷泉畱早味。誠可謂賞鑑者矣。

咸﹐感也。山無澤﹐則必崩﹔澤感而山不應﹐則將怒而爲洪。

泉往往有伏流沙土中者﹐挹之不竭卽可食。不然則滲瀦之潦耳﹐𨿽淸勿食。

流遠則味淡。須深潭氵亭畜﹐以復其味﹐乃可食。

泉不流者﹐食之有害。《博物志》﹕山居之民﹐多癭腫疾﹐由於飲泉之下不流者。

泉湧出曰。在在所稱珍珠泉者﹐皆气盛而脈湧耳﹐切不可食﹐取以釀酒或有力。

泉有或湧而忽涸者﹐气之鬼神也。劉禹錫詩沸水今無湧是也。否則徙泉﹑喝水﹐果有幻術邪。泉懸出曰活﹐暴澑曰瀑﹐皆不可食。而廬山水簾﹐洪州天臺瀑布﹐緊入水品﹐與陸經背矣。故張曲江《廬山瀑布》詩﹕吾聞山下蒙﹐今乃林巒表。物性有詭激﹐坤元曷紛矯。默默置此去﹐變化誰能了。則識者固不食也。然瀑布實山居之珠箔錦幕也﹐以供耳目﹐誰曰不宜。

○淸寒

淸﹐朗也﹐靜也﹐澄水之貌。寒﹐冽也﹐凍也﹐覆冰之貌。泉不難於淸﹐而難於寒。其瀨峻流駛而淸﹐巖奧陰積而寒者﹐亦非佳品。

石少土多沙膩泥凝者﹐必不淸寒。

蒙之象曰果行﹐井之象曰寒泉。不果則气滯而光不澄﹐不寒則性燥而味必嗇。

冰﹐堅水也﹐窮谷陰气所聚。不泄則結﹐而爲伏陰也。在地英明者惟水﹐而冰則精而且冷﹐是固淸寒之極也。謝康樂詩﹕鑿冰煮朝﹖《拾遺記》﹕蓬萊山冰水﹐飲者千歲。

下有石硫者﹐發爲溫泉﹐在在有之。又有共出一壑﹐半溫半冷者﹐亦在在有之﹐皆非食品。特新安黃山朱砂湯泉可食。《圖經》云﹕黃山舊名黟山﹐東峯下有朱砂湯泉可點茗﹐春色微紅﹐此則自然之丹液也。《拾遺記》﹕蓬萊山沸水﹐飲者千歲。此又仙飲。

有黃金處水必淸﹐有明珠處水必媚﹐有孑鮒處水必腥腐﹐有蛟龍處水必洞黑。惡不可不辧也。

○甘香

甘﹐美也﹐香﹐芳也。《尙書》﹕稼穡作甘黍。甘爲香黍惟﹐甘香﹐故能養人。泉惟甘香﹐故亦能養人。然甘易而香難﹐未有香而不甘者也。

味美者曰甘泉﹐气芳者曰香泉﹐所在間有之。

泉上有惡木﹐則葉滋根潤﹐皆能損其甘香。甚者能釀毒液﹐尢宜去之。

甜水以甘稱也。《拾遺記》﹕員嶠山北﹐甜水繞之﹐味甜如蜜。《十洲記》﹕元洲玄澗﹐水如蜜漿。飲之﹐與天地相畢。又曰﹕生洲之水﹐味如飴酪。

水中有丹者﹐不惟其味異常﹐而能延年卻疾﹐須名山大川諸仙翁修煉之所有之﹐葛玄少時﹐爲臨阮令。此縣廖氏家世壽﹐疑其井水殊赤﹐乃試掘井左右﹐得古人埋丹砂數十斛。西湖葛井﹐乃稚川煉所﹐在馬家園後﹐淘井出石匣﹐中有丹數枚如芡實﹐啖之無味﹐棄之。有施漁翁者﹐拾一粒食之﹐壽一百六歲。此丹水尢不易得。凡不淨之器﹐切不可汲。

○宜茶

茶﹐南方嘉木﹐日用之不可少者。品固有﹝A134﹞惡﹐若不得其水﹐且煮之不得其宜﹐𨿽佳弗佳也。

茶如佳人﹐此論𨿽妙﹐但恐不宜山林間耳。昔蘇子瞻詩﹕從來佳茗似佳人﹐曾差山詩移人尢物眾談誇﹐是也。若欲稱之山林﹐當如毛女﹑麻姑﹐自然仙風道骨﹐不浼煙霞可也。必若桃臉柳腰﹐宜亟屏之銷金帳中﹐無俗我泉石。

鴻漸有云﹕烹茶於所產處無不佳﹐蓋水土之宜也。此誠妙論。況旋摘旋瀹﹐兩及其新邪。故《茶譜》亦云﹕蒙之中頂茶﹐若獲一兩﹐以本處水煎服﹐卽能祛宿疾。是也。今武林諸泉﹐惟龍泓人品﹐而茶亦惟龍泓山爲最。蓋玆山深厚髙大﹐佳麗秀越﹐爲兩山之主。故其泉淸寒甘香。虞伯生詩﹕但見飄中淸﹐翠影落羣岫。烹煎黃金芽﹐不取谷雨後。姚公綬詩﹕品嘗顧渚風斯下﹐零落《茶經》柰爾何。則風味可知矣﹐又況爲葛仙翁煉丹之所哉﹗又其上爲老龍泓﹐寒碧倍之。其地產茶﹐其爲南北山絕品。鴻漸第錢唐天竺﹑靈隱者爲下品﹐當未識此耳。而《郡誌》亦只稱寶云﹑香林﹑白雲諸茶﹐皆未若龍泓之淸馥雋永也。余嘗一一試之﹐求其茶泉雙絕﹐兩漸罕伍云。

龍泓今稱龍井﹐因其深之。《郡誌》稱有龍居之﹐非也。蓋武林之山﹐皆發源天目﹐以龍飛鳳舞之讖﹐故西湖之山﹐多以龍名﹐非眞有龍居之也。有龍則泉不可食。泓上之閣﹐亟宜去之。浣花諸池﹐尢所當浚。

鴻漸品茶又云﹕杭州下﹐而臨安﹑於潛生於天目山﹐與舒州同﹐固次品也。葉淸臣則云﹕茂錢唐者﹐以徑山稀。今天目遠勝徑山﹐而泉亦天淵也。洞霄次徑山。

嚴子瀨一名七里灘﹐蓋砂石上瀨﹑日灘也。總謂之漸江。但潮汐不及﹐而且深澄﹐故入陸品耳。余嘗淸秋泊釣臺下﹐取囊中武夷﹑金華二茶試之﹐固一水也﹐武夷則黃而燥洌﹐金華則碧而淸香﹐乃知擇水當擇茶也。鴻漸以婺州爲次﹐而淸臣以白乳爲武夷之右﹐今優劣頓反矣。意者所謂離其處﹐水功其半者耶﹖

茶自浙以北者皆較勝。惟閩廣以南﹐不惟水不可輕飲﹐而茶亦當愼之。昔鴻漸末詳嶺南諸茶﹐仍云往往得之﹐其味極佳。余見其地多癉癘之气﹐染著艸木﹐北人食之﹐多致成疾﹐故謂人當愼之﹐要須彩摘得宜﹐待其日出山霽﹐露收崗淨可也。

茶之團者片者﹐皆出於碾鎧之末﹐旣損眞味﹐復加油垢﹐卽非佳品﹐總不今之芽茶也。蓋天然諸者自勝耳。曾茶山《日鑄茶》詩﹕寶錛不自乏﹐山芽安可無﹐蘇子瞻《壑源試焙新茶》詩﹕要知玉雪心腸好﹐不是膏油首面新﹐是也。且末茶瀹之有屑﹐滯而不爽﹐知味者當自辧之。

芽茶以火作者爲次﹐生曬者爲上﹐亦更近自然﹐且斷煙火气耳。況作人手器不潔﹐火候失宜﹐皆能損其香色也。生曬茶瀹之甌中﹐則旗槍舒暢﹐淸翠鮮明﹐萬爲可愛。唐人煎茶﹐多用姜鹽。故鴻漸云﹕初沸水合量﹐調之以鹽味。薛能詩﹕鹽損添常戒﹐姜宜著更誇。蘇子瞻以爲茶之中等﹐用姜煎信佳﹐鹽則不可。余則以爲二物皆水厄也。若山居飲水﹐少下二物﹐以減崗气或可耳。而有茶﹐則此固無須也。

今人薦茶﹐類下茶果﹐此尢近俗。縱是佳者﹐能損眞味﹐亦宜去之。且下果則必用匙﹐若金銀﹐大非山居之器﹐而銅又生腥﹐皆不可也。若舊稱北人和以酥酪﹐蜀人入以白鹽﹐此皆蠻飲﹐固不足責耳。

人有以梅花﹑菊花﹑茉莉花薦茶者﹐𨿽風韻可賞﹐亦損茶味。如有佳茶﹐亦無事此。

有水有茶﹐不可無火。非無火也﹐有所宜也。李約云﹕茶須緩火炙﹐活火煎。活火﹐謂炭火之有焰者﹐蘇軾詩活火仍須活水烹是也。余則以爲山中不常得炭﹐且死火耳﹐不若枯松枝爲妙。若寒月多拾松實﹐畜爲煮茶之具更雅。

人但知湯候﹐而不知火候﹐火然則水漧﹐是試火先於試水也。《呂氏春秋》﹕伊說湯五味﹐九沸九變﹐火爲之紀。

湯嫩則茶味不出﹐過沸則水老而茶乏。惟有花而無衣﹐乃得點瀹之候耳。

唐人以對茶啜茶爲殺風景﹐故王介甫詩﹕金穀千花莫漫煎。其意在花﹐非在茶也。余則以爲金穀花前信不宜矣﹐若把一甌結山花啜之﹐當更助風景﹐又何必羔兒酒也。

煮茶得宜﹐而飲非其人﹐猶汲乳泉以灌蒿蕕﹐罪莫大焉。飲之者一吸而盡﹐不暇辧味﹐俗莫甚焉。

○靈水

靈﹐神也。天一生水﹐而精明不淆。故上天自降之澤﹐實靈水也﹐古稱上池之水者非也﹖要之皆仙飲也。

露者陽气勝而所散也。色濃爲甘露﹐凝如脂﹐美如飴﹐一名膏露﹐一名天酒。《十洲記》﹕黃帝寶露。《洞冥記》﹕五色露。皆靈露也。《莊子》曰﹕姑射山神人﹐不食五穀﹐吸風飲露。《山海經》﹕仙丘絳露﹐仙人常飲之。《博物志》﹕沃渚之野﹐民飲甘露。《拾遺記》﹕含明之國﹐承露而飲。《神異經》﹕西北海外人長二千里﹐日飲天酒五斗。《楚辭》﹕朝飲木蘭之墜露。是露可飲也。

雪者﹐天地之積寒也。《汜勝書》﹕雪爲五穀之精。《拾遺記》﹕穆王東至大拭之谷﹐西王母來進賺州甜雪。是靈雪也。陶谷取雪烹團茶。而丁謂煎茶詩痛惜藏書篋﹐緊畱待雪天。李虛已《建茶呈學士》﹕試將梁苑雪﹐煎動建溪春。是雪尢宜茶飲也。處士列諸末品﹐何邪﹖意者以其味之燥乎﹖若言太冷﹐則不然矣。

雨者陰陽之和﹐天地之施﹐水從云下﹐輔時生養者也。和風順雨﹐明雲甘雨。《拾遺記》﹕香雲徧潤﹐則成香雨。皆靈雨也﹐固可食。若夫所行者﹐暴而霪者﹐旱而凍者﹐腥而墨者﹐及檐澑者﹐皆不可食。

《文子》曰﹕水之道﹐上天爲雨露﹐下地爲江河。均一水也﹐故特表靈品。

○異泉

異﹐奇也﹐水出地中﹐與常不同﹐皆異泉也﹐亦仙飲也。

醴泉﹐醴一宿酒也﹐泉味甜如酒也。聖王在上﹐徳普天地﹐刑賞得宜﹐則醴泉出。食之﹐令人壽考。

玉泉﹐玉石之精液也。《山海經》﹕密山出丹水﹐中多玉膏。其源沸湯﹐黃帝是有玉石泉﹐昆侖山有玉水。《尹子》曰﹕凡水方折者得玉。

乳泉﹐石鐘乳山骨之膏髓也。其泉色白而體重﹐極甘而香﹐若甘露也。

朱砂泉﹐下產朱砂﹐其色紅﹐食之延年卻疾。

雲母泉﹐下產雲母﹐明而澤﹐可煉爲膏﹐泉滑而甘。

茯苓泉﹐山骨古松者多產茯苓﹐《神仙傳》﹕松脂瀹人地中﹐千歲爲茯苓也。其泉或赤或白﹐而甘香倍常。又術泉亦如之。非若杞菊之產於泉水者也。

金石之精﹐艸木之英﹐不可殫述。與瓊漿並美﹐非凡泉比也。故爲異品。

○江水

江﹐公也﹐眾水共入其中也。水共則味雜。故鴻漸曰江水中﹐其曰取去人遠者﹐蓋去人遠﹐則澄淸而無蕩漾之漓耳。

泉自谷而溪而江而海﹐力以漸而弱﹐气以漸而薄﹐味以漸而鹹﹐故曰水日潤下。潤下作咸﹐旨哉。又《十洲記》﹕扶桑碧海﹐水旣不鹹苦﹐正作黃色﹐甘香味美。此固神仙之所食也。

潮汐近地必無佳泉﹐蓋斥鹵誘之也。天下湖汐惟武林最盛﹐故無佳泉。西湖山中則有之。揚子﹐固江也。其南嶺則夾石氵亭淵﹐特入首品。余嘗試之﹐誠與山泉無異。若吳淞江﹐則水之最下者也﹐亦復入首品﹐甚不可解。

○井水

井﹐淸也﹐泉之淸潔者也﹔通也﹐物所通用者也﹔法也節也﹐令節飲食﹐無窮竭也。其淸出於陰﹐其通入於淆﹐其法節由於不得已。脈暗而味滯﹐故鴻漸曰井水下。其曰井取汲多者﹐蓋汲多則气通而活耳。終非佳品﹐勿食可也。

市廛居民之井﹐煙爨稠密﹐污穢滲漏﹐特潢潦耳。在郊原者庶幾。

深井多有毒气。葛洪方﹕五月五日﹐以雞毛試投井中﹐毛直下無毒﹐若回四邊﹐不可食。淘法以竹篩下水﹐方可下浚。

若山居無泉﹐鑿井得水者﹐亦可食。

井味鹹色綠者﹐其源通海。舊云東風時鑿井則通海脈﹐理或然也。

井有異常者﹐若火井﹑粉井﹑云井﹑風井﹑鹽井﹑膠井﹐不可枚舉。而水井則又純陰之寒也﹐皆宜知之。

○緒談

凡臨佳泉﹐不可容易漱濯。犯者每爲山靈所憎。

泉坎須越月淘之﹐革故鼎新﹐妙運當然也。

山禾固欲其秀而蔭﹐若叢惡則傷泉。今𨿽未能使瑤艸瓊花披拂其上﹐而修竹幽蘭自不可少也。

作屋覆泉﹐不惟殺盡風景﹐亦且陽气不入﹐能致陰損﹐戒之戒之。若其小者﹐作竹罩以籠之﹐防其不潔之侵﹐勝屋多矣。

泉中有蝦蟹子虫﹐極能鮏味﹐亟宜淘淨之。僧家以羅濾水而飲﹐𨿽恐傷生﹐亦取其潔也。包幼嗣《淨律院》詩濾水澆新長﹐馬戴《禪院》詩慮泉侵月起﹐僧簡長詩壺濾水添是也。

泉稍遠而欲其自入於山廚﹐可接竹引之﹐承之以奇石﹐貯之以崢缸﹐其聲尢淙可愛。駱賓王詩刳木取泉遙﹐亦接竹之意。

去泉再遠者﹐不能自汲遣誠實山童取之﹐以免石頭城下之僞。蘇子瞻愛玉女河水﹐付僧調水符取之﹐亦惜其不得枕流焉耳。故曾茶山《謝送惠山泉》詩﹕舊時水遞經營。

移水而以石洗之﹐亦可以去搖蕩之濁滓。若其味則愈揚減矣。

移水取石子置瓶中﹐𨿽養其味﹐亦可澄水﹐令之不淆。黃魯直《惠山泉》詩錫谷寒泉隨石俱是也。

擇水中潔淨白石﹐帶泉煮之﹐尢妙尢妙。

汲泉道遠﹐必失原味。唐子西云﹕茶不問團釒誇﹐要之貴新。水不問江井﹐要之貴話。又云﹕提瓶走龍塘﹐無數千步﹐此水宜茶不減淸遠峽。而海道趨建安﹐不數日可至。故新茶不過三月至矣。今據所稱﹐已非嘉賞。蓋建安皆碾茶。且必三月而始得。不若今之芽茶﹐於淸明谷雨於之前﹐陟采而降煮也。數千步取塘水﹐較之石泉新汲﹐左勺右鐺﹐又何如哉。余嘗謂二難具享﹐誠山居之福者也。

山居之人﹐固當惜水﹐況佳泉更不易得﹐尢當惜之﹐亦作福事也。章孝標《松泉》詩﹕注瓶雲母滑﹐漱齒茯苓香。野客偸煎茗﹐山僧惜淨牀。夫言偸則誠貴矣﹐言惜則不賤用矣。安得斯客斯僧也﹐而與之爲鄰邪。

山居有泉數處﹐若冷泉﹐午月泉﹐一勺泉﹐皆可人品。其視虎丘石水﹐殆主僕矣﹐惜未爲名流所賞也。泉亦有幸有不幸邪。要之﹐隱於小山僻野﹐故不彰耳。竟陵子可作﹐便當煮一杯水﹐相與蔭靑松﹐坐白石﹐而仰視浮雲之飛也。

○跋

子藝作泉品﹐品天下之泉也。予問之日﹕盡乎﹖子藝曰﹕未也。夫泉之名﹐有甘﹑有醴﹑有冷﹑有溫﹑有廉﹑有讓﹑有君子焉。皆榮也。在廣有貪﹐在柳有愚﹐在狂國有狂﹐在安丰軍有咄﹐在日南有淫﹐𨿽孔子亦不飲者有盜﹐皆辱也。予聞之曰﹕有是哉﹐亦存乎其人爾。天下之泉一也。惟和士飲之則爲甘﹐祥士飲之則爲醴﹐淸水飲之則爲冷﹐厚土飲之則爲溫﹔飲之於伯夷則爲廉﹐飲之於虞舜則爲讓﹐飲之於孔門諸賢則爲君子。使泉𨿽惡﹐亦不得而污之也。惡乎辱﹖泉遇伯封可名爲貪﹐遇宋人可名爲愚﹐遇謝奕可名爲狂﹐遇項羽可名爲咄﹐遇鄭衛之俗可名爲淫﹐其遇跖也﹐又不得不名爲盜。使泉𨿽美﹐亦不得而自濯也﹐惡乎榮﹖子藝曰﹕噫﹗予品泉矣﹐子將兼品其人乎﹖予山中泉數種﹐請附其語於集﹐且以貽同志者﹐毋混飲以吾泉。余杭蔣灼題。

