岕茶箋﹝明﹞馮可賓著

序岕名

環長興境﹐產茶者曰白羅懈﹑曰巖﹑曰烏瞻﹑曰靑東﹑曰顧渚﹑曰筱浦﹐不可指數﹐獨羅懈最勝。環懈境十里而遙﹐爲懈者亦不可指數。懈而曰芥﹐兩山之介也。羅氏居之﹐在小秦王廟後﹐所以稱廟後羅岕也。洞山之芥﹐南面陽光﹐朝旭夕暉﹐雲■霧■﹐所以味迥別也。

論采茶

雨前則精神未足﹐夏后則梗葉大粗。然茶以細嫩爲妙﹐須當交夏時﹐看風日晴和﹐月露初收﹐親自監采人籃。如烈日之下﹐又防籃內鬱蒸﹐須傘蓋至捨﹐速傾淨匾薄攤﹐細揀枯枝病葉﹑蛸絲靑牛之類﹐一一剔去﹐方爲精潔也。

論蒸茶

蒸茶須看葉之老嫩﹐定蒸之遲速﹐以皮梗碎而色帶赤爲度﹐若太熟則失鮮。其鍋內湯須頻換新水﹐蓋熟湯能奪茶味也。

論焙茶

茶焙每年一修﹐修時雜以濕土便有土气。先將漧柴隔宿燻燒﹐令焙內外幹透﹐先用粗茶人焙﹐次日﹐然後以上品焙之。焙上之簾﹐又不可用新竹﹐恐惹竹气。又須勻攤﹐不可厚薄如焙中。用炭有煙者﹐急剔去﹐又宜輕搖大扇﹐使火气旋轉﹐竹簾上下更換﹐若火太烈恐糊焦气﹐太緩色澤不佳﹐不易簾﹐又恐幹濕不勻。須要看到茶葉梗骨處俱已幹透﹐方可並作一簾或兩簾﹐置在焙中最髙處﹐過一夜﹐仍將焙中炭﹐火畱數莖於灰燼中﹐微烘之﹐至明早可收藏矣。

論藏茶

新淨磁壇周回用榦篛葉密砌﹐將茶漸漸裝進搖實﹐不可用手措。上覆幹篛數層﹐又以火炙幹炭鋪壇口紮固。又以火煉候冷新方磚壓壇口上。如潮濕﹐宜藏髙樓﹐炎熱則置涼處。陰雨不宜開壇。近有以夾口錫器貯茶者﹐更燥更密。蓋磁壇猶有微罅透風﹐不如錫者堅固也。

辧眞贗

茶𨿽均出於序岕名﹐有如蘭花香而味甘﹐過黴歷秋﹐開壇烹之﹐其香愈烈﹐味若新沃。以湯色尙白者﹐眞洞山也。若他懈﹐初時亦有香味﹐至秋﹐香气索然﹐便覺與眞品相去天壤。又一種有香而味澀者﹐又一種色淡黃而微香者﹐又一種色靑而毫無香味者﹐又一種極細嫩而香濁味苦者﹐皆非道地。品茶者辧色聞香﹐更時察味﹐百不失一矣。

論烹茶

先以上品泉水滌烹器﹐務鮮務潔。次以熱水滌茶葉﹐水不可太滚﹐滚則一滌無餘味矣。以竹箸夾茶於滌器中﹐反復滌蕩﹐去塵土﹑黃葉﹑老梗淨﹐以手搦幹﹐置滌器內蓋定﹐少刻開視﹐色靑香烈﹐急取沸水潑之。夏則先貯水而後人茶﹐冬則先貯茶而後入水。

品泉水

錫山惠泉﹑武林虎跑泉上矣。顧渚金沙泉﹑徳淸半月泉﹑長興光竹潭皆可。

論茶具

茶壺窯器爲上﹐錫次之。茶杯汝﹑官﹑哥﹑定﹐如未可多得﹐則適意者爲佳耳。或問茶壺畢竟宜大宜小﹖茶壺以小爲貴﹐每一客﹐壺—一把﹐任其自斟自飲﹐方爲得趣。何也﹖壺小則香不渙散﹐味不耽閣﹐況茶中香味﹐不先不後﹐只有一時。太早則未足﹐太遲則已過。的見得恰好﹐一瀉而盡。化而裁之﹐存乎其人﹐施於他茶亦無不可。

茶宜

無事佳客幽坐吟詠揮翰倘佯睡起宿酲淸供精舍會心賞鑑文僮

茶忌

不如法惡具主客不韻冠裳苛禮葷有雜陳忙冗壁間案頭多惡趣。

