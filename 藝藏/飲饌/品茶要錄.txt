品茶要錄宋黃儒

《品茶要錄》一卷﹐宋黃儒撰。儒字道輔﹐陳振孫《書錄解題》作道父者誤也。建安人。熙寧六年進士。此書不載於《宋史﹟藝文志》﹐明新安程百二始刊行之。有蘇軾書後一篇﹐稱儒博學能文﹐不幸早亡﹐云其文見閣本《東坡外集》。上元焦竑因錄附其後。然《東坡外集》實僞本﹝說詳集部本條下﹞﹐則此文亦在疑信間也。書中皆論建茶﹐分爲十篇。一采造過時﹐二白合盜葉﹐三入雜﹐四蒸不熟﹐五過熟﹐六焦釜﹐七壓葉﹐八淸膏﹐九傷焙﹐十辯壑源沙溪。前後各爲總論一篇﹐大旨以茶之采制烹試﹐各有其法﹐低昂得失﹐所辧甚微。園民射利售欺﹐易以淆混﹐故特詳著其病以示人。與他家《茶錄》惟論地產品目及烹試器具者﹐用意稍別。惟東溪《試茶錄》內有茶病一條﹐所稱鳥蒂白合蒸芽必熟諸語﹐亦僅略陳端緒﹐不及此書之詳明。錄存其說﹐亦可以互資考證也。

品茶要錄

總論

說者常怪陸羽《茶經》不第建安之晶﹐蓋前此茶事未甚興﹐靈芽眞筍﹐往往委翳消腐﹐而人不知惜。自國初已來﹐士大夫沐浴膏澤﹐詠歌升平之日久矣。夫體勢灑落﹐神觀沖淡﹐惟玆茗飲爲可喜。園林亦相與摘英誇異﹐制捲鬻新而趨時之好﹐故殊絕之品始得自出於蓁莽之間﹐而其名遂冠天下。借使陸羽復起﹐閱其金餅﹐味其云腴﹐當爽然自失矣。因念艸木之材﹐一有負瑰偉絕特者﹐未嘗不遇時而後興﹐況於人乎﹗然士大夫間爲珍藏精試之具﹐非會雅好眞﹐未嘗輒出。其好事者﹐又嘗「論其采制之出人﹐器用之宜否﹐較試之湯火﹐圖於縑素﹐傳玩於時﹐獨未有補於賞鑑之明爾」」。蓋園民射利﹐膏油其面﹐色品味易辧而難評。予因閱收之暇﹐爲原采造之得失﹐較試之低昂﹐次爲十說﹐以中其病﹐題曰《品茶要錄》云。

○采造過時

茶事起於驚蟄前﹐其采芽如鷹爪﹐初造曰試焙﹐又曰一火﹐其次曰二火。二火之茶﹐已次一火矣。故市茶芽者﹐惟同出於三火前者爲最佳。尢喜薄寒气候﹐陰不至於凍﹐﹝芽茶尢畏霜﹐有造於一火二火皆遇霜﹐而三火霜霽﹐則三火之茶勝矣。﹞晴不至於暄﹐則穀芽含養約勒而滋長有漸﹐采工亦優爲矣。凡試時泛色鮮白﹐隱於薄霧者﹐得於佳時而然也。有造於積雨者﹐其色昏黃﹔或气候暴暄﹐茶芽蒸發﹐采工汗手燻漬﹐揀摘不給﹐則制造𨿽多﹐皆爲常品矣。試時色非鮮白﹑水腳微紅者﹐過時之病也。

○白合盜葉

茶之精絕者曰鬥﹐曰亞斗﹐其次揀芽。茶芽﹐斗品𨿽最上﹐園戶或止一株﹐蓋天材間有特異﹐非能皆然也。且物之變勢無窮﹐而人之耳目有盡﹐故造斗品之家﹐有昔優而今劣﹑前負而後勝者。𨿽人工有至有不至﹐亦造化推移不可得而擅也。其造﹐一火曰鬥﹐二火曰亞鬥﹐不過十數挎而已。揀芽則不然﹐徧園隴中擇其精英者爾。其或貪多務得﹐又滋色澤﹐往往以白合盜葉間之。試時色𨿽鮮白﹐其味澀淡者﹐間白合盜葉之病也。﹝一鷹爪之芽﹐有兩小葉抱而生者﹐白合也。新條葉之抱生而色白者﹐盜葉也。造揀芽常剔取鷹爪﹐而白合不用﹐況盜葉乎。﹞

○入雜

物固不可以容僞﹐況飲食之物﹐尢不可也。故茶有人他葉者﹐建人號爲「入雜」。挎列入柿葉﹐常品人桴檻葉。二葉易致﹐又滋色澤﹐園民欺售直而爲之。試時無粟紋甘香﹐盞面浮散﹐隱如微毛﹐或星星如纖絮者﹐人雜之病也。善茶品者﹐側盞視之﹐所人之多寡﹐從可知矣。向上下品有之﹐近𨿽銙列﹐亦或勾使。

○蒸不熟

穀芽初采﹐不過盈箱而已﹐趣時爭新之勢然也。旣采而蒸﹐旣蒸而研。蒸有不熟之病﹐有過熟之病。蒸不熟﹐則𨿽精芽﹐所損已多。試時色靑易沈﹐味爲桃仁之气者﹐不蒸熟之病也。惟正熟者﹐味甘香。

○過熟

茶芽方蒸﹐以气爲候﹐視之不可以不謹也。試時色黃而粟紋大者﹐過熟之病也。然𨿽過熟﹐愈於不熟﹐甘香之味勝也。故君謨論色﹐則以靑白勝黃白﹔餘論味﹐則以黃白勝靑白。

○焦釜

茶﹐蒸不可以逾久﹐久而過熟﹐又久則湯幹﹐而焦釜之气出。茶工有泛新湯以益之﹐是致燻損茶黃。試時色多昏紅﹐气焦味惡者﹐焦釜之病也。﹝建人號爲熱鍋气。﹞

○壓黃

茶已蒸者爲黃﹐黃細﹐則已人捲模制之矣。蓋淸潔鮮明﹐則香色如之。故采佳品者﹐常於半曉間衝蒙雲霧﹐或以罐汲新泉懸胸間﹐得必投其中﹐蓋欲鮮也。其或日气烘爍﹐茶芽暴長﹐工力不給﹐其采芽已陳而不及蒸﹐蒸而不及研﹐研或出宿而後制﹐試時色不鮮明﹐薄如壞卵气者﹐壓黃之病也。

○漬膏

茶餅光黃﹐又如蔭潤者﹐搾不幹也。搾欲盡去其膏﹐膏盡則有如榦竹葉之色。惟飾首面者﹐故搾不欲幹﹐以利易售。試時色𨿽鮮白﹐其味帶苦者﹐漬膏之病也。

○傷焙

夫茶本以芽葉之物就之椿模﹐旣出椿﹐上笪焙之﹐用火務令通徹。卽以灰覆之﹐虛其中﹐以熱火气。然茶民不喜用實炭﹐號爲冷火﹐以茶餅新濕﹐欲速幹以見售﹐故用火常帶煙焰。煙焰旣多﹐稍失看候﹐以故燻損茶餅。試時其色昏紅﹐气味帶焦者﹐傷焙之病也。

○辧壑源﹑沙溪

壑源﹑沙溪﹐其地相背﹐而中隔一嶺﹐其勢無數里之遠﹐然茶產頓殊。有能出力移栽植之﹐亦爲土气所化。竊嘗怪茶之爲艸﹐一物爾﹐其勢必由得地而後異。豈水絡地脈﹐偏鐘粹於壑源﹖抑禦焙占此大岡巍隴﹐神物伏護﹐得其餘蔭耶﹖何其甘芳精至而獨擅天下也。觀乎春雷一驚﹐筠籠才起﹐售者已擔簦挈橐於其門﹐或先期而散畱金錢﹐或茶才人笪而爭酬所直﹐故壑源之茶常不足客所求。其有桀猾之園民﹐陰取沙溪茶黃﹐雜就捲而制之﹐人徒趣其名﹐睨其規模之相若﹐不能原其實者﹐蓋有之矣。凡壑源之茶售以十﹐則沙溪之茶售以五﹐其直大率仿此。然沙溪之園民﹐亦勇於爲利﹐或雜以松黃﹐飾其首面。凡肉理怯薄﹐體輕而色黃﹐試時𨿽鮮白不能久泛﹐香薄而味短者﹐沙溪之品也。凡肉理實厚﹐體堅而色紫﹐試時泛盞凝久﹐香滑而味長者﹐壑源之品也。

後論

余嘗論茶之精絕者﹐白合未開﹐其細如麥﹐蓋得靑陽之輕淸者也。又其山多帶砂石而號嘉品者﹐皆在山南﹐蓋得朝陽之和者也。余嘗事閒﹐乘晷景之明淨﹐適軒亭之瀟灑﹐一取佳品嘗試﹐旣而神水生於華池﹐愈甘而淸﹐其有助乎﹐然建安之茶﹐散天下者不爲少﹐而得建安之精品不爲多﹐蓋有得之者亦不能辧﹐能辧矣﹐或不善於烹試﹐善烹試矣﹐或非其時﹐猶不善也﹐況非其賓乎﹖然未有主賢而賓愚者也。夫惟知此﹐然後盡茶之事。昔者陸羽號爲知茶﹐然羽之所知者﹐皆今之所謂艸茶。何哉﹖如鴻漸所論「蒸筍並葉﹐畏流其膏」﹐蓋艸茶味短而淡﹐故常恐去膏﹔建茶力厚而甘﹐故惟欲去膏。又論福建爲「未詳﹐往往得之﹐其味極佳。由是觀之﹐鴻漸未嘗到建安歟﹖

書黃道輔品茶要錄後﹝眉山蘇軾書﹞

物有畛而理無方﹐窮天下之辯﹐不足以盡一物之理。達者寓物以發其辯﹐則一物之變﹐可以盡南山之竹。學者觀物之極﹐而遊於物之表﹐則何求而不得。故輪扁行年七十而老於斫輪﹐庖丁自技而進乎道﹐由此其選也。黃君道輔諱儒﹐建安人。博學能文﹐淡然精深﹐有道之士也。作《品茶要錄》十篇﹐委曲微妙﹐皆陸鴻漸以來論茶者所未及。非至靜無求﹐虛中不畱﹐烏能察物之情如此其詳哉﹖昔張機有精理而韻不能髙﹐故卒爲名醫﹐今道輔無所發其辯﹐而寓之於茶﹐爲世外淡泊之好﹐此以髙韻輔精理者。予悲其不幸早亡﹐獨此書傳於世﹐故發其篇末云。

