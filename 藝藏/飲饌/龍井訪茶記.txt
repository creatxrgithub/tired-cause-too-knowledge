龍井訪茶記

淸程淯撰

程淯﹐字白葭﹐江蘇吳縣人﹐於淸末自北京寓居杭州﹐在西湖建一別墅﹐名日「秋心樓」。

龍井以茶名天下﹐在杭州曰本山。言本地之山﹐產此佳品﹐旌之也。然眞者極難得﹐無論市中所稱本山﹐非出自龍井﹕卽至龍井寺﹐烹自龍井僧﹐亦未必果爲龍井所產之茶也。蓋龍井地旣隘﹐山巒重疊﹐宜茶地更不多。溯最初得名之地﹐實維獅子峯﹐距龍井三里之遙﹐所謂老龍井是也。髙皇帝南巡﹐啜其茗而甘之﹐上蒙天問﹐則王氏方園裏十八株﹐荷褒封焉。李敏達《西湖志》稱﹕在胡公廟前﹐地不滿一畝﹐歲產茶不及一斤﹐以貢上方。斯乃龍井之冢嫡﹐厥爲無上之品。山僧言﹕是葉之尖﹐兩面微缺﹐宛然如意頭。葉厚味永﹐而色不濃。佳水瀹之﹐淡若無色。而人口香冽﹐回味極甘。其近獅子峯所產者﹐遜胡公廟矣﹐然已非他處可及。今所標龍井茶﹐卽環此三五里山中茶也。辛亥淸明後七日﹐余遊龍井之山。時新茶初茁﹐綻展一旗﹐爰錄采焙之方﹐並栽擇培漑之略。世有盧陸之嗜﹐宜觀斯記。

土性

沙礫也﹑壤土也﹐於茶地非上之上也。龍井之山﹐爲靑石﹐水質略咸﹐含碱頗重。沙壤相雜﹐而沙三之一而彊。其色鼠羯﹐產茶最良。迆東迆南﹐土赤如血﹐泉𨿽甘而茶味轉劣。故龍井佳茗﹐意不能越此方裏以外﹐地限之也。

栽植

隔冬采收茶子﹐貯地窖或壁衣中﹐無令枯燥虫蛀。入春﹐鋤山地﹐取向陽坦﹐不漬水。陸坡﹐則累石障之﹐鋤深及尺﹐去其粗礫。旬日後﹐土略平實﹐檢肥碩之茶子﹐點播其中科之。相去約四五尺﹐略施灰肥﹐春夏鋤艸。於地之隙﹐可藝果蔬。苗以茁矣﹐無須移植。第四年春﹐方可摘葉。

培養

三四年成樹﹐地佳者無待施肥。磽瘠者﹐略施豆餅汽堆肥﹐以壅其根。防艸之荒﹐歲一二鋤﹐旱則漑之。

采摘

大槪淸明至谷雨﹐爲頭茶。谷雨後﹐爲二茶。立夏小滿後﹐則爲大葉顆﹐以制紅茶矣。世所稱明前者﹐實則淸明後采。雨前﹐則谷雨後采。校其名實﹐宜云明後﹑雨後也。采茶槪用女工﹐頭茶選擇﹐極費工。每人一日﹐僅得鮮葉四斤。上下采工﹐一兩六文。

焙樹

葉旣摘﹐當日卽焙﹐俗曰炒﹐越宿色卽變。炒用尋常鐵鍋﹐對徑約一尺八寸﹐竈稱之。火用松毛﹐山茅艸次之﹐它柴皆非宜。火力毋過猛﹐猛則茶色變赭。毋過弱﹐弱又色黯。炒者坐竈旁以手入鍋﹐徐徐拌之。每拌以手按葉﹐上至鍋口﹐轉掌承之﹐揚掌抖之﹐令松。葉從五指間﹐紛然下鍋﹐復按而承以上。如是展轉﹐無瞬息停。每鍋僅炒鮮葉四五兩﹐費時三十分鐘。每四兩﹐炒幹茶一兩。竭終夜之力﹐一人看火﹐一人拌炒﹐僅能制茶七八兩耳。

烹瀹

烹宜沙瓶﹐火宜木炭﹐宜火酒﹐瀹宜小瓷壺。所容如蓋碗者﹐需茶二錢。少則淡﹐多則滯。水開成大花乳者﹐宜取四涼杯挹注之。殺其沸性﹐乃入壺。假令沸水人壺﹐急揭蓋以宣之。如經四涼杯者﹐水度乃合。

香味

茶秉荷气﹐惟浙江﹑安徽爲然﹐而龍井爲最。飲可五瀹﹐瀹則盡斟之﹐勿畱瀝焉。一瀹則花葉莖气俱足﹔再瀹則葉气盡﹐花气微﹐莖與蓮心之味重矣﹔三則蓮心與蓮肉之味矣﹐後則僅蓮肉之昧。啜宜靜﹐斟宜小盅。

收藏

茶旣焙﹐必貯甕或匣中。取出窯之塊灰﹐碎擊平鋪。上藉厚紙﹐疊茶包於上﹐要以不泄气爲主。

產額

龍井歲產上品茶﹐如明前雨前者﹐千餘斤耳。並粗葉紅葉計之﹐歲額亦止五千斤上下﹐而名徧全國﹐遠逮歐美﹐則賴龍井鄰近之茶附益之。蓋自十八澗至理安﹐達江頭﹔自翁家山﹐滿覺隴﹐茶樹彌望﹐皆名龍井。北貫十里松﹐至棲霞﹐亦名龍井﹐然味猶勝他處。杭城所售者﹐則筧橋各地之產矣。

特色

龍井茶之色香味﹐人力不能仿造﹐乃出天然﹐特色一。地處湖山之勝﹐又近省會﹐無非常之旱澇﹐特色二。名旣遠播﹐價遂有增而無減﹐視他地之產﹐其利五倍﹐特色三。惟其然也﹐山巓石隙﹐悉植茶矣。乃荒山彌望﹐僅三三五五﹐偃仰於路隅﹐無集千百株爲一地者。物以罕而見珍﹐理豈宜然。

