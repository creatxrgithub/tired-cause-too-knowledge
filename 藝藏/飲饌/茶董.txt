茶董

明夏樹芳編著

敍

夫登髙丘望遠海﹐酒固爲吾儕張軍濟勝之資。而月團百片﹐消磨文字五千﹐或調鶴聽鶯﹐散發臥羲皇﹐則檜雨松風﹐一甌春雪﹐亦所亟賞。故斷崖缺石之上﹐木秀云腴﹐往往於比吸靈芽﹐漱紅玉﹐瀹气滌慮﹐共作髙齋淸話。自晉唐而下﹐紛紛邾莒之會﹐各立勝場﹐品例淄澠﹐判若南董﹐遂以《茶董》名篇。語曰﹕窮《春秋》﹐演《河圖》﹐不如載茗一車。誠重之矣。如謂此君面目嚴冷﹐而且以爲水厄﹐且以爲乳妖﹐則請效綦毋先生無作此事。冰蓮道人夏樹芳識。

小序

範希文云﹕萬象森羅中﹐安知無茶星。余以茶星名館﹐每與客茗戰﹐自謂獨飲得茶神﹐兩三人得茶趣﹐七八人乃施茶耳。新泉活火﹐老坡窺見此中三昧。然云﹕出磨則屑餅作團矣。黃魯直去芎用鹽﹐去橘用姜﹐轉於點茶﹐全無交涉。今旗槍標格﹐天然色香映發。岕爲冠﹐他山輔之﹐恨蘇黃不及見。若陸季疵復生﹐忍作毀茶論乎。江陰夏茂卿敍酒﹐其言甚豪。予笑曰﹕觴政不綱﹐曲爵分愬﹐底詆呵監史﹐倒置章程﹐擊斗覆觚﹐幾於腐肋。何如隱囊紗帽﹐翛然林澗之間﹐摘露芽﹐煮云腴﹐一洗百年塵土胃耶。醉鄕綱禁疏闊﹐豪士升堂﹐酒肉傖父﹐亦往往擁盾排闥而人。茶則反是﹐周有酒誥﹐漢三人聚飲﹐罰金有律。五代東都有曲禁﹐犯者族﹐而於茶獨無後言。吾朝九大塞著爲令﹐銖兩茶不得出關﹐正恐濫觴於胡奴耳。蓋茶有不辱之節如此。熱腸如拂﹐茶不勝酒﹔幽韻如雲﹐酒不勝茶。酒類俠﹐茶類隱﹐酒固道廣﹐茶亦徳素。茂卿茶之董狐也﹐試以我言平章之孰勝﹐茂卿曰﹔諾。於是退而作《茶董》。陳繼儒書於素濤軒。

題詞

荀子曰﹕其爲人也多暇﹐其出人也不遠矣。陶通明曰﹕不爲無益之事﹐何以悅有涯之生。余謂茗碗之事足當之。蓋幽人髙士﹐蟬脫勢利﹐藉以耗壯心而送日月。水源之輕重﹐辧若淄澠﹐火候之文武﹐調若丹鼎。非枕漱之侶不親﹐非文字之飲不比者也。當今此事﹐惟許夏茂卿拈出﹐顧渚陽羨肉食者往焉﹐茂卿亦安能禁。一似彊笑不樂﹐彊顏無歡﹐茶韻故自勝耳。予夙秉幽尙﹐入山十年﹐差可不愧茂卿語。今者驅車入閩﹐念鳳團龍餅﹐延津爲瀹﹐豈必士思如廉頗思用趙。惟是絕交書所謂心不耐煩﹐而官事鞅掌者﹐競有負茶竈耳。茂卿猶能以同味諒我耶。雲間董其昌。

輕身換骨

陶弘景《雜錄》﹕芳茶輕身換骨﹐丹丘子﹑黃山君嘗服之。

還童振枯

李白《茶述》﹕余聞荊州玉泉寺﹐近淸溪諸山。山洞往往有乳窟﹐窟中多玉泉交流。其水邊處處有茗艸羅生﹐枝葉如碧玉。惟玉泉眞公常采而飲之﹐年八十餘歲﹐顏色如桃花﹐而此茗淸香滑熱﹐異於他所。所以能還童振枯﹐人人壽也。余遊金陵﹐見宗僧中孚﹐示余茶數十片﹐拳然重疊﹐其狀如手掌﹐號仙人掌茶。兼贈以詩﹐要余答之。後之髙僧大隱﹐知仙人掌茶發於中孚衲子及靑蓮居土李白也。

素瓷芳气

顏魯公《月夜啜茶聯句》﹕流華淨肌骨﹐疏瀹滌心源。素瓷傳靜夜。芳气滿閒軒。

丹丘仙品

謝宗論茶曰﹕此丹丘之仙茶﹐勝烏程之禦荈。首閱碧澗明月﹐醉向霜華。豈可以酪蒼頭便應代酒從事。

潰悶常仰

劉琨﹐字越石﹐與兄子南兗州刺史演書曰﹕吾體中潰悶﹐常仰眞茶﹐汝可置之。

腦痛服愈

隋文帝微時﹐夢神人易其腦骨﹐自爾腦痛。忽遇一僧云﹕山中有苕艸﹐服之當愈。進士權紓贊曰﹕窮《春秋》﹐演《河圖》﹐不如載茗一車。

樂天六班

白樂天方齋﹐劉禹錫正病酒﹐乃饋菊苗虀﹑蘆菔鮓。換取樂天六班茶二囊以醒酒。禹錫有《西山蘭若試茶歌》﹕何況蒙山顧渚春﹐白泥赤印走風塵。欲知花乳淸冷味﹐須是眠云臥石人。

志崇三等

覺林院釋志崇﹐收茶三等。待客以驚雷莢﹐自奉以萱艸帶﹐供佛以紫茸香。

好奇鬥勝

周韶好蓄奇茗﹐嘗與蔡君謨鬥勝﹐題品風味﹐君謨屈焉。

靜試對嘗

和靖先生林君《復試茶詩》曰﹕白雲峯下兩槍新﹐膩綠長鮮谷雨春。靜試恰如湖上雪﹐對嘗兼憶剡中人。

顧渚取租

甫裏先生陸龜蒙﹐宇魯望。嗜茶荈﹐置小園於顧渚山下。歲取租茶﹐自判品第。

芒履爲易

朱桃椎﹐嘗織芒履置道上。見者爲鬻﹐朱茗易之。

詩稱芳冠

張載﹐字孟陽﹐詩曰﹕芳茶冠六淸﹐溢味播九區。

人號漏卮

瑯琊王肅喜茗﹐一飲一斗﹐人因號爲漏卮。肅初入魏﹐不食羊肉酪漿﹐常飯鯽魚羹﹐渴飲茗汁。髙帝曰﹕羊肉何如魚羹﹐茗飲何如酪漿。肅對曰﹕羊是陸產之最﹐魚是水族之長﹐羊比齊魯大邦﹐魚比邾莒小國﹐惟茗不中與酪作奴。彭城王勰顧謂曰﹕明日爲卿設邾莒之會﹐亦有酪奴。

顧況論

顧況﹐號逋翁﹐論茶云﹕煎以文火細煙﹐小鼎長泉。

薛能詩

唐薛能﹐字大拙﹐詩云﹕偸嫌曼倩桃無味﹐搗覺嫦娥藥不香。

髙人愛惜

龍安有騎火茶﹐唐僧齊己詩﹕髙人愛惜藏巖裏﹐白甄封題寄火前。

鮑姊著賦

鮑昭姊令輝﹐著《香茗賦》。

嬌女心劇

左思《嬌女詩》云﹕吾家有嬌女﹐皎皎頗自晰。小字爲紈素﹐口齒自淸歷。有姊字惠芳﹐眉目粲如畫。馳騖翔園林﹐果下皆生摘。貪華風雨中﹐倏忽數百適。心爲茶荈劇﹐吹噓對鼎﹝釒歷﹞。

山林性嗜

李約﹐字存博﹐雅度簡遠﹐有山林之致﹐一生不近粉黛。性嗜茶﹐嘗曰﹕茶須緩火炙﹐活火煎。始則魚目散布﹐微微有聲。中則四際泉湧﹐累累若貫珠。終則騰波鼓浪﹐水气全消﹐此謂老湯。三沸之法﹐非活火不能成也。客至不限甌數﹐竟日蒸火﹐執器不倦。曾奉使行至陜州硤石縣東﹐愛渠水淸流﹐旬日忘發。

姓餘甘氏

胡嵩《飛龍澗飲茶》詩﹕沾牙舊姓餘甘氏﹐破睡當封不夜侯。陶谷愛其新奇﹐令猶子彜和之。應聲曰﹕生涼好喚雞蘇佛﹐回味宜稱橄欖仙。彜時年十二。

名斛二瘕

桓徵西謚宣武步將﹐喜飲茶至一斛二斗。一日過量﹐吐如牛肺一物﹐以茗澆之﹐容一斛二斗。客云此名斛二瘕。

茗戰

孫樵﹐字可之﹐送茶與焦刑部。建陽丹山碧水之鄕﹐月澗云龕之品。愼勿賤用之。時以鬥茶爲茗戰。

茶宴

錢起﹐字仲文﹐與趙莒茶宴。又嘗過長孫宅與郎上人作茶會。

湯社

五代時﹐魯公和凝﹐字成績﹐率同列遞日以茶相飲﹐味劣者有罰。號爲湯社。

茶品

陸羽﹐字鴻漸﹐品茶千類萬狀。有如胡人靴者﹐蹙縮然﹔犎牛臆者﹐廉檐然﹔浮雲出山者﹐輪菌然﹔輕飈出水者﹐涵澹然。此茶之精腴者也。有如竹籜者﹐驪簁然﹔如霜荷者﹐萎萃然。此茶之瘠老者也。又論茶有九難﹕陰采夜焙非造也﹐嚼味嗅香非別也﹐膏薪庖炭非火也﹐飛湍壅潦非水也﹐外熟內生非炙也﹐碧粉縹塵非末也﹐操艱攪遽非煮也﹐夏興冬廢非飲也﹐膩鼎腥甌非器也。造茶具二十四事﹐以都統籠貯之。遠近傾慕好事者﹐家藏一副。

碧沈香泛

曹鄴﹐字業之。《謝故人寄新茶》詩﹕劍外九華英﹐緘題下玉京。開時徵月上﹐碾處亂泉聲。半夜招僧至﹐孤吟對月烹。碧沈云腳碎﹐香泛乳花輕。六腑睡神去﹐數朝詩思淸。月餘不敢費﹐畱伴肘書行。

翻玉添酥

唐奉節王好詩﹐嘗煎茶就李鄴侯題詩。鄴侯戲題云﹕旋洙翻成碧玉池﹐添酥散出琉璃眼。

慕巢知味

少傅白樂天《睡後煎茶》詩﹐婆娑綠陰樹﹐斑駁靑苔地。此處置繩牀﹐旁邊洗茶器。白瓷甌甚潔﹐紅鑪炭方熾。末下麯塵香﹐花浮魚眼沸。盛來有佳色﹐咽罷餘芳气。不見楊慕巢﹐誰人知此味。楊同州亦當時之善茶者也。

襲美雜詠

皮日休﹐字襲美。《茶中雜詠序》云﹕國朝茶事﹐竟陵陸季疵始爲《經》三卷﹐後又有太原溫從云﹑武威段磶之﹐各補茶事十數節﹐並存方冊。昔晉杜育有《荈賦》﹐季疵有《茶歌》﹐遂爲茶具十詠寄天隨子。

龍陂仙子

開寶初﹐竇儀以新茶餉客﹐奩面標曰﹕龍陂仙子茶。

明月始生

明月峽在顧渚側﹐二山相對﹐石壁峭立﹐大澗中流﹐乳石飛走。茶生其間﹐尢爲絕品。張文規所謂明月峽前茶始生是也。文規好學有文藻﹐蘇子由﹑孔武仲﹑何正臣皆與之遊。

盧仝自煎

孟諫議寄新茶﹐盧仝《走筆作歌》云﹕柴門反關無俗客﹐紗帽籠頭自煎喫。今洛陽有盧仝煮茶泉。

王濠水厄

晉司徒長史王濛﹐字仲祖﹐好飲茶。客至輒飲之。士大夫甚以爲苦﹐每欲候濛﹐必云今日有水厄。

甘心苦口

皮光業﹐宇文通﹐最耽茗飲。中表請嘗新柑﹐筵具甚丰。簪紱﹖集﹐才至﹐未顧樽罍而呼茶甚急。徑進一巨觥。題詩曰﹕未見甘心氏﹐先迎苦口師。眾噱曰﹕此師固淸髙﹐難以療饑也。

吐雪堆云

梅聖兪﹐字堯臣﹐《在楚斫茶磨題詩》有﹕吐雪誇新茗﹐堆云憶舊溪。北歸惟此急﹐藥臼不須賫。可謂嗜茶之極矣。聖兪茶詩甚多﹐吳正仲餉新茶﹐沙門穎公遺碧霄峯茗﹐俱有吟詠。

樵靑竹裏煎

顏淸臣作張志和傳碑。漁童捧釣收綸﹐蘆中鼓枻。樵靑蘇蘭薪桂﹐竹裏煎茶。

能仁石縫生

蔡君謨善別茶。建安能仁院有茶生石縫間﹐僧采造得茶八餅﹐號石巖白。以四餅遺蔡﹐四餅遺王內翰禹玉。歲除﹐蔡被召還闕﹐禹玉碾以待蔡﹐蔡捧甌未嘗輒曰﹕此極似能仁石巖白。禹玉未信﹐索帖驗之﹐乃服。

珍賜一餅

歐陽永叔﹐謚文忠。《歸田錄》云﹕茶之品莫貴於龍鳳團。小龍團仁宗尢所珍惜﹐𨿽輔臣未嘗輒賜﹐惟南郊大禮致齋之夕﹐中書樞密院各四人共賜一餅。宮人剪金爲龍風花艸綴其上。嘉祜七年﹐親享明堂﹐始人賜一餅。余亦恭與﹐至今藏之。因君謨著錄﹐輒附於後﹐庶知小龍團自君謨始。其可貴如此。

仙芽

蘇廙作《仙芽傳》﹐載作湯十六法。以老嫩言者凡三品﹐以緩急言者凡三品﹐以器標者共五品﹐以薪論者共五品。陶谷謂湯者茶之司命。此言最得三昧。

甘露

新安王子鸞﹑豫章王子尙﹐詣曇濟道人於八公山。道人設茶茗﹐子尙味之曰﹕此甘露也﹐何言茶茗。

甘艸癖

宜城何子華﹐邀客於剖金堂﹐酒半﹐出嘉陽嚴峻畫陸羽像﹐子華因言﹕前代惑駿逸者爲馬癖﹐泥貫索者爲錢癖﹐愛子者有譽兒癖﹐耽書者有《左傳》癖。若此叟溺於茗事﹐何以名其癖﹖楊粹仲曰﹕茶𨿽珍未離艸也﹐宜追目陸氏爲甘艸癖。一坐稱佳。

聖陽花

雙林大土自往蒙頂結庵種茶﹐凡三年得絕佳者﹐號聖陽花﹐持歸供獻。

玉塵番乳

楊萬里﹐號誠齋。《謝傅尙書茶》﹕遠餉新茗﹐當自攜大瓢走汲溪泉﹐束澗底之散薪﹐燃折腳之石鼎。烹玉塵﹐啜香乳。以享天上故人之意。愧無胸中之書傳。但一味攪破菜園耳。

魚眼鍼芒

呂居仁﹐謚文淸。詩﹕春陰養芽鍼鋒芒﹐沆瀣養膏冰雪香。玉斧運風寶月滿﹐密雲侯雨蒼龍翔。惠山寒泉第二品﹐武定鳥瓷紅錦囊。浮花元屬三昧手﹐竹齋自試魚眼湯。

禦史瓶

會昌初﹐監察禦史鄭路﹐有兵察廳掌茶。茶必市蜀之佳者﹐貯於陶器﹐以防暑濕。禦史躬親監啟﹐謂之禦史茶瓶。

博士錢

常伯熊善茶﹐李季卿宣慰江南﹐至臨淮乃召伯熊。伯熊著黃帔衫烏紗幘﹐手執茶器﹐口通茶名。區分指點﹐左右刮目。茶熟﹐李爲飲兩杯。旣至江外﹐復召陸羽。羽衣野服﹐隨茶具而人﹐如伯熊故事。茶畢﹐季卿命取錢三十文﹐酬煎茶博士。鴻漸夙遊江介﹐通狎勝流。遂收茶錢茶具﹐雀躍而出﹐旁若無人。

貴新貴活

唐子西《鬥茶說》﹕茶不問團﹝釒誇﹞﹐要之貴新。水不問江井﹐要之貴活。唐相李衛公好飲惠山泉﹐置驛傳送﹐不遠數千里。近世歐陽少師得內賜小龍團﹐更閱三朝﹐賜茶尙在。此豈復有茶也哉。今吾提汲走龍塘﹐無數千步。此水宜茶﹐昔人以爲不減淸遠峽。而梅道趨建安﹐茶數日可至。故每歲新茶不過三月﹐頗得其勝。

一旗一槍

荊公王介甫《送元厚之》詩﹕新茗齋中試一旗。世謂茶之始生﹐而嫩者爲一槍﹐寢大而開謂之旗。過此則不堪矣。

滌盡昏渴

劉言史《與孟郊洛北野泉上煎茶》﹕敲石取鮮火﹐撇泉避腥鱗。熒熒爨風鐺﹐拾得墜巢薪。恐乖靈艸性﹐觸事皆手親。宛如摘山時﹐自飲指下春。湘瓷泛輕花﹐滌盡昏渴神。玆遊愜醒趣﹐可以話髙人。

不畏寒暑

惇煌單道開不提寒暑﹐常服小石子。藥有松蜜姜桂茯苓之气﹐時復飲茶蘇一二升而已。

乳妖

吳僧文了善烹茶。遊荊南﹐髙保勉子季與延置紫雲庵﹐日試其藝。奏授華亭水大師﹐目曰乳妖。

湯戲

饋茶而幻出物象於湯麵者﹐茶匠通神之藝也。沙門福全長於茶海﹐能注湯幻。茶成﹐將詩一句並點四甌共一絕句﹐泛乎湯表。檀越日造其門﹐求觀湯戲。全自詠詩曰﹕生成盞裏水丹靑﹐巧畫工夫學不成。卻笑當年陸鴻漸﹐煎茶贏得好名聲。

百碗不厭

唐大中三年﹐東都進一僧﹐年一百三十歲。宣宗向服何藥致然﹐對曰﹔臣少也賤﹐不知藥﹐性本好茶﹐至處惟茶是求﹐或飲百碗不厭。因賜茶五十斤﹐令居保壽寺。

一片同飲

杜鴻漸﹐字子巽。《與楊祭酒書》云﹕顧渚山中紫筍茶兩片﹐一片上太夫人﹐一片充昆弟同飲。此物但恨帝未得嘗﹐實所嘆息。

天柱峯數角

有人授舒州牧﹐李徳裕遺書曰﹕到郡日﹐天柱峯茶可惠三數角﹐其人獻數十斤﹐李不受。明年罷郡﹐用意精求獲數角投李﹐李閱而受之﹐曰﹕此茶可以消酒肉﹐因命烹一甌沃於肉食內﹐以銀合閉之﹐詰旦視其肉已化爲水矣。眾服其廣識。

義興山萬兩

禦史大夫李棲筠字貞一。按義興山僧有獻佳茗者﹐會客嘗之。芬香甘辣冠於他境﹐以爲可薦於上﹐始進茶萬兩。

艸木仙骨

丁晉公言﹐嘗謂石乳出壑嶺斷崖缺石之間﹐蓋艸木之仙骨。又謂鳳山髙不百丈﹐無危峯絕崦﹐而岡阜環抱﹐气勢柔秀﹐宜乎嘉植靈卉之所發也。

山川眞筍

黃儒《品茶要錄》云﹔陸羽《茶經》不第建安之品﹐盡前此茶事未興﹐山川尙闍﹐露牙眞筍﹐委翳消腐而人不知耳。宣和中﹐復有白茶勝雪。熊蕃曰﹕使黃君閱今日﹐則前乎此者﹐未足詫也。

竹瀝水取勝

蘇才翁嘗與蔡君謨鬥茶。蔡茶用惠山泉﹐蘇茶小劣。攺用竹瀝水煎﹐遂能取勝。天臺竹瀝水爲佳﹐若以他水雜之則亟敗。

練囊末以進

韓晉公滉﹐字太衝。闊奉天之難﹐以夾練囊緘茶末﹐遣使建步以進。

鴉山鳥嘴

鄭谷﹐字若愚。《峽中煎茶》詩﹕簇簇新芽摘露光﹐小紅園裏火煎嘗。吳僧謾說鴉山好﹐蜀叟休誇鳥嘴香。合坐滿甌輕泛綠﹐開緘數片淺含黃。鹿門病客不歸去﹐酒渴更知春味長。

龍團鳳髓

蘇東坡嘗問大冶長老乞桃花茶﹐有《水調歌頭》一首﹕已過幾番雨﹐前夜一聲雷。槍旗爭戰建溪﹐春色占先魁。采取枝頭雀舌﹐帶露和煙搗碎﹐結就紫雲堆。輕動黃金碾﹐飛起綠塵埃。

老龍團﹐眞鳳髓﹐點將來。兔毫盞裏霎時﹐滋味舌頭回。喚醒靑州從事﹐戰退睡魔百萬﹐夢不到陽臺。兩腋淸風起﹐我欲上蓬萊。坡嘗遊杭州諸寺﹐一日飲釅茶七碗。戲書云﹕示病維摩原不病﹐在家靈運已忘家。何須魏帝一丸藥﹐且盡盧仝七碗茶。

久食益意思

華佗﹐字元化。《食論》云﹕苦茶久食益意思。又神農《食經》﹕茶茗宜久服﹐令人有力悅志。

嘗味少知音

王禹偁﹐字元之。《過陸羽茶井》詩曰﹕甃石苔封百尺深﹐試令嘗味少知音。惟餘半夜泉中月﹐畱得先生一片心。

黨家應不識

陶谷學士買得黨太尉故妓﹐取雪水烹團茶。謂妓曰﹕黨家應不識此。妓曰﹕彼粗人﹐安得有此﹐但能向銷金帳下﹐淺斟低唱﹐飲羊羔兒酒耳。陶愧其言。

蕃使亦有之

黨魯使西蕃﹐烹茶帳中﹐蕃使問何爲。魯曰﹕滌煩消渴﹐所謂茶也。蕃使曰﹕我亦有之。命取出以示曰﹕此壽州者﹐此顧渚者﹐此蘄門者。

眉白眼靑

茶家碾茶﹐須碾著眉上白乃爲佳。曾茶山詩﹕碾處曾看眉上白﹐分時爲見眼中靑。茶山詩極淸峭﹐如﹕誰分金掌露﹐來作玉溪涼。喚起南柯夢﹐持來北焙春。子能來日鑄﹐吾得具風鑪。用字著語﹐俱有鍛煉。

鯀哉點也

劉曄﹐字子儀﹐嘗與劉筠飲茶﹐問左右﹕湯滚也未﹖眾曰﹕已滚。筠曰﹕僉曰鯀哉。曄應聲曰﹕吾與點也﹐

瀑布山大獲

虞拱人山采茗﹐遇一道士牽三靑牛﹐引拱至瀑布山。曰﹕山中有茗﹐可以給餉。祈子他日有甌犧之餘﹐乞相遺也。洪因設奠祀之。後常令家人入山﹐獲大茗焉。

武昌山大叢

《續搜神記》﹕晉孝武時﹐宣城秦精嘗人武昌山采茗。遇一毛人長丈餘﹐引精至山曲大叢茗處便去。須臾復來﹐乃探懷中橘與精﹐精怖﹐負茗而歸。

冰敲其晶瑩

王休居太白山下﹐每至冬時﹐取溪冰敲其晶瑩者﹐煮建茗待客。

水半是南零

江州刺史張又新﹐字孔昭。《煎茶水記》曰﹕李季卿刺湖州﹐至維揚逢陸處士﹐卽有傾蓋之雅。因過揚子驛曰﹕陸君茶﹐天下莫不聞﹐揚子南零水又殊絕﹐今者二妙﹐千載一遇﹐何可輕失。乃命軍士深詣南零取水。俄而水至﹐陸曰﹕非南零者。傾至半﹐遽曰﹕止﹐是南零矣。使者乃吐實﹐李與賓從皆大駭。李因向歷處之水﹐陸曰﹕楚水第一﹐晉水最下。因命筆口授而次第之。

柰何穢吾素業

陸納﹐字祖言﹐爲吳興太守。時衛將軍謝安常欲詣納。納兄子俶﹐怪納無所備﹐乃私蓄十數人饌具﹐旣至﹐所設惟茶茗而已。俶遂陳盛饌﹐珍饈畢集。及安去﹐納杖假四十。云﹕汝旣不能光益叔父﹐柰何穢吾素業。

景仁乃有茶器

司馬溫公偕範蜀公遊嵩山﹐各攜茶往。溫公以紙爲貼﹐蜀公盛以小黑合。溫公見之驚曰﹕景仁乃有茶器。蜀公聞其言﹐遂畱合與寺僧。《邵氏聞見錄》云﹕溫公與範景仁共登嵩頂﹐由轘轅道至龍門﹐涉伊水﹐坐香山憩石﹐臨八節灘﹐多有詩什。攜茶登覽﹐當在此時。

列眞上茶

溫嶠﹐字太眞。條列眞上茶千片﹐茗三百大薄。

溫山禦荈

山謙之《吳興記》﹕烏程有溫山﹐出禦荈。

白鶴僧園本

《嶽陽風土記》﹐載浥沏茶。李肇所謂浥湖之含膏也。今惟白鶴僧園有千餘本。一歲不過一二十兩﹐土人謂之白鶴茶﹐味極甘香。

金地藏所植

西域僧金地藏﹐所植名金地茶。出煙霞雲霧之中﹐與地上產者其味﹖絕。

名別茶荈

郭璞云﹕茶者﹐南方佳木。早取爲茶﹐晚取爲荈。

時食茗菜

晏子相齊﹐時食脫粟之飯。炙三戈﹑五卵﹑茗菜而已。

止受一串

陸宣公贄﹐字敬輿。張鎰餉錢百萬﹐止受茶一串。曰﹕敢不承公之賜。

地各數畝

葉夢得《避暑錄》﹕北苑茶有曾坑﹑沙撰二地。而抄溪色白﹐過於曾坑﹐但味短而微澀。艸茶極品﹐惟雙井﹑顧渚。雙井在分寧縣﹐其地屬黃氏魯直家。顧渚在長興吉祥寺﹐其半爲今劉侍郎希範所有。兩地各數畝﹐歲產茶不過五六斤﹐所以爲難。

味勝醍醐

瀹荼當以聲爲辧。李南金詩﹕砌虫喞喞萬蟬催﹐忽有千車捆載來。聽得松風並澗水﹐急呼縹色綠瓷杯。後《鶴林玉露》復補一詩﹕松風檜雨到來初﹐急引銅瓶離竹鑪。待得聲聞俱寂後﹐一甌春雪勝醍醐。蓋湯不欲老﹐老則過苦。聲如澗水松風﹐不宜遽瀹﹐惟移瓶去火﹐少待其拂止而瀹之﹐方爲合節。此南金之所未講者也。

香薄蘭芷

範仲淹﹐字希文。《和章岷從事鬥茶歌》﹕新雷昨夜發何處﹐家家嬉笑穿雲去。露芽錯落一番新﹐綴玉含珠散嘉樹。北苑將期獻天子﹐林下雄豪先斗美。鼎磨云外首山銅﹐瓶攜江上中泠水。黃金碾畔綠塵飛﹐碧玉甌中翠濤起。鬥茶味兮輕醒醐﹐鬥茶香兮薄蘭芷。勝若登仙不可攀﹐輸同降將無窮恥。

密賜代酒

《韋曜傳》﹐孫皓每饗宴﹐坐席率以七升爲限。𨿽不盡人口﹐皆澆灌取盡。曜飲酒不過二升﹐皓初禮異﹐密賜茶荈以代酒。

以爲上供

張舜民﹐號蕓曳﹐云﹕有唐茶品﹐以陽羨爲上供﹐建溪北苑未著也。貞元中﹐常衮爲建州刺史﹐始蒸焙而研之﹐謂研膏茶。

雀舌

沈括﹐字存中。《夢溪筆談》云﹕茶芽謂雀舌麥顆﹐言至嫩也。茶之美者其質素良﹐而所植之土又美。新芽一發﹐使長寸餘。其細如鍼﹐如雀舌。麥顆者﹐極下材耳。乃北人不識﹐誤爲品題。予山居有茶論﹐復口占一絕﹕誰把嫩香名雀舌﹐定來北客未曾嘗。不知靈艸天然異﹐一夜風吹一寸長。

蟬翼

毛文錫《茶譜》﹕有片甲蟬冀之異。

恁地怎得不窮

黃魯直論茶﹕建溪如割﹐雙井如霆﹐日鑄如﹝上絕下力﹞。所著《煎茶賦》﹕洶洶乎如襇松之發淸吹﹐皓皓乎如春空之行白雲。一日以小龍團半鋌﹐題詩贈晁無咎﹕曲幾蒲團聽煮湯﹐煎成車聲繞羊腸。雞蘇胡麻畱渴羌﹐不應亂我官焙香。東坡見之曰﹕黃九恁地怎得不窮。

未遭陽侯之難

蕭衍子﹑西丰侯蕭正徳歸降﹐時元叉欲爲設茗﹐先問卿於水厄多少﹐正徳不曉叉意。答曰﹕下官生於水鄕﹐立身以來來遭陽侯之難。坐客大笑。

丐賜受煎炒

葉石林云﹕熙寧中﹐賈靑字春卿﹐爲福建轉運使。取小龍團之精者爲密雲龍﹐白玉食外﹐戚裏貴近丐賜尢繁。宣仁一日慨嘆曰﹕建州今後不得造密雲龍﹐受他人煎炒不得也。此語頗傳播縉紳間。

包裹鉆權倖

周淮海《淸波雜誌》云﹕先人嘗從張晉彥覓茶﹐張口占二首﹕內家新賜密雲龍﹐只到調元六七公。賴有家山供小艸﹐猶堪詩老薦春風。仇池詩裏識焦坑﹐風味官焙可抗衡。鉆余權倖亦及我﹐十輩遣前公試烹。焦坑產庾嶺下﹐味苦硬﹐久方回甘。包裹鉆權倖﹐亦豈能望建溪之勝耶。

午碗春風

髙士談﹐字季默﹐仕金爲翰林學士﹐以詞賦擅長。蔡伯堅有詠茶詞﹕天上賜金奩﹐不減壑源三月。午碗春風纖手﹐看一時如雪。幽人只慣茂林前﹐松風聽淸絕。無柰十年黃卷﹐向枯腸搜徹。士談和云﹕誰扣玉川門﹐白絹斜封團月。晴日小窗活火﹐響一壺春雪。可憐桑薴一生顚﹐文字更淸絕。直擬駕風歸去﹐把三山登徹。

一甌月露

學士黨懷英﹐號竹溪。詠茶調《靑玉案》﹕紅莎綠蒻春風餅﹐趁梅驛來云嶺。紫柱崖空瓊竇冷。佳人卻恨﹐等閒分破﹐縹緲雙鸞影。一甌月露心魂醒﹐更送淸歌助幽興。痛飲休辭今夕永﹐與君洗盡滿襟煩暑﹐別作髙寒境﹐

見鬼覓茶

夏侯愷因疾死。宗人字苟奴﹐察見鬼神﹐見愷岸幘單衣﹐坐生時西壁大牀﹐就人覓茶飲。

