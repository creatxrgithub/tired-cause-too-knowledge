山家淸供

靑精飯

靑精飯首者﹐以此重谷也。按《本艸》﹕南燭木﹐今名黑飯艸。卽靑精也。采枝葉搗汁﹐浸米﹐蒸飯暴漧﹐堅而碧色。久服益顏延年。仙方又有靑精石飯﹐世未知石爲何也。按《本艸》﹕用赤石脂三斤﹑靑粱米一斗﹐水浸越三日﹐搗爲丸﹐如李大﹐日服三丸可不饑。是知石卽石脂也。二法皆有據﹐第以山居供客﹐則當用前法﹔如欲效子房辟穀﹐當用後法。讀杜詩﹐旣曰「豈無靑精飯﹐令我顏色好。」又曰「李侯金閨彥﹐脫身事幽討。」當時才名如杜李﹐可謂切於愛君憂國矣。夫乃不使之壯年以行其志﹐而使之俱有靑精﹑瑤艸之思﹐惜哉﹗

碧澗羹

芹﹐楚葵也﹐又名水英。有二種﹕荻芹取根﹐赤芹取葉與莖﹐俱可食。二月三月作羹時采之﹐洗淨﹐入湯取出﹐以苦酒研芥子﹐入鹽與茴香漬之﹐可作菹。惟瀹而羹之者﹐旣淸而馨﹐猶碧澗然。故杜甫有「香芹碧澗羹」之句。或者謂芹微艸也﹐杜甫何取焉而誦詠之不暇﹖不思野人持此﹐猶欲以獻於君者乎﹗

苜蓿盤

開元中﹐東宮官僚淸淡﹐薛令之爲左庶子﹐以詩自悼曰「朝日上團團﹐照見先生盤。盤中何所有﹖苜蓿長闌干。飯澀匙難滑﹐羹稀箸易寬。以此謀朝夕﹐何由保歲寒﹖」上幸東宮﹐因題其旁﹐有「若嫌松桂寒﹐任逐桑楡暖」之句。令之皇恐﹐謝病歸。每誦此詩﹐未知爲何物。偶同宋雪巖伯仁訪鄭野墅鑰﹐見所種者﹐因得其種並法。其葉綠紫色﹐而莖長一作實或丈一作尺﹐采用湯焯油炒﹐姜鹽如意﹐羹茹皆可。風味本不惡﹐令之何爲厭苦如此﹖東宮官僚當極一時之選﹐而唐世諸賢見於篇什﹐皆爲左選。令之寄興﹐恐不在此盤。賓僚之選﹐至起食無魚之嘆﹐上之人乃諷以去﹐吁﹗薄矣。

考亭蔊

考亭先生每飲後﹐則以蔊菜﹝一作莖﹞供。蔊﹐一出於盱江﹐分於建陽﹔一生於嚴灘石上。公所供蓋建陽種﹐集有《蔊詩》可考。山谷孫崿﹐以沙臥蔊﹐食其苗﹐云生臨汀者尢佳。

太守羹

梁蔡遵爲吳興守﹐不飲郡井﹐齋前自種白莧﹑紫茄﹐以爲常餌。世之醉醲飽鮮﹐而怠於事者﹐視此得無愧乎﹗然茄﹑莧性皆凝一作微冷﹐必加芼姜爲佳耳。

冰壺珍

太宗問蘇易簡曰「食品稱珍﹐何者爲最﹖」對曰「食無定味﹐適口者珍。臣心知齏汁美。」太宗笑問其故。曰「臣一夕酷寒﹐擁鑪燒酒﹐痛飲大醉﹐擁以重衾。忽醒渴甚﹐乘月中庭﹐見殘雪中覆一齏盎。不暇呼童﹐掬雪盥手﹐滿引數缶。臣此時自謂上界仙廚﹐鸞脯鳳臘﹐殆恐不及。屢欲作《冰壺先生傳》記其事﹐未暇也。」太宗笑而然之。後有問其方者﹐僕答曰﹕用淸面菜湯浸以菜﹐並消醉渴一味耳。或不然﹐請問之冰壺先生。

藍田玉

《漢地理誌》﹕藍田出美玉。魏李預每羨古人餐玉之法﹐乃往藍田﹐果得美玉璞七十枚﹐爲屑服餌﹐而不戒酒色。偶疾篤﹐謂妻子曰「服玉必屏居山林﹐排棄嗜欲﹐當大有神效。而吾酒色不絕﹐自致於死﹐非藥過也。」要之長生之法﹐能淸心戒欲﹐𨿽不服玉﹐亦可矣。今法用瓠一二枚﹐去皮毛﹐截作二寸方片﹐爛蒸以食之。不煩燒煉之功﹐但除一切煩惱妄想﹐久而自然神气淸爽﹐較之前法差勝矣。故名法制藍田玉。

豆粥

漢光武在蕪蔞亭時﹐得馮異奉豆粥﹐至久且不忘報﹐況山居可無此乎﹖用沙瓶爛煮赤豆﹐候粥少沸﹐以豆投之同煮﹐旣熟而食。東坡詩曰「豈如江頭千頃雪色蘆﹐茅檐出沒晨煙孤。地碓舂粳光似玉﹐沙瓶煮豆軟如酥。我老此身無著處﹐賣書來問東家住。臥聽雞鳴粥熟時﹐蓬頭曳履君家去。」此豆粥法也。若夫金穀之會﹐徒咄嗟以誇客﹐孰若山捨淸談徜徉﹐以俟其熟也。

蟠桃飯

采山桃﹐用米泔煮熟﹐漉置水中﹐去核﹐候﹝一作飯﹞湧同煮頃之﹐如盦飯法。東坡用石曼卿海州事詩云「戲將桃核裹紅泥﹐石間散擲如風雨。坐令空山作錦繡﹐綺天照海光無數。」此種桃法也。桃三李四﹐能依此法﹐越三年皆可飯矣。

寒具

晉桓玄喜陳書畫﹐客有食寒具不濯手﹐而執書籍者﹐偶污之﹐後不設寒具。此必用油蜜者。《要術》並《食經》皆只曰環餅﹐世疑饊子也﹐或云巧夕酥蜜食也。杜甫十月一日乃有「粔籹作人情」之句﹐《廣記》則載寒食事中。三者皆可疑。及考朱氏注《楚詞》粔籹蜜餌﹐有餦餭些﹐謂以米麵煎熬作寒具是也。以是知《楚詞》一句﹐自是三品﹕粔籹乃蜜面之幹者﹐十月開鑪餅也﹔蜜餌乃蜜面少潤者﹐七夕蜜食也﹔餦餭乃寒食寒具﹐無可疑者。閩人會姻名煎餔﹐以糯粉和面油煎﹐沃以糖食之﹐不濯手﹐則能污物﹐且可畱月餘﹐宜禁煙用也。吾翁和靖先生《山中寒食》詩乃云「方塘波綠杜蘅靑﹐布谷提壺已足聽。有客初嘗寒具罷﹐據梧慵復散幽經。」吾翁讀天下書﹐攻愧先生且服其和琉璃堂應事﹐信乎此爲寒食具矣。

黃金雞又名鉆離菜﹐出《志林》

李白詩云「亭上十分綠醑酒﹐盤中一味黃金雞。」其法燖雞淨﹐用麻油﹑鹽水煮之﹐入蔥﹑椒﹐候熟擘飣﹐以元汁別供﹐或薦以酒﹐則白酒初熟﹑黃雞正肥之樂得矣。有如新法川炒等制﹐非山家不屑爲﹐恐非眞味也。每思茅容以雞奉母﹐而不以雞奉客﹐賢矣哉﹗《本艸》﹕雞小毒﹐補虛治病。

槐葉淘

杜甫詩云「靑靑髙槐葉﹐采掇付中廚。新面來近市﹐汁滓宛相俱。入鼎資過熟﹐加餐愁欲無。」卽此見其法﹐於夏采槐葉之髙秀者﹐湯少瀹﹐研細濾淸﹐和面作淘﹐乃以醯醬爲熟齏﹐簇細茵﹐以盤行之﹐取其碧鮮可愛也。末句云「君王納涼晚﹐此味亦時須。」不惟見詩人一食未嘗忘君﹐且知貴爲君王﹐亦珍此山林之味。旨哉詩乎﹗

杜甫詩中涉及的食品很多﹐但他生活拮據﹐自奉簡約﹐故大多十分簡單﹔不過這些食品被杜甫寫得富於感情﹐且看夏天消暑的涼面﹐在他的筆下是多麼淸涼和富於色彩﹕

靑靑髙槐葉﹐采掇付中廚。新面來近市﹐汁滓宛相俱。

入鼎資過熟﹐加餐愁欲無。碧鮮俱照著﹐香飯兼苞蘆。

經齒冷於雪﹐勸人投比珠。願隨金腰裊﹐走置錦屠蘇。

路遠思恐泥﹐興深終不渝。獻芹則小小﹐薦藻明區區。

萬里露寒殿﹐開冰淸玉壺。君王納涼晚﹐此味亦時須。

前四句寫用擠出的槐葉汁和面﹐五至八句寫在鍋中把麵條煮熟。九句以後寫面的淸涼和詩人對麵條的珍視。「槐葉冷陶」的消暑作用除了面用冷水淘過十分淸涼外﹐還在於它碧綠的顏色。中國古代醫學認爲綠色的東西有淸熱消渴作用﹐現在四川仍有翡翠涼面﹐保持了冷面的綠色﹐不過用的不是槐葉汁而是菠菜汁了。

地黃餺飥

崔元亮《海上方》﹕治心痛﹐去虫積﹐取地黃大者﹐淨洗搗汁﹐和細面作餺飥食之﹐出虫尺許卽愈。貞元間﹐通事舍人崔杭女作淘食之﹐出虫如蟆狀﹐自是心患除矣。《本艸》﹕浮爲天黃﹐半沈爲人黃﹐惟沈底者佳。宜用淸汁﹐入鹽則不可食。或淨洗細截﹐和米煮粥﹐良有益也。

梅花湯餅

泉之紫帽山有髙人﹐嘗作此供。初浸白梅﹑檀香末水﹐和面作餛飩皮﹐每一疊用五出鐵鑿如梅花樣者﹐鑿取之。候煮熟﹐乃過於雞淸汁內﹐每客止二百餘花﹐可想一食亦不忘梅。後畱玉堂元剛有和詩﹕「恍如孤山下﹐飛玉浮西湖。」

椿根餛飩

劉禹錫煮樗根餛飩皮法﹕立秋前後﹐謂世多痢及腰痛﹐取香椿根一大握﹐搗篩﹐和面撚餛飩如皂莢子大﹐淸水煮﹐日空腹服十枚﹐並無禁忌。山家晨有客至﹐先供之十數枚﹐不惟有益﹐亦可少延早食。椿實而香﹐樗疏而臭﹐惟椿根可也。

玉糝羹或用山芋

東坡一夕與子由飲﹐酣甚﹐捶蘆菔爛煮﹐不用他料﹐只研白米爲糝食之。忽投箸撫幾曰「若非天竺酥酡﹐人間決無此味。」

百合面

春秋仲月﹐采百合根曝漧搗篩﹐和面作湯餅﹐最益血气。又蒸熟可以佐酒。《歲時廣記》﹕二月種﹐法宜雞糞。《化書》﹕山蚯化爲百合﹐乃宜雞糞。豈物類之相感哉。

栝蔞粉

孫思邈法﹕深掘大根﹐厚削至白﹐寸切﹐水浸﹐一日一易﹐五日取出﹐搗之以力﹐貯以絹囊﹐濾爲玉液﹐候其幹矣﹐可爲粉食。雜粳爲糜﹐翻匙雪色﹐加以乳酪﹐食之補益。又方﹕取實酒炒微赤﹐腸風血下可以愈疾。

素蒸鴨又云盧懷僅事

鄭餘慶有親朋晨至﹐敕令家人曰「爛蒸去毛﹐勿拗折項。」客意鵝鴨也。良久﹐乃蒸葫蘆一枚耳。今嶽倦翁珂書食品付庖者詩云「動指不須占染鼎﹐去毛切莫拗蒸壺」。嶽﹐勛閥也﹐而知此味﹐異哉﹗

黃精果附餅茹

仲春深釆根﹐九蒸九曝﹐搗如飴﹐可作果食。又細切一石﹐水二石五升﹐煮去苦味﹐漉入絹袋壓汁﹐澄之﹐再煎如膏﹐以炒黑豆﹑黃米作餅﹐約二寸大﹐客至可供二枚。又釆苗可爲菜茹。隋羊公服法﹕芝艸之精也﹐一名仙人餘糧。其補益可知矣。

傍林鮮

夏初林筍盛時﹐掃葉就竹邊煨熟﹐其味甚鮮﹐名曰傍林鮮。文與可守臨川﹐正與家人煨筍午飯﹐忽得東坡書﹐詩云「想見淸貧饞太守﹐渭川千畝在胸中。」不覺噴飯滿案﹐想作此供也。大凡筍貴甘鮮﹐不當與肉爲友。今俗庖多雜以肉﹐不思才有小人﹐便壞君子。「若對此君成大嚼﹐世間哪有揚州鶴」﹐東坡之意微矣。

雕菇飯

雕菇葉似蘆﹐其米黑。杜甫故有「波翻菇米沈云黑」之句﹐今胡穄是也。曝漧礱洗﹐造飯旣香而滑。杜詩又云「滑憶雕菇飯」。又會稽人顧翺﹐事母孝﹐母嗜雕菇飯﹐翺常自采擷。家瀕太湖﹐後湖中皆生雕菇﹐無餘艸﹐此孝感也。世有厚於奉己﹐薄於奉親者﹐視此寧無愧乎﹖嗚呼﹗孟筍王魚﹐豈偶然哉。

錦帶羹

錦帶又名文冠花﹐生如錦﹐葉始生﹐柔脆可羹﹐杜甫固有「香聞錦帶羹」之句。或謂蒓之縈紆如帶﹐況蒓與菇同生水濱。昔張翰臨風必思蒓鱸以下气。按《本艸》﹕蒓鱸同羹﹐可以下气止嘔。已是知張翰當事意气抑鬱﹐隨事嘔逆﹐固有此思耳﹐非蒓鱸。而杜甫臥病江閣﹐恐同此意也。謂錦帶爲花﹐或未必然。然僕居山時﹐固有羹此花者﹐其味亦不惡。注謂吐綬雞﹐則遠矣。

煿金煮玉

筍取鮮嫩者﹐以料物和薄面﹐拖油煎煿﹐如黃金色﹐甘脆可愛。舊遊莫幹訪霍如庵正夫﹐早供以筍切作方片﹐和白米煮粥﹐佳甚。因戲之曰﹕此法制惜精气也。濟顚《筍疏》云「拖油盤內煿黃金﹐和米鐺中煮白玉」﹐二者兼得之矣。霍﹐北司貴公也﹐乃甘山林之味﹐異哉﹗

土芝丹小者土栗

芋名土芝﹐大者裹以濕紙﹐用煮酒和糟塗其外﹐以糠皮火煨之。候香熟取出﹐安坳地內﹐去皮溫食﹐冷則破血﹐用鹽則泄精﹐取其溫補﹐名土芝丹。昔懶禪師正煨此牛糞火中﹐有召者﹐卻之曰「尙無情緒收寒涕﹐那得工夫伴俗人。」又居山人詩云「深夜一鑪火﹐渾家團圞坐。煨得芋頭熟﹐天子不如我。」其嗜好可知矣。小者曝漧入甕﹐候寒月用稻艸盦熟﹐色香如栗﹐名土栗﹐雅宜山捨擁鑪之夜供。趙兩山汝塗詩云「煮芋云生缽﹐燒茅雪上眉。」蓋得於所見﹐非苟作也。

柳葉韭﹐溫無毒﹐歸心安五臟﹐又名藿

杜詩「夜雨剪春韭」﹐世多誤爲剪之於畦﹐不知剪字極有理。蓋於炸時必先齊其本﹐如「烹薤圓齊玉箸頭」之意。乃以左手持其末﹐以其本豎湯內﹐少剪其末。炸棄其末﹐只炸其本﹐帶性投冷水中﹐出之甚脆﹐然必以竹刀截之。又方﹕采嫩柳葉少許同炸尢佳﹐故曰柳葉韭。

松黃餅

暇日過大理寺﹐訪秋巖陳評事介。畱飲﹐出二童﹐歌淵明《歸去來辭》﹐以松黃餅供酒。陳方巾美髯﹐有超俗之標。飲邊味此﹐使人灑然起山林之興﹐覺駝峯﹑熊掌皆下風矣。春采松花黃﹐和蜜模作餅﹐如雞舌龍涎狀。不惟香味淸甘﹐亦自有所益也。

酥瓊葉

宿蒸餅薄切﹐塗以蜜﹐或以油﹐就火上炙﹐鋪紙地上散火气﹐甚松脆﹐且止痰化食。楊誠齋詩云「削成瓊葉片﹐嚼作雪花聲。」形容善矣。

鳧茨粉

鳧茨可作粉食﹐甘滑異於他粉。偶天臺陳梅廬見惠﹐因得其法。鳧茨﹐《爾雅》﹕一名芍。郭云﹕生下田﹐似龍須而細﹐根如指頭而黑。卽荸薺也。采以曝漧﹐磨而澄濾之﹐如綠豆粉法。後讀劉一止《非有類稿》﹐有詩云「南山有蹲鴟﹐春田多鳧茨。何必泌之水﹐可以療我饑。」信乎可以食矣。

檐卜煎又名瑞木煎

舊訪劉漫塘宰﹐畱午酌﹐出此供﹐淸芳極可愛。詢之﹐乃梔子花也。采大者﹐以湯灼過﹐少幹﹐用甘艸水和稀面拖油煎之﹐名檐卜煎。杜詩云「於身色有用﹐與道气相和。」今旣制之﹐淸和之風備矣。

蒿蔞菜蒿魚羹

舊客江西林谷梅山房子少魯﹐號谷梅山房書院﹐春時多食此。采嫩莖去葉﹐湯灼﹐用油﹑鹽﹑苦酒沃之爲茹﹔或加以肉燥﹐香脆良可愛。後歸京師﹐春輒思之。偶遇李竹野制機伯恭臨﹐以其江西人﹐因問之。李云﹕《廣雅》名蒿蔞﹐生下田﹐江西用以羹魚。陸疏云﹕葉似艾﹐白色﹐可蒸爲茹。卽《漢廣》言「刈其蔞之」蔞矣。山谷詩云「蔞蒿數箸玉橫簪。」及證以詩注﹐果然。李乃怡軒之子﹐嘗從西山問宏辭﹐多識艸木宜矣。

玉灌肺

眞粉﹑油餅﹑芝麻﹑松子﹑胡桃﹐蒔蘿﹐六者爲末拌和﹐入甑蒸熟﹐切作肺樣塊﹐用辣汁供。今後苑名曰禦愛玉灌肺﹐要之不過一素供耳。然以此見九重崇儉不嗜殺之意﹐居山者豈宜侈乎﹗

元修菜

東坡有《巢故人元修菜》詩﹐每讀「豆莢圓而小﹐槐芽細而丰」之句﹐未嘗不冥搜畦壠間﹐必求其是。時詢諸老圃﹐亦罕能道者。一日﹐永嘉鄭文乾自蜀歸﹐過梅邊﹐首叩之﹐答曰﹕蠶豆﹐卽踠豆也﹐蜀人謂之巢菜。苗葉嫩時可采﹐以爲茹。擇洗﹐用眞麻油熱炒﹐乃下醬鹽煮之。春盡苗葉老﹐則不可食。坡所謂「點酒下鹽豉﹐縷橙芼姜蔥」者﹐正庖法也。君子恥一物不知﹐必遊歷久遠﹐而後見聞博。讀坡詩二十年﹐一日得之﹐喜可知也。

紫英菊

菊名治薔﹐《本艸》名節花﹐陶注云「菊有二種﹐莖紫﹐气香而味甘﹐其葉乃可羹﹔莖靑而大﹐气似蒿而苦若薏苡﹐非也。」今法﹕春采苗葉﹐洗灼﹐用油略炒﹐煮熟﹐下姜﹑鹽羹之﹐可淸心明目﹐加枸杞葉尢妙。天隨子《杞菊賦》云「爾杞未棘﹐爾菊未莎﹐其如予何。」《本艸》﹕杞葉似橊而軟者﹐能輕身益气。其子圓而有刺者﹐名枸棘﹐不可用。杞菊微物也﹐有少差尢不可用﹐然則君子小人﹐豈容不辧哉﹗

銀絲供

張約齋鎡﹐性喜延山林湖海之士。一日﹐午酌數杯後﹐命左右作銀絲供﹐且戒之曰「調和教好﹐又要有眞味。」眾客謂必膾也。良久﹐出琴一張﹐請琴師彈《離騷》一曲﹐眾始知銀絲乃琴弦也。調和教好﹐調弦也﹔要有眞味﹐蓋取淵明琴書中有眞味之意也。張﹐中興勛家也﹐而能知此眞味﹐賢以哉﹗

進賢菜蒼耳飯

蒼耳﹐枲耳也。江東名常枲﹐幽州名嚼耳﹐形如鼠耳。陸機疏云﹕葉靑白色﹐似胡荽﹐白花細莖﹐蔓生。采嫩葉細灼﹐以姜﹑鹽﹑苦酒拌爲茹﹐可療風。杜詩云「捲耳況療風﹐童兒且時摘。」《詩》之《捲耳》﹐首章云「嗟我懷人﹐置彼周行。」酒醴婦人之職﹐臣下之勤勞﹐君必勤之。因采此而有所感﹐念及酒醴之用﹐以此見古者后妃﹐欲以進賢之道諷其君﹐因名進賢菜。張氏詩曰「閨閫誠難與國防﹐默嗟徒禦困髙岡。觥罍欲解痡瘏恨﹐充耳元因備酒漿。」其子可參米粉爲糗﹐故古詩有「碧澗水淘蒼耳飯」之句云。

山海羹

春采筍蕨之嫩者﹐以湯瀹之﹐取魚蝦之鮮者﹐同切作塊子﹐用湯泡裹蒸﹐入熟油﹑醬﹑鹽﹐研胡椒拌和﹐以粉皮盛覆﹐各合於二盞內蒸熟。今後苑多進此﹐名蝦魚筍蕨羹。今以所出不同﹐而得同於俎豆間﹐亦良遇也。名山海羹﹐或只羹以筍蕨﹐亦佳。許梅屋棐詩云「趁得山家筍蕨春﹐借廚烹煮自燃薪。倩誰分我杯羹去﹐寄與中朝食肉人。」

撥霞供《本艸》﹕兔肉補中益气﹐不可同雞食

向遊武夷六曲﹐訪止止師﹐遇雪天﹐得一兔﹐無庖人可制。師云「山間只有薄批﹐酒﹑醬﹑椒料沃之﹐以風鑪安座上﹐用水少半銚﹐候湯響﹐一杯後各分以箸﹐令自夾入湯﹐擺熟啖之﹐乃隨宜各以斗供。」因用其法﹐不獨易行﹐且有團圞熱暖之樂。越五六年﹐來京師﹐乃復於楊泳齋伯巖席上見此﹐恍然去武夷如隔一世。楊﹐勛家﹐嗜古學而淸苦者﹐宜此山林之趣。因作詩云「浪湧晴江雪﹐風翻晚照霞。」末云「醉憶山中味﹐渾忘是貴家。」豬羊皆可作。

驪塘羹又名東坡羹

曩客於驪塘書院﹐每食後﹐必出菜湯﹐淸白極可愛﹐飯後得之﹐醍醐未易及此。詢庖者﹐只用菜與蘆菔﹐細切﹐以井水煮之﹐爛爲度﹐初無他法。後讀東坡詩﹐亦只用蔓菁﹑蘿菔而已。詩云「誰知南嶽老﹐解作東坡羹。中有蘆菔根﹐尙含曉露淸。勿語貴公子﹐從渠醉羶腥。」以此可想二公之嗜好矣。今江西多用此法者。

眞湯餅

翁瓜圃訪凝遠居士﹐話間﹐命僕作眞湯餅來。翁訝曰「天下安有假湯餅﹖」及見﹐乃沸湯泡油餅﹐人一杯耳。翁曰「如此則湯泡飯﹐亦得名眞泡飯乎﹖」居士曰「稼檣作甘﹐苟無勝食气者﹐則眞矣。」

沆瀣漿

雪夜﹐張一齋飲客。酒酣﹐簿書何君時峯出沆瀣漿一瓢﹐與客分飲﹐不覺酒容爲之灑然。客問其法﹐謂得於禁苑﹐止用甘蔗﹑蘿菔﹐各切作方塊﹐以水爛煮而已。蓋蔗能化酒﹐蘿菔能化食也。酒後得此﹐其益可知矣。《楚辭》有蔗漿﹐恐卽此也。

神仙富貴餅煮用淡石灰水﹐必切做片子

煮術與菖蒲﹐曝爲末﹐每一斤用蒸山藥末三斤﹐煉蜜水調入面作餅﹐曝收。候客至蒸食﹐條切﹐亦可羹。章簡公詩云「術薦神仙餅﹐菖蒲富貴花。」

香圓杯

謝益齋奕禮﹐不嗜酒﹐嘗有「不飲但能看醉客」之句。一日書余琴罷﹐命左右剖香圓作二杯﹐刻以花﹐溫上所賜酒以勸客。淸芬靄然﹐使人覺金樽玉斝皆埃壒之矣。香圓似瓜而黃﹐閩南一果耳。而得備京華鼎貴之淸供﹐可謂得所矣。

蟹釀橙

橙大者截頂﹐剜去穰﹐畱少液﹐以蟹膏肉實其內﹐仍以蒂枝頂覆之﹐入小甑﹐用酒﹑醋﹑水蒸熟﹐加苦酒入鹽供﹐旣香而鮮﹐使人有新酒菊花﹑香橙螃蟹之興。因記危異齋稹贊蟹云「黃中通理﹐美在其中﹐暢於四肢﹐美之至也。」此本諸《易》﹐而於蟹得之矣﹐今於橙蟹又得之矣。

蓮房魚包漁父三鮮﹕蓮藕羹湯瀣也

將蓮花中嫩房去須﹐截底剜穰﹐畱其孔﹐以酒﹑醬﹑香料和魚塊實其內﹐仍以底坐甑內蒸熟﹔或中外塗以蜜﹐出碟﹐用漁父三鮮供之。向在季春坊席上曾受此供﹐得詩云「錦瓣金蓑織幾重﹐問魚何事得相容。湧身旣入蓮房去﹐好度華池獨化龍。」李大喜﹐送端研一枚﹐龍墨五笏。

玉帶羹

春坊趙蒓湖璧會客﹐弟竹潭壅亦在焉﹐論詩把酒﹐及夜無可供者。湖曰「吾有鏡湖之蒓。」潭曰「雍有稽山之筍。」僕笑曰「可有一杯羹矣。」乃命庖作玉帶羹﹐以筍似玉﹑蒓似帶也。是夜甚適。今猶喜其淸髙而愛客也。每讀忠簡公「躍馬食肉付公等﹐浮家泛宅眞吾徒」之句﹐有此兒孫宜矣。

酒煮菜

鄱江士友命飲﹐供以酒煮菜。非菜也﹐純以酒煮鯽魚也。且云「鯽﹐稷所化﹐以酒煮之﹐甚有益。」以魚名菜﹐私竊疑之﹐及觀趙與時《賓退錄》所載﹐靖州風俗﹐居喪不食肉﹐惟以魚爲蔬﹐湖北謂之魚菜。杜陵《白小》詩云「細微沾水族﹐風族當園蔬。」始信魚卽菜也。趙好古博雅君子也﹐宜乎先得其詳矣。

蜜漬梅花

楊誠齋詩云「甕澄雪水釀春寒﹐蜜點梅花帶露餐。句裏略無煙火气﹐更教誰上少陵壇。」剝白梅肉少許﹐浸雪水﹐以梅花醞釀之﹐露一宿取出﹐蜜漬之﹐可薦酒。較之敲雪煎茶﹐風味不殊也。

持螯供有風虫﹐不可同柿食

蟹生於江者黃而腥﹐生於湖者紺而馨﹐生於溪者蒼而淸。越淮多趨京﹐故或枵而不盈。辛卯﹐有錢君謙齋震祖﹐惟研存復﹐歸於吳門。秋偶遇之﹐把酒論文﹐猶不減乎昨之勤也。畱旬餘﹐每旦市蟹﹐必取其圓臍﹐烹以酒﹑醋﹐雜以蔥﹑芹﹐仰之以臍﹐少候其凝﹐人各舉一﹐痛飲大嚼﹐何異乎拍浮於湖海之濱。庸庖俗飣非曰不美味﹐恐失眞此物風韻。但以橙醋﹐自足以發揮其所蘊也。且曰「團臍膏﹐尖臍螯。秋風髙﹐團者豪。請舉手﹐不必刀。羹以蒿﹐尢可饕。」因舉山谷詩云「一腹金相玉質﹐兩螯明月秋江。」眞可謂詩中之騷。舉以手﹐不必刀﹐尢見錢君之豪也。或曰「蟹所惡﹐惟朝霧。實築筐﹐噀以醋。𨿽千里﹐無所誤。因筆之﹐爲蟹助。」

湯綻梅

十月後﹐用竹刀取欲開梅蕊﹐上下蘸以蠟﹐投蜜罐中。夏月以熱湯就盞泡之﹐花卽綻﹐澄香可愛也。

通神餅

姜薄切﹐蔥細切﹐各以鹽湯焯﹐和稀面﹐宜以少國老甘艸也細末和入面﹐庶不大辣。入淺油炸﹐能已寒。朱氏《論語注》云「姜通神明」﹐故名之。

金餅

危巽齋云「梅以白爲正﹐菊以黃爲正﹐過此恐淵明﹑和靖二公不取。」今世有七十二種菊﹐正如《本艸》所謂今無眞牡丹﹐不可煎者。其法采紫莖黃色正菊英﹐以甘艸湯和鹽少許焯過﹐候粟飯少熟﹐投之同煮。久食可以明目延齡﹐苟得南陽甘一作江谷水煎之﹐尢佳也。昔之愛菊者﹐莫如楚屈平﹑晉陶潛﹐然孰知今之愛者﹐有劉石澗元茂焉﹐𨿽一行一坐﹐未嘗不在於菊也﹐繙帙得菊葉詩云「何年霜後黃花葉﹐色蠹猶存萬卷書。曾是往來籬下讀﹐一枝閒弄被風吹。」觀此詩﹐不惟知其愛菊﹐其爲人淸介一作情分可知矣。

石子羹

溪流淸處取小石子﹐或帶蘚者一二十枚﹐汲泉煮之﹐味甘於螺﹐隱然有泉石之气。此法得之吳季髙﹐且曰「固非通霄煮食之石﹐然其意則甚淸矣。」

梅粥

掃落梅英淨洗﹐用雪水煮白粥﹐候熟入英同煮。楊誠齋詩云「才看臘沒得春饒﹐愁見風前作雪飄。脫蕊收將熬粥喫﹐落英仍好當香燒。」

山家三脆

嫩筍﹑小蕈﹑枸杞菜﹐油炒作羹﹐加胡椒尢佳。趙竹溪密夫酷嗜此﹐或作湯餅以奉親﹐名「三脆面」。嘗有詩云「筍蕈初萌杞葉纖﹐燃松自煮供親嚴。人間肉食何曾鄙﹐自是山林滋味甜蕈。」蕈亦名菇。

玉井飯

章藝齋鑑宰徳淸時﹐𨿽槐古馬髙﹐尢喜延客﹐然飯食多不取諸市﹐恐旁緣而擾人。一日往訪之﹐適有蝗不入境之處﹐畱以晚酌數杯﹐命左右造玉井飯﹐甚香美。法﹕削藕截作塊﹐采新蓮子去皮﹐候飯少沸投之﹐如盦飯法。蓋取「太華峯頭玉井蓮﹐開花十丈藕如船」之句。昔有藕詩云「一彎西子臂﹐九竅比干心。」今杭都範堰經進斗星藕﹐大孔七﹑小孔二﹐果有九竅﹐因筆及之。

洞庭饐

舊遊東嘉﹐時在水心先生席上﹐適淨居僧送饐至﹐如小錢大﹐各和橘葉﹐淸香靄然﹐如在洞庭左右。先生詩曰「不待滿林霜後熟﹐蒸來便作洞庭香。」因詢寺僧﹐曰「采蓬蓬與橘葉搗之﹐加蜜和米粉作饐﹐合以葉蒸之。」市亦有賣﹐特差大耳。

荼蘼粥

舊辱趙東巖子巖云瓚夫寄詩﹐中有一詩云「好春虛度三之一﹐滿價荼蘼取次開。有客相看無可設﹐數枝帶雨剪將來。」始疑荼蘼非可食者﹐一日適靈鷲﹐訪僧蘋洲﹑徳修﹐畱午粥﹐甚香美﹐詢之﹐乃荼蘼花也。其法取花片﹐用甘艸湯焯﹐候粥熟同煮。又采木香嫩葉﹐就元湯焯﹐以姜﹑油﹑鹽拌爲菜茹。僧苦嗜吟﹐宜乎知此味之淸﹐且知巖云之詩不誣也。

蓬糕候飯沸﹐以蓬拌麵煮﹐名蓬飯

采白蓬嫩者﹐熟煮細搗﹐和米粉蒸熟﹐以香爲度。世之貴介子弟﹐知鹿茸﹑鐘乳爲重﹐而不知食此﹐實大有補益﹐詎可以山食而鄙之哉﹗閩中有艸稗。

櫻桃煎用蜜則解毒

櫻桃經雨﹐則虫自內生﹐人莫之見。用水一碗浸之﹐良久﹐其虫皆蟄蟄而出﹐乃可食之。楊誠齋詩云「何人弄好手﹐萬顆搗虛脆。印成花鈿薄﹐染作水澌翠。北果非不多﹐此味良獨美。」要之其法不過煮以梅水﹐去核搗印爲餅﹐而加以蜜耳。

如薺菜

劉彜學士宴集間﹐必欲主人設苦蕒。狄武襄公靑帥邊時﹐邊郡難以時置。一日宴集﹐彜與韓魏公對坐﹐偶此菜不設﹐謾罵狄公至黥卒。狄聲色不動﹐仍以先生呼之﹐魏公知狄公眞將相器也。《詩》云「誰謂荼苦。」劉可謂甘之如薺者。其法用鹽﹑醬獨拌生菜﹐然苦羹則加姜﹑鹽而已。《禮記》苦菜秀是也。《本艸》﹕一名荼﹐安心益气。隱居作屑飲﹐可不寐﹐今交廣多種也。

蘿菔面

王醫師承宣﹐常搗蘿菔汁溲面作餅﹐謂能去面毒。《本艸》﹕地黃與蘿菔同食﹐能白人發。水心先生酷嗜蘿菔﹐甚於服玉。謂誠齋云「蘿菔便是辣底玉。」僕與靖逸葉賢良紹翁過從二十年﹐每飲適必索蘿菔﹐與皮生啖﹐乃快所欲。靖逸平生讀書不減水心﹐而所嗜略同。或曰能通心气﹐故文人嗜之。然靖逸未老而發已皤﹐豈地黃之過歟﹖

麥門冬煎

春秋采根去心﹐搗汁和蜜﹐以銀器重湯煮﹐急攪如飴爲度﹐貯之瓷器﹐溫酒化服﹐滋益多矣。

假煎肉

瓠與麩薄批﹐各和以料﹐煎麩以油﹐煎瓠以脂﹐乃熬蔥油﹐入酒共炒﹐瓠與麩熟﹐不惟如肉﹐其味亦無辯者。吳何鑄晏客﹐或出此。吳貴爲後家﹐而喜與山林友朋﹐嗜此淸味﹐賢哉﹗嘗作小靑錦屏﹐鵠鳥山水﹐屏簪古梅﹐枝綴像生梅數花﹐置坐左右﹐未嘗忘梅。一夕分題賦詞﹐有孫貴蕃﹑施遊心﹐僕亦在焉。僕得心字《戀繡衾》﹐卽席云「冰肌生怕雪來禁﹐翠屏前﹑短瓶滿簪。眞个是﹑疏枝瘦﹐認花兒﹑不要浪吟。等閒蜂蝶多休惹﹐暗香來時借水沈。旣得个﹑廝偎伴﹐任風霜﹑盡自放心。」諸公差勝﹐今忘其詞。每到必先酌以巨觥﹐名曰「發符酒」﹐而後觴詠﹐抵夜而去。今喜其子侄皆克肖﹐故及之。

澄玉生

雪梨大者碎截﹐搗澄﹐醋入少鹽﹑醬拌供﹐可佐酒興。葛天民《嘗北梨》詩云「每到年頭感物華﹐新棠梨到野人家。甘酸尙帶中原味﹐腸斷春風不見花。」𨿽非詠此梨﹐然每愛其寓物﹐有《黍離》之嘆﹐故及之。如詠雪梨﹐則無如張斗野蘊「蔽身三寸褐﹐貯腹一團冰」之句﹐被褐懷玉者﹐蓋有取焉。

玉延索餅

山藥名薯蕷﹐秦楚間名玉延。花白細如棗﹐葉靑﹐銳於牽牛﹐夏月漑以黃牛糞則蕃。春冬采根﹐白者爲上﹐以水浸之﹐入礬少許﹐經宿淨洗去涎﹐焙漧磨篩爲面﹐宜作湯餅用。如作索餅﹐則熟研濾爲粉﹐入竹筒中﹐澑於淺醋盆內﹐出之﹐於水浸去酸味﹐如煮湯餅法。如煮食﹐惟刮去皮﹐蘸鹽﹑蜜皆可。其性溫無毒﹐且有補益。故陳簡齋有《玉延賦》﹐取色﹑香﹑味爲三絕。陸放翁亦有詩云「久緣多病疏雲液﹐近爲長齋進玉延。」比於杭都多見如掌者﹐名「佛手藥」﹐其味尢佳也。

大耐糕

向杭云公充﹐夏日命飲﹐作大耐糕﹐意必粉面爲之。及出﹐乃用大柰子生者﹐去皮剜核﹐以白梅﹑甘艸湯焯﹐用蜜和松子﹑欖仁塡之﹐入小甑蒸熟﹐謂柰糕也。非熟則損脾。且取先公大耐官職之意﹐以此見向有意於文簡之衣缽也。夫天下之士﹐苟知耐之一字﹐以節義自守﹐豈事業之不遠到哉﹗因賦之曰「旣知大耐爲家學﹐看取淸名自此髙。」《雲谷類編》乃謂大耐本李沆事﹐或恐未然。

鴛鴦灸雉不可同胡桃﹑木耳﹑簟食﹐下血

蜀有雞﹐嗉中藏綬如錦﹐遇晴則向陽擺之﹐出二角寸許。李文饒詩﹕「葳蕤散綬輕風裏﹐若仰若垂何可擬。」王安石詩﹕「天日淸明聊一吐﹐兒童初見互驚猜。」生而反哺﹐亦名孝雉。𨿽杜甫有「香聞錦帶羹」之句﹐而未嘗食。向遊吳之虞江﹐畱錢春塘名選字舜舉家﹐持蟄把酒﹐適有人攜雙鴛至﹐得之﹐燖以油熞﹐下酒﹑醬﹑香料燠熟﹐飲余吟倦﹐得此甚適。詩云「盤中一箸休嫌瘦﹐入骨相思定不肥。」不減錦帶矣。靜言思之﹐吐綬鴛鴦﹐𨿽各以文彩烹﹐然吐綬能反哺﹐烹之忍哉﹖

筍蕨餛飩

采筍蕨嫩者﹐各用湯瀹﹐炒以油﹐和之酒﹑醬﹑香料﹐作餛飩供。向客江西林谷梅少魯家﹐屢作此品。後坐古香亭﹐采芎菊苗薦茶﹐對玉茗花﹐眞佳適也。玉茗似茶少異﹐髙約五尺許﹐今獨林氏有之。林乃金石臺山房之子﹐淸可想矣。

雪霞羹

采芙蓉花﹐去心蒂﹐湯瀹之﹐同豆腐煮﹐紅白交錯﹐恍如雪霽之霞﹐名「雪霞羹」﹐加胡椒﹑姜亦可也。

鵝黃豆生

溫陵人前中元數日﹐以水浸黑豆﹐曝之及芽﹐以糠皮置盆內﹐鋪沙植豆﹐用板壓﹐及長則覆以桶﹐曉則曬之﹐欲其齊而不爲風日侵也。中元則陳於祖宗之前﹐越三日出之﹐洗焯漬以油﹑鹽﹑苦酒﹑香料﹐可爲茹﹐捲以麻餅尢佳。色淺黃﹐名「鵝黃豆生」。僕遊江淮二十秋﹐每因以起松楸之念﹐將賦歸﹐以償此一大願也。

眞君粥

杏實去核﹐候粥熟同煮﹐可謂「眞君粥」﹐向遊廬山﹐聞董眞君未仙時多種杏﹐歲稔則以杏易谷﹐歲歉則以穀賤糶﹐時得活者甚眾﹐後白日升仙﹐世有詩云「爭似蓮花峯下客﹐種成紅杏亦升仙。」豈必專於煉丹服气﹖苟有功徳於人﹐𨿽未死而名以仙矣。因名之。

酥黃獨並去聲

雪夜芋正熟﹐有仇芋田從簡載酒來扣門﹐就供之﹐乃曰「煮芋有數法﹐獨酥黃獨世罕得之。熟芋截片﹐研榧子﹑杏仁﹐和醬拖面煎之﹐以爲甚好。詩云「雪翻夜缽截成玉﹐春化寒酥剪作金。」

滿山香

陳習庵塤學圃詩云「只教人種菜﹐莫誤客看花。」可謂重本而知山林味矣。僕春日渡湖﹐訪薛獨庵遂大﹐畱飲﹐供以春盤。偶得詩云「教童收取春盤去﹐城市如今菜色多。」非薄菜也﹐以其有所感﹐而不忍下箸也﹐薛曰「昔人贊菜﹐有云可使士大夫知此味﹐不可使斯民有此色﹐詩與文𨿽不同﹐而憂時之意則無以異。」一日煮姜油菜根羹﹐自以爲佳茹。偶鄭渭濱師呂至﹐供之﹐乃曰「余有一方爲獻﹐只用茴香﹑姜﹑椒炒爲末﹐貯以葫蘆﹐候煮菜少沸﹐乃與熟油﹑醬同下﹐急覆之﹐而滿山已香矣。」試之果然﹐名「滿山香」。比聞湯將軍孝信嗜盦萊﹐不用水﹐只以油炒﹐候得汁出﹐和以醬料盦熟﹐自謂香品過於禁臠。湯﹐武士也﹐而不嗜殺﹐異哉﹗

酒煮玉蕈灸﹐煎也

鮮蕈淨洗﹐約水煮少熟﹐乃以好酒煮﹐或佐以臨漳綠竹筍﹐尢佳。施蕓隱樞《玉蕈》詩云「幸從腐木出﹐敢被齒牙私。信有山林味﹐難教世俗知。香痕浮玉葉﹐生意滿瓊枝。饕腹何多幸﹐相酬獨有詩。」今後苑多用酥灸﹐其風味尢不淺也。

鴨腳羹

葵似今蜀葵﹐叢短而葉大﹐以傾陽﹐故性溫。其法與羹菜同﹐《豳風七月》所煮者是也。刈之不傷其根﹐則復生。古詩故有「采葵莫傷根﹐傷根葵不生」之句。昔公儀休相魯﹐其妻植葵﹐見而拔之﹐曰「食君之祿﹐而與民爭利﹐可乎﹖」今之賣餅貨醬﹑質錢市藥﹐皆食祿者﹐又不止植葵﹐小民豈可活哉﹗白居易詩云「祿米獐牙稻﹐園蔬鴨腳羹。」因名。

石橊粉銀絲羹附

藕截細塊﹐砂器內擦稍圓﹐用梅水同胭脂染色﹐調綠豆粉拌之﹐入淸水煮供﹐宛如石橊子狀。又用熟筍細絲﹐亦和以粉煮﹐名「銀絲羹」﹐此二法恐相因而成之者﹐故並存之。

廣寒糕

采桂英去靑蒂﹐灑以甘艸水﹐和米舂粉炊作糕﹐大比歲﹐士友咸作餅子相饋﹐取「廣寒髙甲」之讖。又有采花略蒸﹐暴漧作香者﹐吟邊酒裏以古鼎然之﹐尢有淸意。童用堀師禹詩云「膽瓶淸酌撩詩興﹐古鼎餘花暈酒香。」可謂得此花之趣也。

河樞粥

《祀禮》﹕幹魚曰菀。古詩有「酌醴焚枯魚」之句。南人謂之鯗魚﹐多煨食﹐罕有造粥者。比遊天臺山﹐有取幹魚浸洗細截﹐同米煮﹐入醬料﹐加胡椒﹐言能愈頭風﹐過於陳琳之檄。亦有雜豆腐爲之者。《雞肋集》云「武夷君食河樞脯﹐幹魚也。」因名之。

松玉

文惠太子問周顒曰「何菜爲最﹖」顒曰「春初早韭﹐秋末晚菘。」然菘有三種﹐惟白於玉者甚松脆﹐如色稍靑者﹐絕無風味﹐因名其白者曰「松玉」﹐亦欲世之食者有所決擇也。

雷公栗

夜鑪書倦﹐每欲煨栗﹐必慮其燒氈之患。一日馬北廛逢辰曰「只用一栗醮油﹐一栗蘸水﹐置鐵銚內﹐以四十七栗密覆其上﹐用炭火燃之﹐候雷聲爲度。」偶一日同飲﹐試之果然﹐且勝於砂炒者﹐𨿽不及數﹐亦可矣。

東坡豆腐

豆腐蔥油炒﹐用酒研小榧子一二十枚﹐和醬料同煮。又方純以酒煮﹐俱有益也。

碧筒酒

暑月命客棹舟蓮蕩中﹐先以酒入荷葉束之﹐又包魚鮓他葉內﹐俟舟回風薰日熾﹐酒香魚熟﹐各取酒及鮓作供﹐眞佳適也。坡云「碧筒時作象鼻彎﹐白酒微帶荷心苦。」坡守杭時﹐想屢作此供也。

罌乳魚甘平無毒

罌中粟淨洗磨乳﹐先以小粉置缸底﹐用絹囊濾乳下之﹐去淸入釜﹐稍沸﹐亟灑淡醋收聚﹐仍入囊壓成塊﹐乃以小粉皮鋪甑內﹐下乳蒸熟﹐略以紅曲水灑﹐又少蒸取出﹐切作魚片﹐名「罌乳魚」。

勝肉餅玉蕈﹑潭筍尢佳

焯筍蕈同截﹐入松子﹑胡桃﹐和以酒﹑醬﹑香料﹐溲面作餅子。試蕈之法﹐姜數片同煮﹐色不變可食矣。

木魚子

坡詩云「贈君木魚三百尾﹐中有鵝黃木魚子。」春時剝梭魚蒸熟﹐與筍同法﹐蜜煮醋浸﹐可致千里。蜀人供物多用之。

自愛淘食後須下熟麵湯一杯

炒蔥油﹐用純滴酣和糖醬作齏﹐或加以豆腐及乳﹐候面熟過水﹐作茵供食﹐眞一補藥也。

忘憂齏

嵇康云「合歡蠲忿﹐萱艸忘憂。」崔豹《古今注》則曰「丹棘﹐又名鹿蔥。」春采苗湯瀹﹐以醯﹑醬作爲齏﹐或燥以肉。何處順宰六合時多食此﹐母乃以邊事未寧﹐而憂未忘耶﹖因贊之曰「春日載陽﹐采萱於堂。天下樂兮﹐其憂乃忘。」

脆瑯玕

萵苣去葉皮﹐寸切﹐瀹以沸湯﹐搗姜﹑鹽﹑糖﹑熟油﹑醋拌漬之﹐頗甘脆。杜甫種此﹐二旬不甲坼﹐且嘆君子晚得微祿﹐坎軻不進﹐猶芝蘭困荊杞。以是知詩人非爲口腹之奉﹐實有感而作也。

炙獐

獐﹐《本艸》﹕秋後其味勝羊。道家羞爲白脯﹐其骨可爲獐骨酒。今作大臠﹐用鹽﹑酒﹑香料淹少頃﹐取羊漫脂包裹﹐猛火炙熟﹐去脂﹐食其肉。鹿﹑麂同法。

當團參北人名鵲豆

白扁豆溫無毒﹐和中下气。爛炊﹐其味甘。今取葛天民「爛炊白扁豆﹐便當紫團參」之句名之。

梅花脯

山栗﹑橄欖﹐薄切同食﹐有梅花風韻﹐因名「梅花脯」。

牛尾貍

貍﹐《本艸》﹕斑如虎者最佳﹐如貓者次之。肉主痔病。法去皮並腸腑﹐用紙揩淨﹐以淸酒淨洗﹐入椒﹑蔥﹑茴﹑蘿於其內﹐縫密蒸熟﹐去料物﹐壓隔宿﹐薄切如玉。雪天鑪畔論詩把酒﹐眞奇物也﹐故東坡有「雪天牛尾」之詠。或紙裹糟一宿﹐尢佳。楊誠齋詩云「狐公韻勝冰玉肌﹐字則未聞名季貍。誤隨齊相燧牛尾﹐策勛封作糟丘子。」南人或以爲膾﹐形如黃狗。鼻尖而尾大者﹐狐也﹐其性亦溫﹐可去風補勞。臘月取膽﹐凡暴亡者﹐以溫水調灌之﹐卽愈。

金玉羹

山藥與栗各片截﹐以羊汁加料煮﹐名「金玉羹」。

山煮羊

羊作臠﹐置砂鍋內﹐除蔥﹑椒外﹐有一祕法﹐只用捶眞杏仁數枚﹐活火煮之﹐至骨亦縻爛。每惜此法不逢漢時﹐一關內候何足道哉﹗

牛蒡脯

孟冬後﹐采根淨洗﹑去皮﹐煮毋令失之過﹐捶扁壓幹﹐以鹽﹑醬﹑茴﹑蘿﹑姜﹑椒﹑熟油諸料研細﹐浥一兩宿﹐焙漧食之﹐如肉脯之味。筍與蓮脯﹐皆同此法。

牡丹生菜

憲聖喜淸儉﹐不嗜殺﹐每令後苑進生菜﹐必采牡丹片和之﹐或用微面裹﹐炸之以酥。又時收楊花﹐爲鞋襪氈褥之用。侄恭僖﹐每治生菜﹐必於梅下取落花以雜之﹐其香又可知矣。

不寒齏

法用極淸麵湯﹐截菘菜和姜﹑椒﹑茴﹑蘿﹐欲亟熟﹐則以一杯元齏和之﹐又入梅英一掬﹐名「梅花齏」。

醒酒菜

米泔浸瓊芝菜﹐暴以日﹐頻攪候白﹐淨洗搗爛﹐熟煮取出﹐投梅花十數片﹐候凍芼姜橙﹐爲芝齏供。

豆黃羹

豆面細茵﹐曝漧藏之﹐入醬淸芥﹑鹽菜心同煮爲佳。第此二品獨泉有之﹐如止用他菜及醬汁亦可﹐惟欠風韻耳。

菊苗煎

春遊西馬勝會﹐張將使元耕軒畱飲﹐命余之菊田賦詩﹐作墨蘭﹐元甚喜﹐數杯後出菊煎法。采菊畱湯瀹﹐用甘艸水調山藥粉﹐煎之以油﹐爽然有楚畹之風。張﹐深於藥者﹐亦謂「菊以紫莖爲正」云。

胡麻酒

舊聞有胡麻飯﹐未聞有胡麻酒。盛夏張整齋損招飲竹閣﹐正午各飲一巨觥﹐淸風颯然﹐絕無暑气。其法漬麻子二升﹐略炒﹐加生薑二兩﹐生龍腦葉一把﹐同入砂器細研﹐投以煮醞五升﹐濾渣去﹐水浸飲之﹐大有所益。因賦之曰「何須更覓胡麻飯﹐六月淸涼卻是仙。」《本艸》名巨勝﹐云桃源所有胡麻﹐卽此物也﹐恐虛誕者自異其說云。

茶供

茶卽藥也﹐煎服則去滯而化食﹐以湯點之﹐則反滯膈而損脾胃。蓋世之嗜利者﹐多采他葉雜以爲末﹐人多怠於煎煮﹐宜有害也。今法采芽﹐或用擘碎﹐以活水火煎之﹐飯後必少頃乃服。東坡詩云「活水須將活火烹。」又云「飯後茶甌味正深。」此煎服法也。《茶經》亦以「江水爲上﹐山與井俱次之。」今世不惟不擇水﹐且入鹽及果﹐殊失正味。不知惟姜去昏﹐惟梅去倦﹐如不昏不倦﹐亦何必用﹖古之嗜茶者﹐無如玉川子﹐惟聞煎喫﹐如以湯點﹐則又安能及七碗乎﹖山谷詞云「湯響松風﹐早減了﹑七分酒病。」倘知此﹐則口不能言﹐心下快樂﹐自省之禪參透矣。

新丰酒法

初用面一斗﹑糖醋三升﹑水二擔﹐煎漿及沸﹐投以麻油﹑川椒﹑蔥白﹐候熟﹐浸米一石﹐越三日﹐蒸飯熟﹐乃以元漿煎彊半﹐及沸去沫﹐又投以川椒及油﹐候熟﹐注缸面﹐入斗許飯及面末十斤﹑酵半升﹐旣曉﹐以元飯貯別缸﹐卻以元酵飯同下﹐入米二擔﹑面二十斤﹐熟踏覆之。旣攪以木﹐越三日止﹐四五日可熟﹐夏月約三二日可熟。其初余漿﹐又加以水浸米﹐每值酒熟﹐則取酵以相接續﹐不必灰曲﹐只磨木香皮﹐用淸水溲作餅﹐令堅如石﹐初無他藥。僕嘗以危巽齋子驂之新丰﹐故知其詳。危君此時常禁竊酵﹐以專所釀﹔戒懷生粒﹐以全所釀﹔且給新屨﹐以潔所釀﹔透風以通所釀﹐故所釀日佳而利不虧。是以知一酒政之微﹐危亦究心矣。昔人《丹陽道中》詩云「乍入新丰市﹐尢聞舊酒香。抱琴沽一醉﹐終日臥斜陽。」正其地也。沛中自有舊丰﹐馬周獨酌之地﹐乃長安效新丰也。

