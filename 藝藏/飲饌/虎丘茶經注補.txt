

虎丘茶經注補﹝明﹞陳鑑著

一之源

﹝經﹞茶﹐樹如瓜蘆。﹝注﹕瓜蘆﹐苦襖也。廣州有之。葉與虎丘茶無異。但瓜蘆苦耳。﹞花如白薔薇。﹝注﹕虎丘茶﹐花開比白薔薇而小﹐茶子如小彈。﹞上者生爛石﹐中者生礫壤。﹝注﹕虎丘茶園﹐在爛石礫壤之間。﹞野者上﹐園者次。﹝注﹕虎丘野而園。﹞宜陽崖陰林。﹝注﹕虎丘之西﹐正陽崖陰林。﹞紫者上﹐綠者次﹔筍者上﹐芽者次﹔葉卷上﹐葉舒次。﹝注﹕虎丘紫綠﹐筍芽捲舒皆上﹞。

﹝補﹞鑑親采數嫩葉﹐與茶侶湯愚公小焙烹之﹐眞作豆花香。昔之鬻虎丘茶者﹐盡天池也。

二之具

﹝經﹞籝﹑籃﹑筥﹐以竹織之﹐茶人負以采茶。﹝注﹕虎丘山下竹佳籝小﹐僧人卽茶人。﹞竈﹑釜﹐甑。﹝注﹕虎丘焙茶同。﹞杵臼﹑碓﹐規﹑模﹑棬﹑承﹑臺﹑砧﹑碾。﹝注﹕唐宋制茶屑同﹐今葉茶不用。﹞芘莉﹑蒡莨﹐以小竹﹐長三尺﹐軀二尺五寸﹐柄五寸﹐篾織方眼。四者大小不一﹐以別茶也。﹝注﹕虎丘同。﹞棚﹐一曰棧﹐以木構於焙上﹐編木兩層以焙。﹝注﹕虎丘同。﹞茶半幹﹐貯下層﹐全幹﹐升上層。﹝注﹕虎丘同。﹞串﹐一斤爲上串﹐半斤爲中串﹐四兩爲小串。﹝注﹕串﹐一作穿﹐﹐謂穿而掛之。虎丘同。﹞育﹐以木爲之﹐以竹編﹐中有桶﹐上有覆﹐下有牀﹐旁有門﹐中置一器﹐貯煨火﹐令媼媼然。江南梅雨時﹐燥之以炭火。﹝注﹕虎丘同。﹞

三之造

﹝經﹞凡采茶﹐在二三四月間。茶之筍者﹐生爛石土﹐長四五寸﹐若薇蕨始抽﹐淩露采之。茶之芽﹐發於叢薄之上。有三枝﹑四枝﹑五枝者﹐選中枝穎拔佳。其日有雨不采﹐晴有雲气不采。采之﹐蒸之﹐焙之﹐穿之﹐封之﹐茶其幹矣。﹝注﹕與虎丘采焙法同。但陸《經》有搗之拍之﹐今不用。﹞茶有千萬狀。如口人靴者﹐蹙縮者﹔犁牛臆者﹐廉檐然﹔浮雲出山者﹐輪困然﹔輕飈拂水者﹐涵澹然﹐此皆茶之精腴。有如竹籜者﹐其形籬■然﹔有如霜荷者﹐厥狀委萃然﹐此皆茶之瘠老。自口靴至於霜荷八等﹐出膏者光﹐含膏者皺﹔宿制則黑﹐日成則黃﹔蒸壓則平正﹐縱之則坳垤。﹝注﹕虎丘之品﹐眞如口靴至拂水制之﹐精粗存乎其人。﹞

﹝補﹞黃儒《茶錄》﹕一戒采造過時﹐二戒白合盜葉﹐三戒入雜﹐四戒蒸不熟及過熟。﹝注﹕谷雨後謂之過時。茶芽有雨﹐小葉抱白﹐是爲盜葉。雜以楊﹑柳﹑柿﹐是爲入雜。﹞

﹝經﹞泉水上﹐天雨次﹐井水下。﹝注﹕虎丘石泉﹐自唐而後﹐漸以塡塞﹐不得爲上。而憨憨之井水﹐反有名。﹞

﹝補﹞劉伯芻《水記》﹕陸鴻漸爲李季卿品虎丘劍池石泉水第三。張又新品劍池石泉水第五。《夷門廣牘》謂﹕虎丘石泉﹐舊居第三﹐漸晶第五。以石泉泓淳﹐皆雨澤之積滲﹐竇之潢也。況闔廬墓隧﹐當時石工多閉死﹐僧眾上棲﹐不能無穢濁滲入。𨿽名陸羽泉﹐非天然水﹐道家服食﹐禁屍气也。

鑑欲浚劍池之水﹐鑿小渠流人雀澗﹐則泉得流而活矣。李習之謂﹕劍池之水不流爲恨事﹐然哉。

五之煮

﹝經﹞山水乳泉﹐石泓漫流者﹐可以煮茶。﹝注﹕陸羽來吳時﹐劍池未塞﹐想其涓涓之流。今不堪煮。﹞湯之候﹐初曰蝦眼﹐次曰蟹眼﹐次日魚眼。若松風鳴﹐漸至無聲。﹝注﹕蝦蟹魚眼﹐言內水沸之狀也﹐聲如松濤﹐漸緩﹐則火候到矣。過此則老。﹞勿用膏薪爆炭。﹝注﹕幹炭爲宜﹐幹松筴尢妙。﹞

﹝補﹞蘇廙傳﹕湯者茶之司命﹐若名茶而濫觴﹐則與凡荈無異。故煎有老嫩﹐注有緩急﹐無過不及﹐是爲茶度。陸平泉《茶寮記》﹕茶用活火﹐候湯眼鱗鱗起﹐沫餑鼓泛﹐投茗器中﹐初人湯少許﹐使湯茗相投﹐卽滿注﹐云腳漸開﹐乳花浮面﹐則味全。蓋唐宋茶用團餅碾屑﹐味易出﹐今用葉茶﹐驟則味乏﹐過熟則昏渴沈滯矣。

﹝經﹞器用風鑪﹑炭撾﹑鍑﹑火夾﹑紙袋﹑都籃﹑漉水囊﹑瓢碗﹑滌巾。

﹝補﹞錫瓶。宜興壺﹐粗泥細作爲上。甌盞﹐哥窯﹐厚重爲佳。瓶壺用艸小薦﹐防焦漆幾。

六之飲

﹝經﹞茶有九難﹐曰造﹐曰別﹐曰器﹐曰火﹐曰水﹐曰炙﹐曰末﹐曰煮﹐曰飲。陰采夜焙﹐非造也﹔嚼味嗅香﹐非別也﹔膻鼎腥甌﹐非器也﹔膏薪爆炭﹐非火也﹔飛灘壅潦﹐非水也﹔外熟內生﹐非炙也﹔碧粉縹塵﹐非末也﹔操艱攪遽﹐非煮也﹔夏興冬廢﹐非飲也。﹝注﹕今不用未﹐當攺曰﹕紙包甕貯﹐非藏也。﹞

﹝補﹞陸平泉《茶寮記》﹕品茶非漫浪﹐要須其人與茶品相得。故其法獨傳於髙流隱逸﹐有雲霞泉石﹑磊塊胸次者。

陳眉公《祕笈》﹕涼臺靜室﹐明窗淨幾﹐僧寮道院﹐竹月松風﹐晏坐行吟﹐淸談把卷﹐茶候也。翰卿墨客﹐緇流羽士﹐逸老散人﹐或軒冕而超軼世味者﹐茶侶也。

髙深甫《八箋》﹕飲茶﹐一人獨啜爲上﹐二人次之﹐三人又次之﹐四五六人﹐是名施茶。

鑑謂﹕飲茶如飲酒﹐其醉也非茶。

七之出

﹝經﹞浙西產茶﹐以湖州顧渚上﹐常州陽羨次﹐潤州傲山又次﹐蘇州洞庭山下。﹝注﹕不言蘇州虎丘﹐止言洞庭山﹐豈羽來時﹐虎丘未有名耶。﹞

﹝補﹞《姑蘇志》﹕虎丘寺西產茶。﹝注﹕虎丘寺西﹐去劍池不遠﹐天生此茶﹐奇。且手掌之地﹐而名於四海﹐又奇。﹞

唐張籍《茶嶺詩》﹐有「自看家人摘﹐尋常觸露行」之句。朱安雅以爲﹐今二山門西偏﹐本名茶嶺﹐今稱茶園。張文昌居近虎丘﹐故看家人摘茶。又可見唐時無官封茶地。﹞

八之事

﹝經﹞《吳志﹟韋曜傳》﹕曜飲酒不過二升﹐皓初禮曜﹐常密賜茶舜以代酒。又劉琨《與兄子南兗州刺史演書》﹕吾體中憒悶﹐常仰吳茶﹐汝可置之。

﹝補﹞鑑按﹕《茶經》七之事多不備﹐如王褒《僮約》﹕武陽販茶﹔許愼《說文》﹕茗﹐茶芽也﹔張華《博物志》﹕飲眞茶者少眠﹔沈懷遠《南越志》﹕茗﹐苦澀﹐謂之過羅。四事在唐以前﹐而羽失載。

羽同時常伯熊﹐臨淮人﹐禦史大夫李季卿﹐次臨淮﹐知伯熊善煮茶﹐召之。伯熊執器而前﹐季卿再舉杯。至江南﹐聞羽名﹐亦召之﹐羽衣野服而人﹐季卿不爲禮﹐羽因作《毀茶論》﹐爲季卿也。

國初天臺起雲禪師住虎丘﹐種茶。徐天全有齒謫回﹐每春末夏初﹐入虎丘開茶社。

吳匏庵爲翰林時﹐假歸﹐與石田遊虎丘﹐采茶手煎對啜﹐自言有茶癖。

文衡山素性不喜楊梅﹐客食楊梅時﹐乃以虎丘茶陪之。羅光璽作《虎丘茶》記﹐嘲山僧有替身茶。

宋懋澄欲伐虎丘茶樹。鐘伯敬與徐元嘆﹐有虎丘茶訊﹐謂兩人交情﹐數千里﹐以買茶爲名﹐一年通一信﹐遂成故事。伯敬築室竟陵﹐云將老焉﹐遠遊無期﹐呼元嘆賈餘力一往﹐元嘆有答茶訊詩。醉翁曰﹕茶樹一種人地﹐不可移﹐移卽死﹐故男女以茶聘﹐朋友之交﹐亦然。鐘徐茶訊﹐是之取耳。聞元嘆有奠茶文。譚友夏《冬夜拜伯敬墓詩》云﹕姑蘇徐逸士﹐香雨祭茶時。又有詩寄元嘆云﹕河上花繁多有淚﹐吳天茶老久無香。正感二子之交情也。

九之撰

﹝經﹞鮑令暉有《香茗賦》。

﹝補﹞宋姑蘇女子沈淸友﹐有《續鮑令暉香茗賦》。﹝注﹕見楊南峯手鏡。﹞鑑有《虎丘茶賦》。﹝注﹕見賦部。﹞

唐韋應物《喜武丘園中茶生》詩﹕潔性不可污﹐爲飲滌塵煩。此物信靈味﹐本自出仙源。聊因理郡余﹐率爾植山園。喜隨眾艸長﹐得與幽人言。

張籍《茶嶺詩》﹕紫芽連白葉﹐初向嶺頭生。自看家人摘﹐尋常觸露行。

陸龜蒙《煮茶》詩﹕閒來松間坐﹐看煮松上雪。時於浪花生﹐並下藍英末。傾余精英健﹐忽似氛埃滅。不合別觀書﹐但宜窺玉札。

皮日休《和煮茶》詩﹕香泉—合乳﹐煎作連珠沸。時看蟹眼濺﹐乍見魚鱗起。聲疑松帶雨﹐餑恐生煙翠。尙把瀝中山﹐必無千日醉。鑑按﹕皮陸茶詠各十首﹐俱詠顧渚﹐非詠虎丘也。但二公俱蹤迹虎丘﹐摘其一以存虎丘茶手。

國初王璲《贈天臺起雲禪師住虎丘種茶》詩﹕上人住孤峯﹐淸閒有歲月。袖帶赤城霞﹐眉端凝古雪。種茶了一生﹐經綸人萌蘗。斯知一念深﹐於義亦超絕。

羅光璽《觀虎丘山僧采茶作詩寄沈朗倩》云﹕晚塔未出煙﹐曉光猶讓露。僧雛啟竹扉﹐語向驚茶寤。云摘手知肥﹐衲裏香能度。老僧是茶佛﹐須臾畢茶務。空水澹髙情﹐欲飲仍相顧。山鳥及閒啼﹐松花壓庭樹。

陳鑑《補陸羽采茶詩並序》﹕陸羽有泉井﹐在虎丘﹐其旁產茶﹐地僅畝許﹐而品冠乎羅齊松蘿之上。暇日遊觀﹐憶羽當日必有茶詩﹐今無傳焉﹐因爲補作云﹕物奇必有偶﹐泉茗一齊生。蟹眼聞煎水﹐雀芽見斗萌。石梁苔齒滑﹐竹院月魂淸。後爾風流盡﹐松濤夜夜聲。

鐘惺《虎丘品茶》詩﹕水爲茶之神﹐飲水意良足。但問品泉人﹐茶是水何物。飲罷意爽然﹐香色味焉往。不知初啜時﹐何從寄遐想。室香生鑪中﹐鑪寒香未已。當其離合間﹐可以得茶理。

崔浩《封茶寄文祠部》詩﹕細摘春旗和月焙﹐晨興封裹寄東曹。秋淸亦可助佳興﹐白舫靑篋山月髙。

劉鳳《虎丘采茶曲》﹕山寺茶名近更聞﹐采時珍重不盈斤。直輸華露傾仙掌﹐浮沫春瓷破白雲。

陳鑑《虎丘試茶口號》﹕蟹眼正翻魚眼連﹐拾燒松子一條煙。攜將第一虎丘品﹐來試慧山第二泉。

吳士權《虎丘試茶詩》﹕虎丘雪穎細如鍼﹐豆莢云腴價倍金。後蔡前丁渾未識﹐空從此苑霧中尋。響停喞喞砌虫余﹐■■吹云繞竹廬。泉是第三茶第一﹐仙芽傳裏未曾書。

朱隗《虎丘采茶竹枝詞》﹕「鐘鳴僧出亂塵埃﹐知是監司官長來。攜得梨園髙置酒﹐閶門畱著夜深回。」「官封茶地雨泉開﹐皂隸衙官攪似雷。近日正堂偏體貼﹐監茶不遣掾曹來。」「茶園掌地產希奇﹐好事求眞貴不辭。辧色嗔香空賞鑑﹐哪知一樣是天池。」

十之圖

﹝經﹞以素絹﹐或四幅﹐或六幅﹐分題寫之﹐陳諸座隅﹐則茶之源﹑之具﹑之造﹑之水﹑之煮﹑之飲﹑之出﹑之事﹑之撰﹐俱在圖中﹐目擊而存。

﹝補﹞李龍眠有《虎丘采茶圖》﹐見題跋。沈石田爲吳匏庵寫《虎丘對茶坐雨圖》﹐今在王仲和處。王仲山有《虎丘茗碗旗槍圖敍》。沈石天每寫虎丘圖﹐四面不同﹐春山秋樹﹐夏云冬雪﹐種種奇絕。鑑玆補陸不圖而圖﹐庶不沒虎丘茶事。

