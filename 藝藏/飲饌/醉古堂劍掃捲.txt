醉古堂劍掃捲淸佚名

醉古堂劍掃卷一集醒

食中山之酒﹐一醉千日。今世之昏昏逐逐﹐無一日不醉﹐無一人不醉﹐趨名者醉於朝﹐趨利者醉於野﹐豪者醉於聲色車馬﹐而天下竟爲昏迷不醒之天下矣﹐安得一服淸涼散﹐人人解酲﹐集醒第一。

倚才髙而玩世﹐背後須防射影之虫﹔飾厚貌以欺人﹐面前恐有照膽之鏡。

怪小人之顚倒豪傑﹐不知慣顚倒方爲小人﹔惜吾輩之受世折磨﹐不知惟折磨乃見吾輩。

花繁柳密處﹐撥得開﹐才是手段﹔風狂雨急時﹐立得定﹐方見腳根。

澹泊之守﹐須從穠艷場中試來﹔鎭定之操﹐還向紛紜境上勘過。

市恩不如報徳之爲厚﹐要譽不如逃名之爲適﹐矯情不如直節之爲眞。

使人有面前之譽﹐不若使人無背後之毀﹔使人有乍交之歡﹐不若使人無久處之厭。

攻人之惡毋太嚴﹐要思其堪受﹔教人以善莫過髙﹐當原其可從。

不近人情﹐舉世皆畏途﹔不察物情﹐一生俱夢境。

遇嘿嘿不語之士﹐切莫輸心﹔見悻悻自好之徒﹐應須防口。

結纓整冠之態﹐勿以施之焦頭爛額之時﹔繩趨尺步之規﹐勿以用之救死扶傷之日。

議事者身在事外﹐宜悉利害之情﹔任事者身居事中﹐當忘利害之慮。

儉﹐美徳也﹐過則爲慳吝﹐爲鄙嗇﹐反傷雅道﹔讓﹐懿行也﹐過則爲足恭﹐爲曲謹﹐多出機心。

藏巧於拙﹐用晦而明﹐寓淸於濁﹐以屈爲伸。

彼無望徳﹐此無示恩﹐窮交所以能長﹔望不勝奢﹐欲不勝饜﹐利交所以必忤。

怨因徳彰﹐故使人徳我﹐不若徳怨之兩忘﹔仇因恩立﹐故使人知恩﹐不若恩仇之俱泯。

天薄我福﹐吾厚吾徳以迓之﹔天勞我形﹐吾逸吾心以補之﹔天阨我遇﹐吾亨吾道以通之。

澹泊之士﹐必爲穠艷者所疑﹔檢飾之人﹐必爲放肆者所忌。

事窮勢蹙之人﹐當原其初心﹔功成行滿之士﹐要觀其末路。

好醜心太明﹐則物不契﹔賢愚心太明﹐則人不親。須是內精明﹐而外渾厚﹐使好醜兩得其平﹐賢愚共受其益﹐才是生成的徳量。

好辯以招尢﹐不若訒默以怡性﹔廣交以延譽﹐不若索居以自全﹔厚費以多營﹐不若省事以守儉﹔逞能以受妒﹐不若韜精以示拙。

費千金而結納賢豪﹐孰若傾半瓢之粟以濟饑餓﹔構千楹而招徠賓客﹐孰若葺數椽之茅以庇孤寒。

恩不論多寡﹐當厄的壺漿﹐得死力之酬﹔怨不在淺深﹐傷心的杯羹﹐召亡國之禍。

仕途𨿽赫奕﹐常思林下的風味﹐則權勢之念自輕﹔世途𨿽紛華﹐常思泉下的光景﹐則利欲之心自淡。

居盈滿者﹐如水之將溢未溢﹐切忌再加一滴﹔處危急者﹐如木之將折未折﹐切忌再加一搦。

了心自了事﹐猶根拔而艸不生﹔逃世不逃名﹐似膻存而蚋還集。

情最難久﹐故多情人必至寡情﹔性自有常﹐故任性人終不失性。

才子安心艸舍者﹐足登玉堂﹔佳人適意蓬門者﹐堪貯金屋。

喜傳語者﹐不可與語。好議事者﹐不可圖事。

甘人之語﹐多不論其是非﹔激人之語﹐多不顧其利害。

眞廉無廉名﹐立名者﹐正所以爲貪﹔大巧無巧術﹐用術者﹐乃所以爲拙。

爲惡而畏人知﹐惡中猶有善念﹔爲善而急人知﹐善處卽是惡根。

談山林之樂者﹐未必眞得山林之趣﹔厭名利之談者﹐未必盡忘名利之情。

從冷視熱﹐然後知熱處之奔馳無益﹔從冗入閒﹐然後覺閒中之滋味最長。

貧士肯濟人﹐才是性天中惠澤﹔鬧場能篤學﹐方爲心地上工夫。

伏久者﹐飛必髙﹔開先者﹐謝獨早。

貪得者﹐身富而心貧﹔知足者﹐身貧而心富﹔居髙者﹐形逸而神勞﹔處下者﹐形勞而神逸。

局量寬大﹐卽住三家村裏﹐光景不拘﹔智識卑微﹐縱居五都市中﹐神情亦促。

惜寸陰者﹐乃有淩鑠千古之志﹔憐微才者﹐乃有馳驅豪傑之心。

天欲禍人﹐必先以微福驕之﹐要看他會受﹔天欲福人﹐必先以微禍儆之﹐要看他會救。

書畫受俗子品題﹐三生浩劫﹔鼎彜與市人賞鑑﹐千古異冤。

脫穎之才﹐處囊而後見﹔絕塵之足﹐歷塊以方知。

結想奢華﹐則所見轉多冷淡﹔實心淸素﹐則所涉都厭塵氛。

多情者﹐不可與定妍媸﹔多誼者﹐不可與定取與。多气者﹐不可與定雌雄﹔多興者﹐不可與定去住。

世人破綻處﹐多從周旋處見﹔指摘處﹐多從愛護處見﹔艱難處﹐多從貪戀處見。

凡情畱不盡之意﹐則味深﹔凡興畱不盡之意﹐則趣多。

待富貴人﹐不難有禮﹐而難有體﹔待貧賤人﹐不難有恩﹐而難有禮。

山棲是勝事﹐稍一縈戀﹐則亦市朝﹔書畫賞鑑是雅事﹐稍一貪癡﹐則亦商賈﹔詩酒是樂事﹐少一徇人﹐則亦地獄﹔好客是豁達事﹐一爲俗子所撓﹐則亦苦海。

多讀兩句書﹐少說一句話﹐讀得兩行書﹐說得幾句話。

看中人﹐在大處不走作﹐看豪傑﹐在小處不滲漏。

畱七分正經﹐以度生﹔畱三分癡呆﹐以防死。

輕財足以聚人﹐律己足以服人﹐量寬足以得人﹐身先足以率人。

從極迷處識迷﹐則到處醒﹔將難放懷一放﹐則萬境寬。

大事難事﹐看擔當﹔逆境順境﹐看襟度﹔臨喜臨怒﹐看涵養﹐羣行羣止﹐看識見。

安詳是處事第一法﹐謙退是保身第一法﹐涵容是處人第一法﹐灑脫是養心第一法。

處事最當熟思緩處。熟思則得其情﹐緩處則得其當。必能忍人不能忍之觸忤﹐斯能爲人不能爲之事功。

輕與必濫取﹐易信必易疑。

積丘山之善﹐尙未爲君子﹔貪絲毫之利﹐便陷於小人。

智者不與命鬥﹐不與法鬥﹐不與理鬥﹐不與勢鬥。

良心在夜气淸明之候﹐眞情在簟食豆羹之間。故以我索人﹐不如使人自反﹔以我攻人﹐不如使人自露。

俠之一字﹐昔以之加意气﹐今以之加揮霍﹐只在气魄气骨之分。

不耕而食﹐不織而衣﹐搖唇鼓舌﹐妄生是非﹐故知無事之人好爲生事。

才人經世﹐能人取世﹐曉人逢世﹐名人垂世﹐髙人出世﹐達人玩世。

寧爲隨世之庸愚﹐無爲欺世之豪傑。

沾泥帶水之累﹐病根在一戀字﹔隨方逐圓之妙﹐便宜在一耐字。

天下無不好諛之人﹐故諂之術不窮﹔世間盡是善毀之輩﹐故讒之路難塞。

進善言﹐受善言﹐如兩來船﹐則相接耳。

淸福上帝所吝﹐而習忙可以銷福﹔淸名上帝所忌﹐而得謗可以銷名。

造謗者甚忙﹐受謗者甚閒。

蒲柳之姿﹐望秋而零﹔松柏之質﹐經霜彌茂。

人之嗜名節﹐嗜文章﹐嗜遊俠﹐如好酒然。易動客气﹐當以徳性消之。

好談閨閫﹐及好譏諷者﹐必爲鬼神所怒﹐非有奇禍﹐則必有奇窮。

神人之言微﹐聖人之言簡﹐賢人之言明﹐眾人之言多﹐小人之言妄。

士君子不能陶鎔人﹐畢竟學問中工力未透。

有一言而傷天地之和﹐一事而折終身之福者﹐切須撿點。

能受善言﹐如市人求利﹐寸積銖累﹐自成富翁。

金帛多﹐只是博得垂死時子孫眼淚少﹐不知其他﹐知有爭而已﹔金帛少﹐只是博得垂死時子孫眼淚多﹐亦不知其他﹐知有哀而已。

景不和﹐無以破昏蒙之气﹔地不和﹐無以壯光華之會。

一念之善﹐吉神隨之﹔一念之惡﹐厲鬼隨之。知此可以役使鬼神。

出一个喪元气進士﹐不若出一个積陰徳平民。

眉睫才交﹐夢裏便不能張主﹔眼光落地﹐泉下又安得分明。

佛只是个了﹐仙也是个了﹐聖人了了不知了。不知了了是了了﹐若知了了﹐便不了。

萬事不如杯在手﹐一年幾見月當空。

憂疑杯底弓蛇﹐雙眉且展﹔得失夢中蕉鹿﹐兩腳空忙。

名茶美酒﹐自有眞味。好事者投香物佐之﹐反以爲佳﹐此與髙人韻士誤墮塵网中何異。

花棚石磴﹐小坐微醺。歌欲獨﹐尢欲細﹔茗欲頻﹐尢欲苦。

善默卽是能語﹐用晦卽是處明﹐混俗卽是藏身﹐安心卽是適境。

𨿽無泉石膏肓﹐煙霞痼疾﹐要識山中宰相﹐天際眞人。

气收自覺怒平﹐神斂自覺言簡﹐容人自覺味和﹐守靜自覺天寧。

處事不可不斬截﹐存心不可不寬舒﹐待己不可不嚴明﹐與人不可不和气。

居不必無惡鄰﹐會不必無損友﹐惟在自持者兩得之。

要知自家是君子小人﹐只於五更頭檢點﹐思想的是什麼便見得。

以理聽言﹐則中有主﹔以道窒欲﹐則心自淸。

先淡後濃﹐先疏後親﹐先遠後近﹐交友道也。

苦惱世上﹐意气須溫﹔嗜欲場中﹐肝腸欲冷。

形骸非親﹐何況形骸外之長物﹔大地亦幻﹐何況大地內之微塵。

人當混擾﹐則心中之境界何堪﹔人遇淸寧﹐則眼前之气象自別。

寂而常惺﹐寂寂之境不擾﹔惺而常寂﹐惺惺之念不馳。

童子智少﹐愈少而愈完﹔成人智多﹐愈多而愈散。

無事便思有閒雜念頭否﹐有事便思有粗浮意气否﹔得意便思有驕矜辭色否﹐失意便思有怨望情懷否。時時檢點得到﹐從多入少。從有入無﹐才是學問的眞消息。

筆之用以月計﹐墨之用以歲計﹐硯之用以世計。筆最銳﹐墨次之﹐硯鈍者也。豈非鈍者壽﹐而銳者夭耶﹖筆最動﹐墨次之﹐硯靜者也。豈非靜者壽而動者夭乎﹖於是得養生焉。以鈍爲體﹐以靜爲用﹐惟其然是以能永年。

貧賤之人﹐一無所有﹐及臨命終時﹐脫一厭字﹔富貴之人﹐無所不有﹐及臨命終時﹐帶一戀字。脫一厭字﹐如釋重負﹔帶一戀字﹐如擔枷鎖。

透得名利關﹐方是小休歇﹔透得生死關﹐方是大休歇。

人欲求道﹐須於功名上鬧一鬧方心死﹐此是眞實語。

病至﹐然後知無病之快﹔事來﹐然後知無事之樂。故禦病不如卻病﹐完事不如省事。

諱貧者﹐死於貧﹐勝心使之也﹔諱病者﹐死於病﹐畏心蔽之也﹔諱愚者﹐死於愚﹐癡心覆之也。

古之人﹐如陳玉石於市肆﹐瑕瑜不掩﹔今之人﹐如貨古玩於時賈﹐眞僞難知。

士大夫損徳處﹐多由立名心太急。

多躁者﹐必無沈潛之識﹔多畏者﹐必無卓越之見﹔多欲者﹐必無慷慨之節﹔多言者﹐必無篤實之心﹔多勇者﹐必無文學之雅。

剖去胸中荊棘以以便人我往來﹐是天下第一快活世界。

古來大聖大賢﹐寸鍼相對﹔世上閒語﹐一筆勾銷。

揮灑以怡情﹐與其應酬﹐何如兀坐﹔書禮以達情﹐與其工巧﹐何若直陳﹔棋局以適情﹐與其競勝﹐何若促膝﹔笑談以怡情﹐與其謔浪﹐何若狂歌。

拙之一字﹐免了無千罪過﹔閒之一字﹐討了無萬便宜。

斑竹半簾﹐惟我道心淸似水﹔黃梁一夢﹐任他世事冷如冰。欲住世出世﹐須知機息機。

書畫爲柔翰﹐故開卷張冊﹐貴於從容﹔文酒爲歡場﹐故對酒論文﹐忌於寂寞。

榮利造化﹐特以戲人﹐一毫著﹐意便屬桎梏。

士人不當以世事分讀書﹐當以讀書通世事。

天下之事﹐利害常相半﹔有全利﹐而無小害者﹐惟書。

意在筆先﹐向庖羲細參易畫﹐慧生牙後﹐恍顏氏冷坐書齋。

明識紅樓爲無冢之邱壠﹐迷來認作捨生巖﹔眞知舞衣爲暗動之兵戈﹐快去暫同試劍石。

調性之法﹐須當似養花天﹔居才之法﹐切莫如妒花雨。

事忌脫空﹐人怕落套。

煙雲堆裏﹐浪蕩子逐日稱仙﹔歌舞叢中﹐淫欲身幾時得度。

山窮鳥道﹐縱藏花谷少流鶯﹐路曲羊腸﹐𨿽覆柳蔭難放馬。

能於熱地思冷﹐則一世不受淒涼﹔能於淡處求濃﹐則終身不落枯槁。

會心之語﹐當以不解解之﹔無稽之言﹐是在不聽聽耳。

佳思忽來﹐書能下酒﹔俠情一往﹐云可贈人。

藹然可親﹐乃自溢之沖和﹐妝不出溫柔軟款﹔翹然難下﹐乃生成之倨傲﹐假不得遜順從容。

風流得意﹐則才鬼獨勝頑仙﹔孽債爲煩﹐則芳魂毒於虐崇。

極難處是書生落魄﹐最可憐是浪子白頭。

世路如冥﹐靑天障蚩尢之霧﹔人情如夢﹐白日蔽巫女之云。

密交﹐定有夙緣﹐非以雞犬盟也﹔中斷﹐知其緣盡﹐寧關萋菲間之。

堤防不築﹐尙難支移壑之虞﹔操存不嚴﹐豈能塞橫流之性。

發端無緒﹐歸結還自支離﹔入門一差﹐進步終成恍惚。

打渾隨時之妙法﹐休嫌終日昏昏﹔精明當事之禍機﹐卻恨一生了了。

藏不得是拙﹐露不得是醜。

形同雋石﹐致勝冷云﹐決非凡士﹔語學嬌鶯﹐態摹媚柳﹐定是弄臣。

開口輒生雌黃月旦之言﹐吾恐微言將絕﹐捉筆便驚繽紛綺麗之飾﹐當是妙處不傳。

風波肆險﹐以虛舟震撼﹐浪靜風恬﹔矛盾相殘﹐以柔指解分﹐兵銷戈倒。

豪傑向簡淡中求﹐神仙從忠孝上起。

人不得道﹐生死老病四字關﹐誰能透過﹔獨美人名將﹐老病之狀﹐尢爲可憐。

日月如驚丸﹐可謂浮生矣﹐惟靜臥是小延年﹔人事如飛塵﹐可謂勞攘矣﹐惟靜坐是小自在。

平生不作皺眉事﹐天下應無切齒人。

闇室之一燈﹐苦海之三老﹔截疑网之寶劍﹐抉盲眼之金鍼。

攻取之情化﹐魚鳥亦來相親﹔悖戾之气銷﹐世途不見可畏。

吉人安祥﹐卽夢寐神魂﹐無非和气﹔凶人狠戾﹐卽聲音笑語﹐渾是殺機。

天下無難處之事﹐只要兩个如之何﹔天下無難處之人﹐只要三个必自反。

能脫俗便是奇﹐不合污便是淸

處巧若拙﹐處明若晦﹐處動若靜。

參玄借以見性﹐談道借以修眞。

世人皆醒時作濁事﹐安得睡時有淸身﹔若欲睡時得淸身﹐須於醒時有淸意。

好讀書非求身後之名﹐但異見異聞﹐心之所願。是以孜孜搜討﹐欲罷不能﹐豈爲聲名勞七尺也。

一間屋﹐六尺地﹐𨿽沒莊嚴﹐卻也精致﹔蒲作團﹐衣作被﹐日裏可坐﹐夜間可睡﹔燈一盞﹐香一炷﹐石磬數聲﹐木魚幾擊﹔龕常關﹐門常閉﹐好人放來﹐惡人回避﹔發不除﹐葷不忌﹐道人心腸﹐儒者服制﹔不貪名﹐不圖利﹐了淸靜緣﹐作解脫計﹔無掛礙﹐無拘系﹐閒便入來﹐忙便出去﹔省閒非﹐省閒气﹐也不遊方﹐也不避世﹔在家出家﹐在世出世﹐佛何人﹐佛何處﹖此卽上乘﹐此卽三昧。日復日﹐歲復歲﹐畢我這生﹐任他後裔。

艸色花香﹐遊人賞其眞趣﹔桃開梅謝﹐達士悟其無常。

招客畱賓﹐爲歡可喜﹐未斷塵世之扳援﹔澆花種樹﹐嗜好𨿽淸﹐亦是道人之魔障。

人常想病時﹐則塵心便減﹔人常想死時﹐則道念自生。

入道場而隨喜﹐則修行之念勃興﹔登邱墓而徘徊﹐則名利之心頓盡。

鑠金玷玉﹐從來不乏乎讒人﹔洗垢索瘢﹐尢好求多於佳士。止作秋風過耳﹐何妨尺霧障天。

眞放肆不在飲酒髙歌﹐假矜持偏於大庭賣弄﹔看明世事透﹐自然不重功名﹔認得當下眞﹐是以常尋樂地。

富貴功名﹑榮枯得喪﹐人間驚見白頭﹔風花雪月﹑詩酒琴書﹐世外喜逢靑眼。

欲不除﹐似蛾撲燈﹐焚身乃止﹔貪無了﹐如猩嗜酒﹐鞭血方休。

涉江湖者﹐然後知波濤之洶湧﹔登山嶽者﹐然後知蹊徑之崎嶇。

人生待足﹐何時足﹔未老得閒﹐始是閒。

談空反被空迷﹐耽靜多爲靜縛。

舊無陶令酒巾﹐新撇張顚書艸﹔何妨與世昏昏﹐只問君心了了。

以書史爲園林﹐以歌詠爲鼓吹﹐以理義爲膏梁﹐以著述爲文繡﹐以誦讀爲災畬﹐以記問爲居積﹐以前言往行爲師友﹐以忠信篤敬爲修持﹐以作善降祥爲因果﹐以樂天知命爲西方。

雲煙影裏見眞身﹐始悟形骸爲桎梏﹔禽鳥聲中聞自性﹐方知情識是戈矛。

事理因人言而悟者﹐有悟還有迷﹐總不如自悟之了了﹔意興從外境而得者﹐有得還有失﹐總不如自得之休休。

白日欺人﹐難逃淸夜之愧赧﹔紅顏失志﹐空遺皓首之悲傷。

定雲止水中﹐有鳶飛魚躍的景象﹔風狂雨驟處﹐有波恬浪靜的風光。

平地坦途﹐車豈無蹶﹔巨浪洪濤﹐舟亦可渡﹔料無事必有事﹐恐有事必無事。

富貴之家﹐常有窮親戚來往﹐便是忠厚。

朝市山林俱有事﹐今人忙處古人閒。

人生有書可讀﹐有暇得讀﹐有資能讀﹐又涵養之﹐如不識字人﹐是謂善讀書者。享世間淸福﹐未有過於此也。

世上人事無窮﹐越幹越見不了﹐我輩光陰有限﹐越閒越見淸髙。

兩刃相迎俱傷﹐兩彊相敵俱敗。

我不害人﹐人不我害﹔人之害我﹐由我害人。

商賈不可與言義﹐彼溺於利﹔農工不可與言學﹐彼偏於業﹔俗儒不可與言道﹐彼謬於詞。

博覽廣識見﹐寡交少是非。

明霞可愛﹐瞬眼而輒空﹔流水堪聽﹐過耳而不戀。人能以明霞視美色﹐則業障自輕﹔人能以流水聽弦歌﹐則性靈何害。

休怨我不如人﹐不如我者常眾﹔休誇我能勝人﹐勝如我者更多。

人心好勝﹐我以勝應必敗﹔人情好謙﹐我以謙處反勝。

人言天不禁人富貴﹐而禁人淸閒﹐人自不閒耳。若能隨遇而安﹐不圖將來﹐不追旣往﹐不蔽目前﹐何不淸閒之有。

暗室貞邪誰見﹐忽而萬口喧傳﹔自心善惡炯然﹐凜於四王考校。

寒山詩云「有人來罵我﹐分明了了知﹐𨿽然不應對﹐卻是得便宜。」此言宜深玩味。

恩愛吾之仇也﹐富貴身之累也。

馮歡之鋏彈老無魚﹔荊軻之築擊來有淚。

以患難心居安樂﹐以貧賤心居富貴﹐則無往不泰矣﹔以淵谷視康莊﹐以疾病視彊健﹐則無往不安矣。

有譽於前﹐不若無毀於後﹔有樂於身﹐不若無憂於心。

富時不儉貧時悔﹐潛時不學用時悔﹐醉後狂言醒時悔﹐安不將息病時悔。

寒灰內﹐半星之活火﹔濁流中﹐一綫之淸泉。

攻玉於石﹐石盡而玉出﹔淘金於沙﹐沙盡而金露。

乍交不可傾倒﹐傾倒則交不終﹔久與不可隱匿﹐隱匿則心必險。

丹之所藏者赤﹐墨之所藏者黑。

懶可臥﹐不可風﹔靜可坐﹐不可思﹔悶可對﹐不可獨﹔勞可酒﹐不可食﹔醉可睡﹐不可淫。

書生薄命原同妾﹐丞相憐才不論官。

少年靈慧﹐知抱夙根﹔今生冥頑﹐可卜來世。

撥開世上塵气﹐胸中自無火炎冰兢﹔消卻心中鄙吝﹐眼前時有月到風來。

塵緣割斷﹐煩惱從何處安身﹔世慮潛消﹐淸虛向此中立腳。

市爭利﹐朝爭名﹐蓋棺日何物可殉篙裏﹔春賞花﹐秋賞月﹐荷鍤時此身常醉蓬萊。

駟馬難追﹐吾欲三緘其口﹔隙駒易過﹐人當寸惜乎陰。

萬分廉潔﹐止是小善﹔一點貪污﹐便爲大惡。

炫奇之疾﹐醫以平易﹔英發之疾﹐醫以深沈﹔闊大之疾﹐醫以充實。

才舒放卽當收斂﹐才言語便思簡默。

貧不足羞﹐可羞是貧而無志﹔賤不足惡﹐可惡是賤而無能﹔老不足嘆﹐可嘆是老而虛生﹔死不足悲﹐可悲是死而無補。

身要嚴重﹐意要閒定﹔色要溫雅﹐气要和平﹔語要簡徐﹐心要光明﹔量要闊大﹐志要果毅﹔機要縝密﹐事要妥當。

富貴家宜學寬﹐聰明人宜學厚。

休委罪於气化﹐一切責之人事﹔休過望於世間﹐一切求之我身。

世人白晝寐語﹐苟能寐中作白晝語﹐可謂常惺惺矣。

觀世態之極幻﹐則浮雲轉有常情﹔咀世味之皆空﹐則流水翻多濃旨。

大凡聰明之人﹐極是誤事。何以故﹐惟聰明生意見﹐意見一生﹐便不忍捨割。往往溺於愛河欲海者﹐皆極聰明之人。

是非不到釣魚處﹐榮辱常隨騎馬人。

名心未化﹐對妻孥亦自矜莊﹔隱衷釋然﹐卽夢寐皆成淸楚。

觀蘇季子以貧窮得志﹐則負郭二頃田﹐誤人實多﹔觀蘇季子以功名殺身﹐則武安六國印﹐害人亦不淺。

名利場中﹐難容伶俐﹔生死路上﹐正要糊塗。

一杯酒畱萬世名﹐不如生前一杯酒﹐自身行樂耳﹐遑卹其他﹔百年人做千年調﹐至今誰是百年人﹐一棺戢身﹐萬事都已。

郊野非葬人之處﹐樓臺是爲邱墓﹔邊塞非殺人之場﹐歌舞是爲刀兵。試觀羅綺紛紛﹐何異旌旗密密﹔聽管弦冗冗﹐何異松柏蕭蕭。葬王侯之骨﹐能消幾處樓臺﹔落壯士之頭﹐經得幾番歌舞。達者統爲一觀﹐愚人指爲兩地。

節義傲靑雲﹐文章髙白雪。若不以徳性陶鎔之﹐終爲血气之私﹐技能之末。

我有功於人﹐不可念﹐而過則不可不念﹔人有恩於我﹐不可忘﹐而怨則不可不忘。

徑路窄處﹐畱一步與人行﹔滋味濃的﹐減三分讓人嗜。此是涉世一極安樂法。

己情不可縱﹐當用逆之法制之﹐其道在一忍字﹔人情不可拂﹐當用順之法調之﹐其道在一恕字。

昨日之非不可畱﹐畱之則根燼復萌﹐而塵情終累乎理趣﹔今日之是不可執﹐執之則渣滓未化﹐而理趣反轉爲欲根。

文章不療山水癖﹐身心每被野雲羈。

醉古堂劍掃卷二集情

語云﹐當爲情死﹐不當爲情怨。明乎情者﹐原可死而不可怨者也。𨿽然﹐旣云情矣﹐此身已爲情有﹐又何忍死耶﹖然不死終不透徹耳。韓翃之柳﹐崔護之花﹐漢宮之流葉﹐蜀女之飄梧﹐令後世有情之人咨嗟想慕﹐託之語言﹐寄之歌詠﹔而奴無昆侖﹐客無黃衫﹐知己無押衙﹐同志無虞侯﹐則𨿽盟在海棠﹐終是陌路蕭郎耳。集情第二。

幾條楊柳﹐沾來多少啼痕﹔三疊陽關﹐唱徹古今離恨。

世無花月美人﹐不願生此世界。

荀令君至人家﹐坐處常三日香。

罄南山之竹﹐寫意無窮﹔決東海之波﹐流情不盡﹔愁如雲而長聚﹐淚若水以難幹。

弄綠綺之琴﹐焉得文君之聽﹔濡彩毫之筆﹐難描京兆之眉﹔瞻云望月﹐無非淒愴之聲﹔弄柳拈花﹐盡是銷魂之處。

悲火常燒心曲﹐愁雲頻壓眉尖。

五更三四點﹐點點生愁﹔一日十二時﹐時時寄恨。

燕約鶯期﹐變作鸞悲鳳泣﹔蜂媒蝶使﹐翻成綠慘紅愁。

花柳深藏淑女居﹐何殊弱水三千﹔雨雲不入襄王夢﹐空憶十二巫山。

枕邊夢去心亦去﹐醒後夢還心不還。

萬里關河﹐鴻雁來時悲信斷﹔滿腔愁緒﹐子規啼處憶人歸。

千疊雲山千疊愁﹐一天明月一天恨。

豆蔻不消心上恨﹐丁香空結雨中愁。

月色懸空﹐皎皎明明﹐偏自照人孤另﹔蛩聲泣露﹐啾啾喞喞﹐都來助我愁思。

慈悲筏﹐濟人出相思海﹔恩愛梯﹐接人下離恨天。

費長房﹐縮不盡相思地﹔女媧氏﹐補不完離恨天。

孤燈夜雨﹐空把靑年誤﹐樓外靑山無數﹐隔不斷新愁來路。

黃葉無風自落﹐秋雲不雨長陰。天若有情天亦老﹐搖搖幽恨難禁﹐惆悵舊歡如夢﹐覺來無處追尋。

蛾眉未贖﹐謾勞桐葉寄相思﹔潮信難通﹐空向桃花尋往迹。

野花艷目﹐不必牡丹﹐村酒酣人﹐何須綠蟻。

琴罷輒舉酒﹐酒罷輒吟詩﹐三友遞相引﹐循環無已時。

阮籍鄰家少婦有美色﹐當壚沽酒﹐籍嘗詣飲﹐醉便臥其側。

隔簾聞墮釵聲﹐而不動念者﹐此人不癡則慧﹐我幸在不癡不慧中。

桃葉題情﹐柳絲牽恨。

胡天胡帝﹐登徒於焉怡目﹔爲雲爲雨﹐宋玉因而蕩心。

輕泉刀若土壤﹐居然翠袖之朱家﹐重然諾如邱山﹐不添紅籹之季布。

蝴蝶長懸孤枕夢﹐鳳凰不上斷弦鳴。

吳妖小玉飛作煙﹐越艷西施化爲土。

妙唱非關古﹐多情豈在腰。

孤鳴翺翔以不去﹐浮雲黯＿而荏苒。

楚王宮裏﹐無不推其細腰﹔魏國佳人﹐俱言訝其纖手。

傳鼓瑟於楊家﹐得吹蕭於秦女。

春艸碧色﹐春水綠波﹐送君南浦﹐傷如之何。

玉樹以珊瑚作枝﹐珠簾以玳瑁爲押。

東鄰巧笑﹐來侍寢於更衣﹔西子微顰﹐將橫陳於甲帳。

騁纖腰於結風﹐奏新聲於度曲﹐妝鳴蟬之薄鬢﹐照墮馬之垂鬟。金星與婺女爭華﹐麝月共嫦娥競爽。驚鸞冶袖﹐時飄韓椽之香﹔飛燕長裾﹐宜結陳王之佩。輕身無力﹐怯南陽之搗衣﹔生長深宮﹐笑扶風之織錦。

靑牛帳裏﹐余曲旣終﹐朱鳥窗前﹐新妝已竟。

山河綿邈﹐粉黛若新。椒華承彩﹐竟虛待月之簾﹔癸骨埋香﹐誰作雙鸞之霧。

蜀紙麝煤添筆媚﹐越甌犀液發茶香﹐風飄亂點更籌轉﹐拍送繁弦曲破長。

教移蘭燼頻羞影﹐自拭香湯更怕深﹐初似染花難抑按﹐終憂沃雪不勝任﹐豈知侍女簾幃外﹐剩取君玉數餅金。

靜中樓閣深春雨﹐遠處簾攏半夜燈。

綠屏無睡秋分簟﹐紅葉傷時月午樓。

但覺夜深花有露﹐不知人靜月當樓﹐何郎燭暗誰能詠﹐韓壽香薰亦任偸。

閬苑有書多附鶴﹐女墻無樹不棲鸞﹐星沈海底當窗見﹐雨過河源隔座看。

風階拾葉﹐山人茶竈勞薪﹔月逕聚花﹐素士吟壇綺席。

當場笑語﹐盡如形骸外之好人﹔背地風波﹐誰是意气中之烈士。

山翠撲簾﹐捲不起靑蔥一片﹐樹陰流徑﹐掃不開芳影幾重。

珠簾蔽月﹐翻窺窈窕之花﹔綺幔藏雲﹐恐礙扶疏之柳。

幽堂晝深﹐淸風忽來好伴﹐虛窗夜朗﹐明月不減故人。

多恨賦花風瓣亂侵筆墨﹐含情問柳雨絲牽惹衣裾。

亭前楊柳﹐送盡到處遊人﹔山下蘼蕪﹐知是何時歸路。

天涯浩緲﹐風飄四海之魂﹔塵士流離﹐灰染半生之劫。

蝶憩香風﹐尙多芳夢﹔鳥沾紅雨﹐不任嬌啼。

幽情化而石立﹐怨風結而冢靑﹐千古空閨之感﹐頓令薄幸驚魂。

一片秋山﹐能療病容﹐半聲春鳥﹐偏喚愁人。

李太白酒聖﹐蔡文姬書仙﹐置之一時﹐絕妙佳偶。

華堂今日綺筵開﹐誰喚分司禦史來﹐忽發狂言驚滿座﹐兩行紅粉一時回。

緣之所寄﹐一往而深。故人恩重﹐來燕子於雕梁﹔逸士情深﹐托鳧雛於春水。好夢難通﹐吹散巫山雲气﹔仙緣未合﹐空探遊女珠光。

桃花水泛﹐曉妝宮裏膩胭脂﹔楊柳風多﹐墮馬結中搖翡翠。

對妝則色殊﹐比蘭則香越﹐泛明彩於宵波﹐飛澄華於曉月。

紛弱葉而凝照﹐競新藻而抽英。

手巾還欲燥﹐愁眉卽使開﹐逆想行人至﹐迎前含笑來。

逶迆洞房﹐半入宵夢﹐窈窕閒館﹐方增客愁。

懸媚子於搔頭﹐拭釵梁於粉絮。

臨風弄笛﹐欄桿上桂影一輪﹔掃雪烹茶﹐籬落邊梅花數點。

銀燭輕彈﹐紅妝笑倚﹐人堪惜情更堪惜﹔困雨花心﹐垂陰柳耳﹐客堪憐春亦堪憐。

肝膽誰憐﹐形影自爲管鮑﹔唇齒相濟﹐天涯孰是窮交。興言及此﹐輒欲再廣絕交之論﹐重作署門之句。

燕市之醉泣﹐楚帳之悲歌﹐岐路之涕零﹐窮途之慟哭。每一退念及此﹐𨿽在千載以後﹐亦感慨而興嗟。

陌上繁華﹐兩岸春風輕柳絮﹔閨中寂寞﹐一窗夜雨瘦梨花。

芳艸歸遲﹐靑驄別易﹐多情成戀﹐薄命何嗟﹔要亦人各有心﹐非關女徳善怨。

山水花月之際﹐看美人更覺多韻。非美人借韻於山水花月也﹐山水花月直借美人生韻耳。

深花枝﹐淺花枝﹐深淺花枝相間時﹐花枝難似伊﹔巫山髙﹐巫山低﹐暮雨瀟瀟郎不歸﹐空房獨守時。

靑娥皓齒別吳倡﹐梅粉妝成半額黃﹔羅屏繡幔圍寒玉﹐帳裏吹笙學鳳凰。

初彈如珠後如縷﹐一聲兩聲落花雨﹐訴盡平生雲水心﹐盡是春花秋月語。

春嬌滿眼睡紅綃﹐掠削雲鬟旋妝束﹐飛上九天歌一聲﹐二十五郎吹管逐。

琵琶新曲﹐無待石崇﹔箜篌雜引﹐非因曹植。

休文腰瘦﹐羞驚羅帶之頻寬﹔賈女容銷﹐懶照蛾眉之常鎖。

琉璃硯匣﹐終日隨身﹔翡翠筆牀﹐無時離手。

淸文滿篋﹐非惟芍藥之花﹔新制連篇﹐寧止葡萄之樹。

西蜀豪家﹐託情窮於魯殿﹔東臺甲館﹐流詠止於洞蕭。

醉把杯酒﹐可以吞江南吳越之淸風﹔拂劍長嘯﹐可以吸燕趙秦隴之勁气。

林花翻灑﹐乍飄颺於蘭臯﹔山禽囀響﹐時弄聲於喬木。

長將姊妹叢中避﹐多愛湖山僻處行。

未知枕上曾逢女﹐可認眉尖與畫郎。

蘋風未冷催鴛別﹐沈檀合子畱雙結﹔千縷愁絲只數圍﹐一片香痕才半節。

那忍重看娃鬢綠﹐終期一遇客衫黃。

金錢賜侍兒﹐暗囑教休話。

薄霧幾層推月出﹐好山無數渡江來﹔輪將秋動虫先覺﹐換得更深鳥越催。

花飛簾外憑箋訊﹐雨到窗前滴夢寒。

檣標遠漢﹐昔時魯氏之戈﹔帆影寒沙﹐此夜姜家之被。

塡愁不滿吳娃井﹐剪紙空題蜀女祠。

良緣易合﹐紅葉亦可爲媒﹔知己難投﹐白璧未能獲主。

塡平湘岸都栽竹﹐截住巫山不放云。

鴨爲憐香死﹐鴛因泥睡癡。

紅印山痕春色微﹐珊瑚枕上見花飛﹐煙鬟潦亂香雲濕﹐疑向襄王夢裏歸。

零亂如珠爲點妝﹐素輝乘月濕衣裳﹐只愁天酒傾如斗﹐醉卻環姿傍玉牀。

有魂落紅葉﹐無骨鎖靑鬟。

書題蜀紙愁難浣﹐雨歇巴山話亦陳。

盈盈相隔愁追隨﹐誰爲解語來香帷。

斜看兩鬟垂﹐儼似行雲嫁。

欲與梅花斗寶籹﹐先開嬌艷逼寒香﹐只愁冰骨藏珠屋﹐不似紅衣待玉郎。

從教弄酒春衫涴﹐別有風流上眼波。

聽風聲以興思﹐聞鶴唳以動懷﹐企莊生之逍遙﹐慕尙子之淸曠。

燈結細花成穗落﹐淚題愁字帶痕紅。

無端飲卻相思水﹐不信相思想殺人。

漁舟唱晚﹐響窮彭蠡之濱﹔雁陣驚寒﹐聲斷衡陽之浦。

爽籟發而淸風生﹐纖歌凝而白雲遏。

杏子輕紗初脫暖﹐梨花深院自多風。

醉古堂劍掃卷三集峭

今天下皆婦人矣﹐封疆縮其地﹐而中庭之歌舞猶喧﹔戰血枯其人﹐而滿座之貂貚自若。我輩書生﹐旣無誅賊討亂之柄﹐而一片報國之忱﹐惟於寸楮尺隻字間見之﹔使天下之須眉而婦人者﹐亦聳然有起色。集峭第三。

忠孝吾家之寶﹐經史吾家之田。

閒到白頭眞是拙﹐醉逢靑眼不知狂。

興之所到﹐不妨嘔出驚人心﹐故不然﹐也須隨場作戲。

放得俗人心下﹐方可爲丈夫。放得丈夫心下﹐方名爲仙佛。放得仙佛心下﹐方名爲得道。

吟詩劣於講學﹐罵座惡於足恭。兩而揆之﹐寧爲薄行狂夫﹐不作厚顏君子。

觀人題壁﹐便識文章。

寧爲眞士夫﹐不爲假道學。

寧爲蘭摧玉折﹐不作蕭敷艾榮。

隨口利牙﹐不顧天荒地老﹔翻腸倒肚﹐那管鬼哭神愁。

身世浮名﹐余以夢蝶視之﹐斷不受肉眼相看。

達人撒手懸崖﹐俗子沈身苦海。

銷骨口中﹐生出蓮花九品﹐鑠金舌上﹐容他鸚鵡千言。

少言語以當貴﹐多著述以當富﹐載淸名以當車﹐咀英華以當肉。

竹外窺鶯﹐樹外窺水﹐峯外窺云﹐難道我有意無意﹔鳥來窺人﹐月來窺酒﹐雪來窺書﹐卻看他有情無情。

體裁如何﹐出月隱山﹔情景如何﹐落日映嶼﹔气魄如何﹐收露斂色﹔議論如何﹐回飆拂渚。

有大通必有大塞﹐無奇遇必無奇窮。

霧滿楊溪﹐玄豹山間偕日月﹔雲飛翰苑﹐紫龍天外借風雷。

西山霽雪﹐東嶽含煙﹔駕鳳橋以髙飛﹐登雁塔而遠眺。

一失腳爲千古恨﹐再回頭是百年人。

居軒冕之中﹐不可無山林的气味﹔處林泉之下﹐須常懷廊廟的經綸。

學者要有兢業的心思﹐又要有瀟灑的趣味。

平民種徳施惠﹐是無位之卿相﹔仕夫貪食財好貨﹐乃有爵的乞人。

煩惱場空﹐身住淸涼世界﹔營求念絕﹐心歸自在乾坤。

覷破興衰究竟﹐人我得失冰消﹔閱盡寂寞繁華﹐豪傑心腸灰冷。

名衲談禪﹐必執經升座﹐便減三分禪理。

窮通之境未遭﹐主持之局已定﹔老病之勢未催﹐生死之關先破。求之今世﹐誰堪語此﹖

一紙八行﹐不遇寒溫之句﹔魚腹雁足﹐空有往來之煩。是以嵇康不作﹐嚴光口傳﹐豫章擲之水中﹐陳秦掛之壁上。

枝頭秋葉﹐將落猶然戀樹﹔檐前野鳥﹐除死方得離籠。人之處世﹐可憐如此。

士人有百折不回之眞心﹐才有萬變不窮之妙用。

立業建功﹐事事要從實地著腳﹔若少慕聲聞﹐便成僞果。講道修徳﹐念念要從虛處立基﹔若稍計功效﹐便落塵情。

執拗者福輕﹐而圓融之人其祿必厚﹔操切者壽夭﹐而寬厚之士其年必長﹔故君子不言命﹐養性卽所以立命﹔亦不言天﹐盡人自可以回天。

才智英敏者﹐宜以學問攝其躁﹔气節激昂者﹐當以徳性融其偏。

蒼蠅附驥﹐捷則捷矣﹐難辭處後之羞﹔蔦蘿依松﹐髙則髙矣﹐未免仰攀之恥。所以君子寧以風霜自挾﹐毋爲魚鳥親人。

伺察以爲明者﹐常因明而生暗﹐故君子以恬養智﹔奮迅以求速者﹐多因速而致遲﹐故君子以動持輕。

有面前之譽易﹐無背後之毀難﹔有乍交之歡易﹐無久處之厭難。

宇宙內事﹐要力擔當﹐又要善擺脫。不擔當﹐則無經世之事業﹐不擺脫﹐則無出世之襟期。

待人而畱有餘不盡之恩﹐可以維系無厭之人心﹔禦事而畱有餘不盡之智﹐可以堤防不測之事變。

無事如有事時堤防﹐可以弭意外之變﹔有事如無事時鎭定﹐可以銷局中之危。

愛是萬緣之根﹐當知割捨﹔識是眾欲之本﹐要力掃除。

舌存﹐常見齒亡﹐剛彊終不勝柔弱﹔戶朽﹐未聞樞蠹﹐偏執豈及圓融。

榮寵旁邊辱等待﹐不必揚揚﹔困窮背後福跟隨﹐何須戚戚。

看破有盡身軀﹐萬境之塵緣自息﹔悟入無懷境界﹐一輪之心月獨明。

霜天聞鶴唳﹐雪夜聽雞鳴﹐得乾坤淸絕之气﹔晴空看鳥飛﹐活水觀魚戲﹐識宇宙活潑之機。

斜陽樹下﹐閒隨老衲淸談﹔深雪堂中﹐戲與騷人白戰。

山月江煙﹐鐵笛數聲﹐便成淸賞﹔天風海濤﹐扁舟一葉﹐大是奇觀。

秋風閉戶﹐夜雨挑燈﹐臥讀離騷淚下﹔霽日尋芳﹐春宵載酒﹐閒歌樂府神怡。

雲水中載酒﹐松篁裏煎茶﹐豈必鑾坡侍宴﹔山林下著書﹐花鳥間得句﹐何須鳳沼揮毫。

人生不好古﹐象鼎犧樽﹐變爲瓦缶﹔世道不憐才﹐鳳毛麟角﹐化作灰塵。

要做男子﹐須負剛腸﹐欲學古人﹐當堅苦志。

風塵善病﹐伏枕處一片靑山﹔歲月長吟﹐操觚時千篇白雪。

親兄弟折箸﹐壁合翻作瓜分﹔士大夫愛錢﹐書香化爲銅臭。

心爲形役﹐塵世馬牛﹔身被名牽﹐樊籠雞騖。

懶見俗人﹐權辭托病﹔怕逢塵事﹐詭迹逃禪。

人不通古今﹐襟裾馬牛﹔士不曉廉恥﹐衣冠狗彘。

道院吹笙﹐松風裊裊﹔空門洗缽﹐花雨紛紛。

囊無阿堵物﹐豈便求人﹔盤有水晶鹽﹐猶堪畱客。

種兩傾負郭田﹐量晴校雨﹔尋幾个知心友﹐弄月嘲風。

著屐登山﹐翠微中獨逢老衲﹔乘桴浮海﹐雪浪裏羣傍閒鷗。

才士不妨泛駕﹐轅下駒吾弗願也﹔諍臣豈合摸稜﹐殿上虎君無尢焉。

荷錢楡莢﹐飛來都作靑蚨﹔柔玉溫香﹐觀想可成白骨。

旅館題蕉﹐一路畱來魂夢譜﹔客途驚雁﹐半天寄落別離書。

歌兒帶煙霞之致﹐舞女具邱壑之資﹔生成世外風姿﹐不慣塵中物色。

今古文章﹐只在蘇東坡鼻端定優劣﹔一時人品﹐卻從阮嗣宗眼內別雌黃。

魑魅滿前﹐笑著阮家無鬼論﹔炎囂閱世﹐愁披劉氏北風圖。

气奪山川﹐色結煙霞。

詩思在灞淩橋上﹐微吟處﹐林岫便已浩然﹔野趣在鏡湖曲邊﹐獨往時﹐山川自相映發。

至音不合眾聽﹐故伯牙絕弦﹔至寶不同眾好﹐故卞和泣玉。

看文字﹐須如猛將用兵﹐直是鏖戰一陣﹔亦如酷吏治獄﹐直是推勘到底﹐決不恕他。

名山乏侶﹐不解壁上芒鞋﹔好景無詩﹐虛攜囊中錦字。

遼水無極﹐雁山參云﹐閨中風暖﹐陌上艸薰。

秋露如珠﹐秋月如珪﹔明月白露﹐光陰往來﹔與子之別﹐思心徘徊。

聲應气求之夫﹐決不在於尋行數墨之士﹔風行水上之文﹐決不在於一字一句之奇。

借他人之酒杯﹐澆自己之礧磈。

春至不知湘水深﹐日暮忘卻巴陵道。

奇曲雅樂﹐所以禁淫也﹔錦繡黼黻﹐所以禦暴也。縟則太過﹐是以檀卿刺鄭聲﹐周人傷北裏。

靜若淸夜之列宿﹐動若流彗之互奔。

振駿气以擺雷﹐飛雄光以倒電。

停之如棲鵠﹐揮之如驚鴻﹐飄纓蕤於軒幌﹐發暉曜於羣龍。

始緣甍而冒棟﹐終開簾而入隙﹔初便娟於墀廡﹐未縈盈於帷席。

雲气蔭於叢蓍﹐金精養於秋菊﹔落葉半牀﹐狂花滿屋。

雨送添硯之水﹐竹供掃榻之風。

血三年而藏碧﹐魂一變而成紅。

舉黃花而乘月艷﹐籠黛葉而捲云翹。

垂綸簾外﹐疑鉤勢之重懸﹔透影窗中﹐若鏡光之開照。

疊輕蕊而矜暖﹐布重泥而訝濕﹔迹似連珠﹐形如聚粒。

霄光分曉﹐出虛竇以雙飛﹔微陰合瞑﹐舞低檐而並入。

任他極有見識﹐看得假認不得眞﹔隨你極有聰明﹐賣得巧藏不得拙。

傷心之事﹐卽懦夫亦動怒發﹔快心之舉﹐𨿽愁人亦開笑顏。

論官府不如論帝王﹐以佐史臣之不逮﹔談閨閫不如談艷麗﹐以補風人之見遺。

是技皆可成名天下﹐惟無技之人最苦﹔片技卽足自立天下﹐惟多技之人最勞。

傲骨﹑俠骨﹑媚骨﹐卽枯骨可致千金﹔冷語﹑雋語﹑韻語﹐卽片語亦重九鼎。

議生艸莽無輕重﹐論到家庭無是非。

聖賢不白之衷﹐托之日月﹔天地不平之气﹐托之風雷。

風流易蕩﹐佯狂近顚。

書載茂先三十乘﹐便可移家﹔囊無子美一文錢﹐盡堪結客。

有作用者﹐器宇定是不凡﹔有受用者﹐才情決然不露。夫人有短﹐所以見長。

松枝自是幽人筆﹐竹葉常浮野客杯。且與少年飲美酒﹐往來射獵西山頭。

好山當戶天呈畫﹐古寺爲鄰僧報鐘。

瑤艸與芳蘭而並茂﹐蒼松齊古柏以增齡。

羣鴻戲海﹐野鶴遊天。

醉古堂劍掃卷四集靈

天下有一言之微﹐而千古如新﹐一字之義﹐而百世如見者﹐安可泯滅之﹖故風雷雨露﹐天之靈﹐山川名物﹐地之靈﹐語言文字﹐人之靈﹔畢三才之用﹐無非一靈以神其間﹐而又何可泯滅之﹖集靈第四。

投刺空勞﹐原非生計﹔曳裾自屈﹐豈是交遊。

事遇快意處當轉﹐言遇快意處當住。

儉爲賢徳﹐不可著意求賢﹔貧是美稱﹐只是難居其美。

志要髙華﹐趣要淡泊。

眼裏無點灰塵﹐方可讀書千卷﹔胸中沒些渣滓﹐才能處世一番。

眉上幾分愁﹐且去觀棋酌酒﹔心中多少樂﹐只來種竹澆花。

茅屋竹窗﹐貧中之趣﹐何須腳到李侯門﹔艸帖畫譜﹐閒裏所需﹐直憑心遊楊子宅。

好香用以燻徳﹐好紙用以垂世﹐好筆用以生花﹐好墨用以煥彩﹐好茶用以滌煩﹐好酒用以消憂。

聲色娛情﹐何若淨幾明窗﹐一坐息頃﹔利榮馳念﹐何若名山勝景﹐一登臨時。

竹籬茅舍﹐石屋花軒﹐松柏羣吟﹐藤蘿翳景﹔流水繞戶﹐飛泉掛檐﹔煙霞欲棲﹐林壑將瞑。中處野叟山翁四五﹐予以閒身﹐作此中主人。坐沈紅燭﹐看徧靑山﹐消我情腸﹐任他冷眼。

問婦索釀﹐甕有新芻﹔呼童煮茶﹐門臨好客。

花前解佩﹐湖上停橈﹐弄月放歌﹐采蓮髙醉﹔晴雲微裊﹐漁笛滄浪﹐華句一垂﹐江山共峙。

胸中有靈丹一粒﹐方能點化俗情﹐擺脫世故。

獨坐丹房﹐瀟然無事﹐烹茶一壺﹐燒香一炷﹐看達摩面壁圖。垂簾少頃﹐不覺心淨神淸﹐气柔息定﹐濛濛然如混沌境界﹐意者揖達摩與之乘槎而見麻姑也。

無端妖冶﹐終成泉下骷髏﹔有分功名﹐自是夢中蝴蝶。

累月獨處﹐一室蕭條﹔取雲霞爲伴侶﹐引靑松爲心知。或稚子老翁﹐閒中來過﹐濁酒一壺﹐蹲鴟一盂﹐相共開笑口﹐所談浮生閒話﹐絕不及市朝。客去關門﹐了無報謝﹐如是畢餘生足矣。

半塢白雲耕不盡﹐一潭明月釣無痕。

茅檐外﹐忽聞犬吠雞鳴﹐恍似雲中世界﹔竹窗下﹐惟有蟬吟鵲噪﹐方知靜裏乾坤。

如今休去便休去﹐若覓了時無了時。若能行樂﹐卽今便好快活。身上無病﹐心上無事﹐春鳥是笙歌﹐春花是粉黛。閒得一刻﹐卽爲一刻之樂﹐何必情欲乃爲樂耶﹖

開眼便覺天地闊﹐撾鼓非狂﹔林臥不知寒暑﹐上牀空算。

惟儉可以助廉﹐惟恕可以成徳。

山澤未必有異士﹐異士未必在山澤。

業淨六根成慧眼﹐身無一物到茅庵。

人生莫如閒﹐太閒反生惡業﹔人生莫如淸﹐太淸反類俗情。

不是一番寒徹骨﹐怎得梅花撲鼻香。念頭稍緩時﹐便宜莊誦一徧。

夢以昨日爲前身﹐可以今夕爲來世。

讀史要耐訛字﹐正如登山耐仄路﹐蹈雪耐危橋﹐閒居耐俗漢﹐看花耐惡酒﹐此方得力。

世外交情﹐惟山而已。須有大觀眼﹐濟勝具﹐久住緣﹐方許與之莫逆。

九山散樵迹﹐俗間徜徉自肆﹐遇佳山水處﹐盤礡箕踞﹐四顧無人﹐則劃然長嘯﹐聲振林木﹔有客造榻與語﹐對曰「余方遊華胥﹐接羲皇﹐未暇理君語。」客之去畱﹐蕭然不以爲意。

擇池納涼﹐不若先除熱惱﹔執鞭求富﹐何如急遣窮愁。

萬壑疏風淸﹐兩耳聞世語﹐急須敲玉磬三聲﹔九天涼月淨﹐初心誦其經﹐勝似撞金鐘百下。

無事而憂﹐對景不樂﹐卽自家亦不知是何緣故﹐這便是一座活地獄﹐更說甚麼銅牀鐵柱﹐劍樹刀山也。

煩惱之場﹐何種不有﹐以法眼照之﹐奚啻蠍蹈空花。

上髙山﹐入深林﹐窮回溪﹐幽泉怪石﹐無遠不到﹔到則拂艸而坐﹐傾壺而醉﹐醉則更相枕藉以臥﹐意亦甚適﹐夢亦同趣。

閉門閱佛書﹐開門接佳客﹐出門尋山水﹐此人生三樂。

客散門扃﹐風微日落﹐碧月皎皎當空﹐花陰徐徐滿地﹔近檐鳥宿﹐遠寺鐘鳴﹐荼鐺初熟﹐酒甕乍開﹔不成八韻新詩﹐畢竟一个俗气。

不作風波於世上﹐自無冰炭到胸中。

秋月當天﹐纖雲都淨﹐露坐空闊去處﹐淸光冷浸﹐此身如在水晶宮裏﹐令人心膽澄澈。

遺子黃金滿篋﹐不如教子一經。

凡醉各有所宜。醉花宜晝﹐襲其光也﹔醉雪宜夜﹐淸其思也﹔醉得意宜唱﹐宣其和也﹔醉將離宜擊缽﹐壯其神也﹔醉文人宜謹節奏﹐畏其侮也﹔醉俊人宜益觥盂加旗幟﹐助其怒也﹔醉樓宜暑﹐資其淸也﹔醉水宜秋﹐泛其爽也。此皆審其宜﹐考其景﹐反此則失飲矣。

竹風一陣﹐飄颺茶竈疏煙﹔梅月半灣﹐掩映書窗殘雪。

廚冷分山翠﹐樓空入水煙。

閒疏滯葉通鄰水﹔擬典荒居作小山。

聰明而修潔﹐上帝固錄淸虛﹔文墨而貪殘﹐冥官不受詞賦。

破除煩惱﹐二更山寺木魚聲﹔見徹性靈﹐一點云堂優缽影。

興來醉倒落花前﹐天地卽爲衾枕﹔機息坐忘磐石上﹐古今盡屬蜉蝣。

老樹著花﹐更覺生機郁勃﹔秋禽弄舌﹐轉令幽興瀟疏。

完得心上之本來﹐方可言了心﹔盡得世間之常道﹐才堪論出世。

雪後尋梅﹐霜前訪菊﹐雨際護蘭﹐風外聽竹﹔固野客之閒情﹐實文人之深趣。

結一艸堂﹐南洞庭月﹐北蛾眉雪﹐東泰岱松﹐西瀟湘竹﹔中具晉髙僧支法﹐八尺沈香牀。浴罷溫泉﹐投牀鼾睡﹐以此避暑﹐詎不樂也﹖

人有一字不識﹐而多詩意﹔一偈不參﹐而多禪意﹔一勺不濡﹐而多酒意﹔一石不曉﹐而多畫意﹔淡宕故也。

以看世人靑白眼﹐轉而看書﹐則聖賢之眞見識﹔以議論人雌黃口﹐轉而論史﹐則左狐之眞是非。

事到全美處﹐怨我者不能開指摘之端﹔行到至污處﹐愛我者不能施掩護之法。

必出世者﹐方能入世﹐不則世緣易墮﹔必入世者﹐方能出世﹐不則空趣難持。

調性之法﹐急則佩韋﹐緩則佩弦﹔諧情之法﹐水則從舟﹐陸則從車。

才人之行多放﹐當以正斂之﹔正人之行多板﹐當以趣通之。

人有不及﹐可以情恕﹔非義相干﹐可以理遣。佩此兩言﹐足以遊世。

冬起欲遲﹐夏起欲早﹔春睡欲足﹐午睡欲少。

無事當學白樂天之嗒然﹐有客宜仿李建勛之擊磬。

郊居﹐誅茅結屋﹐雲霞棲梁棟之間﹐竹樹在汀洲之外﹔與二三之同調﹐望衡對宇﹐聯接巷陌﹔風天雪夜﹐買酒相呼﹔此時覺曲生气味﹐十倍市飲。

萬事皆易滿足﹐惟讀書終身無盡﹔人何不以不知足一念加之書。又云﹕讀書如服藥﹐藥多力自行。

醉後輒作艸書十數行﹐便覺酒气拂拂﹐從十指出也。

書引藤爲架﹐人將薜作衣。

從江幹溪畔﹐箕踞石上﹐聽水聲浩浩潺潺﹐粼粼冷冷﹐恰似一部天然之樂韻﹐疑有湘靈在水中鼓瑟也。

鴻中疊石﹐常論髙下﹐但有木陰水气﹐便自超絕。

段由夫攜瑟﹐就松風澗響之間曰﹐三者皆自然之聲﹐正合類聚。

髙臥閒窗﹐綠陰淸晝﹐天地何其寥廓也。

少學琴書﹐偶愛淸淨﹐開卷有得﹐便欣然忘食﹔見樹木交映﹐時鳥變聲﹐亦復歡然有喜。常言五六月﹐臥北窗下﹐遇涼風暫至﹐自謂羲皇上人。

空山聽雨﹐是人生如意事。聽雨必於空山破寺中﹐寒雨圍鑪﹐可以燒敗葉﹐烹鮮筍。

鳥啼花落﹐欣然有會於心。遣小奴﹐挈癭樽﹐酤白酒﹐釂一梨花瓷盞﹔急取詩卷﹐快讀一過以咽之﹐蕭然不知其在塵埃間也。

閉門卽是深山﹐讀書隨處淨土。

千巖競秀﹐萬壑爭流﹐艸木蒙籠其上﹐若云興霞蔚。

從山陰道上行﹐山川自相映發﹐使人應接不暇﹔若秋冬之際﹐猶難爲懷。

欲見聖人气象﹐須於自己胸中潔淨時觀之。

執筆惟憑於手熟﹐爲文每事於口占。

箕踞於班竹林中﹐徙倚於靑磯石上﹔所有道笈梵書﹐或校讎四五字﹐或參諷一兩章。茶不甚精﹐壺亦不燥﹐香不甚良﹐灰亦不死﹔短琴無曲而有弦﹐長謳無腔而有音。激气發於林樾﹐好風逆之水涯﹐若非羲皇以上﹐定亦稽阮之間。

聞人善則疑之﹐聞人惡則信之﹐此滿腔殺機也。

士君子盡心利濟﹐使海內少他不得﹐則天亦自然少他不得﹐卽此便是立命。

讀書不獨變气質﹐且能養精神﹐蓋理義收緝故也。

周旋人事後﹐當誦一部淸靜經﹔弔喪問疾後﹐當念一通扯淡歌。

臥石不嫌於斜﹐立石不嫌於細﹐倚石不嫌於薄﹐盆石不嫌於巧﹐山石不嫌於拙。

雨過生涼境閒情﹐適鄰家笛韻﹐與晴雲斷雨逐聽之﹐聲聲入肺腸。

不惜費﹐必至於空乏而求人﹔不受享﹐無怪乎守財而遺誚。

園亭若無一段山林景況﹐只以壯麗相炫﹐便覺俗气撲人。

飡霞吸露﹐聊駐紅顏﹔弄月嘲風﹐閒銷白日。

淸之品有五﹕睹標致﹐發厭俗之心﹐見精潔﹐動出塵之想﹐名曰淸興﹔知蓄書史﹐能親筆硯﹐布景物有趣﹐種花木有方﹐名曰淸致﹔紙裹中窺錢﹐瓦瓶中藏粟﹐困頓於荒野﹐擯棄乎血屬﹐名曰淸苦﹔指幽僻之耽﹐誇以爲髙﹐好言動之異﹐標以爲放﹐名曰淸狂﹔博極今古﹐適情泉石﹐文韻帶煙霞﹐行事絕塵俗﹐名曰淸奇。

對棋不若觀棋﹐觀棋不若彈瑟﹐彈瑟不若聽琴。古云「但識琴中趣﹐何勞弦上音。」斯言信然。

奕秋往矣﹐伯牙往矣﹐千百世之下﹐止存遺譜﹐似不能盡有益於人。惟詩文字畫﹐足爲傳世之珍﹐垂名不朽。總之身後名﹐不若生前酒耳。

君子𨿽不過信人﹐君子斷不過疑人。

人只把不如我者較量﹐則自知足。

折膠鑠石﹐𨿽累變於歲時﹔熱惱淸涼﹐原只在於心境。所以佛國都無寒暑﹐仙都長似三春。

鳥棲髙枝﹐彈射難加﹔魚潛深淵﹐网釣不及﹔士隱巖穴﹐禍患焉至。

於射而得楫讓﹐於碁而得徵誅﹔於忙而得伊周﹐於閒而得巢許﹔於醉而得瞿曇﹐於病而得老莊﹐於飲食衣服﹑出作入息﹐而得孔子。

前人云「晝短苦夜長﹐何不秉燭遊﹖」不當艸艸看過。

優人代古人語﹐代古人笑﹐代古人憤﹐今文人爲文似之。優人登臺肖古人﹐下臺還優人﹐今文人爲文又似之。假令古人見今文人﹐當何如憤﹐何如笑﹐何如語﹖

看書只要理路通透﹐不可拘泥舊說﹐更不可附會新說。

簡傲不可謂髙﹐諂諛不可謂謙﹐刻薄不可謂嚴明﹐闒茸不可謂寬大。

作詩能把眼前光景﹐胸中情趣﹐一筆寫出﹐便是作者﹐不必說唐說宋。

少年休笑老年顚﹐及到老時顚一般﹐只怕不到顚時老﹐老年何暇笑少年。

饑寒困苦福將至已﹐飽飫宴遊禍將生焉。

打透生死關﹐生來也罷﹐死來也罷﹔參破名利場﹐得了也好﹐失了也好。

混迹塵中﹐髙視物外﹔陶情杯酒﹐寄興篇詠﹔藏名一時﹐尙友千古。

癡矣狂客﹐酷好賓朋﹔賢哉細君﹐無違夫子。醉人盈座﹐簪裾半盡﹔酒家食客滿堂﹐瓶甕不離米肆。燈燭熒熒﹐且耽夜酌﹔爨煙寂寂﹐安問晨炊。生來不解攢眉﹐老去彌堪鼓腹。

皮囊速壞﹐神識常存﹐殺萬命以養皮囊﹐罪卒歸於神識。佛性無邊﹐經書有限﹐窮萬卷以求佛性﹐得不屬於經書。

人勝我無害﹐彼無蓄怨之心﹔我勝人非福﹐恐有不測之禍。

書屋前﹐列曲檻栽花﹐鑿方池浸月﹐引活水養魚﹔小窗下﹐焚淸香讀書﹐設淨幾鼓琴﹐捲疏簾看鶴﹐登髙樓飲酒。

人人愛睡﹐知其味者甚鮮﹔睡則雙眼一合﹐百事俱忘﹐肢體皆適﹐塵勞盡消﹐卽黃梁南柯﹐特餘事已耳。靜修詩云「書外論交睡最賢。」旨哉言也。

過份求福﹐適以速禍﹔安分遠禍﹐將自得福。

倚勢而淩人者﹐勢敗而人淩﹔恃財而侮人者﹐財散而人侮。此循環之道。

我爭者﹐人必爭﹐𨿽極力爭之﹐未必得﹔我讓者﹐人必讓﹐𨿽極力讓之﹐未必失。

貧不能享客﹐而好結客﹔老不能徇世﹐而好維世﹔窮不能買書﹐而好讀奇書。

滄海日﹐赤城霞﹔蛾眉雪﹐巫峽云﹔洞庭月﹐瀟湘雨﹔彭蠡煙﹐廣淩濤﹔廬山瀑布﹐合宇宙奇觀﹐繪吾齋壁。少陵詩﹐摩詰畫﹔左傳文﹐馬遷史﹔薛濤箋﹐右軍帖﹔南華經﹐相如賦﹔屈子離騷﹐收古今絕藝﹐置我山窗。

偶飯淮陰﹐定萬古英雄之眼﹔醉題便殿﹐生千秋風雅之光。

淸閒無事﹐坐臥隨心﹐𨿽粗衣淡食﹐自有一段眞趣﹔紛擾不寧﹐憂患纏身﹐𨿽錦衣厚味﹐只覺萬狀愁苦。

我如爲善﹐𨿽一介寒士﹐有人服其徳﹔我如爲惡﹐𨿽位極人臣﹐有人議其過。

讀理義書﹐學法帖字﹔澄心靜坐﹐益友淸談﹔小酌半醺﹐澆花種竹﹔聽琴玩鶴﹐焚香煮茶﹔泛舟觀山﹐寓意奕棋。𨿽有他樂﹐吾不易矣。

成名每在窮苦日﹐敗事多因得志時。

寵辱不驚﹐肝木自寧﹔動靜以敬﹐心火自定﹔飲食有節﹐脾土不泄﹔調息寡言﹐肺金自全﹔怡神寡欲﹐腎水自足。

讓利精於取利﹐逃名巧於邀名。

彩筆描空﹐筆不落色﹐而空亦不受染﹔利刀割水﹐刀不損鍔﹐而水亦不畱痕。

唾面自漧﹐婁師徳不失爲雅量﹔睚眥必報﹐郭象玄未免爲禍胎。

天下可愛的人﹐都是可憐人﹔天下可惡的人﹐都是可惜人。

事業文章﹐隨身銷毀﹐而精神萬古如新﹔功名富貴﹐逐世轉移﹐而气節千載一日。

讀書到快目處﹐起一切沈淪之色﹔說話到洞心處﹐破一切曖昧之私。

諧臣媚子﹐極天下聰穎之人﹔秉正嫉邪﹐作世間忠直之气。

隱逸林中無榮辱﹐道義路上無炎涼。

聞謗而怒者﹐讒之囮﹔見譽而喜者﹐佞之媒。

灘濁作畫﹐正如隔簾看月﹐隔水看花﹐意在遠近之間﹐亦文章法也。

藏錦於心﹐藏繡於口﹔藏珠玉於咳唾﹐藏珍奇於筆墨﹔得時則藏於冊府﹐不得則藏於名山。

讀一篇軒快之書﹐宛見山靑水白﹔聽幾句伶俐之語﹐如看嶽立川行。

讀書如竹外溪流﹐灑然而往﹔詠詩如蘋末風起﹐勃焉而揚。

子弟排場﹐有舉止而謝飛揚﹐難博纏頭之錦﹔主賓禦席﹐務廉隅而少蘊藉﹐終成泥塑之人。

取涼於箑﹐不若淸風之徐來﹔激水於橰﹐不若甘雨之時降。

有快捷之才﹐而無所建用﹐勢必乘憤激之處﹐一逞雄風﹔有縱橫之論﹐而無所發明﹐勢必乘簧鼓之場﹐一恣餘力。

月榭憑欄﹐飛淩縹緲﹔云房啟戶﹐坐看氤氳。

發端無緒﹐歸結還自支離﹔入門一差﹐進步終成恍惚。

李納性辧急﹐酷尙奕棋﹐每下子﹐安詳極於寬緩。有時躁怒﹐家人輩則密以棋具陳於前﹐納睹便欣然攺容﹐取子布算﹐都忘其恚。

竹裏登樓﹐遠窺韻士﹐聆其談名理於坐上﹐而人我之相可忘﹔花間掃石﹐時候棋師﹐觀其應危劫於枰間﹐而勝負之機早決。

六經爲庖廚﹐百家爲異饌﹔三墳爲瑚璉﹐諸子爲鼓吹﹔自奉得無大奢﹐請客未必能享。

說得一句好言﹐此懷庶幾才好。攬了一分閒事﹐此身永不得閒。

古人特愛松風﹐庭院皆植松﹐每聞其響﹐欣然往其下﹐曰「此可浣盡十年塵胃。」

凡名易居﹐只有淸名難居﹔凡福易享﹐只有淸福難享。

賀蘭山外虛兮怨﹐無定河邊破鏡愁。

有書癖而無剪裁﹐徒號書廚﹔惟名飲而少醞藉﹐終非名飲。

飛泉數點雨非雨﹐空翠幾重山又山。

夜者日之餘﹐雨者月之餘﹐冬者歲之餘。當此三餘﹐人事稍疏﹐正可一意問學。

樹影橫牀﹐詩思平淩枕外﹔雲華滿紙﹐字意隱躍行間。

耳目寬則天地窄﹐爭務短則日月長。

秋老洞庭﹐霜淸彭澤。

聽靜夜之鐘聲﹐喚醒夢中之夢﹔觀澄潭之月影﹐窺見身外之身。

事有急之不白者﹐寬之或自明﹐毋躁急以速其忿﹔人有操之不從者﹐縱之或自化﹐毋操切以益其頑。

士君子貧不能濟物者﹐遇人癡迷處﹐出一言提醒之﹔遇人急難處﹐出一言解救之﹐亦是無量功徳。

處父兄骨肉之變﹐宜從容﹐不宜激烈﹔遇朋友交遊之失﹐宜剴切﹐不宜優遊。

問祖宗之徳澤﹐吾身所享者﹐是當念其積累之難﹔問子孫之福祉﹐吾身所貽者﹐是要思其傾覆之易。

韶光去矣﹐嘆眼前歲月無多﹐可惜年華如疾馬﹔長嘯歸與﹐知身外功名是假﹐好將姓字任呼牛。

意慕古﹐先存古﹐未敢反古﹔心持世﹐外厭世﹐未能離世。

苦惱世上﹐度不盡許多癡迷漢﹐人對之腸熱﹐我對之心冷﹔嗜欲場中﹐喚不醒許多伶俐人﹐人對之心冷﹐我對之腸熱。

自古及今﹐山之勝多妙於天成﹐每壞於人造。

畫家之妙﹐皆在運筆之先﹐運思之際﹔一經點染便減機神。

長於筆者﹐文章卽如言語﹔長於舌者﹐言語卽成文章。昔人謂「丹靑乃無言之詩﹐詩句乃有言之畫」﹔余則欲丹靑似詩﹐詩句無言﹐方許各臻妙境。

舞蝶遊蜂﹐忙中之閒﹐閒中之忙﹔落花飛絮﹐景中之情﹐情中之景。

五夜雞鳴﹐喚起窗前明月﹔一覺睡起﹐看破夢裏當年。

想到非非想﹐茫然天際白雲﹔明至無無明﹐渾矣臺中明月。

逃暑深林﹐南風逗樹﹔脫帽露頂﹐沈李浮瓜﹔火宅炎宮﹐蓮花忽迸﹔較之陶潛臥北窗下﹐自稱羲皇上人﹐此樂過半矣。

霜飛空而漫霧﹐雁照月而猜弦。

旣景華而凋彩﹐亦密照而疏明﹔若春陽之揚蘤﹐似秋漢之含星。

景澄則巖岫開鏡﹐風生則芳樹流芬。

類君子之有道﹐入暗室而不欺﹔同至人之無迹﹐懷明義以應時。

一翻一覆兮如掌﹐一死一生兮如輪。

醉古堂劍掃卷五集素

袁石公云「長安風雪夜﹐古廟冷鋪中﹐乞兒丐僧﹐齁齁如雷吼﹐而白髭老貴人﹐擁錦下帷﹐求一合眼不得。嗚呼﹗松間明月﹐檻外靑山﹐未常拒人﹐而人人自拒者何哉﹖」集素第五。

田園有眞樂﹐不瀟灑終爲忙人﹔誦讀有眞趣﹐不玩味終爲鄙夫﹔山水有眞賞﹐不領會終爲漫遊﹔吟詠有眞得﹐不解脫終爲套語。

居處寄吾生﹐但得其地﹐不在髙廣﹔衣服被吾體﹐但順其時﹐不在紈綺﹔飲食充吾腹﹐但適其可﹐不在膏粱﹔宴樂修吾好﹐但致其誠﹐不在浮靡。

披捲有餘閒﹐畱客坐殘良夜月﹔褰帷無別務﹐呼童耕破遠山云。

琴觴自對﹐鹿豕爲羣﹔任彼世態之炎涼﹐從他人情之反覆。

家居苦事物之擾﹐惟田舍園亭﹐別是一番活計﹔焚香煮茗﹐把酒吟詩﹐不許胸中生冰炭。

客寓多風雨之懷﹐獨禪林道院﹐轉添幾種生機﹔染翰揮毫﹐翻經問偈﹐肯教眼底逐風塵。

茅齊獨坐茶頻煮﹐七碗後﹐气爽神淸﹔竹榻斜眠書漫拋﹐一枕余﹐心閒夢穩。

帶雨有時種竹﹐關門無事鋤花﹔拈筆閒刪舊句﹐汲泉幾試新茶。

余嘗淨一室﹐置一幾﹐陳幾種快意書﹐放一本舊法帖﹔古鼎焚香﹐素麈揮塵﹐意思小倦﹐暫休竹榻。餉時而起﹐則啜苦茗﹐信手寫漢書幾行﹐隨意觀古畫數幅。心目間﹐覺灑灑靈空﹐面上俗塵﹐當亦撲去三寸。

但看花開落﹐不言人是非。

莫戀浮名﹐夢幻泡影有限﹔且尋樂事﹐風花雪月無窮。

白雲在天﹐明月在地﹔焚香煮茗﹐閱偈翻經﹔俗念都捐﹐塵心頓盡。

暑中嘗默坐﹐澄心閉目﹐作水觀久之﹐覺肌發灑灑﹐幾閣間似有爽气。

胸中只擺脫一戀字﹐便十分爽淨﹐十分自在﹔人生最苦處﹐只是此心﹔沾泥帶水﹐明是知得﹐不能割斷耳。

無事以當貴﹐早寢以當富﹐安步以當車﹐晚食以當肉﹔此巧於處貧矣。

三月茶筍初肥﹐梅風未困﹔九月蒓鱸正美﹐秫酒新香﹔勝友晴窗﹐出古人法書名畫﹐焚香評賞﹐無過此時。

髙枕邱中﹐逃名世外﹐耕稼以輸王稅﹐采樵以奉親顏﹔新谷旣升﹐田家大洽﹐肥羜烹以享神﹐枯魚燔而召友﹔蓑笠在戶﹐桔橰空懸﹐濁酒相命﹐擊缶長歌﹐野人之樂足矣。

爲市井艸莽之臣﹐早輸國課﹔作泉石煙霞之主﹐日遠俗情。

覆雨翻雲何險也﹐論人情﹐只合杜門﹔吟風弄月忽頹然﹐全天眞﹐且須對酒。

春初玉樹參差﹐冰花錯落﹐瓊臺奇望﹐恍坐玄圃﹐羅浮若非﹔黃昏月下﹐攜琴吟賞﹐杯酒畱連﹐則暗香浮動﹐疏影橫斜之趣﹐何能眞實際。

性不堪虛﹐天淵亦受鳶魚之擾﹔心能會境﹐風塵還結煙霞之娛。

身外有身﹐捉麈尾矢口閒談﹐眞如畫餅﹔竅中有竅﹐向蒲團回心究竟﹐方是力田。

山中有三樂。薜荔可衣﹐不羨繡裳﹔蕨薇可食﹐不貪粱肉﹔箕踞散發﹐可以逍遙。

終南當戶﹐雞峯如碧筍左簇﹐退食時秀色紛紛墮盤﹐山泉繞窗入廚﹐孤枕夢回﹐驚聞雨聲也。

世上有一種癡人﹐所食閒茶冷飯﹐何名髙致。

桑林麥隴﹐髙下競秀﹔風搖碧浪層層﹐雨過綠云繞繞。雉雊春陽﹐鳩呼朝雨﹐竹籬茅舍﹐閒以紅桃白李﹐燕紫鶯黃﹐寓目色相﹐自多村家閒逸之想﹐令人便忘艷俗。

云生滿谷﹐月照長空﹐洗足收衣﹐正是宴安時節。

眉公居山中﹐有客問山中何景最奇﹐曰「雨後露前﹐花朝雪夜。」又問何事最奇﹐曰「釣因鶴守﹐果遣猿收。」

古今我愛陶元亮﹐鄕里人稱馬少遊。

嗜酒好睡﹐往往閉門﹔俯仰進趨﹐隨意所在。

霜水澄定﹐凡懸崖峭壁﹔古木垂蘿﹐與片雲纖月﹔一山映在波中﹐策杖臨之﹐心境俱淸絕。

親不擡飯﹐𨿽大賓不宰牲﹔匪直戒奢﹐侈而可久﹐亦將免煩勞以安身。

饑生陽火煉陰精﹐食飽傷神气不升。

心苟無事﹐則息自調﹔念苟無欲﹐則中自守。

文章之妙﹕語快令人舞﹐語悲令人泣﹐語幽令人冷﹐語憐令人惜﹐語險令人危﹐語愼令人密﹔語怒令人按劍﹐語激令人投筆﹐語髙令人入云﹐語低令人下石。

溪響松聲﹐淸聽自遠﹔竹冠蘭佩﹐物色俱閒。

鄙吝一銷﹐白雲亦可贈客﹔渣滓盡化﹐明月自來照人。

存心有意無意之間﹐微雲淡河漢﹔應世不卽不離之法﹐疏雨滴梧桐。

肝膽相照﹐欲與天下共分秋月﹔意气相許﹐欲與天下共坐春風。

堂中設木榻四﹐素屏二﹐古琴一張﹐儒道佛書各數卷。樂天旣來爲主﹐仰觀山﹐俯聽水﹐傍睨竹樹云石﹐自辰及酉﹐應接不暇。俄而物誘气和﹐外適內舒﹐一宿體寧﹐再宿心恬﹐三宿後﹐頹然嗒然﹐不知其然而然。

偶坐蒲團﹐紙窗上月光漸滿﹐樹影參差﹐所見非空非色﹔此時𨿽名衲敲門﹐山童且勿報也。

會心處不必在遠﹔翳然林水﹐便自有濠濮閒想﹐不覺鳥獸禽魚﹐自來親人。

茶欲白﹐墨欲黑﹔茶欲重﹐墨欲輕﹔茶欲新﹐墨欲陳。

馥噴五木之香﹐色冷冰蠶之錦。

築風臺以思避﹐構仙閣而入圓。

客過艸堂問﹕「何感慨而甘棲遁﹖」余倦於對﹐但拈古句答曰「得閒多事外﹐知足少年中。」問﹕「是何功課﹖」曰「種花春掃雪﹐看籙夜焚香。」問﹕「是何利養﹖」曰「硯田無惡歲﹐酒國有長春。」問﹕「是何還往﹖」曰「有客來相訪﹐通名是伏羲。」

山居勝於城市﹐蓋有八徳﹕不責苛禮﹐不見生客﹐不混酒肉﹐不競田產﹐不聞炎涼﹐不鬧曲直﹐不微文逋﹐不談士籍。

采茶欲精﹐藏茶欲燥﹐烹茶欲潔。

茶見日而味奪﹐墨見日而色灰。

磨墨如病兒﹐把筆如壯夫。

園中不能辧奇花異石﹐惟一片樹陰﹐半庭蘚迹﹐差可會心忘形。友來或促膝劇論﹐或鼓掌歡笑﹐或彼談我聽﹐或彼默我喧﹐而賓主兩忘。

塵緣割斷﹐煩惱從何處安身﹔世慮潛消﹐淸虛向此中立腳。

檐前綠蕉黃葵﹐老少葉﹐雞冠花﹐布滿階砌。移榻對之﹐或枕石髙眠﹐或捉塵淸話。門外車馬之塵滚滚﹐了不相關。

夜寒坐小室中﹐擁鑪閒話。渴則敲冰煮茗﹔饑則撥火煨芋。

阿衡五就﹐那如莘野躬耕﹔諸葛七擒﹐爭似南陽抱膝。

飯後黑甜﹐日中薄醉﹐別是洞天﹔茶鐺酒臼﹐輕案繩牀﹐尋常福地。

翠竹碧梧﹐髙僧對奕﹔蒼苔紅葉﹐童子煎茶。

久坐神疲﹐焚香仰臥﹔偶得佳句﹐卽令毛穎君就枕掌記﹐不則展轉失去。

和雪嚼梅花﹐羨道人之鐵腳﹔燒丹染香履﹐稱先生之醉吟。

燈下玩花﹐簾內看月﹐雨後觀景﹐醉裏題詩﹐夢中聞書聲﹐皆有別趣。

王思遠掃客坐畱﹐不若杜門﹔孫仲益浮白俗談﹐足當洗耳。

鐵笛吹殘﹐長嘯數聲﹐空山答響﹔胡麻飯罷﹐髙眠一覺﹐茂樹屯陰。

編茅爲屋﹐疊石爲階﹐何處風塵可到﹔據梧而吟﹐烹茶而語﹐此中幽興偏長。

皂囊白簡﹐被人描盡半生﹔黃帽靑鞋﹐任我逍遙一世。

淸閒之人不可惰其四肢﹐又須以閒人做閒事﹕臨古人帖﹐溫昔年書﹔拂幾微塵﹐洗硯宿墨﹔灌園中花﹐掃林中葉。覺體少倦﹐放身匡牀上﹐暫息半晌可也。

待客當潔不當侈﹐無論不能繼﹐亦非所以惜福。

葆眞莫如少思﹐寡過莫如省事﹔善應莫如收心﹐解謬莫如澹志。

世味濃﹐不求忙而忙自至﹔世味淡﹐不偸閒而閒自來。

盤餐一菜﹐永絕鮏羴﹐飯僧宴客﹐何煩六甲行廚﹔茆屋三楹﹐僅蔽風雨﹐掃地焚香﹐安用數童縛帚。

以儉勝貧﹐貧忘﹔以施代侈﹐侈化﹔以省去累﹐累消﹔以逆煉心﹐心定。

淨幾明窗﹐一軸畫﹐一囊琴﹐一隻鶴﹐一甌茶﹐一鑪香﹐一部法帖﹔小園幽徑﹐幾叢花﹐幾羣鳥﹐幾區亭﹐幾拳石﹐幾池水﹐幾片閒雲。

花前無燭﹐松葉堪燃﹔石畔欲眠﹐琴囊可枕。

流年不復記﹐但見花開爲春﹐花落爲秋﹔終歲無所營﹐惟知日出而作﹐日入而息。

脫巾露項﹐斑文竹籜之冠﹔倚枕焚香﹐半臂華山之服。

谷雨前後﹐爲和凝湯社﹐雙井白茅﹐湖州紫筍﹐掃臼滌鐺﹐徵泉選火。以王濛爲品司﹐盧仝爲執權﹐李贊皇爲博士﹐陸鴻漸爲都統。聊消渴吻﹐敢諱水淫﹐差取嬰湯﹐以供茗戰。

窗前落月﹐戶外垂蘿﹔石畔艸根﹐橋頭樹影﹔可立可臥﹐可坐可吟。

褻狎易契﹐日流於放蕩﹔莊厲難親﹐日進於規矩。

甜苦備嘗﹐好丟手﹐世味渾如嚼蠟﹔生死事大﹐急回頭﹐年光疾於跳丸。

若富貴﹐由我力取﹐則造物無權﹔若毀譽﹐隨人腳根﹐則讒夫得志。

淸事不可著迹。若衣冠必求奇古﹐器用必求精良﹐飲食必求異巧﹐此乃淸中之濁﹐吾以爲淸事之一蠹。

吾之一身﹐常有少不同壯﹐壯不同老﹔吾之身後﹐焉有子能肖父﹐孫能肖祖﹖如此期﹐必屬妄想﹐所可盡者﹐惟畱好樣與兒孫而已。

若想錢﹐而錢來﹐何故不想﹔若愁米﹐而米至﹐人固當愁。曉起依舊貧窮﹐夜來徒多煩惱。

半窗一幾﹐遠興閒思﹐天地何其寥闊也﹔淸晨端起﹐亭午髙眠﹐胸襟何其洗滌也。

行合道義﹐不卜自吉﹔行悖道義﹐縱卜亦凶。人當自卜﹐不必問卜。

奔走於權幸之門﹐自視不勝其榮﹐人竊以爲辱﹔經營於利名之場﹐操心不勝其苦﹐己反以爲樂。

宇宙以來有治世法﹐有傲世法﹐有維世法﹐有出世法﹐有垂世法。唐虞垂衣﹐商周秉鉞﹐是謂治世﹔巢父洗耳﹐褒公瞠目﹐是謂傲世﹔首陽輕周﹐桐江重漢﹐是謂維世﹔靑牛度關﹐白鶴翔云﹐是謂出世﹔若乃魯儒一人﹐鄒傳七篇﹐始謂垂世。

書室中修行法﹕心閒手懶﹐則觀法帖﹐以其可逐字放置也﹔手閒心懶﹐則治迂事﹐以其可作可止也﹔心手俱閒﹐則寫字作詩文﹐以其可以兼濟也﹔心手俱懶﹐則坐睡﹐以其不彊役於神也﹔心不甚定﹐宜看詩及雜短故事﹐以其易於見意不滯於久也﹔心閒無事﹐宜看長篇文字﹐或經注﹐或史傳﹐或古人文集﹐此又甚宜於風雨之際及寒夜也。又曰「手冗心閒則思﹐心冗手閒則臥﹐心手俱閒﹐則著作書字﹐心手俱冗﹐則思早畢其事﹐以寧吾神。」

片時淸暢﹐卽享片時﹔半景幽雅﹐卽娛半景﹔不必更起姑待之心。

一室經行﹐賢於九衢奔走﹔六時禮佛﹐淸於五夜朝天。

會意不求多﹐數幅晴光摩詰畫﹔知心能有幾﹐百篇野趣少陵詩。

醇醪百斛﹐不如一味太和之湯﹔良藥千包﹐不如一服淸涼之散。

閒暇時﹐取古人快意文章﹐朗朗讀之﹐則心神超逸﹐須眉開張。

修淨土者﹐自淨其心﹐方寸居然蓮界﹔學禪坐者﹐達禪之理﹐大地盡作蒲團。

衡門之下﹐有琴有書﹐載彈載詠﹐爰得我娛﹔豈無他好﹐樂是幽居。

朝爲灌園﹐夕偃蓬廬。

因葺舊廬﹐疏渠引泉﹐周以花木﹐日哦其間﹔故人過逢﹐瀹茗奕棋﹐杯酒淋浪﹐殆非塵中物也。

逢人不說人間事﹐便是人間無事人。

閒居之趣﹐快活有五。不與交接﹐免拜送之禮﹐一也﹔終日可觀書鼓琴﹐二也﹔睡起隨意﹐無有拘礙﹐三也﹔不聞炎涼囂雜﹐四也﹔能課子耕讀﹐五也。

𨿽無絲竹管弦之盛﹐一觴一詠﹐亦足以暢敍幽情。

獨臥林泉﹐曠然自適﹐無利無營﹐少思寡欲﹐修身出世法也。

茅屋三間﹐木榻一枕﹐燒髙香﹐啜苦茗﹐讀數行書﹐懶倦便髙臥松梧之下﹐或科頭行吟。日常以苦茗代肉食﹐以松石代珍奇﹐以琴書代益友﹐以著述代功業﹐此亦樂事。

挾懷朴素﹐不樂權榮﹔棲遲僻陋﹐忽略利名﹔葆守恬淡﹐希時安寧﹔晏然閒居﹐時撫瑤琴。

人生自古七十少﹐前除幼年後除老。中間光景不多時﹐又有陰晴與煩惱。到了中秋月倍明﹐到了淸明花更好。花前月下得髙歌﹐急須漫把金樽倒。世上財多賺不盡﹐朝裏官多做不了。官大錢多身轉勞﹐落得自家頭白早。請君細看眼前人﹐年年一分埋靑艸。艸裏多多少少墳﹐一年一半無人掃。

饑乃加餐﹐菜食美於珍味﹔倦然後睡﹐艸蓐勝似重裀。

流水相忘遊魚﹐遊魚相忘流水﹐卽此便是天機﹔太空不礙浮雲﹐浮雲不礙太空﹐何處別有佛性﹖

頗懷古人之風﹐愧無素屏之賜﹐則靑山白雲﹐何在非我枕屏。

江山風月﹐本無常主﹐閒者便是主人。

入室許淸風﹐對飲惟明月。

山房置一鐘﹐每於淸晨良宵之下﹐用以節歌﹐令人朝夕淸心﹐動念和平。李禿謂﹕「有雜想﹐一擊遂忘﹔有愁思﹐一撞遂掃。」知音哉﹗

潭澗之間﹐淸流注瀉﹐千巖競秀﹐萬壑爭流﹐卻自胸無宿物﹐漱淸流﹐令人濯濯淸虛﹐日來非惟使人情開滌﹐可謂一往有深情。

林泉之滸﹐風飄萬點﹐淸露晨流﹐新桐初引﹐蕭然無事﹐閒掃落花﹐足散人懷。

浮雲出岫﹐絕壁天懸﹐日月淸朗﹐不無微云點綴。看雲飛軒軒霞舉﹐踞胡牀與友人詠謔﹐不復滓穢太淸。

山房之磬﹐𨿽非綠玉﹐沈明輕淸之韻﹐盡可節淸歌洗俗耳。山居之樂﹐頗愜冷趣﹐煨落葉爲紅鑪﹐況負暄於巖戶。土鼓催梅﹐荻灰暖地﹐𨿽潛凜以蕭索﹐見素柯之淩歲。同云不流﹐舞雪如醉﹐野因曠而冷舒﹐山以靜而不晦。枯魚在懸﹐濁酒已注﹐朋徒我從﹐寒盟可固﹐不驚歲暮於天涯﹐卽是挾纊於孤嶼。

步障錦千層﹐氍毹紫萬疊﹐何似編葉成幃﹐聚茵爲褥﹖綠陰流影淸入神﹐香气氤氳徹人骨﹐坐來天地一時寬﹐閒放風流曉淸福。

送春而血淚滿腮﹐悲秋而紅顏慘目。

翠羽欲流﹐碧雲爲颺。

郊中野坐﹐固可班荊﹔徑裏閒談﹐最宜拂石。侵雲煙而獨冷﹐移開淸嘯胡牀﹐藉艸木以成幽﹐撤去莊嚴蓮界。況乃枕琴夜奏﹐逸韻更揚﹔置局午敲﹐淸聲甚遠﹔洵幽棲之勝事﹐野客之虛位也。

飲酒不可認眞﹐認眞則大醉﹐大醉則神魂昏亂。在書爲沈湎﹐在詩爲童羖﹐在禮爲豢豕﹐在史爲狂藥。何如但取半酣﹐與風月爲侶﹖

家鴛鴦湖濱﹐饒兼葭鳧鷖﹐水月澹蕩之觀。客嘯漁歌﹐風帆煙艇﹐虛無出沒﹐半落幾上﹐呼野衲而泛斜陽﹐無過此矣﹗

雨後卷簾看霽色﹐卻疑苔影上花來。

月夜焚香﹐古桐三弄﹐便覺萬慮都忘﹐妄想盡絕。試看香是何味﹐煙是何色﹐穿窗之白是何影﹐指下之餘是何音﹐恬然樂之而悠然忘之者﹐是何趣﹐不可思量處﹐是何境﹖

貝葉之歌無礙﹐蓮花之心不染。

河邊共指星爲客﹐花裏空瞻月是卿。

人之交友﹐不出趣味兩字﹐有以趣勝者﹐有以味勝者。然寧饒於味﹐而無饒於趣。

守恬淡以養道﹐處卑下以養徳﹐去嗔怒以養性﹐薄滋味以養气。

吾本薄福人﹐宜行惜福事﹔吾本薄徳人﹐宜行厚徳事。

知天地皆逆旅﹐不必更求順境﹔視眾生皆眷屬﹐所以轉成冤家。

只宜於著意處寫意﹐不可向眞景處點景。

只愁名字有人知﹐澗邊幽艸﹔若問淸盟誰可托﹐沙上閒鷗。山童率艸木之性﹐與鶴同眠﹔奚奴領歌詠之情﹐檢韻而至。閉戶讀書﹐絕勝入山修道﹔逢人說法﹐全輸兀坐捫心。

硯田登大有﹐𨿽千倉珠粟﹐不輸兩稅之徵﹐文錦運機杼﹐縱萬軸龍文﹐不犯九重之禁。

步明月於天衢﹐覽錦云於江閣。

幽人淸課﹐詎但啜茗焚香﹔雅士髙盟﹐不在題詩揮翰。

以養花之情自養﹐則風情日閒﹔以調鶴之性自調﹐則眞性自美。

熱湯如沸﹐茶不勝酒﹔幽韻如雲﹐酒不勝茶。茶類隱﹐酒類俠。酒固道廣﹐茶亦徳素。

老去自覺萬緣都盡﹐那管人是人非﹔春來倘有一事關心﹐只在花開花謝。

是非場裏﹐出人逍遙﹔順逆境中﹐縱橫自在。竹密何妨水過﹐山髙不礙雲飛。

口中不設雌黃﹐眉端不掛煩惱﹐可稱煙火神仙﹔隨意而栽花柳﹐適性以養禽魚﹐此是山林經濟。

午睡醒來﹐頹然自廢﹐身世庶幾渾忘﹔晚炊旣收﹐寂然無營﹐煙火聽其更舉。

花開花落春不管﹐拂意事休對人言﹔水暖水寒魚自知﹐會心處還期獨賞。

心地上無風濤﹐隨在皆靑山綠水﹔性天中有化育﹐觸處見魚躍鳶飛。

寵辱不驚﹐閒看庭前花開花落﹔去畱無意﹐漫隨天外云捲云舒。斗室中萬慮都捐﹐說甚畫棟飛雲﹐珠簾捲雨﹔三杯後一眞自得﹐誰知素弦橫月﹐短笛吟風。

得趣不在多﹐盆池拳石間﹐煙霞具足﹔會景不在遠﹐蓬窗竹屋下﹐風月自賒。

會得个中趣﹐五湖之煙月盡入寸衷﹕破得眼前機﹐千古之英雄都歸掌握。

細雨閒開卷﹐微風獨弄琴。

水流任意景常靜﹐花落𨿽頻心自閒。

殘醺供白醉﹐傲他附熱之蛾﹔一枕余黑甜﹐輸卻分香之蝶。閒爲水竹雲山主﹐靜得風花雪月權。

半幅花箋入手﹐剪裁就臘雪春冰﹔一條竹杖隨身﹐收拾盡燕雲楚水。

心與竹俱空﹐問是非何處安覺﹔貌偕松共瘦﹐知憂喜無由上眉。

芳菲林圃看蜂忙﹐覷破幾多塵情世態﹔寂寞衡茆觀燕寢﹐發起一種冷趣幽思。

何地非眞境﹖何物非眞機﹖芳園半畝﹐便是舊金穀﹔流水一灣﹐便是小桃源。林中野鳥數聲﹐便是一部淸鼓吹﹔溪上閒雲幾片﹐便是一幅眞畫圖。

人在病中﹐百念灰冷﹐𨿽有富貴﹐欲享不可﹐反羨貧賤而健者。是故人能於無事時常作病想。一切名利之心﹐自然掃去。

竹影入簾﹐蕉陰蔭檻﹐故蒲團一臥﹐不知身在冰壺鮫室。

霜降木落時﹐入疏林深處﹐坐樹根上﹐飄飄葉點衣袖﹐而野鳥從梢飛來窺人。荒涼之地﹐殊有淸曠之致。

明窗之下﹐羅列圖史琴尊以自娛。有興則泛小舟﹐吟嘯覽古於江山之間。渚茶野釀﹐足以消憂﹔蒓鱸稻蟹﹐足以適口。又多髙僧隱士﹐佛廟絕勝。家有園林﹐珍花奇石﹐曲沼髙臺﹐魚鳥流連﹐不覺日暮。

山中蒔花種艸﹐足以自娛﹐而地朴人荒﹐泉石都無﹐絲竹絕響﹐奇士雅客亦不復過﹐未免寂寞度日。然泉石以水竹代﹐絲竹以鶯舌蛙吹代﹐奇士雅客以蠹簡代﹐亦略相當。

閒中覓伴書爲上﹐身外無求睡最安。

栽花種竹﹐未必果出閒人﹔對酒當歌﹐難道便稱俠士﹖

虛堂畱燭﹐抄書尙存老眼﹔有客到門﹐揮麈但說靑山。

帝子之望巫陽﹐遠山過雨﹔王孫之別南浦﹐芳艸連天。

室距桃源﹐晨夕恆滋蘭菃﹔門開杜徑﹐往來惟有羊裘。

枕長林而披史﹐松子爲餐﹔入丰艸以投閒﹐蒲根可服。

一泓溪水柳分開﹐盡道淸虛攪破﹔三月林光花帶去﹐莫言香分消殘。

荊扉晝掩﹐閒庭宴然﹐行雲流水襟懷﹔隱不違親﹐貞不絕俗﹐太山喬嶽气象。

窗前獨榻頻移﹐爲親夜月﹔壁上一琴常掛﹐時拂天風。

蕭齋香鑪書史﹐酒器俱捐﹔北窗石枕松風﹐茶鐺將沸。

明月可人﹐淸風披坐﹐班荊問水﹐天涯韻士髙人﹔下箸佐觴﹐品外澗毛溪蔌﹐主之榮也。髙軒寒戶﹐肥馬嘶門﹐命酒呼茶﹐聲勢驚神震鬼﹔疊筵累幾﹐珍奇罄地窮天﹐客之辱也。

賀函伯坐徑山竹裏﹐須眉皆碧﹔王長公龕杜鵑樓下﹐雲母都紅。

坐茂樹以終日﹐濯淸流以自潔。采於山﹐美可茹﹔釣於水﹐鮮可食。

年年落第﹐春風徒泣於遷鶯﹔處處羈遊﹐夜雨空悲於斷雁。金壺霏潤﹐瑤管舂容。

菜甲初長﹐過於酥酪。寒雨之夕﹐呼童摘取﹐佐酒夜談﹐嗅其淸馥之气﹐可滌胸中柴荊﹐何必純灰三斛﹗

暖風春座酒﹐細雨夜窗棋。

秋冬之交﹐夜靜獨坐﹐每聞風雨瀟瀟﹐旣淒然可愁﹐亦復悠然可喜。至酒醒燈昏之際﹐尢難爲懷。

長亭煙柳﹐白髮猶勞﹐奔走可憐名利客﹕野店溪云﹐紅塵不到﹐逍遙時有牧樵人。天之賦命實同﹐人之自取則異。

富貴大是能俗人之物﹐使吾輩當之﹐自可不俗﹔然有此不俗胸襟﹐自可不富貴矣。

風起思蒓﹐張季鷹之胸懷落落﹔春回到柳﹐陶淵明之興致翩翩。然此二人﹐薄宦投簪﹐吾猶嗟其太晚。

黃花紅樹﹐春不如秋﹔白雪靑松﹐冬亦勝夏。春夏園林﹐秋冬山谷﹐一心無累﹐四季良辰。

聽牧唱樵歌﹐洗盡五年塵土腸胃﹔奏繁弦急管﹐何如一派山水淸音。

孑然一身﹐蕭然四壁﹐有識者當此﹐𨿽未免以冷淡成愁﹐斷不以寂寞生悔。

從五更枕席上參看心體﹐心未動﹐情未萌﹐才見本來面日﹔向三時飲食中諳練世味﹐濃不欣﹐淡不厭﹐方爲切實功夫。

瓦枕石榻﹐得趣處下界有仙﹐木食艸衣﹐隨緣時西方無佛。

當樂境而不能享者﹐畢竟是薄福之人﹔當苦境而反覺甘者﹐方才是眞修之士。

半輪新月數竿竹﹐千卷藏書一盞茶。

偶向水村江郭﹐放不系之舟﹐還從沙岸艸橋﹐吹無孔之笛。

物情以常無事爲歡顏﹐世態以善托故爲巧術。

善救時﹐若和風之消酷暑﹐能脫俗﹐似澹月之映輕雲。

廉所以懲貪﹐我果不貪﹐何必標一廉名﹐以來貪夫之側目﹔讓所以息爭﹐我果不爭﹐又何必立一讓名﹐以致暴客之彎弓﹖

曲髙每生寡和之嫌﹐歌唱需求同調﹔眉修多取入宮之妒﹐梳洗切莫傾城。

隨緣便是遣緣﹐似舞蝶與飛花共適﹔順事自然無事﹐若滿月偕盆水同圓。

耳根似飆谷投響﹐過而不畱﹐則是非俱謝﹔心境如月池浸色﹐空而不著﹐則物我兩忘。

心事無不可對人語﹐則夢寐俱淸﹔行事無不可使人見﹐則飲食俱健。

