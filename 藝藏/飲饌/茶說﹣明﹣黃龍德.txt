茶說

明黃龍徳著

序

茶爲淸賞﹐其來尙矣。自陸羽著《茶經》﹐文字遂繁。爲譜爲錄﹐以及詩歌詠贊﹐云連霞舉﹐奚啻五車。眉山氏有言﹐窮一物之理﹐則可盡南山之竹﹐其斯之謂歟﹐黃子驤溟著《茶說》十章論。

國朝茶政﹐程幼輿搜補逸典﹐以艷其傳。斗雅試奇﹐各臻其選﹐文葩句麗﹐秀如春煙。讀之神爽﹐儼若吸風露而羽化淸涼矣。書成屬予忝訂﹐付之剞劂。夫鴻浙之《經》也以唐﹐道輔之《品》也以來﹐驤溟之《說》﹑幼輿之《補》也以明。

三代異治﹐茶政亦差﹐譬寅丑殊建﹐烏得無文。噫﹐君子之立言也﹐寓事而論其理﹐後人法之﹐是謂不朽﹐豈可以一物而小之哉。

歲乙卯﹐天都逸叟胡之衍題於棲霞之試茶亭。

總論

茶事之興﹐始於唐而盛於宋。讀陸羽《茶經》及黃儒《品茶要錄》﹐其中時代遞遷﹐制各有異。唐則熟碾細羅﹐宋爲龍團金餅。鬥巧炫華﹐窮其制而求耀於世﹐茶性之眞﹐不無爲之穿鑿矣。若夫明興﹐騷人詞客﹐賢土大夫﹐莫不以此相爲玄賞。至於曰采造﹐曰烹點﹐較之唐宋大相徑庭。彼以繁難勝﹐此以簡易勝﹐昔以蒸碾爲工﹐今以炒制爲工。然其色之鮮白﹐味之雋永﹐無假於穿鑿。是其制不法唐宋之法﹐而法更精奇﹐有古人思慮所不到。而今始精備茶事﹐至此卽陸羽復起﹐視其巧制﹐啜其淸英﹐未有不爽然爲之舞蹈者。故述國朝《茶說》十章﹐以補宋黃儒《茶錄》之後。

一之產

茶之所產﹐無處不有。而品之髙下﹐鴻漸載之甚詳﹐然所詳者爲昔日之佳品矣。而今則更有佳者焉﹐若吳中虎丘者上﹐羅齊者次之﹐而天池﹑龍井﹑伏龍則又次之。新安松蘿者上﹐朗源滄溪次之﹐而黃山磻溪則又次之。彼武夷﹑雲霧﹑雁蕩﹑靈山諸茗﹐悉爲今時之佳品。至金陵攝山所產﹐其品甚佳﹐僅僅數株﹐然不能多得。其餘杭浙等產﹐皆冒虎丘天池之名﹐宣池等產﹐盡假松蘿之號。此亂眞之品﹐不足珍賞者也。其眞虎丘﹐色猶玉露﹐而泛時香味若將放之橙花。此茶之所以爲美。眞松蘿出自僧大方所制﹐烹之色若綠筠﹐香若蘭蕙﹐味若甘露﹐𨿽經日而色香味競如初烹而終不易。若泛時少頃而昏黑者﹐卽爲宣池僞品矣﹐試者不可不辧。又有六安之品﹐盡爲僧房道院所珍賞﹐而文人墨士則絕口不談矣。

二之造

采茶應於淸明之後谷雨之前﹐俟其曙色將開﹐霧露未散之頃﹐每株視其中枝穎秀者取之。采至盈籃卽歸﹐將芽薄鋪於地﹐命多工挑其筋脈﹐去其蒂杪。蓋存杪則易焦﹐畱蒂則色赤故也。先將釜燒熱﹐每芽四兩作一次下釜﹐炒去艸气﹐以手急撥不停。睹其將熟﹐就釜內輕手揉捲﹐取起鋪於箕上﹐用扇扇冷。俟炒至十餘釜﹐總覆炒之。旋炒旋冷﹐如此五次。其茶碧綠﹐形如蠶鉤﹐斯成佳品。若出釜時而不以扇﹐其色未有不變者。又秋後所采之茶﹐名曰秋露白﹐初冬所采﹐名曰小陽春。其名旣佳﹐其味亦美﹐制精不亞於春茗。若待日午陰雨之候﹐采不以時﹐造不如法﹐藏中熱气相蒸﹐工力不徧﹐經宿後制﹐其葉會黃﹐品斯下矣。是茶之爲物﹐一艸木耳。其制作精微﹐火候之妙﹐有毫釐千里之差﹐非紙筆所能載者。故羽云﹐茶之臧否﹐存乎口訣﹐斯言信矣。

三之色

茶色以白以綠爲佳﹐或黃或黑失其神韻者﹐芽葉受奄之病也。善別茶者﹐若相士之視人气色﹐輕淸者上﹐重濁者下﹐瞭然在目﹐無容逃匿。若唐宋之茶﹐旣經碾羅﹐復經蒸摸﹐其色𨿽佳﹐決無今時之美。

四之香

茶有眞香﹐無容矯揉。炒造時艸气旣去﹐香气方全﹐在炒造得法耳。烹點之時﹐所謂坐久不知香在室﹐開窗時有蝶飛來。如是光景﹐此茶之眞香也。少加造作﹐便失本眞。遐想龍團金餅﹐𨿽極靡麗﹐安有如是淸美。

五之味

茶貴甘潤﹐不貴苦澀﹐惟松蘿﹑虎丘所產者極佳﹐他產皆不及也。亦須烹點得應﹐若初烹輒飲﹐其味未出﹐而有水气。泛久後嘗﹐其味失鮮﹐而有湯气。試者先以水半注器中﹐次投茶入﹐然後溝注。視其茶湯相合﹐云腳漸開﹐乳花溝面。少啜則淸香芬美﹐稍益潤滑而味長﹐不覺甘露頓生於華池。或水火失候﹐器具不潔﹐眞味因之而損﹐𨿽松蘿諸佳品﹐旣遭此厄﹐亦不能獨全其天﹐至若一飲而盡﹐不可與言味矣。

六之湯

湯者﹐茶之司命﹐故候湯最難。未熟則茶浮於上﹐謂之嬰兒湯﹐而香則不能出。過熟則茶沈於下﹐謂之百壽湯﹐而味則多滯。善候湯者﹐必活火急扇﹐水面若乳珠﹐其聲若松濤﹐此正湯候也。余友吳潤卿﹐隱居秦淮﹐適情茶政﹐品泉有又新之奇﹐候湯得鴻漸之妙﹐可謂當今之絕技者也。

七之具

器具精潔﹐茶愈爲之生色。用以金銀﹐𨿽云美麗﹐然貧賤之士未必能具也。若今時姑蘇之錫注﹐時大彬之砂壺﹐汴梁之湯銚﹐湘妃竹之茶竈﹐宜成窯之茶盞﹐髙人詞客﹐賢士大夫﹐莫不爲之珍重﹐卸唐宋以來﹐茶具之精﹐未必有如斯之雅致。

八之侶

茶竈疏煙﹐松濤盈耳﹐獨烹獨啜﹐故自有一種樂趣。又不若與髙人論道﹐詞客聊詩﹐黃冠談玄﹐緇衣講禪﹐知己論心﹐散人說鬼之爲愈也。對此佳賓﹐躬爲茗事﹐七碗下咽而兩腋淸風頓起矣。較之獨啜﹐更覺神怡。

九之飲

飲不以時爲廢興﹐亦不以候爲可否﹐無往而不得其應。若明窗淨幾﹐花噴柳舒﹐飲於春也。涼亭水閣﹐松風蘿月﹐飲於夏也。金風玉露﹐蕉畔桐陰﹐飲於秋也。暖閣紅壚﹐梅開雪積﹐飲於冬也。僧房道院﹐飲何淸也﹐山林泉石﹐飲何幽也。焚香鼓琴﹐飲何雅也。試水斗茗﹐飲何雄也。夢回捲把﹐飲何美也。古鼎金甌﹐飲之富貴者也。瓷瓶窯盞﹐飲之淸髙者也。較之呼盧浮白之飲﹐更勝一籌。卽有甕中百斛金陵春﹐當不易吾鑪頭七碗松茗。若夏興冬廢﹐醒棄醉索﹐此不知茗事者不可與言飲也。

十之藏

茶性喜燥而惡濕﹐最難收藏。藏茶之家﹐每遇梅時﹐卽以篛裏之﹐其色未有不變者﹐由濕气人於內而藏之不得法也。𨿽用火時時溫焙﹐而免於失色者鮮矣。是善藏者亦茶之急務﹐不可忽也。今藏茶當於未人梅時﹐將瓶預先烘暖﹐貯茶於中﹐加篛於上﹐仍用厚紙封固於外。次將大甕一隻﹐下鋪谷灰一層﹐將瓶倒列於上﹐再用谷灰埋之。層灰層瓶﹐甕口封固﹐貯於樓閣﹐濕气不能人內。𨿽經黃梅﹐取出泛之﹐其色香味猶如新茗而色不變。藏茶之法﹐無愈於此。

