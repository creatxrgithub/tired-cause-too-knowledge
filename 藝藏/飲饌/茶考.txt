茶考明陳師著

陳師﹐字思貞﹐錢塘﹝今浙江杭州﹞人。少時浸淫書籍﹐明嘉靖間會試副榜﹐官至永昌知府。著有《覽古評語》《禪寄筆談》等。陸龜蒙自云嗜茶﹐作《品茶》一書﹐繼《茶經》《茶訣》之後。自注云﹕《茶經》陸季疵撰﹐卽陸羽也。羽字鴻漸﹐季疵或其別字也。《茶訣》今不傳。及覽事類賦﹐多引《茶訣》。此書間有之﹐未廣也。世以山東蒙陰縣山所生石蘚謂之蒙茶﹐土夫亦珍重之﹐味亦頗佳﹐殊不知形已非茶﹐不可煮﹐又乏香气﹐《茶經》所不載也。蒙頂茶出四川雅州﹐卽古蒙山郡。其圖經云﹐蒙頂有茶﹐受陽气之全﹐故茶芳香。《方輿》《一統志》「土產」俱載之。《晁氏客話》亦言出自雅州。李徳裕丞相人蜀﹐得蒙餅﹐沃於湯瓶之上﹐移時盡化﹐以驗其眞。文彥博《謝人惠蒙茶》云﹐舊譜最稱蒙頂味﹐露芽雲液勝醍酗。蔡襄有歌曰﹐露芽錯落一番新。吳中復亦有詩云﹐我聞蒙頂之巓多秀嶺﹐惡艸不生生淑茗。今少有者﹐蓋地旣遠﹐而蒙山有五峯﹐其最髙曰上淸﹐方產此茶。且時有瑞云影見。虎豹龍蛇居之。人迹罕到。不易取。《茶經》品之於次者。蓋東蒙山非此也。世傳烹茶有一橫一豎。而細嫩於湯中者﹐謂之旗槍茶。《麈史》謂之始生而嫩者爲一槍﹐浸大而展爲一旗﹐過此則不堪矣。葉淸臣著《茶述》曰﹕粉槍末旗﹐蓋以初生如鍼而有白毫﹐故曰粉槍﹐後大則如旗矣。此與世傳之說不同﹐亦如《麈史》之意﹐皆在取列也。不知歐陽公《新茶詩》曰﹕鄙哉谷雨槍與旗。王荊公又曰﹕新茗齋中試一旗。則似不取也。或者二公以雀舌爲旗槍耳。不知雀舌乃茶之下品。今人認作旗槍非是。故沈存中詩云﹕誰把嫩香名雀舌﹐定應北客未曾嘗。不知靈艸天然異﹐一夜春風一寸長。或二公又有別論。又觀東坡詩云﹕揀芽分雀舌﹐賜茗出龍團。終未若前詩評品之當也。予性喜飲酒﹐而不能多﹐不過五七行﹐性終便嗜茶﹐隨地咀其味。且有知予而見貽者﹐大較天池爲上﹐性香軟麗色靑可愛﹐與龍井亦不相下。雅州蒙茶不可易致矣﹐若東甌之雁山次之﹐赤城之大盤次之。毗陵之羅楷又次之﹐味𨿽可而葉粗﹐非萌芽倫也。宣城陽坡茶﹐杜牧稱爲佳品﹐恐不能出天池﹑龍舌之右。古睦茶葉租而味苦﹐閩茶香細而性硬。蓋茶隨處有之﹐擅名卽魁也。烹茶之法﹐惟蘇吳得之。以佳茗人磁瓶火煎﹐酌量火候﹐以數沸蟹眼爲節。如淡金黃色﹐香味淸馥﹐過此而色赤不佳矣。故前人詩云﹕采時須是雨前品﹐煎處當來肘後方。古人重煎法如此。若貯茶之法﹐收時用淨布﹐鋪燻籠內﹐置茗於布上﹐覆籠蓋﹐以微火焙之。火烈則燥﹐俟極幹。晾冷以新磁罐﹐又以新篛葉剪寸半許﹐雜茶葉實其中封固。五月八月濕潤時﹐仍如前法烘焙一次﹐則香色永不變。然此須淸齋自料理﹐非不解事蒼頭婢子可塞責也。杭俗烹茶﹐用細茗置茶甌﹐以沸湯點之﹐名爲撮泡。北客多哂之﹐予亦不滿。一則味不盡出﹐一則泡一次而不用﹐亦費而可惜﹐殊失古人蟹眼鷓鴣斑之意。況雜以他果﹐亦有不相人者。味平淡者差可﹐如燻梅﹑咸筍﹑腌桂﹑櫻桃之類尢不相宜。蓋鹹能入腎。引茶入腎經消腎﹐此本艸所載﹐又豈獨失茶眞味哉。予每至山寺﹐有解事僧烹茶如吳中﹐置磁壺二小甌於案﹐全不用果奉客﹐隨意啜之。可謂知味而雅致者矣。永昌太守錢唐陳思貞﹐少有書淫﹐老而彌篤。徙脫郡組﹐市隱通都﹐門無雜賓。家無長物﹐時乎懸磬﹐亦復晏如。口誦耳聞﹐目睹足履﹐有會心慨志處﹐臚列手存﹐久而成捲。凡數十種﹐率膾炙人間﹐晚有玆編﹐愈出愈奇﹐豈中郎帳中所能祕也。萬曆癸巳玄月﹐蜀衛承芳題。

