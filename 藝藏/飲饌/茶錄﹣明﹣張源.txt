引

洞庭張樵海山人﹐志甘恬澹﹐性合幽棲﹐號稱隱君子。其隱於山谷間﹐無所事事﹐日習誦諸子百家言。每博覽之暇﹐汲泉煮茗﹐以自愉快。無間寒暑﹐歷三十年﹐疲精殫思﹐不究茶之指歸不已。故所諸《茶錄》﹐得茶中三味。余乞歸十載﹐夙有茶癖﹐得君百千言﹐可謂纖悉具備。其知者以爲茶﹐不知者亦以爲茶。山人盍付之剞劂氏﹐卽王濛﹑盧仝復起﹐不能易也。吳江顧全典題。

采茶

采茶之候﹐貴及其時﹐太早則味不全﹐遲則神散。以谷雨前五日爲上﹐後五日次之﹐再五日又次之。茶芽紫者爲上﹐面皺者次之﹐團葉又次之﹐光面如筱葉者最下。徹夜無雲﹐﹝氵邑﹞露采者爲上﹐日中采者次之。陰雨中不宜采。產谷中者爲上﹐竹者次之﹐爛石中者又次之﹐黃砂中者又次之。

造茶

新采﹐揀去老葉及枝梗碎屑。鍋廣二尺四寸。將茶一斤半焙之﹐候鍋極熱﹐她茶急炒﹐火不可緩。待熟方退火﹐撤入篩中﹐輕團那數徧﹐復下鍋中。漸漸減焙漧爲度。中有玄微﹐難以言顯。火候均停﹐色香全美﹐玄微未究﹐神味俱疲。

辧茶

茶之妙﹐在乎始造之精。藏之得法﹐泡之得宜。優劣定乎始鍋﹐淸濁系乎末火。火烈香淸﹐鍋寒神倦。火猛生焦﹐柴疏失翠。久延則過熟﹐早起卻還生。熟則犯黃﹐生則著黑。順那則甘﹐逆那則澀。帶白點者無妨﹐絕焦點者最勝。

藏茶

造茶始幹﹐先盛舊盒中﹐外以紙封口。過三日﹐俟其性復﹐復以微火焙極幹﹐待冷貯壇中。輕輕築實﹐以篛襯緊。將花筍篛及紙數重封紮壇口﹐上以火煨磚冷定壓之﹐置茶育中。切勿臨風近火。臨風易冷﹐近火先黃。

火候

烹茶旨要﹐火候爲先。鑪火通紅﹐茶瓢始上。扇起要輕疾﹐輕聲稍稍重疾﹐斯文武之候也。過於文則水性柔﹐柔則水爲茶降﹔過於武則火性烈﹐烈則茶爲水制。皆不足於中和﹐非茶家要旨也。

湯辧

湯有三大辧十五小辧。一日形辧﹐二日聲辧﹐三日气辧。形爲內辧﹐聲爲外辧﹐气爲捷辧。如蝦眼﹑蟹眼﹑魚眼連珠﹐皆爲萌湯﹐直至不湧沸如騰波鼓浪﹐水气全消﹐方是純熟﹔如初聲﹑轉聲﹑振聲﹑驟聲﹐皆爲萌湯﹐直至無聲﹐方是純熟﹔如气浮一縷﹑二縷﹑三四縷﹐及縷亂不分﹑氤氳亂繞﹐皆爲萌湯﹐直至气直衝貴﹐方是純熟。

湯用老嫩

蔡君謨湯用嫩而不用老﹐蓋因古人制茶造則必碾﹐碾則必磨﹐磨則必羅﹐則茶爲飄塵飛粉矣。於是和劑印作龍鳳團﹐則見湯而茶神便浮﹐此用嫩而不用老也。今時制茶﹐不暇羅磨﹐全具元體。此湯須純熟﹐元神始發也。故日湯須五沸﹐茶奏三奇。

泡法

探湯純熟﹐便取起。先注少許壺中﹐祛蕩冷气傾出﹐然後投茶。茶多寡宜酌﹐不可過中失正﹐茶重則味苦香沈﹐水勝則色淸气寡。兩壺後﹐又用冷水蕩滌﹐使壺涼潔。不則減茶香矣。罐熟則茶神不健﹐壺淸則水性常靈。稍俟茶水沖用﹐然後分釃布飲。釃不宜早﹐飲不宜遲。早則茶神未發﹐遲則妙馥先消。

投茶

投茶有序﹐毋失其宜。先茶後湯日下投。湯半下茶﹐復以湯滿﹐日中投。先湯後茶日上投。春秋中投。夏上投。冬下投。

飲茶

飲茶以客少爲貴﹐客眾則喧﹐喧則雅趣乏矣。獨啜日神﹐二客日勝﹐三四日趣﹐五六日泛﹐七八日施。

香

茶有眞香﹐有蘭香﹐有淸香﹐有純香。表裏如一純香﹐不生不熟日淸香﹐火候均停日蘭香﹐雨前神具日眞香。更有含香﹑漏香﹑浮香﹑問香﹑此皆不正之气。

色

茶以靑翠爲勝﹐濤以藍白爲佳。黃黑紅昏﹐俱不入品。雪濤爲上﹐翠濤爲中﹐黃濤爲下。新泉活火﹐煮茗玄工﹐玉茗冰濤﹐當杯絕枝。

味

味以甘潤爲上﹐苦澀爲下。

點染失眞

茶自有眞香﹐有眞色﹐有眞味。一經點染﹐便失其眞。如水中著咸﹐茶中著料﹐碗中著果﹐皆失眞也。

茶變不可用

茶始造則靑翠﹐收藏不法﹐一變至綠﹐再變至黃﹐三變至黑﹐四變至白。食之則寒胃。甚至瘠气成積。

品泉

茶者水之神﹐水者茶之體。非眞水莫顯其神﹐非精茶曷窺其體。山頂泉淸而輕﹐山下泉淸而重﹐石中泉淸而甘﹐砂中泉淸而冽﹐土中泉淡而白。流於黃石爲佳﹐瀉出靑石無用。流動者愈於安靜﹐負陰者勝於向陽。眞源無味﹐眞水無香。

井水不宜茶

茶經云﹕山水上﹐江水次﹐井水最下矣。第一方不近江﹐山卒無泉水。惟當多積梅雨﹐其味甘和﹐乃長養萬物之水。雪水𨿽淸﹐性感重陰﹐寒人脾胃﹐不宜多積。

貯水

貯水甕須置陰庭中﹐覆以紗帛﹐使承星露之气﹐則英靈不散﹐神气常存。假令壓以木石﹐封以紙篛﹐曝於日下﹐則外耗其神﹐內閉其气﹐水神敝矣。飲茶惟貴乎茶鮮水靈﹐茶失其鮮﹐水失其靈﹐則與溝渠水何異。

茶具

桑薴翁煮茶用銀瓢﹐謂過於奢侈。後用瓷器﹐又不能持久。卒歸於銀。愚意銀者宜貯朱樓華屋﹐若山齋茅舍﹐惟用錫瓢﹐亦無損於香﹑色﹑味也。但銅鐵忌之。

茶盞

盞以雪白者爲上﹐藍白者不損茶色﹐次之。

拭盞布

飲茶前後﹐俱用細麻布拭盞﹐其他易穢﹐不宜用。

分茶盒

以錫爲之。從大壇中分用﹐用盡再取。

茶道

造時精﹐藏時燥﹐泡時潔。精﹑燥﹑潔﹐茶道盡矣。

