

《印章考》﹐一卷﹐明方以智撰。方以智字密之﹐又字無可﹐號鹿其﹑墨厲﹑浮山愚者﹐安徽桐城人﹐崇禎十三年﹝1640﹞進士﹐官翰林院檢討。弘光時﹐阮大鋮欲以投曼公﹑降李自成罪捕殺之﹐他變姓名避至嶺南。永曆時任禮部尙書﹐後棄家爲僧﹐法名弘智﹐又署藥地和尙﹑極丸老人。明末淸初思想家﹐博學多識﹐詩文書畫均負盛名﹐於篆刻亦精能。著有《通雅》《浮山集》《物理小識》及《印章考》等。此編據《篆學瑣著》本校勘。

印章考

秦以前印﹑璽通名﹐漢以來章與印亦分矣。《運斗樞》曰「舜爲天子﹐黃龍負璽。」《世本》曰「魯昭始作璽。」歐陽作《五代史》曰「玉璽傳授﹐邃古無聞﹐則直不信耳。」鄭注﹕「璽節﹐今之印章也。」衛宏曰「秦以前民皆以金玉爲印﹐龍虎鈕惟其所好。秦以來天子始稱以璽﹐獨以玉。」《漢舊儀》云「諸侯王﹐黃金璽﹐橐駝鈕﹔列侯三公﹑前後左右將軍﹐黃金印﹐龜鈕﹐文曰章﹔中二千石﹐銀印﹐龜鈕﹔千石至二百石﹐皆銅印﹐鼻鈕﹐文曰印。」建武則諸侯王皆金印。陳制金章﹐或龜鈕﹑貔鈕﹑豹鈕﹔銀章﹐或龜鈕﹑熊鈕﹑羆鈕﹑羔鈕﹑鹿鈕﹔銀印﹐或硅鈕﹑兔鈕﹔銅印率環鈕。吾衍云「漢有摹印篆﹐其法方正。王俅《嘯堂集古錄》所載古印﹐正與相合。凡屈曲盤回﹐唐篆始如此。今碑刻有魯公《官誥》﹐尙書書﹐有印可考其說。漢﹑晉印章皆用白文﹐大不過寸許。朝爵印文皆鑄﹐蓋擇日封拜﹐可緩者也。軍中印文多鑿﹐蓋急於行令﹐不可緩者也。古無押字﹐以印章爲官職信令。重用朱文﹐古法漸廢。至宋南渡﹐絕無知此者﹐故後宋印文皆大謬。」曰「白文印皆用漢篆。軒齋等印﹐古無此式﹐惟唐李泌有『端居室』白文玉印三字。屋匾唐印有之。字印不當用『印』字以亂名。」漢張長安﹐字幼君﹐有印曰『張幼君』﹝右一左二﹞﹔唐呂溫﹐字化光﹐有印曰『呂化光』。李陽冰曰「摹古之法有四﹕曰神﹑曰奇﹑曰工﹑曰巧。」趙彥衛云「古印文作白文﹐蓋用以印泥﹐紫泥封詔是也。」今之米印及倉廒印近之矣。自有紙﹐始用朱字﹐間有爲白字者。《通典》云「北齊有木印﹐惟以印籍縫﹐今促合縫條印蓋源於此。」秦有八體書﹐三曰刻符﹐卽古所謂繆篆﹔五日摹印﹐蕭子良以刻符﹑摹印合爲一體。徐鍇謂﹕「符者﹐竹而中剖之﹐字形半分﹐理應別爲一體。摹印﹐屈曲塡密﹐則秦璽文也﹐子良誤合之。」《宣和譜》四卷﹔楊克一《圖書譜》一卷﹐又名《集古印格》﹔王厚之《復齋印譜》﹔顏叔夏《古印譜》二卷﹔姜夔《集古印譜》一卷﹔吾衍《古印式》二卷﹔趙孟《印史》二卷。今日去古愈遠﹐而印章必篆﹐方塡之法﹐必本秦﹑漢。世多以篆入楷﹐吾所不安﹐而刻印仿古﹐則𨿽奇無礙也。眞能好古者﹐以意爲之﹐亦有繆篆古意﹔不然者﹐𨿽仿古亦時人耳。豈故作爛碎漫滅﹐遂爲秦﹑漢耶﹖顧元方﹑魏子一嘗作厚邊細篆朱文﹐曰仿秦未識﹝音志﹐落款也﹞印。吾衍云「漢﹑晉印白文﹐唐用朱文﹐古法漸廢。」而秦反先作朱文乎﹖或後人以朱仿白而相傳承之。張舜民言「唐印文如絲髮﹐今如箸。」八龍雲篆﹑玉篆蕊書﹐皆道家之書也。《路史》所謂靈書玉券﹐《聖紀》所謂金壺墨汁﹐猶之河圖所謂綠圖黃章也。道門大論﹐有三元五徳八會成飛天之書。紫微夫人說八龍雲篆是根宗所起﹐曰玉籙﹑曰瑯虯瓊文﹑曰瑯簡蕊書﹑曰福連之書﹑曰白銀之編﹐皆無始之文也。此等俱後人所造。蕊從艸﹐又從木﹐復矣。《路史》有靈書八會三洞﹐蒼元經玉券十華﹐言三皇之印也。《聖紀》云﹕浮提國善書二人出金壺墨汁﹐老君以寫《道經》。《河圖》云﹕黃帝夢兩龍挺白圖﹐齊往視之﹐天老跪而授之﹐名曰錄圖﹐一作綠圖。舜以太尉卽位﹐黃龍五彩負圖﹐以白玉爲檢﹐黃金爲繩﹐紫芝爲泥﹐章曰「天黃符璽。」又曰﹕龜負赤甲﹐靑文宛委。書言﹕赤文綠字。杜撰何問﹐然賦頌家用之。

宋段義﹑元楊桓所上之傳國璽﹐非蠢璽也。永和復歸江左者﹐晉璽也﹔自西燕傳六朝﹑隋謂之神璽者﹐慕容璽也﹔劉裕得之關中者﹐姚秦璽也﹔女眞所獲者﹐石晉璽也。則弘治熊所上者可知矣。升庵云﹕元朝至元三十一年﹐木華黎曾孫碩徳卒﹐其妻出古玉印貨之﹐中丞崔﹑祕丞楊桓辧其爲傳國璽上之。愼按﹐秦始皇之璽﹐一曰﹕皇帝壽昌﹔一曰﹕旣壽永昌﹐已傳疑有二矣。至朱梁亡﹐入於後唐。又唐主存謀卽位﹐魏州僧以傳國璽獻﹐遂卽位。則後唐之璽﹐蓋有二也﹐必有一贗矣。是以今日旣曰與潞王從珂同焚於洛陽之眞武樓矣﹐而他日段義又得之以爲宋哲宗獻。今日旣曰入金與金哀宗同焚於蔡州之幽蘭軒矣﹐而翟朝宗又得之以爲宋理宗獻。若果贗而酷肖﹐則徽宗正炫名受欺者﹐又何疑其檢無螭﹑角無缺﹐卻之不用而別制定命璽乎﹖卽贗迹在宋屢敗露矣﹐而元之崔﹑楊桓又何得之寡婦而獻之﹖余意桓著《六書統》必私刻之﹐謀於崔而托爲之﹐欲迎合皇太妃以翊戴成宗爲此炫耀耳。按《通典》云﹕秦得藍田白玉爲璽﹐曰「受天之命﹐皇帝壽昌。」孫堅見甄官井上光﹐浚得漢傳國璽﹐文曰「受命於天﹐旣壽永昌。」又按﹕北齊制傳國璽﹐鳥篆書﹐文曰「受天之命﹐皇帝壽昌。」《漢書》注﹕衛恆曰﹕秦璽題是李斯書﹐其文曰「受命於天﹐旣壽永昌。」《十國紀年》晉開運末﹐北軍侵境﹐少帝重貴遣其延煦獻傳國璽於遼主﹐訝其非眞。宋哲宗元符元年五月﹐咸陽民段義地得玉璽﹐蔡京及講議官十三員奏曰﹕皇帝壽昌者﹐晉璽也﹔受命於天者﹐魏璽也﹔有徳者昌﹐唐璽也﹔惟徳元昌者﹐石晉璽也﹔則旣壽永昌者﹐秦璽可知。夫京輩何憚於欺人乎﹖《困學紀聞》周恭叔跋秦璽文曰﹕嗚呼﹗斯乎其刻畫﹐吾忍觀之哉。李微之曰﹕秦璽者﹐李斯之魚虫篆也﹐其圍四寸。至漢謂之傳國璽﹐迄於獻帝﹐所寶用者﹐秦璽也。歷代皆用其名﹐永嘉之亂﹐沒於劉﹑石﹐永和之世﹐復歸江左者﹐晉璽者﹔太原之末得之西燕﹐更涉六朝﹐至於隋代者﹐慕容璽也﹝隋謂之神璽﹞﹔劉裕北伐﹐得之關中﹐歷晉曁陳﹐復爲隋有者﹐姚秦璽也﹔開運之亂﹐沒於邪律﹐女眞獲之﹐以爲大寶者﹐石晉璽也。蓋在當時皆誤以爲秦璽﹐而秦璽之亡﹐則已久矣。弘治十三年﹐熊尙書爲副都禦史﹐節鎭陜西﹐入邊見寶气﹐公命掘之﹐得古玉璽一顆﹐文有「受命於天﹐旣壽永昌」八字﹐納之。天啟時亦出玉璽﹐此亦河圖之天黃符璽也。善哉﹗山東太學生周敬心之疏乎﹖守位曰仁﹐仁乃寶耳﹐天子豈畏白版之目哉。至郭海嶽贊嘆蒙古用掘起之篆﹐則可哀矣。《印藪》曰﹕秦小璽「疾除﹐永康休﹐萬壽寧」﹐螭鈕。國子博士文壽承曰「九字成文﹐制作精妙﹐其書乃李斯小篆﹐舊藏沈石田處﹐旣歸陸叔平﹐後爲袁尙之所得﹐今在顧光祿處﹐遭火變黑色矣。」此小璽之眞僞不可知。而又云秦得楚卞和璧﹐命篆玉人孫壽刻之﹐卽傳國璽﹐則不問而知其妄矣。《東觀記》載﹕馬援上光武書言﹐臣所假「伏波將軍印」﹐書「伏」字「犬」文外向。「城臯令印」﹐「臯」字爲「白」下「羊」﹔丞印「四」下「羊」﹔尉印「白」下「人」﹑「人」下「羊」。卽一縣長吏﹐印文不同﹐恐天下不正者多。符印所以爲信﹐所宜齊同。薦曉古文字者﹐事下大司空正郡國印章。後千餘年﹐嵯峨山中得古印十餘﹐塗金駝鈕﹐文如援書﹐此與秦小璽皆一類。宋曾三異《同話錄》﹕王莽遣將率易單於印﹐曰漢賜單於璽﹐武后攺璽爲寶。

塡篆﹐方塡書也。《書史》曰﹕塡篆者﹐周之媒氏以仲春之月﹐判會男女﹐則以此書﹐表信往來。及魏明帝使京兆韋仲將點定芳林苑中樓觀﹐王﹑王隱皆云字間滿密﹐故云塡篆﹐亦曰方塡書。今用九疊文﹐乃時制也。其他圖書用小篆﹐而攺體向方﹐謂之滿白﹐皆其遺法。

半通﹐半章也。《揚子法言》﹕不由其徳﹐五兩之綸﹐半通之銅亦泰矣。仲長統《昌言》﹕身無半通﹑靑綸之綬。注﹐《十三州誌》曰﹕有秩嗇夫﹐得假半章﹐卽半通也。

銀黃﹐謂先銀印而後金也﹔銀艾﹐謂銀印艾綬也。陳鉅昌曰﹕《前漢書》黃金印銀綬﹐是謂銀黃﹐此非也。綬﹐無言銀者。按《楊僕傳》﹕懷銀黃﹐垂三鈕﹐誇鄕裏。蓋有銀印﹐又有黃金印也。張眞曰﹕吾十腰銀艾。銀卽印﹐艾卽綬﹐亦非定指綠綬也。漢印小﹐多佩之﹐如朱買臣見「會稽太守章」是也。此後稱金紫銀靑﹐則腰帶﹑魚袋之類。

古以泥封檢而印之﹐曰鬥檢封。《周禮﹖司市》注﹕璽節章﹐如今斗檢封矣。疏曰﹕按漢法﹐斗檢封﹐其形方﹐上有封檢﹐其內有書﹐則周時印章上書其物識事而已。《說文》﹕檢﹐書署也。徐曰﹕書﹐函之蓋也。三刻其上﹐繩緘之﹐然後塡泥題書而印之。《漢書》﹕金泥玉檢。《後漢﹖公孫瓚傳》﹕皂囊施檢後﹐用紙作粘﹐粘而印之﹐殊爲省事。

封函用泥﹐後以爲印色。《輿地誌》﹕漢封詔璽﹐用武都紫泥。《續漢書》﹕金泥﹐水銀和金爲泥也。《東都記》曰﹕鄧訓好用黎陽靑泥。據徐鉉曰﹕塡以泥﹐題書而印之。後緣此以印調色封之﹐亦曰泥。晉爲詔以靑紙紫泥﹐卽印色也。今部堂用紫粉﹐印寶則用朱。

