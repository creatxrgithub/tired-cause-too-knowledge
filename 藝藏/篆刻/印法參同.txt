印法參同

《印法參同》完成於萬曆甲寅﹝一六一四年﹞﹐四十二卷﹐明徐上達撰。徐上達﹐字伯達﹐新都人﹐工篆刻﹐生平事迹失考。此書論印尢注重於技法﹐體察精微﹐闡述明白﹐授人以法﹐曉之以理﹐不乏精當的見地和辯證的論說﹐堪稱晚明印學昌盛期一部有代表性的學術巨著。

本篇選錄該書前後自序﹔第五卷

《諭言類》﹔第七卷

《參互類》﹔第八卷

《摹古類》﹔第九卷

《撮要類》﹔第十卷

《章法類》﹔第十一卷

《字法類》﹔第十二卷

《筆法類》﹔第十三卷

《刀法類》和第十四卷

《總論類》。

自序前

有法者﹐有法法者。法之爲法者非﹐將法法者亦非﹐非則法何貴有﹔法之爲法者是﹐將法法者亦是﹐是則法何可無。故規者圓之法﹐規一設而天下不能過爲圓﹔矩者方之法﹐矩一設而天下不能加爲方。豈其方圓之必期於規與矩﹐而規與矩實出自方圓之極也﹐方圓復何能外規矩哉。知方圓之法自規矩定﹐又知規矩之爲法從方圓生﹐斯知我印法矣。我惡知印﹐冥搜於法﹐我惡知法﹐默會以印。初何有獨智之可自爲法也﹐亦因法知法﹐知法乃法爾。脫自爲法﹐方門張戶設﹐人各一家﹐法安所法。惟不其然﹐則得方之妙爲方矩﹔得圓之妙爲圓規﹔得印之妙爲印法。我固師無師之智者﹐敢曰﹐嘗見衛鼎之垂文﹐親承晉鐘之遺則﹐眞有以耳俗世之目耶﹖竊謂所見所承﹐不過通行篆譜﹑印譜﹐他不過眼中所遇遺識﹑遺文﹐凡幾千者﹐且不問其眞贗﹐已難必其盡美﹐顧安所定向﹐能用別是非﹐以爲法則於從事﹐抑或有得在象外﹐應在象先﹐泯乎方圓﹐而能呈其巧﹐忘夫規矩﹐而能契其精也。殆秦不產寶而得寶﹐我不攻印而知印﹐猶可諒其自來矣。不則浚發於巧心者﹐受欺於拙目﹐失魄於眞彩者﹐大笑於淡味﹐只足以滋多事爾。而規矩如何﹐法又如何﹐或惟虛己者鑑之。萬曆甲寅上月吉日﹐徐上達謹撰。

自序後

嘗聞篆刻小技﹐壯夫不爲﹐而孰知阿堵中固自具神理之妙﹐猶自寓神理之竅﹐正不易爲者也。乃今人好人習﹐異軌分途﹐無人乎引法以縮之﹐終於未正﹔無人乎授法以進之﹐終於未精。上達不才﹐朽廢多暇﹐曾窺一斑﹐偶有﹣得﹐敢爲爝聚絲累﹐條刺成帙﹐爲之開道於先﹐嗣訂印譜﹐而增以家所購賞﹔並采時制﹐而以己制續貂﹐更加品題﹐判其優劣﹐爲之翼贊於後。言傳不語﹐印證了然﹐繆謂備諸好然爲法矣﹐參酌有年﹐終付剞氏﹐自榜曰《印法參同》﹐廣布博雅﹐相與商榷﹐庶幾不惑多歧﹐共尋正派云爾。矧今海內彬彬﹐皆娛翰墨﹐必得印信﹐以左蜚英﹐托不朽也。乃未能遠追秦﹑漢﹐上耀東壁﹐寧無負耶﹗古語云﹕得十良劍﹐不如得一歐冶。蓋以有歐冶﹐不患無良劍。又云﹕善醫者不以方﹐而天下之醫者不可以無方。蓋以方苟良﹐則醫罔不善。今印法其良方矣﹐得印法﹐其得歐冶矣。𨿽借一以破三﹐尙俟習者之自悟﹐但能了此正等正覺﹐則言言劍術醫箴﹐印印磨礱砭劑﹐而爰篆爰刻﹐不旣登壇也乎。直欲窮其竅妙﹐特一援而上之﹐甚易易爾﹐是爲再序云。

諭言類

篆刻之道﹐譬之其猶大匠造屋者也。先會主人之意﹐隨酌地勢之宜﹐畫圖像﹐立間架﹐胸中業已有全屋﹐然後量材料﹐審措置﹐校尺寸﹐定準繩﹐愼雕斫﹐穩結構﹐屋如斯完矣。且復從而潤色之﹐由是觀厥成者﹐無不稱賞﹐此創造則然﹐卽有成屋結構可觀﹐亦可因以更攺整頓。

會主人之意酌地勢之宜

有友索印﹐彼必決其欲用印字以請﹐我須先得解說﹐根究六義﹐旁求篆文﹐使知偏旁點畫何背何從﹑何今何古﹐無失本來面目﹐不可執字之偏旁相似者﹐而臆度竊湊以成篆也。嗣求匹配眾字﹐相彼相此﹐合成一家﹐如字與篆文﹐有在他印或宜﹐在本印或不宜者﹐是與本印字不相合矣。須識率此從彼﹐率彼從此﹐活法變動﹐兩相當而後可也。於是酌其印璞之長﹑短﹑闊﹑狹﹐相參而用﹐倘於所請數字配合不成﹐則必耐性沈思﹐而意匠經營﹐終當討出天然巧處。如終不得﹐或從其妥者﹐捨其否者﹐可易以他字則易之﹐可以減本字則減之﹐斷不可牽彊塞責﹐枉己從人。如姓與名﹐必不可易﹐若「之印」﹑「之章」﹑「信印」﹑「私印」﹑「印章」﹑「印信」﹑「印記」﹐斯可用可捨﹐可以更易矣。又如表徳﹐必不可易﹐若加姓﹐加字﹐加氏﹐斯亦可隨意取捨矣。

畫圖像之間架

印字篆文﹐俱已通曉﹐隨將印璞約其長﹑短﹑闊﹑狹﹐畫圈於紙上﹐試篆於內。一字印﹐刻少無論。二字印﹐或兩重﹐或兩列。三字印﹐或三重﹐或三列﹐或一列二重。果一列二重﹐其重字須與列字相等﹐不可兩字中斷﹐亦不可十分相接。又有一列不與二重同長﹐但矮當其重之中者﹐亦有一列獨髙掛者﹐亦有上一字﹑下二字者。至四字印﹐則「十」字四分﹐或順序﹐或回文﹐或四列﹐或四重﹐或二列二重。如二列二重﹐前二字交界有空﹐後二字無空﹐則以一畫別之﹐蓋字有有腳﹑無腳故也。不然﹐一邊分﹐一邊不分﹐非法度矣。五字印﹐一二重﹐三獨列﹐四五又重﹔或一列﹐二三重﹐四五亦重﹐或一二重﹐三四亦重﹐五獨列﹐或五重﹑五列﹔或以兩字相重﹐以三字相重﹐其三重﹐相畫少者從之。六字印或勻分三列﹐或勻分二列﹐或參差布置。至於七﹑八﹑九﹑十字等﹐俱相字之體﹐相字之意﹐大槪字畫繁則列﹐字畫簡則重。其列者與重者﹐又須彼此分明﹐使易識認﹐不可以二字重者﹐令人看作一字﹐一字列者﹐令人看作兩字。凡此者﹐須著意取巧﹐如「醫﹝醫﹞聖君」三字印﹐「醫」字畫繁﹐從列﹐「聖君」二字畫簡﹐從重。「醫」字體勢兩截﹐則「殳」腳順勢下垂屬「酉」﹐極有深意。卽三列者﹐亦須三字有辧於內﹐或字有二列似爲一字﹐亦有一字似爲二列者。如時有刻「閒主人」三字印﹐作三列派﹐其「主人」二字相依﹐似一「住」字﹐不令人認作「閒住」二字耶﹖假如欲刻「閒住」二字亦如此派﹐不又令人認作「閒主人」三字耶﹖及宜秦宜漢﹐宜陰宜陽﹐宜欄不宜欄﹐宜隔不宜隔﹐灼有定見﹐方可放心落墨。如架屋者﹐從外而觀有門墻之開合﹐從內而觀有堂室之淺深。上下相承﹐左右相對﹐參差有理﹐文質自如。析求之﹐各具一種﹔合求之﹐總爲一種。儼然有館閣气象﹐不落小巧﹐斯爲大方家。

量材料審措置

格式旣定﹐自決從違。如從秦則用秦文﹐從漢則用漢篆。從朱則用小篆﹐取其瀟灑﹔從白則用大篆﹐取其莊重。仿玉則隨察玉之性﹐仿銅則因會銅之理。裁酌成章﹐使自外護以至居中﹐安排各當﹐將彈丸之地亦見備無限精深﹐更不見寸收百衲﹐斯稱妙合自然。

校尺寸定準繩

看有幾字﹐如何安排﹐先區劃定位﹐然後相字之橫直﹑疏密﹑伸縮分派﹐湊成一局﹐覺得生成之妙﹐略無勉彊﹐方定繩墨﹐求其嚴正均齊﹐則胚胎旣成﹐而筋骨有據矣。倘所謂把得繩墨定﹐漧門萬戶自在者﹐非耶﹗

愼雕斫穩結構

運刀時﹐須先把得刀定﹐由淺入深﹐以漸而進。疾而不速﹐畱而不滯﹐寧使刀不足﹐莫使刀有餘。蓋不足更可補﹐有餘不可救也。此須是手知分曉﹐亦全憑眼察毫芒﹐所謂得以心﹑應以手也。卽有筆畫當偏曲處﹐亦須先限以繩直﹐令筆有依據﹐刀隨轉移﹐將見風度飄然﹐終不越規矩準繩之外矣。由是筆筆著意﹐字字精思﹐了無苟且遺失﹐斯稱完美。

潤色

如銅章﹐須求所以入精純﹔玉章﹐須求所以出溫栗。銅角宜求圓﹐玉角宜求方。銅面須求突﹐玉面須求平。蓋銅有刓而玉終厲也。至於經土爛銅﹐須得朽壞之理﹐朱文爛畫﹐白文爛地﹐要審何處易爛則爛之﹐筆畫相聚處﹐物理易相侵損處﹐乃然。若玉﹐則可損可磨﹐必不腐敗矣。

更攺整頓

如有成印﹐刀法不正﹐非秦﹐非漢﹐非玉﹑非銅﹐但於家數﹑章法﹐尙有可以裁剪點化﹐則就其相近者而成之﹐亦自有難槪棄也。

宋王公《四六話》云﹕四六有伐山語﹐有伐材語。伐山語者﹐則搜山開荒﹐自我取之﹔伐材語者﹐如已成之柱桷﹐略加繩削而已。

參互類

藥𨿽出於醫手﹐方多傳於古人﹐蓋以其爲已試之方﹐旣驗之藥也﹐其所以劑量於當時者﹐不知經幾心思矣。故古印多散亡﹐而譜之所載尙著﹐是卽古人未泯之眞﹐作我印證者也。當爲富蓄﹐以備參考。否則未免寡陋﹐寧無危殆而不安者耶。

蓄印譜

《璽考》。

宋《宣和譜》﹝古有印無譜﹐譜自宋宣和始﹐譜有四卷﹐今不傳。又有《畫譜》﹐有《博古圖》﹐宋徽宗朝所修書﹐世知有博古之名﹐而不知更有稽古等閣。其中古玩器﹑古書畫無數﹐觀蔡京保和殿《曲燕記》可知矣。並見《輟耕錄》﹞。

王厚之《復齋印譜》﹝元王厚之﹐卽宋王順伯﹐其譜﹣名《漢晉印譜》﹞。

趙子昂《印史》﹝祖順伯也﹐凡二卷。陸友仁得「衛靑」古玉印﹐亦著《印史》﹞。

吾衍《學古印式編》﹝衍字子行﹐工篆籀﹐有《學古編》《古印式》二冊﹐乃寫本﹐後人苦不得見﹐但於《嘯堂集古錄》十數版﹐亦可爲法﹞。

《吳孟思印譜》﹝子行弟子也﹐亦精篆隸﹐摹順伯之不及見者爲冊﹐長洲沈潤卿又摹孟思之不及見者﹐並刻之﹞。

楊克一《圖書譜》﹝一卷﹐又名《集古印格》﹞。

《顏叔夏古印譜》﹝二卷﹐叔夏一作叔夜﹞。

姜夔《集古印譜》﹝白石﹞。

《飲賞編》﹝凡十二冊﹐中有印章﹐卽王順伯所考﹐而李宗召之所編也﹞。

《錢舜舉印譜》。

葉景修《漢唐篆刻圖書韻釋》﹝錢塘人﹞。

王俅《嘯堂集古錄》﹝俅字子弁。錄有二卷﹐中有印文數十﹐印下止具音釋。有一曰「夏禹」﹐系漢巫厭水災法印﹐世俗傳有渡水佩禹字法﹐此印乃漢篆﹐所以知之。又一印曰「孔夫」﹐音誤﹐是「孫玆」二字。又有《滕公墓銘》「鬱鬱」兩字﹐全書且僞爲剝落狀﹞。

《摹印》。

楊遵《集古印譜》﹝遵字宗道﹐浦城人。印有七百三十一方﹞。

《文集考》﹝朱珪﹐昆山人﹐師吳睿大小篆﹐尢善摹刻﹐嘗取王厚之﹑趙孟頫﹑吾衍三家印章譜說﹐並睿所制印文﹐篆例爲書﹐曰《���》﹐又有名迹錄印﹞。

呂大臨《考古圖》。

《顧汝修印譜》﹝本王延年所編﹐而顧校者也。初本爲愈﹐按凡例云有續集﹐備及唐﹑宋﹑元印﹐以尙方璽冠諸首﹐次官印﹐次私印﹐私印亦從沈韻次序﹐而字號齋堂等附之﹐各盡一人之所有﹐而集爲一處﹐與前集稍異。然我未之見也﹐豈其云者朱之行歟﹞。

黃長睿《東觀餘論》。

《印說》﹝一冊﹐分二十條﹐吳江周應願字公謹刻也。乃言多迂闊﹐不切事情﹐且無印章﹞。

時譜﹝甚夥。說見前﹐不盡載﹞。

集印章

陽明先生示白鹿門人曰﹕於凡羣書典籍﹐有益者俱宜徧覽﹐令此胸不枯不槁﹐或力量不能﹐須齊制一素書﹐擇其精切者而筆之﹐預養作筆﹐則一行文而用意自非常矣。杜子美云「讀書破萬卷﹐下筆如有神」﹐信不誣也。又史有云﹐儲木於山﹐育魚於淵﹐惟君所取﹐此非一日之力也。今篆刻者﹐或不能盡蓄諸譜﹐亦須多積印章﹐常以己意參之﹐令其慣熟﹐則有所篆刻﹐便自超羣。

擇善

譜所載印﹐固皆爲古人所遺﹐然而刻者未必一一屬名家﹐著者未必一一爲法印﹐此詎可謂其旣古﹐而漫無軒輊於胸中也。卽如同一古物﹐原非雅玩﹐何足賞心。𨿽然﹐蔡邑不謬賞﹐孫陽不妄顧﹐以其玄鑑精通﹐斯能不滯於耳目也。

取法

取法乎上﹐猶慮得中﹔取法乎中﹐猶慮得下。如之何取法乎下也﹖故學者先須辧得何篆爲至正﹐何刻爲大雅﹐然後定其趨向﹐不惑他歧﹐鼓其邁往﹐不參貳志﹐庶幾近之。不然而法中﹐又不然而法下﹐將愈進愈弛﹐終身陷溺﹐卽有憮然悔悟﹐毅然更攺﹐弗可爲矣。

摹古類

須取古印良可法者﹐想象摹擬﹐俾形神並得﹐毫髮無差﹐如此久之﹐自然得手。張懷瓘論學書云﹕臨仿古帖﹐毫髮精研﹐隨手變化﹐得魚忘筌﹐斯亦可與摹印者語矣。米元章《書史》云﹕畫可摹﹐書可臨而不可摹﹐惟印不可僞作﹐作者必異。王詵刻「勾徳元圖書記」﹐亂印書畫﹐余辧出「元」字腳﹐遂伏其僞。木印﹑銅印自不同﹐皆可辧。是說固然﹐其如我之欲肖何也。

傳神

善摹者﹐會其神﹐隨肖其形﹔不善摹者﹐泥其形﹐因失其神。昔郭汾陽婿趙縱令韓幹與周昉各爲寫眞﹐未定優劣。趙夫人曰﹕兩畫總似﹐幹得趙郎狀貌﹐昉兼移其神思﹑情性﹑笑語之姿。乃定二畫優劣。摹印者如昉之寫眞﹐斯善矣。

人有千態﹐印有千文﹐吾安能逐一相見摹擬﹐其可領略者﹐神而已。神則四體皆一物﹐一眞一切眞﹐苟神之不得﹐卽親見摹擬﹐亦未必肖也。是故﹐有不法而法自應者﹔亦有依法而法反違者。

親炙

圖形於影﹐未盡纖麗之容。故摹篆於篆文者﹐未若摹篆於款識者之爲親﹔摹印於印譜者﹐未若摹印於印者之爲眞。蓋以印署譜﹐則塗有濃﹑淡﹑多﹑寡﹐手有輕﹑重﹑偏﹑正﹐紙有燥﹑潤﹑虛﹑實﹐何能毫髮畢露無爽﹐終須見其眞印而熟識之。自是親切如傳神者﹐不於畫上臨仿﹐而於當面認眞﹐則親接其神思﹑情性﹑笑語﹐寧狀貌已耶。

摹鑄印

朱文﹐須得空處深平起處髙峻意﹐若白文﹐又須悟得款識條內所云仰互等說﹐總貴渾成無刀迹也。陶印亦然﹐要覺於鑄少欠。

摹鑿印撮要類

眾妙玄玄﹐不會其要﹐或茫無措手﹐不辧其要﹐或誤爲著力﹐將指歸是昧﹐而苦難乘之矣﹐可不察乎﹖

一要典

典者﹐有根據﹐非杜撰也。凡篆文﹐凡款識﹐俱要有所本﹐不然而妄作焉﹐則無徵不信﹐不信不從矣。

二要正

典而不正﹐𨿽典奚爲﹖顧正者﹐猶眾人之有君子﹐多歧之有大道﹐惟始進者自擇之爾。擇之果正﹐自見冠冕威儀﹐不涉脂粉嬉戲﹔自見平易通達﹐不入險怪旁蹊。然而卻有一種未易及處﹐乃爲秦﹑漢正印。如詩有唐﹐書有晉﹐他皆不得與頡頏已。

三要雅

正而不雅﹐則矜持板執﹐未離俗气。故知雅者﹐原非整飭﹐別是幽閒。卽如美女﹐無意修容﹐而風度自然悅目﹐靜有可觀也﹐動亦有可觀也﹐蓋淡而不厭矣。

四要變

雅而不變﹐則但知其一﹐莫知其他﹐亦終拘泥﹐而不足以語通方。故一印之內﹐有字與畫相重相肖﹐須設法更易﹐使相襯貼﹐使不雷同﹐推之印印區別﹐各具一種可觀﹐斯愈出愈奇。兩字重疊﹐上已寫有一字﹐其第二字只須附二小畫於下代之﹐蓋古法也。《學古編》云﹕《滕公墓銘》內「鬱鬱」兩字﹐全書非是﹐只當作二小畫附其下﹐秦「大夫」猶只以「夫」字作二小畫於下﹐況此疊文。嘗考《石鼓文》「旭日杲﹦」﹐但於「旭」下作二小畫﹐借「旭」之「日」爲下字也。又見「努力加餐飯」印﹐「加」字從力﹐上已有「力」字﹐下但著二小畫於左代「力」﹐右系以「口」作「加」﹐「飯」字從食﹐上已有「餐」下「食」字﹐下但著二小畫於左代「食」﹐右系以「反」作「飯」﹐是皆有所本也。今於重字﹐有用陰陽文別之者﹐或變易筆法者﹐但不可用兩樣篆體爾。

李陽冰云﹕點不變﹐謂之布棋﹔畫不變﹐謂之布算﹔方不變﹐謂之斗﹔圓不變﹐謂之環。凡言篆﹐欲變也。

或有問於予曰﹕印篆幾何﹐而容變也。曰﹕太極無極﹐又爲幾何﹐而陰﹐而陽﹐而闔﹐而辟﹐而消﹐而長﹐而盈﹐而虛﹐無窮窮矣﹐窮無窮矣。伏羲創畫﹐倉頡構書﹐亦旣悟矣﹐亦旣備矣﹐予何容心哉。

五要純

變而不純﹐如八音疊起而無調﹐五色錯布而無章﹐未足快耳﹐已厭聽矣﹐未足愉目﹐已厭觀矣。然則爲印者﹐宗秦卽秦﹐宗漢卽漢﹐其篆刻體制﹐融成一家﹐不可謂楂﹑梨﹑桔﹑柚﹐皆可於口﹐乃雜然前陳﹐有亂家數。《妙明子》有言﹕狐裘補以狐﹐不可續以羔﹔緇衣補以緇﹐不可續以縞。言不相宜也﹐相宜則無不純矣。

六要動

純而不動﹐則枯木死灰﹐有形無神矣。故刻畫𨿽定﹐而運筆揮刀﹐流利活潑﹐儼有生气﹐若能與人相笑傲﹐而人不倦於應接﹐乃見精神。

七要健

動而不健﹐則軟弱之體﹐舞蹈未勝﹐須以遒勁運蹁躚﹐得大娘之武力而後可﹐毋曰健也﹐特求其繩直而已。

八要古

健而不古﹐則方正整齊﹐圭角畢露。又須斂鍔藏鋒﹐俾蒼然得古人致。

九要化

古而不化或屬矯揉。須是渾渾融融﹐泯夫筆迹﹐並泯夫刀迹。若鮮膚至潤﹐秀色可餐﹐昭然於心目﹐而相卒不可睹﹐斯爲化也。

十要神

化而未神﹐猶可仿佛摹擬﹐必其玄妙莫測﹐幻如雲龍﹐捉摸不定﹐恍如水月﹐斯進於技而神與俱也。豈直一印信之爲物哉﹖將寶玩不與易矣。

三兒曰﹕有十要﹐便有十害﹔無十害﹐則無十要矣。或曰﹐何謂也﹖曰﹐參苓非補藥乎﹖惟無待於補爾。

章法類

樂竟之謂章﹐文采之謂章﹐是章法者﹐言其全印燦然也。凡在印內字﹐便要渾如一家人﹐共派同流﹐相親相助﹐無方圓之不合﹐有行列之可觀﹐神到處﹐但得其元精而已﹐卽擅場者﹐不能自爲主張﹐知此﹐而後可以語章法。

情意

字面有正﹑有側﹑有俯﹑有仰。惟正面﹐則左右皆可照應﹐若側面﹐則向左者背右矣﹐向右者背左矣。竊以爲字之相集於一印﹐卽如人之相聚於一堂﹐居左者須令顧右﹐居右者須令顧左﹐居中者須令左右相顧﹐至於居上者﹐亦須令俯下﹐居下者﹐亦須令仰上﹐是謂有情。得其情﹐則生气勃勃﹔失其情﹐則徒得委形而已。𨿽居間字有定體﹐不能如說﹐也須明得此理﹐庶知設法安頓﹐但能見得有意﹐亦爲少愈。或問字是死的﹐如何能用情意﹖笑答曰﹕人卻是活的。

勢態

有威可畏之謂勢﹐有儀可象之謂態。威可畏﹐則弱不敵彊矣﹔儀可象﹐則村不敵俏矣。然俏不在做作﹐而在雅觀﹔彊不在猖狂﹐而在雄踞﹐明者當自得之。

邊欄

印有邊欄﹐猶家之有垣墻﹐所以合好覆惡也。然亦有門戶自在﹐無借垣墻者﹐顧其可合﹑可覆何如爾。朱文虛起﹐非欄無所附著。若白文﹐猶有紅地相依﹐則相字勢﹐外有曲折周回﹐自相約束者﹐不更用欄。他如窺見室家﹐出頭露面﹐此則不可無欄。假於無欄者﹐篆刻已無不當﹐乃印紙上﹐猶有不悅目處﹐便是少欄﹐當用刀口取塗﹐試加欄於紙﹐與前無欄者較勝﹐卽須逼邊微畱一綫﹐重刻﹐或邊有餘地可加﹐則加之。其欄之用刀﹐最忌深闊﹐比字之分數宜減。亦有有欄不悅目者﹐又將印欄去塗署紙﹐亦較觀之﹐宜有宜無﹐相形自別。倘不宜欄﹐亦須逼邊落墨﹐各求古意。若玉印似又不拘﹐銅印亦有不拘者﹐但看用何等家數﹐酌而裁之。其欄有狹﹑有闊﹑有單﹑有雙﹐亦當相勢用之。如一印而陰陽兩文﹐則朱文字有半欄矣。其於闊與雙者﹐欲見古意﹐須於四厭或四角少刓少欄。朱文﹐卽爛銅者﹐亦止爛文﹐必不至於爛欄﹐或有爛欄﹐必不盡爛。

朱文鐫欄﹐故爲闊者。無論他欄或闊或狹﹐分數宜較字畫減去少許。蓋印紙時﹐四旁虛紙必昂起﹐卽欄外余塗﹐亦惹紙上﹐不無欄肥於字矣。故用印取塗時﹐亦須拭去四旁余塗﹐方可印紙。

格眼

格眼有豎分界者﹐有橫分界者﹐有橫豎「十」字分界者﹐有橫豎多爲分界者﹐有橫豎不用分界者。然不用分界者﹐又有不分之分在﹐蓋不分以畫﹐分以地也。古印𨿽有長短闊狹﹐伸縮相讓者﹐亦相字勢取巧爾﹐終是不必若急就章﹐歪斜尖跨﹐則已出格不拘。

空地

白文中分「十」字紅地﹐不可去字太闊﹐當視字畫之疏密少減方好看﹐蓋字有筆畫相縈旋﹐其空地易爲紅故爾。卽如字﹐中截兩段﹐其截處﹐亦須較畫少密﹐方見相聯﹐此論字形方正體勢則然﹐若字形參差者﹐毋執此例。

朱文列派﹐字之上頭齊整﹐則露地少﹐下腳參差﹐則露地多﹐如此者﹐須是上頭離邊較下腳離邊更遠少許﹐方得相稱﹐若左右侵讓﹐其離邊遠近則均之矣。

王右軍書法云「分間布白﹐均其體勢。」褚遂良云「字裏金生﹐行間玉潤。」以爲行款中間﹐所空素地亦有法度。疏不至遠﹐密不至近﹐如織錦之法﹐花地相間﹐須要得宜爾。

凡印文中﹐有字自然空缺不可映帶者﹐卽聽之﹐古印嘗有。

諸印下亦有空而宜懸之者﹐不可妄意伸開﹐與加曲屈﹐以求塡滿。若能寫得道理出﹐自不見其空矣。

米芾《海嶽名言》云﹕石曼卿作佛號﹐都無回互轉折之勢﹐小字展令大﹐大字促令小﹐是顚教顏眞卿謬論。蓋字自有大小相稱﹐且如寫「太一之殿」﹐作四窠分﹐豈可將「一」字肥滿一窠﹐以對「殿」字乎﹖蓋自有相稱﹐不展促也。某嘗書「天慶之觀」﹐「天」﹑「之」字﹐皆四筆﹐「慶」﹑「觀」字多畫﹐在下﹐各隨其相稱寫之﹐掛起﹐气勢自帶過﹐皆如大小一般。又云﹐書至隸﹐與大篆古法大壞矣﹐篆籀各隨字形大小﹐故知百物之狀﹐活動圓備﹐各各自足﹐隸乃始有展促之勢﹐而三代法亡矣。

姜堯章《續書譜》云﹕字之長短﹑大小﹑斜正﹑疏密﹐天然不齊﹐孰能一之﹖如「東」字之長﹐「西」字之短﹐「口」字之小﹐「體」字之大﹐「朋」字之斜﹐「黨」字之正﹐「千」字之疏﹐「萬」字之密。畫多者宜瘦﹐畫少者宜肥﹐魏﹑晉書法之髙﹐良由各盡字之眞態﹐不以私意參之爾。

疆理

疆者﹐外之大界。如邊欄﹑如格眼是也。理者﹐內之小條理﹐謂一字有一字之定畫﹐一畫有一畫之定位﹐界限自在。不可謂格眼旣分﹐而字畫可妄爲疏密﹐使相侵讓也﹐是有疆無理矣。

縱衡

縱之謂經﹐衡之謂緯。如織錦者﹐花爲花﹐葉爲葉﹐顯晦參差﹐而經緯自是不紊﹐殆分矣﹐而猶能合也。蓋巧發因心﹐千變萬化﹐而成一片段者﹐當共一杼軸﹐必不自生彼此﹐乖戾方圓。

回文

回文印﹐獨雙名用之﹐多自右而左﹐復回右也。亦有自左而右﹐復回左者。若單名印及雜印﹐俱宜順寫﹐無用回文﹐恐致疑誤。亦有雙名不用回文者﹐亦有單名用回文者﹐總要相字分派﹐散花成錦﹐始得章法。

陰陽文

如四字印﹐有三白一朱者﹐有三朱一白者﹐有二白二朱者﹐皆漢以後之制。大都字遇筆畫少者﹐可用朱文間之。卽名印之字朱文可見﹐亦有不拘者﹐相字體勢爾。其朱與白﹐有左右兩列分者﹐有上下兩截分者﹐有斜角兩對分者。其上下分者﹐朱文又當用一隔以辧前後﹐若在一邊﹐則不必矣。

印有朱白相間﹐卒至朱文亦似白者。此蓋欲其配匹停勻之過﹐故人認空地亦作字畫也。亦須檢點避忌。

滿白文

旣曰滿白﹐則筆畫自不得不塡滿也。然不蟠曲或不能塡滿﹐不塡滿則空地多而不白﹐此須識得借其本然之勢﹐加我充滿之功。如月之虛而就盈﹐虛非本無﹐而盈非外假也。不見新生暈﹐但覺本來圓。不然﹐筆畫開闊則扁﹐扁則尢易厭其蟠曲﹐尢難掩其臃腫。若此﹐將無取於滿白矣。然又要識得滿而不滿﹐白而不白始妙。

柵子文

或二字﹐或三﹑四字﹐排列成行﹐少橫多豎﹐伸先下墜﹐屈己髙懸﹐勻勻停停﹐不疏不密。筆每患軟﹐刀每患嫩﹐其屈伸髙下﹐須取巧相對﹐不見錯亂爲佳。

鐵綫文

細蟠鐵綫﹐宜爲玉章。彊而似弱﹐柔而實剛﹐易於朱﹐不易於白﹐難於圓﹐不難於方。銅則弗之用矣。

垂腳文

腳有縮﹑有伸﹑有短﹑有長﹑有動﹑有靜﹐配合自然﹐甚無矯彊﹐譜所載者多拙﹐但祖其意而各奏爾能可也。

急就文

旣曰急就﹐則顚倒衣裳﹐屢舞側弁﹐似斜復直﹐欲斷還聯﹐藏巧於拙﹐若醜若妍。軍中鑿印每如此。

欹文

非方非圓﹐忽斜忽正﹐已超於牝牡驪黃之外﹐猶範乎規矩準繩之中﹐不爲纖巧﹐愈徵曠達。

布置

布置無定法﹐而要有定法。無定法﹐則可變而通之矣﹔有定法﹐則當與時宜之矣。是故﹐不定而定者安﹐定而不定者危。去危卽安﹐乃所以布置也。

妝點

當門去棘﹐向牖栽花﹐是又一小布置也。顧所宜何如爾。

字法類

篆非不有本體﹐乃文武惟其所用﹐而捲舒一隨乎時﹐須錯綜斟酌﹐合成一个格局﹐應著一套腔版﹐才信停當。

白文

古印皆白文﹐本摹印篆法﹐平正方直﹐莊重壯健﹐雅而可觀。字初無圓﹐縱有斜筆﹐亦取巧寫過﹐毋用玉箸及他篆﹐用則不莊重矣。

白文用崔子玉寫《張平子碑》字及漢碑﹐並印章器物等字爲最。

朱文

朱文印自六朝以及於唐﹐古法其漸廢矣。至宋南渡﹐絕無知者﹐篆益舛謬。果如朱文﹐亦宜淸雅得筆意﹐毋重濁而俗﹐毋曲疊而板。趙松雪篆玉箸﹐刻朱文﹐頗流動有神气。如今文博士﹐則又學趙者也。

朱文粘邊印﹐乃「建業文房」之法﹐篆文四旁有出筆者﹐皆與邊相聯﹐此制亦未嘗無謂。

朱文印﹐或用雜體篆﹐亦宜擇其近人情者用之﹐不可太怪。米芾《書史》云﹕薛書來論晉帖誤用字﹐芾因作詩曰「何必識難宇﹐辛苦笑揚雄﹐自古寫字人﹐用字或不通﹐要之皆一戲﹐不當問拙工﹐意足我自足﹐放筆亦戲空。」

方圓

篆刻有方有圓﹐須於字畫折肘﹑伸腰﹑出頭等處分體﹐不可方圓雜也。然而﹐朱文多用圓﹐白文多用方。其白者﹐字畫向背﹐又自有方圓。背在外﹐須方正整齊﹐始有骨力﹐但不可太著﹔向在內﹐須活潑流動﹐始不死煞﹐但不可太放。

外角凸處欲方﹐內角凹處欲圓。然圓又不可槪用﹐須認筆意從何邊轉折﹐可帶聯處﹐則用圓﹐獨另不帶聯筆﹐則亦方也。

人知方必就矩﹐遂一意於方而廢規﹔又知圓必就規﹐遂一意於圓而廢矩。不知規之用圓﹐而體實方﹐不方未足以正圓﹐而圓必難四達﹔矩之用方﹐而體實圓﹐不圓未足以齊方﹐而方必非一貫。是方主之﹐必圓佐之﹐圓主之﹐必方佐之﹐斯善用規矩者也。張懷瓘云﹕古文篆籀﹐爲書之祖﹐都無節角﹐蓋欲方而有規﹐圓不失矩也。又有謂其體實方﹐其筆實圓。二說足徵互用之妙。又語云﹕隸以規爲方﹐艸則圓其矩。余以爲篆印者﹐當兼用之。

疏密

疏不欲缺﹐密不欲結。疏亦不欲結﹐密亦不欲缺。疏密兩相宜﹐自有參差訣。

主客

謂之曰主﹐則毋爲客所奪﹔謂之曰客﹐則一聽主所施。如偏旁等﹐其客爾﹐他皆主也。主可勝客﹐客不可勝主﹐不得已而主客相等﹐可矣。

姜夔《﹝續﹞書譜》論位置云﹕假如立人﹑挑土﹐田﹑王﹑衣﹑示﹐一切偏旁皆須令狹長﹐則右有餘地矣﹐在右者亦然。

筆法類

筆法者﹐非落墨之謂也﹐乃謂一點一畫﹐各有當然。而運動自我﹐又不可執﹐或屈而伸﹐或伸而屈﹐或俯而仰﹐或仰而俯﹐或長而短﹐或短而長﹐或粗而細﹐或細而粗﹐或輕而重﹐或重而輕﹐或疏而密﹐或密而疏﹐或正而偏﹐或偏而正﹐須從章法討字法﹐從字法討筆法﹐因物付物﹐水從器以方圓﹐將天巧出矣。要不見矯彊拂逆爲當﹐如六骸備而成人﹐有分形﹐自有分位﹐增減不得﹐顚倒不得﹐而千態萬狀﹐常自如也。故穠纖得衷﹐修短合度﹐曲處有筋﹐直處有骨﹐包處有皮﹐實處有肉﹐血脈其通﹐精神其足﹐當行卽流﹐當住卽峙﹐遇周斯規﹐遇折斯矩﹐坐儼如伏﹐立儼如起﹐動不嫌狂﹐靜不嫌死﹐咸得之於自然﹐不借道於才智﹐是筆法也。筆法旣得﹐刀法卽在其中﹐神而悟之﹐存乎其人。

自然

王安石《熙寧字說》序有云﹕其形之衡縱﹑曲直﹑斜正﹑上下﹑內外﹑左右皆有義﹐皆本於自然﹐非人私智所能爲也。

又安石進《字說表》云﹕字𨿽人之所制﹐本實出於自然。鳳鳥有文﹐河圖有畫﹐非人爲也。人則效此﹐故上下﹑內外﹑初終﹑前後﹑中偏﹑左右﹐自然之位也。衡斜﹑曲直﹑偶重﹑交折﹑反缺﹑倒仄﹐自然之形也。發斂﹑呼吸﹑抑揚﹑合散﹑虛實﹑淸濁﹐自然之聲也。可視而知﹐可聽而思﹐自然之義也。以義自然﹐故仙聖所宅﹐𨿽殊方域﹐言音乖離﹐點畫不同﹐譯而通之﹐其義一也。

《律呂新書》謂律未成之前﹐已有是數﹐律成﹐而後數始得以形焉。愚謂印未成之前﹐亦已有是法﹐印成﹐而後法始得以形焉﹐是數也﹐法也﹐豈眞自人爲哉。

向倉頡作字﹐亦非細人。朱子曰﹕此亦非自撰出﹐自是理如此。如心﹑性等字未有時﹐如何撰得﹖只是有此理自流出。

動靜

動﹐言筆飄然飛動也﹔靜﹐言筆肅然鎭靜也。嘗見風於柳矣﹐動與俱動﹐靜與俱靜﹐一枝如是﹐百枝如是﹐固勢然爾﹐亦理然爾。

巧拙

太作聰明﹐則傷巧﹔過守成規﹐則傷拙。須是巧以藏其拙﹐拙以藏其巧﹐求所謂大巧若拙斯可矣﹗然而巧成遲﹐拙成速﹐巧拙之竅﹐當在遲速之間。

奇正

不奇則庸﹐奇則不庸﹐而或失之怪﹔不正則怪﹐正則不怪﹐而或失之庸。果能奇而復正﹐斯正而奇也﹐不怪矣﹔果能正而復奇﹐斯奇而正也﹐不庸矣。然不極怪﹐必不能探奇﹔不至庸﹐必不能就正。則欲奇欲正者﹐此又不可不知。

丰約

畫丰毋犯疊﹐畫約無犯缺。疊則厭其纏繞﹐缺則疑其磨滅﹐惟求無犯可矣。然與其犯疊也﹐寧缺。

肥瘦

肥不厭肉﹐肥須有骨﹔瘦不厭骨﹐瘦須有肉。有肉無骨﹐則虛浮不健﹔有骨無肉﹐則枯槁不澤。若小篆似瘦﹐大篆似肥﹐則又梅花之淸減﹐牡丹之富麗﹐各有秉賦﹐自成一體段也。

肥或涉於粗﹐瘦不失於秀。與其秀而軟弱﹐不若粗而遒勁。然而﹐朱文又難爲粗而易爲秀﹐白文又難於秀而易於粗。總之期於勁爾﹐勁則無可無不可。

一印內﹐字有定位。其字畫多者﹐較少者分派不無加密﹐將使少者分派空地﹐一如多者闊狹﹐何可得也﹖須是畫多者筆稍瘦﹐畫少者筆差肥﹐方得相稱。

順逆

察其字之本來體勢﹐如左撇者﹐其屈伸轉折﹐還須順左﹐右捺者﹐還須順右。要能不失其意﹐使人晰見晰知方可﹐不然皆謂之逆﹐逆則反常而拗折矣﹐寧無有以惑人也乎。

刀法類

刀法有三﹕最上﹐遊神之庭﹔次之﹐借形傳神﹔最下﹐徒象其形而已。今之刻者﹐率多謂刀痕均齊方正﹐病於板執﹐不化不古﹐因爭用鈍刀激石﹐亂出破碎﹐畢﹐更擊印四邊﹐妄爲剝落﹐謂如此乃得刀法﹐得古意。果爾﹐亦無難矣﹗然而刀法古意﹐卻不徒有其形﹐要有其神﹐苟形勝而神索然﹐方不勝醜﹐尙何言古﹐言法。卽如古銅印﹐曾入水土銹者﹐無論。若傳世而未經水土者﹐自又不同﹐安得謂其非古。且彼之出破碎爲剝落者﹐將仿古銅乎﹖古玉乎﹖竊謂銅性不碎﹐玉質且堅﹐皆無當也。又卽如朱文綫邊﹐則刀法安在﹖古意安在﹖豈亦激之令破碎﹖擊之令剝落耶﹖人謂印之新刻者之非古也﹐乃故爲破碎以假之﹐抑知新破碎者之更不可以爲古也乎。

中鋒偏鋒

刀有中鋒﹐有偏鋒。用須用中鋒﹐不可用偏鋒。中則藏鋒斂鍔﹐筋骨在中﹔偏則露筋露骨﹐刀痕可厭﹐且儼然新發刃﹐無古意矣。

刀路中心本深﹐再觀之忽疑虛聳﹔兩旁本淺﹐久視之翻覺下削。是筆𨿽扁貼印面﹐而其像卻似滚圓﹐斯稱神功﹐人力非所及矣。禪家有云「鴛鴦繡出從君看﹐莫把金鍼度與人。」

陰刀陽刀

刀不但徒置中鋒﹐用時亦須中正﹐不可偏側。然有陰刀﹐有陽刀﹐又不可不察也。陰何在﹐在鋒下﹐屬掌背﹔陽何在﹖在鋒上﹐屬掌面。蓋刀𨿽壁豎於中﹐而用刀乃右手﹐則兩目並居手之左矣﹐但能從手之左﹐正視夫右﹐必不便於反視爾。故刀所向處整齊﹐而余不無參差。

順刻逆刻

刀有順有逆﹐而手但能順鋒前送﹐不能逆轉。若欲逆時﹐須轉印以迎手﹐不可任其便易﹐旣作一順﹐或順逆紊施﹐不分向背﹐致亂陰陽。或問順刻亦刻﹐逆刻亦刻﹐惡辧其爲紊施﹐而謂分向背也﹖曰﹐設有一刀不是﹐便認出﹐如之何可紊施也。或曰﹐何所妨不可﹖曰﹐寫字者橫畫自右而左﹐直畫自下而上﹐可乎﹖不可乎﹖

刻玉刻銅

刻玉印﹐須用中鋒刀﹔刻銅印﹐須用偏鋒刀。中鋒向字畫中心而行﹐偏鋒向字畫邊旁而行。蓋玉性烈﹐銅性頑﹐烈則循中而行﹐兩旁激之自開﹐頑則兩旁相粘﹐非侵邊而行﹐則銅屑不易下﹐故玉之文活﹐銅之文死。玉活則易於放手﹐須又以死制其活﹔銅死﹐則難於措手﹐須又以活救其死。斯臻妙之訣﹐特可與知者道爾。今之人﹐多捨銅玉而尙石璞矣﹐豈不知銅堅久﹐玉貴重﹐抑亦以銅玉之文﹐皆不及石章且便易也。然𨿽石章﹐其所仿效﹐不越銅玉二種﹐其所用之刀﹐只用一中鋒者足矣。此刀不須過厚﹐少薄者佳﹐不須太利﹐少鈍者佳。利則恐石之弱﹐隨刃而齊﹐不若鈍者去得跳躍。厚則恐石之脆﹐誤有所激﹐不若薄者見得分明。但仿銅章﹐刀痕不免整齊﹐能於其齊之起處求伏方精﹔仿玉章﹐刀痕不無激裂﹐能於其裂之伏處求起始得。蓋銅之起﹐玉之伏﹐俱有迹之未化﹔銅之伏﹐玉之起﹐俱得理之自然。是又銅玉傳神矣。大槪中鋒用頭抵其前﹐偏鋒任口嚙其右爾。

淺深

朱文貴深﹐白文貴淺。白淺則隨刀中法﹐深反泯矣。朱深則法始躍如﹐淺將板矣。

工寫

如畫家一般﹐有工有寫﹐工則精細入微﹐寫則見意而止。工則未免脂粉﹐寫則徒任天姿。故一於寫而不工﹐獘或過於簡略而無文﹔一於工而不寫﹐獘或過於修飾而失質。必是工寫兼有﹐方可無議﹐所謂旣雕旣琢﹐還返於璞是也。晦翁論作書云﹕放意則荒﹐取妍則拙。郝陵川云﹕太嚴則傷意﹐太放則傷法。又云﹕無意而皆意﹐不法而皆法。此足爲吾論符節矣。

古之篆書﹐猶今之日用平常書。若欲如今篆者筆筆費力求精﹐則每日間能書得幾字﹐蓋有不疾不徐者爲運筆爾﹐是可以得工寫之說。

史學問明道先生云﹕某寫字時甚敬﹐此在勿忘勿助之間也。今作字匆匆﹐則不復成字﹐是忘也﹔或作意令好﹐則愈不能好﹐是助也。

難易

刻印難於大﹐不難於小。難於白﹐不難於朱。小與朱﹐羣醜可掩﹐大與白﹐微疵畢露。

總論類

分類旣定﹐論各依歸﹐中有未盡而互發者﹐則總署諸尾爾﹐蓋亦椒桂余辛也。

第一論

印字有意﹐有筆﹐有刀。意主夫筆﹐意最爲要﹔筆管夫刀﹐筆其次之﹔刀乃聽役﹐又其次之。三者果備﹐固稱完美。不則寧捨所緩﹐圖所急矣。蓋刀有遺﹐而筆旣周﹐筆未到﹐而意已邁﹐未全失也。若徒事刀而失筆﹐事筆而失意﹐不幾於帥亡而卒亂耶﹗

意旣主筆﹐則筆必會意﹔筆旣管刀﹐則刀必相筆。如筆矯爲轉換﹐豈謂原如是耶﹖是筆不如意矣。如刀亂出破碎﹐豈謂筆原如是耶﹖是刀不依筆矣。必意超於筆之外﹐刀藏於筆之中﹐始得。

第二論

區畫未定之先﹐要能筆一聽我﹔區畫旣定之後﹐要能我一聽筆。筆聽我﹐則我不爲筆縛﹔我聽筆﹐則筆不爲我移。斯所謂先天而天不違﹐後天而奉天時矣。

第三論

筆法老練﹐刀法老幹﹐皆老也。不如此﹐皆謂之嫩﹕知嫩﹐知避﹐自能得老。老也者﹐固篆刻畫一之法也﹐願與學者守之矣。

老不在文粗﹐嫩不在文細。若果老﹐愈細愈老﹔若果嫩﹐愈粗愈嫩。

第四論

所謂板者﹐謂如今之印版。輕重相等﹐大小相類﹐斠若畫一也。今俗士系俗﹐窘若囚拘﹐亦謂之板﹐故謂之板。《翰林禁經》談書云﹕平直相似﹐狀如算子﹐此畫爾﹐非書也。刻印可知矣。

俗謂「反順」爲「板順」。人有刻印甚板﹐見者謂之曰﹕此印刻板了。刻者應之曰﹕印紙上﹐方是順的。謂者胡盧﹝「胡盧」又作「盧胡」﹐笑聲﹞而笑曰﹕然﹐乃吾誤認反也。

第五論

自爲主張者﹐一个一樣﹔依法主張者﹐萬个一樣。非萬之曾有約於一﹐約於法爾。如萬川映月﹐無有不圓者﹐其映月同也。有如印璞之長短闊狹無異﹐印內之字與篆亦無異﹐斯可不約而齊軌矣。所謂濤不學孫吳則暗與之合也。然惟得法者而後能之﹐若妄作者﹐先自越於法外﹐何能望此。

事有不期而暗合多者﹐何﹖其理同﹐其心又同故也。不然﹐古人果先偸我一聯詩矣。

師曠不能齊不齊之耳﹐要能和音﹔易牙不能齊不齊之口﹐要能調味。今人好惡不一﹐吾安所從違也﹐亦自有通方術爾。

第六論

斯之爲道若淺﹐而淺未能窺其奧﹔爲事若粗﹐而粗未能臻其妙。是究道之心亦欲深﹐執事之心亦欲細也。稍參一毫浮躁鄙略﹐則其藝必不精矣﹗能善習者﹐直可以收放心﹐熔俗气﹐豈特精藝乎哉。孟子曰﹕王之好樂甚則齊其庶幾乎﹐予固慮人之好此未甚爾。

第七論

篆刻鄙事﹐而能會者﹐未嘗不見重於人﹐惟所自處爾。自處以髙﹐技增以重﹔自處以卑﹐𨿽絕技可鄙也。是故﹐貴愼所處。是故﹐有五不刻﹐謂非親授不刻也﹐非能用不刻也﹐非知重不刻也﹐與夫取義不妥﹑印璞不妙皆不刻也。然親授尢必要矣。

鑿印須得簡易而無瑣碎意﹐更要儼如鑿形﹐筆畫中間深而闊﹐兩頭淺而狹﹐遇轉折稍瘦﹐若斷而不斷才是。如有聯筆﹐則轉折處稍輕﹐重則勢將出頭矣。但可下墜處深闊些﹐與單畫另又不同。

摹刻印

銅之運刀須似熟﹐玉之運刀須似生﹐余詳後。

摹畫印

筆重蛛絲﹐刀輕蠶食﹐中不得過深﹐旁不得太利﹐止見鋒﹑不見芒﹐但覺柔﹑不覺剛﹐爾爾。

摹碾印

碾之於刻﹐𨿽是不及﹐然我但仿良工手可也﹐不要露刀﹐使人見謂刻﹐又不要徒似夫碾﹐使人見謂拙工。

摹玉印摹銅印

以石摹玉易﹐以石摹銅難。蓋石與玉同性﹐同則近似者易爲力﹐石與銅異質﹐異則相戾者難爲功。若以玉摹印﹐當卽從玉章或寶石等章。以銅摹印﹐當卽從銅章﹐或金銀章﹐要無拂其性與質爾。

分品

李陽冰曰「摹印之法有四﹕功侔造化﹐冥受鬼神﹐謂之神﹔筆畫之外﹐得微妙示﹐謂之奇﹔藝精於一﹐規矩方圓﹐謂之工﹔繁簡相參﹐布置不紊﹐謂之巧。」

詣極

工夫或有所未到﹐則篆刻必有所未精﹐此何嫌「十日畫一水﹐五日畫一石」也。須是凝神定志﹐精益求精﹐篆刻旣成﹐印越紙上﹐一番一吹求﹐一疵一鍼灸﹐歷試數十﹐不可但已﹐將目睇毫末﹐心算無垠﹐盡美且盡善矣。毋曰篆刻幾何﹐工力安用﹐乃鹵莽滅裂﹐艸艸完事。

書家者云「有功無性﹐神采不生﹔有性無功﹐神采不實。」皆求詣極意也。

先正又論作文云﹕煉之如精金在熔﹐不足色不止﹔裁之如美錦制服﹐必稱體斯完。

