《東裏子論印》淸馮泌撰

東裏子曰﹕印﹐字學之一也。原夫書契之作﹐固皆聖人之心畫﹐以昭同文之制﹐又皆百王之治法﹐古用以昭信﹐蓋自三代時皆有之。如蘇子之所佩﹐虞卿之所解﹐其可據者也。而獨推秦﹑漢者﹐爲其時猶近古﹐而遺文流傳﹐至今未磨﹐更可詳考訂耳。他若六朝之參以朱白﹐唐﹑宋之專尙朱文﹐以及元﹑明之更有朱疊官印﹐古法無復存矣﹗而私印之於古不墮者﹐殆惟一綫﹐文﹑何﹑朱﹑頤出﹐而私印一道﹐疆疆乎返古之盛已。夫何﹐胡曰從輩毀觚爲圓﹐力趨靡麗﹐一悅時目﹐古法於是復墮。吾師爨公力辟之﹐目爲妖孽不爲過﹐惜其書不傳於世。至今學者矯揉造作﹐敗壞成規﹐猶皆曰從流毒﹐則豈非好異者之過﹐而不揆於正哉。揆正之法﹐𨿽在師古﹐然使規規於古﹐不能自爲一印﹐則是文必六經﹑《左》《史》﹐而唐﹑宋不必繼作﹔則是詩必《三百》《楚騷》﹐而漢﹑唐不必更制﹔則是書必《石鼓》﹑斯﹑籀﹐而鐘﹑王不必復起﹐非通論已。夫古印俱在﹐官之朱疊﹐力不可返﹐而有心者欲於私印中存古遺意﹐潛心求通﹐取古法而神明之﹐無不可以名當時﹑傳後世﹐柰何恁杜撰﹐以至此極乎。今爲學者計﹐不貴執古人之成規﹐而第當審時代爲因革。夫古印朴﹐今印華﹔古印圓勁﹐今印方板﹔古印在有意無意﹐今印則著迹太甚。度今日盡返古初亦所不必﹐旣有意求好﹐存朴茂於時華之中﹐運圓勁於方板之外﹐何不可﹖要在究心字法﹑章法﹐卽以行文之說說印﹐其所謂正反開合﹑抑揚頓挫﹑淺深輕重﹑斷續穿插。文愈變而法愈嫻﹐無不一一如之﹐則不趨險怪﹐不務雕巧。猶夫字也﹐而一字之中﹐筆筆生動﹔猶夫章也﹐而一章之中﹐字字連貫﹐結撰完密。方且求工之不暇﹐而暇節外生枝﹐離經叛道﹐以取戾於先民﹐作俑於來玆也哉﹗

《印藪》《印正》《印選》諸書﹐斯道之規矩準繩之。苟非淹貫始終﹐與古爲化﹐而欲獨辟門徑﹐鮮有不蕩越範圍者。蓋不能放而求放﹐則眞放焉而已﹐烏可與登作者之堂哉﹗爨公吾師畱心篆學﹐垂五十年﹐凡古石刻銅鑄﹐以及鐘鼎雜文﹐其有關於文字者﹐靡不廣搜詳討﹐以折衷於《藪》《正》諸書。然後恁所鐫摹﹐一惟雄放。而其實法律謹嚴﹐毫髮不容以間。不規規於古而無非古﹐秦﹑漢以來﹐自爲一家﹐猶夫書有鐘﹑王﹐文有《左》《史》﹐詩有李﹑杜﹐不可無一﹐不可有二者也。而不善學者﹐不其知皆自苦心營煉中來﹐將欲捨古人之成法﹐以學先生之雄放﹐勢不致蕩越範圍不止﹐是豈先生階厲哉﹗夫印之爲道﹐固有至理﹐歷代以來﹐作者如林﹐先生《印指》一書﹐月旦諸家﹐扶進後學﹐未嘗不折衷於古﹐得其中正。則其自爲印也﹐非放亦可知矣。今之學者﹐不由規矩準繩中究心精煉﹐而遽以先生爲法﹐是猶未立而驅之行也﹐豈可得乎﹖余初從先生遊﹐竊自喜斯道得其途則甚易﹐及益深之而益知其難﹐近來究心《印藪》諸書﹐始嘆先生之學問有本﹐於古爲化﹐空所依傍﹐自成一家﹐未可以一驟至﹐解人愼勿捨規矩準繩以學先生哉﹗

倪郁洲﹐余文學受業師也﹐博古嗜奇﹐初所作印﹐多趨險怪﹐刀鋒尖利﹐渾朴未免有虧﹐後一變而宗《印正》﹐則純乎秦之嫡派矣。平滿圓朴之中﹐猶自英英露爽﹐能品也。紅文有修能遺意﹐生趣可人﹐第終不能攺而不用尖刀﹐亦所不解。

程穆倩名冠南國﹐以余所見不過數十印﹐不是槪其生平。以所見淪之﹐白文淸瘦可愛﹐刀法沈鬱頓挫﹐無懈可擊﹐然未脫去摹古迹象也﹔朱文宗修能而又變其體﹐近日學者愛摹之。

馬西樵﹐淮隱人也﹐專於學古人之拙處﹑陋處。力矯近世纖巧之獘﹐可謂挺然獨立者﹐然有意爲之﹐未免著痕﹐要亦不失文人面目。

吳幼石﹑孫白村﹑郭子謙﹑楊平子輩﹐皆出自爨公面授﹐然謂文人遊戲則可﹐若語於斯道之精微﹐則槪乎未之有得也。

張容仲﹑秦贊元亦爨公薪傳﹐但文理不深﹐凡爨公已刻字摹之酷似﹐間以己意則鄙俚不堪觀矣﹗

姚彥徵﹑鄭恪謹市頭射利﹐無深責﹐而恪謹私淑爨公﹐間有一二不失矩度。彥徵則與爨公同時﹐以其所學﹐盡出稠輩﹐獨不免於逢迎世好﹐而晶玉諸章一入其手﹐則力量不猶人。未可以俗下忽之。

米紫來冠裳中羣推宗匠﹐然師心誇大﹐已階之厲﹐至胡臬司所刻譜﹐徒詡淹博﹐不辧世代﹐不正體格﹐雜然相就。且其爲書﹐紙光墨色﹐事事精致﹐易悅俗目﹐不重斥之﹐惑亂將不知所底止也。

