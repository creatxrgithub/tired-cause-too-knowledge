

予少時好書篆弄印以爲戲﹐長而棄去。近時友人知予少時所爲﹐往往以名氏彊子刻石﹐亦復欣然。歲月駸馳﹐所刻遂盛﹐見獵心喜﹐此猶少年積習也。曹孟徳云「老驥伏櫪﹐志在千里。」此言𨿽大﹐可以諭小。

或曰﹕近世刻印多不喜平﹐流爲香泥糞土雜成菩薩﹐穢潔各半﹐了無生气﹔而好奇者正似鐘馗嫁妹﹐狐鬼送裝﹐見者怖走。予曰﹕此皆不知書法也。漢興﹐精書隸者入爲博士﹐上旣以此取下﹐下亦窮究極研以應其上﹐是以書法大備﹐而印亦因之。近世不多讀書﹐不能深知古人六書之意﹐剿襲舊聞﹐摹畫市井以射利﹐師傳旣卑陋拘泥﹐無文獻百代之識﹐妄立「玉箸」﹑「柳葉」﹑「鐵綫」﹑「急就」﹑「爛銅」諸名﹐而以中壯末銳﹑轉處相接爲蜂腰﹑鶴膝。字之大小多寡不能配者﹐則增其文理曲折如界畫樓臺﹐一望砥直勻平﹐復如雕刻篆香﹐委折塡滿﹐略具字形﹐無復筆意。起而非之者﹐復以聰明杜撰﹐補綴增減﹐古文奇字﹐互相恫喝﹐甚者湊泊異代之文﹐合而成印﹐二字之中遂分胡﹑越﹐此近世刻印多講章法﹑刀法﹐而不究書法之獘也。是以書法浸而印法亦亡。

歷代所傳漢印字形﹐自然成文﹐不假配搭﹐運筆髙妙﹐時露顏平原折釵股﹑屋漏痕之意﹐當是漆書遺軌﹐今小沛蔡中郎所書髙皇《大風歌》正與此同。至於彼此顧盼﹐轉折生姿﹐筆勢洞精﹐有如拗鐵﹐則書家所稱右軍「龍跳天門」者也。鐘鼎諸文﹐字𨿽髙古﹐然是周﹑秦款識﹐不以施之符印﹐於此研究﹐思過半矣。心向往之﹐愧未能也。

字以表徳﹐氏以別族﹐近時刻印多注字爲「氏」﹐古人或有誤用者﹐未之思也﹐所宜釐正。至於刻石以著姓名﹑約期信。唐後始兼亭館﹐乃後人取成語﹑連詞﹑累句﹐大雅浸衰﹐余爲是懼。

漢印以後﹐六朝因之﹐始變白文爲朱﹐筆法朴秀﹐與漢表裏。唐﹑宋代遠﹐其風遂卑﹐趙孟之流不足觀也。百年海內﹐悉宗文氏﹐嗣後何﹑蘇盛行﹐後學依附﹐間有佳者不能盡脫習气﹐轉相仿效﹐以耳爲目﹐惡趣日深﹐良可慨也

