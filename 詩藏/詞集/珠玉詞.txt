珠玉詞﹝北宋﹞晏殊謁金門秋露墜。滴盡楚蘭紅淚。往事舊歡何限意。思量如夢寐。人貌老於前歲。風月宛然無異。座有嘉賓尊有桂。莫辭終夕醉。破陣子海上蟠桃易熟﹐人間好月長圓。惟有掰釵分鈿侶﹐離別常多會面難。此情須問天。蠟燭到明垂淚﹐燻鑪盡日生煙。一點淒涼愁絕意﹐謾道秦箏有剩弦。何曾爲細傳。又

燕子欲歸時節﹐髙樓昨夜西風。求得人間成小會﹐試把金尊傍菊叢。歌長粉面紅。斜日更穿簾幕﹐微涼漸入梧桐。多少襟懷言不盡﹐寫向蠻箋曲調中。此情千萬重。又

憶得去年今日﹐黃花已滿東籬。曾與玉人臨小檻﹐共折香英泛酒卮。長條插鬢垂。人貌不應遷換﹐珍叢又睹芳菲。重把一尊尋舊徑﹐所惜光陰去似飛。風飄露冷時。又

湖上西風斜日﹐荷花落盡紅英。金菊滿叢珠顆細﹐海燕辭巢翅羽輕。年年歲歲情。美酒一杯新熟﹐髙歌數闋堪聽。不向尊前同一醉﹐可柰光陰似水聲。迢迢去未停。浣溪沙閬苑瑤臺風露秋。整鬟凝思捧觥籌。欲歸臨別彊遲畱。月好謾成孤枕夢﹐酒闌空得兩眉愁。此時情緒悔風流。又

三月和風滿上林。牡丹妖艷直千金。惱人天气又春陰。爲我轉回紅臉面﹐向誰分付紫檀心。有情須殢酒杯深。又

靑杏園林煮酒香。佳人初試薄羅裳。柳絲無力燕飛忙。乍雨乍晴花自落﹐閒愁閒悶日偏長。爲誰消瘦減容光。又

一曲新詞酒一杯。去年天气舊亭臺。夕陽西下幾時回。無可柰何花落去﹐似曾相識燕歸來。小園香徑獨徘徊。又

紅蓼花香夾岸稠。綠波春水向東流。小船輕舫好追遊。漁父酒醒重撥棹﹐鴛鴦飛去卻回頭。一杯銷盡兩眉愁。又

淡淡梳妝薄薄衣。天仙模樣好容儀。舊歡前事入顰眉。閒役夢魂孤燭暗﹐恨無消息畫簾垂。且畱雙淚說相思。又

小閣重簾有燕過。晚花紅片落庭莎。曲闌干影入涼波。一霎好風生翠幕﹐幾回疏雨滴圓荷。酒醒人散得愁多。又

宿酒才醒厭玉卮。水沈香冷懶燻衣。早梅先綻日邊枝。寒雪寂寥初散後﹐春風悠颺欲來時。小屏閒放畫簾垂。又

綠葉紅花媚曉煙。黃蜂金蕊欲披蓮。水風深處懶回船。可惜異香珠箔外﹐不辭淸唱玉尊前。使星歸覲九重天。又

湖上西風急暮蟬。夜來淸露濕紅蓮。少畱歸騎促歌筵。爲別莫辭金盞酒。入朝須近玉鑪煙。不知重會是何年。又

楊柳陰中駐彩旌。芰荷香裏勸金觥。小詞流入管弦聲。只有醉吟寬別恨﹐不須朝暮促歸程。雨條煙葉系人情。又

一向年光有限身。等閒離別易銷魂。酒筵歌席莫辭頻。滿目山河空念遠﹐落花風雨更傷春。不如憐取眼前人。又

玉碗冰寒滴露華。粉融香雪透輕紗。晚來妝面勝荷花。鬢嚲欲迎眉際月﹐酒紅初上臉邊霞。一場春夢日西斜。更漏子蕣華濃﹐山翠淺。一寸秋波如剪。紅日永﹐綺筵開。暗隨仙馭來。遏云聲﹐回雪袖。占斷曉鶯春柳。才送目﹐又顰眉。此情誰得知。又

塞鴻髙﹐仙露滿。秋入銀河淸淺。逢好客﹐且開眉。盛年能幾時。寶箏調﹐羅袖軟。拍碎畫堂檀板。須盡醉﹐莫推辭。人生多別離。又

雪藏梅﹐煙著柳。依約上春時候。初送雁﹐欲聞鶯。綠池波浪生。探花開﹐畱客醉。憶得去年情味。金盞酒﹐玉鑪香。任他紅日長。又

菊花殘﹐梨葉墮。可惜良辰虛過。新酒熟﹐綺筵開。不辭紅玉杯。蜀弦髙﹐羌管脆。慢颭舞娥香袂。君莫笑﹐醉鄕人。熙熙長似春。鵲踏枝檻菊愁煙蘭泣露。羅幕輕寒﹐燕子雙飛去。明月不諳離恨苦。斜光到曉穿朱戶。昨夜西風凋碧樹。獨上髙樓﹐望盡天涯路。欲寄彩箋兼尺素。山長水闊知何處。又

紫府羣仙名籍祕。五色斑龍﹐暫降人間世。海變桑田都不記﹐蟠桃一熟三千歲。露滴彩旌云繞袂。誰信壺中﹐別有笙歌地。門外落花隨水逝。相看莫惜尊前醉。點絳唇露下風髙﹐井梧宮簟生秋意。畫堂筵啟。一曲呈珠綴。天外行雲﹐欲去凝香袂。鑪煙起。斷腸聲裏。斂盡雙蛾翠。鳳銜杯靑蘋昨夜秋風起。無限个﹑露蓮相倚。獨憑朱闌﹑愁望晴天際。空目斷﹑遙山翠。彩箋長﹐錦書細。誰信道﹑兩情難寄。可惜良辰好景﹑歡娛地。只恁空憔悴。鳳銜杯畱花不住怨花飛。向南園﹑情緒依依。可惜倒紅斜白﹑一枝枝。經宿雨﹑又離披。憑朱檻﹐把金卮。對芳叢﹑惆悵多時。何況舊歡新恨﹑阻心期。空滿眼﹑是相思。又

柳條花颣惱靑春。更那堪﹑飛絮紛紛。一曲細絲淸脆﹑倚朱唇。斟綠酒﹑掩紅巾。追往事﹐惜芳辰。暫時間﹑畱住行雲。端的自家心下﹑眼中人。到處裏﹑覺尖新。淸平樂春花秋艸。只是催人老。總把千山眉黛掃。未抵別愁多少。勸君綠酒金杯。莫嫌絲管聲催。兔走烏飛不住﹐人生幾度三臺。又

秋光向晚﹐小閣初開讌。林葉殷紅猶未徧。雨後靑苔滿院。蕭娘勸我金卮。殷勤更唱新詞。暮去朝來卽老﹐人生不飲何爲。又

春來秋去。往事知何處。燕子歸飛蘭泣露。光景千畱不住。酒闌人散忡忡。閒階獨倚梧桐。記得去年今日﹐依前黃葉西風。又

金風細細。葉葉梧桐墜。綠酒初嘗人易醉。一枕小窗濃睡。紫薇朱槿花殘。斜陽卻照闌干。雙燕欲歸時節﹐銀屏昨夜微寒。又

紅箋小字。說盡平生意。鴻雁在云魚在水。惆悵此情難寄。斜陽獨倚西樓。遙山恰對簾鉤。人面不知何處﹐綠波依舊東流。紅窗聽淡薄梳妝輕結束。天意與﹑臉紅眉綠。斷環書素傳情久﹐許雙飛同宿。一餉無端分比目。誰知道﹑風前月底﹐相看未足。此心終擬﹐覓鸞弦重續。又

記得香閨臨別語。彼此有﹑萬重心訴。澹雲輕靄知多少﹐隔桃源無處。夢覺相思天欲曙。依前是﹑銀屏畫燭﹐宵長歲暮。此時何計﹐托鴛鴦飛去。采桑子春風不負東君信﹐徧拆羣芳。燕子雙雙。依舊銜泥入杏梁。須知一盞花前酒。占得韶光。莫話匆忙。夢裏浮生足斷腸。又

紅英一樹春來早﹐獨占芳時。我有心期。把酒攀條惜絳蕤。無端一夜狂風雨﹐暗落繁枝。蝶怨鶯悲。滿眼春愁說向誰。又

陽和二月芳菲徧﹐暖景溶溶。戲蝶遊蜂。深入千花粉艷中。何人解系天邊日﹐占取春風。免使繁紅。一片西飛一片東。又

櫻桃謝了梨花發﹐紅白相催。燕子歸來。幾處風簾繡戶開。人生樂事知多少﹐且酌金杯。管咽弦哀。慢引蕭娘舞袖回。又石竹古羅衣上金鍼樣﹐繡出芳妍。玉砌朱闌。紫艷紅英照日鮮。佳人畫閣新妝了﹐對立叢邊。試摘嬋娟。貼向眉心學翠鈿。又

時光只解催人老﹐不信多情。長恨離亭。淚滴春衫酒易醒。梧桐昨夜西風急﹐澹月朧明。好夢頻驚。何處髙樓雁一聲。又

林間摘徧雙雙葉﹐寄與相思。朱槿開時。尙有山橊一兩枝。荷花欲綻金蓮子﹐半落紅衣。晚雨微微。待得空梁宿燕歸。喜遷鶯風轉蕙﹐露催蓮。鶯語尙綿蠻。堯蓂隨月欲團圓。眞馭降荷蘭。褰油幕。調淸樂。四海一家同樂。千官心在玉鑪香。聖壽祝天長。又

歌斂黛﹐舞縈風。遲日象筵中。分行珠翠簇繁紅。云髻裊瓏璁。金鑪暖。龍香遠。共祝堯齡萬萬。曲終休解畫羅衣﹐畱伴彩雲飛。又

花不盡﹐柳無窮。應與我情同。觥船一棹百分空。何處不相逢。朱弦悄。知音少。天若有情應老。勸君看取利名場。今古夢茫茫。又

燭飄花﹐香掩燼﹐中夜酒初醒。畫樓殘點兩三聲。窗外月朧明。曉簾垂﹐驚鵲去。好夢不知何處。南園春色已歸來。庭樹有寒梅。又

曙河低﹐斜月淡﹐簾外早涼天。玉樓淸唱倚朱弦。餘韻入疏煙。臉霞輕﹐眉翠重。欲舞釵鈿搖動。人人如意祝鑪香。爲壽百千長。撼庭秋別來音信千里。悵此情難寄。碧紗秋月﹐梧桐夜雨﹐幾回無寐。樓髙目斷﹐天遙云黯﹐只堪顦悴同憔悴。念蘭堂紅燭﹐心長焰短﹐向人垂淚。少年遊重陽過後﹐西風漸緊﹐庭樹葉紛紛。朱闌向曉﹐芙蓉妖艷﹐特地鬥芳新。霜前月下﹐斜紅淡蕊﹐明媚欲回春。莫將瓊萼等閒分。畱贈意中人。又

霜華滿樹﹐蘭凋蕙慘﹐秋艷入芙蓉。胭脂嫩臉﹐金黃輕蕊﹐猶自怨西風。前歡往事﹐當歌對酒﹐無限到心中。更憑朱檻憶芳容。腸斷一枝紅。又

芙蓉花發去年枝。雙燕欲歸飛。蘭堂風軟﹐金鑪香暖﹐新曲動簾帷。家人拜上千春壽﹐深意滿瓊卮。綠鬢朱顏﹐道家裝束﹐長似少年時。又

謝家庭檻曉無塵。芳宴祝良辰。風流妙舞﹐櫻桃淸唱﹐依約駐行雲。橊花一盞濃香滿﹐爲壽百千春。歲歲年年﹐共歡同樂﹐嘉慶與時新。酒泉子三月暖風﹐開卻好花無限了﹐當年叢下落紛紛。最愁人。長安多少利名身。若有一杯香桂酒﹐莫辭花下醉芳茵。且畱春。又

春色初來﹐徧拆紅芳千萬樹﹐流鶯粉蝶斗翻飛。戀香枝。勸君莫惜縷金衣。把酒看花須彊飲﹐明朝後日漸離披。惜芳時。木蘭花東風昨夜回梁苑。日腳依稀添一綫。旋開楊柳綠蛾眉﹐暗拆海棠紅粉面。無情一去雲中雁。有意歸來梁上燕。有情無意且休論﹐莫向酒杯容易散。又

簾旌浪捲金泥鳳。宿醉醒來長瞢忪。海棠開後曉寒輕﹐柳絮飛時春睡重。美酒一杯誰與共。往事舊歡時節動。不如憐取眼前人﹐免更勞魂兼役夢。又

燕鴻過後鶯歸去。細算浮生千萬緒。長於春夢幾多時﹐散似秋云無覓處。聞琴解佩神仙侶。挽斷羅衣畱不住。勸君莫作獨醒人﹐爛醉花間應有數。又

池塘水綠風微暖。記得玉眞初見面。重頭歌韻響錚琮﹐入破舞腰紅亂旋。玉鉤闌下香階畔。醉後不知斜日晚。當時共我賞花人﹐點檢如今無一半。又

玉樓朱閣橫金鎖。寒食淸明春欲破。窗間斜月兩眉愁﹐簾外落花雙淚墮。朝云聚散眞無那。百歲相看能幾个。別來將爲不牽情﹐萬轉千回思想過。又

朱簾半下香銷印。二月東風催柳信。琵琶旁畔且尋思﹐鸚鵡前頭休借問。驚鴻去後生離恨。紅日長時添酒困。未知心在阿誰邊﹐滿眼淚珠言不盡。又

杏梁歸燕雙回首。黃蜀葵花開應候。畫堂元是降生辰﹐玉盞更斟長命酒。鑪中百和添香獸。簾外靑蛾回舞袖。此時紅粉感恩人﹐拜向月宮千歲壽。又

紫薇朱槿繁開後。枕簟微涼生玉漏。玳筵初啟日穿簾﹐檀板欲開香滿袖。紅衫侍女頻傾酒。龜鶴仙人來獻壽。歡聲喜气逐時新﹐靑鬢玉顏長似舊。又

春蔥指甲輕攏撚。五彩條垂雙袖捲。雪香濃透紫檀槽﹐胡語急隨紅玉腕。當頭一曲情無限。入破錚琮金鳳戰。百分芳酒祝長春﹐再拜斂容擡粉面。又

紅絳約束瓊肌穩。拍碎香檀催急衮。壠頭嗚咽水聲繁﹐葉下間關鶯語近。美人才子傳芳信。明月淸風傷別恨。未知何處有知音。長爲此情言不盡。迎春樂長安紫陌春歸早。嚲垂楊﹑染芳艸。被啼鶯語燕催淸曉。正好夢﹑頻驚覺。當此際﹑靑樓臨大道。幽會處﹑兩情多少。莫惜明珠百琲﹐占取長年少。訴衷情靑梅煮酒鬥時新。天气欲殘春。東城南陌花下﹐逢著意中人。回繡袂﹐展香茵。敍情親。此情拚作﹐千尺遊絲﹐惹住朝云。又

東風楊柳欲靑靑。煙淡雨初晴。惱他香閣濃睡﹐撩亂有啼鶯。眉葉細﹐舞腰輕。宿妝成。一春芳意﹐三月和風﹐牽系人情。又

芙蓉金菊斗馨香。天气欲重陽。遠村秋色如畫﹐紅樹間疏黃。流水淡﹐碧天長。路茫茫。憑髙目斷。鴻雁來時﹐無限思量。又

數枝金菊對芙蓉。搖落意重重。不知多少幽怨﹐和露泣西風。人散後﹐月明中。夜寒濃。謝娘愁臥﹐潘令閒眠﹐心事無窮。又

露蓮雙臉遠山眉。偏與淡妝宜。小庭簾幕春晚﹐閒共柳絲垂。人別後﹐月圓時。信遲遲。心心念念﹐說盡無憑﹐只是相思。又

秋風吹綻北池蓮。曙雲樓閣鮮。畫堂今日嘉會﹐齊拜玉鑪煙。斟美酒﹐祝芳筵。奉觥船。宜春耐夏﹐多福莊嚴﹐富貴長年。又

世間榮貴月中人。嘉慶在今辰。蘭堂簾幕髙捲﹐淸唱遏行雲。持玉盞﹐斂紅巾。祝千春。橊花壽酒﹐金鴨鑪香﹐歲歲長新。又

海棠珠綴一重重。淸曉近簾櫳。胭脂誰與勻淡﹐偏向臉邊濃。看葉嫩﹐惜花紅。意無窮。如花似葉﹐歲歲年年﹐共占春風。胡搗練小桃花與早梅花﹐盡是芳妍品格。未上東風先拆。分付春消息。佳人釵上玉尊前﹐朵朵穠香堪惜。誰把彩毫描得。免恁輕拋擲。殢人嬌二月春風﹐正是楊花滿路。那堪更﹑別離情緒。羅巾掩淚﹐任粉痕霑污。爭柰向﹑千畱萬畱不住。玉酒頻傾﹐宿眉愁聚。空腸斷﹑寶箏弦柱。人間後會﹐又不知何處。魂夢裏﹑也須時時飛去。又

玉樹微涼﹐漸覺銀河影轉。林葉靜﹑疏紅欲徧。朱簾細雨﹐尙遲畱歸燕。嘉慶日﹑多少世人良願。楚竹驚鸞﹐秦箏起雁。縈舞袖﹑急翻羅薦。云回一曲﹐更輕櫳檀板。香炷遠﹑同祝壽期無限。又

一葉秋髙﹐向夕紅蘭露墜。風月好﹑乍涼天气。長生此日﹐見人中嘉瑞。斟壽酒﹑重唱妙聲珠綴。鳳筦移宮﹐鈿衫回袂。簾影動﹑鵲鑪香細。南眞寶籙﹐賜玉京千歲。良會永﹑莫惜流霞同醉。踏莎行細艸愁煙﹐幽花怯露。憑闌總是銷魂處。日髙深院靜無人﹐時時海燕雙飛去。帶緩羅衣﹐香殘蕙炷。天長不禁迢迢路。垂楊只解惹春風﹐何曾系得行人住。又

祖席離歌﹐長亭別宴。香塵已隔猶回面。居人匹馬映林嘶﹐行人去棹依波轉。畫閣魂消﹐髙樓目斷。斜陽只送平波遠。無窮無盡是離愁﹐天涯地角尋思徧。又

碧海無波﹐瑤臺有路。思量便合雙飛去。當時輕別意中人﹐山長水遠知何處。綺席凝塵﹐香閨掩霧。紅箋小字憑誰附。髙樓目盡欲黃昏﹐梧桐葉上蕭蕭雨。又

綠樹啼鶯﹐雕梁別燕。春光一去如流電。當歌對酒莫沈吟﹐人生有限情無限。弱袂縈春﹐修蛾寫怨。秦箏寶柱頻移雁。尊中綠醑意中人﹐花朝月夜長相見。又

小徑紅稀﹐芳郊綠徧。髙臺樹色陰陰見。春風不解禁楊花﹐濛濛亂撲行人面。翠葉藏鶯﹐朱簾隔燕。鑪香靜逐遊絲轉。一場愁夢酒醒時﹐斜陽卻照深深院。漁家傲畫鼓聲中昏又曉。時光只解催人老。求得淺歡風日好。齊揭調。神仙一曲漁家傲。綠水悠悠天杳杳。浮生豈得長年少。莫惜醉來開口笑。須信道。人間萬事何時了。又

荷葉荷花相間斗。紅嬌綠嫩新妝就。昨日小池疏雨後。鋪錦繡。行人過去頻回首。倚徧朱闌凝望久。鴛鴦浴處波文皺。誰喚謝娘斟美酒。縈舞袖。當筵勸我千長壽。又

荷葉初開猶半捲。荷花欲拆猶微綻。此葉此花眞可羨。秋水畔。靑涼傘映紅妝面。美酒一杯畱客宴。拈花摘葉情無限。爭柰世人多聚散。頻祝願。如花似葉長相見。又

楊柳風前香百步。盤心碎點眞珠露。疑是水仙開洞府。妝景趣。紅幢綠蓋朝天路。小鴨飛來稠鬧處。三三兩兩能言語。飲散短亭人欲去。畱不住。黃昏更下蕭蕭雨。又

粉筆丹靑描未得。金鍼彩綫功難敵。誰傍暗香輕采摘。風漸漸。船頭解散雙鸂鶒。夜雨染成天水碧。朝陽借出胭脂色。欲落又開人共惜。秋气逼。盤中已見新蓮菂。又

葉下眠未穩。風翻露颭香成陣。仙女出遊知遠近。羞借問。饒將綠扇遮紅粉。一掬蕊黃霑雨潤。天人乞與金英嫩。試折亂條醒酒困。應有恨。芳心拗盡絲無盡。又

罨畫溪邊停彩舫。仙娥繡被呈新樣。颯颯風聲來一餉。愁四望。殘紅片片隨波浪。瓊臉麗人靑步障。風牽一袖低相向。應有錦鱗閒倚傍。秋水上。時時綠柄輕搖揚。又

宿蕊斗攢金粉鬧。靑房暗結蜂兒小。斂面似啼開似笑。天與貌。人間不是鉛華少。葉軟香淸無限好。風頭日腳漧催老。待得玉京仙子到。憑向道。紅顏只合長年少。又

臉傅朝霞衣剪翠。重重占斷秋江水。一曲采蓮風細細。人未醉。鴛鴦不合驚飛起。欲摘嫩條嫌綠刺。閒敲畫扇偸金蕊。半夜月明珠露墜。多少意﹐紅腮點點相思淚。又

越女采蓮江北岸。輕橈短棹隨風便。人貌與花相鬥艷。流水慢﹐時時照影看妝面。蓮葉層層張綠繖。蓮房个个垂金盞。一把藕絲牽不斷。紅日晚。回頭欲去心撩亂。又

粉面啼紅腰束素。當年拾翠曾相遇。密意深情誰與訴。空怨慕﹐西池夜夜風兼露。池上夕陽籠碧樹。池中短棹驚微雨。水泛落英何處去。人不語﹐東流到了無停住。又

幽鷺慢來窺品格。雙魚豈解傳消息。綠柄嫩香頻采摘。心似織。條條不斷誰牽役。粉淚暗和淸露滴。羅衣染盡秋江色。對面不言情脈脈。煙水隔。無人說似長相憶。又

楚國細腰元自瘦。文君膩臉誰描就。日夜聲聲催箭漏。昏復晝。紅顏豈得長如舊。醉折嫩房和蕊嗅。天絲不斷淸香透。欲傍小闌凝坐久。風滿袖。西池月上人歸後。又

嫩綠堪裁紅欲綻。蜻蜓點水魚遊畔。一霎雨聲香四散。風颭亂。髙低掩映千千萬。總是調零終有恨。能無眼下生畱戀。何似折來妝粉面。勤看玩。勝如落盡秋江岸。雨中花剪翠妝紅欲就。折得淸香滿袖。一對鴛鴦眠未足﹐葉下長相守。莫傍細條尋嫩藕。怕綠刺﹑罥衣傷手。可惜許﹑月明風露好﹐恰在人歸後。瑞鷓鴣詠紅梅越娥紅淚泣朝云。越梅從此學妖顰。臘月初頭﹑庾嶺繁開後﹐特染妍華贈世人。前溪昨夜深深雪﹐朱顏不掩天眞。何時驛使西歸﹐寄與相思客﹐一枝新。報道江南別樣春。又

江南殘臘欲歸時。有梅紅亞雪中枝。一夜前村﹑間破瑤英拆﹐端的千花冷未知。丹靑攺樣勻朱粉﹐雕梁欲畫猶疑。何妨與向冬深﹐密種秦人路﹐夾仙溪。不待夭桃客自迷。望仙門紫薇枝上露華濃。起秋風。管弦聲細出簾櫳。象筵中。仙酒斟雲液﹐仙歌轉繞梁虹。此時佳會慶相逢。慶相逢。歡醉且從容。又

玉壺淸漏起微涼。好秋光。金杯重疊滿瓊漿。會仙鄕。新曲調絲管﹐新聲更颭霓裳。博山鑪暖泛濃香。泛濃香。爲壽百千長。又

玉池波浪碧如鱗。露蓮新。淸歌一曲翠眉顰。舞華茵。滿酌蘭英酒﹐須知獻壽千春。太平無事荷君恩。荷君恩。齊唱望仙門。長生樂玉露金風月正圓。臺榭早涼天。畫堂嘉會﹐組繡列芳筵。洞府星辰龜鶴﹐來添福壽。歡聲喜色﹐同入金鑪濃煙。淸歌妙舞﹐急管繁弦。橊花滿酌觥船。人盡祝﹑富貴又長年。莫教紅日西晚﹐畱著醉神仙。又

閬苑神仙平地見﹐碧海架蓬瀛。洞門相向﹐倚金鋪微明。處處天花撩亂﹐飄散歌聲。裝眞筵壽﹐賜與流霞滿瑤觥。紅鸞翠節﹐紫鳳銀笙。玉女雙來近彩雲。隨步朝夕拜三淸。爲傳王母金籙﹐祝千歲長生。蝶戀花一霎秋風驚畫扇。艷粉嬌紅﹐尙拆荷花面。艸際露垂虫響徧。珠簾不下畱歸燕。掃掠亭臺開小院。四坐淸歡﹐莫放金杯淺。龜鶴命長松壽遠。陽春一曲情千萬。又

紫菊初生朱槿墜。月好風淸﹐漸有中秋意。更漏乍長天似水。銀屏展盡遙山翠。繡幕捲波香引穗。急管繁弦﹐共慶人間瑞。滿酌玉杯縈舞袂。南春祝壽千千歲。又

簾幕風輕雙語燕。午醉醒來﹐柳絮飛撩亂。心事一春猶未見。餘花落盡靑苔院。百尺朱樓閒倚徧。薄雨濃雲﹐抵死遮人面。消息未知歸早晚。斜陽只送平波遠。又

玉碗冰寒消暑气。碧簟紗櫥﹐晌午朦朧睡。鶯舌惺忪如會意。無端畫扇驚飛起。雨後初涼生水際。人面荷花﹐的的遙相似。眼看紅芳猶抱蕊。叢中已結新蓮子。又

梨葉疏紅蟬韻歇。銀漢風髙﹐玉管聲淒切。枕簟乍涼銅漏咽。誰教社燕輕離別。艸際蛩吟珠露結。宿酒醒來﹐不記歸時節。多少衷腸猶未說。朱簾一夜朦朧月。又

南雁依稀回側陣。雪霽墻陰﹐偏覺蘭牙嫩。中夜夢餘消酒困。鑪香捲穗燈生暈。急景流年都一瞬。往事前歡﹐未免縈方寸。臘後花期知漸近。寒梅已作東風信。拂霓裳慶生辰。慶生辰是百千春。開雅宴﹐畫堂髙會有諸親。鈿函封大國﹐玉色受絲綸。感皇恩﹐望九重﹑天上拜堯云。今朝祝壽﹐祝壽數﹐比松椿。斟美酒﹐至心如對月中人。一聲檀板動﹐一炷蕙香焚。禱仙眞。願年年今日﹑喜長新。又

喜秋成。見千門萬戶樂升平。金風細﹐玉池波浪縠文生。宿露霑羅幕﹐微涼入畫屏。張綺宴﹐傍燻鑪蕙炷﹑和新聲。神仙雅會﹐會此日﹐象蓬瀛。管弦淸﹐旋翻紅袖學飛瓊。光陰無暫住﹐歡醉有閒情。祝辰星。願百千爲壽﹑獻瑤觥。又

樂秋天。晚荷花綴露珠圓。風日好﹐數行新雁貼寒煙。銀簧調脆管﹐瓊柱撥淸弦。捧觥船。一聲聲﹑齊唱太平年。人生百歲﹐離別易﹐會逢難。無事日﹐剩呼賓友啟芳筵。星霜催綠鬢﹐風露損朱顏。惜淸歡。又何妨﹑沈醉玉尊前。菩薩蠻芳蓮九蕊開新艷。輕紅淡白勻雙臉。一朵近華堂。學人宮樣妝。看時斟美酒。共祝千年壽。銷得曲中誇。世間無此花。又

秋花最是黃葵好。天然嫩態迎秋早。染得道家衣。淡妝梳洗時。曉來淸露滴。一一金杯側。插向綠雲鬟。便隨王母仙。又

人人盡道黃葵淡。儂家解說黃葵艷。可喜萬般宜。不勞朱粉施。摘承金盞酒。勸我千長壽。擎作女眞冠。試伊嬌面看。又

髙梧葉下秋光晚。珍叢化出黃金盞。還似去年時。傍闌三兩枝。人情須耐久。花面長依舊。莫學蜜蜂兒。等閒悠颺飛。秋蕊香梅蕊雪殘香瘦。羅幕輕寒微透。多情只似春楊柳。占斷可憐時候。蕭娘勸我杯中酒。翻紅袖。金烏玉兔長飛走。爭得朱顏依舊。又

向曉雪花呈瑞。飛徧玉城瑤砌。何人剪碎天邊桂。散作瑤田瓊蕊。蕭娘斂盡雙蛾翠。回香袂。今朝有酒今朝醉。遮莫更長無睡。相思兒令昨日探春消息﹐湖上綠波平。無柰繞堤芳艸﹐還向舊痕生。有酒且醉瑤觥。更何妨﹑檀板新聲。誰教楊柳千絲﹐就中牽系人情。又

春色漸芳菲也﹐遲日滿煙波。正好艷陽時節﹐爭柰落花何。醉來擬恣狂歌。斷腸中﹑贏得愁多。不如歸傍紗窗﹐有人重畫雙蛾。滴滴金梅花漏泄春消息。柳絲長﹐艸芽碧。不覺星霜鬢邊白。念時光堪惜。蘭堂把酒畱嘉客。對離筵﹐駐行色。千里音塵便疏隔。合有人相憶。山亭柳贈歌者家住西秦。賭博藝隨身。花柳上﹑斗尖新。偶學念奴聲調﹐有時髙遏行雲。蜀錦纏頭無數﹐不負辛勤。數年來往咸京道﹐殘杯冷炙謾消魂。衷腸事﹑托何人。若有知音見采﹐不辭徧唱陽春。一曲當筵落淚﹐重掩羅巾。睿恩新芙蓉一朵霜秋色。迎曉露﹑依依先拆。似佳人﹑獨立傾城﹐傍朱檻﹑暗傳消息。靜對西風脈脈。金蕊綻﹑粉紅如滴。向蘭堂﹑莫厭重深﹐免淸夜﹑微寒漸逼。又

紅絲一曲傍階砌。珠露下﹑獨呈纖麗。剪鮫綃﹑碎作香英﹐分彩綫﹑簇成嬌蕊。向晚羣花欲悴。放朵朵﹑似延秋意。待佳人﹑插向釵頭﹐更裊裊﹑低臨鳳髻。玉堂春帝城春暖。禦柳暗遮空苑。海燕雙雙﹐拂揚簾櫳。女伴相攜﹑共繞林間路﹐折得櫻桃插髻紅。昨夜臨明微雨﹐新英徧舊叢。寶馬香車﹑欲傍西池看﹐觸處楊花滿袖風。又

後園春早。殘雪尙濛煙艸。數樹寒梅﹐欲綻香英。小妹無端﹑折盡釵頭朵﹐滿把金尊細細傾。憶得往年同伴﹐沈吟無限情。惱亂東風﹑莫便吹零落﹐惜取芳菲眼下明。又

斗城池館。二月風和煙暖。繡戶珠簾﹐日影初長。玉轡金鞍﹑繚繞沙堤路﹐幾處行人映綠楊。小檻朱闌回倚﹐千花濃露香。脆管淸弦﹑欲奏新翻曲﹐依約林間坐夕陽。臨江仙資善堂中三十載﹐舊人多是凋零。與君相見最傷情。一尊如舊﹐聊且話平生。此別要知須彊飲﹐雪殘風細長亭。待君歸覲九重城。帝宸思舊﹐朝夕奉皇明。燕歸梁雙燕歸飛繞畫堂。似畱戀虹梁。淸風明月好時光。更何況﹑綺筵張。云衫侍女﹐頻傾壽酒﹐加意動笙簧。人人心在玉鑪香。慶佳會﹑祝延長。又

金鴨香鑪起瑞煙。呈妙舞開筵。陽春一曲動朱弦。斟美酒﹑泛觥船。中秋五日﹐風淸露爽﹐猶是早涼天。蟠桃花發一千年。祝長壽﹑比神仙。望漢月千縷萬條堪結。占斷好風良月。謝娘春晚先多愁﹐更撩亂﹑絮飛如雪。短亭相送處﹐長憶得﹑醉中攀折。年年歲歲好時節。怎柰尙﹑有人離別。連理枝玉宇秋風至。簾幕生涼气。朱槿猶開﹐紅蓮尙拆﹐芙蓉含蕊。送舊巢歸燕拂髙檐﹐見梧桐葉墜。嘉宴淩晨啟。金鴨飄香細。鳳竹鸞絲﹐淸歌妙舞﹐盡呈遊藝。願百千遐壽此神仙﹐有年年歲歲。又

綠樹鶯聲老。金井生秋早。不寒不暖﹐裁衣按曲﹐天時正好。況蘭堂逢著壽筵開﹐見鑪香縹緲。組繡呈纖巧。歌舞誇妍妙。玉酒頻傾﹐朱弦翠管﹐移宮易調。獻金杯重疊祝長生﹐永逍遙奉道。破陣子春景燕子來時新社﹐梨花落後淸明。池上碧苔三四點﹐葉底黃鸝一兩聲﹐日長飛絮輕。巧笑東郊女伴﹐采桑徑裏逢迎。疑怪昨宵春夢好﹐原是今朝鬥艸贏﹐笑從雙臉生。玉樓春綠楊芳艸長亭路﹐年少拋人容易去。樓頭殘夢五更鐘﹐花底離愁三月雨。無情不似多情苦﹐一寸還成千萬縷。天涯地角有窮時﹐只有相思無盡處。訴衷情幕天席地斗豪奢﹐歌妓捧紅牙。從他醉醒醒醉﹐斜插滿頭花。車載酒﹐解貂貰﹐盡繁華。兒孫賢俊﹐家道榮昌﹐祝壽無涯。又

喧天絲竹韻融融。歌唱畫堂中。玲女世間希有﹐燭影夜搖紅。一同笑﹐飲千鍾。興何窮。功成名遂﹐富足年康﹐祝壽如松。

