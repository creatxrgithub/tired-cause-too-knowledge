香宋詞原敍﹝自《近代蜀四家詞﹟香宋詞》﹞余於詞﹐城﹝楓注﹕當爲誠。﹞所謂不知而作之者。顧嘗讀史矣﹐讀《黨錮傳》《王莽傳》《褚淵馮道傳》《義兒傳》﹐訖朱溫之世﹐天道人事﹐茫乎未晰。余心毋寧﹐以詹詹者自外於徳人﹐其言蓋昏荒者流也﹐然不能自懲其失。詩曰「蟋蟀在堂」﹐彼自鳴其秋爾﹐以亡國之音當之﹐則哀以思矣。於是貿然裒錄﹐不敢掩其不善﹐六百日中﹐凡如千篇。云香宋者﹐漢許君有言﹐宋居也﹐《離騷艸本疏》中「其芳菲菲﹐樹之維宜」﹐而余今實無一椽之庇。噫﹐自欺而已。趙熙。

香宋詞卷第一一九一六﹝民國五年丙辰﹞齊天樂﹟榮徳山是誰鋸下蒼龍角﹐晴空一坪秋廣。萬古無風﹐小池不涸﹐靑入四禪天上。鱗原一掌。指貼地婆城﹐藥膏圓﹝楓注﹕《近代蜀四家詞﹟香宋詞》作「遠」。﹞樣。影落東南﹐天臺四萬八千丈。唐年祠廟尙在﹐薛碑今蝕盡﹐苔翠無恙。州以山名﹐砦猶宋建﹐老去希夷安往。洪荒坐想。定絕島孤撐﹐海浮千嶂。倘扣玻璃﹐日球空外響。﹝案﹕榮爲山縣﹐山凡兩大幹﹐其北曰鐵山﹐榮徳山係其支脈﹐唐武徳元年置州。以山爲名。山上有老君祠﹑唐刺史薛髙邱摩崖﹑陳摶石室﹑龍池。﹞側犯﹟登華陽山翠陰四月﹐入山十里春秧淨。樵徑。引一綫松風到山頂。遙天沆瀣色﹐冷日玻璃性。端正。合喚作榮州主人影。山名近古﹐想是南齊定。如夢醒。算興亡﹑荒縣闢靈境。澗石生花﹐水禽過嶺。風韻。綠得玉娥妝靚。﹝案﹕齊永元三年在榮僑置南安郡﹐領縣五﹕南安﹑華陽﹑白水﹑樂安﹑桓道。縣北華陽山﹐蓋因縣得名﹐下爲婁溝﹐抵擁斯茫水。﹞水龍吟﹟浴佛日佛崖作望中天半莊嚴﹐嘉州定落榮州後。大哉僧力﹐自元丰始﹐迄工元祐。玉斧修云﹐金容滿月﹐華鯨夜吼。恨靑山不語﹐道君時事﹐斷碑字﹑蒼苔銹。臺上放翁載酒。問如來﹑梵天誰救。支那小影﹐銅仙淚落﹐咸陽月瘦。十六丈身﹐一千年事﹐黃梅雨候。秪紅裙裊裊﹐橊花一色﹐拜龍華壽。﹝案﹕佛崖在榮縣城東﹐宋曰東山﹐元丰十八年僧淳徳因崖鑿佛像。有宋刺史李燾摩崖。山半有嘯臺﹐陸遊《遊東山》詩﹐有「嘯臺載酒云生屐」之句。佛生日士女朝拜﹐香火極盛。﹞壺中天﹟此君軒淸風萬个﹐占一城髙處﹐宋時僧屋。解借此君名此地﹐便卜此僧非俗。茗砌延秋﹐風廊響月﹐苔色琴弦綠。涪翁往矣﹐禪房香賸花木。有弟時到軒中﹝周彥。﹞﹐虛心直節﹐合抱瑯玕宿。自列黨人碑上狀﹐成就一家淸福。絕代歐蘇﹐片時章蔡﹐斷送神宗錄。翠云三畝﹐榮州第一修竹。﹝案﹕此詞由香宋手書刻石﹐並著《此君軒記》。石刻原題作《此君軒懷元師》﹐跋云「祖元大師﹐王周彥從兄也。此其鼓琴之所。丙辰春﹐趙熙記。」﹞齊天樂﹟乾龍洞亂山靑出榮州界﹐界邊水流穿洞。石乳含秋﹐云胎化碧﹐苔色六朝梁棟。人天萬種。定結自洪荒﹐海潮吹凍。想見龍蟠﹐爪痕深入翠巖縫。詩人從古不到﹐晉時獠據了﹐還問唐宋。靈境多年﹐老樵探路﹐說有陰河水湧。西邊一孔。便縋火無光﹐紅珠似甕。怕是驪宮﹐角根銀柱聳。﹝案﹕榮梨山一名五龍山﹐有唐碑。宋建慈云寺﹐淸知縣許源修葺之﹐今名五龍寺。山髙五里﹐上有池﹐旱不涸﹐雨不溢。池下有穴曰龍洞﹐縣人恆祈雨於此。﹞邁陂塘﹟宋壩出春城﹑秧歌幾日﹐芳原一綠如剪。四山圍作棋枰樣﹐閣閣鳴蛙不斷。塍一綫﹐裊百畝衡從﹝楓注﹕《近》作「橫縱」。﹞﹐樹小蔭如傘。吳裝短捲。看人影鴉鋤﹐車聲龍骨﹐物外散雞犬。謀生賤。五十歸田未晚。學耕空守枯硯。傾家難買柴車住﹐頭白王尼誰伴。君不見。自晉後漁郎﹐幾見桃花岸。遊民在眼。坐豆葉村邊﹐稻花風外﹐黃送夕陽遠。木蘭花慢﹟虎洞古來荒可想﹐只城角﹐似巖鄕。入石戶深深﹐云阿寂寂﹐玉澑鏘鏘。洪荒。自融气母﹐想風吹﹑一泡裂崖岡。畱作菟裘佳處﹐六時心地淸涼。焚香。小步禪堂。消夏气﹑領秋光。嘆碧玉壺中﹐黃斑徑裏﹐此亦滄桑。蒼茫。放翁著句﹐甚無人﹐鐫字綠苔旁。不用飛霞題壁﹐我生已似云將﹝洞一名飛霞。﹞。﹝案﹕虎洞在城東赤珠山左﹐一名少陽洞﹐陸遊有《虎洞》詩﹐淸時此爲尼庵。﹞臺城路﹟湼槃樓眼前了了無生法﹐君看此樓深處。苦海元乾﹐禪天不壞﹐去路依然來路。新蟬自語。坐萬綠陰中﹐早涼髙樹。枯蛻無聲﹐不知人世有風露。香臺微雨乍歇﹐客來拚痛飲﹐休更心苦。人各一回﹐劫凡千變﹐我亦恆河小住。江幹戰鼓。甚造出虫沙﹐漸臺郿塢。世外金容﹐翠巖天萬古。﹝案﹕樓在東山大佛寺﹐供本寺歷代方丈塑像。時傳樂山有戰事﹐漸臺句指袁世凱。﹞賀新涼﹟九霄頂﹐北山第一髙處一朵榮州翠。是人閒﹑埃風淨處﹐萬年秋气。大勢山形雄西北﹐亂阜鑱天無次。似大海﹑鯨牙千隊。盲左腐遷傳戰紀﹐縱文瀾﹑百怪渾如此。松風響﹐天鵝翅﹝俗名天鵝抱蛋。﹞。髙臺合向峯尖起。坐臺中﹑呼來皓月﹐問開天事。一臂蒼蒼陵州界﹐橫絕鐵山圍地。鐵山下﹑擁斯茫水。晉代蠻荒諸葛迹﹐灑長空﹑不盡神州淚。陣云在﹐江聲裏。﹝案﹕鐵山之西老林口下蕭家山﹐其最髙處爲九霄頂﹐其側壁則黃橿林大崖。榮倚鐵山之利﹐相傳諸葛亮曾鑄兵器於此。﹞水龍吟﹟龍洞﹐唐開化寺也一山蟠作獅身﹐就中笠子天光小。洞當凹處﹐海濤常響﹐法云難掃。斷澑生苔﹐疏風替扇﹐客同秋到。想有唐人住﹐其名曰觙﹐空巢結﹑金光艸。南渡那堪重道。認摩崖﹑荒煙落照。當時名士﹐新亭淚落﹐旭陽天老。樹倒棲禽﹐鐘淸喚月﹐依然古廟。聽酒邊人語﹐佛貍當死﹐匣中龍嘯。﹝案﹕龍洞卽今羅漢洞﹐有宋代蘇仲莊等摩崖五則。時方與縣人遊宴於此﹐坐中傳聞袁世凱病重。﹞紅情﹟鳳仙紅兒欲活﹐是蕊珠內史﹐託生丹穴。對對明妝﹐和就猩猩守宮血。一片霞痕正午﹐濃綠襯﹑朱欄千葉。商畫稿﹑配入香風﹐金粉玉胡蝶。花國。又端節。正唾絨碧窗﹐酒潮新發。玻璃指甲﹐染上麻姑更嬌絕。卻笑生來性急﹐小紅豆﹑一房秋裂。好夜夜秦樓裏﹐玉簫喚月。聲聲慢﹟荷池淸曉睡紅乍洗﹐涼翠新裝﹐淸晨出浴華池。露影含嬌﹐無人故作風欹。將開未開更好﹐幻巫山﹑嫩到瑤姬。纖鱗動﹐把銅華皺了﹐片片臙脂。半世曾看太液﹐記殿頭紅日﹐花外黃旗。各認前生﹐个中心苦憐伊。淸墩一條波路﹐說君恩﹑西海爲期。吟未已﹐葉田田﹑飛下鷺鷥。﹝案﹕荷池在縣署之西﹐唐劉兼有《荷塘》詩﹐民國初池邊有橫碑曰「唐池」。此詞因荷池回憶淸時引見情景。﹞臺城路﹟蛇衣﹐端午翌日作知非藥店飛龍骨﹐苔邊委衣橫地。薄片冰花﹐碎光雲母﹐蛻處可勝憔悴﹝楓注﹕《近》作「蕉萃」。﹞。余腥未洗﹐看點點斑斑﹐艸根攢蟻。苦盼長春﹐那知微命竟如此。攔腰分下一劍﹐酒闌經大澤﹐逃得劉季。添足求工﹐殘鱗換世﹐身價今輕於紙。焚灰﹝楓注﹕《近》作「晦」。﹞化水﹐怎醫徧金瘡﹐虫沙萬隊。蛇子蛇孫﹐祖龍新穢史。﹝案﹕民國五年六月六日﹐卽舊曆端午次日﹐袁世凱病死北京。消息傳來﹐賦此詞。﹞木蘭花慢﹟寄休庵散仙羊市宅﹐綠槐影﹐閉柴關。自消夏其中﹐竹山竹屋﹐花外花間。誰彈。半塘舊調﹐笑沙哥﹑油碧引東川。生就方城舊尉﹐嘉名天付金荃。鄕園。何日歸年。羅帶水﹑玉簪山。買茅屋三間。杉湖一角﹐先坐無錢。人傳。祖龍已死﹐願蒼天無鹿逐中原。世局那知魏晉﹐禪心自定風幡。﹝案﹕鄧休庵寓居成都﹐將回桂林﹐故寄此詞。「江作靑羅帶﹐山如碧玉簪」﹐昌黎《送桂州嚴大夫》句也。杉湖亦桂林名勝。﹞壺中天﹟壺庵師自題六十七歲小像﹐次韻杜陵風貌。令半生無著﹐只緣詩好。一枕官身前世夢﹐雞唱汝南天曉。石筍書香﹐花潭笠影﹐水換蓬萊島。功名蒼狗﹐山中自種瑤艸。便擬石恪維摩﹐一龕端坐﹐洗缽祗園保。我是僧雛曾指月﹐也到恆河邊老。肝膽向誰﹐須眉無恙﹐華頂歸云少。河淸人壽﹐不言心下了了。﹝案﹕壺庵﹐胡薇元別號﹐時寓成都石筍街。﹞前調﹟鏡香亭鏡中花貌。盡紅紅白白﹐張家好好。四面涼云風皺酒﹐心在玉壺天曉。借竹爲墻﹐呼山入郭﹐秋沁瑤華島。蜻蜓款款﹐遊魚唼唼芳艸。亭子宛似湖心﹐放翁詩境﹐壞砌苔痕飽。七百餘年畱一舸﹐多少鬧紅遺老。南泊尋香﹐西湖飲淥﹐夢影三生少。茫茫萬事﹐知非我輩能了。﹝案﹕縣署荷池舊有小亭﹐淸代知縣許源修葺之﹐奉新宋鳴琦爲嘉定太守﹐名之曰鏡香亭﹐用李白《別邕之剡中》詩「荷花鏡裏香」句意。池邊小樓﹐榜曰「放翁詩境」。﹞前調﹟沈巡撫遺相故侯遺貌。記錦城秋集﹐月圓花好。自別成綿龍茂道﹐明發碧雞春曉。節鉞三邊﹐人天萬古﹐客散田橫島。招魂湘水﹐五年墓已荒艸。春夜黃浦潮聲﹐相逢一嘆﹐晚飯吳羹飽。夢裏空花秋後葉﹐年少周郎俱老。鯨海重波﹐鵷雛兩地﹐白雁音書少。交情昆季﹐也應來世難了。﹝案﹕沈秉堃字幼嵐﹐淸末官四川州縣﹐歷成綿龍茂道﹐擢廣西巡撫。其任瀘州知州時﹐曾與周善培創辦川南經緯學堂。辛亥革命後﹐沈與香宋又嘗再聚於上海。多年交契﹐情誼甚篤。﹞摸魚子﹟風琴﹐和約叟韻弄星星﹑一籢哀玉﹐未須雅管同調。七音鱗次鋼弦細﹐空處自含天巧。淸了了。看錯落春蔥﹐雪點飛鴻爪。夷歌曲肖。動一顆櫻桃﹐千絲琥珀﹐低按峽猿嘯。何戡老。曾拊開元一操。云和月中斜抱。生兒近學鮮卑語﹐舊日龜玆人少。孤鳳噪。似細語嬌獰﹐柳態蠻腰好。天風嫋嫋。配畫篋梨園﹐電燈如月﹐鐘打壁間早。﹝案﹕鄧鎔字守瑕﹐字花溪﹐號約齋﹐貴州人。民國初年寓居成都﹐工詩詞。有《荃察余齋詩存》。﹞聲聲慢﹟雨鴉翻落日﹐電笑羣山﹐熱風傳響髙槐。作勢翻停﹐一燈蚊亂蕭齋。云垂九天如墨﹐入三更﹑星豆齊篩。檐澑決﹐似馬陵箭發﹐鼈子潮來。萬事須臾過眼﹐聽柝聲在水﹐波路平街。屋漏無干﹐移書百費安排。阿香駕濤又作﹐料村田﹑秧翠成堆。人倦矣﹑夢醒時﹐涼月照階。﹝案﹕香宋嘗云「詩句可以入詞﹐卽經史辭句亦可入詞﹐稼軒爲之也工。」時人或驚疑此論﹐惟宋育仁深然之﹐並稱此詞一掃纖細語﹐格韻俱髙﹐「馬陵箭發﹐鼈子潮來」﹐最爲警句。﹞百字令﹟石門﹐是胡節湣鄕居路石頭城破﹐任靑天墜了﹐一拳撐住。入地髙皇肌未冷﹐忍噴燕山塵土。烙鐵橫燒﹐皮囊四裂﹐十族齊聲去。犬羊崩角﹐斑然一隻黃虎。莫論忠字橫心﹐卽關師友﹐義亦同終古。馮道褚淵寧有血﹐廁裏落花紅腐。一縣鄕山﹐雙門石竇﹐此地東川路。十三陵上﹐夕陽人砍煙樹。﹝案﹕胡子昭字仲常﹐榮縣東川人﹐師方孝孺﹐官兵部左侍郎﹐建文時﹐與修《太祖實錄》。靖難之變﹐方孝孺誅十族﹐胡入朝﹐歷陳大義﹐反覆辯論。成祖大怒﹐命下獄。五日後又詰之﹐詞不屈﹐遂磔於西市。嘉靖以後始祀於嘉州九峯書院﹐榮縣亦立專祠。大石門距香宋萬松深處二里﹐是去東川溝胡公鄕居小路。﹞金縷曲﹟寄約叟心字銀灰熱。算而今﹑麝臍擣盡﹐博山塵滅。同是玉皇香案史﹐比向明珠似月。一顆顆﹑羅襦親結。往日宮鶯隨春去﹐柳陰濃﹑移弄章臺舌。殘花片﹐萬胡蝶。飛霜白了前朝發。五年來﹑虫沙染徧﹐幾番紅血。君坐蜀山無歸路﹐我亦𨿽歸猶客。總一例﹑艸閒偸活。扇底淸尊秋又近﹐唱瑤華﹑忍負靑荷葉。開元夢﹐霓裳拍﹝叟新賦《瑤華》詞。﹞。惜紅衣﹟紅練鳳尾翩躚﹐鴉頭■﹝上罒下鹿﹞■﹝上罒下敕﹞﹝楓注﹕疑爲簏簌的異體字。﹞﹐乍拳新竹。竟體深紅﹐無端入叢綠。緗桃浸水﹐應昨夜﹑瑤池新浴。哀玉。淸脆一聲﹐引金蟬秋曲。黃筌小幅。生自羅浮﹐山丹不同族。橊開似火﹐艷色斗三伏。可惜桐花鳳去﹐半世耐君幽獨。有赤心人在﹐莫惹西臺痛哭。﹝案﹕香宋詞中多詠物之作﹐於時戰亂相尋﹐恐觸時忌﹐故以託物寄興。嘗云「詩詞詠物最見慧心﹐多作易開思路﹐非僅如鐘嶸所謂可以陶冶性靈已也。杜老在成都卽多詠物詩﹐若能在貼切典雅中﹐寓有深意﹐尢爲髙妙。」紅練﹐亦名山鳳皇﹐俗呼紅色者爲祝英臺﹐白色者爲梁山伯。﹞祝英臺近﹟白練剪霜蕤﹐拖綿綬﹐叢竹作淸哢。俊影分明﹐飛處綠陰動。怪它年少羊欣﹐翩翩裙褶﹐好風韻﹑一時名重。坐香宋。憐卿一色冰翎﹐多應玉鸞種。度葉穿枝﹐涼透雪衣夢。有人粉絮籢邊﹐素馨花外﹐約今夜﹑沈郎騎鳳。鳳凰閣﹟蝙蝠寄人檐下﹐才到黃昏便出。秋蚊濃處繡窗黑。弄影斜捎一瞥﹐一巢紅日。笑一世﹑如何見得。萬松崖洞﹐千歲如鴉翅白。明砂還掃餉僊客。春入香匲百福﹐團團雙翼。問鳥鼠﹐誰家一脈。紅娘子﹟紅蜻蜓生小珊瑚質。倩影嬌憨極。已去還來﹐欲飛猶住﹐茜裙人側。倚身裁﹑款款不禁風﹐借橊花裝飾。畫出輕無力。巧託霞綃色。赤鳳身輕﹐紅鸞樣小﹐夕陽如織。惹鄰娃﹑認作絳河僊﹐問丹砂消息。眼兒媚﹟道旁樹蕭然風葉古時春。來往閱行人。垂癭在頸﹐當年老馬﹐磨癢瘢痕。空心蘚隙畱蛇路﹐頺石倚山神。黃茅店子﹐依然渡口﹐無恙花身。淸平樂﹟石筍﹐城西七十里掀穿地殼。此石何年斵。莫是媧皇親手握。放出籜龍頭角。冶官蒼翠無邊。古來驛路嘉犍。認取蘇仙風骨﹐空山支拄靑天。﹝案﹕榮縣在東晉義熙十年爲冶官縣。今城西來牟鋪之南爲石筍山﹐舊稱「石筍排空」﹐山麓有龍窠寺。﹞蘭陵王﹟題唐寫金光明最勝王經堅牢地神品第十八卷

子李唐筆。千歲香嚴手迹。何人考﹑年月姓名﹐惟有堅牢字千百。宣南四立壁。收得。禪心一篋。是楊云﹑宣統二年﹐手割惇煌萬山色。秋風滿京國。嘆諫艸無功﹐天黯南北。傷心馬角烏頭白。便水遠山遠﹐一聲去也﹐燕云如夢萬里隔。賸身外經冊。榮徳。故山碧。準白髮頭陀﹐身傍諸佛。梵天花雨峨眉宅。只甚日攜手﹐卷中詞客。金光明字﹐月一片﹐照淨室。﹝案﹕此卷爲楊昀谷在北京日所贈。陳散原《題趙堯生侍禦所藏唐人寫金光明最勝王經堅牢地神品第十八卷

子》詩有云「殘年趙侯亦南奔﹐向誇堅牢果上選。楚弓趙壁漫比擬﹐坐嘆神物有晦顯。趙侯自是百世士﹐天制髙文知者鮮。據臺論列抒至痛﹐諫疏都成陸沈讞」云云。蓋相見上海時作也。﹞瑣窗寒﹟涼篷織篾如帆﹐緯蕭作屋﹐半空撐住。齊奴步障﹐輸我北窗眠處。坐全家﹑宛然綠陰﹐水香茉莉茶鐺午。捲斜陽半角﹐殘經補課﹐寸心黃苦。逃暑。淸風宇。秪酒幔髙樓﹐隔墻人誤。同心五綵﹐便有笙簫徐度。敞涼宵﹑明月在天﹐鬢沾花影衣泫露。話孤舟﹑夢落江南﹐脆打靑荷雨。鵲橋仙﹟舊曆六月六日﹐新曆七月七日也﹐戲賦曝衣人小﹐曝書人老。各送荔支紅了。算來一月過端陽﹐又小盒﹑蛛絲乞巧。秋期尙早﹐佳期卻到。牛女自然知道。歷頭天上不雙行﹐止一度﹑銀河怎好。木蘭花慢﹟竹夫人靑奴扶正了﹐仗淸節﹐擅專房。喜入眼玲瓏﹐回文織就﹐好夢相將。溫香。有人到老﹐守冰肌﹑無分配冬郎。簟展一家眷屬﹐情根節節瀟湘。書牀。瘦並琴張。髙枕臥﹐北窗涼。學碧玉回身﹐綠珠入抱﹐顚倒鴛鴦。新妝。小紅慢妒﹐盼銀河﹑一點沒心腸。歲歲從他薄倖﹐秋來慣撇秋娘。﹝案﹕蘇軾戲稱牀榻之消暑竹具爲竹夫人﹐有《送竹幾與謝秀才》詩云「贈君無語竹夫人」。山谷以爲﹕憩臂休膝﹐非夫人之職﹔而冬夏靑靑﹐竹之所長﹐故名之曰靑奴。﹞淸波引﹟豆粥一盂花乳。小廚淨﹑玉纖自煮。豆稭紅處﹐綠陰潑庭午。雪色糝云子﹐菜把新含風露。片時香嫩瓊酥﹐翠匙滑﹐佐瓜瓠。滹沱夜渡。者風味﹑時一領取。野人淸趣﹐笑冰雪中苦。何須問丹鼎﹐此卽淮南家務。萬一春賣藍橋﹐乞作仙桿﹝楓注﹕當爲杵字。﹞﹝案﹕豆腐相傳始於淮南王安。豆粥則以豆漿凝之﹐稍加蔬菜。﹞瑣窗寒﹟紙窗書影堆山﹐詩材劈雪﹐一房天亮。玻璃六扇﹐壞了貧家色相。選溪藤﹑薄於素紗﹐淡妝人坐秋光爽。秪嬌雛覷處﹐旋撕補﹐亂瘢如掌。風幌。月平初上。印幾幅方空﹐竹莖花樣。涼添冷布﹐還買千絲越网。小蜂兒﹑鉆了又鉆﹐可憐來路將眼障。配蘆簾﹑帳子梅花﹐坐領西風響。滿庭芳﹟蚊煙香屑籠衣﹐苦蒿縛柱﹐擔頭不費多錢。小窗天黑﹐飛響作雷顚。薰取氛氳一室﹐螉螉泣﹑細管殘弦。紗幮小﹐法云濃處﹐淸淨坐諸天。亭邊。池艸合﹐平頭奴子﹐搖扇無眠。盼秋風不到﹐夜月如年。那用銀荷裊篆﹐便貧家﹑夢也成仙。篝燈畔﹑一羣宵小﹐功徳掃狼煙。探春﹟問休庵消息■﹝左禾右罷﹞稏吹香﹐音書隔月﹐孺人穉子安否。校尉摸金﹐將軍負腹﹐風捲亂鴉飛去。小小春燈影﹐偏幻出﹑梨園幾部。不應韻事唐宮﹐一枰猧局終古。彈盡哀弦何補。將破子家山﹐琴換珠柱。憎命文章﹐腐儒天地﹐誰把艸堂貲助。且載花潭酒﹐作生日﹑荷花紅處。轉眼西風﹐笠頭吹上秋雨。﹝案﹕鄧休庵將卜居少城﹐賦此寄之。﹞霓裳中序第一﹟淸時官翰林院在成都者﹐羣出宋前輩蕓子後﹐八月攝影﹐命曰《五云秋禊圖》三淸一夢隔﹐但說西京雙鬢白。回念蓬萊縹碧。送春夜漏聲﹐璇霄風色。卿云故國。擅玉堂﹑天上詞筆。羣仙會﹑八方使節﹐搢笏玉皇側。淒絕。鏡中人集﹐認錦水﹑銅駝巷陌。臨江還少廢宅。剩託魚陂﹐送老禪伯﹐九秋悲也得。勝萬古消愁示疾﹝余酒病不語。﹞。貞元影﹑不祥同祓﹐喚取五云客。尉遲杯﹟以蕎爲千絲湯餅﹐成都治之最精﹐顧無表微者﹐賦之詒好事者品焉銀灰綫。乍出水﹑一碗香雲漩。條條小搾抽絲﹐紅撒椒痕星點。春山細筍﹐纖玉手﹑並刀截千片。笑仙人﹑好煮靑精﹐上淸無此嘉饌。回念碎白嬌紅﹐花開候﹑山城四野都徧。擬學農家勤收拾﹐何處聘蠻姬主爨。成都市﹑今提酒榼﹐好風味﹐長尋福建館。準坡仙﹑茗例佳人﹐二喬名字親喚。﹝案﹕香宋少日教雙流家塾時﹐每晚細食蕎麥﹐回憶前事﹐賦此。別有七律《懷雙流》一首。﹞月華淸﹟眼鏡秋水爲神﹐春冰托月﹐藉君還我靑眼。半世流光﹐何止閱人千萬。插雙鬢﹐軟襯珊枝﹐繡小盒﹐細盤金綫。書卷。逗心光夜夜﹐紅檠一點。老去晶窠恨淺。嘆春夢無痕﹐恆河都換。五色雲華﹐別罩桃花人面。尙歐式眼界翻新﹐幻海市鏡淸猶遠。衰晚。仗淚痕遮住﹐玻璃兩片。惜秋華﹟白秋海棠若有人兮﹐把秋魂化出﹐瑤姬前世。風影露華﹐依然淡妝如此。惺惺自惜惺惺﹐爲誰漬盈盈珠淚。相思未相逢﹐便滴晶奩成水。紅韻對君洗。恁鉛華斷了﹐藐姑心事。欲叩素娥淸淨﹐送它何地。涼宵試拂銀箏﹐定唱入雪兒歌裏。仙子。月明中碧城十二。薄倖﹟八十松風館海棠最勝﹐吟者多尙白﹐蓋標其好之淸也﹐余有譏焉。補紅秋海棠詞小紅猶小。甚脈脈芳心便好。費多少鮫綃濃淚﹐化出靈蕓風貌﹐倚新妝何事含愁﹐嫣然名裏鸞星照。問怨葉分嬌﹐圓櫻淡點﹐那个秋娘能肖。曾記欲仙姑水﹐香艷處﹐胭脂難掃。絳河三世影﹐娟娟風蝶﹐茜痕還認裙腰抱。玉奴微笑。似前宵畫燭窺人﹐一枕酡顏俏。心心結子﹐臉上春潮動了﹝仙姑池在涐眉山﹐海棠如紅雲。﹞。﹝案﹕一九一一年林山腴創設成都圖書館﹐任館長﹐種松數十株﹐號」八十松風館「。﹞露華﹟黛黛花﹐吳淞茗也﹐靑城石室約賦翠籢露葉﹐泛一澑嬌波﹐別樣淸絕。細領淡香﹐人與春山如活。似花卻是非花﹐暱暱小名雙疊。裁照影﹐文君鏡中﹐令我消渴。思君上海時節。定夢裏樵靑﹐顰態能說。慣了玉川﹐消受一彎新月。有人又點輕螺﹐滴滴絳唇親接。春味好﹐甌邊試描兩撇。迷神引﹟題胡髙甫墓石片碣靑山傳萬古。斷送一條歸路。魂兮鑑否。是前朝墓。卅年來﹐君家事﹐久非故。破屋圍書坐﹐畱老父。亂艸冷秋陰﹐傍慈母。第一嘉州﹐歷劫傷心處。記九峯云﹑烏尢雨。海棠香國﹐好風日﹐吟煙渡。幾何時﹐滄桑影﹐幻朝暮。畱我作孤臣﹐悲杜宇。月夜錦城東﹐白楊樹。﹝案﹕胡髙甫爲胡玉津子﹐早卒。墓在成都東郊。﹞齊天樂﹟成都雨夜竹梢畱得西風住。千山萬山涼雨。頭白驚秋﹐燈紅碎夢﹐遮斷江關前路。檐聲太苦。算一月離家﹐明朝白露。枕上榮州﹐夜潮心湧亂松處。橫流滄海四注。我思兮不見﹐人在黃浦。﹝松坡﹑孝懷。﹞烏鵲南飛﹐欄幹北望﹐來日陰晴難悟。皇城動鼓。更戰馬頻嘶﹐砌蛩如訴。曉郭﹝楓注﹕《近》作「廊」字。﹞芙蓉﹐萬花誰作主。﹝案﹕是春應蔡鍔邀請至成都﹐因蔡發病赴上海就醫﹐不及相見﹐時四川政局亦不穩定。故不久卽回榮縣。﹞南浦﹟中秋泛舟浣花溪一水沁詩心﹐坐扁舟﹐天容綠徧秋半。煙樹滿城南﹐玻璃皺﹐消得酒痕風軟。從來此地﹐少陵一一經行慣。艸堂路轉。柰寒碧千畦﹐浣花人遠。春風小市靑羊﹐記水葉晴絲﹐酒旗雙燕。劫外奉誠園﹐重來夢﹐紅剩海棠香畹。歸鴉領月﹐過江人是新亭伴。水風聞碾。知別後溪光﹐何年重見。桂枝香﹟中秋無月﹐和休庵嫦娥愛客。怕素月一天﹐人睠鄕國。何處瓊樓玉宇﹐露華空白。八荒都入西風裏﹐說良宵﹑陰晴共色。蟄虫千足﹐雄虺九首﹐去年天窄。渡浩劫﹐遼空四碧。又桂香成海﹐今夕何夕。花好月圓人健﹐此情誰覓。悠悠獨秀峯頭路﹐泛花潭﹑先辦簔笠。所思何限﹐燕山吳水﹐舊交南北。徵招﹟薛濤井和瓠庵送歸之作春風一井桃花水﹐離亭古今南浦。人到畫欄秋﹐弔香魂何處。漂零卿未苦。付身世唐家節度。世外埋愁﹐艸間偸活﹐亂山無主。前路。漢嘉程﹐人歸也﹐風聲水聲無數。莫唱桂華詞﹐剩月中田土。蘋洲漁笛譜。羨君在錦江頭住。尙重對﹐茗碗花箋﹐念白頭開府。﹝案﹕路朝鑾字金坡﹐別號瓠庵﹐貴州畢節人。工詞﹐淸末四川候補知州﹐後畱寓成都。﹞翠樓吟﹟江樓送別三十九人﹐愴然賦此月過中秋﹐茶香碧井﹐登樓又尋洪度。木樨﹝楓注﹕《近》作「犀」字。﹞黃噴雪﹐醉金粟如來風露。髙丘無女。試北望闌干﹐神州前路。煙江樹。雪山西斷﹐海潮東注。日暮。當代名流﹐合黨賢遺耇﹐淚邊畱住。枇杷門巷古。各澆取桃花人墓。明朝何處。算入畫津關﹐知心鷗鷺。西風苦。酒醒人遠﹐一帆歸去。﹝案﹕江樓畱別胡玉津﹑宋蕓子﹑鄧休庵等﹐別有七絕數十首。此行由成都乘舟去樂山﹐以下八詞均紀程之作。﹞夜行船﹟江樓未曉南發夢裏搖搖天乍顫。枕函欹﹐一聲離岸。幾點漁燈﹐十里巴峽﹐心上萬山齊轉。前路不知何處旦。望東方汝南雞喚。老去哀時﹐倦來翻寐﹐明月一船相伴。渡江云﹟彭山道中月中搖夢去﹐亂灘一葉﹐風起雪飛花。曉螺山泫翠﹐小小江樓﹐綠水渺天涯。恆河鬢影﹐十年來﹑吹上霜華。東去也﹑江聲日夜﹐流不盡虫沙。堪嗟。官燈白舫﹐夜雨靑神﹐憶西京情話。眞落得﹑漁翁滿地﹐燕子無家。船頭又指彭山縣﹐想太平﹑靑徧桑麻。如願否﹐平羌艸屨﹝楓注﹕《近》作「履」。﹞撈鰕﹝楓注﹕《近》作「蝦」。﹞。秋霽﹟玻璃江煙水空明﹐合四遠天光﹐盡染秋綠。鷺白欹風﹐葉紅黏网﹐野凡未收平陸。亂山細竹。記探荔子蟆頤宿。漾翠玉﹐爭怪老坡﹐南海夢紗縠。江路向晚﹐棹入平羌﹐遠聞丁丁﹐樵唱云木。動幽心﹐樵靑一屋。江魚新釣飯新熟﹐香鬢代簪陶令菊。此願奢矣﹐身世但少兵荒﹐借船沽酒﹐抱琴衝瀑。﹝案﹕玻璃江在眉山縣東﹐卽岷江﹐渡口爲蟆頤津。﹞斗百艸﹟過中巖笑問靑神﹐借居黃葉君應可。下潠無田﹐上洄賒酒﹐何事與天盡左。好中巖﹐稱笠影鴉鋤﹐僧農雙課。便瀑徑尋碑﹐經壇采藥﹐世誰知我。年少靑衿如昨。來往嘉州﹐長向此間搖一舵。幾杵鐘聲﹐兩朝山色﹐盡消向江樓佛火。如今老﹐何計能陪應眞坐。寺門鎖。夕陽煙﹐鷺鷥飛破。﹝案﹕中巖在靑神縣西南十餘里﹐江上可見﹐竹樹蒙籠﹐石壁峻削﹐壁上多宋元人題詠﹐尢以黃山谷三碑刻最有名。有寺有樓﹐爲蜀中名勝。透碧霄﹟江中望峨眉白雲邊。玉人濃翠藐姑妍。半山以上﹐九霄同色﹐一碧如煙。銀河秋老﹐芳蛾蘸綠﹐菱鏡嬋娟。夕陽時金色浮天。並猿也通靈﹐禽能誦佛﹐大嶽西川。昔尋仙古寺﹐山僧畱我﹐一月嶺頭眠。半夜鐘﹐千巖瀑﹐晴血皓﹐立諸蠻。蔡山卽此﹐心通禹迹﹐歷歷嘉犍。到如今重泛江船。嘆白頭吟望﹐靑嶂摩空﹐鶴唳千年。﹝案﹕《禹貢》「蔡蒙旅平」﹐蔡山卽峨眉山。用淸胡渭說。﹞三姝媚﹟下平羌峽涼煙秋滿灞﹐出平羌﹑山光水光如畫。近綠遙靑﹐襯小灘簔﹝楓注﹕《近》作「蓑」。﹞笠﹐夕陽桑柘。雁路髙寒﹐閒動了﹑江湖情話。半世天涯﹐無福移家﹐海棠香社。前渡嘉州來也。指竹裏龍泓﹐酒鄕鷗榭。一段天西﹐想萬蒼千翠﹐定通邛雅。斷塔林梢﹐詩思在﹑烏尢山下。淡淡靑衣漁火﹐寒鐘正打。﹝案﹕峽在靑神平羌江上﹐過峽卽女兒山﹐轉角則龍泓口。烏尢壩樹影參差可見。﹞秋宵吟﹟嘉州展靑山﹐臥畫艣。向晚移舟煙渚。離堆影﹑似鏡裏仙鬟﹐翠生眉嫵。水邊村﹐雁外雨。斷幅居然秋浦。詩來處﹑在樹色淩雲﹐寺樓鐘鼓。萬馬灘聲﹐是舊日﹑開明故府。有情吟嘯﹐歷劫興亡﹐冷蒙讓漁父。誰作黃花主。半塔鈴音﹐吹送萬古。喚坡仙﹑載酒歸來﹐涼月吹笛夜正午。金菊對芙蓉﹟抵家雁外靑山﹐馬頭黃葉﹐嘉州兩日三榮。算程程歸夢﹐節節離聲。菊花催老悲秋客﹐誤幾人﹑身後詩名。一鞭殘照﹐中原北望﹐前世西淸。無策消遣餘生。集錦江耆舊﹐各各淵明。唱迷陽舊曲﹐有恨誰聽。行裝一卸鴉先喜﹐向枝頭﹑如喚樵靑。寸心遙夜﹐屋梁月落﹐山火寒星。甘州﹟寺夜任西風﹑吹老舊朝人﹐黃花十分秋。自江程換了﹐斜陽瘦馬﹐古縣龍遊。歸夢今無半月﹐蔬菜滿荒丘。一笠靑山影﹐畱我僧樓。次第重陽近也﹐記去年此際﹐海水西流。問長星醉否﹐中酒看吳鉤。度今宵﹐雁聲微雨﹐賴碧雲紅葉識鄕愁。淸鐘動﹑有無窮事﹐來日神州。﹝案﹕過片處指洪憲帝制事。﹞燭影搖紅﹟翠筆山插筆空中﹐秋光寫出瑤池影。野人生性愛孤髙﹐洗耳松風淨。未午藍橋試茗。白雲深﹑希夷睡醒。魚邊集客﹐猿外摩天﹐一絲巖徑。獨立峯尖﹐無邊天地榮州迥。年年秋雁落江湖﹐老共黃花命。萬事愁登絕頂。醉西風﹑禪心入定。五千年史﹐八百聲鐘﹐此時深領。﹝案﹕出榮縣北城經藍橋壩到翠筆山﹐山上傳有陳摶遺迹。﹞紫萸香慢﹟重九前一日得休庵書滿城山﹑靑如人意﹐不晴不雨秋光。勸三年歸客﹐待明日﹑醉南岡。半世身如飛雁﹐爲莓苔菇米﹐誤盡瀟湘。嘆於今老矣﹐鬢白菊花黃。歲又暮﹑一天早霜。天狼。箭落星茫。桑梓影﹑淨龍荒。只無家棄婦﹐愁量海水﹐夢冷宮裝。猶賸一行遺老﹐忍寒餓﹑碧雞坊。唱新詞﹑作龍山會﹐百花潭外﹐何地同作重陽。人望故鄕。龍山會﹟九日雨中懷任父﹐用夢窗韻一雨靑無罅。滿郭﹝楓注﹕《近》作「廓」。﹞秋光﹐卍字苔痕亞。閉門溫宿酒﹐詩性冷﹑澆向驚鴻弦下。天鑄古今愁﹐合彭澤﹑彭城一冶﹝時徐州多憤議。﹞。戰場花﹐香叢綴淚﹐涼珠露灑。垂老尙夢燕云﹐萬翠天西﹐走太行如馬。五噫人到否﹐經歲裏﹑身世漫漫長夜。心上洞庭波﹐付藍﹝楓注﹕《近》作「蘭」。﹞水﹑玉山齊瀉。數年華﹐半霜木葉﹐夕陽紅掛。﹝案﹕入夏以來﹐張勲相繼在徐州召集十三省督軍會議﹐倡復帝制。梁啟超於報端著論﹐反對甚力。此詞懷之﹐亦示所見略同。﹞望湘人﹟得芷孫學使書正黃花舊日﹐紅豆一燈﹐故人書到鄕縣。濺淥銅瓶﹐醉香玉茗﹐記挽蝦蟆山半。一夢天荒﹐八年人老﹐蓬萊淸淺。帶淚痕回數﹐前生萬劫﹐紅羊難算。君抱湘云一片。嘆如今未死﹐幾時重見。便摧卻亡新﹐未了範磚書卷。巴山路隔﹐洞庭波冷﹐夜雨傷心秋晚。倘歲暮有信江淹﹝杏邨。﹞﹐幸托衡陽飛雁。﹝案﹕趙啟霖字芷孫﹐淸時同官禦史﹐後任四川提學使。秋間自湘潭來信﹐時香宋因修《榮縣誌》未成﹐故有「範磚書卷」之語。範磚﹐範曄也。﹞疏影﹟黃葉金風弄色。又樹頭曬晚﹐歸雁時節。綠意全非﹐人立黃昏﹐枝枝照眼明滅。詩家合號秋邊影﹐妙繪出江南淸絕。悟打頭﹑笠子聲輕﹐片碣老老僧寒月。門外靑山瘦了﹐酒家一二里﹐林際空闊。各送秋光﹐菊本花殘﹐莽莽燕方微雪。霜寒一片琉璃殿﹐定落徧﹑萬鴉宮闕。甚美人眉萼舒春﹐秪覓禦溝紅葉。五福降中天﹟生日命中郊島天寒瘦﹐生來菊花秋晚。萬事皆非﹐一身無著﹐冉冉百年今半。靑山淚點。共白髮衰兄﹐夕陽紅泫。咫尺荒墳﹐老親顏色夢中遠。新晴重九五日﹐夜涼雙雁語﹐風葉山館。機上流黃﹐鏡中垂白﹐一樣遼陽徵怨。桑田更淺。幻月影河山﹐春華九萬。失笑雙閨﹐一杯酧大衍。燭影搖紅﹟答靑城石室秋雨重陽﹐舉家黃葉聲中過。一詩和夢到榮州﹐人語江樓坐。誰遣君悲似我。訴知心﹑涼蛩兩个。峭帆撾鼓﹐煙寺鳴鐘﹐不聽猶可。八十松風﹐甚時傍而圖書臥。菊花尋到鬢邊霜﹐顧影如何躲。消得江心幾舵。送浮生兩三漁火。石田茅屋﹐棋局神州﹐判將長餓。﹝案﹕林山腴寄《江樓集送堯生是夕聞雨遙憶》七律一首﹐賦答。﹞金菊對芙蓉﹟復約叟蛩語詩心﹐雁天霞腳﹐傳來片玉山城。乍霜花黃瘦﹐風葉紅驚。意中各有傷春夢﹐到白頭都是蘭成。不堪腸斷﹐重陽雨色﹐萬樹秋聲。相對忍說瑤京。剩五云秋禊﹐鏡裏前淸。勸麻姑老了﹐休管蓬瀛。明年也念花潭約﹐怕去時月落潮平。灞陵銅狄﹐禪牀一覺﹐鐙火三生。情長久﹟和休庵見壽前生活頁寒花﹐薄命將秋化。忽一夢好風吹過﹐斜日西下。重陽新五十﹐結茅地﹑難選靑苔半架。算來日﹐聞雞不舞﹐緤馬何山。邀酒伴﹐尋僧社。獨秀仙人﹐節是陶潛亞。怎忍寄一篇河滿﹐珠淚盈把。低顏入市﹐對年少﹐休問金貂酒價。共君去耕煙谷口﹐賣卜橋亭﹐身後事﹐香姜瓦。﹝案﹕《升庵外集》卷十九﹕「銅雀硯曹操臺瓦已不可得﹐宋人所收﹐乃髙歡避暑宮冰井臺香姜閣瓦也。」此諭名不足據。﹞石湖仙﹟林子山腴見壽﹐賦謝生涯無岸。又垂老相知﹐人似天遠。彭澤認前身﹐只荒田同無下潠。黃花秋雨﹐問此後﹑歲寒誰管。飛雁。共畫梁燕子長嘆。蒼蒼以何位我﹐付今生﹑虞初小傳。五十無聞﹐歷歷桑田經眼。紅豆詩材﹐碧桃人面。藥鑪經卷﹝翻書吟捲﹑黛黛花詞皆靑城石室新典。﹞。香火伴。靑城早築山館。疏影﹟簾千絲透篾。逗小風隱隱﹐湘水如活。隔斷秋光﹐珠箔銀屏﹐貧家个裏無別。看書密坐畱香久﹐聽點屐紅■﹝楓注﹕看不淸楚。﹞三折。只片時不放駝鉤﹐便積滿窗黃葉。花外阿儂住處﹐素紗淡淡影﹐人更淸絕。莫認疑城﹐百子裙邊﹐嚲地分明仙蝶。門外客到鸚哥喚﹐乍一笑﹑玉纖親揭。等夜深﹑丫角張琴﹐引入玲瓏秋月。水龍吟﹟題路瓠庵仙山濯髮圖一官涼到秋光﹐蘇髯舉似都曹句。依然秋士﹐一牀秋夢﹐一燈秋雨。絕頂茅庵﹐七簽雲笈﹐瑤池阿母。只一瓢一笠﹐一般雲水﹐何地訪﹐萬松樹。卽此萬松瀑布。把榮州﹐畫成天姥。杳然仙碧﹐聽風聽水﹐洧盤今古。劫換紅羊﹐身騎白鹿﹐是君歸路。定尋秋約我﹐七弦山響﹐認摩崖處。﹝案﹕路朝鑾自題圖序謂﹕「丙辰秋夜﹐夢幽巖絕壑間﹐鐫有『汪水雲濯髮處』六字。堯生近隱榮州﹐夢境得無仿佛。」﹞秋宵吟﹟醉和石帚韻雨聲稀﹐月色皎﹐噀酒黃花香悄。涼雲裏﹐送一枕秋心﹐斷鴻天曉。挽春荑﹑弄繡葆。倦鶴棲棲華表。知何計﹐有背郭三間﹐對鋤煙艸。五載西風﹐斷送得天荒地老。漸臺星影﹐塢壁軍聲﹐引淚夢痕繞。黃葉榮州早。冷落殘山﹐親故半杳。幸鄰僧喚我題簽﹐慈竹西角盡醉了。燭影搖紅﹟答休庵秋老詩心﹐無多黃葉敲窗雨。荒池半月過重陽﹐人比靑荷苦。兩處愁如一處。念家山﹑殘年樂府。一千畝竹﹐八百株桑﹐有生全誤。白者省聲中﹐尋君月底修簫譜。似聞夜嘯有寒鴟﹐碧火徐州路。不久西風又去。勸江淹﹑休吟恨賦。此中差樂﹐一甕搖天﹐羲農終古。﹝案﹕李賀《神弦曲》﹕「百年老鴟成木魅﹐笑聲碧火巢中起。」此斥張勲醖釀復辟事。﹞大聖樂﹟題霽園黃葉西風﹐白頭遺老﹐小園身世。算五年﹑淸淺蓬萊﹐在水一方﹐除卻漏舟何地。對雪自驚堯年鶴﹐盡城廓﹑人民淸淚裏。悲秋气﹑試橫攬八荒﹐女蘿山鬼。前塵莫談癸巳﹐問誰是花潭誰栗裏。歷兩朝人事﹐一般煙雨﹐何年晴霽。苦信幾行龍谿錄﹐賸元子﹑荒亭堆戰史。談經所﹐百年後﹑夏峯蒼翠。﹝案﹕徐炯晚耽性理﹐倡儒學﹐自號霽園。﹞法曲獻仙音﹟雨中聞樂錚錚然﹐京都聲也﹐去國五年﹐人老矣仙樂悲涼﹐善才零落﹐舊日鈞天何處。繡幕黃花﹐夜燈紅月﹐愁心一片簫鼓。忍擫笛﹐宮墻外﹐霓裳羽衣譜。一窗雨。此時心﹐酒邊敲碎﹐誰信道﹐庾郎身世恁苦。內殿按梁州﹐問何戡﹐哀怨怎訴。醉眼洪荒﹐聽昆侖﹐酣睡終古。祇山城今夜﹐斗破情天無補。秋思耗霜降明朝節。坐雨聲﹐紅閃一燈如血。蝴蝶夢中﹐轆轤心上﹐頭白如雪。嘆欹枕文園﹐五更還起問病妾。一綫風﹐窗紙裂。甚蘚砌偎蛩﹐荻波回雁﹐共把古愁今恨﹐向人低說。黃葉。秋光又別。照故人﹑那有明月。錦官詞客﹐黔南天外﹐浙東西粵。各一幅千山萬山﹐垂老歸路絕。望夜色﹐香篆滅。已喚卻鄰雞﹐聲聲檐澑未歇。淚潑銀屏萬疊。綺羅香﹟紅葉秋艷於花﹐霜濃似酒﹐萬樹鮮明山態。斜日爭春﹐幅幅綠陰全攺。出射堂﹑詩笠還堆﹐上樵擔﹑酒家能賣。問羣仙﹑幾日還丹﹐赤城標起白雲外。南朝金粉一片﹐還記太平十月﹐翠尊曾載。碾碎珊瑚﹐燒得萬山成海。自歸來﹑吳水空寒﹐縱落去﹑禦溝何在。祇詞人﹑老景相看﹐斷霞畱幾塊。綠意﹟破蕉碧雲寸裂。甚半宵﹐剪去羅衣千褶。寒雨聲聲﹐碎到紅窗﹐秋意者般淸絕。情知百事難堅固﹐更莫問﹑此心層疊。信美人﹑脆過琉璃﹐命薄鷺邊荷葉。回首芳緘乍展﹐綠天外﹐蓋盡茅庵明月。扇扇涼陰﹐淸護書幮﹐香醉紫花時節。無端撕破靑衫影﹐竟不解西風何說。耐畫中﹑一个詩禪﹐染就輞川晴雪。渡江云﹟於鐵華所作安書玉閨人健否。井榦半月﹐孤客未還家。酒闌松所夜﹐人似春明﹐門外卽天涯。蛛絲藥裹﹐鏡籢邊﹐知斷鉛華。無限思﹑蘭缸一點﹐書不到秦嘉。窗紗。銀尊注處﹐錦水歸來﹐笑當年初嫁。誰料得﹑秋水瘦燕﹐病比寒鴉。朝飛蟢子松裙帶﹐送暗香﹑明月疑它。幽夢醒﹐窗前一樹梅花。﹝案﹕時客自貢胡氏怡堂。香宋與吳夫人婚時﹐卜得唐詩「虫聲新透綠窗紗」句。﹞慶春宮﹟和壺庵師見寄僧粥炊香﹐宮梅含笑﹐小紅乍吐新萼。微雨黃昏﹐奇■﹝左山右畺﹞靑峭﹐楚蘭遙訂詩約。歲華催晚﹐夢猶在﹑樨香小酌。白頭吟社﹐三疊陽關﹐水邊樓閣。夜寒一寸冬心﹐今到堯年﹐月明仙鶴。如此生涯﹐大難來日﹐吹浪江豚還作。數枝篁翠﹐好拳住﹑宣和凍雀。萬松深處﹐雲水孤僧﹐一庵無著。﹝案﹕丙辰歲暮和胡薇元見懷之作。「夢猶在」數語﹐指成都詞社相聚及江樓送別情景。﹞疏影﹟自題萬松深處卷子松風萬斛。送此生老了﹐吟卷中屋。玉樣蒼苔﹐榔栗千聲﹐全家笑語花竹。新香粒是洪崖飯﹐抵聖樂﹑桐君仙錄。訪四鄰﹑谷口春深﹐便叱潁川黃犢。長記林逋好我﹐有山有水處﹐攢此新幅﹝捲爲畏廬翁畫﹐來札云﹕齋三日﹐以八十年紙成之。﹞。劫外蒼龍﹐鶴去巢空﹐淚染雙虹飛瀑。楊憑宅子香山住﹐盡汐社白頭人讀﹝海內知舊皆題辭。﹞。等萬年眞得幽棲﹐餉客再鋤煙茯。﹝案﹕榮縣城東大坪山﹐有香宋別墅。風篁成韻﹐尢以松勝﹐故曰萬松深處。後爲其仲兄居宅。﹞髙山流水﹟懷冀州趙湘帆衡﹐是名能古文辭者﹐自宣統後不相見。用夢窗韻故人一別五秋風。老餘生﹑霜﹝楓注﹕《近》作「雙」。﹞鬢如蔥。前世望長安﹐涼天碣石歸鴻。年年是﹑戰血腥紅。西飛燕﹐身世依然是﹝楓注﹕《近》作「似」。﹞客﹐寄迹雕櫳。撰東京雜記﹐一一夢華濃。霜中。寒梅作花了﹐茅屋在﹑鴨漲牛宮。天外冀州山﹐澗石定采蒲茸。畫蛾眉﹑攬鏡難工。唐經事﹐應仿昌黎素業﹐閒气天﹝楓注﹕《近》作「夭」。﹞鐘。莽燕云杳杳﹐消息雁書慵。﹝案﹕淸宣統時與趙湘帆相識於北京﹐回榮縣後﹐嘗撰集在京時與朋輩宴樂所作「詩鐘」﹐曰「香宋雜記」。時湘帆依徐世昌﹐倡四存學會﹐人多非之﹐故有畫蛾眉之句。﹞陽春曲﹟燻籠織香筠﹐煨宿火﹐椒眼巧於珠絡。消受十分春﹐銀荷外﹐鎭日相守翠云幕。不成孤酌。新上臉桃花濃萼。同是一片冰心﹐者溫存小紅方覺。坐淸漏南宮﹐羅巾單薄。誰化得春冰淚落。窗前余灰撥處﹐印鞋尖緩步妝閣。猧兒解伴寂寞。甚暗裏鉆人裙角。秪深夜撇了冬郎抱﹐怎生睡著﹝梅溪集依王氏校﹐汲古閣本小異。﹞﹝案﹕史達祖《陽春曲》王氏四印齋本下片第二句作「寒猶凝結」﹐叶韻﹐此本之。汲古閣本脫「結」字。﹞慶春宮﹟得蘆墟師書﹐感十八年之別﹐賦寄此詞山蛻眞吾﹐天容遺老﹐雁聲遠渡榮州。臘鼓荒村﹐官梅濃萼﹐歲寒無柰詩愁。夢華新錄﹐付身世﹑天人一漚。餘生如葉﹐隨分漂零﹐風雪荒丘。盧龍賣了田疇。除卻寧河﹐何地埋憂。劫外西臺﹐蘆中窮士﹐出門滄海橫流。夏峯談道﹐料扶杖﹑今生已休。蘼蕪靑徑﹐薇蕨香風﹐心上春秋。﹝案﹕寧河髙賡恩字曦亭﹐號蘆墟﹐光緒時官太常寺少卿﹐香宋入翰林院時教習。﹞陽臺路﹟戲詠湯婆子貯紅浪。任布衾似鐵﹐心頭春漲。論身材穩過鐺形﹐錫制巧鎔金匠。燕玉也知情﹐自占這頭﹐盡它心賞。壺公樣。到五更相偎﹐忘了天亮。笑我渾疑京邸﹐傍繡枕﹐新移火炕。是鄕堪老﹐愼漏洩﹑夜情搖蕩。東風到﹐新恩便奪﹐已過一冬無恙。梅花帳。者溫存靑奴休想。﹝案﹕湯婆子﹐錫制暖器﹐又稱錫夫人。黃山谷《戲詠暖足瓶》詩稱爲「腳婆」。﹞慶宮春﹟寄山腴紅萼孤山﹐靑蓮雙盞﹝楓注﹕《近》作「琖」。﹞﹐妒君淺醉寒宵。知否冬心﹐蕭然斑﹝楓注﹕《近》作「班」。﹞鬢﹐故人僧況無聊﹝楓注﹕《近》作「憀」。﹞。萬松深處﹐剩行捲﹑天風海濤。思量如我﹐云白山靑﹐無﹝楓注﹕《近》作「何」。﹞限窮交。茶名黛黛花嬌。春到屏山﹐蛾翠應描。平地生波﹐千聲吠犬﹐趙州有酒齊澆。艸堂衝雪﹐送驢背﹑長橋短橋。新詞多少﹐香閣雙﹝楓注﹕《近》作「霜」。﹞柑﹐紅玉吹簫。瑤花﹟雪寒天潑墨﹐風剪僵云﹐壓髙城西北。夜烏聲寂﹐淸曉望﹐門外千巖俱白。四鄕春雨﹐可明歲遲來芳陌﹝蜀諺以雪後須百二十日始雨。﹞。問幾村紅到梅花﹐望斷灞橋詩客。一筇思踏峨眉﹐把天地裝成﹐銀樣仙國。松杉蓋頂﹐邀酒伴﹐羣玉峯頭吹笛。燕山風大﹐想埋盡長安銅狄。嘆兩層鶴夢都非﹐凍盡堯年春色。齊天樂﹟香篆多生此味難灰盡﹐濛濛一絲沈水。虛白窗深﹐小紅身熱﹐辧不分明花气。垂簾到底。正倦繡無眠﹐銀荷春醉。裊入聞根﹐靈犀縷縷透心字。相逢者般火色。个儂添炷否﹐幽緒難理。新夢縈邊﹐回文幻出﹐宛轉柔腸春膩。霞思散綺。願世世蘭因﹐梵煙成穗。正爇梅檀﹐步搖風又起。喜朝天﹟餞竈一年心。送君上靑霄﹐濁酒聊斟。歲聿雲暮﹐有銀罌翠管﹐前夢沈沈。垂老長逢浩劫﹐問生涯﹑梅花笑難禁。燈一點﹐廚娘下拜﹐應斷災祲。行程止七天路﹐算曰歸除夕﹐春又駸駸。爲問天上﹐羲輪一轉﹐可判陽陰。帝所曾聞極樂﹐又何事羣仙錬黃金。玉皇笑﹐紅雲護我﹐躲到而今。疏影﹟春人■﹝上臨下手﹞鏡圖圓冰化月。問是它是我﹐心事怎說。莫道無雙﹐香玉分明﹐呼將妙子如活。新妝作意窺儂樣﹐向鬢角秋波斜瞥。笑夜來百種春情﹐都怕與卿相涉。明是空花一片﹐畫中畫不到﹐如此淸絕。錯認郎心﹐觸了江頭﹐兩兩桃根桃葉。梨花濕透眞眞影﹐想浴後微遮裙褶。漫等它夜月魂歸﹐放出寸光全攝﹝近人能照魂影﹐《抱朴子》鏡道成邪﹖﹞。萬年歡﹟長樂花春韻盆花。傍寒梅數枝﹐開徧殘臘。天與燕支聲價﹐紫雲誰壓。應透香風指甲﹐屠蘇醉雙鬟偸掐。前生是長樂宮人﹐九華燈照金鴨。沈思去年浩劫﹐對葳蕤細朵﹐愁訴紅蠟。無艸忘憂﹐將賦小園先怯。今又新叢半榻。才熟了﹐鐺心羊胛。羞人是馮道長生﹐借它名字無法。﹝案﹕長樂花一名年慶花。《益部談資》﹕「長樂枝葉皆如虎耳艸﹐紫色小花﹐冬末轉盛﹐居人饋歲名曰時花。」馮道自號長樂老﹐見《五代史》。﹞《卷一》終

卷二香宋詞卷第二一九一七﹝民國六年丁巳﹞宣淸﹟元日天在山中﹐六換年光﹐依然千門送喜。似兒時﹐還祝歲丰﹐願人間普銷兵气。燕子生涯﹐桃花世界﹐鈞天夢裏。領全家賀新春﹐尊前心事提起。念正朔隨人﹐衣冠易代﹐不才今老矣。自紫陌朝天﹐烏臺削艸﹐歷定哀間﹐一一中華麟史。到餘生﹐斜川無地。捨陶潛﹐義熙誰記。一杯酧長命﹐問此後東風﹐過丁年是誰丁巳。髙山流水﹟寄桐城馬通白先生其昶。步夢窗韻夢痕日日數花風﹝楓注﹕《近》作「峯」。﹞。滿城山﹑春气蔥蔥。三載故人書﹐南天路隔煙鴻﹝勞寄新著﹝楓注﹕《近》作「箸」。﹞書不到。﹞。衰顏似﹑病葉霜紅。亡新世﹐江上經時鼓角﹐浩劫烏櫳。剩人間棄婦﹐血滴淚珠濃。山中。研朱點周易﹐今莫問﹑漢館隋宮。坊徑委銅駝﹐盡綠亂艸茸茸。後千秋﹑且付天工。龍眠翠﹐聊守方姚故冊﹐斷送龍鐘。憶宣南萬念﹐如雪比僧慵。孤鸞﹟張篁溪有哀逝之作﹐自京師託題墓道香魂秋晚。道過了重陽﹐瘞花東莞。細艸燕絲﹐綠得檀郎腸斷。棠梨殯宮一所﹐哭春云粵山回雁。畱下文姬小集﹐印淚痕千點。算此生離別事何限。總滄海無家﹐人遠天遠。未老篁溪﹐夢裏釣絲全亂。牽牛鑿天不到﹐盼銀河﹑碧鸞飛轉。渺渺愁心﹐萬古有佛桑花見。﹝案﹕張篁溪﹐名伯楨﹐南海人。﹞三姝媚﹟題胡鐵華大山松所卷子松風吹夢遠。記金山焦山﹐聽潮秋晚。九月江南﹐掛片帆西上﹐楚天回雁。艾葉灘聲﹐流不盡桑田淸淺。卽此生綃﹐前世今生﹐史材千卷。今又鄕城春暖。悵燕子東風﹐雜花圍縣。谷口王官﹐賴艸堂貲助﹐故人心眼。海國風濤﹐愁秪在玄黃交戰。共爾何年安枕﹐髯龍翠館。﹝案﹕香宋時居榮縣城中佛耳池﹐乃胡汝修所借。松所﹐爲胡氏別業﹐卽怡堂。﹞彩雲歸﹟和休庵訪薛濤墓﹐次韻疑呼妙子過稠桑。小桃花﹑舊葬江鄕。看陌頭﹑艸色唐年綠﹐魂夜夜﹑定到君旁。榮州郭﹝楓注﹕《近》作「廓」。﹞﹑一聲風笛﹐可重吟﹝《近》作「因」。﹞夜郎﹝薛濤竹王祠詩﹐榮州作也。﹞。便幻作蕊珠仙子﹐路入唐昌。堪傷。從銷石鏡﹐算人間﹑不盡興亡。古今一例﹐身世流落﹐鎖骨埋香。爲井邊﹑風流艷史﹐艇子曾系橫塘。銷魂處﹐輸與芳銘﹐好事東陽﹝沈君立碣。﹞。﹝案﹕成都望江樓﹐舊傳爲唐女校書薛濤妝閣。香宋集白香山詩句題聯云「獨坐黃昏誰是伴﹔怎教紅粉不成灰。」明時建墓距江樓里許。唐鄭谷詩﹕「小桃花繞薛濤墳。」﹞瑞鶴仙﹟正月十九成都詞社展壽蘇之會﹐用韻和之錦城燈又歇。南飛鶴﹐過了蘇門一月。岷峨此髙節。借松醪三奠﹐香通奎闕。多時戰血。坐中人﹑都換素髮。似仇仙命否﹐經八百年﹐一般磨蠍。悽絕。金蓮玉局﹐孟博淵明﹐夢痕重疊。風波片葉。三生影﹐托禪窟。望西眉下拜﹐上元春暖﹐梅花同社盡發。記熙寧丁巳﹐公正濟南詠雪。﹝案﹕東坡生日爲宋景祐三年丙子﹝一〇三六﹞十二月十九﹐故云「過了蘇門一月」。﹞五福降中天﹟壽蘇兼壽朝云﹐此八百年第一韻事也﹐戲和鄧約齋前輩小星紅得奎光小﹐除非能一堂雙壽。蘇小鄕親﹐維摩天女﹐名在魏城君右。蠻腰素口。愧九死無家﹐百年相守。黨傳篇篇﹐掃將眉翠大峨秀。羅浮前世道士﹐慧根磨不盡﹐重奠杯酒。白鶴新居﹐綠毛幺鳳﹐記禮塔仙時候。梅花半畝。拜百子裙邊﹐上元燈後。裊裊香魂﹐干兒攜到否。三姝媚﹟題休庵《秋雁詞》捲。休庵姓鄧名鴻荃﹐字雨人﹐淸觀察使﹐工詞﹐詞人王半塘妹婿西京如夢短。似金銅仙人﹐露盤辭漢。四壁成都﹐爲五陵芳艸﹐酒邊腸斷。故國驂鸞﹐魂一夜﹑簪山千轉。庾信生涯﹐蕭瑟江關﹐一聲秋雁。贏得中仙詞捲。笑記曲箱中﹐可收田券。按拍花前﹐賴小紅知己﹐玉簫春暖。我亦愁鄕﹐嗟半世﹑齊諧同傳。若問虛名身後﹐嵇康性懶。彩雲歸﹟正月廿九日懿姬生日感賦﹐用休庵前韻麻姑到海販紅桑。便蓬萊﹑不算仙鄕。思十年﹑此日長安去﹐愁病在酒後燈旁。勞生味﹐徧餐黃蘗﹐是羞郎怨郎。奠一滴紙錢風裏﹐可認王昌。神傷。當年奉倩﹐到如今悟盡凡亡。玳梁燕子﹐含去花片﹐落水無香。自別來揚州一覺﹐處處螢火雷塘。神京事﹐春風春雨﹐夢冷昭陽。﹝案﹕懿姬﹐香宋辜夫人﹐詳所著《懿丘志》。﹞霜花腴﹟向道院分木芙蓉種﹐用夢窗韻四鄕漸綠﹐趁早鶯春原﹐一訪黃冠。荒冢農歸﹐斷碑牛臥﹐貧來出世都難。四圍範寬。引亂山靑到窗前。似當年﹑二月嵩陽﹐雪晴三十六峯寒。墻角一株何樹﹐認霜餘破葉﹐蛻抱枯蟬。香國移春﹐丹房分種﹐花名記入魚牋。待栽石船。築鏡漏新號思娟。到秋深﹑艷錦圍城﹐道人來醉看。﹝案﹕榮縣淸富山麓武侯祠﹐舊爲道院﹐殿後多木芙蓉。﹞水調歌頭﹟壽康南海六十太華五千仞﹐雄壓三神山。金天西下康老﹐嶽嶽切云冠。腳踏全球地殼﹐胸貯中華聖證﹐星斗摘心肝。一卷大同論﹐太古燭龍然。敲紅日﹐玻璃響﹐九霄寒。百花十日生日﹐六十鬢毛斑。身立支那劫外﹐人指梁鴻天際﹐佛國祖師看。春酒介眉壽﹐星宿海同幹。﹝案﹕康有爲辛亥以後﹐數致書﹐力勸移寓上海﹐以避蜀中戰亂。大同論﹐指其流亡時所著《大同書》。梁鴻﹐謂梁啟超也。﹞瑤臺聚八仙﹟仙人山在縣北七十里﹐寺曰仙人寺﹐余掃松葉烹茶於此﹐題其匾云「明月來投玉川子﹔曉雲遮盡仙人山。」山之髙﹐環望百里外﹐旣刻詩壁上﹐補紀此詞翠嶺如苔。煙霄外﹐森然萬古云胎。夜堂淸磬﹐疑自石壁中來。此地唐年仙子會﹐寺門巨茯手親栽。認磨崖﹐杜宇二月﹐紅上瑤臺。盤盤蒼龍瘦脊﹐合亂山嫩綠﹐海气浮杯。太淸壇上﹐人在第一蓬萊。羣眞定朝絳闕﹐算碧落﹑芙蓉花正開。滄桑感﹐剩四圍丹气﹐霞護天臺。﹝案﹕仙人寺建於唐代﹐明崇禎十五年增修﹐有鐵瓦塔。﹞邁陂塘﹟江恭人墓亂花邊﹑卿應認我﹐一來奠黃抔土﹝楓注﹕《近》作「一杯來奠黃土」。﹞。紅心滿地蘼蕪艸﹐遮得檀郎無路。卿且住。是雨雨風風﹐漠漠埋﹝楓注﹕《近》作「霾」。﹞愁處。人間更苦。算非死非生﹐不夷不惠﹐畱命艸頭路﹝楓注﹕《近》作「露」。﹞。傷心事﹐我是十年無父。廿年先已無母。紙錢風裏黃門淚﹐托而朝朝暮暮。天萬古。更好好相將﹐泉路雙兒女。逢春掃墓。剩茅屋雞聲﹐水田牛迹﹐腸斷白楊樹。﹝案﹕香宋初娶江氏﹐援淸代大夫之例稱恭人﹐墓在宋壩居宅梅花林中。﹞東風齊著力﹟雨水節種花春雨知時﹐山桃含笑﹐夢醒貧家。無方送老﹐種綠報年華。不辦黃金作屋﹐風流債﹐點卻羣花。三三徑﹐量枝數葉﹐汲水勻沙。失喜到雙丫。爭劚土一鋤﹐忙盡金鴉。分香引蝶﹐剩本餉鄰娃。便當村農穡事﹐一壺酒﹐自勞生涯。陰晴外﹐成陰結子﹐且自由它。絳都春﹟花朝﹐雙溪看桃花明霞照澗﹐向春水弄妝﹐鏡中人面。細雨乍晴﹐髙閣橫溪香風遠。瑤池仙子芳華宴。醉瓊靨﹐仙源紅蒨。禊潭佳地﹐王家洞壑﹐宋朝坊院。天暖。花朝正午﹐濃艷處﹐燕子鶯兒俱懶。繡陌勸耕﹐芳樹催人春光半。年年心上玄都觀。翠苔路﹐崔徽愁看。更堪前度龍華﹐絳河淚浣﹝壬子上海看花龍華寺﹐正國變後。﹞。南浦﹟春柳﹐玉田韻新雨淡黃生﹐占了嬌鶯﹐已報枝頭春曉。煙葉逗雙眉﹐紅樓上﹐依樣麝煤輕掃。東風力軟﹐小蠻生就腰支小。誰遣千條西向恨﹐添出一籢詩艸。深宮漸漸藏鴉﹐夢魂邊﹐忍見臺城換了。飛笛綰離心﹐黃驄曲﹐飛絮灞橋重到。三生事渺。蘋花種出池塘悄。我亦勞勞亭畔客﹐愁送玉關人少。珍珠簾﹟英人招聚淸富山看櫻桃花繁英素雪春千畝。照簾櫳﹐開徧花朝前後。晴嫩午蜂喧﹐伴玉窗人瘦。瓣瓣雕鎪珠錯落﹐待夜月香囊親扣。攜酒。又幾日金鶯﹐便含紅豆。誰分別館歐西﹐占榮王宮殿﹐小山淸富。今古一東風﹐嘆上蘭非舊。海外櫻花人自樂﹐正上野新裝時候。相守。付一卷心經﹐唐宮鸚鵡。﹝案﹕英英國傳教士創仁濟醫院於淸富山。海外句﹐因櫻花憶日本舊遊。﹞三姝媚﹟城南看桃花春山紅似海。是天臺仙人﹐化身香界。萬蝶迎風﹐斗午妝晴處﹐寶衣齊曬。艷絕人間﹐渾夢到﹐瑤池天外。過去生中﹐曾歷昆侖﹐水蒸霞彩。前度劉郎猶在。嘆歲歲花朝﹐苦塡詩債。看竹王家﹐問武陵何地﹐洞天能買。魏晉如今﹐休更笑秦皇時代。祇剩桃根桃葉﹐芳心未攺。珍珠簾﹟梨花﹐山中白雲詞韻白人白過銀娘未。白衣裳﹐又浣銀河邊水。晴雪一株香﹐傍瑤窗斜倚。月色溶溶云漠漠﹐甚帶露微含珠淚。欄外。似親見蓬萊﹐九華春睡。名字莫混黎渦﹐向姑山山上﹐分來仙气。雨打不開門﹐問傷春何意。淡極鉛華偏艷絕﹐合譜入霓裳聲裏。誰是。又一念思凡﹐千花紅蘤﹝六一有紅梨花詩。﹞。吉了犯﹟拜宋王周彥墓二月又﹑棠梨作花﹐殯宮春曉。蕭蕭墓道。王家地﹑亂紅誰掃。多年未就﹐寒食東風徵君廟。訪遺事﹑宣和失載簽求稿。共蘇黃﹐幾人弔。天予令君﹐種樹扶碑﹐欽公風誼少﹝楓注﹕《近》作「紹」。﹞﹝廖芷才大令方修治塋境。﹞。﹝楓注﹕《近》於「天予令君」句後爲下片。﹞綠水照繡陌﹐計同穴﹑人偕老。定化鶴﹑歸華表。鳳凰原﹑年年啼謝豹。指宋室靑山﹐四下孤墳抱。古香生勁艸。﹝案﹕王庠字周彥﹐其母爲哲宗皇太后從祖姑﹐太后欲授庠以官﹐庠以讓弟﹐堅辭聘詔﹐侍母以處士終。《宋史》有傳。墓在縣東北鳳皇原孫村。杜鵑﹐亦稱謝豹﹐見《老學庵筆記》。﹞三姝媚﹟寄楊子曼陀樓蓉峯歸臥否。展金光明經﹐夢君南浦。小築延眞﹐問散原經亂﹐梵天何處。采藥西崦﹐憑喚我﹐山中樵父。老趁狂歌﹐江上秧田﹐杏花春雨。連歲佳兒文度。料手版療饑﹐軟紅香土。破屋宣南﹐有燕巢痕在﹐一官曾住。故國榮州﹐無地種﹑蒼松千樹。夜夜知心誰是﹐啼鵑萬古。﹝案﹕楊增犖晚年學佛﹐號所居曰曼陀樓。香宋因楊贈唐寫金光明經卷子﹐倩程伯袈治印曰「金光明經室」。﹞雙瑞蓮﹟李哲生思純﹐辛聖傳楷﹐賦才淸發﹐天下之好也﹐合照小相﹐休庵云﹕國士無雙而有雙矣。用讚是辭風神如此秀。合雙玉名龕﹐雙柑攜酒。供作雙仙﹐一代才人低首。比似雲龍韓孟﹐認不出盧前王后。絲縷縷﹐甚時花下﹐佳人雙繡。我欲照影恆河﹐柰壯不如人﹐衰顏今皺。黃金鑄像﹐拾得寒山誰偶。二妙春蘭秋菊﹐可念到萬松靑否。開笑口。待定歲寒三友。﹝案﹕年來崇慶辛聖傳﹑成都李思純執贄問學﹐門人中後起之俊。詞以獎之。﹞髙山流水﹟寄彊村侍郎凍春十雨九兼風。釀晴鄕﹑千樹靑蔥。歸雁渺南天﹐臯橋賃宅梁鴻。橫塘路﹑酒綠燈紅。秋風起﹐攜去銅仙漢月﹐淚落房櫳。浸冬靑十二﹐葉葉露華濃。花中。羣鶯亂飛了﹐生活計﹑半化秦宮。芳艸古榮州﹐野鹿自養香茸。海山心﹑寫斷琴工。六年夢﹐空繞香灣小屧﹐老去情鐘。唱金荃苦怨﹐當日美人慵。吉了犯﹟橫溪閣萬古認髙人舊居﹐翠溪雙抱。春山不老。桃花外﹑又生芳艸。家連戚裏﹐將母辭官榮州道。任姦黨成碑﹐一付蘇娘笑。地仙樓﹐暢遊釣。樽酒縱談﹐宋到邦昌﹐天公眞醉了。學士此共讀﹐念王室﹐憂心擣。捨痛哭﹐如何好。過三朝交流仍半島。借素閣魚陂﹐社事鄕農醮。墓邊來大鳥。﹝案﹕橫溪閣在城北石龜山下﹐宋王庠王序讀書處。庠爲蘇軾兄婿﹐時元祐黨禁甚嚴﹐自陳與蘇黃交親﹐不應詔命。閣久廢﹐淸光緒末粗構數楹﹐仍榜橫溪閣。香宋題聯云「北宋古書閣﹔東坡同黨人。」﹞望海潮﹟用淮海韻﹐題南海戊戌與雪庵絕筆書當年衣帶﹐如今禾黍﹐囚堯忍夢東華。含血噴天﹐椎心蹈海﹐靑牛遠放流沙。書笈﹝楓注﹕《近》作「籍」。﹞故人車。託﹝楓注﹕《近》作「托」。﹞白頭老母﹐餐飯先加。不是﹝楓注﹕《近》作「失」。﹞金輪﹐更誰纖手送唐家。江湖歲歲吹笳。又六旬進酒﹐二月飛花。知己半生﹐靈光一座﹐先朝信史空嗟。煙柳上洋斜。剩血痕淚點﹐濃墨飛﹝楓注﹕《近》作「翻」。﹞鴉。柴市招魂﹐大星芒角耿云涯。﹝案﹕雪庵﹐卽徐君勉。戊戌政變時﹐康有爲於上海英輪中﹐作書與徐﹐託以家事﹐遂逃亡海外。衣帶﹐指事亟時光緒密詔。﹞憶舊遊﹟海棠花落竟胭脂作雪﹐蛺蝶飄香﹐春老芳卿。如此風流樣﹐柰多生薄倖。短夢淸明。茫茫綠章封事﹐催送步虛聲。但天上人間﹐煙消弄玉﹐月落飛瓊。仙屏。睡初定。記艷燭更闌﹐曾照華淸。又晴妝午醉﹐化紅雲一桁。濃裹金鶯。日日雨絲風片﹐人望錦官城。似厄閏黃楊﹐空念二月花又生。﹝案﹕宋塤鄕宅有海棠十數株﹐花開極盛。論詩者謂杜甫無海棠詩﹐香宋以爲杜甫《春夜喜雨》﹕「曉看紅濕處﹐花重錦官城」卽詠海棠之作﹐故云人望錦官城。﹞南浦﹟朱藤﹐用張春水韻松架滿庭芳﹐嫩晴天﹑隱映多羅窗曉。瓔珞一團云﹐蜂聲鬧﹑苔上鳳靴人掃。玲瓏透雨﹐淡陰篩出明珠小。描取影兒釵索外﹐胡蝶亂依芳艸。懸來串串春心﹐秋千下又數﹐花風過了。寒食絮香羹﹐攙芳處﹑吹得沈郎錢到。東華夢渺。金風亭長書幮悄。何地龍蛇蟠瘦骨﹐前代紫金魚少。探芳信﹟寄哲生聖傳﹐用艸窗韻坐春晝。慣雨過尋山﹐僧來貰酒。念仙庵前世﹐如今夢華舊。吳妝爭照春波影﹐人比黃鶯瘦。木蘭舟﹐杜老淸祠﹐薛濤香甃。花外玉驄驟。看珠樹臨風﹐峽雲歸岫。一對簫聲﹐曾唱小紅否。紅羊都換靑羊市﹐爛醉同犀首。譜新詞﹐休道屯田是柳。南浦﹟和聖傳寄內山花笑客﹐笑春來﹑門外卽春明。惹得檀郎吹笛﹐千種玉關情。樹樹淡黃楊柳﹐雨和風﹑攪夢到三更。算哥哥行迹﹐半湖靑艸﹐濕了鷓鴣聲。一曲艸堂按拍﹐問黃金﹑誰鑄閬仙﹝楓注﹕《近》作「山」。﹞形。望斷臨邛歸路﹐眉黛遠山靑。兩度百花生日﹐百花潭﹑載酒泛淸泠。料怨紅淒調﹐玉蕭陰有小紅聽。附原作辛楷﹝楓注﹕附詞錄自《近》。﹞春愁似艸﹐客天涯﹑吹綠近淸明。到處嫣紅奼紫﹐蜂蝶盡多情。何事夜來風雨﹐打窗紗﹑不住亂寒更。問夢邊檐滴﹐爲誰腸斷﹐點點作秋聲。對影幾番情重﹐竟何因﹑惟而獨隨形。怎耐衾寒於鐵﹐如豆一燈靑。好趁杏花消息﹐把鄕心﹑盡付雨泠泠。到故園西角﹐小樓深夜有人聽。掃花遊﹟寒食﹐用淸眞韻冷煙社日﹐又夢裏淸明﹐雁歸南楚。柳條細縷。記燕山繡陌﹐紙鳶晴舞。巷口餳簫﹐送老臨安夜雨。醉春去﹐指一色酒家﹐紅杏花處。城外知里許。嘆墓艸淒淒﹝楓注﹕《近》作「萋萋」。﹞﹐百年歸路。翠蒿薦﹝楓注﹕《近》作「存」。﹞俎。聽啼鵑喚客﹐淚沾衣素。杏酪催人﹐那識家鄕更苦。暗延佇。閏花朝﹑錦城鐘﹝楓注﹕《近》作「簫」。﹞鼓。踏靑遊﹟淸明﹐用王晉卿韻明日花朝﹐今朝百花晴曉。紙錢飛﹐秧水霽﹐山山啼鳥。愛俊影﹐新裁鳳皇綾子﹐溪上夾衣齊照。一碧烽煙﹐滿茫茫十洲三島。事萬種﹐愁腸先繞。上河圖﹐春社醉﹐新亭人少。夢未穩﹐明年海棠紅候﹐惟有杜鵑知道。塞垣春﹟虫艸﹐吳季愚大令夐見寄釀雪魂蠕動。到九夏﹐新苗聳。孤根太素﹐一莖生翠﹐駝背微腫。是藥根﹐又是春蠶蛹。究物化﹐區何種。沍寒天﹐陽和性﹐一鋤身世如夢。芳宴錦筵開﹐花樽畔﹑今作淸供。故國指西番﹐湊山路無縫。笑官園﹐菜把成例﹐勞千里﹑寄來靑絲籠。別族待秋影﹐露螢飛碧壠。﹝案﹕吳季虞﹐榮縣人﹐時爲邛崍縣知事。﹞玲瓏玉﹟白蒲桃仙露明珠﹐似尋得﹑絕色冰肌。秋光一箔﹐水精懸架離離。展舊靑籐書槁﹐記山園深翠﹐松鼠含伊。相思。合樽前﹐親餵雪兒。任買涼州別種﹐到拈來玉子﹐多染胭脂。沆瀣無瑕﹐伴梨花﹐好貯哥瓷。攜將蒲萄牙去﹐辦仙釀﹐晶珠千顆﹐味勝紅澌。美人醉﹐看風鬟吹動鷺鷥。氐州第一﹟綠菜﹐葆靑饋飛瀑如虹﹐淸到萬古﹐空巖夜響風水。濺雪生花﹐寒云護磴﹐重疊苔衣澗底。黎雅山中﹐散不盡洪荒秋气。淺碧筠籃﹐新香菌閣﹐露華蒼翠。大好月明松吹裏。度仙徑應逢仙子。浸到春纖﹐齋時晚飯﹐比素芝猶脆。采芳人﹐詩夢冷﹐憑持餉涪翁一醉。石上叢叢﹐記揚帆﹑吳中淡紫。露華﹟蒙山茶爲漢僧吳理眞手植露芽翠滴。是漢代髙僧﹐挈自西域。夏禹舊山﹐靑染川南天色。仲春漸漸槍旗﹐日照一團仙碧。靈气孕﹑蓮花半空﹐萬古蒼石。生株細數凡七。過四月黃梅﹐香嫩堪摘。歷盡歲年無算﹐短柯盈尺。祖洲當采神芝﹐葉葉遠傳京國。風味損﹐如今碎包餉客。瑤花﹟銀耳﹐用艸窗韻苔枝斷節。芳意叢叢﹐倩瑤姬分別。蒼花千朵親摘處﹐認取玉肌籠雪。濃澆米泔﹐化秋气﹑露盤淸潔。生不逢四皓商山﹐負了采芝人傑。木雞還玷佳名﹐想一種仙香﹐傳自仙闕。冰甌浸水花乳放﹐一一冰蠶成蝶。素娥咽否﹐好風味﹑銀河邊說。誤鏡中粉撚鍼窠﹐戲弄小璫明月。鶯啼序﹟聞成都川滇軍警﹐用夢窗韻紀痛何辜錦江萬戶﹐漲滔天禍水。戰塵起﹐腥色斑斑﹐濺血紅綻花蕊。徧郭外﹑衰楊掛肉﹐驚風亂颳城烏墜。嘆無邊空際冤云﹐盡疊秋思。三月春濃﹐正好載酒﹐泛花潭艇子。二更後﹐芒角天狼﹐萬千珠彈齊至。自皇城鱗鱗破屋﹐火龍挾金蛇東指。放修羅﹑刀雨橫飛﹐問天何意。奇哉去日﹐被甲川南﹐共枕戈不寐。應記取﹑納溪力戰﹐誓死前往﹐唳鶴聲中﹐路人揮淚。妖烽蕩淨﹐刀瘢合縫﹐回頭啼鴂千山響﹐喚同袍﹑互酌軍容悴。如何自伐﹐中宵畫角頻吹﹐亂屍無擔山裏。西南大局﹐化作蕪城﹐剩鬼燈照翠。問此世花卿知否﹐豆煮萁燃﹐海外鯨牙﹐怒濤方起。迂辛羹苦﹐今應無恙﹐崍山遙數春樹影﹐忍雙親﹑懷遠門閶倚。千秋認此殘灰﹐大劫昆明﹐萬魂在紙。﹝案﹕一九一七年三月﹐川軍第二師劉存厚與督軍滇軍羅佩金﹐在成都巷戰﹐半月後﹐羅敗走川南。迂辛﹐謂辛聖傳﹐時在邛崍。﹞六幺﹟辛子被困亂軍﹐卜云死矣﹐一書告存﹐喜訂榮州之遊﹐並問諸遺老杜鵑聲苦﹐叫得春如客。相思美人天外﹐十日魚書歇。險說漁陽揭鼓﹐踢到鸚洲色。六朝六夕。千花百艸﹐一片腥風萬燐碧。故人天幸無恙﹐个个城西北。秪恨血染髑髏﹐不向崔家擲。大渡河邊一哭﹐世比唐年黑。秧歌滿陌。一肩行李﹐請踏靑陽舊封國。﹝案﹕《史記》載黃帝之子玄囂﹐時爲靑陽。降居江水。相傳榮縣卽其受封之地﹐城東南有玄囂崖﹑靑陽關。﹞慶春宮﹟意釣亭流水桃花﹐故園修竹﹐鮆魚兩兩春初。山翠搖天﹐苔香出筍﹐一竿偕老吾廬。鏡中雙笑﹐判同號煙波釣徒。秋風永逝﹐鄕夢無歸﹐月落沙虛。滄桑換盡皇都。三月黃花﹐重賣丁沽。擘粒盤鍼﹐誅茅縛柱﹐畫欄紅到江湖。寸心濠上﹐今吾故吾。白楊煙樹﹐靑笠風標﹐畱弔荒墟。眉嫵﹟聖傳歸邛崍﹐夜中入夢﹐用碧山韻正花西星點﹐樹杪鵑聲﹐燈老半窗暝。倦裏渾無睡﹐相逢處﹐依稀工部祠徑。翠苔步穩﹐訴錦城千萬幽恨。畫欄響﹐一角濛濛雨﹐覺鴛被微冷。人醒沈思音問。又暗移山月﹐遙掛天鏡。風信哀牢轉﹐邛山外﹐伊人知甚光景﹝聖傳創方劇。﹞。送春路永。算四鄕﹑忙了農正。待消夏峨眉﹐搖一棹﹐漢嘉影。東風第一枝﹟櫻桃玉子圓勻﹐珠胎點滴﹐幾天紅到如許。醉時三月登盤﹐霽色萬星照樹。筠籠上市﹐恰才聽﹑賣花聲住。算幾村﹑杏子枇杷﹐一色淡靑煙雨。曾夢入﹑上蘭舊句。曾擎出﹑大明歸路。老來新筍初香﹐銜得亂鶯最苦。蔗漿除熱﹐剩畱贈﹑歌脣樊素。認此心﹑瑪瑙春痕﹐顆顆淚綃難數。繞佛閣﹟遊唐開化寺懷辛子斷巖瀉翠﹐枯坐老衲﹐花外禪宇。芳意如許。最憐夢裏﹐鵑聲喚春去。梵鐘報午。香送半盞﹐泉味牛乳。閒聽蛙語。宛然萬里橋西﹐杜祠路。雁足盼天末﹐縹渺邛崍山遠處。何幸故人﹐因風傳尺素。想玉樣淸標﹐消減丰度。買將茫屨。趁豆壠秧塍﹐消夏煙樹。浣龍湫﹐洞天涼雨﹝寺有洞﹐五百年來標爲龍湫夜月。﹞。﹝案﹕寺在東山之阿﹐殿右卽龍洞﹐後有小池﹐崖澑琤琮﹐石壁刻佛像﹐爲避暑勝地。﹞金人捧露盤﹟王文安公墓瓦俑﹐以宋紹興八﹝楓注﹕《近》作「六」。﹞年葬﹐去今七百六十二年出土古﹝楓注﹕《近》作「故」。﹞人墳﹐今人屋﹐後人耕。如夢裏﹑此夢誰醒。宋陶畱像﹐鳳皇﹝楓注﹕《近》作「凰」。﹞原穴土花腥﹐同時舊侶﹐杜鵑啼﹐翁仲無聲。紹興年﹐徽猷﹝楓注﹕《近》作「猶」。﹞閣﹐南渡恨﹐大官銘。過三朝﹑重見三榮。問今何世﹐春山無地種冬靑。虫沙萬劫﹐血痕斑﹑紅過魚燈。﹝案﹕王序字商彥﹐官至徽猷閣直學士﹐以紹興六年卒。墓在榮縣東郊鳳皇原﹐一九一六年於墓道中得朱承撰《宋故文安郡開國侯王徽學墓志銘》及瓦俑。文載《榮縣誌》。﹞醉思仙﹟兕觥問犀觴。有靈心一點﹐分水何方。算相隨南北﹐半世詩囊。形又古﹐彫還瘦﹐花片水浮香。儻鐫名﹐篆款式﹐便稱王績家鄕。少小西京夢﹐春風乍賦霓裳。是詩龕雙玉﹐遠奉髙堂﹝光緒壬辰印伯送。﹞。興亡影﹐人琴淚﹐萬壽絕無疆。百年身﹐幾醉月﹐此中一寸滄桑。三姝媚﹟哭寧河髙文通公千山啼杜宇。北風蕭蕭兮﹐報公歸去。記別涼秋﹐正六飛西幸﹐玉京無主。二十年華﹐全換了﹑地維天柱。半世咸陽﹐淸淚銅仙﹐灞陵秋雨。春到梅花紅處。問鬢雪三生﹐夏峯年譜。厄運﹝楓注﹕《近》作「運厄」。﹞龍蛇﹐竟一箋如讖﹐玉棺天路。馬鬣新封﹐漧淨是﹑先朝黃土。謚取江淹名子﹝楓注﹕《近》作「字」。﹞﹐燕山萬古。﹝案﹕庚子聯軍入都﹐髙賡恩扈從兩宮至西安﹐自此不復相見。辛亥後來信﹐有「良晤艱難」之語。髙拒受袁世凱官職﹐故云漧淨黃土。﹞夏初臨木馬分秧﹐杜鵑啼月﹐四山紅過千花。細雨黃梅﹐玉人初換蟬紗。夜來眢井鳴蛙。井幹邊﹑變作長蛇。音書人事﹐咸陽大火﹐天地飛沙。禊潭佳節﹐錦水名邦﹐正攜俊侶﹐同醉年華。靑蓮缽底﹐如來不咒賓迦。西望長嗟。數詞流﹑夢老天涯。笑啞啞。千聲銅鼓﹐洞子黃家。壺中天﹟茅苔酒月中滴液﹐是妙香仙子﹐化身羅幙。得气自天成釀法﹐翠孕人形靈藥。碧井華泉﹐黔山麹院﹐露似金莖作。欲斟還借﹐一尊量取犀角。此地是古犍爲﹐如今天遠﹐不贈那能酌。未揭甕簽心已醉﹐霸子鴻妻齊樂。千里交深﹝熊錦帆鎭使饋。﹞﹐通身春沁﹐花外鳴乾鵲。大茅君洞﹐幾家移此村落。前調﹟汾酒古唐秋味﹐自雁飛來處﹐彼汾一曲。花滿堯祠山掃黛﹐晉水春流碧玉。石髓淸甘﹐冰心醖釀﹐小甕鸚哥綠。酒星紅照﹐略陽無此嘉麹。前世記醉長安﹐銀屏笑索﹐下馬垂楊屋。重見藐姑仙子面﹐淚點夢華新錄。獨夜斟時﹐太行天外﹐香夢陶潛菊。白雲飛去﹐漢皇何地仙躅。繞佛閣﹟鄕遊﹝楓注﹕《近》作「修」。﹞得京中書﹐知彊村近問上洄下潠﹝《歷代蜀詞全輯》作「噀」字。﹞﹐雙﹝楓注﹕《近》作「霜」。﹞鬢已白﹐煙翠無主。沙燕新乳。對門店裏﹐鄰翁葬何處。破籬未補。窮到世外﹝楓注﹕《近》作「處」。﹞﹐生計蔬圃。秦漢如許。甚時送老﹐桃源數株樹。片玉報京國﹐夢引吳娘攜酒去。遙念夢窗﹐江南芳艸渡。慣藥味宵濃﹐香似仙露。幾家人住。問劍水星紋﹐花下蠻素﹝楓注﹕《近》作「宿」。﹞。杳楓橋﹑舊年秋雨。三姝媚﹟聞喬損丈卒法源寺幽州天外遠。望魂兮歸來﹐武擔山畔。古佛同居﹐總平﹝楓注﹕《近》作「半」。﹞生英气﹐法華千轉。柳色依然﹐春未了﹑臺城先換。第一傷心﹐泉路交期﹐十三峯館。三度同經兵亂。記舊國黃塵﹐夜深長嘆。小閣延秋﹐有相公來去﹐履痕都滿。是色是﹝楓注﹕《近》作「皆」。﹞空﹐全付與﹑鐘聲腸斷。歲歲尋碑唐寺﹐丁香淚點。﹝案﹕淸光緒末年﹐香宋與喬樹柟同居北京伏魔寺。時國政日非﹐喬畱心時務﹐交遊甚廣。辛亥後﹐寓居法源寺﹐晚耽佛典。卒﹐以僧服葬。十三峯館﹐李榕別署。榕字申夫﹐劍閣人﹐久在曾國藩幕。喬曾從問學﹔三度句謂甲午﹑庚子﹑辛亥兵事﹔法源寺丁香花有名﹐嘗同賞也。﹞梅子黃時雨﹟橫溪閣﹐用玉田韻煙柳雙溪﹐展殘捲半窗﹐叢話漁隱。逗夜雨朝晴﹐四鄕簔影。沙上飛禽知我意﹐勸延山翠療詩病。畫中景。微欠浣花﹐花外漁艇。琴引。相思成興。問淒涼犯裏﹐哀韻誰聽﹝休庵紀亂詞最工。﹞。願老唱農歌﹐秧塍千頃。無恙臨邛應早到﹝聖傳。﹞﹐自眉州下江程近。歸心緊。野田鷺鷥飛暝。鳳皇臺上憶吹簫﹟漱玉韻答辛子虎口生涯﹐鳳毛文采﹐崍山綠到天頭。借好風吹送﹐寸版銀鉤。滿眼雍陶句子﹐蠻嶂遠﹑隊隊歸休。芙蓉郭﹐春濃似病﹐人瘦於秋。扁舟。渡來弱水﹐淸淨四禪天﹐慧業人畱。補杏花紅處﹐春雨登樓。江上鯉魚風起﹐雙流路﹑盼斷雙眸。銀蠡酒﹐思公子兮﹐代畔牢愁。百字令﹟梁杭雪畫蒼巖列岫﹐似鏡中﹐描取小鬟妝束。皴法全拋山乍笑﹐西子薴蘿新浴。石色鸚哥﹐篙聲漁父﹐夜雨生飛瀑。了然瘋性﹐水中添个茅屋。云是一角羅浮﹐羅含宅子﹐借畫消三伏。自別宣南成泡影﹐夢里人歸西蜀。白鶴新居﹐紅羊浩劫﹐一絹春山綠。鉤輈如叫﹐黃梅雨霽雲木。﹝案﹕此題淸末梁杭雪於羅癭公寓所畫《羅浮瀑影圖》。﹞瑣窗寒﹟次辛子見寄韻燈盡方花﹐詩來引夢﹐露華霏雨。懷人半枕﹐楊柳風前張緒。響譙樓一更兩更﹐杜鵑啼徧相思苦。望邛山西角﹐兩三星點﹐算君來路。遲暮。愁鄕住。念錦繡成都﹐托身無所。東城向晚﹐新鬼多於人數。掃山中茅屋半間﹐小禾四月天未暑。到榮州﹐一醉紅香﹐笑作橊花主。南浦﹟次韻調辛子相如病較﹐料春山﹑橫黛鏡華明。葉葉花花當對﹐綠意逗紅情。識字早關憂患﹐判頭銜﹑世外署田更。莫近彈棋局﹐一枰如夢﹐半夜有潮聲。鑄得金甌無縫﹐到如今﹑瓜剖已成形。不卜浮家何地﹐生計穩樵靑。我是有詩漁父﹐泛風波﹑一舸當西泠。盼玉臺新詠﹐小荷花底寄人聽。消息﹟答辛子望月寄懷君不來兮﹐又看春盡﹐淸夜無睡。玉葉從風﹐缸花笑客﹐閣閣蛙鳴水。麥黃雲過﹐梅紅雨綻﹐都入杜鵑深意。立花前﹑相思一片﹐謝郎愁到千里。柝聲樓閣﹐三更天淨﹐想得佳人都起。玉臂雲鬟﹐靑天碧海﹐圓了姮娥味。天南地北﹐蒼龍星沒﹐慘慘鏡中田地。劍光寒﹑荒雞遠叫﹐萬山夢裏。夢橫塘﹟次劉苕溪韻報辛子並寄休庵月明千里﹐人坐空山﹐好風吹送瓊瑟。煮藥香中﹐看衛玠﹑天生英物。荷气生涼﹐麥秋含潤﹐浪痕魚沒。笑春風鬢影﹐一點琴心﹐怎消受﹑臨邛客。簪山白髮詞仙﹐洗貧家似水﹐冷透詩骨。布穀聲聲﹐知喚出﹑故人相憶。碧紗外﹑橊花勝火﹐笑比紅裙最初色。且醉釵邊﹐晉陽笳吹﹐只胡兒聽得。花心動﹟粉紅繡球﹐梅溪韻霞色千星﹐黃梅過﹐依稀杏花春雨。倦枕乍羞﹐中酒微酣﹐勾引蝶兒嬌舞。宛然珠彩攢心髻﹐蒨裙皺﹑定畱仙去。臉潮向﹐香瘢動了﹐个儂知否。雜組分明剪處。籠做月華圓﹐碎黏珊樹。淡裏艷妝﹐錯落玲瓏﹐和合一團心緒。漢陽宮外三郎醉﹐仿新樣﹐大唐新語。描繡譜﹐催它早拈絳縷。換巢鸞鳳﹟五色鳳仙﹐梅溪韻金屋阿嬌。又偸長絳雪﹐軟醉藍橋。明珠千樣錦﹐弄玉一枝簫。星星叢露小蠻腰。泫然午痕﹑脣脂未消。同心彩﹐試換取﹑朵雲紅照。風悄。春思渺。非是小家﹐翻作回身抱。艷絕端陽﹐沁將纖指﹐生就香奩仙艸。休道鑲藍復鑲黃﹐日華消盡旗妝老。雲霞衣﹐耐卿﹑著到秋曉。洞仙歌﹟戲問休庵疾向聾丞笑﹐得耳根淸淨。是事關門不須聽。甚浮雲﹑翳了秋水生時﹐明明月﹐又報蟾蜍蝕影。傷心崔旰傳﹐觱栗頻吹﹐自惹多愁復多病。種種悟空花﹐法眼依然﹐本來是﹑無明無盡。但秪負﹑淸娛弄新妝﹐逗鏡裏橫波﹐乃公難省。三姝媚﹟日本美人小相﹐用半塘唱和韻蓬山相望苦。乍奇花初胎﹐鏡心眉舞。小幅唐妝﹐惹斷腸人詠﹐鬢雲鬆句。燕舌和音﹐怎訴與﹑玳梁吹絮。一種英姿﹐秋水雙蛾﹐夐無前古。春到櫻花徐步。著小風裙屐﹐蝶邊紅路。采藥三山﹐意舊隨徐福。水仙來處。片月烘云﹐畱妙影﹑非煙非霧。更欲移情何地﹐冰弦暗譜。前調﹟新荷阿蓮心最苦。愛翩何珊珊﹐玉兒工舞。淨色嫣然﹐著碧紗籠上﹐冷香詩句。蓋得萍蹤﹐遮不到﹑前生飛絮。自小團圓﹐難怪紅衣﹐此花千古。風際淩波微步。閃一鏡涼痕﹐繡猗魚路。采綠前陂﹐問舵樓消酒﹐涉江何處。護熱鴛鴦﹐秋思在﹑洛妃乘霧。渺渺揚荷新怨﹐騷心待譜。前調﹟美人蕉層層心緒苦。隔煙紗亭亭﹐倚風慵舞。俊極波紋﹐向翠羅衣上﹐織成愁句。醉血猩紅﹐新染透﹑粉綿香絮。似此花心﹐魚纈凰釵﹐定撩柯古。荷外輕移蓮步。誤夜雨聲聲﹐一條溪路。蝙蝠飛來﹐也變成仙種﹐綠天深處。秀色傳餐﹐蒸气噴﹑露華霏霧。贈取虞兮名字﹐鐃歌夜譜。前調﹟鳳仙丹山歸夢苦。美人兮娟娟﹐絳河仙舞。眾綠生時﹐便守宮先染﹐定情新句。艷蝶泥金﹐魂斷了﹑午痕芳絮。念佛成珠﹐修到紅鸞﹐小星終古。風露朱欄鴛步。逗蒨色橊裙﹐翠苔封路。爪漬麻姑﹐怕癢時搔損﹐淡脂籠處。夜月秦樓﹐簾半捲﹑雲鬟香霧。笑倚珊瑚鉤坐﹐瓊簫細譜。前調﹟端午寄錦江詞社春心攢萬苦。又菖蒲花開﹐彩舟龍舞。咫尺前塵﹐盡華陽奔命﹐庾蘭成句。亂葉爭風﹐偏更攪﹑漫天飛絮。未省餘生﹐江北江南﹐幾回盤古。思向雲中橫步。柰正則如今﹐夢天無路。大局文楸﹐念去年今日﹐祖龍何處。歷劫羣仙﹐聊共醉﹑澡蘭香霧。破子家山重按﹐銅琵斷譜。聲聲慢﹟菖蒲苔礓淨暑﹐藥澗流澌﹐午風一道淸芬。葉葉幹將﹐參差綠就龍文。新芽乍吐努白﹐又叢叢﹑芳渚長春。玉泓水﹐合湘蘭風露﹐采供靈均。歲歲京華佳節﹐徧家家兒女﹐掛艾當門。寸蒂朱絲﹐香囊扣近羅裙。芳醽至今味苦﹐任羅浮﹑山下移根。仙夢遠﹐一莖花﹑如見故人。南浦﹟廖芷才大令招飲鏡香亭﹐用張春水韻天在玉壺中﹐自唐年﹑已照旭川春曉。楊柳綠於人﹐靑錢外﹐依舊濃煙梳掃。田田弄影﹐風裳入夏迎蘇小。葉上明珠花上雨﹐心上美人香艸。涼云一片瀟湘﹐念夫君﹐曾讀離騷未了﹝淸時芷才官湖南﹐有美績。﹞。儂也夢西華﹐蓬萊殿﹑今問采芳誰到。前生路渺。一樽官閣云廊悄。此時人間漧淨地﹐卻笑主人來少﹝池上開局修志﹐余主其任﹐乃不長宿此。﹞。渡江云﹟得景喬書新篁搖醉影﹐端陽過了﹐涼雨四山秋。故人天際去﹐幾日荷花﹐紅到鏡香樓。林西月子﹐未黃昏﹑先上簾鉤。煙寺暝﹐夜堂吹角﹐知白老僧頭。雙流。當官驛路﹐望子燕山﹐坐一燈人瘦。定幾時﹑吳淞覓句﹐江樹歸舟。邛崍有客淸如玉﹐昨書來﹑寸寸離愁﹝聖傳於念存極聞聲相思之雅。﹞。完全按苦﹐思君一騎眉州。﹝案﹕張景喬﹐榮縣人。﹞三姝媚﹟偶以小絹寫樹石﹐有似薊門山者﹐聊短述荷花紅向午。寫靑山如龍﹐掉頭西去。斷角殘鐘﹐著老僧三兩﹐戒壇煙樹。大瀑淙淙﹐知半夜渾河飛雨。是夢全消﹐長樂花深﹐六龍何處。遺事宣和箋注。仗斷幅收將﹐舊家墳土。故國歸來﹐任亂山無縫﹐幼輿難住。大錯而今﹐傷聚鐵﹑九州還鑄﹝時以復辟動天下之兵。﹞。寄與南朝家令﹐星娥認取。泛淸波摘徧﹟榮之北山產綠茶﹐香色一如龍井﹐借小山韻張之云腴養碧﹐月液含秋﹐誰分老來鄕味好。美人新摘﹐春到千山萬山早。牛峯道。蒼苔冷處﹐紅雨香中﹐才近露華先醉了。少个樵靑﹐莫笑煙波釣徒少。舊遊渺。湖上記開寺門﹐井畔徧生瑤艸。曾煮松聲澗聲﹐翠樓鐘曉。夢痕杳。煙蕊餉客自佳﹐風篁甚時重到。且當龍泓片葉﹐寸心傾倒。湘江靜﹟竹簟淨展流犁天正午。倦攤書﹑翠陰籠樹。娟娟帝子﹐情根淚點﹐倩紅斑畱住。纖就笛材勻﹐春蔥亂﹐文漣千縷。涼云半枕﹐淸風半簾﹐詩來在﹑夢中路。晚醉醒﹐茶味苦。最承恩﹑汗香聞處。紋幬未掩﹐蟬紗乍脫﹐襯冰肌如許。玉腕嫩紋生﹐荷花樣﹑臉潮含露。秋心到此﹐靑奴漫領﹐瀟湘夜雨。婆羅門令﹟兩月來蜀中化爲戰場﹐又日夜雨聲不絕﹐楚人云﹕后土何時而得幹也。山中無歌哭之所﹐黯此言愁一番雨﹑滴心兒醉。番番雨﹑便滴心兒碎。雨滴聲聲﹐都裝在﹑心兒裏。心上雨﹐幹甚些兒事。今宵雨﹝楓注﹕《近》作「滴」。﹞﹐聲又起。自端陽﹑已變重陽味﹝楓注﹕《近》作「未」。﹞。重陽尙許花將息﹐將睡也﹑者天气怎睡。問天老矣﹐花也知未。雨自聲聲未已。流一汪兒水。是一汪兒淚。﹝案﹕此詞於集中別具一格。香宋嘗云「陸淞」臉霞紅印枕﹐睡起來冠兒還是不整「﹐語自妍麗﹐惟全篇色澤不一﹐不如李淸照《聲聲慢》前後疊字相呼應爲絕作。」此作殆有意仿之。﹞附和作夏敬觀﹝楓注﹕錄自《近》。﹞一江水﹑送岷峨外。千江水﹑盡送吳天外。換谷移陵﹐黃農世﹑而今壞。波底淚﹐流與枯桑海。東風雨﹐吹大塊。信茫茫﹑后土無眞宰。荒歌野哭知何所﹐人未到﹑有啼鴂先在。夢程柳掃﹐絮雪如灑。似我萍蹤更怪﹐平了傷春債﹐那盼天相貸。綺寮怨﹟弔杜步云﹑樊孔周﹐淸眞韻喚此人間何世﹐老天知醉醒。爲往日﹑二老銷亡﹐山河影﹑步步新亭﹝劉﹑楊。﹞。思君如今更酷﹐光天下﹑夜黑燐自靑。竟先後﹑化作長星。空山叟﹑破屋珠淚盈。去歲記尋雁程﹐江樓坐上﹐當官盼到黃瓊。按拍三淸。善才韻﹐有誰聽。甘人乍逢魑魅﹐酒後語﹐夢中情。茅齋少城。芙蓉萬樹外﹐風露零。﹝案﹕二人因反對川軍第三師違章抽稅﹐被暗殺。﹞換巢鸞鳳﹟夾竹桃非竹非桃。甚眉舒翠玉﹐淚掩紅綃。新妝明灼灼﹐嫩葉影蕭蕭。天臺仙子降湘臯。淚痕酒痕﹐春情未消。瑤池果﹐定惹得﹑鳳皇兒笑。詩巧。圖更巧。春在武陵﹐人自彈琴嘯。萬綠叢中﹐小紅心上﹐和合瓊株瑤艸。知是雙仙化身來﹐夏中開到秋難老。潼江邊﹐杜陵翁﹑作杖尢好。玲瓏四犯﹟含羞艸﹐淸眞韻酥了春心﹐但有物相挨﹐收盡嬌艷。碎葉搖風﹐花粲女兒宮臉。無意掛到裙釵﹐未飲醉妝全亂。問甚時﹑玉骨偸換。香軟任它廝見。似聞仙液苔根薦。系金莖﹑露珠圓蒨。依稀樹癢搔無力﹐慵送秋波眼。休認夜合性情﹐況翠柳章臺千點。僅向人迎送﹐吹作雪﹐隨風散。還京樂﹟得王豹君督部詩函﹐用美成韻紀感。豹君名人文﹐大理人﹐淸光緒癸未進士﹐治蜀非久﹐其徳量則不知嚴武﹑韋臯孰先後也。今春川滇之難﹐當軸徵公察辦﹐至渝而川黔又鬨。公遂檢五年詩見寄﹐誓隱補陀山﹐訂它日相從﹐以峨眉爲死所。嗚呼﹗哀矣竟無計。作个鄕農﹐荷笠歸大理。嘆彩雲春散﹐愛晴一艸﹐潘安才費。耿使星天際。渝州四月千花委。爲杜宇﹐穿了望眼﹐銅仙鉛淚。甚巴云底。又扁舟東下﹐蒲團面壁。從今消盡世味。生生誓撇殘書﹐補陀山﹑自挑行李。問何年﹑仍掛衲峨眉﹐淘灘灌水。自失潛庵約﹐南天何限心悴﹝湯蟄老約兩年一聚﹐今薨矣。詩曰「人之云亡﹐邦國殄瘁。」噫﹗﹞。側犯﹟唐池﹐淸眞韻數花襯葉﹐小風活了紅兒靚。香定。幻弄玉施朱照妝鏡。新蟬抱樹響﹐雨歇苔生徑。波靜。渾印出﹑湖州萬竿影。劉兼句裏﹐綠水唐年瑩。閒自省。幾朝人﹑池上認家令。半箔淸風﹐老來夢迥。煙暝落日﹐一甌龍井。傾杯樂﹟用耆卿韻寄錦城蝸角軍聲﹐鴻毛民命﹐龜城舊鄰犀浦。傷心是﹑二三耆老﹐大劫荒荒﹐幾時快聚。問天公﹑何忍將人折磨﹐禍水又橫江﹐與鷗爲侶。半月風影頻吹﹐火雲兼怪雨。想舊京﹐初年光緒。尙萬方無塵﹐村農多吉語。如今者般﹐送老崦嵫去。將此恨誰訴。勞天外雙玉淸詞﹐殷勤魚素﹝哲生﹑聖傳書至。﹞。流光且醉憑飛羽。慶宮春﹟知休庵避﹝楓注﹕《近》作「辟」。﹞新都﹐室廬未毀﹐旣哀且慰重疊兵荒﹐蒼茫天問﹐剩君矮屋如舟。靑眼髙歌﹐赤眉新史﹐舉家兒女蓬頭。桂湖招隱﹐又歸路﹑西風送秋。故鄕無夢﹐門外湘漓﹐一樣橫流。崔楊轉轉恩仇。唐家此例﹐蜀局誰收。刀上生涯﹐火邊屍气﹐一城鮑照新愁。休休居士﹐幸歷劫﹑休庵未休。此身何托﹐南北爭椿﹐蛋殼神州。﹝案﹕鄧休庵來信將返成都﹐賦此寄之。崔楊恩仇﹐謂唐西川節度使崔寧與瀘州刺史楊子琳相攻事。﹞采綠吟﹟鏡香亭用蘋洲韻。此調過片處﹐半塘定脆字﹐仄葉﹐謂與渡江云換頭正合。是仍葉氏天籟軒說﹐非創獲也。前端裏字﹐仄葉﹐余亦主葉氏說。熟繹塞垣春﹐知艸窗旨矣水活魚先喜﹐弄影藕葉東西。尋仙入夢﹐飲香疑雨﹐消醉成詩。此心涼欲化﹐龜巢裏。萬花舉國紅璃。美人兮﹐湘江浦﹐亭亭淸露怨誰。煙筱四圍秋﹐書簾動﹐時聞嬌鳥聲脆。晚色忽篩金漏﹐一徑苔衣。待西風吹老蘋洲﹐何人譜﹐漁笛舊年題。狂呼酒﹐明月在天﹐親酌少微。掃地花﹟雞樅菌亂松透日﹐正雨气晴蒸﹐萬釘苔罅。土膏孕夜。乍含苞似卵﹐巨根盈把。傘頂微尖﹐雪臂影兒婭奼。翠陰下。羨別業海西﹐人種平野。風味消九夏。共銀蒜登盤﹐玉芝論價。鼈裙欲化。倩櫻脣細品﹐藕花香榭。雜本靑紅﹐全付煙燻火炙。醉吟社。代蘑菇食單慵寫。壺中天﹟紀夢示芷才仙山樓閣﹐枕函邊歷歷﹐方壺員嶠。一色水天如翡翠﹐爾忽雙鳧飛到。世外秋心﹐湖邊篁气﹐笛裏韓湘笑。塔鈴風定﹐梵聲畱住云表。醒後槐雨颼颼﹐亂山吹角﹐路斷蓬萊島。欲問永禪師坐處﹐紅得劫灰成窖。委地黃雲﹐飛燐碧血﹐廢井羣蛙鬧。羲皇窗北﹐約將陶令終老。齊天樂﹟休庵屋爲流彈所破﹐持傘禦雨﹐辛子有詞云「形影相偎﹐陰晴偶換﹐便是滄桑一度。」嘆其諧妙之情﹐戲賦此闋詞人例夢髙唐雨﹐秋前一庵先破。漏盡三間﹐窮生百巧﹐不買油衣能躲。牽蘿計左。仗笠樣圓撐﹐鏡臺雙坐。宛醉湖壖﹐手遮荷葉蕩煙舸。媧皇補也無術﹐亂來天不管﹐全付兵火。紅日燒空﹐黑風吹海﹐野哭千家怎過。如君尙可。秪盼到晴天﹐又排詩課。頭上淙淙﹐一簦誰借我﹝顏師古曰﹕大而有把﹐手執以行﹐謂之簦。﹞。拜星月慢﹟七夕夜鵲飛時﹐天狼紅處﹐小閣還搴羅幔。萬古成雙﹐指微云河漢。笑聲動﹐似覺盈盈鶴駕來往﹐脈脈鴛幃恩怨。盡訴情天﹐忍經秋才見。自洪荒﹐便結風流眷。今宵會﹐幾度成圓滿。爲問那个星兒﹐是機頭新產。嘆嫠蟾抱月年年伴。銀潢路﹐漸學蓬萊淺。只落得瓜果蛛絲﹐賺羅池香案。玉京秋﹟牽牛花﹐艸窗韻銀浦闊。黃姑渡河候﹐此花心切。蘚砌仙根﹐竹籬露蔓﹐涼叢千葉。秋色名藍半盞﹐海棠陰﹑微沁紅雪。夢中別。鵲橋心事﹐欲提羞說。日照東南先怯。綴金鈴﹐莓墻半缺。翠染薑梅﹐香生蘭菊﹐容華都歇。碧玉娟娟﹐又送過﹐靈匹匏瓜時節。冷蛩咽。還等雙星抱月。選冠子﹟白露水气凝珠﹐仙心濃夜﹐月明葭渚蒼蒼。把有情紈素﹐頓換了無情﹐被謫空房。沆瀣綠荷﹐香透羅衣﹐葉葉生涼。傍籬根淸坐﹐無窮心事﹐都付寒螿。算半年﹑夢境笳聲裏﹐漬方諸淚點﹐如此紅羊。嗟未來身世﹐任天南地北﹐我住何方。前路問銅仙﹐秪衰蘭送客咸陽。剩秋娘一笑﹐黃菊花開﹐依樣成霜。齊天樂﹟今宵酒醒圖﹐和頻伽韻明朝此客知何地﹐樽邊畫橈先動。醉淺無眠﹐愁多畏曉﹐柳下月明相送。雙星一夢。忍帶淚牽衣﹐喚聲珍重。小小燈花﹐結將紅豆做情種。陽關休勸更飲﹐酒闌思昨夜﹐鴛被還共。隔水雞聲﹐收風魚浦﹐消盡臉潮紅湧。離亭樹擁。問甚日歸妝﹐紫驑親控。我亦屯田﹐畫中眉翠聳。一寸金﹟秋分月夜秋色中天﹐乍數虯簽又平列。正小園金粟﹐霏霏染袂﹐西風瑤井﹐蕭蕭鳴葉。回想春分節。桃花下﹐夜深醉月。從今後﹐客枕如年﹐照影嫦娥定頭白。何限徵人﹐千山搖夢﹐腥吹戰場血。念玟碪香杵﹐紅燈如豆﹐刀鐶馬策﹐靑絲成雪。千種心頭苦﹐涼蛩外﹐向誰細說。何堪念﹐往日秋分﹐漢嘉浮翠艓。百字令﹟約齋叟得南城廢園﹐葺之曰約園。用竹垞韻寄賀約齋守約﹐借小園消受﹑秋光淡泊。占定浣花溪作號﹐天予花溪棲托﹝叟元字花溪。﹞。愚谷非愚﹐老萊未老﹐請賦閒居樂。阿稽阿段﹐爲花先補籬落。同是汐社中人﹐嫦娥耐寡﹐秋色誰斟酌。早晚栟櫚刊合集﹝叟與休庵人稱二鄧先生。﹞﹐頭白論功書幕。小玉司香﹐牟珠入夢﹐將硯安巖壑。靑山浮白﹐不知門外蝸角。前調﹟寄山腴靑城石室﹐把前生記否﹐花朝南泊。六度流光千種夢﹐心事微波難託。白石簫聲﹐綠珠眉樣﹐羨爾文園樂。海棠秋禊﹐去年紅雪開落。今幸畱命桑田﹐松風八十﹐依舊紅蠡酌。我自無錐能卓地﹐醉泥借天爲幕。一局康猧﹐百年書蠹﹐生計雲歸壑。一言難盡﹐山頭夜夜吹角。前調﹟寄吳念存祖沅﹐兼答鄢公﹐復祥祜少年爲客﹐計三秋黃浦﹐海潮邊泊。家計鷦鷯艱一飽﹐更苦一枝無托。字水渝山﹐春華秋實﹐差剩新交樂。計程相望﹐甕頭先辦桑落。生此亂世衰年﹐懷人最苦﹐夜不成孤酌。短李迂辛書久斷﹐燕子香巢珠幕。素滻無源﹐靑荷作鏡﹐自分鄰溝壑。西風滿眼﹐劍虹雙吐芒角。﹝案﹕吳念存﹐邛崍縣知事吳季愚之子﹐後亦任邛崍知縣。短李迂辛謂李思純﹑辛聖傳。﹞前調﹟答休庵一庵秋雨﹐嘆此翁頭白﹐鸞飄鳳泊。從古詩人多寓蜀﹐第一花潭依托。眢井鳴蛙﹐蠻山騎象﹐損盡崔駰樂。命中晞發﹐我曹生就流落。公有紅綫知心﹐不時需酒﹐雙笑還雙酌。甚事干卿春水皺﹐燕子從爭危幕。大月中秋﹐小山叢桂﹐夜半舟藏壑。嗇夫無恙﹐扣門時聽張角。前調﹟寄聖傳月圓花好﹐料文君井畔﹐鴛鴦名泊。水調歌頭今夕酒﹐玉字﹝楓注﹕疑爲「宇」字。﹞瓊樓堪托。紅豆香籢﹐碧山樂府﹐妙領琴心樂。程垓李石﹐蜀才宋後遼落。我是識字田夫﹐老兵畱飲﹐當勸長星酌。不信劫灰吹不盡﹐刁鬥千山戎幕。大野哀鴻﹐長城飲馬﹐云臥無丹壑。蒲山公子﹐漢書應掛牛嶠﹝久失哲生問。﹞。前調﹟寄壺庵師艸荒吟社﹐注一汪秋雨﹐亂蛙鳴泊。舊夢靑羊沽酒路﹐尙有蜻蛉堪托。隴水肝腸﹐秋風鱗甲﹐黨傳全媮樂。水仙彈罷﹐九州愁變夷落。大好良夜秋光﹐壽星如月﹐繞膝從翁酌。花下雙騎紅尾鳳﹐七寶香團珠幕。蠹粉花虫﹐鵾弦蘆雁﹐事業占松壑。城南聱叟﹐好詩偏出麟角﹝約叟移家詩﹐妙入宋則。﹞。前調﹟亂中受一廛而不得﹐感紀卜居何地﹐似柳花著水﹐隨風棲泊。命到溧陽無躲法﹐家具一車誰托。雁是勞人﹐龍名怪物﹐今止從軍樂。五湖三畝﹐但除天外飛落。早識一把無茅﹐風飄掛處﹐悔不貪泉酌。多少侯門森畫戟﹐花鎖九微香幕。荒翠三弓﹐小紅雙琖﹐紙上專云壑。太平終老﹐馬頭夜夢生角。﹝案﹕孟郊曾任溧陽尉﹐有《借車》詩云「借車載家具﹐家具少於車。」﹞酹江月﹟艸窗中秋韻一年今夕﹐說陰晴﹐萬里八荒同色。燭外靑山笳鼓靜﹐細雨旌旗微濕。兔魄銜云﹐龍頭瀉酒﹐劍气孤虹白。蒼生誰問﹐漢家夜半前席。檻外桂樹婆娑﹐萬香如海﹐漸掃前朝迹﹝飲桂林山。﹞。星斗以南人幾个﹐一曲琵琶消得。故國花潭﹐遺民酒舫﹝去年中秋事。﹞﹐短夢殊今昔。明年明月﹐笛聲猶裊空碧﹝客有吹笛工琵琶者﹐雍容刁鬥之外。﹞。花犯﹟紅蓼﹐碧山韻點秋心﹐疏紅細朵﹐星星照池水。鷺鷥鄕裏。記中酒西湖﹐無限詩思﹐斷橋過雨萍蹤寄。欄幹人倦倚。泛釣艇﹐夕陽天色﹐漁家如畫裏。年年雁聲送西風﹐懷人念此際。涼波空委。歸夢遠﹐江南路﹐令人心悴。何時更﹑夜親蟹火﹐香穗影﹑淸螢飛又起。便喚取﹐月明相伴﹐蘆花偎素被。玉京秋﹟葦﹐用蘋洲韻秋影闊。沙邊夜潮退﹐雨聲親切。岸閣魚舠﹐石橫蠏籪﹐梢梢涼葉。身入江南畫槁﹐捲西風﹑無限飛雪。故人別﹐一行徵雁﹐昔遊休說。劫後家山尢怯。莽天涯﹑魚牋又缺。斷澗人家﹐新霜天气﹐吟情先歇。白髮聽潮﹐夢不到﹐當日黃花淸節。櫂歌咽。回首江村夜月。齊天樂﹟屋漏﹐得哲生詞﹐因寄辛子天光透縫如星點﹐晚聞碎珠飄瓦。鐘乳巖泉﹐醡頭春酒﹐細響依微燈下。宵情暗寫。似花外虯簽﹐荷邊蠏捨。與婦移牀﹐約參禪味過今夜。晴朝風意送爽﹐渡江云曲子﹐吹動騷雅。去日歸心﹐淩雲渡口﹐黃葉聲中跨馬。徵鴻到也。並遠夢崍山﹐買書無價。菊又將花﹐幾時杯共把。花犯﹟荷池曉望﹐得鶴叟詞﹐用美成韻卻寄幾番風﹐宵來送雨﹐羅衣透秋味。露荷紅綴﹐將半老徐娘﹐猶愛姝麗。瘦筇向曉池邊倚。新晴鴉報喜。嘆照眼﹐綠云千片﹐寒香消翠被。西園桂花過中秋﹐勞公唱水調﹐年華凋悴。心最苦﹐南云外﹐暗愁天墜。靑山似﹑向人勸酒﹐君自管﹑功名詩卷裏。待淨洗甲兵完了﹐應干銀漢水。﹝案﹕方旭字鶴齋﹐桐城人﹐淸末因官寓居成都。﹞新雁過妝樓小隊西風﹐年年是﹑秋晴一字排空。自春別去﹐應訝戰血飛紅。羨而無家天地外﹐計程萬頃水雲中。又相逢﹑亂山畫角﹐身世霜楓。人言瀟湘似玉﹐問翠苔夜宿﹐曾夢盧龍。萬方多難﹐何地更著﹝楓注﹕《近》作「著」。﹞漁翁。聲聲喚人淚落﹐況鐵甲﹑沙場書未通。三更雨﹐正向南飛去﹐千巖佛鐘。髙陽臺﹟舊日聳雲山秋老黃花﹐風吹畫角﹐髙云聳出蒼巒。淨土無多﹐靑畱片席苔斑。燭龍含火千山裏﹐送阿香﹑彈路闐闐。祓聞根﹐一徑云璈﹐風吹巖關。六年如夢西風苦﹐算幾番吹帽﹐頭白尊前。墮笏司空﹐移家未卜王官。飛鴻底事分南北﹐徧人間﹑落葉天寒。紫萸香﹐如此虫沙﹐如此江山。﹝案﹕山在榮縣城北。﹞霜葉飛﹟生日﹐夢窗韻少年光緒。鑾坡舊﹐如今身似枯樹。過來重九又生朝﹐歸雁千山雨。看綽約妖鬟翠羽。金沙全換宮裝古。剩斷葉蘼蕪。忍淚泣﹑秋風半世﹐漬它縑素。何況萬落千村﹐新紅血海﹐浩劫都自天賦。可堪湖海噴潮聲﹐未了沙中語。系落日難憑斷縷。西崦怎轉東方去。記夢中﹑黃花候﹐醉客香龕﹐戰云深處。﹝案﹕沙中語指當時川軍中呂超﹑石靑陽合謀進攻四川督軍熊克武事。﹞齊天樂﹟秋荷水窗無避秋聲處﹐田田半宵涼雨。翡翠無家﹐玻璃浸月﹐欲逼西風何路。生涯恁苦。記小疊靑錢﹐一羣鷗鷺。轉眼銅仙﹐玉盤圓貯淚如許。托根曾隸太液﹐翠華三海地﹐都化南浦。暗綠搖天﹐枯香換世﹐葉葉洪荒一度。情天漫補。便戰地黃花﹐也愁霜露。老付禪心﹐妙蓮華萬古。夢芙蓉﹟木芙蓉﹐夢窗韻秋光霞散綺。做黃花步障﹐晚香栗裏。繡猗臨鏡﹐低亞短墻外﹐錦叢風露醉。瓊娘新換鴛被。艷絕髙城﹐將仙云萬朵﹐催喚曼卿起。倘照風荷影底。名字相攙﹐定結雙珠珮。趙昌圖好﹐紅暈勸休洗。嫩晴窗眼翠。霜華隱﹐逗春意。漫怨冬寒﹐知山梅夢醒﹐欹枕笑溪水。霜葉飛﹟題雷實夫小相﹐夢窗韻亂離秋緒。黃花外﹐遙天吹下瓊樹。華山仙掌是前身﹐靈气靑柯雨。愧鶴骨淒淒病羽。書叢身世花虫古。送半百流光﹐老淚滴﹑班姬命似﹐篋中紈素。追念故國承平﹐霓裳曲裏﹐舊日兄弟同賦﹝君兄爲壬辰齊年。﹞。紫駝畱影臥銅街﹐換了宮鸚語。挽碣石絲楊寸縷。西風愁卷中華去。夜醉時﹑思君甚﹐夢落燕云﹐太行飛處。百字令﹟松花石龍身一段﹐尙殘鱗未蛻﹐亂斑銅綠。生近洪荒知幾代﹐定孕云雷成茯。气母蒸時﹐土山埋處﹐琥珀消紅玉。有緣相對﹐石盆靑峭巖谷。曾見古柏精忠﹐嶽王墳畔﹐斷塊占星宿。一例媧皇收不到﹐五色康幹畱浴。九節菖蒲﹐三山蓬島﹐合榜洪崖屋。鐫銘苔背﹐歷陵心事枯木。壽樓春﹟十月十七日﹐十六子士禔生勞淸娛多情。似爲期斗子﹐多數先贏。喜是身前身後﹐蔡邕張衡﹝占夢之祥。﹞。家似水﹐書爲城。老復丁﹑丁年添丁。算蠹簡尋仙﹐鴉鋤劚土﹐隨分做蒼生。完婚嫁﹐何時淸。甚商瞿受福﹐元凱知名。但願無災無難﹐讓人公卿。橫吹曲﹐平林兵。自祝它橊房星星。到修得梅花﹐衰翁任呼劉景升。髙陽臺﹟寒竹﹐和頻伽韻淸節爭春﹐虛心領雪﹐美人翠袖天寒。萬綠凋年﹐亭亭四照明玕。窮陰不結孤生伴﹐孰花予芳歲今闌。拗孤山。梅外斜枝﹐紅片花殘。情知正則幽篁命﹐柰見天無路﹐石冷苔乾。淚點瀟湘﹐露華滴滴銅盤。拳枝忍讀宣和畫﹐紇幹山寒雀爭喧。錦繃斑。將尾捎云﹐誰作龍看。曲遊春﹟約園好个潛夫樣﹐占錦城佳處﹐因樹爲宅。大略荒園﹐祇梅花粗就﹐便安詩客。一幅黔山碧﹐望不盡戰云紅隔。著此間幾片籬笆﹐全換太平天色。古徳。禪師風格。夢前世長安﹐空剩銅狄。何事開心﹐有慈媊壽酒﹐老萊家集。天遠榮州國。甚日訪中仙頭白。嘆有人破衲庵居﹐殘年四壁﹝休庵。﹞。金浮圖﹟臘八粥殘年飯。何緣夢見。且做梅邊﹐懶殘僧饌。擷園蔬﹐並入沙鍋爨。雜沓香風﹐樂到小兒爭喚。喜當給孤園﹐看神鴉放口﹐饑火風吹散。謀生賤。哀鴻叫斷。轉粟靑天﹐戰云千片。問何人﹑坐擁如花眷。李郭樽前﹐小齣長安亂。還我伊蒲﹐自辦頭陀半飽﹐消受山妻勸。髙陽臺﹟病酒﹐頻伽韻小劫壺天﹐空心藥盞﹐思量自取無聊。多謝閨情﹐葛花煎似紅綃。風流那比相如渴﹐欲消愁﹑愁聚眉梢。誓今朝。杯底休乾﹐墳上休澆。百年一泡成歸客﹐算海山兜率﹐簾影齊招。坐炷香蛤蜊墻外﹐偏撩。乾坤納納無醒法﹐判湘纍﹑身世風騷。酒盤髙。未到重泉﹐仍泛雙橈。海天闊處﹟挑耳妙音新透淸虛﹐靜憑風日當窗幾。到深深處﹐作泠泠響﹐會愔愔意。鐵撥鵾弦﹐銅仙蟬蛻﹐鴻蒙初地。掃聞根淨盡﹐洞天無垢﹐仙人障﹐層層啟。也愛癡聾風味﹐柰螉螉飛蚊膜裏。杳然探入﹐麻姑鳥爪﹐癢時搔背。坐領無言﹐梅花香候﹐鼠膏慵冶﹝楓注﹕疑爲「治」字。﹞。笑小王都尉﹐底須磨劍﹐割乖龍耳。壽星明﹟東坡生日丁巳徐州﹐公四十二﹐熙寧十年。作防河小錄﹐長堤亙水﹐攺元新表﹐獻歲朝天。孤鶴南飛﹐大江東去﹐老至難耕陽羨田。傷心事﹐過建中靖國﹐宋室江山。人間萬事奎躔。又尊酒梅花香壽筵。算幾朝如夢﹐歷盡新臘﹐千家盡哭﹐血染西川。畫角連營﹐紫裘腰笛﹐詩卷長流天地間。南榮夜﹐問何人異代﹐配食仇仙。春從天上來﹟祀竈日立春春又人間。坐畫角聲中﹐聊飣辛盤。土牛佳節﹐風鶴殘年。戰血一片關山。更刮毛何地﹐向龜背千度成氈。有誰憐。盡野梅紅處﹐靑是烽煙。東皇也應如舊﹐見珂馬當當﹐銀燭朝天。祀竈黃羊﹐名官靑鳥﹐今夕都變桑田。問醉時司命﹐忍凝睇﹑鬼妾花前。倚欄幹﹐望香南雪北﹐如此西川。轆轤金井﹟薛濤酒﹐戲和休庵艷天淸福井華香﹐但喚小名先好。沁透春心﹐有春人魂到。江樓弄棹。定翠勺玉纖親舀。合注鞋杯﹐香墳奠取﹐桃花紅笑。枇杷下秀眉自掃。想韋郎對飲﹐臉波齊照。添个箋兒﹐賽臨邛風調。唐家夢杳。借詩約﹐醉它遺老。卻恐休庵﹐微之一樣﹐通身酥了。莊椿歲﹟除夕全家捱到今宵﹐雨聲尙打譙樓鼓。怒濤中坐﹐劫灰中老﹐陣雲中住。履道坊深﹐景陽鐘動﹐夢痕盤古。算春花秋月﹐彎彊寸寸﹐如雲捲風吹去。秪有烽煙如故。問蛇年蛻將何處。百年過半﹐縛船送鬼﹐萬山無路。爆竹聲銷﹐官梅寒重﹐銀虯暗數。似新人近了﹐舊人將別﹐在雞鳴渡。

卷三香宋詞卷第三一九一八﹝民國七年戊午﹞玉燭新﹟戊午人日答問琴閣靑城歸客瘦。道井絡經時﹐坐探星宿。一筇在手﹐山中路﹑識徧千年樵叟。仙云萬畝。是水脈﹑江源蒸就。如夢醒﹑茅屋魚陂﹐歸來市朝非舊。人間濺血陳陶﹐嘆六郡良家﹐義軍誰救。破書自守﹐公還近﹑晉代桃花紅岫。靑衫淚透。爲笛韻﹑山陽哀奏﹝同傷湯蟄老。﹞。春思苦﹑人日題詩﹐花前雁後。奪錦標﹟髙蹻紅畫雙竿﹐花妝小隊﹐弄影髙於檐角。故故欹危作勢﹐將動還休﹐欲行先卻。乍輕軀半轉﹐似黃葉﹑梢頭吹落。向苔階墮地無聲﹐妙手空空扶著。千狀魚龍競作。在古元君﹐列子一篇畱謔﹝伎昉說符篇。﹞。請看金獅搖處﹐跳出靑猿﹐舞成仙鶴。是山經樣子﹐信長股奇肱如昨。戰云邊﹑畫鼓春風﹐一笑今宵行樂。﹝案﹕《列子﹟說符篇》﹕「宋有蘭子者﹐宋元召而使見。其伎以雙枝﹐長倍其身﹐屬其脛﹐並趨並馳﹐弄七劍疊而躍之﹐五劍常在空中。元君大驚﹐立賜金帛。﹞獅兒曲﹟獅戲大儺新典﹐西涼妙舞﹐金毛奇絕。瓦鼓聲聲﹐頭尾百般靈活。團團笑靨﹐要演過燒燈時節。波斯影﹐五臺鉆處﹐白題髙揭。有宋風嬉未歇。欠婆羅門隊﹐教坊圍列﹝獅子上竿筋斗﹐皆見《宋史》。﹞。點綴升平﹐一派龍衣齊掣。江東浩劫﹐問耍到孫郎幾摺。春夢熱﹐聽取野幹饒舌。雪獅兒﹟貓﹐借書舟韻倦眠仍醒﹐危蹲似懶﹐憨憨簾幕。試爪花陰﹐抓得蝶邊紅落。佳人漫謔。笑洗面嬌容淸削。思春苦﹐屋山聲動﹐隔林姑惡。毯上紅絲戲掠。畫茴香數朵﹐彩纏金索。一綫雙睛﹐午驗虯簽方覺。春蔥秀弱。慣攬向香裙兜著。孤付托﹐鼠子夜中逃卻。湘春夜月﹟花影問春痕。爲誰畱下春魂。想得絕代魂消﹐愁壞了春人。不辧是空是色﹐但化身如活﹐活到前身。印重重疊疊﹐春歸一夢﹐怎不傷春。生綃畫取﹐芳池倒出﹐明鏡橫陳。欲掃還畱﹐空付與薄情遊子﹐低喚眞眞。瑤京路遠﹐到悟時﹑微有香聞。靜坐久﹐看夕陽新月﹐一般幻景﹐猶判寒溫。三姝媚﹟雨水節寄山腴仙桃紅破口。問靑城山中﹐石堂修否。應節春霏﹐是野人生計﹐種花時候。下食生臺﹐僧去也﹑烏鳶如舊。似此年華﹐何地能耕﹐五湖三畝。齊向南能低首。爲護法禪天﹐一池風縐。未識春人﹐作樂昌啼笑﹐眼波誰澑。舊曲橫吹﹐虧異代蘇威長壽。羨而圖書端坐﹐松風勸酒。南浦﹟燕年年春夢﹐嘆主人﹑渾不異卿卿。花外雙雙來往﹐玉剪剪愁生。訴盡玳梁身世﹐算香巢﹑未定已淸明。勸小心飛去﹐黃金彈子﹐墻角打流鶯。是處烏衣舊第﹐到如今﹑葵麥滿空營。萬里家鄕何在﹐遼海亦論兵﹝時傳東三省謠警。﹞。卻笑金河歸雁﹐尙天涯﹑南北趲前程。守一簾紅雨﹐踏靑風裏又鵑聲。瑞鶴仙影﹟寄趙濟民別來半月思君苦﹐春痕綠徧山郭。幾番夜雨﹐渝州乍霽﹐定開紅藥。泉珠似絡。向孤枕﹑如何睡著。算君行﹑巴歌下峽﹐寶劍淬湘鄂。寒舍今無恙﹐祇苦饑鷹﹐繞村行攫。告緡未已﹐想嗷嗷命將何托。鏡裏香亭﹐藕花放﹑應懷舊約。望天涯一紙寄我﹐趁雁落。滿路花﹟山寺﹐美成韻芹香燕子低﹐柳色鵝兒破。沿溪花引客﹐紅如火。山藏古寺﹐綠意將人裹。佛像欹苔座。一扇門開﹐斷碑無字橫臥。桃源何地﹐白髮禪心左。增城關縹碧﹐葳蕤鎖。王符末路﹐戰鼓聲中過。此情僧語我。塔上風鈴響﹐定知幾時呵。買陂塘﹟《香宋圖》資中蕭慈筆怪東風﹑萬山吹綠﹐一團漧淨無土。哀哀寡婦誅求盡﹐老去低頭臣甫。朝復暮。聽啄盡﹑空林大觜饑烏﹝楓注﹕《近》作「鳥」。﹞怒。髙人自古。不信戰雲中﹐巖棲有福﹐能做自家主。橫溪閣﹐三里城邊煙渡。王家舊讀書處。水中曾照蘇娘影﹐花外一窗紅雨。翻畫譜。賴好我﹑蕭郎安頓盧鴻住。生涯未苦。借一角柴扉﹐一條野彴﹝楓注﹕《近》作「勺」。﹞﹐一■﹝左土右扁﹞墨梅樹。﹝案﹕圖畫宋壩祖宅﹐遠處有橫溪閣影。王周彥妻爲東坡兄女﹐故稱蘇娘。蕭慈﹐字佛意。﹞魚遊春水﹟墨魚烏尢江心起。夜火鳴榔空翠裏。遊鱗成隊﹐三月綠搖沙嘴。下网初尋郭璞臺﹐載酒休斫琴髙鯉。煙瀋半籃﹐春潮千尾。古剎誰將硯洗。蘸偸一篙桃花水。年年吞盡雲光﹐鸕鶿堰底。認來班鬣秋還到﹐畫就香腮圖難擬。樵靑鏡中﹐黛螺如此。長亭怨﹟帆是誰掛離愁千片。寸寸魚天﹐欲行還懶。小雨微低﹐嫩晴先峭雁邊遠。一船風影﹐春未老﹐桃花怨。畫出水行程﹐看葉葉煙中齊展。別岸。記檣竿白處﹐轉過樹梢猶見。天涯燕子﹐送斜日泊何鄕縣。更不信五兩翩翩﹐絕無法將他吹轉。羨港口人家﹐撾鼓潮回江面。滿庭芳﹟重三新綠生秧﹐亂紅吹雪﹐春如房老爭妍。久忘佳節﹐花外報啼鵑。出郭晴蛙在水﹐紙鳶放烏■﹝左牛右字﹞耕田。湔裙路﹐悠然會意﹐人物永和年。芳原。心萬里﹐靑山直北﹐雁路橫天。想銅街三月﹐門外楡錢。忍聽潭邊禊事﹐徘徊到怪鳥湘川。鄕愁近﹐靑羊小市﹐風鶴八公山。露華﹟夜中大雷雨﹐用碧山韻﹐明日淸明節也萬花盡坼。過廿四番風﹐綠徧山色。夜雨作寒﹐遙想刺桐披拂。夢中怒到阿香﹐濕透碧油窗格。春浪軟﹐城西半陂﹐定漲溪骨。衰年到耳心惻。算去日災祥﹐愁動詩魄。剩把翠蒿和露﹐晨起親摘。杜鵑又囀淸明﹐一色水田秧出﹐天道遠﹐鐃歌甚時住得。滿庭芳﹟淸明春雨連宵﹐凍雷驚筍﹐落紅堆做淸明。香街十字﹐鄰女賣朱櫻。歲歲東風柳綫﹐韓翃句﹑送老山城。無憀甚﹐棠梨社酒﹐吹角下江兵。春耕。齊綠野﹐經年似蘿﹝楓注﹕《近》作「夢」﹐是﹐作「蘿」誤。﹞﹐妖鳥羅平。又野烏銜紙﹐墳艸靑靑。已過桐花凍了﹐芳原晚﹑人望天晴。羲皇世﹐村童八九﹐榕塾﹝楓注﹕《近》作「墩」。﹞讀書聲。滿路花﹟懿丘﹐次美成韻天晴蝶換衣﹐池碧魚吹雪。砦荒無地住﹐人蹤絕。西瓜﹝山名。﹞綠處﹐柏老風吹折。宅邊苔徑闊。落盡千紅﹐杜鵑尙喚佳節。香魂惺否﹐傍冢花如雪。低低前代堰﹐羣山接。人今漸老﹐泉下應關切。經亂和誰說。七年苦吹﹐戰塵親故傷別。木蘭花慢﹟杜鵑花萬山紅似血﹐是誰染﹑蜀宮花。想望帝聲聲﹐冤魂夜月﹐幻作根芽。天涯欲歸未得﹐嘆如今﹑歸去也無家。多事宣城客子﹐三春三月三巴。鉛華。一種著銀紗。淸絕玉無瑕。問生成薄命﹐淡妝濃抹﹐誰勝些些。飛鴉。故宮鬢影﹐爲東皇都付玉鉤斜。一例燕山亭杏﹐可憐人不如它。淒涼犯﹟苦雨百花拌出明妃樣﹐春山一例漂泊。古苔乍長﹐寒燈自照﹐夜堂無酌。檐聲碎雹﹐對天井銅槃正落。似空巖泠泠瀉玉﹐古盎韻秋壑。天意渾無霽﹐暖暖墟煙﹐水村山郭。萬家夢裏﹐九頭鳴﹑夜深還作。路少人行﹐忍重聽﹑空倉噪雀。正無聊﹐一枕又雨﹐動畫角。三姝媚﹟地仙洞春香尋洞址。嘆空山無人﹐落花流水。半截苔瘢﹐剩斷碑猶敍﹐義門王氏。艸色紅心﹐知染盡桓嫠雙淚。不負生平﹐淸鯁家風﹐白蟫身世。誰送徽欽如此。想白髮傷心﹐靖康遺事。舊集無傳﹐只掛名丁部﹐藝文重志。落葉歸根﹐巖上稱黃涪翁字。忍信陽秋身後﹐元修宋史。﹝案﹕石龜山半講教洞﹐王庠﹑王序讀書於此﹐黃山谷題曰地仙洞。石壁有宣和斷碑﹐敍王氏父子事。﹞買陂塘﹟題蕭佛意補衲庵圖問頭陀﹑一身無著﹐水田衣在何處。八方都坐驚烽裏﹐那有禪龕容住。君聽否。已澗底浮屍﹐尙自刊章捕。窮檐恁苦。又滿市夷歌﹐酒邊罷簺﹐城上奏笳鼓。幡然笑﹐是事從頭先誤。此官今爲誰做。心如蕉葉風撕盡﹐破得千頭萬緒。勤自補。仿石恪維摩﹐風雪黃巖路。誰賓誰主。請折腳鐺邊﹐袈裟伴我﹐枯坐萬松處。湘春夜月﹟簾掛雙扉。一層眞是天涯。秪惜隔住花關﹐關不住相思。出外小紅先笑﹐道海棠吹落﹐沒个人知。妒猧兒巧入﹐仙裙瞥露﹐銀蒜聲低。生來命薄﹐香斑竹子﹐曾漬湘妃。化作波紋﹐任數徧千條萬縷﹐愁樣絲絲。香消夜永﹐料漢宮門巷如斯。蕩漾處﹐便眞珠織就﹐銜花燕子﹐都要嫌伊。月邊嬌﹟美人小相春影華鬘竟不分﹐三生修來如此。黛痕山笑﹐紅窠露飽﹐何限六朝風致。瘦絕單衫﹐又妙是淸和天气。家常梳裹﹐透雪腕﹐雙籠珠子。似曾相識非耶﹐鏡中依約﹐聖湖煙翠。淡妝無語﹐香霏欲滴﹐無法安他名字。將身靠幾。任起坐都如人意。桃花小樣﹐請戲猜年紀。渡江云﹟柳﹝楓注﹕此詞錄自《近》《趙熙集》題作「春柳」。﹞雙溪紅雨過﹐綠煙金穗﹐燕子掠晴沙。小風三月影﹐裊裊腰肢﹐春醉美人斜。心中萬縷﹐綰離愁﹑不在天涯。歸臥久﹑罷官陶令﹐垂老尙無家。悲笳。妖烽劍閣﹐劫火夔關﹐定楊椿系馬。吟不盡﹑金城過客﹐板渚棲鴉。前生做下江潭夢﹐算七年﹑人去京華。天萬里﹐靑門歲歲飛花。掃地花﹟送春﹐同夢窗古江村韻﹝楓注﹕此詞與上詞《渡江云﹟春柳》在《趙熙集》頁﹐余所見《趙熙集》該頁爲《香宋文錄卷第一﹟跋﹤通書﹥後》﹐當是印刷時串頁至誤。﹞一萼紅﹟鳳仙比紅兒。自經年不見﹐風露最相思。蔥珮仙妝﹐牟珠佛頂﹐依約前度來時。畫欄外嫣然笑靨﹐似中酒﹐微暈淡胭脂。俊極蜻蜓﹐夢邊蝴蝶﹐香處晴飛。誰信此花身世﹐也胡僧話劫﹐血濺苔衣。雨過黃梅﹐籬開素槿﹐今歲人又逢伊。更誰浸春纖翠甲﹐錦城裏﹑猶譜悼紅詞。忍說非耶是耶﹐弄玉魂歸。春從天上來﹟新城王晉卿先生樹柟﹐制句見贈云「劇憐杜老無安策﹐永憶陳公是霸才。」維君向不爲人書﹐其詒我書﹐創舉也。賦謝天外驪珠﹐借一陣東風﹐吹送山居。卅年相望﹐孤抱誰如。合鑄許鄭韓蘇。是茗柯同調﹐算絕藝﹑詩思還輸。帝城南﹐見靈光一坐﹝楓注﹕《近》作「座」。﹞﹐昭代鴻儒。於今七經年矣﹐喜寰﹝楓注﹕《近》作「環」。﹞海爭傳﹐舊樣霜須。北徼開藩﹐西山辟粟﹝楓注﹕《近》作「栗」。﹞﹐綠意全換蘼蕪。問錦江花發﹐舊遊地﹑有夢來無。曙星孤。占太行髙處﹐山翠藏書。渡江云﹟錦城諸遺老﹐和春柳韻成帙﹐卻寄錦城耆舊傳﹐相思兩地﹐桑梓當龍沙。送春春已去﹐去日春人﹐都付玉鉤斜。貞元夢影﹐賸燕山﹐一綠無涯。休望遠﹐噴蓬萊閣道﹐雙鳳萬人家。哀笳。經年患气﹐竭地軍需﹐勝西來銅馬。誰更念﹐催耕野扈﹐劚土金鴉。婆娑老樹如人樣﹐賴新詞﹐傳唱瑤華。晴又雨﹐花潭且醉橊花。聲聲慢﹟補衲庵聞蟋蟀苔階咽雨﹐艸閣延秋﹐夜深人似枯僧。梅子黃時﹐居然四壁蛩鳴。回欄鳳仙花發﹐變井梧落葉無情。孤燈裏﹐念鵲巢卜歲﹐雁字知兵。歷歷美人名士﹐訴靑春薄命﹐一樣平生。燕子紅樓﹐爲卿長嘆漂零。前身溧陽仙尉﹐到白頭還做蘭成。吟正苦﹐柝淒淒遙應數聲。﹝案﹕鄧休庵晚號補衲庵。﹞澡蘭香﹟重五﹐夢窗韻啼鳩送雨﹐小鳳新花﹐一枕半年夢覺。朱符篆古﹐彩鷁波翻﹐老剩歲華如約。更何心風采蕭家﹐人如菖蒲秀萼。楚糉廚空﹐負了香菇靑蒻。不意仙風遠送﹐上客能來﹐解衣槃礡。心圓似月﹐夢好於仙﹐喜气庾蓮吹幕﹝聖傳至自劉軍。﹞。是平生第一天中﹐狂引離騷痛酌。只悵斷峽雨江雲﹐天南吹角。風入松﹟懷辛子嘉州淙淙檐角瀑泉分。山雨夢中聞。今宵漢縣南安宿﹐有煙鬟親侍夫君。一枕聽風聽水﹐詩心曉落淩雲。少年王粲學從軍。靑羽送回文。殘書左擔行裝古﹐別峨眉三日新津。藥艸香浮內院﹐橊花紅待歸人。芰荷香﹟荷花雀﹐用介庵韻釣船歸。正紅情露重﹐綠意花迷。一羣纖翅化身﹐渾食臙脂。蓮娃斗影﹐爲采香﹐新換羅衣。人外忽地紛披。鴛鴦結伴﹐翡翠齊飛。百樣都成劫運﹐嘆网羅空誤﹐刀俎羣揮。水鄕詩味﹐晚涼空餉深閨。小名先好﹐勝陶莊黃雀堪思。良夜酌向瓊杯。桐花鳳子﹐來世仙期。夜合花﹟寄辛子崇慶客路靑山﹐詩心紅豆﹐計程今也還家。蛛絲報喜﹐消除病裏才華。銀液酒﹐玉川茶。掩屏山﹐低勸秦嘉。怪蘭缸影﹐幹人何事﹐連夜雙花。知君才筆無加。爭柰登樓慣了﹐體弱些些。峨眉便好﹐如何消受天涯。香篆裊﹐月輪斜。聽虫聲新透窗紗。指明河﹐笑生生世世﹐休便瞞它。萬年歡﹟壽休庵﹐方回韻末路鄕關﹐先朝宿耈﹐壽觴紅藕花妍。銅狄摩挲﹐知是前漢何年。祿盡空餘苦命﹐剩池塘畱取阿連。餘生事﹐錦裏烏巾﹐榜門別號天全。香山雅會﹐夢華遺老﹐重歌水調﹐一奏冰弦。漫把桑田新怨﹐堆上吟箋。小傳齊家定了﹐分詩窮﹐早注生前。聊相醉﹐孤鶴南飛﹐一庵人外巋然。解語花﹟夢窗韻晴蛙喚客﹐睡鴨拳沙﹐斜照城西岸。燕兒雙剪。波心影﹐掠得斷霞天淺。前村唱晚。淡煙引﹐稻畦人遠。飛電邊﹐云又如山﹐雨意中宵見。歸去涼風散暖。乍吹來荷芰﹐花气淸婉。路通禪院。鐃歌響﹐應也翠顰紅怨。田家四面。任點染王儲詩卷。知甚時﹐重訪靑墩﹐吟水晶鄕館。八歸﹟哭江杏村侍禦春霖﹐用石帚韻燕山夢裏﹐閩山天末﹐連歲淚雨未歇。當官抗請﹝楓注﹕《近》作「淸」字﹐恐誤。﹞朱云劍﹐親見舉朝風動﹐老臣心切。下澤歸兮天墜去﹐望九廟﹑愁雲難撥。剩艸色﹑夾漈靑靑﹐枉送了鶗鴂。誰分春風進酒﹐椒山祠下﹐便做今生長別。母哀誰養﹐子饑﹝楓注﹕《近》作「肌」字﹐恐誤。﹞誰飽﹐信史傷心來葉。近如花眾女﹐攺著鴉頭嫁時襪。人間世﹑未知胡底﹐幸挽龍髯﹐中天懸皓月。羽調解語花﹟鏡香亭荷花﹐用艸窗自制曲韻云紅作壁﹐水綠搖天﹐憑欄晚陰客寂。萬葉扶花﹐薜蘿衣都被露華吹濕。唐時皓月﹐渾抹出西湖卵色。冷處卻輸魚翠﹐占秋影﹐先偸得。年年亭上﹐載酒人坐﹐亂香心苦似蓮菂。往日吳娃襪羅邊﹐多恐戰時塵接。休彈寶瑟﹐誰惜湘靈仙路窄。醉掃碧苔碑上字﹐還等崔斯立﹝謂芷才大令。﹞。天香﹟六月廿一壽閨人﹐次夢窗壽筠塘內子韻紅荔風香﹐金萱露醉﹐銀河影掛珠斗。十載從官﹐兩朝經亂﹐算抵半生知舊。故鄕夢遠﹐微記得柯山晴岫。多病嬌兒自樂﹐涼鞋壽星親繡。牽蘿費卿素手。媿榮華﹐肖他天秀。笑指小星﹐三五夜涼占候。何處芝田蕙畝。且伴我齊澆趙州酒。春在瑤池﹐桃花耐久。﹝案﹕香宋吳夫人名穎﹐北京人。﹞夏雲峯萬山靑。斜陽影﹐金色返照東城。天意晚涼似洗﹐淡點疏星。老云西上﹐千萬種巧簇奇形。似古鐵鎔成大嶺﹐橫亙長鯨。一峯菌子孤撐。最髙處﹐宛然三兩人行。凝望半天漸黑﹐怒碾雷聲。露涼侵座﹐花徑外﹐且撲流螢。算倚枕﹐淙淙快雨﹐知待三更。解語花﹟荷花生日。記宣統三年遊西湖﹐以是日遷駕濤新館﹐蟄仙約也。其冬國變﹐今蟄仙又薨一年矣涼云透綠﹐畫閣延秋﹐人病壺天醉。壽華巵﹝楓注﹕《近》作「卮」字。﹞裏。蘇堤路﹑一舸鬧紅猶記。衣香舵尾。西子樣﹑南髙眉翠。樓外樓﹑山外靑山﹐領盡杭州味。門對錢塘江水。望西興紅樹﹐潮信風起。駕濤新裏﹐潛庵在﹑共數歐陽遺事﹝是日六一生日。﹞。三秋桂子﹐果送到﹑冬靑無地。荷又花﹑人化長星﹐嗟萬方如此。﹝案﹕舊俗以六月廿二日爲荷花生日。﹞玉簟涼﹟立秋天又新涼。似久別故人﹐喜會他鄕。梧桐知信息﹐便暗響銀牀。吟蛩深夜咽碧﹐透斷砌﹑艸露聞香。仙夢冷﹐共畫屏無睡﹐牛女河梁。吟商。年䢐扇底﹐人老鏡中﹐雙鬢色半如霜。西風催畫角﹐賴大野雲黃。荷花應做怨女﹐算此後﹐日褪紅裝。將進酒﹐當早鶯﹑迎到春光。八犯玉交枝﹟盛樹人大令工刻印﹐今陳鴻壽也﹐刻天山逸民見餽﹐蓋別十二年矣﹐感寄此詞仙隱生涯﹐石交名宿﹐送老隔朝官府。曾到江源峯第一﹐正作靑城山主。離堆煙樹。記與孤客尋秋﹐詩心黃葉風吹去。誰分浪聲淘盡﹐浮雲千古。白頭夢冷洞天﹐怕聞杜宇。欣然君尙如故。占三徑芙蓉深處。借消暑﹐銅斑摹取。印花色﹑千紅成譜。一條生活周秦路。且兌酒餘杭﹐燕然定勒誰家土﹝一字讐稽山酒三斤﹐大令印格也。﹞。﹝案﹕成都盛光偉字樹人﹐工篆刻﹐淸末曾任灌縣知縣。﹞夜飛鵲﹟七夕微雲淡河漢﹐庭樹鴉棲。紅燭點盡深閨。年年一度美人怨﹐人間天上相思。西風拜花下﹐嘆秋生涼早﹐夜短來遲。癡心送巧﹐做雙星仍是分離。橋上問誰先往﹐瓜果到如今﹐應換佳期。誰信桑田千變﹐仙家作夢﹐才過些時。一般命薄﹐料長生﹑有个人知。笑閒心休管﹐鴛鴦帳底﹐月掛蛛絲。百字令﹟自題光緒中小相﹝楓注﹕《近》作「像」字。﹞﹐用江湖載酒集韻施身自謂﹐問是眞是幻﹑廿年朝士。自覓蘆﹝楓注﹕《近》作「瀘」字。﹞川花下句﹐己似閉門無已。歌行路難﹐念家山破﹐樹老人如此。靑蜺扣額﹐九關橫塞天耳。後事都到今朝﹐可憎面目﹐重照恆河水。不盡海潮吹地轉﹐閃閃靑紅蜃市。野火空心﹐銅盤注淚﹐自老殘僧事。絳雲樓上﹐柳家爭對如是。大有﹟秋收秋水龍鱗﹐晚風牛背﹐散新晴﹑郊外芳晝。幾多時﹑春原嫩綠如繡。如今活計汗珠裏﹐說今﹝楓注﹕《近》作「經」字。﹞年﹑一家南畝。幸靠得天恩﹐酸心剩此升斗。靑黃斷﹐挨餓久。度日更無糠﹐白泥哄口。還刮龜毛﹐半死命根誰救。莫更笑﹐鄕中叟。軍歌響﹑如何將就。趁今日﹑鄭俠圖中﹐斟杯濁酒。如此江山﹟焦山圖﹐程白袈觀察室劉夫人繪髙人一去山畱姓﹐蒼蒼海門關鎖。萬古風濤﹐六朝煙樹﹐輸與松寮僧臥。寒鐘翠裹。怕下有蛟宮﹐洞雷驚破。月落潮平﹐瓜州三兩照星火。秋淸無夢半夜﹐一行京口雁﹐天外吹過。故國靑山﹐神州黑子﹐望斷夷吾江左。蘇髯誤我。便彌勒畱龕﹐古今誰坐。絕代仙鬟﹐鏡奩裝畫舸。前調﹟圖中人競題詞﹐問琴閣獨髙﹐依前韻志謝筆尖活了江心綠﹐依稀二喬春鎖。水亮魚天﹐霞紅雁路﹐冷透衣裳云臥。行縢快裹。約榔栗聲中﹐白雲穿破。夜鶻呼風﹐揚州隱隱見燈火。南天從古重鎭﹐酒邊歌羖■﹝左羊右歷﹞﹐愁夢應過。六代江聲﹐長淮樹影﹐是計如今都左。靑山笑我。指劫後焦先﹐浪淘中坐。老泛花潭﹐海天憑戰舸﹝羖■﹝左羊右歷﹞﹐孝然歌也。見《魏志﹟管寧傳》注。﹞。水龍吟﹟題稼軒詞。卽用集中登建康賞心亭韻風吹太古秋聲﹐手捫星斗行天際。荒荒下界﹐齊州九點﹐萬山如髻。元晦論交﹐疊山請謚﹐齊名蘇子。有龜堂詩骨﹐龍川文筆﹐唾壺響﹐鐵如意。志取長鯨爲鱠﹐問中原﹑虜塵消未。蒼天老矣﹐趙家宮殿﹐錢塘王气。小試滁湘﹐可憐王藺﹐謗書忘此。逗叢編夜雨﹐天驚石破﹐化黃河淚。齊天樂﹟揮扇涼生幾疊湘裙樣﹐春蔥動搖朱夏。側翅鴛鴦﹐閃花蝴蝶﹐展出宋時聲價。泥金細寫。更點筆櫻脣﹐淡描宮畫。子夜聞歌﹐欄幹按拍背人打。秋來裝入繡套﹐萬千鍼綫眼﹐曾刺遙夜。無分團圓﹐不時開闔﹐紅裹淚邊羅帊。蕭郎醉也。慣撩向風前﹐聚頭低話。玉骨香桃﹐瘦來無一把。擊梧桐﹟白露﹐鶴田韻朝色將霞﹐染紅未已﹐天際烏雲深淺。漸漸梧桐樹﹐淚痕樣﹑瀉出啼珠萬點。寒隨老至愁多夢怯﹐身世磨牛轉轉。白露今朝節﹐嘆物華換了﹐秋邊人遠。搖落見江關﹐漂零歲晚。各各燕山吳苑。七度哀蟬曲﹐涼葉下﹐顧影銀屏雙掩。遙望蒹葭何處﹐大旗殘照﹐但濕雲翠斂。任西風霜花吹到﹐齊響刀剪。月中桂﹟八月十四夜月﹐介庵韻又老三年﹐記中秋未中﹐酒半傷別。花潭夢冷﹐是一般歸燕﹐西風如客。小山叢桂發。認不定秦時舊月。休說人間世﹐靑天碧海﹐呼影醉瑤席。姮娥近應猶昔。問河山鏡裏﹐今是何夕。狼星掃未﹐到八荒無事﹐烏頭先白。露涼知夜久﹐伴角枕﹑新添鬢雪。漸漸烏雲上﹐情知雨聲催曙色。桂枝香﹟桂西風艷發。記舊日小山﹐人醉香國。珠子星星碎顆﹐鍍將金液。詩心又領如來境﹐散天花﹑額黃千粒。麝塵驚夢﹐螢霏弄曉﹐身世非昔。徧宙合烽煙未息。便招隱能歌﹐何處安宅。夜冷無聲露點﹐畫欄微濕。月中漸老山河影﹐勸吳剛畱取秋色。素娥知否﹐年年花下﹐也應頭白。瑞鶴仙﹟開元寺今城山寺古。正屏風轉角﹐碧巖嵌處。交流會南浦。似苕苕伊闕﹐洛川門戶。禪家掌故﹐問唐年﹑伽藍記否。幸知二佛香龕﹐宋史盛傳甘露。荒塢。鄕儒設塾﹐村嫗祈男﹐白頭僧住。秋邊畫譜。立斜照﹑郭熙樹。記淸時吟望﹐花宮信梵﹐曾聽傷春杜宇。到如今﹑黃葉西陂﹐破樓夜雨。﹝案﹕唐開元寺在榮縣城西南浮圖崖下﹐一名二佛寺。寺樓臨淸溪﹐榜書「黃葉西陂」。宋大中祥符四年﹑天禧二年﹐榮州開元寺甘露降﹐見《宋史﹟五行志》。﹞紫玉簫﹟階前五色鳳仙﹐落子重生﹐秋來第一勝事仙女思凡﹐秋娘生子﹐與誰重化香魂。年華轉轉﹐似小紅猶小﹐依舊腰身。笑白頭客﹐消受了兩世佳人。三生事﹐似靈不靈﹐結下情根。相思正自無路﹐偏命續鸞膠﹐過夏猶春。秦樓夢好﹐趁碧天涼月﹐彩鳳歸云。問香奩裏﹐曾記否﹑俊指畱痕。韋郎醉﹐親挽玉簫﹐各訴前因。金縷曲四壁秋虫嘆。似棲棲﹑衰年才盡﹐病貧傷晚。伴我愁心無眠夜﹐思婦勞人合傳。又涼雨﹑聲聲河滿。老去忽忽﹝楓注﹕《近》作「匆匆」。﹞神州路﹐甚濤頭﹑尙噴魚龍戰。風信黑﹐海無岸。九霄封事三更半。記歸輪﹑譙樓掛月﹐禦河南轉。曉約酒人城西去﹐石景戒壇僧飯。忽落葉﹑一身天遠。短劍牀頭蒼龍吼﹐哭荒雞﹑小拍秦王犯。天又曙﹐數聲雁。﹝案﹕香宋出身貧苦﹐入仕後淸廷已處於風雨飄搖中﹐辛亥後蜀亂尢亟﹐山居秋宵涼雨﹐感懷舊事﹐故詞意悽惻。﹞月華淸﹟和休庵中秋見懷韻叢桂鄕心﹐萬松秋色﹐夜中都到愁眼。來雁傳書﹐路繞云羅三萬﹝逾十日乃達。﹞。料相看絡角明河﹐定暗惱知心紅綫。吟捲。正巴山夜雨﹐絲絲點點。不信鈞天夢淺。把大地河山﹐月宮重換。團扇無情﹐苦借彥回遮面。木蕭蕭﹑九辯空悲﹐山淡淡﹑重陽未遠。天晚。指蘆梢鬢白﹐不成花片。宴淸都﹟龐靖侯祠翠玉封庭蘚。山灣抱﹐古祠來拜英彥。瑩然水鏡﹐南州品士﹐自來冠冕。人心萬古思漢。惠陵路應穿望眼。倘大年﹑長奠三分﹐降王爭到劉禪。如今石澑延秋﹐晴天幻雨﹐人醉花院﹝寺壁名晴雨崖。﹞。魂兮不沫﹐云騎白馬﹐宋碑猶見。梁州艷說巾扇。是丞相通家眷晚。共斷崖﹑靈棗相望﹐英雄淚滿。﹝案﹕龐統廟當城南晴雨崖。蜀廣政十七年﹐賈全勝過資陽龐侯祠﹐折棗枝歸植崖上﹐數年成林﹐遂治茅祠其下。相傳若有乘白馬呵導來者﹐香火遂盛。淸代建殿宇五間﹐兼祀李冰。﹞陌上花﹟胭脂花生來不上櫻脣﹐紅過一秋誰管。小朵新抽﹐長自掛名妝院。血痕點向壺心淚﹐怎畫牡丹千瓣。似南朝廢井﹐景陽鐘動﹐玉人魂斷。甚西風﹐又臉霞吹處﹐淡白嬌黃相半。粉子成丸﹐圓到香奩空轉。絕憐北地靑山色﹐勻上徐娘羞面。媿芳叢﹑尙點春纖銀甲﹐鳳仙成畹。風入松﹟雁一繩拖字叫新霜。風起不成行。楚天長短黃昏雨﹐甚年年飛泊瀟湘。萬里悲秋作客﹐不知何處家鄕。七年頭白臥秋光。無夢到漁陽。人今那識蘇卿苦﹐盼音書地老天荒。賣卻盧龍古塞﹐憐卿不管興亡。﹝案﹕此詞作於戊午年秋。《三國誌﹟魏志﹟田疇傳》﹕疇曰「豈可賣盧龍之塞﹐以易賞祿哉」。當時北洋政府向日本大舉外債﹐有所謂「西原借款」者﹐喪權尢鉅﹐故云。﹞念奴嬌﹟偶檢舊籍﹐得向仙僑海上詩云「一念家山百感俱﹐吳江楓落渺愁予。杜根滌器甘窮死﹐梅福成仙定子虛。大錯鑄成新造國﹐餘生畱讀未燒書。乾坤自此多長夜﹐只夢桑田見海枯。」飛徐鳴悲﹐然不損衝﹝楓注﹕《近》作「翀」字。﹞天之气。今三年矣﹐天下事又大變﹐世亂仍未已也。夜中無寐﹐用玉田夜渡黃河韻﹝《歷代蜀詞全輯》此首題作「念奴嬌﹟用玉田夜渡黃河韻」﹞蒼龍星沒﹐望神州不見﹐小欄桿北。似聽孤鴻天外語﹐十六燕云歷歷。承露銅仙﹐朝天銀燭﹐馳道如弦直。忍拚孤注﹐幕巢秋燕如客。歲歲南北烽煙﹐茂陵歸路遠﹐馬嘶無迹。宛轉古城蒿影下﹐裊裊白狐人立。空穴來風﹐漫天作雪﹐火笑巢中碧。雄鷄尾斷﹐一聲天下皆白。﹝案﹕向楚詩﹐一九一三年討袁失敗後避居上海時作。﹞慶春澤﹟九月二日﹐雨窗思飲﹐閨人誤斟石炭酸﹐旣吸而覺。西醫言﹐死法也﹐迄無恙。戲紀香劫回春﹐罡風渡海﹐安然中壘餘生。苦盡仍甘﹐思量竟死何名。藍橋不換神仙骨﹐笑求漿﹑微戲雲英。惜惺惺﹑元自多情﹐偏似無情。平時共命迦陵。怕眞埋鍤下﹐苦勸劉伶。噩夢何堪﹐誤書𨿽適猶驚。菊花畱得淵明在﹐似倉庚﹑療妬無靈。乞卿卿﹑還爲髯兮﹐儲就雙罌。西子妝﹟菊中有名醉西施者﹐以君特自制曲韻寫之秋軟一畦﹐露融雙臉﹐夢裏非花非霧。化身重九作宮妝﹐薴蘿村淡紅香堍。嬌魂倦舞。請蝶影將它絆住。問東籬﹑似浣紗人否。芳心如許。前生誤。越艷西江﹐盡送明月去。一枝枝向屧廊空﹐剩碧尊﹑晚吟霜樹。陶家斷句。幾曾爲吳娘重賦。望江南﹐怕聽瀟瀟夜雨。滿江紅﹟鴉風響千翎﹐噪落照﹑秋影一團。髙城上﹑晚天初霽﹐霞色無邊。陣陣黃昏投宿處﹐村村紅葉當花看。借米家墨點點詩心﹐濃淡間。昭陽夢﹐冷長安。胡笳怨﹐莽髙原。坐太平牛背﹐吹笛何年。作隊成羣飛歷亂﹐壞營殘堞寫荒寒。況夜深歸雁語邊愁﹐千萬山。探春﹟數日下體忽瘡﹐如隄之潰﹐夜中無寐﹐噫﹐甚矣﹐憊蛩語供愁﹐僧規習靜﹐夜長秋味如許。斷酒生寒﹐催租吟近﹐天又淒淒微雨。燈燼魂先瘦﹐怎禁得銀虯還訴。未知仙蠹餘生﹐古今安置何處。新定巢痕半畝。思種徧菊花﹐兵又橫住。鑿穴臺佟﹐休官陶令﹐老至百端仍誤。風定梧桐落﹐笑病葉﹑相親惟汝。太白星髙﹐不知好夢誰做。髙陽臺﹟病夜檐葉僵秋﹐缸花翳夢﹐人言病忌生前﹝男怕生前﹐女怕生後﹐蜀諺也。﹞。一樣西風﹐偏催蒲柳人間。命窮鬼亦憎同路﹐柰夕陽﹑紅到中年。負蒼天﹑開徧黃花﹐妝徧靑山﹝明日九日。﹞。茂陵歲歲禁秋雨﹐便齋心彊飯﹐也瘦文園。易脆玻璃﹐故人多半重泉。情知黃九泥犁獄﹐勝白頭﹑靑是烽煙。叩羣仙﹐還返芝龕﹐還守桑田。霜葉飛﹟九日﹐淸眞韻病如秋艸。驚霜信﹐雙溪長夢霞表。去年重九又今朝﹐爲故人心悄。記霹靂千山破曉。腥云三面孤城小。望亂鴉茫茫﹐醉帽落﹑西風萬感﹐不禁殘照。依舊令節萸香﹐音書天遠﹐甚日飛雁重到。鏡中人老似黃花﹐碎子山懷抱。唱落葉哀蟬未了。吹笳聲誰同調。但暗祝﹑明年會﹐尊酒人間﹐戰瘢紅少。慶春澤﹟休庵審予致疾之由﹐祕不示人﹐懼傳之徒取謔也﹐詞有佛心﹐戲和以懺此厄風語關人﹐詩心化劫﹐維摩甘認災星。小偈吹香﹐護花字字金鈴。鮑家倘唱秋墳句﹐累故人﹑怎艸新銘。諱風前﹑脈脈盈盈﹐春水漧卿。李陽秪作冰山倚﹐算瑤臺露气﹐多謝飛瓊。一呷情波﹐風流險卜它生。客來此後將茶代﹐任小鬟﹑聲不停箏。笑儂家﹑眞个春禪﹐身毒曾經﹝春禪詞社去年十二憶故事。﹞。水調歌頭﹟生日天地此秋色﹐人老菊花風。生前生後無際﹐何法款鴻濛。半世山河一夢﹐七載虫沙萬劫﹐寸寸煉衰翁。海水一泓綠﹐搖蕩酒杯中。榮州郭﹐今自壽﹐老爲農。萬方一槪﹐何必皂帽老遼東。天際云來云去﹐世上潮生潮落﹐如劍斬虛空。五十二年事﹐頭上五更鐘。百字令﹟謝哲生見壽﹐哲生詞有郁峍不平之气﹐吾謂此夢窗旨也。人率以詞求夢窗﹐惟彊村一著一機﹐尠無謂之語。梁蕭徳施云「事出於沈思﹐義歸乎翰藻。」哲生宜有以契夢窗者艸間偸活﹐算此心灰盡﹐歷陵枯木。墮地不辰絲樣命﹐一傳滑稽誰讀。蝜蝂冥頑﹐琵琶老大﹐各幻彈棋局。無麟無角﹐畫龍多少蛇足。君有南宋騷心﹐吳歌昨夢﹐佼佼爭奇服。五百里山靑隔縣﹐不斷唐衢歌哭。三度蓬萊﹐千年華表﹐知我陶家菊。紫裘腰笛﹐鶴飛愁聽仙曲。風入松﹟九月十八日﹝楓注﹕《近》作「二十八日」。﹞懷江叔老病中無客款秋香﹝楓注﹕《近》作「春」字。﹞。花冷古重陽。十年此日桑乾路﹐納松風﹑石景僧莊。小市橐鈴聲裏﹐一鞭驢背山光。西風如夢海生桑。明月照流黃。白頭江令今應健﹐柰歸人﹑臥老淸漳。枕上孤鴻落葉﹐天邊綠樹紅墻。﹝案﹕壬子秋﹝一九一〇﹞遊石景山﹐成《遊石景山詩﹝七律﹞》九首﹐江叔海同遊﹐有詩﹐附見本集。﹞鵲踏枝﹟病中戲取園圃間物詠之﹐此調向推馮正中十四闋﹐若近若遠﹐合於古譎諫之義﹐吾意當日必胥有所指擬者。率以空中語當之﹐則哀樂不生於己﹐所謂意內而言外者﹐非矣。吾此作﹐其細已甚﹐固不當通識者論定焉。二十闋葉葉雨聲淸罩水。只欠荷花﹐解孕專房子。種在王孫山下地。一鋤秋養文君膩。分半栗園收錦裏。玉糝香羹﹐新法傳詩味。添得夜堂多少事。老僧撥火寒巖寺。﹝芋﹞又

失笑兩頭齊似杵。自賣身材﹐鄭重懸髙樹。摘下橫陳應怨汝。分明孤枕無眠處。名像消寒心避暑。粉碧如灰﹐雅謔尋張祜。印出圓櫻紅一縷。茶邊片片糖霜煮。﹝冬瓜﹞又

開過紫花垂兩兩。砑色汪汪﹐黛淺衫兒絳。幾日不來身又長。光圓乍剃僧頭亮。魚子剖時攤半掌。俊種如銀﹐素手調新餉。小小阿侯心上癢。彩繩牽出吳牛樣。﹝茄﹞又

節節蒼藤花數朵。走上茅檐﹐恣意靑黃臥。一隊嬌雛擡一个。風吹雨打秋痕涴。荒歲全家憑抵餓。土銼潮生﹐苦費廚娘火。大肚渾如彌勒坐。羞羞碧玉紅潮破。﹝南瓜﹞又

网徧臨墻新雨後。小樹棚邊﹐纂纂蛟蛇紐。一串魚兒提在手。山童戲唱蔬香候。紫白爭花新間舊。絡緯爲家﹐入夜涼聲久。采擷羅裙兜處皺。秋來直恁蛾眉瘦﹝方言蛾眉豆。﹞。﹝籬豆﹞又

紅白肌膚區作界。各自生兒﹐秋露纓纓矮﹝里人呼苗爲纓。﹞。晚飯鄕儒搜故債。侈談諸葛營中菜。歲到軍荒蔬市攺。裊裊香肩﹐擔向街頭賣﹝軍行迫﹐遣農夫運物﹐市中男子絕迹。﹞。戰後無家逃病外。一叢叢當仙芝采。﹝蘿卜﹞又

白似椿花開細朵﹝吾家椿樹三花﹐若訊其狀﹐見椒花知椿花矣。﹞。七子攢星﹐小炷燈頭火。集蓼申椒無不可。辛家風味農書課。一點櫻桃紅欲破。莫勸吳娘﹐誤蘸丹砂顆。嚼處殘絨香使唾。吁吁蘭气如何過。﹝海椒﹞又

密裹酥胸芳襪緊。似撥剝蕉心﹐護葉層層盡。花外初胎秋玉褪。水鄕生脆鱸魚信﹝依《世說》季鷹鱸魚之思﹐係菇非蒓﹐菇卽茭矣。﹞。樣子偏於鵝卵近。近日裙邊﹐也攺纖纖筍。握入柔荑卿細認。一般白膩誰家嫩。﹝茭筍﹞又

品第小名當紫玉。以水爲家﹐生長湖光綠。瘦損鞋尖思艷福。洛靈纏就淩波足。刺手相呼防斷鏃。試揭羅襦﹐嫩過楊妃肉。一色船頭人出浴。水紅綾子新裝束。﹝菱﹐吳中呼水紅菱。﹞又

生就相憐誰似汝。褪盡紅衣﹐勻在蜂窠住。蚌裏珠胎才擘取。小夫人乳花頭露。薄薄生綃春意護。白玉爲肌﹐秋水香時煮。拋去空房知甚處。芳心一點從來苦。﹝蓮子﹞又

白玉搔頭花一箭。戴上黃昏﹐攏髻開新瓣。香動帳紋風自顫。一星星事饒它見。小字仁皇將汝喚。此日昭陽﹐一樣於闐遠﹝本西域種。﹞。玉几金牀天又晚。餅師可有宮人怨。﹝晚香玉﹞又

雜錦一叢鋪碎彩。甎子安花﹐五色分無界。借問家鄕何處在。新加坡外珊瑚海。性畏秋陰偏喜曬。小妬南彊﹐香逗珠娘戴。細子一苞無蝨大。自家生出心頭愛。﹝雜組花﹐海西種也﹐卽其色名之。﹞又

黃白相攙成畫■﹝左巾右登﹞。滿架牽藤﹐細朵娟娟影。何福春纖剛曉淨。摘來風露和香茗。無分釵梁休怨命。修到仙方﹐一一淸涼性。添上苔錢鋪滿徑。憐卿不療貧家病。﹝金銀花﹐許君所謂蔥也。﹞又

金絡一團香夢惹。小小冰蓮﹐滿屋吹蘭麝。寶襪鬆時妝半卸。枕邊釵上聞遙夜。艷福花田專九夏。淡著銀紗﹐水味評茶社。日暮鷓鴣飛去也。憑伊絮起降王話。﹝茉莉﹞又

花下夜騎紅尾鳳。一滴情根﹐化作丹山種。蝙蝠飛來將影弄。紅鸞命裏星兒動。躲過綠天尋舊寵。半臉酥霞﹐醉欲和它擁。新約額黃秋色重。重重心事秦樓夢﹝花有黃者。﹞。﹝鳳尾蕉﹞又

虛白堂前香半畝。紅過三秋﹐第一瓊娘壽。戲爲怕搔偏試手。知它癢得心兒透。合抱依然仙骨瘦。月上如鉤﹐鉤動花心否。一笑紫微郎坐久。香山爭過黃昏後。﹝紫薇﹞又

誰斛蜂黃星點碎。換了眞珠﹐紅撒麻姑米。瑪瑙杯中攙酒气。小山丹鼎淮南味。月子彎彎新報喜。一鏡朱霞﹐粒粒燒魚尾。暈得嫦娥羞臉醉。瑤池好浴桃花水。﹝紅桂﹞又

碎碎香瘢茸簇簇。也占花名﹐紅皺珊瑚肉。到眼羣雌今粥粥。貍膏便浴頭先禿。小玉生來冠似玉。竟體羊脂﹐配上胭脂綠。栽向庭前知別族。伊家不夠興亡局。﹝雞冠花﹞又

才咽霜痕先醉了。扮出紅兒﹐彊向西風笑。一色敗營涼血飽。雁飛時節年年到。葉自如花身是艸。冷入蛩邊﹐不久秦宮貌。老去少年終要老。有人早畫傷秋槁。﹝雁來紅﹞又

每到花時驚瑟瑟。一半丹楓﹐老卻潯陽客。畫裏魚標鷗一色。西風作雪無南北。才上河豚芽吐白。雨折霜乾﹐此是秋魂魄。自古英雄生艸澤。寄奴王气新洲碧。﹝荻花﹞念奴嬌﹟送秋秋光告別﹐便曉鐘交代﹐一杵新冬。略似陽關三進酒﹐天涯寒士途窮。螢火長門﹐蛛絲團扇﹐三十六離宮。並無餘地﹐一聲南雁愁中。白帝歸向何方﹐欲畱不得﹐如夢杳無蹤。不信有情天不老﹐煉成頑石鴻濛。萬念如潮﹐五更吹角﹐黃葉下西風。河梁枕上﹐聞雞漫蹴司空。百字令﹟地震誰搖大塊﹐忽壁聲戛戛﹐四聞噫气。恍自東來西北去﹐新鼓洪鑪大韝。千幻生愁﹐五行誌怪﹐睛轉靈鼇地。令人肉顫﹐杞憂難怪天墜。萬世陵谷誰知﹐景皇中葉﹐蜀道長如此﹝乙未春﹐己亥冬﹐各動數十次。﹞。火在地心成海嘯﹐一例洪荒前事。石縫螿啼﹐燈頭花燼﹐久病人無寐。記將夜半﹐冬前十月初四。四犯剪梅花﹟立冬吹老西風﹐乍開門﹑又是一番天地。一色同云﹐換千山秋气。黃花病裏。鎭長守﹑藥鑪風味。宵夢驚回﹝地震。﹞﹐嶺梅胎玉﹐嫩紅香裏。年年是春陽信暖﹐甚冬心乍抱﹐雪天霏絮。夜柝空村﹐柰無衣何計。新霜雁尾。送哀角﹑八方寒吹﹐鷸蚌還持﹐雞虫未了﹐歲華如水。望海潮﹟題香艸簃辛亥書後﹐淮海韻無名風浪﹐全家兵火﹐滔天四壁橫流。千犬吠聲﹐三巴度劫﹐承平自此長休。身世付扁舟。正小桃迎客﹐花外天遊。夢醒良癡﹐一肩擔盡古今愁。山窗淨洗雙眸。笑蠶叢地隔﹐蠹粉香畱。髙誼太邱。餘生上海﹐憑它天下陽秋。紅日射潮頭。恐國門東望﹐人瞰仇猶。藏作名山信史﹐麋鹿待長洲。﹝案﹕辛亥以後周善培避地上海﹐名所居曰香艸簃﹐時陳散原亦寓居上海。上闕述蒲殿俊軍政府兵變﹐周避難重慶﹐旋扁舟東下事。﹞漢宮春﹟階前娟然一蝶﹐容色相鮮﹐意其仙也花底秦宮﹐向霜中忽現﹐仙影惺惺。迎風乍蘇乍困﹐如醉如醒。天淸海碧﹐信香魂眞化韓憑。梅樹下﹐羅浮俊種﹐一般蝙蝠成精。莫羨美人長壽﹐爲南朝金粉﹐曾夢瑤京。淒涼太常舊寺﹐百樣飄零。春華萬劫﹐耐徐娘猶自風情。身世事﹑哀蟬淸怨﹐歲寒各有平生。慶淸朝﹟十六子晬日脈望傳家﹐芻尼報喜﹐霜天晴轉佳晨。零星破物﹐晬盤羅列紅茵。漫學乃翁自苦﹐命如王霸秪愁人。金銀气﹐左戈右印﹐年少從軍。何事破書到手﹐又似曾相識﹐古義今文。鮮卑正語﹐誰問明月乾前身。尙憶老親愛我﹐至今如夢拜荒墳。梅花下﹐邴原斷酒﹐心上回春。﹝案﹕此詞一九三七年香宋跋云「十六子晬日倚聲﹐今又二十年﹐而吾生行歸休矣﹐十六解讀書﹐所謂從軍者﹐祗堪一噱。﹞

卷四﹝全書終﹞香宋詞卷第四補遺渡江云﹟以《香宋詞》寄辛子代柬﹐春柳韻七年愁裏過﹐春鶊秋蟀﹐斷本付麻沙。紫雲前代曲﹐花露宮鶯﹐星淡玉繩斜。元和奏雅﹐譜霓裳﹑早艷王涯﹝光緒中王幼霞言詞最先﹐薇省同聲﹐袖墨實爲之冠﹐亦如《唐三舍人集》﹐首數廣津也。﹞。第一才﹑金風亭長﹐蘭藻世名家﹝漚尹之才﹐恥居王后。﹞。驚笳。江翁狗曲﹐蜀魄鵑聲﹐趁田哥秧馬。閒自笑神仙化蠹﹐事業塗鴉。如君劍气孤虹白﹐正丰城﹑夜卜張華。胸萬古﹐冶亭春夢生花﹝詞人喜讀庸雜說部﹐而校古翻疏﹐竹垞﹑迦陵故不然。﹞。前調﹟辛聖傳不遠五百里省我山中﹐無以鳴吾喜﹐卽春柳韻聯句畫中人似玉﹐恆河影裏﹐身世悟團沙。﹝香宋﹞旭陽山翠重﹐小閣天中﹐雨細又風斜。﹝聖傳﹞三年一聚﹐有涯生幻作無涯。﹝香﹞深夜語﹑唐安入夢﹐佳節未還家。﹝聖﹞悲笳。江程一路﹐畫本三蛾﹐半蕭蕭戰馬。﹝香﹞誰念取芳田眾綠﹐牛背爭鴉。﹝聖﹞故人汐社知無恙﹐盼書來舊苑宣華。﹝香﹞南望否﹐燈前醉落檐花。﹝聖﹞前調﹟送辛子﹐疊春柳詞韻七天人又別﹐詩心一路﹐秋色弔虫沙﹝去年之戰。﹞。筍將穿翠去﹐古鎭三江﹐隋塔日西斜。仙山秀立﹐照銅河﹑綠到天涯。回望否﹑題襟夜館﹐淸過梵王家。金笳。哀弦蜀國﹐彈鋏並州﹐問髙生鞍馬﹝蘊華。﹞。應寫徧風流秦七﹐流水棲鴉。龍頭名士多於鯽﹐幾人吹﹑玉琯昭華﹐吟寄我﹐江城五月梅花。﹝案﹕戊午﹝一九一八﹞秋﹐辛聖傳到榮縣﹐相約遊峨眉﹐以家人病﹐住七日而別﹐途徑犍爲三江鎭﹑樂山返崇慶。﹞前調﹟答峨眉令﹐春柳韻此山仙吏管﹐葛洪一樣﹐勾漏請丹沙。七年山外路﹐畫角聲中﹐寸寸度褒斜。雲濤似海﹐白茫茫﹑不見津涯。曾記寫﹑秋邊小幅﹐紅葉段侯家﹝詩人爲下吏﹐紅葉似山莊。廿年前贈峨眉令語。﹞。鳴笳。落照烏尢﹐借還官官馬﹝陳福五見招。﹞。偏事阻﹑紛紜似蝟﹐歷亂如鴉。風流地主旌陽裔﹐坐江亭﹐夜讀南華。東風裊娜﹟錦城三月﹐微風小晴﹐柳花如雪﹐二十年前所無也。宋劉俊之獻蜀柳﹐狀如絲縷﹐武帝植之太昌靈和殿﹐以況張緒風流﹐則垂柳本蜀產也。物久而失所宗﹐罔知故鄕﹐不獨柳然矣怪東風無力﹐總蕩愁邊。吹作雪﹐軟於棉。一條條﹑綰定萬絲千縷﹐非花非霧﹐情海漫漫。綠鳥吳音﹐黃驄徵曲﹐欲挽生涯難上難。拾翠佳人洗眉黛﹐一鞭遊子怨關山。知有宮鶯噪起﹐銜來忽澑﹐未央事﹑密愛輕憐。金堤上﹐玉臺前。春魂一樣﹐離恨千般。薄命三生﹐碎池萍葉﹐離魂雙醉﹐秋苑楡錢。年年飄轉﹐便成球成隊﹐風流因果﹐不算團圓。﹝案﹕自此以下十三闋﹐皆庚申﹝一九二〇﹞再至成都花行詞社之作。﹞念奴嬌﹟重題繙書圖蠹叢仙眷﹐隔兩年不見﹐別成天地。小冊夾乾胡蝶翅﹐也算夢華身世。露粉香蔥﹐風簽亂葉﹐一卷拈花旨。盤龍鏡角﹐恆河漾漾春水。卻喜無恙林逋﹐神淸骨冷﹐生就梅花壻。酒後頰紅畱舌劍﹐歐九劇談風味。綠綺琴心﹐靑蓮巷口﹐重轉華嚴字。將雛報信﹐片時書課收起。﹝案﹕林山腴時居成都靑蓮巷。前題《繙書圖》﹐見詩集。﹞玉漏遲﹟梁園春夜酒醒燈作伴。中年照影﹐寂然僧館。四遠無聲﹐薄冷自開窗扇。坐久疏疏細雨﹐覺庭樹棲鴉微嘆。池气暖。紅魚戲唼﹐幾星花瓣。靜中想到洪荒﹐柰獨夜驚心﹐南朝人換。一縷遊絲﹐掛徧柳梢風顫。暗省愁根似我﹐不言處﹑綿綿難斷。銀漏轉。生涯比春還短。﹝案﹕一九二〇年應四川省長楊庶堪約至成都﹐住城西梁園﹐與宋蕓子﹑鄧休庵﹑林山腴等時爲文酒之會。﹞滿庭芳風替花愁﹐春隨人老﹐酒醒中夜思歸。故鄕吹綠﹐秧水縣門西。似別燕山未久﹐新亭宴﹑風景依依。東華夢﹐香山病酒﹐崇效牡丹期。玻璃。江上棹﹐河橋忍別﹐楊柳千絲。柰不平心事﹐爭近彈棋。細語誰家燕子﹐江南怨﹑朱雀斜暉。酴醿﹝楓注﹕《近》作「荼蘼」。﹞雪﹐佳人爲我﹐低唱縷金衣。尾犯﹟梁園送春﹐夢窗韻夜雨一聲鐘﹐從此問春﹐如界秦越。客子梁園﹐綰紅心千纈。看鏡影﹑催人更老﹐唱金衣﹑無花漫折。似陽關路﹐馬上故人﹐彈到聲聲咽。司勲頭半白﹐何事刻意傷別。地北天南﹐已三年離闊。太平夢﹑何時重做﹐雨中愁﹑丁香半結。共春歸去﹐故里麥秋黃四月。一枝春﹟芍藥﹐艸窗韻春在風詩牡丹前﹐第一珠叢香雨。飛紅細數﹐燕子正無頭緒。瑤臺夜暖﹐乍濃染﹑太眞眉嫵。眞未枉云想衣裳﹐艷得萬花魂聚。前生鳳池開處。記翻階照影﹐承華金縷。仙根地老﹐素侶剩尋醫譜。將離恨晚﹐更誰念﹑漢宮人妬。天萬里﹐空夢丰臺﹐擔頭膩語。金縷曲﹟欄幹一段朱絲格。接回廊﹑玲瓏入畫﹐緗裙同色。夾路髙低隨水曲﹐妙自文心偸得。惜界破﹑苔錢千百。只有相思欄不住﹐閃羅衣﹑一半疑城隔。排亞字﹐眼疏密。碧城十二通仙籍。記前朝﹑醉看紅芍﹐沈香香國。調寄霓裳風露下﹐字字春纖親拍。天萬里﹑雙鴛無迹。花影月移依舊照﹐莽神州﹑一樣心頭窄。嗟此地﹐有南北。邁陂塘﹟題駱公驌修撰淸猗樓捨荒陂﹑此生何著﹐一樓中有天地。蕭然堞影波光外﹐斷爛遺經自理。南郭子。受無限滄桑﹐老揭淸猗字。一奩生翠﹐看白鷺欹風﹐紫鱗衝岸﹐香夢藕花底。飛鴻迹。休問子京詩意。顧癡無復鄕裏。硯田轉轉魚租例﹐寥落香山生計。門外事。君試問﹐浙江潮信橫流未。千秋萬歲﹐數第一人居﹐升庵相望﹐秋色桂湖水。五福降中天﹟壽季吾眼中年少今都老﹐將杯起爲君壽。江瀆消涼﹝君居近江瀆池。﹞﹐汾陽納祜﹐炯炯一星南斗。瀘川舊友。似滿地飛花﹐一池春皺。廿載桑田﹐歲寒幾个誓相守。芙蓉城裏過夏﹐小涼吹夜雨﹐香徧紅藕。碧玉當家﹐朱云受學﹝朱云四十乃力學。﹞﹐鶴料養饑還夠。榮州退叟。笑飯顆山中﹐笠邊人瘦。若訪桃源﹐好花分半畝﹝君家丹山有桃花村﹐向觙公爲作記。﹞。前調﹟壽尹仲老五十夢華可記東京錄﹐當年保安同住。趕路通州﹐浣花別墅﹐曾醉生朝甲午。秋風路阻。便卅載西風﹐夢縈秦樹。到老誰知﹐更尋黃蘗苦中苦。橫流滄海立足﹐落紅三月晚﹐君又初度。一卷埋頭﹐萬山吹角﹐白髮幾回重聚。偏忘壽汝。約城北徐公﹝霽園。﹞﹐武侯祠去。浮白山靑﹐寸心持萬古。前調﹟壽蘊華如將五十吟詩例﹐君今十年還欠。平遠山光﹐英華文苑﹐名字性情都占。桑田萬感。付一卷人間流轉。嗤傳史上生涯﹐六朝南北在心坎﹝君治南史甚勤。﹞。花朝才過一月﹐少城春未老﹐初度皇覽。竹屋家風﹐艸堂人日﹐一奏小秦王犯。茶香夜檻。笑古畫娛賓﹝君藏有明人畫﹐吾此行所見第一卷

也。﹞﹐鏡邊人念。長命雙杯﹐醉霞紅照臉。﹝案﹕髙蘊華﹐能詞。竹屋﹐宋詞人髙觀國也。﹞一籮金﹟和季吾賦枇杷解醉西園新摘取。爪漬蜂黃﹐珠彈將金鍍。杏子衫兒兜住否。蠟瘢點面防虫蛀。校書門巷江樓路。冷處先花﹐額是唐妝古。一樣玉堂冠頂誤。如今晚翠蘭成樹。齊天樂﹟庚申中秋成都作江心一枕烏尢雨﹐中秋去年蕭寺。佛火寒星﹐漁燈古汊﹐綠透仙陀山水。離堆如此。攬萬古江聲﹐三峨雲气。似醉金焦﹐白銀盤裏一螺翠。瀟瀟今夜又雨﹐錦城無月坐﹐空守雙桂。白棓芟刀﹐紅旗露布﹐妙演咸通年事。年光夢裏。盼雁外新裝﹐黃花歸騎。放棹嘉州﹐法鐃天半起。酹月﹟庚申九月十三﹐方鶴叟﹑鄧約園﹑林山公﹑鄧休庵﹑胡玉叔﹑龔慧修﹑唐仲威﹑龔向農﹑李季訥招同宋問琴﹑向觙公﹐泛舟百花潭﹐憩二仙庵﹐歸飲唐氏桐花館。越日﹐問琴﹑約園﹑鶴叟以詩詞見壽﹐遂依西麓此調紀勝﹐因錄質政浣花秋聲﹐載一潭詩思﹐碧玉壺中。綠合水天涼一色﹐泊船仙梵花宮。蠏堠吟香﹐鷗邊泛棹﹐江閣樹蔥蔥。秦淮縮本﹐魚天蓮葉西東。佳節又過重陽﹐明年此會﹐耆舊可重逢。得意萬鴉盤陣黑﹐亂霞殘日城紅。大劫昆明﹐孤生皇覽﹐人老菊花風。一椽歸去﹐月明吹笛靑峯。憶舊遊﹟漁村圖認橫灘老樹﹐曬网誰家﹐人影沙汀。破笠圓於蓋﹐便維舟細竹﹐載酒雙瓶。近鄰到卽圍坐﹐紅蓼富春亭。嘆斷鱷旋翻﹐撈蝦漸險﹐舉世潮生。西泠。過橋去﹐問洞口桃花﹐何計重經。忍數湖天事﹐盡嚴陵知舊﹐無限飄零。上官自寫淸代﹐鷗影一帆星。剩小幅風流﹐江云自白山自靑。﹝案﹕上官周字文佐號竹莊﹐淸長汀人﹐布衣﹐以畫知名﹐作漁村樂圖﹐頗似西泠﹐在京時胡鐵華購得﹐曾爲題詩。﹞風入松﹟艸堂畱別江梅新扮小紅看。指日趁花還。明知歸亦無家住﹐號司空﹑且占三官。一擔將書作伴﹐半頭向岸牽船。算來冬至去三天。夢裏漢嘉山。何年再似今朝醉﹐望榿林﹝楓注﹕《近》作「杯」字。﹞﹑不盡憑欄。風雪離人頭白﹐尊前一步陽關。﹝案﹕一九二〇年春到成都﹐歲暮將歸榮縣﹐聚飲艸堂﹐畱別方鶴齋﹑宋蕓子﹑鄧休庵﹑林山腴諸人。﹞南浦﹟別江樓送者諸君子花外小紅樓﹐古今來﹑堆得離愁多少。唐代轆轤聲﹐吟香地﹑元九韋臯曾到。枇杷翠晚﹐玉人魂斷生秋艸。畱與陽關三弄笛﹐樓下綠波雙棹。元戎小隊郊坰﹐置行廚﹑叢桂香中更好。轉柁秀山光﹐平羌上﹐換盡年年懷抱。壺天尙早。大旗落日紅霞照。燕子生涯如客樣﹐一醉一番人老。滿庭芳﹟甲子除夕感舊紅燭深宵﹐靑山行客﹐爆竹催送年華。廿年除夜﹐風雪到山家。爭向堂前問訊﹐親歡喜﹑餐飯先加。喁喁處﹑香篝翠被﹐溫酒話天涯。西瓜山一角﹐荒墳冷翠﹐疏竹啼鴉。到如此烽煙﹐落日西斜。今又聲聲臘鼓﹐除夢裏﹑何處尋他。宮紈在﹑消魂畫扇﹐金井水葒花。﹝案﹕此悼念辜夫人之作。﹞聲聲慢﹟水煙金壺翻浪﹐瑤艸炊香﹐松風澗水聲聲。小注芳茸﹐春纖縷縷團成。煙濤化爲一气﹐妙天然水火相生。微倦後﹐似一甌花乳﹐春夜瓶笙。裝在閨繡袋﹐乍琵琶一樣﹐斜抱雲屏。玉筯圓齊﹐小鬟催喚嬌鸚。淸芬妙於花气﹐過來風吹出紅櫻。消魂味﹐願供它茶罷酒醒。滿庭芳﹟葉煙梔子含苞﹐蕉心捲節﹐天然飯後胸寬。但挑容澤﹐云葉勝油檀。最是新來呂宋﹐中人產﹑一頓西餐。鄕風古﹑於闐玉嘴﹐湘竹碎紅斑。微煙。香裊裊﹐能消國力﹐酒稅同頒。怪塾師雲霧﹐酸味流涎。吸得灰痕似雪﹐吹簫樣﹑還拗漁竿。君休笑﹑枝枝破瘴﹐功退小龍團。木蘭花慢﹟紙煙海山瑤艸碧﹐爲仙種﹐喚龍耕。取葉葉相當﹐雪衣一片﹐圓裹單層。妝成。玉簪樣子﹐學辛家﹐整整玉盤盛。點得小紅心熱﹐花前頓歇書聲。親擎。香气襲卿卿。一寸逗圓櫻。比春蔥還瘦﹐情根節節﹐香火三生。惺惺。半噓半吸﹐論仙才﹐端合號雲英。錯認非煙小像﹐畫簾鵝管吹笙。憶舊遊﹟和觙公公園師弟攝影舊遊如夢裏﹐夢影重重﹐先後邯鄲。省識前淸味﹐怪飛鴻印雪﹐大氐東川。秀才半出巴縣﹐薪火一燈傳。自夜色神州﹐鄕音戰鼓﹐兩鬢潘安。公園。眾星聚﹐又鏡底滄桑﹐重換朱顏。老了儒酸命﹐便文翁身價﹐怎抵材官。道將近纂新志﹐春柳玉門關。算水驛山程﹐梅花送客千萬山。﹝案﹕向仙喬與原川南經緯學堂學生郭季吾﹑宋師度等合影於成都少城公園並寄來《憶舊遊》詞﹐和之。﹞滿庭芳﹟得哲生歐洲來書騾市花西﹐魚書天外﹐書生婉婉離憂。倚天長劍﹐伸足踏全球。一笑胸無博望﹐杯中瀉﹐海綠眉頭。佉廬字﹐倫惇夜展﹐星火九層樓。扁舟。尋舊約﹐靑山雁尾﹐歸夢榮州。念伊人同宿﹐何日烏尢。聽得咸通戰否﹐酋龍去﹐銅鼓聲愁。思君處﹐涼蛩一穗﹐黃葉漢宮秋。﹝案﹕哲生﹐李思純字。時在法國巴黎畱學。﹞齊天樂﹟辜懶云竹西精舍。「竹西佳處」﹐白石《揚州慢》句也十年三換蓬萊綠﹐依然此翁無恙。翠羽巢煙﹐紅蟬蛻葉﹐劫外籜龍新長。仙方定講。近八十流光﹐生兒珠樣。倘傳髙人﹐只除倪瓚世無兩。圖中名士若鯽﹐數竿茅屋影﹐天色還亮。五硯風香﹐小欄花笑﹐勝我無家安往。山門自榜。問水調揚州﹐月明誰唱。釣定幽篁﹐百年淸露響。齊天樂﹟淸明﹐寄山腴﹑觙公送君小幅榮州畫﹐山城百花春雨。北郭人歸﹐東方日出﹐格磔渚頭沙路。魚陂四五。漸遠漸無人﹐豁開平楚。一壩晴蛙﹐宅邊倪瓚數株樹。山從西角落下﹝楓注﹕《近》作「霞」字。﹞﹐翠尖尖似筆﹐天半撐住。倒影於溪﹐各家之竹﹐水碓綠蔭人語。思君路阻。柰小店依稀﹐艸堂佳處。又過淸明﹐亂山啼杜宇。﹝案﹕從榮縣北城到宋壩祖宅﹐進至翠筆峯﹑洛陽溪﹐沿途景物﹐頗似成都艸堂。﹞附金縷曲﹟成都春盡寄懷榮州向楚﹝錄自《近》。﹞燕子生涯苦。斗春風﹑楊花如雪﹐送春無語。碧玉年華初長大﹐人比柳家還妒。怎不分﹑小星三五。見說黃楊須厄閏﹐撩渠儂﹑定惱羞成怒。聽杜宇﹐勸歸去。烽煙早斷榮州路。莽蜀南﹑大好靑山﹐今誰作主。鴻雁信從天上過﹐爲問先生安否。應勝在﹑鄭公鄕住。玉貌圍城才幾日﹐看花卿﹑又換新樂部。九州鐵﹐總成錯。憶舊遊﹟除夕﹐贈張夫人記丁年守歲﹐子夜同心﹐人在云安。向夕沙灘下﹐聽千峯爆竹﹐淚數鄕園。素裙半榻同夢﹐江雨徹宵寒。笑漢臘催程﹐巴船送影﹐悔嫁朝官。桑田。幸畱命﹐又四遠雞聲﹐今夜今年。滚滚新潮大﹐望神州何地﹐橫界闌干。夜堂對酒閒話﹐兒女集燈前。便咫尺天涯﹐歸帆上峽山外山。﹝案﹕此一九二七年冬﹐會意光緒丁未﹝一九〇七﹞守歲云陽江上之作。﹞滿庭芳﹟冬夜茅屋霜團﹐管城春滿﹐夜雪初霽房櫳。峭寒人寂﹐燈影坐衰翁。倦倚紅泥小火﹐無衣者﹐怎過深冬。烏啼悄﹐更闌夢遠﹐天上景陽鐘。花驄。趨曙雪﹐雞鳴紫陌﹐曉闢銅龍。正玉梅三九﹐瓊海香紅。誰分桑田送老﹐夢華錄﹐空憶京東。宣皇句﹐亭前垂柳﹐珍重待春風﹝宣皇句﹐句九言﹐言九畫。﹞。如此江山﹟傳度大師新構一樓﹐榜曰﹕如此江山﹐卽賦此調爲賀天開圖畫烏尢寺﹐江心一螺孤峭。方外疏鐘﹐秦時片月﹐萬綠孕玆瑤島。峨嵋翠掃。趁玉宇初揩﹐銅河先照。如此江山﹐海天秋色一長嘯。髙僧提舉一切﹐曠怡亭故址﹐闌檻新造。春水魚天﹐洞庭龍穴﹐豁出雷塠杭道。香臺縹緲﹝楓注﹕《近》作「渺」字。﹞。待日落將西﹐幽篁更妙。如此江山﹐一樓天下好。渡江云﹟答楡生相思黃浦信﹐早秋片葉﹐意外轉山家。舊吟春未損﹐又報東風﹐點綴柳條斜。聲聲布穀﹐喚過客都在天涯。歸去兮﹐北窗陶令﹐夢斷武陵花。吹笳。三官堂下﹝石遺居福州三官堂。﹞﹐五老峯前﹝散原居廬山。﹞﹐苦西來銅馬﹐忻又聞飛鴻突然阿雪﹐宿鷺團沙。如君劍气孤虹白﹐望鬥牛誰是張華。天萬里﹑魚書更達三巴。﹝案﹕辛未﹝一九三一﹞秋得龍楡生春柳詞﹐作此答之。﹞百字令﹟石缸石函雙斛﹐就偸他一片﹐碧天無迹。巧匠琢成山骨瘦﹐恰好紫藤安置。小泡浮花﹐四圍生蘚﹐漸染沙虫膩。麼鬟親舀﹐井華親汲親洗。一寸二寸之魚﹐於中唼唼﹐便滄溟萬里。靜極夜涼秋更遠﹐收得恆星在底。半載渝州﹐一漚書屋﹐笑我江湖气。將歸何事﹐斷瓢思注春水。﹝案﹕此詠家中庭際石缸﹐時居重慶慈香閣。﹞齊天樂﹟畱別﹝楓注﹕《近》題作「畱別渝中知舊」。﹞夕陽紅是愁來路﹐依稀數峯靑峭。个是榮州﹐算來公井﹝楓注﹕《近》此句後有注﹕「車路通井後﹐還家僅一日余矣」。﹞﹐陌上萋萋春艸。淸明近了。正秧馬田荒﹐杜鵑山笑。相對陽關﹐一回離別一回老。霓裳中序第一﹐故人淸唱裏﹐何限懷抱﹝楓注﹕《近》此句後有注﹕「唱和成帙」。﹞。紅雨沾衣﹐白頭扶杖﹐還想花崖重到。河淸尙早。問來日晴明﹐幾人知道。歸去來兮﹐送行詩定好。﹝案﹕一九三六年秋至重慶﹐住慈香閣半年﹐曾遊花崖寺南山﹐翌年春﹐將返榮縣﹐作此畱別東川書院時門人向楚﹑李伯愷﹑陶闓等。﹞金縷曲﹟惜別濕了春歸路。正淒淒﹑牛毛細雨﹐艸生南浦。白日當天三月半﹐偏又陰晴無據。望自井﹑重重煙樹。半載慈香將進酒﹐算餘生﹑第一開心處。楊柳岸﹐唱金縷。諸公盡作詩人主。柰荒年﹑邊聲隱隱﹐曉風如訴。眼中之人吾老矣﹐苦爲向平畱住。到今朝﹑子規催去。此去榮州書伴我﹐夢醒時﹑故舊如相語。蕭瑟極﹐庾開府。又

濕了春歸路。甚今番﹑靑靑楊柳﹐渭城朝雨。不盡陽關三疊唱﹐三月月圓三五。未分手﹑便思重聚。知有前期那忍說﹐請靑山﹑攔著斜陽暮。君信否﹐夢中語。車聲碾出鷹關去。到榮昌﹑行程一半﹐小餐畱住。回望酒旗風絮影﹐知道故人何許。況鄕關﹑半年如霧。是事口中銜石闕﹐莽神州﹑老淚無流處。千萬緒﹐別君苦。臺城路﹟和山公見慰餘生眞讖臺城夢﹐風前紙鳶無路。共命分飛﹐同心解結﹐有淚不知流處。衰年病苦。算別不多時﹐一般黃土。託命他人﹐新人未熟故人去。詞仙似談法要﹐白頭相慰藉﹐空相畱住。鏡影將花﹐琴心應節﹐換了張先詞譜。霜柑閣主。盡花會娛春﹐艸堂聯句﹐壽到梅邊﹐有情天萬古。﹝案﹕香宋續娶張夫人妙祥﹐卒於癸未﹝一九四三﹞仲冬。﹞憶舊遊﹟題靈谷從遊圖記淩虛訪戴﹝航空至蜀。﹞﹐冒險遊峨﹐招我榮州。翊日山堂會﹐共禪居素酌﹐夜火烏尢。醉中禁說愁字﹐思榜石遺樓。自戰伐頻年﹐華嚴半嶺﹐影事全休。悠悠。剩諸彥﹐問燕子橋邊﹐人唱漁謳。莽莽乾坤大﹐秪韓門師弟﹐猶認從遊。數花舊指梅樹﹐潮打秣陵舟。嘆點筆圖中﹐山圍故國天地秋﹝前半指石遺與不佞遊峨眉。過片後﹐居童藻孫所撰圖記。﹞。﹝案﹕陳石遺嘗偕黃蔭亭﹑童藻孫同遊靈谷寺﹐制爲一圖。越十年﹐因童之請﹐賦此詞。﹞

淸波引﹟燒茄﹝以下錄自《歷代蜀詞全輯》﹞紫腴鄕圃。仗纖手﹑竹籃摘取。是昆侖脯。落蘇得名古。葉葉繡荷裹﹐味在松毛烘處。恍擬燒荀﹝楓注﹕疑當爲筍字。﹞春蘭﹐坐香積﹑飽禪箸。詩人肺腑。合貧薄﹑塡此風露。懶殘知否。勝糠火煨芋。晴天破魚子﹐種自新羅收貯。一笑山葉宵紅﹐更餐番薯。東風第一枝﹟山公梅信十斛松風﹐小春梅月﹐數椒紅萼新吐。雁傳一闕淸歌﹐人坐萬山寒雨。暗香疏影﹐早妝就﹑林家新婦。問幾生﹑修到仙香﹐簪到繙書人否。淸夢入﹑石湖煙浦。香雪海﹑是儂吟處。夜寒皴玉誰溫﹐照得月明萬古。蒼苔白鶴﹐漫驚起傷春情緒。願種徧﹑石室靑城﹐頭白待君爲主。疏影﹟鏡情圓冰抱月。問是它是我﹐心事難說。莫道無雙﹐香玉分明﹐端相妙影如活。新妝事事窺儂樣﹐向鬢角﹑秋波斜瞥。笑夜來﹑百種春情﹐都怕與卿相涉。明是空花一片﹐畫中畫不出﹐如此淸絕。一意爭妍﹐錯喚眞眞﹐兩个桃根桃葉。屏紗隔處梨花軟﹐﹝穿衣鏡。﹞想浴後﹑微遮裙褶。待普天﹑倩女離魂﹐﹝伍博士藏影。﹞放出寸光全攝。石湖仙﹟和靑城室主見壽涼雲飛雁。望松際圖書﹐人遠天遠。彭澤認前身﹐只荒田﹑同無下噀。黃花秋雨﹐問此後﹑歲寒誰管。仙琯。枉人瑯﹑響遏天半。嗟公近年亦老﹐付今生﹑虞初小傳。黛黛花香﹐賴有翻書人面。鬢絲禪榻﹐藥鑪經卷。歲華如箭。香火伴。靑城早築仙館。蝶戀花﹟因余幅湊此數語醉記圖書秋一府。今也梅花﹐紅到相思處。花外遙知林子羽。小吟八十松風路。宋玉風流詩界主。聞說誅茅﹐別了魚陂住。人影春燈來復去。歲寒且話城西雨。千秋歲﹟賀玉津閣病起。玉津別有詞來也﹐此復矣。附記。百花香裏。偏把偏罷疾。禹踦步﹐湯■﹝外疒內扁﹞體。花潭偏有約﹐花市偏難醉。天倪閣﹐梧桐一半畱生意。花外靈藥健﹐枯禪起。花風幾番信﹐花社千秋歲。偏提掛﹐花朝一話維摩趣。百字令﹟竹垞韻故人知否﹐檢前生卷子﹐花朝南泊。萬種相思千種夢﹐心事微波難託。白石簫聲﹐綠珠眉樣﹐鏡底翻書樂。去年今日﹐海棠紅自開落。誰憶浩劫如斯﹐桑田畱命﹐還對松風酌。我更無錐能卓地﹐醉擬借天爲幕。一局康猧﹐半生塵蠹﹐生計雲歸壑。幾時重聚﹐山頭夜夜吹角。滿庭芳﹟淸明春老鵑聲﹐秧開雀口﹐百花紅過山城。香街十字﹐鄰女賣朱櫻。一色東風柳綫﹐韓翃句﹑適到淸明。無憀甚﹐鶯飛艸長﹐云白萬山靑。春耕。齊綠野﹐經年一夢﹐錦水交兵。剩千家野哭﹐無定河腥。又是棠梨社酒﹐連宵雨﹑人望天晴。羲皇世﹐三間小塾﹐榕徑讀書聲。掃地花﹟送春﹐用夢窗古江村韻紫鵑喚客﹐道爛錦年光﹐夜歸瑤島。素緣未了。似陽關送別﹐馬嘶芳艸。夢裏天涯路﹐比山中更小。翠云窈。問昔日萬花﹐今爲誰好。門淨風自掃。且料理吟身﹐寺鐘催小。錦江■棹。念橋通萬里﹐故人書少。作客家山﹐過活依然皂帽。訴圓照。幾時春﹑太平同到。

