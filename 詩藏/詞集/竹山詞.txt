竹山詞蔣捷

賀新郎秋曉渺渺啼鴉了﹐亙魚天﹑寒生峭嶼﹐五湖秋曉。竹幾一燈人做夢﹐嘶馬誰行古道。起搔首﹑窺星多少。月有微黃籬無影﹐掛牽牛﹑數朵靑花小。秋太淡﹐添紅棗。愁痕倚賴西風掃﹐被西風﹑翻催鬢鬒﹐與秋俱老。舊院隔霜簾不捲﹐金粉屏邊醉倒。計無此﹑中年懷抱。萬里江南吹簫恨﹐恨參差﹑白雁橫天杪。煙未斂﹐楚山杳。

又約友三月旦飲雁嶼晴嵐薄﹐倚層屏﹑千樹髙低﹐粉纖紅弱。云隘東風藏不盡﹐吹艷生香萬壑。又散入﹑汀蘅洲藥。擾擾忽忽塵土面﹐看歌鶯舞燕逢春樂。人共物﹐知誰錯。寶釵樓上圍簾幕﹐小嬋娟﹑雙調彈箏﹐半霄鸞鶴。我輩中人無此分﹐琴思詩情當卻。也勝似﹑愁橫眉角。芳景三分才過二﹐便綠陰門巷楊花落。沽鬥酒﹐且同酌。

又吳江浪湧孤亭起﹐是當年﹑蓬萊頂上﹐海風飄墜。帝遣江神長守護﹐八柱蛟龍纏尾。斗吐出﹑寒煙寒雨。昨夜鯨翻坤軸動﹐捲雕翚﹑擲向虛空裏。但畱得﹐絳虹住。五湖有客扁舟艤。怕羣仙﹑重遊到此﹐翠旌難駐。手拍闌桿呼白鷺﹐爲我殷勤寄語。柰鷺也﹑驚飛沙渚。星月一天云萬壑﹐覽茫茫﹑宇宙知何處﹖鼓雙楫﹐浩歌去。

又夢冷黃金屋﹐嘆秦箏﹑斜鴻陣裏﹐素弦塵撲。化作嬌鶯飛歸去﹐猶認紗窗舊綠。正過雨﹑荊桃如菽。此恨難平君知否﹖似瓊臺﹑湧起彈棋局。消瘦影﹐嫌明燭。鴛樓碎瀉東西玉﹐問芳蹤﹑何時再展﹐翠釵難卜。待把宮眉橫云樣﹐描上生綃畫幅。怕不是﹑新來妝束。彩扇紅牙今都在﹐恨無人﹑解聽開元曲。空掩袖﹐倚寒竹。

又兵後寓吳深閣簾垂繡﹐記家人﹑軟語燈邊﹐笑渦紅透。萬疊城頭哀怨角﹐吹落霜花滿袖。影廝伴﹑東奔西走。望斷鄕關知何處﹖羨寒鴉﹑到著黃昏後。一點點﹐歸楊柳。相看只有山如舊。嘆浮雲﹑本是無心﹐也成蒼狗。明日枯荷包冷飯﹐又過前頭小阜。趁未發﹑且嘗村酒。醉探枵囊毛錐在﹐問鄰翁﹑要寫牛經否﹖翁不應﹐但搖手。

沁園春爲老人書南堂壁老子平生﹐辛勤幾年﹐始有此廬。也學那陶潛﹐籬栽些菊﹔依他杜甫﹐園種些蔬。除了雕梁﹐肯容紫燕﹐誰管門前長者車。怪近日﹐把一庭明月﹐卻借伊渠。鬢邊白雪紛如﹐又何苦﹑招賓納客歟﹖但夏榻宵眠﹐面風攲枕﹔冬檐晝短﹐背日觀書。若有人尋﹐只教僮道﹐這屋主人今自居。休羨彼﹐有搖金賓轡﹐織翠華裾。

又次彊云卿韻結算平生﹐風流債負﹐請一筆勾。蓋攻性之兵﹐花圍錦陣﹔毒身之鴆﹐笑齒歌喉。豈識吾儒﹐道中樂地﹐絕勝珠簾十里樓﹝一作十里迷樓﹞。迷因底﹐嘆晴幹不去﹐待雨淋頭。休休著甚來由﹖硬鐵漢﹑從來气食牛。但只有千篇﹐好詩好曲﹔都無半點﹐閒悶閒愁。自古嬌波﹐溺人多矣﹐試問還能溺我不﹖看牽絲傀儡﹐誰弄誰收。

女冠子元夕蕙花﹝一作風﹞香也﹐雪晴池館如畫。春風飛到﹐寶釵樓上﹐一片笙簫﹐琉璃光射。而今燈漫掛﹐不是暗塵明月﹐那時元夜。況年來心懶意怯﹐羞與蛾兒﹝一作鬧蛾﹞爭耍。江城人悄初更打。問繁華誰解﹐再向天公借﹖剔殘紅炧﹐但夢裏隱隱﹐鈿車羅帕。吳箋銀粉砑﹐待把舊家風景﹐寫成閒話。笑綠鬟鄰女﹐倚窗猶唱﹐夕陽西下。

又競渡電旗飛舞﹐雙雙﹝一作龍﹞還又爭渡。湘漓云外﹐獨醒何在﹖翠藥紅蘅﹐芳菲如故。深衷全未語。不似素車白馬﹐捲潮起怒。但悄然千載舊迹﹐時有閒人弔古。生平慣受椒蘭苦﹐甚魄沈寒浪﹐更被饞蛟妒﹖結瓊紉璐﹐料貝闕隱隱﹐騎鯨煙霧。楚妃花倚暮﹐��瓊簫吹了﹐溯波同步。待月明洲渚﹐小畱旌節﹐朗吟騷賦。

大聖樂陶成之生日笙月涼邊﹐翠翹雙舞﹐壽仙曲破。更聽得﹑艷拍流星﹐慢唱壽詞初了﹐羣唱蓮歌。主翁樓中披鶴氅﹐展一笑﹑微微紅透渦。襟懷好﹐縱炎官駐傘﹐長是春和。千年鼻祖事業﹐記曾趁﹑雷聲飛快梭。但也曾三徑﹐撫松采菊﹐隨分吟哦。富貴云浮﹐榮華風過﹐淡處還他滋味多。休辭飲﹐有碧荷貯酒﹐深似金荷。

解連環嶽園牡丹妒花風惡﹐吹靑陰漲卻﹐亂紅池閣。駐媚景﹑別有仙葩﹐徧瓊甃小臺﹐翠油疎箔。舊日天香﹐記曾繞﹑玉奴弦索。自長安路遠﹐膩紫肥黃﹐但譜東洛。天津霽虹似昨﹐聽鵑聲度月﹐春又寥寞。散艷魄﹑飛入江南﹐轉湖渺山茫﹐夢境難托。萬疊花愁﹐正困倚﹑鉤闌斜角。待攜尊﹑醉歌醉舞﹐勸花自樂﹝一作落﹞。

永遇樂綠陰淸逼池亭﹐潤侵山閣﹐雲气凝聚。未有蟬前﹐已無蝶後﹐花事隨逝水。西園支徑﹐今朝重到。半礙醉筇吟袂。除非是﹑鶯身瘦小﹐暗中引雛穿去。梅檐澑滴﹐風來吹斷﹐放得斜陽一縷。玉子敲枰﹐香綃落翦﹐聲度深幾許。層層離恨﹐淒迷如此﹐點破漫煩輕絮。應難認﹑爭春舊館﹐倚紅杏處。

花心動南塘元夕春入南塘﹐粉梅花﹑盈盈倚風微笑。虹暈貫簾﹐星毯攢巷﹐徧地寶光交照。湧金門外樓臺影﹐參差浸﹑西湖波渺。暮天遠﹑芙蓉萬朵﹐是誰移到。鬒鬢雙仙未老﹐陪玳席佳賓﹐暖香雲繞。翠簨叩冰﹐銀管噓霜﹐瑞露滿鐘頻釂。醉歸深院重歌舞﹐琱盤轉﹑珍珠紅小。鳳洲柳﹑絲絲淡煙弄曉。

金琖子練月縈窗﹐夢乍醒﹐黃花翠竹庭館。心字夜香消﹝一作淸﹞﹐人孤另﹑雙鶼被池羞看。擬待告訴天公﹐減秋聲一半。無情雁﹑正用恁時飛來﹐叫云尋伴。猶記杏櫳暖﹐銀燭下﹑纖影卸佩款。春渦暈﹐紅豆小﹐鶯衣嫩﹐珠痕淡印芳汗。自從信誤靑鸞﹐想籠鶯停喚。風刀快﹑剪盡畫檐梧桐﹐怎剪愁斷。

喜遷鶯暮春遊絲纖弱﹐漫著意絆春﹐春難憑托。水暖成紋﹐云晴生影﹐雙燕又窺簾幕﹝一作芳艸漸侵裙幄﹞。露添牡丹新艷﹐風擺秋千閒索。對此景﹐動髙歌一曲﹐何妨行樂。行樂。春正好﹐無柰綠窗﹐孤負敲棋約。錦幄調笙﹐銀瓶索酒﹐爭柰也曾迷著。自從髮凋心倦﹐常倚鉤闌斜角。翠深處﹐看悠悠幾點﹐楊花飛落。﹝行樂九句一作行樂﹐君聽取﹐鶯囀綠窗﹐也似來相約。粉壁題詩﹐香街走馬﹐爭柰鬢絲輸卻。夢回晝長無事﹐聊倚闌桿斜角。﹞

晝錦堂荷花染柳煙消﹐敲菇雨斷﹐歷歷猶寄斜陽。掩冉玉妃芳袂﹐擁出靈場。倩他鴛鴦來寄語﹐駐君舴艋亦何妨。漁榔靜﹐獨奏棹歌﹐邀妃試酌淸觴。湖上云漸暝﹐秋浩蕩﹐鮮風支盡蟬糧。贈我非環非佩﹐萬斛生香。半蝸茅屋歸吹影﹐數螺苔石壓波光。鴛鴦笑﹐何似且畱雙檝﹐翠隱紅藏﹖

水龍吟效稼軒體招落梅之魄醉兮瓊瀣浮觴些﹐招兮遣巫陽些。君毋去此﹐颶風將起﹐天微黃些。野馬塵埃﹐汗﹝一作污﹞君楚楚﹐白霓裳些。駕空兮云浪﹐茫洋東下﹐流君往﹐他方些。月滿兮西廂些﹐叫云兮﹑笛淒涼些。歸來爲我﹐重倚蛟背﹐寒鱗蒼些。俯視春紅﹐浩然一笑﹐吐山香些。翠禽兮弄曉﹐招君未至﹐我心傷些。

瑞鶴仙紅葉縞霜霏霽雪。漸翠沒涼痕﹐猩浮寒血。山窗夢淒切﹐短吟筇猶倚﹐鶯邊新樾。花魂未歇﹐似追惜﹑芳消艷滅。挽西風﹑再入柔柯﹐誤染紺云成纈。休說。深題錦翰﹐淺泛瓊漪﹐暗春曾泄﹐情條萬結。依然是﹐未愁絕。最憐他南苑﹐空階堆徧﹐人隔仙蓬怨別。鎖芙蓉﹑小殿秋深﹐碎虫訴月。

又鄕城見月紺煙迷雁迹。漸斷鼓云鐘﹐街喧初息。風檠背寒壁。放冰蜍飛到﹐絲﹝一作蛛﹞絲簾隙。瓊瑰﹝一作魂﹞暗泣。念鄕關﹑霜蕪似織。漫將身﹑化鶴歸來﹐忘卻舊遊端的。歡極。蓬壺蕖浸﹐花院梨溶﹐醉連春夕。柯云罷弈﹐櫻桃在﹐夢難覓。勸淸光乍可﹐幽窗相伴﹐休照紅樓夜笛。怕人問﹑換譜《伊》《涼》﹐素娥未識。

又壽東軒。立冬前一日。玉霜生穗也。渺洲雲翠痕﹐雁繩低也。層簾四垂也。錦堂寒早近﹐天鑪時也﹐香風遞也。是東籬﹑花深處也。料此花﹑伴我仙翁﹐未肯放秋歸也。嬉也。繒波穩舫﹐鏡月危樓﹐釂瓊酏也。籠鶯睡也﹐紅妝旋舞衣也。待紗燈客散﹐紗窗日上﹐便是嚴凝序也。撫靑氈﹑小帳圍春﹐又還醉也。

又友人買妾名香雪素肌元是雪。向雪裏帶香﹐更添奇絕。梅花太孤潔。問梨花何似﹖風標難說。長洲漾檝﹐料鴛邊﹑嬌蓉乍折。對珠櫳﹑自剪涼衣﹐愛把淡羅輕疊。淸澈。螺心翠靨﹐龍吻瓊涎﹐總成虛設。微微醉纈﹐窗燈暈弄明滅。算銀臺髙處﹐芳菲仙佩﹐步徧纖雲萬葉。覺來時﹑人在紅幬﹐半廊界月。

木蘭花慢冰

傍池闌倚徧﹐問山影﹐是誰偸﹖但鷺斂瓊絲﹐鴛藏繡羽﹐礙浴妨浮。寒流。暗衝片響﹐似犀椎﹑帶月靜敲秋。因念涼荷院宇﹐粉丸曾泛金甌。妝樓。曉澀翠罌油﹐倦鬢理還休。更有何意緒﹐憐他半夜﹐瓶破梅愁。紅裯。淚幹萬點﹐待穿來﹑寄與薄情收。只恐東風未轉﹐誤人日望歸舟。

又再賦渺琉璃萬頃﹐冷光射﹐夕陽洲。見敗柳漂枝﹐殘蘆泛葉﹐欲去仍畱。羅幬﹐少年夢裏﹐正窺簾﹑月浸素肌柔。誰念衰翁自老﹐斷髭凍得成虯。凝眸。一望絕飛鷗﹐宇宙正淸幽。漫細敲紫硯﹐輕呵翠管﹐吟思難抽。颼颼。晚風又起﹐但時聽﹑碎玉落檐頭。多少梅花片腦﹐醉來誤整香篝。

珍珠簾壽嶽君選書樓四面筠簾捲﹐微燻起﹐翠弄懸籖絲軟。樓上讀書仙﹐對寶狻霏轉。繡館釵行雲度影﹐灩壽觥﹐盈盈爭勸。爭勸。柰蕓邊事切﹐花中情淺。金奏未響昏蜩﹐早傳言放卻﹐舞衫歌扇。柳雨一窩涼﹐再展開湘捲。萬顆蕖心瓊珠輥﹐細滴與﹑銀朱小硯。深院﹐待月滿廊腰﹐玉笙又遠。

髙陽臺芙蓉霞鑠簾珠﹐云蒸篆玉﹐環樓婉婉飛鈴。天上王郎﹐飆輪此地曾停。秋香不斷臺隍遠﹐溢萬叢﹑錦艷鮮明。事成塵﹑鸞鳳簫中﹐空度歌聲。臞翁一點淸寒髓﹝一作性﹞﹐慣飡英菊嶼﹐飲露蘭汀。透屋髙紅﹐新營小樣花城。霜濃月淡三更夢﹐夢曼仙﹑來倚吟屏。共襟期﹑不是瓊姬﹐不是芳卿。

又送翠英燕捲晴絲﹐蜂黏落絮﹐天教綰住閒愁。閒裏淸明﹐匆匆粉澀紅羞。燈搖縹暈茸窗冷﹐語未闌﹑娥影分收。好傷情﹑春也難畱。芳塵滿目悠悠﹐問縈云佩響﹐還繞誰樓﹖別酒才斟﹐從前心事都休。飛鶯縱有風吹轉﹐柰舊家苑已成秋。莫思量﹑楊柳灣西﹐且棹吟舟。

又閏元宵橋尾星沈﹐街心塵斂﹐天公還把春饒。桂月黃昏﹐金絲柳換星搖。相逢小曲方嫌冷﹐便暖燻﹑珠絡香飄。卻憐他﹑隔歲芳期﹐枉費囊綃。人情終似娥﹝一作蛾﹞兒舞﹐到嚬翻宿粉﹐怎比初描。認得遊蹤﹐花驄不住嘶驕。柳梢一寸殘紅炬﹐喜尙堪﹑移照櫻桃。醉醺醺﹑不記元宵﹐只道花朝。

春夏兩相期壽謝令人聽深深﹑謝家庭館﹐東風對語雙燕。似說朝來﹐天上婺星光見。金裁花誥紫泥香﹐繡裏藤輿紅茵軟。散蠟宮輝﹐行鱗廚品﹐至今人羨。西湖萬柳如綫。料月仙當此﹐小停飆輦。付與長年﹐教見海心波淺。縈云玉佩五侯門﹐洗雪﹝一作云﹞華桐﹝一作洞﹞三春苑。慢拍調鶯﹐急鼓催鸞﹐翠陰生院。

念奴嬌壽薛稼堂稼翁居士﹐有幾多抱負﹐幾多聲價﹖玉立繡衣霄漢表﹐曾覽八州風化。進退行藏﹐此時正要﹐一著髙天下。黃埃撲面﹐不成也控羸馬﹖人道云出無心﹐才離山後﹐豈是無心者﹖自古達官酣富貴﹐往往遭人描畫。只有靑門﹐種瓜閒客﹐千載傳佳話。稼翁一笑﹐吾今亦愛吾稼。

絳都春一題作春愁春愁怎畫﹖正鶯背帶雪﹐酴醿花謝。細雨院深﹐澹月廊斜﹐重簾掛。歸時記約燒燈夜﹐早拆盡﹑秋千紅架。縱然歸近﹐風光又是﹐翠陰初夏。婭奼。嚬靑泫白﹐恨玉佩罷舞﹐芳塵凝榭。幾擬倩人﹐付與蘭香﹝一作香蘭﹞秋羅帕。知他墮策斜攏馬﹐在底處﹑垂楊樓下﹖無語暗擁嬌鬟﹐鳳釵澑也。

聲聲慢秋聲黃花深巷﹐紅葉低窗﹐淒涼一片秋聲。豆雨聲來﹐中間夾帶風聲。疎疎二十五點﹐麗譙門﹑不鎖更聲。故人遠﹐問誰搖玉佩﹐檐底鈴聲﹖彩角聲吹月墮﹐漸連營馬動﹐四起笳聲。閃爍鄰燈﹐燈前尙有砧聲。知他訴愁到曉﹐碎噥噥﹑多少蛩聲。訴未了﹐把一半﹐分與雁聲。

尾犯寒夜夜倚讀書牀﹐敲碎唾壺﹐燈暈明滅。多事西風﹐把齊鈴頻掣。人共語﹝一作笑﹞﹑溫溫芋火﹔雁孤飛﹑蕭蕭檜﹝一作檢﹐一作稷﹞雪。徧闌桿外﹐萬頃魚天﹐未了予愁絕。雞邊長劍舞﹐念不到﹑此樣豪傑。瘦骨稜稜﹐但淒其衾鐵。是非夢﹑無痕堪記﹐似雙瞳﹑繽紛翠纈。浩然心在﹐我逢著﹑梅花便說。

滿江紅一掬鄕心﹐付杳杳﹑露莎煙葦。來相伴﹑淒然客影﹐謝他窮鬼。新綠舊紅春又老﹐少玄老白人生幾。況無情﹑世故蕩摩中﹐凋英偉。詞場筆﹐行羣蟻﹔戰場冑﹐藏羣蟻。問何如淸晝﹐倚藤憑棐﹖流水靑山屋上下﹐束書壺酒船頭尾。任垂涎﹑斗大印黃金﹐狂周顗。

又一題作秋旅秋本無愁﹐柰客裏﹑秋偏岑寂。身老大﹑忺﹝一作歡﹞敲秦缶﹐懶移陶甓。萬誤曾因疎處起﹐一閒且向貧中覓。笑新來﹑多事是徵鴻﹐聲嘹嚦。雙戶掩﹐孤燈剔﹔書束架﹐琴懸壁。笑人間無此﹐小窗幽闃。浪遠微聽葭葉響﹐雨殘細數梧梢滴。正依稀﹑夢到故人家﹐誰橫笛。

探芳信菊

翠吟﹝一作岑﹞悄﹝一作哨﹞﹐似有人黃裳﹐孤佇埃表。漸老侵芳歲﹐識君恨不早。料應陶令吟魂在﹐凝此秋香妙。傲霜姿﹑尙想前身﹐倚窗余傲。回首醉年少。控駿馬蓉邊﹐紅嚲茸帽。淡泊東籬﹐有誰肯夢飛到。正襟三誦悠然句﹐聊遣花微笑。酒休賒﹑醒眼看花正好。

梅花引荊溪阻雪白鷗問我泊孤舟﹐是身畱﹐是心畱﹖心若畱時﹐何事鎖眉頭﹖風拍小簾燈暈舞﹐對閒影﹐冷淸淸﹐憶舊遊。舊遊舊遊今在不﹖花外樓﹐柳下舟。夢也夢也夢不到﹐寒水空流。漠漠黃雲﹐濕透木綿裘。都道無人愁似我﹐今夜雪﹐有梅花﹐似我愁。

洞仙歌對雨思友世間何處﹐最難忘杯酒﹖惟是停雲想親友。此時無一盞﹐千種離愁。西風外﹐長伴枯荷衰柳。去年深夜語﹐傾倒書�﹐窗燭心懸小紅豆。記得到門時﹐雨正蕭蕭。嗟今雨此情非舊。待與子﹑相期采黃花﹐又未卜重陽﹐果能晴否﹖

又柳

枝枝葉葉﹐受東風調弄。便是鶯穿也微動。自鵝黃千縷﹐數到飛綿﹐閒無事﹐誰管將春迎送﹖輕柔心性在﹐教得遊人﹐酒舞花吟恣狂縱。更誰家鸞鏡裏﹐貪學纖蛾﹐移來傍妝樓新種。總不道﹑江頭鎖淸愁。正雨渺煙茫﹐翠陰如夢。

最髙樓催春新春景﹐明媚在何時﹖宜早不宜遲。軟塵巷陌靑酒幰﹐重簾深院畫羅衣。要些兒﹐晴日照﹐暖風吹。一片片﹑雪兒休要下﹐一點點﹑雨兒休要灑。才恁地﹐越愆期。悠悠不趁梅花到﹐忽忽枉帶柳花飛。倩黃鶯﹐將我語﹐報春歸。

祝英臺次韻柳邊樓﹐花下館﹐低捲繡簾半。簾外天絲﹐擾擾似情亂。知他蛾綠纖眉﹐鵝黃小袖﹐在何處﹑閒遊閒玩。最堪嘆﹐箏面一寸塵深﹐玉柱网斜雁。譜字紅蔫﹐剪燭記同看。幾回傳語東風﹐將愁吹去﹐怎柰向﹑東風不管。

風入松戲人去妾東風方到﹝一作日日﹞舊桃枝﹐仙夢已云迷。畫闌紅子樗蒱處﹐依然是﹑春盡簾垂。恨殺河東獅子﹐驚回海底鷗兒。尋芳小步莫﹝一作每﹞嫌遲﹐此去卻慵移。斷腸不在分襟後﹐元來在﹑襟未分時。柳岸猶攜素手﹐蘭房早掩朱扉。

解佩令春

春晴也好﹐春陰也好﹐著些兒﹑春雨越好。春雨如絲﹐繡出花枝紅裊。怎柰他﹑孟婆合皁。梅花風小﹝一作悄﹞﹐杏花風小﹐海棠風﹑驀地寒峭。歲歲春光﹐被二十四風吹老。楝花風﹑爾且慢到。

一剪梅宿龍遊朱氏樓小巧樓臺眼界寬。朝捲簾看﹐暮捲簾看。故鄕一望一心酸。云又迷漫﹐水又迷漫。天不教人客夢安。昨夜春寒﹐今夜春寒。梨花月底兩眉攢。敲徧闌桿﹐拍徧闌桿。

又舟過吳江一片春愁待﹝一作帶﹞酒澆。江上舟搖﹐樓上簾招。秋娘度﹝一作容﹞與泰娘嬌。風又飄飄﹐雨又蕭蕭。何日歸家洗客袍﹝一作雲帆卸浦橋﹞﹖銀字笙﹝一作箏﹞調﹐心字香燒。流光容易把人拋。紅了櫻桃﹐綠了芭蕉。

糖多令壽東軒秋碧瀉晴灣﹐樓臺云影間。記仙家﹑元在蓬山。飛到雁峯塵更少﹐三萬頃﹐玉無邊。金琖倒垂蓮﹐歌搖香霧鬟。任芙蓉﹑月轉朱闌。天气已涼猶未冷﹐重九後﹐小春前。

柳梢靑有談舊娼潘氏小飲微吟﹐殘燈斷雨﹐靜戶幽窗。幾度花開﹐幾番花謝﹐又到昏黃。潘娘不是潘郎﹐料應也﹑霜粘鬢旁。鸚鵡闌空﹐鴛鴦壺破﹐煙渺云茫。

阮郎歸客中思馬迹山雪飛燈背雁聲低﹐寒生紅被池。小屏風畔立多時﹐閒看番馬兒。新搵淚﹐舊題詩﹐一般羅帶垂。瓊簫夜夜挾愁吹﹐梅花知不知﹖

金蕉葉秋夜不寐云褰翠幕﹐滿天星﹑碎珠迸索。孤蟾闌外照我﹐看看過轉角。酒醒寒砧正作﹐待眠來﹑夢魂怕惡。枕屏那更畫了﹐平沙斷雁落。

憶秦娥闔閭山無限﹐登山試望吳宮殿。吳宮殿﹐是藏深塢﹐是臨淸淺。﹝下缺﹞

謁金門三首﹝缺﹞

菩薩蠻二首﹝缺﹞

卜算子二首﹝缺﹞

霜天曉角五首﹝缺﹞

點絳唇二首﹝缺﹞

昭君怨擔子挑春𨿽小﹐白白紅紅都好。賣過巷東家﹐巷西家。簾外一聲聲叫﹐簾裏鴉鬟入報。問道買梅花﹖買桃花﹖按﹕此首上闋原缺﹐據《全宋詞》補﹐系從《永樂大典》輯得。

如夢令夜月溪篁鸞影﹐曉露巖花鶴頂。半世蹋紅塵﹐到底輸他村景。村景﹐村景﹐樵斧耕蓑漁艇。

小重山晴浦溶溶明斷霞。樓臺搖影處﹑是誰家﹖銀紅裙襇皺宮紗。風前坐﹐閒斗郁金芽。人散樹啼鴉。粉團黏不住﹑舊繁華。雙龍尾上月痕斜。而今照﹐冷淡白菱花。

又曾伴芳卿鏘佩環。西風吹夢斷﹑墮人寰。假饒無分入雕闌。窺妝鏡﹐也合小溪灣。此地有誰憐﹖斜陽牛臥處﹑牧童攀。勸花休苦恨天天。從來道﹐薄命是朱顏。

白薴正春晴﹐又春冷﹐云低欲落。瓊苞未剖﹐早是東風作惡。旋安排﹑一雙銀蒜鎭羅幕。幽壑。水生漪﹐皺嫩綠﹑潛鱗初躍。愔愔門巷﹐桃樹紅才約略。知甚時﹐霽華烘破靑靑萼。憶昨����﹝一作聽鶯柳畔﹞﹐引蝶花邊﹐近來重見﹐身學垂楊瘦削。問小翠眉山﹐爲誰攢卻﹖斜陽院宇﹐任蛛絲罥徧﹐玉箏弦索。戶外惟聞﹐放剪刀聲﹐深在妝閣。料想裁縫﹐白薴春衫薄。

蝶戀花風蓮我愛荷花花最軟。錦拶云挨﹐朵朵嬌如顫。一陣微風來自遠﹐紅低欲蘸涼波淺。莫是羊家張靜婉。抱月飄煙﹐舞得腰肢倦﹖偸把翠羅香被展﹐無眠卻又頻翻轉。

虞美人梳樓絲絲楊柳絲絲雨﹐春在溟蒙處。樓兒忒小不藏愁﹐幾度和雲飛去覓歸舟。天憐客子鄕關遠﹐借與花消遣。海棠紅近綠闌干﹐才捲朱簾卻又晚風寒。

又少年聽雨歌樓上﹐紅燭昏羅帳。壯年聽雨客舟中﹐江闊云低斷雁叫西風。而今聽雨僧廬下﹐鬢已星星也。悲歡離合總無情﹐一任階前點滴到天明。

南鄕子泊雁小汀洲﹐冷淡湔裙水漫秋。裙上唾花無覓處﹐重遊。隔柳惟存月半鉤。凖擬架層樓﹐望得伊家見始休。還怕粉雲天末起﹐悠悠。化作相思一片愁。

又塘門元宵翠幰夜遊車﹐不到山邊與水涯。隨分紙燈三四琖﹐鄰家。便做元宵好景誇。誰解倚梅花﹐思想燈毯墜絳紗。舊說夢華猶未了﹐堪嗟。才百餘年又夢華。

步蟾宮木犀綠華剪碎嬌云瘦﹐剩妝點﹑菊前蓉後。娟娟月也染成香﹐又何況﹑纖羅襟袖﹖秋窗一夜西風驟﹐翠奩鎖﹑瓊珠花鏤。人間富貴總鮏羴﹐且和露﹑攀花三嗅。

又春景玉窗掣鎖香雲漲﹐喚綠袖﹑低敲方響。流蘇拂處字微訛﹐但斜倚﹑紅梅一餉。蒙蒙月在簾衣上﹐做池館﹑春陰模樣。春陰模樣不如晴﹐這催雪﹑曲兒休唱。

玉樓春桃花灣馬迹秦人占得桃源地﹐說道花深堪避世。桃花灣內豈無花﹖呂政馬來攔不住。明朝與子穿花去﹐去看霜蹄剜石處。茫茫秦事是耶非﹐萬一問花花解語。

戀繡衾蒨金小袖花下行﹐過橋亭﹑倚樹聽鶯。被柳綫﹑低縈鬢﹐紺云垂﹑釵鳳半橫。紅薇影轉晴窗晝﹐漾蘭心﹑未到繡絣。柰一點﹑春來恨﹝一作恨在﹞﹐在靑蛾﹑彎處又生。

浪淘沙人愛曉妝鮮﹐我愛妝殘。翠釵扶住欲欹鬟。印了夜香無事也﹐月上涼天。新譜學箏難﹐愁湧蛾彎。一牀衾浪未紅翻。聽得人催佯不睬﹐去洗珠鈿。

又重九明露浴疎桐﹐秋滿簾櫳。掩琴無語意忡忡。掐破東窗窺皓月﹐早上芙蓉。前事渺茫中﹐煙水孤鴻。一尊重九又成空。不解吹愁吹帽落﹐恨殺西風。

燕歸梁風蓮我夢唐宮春晝遲﹐正舞到﹐曳裾時。翠云隊仗絳霞衣﹐慢騰騰﹐手雙垂。忽然急鼓催將起﹐似彩鳳﹐亂驚飛。夢回不見萬瓊妃﹝一作姬﹞﹐見荷花﹐被風吹。

步蟾宮中秋去年云掩冰輪皎﹐喜今歲﹑微陰俱掃。乾坤一片玉琉璃﹐怎算得﹑淸光多少。無歌無酒癡頑老﹐對愁影﹑翻嫌分曉。天公元不負中秋﹐我自把﹑中秋誤了。

南鄕子黃葵冷淡是秋花﹐更比秋花冷淡些。到處芙蓉供醉賞﹐從他﹐自有幽人處士誇。寂寞兩三葩﹐晝日無風也帶斜。一片西窗殘照裏﹐誰家﹖捲卻湘裙薄薄紗。行香子舟宿蘭﹝一作蕳﹞灣紅了櫻桃﹐綠了芭蕉﹐送春歸﹑客尙蓬飄。昨宵榖水﹐今夜蘭臯。柰云溶溶﹐風淡淡﹐雨瀟瀟。銀字笙調﹐心字香燒﹐料芳蹤﹑乍整還凋。待將春恨﹐都付春潮。過窈娘堤﹐秋娘渡﹐泰娘橋。

粉蝶兒殘春啼鴂聲中﹐春光化成春夢。問東君﹑仗誰詩﹝一作時﹞送﹖燕憐晴﹐鶯愛暖﹐一窗芳哄。柰忽忽﹑催他柳綿狂縱。輕羅小扇﹐桐花又飛麼鳳。記寒吟﹑沁梅霜凍。古今�﹝一作人﹞﹐人﹝一作�﹞易老﹐莫閒雙鞚。尙堪遊﹑荼﹖﹖粉云香洞。

翠羽吟響林王君本示予越調《小梅花引》﹐俾以飛仙步虛之意爲其辭。予謂泛泛言仙﹐似乎寡味﹐越調之曲與梅花宜﹐羅浮梅花﹐眞仙事也。演而成章﹐名《翠羽吟》。紺露濃﹐映素空﹐樓觀峭玲瓏。粉凍霽英﹐冷光搖蕩古靑松。半規黃昏澹月﹐梅气山影溟蒙。有麗人﹑步依修竹﹐蕭﹝一作翩﹞然態若遊龍。綃袂微皺水溶溶。仙莖淸瀣﹐淨洗斜﹝一作鉛﹞紅。勸我浮香桂酒﹐環佩暗解﹐聲飛芳靄中。弄春弱柳垂絲﹐慢按翠舞嬌童。醉不知何處﹐驚剪剪﹑淒緊霜風。夢醒尋痕訪蹤﹐但畱殘星﹝一作月﹞掛穹。梅花未老﹐翠羽雙吟﹐一片曉峯。

賀新郎鄕士以狂得罪﹐賦此餞行。甚矣君狂矣﹗想胸中﹑些兒磊磈﹐酒澆不去﹐據我看來何所似﹖一似韓家五鬼﹐又一似﹑楊家風子。怪鳥啾啾鳴未了﹐被天公﹑捉在樊籠裏。這一錯﹐鐵難鑄。濯溪雨漲荊溪水﹐送君歸﹑斬蛟橋外﹐水光淸處。世上恨無樓百尺﹐裝著許多俊气。做弄得﹑棲棲如此。臨別贈言朋友事﹐有殷勤﹑六字君聽取﹕節飲食﹐愼言語﹗

又贈琵琶者妾有琵琶譜﹐抱金槽﹑慢撚輕拋﹐柳梢鶯妒。《羽調》《六麼》彈徧了﹐花底靈犀暗度。柰敲斷﹑玉釵纖股。低畫屏﹑深朱戶掩﹐捲西風﹑滿地吹塵土。芳事往﹐蝶空訴。天天把妾芳心誤。小樓東﹑隱約誰家﹐鳳簫鼉鼓。淚點染衫雙袖翠﹐修竹淒其又暮。背燈影﹑蕭條情互。捐佩洲前裙步步﹐渺無邊﹑一片相思苦。春去了﹐亂紅舞。

又題後院畫像綠墮云垂領﹐背琵琶﹑盈盈袖手﹐粉閒紅靚。依約春遊歸來倦﹐又似春眠未醒。灩寒泚﹝一作波﹞﹑低迷蓉影。鶯帶松聲飛過也﹐柳窗深﹑尙記停鍼聽。魂浩蕩﹐孤芳景。金釵斷股瓶沈井。問蘇城﹑香銷卷子﹐倩誰題詠﹖燈暈靑紅殘醉在﹐小院屏昏帳暝。誤瞋怪﹑眉心慵整。人道眞眞招得下﹐任千呼萬喚無言應。空對此﹐淚花冷。

摸魚子壽東軒嚲吟鞭﹑雁峯髙處﹐曾遊長壽仙府。年年長見瑤簪會﹐霞杪蓋芝輕度。開繡戶﹐笑萬朵﹝一作芙蓉萬朵﹞﹑香紅剩染秋光素。淸簫麗鼓。任灩玉杯深﹐鸞酣鳳醉﹐猶未洞天暮。塵緣誤﹐迷卻桃源舊步。飛瓊芳夢同賦。朝來聞道仙童宴﹐翹首翠房玄圃。雲又霧﹐身恍到﹑微茫認得胎禽舞。遙汀近浦﹐便一葦漁航﹐撐煙載雨﹐歸去伴寒鷺。

沁園春壽嶽君舉昔裴晉公﹐生甲辰歲﹐秉唐相鈞。向東都治第﹐才娛老眼﹔北門建節﹐又絆閒身。燠館花濃﹐涼臺月淡﹐不記弓刀千騎塵。誰堪羨﹖羨南塘居士﹐做散仙人。南塘水向晴雲。三百樹﹑鳳洲楊柳春。有綠衣奏曲﹐金斜小雁﹔彩衣勸酒﹐玉跪雙麟。前後同年﹐逸勞異趣﹐中立翻成雌甲辰。斯言也﹐是梅花說與﹐竹裏山民。

喜遷鶯金村阻風風濤如此﹐被閒鷗誚我﹐君行良苦。槲葉深灣﹐蘆窠窄港﹐小憩倦篙慵櫓。壯年夜吹笛去﹐驚得魚龍嗥舞。悵今老﹐但篷窗緊掩﹐荒涼愁愫。別浦。云斷處﹐低雁一繩﹐攔斷家山路。佩玉無詩﹐飛霞乏序﹐滿席快飆誰付﹖醉中幾番重九﹐今度芳尊孤負。便晴否﹖怕明朝蝶冷﹐黃花秋圃。

又晴天寥廓﹐被孤云畫出﹐離愁消索。玉局彈棋﹐金釵剪燭﹐芳思可勝搖落。鏡妝爲慵遲晚﹐笙曲緣愁差昏。倒纖指﹐�從頭細數﹐年時同樂。寂寞。花院悄﹐昨夜醉眠﹐夢也難憑托。車角生時﹐馬蹄﹝一作足﹞方後﹐才始斷伊漂泊。悶無半分消遣﹐春又一番擔擱。倚闌久﹐柰東風忒冷﹐紅綃單薄。

齊天樂元夜閱《夢華錄》銀蟾飛到觚稜外﹐娟娟下窺龍尾。電紫鞘輕﹐云紅筤曲﹐雕玉輿穿燈底。峯繒岫綺。沸一簇人聲﹐道隨竿媚。侍女迎鑾﹐燕嬌鶯奼炫珠翠。華胥仙夢未了﹐被天公澒洞﹐吹換塵世。淡柳湖山﹐濃花巷陌﹐惟說錢塘而已。回頭汴水。望當日宸遊﹐萬���﹝一作萬里發處﹞﹐但有寒蕪﹐夜深靑燐起。

念奴嬌夢有奏方響而舞者夜深淸夢﹐到叢花深處﹐滿襟冰雪。人在瓊云﹐方響樂﹑杳杳衝牙淸﹝一作音﹞絕。翠簨翔龍﹐金樅躍鳳﹐不是蕤賓鐵。淒鏘仙調﹐風敲珠樹新折。中有五色光開﹐參差帔影﹐對舞《山香》徹。霧閣云窗歸去也﹐笑擁靈君旌節。六曲闌干﹐一聲鸚鵡﹐霍地空花滅﹝一作帔空花滅﹞。夢回孤館﹐秋笳霜外嗚咽。

應天長次淸眞韻柳湖載酒﹐梅墅賒棋﹐東風袖裏寒色。轉眼翠籠池閣﹐含櫻薦鶯食。忽忽過﹐春是客。弄細雨﹑晝陰生寂。似瓊宛﹝一作花﹞﹑謫下紅裳﹐再返仙籍。無限倚闌愁﹐夢斷雲簫﹐鵑叫度靑壁。漫有戲龍盤口﹐盈盈住花宅。驕驄馬﹐嘶巷陌。戶半掩﹑墮鞭無迹。但追想﹐白薴裁縫﹐燈下初識。

賀新郎隱括杜詩絕代幽人獨﹐掩芳姿﹑深居何處﹖亂雲深谷。自說關中良家子﹐零落聊依艸木。世喪敗﹑誰收骨肉﹖輕薄兒郎爲夫壻﹐愛新人﹑窈窕顏如玉。千萬事﹐風前燭。鴛鴦一旦成孤宿。最堪憐﹑新人歡笑﹐舊人哀哭。侍婢賣珠回來後﹐相與牽蘿補屋。漫采得﹑柏枝盈掬。日暮山中天寒也﹐翠綃衣﹑薄甚肌生粟。空斂袖﹐倚修竹。

玉漏遲壽東軒客窗空翠杪。前生飲慣﹐長生瓊醥。回首紅塵﹐換了�花幰艸。隔水神仙洞府﹐但只有﹑飛霞能到。誰信道﹐西風送我﹐還陪淸嘯。飄渺柳側雙樓﹐正繡幕圍春﹐露深煙悄。魚尾停時﹐雪上鬒云猶少。醉傍芙蓉自語﹕願來此﹑年年簪帽。靑嶼小﹐鶴立淡煙秋曉。

又傅巖隱﹝木﹞如武林﹐納浴堂徐氏女子於客樓。其歸也﹐亦貯之所居樓上﹐而圖西湖景於樓壁。翠鴛雙穗冷。鶯聲喚轉﹐春風芳景。花湧�﹝一作袖﹞香﹐此度徐妝偏稱。水月仙人院宇。到處有﹑西湖如鏡。煙岫暝﹐纖蔥誤指﹐蓮峯篁嶺。料想小閣初逢﹐正浪拍紅猊﹐袖飛金餅。樓倚斜暉﹐暗把佳期重省。萬種惺忪笑語﹐�﹝一作語﹞一點﹐溫柔情性。釵倦整﹐盈盈背燈嬌影。

髙陽臺江陰道中有懷宛轉憐香﹐徘徊顧影﹐臨芳更倚苔身。多謝殘英﹐飛來遠遠隨人。回頭卻望晴檐下﹐等幾番﹑小摘微燻。到而今﹑獨裊鞭梢﹐笑不成春。愁吟未了煙林曉﹐有垂楊夾路﹐也爲輕嚬。今夜山窗﹐還��﹝一作是費﹞繞梨云。行囊不是吳箋少﹐問倩誰﹑去寫花眞﹖待歸時﹐葉底紅肥﹐細雨如塵。

探春令玉窗蠅字記春寒﹐滿茸絲紅處。畫翠鴛﹑雙展金蜩翅。未抵我﹑愁紅﹝一作痕﹞膩。芳心一點天涯去﹐絮蒙蒙遮住。舊﹝一無舊字﹞對花彈阮纖瓊指﹐爲粉靨﹑空彈淚。

秋夜雨秋夜黃雲水驛秋笳噎﹐吹人雙鬢如雪。愁多無柰處﹐漫碎把﹑寒花輕撧。紅雲轉入香心﹝一作心香﹞裏﹐夜漸深﹑人語初歇。此際愁更別。雁落影﹑西窗殘月。

又蔣正夫令作春﹑夏﹑冬各一闋﹐次前韻。金衣露濕鶯喉噎﹐春情不解分雪。寶箏弦斷盡﹐但萬縷﹑閒愁難撧。長紅小白誰亭館﹐過禁煙﹑彈指芳歇。今夜休要別。且醉宿﹑緗桃花月。

又髹車轉急風如﹝一作吹﹞噎﹐冰絲松藕新雪。有人涼滿袖﹐怕汗濕﹑紅綃猶撧。三更夢斷敲荷雨﹐細聽來﹑疎點還歇。茉莉標致別。占斷了﹑紗廚香月。

又紅麟不暖瓶笙噎﹐鑪灰一片晴雪。醉無香嗅盡﹐但手把﹐新橙閒撧。更深凍損梅花也﹐聽畫堂﹑簫鼓方歇。想是天气別。豫借與﹑春風三月。

少年遊一題作春思梨邊風緊雪難晴﹐千點照溪明。吹絮窗低﹐唾茸窗小﹐人隔翠陰行。而今白鳥橫飛處﹐煙樹渺鄕城。兩袖春寒﹐一襟春恨﹐斜日淡無情。

又一題作秋思楓林紅透晚煙靑﹐客思滿鷗汀。二十年來﹐無家種竹﹐猶借竹爲名。春風未了秋風到﹐老去萬緣輕。只把平生﹐閒吟閒詠﹐譜作棹歌聲。

柳梢靑遊女學唱新腔﹐秋千架上﹐釵股敲雙。柳雨花風﹐翠松裙褶﹐紅膩鞋幫。歸來門掩銀釭﹐澹月裏﹑疎鐘漸撞。嬌欲人扶﹐醉嫌人問﹐斜倚樓窗。

霜天曉角人影窗紗﹐是誰來折花﹖折則從他折去﹐知折去﹑向誰家。檐牙﹐枝最佳﹐折時髙折些。說與折花人道﹕須插向﹑鬢邊斜。

