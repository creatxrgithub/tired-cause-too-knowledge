聱園詞剩﹝自《貴陽五家詩鈔》﹞

弁言

早歲泛覽諸名家詞﹐間有模擬﹐以音律難諧﹐漫不畱稿。近讀辛劉長短句﹐覺詞之爲道﹐狀難狀之景﹑繪難繪之情﹐實可以濟詩之窮而極其變。且旣不付之管弦﹐卽稍舛音律﹐抑有何害。膽遂一壯﹐涉筆漸多﹐略檢存之﹐藉志一時意興﹐非敢附專家之塵影也。

己巳仲冬尊吾識。

聱園詞剩

百字令自題小像

彼何人者﹐是聱園居士﹐鏡中畱印。百歲光陰如轉燭﹐白盡疏髯短鬢。耳鼓殷雷﹐牙車脫轂﹐目力憑雙鏡。夕陽無限﹐黃昏只是將近。

壯歲角逐名場﹐浮沈宦海﹐精力銷磨盡。問水尋山空結想﹐無具那能濟勝。米汁餐禪﹐苜盤款客﹐聊遣閒居興。偶畱形影﹐淵明自答自問。

前調遊東山

近城二里﹐見靑空兀突﹐斷霞棲嶺。沿壁幾重之字路﹐倏已聳身絕頂。一角危亭﹐翼然天半﹐攬盡無邊景。夕陽城郭﹐炊煙四合成螟。

記得前歲新秋﹐招邀小謝﹐同赴山亭飲。醉墨淋漓畱殿壁﹐不覺駒光一瞬。風物依然﹐故人何在﹐怕聽哀蟬哽。月明歸路﹐婆婆自弄淸影。﹝前年七月與謝曉舲同飲山中﹐分韻賦詩﹐曉舲下世已年餘矣。﹞

前調題書屋壁

壺天小拓﹐似巢營蚊睫。國居蝸角。且莫打頭嘲屋矮﹐賽過行窩安樂。挈鼎焚香。支鐺瀹茗﹐天與安排著。楞嚴一卷﹐六經且置髙閣。

贏得劫火餘生﹐津梁久倦﹐捨此將安托。賭墅爭墩成笑柄﹐輸我自專一壑。萬丈長裘﹐千間廣廈。早乏匡時略。老夫耄矣﹐橫飈休入吾幕。

掃花遊眼鏡

明分秋水。又薄剪春云。輪懸雙照。衰齡漸眊﹐喜看花霧裏。自他有耀。銀海光搖﹐細字燈前能校。旁人笑笑。轉磨寒驢﹐維妙維肖。

花詳翻更巧。看裙屐少年﹐金絲耳繞。風雲變了。正迷離五色﹐全無分曉。刺目紛紛。不苦冥然更好。欲除掉眼中人﹐可憐吾老。

疏簾澹月庭前植雙桂十年矣﹐不著花

涼階過雨﹐看翠影亭亭﹐扶檐雙樹。招隱淮南﹐解識將人畱住。玉溪吟到無題處。盡低徊月中香露。誰將綠蠟。剪成纖葉﹐枝枝分布。

已經過十年辛苦。記夏灌寒泉。春培酥土。矜貴天香﹐屢把花期耽誤。前身金粟如來付﹐問何曾色相輕睹。無花也好。免教吳質﹐偸磨仙斧。

菩薩蠻夏寒

濕云絮絮晴空吐。窗前幾陣廉纖雨。一雨變成秋。全將溽暑收。

南風知作祟。趁晚侵羅褲。愼莫揭湘紋。薄寒能中人。

賣花聲夏閨

檐角下斜陽。雨又鳴廊。侍兒撐出夾衣裳。置卻怕寒添怕暖﹐幾費商量。

金鴨罷焚香。卸了殘妝。百無聊賴倚銀牀。不信炎天更漏促﹐夢短宵長。

蝶戀花愁

剛說無愁愁便有。幾度拋開。依舊來纏扭。打破愁城無路走。不如拼命和愁守。

愁中滋味親嘗夠。螃蟹無腸﹐一日偏回九。試把支骸齊解剖。問愁有處藏身否。

金縷曲蚊帚

齊剪千莖雪。更平量瑯玕半斷。配他勻潔。生怕蒙茸拴不穩﹐萬轉千回牢結。巧編作花紋點綴。彩綫如環穿柄首。掛銀鉤帳角間陳設。比塵尾。制全別。

紛紛宵小乘時出。苦宵來殷雷成市。吮人膏血。賴有此君能禦侮。不住左縈右拂。要仗汝。掃除一室。叵耐幺麼多羽翼﹐正東驅﹐倏又從西逸。淸醜類﹐恐無術。

滿江紅題彭公武《柳陰覓句圖》

依水名園﹐摹何氏山林入畫。軒窗外。垂楊萬樓﹝楓注﹕疑當爲縷字。﹞﹐綠天無罅。位置琴尊長遠俗。浮沈瓜李宜消夏。只淸風喜伴故人來。余都謝。

招詞侶﹐乘多暇。飛逸興﹐開吟社。斗尖叉競病。句同珠價。作勢推敲參島佛。寫眞神妙逢曹霸。恰比鄰。路曲有流鶯﹐聲嬌吒。

金縷曲客自蜀歸﹐貽一湘竹杖﹐銅爲首尾﹐啟之可作旱煙管用。戲賦

三尺瑯玕紫。範靑銅。月鐮霞杵。橫顚豎趾。入手宛承靈壽賜。筇竹一枝差擬。喜拄地聲聞鏗爾。臨水登山堪濟勝﹐步慵時﹐不礙身斜倚。堅挺節﹑直如矢。

煙霞久癖難湔洗。旋啟螺﹐忽開雙眼﹐靈通个裏。陡覺氤氳縈齒頰。香賽澧蘭沅芷。還待把精神振起﹐莫笑一身兼二役。想扶危舒困無殊理。緘汝口。我行矣。

雙雙燕唐園玩月

園亭秋暝﹐漸檐掛疏星﹐廊空香霧。冰輪洗出﹐照我昔曾遊處。忽忽華年暗度。喜月色依然如故。一層近水樓臺﹐不在昆池劫數。

延佇。畫橋微步。聽何處簫聲﹐玉人偸譜。疏狂杜牧﹐撫鬢漫傷遲暮。只惜無聲冷露﹐正狼藉一庭桂樹。仰看玉宇髙寒。忍說乘風歸去。

一萼紅重遊郭園

徑通幽。正西風料峭。別墅小淹畱。老柳抱煙﹐敗荷欹水﹐倩他妝點殘秋。億季鷹蒓鱸歸興。傍城隅拓地作菟裘。豎佛談禪﹐焚香徵道﹐歲月悠悠。

何事紅羊罹劫﹐痛魂飛北市﹐淚灑西州。半世淸名。一場惡夢﹐劇憐華屋山丘。是幾時亭臺易主﹐感人琴。那忍話前遊。數點昏鴉殘照。暝色生愁。

百字令九月七日壽馬介公母劉太夫人

堂披絳帳。喜蟠桃正熟﹐萱花呈笑。猶記去秋開壽宇﹐親制石麟文褓。點頜時呼﹐含飴頻弄﹐玉雪投懷抱。斑衣隊裏﹐寧馨添作歡鬧。

漫說聽鼓應官﹐元方未返﹐正唱江南好。畱个白眉依膝下﹐大有少遊風調。更喜女媭。杭來一葦。觸兕稱難老。明年此日﹐待看菊醞重嚼。﹝去年生日﹐介公適生子﹔介公兄良臣時官江南﹐其子新自蜀歸。﹞

木蘭花慢重九

年年重九日﹐循故事﹐說登髙。笑膽怯劉郎﹐詩名空負﹐字怕題糕。參軍偶然帽。便龍山千古詡風標。輸與歸來元亮﹐東籬一盞陶陶。

無聊。老卻吾曹。拈競病。盡推敲。縱人遇催租﹐付之一笑。吟興偏豪。何爲應須爛醉﹐想東坡塊壘尙難消。不管滿墟風雨。黃花正放園地。

點絳唇木芙蓉

絢爛秋光﹑不加雕飾天然好。朝霞烘縞。夕露嫣紅裊。

占斷西風﹐不許芳心老。秋殘了﹐鏡中人杳。塘外雷聲小。

醉太平贈雛伶紅牡丹﹐王癭叟﹑孫竹孫同賦

紅香露凝。紅酣酒酲。牡丹一朵能行。認卿卿小名。

王郎眼靑。孫郎目成。春風詞筆縱橫。替花王寫生。

滿江紅歲暮天寒﹐憶曩經鸚鵡溪

三十年前。記歲暮溪經鸚鵡。冒風雪﹐一肩行李﹐一僕一主。風利如刀膚欲割﹐雪團作絮拳爭舞。指前村一帶竹籬斜﹐畱人處。

兩老叟。形容古。踞上座。掀髯語。道今年大熟﹐多收禾黍。舉酒互酬翁並媼。圍鑪作鬧兒和女。問官人何事犯寒來﹐將毋苦。

減字木蘭花己巳元日看兒輩夜博

髙燒銀燭。屏當椒盤開博局。六子紅鮮。贏得他家壓歲錢。

手風欠順。雉轉成梟呼不應。囊底窮搜。孤注拼教一擲休。

采桑子憶甲午北上過方順橋。詠雛妓彈琵琶﹐有句「身與琵琶一樣長」﹐稿已佚﹐以詞紀之

記曾方順橋頭過。嬌小雛娘。額點鴉黃。身與琵琶一樣長。

略停聲調停歌口﹐微送脂香。挽袖掀裳。索得纏頭過別房。

疏影贈蕃錦山莊主人

且蘭炒手﹐開殘明畫派。瑤艸龍友。勝國光丰﹐﹝道光咸豐。﹞屈指書家。要數柴翁眲叟。漫嗟老輩風流歇﹐公等是後來之秀。壓髙齋錦繡�﹝左月右覃﹞褫﹐漢碣秦碑同壽。

寒具愼防誤解﹐盡薰檀碾麝﹐寶玩珍守。貴許通神﹐化定通靈。髙價忍教輕售。一船貫月同顚米﹐縱萬戶千鐘何有。笑竹垞依樣標名﹐只把纖詞飣餖。

水調歌頭壽�﹝左邊爲上乂下厷﹐右邊爲幾﹞社吳退翁三首

三度奪標手。家學舊淵源。蓬萊一水淸淺﹐精究法家言。歸載孝廉艙穩﹐榮綰外臺綬紫。美譽四騰喧。吏以空言告。民少復盆冤。

巡繡虎。分節鉞﹐固籬藩。五州流轉防禦﹐風掣畫旗翻。喜見消氛西檄﹐大可澹憂西顧。髙宴敞西園。一對太常蝶。階下舞軒軒。﹝貴西道署園內見大蝶二﹐退翁繪圖徵詩。﹞

又

一片香雪海。萬樹古梅花。出城北四十里。云是退翁家。時挈逋仙鶴子﹐或在浩然驢背。人作畫圖誇。髯鬢間蒼黑﹑巾輻任欹斜。

韜劍匣。斂棋局。屏箏琶。問翁作麼消遣。詩酒是生涯。吟罷蒼茫獨立。飲罷詼嘲雜出。盡足送年華。偶拾少陵橡﹐不賣邵平瓜。

又

髙唱拍銅斗﹐舞態復婆娑。雲煙起滅萬狀﹐世路是風波。懶許吞胸八九﹐快到平頭六十﹐不樂待如何。合眼且放步﹐皺面莫觀河。

劫外劫。夢中夢﹐屢經過。門前今雨不至。舊雨亦無多。喜近荷花生日。共酌蘭陵美釀﹐漸覺醉顏酡。我起爲翁壽。水調發淸歌。

沁園春壽王癭叟三首代同社友

跌蕩詞場。毷氉名場﹐王郎盛年。慨奇才磊落。哀空斫地。糊名科目﹐難比登天。小叩小鳴。大慚大好。稗販丘墳不值錢。甘投筆﹐讓目中餘子。雲路聯翩。

一官偶落窮邊。喜東閣宏開節度賢。憶蓮花幕府﹐催成奏記﹐綠楊城郭﹐爭和吟箋。州尹鼯猱﹐棘棲鸞鳳﹐下考陽城級聽鐫。搖鞭去。倏衝風一騎。北上幽燕。

又

行李半肩。黃衫紫韁﹐爲汗漫遊。正風沙瞇目。盧龍塞外﹐雪花如掌﹐鴨綠江頭。禪榻吹簫。伎堂說劍﹐名動燕云十六州。津梁倦﹐悔杜陵偃蹇﹐老托諸侯。

無端蹴碎金甌。趁鼙鼓聲中返故丘。更梁園賓客。屢陪賦詠﹐華陽掌故﹐乘暇搜求。萬事浮雲﹐一場春夢﹐飛搶楡枋羨鶯鳩﹐桄榔杖。步棲霞涵碧。老輩風流。

又

�﹝左邊爲上乂下厷﹐右邊爲幾﹞社聯盟。鄭重新歡﹐纏綿舊交。算平生意气﹐有如沆瀣﹐商量文字。不厭訾嗷。皮裏陽秋﹐眼中靑白。果蠃螟蛉藐二豪。狂奴態﹐把黃河倒捲。淨洗牢騷。

逢君六六生朝﹐恰照水湘梅綻絳包。看東坡笠屐。傳爲圖畫。東山事業﹐付與兒曹。著述等身﹐蹉跎補壽﹐大隱無妨近市朝。南飛鶴。聽當筵一曲﹑同醉松醪。

水龍吟題畫壽楊覃生﹐代同社友

曾經藻繪承明。如今閒卻雕龍手。金臺煙鎖。銅仙淚瀉﹐河山非舊。瓊晏簪花﹐儀曹載筆。可堪回首。算壯遊並隴﹐遠尋壺嶠﹐都一夢﹐歸烏有。

買得城南十畝﹐啟軒窗﹐山明水秀。看云脫帽。聽泉倚杖。茶前酒後。世外閒身。人間淸福。盡堪消受。展雲林半幅﹐丹靑不老﹐爲先生壽。

浪淘沙題劉鞏園《味菜根軒圖》代同社友

東訪岱宗碑。西上峨眉。北浮鴨綠犯霜威。終是故鄕山水好﹐倦鳥南歸。

郭外結茅茨。寒菜盈畦。丈人永息漢陰機。畱得菜根滋味在﹐不羨甘肥。

木蘭花漫挽�﹝左邊爲上乂下厷﹐右邊爲幾﹞社馬介公母劉太夫人

遙空仙樂奏。鸞鶴下﹑迓眞妃。是絳帳儒風﹐靑藜家世﹐兩好門楣。當年賃舂梁廡。記絕葷剜臂事依稀。萱艸忘憂樹背﹐菊花獻壽延釐。

看輝煌一品。朱衣丹誥荷彤墀。喜樹挺三株。蘭滋九畹﹐晚境愉怡。麻姑海塵三見﹐指華鬟天上數歸期。濡染歐陽椽筆。瀧岡待表丰碑。

瑞鶴仙壽�﹝左邊爲上乂下厷﹐右邊爲幾﹞社柴曉蓮蘭太夫人

溫風隨節至﹐見王母鳳輦鸞旗同蒞。稱觴逢閬地﹐有會洛耆英。過江名士。裁紅刻翠。侑瑤觥。新詞竟制。倩東方偸獻蟠桃﹐玉露溥溥滿蒂。

猶記屢陪勝侶。間過文郎。鬮題案句。賢哉湛母﹐款客親分芳餌。喜今朝設帨。萱花含笑﹐恰並荷花逞麗。願年年隊逐斑衣。碧筒共醉。

齊天樂壽任志公用張鐵光韻

匆匆臘鼓催年換。天容我公閒散。坡老生朝。剛過三日。綠野又開芳宴。不堪系念。正冰蹴黃河﹐烽傳赤縣。風鶴驚心﹐層雲不障滿山遠。

相期及身彊健。想名山一席﹐定遂初願。英獵叢殘﹐网羅放失。憑仗一枝湘管。滄江臥晚。正大陸龍蛇﹐付之不見。且盡餘歡。趁花堆酒面。

前調董旗壩觀梅用前韻

峯回路轉車初換。迎人冷香先散。十里溪塍﹐萬株瓊玉﹐盡許乘間遊晏。行吟佇念。疑鄧尉繁英﹐稱來山縣。一白迷漫。海浮香雪去塵遠。

尋幽腰腳尙健。柰詠花才拙。大不如願。且讓江城﹐譜成新引﹐吹入鶴樓仙館。歸途趁晚。倘劫漏鄕園﹐明年重見。老態𨿽增。想花曾識面。

一萼紅志公招賞牡丹茶

憑欄幹。盼遲遲花信﹐猶自勒春寒。一樹當階。得春獨早﹐異花開出如盤。合贈與花王位號﹐笑海棠芍藥比肩難。雕玉紅鮮。剪綃絳淺﹐曉露初幹。

猶記五華選勝﹐向彩雲深處。移種家山。一去京華。別花十載。憶花特爲花還。算不負主人情重。先滿城桃李破春慳。應繼寶珠韻事﹐傳播且蘭。﹝麻哈艾鳳巖先生﹐自漓攜寶珠茶歸植家園﹐而以寶珠名其堂﹐洪北江有記。﹞

水龍吟詠假山壽藏山主人

削成天外三峯﹐何時落在潛夫手。開門卽見﹐屏風疊處﹐奪匡廬秀。腕底丹靑。胸中丘壑﹐合成傑構。問蓬萊左股﹐是誰割取﹐神山福。容消受。

三見海揚塵後。更巢痕九重掃舊。歸來綠野﹐買山一角﹐藏身盡夠。冠蓋京華。園林勝慨。可堪回首。趨梅花破臘﹐仇池載石﹐爲東坡壽。《聱園詞剩》終

