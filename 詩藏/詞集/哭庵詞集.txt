易順鼎

哭庵詞集﹝實甫詞集有《鬘天影事譜》《楚頌亭詞》《湘弦詞》《琴臺夢語》《摩圍閣詞》等多種﹐未有合集。﹞楚頌亭詞﹝錄自《琴志樓叢書。第一冊》﹞楚頌亭詞弟四集寶瓠齋雜俎之六易順鼎實父醒人吹笛譜﹝己卯九月至十二月﹞

八犯玉交枝。榕城晚秋南歸賦感

山暗黃茅﹐水明紅葉﹐瘴國又催行旅。風色圍天吹漸緊﹐不肯讓條鴉路。停車楓徑晚﹐聽犬吠疏籬﹐誰家笑語。云深處。知是翠微絕頂﹐榕陰兒女。問儂獨嚲玉鞭﹐沒情沒緒。沈思畢竟何趣。早爛錦霜花無數。曾識得春遊人否。有一雁微茫欲度。帶來幾點瀟湘雨。便付與蠻江﹐流他日夜秋聲去。

醉垂鞭。道中寄云姬﹐時惟玉姬隨行

單舸載桃根。桃家妹﹐秋江淚﹐花葉寄殷勤。爲卿揩淚痕。玉梅將破凍﹐梅邊夢﹐夢邊人。銷盡翠禽魂。孤山啼一春。

鷓鴣天。五開道上

瘴樹無蟬野徑幽。幾層雲气叫鉤輈。山靑少見中華店﹐人黑多居上古樓。沽酒去﹐趁墟收。斜門近港不通舟。淸溪錦石行蹤斷﹐照見鴛鴦影亦愁。

又

飛鳥行人路不分。樵歌更在上頭聞。替秋增色惟紅葉﹐與世相忘只白雲。鞍月樣﹐劍星文。少年驕馬向斜曛。何如結个山中屋﹐枯坐蒲團埽葉焚。

七娘子

峯眉似有重簾護。勸數鴉﹑飛破溟濛處。怎把天涯﹐織成絲路。不知是雨還是霧。行秋拾箭前朝戍。壞營基﹑付與荒煙住。月黑山樓﹐霜紅水樹。雁兒幾點來弔古。

菩薩蠻。山行卽目

西風背錦吟湘客。愁來照影蠻江碧。畫出曉行圖。秋山聽鷓鴣。校書人萬里。怕憶停驄地。忽見翠枇杷。門前一樹花。

金縷曲。靖州道中﹐是張紫帆塡此詞見寄處﹐再次其韻

一入浮生界。問誰如靑山無恙﹐白雲無礙。十載歌離兼弔夢﹐寬盡沈家衣帶。把秋字心頭徧畫。我比斜陽行更遠﹐柰寒鴉尙隔斜陽外。還不了﹐蹇驢債。天涯總是愁先在。感明朝墜鞭京洛﹐掛帆江海。沽酒離亭尋冷伴﹐惟有楓人紅醉。曾見否詞仙墨灑。詩葉親題何處寄﹐趁涼波早共湘川會。教說與﹐定顦顇。

秋蕊香。廢庵訪桂

莫問黃絁翠帊。佛火苔塵同化。冷香不共萬紅嫁。依舊年年開也。斜陽尙瞷朱扉罅。飄殘麝﹐廣寒聞道月明夜。終古無人系馬。

唐多令。道中二十二歲初度志感﹐時九月五日

落拓少年場。吳鉤錦帶裝。嘆人生﹑苦戀他鄕。今夜鴻天燒燭了﹐能幾日﹐便重陽。萬感比秋長。誰家正酒香。借東籬﹑自壽何妨。我與黃花同樣命﹐消受得﹐者般霜。

減蘭

山樓翠檻。此夜秋心隨笛遠。江瘴黃茅。何處灘聲到枕髙。離人悽斷。添个哀猿兼冷雁。月意朦朧。也在愁中與夢中。

掃花遊。晚秋梨花

過驄路窄﹐悵墜影靑旗﹐酒家臨岸。尋芳意懶。怎年年身是﹐離巢白燕。不道秋深﹐還被華花神冷看。夢云短。便香早返魂﹐春命都換。悽戀。流水遠。似淪落天涯﹐个人初見。玉容乍浣。問新寒這樣﹐幾曾經慣。素國紅鄕﹐可有三生舊伴。雪般臉。記東風﹑那回庭院。

夜行船

冷浸空江星一个。正天邊雁聲淒墮。今夜憑闌﹐何人擫笛﹐溪上小樓惟我。暗裏應流題葉過。至瞞他鬧紅單舸。漁市船回﹐酒亭門閉﹐數點無聊燈火。

河瀆神。題江上伏波廟

祠枕夜灘嘩。銅鼓聲中楚些。雲臺星座繡苔華。年年廟火神鴉。雪路飛濤帆影白。山入五谿愁碧。我是舊南徵客。夕陽江上吹笛。

醜奴兒。船牕坐雨﹐兼聞雁聲

影兒守著燈兒坐﹐風太無聊。雨太無聊。欺負儂家是此宵。相逢吳楚孤篷路﹐人也魂銷。雁也魂銷。愁水愁山一樣遙。

河滿子。聞雁

太液何時雪盡﹐洞庭此日波荒。水碧沙明苔兩岸﹐湖天古怨微茫。楓葉蓼花多處﹐勾畱半在紅鄕。一路衝開雨密﹐數聲拖得秋長。只有月漁翁渾不管﹐中流自起鳴榔。幾處髙樓怕聽﹐誰教錯住瀟湘。

摸魚兒

鎖湘南萬重幽綠﹐被儂兩槳尋到。蘆花雪雁搖秋響﹐舊國新添愁料。瑤瑟調。和恨水離煙﹐譜出傷心稾。來將屈弔。也不學袁宏﹐不隨範蠡﹐不訪戴安道。垂竿釣。自署漁師雅號。卻憐汀鷺先老。斜陽隔岸溪童唱﹐打鼓伏波祠廟。人語鬧。甚靑史功多﹐只付魚天好。冷楓紅笑。笑柁閣炊羹﹐船窗喚酒﹐此客又來了。

淸平樂。因憶成夢

才鬆衣扣。已有濃香透。一味醉人香似酒。酥得魂兒廝勾。夢中羅帳燈昏。鴛樓錦瑟淸塵。髣髴還親玉體﹐怪他紅被無溫。

眼兒媚

海山仙閣貯風鬟。人在有無間。將伊比作﹐明駝靑冢﹐不望生還。多情小玉歸何處﹐翻恨未成煙。綠窗尋夢﹐紅綃感淚﹐此後難閒。

宴淸都。桃花源

十載迷津客。斜陽外﹑舊紅曾否相識。幽源訪路﹐閒門隔塢﹐古春長閟。桃花流水依然﹐但幾換漁郎家國。柰人世﹑別有東風﹐吹老三戶豪傑。阿房暮燹飛殘﹐繡苔輦道﹐焦土猶熱。仙家一笑﹐湘山自赭﹐海山空碧。避秦月亦千年﹐定嬾照﹑長城白骨。便邀來﹑共話前朝﹐風林散發。

臨江仙。夜行桃源塢中

一徑蒼寒人迹斷﹐松毛覆滿琴牀。籠燈深入白雲鄕。水田聽鬧蛤﹐山寺惹驚尨。絕頂天風吹不住﹐此時散發吟商。翠微詩境自生涼。行歌秦代月﹐坐嘯楚天霜。

夜遊宮。暝憩會仙橋﹐土人云﹕春時猶有桃花流出也

竹路還鳴暗水﹐問流出﹑空山何意。應爲桃花戀人世。漫相思﹐舊漁郎﹐渾老矣。小坐幽篁裏。看松頂﹑月飛淸气。萬綠中間一亭子。有誰知﹐抱孤琴﹐來到此。

法曲現仙音。月下聞山寺步虛聲

行處無人﹐聽時有寺﹐古木雲峯猶遠。戰勝風篁﹐飄殘煙磴﹐林深幾回吹斷。正縞鶴難成夢﹐松陰月明滿。撥蒼蘚。又經過﹑數重秋影﹐門掩定﹑初指翠微僧院。步到列仙家﹐問瑤天﹑因甚淸感。那怪紅樓﹐倚蕭臺﹑一半淚眼。讓陳思悟後﹐來向魚山聞梵。

下水船。洞庭晚泊﹐望團山

總是愁人料。誰說湖天秋好。喚起詩心﹐水楊柳外殘照。晚晴杪。微見團山白廟﹐霜空隔磬難到。布帆遠﹐鷺影飛同縞。似帶離魂飄未了。苔石橫波﹐云根一半都老。落霞悄。幾點搖紅疏蓼﹐今夜儂來系棹。

洞仙歌。湖天望月

柳家井畔﹐感傳書無路。霧閣荒唐弔龍女。便一枝﹑橫竹吹入湖煙﹐平波上﹑驚起老魚秋舞。下界忒無聊﹐我勸銀蟾﹐飛到人間最空處。身世玉壺中﹐詩意髙寒﹐曾徧染﹑湘天風露。都說道今宵月朦朧﹐偏照出離愁﹐者般淸楚。

散餘霞

十年受盡才名累。枉落霞秋水。今夜愁抱雲和﹐弔瀟湘帝子。無端月明翠被。念鄂君千里。過燕又寫相思﹐滿湖天人字。

渡江云。秋帆

隋堤宮錦後﹐南朝無命﹐春影不生還。送春元自苦﹐況送離人﹐更送送秋船。空遮雁路﹐怎未將﹑別路都攔。誰寫出﹑杜陵詩意﹐白鷺上靑天。愁邊。暝楓江館﹐衰柳湖樓﹐過涼陰幾片。應錯認﹑斜陽墜也﹐倦倚紅欄。一痕認取新來破﹐是伊家﹑望眼能穿。歸定準﹐東風吹到花前。

淸波引。秋櫓

聽風聽雨。更聽到﹑者回柔櫓。酒亭燈暮。此時正難住。向遠遞秋響﹐知在魚天何處。已教愁滿空江﹐再添个﹑雁兒語。霜波曉路。又搖夢﹑向那岸去。水邊人寤。數聲過紅樹。何年買漁艇﹐單唱雲山韶濩。試指船背斜陽﹐菊花開否。

瀟瀟雨。秋篷

春堤曾小泊﹐一篷兒恰在柳陰中。乍蜻蜓飛過﹐鸕鶿立滿﹐剪剪西風。誤入蘆花深處﹐秋雪壓難鬆。還被楓人覺﹐堆上愁紅。坐穩也如牛背﹐只橫吹短笛﹐換个漁童。寫浮家圖畫﹐斜照舊衫烘。又層層霜月圍緊﹐掩船窗滅燭聽孤鴻。江南路﹐漫敲疏雨﹐酒夢惺忪。

定風波。秋纜

悵垂楊﹑不系春船﹐絲絲枉織怨碧。蠹樹心空﹐鴻沙爪靜﹐畱住煙篷客。舊移椿﹐已難識。云影潮痕換今昔。愁寂。被漁火照見﹐秋來陳迹。夢驚晚汐。看銀鷗﹑睡處波才尺。喚綠簔衝曉﹐忍寒乍解﹐一手霜華白。記追涼﹐藕花國。神女祠前正墮月。還憶。釣舟酣臥﹐任他橫直。

滿江紅。湖汊寫望

行盡蘋鄕﹐才得見﹑數間漁屋。正荒灘﹑炊菇掃葉﹐飯香初熟。靑艸湖船鷗避槳﹐黃茆野廟鴉爭粥。問何人斜雨細風中﹐吹龍竹。有幾个﹐雲帆逐。有幾个﹐煙篷宿。有幾个﹑投書弔屈﹐牢騷如僕。純是秋聲鴻雁過﹐悄無春影鴛鴦浴。最憐他一轉一重深﹐瀟湘曲。

鷓鴣天。客自滬上歸﹐言海上多傳余艷詞﹐賦此感舊。三首

澹墨濃愁寫數行。妓樓僧院酒家墻。西陵松柏盟蘇小﹐南院桃花弔李香。珊作架﹐錦爲囊。少年別樣冶遊裝。鴛鴦乞句題紅藕﹐鸚鵡徵詩贈綠楊。

又

忽脫鸘裘貰酒還。迷花結習欲全刪。參來嚼蠟禪心定﹐寫罷驚鴻賦手閒。披半臂﹐擁雙鬟。此生孤負是紅顏。夢和春雪消成水﹐愁比秋云積作山。

又

風語華言豈足憑。任人指定作明徵。幽蘭捏造三生眷﹐香艸流傳四海朋。騷下酒﹐梵旁燈。凡情艷想兩俱冰。夢遊仙曲無名氏﹐心出家庵有發僧。

多麗。爲袁敬甫補悼亡

玉卮娘﹐人間金屋難藏。是生成﹑雪膚花貌﹐海山別有家鄕。九螭釵﹑兩頭敲重﹐千蝶帳﹑四角拖長。稽首情天﹐掃眉才地﹐鏡臺雙笑伴檀郎。誰說道﹑書生無命﹐曾染杜蘭香。還牢記﹑帕裝端正﹐釧響荒唐。問因何﹑西東溝水﹐茂陵畱句淒涼。抱愁眠﹑暗銷龍骨﹐收影去﹑空費鸞腸。白燕秋飛﹐紅鵑春哭﹐傷心不見殮時妝。料碧海﹑娥情定悔﹐夜夜照瀟湘。虛博得﹑月歸環珮﹐云想衣裳。

琴調相思引。十月十二夜

玉貌仍同雪一般。桃紅略減別時顏。任憑憔悴﹐也盡彀郎看。小影如魂當月坐﹐花間不信是人間。抱來才慰﹐眞个未成煙。

一叢花。十三夜

美人生性耐天寒。常恁袖兒單。涼階小雨扶花立﹐紅淚灑﹑秋海棠邊。玉笛供薪﹐金釵換酒﹐一例嫁邯鄲。斜扉閉月指輕彈。不躲應門鬟。綠窗軟語兜鞋處﹐沈吟久﹑蹙斷眉山。鸚鵡心多﹐蟾蜍眼獨﹐今夜出來難。

鳳棲梧。湖中夜聽風濤﹐有感

人與蛟龍同不臥。如許秋聲﹐漲得湖天破。湖水湖風相唱和。半空純是離騷些。緊靠篷窗人一个。昏黑爲天﹐慘綠爲燈火。他日思量眉定鎖。不知今夜如何過。

鳳凰臺上憶吹簫。嶽陽廢樓寒眺

耄柳藏煙﹐髡蕪待雪﹐湖天秋意難禁。正落潮新岸﹐睡冷沙禽。倚檻慵擡望眼﹐怎能穿這段陰陰。愁來也﹑原無避處﹐況是登臨。沈吟水邊﹐勝賞已不見﹐髙樓倒影波心。嘆神弦仙笛。一樣銷沈。人在吳頭楚尾﹐對孤云時序侵尋。還添个﹑瀟湘雁兒﹐九辧遺音。

喜遷鶯

水拖裙﹐山擁髻﹐相對夕陽中。暮霞無柰似芙蓉。皮偏向楚天紅。江岸幽﹐頻極目。指點幾間茅屋。女兒生小住隄邊。消受綠楊煙。

念奴嬌。乘月江行

楚天空闊﹐盡收入﹑四扇船窗非小。柔櫓聲中渾不讓﹐七里桐廬放棹。水欲無煙﹐山疑有雪﹐原不因霜縞。乾坤淸气﹐此時歸我長嘯。明日鼓角黃州﹐英雄詞客事﹐只供憑弔。江月依然﹐應念我﹑不似當時年少。長笛家山﹐短篷身世﹐寫出淒涼照。驚他飛雁﹐蘆邊誤認初曉。

慶春宮。桃花夫人廟

帝子湘花﹐女郎山木﹐倩魂休嘆無歸。潤臉烘霞﹐酥胸映雪﹐空畱玉座苔衣。搓紅漢水﹐尙染出年年夕暉。一般流恨﹐分付春潮﹐莫到■﹝上邊是左虫右鳥﹐下邊爲木。﹞磯。楚宮泯滅全非。剩命比西施名過南威。舊國鵑啼﹐新人燕笑﹐東風擱淚慵飛。沈香妖艷﹐問何似傷心馬嵬。弄珠月侶﹐薦枕云神﹐小隊依稀。

念奴嬌。夜遊赤壁﹐用坡翁元韻譜之

霸圖銷盡﹐問江上﹑猶剩當年何物。不死英雄﹐憑仗此﹑吳楚中間石壁。銅雀無春﹐赤烏無火﹐飛起蘆花雪。煙濤萬頃﹐白鷗獨立奇傑。還想坡老扁舟﹐攜尊來弔古﹐狂歌初發。文字精神﹐都寫入﹑月色江聲難滅。我亦登臨﹐髙寒渾不管﹐天風吹髮。題辭未敢﹐玆遊聊記年月。

靑玉案。小姑山

天人玉立妝初試。只一片﹐云爲婢。娥月映來同不字。無媒也好﹐無郎也好﹐沒个堪相配。妝樓絕頂藏空翠。淡掃蛾眉朝上帝。小鏡吳波照梳髻。喬家姊妹﹐蔣家兄妹﹐都住江南地。

滿江紅。所租艇名滿江紅﹐卽以此調賦之

小小紅船﹐恰好是﹑吳江平底。早倚作﹑風波同命﹐水雲知己。但得南人如使馬﹐不愁西子難隨蠡。到中流﹑篷背響詩聲﹐鷗飛起。髙七尺﹐伸腰抵。寬五尺﹐摩肩擠。算最堪驚者﹐四邊無地。白月一牀漁器具﹐靑山六代儂行李。快撐開﹑蠡殼兩旁窗﹐山來矣。

采桑子。江行寫懷﹐敬步家大人見憶韻

江程也似容園景﹐遠樹如洲。小屋如舟。不到天涯不信愁。雁兒引得人回望﹐行盡吳頭。費盡湘眸。細雨梅花上舵樓。

天仙子。江上逢過雁﹐敬借家大人韻

過雁精神偏百倍。不管愁人篷底睡。欲煩相寄一封書﹐明日至。儂鄕裏。後日榕城山翠裏。君去洞庭波正起。聽水聽風方未已。思量何物贈行裝﹐楓葉醉。紅如此。都是天涯紅淚耳。

卜算子。歲暮江空﹐羈懷無俚﹐敬借家大人韻寫之

別淚絳於楓﹐病臉黃疑菊。剪得垂楊沒一絲﹐直恁霜天毒。沿路訪梅花﹐暗裏東風促。愁到今年欲盡時﹐又把春來續。

南鄕子。將抵白門﹐敬借家大人韻

剪出翠簔新。夜夜空江臥冷云。我與梅花同一樣﹐艱辛。風雪天才過幾分。何處玉簫聞。更向前頭訪艷魂。聽說南朝花世界﹐無存。綠減秦淮水半身。

前調。野泊值小寒日﹐敬借家大人韻

楚尾更吳頭。篷影如雲暝未收。雁與間鷗同渚臥﹐休休。出處途分漫代籌。沽酒向津樓。隔岸風燈亂醉眸。客裏小寒春又近﹐堪愁。一派江聲尙送秋。

采桑子。憶容園﹐敬借家大人韻

難忘最是敲詩處﹐春綠琴臺。午翠書齋。時聽穿雲鶴響哀。今宵便向容園去﹐梅影橫階。月浸蒼苔。夢到山扉已半開。

踏莎行。江南夜泊感懷﹐敬次家大人韻

纜影鷗移﹐篷聲雁到。忽驚月出當空早。茫茫多少六朝愁﹐和秋漲得江天飽。事與花殘﹐山隨地老。何人更唱江南好。明朝準備要銷魂﹐白門衰柳啼鳥道。

前調。曉發夢歸﹐次前韻

樹擁云眠﹐潮飛雪到。似聞起語舟人早。啼烏催得酒醒時﹐霜華已打孤篷飽。客夜多寒﹐離天易老。千般未抵還家好。五更乘月度蠻山﹐鳥和夢影來爭道。

南鄕子。自題洞庭看月圖﹐敬用家大人韻

洗出水都新。魚地蟾天只一云。我料嫦娥居碧海﹐愁辛。來覓英皇話夜分。騷唱更微聞。萬古靈均欲返魂。悔把龍宮靑玉笛﹐收存。吹得瀟湘月滿身。

金縷曲。泊皖城﹐憶張紫帆﹐三次前韻

空翠渾無界。猛推篷四圍山色﹐烏飛猶礙。想見詩仙吟眺處﹐湘管一枝曾帶。認雲气都經刻畫。眼底長江東下急﹐問何能流出興亡外。且還我﹐看山債。迎江塔影巋然在。悵難尋夕陽天末﹐樓名鎭海﹝紫帆往爲餘言皖城迎江寺﹑鎭海樓皆最勝。﹞。三國六朝如夢過﹐禁得英雄幾醉。早付與風飄雪灑。不解近時何意緒﹐但茫茫總覺愁來會。懷古恨﹐共君顇。

繡鸞鳳花犯。湓浦江上得水仙一本﹐姬人限以周公瑾韻賦之

似當年﹐退紅更見﹝蔣苕生四弦秋以商婦爲花退紅。﹞﹐猶餘洗妝淚。水窗幽意。看小影如魂﹐明月能記。冰弦聽到無生際。蔥尖飛恨起。來伴渡江桃葉﹐矮篷春雪底。潯陽苦竹漫爲家﹐孤芳品﹐合配靈均湘芷。仙不去﹐卻戀人間何味。天涯且漫悲淪落﹐肯今夜﹑焚香同鄂被。須替爾﹐橫安一位﹐歲寒三友裏。

無悶。江南道中孤舟逢雪﹐荒寒情事﹐略見於詞

斗大煙篷﹐拳大雪花﹐同把孤愁壓定。正短柳﹑昏鴉弄成風緊。沒个人家賣酒﹐枉踏徧谿橋三叉徑。感他一雁﹐寥空送響﹐似來相問。淸景。白門近說﹐舊苑春遲﹐萬紅無信。但做出﹑南朝那時宮粉。今夜淒涼月子﹐向離恨天邊尋梅影。把玉笛﹑吹破江云﹐不管暮寒成陣。

琵琶仙。將踏雪白門﹐用白石吳興詞韻寫意

家在何村﹐問飛到﹑可是江南黃葉。谿路雙槳敲冰﹐煙絲舞愁絕。興廢事﹑梅花不管﹐那知有六朝啼鴂。廢苑紅綃﹐柔淮綠減﹐商女能說。待收拾﹑氊笠狨鞍﹐要遊過﹑明年放燈節。壓徧紫驄蹄印﹐認橋通皂莢。何處覓﹑歌樓十里﹐擁玉人﹑坐看春雪。誤道風柳吹香﹐酒徒將別。

臨江仙。賦枯柳

剪盡柔絲飄盡絮﹐白門風色年年。江南何夢不成煙。玉驄來死後﹐銀燕別生前。幾處紅樓飛雪裏﹐癡心猶當搓綿。綠云憶否舊垂肩。美人都削髮﹐無語證枯禪。

憶黃梅。江雪思家

墻角垂楊綠剩。岸觜誤﹐楓紅盡。凝望酒船來﹐一晌等此際。江天便飛鷗也沒﹐蘆花裏﹑幾个烏篷廝並。夢歸迥﹐故山扉剛掩定。玉瓶汲墻陰井。月華端正鶴初醒。癡絕園童﹐要掃開梅影。寒翠滿修竹﹐吾廬三徑。

柳梢靑。荻港卽目

獨木橋斜。做成寒色﹐幾點昏鴉。疏樹西山﹐夕陽江寺﹐殘雪人家。問伊浪只淘沙。怎淘去年華夢華。柳已無絲﹐楓還有葉﹐梅又將花。

八歸。雪中登鵲磯寺

苔藏綠篆﹐楓堆紅錦﹐僧影冷坐瘦石。暮寒似戀無人處﹐更把幾層磚塔﹐捨爲鴉宅。竹裏穿來驚路斷﹐早四面都圍靑雪。最愛聽﹑脆響敲時﹐誤道玉釵折。幽絕還堪眺遠﹐蟂磯荻港﹐指點風帆如葉。一鷗飛處﹐一豚吹處﹐浪與蘆花爭白。嘆浮生似夢﹐且辦孤琴兩吟屐。愁來否﹑試憑髙看﹐六代靑山﹐如今華了發。

賀新涼。采石太白樓﹐用洪稚存﹑黃仲則兩家集中太白墓原韻

江月都愁老。何苦向南朝一帶﹐照他憑弔。采石荒磯閒系艇﹐有客倚闌而眺。誰看見吳宮花艸。樓影千年流不去﹐緩商量畢竟詩人好。須記取﹐醉中稿。狂吟那顧先生笑。爲神州騷沈雅壞﹐特來相告。更問錦袍歸水後﹐淸气收還多少。可許我騎鯨三島。如此江山渾寂寞﹐但風帆幾點和沙鳥。懷古意﹐怎生了。

望遠行。采石步仲則元韻

驪宮百畝。誰壓定﹐不許潛蟉飛去。賴此云根﹐一拳怪石﹐守禦奔濤如戌﹝楓注﹕疑爲戍字﹐否則出韻。﹞。偏讓當年﹐王气輕銷龍虎。怎送完興廢﹐單畱愁住。愁處。指點英雄陳迹﹐戰壘與﹑寒鴉同數。姑孰山多﹐歷陽城遠﹐分作兩行紅樹。且把南朝撇過﹐烏江北望﹐更弔亡秦三戶。剩一樓風月﹐謫仙長據。

十拍子。雪月夜起望江濤﹐慨然有作

皓魄西生易沒﹐長江東去難還。多少精靈來更往﹐總在寒云斷葦邊。一燈紅不然。兩岸沙明似晝﹐中流浪湧如山。誰把魚龍千古雪﹐洗得英雄白骨寒。月華都怕看。

子夜歌。遊莫愁湖﹐並展徐中山﹑曾文正遺像﹐湖上有王壬秋丈楹帖﹐辧莫愁非妓﹐與鄙見正同﹐詞中因並申此意

想當年﹑是何玉貌﹐今日問名猶艷。早贏過無愁﹐六代四紀﹐明皇不算。蔣妹第三﹐桃家行二﹐住處都非遠。到春時相約湔裙﹐只怕鴛邊月底﹐影兒還見。卻因甚一雙太傅﹝徐曾官皆至太傅。﹞﹐苦要前來廝占。聞道西湖﹐一雙少保﹝樂於。﹞﹐有小靑爲伴。信千秋勝地﹐英雄兒女分半。此水冰淸﹐其人可想﹐休當秦淮看。笑南朝宮井﹐胭脂辱痕難澣。

八六子。秦淮雪後﹐一碧成冰﹐萬影都銷﹐淒然賦此

掃微波。淚華冰透﹐脂痕雪艷消磨。記一綠流云不斷﹐萬紅行雨曾過﹐影兒有麼。官河殘粉猶多。葬玉渾教成冢﹐銷金莫更名鍋。懶重問﹑畫船如燕﹐茜衫如蝶﹐而今不許﹐私畱月住﹐誰能暗把春窩。柰愁何。靑谿夜聞鬼歌。

木蘭花慢。題莫愁湖

指垂楊影裏﹐曾住過﹐六朝人。柰艷極生愁﹐瓊花過斧﹐玉樹供薪。朱門。已無雙燕﹐讓尋常百姓玳梁存﹝楓注﹕按譜﹐此句少一字。﹞。紅藕鴛鴦消夏﹐碧桃蝴蝶嬉春。香魂。水爲傳眞。化一朵﹐石城云。算只有當年﹐破瓜時候﹐略皺眉痕。湖名。未同西子﹐笑伊家常對若耶顰。聞道年年風月﹐管租更有王孫。

前調。翠微亭﹝楓注﹕當爲蝶戀花﹐如非前此缺一闋﹐則誤。﹞

絕頂天風聞粥鼓。紅笠靑鞋﹐小伴枯禪住。萬點愁來如密雨。和鴉飛滿無人處。六代離宮畱寸礎。玉砌雕闌﹐付與東流去。二水三山都易主。斜陽尙戀前朝樹。

六州歌頭。金陵弔古

金陵雪後﹐來訪帝王家。龍和虎﹐鶯和燕﹐豕和蛇。剩棲鴉。此日經行處﹐白門市﹐靑溪埭﹐紅板路﹐烏衣巷﹐寂無嘩。欲問秦淮﹐舊院煙籠水﹐水更籠沙。甚當年商女﹐淪落也天涯。一曲琵琶﹐後庭花。念陵十一﹐樓十四﹐闌十二﹐暮雲遮。鸚鵡墓﹐麒麟冢﹐艸交加。樹槎牙。廢苑都栽菜﹐新編出﹐竹籬笆。兒女淚﹐英雄血﹐尙畱些。不解長江何意﹐渾淘盡﹑六代繁華。但憑髙希望﹐斜日大如瓜。吹起寒笳。

離亭燕。獨行金陵山水間﹐賦此憑弔

過了降旗無數。畱著酒旗如故。兒女英雄哀怨事﹐都付吳船白紵。天塹險何曾﹐多少漁翁飛渡。山是愁痕吹聚。水是淚痕流做。靑史成堆堆不了﹐堆作幾堆黃土。如此好江南﹐讓與斜陽來住。

小桃紅。買碧桃二本﹐供之莫愁小影前﹐賦此紀事

粉染南朝白﹐脂染東風碧。猶想當年阿侯﹐生小臉痕靧雪。把紅兒供養郁金堂﹐要沾些福澤。舊作王家妾﹐今作盧家客。曾住烏衣玳梁﹐雙燕也還認得。錯疑他姊妹嫁歡來﹐惹个儂愁絕。

邁陂塘。雨花臺弔古﹐用黃仲則白紵山元韻

滿金陵﹐誰相識者﹐出城聊伴梁武。馬頭飛起殘山雪﹐似學天花亂舞。杯獨舉。笑王气﹐成煙冷到龍和虎。空花無據。算一樣南朝﹐何處行樂﹐此老計眞誤。才知道﹐爲著蘭成一賦。不然寫向何處。幾間蕭寺零星在﹐猶算伊家片土。斜照苦。又送得﹐儂家笠影鞭絲去。歸途趁取。怕暝色昏黃﹐西州門外﹐容易打更鼓。

南浦。泊鎭江﹐用黃仲則此題此韻

魚龍何事破工夫﹐萬里送愁來。到此劃然此去﹐海雪湧千堆。絕不驚心佛鼓﹐被風濤賺得也成雷。指江山金粉樓臺。金碧都是劫余灰。試解腰間紫竹﹐把魚雲蜑雨盡吹開。一笑者般形勝﹐能費幾朵才。紅煞夕陽懸北固﹐英雄不見使人哀。趁今宵明月招邀﹐浮玉共傾杯。

念奴嬌。登金山絕頂﹐次陸放翁招韓無咎遊金山原韻

尺笻猶在﹐笑頑仙何必﹐身騎黃鵠。倒瞰蛟宮驚欲墜﹐落日燒紅如燭。北去雲帆﹐西飛月鏡﹐怪底人生速。翛然靑气﹐白鷗才是吾屬。欲寫轉眼南朝﹐盪胸東海﹐恨山中無竹。更爲坡翁詩在上﹐漫教輕續。三兩漁蹤﹐一雙僧影﹐占斷江天綠。妙髙臺頂﹐破空聊弄靑玉。

采桑子。揚州弔古

詞人帝子歸何處﹐大業繁華。小杜才華。弔過宮斜又狹斜。嶺紅隄翠渾如舊﹐開盡梅花﹐落盡楊花。只換南朝不換鴉。

揚州慢。舟泊廣陵﹐用白石道人原韻賦感

遠樹髡煙﹐凍溝膠雪﹐過江第一郵程。嘆隋家萬柳﹐總未返春靑。想前度紅橋戰火﹐玉簫低哭﹐月也愁兵。讓秋墳﹑詩鬼年年﹐來唱蕪城。竹西響寂﹐只黃昏吹角還驚。甚鏡國居鸚﹐脂天過馬﹐冷換柔情。大業繁華影子﹐如螢綠﹐墮水無聲。怕樊川重到﹐珠簾舊路都生。

望江南。題揚州畫舫錄

衫色碧﹐喚玉上歌橈。簾卷十三都嫋嫋﹐橋橫廿四總迢迢。分外月華髙。尋芳晚﹐勝地已無聊。紅芍樓臺千日酒﹐綠楊城郭萬家簫。春影讓他描。

憶江南。舟行淮陽髙寶間﹐卽事

江北好﹐牧笛雜漁謳。平底橛頭船放鴨﹐髙前丸髻笛呼牛。畫出野塘幽。

又

江北好﹐少婦也能勤。市遠預儲新歲酒﹐家貧不典舊宮裙。髻挽六朝云。

又

江北好﹐萬柳照明漪。黃月有鴉啼壞葉﹐綠云如馬系殘枝。想見冶春時。

又

江北好﹐隄上晚晴初。無數行人無數雁﹐一重斜照一重湖。中有客帆孤。

喜遷鶯。露筋祠

靈旗風大。悵春陰換盡﹐都飛涼靄。魚地鋪冰﹐蟾天浸月﹐不照尋常眉黛。小蚊已辭秋帳﹐成就芳名百代。淚休灑﹐自翠蛾無恙﹐靑蠅安在。香街。飄水珮。聞道花時﹐開徧祠門外。舊內鉤斜﹐南朝脂井﹐應笑此湖淸太。紅顏盡成廟食﹐命薄生前何害。柳絲待﹐待系船重到﹐綠云如海。

探春慢。客邸度歲有懷﹐用弁陽嘯翁修門度歲元韻

雪椀催茶﹐風簾轉蒜﹐煮水地鑪親候。驕馬精神﹐鬧蛾心性﹐事事而今非舊。燈影尙相思﹐肯伴我冷紅如豆。偏教照出無聊﹐人與梅花同瘦。故國歌云舞繡。正蟾鏁窺香﹐鳳釵敲酒。品竹聲寒﹐吹蘭气熱﹐小小玉簫隨袖。此去一程程﹐偏遇著返魂新柳。只怪春人﹐夢中旋又分手。《楚頌亭詞》終

哭庵詞集。琴臺夢語﹝﹞琴臺夢語詞﹝錄自《琴志樓叢書。第一冊》﹞琴臺夢語詞序琴臺夢語詞二卷﹐吾友易子中實遊藝江南之所作也。中實淵聞贍學﹐年少多通﹐以詩人緒餘﹐樂府新律﹐纂繡騷雅﹐雕鏤情文﹐倚聲而歈﹐引節彌韻﹐華縟丰艷﹐自其天才。而跌宕風塵﹐驅染煙墨﹐江山之勝﹐抑有助焉。當夫子美去蜀﹐季野入吳﹐張翰相知﹐伯喈流寓﹐歡締吟社﹐豪張酒軍。會蘇家之舊亭﹐訪錢氏之故館。金閶曉而春麗﹐錦涇暮以秋淒﹐此一境也。古夢無痕﹐遊悰式寫﹐廢苑獨往﹐靈巖遂攀﹐鞭影辟疆之園﹐劍气要離之墓。廊沈屧響﹐寺閣鐘聲﹐駐舄鱸鄕﹐題襟虎阜﹐鄧尉之梅花似雪﹐蘇臺之楊柳如煙﹐此又一境也。登山曰歸﹐臨流斯暢﹐虹橋小泛﹐鶴澗幽探﹐打槳蓮涇之灣﹐攲篷荷蕩之曲﹐橫塘渺渺﹐香水盈盈﹐此又一境也。爾乃峭帆半偃﹐側帽孤徵﹐睇虞仲之巖棲﹐迹焦先之谷隱﹐攬飛樓於北固﹐問故土於南朝﹐建業之鎭荒涼﹐秦淮之流嗚咽﹐卽遺宅而謝安不作﹐覓新亭而王導無人﹐銷沈鐘阜之靈﹐悽愴臺城之亂﹐俯仰百代﹐低徊萬端﹐此又一境也。若夫閒懷宛﹐宛﹐影事依依﹐眷同心之舊盟﹐訂促膝之新侶﹐玉簫倚袖﹐金箏侑觴﹐白門暄而霧晴﹐靑涇漲而波闊﹐纜莫愁之芳樹﹐采元武之瘦菱﹐寫照荷華﹐銷魂桃葉﹐夜夜柰何之月﹐朝朝恁處之云﹐竹寫絲陶﹐金悽粉怨﹐此又一境也。其或獨寐無那﹐端居不憀﹐花菲菲而勒寒﹐雨蕭蕭而作暝﹐鶯朝倦賞﹐雁晚枯吟﹐蝶衣午慵﹐螿笛宵冷﹐數抵金之漏刻﹐耽輭玉之華年﹐含酲未醒﹐撫景誰語﹐此又一境也。中實於此縱橫兩戒﹐規模萬族﹐飛行南斗之表﹐抗聲北宋而還﹐江管牙雕﹐濤牋手擘﹐敲唾壺而欲碎﹐灑墨花其若飛﹐至於讀畫分題﹐裁筒答和﹐愁儂歡墜﹐感物情來﹐王寬寄婦之篇﹐鮑照與妹之作﹐莫不翹思綺爛﹐觸緒絲縈﹐作之者按譜傳歌﹐讀之者回腸蕩气﹐可謂深美閎約﹐惻隱盱愉﹐采不浮縟﹐神不虛艷者矣。若乃尙論昔賢﹐竊比髙唱﹐則流水孤村之蕭遠﹐曉風殘月之淒淸﹐金戈鐵馬之雄深﹐寶函鈿雀之瓌麗﹐靜窈若暗香疏影﹐纏綿若淺醉閒眠﹐溫柔若香冷猊金﹐幽秀若夢回雞塞﹐夫固奄有眾妙﹐不名一家﹐諒哉賞音﹐弗予河漢。歲在丁亥仲冬朔日。長沙張百熙拜序於京師宣武坊南之寓齋。琴臺夢語詞自序楊子云曰﹐雕虫篆刻﹐壯夫不爲。人生三十曰壯﹐正余今日之謂矣。子云所稱雕虫篆刻者﹐指賦而言也。況於詞又下賦一等者乎。𨿽然﹐余鄙人也﹐少充國寶﹐長未嘗有當世之務。其所與遊處又皆江湖山澤窮愁枯槁之民。語曰吾紼謳所生﹐必於斥苦﹐此非空言也。夫以窮愁枯槁之民而欲其爲鏗訇炳麗發皇之辭﹐以驚世而震俗﹐固已難矣。太史公曰﹐詩三百篇﹐大抵皆賢聖發憤之所爲作也。此人皆意有所鬱結﹐不得通其道也。太史公可謂知言矣。夫人孰能無情﹐情孰能無所寄﹐寄之於今則實事生焉﹐寄之於古則空言出焉﹐寄之於實事則功名富貴生焉﹐寄之於空言則憂患貧賤出焉。𨿽所寄不同﹐而其不能無所寄一也。使余與諸子或膺尺一之組﹐勞形於簿書﹐或持丈二之殳﹐效命於沙漠﹐此𨿽欲彊以雕虫之事而有所不能矣﹐豈非天哉。光緒丁亥﹐餘三十之年也。是年在姑蘇﹐嘗與數友登靈巖琴臺﹐悲歌弔古﹐意气甚壯﹐九月之望﹐驪駒入燕﹐曾幾何時而舊遊已如夢幻﹐僅存此數十篇之詞﹐亦如夢中語耳。余又何能無槪耶。且余固嘗悔詞﹐悔之而不廢者何也﹐哀樂難忘而聚散可感也。不知我者以爲雕虫篆刻之事﹐而知我者必以爲窮愁枯槁所爲也。𨿽然﹐屈靈均有言曰﹐老冉冉其將至﹐懼修名之不立﹐行年三十而猶不免爲子云所笑﹐亦余之過也夫﹐亦余之過也夫。十一月庚申﹐易順鼎自敍。

琴臺夢語謚簫樓詞第十易順鼎中實

掃花遊。吳門早春和文十叔問韻聽風聽雨﹐向江上吳宮﹐又還聽雪。早梅未折。怕因循過了﹐試燈時節。輭玉年華﹐似被昆刀暗切。澹黃月。喚花外笛聲﹐吹起三疊。人遠芳訊絕。憶載酒橫塘﹐那回鴛楫。畫篷一葉。悵秋娘渡口﹐水寒箏咽。應被春嗔﹐舊日心情頓別。艷悰歇。對天涯夢云休說。附﹕原作文焯叔問年涯艸艸﹐又江國梅花﹐暗吹殘雪。玉人休折。怕春風瘦到﹐斷腸時節。鐵笛誰家﹐苦調思歸偏切。江上月。喚一夜怨魂﹐繞花千疊。芳侶今杳絕。記湖舫攜歌﹐剪波雙楫。當年桃葉。嘆賦情認取﹐翠鴨紅咽。詩鬢星星﹐那慣傷春惜別。繁弦歇。倘鐙前夢來重說。

前調。初春江上載酒﹐有懷斷雲做暝﹐正水驛無花﹐畫船來悄。雪殘未掃。看閶門半掩﹐那知春到。久欠西施﹐莫共吳王鬥艸。系孤櫂。嘆人遠五湖﹐歸雁都杳。心事空縹緲。對殘霸宮城﹐舊家池沼。追遊趁早。畫十年影事﹐東風吹帽。江上初梅﹐笑我垂垂欲老。暮寒峭。問靑篷載愁多少。

徵招。春感﹐和叔問韻冷吟照影江南水﹐十年爲春先瘦。寂寞負鶯花﹐嘆生涯依舊。姑蘇人去久。空悵望行雲歸後。艸色拖裙﹐梅痕墮粉﹐斷魂時候。驕馬洛陽街﹐歌樓熱﹑曾攜玉簫隨袖。吹盡少年心﹐怪東風偏驟。綠簔衝雪又。何處是五湖三畝。看愁與新柳爭春﹐染嫩黃如酒。附﹕原作文焯古簾暗雨江南綠﹐吹來夢痕都瘦。舊物總翻新﹐只新愁如舊。杜郎爲客久。漫吟老鶯前花後。寂寞今朝﹐堆盤生菜﹐咬春時候。蕭颯五湖心﹐爭禁得﹑春愁暗疏歌袖。短夢度殘簫﹐怪風馳雨驟。一年芳事又。怕零亂梅花十畝。正窺戶山髻招人﹐趁雪篷呼酒。

齊天樂。畣叔問﹐和原韻江山總是傷心地﹐春來怕騎驕馬。少日情褱﹐久如死月﹐才向天邊生霸。華年可借。拚流落東吳﹐妓闌僧社。頻感詞仙﹐飄零淚墨酒痕寫。蘇臺柳酣花冶。便紅襟白項﹐烏燕都雅。病榻光陰﹐歡場影事﹐賺得香桃一把。客何爲者。聽恩怨吹多﹐玉簫聲啞。水閣挑燈﹐待君同夜諙。附﹕原作文焯故人舊是靑城客﹐才如不羈之馬。老蠹堆中﹐收回名券﹐賺得詞壇殘霸。一閒天借。著塵海荒波﹐兩三鷗社。零落詩痕﹐十年爪雪亂愁寫。江山如許驕冶。稱摩圍仙筆﹐奴命騷雅。花語裁紅﹐酒鱗泛綠﹐染作愁絲一把。我原狂者。笑三百吳牋﹐吟成蕭啞。夢雨依稀﹐夜窗歸雁話。

前調。疊韻五陵結客而今倦﹐飄零少年裘馬。曲唱黃驄﹐尊傾綠螘﹐曾醉漢家丰霸。頭顱可借。感前輩荊髙﹐與人宗社。流落江南﹐酒徒肝膽向誰寫。鱄離俠同疆冶。怪姑蘇兒女﹐空剩柔雅。淚灑春紅﹐眞娘墓上﹐蝶粉斜陽一把。君原健者。怎燕築吳簫﹐兩般都啞。莫把雄心﹐對他鶯燕諙。附﹕原作文焯舊時鵑國傷春稾﹐飄零過江兵馬。殘客登臨﹐酒邊墨淚﹐染出風流雄霸。荒園棲借。賴狂醉枯吟﹐宗陶同社。斷夢芳塵﹐付誰倦笛晚風寫。休憐沈郎文冶。問江山淸綺﹐誰繼羣雅。吟袖工愁﹐歌尊易泣﹐夢裏璚枝空把。渺予倡者。盡吹老情絲﹐東風都啞。吳雪初銷﹐爪痕添舊話。

前調。再疊韻廢池喬木言兵倦﹐窺江久無胡馬。故苑鶯啼﹐荒邱虎踞﹐憑弔當年殘霸。東風似借。嘆燕子光陰﹐又催春社。萬感如雲﹐詩痕夢影水邊寫。煙光遠欺梅冶。有舊家亭館﹐裠屐妍雅。紫曲迷香﹐靑簾買醉﹐趁取金尊共把。歌翻白者。怕柔艣無聲﹐山塘都啞。六柱吳船﹐聽他漁女諙。附﹕原作文焯少年奇气拏云上﹐翩翩五陵裘馬。兒女英雄﹐丹靑費盡﹐閒了江湖曹霸。一枝聊借。笑倦燕巢痕﹐未辭殘社。寂歷狂愁﹐壁燈夜夜斷魂寫。春光暗驚騃冶。倩呼鷗載酒﹐同醉三雅。淺碧湖山﹐冷紅亭閣﹐詩袂仙仙堪把。感音誰者。便題滿霞洞﹐情天還啞。剩取孤琴﹐月明殘夢話。

前調。三疊韻乞充水手天應諾﹐平生使船如馬。椎髻蓬頭﹐他年汛宅﹐共載髙人鴻霸。僧樓許借。約淨侶談禪﹐更開蓮社。艣唱鐘聲﹐勝於絲竹與陶寫。干將莫邪歐冶。早銷他劍气﹐鑄作三雅。喚起從前﹐英雄兒女﹐瘦骨都無一把。與君聽者。怕啼盡東風﹐杜鵑聲啞。有約壺天﹐買春茅屋諙。附﹕原作文焯五湖夢熟尋詩路﹐東風片帆如馬。華海盟鷗﹐琴山調鶴﹐算得遨頭小霸。酒錢堪借。漫耽閣梅妻﹐一春閒社。促促芳程﹐斗窗橫幅暗香寫。江臯經歲遊冶。有紫霞同調﹐提倡風雅。惜別歌塵﹐傷春詩病﹐怎便芳尊慵把。我思粲者。怕燕約鶯期﹐替人吟啞。佇聽跫然﹐倚闌花外話。

前調。夢雨初醒﹐討春尙慵﹐叔問詞來﹐依韻繼作探春人去知多少﹐靑篷虎山橋下。聞道西崦﹐花天雪海﹐萬一玉梅都嫁。堆盤菜把。約挑薺廧陰﹐嫩寒休怕。病榻枯吟﹐茶煙如水夢回乍。吳宮久無片瓦。縱西施■﹝左糹右网﹐楓注﹕疑爲网的異體字。﹞得﹐誰與論價。一角蘇臺﹐垂楊影裏﹐可有闌干紅亞。東風尙大。莫吹起春愁﹐流鶯低罵。魂斷江南﹐小樓聽雨夜。附﹕原作文焯梅風一信芳塵遞﹐相期醉君花下。見說而今﹐避花推酒﹐偏似閉帷新嫁。茶團菜把。料詩病年年﹐爲春傷怕。簾閣蕭疏﹐瘦人天气■﹝楓注﹕看不淸楚。﹞寒乍。澆愁倩呼老瓦。記西崦嫩約﹐香雪無價。醉玉心情﹐吹瓊伴侶﹐一夢扶頭花亞。江城斗大。怪閣住芳陰﹐東風堪罵。碧盡吳云﹐倦吟仍獨夜。

鳳凰臺上憶吹簫。初夏感褱﹐和函樓韻燕燕鶯鶯﹐風風雨雨﹐江南自古愁深。看館娃林苑﹐吹盡紅英。錦瑟年華虛度﹐腸斷處﹑賀鑄孤吟。橫塘路﹐碧天如夢﹐總是春陰。輕輕。把春送了﹐千萬縷垂楊﹐難系離情。指一天飛絮﹐我我卿卿。畫舫遊人似織﹐誰知道有客傷心。傷心淚﹐和他暮潮﹐暗打空城。

前調。遊顧氏園卽事﹐用前韻飛絮斜陽﹐落花微雨﹐舊家門巷紅深。謝畫檐蛛网﹐多罥殘英。十載歡場恩怨﹐都分付﹑淺醉閒吟。春如夢﹐夢還如水﹐送了光陰。煙輕。羃薇似帳﹐坐■■■櫳﹐一碧無情。向綠波低照﹐憐我憐卿。諙到五■■■﹐把鵑心又換鷗心。歸來也﹐吳天暈黃﹐眉月窺城。﹝楓注﹕原書此詞很多字看不淸楚。﹞

一剪梅。瀆川舟中聽雨畫舫煙波聽雨幽。鵑夢紅收。鷗夢靑浮。江湖白了酒人頭。昨夜髙樓。今夜扁舟。淚灑梅天不自由。歡也如愁。春也如秋。尊前棖觸少年遊。二十揚州。三十蘇州。

賣花聲。元墓晚歸﹐月黃風黑﹐紀之以詞風力欲生稜。衫化春冰。寺前蛙語沸湖塍。除卻秋墳山鬼外﹐一个枯僧。老樹絡幽藤。萬綠鬅鬙。涼螢已坐豆花棚。畫出吳天愁影子﹐黃月如燈。

八聲甘州。登靈巖﹐和吳夢牕韻倒闌干入海古臺邊﹐珠簾夜飄星。葬紅樓金屋﹐春空笑語﹐花影如城。屧廊無人照水﹐浪捲太湖腥。一陣東風過﹐都是秋聲。蠡网千絲可借﹐待招來艷魄﹐相惜惺惺。看鏡中天地﹐吳越一家靑。浸殘霞﹑燕窗鶯戶﹐問何年﹑捨作白鷗汀。斜陽裏﹑獨尋僧去﹐輦路苔平。

掃花遊。遊怡園﹐用張玉田韻檀欒婀娜﹐蘸金碧樓臺﹐片雲初曉。簾櫳窈窕。有千鶯萬蝶﹐舊家亭沼。鏡裏落花﹐閒看鸞翎自掃。復長嘯。坐竹館彈琴﹐黃月來照。絳都春浩渺。稱想管蠻牋﹐題句逋峭。詞仙縱老。倚蓬山不許﹐人間秋到。玉塵談玄﹐客比晉時更好。綠煙悄。問瑤愁﹑洗空多少。

浪淘沙。自閶門放舟虞山波軟畫橋明。客思鷗輕。官河柳外放船行。一樹斜陽紅欲濕﹐水樣蟬聲。畫裏好江城。遠岫靑橫。想伊眉眼更盈盈。山色多情如舊識﹐翠撲簾旌。

洞仙歌。丹陽道中寄內﹐用東坡攺蜀主詞韻龍須八尺﹐有卿卿香汗。豈料而今淚痕滿。鎭孤眠﹑篷背星斗縱橫﹐還認作﹑花影滿身零亂。玉階前夕坐﹐攜手銀牀﹐屢問歸期指河漢。江上倚紅樓﹐分付西風﹐要早把﹑峭帆吹轉。待寶枕紗幮一番秋﹐拚守住涼宵﹐萬金休換。

玲瓏四犯。寄吳社諸子﹐用白石韻白月照歌﹐靑春呼酒﹐當時歡意何許。小闌花影下﹐一夜簫聲古。黃金問誰買賦﹐祇投書弔他湘浦。萬里淸遊﹐百年幽恨﹐都是楚騷苦。閶門柳深無路。坐微波水榭﹐殘照當戶。山川空自好﹐獨客飄然去。明朝莫倚西樓望﹐有人在秋邊行旅。愁寄與蘋花﹐說鷗天沒侶。

沁園春。放舟大江至焦山﹐還﹐登北固甘露寺乘一葉舟﹐放乎中流﹐豈不快哉。正海門無路﹐漁帆似雪﹐江天有寺﹐佛鼓如雷。蘆荻蕭蕭﹐波濤滚滚﹐勸我須傾京口醅。麤豪甚﹐把南朝下酒﹐東海爲杯。天風吹我南來。對如此江山懷抱開。笑金焦兩點﹐一般俊物﹐齊梁六代﹐幾个雄才。大帝龍蟠﹐寄奴虎踞﹐王气銷沈絕可哀。斜陽裏﹐且髙歌擊楫﹐長嘯登臺。

探芳訊。白門訪蔣二窗客程悄。正湘怨侵弦﹐吳音隨櫂。訪南朝山色﹐依然蔣家好。相逢坐說旗亭夢﹐欲哭翻成笑。幾銷凝﹐故國鴉多﹐天涯鷗少。重理舊時稿。記蠻雪紅衫﹐燕塵烏帽。此日相如﹐應是倦遊了。傷心詞賦終何用﹐一樣供憑弔。緝荷衣﹐翻恨秋歸不早。附﹕同作蔣文鴻二窗白門曉。浸碧柳城陰﹐愁深波渺。遲蘭舟江上﹐煙帆轉孤峭。三山待客揮詞筆﹐髙倚靑天笑。坐晶簾﹐翠蟀啼空﹐錦蟬鳴悄。相對祇吟嘯。任二水流殘﹐六朝人老。十里淸淮﹐花月正娟妙。渡頭桃葉隨潮返﹐歌舞供才調。漫銷凝﹐遊事如今未了。

夜行船。納涼秦淮橋上喚起南朝秋一片。坐鷗天﹑看他鶯燕。越薴單衫﹐吳桃雙槳﹐何限舊家疏散。簾影鐙痕人語亂。畫船歸﹑水香吹徧。昨夜星辰﹐今宵風露﹐只博明朝腸斷。附﹕同作蔣文鴻水气通簾花气貫。恰當中﹑送來風片。翠葉津頭﹐紅闌橋下﹐過去舞香零亂。碧落淸涼星不散。悵銀灣﹑兩邊無岸。珮響回波﹐釵聲澑檻﹐暗裏氾人重見。

惜紅衣。莫愁湖看荷花﹐連句﹐用白石吳興荷花韻樹影團云﹐樓陰壓水﹐午風無力。﹝二窗﹞卷上晶簾﹐涼鷗夢痕碧。﹝仲實﹞芳情楚楚﹐應解念漂零詞客。﹝二窗﹞愁寂。單舸鬧紅﹐有鴛魂棲息。﹝仲實﹞靑錢萬陌。難買嬋娟﹐空香久狼籍。﹝二窗﹞何時載酒﹐小艇任南北。﹝仲實﹞只讓舊時絲柳﹐記得个人來歷。﹝二窗﹞怕滿湖金粉﹐還做六朝秋色。﹝仲實﹞

前調。白石吳興荷花詞云﹕可惜渚邊沙外﹐不共美人遊歷。余在莫愁湖看荷花﹐亦有此懷。因用其韻寄內子玉可靑蓋迎秋﹐紅衣墜晚﹐似嫌風力。脂粉淸輝﹐圓冰射花碧。今宵載酒﹐誰念我江南愁客。人寂。吹過暗香﹐是伊家蘭息。楊垂禦陌。芝問天階﹐侯封遜仙籍。鴛鴦一水﹐肯到白狼北。鏡裏可憐春好﹐舊日與誰同歷。對者般花朵﹐空想莫愁顏色。

前調。昔與吳社諸子及二窗泛石湖﹐連句和白石疏影詞﹐有甚時重看金波﹐來熨小紅裙幅之句。今來莫愁湖看荷花﹐諸子已遠﹐獨偕二窗﹐對莫愁復憶小紅﹐對二窗復憶諸子也蓮葉香中﹐柳絲影裏﹐六朝金屋。花艷如人﹐人還艷如玉。一雙燕子﹐慣七二鴛央同宿。棖觸。江上遠山﹐學當年眉綠。鷗邊睡熟。飛夢吳天﹐秋心正淒獨。今宵料得﹐客在石湖曲。載个鬧紅單舸﹐熨徧小紅帬幅。把此時幽怨﹐分付兩枝橫竹。附﹕同作蔣文鴻雲散離痕﹐風銷夢影﹐水天涼玉。翠帔猶遣﹐嬋娟出新浴。無多秀句﹐難寫徧靑羅裙幅。相逐。尋艷覓香﹐嘆知音人獨。情紅意綠。對此褱人﹐芳悰被愁束。壺園勝賞﹐雅唱定連竹。尙憶制荷編芰﹐約辦早就奇服。悵一江遙阻﹐目斷夕陽山麓。

靑玉案。淸夜與二窗泛舟秦淮白門柳色靑無恙。慣系住﹑桃根槳。水气如花香霧漾。蝦簾奇捲﹐羊燈初上﹐四百琵琶響。噸魂又逐潮來往。月子多情照虛幌。莫聽江邊商女唱。一船風露﹐六朝煙浪﹐坐个愁人兩。附﹕同作蔣文鴻靑溪翠汐宵來漲。在丁字﹑簾前漾。水面畫船相次長。紅闌干外﹐綠罘罳裏﹐裏外珠鐙亮。淸遊不與花同黨。鶯燕微窺似嬌謗。玉樹艷歌成絕響。隔江商女﹐要人腸斷﹐盡把前朝唱。

三姝媚。泛秦淮﹐和二窗韻紅樓過第幾。喚烏篷尋秋﹐十三樓際。送了斜陽﹐怪畫船都帶﹐水情煙思。白雨跳珠﹐驚陣陣鴛鴦飛起。一曲鷗波﹐照影曾經﹐六朝才子。慵傍疏簾丁字。任隔舫吹來﹐鬢邊花气。粉怨金愁﹐滿天飄泊﹐暮霞如綺。眉月窺窗﹐知道我淒涼情事。葬盡春魂﹐不信靑溪沒底。附﹕原作蔣文鴻淸遊人有寄。滿空波飄颻﹐澹愁無際。白舫尋涼﹐乍水香天遠﹐不禁秋思。錯落珠啼﹐剛隔浦荷喧聲起。洗盡胭脂﹐便是淸溪﹐也如西子。惆悵秦淮名字。甚一瞥流殘﹐祖龍王气。六代衣冠﹐祇今惟剩﹐照春羅綺。詞客飄零﹐休更賦江南哀事。絕世花魂﹐只在吟邊酒底。

太常引。秦淮遇雨﹐泊舟幽絕處﹐以此調寫之斜陽忽失樹間明。紅墮聽無聲。遮斷蔣山靑。看雲气﹑來從孝陵。溪光似鏡﹐無人到也﹐沙鳥自梳翎。蟾界洗成冰。更洗出﹑鷗天水晶。

又尊前愛聽打荷聲。鴛夢不須驚。天替我憐卿。贈萬斛﹑涼珠定情。單衫喚酒﹐疏簾聽笛﹐忽憶五湖盟。枕畔墮釵橫。臥冰簟﹑銀牀看星。

摸魚兒。秦淮河舫連句﹐用郭頻伽盪湖船韻二千年南朝金粉﹐飄零今在何許。﹝中實﹞柔波依舊淸溪曲。來載酒朋詩侶。﹝二窗﹞弦與柱。把錦瑟年華﹐銷向鷗邊路。﹝中實﹞賦情誰與。有照水驚鴻﹐舞筵飛燕﹐同坐鬧紅處。﹝二窗﹞箏琶響﹐替了江關戰鼓。名花開落皆數。﹝中實﹞畫篷解識新歌艷﹐不慣禁他風雨。﹝二窗﹞眉黛語。賺山色窺奩﹐江上來飛渡。﹝中實﹞歸程聽取。是夢後眞眞﹐愁中小小﹐做就斷魂艣。﹝二窗﹞

臺城路。騎登雨花臺六朝秋在臺城路﹐鞭絲十年重到。廢苑離宮﹐殘雲剩水﹐禁得幾回憑弔。天風浩浩。吹酒店靑旗﹐戍樓紅纛。鴉外無人﹐一僧負手看斜照。星星劫灰未掃。雨花零落盡﹐惟剩秋艸。海市樓船﹐江關戰鼓﹐只恐靑山愁老。英雄去了。誰念我登臨﹐承平年少。暝色催歸﹐寺門鐘動早。

念奴嬌。元武湖荷花﹐用白石韻藕絲國裏﹐對湖山況有﹐同舟仙侶。誰把六朝金共粉﹐散滿煙汀無數。斷葦牽衣﹐瘦菱飄槳﹐萬葉聲催雨。無人尋到﹐白鷗來贈秋句。小艇搖入波心﹐花深不見﹐莫是逢仙去。惆悵蓮歌何處聽﹐驚起沙禽眠浦。紅浪連天﹐綠云如海﹐多少香魂住。劉郎老矣﹐再來應恐迷路。附﹕同作蔣文鴻翠翹顫曉﹐有佳人遺世﹐亭亭無侶。水陌圍香三十里﹐不計紅衣重數。羅韈相思﹐玉壺零淚﹐夢綴珠鈿雨。花情淸婉﹐澹愁飄滿題句。芳意難託微波﹐湖風乍起﹐吹送瓊珶去。還被綠云招恨遠﹐望極虹梁煙浦。靑蓋停涼﹐素房開晚﹐怕與秋同住。幽芬來往﹐兩行垂柳堤路。

十六字令。寄玉可遊。楚尾吳根徧訪秋。心事悄﹐夜夜望牽牛。

探春慢。吳社諸子用白石韻連句見寄﹐和原韻答之吳市山塘﹐秦淮水閣﹐秋星同一分野。客袖啼紅﹐奚囊背錦﹐贏得詩愁滿馬。多少尊前恨﹐對如此﹑江山慵寫。月明吹笛靑溪﹐蔣侯閒共情話。惆悵賦別蘇臺﹐空淚泫金城﹐絲柳重把。六代衣冠﹐百年任務﹐祇剩夕陽梅冶。酒醒渾無語﹐但夢逐﹑潮聲東下。甚日西廔﹐挑燈還說今夜。

滿江紅。鐘山謁明太祖陵手定山河﹐二百載十有六君。空畱得寶城松吹﹐金瓦苔紋。蟬奏千般羅帳伎﹐鴉如幾个錦衣軍。斷送他王气後弘光﹐先建文。孝陵路﹐村酒醺。靈谷寺﹐晚鐘聞。早銅駝歸魏﹐玉馬辭殷。幸少牛羊童豎火﹐已無龍虎帝王云。與漢唐開國幾英雄﹐爭夕曛。

慶宮春。靑溪水曲﹐不秋自涼﹐與二窗系舟垂柳下﹐水風蕭寥﹐斜日入坐﹐游船罕到﹐明漪絕塵﹐相對閒鷗﹐忽忽已有歸意。和白石此詞﹐扣舷歌之﹐望美人兮天一方﹐不能無赤壁之感也萬樹蟬涼﹐斷橋虹瘦﹐隔煙喚起秋闊。魚國吹漪﹐空香四遠﹐水風還似百末。有人凝睇﹐對簾外﹑靑山秀發。詩愁多少﹐飛滿吳天﹐畫篷難壓。十年俊侶飄零﹐短艇蘋洲﹐笛聲悽答。松陵歸櫂﹐飄然欲去﹐幾被閒鷗相遏。玉階蘄簟﹐怕今夜寒侵露韈。沙邊幽恨﹐分付斜陽﹐澹紅半霎。附﹕同作蔣文鴻空浪搖汀﹐畫橋停舫﹐日斜岸柳陰闊。荷芋生風﹐遙波自響﹐颯然秋到浦末。似聞江上﹐夜楓冷﹑愁弦暗發。龍綃飄舉﹐還恐靑娥﹐珮輕難壓。素云也學蒼鬟﹐水帔涼天﹐影連形答。溪光柔玉﹐瀾容軟翠﹐蕩去芳情誰遏。鏡花畱照﹐有多少翩■﹝左爲「僊」字的右半部﹐右爲羽字。﹞步韈。歌蟬休怨﹐香荇牽衣﹐夢慳一霎。

一萼紅。憶吳門舊遊﹐賦此解﹐寄社中諸子﹐用白石韻畫橋陰。倚闌干喚酒﹐涼月曬斜簪。瘦鶴窺詩﹐老魚聽曲﹐花底殘照初沈。話前度﹑梅邊影事﹐有小小﹑枝頭並棲禽。醉後烏絲﹐別時紅帊﹐幽恨催臨。何事片雲吹散﹐把吳天一碧﹐換作湘心。簫市行歌﹐琴臺坐嘯﹐歡怨無處堪尋。已多少﹑靑春浪擲﹐更休問﹑曾擲幾黃金。好趁秋星渡河﹐不怕波深。

憶舊遊。自金陵往鄂渚﹐月下宿江上輪舟躉船﹐感賦向吳頭聽笛﹐楚尾呼鐙﹐萬里風煙。一宿金陵渡﹐正烏啼潮落﹐白下門前。幾多六朝幽恨﹐分付隔江山。也愁見而今﹐江城壁壘﹐海國樓船。飄然。未歸去﹐悵艷冶銷磨﹐客裏山川。秋信渾如此﹐怕翠眉顰柳﹐紅淚凋蓮。水天二分﹐涼月照我共無眠。問冉冉秋星﹐可能飛到伊鬢邊。

柳梢靑。江行覽古滚滚江流蕭蕭秋。荻葦寂寂汀洲。江上靑山﹐已都愁老﹐還勸人愁。新亭涕淚難收。對風景依然楚囚。四海爲家﹐六朝如夢﹐一樣神州。

揚州慢。鄂渚晤沈大伯華﹐用白石韻黃鶴空磯﹐赤烏殘壁﹐古愁漸滿徵程。看朝吳暮楚﹐隔數點山靑。又如夢﹑東風過了﹐幾人年少﹐巾扇鏖兵。問扁舟何事﹐年年來去江城。與君一笑﹐早相看華發休驚。剩白月飛觴﹐靑天倚劍﹐猶賺豪情。倦客甚時東下﹐今宵夢﹑先逐潮聲。怕秋云吹散﹐尊前幽恨還生。附﹕同作沈沆伯華雙槳迎潮﹐一篷眠月﹐聽君細數行程。記相逢幾度﹐短鬢尙能靑。看如畫﹑江山在眼﹐十年生聚﹐差幸休兵。怕髙樓吹笛﹐秋聲先到江城。舊遊似夢﹐算年時回首堪驚。有單舸荷香﹐長橋柳色﹐都系離情。莫話故鄕鄕思﹐鄕心入﹑柔艣聲聲。問天邊明月﹐今宵休照愁生。

哭庵詞集。琴臺夢語﹝完﹞

憶舊遊。余以壬午四月重下鏡臺﹐婦家在鄂﹐其地有曾太傅祠﹐池館幽淸﹐花木秀蔚﹐據山攬江﹐吳楚在目﹐常攜內子遊焉。今冉冉七載﹐而余行蹤猶在郎官大別間﹐聞祠中風景亦非故矣。因制此詞﹐並邀白華內弟同作﹐蓋不勝長幹竹馬之感云。記鸞箋寫韻﹐鳳曲遊仙﹐小住文簫。閣外山如畫﹐試弓腰步屧﹐來看江濤。畫闌舊時曾倚﹐香气未全銷。怕一角斜陽﹐春人去後﹐紅得無聊。檀奴慣離別﹐幾陌上花開﹐江上萍飄。丞相祠堂在﹐似元都觀冷﹐慵問栽桃。靑絲上頭﹐千騎無福比韋臯。漸老了周郎﹐負他初嫁人姓喬。附﹕同作沈沆記飄煙院宇﹐漾水簾櫳﹐一幅生綃。正值紗衣節﹐有池荷擎蓋﹐勸客涼招。招涼那回亭角﹐花外坐吹簫。想斑管分題﹐駢車小住。回首魂消。淩霄指髙閣﹐數幾度登臨﹐極目迢遙。戰伐勲名在﹐看江山滿眼﹐憑弔無憀。此地慣經﹐離別雙鬢已飄蕭。嬾說到重遊﹐珠簾畫棟今寂寥。

齊天樂。和白華﹐用叔問韻﹐時余將遊廬山西風又起天涯路﹐吹殘碧雲如馬。十載江湖﹐無人到處﹐慣與閒鷗爭霸。一雙不借。更廬阜尋僧﹐遠投蓮社。行路尋常﹐曹將軍筆也難寫。銷磨舊懷艷冶。向荒臺流水﹐空弔琴雅。夕跨蒼龍﹐朝辭黃鶴﹐明日芙蓉手把。與君別者。莫只學人間﹐秋虫吟啞。五嶽歸來﹐早將書代話。附﹕原作沈沆平生少小京華客﹐淸狂漫誇裘馬。文采風流﹐浮雲富貴﹐不數丹靑曹霸。頭銜欲借。好賭取髙陽﹐酒徒爲社。乞食歌樓﹐英雄面目倩誰寫。情褱尙餘驕冶。且粗豪收拾﹐何論風雅。俠骨難銷﹐歡場易散﹐只有龍泉可把。君知我者。怕唱到旗亭﹐繞梁聲啞。流落天涯﹐五湖三畝話。

滿江紅。過鎭江感懷滚滚波濤﹐驚心望﹑風雲變色。算除卻潤州京口﹐無斯奇絕。虎鬥龍爭南北限﹐烏飛兔走東西沒。只茫茫片刻對江山﹐堪頭白。縱華了﹐頭上發。休冷了﹐胸中血。問中流擊楫﹐壯心誰切。兩點金焦愁似我﹐千帆吳楚忙如客。驀一聲漁唱起前汀﹐鷗飛滅。

踏莎行。京口舟中作鐵甕樓船﹐銀山戍鼓。江南江北愁來路。斷霞魚尾畫金焦﹐殘陽鴉背分吳楚。三十功名﹐萬千詞賦。英雄才子俱塵土。佛貍祠下聽潮回﹐垂虹橋上呼秋去。

疏影。暱鶄廔主家在虞山﹐嘗與泛舟尙湖﹐招涼度夕﹐時水空天遠﹐星晚月初﹐湖風吹衣﹐山翠倒影﹐夜色中光景奇絕﹐旣泊舟中流﹐乃弛衣旉簟﹐並枕鷁首而臥﹐飛星掠鬢﹐斜河映胸﹐共道歡愛則言笑晏晏﹐相憐同病則悽然俯仰﹐自以爲逢伯陵季荝以來無此樂也。聊賦此調﹐以追舊歡湖風滅燭﹐向萬荷葉底﹐偸解裙幅。隔著紗衣﹐珠汗原無﹐嫣然況是新浴。桃笙八尺涼如水﹐莫冰了芙蓉脂肉。怪一螢﹑紅墮船唇﹐照出小憐橫玉。定被虞山見也﹐个人正睡裏﹐來盜眉綠。天上孤蟾﹐波上雙鴛﹐替我安排金屋。客星夜犯天孫座﹐是儂足潛加卿腹。怕鬢邊茉利吹香﹐愁得老龍難宿。附﹕自題絕句華年輕擲等飛梭。眼見秋星又渡河。莫爲舊歡增感嘆﹐人生快意豈宜多。

大江東去。仲方與叔海以七夕前一日遊石湖﹐作詞憶余。遊廬山而余適至。因和韻以畣﹐仲方用東坡韻﹐卽用其體一拳廬阜﹐也還算﹑吳楚中間奇物。我自飛行南斗外﹐不藉丹崖翠壁。三石梁邊﹐六朝松頂﹐瀑布懸秋雪。浩然歸去﹐望云心似仁傑。翻羨陸弟周郎﹐石湖秋色裏﹐扁舟徐發。五老香罏﹐遙送我﹑回首煙嵐明滅。未報君親﹐名山𨿽有約﹐敢云披髮。人間事了﹐騎龍同捉明月。附﹕原作黃守琮仲方大兄期我﹐也西漢﹑揚馬淩雲人物。錦瑟華年才思減﹐分付孤舟四壁。塔對髙樓﹐煙空遠嶠﹐天映光如雪。梅花新調﹐愁吟千古奇傑。尋盡南斗旁峯﹐謝公雙屐解﹐歸帆同發。載酒聽鐘﹐無定處﹑絕似潮生云滅。夜夜明河﹐年年秋水﹐縐了千絲髮。檣偸應望﹐垂虹橋上新月。

洞仙歌。七夕後二日攜玉可泛舟葑門荷蕩觀白蓮﹐遇雨﹐用東坡韻連句紀遊二首功名馬汗﹐與文章牛汗。贏得新霜鬢邊滿。﹝中實﹞問何如﹑一舸鷗國招涼﹐花世界﹑不管人間理亂。﹝玉可﹞碧雲香似海﹐沈醉吳王﹐鴛夢何知有秦漢。﹝中實﹞銷夏古灣頭﹐花落花開﹐千秋事﹑水流難轉。﹝玉可﹞喜坐對如花素心人﹐把綠意紅情﹐霎時都換。﹝中實﹞

又天將白雨﹐洗環妃紅汗。萬顆涼珠玉盤滿。﹝中實﹞看羣仙﹑舞罷濕了霓裳﹐裙幅幅﹑都把靑羅摺亂。﹝玉可﹞閒人卿與我﹐縱苦炎歊﹐憂旱無心賦云漢。﹝中實﹞一笑聽秋聲﹐水葉風蒲﹐乾坤事﹑讓他旋轉。﹝玉可﹞祇四壁花圍五湖舟﹐學範蠡夷光﹐姓名先換。﹝中實﹞

齊天樂。文十嘗遊虞山﹐登興福寺樓作詞﹐飄然有白石意致﹐後五十日余亦登此樓﹐未采華芝﹐但攜桃葉。今則江山如故﹐人事已非﹐讀君詞﹐不知哀樂何從而至。和韻有作﹐旣憶舊遊﹐兼諗知我諸君。浩浩此愁﹐亦如山中白雲﹐不堪持贈也短簫淒咽登臨恨﹐天涯賞音誰是。劍气俱銷﹐琴心欲倦﹐來訪吳儂鄕裏。劉郎老矣。要醉臥靑山﹐被花扶起。吟袖弓■﹝上要下肉﹐楓注﹕疑爲腰的異體字。﹞﹐半空飛過粉香細。人生一般如寄。便闌干好在難得同倚。海上船回﹐江南花落﹐往事空隨流水。扁舟料理。怕載酒重來﹐舊鷗都異。桃葉飄零﹐暮潮還又至。附﹕原作文焯夕陽呼酒登臨處﹐尊前故人還是。江國無花﹐山城自綠﹐莫問虞丘言裏。行歌倦矣。更一片秋魂﹐亂雲扶起。醉袖飄蕭﹐海風吹下劍花細。天涯此樓如寄。看殘朱斷碧﹐都爲愁倚。佛鼓荒壇﹐神雅藂社﹐今古蒼茫煙水。吳絲漫理。正波上鴻飛﹐數峯淒異。坐盡林陰﹐甚時重夢至。附﹕和作易順豫叔由十年贏得江湖感﹐飄零未秋先是。酒醒人歸﹐潮回雁遠﹐重爲訪鄰尋裏。懽悰邈矣。似老去情懷﹐對花慵起。羅襪翩然﹐幾番微步軟塵細。明珠不堪再寄。想天寒日暮﹐修竹愁倚。玉管啼春﹐朱門閉雨﹐苦憶山中泉水。歸舟自理。算如此煙波﹐夢遊何異。溪上劉郎﹐祗曾前度至。

摸魚兒。丁亥七夕初返吳門﹐與同社諸子和白石辛亥秋期韻更能消﹑幾番秋淚﹐銀河將變眢井。流云一夜聲如水﹐不許天孫安枕。幽夢省。似海上﹑仙山喚起冠未整。生衣漸冷。正暗露蕭蕭﹐飛星冉冉﹐秋信到斜領。通天表﹐腸斷南朝沈炯。神仙富貴俄頃。人間總有癡兒女﹐歲歲鍼樓祈請。歡易迥。悵十載﹑江湖幾並花外影。佳期莫問。趁小扇單衫﹐疏簾淸簟﹐對坐惜光景。附﹕同作易順豫浣云裳﹑暗催涼節﹐西風髙處宮井。謝郎已恨銀河遠﹐愁絕玉階珊枕。誰更省。鎭長是﹑盈盈一水波盧整。幽歡自冷。況比月難圓﹐和天也老﹐能得幾回領。空惆悵﹐夜夜小寒露炯。相逢相別俄頃。人間畢竟多情甚﹐爲告緡錢私請。桂歸夢迥。又卻誤﹑飛星數點時度影。憑君莫問。喚宿海神仙﹐鍼樓兒女﹐來共話秋景。

念奴嬌。以漢瓦當硯贈女弟玉兪﹐有詞來謝﹐和韻答之玉煙瑤艸﹐待呼龍來種﹐此田非石。何處漢家三十六﹐惟剩片雲秋碧。助畫雙蛾﹐添修五鳳﹐醫得詩仙癖。冰蜍悲喜﹐素娥重見今夕。惆悵眉子彎環﹐小鸞去後﹐空向人間覓。何似團欒明月樣﹐曾照當年太液。午夢堂前﹐未央殿上﹐天壽誰平格。東風一笑﹐漳臺銅雀無色。附﹕原作易瑜玉兪紫雲一片﹐是媧皇當日﹐補天之石。墨暈苔花畱數點﹐幻作蒼然深碧。金盌畱香﹐玉蟾浥露﹐應笑癡成癖。多君持贈﹐綠窗淸伴晨夕。誰信似錦華年﹐裁冰鏤月﹐綺思難尋覓。願祝掃眉湘管上﹐分得墨池仙液。滿紙松煙﹐一奩桃雨﹐細寫簪花格。蕭然相對﹐夜涼吟盡秋色。

壽樓春。和尗問秋感﹐用馮夢華同年原韻招西樓秋魂。正滄波雁瘦﹐故苑鴉昏。早是愁塡碧夜﹐夢銷靑春。歸伴我﹐牛衣人。洗布帬。河邊天孫。但補屋蘿疏﹐渡江桃遠﹐錦瑟易生塵。吳王國﹐空斜曛。讓漁樵野局﹐沙際開尊。十里江村暑退﹐豆花遮門。看萬鴨﹐如歸軍。帶綠萍。來棲籬根。拚買醉山塘﹐斜陽一痕。紅上巾。

前調。疊前韻寄二窗金陵霜花腴還魂。憶靈巖喚酒﹐水瘦煙昏。更憶蠻江聽雪﹐市橋沽春。都老了﹐翩翩人。舊屐裙。張循王孫。悵埋玉山川﹐銷金歲月﹐環燕一般塵。秦淮曲﹐丁簾曛。共招涼藕國﹐翠雨飄尊。甘向紅樓乞食﹐勝他朱門。黃月暈﹐圍如軍。照二萍。吳頭吳根。空墨淚模糊﹐詩痕醉痕。淒滿巾。附﹕同作文焯看離紅鵑魂。又零鈿翠粲﹐倦笛黃昏。誰念蘭茳捐珮﹐鏡花空春。愁不見﹐云端人。繡舞裙。當年公孫。自寶劍星飛﹐琱坊日冷﹐悽絕起落塵。吳亭酒﹐移芳曛。問名娃舊館﹐山鬼呼尊。那更疏鐙在水﹐野雲當門。風掃葉﹐如殘軍。感白萍。漂搖同根。想孤棹靑谿﹐標棲夢痕。吹岸巾。附﹕和作蔣文鴻搖孤帆秋魂。趁江蟾暈夕﹐旅雁排昏。重到蘇臺花晚﹐綺羅畱春。尋瘦碧﹐壺中人。舊屐帬。翩翩王孫。聽飛唱金荃﹐新聲石帚﹐橫笛墮梁塵。家山遠﹐愁斜曛。話當年意气﹐遼海翻尊。尙憶呼鷹戍壁﹐射鵰關門。詩筆峙﹐長城軍。嘆水萍。無端吳根。盡題徧千峯﹐蒼崖月痕。籠岸巾。

八聲甘州。張子芾出觀其室曾季碩畫瀛洲圖﹐圖長徑丈﹐奇筆也。子芾自題詞言某歲與同捨生十八人送蜀學使南皮公於新都縣桂湖﹐公曰﹐此瀛洲也。今十餘年矣。公久督兩粵﹐子芾猶淹畱吳下﹐屬余題和。因出己意以廣之向虛堂喚酒展生綃﹐風雲畫圖開。想龍顏帝子﹐虯髯妹婿﹐幾輩雄才。瀛洲縮成方丈﹐佳气鬱蔥哉。師友君臣感﹐曠古同懷。世事都如畫耳﹐悵三巴故國﹐百粵髙臺。剩傭春織畚﹐蹤迹似梁萊。幻空中指彈樓閣﹐怕神仙將相總塵埃。還輸與萬桃花樹﹐偕老天臺。附﹕原作張祥齡子芾看從龍俊彥郁云興﹐天策帝門開。嘆山川衮衮﹐諸公灑落﹐都是仙才。老子婆娑風月﹐俯仰亦雄哉。卻笑髙陽佞﹐負卻淸懷。記得柳邊旌斾﹐正雨淸四野﹐日落髙臺。喜淵云伴侶﹐攜手住蓬萊。捲長江雪濤千嶺﹐向橫空萬里洗塵埃。今回看海鷗波闊﹐月朗三臺。

壽樓春。山塘僧雲閒有琴﹐欵曰纖纖。蓋瘦吟鏤物也。女史才名著吳下﹐與其夫陳秀才竹士有靜好之稱。浮眉樓主虎山尋夢圖卽爲竹士悼亡而作。今百餘年矣。余每遊鄧尉﹐經行橋下﹐必徘回久之﹐頃見斯琴﹐重有所感﹐乃賦此詞聽松陰蕭蕭。把山塘輭水﹐彈作風濤。何處斜陽一角﹐瘦吟鏤髙。弦帶潤﹐曾輕挑。舊雨痕﹐疏簾櫻桃。訴秋士年華﹐春人福命﹐指上有離騷。天女去﹐空花飄。■﹝楓注﹕看不淸楚﹐疑爲坐字﹐然坐字似不通。﹞音聲海裏﹐萬感如潮。莫問啼鵑錦瑟﹐彩鸞文簫。誰念我﹐魂都銷。憶虎山﹐他生紅橋。正落爪鏗然﹐僧房寂寥。聞剪刀。附﹕和作張祥齡聽泠弦淸蕭。動冰環玉指﹐松咽哀濤。悽絕紅樓影渺﹐月華孤髙。司馬夢﹐簾間挑。料瘦姿﹐幽魂香桃。歷才女雙尊﹐枯僧獨榻﹐不語也牢騷。妝奩物﹐人間飄。感零縑墜粉﹐世事遷潮。望斷龍沙漢曲﹐鳳臺秦簫。黃竹恨﹐揚塵銷。怕海波﹐冤禽塡橋。似壯士雄心﹐狂徒閴寥。褱寶刀。

蘭陵王。題徐梅隱湖橋春影圖﹐用周美成韻玉簫直。慵立湖陰暝碧。春衫冷風外自吹﹐隨帶江南斷魂色。詩愁滿水國。來對閒鷗作客。看波底﹐垂柳落花﹐慘綠斜陽一千尺。苔邊俊遊迹。漸蝶粉飄衣﹐鵑淚凝席。窺篷黃月如初食。尋舊曲桃葉﹐更聽吳語﹐紅闌回首隔幾驛。夢飛到橋北。幽惻。墜歡積。怕載酒人歸﹐還比秋寂。垂虹讀畫情何極。且並舫兜扇﹐隔簾邀笛。魚天空翠﹐向鏡裏﹐似欲滴。

齊天樂。吉祠秋集﹐分詠﹐得廢池廿年喬木言兵倦﹐揚州舊遊何許。瘦鷺窺肩﹐枯蟬感鬢﹐來對荒波自語。畫闌在否。有飄泊春魂﹐落花曾住。不似宮溝﹐替人能寄怨紅句。枯荷又兼暮雨。紫萍無賴甚﹐空自來去。太液秋風﹐昆明春水﹐回首漢家簫鼓。他時倦旅。怕一角寒漪﹐也無尋處。照影冰奩﹐素娥愁更苦。

醉太平。山塘秋晴﹐花圃晚集瓜棚豆棚。花塍菜塍。斜陽香霧如蒸。暈秋窗一層。琴僧畫僧。詩朋酒朋。紅闌隔水同憑。看人家上燈。

霜花腴。此調本吳夢窗自制曲。蓋重陽後泛石湖作也。余亦後重陽六日去﹐吳社友和夢窗韻贈行。芳節多陰﹐蘭情稀會。倚歌和之﹐言愁始欲愁矣扣闌喚馬恨玉釵﹐秋來不掛臣冠。朱戶飛鏤﹐翠微流水﹐今宵夢到俱難。雁繩暝寬。怕斷魂猶在風前。甚吳天也替人愁﹐淚花飄雨一江寒。雙鬢綠波曾識﹐怎蕭然獨去﹐照影如蟬。離墨偏濃﹐呼鴉題句﹐亂山爲我鋪箋。傍橋系船。對越娥妝鏡嬋娟。剩前頭幾樹涼紅﹐獨欹霜枕看。附原作斷亭喚酒稱遠遊﹐西風楚客危冠。﹝文焯叔問﹞衰艸荒煙﹐冷楓殘照﹐離魂欲畫應難。﹝張祥齡子芾﹞帶圍易寬。又者番秋老尊前。﹝易順豫叔由﹞甚吳帆不怕天涯﹐過江人與雁俱寒。﹝蔣文鴻二窗﹞京國袖塵霜漬﹐伴孤吟已是﹐斷柳無蟬。﹝陳昌曇笠塘﹞哀築歌沈﹐名臺金冷﹐無多舊恨能箋。﹝叔問﹞夢云繞船。悵美人秋水娟娟。﹝子芾﹞待明宵笛倚西樓﹐月圓誰共看。﹝叔由﹞

前調。再和前韻寄同社冷淞照影諙舊遊﹐霜楓醉倚貂冠。溫酒簾櫳﹐背花行李﹐閒鷗去住偏難。夢嫌水寬。問甚時飛到鐙前。聽春聲似隔天涯﹐小樓吳語夜香寒。那時載人雙槳﹐載秋魂一个﹐未蛻枯蟬。怨葉初紅﹐愁波空碧﹐問他可寄人箋。隔云送船。謝遠山眉黛娟娟。任蘇臺換盡斜陽﹐有情終耐看。

甘州。和社友用玉田韻贈別恨行雲只解向天涯﹐無意蘸芳洲。正蘋花弄晚﹐南鴻西燕﹐相對悠悠。一樣淒涼殘照﹐明日莫登樓。載得情多少﹐分付扁舟。喚酒依然江上﹐把年華似錦﹐擲與輕鷗。看靑山數點﹐點點是離愁。且休寄宮溝怨句﹐怕誤他紅葉盡飄流。西風緊﹐斷魂難覓﹐都化戍秋。附﹕原作向薲花白處挽吟橈﹐涼雪滿汀洲。﹝二窗﹞正霜飆送遠﹐寒催雁羽﹐江水悠悠。﹝子芾﹞一笛吹腸欲斷﹐和夢遶南樓。﹝叔由﹞明日孤帆迥﹐云外輕舟。﹝笠塘﹞同是飄飄天地﹐又蒼然獨去﹐海上看鷗。﹝二窗﹞最無情是艣﹐分水不分愁。﹝子芾﹞且休賦銷魂恨句﹐怕江郎因恨減風流。﹝叔由﹞他鄕慣﹐送人爲客﹐更送殘秋。﹝笠塘﹞《琴臺夢語》終

哭庵詞集。鬘天影事譜。卷一鬘天影事譜﹝錄自《琴志樓叢書。第三冊》﹞鬘天影事譜自序余年十三四卽學爲詞﹐篇成﹐𨿽友人稱善﹐未能自慊也。曩歲遊京師﹐始獲讀宋名家詞如吳君特﹑周公瑾其人者﹐尋聲按譜﹐時一效顰﹐抱瑟空彈﹐背燈獨語。蓋自春明下第﹐萬感無聊﹐而於此道乃稍稍進矣。余性疏慵﹐脫稾後每不置副本﹐久多散佚。爰檢錄近作自丙子春仲迄丁丑春孟﹐得詞百首﹐分篇四卷於左。今夫淒虫警秋﹐如泣如訴﹐不自知其聲也。繁葩絢春﹐如睇如笑﹐不自知其色也。余之於詞﹐豈故爲是曼音纖態以求悅夫時輩之聽睹哉。不爲無益之事﹐何以遣有涯之生﹐藉此陶寫哀樂﹐消磨歲時﹐詞之爲功與絲竹等。而況佛子秋波﹐可參妙悟﹐美人香艸﹐終屬寓言。則舉連篇累牘之夢蝶驚鴻﹐皆一例空中語耳。又安能索紙上之眞眞而呼之欲出耶。𨿽然﹐離憂■﹝上斁下皿﹞性﹐多感靡骨。矧雕虫小技﹐壯夫不爲﹐鋟而存之﹐聊志吾過。紈情易感﹐尙傳秋士之悲﹔綺念將離﹐庶啟冬郎之悔云爾。光緒丁丑二月易順鼎眉伽甫識於懺綺齋。

鬘天影事譜易順鼎實甫卷一紅蕉夢語詞二十六首卷二紅橋笛語詞二十五首卷三懺紅碎語上詞二十四首卷五﹝楓注﹕當爲四﹐原書如此。﹞懺紅碎語下詞二十五首附檃栝古人詩文詞四首

鬘天影事譜卷一易順鼎實甫紅蕉夢語

桃源憶故人門前一尺桃花雨。因甚玉驄輕去。點點春愁如絮。飄到眉心住。燈邊夜按紅麼譜。塵滿翠弦箏柱。分付啼鵑代訴。宛轉傷春語。

羅敷媚畫簾夢顫絲絲雨﹐銀蒜深垂。燕子歸時。一點春寒戀被池。鏡塵不鎖雙鸞影﹐紅淚調胭脂。碧字題眉。小砑雲箋寫艷詞。

滿庭芳。觀演劇鳳帊籠春﹐鵝笙炙曉﹐歌塵影礙紅樓。粉郎初到﹐纖指捲簾鉤。誰把垂楊種徧﹐系香驄竟日勾畱。應休怪行雲遏碧﹐不向鬢邊流。嬌喉。才一試﹐人間燕妒﹐天上鸞愁。柰悤悤鏡裏﹐月散霞收。更借麼弦傳恨﹐料傷春也似悲秋。銷凝處﹐靑衫淚濕﹐腸斷白江州。

國香。買蘭數本﹐香韻絕佳﹐爲賦此解碧檻移春﹐甚眞香幻影﹐參透情根。屏邊那回無睡﹐綠夢初醒。誰道靈均去後﹐向人天﹑不返秋魂。年時目成處﹐有个詞仙﹐吹瘦鵝笙。眞妃猶憶否﹐漫神臯解珮﹐別館畱簪。露寒煙悄﹐應念冷盡紅心。還被東風一剪﹐剪愁痕﹑飄滿湘云。淩波翠鸞杳﹐寫入琴弦﹐江上峯靑。

絳都春。爲琴綺賦麼弦獨理。把萬古東風﹐賺成商意。燈畔夢痕﹐鏡裏年華都如水。人天舊怨渾彈碎。算苦了粉郎蔥指。鬘云夜墮﹐幾番憔悴﹐萼華僊子。應是。海山韻杳﹐盡愁心﹑付與斷紅鸞尾。冷到玉徽﹐便覺相思眞無味。桐絲一寸秋魂死。更休向﹑爨余飄淚。最憐蘭恨將銷﹐籠鸚喚起。

歸國謠春去粉約﹐脂期愁裏度。畫欄飄滿芳絮。瘦鵑啼不住。銀屏夢云無據。艷宵容易曙。香驄知在何處。碧桃花外路。

天香燕外芳叢﹐鴛邊靚侶﹐花天嫩約重踐。紫曲迷香﹐紅麼按譜﹐十幅鳳簾低捲。眉心暈碧﹐鎭飄出﹑愁痕兩點。寒淺春衫乍試﹐談深夜燈頻剪。銀屏殢云半掩。照箏堂﹑嫠蟾初滿。漫倚緗桃話別﹐春魂太短。待與商量吟管。柰賦恨江郎病懷懶。一片笙歌﹐綠楊天遠。

前調。卽事﹐柬京邸同人萍海鷗盟﹐花天蝶約﹐算來一例辜負。萬里題詩﹐五陵結客﹐贏得頭顱如許。靑衫濕徧﹐已倦聽﹑琵琶秋浦。迢遞熊湘歸夢﹐飄零鳳城羈旅。應憐艷晨易午。盡招邀﹑俊遊儔侶。埋盡英雄輸與﹐輭紅塵土。爲問鸘裘在否。直典到荷衣意良苦。枉把黃金﹐鑄成愁語。

戚氏。京邸同人餞周意皆之官黔嶺。酒半﹐意皆出驪山避暑圖幅屬題。圖中翠深紅窈﹐閣復樓重﹐似有春魂呼之欲出﹐卽席爲塡此解﹐逾刻詞成﹐雜以離愁﹐不自覺其音之噍殺矣嫩寒天。鈿簫吹起鳳城煙。拂柳穿花﹐舞臺驚蝶﹐影翩翩。芳筵。鎭畱連。飄零贏得伴嬋娟。紫驑烏帽輕俊﹐歌塵一道礙香韉。鸞帊題句﹐貂裘換酒﹐離愁忽墮尊邊。怪銀屏按曲﹐誰寫別調﹐攙入湘弦。示我圖畫淸妍。僊闕縹緲﹐云外笑香懸。瓊樓迥﹐雕闌枕水﹐翠檻騎山。有溫泉﹐當日妃子﹐華淸浴罷﹐膩染冰蓮。敲殘羯鼓﹐舞破霓裳﹐遺恨天上人間。往事都成夢﹐離宮系馬﹐廢苑鳴蟬。春冷萬花深處﹐把紅心點點付啼鵑。君看樹密攢鈿﹐波圓拭鏡﹐黛映眉峯斂。怕隔花人比天涯遠。又斜陽﹑孤騎黔關。漫等閒﹐濕盡靑衫。聽玉驄﹑嘶別更悽然。且蘭■﹝楓注﹕看不淸楚﹐疑爲此字。﹞去﹐也應回首﹐畫里長安。

大酺。京邸送王夢湘下第旋濟南對水邊鏤﹐花下館﹐芳蹤艸艸無據。艷才都減盡﹐只尊前添得﹐鬢絲如許。彩筆花殘﹐靑衫葉冷﹐憔悴鳳城羈旅。飄零猶自好﹐問因甚啼鵑﹐盡催歸去。又敍別箏堂﹐湘弦斷雁﹐寫成悽語。徵輪還暫駐。愁回首﹑但見離亭樹。君認取﹑銀屏六曲。水疊云重﹐分明畫出天涯路。料吟魂一點﹐直銷到﹑亂山深處。誰念銅駝俊侶。轉瞬東風﹐吹作海天萍絮。相思幾回朝暮。

喜遷鶯翠簾斜捲。又重憩斑騅﹐小坊幽院。鏡裏花悰﹐燈邊絮語﹐一架緗桃門掩。倚扇雙鸞罷舞﹐圍席萬鶯爭囀。趁今夜﹐正酒滿花滿﹐月滿春滿。池館。寒初逗﹐鈿車過盡﹐相對成銷黯。燭擁紅啼﹐衫凝碧唾﹐羅袖嫩香都減。只恐夢云難據﹐更恐歌塵易散。腸斷處﹐是水遠山遠﹐天遠人遠。

長亭怨慢。送張蔭廬下第出都是幾度﹑愁鸞罷舞。月殢花畱﹐鎭無情緒。鈿閣垂楊﹐等閒飄出別懷苦。嫩鶯啼曉﹐似慣學﹑傷心語。倚徧笛邊鏤﹐悽絕更﹑送君南浦。凝竚。盡離筵一醉﹐酒醒玉驄何處。東風夜緊﹐又驚散﹑云鴻舊侶。有誰念﹑絕代才華﹐只贏得﹑十年羈旅。應夢到丰臺﹐數點冷紅吹雨。

新雁過妝樓。再爲琴綺賦﹐時余將有海上之行矣嫩指調冰。彈不破﹑人天綠意冥冥。弦畔東風﹐吹冷萬古瑤情。春夢和他鸚鵡懺﹐秋懷訴與鳳凰聽。漫銷凝。催花羯鼓﹐弄月鵝笙。相思水荒山遠﹐料移船海上﹐別調淒淸。見說文鸞﹐而今也嘆飄零。禪心幾回拖逗﹐初不爲琵琶腸斷聲。蘭因在﹐伴華年﹑錦瑟修到三生。

惜分飛門外落紅深一尺。夢逐玉驄難覓。今夜東風急。粉郎懸淚花前立。愁到眉山遮寸碧。吹裂璇宮舊笛。酒醒歌塵寂。斷魂猶繞旗亭壁。

金縷曲小院桃花雨。鎭銷魂湘簾半捲﹐數聲啼宇。門外斑騅勾畱舊﹐攜手畫闌私語。消受者酒邊眉嫵。綠鬢飄零維摩榻﹐算年來略解傷春苦。吹玉笛﹐甚情緒。箏堂夜按陽關譜。漫催成紅悽綠怨﹐蒨盟無主。十丈車塵宣南路﹐埋盡春愁幾許。有多少云鴻失侶。一寸情天傷心碧﹐便微軀化石都難補。持此恨﹐竟終古。

前調門外天涯路。憩香驄綠沈小院﹐艷宵初曙。艸長紅心江南岸﹐一片歌塵乍度。甚粉約脂期都誤。但罵東風眞無賴﹐送儂歸不送愁歸去。空望斷﹐鳳城樹。年來春夢渾無據。又悤悤旗亭折柳﹐三生萍絮。寶瑟弦僵瑤情冷﹐漫把孤懷浪訴。怕少个周郎能顧。只道芳顏須珍重﹐料人間尙有相逢處。抵多少﹐斷腸句。

洞仙歌。偶見丰臺花譜中有山陰王眉子詞三首﹐因用原韻﹐依調繼聲燕蘭小譜﹐向東風細讀。願把黃金鑄華屋。正霓裳舞罷﹐星駕歸來﹐簾捲處﹑碧暈湘波十幅。王孫遊倦矣﹐芳艸天涯﹐樂府翻成望湘曲。璧月乍當筵﹐翠袖珠冠﹐還驚認﹑芳姿苕玉。待一角紅樓上燈時﹐又修到三生﹐眼緣眉福。

又砑箋小字﹐倩流鶯相候。一寸春愁酒邊逗。看衣香引蝶﹐鏡影招鸞﹐漫贏得﹑茸唾尙凝衫袖。茜紗窗下坐﹐傷別傷春﹐如此銷魂怎禁受。耳語更多時﹐斜嚲香肩﹐怕倚斷﹑笙囊綠繡。囑花下銀驄莫勾畱﹐但別後相思﹐寄儂紅豆。

又春明門外﹐有數行煙柳。三疊陽關笛中奏。記銀瓶索酒﹐畫扇評詩﹐拚坐到﹑小院悄無人後。旗亭何處是﹐綠鬢飄蕭﹐月地花天腸斷久。徙倚畫欄邊﹐舞雪歌塵﹐料此際﹑正開檀口。剩欲乞當筵紫雲來﹐要十萬鶯花﹐一齊低首。

逍遙樂。春艸夢影黏云無據。和他恨天殘碧﹐銷沈今古。才逗歌塵﹐又惹離愁﹐迷卻一條歸路。年芳偸度。怕無端紫曲門荒﹐茜裙人妒。正分手短亭﹐綠暗煙雨。送了芳驄初去。畱將嫩鶯還住。甚年年野火﹐燒不盡斷腸處。香隄尙記得﹐曾礙鳳蓮雙步。依前襯波南浦﹐別懷慵賦。

金錢子鏡裏招鸞﹐一道舞塵香輭。話離愁夜燈重剪。小字題蕉﹐恨紅心太短。料得回腸﹐比回廊更多幾轉。拂柳穿花﹐曾認爭春舊館。又悤悤馬嘶人遠。寄語靑衫﹐向綠波休浣。畱住啼痕﹐化天涯夢云千點。

夢芙蓉鈿塵不住。鎭香街十里﹐輭紅成霧。綠楊天遠﹐目送玉驄去。嫩鬟親剪與﹐酒邊多少分付。畫浦停橈﹐又微波渺渺﹐催寫斷腸句。依約隔花窗戶。夢徧羅衾﹐影事都無據。相思一點﹐猶掛鳳城樹。靑衫憐倦旅。人天飄泊如絮。自別瓊樓﹐應霞荒月老﹐慵對鏡鸞舞。

瑞鶴仙綠楊天影窄。正人倚﹑東風玉驄嘶別。緗桃落如雪。把春愁吹入﹐紫簫都裂。低鬟半怯。向花前﹑帶鴛親結。最無端舞罷妝慵﹐點點暗塵簾額。記得。剪燈畱話﹐倚扇傳歌﹐舊家時節。仙蓬墮劫。有誰念﹐鳳城客。盡瑤情易感﹐鈿盟難恃﹐付與占牀燕月。尙依稀一段﹐蘭云夢痕未滅。

一枝春湖海平生﹐問幾番憔悴﹐慵歌倦酒。墜歡偸記﹐付與綠箋紅豆。顰春怨晚﹐料有个小眉淸瘦。到而今寸寸相思﹐都掛短亭煙柳。情多易成孤負。甚江淹才盡﹐別懷依舊。禪心定了﹐更破暗愁拖逗。人天絮影﹐還怕是飄零未彀。應尋徧卅六璇宮﹐念奴在否。

眼兒媚。津門旅捨題壁十年吹笛短長亭。行盡夕陽程。等閒負了﹐梅邊鶴夢﹐柳外鷗盟。醉中依約瀟湘路﹐漁唱起江城。驀然驚覺﹐天涯池館﹐雨過霞明。

解珮令啼花鶯曉﹐棲香燕晚﹐到臨歧﹑盡換銷魂樣。若問天涯﹐料只在﹑个人心上。最難拋﹑被池紅浪。低篷短蠟﹐官河聽雨﹐似年時﹑黃昏羅帳。贏得飄零﹐算不負﹑淺斟低唱。檢靑衫﹑淚痕無恙。

哭庵詞集。鬘天影事譜。卷二易順鼎實甫紅橋笛語

春光好垂楊外﹐翠屏遮。謝娘家。記得門前開一樹﹐碧桃花。流蘇帳﹐掩銀叉。銷魂正玉臂籠紗。枕上江南春夢遠﹐莫驚他。

臺城路。出都後遇梁選堂於申江旅次﹐酒邊剪燭﹐共話京華﹐泚筆言愁﹐不勝銷黯﹐正如靑衫司馬﹐乍聽秋浦鵾弦﹔白髮宮人﹐曾見春風羯鼓也相逢喚醒東華夢﹐京塵暗緇吟袂。踏月鴛儔﹐偎花蝶約﹐小字綠箋猶記。幹卿何事。有萬古春愁﹐十年秋淚。今日天涯﹐柳邊搔首話憔悴。銅駝俊遊舊侶﹐料西風敗葉﹐吹冷豪气。載酒船空﹐題詩扇破﹐消得幾回沈醉。仙蓬易墜。又行盡江南﹐亂山孤騎。怕聽尊前﹐陽關聲第四。

前調湘櫳輭語紅襟小﹐輸他玳梁棲穩。載酒春愁﹐吹簫夜約﹐生怕鈿期無準。花悰暗省。曾黛語眉傳﹐脂香舌領。笑乞瓊漿﹐雲英低首意先肯。羅衫嫩寒初逗﹐歌塵蕭散後﹐庭院人靜。綠徑穿花﹐紅街步月﹐踏徧舊家簾影。蘭堂漏永。料鏡裏鸞孤﹐衾邊鳳冷。多累卿卿﹐夜涼花下等。

天香鏡窄妨鸞﹐鑪寬費鴨﹐璇宮舊怨多少。碧簟鋪冰﹐紅幬界月﹐微露玉釵低嫋。風前細語﹐漫吹入﹑粉郎懷抱。銀屏鎖花深靚﹐翠鬟窺樹橋﹝楓注﹕疑當爲嬌字。﹞小。回頭紫簫聲杳。倚香篝﹑瓊娘恨悄。畱得春魂未斷﹐綠楊天杪。縱有行雲意好。柰鈿閣深沈夢難到。一夜西風﹐錦鴛雙老。

沁園春。申浦聞歌﹐贈花桂卿校書杜牧傷春﹐白傅悲秋﹐銷魂黯然。正吳橋廿四﹐玉簫明月﹐蜀弦五十﹐錦瑟華年。金屋藏花﹐銀瓶記豆﹐私語友人偎鳳肩。凝情處﹐向紅樓剪燭﹐翠港移船。歌云不墮尊邊。漫一碧迢迢鎖恨天。甚愁評雁訴﹐箏心太熱﹐夢和鸞杳﹐鈿約先寒。曇首三生﹐華鬘半劫﹐話到飄零都可憐。璇宮冷﹐怕霓裳舞破﹐空記遊仙。

虞美人紫驑嘶過江南岸。嫩約悤悤變。東風不解惜楊花。吹落相思一點到誰家。屏山夢逐行雲杳。別恨知多少。玉簫聲裏夜憑欄。輸與小樓雙燕話春寒。

酷相思鏡裏眉山靑一寸。比夢裏﹑屏山近。才打算歸期還未定。隔著簾兒聽﹐更倚著窗兒明。瓊漿縱有雲英贈。醫不了﹑文園病。把錦瑟華年飄泊盡。卿是个﹑桃花性﹐儂是个﹑楊花命。

菩薩蠻銀屏夢入江南遠。桃花落盡無人管。何處避春愁。小紅樓上樓。鈿塵飛不住。惆悵芳驄去。才隔一重簾。便同千萬山。

風流子脆弦調錦瑟﹐江南客﹑憔悴惜華年。甚藏秋不住﹐琴心太窄﹐逢春欲避﹐帶眼先寬。更無柰﹑浮蹤飄絮﹐雪淺夢逗蕪煙。聽雨舊盟﹐伴鷗萍海﹐墮風新劫﹐騎蝶花天。前歡渾無據﹐靑衫淚﹐孤負多少嬋娟。一篋紅吟蠹盡﹐俊語都刪。只繡佛量絲﹐心皈悟後﹐箋騷費紙﹐身墜愁邊。贏得玉簫聲裏﹐吹瘦詞僊。

前調銀屏誰記豆﹐江南曲﹑字字是相思。鎭艷宵三五﹐璇宮桂約﹐華年二八﹐鏡檻苕姿。殢人處﹑倚風吹鳳﹐竹就月寫烏絲。忍俊不禁﹐口脂偸度﹐諱愁無柰﹐眉黛先低。緗桃花邊立﹐嬌鬟嚲﹐曾與密訂芳期。算只紅鸚眼見﹐絳蠟心知。怕誤他萬一﹐夜寒猶等﹐畱儂再四﹐春晚才歸。肯負郁金堂上﹐海燕雙棲。

碧牡丹繡罷雙鸞字。箏院靚﹐簾垂地。倚鏡妝慵﹐傳出臉情眉意。多事啼鵑﹐又喚春愁起。對離觴﹐總無味。畫堂裏﹐紅燭銷成淚。驚心綠楊嘶騎。月冷秦樓﹐簫聲如訴憔悴。誰向屏風﹐寫別程千里。幾重山﹐幾重水。

玲瓏四犯。梅溪體鏡裏眉山﹐問收入江南﹐愁影多少。紺唾痕乾﹐滿地嫩苔都老。一寸離恨天中﹐又度了﹑幾番昏曉。甚紫房﹑深鎖春魄﹐塵滿定情詞稿。蘼蕪綠到銷魂處﹐曾印鳳鞋春小。舊恩新怨渾難訴﹐更被銀鸚惱。還怕怯膽少眠﹐禁不得﹑夜寒花悄。算此情除卻﹐西樓涼月﹐沒人知道。

洞仙歌。再用梅溪韻三首斷腸詞句﹐讓銀鸚偸讀。一桁斜陽水邊屋。把鏡中﹐春影弦上秋心﹐都付與﹑小字回文詩幅。紫房春夢醒﹐脆管淸箏﹐譜出江南懊儂曲。庭院悄無人﹐驚蝶翩翩﹐又飛上﹑搔頭紅玉。但記取仙城路休迷﹐怕前度桃花﹐妒儂香福。

又蝦須半捲﹐是月圓時候。六角屏山嫩涼逗。正心經誦罷﹐眉史修成﹐漫惹起﹑竹裏春愁盈袖。畫闌袖手處﹐私語多時﹐酒畔回眸更消受。買得七香絲﹐除卻平原﹐算只有﹑嬋娟堪繡。到煙雨迷離送歸帆﹐怕指點紅樓﹐一燈如豆。

又珍叢銷歇﹐鎭分花拂柳。擬向東皇綠章奏。記琴心惜別﹐鬢影傷春﹐挨過了﹑一樹碧桃開後。靑衫無恙在﹐小杜才華﹐湖海飄零十年久。鈿約古難圓﹐化作胭脂﹐願鎭日﹑不離卿口。且手擘紅蕉寫新詞﹐拚地老天荒﹐相思白首。

金縷曲輭語花邊聽。正商量个儂歸計﹐矮鬟肩並。話到明朝銷魂處﹐數點啼珠偸迸。更不管舞衫紅沁。小院沈沈春如海﹐便緗桃落盡無人問。心上有﹐別離恨。明璫莫負年時贈。怎忘他弄嬌體態﹐倚愁情性。縱倩張郎偸春筆﹐寫出眉痕一寸。也難寫相思一寸。回首秦樓簫聲杳﹐算蘭堂未抵蓬山近。應寄个﹐紫鸞信。

齊天樂神山一墮罡風劫﹐三生墜歡空記。黛恨難傳﹐紅情漸減﹐閒卻筆尖眉意。傷春況味。又歌扇飄零﹐舞衣憔悴。慣聽琵琶﹐靑衫禁得幾回淚。瑣窗舊時啼烏﹐甚悤悤催換﹐鏡裏塵世。今夜西樓﹐半鉤涼月﹐慵照彩鸞孤戲。愁妝印水。料翠被香殘﹐紫簫聲脆。夢到銀屏﹐靈貍花底睡。

念奴嬌。江南舟中作英雄往矣﹐對江山贏得﹐亂愁千斛。今古夢痕消不盡﹐付與敗蕉殘鹿。醉裏徵誅﹐愁邊歌舞﹐畫就興亡局。欲書遺恨﹐南山可惜無竹。應念茂苑風花﹐臺城煙艸﹐蕭瑟空云木。曾倚舵漏閒眺望﹐惟見暮帆沙騖。貍去祠荒﹐雀飛橋冷﹐悽斷前朝曲。無情最是﹐秦淮一片寒綠。

賀新涼。泊舟金陵﹐天已向暝﹐云影黏樹﹐濤聲齧沙﹐廢苑荒城﹐糢糊莫辧。惟有亂蛙代漏﹐愁月照人而已。觸緒蒼涼﹐率成此解憔悴江南客。問六代繁華去後﹐竟無消息。一片孤城斜照裏﹐剩有靑山半壁。聽打岸寒潮正急。龍虎銷殘鶯燕老﹐便英雄兒女皆陳迹。聊付與﹐隔江笛。桃花暗抱脂痕泣。經幾度移根換葉﹐嫩紅猶濕。廿四橋邊眉樣月﹐曾照瓊娘夜立。更不管玉簫聲寂。流盡舊家簾幕影﹐恨秦淮總是無情碧。搖畫舫﹐到煙夕。

瑞龍吟。秦淮自兵燹之後﹐歌舞樓臺﹐嬌嬈兒女﹐悉變爲白骨靑燐矣。水國涼宵﹐擁衾無寐﹐念及此輒感喟橫生。用賦長調﹐以嗚悽眷嫠蟾寂。曾照虎鬥龍爭﹐燕尋鶯覓。誰知北府兵殘﹐東山妓老﹐轉頭今昔。暮潮急。淘盡興亡無數﹐零釵斷戟。輸他玉樹春愁﹐瓊花秋淚﹐一般陳迹。幾度嬋娟浩劫﹐珊牀喋血﹐鬼苔腥碧。多少倩魂夜闌﹐猶抱春泣。干戈叢裏﹐艷影攙云立。更休問﹑白門打槳﹐紅橋吹笛。水閣涼蛙夕。冷波成纈﹐暗搖簾隙。暝宿銷凝極。篷背雨﹑和愁亂敲蘆荻。燈昏羅帳﹐有人相憶。

唐多令柳影蘸芳洲。珠簾半上鉤。把璚簫吹向小紅樓。燕子不知興廢事﹐漫相對﹐話春愁。江上錦帆收。花空煙水流。南朝舊夢付閒鷗。第四橋邊還載酒﹐總孤負﹐少年遊。

西河。金陵懷古﹐用淸眞原韻歌舞地。秦淮舊曲曾記。燒殘玉樹陣云紅﹐春愁暗起。一彎眉月柳邊樓﹐鳳簫聲遠天際。畫欄悄﹐誰共倚。箏船載夢猶系。銀屏金屋幾千家﹐都成戰壘。斷魂桃葉久飄零﹐相思惟見煙水。艷晨選醉錦繡市。望江南﹑芳艸千里。酒醒不知何世。只斜陽﹑慘碧無言﹐相對慣閱興亡﹐荒城裏。

淸商怨誰譜鳳簫新怨。又玉樓春晚。分付涼蟾﹐畫相思一點。料得翠扉雙掩。回文句﹑字字和愁剪。鏡裏眉山﹐比天涯更遠。

解連環窄鴛尋徑。悵紅欄半角﹐掛春無影。還記得﹑隔水幽坊﹐有喚酒輕盈﹐窺簾端正。驀地相逢﹐卿一笑﹑惹儂千恨。到臉愁暈帊﹐脣語顫燈﹐墜歡重省。而今舊缾礙井。算人隨月遠﹐夢與云近。回首處﹑紫曲門荒﹐但嚲鳳辭釵﹐破鸞畱鏡。換葉移根﹐應悔卻﹑桃花心性。又見在﹑銀屏睡起﹐翠鬟不整。

玲瓏四犯。用姜白石體鷗話夜寒﹐雁驚秋瘦﹐催成愁色如許。魂從沙尾斷﹐淚趁潮頭住。荒灣舊橫笛處。漫驚起﹑冷楓紅舞。吳棹蒓香﹐楚衣荷脆﹐飄泊甚情緒。年時小桃吹雨。記殘箏水閣﹐同剪燈語。酒邊身世斷﹐寸燭消磨去。煙堤立馬重呼渡。有誰念﹑空江行旅。憑記取。還須釣珊瑚海樹。

哭庵詞集鬘天影事譜卷三

易順鼎實甫懺紅碎語上愁倚闌令紅闌外﹐錦鴛鴦。一行行。認取湘灣三百曲﹐是回腸。輭波曾照啼妝。知他住﹑第幾橫塘。只恐江漧黃竹子﹐又成箱。

揚州慢寶瑟彈冰﹐瓊壺敲月﹐人天一例悲秋。記江南載酒﹐似小杜揚州。有前度冷鶯猶說﹐揮金意气﹐惜玉風流。恨悠悠。便逐歌云﹐飛上秦樓。橫塘暮雨﹐算而今聽到孤舟。漫寫怨琵琶﹐小憐無恙﹐重見灣頭。誰信東園夢醒﹐花間蝶﹑不解春愁。乞坤靈﹑鴛譜璇宮﹐雙證蘭修。

惜黃花慢。湘江暝宿﹐觸感羈旅﹐亂雨敲愁﹐寒波蕩魄。因拈夢窗調﹐並用原韻﹐略變其體賦之。匪敢效顰﹐自寫荒涼情愫耳雁影亭臯。正低篷短燭﹐聽雨楓橋。瑤琴彈碎﹐珠璫望杳﹐湘天鎖恨﹐一碧迢迢。璇宮不遞西風信﹐寫秋意﹑偸付蘋梢。傍虹腰。冷鴛擁被﹐錯認蘭橈。誰憐賣藥文簫。記仙城路遠﹐桂簡曾招。主家樓苑﹐霞荒月老﹐愁邊笛語﹐誤墮銀霄。淚花灑徧芳溝葉﹐怨紅字﹑猶戀寒濤。想云翹。眉山靑到麗譙。

鳳凰臺上憶吹簫鏡裏鸞孤﹐簫邊鳳老﹐情天幾度秋風。換摩登小劫﹐綺障才空。酒醒碧桃花下﹐春何處﹑蝶夢無蹤。都灰盡﹑銅槃燭淚﹐一寸啼虹。箏篷十年聽雨﹐漫減了苕姿﹐歇了蘭悰。把聰明懺到﹐玉鎖鸚籠。擬倩鵝笙吹恨﹐淒淸意﹑說與璇宮。琴心冷﹑湘云夜愁﹐江上孤峯。

鵲橋仙。本意情波翠遠﹐情天碧窈﹐煉石靈媧難補。神仙何事兩飄零﹐算多此﹑今宵一聚。璇宮兔杵﹐璇閨鴛杼。等是傷心兒女。細思畢竟勝姮娥﹐但守定﹑冰輪終古。

浪淘沙澹月掩金鋪。涼到紗幮。吟秋小字刻庭梧。一夜霜娥刀尺急﹐剪盡湘蕪。打槳尙江湖。倦聽風蒲。花天夢影漸糢糊。試向徵鴻頻致問﹐帶得書無。

淒涼犯湘靈去後湘云杳﹐向人天空抱瑤瑟。京塵瞇眼﹐吳霜點鬢﹐暗催愁色。旗亭醉墨。漫贏得癡蝸舊畫﹐料移燈﹑獨聽秋聲﹐今夜鳳城客。俊侶行歌地﹐玳燕文梁﹐銅駝香陌。東風換了﹐怕花前﹑淚痕難覓。簾隙星辰﹐但一道斜河影直。這波路﹑怨長夢短﹐怎到得。

鶯啼序。蘋風送涼﹐荷露成淚﹐靑女晨妒﹐素妃夜愁﹐翠芰紅蓮﹐飄零欲盡矣。爰拈夢窗體﹐並用原韻賦之﹐以悼秋魂香隄紫驑何處﹐賸愁痕沁水。短亭外﹐暮雨箏篷﹐燭花低顫涼蕊。對擁被﹑鸞雙倚﹐鏡蟾孤﹐生怕啼妝墜。正金莖﹑捧露和盤﹐托出秋思。扇帊題詩﹐燈船載酒﹐有調冰公子。待湘簟﹑捲盡云悰﹐鴛邊舊恨應至。問情絲﹑爲誰斷續﹐尙纏綿﹑粉郎纖指。莫悤悤﹐負了當時﹐臉情眉意。瓊娘暗泣。向柔鄕伴夜無寐。漫贏得﹑鈿牀夢醒﹐珊屏酒醒﹐萬點秋魂﹐銷成鉛淚。絳綃輕剪﹐紺紗低護﹐相逢別浦頻傾蓋﹐解明璫﹑也似羞憔悴。蓮房綠小﹐知他一寸回腸﹐苦在个儂心裏。霓裳舞破﹐自別珠宮﹐料怨紅顰翠。還怕是﹑眞妃舊襪﹐化作行雲﹐又被西風﹐夢中吹起。閒鷗冷眼﹐曾窺影事﹐鬧紅單舸菱唱杳﹐抖荷衣﹑獨把霜闌倚。等閒寫盡龜玆﹐渺渺橫波﹐相思一紙。

浣溪沙修到文簫不羨仙。鏡鸞雙影瘦花前。東風吹夢墮蘅煙。篴語夜飄香雪海﹐琴心秋冷碧雲天。鳳巢西隔路三千。

玉京謠。君特昔譜此詞﹐有客燕飄零之感﹐余則江關倦旅﹐萬緒悲秋﹐按律尋聲﹐淒懷殆相倍矣涼意嵌鴛被﹐金井吟蛩﹐又喚秋魂起。倚樹無眠﹐玉階風露如水。問今夜﹑聽雨江南﹐有幾个﹑飄零才子。還料理。秋詞半篋﹐膩塵盈紙。帊綾寫盡相思字。向人間﹑但感紈懺綺。賣藥文簫﹐鳳云春隔千里。甚靑天﹑碧海年年﹐消不得﹑淚蟾枯死。愁未已。尋夢一燈蕉底。

瑣窗寒。楚江暝宿舟中﹐聞按歌聲淚尾彈潮﹐眉心擁岫﹐短篷江上。紅橋畫舫﹐曾聽杜娘秋唱。到而今﹑靑衫未乾﹐盟鷗學得飄零樣。似小樓聽雨﹐殘箏短燭﹐夢昏羅帳。事往。成惆悵。又換了年時﹐賣花門巷。蘋洲打槳﹐賸有冷鴛堪傍。那知人﹑吹瘦玉簫﹐情天老去秋無恙。但舞楓﹑一葉題紅﹐帶愁遮斷港。

齊天樂。別陳伯嚴蘋灣打槳歸來晚﹐相逢舊鷗俱老。賸墨題箋﹐殘衫換酒﹐一樣飄零懷抱。綠眉凋早。又蝶病花前﹐蟬悽樹杪。涼入西樓﹐故人獨夜夢魂悄。幾回剪燈畱話﹐甚賣花門巷﹐生徧秋艸。笛眼肥煙﹐琴心瘦雨﹐中有別愁多少。詞仙去了。問誰與商量﹐吟秋碎稾。候館無眠﹐暗蛩啼到曉。

髙陽臺萍海鷗蹤﹐桂宮蟾約﹐十年吹瘦瓊簫。載酒春情﹐鬧紅曾泛吳橈。尊前漫寫飄零意﹐怕潘郎﹑靑鬢先凋。鎭無聊﹑水閣涼生﹐夢雨瀟瀟。銀箏語澀湘弦雁﹐甚孏雲遮盡﹐舊日蘅臯。燕去樓空﹐倩魂悽斷誰招。西風暗換摩登劫﹐便花天影事都消。又魂銷﹑一寸秋心﹐綠上芭蕉。

賀新涼瘦馬行秋徧。鎭悤悤﹑庾郎愁老﹐長卿遊倦。回首秦樓簫聲冷﹐錦瑟華年一箭。料衫上﹑舞紅都變。宿酒醒時嘶騎曉﹐記綠楊殘月江南岸。春去也﹐杜鵑喚。緗桃謝後歌塵散。枉逢人尋消問息﹐斷鴻難倩。辜負蕭娘臨歧語﹐薄命累儂書劍。更休賦﹑梨花秋苑。涼到天涯雙鬢影﹐笑西風也自飄零慣。又吹落﹐碧雲片。

滿江紅天際孤云﹐比倦客﹑心情更嬾。鎭霜娥﹑夜鳴刀尺﹐翠蕪催剪。秋色西來砧杵急﹐春明北望觚稜遠。只難忘﹑江上舊鷗盟﹐蘋花晚。題柱志﹐成依黯。登樓賦﹐添悽惋。又黃花開到﹐天涯池館。待送孤鴻鬼雪磧﹐曾騎匹馬穿雲棧。問秋心﹑一片在誰家﹐吹蘆管。

前調。登榕城戍樓作斗大孤城﹐經幾度﹑英雄血戰。都付與﹑邊城擁戟﹐野花纏箭。洗馬寒江波萬頃﹐棲鴉壞堞云千片。對西風﹑有客賦登樓﹐同王粲。飛鳥外﹐蒼煙淡。斜照裏﹐靑蕪暗。記小車山路﹐冷楓紅徧。桂樹空成招隱句﹐楡關未了封侯願。到而今﹑辜負虎鈐篇﹐龍泉劍。

選冠子。贈韋伯謙學使花國呼鶯﹐木天棲鳳﹐風流跌宕如許。煙嶠千重﹐星軺萬里﹐小憩瘴云深處。聞道璇閨﹐吟鸞有伴﹐分得筆端眉嫵。怪添香﹑少个淸娛﹐多恐回文寄與。鎭此際﹑塞管秋聲﹐宮袍春色﹐回首東華塵土。网罷珊霞﹐歸依珂月﹐畱作黑頭公輔。誰憐破帽﹐天涯才退﹐江淹別懷淒苦。待相逢﹑燕市酒邊﹐剪燭話黔山雨。

聲聲慢。秋聲﹐用蔣竹山體雁外關河﹐蛩邊院宇﹐和思念領略秋聲。殘照霜蕪﹐疏林尙賸蟬聲。流年暗中偸換﹐漫催成一片砧聲。龍城遠﹐想西風鐵馬﹐鼓角邊聲。回首故園三徑﹐記松陰暝翠﹐夜湧濤聲。老屋燈幽﹐等閒拋卻書聲。天涯獨欹倦枕﹐把閒愁分付江聲。愁未了﹐上吳船﹐又聽雨聲。

沁園春。美人發忉利情天﹐華鬘小劫﹐芳名玉娘。正翠冠覆額﹐十三年紀﹐紅窗擁髻﹐千萬思量。蟬翼雙籠﹐螺鬟半嚲﹐料比伊家錦瑟長。銷魂處﹐有盤鴉舊影﹐墮馬新妝。洗頭曾乞瓊漿。便夢裏巫云也自香。記鏡悰晨印﹐梳憑橘婢﹐鈿盟宵踐﹐剪付檀郎。帕帶愁遮﹐釵逢笑顫﹐端正風流總斷腸。心應恨﹐恨秋來潘鬢﹐容易成霜。

前調。美人口荳蔻含芳﹐檳榔吐膩﹐天然俊生。記輕吮鸞毫﹐修將眉史﹐細研雞舌﹐誦罷心經。櫻小藏愁﹐蔥尖掩笑﹐輭語商量儂慣聽。相偎久﹐見紅吟有韻﹐碧唾無聲。尊邊低唱銷凝。又艷曲新翻點絳唇。正酒暈畱渦﹐隄防客覷﹐脂香帶沫﹐僥倖郎吞。夜月吹簫﹐春風試茗﹐一點相思畫未成。難忘處﹐是輕盈喚馬﹐宛轉調鶯。

闌干萬里心吹簫載酒少年遊。曾倚江南蘇小樓。顦顇天涯不自由。怕凝眸。送盡徵鴻字字愁。

露華。寄余芷丞京邸丰臺喚酒﹐記紅揎舞袖﹐翠搵啼羅。花天夢影﹐三生曾伴春婆。贏得年時笛語﹐帶別愁﹑飄滿煙蘿。都付與馬頭星月﹐雁底關河。金門鎭憐倦客﹐算沈腰潘鬢﹐宮羽消磨。入時深淺﹐料應難畫雙蛾。紫陌冷塵飛處﹐聽西風﹑又顫鈴驘。秋到也﹐蒓鱸歸興若何。

綺羅香。紅葉鶴頂秋肥﹐鵑心春瘦﹐賦筆更描寒艷。短艇吳江重見。舞楓紅綻。添新恨﹑絳淚低彈﹐驚舊影﹑翠眉偸換。最無端﹑酒醒妝殘﹐西風吹老醉時面。年芳轉瞬如箭。記得移燈聽雨﹐綠陰庭院。夢裏桃花﹐誤到武陵溪畔。便殷勤寫付香溝﹐流不盡﹑人天幽怨。正銷凝﹐水外孤村﹐冷霞秋一片。

古香慢梁寬便燕﹐徑窄妨鴛﹐嫩約初踐。錦瑟年華﹐人在盛嬌深院。重到水邊亭﹐算惟有﹑畫欄親見。記春時舊病酒處﹐緗桃一樹門掩。又夢雨﹑妝鬟零亂。事逐花殘﹐情隔春遠。蹋月無聲﹐愁滿鳳簫心眼。俊語敍分攜﹐悔當日﹑芳鬋浪剪。倚銀屏﹐定難遣﹑從來恩怨。

哭庵詞集。鬘天影事譜。卷四﹝完﹞易順鼎實甫懺紅碎語下

憶江南。夢中得一聯﹐因塡此解庭院靜﹐絲雨畫闌前。小飲也拚三日醉﹐孤眠不耐一春寒。錦瑟惜華年。

三部樂。重九前一日同嵩林弟作君問重陽﹐只隔著暮云﹐一層殘照。夜牀風雨﹐喚醒秋魂多少。怎禁得﹑幾度明朝﹐便情天嫩碧﹐也應愁老。江南信杳。料是斷鴻遲到。安排綠蟻萸尊﹐紫螯菊榼﹐向碧山吟嘯。還怕賦才減盡﹐被他花笑。甚西窗尋詩夢悄﹐更無柰﹑催租人惱。靑衫換了﹐且休換﹑年時破帽。

髙陽臺。詠菊二首倚袖天寒﹐捲簾人瘦﹐冷云正擁啼妝。金縷歌殘﹐誰憐舊日蕭娘。挑燈欲寫西風怨﹐柰花邊﹑影事全荒。盡思量。負了柔鄕﹐換了愁鄕。芳心死到春前蝶﹐問東園夢醒﹐幾度炎涼。蘚砌蛛网﹐斷魂空鎖唐昌。廣寒宮樹都搖落﹐賸人問﹑百感幽香。峭亭塘。一尺秋濤﹐一寸秋霜。

又淺靨欺霜﹐低魂訴月﹐睡餘雲鬢猶鬆。卻憶年時﹐翠微髙處攜笻。杜娘身世眞休說﹐倚銀屏﹑慣聽秋風。最悤悤。綠艷紅嬌﹐酒醒無蹤。枯禪證後秋如海﹐甚愁根未斷﹐色淡香濃。冷到花心﹐情天萬感都空。橫波漫照三生影﹐寫飄零﹑付與驚鴻。鎭惺忪。吟徧瑤階﹐夢徧璇宮。

霜天曉角。梅意萼綠華身﹐倩魂依玉京。若上壽陽妝額﹐畢竟是﹐欠些淸。笛吹三四聲。夢回三四更。只有水邊疏影﹐寫得出﹐我平生。

雨中花。湘中故人書至﹐道梅花盛開﹐賦此寄懷誰倚江樓橫玉笛。直吹到﹑夢寒香寂。更靑鳳啼空﹐翠虯舞夜﹐不管瓊魂泣。印水顰妝憐獨立。破一段﹑湘天愁碧。紙帳云低﹐茸窗月小﹐有个人相憶。

邁陂塘。臈杪赴都﹐畱別嵩林六弟甚西窗﹑紅搖短燭﹐銷成別淚如許。謝塘春艸和愁冷﹐殘夢半痕畱住。萍蹤苦。還賴是﹑秋風吹向圓波聚。移鐙覓句。記肩凸鏖詩﹐拳凹鬥酒﹐同寫醉時語。湘臯雁﹐北雪南云幾度。箏弦舊怨彈與。誰將一寸天涯月﹐分照兩邊離緒。君記取。要修到三生﹐尙聽聯牀雨。從今細數。問水驛帆孤﹐山城騎遠﹐多少斷魂處。

西江月缾畔絲牽玉虎﹐篝邊被換金猊。看他月上小窗兒。一桁茜紗如水。天角故人瘦損﹐綠琴夢遠湘湄。冷吟心事鶴應知。守定梅花無睡。

一萼紅。紅梅二首翠苔邊。甚冷紅萬點﹐先爲破春慳。月地調脂﹐霞天擁髻﹐眞妃昨試還丹。似二月﹑江南問酒﹐指荒村﹑猶當杏花看。最是銷凝﹐啼妝印水﹐絕代嬋娟。飛上壽陽宮額﹐又嬌黃半褪﹐暗補香瘢。玉頰籠潮﹐冰須嚲淚﹐醉時應倚唫肩。還怕誤﹑阮郎歸後﹐問移家﹑幾日到孤山。莫逐古溪桃雨﹐流向人間。

又解明璫。正湘妃倚醉﹐換了綠羅裳。紺唾彈冰﹐絳潮擁月﹐等閒偸泄春光。有多少﹑奼紅猶冷﹐借瓊枝﹑擎出返魂香。天上梨花﹐江南桃葉﹐盡意端相。還似貂裘走馬﹐向胭脂坡下﹐乍認凝妝。蠟淚秋殘﹐鵑心春小﹐誤他幾度尋芳。問誰倚﹑髙樓玉笛﹐把碎霞﹑吹滿水雲鄕。料得守砂句漏﹐鶴老丹荒。

云屏暖亂山孤騎﹐危樓暝角﹐暮天如畫。問酒前村﹐旗影凍雲低亞。吟魂瀟灑。定遶徧誰家鴛瓦。天涯客﹐荒寒賦筆﹐俊懷慵寫。依約胭脂坡下。更紅鑪熨曉﹐翠尊消夜。典盡貂裘﹐空記年時遊冶。風醒雪醉﹐又看到梅花開也。還暗惹﹐一點相思隨馬。

月華淸滿馬吳霜﹐半牀燕月﹐貂裘萬里曾擁。笛裏關山﹐禁得幾回迎送。甚飄零﹑負了蒓汀﹐怕不免﹑冷鷗相諷。誰共。正曉風江岸﹐綠楊無縫。回首秦樓麼鳳。漫桃葉辭津﹐梅花別隴。擬把孤愁﹐說與玉簫休弄。只輸他﹑候館雞聲﹐又喚醒﹑十年秋夢。寒重。漸煙村一角﹐遠鐘催動。

惜紅衣。黔山遇雪卽景﹐有懷射虎功名﹐呼鷹意气﹐壯懷都左。絮帽茸裘﹐吟魂亂山鎖。蘆溝立馬﹐還記得﹑年時雙鬢曾嚲。何處酒家﹐指籬根燈火。紫琴斷韻﹐翠被淒香﹐銷凝正無那。江梅幾點殘雪﹐帶愁墮。漫惹梨花夢影﹐化作曉云千朵。料玉樓橫笛﹐有个凍鬟招我。

內家妝。憶梅倩魂低顫水﹐闌干影﹑驚被凍雲封。正湘妃蛟脊﹐偸描淡嫵﹐海僊鳳尾﹐遣探芳叢。悄吟處﹐敲詩紅燭冷﹐酹酒碧尊空。竹裏春愁﹐暗蟾悽惋﹐苔邊秋夢﹐病鶴惺忪。湖橋分錦路﹐銷凝久﹐畫角吹怨東風。曾伴斜樓倚笛﹐窄徑扶笻。又日暮天寒﹐窗前翠袖﹐曲終人遠﹐江上靑峯。縱有何郎詞筆﹐別後都慵。

江城梅花引。用陳西麓原韻箏篷殢雨夜蕭蕭。帶歸潮。送蘭橈。一角紅樓﹐吹斷紫雲簫。繡被焚香心事懶﹐愁不語﹐剪春燈﹐夢影飄。知儂魂從何處銷。吟鸞天際招。恨也恨也眉間恨﹐付與誰描。長使相思﹐短是可憐宵。自別江南才幾日﹐春又到﹐水邊亭﹐花外橋。

賣花聲。田翁年七十矣﹐攜一孫明良隱居山中。其家有紅白梅數株﹐匡坐鼓琴﹐甚自得也。余過靖州遇之﹐爲賦此解。殊汗顏於塵壒﹐聊繪影於云泥云爾竹外一枝斜。涼透紋紗。曉風吹夢墮天涯。輸與胎仙眠未醒﹐抱月偎霞。芳訊到林家。幽思偏賒。南樓倚笛鬢先華。解道暗香疏影句﹐不負梅花。

雙頭蓮。除夕靖州作馬足雞聲﹐便忘卻人間﹐悤悤甲子。燈亭爆市。向暗裏喚醒﹐倦遊心事。閒對綠酒紅鑪﹐正霜寒如水。還料是。夢醒江南﹐梅花夜深無睡。算只騷客多情﹐向尊前猶戀﹐冷吟滋味。花明柳脆。怕從此不肯﹐伴儂憔悴。漫把一箭年芳﹐付天涯孤騎。憑檢理。半篋紅詞﹐春愁又起。

相見歡水亭殘雪連空。月如弓。添个騎驢人在凍雲中。吹玉笛。落瑤砌。又悤悤。只有梅花全不憶東風。

憶舊遊。山中訪梅﹐悄然動美人遲暮之感甚霜低礙樹﹐月暗圍潮﹐催出黃昏。麼鳳都難覓﹐只年時病鶴﹐苦抱籬根。梨花片雲搖綠﹐春到夢先溫。有端正窺窗﹐輕盈照水﹐數點愁痕。蘭因。共無據﹐倩玉笛淒涼﹐喚醒芳魂。立馬銷凝處﹐記苔邊老屋﹐竹外孤村。東風又吹影事﹐愁老萼華身。漫贏得﹑相思空山﹐翠羽啼一春。

鶯啼序。春雪蓬山片雲縹緲﹐有璇臺十二。是幾度﹑謫墮塵邊﹐玉京誰念仙子。問如此悤悤﹐瞞卻春歸﹐何苦迎春至。怎知伊﹑不把情根﹐種來人世。縞袂吹笙﹐銀屏解珮﹐錯認華鬘墜。料舞破驪宮﹐上界羽衣驚碎。只難忘﹑瑤天淨果﹐道色相﹑而今空矣。驀催成﹐一霎曇花﹐三生流水。便教眞个﹐粉琢瓊雕﹐也有時憔悴。漫回首﹑鳳城夜市。鎭常酒熟羔肥﹐銷金帳裏。瞥然換了﹐冷吟間﹝楓注﹕疑爲閒字。﹞醉。斷橋南岸淒涼月﹐向宵深梅花睡。幹卿甚事﹐替他多少春魂﹐洗出翠天紅地。天涯海角﹐慣受飄零﹐與儂無異。畱得影事糢糊﹐還爲落英吹淚。空山鶴夢醒來未。休話堯時﹐萬古荒寒意。人間又寫傷春字﹐最無端﹑釀作愁滋味。劇憐門掩春深﹐髙臥袁安﹐此時初起。

三姝媚。用王碧山原韻舞楓紅半綻。甚飄零和他﹐舊鷗新雁。短蠟低篷﹐又銀箏脆語﹐寫成依黯。一段愁煙﹐鎭迷卻﹑白蘋芳苑。試檢靑衫﹐洗向寒江﹐淚痕都減。今夜沙平水淺。恨數疊蠻山﹐便同天遠。料得西樓照離悰﹐還有素蟾幽婉。萍絮生涯﹐翻累到﹑髙堂心眼。只恐蒓香秋浦﹐歸來定晚。

玉蝴蝶。蠻江聽雨﹐擁被無眠﹐追溯歡塵﹐悵然賦此江上低篷﹐聽雪靑衫﹐斷淚飄向蘆窠。抱瑟空彈﹐古怨訴與湘娥。怎禁他﹑夜來風雨﹐才信有客裏關河。擁云螺﹑五湖歸雁﹐又帶愁過。消磨。舊歡影事﹐涼箏水閣。倚扇傳歌。門掩黃昏﹐梨花庭院峭寒多。酒邊詞賸吟秋士﹐燈底夢﹑曾伴春婆。恨如何。相思渺渺﹐一箭橫波。

燭影搖紅。江上阻風作剪雨移燈﹐隔云呼笛船初泊。春寒迷路入蘆窠﹐賺得秋聲作。彷彿吳娘弦索。酒醒時﹑殘箏小閣。離煙怨水﹐寫付琴心﹐教人瘦卻。魂斷隨潮﹐江南無處尋花落。鳳樓今夜聽東風﹐應是孤衾薄。負了桃根嫩約。認歸帆﹑幾回定錯。舊歡夢裏﹐新恨眉頭﹐故人天角。

湘月。遇周意皆於朗江舟次﹐談春明舊遊﹐感賦玉驄去後﹐悵緗桃萬樹﹐不系春影。望斷僊蓬﹐把別淚﹑分付紫簫吹盡。倚扇評詩﹐認旗沽酒﹐往事休重省。與君俱是﹐人天飄泊無準。誰料聽雨江湖﹐鷗邊對話﹐只傷心還賸。剪燭船窗﹐便盡有﹑數點啼紅都冷。吳市吟秋﹐燕臺賦曉﹐減了年前俊。相看一笑﹐恍然舊夢初醒。

江南好港窄瞞鷗﹐隄寬信馬﹐湘灣暝渡曾呼。漁榔四起﹐潮尾送涼初。聽慣篷窗夜雨﹐燈邊影﹑也戀江湖。難忘是﹐系情煙柳﹐喚夢風蒲。年芳飄泊盡﹐淸愁泛剡﹐嫩約尋吳。向蘋洲吹笛﹐舊淚都枯。怕負春來桃葉﹐相思處﹑不爲蒓鱸。還須待﹐移船海上﹐天地一琴孤。

附檃栝古人詩文詞四首

鶯啼序。檃栝蘭亭序永和九年癸丑﹐正暮春天气。修禊事﹑因集蘭亭﹐羣賢少長咸至。有修竹崇山﹐曲水流觴﹐列坐淸湍次。又何須弦管﹐始堪敍幽思。宇宙甚寬﹐騁懷遊目﹐信賞心樂事。念吾輩﹑隨分周旋﹐相與俯仰一世。或晤言﹑室廬之內﹐或放浪﹑形骸之外。要其間﹑靜躁殊途﹐悲歡同致。當其自得﹐內顧欣然﹐不知老將至。迨他日﹑所之旣倦﹐情隨事攺。一轉瞬間﹐迹皆陳矣。榮枯通塞﹐終歸於盡﹐時移境變猶嗟悼﹐況千秋萬歲都無幾。死生事大﹐昔人興感之由﹐秖今若合符契。臨文嘅往﹐難諭諸懷﹐每不能自已。固亦知彭殤悉妄﹐修短難言﹐以後視今﹐由視昔爾。委心隨化﹐斯誠妙旨。同時所述皆足錄﹐料尊前﹑懷抱初無異。後人追溯芳蹤﹐應覽遺文﹐悠然感此。

哨徧。檃栝鮑明遠蕪城賦迆邐古原﹐北走雁門﹐南抵蒼梧野。有漕渠﹐更軸以崑岡。對重江復關相亞。當盛時﹑曾聞沸天歌吹﹐鈿車士女爭遊冶。看袤廣三墳﹐格髙五嶽﹐崇幹峻堞雲遮。算蕪城自古帝王家。況鹽井銅山競豪奢。五百餘年﹐固護幾扃﹐精妍士馬。嗟。剖豆分瓜。離宮轉瞬賸棲鴉。山鬼啼秋雨﹐霜飆夜吼驚砂。鎭伏虎餐膚﹐肌鷹厲吻﹐黃埃白艸秋瀟灑。問鏡檻銀扃﹐璇淵碧樹﹐如今鮮有存者。祇凝思寂聽增悲吒。嘆金屋名哇舊嬌奼。已春魂﹑飄盡煙麝。蘭心玉貌豆捨﹐骨冷腥塵下。抽琴命操﹐怨歌淒苦﹐爲把滄桑細寫。甚千齡萬代休言﹐又邊風﹑城上寒也。

無弦琴。本名怨朱弦﹐王世貞自度曲。因用其體以檃栝歸去來辭指斜川﹑歸去來兮。形役徒勞﹐旣往難追。短艇輕颺﹐迷途未遠﹐飄風習習吹衣。載瞻衡宇﹐晨星熹微﹐稚子歡迓柴扉。縱荒他三徑﹐菊意松情﹐猶自依依。時向東臯舒嘯﹐卻倚南窗寄傲﹐一醉休辭。況園小還堪日涉﹐眞趣誰知。問遑遑意欲何之。矯首遐觀﹐鳥倦云遲。請息交遊﹐莫忘情話﹐世應與我相遺。琴書足樂﹐富貴難期。農父又告春歸。便或乘煙舸﹐或命巾車﹐訪岫尋溪。且喜物情皆暢﹐更感吾生易盡﹐倚杖吟詩。聊乘化﹑樂夫天命﹐余復奚疑。

玉燭新。檃栝杜子美佳人詩佳人顏似玉。問因甚幽居﹐亂雲空谷。自言身本良家子﹐零落今依艸木。關中回首﹐已喪亂﹑難收骨肉。休更論﹑貴極王侯﹐人間事如風燭。更憐嫁得蕭郎﹐又紈扇恩疏﹐彩鸞孤宿。嬋娟夜哭。教侍婢﹑賣盡明珠一斛。牽蘿補屋。漫采柏﹑終朝盈掬。誰念取翠袖盈盈﹐天寒倚竹。《鬘天影事譜》終

哭庵詞集。丁戊之間行捲詞丁戊之間行捲詞﹝錄自《琴志樓叢書。第十七冊》﹞漢壽易順鼎實甫

瑞鶴仙。杏花時節﹐人在江南﹐春雨乍晴﹐暮寒猶峭。制此詞﹐向湖橋酒樓歌之賣花聲過否。掩屏山﹑峭寒初逗。笙囊嫩菭繡。倩瓊簫吹徹﹐小梅春透。旗亭坐彀。更慵向江南問酒。又怎知﹑昨夜東風﹐有个倚樓人瘦。前度調鸚院窄﹐斗鴨塘寬﹐幾番攜手。芳期漫數﹐相逢在﹑燕歸後。判殘紅飄淚﹐暗黃侵鬢﹐愁似綠楊依舊。約甚時同剪春鐙﹐雨窗薦韭。

醉太平眉煙一稜。臉霞一層。花邊夢不分明。倩鶯啼喚醒。新恩舊恩。深盟淺盟。因循過了靑春。問而今怎生。

滿江紅。題秦淮畫舫錄丁字簾前﹐重指點﹑六朝鐙火。憑喚起﹑舊家鶯燕﹐紅酣翠妥。夢雨秋迷桃葉渡﹐情波夜定蓮花座。便修成﹑仙佛也生愁﹐雙眉鏁。扶不住﹐云鬘嚲。逃不過﹐霜豪涴。怕神絲被冷﹐蒨盟都左。寫到脂痕湘管在﹐證完口業泥犁可。約英雄﹑兒女共逃禪﹐蒲團坐。

又尺八瓊簫﹐算不與﹑鶯花墮劫﹐盡分付﹑才人筆底﹐春魂飄瞥。詞客有靈應識我﹐書生薄命眞同妾。把鬢絲﹑禪榻舊心情﹐和君說。謝娘院﹐鴛塵歇。秋娘渡﹐鷗波咽。剩靑谿隔雨﹐紅橋支月。懺淚無功聊懺夢﹐傷春已誤還傷別。記秦淮﹑水榭上鐙時﹐箏船發。

踏莎行淺碧牕疏﹐深紅路隱。傳來燕子歸期近。和煙和雨畫池臺﹐笛聲不喚垂楊醒。卯酒初酣﹐午妝還靚。賣花人說春寒緊。夢無尋處只瞢騰﹐一鵑啼斷樓陰暝。

百字令。題長沙曾貞女事﹐步芷澂原均梧宮冷月﹐把秋心鏁住﹐幾重簾幕。寫韻生涯殘本在﹐肯負文簫舊約。倚竹天寒﹐牽蘿地悄﹐翠袖盈盈薄。藍橋斷了﹐瓊漿那日曾酌。誰憐一曲橫塘﹐風波來往﹐不信菱枝弱。喚起湘娥深夜語﹐彷彿云和響作。鏡仄鸞愁﹐弦幺鵠怨﹐別夢迷蒼壑。譜成彤史﹐璇閨芬烈如昨。

采桑子緗桃花下畱春住﹐春又忽忽。嫩翠憨紅。消得簾鉤昨夜風。樓陰壓夢無尋處﹐閒了遊驄。冷了吟蜂。險被春愁誤煞儂。

菩薩鬘玉■﹝上竹下氐﹞響動文牕鏁。郎來故傍紅鸚坐。貪看碧桃花。險些忘卻他。夢嫌簾路窄。春影層層隔。儂自要銷魂。嫩寒深閉門。

賣花聲深鏁一重門。翠被慵燻。病來和夢說溫存。不識紅鵑牕外語﹐忘了殘春。喚起倚闌人。尖裹羅巾。東風小別替傷神。悄地緗桃花下站﹐獨自黃昏。

大酺。王夢湘下第出都﹐賦此調畱別﹐卽用余稾中原韻。春去尋春﹐客中送客﹐朝菌白日﹐相對黯然。因次前韻畣之。無當贈言﹐絮愁而已怪惜春詞﹐悲秋賦﹐毫端寫得無據。君歸仍是客﹐盡瘦鵑啼徧﹐故山何許。慘綠華年﹐悼紅芳淚﹐誰念京塵行旅。俊遊儂亦倦﹐把悟後風光﹐玉簫吹去。但記取今宵﹐幽坊月暗﹐剪鐙人語。香驄門外駐。驚飄泊﹑一例花辭樹。漫回首﹑鳳城樓閣﹐影事瞢騰﹐隔花便隔人天路。恨旗亭那角﹐偏遮斷﹑夢來尋處。還賸維摩舊侶。病榻茶煙﹐定了禪心泥絮。者回又傷遲暮。

憶舊遊。申浦訪雪﹐貞校書聞已玉容有主﹐賦此寄何詩孫向銀缸喚酒﹐錦瑟裁詩﹐萬感依前。綠葉成陰早﹐算尋春有例﹐又誤樊川。淩波舊鸞辭韈﹐湘夢悄難圓。負一鏡芳悰﹐一鐙蒨影﹐一箭華年。丁簾。隔春遠﹐料嫁後雲英﹐瘦損誰憐。寄語君翻慰﹐勝靑琴弔月﹐紫玉埋煙。鬧紅單舸何處﹐吹笛嫩涼天。聽唱到吳娘﹐瀟瀟暮雨來系船。

水調歌頭。靑谿小住﹐畫槳迎潮﹐制此詞﹐倚檝而歌之。如向廿四橋頭聞簫聲隱隱也曾過江山否﹐煙雨怕登臨。六朝殘夢何處﹐鷗影臥秋深。多少龍蟠虎踞﹐多少鶯啼燕語﹐流水杳難尋。湖爲莫愁好﹐一碧到如今。臺倚鳳﹐洲呼鷺﹐峭寒侵。消他幾度斜照﹐換盡綠楊陰。可惜江山千古﹐輸與紅簫尺八﹐不付劫灰沈。四百畫橋月﹐依舊盪波心。

髙陽臺。題李右橙漢臯怨詞﹐用小長蘆詠葉元禮事原均鏡屜抽塵﹐鈿扉掩月﹐謝娘庭院菭深。那角紅墻﹐層層隔斷春陰。簾波織得愁如海﹐更無端﹑添个冤禽。悄難禁。顦顇文園﹐病雨秋衾。妝樓幾度斜陽﹐換甚湘天鎖恨﹐一碧沈沈。翠檻驚鴻﹐依前照影江潯。瑤徽待寫芳臯怨﹐又西風﹑冷到琴心。鎭愁唫。畫裏重看﹐夢裏重尋。

齊天樂。爲王種■﹝左木右咢﹞題美人畫幅緋羅坊畔東風緊﹐臉霞偏又吹聚。小卓蛟絲﹐髙樓鳳竹﹐約略釵光如許。管城春雨。寫一段湘天﹐二分愁緒。淡擁螺山﹐翠痕爭向筆尖舞。羅巾此時慵裹﹐讓彎環月子﹐偸學眉嫵。酒後橫陳﹐鐙邊側看﹐猶勝玉顏塵土。簫臺夢苦。怕淚涴秋奩﹐壞妝難補。只隔些花﹐春魂聽欲語。

賀新涼。立秋賦就梧宮未。鎭銷凝﹑刺桐庭院﹐嫩寒如水。中有悲秋湖海客﹐夢與碧雲無際。把一段﹑湘魂喚起。回首西園芳讌杳﹐怪金尊﹑早換炎涼味。人正在﹐瘦蕉底。鏡鸞昨夜微塵翳。算輸他﹑珧牕舊扇﹐伴儂顦顇。知否江南歌白紵﹐落葉長幹十里。寫半幅吳箋悄寄。聽徧霜鐘初入定﹐道而今﹑不恨秋聲矣。應冷盡﹐惜花意。

水調歌頭。賜閒湖有煙柳數株﹐每當蘋飈告淒﹐不能無蕉萃迷離之緒﹐斜照無語﹐微波可憐﹐話春夢而已﹐闌寫秋痕而彌瘦﹐紅橋翠檻﹐渺渺兮余褱也依約白門路﹐吹透玉簫涼。闌干卍字曾倚﹐秋影壓波荒。憶自湘麋瘦損﹐誰把畫橋疏柳﹐愁得者般黃。流水送蟬語﹐容易又斜陽。靈和殿﹐章華苑﹐永丰坊。而今休問張緒﹐休問杜秋娘。堤上香驄何處﹐有个捲簾人待﹐煙雨悄相望。界破一條綠﹐無夢到紅墻。

唐多令。由湘灣泛舟歸裏蟬咽水亭幽。帆遲爲雨畱。做涼波﹑催送行舟。一笛吹來楓葉響﹐人正倚﹑隔江樓。芳事夢中休。箏船幾度遊。許多情﹑拚付殘秋。渺渺相思愁歲晚﹐憑喚起﹑舊盟鷗。

浣谿紗彩鳳孤飛去未還。刺桐花下掩朱關。舊巢秋冷碧雲端。金鏁懺來曾此夕﹐玉簫吹到是何年。丹山夢在有無間。

霜葉飛。悼王芷■﹝輪字的車旁換成舟旁﹞﹐用玉田集中韻紫簫吹杳。湖橋路﹐者回驚換煙艸。小山桂隱漫重招﹐柰故人褱抱。記幾度﹑斜街月曉。逢君不分今生早。趁勝流星聚﹐慣驅使靑春﹐年時醉語堪笑。誰念歸也無價﹐瘦鵑聲裏﹐蹇驢空蹋殘照。便騎笙鶴上瑤天﹐帶輭紅多少。還怕是﹑鬢絲催老。玉樓先有秋風到。休再問﹑黃壚酒陣﹐花圍夢都荒了。

憶舊遊正新涼款蝶﹐舊韻拋蟬﹐畫稾添修。冶思銷磨盡﹐向湖橋喚酒﹐此意悠悠。簾陰悄垂細雨﹐無處問妝樓。怕路仄紅廧﹐波平翠檻﹐望損湘眸。孤舟。泊江岸﹐聽斷雁箏弦﹐似訴漂流。因甚芳悰減﹐賸題牋桂館﹐譜笛蘋洲。楚衣待將荷剪﹐零落一身秋。又到了重陽﹐黃花滿地都是愁。

髙陽臺。剪秋巢分詠秋聲﹐得雁聲暝夜敲窗﹐涼波戛艣﹐嫩寒先到無舲。幾度箏篷﹐如何綠鬢都星。曉風殘月添唫伴﹐問者邊﹑多少長亭。又催成﹑江北江南﹐煙雨冥冥。遊蹤悔被霜期誤﹐向關河喚夢﹐冷顫鐙靑。水疊云重﹐蒼茫寫上詩屏。天涯無欠秋聲處﹐最可憐﹑偏是湘欞。酒初醒﹑一帶妝樓﹐有个人聽。

南鄕子。雄溪九日人影瘦於秋。和雨和風共一樓。難得尊前開口笑﹐都休。醉把黃花插滿頭。佳節尙淹畱。聽雁靑篷昨夜舟。重向東籬尋舊夢﹐悠悠。病蝶寒螿各自愁。

木蘭花慢。芷瀓道兄重遇榕城﹐又將別矣。賦此詞見贈﹐因用原韻聊一繼聲﹐水市秋空﹐山樓歲晚﹐鷗邊話雨﹐雁外呼云﹐向涼楓暝竹中倚而歌之﹐益■﹝難的右邊隹換成鳥﹐楓注﹕疑爲難的異體字。﹞爲褱抱也江湖風味慣﹐聯舊社﹐蟹初肥。把泛剡淸愁﹐唫湘斷韻﹐寫到煙隄。鞭絲。竹王祠下﹐算靑山未似酒人稀。關月夜吹笛去﹐海云秋送帆歸。年時。茅店感聞雞。才換芰荷衣。趁佛火經聲﹐仙塵夢影﹐小賦幽棲。馬蹄。又敲黃葉﹐指天涯一半是斜■﹝左日右匍﹐楓注﹕疑爲暉的異體字。﹞。明日釣船開也﹐冷楓紅盡漁磯。

前調。送芷瀓供職入都﹐仍次前韻仙萍紅不定﹐分一道﹐海云肥。向篷背呼鐙﹐籬腰問酒﹐小立江隄。蠻谿。夜闌話雨﹐說京華別後尺書稀。蒓菜尋驢信阻﹐梅花跨蝶人歸。它時。紫陌聽鳴雞。應更換春衣。料戛想珂風﹐敲詞璧月﹐禁樹堪棲。相思。待唫秋句﹐怕蓬山無夢到斜■﹝左日右匍﹐楓注﹕疑爲暉的異體字。﹞。寄語丰臺俊侶﹐而今醉臥菭磯。

前調。芷瀓別後忽從途中寄調來﹐仍拈是調﹐並用原均。噫﹐榕車二水﹐浮來天外之書﹔荊築萬山﹐遮斷夢中之路。五更店月﹐初動雞聲﹔一尺關云﹐欲連馬色。辭■﹝左木﹐右上日下七﹞落拓﹐觸緒羈孤﹐而乃垂念故人﹐遠頒新什。魚波雁路﹐斗無恙之唫身﹔象管鸞牋﹐索相思之秀句。傳玆素臆﹐只託緗毫﹔譜入紅腔﹐都含墨淚。曉風唱處﹐定煩二八女郎﹔宿酒醒時﹐又隔幾重山水。僕龢慙下裏﹐儐效西家。勉復繼聲﹐聊將贈遠。比柳色渭城三疊﹐代楳花江路一枝維摩禪榻畔﹐花雨瘦﹐藥煙肥。正落月屏遮﹐停雲館閉﹐望遠潮隄。一枝。忽傳瑤訊﹐說江南楳影近都稀。天外有天客到﹐夢中如夢春歸。何時。竹兔杉雞。邀俊侶著初衣。又款碧鷗盟﹐遊紅蝶約﹐寫向羈棲。蓬萊。散仙飄泊﹐泊故山兜率但斜■﹝左日右匍﹐楓注﹕疑爲暉的異體字。﹞。換卻珠宮雪舞﹐依前緝釣蘋磯。

國香。靈檀幾側供湘蘭一枝﹐孤花忽開﹐絕世無偶。日與之同思而各影者余也。江南桃葉﹐小別多時﹔山下蘼蕪﹐相逢一笑。未免徘徊北渚﹐惆悵東風。尋鳳韈以生塵﹐感鸞旗於斷曉。春簾祕館﹐楊白花來﹔暮雨靈祠﹐杜蘭香去。而況天寒水遠﹐歲晚江空。渺渺愁人﹐悤悤寄語。回憶湘波成雪﹐湘夢如雲。得毋有傷秋士之生平而怨美人之遲暮者乎。用賦此詞﹐爲蘭仙破涕云爾步冷秋塵。又曉風波路﹐鵝管吹春。曾來水仙王廟﹐簫鼓迎神。珍重年時影事﹐賸湘天﹑一碧如雲。飄零夜郎遠﹐倚醉相看﹐都是愁身。靈臯回首處﹐算梨花成夢﹐桃葉移根。冰消翠薄﹐猶帶那日啼痕。重剪殘鐙話雨﹐似江南﹑花落逢君。芳悰感遲暮﹐聽雪山樓﹐坐擁涼衾。

西子妝慢。紀夢貍夢侵涼﹐鳳音傳恨﹐人坐隔花牕戶。秋星夜夜伴憑欄﹐悄相思﹑嫩寒波路。靑鸞訊阻。怕珠海﹑孤帆難渡。話離悰﹑正仙蓬掛月﹐鬼桃吹雨。幽盟誤。舞罷霓裳﹐飄泊都如羽。一鐙搖碧出樓陰﹐認璇宮﹑那時煙樹。簫臺別苦。彈淚到﹑千紅深處。勸儂歸﹐似說花天無主。

古香慢。憶桂詞﹐用吳夢窗原韻身云冷麝﹐眉月暗蟾﹐墮盟湘浦。鏡擁啼妝﹐愁照涼波欲暮。託命向西風﹐柰上界﹑殘霓斷羽。甚廣寒舊樹搖落﹐璇妃身世尢苦。記曾問﹑花天深處。一碧秋魂﹐飄泊誰主。百感幽香﹐肯被點紅誤。倚醉話無憀﹐怕容易﹑仙翹顫露。寄瑤華﹐悵今夜﹑小山微雨。

丹鳳吟。憶鳳詞﹐用張蛻巖原韻落枝啼鳥。記窺樹惺忪﹐翠鬟猶小。綠淚彈多﹐不似蓬山春笑。水邊峭寒籬落﹐倚東風玉人愁曉。欲寄相思﹐金沙路遠﹐鬲碧雲多少。念海仙魂﹐掛斷霞杪。月下人歸﹐鸞訊探悄。茜雪孤飛冷﹐說舊巢香繞。花天漫尋影事﹐被紅簫盡情吹了。怕到羅浮夢醒﹐一聲聲都杳。

浪淘沙。水仙弱水喚靈帆。訊杳靑鸞。五銖衣薄怯憑欄。昨夜海山風露气﹐涼透雙鬟。波路碧如煙。羅韈生寒。點塵紅不到湘天。一朵仙雲飄欲起﹐偏墮人間。

金縷曲。戊寅元夕驀地東風起。又催成﹑最無聊賴﹐困人天气。年去年來都休問﹐但以愁爲甲子。應付與冷唫閒醉。天外梅花遊仙夢﹐凍雲堆﹑擁出春如此。塵海事﹐一悲喜。俊遊情緒分明記。舊行春﹑滿城簫鼓﹐鐙樓十里。細雨輕寒江南夜﹐響竹敲殘臘尾。有幾个小門深閉。笑語沈沈春簾隔﹐想殘妝﹑正倚燻籠睡。今何夕﹐悶而已。

沁園春。小齋開同心蘭一枝﹐爲賦此解艸紅心耶﹐花素心耶﹐同心此蘭。正倚篁幽泣﹐邀回露眼﹐窺蘿靚笑﹐對嚲風鬟。何處神君﹐舊家兒女﹐一碧湘魂欲化煙。東皇力﹐讓靈均今日﹐淸艷能兼。紫釵敲韻珊珊。漫分付﹑籠鸚說曉寒。盡捧當怨雨﹐矉原非效﹐印來香月﹐夢不成單。秋士年華﹐春人影事﹐從古雙修福慧難。眞開也﹐算相思北渚﹐稱意西天。

蝶戀花碧玉情人初十五。生小江南﹐險被春愁誤。才說郎心同妾苦。心頭便有郎來住。難得相逢通一語。癡立花前﹐占斷春歸路。莫倚東風唫夢雨。怕他飄盡華年去。

徵招。紅梅闌干一角天西路﹐亂霞中有人倚。才別焰摩宮﹐帶二分虹气。玉顏春半醉。怕病酒﹑年華似水。疊疊紅羅﹐銷魂畫出﹐南唐亭子。低唱暗香詞﹐妝樓遠﹑曾向花前彈淚。吹瘦十年簫﹐甚東風如此。山扉和夢閉。更無柰﹑翠禽啼起。要堅忍﹐今夜春寒﹐話絳仙身世。

髙陽臺。寄張蔭廬﹐卽用其志歸贈內韻並原調﹐時張在白香湖笛尾攜涼﹐篷腰束暝﹐半江離色平分。桃葉歸來﹐嫩紅銷盡湘裙。蠻山賸對孤花在﹐瘦東風﹑吹不成春。黯消魂。十載淸愁﹐細與鶯論。白湖煙水都梁月﹐寫詞仙別後﹐無恙唫身。話雨年華﹐依然酒冷鐙昏。珠簾休問揚州夢﹐怕妝臺﹑有个人嗔。渺停雲。尋到天涯﹐一角樓存。

陌上花。見菜花感賦峭寒闌角﹐銷魂曾記﹐玉笙吹暖。搖夢天涯﹐瘦盡東風如箭。花邊胡蝶飛成陣﹐茜色滿衣初剪。算傷春困酒﹐年年等是﹐病黃生面。江南晴未穩﹐鈿車過也﹐陌上人歸應緩。官路斜陽﹐畫出一程程遠。幾家籬落和愁閉﹐有个翠鬟低顫。甚迷離催換﹐園亭煙雨﹐嫩鶯坐晚。

鏁牕寒。春寒﹐用玉田體淺屐敲菭﹐深鐙剪韭﹐水牕還憑。歸來燕子﹐社事和煙俱冷。似斜街﹑那家掩扉﹐賣花聲裏東風緊。有誰知昨夜﹐寒多曾倚﹐被鴛雙忍。殘粉。衫痕凝。又碧桃巷濕﹐綠楊天暝。春愁次第﹐都讓小樓收盡。約海棠﹑今宵半開﹐嫩紅一簾停夢等。最無端﹑悶了芳驄﹐江隄晴未穩。

南浦。春水﹐用玉田韻昨夜剪鐙曾﹐甚和將﹐夢雨盡情流曉。波鏡被東風﹐猛吹上﹐一尺碧雲難掃。重來喚渡﹐文鴛不似當時小。斜照年年依樣綠﹐鏁定暮帆煙艸。銷魂野水無家﹐問殘紅何苦﹐相隨未了。倒影幾層樓﹐這闌角﹑可有春魂尋到。蘼蕪望渺。浣紗人去江南悄。漫爲愁多﹐思載酒天上﹐畫船都少。

百字令。花朝日兩大人攜家遊五榕山﹐渡江遇雨﹐小憩山側觀音閣﹐歸﹐用忠雅堂體賦二詞諱春頗甚﹐被啼鶯猜破﹐百花生日。絲雨連江尋夢去﹐瘦盡山眉黛色。時暖時寒﹐乍醒乍困﹐天似人無力。東風如箭﹐踏靑今歲難必。忽然電母驅車﹐山靈投刺﹐也怕春光棄。山亦蒼生相望久﹐用著謝家之屐。畫鷁雙行﹐香驄幾隊﹐補盡蠻天缺。一家人影﹐此江眞與同碧。

又說晴定穩﹐不隄防春雨﹐者般廝守。山色過江靑已近﹐驀地似和雲走。峭閣盤丹﹐疏榕隱翠﹐小坐鐘魚右。煙嵐萬疊﹐忽驚笑語吹透。人疑上界鸞龍﹐下方難犬﹐拔宅今成又。眷屬居然仙佛樣﹐來向蓮華稽首。花事三春﹐萊親百歲﹐一例人天壽。湖山何幸﹐遭逢也算非偶。

漢宮春。憶春明舊遊曾幾何時﹐記吹花小巷﹐踏月斜街。醉題酒家樓上﹐俠气仙才。輭紅如霧﹐又玉驄﹑蹤迹難猜。收拾起﹑英雄舊淚﹐黃金鑄到丰臺。因甚落魄蠻江﹐但書因雁誤﹐夢與鴛乖。香名料提伊口﹐笛伴箏儕。春愁海樣﹐費工夫﹑占得些來。儂只恨﹑朱簾天半﹐東風多事吹開。

無悶。聽蛙聲﹐悄然賦此解星閃濃靑﹐風暈淺黃﹐黃山影﹑層層壓重。正一片池塘﹐暝愁搖動。木杪鐙痕綠處﹐怕此夜﹑髙樓難成夢。闌坐久﹐替誰喚起﹐嫩涼相送。籬空。畣幽諷。記月黑江南﹐悄無人共。又聽到﹑蠻村水田新種。暗裏催春去也﹐算未抵﹑花前鵑聲痛。能幾日﹐過了淸明﹐梅雨漲天無縫。

醉太平朱門掩重。朱簾捲重。小樓癡立東風。悄無人伴儂。衫兒醉鬆。鬟兒睡鬆。海棠落了輕紅。是愁中夢中。

湘春夜月。二月十五夜月甚今宵。憑空喚起無聊。肯把半角髙樓﹐守得這般牢。休說一春難遇﹐便百年幾个﹐月夕花朝。怕東風暗到﹐廣寒宮裏﹐桂長愁苗。雨絲飄後﹐洗成嫩碧﹐玉宇迢迢。知是那家庭院﹐有小鬟吹笛﹐勸客魂銷。魂銷亦福﹐願年年此夜相遭。眞不睡﹐讓鐙痕似水﹐花光若霧﹐酒思如潮。

前調。三月十五夜月暈記前宵。也曾照破無聊。誰選尺二情天﹐寬畫廣寒牢。爲有數層雲气﹐更數層風色﹐料定明朝。問紅窗鐙火﹐勸人愁死﹐著甚根苗。去年今夜﹐重城黯黯﹐故國迢迢。難得一家人影﹐把老蟾淸淚﹐點滴都銷。悄團圞坐﹐覺空庭水气周遭。仙夢醒﹐訝何方笑語﹐飄來上界﹐幾陣如潮。

虞美人情波碧了來時路。生送華年去。元壇仙子舊垂髫。別後也應吹會上淸簫。瑤天風露秋如海。有个髙樓在。紅闌卍字月當中。不識夜寒淸倚更誰同。

金縷曲。丁丑四月下第南旋﹐與盧徳生﹑張蔭廬﹑王翕湛﹑熊叔雅諸君同買潞河歸櫂﹐今屈指一年矣。徳生歸裏後旋卽病圽﹐而蔭廬等天各一方﹐愁病如余﹐其何以勝此離合之感耶。因作潞河話雨圖﹐塡金縷曲二闋志之﹐流連鴻雪﹐棖觸燕云滿紙荒涼意。想其間﹑黯然銷者﹐別魂而已。卻怪老天才思窘﹐無地將人安置。教檢个船窗獨倚。中坐悲歌多少客﹐到江湖﹑誰說非兄弟。有如此﹐潞河水。提鐙共買春醪醉。記叢叢水葒花外﹐峭帆收矣。夢醒三更寒特甚﹐一陣夜烏啼起。怕換了京華酒味。月地花天淸淚滿﹐便歡場﹑沒處生歡喜。何況在﹐斷篷底。

又一樹初黃柳。到天涯﹑一番展捲﹐一番回首。紙上鷗波曾照影﹐綠鬢絲絲都醜。算不是江南載酒。錯把曉風殘月句﹐向旗亭﹑唱破雙鬟口。儂自作﹐自承受。當年坐雨篷腰漏。費工夫結成愁伴﹐與鐙相守。我輩狂蹤無著處﹐兩字才名依舊。要歸享荒山敝帚。今日披圖田悵惘﹐許多時﹑面爲觀河皺。只少个﹐畫中友。

前調。題兩當軒詞後﹐卽用其贈汪劍潭韻似此難安放。算才華﹑九天九地﹐世間休望。畢竟彼蒼相忌甚﹐少个容人之量。說破了漫教惆悵。十二萬年仙鬼劫﹐到碧桃﹑花落身同葬。君不見﹐海波蕩。夢君昨夜髙樓上。問吾儕鸞飄鳳泊﹐有何情況。莫話茫茫才子事﹐自古多愁多恙。總不出這條門巷。煩向玉皇通一訊﹐甚牽纏﹑未了傷心帳。歸去也﹐踏雲響。

又擲筆千花放。覺差彊﹑杜陵野老﹐白頭唫望。畢竟友人無上壽﹐幾个修羅身量。累吾輩替他悲悵。三十年華塵與土﹐算難將﹑兩字才名葬。風月夜﹐古魂蕩。還君位業瓊樓上。勸從今鬢絲珍重﹐莫添愁況。一種悲秋兼病雨﹐怕是神仙通恙。天盡處白楊如巷。賣履分香都气盡﹐便英雄﹑也到西陵帳。秋墳句﹐聽來響。

又無處容疏放。問迢迢﹑玉樓十二﹐幾人相望。水樣才名花樣命﹐那更情深難量。論才子理應惆悵。字字風花和淚染﹐料心頭﹑早有春來葬。非僅爲﹐訴飄蕩。別君數日衙城上。不隄防歌離弔夢﹐與君同況。禪榻光陰休問我﹐總是維摩舊恙。誰耐聽賣花深巷。徑擬海天髙唱去﹐抱靑琴﹑闖入鮫宮帳。擲此卷﹐定奇響。

洞仙歌。初夏卽景四首送春歸也﹐正園扉悄掩。短夢支持被鶯喚。且罏煙試茗﹐瓶水安花﹐甚天气﹑又到日長人倦。那回攜酒處﹐哭罷殘紅﹐再哭華年暗中換。休上最髙樓﹐春去樓空﹐一半是﹑燕泥堆滿。不埋怨東風惹人愁﹐反對著東風﹐者般畱戀。

又鄰園半畝﹐讓遊蜂歡喜。罌粟濃時盡來矣。怎孱風葬綠﹐猛雨鏖紅﹐能幾日﹑黃菜花開滿地。閒憑亭子望﹐牡礪墻髙﹐一陣東風換人世。詞客感三生﹐物變星移﹐卻不道﹑花猶如此。便他日登臨眼休開﹐怕這點滄桑﹐總難回避。

又涼波下上﹐有羅云碧縐。一朵蓮花便香透。記鬧紅雙舸﹐慘綠單衫﹐當日个﹑曾賦佳人雪藕。蘋鄕淸絕處﹐比似江南﹐只少沿隄水楊柳。認得舊文鴛﹐照影年年﹐怕不等﹑秋風先瘦。向煙雨中間聽菱歌﹐問歸計何時﹐五湖三畝。

又小庭坐久﹐忽流來涼月。如積千年萬年雪。正輭紅地少﹐嫩碧天多﹐到此際﹑全沒一絲兒熱。夜寒誰倚樹﹐夢影仙塵﹐玉斧吳剛感遷謫。吹笛上南樓﹐竟夕徘徊﹐有一種﹑秋心難說。待商量騎鯨水西頭﹐倚雲海蒼茫﹐問他生滅。

金縷曲。感舊﹐贈余氏兄弟二首﹐附致云卿丈書後記向鄖陽道。有傷心﹑荒原一帶﹐髙樓斜照。差幸當年無意緒﹐馬上徵人太小。省多少閒憑閒弔。數徧古來飄泊者﹐到天涯﹑畢竟輸儂早。算已是﹐倦遊了。君家閣上灘聲鬧。共商量竹弓射鴨﹐花繃捕蚤。水遠山重知幾疊﹐著个兒時遊釣。回首覺亂離都好。莫話十年兄弟感﹐怕江湖﹑一半垂垂老。寫不出﹐舊時稿。

又忽廢書而嘅。與諸君﹑一番年少﹐時乎難再。略記呼朋馳逐處﹐竹馬班衣小隊。是今日狂奴故態。幾寸花箋名字寫﹐料多時﹑紅照滄桑壞。思往事﹐總堪愛。行歌坐哭蠻天外。盡追尋別來風雨﹐三生如晦。何日西窗同剪燭﹐博得黯然相對。要如此銷魂才快。便踏空靑尋夢去﹐到萬重﹑煙水千重塞。應尙有﹐淚痕在。

水調歌頭。初九夜對月﹐淸感緣景﹐以坡韻賦之半輪依樣月﹐一塊柰何天。猜他有甚情緒﹐系住數千年。祗覺寂寥孤立﹐未免蒼茫四顧﹐身世者般寒。積气白如水﹐人坐海中間。花影下﹐呼月子﹐尙堪眠。畱些缺憾才好﹐休要盡情圓。曾照何王宮殿﹐更到誰家庭院﹐怕也記難全。遙夜倚云問﹐瘦了个嬋娟。

聲聲慢。與蔣次香夜話江南﹐感賦春雨飄鐙﹐秋星擁被﹐難忘水上樓髙。守著歡娛﹐思量怎到今朝。誰料箏篷酒醒﹐向蠻天獨聽寒潮。才提起這江南兩字﹐已彀魂銷。聞說靑溪月冷﹐便君家小妹﹐住也無聊。何況淸遊﹐偶然吹過紅簫。一幅布帆搖曳﹐認分明不是鴛橈。尋夢去﹐到垂楊二十四橋。

酷相思。題紅梅帳額玉笛三春吹不落。曾夜把﹑殘云嚼。直紅到﹑羅浮天一角。人睡否﹐花初覺。花睡否﹐人初覺。世界燕支容易著。嫌縞素﹑衣裳薄。怎仙子也將時樣學。悄地讓﹐仙郎索。驀地怕﹐漁郎錯。

鷓鴣天。有憶黃月如眉上一鉤。櫻桃花裏客句畱。夜鐙似水搖難定﹐春夢和雲散不收。貪握手﹐卻回眸。情波畫出別時秋。消他眼角些須惠﹐博得心頭爾許愁。

暗香。詠桂碧雲路永。嘆夜深徙倚﹐瑤情難贈。玉手搗霜﹐悟後狂香也飛定。金粟堆中小立﹐從空際﹑飄來仙磬。要耐得﹑水樣寒宵﹐偸剪露黃冷。妝褪曉不整。向一尺輭波﹐獨自窺鏡。怨蛾隊暝﹐鎖夢秋山古菭淨。開到淮天盡處﹐還怕有﹑騷魂私等。又寂寂﹑涼吹晚﹐雀屏顫影。

疏影。前題瑤華寄語。正碧山喚起﹐仙夢如霧。剪碎秋心﹐寸感難銷﹐微燻冷麝悽苦。金風翠雨全身濕﹐渾不見﹑花魂來處。待問他﹑小謫根由﹐頭白廣寒宮女。惆悵蛛絲蘚砌﹐嫩涼過幾日﹐霜訊飄羽。一角蟾天﹐似有低鬟﹐悄倚縣香幽樹。殘煙剩水年芳在﹐算錯向﹑影娥池住。自甚時﹑都沒行蹤﹐付與暗塵爲主。

金縷曲三首。合肥徐先生子苓工文章﹐善書﹐張君子蕃至交也。嘗同避地皖江﹐腥風毒雨中﹐拾橡悲歌﹐相依爲命﹐今已二十餘年。音塵闊絕﹐柰取曏這所得手筆裝演成■﹝弓右下角加筆劃「提」﹞﹐爲之徵題﹐其■﹝上邊是凵裏面加个「上日下口」﹐下邊是亅﹞於友誼如此。卽此足以傳徐先生矣。君先有題詞一闋﹐因用其調﹐幷次原韻風雪呼安道。記那日﹑孤舟感事﹐江花江艸。細雨春寒漁村路﹐一幅移家畫稾。曾幾上通天臺表。水火干戈中出入﹐只文章﹑血性眞奇寶。從虎口﹐發髙調。吉光片羽休嫌少。得良朋者般珍重﹐墨痕都笑。但使今生逢知己﹐那怕三生潦倒。畢竟是才人命好。三復遺編三大﹝楓注﹕當爲太字。﹞息﹐有吳門﹑暗淚蘇門嘯。幸不共﹐劫灰掃。

又往事君休道。甚模糊﹑一分戎馬﹐一分煙艸。唱罷南朝家山破﹐樂府焚繙舊稾。猛回首亂離江表。無限少陵身世感﹐向啼鵑﹑灑涕談天寶。已略變﹐盛唐調。云萍散後音書少。猶彷彿圍城歌哭﹐朋尊歡笑。三十年來文字飲﹐幻得風顚月倒。總不似皖公靑好。問訊竹寒沙碧宅﹐怕騷魂﹑容易秋墳嘯。花落也﹐有誰掃。

又說與天知道。問因甚﹑故人散雪﹐文人宿艸。此客居然求馬骨﹐權當千金賦稾。還悵望停雲八表。中有屋梁殘月在﹐便零牋﹑沒字都堪寶。何況是﹐古時調。九州未恨交遊少。只怕對茫茫塵海﹐無端啼笑。似此髙歌同患難﹐元白眞教壓倒。從過後思量忒好。烽火關山如夢裏﹐念生平﹑我亦悲而嘯。鉛樣淚﹐不能掃。《丁戊之間行捲詞》終

附﹕丁戊之間行捲南北曲漢壽易順鼎實甫

一半兒。題聊齋誌異涼鐙顫雨夢回時。姑妄言之妄聽之。紙上墨花濃欲飛。境迷離。一半兒狐仙一半兒鬼。

又靈談鬼笑任紛拏。筆妙偏從癢處抓。支字不曾饒過他。聽無嘩。一半兒譏嘲一半兒罵。

前調。梅意翠禽無語鎭惺忪。黃篾三間雪裏濃。此去斷橋東復東。曉云空。一半兒詩情一半兒夢。

前調。檢舊衫感賦春明兩度少年遊。破盡荷衣典盡裘。賸有此衫相伴愁。舊痕畱。一半兒京塵一半兒酒。

題陳迦陵塡詞圖﹐爲張養如作醉花陰洗罷疏桐補淸課。問誰擁桃笙嬌臥。牋待拂墨停磨。著甚來由﹐苦把湘毫涴。且莫倚玉簫吹﹐怕驚得花邊夢兒破。喜遷鶯香肩斜嚲。認頰潮紅暈雙渦。瞧﹐科是生成瓊裝玉裹。只一霎沈醉東風面已酡。怎禪榻光陰﹐剎那廝趕上散花天女﹐常伴病維摩。出隊子紅酣翠妥。費心情獨自哦。猛可的江南唱到定風波。猛可的天上聽殘水調歌。要守定闌干人兩个。刮地風因甚的趁秋風換了南柯。因甚的尋春夢誤了東坡。莽風流自古受多磨。寫生時已曾經過。他擁越被朱顏婀娜。他倚胡牀綠鬢婆娑。到底來鏡中花水中月﹐幾曾眞个。空則是展鸞綃揮象管﹐費他年醉眼摩挱。便新詞盡向旗亭播。怕再世雛鬟發也皤。四門子算髯翁艷福眞無那。譜烏闌傾白墮。也不患才多。也不患情多。到換羽移宮幾度過。亭兒半荒﹐墻兒半趖。把畫裏雙身牢鎖。古水仙子酹酹酹﹐金叵羅。弔弔弔﹐冷鶯花﹐有个詩翁坐。問問問﹐尊前月更來麼。尋尋尋﹐卷中人相隨可。喜喜喜﹐展瑯函雨曳煙拖。怕怕怕﹐化銀杯粉殘香墮。老詞仙赴了玉樓科。俏佳人證了瑤池果。甚癡魂銷向畫圖多。尾聲幻影三生無處躲。休惹起看畫的更風魔。教說與小云郎應識我。

丁丑重九前四日爲餘二十初度﹐制此書感﹐時在辰陽道中粉蝶兒簔笠休拋。悔長安兩番西笑。趁秋深買个輕舠。菊蟹杯﹐蒓鱸箸﹐圖些醉飽。莽乾坤大抵無聊。這緣由總難知道。叫聲今日个山隱隱水迢迢。細瞧細瞧。者秋光爲誰好。猛添來綠鬢十年愁﹐算和那黃花一樣造。醉春風麒麐閣要推翻﹐鸚鵡洲拚踢到。元龍樓上置身髙。問英雄可也少少。敲殘一百八蒲牢。唫完二十五楚騷。遊徧萬千重蓬島。迎仙客泉明酒﹐禹錫糕。秋到重陽秋又老。雨和風﹐正廝鬧。一事差豪。少个催租惱。紅繡鞋新活計筆牀茶竈。舊行窩禪榻書巢。愁來悔不一肩挑。江聲今夜棹。艸色去年袍。盡畱些雪泥爪。普天樂想當初結客五陵豪。走馬千山道。曾過那唐陵漢寢﹐蜀壘秦濠。也曾上江樓弔六朝。也曾從海市窺三島。斜街兩度蹋櫻桃。廝趕著好風光燕圍鶯繞。聽憑他鶴謗猿嘲。遮莫放風流白石﹐■﹝左蜀右犬﹐楓注﹕疑爲獨的異體字。﹞自吹簫。石橊花向天涯打个殘包。蹤迹混漁樵。脫紅衣免得畫圖描。茱萸休插帽。醉倚溪橋。引淸尊避了箏琶鬧。酒醒來何處今宵。盡悲秋宋玉猶年少。怕唫成九辧賓先凋。剔銀燈醉呵醇醪濁醪。唫呵長謠短謠。也輸他士衡入洛誇英妙。也輸他鄧仲華拜衮勛髙。也輸他金鑾召。銅柱標。俺這里算向愁城走一遭。蘇武持節驀地月殘風曉。替寫个詞人照。渾不是畫雲臺容貌。隱山林格調。燭三條。弦七條。春婆喚醒東坡覺。秋士聽殘北渚騷。筆悴花憔。到今年送窮文十易稿。紅衫兒跳出風花套。領了煙波教。名枉勞。利枉勞。總被鷗兒笑。愁可拋。恨可拋。過去因緣難找。煞尾這魂靈多因兒女消。這心思要把君親報。這面龐看來時也是个神仙照。俺有日尋著洞賓呵﹐唱一支道情兒歸去了。

閱金經。題秋蓬聽雨圖雁與新寒約﹐鷗將舊隱招。剪燈獨自話無憀。潮流到。泰娘橋。妝樓悄。曾否夢吹簫。

沈醉春風。觀音閤進香女伴詞鬧紅舸須撐穩者﹐蹋靑鞋略放鬆些。邀來南海朝﹐賺得東風嫁。倚闌干且喫杯茶。小坐天西水月家。同稽首蓮臺座下。

又灑楊枝半瓶淨露﹐擁蓮花九座慈云。人天渺渺因﹐兒女紛紛命。甚嬋娟立地成神。都是靈山現在身。把一个蒲團座定。《丁戊之間行捲南北曲》終

哭庵詞集。湘弦詞湘弦詞﹝錄自《琴志樓叢書。第十七冊》﹞漢壽易順鼎實甫癸酉至乙亥

蝶戀花。春日題桃花源鏡裏春山眉欲語。十里空江﹐紅徧桃花雨。仙犬一聲天正午。白雲如海無尋處。剪剪東風吹不住。吹換秦時﹐幾輩漁兒女。煙唱收帆回別渚。數枝柔艣搖春去。

又盛代本無秦可避。今日漁樵﹐舊日遊仙地。小小滄桑經第幾。水流又到人間世。古月一丸飄冷翠。照見千年﹐隔塢閒門閉。天外有天紅透矣。桃花命竟長如此。

點絳唇燕子窺時﹐東風不鏁湘簾縫。春愁暗送。押住眉尖重。卍字紅闌﹐曲曲都如夢。無人共。小桃花影。搖得香魂動。

買陂塘笑阿儂魂兒太瘦﹐銷來無可銷者。淸歌曼舞尋常有﹐莫仿閒愁相惹。行樂且。算絲竹﹑陶情何必中年也。流鶯低罵。看大白浮來﹐小紅唱罷﹐詞句付羅帊。腸斷矣﹐應是桓家子野。一聲檀板輕打。無端觸撥歡場淚﹐想到酒闌鐙炧。風月話。把泊粉飄香﹐檢入烏絲寫。黃金作斝。要痛飲今宵﹐拚教醉死﹐死便葬花下。

柳梢靑。送人歸蜀匹馬穿花。十年作客﹐萬里還家。蠶尾今云﹐峩眉古雪﹐去矣天涯。霜衾午夜聞笳。應夢到關山月斜。金粟樓頭﹐玉松亭角﹐我在長沙。

減蘭。與石重夫師鑄夜話吹簫吳市。自古英雄皆若此。漫想逃禪。尙有恩讎未了然。大江南北。才子誰知曾殺賊。劍气三分。他日封侯讓與君。

南樓令秋到舵樓尖。波平濕翠嵌。有冷云黏住孤帆。幾點瀟湘篷背雨﹐和別淚﹐上靑衫。剪燭共誰譚。霜催酒力酣。怎重衾添了還添。今夜蘋花明月裏﹐吹笛到﹐古江南。

風馬兒紅樓一角雨聲聲。把酒也醒醒。夢也醒醒。羅帳有人扶病﹐太亭亭聽聽。江南遠到正淸淸。更山也程程。水也程程。無柰曉風吹可﹐又行行卿卿。

上江虹。九日登定王臺帝子臺髙﹐秋九月﹑重陽天气。問幾處晚晴籬落﹐菊花開未。藍澗唫詩詞客老﹐白衣送酒先生醉。只古人曠達﹐與牢愁都成例。白雁過霜痕﹐墜紅葉﹑脫雨聲至。聽瀟湘濤﹐瑟瑟悲秋之淚。華嶽持螯名士派﹐彭城戲馬英雄意。對西風一笑﹐把茱萸秋山翠。

沁園春。癸酉秋闈落解才耶命耶﹐緣耶分耶﹐何勞問天。只華年易過﹐悤悤十五﹐淸班難廁﹐衮衮三千。下第文章﹐少年名字﹐猶累他人萬口傳。回頭笑﹐把幾場辛苦﹐當作遊仙。閒來負手江邊。要看盡人家上水船。盡吹吾帽落﹐孫山而外﹐讓伊鞭著﹐祖逖之先。慘綠衣裳﹐愁紅鐙火﹐橫笛髙樓一惘然。歸來也﹐向秋風老屋﹐重覓蘿牽。

百字令。麓峯秋眺夕陽在地﹐認衣痕人影﹐與山爭綠。已是秋光將盡了﹐開徧巖天晚菊。紅葉中間﹐碧雲下上﹐著个樵家屋。輸他兒女﹐能消這樣淸福。經過秋士祠荒﹐夏王碑壞﹐弔古愁千斛。眼底千年成代謝﹐幾輩牢騷如僕。讀畫煙明﹐遊仙月冷﹐靜抱泉聲宿。此間招隱﹐願歌桂樹遺曲。

又麓宮髙處﹐指遙天一白﹐湘流浩浩。碪杵長沙三萬戶﹐不似此間秋好。如此江山﹐幾何歲月﹐都向愁中老。半空吹笛﹐僧樓雲气圍繞。且將上界星辰﹐下方煙雨﹐收拾歸褱抱。莫把登臨無限感﹐換了尊前年少。屈賈詞章﹐朱張理學﹐大半知名早。問來袖手﹐暮霞幾朵紅悄。

城頭月。靈均祠荒祠落葉歌延竚。想見愁眉宇。上帝無言﹐美人何處。湘水流終古。鬼鐙數點搖秋雨。薜荔寒如許。一卷離騷﹐夜深時讀。似共靈均語。

四字令冰輪一弦。冰徽七弦。水仙花下來彈。算知音最難。煙痕翠巒。霜痕碧闌。秋曉風露髙寒。與嫦娥共閒。

淸平樂倦修簫譜。那得閒情緒。數點冷螢靑綠處。搖得秋魂如雨。衾窩著手成冰。壓夢更闌不成。才要思量便黑﹐小紅樓上疏鐙。

疏影。梅影﹐用紅豆樹館韻胎禽倦舞。正幾枝照水﹐寒意如許。籬院黃昏﹐不是虧他﹐香來沒个尋處。情仙萼綠妝成夜﹐漫比到﹑世間眉嫵。只教伊﹑鄭重華年﹐休讓玉簫吹去。到此全空色相﹐怕無多影事﹐也被春誤。和病和愁﹐成夢成煙﹐畢竟有何情趣。縞衣人遠扉空閉﹐剩茜雪﹑一痕飄暮。看萬山﹑寒月如潮﹐中有香魂欲語。

菩薩鬘落紅滿地香成陣。東風吹得花心困。愁殺惜芳人。斜陽深掩門。人與春同命。春去春人病。無柰更銷魂。淚痕兼雨痕。

買陂塘。自題天倫樂事圖莽乾坤有情人少﹐天心特使相聚。守此一腔眞血性﹐萬劫了無憂懼。謀嫁娶。便遊徧名山﹐也要攜兒女。墨花濃處。到地老天荒﹐一家骨肉﹐還在畫中住。髙堂上﹐二老發何曾素。年年靑髩如故。蘭心玉色爲兄弟﹐更指謝家之樹。東風駐。只幾本桃花﹐他日須添補。畫師虧汝。送上界鳳鸞﹐下方雞犬﹐飛入白雲去。

金縷曲。題桃花扇樂府亡國談風雅。莽乾坤﹑風雲破碎﹐飛龍戰野。天子無愁行樂耳﹐如此江山都捨。誰救爾兒孤婦寡。鶯燕飄零煙月死﹐賸孤臣﹑骨冷梅花下。譜一曲﹐淚如瀉。小朝廷事堪悲吒。算平分一行歌舞﹐兩行戎馬。生死江南同醉夢﹐苦被桃花誤也。紅淚向扇頭偸灑。中有美人才子恨﹐付烏絲﹑幷作滄桑寫。儂是喚﹐柰何者。

醜奴兒令。兩大人之黔中﹐鼎以試事畱湘﹐賦感■﹝膝去掉月字﹐在右邊加上阝﹐楓注﹕疑爲膝的異體字。﹞前長跪魂如醉﹐感上心頭。悲上心頭。淚到湘天日夜流。照人一樣關山月﹐親在黔州。兒在潭州。祝汝團圞萬古秋。

又萊衣要待明年舞﹐椿定長生。萱定長生。預向離筵壽一觥。大江西上孤帆遠﹐小弟隨行。小妹隨行。■﹝膝去掉月字﹐在右邊加上阝﹐楓注﹕疑爲膝的異體字。﹞下承歡待汝兄。

滿江紅。追憶舊遊四首立馬函關﹐看古帝王州無恙。問何處旗亭睹酒﹐雙鬟曾唱。紫塞三千楊柳路﹐黃河一半桃花浪。更西風﹑驢背古長安﹐增惆悵。金鑑錄﹐褱賢相。玉關曲﹐思名將。記幾番搔首﹐定軍山上。割據風雲王霸气﹐河山面目英雄樣。聽大江﹑流盡古今秋﹐聲悲壯。﹝秦中﹞

又蜀道蠶叢﹐是賤子舊遊之地。曾夢到峩眉絕頂﹐天風吹翠。丞相祠環松柏古﹐錦官城鏁芙蓉媚。最悤悤﹑玉壘過浮雲﹐英雄气。公孫井﹐殘蛙吠。帝子廟﹐寒鵑淚。嘆江山如此﹐興亡偏易。萬甲裹來兵亦陡﹐五丁闢後山都碎。只供他﹑細雨劍門行﹐詩人未。﹝蜀中﹞

又黃鶴仙人﹐招我上江邊髙閣。只不見年時吹笛﹐梅花曾落。老子南樓興不淺﹐先生赤壁遊眞樂。對一洲﹑芳艸忽生愁﹐才名錯。江夏譽﹐成飄泊。陽春曲﹐都蕭索。剩劫余新柳﹐武昌城郭。楚國君臣神女夢﹐喬家夫婿英雄略。有隔江﹑山色送前朝﹐靑如昨。﹝武昌﹞

又蛇虎叢中﹐那容得書生一介。曾立馬牂柯江上﹐辰龍關外。獰石撐空濤力陡﹐蠻煙寒路山形怪。甚浮雲﹑萬疊擁邊愁﹐乾坤隘。寫未盡﹐飄零話。償未盡﹐牢騷債。且壯遊此地﹐夜郎自大。供奉竄來魑魅喜﹐武侯去後風雲壞。笑鞾刀﹑帕首走窮荒﹐眞無賴。﹝黔中﹞

賣花聲小影落金尊。綠蘸眉痕。東風吹急燕生嗔。紅到桃花無縫處﹐藏了春人。舊曲慣翻新。不動歌塵。累儂千徧喚眞眞。分付秋波休更轉﹐畱住些魂。

玲瓏四犯。題仌如四兄秋隱圖人海蒼茫﹐算橋霜店月﹐容易催老。賸水殘山﹐何苦費些鴻爪。不如緊靠柴扉﹐要看盡古來斜照。向靑山黃葉中間﹐尋出秋心多少。紅衣偶把溪邊釣。卻不道楓人來早。漁樵野局西風裏﹐便是天然之稾。畫工多事傳眞﹐反恐暗塵飛到。且共尋詩夢﹐補幾筆西堂艸。

醉春風夢比春寒淺。人在芝田館。碧城深鏁一重煙﹐遠遠遠。輕步瑤階﹐莫教驚起﹐桃花仙犬。錦字無心剪。斗帳流蘇掩。雙鬟催上七香車﹐嬾嬾嬾。生怕春人﹐魂兒太弱﹐被風吹轉。

又珠斗斜還整。背坐紅闌冷。雙星曾證那宵盟﹐肯肯肯。月弄庭花﹐教人疑是﹐个儂春影。翠被寒拚忍。其柰寒難盡。步虛聲杳碧雲癡﹐等等等。幽夢重濃﹐一聲秋雨﹐無端敲醒。

又剗地風成陣。吹斷靑鸞訊。紅墻抵是萬重山﹐悶悶悶。猜破根由﹐伊家緣故﹐自家緣分。月黑情天暈。缺也無人問。從來好事說多磨﹐信信信。地老天荒﹐總難銷此﹐相思一寸。

水調歌頭。口號贈袁敬撫富貴固堪樂﹐貧賤且無憂。名山髙於華屋﹐可以傲王侯。堂上六經諸史﹐宇內羣山萬壑﹐海外九神州。收入寸心裏﹐日與百靈謀。酒沽春﹐棋銷夏﹐筆唫秋。封侯心事偶動﹐耳熱撫吳鉤。戲彩老萊壽母﹐舉案伯鸞佳婦﹐眞樂破閒愁。他日相訪處﹐泛宅五湖舟。

摸魚兒。題荷池晚泛圖指沈沈碧琉璃樣﹐鏡中呼出涼月。才把斜陽生送了﹐都沒一絲兒熱。香成國。有一種秋心﹐要與荷花說。菱歌唱徹。且玉椀調冰﹐銀鐙照水﹐坐到滿湖黑。回首看﹐幾个名場結客。黃塵衣上三尺。誰似藕絲鄕裏做﹐消受花紅水碧。鷗波闊。算小小烏篷﹐便是江南宅。惹儂愁絕。又采綠年年﹐鬧紅處處﹐飛夢到天末。

齊天樂。七夕斜河界破向思路﹐情波一痕秋小。睡臉新開﹐愁鬟舊嚲﹐料是云軿倒了。病愁多少。合付與涼飈﹐一齊吹掃。天上人間﹐風光可惜不常好。從來艷宵易曉。再塡橋幾度﹐烏鵲應老。耕織神仙﹐別離夫婦﹐未必天孫眞巧。屏山坐悄。累半臂添來﹐最驚寒早。墻角幽花﹐夢回疏雨惱。

沁園春。二友詞贈石重夫﹑陳白嚴名狀元孫﹐不喜談文﹐從軍戰場。記樓船飛渡﹐寒江慘白﹐營門起立﹐殘月昏黃。末路英雄﹐一官江海﹐吳市簫聲最慨慷。酒酣後﹐每抽弧注矢﹐思射天狼。尊前莫問行藏。且收拾功名入醉鄕。笑吾儕今日﹐學書學劍﹐中原幾輩﹐稱帝稱王。二十年華﹐萬千事業﹐第一關心鏡裏霜。相思處﹐又雁聲湘路﹐潮信錢塘。

又公子翩翩﹐挹秀西江﹐標雋南州。算深於情者﹐交原似水﹐悲哉气也﹐君得其秋。自讀離騷﹐同耽奇服﹐新制髙冠號遠遊。輸君事﹐爲貪臨粉陣﹐嬾築糟邱。﹝君嗜酒而余嗜色﹐此所以不及君也。﹞相逢一笑悠悠。且莫管他家擁八騶。問旣然修到﹐通麋慧業﹐不應帶得﹐洗馬淸愁。湖海中間﹐兩人年少﹐醉倚君家百尺樓。生平約﹐有名山老屋﹐東海扁舟。

賀新涼。中秋照破乾坤悶。算今宵﹑人間天上﹐平分秋恨。十二闌干涼似水﹐中有个儂閒憑。心上著秋痕一寸。萬古西風吹不落﹐伴山河﹑畱得蟾宮鏡。興廢事﹐也難問。霜華勸染姮娥鬢。倘年年玉顏無恙﹐那禁孤另。忽地冷螢簾外綠﹐搖蕩秋魂未定。又花影與人同困。空際似聞呼月子﹐料霓裳﹑舊譜須他正。我欲向﹐廣寒聽。

解連環。登城南天心閣秋容如畫。有雁聲一派﹐送將來也。算不同﹑王粲登樓﹐指故國山河﹐這般淸暇。煙艸連天﹐過幾度﹑稱王稱霸。甚熊家締造﹐馬氏經營﹐瞥眼飄瓦。今日客何爲者。倚闌干提起﹐數千年話。呼酒處﹑秋與云平﹐更休要聽他﹐江流日夜。唫瘦西風﹐怕只是﹑滄桑難寫。又荒原﹑斜照沈沈﹐無言西下。

酹江月。甲戌十七初度重陽節近﹐是湘中騷客﹐懸弧之日。墮地百憂從此始﹐悔別玉樓長吉。秋士靑衫﹐春人紅豆﹐著甚傷心極。前途事黑﹐倩誰問个消息。誰知好夢如煙﹐華年似水﹐轉瞬皆陳迹。佛地仙天何處也﹐這點因緣未畢。病裏求生﹐愁中覓死﹐天亦難爲力。菊花開了﹐且拚痛飲今夕。

又湘天住久﹐算有情山水﹐物情歲月。守著美人香艸在﹐彊似江湖落魄。笛簟塡詞﹐箏篷載酒﹐來往煙騷國。並非紀律﹐此身總覺如客。眼底紅葉髙樓﹐黃花小院﹐相對堪浮白。一種秋風成共命﹐記否去年今日。一第天慳﹐百蠻親老﹐那更流光瞥。鬢絲禪榻﹐華年兩字消得。

浣谿紗。湘江舟行十載江湖酒夢消。短篷身世又今朝。秋江催動木蘭橈。分手靑山云黯黯﹐打頭黃葉雨蕭蕭。一聲畫角送歸潮。

又破屋三間放鴨棚。空江幾个打魚罾。孤篷一點鬧蛾鐙。細雨黃花疏酒伴﹐故山紅豆老唫朋。隔層煙水喚難譍。

又澹極秋光轉覺濃。水亭添上一分紅。楓人斜立夕陽中。烏鵲啼殘箏館月﹐鯉魚催起舵樓風。碧天無分采夫容。

又幾點鴉飛淡墨天。峭帆如箭暮云穿。一聲聲艣破秋煙。眼底天長飛恨杳﹐眉間地窄坐愁偏。碧湘秋色在唫邊。

又不是江南載酒遊。偶然吹笛向薲洲。此時鷗夢淡於秋。風色剪來三兩槳﹐月魂飄滿一重樓。遠山無語對人愁。

又碧盡湘天古恨多。萬重明月萬重波。湘花顏色似湘娥。桃葉江空愁讀曲﹐竹枝調若畏聞歌。湘人情性柰秋何。

又斷盡湘流九曲腸。漫同月子話淒涼。輸他照影又成雙。一綠迷離楊柳岸﹐千紅飄泊藕絲鄕。和煙和雨畫瀟湘。

又水落空灣欲劍沙。裏湖風色暝魚叉。鷺鶿飛上白蘋花。浦口南云濃送雁﹐渡頭西日淡畱鴉。秋光占住釣人家。

又獵獵船旗忽倒吹。斷風聲裏立多時。單衫涼透沒人知。鐙影慘紅山鬼屋﹐聲聲寒綠水仙祠。一江如夢怕尋思。

又系纜昏黃傍驛橋。柁樓吹笛雨瀟瀟。一鐙紅得太無聊。尋夢尋煙秋冷淡﹐聽風聽水夜迢遙。累儂到此又魂銷。

金縷曲。乙亥元日﹐時在鼎州又到今年矣。甚流光﹑暗中吹過﹐東風似水。脫了靑衫還戲彩﹐春在壽萱花裏。聽爆竹聲聲不止。笑捧一卮爲母壽﹐倩屠蘇﹑淨把愁腸洗。飲此者﹐大歡喜。梅花算个眞知己。任終朝斷風殘雪﹐閉門而已。阿父天涯攜弟妹﹐悵望二千餘里。想寂寞應無異此。骨肉無端分五處﹐猛思量﹑舊恨重提起。倦且坐﹐烏皮幾。

前調。老將百戰英雄老。向南山﹑短衣射虎﹐應弦而倒。如此將才無用處﹐一代風雲气小。讓豎子成名去了。矍鑠據鞍空復爾﹐故將軍﹑不畫雲臺表。種瓜者﹐靑門道。記曾放馬天山艸。賸此日溪山驢背﹐夕陽秋好。照水頭顱千丈雪﹐波底魚龍驚攪。野戍外角聲吹曉。聽罷荒雞頻起舞﹐撫琱戈﹑誓把煙塵掃。虎頭相﹐已枯槁。

前調。老儒學究先生樣。半生來﹑靑鐙黃卷﹐烏皮絳帳。三字頭銜窮措大﹐不諱含酸骨相。難得是斯文未喪。一第蹉跎頭白早﹐嘆磨穿﹑鐵硯心徒壯。功名路﹐恐難望。濟南博士江都相。溯流傳漢家眞派﹐何嫌依傍。辛苦儒林謀絕業﹐全力名山休讓。覓冷蠹堆中同葬。七貴五侯君不見﹐牧豬奴﹑轉瞬靑雲上。得富貴﹐且無恙。

前調。老漁生死蘋鄕裏。有同盟﹑舊鷗三兩﹐是他知己。明月一江吹笛響﹐拏个扁舟去矣。或雨細風斜不止。漁弟漁兄身世感﹐怕滄桑﹑換到閒煙水。漁兒女﹐又如此。聯篷夜火鐙成市。正家家柁樓炊飯﹐酒香魚美。袖手江天垂釣罷﹐看盡來頭去尾。問順水順風能幾。飛到浪花頭也白﹐況禁他﹑世上風波起。漁唱遠﹐暮霞紫。

前調。老妓無計畱春住。聽簾前﹑一聲杜宇﹐喚他歸去。多少鶯花都命短﹐散了彩雲無數。賸憔悴章臺舊樹。畱得縷金衫子在﹐認紅心﹑碎點燕支污。風與月﹐等閒度。秋娘老矣憑誰顧。莫思量琵琶江上﹐荻花飄曙。愁壓眉尖和黛重﹐那有鏡中人妒。怕照影驚鴻相遇。月地花天無恙否﹐是當年﹑一曲銷魂處。靑衫客﹐淚如注。

柳梢靑玉杵敲霜。藍橋訪月﹐曾乞瓊漿。最是難消﹐花前睡態﹐鏡裏啼妝。江漧黃竹成箱。料錦瑟華年暗傷。一點相思﹐寄伊無路﹐何況明璫。

憶秦娥。子規幽魂咽。東風萬古傷離別。傷離別。春江是淚﹐春花是血。人家歲歲淸明節。關山處處銷魂色。銷魂色。紅時斜日﹐碧時斜月。

淸平樂春波一頃。曾照驚鴻影。誰道銀河天上近。不似紅墻太迥。重來欲問桃根。流水無情送春。惆悵个儂何處﹐半彎眉月黃昏。

謁金門春山凍。嵐气如波欲動。誰把春寒輕剪送。壓簾簾骨重。花影紅沈窗縫。菭色綠浮籬空。香怕燒多金鴨痛。碧紗煙入夢。

摸魚兒。曉發鎭雄關掛徵帆大江西上﹐銅琵鐵板才住。酒醒今宵楊柳岸﹐又唱屯田詞句。關山路。有殘月微茫﹐認得愁來處。憑誰記取。寫驘影衝寒﹐雞聲攪夢﹐行到亂峯曙。戌樓上﹐催落曉星無數。老兵起背鐙語。萬山一罅乾坤隘﹐人共亂鴉飛度。敲戰鼓。指煙艸連天﹐尙想前朝戍。天西倦旅。把老屋書聲﹐髙樓月色﹐分付夢回去。

臺城路。龍裏道中作五更夢壓關山重﹐曉風鞍背吹醒。堠裹雞聲﹐巖飄虎气﹐人與萬山俱冷。前村尙暝。漸茅屋晨炊﹐樹梢靑凝。杲杲初陽﹐馬蹄踏碎亂峯影。時淸邊塵久靜。賸荒原廢壘﹐吹角淒警。雨抱峯黃﹐天歸箐黑﹐獨鳥橫飛煙頂。圖云關近。算瘴月蠻花﹐幾回相等。萬里天西﹐寒鴉將路引。﹝圖云﹐貴陽省城外關名也。﹞

滿江紅。兆兒生甫九十日﹐遽殤金竹寓中﹐口占此闋﹐以當一哭三尺桐棺﹐算也是﹑人生一度。想死去﹑不如生好﹐兒心應悟。白骨競成飄泊鬼﹐黃泉可有生還路。問牂柯江水夜郎山﹐歸何處。誇麐鳳﹐原難遇。譏豚犬﹐猶難據。拚替他一慟﹐兩無干預。半霎誰教曇影現﹐再來莫被輪回誤。檢菭根藏个小身材﹐隨他去。

湘月。贈唐潯舫楚中唐勒﹐是景瑳朋輩﹐靈均弟子。家在碧湘門外住﹐領略煙騷情思。詞捲鳴秋﹐酒杯問月﹐飄泊愁鄕裏。歌離弔夢﹐才人通病如此。因甚王粲從軍﹐禰衡投刺﹐同倒天涯屐。瘴水蠻花﹐枉題徧我輩﹐幾行名字。秋士傷心﹐夜郎搔首﹐四顧悲歌起。布帆無恙﹐與君行且歸矣。

蘇幕遮。自黔歸﹐赴秋試﹐賦感甚功名﹐何意緒。說到勞生﹐總沒些兒趣。二月行蹤三月住。四月黔關﹐五月依然去。萬重山﹐千里路。驢背明朝﹐獨自和秋語。我比殘鴉心更苦。一點歸心﹐卻在天涯樹。

金縷曲。乙亥除日樊城度歲作立馬斜陽外。問兒時﹑舊經行處﹐雪泥安在。﹝餘六七歲時在賊中歸﹐經此。﹞猶記白雲親捨近﹐幾度倚閭而待。今日更車驅遠邁。十載光陰俄頃耳﹐只添些﹑閒水閒山債。說往事﹐總堪愛。重來倦旅愁難耐。況禁他天涯除夕﹐冷唫淸話。小店髙城呼酒去﹐簫鼓春聲一派。獨自與殘鐙相對。莫向梅花頻索笑﹐怕江南﹑夢醒都無賴。明歲又﹐蹇驢背。

滿江紅。渡黃河作眼底黃河﹐已送盡﹑興亡無數。都付與﹑夕陽西下﹐亂濤東注。客子夢隨鷗鷺冷﹐英雄气挾魚龍怒。把閒愁萬斛擲波心﹐奔流去。倚長劍﹐妖鯨怖。吹短角﹐哀鴻顧。更髙歌擊楫﹐片帆飛渡。劃破江山南北走﹐浮來天地中央住。問書生何處覓侯封﹐乘槎路。

前調。湯陰嶽忠武廟十二金牌﹐天下事﹑不堪問矣。竟銷盡﹑江山半壁﹐西湖鍋裏。名父子全忠孝去﹐小朝廷要英雄死。嘆從今寡婦與孤兒﹐無生理。朱仙鎭﹐公營壘。湯陰道﹐公鄕裏。有精忠祠廟﹐足光桑梓。白雁一聲天水碧﹐黃龍餘恨燕云紫。待招他豪傑兩河魂﹐歸來只。

百字令曉風殘月﹐嘆天涯﹑到處銷魂倦矣。說到南云親捨遠﹐悔向長安負米。萬里題詩﹐十年磨劍﹐命也該如此。儒衣僧帽﹐是儂前世行李。多少戰壘黃塵﹐離宮碧瓦﹐雨打風吹起。一帶中原禁不得﹐過客幾回悲喜。土銼呼鐙﹐沙坊問酒﹐且醉爲佳耳。髙樓橫笛﹐滿天霜气如水。《湘弦詞》終

哭庵詞集摩圍閣詞卷上歲寒三友社言

古漢壽易順鼎實甫

卷上歲寒三友社言

秋思耗。得湘中故人書﹐用耒邊詞得秋錦書韻估艇南浮客。望剪波小燕﹐雨平潮息。深竹貯燈﹐淺花停磬﹐簾捲蜻翼。正飛月山樓﹐萬層秋綠裹瘴國。寄遠愁﹐滄水驛。怎蜑地開封﹐魚天落欵﹐只著一些材影﹐者邊先黑。悽惻。湘春久隔。說冷楓依舊紅積。艷才無益﹐慣將飄泊﹐償他賦筆。讓釣侶靑篷﹐楚江龍笛吹裂石。荻雪色﹐應更白﹐問甚日歸來﹐誅茅宋玉故宅﹐做个詞人值得。

解珮令。寄張蔭廬廣榕﹐用竹垞韻聽鶯斜巷﹐試驄軟陌﹐到花前半晌東風盡。煙月昏黃﹐畫一帶歡場離恨。个中人可憐雙鬢。蠻齋春睡﹐香湖秋泛﹐引吟魂夢禪天近。寫怨抽恩﹐莫輕爲尋常脂粉。是君家玉田身分。

多麗。憶湘夢遊仙。被秋尾到湘邊。怎荒波捲將古碧﹐重來萬感依然。向君山夜涼吹笛﹐記臣裏春暖尋鈿。柔綠隨篙﹐靜紅駐幾﹐倩花扶影上漁船。再相見浣紗溪女﹐已是斷魂鈿。江亭外﹐晚風髙樹﹐換了鳴蟬。待何時煮蒓燒竹﹐倚篷淺醉深眠。吐驪胎一雙兒月﹐評鱸價三五人煙。魚浪蘋吹﹐雁沙苔映﹐眞從鏡裏度流年。顫數點水窗燈火﹐閒把楚騷箋。儂願守黃陵祠廟﹐靑艸湖田。

喝火令。梅信不來﹐申之以怨水閉涼虹國﹐山藏小鳳家。銀河飄泊古來槎。望斷瑤天銖珮﹐姑射在金沙。有約曾憑月﹐相思便寄花。江南可也一枝斜。因甚前盟﹐因甚不關他。因甚夢衾香霧﹐今夜又寒些。

髙陽臺。余與張紫帆﹑蔣次香倡歲寒三友社於容園﹐喝月敲花﹐竟無其四。二君雙倚此調見和怨梅之作﹐率循原韻﹐以爲繼聲歷徧天西﹐除他月外﹐算來只此三人。隔水髙樓﹐吟聲暗訪花魂。紫簫吹凍蠻江雪﹐瘦仙才唱不成春。又輕將半幅烏闌﹐換了蘇辛。紅冰濕透梅邊淚﹐柰淸愁有伴﹐絕艷無姻。畫裏孤山﹐荒涼一片苔皴。遙香入夢邀同坐﹐織空簾萬感如雲。更依稀素靨珠鬟﹐冷弔湘君。

玉燭新。和紫帆感事韻江南花正落。者一夢迷離﹐算君先覺。樓臺金粉都無主﹐說甚釵鈿盟約。干戈影裏﹐何處是飄燈珠箔。便此日招得春魂﹐低鬟悄來同酌。倦遊我亦三生﹐料鸚鵡和他﹐說人情薄。香名似昨。才不枉掛在玉兒心角。禪天澹泊。只悟後圓蒲相託。因甚又提起淸愁﹐回腸斷卻。

翠樓吟。鸚母爲貍奴驚化﹐紫帆﹑次香各以詞悼之。卽兩用元韻﹐兼爲雪衣致謝二君也膽怯昏黃﹐身愁冷翠﹐依然葬花舊處。斷魂飛不遠﹐料還在秋邊庭宇。三生何許。便此後仙塵﹐聽憑伊去。猶畱據。綠衣半角﹐洗霜吹雨。欲暮。楊柳樓臺﹐曾喚儂分理﹐碧雲頭緒。畫闌無影到﹐向斜月如聞癡語。華年春樹。甚薄命人間﹐玉籠難住。君知否。嬋娟有例﹐一般風絮。

雨淋鈴層層花外。嫩泥親割﹐尺綠鬆塊。慈悲枉自呼佛﹐如今不管人間纖芥。慣妒聰明﹐細忖者天意堪駭。憑記取埋玉深深﹐古怨和苔繡成彩。沈思錯把貍奴怪。便雪衣恁受心經戒。金籠那知催命﹐眞要算被儂坑害。萬里魂歸﹐還仗關山苦月攜帶。倘異日紅豆勤拋﹐或有相逢再。

水龍吟。和紫帆容園寒夜韻與君飛上瓊樓﹐蓬山絕頂愁風露。不如仍在﹐容園月下﹐對花起舞。人海中間﹐居然有此﹐兩三鷗鷺。指尋常池榭﹐今宵燈火﹐是後日﹐思量處。冷福誰來相妒。猛回頭舊歡都誤。江南一帶﹐空庭曉白﹐影梅無語。姑射歸遲﹐料應未攺﹐渾身縞素。且紅闌拍徧﹐橫吹玉笛﹐夢遊仙去。

渡江云。十二月十三夜望月﹐和次香韻古愁流一發﹐凍華濕瓦﹐天影欲離靑。嬋娟初鬥罷﹐密邇佳期﹐好事會圓成。微遮茜袖﹐想峭鬟窺樹輕盈。須後夜瑤空雪意﹐補足二分明。■﹝左口﹐右上人下十﹞聲。花間暗度﹐喚起冰輪﹐悄催他端正。還只恐龎兒越瘦﹐不耐風稜。影娥池上無人到﹐管荒波半角枯菱。仙夢冷﹐寒簧被也霜凝。

齊天樂。雪意古天何處飄來磬﹐仙愁夜寒飛落。蝶路危紅﹐鴉塘敗墨﹐一點吟魂黏著。山嵐似擱。怎鬧竹昏林﹐有人知覺。祗恐梅花﹐因循負了舊時約。淒涼賦情誰託。憶沈沈小院﹐燈火如昨。冷夢牽云﹐濛香度月﹐瞞住妝樓半角。風稜紙薄。畫不出春前﹐綠楊城郭。行到江南﹐酒旗斜轉腳。

金縷曲。詠雪四首﹐用舊題。閨閣越顯龎兒白。添一點﹑頰潮圓印﹐暈成紅月。恨煞貍奴眞叵耐﹐睡暖流蘇帳側。硬不受﹑小鬟驅策。繡被今宵鋪更緊﹐把層層﹑鴛夢圍來窄。香汗出﹐恁般熱。試妝呵手渾無力。只愛剪﹑壽陽宮樣﹐額黃親貼。十幅窗紗看欲亮﹐誰寫折枝都活。梅影似﹑倩魂將別。有甚瓊裝和王﹝楓注﹕當爲玉字。﹞琢﹐付三生﹑春水休重說。冰透了﹐淚花纈。

又。江湖天外帆如坐。誤幾度﹑畫闌凝望﹐歸期都左。龍笛何人吹變徵﹐不是瀟湘舊些。已閉了﹑驪宮無和。打入篷腰和夢響﹐冷移衾﹑又道船窗破。算更比﹐浪花大。前村賣酒扁舟過。最模糊﹑水邊紅樹﹐一層風裹。野岸荒寒潮退後﹐對影漁翁兩个。有沙鷺﹑凍拳苔座。觸我少年飄泊感﹐記迷離﹑綠顫空江火。也曾向﹐舵樓臥。

又。園林瞞過蒼苔地。換一幅﹑輞川畫景﹐灞陵詩意。壓斷小橋來往路﹐四面白濛濛裏。算賴有﹑吟魂能記。淡墨池塘鴉數點﹐寫愁痕﹑綠減微波字。水楊柳﹐暗黃洗。酒旗掣角樓門閉。沁湖心﹑蹇驢瘦影﹐生涯如此。落月銀屏淸欬遠﹐料峭曉寒難避。知道是﹑山中人起。天外有天家住久﹐伴仙云﹑但紀寒花歲。又吹到﹐笛聲尾。

又。關塞紅柳鋪空暗。枉橫笛﹑玉關髙處﹐路迷難辧。倒影龍沙天萬里﹐無數離人古怨。偏馬后﹑桃花似電。今夕長城還有月﹐問可能﹑照得春閨見。又過了﹐幾聲雁。軍門夜午催傳箭。暖邊庭﹑射鵰小獵﹐椎牛髙宴。帳外刀光疑斫陣﹐卻是星河自澹。已寒得﹑一燈都戰。休怪健兒頭白早﹐便燕支﹑山色如今換。閒坐把﹐鐵衣綻。

菩薩蠻楚天靑火宵燃竹。江光冷抱漁家屋。知道曉梅開。綠簔衝雪來。蠻溪飛夢遠。月落黃陵岸。何日守湘祠。頭銜一釣師。

憶舊遊。題紫帆行捲甚慘綠京衣﹐鬧紅吳舸﹐換了一身秋。落魄蠻江道﹐怎箏篷載酒﹐不是揚州。山眉又妝新黛﹐春醒瘴云愁。柰萬里逢君﹐三生誤我﹐舊夢難勾。飄流。未須恨﹐算慧業收回﹐小捲銀鉤。聽雪燈重剪﹐話蘆溝立馬﹐剡曲尋鷗。仙才者般騷屑﹐無處問靈修。且邀住淸魂﹐梅花瘦到天外樓。

滿江紅。殘臈二十五日江路衝寒﹐賦此爲蠻天雪印君看蠻溪﹐也略略﹑有些圖畫。映髙低蓼汀花岸﹐竹籬茅舍。一白寒沙春未碧﹐半黃淺樹秋猶赭。怎鐘聲飄不過江來﹐絲風掛。短楊柳﹐漁罾架。橫幾支﹐船兒暇。正深篷坐雨﹐閒評鱸價。水地無人看立鷺﹐山天有路聞嘶馬。問何如三十六湘灣﹐將帆卸。

昭君怨。梅意數點寒花開處。有个玉人家住。溪響一重門。一重云。扶病縞衣初別。積了半腰香雪。古月忽飛來。綠如苔。

又天外寒香送遠。只恐倩魂飄斷。愁把玉笙吹。月沈西。誰汲古桐金井。綠鳳一聲初醒。仙夢也無蹤。夜來風。

夢遊仙。白太傅嘗以此調追憶吳宮錢塘之勝。余則榕城倦旅﹐卽景成詠﹐以玆區替吳越﹐豈但儗不於倫﹐然幸爲吾輩所經﹐豈可使地靈終閟﹐平生遊寓﹐𨿽僻陋而未敢忘﹐約略存之﹐亦小人懷土之過也榕城好﹐碧潤一天陰。曉郭山多宜試屐﹐秋衙吏少但聞琴。空翠坐來深。

又榕城好﹐春步向平郊。柳絮綠將鶯夢管﹐菜花黃得蝶魂銷。似有酒旗飄。

又榕城好﹐小閣盡開扉。山路夕陽行馬過﹐水田春雨飯牛歸。心向畫中飛。

又榕城好﹐處處聽吹笙。月黑尋郎苗女秀﹐花紅賜覡竹王靈。廟火夜猶靑。

又榕城好﹐蠻髻見雙了。溪女釧搖因洗菜﹐峝娘鞋褪更穿花。體態也夭斜。

又榕城好﹐湖水碧如苔。菱火兩三星不定﹐荷花八九月猶開。撐个小船來。

又榕城好﹐倒影水樓嵌。秋浦魚云晴曬网﹐春潮蜑雨暮歸帆。卻也似江南。

又榕城好﹐樓影認龍岡。湘雁北來穿瘴綠﹐海螯東寄擘晴黃。幾度醉重陽。

又榕城好﹐冬景更畱連。鷺影翹來無雪地﹐鴉痕畫出欲風天。人立柳塘邊。

又榕城好﹐飄夢水天空。楓葉涼波江舫笛﹐梅花細雨寺樓鐘。不聽也愁儂。

孤鸞。供蠟梅一枝病黃生面。記蠣粉圍墻﹐那回曾見。苦把蠻腥﹐膩了壽陽宮瓣。東風又還到也﹐怎寒花尙畱秋怨。冷入二分龍麝﹐帶斷魂飄遠。問別來何處照淸淺。說離恨天西﹐舊紅無伴。疏影渾難覓﹐付月波涼蘸。美人倚愁獨立﹐夢遊仙道妝偸換。香外一瓶一我﹐正萬緣俱澹。

聲聲慢。雪珠欬玉因風﹐跳珠似雨﹐驪宮舞碎珊瑚。竄入花叢﹐催他蝶夢紅枯。瀟林又聞鬧竹﹐怕湘妃冰綠單膚。沈吟久﹐怎釵梁敲斷﹐消息都無。依約烏篷密響﹐恰此身飄泊﹐如傍菇蒲。冷暈搖靑﹐逼成燈影模糊。空庭一聲一點﹐算个儂心上秋餘。還愁是﹐打妝樓簾眼太疏。

玉簟涼。題次香悼亡詞後珠漲迷江。是萬里淚痕﹐報答成雙。絲絲花气息﹐怎斷了偏長。離紅無主﹐又霎時換作﹐縞夢冰涼。收影去﹐早暗消龍骨﹐偸費亂腸。檀郎。春塵錦瑟﹐秋雪玉簫﹐贏得此恨茫茫。仙山天樣遠﹐那覓返魂香。虛幌舊並倚處﹐有小月飛上釵梁。芳約準﹐待拚他連理唐昌。

天香。水仙湘月夜愁﹐海云春笑﹐是花還是仙子。訊遠槎風﹐夢塞釵雪﹐鮫淚澹紅曾洗。蔥尖切恨﹐遙認得冰環玉指。似向翠蓬聞磬﹐一痕水天涼气。微波寄語千里。寫迷離洛靈身世。最憶江臯步曉﹐韈陳飄起。綺石圓沙無數﹐放小小香魂出頭地。綠鳳梳翎﹐蠻腥尙膩。

淒涼犯。重臺水仙﹐用夢窗原韻湘春水闊﹐單衣外﹑仙云暗護如葉。障風淺幕﹐瑤房閉久﹐洗妝乍濕。鮫程凍合﹐珠海雙帆正涉。采香人﹐涼到骨﹐步入翠蓬疊。鬟朵壓來重﹐小月釵梁﹐夜寒飛怯。粉彈未破﹐暈愁痕玉顏冰靨。金屋沈沈﹐問身世微波幾摺。想重衾晚馥濃燻﹐縞夢滅。

金縷曲。塡詞一事﹐莫盛於杭﹐吾湘代不數人﹐然以僕所交﹐則有四君子矣。都門別後﹐羽換商移﹐因各綴以一詞寄懷。知天外雅弦﹐猶有同調也。長沙張雨珊祖同寫得烏絲爛。向旗亭﹑尋行數墨﹐澹歡濃怨。箋上是秋還是淚﹐總覺模糊難辧。有湘雨﹑樓詞幾卷。秀句偏多飄泊響﹐聽江湖﹑一个張孤雁。也合做﹐玉田伴。相思欲寄靑瑤案。怕年來﹑四愁平子﹐賦情都倦。儗把諸賢重喚起﹐多少金荃蘭畹。道自古﹑才名不賤。酒夢京華涼易醒﹐悄鬘天﹑已作枯禪觀。應念我﹐發三嘆。

又。巴陵杜仲丹貴墀此杜依然老。只一事﹑差彊乃祖﹐時非天寶。家在嶽陽樓下住﹐容易吟魂飄到。看盡那﹑洞庭秋好。綠雨啼鴣斑竹岸﹐是古來﹑未竟傷心稾。二十五﹐楚騷調。宣南記共風吹帽。怎獨自﹑鬢絲禪榻﹐焚香卻掃。中有水流云在意﹐懶向詞場廝鬧。算已是﹑名心淡了。昨夜遊仙帆影掛﹐爲尋君﹑轉過黃陵廟。霜與月﹐滿湖縞。

又。武陵餘子瀓嵩慶膩月斜街路。瞥樓臺﹑澹黃瞞過﹐玉驄嘶處。恁地粉郎心上窄﹐也把香名容住。才不枉﹑飄零如許。醉寫烏闌濃蘸墨﹐是那場﹑春夢眞憑據。愁彀了﹐鳳城旅。蠻江夜火沙堤步。挽吟橈﹑相看欲笑﹐依依情素。跨蝶花天能幾日﹐又換冷楓紅舞。也算作﹑才人際遇。聞道靑篷還載酒﹐正橫吹﹑龍笛湘江雨。披一領﹐綠簔去。

又。武陵王夢湘以慜生就塡詞命。況添些﹑悲秋結習﹐悼春心性。不比五陵年少樣﹐裘馬但標輕俊。怎知道﹑歡場離恨。一副尊前奇絕淚﹐算除花﹑尙有誰堪贈。還爲我﹐灑來肯。采香嫩約難憑準。想別後﹑雨花泥絮﹐維摩多病。煙柳明湖三面綠﹐著个才人小影。與背錦﹑生涯剛稱。飄泊情天無住處﹐瘦東風﹑也似君行徑。何日共﹐碧湘隱。

邁陂塘。蠻村荒感裹腥藍﹑萬重飛瘴﹐孤城如墮雲海。臥龍故壘生秋艸﹐一角斜陽綠壞。祠額矮。盡銅鼓迎神﹐消受椎鬟拜。夜郎休大。算金馬蠻王﹐玉蠶鬼母﹐此日有誰在。行歌客﹐且莫思量千載。自家愁已難賣。浣紗溪女花間笑﹐也覺嫣然堪愛。山影礙。問古月何年﹐先我來天外。猺村春賽。又管壓紅鵝﹐裙圍黑蝶﹐閒把酒來買。

憶舊遊。依韻畣紫帆甚移牀避夢﹐選硯供年﹐瘦不關秋。借个蒲團坐﹐更焚香掃地﹐五字蘇州。今宵落梅風緊﹐還替縞衣愁。又蝶路吹紅﹐魚天漲碧﹐暗被春勾。谿流。蘸飛雨﹐任綠影沈沈﹐那見簾鉤。一舸浮家約﹐怕苔生釣石﹐換了叢鷗。采香俊侶都懶﹐新社待誰修。便想到斜街﹐賣花聲過何處樓。

前調。柬紫帆﹐再用韻漸深煙困柳﹐密雨妨花﹐小院如秋。過了收燈節﹐問正三二月﹐可似杭州。東風不情不緒﹐吹起一分愁。把選夢年華﹐盛嬌影事﹐淡抹輕勾。名流。剪詩翠﹐坐竹裏簾櫳﹐黃月藏鉤。寂寞蠻江道﹐但新巢換燕﹐舊舸尋鷗。紅闌夜寒敲句﹐簫譜倩重修。算萬里遊仙﹐春山瘴碧中有樓。

八聲甘州。社雨初散﹐江春已深﹐小園暝遊﹐如有所憶才一番雨過便聞蛙﹐池塘已春深。記年時攜酒﹐笑桃門巷﹐吹絮園林。幾條花邊熟路﹐支蝶也慵尋。人意如新綠﹐直恁陰陰。驀地餘寒何處﹐覺連宵輕暖﹐準換羅衾。待搓黃蠻柳﹐斜照萬絲金。想江南采茶天气﹐鬧碧雲十里踏歌音。拚幽坐水苔簾閣﹐潤到靑琴。

風入松。小園桃李作花﹐澹紅妍白﹐天然相亞﹐爲賦此解輕寒輕暖費天勻。調惜玉兒身。畫簾盡日飄絲雨﹐坐鶯邊有个愁人。不月園林縞夜﹐無風門巷紅春。凝思那處正湔裙。欲見更何因。小唇秀靨今還在﹐柰東廂燕傷神。管甚非花非霧﹐和他如夢如塵。

月華淸。春街買鸚﹐與故禽無二﹐返魂香耶﹐再生緣耶秋稻餘香﹐春花復夢﹐小簾依舊深貯。垂柳樓臺﹐半護碧雲歸路。怎隔年重認輕盈﹐渾未攺檀唇繡羽。無語。見畫闌干外﹐東風吹絮。此例相沿應許。那離恨天邊﹐多少幽女。話到三生﹐命比雪娘都苦。偏記得庭院依稀﹐算不枉玉簫分付同住。墊一層黃月﹐一層紅雨。

菩薩蠻綠衫人在春陰院。閒坐冷如秋。略無花影到。堆滿一簾愁。﹝楓注﹕此詞有誤。﹞

花非花。柳花花非花﹐雪非雪。塞北逢﹐江南別。墊平驄路夜疑霜﹐堆上鸚闌朝誤月。

摘得新兩鬢花。烘成一臉霞。花將人面比﹐不爭差。那年那度東風裏﹐那人家。

哭庵詞集摩圍閣詞卷下舊鷗今雨社言古漢壽易順鼎實甫卷下舊鷗今雨社言

漁歌子新漲如雲欲到門。年年洗盡落花痕。斜照裏﹐綠三分。二分春水一分村。

月下笛。讀山中白雲詞感懷玉田生﹐卽用其贈仇山村韻公子秦川﹐布袍落魄﹐來稱杭友。金荃萬首﹐幾人標格同瘦。鷗邊又綠西泠水﹐問送得春愁盡否。想吟魂尙在﹐秋寒鯨背﹐紫簫離手。過後。才名舊。只換了藏鴉﹐六橋疏柳。詞家僅有﹐浣花應配詩叟。山云入捲飛淸气﹐卻不信仙蓬去久。剩如此好江湖﹐朱十依然載酒。

采桑子。題玉田詞後詞仙身世愁邊住﹐家在南湖。國在西湖。一段滄桑舊隱無。才名兩字依然賸﹐鷗外春孤。雁外秋孤。紙上淸魂似可呼。﹝玉田以春水﹑孤雁二詞得名。﹞

長相思桃花開。李花開。燕子尋儂特地來。捲簾紅雪堆。想斜街。夢斜街。小院沈沈聞墜釵。綠天渾似苔。

河傳。金荃體春鎖。人坐。小樓寒。相見時難。淚彈。俏和影兒雙倚闌。團欒。月斜依舊單。斗帳流蘇金絡索。圍四角。生怕啼鶯覺。畫廊東。無路通。愁紅。海棠花底風。

月華淸。新得綠衣﹐又埋紫玉﹐仍銜蟬之劫也。用舊韻悼之玉碎驚心﹐珠啼霣魄﹐好春從此難貯。架月飛愁﹐照慣白濛濛路。怎寫成故紙離鸞﹐渾不讓年芳似羽。酸語。柰靜禪行榻﹐又挑泥絮。暗綠庭深幾許。似瞥過朝云﹐飄忽神女。爲戀金櫳﹐忘卻前塵悽苦。要尋到花外情天﹐把小小雙魂交付。還住。認舊紅無恙﹐土華吹雨。

露華。廧外梨花數株素仙玉立﹐化此花傾國﹐還似無花。萬紅自靜﹐倚天澹絕朝霞。喚起綠雲如水﹐伴小樓詩夢生涯。渾不辧江南去路﹐縞月銀沙。初過洗妝微雨﹐比浴罷瑩肌﹐未隔單紗。紛廧白處﹐籠寒知在誰家。渾是一庭鬆雪﹐替春人飛盡年華。東闌遠﹐東風又還遠些。

月下笛。紫帆以此調題餘詞捲﹐仍用玉田原韻畣之昏黑關河﹐軟紅人海﹐十年呼友。琴心劍首。和他恩怨都瘦。吳霜燕月層層夢﹐也照過靑衫淚否。怎盟鷗萬里﹐蜑篷燒燭﹐雪華如手。茗後。同懷舊。感建業春蕪﹐靈和秋柳。淸愁漫有。玉簫吹得成叟。仙天睡了禪天坐﹐悄不信蠻天住久。算難遇是知音﹐且向花前酹酒。

前調。原韻題紫帆詞蘭畹金荃﹐霏香秀筆﹐幾人吾友。空華轉首。飛來瑤想都瘦。紅雲嬾向仙龕住﹐尙記得三生事否。想醉魂曾到﹐驪宮雪舞﹐寸珠歸手。定後。情禪舊。寫南渡烏絲﹐壓他蘇柳。儂家也有。洞庭添个漁叟。海天萬古生明月﹐怎一件靑琴葬久。只休學郁輪袍﹐甘向長安侑酒。

天香。白桂花爪雪銀痕﹐膚云玉气﹐煉顏飲罷鉛液。舊隱瓊樓﹐圓因金粟﹐小謫仍皈淨業。亭臺水浸﹐秋到了人間無迹。不辧香來何處﹐飛仙廣寒宮闕。幾度娥池潮汐。照三生影還明白﹐斷羽霓裳﹐天上飄零曾識。下界塵紅自遠﹐算萬劫修成最空色。涼透單衫﹐滿身是月。

慶淸朝慢。梨花帳淺飛雲﹐壺深買雨﹐小樓全在花中。尋常縞夜﹐透簾別樣玲瓏。院落常如有月﹐把香魂浸得溶溶。詩夢醒﹐卻還似夢﹐坐遠惺忪。誰識天然雅素﹐向瑤臺獨立﹐一笑春空。澹雯化綠﹐淸气暗接仙蓬。撩亂玉人心眼﹐最愁他燕子無蹤。三生事﹐只將明白﹐交付東風。

應天長。春夜聞歸雁聲漁篷曬月﹐獵箭響云﹐相呼正失歸侶。萬里玉門心眼﹐家山在何處。一程風﹐一程雨。算減了一程黃霧。怎還把一帶髙樓﹐緊緊圍住。關缺剩寒補。不盡秋聲﹐如水亂流去。最苦夕陽官道﹐茫然與春遇。幹﹝楓注﹕疑當爲千字。﹞花暝迷舊路。怕錯認那回紅樹。又喚起湘客吹鐙﹐年少羈旅。

月下笛。紫帆結想西湖﹐塡此詞見示﹐余亦柳鶯心許﹐梅鶴神交者也。依韻畣之南渡當年﹐湖山只解﹐玉成詞友。松云白首。老仙多半吟瘦。銷金鍋裏銷家國﹐銷得盡紅鵑淚否。只薴蘿斜照﹐一般貧賤﹐浣紗春手。雨後。香塵舊。想蘇小妝樓﹐依然垂柳。花貲若有。鶯邊來作鄰叟。飄零自是才人福﹐落得伴寒梅睡久。算我輩忒無聊﹐萬里蠻村問酒。

如夢令昨夜花陰月淺。夢到謝娘庭院。瘦了小腰支﹐人似綠云渾軟。春短。春短。愁滿玉簫心眼。

憶舊遊。春日題五榕江閣正春沙有雁﹐曉樹無鶯﹐暗盡芳朝。一尺桃花雨﹐恰吹愁成浪﹐流到詩橈。東風百蠻如畫﹐綠染瘴天嬌。柰官路斜陽﹐題紅萬里﹐鵑淚難消。晴絲水窗憑﹐只隔望簾疏﹐載夢帆迢。記向橫塘過﹐負垂楊兩岸﹐玉手親招。還將寄鸞殘句﹐寫上碧雲梢。漸人影都無﹐江心冷月孤盪潮。

髙陽臺。上巳日紫帆同次香﹑惇甫江岸踏靑﹐賦此調寄余古歡閣﹐卽用原韻畣之寺頂鵑紅﹐湖唇鴨綠﹐驚心此日重三。瘴國山多﹐層層裹碧如蠶。十年幾賦燕臺句﹐早簫街別味慵諳。怎春深﹑慣試離悰﹐水北花南。柔波照影詞仙六﹐正蘋香夾坐﹐松吹分談。有个愁人﹐鸚林掃地差堪。自憐不爲聽鐘到﹐把禪天風信來探。兩邊情﹑鷗雨跳沙﹐蜑月飛嵐。

前調。原韻柬紫帆鷗社淸緣﹐鸚林淨業﹐依然舊影張三。恨繭重重﹐詞仙身世如蠶。柔宵冷暖無人問﹐擁猩衾獨自偏諳。悄隨他﹑萬里遊絲﹐颺到宣南。落花風裏儂先瘦﹐只聽鸝欲醉﹐對燕疑談。細雨吹紅﹐小桃可是能堪。春愁似海連天綠﹐鎭邀君打槳同探。驀驚心﹑人在髙樓﹐瘴碧遮嵐。

江城梅花引。笛廣寒人散踏歌收。曲誰偸。譜誰修。謁帝穿雲﹐說與世間愁。骨透紅冰心透月﹐吹過了﹐幾滄桑﹐涼未休。飄零老仙何處樓。楚天幽。一聲畱。睡也睡也﹐驪宮夢不穩銀湫。十載江南﹐飛雨夜行舟。湘上雁風如發勁﹐絲气息﹐到層空﹐渾是秋。

鷓鴣天花气斜街鎖晝冥。東風似醉不曾醒。南槽雪甕邀浮白﹐內樣云鞋換踏靑。能幾日﹐已零星。燕臺秀句付鵑聽。春如夢裏三更雨﹐人在天西萬里亭。

釣船笛人立柳陰橋﹐四面東風如网。肯把一絲涼信﹐換黏天腥浪。鷗兒雪白鴨兒紅﹐去作五湖長。魚國年年春雨﹐看紫萍來往。

十六字令春。向晚汀洲采白蘋。風欲起﹐愁殺渡江人。

華胥引。春夜同紫帆﹐用玉田韻微波月地﹐水樣流年﹐浸來都濕。覓影偏逢﹐涼魂步入花路白。啼鵑淚盡東風﹐感離紅家國。今夜星前﹐恨天有个人立。拾片梨云﹐算不許玉香遺逸。瞞鸚淺坐﹐怎被暗愁知得。千古春憐才子﹐只沈香亭北。小小山樓﹐讓儂來領空色。

前調。春宵月下憶遠﹐仍用前韻離鸞院落﹐月浸柔天﹐綠春如濕。釧響荒唐﹐夢中記起鬆腕白。十年淸夜吹簫﹐向垂楊江國。帶露敲扉﹐睡鶯花上驚立。簾影搖鐙﹐肯話我生平疏逸。沈沈小嘆﹐多恐涼蟾聽得。便趁一絲香霧﹐到髙樓西北。冰透相思﹐餘寒尙在衫色。

閒中好閒中好﹐春睡起來遲。瞥見紅闌外﹐桃花開一枝。

憑闌人聽雨江南門巷幽。人在賣花聲裏瘦。重來燕子愁。舊東風﹐新畫樓。

南歌子艸長飛鶯亂﹐波平睡鴨知。孤村春水夕陽時。流出桃花一片自然詩。

春曉曲銀鸚一喚花天白。猶誤西樓澹月。小歡斷夢付春云﹐更比玉釵無處覓。

憶舊遊。社題春雨二首但三分困柳﹐一味催花﹐盡日冥迷。吹罷闌干絮﹐任和煙染出﹐未是晴絲。西泠綠楊天窄﹐呼泊畫船時。想桃片流來﹐猩紅透漲﹐鴨碧平堤。霏微。帶愁遠﹐記問酒前村﹐濕了靑旗。卻掩樓窗臥﹐自梨云去後﹐詩夢難飛。無人紫苔庭院﹐屐響不知誰。寫分外沈沈﹐重簾不捲雙燕歸。

又正深霏損柳﹐膩漲添桃﹐濕盡秋千。織出簾絲路﹐便愁寬盡貯﹐夢窄難穿。江南舊家門巷﹐聞道有啼鵑。猛記起淸愁﹐過驄燕陌﹐回雁吳船。華年。暗中度﹐想珠箔飄燈﹐羅帳飄煙。一樣瞢騰去﹐料妝樓玉困﹐也只思眠。飛臺沒人來倚﹐猶問賣花錢。柰春影都無﹐萬紅身世離恨天。

前調。淸明﹐和家大人韻二首記旗亭喚酒﹐江國吹簫﹐畫舸春涯。生怕新煙上﹐被綠楊勾引﹐半角樓遮。南朝四百餘寺﹐無處不飛花。更信馬嘶香﹐和鶯證夢﹐黃四娘家。偏差。恨天債﹐爲萬里遊仙﹐詩鬢將華。一樣閒門巷﹐少紅肩賣杏﹐素手分茶。茜裙遠遠飄蝶﹐錯認舊宮斜。待說與東風﹐今年燕子遲到些。

又怎蘼蕪似水﹐浸透春愁﹐軟綠無涯。莫倚飛臺望﹐但遊絲颺暖﹐鶯界全遮。東風萬里詩夢﹐沿路訪梨花。怕燕子重來﹐名聞影隔﹐不認盧家。還差。悼芳稿﹐付小院鵑紅﹐私哭年華。禪榻分新火﹐道情天醒後﹐味只思茶。百蠻縱有微雨﹐休問酒旗斜。拚悶掩鴛樓﹐江南更比春遠些。

江城梅花引。和次香韻古簾鵑語弔殘菲。銷愁蕤。暗中飛。春與詞人﹐小影是遊絲。花气敝蟾偏做暝﹐心上月﹐向天邊﹐分半規。東風打門還覓誰。滿空屏﹐紅折枝。名聞夢禁﹐無端惹鸚鵡沈思。賣杏江南﹐似過一聲微。今夜闌干秋樣冷﹐吹幾片﹐綠云來﹐縫笛衣。

賣花聲。紫帆夢中得湖心一片白雲生句﹐寤而足成此調。白雲者﹐玉田生詞集名﹐西湖又生釣遊之所﹐此七字中大有因緣在﹐依原韻和之飛出一帆輕。遠閣如汀。西湖到了玉田生。來弔三生飄泊處﹐水瘦花冥。名字滿春冷﹝楓注﹕當爲泠字﹐參看下首卽知。﹞。句寫鷗曾。白雲無恙古今情。小影綠波還認得﹐也似前淸。

又萬感比前輕。平遠沙汀。詞仙秋淚忽潮生。舊事傷心天水碧﹐玉笛吹冥。一派好西泠。歌舞銷曾。湖山多故爲多情。換了當年南渡樣﹐早是皇淸。

齊天樂。素心蘭﹐和惇甫韻湘天萬古飛明月﹐珠光照來波路。影外論交﹐香中寫意﹐曾共靈均心許。藏愁不住。已銷盡幽春﹐一痕猶露。卻笑人間﹐千紅冷暖甚情趣。乾坤幾分淸气﹐算無芳占得﹐全染襟素。恩怨都平﹐悲歡總澹﹐花國自成朝暮。仙禪合處。是空色同修﹐玉曇瓊樹。夜蹋魚云﹐來聽瑤瑟語。

憶舊遊。悼云篠廷總戎記鬉銀絡馬﹐臂錦鞲鷹﹐淺陌閒坊。斜照花陰坐﹐解單衫紫窄﹐細數金創。苔邊幾度春雨﹐濕了綠沈槍。嘆煮酒靑梅﹐縛弓紅竹﹐回首全荒。沙場。醉曾臥﹐更玉帳談兵﹐月影刀光。舊隱南山遠﹐剩灞亭風雪﹐殘夢飛涼。伏波萬古祠廟﹐裹革換來香。又惹起靈均﹐湘天一碧招國殤。

絳都春。社題春水二首東風乍起。猛皺碧一池﹐幹卿何事。夢醒小樓﹐昨夜春寒﹐模糊記。悄然桃浪浮花至。幾片入漁娃网裏。捲簾才信﹐通宵膩雨﹐釀愁無際。弓履湔裙曾到﹐坐沙上﹑惹得鴛鴦驚避。鷗白鴨紅﹐第一難忘儂鄕裏。錦帆總有天涯意。送盡了南朝帝子。防他又誤離人﹐畫船去矣。

又潮痕蹙纜。乍漲綠到門﹐移樓臨岸。柳底路沈﹐花外天寬﹐春聲亂。桃家姊妹離魂遠。洗剩粉南朝香怨。一鶯啼水﹐恨鷗占了﹐落紅恩眷。流斷華年不轉﹐對芳影﹑私替浣紗人嘆。鬆雪濺濤﹐畫舫渾髙瞞堤半。江鄕魚價年年賤。記柁閣香炊午飯。別來新翠苔磯﹐錦鴛睡暖。

琵琶仙。春江憶遠﹐用白石老仙原韻猩片流桃﹐寄芳句不似﹐宮溝紅葉。波路雙槳停敲﹐蘋邊坐淸絕。人更在江南那處﹐想微雨畫橋聞鴂。淚帊香銷﹐歌橈事倦﹐來對花說。漫催剪鸚嘴單衫﹐早閒過山城踏靑節。休問半生春影﹐剩風前飛莢。重夢到垂楊舊岸﹐有浣紗玉手如雪。羨煞溪裏鴛鴦﹐白頭無別。

春云怨。三月驟寒﹐燕巢未定﹐玉剪數十﹐並壘而居。園童探之﹐羽化者二十有二矣。賦此志悼﹐並簡同社諸君烏衣舊國。感百年初遇﹐春寒奇劫。已過踏靑時候﹐恁地小園晴未徹。杏雨封巢﹐梨云堆巷﹐驀比人間路還窄。說與盧家﹐莫愁知道﹐此日也愁絕。東風漫冷棲香骨。看離魂幾隊﹐雙雙心熱。勝似樓中賦生別。多故池塘﹐薄福簾攏﹐本難消得。證到花天﹐者般同命﹐更有萬紅一窟。

絳都春。重賦春水魚天始翠。見四尺畫篷﹐和雲飄起。桃片壓香﹐倒浸紅樓﹐沈沈地。斜陽染綠渾如醉。認萬古春愁影子。紫萍來往﹐似尋不到﹐小橋原位。重倚。垂楊喚渡﹐便人語吹過﹐隔江都細。住在鏡中﹐讓與漁娃﹐閒梳髻。五湖負了鴛邊誓。甚日辦詩船行李。十年花樣飄零﹐聽鶯聽水。

靑玉案。閏三月﹐和家大人原韻人生怎不蠻天住。便春也忘歸去。破例東風渾借與。餳簫得意﹐酒旗增價﹐一倍江南趣。慢將首夏淸和付。蝶夢翻新踏靑處。萬艷離魂還有主。綠添鶯界﹐紅銷鵑國﹐賺了梨花雨。

水龍吟。榕城望雨詞二首﹐和家大人龍祠簫鼓黃昏﹐看看又上珠潭月。碧雲桑路﹐雙鳩似悔﹐那回輕別。著甚乾忙﹐牧童懶向﹐夕陽吹笛。嘆年光暗裏﹐嫩晴瞞住﹐已催近梅天節。江影才堪一尺。候春潮杳無消息。野橋急澑﹐遮頭破傘﹐畫中空憶。花盡都拚﹐千紅並命﹐求他綠活。便將他活綠﹐減公兩鬢﹐一絲絲白。

又閏春不閏春寒﹐艷陽醉戀千紅住。龜痕坼碧﹐虹身閉赤﹐漏嫌媧補。饁婦心情﹐此時更比﹐鳳樓人苦。訝楝風暗盡﹐梅霖須到﹐偏萬股晴絲誤。驪夢珠宮正午。鎖靈泉飛來無路。城陰聞嘆﹐綠簔影過﹐金茸翠畝。紺幰星言﹐箋天獨立﹐杏花深處。約阿香睡醒﹐蓉塘踏水﹐喚癡龍去。

百宜嬌。十姊妹花綠股分釵﹐素肌同帳﹐蠣粉墻陰無數。桃葉江南﹐木蘭塞北﹐離恨者回都補。團圓別樣﹐應省識東皇心苦。一窩兒倚玉搓香﹐舊家門巷曾遇。眞个把二喬深貯。不字也雙棲﹐鎖春前度。湘水三妃﹐驪山五隊﹐添足十眉圖譜。靑溪照影﹐認多少小姑居處。嘆花天命寡千紅﹐美人遲暮。

玉漏遲。題次香悼亡艸﹐卽送其遊白門萬花呼恨起。料他都怪﹐詞人多事。如夢靑春﹐一半有頭無尾。撇卻芙蓉舊主﹐問倩女先歸何意。濤井膩。東風腸斷﹐掃眉才子。懺空玉劫香年﹐弔癡碧蟾天﹐苦紅鵑地。慣寫傷心﹐連累衍波箋紙。準備烏絲橫幅﹐更去替南朝消淚。江雨裏。來詢蔣山家世。

長亭怨。社題餞春正人在亂紅飛處。添个啼鵑﹐小簾朱戶。此際江南﹐落花時節甚情緒。送儂幾度。也輸到儂來作主。賣杏街樓﹐空閱盡年年春雨。同去。趁章臺倦舞﹐最惜白家樊素。天涯一路。齊料理翠筵尊俎。慢騰騰行馬關河﹐靜悄悄離鸞院宇。只密寫東皇﹐遺愛綠陰千樹。

又枉分付萬紅遮路。鵑國樓臺﹐影兒曾貯。春似佳朋﹐尊前易散總難聚。要隨伊去。訪天外桃花倩女。水遠山長﹐試借問君家何處。芳句。把鶯恩蝶愛﹐題滿綠陰窗戶。沈沈院宇。只不合單畱愁住。想畫舫灣到蘇堤﹐驀幾陣東風呼渡。乍閒了遊人﹐長日來修花譜。

采桑子。送紫帆入吳柳天明月梅天雨﹐黃了蘇州。綠了揚州。君到江南不許愁。翻思那日經行處﹐紅板橋頭。白板扉頭。有个蕭娘尙在不。

字字雙楊絲柳絲橋復橋。蘋葉蘋花潮復潮。紅樓月子髙復髙。吳娃艇子搖復搖。

章臺柳漫天絮。漫天絮。水遠山長飛不住。遮卻髙樓恨易生﹐不如遮卻春歸路。

瀟湘神瀟水波。湘水波。月明唱起竹枝歌。萬艷萬愁呼欲出﹐湘花顏色似湘娥。《摩圍閣詞》終

哭庵詞集。湘壇詞﹝全書終﹞哭庵詞集。湘壇詞﹝錄自《琴志樓叢書。第二十七冊》﹞﹝楓注﹕此集皆和扶乩降仙所作詞。﹞

促拍滿路花。和白仙詞四首忠臣慙保保﹐孝子愧安安。文章還遠遜﹐趙閒閒。年來勛業﹐分付水精盤。末路眞堪笑﹐一事無成﹐英雄兒女神仙。問何時委蛻如蟬。返我太虛天。茂陵封禪稿﹐任叢殘。禦風騎气﹐撒手諒非難。骨肉團欒好﹐蕊珠兜率﹐方知卽在廬山。

又魚龍方跋扈﹐雞犬豈平安。五洲蝸角局﹐不能閒。金甌將缺﹐先變爛銀盤。滄海揚塵後﹐荊棘銅駝﹐只愁淚灑神仙。大槐宮衮衮貂蟬。那有柱擎天。玉龍三百萬﹐甲將殘。乾坤澒洞﹐來日大都難。披髮吾行矣﹐儒衣僧帽﹐黃冠差勝文山。

又出師畱兩表﹐王業不偏安。武鄕侯盡瘁﹐肯偸閒。回思當日﹐膝向艸廬盤。出處何常有﹐出作完人﹐處爲忠孝神仙。卽先生豈薄貂蟬。悲憫切人天。明知唐社稷﹐已將殘。英雄同恨﹐錬石補天難。漢末還唐末﹐三醉嶽陽﹐何如六出祁山。

又濤聲趨左蠡﹐嶺勢接南安。匡廬眞福地﹐境幽閒。三天子障﹐虎踞與龍盤。五老峯千丈﹐結个茅廬﹐任人謗是神仙。記曾聽萬壑哀蟬。樂似奏鈞天。琪花飄滿地﹐鳥銜殘。桃源洞裏﹐秦火到應難。我與昌黎異﹐世間屈曲﹐不如從汝神山。

前調。和呂仙詞二闋西湖𨿽可樂﹐南渡太偸安。半閒堂上客﹐半閒閒。銷金鍋裏﹐蟋蟀斗千盤。礮打襄陽日﹐葛嶺笙歌﹐依然人望如仙。水龍吟寓感於蟬。天水碧連天。渡江聞白雁﹐一聲殘。諸陵何處﹐花落欲尋難。千古傷心事﹐年年風雨﹐如聞痛哭厓山。

又烏飛三匝繞﹐鷦寄一枝安。歸來滄海上﹐且偸閒。光陰電駛﹐臘粥接春盤。幸有髙堂壽﹐紅頰靑瞳﹐居然陸地神仙。把萊衣願換貂蟬。此樂勝生天。南陔詩可誦﹐補編殘。龍華會上﹐迦葉與阿難。況有眞仙護﹐今宵此地﹐便同蕊闕蓬山。《湘壇詞》終《哭庵詞集》終

