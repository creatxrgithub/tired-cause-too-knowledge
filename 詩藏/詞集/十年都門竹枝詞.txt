十年都門竹枝詞﹝淸﹞佚名本是癡人學夢狂﹐閒來舉筆費評章。無偏無黨遵王道﹐多少忠姦萬古揚。

朔將鑾輿去似流﹐日光慘澹月光愁。家家慶賀中秋節﹐嘆道中秋不是秋。是年秋﹐上巡幸避暑山莊。

頻年海口去從戎﹐費盡心機立戰功。誰料讒人深國亂﹐老僧辛苦一場空。僧格林沁數年辛苦﹐反爲換約廢事。

津門了望水溶溶﹐夷艇無邊殺气沖。妙計連環難獻得﹐誰知賣國有張松。戊午年有桂良花沙納在上海將大淸圖賣與夷人。

丁丁伐木作梅樁﹐紮捆木牌列漢江。我慨老僧心血盡﹐未知可否困夷﹤舟雙﹥。僧格林沁將各處樹木伐之以塞海口。

擁至貔貅百萬師﹐威聲凜凜退英夷。未聞賊至先軍走﹐妙策施來總不奇。中堂瑞麟聞賊至﹐先兵逃走。

賊到平原設計圍﹐地雷恰好中兵機。沙門放鬼逃生去﹐枉費髙僧降虎威。北塘暗設地雷﹐被沙禿子賣放﹐夷人始行猖獗。

河西塢裏少人居﹐夷匪朝朝上戰書。不是老僧心懼敵﹐只因國餉不充余。僧格林沁調來番兵﹐均行自各資斧。

四境荒園六不鋤﹐杳無雞犬剩空廬。連朝秋雨西風冷﹐戰土充饑啖野蔬。旗兵在城外﹐口糧不足﹐盡食生薯白菜。

姦臣誤國罪宜誅﹐誰料君王恩倍殊。引鬼入城來換約﹐猶言國難仗伊扶。恆棋與夷首巴夏裏結爲弟兄﹐開安定門放夷兵進城換約。

出隊誰嚴法令齊﹐橋頭未戰帥先迷。三聲炮響連兵起﹐死鬼含冤怨老奎。瑞麟之弟在八里橋開炮﹐震死官兵番兵無數。

人奔馬蹶巧安排﹐敗類依然得上差。坐待援兵通七省﹐大淸國運此時乖。勝保與夷人接戰﹐僞傷奔回﹐上以爲謀勇兼施﹐命統七省軍馬。

三間房外運河涯﹐戰罷歸來獨慘懷。多少金閨春夢客﹐荒郊誰爲葬遺骸﹖三間房接戰﹐官兵大敗。

中堂倏爾節旌回﹐護衛親兵蜂擁來。底事驚慌令若此﹖哄傳夷匪迅如雷。瑞麟在安定門﹐黑夜選至西直門炸城。

遙瞻郊外起煙塵﹐云影天光色不新。無限生靈遭大劫﹐相逢不是太平人。

提督軍機迥不羣﹐參謀幃幄立奇勛。一朝聞警隨鑾去﹐避暑山莊聽後文。端華﹑肅順聞警﹐勸上巡幸避暑山莊﹐以避夷人之亂。

旗分八色守城垣﹐都統巡營到各門。火藥軍裝全不驗﹐只叫將士莫多言。各城防具﹐不堪使用﹐帶兵官全不經理﹐只令兵卒不許亂言。

遠望城樓殺气攢﹐賊人盤踞各心寒。讀來告示無他意﹐句句英夷罵狗官。夷人在安定門宣示狂言已極。

古廟傾頹佛像殘﹐夷人拆毀令心酸。茫茫大劫神難避﹐奠怪黎民淚不幹。夷人經過之地﹐所有廟宇均被拆毀。

東直門邊夜叫關﹐揚言得勝凱歌還。誰知懼鬼逃生命﹐詐計施來九折灣。勝保懼賊追逼﹐炸城而入﹐揚言跑紅旗﹐以致各處傳信。

糧臺接在長營外﹐夷匪終朝任往還。又有傷人回孽畜﹐溝通賊黨搶西山。長營回匪勾通幽匪﹐至各處村莊搶劫。

八里橋頭眞可憐﹐村村瓦礫少人煙。江山亦有興旺運﹐今日繁華異昔年。

賊來賊去永牽連﹐秋退春還年復年。拆毀王居添攺作﹐堂名天主接雲煙。十年秋﹐夷人退出都城﹔十一年春﹐復來拆毀王府﹐修理天主教堂。

坐賈行商走最先﹐家家多用雇車錢。憐他小戶窮無路﹐負子攜妻住陌阡。

洛陽會裏老神仙﹐天子呼來不上船。賴乘風雲去破浪﹐如何急急著歸鞭。

三山風景好蕭條﹐一路樓臺被火燒。時事若斯難矚目。一瞻宮殿一心焦。禦園萬壽山均被夷人燒毀。

鑼鼓冬冬鬧不消﹐黃旗髙掛朔風飄。沿門派出團防費﹐守事支錢各上腰。滿城團防名曰水火會﹐有會首以董其事。

康莊住戶本丰饒﹐烈火燒來地土焦。最是慘人看不得﹐積屍難過短墻腰。九月十一日﹐夷人將康莊燒毀罄盡。

髙竿拂拂彩旗交﹐安定城頭刁鬥敲。追逐官兵全四散﹐郊壇府寺賊爲巢。地壇﹑怡王府﹑賢良寺被夷人盤踞。

夷人擺列好英髦﹐火炮洋槍雪亮刀。最是不堪難聽得﹐夜吹篳篥響聲髙。

人身黑壯馬身髙﹐肩佩長槍腰佩刀。此是番兵眞面目﹐誰知見賊軟如毛。

緊守城門一月多﹐紛紛四面逞干戈。公庭此刻無他計﹐退敵全憑一講和。恭親王與夷人合約。

禦園市井最奢華﹐此際看來有幾家。自盡自焚難細數﹐無邊白骨葬黃沙。海甸一帶自盡者不少﹐可慘。

地祗壇外見人家﹐鳩面鶉衣訝客嘩。還認荒荒兵火際﹐等閒性命視泥沙。夷人退後﹐地壇一帶黎民歸時﹐饑寒困苦﹐幾不能生。

梅子澑酸心齒牙﹐撒鹽味苦雜泥沙。調羹別有香甜法﹐不著鹽梅著桂花。戊午年欽差桂良花沙納至上海辦理夷務﹐後復至天津辦理夷務﹐均來著實。

君移臣徙去茫茫﹐將走兵逃賊勢狂。雞犬無聲人欲遁﹐京師不似舊風光。

旗兵數萬結連營﹐人馬喧騰耀旆旌。髙壘城垣堅似鐵﹐任叫賊匪徧街行。

可憐通郡眾徧氓﹐棄產拋家四散行。翻說中堂先我去﹐拚叫州牧守空城。

少婦行行走不停﹐油頭粉面芷蘭馨。長衫短襖分旗漢﹐齊到街頭看鬼形。京師婦女於夷人來時紛紛上大街觀看﹐以致提督出示禁止。

靑天白日鬼殑﹤歹夌﹥﹐滿國旗民膽戰驚。天主耶穌稱聖教﹐灰心最是木蓮僧。合約條例準夷人放天主耶穌教在中國。

佳人發亂鬢鬅松﹐馬上容枯病莫興。回首故鄕何處是﹖恨從夷匪履寒冬。夷人一路搶擄婦女無數。

昭宣諭旨斬夷酋﹐捉獲夷酋任去畱。縱虎歸山遭虎患﹐不爲恩報反爲仇。上須旨斬獲夷首﹐賞銀授爵﹐僧格林沁捉獲夷酋巴夏裏等三十餘人﹐均被軍機大臣阻﹐上未殺一人。

張家灣裏綠陰稠﹐野艸閒花景色幽。一自夷兵蹂躪後﹐人煙蕭索冷如秋。張家灣均被夷人蹂躪。

谷熟秋來少割收﹐蓬蒿塞路慘云浮。人家逃散無煙火﹐一度村莊一度愁。夷人經過地之秋糧無人收割。

守城勇士聚如林﹐老弱提戈緩步尋。滿設帳房虛練膽﹐登陴豈有至誠心。旗兵守城﹐無一人可爲幹城之將。

審得眞情哀可矜﹐士帥宜體好生心。饑寒逼迫因明火﹐民散於今似海深。是年土匪四起﹐明火案甚多。

勞功誇勇是奇男﹐告示張狂盡妄談。七省從戎賊後趕﹐民財國餉任君貪。勝保於夷人退後﹐滿城懸示﹐狂言已極。

人心搖惑皺眉尖﹐艸木皆兵各戒嚴。官禁遷移多出示﹐命安生業莫疑嫌。夷人來時﹐通衢出示﹐不許軍民遷移。

彰儀門外火光饞﹐禦敵將軍卻不凡。大炮連宵虛震嚇﹐靑煙飛上老山巖。勝保於夷人退後﹐朝朝開炮﹐震嚇黎民﹐虛張聲勢﹐可笑。

回鑾誰願轉荒唐﹐翹首君王復帝鄕。諭旨傳宣來墊道﹐幾回墊道幾空忙。十一年春﹐上傳旨回鑾﹐道已墊平﹐後又不果。

聖主回鑾柳色新﹐花開如錦艸如茵。平淸世界民安樂﹐從此修明四海春。﹝《十年都門竹枝詞》抄本﹞

