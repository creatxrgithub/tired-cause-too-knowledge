小山詞作者﹕晏幾道小山詞自序

《補亡》一編﹐補樂府之亡也。叔原往者﹐浮沈酒中﹐病世之歌詞不足以析酲解慍﹐試續南部諸賢緒餘﹐作五﹑七字語﹐期以自娛。不獨敍其所懷﹐兼寫一時杯酒間見聞﹑所同遊者意中事。嘗思感物之情﹐古今不易﹐竊以謂篇中之意。昔人所不遺﹐第於今無傳爾。故今所制﹐通以「補亡」名之。

始時﹐沈十二廉叔﹑陳十君寵家﹐有蓮﹑鴻﹑蘋﹑云﹐品淸謳娛客。每得一解﹐卽以艸授諸兒。吾三人持酒聽之﹐爲一笑樂。已而君寵疾廢臥家﹐廉叔下世﹐昔之狂篇醉句遂與兩家歌兒酒使俱流傳於人間。自爾郵傳滋多﹐積有串易。七月己巳﹐爲髙平公綴緝成編。追惟往昔過從飲酒之人﹐或壠木已長﹐或病不偶。考其篇中所記悲歡合離之事﹐如幻﹑如電﹑如昨夢前塵﹐但能掩卷憮然﹐感光陰之易遷﹐嘆境緣之無實也。

臨江仙鬥艸階前初見﹐穿鍼樓上曾逢。羅裙香露玉釵風。靚妝眉沁綠﹐羞臉粉生紅。流水便隨春遠﹐行雲終與誰同。酒醒長恨錦屏空。相尋夢裏路﹐飛雨落花中。

臨江仙身外閒愁空滿﹐眼中歡事常稀。明年應賦送君詩。細從今夜數﹐相會幾多時。淺酒欲邀誰勸﹐深情惟有君知。東溪春近好同歸。柳垂江上影﹐梅謝雪中枝。

臨江仙淡水三年歡意﹐危弦幾夜離情。曉霜紅葉舞歸程。客情今古道﹐秋夢短長亭。淥酒尊前淸淚﹐陽關疊裏離聲。少陵詩思舊才名。云鴻相約處﹐煙霧九重城。

臨江仙淺淺餘寒春半﹐雪消蕙艸初長。煙迷柳岸舊池塘。風吹梅蕊鬧﹐雨細杏花香。月墮枝頭歡意﹐從前虛夢髙唐﹐覺來何處放思量。如今不是夢﹐眞个到伊行。

臨江仙長愛碧闌干影﹐芙蓉秋水開時。臉紅凝露學嬌啼。霞觴燻冷艷﹐云髻裊纖枝。煙雨依前時候﹐霜叢如舊芳菲。與誰同醉采香歸。去年花下客﹐今似蝶分飛。

臨江仙旖旎仙花解語﹐輕盈春柳能眠。玉樓深處綺窗前。夢回芳艸夜﹐歌罷落梅天。沈水濃燻繡被。流霞淺酌金船。綠嬌紅小正堪憐。莫如雲易散﹐須似月頻圓。

臨江仙夢後樓臺髙鎖﹐酒醒簾幕低垂。去年春恨卻來時。落花人獨立﹐微雨燕雙飛。記得小蘋初見﹐兩重心字羅衣。琵琶弦上說相思。當時明月在﹐曾照彩雲歸。

臨江仙東野亡來無麗句﹐於君去後少交親。追思往事好沾巾。白頭王建在﹐猶見詠詩人。學道深山空自老﹐畱名千載不幹身。酒筵歌席莫辭頻。爭如南陌上﹐占取一年春。

蝶戀花卷絮風頭寒欲盡。墜粉飄紅﹐日日香成陣。新酒又添殘酒困。今春不減前春恨。蝶去鶯飛無處問。隔水髙樓﹐望斷雙魚信。惱亂層波橫一寸。斜陽只與黃昏近。

蝶戀花初撚霜紈生悵望。隔葉鶯聲﹐似學秦娥唱。午睡醒來慵一餉。雙紋翠簟鋪寒浪。雨罷蘋風吹碧漲。脈脈荷花﹐淚臉紅相向。斜貼綠云新月上。彎環正是愁眉樣。

蝶戀花庭院碧苔紅葉徧。金菊開時﹐已近重陽宴。日日露荷凋綠扇。粉塘煙水澄如練。試倚涼風醒酒面。雁字來時﹐恰向層樓見。幾點護霜云影轉。誰家蘆管吹秋怨。

蝶戀花喜鵲橋成催鳳駕。天爲歡遲﹐乞與初涼夜。乞巧雙蛾加意畫。玉鉤斜傍西南掛。分鈿擘釵涼葉下。香袖憑肩﹐誰記當時話。路隔銀河猶可借。世間離恨何年罷。

蝶戀花碧艸池塘春又晚。小葉風嬌﹐尙學娥妝淺。雙燕來時還念遠。珠簾繡戶楊花滿。綠柱頻移弦易斷。細看秦箏﹐正似人情短。一曲啼烏心緒亂。紅顏暗與流年換。

蝶戀花碾玉釵頭雙鳳小。倒暈工夫﹐畫得宮眉巧。嫩麹羅裙勝碧艸。鴛鴦繡字春衫好。三月露桃芳意早。細看花枝﹐人面爭多少。水調聲長歌未了。掌中杯盡東池曉。

蝶戀花醉別西樓醒不記。春夢秋云﹐聚散眞容易。斜月半窗還少睡。畫屏閒展吳山翠。衣上酒痕詩裏字。點點行行﹐總是淒涼意。紅燭自憐無好計。夜寒空替人垂淚。

蝶戀花欲減羅衣寒未去﹐不捲珠簾﹐人在深深處。殘杏枝頭花幾許。啼紅正恨淸明雨。盡日沈香煙一縷。宿酒醒遲﹐惱破春情緒。遠信還因歸燕誤。小屏風上西江路。

蝶戀花千葉早梅誇百媚。笑面淩寒﹐內樣妝先試。月臉冰肌香細膩。風流新稱東君意。一撚年光春有味。江北江南﹐更有誰相比。橫玉聲中吹滿地。好枝長恨無人寄。

蝶戀花金翦刀頭芳意動。彩蕊開時﹐不怕朝寒重。晴雪半消花B65FB660。曉妝呵盡香酥凍。十二樓中雙翠鳳。縹緲歌聲﹐記得江南弄。醉舞春風誰可共。秦云已有鴛屏夢。

蝶戀花笑艷秋蓮生綠浦。紅臉靑腰﹐舊識淩波女。照影弄妝嬌欲語。西風豈是繁花主。可恨良辰天不與。才過斜陽﹐又是黃昏雨。朝落暮開空自許。竟無人解知心苦。

蝶戀花碧落秋風吹玉樹。翠節紅旌﹐晚過銀河路。休笑星機停弄杼。鳳幃已在云深處。樓上金鍼穿繡縷。誰管天邊﹐隔歲分飛苦。試等夜闌尋別緒。淚痕千點羅衣露。

蝶戀花碧玉髙樓臨水住。紅杏開時﹐花底曾相遇。一曲陽春春已暮。曉鶯聲斷朝云去。遠水來從樓下路。過盡流波﹐未得魚中素。月細風尖垂柳渡。夢魂長在分襟處。

蝶戀花夢入江南煙水路。行盡江南﹐不與離人遇。睡裏消魂無說處。覺來惆悵消魂誤。欲盡此情書尺素。浮雁沈魚﹐終了無憑據。卻倚緩弦歌別緒。斷腸移破秦箏柱。

蝶戀花黃菊開時傷聚散。曾記花前﹐共說深深願。重見金英人未見。相思一夜天涯遠。羅帶同心閒結徧。帶易成雙﹐人恨成雙晚。欲寫彩箋書別怨。淚痕早已先書滿。

鷓鴣天彩袖殷勤捧玉鐘。當年拚卻醉顏紅。舞低楊柳樓心月﹐歌盡桃花扇影風。從別後﹐憶相逢。幾回魂夢與君同。今宵剩把銀紅照﹐猶恐相逢是夢中。

鷓鴣天一醉醒來春又殘。野棠梨雨淚闌干。玉笙聲裏鸞空怨﹐羅幕香中燕未還。終易散﹐且長閒。莫教離恨損朱顏。誰堪共展鴛鴦錦﹐同過西樓此夜寒。

鷓鴣天梅蕊新妝桂葉眉。小蓮風韻出瑤池。云隨綠水歌聲轉﹐雪繞紅綃舞袖垂。傷別易﹐恨歡遲。惜無紅錦爲裁詩。行人莫便消魂去﹐漢渚星橋尙有期。

鷓鴣天守得蓮開結伴遊。約開萍葉上蘭舟。來時浦口云隨棹﹐采罷江邊月滿樓。花不語﹐水空流。年年拚得爲花愁。明朝萬一西風動﹐爭向朱顏不耐秋。

鷓鴣天斗鴨池南夜不歸。酒闌紈扇有新詩。云隨碧玉歌聲轉﹐雪繞紅瓊舞袖回。今感舊﹐欲沾衣。可憐人似水東西。回頭滿眼淒涼事﹐秋月春風豈得知。

鷓鴣天當日佳期鵲誤傳。至今猶作斷腸仙。橋成漢渚星波外﹐人在鸞歌鳳舞前。歡盡夜﹐別經年。別多歡少柰何天。情知此會無長計﹐咫尺涼蟾亦未圓。

鷓鴣天題破香箋小砑紅。詩篇多寄舊相逢。西樓酒面垂垂雪﹐南苑春衫細細風。花不盡﹐柳無窮。別來歡事少人同。憑誰問取歸云信﹐今在巫山第幾峯。

鷓鴣天淸潁尊前酒滿衣。十年風月舊相知。憑誰細話當時事﹐腸斷山長水遠詩。金鳳闕﹐玉龍墀。看君來換錦袍時。姮娥已有殷勤約﹐畱著蟾宮第一枝。

鷓鴣天醉拍春衫惜舊香。天將離恨惱疏狂。年年陌上生秋艸﹐日日樓中到夕陽。云渺渺﹐水茫茫。徵人歸路許多長。相思本是無憑語﹐莫向花箋費淚行。

鷓鴣天小令尊前見玉簫。銀燈一曲太妖嬈。歌中醉倒誰能恨﹐唱罷歸來酒未消。春悄悄﹐夜迢迢。碧雲天共楚宮遙。夢魂慣得無拘檢﹐又踏楊花過謝橋。

鷓鴣天楚女腰肢越女腮。粉圓雙蕊髻中開。朱弦曲怨愁春盡﹐淥酒杯寒記夜來。新擲果﹐舊分釵。冶遊音信隔章臺。花間錦字空頻寄﹐月底金鞍竟未回。

鷓鴣天十里樓臺倚翠微。百花深處杜鵑啼。殷勤自與行人語﹐不似流鶯取次飛。驚夢覺﹐弄晴時。聲聲只道不如歸。天涯豈是無歸意﹐爭柰歸期未可期。

鷓鴣天陌上蒙蒙殘絮飛。杜鵑花裏杜鵑啼。年年底事不歸去﹐怨月愁煙長爲誰。梅雨細﹐曉風微。倚樓人聽欲沾衣。故園三度羣花謝﹐曼倩天涯猶未歸。

鷓鴣天曉日迎長歲歲同。太平簫鼓間歌鐘。云髙未有前村雪﹐梅小初開昨夜風。羅幕翠﹐錦筵紅。釵頭羅勝寫宜冬。從今屈指春期近﹐莫使金尊對月空。

鷓鴣天小玉樓中月上時。夜來惟許月華知。重簾有意藏私語﹐雙燭無端惱暗期。傷別易﹐恨歡遲。歸來何處驗相思。沈郎春雪愁消臂﹐謝女香膏懶畫眉。

鷓鴣天手撚香箋憶小蓮。欲將遺恨倩誰傳。歸來獨臥逍遙夜﹐夢裏相逢酩酊天。花易落﹐月難圓。只應花月似歡緣。秦箏算有心情在﹐試寫離聲入舊弦。

鷓鴣天九日悲秋不到心。鳳城歌管有新音。鳳凋碧柳愁眉淡﹐露染黃花笑靨深。初見雁﹐已聞砧。綺羅叢裏勝登臨。須教月戶纖纖玉﹐細捧霞觴灩灩金。

鷓鴣天碧藕花開水殿涼。萬年枝外轉紅陽。升平歌管隨天仗﹐祥瑞封章滿禦牀。金掌露﹐玉鑪香。歲華方共聖恩長。皇州又奏圜扉靜﹐十樣宮眉捧壽觴。

鷓鴣天綠橘梢頭幾點春。似畱香蕊送行人。明朝紫鳳朝天路﹐十二重城五碧雲。歌漸咽﹐酒初醺。盡將紅淚濕湘裙。贛江西畔從今日﹐明月淸風憶使君。

生查子金鞭美少年﹐去躍靑驄馬。牽系玉樓人﹐繡被春寒夜。消息未歸來﹐寒食梨花謝。無處說相思﹐背面秋千下。

生查子輕勻兩臉花﹐淡掃雙眉柳。會寫錦箋時﹐學弄朱弦後。今春玉釧寬﹐昨夜羅裙皺。無計柰情何﹐且醉金杯酒。

生查子關山魂夢長﹐魚雁音塵少。兩鬢可憐靑﹐只爲相思老。歸夢碧紗窗﹐說與人人道。眞个別離難﹐不似相逢好。

生查子墜雨已辭云﹐流水難歸浦。遺恨幾時休﹐心抵秋蓮苦。忍淚不能歌﹐試托哀弦語。弦語願相逢﹐知有相逢否。

生查子一分殘酒霞﹐兩點愁蛾暈。羅幕夜猶寒﹐玉枕春先困。心情翦彩慵﹐時節燒燈近。見少別離多﹐還有人堪恨。

生查子輕輕制舞衣﹐小小裁歌扇。三月柳濃時﹐又向津亭見。垂淚送行人﹐濕破紅妝面。玉指袖中彈﹐一曲淸商怨。

生查子紅塵陌上游﹐碧柳堤邊住。才趁彩雲來﹐又逐飛花去。深深美酒家﹐曲曲幽香路。風月有情時﹐總是相思處。

生查子長恨涉江遙﹐移近溪頭住。閒蕩木蘭舟﹐誤入雙鴛浦。無端輕薄雲﹐暗作廉纖雨。翠袖不勝寒﹐欲向荷花語。

生查子遠山眉黛長﹐細柳腰肢裊。妝罷立春風﹐一笑千金少。歸去鳳城時﹐說與靑樓道。徧看潁川花﹐不似師師好。

生查子落梅庭榭香﹐芳艸池塘綠。春恨最關情﹐日過闌干曲。幾時花裏閒﹐看得花枝足。醉後莫思家﹐借取師師宿。

生查子狂花頃刻香﹐晚蝶纏綿意。天與短因緣﹐聚散常容易。傳唱入離聲﹐惱亂雙蛾翠。遊子不堪聞﹐正是衷腸事。

生查子官身幾日閒﹐世事何時足。君貌不長紅﹐我鬢無重綠。橊花滿盞香﹐金縷多情曲。且盡眼中歡﹐莫嘆時光促。

生查子春從何處歸﹐試向溪邊問。岸柳弄嬌黃﹐隴麥回靑潤。多情美少年﹐屈指芳菲近。誰寄嶺頭梅﹐來報江南信。

南鄕子淥水帶靑潮。水上朱闌小渡橋。橋上女兒雙笑靨﹐妖嬈。倚著闌干弄柳條。月夜落花朝。減字偸聲按玉簫。柳外行人回首處﹐迢迢。若比銀河路更遙。

南鄕子小蕊受春風。日日宮花花樹中。恰向柳綿撩亂處﹐相逢。笑靨旁邊心字濃。歸路艸茸茸。家在秦樓更近東。醒去醉來無限事﹐誰同。說著西池滿面紅。

南鄕子花落未須悲。紅蕊明年又滿枝。惟有花間人別後﹐無期。水闊山長雁字遲。今日最相思。記得攀條話別離。共說春來春去事﹐多時。一點愁心入翠眉。

南鄕子何處別時難。玉指偸將粉淚彈。記得來時樓上燭﹐初殘。待得淸霜滿畫闌。不慣獨眠寒。自解羅衣襯枕檀。百媚也應愁不睡﹐更闌。惱亂心情半被閒。

南鄕子畫鴨懶燻香。繡茵猶展舊鴛鴦。不似同衾愁易曉﹐空牀。細剔銀燈怨漏長。幾夜月波涼。夢魂隨月到蘭房。殘睡覺來人又遠﹐難忘。便是無情也斷腸。

南鄕子眼約也應虛﹐昨夜歸來鳳枕孤。且據如今情分裏﹐相於。只恐多時不似初。深意托雙魚。忻XA6F細字書。更把此情重問得﹐如何。共結因緣久遠無。

南鄕子新月又如眉。長笛誰教月下吹。樓倚暮云初見雁﹐南飛。漫道行人雁後歸。意欲夢佳期。夢裏關山路不知。卻待短書來破恨﹐應遲。還是涼生玉枕時。

淸平樂畱人不住。醉解蘭舟去。一棹碧濤春水路。過盡曉鶯啼處。渡頭楊柳靑靑。枝枝葉葉離情。此後錦書休寄﹐畫樓雲雨無憑。

淸平樂千花百艸。送得春歸了。拾蕊人稀紅漸少。葉底杏靑梅小。小瓊閒抱琵琶。雪香微透輕紗。正好一枝嬌艷﹐當筵獨占韶華。

淸平樂煙輕雨小。紫陌香塵少。謝客池塘生綠艸。一夜紅梅先老。旋題羅帶新詩。重尋楊柳佳期。彊半春寒去後﹐幾番花信來時。

淸平樂可憐嬌小。掌上承恩早。把鏡不知人易老。欲占朱顏長好。畫堂秋月佳期。藏鉤賭酒歸遲。紅燭淚前低語﹐綠箋花裏新詞。

淸平樂紅英落盡。未有相逢信。可恨流年凋綠鬢。睡得春酲欲醒。鈿箏曾醉西樓。朱弦玉指梁州。曲罷翠簾髙捲﹐幾回新月如鉤。

淸平樂春云綠處。又見歸鴻去。側帽風前花滿路。冶葉倡條情緒。紅樓桂酒新開。曾攜翠袖同來。醉弄影娥池水﹐短簫吹落殘梅。

淸平樂波紋碧皺。曲水淸明後。折得疏梅香滿袖。暗喜春紅依舊。歸來紫陌東頭。金釵換酒消愁。柳影深深細路﹐花梢小小層樓。

淸平樂西池煙艸。恨不尋芳早。滿路落花紅不掃。春色漸隨人老。遠山眉黛嬌長。淸歌細逐霞觴。正在十洲殘夢﹐水心宮殿斜陽。

淸平樂蕙心堪怨。也逐春風轉。丹杏墻東當日見。幽會綠窗題徧。眼中前事分明。可憐如夢難憑。都把舊時薄幸﹐只消今日無情。

淸平樂幺弦寫意。意密弦聲碎。書得鳳箋無限事。猶恨春心難寄。臥聽疏雨梧桐。雨餘澹月朦朧。一夜夢魂何處﹐那回楊葉樓中。

淸平樂笙歌宛轉。臺上吳王宴。宮女如花倚春殿。舞綻縷金衣綫。酒闌畫燭低迷。彩鴛驚起雙棲。月底三千繡戶﹐雲間十二瓊梯。

淸平樂暫來還去。輕似風頭絮。給俐相逢畱不住。何況相逢無處。去時約略黃昏。月華卻到朱門。別後幾番明月﹐素娥應是消魂。

淸平樂雙紋彩袖。笑捧金船酒。嬌妙如花輕似柳。勤客千春長壽。艷歌更倚疏弦。有情須醉尊前。恰是可憐時候﹐玉嬌今夜初圓。

淸平樂寒催酒醒。曉陌飛霜定。背照畫簾殘燭影。斜月光中人靜。錦衣才子西徵。萬重雲水初程。翠黛倚門相送﹐鶯腸斷處難聲。

淸平樂蓮開欲徧。一夜秋聲轉。殘綠斷紅香片片。長是西風堪怨。莫愁家住溪邊。采蓮心事年年。誰管水流花謝﹐月明昨夜蘭船。

淸平樂沈思暗記。幾許無憑事。菊靨開殘秋少味。閒卻畫闌風意。夢雲歸處難尋。微涼暗入香襟。猶恨那回庭院﹐依前月淺燈深。

淸平樂鶯來燕去。宋玉墻東路。艸艸幽歡能幾度。便有系人心處。碧天秋月無端。別來長照關山。一點懨懨誰會﹐依前憑暖闌干。

淸平樂心期休問。只有尊前分。勾引行人添別恨。因是語低香近。勸人滿酌金鐘。淸歌唱徹還重。莫道後期無定﹐夢魂猶有相逢。

木蘭花秋千院落重簾暮。彩筆閒來題繡戶。墻頭丹杏雨餘花﹐門外綠楊風後絮。朝云信斷知何處。應作襄王春夢去。紫驑認得舊遊蹤﹐嘶過畫橋東畔路。

木蘭花小顰若解愁春暮。一笑畱春春也住。晚紅初減謝池花﹐新翠已遮瓊苑路。湔裙曲水曾相遇。挽斷羅巾容易去。啼珠彈盡又成行﹐畢竟心情無會處。

木蘭花小蓮未解論心素。狂似鈿箏弦底柱。臉邊霞散酒初醒﹐眉上月殘人欲去。舊時家近章臺住。盡日東風吹柳絮。生憎繁杏綠陰時﹐正礙粉墻偸眼覷。

木蘭花風簾向曉寒成陣。來報東風消息近。試從梅蒂紫邊尋﹐更繞柳枝柔處問。來遲不是春無信。開晚卻疑花有恨。又應添得幾分愁﹐二十五弦彈未盡。

木蘭花念奴初唱離亭宴。會作離聲勾別怨。當時垂淚憶西樓﹐濕盡羅衣歌未徧。難逢最是身彊健。無定莫如人聚散。已拚歸袖醉相扶﹐更惱香珍重勸。

木蘭花玉眞能唱朱簾靜。憶在雙蓮池上聽。百分蕉葉醉如泥﹐卻向斷腸聲裏醒。夜涼水月鋪明鏡。更看嬌花閒弄影。曲終人意似流波﹐休問心期何處定。

木蘭花阿茸十五腰肢好。天與懷春風味早。畫眉勻臉不知愁﹐殢酒燻香偏稱小。東城楊柳西城艸。月會花期如意少。思量心事薄輕雲﹐綠鏡臺前還自笑。

木蘭花初心已恨花期晚。別後相思長在眼。蘭衾猶有舊時香﹐每到夢回珠淚滿。多應不信人腸斷。幾夜夜寒誰共暖。欲將恩愛結來生﹐只恐來生緣又短。

減字木蘭花長亭晚送。都似綠窗前日夢。小字還家。恰應紅燈昨夜花。良時易過。半鏡流年春欲破。往事難忘。一枕髙樓到夕陽。

減字木蘭花畱春不住。恰似年光無味處。滿眼飛英。彈指東風太淺情。箏弦未穩。學得新聲難破恨。轉枕花前。且占香紅一夜眠。

減字木蘭花長楊輦路。綠滿當年攜手處。試逐春風。重到宮花花樹中。芳菲繞徧。今日不如前日健。酒罷淒涼。新恨猶添舊恨長。

泛淸波摘徧催花雨小﹐著柳風柔﹐都似去年時候好。露紅煙綠﹐盡有狂情斗春早。長安道。秋千影裏﹐絲管聲中﹐誰放艷陽輕過了。倦客登臨﹐暗惜光陰恨多少。楚天渺。歸思正如亂雲﹐短夢未成芳艸。空把吳霜鬢華﹐自悲淸曉。帝城杳。雙鳳舊約漸虛﹐孤鴻後期難到。且趁朝花夜月﹐翠尊頻倒。

洞仙歌春殘雨過﹐綠暗東池道。玉艷藏羞媚赬笑。記當時﹑已恨飛鏡歡疏﹐那至此﹐仍苦題花信少。連環情未已﹐物是人非﹐月下疏梅似伊好。淡秀色﹐暗寒香﹐粲若春容﹐何心願﹑閒花凡艸。但莫使﹑情隨歲華遷﹐便杳隔秦源﹐也須能到。

菩薩蠻來時楊柳東橋路。曲中暗有相期處。明月好因緣。欲圓還未圓。卻尋芳艸去。畫扇遮微雨。飛絮莫無情。閒花應笑人。

菩薩蠻个人輕似低飛燕。春來綺陌時相見。堪恨兩橫波。惱人情緒多。長畱靑鬢住。莫放紅顏去。占取艷陽天。且教伊少年。

菩薩蠻鸞啼似作畱春語。花飛斗學回風舞。紅日又平西。畫簾遮燕泥。煙光還自老。綠鏡人空好。香在去年衣。魚箋音信稀。

菩薩蠻春風未放花心吐。尊前不擬分明語。酒色上來遲。綠須紅杏枝。今朝眉黛淺。暗恨歸時遠。前夜月當樓。相逢南陌頭。

菩薩蠻嬌香淡梁胭脂雪。愁春細畫彎彎月。花月鏡邊情。淺妝勻未成。佳期應有在。試倚秋千待。滿地落英紅。萬條楊柳風。

菩薩蠻香蓮燭下勻丹雪。妝成笑弄金階月。嬌面勝芙蓉。臉邊天與紅。玳筵雙揭鼓。喚上花茵舞。春淺未禁寒。暗嫌羅袖寬。

菩薩蠻哀箏一弄湘江曲。聲聲寫盡湘波綠。纖指十三弦。細將幽恨傳。當筵秋水慢。玉柱斜飛雁。彈到斷腸時。春山眉黛低。

菩薩蠻江南未雪梅花白。憶梅人是江南客。猶記舊相逢。淡煙微月中。玉容長有信。一笑歸來近。憶遠上樓時。晚云和雁低。

菩薩蠻相逢欲話相思苦。淺情肯信相思否。還恐漫相思。淺情人不知。憶曾攜手處。月滿窗前路。長到月來時。不眠猶待伊。

玉樓春雕鞍好爲鶯花住。占取東城南陌路。盡教春思亂如雲﹐莫管世情輕似絮。古來多被虛名誤。寧負虛名身莫負。勸君頻入醉鄕來﹐此是無愁無恨處。

玉樓春一尊相遇春風裏。詩好似君人有幾。吳姬十五語如弦﹐能唱當時樓下水。良辰易去如彈指。金盞十分須盡意。明朝三丈日髙時﹐共拚醉頭扶不起。

玉樓春瓊酥酒面風吹醒。一縷斜紅臨晚鏡。小顰微笑盡妖繞﹐淺注輕勻長淡淨。手挼梅蕊尋香徑。正是佳期期未定。春來還爲个般愁﹐瘦損宮腰羅帶剩。

玉樓春淸歌學得秦娥似。金屋瑤臺知姓字。可憐春恨一生心﹐長帶粉痕雙袖淚。從來懶話低眉事。今日新聲誰會意。坐中應有賞音人﹐試問回腸曾斷未。

玉樓春旗亭西畔朝云住。沈水香煙長滿路。柳陰分到畫眉邊﹐花片飛來垂手處。妝成盡任秋娘妒。裊裊盈盈當繡戶。臨風一曲醉朦騰﹐陌上行人凝恨去。

玉樓春離鸞照罷塵生鏡。幾點吳霜侵綠鬢。琵琶弦上語無憑﹐豆蔻梢頭春有信。相思拚損朱顏盡。天若多情終欲問。雪窗休記夜來寒﹐桂酒已消人去恨。

玉樓春東風又作無情計。艷粉嬌紅吹滿地。碧樓簾影不遮愁﹐還似去年今日意。誰知錯管春殘事。到處登臨曾費淚。此時金盞直須深﹐看盡落花能幾醉。

玉樓春斑騅路與陽臺近。前度無題初借問。暖風鞭袖盡閒垂﹐微月簾櫳曾暗認。梅花未足憑芳信。弦語豈堪傳素恨。翠眉饒似遠山長﹐寄與此愁顰不盡。

玉樓春紅綃學舞腰肢軟。旋織舞衣宮樣染。織成云外雁行斜﹐染作江南春水淺。露桃宮裏隨歌管。一曲霓裳紅日晚。歸來雙袖酒成痕﹐小字香箋無意展。

玉樓春當年信道情無價。桃葉尊前論別夜。臉紅心緒學梅妝﹐眉翠工夫如月畫。來時醉倒旗亭下。知是阿誰扶上馬。憶曾挑盡五更燈﹐不記臨分多少話。

玉樓春采蓮時候慵歌舞﹐永日閒從花裏度。暗隨蘋末曉風來﹐直待柳梢斜月去。停橈共說江頭路。臨水樓臺蘇小住。細思巫峽夢回時﹐不減秦源腸斷處。

玉樓春芳年正是香英嫩。天與嬌波長入鬢。蕊珠宮裏舊承恩﹐夜拂銀屏朝把鏡。云情去住終難信。花意有無休更問。醉中同盡一杯歡﹐歸後各成孤枕恨。

玉樓春輕風拂柳冰初綻。細雨消塵云未散。紅窗靑鏡待妝梅﹐綠陌髙樓催送雁。華羅歌扇金蕉盞。記得尋芳心緒慣。鳳城寒盡又飛花﹐歲歲春光常有限。

阮郎歸粉痕閒印玉尖纖。啼紅傍晚奩。舊寒新暖尙相兼。梅疏待雪添。春冉冉﹐恨懨懨。章臺對捲簾。个人鞭影弄涼蟾。樓前側帽檐。

阮郎歸來時紅日弄窗紗。春紅入睡霞。去時庭樹欲棲鴉。香屏掩月斜。收翠羽﹐整妝華。靑驪信又差。玉笙猶戀碧桃花。今宵未憶家。

阮郎歸舊香殘粉似當初。人情恨不如。一春猶有數行書。秋來書更疏。衾鳳冷﹐枕鴛孤。愁腸待酒舒。夢魂縱有也成虛。那堪和夢無。

阮郎歸天邊金掌露成霜。云隨雁字長。綠杯紅袖稱重陽。人情似故鄕。蘭佩紫﹐菊簪黃。殷勤理舊狂。欲將沈醉換悲涼。淸歌莫斷腸。

阮郎歸晚妝長趁景陽鐘。雙蛾著意濃。舞腰浮動綠云濃。櫻桃半點紅。憐美景﹐惜芳容。沈思暗記中。春寒簾幕幾重重。楊花盡日風。

歸田樂試把花期數。便早有﹑感春情緒。看卽梅花吐。願花更不謝﹐春且長住。只恐花飛又春去。花開還不語。問此意﹑年年春還會否。絳唇靑鬢﹐漸少花前語。對花又記得﹑舊曾遊處。門外垂楊未飄絮。

浣溪沙二月春花厭落梅。仙源歸路碧桃催。渭城絲雨勸離杯。歡意似云眞薄幸﹐客鞭搖柳正多才﹐鳳樓人待錦書來。

浣溪沙臥鴨池頭小苑開。暄風吹盡北枝梅。柳長莎軟路縈回。靜避綠陰鶯有意﹐漫隨遊騎絮多才。去年今日憶同來。

浣溪沙二月和風到碧城。萬條千縷綠相迎。舞煙眠雨過淸明。妝鏡巧眉偸葉樣﹐歌樓妍曲借枝名。晚秋霜霰莫無情。

浣溪沙白紵春衫楊柳鞭。碧蹄驕馬杏花韉。落英飛絮冶遊天。南陌風吹舞榭﹐東城涼月照歌筵。賞心多是酒中仙。

浣溪沙牀上銀屏幾點山。鴨鑪香過瑣窗寒。小云雙枕恨春閒。惜別漫成良夜醉﹐解愁時有翠箋還。那回分袂月初殘。

浣溪沙綠柳藏烏靜掩關。鴨鑪香細瑣窗閒。那回分袂月初殘。惜別漫成良夜醉﹐解愁時有翠箋還。欲尋雙葉寄情難。

浣溪沙家近旗亭酒易酤。花時長得醉工夫。伴人歌笑懶妝梳。戶外綠楊春系馬﹐牀前紅燭夜呼盧。相逢還解有情無。

浣溪沙日日雙眉斗畫長。行雲飛絮共輕狂。不將心嫁冶遊郎。濺酒滴殘歌扇字﹐弄花燻得舞衣香。一春彈淚說淒涼。

浣溪沙飛鵲臺前暈翠蛾。千金新換絳仙螺。最難加意爲顰多。幾處睡痕畱醉袖﹐一春愁思近橫波。遠山低盡不成歌。

浣溪沙午醉西橋夕未醒。雨花淒斷不堪聽。歸時應減鬢邊靑。衣化客塵今古道﹐柳含春意短長亭。鳳樓爭見路旁情。

浣溪沙一樣宮妝簇彩舟。碧羅團扇自障羞。水仙人在鏡中遊。腰自細來多態度﹐臉因紅處轉風流。年年相遇綠江頭。

浣溪沙已拆秋千不柰閒。卻隨胡蝶到花間。旋尋雙葉插雲鬢。幾摺湘裙煙縷細﹐一鉤羅襪素蟾彎。綠窗紅豆憶前歡。

浣溪沙閒弄箏弦懶系裙。鉛華消盡見天眞。眼波低處事還新。悵恨不逢如意酒。尋思難值有情人。可憐虛度瑣窗春。

浣溪沙團扇初隨碧簟收。畫檐歸燕尙遲畱。靨朱眉翠喜淸秋。風意未應迷狹路﹐燈痕猶自記髙樓。露花煙葉與人愁。

浣溪沙翠閣朱闌倚處危。夜涼閒撚彩簫吹。曲中雙鳳已分飛。綠酒細傾消別恨﹐紅箋小寫問歸期。月華風意似當時。

浣溪沙唱得紅梅字字香。柳枝桃葉盡深藏。遏云聲裏送雕觴。才聽便拚衣袖濕﹐欲歌先倚黛眉長。曲終敲損燕釵梁。

浣溪沙小杏春聲學浪仙。疏梅淸唱替哀弦。似花如雪繞瓊筵。腮粉月痕妝罷後﹐臉紅蓮艷酒醒前。今年水調得人憐。

浣溪沙銅虎分符領外臺。五云深處彩旌來。春隨紅旆過長淮。千里袴襦添舊暖﹐萬家桃李間新栽。使星回首是三臺。

浣溪沙浦口蓮香夜不收。水邊風裏欲生秋。棹歌聲細不驚鷗。涼月送歸思往事﹐落英飄去起新愁。可堪題葉寄東樓。

浣溪沙莫問逢春能幾回。能歌能笑是多才。露花猶有好枝開。綠鬢舊人皆老大﹐紅梁新燕又歸來。盡須珍重掌中杯。

浣溪沙樓上燈深欲閉門。夢雲歸去不畱痕。幾年芳艸憶王孫。向日闌干依舊綠﹐試將前事倚黃昏﹐記曾來處易消魂。

六麼令綠陰春盡﹐飛絮繞香閣。晚來翠眉宮樣﹐巧把遠山學。一寸狂心未說﹐已向橫波覺。畫簾遮幣。新翻曲妙﹐暗許閒人帶偸掏。

前度書多隱語﹐意淺愁難答。昨夜詩有回紋﹐韻險還慵押。都待笙歌散了﹐記取畱時霎。不消紅蠟。閒雲歸後﹐月在庭花舊闌角。

六麼令雪殘風信﹐悠揚春消息。天涯倚樓新恨﹐楊柳幾絲碧。還是南云雁少﹐錦字無端的。寶釵瑤席。彩弦聲裏﹐拚作尊前未歸客。遙想疏梅此際﹐月底香英白。別後誰繞前溪﹐手揀繁枝摘。莫道傷髙恨遠﹐付與臨風笛。盡堪愁寂。花時往事﹐更有多情个人憶。

六麼令日髙春睡﹐喚起懶裝束。年年落花時候﹐慣得嬌眠足。學唱宮梅便好﹐更暖銀笙逐。黛蛾低綠。堪教人恨﹐卻似江南舊時曲。常記東樓夜雪﹐翠幕遮紅燭。還是芳酒杯中﹐一醉光陰促。曾笑陽臺夢短﹐無計憐香玉。此歡難續。乞求歌罷﹐借取歸云畫堂宿。

更漏子檻花稀﹐池艸徧。冷落吹笙庭院。人去日﹐燕西飛。燕歸人未歸。數書期﹐尋夢意。彈指一年春事。新悵望﹐舊悲涼。不堪紅日長。

更漏子柳間眠﹐花裏醉。不惜繡裙鋪地。釵燕重﹐鬢蟬輕。一雙梅子靑。粉箋書﹐羅袖淚。還有可憐新意。遮悶綠﹐掩羞紅。晚來團扇風。

更漏子柳絲長﹐桃葉小。深院斷無人到。紅日淡﹐綠煙晴。流鶯三兩聲。雪香濃﹐檀暈少。枕上臥枝花好。春思重﹐曉妝遲。尋思殘夢時。

更漏子露華髙﹐鳳信遠。宿醉畫簾低捲。梳洗倦﹐冶遊慵。綠窗春睡濃。彩條輕﹐金縷重﹐昨日小橋相送。芳艸恨﹐落花愁。去年同倚樓。

更漏子出墻花﹐當路柳。借問芳心誰有。紅解笑﹐綠能顰。千般惱亂春。北來人﹐南去客。朝暮等閒攀折。憐晚芳﹐惜殘陽。情知枉斷腸。

更漏子欲論心﹐先掩淚。零落去年風味。閒臥處﹐不言時。愁多隻自知。到情深﹐俱是怨。惟有夢中相見。猶似舊﹐柰人禁。偎人說寸心。

河滿子對鏡偸勻玉箸﹐背人學寫銀鉤。系誰紅豆羅帶角﹐心情正著春遊。那日楊花陌上﹐多時杏子墻頭。眼底關山無柰﹐夢中雲雨空休。問看幾許憐才意﹐兩蛾藏盡離愁。難拚此回腸斷﹐終須鎖定紅樓。

河滿子綠綺琴中心事﹐齊紈扇上時光。五陵年少渾薄幸﹐輕如曲水飄香。夜夜魂消夢峽﹐年年淚盡啼湘。歸雁行邊遠字﹐驚鶯舞處離腸。蕙樓多少鉛華在﹐從來錯倚紅妝。可羨鄰姬十五﹐金釵早嫁王昌。

於飛樂曉日當簾﹐睡痕猶占香腮。輕盈笑倚鸞臺。暈殘紅﹐勻宿翠﹐滿鏡花開。嬌蟬鬢畔﹐插一枝﹑淡蕊疏梅。每到春深﹐多愁饒恨﹐妝成懶下香階。意中人﹐從別後﹐縈後情懷。良辰好景﹐相思字﹑喚不歸來。

愁倚闌令憑江閣﹐看煙鴻。恨春濃。還有當年聞笛淚﹐灑東風。時候艸綠花紅。斜陽外﹑遠水溶溶。渾似阿蓮雙枕畔﹐畫屏中。

愁倚闌令花陰月﹐柳梢鶯。近淸明。長恨去年今夜雨﹐灑離亭。枕上懷遠詩成。紅箋紙﹑小砑吳綾。寄與徵人教念遠﹐莫無情。

愁倚闌令春羅薄﹐酒醒寒。夢初殘。欹枕片時雲雨事﹐已關山。樓上斜日闌干。樓前路﹑曾試雕鞍。拚卻一襟懷遠淚﹐倚闌看。

禦街行年光正似花梢露。彈指春還暮。翠眉仙子望歸來﹐倚徧玉城珠樹。豈知別後﹐好風良月﹐往事無尋處。狂情錯向紅塵住。忘了瑤臺路。碧桃花蕊已應開﹐欲伴彩雲飛去。回思十載﹐朱顏靑鬢﹐枉被浮名誤。

禦街行街南綠樹春饒絮。雪滿遊春路。樹頭花艷雜嬌云﹐樹底人家朱戶。北樓閒上﹐疏簾髙捲﹐直見街南樹。闌干倚盡猶慵去。幾度黃昏雨。晚春盤馬踏靑苔﹐曾傍綠陰深駐。落花猶在﹐香屏空掩﹐人面知何處。

浪淘沙髙閣對橫塘。新燕年光。柳花殘夢隔瀟湘。綠浦歸帆看不見﹐還是斜陽。一笑解愁腸﹐人會娥妝。藕絲衫袖郁金香。曳雪牽云畱客醉﹐且伴春狂。

浪淘沙小綠間長紅。露蕊煙叢。花開花落昔年同。惟恨花前攜手處﹐往事成空。山遠水重重。一笑難逢。已拚長在別離中。霜鬢知他從此去﹐幾度春風。

浪淘沙麗曲醉思仙。十二哀弦。穠蛾疊柳臉紅蓮。多少雨條煙葉恨﹐紅淚離筵。行子惜流年。鶗鴂枝邊。吳堤春水艤蘭船。南去北來今漸老﹐難負尊前。

醜奴兒昭華鳳管知名久。長閉簾櫳。日日春慵。閒倚庭花暈臉紅。應說金穀無人後﹐此會相逢。三弄臨風。送得當筵玉盞空。

丑奴兒日髙庭院楊花轉﹐閒淡春風。鶯語惺忪。似笑金屏昨夜空。嬌慵未洗勻妝手﹐閒印斜紅。新恨重重。都與年時舊意同。

訴衷情種花人自蕊宮來。牽衣問小梅。今年芳意何似﹐應向舊枝開。憑寄語﹐謝瑤臺。客無才。粉香傳信﹐玉盞開筵﹐莫待春回。

訴衷情淨揩妝臉淺勻眉。衫子素梅兒。苦無心緒梳洗﹐閒淡也相宜。云態度﹐柳腰肢。入相思。夜來月底﹐今日尊前﹐未當佳期。

訴衷情渚蓮霜曉墜殘紅。依約舊秋同。玉人團扇恩淺﹐一意恨西風。云去住﹐月朦朧。夜寒濃。此時還是﹐淚墨書成﹐未有歸鴻。

訴衷情憑觴靜憶去年秋﹐桐落故溪頭。詩成自寫紅葉﹐和恨寄東流。人脈脈﹐水悠悠。幾多愁。雁書不到﹐蝶夢無憑﹐漫倚髙樓。

訴衷情小梅風韻最妖嬈。開處雪初消。南枝欲附春信﹐長恨隴人遙。閒記憶﹐舊江臯。路迢迢。暗香浮動﹐疏影橫斜﹐幾處溪橋。

訴衷情長因蕙艸記羅裙。綠腰沈水燻。闌干曲處人靜﹐曾共倚黃昏。風有韻﹐月無痕。暗消魂。擬將幽恨﹐試寫殘花﹐寄與朝云。

訴衷情禦紗新制石橊裙。沈香慢火燻。越羅雙帶宮樣﹐飛鷺碧波紋。隨錦字﹐疊香痕。寄文君。系來花下﹐解向尊前﹐誰伴朝云。

訴衷情都人離恨滿歌筵。淸唱倚危弦。星屏別後千里﹐更見是何年。驄騎穩。繡衣鮮﹐欲朝天。北人歡笑﹐南國悲涼﹐迎送金鞭。

破陣子柳下笙歌庭院﹐花間姊妹秋千。記得春樓當日事﹐寫向紅窗夜月前。憑誰寄小蓮。絳蠟等閒陪淚﹐吳蠶到了纏綿。綠鬢能供多少恨﹐未肯無情比斷弦。今年老去年。

好女兒綠徧西池。梅子靑時。盡無端﹑盡日東風惡﹐更霏微細雨﹐惱人離恨﹐滿路春泥。應是行雲歸路﹐有閒淚﹑灑相思。想旗亭﹑望斷黃昏月﹐又依前誤了﹐紅箋香信﹐翠袖歡期。

好女兒酌酒殷勤。盡更畱春。忍無情﹑便賦餘花落﹐待花前細把﹑一春心事﹐問个人人。莫似花開還謝﹐願芳意﹑且長新。倚嬌紅﹑待得歡期定﹐向水沈煙底﹐金蓮影下﹐睡過佳辰。

點絳唇花信來時﹐恨無人似花依舊。又成春瘦。折斷門前柳。天與多情﹐不與長相守。分飛後。淚痕和酒。占了雙羅袖。

點絳唇明日徵鞭﹐又將南陌垂楊折。自憐輕別﹐拚得音塵絕。杏子枝邊﹐倚處闌士月。依前缺。去年時節。舊事無人說。

點絳唇碧水東流﹐漫題涼葉津頭寄。謝娘春意。臨水顰雙翠。日日驪歌﹐空費行人淚。成何計。未如濃醉。閒掩紅樓睡。

點絳唇妝席相逢﹐旋勻紅淚歌金縷。意中曾許。欲共吹花去。長愛荷香﹐柳色殷橋路。畱人住。淡煙微雨。好个雙棲處。

點絳唇湖上西風﹐露花啼處秋香老。謝家春艸。唱得淸商好。笑倚蘭舟﹐轉盡新聲了。煙波渺。暮云稀少。一點涼蟾小。

兩同心楚鄕春晚﹐似入仙源。拾翠處﹑閒隨流水﹐踏靑路﹑暗惹香塵。心心在﹐柳外靑簾﹐花下朱門。對景且醉芳尊。莫話消魂。好意思﹑曾同明月﹐惡滋味﹑最是黃昏。相思處﹐一紙紅箋﹐無限啼痕。

少年遊綠勾闌畔﹐黃昏澹月﹐攜手對殘紅。紗窗影裏﹐朦騰春睡﹐繁杏小屏風。須愁別後﹐天髙海闊﹐何處更相逢。幸有花前﹐一杯芳酒﹐歡計莫匆匆。

少年遊西溪丹杏﹐波前媚臉﹐珠露與深勻。南樓翠柳﹐煙中愁黛﹐絲雨惱嬌顰。當年此處﹐聞歌殢酒﹐曾對可憐人。今夜相思﹐水長山遠﹐閒臥送殘春。

少年遊離多最是﹐東西流水﹐終解兩相逢。淺情終似﹐行雲無定﹐猶到夢魂中。可憐人意﹐薄於雲水﹐佳會更難重。細想從來﹐斷腸多處﹐不與者番同。

少年遊西樓別後﹐風髙露冷﹐無柰月分明。飛鴻影裏﹐搗衣砧外﹐總是玉關情。王孫此際﹐山重水遠﹐何處賦西徵。金閨魂夢枉丁寧。尋盡短長亭。

少年遊雕梁燕去﹐裁詩寄遠﹐庭院舊風流。黃花醉了﹐碧梧題罷﹐閒臥對髙秋。繁云破後﹐分明素月﹐涼影掛金鉤。有人凝淡倚西樓。新樣兩眉愁。

虞美人閒敲玉鐙隋堤路。一笑開朱戶。素云凝澹月嬋娟。門外鴨頭春水﹑木蘭船。吹花拾蕊嬉遊慣。天與相逢晚。一聲長笛倚樓時。應恨不題紅葉﹑寄相思。

虞美人飛花自有牽情處。不向枝邊墜。隨風飄蕩已堪愁。更伴東流流水﹑過秦樓。樓中翠黛含春怨。閒倚闌干見。遠彈雙淚惜香紅。暗恨玉顏光景﹑與花同。

虞美人曲闌干外天如水。昨夜還曾倚。初將明月比佳期。長向月圓時候﹑望人歸。羅衣著破前香在。舊意誰教攺。一春離恨懶調弦。猶有兩行閒淚﹑寶箏前。

虞美人疏梅月下歌金縷。憶共文君語。更誰情淺似春風。一夜滿枝新綠﹑替殘紅。蘋香已有蓮開信。兩槳佳期近。采蓮時節定來無。醉後滿身花影﹑倩人扶。

虞美人玉簫吹徧煙花路。小謝經年去。更教誰畫遠山眉。又是陌頭風細﹑惱人時。時光不解年年好。葉上秋聲早。可憐蝴蝶易分飛。只有杏梁雙燕﹑每來歸。

虞美人秋風不似春風好。一夜金英老。更誰來憑曲闌干。惟有雁邊斜月﹑照關山。雙星舊約年年在。笑盡人情攺。有期無定是無期。說與小云新恨﹑也低眉。

虞美人小梅枝上東君信。雪後花期近。南枝開盡北枝開。長被隴頭遊子﹑寄春來。年年衣袖年年淚。總爲今朝意。問誰同是憶花人。賺得小鴻眉黛﹑也低顰。

虞美人濕紅箋紙回紋字。多少柔腸事。去年雙燕欲歸時。還是碧雲千里﹑錦書遲。南樓風月長依舊。別恨無端有。倩誰橫笛倚危闌。今夜落梅聲裏﹑怨關山。

虞美人一弦彈盡仙韶樂。曾破千金學。玉樓銀燭夜深深。愁見曲中雙淚﹑落香襟。從來不柰離聲怨。幾度朱弦斷。未知誰解賞新音。長是好風明月﹑暗知心。

采桑子秋千散後朦朧月﹐滿院人閒。幾處雕闌。一夜風吹杏粉殘。昭陽殿裏春衣就﹐金縷初幹。莫信朝寒。明日花前試舞看。

采桑子花前獨占春風早﹐長愛江梅。秀艷淸杯。芳意先愁鳳管催。尋香已閒人後﹐此恨難裁。更晚須來。卻恐初開勝未開。

采桑子蘆鞭墜徧楊花陌﹐晚見珍珍。疑是朝云。來作髙唐夢里人。應憐醉落樓中帽﹐長帶歌塵。試拂香茵。畱解金鞍睡過春。

采桑子日髙庭院楊花轉﹐閒淡春風。昨夜匆匆。顰入遙山翠黛中。金盆水冷菱花淨﹐滿面殘紅。欲洗猶慵。弦上啼烏此夜同。

采桑子徵人去日殷勤囑﹐莫負心期。寒雁來時。第一傳書慰別離。輕春織就機中素﹐淚墨題詩。欲寄相思。日日髙樓看雁飛。

采桑子花時惱得瓊枝瘦﹐半被殘香。睡損梅妝。紅淚今春第一行。風流笑伴相逢處﹐白馬遊韁。共折垂楊。手撚芳條說夜長。

采桑子春風不負年年信﹐長趁花期。小錦堂西。紅杏初開第一枝。碧簫度曲畱人醉﹐昨夜歸遲。短恨憑誰。鶯語殷勤月落時。

采桑子秋來更覺消魂苦﹐小字還稀。坐想行思。怎得相看似舊時。南樓把手憑肩處﹐風月應知。別後除非。夢裏時時得見伊。

采桑子誰將一點淒涼意﹐送入低眉。畫箔閒垂。多是今宵得睡遲。夜痕記盡窗間月﹐曾誤心期。準擬相思。還是窗間記月時。

采桑子宜春苑外樓堪倚﹐雪意方濃。雁影冥蒙。正共銀屏小景同。可無人解相思處﹐昨夜東風。梅蕊應紅。知在誰家錦字中。

采桑子白蓮池上當時月﹐今夜重圓。曲水蘭船。憶伴飛瓊看月眠。黃花綠酒分攜後﹐淚濕吟箋。舊事年年。時節南湖又采蓮。

采桑子髙吟爛醉淮西月﹐詩酒相畱。明日歸舟。碧藕花中醉過秋。文姬贈別雙團扇﹐自寫銀鉤。散盡離愁。攜得淸風出畫樓。

采桑子前歡幾處笙歌地﹐長負登臨。月幌風襟。猶憶西樓著意深。鶯花見盡當時事﹐應笑如今。一寸愁心。日日寒蟬夜夜砧。

采桑子無端惱破桃源夢﹐明日靑樓。玉膩花柔。不學行雲易去畱。應嫌衫袖前香冷﹐重傍金虯。歌扇風流。遮盡歸時翠黛愁。

采桑子年年此夕東城見﹐歡意匆匆。明日還重。卻在樓臺縹緲中。垂螺拂黛淸歌女﹐曾唱相逢。秋月春風。醉枕香衾一歲同。

采桑子雙螺未學同心綰﹐已占歌名。月白風淸。長倚昭華笛裏聲。知音敲盡朱顏攺﹐寂寞時情。一曲離亭。借與靑樓忍淚聽。

采桑子西樓月下當時見﹐淚粉偸勻。歌罷還顰。恨隔鑪煙看未眞。別來樓外垂楊縷﹐幾換靑春。倦客紅塵。長記樓中粉淚人。

采桑子非花非霧前時見﹐滿眼嬌春。淺笑微顰。恨隔垂簾看未眞。殷勤借問家何處﹐不在紅塵。若是朝云。宜作今宵夢里人。

采桑子當時月下分飛處﹐依舊淒涼。也會思量。不道孤眠夜更長。淚痕搵徧鴛鴦枕﹐重繞回廊。月上東窗。長到如今欲斷腸。

采桑子湘妃浦口蓮開盡﹐昨夜紅稀。懶過前溪。閒艤扁舟看雁飛。去年謝女池邊醉﹐晚雨霏微。記得歸時。旋折新荷蓋舞衣。

采桑子別來長記西樓事﹐結徧蘭襟。遺恨重尋。弦斷相如綠綺琴。何時一枕逍遙夜﹐細話初心。若問如今。也似當時著意深。

采桑子紅窗碧玉新名舊﹐猶綰雙螺。一寸秋波。千斛明珠覺未多。小來竹馬同遊客﹐慣聽淸歌。今日蹉跎。惱亂工夫暈翠蛾。

采桑子昭華鳳管知名久﹐長閉簾櫳。聞道春慵。方倚庭花暈臉紅。可憐金穀無人後﹐此會相逢。三弄臨風。送得當筵玉盞空。

采桑子金風玉露初涼夜﹐秋艸窗前。淺醉閒眠。一枕江風夢不圓。長情短恨難憑寄﹐枉費紅箋。試拂麼弦。卻恐琴心可暗傳。

采桑子心期昨夜尋思徧﹐猶負殷勤。齊鬥堆金。難買丹誠一寸眞。須知枕上尊前意﹐占得長春。寄語東鄰。似此相看有幾人。

踏莎行柳上煙歸﹐池南雪盡。東風漸有繁華信。花開花謝蝶應知﹐春來春去鶯能問。夢意猶疑﹐心期欲近。雲箋字字縈方寸。宿妝曾比杏花紅﹐憶人細把香英認。

踏莎行宿雨收塵﹐朝霞破暝。風光暗許花期定。玉人呵手試妝時﹐粉香簾幕陰陰靜。斜雁朱弦﹐孤鸞綠鏡。傷春誤了尋芳興。去年今日杏墻西﹐啼鶯喚得閒愁醒。

踏莎行綠徑穿花﹐紅樓壓水。尋芳誤到蓬萊地。玉顏人是蕊珠仙﹐相逢展盡雙蛾翠。夢艸閒眠﹐流觴淺醉。一春總見瀛洲事。別來雙燕又西飛﹐無端不寄相思字。

踏莎行雪盡寒輕﹐月斜煙重。淸歡猶記前時共。迎風朱戶背燈開﹐拂檐花影侵簾動。繡枕雙鴛﹐香苞翠鳳。從來往事都如夢。傷心最是醉歸時﹐眼前少个人人送。

滿庭芳南苑吹花﹐西樓題葉﹐故園歡事重重。憑闌秋思﹐閒記舊相逢。幾處歌雲夢雨﹐可憐便﹑漢水西東。別來久﹐淺情未有﹐錦字系徵鴻。

年光還少味﹐開殘檻菊﹐落盡溪桐。漫畱得﹐尊前澹月西風。此恨誰堪共說﹐淸愁付﹑綠酒杯中。佳期在﹐歸時待把﹐香袖看啼紅。

畱春令畫屏天畔﹐夢回依約﹐十洲雲水。手撚紅箋寄人書﹐寫無限﹑傷春事。別浦髙樓曾漫倚。對江南千里。樓下分流水聲中﹐有當日﹑憑髙淚。

畱春令采蓮舟上﹐夜來陡覺﹐十分秋意。懊惱寒花暫時香﹐與情淺﹑人相似。玉蕊歌淸招晚醉。戀小橋風細。水濕紅裙酒初消﹐又記得﹑南溪事。

畱春令海棠風橫﹐醉中吹落﹐香紅彊半。小粉多情怨花飛﹐仔細把﹑殘香看。一抹深檀秋水畔。縷金衣新換。鸚鵡杯深艷歌遲﹐更莫放﹑人腸斷。

風入松柳陰庭院杏梢墻。依舊巫陽。鳳簫已遠靑樓在﹐水沈誰﹑復暖前香。臨鏡舞鸞離照﹐倚箏飛雁辭行。墜鞭人意自淒涼。淚眼回腸。斷雲殘雨當年事﹐到如今﹑幾處難忘。兩袖曉風花陌﹐一簾夜月蘭堂。

風入松心心念念憶相逢。別恨誰濃。就中懊惱難拚處﹐是擘釵﹑分鈿匆匆。卻似桃源路失﹐落花空記前蹤。彩箋書盡浣溪紅。深意難通。彊歡殢酒圖消遣﹐到醒來﹑愁悶還重。若是初心未攺﹐多應此意須同。

淸商怨庭花香信尙淺。最玉樓先暖。攀覺春衾﹐江南依舊遠。回紋錦字暗翦。漫寄與﹑也應歸晚。要問相思﹐天涯獨自短。

秋蕊香池苑淸陰欲就。還傍送春時候。眼中人去難歡偶。誰共一杯芳酒。朱闌碧砌皆如舊。記攜手。有情不管別離久。情在相逢終有。

秋蕊香歌徹郎君秋艸。別恨遠山眉小。無情莫把多情惱。第一歸來須早。紅塵自古長安道。故人多。相思不比相逢好。此別朱顏應老。

思遠人紅葉黃花秋意晚﹐千里念行客。飛雲過盡﹐歸鴻無信﹐何處寄書得。淚彈不盡臨窗滴。就硯旋研墨。漸寫到別來﹐此情深處﹐紅箋爲無色。

碧牡丹翠袖疏紈扇。涼葉催歸燕。一夜西風﹐幾處傷髙懷遠。細菊枝頭﹐開嫩香還徧。月痕依舊庭院。事何限。恨望秋意晚。離人鬢華將換。靜憶天涯﹐路比此情猶短。試約鸞箋﹐傳素期良願。南云應有新雁。

長相思長相思。長相思。若問相思甚了期。除非相見時。長相思。長相思。欲把相思說似誰。淺情人不知。

醉落魄滿街斜月。垂鞭自唱陽關徹。斷盡柔腸思歸切。都爲人人﹐不許多時別。南橋昨夜風吹雪。短長亭下徵塵歇。歸時定有梅堪折。欲把離愁﹐細撚花枝說。

醉落魄鸞孤月缺。兩春惆悵音塵絕。如今若負當時節。信道歡緣﹐狂向衣襟結。若問相思何處歇。相逢便是相思徹。盡饒別後畱心別。也待相逢。細把相思說。

醉落魄天教命薄。靑樓占得聲名惡。對酒當歌尋思著。月戶星窗﹐多少舊期約。相逢細語初心錯。兩行紅淚尊前落。霞觴且共深深酌。惱亂春宵﹐翠被都閒卻。

醉落魄休休莫莫。離多還是因緣惡。有情無柰思量著。月夜佳期﹐近定靑箋約。心心口口長恨昨。分飛容易當時錯。後期休似前歡薄。買斷靑樓﹐莫放春閒卻。

望仙樓小春花信日邊來﹐未上江樓先坼。今歲東君消息。還自南枝得。素衣染盡天香﹐玉酒添成國色。一自故溪疏隔。腸斷長相憶。

鳳孤飛一曲畫樓鐘動﹐宛轉歌聲緩。綺席飛塵滿。更少待﹑金蕉暖。細雨輕寒今夜短。依前是﹑粉墻別館。端的歡期應未晚。柰歸云難管。

西江月愁黛顰成月淺﹐啼妝印得花殘。只消鴛枕夜來閒。曉鏡心情便懶。醉帽檐頭風細。徵衫袖口香寒。綠江春水寄書難。攜手佳期又晚。

西江月南苑垂鞭路冷﹐西樓把袂人稀。庭花猶有鬢邊枝。且插殘紅自醉。畫幕涼催燕去﹐香屏曉放雲歸。依前靑枕夢回時。試問閒愁有幾。

武陵春綠蕙紅蘭芳信歇﹐金蕊正風流。應爲詩人多怨秋。花意與消愁。梁王苑路香英密﹐長記舊嬉遊。曾看飛瓊戴滿頭。浮動舞梁州。

武陵春九日黃花如有意﹐依舊滿珍叢。誰似龍山秋興濃。吹帽落西風。年年歲歲登髙節﹐歡事旋成空。幾處佳人此會同。今在淚痕中。

武陵春煙柳長堤知幾曲﹐一曲一魂消。秋水無情天共遙。愁送木蘭橈。燻香繡被心情懶﹐期信轉迢迢。記得來時倚畫橋。紅淚滿鮫綃。

解佩令玉階秋感﹐年華暗去。掩深宮﹑團扇無緒。記得當時﹐自翦下﹑機中輕素。點丹靑﹑畫成秦女。涼襟猶在﹐朱弦未攺﹐忍霜紈﹑飄零何處。自古悲涼﹐是情事﹑輕如雲雨。倚麼弦﹑恨長難訴。

行香子晚綠寒紅。芳意匆匆。惜年華﹑今與誰同。碧雲零落﹐數字徵鴻。看渚蓮凋﹐宮扇舊﹐怨秋風。流波墜葉﹐佳期何在﹐想天教﹑離恨無窮。試將前事﹐閒倚梧桐。有消魂處﹐明月夜﹐粉屏空。

慶春時倚天樓殿﹐升平風月﹐彩仗春移。鶯絲鳳竹﹐長生調裏﹐迎得翠輿歸。雕鞍遊罷﹐何處還有心期。濃燻翠被﹐深停畫燭﹐人約月西時。

慶春時梅梢已有﹐春來音信﹐風意猶寒。南樓暮雪﹐無人共賞﹐閒卻玉闌干。殷勤今夜﹐涼月還似眉彎。尊前爲把﹐桃根麗曲﹐重倚四弦看。

喜團圓危樓靜鎖﹐窗中遠岫﹐門外垂楊。珠簾不禁春風度﹐解偸送餘香。眠思夢想﹐不如雙燕﹐得到蘭房﹐別來只是﹐憑髙淚眼﹐感舊離腸。

憶悶令取次臨鸞勻畫淺。酒醒遲來晚。多情愛惹閒愁﹐長黛眉低斂。月底相逢花不見。有深深良願。願期信﹑似月如花﹐須更教長遠。

梁州令莫唱陽關曲。淚濕當年金縷。離歌自古最消魂﹐聞歌更在魂消處。南樓楊柳多情緒。不系行人住。人情卻似飛絮。悠揚便逐春風去。

燕歸梁蓮葉雨﹐蓼花風。秋恨幾枝紅。遠煙收盡水溶溶。飛雁碧雲中。衷腸事。魚箋字。情緒年年相似。憑髙雙袖晚寒濃。人在月橋東。

