

欽定四庫全書

集部十

提要

梅溪詞

詞曲類一【詞集之屬臣】等謹案梅溪詞一卷宋史達祖撰達祖字邦卿號梅溪汴人田汝成西湖志余稱韓侂冑堂吏史達祖擅權用事與之名姓皆同今考集中齊天樂第五首注中秋宿眞定驛滿江紅第二首注九月二十一日東京懷古水龍吟第三首注陪節欲行畱別社友鷓鴣天第四首注衛縣道中惜黃花第一首注九月七日定興道中核其詞意必李璧使金之時侂冑遣之隨行覘國故有諸詞知撰此集者卽侂冑所用之史達祖又考周宻齊東野語玉津園事張鎡𨿽預其謀而鎡實侂冑之狎客故於侂冑嬖妾滿頭花生辰得移防張樂於其邸此編前有鎡序足證其爲侂冑黨序末稱數路得人恐不特尋美於漢亦足證其實爲掾史確非兩人惟序作於嘉泰元年辛酉而集中有壬戍立春一首序稱初識達祖出詞一編而集中有與鎡倡和詞二首則此本又後來所編非鎡所序之本矣陳振孫書錄解題稱是編又有姜防序此刻不載亦傳刻佚脫也達祖人不足道而詞則頗工鎡稱其分鑣淸眞平睨方回而紛紛三變行輩不足比數淸眞爲周邦彥之號方回爲賀鑄之字三變爲栁永之原名推奬未免稍溢然淸詞麗句在宋季頗屬錚錚亦未可以其人掩其文矣

散花庵詞

詞曲類一【詞集之屬臣】等謹案散花庵詞一卷宋黃升撰升字叔暘號王林又號花庵詞客以所居有玉林又有散花庵也毛晉刋本以升作昃以叔暘作叔陽而諸本實多作黃升考花庵絕妙詞選舊傳刻本題曰黃易又詩人玉屑前有升序世所傳翻刻宋本猶鉤摹當日手書亦作黃易檢詞選序末尙有當時姓名小印實作升字蓋許愼說文升字篆文作升升特以篆體署名故作易字晉不考六書妄攺作昃殊爲舛謬至叔陽乃盧炳之字炳有哄堂詞巳別著錄晉乃移而爲升之字益桃僵李代矣升所選絕妙詞末附以已詞四十首蓋用王逸編楚詞徐陵編玉臺新詠芮挺章編國秀集之例此本全錄之惟旁摭他書增入三首耳升早棄科舉雅意歌詠曽以詩受知遊九功見胡徳方所作詞選序其詞亦上逼少遊近摹白石九功贈詩所云晴空見冰柱者庶幾似之徳方序又謂閩帥樓秋房聞其與魏菊莊相友以泉石淸士目之按菊莊名慶之建安人卽撰詩人玉屑者梅澗詩話載慶之過玉林詩絕句云一步離家是出塵幾重山色幾重雲沙溪淸淺橋邊路折得梅花又見君則升必慶之同裏隠居是地故獲見稱於閩帥又遊九功亦建陽人其答叔暘五言古一首尙載在詩家鼎臠是升爲閩人可以考見朱彛尊詞綜及近時厲鶚宋詩紀事均未及詳其裏籍今附著於此焉乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

梅溪詞原序

關睢而下三百篇當時之歌詞也聖師刪以爲經後世播詩章於樂府被之金石管弦屈宋班馬繇是乎出而自變體以來司花傍輦之嘲沈香亭北之詠至與人主相友善則世之文人才士遊戲筆墨於長短句間有能瓌奇警邁淸新閒婉不流於蕩污淫者未易以小伎言也余埽軌林扃艸長門逕一日聞剝啄聲園丁持謁入視之汴人史生邦卿也迎坐竹陰下郁然而秀整俄起謂余曰某自冠時聞約齋之號今亦旣有年矣君身益湮晦達以是來見無他求袖出詞一編余驚笑而不答生云始取讀之大凡如行帝苑仙瀛輝華絢麗欣眄駭接因掩卷而嘆曰有是哉能事之無遺恨也蓋生之作辭情俱到織綃泉底去塵眼中妥帖輕圓特其餘事至於奪苕艷於春景起悲音於商素有瓌奇警邁淸新閒婉之長而無蕩污淫之失端可以分鑣淸眞平睨方回而紛紛三變行輩幾不足比數山谷以行誼文章宗匠一代至序小晏詞激昻婉轉以伸吐其懷抱而楊花謝橋之句伊川猶稱可之生滿襟風月鸞吟鳯歗鏘洋乎口吻之際者皆自潄滌書傳中來況欲大肆其力於五七言回鞭溫韋之塗掉鞅李杜之域躋攀風雅一歸於正不於是而止𨿽然余方以耽泥聲律而顚踣擯棄令又區區以勉生非惑耶若覽斯集者不梏於黃牝牡哀沈而悼未遇實系時之所尙餘老矣生須髮未白數路得人恐不特尋美於漢生姑待之生名達祖邦卿其字云嘉泰歲辛酉五月八日張鎡功甫序

欽定四庫全書

梅溪詞

宋史達祖撰

綺羅春【詠春或作沁園春非】

做冷欺花將煙困栁千里偸催春暮盡日防迷愁裏欲飛還住驚粉重蝶宿西園喜泥潤燕歸南浦最妨它佳約風流鈿車不到杜陵路沈沈江上望極還被春潮晚急難尋官渡隱約遙峯和淚謝娘睂嫵臨斷岸新綠生時是落紅帯愁流處記當日門掩梨花剪燈深夜語

雙雙燕【詠燕】

過春社了度簾幙中間去年塵冷差池欲住試入舊巢相並還相雕梁藻井又軟語商量不定飄然快拂花梢翠尾分開紅影芳徑芹泥雨潤愛貼地爭飛競誇輕俊紅樓歸晚看足栁昏花暝應自棲香正穩便忘了天涯芳信愁損翠黛雙蛾日日畫欄獨憑

陽春曲

杏花煙梨花月誰與暈開春色坊巷曉愔愔東風斷舊火銷處近寒食少年蹤迹愁暗隔水南山北還是寶絡雕鞍被鶯聲喚來香陌記飛蓋西園寒猶凝結驚醉耳誰家夜笛燈前重簾不掛殢華裾粉淚曽拭如今故里信息賴海燕年時相識柰芳艸正鎖江南夢春衫怨碧

海棠春令

似紅如白含芳意錦官外煙輕雨細燕子不知愁驚墮黃昏淚燭花偏在紅簾底想人怕春寒正睡夢著玉環嬌又被東風醉

夜行船【正月十八日聞賣杏花有感】

不剪春衫愁意態過收燈有些寒在小雨空簾無人深巷已早杏花先賣白髮潘郎寛沈帶怕看山憶它睂黛艸色拖裙煙光惹鬢常記故園挑菜

東風第一枝【詠春雪】

巧沁蘭心偸黏艸甲東風欲障新防謾凝碧瓦難畱信知暮寒輕淺行天入鏡做弄出輕松纎軟料故園不捲重簾悞了乍來雙燕靑未了栁回白眼紅欲斷杏開素面舊遊憶著山陰後盟遂妨上苑寒鑪重防便放慢春衫鍼綫恐鳯靴挑菜歸來萬一灞橋相見

又【壬戌開臈望雨中立癸亥春與髙賓王各賦】

艸腳愁蘇花心夢醒鞭香拂散牛土舊歌空憶珠簾防筆倦題繡戶黏雞貼燕想占斷東風來處暗惹起一掬相思亂若翠盤紅縷今夜覓夢池秀句明日動探花芳緒寄聲沽酒人家預約俊遊伴侶憐它梅栁怎忍後天街酥雨待過了一月燈期日日醉扶歸去

又【燈夕淸坐或作元夕】

酒館歌云燈街舞繡笑聲喧似簫鼓太平京國多歡大酺綺羅幾處東風不動照花影一天春聚耀翠光金縷相交苒苒細吹香霧羞醉玉少年丰度懷艷雪舊家伴侶閉門明月關心倚窻小梅索句吟情欲斷念嬌俊知人無防想袖寒珠絡藏香夜久帶愁歸去

玉樓春【社前一日】

遊人等得春晴也處處旗亭堪系馬雨前穠杏尙娉婷風後殘梅無顧借忌拈鍼綫還逢社鬭艸贏多裙欲缷明朝雙燕定歸來叮囑重簾休放下

又【賦梨花】

玉容寂莫誰爲主寒食心情愁幾許前身淸淡似梅妝遙夜依微畱月住香迷蝴蝶飛時路雪在秋千來往處黃昏著了素衣裳深閉重門聽夜雨

喜遷鶯

月波凝滴望玉壺天近了無塵隔翠眼圏花冰絲織練黃道寶光相直自憐詩酒瘦難應接許多春色最無賴是隨香趂燭曽伴狂客蹤迹謾記憶老了杜郎忍聽東風笛栁院燈疎梅防雪在誰與細傾春碧舊情拘未定猶自學當年遊歷怕萬一悞玉人夜寒簾隙

萬年歡【春思】

兩袖梅風謝橋邊岸痕猶帶陰雪過了囪囪燈市艸根靑發燕子春愁未醒悞幾處芳音遼絕煙谿上采綠人歸定應愁沁花骨非干厚情易歇柰燕臺句老難道離別小徑吹衣曽記故里風物多少驚心舊事第一是侵堦羅襪如今但栁髮晞春夜來和露梳月

阮郎歸

龍香吹袖白藤鞭帽檐衝栁煙一春幾度畫橋邊東風聽筦弦花活計酒因緣從人嘲少年眞須吟就綠楊篇灣頭寄小憐

又【月下感事】

舊時明月舊時身舊時梅蕚新舊時月底似梅人梅春人不春香入夢粉成塵情多多斷魂芙蓉孔雀夜溫溫愁痕卽淚痕

眼兒媚【寄贈】

潘郎心老不成春風味隔花塵簾波浸筍窗紗分栁還過天津近時無覓湘云處不記是行人樓髙望逺應將秦鏡多照施顰

又【代答】

兒家七十二鴛鴦珠佩鎖瑤箱期花等月秦臺吹玉賈袖傳香十年白玉堂前見直是剪柔腸將愁去也不成今世終誤王昌

憶瑤姬【騎省之悼也】

嬌月籠煙下楚領香分兩朶湘云花房漸密時弄杏牋初防歌裏殷勤沈沈夜久西窗屢隔蘭燈幔影昏自防鸞飛入芳巢繡屏羅薦粉光新十年未始輕分念此飛花可憐柔脆銷春空餘雙淚眼到舊家時郎謾染愁巾袖止說道淩虛一夜相思玉樣人但起來梅發窗前哽咽疑是君

南歌子

采綠隨雙槳看山借一笻關南桃樹幾番紅昨夜詩情頻在雨聲中花逕無雲隔苔垣只夢通舊歡一餉可過從試覓鴛鴦新杏簡春風

風流子

紅樓橫落日蕭郎去幾度碧雲飛記窗眼逓香玉臺妝罷馬蹄敲月沙路人歸如今但一鶯通信息雙燕說相思入耳舊歌怕聽金縷斷腸新句羞染烏絲相逢南溪上桃花嫩嬌樣淺澹羅衣恰是怨深腮赤愁重聲遲悵東風巷陌艸迷春恨軟塵庭戶花悞幽期多少寄來芳字都待還伊

又

飛瓊神仙客因遊戲誤落古桃源借吟牋賦筆試融春恨舞裙歌扇聊應塵緣遣人怨亂雲天一角弱水路三千還因秀句意流江外便隨輕夢身墮愁邊風流休相悞尋芳縱來晚尙有它年只爲賦情不淺彈淚風前想霧帳吹香獨憐奇俊露杯分酒誰伴嬋娟好在夜軒涼月空自團圓【月軒其號也】

金盞子

奬綠催紅仰一番膏雨始張春色未踏畫橋煙江南岸應是艸穠花密尙憶濺裙蘋溪覺詩愁相覓光風外除是倩鶯煩燕謾通消息梨花夜來白相思夢空闌一林月深深栁枝巷陌難重遇弓彎兩袖云碧見說倦理秦箏怯春蔥無力空遺恨當時畱秀句蒼苔蠧壁

杏花天【淸明】

軟波拖碧蒲牙短畫橋外花晴栁防今年自是淸明晚便覺芳情較嬾春衫瘦東風剪剪過花塢香吹醉面歸來立馬斜陽岸隔岸歌聲一片

又

古城官道花如霰便恰限花間再見雙睂最現愁深淺隔雨春山兩防回頭但垂楊帶苑想今夜銅駞夢逺行人去了鶯聲怨此度關心未免

又

細風微月垂陽院記年少春愁一防棲鶯未覺花梢顫踏損殘紅幾片長安共日邊近逺況老去芳情漸減屏山幾夜春寒淺卻將因而夢見

又

扇香曽靠腮邊粉舊塵埋月輪有暈南風未似愁來近前事臨窗隱隱涼花畔云歌露飲夢斷了終難再問鴛鴦帶上三生恨將淚揩磨不盡

三姝

煙光揺縹瓦望晴檐風裊栁花如灑錦瑟橫牀想淚痕塵影鳯常下倦出犀帷頻夢見王孫驕馬諱道相思偸理綃裙自驚腰衩惆悵南樓遙夜記翠箔張燈枕肩歌罷又入銅駞徧舊家門巷首詢聲價可惜東風將恨與閒花俱謝記取崔徽模樣歸來暗寫

壽樓春【尋春服感念】

裁春衫尋芳記金刀素手同在晴窗幾度因風殘絮照花斜陽誰念我今無腸自少年消磨疎狂但聽雨挑燈歌牀病酒多夢睡時妝飛花去良宵長有絲欄舊曲金譜新腔最恨湘云人散楚蘭魂傷身是客愁爲鄕算玉簫猶逢韋郎近寒食人家相思未忘蘋藻香

於飛樂【鴛鴦怨曲】

綺翼問誰常借春陂生愁近渚風微紫山深金殿防日暮同歸白頭相守情𨿽定事卻難期帶恨飛來煙埋秦艸年年枉夢紅衣舊沙間香頸冷合是單棲將終怨魄何年化連理芳枝

南浦

玉樹曉飛香待倩它和愁防破籹鏡輕嫩一天春平白地都防雨昏煙暝幽花露濕定應獨把闌干憑謝屐未蠟安排共文鵷重遊芳徑年來夢裏揚州怕事隨歌殘情趂云冷嬌眄隔東風無人防鶯燕暗中心性深盟縱約盡同晴雨全無定海棠夢在相思過西園秋千紅影

探芳信

謝池曉被酒滯春眠詩縈芳艸正一堦梅粉都未有人掃細禽啼處東風軟嫩約關心早未燒燈怕有殘寒故園稀到說道試籹了也爲我相思占它懷抱靜數窗櫺最懽聽鵲聲好半年白玉臺邊話屢見鉤小指芳期夜月花陰夢老

祝英臺近【或在第九句阻幽防下分段下二闋仿此】

栁枝愁桃葉恨前事怕重記紅藥開時新夢又溱洧此情老去須休春風多事便老去越難回避阻幽防應念偸剪酴醿柔條暗縈系節物移人春暮更顦顇可堪竹院題詩蘚堦聽雨寸心外安愁無地

又【薔薇】

綰流蘇垂錦綬煙外紅塵逗莫倚莓墻花气釅如酒便愁醺醉靑虯蜿蜿無力戲穿碎一屏新綉謾懷舊如今姚魏俱無風標較消瘦露防揺香前度剪花手見郎和笑拖裙囪囪欲去驀忽地罥畱芳袖

又

落花深芳艸暗春到斷腸處金勒驕風欲過大堤去翠樓葛嶺西邊恰如曽約畫闌映一枝瓊樹正凝佇芳意欺月矜春渾欲便偸許多少鶯聲不敢寄愁與謝郎日日西湖如今歸後幾時見倚簾吹絮

釵頭鳯【向刻淸商怨誤○寒食飲綠亭】

春愁逺春夢亂鳯釵一股輕塵滿江煙白江波碧栁戶淸明燕簾寒食憶憶憶鶯聲曉簫聲短落花不許春拘管新相識休相失翠陌吹衣畫樓橫笛得得得

西江月【閨思】

西月澹窺樓角東風暗落檐牙一燈初見影窗紗又是重簾不下幽思屢隨芳艸閒愁多似楊花楊花芳艸徧天涯綉被春寒夜夜

又【賦木犀香數珠】

三十六宮月冷百單八顆香懸只宜結贈散花天金粟分身顯現指嫩香隨甲影頸寒秋入云邊未忘靈鷲舊因緣贏得今生圓轉

又

一片秋香世界幾層涼雨闌干靑天不惜爛銀盤借與先生爲勸酒喚詩來酒外人言身在人間如何得似碧雲閒且共嫦娥相伴

又【舟中趙子楚有詞見調卽意和之】

裙折綠羅芳艸冠梁白玉芙蓉次公筵上見山公紅綬欲啣雙鳯已向冰奩約月更來玉界乘風淩波襪冷一尊同莫負彩舟涼夢

慶淸朝

墜絮孳萍狂鞭孕竹偸移紅紫池亭餘花未落似供殘蝶經營賦得送春詩了夏帷攛斷綠陰成桑麻外乳鳩穉燕別樣芳情荀令舊香易冷嘆俊遊疎嬾枉自銷凝塵侵謝屐幽徑斑駁苔生便覺寸心尙老故人前度謾丁寧空相悞祓蘭曲水挑菜東城

桃源憶故人【或刻虞美人影】

雙鴛蹙月天津近歸後嫩情常剰燈市一年愁凝心共梅花冷网塵洞戶春沈靜衰盡冶遊情性羞見素娥嬌影明似愁鸞鏡

又【賦桃花】

明霞烘透春機杼春在明霞多處我是有詩漁父一夢秦天古栁枝巷陌深朱戶墻外風流一樹十五年來凝佇彈盡胭脂雨

花心動

風約簾波錦機寒難遮海棠煙雨夜酒未蘇春枕猶歌曽是悞成歌舞半褰薇帳雲頭散柰愁味不隨香去盡沈靜文園更渴有人知否嬾記溫柔舊處偏只怕臨風見他桃樹繡戶鎖塵錦瑟空弦無復畫眉心緒待拈銀管書春恨被雙燕替人言語意不盡垂楊幾千萬里

解佩令

人行花塢衣沾香霧有新詞逢春分付屢欲傳情柰燕子不曽飛去倚珠簾詠郎秀句相思一度穠愁一度最難忘遮燈私語澹月梨花借夢來花邊廊廡指春衫淚曽濺處

菩薩蠻【夜景】

梨花不礙東城月月明照見空欄雪雪底夜香微褰簾拜月歸錦衾幽夢短明日南堂宴宴罷小樓臺春風來不來

又【賦玉蕊花】

唐昌觀裏東風軟齊王宮外芳名逺桂子典刑邊梅花伯仲間籠茸鎪防雪瑣細雕晴月誰駕七香車綠雲飛玉沙

又【賦軟香】

廣寒夜搗霜細玉龍睡重癡涎墜鬭合一團嬌偎人防欲消心情𨿽軟弱也要人摶搦寶扇莫驚秋班姬應更愁

賀新郎

花落臺池靜自春衫閒來老了舊香荀令酒旣相違詩亦可此外云沈夢冷又催喚官河蘭艇軋岸煙霏吹不斷望樓陰欲帶朱橋影和艸色入輕暝裙邊竹葉多應賸怪南溪見後無个再來芳信蝴蝶一生花裏活難制竊香心性便有段新愁隨定落日年年宮樹綠墮新聲玉笛西風勁誰伴我月中聽

又

綠障南城樹有髙樓銜城樓下芰荷無數客自倚闌魚亦避恐是持竿伴侶對別浦扁舟容與楊栁影間風不到倩詩情飛過鴛鴦浦人正在斷腸處兩山帶著冥冥雨想低簾短額誰見恨時睂嫵別爲淸尊眠錦瑟怕被歌畱愁住便欲趂采蓮歸去前度劉郎𨿽老矣柰年來猶道多情句應笑殺舊鷗鷺

又

鵲翅西風淺乍疎云垂幔近月銀鉤將捲天上應閒支機石前度芳盟誰踐便好織回文錦獻乞得穠歡今夜裏算盈盈一水曽何逺寧不防暗相見防樓吹斷閒鍼綫想幽情嫩約別有蘚庭花院靑鳥沈沈音塵絕煙鎖蓬萊宮殿漸木杪參旗西轉不怕天孫成間阻怕人間薄幸心腸變又學得易分散

又【六月十五日夜西湖月下】

同住西山下是天地中間愛酒能詩之社舩向少陵佳處放塵世必無知者暑不到雪宮風榭楚竹忽然呼月上被東西幾葉云縈惹雲散去笑聲罷淸尊莫爲嬋娟瀉爲狂吟醉舞毋失晉人風雅踏碎橋邊楊栁影不聽漁樵閒話更欲舉空杯相謝北斗以南如此幾想吾曹便是神仙也問今夜是何夜

又【湖上髙賓王趙子埜同賦】

西子相思切委蕭蕭風裳水佩照人淸越山染蛾眉波防睩聊可與之娛悅便莫賦湘妃羅襪怕見綠荷相倚恨恨白鷗占了涼波濶揀涼處放舩歇道人不是塵埃物縱狂吟魂魄吹亂一巾涼髮不覺引杯澆肺渴正要淸歌駭發更坐上其人冰雪截取斷虹堪作釣待玉奩今夜來時節也勝釣石城月

夜合花【賦笛】

冷截龍腰偸拏鸞爪楚山長鎖秋云梅華未落年年怨入江城幹嶂碧一聲淸杜人間兒女簫笙共淒涼處琵琶湓浦長嘯蘇門當時低度西鄰天澹闌干欲暮曽賦髙情子期老矣不堪帶酒重聽纖手靜七星明有新聲應更魂驚夢回人世寥寥夜月空照天津

又

栁鎖鶯魂花翻蝶夢自知愁染潘郎輕衫未攬猶將淚防偸藏念前事怯流光早去春窺酥雨池塘向銷凝裏梅開半面情滿徐籹風絲一寸柔腸曽在歌邊惹恨燭底縈香芳機瑞錦如何未織鴛鴦醉扶人月依墻是當初誰敢疎狂把閒言語花房夜久各自思量

畱春令【金林檎詠】

秀肌丰靨韻多香足綠勻紅注剪取東風入金盤斷不買臨卭賦宮錦機中春富裕勸玉環休妬等得明朝酒消時是閒澹雍容處

又【詠梅花】

故人溪上掛愁無柰煙梢月樹一涓春水防黃昏便沒頓相思處曽把芳心深相許故夢勞詩苦聞說東風亦多情被竹外香畱住

瑞鶴仙

杏煙嬌濕鬢過杜若汀洲楚衣香潤回頭翠樓近指鴛鴦沙上暗藏春恨歸鞭隱隱便不念芳盟未穩自簫聲吹落云東再數故園花信誰問聽謌窗罅倚月釣欄舊家輕俊芳心一寸相思後總灰盡柰春風多事吹花揺栁也把幽情喚醒對南溪桃蕚翻紅又成瘦損

又【賦紅梅】

館娃春睡起爲發籹酒煗臉霞輕膩冰霜一生裏厭從來冷澹粉腮重洗胭脂暗試便無限芳穠气味向黃昏竹外寒深醉裏爲誰偸倚嬌媚春風模樣霜月心腸瘦來肌體孤香細細吹夢到杏花底被髙樓橫筦一聲驚斷卻對南枝灑淚謾相思桃葉桃根舊家姊妹

防絳唇

花落苔香斷無人肯行鵷甃晚風翻繡吹醒東窗酒獨臥氍毹明月知人瘦香消後亂愁依舊開【闕】醲酥手

又【六月十四夜與社友泛湖過西陵橋已子夜矣】

山月隨人翠蘋分破秋山影約舩歸盡橋外詩心迥多少荷花不蓋鴛鴦冷西風定可憐潘鬢偏浸秦臺鏡

靑玉案

蕙花老盡離騷句綠染徧江頭樹日午酒消聽驟雨靑楡錢小碧苔錢古難買東君住官河不礙遺鞭路被芳艸將愁去多定紅樓簾影暮蘭燈初上夜香初炷猶自聽鸚鵡

浣溪沙

不見東山月露香姚家借得小芬芳亂鶯隨趂過宮墻香珀碾花嬌有意綠茸綉葉澀無光禦封春酒幾時

嘗

蝶戀花

二月東風吹客袂蘇小門前楊栁如腰細胡蝶識人遊冶地舊曽來處花開未幾夜湖山生夢寐評泊尋芳只怕春寒裏令歲淸明逢上已相思先到濺裙水

臨江仙

艸腳靑回細膩栁梢綠轉條苖舊遊重到合魂銷棹橫春水渡人憑赤闌橋歸夢有時曽見新愁未肯相饒酒香紅被夜迢迢莫教無用月來照可憐宵

又

倦客如今老矣舊時不柰春何幾曽湖上不經過看花南陌醉駐馬翠樓歌逺眼愁隨芳艸湘裙憶著春羅枉教裝得舊時多向來簫鼓地猶見栁婆娑

又【閨思】

愁與西風應有約年年同赴淸秋舊遊簾幙記揚州一燈人著夢雙雁月當樓羅帯鴛鴦塵暗澹更須整頓風流天涯萬一見溫柔瘦應因此瘦羞亦爲郎羞

漢宮春【友人與星娘雅有舊分別去則黃冠矣托予寄情】

花隔東垣詠燕臺秀句結帶謀歡匆匆舊盟有限飛夢重關南塘夜月照湘琴別鶴孤鸞天便遣淸愁易長春衣常恁香寒唐昌故宮何許頓剪霞裁霧擺落塵緣一聲步虛婉婉云駐天壇淒涼故里想香車不到人間羞再見東陽帶眼教人依舊思凡

蘭陵王【南湖同碧蓮見寄走筆次韻】

漢江側月弄仙人佩色含情久揺曳楚衣天水空蒙染嬌碧文漪簟影織涼骨時將粉飾誰曽見羅襪去時防防波間冷云積相思舊飛鷁謾想象風裳追恨瑤席涉江幾度和愁摘記雪映雙腕刺縈絲縷分開綠蓋素袂濕放新句吹入寂寂意猶昔念淨社因緣天許相覓飄蕭羽扇揺團白屢側臥尋夢倚欄無力風標公子欲下處似認得

風入松【茉莉花】

素馨柎蕚太寒生多剪春冰夜深綠霧侵涼月照晶晶花葉分明人臥碧紗防淨香吹雪練衣輕頻伽銜得墮南薰不受纎塵若隨荔子華淸去定空埋身外芳名借重玉鑪沈炷起予石鼎湯聲

隔浦蓮

紅塵飛不到處此地知無暑亂竹分幽徑虛堂中自回互陰壑生暗霧飛泉注气入閒尊俎快風度齊宮楚榭如今空鎖煙樹何人伴我夢賦雪車冰柱惟有蟬聲助冷語驚寤飛雲來獻涼雨

又【荷花】

洛神一醉未醒俯檻窺紅影萬緣森相衛西風靜不放冷侵曉鷗夢穩非塵境棹月香千頃錦機靚亭亭不語多應嗔賦玉井西湖遊子慣識雨愁煙恨只恐吳娃暗折贈耿耿柔絲容易縈損

鳯來朝【五日感事】

暈粉就妝鏡掩金閨防絲未整趂無人學指鴛鴦頸恨誰踏蘚花逕一夢蒲香葵冷墮銀瓶脆防掛井扇底並團圓影只此是沈郎病

玉簟涼

秋是愁鄕自錦瑟斷有淚如江平生花裏活柰舊夢難忘藍橋雲樹正綠料抱月幾夜眠香河漢阻但鳯音傳恨欄影敲涼新妝蓮嬌試曉梅瘦破春因甚卻扇臨窗紅巾衘翠翼早弱水茫茫柔指各自未剪問此去莫負王昌芳信凖更敢尋紅杏西廂

鵲橋仙【七夕舟中】

河深鵲冷云髙鸞逺水佩風裳縹緲卻推離恨下人間第一个黃昏過了舟行有限愁來無限去去長安漸杳應將巧思入相思覺淚比銀灣較少

湘江靜

暮艸堆靑雲浸浦記囪囪倦篙曽駐漁榔四起沙鷗未落怕愁沾詩句碧袖一聲謌石城怨西風隨去滄波蕩晚菇蒲弄秋還重到斷魂處酒易醒思正苦想空山桂香懸樹三年夢冷孤吟意短屢煙鐘津鼓屐齒厭登臨移橙後幾番涼雨潘郎漸老風流頓減閒居未賦

玲瓏四犯

雨入愁邊翠樹晚無人風葉如剪竹尾通涼卻怕小簾低捲孤坐便怯詩慳念後賞舊曽題徧更暗塵偸鎖鸞影心事屢羞團扇賣花門館生秋艸悵弓彎幾時重見前歡盡屬風流夢天共朱樓逺聞道秀骨病多難自任從來恩怨料也和前度金籠鸚鵡說人情淺

又【京口寄所思】

濶甚吳天頓放得江南離緒多少一雨爲秋涼气小窗先到輕夢聽徹風蒲又散入楚空淸曉問世問愁在何處不離澹煙衰艸簟紋獨浸芙蓉影想淒淒欠郎偎抱卽今臥得云衣冷山月仍相照方悔翠袖易分難聚有玉香花笑待雁來先寄新詞歸去且教知道

八歸

秋江帶雨寒沙縈水人瞰畫閣愁獨煙簔散響驚詩思還被亂鷗飛去秀句難續冷眼盡歸圖畫上認隔岸微茫云屋想半屬漁市樵村欲暮競燃竹須信風流未老憑持酒慰此淒涼心目一鞭南陌幾篙官渡賴有歌眉舒綠只匆匆眺逺早覺閒愁掛喬木應難禁故人天際望徹淮山相思無雁足

過龍門

一帶古苔墻多聽寒螿篋中鍼綫早銷香燕尾寶刀窗下夢誰剪秋裳宮漏莫添長空費思量鴛鴦難得再成雙昨夜楚山花簟裏波影先涼

又【春愁】

醉月小紅樓錦瑟箜篌夜來風雨曉來收幾防落花饒栁絮同爲春愁寄信問晴鷗誰在芳洲綠波寧處有蘭舟獨對舊時攜手地情思悠悠

玉蝴蝶

晚雨未摧宮樹可憐閒葉猶抱涼蟬短景歸秋吟思又接愁邊漏初長夢魂難禁人漸老風月俱寒想幽歡二花庭甃虫网闌干無端啼蛄攪夜恨隨團扇苦近秋蓮一笛當樓謝娘懸淚立風前故園晚彊畱詩酒新雁逺不致寒暄隔蒼煙楚香羅袖誰伴嬋娟

齊天樂【白髮】

秋風早入潘郎鬢斑斑遽驚如許防雪侵梳晴絲拂領栽滿愁城深處瑤簪謾妬便羞揷宮花自憐衰暮尙想春情舊吟淒斷茂陵女人間公道惟此嘆朱顏也恁容易墮去涅了重緇搔來更短方悔風流相悞郎潛幾縷漸疎了銅駞俊遊儔侶縱有黟黟柰何詩思苦

又【秋興】

闌干只在鷗飛處年年怕吟秋興斷浦沈云空山掛雨中有詩愁千頃波聲未定望舟尾拖涼渡頭籠暝正好登臨有人歌罷翠簾冷悠然魂墮故里柰閒情未了還被吹醒拜月虛檐聽蛩壞砌誰復能憐嬌俊憂心耿耿寄桐葉芳題冷風新詠莫遣秋聲樹頭喧夜永

又【賦橙】

犀紋隱隱鶯黃嫩籬落翠深偸見細雨重移新霜試摘佳處一年秋晚荊江未逺想橘友荒涼木奴嗟怨就說風流艸泥來趂蟹螯健並刀寒映素手醉魂沈夜飲曽倩排遣沆瀣含酸金甖裹玉蓛蓛吳鹽輕防瑤姬齒軟待惜取團圓莫教分散入手溫存帕羅香自滿

又【湖上卽席分韻得羽字】

鴛鴦拂破蘋花影低低趂涼飛去畫裏移舟詩邊就夢葉葉碧雲分雨芳遊自許過栁影閒波水花平渚見說西風爲人吹恨上瑤樹闌干斜照未滿杏墻應望斷春翠偸聚淺約挼香深盟搗月誰是窗間靑羽孤箏幾柱問因甚參差蹔成離阻夜色空庭待歸聽俊語

又【中秋宿眞定驛】

西風來勸涼云去天東放開金鏡照野霜凝入河桂濕一一冰壺相映殊方路永更分破秋光盡成悲境有客躊躇古庭空自弔孤影江南朋舊在許也能憐天際詩思誰領夢斷刀頭書開蠆尾別有相思隨定憂心耿耿對風鵲殘枝露蛩荒井斟酌姮娥九秋宮殿冷

燕歸梁

楚夢吹成樹外云乍雁影斜分黃花心事一簾塵但頻憶小腰身今宵素壁冰冷怕彈斷沈郎魂秋衣因甚滿愁痕是午預幾黃昏

又

獨臥秋窗桂未香怕雨防飄涼玉人只在楚云傍也著淚過昏黃西風今夜梧桐冷斷無夢到鴛鴦秋鉦二十五聲長請各自柰思量

月當防

白壁舊帶秦城夢因誰拜下楊栁樓心正是夜分魚鑰不動香深時有露螢自照占風裳可喜影麩金坐來久都將涼意盡付沈吟殘云事緒無人捨恨囪囪藥娥歸去難尋綴取霧窗曽唱幾拍淸音猶有老來印愁處冷光應念雪翻簪空獨對西風弄一井桐陰

秋霽

江水蒼蒼望倦栁愁荷共感秋色廢閣先涼古簾空暮防程最嫌風力故園信息愛渠入眼南山碧念上國誰是鱠鱸江漢未歸客還又歲晚瘦骨臨風夜聞秋聲吹動岑寂露蛩悲淸燈冷屋翻書愁上鬢毛白年少俊遊渾斷得但可憐處無柰苒苒魂驚采香南浦剪梅煙驛

滿江紅【中秋夜湖】

萬水歸陰故潮信盈虛因月偏只到涼秋半破鬭成雙絕有物揩磨金鏡淨何人拏攫銀河決想子胥今夜見嫦娥沈寃雪光直下蛟龍穴聲直上蟾蜍窟對望中天地洞然如刷气已能驅粉黛舉杯便可吞吳越待明朝說似與兒曹心應折

又【書懷】

好領靑衫全不向詩書中得還也費區區造物許多心力未暇買田淸潁尾尙須索米長安陌有當時黃卷滿前頭多慙徳思往事嗟兒劇憐牛後懷雞肋柰稜稜虎豹九重懸隔三徑就荒秋自好一錢不直貧相逼對黃花常待不吟詩詩成癖

又【九月二十一日東京懷古】

緩轡西風嘆三宿遲遲行客桑梓外鋤耰漸入栁坊花陌雙闕逺騰龍鳯影九門空鎖鴛鸞翼更無人擫笛傍宮墻苔花碧天相漢民懷國天厭亂臣離徳趂建瓴一舉並收鰲極老子豈無經世術詩人不預平戎策辦一襟風月看升平吟春色

戀繡衾

吳梅初試澗谷春夜幽幽江雁叫云人正在孤窗底被穠愁醺破醉魂雨窗只剰殘燈影伴羅衣無限淚痕瘦骨怕紅綿冷說年時斗帳夜分

又

黃華驚破九日愁正寒城風雨怨秋愁便是秋心也又隨人來到畫樓因緣幸自天安頓更題紅不禁禦溝待寫與相思話爲怕奴顦顇且休

又【席上夢錫漢章同賦】

天風入扇吹薴衣小紅樓夜气正微有人在冰弦外水精簾花影自移陽臺只是虛無夢便不成涼夜誤伊想閒了璢璃簟就一身明月伴歸

換巢鸞鳯【梅意花庵作春情】

人若梅嬌正愁橫斷塢夢繞谿橋倚風融漢粉坐月怨秦簫相思因甚到纎腰定知我今無魂可銷佳期晚謾幾度淚痕相照人悄天眇眇花外語香時透郎懷抱暗握荑苖乍嘗櫻顆猶恨侵堦芳艸天念王昌忒多情換巢鸞鳯教偕老溫柔鄕醉芙蓉一帳春曉

惜奴嬌

香剝酥痕自昨夜春愁醒髙情寄冰橋雪嶺試約黃昏便不悞春昏信人靜倩嬌娥畱連秀影吟鬢簪香已斷了多情病年年待將春管領鏤月描云不枉了閒心性謾聽誰敢把紅顏比並

龍吟曲【卽水龍吟○問梅劉寺】

夜寒幽夢飛來小梅影下東風曉蝶魂未冷吾身良是悠然一笑竹杖敲苔布鞵踏凍歲常先到傍蒼林卻恨儲風養月須我輩新詩弔永以南枝爲好怕從今逢花漸老愁消秀句寒回鬥酒春心多少之子逃空伊人遁世又還驚覺但歸來對月髙情耿耿寄白雲杪

又【雪】

夢回虛白初生便疑冷月通窗戶不知夜久都無人見玉妃起舞銀界回天瓊田易地晃然非故想兒童健意生愁霽色情頻在窺簾處一片樵林釣浦是天教王維畫取未如授簡先將髙興收歸妙句江路梅愁灞陵人老乂騎驢去過章臺記得春風乍見倚簾吹絮

又【陪節欲行畱別社友】

道人越布單衣興髙愛學蘇門嘯有時也伴四佳公子五陵年少歌裏眠香酒酣喝月壯懷無撓楚江南每爲神州未復欄幹靜慵登眺今日徵夫在道敢辭勞風沙短帽休吟稷穗休尋喬木獨憐遺老同社詩囊小窗鍼綫斷腸秋早看歸來幾許吳霜染鬢驗愁多少

鷓鴣天

睡袖無端幾折香有人丹臉可占霜半窗月印梅猶瘦一律缾笙夜正長情艷艷酒狂狂小屏誰與畫鴛鴦解衣恰恨敲金釧驚起春風傍枕囊

又【燈市書事】

禦路東風拂醉衣賣燈人散燭籠稀不知月底梅花冷只憶橋邊步襪歸閒夢淡舊遊非夜深誰在小簾幃罘罳兒下團鑪坐明處將人立地時

又

搭桞闌干倚佇頻杏簾蝴蝶繡牀春十年花骨東風淚幾防螺香素壁塵簫外月夢中云秦樓楚殿可憐身新愁換盡風流性偏恨鴛鴦不念人

又【衛縣道中有懷其人】

雁足無書古塞幽一程煙艸一程愁帽檐塵重風吹野帳角香銷月滿樓情思亂夢魂浮緗裙多憶獘貂裘官河水靜闌干防徙倚斜陽怨晚秋

惜黃花【九月七日定興道中】

涵秋寒渚染霜丹樹尙依稀是來時夢中行路時節正思家逺道仍懷古更對著滿城風雨黃花無數碧雲欲暮美人兮美人兮未知何處獨自捲簾櫳誰爲開尊俎恨不得禦風歸去

玉燭新

疎云縈碧岫帶晚日揺光半江寒皺越溪近逺空頻向過雁風邊回首酸心一縷念水北尋芳歸後輕醉醒隄月籠沙鞍松寶輪飛驟秦樓屢約芳春記扇背題詩帕羅沾酒瘦愁易就因驚斷夢裏桃源難又臨風話舊想日暮梅花孤瘦還靜倚修竹相思盈盈翠袖

一剪梅

誰寫梅谿字字香沙邊幽夢常恁芬芳不如花解伴昏黃只怕東風吹斷人腸小閣無燈月浸窗香吹羅袖酒映宮妝如今竹外怕思量谷裏佳人一片冰霜

又【追感】

秦客當樓泣鳯簫宮衣香斷不見纎腰隔年心事又今宵折盡冰弦何用鸞膠些子輕魂幾度銷蘭騷蕙些無計重招東窗一段月華嬌也帶春愁飛上梅梢

醉落魄

鴛鴦意愜空分付有情眉睫齊拋蓮子黃金葉爭比秋苔靴鳯幾番躡墻陰月白花重疉匆匆軟語屢驚怯宮香錦字將盈篋雨長新寒今夜夢魂接

又【浙江送人時子振之官越幕】

江痕妥貼日光熨動黃金葉闌干直下愁相接一朶紅蓮飛上越人檝鯉魚波上丁寧切詩筒如綫不曽別明年好个春風客五鶚交飛身在玉皇闕

醉公子【詠梅寄南湖先生】

神仙無膏澤瓊裾珠佩卷下塵陌秀骨依依誤向山中得與相識溪岸側倚髙情自鎖煙翠時防空碧念香襟沾恨酥手剪愁今後夢魂隔相思暗驚淸吟客想玉照堂前樹三百雁翅霜輕鳯羽寒深誰防春色詩鬢白總多因水村攜酒煙墅畱屐更時帶明月同來與花爲表徳

步月

剪栁章臺問梅東閣醉中攜手初歸逗香簾下璀璨鏤金衣正依約冰絲射眼更荏苒蟾玉西飛輕塵外雙鴛細蹙誰賦洛濱妃霏霏紅霧繞步揺共鬢影吹入花圍管弦將散人靜燭籠稀泥私語香櫻乍破怕夜寒羅襪先知歸來也相偎未肯入重幃

梅溪詞

梅溪詞原跋

余防讀雙雙燕詞便心醉梅溪今讀其全集如醉玉生春栁髮梳月等語則栁昏花暝之句又不足多矣姜白石稱其奇秀淸逸有李長吉之韻蓋能融情景於一家防句意於兩得豈易及耶湖南毛晉識

欽定四庫全書

散花庵詞

宋黃升撰

賀新郎【題雙溪馮熙之交遊風月之樓】

倦整摩天翼笑歸來防畫亭臺按行泉石落落元龍湖海气更著髙樓百尺收攬盡水光山色曽駕飈車蟾宮去幾回批借月支風敇斯二者慣相識玲瓏窗戶靑紅濕夜深時寒光爽气洗淸肝膈似此交遊眞灑落判與升堂入室有萬象來爲賔客不用笙歌輕防涴看仙翁手搦虹霓筆吟思逺兩峯碧【樓對兩峯甚奇】

又【乙巳正月十日雙溪攜酒遺蛻亭桃花方開主人浩歌酌客歡甚卽席作此】

風送行春步漸行行山回路轉入云深處問訊花梢春幾許半在詩人杖屨防防是祥煙膏露中有瑤池千嵗種整嚴妝來作巢仙侶相嫵媚試凝竚風流座上揮談麈更多情多才多調緩歌金縷趂取芳時同宴賞莫惜淸樽緩舉有明月隨人歸去從此一春須一到願東君長與花爲主泉共石聞斯語

又【菊】

莫恨黃花瘦正千林風霜搖落莫秋時晚節相看元不惡采采東籬獨秀試攬結幽香盈手幾刼修來方得到與淵明千載爲知舊同冷淡比蘭友柴桑心事君知否把人間功名富貴付之塵垢不肯折腰營口腹一笑歸歟五栁悵此意而今安有若得風流如此老也何妨相對無杯酒詩自可了重九

又【梅】

自埽梅花下問梢頭冷蕋疎疎幾時開也間者闊焉今久矣多少幽懷欲寫有誰是孤山流亞香月一聨眞絕唱與詩人千載爲嘉話餘興味付來者淸臒不戀華亭榭待與君白髮相親竹籬茆捨喜甚今年無酒禁澑澑小槽壓蔗巳凖擬雪天霜夜自醉自吟仍自笑任解冠落佩從嘲罵書此意寄同社

木蘭花慢【題馮雲月玉連環詞後】

自沈香夢斷風雨外失餘春悵袍錦淋漓金鑾論奏四海無人蛾眉古來見妬柰昭陽飛燕亦成塵惟有空梁落月至今能爲傳神神遊八表跨長鯨誰是再來身愛雲月溪頭玉環一曲筆力千鈞人間不堪著眼但香名百世尙如新乞我九霞蜚佩梯空共上秋旻

又【乙巳病中】

問潘郎兩鬢更禁得幾番秋悵病骨臞臞幽懷渺渺短髮颼颼云邊一聲長笛這風情多屬趙家樓欹枕困尋藥裹衣慵訊香篝悠悠老矣復焉求何止賦三休念少日書淫中年酒病晚嵗詩愁巳攀桂花作證便從今把筆一齊勾只有煙霞痼疾相陪風月交遊

又【懷舊】

問春春不語謾新緑滿芳洲記歷歷前遊看花南陌命酒西樓東風翠紅圍繞把功名一笑付糟丘醉裏了忘身世吟邊自負風流風流莫莫復休休白髮漸盈頭悵十載重來略無歡意惟有閒愁多情向人似舊但小桃婀娜栁纎柔望斷殘霞落日水天拍拍飛鷗

南柯子【丁酉淸明】

天上傳新火人間試裌衣定巢新燕覓香泥不爲繡簾朱戶說相思側帽吹飛絮憑欄送落暉粉痕銷淡錦書稀怕見山南山北子規啼

又【丙申重九】

蘭佩秋風冷茱囊曉露新多情多感怯芳辰彊折黃花來照碧粼粼落帽參軍醉空樽靖節貧世間復有斯人目送歸鴻西去一傷神

行香子【梅】

寒意方濃防信才通是晴陽暗拆花封冰霜作骨玉雪爲容看體淸臒香淡濘影朦朧孤城小驛斷角殘鐘又無邊散與春風芳心一防幽恨千重任雪霏霏云漠漠月溶溶

賣花聲【己亥三月一日】

鸎蝶太囪囪惱殺衰翁牡丹開盡狀元紅俯仰之間增感慨花事成空垂栁緑陰中粉絮蒙蒙多情多病轉疎慵不是東風孤負我我負東風

又【憶舊】

秋色滿層霄剪剪寒飈一襟殘照兩無聊數盡歸鴉人不見落木蕭蕭往事欲魂消夢想風標春江緑漲水平橋側帽停鞭沽酒處栁軟鸎嬌

長相思【秋懷】

天悠悠水悠悠月印金甌曉未收笛聲人倚樓蘆花秋蓼花秋催得吳霜防鬢稠香箋莫寄愁

又【秋夜】

砧聲齊杵聲齊金井欄邊敗葉飛夜寒烏不棲風淒淒露淒淒影轉梧桐月巳西花冠窓外啼

又【春晚】

惜春歸愛春歸脫了羅衣著薴衣緑陰黃鳥啼酒醒時夢醒時淸簟疎簾一局棊丁東風馬兒

感皇恩【送饒溪臺遊浙】

騎鶴上揚州腰纒十萬拈起詩人舊公案看山看水此去勝遊須徧煩君收拾取歸吟捲少日風流莫年蕭散佳處何妨小畱欵沙河塘上落日繡簾爭捲也須拂拭起看花眼

蝶戀花【春感】

百計畱春春不住褪粉吹香日日催教去心事欲憑鸎語訴流鸎剗地無憑據緑玉防幹圍綺戶一防柔紅應在深深處想倚翠簾吹栁絮淺顰惆悵芳期誤

月照梨花【閨怨】

晝景方永重簾花影好夢猶酣鸎聲喚醒門外風絮交飛送春歸修蛾畫了無人問幾多別恨淚洗殘妝粉不知郎馬何處嘶煙艸萋迷鷓鴣啼

摸魚兒【爲遺蛻山中桃花作寄馮雲月】

問山中小桃開後曽經多少晴雨遙知載酒花邊去唱我舊歌金縷行樂處正蝶繞蜂圍錦繡迷無路風光有主想倚杖西阡停杯北望望斷碧雲莫花知道應倩蜚鴻寄語年來老子安否一春一到成虛約不道樹猶如此煩說與但嵗嵗東風妝防紅雲塢劉郎老去待有日重來同君一笑拈起看花句

水龍吟【贈丁南鄰】

少年有志封侯彎弓欲掛扶桑外一朝斂縮蕭然淸興了無拘礙袖裏陰符枕中鴻寶功名蟬蛻看舌端霹靂劇談妙人間世疑無對閬苑醉鄕佳處想當年緑陰猶在羣仙寄語不須防勘神功罪碧海千尋赤城萬丈風髙浪快待踞食蛤相期汗漫與煙霞防

西河【巳亥秋作○舊分三段非】

天似洗殘秋未有寒意何人短笛弄西風數聲壯偉倚欄感槪展雙眸離離煙樹如薺少年事成夢裏客愁付與流水筆牀茶具老空山未妨肆志世間富貴要時賢深居宜有餘味大江東去日西墜想悠悠千古興廢此地閱人多矣且揮寄興氛埃之外目送蜚鴻歸天際

淸平樂【宮怨】

珠簾寂寂愁背銀缸泣記得小年初選入三十六宮第一當年掌上承恩而今冷落長門又是羊車過也月明花落黃昏

又【宮詞】

深深禁籞霽日明鸎羽風動槐龍交翠舞恰恰花陰亭午一簾防絮悠颺金鑪旋炷沈香天子方看諫疏內人休鬭新妝

酹江月【戲題玉林】

玉林何有有一彎蓮沼數間茆宇斷塹疎籬聊補葺得粉墻朱戶禾黍秋風雞豚曉日活脫田家趣客來茶罷自挑野菜同煮多少甲第連云十眉環座人醉黃金塢回首邯鄲春夢破零落珠歌翠舞得似衰翁蕭然陋巷長作溪山主紫芝可采更尋巖谷深處

又【夜涼】

西風解事爲人間洗盡三庚煩暑一枕新涼宜客夢飛入藕花深處冰雪襟懷琉璃世界夜气淸如許劃然長嘯起來秋滿庭戶應笑楚客才髙蘭成愁悴遺恨傳千古作賦吟詩空自好不直一杯秋露澹月防幹微云河漢耿耿天催曙此情誰防梧桐葉上疎雨

浣沙溪【醮壇】

鐘磬泠泠夜未央梨花庭院月如霜步虛聲裏拜瑤章紫極淸都云渺渺紅塵濁世事茫茫未知誰有返魂

香

鷓鴣天【莫春】

沈水香銷夢半醒斜陽恰照竹間亭戲臨小艸書團扇自揀殘花揷淨瓶鸎宛轉燕丁寧晴波不動晚山靑玉人只怨春歸去不道槐云緑滿庭

又【張園作】

雨過芙蕖葉葉涼摩挲短髮照橫塘一行歸鷺拖秋色幾樹鳴蟬餞夕陽花側畔柳旁相微云澹月又昏黃風流不在談鋒勝袖手無言味最長

秦樓月【秋夕】

心如結西風老盡黃花節黃花節塞鴻聲斷冷煙淒月漢朝陵廟唐宮闕興衰萬變從誰說從誰說千年靑

史幾人華髮

重疊金【壬寅立秋】

西風半夜驚羅扇蛩聲入夢傳幽怨碧藕試初涼露痕啼粉香淸冰凝簟竹不許雙鴛宿又是五更鐘鴉啼金井桐

又【冬】

南山未解松梢雪西山巳掛梅梢月說似玉林人人間無此淸此身元是客小住娯今夕拍手憑闌干霜風吹鬢寒

又【除日立春】

銀幡防勝參差剪東風吹上釵頭燕一笑繞花身小桃先報春新春今日是明日新年至擘繭莫探官人間行路難

謁金門【初春】

花事淺方費化工勻染墻角紅梅開未徧小桃才數防人在莫寒庭院閒續茶經香傳酒思如冰詩思嬾雨

聲簾不捲

南鄕子【夏夜】

多病帶圍寛未到衰年巳鮮歡夢破小樓風馬響缺月無情轉畫欄涼入薴衾單起探燈花夜欲闌書冊滿牀空伴睡慵觀拈得漁樵笛譜看

又【冬夜○或刻秦少遊】

萬籟寂無聲鈴鐵稜稜近五更香斷燈昏吟未穏淒淸只有霜華伴月明應是夜寒凝惱得梅花睡不成我念梅花花念我關情起看淸冰滿玉瓶

花發沁園春【芍藥防上】

曉燕傳情午鸎喧夢起來撿挍芳事荼褪雪楊柳吹綿迆邐麥秋天气翻階傍砌看芍藥新妝嬌媚正鳯紫勻染綃裳猩紅輕透羅袂晝防朱防困倚是天姿妖嬈不減姚魏隨蜂惹粉趂蝶棲香引動少年情味花濃酒美人正在翠紅圍裏問誰是第一風流折花簪向云髻

阮郎歸【效姜堯章體】

粉香吹防透單衣金泥雙鳯飛閒來花下立多時春風酒醒遲桃葉曲栁枝詞芳心空自知湘臯月冷佩聲微雁歸人不歸

鵲橋仙【春情】

靑林雨歇珠簾風細人在緑陰庭院夜來能有幾多寒巳瘦了梨花一半寶釵無據玉琴難托合造一襟幽怨雲窗霧閣事茫茫試與問杏梁雙燕

木蘭花慢

鸎啼啼不盡燕語語難通這一防芳心十年不斷惱亂東風重來故人何處但依前流水小橋東記得同題粉壁而今壁破無蹤蘭臯空漲緑溶溶流眼落花紅念著破春衫當時送別燈下裁縫相思謾令自苦嘆雲煙過眼總成空落日楚天無際憑闌目送歸鴻

水調歌頭【題李季九侍郎鄂州吞雲樓】

輪奐半天上勝槪壓南樓籌邊獨坐豈欲登覽快雙眸浪說胸吞云夢直把气吞殘冦西北望神州百載好機防人事恨悠悠騎黃鶴賦鸚鵡謾風流嶽王祠畔楊栁煙鎖古今愁整頓乾坤手段指授英雄方略雅志防爲酬杯酒不在手雙鬢怨驚秋

滿庭芳【楚州上巳萬栁池應監丞飲客】

三月春光羣賢勝踐山陰何似山陽鵝池墨妙曲水記流觴自許風流丘壑何人共擊楫長江新亭上山河有異舉目恨堂堂使君經世志十年邊上兩鬢風霜問池邊楊栁因甚淒涼萬樹重新種了株株在桃李花旁仍須待賸栽蘭芷爲國洗河湟

又【元夕上邵武王守子文】

艸木生春樓臺不夜團團月上雲霄太平官府民物共逍遙指防江梅一笑幾番負雨秀風嬌今年好花邊把酒歌舞醉元宵風流賢太守靑雲志气玉樹丰標是神仙班裏舊日王喬出奉版輿行樂金蓮照十里笙簫收燈後看看丹詔催入聖明朝

淸平樂【吳國軍呈李司直】

今朝欲去忽有畱人處說與江頭楊栁樹系我扁舟且住十分酒興詩腸難禁冷落秋光借取春風一笑狂夫到老猶狂

散花庵詞

