山中白雲詞宋張炎

南浦

春水

波暖綠粼粼﹐燕飛來﹑好是蘇堤才曉。魚沒浪痕圓﹐流紅去﹑翻笑東風難掃。荒橋斷浦﹐柳陰撐出扁舟小。回首池塘靑欲徧﹐絕似夢中芳艸。

和云流出空山﹐甚年年淨洗﹐花香不了。新淥乍生時﹐孤村路﹑猶憶那回曾到。餘情渺渺。茂林觴詠如今悄。前度劉郎歸去後﹐溪上碧桃多少。

髙陽臺

西湖春感

接葉巢鶯﹐平波捲絮﹐斷橋斜日歸船。能幾番遊﹐看花又是明年。東風且伴薔薇住﹐到薔薇﹑春已堪憐。更淒然。萬綠西泠﹐一抹荒煙。

當年燕子知何處﹐但苔深韋曲﹐艸暗斜川。見說新愁﹐如今也到鷗邊。無心再續笙歌夢﹐掩重門﹑淺醉閒眠。莫開簾﹐怕見飛花﹐怕聽啼鵑。

憶舊遊

大都長春宮﹐卽舊之太極宮也

看方壺擁翠﹐太極垂光﹐積雪初晴。閶闔開黃道﹐正綠章封事﹐飛上層靑。古臺半壓琪樹﹐引袖拂寒星。見玉冷閒坡﹐金明邃宇﹐人往深淸。

幽尋。自來去﹐對華表千年﹐天籟無聲。別有長生路﹐看花開花落﹐何處無春。露臺深鎖丹气﹐隔水喚靑禽。尙記得歸時﹐鶴衣散影都是云。

淒涼犯

北遊道中寄懷

蕭疏野柳嘶寒馬﹐蘆花深﹑還見遊獵。山勢北來﹐甚時曾到﹐醉魂飛越。酸風自咽。擁吟鼻﹑徵衣暗裂。正淒迷﹐天涯羈旅﹐不似灞橋雪。

誰念而今老﹐懶賦長楊﹐倦懷休說。空憐斷梗夢依依﹐歲華輕別。待擊歌壺﹐怕如意﹑和冰凍折。且行行﹐平沙萬里盡是月。

壺中天

夜渡古黃河﹐與沈堯道﹑曾子敬同賦

揚舲萬里﹐笑當年底事﹐中分南北。須信平生無夢到﹐卻向而今遊歷。老柳官河﹐斜陽古道﹐風定波猶直。野人驚問﹐泛槎何處狂客。

迎面落葉蕭蕭﹐水流沙共遠﹐都無行迹。衰艸淒迷秋更綠﹐惟有閒鷗獨立。浪挾天浮﹐山邀云去﹐銀浦橫空碧。扣舷歌斷﹐海蟾飛上孤白。

聲聲慢

都下與沈堯道同賦別本作北遊答曾心

傳惠詩

平沙催曉﹐野水驚寒﹐遙岑寸碧煙空。萬里冰霜﹐一夜換卻西風。晴梢漸無墜葉﹐撼秋聲﹑都是梧桐。情正遠﹐柰吟湘賦楚﹐近日偏慵。

客裏依然淸事﹐愛窗深帳暖﹐戲揀香筒。片霎歸程﹐無柰夢與心同。空教故林怨鶴﹐掩閒門﹑明月山中。春又小﹐甚梅花﹑猶自未逢。

綺羅香

席間代人賦情

候館深燈﹐遼天斷羽﹐近日音書疑絕。轉眼傷心﹐慵看剩歌殘闋。才忘了﹑還著思量﹐待去也﹑怎禁離別。恨只恨﹑桃葉空江﹐殷勤不似謝紅葉。

良宵誰念哽咽。對燻鑪象尺﹐閒伴淒切。獨立西風﹐猶憶舊家時節。隨款步﹑花密藏春﹐聽私語﹑柳疏嫌月。今休問﹐燕約鶯期﹐夢遊空趁蝶。

慶春宮

都睛寒食﹐遊人甚盛﹐水邊花外﹐多麗

環集﹐各以柳圈祓禊而﹐亦京洛舊事也

波蕩蘭觴﹐鄰分杏酪﹐晝輝冉冉烘晴。罥索飛仙﹐戲船移景﹐薄遊也自忺人。短橋虛市﹐聽隔柳﹑誰家賣餳。月題爭系﹐油壁相連﹐笑語逢迎。

池亭小隊秦箏。就地圍香﹐臨水湔裙。冶態飄雲﹐醉妝扶玉﹐未應閒了芳情。旅懷無限﹐忍不住﹑低低問春。梨花落盡﹐一點新愁﹐曾到西泠。

國香

沈梅嬌﹐杭妓也﹐忽於京都見之。把酒

相勞苦﹐猶能歌周淸眞意難忘﹑臺城路

二曲﹐因囑余記其事。詞成﹐以羅帕書

之

鶯柳煙堤。記未吟靑子﹐曾比紅兒。嫻嬌弄春微透﹐鬟翠雙垂。不道畱仙不住﹐便無夢﹑吹到南枝。相看兩流落﹐掩面凝羞﹐怕說當時。

淒涼歌楚調﹐裊餘音不放﹐一朵雲飛。丁香枝上﹐幾度款語深期。拜了花梢澹月﹐最難忘﹑弄影牽衣。無端動人處﹐過了黃昏﹐猶道休歸。

臺城路

庚寅秋九月﹐之北﹐遇汪菊坡﹐一見若

驚﹐相對如夢。回憶舊遊﹐已十八年

矣。因賦此詞。

十年前事翻疑夢﹐重逢可憐俱老。水國春空﹐山城歲晚﹐無語相看一笑。荷衣換了。任京洛塵沙﹐冷凝風帽。見說吟情﹐近來不到謝池艸。

歡遊曾步翠窈。亂紅迷紫曲﹐芳意今少。舞扇招香﹐歌橈喚玉﹐猶憶錢塘蘇小。無端暗惱。又幾度畱連﹐燕昏鶯曉。回首妝樓﹐甚時重去好。

三姝媚

海云寺千葉杏二株﹐奇麗可觀﹐江南所

無。越一日﹐過傅巖起淸晏堂。見古瓶中數

枝﹐云自海云來﹐名芙蓉杏。因愛玩不去﹐

巖起索賦此曲。

芙蓉城伴侶。乍卸卻單衣﹐茜羅重護。傍水開時﹐細看來﹑渾似阮郎前度。記得小樓﹐聽一夜﹑江南春雨。夢醒簫聲﹐流水靑旉﹐舊遊何許。

誰剪層芳深貯。便洗盡長安﹐半面塵土。絕似桃根﹐帶笑痕來伴﹐柳枝嬌舞。莫是孤村﹐試與問﹑酒家何處。曾醉梢頭雙果﹐園林未暑。

甘州

辛卯歲﹐沈堯道同余北歸﹐各處杭越。

逾歲﹐堯道來問寂寞﹐語笑數日﹐又復別

去。賦此曲﹐並寄趙學舟別來堯道作秋江﹑

趙學舟作曾心傳

記玉關﹑踏雪事淸遊。寒气脆貂裘。傍枯林古道﹐長河飲馬﹐此意悠悠。短夢依然江表﹐老淚灑西州。一字無題處﹐落葉都愁。

載取白雲歸去﹐問誰畱楚佩﹐弄影中洲。折蘆花贈遠﹐零落一身秋。向尋常野橋流水﹐待招來﹑不是舊沙鷗。空懷感﹐有斜陽處﹐卻怕登樓。

聲聲慢

爲髙菊墅賦

寒花淸事﹐老圃閒人﹐相看秋色霏霏。帶葉分根﹐空翠半濕荷衣。沅湘舊愁未減﹐有黃金﹑難鑄相思。但醉裏﹐把苔箋重譜﹐不許春知。

聊慰幽懷古意﹐且頻簪短帽﹐休怨斜暉。采摘無多﹐一笑竟日忘歸。從教護香徑小﹐似東山﹑還似東籬。待去隱﹐怕如今﹑不是晉時。

掃花遊

賦髙疏寮東墅園

煙霞萬壑﹐記曲徑幽尋﹐霽痕初曉。綠窗窈窕。看隨花甃石﹐就泉通沼。幾日不來﹐一片蒼云未掃。自長嘯。悵喬木荒涼﹐都是殘照。

碧天秋浩渺。聽虛籟泠泠﹐飛下孤峭。山空翠老。步仙風﹐怕有采芝人到。野色閒門﹐芳艸不除更好。境深悄。比斜川﹐又淸多少。

瑣窗寒

王碧山又號中仙﹐越人也。能文工詞﹐

琢語峭拔﹐有白石意度﹐今絕響矣。余悼之

玉笥山﹐所謂長歌之哀﹐過於痛哭。

斷碧分山﹐空簾剩月﹐故人天外。香畱酒殢。蝴蝶一生花裏。想如今﹑醉魂未醒﹐夜臺夢語秋聲碎。自中仙去後﹐詞箋賦筆﹐便無淸致。

都是。淒涼意。悵玉笥埋云﹐錦袍歸水。形容憔悴。料應也﹑孤吟山鬼。那知人﹑彈折素弦﹐黃金鑄出相思淚。但柳枝﹑門掩枯陰﹐候蛩愁暗葦。

木蘭花慢

爲越僧樵隱賦樵山

龜峯深處隱﹐巖壑靜﹑萬塵空。任一路白雲﹐山童休掃﹐卻似崆峒。只恐爛柯人到﹐怕光陰﹑不與世間同。旋采生枝帶葉﹐微煎石鼎團龍。

從容。吟嘯百年翁。行樂少扶筇。向鏡水傳心﹐柴桑袖手﹐門掩淸風。如何晉人去後﹐好林泉﹑都在夕陽中。禪外更無今古﹐醉歸明月千松。

三姝媚

送舒亦山遊越

蒼潭枯海樹。正雪竇髙寒﹐水聲東去。古意蕭閒﹐問結廬人遠﹐白雲誰侶。賀監猶狂﹐還散迹﹑千巖風露。抱瑟空遊﹐都是淒涼﹐此愁難語。

莫趁江湖鷗鷺。怕太乙鑪荒﹐暗消鉛虎。投老心情﹐未歸來何事﹐共成羈旅。布襪靑鞋﹐休誤入﹑桃源深處。待得重逢卻說﹐巴山夜雨。

掃花遊

臺城春飲﹐醉餘偶賦﹐不知詞之所以然

嫩寒禁暖﹐正艸色侵衣﹐野光如洗。去城數里。繞長堤是柳﹐釣船深艤。小立斜陽﹐試數花風第幾。問春意。待畱取斷紅﹐心事難寄。

芳訊成撚指。甚遠客他鄕﹐老懷如此。醉餘夢裏。尙分明認得﹐舊時羅綺。可惜空簾﹐誤卻歸來燕子。勝遊地。想依然﹑斷橋流水。

臺城路

杭友抵越﹐過鑑曲漁捨會飲

春風不暖垂楊樹﹐吹卻絮云多少。燕子人家﹐夕陽巷陌﹐行入野畦深窈。籌花鬥艸。記小舫尋芳﹐斷橋初曉。那日心情﹐幾人同向近來老。

消憂何處最好。夜深頻秉燭﹐猶是遲了。南浦歌闌﹐東林社冷﹐贏得如今懷抱。吟悰暗惱。待醉也慵聽﹐勸歸啼鳥。怕攪離愁﹐亂紅休去掃。

疏影

余於辛卯歲北歸﹐與西湖諸友夜酌﹐因

有感於舊遊﹐寄周艸窗。

柳黃未結。放嫩晴消盡﹐斷橋殘雪。隔水人家﹐渾是花陰﹐曾醉好春時節。輕車幾度新堤曉﹐想如今﹑燕鶯猶說。縱艷遊﹑得似當年﹐早是舊情都別。

重到翻疑夢醒﹐弄泉試照影﹐驚見華髮。卻笑歸來﹐石老云荒﹐身世飄然一葉。閉門約住靑山色﹐自容與﹑吟窗淸絕。怕夜寒﹑吹到梅花﹐休捲半簾明月。

渡江云

山陰久客﹐一再逢春﹐回憶西杭﹐渺然愁思

山空天入海﹐倚樓望極﹐風急暮潮初。一簾鳩外雨﹐幾處閒田﹐隔水動春鋤。新煙禁柳﹐想如今﹑綠到西湖。猶記得﹑當年深隱﹐門掩兩三株。

愁余。荒洲古漵﹐斷梗疏萍﹐更漂流何處。空自覺﹑圍羞帶減﹐影怯燈孤。常疑卽見桃花面﹐甚近來﹑翻笑無書。書縱遠﹐如何夢也都無。

瑣窗寒

旅窗孤寂﹐雨意垂垂﹐買舟西渡未能

也。賦此爲錢塘故人韓竹閒問

亂雨敲春﹐深煙帶晚﹐水窗慵憑。空簾謾捲﹐數日更無花影。怕依然﹑舊時燕歸﹐定應未識江南冷。最憐他﹑樹底蔫紅﹐不語背人吹盡。

淸潤。通幽徑。待移燈剪韭﹐試香溫鼎。分明醉裏﹐過了幾番風信。想竹間﹑髙閣半開﹐小車未來猶自等。傍新晴﹑隔柳呼船﹐待教潮信穩。

憶舊遊

新朋故侶﹐詩酒遲畱﹐吳山蒼蒼﹐渺渺

兮餘懷也。寄沈堯道諸公

記開簾過酒﹐隔水懸燈﹐款語梅邊。未了淸遊興﹐又飄然獨去﹐何處山川。淡風暗收楡莢﹐吹下沈郎錢。嘆客裏光陰﹐消磨艷冶﹐都在尊前。

畱連。殢人處﹐是鏡曲窺鶯﹐蘭阜圍泉。醉拂珊瑚樹﹐寫百年幽恨﹐分付吟箋。故鄕幾回飛夢﹐江雨夜涼船。縱忘卻歸期﹐千山未必無杜鵑。

水龍吟

白蓮

仙人掌上芙蓉﹐涓涓猶濕金盤露。輕妝照水﹐纖裳玉立﹐飄颻似舞。幾度消凝﹐滿湖煙月﹐一汀鷗鷺。記小舟夜悄﹐波明香遠﹐渾不見﹑花開處。

應是浣紗人妒。褪紅衣﹑被誰輕誤。閒情淡雅﹐冶容淸潤﹐憑嬌待語。隔浦相逢﹐偶然傾蓋﹐似傳心素。怕湘臯佩解﹐綠云十里﹐捲西風去。

憶舊遊

余離羣索居﹐與趙元父一別四載。癸巳

春﹐於古杭見之﹐形容憔悴﹐故態頓消。以

余之況味﹐又有甚於元父者﹐抑重余之惜﹐

因賦此調﹐且寄元父﹐當爲余愀然而悲也

嘆江潭樹老﹐杜曲門荒﹐同賦飄零。乍見翻疑夢﹐對蕭蕭亂髮﹐都是愁根。秉燭故人歸後﹐花月鎖春深。縱艸帶堪題﹐爭如片葉﹐能寄殷勤。

重尋。已無處﹐尙記得依稀﹐柳下芳鄰。佇立香風外﹐抱孤愁淒惋﹐羞燕慚鶯。俯仰十年前事﹐醉後醒還驚。又曉日千峯﹐涓涓露濕花气生。

甘州

題趙藥牖山居。見天地心﹑怡顏﹑小柴

桑﹐皆其亭名。

倚危樓﹑一笛翠屏空﹐萬里見天心。度野光淸峭﹐晴峯湧日﹐冷石生云。簾捲小亭虛院﹐無地不花陰。徑曲知何處﹐春水泠泠。

嘯傲柴桑影裏﹐且怡顏莫問﹐誰古誰今。任燕畱

鷗住﹐聊復慰幽情。愛吾廬﹑點塵難到﹐好林泉﹑都付與閒人。還知否﹐元來卜隱﹐不在山深。

摸魚兒

髙愛山隱居

愛吾廬﹑傍湖千頃﹐蒼茫一片淸潤。晴嵐暖翠融融處﹐花影倒窺天鏡。沙浦迥。看野水涵波﹐隔柳橫孤艇。眠鷗未醒。甚占得蒓鄕﹐都無人見﹐斜照起春暝。

還重省。豈料山中秦晉。桃源今度難認。林間卽是長生路﹐一笑元非捷徑。深更靜。待散髮吹簫﹐跨鶴天風冷。憑髙露飲。正碧落塵空﹐光搖半壁﹐月在萬松頂。

風入松

賦稼村

老來學圃樂年華。茅屋短籬遮。兒孫戲逐田翁去﹐小橋橫﹑路轉三叉。細雨一犁春意﹐西風萬寶生

涯。

攜筇猶記度晴沙。流水帶寒鴉。門前少得寬閒地﹐繞平疇﹑盡是桑麻。卻笑牧童遙指﹐杏花深處人家。

鳳凰臺上憶吹簫

趙主簿﹐姚江人也。風流蘊藉﹐放情花

柳﹐老之將至﹐況味淒然﹐以其號孤篷﹐囑

余賦之。

水國浮家﹐漁村古隱﹐浪遊慣占花深。猶記得﹑琵琶半面﹐曾濕衫靑。不道江空歲晚﹐桃葉渡﹑還嘆飄零。因乘興﹐醉夢醒時﹐卻是山陰。

投閒倦呼儔侶﹐竟棹入蘆花﹐俗客難尋。風渺渺﹑云拖暮雪﹐獨釣寒淸。遠溯流光萬里﹐渾錯認﹑葉竹寰瀛。元來是﹑天上太乙眞人。

解連環

孤雁

楚江空晚。悵離羣萬里﹐怳然驚散。自顧影﹑欲下寒塘﹐正沙淨艸枯﹐水平天遠。寫不成書﹐只寄得﹑相思一點。料因循誤了﹐殘氈擁雪﹐故人心眼。

誰憐旅愁荏苒。謾長門夜悄﹐錦箏彈怨。想伴侶﹑猶宿蘆花﹐也曾念春前﹐去程應轉。暮雨相呼﹐怕驀地﹑玉關重見。未羞他﹑雙燕歸來﹐畫簾半捲。

滿庭芳

小春

晴皎霜花﹐曉熔冰羽﹐開簾覺道寒輕。誤聞啼鳥﹐生意又園林。閒了淒涼賦筆﹐便而今﹑不聽秋聲。消凝處﹐一枝借暖﹐終是未多情。

陽和能幾許﹐尋紅探粉﹐也恁忺人。笑鄰娃癡小﹐料理護花鈴。卻怕驚回睡蝶﹐恐和他﹑艸夢都醒。還知否﹐能消幾日﹐風雪灞橋深。

憶舊遊

登蓬萊閣別本登下有越州二字

問蓬萊何處﹐風月依然﹐萬里江淸。休說神仙事﹐便神仙縱有﹐卽是閒人。笑我幾番醒醉﹐石磴掃松陰。任狂客難招﹐采芳難贈﹐且自微吟。

俯仰成陳迹﹐嘆百年誰在﹐闌檻孤憑。海日生殘夜﹐看臥龍和夢﹐飛入秋冥。還聽水聲東去﹐山冷不生云。正目極空寒﹐蕭蕭漢柏愁茂陵。

解連環

拜陳西麓墓

句章城郭。問千年往事﹐幾回歸鶴。嘆貞元﹑朝士無多﹐又日冷湖陰﹐柳邊門鑰。向北來時﹐無處認﹑江南花落。縱荷衣未攺﹐病損茂陵﹐總是離索。

山中故人去卻。但碑寒峴首﹐舊景如昨。悵二喬﹑空老春深﹐正歌斷簾空﹐艸暗銅雀。楚魄難招﹐被萬疊﹑閒雲迷著。料猶是﹑聽風聽雨﹐郎吟夜壑。

臺城路

寄姚江太白山人陳文卿別本文卿作又新

薛濤箋上相思字﹐重開又還重折。載酒船空﹐眠波柳老﹐一縷離痕難折。虛沙動月。嘆千里悲歌﹐唾壺敲缺。卻說巴山﹐此時懷抱那時節。

寒香深處話別。病來渾瘦損﹐懶賦情切。太白閒雲﹐新丰舊雨﹐多少英遊消歇。回潮似咽。送一點秋心﹐故人天末。江影沈沈﹐露涼鷗夢闊。

聲聲慢

達琴友季靜軒還杭

荷衣消翠﹐蕙帶餘香﹐燈前共語生平。苦竹黃蘆﹐都是夢裏遊情。西湖幾番夜雨﹐怕如今﹑冷卻鷗盟。倩寄遠﹐見故人說道﹐杜老飄零。

難挽淸風飛佩﹐有相思都在﹐斷柳長汀。此別何如﹐一笑寫入瑤琴。天空水雲變色﹐任愔愔﹑山鬼愁聽。興未已﹐更何妨﹑彈到廣陵。

水龍吟

春晚畱別故人

亂紅飛已無多﹐艷遊終是如今少。一番雨過﹐一番春減﹐催人漸老。倚檻調鶯﹐捲簾收燕﹐故園空杳。柰關愁不住﹐悠悠萬里﹐渾恰似﹑天涯艸。

不擬相逢古道。才疑夢﹑又還驚覺。淸風在柳﹐江搖白浪﹐舟行趁曉。遮莫重來﹐不如休去﹐怎堪懷抱。那知又﹑五柳門荒﹐曾聽得﹑鵑啼了。

一萼紅

賦紅梅

倚闌干。問綠華何事﹐偸餌九還丹。浣錦溪邊﹐飡霞竹裏﹐翠袖不倚天寒。照芳樹﹑晴光泛曉﹐護麼鳳﹑無處認冰顏。露洗春腴﹐風搖醉魄﹐聽笛江南。

樹掛珊瑚冷月﹐嘆玉奴妝褪﹐仙掾詩慳。謾覓花云﹐不同梨夢﹐推篷恍記孤山。步夜雪﹑前村問酒﹐幾消凝﹑把做杏花看。得似古桃流水﹐不到人間。

祝英臺近

與周艸窗話舊

水痕深﹐花信足﹐寂寞漢南樹。轉首靑陰﹐芳事頓如許。不知多少消魂﹐夜來風雨。猶夢到﹑斷紅流處。

最無據。長年息影空山﹐愁入庾郎句。玉老田荒﹐心事已遲暮。幾回聽得啼鵑﹐不如歸去。終不似﹑舊時鸚鵡。

月下笛

孤遊萬竹山中﹐閒門落葉﹐愁思黯然﹐

因動黍離之感。時寓甬東積翠山捨。

萬里孤云﹐淸遊漸遠﹐故人何處。寒窗夢裏﹐猶記經行舊時路。連昌約略無多柳﹐第一是﹑難聽夜雨。謾驚回淒悄﹐相看燭影﹐擁衾誰語。

張緒。歸何暮。半零落﹐依依斷橋鷗鷺。天涯倦旅。此時心事良苦。只愁重灑西州淚﹐問杜曲﹑人家在否。恐翠袖﹑正天寒﹐猶倚梅花那樹。

水龍吟

寄袁竹初

幾番問竹平安﹐雁書不盡相思字。籬根半樹﹐村深孤艇﹐闌干屢倚。遠艸兼云﹐凍河膠雪﹐此時行李。望去程無數﹐並州回首﹐還又渡﹑桑乾水。

笑我曾遊萬里。甚匆匆﹑便成歸計。江空歲晚﹐棲遲猶在﹐吳頭楚尾。疏柳經寒﹐斷槎浮月﹐依然憔悴。待相逢﹑說與相思﹐想亦在﹑相思裏。

綺羅香

紅葉

萬里飛霜﹐千林落木﹐寒艷不招春妒。楓冷吳江﹐獨客又吟愁句。正船艤﹑流水孤村﹐似花繞﹑斜陽歸路。甚荒溝﹑一片淒涼﹐載情不去載愁去。

長安誰問倦旅。羞見衰顏借酒﹐飄零如許。謾倚新妝﹐不入洛陽花譜。爲回風﹑起舞尊前﹐盡化作﹑斷霞千縷。記陰陰﹑綠徧江南﹐夜窗聽暗雨。

洞仙歌

觀王碧山花外詞集有感

野鵑啼月﹐便角巾還第。輕擲詩瓢付流水。最無端﹑小院寂歷春空﹐門自掩﹐柳發離離如此。

可惜歡娛地。雨冷雲昏﹐不見當時譜銀字。舊曲怯重翻﹐總是離愁﹐淚痕灑﹑一簾花碎。夢沈沈﹑知道不歸來﹐尙錯問桃根﹐醉魂醒未。

新雁過妝樓

賦菊

風雨不來﹐深院悄﹑淸事正滿東籬。杖藜重到﹐秋气冉冉吹衣。瘦碧飄蕭搖露梗﹐膩黃秀野拂霜枝。憶芳時。翠微喚酒﹐江雁初飛。

湘潭無人弔楚﹐嘆落英自采﹐誰寄相思。淡泊生涯﹐聊伴老圃斜暉。寒香應徧故里﹐想鶴怨山空猶未歸。歸何晚﹐問徑松不語﹐只有花知。

江神子

孫虛齋作四云庵俾余賦之兩云之間

奇峯相對接珠庭。乍微晴。又微陰。捨北江東﹐如蓋自亭亭。翻笑天臺連雁蕩﹐隔一片﹑不逢君。

此中幽趣許誰鄰。境雙淸。人獨淸。采藥難尋﹐童子語山深。絕似醉翁遊樂意﹐林壑靜﹑聽泉聲。

塞翁吟

友云

交到無心處﹐出岫細話幽期。看流水﹑意俱遲。且淡薄相依。淩霄未肯從龍去﹐物外共鶴忘機。迷古洞﹐掩晴暉。翠影濕行衣。

飛飛。垂天翼﹐飄然萬里﹐愁日暮﹑佳人未歸。尙記得﹑巴山夜雨﹐耿無語﹑共說生平﹐都付陶詩。休題五朵﹐莫夢陽臺﹐不贈相思。

祝英臺近

耕云

占寬閒﹐鋤浩渺。船艤水村悄。非霧非煙﹐生气覆瑤艸。蒙茸數畝春陰﹐夢魂落寞﹐知踏碎﹑梨花多少。

聽孤嘯。山淺種玉人歸﹐縹緲度晴峭。鶴下芝田﹐五色散微照。笑他隔浦誰家﹐半江疏雨﹐空吟斷﹑一犁淸曉。

風入松

岫云

捲舒無意入虛玄。丘壑伴雲煙。石根淸气千年潤﹐覆孤松﹑深護啼猿。靄靄靜隨仙隱﹐悠悠閒對僧眠。

傍花懶向小溪邊。空谷覆流泉。浮蹤自感今如此﹐已無心﹑萬里行天。記得晉人歸去﹐禦風飛過斜川。

瑤臺聚八仙

爲野舟賦

帶雨春潮。人不渡﹑沙外曉色迢遙。自橫深靜﹐誰見隔柳停橈。知我知魚未是樂﹐轉篷閒趁白鷗招。任風飄。夜來酒醒﹐何處江臯。

泛宅浮家更好﹐度菇蒲影裏﹐濯足吹簫。坐閱千帆﹐空競萬里波濤。他年五湖訪隱﹐第一是吳淞第四橋。玄眞子﹑共遊煙水﹐人月俱髙。

疏影

梅影

黃昏片月。似碎陰滿地﹐還更淸絕。枝北枝南﹐疑有疑無﹐幾度背燈難折。依稀倩女離魂處﹐緩步出﹑前村時節。看夜深﹑竹外橫斜﹐應妒過云明滅。

窺鏡蛾眉淡抹。爲容不在貌﹐獨抱孤潔。莫是花光﹐描取春痕﹐不怕麗譙吹徹。還驚海上然犀去﹐照水底﹑珊瑚如活。做弄得﹑酒醒天寒﹐空對一庭香雪。

木蘭花慢

書鄧牧心東遊詩卷後

采芳洲薜荔﹐流水外﹑白鷗前。度萬壑千巖﹐晴嵐暖翠﹐心目娟娟。山川。自今自古﹐怕依然。認得米家船。明月閒延夜語﹐落花靜擁春眠。

吟邊。象筆蠻箋。淸絕處﹑小畱連。正寂寂江潭﹐樹猶如此﹐那更啼鵑。居廛。閉門隱幾﹐好林泉。都在臥遊邊。記得當時舊事﹐誤人卻是桃源。

風入松

陳文卿酒邊偶賦

小窗晴碧颭簾波。晝影舞飛梭。惜春休問花多少﹐柳成陰﹑已無多。金字初尋小扇﹐銖衣早試輕羅。

園林未肯受淸和。人醉牡丹坡。嘯歌且盡平生事﹐問東風﹑畢竟如何。燕子尋常巷陌﹐酒邊莫唱西河。

又

遊北山寺別本作雪竇寺訪同野翁日東巖

云多不記山深淺﹐人行半天巖壑。曠野飛聲﹐虛空倒影﹐松掛危峯疑落。流泉噴薄。自窈窕尋源﹐引瓢孤酌。倦倚髙寒﹐少年遊事老方覺。

幽尋閒院邃閣。樹涼僧坐夏﹐翻笑行樂。近竹驚秋﹐穿蘿誤晚﹐都把塵緣消卻。東林似昨。待學取當年﹐晉人曾約。童子何知﹐故山空放鶴。

還京樂

送陳行之歸吳

醉吟處。多是琴尊﹐竟日松下語。有筆牀茶竈﹐瘦筇相引﹐逢花須住。正翠陰迷路。年光荏苒成孤旅。等趁燕檣﹐休忘了﹑玄都前度。

漸煙波遠﹐怕五湖淒冷﹐佳人袖薄﹐修竹依依日暮。知他甚處重逢﹐便匆匆﹑背潮歸去。莫因循﹑誤了幽期﹐應孤舊雨。佇立山風晚﹐月明搖碎江樹。

臺城路

章靜山別業會飲

一窗煙雨不除艸。移家靜藏深窈。東晉圖書﹐南山杞菊﹐誰識幽居懷抱。疏陰未掃。嘆喬木猶存﹐易分殘照。慷慨悲歌﹐故人多向近來老。

相逢何事欠早。愛吟心共苦﹐此意難表。野水無鷗﹐閒門斷柳﹐不滿淸風一笑。荷衣制了。待尋壑經丘﹐溯云孤嘯。學取淵明﹐抱琴歸去好。

梅子黃時雨

病後別羅江諸友

流水孤村﹐愛塵事頓消﹐來訪深隱。向醉裏誰扶﹐滿身花影。鷗鷺相看如瘦﹐近來不是傷春病。嗟流景。竹外野橋﹐猶系煙艇。

誰引。斜川歸興。便啼鵑縱少﹐無柰時聽。待棹擊空明﹐魚波千頃。彈到琵琶畱不住﹐最愁人是黃昏近。江風緊。一行柳陰吹暝。

西子妝慢

吳夢窗自制此曲﹐余喜其聲調妍雅﹐久

欲述之而未能。甲午春﹐寓羅江﹐與羅景良

野遊江上。綠陰芳艸﹐景況離離﹐因塡此

解。惜舊譜零落﹐不能倚聲而歌也。

白浪搖天﹐靑陰漲地﹐一片野懷幽意。楊花點點是春心﹐替風前﹑萬花吹淚。遙岑寸碧。有誰識﹑朝來淸气。自沈吟﹑甚流光輕擲﹐繁華如此。

斜陽外。隱約孤村﹐隔塢閒門閉。漁舟何似莫歸來﹐想桃源﹑路通人世。危橋靜倚。千年事﹑都消一醉。謾依依﹐愁落鵑聲萬里。

聲聲慢

賦漁隱

門當竹徑﹐鷺管苔磯﹐煙波自有閒人。棹入孤村﹐落照正滿寒汀。桃花遠迷洞口﹐想如今﹑方信無秦。醉夢醒﹐向滄浪容與﹐淨濯蘭纓。

欸乃一聲歸去﹐對筆牀茶竈﹐寄傲幽情。雨笠風

蓑﹐古意謾說玄眞。知魚淡然自樂﹐釣淸名﹑空在絲綸。笑未已﹐笑嚴陵﹑還笑渭濱。

湘月

余載書往來山陰道中﹐每以事奪﹐不能

盡興。戊子冬晚﹐與徐平野﹑王中仙曳舟溪

上。天空水寒﹐古意蕭颯。中仙有詞雅麗﹐

平野作晉雪圖﹐亦淸逸可觀。余述此調﹐蓋

白石念奴嬌鬲指聲也。

行行且止。把乾坤收入﹐篷窗深裏。星散白鷗三四點﹐數筆橫塘秋意。岸觜衝波﹐籬根受葉﹐野徑通村市。疏風迎面﹐濕衣原是空翠。

堪嘆敲雪門荒﹐爭棋墅冷﹐苦竹鳴山鬼。縱使如今猶有晉﹐無復淸遊如此。落日沙黃﹐遠天雲淡﹐弄影蘆花外。幾時歸去﹐剪取一半煙水。

長亭怨

爲任次山賦馴鷺

笑海上﹑白鷗盟冷。飛過前灘﹐又顧秋影。似我知魚﹐亂蒲流水動淸飲。歲華空老﹐猶一縷﹑柔絲戀頂。慵憶鴛行﹐想應是﹑朝回花徑。

人靜。悵離羣日暮﹐都把野情消盡。山中舊隱。料獨樹﹑尙懸蒼暝。引殘夢﹑直上靑天﹐又何處﹑溪風吹醒。定莫負﹑歸舟同載﹐煙波千頃。

徵招

聽袁伯長琴

秋風吹碎江南樹﹐石牀自聽流水。別鶴不歸來﹐引悲風千里。餘音猶在耳。有誰識﹑醉翁深意。去國情懷﹐艸枯沙遠﹐尙鳴山鬼。

客裏。可消憂﹐人間世﹑寥寥幾年無此。杏老古壇荒﹐把淒涼空指。心塵聊更洗。傍何處﹑竹邊松底。共良夜﹐白月紛紛﹐領一天淸气。

法曲獻仙音

席上聽琵琶有感

云隱山暉﹐樹分溪影﹐未放妝臺簾捲。篝密籠香﹐鏡圓窺粉﹐花深自然寒淺。正人在﹑銀屏底﹐琵琶半遮面。

語聲軟。且休彈﹑玉關愁怨。怕喚起西湖﹐那時春感。楊柳古灣頭﹐記小憐﹑隔水曾見。聽到無聲﹐謾贏得﹑情緒難剪。把一襟心事﹐散入落梅千點。

渡江云

懷歸

江山居未定﹐貂裘已敝﹐空自帶愁歸。亂花流水外﹐訪裏尋鄰﹐都是可憐時。橋邊燕子﹐似軟語﹑斜日江蘺。休問我﹑如今心事﹐錯認鏡中誰。

還思。新煙驚換﹐舊雨難招﹐做不成春意。渾未省﹑誰家芳艸﹐猶夢吟詩。一株古柳觀魚港﹐傍淸深﹑足可幽棲。閒趣好﹐白鷗尙識天隨。

斗嬋娟

春感

舊家池沼。尋芳處﹑從教飛燕頻繞。一灣柳護水房春﹐看鏡鸞窺曉。暈宿酒﹑雙蛾淡掃。羅襦飄帶腰圍小。盡醉方歸去﹐又暗約明朝艸。誰解先到。

心緒亂若晴絲﹐那回遊處﹐墜紅爭戀殘照。近來心事漸無多﹐尙被鶯聲惱。便白髮﹑如今縱少。情懷不似前時好。謾佇立﹑東風外﹐愁極還醒﹐背花一笑。

暗香

海濱孤寂﹐有懷秋江﹑竹閒二友別本

作海濱孤寂﹐魚浪不來﹐寄李商隱。

羽音遼邈。怪四檐晝悄﹐近來無鵲。木葉吹寒﹐極目凝思倚江閣。不信相如便老﹐猶未減﹑當時遊樂。但趁他﹑鬥艸籌花﹐終是帶離索。

憶昨。更情惡。謾認著梅花﹐是君還錯。石牀冷落。閒掃松陰與誰酌。一自飄零去遠﹐幾誤了﹑燈前深約。縱到此﹑歸未得﹐幾曾忘卻。

玉漏遲

登無盡上人山樓

竹多塵自掃。幽通徑曲﹐禪房深窈。空翠吹衣﹐坐對閒雲舒嘯。寒木猶懸故葉﹐又過了﹑一番殘照。經院悄。詩夢正迷﹐獨憐衰艸。

幽趣盡屬閒僧﹐渾未識人間﹐落花啼鳥。呼酒憑髙﹐莫問四愁三笑。可惜秦山晉水﹐甚卻向﹑此時登眺。淸趣少。那更好遊人老。

長亭怨

歲庚寅﹐會吳菊泉於燕薊。越八年﹐再

會於甬東。未幾別去﹐將復之北﹐遂作此曲

記橫笛﹑玉關髙處。萬里沙寒﹐雪深無路。破卻貂裘﹐遠遊歸後與誰譜。故人何許。渾忘了﹑江南舊雨。不擬重逢﹐應笑我﹑飄零如羽。

同去。釣珊瑚海樹。底事又成行旅。煙篷斷浦。更幾點﹑戀人飛絮。如今又﹑京洛尋春﹐定應被﹑薇花畱住。且莫把孤愁﹐說與當時歌舞。

西河

依綠莊賞荷﹐分淨字韻別本依上有史

元叟三字

花最盛。西湖曾泛煙艇。鬧紅深處小秦箏﹐斷橋夜飲。鴛鴦水宿不知寒﹐如今翻被驚醒。那時事﹑都倦省。闌干來此閒憑。是誰分得半機云﹐恍疑晝錦。想當飛燕皺裙時﹐舞盤微墮珠粉。

軟波不剪素練淨。碧盈盈﹑移下秋影。醉裏玉書難認。且脫巾露髮﹐飄然乘興。一葉浮香天風冷。

玲瓏四犯

杭友促歸﹐調此寄意

流水人家﹐乍過了斜陽﹐一片蒼樹。怕聽秋聲﹐卻是舊愁來處。因甚尙客殊鄕﹐自笑我﹑被誰畱住。問種桃﹑莫是前度。不擬桃花輕誤。

少年未識相思苦。最難禁﹑此時情緒。行雲暗與風流散﹐方信別淚如雨。何況夜鶴帳空﹐怎柰向﹑如今歸去。更可憐﹐閒裏白了頭﹐還知否。

淒涼犯

過鄰家見故園有感

西風暗剪荷衣碎﹐柔絲不解重緝。荒煙斷浦﹐晴暉歷亂﹐半江搖碧。悠悠望極。忍獨聽﹑秋聲漸急。更憐他﹑蕭條柳髮﹐相與動秋色。

老態今如此﹐猶自畱連﹐醉筇遊屐。不堪瘦影﹐渺天涯﹑盡成行客。因甚忘歸﹐謾吹裂﹑山陽夜笛。夢三十六陂流水去未得。

聲聲慢

別四明諸友歸杭

山風古道﹐海國輕車﹐相逢只在東瀛。淡薄秋光﹐恰似此日遊情。休嗟鬢絲斷雪﹐喜閒身﹑重渡西泠。又溯遠﹐趁回潮拍岸﹐斷浦揚舲。

莫向長亭折柳﹐正紛紛落葉﹐同是飄零。舊隱新招﹐知住第幾層雲。疏籬尙存晉菊﹐想依然﹑認得淵明。待去也﹐最愁人﹑猶戀故人。

燭影搖紅

西浙冬春間﹐遊事之盛﹐惟杭爲然。余

冉冉老矣﹐始復歸杭。與二三友行歌云舞繡

中﹐亦淸時之可樂﹐以詞寫之。

舟艤鷗波﹐訪鄰尋裏愁都散。老來猶似柳風流﹐先露看花眼。閒把花枝試揀。笑盈盈﹐和香待剪。也應回首﹐紫曲門荒﹐當年遊慣。

簫鼓黃昏﹐動人心處情無限。錦街不甚月明多﹐早已驕塵滿。才過風柔夜暖。漸迆邐﹑芳程遞趲。向西湖去﹐那里人家﹐依然鶯燕。

憶舊遊

過故園有感

記凝妝倚扇﹐笑眼窺簾﹐曾款芳尊。步屟交枝徑﹐引生香不斷﹐流水中分。忘了牡丹名字﹐和露撥花根。甚杜牧重來﹐買栽無地﹐都是消魂。

空存。斷腸艸﹐伴幾折眉痕﹐幾點啼痕。鏡裏芙蓉老﹐問如今何處﹐綰綠梳云。怕有舊時歸燕﹐猶自識黃昏。待說與羈愁﹐遙知路隔楊柳門。

春從天上來

己亥春﹐復回西湖﹐飲靜傳董髙士樓﹐

作此解以寫我憂。

海上回槎。認舊時鷗鷺﹐猶戀蒹葭。影散香消﹐水流云在﹐疏樹十里寒沙。難問錢塘蘇小﹐都不見﹑擘竹分茶。更堪嗟。似荻花江上﹐誰弄琵琶。

煙霞。自延晚照﹐盡換了西林﹐窈窕紋紗。蝴蝶飛來﹐不知是夢﹐猶疑春在鄰家。一掬幽懷難寫﹐春何處﹑春已天涯。減繁華。是山中杜宇﹐不是楊花。

甘州

賦眾芳所在

看涓涓﹑兩水自東西﹐中有百花莊。步交枝徑裏﹐簾分晝影﹐窗聚春香。依約誰教鸚鵡﹐列屋帶垂楊。方喜閒居好﹐翻爲詩忙。

多少周情柳思﹐向一丘一壑﹐畱戀年光。又何心逐鹿﹐蕉夢正錢塘。且休將扇塵輕障﹐萬山深﹑不是舊河陽。無人識﹐牡丹開處﹐重見韓湘。

慶淸朝

韓亦顏歸隱兩水之濱﹐殆未遜王右丞茱

萸沜。余從之遊﹐盤花旋竹﹐散懷吟眺﹐一

任所適。太白去後三百年﹐無此樂也。

淺艸猶霜。融泥未燕﹐晴梢潤葉初幹。閒扶短策﹐鄰家小聚淸歡。錯認籬根是雪﹐梅花過了一番寒。風還峭﹐較遲芳信﹐恰是春殘。

此境此時此意﹐待移琴獨去﹐石冷慵彈。飄飄爽气﹐飛鳥相與俱還。醉裏不知何處﹐好詩盡在夕陽山。山深杳﹐更無人到﹐流水花間。

眞珠簾

梨花

綠房幾夜迎淸曉﹐光搖動﹑素月溶溶如水。惆悵一株寒﹐記東闌閒倚。近日花邊無舊雨﹐便寂寞﹑何曾吹淚。燭外。謾羞得紅妝﹐而今猶睡。

琪樹皎立風前﹐萬塵空﹑獨挹飄然淸气。雅淡不成嬌﹐擁玲瓏春意。落寞云深詩夢淺﹐但一似﹑唐昌宮裏。元是。是分明錯認﹐當時玉蕊。

探春慢

雪霽

銀浦流云﹐綠房迎曉﹐一抹墻腰月淡。暖玉生煙﹐懸冰解凍﹐碎滴瑤階如霰。才放些晴意﹐早瘦了﹑梅花一半。也知不做花看﹐東風何事吹散。

搖落似成秋苑。甚釀得春來﹐怕教春見。野渡舟回﹐前村門掩﹐應是不勝淸怨。次第尋芳去﹐灞橋外﹑蕙香波暖。猶妒檐聲﹐看燈人在深院。

風入松

春遊

一春不是不尋春。終是不忺人。好懷漸向中年減﹐對歌鐘﹑渾沒心情。短帽怕粘飛絮﹐輕衫厭撲遊塵。

暖香十里軟鶯聲。小舫綠楊陰。夢隨蝴蝶飄零後﹐尙依依﹑花月關心。惆悵一株梨雪﹐明年甚處淸明。

渡江云

次趙元父韻

錦香繚繞地﹐深燈掛壁﹐簾影浪花斜。酒船歸去後﹐轉首河橋﹐那處認紋紗。重盟鏡約﹐還記得﹑前度秦嘉。惟只有﹑葉題堪寄﹐流不到天涯。

驚嗟。十年心事﹐幾曲闌干﹐想蕭娘聲價。閒過了﹑黃昏時候﹐疏柳啼鴉。浦潮夜湧平沙白﹐問斷鴻﹑知落誰家。書又遠﹐空江片月蘆花。

探芳信

西湖春感寄艸窗。別本作次周艸窗韻

坐淸晝。正冶思縈花﹐餘酲倦酒。甚采芳人老﹐芳心尙如舊。消魂忍說銅駝事﹐不是因春瘦。向西園﹐竹掃頹垣﹐蔓蘿荒甃。

風雨夜來驟。嘆歌冷鶯簾﹐恨凝蛾岫。愁到今年﹐多似去年否。舊情懶聽山陽笛﹐目極空搔首。我何堪﹐老卻江潭漢柳。

聲聲慢

題吳夢窗遺筆別本作題夢窗自度曲霜花

腴捲後

煙堤小舫﹐雨屋深燈﹐春衫慣染京塵。舞柳歌桃﹐心事暗惱東鄰。渾疑夜窗夢蝶﹐到如今﹑猶宿花陰。待喚起﹐甚江蘺搖落﹐化作秋聲。

回首曲終人遠﹐黯消魂﹑忍看朵朵芳云。潤墨空題﹐惆悵醉魄難醒。獨憐水樓賦筆﹐有斜陽﹑還怕登臨。愁未了﹐聽殘鶯﹑啼過柳陰。

徵招

答仇山村見寄

可憐張緒門前柳﹐相看頓非年少。三徑已荒涼﹐更如今懷抱。薄遊渾是感﹐滿煙水﹑東風殘照。古調誰彈﹐古音誰賞﹐歲華空老。

京洛染緇塵﹐悠然意﹐獨對南山一笑。只在此山中﹐甚相逢不早。瘦吟心共苦﹐知幾度﹑剪燈窗小。何時更﹑聽雨巴山﹐賦艸池春曉。

甘州

餞艸窗歸霅

記天風﹑飛佩紫霞邊﹐顧曲萬花深。甚相如情倦﹐少陵愁老﹐還嘆飄零。短夢恍然今昔﹐故國十年心。回首三三徑﹐松竹成陰。

不恨片篷南浦﹐恨剪燈聽雨﹐誰伴孤吟。料瘦筇歸後﹐閒鎖北山云。是幾番﹑柳邊行色﹐是幾番﹑同醉古園林。煙波遠﹐筆牀茶竈﹐何處逢君。

一萼紅

弁陽翁新居﹐堂名志雅﹐詞名薲洲漁笛譜

制荷衣。傍山窗卜隱﹐雅志可閒時。款竹門深﹐移花檻小﹐動人芳意菲菲。怕冷落﹑薲洲夜月﹐想時將﹑漁笛靜中吹。塵外柴桑﹐燈前兒女﹐笑語忘歸。

分得煙霞數畝﹐乍掃苔尋徑﹐撥葉通池。放鶴幽情﹐吟鶯歡事﹐老去卻願春遲。愛吾廬﹑琴書自樂﹐好襟懷﹑初不要人知。長日一簾芳艸﹐一卷新詩。

髙陽臺

慶樂園卽韓平原南園。戊寅歲過之﹐僅

存丹桂百餘株﹐有碑記在荊榛中﹐故未有亦

猶今之視昔之感﹐復嘆葛嶺賈相之故廬也。

古木迷鴉﹐虛堂起燕﹐歡遊轉眼驚心。南圃東窗﹐酸風掃盡芳塵。鬢貂飛入平原艸﹐最可憐﹑渾是秋陰。夜沈沈。不信歸魂﹐不到花深。

吹簫踏葉幽尋去﹐任船依斷石﹐袖裏寒云。老桂懸香﹐珊瑚碎擊無聲。故園已是愁如許﹐撫殘碑﹑卻又傷今。更關情。秋水人家﹐斜照西泠。

臺城路

送周方山遊吳

朗吟未了西湖酒﹐驚心又歌南浦。折柳官橋﹐呼船野渡﹐還聽垂虹風雨。漂流最苦。況如此江山﹐此時情緒。怕有鴟夷﹐笑人何事載詩去。

荒臺只今在否。登臨休望遠﹐都是愁處。暗艸埋沙﹐明波洗月﹐誰念天涯羈旅。荷陰未暑。快料理歸程﹐再盟鷗鷺。只恐空山﹐近來無杜宇。

桂枝香

送賓月葉公東歸

晴江迥闊。又客裏天涯﹐還嘆輕別。萬里潮生一棹﹐柳絲猶結。荷衣好向山中補﹐共飄零﹑幾年霜雪。賦歸何晚﹐依依徑菊﹐弄香時節。

料此去﹑淸遊未歇。引一片秋聲﹐都付吟篋。落葉長安﹐古意對人休說。相思只在相畱處﹐有孤芳﹑可憐空折。舊懷難寫﹐山陽怨笛﹐夜涼吹月。

慶春宮

金粟洞天

蟾窟研霜﹐蜂房點蠟﹐一枝曾伴涼宵。淸气初生﹐丹心未折﹐濃艷到此都消。避風歸去﹐貯金屋﹑妝成漢嬌。粟肌微潤﹐和露吹香﹐直與秋髙。

小山舊隱重招。記得相逢﹐古道迢遙。把酒長歌﹐插花短舞﹐誰在水國吹簫。餘音何處﹐看萬里﹑星河動搖。廣庭人散﹐月淡天心﹐鶴下銀橋。

長亭怨

舊居有感

望花外﹑小橋流水﹐門巷愔愔﹐玉簫聲絕。鶴去臺空﹐佩環何處弄明月。十年前事﹐愁千折﹑心情頓別。露粉風香誰爲主﹐都成消歇。

淒咽。曉窗分袂處﹐同把帶鴛親結。江空歲晚﹐便忘了﹑尊前曾說。恨西風不庇寒蟬﹐便掃盡﹑一林殘葉。謝楊柳多情﹐還有綠陰時節。

甘州

寄李筠房

望涓涓﹑一水隱芙蓉﹐幾被暮雲遮。正憑髙送目﹐西風斷雁﹐殘月平沙。未覺丹楓盡老﹐搖落已堪嗟。無避秋聲處﹐愁滿天涯。

一自盟鷗別後﹐甚酒瓢詩錦﹐輕誤年華。料荷衣初暖﹐不忍負煙霞。記前度剪燈一笑﹐再相逢﹑知在那人家。空山遠﹐白雲休贈﹐只贈梅花。

甘州

趙文升索賦散樂妓桂卿

隔花窺半面﹐帶天香﹑吹動一天秋。嘆行雲流水﹐寒枝夜鵲﹐楊柳灣頭。浪打石城風急﹐難系莫愁舟。未了笙歌夢﹐倚棹西州。

重省尋春樂事﹐柰如今老去﹐鬢攺花羞。指斜陽巷陌﹐都是舊曾遊。憑寄與﹑采芳儔侶﹐且不須﹑容易說風流。爭得似﹑桃根桃葉﹐明月妝樓。

疏影

題賓月圖

雪空四野﹐照歸心萬里﹐千峯獨立。身與天遊﹐一洗襟懷﹐海鏡倒湧秋白。相逢懶問盈虧事﹐但脈脈﹑此情無極。是幾番﹑飛蓋追隨﹐桂底露衣香濕。

閒款樓臺夜色。料水光未許﹐人世先得。影裏分明﹐認得山河﹐一笑亂山橫碧。乾坤許大須容我﹐渾忘了﹑醉鄕猶客。待倩誰﹑招下淸風﹐共結歲寒三益。

湘月

賦雲溪

隨風萬里。已無心出岫﹐浮游天地。爲問山中何所有﹐此意不堪持寄。淡薄相依﹐行藏自適﹐一片松陰外。石根蒼潤﹐飄飄元是淸气。

長伴暗谷泉生﹐晴光瀲灩﹐濕影搖花碎。濁濁波濤江漢裏﹐忽見淸流如此。枝上瓢空﹐鷗前沙淨﹐欲洗幽人耳。白旉洲上﹐浩歌一棹春水。

眞珠簾

近雅軒卽事

云深別有深庭宇。小簾櫳﹑占取芳菲多處。花暗水房春﹐潤幾番酥雨。見說蘇堤晴未穩﹐便懶趁﹑踏靑人去。休去。且料理琴書﹐夷猶今古。

誰見靜裏閒心﹐縱荷衣未葺﹐雪巢堪賦。醉醒一干坤﹐任此情何許。茂樹石牀同坐久﹐又卻被﹑淸風畱住。欲住。柰簾影妝樓﹐剪燈人語。

大聖樂

華春堂分韻同趙學舟賦

隱市山林﹐傍家池館﹐頓成佳趣。是幾番臨水看云﹐就樹攬香﹐詩滿闌干橫處。翠徑小車行花影﹐聽一片春聲人笑語。深庭宇。對淸晝漸長﹐閒教鸚鵡。

芳情緩尋細數。愛碧艸平煙紅自雨。任燕來鶯去﹐香凝翠暖﹐歌酒淸時鐘鼓。二十四簾冰壺裏﹐有誰在簫臺猶醉舞。吹笙侶。倚髙寒﹑半天風露。

瑞鶴仙

趙文升席上代去姬寫懷

楚云分斷雨。問那回﹑因甚琴心先許。匆匆話離緒。正花房蜂鬧﹐著春無處。殘歌剩舞。尙隱約﹑當時院宇。黯消凝﹑銅雀深深﹐忍把小喬輕誤。

休賦。玉尊別後﹐老葉沈溝﹐暗珠還浦。歡遊再數。能幾日﹑采芳去。最無端做了﹐霎時嬌夢﹐不道風流恁苦。把餘情﹑付與秋蛩﹐夜長自語。

祝英臺近

重過西湖書所見

水西船﹐山北酒﹐多爲買春去。事與云消﹐飛過舊時雨。謾畱一掬相思﹐待題紅葉﹐柰紅葉﹑更無題處。

正延佇。亂花渾不知名﹐嬌小未成語。短棹輕裝﹐逢迎段橋路。那知楊柳風流﹐柳猶如此﹐更休道﹑少年張緒。

戀繡衾

代題武桂卿扇

一枝涼玉欹路塵。下瑤臺﹑疑是夢云。怕趁取﹑西風去﹐被何人﹑拈住皺裙。

溫柔只在秋波裏﹐這些兒﹑眞个動心。再同飲﹑花前酒﹐莫都忘﹑今夜夜深。

甘州

趙文叔與余賦別十年餘。余方東遊﹐文

叔北歸﹐況味俱寥落。更十年觀此曲﹐又當

何如耶。

記當年﹑紫曲戲分花﹐簾影最深深。聽惺忪語笑﹐香尋古字﹐譜掐新聲。散盡黃金歌舞﹐那處著春情。夢醒方知夢﹐夢豈無恁。

幾點別餘淸淚﹐盡化作妝樓﹐斷雨殘雲。指梢頭舊恨﹐豆蔻結愁心。都休問﹑北來南去﹐但依依﹑同是可憐人。還飄泊﹐何時尊酒﹐卻說如今。

浣溪沙

犀押重簾水院深。

柳綿撲帳晝愔愔。

夢回孤蝶弄春陰。

乍減楚衣收帶眼﹐

初勻商鼎熨香心。

燕歸搖動護花鈴。

菩薩蠻

蕊香不戀琵琶結。舞衣折損藏花蝶。春夢未堪憑。幾時春夢眞。

愁把殘更數。淚落燈前雨。歌酒可曾忺。情懷似去年。

四字令

鶯吟翠屏。簾吹絮云。東風也怕花瞋。帶飛花趕春。

鄰娃笑迎。嬉遊趁晴。明朝何處相尋。那人家柳陰。

聲聲慢

己亥歲﹐自臺回杭。雁旅數月﹐復起遠

興。余冉冉老矣﹐誰能重寫舊遊編否

穿花省路﹐傍竹尋鄰﹐如何故隱都荒。問取堤邊﹐因甚減卻垂楊。消磨縱然未盡﹐滿煙波﹑添了斜陽。空嘆息﹐又翻成無限﹐杜老淒涼。

一舸淸風何處﹐把秦山晉水﹐分貯詩囊。髮已飄飄﹐休問歲晚空江。松陵試招舊隱﹐怕白鷗﹑猶識淸狂。漸溯遠﹐望並州﹑卻是故鄕。

杏花天

賦疏杏

湘羅幾剪黏新巧。似過雨﹑胭脂全少。不教枝上春痕鬧。都被海棠分了。

帶柳色﹑愁眉暗惱。謾遙指﹑孤村自好。深巷明朝休起早。空等賣花人到。

醉落魄

柳侵闌角。畫簾風軟紅香泊。引人蝴蝶翻輕薄。已自關情﹐和夢近來惡。

眉梢輕把閒愁著。如今愁重眉梢弱。雙眉不畫愁消卻。不道愁痕﹐來傍眼邊覺。

甘州

題戚五云雲山圖

過千巖萬壑古蓬萊﹐招隱竟忘還。想乾坤淸气﹐霏霏冉冉﹐卻在闌干。洞戶來時不鎖﹐歸水映花關。只可自怡悅﹐持寄應難。

狂客如今何處﹐甚酒船去後﹐煙水空寒。正黃塵沒馬﹐林下一身閒。幾消凝﹑此圖誰畫﹐細看來﹑元不是終南﹐無心好﹑休教出岫﹐只在深山。

小重山

賦云屋

淸气飛來望似空。數椽何用艸﹐膝堪容。捲將一片當簾櫳。難持贈﹐只在此山中。

魚影倦隨風。無心成雨意﹐又西東。都緣窗戶自玲瓏。江楓外﹐不隔夜深鐘。

聲聲慢

西湖別本作與王碧山泛舟鑑曲﹐王蕺

隱吹簫﹐余倚歌而和。天闊秋髙﹐光景奇

絕﹐與姜白石垂虹夜遊﹐同一淸致也。

晴光轉樹﹐曉气分嵐﹐何人野渡橫舟。斷柳枯蟬﹐涼意正滿西州。匆匆載花載酒﹐便無情﹑也自風流。芳晝短﹐柰不堪深夜﹐秉燭來遊。

誰識山中朝暮﹐向白雲一笑﹐今古無愁。散髮吟商﹐此興萬里悠悠。淸狂未應似我﹐倚髙寒﹑隔水呼鷗。須待月﹐許多淸﹑都付與秋。

木蘭花慢

爲靜春賦

幽棲身懶動﹐邃庭悄﹑日偏長。甚不隱山林﹐不喧車馬﹐不斷生香。澄心淡然止水﹐笑東風﹑引得落花忙。慵對魚翻暗藻﹐閒畱鶯管垂楊。

徜徉。淨幾明窗。穿窈窕﹑染芬芳。看白鶴無聲﹐蒼云息影﹐物外行藏。桃源去塵更遠﹐問當年﹑何事識漁郎。爭似重門晝掩﹐自看生意池塘。

玉蝴蝶

賦玉繡球花

畱得一團和气﹐此花開盡﹐春已規圓。虛白窗深﹐恍訝碧落星懸。颺芳叢﹑低翻雪羽﹐凝素艷﹑爭簇冰蟬。向西園。幾回錯認﹐明月秋千。

欲覓生香何處﹐盈盈一水﹐空對娟娟。待折歸來﹐倩誰偸解玉連環。試結取﹑鴛鴦錦帶﹐好移傍﹑鸚鵡珠簾。晚階前。落梅無數﹐因甚啼鵑。

南樓令

壽邵素心席間賦

一片赤城霞。無心戀海涯。遠飛來﹑喬木人家。且向琴書深處隱﹐終勝似﹑聽琵琶。

休近七香車。年華已破瓜。怕依然﹑劉阮桃花。欲問長生何處好﹐金鼎內﹑轉丹砂。

國香

賦蘭

空谷幽人。曳冰簪霧帶﹐古色生春。結根未同蕭艾﹐獨抱孤貞。自分生涯淡薄﹐隱蓬蒿﹑甘老山林。風煙伴憔悴﹐冷落吳宮﹐艸暗花深。

霽痕消蕙雪﹐向崖陰飲露﹐應是知心。所思何處﹐愁滿楚水湘云。肯信遺芳千古﹐尙依依﹑澤畔行吟。香痕已成夢﹐短操誰彈﹐月冷瑤琴。

探春慢

己亥客闔閭﹐歲晚江空﹐暖雨奪雪﹐篝

燈顧影﹐依依可憐。作此曲﹐寄戚五云。書

之﹐幾脫腕也

列屋烘鑪﹐深門響竹﹐催殘客裏時序。投老情懷﹐薄遊滋味﹐消得幾多淒楚。聽雁聽風雨﹐更聽過﹑數聲柔櫓。暗將一點心﹐試托醉鄕分付。

借問西樓在否。休忘了盈盈﹐端正窺戶。鐵馬春冰﹐柳蛾晴雪﹐次第滿城簫鼓。閒見誰家月﹐渾不記﹑舊遊何處。伴我微吟﹐恰有梅花一樹。

燭影搖紅

答邵素心

隔水呼舟﹐采香何處追遊好。一年春事二分花﹐猶有花多少。

容易繁華過了。趁園林﹑飛紅未掃。舊酲新醉﹐幾日不來﹐綠陰芳艸。

木蘭花慢

丹谷園

萬花深處隱﹐安一點﹑世塵無。步翠麓幽尋﹐白雲自在﹐流水縈紆。攜歌緩遊細賞﹐倩何人﹑重寫輞川圖。遲日香生艸木﹐淡風聲和琴書。

安居。歌引巾車。童放鶴﹑我知魚。看靜裏閒中﹐醒來醉後﹐樂意偏殊。桃源帶春去遠﹐有園林﹑如此更何如。回首丹光滿谷﹐恍然卻是蓬壺。

意難忘

中吳車氏﹐號秀卿﹐樂部中之翹楚者﹐

歌美成曲得其音旨。余每聽﹐輒愛嘆不能

已﹐因賦此以贈。余謂有善歌而無善聽﹐𨿽

抑揚髙下﹐聲字相宣﹐傾耳者指不多屈。曾

不若春蚓秋蛩﹐爭聲響於月籬煙砌間﹐絕無

僅有。余深感於斯﹐爲之賞音﹐豈亦善聽者

耶。

風月吳娃。柳陰中認得﹐第二香車。春深妝減

艷﹐波轉影流花。鶯語滑﹐透紋紗。有低唱人誇。怕誤卻﹐周郎醉眼﹐倚扇佯遮。

底須拍碎紅牙。聽曲終奏雅﹐可是堪嗟。無人知此意﹐明月又誰家。塵滚滚﹐老年華。付情在琵琶。更嘆我﹐黃蘆苦竹﹐萬里天涯。

壺中天

養拙園夜飲

瘦筇訪隱﹐正繁陰閒鎖﹐一壺幽綠。喬木蒼寒圖畫古﹐窈窕行人韋曲。鶴響天髙﹐水流花淨﹐笑語通華屋。虛堂松外﹐夜深涼气吹燭。

樂事楊柳樓心﹐瑤臺月下﹐有生香堪掬。誰理商聲簾外悄﹐蕭瑟懸璫鳴玉。一笑難逢﹐四愁休賦﹐任我云邊宿。倚蘭歌罷﹐露螢飛上秋竹。

又

賦秀野園淸暉堂別本作爲陸義齋賦淸

暉山堂

穿幽透密﹐傍園林宴樂﹐淸時鐘鼓。簾隔波紋分晝影﹐融得一壺春聚。篆徑通花﹐花多迷徑﹐難省來時路。緩尋深靜﹐野雲松下無數。

空翠暗濕荷衣﹐夷猶舒嘯﹐日涉成佳趣。香雪因風晴更落﹐知是山中何樹。響石橫琴﹐懸崖擁檻﹐待月慵歸去。忽來詩思﹐水田飛下白鷺。

淸波引

橫舟是時以湖湘廉使歸

江濤如許。更一夜聽風聽雨。短篷容與。盤礡那堪數。弭節澄江樹。不爲蒓鱸歸去。怕教冷落蘆花﹐誰招得舊鷗鷺。

寒汀古漵。盡日無人喚渡。此中淸楚。寄情在譚麈。難覓眞閒處。肯被水雲畱住。泠然棹入川流﹐去天尺五。

暗香

送杜景齋歸永嘉

猗蘭聲歇。抱孤琴思遠﹐幾番彈徹。洗耳無人﹐寂寂行歌古時月。一笑東風又急。黯消凝﹑恨聽啼鴂。想少陵﹑還嘆飄零﹐遣興在吟篋。

愁絕。更離別。待款語遲畱﹐賦歸心切。故園夢接。花影閒門掩春蝶。重訪山中舊隱﹐有羈懷﹑未須輕說。莫相忘﹐堤上柳﹑此時共折。

一萼紅

束季博園池﹐在平江文廟前

艤孤篷。正叢篁護碧﹐流水曲池通。傴僂穿巖﹐紆盤尋徑﹐忽見倒影淩空。擁一片﹑花陰無地﹐細看來﹑猶帶古春風。勝事園林﹐舊家陶謝﹐詩酒相逢。

眼底煙霞無數﹐料神仙卽我﹐何處崆峒。淸气分來﹐生香不斷﹐洞戶自有云封。認奇字﹑摩挲峭石﹐聚萬景﹑只在此山中。人倚虛闌喚鶴﹐月白千峯。

霜葉飛

悼澄江吳立齋南塘﹑不礙﹑雲山﹐皆

其亭名

故園空杳。霜風勁﹑南塘吹斷瑤艸。已無淸气礙雲山﹐柰此時懷抱。尙記得﹑修門賦曉。杜陵花竹歸來早。傍雅亭幽榭﹐慣款語英遊﹐好懷無限歡笑。

不見換羽移商﹐杏梁塵遠﹐可憐都付殘照。坐中泣下最誰多﹐嘆賞音人少。悵一夜﹑梅花頓老。今年因甚無詩到。待喚起淸魂�﹐說與淒涼﹐定應愁了。

憶舊遊

寄友

記瓊筵卜夜﹐錦檻移春﹐同惱鶯嬌。暗水流花徑﹐正無風院落﹐銀燭遲銷。鬧枝淺壓髫髻﹐香臉泛紅潮。甚如此遊情﹐還將樂事﹐輕趁冰消。

飄零又成夢﹐但長歌裊裊﹐柳色迢迢。一葉江心冷﹐望美人不見﹐隔浦難招。認得舊時鷗鷺﹐重過月明橋。溯萬里天風﹐淸聲謾憶何處簫。

木蘭花慢

舟中有懷澄江陸起潛皆山樓昔遊

水痕吹杏雨﹐正人在﹑隔江船。看燕集春蕪﹐漁棲暗竹﹐濕影浮煙。餘寒尙猶戀柳﹐怕東風﹑未肯擘晴綿。愁重遲教醉醒﹐夢長催得詩圓。

樓前。笑語當年。情款密﹑思畱連。記白月依弦﹐靑天墮酒﹐衮衮山川。垂髫至今在否﹐倚飛臺﹑誰擲買花錢。不是尋春較晚﹐都緣聽得啼鵑。

瀟瀟雨

泛江有懷袁通父﹑唐月心

空山彈古瑟﹐掬長流﹑洗耳復誰聽。倚闌干不語﹐江潭樹老﹐風挾波鳴。愁裏不須啼鴂﹐花落石牀平。歲月鷗前夢﹐耿耿離情。

記得相逢竹外﹐看詞源倒瀉﹐一雪塵纓。笑匆匆呼酒﹐飛雨夜舟行。又天涯﹑零落如此﹐掩閒門﹑得似晉人淸。相思恨﹐趁楊花去﹐錯到長亭。

臺城路

抵吳﹐書寄舊友

分明柳上春風眼﹐曾看少年人老。雁拂沙黃﹐天垂海白﹐野艇誰家昏曉。驚心夢覺。謾慷慨悲歌﹐賦歸不早。想得相如﹐此時終是倦遊了。

經行歲度怨別﹐酒痕消未盡﹐空被花惱。茂苑重來﹐竹溪深隱﹐還勝飄零多少。羈懷頓掃。尙識得妝樓﹐那回蘇小。寄語盟鷗﹐問春何處好。

木蘭花慢

趙鶴心問余近況﹐書以寄之

目光牛背上﹐更時把﹑漢書看。記落葉江城﹐孤雲海樹﹐漂泊忘還。懸知偶然是夢﹐夢醒來﹑未必是邯鄲。笑指螢燈借暖﹐愁憐鏡雪驚寒。

投閒。寄傲怡顏。要一似﹑白鷗閒。且旋緝荷衣﹐琴尊客裏﹐歲月人間。菟裘漸營瘦竹﹐任重門﹑近水隔花關。數畝淸風自足﹐元來不在深山。

瑤臺聚八仙

杭友寄聲﹐以詞答意

秋水涓涓。人正遠﹑魚雁待拂吟箋。也知遊意﹐多在第二橋邊。花底鴛鴦深處影﹐柳陰淡隔裏湖船。路綿綿。夢吹舊笛﹐如此山川。

平生幾兩謝屐﹐任放歌自得﹐直上風煙。峭壁誰家﹐長嘯竟落松前。十年孤劍萬里﹐又何以﹑畦分抱甕泉。山中酒﹐且醉餐石髓﹐白眼靑天。

摸魚子

寓澄江﹐喜魏叔臯至

想西湖﹑段橋疏樹。梅花多是風雨。如今見說閒雲散﹐煙水少逢鷗鷺。歸未許。又款竹誰家﹐遠思愁�庾。重遊倦旅。縱認得鄕山﹐長江滚滚﹐隔浦正延佇。

垂楊渡。握手荒城舊侶。不知來自何處。春窗剪韭靑燈夜﹐疑與夢中相語。闌屢拊。甚轉眼流光﹐短髮眞堪數。從教醉舞。試借地看花﹐揮毫賦雪﹐孤艇且休去。

壺中天

陸性齋築葫蘆庵﹐結茅於上﹐植桃於

外﹐扁曰小蓬壺。

海山縹緲。算人間自有﹐移來蓬島。一粒粟中生倒景﹐日月光融丹竈。玉洞分春﹐雪巢不夜﹐心寂凝虛照。鶴溪遊處﹐肯將琴劍同調。

休問掛樹瓢空﹐窗前淸意﹐贏得不除艸。只恐漁郎曾誤入﹐翻被桃花一笑。潤色茶經﹐評量山水﹐如此閒方好。神仙陸地﹐長房應未知道。

風入松

題澄江仙刻海山圖。或云桃源圖。夷堅

志云﹕七十二女仙﹐正合霓裳古曲。仇仁近

一詩精妙詳盡﹐餘詞不能工也。

危樓古鏡影猶寒。倒景忽相看。桃花不識東西晉﹐想如今﹑也夢邯鄲。縹緲神仙海上﹐飄零圖畫人間。

寶光丹气共回環。水弱小舟閒。秋風難老三珠

樹﹐尙依依﹑脆管淸彈。說與霓裳莫舞﹐銀橋不到深山。

數花風

別義興諸友

好遊人老﹐秋鬢蘆花共色。徵衣猶戀去年客。古道依然黃葉。誰家蕭瑟。自笑我﹑如何是得。

酒樓仍在﹐流落天涯醉白。孤城寒樹美人隔。煙水此程應遠﹐須尋梅驛。又漸數﹑花風第一。

南樓令

風雨怯殊鄕。梧桐又小窗。甚秋聲﹑今夜偏長。憶著舊時歌舞地﹐誰得似﹑牧之狂。

茉莉擁釵梁。云窩一枕香。醉瞢騰﹑多少思量。明月半牀人睡覺﹐聽說道﹑夜深涼。

又

送黃一峯遊靈隱

重整舊漁蓑。江湖風雨多。好襟懷﹑近日消磨。流水桃花隨處有﹐終不似﹑隱煙蘿。

南浦又漁歌。挑云泛遠波。想孤山﹑山下經過。見說梅花都老盡﹐憑爲問﹑是如何。

淡黃柳

贈蘇氏柳兒

楚腰一撚。羞剪靑絲結。力未勝春嬌怯怯。暗托鶯聲細說。愁蹙眉心斗雙葉。

正情切。柔枝未堪折。應不解﹑管離別。柰如今已入東風睫。望斷章臺﹐馬蹄何處﹐閒了黃昏澹月。

淸平樂

候蛩淒斷。人語西風岸。月落沙平江似練。望盡蘆花無雁。

暗教愁損蘭成﹐可憐夜夜關情。只有一枝梧葉﹐不知多少秋聲。

虞美人

余昔賦柳兒詞﹐今有杜牧重來之嘆。劉

夢得詩云「春盡絮飛畱不住﹐隨風好去落

誰家。」作憶柳曲

修眉刷翠春痕聚。難剪愁來處。斷絲無力綰韶華。也學落紅流水﹑到天涯。

那回錯認章臺下。卻是陽關也。待將新恨趁楊花。不識相思一點﹑在誰家。

減字木蘭花

寄車秀卿

鎖香亭榭。花艷烘春曾卜夜。空想芳遊。不到秋涼不信愁。

酒遲歌緩。月色平分窗一半。誰伴孤吟。手擘黃花碎卻心。

踏莎行

柳未三眠﹐風才一訊。催人步屟吹笙徑。可曾中酒似當時﹐如今卻是看花病。

老願春遲﹐愁嫌晝靜。秋千院落寒猶剩。捲簾休問海棠開﹐相傳燕子歸來近。

南鄕子

憶春

歌扇錦連枝。問著東風已不知。怪底樓前多種柳﹐相思。那葉渾如舊樣眉。

醉裏眼都迷。遮莫東墻帶笑窺。行到尋常遊冶處﹐慵歸。只道看花似向時。

蝶戀花

贈楊柔卿

頗愛楊瓊妝淡注。猶理螺鬟﹐擾擾松云聚。兩剪秋痕流不去。佯羞卻把周郎顧。

欲訴閒愁無說處。幾過鶯簾﹐聽得間關語。昨夜月明香暗度。相思忽到梅花樹。

又

陸子方飲客杏花下

仙子鋤云親手種。春鬧枝頭﹐消得微霜凍。可是東風吹不動。金鈴懸网珊瑚重。

社燕盟鷗詩酒共。未足遊情﹐剛把斜陽送。今夜定應歸去夢。靑蘋流水簫聲弄。

又

賦艾花

巧結分枝黏翠艾。剪剪香痕﹐細把泥金界。小簇葵橊芳錦隘。紅妝人見應須愛。

午鏡將拈開鳳蓋。倚醉凝嬌﹐欲戴還慵戴。約臂猶餘朱索在。梢頭添掛朱符袋。

淸平樂

贈處梅

暗香千樹。結屋中間住。明月一方流水護。夢入梨云深處。

淸冰隔斷塵埃。無人踏碎蒼苔。一似逋仙歸後﹐吟詩不下山來。

燭影搖紅

隔窗聞歌

閒苑深迷﹐趁香隨粉都行徧。隔窗花气暖扶春﹐只許鶯鶯占。燭焰晴烘醉臉。想東鄰﹑偸窺笑眼。欲尋無處﹐暗掐新聲﹐銀屏斜掩。

一片雲閒﹐那知顧曲周郎怨。看花猶自未分明﹐畢竟何時見。已信仙緣較淺。謾凝思﹑風簾倒捲。出門一笑﹐月落江橫﹐數峯天遠。

露華

碧桃

亂紅自雨﹐正翠蹊誤曉﹐玉洞明春。蛾眉淡掃﹐背風不語盈盈。莫恨小溪流水﹐引劉郎﹑不是飛瓊。羅扇底﹐從教淨冶﹐遠障歌塵。

一掬瑩然生意﹐伴壓架酴醾﹐相惱芳吟。玄都觀裏﹐幾回錯認梨云。花下可憐仙子﹐醉東風﹑猶自吹笙。殘照晚﹐漁翁正迷武陵。

解語花

吳子雲家姬﹐號愛菊﹐善歌舞﹐忽有朝

云之感﹐作此以寄。

行歌趁月﹐喚酒延秋﹐多買鶯鶯笑。蕊枝嬌小。渾無柰﹑一掬醉鄕懷抱。籌花鬥艸。幾曾放﹑好春閒了。芳意闌﹐可惜香心﹐一夜酸風掃。

海上仙山縹緲。問玉環何事﹐苦無分曉。舊愁空杳。藍橋路﹑深掩半庭斜照。餘情暗惱。都緣是﹑那時年少。驚夢回﹑懶說相思﹐畢竟如今老。

祝英臺近

余老矣﹐賦此爲猿鶴問

及春遊﹐卜夜飲﹐人醉萬花醒。轉眼年華﹐白髮半垂領。與鷗同一淸波﹐風蘋月樹﹐又何事﹑浮蹤不定。

靜中省。便須門掩柴桑﹐黃卷伴孤隱。一粟生涯﹐樂事在瓢飲。愛閒休說山深﹐有梅花處﹐更添个﹑暗香疏影。

瑤臺聚八仙

菊日寓義興﹐與王覺軒會飲﹐酒中書送白廷玉

楚竹閒挑。千日酒﹑樂意稍稍漁樵。那回輕散﹐飛夢便覺迢遙。似隔芙蓉無路到﹐如何共此可憐宵。舊愁消。故人念我﹐來問寂寥。

登臨試開笑口﹐看垂垂短髮﹐破帽休飄。款語微吟﹐淸气頓掃花妖。明朝柳岸醉醒﹐又知在煙波第幾橋。懷人處﹐任滿身風露﹐踏月吹簫。

滿江紅

韞玉傳奇惟吳中子弟爲第一流﹐所謂識

拍道字正聲淸韻不狂俱得之矣﹐作平聲滿江

紅贈之。

傅粉何郎﹐比玉樹﹑瓊枝謾誇。看生子﹑東塗西抹﹐笑語浮華。蝴蝶一生花裏活﹐似花還卻似非花。最可人﹑嬌艷正芳年﹐如破瓜。

離別恨﹐生嘆嗟。歡情事﹐起喧嘩。聽歌喉淸潤﹐片玉無瑕。洗盡人間笙笛耳﹐賞音多向五侯家。好思量﹑都在步蓮中﹐裙翠遮。

摸魚子

別處梅

向天涯﹑水流雲散﹐依依往事非舊。西湖見說鷗飛去﹐知有海翁來否。風雨後。甚客裏逢春﹐尙記花間酒。空嗟皓首。對茂苑殘紅﹐攜歌占地﹐相趁小垂手。

歸時候。花徑靑紅尙有。好遊何事詩瘦。龜蒙未

肯尋幽興﹐曾戀志和漁叟。吟嘯久。愛如此淸奇﹐歲晚忘年友。呼船渡口。嘆西出陽關﹐故人何處﹐愁在渭城柳。

南鄕子

爲處梅作

風月似孤山。千樹斜橫水一環。天與淸香心獨領﹐怡顏。冰雪中間屋數間。

庭戶隔塵寰。自有云封底用關。卻笑桃源深處隱﹐躋攀。引得漁翁見不難。

南樓令

送韓竹閒歸杭﹐並寫未歸之意

一見又天涯。人生可嘆嗟。想難忘﹑江上琵琶。詩酒一瓢風雨外﹐都莫問﹐是誰家。

憐我鬢先華。何愁歸路賒。向西湖﹑重隱煙霞。說與山童休放鶴﹐最零落﹐是梅花。

醉落魄

題趙霞谷所藏吳夢窗親書詞捲

鏤花鐫葉。滿枝風露和香擷。引將芳思歸吟篋。夢與魂同﹐閒了弄香蝶。

小樓簾捲歌聲歇。幽篁獨處泉嗚咽。短箋空在愁難說。霜角寒梅﹐吹碎半江月。

壺中天

客中寄友

西秦倦旅。是幾年不聽﹐西湖風雨。我托長鑱垂短髮﹐心事時看天語。吟篋空隨﹐徵衣休換﹐薜荔猶堪補。山能招隱﹐一瓢閒掛煙樹。

方嘆舊國人稀﹐花間忽見﹐傾蓋渾如故。客裏不須談世事﹐野老安知今古。海上盟鷗﹐門深款竹﹐風月平分取。陶然一醉﹐此時愁在何處。

聲聲慢

和韓竹閒韻﹐贈歌者關關﹐在兩水居

鬟絲濕霧﹐扇錦翻桃﹐尊前乍識歐蘇。賦筆吟箋﹐光動萬顆驪珠。英英歲華未老﹐怨歌長﹑空擊銅壺。細看取﹐有飄然淸气﹐自與塵疏。

兩水猶存三徑﹐嘆綠窗窈窕﹐謾長新蒲。茂苑扁舟﹐底事夜雨江湖。當年柳枝放卻﹐又不知﹑樊素何如。向醉裏﹐暗傳香﹑還記也無。

淸平樂

題處梅家藏所南翁畫蘭

黑雲飛起。夜月啼湘鬼。魂返靈根無二紙。千古不隨流水。

香心淡染淸華。似花還似非花。要與閒梅相處﹐孤山山下人家。

臺城路

餞幹壽道應舉

幾年槐市槐花冷﹐天風又還吹起。故篋重尋﹐閒書再整﹐猶記燈窗滋味。渾如夢裏。見說道如今﹐早催行李。快買扁舟﹐第一橋邊趁流水。

陽關須是醉酒﹐柳條休要折﹐爭似攀桂。舊有家聲﹐榮看世美﹐方了平生英气。瓊林宴喜。帶雪絮歸來﹐滿庭春意。事業方新﹐大鵬九萬里。

壺中天

詠周靜鏡園池

萬塵自遠﹐徑松存﹑仿佛斜川深意。烏石岡邊猶記得﹐竹裏吟安一字。暗葉禽幽﹐虛闌荷近﹐暑薄遲花气。行行且止﹐枯瓢枝上閒寄。

不恨老卻流光﹐可憐歸未得﹐翻恨流水。落落嶺頭云尙在﹐一笑生涯如此。樹老梅荒﹐山孤人共﹐隔浦船歸未。劃然長嘯﹐海風吹下空翠。

如夢令

處梅列芍藥於幾上酌余﹐不覺醉酒﹐陶

然有感

隱隱煙痕輕注。拂拂脂香微度。十二小紅樓﹐人與玉簫何處。歸去。歸去。醉插一枝風露。

祝英臺近

寄陳直卿

路重尋﹐門半掩﹑苔老舊時樹。采藥云深﹐童子更無語。怪他流水迢迢﹐湖天日暮﹐想只在﹑蘆花多處。

謾延佇。姓名題上芭蕉﹐涼夜未風雨。賦了秋聲﹐還賦斷腸句。幾回獨立長橋﹐扁舟欲喚﹐待招取﹑白鷗歸去。

如夢令

題漁樂圖

不是瀟湘風雨。不是洞庭煙樹。醉倒古乾坤﹐人在孤篷來處。休去。休去。見說桃源無路。

桂枝香

如心翁置酒桂下﹐花晚而香益淸﹐坐客

不談俗事﹐惟論文。主人歡甚﹐餘歌美成詞。

琴書半室。向桂邊偶然﹐一見秋色。老樹香遲﹐淸露綴花疑滴。山翁翻笑如泥醉﹐笑生平﹑無此狂逸。晉人遊處﹐幽情付與﹐酒尊吟筆。

任蕭散﹑披襟岸幘。嘆千古猶今﹐休問何夕。髮短霜濃﹐卻恐浩歌消得。明年野客重來此﹐探枝頭﹑幾分消息。望西樓遠﹐西湖更遠﹐也尋梅驛。

瑤臺聚八仙

爲焦云隱賦

春樹江東。吟正遠﹑淸气竟入崆峒。問余棲處﹐只在縹緲山中。此去山中何所有﹐芰荷制了集芙蓉。且扶筇。倦遊萬里﹐獨對靑松。

行藏也須在我﹐笑晉人爲菊﹐出岫方濃。淡然無心﹐古意且許誰同。飛符夜深潤物﹐自呼起蒼龍雨太空。舒還捲﹐看滿樓依舊﹐霽日光風。

又

余昔有梅影詞﹐今重爲模寫

近水橫斜。先得月﹑玉樹宛若籠紗。散迹苔煙﹐墨暈淨洗鉛華。誤入羅浮身外夢﹐似花又卻似非花。探寒葩。倩人醉裏﹐扶過溪沙。

竹籬幾番倦倚﹐看乍無乍有﹐如寄生涯。更好一枝﹐時到素壁檐牙。香深與春暗卻﹐且休把江頭千樹誇。東家女﹐試淡妝顚倒﹐難勝西家。

又

詠鴛鴦菊

老圃堪嗟。深夜雨﹑紫英猶傲霜華。暖宿籬根﹐飛去想怯寒沙。采摘浮杯如戲水﹐晚香淡似夜來些。背風斜。翠苔徑裏﹐描繡人誇。

白頭共開笑口﹐看試妝滿插﹐云髻雙丫。蝶也休愁﹐不是舊日疏葩。連枝願爲比翼﹐問因甚寒城獨自花。悠然意﹐對九江山色﹐還醉陶家。

西江月

絕妙好詞乃周艸窗所集也

花气烘人尙暖﹐珠光出海猶寒。如今賀老見應難。解道江南腸斷。

謾擊銅壺浩嘆﹐空存錦瑟誰彈。莊生蝴蝶夢春還。簾外一聲鶯喚。

霜葉飛

毗陵客中聞老妓歌

繡屏開了。驚詩夢﹑嬌鶯啼破春悄。隱將譜字轉淸圓﹐正杏梁聲繞。看帖帖﹑蛾眉淡掃。不知能聚愁多少。嘆客裏淒涼﹐尙記得當年雅音﹐低唱還好。

同是流落殊鄕﹐相逢何晚﹐坐對眞被花惱。貞元朝士已無多﹐但暮煙衰艸。未忘得春風窈窕。卻憐張緒如今老。且慰我畱連意﹐莫說西湖﹐那時蘇小。

蝶戀花

題未色褚仲良寫眞

濟楚衣裳眉目秀。活脫梨園﹐子弟家聲舊。諢砌隨機開笑口。筵前戲諫從來有。

戛玉敲金裁錦繡。引得傳情﹐惱得嬌娥瘦。離合悲歡成正偶。明珠一顆盤中走。

甘州

爲小玉梅賦﹐並柬韓竹閒

見梅花﹑斜倚竹籬邊。休道北枝寒。���翠袖﹐情隨眼盼﹐愁接眉彎。一串歌珠淸潤﹐綰結玉連環。蘇小無尋處﹐元在人間。

何事淒涼蚓竅﹐向尊前一笑﹐歌倒狂瀾。嘆從來古雅﹐欲覓賞音難。有如此﹑和聲軟語﹐甚韓湘﹑風雪度藍關。君知否﹐挽櫻評柳﹐卻是香山。

又

澄江陸起潛皆山樓四景雲林遠市君

山下枕江流﹐爲羣山冠冕。塔院居乎絕頂﹐

舊有浮遠堂﹐今廢。

俯長江﹑不占洞庭波﹐山拔地形髙。對扶疏古木﹐浮圖倒影﹐勢壓雄濤。門掩翠微僧院﹐應有月明敲。物換堂安在﹐斷碣閒拋。

不識廬山眞面﹐是誰將此屋﹐突兀林坳。上層臺回首﹐萬境入詩豪。響天心﹑數聲長嘯﹐任淸風﹑吹頂發蕭騷。憑闌久﹐靑琴何處﹐獨立瓊瑤。

瑤臺聚八仙

千巖競秀澄江之山﹐崒嵂淸麗﹐奔駛

相觸﹐自北而東﹐由東而南﹐笑人應接不

暇﹐其秀气之所鐘歟

屋上靑山。靑未了﹑淩虛試一憑闌。亂峯疊嶂﹐無限古色蒼寒。正喜雲閒雲又去﹐片雲未識我心閒。對林巒。底須謝屐﹐何用躋攀。

三十六梯眺遠﹐任半空笑語﹐飛落人間。賦筆吟箋﹐塵事竟不相關。朝來自然气爽﹐更好是秋屏宜晚看。蓬壺裏﹐有天開圖畫﹐休喚邊鸞。

壺中天

月湧大江西有大江﹐遠隔淮甸﹐月白

潮生﹐神爽爲之飛越。

長流萬里。與沈沈滄海﹐平分一水。孤白爭流蟾不沒﹐影落潛蛟驚起。瑩玉懸秋﹐綠房迎曉﹐樓觀光疑洗。紫簫聲裊﹐四檐吹下淸气。

遙睇浪擊空明﹐古愁休問﹐消長盈虛理。風入蘆

花歌忽斷﹐知有漁舟閒艤。露已沾衣﹐鷗猶棲艸﹐一片瀟湘意。人方酣夢﹐長翁元自如此。

臺城路

遙岑寸碧澄江眾山外﹐無錫惠峯在其

南﹐若地靈湧出﹐不偏不倚﹐處樓之正中﹐

蒼翠橫陳﹐是斯樓之勝境也。

翠屏缺處添奇觀﹐修眉遠浮孤碧。天影微茫﹐煙痕黯淡﹐不與千峯同色。憑髙望極。向簾幕中間﹐冷光流入。料得吟僧﹐數株松下坐蒼石。

泉源猶是故迹。煮茶曾味古﹐還記遊歷。調水符閒﹐登山屐在﹐卻倚闌干斜日。輕陰易�。看飄忽風雲﹐晦明朝夕。爲我飛來﹐傍江橫峭壁。

江城子

爲滿春澤賦橫空樓

下臨無地手捫天。上雲煙。俯山川。棲止危巢﹐不隔道林禪。坐處淸髙風雨隔﹐全萬境﹐一壺懸。

我來直欲挾飛仙。海爲田。是何年。如此江聲﹐嘯詠白鷗前。老樹無根云懵懂﹐憑寄語﹑米家船。

木蘭花慢

遊天師張公洞

風雷開萬象﹐散天影﹑入虛壇。看峭壁重云﹐奇峯獻玉﹐光洗瑯玕。靑苔古痕暗裂﹐映參差﹑石乳倒懸山。那得虛無幻境﹐元來透徹玄關。

躋攀。竟日忘還。空翠滴﹑逼衣寒。想邃宇陰陰﹐鑪存太乙﹐難覓飛丹。泠然洞靈去遠﹐甚千年﹑都不到人間。見說尋眞有路﹐也須容我淸閒。

臺城路

爲湖天賦

扁舟忽過蘆花浦。閒情便隨鷗去。水國吹簫﹐虹橋問月﹐西子如今何許。危闌謾撫。正獨立蒼茫﹐半空飛露。倒影虛明﹐洞庭波映廣寒府。

魚龍吹浪自舞。渺然淩萬頃﹐如聽風雨。夜气浮山﹐晴暉蕩日﹐一色無尋秋處。驚鳧自語。尙記得當時﹐故人來否。勝景平分﹐此心遊太古。

月下笛

寄仇山村溧陽

千里行秋﹐支筇背錦﹐頓懷淸友。殊鄕聚首。愛吟猶自詩瘦。山人不解思猿鶴﹐笑問我﹑韋娘在否。記長堤畫舫﹐花柔春鬧﹐幾番攜手。

別後都依舊。但靖節門前﹐近來無柳。盟鷗尙有。可憐西塞漁叟。斷腸不恨江南老﹐恨落葉﹑飄零最久。倦遊處﹐減羈愁﹐猶未消磨是酒。

臺城路

遷居

桃花零落玄都觀﹐劉郎此情誰語。鬢髮蕭疏﹐襟懷淡薄﹐空賦天涯羈旅。離情萬縷。第一是難招﹐舊鷗今雨。錦瑟年華﹐夢中猶記艷遊處。

依依心事最苦。片帆渾是月﹐獨抱淒楚。屋破容秋﹐牀空對雨﹐迷卻靑門瓜圃。初荷未暑。嘆極目煙波﹐又歌南浦。燕忽歸來﹐翠簾深幾許。

惜紅衣

贈伎雙波

兩剪秋痕﹐平分水影﹐炯然冰潔。未識新愁﹐眉心倩人貼。無端醉裏﹐通一笑﹑柔花盈睫。癡絕。不解送情﹐倚銀屏斜瞥。

長歌短舞﹐換羽移宮﹐飄飄步回雪。扶嬌倚扇﹐欲把艷懷說。��杜郎重到﹐只慮空江桃葉。但數峯猶在﹐如傍那家風月。

滿江紅

澄江會復初李尹

江上相逢﹐更秉燭﹑渾疑夢裏。寂寞久﹐瑟弦塵斷﹐爲君重理。紫綬金章都莫問﹐醉中�送揶揄鬼。看滿頭﹑白雪欲消難﹐春風起。

云一片﹐身千里。漂泊地﹐東西水。嘆十年不見﹐我生能幾。慷慨悲歌驚淚落﹐古人未必皆如此。想今人﹑愁似古人多﹐如何是。

壺中天

送趙壽父歸慶元

奚囊謝屐。向芙蓉城下﹐��遊歷。江上沙鷗何所似﹐白髮飄飄行客。曠海乘風﹐長波垂釣﹐欲把珊瑚拂。近來楊柳﹐卻憐渾是秋色。

日暮空想佳人﹐楚芳難贈﹐煙水分明隔。老病孤舟天地裏﹐惟有歌聲消得。故國荒城﹐斜陽古道﹐可柰花狼藉。他時一笑﹐似曾何處相識。

紅情

疏影﹑暗香﹐姜白石爲梅著語﹐因易之

曰紅情﹑綠意以荷花荷葉詠之

無邊香色。記涉江自采﹐錦機云密。剪剪紅衣﹐學舞波心舊曾識。一見依然似語﹐流水遠﹑幾回空憶。看��﹑倒影窺妝﹐玉潤露痕濕。

閒立。翠屏側。愛向人弄芳﹐背酣斜日。料應太液。三十六宮土花碧。淸興淩風更爽﹐無數滿汀洲如昔。泛片葉﹑煙浪裏﹐臥橫紫笛。

綠意

碧圓自潔。向淺洲遠渚﹐亭亭淸絕。猶有遺簪﹐不展秋心﹐能捲幾多炎熱。鴛鴦密語同傾蓋﹐且莫與﹑浣紗人說。恐怨歌﹑忽斷花風﹐碎卻翠云千疊。

回首當年漢舞﹐怕飛去﹑謾皺畱仙裙折。戀戀靑衫﹐猶染枯香﹐還嘆鬢絲飄雪。盤心淸露如鉛水﹐又一夜﹑西風吹折。喜靜看﹑匹練秋光﹐倒瀉半湖明月。

虞美人

題陳公明所藏曲冊

黃金誰解教歌舞。畱得當時譜。斷情殘意落人間。漢上行雲迷卻﹑舊巫山。

妝樓何處尋樊素。空誤周郎顧。一簾秋雨剪燈看。無限羈愁分付﹑玉簫寒。

踏莎行

盧仝啜茶手卷

淸气崖深﹐斜陽木末。松風泉水聲相答。光浮碗麵啜先春﹐何須美酒吳姬壓。

頭上烏巾﹐鬢邊白髮。數間破屋從蕪沒。山中有此玉川人﹐相思一夜梅花發。

南鄕子

杜陵醉歸手卷

晴野事春遊。老去尋詩苦未休。一似浣花溪上路﹐淸幽。煙艸纖纖水自流。

何處偶遲畱。猶未忘情是酒籌。童子策驢人已醉﹐知不。醉裏眉攢萬國愁。

臨江仙

太白掛巾手卷

憶得沈香歌斷後﹐深宮客夢迢遙。研池殘墨濺花妖。靑山人獨自﹐早不侶漁樵。

石壁蒼寒巾尙掛﹐松風頂上飄飄。神仙那肯混塵囂。詩魂元在此﹐空向水中招。

南樓令

云冷未全開。檐冰雨沍苔。入花根﹑暖意先回。一夜綠房迎曉白﹐空憶徧﹑嶺頭梅。如幻舊情懷。尋春上吹臺。正泥深﹑十二香街。且問謝家池畔艸﹐春必定﹑幾時來。

摸魚兒

己酉重登陸起潛皆山樓﹐正對惠山

步髙寒﹑下觀浮遠﹐淸暉隔斷風雨。醉魂誤入滁陽路。落莫不知何處。闌屢拊。又卻是﹐秋城自有芙蓉主。重遊倦旅。對萬壑千巖﹐長江巨浪﹐空翠灑衣屨。

景如許。都被樓臺占取。晴嵐暖靄朝暮。乾坤靜裏閒居賦。評泊水經茶譜。畱勝侶。更底用﹐林泉曳杖尋桑薴。休休訪古。看排闥靑來﹐書牀嘯詠﹐莫向惠峯去。

臺城路

陸義齋壽日﹐自澄江放舟﹐淸遊吳山水

間﹐散懷吟眺﹐一任所適所之。旣倦﹐乘月

夜歸。太白去後三百年無此樂耶。

淸時樂事中園賦﹐怡情楚花湘艸。秀色通簾﹐生香聚酒﹐修景常畱池沼。閒居自好。柰車馬喧塵﹐未教閒了。把菊淸遊﹐冷紅飛下洞庭曉。

尋泉同步翠杳。更將秋共遠﹐書畫船小。款竹誰家﹐盟鷗某水﹐白月光涵圓嶠。天浮浩渺。稱綠髮飄飄﹐溯風舒嘯。緩築堤沙﹐渭濱人未老。

華胥引

錢舜舉幅紙畫牡丹﹑梨花。牡丹名洗妝

紅﹐爲賦一曲﹐並題二花

溫泉浴罷﹐酣酒才蘇﹐洗妝猶濕。落暮云深﹐瑤臺月下逢太白。素衣初染天香﹐對東風傾國。惆悵東闌﹐炯然玉樹獨立。

只恐江空﹐頓忘卻﹑錦袍淸逸。柳迷歸院﹐欲遠

花妖未得。誰寫一枝淡雅﹐傍沈香亭北。說與鶯鶯﹐怕人錯認秋色。

風入松

聽琴中彈樵歌

松風掩晝隱深淸。流水自泠泠。一從柯爛歸來後﹐愛弦聲﹑不愛枰聲。頗笑山中散木﹐翻憐爨下勞薪。

透雲遠響正丁丁。孤鳳劃然鳴。疑行嶺上千秋雪﹐語髙寒﹑相應何人。回首更無尋處﹐一江風雨潮生。

浪淘沙

秋江

萬里一飛篷。吟老丹楓。潮生潮落海門東。三兩點鷗沙外月﹐閒意誰同。

一色與天通。絕去塵紅。漁歌忽斷荻花風。煙水自流心不競﹐長笛霜空。

夜飛鵲

大徳乙巳中秋﹐會仇山村於溧陽。酒

酣興逸﹐各隨所賦。余作此詞﹐爲明月明

年佳話云。

林霏散浮暝﹐河漢空云﹐都緣水國秋淸。綠房一夜迎向曉﹐海影飛落寒冰。蓬萊在何處﹐但危峯縹緲﹐玉籟無聲。文簫素約﹐料相逢﹑依舊花陰。

登眺尙餘佳興﹐零露下衣襟﹐欲醉還醒。明月明年此夜﹐頡頏萬里﹐同此陰晴。霓裳夢斷﹐到如今﹑不許人聽。正婆娑桂底﹐誰家弄笛﹐風起潮生。

風入松

爲山村賦

晴嵐暖翠護煙霞。喬木晉人家。幽居只恐歸圖畫﹐喚樵靑﹑多種桑麻。門掩推敲古意﹐泉分冷淡生涯。

無邊風月樂年華。畱客可茶瓜。任他車馬𨿽嫌僻﹐笑喧喧﹑流水寒鴉。小隱正宜深靜﹐休栽湖上梅花。

石州慢

書所見寄子野﹑公明

野色驚秋﹐隨意散愁﹐踏碎黃葉。誰家籬院閒花﹐似語試妝嬌怯。行行步影﹐未教背寫腰肢﹐一搦猶立門前雪。依約鏡中春﹐又無端輕別。

癡絕。漢臯何處﹐解佩何人﹐底須情切。空引東鄰﹐遺恨丁香空結。十年舊夢﹐謾余恍惚云窗﹐可憐不是當時蝶。深夜醉醒來﹐好一庭風月。

淸平樂

爲伯壽題四花牡丹

百花開後。一朵疑堆繡。絕色年年常似舊。因甚不隨春瘦。

脂痕淡約蜂黃。可憐獨倚新妝。太白醉遊何處﹐定應忘了沈香。

點絳唇

芍藥

獨殿春光﹐此花開後無花了。丹靑人巧。不許芳心老。

密影翻階﹐曾爲尋詩到。竹西好。采香歌杳。十里紅樓小。

卜算子

黃葵﹐一名側金王戔

雅淡淺深黃﹐顧影欹秋雨。碧帶猶皴筍指痕﹐不解擎芳醑。

休唱古陽關﹐如把相思鑄。卻憶銅盤露已幹﹐愁在傾心處。

蝶戀花

山茶

花占枝頭忺日焙。金汞初抽﹐火鼎鉛華退。還似瘢痕塗獺髓。胭脂淡抹微酣醉。

數朵折來春檻外。欲染淸香﹐只許梅相對。不是臨風珠蓓蕾。山童隔竹休敲碎。

新雁過妝樓

乙巳菊日﹐寓溧陽﹐聞雁聲﹐因動脊令之感。

徧插茱萸。人何處﹑客裏頓懶攜壺。雁影涵秋﹐絕似暮雨相呼。料得曾畱堤上月﹐舊家伴侶有書無。謾嗟吁。數聲怨抑﹐翻致無書。

誰識飄零萬里﹐更可憐倦翼﹐同此江湖。飲啄關心﹐知是近日何如。陶潛尙存菊徑﹐且休羨松風陶隱居。沙汀冷﹐揀寒枝﹑不似煙水黃蘆。

洞仙歌

寄茅峯梁中砥

中峯壁立﹐掛飛來孤劍。蒼雪紛紛墮晴蘚。自當年詩酒﹐客裏相逢﹐春尙好﹐鷗散煙波茂苑。

只今誰最老﹐種玉人間﹐消得梅花共淸淺。問我入山期﹐但恐山深﹐松風把紅塵吹斷。望蓬萊﹑知隔幾重云﹐料只隔中間﹐白雲一片。

風入松

贈蔣道錄溪山堂

門前山可久長看。畱住白雲難。溪虛卻與云相傍﹐對白雲﹑何必深山。爽气潛生樹石﹐晴光竟入闌干。

舊家三徑竹千竿。蒼雪拂衣寒。綠蓑靑笠玄眞子﹐釣風波﹑不是眞閒。得似壺中日月﹐依然只在人間。

小重山

題曉竹圖

淡色分山曉气浮。疏林猶剩葉﹐不多秋。林深仿佛昔曾遊。頻喚酒﹐漁屋岸西頭。

不擬此凝眸。朦朧淸影裏﹐過扁舟。行行應到白蘋洲。煙水冷﹐傳語舊沙鷗。

浪淘沙

題許由擲瓢手卷

拂袖入山阿。深隱松蘿。掬流洗耳厭塵多。石上一般淸意味﹐不羨漁蓑。

日月靜中過。俗�消磨。風瓢分付與淸波。卻笑唐求因底事﹐無柰詩何。

憶王孫

謝安棋墅

爭棋賭墅意欣然。心似遊絲颺碧天。只爲當時一著玄。笑苻堅。百萬軍聲屐齒前。

蝶戀花

邵平種瓜

秦地瓜分侯已故。不學淵明﹐種秫辭歸去。薄有田園還種取。養成碧玉甘如許。

卜隱靑門眞得趣。蕙帳空閒﹐鶴怨來何暮。莫說蝸名催及戍。長安城下鋤煙雨。

如夢令

淵明行徑

苔徑獨行淸晝。瑟瑟松風如舊。出岫本無心﹐遲種門前楊柳。回首。回首。籬下白衣來否。

醜奴兒

子母猿

山人去後知何處﹐風月淸虛。來往無拘。戲引兒孫樂有餘。

懸崖掛樹如相語﹐常守枯株。久與人疏。閒了當年一卷書。

浣溪沙

雙筍

空色莊嚴玉版師。老斑遮護錦繃兒。只愁一夜被風吹。

潤處似沾篔谷雨﹐斫來如帶渭川泥。從空托出鎭帷犀。

淸平樂

平原放馬

轡搖銜鐵。蹴踏平原雪。勇趁軍聲曾汗血。閒過升平時節。

茸茸春艸天涯。涓涓野水晴沙。多少驊驑老去﹐至今猶困鹽車。

木蘭花慢

二分春到柳﹐靑未了﹐欲婆娑。甚書劍飄零﹐身猶是客﹐歲月頻過。西湖故園在否﹐怕東風﹑今日落梅多。抱瑟空行古道﹐盟鷗頓冷淸波。

知麼。老子狂歌。心未歇﹐鬢先皤。嘆敝卻貂裘﹐驅車萬里﹐風雪關河。燈前恍疑夢醒﹐好依然﹑只著舊漁蓑。流水桃花漸暖﹐酒船不去如何。

長相思

贈別笑倩

去來心。短長亭。只隔中間一片雲。不知何處尋。

悶還顰。恨還瞋。同是天涯流落人。此情煙水深。

南樓令

有懷西湖﹐且嘆客遊之漂泊

湖上景消磨。飄零有夢過。問堤邊﹑春事如何。可是而今張緒老﹐見說道﹑柳無多。

客裏醉時歌。尋思安樂窩。買扁舟﹑重緝漁蓑。欲趁桃花流水去﹐又卻怕﹑有風波。

淸平樂

題倦耕圖

一犁初卸。息影斜陽下。角上漢書何不掛。老子近來慵跨。

煙村艸樹離離。臥看流水忘歸。莫飲山中淸味﹐怕教洗耳人知。

滿江紅

近日衰遲﹐但隨分﹑蝸涎自足。底須共﹑紅塵爭道﹐頓荒松菊。壯志已荒圯上履﹐正音恐是溝中木。又安知﹑幕下有詞人﹐歸心速。

書尙在﹐憐魚腹地。珠何處﹐驚魚目。且依然詩思﹐灞橋人獨。不用回頭看墮甑﹐不愁抱石疑非玉。忽一聲﹑長嘯出山來﹐黃粱熟。

法曲獻仙音

題姜子野雪溪圖

梅失黃昏﹐雁驚白晝﹐脈脈斜飛雲表。絮不生萍﹐水疑浮玉﹐此景正宜舒嘯。記夜悄﹑曾乘興﹐何必見安道。

系船好。想前村﹑未知甚處。吟思苦﹐誰遊灞橋路杳。淸飲一瓢寒﹐又何妨﹑分傍茶竈。野屋蕭蕭﹐任樓中﹑低唱人笑。漸東風解凍﹐怕有桃花流到。

浣溪沙

寫墨水仙二紙寄曾心傳﹐並題其上

昨夜藍田采玉遊。向陽瑤艸帶花收。如今風雨不須愁。

零露依稀傾鑿落﹐碎瓊重疊綴搔頭。白雲黃鶴思悠悠。

又

半面妝凝鏡裏春。同心帶舞掌中身。因沾弱水褪精神。

冷艷喜尋梅共笑﹐枯香羞與佩同紉。湘臯猶有未歸人。

一枝春

爲陸浩齋賦梅南

竹外橫枝﹐並闌干﹑試數風才一信。麼禽對語﹐仿佛醉眠初醒。遙知是雪﹐甚都把﹑暮寒消盡。淸更潤。明月飛來﹐瘦卻舊時疏影。

東閣謾撩詩興。料西湖樹老﹐難認和靖。晴窗自好﹐勝事每來獨領。融融向暖﹐笑塵世﹑萬花猶冷。須釀成﹑一點春腴﹐暗香在鼎。

水調歌頭

寄王信父

白髮已如此﹐歲序更駸駸。化機消息﹐莊生天籟雍門琴。頗笑論文說劍﹐休問髙車駟馬﹐衮衮�黃金。蟻在元無夢﹐水競不流心。

絕交書﹐招隱操﹐惡圓箴。世塵空擾﹐脫巾掛壁且松陰。誰對紫微閣下﹐我對白蘋洲畔﹐朝市與山林。不用一錢買﹐風月短長吟。

南樓令

送杭友

聚首不多時。煙波又別離。有黃金﹑應鑄相思。折得梅花先寄我﹐山正在﹑裏湖西。

風雪脆荷衣。休教鷗鷺知。鬢絲絲﹑猶混塵泥。何日束書歸舊隱﹐只恐怕﹑種瓜遲。

南鄕子

竹居

愛此碧相依。卜築西園隱逸時。三徑成陰門可款﹐幽棲。蒼雪紛紛冷不飛。

靑眼舊心知。瘦節終看歲晚期。人在淸風來往處﹐吟詩。更好梅花著一枝。

朝中措

淸明時節雨聲嘩。潮擁渡頭沙。翻被梨花冷看﹐人生苦戀天涯。

燕簾鶯戶﹐雲窗霧閣﹐酒醒啼鴉。折得一枝楊柳﹐歸來插向誰家。

采桑子

西園冷罥秋千索﹐雨透花顰。雨過花皴。近覺江南無好春。

杜郎不恨尋芳晚﹐夢裏行雲。陌上行塵。最是多愁老得人。

阮郎歸

有懷北遊

鈿車驕馬錦相連。香塵逐管弦。瞥然飛過水秋千。淸明寒食天。

花貼貼﹐柳懸懸。鶯房幾醉眠。醉中不信有啼鵑。江南二十年。

浣溪沙

艾蒳香消火未殘。便能晴去不多寒。冶遊天气卻身閒。

帶雨移花渾懶看﹐應時插柳日須攀。最堪惆悵是東闌。

風入松

閏元宵

向人圓月轉分明。簫鼓又逢迎。風吹不老蛾兒鬧﹐繞玉梅﹑猶戀香心。報道依然放夜﹐何妨款曲行春。

錦燈重見麗繁星。水影動梨云。今朝準擬花朝醉﹐柰今宵﹑別是光陰。簾底聽人笑語﹐莫教遲了�靑。

踏莎行

詠湯

瑤艸收香﹐琪花采汞。冰輪碾處芳塵動。竹鑪湯暖火初紅﹐玉纖調罷歌聲送。

麾去茶經﹐襲藏酒頌。一杯淸味佳賓共。從來采藥得長生﹐藍橋休被瓊漿弄。

鷓鴣天

樓上誰將玉笛吹。山前水闊暝云低。勞勞燕子人千里﹐落落梨花雨一枝。

修禊近﹐賣餳時。故鄕惟有夢相隨。夜來折得江頭柳﹐不是蘇堤也皺眉。

摸魚兒

春雪客中寄白香巖﹑王信父

又孤吟﹑灞橋深雪﹐千山絕盡飛鳥。梅花也著東風笑﹐一夜瘦添多少。春悄悄。正斷夢愁詩﹐忘卻池塘艸。前村路杳。看野水流冰﹐舟閒渡口﹐何必見安道。

慵登眺。脈脈霏霏未了。寒威猶自淸峭。終須幾日開晴去﹐無柰此時懷抱。空暗惱。料酒興歌情﹐未肯隨人老。惜花起早。拚醉�忘歸﹐接更好﹐一笑任傾倒。

滿江紅

己酉春日

老子今年﹐多準備﹑吟箋賦筆。還自喜﹑錦囊添富﹐頓非疇昔。書冊琴棋淸隊仗﹐雲山水竹閒蹤迹。

任醉筇﹑遊屐過平生﹐千年客。回首夢﹐東隅失。乘興去﹐桑楡得。且怡然一笑﹐探梅消息。天下神仙何處有﹐神仙只向人間覓。折梅花﹑橫掛酒壺歸﹐白鷗識。

木蘭花慢

元夕後﹐春意盎然﹐頗動遊興﹐呈霅川

吟社諸公。

錦街穿戲鼓﹐聽鐵馬﹑響春冰。甚舞繡歌云﹐歡情未足﹐早已收燈。從今便須勝賞﹐步靑靑﹑野色一枝藤。落魄花間酒侶﹐溫存竹裏吟朋。

休憎。短髮鬅鬙。遊興懶﹑我何曾。任蹴踏芳塵﹐尋蕉覆鹿﹐自笑無能。淸狂尙如舊否﹐倚東風﹑嘯詠古蘭陵。十里梅花霽雪﹐水邊樓觀先登。

又

用前韻呈王信父

江南無賀老﹐看萬壑﹑出淸冰。想柳思周情﹐長歌短詠﹐密與傳燈。山川潤分秀色﹐稱醉揮﹑健筆剡溪藤。一語不談俗事﹐幾人來結吟朋。

堪憎。我髮鬅鬙。頻賦曲﹑舊時曾。但春蚓秋蛩﹐寒籬晚砌﹐頗嘆非能。何如種瓜秫﹐帶一鋤﹑歸去隱東陵。野嘯天風兩耳﹐翠微深處孫登。

浪淘沙

寒食不多時。燕燕才歸。杏花零落水痕肥。淺碧分山初過雨﹐一霎晴暉。

閒折小桃枝。蝶也相隨。晚妝不合整蛾眉。驀忽思量張敞畫﹐又被愁知。

臨江仙

懷辰州教授趙學舟

一點白鷗何處去﹐半江潮落沙虛。淡黃柳上月痕初。遐觀情悄悄﹐凝想步徐徐。

每一相思千里夢﹐十年有此相疏。休休寄雁問何如。如何休寄雁﹐難寫絕交書。

壺中天

繞枝倦鵲﹐鬢蕭蕭﹑肯信如今猶客。風雪荷衣寒葉補﹐一點燈花懸壁。萬里舟車﹐十年書劍﹐此意靑

天識。泛然身世﹐故家休問淸白。

卻笑醉倒衰翁﹐石牀飛夢﹐不入槐安國。只恐溪山遊未了﹐莫嘆飄零南北。滚滚江橫﹐嗚嗚歌罷﹐渺渺情何極。正無聊賴﹐天風吹下孤笛。

謁金門

晚晴薄。一片杏花零落。縱是東風渾未惡。二分春過卻。

可怪寒生池閣。下了重重簾幕。忽見舊巢還是錯。燕歸何處著。

淸平樂

采芳人杳。頓覺遊情少。客裏看春多艸艸。總被詩愁分了。

去年燕子天涯。今年燕子誰家。三月休聽夜雨﹐如今不是催花。

漁家傲

病中未及過毗陵

門掩新陰孤館靜。楊花卻解來相趁。幾日方知因酒病。無憀甚。脫巾掛壁將書枕。

是說落紅堆滿徑。不知何處遊人盛。自笑扁舟猶未定。淸和近。尋詩已約蘭陵令。

又

辛苦移家聊處靜。掃除花徑歌聲趁。也學維摩閒示病。迂疏甚。松風兩耳和衣枕。

頗倦扶筇尋捷徑。東墻藹藹紅香盛。少待搖人波自定。蓬壺近。且呼白鶴招韓令。

壺中天

白香巖和東坡韻賦梅

苔根抱古﹐透陽春﹑挺挺林間英物。隔水笛聲那得到﹐斜日空明絕壁。半樹籬邊﹐一枝竹外﹐冷艷淩蒼雪。淡然相對﹐萬花無此淸傑。

還念庾嶺幽情﹐江南聊折﹐贈行人應發。寂寂西窗閒弄影﹐深夜寒燈明滅。且浸芳壺﹐休簪短帽﹐照見蕭蕭發。幾時歸去﹐郎吟湖上香月。

南樓令

題聚仙圖

曾記宴蓬壺。尋思認得無。醉歸來﹑事已模糊。忽對畫圖如夢寐﹐又因甚﹑下淸都。

拍手笑相呼。應書縮地符。恐人間﹑天上同途。隔水一聲何處笛﹐正月滿﹑洞庭湖。

淸平樂

題墨仙雙淸圖

丹丘瑤艸。不許秋風掃。記得對花曾被惱。猶似前時春好。

湘臯閒立雙淸。相看波冷無聲。獨說長生未老﹐不知老卻梅兄。

浪淘沙

余畫墨水仙並題其上

回首欲婆娑。淡掃修蛾。盈盈不語柰情何。應恨梅兄礬弟遠﹐云隔山阿。

弱水夜寒多。帶月曾過。羽衣飛過染餘波。白鶴難招歸未得﹐天闊星河。

西江月

題墨水仙

縹緲波明洛浦﹐依稀玉立湘臯。獨將蘭蕙入離騷。不識山中瑤艸。

月照英翹楚楚﹐江空醉魄陶陶。猶疑顏色尙淸髙。一笑出門春老。

壺中天

懷霅友

異鄕倦旅﹐問扁舟東下﹐歸期何日。琴劍空隨身萬里﹐天地誰非行客。李杜飄零﹐羊曇悲感﹐回首俱陳迹。羈懷難寫﹐豆虫吟破孤寂。

柳外門掩疏陰﹐佳人何處﹐溪上蘋花白。畱得一方無用月﹐隱隱山陽聞笛。舊雨不來﹐風流雲散﹐惟有長相憶。雁書休寄﹐寸心分付梅驛。

甘州

和袁靜春入杭韻

聽江湖﹑夜雨十年燈﹐孤影尙中洲。對荒涼茂苑﹐吟情渺渺﹐心事悠悠。見說寒梅猶在﹐無處認西樓。招取樓邊月﹐同載扁舟。

明日琴書何處﹐正風前墜葉﹐艸外閒鷗。甚消磨不盡﹐惟有古今愁。總休問﹑西湖南浦﹐漸春來﹑煙水入天流。淸遊好﹐醉招黃鶴﹐一嘯淸秋。

風入松

與王彥常遊會仙亭

愛閒能有幾人來。松下獨徘徊。淸虛冷淡神仙事﹐笑名場﹑多少塵埃。漱齒石邊危坐﹐洗心易裏舒懷。

劃然長嘯白雲堆。更待月明�。一瓢春水山中飲﹐喜無人﹑踏破蒼苔。開了桃花半樹﹐此遊不是天臺。

又

酌惠山水

一瓢飲水曲肱眠。此樂不知年。今朝忽上龍峯頂。卻元來﹑有此甘泉。洗卻平生塵土﹐慵遊萬里山川。

照人如鑑止如淵。古竇暗涓涓。當時桑薴今何在﹐想松風﹑吹斷茶煙。著我白雲堆裏﹐安知不是神仙。

浪淘沙

題陳汝朝百鷺畫卷

玉立水雲鄕。爾我相忘。披離寒羽庇風霜。不趁白鷗遊海上﹐靜看魚忙。

應笑我淒涼。客路何長。猶將孤影侶斜陽。花底鵷行無認處﹐卻對秋塘。

祝英臺近

題陸壺天水墨蘭石

帶飄飄﹐衣楚楚。空谷飲甘露。一轉花風﹐蕭艾遽如許。細看息影云根﹐淡然詩思﹐曾�被﹑生香輕誤。

此中趣。能消幾筆幽奇﹐羞掩眾芳譜。薜老苔荒﹐山鬼竟無語。夢遊忘了江南﹐故人何處﹐聽一片﹑瀟湘夜雨。

臺城路

夏壺隱壁間﹐李仲賓寫竹石﹑趙子昂作

枯木﹐娟淨峭拔﹐遠返古雅﹐余賦詞以述二

妙。

老枝無著秋聲處﹐蕭蕭倦聽風雨。暗飲春腴﹐欣榮晚節﹐不載天河人去。心存太古。喜冰雪相看﹐此君欲語。共倚云根﹐歲寒羞並歲寒所。

當年曾見漢館﹐捲簾頻坐對﹐飛夢湘楚。嘆我重來﹐何堪如此﹐落葉空江無數。盤桓屢撫。似冉冉吹衣﹐頗疑非霧。素壁髙堂﹐晉人淸幾許。

長亭怨

別陳行之

跨匹馬﹑東瀛煙樹。轉首十年﹐旅愁無數。此日重逢﹐故人猶記舊遊否。雨今雲古。更秉燭﹑渾疑夢語。衮衮登臺﹐嘆野老﹑白頭如許。

歸去。問當初鷗鷺。幾度西湖霜露。漂流最苦。便一似﹑斷蓬飛絮。情可恨﹑獨棹扁舟﹐浩歌向﹑淸風來處。有多少相思﹐都在一聲南浦。

憶舊遊

寓毗陵有懷澄江舊友

笑銘崖筆倦﹐訪雪舟寒﹐覓裏尋鄰。半掩閒門艸﹐看長松落蔭﹐舊榻懸塵。自憐此來何事﹐不爲憶鱸蒓。但回首當年﹐芙蓉城裏﹐勝友如雲。

思君。度遙夜﹐謾疑是梅花﹐檐下空巡。蝶與周俱夢﹐折一枝聊寄﹐古意殊眞。渺然望極來雁﹐傳與異鄕春。尙記得行歌﹐陽關西出無故人。

踏莎行

郊行﹐值遊女以花擲水﹐余得之﹐戲作

此解

花引春來﹐手擎春住。芳心一點誰分付。微歌微笑驀思量﹐瞥然拋與東流去。

帶潤偸拈﹐和香密護。歸時自有畱連處。不隨煙水不隨風﹐不教輕把劉郎誤。

浪淘沙

作墨水仙寄張伯雨

香霧濕雲鬟。蕊佩珊珊。酒醒微步晚波寒。金鼎尙存丹已化﹐雪冷虛壇。

遊冶未知還。鶴怨空山。瀟湘無夢繞叢蘭。碧海茫茫歸不去﹐卻在人間。

西江月

同前

落落奇花未吐﹐離離瑤艸偏幽。蓬山元是不知秋。卻笑人間春瘦。

瀟酒寒犀麈尾﹐玲瓏潤玉搔頭。半窗晴日水痕收。不怕杜鵑啼後。

珍珠令

桃花扇底歌聲杳。愁多少。便覺道花陰閒了。因甚不歸來﹐甚歸來不早。

滿院飛花休要掃。待畱與﹑薄情知道。怕一似飛花﹐和春都老。

壺中天

壽月溪

波明晝錦﹐看芳蓮迎曉﹐風弄晴碧。喬木千年長潤屋﹐淸蔭圖書琴瑟。龜甲屏開﹐蝦須簾捲﹐瑤艸秋無色。和燻蘭麝﹐彩衣歡擁詩伯。

溪上燕往鷗還﹐筆牀茶竈﹐筇竹隨遊屐。閒似神仙閒最好﹐未必如今閒得。書染芝香﹐驛傳梅信﹐次第來云北。金尊須滿﹐月光長照歌席。

摸魚兒

爲卞南仲賦月溪

溯空明﹑霽蟾飛下﹐湖湘難辧遙樹。流來那得淸如許﹐不與眾流東注。浮淨宇。任消息虛盈﹐壺內藏今古。停杯問取。甚玉笛移宮﹐銀橋散影﹐依舊廣寒府。

休凝佇。鼓枻漁歌在否。滄浪渾是煙雨。黃河路接銀河路。炯炯近天尺五。還自語。柰一寸閒心﹐不是安愁處。淩風遠舉。趁冰玉光中﹐排云萬里﹐秋艇載詩去。

好事近

贈笑倩

蔥茜滿身云﹐酒暈淺融香頰。水調數聲嫻雅﹐把芳心偸說。

風吹裙帶下階遲﹐驚散雙蝴蝶。佯撚花枝微笑﹐澑晴波一瞥。

小重山

煙竹圖

陰過云根冷不移。古林疏又密﹐色依依。何須噴飯笑當時。篔篘谷﹐盈尺小鵝溪。

展玩似堪疑。楚山從此去﹐望中迷。不知何處倚湘妃。空江晚﹐長笛一聲吹。

蝶戀花

秋鶯

求友林泉深密處。弄舌調簧﹐如問春何許。燕子先將雛燕去。淒涼可是歌來暮。

喬木蕭蕭梧葉雨。不似尋芳﹐翻落花心露。認取門前楊柳樹。數聲須入新年語。

南樓令

壽月溪

天淨雨初晴。秋淸人更淸。滿吟窗﹑柳思周情。一片香來松桂下﹐長聽得﹑讀書聲。

閒處捲黃庭。年年兩鬢靑。佩芳蘭﹑不系塵纓。傍取溪邊端正月﹐對玉兔﹑話長生。

風入松

溪山堂竹別本作子昂竹石卷子

新篁依約佩初搖。老石潤山腰。逸人未必猶酣酒﹐正溪頭﹑風雨瀟瀟。礪齒猶隨市隱﹐虛心肯受春招。

從教三徑入漁樵。對此覺塵消。娟枝冷葉無多子﹐伴明窗﹑書卷詩瓢。淸過炎天梅蕊﹐淡欺雪裏芭蕉。

踏莎行

跋伯時弟撫松寄傲詩集

水落槎枯﹐田荒玉碎。夜蘭秉燭驚相對。故家人物已無傳﹐一燈卻照淸江外。

色展天機﹐光搖海貝。錦囊日月奚童背。重逢何處撫孤松﹐共吟風月西湖醉。

聲聲慢

中吳感舊

因風整帽﹐借柳維舟﹐休登故苑荒臺。去歲何年﹐遊處半入蒼苔。白鷗舊盟未冷﹐但寒沙﹑空與愁堆。謾嘆息﹐問西門灑淚﹐不忍徘徊。

眼底江山猶在﹐把冰弦彈斷﹐苦憶顏回。一點歸心﹐分付布襪靑鞋。相尋已期到老﹐那知人﹑如此情懷。悵望久﹐海棠開﹑依舊燕來。

又

重過垂虹

�聲短棹﹐柳色長條﹐無花但覺風香。萬境天開﹐逸興縱我淸狂。白鷗更閒似我﹐趁平蕪﹑飛過斜陽。重嘆息﹐卻如何不�﹐夢裏黃粱。

一自三髙非舊﹐把詩囊酒具﹐千古淒涼。近日煙波﹐樂事盡逐漁忙。山橫洞庭夜月﹐似瀟湘﹑不似瀟湘。歸未得﹐數淸遊﹑多在水鄕。

又

寄葉書隱

百花洲畔﹐十里湖邊﹐沙鷗未許盟寒。舊隱琴書﹐猶記渭水長安。蒼云數千萬疊﹐卻依然﹑一笑人間。似夢裏﹐對淸尊白髮﹐秉燭更闌。

渺渺煙波無際﹐喚扁舟欲去﹐且與憑蘭。此別何如﹐能消幾度陽關。江南又聽夜雨﹐怕梅花﹑零落孤山。歸最好﹐甚閒人﹑猶自未閒。

木蘭花慢

歸隱湖山﹐書寄陸處梅

二分春是雨﹐采香徑﹑綠陰鋪。正私語晴蛙﹐於飛晚燕﹐閒掩紋疏。流光慣欺病酒﹐問楊花﹑過了有花無。啼鴂初聞院宇﹐釣船猶系菇蒲。

林逋。樹老山孤。渾忘卻﹑隱西湖。嘆扇底歌殘﹐蕉間夢醒﹐難寄中吳。秋痕尙懸鬢影﹐見蒓絲﹑依舊也思鱸。黏壁蝸涎幾許﹐淸風只在樵漁。

淸平樂

蘭曰國香﹐爲哲人出﹐不以色香自炫﹐

乃得天之淸者也。楚子不作﹐蘭今安在。得

見所南翁枝上數筆﹐斯可矣。賦此以紀情事

云

�花一葉。比似前時別。煙水茫茫無處說。冷卻西湖�月。

貞芳只合深山。紅塵了不相關。畱得許多淸影﹐幽香不到人間。

又

贈雲麓麓道人

��不了。都被紅塵老。一粒粟中休道好。弱水竟通蓬島。

孤云漂泊難尋。如今卻在��。莫趁淸風出岫﹐此中方是無心。

又

題平沙落雁圖

平沙流水。葉老蘆花未。落雁無聲還有字。一片瀟湘古意。

扁舟記得幽尋。相尋只在��。莫趁春風飛去﹐玉關夜雪猶深。

臨江仙

甲寅秋﹐寓吳﹐作墨水仙爲處梅吟邊淸

玩。時余年六十有七﹐看花霧中﹐不過戲縱

筆墨﹐觀者出門一笑可也

剪剪春冰出萬壑﹐和春帶出芳叢。誰分弱水洗塵紅。低回金叵羅﹐約略玉玲瓏。

昨夜洞庭云一片﹐朗吟飛過天風。戲將瑤艸散虛空。靈根何處覓﹐只在此山中。

思佳客

題周艸窗武林舊事

夢裏瞢騰說夢華。鶯鶯燕燕已天涯。蕉中覆處應無鹿﹐漢上從來不見花。

今古事﹐古今嗟。西湖流水響琵琶。銅駝煙雨棲芳艸﹐休向江南問故家。

淸平樂

別苗仲通

柳間花外。日日離人淚。憶得樓心和月醉。落葉與愁俱碎。

如今一笑吳中。眼靑猶認衰翁。先泛扁舟煙水﹐西湖多定相逢。

又

過金桂軒墳園

��晴樹。寒食無風雨。記得當時遊冶處。桂底一身香露。

神仙只在蓬萊。不知白鶴飛來。乘興飄然歸去﹐瞋人踏破蒼苔。

風入松

久別曾心傳﹐近會於竹林淸話。歡未足

而離歌發﹐情如之何﹐因作此解﹐時至大庚

戌七月也。

滿頭風雪昔同遊。同載月明舟。回來又續西湖夢﹐繞江南﹑那處無愁。贏得如今老大﹐依然只是漂流。

故人剪燭對花謳。不記此身浮。徵衣冷落荷衣暖﹐徑𨿽荒﹑也合歸休。明���煙水﹐相思卻在並州。

漁歌子

張志和與餘同姓﹐而意趣亦不相遠。庚

戌春﹐自陽羨牧溪放舟過罨畫溪﹐作漁歌子

十解﹐述古調也。

�卯灣頭屋數間。放船收盡一溪山。聊適興﹐且怡顏。問天難買是眞閒。

又

�����溪流。緊系籬邊一葉舟。沽酒去﹐閉門休。從此淸閒不屬鷗。

又

����白雲多。童子貪眠枕綠蓑。莞爾笑﹐浩然歌。柰此蕭蕭落葉何。

又

����半樹梅。捲簾一色玉蓬萊。宜嘯詠﹐莫徘徊。乘興扁舟好去來。

又

�����子同。更無人識老漁翁。來往事﹐有無中。卻恐桃源自此通。

又

�����求魚。釣不得魚還自如。塵事遠﹐世人疏。何須更寫絕交書。

又

����濯塵纓。嚴瀨磻溪有重輕。多少事﹐古今情。今人當似古人淸。

又

�����浮家。篷底光陰鬢未華。停短棹﹐艤平沙。流來恐是杏壇花。

又

�����孤村。路隔塵寰水到門。斜照散﹐遠云昏。白鷺飛來老樹根。

又

���年酒半酣。知魚知我靜中參。峯六六﹐徑三三。此懷難與俗人談。

一剪梅

悶蕊驚寒減艷痕。蜂也消魂。蝶也消魂。醉歸無月傍黃昏。知是花村。知是前村。

畱得閒枝葉半存。好似桃根。不似桃根。小樓昨夜雨聲渾。春到三分。秋到三分。

南鄕子

野色一橋分。活水流云直到門。落葉堆籬從不掃﹐開尊。醉裏教兒誦楚文。

隔斷馬蹄痕。商鼎燻花獨自聞。吟思更添淸絕處﹐黃昏。月白枝寒雪滿村。

淸平樂

過吳見屠存博近詩﹐有懷其人

五湖一葉。風浪何時歇。醉裏不知花影別。依舊空山明月。

夜深鶴怨歸遲。此時那處堪歸。門外一株楊柳﹐折來多少相思。

柳梢靑

淸明夜雪

一夜凝寒﹐忽成瓊樹﹐換卻繁華。因甚春深﹐片紅不到﹐綠水人家。

眼驚白晝天涯。空望斷﹑塵香鈿車。獨立回風﹐不闌惆悵﹐莫是梨花。

南歌子

陸義齋燕喜亭

窗密春聲聚﹐花多水影重。只畱一路過東風。圍得生香不斷﹑錦燻籠。

月地連金屋﹐雲樓瞰翠蓬。惺忪笑語隔簾櫳。知是誰調鸚鵡﹑柳陰中。

靑玉案

閒居

萬紅梅裏幽深處。甚杖屨﹑來何暮。艸帶湘香穿水樹。塵畱不住。云畱卻住。壺內藏今古。

獨淸懶入終南去。有忙事﹑修花譜。騎省不須重作賦。園中成趣。琴中得趣。酒醒聽風雨。

臺城路

歸杭

當年不信江湖老﹐如今歲華驚晚。路攺家迷﹐花空蔭落﹐誰識重來劉阮。殊鄕頓遠。甚猶帶羈懷﹐雁淒蛩怨。夢裏忘歸﹐亂浦煙浪片帆轉。

閉門休嘆故苑。杖藜遊冶處﹐蕭艾都徧。雨色雲西﹐晴光水北﹐一洗悠然心眼。行行漸懶。快料理幽尋﹐酒瓢詩卷。賴有湖邊﹐踢時鷗數點。

菩薩蠻

曉行西湖邊

霜花鋪岸濃如雪。田間水淺冰初結。林密亂鴉啼。山深雁過稀。

風恬湖似鏡。冷浸樓臺影。梅不怕隆寒﹐疏葩正耐看。

尾犯

山庵有梅古甚﹐老僧云﹕此樹近百年

矣。余盤礡花下﹐竟日忘歸﹐因有感於孤

山﹐爲賦此調

一白受春知。獨愛老來﹐疏瘦偏宜。古月黃昏﹐許松竹相依。暈蘚枯搓半折﹐影浮波﹑渴龍倒窺。歲華凋謝﹐水邊籬落﹐雪後忽橫枝。

百花頭上立﹐且休問﹑向北開遲。老了何郎﹐不成便無詩。惟只有﹑西州倦客﹐怕說著﹑西湖舊時。難忘處﹐放鶴山空人未歸。

祝英臺近

爲自得齊賦

水空流﹐心不競﹐門掩柳陰早。蕓暖書薌﹐聲壓四檐悄。斷塵飛遠淸風﹐人間醒醉﹐任蝶夢﹑何時分曉。

古音少。素琴久已無弦﹐俗子未知道。聽雨看雲﹐依舊靜中好。但教春气融融﹐一般意思﹐小窗外﹑不除芳艸。

華胥引

賦松花

碧浮春蓋﹐黃點秋旗﹐細芳泛月。露委殘釵﹐煙梳髙髻曾戲折。幾度宿寄山房﹐�麯塵云屑。香入蜂須﹐蜜房風味應別。

芻酒浮湯﹐愛霏霏﹑粉黃淸絕。嫩苞新子﹐憑誰香歌五粒。只怕東風吹盡﹐長蕭蕭黃髮。獨鶴歸來﹐滿庭零亂金雪。

甘州

題曾心傳藏溫日觀墨蒲萄畫卷

相不勞﹑添竹引龍須﹐斷梗忽傳芳。記珠懸潤碧﹐飄搖秋影﹐曾印禪窗。詩外片雲落莫﹐錯認是花光。無色空塵眼﹐霧老煙荒。

一剪靜中生意﹐任前看冷淡﹐眞味深長。有淸風如許﹐吹斷萬紅香。且休教夜深人見﹐怕誤他﹑看月上銀牀。凝眸久﹐卻愁捲去﹐難博西涼。

