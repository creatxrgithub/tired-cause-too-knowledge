片玉詞﹝二卷﹐補遺一卷﹞

宋周邦彥瑞龍吟﹝大石春景﹞

章臺路。還見褪粉梅梢﹐試花桃樹。愔愔坊陌人家﹐定巢燕子﹐歸來舊處。

黯凝佇。因念个人癡小﹐乍窺門戶。侵晨淺約宮黃﹐障風映袖﹐盈盈笑語。

前度劉郎重到﹐訪鄰尋裏﹐同時歌舞。惟有舊家秋娘﹐聲價如故。吟箋賦筆﹐猶記燕臺句。知誰伴﹑名園露飲﹐東城閒步。事與孤鴻去。探春盡是﹐傷離意緒。官柳低金縷。歸騎晚﹑纖纖池塘飛雨。斷腸院落﹐一簾風絮。

鎖窗寒﹝越調春景﹞

暗柳啼鴉﹐單衣佇立﹐小簾朱戶。桐花半畝﹐靜鎖一庭愁雨。灑空階﹑夜闌未休﹐故人剪燭西窗語。似楚江暝宿﹐風燈零亂﹐少年羈旅。

遲暮。嬉遊處。正店捨無煙﹐禁城百五。旗亭喚酒﹐付與髙陽儔侶。想東園﹑桃李自春﹐小唇秀靨今在否。到歸時﹑定有殘英﹐待客攜尊俎。

風流子﹝大石﹞

新綠小池塘。風簾動﹑碎影舞斜陽。羨金屋去來﹐舊時巢燕﹐土花繚繞﹐前度莓墻。繡閣鳳幃深幾許﹐曾聽得理絲簧。欲說又休﹐慮乖芳信﹐未歌先咽﹐愁近淸觴。

遙知新妝了﹐開朱戶﹐應自待月西廂。最苦夢魂﹐今宵不到伊行。問甚時說與﹐佳音密耗﹐寄將秦鏡﹐偸換韓香。天便教人﹐霎時廝見何妨。

渡江云﹝小石﹞

晴嵐低楚甸﹐暖回雁翼﹐陣勢起平沙。驟驚春在眼﹐借問何時﹐委曲到山家。塗香暈色﹐盛粉飾﹑爭作妍華。千萬絲﹑陌頭楊柳﹐漸漸可藏鴉。

堪嗟。淸江東注﹐畫舸西流﹐指長安日下。愁宴闌﹑風翻旗尾﹐潮濺烏紗。今宵正對初弦月﹐傍水驛﹑深艤蒹葭。沈恨處﹐時時自剔燈花。

應天長﹝商調﹞

條風布暖﹐霏霧弄晴﹐池塘徧滿春色。正是夜堂無月﹐沈沈暗寒食。梁間燕﹐前社客。似笑我﹑閉門愁寂。亂花過﹐隔院蕓香﹐滿地狼藉。

長記那回時﹐邂逅相逢﹐郊外駐油壁。又見漢宮傳燭﹐飛煙五侯宅。靑靑艸﹐迷路陌。彊帶酒﹑細尋前迹。市橋遠﹐柳下人家﹐猶自相識。

荔枝香近﹝歇指﹞

照水殘紅零亂﹐風喚去。盡日測測輕寒﹐簾底吹香霧。黃昏客枕無憀﹐細響當窗雨。看兩兩相依燕新乳。

樓下水﹐漸綠徧﹑行舟浦。暮往朝來﹐心逐片帆輕舉。何日迎門﹐小檻朱籠報鸚鵡。共剪西窗蜜炬。

荔枝香近﹝歇指第二﹞

夜來寒侵酒席﹐露微泫。舄履初會﹐香澤方薰。無端暗雨催人﹐但怪燈偏簾捲。回顧﹐始覺驚鴻去雲遠。

大都世間﹐最苦惟聚散。到得春殘﹐看卽是﹑開離宴。細思別後﹐柳眼花須更誰剪。此懷何處逍遣。

還京樂﹝大石﹞

禁煙近﹐觸處﹑浮香秀色相料理。正泥花時候﹐柰何客裏﹐光陰虛費。望箭波無際。迎風漾日黃雲委。任去遠﹐中有萬點﹐相思淸淚。

到長淮底。過當時樓下﹐殷勤爲說﹐春來羈旅況味。堪嗟誤約乖期﹐向天涯﹑自看桃李。想而今﹑應恨墨盈箋﹐愁妝照水。怎得靑鸞翼﹐飛歸教見憔悴。

掃地花﹝雙調﹞

曉陰翳日﹐正霧靄煙橫﹐遠迷平楚。暗黃萬縷。聽鳴禽按曲﹐小腰欲舞。細繞回堤﹐駐馬河橋避雨。信流去。想一葉怨題﹐今在何處。

春事能幾許。任占地持杯﹐掃花尋路。淚珠濺俎。嘆將愁度日﹐病傷幽素。恨入金徽﹐見說文君更苦。黯凝貯。掩重關﹑徧城鐘鼓。

解連環﹝商調春景﹞

怨懷無托。嗟情人斷絕﹐信音遼邈。信妙手﹑能解連環﹐似風散雨收﹐霧輕雲薄。燕子樓空﹐暗塵鎖﹑一牀弦索。想移根換葉。盡是舊時﹐手種紅藥。

汀洲漸生杜若。料舟依岸曲﹐人在天角。謾記得﹑當日音書﹐把閒語閒言﹐待總燒卻。水驛春回﹐望寄我﹑江南梅萼。拚今生﹐對花對酒﹐爲伊淚落。

玲瓏四犯﹝大石﹞

穠李夭桃﹐是舊日潘郎﹐親試春艷。自別河陽﹐長負露房煙臉。憔悴鬢點吳霜﹐念想夢魂飛亂。嘆畫闌玉砌都換。才始有緣重見。

夜深偸展香羅薦。暗窗前﹑醉眠蔥蒨。浮花浪蕊都相識﹐誰更曾擡眼。休問舊色舊香﹐但認取﹑芳心一點。又片時一陣﹐風雨惡﹐吹分散。

丹鳳吟﹝越調﹞

迆邐春光無賴﹐翠藻翻池﹐黃蜂遊閣。朝來風暴﹐飛絮亂投簾幕。生憎暮景﹐倚墻臨岸﹐杏靨夭斜﹐楡錢輕薄。晝永惟思傍枕﹐睡起無憀﹐殘照猶在亭角。

況是別離气味﹐坐來但覺心緒惡。痛引澆愁酒﹐柰愁濃如酒﹐無計消鑠。那堪昏暝﹐簌簌半檐花落。弄粉調朱柔素手﹐問何時重握。此時此意﹐長怕人道著。

滿江紅﹝仙呂﹞

晝日移陰﹐攬衣起﹑春帷睡足。臨寶鑑﹑綠云撩亂﹐未B62C妝束。蝶粉蜂黃都褪了﹐枕痕一綫紅生肉。背畫欄﹑脈脈悄無言﹐尋棋局。

重會面﹐猶未卜。無限事﹐縈心曲。想秦箏依舊﹐尙鳴金屋。芳艸連天迷遠望﹐寶香薰被成孤宿。最苦是﹑蝴蝶滿園飛﹐無人撲。

瑞鶴仙﹝髙平﹞

悄郊原帶郭。行路永﹐客去車塵漠漠。斜陽映山落。斂餘紅﹑猶戀孤城欄角。淩波步弱。過短亭﹑何用素約。有流鶯勸我﹐重解繡鞍﹐緩引春酌。

不記歸時早暮﹐上馬誰扶﹐醒眠朱閣。驚飆動幕。扶殘醉﹐繞紅藥。嘆西園﹑已是花深無地﹐東風何事又惡。任流光過卻。猶喜洞天自樂。

西平樂

月﹐避賊復遊故地。感嘆歲月﹐偶成此詞。﹨﹨

稚柳蘇晴﹐故溪歇雨﹐川迥未覺春賒。駝褐寒侵﹐正憐初日﹐輕陰抵死須遮。嘆事逐孤鴻盡去﹐身與塘蒲共晚﹐爭知向此﹐徵途迢遞﹐貯立塵沙。追念朱顏翠發﹐曾到處﹑故地使人嗟。

道連三楚﹐天低四野﹐喬木依前﹐臨路欹斜。重慕想﹑東陵晦迹﹐彭澤歸來﹐左右琴書自樂﹐松菊相依﹐何況風流鬢未華。多謝故人﹐親馳鄭驛﹐時倒融尊﹐勸此淹畱﹐共過芳時﹐翻令倦客思家。

浪濤沙﹝商調﹞

晝陰重﹐霜凋岸艸﹐霧隱城堞。南陌脂車待發。東門帳飲乍闋。正拂面垂楊堪纜結。掩紅淚﹑玉手親折。念漢浦離鴻去何許﹐經時信音絕。

情切。望中地遠天闊。向露冷風淸﹐無人處﹑耿耿寒漏咽。嗟萬事難忘﹐惟是輕別。翠尊未竭。憑斷雲畱取﹐西樓殘月。羅帶光銷紋衾疊。連環解﹑舊香頓歇。怨歌永﹑瓊壺敲盡缺。恨春去﹑不與人期﹐弄夜色﹐空餘滿地梨花雪。

憶舊遊﹝越調﹞

記愁橫淺黛﹐淚洗紅鉛﹐門掩秋宵。墜葉驚離思﹐聽寒螿夜泣﹐亂雨瀟瀟。鳳釵半脫雲鬢﹐窗影燭光搖。漸暗竹敲涼﹐疏螢照晚﹐兩地魂銷。

迢迢。問音信﹐道徑底花陰﹐時認鳴鑣。也擬臨朱戶﹐嘆因郎憔悴﹐差見郎招。舊巢更有新燕﹐楊柳拂河橋。但滿目京塵﹐東風竟日吹露桃。

驀山溪﹝大石春景﹞

湖平春水﹐菱荇縈船尾。空翠入衣襟﹐拊輕桹﹑遊魚驚避。晚來潮上﹐迆邐沒沙痕﹐山四倚。云漸起。鳥度屏風裏。

周郎逸興﹐黃帽侵雲水。落日媚滄洲﹐泛一棹﹑夷猶未已。玉簫金管﹐不共美人遊﹐因个甚﹐煙霧底。獨愛蒓羹美。

少年遊﹝黃鐘﹞

南都石黛掃晴山。衣薄耐朝寒。一夕東風﹐海棠花謝﹐樓上卷簾看。

而今麗日明如洗﹐南陌暖雕鞍。舊賞園林﹐喜無風雨﹐春鳥報平安。

少年遊﹝黃鐘第二﹞

朝云漠漠散輕絲。樓閣淡春姿。柳泣花啼﹐九街泥重﹐門外燕飛遲。

而今麗日明金屋﹐春色在桃枝。不似當時﹐小橋衝雨﹐幽恨兩人知。

秋蕊香﹝雙調﹞

乳鴨池塘水暖。風緊柳花迎面。午妝粉指印窗眼。曲里長眉翠淺。

問知社日停鍼綫。探新燕。寶釵落枕春夢遠。簾影參差滿院。

漁家傲﹝般涉﹞

灰暖香融銷永晝。蒲萄架上春藤秀。曲角欄幹羣雀斗。淸明後。風梳萬縷亭前柳。

日照釵梁光欲澑。循階竹粉沾衣袖。拂拂面紅如著酒。沈吟久。昨宵正是來時候。

漁家傲﹝般涉第二﹞

幾日輕陰寒測測。東風急處花成積。醉踏陽春懷故國。歸未得。黃鸝久住如相識。

賴有蛾眉能暖客。長歌屢勸金杯側。歌罷月痕來照席。貪歡適。簾前重露成涓滴。

南鄕子﹝商調﹞

晨色動妝樓。短燭熒熒悄未收。自在開簾風不定﹐颼颼。池面冰澌趁水流。

早起怯梳頭。欲綰雲鬟又卻休。不會沈吟思底事﹐凝眸。兩點春山滿鏡愁。

望江南﹝大石﹞

遊妓散﹐獨自繞回堤。芳艸懷煙迷水曲﹐密雲銜雨暗城西。九陌未沾泥。

桃李下﹐春晚未成蹊。墻外見花尋路轉﹐柳陰行馬過鶯啼。無處不淒淒

浣沙溪﹝黃鐘﹞

爭挽桐花兩鬢垂。小妝弄影照淸池。出簾踏襪趁蜂兒。

跳脫添金雙腕重﹐琵琶撥盡四弦悲。夜寒誰肯剪春衣。

浣沙溪﹝黃鐘第二﹞

雨過殘紅濕未飛。珠簾一行透斜暉。遊蜂釀蜜竊香歸。

金屋無人風竹亂﹐衣篝盡日水沈微。一春須有憶人時。

浣沙溪﹝黃鐘第三﹞

樓上晴天碧四垂。樓前芳艸接天涯。勸君莫上最髙梯。

新筍已成堂下竹﹐落花都上燕巢泥。忍聽林表杜鵑啼。

迎春樂﹝雙調﹞

淸池小圃開云屋。結春伴﹑往來熟。憶年時﹑縱酒杯行速。看月上﹑歸禽宿。

墻裏修篁森似束。記名字﹑曾刊新綠。見說別來長﹐沿翠蘚﹑封寒玉。

迎春樂﹝雙調第二﹞

桃蹊柳曲閒蹤迹。俱曾是﹑大堤客。解春衣﹑貰酒城南陌。頻醉臥﹑胡姬側。

鬢點吳霜嗟早白。更誰念﹑玉溪消息。他日水雲身﹐相望處﹑無南北。

點絳唇﹝仙呂﹞

臺上披襟﹐快風一瞬收殘雨。柳絲輕舉。蛛网黏飛絮。

極目平蕪﹐應是春歸處。愁凝貯。楚歌聲苦。村落黃昏鼓。

一落索﹝雙調﹞

眉共春山爭秀。可憐長皺。莫將淸淚濕花枝﹐恐花也﹑如人瘦。

淸潤玉簫閒久。知音稀有﹐欲知日日倚闌愁﹐但問取﹑亭前柳。

一落索﹝雙調第二﹞

杜宇思歸聲苦。和春催去。倚闌一霎酒旗風﹐任撲面﹑桃花雨。目斷隴云江樹。難逢尺素。落霞隱隱日平西﹐料想是﹑分攜處。

垂絲釣﹝商調﹞

縷金翠羽。妝成才見眉嫵。倦倚繡簾﹐看舞風絮。愁幾許。寄鳳絲雁柱。

春將暮。向層城苑路。鈿車似水﹐時時花徑相遇。舊遊伴侶。還到曾來處。門掩風和雨。梁間燕語。問那人在否。

滿庭芳﹝中呂夏景﹞

風老鶯雛﹐雨肥梅子﹐午陰嘉樹淸圓。地卑山近﹐衣潤費鑪煙。人靜烏鳶自樂﹐小橋外﹑新綠濺濺。憑欄久﹐黃蘆苦竹﹐擬泛九江船。

年年。如社燕﹐飄流瀚海﹐來寄修椽。且莫思身外﹐長近尊前。憔悴江南倦客﹐不堪聽﹑急管繁弦。歌筵畔﹐先安簟枕﹐容我醉時眠。

隔浦蓮﹝大石﹞

新篁搖動翠葆。曲徑通深窈。夏果收新脆﹐金丸落﹑驚飛鳥。濃靄迷岸艸。蛙聲鬧。驟雨鳴池沼。

水亭小。浮萍破處﹐簾花檐影顚倒。綸巾羽扇﹐困臥北窗淸曉。屏裏吳山夢自到。驚覺。依然身在江表。

法曲獻仙音﹝大石﹞

蟬咽涼柯﹐燕飛塵幕﹐漏閣簽聲時度。倦脫綸巾﹐困便湘竹﹐桐陰半侵朱戶。向抱影凝情處。時聞打窗雨。

耿無語。嘆文園﹑近來多病﹐情緒懶﹐尊酒易成間阻。縹緲玉京人﹐想依然﹑京兆眉嫵。翠幕深中﹐對徽容﹑空在紈素。待花前月下﹐見了不教歸去。

過秦樓﹝大石﹞

水浴淸蟾﹐葉喧涼吹﹐巷陌馬聲初斷。閒依露井﹐笑撲流螢﹐惹破畫羅輕扇。人靜夜久憑闌﹐愁不歸眠﹐立殘更箭。嘆年華一瞬﹐人今千里﹐夢沈書遠。

空見說﹑鬢怯瓊梳﹐容銷金鏡﹐漸懶趁時勻染。梅風地溽﹐虹雨苔滋﹐一架舞紅都變。誰信無憀﹐爲伊才減江淹﹐情傷荀倩。但明河影下﹐還看稀星數點。

側犯﹝大石﹞

暮霞霽雨﹐小蓮出水紅妝靚。風定。看步襪江妃照明鏡。飛螢度暗艸﹐秉燭遊花徑。人靜。攜艷質﹑追涼就槐影。

金環皓腕﹐雪藉淸泉瑩。誰念省。滿身香﹑猶是舊荀令。見說胡姬﹐酒壚寂靜。煙鎖漠漠﹐藻池苔井。

寒翁吟﹝大石﹞

暗葉啼風雨﹐窗外曉色瓏B53B。散水麝﹐小池東。亂一岸芙蓉。蘄州簟展雙紋浪﹐輕帳翠縷如空。夢念遠別﹑淚痕重。淡鉛臉斜紅。

忡忡。嗟憔悴﹑新寬帶結﹐羞艷冶﹑都銷鏡中。有蜀紙﹑堪憑寄恨﹐等今夜﹑酒血書詞﹐剪燭親封。菖蒲漸老﹐早晚成花﹐教見薰風。

蘇幕遮﹝般涉﹞

燎沈香﹐消溽暑。鳥雀呼晴﹐侵曉窺檐語。葉上初陽幹宿雨﹑水面淸圓﹐一一風荷舉。

故鄕遙﹐何日去。家住吳門﹐久作長安旅。五月漁郎相憶否。小楫輕舟﹐夢入芙蓉浦。

浣沙溪﹝四之一﹞

日射欹紅蠟蒂香。風漧微汗粉襟涼。碧紗對掩簟紋光。

自剪柳枝明畫閣﹐戲拋蓮菂種橫塘。長亭無事好思量。

浣沙溪﹝四之二﹞

翠葆參差竹徑成。新荷跳雨淚珠傾。曲闌斜轉小池亭。

風約簾衣歸燕急﹐水搖扇影戲魚驚。柳梢殘日弄微晴。

浣沙溪﹝四之三﹞

薄薄紗廚望似空。簟紋如水浸芙蓉。起來嬌眼未惺忪。

彊整羅衣擡皓腕﹐更將紈扇掩酥胸。羞郎何事面微紅。

浣沙溪﹝四之四﹞

寶扇輕圓淺畫繒。象牀平穩細穿藤。飛蠅不到避壺冰。

翠枕面涼頻憶睡﹐玉簫手汗錯成聲。日長無力要人憑。

點絳唇﹝仙呂﹞

徵騎初停﹐酒行莫放離歌舉。柳汀蓮浦。看盡江南路。

苦恨斜陽﹐冉冉催人去。空回顧。淡煙橫素。不見揚鞭處。

訴衷情﹝商調﹞

出林杏子落金盤。齒軟怕嘗酸。可惜半殘靑紫﹐猶有小唇丹。

南陌上﹐落花閒。雨斑斑。不言不語﹐一段傷春﹐都在眉間。

風流子﹝大石秋怨秋景﹞

楓林凋晚葉﹐關河迥﹐楚客慘將歸。望一川暝靄﹐雁聲哀怨﹐半規涼月﹐人影參差。酒醒後﹐淚花銷鳳蠟﹐風幕捲金泥。砧杵韻髙﹐喚回殘夢﹐綺羅香減﹐牽起餘悲。

亭臯分襟地﹐難拚處﹑偏是掩面牽衣。何況怨懷長結﹐重見無期。想寄恨書中﹐銀鉤空滿﹐斷腸聲裏﹐玉筋還垂。多少暗愁密意﹐惟有天知。

華胥引﹝黃鐘秋思﹞

川原澄映﹐煙月冥蒙﹐去舟如葉。岸足沙平﹐蒲根水冷畱雁唼。別有孤角吟秋﹐對曉風鳴軋。紅日三竿﹐醉頭扶起還怯。

離思相縈﹐漸看看﹑鬢絲堪鑷。舞衫歌扇﹐何人輕憐細閱。點檢從前恩愛﹐但鳳箋盈篋。愁剪燈花﹐夜來和淚雙疊。

宴淸都﹝中呂﹞

地僻無鐘鼓。殘燈滅﹐夜長人倦難度。寒吹斷梗﹐風翻暗雪﹐灑窗塡戶。賓鴻謾說傳書﹐算過盡﹑千儔萬侶。始信得﹑庾信愁多﹐江淹恨極須賦。

淒涼病損文園﹐徽弦乍拂﹐音韻先苦。淮山夜月﹐金城暮艸﹐夢魂飛去。秋霜半入淸鏡﹐嘆帶眼﹑都移舊處。更久長﹑不見文君﹐歸時認否。

四園竹﹝官本作西園竹小石﹞

浮雲護月﹐未放滿朱扉。鼠搖暗壁﹐螢度破窗﹐偸入書幃。秋意濃﹐閒貯立﹑庭柯影裏。好風襟袖先知。

夜何其。江南路繞重山﹐心知謾與前期。柰向燈前墮淚﹐腸斷蕭娘﹐舊日書辭。猶在紙。雁信絕﹐淸宵夢又稀。

齊天樂﹝正宮秋思﹞

綠蕪凋盡臺城路﹐殊鄕又逢秋晚。暮雨生寒﹐鳴蛩勸織﹐深閣時聞裁剪。云窗靜掩。嘆重拂羅裀﹐頓疏花簟。尙有D139囊﹐露螢淸夜照書卷。

荊江畱滯最久﹐故人相望處﹐離思何限。渭水西風﹐長安亂葉﹐空憶詩情宛轉。憑髙眺遠。正玉液新篘﹐蟹螯初薦。醉倒山翁﹐但愁斜照斂。

木蘭花﹝髙平暮秋餞別﹞

郊原雨過金英秀。風掃霜威寒入袖。感君一曲斷腸歌﹐勸我十分和淚酒。

古道塵淸楡柳瘦。系馬郵亭人散後。今宵燈盡酒醒時﹐可惜朱顏成皓首。

霜葉飛﹝大石﹞

露迷衰艸。疏星掛﹐涼蟾低下林表。素娥靑女鬥嬋娟﹐正倍添淒悄。漸颯颯﹑丹楓撼曉。橫天云浪魚鱗小。似故人相看﹐又透入﹑淸輝半餉﹐特地畱照。

迢遞望極關山﹐波穿千里﹐度日如歲難到。鳳樓今夜聽秋風﹐柰五更愁抱。想玉匣﹑哀弦閉了。無心重理相思調。見皓月﹑牽離恨﹐屏掩孤顰﹐淚流多少。

蕙蘭芳引﹝仙呂﹞

寒瑩晚空﹐點淸鏡﹑斷霞孤鶩。對客館深扃﹐霜艸未衰更綠。倦遊厭旅﹐但夢繞﹑阿嬌金屋。想故人別後﹐盡日空疑風竹。

塞北氍毹﹐江南圖障﹐是處溫燠。更花管雲箋﹐猶寫寄情舊曲。音塵迢遞﹐但勞遠目。今夜長﹐爭柰枕單人獨。

塞垣春﹝大石﹞

暮色分平野。傍葦岸﹑徵帆卸。煙村極浦﹐樹藏孤館﹐秋景如畫。漸別離气味難禁也。更物象﹑供瀟灑。念多材渾衰減﹐一懷幽恨難寫。

追念綺窗人﹐天然自﹑風韻嫻雅。竟夕起相思﹐謾嗟怨遙夜。又還將﹑兩袖珠淚﹐沈吟向寂寥寒燈下。玉骨爲多感﹐瘦來無一把。

丁香結﹝商調﹞

蒼蘚沿階﹐冷螢黏屋﹐庭樹望秋先隕。漸雨淒風迅。淡暮色﹐倍覺園林淸潤。漢姬紈扇在﹐重吟玩﹑棄擲未忍。登山臨水﹐此恨自古﹐銷磨不盡。

牽引。記試酒歸時﹐映月同看雁陣。寶幄香纓﹐燻鑪象尺﹐夜寒燈暈。誰念畱滯故國﹐舊事勞方寸。惟丹靑相伴﹐那更塵昏蠹損。

氐州第一﹝商調秋景﹞

波落寒汀﹐村渡向晚﹐遙看數點帆小。亂葉翻鴉﹐驚風破雁﹐天角孤云縹緲。官柳蕭疏﹐甚尙掛﹑微微殘照。景物關情﹐川途換目﹐頓來催老。

漸解狂朋歡意少。柰猶被﹑思牽情繞。座上琴心﹐機中錦字﹐覺最縈懷抱。也知人﹑懸望久﹐薔薇謝﹑歸來一笑。欲夢髙唐﹐未成眠﹑霜空又曉。

解蹀躞﹝商調﹞

候館丹楓吹盡﹐面旋隨風舞。夜寒霜月﹐飛來伴孤旅。還是獨擁秋衾﹐夢餘酒困都醒﹐滿懷離苦。

甚情緒。深念淩波微步。幽房暗相遇。淚珠都作﹐秋宵枕前雨。此恨音驛難通﹐待憑徵雁歸時﹐帶將愁去。

少年遊﹝商調﹞

並刀如水﹐吳鹽勝雪﹐纖手破新橙。錦幄初溫﹐獸煙不斷﹐相對坐調笙。

低聲問向誰行宿﹐城上已三更。馬滑霜濃﹐不如休去﹐直是少人行。

慶春宮﹝越調﹞

云接平岡﹐山圍寒野﹐路回漸轉孤城。衰柳啼鴉﹐驚風驅雁﹐動人一片秋聲。倦途休駕﹐淡煙裏﹑微茫見星。塵埃憔悴﹐生怕黃昏﹐離思牽縈。

華堂舊日逢迎。花艷參差﹐香霧飄零。弦管當頭﹐偏憐嬌鳳﹐夜深簧暖笙淸。眼波傳意﹐恨密約﹑匆匆未成。許多煩惱﹐只爲當時﹐一餉畱情。

醉桃源﹝大石﹞

冬衣初染遠山靑。雙絲云雁綾。夜寒袖濕欲成冰。都緣珠淚零。

情黯黯﹐悶騰騰。身如秋後蠅。若教隨馬逐郎行。不辭多少程。

醉桃源﹝大石第二﹞

菖蒲葉老水平沙。臨流蘇小家。畫闌曲徑宛秋蛇。金英垂露華。

燒蜜炬﹐引蓮娃。酒香薰臉霞。再來重約日西斜。倚門聽暮鴉。

點絳唇﹝仙呂﹞

孤館迢迢﹐暮天艸露沾衣潤。夜來秋近。月暈通風信。

今日原頭﹐黃葉飛成陣。知人悶。故來相趁。共結臨岐恨。

夜遊宮﹝般涉﹞

葉下斜陽照水。捲輕浪﹑沈沈千里。橋上酸風射眸子。立多時﹐看黃昏﹐燈火市。

古屋寒窗底。聽幾片﹑井桐飛墜。不戀單衾再三起。有誰知﹐爲蕭娘﹐書一紙。

夜遊宮﹝般涉第二﹞

客去車塵未斂。古簾暗﹑雨苔千點。月皎風淸在處見。柰今宵﹐照初弦﹐吹一箭。

池曲河聲轉。念歸計﹐眼迷魂亂。明日前村更荒遠。且開尊﹐任紅鱗﹐生酒面。

訴衷情﹝商調﹞

堤前亭午未融霜。風緊雁無行。重尋舊日岐路﹐茸帽北遊裝。

期信杳﹐別離長。遠情傷。風翻酒幔﹐寒凝茶煙﹐又是何鄕。

傷情怨﹝林鐘﹞

枝頭風勢漸小。看暮鴉飛了。又是黃昏﹐閉門收返照。

江南人去路緲。信未通﹑愁已先到。怕見孤燈﹐霜寒催睡早。

紅林檎近﹝雙調冬景﹞

髙柳春才軟﹐凍梅寒更香。暮雪助淸峭﹐玉塵散林塘。那堪飄風遞冷﹐故遣度幕穿窗。似欲料理新妝。呵手弄絲簧。

冷落詞賦客﹐蕭索水雲鄕。援毫授簡﹐風流猶憶東梁。望虛檐徐轉﹐回廊未掃﹐夜長莫惜空酒觴。

紅林檎近﹝雙調第二﹞

風雪驚初霽﹐水鄕增暮寒。樹杪墮飛羽﹐檐牙掛瑯玕。才喜門堆巷積﹐可惜迆邐銷殘。漸看低竹翩翻。淸池漲微瀾。

步屐晴正好﹐宴席晚方歡。梅花耐冷﹐亭亭來入冰盤。對前山橫素﹐愁雲變色﹐放杯同覓髙處看。

滿路花﹝仙呂﹞

金花落燼燈﹐銀礫鳴窗雪。夜深微漏斷﹐行人絕。風扉不定﹐竹圃瑯玕折。玉人新間闊。著甚情悰﹐更當恁地時節。

無言欹枕﹐帳底流淸血。愁如春後絮﹐來相接。知他那里﹐爭信人心切。除共天公說。不成也還﹐似伊無个分別。

解語花﹝髙平元宵單題﹞

風銷焰蠟﹐露浥烘鑪﹐花市光相射。桂華流瓦。纖雲散﹐耿耿素娥欲下。衣裳淡雅。看楚女﹑纖腰一把。簫鼓喧﹐人影參差﹐滿路飄香麝。

因念都城放夜。望千門如晝﹐嬉笑遊冶。鈿車羅帕。相逢處﹐自有暗塵隨馬。年光是也。惟只見﹑舊情衰謝。淸漏移﹐飛蓋歸來﹐從舞休歌罷。

六麼令﹝仙呂重九﹞

快風收雨﹐亭館淸殘燠。池光靜橫秋影﹐岸柳如新沐。聞道宜城酒美﹐昨日新醅熟。輕鑣相逐。衝泥策馬﹐來折東籬半開菊。

華堂花艷對列﹐一一驚郎目。歌韻巧共泉聲﹐間雜琮琤玉。惆悵周郎已老﹐莫唱當時曲。幽歡難卜。明年誰健﹐更把茱萸再三囑。

倒犯﹝仙呂調新月﹞

霽景﹑對霜蟾乍升﹐素煙如掃。千林夜縞。徘徊處﹑漸移深窈。何人正弄﹑孤影蹁躚西窗悄。冒霜冷貂裘﹐玉斝邀云表。共寒光﹑飲淸E94C。

淮左舊遊﹐記送行人﹐歸來山路窵。駐馬望素魄﹐印遙碧﹑金樞小。愛秀色﹑初娟好。念漂浮﹑綿綿思遠道。料異日宵徵﹐必定還相照。柰何人自衰老。

大酺﹝越調春雨﹞

對宿煙收﹐春禽靜﹐飛雨時鳴髙屋。墻頭靑玉旆﹐洗鉛霜都盡﹐嫩梢相觸。潤逼琴絲﹐寒侵枕障﹐虫网吹黏簾竹。郵亭無人處﹐聽檐聲不斷﹐困眠初熟。柰愁極頓驚﹐夢輕難記﹐自憐幽獨。

行人歸意速。最先念﹑流潦妨車轂。怎柰向﹑蘭成憔悴﹐衛玠淸羸﹐等閒時﹑易傷心目。未怪平陽客﹐雙淚落﹑笛中哀曲。況蕭索﹑靑蕪國。紅糝鋪地﹐門外荊桃如菽。夜遊共誰秉燭。

玉燭新﹝雙調梅花﹞

溪源新臘後。見數朵江梅﹐剪裁初就。暈酥砌玉芳英嫩﹐故把春心輕漏。前村昨夜﹐想弄月﹑黃昏時候。孤岸峭﹐疏影橫斜﹐濃香暗沾襟袖。

尊前賦與多材﹐問嶺外風光﹐故人知否。壽陽謾斗。終不似﹐照水一枝淸瘦。風嬌雨秀。好亂插﹑繁花盈首。須信道﹐羌管無情﹐看看又奏。

花犯﹝小石梅花﹞

粉墻低﹐梅花照眼﹐依然舊風味。露痕輕綴。疑淨洗鉛華﹐無限佳麗。去年勝賞曾孤倚。冰盤同宴喜。更可惜﹐雪中髙樹﹐香篝燻素被。

今年對花最匆匆﹐相逢似有恨﹐依依愁悴。吟望久﹐靑苔上﹑旋看飛墜。相將見﹑脆丸薦酒﹐人正在﹑空江煙浪裏。但夢想﹑一枝瀟灑﹐黃昏斜照水。

醜奴兒﹝大石梅花﹞

肌膚綽約眞仙子﹐來伴冰霜。洗盡鉛黃。素面初無一點妝。

尋花不用持銀燭﹐暗裏聞香。零落池塘。分付餘妍與壽陽。

水龍吟﹝越調梨花﹞

素肌應怯餘寒﹐艷陽占立靑蕪地。樊川照日﹐靈關遮路﹐殘紅斂避。傳火樓臺﹐妒花風雨﹐長門深閉。亞簾櫳半濕﹐一枝在手﹐偏勾引﹑黃昏淚。

別有風前月底。布繁英﹑滿園歌吹。朱鉛退盡﹐潘妃卻酒﹐昭君乍起。雪浪翻空﹐粉裳縞夜﹐不成春意。恨玉容不見﹐瓊英謾好﹐與何人比。

六醜﹝中呂落花﹞

正單衣試酒﹐恨客裏﹑光陰虛擲。願春暫畱﹐春歸如過翼。一去無迹。爲問花何在﹐夜來風雨﹐葬楚宮傾國。釵鈿墮處遺香澤。亂點桃蹊﹐輕翻柳陌。多情爲誰追惜。但蜂媒蝶使﹐時叩窗隔。

東園岑寂。漸蒙籠暗碧。靜繞珍叢底﹐成嘆息。長條故惹行客。似牽衣待話﹐別情無極。殘英小﹑彊簪巾幘。終不似一朵﹐釵頭顫裊﹐向人欹側。漂流處﹑莫趁潮汐。恐斷紅﹑尙有相思字﹐何由見得。

虞美人﹝正宮﹞

金閨平帖春云暖。晝漏花前短。玉顏酒解艷紅消。一面捧心啼困﹑不成嬌。

別來新翠迷行徑。窗鎖玲瓏影。砑綾小字夜來封。斜倚曲闌凝睇﹑數歸鴻。

虞美人﹝正宮第二﹞

廉纖小雨池塘徧。細點看萍面。一雙燕子守朱門。比似尋常時候﹑易黃昏。

宜城酒泛浮香絮。細作更闌語。相將羈思亂如雲。又是一窗燈影﹑兩愁人。

蘭陵王﹝越調柳﹞

柳陰直。煙裏絲絲弄碧。隋堤上﹑曾見幾番﹐拂水飄綿送行色。登臨望故國。誰識。京華倦客。長亭路﹐年去歲來﹐應折柔條過千尺。

閒尋舊蹤迹。又酒趁哀弦﹐燈照離席。梨花楡火催寒食。愁一箭風快﹐半篙波暖﹐回頭迢遞便數驛。望人在天北。

B12B惻。恨堆積。漸別浦縈回﹐津堠岑寂。斜陽冉冉春無極。念月榭攜手﹐露橋聞笛。沈思前事﹐似夢裏﹐淚暗滴。

蝶戀花﹝商調柳﹞

愛日輕明新雪後。柳眼星星﹐漸欲穿窗牖。不待長亭傾別酒。一枝已入騷人手。

淺淺挼藍輕蠟透。過盡冰霜﹐便與春爭秀。彊對靑銅簪白首。老來風味難依舊。

蝶戀花﹝商調柳第二﹞

桃萼新香梅落後。暗葉藏鴉﹐苒苒垂亭牖。舞困低迷如著酒。亂絲偏近遊人手。

雨過朦朧斜日透。客捨靑靑﹐特地添明秀。莫話揚鞭回別首。渭城荒遠無交舊。

蝶戀花﹝商調柳第三﹞

蠢蠢黃金初脫後。暖日飛綿﹐取次黏窗牖。不見長條低拂酒。贈行應已輸先手。

鶯擲金梭飛不透。小榭危樓﹐處處添奇秀。何日隋堤縈馬首。路長人倦空思舊。

蝶戀花﹝商調柳第四﹞

小閣陰陰人寂後。翠幕褰風﹐燭影搖疏牖。夜半霜寒初索酒。金刀正在柔荑手。

彩薄粉輕光欲透。小葉尖新﹐未放雙眉秀。記得長條垂鷁首。別離情味還依舊。

西河﹝大石金陵﹞

佳麗地。南朝盛事誰記。山圍故國繞淸江﹐髻鬢對起。怒濤寂寞打孤城﹐風檣遙度天際。

斷崖樹﹐猶倒倚。莫愁艇子曾系。空餘舊迹郁蒼蒼﹐霧沈半壘。夜深月過女墻來﹐賞心東望淮水。

酒旗戲鼓甚處市。想依稀﹑王謝鄰里。燕子不知何世。入尋常﹑巷陌人家﹐相對如說興亡﹐斜陽裏。

歸去難﹝仙呂期約﹞

佳約人未知﹐背地伊先變。惡會稱停事﹐看深淺。如今信我﹐委的論長遠。好來無可怨。洎合教伊﹐因些事後分散。

密意都休﹐待說先腸斷。此恨除非是﹐天相念。堅心更守﹐未死終相見。多少閒磨難。到得其時﹐知他做甚頭眼。

三部樂﹝商調梅雪﹞

浮玉飛瓊﹐向邃館靜軒﹐倍增淸絕。夜窗垂練﹐何用交光明月。近聞道﹑官閣多梅﹐趁暗香未遠﹐凍蕊初發。倩誰摘取﹐寄贈情人桃葉。

回文近傳錦字﹐道爲君瘦損﹐是人都說。祅知染紅著手﹐膠梳黏發。轉思量﹑鎭長墮睫。都只爲﹑情深意切。欲報消息﹐無一句﹑堪愈愁結。

菩薩蠻﹝正平梅雪﹞

銀河宛轉三千曲。浴鳧飛鷺澄波綠。何處是歸舟。夕陽江上樓。

天憎梅浪發。故下封枝雪。深院捲簾看。應憐江上寒。

品令﹝商調梅花﹞

夜闌人靜。月痕寄﹑梅梢疏影。簾外曲角欄幹近。舊攜手處﹐花發霧寒成陣。

應是不禁愁與恨。縱相逢難問。黛眉曾把春衫印。後期無定。斷腸香銷盡。

玉樓春﹝仙呂惆悵﹞

玉琴虛下傷心淚。只有文君知曲意。簾烘樓迥月宜人﹐酒暖香融春有味。

萋萋芳艸迷千里。惆悵王孫行未已。天涯回首一銷魂﹐二十四橋歌舞地。

黃鸝繞碧樹﹝雙調春情﹞

雙闕籠嘉气﹐寒威日晚﹐歲華將暮。小院閒庭﹐對寒梅照雪﹐淡煙凝素。忍當迅景﹐動無限﹑傷春情緒。猶賴是﹑上苑風光漸好﹐芳容將煦。

艸莢蘭芽漸吐。且尋芳﹑更休思慮。這浮世﹑甚驅馳利祿﹐奔競塵土。縱有魏珠照乘﹐未買得流年住。爭如盛飲流霞﹐醉偎瓊樹。

滿路花﹝仙呂思情﹞

簾烘淚雨幹﹐酒壓愁城破。冰壺防飲渴﹐培殘火。朱消粉退﹐絕勝新梳裏。不是寒宵短﹐日上三竿﹐殢人猶要同臥。

如今多病﹐寂寞章臺左。黃昏風弄雪﹐門深鎖。蘭房密愛﹐萬種思量過。也須知有我。著甚情悰﹐你但忘了人呵。

綺寮怨﹝中呂思情雜賦﹞

上馬人扶殘醉﹐曉風吹未醒。映水曲﹑翠瓦朱檐﹐垂楊裏﹑乍見津亭。當時曾題敗壁﹐蛛絲罩﹑淡墨苔暈靑。念去來﹑歲月如流﹐徘徊久﹑嘆息愁思盈。

去去倦尋路程。江陵舊事﹐何曾再問楊瓊。舊曲淒淸。斂愁黛﹑與誰聽。尊前故人如在﹐想念我﹑最關情。何須渭城。歌聲未盡處﹐先淚零。

拜星月﹝髙平秋思﹞

夜色催更﹐淸塵收露﹐小曲幽坊月暗。竹檻燈窗﹐識秋娘庭院。笑相遇﹐似覺瓊枝玉樹﹐暖日明霞光爛。水眄蘭情﹐總平生稀見。

畫圖中﹑舊識春風面。誰知道﹑自到瑤臺畔。眷戀雨潤雲溫﹐苦驚風吹散。念荒寒﹑寄宿無人館。重門閉﹑敗壁秋虫嘆。怎柰向﹑一縷相思﹐隔溪山不斷。

尉遲杯﹝大石離恨﹞

隋堤路。漸日晚﹑密靄生深樹。陰陰澹月籠沙﹐還宿河橋深處。無情畫舸﹐都不管﹑煙波隔南浦。等行人﹑醉擁重衾﹐載將離恨歸去。

因念舊客京華﹐長偎傍﹑疏林小檻歡聚。冶葉倡條俱相識﹐仍慣見﹑珠歌翠舞。如今向﹑漁村水驛﹐夜如歲﹑焚香獨自語。有何人﹑念我無憀﹐夢魂凝想鴛侶。

繞佛閣﹝大石旅情﹞

暗塵四斂。樓觀迥出﹐髙映孤館。淸漏將短。厭聞夜久﹐簽聲動書幔。桂華又滿。閒步露艸﹐偏愛幽遠。花气淸婉。望中迆邐﹐城陰度河岸。

倦客最蕭索﹐醉倚斜橋穿柳綫。還似汴堤﹐虹梁橫水面。看浪颭春燈﹐舟下如箭。此行重見。嘆故友難逢﹐羈思空亂。兩眉愁﹑向誰舒展。

一寸金﹝小石江路﹞

州夾蒼崖﹐下枕江山是城郭。望海霞接日﹐紅翻水面﹐晴風吹艸﹐靑搖山腳。波暖鳧鷖作。沙痕退﹑夜潮正落。疏林外﹑一點炊煙﹐渡口參差正寥廓。

自嘆勞生﹐經年何事﹐京華信漂泊。念渚蒲汀柳﹐空歸閒夢﹐風輪雨楫﹐終辜前約。情景牽心眼﹐流連處﹑利名易薄。回頭謝﹑冶葉倡條﹐便入漁釣樂。

蝶戀花﹝商調秋思﹞

月皎驚烏棲不定。更漏將殘﹐車歷轆牽金井。喚起兩眸淸炯炯。淚花落枕紅棉冷。

執手霜風吹鬢影。去意徊徨﹐別語愁難聽。樓上闌干橫斗柄。露寒人遠難相應。

如夢令﹝中呂思情﹞

塵滿一絣文繡。淚濕領巾紅皺。初暖綺羅輕﹐腰勝武昌官柳。長晝。長晝。困臥午窗中酒。

如夢令﹝中呂思情第二﹞

門外迢迢行路。誰送郎邊尺素。巷陌雨餘風﹐當面濕花飛去。無緒。無緒。閒處偸垂玉著。

月中行﹝怨恨﹞

蜀絲趁日染幹紅。微暖面脂融。博山細篆靄房櫳。靜看打窗虫。

愁多膽怯疑虛幕﹐聲不斷﹑暮景疏鐘。團團四壁小屏風。啼盡夢魂中。

浣沙溪﹝黃鐘﹞

日薄塵飛官路平。眼前喜見汴河傾。地遙人倦莫兼程。

下馬先尋題壁字﹐出門閒記榜村名。早收燈火夢傾城。

浣沙溪﹝黃鐘第二﹞

貪向津亭擁去車。不辭泥雨濺羅襦。淚多脂粉了無餘。

酒釅未須令客醉﹐路長終是少人扶。早教幽夢到華胥。

浣沙溪﹝黃鐘第三﹞

不爲蕭娘舊約寒。何因容易別長安。預愁衣上粉痕幹。

閣合深沈燈焰喜﹐小鑪鄰近酒杯寬。爲君門外脫歸鞍。

點絳唇﹝仙呂傷感﹞

遼鶴歸來﹐故鄕多少傷心地。寸書不寄。魚浪空千里。

憑仗桃根﹐說與淒涼意。愁無際。舊時衣袂。猶有東門淚。

少年遊﹝黃鐘樓月﹞

檐牙縹緲小倡樓。涼月掛銀鉤。聒席笙歌﹐透簾燈火﹐風景似揚州。

當時面色欺春雪﹐曾伴美人遊。今日重來﹐更無人問﹐獨自倚闌愁。

望江南﹝大石詠妓﹞

歌席上﹐無賴是橫波。寶髻玲瓏欹玉燕﹐繡巾柔膩掩香羅。人好自宜多。

無个事﹐因甚斂雙蛾。淺淡梳妝疑見畫﹐惺忪言語勝聞歌。何況會婆娑。

意難忘﹝中呂美詠雜賦﹞

衣染鶯黃。愛停歌駐拍﹐勸酒持觴。低鬟蟬影動﹐私語口脂香。檐露滴﹐竹風涼。拚劇飲淋浪。夜漸深﹐籠燈就月﹐子細端相。

知音見說無雙。解移宮換羽﹐未怕周郎。長顰知有恨﹐貪耍不成妝。些个事﹐惱人腸。試說與何妨。又恐伊﹑尋消問息﹐瘦減容光。

迎春樂﹝雙調攜妓﹞

人人花艷明春柳。憶筵上﹑偸攜手。趁歌停舞罷來相就。醒醒个﹑無些酒。

比目香囊新刺繡。連隔座﹑一時薰透。爲甚月中歸﹐長是他﹑隨車後。

定風波﹝商調美情﹞

莫倚能歌斂黛眉。此歌能有幾人知。他日相逢花月底。重理。好聲須記得來時。

苦恨城頭更漏永﹐無情豈解惜分飛。休訴金尊推玉臂。從醉。明朝有酒遣誰持。

紅羅襖﹝大石秋悲﹞

畫燭尋歡去﹐羸馬載愁歸。念取酒東壚﹐尊罍𨿽近﹐采花南浦﹐蜂蝶須知。

自分袂﹑天闊鴻稀。空懷夢約心期。楚客憶江蘺。算宋玉﹑未必爲秋悲。

玉樓春﹝大石﹞

當時攜手城東道。月墮檐牙人睡了。酒邊難使客愁驚﹐帳底不教春夢到。

別來人事如秋艸。應有吳霜侵翠葆。夕陽深鎖綠苔門﹐一任盧郎愁裏老。

玉樓春﹝大石第二﹞

大堤花艷驚郎目。秀色穠華看不足。休將寶瑟寫幽懷﹐座上有人能顧曲。

平波落照涵E176玉。畫舸亭亭浮淡淥。臨分何以祝深情﹐只有別離三萬斛。

玉樓春﹝大石第三﹞

玉奩收起新妝了。鬢畔斜枝紅裊裊。淺顰輕笑百般宜﹐試著春衫猶更好。

裁金簇翠天機巧。不稱野人簪破帽。滿頭聊插片時狂﹐頓減十年塵土貌。

玉樓春﹝大石第四﹞

桃溪不作從容住。秋藉絕來無續處。當時相候赤欄橋﹐今日獨尋黃葉路。

煙中列岫靑無數。雁背夕陽紅欲暮。人如風後入江云﹐情似雨餘黏地絮。

夜飛鵲﹝道宮別情﹞

河橋送人處﹐涼夜何其。斜月遠墮餘輝。銅盤燭淚已流盡﹐霏霏涼露沾衣。相將散離會﹐探風前津鼓﹐樹杪參旗。華驄會意﹐縱揚鞭﹑亦自行遲。

迢遞路回淸野﹐人語漸無聞﹐空帶愁歸。何意重紅滿地﹐遺鈿不見﹐斜逕都迷。兔葵燕麥﹐向殘陽﹑欲與人齊。但徘徊班艸﹐欷歔酹酒﹐極望天西。

早梅芳﹝別恨二之一﹞

花竹深﹐房櫳好。夜闃無人到。隔窗寒雨﹐向壁孤燈弄餘照。淚多羅袖重﹐意密鶯聲小。正魂驚夢怯﹐門外已知曉。

去難畱﹐話未了。早促登長道。風披宿霧﹐露洗初陽射林表。亂愁迷遠覽﹐苦語縈懷抱。謾回頭﹐更堪歸路杳。

早梅芳﹝牽情二之二﹞

繚墻深﹐叢竹繞。宴席臨淸沼。微呈纖履﹐故隱烘簾自嬉笑。粉香妝暈薄﹐帶緊腰圍小。看鴻驚鳳翥﹐滿座嘆輕妙。

酒醒時﹐會散了。回首城南道。河陰髙轉﹐露腳斜飛夜將曉。異鄕淹歲月﹐醉眼迷登眺。路迢迢﹐恨滿千里艸。

鳳來朝﹝越調佳人﹞

逗曉看嬌面。小窗深﹑弄明未徧。愛殘朱宿粉雲鬟亂。最好是﹑帳中見。

說夢雙蛾微斂。錦衾溫﹑酒香未斷。待起難捨拚。任日炙﹑畫欄暖。

芳艸渡﹝別恨﹞

昨夜裏﹐又再宿桃源﹐醉邀仙侶。聽碧窗風快﹐珠簾半捲疏雨。多少離恨苦。方畱連啼訴。鳳帳曉﹐又是匆匆﹐獨自歸去。

愁睹。滿懷淚粉﹐瘦馬衝泥尋去路。謾回首﹑煙迷望眼﹐依稀見朱戶。似癡似醉﹐暗惱損﹑憑闌情緒。淡暮色﹐看盡棲鴉亂舞。

感皇恩﹝大石標韻﹞

露柳好風標﹐嬌鶯能語。獨占春光最多處。淺嚬輕笑﹐未肯等閒分付。爲誰心子裏﹐長長苦。

洞房見說﹐云深無路。憑仗靑鸞道情素。酒空歌斷﹐又被濤江催去。怎柰向﹑言不盡﹐愁無數。

虞美人﹝正宮﹞

燈前欲去仍畱戀。腸斷朱扉遠。未須紅雨洗香腮。待得薔薇花謝﹑便歸來。

舞腰歌版閒時按。一任傍人看。金鑪應見舊殘煤。莫使恩情容易﹑似寒灰。

虞美人﹝正宮第二﹞

疏籬曲徑田家小。雲樹開淸曉。天寒山色有無中。野外一聲鐘起﹑送孤蓬。

添衣策馬尋亭堠。愁抱惟宜酒。菇蒲睡鴨占陂塘。縱被行人驚散﹑又成雙。

虞美人﹝正宮第三﹞

玉觴才掩朱弦悄。彈指壺天曉。回頭猶認倚墻花。只向小橋南畔﹑便天涯。

銀蟾依舊當窗滿。顧影魂先斷。淒風休颭半殘燈。擬倩今宵歸夢﹑到云屏。

玉團兒﹝雙調﹞

鉛華淡佇新妝束。好風韻﹑天然異俗。彼此知名﹐𨿽然初見﹐情分先熟。

鑪煙淡澹雲屏曲。睡半醒﹑生香透肉。賴得相逢﹐若還虛過﹐生世不足。

玉團兒

妍姿艷態腰如束。笑無限﹑桃粗杏俗。玉體橫陳﹐雲鬟斜墜﹐春睡還熟。

夕陽斗轉闌干曲。乍醉起﹑餘霞衫肉。搦粉搓酥﹐剪雲裁霧﹐比並不足。

粉蝶兒慢

宿霧藏春﹐餘寒帶雨﹐占得羣芳開晚。艷初弄秀倚東風嬌懶。隔葉黃鸝傳好音﹐喚入深叢中探。數枝新﹐比昨朝﹑又早紅稀香淺。

眷戀。重來倚檻。當韶華﹑未可輕辜雙眼。賞心隨分樂﹐有淸尊檀板。每歲嬉遊能幾日﹐莫使一聲歌欠。忍因循﹑片花飛﹑又成春減。

紅窗迥﹝仙呂﹞

幾日來﹑眞个醉。不知道﹑窗外亂紅﹐已深半指。花影被風搖碎。擁春酲乍起。

有个人人﹐生得濟楚﹐來向耳畔﹐問道今朝醒未。情性兒﹑慢騰騰地。惱得人又醉。

念奴嬌﹝大石﹞

醉魂乍醒﹐聽一聲啼鳥﹐幽齋岑寂。淡日朦朧初破曉﹐滿眼嬌晴天色。最惜香梅﹐淩寒偸綻﹐漏泄春消息。池塘芳艸﹐又還淑景催逼。

因念舊日芳菲﹐桃花永巷﹐恰似初相識。荏苒時光﹐因慣卻﹑覓雨尋雲蹤迹。柰有離拆﹐瑤臺月下﹐回首頻思憶。重愁疊恨﹐萬般都在胸臆。

燕歸梁﹝髙平曉﹞

簾底新霜一夜濃。短燭散飛虫。曾經洛浦見驚鴻。關山隔﹑夢魂通。

明星晃晃﹐回津路轉﹐楡影步花驄。欲攀云駕倩西風。吹淸血﹑寄玲瓏。

南浦﹝中呂﹞

淺帶一帆風﹐向晚來﹑扁舟穩下南浦。迢遞阻瀟湘﹐衡臯迥﹐斜艤蕙蘭汀渚。危檣影裏﹐斷雲點點遙天暮。菡萏裏風﹐偸送淸香﹐時時微度。

吾家舊有簪纓﹐甚頓作天涯﹐經歲羈旅。羌管怎知情﹐煙波上﹐黃昏萬斛愁緒。無言對月﹐皓彩千里人何處。恨無鳳翼身﹐只待而今﹐飛將歸去。

醉落魄

葺金細弱。秋風嫩﹑桂花初著。蕊珠宮里人難學。花染嬌荑﹐羞映翠云幄。

淸香不與蘭蓀弱。一枝雲鬢巧梳掠。夜涼輕撼薔薇萼。香滿衣襟﹐月在鳳凰閣。

畱客住

嗟烏兔。正茫茫﹑相催無定﹐只恁東生西沒﹐半均寒暑。昨見花紅柳綠﹐處處林茂。又睹霜前籬畔﹐菊散餘香﹐看看又還秋暮。

忍思慮念古往賢愚﹐終歸何處。爭似髙堂﹐日夜笙歌齊舉。選甚連宵徹晝﹐再三畱住。待擬沈醉扶上馬﹐怎生向﹑主人未肯交去。

長相思﹝髙調﹞

夜色澄明。天街如水﹐風力微冷簾旌。幽期再偶﹐坐久相看才喜﹐欲嘆還驚。醉眼重醒。映雕闌修竹﹐共數流螢。細語輕盈。盡銀臺﹑掛蠟潛聽。

自初識伊來﹐便惜妖嬈艷質﹐美眄柔情。桃溪換世﹐鸞馭淩空﹐有願須成。遊絲蕩絮﹐任輕狂﹑相逐牽縈。但連環不解﹐流水長東﹐難負深盟。

看花回﹝越調﹞

秀色芳容明眸﹐就中奇絕。細看艷波欲澑﹐最可惜﹑微重重紅綃輕帖。勻朱傅粉﹐幾爲嚴妝時涴睫。因个甚﹑底死嗔人﹐半餉斜眄費貼燮。

斗帳裏﹑濃歡意愜。帶困眼﹑似開微合。曾倚髙樓望遠﹐似指笑頻目閏﹐知他誰說。那日分飛﹐淚雨縱橫光映頰。搵香羅﹐恐揉損﹐與他衫袖裛。

看花回

蕙風初散輕暖﹐霽景微澄潔。秀蕊乍開乍斂﹐帶雨態煙痕﹐春思紆結。危弦弄響﹐來去驚人鶯語滑。無賴處﹐麗日樓臺﹐亂紛岐路思奇絕。

何計解﹑黏花系月嘆冷落﹑頓辜佳節。猶有當時气味﹐掛一縷相思﹐不斷如發。雲飛帝國﹐人在天邊心暗折。語東風﹐共流轉﹐謾作匆匆別。

月下笛﹝越調﹞

小雨收塵﹐涼蟾瑩徹﹐水光浮璧。誰知怨抑。靜倚官橋吹笛。映宮墻﹑風葉亂飛﹐品髙調側人未識。想開元舊譜﹐柯亭遺韻﹐盡傳胸臆。

闌干四繞﹐聽折柳徘徊﹐數聲終拍。寒燈陋館﹐最感平陽孤客。夜沈沈﹑雁啼甚哀﹐片雲盡捲淸漏滴。黯凝魂﹐但覺龍吟萬壑天籟息。

無悶﹝冬﹞

云作輕陰﹐風逗細寒﹐小溪冰凍初結。更聽得﹑悲鳴雁度空闊。暮雀喧喧聚竹﹐聽竹上淸響風敲雪。洞戶悄﹐時見香消翠樓﹐獸煤紅爇。

淒切。念舊歡聚﹐舊約至此﹐方惜輕別。又還是﹑離亭楚梅堪折。暗想鶯時似夢﹐夢裏又卻是﹐似鶯時節﹐要無悶﹐除是擁鑪對酒﹐共譚風月。

琴調相思引

生碧香羅粉蘭香。冷綃緘淚倩誰將。故人何在﹐煙水隔瀟湘。

花落燕�春欲老﹐絮吹思浪日偏長。一些兒事﹐何處不思量。

靑房並蒂蓮﹝維揚懷古﹞

醉凝眸。正楚天秋晚﹐遠岸云收。艸綠蓮紅﹐�映小汀洲。芰荷香裏鴛鴦浦﹐恨菱歌﹑驚起眠鷗。望去帆﹑一派湖光﹐棹聲咿啞櫓聲柔。

愁窺汴堤細柳﹐曾舞送鶯時﹐錦纜龍舟。擁傾國纖腰皓齒﹐笑倚迷樓。空令五湖夜月﹐也羞照三十六宮秋。正浪吟﹑不覺回橈﹐水花風葉兩悠悠。

滿庭芳﹝憶錢唐﹞

山崦籠春﹐江城吹雨﹐暮天煙澹雲昏。酒旗漁市﹐冷落杏花村。蘇小當年秀骨﹐縈蔓艸﹑空想羅裙。潮聲起﹐髙樓噴笛﹐五兩了無聞。

淒涼﹐懷故國﹐朝鐘暮鼓﹐十載紅塵。似夢魂迢遞﹐長到吳門。聞道花開陌上﹐歌舊曲﹑愁殺王孫。何時見﹑��喚酒﹐同倒甕頭春。

滿庭芳

花撲鞭梢﹐風吹衫袖﹐馬蹄初趁輕裝。都城漸遠﹐芳樹隱斜陽。未慣羈遊況味﹐徵鞍上﹑滿目淒涼。今宵裏﹐三更皓月﹐愁斷九回腸。

佳人﹐何處去﹐別時無計﹐同引離觴。但惟有相思﹐兩處難忘。去卽十分去也﹐如何向﹑千種思量。凝眸處﹐黃昏畫角﹐天遠路岐長。

滿庭芳

白玉樓髙﹐廣寒宮闕﹐暮云如幛褰開。銀河一派﹐流出碧天來。無數星躔玉李﹐冰輪動﹑光滿樓臺。登臨處﹐全勝瀛海﹐弱水浸蓬萊。

雲鬟﹐香霧濕﹐月娥韻涯﹐云凍江梅。況餐花飲露﹐莫惜裴徊。坐看人間如掌﹐山河影﹑倒入瓊杯。歸來晚﹐笛聲吹徹﹐九萬里塵埃。

靑玉案

良夜燈光簇如豆。占好事﹑今宵有。酒罷歌闌人散後。琵琶輕放﹐語聲低顫﹐滅燭來相就。

玉體偎人情何厚。輕惜輕憐轉喞口畱。雨散雲收眉兒皺。只愁彰露﹐那人知後。把我來僝僽。

一剪梅

一剪梅花萬樣嬌。斜插梅枝﹐略點眉梢。輕盈微笑舞低回﹐何事尊前拍誤招。

夜漸寒深酒漸消。袖裏時聞玉釧敲。城頭誰恁促殘更﹐銀漏何如﹐且慢明朝。

鵲橋仙令﹝歇指﹞

浮花浪蕊﹐人間無數﹐開徧朱朱白白。瑤池一朵玉芙蓉﹐秋露洗﹑丹砂眞色。

晚涼拜月﹐六銖衣動﹐應被姮娥認得。翩然欲上廣寒宮﹐橫玉度﹑一聲天碧。

花心動﹝雙調﹞

簾捲靑樓﹐東風暖﹐楊花亂飄晴晝。蘭袂褪香﹐羅帳褰紅﹐繡枕旋移相就。海棠花謝春融暖﹐偎人恁﹑嬌波頻澑。象牀穩﹐鴛衾謾展﹐浪翻紅縐。

一夜情濃似酒。香汗漬鮫綃﹐幾番微透。鸞困鳳慵﹐婭奼雙眉﹐畫也畫應難就。問伊可煞�人厚。梅萼露﹑胭脂檀口。從此後﹑纖腰爲郎管瘦。

雙頭蓮﹝雙調﹞

一抹殘霞﹐幾行新雁﹐天染云斷﹐紅迷陣影﹐隱約望中﹐點破晚空澄碧。助秋色。門掩西風﹐橋橫斜照﹐靑翼未來﹐濃塵自起﹐咫尺鳳幃﹐合有人相識。

嘆乖隔。知甚時恣與﹐同攜歡適。度曲傳觴﹐並韉飛轡﹐綺陌畫堂連夕。樓頭千里﹐帳底三更﹐盡堪淚滴。怎生向﹐無聊但只聽消息。

大有﹝小石﹞

仙骨淸羸﹐沈腰憔悴﹐見傍人﹑驚怪消瘦。柳無言﹐雙眉盡日齊鬥。都緣薄幸賦情淺﹐許多時﹑不成歡偶。幸自也﹐總由他﹐何須負這心口。

令人恨﹑行坐兒斷了更思量﹐沒心求守。前日相逢﹐又早見伊仍舊。卻更被溫存後。都忘了﹑當時僝僽。便掐撮﹑九百身心﹐依前待有。

醜奴兒

南枝度臘開全少﹐疏影當軒。一種宜寒。自共淸蟾別有緣。

江南風味依然在﹐玉貌韶顏。今夜憑闌。不似釵頭子細看。

醜奴兒

香梅開後風傳信﹐繡戶先知。霧濕羅衣。冷艷須攀最遠枝。

髙歌羌管吹遙夜﹐看卽分披。已恨來遲。不見娉婷帶雪時。

醜奴兒

美盼低迷情宛轉。愛雨憐雲﹐漸覺寬金釧。桃李香苞秋不展。深心黯黯誰能見。

宋玉墻髙才一覘。絮亂絲繁﹐苦隔春風面。歌板未終風色便。夢爲蝴蝶畱芳甸。

醜奴兒

晚步芳塘新霽後。春意潛來﹐迆邐通窗牖。午睡漸多濃似酒。韶華已入東君手。

嫩綠輕黃成染透。燭下工夫﹐泄漏章臺秀。擬插芳條須滿首。管交風味還勝舊。

醜奴兒

葉底尋花春欲暮。折徧柔枝﹐滿手眞珠露。不見舊人空舊處。對花惹起愁無數。

卻倚闌干吹柳絮。粉蝶多情﹐飛上釵頭住。若遣郎身如蝶羽。芳時爭肯拋人去。

醜奴兒

酒熟微紅生眼尾。半額龍香﹐冉冉飄衣袂。云壓寶釵撩不起。黃金心字雙垂耳。

愁入眉痕添秀美。無限柔情﹐分付西流水。忽被驚風吹別淚。只應天也知人意。

減字木蘭花

風鬟霧鬢。便覺蓬萊三島近。水秀山明。縹緲仙姿畫不成。

廣寒丹桂。豈是夭桃塵俗世。只恐乘風。飛上瓊樓玉宇中。

木蘭花令

歌時宛轉饒風措。鶯語淸圓啼玉樹。斷腸歸去月三更﹐薄酒醒來愁萬緒。

孤燈翳翳昏如霧。枕上依稀聞笑語。惡嫌春夢不分明﹐忘了與伊相見處。

驀山溪

樓前疏柳﹐柳外無窮路。翠色四天垂﹐數峯靑﹑髙城闊處。江湖病眼﹐偏向此山明﹐愁無語。空凝佇。兩兩昏鴉去。

平康巷陌﹐往事如花雨。十載卻歸來﹐倦追尋﹑酒旗戲鼓。今宵幸有﹐人似月嬋娟﹐霞袖舉。杯深注。一曲黃金縷。

驀山溪

江天雪意﹐夜色寒成陣。翠袖捧金蕉﹐酒紅潮﹑香凝沁粉。簾波不動﹐新月淡籠明﹐香破豆﹐燭頻花﹐減字歌聲穩。

恨眉羞斂﹐往事休重問。人去小庭空﹐有梅梢﹑一枝春信。檀心未展﹐誰爲探芳叢﹐消瘦盡﹐洗妝勻﹐應更添風韻。

南柯子

寶合分時果﹐金盤弄賜冰。曉來階下按新聲。恰有一方明月﹑可中庭。

露下天如水﹐風來夜气淸。嬌羞不肯傍人行。揚下扇兒拍手﹑引流螢。

南柯子

膩頸凝酥白﹐輕衫淡粉紅。碧油涼气透簾櫳。指點庭花低映﹑雲母屏風。

恨逐瑤琴寫﹐書勞玉指封。等閒贏得瘦儀容。何事不教雲雨﹑略下巫峯。

關河令

秋陰時晴向暝。變一庭淒冷。佇聽寒聲﹐云深無雁影。

更深人去寂靜。但照壁﹑孤燈相映。酒已都醒﹐如何消夜永。

長相思

舉離觴。掩洞房。箭水冷冷刻漏長。愁中看曉光。

整羅裳。脂粉香。見掃門前車上霜。相持泣路傍。

長相思﹝閨怨﹞

馬如飛。歸未歸。誰在河橋見別離。修楊委地垂。

掩面啼。人怎知。桃李成陰鶯哺兒。閒行春盡時。

長相思﹝舟中作﹞

好風浮。晚雨收。林葉陰陰映鷁舟。斜陽明倚樓。

黯凝眸。憶舊遊。艇子扁舟來莫愁。石城風浪秋。

長相思

沙棠舟。小棹遊。池水澄澄人影浮。錦鱗遲上鉤。

煙雲愁。簫鼓休。再得來時已變秋。欲歸須少畱。

萬里春

千紅萬翠。簇定淸明天气。爲憐他﹑種種淸香﹐好難爲不醉。

我愛深如你。我心在﹑个人心裏。便相看﹑老卻春風﹐莫無些歡意。

鶴衝天﹝溧水長壽鄕作﹞

梅雨霽﹐暑風和。髙柳亂蟬多。小園臺榭遠池波。魚戲動新荷。

薄紗廚﹐輕羽扇。枕冷簟涼深院。此時情緒此時天。無事小神仙。

鶴衝天

白角簟﹐碧紗廚。梅雨乍晴初。謝家池畔正淸虛。香散嫩芙蕖。

日流金﹐風解慍。一弄素琴歌舞。慢搖紈扇訴花箋。吟待晚涼天。

西河

長安道﹐瀟灑西風時起。塵埃車馬晚遊行﹐霸陵煙水。亂鴉棲鳥夕陽中﹐參差霜樹相倚。

到此際。愁如葦。冷落關河千里。追思唐漢昔繁華﹐斷碑殘記。未央宮闕已成灰﹐終南依舊濃翠。

對此景﹑無限愁思。繞天涯﹑秋蟾如水。轉使客情如醉。想當時﹑萬古雄名﹐盡作往來人﹑淒涼事。

瑞鶴仙

暖煙籠細柳。弄萬縷千絲﹐年年春色。晴風蕩無際﹐濃於酒﹑偏醉情人調客。闌干倚處﹐度花香﹑微散酒力。對重門半掩﹐黃昏澹月﹐院宇深寂。

愁極。因思前事﹐洞房佳宴﹐正值寒食。尋芳徧賞﹐金穀裏﹐銅駝陌。到而今﹑魚雁沈沈無信﹐天涯常是淚滴。早歸來﹐云館深處﹐那人正憶。

浪淘沙

萬葉戰﹐秋聲露結﹐雁度砂磧。細艸和煙尙綠﹐遙山向晚更碧。見隱隱﹑云邊新月白。映落照﹑簾幕千家﹐聽數聲何處倚樓笛。裝點盡秋色。

脈脈。旅情暗自消釋。念珠玉﹑臨水猶悲感﹐何況天涯客。憶少年歌酒﹐當時蹤迹。歲華易老﹐衣帶寬﹑懊惱心腸終窄。飛散後﹑風流人阻﹐藍橋約﹑悵恨路隔。馬蹄過﹑猶嘶舊巷陌。嘆往事﹑一一堪傷﹐曠望極。凝思又把闌干拍。

南鄕子

秋气繞城闉。暮角寒鴉未掩門。記得佳人衝雨別﹐吟分。別緒多於雨後雲。

小棹碧溪津。恰似江南第一春。應是采蓮閒伴侶﹐相尋。收取蓮心與舊人。

南鄕子

寒夜夢初醒。行盡江南萬里程。早是愁來無會處﹐時聽。敗葉相傳細雨聲。

書信也無憑。萬事由他別後情。誰信歸來須及早﹐長亭。短帽輕衫走馬迎。

南鄕子﹝詠秋夜﹞

戶外井桐飄。澹月疏星共寂寥。恐怕霜寒初索被﹐中宵。已覺秋聲引雁髙。

羅帶束纖腰。自剪燈花試彩毫。收起一封江北信﹐明朝。爲問江頭早晚潮。

南鄕子﹝撥燕巢﹞

輕軟舞時腰。初學吹笙苦未調。誰遣有情知事早﹐相撩。暗舉羅巾遠見招。

癡騃一團嬌。自折長條撥燕巢。不道有人潛看著﹐從教。掉下鬟心與鳳翹。

浣溪沙慢

水竹舊院落﹐櫻筍新蔬果。嫩英翠幄﹐紅杏交橊火。心事暗卜﹐葉底尋雙朵﹐深夜歸靑瑣。燈盡酒醒時﹐曉窗明﹑釵橫鬢。

怎生那。被間阻時多。柰愁腸數疊﹐幽恨萬端﹐好夢還驚破。可怪近來﹐傳語也無个。莫是瞋人呵。眞个若瞋人﹐卻因何﹑逢人問我。

夜遊宮

一陣斜風橫雨。薄衣潤﹑新添金縷。不謝鉛華更淸素。倚筠窗﹐弄麼弦﹐嬌欲語。

小閣橫香霧。正年少﹑小娥愁緒。莫是栽花被花妒。甚春來﹐病懨懨﹐無會處。

訴衷情

當時選舞萬人長。玉帶小排方。喧傳京國聲價﹐年少最無量。

花閣迥﹐酒筵香。想難忘。而今何事﹐佯向人前﹐不認周郎。

虞美人

澹雲籠月松溪路。長記分攜處。夢魂連夜繞松溪。此夜相逢恰似﹑夢中時。

海山陡覺風光好。莫惜金尊倒。柳花吹雪燕飛忙。生怕扁舟歸去﹑斷人腸。

