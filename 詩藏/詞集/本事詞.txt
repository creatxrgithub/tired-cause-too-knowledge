《本事詞》淸葉申薌撰

●自序

蓋自玉臺新詠專錄艷詞﹐樂府解題備徵故實。韓著香奩之集﹐靑樓柳巷而言情。孟匯本事之篇﹐敍破鏡輪袍以紀麗﹐詞亦宜然﹐此本事詞所由輯也。然美人香艸﹐古來多寓意之文。而減字偸聲﹐達者作逢場之戲。或緣情而遣興﹐或對景以攄懷﹐或爲怨以騁思﹐或空言而寄諷。文非一致﹐緒亦多端。每藉倚聲﹐遂畱佳話。是以記新腔於紅豆﹐當時已傳徧旗亭。寫小字於烏絲﹐此日宜珍藏篋衍矣。溯夫靑蓮居士﹐憶秦苑之瓊簫。紅杏尙書﹐詠繁臺之畫轂。曲傳暮雨﹐白香山恆念吳娘。被掩餘寒﹐張子野偏逢謝女。戀郵亭之一夕﹐難續鸞膠。對殘月之三星﹐怕聽雞唱。搴簾顧語﹐相逢疑在夢中。拋髻啼妝﹐佳約頻商別後。曉風楊柳﹐傳絕調於霖鈴。春雨杏花﹐寄新詞於羅帕。亦復銅琶鐵板﹐或豪气之未除。低唱淺斟﹐忍浮名之輕換。甚且花明月暗﹐步劃襪於香階。馬滑霜濃﹐破新橙於錦幄。此尢傳爲祕事﹐洵足侈爲艷談也。更若蘿屋靜姝﹐蘭閨秀媛﹐旣工協律﹐亦擅ゼ詞。瘦比黃花﹐寓幽情於愛菊。慧同紫竹﹐抒雅藻於踏莎。向金屋而剪繒﹐宮花簪鬢。望錦川而揮淚﹐山色添眉。復有逐妾辭閨﹐故姬去國。團扇動棄捐之感﹐羅裙懷淪落之嗟。念錦瑟之空塵﹐難吟豆蔻。恨金甌之已缺﹐誰弄琵琶。燕子樓頭﹐夢斷彭城落月。鵑聲馬上﹐愁生蜀道殘春。斯皆悲離恨之有天﹐欲埋愁而無地。但畱怨什﹐宜播吟壇。他若記擬遊仙﹐奇因紀夢。江亭龍女﹐題吳頭楚之謠。月府仙姬﹐問五拍雙鬟之授。遇錢塘之蘇小﹐半闋歌傳。訪縉邑之李英﹐三峯閣在。情𨿽縹緲﹐意亦纏綿。又足補女史之遺聞﹐續虞初之新志也。然而引商刻羽﹐恆在當歌。促拍添聲﹐多因顧曲。釵遺枕畔﹐價曾公庫爲償。橊獻座中﹐圍藉髯翁以解。糸咼云梭玉﹐詹天遊眞个魂銷。紈扇焦琴﹐劉攺之幾經腸斷。徐臣之還思纖手﹐剖鏡重圓。尹梅津之催喚紅妝﹐尋芳再誤。且有紅樓少婦﹐紫曲名娃﹐才擅濤箋﹐慧工浪語。攺山抹微云之韻﹐靈出犀心。吟花啼紅雨之篇﹐巧偸鶯舌。折來官柳﹐眞蜀艷之可人。插滿山花﹐羨嚴卿之俠气。凡玆麗制﹐問何事以干卿。偶輯艷聞﹐正鐘情之在我。盥薇細讀﹐雅宜當花天酒地之時。搦管親裁﹐疑若在倚翠偎紅之際。僕也顚比柘枝﹐癡同竹屋。辟旣耽乎綺語﹐賦更慕乎閒情。品竹調絲﹐愧未能乎陶寫。擘箋染翰﹐笑徒效乎鈔胥。楊元素之遺篇﹐亡而莫覯。王仲言之舊話﹐祕已難窺。僅就耳目之所經﹐復慚見聞之未廣。縱竭搜羅之力﹐終虞掛漏之譏。惟是篇因采摭而成﹐似應列原書之目。然其文或剪裁以出﹐又難仍舊帙之題。況敷藻偶繁﹐自必刪而就簡。亦傳聞互異﹐尢宜酌以從同。綴玉編珠﹐細擷金荃之麗。吹花嚼蕊﹐閒資玉塵之談。技本虫雕﹐只堪覆瓿。取同獺祭﹐難博解頤。但以裘非一腋所能成﹐念曾勞乎鉛槧。尋欲千金而自享﹐將貽禍於棗梨云爾。三山葉申薌。

●卷上唐五代北宋

○吳二娘善歌

吳二娘﹐江南名姬也﹐善歌。白香山守蘇時﹐嘗制長相思詞云「深畫眉。淺畫眉。蟬鬢﹛髟曾﹜云滿衣。陽臺行雨回。巫山髙﹐巫山低。暮雨瀟瀟郎不歸。空房獨守時。」吳喜歌之。故香山有「吳娘暮雨瀟瀟曲﹐自別江南久不聞」之詠﹐蓋指此也。

○謝秋娘

望江南﹐原名謝秋娘﹐李贊皇鎭浙西日﹐爲其亡姬謝秋娘作也。其詞久逸。今所傳者﹐白太傳之江南好﹐劉賓客之春去也諸篇﹐至宋始加爲雙調。隋煬帝之湖上曲八首﹐蓋僞作也。

○張曙浣溪沙

張衤韋侍郎喪愛姬﹐傷悼不已。其猶子張曙﹐戲作浣溪沙詞﹐密置幾上云「枕障燻鑪冷秀幃。二年終日苦相思。杏花明月爾應知。天上人間何處去﹐舊歡新夢覺來時。黃昏微雨畫簾垂。」衤韋見之﹐哀慟曰「此必阿灰作也。」阿灰﹐曙小字。

○黃損詞

賈人女裴玉娥﹐善彈箏。與黃損有婚姻之約﹐後爲呂用之劫歸第中﹐賴胡僧神術取回。損嘗爲賦箏詞云「無所願﹐願作樂中箏。得近佳人纖手裏﹐砑羅裙上放嬌聲。便死也爲榮。」

○王感化善歌

金陵妓王感化﹐善歌謳﹐知詞翰。元宗手寫山花子二闋賜之云「菡萏香消翠葉殘。西風愁起綠波間。還與韶光共憔悴﹐不堪看。細雨夢回雞塞遠﹐小樓吹徹玉笙寒。多少淚珠何限恨﹐倚闌干。」又云「手卷眞珠上玉鉤。依前春恨鎖重樓。風裏落花誰是主﹐思悠悠。靑鳥不傳云外信﹐丁香空結雨中愁。回首綠波三峽暮﹐接天流。」感化於後主時﹐上其詞札﹐後主爲之感動﹐因優賜之。

○李后主詞

南唐李后主小周後﹐卽昭惠後之妹也。昭惠感疾﹐後嘗在禁中﹐先與後主有私。後主爲賦子夜歌云「花明月暗飛輕霧。今宵好向郎邊去。劃襪步香階。手提金縷★。畫堂南畔見。一晌偎人顫。奴爲出來難。教君恣意憐。」又云「銅簧韻脆鏘寒竹。新聲慢奏移纖玉。眼色暗相勾。嬌波橫欲流。雨雲深秀戶。來便諧衷素。宴罷又成空。夢迷春睡中。」此詞旣播﹐人皆知之。已而納爲後﹐大宴羣臣﹐韓熙載以下﹐多詩以諷﹐後主亦不之罪焉。

○張泌江城子

張泌仕南唐﹐爲內史舍人﹐初與鄰女浣衣相善﹐爲賦江城子云「浣花溪上見卿卿。眼波明。黛眉輕。髙綰綠云﹐金簇小蜻蜓。好是問他來得麼﹐和笑道﹐莫多情。」後經年不復相見﹐張夜夢之﹐因寄絕句云「別夢依稀到謝家。小廊回合曲闌斜。多情只有春庭月﹐猶爲離人照落花。」

○陶風光好

宋遣陶使江南﹐李憲以書抵韓熙載曰「五柳公驕甚﹐其善待之。」陶至﹐果如所言。韓因謂所親曰「陶非端介者﹐其守可隳﹐當使諸君一笑。」乃令歌姬秦弱蘭衣敝衣﹐僞爲驛卒女﹐供灑掃館捨中。陶見而悅之﹐遂忘愼獨之戒﹐贈以長短句云「好因緣。惡因緣。只得郵亭一夕眠。會神仙。琵琶撥盡相思調。知音少。再把鸞膠續斷弦。是何年。」他日後主宴陶﹐陶凜然若不可犯。主持觥命弱蘭出﹐歌前所贈詞以侑觴﹐陶大慚而罷。此調名風光好﹐諸書皆謂陶事﹐而湘山野綠獨謂曹翰使江南贈妓詞﹐未悉何據耳。

○耿玉眞詞

南唐盧絳未仕時﹐嘗病﹐夢白衣婦人歌詞勸酒云「玉京人去秋蕭索。畫檐鵲起梧桐落。欹枕悄無言。月和淸夢圓。背燈惟暗泣。甚處砧聲急。眉黛小山攢。芭蕉生暮寒。」因謂絳曰「子之疾﹐食蔗當愈。」如言果瘥。越數夕﹐又夢之曰「妾玉眞也﹐他日富貴﹐相見於固子坡。」絳後仕金陵﹐累官柱國﹐歸宋以龔愼儀事坐誅。臨刑有白衣婦人同斬﹐宛如所夢者﹐問其姓名﹐則耿玉眞﹐其地則固子坡也。

○玉衍詞

前蜀主王衍好裹小巾﹐其尖如錐。宮妓多衣道服﹐簪蓮花冠﹐施燕支夾粉﹐號醉妝。自制醉妝詞云「者邊走。那邊走。只是尋花柳。那邊走。者邊走。莫厭金杯酒。」末年好道愈篤﹐常禱靑城山﹐隨行宮人皆衣畫雲霞道服﹐自制甘州曲﹐親與宮人唱之﹐音甚哀怨。詞云「畫羅裙。能結束﹐稱腰身。柳眉桃臉不勝春。薄春。薄媚足精神。可惜許﹐洽落在風塵。」衍本意﹐謂神仙而在凡塵耳。後降中原﹐其宮人多淪落民間﹐始應其識云。

○孟昶玉樓春

後蜀主孟昶﹐令羅城上盡種芙蓉﹐周四十里﹐盛開。時語左右曰「古以蜀爲錦城﹐今觀之﹐眞錦城也。」嘗夜同花蕊夫人避暑摩訶池上﹐因作玉樓春云「冰肌玉骨淸無汗。水殿風來暗香滿。繡簾一點月窺人﹐欹枕釵橫雲鬢亂。起來瓊戶啟無聲﹐時見疏星度河漢。屈指西風幾時來﹐只恐流年暗中換。」此卽蘇長公因憶朱姓老尼所述﹐而衍爲洞仙歌者。乃趙聞禮陽春白雪又載蜀帥謝元明﹐因浚摩訶池﹐得古石刻。孟主洞仙歌原詞云「冰肌玉骨﹐自淸涼無汗。貝闕琳宮恨初遠。玉蘭幹倚徧。怯盡朝寒。回首處﹐何必畱連穆滿。芙蓉開過也﹐樓閣香融﹐千片紅英泛波面。洞房深深鎖﹐莫放輕舟瑤臺去﹐甘與塵寰路斷。更莫遣流紅到人間﹐怕一似當時﹐誤他劉阮。」是蓋傳聞異辭﹐姑錄之以備考云。

○花蕊夫人詞

後蜀亡﹐花蕊夫人隨孟昶北行至葭萌驛﹐偶題館壁云「初離蜀道心將碎﹐離恨綿綿。春日如年。馬上時時聞杜鵑。」書未竟﹐爲軍騎促行﹐詞僅半闋﹐眞一字一淚也。後有無名子續之云「三千宮女如花貌﹐妾最嬋娟。此去朝天。只恐君王寵愛偏。」成何語意耶。

○韋莊詞

韋莊字端己﹐以才名寓蜀。王建割據﹐遂羈畱之。莊有寵人﹐姿質艷麗﹐兼擅詞翰。建聞之﹐以教內人爲辭﹐彊奪去。莊追念悒怏﹐每寄之吟詠﹐荷葉杯﹑小重山﹑謁金門諸篇﹐皆爲是姬作也。其詞情意淒惋﹐人相傳誦﹐姬后聞之﹐不食而卒。荷葉杯詞云「絕代佳人難得。傾國。花下見無期。一雙愁黛遠山眉。不忍更思惟。閒掩翠屏金鳳。殘夢。羅★畫堂空。碧天無路信難通。惆悵舊房櫳。」小重山詞云「一閉昭陽春又春。夜寒宮漏永﹐憶君恩。細思陳事黯銷魂。羅衣濕﹐紅袖有啼痕。歌吹隔重閽。繞階芳艸綠﹐倚長門。萬般惆悵向誰論。凝情立﹐宮殿欲黃昏。」謁金門詞云「空相憶。無計得傳消息。天上娥人不識。寄書何處覓。新睡覺來無力。不忍看伊書迹。滿院落花春寂寂。斷腸芳艸碧。」

○太尉夫人極相思

仁廟時﹐皇族中太尉夫人﹐一日入內﹐再拜告帝曰「臣妾有夫﹐不幸爲婢妾所惑。」帝怒﹐流其婢於千里。夫人亦得罪﹐謫居瑤華宮。太尉奪俸不得朝請。後經歲﹐值春暮﹐夫人制詞名極相思云「柳煙霽色方晴。花露徧金莖。秋千院落﹐海棠漸老﹐才過淸明。嫩玉腕托香腮臉﹐相傳粉﹐更與誰情。秋波綻處﹐相思淚迸﹐天阻深誠。」詞聞﹐帝命釋之。

○張先碧牡丹

晏元獻尹京兆日﹐辟張子野爲判官。公新納一姬﹐其寵之。每子野來﹐令出侑觴﹐輒歌子野詞以爲樂。嗣王夫人不容﹐遣去。他日子野至﹐公與之飲﹐子野制碧牡丹詞﹐令營妓歌之。詞云「步障搖紅綺。曉月墮﹐沈煙砌。緩拍香檀﹐唱徹伊州新制。怨入眉頭﹐斂黛峯橫翠。芭蕉寒﹐雨聲碎。鏡華醫。閒照孤鸞戲。思量去時容易。鈿合瑤釵﹐至今冷落輕棄。望極藍橋﹐但暮云千里。幾重山﹐幾重水。」公憮然曰「人生行樂耳﹐何自苦如此。」亟命於宅庫支錢﹐取侍姬回。旣至﹐夫人亦不復誰何也。

○宋祁鷓鴣天

宋子京嘗過繁臺街﹐遇內家車子數輛﹐不及避。忽有褰簾者曰「小宋也。」子京驚訝不已﹐歸賦鷓鴣天云「畫轂雕鞍狹路逢。一聲腸斷繡簾中。身無彩鳳雙飛翼﹐心有靈犀一點通。金作屋﹐玉爲櫳。車如流水馬如龍。劉郎已恨蓬山遠﹐更隔蓬山幾萬重。」詞傳達於禁中﹐仁宗知之﹐因問第幾車子﹐何人呼小宋。有內人自陳雲﹕「頃因內宴﹐見宣翰林學士﹐左右內臣皆曰小宋﹐時在車中﹐偶見之呼一聲爾。」上召子京﹐從容語及﹐子京惶悚無地。上笑曰「蓬山不遠。」卽以內人賜之。

○孫洙菩薩蠻

孫洙巨源﹐元丰中居翰苑﹐與李端願太尉往來最密。會一日鎖院﹐宣召者至其家﹐出數十輩蹤迹之﹐得於李氏。時李新納姬﹐善琵琶。孫飲不肯去﹐而逼於宣召﹐入院幾二鼓矣。艸三制罷﹐尙不能忘情﹐走筆作菩薩蠻云「樓頭尙有三通鼓。何須抵死催人去。上馬苦匆匆。琵琶曲未終。回頭凝望處。那更廉纖雨。漫道玉爲堂。玉堂今夜長。」遲明﹐卽馳以示李焉。

○劉幾花發狀元紅慢

劉幾伯壽﹐素精音律。神廟時﹐與範蜀公重定大樂。熙寧中﹐以祕監致仕。洛品曰狀元紅﹐爲一時之冠。樂工範日新﹐能爲新聲。汴妓郜懿以色著。一日春暮﹐值牡丹盛開﹐伯壽攜範日新就郜懿賞花歡飲﹐因制花發狀元紅慢以紀之云「暄春向暮﹐萬卉成陰﹐有嘉艷方坼。嬌姿嫩質。冠羣品﹐共賞傾城賞傾國。上苑晴畫暄﹐千素萬紅尢奇特。綺筵開會﹐詠歌才子﹐壓倒元白。別有芳幽苞小﹐步障華絲﹐綺軒油壁。與紫鴛鴦﹐素蛺蝶。自淸旦﹑往往連夕。巧鶯喧脆管﹐嬌燕語雕梁畱客。武陵人﹐念夢役意濃﹐堪遣情溺。」郜懿第六﹐當時人皆呼郜六。生女蔡奴﹐色藝尢著。李定亦其所生﹐時議謂定母死不服喪者﹐母卽郜六也。

○韓縝芳艸詞

韓玉汝有家姬﹐能詞。韓使北時﹐姬作蝶戀花送之云「香作風光濃著露。正恁雙棲﹐又遣分飛去。密訴東君應不許。淚波一灑奴衷素。」神宗知之﹐特命步軍司搬家追送。時莫測中旨所出﹐後乃知因別曲傳入內廷也。韓亦有芳艸詞云「鎖離愁﹑連綿無際﹐來時陌上初薰。繡幃人念遠﹐暗垂珠露﹐泣送徵輪。長行長在眼﹐更重重﹑流水孤村。但望極樓髙﹐盡日目斷王孫。銷魂。池塘別後﹐曾行處﹐綠妒輕裙。恁時攜素手﹐亂花飛絮裏﹐緩步香茵。朱顏空自攺﹐向年年﹑芳意長新。徧綠野﹐嬉遊醉眼﹐莫負靑春。」

○吳感折紅梅

吳感應之﹐天聖中省試第一﹐以文章知名。有愛姬曰紅梅﹐因以名其閣。乃制折紅梅詞云「睹南翔徵雁﹐疏林敗葉﹐凋霜淩亂。獨紅梅﹑自守歲寒﹐天教最後開綻。盈盈水畔﹐疏影蘸﹑橫斜淸淺。化工似把﹐深色燕支﹐怪姑射仙姿﹐剩與紅間。誰人寵眷。待金鎖不開﹐憑闌先看。曾飛落﹑壽陽粉額﹐妝成漢宮傳徧。江南風暖。春信喜﹑一枝淸遠。對酒便好﹐折取奇葩﹐淸香重嗅﹐舉杯重勸。」

○歐陽修臨江仙

歐陽永叔爲河南暮官時﹐嘗眷一妓。錢文僖爲畱守﹐梅聖兪﹑尹師魯﹐同在暮下。一日﹐宴於後園﹐客集而歐與妓俱不至。移時方來﹐錢詰妓何以後至。妓謝曰「患暑﹐往涼堂小憩﹐覺後失金釵﹐竟未覓得﹐是以來遲。」錢笑曰「若得歐推官一詞﹐當爲償釵。」歐卽席賦臨江仙云「柳外輕雷池上雨﹐雨聲滴碎荷聲。小樓西角斷虹明。闌干私倚﹐待得月畢生。燕子飛來窺畫棟﹐玉鉤垂下簾旌。涼波不動簟紋平。水晶雙枕﹐旁有墮釵橫。」舉座擊節嘆賞。錢命妓滿酌進歐公﹐庫爲償釵焉。

○歐陽修生查子

「去年元夜時﹐花市燈如晝。月在柳梢頭﹐人約黃昏後。今年元夜時﹐燈月仍依舊。不見去年人﹐淚滿春衫袖。」此六一居士詞﹐世有傳爲朱秋娘作﹐遂疑朱爲失徳女子﹐亟爲辯之。秋娘名希眞﹐與朱惇儒之字正同。

○張先詞

張子野風流瀟灑﹐尢擅歌詞﹐燈筵舞席贈妓之作絕多。其有名可考者﹐謝池春慢爲謝媚卿作也。詞云「繚墻重院﹐時聞有流鶯到。繡被掩餘寒﹐畫閣明新曉。朱檻連空闊﹐飛絮無多少。逕莎平﹐池水渺。日長風靜﹐花影閒相照。塵香拂馬﹐逢謝女﹐城南道。秀麗過施粉﹐多媚生輕笑。鬥色鮮衣薄﹐碾玉雙蟬小。歡難偶﹐春過了。琵琶流韻﹐都入相思調。」又南鄕子聽二玉鼓胡琴也。詞云「相並細腰身。時樣宮妝一樣新。曲項胡琴魚尾撥﹐離人。入塞弦聲水上聞。天碧染衣巾。血色輕羅碎摺裙。百卉已隨霜女妒﹐東君。暗折雙花借小春。」又望江南贈龍靚也。詞云「靑樓宴﹐靚女薦銀杯。一曲白雲江月滿﹐際天拖練夜潮來。人物誤瑤臺。醺醺醉﹐拂拂上雙腮。媚臉已非朱淡粉﹐香紅全勝雪籠梅。標格外風埃。」他如贈年十二琵琶娘者﹐有醉垂鞭云「朱粉不須施。花枝小。春偏好。嬌妙近勝衣。輕羅紅霧垂。琵琶金畫鳳。雙絳重。倦眉低。啄木細聲遲。黃蜂花上飛。」又聽九人鼓胡琴者﹐有定西番云「焊撥紫檀金襯﹐雙秀萼﹑兩回鸞。齊學漢宮妝樣﹐競嬋娟。三十六弦彈鬧﹐小弦峯作團。聽盡昭君幽怨﹐莫重彈。」又舟中聞雙琵琶者﹐有剪牡丹云「野綠連空﹐天靑垂水﹐素色深漾都淨。柔柳搖搖﹐墜輕絮無影。汀洲日落人歸﹐修巾薄袂﹐擷香拾翠相競。如解淩波﹐泊煙渚春瞑。彩糸朱索新整。宿繡屏﹐畫船風定。金鳳唱雙槽﹐彈出古今幽思﹐誰省。玉盤大小亂珠迸。酒上妝面﹐花艷媚相並。重聽。盡漢妃一曲﹐江空月靜。」而詠吹笛﹑詠舞﹑贈善歌諸作﹐又不勝枚舉矣。

○沈子山詞

宿州營妓張溫卿﹐色藝冠時﹐見者無不心醉。沈子山爲獄掾﹐最畱情焉。秩滿去官﹐不能忘情﹐歸舟途次﹐爲賦剔銀燈兩闋。其一云「一夜隋河風勁。霜混水天如鏡。古柳堤長﹐寒煙不起﹐波上月流無影。那堪頻聽。疏星外﹑離鴻相應。須信道情多是病。酒未到﹐愁腸還醒。數疊羅衾﹐餘香未減﹐甚時枕鴛重並。教伊須更。將蘭約﹐見時先定。」其二云「江上秋髙霜早。云淨月華如掃。候雁初飛﹐啼づ正苦﹐又是黃花衰艸。等閒臨照。潘郎鬢﹑星星漸老。那堪更酒醒孤棹。望千里﹐長安西笑。臂上妝痕﹐胸前粉淚﹐暗惹離愁多少。此情誰表。除非是﹐重相見了。」後張子野﹑黃子思相繼爲掾﹐亦甚賞之。偶陳求古以光祿丞來掌榷酤﹐溫卿遂身焉。兩載而歿﹐年僅十九。子思以詩弔之云「人生第一莫多情。眼看仙花結不成。爲報兩京才子道﹐好將詩句哭溫卿。」

○柳永鶴衝天

柳耆卿初名三變﹐與兄三接﹑三復齊名﹐時稱柳氏三絕。偶因下第﹐戲賦鶴衝天云「黃金榜上。偶失龍頭望。明代暫遺賢﹐如何向。未遂風雲便﹐爭不恣﹐狂遊蕩。何須論得喪。才子詞人﹐自是白衣卿相。煙花巷陌﹐依約丹靑圖障。幸有意中人﹐堪尋訪。且恁偎紅翠﹐風流事﹐平生暢。靑春都一晌。忍把浮名﹐換了淺斟低唱。」此亦一時遣懷之作﹐都下盛傳﹐至達宸聽。時仁宗方深思儒雅﹐重斥浮華﹐聞之艴然。次舉﹐柳卽登第。至臚唱時﹐帝曰「此人好去淺斟低唱﹐何要浮名﹐且塡詞去。」柳因自稱奉旨塡詞。迨景中﹐始復得第。攺名後﹐方磨勘轉官焉。

○柳永望海潮

耆卿與孫相何爲布衣交。孤鎭杭日﹐門禁甚嚴﹐柳欲進謁﹐門吏不爲通刺。乃制望海潮詞﹐詣名妓楚楚曰「欲見孫相不得通﹐若因府會﹐願朱唇爲歌此詞。倘詢誰作﹐但云柳七耳。」中秋夜宴﹐楚爲宛轉歌之。果詢誰作﹐答以柳七﹐孫卽席延柳預宴。其詞云「東南形勝﹐江湖都會﹐錢塘自古繁華。煙柳畫橋﹐風簾翠幕﹐參差十萬人家。雲樹繞堤沙。怒濤捲霜雪﹐天塹無涯。市列珠璣﹐戶盈羅綺﹐競豪奢。重湖疊淸佳。有三秋桂子﹐十里荷花。羌笛弄晴﹐菱歌泛夜﹐嬉嬉釣叟蓮娃。千騎擁髙牙。乘醉聽簫鼓﹐吟賞煙霞。異日圖將好景﹐歸去鳳池誇。」然此詞傳播﹐致啟金海陵立馬吳峯之志﹐又追咎於歌詠之工也已。

○梅聖兪莫打鴨

呂士隆知宣州日﹐好笞妓。有杭妓至﹐呂喜之。他日又欲笞宣妓﹐妓謝曰「笞不敢辭﹐但恐杭妓不安耳。」遂宥之。梅聖兪爲賦長短句云「莫打鴨﹐打鴨驚怨鴦。鴛鴦新向池中浴﹐不比孤洲老鴰。」

○蘇軾賀新郎

蘇子瞻ヘ杭日﹐府僚髙會湖中﹐羣妓畢集﹐惟秀蘭不至。營將督之﹐良久乃來。詰其故﹐答因午浴倦眠﹐忽聞扣門聲﹐起視﹐乃營將催督也。整妝趨命﹐不覺稍遲。時府僚有屬意於蘭者﹐責以有私﹐秀蘭力辯﹐子瞻亦爲之緩頰﹐終未釋然。橊花盛開﹐秀蘭以一枝獻座﹐府僚愈怒其不恭﹐秀蘭進退失措。子瞻欲爲解圍﹐乃賦賀新郎詞授秀蘭歌之。詞云「乳燕飛華屋。悄無人﹑桐陰轉午﹐晚涼新浴。手弄生綃白團扇﹐扇手一時似玉。漸困倚﹑孤眠淸熟。簾外誰來推繡戶﹐枉教人夢斷瑤臺曲。又卻是﹐風敲竹。石橊半吐紅巾蹙。待浮花浪蕊都盡﹐伴君幽獨。稼艷一枝細看取﹐芳心千重似束。又恐被﹑秋風驚綠。若待得君來﹐向此花前﹐對酒不忍觸。共粉淚﹐兩簌簌。」秀蘭聞命欣然﹐卽歌以侑觴。聲容雙妙﹐滿座盡歡而罷。

○蘇軾減字木蘭花

子瞻知穎州日﹐正月堂前梅花大開﹐月色鮮霽。王夫人曰「春月色勝於秋月色﹐秋月令人慘淒﹐春月令人和悅。何如召趙徳麟輩﹐飲此花下。」子瞻大喜曰「吾不知汝能詩耶﹐此眞詩家語耳。」遂召趙飲﹐卽用是語作小詞云「春庭月午。搖蕩春醪光欲舞。步轉回廊。半落梅花婉婉香。輕風薄霽。都是少年行樂處。不似秋光。只與離人照斷腸。」

○蘇軾永遇樂

子瞻守徐州﹐嘗夜宿燕子樓﹐夢盼盼﹐因作永遇樂云「明月如霜﹐好風如水﹐淸景無限。曲港跳魚﹐圓荷瀉露﹐寂寞無人見。ヨ如五鼓﹐錚然一葉﹐黯黯夢魂驚斷。夜茫茫﹑重尋無處﹐覺來小園行徧。天涯倦客﹐山中歸路﹐望斷故園心眼。燕子樓空﹐佳人何在﹐空鎖樓中燕。古今如夢﹐何曾夢覺﹐但有舊歡新怨。異時對﹑南樓夜景﹐爲余浩嘆。」是詞初脫稿﹐尙未授歌﹐而城中已哄傳耳。子瞻究其所從來﹐乃謂起於邏卒。召而詰之﹐對云「某頗知音﹐前夜宿張建封廟﹐聞有歌是詞者﹐因記而傳之﹐初不知何謂也。」子瞻笑而釋之。

○蘇軾水龍吟

閭邱公顯守黃州日﹐作棲霞樓﹐爲郡中絕勝。子瞻謫居黃州﹐嘗夢扁舟渡江﹐中流回望﹐樓上歌樂雜作﹐舟人言﹐閭邱太守宴客也。覺而異之﹐作水龍吟以紀夢。時閭邱已從嶺南致仕﹐歸居蘇州矣。詞云「小舟橫截春江﹐臥看翠壁紅樓起。雲間笑語﹐使君髙會﹐佳人半醉。危柱哀弦﹐艷歌餘鄕﹐遏雲縈水。念故人老大﹐風流未減﹐獨回首﹐煙波裏。推枕惘然不見﹐但空江﹑月明千里。五湖聞道﹐扁舟歸去﹐仍攜西子。云夢南州﹐武昌南岸﹐昔遊應記。料多情﹑夢裏端來見我﹐也參差是。」閭邱﹐蓋亦子瞻之舊交﹐其居蘇州日﹐子瞻每過之﹐必爲畱連數日。且嘗言過姑蘇不遊虎邱﹐不謁閭邱﹐是二欠事﹐其傾倒可知矣。子瞻又有贈其吹笛侍姬名懿卿者水龍吟云「楚天修竹如雲﹐異材秀出千林表。龍須半剪﹐鳳膺微漲﹐玉肌勻繞。木落淮南﹐雨晴雲夢﹐月明風裊。自中郎不見﹐桓伊去後﹐知孤負﹐愁多少。聞道嶺南太守﹐後房深﹑綠珠嬌小。綺窗學弄﹐梁州初徧﹐霓裳未了。嚼徵含宮﹐泛商流羽﹐一聲雲杪。爲使君﹑洗盡蠻風瘴雨﹐作霜天曉。」

○毛滂惜分飛

子瞻守杭時﹐毛澤民爲法曹﹐公以眾人遇之。澤民與營妓瓊芳善﹐屆秩滿去官﹐作惜分飛詞以志別云「淚濕蘭幹花著露。愁到眉峯碧聚。此恨平分取。更無言語空相覷。斷雨零雲無意緒。寂寞朝朝暮暮。今夜山深處。斷魂分付潮歸去。」子瞻宴客﹐瓊芳輒歌此詞。子瞻詢爲誰作﹐以澤民對。子瞻嘆曰「郡僚中有詞人而不知﹐是吾過也。」折簡追回﹐款洽數月。

○蘇軾江神子

子瞻一日遊孤山﹐與客坐竹閣前之臨湖亭。忽有彩舟鼓楫而來﹐漸近亭前﹐見靚妝數人﹐中有一人年差長﹐而風韻尢勝﹐方鼓箏﹐綽有態度。二客皆目送之﹐曲未終﹐翩然而逝。公戲作江神子云「鳳凰山下雨初晴。水風淸。曉霞明。一朵芙蓉﹐開過尙盈盈。何處飛來雙白鷺﹐如有意﹐慕娉婷。忽聞江上弄哀箏。若含情。遣誰聽。煙斂云收﹐依約似湘靈。欲待曲終尋問取﹐人不見﹐數峯靑。」

○蘇軾仲殊倡和詞

子瞻在杭﹐暇日多往湖上。一日攜妓訪大通禪師。大通慍形於色﹐子瞻戲作小詞﹐令妓歌之。詞云「師唱誰家曲﹐宗風嗣阿誰。借君拍板與門槌。我也逢場作戲﹐不須疑。溪女方偸眼﹐出僧莫皺眉。卻嫌彌勒下生遲﹐不見阿婆三五﹐少年時。」仲殊時在蘇州﹐聞而和寄云「解舞淸平樂﹐如今說合誰。紅鑪片雪上鉗錘。打就金毛獅子﹐也堪疑。木女明開眼﹐泥人暗縐眉。蟠桃已是著花遲。不向東風一笑﹐侍何時。」皆可謂善謔矣。

○蘇軾題營妓牒後詞

林希子中知潤州日﹐子瞻自杭內召﹐過郡﹐子中畱宴。席間﹐營妓出牒﹐鄭容求落籍﹐髙瑩求從良。子中命呈牒於客﹐子瞻卽題牒後云「鄭莊好容。容我尊前時墜幘。落筆風生。藉藉聲名滿帝京。髙山白早。瑩骨冰肌那解老。從此南徐。良夜淸風月滿湖。」子瞻好以文爲戲﹐𨿽云作謔﹐亦佳話也。

○蘇軾臨江仙

龍邱子自洛之蜀﹐載二侍女﹐戎裝駿馬﹐每至溪山佳處﹐輒作數日畱﹐見者疑爲異人。後十年﹐築室黃岡﹐獨居習道﹐自號靜庵居士。子瞻因作臨江仙紀之云「細馬遠馱雙侍女。靑巾玉帶紅靴。溪山好處便爲家。誰知巴峽路﹐卻見洛城花。面旋落英飛玉蕊﹐人間春日初斜。十年不見紫雲車。龍邱新洞府﹐鉛鼎養丹砂。」龍邱子﹐陳季常也﹐卽公他詩所謂「忽聞河東獅子吼﹐拄杖落手心茫然」是耳。想其載姬侍而遠遊﹐亦非無故歟。

○蘇軾定風波

王定國自嶺外歸﹐子瞻過之﹐因畱宴。出家姬柔奴以侍宴。公問柔奴﹐嶺南風土應是不好。對曰「此心安處﹐便是吾鄕。」公喜其善於應對﹐爲賦定風波云「常羨人間白玉郎。天教分付點酥娘。自作淸歌傳皓齒。風起。雪飛炎海變淸涼。萬里歸來年愈少。微笑。笑時猶帶嶺梅香。試問嶺南應不好。卻道。此心安處是吾鄕。」

○蘇軾西江月

朝雲姓王氏﹐錢塘名妓也。子瞻守杭﹐納爲侍妾。朝云敏而慧﹐初不識字。旣事子瞻﹐遂學書﹐粗有楷法。又學佛﹐略通大義。子瞻南遷﹐家姬多散去﹐獨朝云願侍行﹐子瞻愈憐之。未幾﹐病且死﹐誦金剛經四句偈而絕﹐葬惠州棲禪寺松下。子瞻爲賦西江月詞以悼之云「玉骨那愁瘴霧﹐冰肌自有仙風。海仙時過探芳叢。倒掛綠毛麼鳳。素面翻嫌粉ネ﹐洗妝不褪唇紅。髙情已逐曉云空。不與梨花同夢。」蓋指梅花以況之也。

○蘇軾蝶戀花

子瞻在惠州﹐朝云侍坐。維時靑女初降﹐落木蕭蕭﹐淒然有宋玉之悲。因命朝云捧觴﹐唱花褪殘紅詞以遣愁。朝雲珠喉將轉﹐粉淚滿襟。子瞻詰其故﹐答曰「奴所不能歌﹐是枝上柳棉吹又少﹐天涯何處無芳艸也。」子瞻大笑曰「我正悲秋﹐汝又傷春矣。」遂罷。未幾﹐朝云歿﹐子瞻爲之終身不復聞此詞。

○蘇軾卜算子

子瞻謫惠州時﹐有溫都監者﹐其女頗有姿色﹐年及笄﹐而不肯字人。聞子瞻至﹐竊謂人曰「是吾婿也。」居相鄰﹐每夜聞公諷詠﹐則徘徊庭際竊聽之﹐迨公覺推窗﹐復翩然逝矣。公從而物色之﹐溫具言其然。公曰「吾當呼王郎來﹐與爾爲姻。」未幾﹐公過海﹐此議遂寢。其女旋卒﹐葬於沙洲之側。迨公南旋過惠﹐知此女已卒﹐悵然爲賦卜算子云「缺月掛孤桐﹐漏斷人初靜。時見幽人獨往來﹐縹緲孤鴻影。驚起卻回頭﹐有恨無人省。揀盡寒枝不肯棲﹐寂寞沙洲冷。」此詞詩時有謂公在黃州時爲王氏女作﹐及賀新郎詞有謂爲侍妾橊花作者﹐殆皆傳聞異辭歟。

○春夢婆

東坡在儋耳﹐自負大瓢﹐行歌田間﹐所歌皆所作哨徧也。遇一媼﹐謂公曰「學士昔日寶貴﹐一場春夢耳。」公爲之一笑﹐因呼此媼爲春夢婆。

○蘇軾贈妓詞

坡公喜於吟詠﹐詞集中亦多歌席酬贈之作。其贈楚守田待制小鬟﹐則有浣溪沙兩闋。一云「學畫鴉兒正妙年。陽城下蔡困嫣然。憑君莫唱短因緣。霧帳吹笙香裊裊﹐霜庭按舞月娟娟。曲終紅袖落雙纏。」二云「一夢江湖費五年。歸來風物故依然。相從一醉是前緣。遷客不應常毛﹐使君爲出小嬋娟。翠鬟聊著小詩纏。」又贈黃守徐君猷三侍姬﹐則有減蘭三闋。與嫵卿云「嬌多媚煞。體柳輕盈千萬態。主尢賓。斂黛含喜又嗔。徐君樂飲。笑謔從伊情意恁。臉嫩膚紅。花倚朱蘭裏住風。」與勝之云「雙鬟綠墜。嬌眼橫波眉黛翠。妙舞蹁躚。掌上身輕意態妍。曲終力困。笑倚人旁香喘噴。老大逢歡。昏眼猶能仔細看。」與慶姬云「天眞雅麗。容態溫柔心性慧。鄕亮歌喉。遏住行雲翠不收。妙詩佳曲。囀出新聲能斷續。重客多情。滿勸金卮玉手傾。」又贈君猷家姬懿懿減蘭云「柔和性气。雅稱佳名呼懿懿。解舞能謳。絕妙年中有品流。眉長眼細。淡淡梳妝新綰髻。懊惱風情。春著花枝百態生。」又贈楚守周豫舞鬟﹐則有南歌子兩闋。一云「紺綰雙盤髻﹐云欹小偃巾。輕勇紅臉小腰身。疊鼓忽催花拍﹐斗精神。空闊輕紅歇﹐風和約柳春。蓬山才調最淸新。勝似纏頭千錦﹐共藏珍。」二云「琥珀裝腰佩﹐龍香入領巾。只應飛燕是前身。共看剝意蔥纖手﹐舞凝神。柳絮風前轉﹐梅花雪裏春。鴛鴦翡翠兩爭新。但得周郎一顧﹐勝珠珍。」又贈陳公密侍姬素娘能歌此玉簫者﹐則有鷓鴣天云「笑紅牙翠翹。揚州十里最妖嬈。夜來綺席親曾見﹐撮得精神的的嬌。嬌後眼﹐舞時腰。劉郎幾度欲魂銷。明朝酒醒知何處﹐腸斷雲間紫玉簫。」又贈田叔通舞鬟﹐則有南鄕子云「繡鞅玉遊。燈晃簾疏笑卻收。久立香車催欲上﹐還畱。更且檀唇點杏油。花徧六麼球。面旋回風帶雪流。春入腰支金縷細﹐輕柔。種柳應須柳柳州。」又贈王都尉晉卿侍姬﹐則有人嬌云「滿院桃花﹐盡是劉郎未見。於中更一枝纖歌。仙家日月﹐笑人間春晚。濃睡起﹐驚飛亂紅千片。密意難窺﹐羞容易現。平白地爲伊腸斷。問君終日﹐怎安排心眼。須信道﹐司空自來見慣。」而詠美人足之菩薩蠻﹐尢覺淸麗。詞云「塗香莫惜蓮承步。長愁羅愁淩波去。只見舞回風。都無行處蹤。偸穿宮樣穩。並立雙趺困。纖妙說應難。須從掌上看。」似此體物繪情﹐曲盡其妙﹐又豈皆銅琶鐵板之雄豪歟。

○秦觀贈妓詞

秦少遊在蔡州﹐眷營妓陶心兒﹐別時爲賦南歌子云﹕『玉漏迢迢盡﹐銀潢淡淡橫。夢回宿酒未全醒。已被鄰雞催起﹐怕天明。臂上妝猶在﹐襟間淚尙盈。水邊燈火漸人行。天外一鉤殘月﹐帶三星。」末句蓋暗藏心字。東坡見此詞﹐笑曰「此恐被他姬廝賴耳。」少遊又有水龍吟詞﹐乃寄營妓婁婉之作。婉小字東玉﹐詞中亦暗藏「婁婉東玉」四字。詞云「小樓連苑橫空﹐下窺繡轂雕鞍驟。疏簾半捲﹐單衣初試﹐淸明時候。破暖輕風﹐弄晴細雨﹐欲無還有。賣花聲過盡﹐垂楊院落﹐紅成陣﹐飛鴛。玉佩丁東別後﹐悵佳期﹑參差難又。名韁利鎖﹐天還知道﹐和天也瘦。花下重門﹐柳邊深巷﹐不堪回首。念多情﹐但有當時皓月﹐照人依舊。」

○黃庭堅贈妓詞

黃魯直過瀘州﹐官妓有名盼盼者﹐共帥甚寵之。魯直戲贈浣溪沙云「腳上鞋兒四寸羅。唇連朱麝一櫻多。見人無語但回波。料得有心憐宋玉﹐只因無柰楚襄何。今年有分向伊麼。」盼盼亦能詞﹐卽席唱惜春容以侑酒云「年少看花雙鬢綠。走馬章臺弦管逐。而今老去惜花深﹐終日看花看不足。坐中美女顏如玉。爲我同歌金縷曲。歸時厭得帽檐欹﹐頭上春風紅簌簌。」

○吳城小龍女詞

魯直嘗登荊州亭﹐見柱間有題詞云「簾卷曲蘭獨倚。山展暮云無際。淚眼不曾晴﹐家在吳頭楚尾。數點雪花亂委。撲鹿沙鷗驚起。詩句欲成時﹐沒入蒼煙叢裏。」魯直淒然曰「似爲餘發也。」筆勢似女子﹐有「淚眼不曾晴」句﹐疑爲鬼語。是夕夢一女子曰「我家豫章吳城山﹐附客舟至此﹐墜水死﹐登江亭有感賦此﹐不意君能識之。」魯直驚悟曰「此必吳城小龍女也。」

○黃庭堅定風波

魯直嘗於客席見兩新鬟善歌者﹐請作送湯曲﹐爲戲賦定風波授之云「歌舞闌珊退晚妝。主人情重更畱湯。冠帽斜欹辭醉去。邀住。玉人纖手自磨香。又得尊前聊笑語。如許。短歌宜舞小紅裳。寶馬促歸朱戶閉。人睡。夜來應恨月侵牀。」

○黃庭堅贈楊姝詞

魯直守當塗時﹐有小妓楊姝者﹐善彈琴。魯直爲賦好事近云「一弄醒心弦﹐情任兩山斜疊。彈到古人愁處﹐有眞珠承睫。使君來去本無心﹐休淚界紅頰。自恨老人憤酒﹐負十分蕉葉。」

○黃庭堅贈陳湘詞

魯直南遷﹐過衡陽。曾敷文爲守﹐相畱數日。營妓有陳湘﹐善歌舞﹐知學書。曾亦盼之﹐嘗乞小楷於魯直﹐爲賦阮郎歸云「盈盈嬌女似羅敷。湘江明月珠。起來綰髻又重梳。弄妝仍學書。歌調態﹐舞工夫。湖南都不如。他年未厭白髭須。同舟歸五湖。」別時又贈以驀山溪云「鴛鴦翡翠﹐小小思珍偶。眉黛斂秋波﹐盡湖南﹑山明水秀。娉娉裊裊﹐恰近十三餘﹐春未透。花枝瘦。正是愁時候。尋芳載酒。肯落他人後。只恐晚歸來﹐綠成陰﹑靑梅如豆。心期得處﹐每自不由人﹐長亭柳﹐君知否。千里猶回首。」到宜州後﹐又寄前調云「稠花亂蕊。到處撩人醉。林下有孤芳﹐不匆匆﹑成蹊桃李。今年風雨﹐莫送斷腸紅。斜枝倚。風塵裏。不帶風塵气。微嗔又喜。約略知春味。江上一帆愁﹐夢猶尋﹑歌梁舞地。如今對酒﹐不似那回時﹐書漫寫﹐夢來空﹐只有相思是。」

○張耒少年遊

張文潛初爲許州幕官﹐喜營妓劉漱奴﹐嘗爲賦少年遊雲﹕「含羞倚笑不成歌。纖手掩香羅。偎花映燭﹐偸傳深意﹐酒思入橫波。看朱成碧心還亂﹐脈脈斂雙蛾。相見時稀隔別多。又春盡﹐柰愁何。」後又賦秋蕊香以寄別意云「簾幕疏疏風透。一綫香飄金獸。朱闌倚徧黃昏後。廊上月華如晝。別離滋味濃如酒。著人瘦。此情不及墻東柳。春色年年依舊。」

○陳師道減蘭

晁無咎玉山之謫﹐道經徐州﹐陳無己時居裏中﹐往候之。無咎爲置酒﹐出小姬招奴﹐舞梁州。無己賦減蘭以贈云「娉娉裊裊。芍藥梢頭紅樣小。舞袖低垂。心到郎邊客已知。金尊玉酒。勸我花前千萬壽。莫莫休休。白髮簪花我自羞。」

○陳師道浣溪沙

世言陳無己每好作莊語﹐然嘗有嘗溪沙云「暮葉朝花種種陳。三秋作意問詩人。安排雲雨要新淸。隨意且須追去馬﹐輕衫從使著行塵。晚窗誰念一枝新。」此詞贈妓作﹐陳三﹐無己自謂。念一﹐妓名﹐想偶亦不作莊語耳。

○晁無咎下水船

廖明略與晁無咎﹐元丰中同登科﹐過從最密。明略所遊田氏﹐麗姝也。一日﹐明略邀無咎晨過田氏。客至遽起﹐對鏡理髮﹐且盼且語﹐艸艸梳掠﹐以與客對。無咎爲明略故﹐有意而莫傳也。因賦下水船云「上客驪駒系。驚喚銀屏睡起。困倚妝臺﹐盈盈正解螺髻。鳳釵墜。繚繞金盤玉指。巫山一段雲委。半窺鏡﹐向我橫秋水。斜領花枝交鏡裏。淡掃鉛華﹐匆匆自整羅綺。斂眉翠。𨿽有密意。空作江邊解佩。」

○秦七聲度

潭守宴客合江亭﹐張才叔在座﹐令羣妓悉歌臨江仙。一妓獨唱兩句云「微波渾不動﹐冷浸一天星。」才叔稱賞﹐索其全篇。妓云「妾居近商舟中﹐值月色淸朗﹐卽見鄰舟一男子倚檣歌此詞﹐音極淒怨﹐但苦乏性靈﹐不能盡記﹐願助以同列共往記之。」太守許焉。次夕﹐乃與同列飲酒而待﹐至夜蘭月靜﹐果聞鄰舟有男子三嘆而歌是詞。有趙瓊者﹐傾聽而墮淚曰「此秦七聲度也。」趙善謳﹐秦南遷時聞趙歌而甚賞之。乃遣人問訊﹐卽少遊靈舟也。其全篇云「千里瀟湘搖藍浦﹐蘭橈昔日曾經。月明風靜露華淸。微波渾不動﹐冷浸一天星。獨倚危闌情悄悄﹐時聞妃瑟泠泠。仙音含盡古今情。曲終人不見﹐江上數峯靑。」

○王觀應制詞

王觀通叟官翰林日﹐應制進淸平樂。宣仁太后以其詞近褻狎﹐乃外謫﹐因自號逐客焉。詞云「黃金殿裏。燭影雙龍戲。勸得官家眞个醉。進酒猶呼萬歲。錦茵舞徹梁州。君恩與整搔頭。一夜禦前宣喚﹐六宮多少人愁。」時有以此詞爲衢人王仲甫作者﹐誤矣。

○山抹微云女婿

範元實爲人凝重﹐每在歌筵舞席﹐可終日不言。有妓謔範曰「公亦解詞曲否﹖」範笑曰「吾乃山抹微云女婿也。」舉座爲之粲然。

○賀鑄石州引

賀方回嘗眷一姝﹐別久﹐姝寄詩云「獨倚危闌淚滿襟﹐小園春色懶追尋。深恩縱似丁香結﹐難展芭蕉一寸心。」賀遂用其語﹐賦石州引答之云「薄雨初寒﹐斜照弄晴﹐春意空闊。長亭柳色才黃﹐遠客一枝無折。煙橫水際﹐映帶幾點歸鴻﹐東風消盡龍沙雪。還記出門來﹐恰而今時節。將發。畫樓芳酒﹐紅淚淸歌﹐頓成輕別。已是經年﹐杳杳音塵都絕。欲知方寸﹐共有幾許淸愁﹐芭蕉不展丁香結。枉望斷天涯﹐雨厭厭風月。」

○李淸照一翦梅

趙明誠徳甫幼時﹐其父挺之將爲擇婦。偶晝寢﹐夢誦一書﹐覺來惟記三句云「言與司合﹐安上已脫﹐芝芙艸拔。」以告其父﹐乃爲之解曰「汝殆得能詞之婦耳﹐言與司合是詞字﹐安上已脫是女字﹐芝芙艸拔是之夫二字﹐非謂汝爲詞女之夫乎。」迨後李格非以女妻之﹐卽易安也。果有文章。結未久﹐趙卽負笈遠遊﹐易安殊不忍別﹐乃覓錦帕書一剪梅以贈別云「紅藕香殘玉簟秋。輕解羅裳﹐獨上蘭舟。雲中誰寄錦書來﹐雁字回時﹐月滿西樓。花自飄零水自流。一種相思﹐兩處閒愁。此情無計可消除﹐才下眉頭﹐又上心頭。」

○李淸照醉花陰

李易安以重陽醉花陰詞寄徳甫云「薄霧濃愁永晝。瑞腦銷金獸。佳節又重陽﹐寶枕紗廚﹐半夜秋初透。東籬把酒黃昏後。有暗香盈袖。莫道不銷魂﹐簾捲西風﹐人比黃花瘦。」徳甫得詞﹐思欲勝之。廢寢食者三日﹐得詞五十闋﹐雜易安作﹐以示陸徳夫。陸吟玩良久﹐曰「只有『莫道不銷魂』三句最佳﹐余不及也。」

○周邦彥詞

周美成精於音律﹐每制新調﹐教坊競相傳唱。遊汴﹐嘗主李師師家﹐爲賦洛陽春云「眉共春山爭秀。可憐長皺。莫將淸淚濕花枝﹐恐花也﹑如人瘦。淸潤玉簫閒久。知音稀有。欲知日日倚闌愁﹐但問取﹑亭前柳。」李嘗欲委身而未能也。一夕﹐道君幸師師家﹐美成倉卒不及避﹐匿復壁間。道君自攜新橙一顆云「江南新進者。」相與謔語。周悉聞之﹐因成少年遊雲﹕「並刀如水﹐吳鹽勝雪﹐纖指破新橙。錦幄初溫﹐獸香不斷﹐相對坐調笙。低聲問向誰行宿﹐城上已三更。馬滑霜濃﹐不如休去﹐直是少人行。」他日師師爲道君歌之﹐詢是誰作﹐以美成對。道君大怒﹐卽令押出國門。越日道君復幸師師家﹐不過﹐坐待初更始歸。啼眉淚眼﹐愁態可掬。道君詰之﹐答以周邦彥得罪去國﹐略致杯酒郊餞﹐不知官家到來。道君問有詞否﹐答云「有蘭陵王詞。」道君云「唱一徧看。」師師乃整袂捧觴而歌云「柳陰直。煙裏絲絲弄碧。隋堤上﹐曾見幾番﹐拂水飄綿送行色。登臨望故國。誰識﹐京華倦客。長亭路﹐年去歲來﹐應折柔條過千尺。閒尋舊蹤迹。又酒趁哀弦﹐燈照離席。梨花楡火催寒食。愁一箭風快﹐半篙波暖﹐回首迢遞便數驛。望人在天北。淒惻。恨堆積。漸別浦縈回﹐津堠岑寂。斜陽冉冉春無極。念月榭攜手﹐露橋聞笛。沈思前事﹐似夢裏﹐淚暗滴。」道君大悅﹐卽命召還爲大晟樂正。嗟乎﹐君人者舉動若此﹐宜其相傳爲李重光後身﹐似不誣也。

○周邦彥點絳唇

美成在姑蘇日﹐與營妓嶽七楚云相戀﹐後從京師過蘇﹐則嶽已從人久矣。因宴於太守蔡巒子髙座上﹐見其妹﹐遂賦點絳唇寄之云「遼鶴歸來﹐故人多少傷心事。短書不寄。魚浪空千里。憑仗桃根﹐說與相思意。愁無際。舊時衣袂。猶有東風淚。」楚云得詞﹐感泣者累日。

○周邦彥風流子

美成宰溧水日﹐主簿之姬美而慧﹐美成每款洽於尊席之間﹐因成風流子云「新綠小池塘。風簾動﹐碎影舞斜陽。念金屋去來﹐舊時巢燕﹐土花繚繞﹐前度莓墻。繡閣鳳幃深幾許﹐聽得理絲簧。欲說又休﹐慮乖芳訊﹐未歌先咽﹐愁轉淸商。暗想新妝了﹐開朱戶﹐應自待月西廂。最苦夢魂﹐今宵不到伊行。問其時﹐說與佳音密耗﹐寄將秦鏡﹐偸換韓香。天便教人﹐霎時廝見何妨。」新綠﹑待月﹐皆簿廳亭軒之名。此詞𨿽極情致纏綿﹐然律以名教﹐恐亦有傷風雅已。

○周邦彥瑞鶴仙

美成以待制提舉南京鴻慶宮﹐自杭徙居睦州﹐夢中作瑞鶴仙一闋。旣覺﹐全記其詞﹐初不解其所謂也。未幾﹐方臘亂起﹐欲還杭州舊居﹐而道路干戈已徧﹐僅得脫免。將入錢塘門﹐見杭人倉皇奔避﹐視落日在鼓角樓檐間﹐恍悟詞中所謂「斜陽映落。斂餘紅﹐猶戀孤城闌角」者應矣。舊居旣不可往﹐無處覓食﹐忽有呼待制何往﹐回視之﹐乃鄕人侍兒所素識者。且曰「日昃﹐想尙未食﹐能同過酒家乎。」從之﹐遽間連引數觥﹐腹枵頓解﹐則所謂「淩波步弱。過短亭何用素約。有流鶯勸我﹐重解繡鞍﹐緩引春酌」者應矣。飲罷﹐覺微醉﹐耳目惶惑﹐不敢少畱。徑出城北江漲橋﹐諸寺士女已滿﹐惟一小寺經閣﹐偶無人﹐遂宿其上。則所謂「不記歸時早暮﹐上馬誰扶﹐醒眠朱閣」者應矣。嗣聞兩浙已爲賊據﹐自計方領南京鴻慶宮﹐尙有齋廳可居﹐乃挈家往焉。則所謂「念西園已是花深無地﹐東風何事又惡。任流光過卻﹐歸來洞天自樂」者又應矣。美成生平好作樂府﹐晚年夢中得句而事事皆驗﹐豈偶然哉。

○題贈李師師詞

李師師汴中名妓﹐不獨周美成爲一傾倒﹐一時諸名士﹐亦多有題贈焉。晏小山則有生查子云「遠山眉黛長﹐細柳腰支裊。妝罷立春風﹐一笑千金少。歸去鳳城時﹐說與靑樓道。徧看潁川花﹐不似師師好。」又云「落梅亭榭香﹐芳艸池塘綠。春眼最關情﹐月過闌干曲。幾時花裏閒﹐看得花枝足。醉後莫思家﹐借取師師宿。」秦少遊則有一叢花云「年時今但見師師。雙頰酒紅滋。疏簾半捲微燈外﹐露華上﹑煙裊涼ざ。簪髻亂拋﹐偎人不起﹐彈淚唱新詞。佳期誰料久參差。愁緒暗縈絲。相應妙舞淸歌夜﹐又還對﹑秋色嗟咨。惟有畫樓﹐當時皓月﹐兩處照相思。」張子野則特制新調﹐直題曰師師令云「香鈿寶珥。拂菱花如水。學妝皆道稱時宜﹐粉色有﹑天然春意。蜀彩衣長勝未起。縱亂霞垂地。都城池苑誇桃李。問東風何似。不須回扇障淸歌﹐唇一點﹑小於朱蕊。正值錢英和月墮。寄此情千里。」

○蘇小小詞

司馬才仲在洛下時﹐偶晝寢﹐夢一麗姝搴帷而歌曰「妾在錢塘江上住。花落花開﹐不管流年度。燕子銜將春色去。紗窗幾陣黃梅雨。」才仲喜其詞﹐因詢曲調名﹐答曰「黃金縷也。」後才仲以東坡薦﹐得錢塘幕官。秦觀少章時爲錢塘尉﹐才仲爲少章道其事。少章卽續之云「斜插犀梳云半吐。檀板輕敲﹐唱徹黃金縷。夢斷彩雲無覓處。夜涼明月生南浦。」越數夕﹐才仲復夢前姝迎笑曰「夙願諧矣。」遂與同寢。自是每夕必來﹐才仲復與寮き談之。咸曰「公廨後有蘇小墓﹐得無妖乎。」不逾年﹐才仲得疾﹐其所乘畫舫常系湖塘。一日﹐柁工忽見才仲攜一麗人登舟﹐遽前聲喏﹐霍然火起舟尾﹐霎時灰燼。倉皇走報﹐到廨而才仲已卒已。

○黃元明七娘子黃元明爲廬陵宰﹐嘗赴郡﹐會席間巾帶偶脫﹐太守命侍妓爲綴之。旣畢﹐俾乞元明撰詞。黃卽口中七娘子云「畫堂銀燭明如晝。見林宗﹑巾墊羞蓬首。鍼借花枝﹐綫賒羅袖。須臾兩帶還依舊。勸羣倒戴休令後。也不須﹑更漉淵明酒。寶篋深藏﹐濃香燻透。爲經十指如蔥手。」元明﹐山谷之兄也。

○徐伸二郎神

徐伸臣﹐政和初以知音樂爲太常典樂。後出守常州﹐嘗自制轉調二郎神云「悶來彈鵲﹐又攪碎﹑一簾花影。漫試著春衫﹐還思纖手﹐燻徹金貌鑪冷。動是愁端如何向﹐但怪得﹑新來多病。嗟舊日沈腰﹐而今潘鬢﹐不堪臨境。重省。別時淚漬﹐羅襟猶凝。料爲我厭厭﹐日髙未起﹐長春酲未醒。雁足不來﹐馬蹄難住﹐門掩一庭芳景。空佇立﹐盡日闌干倚徧﹐晝長人靜。」會開封尹李孝壽﹐出守吳門。李以嚴治京兆﹐遐邇聞風。道出昆陵﹐徐大合樂以宴之。預戒羣妓﹐競歌此詞﹐必待李問乃已。妓如命﹐歌至再三﹐李果詢之。徐蹙曰「某有侍婢﹐色藝殊絕。前以亡室不容﹐遣去。近聞在蘇州某都監處﹐屢遣信欲來﹐而主人靳之﹐感而賦此。今天幸﹐公擁旄此地﹐不審能爲我謀之否。」李欣然曰「此不難﹐毋爲慮也。」旣抵郡界﹐賓贊者請受謁次第﹐李諭以郡官﹐當至楓橋距城十里而迎。翊日﹐艤舟其所。郡吏迎候﹐望風股票。李閱刺﹐忽震怒曰「都監在法不許出城﹐乃亦至此。倘郡中萬一有火盜之虞﹐豈不殆哉。」斥都監下階﹐荷校送獄。越數日﹐取其供牘判奏字。其子震懼求援﹐宛轉致懇。李笑曰「且還徐典樂之妾來理會。」都監承命﹐卽日送還﹐然後捨之。

○舒氏點絳唇

王彥齡齊叟﹐在元間﹐任俠有聲。性滑稽﹐善詞曲。妻舒氏﹐亦工文翰。其婦翁本武列。齊叟喜使酒﹐輒侮其翁。翁不能堪﹐取其女回﹐竟至難絕。女尙未嫁﹐一日行池上憶故夫﹐賦點絳唇云「獨自臨流﹐悶來彊把闌干憑。舊愁新恨。耗卻年時興。鷺散魚潛﹐煙斂風初定。波心靜。照人如鏡。少个年時影。」

○毛滂顧曲贈詞

毛澤民頗工樂府﹐惜分飛一闋﹐爲東坡所賞﹐聲采遂著。其顧曲之贈亦多﹐嘗於衢守孫公素席上﹐侑歌者以七急拍七拜勸酒﹐爲賦剔銀燈云「簾下風光自足。春到席間屏曲。瑤甕酥融﹐羽觴蟻鬥﹐花映酃湖寒綠。汨羅愁獨。又何似﹑紅圍翠簇。聚散悲歡箭速。不易一杯相屬。頻剔銀燈﹐別聽牙板﹐尙有龍膏堪續。羅燻繡馥。錦瑟畔﹑低迷醉玉。」又夜集陳興宗館中﹐其愛姬侑觴﹐爲賦踏莎行雲﹕「天質嬋娟﹐妝光蕩漾。禦酥做出嬌模樣。夭桃繁杏本妖妍﹐文鴛彩鳳能偎傍。艾綠濃香﹐鵝黃新釀。緣云淸切歌聲上。夜寒不近繡芙蓉﹐醉中只覺春相向。」又官妓有名小者乞詞﹐爲賦虞美人云「柳枝卻學腰支裊。好似江東小。春風吹綠上眉峯。秀色欲流不斷眼淚融。檐前月上燈花墮。風遞餘香過。小歡雲散已難收。到處冷煙寒雨爲君愁。」又戲贈醉妓﹐爲賦靑玉案云「玉人爲我殷勤醉。向醉裏﹐添姿媚。偏著冠兒釵欲墜。桃花气暖﹐露濃煙重﹐不自禁春意。綠楡陰下東行水。漸漸近﹐淒涼地。明月侵牀愁不睡。眉兒喫皺﹐爲誰無語﹐閣住陽關淚。」

○王安中臨江仙

王初寮在賀州劉帥家﹐聽隔簾琵琶﹐因戲賦臨江仙云「鳳撥弦鳴夜永﹐直疑人在潯陽。輕雲薄霧隔新妝。但聞兒女語﹐倏忽變軒昂。且看金泥花那面﹐指痕微印紅桑。幾多餘暖與眞香。移船猶自可﹐捲箔又何妨。」

○李之儀贈楊姝詞

李端叔謫居當塗﹐卽家焉﹐自號姑溪居士。山谷守太平州時﹐偕遊石洞﹐聽楊姝彈履霜操﹐和山谷韻贈之云「相見兩無言﹐愁恨又還千疊。別有惱人深處﹐在瞢騰雙睫。七弦𨿽妙不須彈﹐惟願醉香頰。只恐近來情緒﹐似風前秋葉。」後又有淸平樂﹑浣溪沙之贈﹐想此老亦不能忘情於是姬耳。

○李之儀滿庭芳

姑溪有舊歡寄龍團而乞詞﹐因賦滿庭芳答之云「花陌千條﹐珠簾十里﹐夢中還是揚州。月斜河漢﹐曾記醉歌樓。誰賦紅綾小砑﹐因飛絮﹑天與風流。春常在﹐仙源路隔﹐空自泛漁舟。新秋。初雨過﹐龍團細碾﹐雪乳浮甌。問殷勤何處﹐特地相畱。應念長門賦罷﹐消渴甚﹑無物堪酬。情無盡﹐金扉玉榜﹐何日許重遊。」

○蔡伸贈妓詞

蔡伸友古﹐宣和間﹐奉檄燕山。道經莫閭﹐州守宴之籌邊閣。名妓有陳文者侑席。明年歸﹐則陳已脫籍入道矣。請於崔守﹐彊致之﹐風度閒雅﹐愈勝初見。因賦小重山云「流水桃花小洞天。壺中春不老﹐勝塵寰。霞衣鶴氅並桃冠。新妝好﹐風度愈飄然。功行滿三千。嬰兒並奼女﹐煉成丹。劉郎曾約共仙。十个月﹐養个小金壇。」又ヘ常時﹐有秦中妓來隸籍﹐舉止端嚴﹐有如木偶象﹐皆目之爲佛。因戲贈踏莎行雲﹕「如是我聞﹐金仙出世。一超直入如來地。慈悲方便濟羣生﹐端嚴妙相誰能比。四眾皈依﹐悉皆歡喜。有情同赴龍華會。無憂帳裏結良緣﹐麼訶修修哩修哩。」

○蔡伸采桑子

友古有侍兒﹐色藝冠羣。孫仲益見之﹐題作第一流。友古謝以采桑子云「奇花不比尋常艷﹐獨步南州。往事悠悠。遼鶴重來憶舊遊。仙翁不攺靑靑眼﹐一醉遲畱。妙墨銀鉤。題作人間第一流。」

○蔡伸象戲詞

象戲之名𨿽古﹐恐未必卽今象棋。友古有臨江仙詠美人像戲者﹐共爲今象棋無疑。詞云「簾幕深深淸晝永﹐玉人不耐春閒。鏤牙棋子縷金圖。象盤雅戲﹐相對小窗前。隔打直行尖曲路﹐教人費盡機關。局中勝負定誰偏。饒伊使亻幸﹐畢竟我贏先。」

○程垓贈妓詞

眉山程垓正伯﹐與東坡爲中表﹐工於樂府。與錦江妓眷戀甚篤﹐別時贈以酷相思云「月掛霜林寒欲墜。正門外﹑催人起。柰離別如今眞个是。欲住也﹑畱無計。欲去也﹑來無計。馬上離情衣上淚。各自个﹐供憔悴。問江路梅花開也未。春到也﹑須頻寄。人到也﹑須頻寄。」又有歌姬名一東者乞詞﹐贈以一落索云「小小腰身相稱。更著人心性。一聲歌起繡簾陰﹐都遏住﹑行雲影。聞道玉郎家近。被春風勾引。從今莫怪一東看﹐自壓盡﹑人間韻。」又病中﹐有舊歡以蘭花相供﹐答以浣溪云「天女殷勤著意多。散花猶記病維摩。肯來丈室問云何。腰佩摘來煩玉筍﹐鬢香分處想秋波。不知眞个有情麼。」﹝案﹕程垓﹐南宋人﹐非東坡中表。﹞

○汪藻醉落魄

汪彥章舟行汴中﹐見岸傍畫舫﹐有映簾而窺者﹐僅露其額﹐戲賦醉落魄云「小舟簾隙。佳人半露梅妝額。綠云低映花如刻。恰似秋宵﹐一半銀蟾白。髻兒捎香紅勒。鈿蟬隱隱搖金碧。春山秋水渾無迹。不露墻頭﹐些子眞消息。」

○謝贈妓詞

謝幼﹐有竹友詞。其贈弈妓宋瑤減蘭云「風篁度曲。倦倚銀屏初睡足。淸簟疏簾。金鴨香消懶去添。纖纖露玉。風雹縱橫飛鈿局。頻斂雙蛾。凝佇無言密意多。」

○張生雨中花慢

元符中﹐饒州張生遊太學﹐與東曲妓楊六者甚密。張下第歸﹐楊欲與之偕﹐張約以半歲再至﹐倘過期爽約﹐則聽其他耳。張偶以他事愆期﹐抵都日卽訪之﹐則其屋已扃矣。方徘徊間﹐其鄰僦捨者﹐迎謂曰「君非饒州張生乎。楊六娘每恨君失約﹐常冫免我詣學捨訪君消息。其母痛折之﹐而念愈切。近被其母彊以歸洛陽富人﹐去僅三日耳。去時泣而告我﹐且多與金錢﹐令候君來﹐引觀故居後﹐再僦他人也。」張入觀﹐則小樓奧室﹐幾榻依然﹐餘香猶畱﹐彩雲已杳。睹物懷人﹐倍增忄妻愴。歸而訪其蹤迹﹐則渺不能知矣。乃賦雨中花慢云「事往人𨿽﹐還似暮峽歸云﹐隴上流泉。柰彊分圓鏡﹐枉斷哀弦。曾記酒闌歌罷﹐難忘月下花前。想攜手處﹐層樓朱戶﹐觸目依然。從來慣向﹐繡幃羅帳﹐鎭交比翼文鴛。誰念我﹐而今常是﹐淸夜孤眠。入戶不如飛絮﹐傍懷爭及鑪煙。者回去也﹐一生心事﹐爲爾榮牽。」

○何虞美人

何卓文縝﹐以狀頭而居翰苑。襟期瀟灑﹐羣仰風標。一日﹐宴於貴戚家﹐其佐觴之侍姬惠柔者﹐慧黠人也﹐何丰采﹐竊解羅帕爲贈﹐約以牡丹時再集。何歸﹐爲賦虞美人云「分香帕子揉藍膩。欲去殷勤惠。重來約在牡丹時。只恐花枝相妒﹐故開遲。別來看盡閒桃李。日日闌干倚。催花無計問東風。化作一雙胡蝶﹐繞芳叢。」是詞亦暗藏「惠柔」二字。

○陳襲善漁家傲

陳襲善遊錢塘時﹐與營妓周子文相善。每挾之徧歷湖山。後陳去爲河朔掾﹐一夕宿奉髙驛﹐夢子文搴帷顰蹙﹐若有欲言者﹐挽之不可﹐悲啼而沒。久之﹐得故人書云「子文死矣」。驗其日﹐卽宿奉髙時也。嗣陳復來杭﹐遊鷲嶺﹐感舊作漁家傲云「鷲嶺峯前闌獨倚。愁眉促損愁腸碎。紅粉佳人傷別袂。情何已。登山臨水年年是。常記同來今獨至。孤舟蕩漾湖光裏。衰艸斜陽無限意。誰與寄。西湖水是相思淚。」

○趙徳麟淸平樂

劉偉明﹐喪愛妾﹐頗深騎省之悼。趙徳麟戲賦淸平樂云「春風依舊。著意隋堤柳。搓得鵝兒黃欲就。天气淸明明候。去年紫陌靑門。今朝雨魄雲魂。斷送一生憔悴﹐能消幾个黃昏。」

○範仲允妻詞

範仲允爲相州錄事﹐久不歸。其妻寄以伊州令云「西風臨夜穿簾幕。閨院添蕭索。才是梧桐零落時﹐又迆邐﹑秋光過卻。人情音信難。魚雁成耽閣。教儂獨自守空房﹐淚珠與﹑燈花共落。」其妻來書﹐伊字誤作尹字﹐範答詞﹐嘲以「料想伊家不要人」。妻復答以「共伊間別幾多時﹐身邊少个人兒睡。」此亦閨秀中之慧而辯者也。

○關注桂華明

方臘之亂﹐關注子東﹐由錢塘避地﹐寓於昆陵崇安寺院。一日﹐夢至水軒﹐主人延客﹐元裳紫髯﹐揖坐﹐使兩女子以銅杯酌酒。告曰「自來歌曲新聲﹐先奏天曹﹐始傳人間。他日東南休兵﹐有新樂府曰太平樂﹐可先聽其聲。」使兩女子舞而歌﹐翁抵掌爲之節﹐覺後猶記五拍。子東作長句紀之。亂定歸杭﹐寓菩提寺﹐復夢前髯翁﹐腰笛﹐手披書冊以示。白紙朱闌﹐行間似曲譜﹐有聲而無詞。翁笑謂曰「將有待也。」因問﹕「前在梁﹐曾按太平樂﹐尙能記否。」子東夢中爲歌之﹐髯翁援笛﹐復作一弄。子東亦默記其聲﹐蓋重頭小令也。厥後﹐子東又夢至一處﹐榜曰廣寒宮﹐而門鑰未啟。或告曰「但曳鈴索呼月姊﹐則門自啟矣。」從之﹐果然。門啟﹐有人引入堂宇﹐見二仙子冠霞衣﹐竊問爲誰。引者曰「月姊也。」相與再拜。月姊問﹕「梁曾令雙鬟授太平樂﹐又遣紫髯翁傳新聲﹐皆能記否。」子東悉爲歌之﹐月姊甚喜。復出一紙示之﹐曰「此亦新聲也。」自歌之﹐其聲似樂府昆明池。子東欲彊記之﹐姊有難色。視手中紙已化﹐而字亦隨滅矣。揖而退﹐覺時僅記末句﹐而亦不知所謂也。子東前後三夢﹐多忘其聲。惟紫髯翁之笛聲﹐尙能記憶。因倚其聲﹐作桂華明云「縹緲神仙開洞府。遇廣寒宮女。問我雙鬟梁舞。還記得﹐當時否。碧玉詞章教仙語。爲按歌宮羽。皓月滿窗人何處。聲未斷﹐瑤臺路。」

○踏靑遊詞

政和間﹐一貴人未達時﹐遊崔念四之館﹐因其行第﹐爲賦踏靑遊雲﹕「識个人人﹐恰止二年歡會。似賭賽﹑六雙渾四。向巫山﹐重重去。如魚得水兩情美。同倚畫闌十二。倚了又還重倚。兩日不來﹐時時在人心裏。擬問卜﹑常占歸計。拚三八淸齋﹐願永同鴛被。到夢裏﹑驀然被人驚覺﹐夢也有頭無尾。」

○擷芳詞

擷芳詞傳自禁中﹐時有妓之姥﹐曾嫁伶官﹐常入內廷教歌舞﹐得其聲﹐遂傳於外。一時愛之﹐爭相歌唱。其詞云「風搖動。雨茸。翠條柔弱花頭重。春衫窄。香肌濕。記得年時﹐共伊同摘。都如夢。何曾共。可憐孤似釵頭鳳。關山隔。晚云碧。燕兒來也﹐又無消息。」此調後遂名爲釵頭鳳﹐而末加疊字焉。

○盧氏詞

蜀路泥溪驛﹐天聖中﹐有女郎盧氏﹐隨父入蜀。其父漢州縣令也﹐秩滿東歸﹐畱題壁間云「蜀道靑天煙靄翳。帝裏繁華﹐迢遞何時至。回望錦川揮粉淚。鳳釵斜烏雲膩。鈿帶雙重金縷細。玉佩珠﹐露滴寒如水。從此鸞妝添遠意。畫眉學得遙山翠。」

○紫竹詞

方喬﹐樂至人也﹐與女郎紫竹相慕。紫竹工詞﹐嘗贈方生查子云「晨鶯不住啼﹐故喚愁人起。無力曉妝慵﹐閒弄荷錢水。欲呼女伴來﹐鬥艸花陰裏。嬌極不成狂﹐更向屏山倚。」又約方暫會望雲門﹐候於墻陰﹐閒步花逕﹐鞋底盡濕﹐而方未至。俄聞人語﹐悵然而歸﹐寄贈踏莎行雲﹕「醉柳迷鶯﹐懶風熨艸。約郎暫會閒門道。粉墻陰下待郎來﹐蘚痕印得鞋痕小。花日移陰﹐簾香失裊。望郎不到心如搗。避人愁入倚屏山﹐斷魂還向墻陰繞。」後竟諧伉儷焉。

○竊杯女子詞

徽廟時﹐上元張燈﹐許士女縱觀。一女子竊匿所飲金杯﹐衛士見之﹐押至禦前。女子口占鷓鴣天云「月滿蓬壺燦爛燈。與郎攜手至端門。貪看鶴陣笙簫舉﹐不覺鴛鴦失卻羣。天漸曉﹐感皇恩。傳宣賜酒飲杯巡。歸家只恐公姑責﹐竊取金杯作照憑。」道君大悅﹐遂以金杯賜之﹐令衛士送歸。

○幼卿詞

宣和間﹐有題於陜府驛壁云「幼卿少與表兄同硯席﹐雅有文字之好。未笄時﹐兄欲締姻。父母以兄未祿﹐難其請﹐遂武弁。兄旋登科﹐職教洮房﹐而良人統兵陜右﹐相與邂逅於此。兄鞭馬﹐略不相顧﹐豈前憾未平耶。因作浪淘沙以寄意云﹕『目送楚云空。前事無蹤。漫畱遺恨鎖眉峯。自是荷花開較晚﹐孤負東風。客館笑飄蓬。聚散匆匆。揚鞭那忍驟花聰。望斷斜陽人不見﹐滿袖啼紅。』」

○吳淑姬詞

吳淑姬﹐閨媛中之慧黠者﹐有詞集名陽春白雪﹐其佳處不讓易安。祝英臺近一闋﹐尢爲當時稱賞﹐云「粉痕銷﹐芳信斷﹐好夢久無據。病酒無聊﹐欹枕聽春雨。斷腸曲曲屏山﹐溫溫沈水﹐都是舊﹑看承人處。久離阻。應念一點芳心﹐閒愁都幾許。偸照菱花﹐淸瘦自羞覷。可堪梅子酸時﹐楊花飛絮。亂鶯啼﹑催將春去。」

○飛紅詞

王通判妾名飛紅者﹐貌美而工寫染﹐有詞云「花低鶯踏紅英亂。春心重﹑頓成慵懶。楊花夢斷楚云平﹐空惹起﹐情無限。傷心漸覺多縈絆。柰愁緒﹑寸心難綰。深誠無計寄天涯﹐幾欲問﹐梁間燕。」

○美奴詞

陸惇禮藻﹐有侍兒名美奴者﹐善綴小詞﹐出侑尊俎﹐頃刻成章。卜算子云「送我出東門﹐乍別長安道。兩岸垂陽鎖暮煙﹐正是秋光老。一曲古陽關﹐莫惜金尊倒。君向瀟湘我向秦﹐魚雁何時到。」如夢令云「日暮馬嘶人去。船逐淸波東注。後夜最髙樓﹐還肯思量人否。無緒。無緒。生怕黃昏疏雨。」

○鄭義娘詞

鄭義娘者﹐楊思厚妻也。金人南侵時﹐撒八太尉攻盱眙﹐爲所掠﹐不辱而死。魂常出遊。後思厚奉使燕山﹐訪其瘞處﹐得與相見。並畱好事近云「往事與誰論﹐無語暗彈淸血。何處最堪腸斷﹐是黃昏時節。倚樓凝望又徘徊﹐誰解此情切。何計得同歸雁﹐趁江南春色。」

○蔣興祖女詞

靖康之亂﹐陽武令蔣興祖死之。其女被擄﹐至雄州﹐題詞壁間云「朝雲橫度。轆轆車聲如水去。白艸黃沙。月照孤村三兩家。飛鴻過也。百結愁腸無晝夜。漸近燕山。回首鄕關歸路難。」

○琴操攺詞

琴操者﹐錢塘營妓也﹐慧而知書。嘗侍宴湖上﹐郡ヘ有誤歌少遊山抹微云詞﹐作畫角聲斷斜陽者。琴操云「譙門非斜陽也。」ヘ戲謂曰「汝能攺作陽韻否。」琴操略不思索﹐卽歌曰「山抹微云﹐天粘衰艸﹐畫角聲斷斜陽。暫停徵轡﹐聊共引離觴。多少蓬萊舊事﹐空回首﹑煙靄茫茫。孤村裏﹐寒鴉萬點﹐流水繞紅墻。魂傷。當此際﹐輕分羅帶﹐暗解香囊。漫贏得靑樓﹐薄亻幸名狂。此去何時見也﹐襟袖上﹑空有餘香。傷心處﹐髙城望斷﹐燈火已昏黃。」東坡聞而賞之﹐操後竟削髮爲尼云。

○陳鳳儀詞

成都守蔣龍圖內召﹐郡餞﹐時樂籍陳鳳儀侍宴﹐輒歌自制洛陽春以侑觴云「蜀江春色濃如霧。擁雙旌歸去。海棠也似別君難﹐一點點﹐啼紅雨。此去馬蹄何處。向沙堤新路。瓊林賜宴賞花時﹐還憶著﹐西樓否。」蔣大贊賞﹐仍厚賜焉。

○尹溫儀詞

成都官妓尹溫儀﹐本良家子﹐失身樂籍。嘗於郭帥席上獻玉樓春云「浣花溪上風光主。宴席桃源開幕府。商本是作霖人﹐也使閒花沾雨露。父兄世業傳儒素。何事失身非類侶。若蒙化筆一吹噓﹐免使飄零飛繡戶。」郭卽判與落籍。

○蘇瓊詞

姑蘇官妓蘇瓊第九﹐蔡元長道過蘇州﹐太守張宴﹐瓊亦侍觴。元長聞瓊能詞﹐因命卽席獻詞。請韻﹐卽以其行第九字爲韻。瓊卽歌曰「韓愈文章蓋世﹐謝安情性風流。良辰開宴在西樓。敢勸一卮芳酒。記得南宮唱第﹐弟兄爭占鰲頭。金鑪玉殿瑞煙浮。名在甲科第九。」蔡大喜﹐蓋元長與元度同榜登第﹐元度第十一﹐元長第九耳。

○聶勝瓊詞

長安妓聶勝瓊﹐善詞翰﹐後歸李之問。有憶別鷓鴣天云「玉慘花愁出鳳城。蓮花樓下柳靑靑。尊前一唱陽關曲﹐別个人人第五程。尋好夢﹐夢難成。有誰知我此時情。枕前淚共階前雨﹐隔个窗兒滴到明。」蓋寄外作也。

○惠洪詞

僧覺範嘗賦西江月贈女道士云「十指嫩抽新筍﹐纖纖玉染紅柔。人前欲展彊嬌羞。微露云衣霓袖。最好洞天春曉﹐黃庭捲罷淸幽。凡心無計柰閒愁。試梨花頻嗅。」此僧亦大通脫矣。

○仲殊詞

僧仲殊一日造郡庭﹐方接坐間﹐有婦人投牒﹐露立雨中﹐郡守命殊詠之。殊卽口占踏莎行雲﹕「濃潤侵衣暗香飄砌。雨中花色添憔悴。楷杷樹下立多時﹐不言不語厭厭地。眉上新愁﹐手中文字。因何不倩鱗鴻寄。想伊只訴薄情人﹐官中誰管閒公事。」殊後自縊於枇杷樹下﹐咸以爲口孽之報云。

●卷下南宋遼金元

○左譽詞

左譽與言策名後﹐佐幕錢塘。杭籍名姝張蕓者﹐其女名﹐色藝妙天下。左甚眷之﹐爲賦眼兒媚云「樓上黃昏杏花寒。斜月小闌干。一雙燕子﹐兩行徵雁﹐畫角聲殘。綺窗人在東風裏﹐灑淚對春閒。也應似舊﹐盈盈秋水﹐淡淡春山。」又﹕「一段離愁堪畫處﹐橫風斜雨衰柳。」及帷雲剪水﹑滴粉搓酥諸篇﹐皆爲作也。後歸張俊﹐易姓爲章﹐疏封大國矣。紹興中﹐左因覓官行都﹐暇日﹐獨遊西湖兩山間。忽逢車輿甚盛﹐中有麗人﹐搴帷顧左而顰曰「如今試把菱花照﹐猶恐相逢是夢中。」左凝睇之﹐乃也。左恍然若失﹐卽拂衣東返﹐一意空門。花庵以此詞爲阮閎休作者﹐誤矣。

○洪邁詞

洪邁景盧﹐紹興間﹐在臨安試詞科。出闈後﹐同試數人﹐共過抱劍街孫氏小樓。時月色如晝﹐相與臨闌憑幾﹐賞玩淸輝。忽雙燭結花﹐燦如聯珠。孫姬慧黠﹐啟坐中曰「今夕桂魄耀彩﹐燭花呈祥﹐諸君較藝闌省﹐髙掇不疑。請各賦一詞﹐以爲他日佳話。」何自明首賦浣溪沙云「艸艸杯盤訪玉人。燈花呈喜坐添春。邀郎覓句要淸新。黛淺波嬌情脈脈﹐雲輕柳弱意眞眞。從今風月屬閒人。」傳觀嘆賞﹐皆竊訝其末句有失意語。景盧繼賦江仙云「綺席畱歡歡正洽﹐髙樓佳气重重。釵頭小篆燭花紅。眞須將喜事﹐來報主人公。桂月十分光正滿﹐廣寒宮殿。娥相對曲闌東。云梯知不遠﹐平步躡春風。」孫姬滿捧巨觥﹐賀景盧曰「學士必髙捷﹐此瑞爲君設也。」已而洪果賜第﹐餘皆報罷。

○向子詞

向子伯恭﹐自號薌林居士﹐故都貴戚﹐工於樂章。有酒邊詞﹐自分爲江南新詞﹑江北舊詞。文采風流恆多顧曲之贈。其在宋景晉待制宴席﹐和曾吉甫韻﹐贈其侍姬小蘭小桃者浣溪沙云「綠繞紅圍宋玉墻。幽蘭林下正芬芳。桃花气暖玉生香。誰道廣平心似鐵﹐艷妝髙韻兩難忘。蘇州老矣不能狂。」其贈錢卿侍人輕者人嬌云「白似梨花﹐柔如柳絮。胡蝶兒鎭長一處。春風駘蕩﹐驀然吹去。爭得倩﹑柔綠半空惹住。波上精神﹐掌中態度。分明是彩雲團做﹐當年飛燕﹐從今休數。只恐是﹑髙唐夢中神女。」其與何文縝﹑倪巨濟﹑王元衷﹑蘇叔黨﹐宴張子寶家﹐贈其侍人賀全眞者玉樓春云「雲窗霧閣春風透。蝶繞蜂圍花气漏。惱人風味恰如梅﹐倚醉腰肢全似柳。細傳一曲情偏厚。淡掃兩山緣底皺。歸時好月已成空﹐只有眞香猶滿袖。」其贈以扇乞詞趙總憐浣溪沙云「艷趙傾燕花裏仙。烏絲闌寫永和年。有時閒弄醒心弦。茗碗分云微醉後﹐紋楸斜倚髻鬟偏。風流模樣總堪憐。」趙蓋能棋﹑分茶﹑寫字﹑彈琴也。其贈道裝郭小娘南歌子云「縹緲雲間質﹐輕盈波上身。瑤林玉樹出風塵。不是野花凡艸等閒春。翠羽雙垂珥﹐烏紗巧制巾。經珠不動兩眉顰。須信鉛華消盡見天眞。」

○辛棄疾贈錢錢詞

辛稼軒有侍姬曰錢錢﹐甚寵之。晚有柳枝之放﹐只占臨江仙贈之云「一自酒情詩與懶﹐舞裙歌扇闌珊。好天涼夜月團樂。杜陵眞好事﹐畱得一錢看。幾晚人欺程不識﹐怎教阿堵畱連。楊花楡莢雪漫天。從今花影下﹐只見綠苔圓。」

○辛棄疾祝英臺近

呂婆者﹐呂正己之室。正己嘗爲京漕﹐有女事稼軒﹐以微事觸其怒﹐因遣去。辛後悔而念之﹐爲賦祝英臺近云「寶釵分﹐桃葉渡。煙柳暗南浦。怕上層樓﹐十日九風雨。斷腸點點飛紅﹐都無人管﹐更誰勸﹑流鶯聲住。鬢邊覷﹐試把花卜歸期﹐才簪又重數。羅帳燈昏﹐哽咽夢中語。是他春帶愁來﹐春歸何處﹐卻不解﹑帶將愁去。」

○辛棄疾減蘭

稼軒過長沙道中﹐見壁上有婦人題字﹐若有恨者﹐因用其語成減蘭云「盈盈淚眼。往日靑樓天樣遠。秋月春花。輸與尋常姊妹家。水村山驛。日暮行雲無气力。錦字偸裁。立盡西風雁不來。」

○劉過唐多令

劉過攺之客武昌日﹐嘗與柳阜之﹑劉去非﹑石民瞻﹑周嘉仲﹑陳孟參﹑孟容弟兄同集安遠樓﹐卽南樓也。席間有侑觴黃姬乞詞於攺之﹐爲賦唐多令云「蘆葉滿汀洲。寒沙帶淺流。二十年重過南樓。柳下系船猶未隱﹐能幾日﹑又中秋。黃鶴斷磯頭。故人今在否。舊江山都是新愁。欲買桂花同載酒﹐終不似﹑少年遊。」今此調又名南樓令者﹐以此也。

○劉過沁園春

昆山黃由帥蜀時﹐道經黃州﹐其室胡給事晉臣之女﹐工翰墨﹐遊雪堂﹐親書蘇長公前後赤壁賦於壁間。攺之過而見之﹐題沁園春於其後云「按轡徐驅。兒童聚觀﹐神仙畫圖。正芹塘雨過﹐泥香路軟﹐金蓮自折﹐小小籃輿。傍柳題詩﹐穿花覓句﹐嗅蕊攀條得自如。經行處﹐有蒼松夾道﹐不用傳呼。淸泉怪石縈紆。信風景﹑江淮各異殊。想東坡賦就﹐紗籠素壁﹐西山句好﹐簾捲晴珠。白玉堂深﹐黃金印大﹐無此文君載後車。揮毫處﹐看淋漓雪壁﹐眞艸行書。」黃聞而寄厚貺云。

○劉過賀新郎

攺之求牒四明日﹐遇樂籍舊識者﹐爲賦賀新郎云「老去相如倦。向文君﹑說似而今﹐怎生消遣。衣袂京塵曾染處﹐空有香紅尙軟。料彼此﹑魂銷腸斷。一枕新涼眠客捨﹐聽梧桐疏雨秋風戰。燈暈冷﹐記重見。樓低不放珠簾捲。晚妝殘﹑翠蛾狼籍﹐淚痕流臉。人道愁多須酒﹐無柰愁深酒淺。但意﹑焦琴紈扇。莫鼓琵琶江上曲﹐怕荻花楓葉俱淒怨。云萬疊﹐寸心遠。」此詞天下歌之﹐江西人有以爲鄧南秀作者﹐非也。攺之嘗有帖自辯之。

○劉過詠美人詞

攺之好作沁園春﹐其上辛稼軒﹑贈郭杲﹑寄孫季和諸篇﹐皆膾炙人口。而詠美人二闋﹐尢纖麗可愛。其詠美人足云「洛浦淩波﹐爲誰微步﹐輕生暗塵。記踏花芳逕﹐亂紅不損﹐步苔幽砌﹐嫩綠無痕。襯玉羅慳﹐銷金樣窄﹐載不起﹑盈盈一段春。嬉遊倦﹐笑教人款撚﹐微褪些跟。有時自度歌勻。悄不覺﹑微尖點拍頻。憶金蓮移換﹐文鴛得侶。繡茵催衮﹐舞鳳輕分。懊恨深遮﹐牽情半露﹐出沒風前煙縷裙。知何似﹐似一鉤新月﹐淺碧籠云。」其詠美人指甲云「銷薄春冰﹐碾輕寒玉﹐漸長漸彎。見鳳鞋泥污﹐偎人彊剔﹐龍涎香斷﹐撥火輕翻。學撫瑤琴﹐時時欲剪﹐更掬水﹑魚鱗波底寒。纖柔處﹐試摘花香滿﹐鏤棗成斑。時將粉淚偸彈。記綰玉﹑曾教柳傅看。算恩情相著﹐搔便玉體﹐佳期暗數﹐劃徧闌干。每到相思﹐沈吟靜處﹐斜倚朱唇皓齒間。風流甚﹐把仙郎暗掏﹐莫放春閒。」世皆以龍洲好學稼軒作豪語﹐似此兩闋﹐亦可謂細膩風光矣。

○謝希孟小詞

謝希孟﹐陸象山之髙弟也。少豪俊﹐好狎遊﹐與妓陸氏密﹐象山每責之﹐希孟但敬謝而已。一日﹐復爲妓造鴛鴦樓﹐象山又以爲言。希孟謝云「非但建樓﹐且爲作記。」象山喜其文﹐不覺曰「樓記云何。」希孟卽占起句云「自抗﹑遜﹑機﹑云以後﹐天地英靈之气﹐不鐘於男子﹐而鐘於婦人。」象山默然﹐知其侮也。越數時﹐希孟在妓所﹐恍有所悟﹐忽起歸興﹐不告而行。妓追送之江滸﹐悲戀不已。希孟毅然自若﹐取其領巾﹐題一小詞與之云「雙槳浪花平﹐夾岸靑山鎖。汝自歸家我自歸﹐說著如何過。我斷不思量﹐你莫思量我。將你從前與我心﹐付與他人可。」

○陸遊釵頭鳳

陸放翁娶唐氏閎之女﹐於其母夫人爲姑至﹐伉儷甚篤﹐而弗獲於姑。旣出﹐而未忍絕﹐爲置別館﹐時往焉。其姑知而掩之﹐𨿽先時挈去﹐然終不相安。自是恩誼遂絕。唐後攺宗子士程﹐嘗以春日出遊﹐與陸相遇於禹迹寺南之沈園。唐語趙爲致酒ゾ焉。陸悵然﹐感賦釵頭鳳云「紅酥手。黃酒。滿城春色宮墻柳。東風惡。歡情薄。一懷愁緒﹐幾年離索。錯﹑錯﹑錯。春如舊。人空瘦。淚痕紅漬鮫綃透。桃花落。閒池閣。山明𨿽在﹐錦書難。莫﹑莫﹑莫。」唐亦善詞翰﹐見而和之云「世情薄。人情惡。雨送黃昏花易落。曉風漧。淚痕殘。欲箋心事﹐獨語斜闌。難﹑難﹑難。人成各。今非昨。病魂常似科千索。角聲寒。夜闌珊。怕人尋問﹐咽淚裝歡。瞞﹑瞞﹑瞞。」唐尋亦以恨卒。

○陸遊妾詞

放翁嘗於驛舍見題壁云「玉階蟋蟀鬧淸夜﹐金井梧桐辭故枝。一枕淒涼眠不得﹐呼燈起作感秋時。」詢之﹐則驛卒女也﹐遂納爲妾。方余半載﹐夫人不容﹐乃遣之。妾又賦生查子云「只知眉上愁﹐不識愁來路。窗外有芭蕉﹐陣陣黃昏雨。曉起理殘妝﹐整頓教愁去。不合畫春山﹐依舊畱愁住。」

○陸遊玉蝴蝶

放翁在王忠州席上﹐賦玉蝴蝶云「倦客平生行處﹐墜鞭京洛﹐解佩瀟湘。此夕何年﹐初賦宋玉髙唐。繡簾開﹑香塵怎起﹐蓮步穩﹑銀燭分行。暗端相。燕羞鶯妒﹐蝶繞蜂忙。難忘。芳尊頻動﹐峭寒新退﹐玉漏猶長。幾許幽情﹐只愁歌罷月侵廊。欲歸時﹐司空笑問﹐微近處﹑丞相嗔狂。斷人腸。假饒相送﹐上馬何妨。」其描寫處﹐曲盡情態﹐令人誦之如見其聲容焉。

○陸遊風入松

放翁在蜀日﹐嘗有所盼﹐每寄之吟詠。有云「碧玉當年未破瓜。學成歌舞入侯家。」又云「篋有吳箋三百个﹐擬將細字寫春愁。」又云「裘馬淸狂錦水濱。最繁華地作閒人。」及「悠然自君知否﹐身與浮名孰重輕。」迨歸裏後﹐復以詩意賦風入松云「十年裘馬錦江濱。酒隱紅塵。黃金選勝鶯花海﹐倚疏狂﹑驅使靑春。弄笛魚龍盡出﹐題詩風月俱新。自憐華發滿紗巾。猶是官身。風樓曾記當時語﹐問浮名﹑何似身親。欲寫吳箋寄與﹐者回眞个閒人。」亦可謂善言情矣。

○趙彥端贈妓詞

趙彥端徳莊﹐有介庵詞﹐爲宗室之秀。其「波底夕陽紅濕」句﹐甚爲阜陵所賞。居京口時﹐見其風軒月館﹐名妓艷姬﹐倍於他所﹐人皆以君仙目之。因選其勝者十人﹐各賦鷓鶘天贈之。蕭秀云「有女靑春正及笄。蕊宮仙子下瑤池。簫吹弄玉登樓月﹐弦撥昭君未嫁時。云體態﹐柳腰肢。綺羅活計彊偎隨。天教謫入羣花苑﹐占得東風第一枝。」蕭瑩云「花動儀容玉潤顏。溫柔裊娜趁幽閒。盈盈醉眼橫秋水﹐淡淡蛾眉抹遠山。膏雨霽﹐曉風寒。一枝紅杏拆朱闌。天臺回失劉郎路﹐因憶前緣到世間。」歐懿云「月晃金波云滿梳。素娥何事下天衢。翩翻舞袖穿花蝶﹐宛轉歌喉貫索珠。簾悲翠﹐枕珊瑚。錦衾水簟水紋鋪。春光九十羊城景﹐百紫千紅總不如。」桑雅云「云暗靑絲玉瑩冠。笑生百媚入眉端。春深芍藥和煙折﹐秋曉芙蓉破露看。星眼俊﹐月眉彎。舞狂花影上闌干。醉來直駕仙鸞去﹐不到銀河到廣寒。」劉雅云「醉花枝舞翠翹。十分春色賦妖嬈。千金笑裏爭檀板﹐一搦纖圍間舞腰。行也媚﹐坐也嬌。乍離銀闕下靑霄。檀郎若問芳笄紀﹐二月和風弄柳條。」歐倩云「梅粉新妝間玉容。壽陽人在水晶宮。浴殘雨洗梨花白﹐舞轉風搖菡萏紅。云枕席﹐月簾櫳﹐金鑪香噴鳳幃中。凡材縱有淩雲格﹐肯學文君一旦蹤。」文秀云「綽約嬌波二八春。幾時飄謫下紅塵。桃源寂啼春鳥﹐蓬島沈沈鎖暮云。丹臉嫩﹐黛眉新。肯將朱粉污天眞。楊妃不似才卿貌﹐也得君王寵愛勤。」王婉云「未有年光好破瓜。綠珠嬌小翠鬟丫。淸肌瑩骨能香玉﹐艷質英姿解語花。釵插鳳﹐鬢堆鴉。舞腰春柳受風斜。。有時馬上人爭看﹐擘破紅窗新絳紗。」楊蘭云「兩兩靑螺綰額旁。采云齊會下巫陽。俱飛蛺蝶元相逐﹐並蒂芙蓉本自雙。翻彩袖﹐舞霓裳。點風飛絮姿輕狂。花神只恐畱難住﹐早晚承恩入未央。」吳玉云「拂拂深帷起暗塵。淸歌緩響自回春。月和燈市雲間墮﹐人對梅花雪後新。仙掌露﹐舞衣云。酒慵微覺翠鬟傾。洞房不厭陽臺雨﹐乞與遊人弄晚晴。」其總詠云「一簇神仙會見奇。漫誇蘇小與西施。憐輕鏤月爲歌扇﹐喜薄裁云作舞衣。牙板脆﹐玉音齊。落霞天外雁行低。看看各得風流侶﹐回首乘鸞舊路歸。」按蔡友古有題北裏選勝圖鷓鴣天﹐所謂居首者﹐題曰東風第一枝﹐蓋卽指此歟。

○阮閱贈妓詞

龍舒阮閱閎休﹐建炎中知袁州﹐致仕後卽居宜春焉。贈其官妓趙佛奴洞仙歌云「趙家姊妹﹐合在昭陽殿。因甚人間有飛燕。見伊底盡道﹐獨步江南。便江北﹑也是幾曾慣見。惜伊情性好﹐不解嗔人﹐長帶桃花笑時臉。向尊前酒畔﹐見了須歸。似恁地﹑能得幾回細看。待不眨眼兒覷著伊﹐將眨眼工夫﹐剩看幾徧。」

○陸淞瑞鶴仙

南渡後﹐南班宗子有居會稽者﹐其園亭甲於浙東﹐坐客皆一時之秀﹐陸子逸與焉。宗子侍姬名盼盼者﹐色藝殊絕﹐陸嘗顧之。一日宴客﹐盼盼偶未在捧觴之列。陸詢之﹐以晝眠答﹐旋亦呼至。枕痕在頰﹐媚態愈增。陸爲賦瑞鶴仙云「臉霞紅印枕。睡覺時﹐冠兒還是不整。屏間麝煤冷。但眉峯壓翠﹐淚珠彈粉。堂深盡永燕交飛﹐風簾藻井。恨無人﹑說與相思﹐近日帶圍寬盡。重省。殘燈朱幌﹐澹月紗窗﹐那時風景。陽臺路回。雲雨夢﹑便無準。待歸時﹐先指花梢教看﹐卻把心期細問。問等閒﹑過了靑春﹐怎生意穩。」此詞一時傳唱﹐後盼盼竟歸陸氏云。子逸名淞﹐曾刺辰州﹐放翁之弟也。

○張元小詞

張元仲宗﹐善詞翰。以送胡邦衡﹑贈李伯紀兩詞除名。其剛風勁節﹐人所共仰。然小詞每寄閒情﹐如爲楊聰父侍兒切賦春光好雲﹕「花恨雨﹐柳嫌風。客愁濃。坐久霜刀飛碎雪﹐一尊同。勞煩玉指春蔥。未放箸﹐金盤已空。更與个中尋尺素﹐兩情通。」爲張子安舞姬制彩鸞歸云「珠履爭圍。小立春風趁拍低。態閒不管樂催伊。整朱衣。粉融香潤隨人動﹐玉困花嬌越樣宜。鳳城燈夜舊家時。數他誰。」

○張孝祥多景樓賦詞

張孝祥安國﹐知京口﹐王宣子代之。多景樓落成﹐請張爲書樓匾。公庫送潤筆銀二百兩﹐張卻之﹐但需紅羅百匹。於是大宴合樂﹐酒酣﹐張援筆輒賦新詞﹐命君妓合唱﹐悉以紅羅百匹犒之。

○揚無咎贈妓詞

宋人贈妓之詞﹐多暗藏其小字。淸江揚無咎補之贈黃瓊好事近云「花裏愛姚黃﹐瓊苑舊曾相識。不道風流種在﹐又一枝傾國。擬圖遮斷倚闌人﹐休教忘攀摘。其餘老來情減﹐負十分春色。」贈李瑩人嬌云「惱亂東君﹐滿目千花百卉。偏憐處﹐愛他李。瑩然風骨﹐占十分春意。休漫說﹐唐昌觀中玉蕊。妒雪欺霜﹐淩紅掩翠。看不足﹐可人情味。會須移種﹐向曲闌幽砌。愁綠葉成陰﹐道旁人指。」

○揚無咎贈呂倩倩詞

呂倩倩﹐名姬也﹐善音樂。揚補之初於鄧端友席上見之﹐贈以垂絲釣云「玉纖半露。香檀低應鼉鼓。逸調響穿﹐空云不度。情幾許。看兩眉碧聚。爲誰訴。聽敲冰戛玉﹐恨雲怨雨。聲聲總在愁處。放杯未舉。傾坐驚相顧。應也腸千縷。人欲去。更畫檐細雨。」後又聞歌﹐贈以夜行船云「醉袖輕籠檀板按。聽聲聲﹑曉鶯初囀。花落城南﹐柳靑客捨﹐多少舊愁新怨。我也尋常聽見慣。渾不似﹐者番撩亂。調少情多﹐語嬌聲咽﹐曲與寸腸俱斷。」又聞笛﹐贈以解蹀躞云「金穀樓中人在﹐兩點眉顰綠。叫云穿月﹐橫吹楚山竹。怨斷憂憶因誰﹐坐中有客﹐猶記在﹑平陽宿。淚盈目。百囀千聲相續。停杯聽難足。漫誇天風海濤舊時曲。夜深煙慘云愁﹐倩羣況醉﹐明日看﹐梅梢玉。」

○揚無咎詠鞋詞

鞋杯之詠﹐咸謂始於楊鐵崖。考補之蝶戀花詠鞋詞詞已述之云「端正纖柔如玉削。窄襪弓鞋﹐軟襯吳綾薄。掌上細看才半搦。巧偸彊奪嘗春酌。穩稱身材輕綽約。微步盈盈﹐未怕香塵覺。試問更誰如樣腳。除非借與娥著。」

○髙觀國詞

髙竹屋在史輔之席上﹐有歌姬獻雲頭香而乞詞﹐爲賦生查子云「蓬萊一撚云﹐徹骨龍涎染。風味韻而芳﹐笑語柔而婉。花嬌綠鬢寒﹐酒凝淸歌怨。翠幄已煙濃﹐銀燭休重剪。」又代人弔西湖歌者﹐賦喜遷鶯云「歌音淒怨。是幾度送春﹐春都不管。感綠驚紅﹐顰煙啼月﹐長是爲春銷黯。玉骨瘦無一把﹐粉淚愁多千點。可憐只任塵侵粉蠹﹐無裙歌扇。轉盼塵夢斷。峽裏雲歸﹐空想春風面。燕子樓空﹐玉臺妝冷﹐湖外翠峯眉淺。綺陌斷魂名在﹐寶篋返魂香遠。此情苦﹐問落花流水﹐何時重見。又次韻弔靑樓﹐賦永遇樂云「淺暈修蛾﹐脆痕紅粉﹐猶記窺戶﹐香斷奩空﹐塵生砌冷﹐誰喚靑鸞舞。春風花信﹐秋宵月約﹐歷歷此心曾許。銜芳恨﹑千年怨結﹐玉骨未應成土。木蘭艇子﹐莫愁何在﹐漫系寒江煙樹。事逐云沈﹐情隨佩冷﹐短夢分今古。一杯遙夜﹐孤光難曉﹐多少碎人腸處。空淒黯﹐西風細雨﹐盡吹淚去。」

○姜夔暗香疏影

範石湖歸老日﹐姜堯章嘗於雪中過訪﹐款畱經月。時值湖墅梅花盛開﹐石湖授簡索詞﹐且徵新聲。堯章爲特制二曲以呈﹐蓋自度腔也。範賞玩不已﹐命家妓工歌者習之﹐音節諧婉﹐命之曰暗香疏影。其暗香雲「舊時月色﹐算幾番﹑照我梅連吹笛。喚起玉人﹐不管淸寒與攀摘。何遜而今漸老﹐都忘卻﹑春風詞筆。但怪得﹑竹外疏枝﹐香冷入瑤席。江國。正寂寂。嘆寄與路遙﹐夜雪初積。翠尊易竭﹐紅萼無言耿相憶。長記曾攜手處﹐千樹壓﹑西湖寒碧。又片片吹盡也﹐幾時見得。」其疏影云「苔枝綴玉﹐有小小翠禽﹐枝上同宿。客裏相逢﹐籬角黃昏﹐無言自倚修竹。昭君不慣胡沙遠﹐但暗憶﹑江南江北。想佩環﹑月夜歸來﹐化作此花幽獨。猶記深宮舊事﹐那人正睡裏﹐飛近蛾綠。莫似春風﹐不管盈盈﹐早與安排金屋。還教一片隨波去﹐又卻怨﹑玉龍哀曲。等恁時﹑重覓幽香﹐已入小窗橫幅。」範之家妓善歌者﹐以小紅爲最﹐姜頗顧之。姜告歸﹐範卽以小紅贈之。歸舟夜過垂虹﹐復大雪﹐姜令小紅唱新詞﹐自ㄓ笛以和之。乃賦詩云「自喜新詞韻最嬌。小紅低唱我吹簫。曲終過盡松陵路﹐回首煙波十四橋。」

○姜夔平韻滿江紅

堯章嘗言﹐滿江紅舊詞咸用仄韻﹐多不協律﹐當易用平韻方協。因泛巢湖﹐苦風﹐默祝云「若得一席風﹐當制平韻滿江紅爲神姥壽。」禱訖﹐風與帆俱駛﹐頃刻而濟。詞亦成云「仙姥來時﹐正一望﹑千頃翠瀾。旌旗與亂雲俱下﹐依約前山。命駕羣龍金作軛﹐相從諸娣玉爲冠。向夜深﹑風定悄無人﹐聞佩環。神奇處﹐君試看。奠淮右﹐阻江南。遣六丁雷電﹐別守東關。應笑英雄無好手﹐一篙春水走曹瞞。又爭知﹐人在小紅樓﹐簾影間。」

○姜夔百宜嬌

堯章嘗寓吳興張仲遠家。仲遠屢外出﹐其室人知書﹐而性頗妒。每賓客通信問﹐恆竊啟視﹐以偵其蹤迹。堯章乃戲作百宜嬌以遣仲遠云「看垂楊苑。杜若吹沙﹐愁損未歸眼。信馬靑樓去﹐重簾下﹑娉婷人妙飛燕。翠尊共款。聽艷歌﹑郎意先感。便攜手﹐月地云階裏﹐愛良夜微暖。無限風流疏散。有暗藏弓履﹐偸寄香翰。明日聞津鼓﹐湘江上﹑催人還解春纜。亂紅萬點。悵斷魂煙水遙遠。又爭似﹑相攜乘一舸﹐鎭長見。」仲遠歸﹐其室人詰之﹐莫從置辯﹐竟至爪痕傷面﹐不能晤客云。

○劉克莊贈舞妓詞

劉潛夫在揚州陳師文參議家﹐見其擺姬妙絕﹐爲賦淸平樂云「宮腰束素。只恨能輕舉。好築避風臺護取。莫遣驚鴻飛去。一團香玉溫柔。笑顰俱有風流。貪與蕭郎眉語﹐不知舞錯伊州。」

○周必大贈妓詞

周必大平園﹐嘗奉使過池陽﹐趙富文太守招宴。籍中有曹盼者﹐潔白靜默﹐或病其訥而少慧﹐周憐之﹐爲賦梅以見意云「踏白江梅﹐大都玉琢酥凝就。雨肥霜逗。癡閨房秀。莫待冬深﹐雪厭霜欺後。君知否。卻嫌伊瘦。又怕伊亻孱亻愁。」屆七夕﹐趙又開宴出家姬小瓊以侑觴﹐周又賦贈云「秋夜乘槎﹐客星容到天孫渚。眼波微注。將謂牽牛渡。見了還非﹐重理霓裳舞。𨿽無誤。幾年一遇。莫訝周郎顧。」小瓊﹐卽範石湖所謂與韓無咎﹑晁伯如之家姬﹐稱爲三傑者。

○韓元吉水龍吟

李英華者﹐開封李長卿之女也﹐美慧而能文。元丰中﹐長卿爲縉雲令﹐英華隨行﹐旋染疾而歿﹐遂殯於邑之三峯閣。宣和間﹐靑溪亂起﹐邑毀於兵﹐而三峯閣獨存﹐乃權爲縣簿之廨。南渡後﹐濟南王傳慶爲縉雲簿挈﹐其親曹穎偕來﹐館於廨東。一夕﹐有女子扣扉而入﹐與談皆出塵語。詢其姓氏﹐曰「前邑令李長卿女﹐名英華﹐字秀萼﹐辟有年矣。與子有宿緣﹐故相就耳。」相與唱和﹐殆無虛日。曹有從軍之行﹐英華與訣曰「妾與君之緣盡矣。然此行當有兵難﹐敬授靈香一瓣﹐如有急﹐可以告﹐當爲陰護﹐切勿忘之。」曹后果護譴﹐倉卒未及香﹐而竟罹於難云。時以英華能先知﹐傳爲鬼仙。韓無咎爲賦水龍吟雲「雨餘疊浮空﹐望中秀色仙都是。洞天未鎖﹐人間春老﹐仙妃曾墜。錦瑟繁弦﹐鳳簫淸響﹐九霄歌吹。問分香舊事﹐劉郎去後﹐知誰伴﹐風前醉。回首瞑煙千里。但紛紛﹑落紅如洗。多情易老﹐靑鸞何許﹐詩成誰寄。斗轉參橫﹐半簾花影﹐一溪寒水。悵飛鳧路杳﹐行雲夢遠﹐有三峯翠。」後居是閣者﹐亦復多與相見。但其來時﹐先聞異香。吁﹐亦異矣。按英華集三卷﹐文獻通考尙列其目﹐今不傳耳。

○姜夔少年遊

張平甫納雛姬﹐姜白石戲賦少年遊贈之云「雙螺未合﹐雙蛾先斂﹐家在碧雲西。別母情懷﹐隨郎滋味﹐桃葉渡江時。扁舟載了匆匆去﹐今夜泊前溪。楊柳津頭﹐梨花墻外﹐心事兩人知。」

○蔣捷賦雪香詞

蔣捷勝欲嘗買一妾﹐名之曰雪香﹐爲賦瑞鶴仙云「素肌原是雪。向雪裏﹑帶香更添奇絕。梅花太孤潔。問梨花何似﹐風標難說。長洲樣楫。料鴛邊﹑嬌容乍折。對珠籠﹑自剪涼衣﹐愛把淡羅輕疊。淸徹。螺心翠靨﹐龍吻瓊涎﹐總成虛設。微微醉纈。窗燈暈﹐弄明滅。算銀臺髙處﹐芳菲仙佩﹐步徧纖雲萬葉。覺來時﹑人在紅幬﹐半廊界月。」

○蔣捷賀新郎

名姬有善琵琶者﹐勝欲爲賦賀新郎云「妾有琵琶譜。抱金槽﹑慢輕拋﹐柳梢鶯鑪。羽調六麼彈徧了﹐花底靈犀暗度。柰敲斷﹑玉釵纖股。低畫屏深朱戶掩﹐捲西風滿地吹塵土。芳事往﹐蝶空訴。天天把妾芳心誤。小樓東﹑隱約誰家﹐鳳簫鼉鼓。淚點染衫雙袖翠﹐修竹淒其又暮。背燈影﹐蕭條情互。捐佩洲前裙步步。渺無邊﹑一片相思苦。春去也﹐亂紅舞。」客有談舊娼潘姬者﹐因賦柳梢靑雲﹕「小飲微吟﹐殘燈斷雨﹐靜戶幽窗。幾度花開﹐幾番花謝﹐又到昏黃。潘娘不是潘郎。料應也﹑霜黏鬢旁。鸚鵡闌空﹐鴛鴦壺破﹐云渺煙茫。」

○蔣捷玉漏遲

傅巖隱在武林﹐納浴堂徐氏女子於客樓。其歸也﹐亦貯之所居。樓上四壁﹐悉圖西湖勝景。邀竹山爲賦玉漏遲云「翠鴛雙穗冷。鶯聲喚轉﹐春風芳景。花湧袖香﹐此度徐妝偏稱。水月仙人院宇﹐到處有﹑西湖如鏡。煙岫暝。纖蔥誤指﹐蓮峯篁嶺。料想小閣初逢﹐正浪拍紅猊﹐袖飛金餅。樓倚斜暉﹐暗把佳期重省。萬種惺忪笑語﹐更一點﹑溫柔心性。釵倦整。盈盈背燈嬌影。」

○李南金賀新郎

李南金自號三溪冰雪翁。有良家女流落可嘆者﹐李爲感賦賀新郎云「流落今如許。我亦三生杜牧﹐爲秋娘著句。先自多悉多感慨﹐更值江南春暮。君看取。落花飛絮。也有吹來穿繡戶﹐有因風﹑飄墜隨塵土。人世事﹐總無據。佳人命薄君休訴。若說與﹑英雄心事﹐一生更苦。且盡尊前今日意﹐休記綠窗眉嫵。但春到兒家庭戶。幽恨一簾煙月曉﹐恐明朝﹑燕亦無尋處。渾欲倩﹐鶯畱住。」悲涼感嘆﹐想南金亦自寫其流落之意歟。

○戴復古妻詞

戴石屏未遇時﹐薄遊江西﹐有富家翁憐其才﹐以女妻之。居數時﹐石屏忽欲作歸計﹐其妻詰之﹐告以己娶故。妻白之父﹐其父大怒﹐妻宛轉解釋﹐終遣戴歸﹐悉以奩具贈行。仍餞以詞云「惜多才﹐憐薄命﹐無計可畱汝。揉碎花箋﹐忍寫斷腸句。道旁楊柳依依﹐千絲萬縷。抵不住﹑一分愁緒。如何訴。便教緣斷今生﹐此身已輕許。捉月盟言﹐不是夢中語。後回君若重來﹐不相忘處﹐把杯酒﹐澆奴墳土。」戴去後﹐其妻卽赴水死。諺云「癡心女子負心漢」﹐如石屏者﹐非眞負心歟。

○吳文英題女冠詞

女冠子小令﹐唐人多詠本意。南渡後﹐女冠尢以風流自賞﹐而題贈者亦復不少。如吳夢窗丁稿中﹐醉落魄題藕花洲女道士扇云「春溫紅玉。纖衣學剪嬌鴉綠。夜香燒短銀屏燭。偸擲金錢﹐重把寸心卜。翠深不礙鴛鴦宿。采菱誰記當時曲。靑山南畔紅雲北。一葉波心﹐明滅淡妝束。」蝶戀花題華山道女扇云「北斗秋橫云髻影。鶯羽衣輕﹐腰減靑絲剩。一曲遊仙聞玉磬。月華深院人初定。十二闌干和笑憑。風露生寒﹐人在蓮花頂。睡重不知殘酒醒。碧窗幾度啼鴉瞑。」朝中措題蘭定道女扇云「楚臯相遇笑盈盈。江碧遠山靑。露重寒香有恨﹐月明秋佩無聲。銀燈炙了﹐金鑪燼暖﹐眞色羅屏。病起十分淸瘦﹐夢闌一寸春情。」諸闋皆艷詞也。

○呈文英題女髑髏詞

有畫半面女髑髏者﹐夢窗戲題小詞云「釵燕攏云睡起時。隔墻折得杏花枝。靑春半面妝如畫﹐細雨三更花又飛。輕愛別﹐舊相知。斷腸靑冢幾斜暉。亂紅一任風吹起﹐結習空時不點衣。」

○吳文英倦尋芳

孫花翁在吳門﹐遇舊歡老妓﹐邀夢窗爲賦倦尋芳云「墜瓶恨井﹐塵鏡迷樓﹐空閒孤燕。寄別崔徽﹐淸瘦畫圖春面。不約舟移楊柳系﹐有緣人映桃花見。敍分攜﹑悔香瘢漫﹐綠鬟輕剪。聽細語﹑琵琶幽怨。客鬢蒼華﹐衫袖濕徧。漸老芙蓉﹐猶自帶霜重看。一縷情深朱戶掩﹐兩痕愁起靑山遠。被西風﹐又驚吹﹑夢魂分散。」

○吳文英髙山流水

丁宥基仲之側室﹐解吟詠﹐善絲桐。夢窗爲制髙山流水贈之云「素弦一一起秋風。寫柔情﹑都在春蔥。徽外斷腸聲﹐霜霄暗落驚鴻。低顰處﹑剪綠裁紅。仙郎伴﹐新制還賡舊曲﹐映月簾櫳。似名花並蒂﹐日日醉春濃。吳中。空傳有西子﹐應不解﹑換羽移宮。蘭蕙滿襟懷﹐唾碧總噴花茸。後堂深﹑想費春工。客愁重﹑時聽蕉寒雨碎﹐淚濕瓊鍾。恁風流也稱﹐金屋貯嬌慵。」

○史達祖漢宮春

樂籍有星娘者﹐厭風塵﹐去從黃冠服。其舊歡尙眷而弗忘﹐乞史梅溪賦漢宮春寄之云「花隔東垣。詠燕臺秀句﹐結帶謀歡。匆匆舊盟有限﹐飛夢重關。南塘夜月﹐照湘琴﹑別鶴孤鸞。天便遣﹐淸愁易長﹐春衣常恁香寒。唐昌故宮何許﹐頓剪霞裁霧﹐擺落塵緣。一聲步虛婉娩﹐云駐天壇。淒涼故里﹐想香車﹑不到人間。羞再見﹐東陽帶眼﹐教人依舊思凡。」

○趙師俠贈妓詞

趙師俠坦庵﹐爲南宗之雋﹐工詞章﹐亦多贈妓之作。其贈妙惠鷓鴣天云「妙曲淸聲壓楚城。蕙心蘭態見柔情。疊波穩稱金蓮步﹐蘸甲從教玉筍斟。歌緩緩﹐笑吟吟。向人眞處可憐生。仙源幸有藏春處﹐何事乘風逐世塵。」又於滕王閣上贈段雲輕浣溪沙云「落日沈沈墜翠微。斷雲輕逐晚風歸。西山南浦畫屏圍。一瞥波光明欲澑﹐兩眉山色翠常低。須知人與景相宜。」又同曾無玷觀尢賽娘欒棋﹐點絳唇云「裊裊娉娉﹐可人尢賽娘風韻。花嬌玉潤。一撚春期近。占路藏機﹐已向棋中進。都休問。酒旗花陣。早晚爭先勝。」三國皆暗藏小字云。

○趙長卿寄妾詞

趙長卿南丰宗室﹐自號仙源居士。嘗置一妾頗慧﹐教之學東坡字﹐唱東坡詞﹐命名曰文卿。元約三年﹐屆期﹐文卿不忍去﹐其母不容﹐彊索之去﹐嫁一農夫家。文卿不能忘情﹐常寄詞問訊。仙源因和其韻答之云「破靨盈盈巧笑﹐舉杯灩灩迎逢。慧心端有謝娘風。燭花香霧﹐嬌困面微紅。別恨彩箋𨿽寄﹐淸歌淺酌難同。夢回楚館雨雲空。相思春暮﹐愁滿綠蕪中。」後又寄以鷓鴣天云「一曲淸歌金縷衣。巧佼心事有誰知。自從別後難相見﹐空解題紅寄好詞。憶攜手﹐過階墀。月籠花影半明時。玉釵頭上輕輕顫﹐搖落釵頭豆蔻枝。」

○趙長卿臨江仙

仙源有笙妓名夢云者﹐忽對仙源有剪髮修道之語。爲賦臨江仙云「蕊嫩花房無限好﹐東風一樣春工。百年歡笑酒尊同。笙吹雛鳳語﹐裙染石橊紅。且向五云深處住﹐錦衾繡幌從容。如何卽是出樊籠。蓬萊人少到﹐雲雨事難窮。」

○趙長卿水龍吟

仙源嘗於江樓宴席﹐見歌姬名盼盼者﹐彈琵琶﹐舞梁州﹐贈以水龍吟云「酒潮勻頰雙眸澑。美映遠山橫秀。風流俊雅﹐嬌癡體態﹐眼前稀有。蓮步彎彎﹐移歸拍裏﹐淩波難偶。對仙源醉眼﹐玉纖籠巧﹐新聲撥﹐魚紋皺。我自多情多病﹐對人前﹑只推傷酒。瞞他不得﹐詩情懶倦﹐沈腰消瘦。多謝東君﹐殷勤知我﹐曲翻紅袖。扌棄來朝又是﹐扶頭不起﹐江樓知否。」

○侯西江月

蔡仲常得一稚姬﹐名曰幼嬌﹐風韻頗勝。侯懶窟爲賦西江月云「豆寇梢頭年紀﹐芙蓉水上精神。幼云嬌玉兩眉春。京洛當時風韻。金縷深深勸客﹐雕梁蔌蔌飛塵。主人從得董雙成。應忘瑤池宴飲。」

○吳文英賦舞女詞

臨安京市有舞女﹐夢窗爲賦玉樓春云「茸茸帽遮梅額。金蟬羅剪胡衫窄。乘肩爭看小腰身﹐倦態彊隨閒鼓笛。閒稱在城東陌。欲買千金應不惜。歸來困頓春眠﹐猶夢婆娑斜趁拍。」

○楊妹子題馬遠畫

楊妹子者﹐宋寧宗楊后之妹也。其書酷仿寧宗筆法﹐凡禦府收藏諸名家畫幅﹐多令題詠。有見其題馬遠松院鳴小軸云「閒中一弄七弦琴。此曲少知音。多因淡然無味﹐不比鄭聲淫。松院靜﹐竹樓深。夜沈沈。淸風拂枕﹐明月當軒﹐誰會幽心。」其詞亦娟秀可喜也。

○詹玉贈粉兒詞

楊都尉震有十姬﹐皆麗色﹐而粉兒尢勝。一日﹐招詹天遊宴﹐悉出佐觴﹐天遊獨屬意粉兒。飲酣﹐口占浣溪紗贈之云「淡淡靑山兩點春。嬌羞一點口兒櫻。一梭兒玉一窩云。白藉香中見西子﹐玉梅花下遇昭君。不曾眞个也銷魂。」楊卽以粉兒贈之。且曰「使天遊眞个銷魂。」眞風流豪爽人也。

○陳詵詞

湘人陳詵﹐登第後﹐授嶽州教職﹐與營妓江柳狎。時嶽守孟之經知其事。偶公宴﹐江柳不侍﹐屢呼始至。孟怒杖之﹐且於眉間刺「陳詵」二字﹐押隸辰州。陳𨿽憾之﹐而無如之何﹐而柳之母怨詈無已。陳乃罄其所有﹐僅得千緡以贈行﹐始息。陳私貽以詞云「鬢連一點似飛鴉。休把翠鈿遮。三年兩載﹐千扌閏百就﹐今日天涯。楊花又逐東風去﹐隨分入人家。要不思量﹐除非酒醒﹐不照菱花。」柳將行之際﹐陳之故人陸云西以荊湖制司官奉檄來嶽﹐陳密往迓之﹐具以情告。陸卽取空名制﹐塡陳姓名﹐檄入制幕。抵郡﹐孟出郊迎。旣入﹐卽爲陸開宴。席間﹐陸曰「聞籍中有江柳善謳﹐今在否。」孟旋呼至﹐柳以翠鈿貼眉間﹐侍宴歌罷﹐酒酣﹐陸戲語孟曰「能以江柳見予否。」孟答以惟命。陸笑曰「君尙不能容一陳教﹐豈能予人。」孟因敍陳之過。席罷﹐陸呼柳詢其事﹐柳出陳贈行詞﹐陸大嘆賞。因再登席﹐舉陳詞示孟﹐且誚之曰「君試目此作﹐可謂不知人矣。今制司檄陳入幕﹐將若之何。」孟求解於陸﹐卽召陳同宴焉。明日登之薦剡﹐且除柳之籍以贈之。或有此事訛傳爲楊誠齋守嶽時﹐非是。誠齋豈肯如是殺風景者乎。

○呂渭老贈李蓮詞

呂渭老聖求﹐有卜算子詞贈歌者李蓮云「渡口看潮生﹐水滿蒹葭浦。長記扁舟載月明﹐深入芙蕖去。荷蓋覆平池﹐忘了歸來路。誰記南樓百尺髙﹐不見如蓮步。」

○徐淵子詞

徐淵子舍人﹐好以詩文諧謔。丁少瞻與妻有違言﹐乃棄家﹐居茶寮山﹐茹素誦經﹐日買海物放生﹐久而不歸。其妻患之﹐祈徐爲之譬解﹐徐許諾。見賣老婆牙者﹐買一巨筐餉丁﹐且侑以詞云「茶寮山上一頭陀。新來學甚麼。蛑蝤螃蟹與烏螺。知他放幾多。有一物﹐似蜂窩。姓牙名老婆。𨿽然無柰得他何。如何放得他。」丁見詞﹐大笑而歸。

○鐘幅卜算子慢

江南士人鐘輻﹐有妓名靑箱﹐甚寵之。後因外出﹐而寄以卜算子慢云「桃花院落﹐煙重露寒﹐寂寞禁煙晴晝。風拂朱簾﹐還記去年時候。惜春心﹑不喜閒窗繡。倚屏山﹐和衣睡覺﹐醺醺暗消殘酒。獨倚危闌久。把玉魏偸彈﹐黛蛾輕斗。一點相思﹐萬般自家甘受。抽金釵﹐欲買丹靑手。寫別來容顏寄與﹐使知人消瘦。」

○吳潛賀新郎

徐淸叟未遇時﹐嘗贈建州官妓唐玉詩云「上國新行巧樣花。一枝柳插鬢邊斜。嬌羞未肯從郎意﹐愛把芳容故故遮。」吳履齋見之﹐亦爲賦賀新郎云「可意人如玉。小簾櫳﹑輕勻淡抹﹐道家裝束。長恨春歸無尋處﹐全在波明黛綠。看冶葉倡條渾俗。比似江梅淸有韻﹐更臨風﹑對月斜依行。看不足﹐詠不足。曲屏半掩春山簇。正輕寒﹑夜深花睡﹐半欹殘燭。縹緲九霞光夢裏﹐香在衣裳馥。又只恐銅壺聲促。試問送人歸雲海後﹐對一奩﹑花影垂金粟。腸易斷﹐恨難續。」

○潘方贈妓詞

延平樂籍中﹐有能墨竹艸書者﹐潘方庭堅嘗眷之﹐爲賦長短句。其末段云「玉帶懸魚﹐黃金鑄印﹐侯封萬戶。待從頭﹐繳納君王﹐覓取愛卿歸去。」其爲之心醉可知矣。潘後復過延津﹐再訪之﹐其人已爲豪者挈去久矣﹐遂復有題壁之作云「生怕倚闌干。閣下溪聲閣外山。空有舊時山共水﹐依然。暮雨朝雲去不還。應是躡飛鸞。月下時時認佩環。月又漸低霜又落﹐更闌。折得梅花獨自看。」庭堅﹐三山人也。

○張淑芳詞

張淑芳﹐西湖樵家女也。理宗選宮嬪時﹐以色美﹐爲賈似道所匿﹐寵之專房。時有譏之者云「山上樓臺湖上船。平章醉後懶朝天。羽書莫報襄樊急﹐新得蛾眉正妙年。」與太學生百字令所云「新塘楊柳」者﹐皆指此也。淑芳亦知賈必敗﹐預營別業於五雲山下。賈南遷日﹐削友爲尼﹐人罕知者。張善小詞﹐其更漏子云「墨痕香﹐燈下淚。點點愁人幽思。桐葉落﹐蓼花殘。雁聲天外寒。五云嶺﹐九溪塢。每到秋來更苦。風淅淅﹐水淙淙。不教蓬逕通。」浣溪沙云「散步山前春艸香。朱闌綠水繞吟廊。花飛驚墜繡衣裳。或定或搖江上柳﹐爲鸞爲鳳月中篁。爲誰掩抑鎖云窗。」今五雲山下九溪塢﹐尼庵尙存。

○朱秋娘菩薩蠻

朱希眞小名秋娘﹐徐必用﹐工詞翰﹐欲繼美易安。徐久客未歸﹐朱賦菩薩蠻云「濕云不度溪橋冷。嫩寒初透東風景。橋下水聲長。一枝和雪香。人憐花似舊。花比人應瘦。莫憑小闌干。夜深花正寒。」此詞命意孤髙﹐世有以六一上元詞稱爲秋娘作者﹐誤矣。

○劉鼎臣妻詞

婺州劉鼎臣﹐就試行都﹐其妻自制彩花一枝﹐並侑以詞餞之云「金屋無人夜剪繒。寶釵翻過齒痕輕。臨行執手殷勤送﹐襯與蕭郎兩鬢靑。聽囑付﹐好看承。千金不此時情。明年宴罷瓊林晚﹐酒面微紅相映明。」

○孫氏平韻憶秦娥

太學生鄭文﹐秀州人。其妻孫氏﹐善詞章﹐寄鄭平韻憶秦娥云「花深深。一鉤羅襪行花陰。行花陰。閒將柳帶﹐試結同心。日邊消息空沈沈。畫眉樓上愁登臨。愁登臨。海棠開後﹐望到如今。」鄭每爲人誦之﹐一時歌樓妓館﹐咸傳唱焉。

○劉彤詞

江寧章文虎﹐其妻劉氏﹐名彤﹐文美其字也。工詩詞。嘗有詞寄文虎云「千里長安名利客﹐輕離輕散尋常。難禁三月好風光。滿階芳艸綠﹐一片杏花香。記得年時臨上馬﹐看人淚眼汪汪。如今不忍更思量。恨無千日酒﹐空斷九回腸。」

○尹煥詞

尹煥梅津﹐未第時﹐嘗遊苕溪﹐樂營中﹐偶有所盼。後十年﹐重到吳興訪之﹐則久爲宗子所據。𨿽已育子﹐而尙未落籍。尹乃假於郡將以召之﹐久而始來﹐顏色悴赧﹐相對若不勝情。梅津爲賦唐多令云「末轉淸商。溪聲供夕涼。緩傳杯﹑催喚紅妝。慢綰烏雲新浴罷﹐拂拂地﹐水沈香。歌短舊情長。重逢驚鬢霜。悵綠陰﹑靑子成雙。說著前歡佯不采﹐蓮子﹐打鴛鴦。」風流佳話﹐又屬吳興。梅津可謂尋芳再誤耳。

○一士人賦玉瓏璁

南渡初﹐有士人嘗於錢塘江漲橋爲狹邪之遊﹐因賦玉瓏璁云「城南路。橋南樹。玉鉤簾捲橫香霧。新相識。舊相識。淺顰低笑﹐嫩紅輕碧。惜﹑惜﹑惜。劉郎去。阮郎住。爲雲爲雨朝還暮。爭相憶。空相憶。露荷心性﹐柳花蹤迹。得﹑得﹑得。」後士人去爲北遊﹐陷而不返﹐其友人作詩寄之﹐附以龍涎香雲「江漲橋連花發時。故人曾此著徵衣。請君莫唱橋南曲﹐花已飄零人不歸。」士人得詩﹐酬寄云「認得吳家心字香。玉窗春夢紫羅囊。餘燻未歇人何許﹐洗破徵衣更斷腸。」

○嚴蕊小詞

天臺營妓嚴蕊﹐字幼芳﹐色藝冠時﹐琴弈書畫﹐靡不精妙。間作小詞﹐亦復新穎可喜。唐與正守臺日﹐嘗於酒連令賦紅白桃花﹐蕊卽口占如夢令云「道是梨花不是。道是杏花不是。白白與紅紅﹐別是東風情味。曾記。曾記。人在武陵微醉。」唐大賞之﹐賜以雙縑。又七夕郡齋開宴﹐座客謝元卿﹐豪士也。夙慕其名﹐令蕊賦七夕詞﹐以己之姓爲韻。酒方行﹐蕊卽成鵲橋仙云「碧梧初墜﹐桂香才吐﹐池上水花微謝。穿鍼人在合歡樓﹐正月露﹑玉盤髙瀉。蛛忙鵲懶﹐耕慵織倦﹐空做古今佳話。人間剛道隔年期﹐笑天上﹑方才隔夜。」因歌以侑觴﹐元卿爲之心醉﹐畱其家半載方去。後朱晦庵以倉使行部至臺﹐因陳同甫之譖﹐欲摭唐之短﹐遂指其與芯有濫。系獄月餘﹐蕊𨿽備楚之苦﹐終無一語及唐﹐然猶不免受杖。乃移籍紹興﹐且復就越置獄﹐重鞫之﹐久而不得其情。令獄吏以好言誘之曰「汝何不早承﹐亦不過杖罪。況前已經斷﹐且不重科﹐何爲枉受此苦耶。」蕊泣謝曰「身𨿽賤妓﹐縱與太守有濫﹐亦知罪不至死。然是非眞僞﹐豈可妄言﹐以重污士大夫﹐𨿽死不可誣也。」其辭旣堅﹐復痛杖之﹐仍系樂籍焉。蕊兩月之間﹐一再受杖﹐委頓幾死。然其聲價愈騰﹐至達宸聽。晦翁亦因是而攺除。邱商卿代爲倉使﹐偶因賀朔之際﹐憐其憔悴﹐令作詞自陳。蕊略不構思﹐口占卜算子云「不是愛風塵﹐似被前緣誤。花落花開自有時﹐總賴東君主。去也終須去。住也如何住。但得山花插滿頭﹐莫問奴歸處。」邱大喜﹐卽日判與從良。繼而近屬宗子納爲小星以終身去。嗚呼﹐此亦妓中之俠者也。

○蜀妓詞

蜀妓類能文﹐蓋薛濤遺風也。陸放翁返自蜀﹐其客挾一妓偕行﹐歸而置之別館﹐率數日一往。偶以病久疏﹐妓頗疑之。客作詞自解﹐妓卽韻答之云「設盟說誓。說情說意。動便春愁滿紙。多應念得脫空經﹐是那个先生教底。不茶不飯﹐不言不語﹐一味供他憔悴。相思已自不曾閒﹐又那得工夫咒你。」又傳一蜀妓﹐席上作送行詞云「欲寄意﹑渾無所有。折盡市橋官柳。看君著上徵衫﹐又相將﹑放船楚江口。後會不知何日﹐又是男兒﹐休要鎭長相守。苟富貴﹑毋相忘。若相忘﹐有如此酒。」此乃妓自度曲﹐今卽名市橋柳云。

○趙才卿燕歸梁趙才卿者﹐成都樂籍也﹐性慧黠﹐能小詞。帥府開宴﹐餞都鈐﹐席間帥令作詞﹐才卿立進燕歸梁云「細柳營中有亞夫。華宴簇名姝。雅歌長許佐投壺。無一日﹑不歡娛。漢王拓境思名將﹐捧飛韶﹐欲登途。從前密約盡成虛。空贏得﹑淚如珠。」帥大喜﹐盡以席上飲器賜之。

○惠英減蘭

洪景盧守會稽日﹐營妓惠英歌其自制減蘭以侑觴云「梅花似雪。剛被雪來相挫折。雪裏梅花。無限精神總爲他。梅花無語。只有東君來作主。寄語東君。且與梅花作主人。」

○僧兒滿庭芳

廣漢官妓名僧兒者﹐秀外慧中﹐善塡詞。時有太守戴姓﹐兩臨此郡﹐甚眷之。後以玉局之請﹐致仁歸。僧兒於餞席賦滿庭芳云「團菊苞金﹐叢蘭減翠﹐畫成秋暮風煙。使君歸去﹐千里倍潸然。兩度朱幡雁水﹐全勝得﹑陶侃當年。如何見﹐一時盛世﹐都在送行篇。愁煩。懶梳洗﹐尋思陪宴﹐花底湖邊。有多少風流﹐往事縈牽。聞道霓旌羽賀﹐看看是﹑玉局神仙。應相許﹐衝雲破霧﹐一到洞中天。」

○平江妓獻太守詞

嘉定間﹐平江妓有於餞席獻太守詞云「春色原無主。荷東君﹑著意看承﹐等閒分付。多少無情風雨恨﹐那更蝶欺蜂妒。算燕雀﹑眼前無數。縱使簾櫳能愛護。到如今﹑已是成遲暮。芳艸碧﹐遮歸路。看看做到難言處。怕仙郎﹑輕旌旗﹐易歌襦。月滿西樓弦索靜﹐云蔽昆城閬府。便恁地﹑一帆輕舉。獨倚闌干愁拍碎﹐慘玉容﹐淚眼如紅雨。去與住﹐兩難訴。」

○樂婉與施酒監詞

杭妓樂婉﹐與施酒監善。施秩滿去﹐贈以詞云「相逢情便深﹐恨不相逢早。識盡千千萬萬人﹐終不如伊好。別爾登長道。轉覺添煩惱。樓外朱樓獨倚闌﹐滿目圍芳艸。」婉亦能詞﹐答贈云「相思似海深﹐舊事如天遠。淚滴千千萬萬行﹐使我愁腸斷。要見無由見。見了終難拚。若是前生未有緣﹐重結來生願。」

○望海潮弔楊謝詞

紹興庚午歲﹐臺州黃巖營籍有謝姓妓﹐與楊生情好甚篤﹐爲其嫗所制﹐不遂其願﹐乃相約投江。好事者爲賦望海潮弔之云「彩筒角黍﹐蘭橈畫舫。佳節競弔沈湘。古意未收﹐新愁又起﹐斷魂流水茫茫。堪笑又堪傷。煙水無情﹐揉花碎玉﹐空餘怨抑淒涼。楊謝舊遺芳。算世間縱有﹐不恁非常。但看芙蕖並蒂﹐他日一雙雙。」

○劉期夜月

樂部中諸藝﹐惟杖鼓鮮有能工之者。京師官妓楊素蛾﹐最工此技。劉酷愛之﹐爲特制期夜月﹐以詠其事云「金鉤花綬素雙月。腰肢軟低折。揎皓腕﹐縈繡結。輕盈宛轉﹐妙若鳳鸞飛越。無別。香檀急叩﹐轉淸切。翻妙手飄瞥。催畫鼓﹐追脆管﹐鏘洋雅奏﹐尙與眾音爲節。當時妙選舞袖﹐慧性雅質﹐各爲殊絕。滿座傾心注目﹐不甚窺回雪。纖怯逡巡﹐一曲霓裳徹。汗透鮫綃濕。教人與傳香粉﹐媚容秀發。宛降蕊珠宮闕。」

○王淸惠滿江紅

丙子﹐元兵入杭﹐兩宮北遷﹐妃嬪皆隨行。有王昭儀者﹐名淸惠﹐畱題滿江紅於夷山驛壁云「太液芙蓉﹐渾不是﹑舊時顏色。曾記得﹑承恩雨露﹐玉樓金闋。名播蘭簪妃後裏﹐暈湖蓮臉君王側。忽一朝﹑な鼓揭天來﹐繁華歇。龍虎散﹐風雲滅。千古恨﹐憑誰說。對山河百二﹐淚沾襟血。驛館夜驚塵土夢﹐宮車曉碾關山月。願娥﹑相顧肯從容﹐隨圓缺。」迨文丞相北行﹐過此﹐讀至末句﹐嘆云「惜哉﹐夫人於此少商量矣。」爲之代作二闕﹐亦題於壁。其一云「試問琵琶﹐胡沙外﹑怎生風色。最苦是﹑姚黃一朵﹐移根瑤闕。王母歡闌宴罷﹐仙人淚滿金盤側。聽行宮﹑夜半雨霖鈴﹐聲聲歇。彩雲散﹐香塵滅。銅駝恨﹐那堪說。想男兒慷慨﹐嚼穿齦皿。回首昭陽辭落日﹐傷心銅雀迎新月。算妾身﹑不願似天家﹐金甌缺。」其二云「燕子樓中﹐又捱過﹑幾番秋色。相思處﹑靑年如夢﹐乘鸞仙闕。肌肉暗消衣帶緩﹐淚珠斜透花鈿側。最無端﹑蕉影上窗紗﹐靑燈歇。曲池合﹐髙臺滅。人間事﹐何堪說。向南陽阡上﹐滿襟淸血。世態便如翻覆雨﹐妾身原是分明月。笑樂昌﹑一段好風流﹐菱花缺。」考王昭儀抵上郡﹐卽懇請爲女道士﹐自號衝華﹐與丞相黃冠之志正同。其從容圓缺之語﹐又何必遽貶之耶。

○汪元量水龍吟

汪元量水雲﹐隨駕北遷﹐嘗於淮河舟中﹐夜聞故宮人彈琴﹐感賦水龍吟云「鼓な驚破霓裳﹐海棠亭北多風雨。灑闌歌罷﹐玉啼金泣﹐此行良苦。駝背模糊﹐馬頭を匝﹐朝朝暮暮。自都門宴罷﹐龍艘綿纜﹐空載得﹐春歸去。目斷東南半壁﹐悵長淮﹑已非吾土。受降城下﹐艸如霜白﹐淒涼酸楚。粉陣紅圍﹐夜深人靜﹐誰賓誰主。對漁燈一點﹐羈愁萬斛﹐譜琴中語。」

○詹玉三姝媚

詹天遊﹐南宋遺民﹐嘗於古衛乘舟﹐其柁工告以此舟曾載錢塘宮人赴北者。詹爲感賦三姝媚云「一篷兒別苦。是誰家﹑花天月地兒女。紫曲藏嬌﹐慣錦窠金翠﹐玉敖鐘呂。綺席傳宣﹐笑聲裏﹑龍樓三鼓。歌扇題詩﹐舞袖籠香﹐幾曾塵土。因甚畱春不住。怎知道人間﹐匆匆今古。金屋銀屏﹐被西風吹換﹐蓼汀渚。如此江山﹐應悔卻﹑西湖歌舞。載取斷雲何處。江南煙雨。」

○金徳淑望江南

宋亡後﹐章邱李生在燕山旅邸﹐嘗對月獨歌曰「萬里倦行役﹐秋來瘦幾分。因看河北月﹐忽憶海東云。」旋聞鄰婦有似感歌而泣者﹐明日訪之﹐則宋宮人金徳淑也。詢李曰「客非昨夜悲歌人乎。」李曰「歌非己作﹐來時同舟有杭人嘗吟此﹐偶對月憶及﹐聊歌以遣懷耳。」金泣曰「此宋黃昭儀送汪水雲詩也。當時吾輩亦皆有贈。」因舉其自制望江南云「春睡起﹐積雪滿燕山。萬里長城皆縞素﹐六街燈火已闌珊。人立玉樓間。」金後遂委身於李焉。

○徐君寶妻詞

嶽州徐君寶之妻﹐被元兵所掠﹐挾而來杭。其主者屢欲犯之﹐皆以計脫。將彊污之﹐哀告曰「容妾祭先夫後﹐當爲君婦。」許之。乃焚香再拜﹐題詞於壁間云「漢上繁華﹐江南人物﹐尙遺宣政風流。綠窗朱戶﹐十里爛銀鉤。一旦刀兵齊舉﹐旌旗擁﹑十萬貔貅。長驅入﹐歌樓舞榭﹐風捲落花愁。淸平三百載﹐曲章文物﹐掃地都休。念此身未北﹐尙客南州。破鏡徐郎何在﹐空惆悵﹑相見無由。從今後﹐斷魂千里﹐夜夜嶽陽樓。」題畢﹐赴水死。

○張炎國香慢

張炎叔夏﹐自號玉田﹐循王諸孫也。知音律﹐工詩詞﹐入元不仕。浪遊南北﹐楊守齋以佳公子﹑窮詩客自之。嘗遊燕山﹐遇杭妓沈梅嬌者﹐把酒相勞苦﹐猶能歌周淸眞意難忘﹑臺城路兩闋。且乞詞於玉田﹐因爲賦國香慢﹐書羅帕以贈云「鶯柳煙堤。記未吟靑子﹐曾比紅兒。嫻嬌弄春微透﹐鬟翠雙垂。不道畱仙不住﹐更無夢﹑吹到南枝。相看兩流落﹐掩面凝羞﹐怕說當時。淒涼歌楚調﹐裊餘音不放﹐一朵雲飛。丁香枝上﹐幾度款語深期。拜了花梢澹月﹐最難忘﹑弄影搴衣。無端動人處﹐過了黃昏﹐猶道休歸。」

○張炎意難忘

車秀卿﹐吳中樂部之翹楚也。歌美成曲﹐得其音旨。玉田嘗賞之﹐爲賦意難忘云「風月吳娃。柳陰中﹑認得第一香車。春深妝減艷﹐波轉影流花。鶯語滑﹐透紋紗。有低唱人誇。怕誤卻﹑周郎醉眼﹐倚扇佯遮。底須拍碎紅牙。聽曲終奏雅﹐可是堪嗟。無人知此意﹐明月又誰家。塵滚滚﹐老年華。付情在琵琶。更嘆我﹑靑衫易濕﹐萬里天涯。」

○張炎贈蘇柳兒詞

「楚腰一撚﹐羞剪靑絲結。力未勝春嬌怯怯。暗鶯聲細說。愁蹙眉心斗雙葉。正情切。柔枝未堪折。應不解﹐管離別。柰如今已入東風睫。望斷章臺﹐馬蹄何處﹐閒了黃昏澹月。」此玉田贈雛姬蘇柳兒作。後重訪之﹐蘇已去﹐復作憶柳曲云「修眉刷翠春痕聚。難剪愁來處。斷絲無力綰韶華。也學落紅流水到天涯。那回錯認章臺下。卻是陽關也。待將新恨趁楊花。不識相思一點在誰家。」前調寄淡黃柳﹐後調乃虞美人耳。

○張炎贈卿卿詞

蘇州汾湖居士陸輔之﹐有家姬名卿卿﹐以才色稱。玉田嘗爲賦淸平樂云「候虫淒斷。人語西風岸。月落沙平流水漫。驚見蘆花來雁。可憐瘦損蘭成。多情應爲卿卿。只有一枝梧葉﹐不知多少秋聲。」後廿載﹐汾湖致仕歸﹐則玉田﹑卿卿皆下世矣。汾湖乃作圖﹐題玉田詞於捲端﹐而和之云「楚天云斷。人隔蕭湘岸。往事悠悠江水漫。怕聽樓前新雁。深閨舊夢還成。夢中猶記憐卿。依約相思碎語﹐夜涼桐葉聲聲。」

○陳妙常小詞

陳妙常﹐女冠也﹐美而慧﹐善詞翰。張於湖慕之﹐陳作小詞以拒云「淸靜堂前不捲簾。景悠然。閒花野艸漫連天。莫胡言。獨坐洞房誰是伴﹐一鑪煙。閒來窗下理琴弦。小神仙。」

○慕容卿妻詞

平江雍熙寺﹐月夜﹐有客聞婦人歌浣溪沙云「滿目江山憶舊遊。汀花汀艸弄春柔。長亭艤住木蘭舟。好夢易隨流水去﹐芳心猶逐曉云愁。行人莫上望京樓。」聲極淒婉。此詞傅至蘇州﹐慕容卿聞而驚曰「此余亡妻作也。」詢所由來﹐則其妻停殯處耳。

○遼蕭后回心院詞

遼蕭后﹐小字觀音﹐工書﹐能歌詞﹐善彈箏琶。天帝初甚寵之﹐敕爲懿徳皇后。帝後荒於遊畋﹐後諷詩切諫﹐帝遂疏之。後乃作回心院詞﹐寓望幸之意也。其一云「掃深殿。閉久金鋪暗。遊絲絡网塵作堆﹐積歲靑苔厚階面。掃深殿。待君宴。」其二云「拂象牀。憑夢借髙唐。敲壞半邊知妾臥﹐恰當天處少輝光。拂象牀。」他如「換香枕﹐鋪翠被。裝繡帳﹐疊錦茵。展瑤席﹐剔銀燈。燻鑪﹐張鳴箏」。凡十首﹐皆情致纏綿﹐怨而不怒焉。

○吳激詞

金學士吳激彥髙﹐宋侍郎吳┉之子﹐米元章之媚也。靖康末﹐奉使北軍﹐以知名士爲所畱﹐仕爲翰林待制。工詩文﹐善書畫﹐尢精樂府﹐與蔡松年齊名﹐號吳蔡體。嘗在燕山張總持家宴集﹐張出侍姬佐酒。中有一人﹐意態摧抑。詰之﹐乃宣和殿小宮婢也。吳爲賦人月圓云「南朝千古傷心地﹐曾唱後庭花。舊時王謝﹐堂前燕子﹐飛向誰家。偶然一見﹐仙肌勝雪﹐宮鬢堆鴉。江州司馬﹐靑衫淚濕﹐同是天涯。」時宇文叔通亦賦念奴嬌﹐先成﹐及見此作﹐茫然自失。是後有向求樂府者﹐輒云「吳郎近以樂府名天下﹐可往求之。」其推重如此。吳又於會寧府遇老姬﹐善鼓瑟﹐自言是梨園舊籍﹐亦爲賦春從天上來云「海角飄零。嘆漢苑秦宮﹐墜露飛螢。夢回天上﹐金屋銀屏。歌吹競舉靑冥。問當時遺譜﹐有絕藝﹑鼓瑟湘靈。但哀彈﹑似林鶯嚦嚦﹐山澑泠泠。梨園太平樂府﹐醉幾度春風﹐發變星星。舞徹中原﹐塵飛滄海﹐風雪萬里龍庭。寫胡笳幽怨﹐人憔悴﹑不似丹靑。酒微醒。一窗涼月﹐燈火靑熒。」二詞皆有故宮離黍之悲﹐南北無不傳誦焉。

○蔡松年趙可詞

蔡伯堅在翰林日﹐奉使髙麗。東夷故事﹐每上國使來﹐館有侍妓。伯堅於使還日﹐爲賦石州慢云「雲海蓬萊﹐風霧鬢鬟﹐不假梳掠。仙衣捲盡霓裳﹐方見宮腰纖弱。心期得處﹐世間言語非眞﹐海犀一點通寥廓。無物比情濃﹐覓無情相博。離索。曉來一枕餘香﹐酒病賴花醫卻。瀲灩金尊﹐收拾新愁重酌。片帆云影﹐載將無際關山﹐夢魂應被楊花覺。梅子雨絲絲﹐滿江幹樓閣。」迨後﹐內翰趙可獻之使髙麗﹐歸時亦賦望海潮以贈館妓云「云垂餘發﹐霞拖廣袂﹐人間自有飛瓊。三館俊遊﹐百銜髙選﹐翩翩老阮才名。銀漢會雙星。尙相看脈脈﹐似隔盈盈。醉玉添春﹐夢云同夜惜卿卿。離觴艸艸同傾。記靈犀舊曲﹐曉枕餘酲。海外九州﹐郵亭一別﹐此生未卜他生。江上數峯靑。悵斷雲殘雨﹐不見髙城。二月遼陽芳艸﹐千里路旁情。」

○王特起別妾詞

王監使特起﹐字正之﹐代州人。少工詞賦﹐年四十餘﹐方登第。晚置一妾﹐甚寵之。世所傳喜遷鶯詞﹐乃別妾作也。詞云「東樓歡宴。記遺簪綺席﹐題詩羅扇。月枕雙欹﹐云窗同夢﹐相伴小花深院。舊歡頓成陳迹﹐翻作一番新怨。素秋晚。聽陽關三疊﹐一尊相餞。畱戀。情繾綣。紅淚洗妝﹐雨濕梨花面。雁底關河﹐馬頭星月﹐西去一程程遠。但願此心如舊﹐天也不違人願。再相見。老生涯﹐分付藥鑪經卷。」

○王特起喜遷鶯

博陵縣有郝仙女廟。仙女﹐魏靑龍中人﹐年已及笄﹐姿色姝麗。采水中﹐忽蒼煙白霧﹐失其所在。其母哀求水濱﹐顧得一見。俄聞異香襲人﹐隱約見於波際。曰「兒以靈契﹐迹綃宮﹐世緣已斷﹐無用悲悒。今後能使鄕社田蠶歲宜。」後鄕人立廟祀之。王正之亦爲題喜遷鶯云「汀洲滿。記翠籠采采﹐相將鄰媛。蒼渚煙生﹐金支光爛。人在霧綃鮫館。小鬟頓成雲散。羅襪淩波不見。翠鸞遠。但淸溪如鏡﹐野花畱鈿。情眷。驚變現。身後神功﹐緣就吳蠶繭。漢女菱歌﹐湘妃瑤瑟﹐春動倚雲層殿。彤車載花一色﹐醉盡碧桃淸宴。故山晚。嘆流年一笑﹐人間飛電。」

○李冶賦雙蕖怨

大名民家﹐有男女以私情不遂﹐相約赴水死。後三日﹐兩屍相攜﹐浮於水濱。是歲陂中蓮花﹐無不並蒂者。樂城李仁卿爲賦雙蕖怨云「爲多情和天也老﹐不應情遽如許。請君試聽雙蕖怨﹐方見此情眞處。誰點注。香瀲灩﹑銀塘對抹胭脂露。藕絲幾縷。絆玉骨春心﹐金沙曉淚﹐漠漠瑞紅吐。連理樹。一樣驪山懷古。古今朝暮。雲雨六郎夫婦。三生夢﹑幽恨從來艱阻。須念取。共翡翠鴛鴦﹐照影長相聚。秋風不住。悵寂寞芳魂﹐輕煙北渚。涼月又南浦。」仁卿名冶﹐金進士﹐後入元爲學士。

○趙孟ぽ贈貴貴詞

趙松雪以承平王孫﹐而遭世變﹐故其詞多感慨。嘗於李叔固丞相席上﹐贈其歌姬貴貴云「滿捧金杯低唱詞。尊前再拜索新詩。老夫慚愧鬢成絲。羅袖染將修竹翠﹐粉香須上小梅枝。相逢不似少年時。」

○趙管詞

松雪夫人管仲姬﹐生泖西﹐今其裏尙名管道。善畫竹﹐亦工詩詞﹐嘗題漁父圖云「人生貴極是王侯。浮利浮名不自由。爭得似﹐一扁舟。弄月吟風歸去休。」松雪和云「渺渺煙波一葉舟﹐西風木落五湖秋。盟鷗鷺﹐傲王侯。管甚鱸魚不上鉤。」

○元好問小聖樂

燕都萬柳堂﹐亦一燕遊佳處也。廉野雲嘗於夏月置酒﹐邀盧疏齋﹑趙松雪爲銷暑之會﹐如名姬解語花以佐歡。席間劉姬左手擎荷花﹐右手捧玉杯﹐歌小聖樂以勸客詞云「綠葉陰濃﹐徧池亭水閣﹐偏趁涼多。海橊初綻﹐朵朵蹙紅羅。乳燕雛鶯弄語﹐對髙柳鳴蟬相和。驟雨過﹐似瓊珠亂撒﹐打徧新荷。人生百年有幾﹐念良辰美景﹐休放虛過。富貧前定﹐何用苦張羅。命友邀賓宴賞﹐飲芳醑﹑淺斟低歌。且酩酊﹐從教二輪﹐來往如梭。」趙大喜﹐卽席贈以長句焉。小聖樂﹐元遺山所制曲也。

○倪瓚贈小瓊英詞

小瓊英者﹐楊鐵崖侍姬也。倪雲林嘗贈以柳梢靑雲﹕「樓上玉笙吹徹。白露冷﹑飛瓊佩。黛淺含顰﹐香殘棲夢﹐子規啼月。揚州往事荒涼﹐有多少﹑愁縈思結。燕語空津﹐鷗盟寒渚﹐畫闌飄雪。」

○羅志仁虞美人

淨慈尼﹐宋舊宮人也。羅志仁爲賦虞美人云「君王曾識如花面。往事多恩怨。霓裳和淚換袈裟。又送鑾輿北去聽琵琶。當年未削靑螺髻。知是歸期未。天花交室萬緣空。結綺臨春何處淚痕中。」

○滕賓贈宋六嫂詞

元人工於小令﹑套數﹐而詞學漸衰。惟滕玉霄爲故宋遺民﹐尙有家數。其贈宋六嫂百字令﹐盛爲當時所稱。詞云「柳顰花困。把人間恩愛﹐尊前傾盡。何處飛來雙比翼﹐直是同聲相應。寒玉嘶風﹐香雲捲雪﹐一串驪珠引。元郎去後﹐有誰著意題品。誰料濁羽淸商﹐繁弦急管﹐猶自餘風韻。莫是紫鶯天上曲﹐兩兩玉童肩並。白髮梨園﹐靑衫老傅﹐試與流連聽。可人何處﹐滿庭霜月淸冷。」宋六﹐小字同壽﹐姓張氏。元遺山有贈栗工張觜兒詞﹐卽其父也。後嫁宋生﹐亦工音律。同壽與宋生合樂﹐妙入神品。蓋同壽善謳﹐宋生能傳觜兒之藝也。

○拜住菩薩蠻

宣徽使孛羅家﹐有杏園﹐每春日﹐宅眷常戲秋千於園中。簽樞帖木耳之子拜住﹐過墻外﹐窺見一女絕色﹐歸白之父﹐乞委禽焉。孛羅欣然﹐邀拜住來﹐告以能賦秋千詞﹐得佳作﹐卽以此女妻之。拜住當成菩薩蠻﹐以國書寫之云「紅繩畫板柔荑指。東風燕子雙雙起。誇俊與爭髙。先將裙系牢。牙牀和困睡。一任金釵墜。推枕覺來遲。紗窗月上時。」孛羅閱詞大喜﹐納爲婿焉。

○劉鼎玉少年遊

劉鼎玉見友人與女客對棋﹐戲賦少年遊雲﹕「石橊花下薄羅衣。睡起卻尋棋。未省髙低。被伊春筍﹐拈了白琉璃。釧脫釵斜渾不省﹐意重子聲遲。對面癡心﹐只愁收局﹐腸斷欲輸時。」

○劉天迪一萼紅

西昌劉天迪﹐嘗於旅邸夜聞南婦哭北夫者﹐因賦一萼紅雲﹕「擁孤衾﹐正朔風淒緊﹐毯帳夜驚寒。春夢無憑﹐秋期又誤﹐迢遞煙水雲山。斷腸處﹐黃茆瘴雨﹐恨驄馬﹑憔悴只空還。揉翠盟孤﹐啼紅怨切﹐暗老朱顏。暗嘆揚州十里﹐甚倡條冶葉﹐不省春殘。蔡女哀笳﹐昭君怨曲﹐何預當日悲歡。漫贏得﹑西鄰倦客﹐空惆悵﹐今古上眉端。夢破梅花﹐角聲又報更闌。」

○邵亨貞詠眉目詞

邵亨貞﹐字復孺﹐華亭人﹐工倚聲。因劉攺之有詠美人足及指甲之作﹐復詠眉與目焉。其詠眉云「巧斗彎環﹐纖凝嫵媚﹐明妝未收。似江亭曉望﹐遙山拂翠﹐宮簾暮捲﹐新月橫鉤。掃黛嫌濃﹐塗鉛訝淺﹐能畫張郎不自由。傷春倦﹐爲皺多無力﹐翻做嬌羞。塡來不滿橫秋。料著得﹑人間多少愁。記魚箋函啟﹐背人偸斂﹐雁鈿交並﹐運指輕揉。有喜先占﹐長顰難效﹐柳葉輕黃今在否。雙尖鎖﹐試臨鸞一展﹐依舊風流。」其詠目云「漆點塡眶﹐鳳梢侵鬢﹐天然俊生。記隔花瞥見﹐疏星耿耿﹐倚闌凝注﹐止水盈盈。端正窺簾﹐瞢騰並枕﹐睥睨檀郎長是靑。端相久﹐待嫣然一笑﹐密意將成。困酣曾被鶯驚。彊臨鏡﹐ソ桫猶未醒。憶帳中親見﹐似嫌羅密﹐尊前相顧﹐翻怕燈明。醉後看承﹐歌闌斗弄﹐幾度孜孜頻送情。難忘處﹐是鮫綃透﹐別淚雙零。」似此體物工雅﹐應不讓龍洲獨步矣。

○蕭淑蘭詞

張世英館於蕭公讓家。其妹蕭淑蘭慕張俊才﹐嘗挑之﹐張拒而不納。蕭乃賦菩薩蠻贈之云「天教劉阮迷蓬島。桃花片片依芳艸。芳艸惹春思。王孫知不知。妾身輕似葉。君意堅如鐵。妾意爲君多。君心棄妾那。」張得詞﹐遂未辭而歸。蕭又賦云「有情潮落西陵浦。無情人向西陵去。去也不教知。怕人畱戀伊。憶了千千萬。恨了千千萬。畢竟憶時多。恨時無柰何。」後公讓知之﹐以妹許張﹐備禮而婚焉。

○張翥題杏花春雨詞捲

楚芳﹑吳蘭﹐江南名姬也。張仲舉題柯敬仲所藏虞伯生杏花雨詞捲﹐曾述之。詞云「記蘭亭舊時風景﹐西樓燈火如晝。嚴城月色依然好﹐無復綺羅遊冶。歡意謝。向客裏相逢﹐還有思陶寫。金章翠。把錦字新聲﹐紅牙小拍﹐分付倦司馬。繁華夢﹑喚起燕嬌鶯奼。肯教孤負元夜。楚芳玉潤吳蘭媚﹐一曲夕陽西下。沈醉罷。君試問人間﹐誰是無情者。先生歸也。但畱意江南﹐杏花春雨﹐和淚在羅帕。」蓋伯生題詞於羅帕﹐以寄敬仲﹐敬仲裝潢作軸﹐故末句紀其事云。

○張翥贈妓詞

張仲舉擅長樂府﹐爲元代詞宗。其歷宦皆東南名都﹐故顧曲之贈﹐更多於子野﹑玉田輩也。其聽董姬雙弦沁園春云「誰喚嬌嬈﹐斜插雙弦﹐華筵乍開。愛玉纖輕軋﹐半籠翠袖﹐歌喉緩引﹐暗點鴛鞋。胡部新聲﹐樂工巧制﹐寫出龍沙馬上哀。哀何似﹐似離鸞驚起﹐白雀飛來。丁寧擊節金釵。要細聽﹑春風且慢催。正宮商分犯﹐拽歸雙調﹐伊州入破﹐扌顚徧三臺。畫扇香收﹐羅巾汗濕﹐愁是云兜醉後回。花間客﹐任鶯綃纏髻﹐更盡餘杯。」其嘗箏妓崔愛風流子云「梨園供奉曲﹐卿卿解﹑寫入十三弦。聽促彈寶柱﹐暮催行雨﹐放嬌銀甲﹐春繞飛煙。可人處﹐鳳聲啼玉碎﹐燕尾點波圓。宜與畫看﹐徽容妍麗﹐欲裁詩寄﹐鶯思纏綿。多情曾相遇﹐歸舟字﹑夢裏尙記遊仙。好倩牀纖手﹐移近尊前。盡何處﹑教吹玉簫明月﹐此情追憶﹐錦瑟華年。多少舊愁新恨﹐知爲誰傳。」其贈歌姬房自然水龍吟云「春風瓊樹香中﹐數聲恰似流鶯囀。歌塵飛下﹐落花起舞﹐驪珠脫串。豆蔻珠簾﹐牡丹雪嶺﹐小桃人面。是自然絕藝﹐天然書譜﹐霓裳序﹐六麼徧。獨占二分月色﹐向尊前﹑幾番曾見。賞音如此﹐不辭醉墨﹐爲題紈扇。浪雨閒雲﹐剩香殘黛﹐莫論恩怨。看華又老﹐情緣未斷﹐寄樓中燕。」其贈歌姬楊韻卿意難忘云「髙韻天成。問當時愛愛﹐得似卿卿。江梅風致別﹐楚蕙雪香淸。花旎旎﹐月盈盈。寫不盡才情。把舊遊名謳試數﹐誰解新聲。詩家只有楊瓊。向吳姬叢裏﹐轉更分明。金閨春思怯﹐翠被暮寒生。人欲去﹐酒還醒。黯此際銷凝。待剪將江云數尺﹐與染丹靑。」其贈雛姬朱繡蓮鷓鴣天三闋﹐一云「半臂京綃穩稱身。玉爲顏面水爲神。一痕頭導分云綰﹐兩點眉山入翠顰。丹杏小﹐碧桃新。雛鶯恰轉上林春。平生慣是聽歌耳﹐除卻蓮兒只一人。」二云「一曲吳歌酒半酣。聲聲字字是江南。書憑仙苑靑鸞遞﹐花助妝樓粉蝶銜。飛燕瘦﹐寶兒憨。已妍還慧更巖巖。無因剪得湘江水﹐與蘸春云作舞衫。」三云「乍學琵琶已斷腸。錦絳銀甲玉懸。春風瓊樹聲逾穩﹐秋水芙蓉字亦香。微斂笑﹐淺勻妝。何須重覓杜韋娘。休教月底淸歌去﹐怕趁行雲上鳳凰。」其贈泉南琵琶妓鷓鴣天云「玉手琵琶半醉中。從容慢復輕攏。靑衫司馬情偏感﹐翠袖紅蓮藝更工。花淡貯﹐月朦朧。歸來無語立東風。汗巾紅漬檳榔液﹐錯認窗前唾繡茸。」他如聲聲慢之贈揚州箏工沈生﹐以虞學士浣溪沙求賦者云「金鑾學士﹐天上歸來﹐蘭舟小駐蕪城。供奉新詞﹐幾度慣聽鳴箏。相逢沈郎絕藝﹐爲尊前﹑細寫餘情。問何似﹐似秦關雁度﹐楚樹蟬鳴。我亦從來多感﹐但登山臨水﹐慷慨愁生。一曲哀彈﹐只遣髯變魂驚。行期買花載酒﹐趁秋髙﹑月朗風淸。須盡醉﹐聽江頭腸斷數聲。」又鳳皇臺上噫吹簫之聽沈野雲吹簫者云「瓊樹鏘鳴。春冰碎落﹐玉盤珠瀉還停。漸一絲風裊﹐悠靑冥。擬把紅牙趁節﹐想有人﹑記豆銀屏。何須數﹐琵琶漢女﹐錦瑟湘靈。追思舊時勝賞﹐醉幾度西湖﹐山館池亭。慣依歌花月﹐接舞娉婷。幾晚相逢客裏﹐且一尊﹑同慰漂零。君休惜﹐吳音朔調﹐盡與吹聽。」又江城子之贈吳門善歌羅生者云「闔閭城外綠楊枝。一絲絲。比吟髭。比似吟髭。不似少年時。雅欲同攜尊酒去﹐靑翰舫﹐鏤金卮。故人相見減風姿。淡燕支。比紅兒。比似紅兒。扶醉索新時。明日片帆江水遠﹐人去也﹐又相思。」蓋其襟懷瀟灑﹐每畱意於舞裙歌扇間也。

○贈珠簾秀詞

名妓珠簾秀者﹐姓朱氏﹐以色藝者。胡紫山宣慰甚眷之﹐嘗爲賦沈醉東風雲﹕「錦織江連翠竹。絨穿海上明珠。月淡時﹐風淸處。都隔斷﹑軟紅塵土。一片閒情任捲舒。掛盡朝雲暮雨。」此元人小令也。馮海粟待制亦贈以鷓鴣天云「十二闌干映遠眸。醉香空斷夢天秋。蝦須影薄微微見﹐龜背紋輕細細浮。香霧掩﹐翠云收。海霞爲帶月爲鉤。夜來捲盡西山雨﹐不著人間半點愁。」二詞皆以珠簾寓意云。

○劉燕哥太常引

燕山妓劉燕哥﹐能爲小詞。齊參議還山東﹐劉賦太常引餞之云「故人別我唱陽關。柰無計﹐鎖雕鞍。今古別離難。倩誰畫蛾眉遠山。一尊別酒﹐一聲杜宇﹐寂寞又春殘。明日小樓間。第一夜﹑相思淚彈。」

