序西湖名勝甲於寰區﹐有唐以來﹐學士大夫遊於此者﹐類多著於詩歌﹐以傳詠其槪。陳君倥侗以王﹑謝世家淡於榮遇﹐閉戶著述﹐而外好爲山澤之遊﹐奚囊所積珠玉煥焉﹖余讀其所著《西泠遊艸》﹐蘊藉瀟灑﹐風格道上﹐深嘆其胸中卷軸之富﹐抱負之宏﹐又湖山靈秀之气之有以相助也。玆君養屙珂裏﹐手出《西湖竹枝詞》百首相質﹐蓋君於芒鞋竹笠﹐選勝搜奇之餘﹐舉所爲景物變態﹐風俗異宜﹐與裏諺風謠之足資采擇者﹐胥付之微吟低唱之中矣。余惟西湖之勝﹐跨六橋﹐連十景﹐襟山帶郭﹐气象萬千。未易更僕數遊其地者﹐往往命酒船挾歌妓﹐紅牙象板﹐喧沸中流﹔未嘗不題名僧寺﹐覓句旗亭。問其所得﹐不過舉柳耆卿「三秋桂子﹐十里荷花」以爲心賞而已。是其於湖山面目尙未及窺﹐又何暇以瑣聞軼事﹐爭相考核耶﹖抑余觀《西湖竹枝》之作﹐自元人諸什而外﹐如吳彥章﹑鄒彥吉﹑邢士登﹑張翔南﹑朱元素諸先生句﹐皆嘖嘖可傳﹔而吳吏部藥師先生五首﹐尢深得唐人回波之意。觀君斯集﹐鏤玉雕瓊﹐多多益善﹐益令人有觀止之嘆矣﹗是爲序。乾隆歲在重光單閼嘉平月﹐長洲同學弟韓襲祥題於吳陵學捨。

序鴛飛一處﹐曾傳鐵笛之歌﹔鶯囀千聲﹐總是玉臺之體。郎如峯影﹐夜夜飛來﹔妾住湖幹﹐朝朝逢著。欲作變風婉轉﹐適成夢雨荒唐。則有東海俊人﹐西湖雅調。模山範水﹐自多謝客之情﹔弄月吟風﹐大有逋仙之趣。桑云染綠﹐風俗能通﹔梅雨飄黃﹐歲時有紀。況乃鳳山月冷﹐愴情南渡宮花﹔龍井泉淸﹐會意東坡詩艸。嶽少保同於少保﹐風雨皆靈﹔南髙峯對北髙峯﹐煙霞俱古。詞無取乎擎悅﹐義有系於輔軒。七字吟成﹐瀉出三潭荷露﹔百篇賦就﹐吹來九里松濤。掣碧海之鯨﹐堂堂不唱﹔聽靑霄之鶴﹐小小誰呼﹖風土銓衡﹐寓鐸鈴於歇後﹔雲山韶瀅﹐洗箏笛於從前。應賡黃竹之謠﹐試喚白花之夢。東臺社弟孫喬年拜題。

題辭越州形勝﹐問誰能﹑解識民情風土。畫舸香車﹐紛似水﹑無限騷人遊女。太息山靈﹐聊供嬉戲﹐此意原非古。傳聞采徧﹐羨君獨領眞趣。遙想蘇﹑白當年﹐尋花載酒﹐多少風流處﹖自古滄桑容易變﹐贏得悲涼無數。百尺雄才﹐千秋知己﹐別有閒情緒。湖山風物﹐一時都入毫楮。三原弟梁彥術拜塡《百字令》。

西湖竹枝詞考《竹枝詞》﹐劉禹錫謂爲巴歈﹐音協黃鐘羽﹐末如吳聲﹐故吳人多效之。自楊廉夫創爲《西湖竹枝》﹐和者百二十人。其後瞿宗吉﹑沈啟南輩皆爲之。徐野君編《續集》﹐又得四百餘首﹐所以紀風土﹐狀人情者蓋詳。顧其間樽俎粉黛之習﹐多未能洗。眾音繁會﹐往往流爲綺語織詞﹐幾與子夜讀曲相類﹐而古意寢失矣。先大父奉政公宦遊斯地﹐寄興湖山﹐解組後﹐輒津津舉其勝以示璨﹐竊聞而慕之。迨今庚寅春﹐始偕任子鋤云﹑徐子石亭泛舟湖上﹐流覽之餘﹐於風土人情得其大槪。而唐宋以來古迹遺聞﹐尢不能無動於中﹐不覺伸紙直書﹐以紀一時遊興。就中或似詩﹐或不似詩﹔或可以詩﹐或可以無詩﹐聊與樵唱漁歌﹐同鳴天籟。若昔人所傳靡曼之音﹐則未敢效顰也。黃九煙先生詩云「競向西湖詠《竹枝》﹐廉夫可是殢情癡。我來恥和依郎句﹐要唱江東鐵板詞。」殆先得我心也夫。聖因寺對大潮開﹐古佛無言坐講臺。金碧重重春水映﹐萬年帝徳仰崔嵬。聖因寺﹐本聖祖仁皇帝行宮﹐雍正年間攺爲寺﹐賜今名。有萬歲樓﹑澄觀堂﹑光碧亭﹑云岫閣﹑淳泉諸勝。吳山越水翠華巡﹐瀲灩湖光總是春。籠罩慶雲常五色﹐天章爛熳勒貞瑉。湖山名勝﹐今上禦制題詠甚多﹐恭勒穹碑﹐使艸茅愚賤咸得瞻仰云。麥要晴乾蠶怕寒﹐暖風吹送鳥關關。湖中三日催花雨﹐天竺觀音又下山。天竺觀音﹐杭郡雨暘司命﹐凡有祈禱大吏迎法像入城﹐暫駐海會寺。事畢﹐鼓吹送還﹐此風宋時已然。梵宇莊嚴占翠微﹐千家粒食養緇衣。晚來湖上孤帆影﹐認得僧船打飯歸。西湖梵宇最多﹐名山食指﹐咸仰給於城中盞飯。靈隱打飯僧數十人﹐當夕陽西墜﹐獨張帆順流而歸﹐其餘湖船﹐則惟資篙櫓云。不栽洛下牡丹芽﹐不種揚州芍藥花。千頃膏腴一犁雨﹐春來徧地是桑麻。湖上園亭樹﹐桂﹑梅﹑桃﹑柳居多﹐松﹑竹則本山所產﹐不待種也。舟入越境﹐河幹兩岸麥壠﹑桑林亙延數百里﹐令人作桃源之想。行過九溪十八澗﹐恍似山陰道上回。理安寺前逢老衲﹐笑問客從何處來。理安寺在萬山中﹐溪壑秀美﹐有九溪十八澗之勝。蠶娘辛苦在三春﹐膏沐何曾一日親。戶戶門黏紅帖子﹐東西竟斷往來人。越中婦女飼蠶爲業﹐人家門首黏紅紙帖﹐書「蠶月免進」﹐𨿽親友亦不得過問。故靑丘有「東家西家罷來往」及「頭髮不梳一月忙」之句。三春三竺說燒香﹐香市眞成熱鬧場。水月無心觀自在﹐應開慧眼笑人忙。三天竺在北髙峯下﹐三寺相去里許﹐皆極宏麗。大士寶相﹐各有化身﹐不相襲也。由下竺而進﹐夾道溪流有聲﹐所在多山橋﹑野店。而春時﹐鄕民扶老攜幼﹐焚香頂禮﹐香車寶馬﹐絡繹於道。更有自遠方負擔而至者﹐總名曰「香客」。馬塍紅紫競春織﹐摘滿筠籃露尙沾。十里畫樓臨水次﹐賣花聲裏捲珠簾。東﹑西馬塍在錢塘門外﹐土細宜花。當春時﹐園丁采名葩叫鬻。曉鏡開奩﹐朱樓搴箔﹐千紅萬紫﹐都向玉人頭上嬌矣。春來煙柳碧參差﹐又爲夷光染黛眉。想到吳官歌舞倦﹐微顰多在捧心時。西湖在元明時屢遭兵燹﹐柳枝伐盡﹐時人云「西湖無柳﹐如美人無眉。」今則萬縷千條拂玉塘矣。國色天香聚此鄕﹐牡丹不是百花王。昨朝我拜花神廟﹐八月多添一瓣香。湖鄕蓉桂極盛﹐桂有大數圍者。放生池芙蓉尢多﹐惜余遊當春日﹐未得於花時把酒也。李宮保祀十二月花神於湖山神廟﹐衣節各以其月之花別之。五夜花燈滿市門﹐展期人頌越王恩。苦教冠巷諸年少﹐不愛收魂愛放魂。宋時張燈﹐元夕前後三夜。錢王納土﹐獻錢展期至十八。壽安坊舊名冠巷﹐至眾安橋爲燈市﹐少年遊冶翩翩徵逐﹐謂之「放魂」﹔至落燈後﹐各務其業﹐謂之「收魂」。瑪瑙寺依瑪瑙山﹐經房閒寂晝常關。若果山中多瑪瑙﹐寺門焉得有苔斑﹖山舊出瑪瑙石﹐故名。山下有瑪瑙寺﹐旁列經市﹐曰「經房」﹐地辟人稀﹐遊屐不常至也。抉目還畱死後忠﹐吳山千古屬英雄。至今眞气難銷歇﹐白馬銀濤到越東。吳山卽古胥山﹐英衛公廟在焉﹐俗稱伍公廟﹐祀吳行人伍子胥。兩廡附祀掌潮神祇。焚餘詩是步虛聲﹐情字分開記小名。我輩鐘情空卽色﹐桃花影裏喚卿卿。小靑實無其人﹐《焚餘詩》亦不知出何人手﹐蓋與《會眞記》略同。然《離騷》二十五﹐多屬寓言﹐其一種哀感頑艷﹐不妨認假成眞也。「夕陽一片桃花影﹐知是亭亭倩女魂」﹐卽所傳小靑句。翠袖紅裙服色新﹐風前裊裊更娉娉。滿頭珠翠渾閒事﹐不及眉心一點靑。杭城遊女﹐多翠衫紅裙﹐更裁紈綺作燕尾狀以覆額﹐卽古眉心舊制也。南山云接北山陰﹐環佩相攜出柳林。撲蝶探靑兼鬥艸﹐一春忙煞女兒心。中和節後﹐已有出郭探靑者。二月半爲花朝﹐有撲蝶會。閨人春日﹐喜爲鬥艸之戲。柳林在錢塘門外。靈石塢中少人行﹐但聞樵斧聲丁丁。晚來踏月下山去﹐一路野花相送迎。靈石塢路最深窈﹐遊人罕至﹐惟樵子往來。元時西湖十景﹐有「靈石樵歌」之目。春樹枝枝染綠云﹐瓣香我幸揖淸芬。宋家尺土歸烏有﹐畱得孤山處士墳。處士墳在孤山放鶴亭畔﹐題「宋處士林逋之墓」。山中松柏甚多﹐古梅少有存者。點綴水花﹐補苴玉樹﹐願再有餘謙﹑張鼐也。淸明土步魚初美﹐重九團臍蟹正肥。莫怪白公拋不得﹐便論食品亦忘歸。土步形似河豚﹐以淸明前出网爲佳。湖蟹秋日最肥美。香山有「未能拋得杭州去」之句。堤艸靑靑走鈿車﹐波光柳色碧交加。未容西子能相比﹐認作仙人萼綠華。湖上春來﹐萬綠蔥蒨﹐與碧波相映﹐固不止裙腰一道也。有客同參玉版禪﹐雲棲蔬筍妙烹鮮。新茶采得眞龍井﹐明日虎跑來汲泉。雲棲寺乃蓮池大師道場﹐地多竹﹐不減渭川千畝。當春時﹐筍味絕勝。老龍井茶﹐作豆花香爲絕品﹐眞者最難得。虎跑泉爲杭郡五聖水之一。石佛禪林近裏湖﹐長堤煙柳舊名蘇。門前千頃玻璃軟﹐沙鳥風帆活畫圖。大佛頭﹐土人呼爲大佛寺﹐又曰石佛禪院﹐在寶石山麓﹐相傳爲秦皇纜船石。宣和中﹐僧思淨就石鑿像﹐僅及肩而止。湖面寬約十里﹐新舊六橋相間﹐故以裏外別之。門外長堤﹐東坡所築﹐湖水淪漣﹐前人有「軟玻璃」之稱。濠上觀魚樂可知﹐玉泉今不減當時。遊人照影輕漣白﹐都唱娠隅竹垞詞。玉泉在淸漣寺內﹐甃石爲池﹐方廣三丈許﹐水淸可鑑。中畜五色魚﹐浮沈上下﹐投以香餌﹐則揚鬣而來﹐有相忘江湖之適。朱竹垞《玉泉觀魚》詞﹐調寄《玉人歌》。楚館秦樓近白沙﹐勾欄自昔競豪華。美人一去春風冷﹐半屬僧寮半酒家。白沙堤之東﹐瀕湖有秦樓﹐本豪家別館﹐以貯嬖妓。或云卽南渡時花魁娘之勾欄院也﹐今爲漱石居。僧捨其旁﹐舊有水明﹑鏡湖二酒樓﹐余南遊時寓此。流觴愛向水之涯﹐爲雇湖船典玉釵。笑問薺花開也未﹐兒家新上踏靑鞋。杭俗三月三日﹐上踏靑鞋﹐男女皆戴薺花。諺云「三春戴薺花﹐桃李羞繁華。」和議盟成願已償﹐湖山幾暇盡徜徉。官家愛喫鮮魚汁﹐玉敕傳宣宋五娘。南渡時﹐汴京細民妻宋五娘僑居湖上﹐能調魚羹﹐名徹禁中。髙宗嘗詔至禦舟供奉。葛洪丹井久銷沈﹐龍杖髙飛石竇深。何處別尋修綆汲﹖嬰兒奼女在吾心。抱朴子煉丹井﹐在龍井山上。風風雨雨惜春還﹐奼紫嫣紅已盡刪。遙指南屏峯下路﹐阿誰染就米家山﹖湖樓雨中﹐望南屏一帶﹐如見襄陽畫圖。火燒未了雷峯塔﹐古色斑斕夕照前。辛苦妖姬常地下﹐金牛水涸是何年﹖南屏山下有雷氏別業﹐峯以此得名﹐塔卽以峯名名之。一曰黃妃塔﹐錢王后宮所建也﹔或曰本名回峯﹐以山勢回抱得名。按《六書正僞》﹐雷﹐古作回﹐小篆加雨以別之﹐回﹑雷固可通用也。旁有白蓮寺﹐嘉靖時毀於火﹐塔巋然獨存。諺有「火燒雷峯塔」語。塔凡五級﹐煆作紺碧色﹐藤蘿牽蔽﹐古意可掬﹐昔人比之醉翁老衲。林逋詩云「夕照前村見。」故十景有「雷峯夕照」之目。相傳有白蛇﹑靑魚兩怪﹐幻爲女子惑人﹐遇髙僧鎭之塔下﹐約湖水漧﹐方許出。西湖一名金牛湖﹐漢時有金牛現﹐故云。辛苦朝云葬粵東﹐羅衣不復舞春風。樽前莫度傷心曲﹐芳艸天涯恨未窮。朝云﹐錢塘人。侍坡公於惠州﹐聞落葉聲﹐公有悲秋意﹐命云歌以自遣。忽淚下不能成聲﹐公問故﹐答云「妾所傷心者﹐是『枝上柳綿吹又少﹐天涯何處無芳艸』也。」公笑曰「我方悲秋﹐爾又傷春矣﹗」遂罷。云不久卒﹐公終身不復聽此詞。瀟灑髙風說寓林﹐肯從宦海久浮沈。溶溶春水浮梅檻﹐林嶼煙霞供朗吟。黃汝亨﹐字貞父﹐萬曆間歷官部郎。謝病歸﹐結廬南屏小蓬萊﹐題曰「寓林」。有《寓林文集》行世。嘗以巨竹爲桴﹐編篷屋浮湖上﹐名曰「浮梅檻」。自書柱聯云「指煙霞以問鄕﹐窺林嶼而放泊。」西湖湖水百泉歸﹐三邑田疇灌漑肥。莫把西湖比西子﹐沼吳霸越事全非。西湖百泉所瀦﹐𨿽旱歲不竭﹐仁和﹑錢塘﹑海寧三邑農田﹑商舶﹐皆賴此水。東坡有「欲把西湖比西子」之句﹐特反其意﹐以見西湖之利。百八煙鐘夜自撞﹐五更淸聽客心降。十年不作邯鄲夢﹐一任淸音入旅窗。湖山鐘鼓﹐早晚皆聞﹐庸愚喚醒有幾人哉﹖爲之三嘆。冰雪襟懷冷最眞﹐誰能不愛暖風薰。我來指點粼粼水﹐卻想林和靖一人。冷泉在雲林寺前﹐飛來峯下。「暖風薰得遊人醉」﹐昔人湖上句也。朦朧殘月影參差﹐春柳梢頭落最遲。愛煞曉鶯啼夢破﹐紗窗剛及畫眉時。柳浪橋﹐宋時在淸波門外聚景園中﹐今已無考。蘇公堤桃柳夾道﹐春附晨光初啟﹐翠浪翻空。黃鳥睍睆其間﹐與畫舫笙歌相答。禦題西湖十景﹐一曰「蘇堤春曉」﹐三曰「柳浪聞鶯」﹐今合而言之。覺天下三分春﹐二分應在西湖矣。丁家山對花神廟﹐外六橋通鄂國墳。相約明朝探春去﹐畫船齊出湧金門。丁家山﹐彭城李宮保撫浙時所開。花神廟亦李建。蘇堤六橋﹐南自南屏﹐北接嶽廟。正徳間知府楊孟瑛浚湖於西岸﹐亦築六橋﹐故有裏外之別。杭城傍湖三門﹐曰「淸波﹑湧金﹑錢塘」﹐湧金介南北之中﹐湖船咸泊焉。雲林書記老袈裟﹐投贈封題谷雨茶。怪底山僧風味別﹐焦巖黃海舊爲家。天都佛基上人﹐幼從焦山出家﹐今在雲林掌書記﹐性朴直﹐能詩﹐善隸書。贈予新茶四器﹐汲冷泉烹之﹐不減淸風兩腋也。五百四方古應眞﹐小乘四果豈粉綸。聽來獅吼輪常轉﹐金碧輝煌只一人。震旦所稱十六阿羅漢﹐著於諸經﹐而坡公作贊頌皆云「十八」﹐貫休畫本亦然。大論則又云「五千羅漢﹐其力最大。」殆所謂示權變法﹐不以數稽者耶。坡公作《薦誠院五百羅漢記》﹐謂僧應言始造於錢塘﹐然則杭之有此﹐其來久矣。今雲林﹑淨慈兩寺皆有之﹐揆諸大論所傳﹐才十之一耳。梵力圓成﹐豈復有我人﹖眾生壽者相﹐則五百不爲多﹐十六不爲少也。《法住記》謂﹐自小乘進於四果﹐方爲之羅漢。又《楞嚴經》﹐富樓那言助佛轉輪﹐因獅子吼而成阿羅漢云。斜陽鼓棹入西泠﹐放鶴亭空倚翠屏。愛煞逋仙詩句好﹐晚山濃似佛頭靑。遊孤山者﹐必取道於西泠橋。放鶴亭在山麓﹐林君復有「湖水淨於僧眼碧﹐晚山濃似佛頭靑」之句。禁煙時節響餳簫﹐處處檐牙插柳條。買得瓜皮攜酒榼﹐紛紛搖過段家橋﹐杭俗淸明上冢﹐南北兩山間舟車闐集﹐人家插柳滿檐﹐男女咸戴之。諺云「淸明不戴柳﹐紅顏成皓首。」瓜皮﹐小艇也。見廉夫《竹枝詞》。汴水宮墻綠艸肥﹐西湖歌舞竟忘歸。可憐一點新亭淚﹐卻在壓山宰相衣。宋南渡時﹐君臣遊宴﹐無復作新亭之泣者﹐「錯把杭州作汴州」之詩所以作也。帝是在厓山﹐陸秀夫正笏如立治朝﹐但淚沾襟袖耳。碧水光澄浸碧天﹐玲瓏塔底月輪懸。冰壺抱影驪龍睡﹐九顆明珠夜夜圓。石塔髙五六尺﹐形如葫蘆空﹐其中各有三孔通於外﹐鼎足立水中。秋月映潭﹐塔下各有三月影﹐故有「三潭印月」之目。在湖中放生池前。靑葉行開桑已齊﹐桂鉤竹筥各分攜。儂家自有攀條法﹐不要三郎綠耳梯。杭地多桑林﹐樹矮於屋﹐枝可仰攀﹐間有髙樹﹐始梯取之。春時﹐開靑葉行鬻桑葉者﹐有牙儈評其值。唐明皇命宮人立馬上﹐就樹取花果﹐名曰「綠耳梯」。海棠欲作召棠看﹐一語能令賊膽寒。卻笑正平撾鼓後﹐不教黃祖討曹瞞。羅隱謁吳越王﹐以《過夏口》詩獻云「一个禰衡畱不得﹐思量黃祖謾英雄。」王大笑﹐表爲錢塘令。朱溫篡唐﹐隱說王起兵討賊。令錢塘時﹐手植海棠於署。王元之詩云「江東遺迹在錢塘﹐手植庭花滿縣香。若使當年居顯位﹐海棠今日是甘棠。」西湖只說雨晴宜﹐何事偏忘看月時。夜靜湖心亭上望﹐水晶盤湧碧玻璃。四月初九夜﹐同任子﹑徐子並沅﹑濂兩兒小舟泛月﹐至湖心亭﹐風靜雲閒﹐水天一色﹐如置身瓊樓玉宇﹐不復知爲人間世矣。淸波門外錢王廟﹐湖水難忘舊日恩。保障東南功不細﹐閉門天子起雙門。表忠觀在淸波門外﹐土人呼爲錢王祠。當錢唐五代時﹐王有保障東南之功。貫休投詩﹐有「一劍霜寒十四州」之句。六月荷花香滿河﹐紅衣綠扇映淸波。木蘭舟上如花女﹐采得蓮房愛子多。西湖荷花極盛﹐故香山有「繞郭荷花三十里」之句﹐屯田有「三秋桂子﹐十里荷花」之詞。南北髙峯髙插天﹐兩峯相對不相連。晚來新雨湖中過﹐一片癡云鎖二尖。兩峯峻絕﹐相去十餘里﹐濃云密護﹐時露雙尖﹐故十景有「雙峯插云」之目。冤魄沈埋郁未伸﹐羣姦面縛跪莎塵。何曾消得孤忠恨﹐不是金人是鐵人。武穆墓在棲霞嶺下。正徳八年﹐都指揮李隆範鐵爲秦檜夫婦﹑萬俟離三像﹐背縛跪墓前。雍正九年﹐錢塘令李惺重鑄﹐益以張俊共四像。遊人過此﹐必唾罵捶楚。檜像已洞腹﹐長舌兩乳﹐磨模可鑑。蓋鑄者欲不朽﹐擊者欲速朽也。李卓吾云「宜更鑄施全在旁﹐作持刀殺檜狀﹐則更快人意。」萬竿綠竹影參天﹐幾曲山溪咽細泉。客到洗心亭子上﹐頓教塵慮一時湔。洗心亭在雲棲萬竹中﹐蓮池大師教人念佛處﹐有念珠大如雞子﹐懸梁間。山泉雨後自能鳴﹐一片琴音大蟹行。卻怪石鐘山下水﹐噌嗡鞺鞳是粗聲。煙霞嶺下有水樂洞﹐自然宮商﹐新雨流澌﹐不異絲桐之奏也。排衙石在鳳凰山﹐羅列森然玉筍班。艮嶽若教搜括去﹐也隨飛炮上天壇。鳳凰山在湖南﹐杭郡諸山最髙處也。上有石排列兩行﹐名排衙石﹐爲吳越王所開。《宋史•地理誌》云「金人圍汴京﹐上命取艮嶽中花鳥投之河﹐鑿石爲炮﹐以守天壇。」錢塘立夏斗紛華﹐忙煞靑簾賣酒家。臘窖開生邀客飲﹐不須更喫七家茶。杭俗﹐逢立夏日﹐酒店祀神﹐邀巫師祝懺﹐凡平日來沽者﹐皆得沾杯勺﹐謂之「嘗酒」。冬春釀熟﹐預顏其門曰「某日開生」﹔是日又烹新茶﹐配以細果饋親鄰﹐謂之「七家茶」。吳山絕頂大觀臺﹐呼吸能通帝座開。十萬靑巒排腳底﹐髙吟人自日邊來。大觀臺最髙﹐登臨者﹐有舉頭天外之想。到來身已離塵寰﹐仙源迥別非人間。松陰滿院不知午﹐野鶴一聲天地閒。西湖梵宇禪宮。無慮百數十﹐余所見惟陶莊丁仙祠爲黃冠棲眞之地﹐其餘皆緇流也﹐或余遊迹未廣耳。古並通江運根楠﹐濟公法力最難參。而今才曉飛來石﹐慧理由來不妄談。井在淨慈寺中﹐泉極甘﹐下通於江﹐又名通江井﹐濟公運木處也。餘木尙存﹐汲時或左或右﹐惟不能出耳。貓頭解籜燕雛肥﹐遊女輕羅試袷衣。玫瑰香殘花事了﹐膩人開到野薔薇。杭郡气暖﹐初夏有著羅衫者。玫瑰殘後﹐山谷中野薔薇盛開﹐香聞數里。貓頭筍﹐大者重二十餘斤﹐肉自如霜﹐墮地卽碎﹐嗅之作蘭花香。昭慶禪林古戒壇﹐﹐曾聞結社比廬山。搢紳總入孫何記﹐只作遷升舊冊看。昭慶寺在錢塘門外澑水橋西﹐乾徳間錢氏建。天禧初﹐有圓淨法師學遠公結社﹐播紳與會者二十餘人﹐孫何爲之記。賢守難忘李白蘇﹐逋仙風節許同符。若教俎豆王欽若﹐秋菊寒泉稱得無﹖四賢祠祀鄴侯﹑香山﹑東坡﹑和靖﹐在孤山之上。和靖有「茂陵他日求遺稿﹐猶喜曾無封禪書」之句。「一盞寒泉薦秋菊」﹐東坡弔林句也。王欽若﹐天禧中曾爲杭州守。王墳蠶豆鸚哥綠﹐龍井楊梅鶴頂丹。更采湖蒓如雉尾﹐嘗新四月勸加餐。南屏山邵皇親墳產蠶豆﹐顆大而味鮮﹐杭人呼爲「王墳豆」。《錢塘縣誌》云「龍井法華山產楊梅﹐爲天下冠。」蒓菜亦湖中所產﹐采於夏初﹐嫩而無葉者﹐名「雉尾」﹐蒓葉舒則爲絲蒓。靈旗斜曳水痕長﹐白露靑蓮發妙香。除卻孤山林處士﹐何人配食水仙王﹖孤山路口舊有龍王堂﹐卽水仙王廟﹐久圮。雍正五年﹐攺建精舍﹐仍以前楹祀水仙王﹐池產靑白蓮花。文山祠宇鄰忠肅﹐柴市忠魂應久還。化作啼鵑猶帶血﹐南飛只向鳳凰山。文丞相祠與於墳相近。「從今別卻江南道﹐化作啼鵑帶血歸」﹐公被執北行時過金陵詩也。宋大內在鳳凰山下。西湖水利費咨諏﹐六井湮沈弔鄴侯。石筧葑堤相繼作﹐白蘇功並水長流。唐代宗時﹐李泌刺杭州﹐開六井﹐以資民汲。長慶初﹐白太傅重修六井﹐更甃函筧﹐以湖水漑田。迨宋元祜間﹐坡公知杭州﹐積葑爲堤﹐募民浚湖﹐湖乃大治。畝澮猶分八卦形﹐宋家自昔重遺經。畫沙豈少眞儒在﹐旅寄靈芝號考亭。八卦田在鳳凰山南。朱子童時﹐與羣兒偕﹐獨於沙上畫八卦﹐端坐凝思。慶元元年﹐禁僞學﹐朱子被斥﹐寓西湖靈芝寺。誰爲磨刀割紫雲﹐盤空絕壁裂云根。紅塵外有淸涼地﹐六月披裘入洞門。紫雲洞在棲霞嶺後﹐深數千尺﹐寬廣如之。陰崖陡絕﹐如巨靈掌將伸指作縛人狀。《志》稱其峭聳懸空﹐陰涼徹骨﹐不虛也。石樓方丈望東洋﹐海气天風接混茫。黑豆遠帆飛鏡面﹐波開紅日是扶桑。從靈隱羅漢堂而西﹐徑路屈曲﹐筠篁夾道﹐挽葛援蘿﹐約三四里﹐始達韜光寺頂。有石樓方丈﹐正對錢塘江﹐江盡處卽海﹐洪濤與天相接﹐十洲三島如在目睫﹐眞大觀也。湖上難尋舊酒壚﹐靑樽紅袖夢回初。汴京燈火礬樓曲﹐猶剩東華十卷書。南渡時﹐孟元老著《東京夢華錄》十卷﹐言汴京遺事甚悉。樊樓﹐原名白礬樓。《夢粱錄》記南渡瑣事。八月潮聲動地來﹔赭龕山外響如雷。要知江水回頭處﹐直到嚴陵舊釣臺。錢塘潮汐八月最盛﹐爲海門赭﹑龕二山所束﹐激而爲濤﹐凡三折而達於富春﹐故曰浙江。東坡詩云「欲識潮頭髙幾許﹐越山渾在浪花中。」謂赭﹑龕二山也。西湖嵐嶂出層雲﹐山外靑山望不分。金碧樓臺霄漢裏﹐天然一幅李將軍。西湖諸山環繞﹐重疊難分﹐故宋人有「山外靑山樓外樓」之句。赤手銀河再造功﹐我采拜墓問英雄。九哥不比郕王厚﹐雪窖長埋五國中。於忠肅公墓在三臺山﹐王陽明題石楔云「赤手挽銀河﹐君自大名垂宇宙﹔靑山埋白骨﹐我來何處哭英雄﹖」於公功在社稷﹐於英廟尢爲有功。鄂王所事之主﹐若等成郕王﹐則二聖環﹐何致爲伶人置之腦後耶﹖漱石山居落照時﹐桐陰桂影兩參差。回廊石鼎燃松火﹐一縷茶煙出屋遲。余寓湖上漱石居﹐交遊絕少﹔探幽之暇﹐惟與任﹑徐二君斗茗閒話耳。三橋流水漾銀沙﹐一片詩情托釣槎。擬把客裝畱半載﹐西溪風雪訪梅花。西溪在西湖北山之陰﹐由松木場入。曲水灣環﹐羣山四繞。名園﹑古剎﹐前後相接。多蘆汀﹑沙漵﹐以略杓通行﹐有車馬所不能至者。居民以梅爲業﹐本極大而有致。三橋在溪上。傳來誰念和凝缽﹐荒去空畱陸贄莊。爭似坡公重出守﹐泉名六一記歐陽。西湖僧慧勤能詩﹐與歐公善﹐東坡悴杭時囑訪之﹐遂訂方外交。後十八年﹐公守余杭﹐則歐公已歿﹐勤亦化去。有泉出講堂後﹐因懷六一翁﹐卽以名泉。今在孤山之陽。堂前蟋蟀正縱橫﹐玉軸金題記悅生。卽此便成軍國事﹐羽書何必報樊城。賈似道賜第在葛嶺中﹐有半閒堂﹐久圮。似道好鬥促織﹐有客云「此眞軍國大事﹖」似道不覺失笑。所藏書畫﹐鈐以「悅生」小印。法相寺中尋古迹﹐堂前惟有定光佛。僧來不語自鳴鐘﹐松影斜陽送歸客。晚遊法相寺﹐泉石無奇﹐惟定光佛香火不絕﹐相傳唐時至今﹐肉身不壞﹐寺僧之言如此。又《畱靑日紮》云「寺藏一異齒﹐大如拳﹐透明碧綠﹐色僧謂是佛牙﹐誘婦女請觀獲利。」其說殆略同。山上猶傳禦教場﹐空勞戎馬炫紅妝。君王若識鷹揚意﹐旗鼓還須問汴梁﹖鳳凰山頂平坦可馳馬﹐南渡時﹐山下卽大內﹐此爲嬪妃演武處﹐土人至今猶呼「禦教場」云。北客來時米價平﹐江漧柴艸似云屯。東門菜把西門水﹐過客均叨地主恩。杭郡諺云「東門菜﹐西門水﹐南門柴﹐北門米。」蓋東門多蔬圃﹔西門引湖水注城中﹐以資汲飲﹔嚴州﹑富陽之柴聚江幹﹔蘇﹑湖米則采自北關云。當年南渡詡中興﹐湖上風光日漸增。看罷龍舟端午過﹐大家又說看河燈。龍舟自二月八日起﹐至端午後始歇。中元節放燈河中﹐謂之「照冥」。宋時極盛﹐四方遊人有預居湖上﹐以待此夕者。來鳳山亭髙又髙﹐西湖眞作鳳凰巢。試看藝苑新編出﹐片片丹山五色毛。來鳳亭在寶石山上。兩浙爲人文淵藪﹐杭郡尢稱最盛﹐羣才蔚起﹐洵文中鳴鳳也。忠宣祠宇枕湖灣﹐白雁西風落照間。此日瓣香堪下拜﹐前身屬國後文山。洪忠宣使金不屈﹐間以蠟書達行在﹐言和議不可信。及還朝﹐須髮盡白﹐時人比之蘇屬國。前人《錢塘懷古》有「洪皓西風雁一行」句。孫喬年云「李宮保題祠聯云﹕『身竄冷山﹐萬死持回蘇武節﹔魂依葛嶺﹐數椽鄰近鄂王墳。』措詞最工。」斷碑誰記輔文功﹐古墓蕭蕭大樹風。鴆酒一杯千載恨﹐願添頑鐵鑄師中。紫雲洞前有牛臯墓。臯字伯遠﹐爲武穆部將﹐屢立戰功﹐秦檜囑田師中殺之。紹興十七年上巳﹐師中大會諸將﹐飲以鴆酒﹐遂卒。後追封輔文侯。四野難營馬鬣封﹐厝宮僦屋習成風。送喪防火心原苦﹐依舊荼毗葬祝融。杭城煙戶稠密﹐墻垣編竹爲胎﹐堊以黃土﹐亦有不加圬墁者﹐故易致火災。親喪不敢久淹﹐又以山多田少﹐艱於卜壤﹐多權厝於四野墩屋﹐計月論值。無力者﹐逢寒食或盂蘭付之火葬。按茶毗本釋氏惡習﹐豈人子所忍爲﹖移風易俗﹐當有任其責者。香魂寂寞有無間﹐知在西泠第幾灣﹖莫道紅顏眞薄命﹐一杯千古占湖山。蘇小墓在西泠橋畔﹐有心人或有持酒弔之者。鶴亭梅塢傍祠門﹐墮淚遺碑三字存。嘆息勾畱畱不住﹐八閩何處弔忠魂﹖範忠貞公﹐諱承謨﹐撫浙多惠政﹐後總督福建﹐死耿逆之難。去浙時﹐書「勾畱處」三字﹐用香山詩意也。浙人哀之﹐建祠於孤山之麓。其遺筆﹐別爲亭懸之。鶴亭﹑梅塢俱在祠旁。朝朝來往毛家埠﹐不見當年醉白樓。千古南池同寫照﹐香山已歇舊風流。毛家埠在湖西南﹐遊人必由之道。《志》云「此地有香山醉白樓﹐訪之不得。」蓋古迹之湮沒也久矣。卅年孝子山中老﹐一片精魂石上逢。不是李源眞性在﹐葛川何處覓圓公。三生石在天竺。按﹕李源﹐京洛人。父橙死祿山之難﹐源悲泣哀毀﹐終身不仕不娶﹐居惠林寺三十年﹐未嘗一日忘其父也。從來山水媚於秋﹐風致全從淡處求。湖上三春圍錦綺﹐還思九月一登樓。湖樓晚眺最佳﹐想秋末冬初﹐更擅其妙。靈隱風僧迹太奇﹐東窗事發已嫌遲。若教早奪姦臣魄﹐也有黃龍痛飲時。陸云士《湖塡雜記》云「秦檜遇風僧事﹐予於鴻書見之﹐必非無因之說。正不可不存此迹於天地間﹐以作回邪鑑戒也。」風流刺史畱芳躅﹐千載堤名帶姓誇。山色水光歸判筆﹐澄波皓月作官衙。白公堤在錢塘門外﹐由石函橋北至余杭門止﹐蓄上湖之水﹐以達下湖﹐俗以孤山路爲白堤﹐誤矣。西河毛太史辧之甚明。蘇公堤南自南屏﹐北接嶽廟﹐跨以六橋﹐橫截湖中﹐元祐間東坡所築也。東坡西湖詩﹕「水光瀲灩晴方好﹐山色空漾雨亦奇。」香山《寄元九》詩﹕「報君一事君應羨﹐五宿澄波皓月中。」知二公於此興復不淺耳。古隸摩崖蝕蘚斑﹐溫公遺迹半凋殘。《家人卦》寓修齊理﹐莫作尋常石刻看。南屏山有司馬溫公書《家人卦》。葉紹翁《四朝聞見錄》云「錢塘自五季以後﹐民多淫靡﹐齊家之道或缺焉﹐故溫公書此﹐以助風教﹐非偶然也。」朱竹垞《曝書亭集》﹕「《宋鑑》稱﹐紹興六年十一月﹐上論大臣曰﹕『司馬光隸字正似漢人﹐所書《中庸》與《家人卦》皆修身治國之道﹐不特玩其字而已。」』南渡偏安事可憐﹐銷金鍋子急相煎。鳳凰山上今回首﹐不見冬靑哭杜鵑。臨安當南渡時最繁盛﹐時人目西湖爲銷金鍋。元至元初﹐西僧楊璉眞伽盡發南宋諸陵﹐以理宗頂骨爲飲器。林﹑唐二義士拾殘骸潛瘞之﹐更樹冬靑樹爲記。飲器在西僧廬中﹐明初求得之﹐命有司以禮歸葬。自昔錢塘盛水嬉﹐候潮門外弄潮兒。手持彩幟翻波出﹐不要渾脫當馬騎。浙江秋潮﹐自八月十一日始﹐至十八日最盛。蓋宋時以是日教閱水軍﹐非潮特大於是日也。其初出海門時﹐僅如銀綫﹐旣而玉城雪嶺﹐際天而來﹐而聲如雷霆﹐震撼激射﹐吞天沃日﹐勢極雄豪。杭人百十爲羣﹐伺潮出海門﹐執旗泅水上以迓潮神﹐謂之「迎潮」。或有手腳執五小旗﹐踏浪翻濤﹐騰躍百變﹐謂之「弄潮」。往往有沈沒者﹐蔡端明曾作文戒之﹐習俗相沿﹐終不能遏也。怪石嵌崎竟解飛﹐理公幻說是耶非。若果飛來應飛去﹐如何鷲嶺久忘歸。飛來峯在靈隱寺前。晉咸和元年﹐西域僧慧理指爲天竺國靈鷲山之東嶺﹐不知何年飛來﹐峯以此得名。楊升庵又謂巫陽臺﹐自巫峽飛於靈隱﹐亦何據耶﹖先賢邵紫芝博引金華羅浮諸川﹐共五六處峯石﹐皆有飛來之名﹐則命名之義﹐第以其奇峭﹐勢若飛來耳。必謂來自何所﹐則等於移山鞭石之說。宜尹明詩﹐譏其語特虛幻﹐眩惑千古也。峯上下左右鑿大小佛像﹐僧云是西僧楊璉眞伽所爲。竹辧在在漢唐時已有之﹐非始於楊也。縹緲峯巒曉色開﹐五雲山上雪皚皚。山僧報瑞今年早﹐明日平章進表來。五雲山特髙寒﹐宋時每歲臘前得雪﹐寺僧必捧雪表進﹐城中霰猶未集也。誰寫南屏對雪圖﹐文章節義共悲吁。他年一點麻衣淚﹐得自蘿山石室書。方正學爲宋景濂弟子﹐同寓南屏僧捨﹐嘗對雪談古今節義事﹐悲歌慷慨﹐情見乎辭。景濂歿後﹐王某爲寫《南屏對雪圖》﹐正學題長句於其上。蘿山石室﹐景濂著書處。頭顱北去默無言﹐千載憑誰爲雪冤。嘆息何人繩祖武﹐空勞太白記南園。陸放翁爲惋冑作《南園記》﹐爲終身瑕累﹐然筆筆借忠獻以動侂冑成中興之業耳。觀《劍南集》中﹐有「他年恢復中原日﹐家祭毋忘告乃翁」之句﹐可想見其苦心。此事汪蛟門比部﹑顧書宣太史論之甚詳。宋孝宗一日間周益公﹐有如李白之才者乎﹖周以務觀對﹐時人呼爲「小太白」。莊嚴寶塔鎭江潮﹐開化禪門半寂寥。解道枯僧足千古﹐大家立地放屠刀。開化寺僻處江邊﹐開寶三年﹐智覺禪師造塔鎭潮﹐名六和塔。雍正間重建。塔上有魯智深像﹐頹然一老衲也。世傳《水滸傳》出元人施耐庵手﹐或云本屬子虛﹐然宋江等爲盜﹐見於《宋史》。余又讀《癸辛雜識》﹐有龔聖與作宋江等三十六人贊﹐內《花和尙魯知深贊》云「有飛飛兒﹐出家尢好﹔與爾同袍﹐佛也被惱。」又《東都事略》載﹐侍郎侯蒙陳制賊之計云「江等橫行河朔﹐其材必過人﹐不若赦過招降﹐使討方臘以自續。」據此似實有其人﹐則聞潮坐化﹐未盡誣也。語錄有「放下屠刀﹐立地成佛」語﹐卽以此爲好殺者勸﹐亦無不可。野性難甘刺史餐﹐碧天明月極髙寒。怪他梵宇喧闐甚﹐紅斕袈裟接宰官。香山守杭時﹐常具饌招韜光禪師﹐師以詩辭﹐有「山僧野性好林泉﹐明月難教下碧天」之句。弄月吟風一腐儒﹐狂言笑我太豪粗。十年重到西湖上﹐依舊閒身入畫圖。余與西湖有十年再到之約﹐故云。跋

皆人云「村叟入市一﹐打恭作揖﹐皆可入詩料。」此言有合《竹枝》之旨。故寧爲鄙俚瑣碎之詞﹐不作艷冶輕儇之調﹐豈止唐突西子﹐亦且貽笑山靈矣。世有方家﹐幸勿以詩律繩我。倥侗自跋。王漁洋答劉大勤問﹐謂《竹枝》詠風土﹐「瑣細詼諧皆可入﹐大抵以風趣爲主﹐與絕句迥別」。余玆所爲百首﹐意在矯從前作者之偏﹐不肯墮纖佻一路。又或感懷記事﹐直舉胸情﹐故往往近於絕句﹐非復《竹枝》之體。脫稿後復視﹐深愧自亂其例。性素疏懶﹐一二友人又趣付開雕﹐竟不獲分別攺訂﹐柰何﹖時乾隆庚寅九月﹐倥侗又記。越歲原本已毀﹐友人集貲爲余重刻﹐略加刪正﹐付之手民﹐以志感悃。辛卯冬﹐倥侗再書。

