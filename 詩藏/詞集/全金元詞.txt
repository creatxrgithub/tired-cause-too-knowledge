《全金元詞》佚名

【安熙﹕詞作5首】

○酹江月

登古容城有感﹐城陰則靜修劉先生故居

天山巨网﹐盡牢籠﹑多少中原人物。趙際燕陲空老卻﹐千仞巖巖蒼壁。古柏蕭森﹐髙松偃蹇﹐不管飛冰雪。慕膻羣蟻﹐問君誰是豪傑。重念禹迹茫茫﹐免狐荊棘﹐感慨悲歌發。累世興亡何足道﹐等是轟蚊飛滅。湖海襟懷﹐風雲壯志﹐莫遣生華髮。中天佳气﹐會須重見明月。

○酹江月

前日歸途﹐偶記和仲欲把鋤犁門人願助之語﹐甚恨不獲請其詳﹐而亦獨喜其先得我心之所同也。中夕不寐﹐卒爾成章﹐寫寄和仲﹐可爲後日﹝原無後日二字﹐據丁藏舊鈔本補﹞相見一笑。大徳乙巳上元日神峯野客書

世途艱阻﹐正堪悲﹑萬里淸秋搖落。況復乾坤還閉物﹐奚啻切牀膚剝。消長盈虛﹐循環反覆﹐夜半驚孤鶴。東君著意﹐惠風先到巖壑。悅親原有淸歡﹐簟瓢食飲﹐不害貧家樂。多病畱侯空自苦﹐慚愧長身諸葛。先手躬耕﹐臥龍岡上﹐準備丰年獲。豚蹄社鼓﹐幾時同醉寥廓。

○太常引

和王治書仲安

求田問舍欲婆娑。算無地﹐不風波。胸次盡嵯峨。世間事﹑都能幾多。登山臨水﹐望花隨柳﹐獨此未消磨。便擬借行窩。正齊月﹑光風气和。

○石州慢

寄題龍首峯

龍蟠虎踞﹐朝楚暮秦﹐世路艱蹇。夕陽淡淡餘暉﹐閶闔九重天遠。千秋萬古﹐先天消長圖深﹐何人解識興亡本。夜鶴渺翩翩﹐盡平林鴉滿。蕭散。不須黃鶴遺書﹐不用洪崖相挽。蒼狗浮雲﹐平日慣開靑眼。擬將書劍﹐西山采蕨食薇﹐自應不屬春風管。只恐汝山靈﹐怪先生來晚。

○鵲橋仙

徘徊尊俎。徜徉笑語。俯仰乾坤今古。世間豪傑數元龍﹐想未識﹑聖門風度。也非學圃。也非懷土。靜看落花風雨。安排便買釣魚蓑﹐�底是﹑滄浪深處。

彊村叢書用善本書室藏鈔默庵文集本﹐玆據另一舊鈔本校補。

【白賁﹕詞作1首】

○鸚鵡曲

儂家鸚鵡洲邊住。是个不識字漁父。浪花中一葉扁舟。睡煞江南煙雨。覺來時滿眼靑山﹐抖擻綠蓑歸去。算從前錯怨天公﹐甚也有安排我處。

陽春白雪後集卷一﹝案鸚鵡曲原名黑漆弩﹐王惲﹑盧摯﹑姚燧﹑劉敏中等人所作﹐皆名黑漆弩。白賁所作起句有儂家鸚鵡洲邊住語﹐因名鸚鵡曲。馮子振和白詞亦名鸚鵡曲﹐實卽黑漆弩調。北宋田爲不伐曾作黑漆弩﹐可能原爲民間詞﹐流傳至元﹐音律有變。﹞

【白華﹕詞作1首】

○滿庭芳

示劉子新

光祿池臺﹐將軍樓閣﹐十年一夢中間。短衣匹馬﹐重見鎭州山。內翰當年醉墨﹐紗籠在﹑髙閣依然。今何夕﹐燈前兒女﹐飄蕩喜生還。衣冠初北渡﹐幾人能得﹐對酒常閒。算惟君日日﹐陶寫餘歡。得隴且休望蜀﹐南山臥﹑白額黃班。茅檐底﹐男兒未老﹐勛業後來看。

永樂大典卷一萬三千三百四十四示字韻引元寓齋

【白朴﹕詞作103首】

○春從天上來

至元四年﹐恭遇聖節﹐眞定總府請作壽詞。

樞電光旋。應九五飛龍﹐大造登乾。萬國冠帶﹐一气陶甄﹐天眷自古雄燕。喜光臨彌月﹐香浮動﹑太液秋蓮。鳳樓前。看金盤承露﹐玉鼎霏煙。梨園。太平妙選﹐贊虎拜兕觴﹐鷺序鵷班。九奏虞韶﹐三呼嵩嶽﹐何用海上求仙。但巖廓髙拱﹐瓜瓞衍﹑皇祚綿綿。萬斯年。快康衢擊壤﹐同戴堯天。

○奪錦標

奪錦標曲﹐不知始自何時﹐世所傳者﹐惟僧仲殊一篇而已。予每浩歌﹐尋繹音節﹐因欲效顰﹐恨未得佳趣耳。庚辰卜居建康﹐暇日訪古﹐采陳後主張貴妃事﹐以成素志。按後主旣脫景陽井之厄﹐隋元帥府長史髙熲竟就戮麗華於靑溪﹐後人哀之﹐其地立小祠﹐祠中塑二女郎﹐次則孔貴妃也。今遺搆荒涼﹐廟貌亦不存矣。感嘆之餘﹐作樂府靑溪怨。

霜水明秋﹐霞天送晚﹐畫出江南江北。滿目山圍故國﹐三閣餘香﹐六朝陳迹。有庭花遺譜﹐口哀音﹑令人嗟惜。想當時﹑天子無愁﹐自古佳人難得。惆悵龍沈宮井﹐石上啼痕﹐猶點胭脂紅濕。去去天荒地老﹐流水無情﹐落花狼籍。恨靑溪畱在﹐渺重城﹑煙波空碧。對西風﹑誰興招魂﹐夢裏行雲消息。

○奪錦標

得友人王仲常李文蔚書﹝案丁鈔本天籟集題下注云﹐仲常名思廉﹐仕元至翰林學士承旨﹞

孤影長嗟﹐憑髙眺遠﹐落日新亭西北。幸有山河在眼﹐風景畱人﹐楚囚何泣。盡紛爭蝸角﹐算都輸﹑林泉閒適。淡悠悠﹑流水行雲﹐任我平生蹤迹。誰念江州司馬﹐淪落天涯﹐靑衫未免沾濕。夢裏封龍舊隱﹐經卷琴囊﹐酒樽詩筆。對中天涼月﹐且髙歌﹑徘徊今夕。隴頭人﹑應也相思﹐萬里梅花消息。

○水調歌頭

詠月

銀蟾吸淸露﹐白兔搗玄霜。靑天萬古明月﹐中有物蒼蒼。想是臨風丹桂﹐費盡斫云玉斧﹐秋蕊自芬芳。印透一輪影﹐吹下九天香。怪霜娥﹐才二八﹐減容光。蛾眉幾畫新樣﹐晚鏡爲誰妝。見說開元天子﹐曾到淸虛仙府﹐一曲聽霓裳。何事便歸去﹐空斷舞鸞腸。

○水調歌頭

用前韻

明月復明月﹐天宇淨新霜。霜中養就白兔﹐未覺玉容蒼。照影來今往古﹐圓缺陰晴幾度﹐丹桂儼然芳。遐想廣寒露﹐誰得一枝香。恍瑤臺﹐飛寶鏡﹐散重光。嫦娥久餌靈藥﹐點出澹雲妝。閒興風姨相聚﹐不似天孫獨苦﹐終日織仙裳。脈脈望河鼓﹐縈損幾柔腸。

○水調歌頭

初至金陵﹐諸公會飲﹐因用北州集咸陽懷古韻

蒼煙擁喬木﹐粉雉倚寒空。行人日暮回首﹐指點舊離宮。好在龍蟠虎踞﹐試問石城鍾阜﹐形勢爲誰雄。慷慨一尊酒﹐南北幾衰翁。賦朝云﹐歌夜月﹐醉春風。新亭何苦流涕﹐興廢古今同。朱雀橋邊野艸﹐白鷺洲邊江水﹐遺恨幾時終。喚起六朝夢﹐山色有無中。

○水調歌頭

諸公見賡前韻﹐復日和數章﹐戲呈施雪谷景悅。

樓船萬艘下﹐鍾阜一龍空。胭脂石井猶在﹐移出景陽宮。花艸吳時幽徑﹐禾黍陳家古殿﹐無復戍樓雄。更道子山賦﹐愁殺白頭翁。記當年﹐南北恨﹐馬牛風。降幡一片飛出﹐難與向來同。壁月瓊枝新恨﹐結綺臨春好夢﹐畢竟有時終。莫唱後庭曲﹐聲在淚痕中。

○水調歌頭

感南唐故宮﹐就櫽括後主詞。

南郊舊壇在﹐北渡昔人空。殘陽淡淡無語﹐零落故王宮。前日雕蘭玉砌﹐今日遣臺老樹﹐尙想霸圖雄。誰謂埋金地﹐都屬賣柴翁。慨悲歌﹐懷故國﹐又東風。不堪往事多少﹐回首夢魂同。莫上小樓上﹐愁滿月明中。

○水調歌頭

朝花幾回謝﹐春艸幾回空。人生何苦奔競﹐勘破大槐宮。不入麒麟畫裏﹐卻喜鱸魚江上﹐一宅了楊雄。且飲建業水﹐莫羨富家翁。玩靑山﹐歌赤壁﹐想髙風。兩翁今在何許﹐喚起一樽同。系住天邊白日﹐抱得山間明月﹐我亦遂長終。何必翳鸞鳳﹐遊戲太虛中。

○水調歌頭

咸陽懷古﹐復用前韻。

鞭石下滄海﹐海內漸成空。君王日夜爲樂﹐髙枕望夷宮。方嘆東門逐兔﹐又慨中原失鹿﹐艸昧起英雄。不待素靈哭﹐已識斬蛇翁。笑重瞳﹐徒叱吒﹐凜生風。阿房三月焦土﹐有罪與秦同。秦固亡人六國﹐楚復絕秦三世﹐萬世果誰終。我欲問天道﹐政在不言中。

○水調歌頭

擬遊茅山﹐贈心遠提點。

三峯足雲气﹐萬壑散秋聲。茅君曾此成道﹐山興地俱靈。遙望蒼松紫檜﹐疑是煙幢霧蓋﹐冉冉下靑冥。鸞鶴故山夢﹐香火幾時情。洞天開﹐丹竈冷﹐有遺經。華陽自古招隱﹐飛煉得長生。慚愧山中宰相﹐便許綸巾鶴氅﹐相對聽吹笙。何處滄浪水﹐吾亦濯塵纓。

○水調歌頭

冬至﹐同行臺王子勉中丞﹐韓君美待禦﹐霍淸夫治書﹐登周處讀書臺﹐過古鹿苑寺。

疏雲黯霧樹﹐秋潦淨寒潭。徘徊子隱臺下﹐不見舊書龕。鹿苑空餘蕭寺﹐蟒穴誰傳郗氏﹐聊此問瞿曇。千古得欺罔﹐一笑莫窮探。俯秦淮﹐山倒影﹐浴層嵐。六朝城郭如故﹐江北到江南。三十六陂春水﹐二十四橋明月﹐好景入淸談。未醉更呼酒﹐欲去且停驂。

○水調歌頭

丙戌夏四月八日﹐夜夢有人以三元祕秋水五言謂予﹐請三元之義﹐曰﹐上中下也。恍惚玩味﹐可作水調歌頭首句﹐恨祕字之義未詳。後從相國史公歡遊如平生﹐俾賦樂章﹐因道此句﹐但不知祕字何意。公曰﹐祕卽封也﹐甫一韻而寤﹐後三日成之﹐以識其異。

三元祕秋水﹐�����。天人點破消息﹐夢裏悟南華。河伯徒���﹐���歸毫末﹐一笑井中蛙。試問漆園老﹐誰是大方家。�黃鍾﹐推甲子﹐定無差。悠悠天理人事﹐風外萬飛沙。且弄空山明月﹐自薦寒泉秋菊﹐睡起漱朝霞。更欲辧齊物﹐銀海眩生花。

○水調歌頭

予旣賦前篇﹐一日舉似京口郭義山﹐義山曰﹐此詞固佳﹐但詳夢中所得之句﹐元者應謂水府﹐今止詠甲子及秋水篇事﹐恐未盡也﹐因請再賦。

三元祕秋水﹐秋水一何多。江流滚滚無盡﹐淮漢人包羅。遙想靈官神府﹐坐閱潮頭風怒﹐萬里瞰滄波。浩蕩沒鷗鷺﹐噴薄出蛟鼉。馬當山﹐牛渚渡﹐幾人過。金鰲下瞰京口﹐舟楫避盤渦。始信林生禱雨﹐一濯黃泥盡許﹐無柰旱苗河。我欲洗兵馬﹐誰解挽天河。

○水調歌頭

予兒時在遺山家﹐阿姊嘗教誦先叔放言古今忽白首﹐感念之餘﹐賦此詞云。

韓非死孤憤﹐虞叟坐窮愁。懷沙千古遺恨﹐郊島兩詩囚。堪笑並蛙褌虱﹐不道人生能幾﹐肝肺自相仇。政有一朝樂﹐不抵百年憂。嘆悠悠﹐江上水﹐自東流。紅顏不暇一惜﹐白髮忽盈頭。我欲拂衣遠行﹐直上崧山絕頂﹐把酒勸浮丘。藉此兩黃鵠﹐浩蕩看齊州。

○水調歌頭

北風下庭綠﹐客鬢入霜華。回首北望鄕國﹐雙淚落淸笳。天地悠悠逆旅﹐歲月匆匆過客﹐吾也豈瓠瓜。四海有知己﹐何地不爲家。五溪魚﹐千里菜﹐九江茶。從他造物畱住﹐辦作老生涯。不願酒中有聖﹐但願心頭無事﹐髙枕臥煙霞。晚節憶吹帽﹐籬菊漸開花。

○水調歌頭

至元戊寅爲江西呂道山參政壽

香風萬家曉﹐和气九江春。朝回冠蓋得意﹐玉季和金昆。屈指登髙舊節﹐側耳稱觴新語﹐采菊舊芳樽。南土愛王粲﹐東閣壽平津。節龍香﹐符虎重﹐印龜新。弓刀千騎如水﹐曾爲下南閩。墻外陰陰桃李﹐庭下輝輝蘭玉﹐一笑指莊椿。更看濟時了﹐髙臥道山云。

○水調歌頭

十月海棠

金盤薦華屋﹐銀燭照紅妝。歡遊曾得多少﹐風雨送春忙。只道神仙漸遠﹐爭信情緣未斷﹐自有返魂香。萬木盡搖落﹐濃艷又芬芳。憶眞妃﹐春睡足﹐按霓裳。馬嵬西下回首﹐野日淡無光。不避山茶小雪﹐似愛江梅新月﹐疏影伴昏黃。誰喚��起﹐呵手染胭霜。

案丁鈔本天籟集注云﹐﹡與胭同﹐是中州集王予可詞自注﹐謂脂粉也。

○水調歌頭

夜醉西樓爲楚英作

雙眸翦秋水﹐十指露春蔥。仙姿不受塵污﹐縹緲玉芙蓉。舞徧柘枝遺譜﹐歌盡桃花團扇﹐無語到東風。此意復誰解﹐我輩正情鍾。喜相從﹐詩卷裏﹐酒杯中。纏頭安用百萬﹐自有海犀通。日日東山髙興﹐夜夜西樓好夢﹐斜月小簾櫳。何物寫幽思﹐醉墨錦箋紅。

○水龍吟

丙午秋﹐到維揚﹐途中值雨﹐甚快然

短亭休唱陽關﹐柳絲惹盡行人怨。鴛鴦隻影﹐荷枯葦淡﹐沙寒水淺。紅綬雙銜﹐玉簪中斷﹐苦難畱戀。更黃花細雨﹐徵鞍催上﹐靑衫淚﹑一時濺。回首孤城不見﹐黯秋空﹑去鴻一綫。情緣未了﹐誰教重賦﹐春風人面。鬥艸閒庭﹐采香幽徑﹐舊曾行徧。謾今宵酒醒﹐無言有恨﹐恨天涯遠。

○水龍吟

麼前三字用仄者﹐見田不伐嘔嘔集﹐水龍吟二首皆如此。田妙於音﹐蓋仄無疑﹐或用平字﹐恐不堪協。云和署樂工宋奴伯婦王氏﹐以洞簫合曲﹐宛然有承平之意﹐乞詞於予﹐故作以贈。會好事者爲王氏寫眞﹐末章及之。

采云蕭史臺空﹐洞天誰是驂鸞伴。傷心記得﹐開元遊幸﹐連昌別館。力士傳呼﹐念奴供唱﹐阿郎吹管。悵無情一枕﹐繁華夢覺﹐流年又﹑暗中換。邂逅京都兒女﹐歡遊徧﹑畫樓東畔。樽前一曲﹐餘音裊裊﹐驪珠相貫。日落邯鄲﹐月明燕市﹐盡堪腸斷。倩丹靑細染﹐風流圖畫﹐寫崔徽半。

○水龍吟

送史總帥鎭西川﹐時方混一。

壯懷千載風雲﹐玉龍無計三冬臥。天教喚起﹐崢嶸才器﹐人稱王佐。豹略深藏﹐虎符榮佩﹐君恩重荷。看旌旗動色﹐軍容一變﹐鵬翼展﹑先聲播。我望金陵王气﹐盡消磨﹑區區江左。樓船萬艫﹐瞿塘東瞰﹐徒橫鐵鎖。八陣名成﹐七擒功就﹐南夷膽破。待他年畫像﹐麒麟閣上﹐爲將軍賀。

○水龍吟

九月四日﹐爲江州總管楊文卿壽。

雁門天下英雄﹐策勛宜在平吳后。金符佩虎﹐靑雲飄蓋﹐名藩坐守。千里江臯﹐一時淮甸﹐掃淸殘寇。看人歸厚徳﹐天垂餘慶﹐階庭畔﹑芝蘭秀。我望戟門如畫﹐气佳哉﹑危亭新構。年年此席﹐風流長占﹐中秋重九。丹桂畱香﹐綠橙供味﹐碧萸催酒。有廬山絕頂﹐蒼蒼五老﹐贊君侯壽。

○水龍吟

登嶽陽樓﹐感鄭生龍女事﹐譜大曲薄媚。

洞庭春水如天﹐嶽陽樓上誰開宴。飄零鄭子﹐危欄倚徧﹐山長恨遠。何處蘭舟﹐彩霞浮漾﹐笙簫一片。有娥眉起舞﹐含嚬凝睇﹐分明是﹑舊仙媛。風起魚龍浪捲﹐望行雲﹑飄然不見。人生幾許﹐悲歡離聚﹐情鍾難遣。聞道當時﹐汜人能誦﹐招魂九辯。又何如乞我﹐輕綃數盡﹐寫湘中怨。

○水龍吟

九日同諸公會飲鍾山望艸堂有感

倚天鍾阜龍蟠﹐四時靑壁雲煙潤。陂陀十里﹐蒼鬢夾路﹐淸風緩引。蘭若西邊﹐艸堂別崦﹐遺基猶認。自猿驚鶴怨﹐山人去後﹐誰更向﹑此中隱。獨愛丹崖碧嶺﹐枕平川﹑人家相近。登臨對酒﹐茱萸香細﹐莓苔坐穩。老計菟裘﹐故應來就﹐林泉佳遁。怕煙霞笑我﹐塵容俗狀﹐把山英問。

○水龍吟

送張大經禦史﹐就用公九日韻﹐兼簡盧處道副使﹐使寧國買丁鈔本作賈按察司時。丁鈔本題下注云廬號疏齋。

繡衣攬轡西行﹐慨然有志人知否。江山好處﹐畱連光景﹐一杯別酒。世事無端﹐惱人方寸﹐十常八九。對霜松露菊﹐荒涼三徑﹐等閒又﹑登髙後。問訊宣城太守﹐幾裁詩﹑畫堂淸晝。山長水闊﹐思君不見﹐踟躕搔首。卻羨行雲﹐暫畱還去﹐無心出岫。笑窮途歲晚﹐江頭送客﹐唱靑靑柳。

○水龍吟

遺山先生有醉鄕一詞﹐僕飲量素慳﹐不知其趣﹐獨間居嗜睡有味﹐因爲賦此。

醉鄕千古人行﹐看來直到亡何地。如何物外﹐華胥境界﹐升平夢寐。鸞馭翩翩﹐蝶魂栩栩﹐俯觀羣蟻。恨周公不見﹐莊生一去﹐誰眞解﹑黑甜味。聞道希夷髙臥﹐占三峯﹑華山重翠。尋常羨殺﹐淸風嶺上﹐白雲堆裏。不負平生﹐算來惟有﹐日髙春睡。有林間剝啄﹐忘機幽鳥﹐喚先生起。

案此下原附曹光輔和詞另錄

○水龍吟

用前韻﹐贈答光輔

倚闌千里風煙﹐下臨吳楚知無地。有人髙枕﹐樓居長夏﹐畫眠夕寐。驚覺遊仙﹐紫毫吐鳳﹐玉觴吞蟻。更誰人似得﹐淵明太白﹐詩中趣﹑酒中味。慚愧東溪處士﹐待他年﹑好山分翠。人生何苦﹐紅塵陌上﹐白頭浪裏。四壁窗明﹐雨盂粥罷﹐暫時打睡。盡聞雞祖逖﹐中宵狂舞﹐蹴劉琨起。

○水龍吟

予始賦睡詞﹐諸公賡和三十餘首。一日友人王文卿攜肴來訪﹐話及梁園舊遊﹐因感其事﹐復用前韻。

萬金不買靑春﹐老來可惜歡娛地。有時記得﹐江樓深夜﹐解鞍畱寐。蘭焰噴虹﹐寶香薰麝﹐玉醅篘蟻。更誰能細說﹐當年風韻﹐江瑤柱﹑荔枝味。漂泊江湖萬里﹐渺難尋﹑采菱拾翠。何心更到﹐折枝圖上﹐賣花聲裏。蓬鬢刁騷﹐角巾欹墮﹐枕書聊睡。恨匆匆未辦﹐蒓鱸歸棹﹐又秋風起。

○念奴嬌

題鎭江多景樓﹐用坡仙韻。

江山信美﹐快平生﹑一覽南州風物。落日金焦﹐浮紺宇﹐鐵甕獨殘城壁。云擁潮來﹐水隨天去﹐幾點沙鷗雪。消磨不盡﹐古今天寶人傑。遙望石冢巉然﹐參軍此葬﹐萬劫誰能發。桑梓龍荒﹐驚嘆後﹑幾度生靈埋滅。往事休論﹐酒杯才近﹐照見星星發。一聲長嘯﹐海門飛上明月。

○念奴嬌

中秋效李敬齋體﹐每句用月字。

一輪月好﹐正人間﹑八月涼生襟袖。萬古山河﹐歸月影﹑表裏月明光透。月桂婆娑﹐月香飄蕩﹐修月香人手。深沈月殿﹐月蛾誰念消瘦。今夕乘月登樓﹐天低月近﹐對月能無酒。把酒長歌邀月飲﹐明月正堪爲友。月向人圓﹐月和人醉﹐月是承平舊。年年賞月﹐願人如月長久。

案此下原附僧仲璋念奴嬌另錄

○念奴嬌

題闕

江湖落魄﹐鬢成絲﹑遙憶揚州風物。十里樓臺﹐簾半捲﹑玉女香車鈿壁。后土祠寒﹐唐昌花盡﹐誰看瓊枝雪。山川良是﹐古來銷盡雄傑。落日煙水茫茫﹐孤城殘角﹐怨入淸笳發。岸檥扁舟人不寐﹐柳外漁燈明滅。半夜潮來﹐一帆風送﹐凜凜森毛髮。乘流東下﹐玉簫吹落殘月。

○念奴嬌

壬戌秋泊漢江鴛鴦灘﹐寄贈。

露團漸冷﹐又今年﹑孤負中秋明月。誰念江幹﹑憔悴我﹐夢斷芙蓉城闕。燕子東歸﹐鴻賓南下﹐滿眼蘆花雪。行人何處﹐也應珠淚凝睫。常記樓上歌聲﹐一尊酒盡﹐默默無言別。恨殺鴛鴦灘下水﹐不寄題詩紅葉。聚淚鮫綃﹐畫眉螺黛﹐總在歸時節。百年心事﹐等閒休向人說。

○滿江紅

題呂仙祠飛吟亭壁﹐用馮經歷韻。

云外孤亭﹐空悵望﹑煙霞仙客。還試問﹑飛吟詩句﹐爲誰畱別。三入嶽陽人不識﹐浮生擾擾蒼蠅血。道老精﹑知向樹陰中﹐曾來歇。松稚在﹐虯枝結。皮澑雨﹐根盤月。恨還丹不到﹐後來豪傑。塵世千年翻甲子﹐秋空一劍橫霜雪。待他時﹑攜酒赤城遊﹐相逢說。

○滿江紅

用前韻畱別巴陵諸公﹐時至元十四年冬

行徧江南﹐算只有﹑靑山畱客。親友間﹑中年哀樂﹐幾回離別。棋罷不知人換世﹐兵余猶見川畱血。嘆昔時﹑歌舞嶽陽樓﹐繁華歇。寒日短﹐愁雲結。幽故壘﹐空殘月。聽閣閻談笑﹐果誰雄傑。破枕才移孤館雨﹐扁舟又泛長江雪。要煙花﹑三月到揚州﹐逢人說。

○滿江紅

庚戌春別燕城

雲鬢犀枕﹐誰似得﹑錢塘人物。還又喜﹑小窗虛幌﹐伴人幽獨。薦枕恰疑巫峽夢﹐舉杯忽聽陽關曲。問淚痕﹑幾度浥羅巾﹐長相續。南浦遠﹐歸心促。春艸碧﹐春波綠。黯銷魂無際﹐後歡難卜。試手窗前機織錦﹐斷腸石上簪磨玉。恨馬頭﹑斜月減淸光﹐何時復。

○滿江紅

重陽後二日王彥文並利用秦山甫相過小飲

過了重陽﹐寒慘慘﹑秋陰連日。尙何事﹑滿城風雨﹐漏天如泣。點染一林紅葉暗﹐飄蕭三徑黃花濕。聽敲門﹑忽有客三人﹐來相覓。時節好﹐誇橙橘。兒女喜﹐分梨栗。罄一樽聊慰﹐老懷岑寂。想象曾來神女賦﹐傷心似失文通筆。破殘年﹑催釀酒如川﹐長鯨吸。

○滿江紅

同﹝案原無同字﹐玆從丁本鈔﹞鄭都事復用前韻退訖所租學田

費盡長繩﹐系不住﹑西飛白日。客窗外﹑滿庭秋艸﹐露蛩寒泣。酒後看花空眼亂﹐花前把酒從衣濕。要一塵﹑歸老作菟裘﹐何難覓。仙客老﹐巴園橘。封萬戶﹐燕山栗。且栽培松竹﹐伴人孤寂。豈有梁鴻髙世志﹐也無司馬題橋筆。便與君﹑同訪洞庭春﹐和云吸。

○瑞鶴仙

登金烏衣園來燕臺

夕陽王謝宅。對艸樹荒寒﹐亭臺欹側。烏衣舊時客。渺雙飛萬里﹐水雲寬窄。東風羽翅﹐也迷卻﹑當時巷陌。向尋常百姓人家﹐孤負幾回春色。淒惻。人空不見。畫棟棲香﹐繡簾窺額。雲兜霧隔。錦書至付誰拆。劉郎只見慣﹐金陵興廢﹐贈得行人鬢白。又爭如復到玄都﹐兔葵燕麥。

○沁園春

金陵鳳凰臺眺望

獨上遺臺﹐目斷淸秋﹐鳳兮不還。悵吳宮幽徑﹐埋深花艸﹐晉時髙冢﹐鎖盡衣冠。橫吹聲沈﹐騎鯨人去﹐月滿空江雁影寒。登臨處﹐且摩挲石刻﹐徒倚闌干。靑天半落三山。更白鷺洲橫二水間。問誰能心叱﹐秋來水靜﹐漸教身似﹐嶺上雲間。擾擾人生﹐紛紛世事﹐就裏何常不彊顏。重回首﹑怕浮雲蔽日﹐不見長安。

○沁園春

保寧佛殿卽鳳凰臺﹐太白畱題在焉。宋髙宗南渡﹐嘗駐蹕寺中﹐有石刻禦書王荊公贈僧詩云﹐紛紛擾擾十年間﹐世事何常不彊顏﹐亦欲心如秋水靜﹐應須身似嶺雲間。意者當時南北擾攘﹐國家蕩析﹐磨盾鞍馬間﹐有經營之志﹐百未一遂﹐此詩若有深契於心者以自況。予暇日來遊﹐因演太白荊公詩意﹐亦猶稼軒水龍吟用李延年淳於髡語也。

我望山形﹐虎踞龍盤﹐壯哉建康。憶黃旗紫蓋﹐中興東晉﹐雕蘭玉砌﹐下逮南唐。步步金蓮﹐朝朝瓊樹﹐宮殿吳時花艸香。今何日﹐尙寺畱蕭姓﹐人做梅妝。長江。不管興亡。謾流盡﹑英雄淚萬行。問烏衣舊宅﹐誰家作主﹐白頭老子﹐今日還鄕。弔古愁濃﹐題詩人去﹐寂寞髙樓無鳳凰。斜陽外﹐正漁舟唱晚﹐一片鳴榔。

○沁園春

夜夢﹐就樹摘桃噉之﹐於中一枚甘苦﹐覺而異之﹐因爲之賦。

渺渺吟懷﹐望佳人兮﹐在天一方。問鯤鵬九萬﹐扶搖何力﹐蝸牛兩角﹐蠻觸誰彊。華表鶴來﹐銅盤人去﹐白日靑天夢一場。俄然覺﹐正醯雞舞甕﹐野馬飛窗。徜徉。玩世何妨。更誰道﹑狂時不得狂。羨東方臣朔﹐從容帝所﹐西眞阿母﹐喚作兒郎。一笑人間﹐三遊海上﹐畢竟仙家日月長。相隨去﹐想蟠桃熟後﹐也許偸嘗。

○沁園春

監察師巨源將辟予爲政﹐因讀嵇康與山濤書﹐有契於予心者﹐就譜此詞以謝。

自古賢能﹐壯歲飛騰﹐老來退閒。念一身九患﹐天教寂寞﹐百年孤憤﹐日就衰殘。麋鹿難馴﹐金鑣縱好﹐志在長林丰艸間。唐虞世﹐也曾聞巢許﹐遁迹箕山。越人無用殷冠。怕機事纏頭不耐煩。對詩書滿架﹐子孫可教﹐琴樽一室﹐親舊相歡。況屬淸時﹐得延殘喘﹐魚鳥溪山任往還。還知否﹐有絕交書在﹐細與君看。

○沁園春

送按察司合道公赴浙東任

玉節星軺﹐十道監司﹐治稱最優。甚惠風才到﹐豚魚亦信﹐淸霜未降﹐狐兔先愁。鎭靜洪都﹐澄淸白下﹐又過東南第一州。雲煙底﹐看千巖競秀﹐萬壑爭流。離筵無計相畱。謾慷慨中年白髮稠。記瓊花照眼﹐忙催詩筆﹐松燈促座﹐笑遞觥籌。放浪形骸﹐欣於所遇﹐負我蘭亭共一遊。心期在﹐想山陰興盡﹐和月回舟。

○沁園春

十二月十四日爲平章呂公壽

蓋世名豪﹐壯歲鷹揚﹐擁兵上流。把金湯固守﹐精誠貫日﹐衣冠不攺﹐意气橫秋。北闕絲綸﹐南朝家世﹐好在雲間建節樓。平章事﹐便急流勇退﹐黃閣難畱。菟裘。喜遂歸休。著宮錦﹑何妨萬里遊。似謝安笑傲﹐東山別墅﹐鴟夷放浪﹐西子扁舟。醉眼乾坤﹐歌鬟風霧﹐笑折梅花插滿頭。千秋歲﹐望壽星光彩﹐長照南州。

○沁園春

呂道山左丞覲回﹐過金陵別業。至元丙子﹐予識道山於九江﹐今十年矣。

流水髙山﹐獨許鍾期﹐最知伯牙。愧我投木李﹐得酬瓊玖﹐人驚玉樹﹐肯倚蒹葭。風雨十年﹐江湖千里﹐望美人兮天一涯。重攜手﹐似仲宣去國﹐江令還家。門前柳拂堤沙。便是系﹑天津泛斗槎。看金鞍鬧簇﹐花邊置酒﹐玉盂旋洗﹐竹裏供茶。朱雀橋荒﹐烏衣巷古﹐莫笑斜陽野艸花。寒食近﹐算人生行樂﹐少住爲佳。

○沁園春

夜枕無夢感子陵太白事﹐明日賦此。

千載尋盟﹐李白扁舟﹐嚴陵釣車。�故人偃蹇﹐足加帝腹﹐將軍權幸﹐手脫公靴。星斗名髙﹐江湖迹在﹐爛熳雲山幾處遮。山光裏﹐有紅鱗旋斫﹐白酒須賒。龍蛇。起陸曾嗟。且放我狂歌醉飲些。甚人生貧賤﹐剛求富貴﹐天教富貴﹐卻騁驕奢。乘興而來﹐造門卽返﹐何必親逢安道也。兒童笑道﹐先生醉矣﹐風帽欹斜。

○風入松

詠紅梅將橙子皮作酒杯

使君髙宴出紅梅。腰鼓揭春雷。更將紅酒澆濃艷﹐風流夢﹑不負花魁。千里江山吳楚﹐一時人物鄒枚。軟金杯襯硬金杯。香挽洞庭回。西溪不減東山興﹐歡搖動﹑北海樽壘。老我天涯倦客﹐一杯醉玉先頹。

以上四印齋本天籟集卷上四十八首﹐間以丁鈔本天籟集校﹐詞中附錄曹光輔詞及僧仲璋詞另錄

○風流子

丁亥秋﹐復得仲常書﹐有楚星燕月﹐千里相望﹐何時會合﹐以副舊遊之語。就譜此曲以寄之。

花月少年場。嬉遊伴﹐底事不能忘。楊柳送歌﹐暗分春色﹐夭桃凝笑﹐爛賞天香。綺筵上﹐酒杯金瀲灩﹐詩卷墨淋浪。間裊玉鞭﹐管弦珂裏﹐醉攜紅袖﹐燈火夜行。回首事堪傷。溫柔竟處﹐流落江鄕。惆悵鬢絲禪榻﹐眉黛吟窗。甚社燕秋鴻﹐十年無定﹐楚星燕月﹐千里相望。何日故園行樂﹐重會風光。

○燭影搖紅

前事用呂東窗韻

三尺枯桐﹐古來長恨知音少。玉簫吹斷鳳樓云﹐此恨何時了。落日飛鴻聲悄。�長江﹑離魂浩渺。����﹐����﹐��誰表。風雨紅稀﹐夢回別院鶯啼曉。一生孤負看花心﹐惆悵人空老。待訪還丹瑞艸。駕飈輪﹑蓬萊去好。又愁滄海﹐恍惚塵揚﹐難尋仙島。

○摸魚子

七夕用嚴柔濟韻

問雙星﹑有情幾許。消磨不盡今古。年年此夕風流會﹐香暖月窗雲戶。聽笑語。知幾處。彩樓瓜果祈牛女。蛛絲暗度。似拋擲金梭﹐縈回錦字﹐織就舊時句。愁雲暮。漠漠蒼煙掛樹。人間心更誰訴。擘釵分鈿蓬山遠﹐一樣絳河銀浦。鳥鵲渡。離別苦。啼妝酒盡新秋雨。雲屏且駐。算猶勝姮娥﹐倉皇奔月﹐只有去時路。

○摸魚子

眞定城南異塵堂同諸公晚眺

敞靑紅﹑水邊窗外﹐登臨元有佳趣。薰風蕩漾昆明錦﹐一片藕花無數。才欲語。香暗度。紅塵不到蒼煙渚。多情鷗鷺。盡翠蓋搖殘﹐紅衣落盡﹐相與伴風雨。橫塘路。好在吳兒越女。扁舟幾度來去。采菱歌斷三湘遠﹐寂寞岸花汀樹。天已暮。更畱看﹐飄然月下淩波步。風流自許。待載酒重來﹐淋漓醉墨﹐爲寫洛神賦。

○摸魚子

秋仲一日﹐李具瞻待禦偕予過天慶觀﹐訪蒲敬之都事。旣而登冶城﹐藉艸於蒼蒼萬玉中﹐觴詠樂甚。道官王默墮者在焉﹐且盟其兩柏森立間搆亭﹐爲遊目騁懷之所。翌日賦此﹐記一時之槪耳。

望參差﹑冶城煙樹。故人知在琳宇。繡衣來就論文飲﹐隨意割雞炊黍。歡樂處。忘爾汝。淸談況有神仙侶。一杯緩舉。放遠目增明﹐遙岑出翠﹐俯仰幾今古。紅塵夢﹐不到丹臺紫府。尋眞偶得佳趣。兩株翠柏參天起﹐千畝渭川煙雨。君已許。向此地結亭﹐爲我開窗戶。朝來暮去。待細攬煙霞﹐平分風月﹐揮灑錦囊句。

○摸魚子

用前韻送敬之蒲君卜居淮上﹐敬之自翰苑�蘄黃道宣慰幕官。

聽西風﹑細吟亭樹。秋聲先到衡宇。季鷹千里蒓鱸興﹐更喜範張雞黍。傾盡處。慚愧汝。髙樓不減煙霞侶。匏樽笑舉。對得意江山﹐忘懷風月﹐醉眼玩今古。鸞坡客﹐又向紅蓮幕府。田園何日成趣。九重聞道思賢佐﹐恐要濟時霖雨。天若許。從所好結廬﹐相就開蓬戶。山人休去。怕蕙悵空懸﹐猿驚鶴怨﹐貽笑艸堂句。

○摸魚子

復用前韻

問誰歌﹑六朝瓊樹。當年春滿庭宇。歌殘夜月西風起﹐吹動一川禾黍。愁絕處。��汝。姑蘇麋鹿成羣侶。淸樽謾舉。對淡淡長空﹐蕭蕭喬木﹐慷慨弔今古。生平苦。走徧南州北府。年來頗得幽趣。綠蓑靑笠渾無事﹐醉臥一天風雨。秋幾許。沙渚上﹐漁樵小隱隨編戶。扁舟脫去。望綺散餘霞﹐江澄淨練﹐還愛謝公句。

○木蘭花慢

燈夕到維揚

壯東南形勝﹐淮吐浪﹑海吞潮。記此日江都﹐錦帆巡幸﹐汴水迢遙。迷樓故應不見﹐瓊花﹑底事也香消。興廢幾更王霸﹐是非總付漁樵。誰能十萬更纏腰。鶴馭盡飄飄。正繡陌珠簾﹐紅燈鬧影﹐三五良宵。春風竹西亭上﹐拌淋漓﹑一醉解金貂。二十四橋明月﹐玉人何處吹簫。

○木蘭花慢

題闕

聽鳴騶入谷﹐怕驚動﹑北山猿。且放浪形骸﹐支持歲月﹐點檢田園。先生結廬人境﹐竟不知﹑門外市塵喧。醉後淸風到枕﹐醒來明月當軒。伏波勛業照靑編。薏苡又何冤。笑蕞爾倭奴﹐抗衡上國﹐挑禍中原。分明一盤棋勢﹐謾教人﹑著眼看師言。爲問鯤鵬瀚海﹐何如雞犬桃源。

○木蘭花慢

覃懷北賞梅﹐同參政西庵楊丈﹐和奧惇周卿府判韻。

記羅浮仙子﹐儼微步﹑過山村。正日暮天寒﹑明裝淡抹﹐來伴淸樽。行雲黯然飛去﹐悵參橫月落夢無痕。翠羽嘈嘈樹杪﹐玉鈿隱隱墻根。山陽一气變冬溫。眞實不須論。滿竹外幽香﹐水邊疏影﹐直徹蘇門。仿佛對花終日﹐拌淋漓﹑襟袖醉昏昏。折得一枝在手﹐天涯幾度銷魂。

○木蘭花慢

復用前韻﹐代友人宋子冶賦。

望丹東沁北﹐淡流水﹑繞孤村。對幾樹疏梅﹐十分素艷﹐一曲芳樽。誰堪歲寒爲友﹐伴仙姿﹑孤瘦雪霜痕。翠竹森森抱節﹐蒼松落落盤根。銅瓶水滿玉肌溫。此意與誰論。漸月冷蕓窗﹐燈殘紙帳﹐夜悄衡門。傷心杜陵老眼﹐細看來﹑只似霧中昏。賴有淸風破鼻﹐少眠浮動吟魂。

○木蘭花慢

王彥立所居南齋﹐榜眞隱﹐庭中新作盤池﹐同諸公賦。

渺髙情公子﹐得眞隱﹑信悠哉。占上下壺天﹐中間隙地﹐鑿破莓苔。移將鑑湖寒影﹐放微風﹑灩灩翠奩開。便有一番荷芰﹐都無半點塵埃。夜深明月晃閒階。不負小亭臺。盡羅袖盛香﹐碧筒吸露﹐一洗胸懷。紅蓮故家幕府﹐看新詩﹑題詠滿南齋。好聽蕭蕭風雨﹐老夫從此須來。

○木蘭花慢

丙子冬﹐寄隆興呂道山左丞。

憶元龍湖海﹐樽俎地﹑笑談間。盡畫燭寒燒﹐紅螺細捲﹐沈醉更闌。西風數聲笳鼓﹐悵匡廬﹑山下送徵鞍。秋水蘋花漸老﹐曉霜楓葉初丹。滕王髙閣倚江幹。極目楚天間。想畫棟朱簾﹐朝雲南浦﹐暮雨西山。天涯倦遊司馬﹐更幾時﹑攜手一憑欄。別後相思何處﹐月明千里鄕關。

○木蘭花慢

戊子秋﹐送合道監司赴任秦中﹐兼簡程介甫按察。

倦區區遊宦﹐便回棹﹑謝山陰。算誰似君侯﹐蒓鱸有味﹐富貴無心。匆匆又移玉節﹐恨相思﹑何處更相尋。渭北春天樹邊﹐江東日暮云深。岸花檣燕動悲吟。把酒惜分襟。問玉井蓮開﹐三峯絕頂﹐誰共登臨。長安故人好在﹐憶元龍﹑名重古猶今。說與英雄湖海﹐應憐枯槁山林。

○木蘭花慢

歌者樊娃索賦

愛人間尢物﹐信花月﹑與精神。聽歌串驪珠﹐聲勻象板﹐咽水縈云。風流舊家樊素﹐記櫻桃﹑名動洛陽春。千古東山髙興﹐一時北海淸樽。天公不禁自由身。放我醉紅裙。想故國邯鄲﹐荒臺老樹﹐盡賦招魂。靑山幾年無恙﹐但淚痕﹑差比向來新。莫要琵琶寫恨﹐與君同是行人。

○木蘭花慢

爲樂府宋生賦。宋字壽香﹐燕城好事者爲渠寫眞﹐手撚荼蘼一枝。

展春風圖畫﹐恍人世﹑有神仙。愛手撚茶蘼﹐香間韻遠﹐嚲袖垂肩。東鄰幾番親見﹐意丹靑﹑無地著嬋娟。杏臉紅生曉暈﹐柳眉翠點春妍。舞衫歌扇綺羅筵。還我舊因緣。盡金縷新聲﹐烏絲醉墨﹐共惜流年。年來茂陵多病﹐更玉琴﹑淒斷鳳鸞弦。畱得一枝春在﹐不妨絕倒尊前。

○木蘭花慢

題闕

快人生行樂﹐捲江海﹑人瑤觴。對滿眼韶華﹐東城南陌﹐日日尋芳。吟鞭緩隨驕馬﹐殢春風﹑指點杏花墻。時聽鸞啼宛轉﹐幾回蝶夢悠揚。行雲早晚上巫陽。驀地惱愁腸。待玉鏡臺邊﹐銀燈影裏﹐細看濃妝。風情自憐韓壽﹐恨無緣﹑得佩賈充香。說興殷勤靑鳥﹐暫時相見何妨。

○木蘭花慢

感香囊悼雙文

覽香囊無語﹐謾流淚﹑濕紅紗。記戀戀成歡﹐匆匆解佩﹐不忍忘他。消殘半襟蘭麝﹐向繡茸﹑詩句映梅花。疏影橫斜何處﹐暗香浮動誰家。春霜底事掃濃華。埋玉向泥沙。嘆物是人非﹐虛迎桃葉﹐誰偶匏瓜。西風楚詞歌罷﹐料芳魂﹑飛作碧天霞。鏡裏舞鸞空在﹐人間後會無涯。

○玉漏遲

題闕

故園風物好。芳樽日日﹐花前傾倒。南浦傷心﹐望斷綠波春艸。多少相思淚點﹐算只有﹑靑衫知道。殘夢覺。無人解我﹐厭厭懷抱。懊惱。楚峽行雲﹐便賦盡髙唐﹐後期誰報。玉杵玄霜﹐著意且須重搗。轉眼梅花過也﹐又屈指﹑春殘燈鬧。妝鏡曉。應念畫眉人老。

○玉漏遲

段伯堅同予畱滯九江其歸也別侍兒睡香予亦有感

睡香花正吐。誰交付與﹐東君爲主。夢覺廬山﹐一片彩雲何所。惆悵畱題在壁﹐麝墨染﹑無窮愁緒。常記取。徘徊顧影﹐鐙前低語。幾許。欺密畱情﹐系絆煞世間﹐��兒女。淪落天涯﹐夜夜月明湓浦。連我靑衫淚滿﹐料不忍﹑孤帆東去。離思苦。休唱渭城朝雨。

○玉漏遲

題闕

碧梧深院悄。淸明過也﹐秋千閒了。楊柳陰中﹐又是一番啼鳥。人去瑤臺路遠﹐孤負卻﹑花前歡笑。音信杳。西樓盡日﹐憑欄凝眺。縹緲。霧閣云窗﹐恨夢斷靑鸞﹐夜深寒悄。檐玉敲殘﹐捱得五更風小。麝注金猊燼冷﹐畫燭短﹑銀屏空照。芳徑曉。惆悵落紅多少。

○江梅引

題闕

一溪流水隔天臺。小桃栽。爲誰開。應念劉郎﹐早晚得重來。翠袖天寒憔悴損﹐倚修竹﹐�殘紅﹐墮綠苔。怨極恨極愁更衰﹐甚連環﹐無計解。百勞分背燕飛去﹐雲樹蒼崖。��千里﹐何處托幽懷。溫嶠風流還自許﹐後期杳﹐�塵生﹐玉鏡臺。

○秋色橫空

﹝本名玉耳墜金環﹐秋色橫空蓋前人詞首句﹐遺山用以爲名﹞贈虞美人艸

兒女情多。甚千秋萬古﹐不易消磨。拔山力盡英雄困﹐垓下尙擁兵戈。含紅淚﹐顰翠峨﹐拌血污遊魂逐太阿。艸也風流猶弄﹐舞態婆娑。當時夜間楚歌。嘆烏騅不逝﹐恨滿山河。匆匆玉帳人東去﹐耿耿素志無他。黃陵廟﹐湘水波。記染竹成斑泣舜娥。又豈止虞兮﹐無可柰何。

○秋色橫空

詠梅﹐順天張侯毛氏以太母命題索賦。

搖落初冬。愛南枝迥絕﹐暖气潛通。含章睡起宮妝褪﹐新妝淡淡丰容。冰蕤瘦﹐蠟蒂融。便自有翛然林下風。肯羨蜂喧蝶鬧﹐艷紫妖紅。何處對花興濃。向藏春池館﹐透月簾櫳。一枝鄭重天涯信﹐腸斷驛使逢。關山路﹐幾萬重。記昨夜筠筒和淚封。料馬首幽香﹐先到夢中。

○石州慢

丙寅九日﹐期楊翔卿不至﹐書懷用少陵詩語。

千古神州﹐一旦陸沈﹐髙岸深谷。夢中雞犬新丰﹐眼底姑蘇麋鹿。少陵野老﹐杖藜潛步江頭﹐幾回飲恨吞聲哭。歲暮意何如﹐快秋風茅屋。幽獨。療饑賴有商芝﹐暖老尙須燕玉。白壁微瑕﹐誰把閒情拘束。艸深門巷﹐故人車馬蕭條﹐等閒瓢棄樽無綠。風雨近重陽﹐滿東籬黃菊。

○鳳凰臺上憶吹簫簫

題闕

笳鼓秋風﹐旌旗落日﹐使君威震雄邊。羨指麾貔虎﹐斗印腰懸。盡道多多益辦﹐仗玉節﹑亳邑新遷。江淮地﹑三軍耀武﹐萬竈屯田。戎軒。幾回��﹐�畫戟門庭﹐珠履寶筵。慣雅歌堂上﹐起舞樽前。況是稱觴令節﹐望醉鄕﹑有酒如川。明年看﹐平吳事了﹐圖像淩煙。

○滿庭芳

屢欲作茶詞﹐未暇也。近選宋名公樂府﹐黃賀陳三集中﹐凡載滿庭芳四首﹐大槪相類﹐互有得失。複雜用元﹝原作無﹐玆據丁鈔本攺﹞寒刪先韻﹐而語意若不倫。僕不揆﹐�斐合三家奇句﹐試爲一首﹐必有能辧之者。

雅燕飛觴﹐淸談揮麈﹐主人終夜畱歡。密雲雙鳳﹐碾破縷金團。�品香泉味好﹐須臾看﹑蟹眼湯翻。銀瓶注﹐花浮兔碗﹐雪點鷓鴣斑。雙鬟。微步穩﹐春纖擎露﹐翠袖生寒。覺淸風扶我﹐醉玉頹山。照眼紅紗畫燭﹐吟鞭送﹑月滿銀鞍。歸來晚﹐蕓窗未寢﹐相伴小妝殘。

○綠頭鴨

洞庭懷古

黯銷凝﹐楚天風物淒淸。過黃陵﹑山長水遠﹐古今遷客傷情。渺澄波﹑聚魚曲港﹐浣紗人去掩紫荊。洞庭晚﹑荻花風細﹐秋月照茅亭。一壺酒﹐澆平磊塊﹐問甚功名。買扁舟﹑安排歸去﹐五湖煙景誰爭。等閒攜﹑弄瓢西子﹐恍惚遇﹑鼓瑟湘靈。看盡嬌顰﹐聽殘雅奏﹐暮云江上數峯靑。舵樓底﹐香芹鮮鯽﹐還似越中行。閒身好﹑浮家泛宅﹐聊寄平生。

○永遇樂

至元辛卯春二月三日﹐同李景安提舉遊杭州西湖。

一片西湖﹐四時煙景﹐誰暇遊徧。紅袖津樓﹐靑旗柳市﹐幾處簾爭捲。六橋相望﹐蘭橈不斷﹐十里水晶宮殿。夕陽下﹑笙歌人散﹐唱徹采菱新怨。金明老眼﹐華胥春夢﹐腸斷故都池苑。和靖祠前﹐蘇公堤上﹐謾把梅花撚。靑衫盡耐﹐蒙蒙雨濕﹐更著小蠻鍼綫。覺平生﹑扁舟歸興﹐此中不淺。

○賀新郎

題闕

喜气軒眉宇。�盧郎﹑風流年少﹐玉堂平步。車騎雍容光華遠﹐不似黃梁逆旅。抖擻盡﹑貂裘塵土。便就莫愁雙槳去﹐待經過﹑蘇小錢塘渡。畫圖裏﹐看煙雨。一樽邂逅歌金縷。望晴川﹑鑪峯瀑布﹐浪花湓浦。老我三年江湖客﹐幾度登臨弔古。悵日暮﹑家山何處。別後江頭虹貫日﹐想君還東觀圖書府。天咫尺﹐聽新語。

○宴瑤池

宴瑤池本名八聲甘州﹐樂府八聲甘州名頗鄙俚﹐予愛其法雅健﹐因采東坡戚氏一篇﹐稍加櫽括﹐使就新翻﹐仍攺其名。

玉龜山﹑阿母統羣仙。幽閒志蕭然。有金城千里﹐瓊樓十二﹐紫翠霏煙。穆滿當時西狩﹐八駿戲芝田。駐蹕瑤池上﹐命賜華筵。天樂云璈鼎沸﹐看飛瓊舞態﹐醉飲畱連。漸月斜河漢﹐霞綺布晴天。望神州﹑東回玉輦﹐杏花風﹑數里響鳴鞭。長安近﹑依稀柳色﹐翠點奏川。

○垂楊

壬子冬﹐薄遊順天﹐張侯毛氏之兄正卿﹐邀予往拜夫人。旣而畱飲﹐撰詞一詠梅﹐以玉耳墜金環歌之﹐一送春﹐以垂楊歌之﹐詞成﹐惠以羅綺四端。夫人大名府人﹐能道古今﹐雅好客。自言幼時﹐有老尼﹐年幾八十﹐嘗教以舊曲垂楊﹐音調至今了然﹐事與東坡補洞仙歌詞相類。中統建元﹐壽春榷場中﹐得南方詞編﹐有垂楊三首﹐其一乃向所傳者﹐然後知夫人眞承平家世之舊也。

關山杜宇。甚年年喚得﹐韶光歸去。怕上髙城望遠﹐煙水迷南浦。賣花聲動天街曉﹐總吹人﹑東風庭戶。正紗窗﹑濃睡覺來﹐驚翠蛾愁聚。一夜狂風橫雨。恨西園﹑媚景匆匆難駐。試把芳菲點檢﹐鶯燕渾無語。玉纖空折梨花撚﹐對寒食﹑厭厭心緒。問東君﹐此別經年﹐落花誰是主。

○西江月

題闕

白石空銷戰骨﹐淸泉不洗飛埃。五云多處望蓬萊。鞭石誰能過海。一夕神遊八表﹐眾星光拱三臺。天公元不棄非才。坐我金銀世界。

○西江月

郭祐之得雄﹑渠卽賈治中婿

天上靈椿未老﹐月中丹桂初花。充閭佳慶盡堪誇。聖善元來姓賈。廣座平分玉果﹐絳顱剩拂丹砂。從今人說細侯家。自有靑衫竹馬。

○西江月

題闕

過隙光陰流轉﹐還丹歲月綿延。幾人靑髻對長年。且鬥時間康健。四海幸歸英主﹐三山免化飛仙。大家有分占桑田。近日蓬萊水淺。

○西江月

九江送劉牧之同知之杭

我自紉蘭爲佩﹐君方剖竹分符。才情風調有誰如。彷佛三生小杜。置酒昔登峴首﹐題詩今對匡廬。靑衫恨不到西湖。共濕黃梅細雨。

○西江月

李元讓赴廣東帥幕

皎皎風前玉樹﹐煌煌腰下金符。陳琳檄艸右軍書。香滿紅蓮幕府。政自雄心撫劍﹐不妨雅唱投壺。長纓系越在須臾。看掃蠻煙瘴雨。

○西江月

漁父

世故重重厄网﹐生涯小小漁船。白鷗波底五湖天。別是秋光一片。竹葉醅浮綠釅﹐桃花浪潰紅鮮。醉鄕日月武陵邊。管甚陵遷谷變。

○浪淘沙

題闕

今古海山情。月牖云扃。潛教小玉報雙成。整頓羅衣斜斂出﹐門外嬌迎。鐙暗酒微醒。鬢亂釵橫。一春心事語叮嚀。明夜閒衾容易冷﹐誰復卿卿。

○浪淘沙

題闕

靑鎖幾窺容。帶結心同。臨鸞誰與畫眉峯。自恨尋芳來較晚﹐孤負春紅。無物此情濃。無計相從。殷勤心事若爲通。畱得靑衫前日淚﹐彈滿西風。

○浪淘沙

題闕

行路古來難。似得還山。山間終是勝人間。風月琴樽應不羨﹐塵土徵鞍。何處老來閒。白下長幹。一番春事又蘭珊。�������﹐����。

○朝中措

題闕

燕忙鶯亂鬥尋芳。誰得一枝香。自是玉心皎潔﹐不隨花柳飄揚。明朝去也﹐燕南趙北﹐水遠山長。都把而今歡愛﹐畱教後日思量。

○朝中措

題闕

娃兒十五得人憐。金雀髻垂肩。已愛盈盈翠袖﹐更堪小小花鈿。江山在眼﹐寶朋滿座﹐有酒如川。未得芙蓉帳底﹐且教玳瑁筵前。

○朝中措

題闕

田家秋熟辦千倉。造物恨難量。可惜一川禾黍﹐不禁滿地暝蝗。委塡溝壑﹐流離道路﹐老幼堪傷。安得長安毒手﹐變教四海金穰。

○朝中措

題闕

蒼松隱映竹交加。千樹玉梨花。好个歲寒三友﹐更堪紅白山茶。一時折得﹐銅瓶插看﹐相映烏紗。明日扁舟東去﹐夢魂江上人家。

○朝中措

題闕

東華門外軟紅塵。不到水邊村。任是和羹傅鼎﹐爭如漉酒陶巾。三年浪走﹐有心遁世﹐無地棲身。何日團圝兒女﹐小窗燈火相親。

○淸平樂

詠木樨花

碧雲葉底。萬點黃金蕊。更看薔薇淸露洗。澤國秋光如水。餘生牢落江南。幽香鼻觀曾參。見說小山招隱﹐夢魂夜夜云嵐。

○淸平樂

詠水仙花

玉肌消瘦。徹骨燻香透。不是銀臺金盞酒。愁殺天寒翠袖。遺珠悵望江臯。飲漿夢到藍橋。露下風淸月慘﹐相思魂斷誰招。

○淸平樂

李仁山檻中蟠桃梅

前村瀟灑。雪徑人回駕。一檻誰移春造化。鬱鬱香浮月下。靑綾半護冰姿。宛然臨水開時。說與綠毛幺鳳﹐不妨倒掛虯枝。

案此下原附李仁山次韻另錄

○淸平樂

題闕

箜篌朱字。夢覺參差是。不種仙家白玉子。著甚消�好事。桃花門外重重。一言半語相通。縈損題詩崔護﹐幾回南陌春風。

○淸平樂

題闕

朱顏漸老。白髮添多少。桃李春風渾過了。畱得桑楡殘照。江南地迥無塵。老天一片閒雲。戀殺靑山不去﹐靑山未必畱人。

○淸平樂

同施景悅賭雙陸﹐不勝戲作。

閒尋博奕。飽飯消長日。自笑家儲無甔石。百萬都教一擲。平生酒聖詩豪。韋娘局上相嘲。今日風流磨折﹐翠裘輸與絁袍。

○點絳唇

題闕

翠水瑤池﹐舊遊曾記飛瓊伴。玉笙吹斷。總作空花觀。夢裏關山﹐淚浥羅襟滿。離魂亂。一燈幽幔。展轉秋宵半。

案此下原有小桃紅一首﹐以其爲曲調﹐因刪去

○踏莎行

詠雪

凍結南云﹐寒風朔吹。紛紛六出飛花墜。海仙翦水看施工﹐仙人種玉來呈瑞。梅萼淸香﹐竹梢點地。畫欄倚濕湖山翠。先生方喜就烹茶﹐銷金帳裏何人醉。

○浣溪沙

酒間贈金禪師﹐年近六旬﹐頭白如雪。

世事方艱便猛回。叢筠佳處得栽培。花光別有一枝梅。頭似雪盔那復漆﹐心如風篆也無灰。生前相遇且銜杯。

以上四印齋本天籟集卷下五十六首﹐間以丁鈔本天籟集校﹐詞中附李仁山詞另錄並有小桃紅曲調刪去。

【白雲山翁﹕詞作1首】

○水調歌頭

兀顏分憲至邑﹐奉和前題

憶分司時節﹐秋雨正連天。官路滿篙流水﹐舟楫駛如川。陌上漫漫泥潦﹐徙遠馬瘏人倦﹐堪賦去來篇。雪冷梅花萼﹐春早綠楊顚。問東君﹐春幾許﹐爲君憐。浮生恍如蝶夢﹐栩栩羨髙賢。客裏漸磨歲月﹐兩眼靑山圖畫﹐松翠看云眠。安得王喬術﹐飛舄頗通元。

河南通誌卷七十四

【蔡珪﹕詞作1首】

○江城子

王溫季自北都歸﹐過予三河﹐坐中賦此

鵲聲迎客到庭除。問誰歟。故人車。千里歸來﹐塵色半徵裾。珍重主人畱客意﹐奴白飯﹐馬靑芻。東城入眼杏千株。雪模糊。俯平湖。與子花間﹐隨分倒金壺。歸報東垣詩社友﹐曾念我﹐醉狂無。

中州樂府

【蔡松年﹕詞作86首】

○水調歌頭

送陳詠之歸鎭陽

東垣步秋水﹐幾曲冷玻璃。沙鷗一點晴雪﹐知我老無機。共約經營五畝﹐臥看西山煙雨﹐窗戶舞漣漪。雅志易華發﹐歲晚羨君歸。月邊梅﹐湖底石﹐入新詩。飄然東晉奇韻﹐此道賞音稀。我有一峯明秀﹐尙戀三升春酒﹐辜負綠蓑衣。爲寫倦遊興﹐說與水雲知。

○水調歌頭

曹侯浩然﹐人品髙秀﹐玉立而冠﹐其問學文章﹐落盡貴驕之气﹐藹然在寒士右。惜乎流離頓挫無以見於事業﹐身閒勝日﹐獨對名酒﹐悠然得意﹐引滿徑醉。醉中出豪爽語﹐往往冰雪逼人﹐翰墨淋漓﹐殆與海嶽並驅爭先。𨿽其平生風味﹐可以想見﹐然流離頓挫之助﹐乃不爲不多。東坡先生云﹐士踐憂患﹐焉知非福﹐浩然有焉。老子於此﹐所謂興復不淺者﹐聞其風而悅之。念方問捨於蕭閒﹐陰求老伴﹐若加以數年﹐得相從乎林影水光之間﹐信足了此一生﹐猶恐君之嫌俗客也﹐作水調歌曲以訪之

雲間貴公子﹐玉骨秀橫秋。十年流落冰雪﹐香靉紫貂裘。燈火春城咫尺﹐曉夢梅花消息﹐繭紙寫銀鉤。老矣黃塵眼﹐如對白蘋洲。世間物﹐惟有酒﹐可忘憂。蕭閒一段歸計﹐佳處著君侯。翠竹江村月上﹐但要綸巾鶴氅﹐來往亦風流。醉墨薔薇露﹐灑徧酒家樓。

○水調歌頭

閏八月望夕有作

空涼萬家月﹐搖蕩菊花期。飄飄六合淸气﹐欲喚紫鸞騎。京洛花浮酒市﹐初把兩螯風味﹐橙子半靑時。莫話舊年夢﹐聊賦倦遊詩。玉盤髙﹐金靨小﹐笑相窺。市朝聲利場裏﹐誰肯略忘機。庾老南樓佳興﹐陶令東籬髙詠﹐千古賞音稀。手撚冷香碎﹐和月捲玻璃。

○水調歌頭

丙辰九日﹐從獵涿水道中

星河淡城闕﹐疏柳轉淸流。黃雲南卷千騎﹐曉獵冷貂裘。我欲幽尋節物﹐只有西風黃菊﹐香似故園秋。俯仰十年事﹐華屋幾山邱。倦遊客﹐一樽酒﹐便忘憂。擬窮醉眼何處﹐還有一層樓。不用悲涼今昔﹐好在西山寒碧﹐金屑酒光浮。老境玩淸世﹐甘作醉鄕侯。

○水調歌頭

僕以戊申之秋﹐始識吾季沾兄於燕市稠人中﹐軒昂簡貴﹐使人神竦。旣而過之﹐未嘗不彌日忘歸。至於一邱一壑﹐心通神解﹐殆不容聲。自是朝夕與之期﹐鄰里與之遊者﹐蓋十有二年。己未五月﹐復別於燕之傳捨。及其得官汴梁﹐僕已去彼﹐悵然之情﹐日日往來乎心也

西山六街碧﹐嘗憶酒旗秋。神交一笑千載﹐冰玉洗雙眸。自爾一觴一詠﹐領略人間奇勝﹐無此會心流。小驛髙槐晚﹐綠酒照離憂。木犀開﹐玉溪冷﹐與誰遊。酒前豪气千丈﹐不減昔時不。誰識昂藏野鶴﹐肯受華軒羈縛﹐淸唳白蘋洲。會趁梅橫月﹐同典錦宮裘。

○水調歌頭

鎭陽北潭﹐追和老坡韻

玻璃北潭面﹐十丈藕花秋。西樓爽气千仞﹐山障夕陽愁。誰謂弓刀塞北﹐忽有冷泉髙竹﹐坐我澤南州。準備黃塵眼﹐管領白蘋洲。老生涯﹐向何處﹐覓菟裘。倦遊歲晚一笑﹐端爲野梅畱。但得白衣靑眼﹐不要問囚推按﹐此外百無憂。醉墨薔薇露﹐灑徧酒家樓。

○水調歌頭

虎茵居士梁愼修生朝

丁年跨生馬﹐玉節度流沙。春風北捲燕趙﹐無處不桑麻。一夜蓬萊淸淺﹐欲守平生黃卷﹐冰雪做生涯。惟有天南夢﹐時到曲江花。瘦筇枝﹐輕鶴背﹐醉爲家。倦遊笑我黃塵﹐昏眼簿書遮。千古東坡良史﹐一段葛洪嘉處﹐莫種故侯瓜。賦就五噫曲﹐金狄看年華。

○水調歌頭

浩然生朝﹐作步虛語﹐爲金石壽

年時海山國﹐今日酒如川。思君領略風味﹐笙鶴渺三山。還喜綠陰淸晝﹐薝卜香中爲壽﹐彩翠羽衣斑。醉語嚼冰雪﹐樽酒玉漿寒。世間樂﹐斷無似﹐酒中閒。冷泉髙竹幽棲﹐佳處約淇園。君有仙風道骨﹐會見神遊八極﹐不假九還丹。玉佩碎空闊﹐碧霧翳蒼鸞。

○滿江紅

安樂巖夜酌﹐有懷恆陽家山

半嶺雲根﹐溪光淺﹑冰輪新浴。誰幻出﹑故山邱壑﹐慰予心目。深樾不妨淸吹度﹐野情自與遊魚熟。愛夜泉﹑徽外兩三聲﹐瑯然曲。人間世﹐爭蠻觸。萬事付﹐金荷醁。老生涯﹑猶欠謝公絲竹。好在斜川三尺玉﹐暮涼白鳥歸喬木。向水邊﹑明秀倚髙峯﹐平生足。

○滿江紅

細君生朝

春色三分﹐壺觴爲﹑生朝自勸。淸夢斷﹑歲華良是﹐此身流轉。花底少逢如意酒﹐人生幾日春風面。算古來﹑誰似五噫君﹐情髙遠。但無事﹐身彊健。老生涯﹑分付藥鑪經卷。聞道恆陽松雪好﹐遊山服要新鍼綫。但莫遣﹑雅志困黃塵﹐違人願。

○滿江紅

伯平舍人親友得意西歸

老境駸駸﹐歸夢繞﹑白雲茅屋。何處有﹑可人襟韻﹐慰子心目。猶喜平生佳友戚﹐一杯情話開幽獨。愛夜闌﹑山月洗京塵﹐頹山玉。天香近﹐淸班肅。公衮裔﹐千鍾祿。笑年來遊戲﹐寄身糟曲。富貴尋人知不免﹐家園淸夏聊休沐。向暮涼﹑風簟炯茶煙﹐眠修竹。

○念奴嬌

僕來京洛三年未嘗飽見春物。今歲江梅始開﹐復事遠行。虎茵丹房東岫諸親友折花酌酒於明秀峯下﹐仍借東坡先生赤壁詞韻﹐出妙語以惜別。輒亦繼作﹐致言嘆不足之意

倦遊老眼﹐負梅花京洛﹐三年春物。明秀髙峯人去後﹐冷落淸輝絕壁。花底年光﹐山前爽气﹐別語揮冰雪。摩挲庭檜﹐耐寒好在霜傑。人世長短亭中﹐此身流轉﹐幾花殘花發。只有平生生處樂﹐一念猶難磨滅。放眼南枝﹐忘懷樽酒﹐及此靑靑發。從今歸夢﹐暗香千里橫月。

○念奴嬌

還都後諸公見追和赤壁詞﹐用韻者凡六人﹐亦復重賦

離騷痛飲﹐笑人生佳處﹐能消何物。夷甫當年成底事﹐空想巖巖玉璧。五畝蒼煙﹐一邱寒碧﹐歲晚憂風雪。西州扶病﹐至今悲感前傑。我夢卜築蕭閒﹐覺來巖桂﹐十里幽香發。嵬隗胸中冰與炭﹐一酌春風都滅。勝日神交﹐悠然得意﹐遺恨無毫髮。古今同致﹐永和徒記年月。

○念奴嬌

吳傑者﹐無爲人﹐辛酉之冬﹐惠然相過﹐頗能道退居之樂。臨行乞言

倦遊老眼﹐看黃塵堆裏﹐風波千尺。雕浦歸心惟自許﹐明秀髙峯相識。誰謂峯前﹐歲寒時節﹐忽遇知音客。紫芝仙骨﹐笑談猶帶山色。君有河水洋洋﹐野梅髙竹﹐我住漣漪宅。鏡裏流年春夢過﹐只有閒身難得。揮掃龍蛇﹐招呼風月﹐且盡杯中物。他年林下﹐會須千里相覓。

○念奴嬌

送範季沾還雲門

範侯別久﹐愛孤松老節﹐臒而實茂。碧玉蓮峯三歲主﹐添得無邊鮮秀。月魄澄秋﹐花光炯夜﹐還共西風酒。酒前豪气﹐切云千丈依舊。客捨老眼才明﹐凝神八表﹐不肯畱風袖。畱得驚人三昧語﹐珠璧騰輝宇宙。茅屋雲門﹐蒼官靑士﹐歲晚風煙瘦。軟紅塵裏﹐爲予千里回首。

○念奴嬌

九日作

倦遊老眼﹐放閒身﹑管領黃花三日。客子秋多茅舍外﹐滿眼秋嵐欲滴。澤國淸霜﹐澄江爽气﹐染出千林赤。感時懷古﹐酒前一笑都釋。千古栗裏髙情﹐雄豪割據﹐戲馬空陳迹。醉裏誰能知許事﹐俯仰人間今昔。三弄胡牀﹐九層飛觀﹐喚取穿雲笛。涼蟾有意﹐爲人點破空碧。

○念奴嬌

田唐卿﹐九江人﹐人品髙勝﹐落筆不凡﹐旦妙於琴事。久在江湖雲水間﹐襟韻飄爽﹐無復市朝气味。然甚窮﹐難忍時無料理之者。比罷熙和酒官﹐復爲藥局﹐與余有林下相從之約﹐作念奴嬌以寄之

九江秀色﹐看飄蕭神气﹐長身玉立。放浪江南山水窟﹐筆下云嵐堆積。藥籠功名﹐酒壚身世﹐不得文章力。人間俗气﹐對君一笑都釋。疇昔得意忘形﹐野梅溪月﹐有酒還相覓。痛飲酣歌悲壯處﹐老驥誰能伏櫪。爭席樵漁﹐對牀風雨﹐伴我爲閒客。朱弦疏越﹐興來一掃箏笛。

○念奴嬌

乙卯歲江上﹐爲髙徳輝壽

洞宮碧海﹐化神山玉立﹐東方仙窟。海色山光千萬頃﹐都作巉巉玉骨。黃卷精神﹐黑頭心力﹐虎帳多閒日。一杯爲壽﹐酒腸先醉江橘。南下禹穴濤江﹐要收奇秀﹐老去供詩筆。憂喜相尋皆物外﹐今古閒身難得。邱壑風流﹐稻梁卑辱﹐莫愛髙官職。他年風雨﹐對牀卻話今夕。

○雨中花

僕自幼刻意林壑﹐不耐俗事﹐懶慢之僻﹐殆與性成﹐每加責勵﹐而不能自克。志復疏怯﹐嗜酒好睡。遇乘髙履危﹐動輒有畏。道逢達官稠人﹐則便欲退縮。其與人交﹐無賢不肖﹐往往率情任實﹐不畱機心。自惟至熟﹐使之久與世接﹐所謂不有外難﹐當有內病﹐故謀爲早退閒居之樂。長大以來﹐遭時多故﹐一行作吏﹐從事於簿書鞍馬間﹐違己交病﹐不堪其憂。求田問舍﹐遑遑於四方﹐殊未見會心處。聞山陽間﹐魏晉諸賢故居﹐風气淸和﹐水竹蔥蒨。方今天壤間﹐蓋第一勝絕之境﹐有意卜築於斯﹐雅詠玄虛﹐不談世事﹐起其流風遺躅。故自丙辰丁巳以來﹐三求官河內﹐經營三徑﹐遂將終焉。事與願違﹐俯仰一紀﹐勞生愈甚﹐弔影自憐。然而觸於事物﹐感今懷昔﹐考其見於賦詠者﹐實未始一日而忘。李君不愚﹐作掾天臺﹐出佐是郡﹐因其行也﹐賦樂府長短句﹐以敍鄙懷。行春勝日﹐物彩照人﹐爲予擇稚秀者﹐以雨中花歌之﹐使淸泉白石﹐聞我心曲﹐庶幾他日﹐不爲生客耳

嗜酒偏憐風竹﹐晉客神淸﹐多寄虛玄。有山陽遺迹﹐水石髙寒。曾爲幽棲起本﹐幾求方外微官。謾蹉跎十載﹐還羨君侯﹐左駕朱轓。山村霰雪﹐竹外花明﹐瘦梅半樹斕斑。溪路轉﹑靑簾佳處﹐便是蕭閒。寄謝王君精爽﹐摩挲森碧瑯玕。个中著我﹐儲風養月﹐先報平安。

○永遇樂

建安施明望﹐與餘同僚﹐三年心期﹐最爲相得。其政術文章﹐皆余之所畏仰﹐不復更言。獨記異時﹐共論流俗鄙吝之態﹐令人短气。且謀早退﹐爲閒居之樂。斯言未寒﹐又復再見秋物﹐念之惘然。輒用其語﹐爲永遇樂長短句寄之﹐並以自警

正始風流﹐气吞餘子﹐此道如綫。朝市心情﹐雲翻雨覆﹐千丈堆冰炭。髙人一笑﹐春風捲地﹐只有大江如練。憶當時﹐西山爽气﹐共君對持手版。山公鑑裁﹐水曹詩興﹐功業行飛霄漢。華屋含秋﹐寒沙去夢﹐千里橫靑眼。古今都道﹐休官歸去﹐但要此言能踐。把人間﹑風煙好處﹐便分中半。

以上明秀集注卷一二十首

○水龍吟

余始年二十餘﹐歲在丁未﹐與故人東山吳季髙父論求田問舍事。數爲餘言﹐懷衛間風气淸淑﹐物產奇麗﹐相約他年爲終焉之計。爾後事與願違﹐遑遑未暇。故其晚年詩曰﹐夢想淇園上﹐春林布谷聲。又曰﹐故交半在靑雲上﹐乞取淇園作醉鄕﹐蓋志此也。東山髙情遠韻﹐參之魏晉諸賢而無愧﹐天下共知之。不幸年逾五十﹐遂下世﹐今墓木將拱矣﹐雅志莫遂﹐令人短气。余旣沈迷簿領﹐顏鬢蒼然﹐倦遊之心彌切。悠悠風塵﹐少遇會心者﹐道此眞樂。然中年以來﹐宦遊南北﹐聞客談个中風物益詳熟。頃因公事﹐亦一過之﹐蓋其地居太行之麓﹐土溫且沃﹐而無南州卑溽之患。際山多瘦梅修竹﹐石根沙縫﹐出泉無數﹐淸瑩秀澈若冰玉。稻塍蓮蕩﹐香气蒙蒙﹐連亙數十里。又有幽蘭瑞香﹐其他珍木奇卉。舉目皆崇山峻嶺﹐煙霏空翠﹐吞吐飛射﹐陰晴朝暮﹐變態百出﹐眞所謂行山陰道中。癸酉歲﹐遂買田於蘇門之下﹐孫公和邵堯夫之遺迹在焉。將營艸堂﹐以寄餘齡。巾車短艇﹐偶有淸興﹐往來不過三數百里﹐而前之佳境﹐悉爲己有﹐豈不適哉。但空疏之迹﹐晚被寵榮﹐叨陪國論﹐上恩未報﹐未敢遽言乞骸。若僶勉駑力﹐加以數年﹐庶幾早遂麋鹿之性。雙淸道人田唐卿﹐淸眞簡秀﹐有林壑癖﹐與余作蒼煙寂寞之友。而友人楊徳茂﹐博學衝素﹐遊心繪事﹐暇日商略新意﹐廣遠公蓮社圖﹐作臥披短軸。感念退休之意﹐作越調水龍吟以報之

太行之麓淸輝﹐地和气秀名天下。共山沐澗﹐濟源盤谷﹐端如倒蔗。風物宜人﹐綠橙霜曉﹐紫蘭淸夏。望靑簾盡是﹐長腰玉粒﹐君莫問﹑香醪價。我已山前問捨。種溪梅﹑千株縞夜。風琴月笛﹐松窗竹徑﹐須君命駕。住世還丹﹐坐禪方丈﹐艸堂蓮社。揀雲泉﹐巧與余心會處﹐托龍眠畫。

○石州慢

毛澤民嘗九日以微疾不飲酒﹐惟煎小團﹐薦以菊葉﹐作侑茶樂府。卒章有一杯菊葉小雲團﹐滿眼蕭蕭松竹晚之語。僕頃在汴梁三年﹐每約會心二三客﹐登故苑之友云亭﹐或寓居之西巖﹐置酒髙會﹐以酬佳節﹐酣觴賦詩﹐道早退閒居之樂。歲在庚子﹐有五字十章﹐其一云﹐去年哦新詩﹐小山黃菊中。年年說歸思﹐遠目驚髙鴻。逮今已復三經﹐是日奔走塵泥﹐勞生愈甚﹐今歲先入都門﹐意謂得與平生故人﹐共一笑之樂﹐且辱子文兄有同醉佳招。而前此二日﹐左目忽病昏翳﹐不復敢近酒盞。癡坐亡聊﹐感念身世﹐無以自遣﹐乃用澤民故事﹐擬菊烹茶﹐仍作長短句﹐以石州之音歌之

京洛三年﹐花滿酒家﹐浮動金碧。友云縹緲淸遊﹐春筍新橙初擘。天東今日﹐枕書兩眼昏花﹐壺觴不果酬佳節。獨詠竹蕭蕭﹐者雲團風葉。愁絕。此身蒲柳先秋﹐往事夢魂無迹。一寸歸心﹐可忍年年形役。上園親友﹐歲時陶寫歡情﹐糟牀曉澑東籬側。手把一枝香﹐作蕭閒閒客。

○滿庭芳

李虞卿見示樂府長短句﹐極言共山百泉﹐水竹奇勝﹐且爲卜鄰之招﹐欣然次韻

森玉筠林﹐湧金泉眼﹐際山千丈寒輝。世間淸境﹐冰鑑月來時。我久紛華戰勝﹐求五畝﹑鶴骨應肥。靑篷底﹐垂竿照影﹐都洗向來非。千畦。收玉粒﹐糟邱劉阮﹐風味依稀。卷萬珠甘滑﹐一吸玻璃。作个江村籬落﹐野梅炯﹑沙路無泥。金鑾客﹐懸流勇退﹐開徑待君歸。

○漢宮春

次髙子文韻

雪與幽人﹐正一年佳處﹐淸曉開門。蕭然半華鬢髮﹐相與銷魂。披衣倚柱﹐向輕寒﹑醽淥微溫。端好在﹐垂鞭信馬﹐小橋南畔煙村。呵手凍吟未了﹐爛銀鉤呼我﹐玉粒晨饙。六花做成蟹眼﹐鳳味香翻。小梅疏竹﹐際壁間﹑橫出江天。那更有﹐靑松怪石﹐一聲鶴唳前軒。

○望月婆羅門

送陳詠之自遼陽還汴水

妙齡秀發﹐韻淸冰玉洗羅紈。文章桂窟髙寒。晤語平生風味﹐如對好江山。向雪云遼海﹐笑裏春還。宦情久闌。道勇退﹑豈吾難。老境哦君好句﹐張我蕭閒。一峯明秀﹐爲傳語﹑浮月碧瑯玕。歸意滿﹑水際林間。

○洞仙歌

甲寅歲﹐從師江壖﹐戲作竹廬

竹籬茅舍﹐本是山家景。喚起兵前倦遊興。地牀深穩坐﹐春入蒲團﹐天憐我﹐教養疏慵野性。雪坡孤月上﹐冰谷悲鳴﹐松竹蕭蕭夜初靜。夢醒來﹐誤喜收得閒身﹐不信有﹑俗物沈迷襟韻。待臨水依山得生涯﹐要傳取新規﹐再營幽勝。

○洞仙歌

戊辰歲﹐王無兢生朝

六峯翠气﹐不減天臺秀。滿腹嵐光雜山澑。掃雄文﹐驅巨筆﹐多藝多才﹐稽古力﹐方見靑雲步驟。奉常新禮樂﹐玉署金鑾﹐綠發靑春印如斗。正懸流勇退﹐收取閒身﹐歸去好﹑林壑頤神養壽。待它日﹑相尋壽樽開﹐看野服黃冠﹐水前山後。

○驀山溪

和子文韻

人生寄耳﹐幾許寒仍暑。東晉舊風流﹐嘆此道﹑𨿽存如縷。黃塵堆裏﹐玉樹照光風﹐閒命駕﹐小開樽﹐林下歌奇語。蕭閒老計﹐只有梅千樹。明秀一峯寒﹐醉時眠﹑冷云幽處。君如早退﹐端可張吾軍﹐惟莫遣﹐俗兒知﹐減卻歡中趣。

○驀山溪

中秋後三日﹐夜風大作林聲如怒濤。已而雨至﹐空階滴瀝﹐夜分不絕。客懷展轉不能寐﹐因借浩然韻作此

霜林萬籟﹐秋滿人間世。客子舊山心﹐誤西風﹑悲號澗水。茅檐夜久﹐仍送雨疏疏﹐焚香坐﹐對牀眠﹐多少閒滋味。釣舡篷底﹐閒殺煙蓑輩。老眼倦紛華﹐宦情與﹑秋光似紙。幽棲歸去﹐梧影小樓寒﹐看山眼﹐打窗聲﹐莫放頹然醉。

○漁家傲

和子文韻

浩浩春波朝復暮。悠悠倦客傷歧路。渾似故溪煙又雨。瀟灑處。一樽溪友開心素。忘卻閒身須急度。夕陽慣聽漁歌舉。只欠浦花三四樹。閒中趣。春風何待鱸魚去。

○怕春歸

秋山道中﹐中夜聞落葉聲有作

老去心情﹐樂在故園生處。客愁如隋堤亂絮。秋嵐照水度黃衣﹐微雨。記篷窗﹑舊年吳楚。飄蕭鬢綠﹐日日西風吹去。夢頻頻﹑蕭閒風土。橙黃蟹紫醉琴書﹐容與。向他年﹑尙堪接武。

○臨江仙

故人自三韓回﹐作此寄之

夢裏秋江當眼碧﹐綠業摘破睛瀾。搗香鱸蟹勸加飧。木奴空嫵媚﹐未許斗甘酸。聞道雞林珍貢至﹐侯門玉指金盤。六年冰雪眼常寒。酒樽風味在﹐借我醉時看。

○臨江仙

雪晴過邢巖夫﹐用舊韻

誰信玉堂金馬客﹐也隨林下家風。三杯大道果能通。相逢開老眼﹐著我聖賢中。會意淸言窮理窟﹐人間萬事冥濛。暮寒松雪照羣峯。衰顏無處避﹐只可屢潮紅。

○一剪梅

送珪登第後﹐還鎭陽

白璧雄文冠玉京。桂月名香﹐能繼家聲。年年社燕與秋鴻﹐明日燕南又遠行。老子初無遊宦情。三徑蒼煙歸未成。幅巾扶我醉談玄﹐竹瘦溪寒﹐深寄餘齡。

○小重山

東晉風流雪樣寒。市朝冰炭裏﹐起波瀾。得君如對好江山。幽棲約﹐湖海玉孱顏。梅月半斕斑。云根孤鶴唳﹐淺云灘。摩挲明秀酒中閒。浮香底﹐相對把漁竿。

○減字木蘭花

和丹房老人韻

山蟠酒綠。天上玉盤窺醉玉。倦客秋多。秋气還如酒盞何。松風度曲。風水飄飄承我足。蘄竹龍哦。落月徘徊待我歌。

○減字木蘭花

中秋前一日﹐從趙子堅索酒

春前雪夜。醉玉崢嶸花上下。幾許悲歡。明夜秋河轉玉盤。髙樓遠笛。光到東峯橫眼碧。招我吟魂。教捲澄江入酒樽。

○朝中措

玉屏松雪冷龍鱗。閒閱倦遊人。耐久誰如溪水﹐破冰猶漱雪根。三年俗駕﹐千鍾厚祿﹐心負天眞。說與蒼煙空翠﹐未忘藜杖綸巾。

○朝中措

癸丑歲﹐無兢生朝

十年鰲禁謫仙人。冰骨冷無塵。紫詔十行寬大﹐白麻三代溫淳。天開壽域﹐人逢壽日﹐小小陽春。要見神姿難老﹐六峯多少松筠。

○朝中措

玉霄琁榜陋淩雲。龍跳九天門。不負平生稽古﹐仙卿躐拜恩綸。星明南極﹐天開太室﹐收拾殊勛。賀客晨香如霧﹐他年壓倒平津。

○南鄕子

庚申仲秋﹐陪虎茵居士置酒小斜川

霜籟入枯桐。山壓江城秀藹濃。誰著夜光松竹裏﹐玲瓏。十丈冰花射好風。物外蕊珠宮。幾縷明霞玉鏡中。銀浪三江都一吸﹐春融。曉病眉尖翠掃空。

○瑞鷓鴣

邢巖夫招遊故宮之玉溪館﹐壬戌人日

東風歲月似斜川。蕭散心情愧昔賢。人向道山羣玉去﹐眼橫春水瘦梅邊。但知有酒能無事﹐便是新年勝故年。明日相尋有佳處﹐野雲堆外淡江天。

○瑞鷓鴣

是日以事不克往﹐復用韻

酬春當得酒如川。日典春衣也自賢。孤負風光忙有底﹐婆娑邱壑興無邊。書生大抵少成事﹐老境尙堪加數年。重作梅花上元約﹐醉歸星斗聚壺天。

○千秋歲

起晉對菊小酌﹐有懷溪山酒隱

碧軒淸勝﹐俗物無由到。滄江半壁山傳照。幾窗黃菊媚﹐天北重陽早。金靨小。秋光秀色明霜曉。手撚淸香笑。今古閒身少。放醉眼﹐看云表。淵明千載意﹐松偃斜川道。誰會得﹐一樽喚取溪山老。

○浣溪沙

季沾壽日

天上仙人亦讀書。風麟形相不枯臞。十年傲雪气淩虛。誰道鄴侯功業晚﹐莫教文舉酒樽疏。他年玉頰秀芙蕖。

○浣溪沙

壽骨雲門白玉山。山光千丈落毫端。姓名先掛爛銀盤。編簡馨香三萬卷﹐未應造物放君閒。功成卻恐退身難。

○浣溪沙

範季沾一夕小醉﹐乘月羽衣見過。僕時已被酒﹐顧窗間梨花淸影﹐相視無言﹐乃攜一枝徑歸。明日作浣溪沙見意﹐戲次其韻。

月下仙衣立玉山。霧云窗戶未曾開。沈香詩思夜猶寒。閒卻春風千丈秀﹐只攜玉蕊一枝還。夜香初到錦班殘。

○浣溪沙

春津道中﹐和子文韻

溪雨空濛灑面涼。暮春初見柳梢黃。綠陰空憶送春忙。芍藥弄香紅撲暖﹐酴醾趁雪翠綃長。夢爲蝴蝶亦還鄕。

○人月圓

丙辰晚春卽事

梨雪東城又回春。風物屬閒身。不堪禁酒﹐百重堆按﹐滿馬京塵。眼靑獨拄西山笏﹐本是个中人。一犁春雨﹐一篙春水﹐自樂天眞。

○西江月

己酉四月暇日﹐冒暑遊太平寺﹐古松陰間﹐聞破茶聲﹐意頗欣愜。晚歸對月小酌﹐賦西江月記之

古殿蒼松偃蹇﹐孤云丈室淸深。茶聲破睡午風陰。不用涼泉石枕。枯木人忘獨坐﹐白蓮意可相尋。歸時團月印天心。更作逃禪小飲。

○菩薩蠻

攜酒過分定張子華

披云撥雪鵝兒酒。澆公枯燥談天口。秋夢浪翻江。雨窗深炷香。風煙公耐久。宜結神明友。醉裏好微言。君平莫下簾。

○點絳唇

同浩然賞崔白梅竹圖

半幅生綃﹐便教風韻平生足。枕溪湖玉。數點梅橫竹。花露天香﹐香透金荷醁。明髙燭。醉魂淸淑。吸盡江山綠。

○相見歡

九日種菊西巖云根石縫﹐金葩玉蕊徧之。夜置酒前軒花間﹐列蜜炬﹐風泉悲鳴﹐鑪香蓊於巖穴。故人陳公輔坐石橫琴﹐蕭然有塵外趣﹐要余作數語﹐使淸音者度之

雲閒晚澑瑯瑯。泛鑪香。一段斜川松菊﹐瘦而芳。人如鵠﹐琴如玉﹐月如霜。一曲淸商人物﹐兩相忘。

○烏夜啼

畱別趙粹文

一段江山秀气﹐風流故國王孫。三年不慣冰天雪﹐白璧借春溫。宦路常難聚首﹐別期先已銷魂。與君兩鬢猶靑在﹐梅竹老夷門。

以上明秀集注卷二三十四首

○水調歌頭

髙徳輝生朝

年時海山路﹐寒碧亂淸淮。客中壽酒﹐醉眼不見一枝梅。何似今年心事﹐千丈好雲新雨﹐飛下玉妝臺。晴雪洗佳气﹐河漢酒腸開。九秋雕﹐千里馬﹐出風埃。藍橋得道﹐鶴骨端自見云來。我有雲山後約﹐不得夜燈親酌﹐傾倒好情懷。爲寫芳鮮句﹐扶起玉山頹。

○水調歌頭

乙卯髙陽寒食﹐次巖夫韻

寒食少天色﹐花柳各春風。身閒勝日﹐都在花影酒壚中。秀野碧城西畔﹐獨有斗南溫軟﹐雪陣暖輕紅。欲辦酬春句﹐誰喚好情悰。世間物﹐無一點﹐似情濃。心期偶得﹐一念千劫莫形容。好在輕煙暮雨﹐只有西廂紅樹﹐曾見月朦朧。醉眼盡空碧﹐風袖障歸鴻。

○滿江紅

虎茵老人去汴二十年﹐重醉蠟梅於明秀峯下﹐謂侑觴稚秀者﹐有宣和玉宇間風制﹐俾僕發揚其事

端正樓空﹐琵琶冷﹑月髙弦索。人換世﹑世間春在﹐幾番花落。縹緲餘情無處托﹐一枝梅綠橫冰萼。對澹雲﹑新月炯疏星﹐都如昨。蕭閒老﹐平生樂。借秀色﹐明杯杓。吐淩雲好句﹐張吾邱壑。此樂莫教兒輩覺﹐微官束置髙髙閣。便歸來﹑招我雪霜魂﹐春邊著。

○滿江紅

和髙子文春津道中

梁苑當時﹐春如水﹑花明酒冽。寒食夜﹑翠屏入照﹐海棠紅雪。底事年來常馬上﹐不堪齒髮行衰缺。解見人﹑幽獨轉寒江﹐樽前月。平生友﹐中年別。恨無際﹐那容發。蕭閒便歸去﹐此圖淸絕。花徑酒壚身自在﹐都憑細解丁香結。盡世間﹑臧否事如雲﹐何須說。

○滿江紅

舅氏丹房先生﹐方外偉人﹐輕財如糞土。常有輕舉八表之志﹐故世莫能用之。時時出煙霞九天上語﹐醉墨淋漓﹐擺落人間俗學﹐自謂得三代鼎鐘妙意。今年以書抵僕﹐言行年七十﹐精力愈彊﹐貧愈甚﹐知大丹之旨愈明﹐意使早成明秀歸計﹐以供其薪水之費也。作滿江紅長短句﹐以發千里一笑云

玉斧云孫﹐自然有﹑仙風道骨。眉宇帶﹑九秋淸气﹐半山晴月。入手黃金還散盡﹐短蓑醉舞靑冥窄。向大梁﹑城裏覓丹砂﹐聊爲客。驚人字﹐蛟蛇活。借造物﹐驅春色。問別來揮灑﹐幾多珠璧。合眼夢魂尋故里﹐摩挲明秀峯頭碧。看歸來﹑都卷五湖光﹐杯中吸。

○滿江紅

辛亥三月﹐春事婉娩﹐土風熙然﹐東城雜花間﹐梨爲最。去家六年﹐對花無好情悰﹐然得流坎有命﹐無不可者。古人謂人生安樂﹐孰知其他﹐屢誦此語﹐良用慨嘆。插花把酒﹐偶記去年今日事﹐賦十數長短句遣意﹐非知心人﹐亦殆難明此意。以仙呂調滿江紅歌之﹐是月十五日﹐玩世酒狂

翠掃山光﹐春江夢﹑蒲萄綠徧。人換世﹑歲華良是﹐此身流轉。云破春陰花玉立﹐又逢故國春風面。記去年﹑曉月掛星河﹐香淩亂。年年約﹐常相見。但無事﹐身彊健。賴孫壚獨有﹐酒鄕溫粲。老驥天山非我事﹐一蓑煙雨違人願。識醉歌﹑非壯一生心﹐狂嵇阮。

○念奴嬌

念奴玉立﹐記連昌宮裏﹐春風相識。雲海茫茫人換世﹐幾度梨花寒食。花萼霓裳﹐沈香水調﹐一串驪珠濕。九天飛上﹐叫云遏斷箏笛。老子陶寫平生﹐淸音裂耳﹐覺庾愁都釋。淡淡長空今古夢﹐只有此聲難得。湓浦心情﹐落花時節﹐還對天涯客。春溫玉碗﹐一聲洗盡冰雪。

○念奴嬌

辛亥新正五日﹐天气晴暖﹐偶出﹐道逢賣燈者﹐晚至一人家﹐飲橙酒﹐以滴蠟黃梅侑樽。醉歸感嘆節物﹐顧念身世﹐殆無以爲懷﹐作此自解

小紅破雪﹐又一燈香動﹐春城節物。春事新年獨夢繞﹐江浦南枝橫月。萬戶糟邱﹐西山爽气﹐差慰人岑寂。六年今古﹐只應花鳥相識。老去嚼蠟心情﹐偶然流坎﹐豈悲歡人力。莫望家山桑海變﹐惟有孤云落日。玉色橙香﹐宮黃花露﹐一醉無南北。終焉此世﹐正爾猶是良策。

○念奴嬌

浩然勝友生朝

紫蘭玉樹﹐自瑯霄分秀﹐懸知英物。萬壑淸冰摶爽气﹐老鶴憑虛仙骨。醉帖蛟騰﹐豪篇玉振﹐不受春埋沒。蓬萊淸淺﹐便安黃卷寒寂。冰簟壽酒光風﹐宮衣縹緲﹐猶帶嬰香濕。老去浮沈惟是酒﹐同作蕭閒閒客。耐久風煙﹐期君端似﹐明秀髙峯碧。冷云幽處﹐月波無際都吸。

○念奴嬌

別仲亨

大江澄練﹐對一尊離合﹐春風江北。燕代三年談笑間﹐初識芝蘭白璧。桂窟髙寒﹐鐵衣英壯﹐早得文章力。崢嶸富貴﹐異時方見相逼。明日相背關河﹐魏家宮闕﹐西望千山赤。我亦疏慵歸計久﹐欲乞幽閭松雪。千里相思﹐欣然命駕﹐醉倒張圓月。酒鄕堪老﹐紫雲莫笑狂客。

○念奴嬌

次許丹房韻﹐時將赴鎭陽﹐聞北潭雜花已盡﹐獨木芍藥方開

飛雲沒馬﹐轉沙場疊鼓﹐三年寒食。聞道西州春漫漫﹐曉玉天香欹側。華屋金盤﹐哀弦淸瑟﹐一曲春風坼。酒鄕堪老﹐紫雲莫笑狂客。我本方外閒身﹐西山爽气﹐未信兵塵逼。拄杖敲門尋水竹﹐不問禪坊幽宅。醉墨烏絲﹐新聲翠袖﹐不可無吾一。殷勤紅撲﹐好畱姚魏顏色。

○雨中花

僕將以窮臘去汴﹐平生親友﹐零落殆盡﹐復作天東之別。數日來﹐蠟梅風味頗已動﹐感念節物﹐無以爲懷﹐於是招二三會心者﹐載酒小集於禪坊。而樂府有淸音人雅善歌雨中花﹐坐客請賦此曲﹐以侑一觴。情之所鍾﹐故不能已﹐以卒章記重遊退閒之樂﹐庶以自寬云

憶昔東山﹐王謝感槪﹐離情多在中年。正賴哀弦淸唱﹐陶寫餘歡。兩晉名流誰有﹐半生老眼常寒。夢回故國﹐酒前風味﹐一笑都還。湖光玉骨﹐水秀山明﹐喚人妙思無邊。吾老矣﹑不堪冰雪﹐換此蕭閒。傳語明年曉月﹐梅梢莫轉銀盤。後期好在﹐黃柑紫蟹﹐勸我休官。

○雨中花

送趙子堅再赴遼陽幕

化鶴城髙﹐山蟠遼海﹐參天古木蒼煙。有賢王豪爽﹐不減梁園。髙會端思白雪﹐淸瀾遠泛紅蓮。況男兒方壯﹐好爲知音﹐重鼓冰弦。香凝翠幕﹐月壓溪樓﹐暮寒有酒如川。人半醉﹑竹西歌吹﹐催度新篇。顧我心情老矣﹐愛君風誼依然。倦遊歸去﹐羽衣相過﹐會約明年

○水龍吟

僕三年爲郎外臺﹐故人揚子能作廣文博士﹐暇日每相尋爲文字飲。其詞章敏妙﹐臨觴得紙﹐下筆不能自休。去歲收燈後﹐過揚於鄭氏山亭﹐酣觴賦詩﹐最爲快適。自此僕遂東來﹐比得其詩﹐頗道當時風味﹐戲作越調水龍吟以寄之

亂山空翠尋人﹐短松路轉風亭小。論文把酒﹐燈殘月淡﹐春風最早。星斗撐腸﹐霧云翻紙﹐詞源傾倒。自騎鯨人去﹐流年四百﹐知此樂﹑人間少。別夢春江漲雪﹐記雨花﹑一聲雲杪。新詩寄我﹐垂天才气﹐淩波詞調。傳酒傳歌﹐後來雙秀﹐也應俱好。待明年﹐卻向黃公壚下﹐覓蕭閒老。

○水龍吟

乙丑八月﹐得告上都﹐行李滯畱﹐寄食於江壖村捨。晚雨新晴﹐江月炯然﹐秋濤有聲﹐如萬松哀鳴澗壑。時去中秋不數日﹐方遑遑於道路﹐宦遊飄泊﹐節物如馳﹐此生餘幾春秋﹐而所謂樂以酬身者乃如此﹐謀生之拙﹐可不哀邪。幸終焉之有圖﹐坐歸歟之不早﹐慨焉興感﹐無以爲懷﹐因作長短句詩﹐極道蕭閒退居之樂﹐歌以自寬﹐亦以自警﹐蓋越調水龍吟也。與我同志幸各賦一首﹐爲他日林下故事

水村秋入江場﹐夢驚萬壑松風冷。中秋幾日﹐銀盤今夜﹐八分端正。身似驚烏﹐半生飄蕩﹐一枝難穩。夜漫漫只有﹐澄江霽月﹐應知我﹑倦遊興。好在蕭閒桂影。射五湖﹑髙峯玉潤。木犀宜月﹐生香浮動﹐玻璃吸盡。準擬餘年﹐个中心賞﹐追隨名勝。看年年玉笛﹐新傳秀句﹐約嫦娥聽。

○水龍吟

九秋白玉盤髙﹐夜來冷射銀河水。好風淸露﹐碧梧髙竹﹐駸駸涼气。女手香纖﹐一山黃菊﹐半靑橙子。趁鵝兒新酒﹐篘云漉雪﹐一年好﹑君須記。我走天東萬里。笑歸來﹑山川良是。沙鷗遠浦﹐野麋丰艸﹐惟便適意。但願當歌﹐月光常共﹐金樽搖曳。聽穿雲聲裏﹐驚人秀句﹐捲澄江醉。

○水龍吟

甲寅歲﹐從師南還﹐贈趙肅之

軟紅塵裏西山﹐亂雲曉馬淸相向。新年有喜﹐洗兵和气﹐春風千丈。靑鬢何人﹐鳳池墨客﹐虎頭飛將。聽前驅一夜﹐鳴珂碎月﹐催笳鼓﹑作淸壯。紅袖橫斜醉眼﹐酒腸傾﹑九江銀浪。小桃仙館﹐霜筠蕭寺﹐風光蕩漾。我欲尋春﹐郡中誰有﹐國香宮樣。待酒酣﹑妙續珠簾句法﹐作穿雲唱。

○水龍吟

梁虎茵家以絳綃作荔枝﹐戲作

一山星月﹐長生殿裏﹐端正人微笑。風枝玉骨﹐冰丸紅霧﹐長安初到。小部淸新﹐上尊甘冷﹐風流天寶。自蓬山仙去﹐人間月曉﹐遺芳滿﹑漢宮艸。聞道云窗玉指﹐化奇苞﹑天容纖妙。香通鼻觀﹐春浮手藉﹐教人夢好。靑瑣窺韓﹐紫囊賭謝﹐屬狂年少。但閒窗酒病﹐東風曉枕﹐个中時要。

以上明秀集注卷三十八首七十二首﹐原刻有注玆不錄

○好事近

天上賜金奩﹐不減壑源三月。午碗春風纖手﹐看一時如雪。幽人只慣茂林前﹐松風聽淸絕。無柰十年黃卷﹐向枯腸搜徹。

附見中州樂府元徳明詞內

○月華淸

樓倚明河﹐山蟠喬木﹐故國秋光如水。常記別時﹐月冷半山環佩。到而今﹑桂影尋人﹐端好在﹑竹西歌吹。如醉。望白蘋風裏﹐關山無際。可惜瓊瑤千里。有年少玉人﹐吟嘯天外。脂粉淸輝﹐冷射藕花冰蕊。念老去﹑鏡裏流年﹐空解道﹑人生適意。誰會。更微雲疏雨﹐空庭鶴唳。

○江神子慢

賦瑞香

紫雲點楓葉。巖樹小﹑婆娑歲寒節。占髙潔。纖苞暖﹑釀出梅魂蘭魄。照濃碧。茗碗添春花气重﹐蕓窗晚﹑蒙蒙浮霽月。小眠鼻觀先通﹐廬山夢舊淸絕。蕭閒平生淡泊。獨芳溫一念﹐猶未衰歇。總陳迹。而今老﹑但覓茶酒禪榻。寄閒寂。風外天花無夢也﹐鴛鴦債﹑從渠千萬劫。夜寒回施幽香與春愁客。

○聲聲慢

涼陘寄內

靑蕪平野﹐小雨千峯﹐還成暮陘寒色。裁翦蕓窗﹐憶得伴人良夕。遙憐幾重眉黛﹐恨相逢﹑少於行役。梨花淚﹐正宮衣春瘦﹐曉紅無力。應怪浮雲夫婿﹐不解趁新醅﹐醉眠涼月。怨入關河﹐西去又傳音息。誰知倦遊心事﹐向年來﹑苦思泉石。人未老﹐約閭峯﹑多占秀碧。

○石州慢

髙麗使還日作

雲海蓬萊﹐風霧鬢鬟﹐不假梳掠。仙衣捲盡云霓﹐方見宮腰纖弱。心期得處﹐世間言語非眞﹐海犀一點通寥廓。無物比情濃﹐覓無情相博。離索。曉來一枕餘香﹐酒病賴花醫卻。灩灩金尊﹐收拾新愁重酌。片帆云影﹐載將無際關山﹐夢魂應被楊花覺。梅子雨絲絲﹐滿江幹樓閣。

○尉遲杯

紫雲暖。恨翠雛珠樹雙棲晚。小花靜院相逢﹐的的風流心眼。紅潮照玉碗。午香重﹑艸綠宮羅淡。喜銀屏﹑小語私分﹐麝月春心一點。華年共有好願。何時定﹐妝鬟暮雨零亂。夢似花飛﹐人歸月冷﹐一夜小山新怨。劉郎興﹑尋常不淺。況不似﹑桃花春溪遠。覺情隨﹑曉馬東風﹐病酒餘香相伴。

○驀山溪

淸明綠野﹐玉色明春酒。燕地雪如沙﹐爲喚起﹑斗南溫秀。鬢絲禪榻﹐夢覺古揚州﹐瑤臺路﹐返魂香﹐好在啼妝瘦。春前入眼﹐似是章臺柳。欲典鷫鸘裘﹐誤金車﹑香迎馬首。綠陰靑子﹐後日便東風﹐秋千散﹐暮寒生﹐月到西廂後。

○鷓鴣天

解語宮花出畫檐。酒尊風味爲花甜。誰憐夢好春如水﹐可柰香餘月入簾。春漫漫﹐酒厭厭。曲終新恨到眉尖。此生願化雙瓊柱﹐得近春風暖玉纖。

○鷓鴣天

秀樾橫塘十里香。水花晚色靜年芳。胭脂雪瘦燻沈水﹐翡翠盤髙走夜光。山黛遠﹐月波長。暮云秋影蘸瀟湘。醉魂應逐淩波夢﹐分付西風此夜涼。

○江城子

半年無夢到春溫。可憐人。幾黃昏。想見玉徽﹐風度更淸新。翠射娉婷云八尺﹐誰爲寫﹐五湖春。好風歸路軟紅塵。暖冰魂。縷金裙。喚取一天﹐星月入金尊。畱取木樨花上露﹐揮醉墨﹐灑行雲。

公有詩八尺五湖明秀峯﹐又云﹐十丈瑯玕倒冰玉﹐明年爲寫五湖眞﹐正用此意。魏道明作注﹐義有不通﹐故表出之。以上中州樂府十首

○水龍吟

自鎭陽還兵府﹐贈離筵乞言者

待人間覓个﹐無情心緒﹐著多情換。

滹南遺老集卷四十滹南詩話引蕭閒詞﹝原無調名玆據律補﹞

○失調名

歸興髙於灩澦堆。

滹南遺老集卷四十滹南詩話引蕭閒詞﹝原無調名玆據律補﹞

○梅花引

春陰薄。花冥漠。金街三月初行樂。碧紵春。玉奩人。蟬飛霧鬢﹐風前立畫裙。浮生酒浪分餘瀝。嬌甚春愁生遠碧。犀心通。暖芙蓉。此時不恨﹐蓬山千萬重。

○梅花引

淸陰陌。狂蹤迹。朱門團扇香迎客。牡丹風。數苞紅。水香撲蕊﹐新妝爲誰容。蠟燈春酒風光夕。錦浪龍須花六尺。月波寒。玉瑯玕。無情又是﹐華星送寶鞍。

以上二首見陽春白雪三案詞學叢書本﹑淸吟閣本陽春白雪卷四﹐俱載有蔡松年念奴嬌棋聲特地一首。據珊瑚网法書題跋卷十﹐引郭天錫手錄詩文雜記作周文謨詞﹐因不補錄。

【曹伯啟﹕詞作35首】

○滿江紅

次元復初韻

四十年間﹐問何似﹑古人方略。時自笑﹑致身無策﹐療貧無藥。世事從來如意少﹐宦情已比當年薄。更不須﹑勛業鏡中看﹐今非昨。眠矮榻﹐登髙閣。攜短杖﹐﹡長杓。放屈伸由己﹐碧空盤鶚。較短量長無定論﹐抗塵走俗非眞樂。算從前﹑有鐵鑄難成﹐求人錯。

○水龍吟

用楊修甫學士登嶽陽樓韻

嶽陽西望荊州﹐倚樓曾爲思劉表。國亡家破﹐當時豪俊﹐魚沈雁渺。王霸紛更﹐乾坤搖蕩﹐廢興難曉。記觀山縱酒﹐巡檐索句﹐宿官舫﹐篷窗小。不畏黑風白浪﹐伴一點﹑殘燈斜照。棹歌明發﹐天光無際﹐得舒晴眺。萬里馳驅﹐千年陳迹﹐數聲悲嘯。試閒中想象﹐興來陶寫﹐付時人笑。

○如夢令

贈道夫二首

學有探奇索妙。命有人僧鬼笑。難與老天爭﹐寂寞漢陵周廟。權要。權要。林樾有人淸嘯。

○如夢令

榮悴本來何處。看取岸花汀樹。醉眼眩靑紅﹐欲問眞源無路。歸去。歸去。風外數聲齊女。

○酹江月

次王君陽李敏之過龍門韻

洪崖中斷﹐似蜃樓幻出﹑層檐疊脊。欲問眞源淩絕頂﹐安得乘風羽翮。勢利相忘﹐驅馳不憚﹐面背皆京國。源泉混混﹐恍如夾右碣石。遙想巢父襟懷﹐東溟煙霧裏﹐片帆如席。逸气崢嶸今老矣﹐惆悵劍門千尺。細艸平沙﹐敝裘羸馬﹐長路無人識。家山回首﹐不應猶作行客。

○酹江月

用子周僉司詠雪韻

六花淩亂﹐算神工﹑不用並州刀剪。乍密還疏斜復整﹐眼底萬更千變。宿麥連云﹐遺蝗入地﹐四海愁顏展。呼童洗酌﹐更宜簾幕髙捲。還念去歲無聊﹐來秋有望﹐仰戴天行健。江上漁人應笑我﹐世路縈迥如篆。何日言歸﹐此心無競﹐茅屋臨淸淺。滿懷春意﹐坐令寒谷生暖。

○滿江紅

次白君舉州倅所寄韻。君舉三十年前友﹐屢示佳制﹐讀之信人起敬。比以簿書倥傯﹐不﹡酬答﹐聞攺除天臺﹐恐因得簪盍於惠泉之側﹐用以敍懷

壯歲分攜﹐凝望眼﹑略無虛日。嗟我輩﹑江南江北﹐爲誰形役。自愧散材非管鮑﹐遙憐老友眞元白。況文章之外有良能﹐安民策。談笑興﹐浮雲隔。離別恨﹐流年逼。試賡歌雅韻﹐不論呼吸。百粵溪山應好在﹐半生萍梗無終畢。�流行坎止任天公﹐吾難必。

○水調歌頭

次復初韻

山林隱君子﹐無意事王侯。天戈一日南指﹐多少賈胡畱。不效熊舒龜息﹐卻羨蠅頭蝸角﹐我亦滯南州。十載厭奔走﹐贏得雪飛頭。苦思歸﹐歸未得﹐恨悠悠。身世何物﹐野渡一橫舟。用捨隨時無定﹐得失於人有命﹐誰解曲如鉤。兀坐閱今昔﹐風露一天秋。

○水龍吟

用史藥房韻

匆匆沙際春歸﹐艸如綬帶交加翠。白雲縹緲﹐四年相望﹐季鷹歸未。拘束微官﹐踉蹌俗狀﹐較人間气。想顚鸞倒鳳﹐天公不管﹐誰會�﹐空中意。自要看時撥置。問誰家﹑小欄堪倚。雲間公子﹐爲誰邀致﹐愁懷一洗。紅玉擎杯﹐朱弦理調﹐偶然成醉。又門前俗事﹐催人上馬﹐不堪凝睇。

○水調歌頭

用崔子由韻

攀鱗年少志﹐未要嘆羲娥。人生滄海一粟﹐何在兩飛梭。多事蜂衙蜂穴﹐十載蝸蟠蝟縮﹐勛業任蹉跎。觸目世途險﹐舉步彊顏多。誓從今﹐陶穎事﹐罷研磨。丈夫功名談笑﹐一曲飯牛歌。盡道權門炙手﹐自是臣心如水﹐犯露肯相過。袖手待眞賞﹐未及鬢生皤。

○摸魚子

用藥莊韻

悵人生﹑百年如寄﹐虛舟滄海難艤。是非榮辱云千變﹐光景算能消幾。塵世裏。恥婢膝奴顏﹐不覺長欷矣。憑誰薦起。望幾處侯門﹐要開懷抱﹐將進又還止。凝眸處﹐往往修程萬里。飛黃跛鱉相比。酣歌點檢平生事﹐惟恐老之將至。鐺有耳。況識字能言﹐莫負天公意。文章信美。旣不用毛錐﹐寸長無有﹐尋我泮池水。

○水調歌頭

和盧仲敬太守

嘗爲武林客﹐歡洽快平生。誰知分袂江滸﹐西往復東行。今日簿書旁午﹐明日山川迢遞﹐愁恨幾時淸。回首舊遊地﹐天遠暮云平。鬢雙皤﹐腸百結﹐意何成。多應故山猿鶴﹐笑我尙爭名。盡自轟轟烈烈﹐到底休休莫莫﹐何處覓卿卿。夢寐想歸路﹐濡筆寫心聲。

○南鄕子

二闋四川道中作

蜀道古來難。數日驅驅興已闌。石棧天梯三百尺﹐危欄。應被旁人畫裏看。兩握不曾乾。俯瞰飛流過石灘。到晚才知身是我﹐平安。孤館靑燈夜更寒。

○南鄕子

十月出秦關。竟日悠悠杳靄間。直到蠶魚開國地﹐躋攀。行盡千山復萬山。歸轡動歡顏。江路梅花笑往還。稚子候門何日到﹐癡頑。好把虛名付等閒。

○鵲橋仙

舟行辰沅江中﹐小詞數闋﹐呈建中禦史

杜鵑聲訴。鷓鴣聲助。催上黔陽歸路。輕舟短棹泛滄浪﹐沾兩袖﹑夜郎煙霧。雲山如暮。灘流如怒。石齒嶃然無數。天涯愁緒不堪論﹐這光景﹑能消幾度。

○臨江仙

水出五溪成一派﹐滔滔日夜東流。倦乘鞍馬卻乘舟。向來危處怯﹐此去險中愁。伊軋數聲離岸櫓﹐異鄕身世悠悠。暫教杯酒放眉頭。癡兒官事了﹐聊作子長遊。

○臨江仙

來櫓聲喧鵝鸛﹐中流石散牛羊。岸邊茅屋伴戎羌。淡煙籠寂寞﹐微雨助淒涼。畛麥緣山糝綠﹐巖花落水流香。離騷記誦不成章。殷勤蘭與芷﹐千古爲誰芳。

○浣溪沙

世態紛紛幾變更。天南地北只虛名。一簪華發可憐生。旅食驚心三月到﹐浪花吹面一舟輕。中宵屈指計歸程。

○浣溪沙

解纜西南杳靄間。萬重煙水閒雲山。艫聲搖蕩五溪蠻。世路看來行欲徧﹐頭顱到此合知還。從今猶得十年閒。

○木蘭花慢

壽郝仲明益都人

論寰中英气﹐人盡說﹐古靑州。看東坼滄溟﹐西瞻泰嶽﹐南控營丘。千古能稱管晏﹐道而今﹑人物更風流。磊落曝書公子﹐從前從事公侯。勛名初不願依劉。耿耿連良籌。聽萬里揄揚﹐一門冠蓋﹐三世箕裘。屈指瓜期已還﹐願平生﹑相遇盡卿儔。好記壽觴先舉﹐蒓鱸江上新秋。

○沁園春

和復初省郎韻﹐紀仲春陪諸名勝遊西山﹐同行都首掾元明善復初﹐行省掾尉遲亨亨甫﹐福建同提舉毛吉甫

山色湖光﹐宜雨宜晴﹐春來惱人。笑勞生彊半﹐登臨有興﹐身司莞庫﹐所向無親。馬服車轅﹐鷹罹絳鏇﹐也算人間一度春。情無賴﹐怕岸花汀艸﹐彈指成塵。朋簪契我天君。更不管﹑長須喜與嗔。任把酒論文﹐且行且止﹐幕天席地﹐誰主誰賓。敬徳猖狂﹐春陵笑傲﹐延壽丹靑畫不眞。歸鞍好﹐向梅山東下﹐數點行雲。

○八聲甘州

和鄭澤民

算人生南北�何如﹐彷佛過靑春。似斷蓬飛絮﹐平生懷抱﹐何處通津。歡逢故山佳友﹐終日藉陶薰。芥蒂淨如此﹐咸與維新。男子十年勛業﹐漫無成一事﹐負卻晨昏。使功名都了﹐轉首是非塵。又滯此﹑蠅營狗苟﹐料山英﹑也笑趁墟人。誰相約﹐重尋故步﹐經理遺文。

○水龍吟

再和修甫學士

髙樓壯觀東南﹐迥然突出千秋表。月檐明爛﹐風欞蕭爽﹐煙波浩渺。菊徑新秋柳溪薄暮﹐桃源淸曉。�登臨感慨﹐悠然引興﹐銀盤內﹐靑螺小。自念當時行役﹐顧菱花﹑不堪頻照。江山如故﹐中原在眼﹐幾番危眺。浩浩洪流﹐茫茫塵世﹐盡堪吟嘯。但優遊老景﹐浮沈裏閈﹐任邦人笑。

○木蘭花慢

和史顯甫左丞韻﹐略頌平日所長﹐兼道比年區區之懷﹐老疾互攻﹐﹝苦原作恐﹐從景元本攺﹞無佳思﹐祈相望一笑

羨紫芝眉宇﹐正臺閣﹐濟時人。況公是公非﹐知常知變﹐樂道安貧。案前簿書旁午﹐抱丹誠﹑一點伴靑春。偶遇科條隱密﹐不辭辧雪殷勤。徳星今日是鄕鄰。癃老阻蹄輪。喜陸地神仙﹐山中宰相﹐詞語淸新。河濱預沽佳釀﹐待幽花﹑相對樂情眞。幸有淸風皓月﹐何須翠袖紅巾。

○淸平樂

寄徐都司

昨朝﹡諾。世事眞難托。旅捨淙淙冬雨惡。怎地觥籌交錯。東籬尙有花叢。他時不避慳風。傳語徐卿二子﹐佳懷足慰衰翁。

○淸平樂

寄復初省郎﹐兼簡希孟文友

情懷渺渺。客捨天將曉。百慮攻心渾未了。不似漫郎多少。人生傀儡棚中。此行那計西東。指日云泥超異﹐重占口角春風。

○西江月

西京客中﹐用壽卿路教和雪庵居士﹐並贈趙李二君子詞韻

歸興濃如山色﹐宦情薄似秋光。含殘相伴說网常。笑殺湖中魯望。制用先須府庫﹐興戎必待餱糧。世間良賈會深藏。勝我追尋影響。

○鵲橋仙

牛毛胥役﹐蠅頭文字。終日疲神役志。何人昆頂坐垂鉤﹐應笑我﹑徒能鄙事。起家寒士﹐從師夫子。不識蒼頭閽寺。夜郎旋轡又平城﹐只把做﹑槐安夢裏。

○齊天樂

和蔣四淸病暍逢秋所作

普天炎赫衣流汗。號呼坐恨更淺。節序推移﹐陰陽代謝﹐誰敢心懷咨怨。冥迷展轉。夢遠壑層冰﹐澄江匹練。大地嗸嗸﹐秋空忽散仁風扇。此身慣經寒暑﹐喧煩俱淨盡﹐古鑪灰篆。屈指交遊﹐轉頭零落﹐舉目殘星數點。轟雷掣電。任百計營爲﹐亦難周徧。日向西山﹐气機隨吐咽。

○沁園春

用中丞敬相謝承卿送菊韻

菊有黃華﹐惠然肯來﹐思量意勤。見秋容淡泊﹐寒香馥鬱﹐妖紅俗紫﹐愛惡由分。玉露金風﹐豚蹄豆酒﹐不論文尊與義尊。重陽過﹐看匆匆暮景﹐苒苒行雲。賓朋相與歡欣。況咀嚼頤精好致神。笑量長較短﹐到頭是夢﹐春三秋九﹐夫復何言。冠蓋名流﹐搢紳處士﹐特贈新詩可以羣。從今後﹐但有花卽飲﹐卿自紛紛。

○鷓鴣天

寄翟徳溫

六度他鄕指月牙。旅懷無日不思家。歸來漫讀蘇秦傳﹐愁比他鄕日更加。貧活計﹐拙生涯。幾人曾愛屋頭鴉。一襟朱墨才經浣﹐土銼重親兩部蛙。

○減字木蘭花

爲監司壽

乾坤淸气。崧嶽生申名蓋世。白簡霜飛。不爲人間鼠發機。要期莊算。九十春光都占斷。平秩南訛。管領薰風入舜歌。

○糖多令

釋懷寄友人

衰境日匆匆。浮生一夢中。笑愁懷﹑萬古皆同。越水燕山南北道﹐來不盡﹐去無窮。萍水偶相逢。晴天接遠鴻。似人間﹑馬耳秋風。山立揚休成底用﹐聞健在﹐好歸農。

○鷓鴣天

示次男河南書吏履亨

斗壘衡門筆硯生。淸流不棄作豪英。宦途始步防顚躓﹐人海論交戒滿盈。臨事懼﹐好謀成。百年到手是功名。羣雛已逐云萍散﹐又掛西南一點情。

○鵲橋仙

用呂正學所贈韻

昔居淸署。今爲編戶。要仿古人襟度。盡收風月伴殘年﹐更豈望﹑當途垂顧。江幹徐步。林臯歸路。不受營營相污。閒來漸覺日舒長﹐似挽得﹑韶光遲住。

彊村叢書用善本書室藏鈔本漢泉樂府﹐玆另據景元本漠泉樂府校訂。

【曹方父﹕詞作1首】

○淸平樂

碧梧蒼石圖

斷腸腸斷。愁滿斜陽岸。遠水遙山情浩漫。春燕參差秋雁。夜長閒夢空成。離魂不遇君卿。月轉梧桐有影﹐天髙河漢無聲。

珊瑚网名畫題跋卷八

【曹光輔﹕詞作1首】

○水龍吟

世間淸苦禪和﹐了心才到安閒地。藜牀兀兀﹐經年打坐﹐頹然假寐。卻甚牀邊﹐偶聞牛斗﹐不知喧蟻。怪藤條臨濟﹐饑餐困臥﹐方會得﹑个中味。爭似橫江樓上﹐入簾櫳﹑好山供翠。悠悠萬事﹐從今都付﹐黃梁炊裏。朝暮陰晴﹐定應不廢﹐平生甘睡。笑傍人問我﹐何當夢覺﹐爲蒼生起。

附見四印齋本天籟集卷上內。原題云﹐曹光輔教授凡和三十首﹐不能盡錄﹐姑記其一云。

【曹居一﹕詞作1首】

○木蘭花慢

白蓮

愛幽花帶露﹐映曉色﹐淡秋塘。恨太華峯髙﹐廬山社遠﹐身世相妨。誰知半溪煙景﹐且乘閒﹑華發照滄浪。羨殺風標公子﹐一生何限淸香。仙家搖曳水雲鄕。髙韻卻濃妝。看脈脈盈盈﹐何消解語﹐已斷人腸。呼童更須沽酒﹐待夜涼﹑和月捲荷觴。明日醒來信筆﹐新聲付與秋娘。

元艸堂詩餘卷上

【長筌子﹕詞作76首】

○拋球樂

道人心印悟來﹐自然惺灑。這妙用﹑玄關造化﹐神功巧筆﹐今古難畫。見壺中﹑不夜春光﹐有錦繡﹑江山相亞。處處花萼樓臺﹐秀吐香風﹐髙聳蟠桃架。玩紫微絳闕﹐瑤池閬苑﹐豈羨世間﹐園林郊野。閒步鳳凰臺﹐聽一派簫韶﹐音韻淸雅。任縱橫出入﹐靈空不用﹐玉鞭金馬。翛然卓立乾坤﹐看萬象﹑森羅靑霄下。五明宮﹐玄珠會﹐妙體嬋娟婭奼。醍醐芝艸﹐誰肯著﹑千金酬價。有緣得遇眞師﹐點透靈通﹐常應無虛詐。賞聖賢至理﹐謙慈度日﹐更六根淸淨﹐無爲風化。性月桂枝芳﹐放萬道光明無毀謝。把天機祕訣﹐勿令輕捨。

○拋球樂

細開根基妙道﹐幾人深知。自大朴初分﹐剖散洪蒙﹐畫八卦帝尊伏犧。辧百艸﹑功顯神農﹐播稼穡﹑徳布華夷。次後運啟軒轅﹐聖明宣教﹐諸方吐瑞芝。感遐荒奠枕﹐淸寧萬國﹐更迆邐求道﹐七十餘師。從此闡淳風﹐降後代神仙出世機。旣到今日﹐不悟羣迷。總被利名驅馳。獨余擺脫羈縻。任落魄﹑南北與東西。壺中景﹐眞消息﹐三火烹煎坎離。杳冥恍惚﹐誰信有﹑純陽龍飛。斡開玉戶金關﹐祥煙瑞气﹐紅雲罩紫微。聽無弦雪曲﹐仙音韻正美﹐見日月配合﹐結就刀圭。功滿大丹成﹐便拂袖長生路上歸。住天宮快樂﹐武陵瑤池。

○天香慢

梅

萬木歸根﹐三冬拔翠﹐曉來梅萼輕坼。妒雪精神﹐淸人气焰﹐不許等閒攀摘。百花未發﹐獨占得東君春色。庚嶺斜橫﹐秀孤芳﹐更妙機難測。西湖灑然至極。勝蠟黃愈增靈識。漏泄前村驛使﹐喜傳消息。解引詩人雅詠﹐對一枝金蕾﹐興自適。月浸寒梢﹐天香可惜。

○燭影搖紅

菊綻黃花﹐月生碧漢淸光皎。霜前雨後正芬芳﹐四海圓明照。朵朵爭開爛熳﹐吐香風﹑騰輝天表。檻邊幽雅﹐空外嬋娟﹐依時呈妙。閬苑仙葩﹐蔣公三徑知音少。瑤臺寶鑑照娑婆﹐悟者頭頭了。好對東籬賞玩﹐射江山﹑虛堂靈沼。數枝金蕊﹐萬道銀霞﹐浮生難曉。

○解愁

歲月匆匆﹐忙如奔騎。來往暗催浮世。愛河誰省悟﹐戲欲浪苦爭名利。火院憂他妻共子。更不念﹑自身憔悴。你直待大限臨頭﹐恁時悔恨﹐又成何濟。活鬼販骨千回﹐空勞壤紛紛﹐鬧如螻蟻。丈夫心猛烈﹐秉慧萬緣齊棄。劈碎凡籠無掛礙。任自在﹑玩山游水。向林下﹑醉飲眞風﹐坦然髙臥﹐占淸閒貴。

○解愁

返照人間﹐忙忙劫劫。晝夜苦辛無歇。大都能幾許﹐這百年有如春雪。可惜天眞逐愛欲﹐似傀儡﹑被他牽拽。暗悲嗟﹑苦海浮生﹐攺頭換殼﹐看何時徹。聽說古往今來﹐名利客﹐空有兔蹤狐穴。六朝並五霸﹐輸他水雲英傑。一味眞純爲伴侶﹐養浩然﹑歲寒淸節。這些兒﹑冷淡生涯﹐與誰共賞﹐有松窗月。

○滿庭芳

大覺光明﹐不須外覓﹐人人各有如來。浮生迷昧﹐販骨走千回。鑿透靈源法海﹐禪河漲﹑風浪崔巍。泥牛吼﹐威音嘹亮﹐鐵壁起雲雷。菩提。無縫塔﹐林巒掩映﹐山色分開。任曹溪雪滿﹐漏泄紅梅。處處香嚴法界﹐休分別﹑只樹蒿萊。眞消息﹐孤峯頂上﹐石女繡莓苔。

○滿庭芳

微妙家風﹐非空非色﹐卓然無去無來。超今越古﹐悟者免輪回。拈出長春聖境﹐瓊花綻﹑鐵樹崔嵬。誰知覺﹐了翁夜半﹐震動九天雷。玄門眞灑落﹐星樓月殿﹐愚昧難開。寥陽芝艸﹐端的勝寒梅。方寸神機莫測﹐何消得﹑飛過蓬萊。玉霄閒客﹐未肯躡蒼苔。

○滿庭芳

決烈修眞﹐殷勤辦道﹐萬緣識破皆空。太虛鼎內﹐默默養和衝。一顆靈珠燦爛﹐光輝似﹑月射千峯。長春景﹐五雲臺上﹐芝艸吐香風。這些微妙理﹐有緣端的﹐千里相逢。纖塵不染﹐淸淨是眞功。日用頭頭不昧﹐超生滅﹑法界難籠。還能此﹐逍遙自在﹐處處是仙宮。

○滿庭芳

老氏眞機﹐如來祖印﹐明明象帝之先。不生不滅﹐端的至幽玄。一派淸風匝地﹐迷雲散﹑皓月當天。君知否﹐寥寥劫外﹐法鼓震三千。本來眞个妙﹐無名無相﹐非道非禪。學人外覓﹐教我怎生傳。不肯回光返照﹐區區地﹑走徧山川。歸來也﹐人牛不見﹐芳艸鎖江煙。

○滿庭芳

本分家風﹐尋常日用﹐何方不是林泉。饑餐渴飲﹐任運度流年。行止非人所及﹐休思算﹑好弱由天。君知麼﹐一身尙假﹐萬事豈牢堅。些兒窮活計﹐寂寥瀟灑﹐有口難言。簞瓢不置﹐那得買山錢。且恁騰騰兀兀﹐任從他螳戰蜂喧。眞淸樂﹐松間步月﹐石上枕書眠。

○綠頭鴨

雨初晴﹐江山景色新鮮。乍艷陽﹐春光美麗﹐見郊原﹑芳艸芊芊。睹梨花﹑輕籠澹月﹐聞松聲﹑冷和淸泉。風細池塘﹐簾垂院落﹐曉鶯啼喚柳含煙。更疊翠山屏如悄﹐時物筆難傳。誰能悟﹐韶華不久﹐人世非堅。走紅塵﹑何曾返照﹐損气神﹑虛度流年。競錐刀﹑如蠅見血﹐戀妻男﹑似蟻爭膻。火宅憂煎﹐情波出沒﹐四生六道不知還。任千劫輪回販骨﹐迷了本靈源。聰明客﹐諸緣放下﹐閒裏修仙。

○江神子慢

掃除六塵迹。點檢現前﹐眞个消息。慧光赫。親拈出﹑妙用靈根端的。越聲色。一曲威音非律呂﹐超今古﹐瑯瑯誰聽得。湛然萬里云收﹐晴天闊。月華白。縱橫金田覺海﹐笑巴歌謅謅﹐葛藤千尺。泯情識。空劫外﹑門掩蒼苔閒寂﹐致虛極。枕上江山春色好﹐松花老﹑香風飄廣陌。此時作个逍遙﹐一煙霞客。

○雨霖鈴

淸晨凝佇。見風雲濟﹐及作時雨。陰陽協順空中﹐爲甘露﹑山澤敷布。點點如膏利益﹐洗滅妖氛﹐四海澄素。造化天地神功﹐擾擾浮生幾人悟。乾坤美澤恩沾溥。勝娑婆﹑此價應難買。滋生萬物榮蘇﹐增瑞慶﹑兆民歌舞。五穀丰登﹐庶事康寧﹐遐邇安固。感上下和睦無爲﹐敬禮玄元祖。

○絳都春

天生懶惰。愛靜處坦然﹐開懷澄坐。面垢頭鬅﹐養疏慵﹐消災禍。無縈無系隨緣過。也不會﹑焚燒香火。囉噔哩噔﹐鸞歌舌誕﹐恣情吟和。南柯夢中識破。把蝸角蠅頭﹐身心摧挫。手握靈芝﹐泛無何﹐誰知我。淸風皓月時相賀。杳冥中﹑修成仙果。了然歸去﹐綿綿九天髙臥。

○絳都春

侵尋妙景。看赤城秀稔﹐芝田千頃。物外閒閒﹐樂眞情﹐搜佳興。扁舟載月煙蓑冷。酒醒時﹑臨流淸詠。一聲羌管﹐三幅曉風﹐灑然幽勝。徽音慢彈誰聽。似野鶴騰空﹐生涯萍梗。放曠乾坤﹐與江湖﹐絲綸整。錦鱗釣得成餘慶。便歸來﹑玄都馳騁。杖挑春色﹐逍遙太虛仙境。

○絳都春

心如江海。納百川萬派﹐澄淸無礙。渺渺淵源幾人知﹐包沙界。光明燦爛超三昧。諕小乘﹑邪魔潛退。混元風範﹐虛無祕密﹐下愚難解。宣揚亙初眞載。統眾妙之門﹐髙下無賽。應物頭頭﹐顯慈悲﹐消災害。不生不滅非中外。這一曲﹑玄歌誰買。玉京仙子﹐吹動太虛天籟。

○瑞鶴仙

歲華如轉輦﹐嘆世路忙忙﹐何日知足。錐刀競蠻觸。這浮名浮利﹐少榮多辱。誰能寡欲。解恬淡﹑天之美祿。把塵緣一旦紛飛﹐回首退藏巖谷。淸福。松間步月﹐石上眠云﹐性如麋鹿。髙歌一曲。閒吟罷﹐布棋局。聽猿啼鶴唳﹐水綠山靑﹐籬外風敲瘦玉。這眞歡﹐誇古騰今﹐幾人繼續。

○瑞鶴仙

花開閬苑

武陵溪上看﹐睹閬苑瑤臺﹐應是花綻。風流世間罕。噴淸香鮮異﹐紫芝相間。東君不管。更別有﹑長春手段。向無爲樹上芬芳﹐光彩日常呈現。堪獻。玄元根本﹐錦繡枝梢﹐是誰親見。何方貴顯。金蓮會﹐任舒展。這天生雅艷﹐一種瓊英﹐只許神仙作伴。若諸人﹐采得歸來﹐玉京賞玩。

○瑞鶴仙

風入瓊林

玉峯時暫歇﹐覺風入瓊林﹐倍增眞悅。煩蒸頓消滅。掃塵埃四海﹐廓然施設。八方靜潔。布一味﹑淸涼妙絕。這些兒冷淡生涯﹐等閒未曾輕泄。奇別。蕭蕭晝夜﹐颯颯乾坤﹐幾人能瞥。隨機應轍。尋知友﹐伴明月。繞羣芳結秀﹐響報聲聞﹐動用陰陽正訣。待浮生﹐吹散迷雲﹐恁時細說。

○瑞鶴仙

月照洞庭

素秋天似水﹐更夜色呈鮮﹐物華殊麗。山堂興無際。見團圓月照﹐洞庭深邃。淸風匝地﹐但處處﹑昭彰徳被。徧恆沙朗射晴空﹐千古秀凝靑桂。髙貴。隨形應現﹐鑑物無私﹐碧霄呈瑞。孤然爽異。輝法界﹐顯靈慧。放淸光萬道﹐入戶穿窗﹐皎皎昏蒙普濟。願凡夫﹐早悟圓明﹐盡知此理。

○瑞鶴仙

雪迷蓬島

幸逢玄運到。正律呂推移﹐北辰宣號。須臾瑞祥報。見同云凝雪﹐曉迷蓬島。天公徳茂。但處處﹑瓊花映罩。向長空片片輕飄﹐顯揚聖功微妙。深奧。虛無造化﹐祕密神機﹐對誰分表。三山路杳。眞瀟灑﹐洗塵擾。看瓊宮寶殿﹐素淨樓臺﹐出入仙姿窈窕。這冰淸玉潔家風﹐幾人頓了。

○玩瑤臺

本名耍三臺

直指玄元路。嘆苦海﹑迷人不悟。在目前﹑平平穩穩﹐又無些﹑險難相阻。把萬緣﹑一齊放下﹐他自然有聖賢提舉。似斷雲﹑野鶴飛騰﹐向物外﹑靑霄信步。慶會神仙語。渴時飲﹑蟠桃醁醑。出入在﹑星樓月殿﹐笑人間﹑死生今古。跨彩鳳祥鸞玩太虛﹐歸來臥﹑碧霞深處。這逍遙活計誰傳﹐分付與﹑蓬萊伴侶。

○花心動

江路閒遊﹐見梅芳姿﹐水邊將發。蓓蕾半開﹐疏影斜橫﹐幽艷傲欺霜雪。淸臒獨秀風臺畔﹐笑百卉﹑凍凝摧折。散芳烈。竹籬茅舍﹐最堪栽接。破臘傳春放徹。吐玉蕊瓊芝﹐等閒誰瞥。欲寄故人﹐驛使稀逢﹐空對暗香淒切。壽陽公主今何在﹐這姑射玉仙淸絕。向誰說。黃昏小窗澹月。

○花心動

百歲光陰﹐似飄風浮漚﹐電雷轟掣。返照速修﹐急景難畱﹐不覺鬢莘如雪。萬緣羈絆何時了﹐謾昏曉﹑寸心愁結。勸英傑。莫教釜破﹐斷繩難接。一失人身萬劫。嘆伶俐惺惺﹐不遭縲紲。欲浪恩山﹐玉杻金枷﹐誰肯猛然拋撇。一朝大限臨門喚﹐見閻老﹐怎生推說。恁時節。追思聖賢妙訣。

○洞玄歌

野堂花老。檻外幽香度。綠影沈沈映窗戶。任從他﹑日轉西郊﹐且閒看﹑云生南浦。見隱隱遙嶺接天靑﹐又石齒分泉﹐迸珠飛雨。丹丘咫尺﹐幾个人回顧。鼷鼠穿窬豈足數。假直饒﹑綺陌長遊﹐爭似向﹑煙嵐深處。枕萬壑雲霞樂平生﹐便不勝紅塵﹐點染緇素。

○洞玄歌

倦遊退尺﹐栗裏潛疏拙。浩气淩空向誰說。醉酬春﹑醞釀三杯﹐遣幽興﹑滄茫一葉。更野服蕭然越林叢﹐拉信友﹐相須竹風花月。生涯淡淨﹐至妙人間絕。不尙文軒錦屏列。樂田廬﹑嘯傲華顚﹐種松菊﹑棲遲淸節。這一味眞歡幾人知﹐有靜幾蒲團﹐獸鑪沈屑。

○水龍吟

故鄕何處棲遲﹐海山霧斂春風細。花濃石潤﹐云嬌煙淡﹐天容如水。芝桂香分﹐橘橙酒灩﹐錦茵摛翠。佩霓裳縹渺﹐飛瓊羽蓋﹐瑤池宴﹐賞佳麗。俯笑人間富貴。到頭來﹑一場虛僞。桑田暗攺﹐人生空老﹐誰能適意。虎戰龍爭﹐漢興秦滅﹐今成何濟。看蓬萊紫府﹐長春勝景﹐妙無加矣。

○雨中花

急急蛩音﹐似箭暗催﹐人物煙艸茫茫。塞鴻悲秋晚﹐敗葉飄黃。萬里關山牢落﹐一天風雨淒涼。這蕭閒活計﹐向誰分訴﹐表我衷腸。霜零露冷﹐菊瘦梧凋﹐又近重陽。信道壺中光景﹐雲水家鄕。金殿玉樓庭院﹐錦溪花塢池塘。世間虛幻﹐薄名浮利﹐都寄黃粱。

○百寶妝

橊蕊濃芳﹐簾幕半捲﹐淸閒白晝偏長。院宇無塵﹐微雨過池塘。幽軒細細﹐風披竹欹﹐石枕藤牀。分外涼。看雲峯偃仰﹐髙眠晃然﹐已到義皇。休休塵世俱忘。眞常妙用﹐安排黃卷鑪香。莫羨俗情﹐如蟻慕膻腸。淸虛淡素甘貧樂﹐縱酷暑難侵道哲堂。好棲心見素家風﹐洞中別是仙鄕。

○百寶妝

一點靈光﹐輪回萬劫﹐胎卵濕化無歇。苦海無涯﹐生滅甚時徹。無根四大非堅固﹐戀此个形骸何太拙。把浮沈世夢磨開﹐慧劍割斷根孽。逍遙物外生涯﹐隨分樂天知命﹐閒伴風月。抱守元陽﹐神气自交結。乾坤倒顚翻離坎﹐這旣濟天然非扭捏。有春生夏長秋成﹐萬匯一气無別。

○鶯穿柳

乘桴默契。便休休倦役﹐結茅歸裏。一任貔貅威鎭﹐虎韜熊略﹐旌麾爭起。赳赳成何濟。只贏得﹑玉顏先獘。覆手一場空﹐過眼繁華虛矣。爭似樂然從己。賞花濃上苑﹐魚遊春水。滿泛紅潮美。且郁陶襟懷﹐靑門歌吹。醉臥東風裏。看隋堤柳搖金蕊。放適簪纓﹐亂鋪蒼翠。

○天香

過隙年光﹐如毛塵事﹐幾人識破休矣。歸去來兮﹐雲耕水釣﹐林下澹然寧耳。翠微影裏﹐別有些逍遙眞味。一曲玄歌寄天香﹐嘆物華榮悴。白茅半間而已。暢情懷﹑四時吟醉。返照人生﹐畢竟到頭何濟。坐看空華起滅﹐這混成消息越眾美。太朴淳風﹐淸虛妙理。

○天香

若論修眞﹐玄關直指﹐外緣心上都撇。靜處跏趺﹐存神握固﹐莫辯是非優劣。任緣度日﹐除飽暖其餘忘絕。一味淸閒價無窮﹐對下愚難說。端的至誠妙訣。嘆學人﹑幾曾休歇。默默昏昏﹐壺內玉花開徹。恍惚中間顯現象﹐見寶珠﹑光耀似皎月。悟得之時﹐同遊聖闕。

○二郎神

嘆平生﹐謾日夜勞勞攘攘。想一世浮華能幾許﹐若雲間﹑電光翻掌。夢幻吞侵何日省﹐戀火院﹑纏綿業网。這人身一失﹐萬劫難逢﹐誰能回向。淸爽。猛跳出迷津欲浪。彼岸風光眞快樂﹐伴孤云野鶴飄蕩。悟徹靈臺無障礙﹐似月掛寥天朗朗。滿十方三界﹐瑩徹圓明﹐逍遙吟唱。

○二郎神

平生興﹐有萬頃雲山野景。竹疃梅村蓬戶悄﹐這幽閒﹑世間難勝。一曲無弦喧宇宙﹐對沈水﹑石鑪絕聽。向林下棲遲﹐養就懶散﹐煙霞情性。復命。披短褐玄通古聖。看鷺立鷗飛沙觜岸﹐笑醯雞甕中流梗。一枕華胥春夢覺﹐豈羨封侯列鼎。早回首歸來﹐月照松溪﹐雲巖苔徑。

○二郎神

離塵俗﹐便點檢林泉雅趣。竹杖芒鞋靑篛笠﹐泛煙波﹑綠蓑柔櫓。月夜江天無盡樂﹐品短笛﹑瀟湘蓼渚。此消息﹐千金不賣﹐好對漁樵分付。歸去。對晚翠風生小浦。勘破南華龜曳尾﹐盡教他衣冠豺虎。野水添杯誰似我﹐醉臥白雲深處。任秋月春花﹐暗換桑田﹐明催今古。

○二郎神

訴衷情﹐爲大地眾生淚灑。曉夜憂煎貪活路﹐盡都被﹑妻男相掛。使萬種機關圖富貴﹐全不怕﹑犁耨髙架。勸愚迷早悟﹐後世因緣﹐直言直寫。幽雅。買玄妙不用錢價。只用他心燈常不昧﹐要萬法靈通總壓。待行滿丹成歸去日﹐把四假凡軀脫下。向桃源仙會﹐玉殿金樓﹐長春不夜。

○上丹霄

嘆人生如掣電﹐似浮漚。更何消苦苦貪求。榮枯得失﹐宿緣分定豈須憂。我今悟此養天倪﹐晦迹林丘。簞瓢樂﹐琴書味﹐閒中過﹐靜中休。有恬淡眞趣相酬。花朝月夜﹐大開口﹑笑展眉頭。玄珠收得默然歸﹐方外優遊。

○月上海棠

應時宇宙行慈善。向苦海橫舟運方便。法界顯威光﹐諕羣魔﹑隱潛逃竄。眞仙現。別有神通手段。上蒼委我開仙院。把大道玄風任弘闡。香餌滿滿娑婆﹐釣金鰲﹑玉京遊玩。瓊瑤宴。俯嘯人間蟻戰。

○一枝春

堪嗟肉傀儡﹐塵世爭奇怪。晝夜火院煎苦﹐沈埋花酒叢中﹐孽重終難攺。販骨何時徹﹐頭面翻騰﹐昧了靈源眞宰。獨我而今樂自在。放逸遊寰海。逍遙天地間﹑笑開懷﹐一味淸閒﹐萬里金難買。九轉功夫足﹐步月攜云﹐穩赴金蓮仙會。

○醉中歸

過隙時光促。人身似風燭。誰信神明﹐暗裏報人災福。觀二曜如轉轂。晝夜翻騰榮辱。羣情苦﹐攢攢簇簇﹐貪迷嗜欲。獨我回頭﹐歸來隱山谷。水釣云耕﹐雅種數枝松菊。閒來後﹐歌一曲。不羨權門紅綠。養愚魯﹐淸貧自在﹐平生願足。

○傾杯

物外回觀﹐愛河滚滚﹐空勞攘﹑爲何因故。戀惜妻男﹐競爭名利﹐念念隨他﹐蒙昧眞如。掀天富貴﹐傾城嬌艷﹐總歸何處。嘆浮生下梢﹐終久盡成虛。傷嗟是非今古。百年歡宴﹐大都幾許。夢想南柯﹐命遭北府﹐尙自貪婪﹐不尋歸路。輪回販骨﹐身伴狐貍﹐幾番荒蕪。謾贏得往來﹐欲浪苦流注。

○傾杯

休休我省也﹐棄世俗﹑洞庭深處。好行步。大藥燒成﹐寶珠收得﹐曲按無弦﹐音勝宮羽。洪楊道徳﹐風範鍾呂﹐許由巢父。向逍遙彼岸﹐尋个水雲侶。誰能繼聖徒﹐智若愚﹐六情斷滅﹐九玄通悟。妙粹沖虛﹐炳煥靈明﹐物物般般﹐無疑無慮。一眞瑩徹﹐功行滿足﹐頓超塵所。便歸來灑落﹐方外了然去。

○鳳棲梧

逃暑繩牀聊慰興。翠籜森森﹐幾處花陰襯。萱艸池塘人不問。綠荷暗竊薰風信。懶把霜紈嫌力困。沈李嚼冰﹐煮茗淸泉近。裸袒襟懷無鬱悶。算來惟有神仙分。

○神仙會

堪嗟世上人﹐个个蠶成繭。不肯回頭﹐抵孔火坑貧戀。千辛萬苦﹐甘受無辭嘆。置家計﹐慮妻男﹐恐不辦。一朝業滿﹐看你如何免。眼光落地﹐別攺一般頭面。披毛戴角﹐恁時難分辯。早下手﹐出迷津﹐應仙選。

○神仙會

韶華似激箭﹐暗把朱顏換。我今識破﹐渾若夢中驚散。囚枷脫下﹐信任胡歌誕。盡人言﹐一乖慵﹐害風漢。大開口笑﹐世欲無拘管﹐落落魄魄﹐信腳水山遊玩。天涯海角﹐自有淸閒伴。細算來﹐這些兒﹐最長便。

○一剪梅

身若白雲任捲舒。天涯海岸﹐自在無拘。太虛廓落是吾廬。不羨王侯﹐拱璧軒興。一味閒閒樂有餘。從他活計﹐冷淡消疏。歸來畢竟理何如。心月輝輝﹐光射蓬壺。

○楊柳枝

頓悟眞空棄外緣。樂淸閒。四時進火運周天。種芝田。埏植玄鑪分造化﹐飲靈泉。寥陽丹闕永綿綿。證金天。

○楊柳枝

二曜忙忙若轉丸。走天邊。催人販骨似丘山。不停閒。戀火貓兒拽不出﹐忒癡頑。徧觀塵世總如然。好心酸。

○踏雲行

無相形容﹐靈明心手。淸虛岸上栽金柳。剪除魍魎跨鷦螟﹐希夷俯嘯空山陡。劫外飛騰﹐妙中行走。杳冥鄕裏尋知友。飲余恬淡醉眞風﹐乾坤曠朗絕纖有。

○粉蝶兒

欲說天機﹐柰塵寰﹑世人不信。只因他夙緣無分。戀浮華﹐貪火院﹐气神虧損。販屍骸﹐迷了本來心印。悟後回頭﹐樂淸閒﹑莫勞方寸。好參求妙靈玄牝﹐煉純陽﹐驚宇宙﹐一聲雷震。恁時節﹐向蓬萊會中相等。

○江神子令

世情誰不愛浮榮。利和名。兩關扃。識破歸來﹐林下傲餘生。萬頃煙霞眞伴侶﹐猿鶴老﹐水風淸。任教﹡騎走塵纓。掩柴荊。坐忘形。一味閒閒﹐斜日照窗欞。試問知音何處也﹐云漢闊﹐遠山靑。

○江神子令

莊周蝶夢幾人醒。理圓明。了餘生。老計田園﹐谷口傲其耕。落日西風吹敗葉﹐云返岫﹐兩初晴。數聲髙柳暮蟬鳴。淡煙橫。野泉傾。千里關河﹐秋色滿山城。晦迹人間靑眼少﹐誰念我﹐養遐齡。

○靑玉案

瞥然悟得長生路。平坦無來去。萬法圓融超六度。威音那畔﹐幾人曾到﹐別有逍遙處。靈明國內絕朝暮。誰薦當頭這一句。木馬嘶風泥牛許。慈云廣布﹐法雷髙震﹐密灑禪天雨。

○賀聖朝

春光明媚﹐黃鶯出谷﹐紫燕來巢。見仙桃初放兩三枝﹐間翠竹香茅。琴書髙枕﹐柴門緊閉﹐莫放人敲。任松軒紅日照三竿﹐更蝶夢花梢。

○賀聖朝

道人幽趣﹐蕭閒風味﹐林下雲煙。夜橫琴髙隱翠微間﹐看月印寒泉。逍遙吟唱﹐還鄕宮調﹐雪曲無弦。這玄珠收得未朝元﹐作住世神仙。

○長思仙

醉中醒。夢中醒。月浸松窗枕簟淸。誰家搗練聲。訴眞情。樂眞情。竹外流泉漱石鳴。雲山疊翠屏。

○西江月

莫羨金閨黼黻﹐好攀仙桂枝柯。悟來心境不須磨。頓泯浮華物我。返照壺天日月﹐休言塵世風波。長拖瘦玉泛無何。歸去煙蘿深臥。

○西江月

形物𨿽居宇內﹐夢魂長玩臺州。山堂眞趣與誰酬。窗外梅疏竹瘦。千里煙霞冉冉﹐半簾風月颼颼。天公賜我這淸幽。料想浮生難勾。

○訴衷情

夜深人悄漏聲殘。秋色滿江幹。寒煙野塘橫渡﹐誰寫畫圖間。風瀝瀝﹐月彎彎。坐更闌。寶鼎香燼﹐銀漢星稀﹐蝶夢飛還。

○訴衷情

楮冠竹杖友南華。耕釣老生涯。焉能系而不食﹐吾志豈匏瓜。忘扣角﹐憶歸槎。傲漁家。煙波萬頃﹐紅蓼灘頭﹐醉臥蒹葭。

○小重山

自古髙人遠市廛。超然離俗表﹐隱林泉。曾聞宣聖有遺言。仁智者﹐山水窟中安。無事惱心間。猿鶴爲朋友﹐養成丹。白雲深處樂幽閒。明月下﹐一曲小重山。

○大官樂

春

踏靑放適遊人悅。江山明媚陽和節。出谷新鶯聲軟怯。柳綿零落如飛雪。

○大官樂

夏

石橊色蘸香囊血。綠荷如蓋蓮開葉。避暑登樓心爽潔。霜紈揮落寥天月。

○大官樂

秋

登髙雅會時當九。黃花乍坼東籬後。煙淡波寒誰信受。風敲紅葉霜林瘦。

○大官樂

冬

斜橫疏影天香軟。冷齋夜話詩魂遠。好把紅潮頻滿勸。任教六出風撩亂。

○鷓鴣天

春

小村隱居樂至閒。興來吟首鷓鴣天。桃花笑日開紅錦﹐門柳垂絲裊翠煙。扃蓽戶﹐掃苔錢。困時禪榻枕書眠。有人問我修何事﹐夢載華胥月一船。

○鷓鴣天

夏

弄舌閒禽向郁林。滌蒸散發趁松陰。淸風習習來冰簟﹐陶寫眞情取次吟。天似水﹐柳如金。火雲疊翠出遙岑。危樓安枕王孫趣﹐靜室忘機逸士心。

○鷓鴣天

秋

乍覺西風吹葛衣。蕭蕭秋色滿華夷。催排蕎麥花開日﹐點勘梧桐葉落時。鴉噪晚﹐客思歸。一川禾黍正離離。蟬聲莫向髙枝叫﹐切恐賓鴻苦皺眉。

○鷓鴣天

冬

一夜嚴凝作苦寒。頭明六出落人間。彤雲摻粉蛾飛舞﹐柳絮隨風蝶往還。梅影瘦﹐竹枝彎。一丘湖玉倚闌干。何人助我丹靑力﹐寫入屏山子細看。

○華溪仄

華溪仄。春風也是人間客。人間客。飄零南北﹐幾時休息。不如學个商山伯。石樓云殿銷塵迹。銷塵迹。丹丘閒看﹐老松千尺。

○花心動

劫外威音﹐嘆勞生荒蒼﹐幾曾知覺。勘破轉輪﹐擘碎虛空﹐遊戲六門無著。塊然蕙帳胡牀穩﹐看鐵樹應時花灼。慧光爍。大明寶殿﹐玉龍盤薄。一顆玄珠踴躍。迸霞彩輝輝﹐萬神歡樂。放去收來﹐逆順縱橫﹐雪曲頓超橐龠。眞情欲訴憑誰說。見胎卵﹑夢魂交錯。曉天廓。聽吹鳳樓畫角。

○月中仙

歷劫淸凝﹐鑑無私瑩澄﹐誰是宜表。沖虛浩渺。統萬靈機變﹐恢恢臨照。湛然包大道。體難測﹑窮通暗報。素碧誰能到。寂寥九陽﹐閒靜至玄奧。乾元浩立靑霄﹐覆三千大千﹐神用樞要。髙明杳杳。應四時生化﹐淸虛顚倒。慧風空外掃。更廓朗﹑羣迷怎曉。我今深通了。歸來賞玩逍遙好。

○成功了

瞥然曉。便識破浮生﹐一場虛矯。利呼驅馳﹐光陰迅速﹐空惹物情衰老。自歌自笑。念好景﹑幾人曾到。故園春色﹐海棠半開﹐綠楊輕裊。休休萬事了。聽亂山深處﹐杜鵑啼叫。歸去來兮﹐長安古道﹐隱隱斷霞殘照。洞庭寂悄。嘆門外﹑落花風掃。故人別後﹐靑霄鳳吟杳杳。

○成功了

悟浮世。把萬事紛紛﹐盡皆忘棄。藜杖云巾﹐麻絳紙襖﹐便是隨身行李。玩山游水﹐要到處﹑樂然從己。兀兀騰騰﹐逍遙自在﹐快活誰比。同流看子細。是這些消息﹐恁般活計。一味眞歡﹐君還會得﹐人靜月明千里。暢哉而已。對小齋﹑幾枝寒蕊。有誰知我﹐西山半軒曉翠。

以上洞淵集卷五

【陳參政﹕詞作1首】

○木蘭花慢

送陳石泉自北歸

北歸人未老﹐喜依舊﹐著南冠。正雪暗滹沱﹐云迷芒碭﹐夢落邯鄲。鄕心促﹑日行萬里﹐幸此身﹑生入玉門關。多少秦煙隴霧﹐西湖淨洗徵衫。燕山。望不見吳山。回首一徵鞍。慨故宮離黍﹐故家喬木﹐那忍重看。鈞天。紫微何處﹐問瑤池﹑八駿幾時還。誰在天津橋上﹐杜鵑聲裏闌干。

志雅堂雜鈔

【陳孚﹕詞作2首】

○太常引

端陽日當母誕不得歸

彩彩堂上簇蘭翹。記生母﹐在今朝。無地捧金蕉。柰煙水﹑龍沙路遙。碧天迢遞﹐白雲何處﹐風急雨瀟瀟。萬里夢魂消。待飛逐﹑錢唐夜潮。

○太常引

短衣孤劍客乾坤。柰無策﹐報親恩。三載隔晨昏。更疏雨﹑寒燈斷魂。赤城霞外﹐西風鶴髮﹐猶想倚柴門。蒲醑謾盈尊。倩誰寫﹑靑衫淚痕。

以上二首見詞品卷五

【陳櫟﹕詞作16首】

○玉樓春

代和金滄洲韻

新篁搖翠添波綠。妝點璫溪深一曲。靑衫司馬緩來遊﹐卜夜淸歡孤繼燭。江心桃杖聊開束。更好著鞭馳駿足。樽前聊有遏云聲﹐劣可纖纖扶藥玉。

○玉樓春

庭槐鬱鬱云屯綠。新霽彩移階砌曲。麗詞入手可弦歌﹐想是咄嗟成刻燭。牙簽髙閣應難束。黃奶有時誇睡足。覺來課讀愛諸孫﹐他日登金仍步玉。

○金菊對芙蓉

九月二十五日壽金桐岡

壽宿騰光﹐壽香裊碧﹐鬱蔥枝上梧桐。記紱麟令旦﹐門掛弧蓬。今年東閣郎皆侍﹐懷章綬﹑拜捧金鍾。榮華富貴﹐眼前誰似﹐堪展眉峯。秋髙景物俱濃。正階前金菊﹐巧對芙蓉。愛菊名壽客﹐壽與公同。醉蓉初瑩凝脂面﹐酣天酒﹑芳臉潮紅。何妨判飲﹐與花雙醉﹐醉似花容。

金氏園有醉芙蓉

○水調歌頭

賀汪覺翁受吉水州判玆者﹐恭承芝檢﹐榮膺竹符﹐分贊江西﹐地千里推吉水爲名州斗南。公一人擢髙才而上佐﹐除書星耀﹐喜气云蒸。僭揭短歌﹐用旌抃手﹐倅以芹香之贊﹐少見柏悅之誠。以斯道覺斯民﹐志本同耕莘之志﹐佐天子相天下﹐堂重新畫錦之堂。贊慶罙深﹐涵容多幸

殿閣微涼迥﹐吹到敕書新。定知盤谷深處﹐艸木煥精神。帝念水紋成吉﹐合得捲阿吉士﹐州政佐經綸。婉婉幕中畫﹐行矣細敷陳。負公望﹐行自此﹐列朝紳。志伊所志﹐將以斯道覺斯民。家有靑氈鈞軸﹐������﹐振武接芳塵。自秉浮溪筆﹐晝繡記逢辰。

○水調歌頭

賀金滄洲花甲

天遣東萊呂﹐丁巳瑞南州。秺侯芳裔如此﹐生歲媲前修。僂指六旬逾一﹐過眼流光兩世﹐花甲又從頭。浩气塞天地﹐吾道付滄洲。暮日望﹐排日宴﹐九霞流。齊眉偕老如願﹐桂子播芳猷。孫稟箕張雙宿﹐祖付詩書千卷﹐此外復何求。但願延椿算﹐燕翼更貽謀。

○西江月

代畢仲永作﹐迓汪梅庵禦史

禦史乘驄剛直﹐廡車攬轡澄淸。先聲應播五羊城。一道凜然尊敬。庵外疏花破玉﹐枝頭佳實調羹。催歸不入秉鈞衡。豈但動公詩興。

○臨江仙

次月卿賀生日詞韻戊午歲

吾族英才常接迹﹐年來似曉星稀。子言日出喜能卮。先兄元不死﹐兒白馬良眉。靑佩次孫欣得與﹐樊川小侄名宜。香分甲午月宮枝。各當傳祖缽﹐教養願觀頤。

時奇學於孫從月卿

○滿江紅

賀金子西生日十一月初十日玆者﹐恭遇初度令辰﹐謹塡滿江紅一闕爲壽

乾鵲鳴檐﹐殷勤振﹑玉人生旦。端巧遇﹑迎長添綫﹐的堪稱贊。律轉一陽葭已動﹐復來七日梅初綻。符羲經﹑�數迓新祺﹐綿髙算。萱春永﹐斑衣絢。蘭房煥﹐琴聲衎。盎一門和气﹐流霞深泛。世濟忠貞貂珥七﹐羊登彊仕鵬程萬。未起家﹑淸賞敵神仙﹐閒遊玩。

○滿庭芳

送陳徳翁﹝原無翁字﹐據刻本補﹞

標格衝夷﹐聲名洋溢﹐徳人泰宇春融。一團和气﹐還與伯淳同。成就燈窗弟子﹐今升擢﹑論鑄顏功。彈冠興﹐依稀貢禹﹐應聘教王宮。公家梅澗老﹐臯比戚畹﹐聲振江東。矧詵詵冑子﹐得坐春風。自此先生升矣﹐班玉筍﹑文補山龍。充徳量﹐薰陶宇宙﹐和气一團中。

○滿庭芳

壽判縣梧山先生﹝七字原缺﹐據刻本補﹞玆者﹐恭遇判縣翰相梧山先生初度﹐敢尾賀賓﹐以祝千歲之壽。竊以爲梧桐月向懷中照﹐此康節翁﹐極言天下之淸致也。必閒世之賢始能鍾毓此淸。必銖視軒冕﹐超然於榮名利達之表者﹐始能對越此淸。必福壽康寧百祿俱全者﹐始能領略此淸。三者先生奄有之﹐蓋人間世千萬人而一見者歟。謹以意倚滿庭芳調而歌之﹐伏乞尊覽

僂指中秋﹐齊頭十日﹐後庚玉兔初弦。當年此際﹐天地恰生賢。自旦駸駸至望﹐淸詠永﹑翻勝規圓。髙掛在﹐碧梧山上﹐淸絕綠生煙。懷中梧月照﹐天知心事﹐銖視貂蟬。彩衣無價寶﹐樂自無邊。此去古稀近也﹐長生籙﹑世世相傳。慈萱側﹐金杯滿泛﹐梧月吸年年。

○滿江紅

代送朱姓吏滿歸

只說琳川﹐精吏道﹑恢恢餘地。元來是﹑深衣儒者﹐將儒飾吏。傳世四書端實學﹐待人一縣皆和气。及芳辰﹑美解賦歸來﹐眞堪醉。肩已息﹐心無愧。靑鬢在﹐蒼顏未。符君家翁子﹐�年當貴。九十月終行鶩退﹐三千水擊摶鵬易。豈有材﹑如此不超遷﹐行知遇。

○浣溪沙

壽汪茂盤隱卽竹逸戊午四月二十五日

盤隱誰云必太行。神交李願躡遺芳。今朝南極一星光。野處襟期尢順適﹐退藏滋味更悠長。歌中元說壽而康。

○淸平樂

寄惠山壬戌四月十二日

惠山蒼翠。遠與毗陵媲。彼處錫泉標第二。此更鍾奇毓異。年年初度浮觴。醉餘新淪茶香。山下冰濡雪乳﹐淡中滋味悠長。

○淸平樂

壽彬齋四月二十八日

淸和天气。三莢萱猶翠。恰喜先生初度至。近迓薰弦佳致。幾年人物彬彬。文華質實惟均。壽宿臨之在上﹐龍溪文脈常新。

○沁園春

代壽張起齋四月十一日

首夏淸和﹐望三夕前﹐天現壽星。恰先庚三日﹐釋迦浴佛﹐後庚三日﹐呂洞賓生。慈佛神仙﹐引前從後﹐來作人間瑞世英。今耆艾﹐久提綱諸道﹐凡萬儒燈。金甌行覆香名。天再遺畱侯佐太平。會榮封萬戶﹐編符黃石﹐算綿千歲﹐經誦黃庭。從赤松遊﹐足知雅尙﹐好待他年功已成。如今且﹐向壽星明處﹐滿捧霞觥。

○水調歌頭

代壽朱子章

七十古稀有﹐今喜見先生。紫陽家學淵奧﹐場屋舊家聲。鶚薦西風早歲﹐豹隱南山晚節﹐天爵自尊榮。桂子蘭孫擁﹐南極老人星。杜陵老﹐多酒債﹐羨修齡。豈如壽富兼得﹐熊掌與魚並。八十老翁爲將﹐九十武公爲相﹐不足爲公稱。鶴算與同久﹐道重藐公卿。

彊村叢書用裘杼樓藏鈔陳定宇文集本﹐玆以康熙刻本定宇文集校補。

【陳思濟﹕詞作1首】

○木蘭花慢

望西南之柱﹐插開翠﹐一峯寒。盡泄霧噴云﹐撐霆拄月﹐气壓羣山。神仙。舊家洞府﹐但金堂﹑玉室畫中看。苔壁空畱陳迹﹐碧桃何處驂鸞。兵余城郭半凋殘。制錦古來難。喜村落風煙﹐桑麻雨露﹐依舊平安。興亡視今猶昔﹐問漁樵﹑何處笑談間。斜倚西風無語﹐夕陽煙樹空閒。

右與宣慰趙中順讞嶽浙西之餘杭﹐相過洞霄故宮﹐因作樂府木蘭花慢﹐以道吾懷。至元十七年秋七月二十二日﹐秋崗陳思濟爲吳淸虛周淸溪題於琳宇之一庵。洞霄詩集卷九。

【陳益之﹕詞作1首】

○賀新郎

滿酌開懷酒。算人生﹑不如意事﹐十常八九。造化小兒眞廝戲﹐到了翻前覆後。謾只向﹑塵中奔走。多滿時賢口。

殘詞見鳴鶴餘音卷四

【程文海﹕詞作56首】

○漢宮春

壽劉中齋尙書

記得年時﹐向爛柯山上﹐問訊山君。神仙當日機格﹐付與何人。猿驚鶴怨﹐道煙雲﹑又暗楸紋。只有个﹐畱侯好在﹐玉梁千尺崢嶸。老子當筵國手﹐曾看書貯墅﹐決策推枰。而今長垂衫袖﹐捲卻機心。後先翻覆﹐一從他﹑局面虧成。旁觀者﹐不求他訣﹐只從乞與長生。

○喜遷鶯

壽大人四月七日

天南天北。記歲歲今朝﹐白雲凝目。遙想羣仙﹐擘麟行脯﹐鶴馭丹霞三谷。此日癡兒﹐多幸引領﹐諸孫盈屋。齊彩服﹐對綠陰靑子﹐緩斟醽醁。和睦保吾門﹐一家詩禮﹐个是長生籙。官不在髙﹐名何必大﹐無用滿堂金玉。但願太平﹐無事日用﹐莫非天祿。從今去﹐看壽如磐石﹐鬢須長綠。

○酹江月

寄壽京山宣慰叔

歲時荊楚﹐渺淮海﹑相望竹林淸逸。掛了豸冠歸去也﹐側耳中郎消息。見說旌旗﹐行春江上﹐也報歸來日。嬋娟千里﹐如今猶共天北。應是南國甘棠﹐綠陰新長﹐未放春風歇。料得淸香凝燕寢﹐兵衛森然畫戟。回首塵蹤﹐轉蓬未了﹐又欲馳京陌。浩歌金縷﹐殷勤遙寄銅狄。

○木蘭花慢

壽中齋三月廿七日

春光明媚日﹐萬紅紫﹐鬥芳菲。算幾許韶華﹐脂消粉褪﹐蝶懶蜂稀。誰知半山解道﹐道綠陰﹑幽艸勝花時。天與誕生元老﹐壽誕長占佳期。功名富貴轉頭非。滋味總曾知。且鑾坡鳳掖﹐文章議論﹐玉佩瓊琚。癡兒那知許事﹐須安排﹑名字作公師。豈識遼東歸鶴﹐只今壽國元龜。

○臨江仙

壽崔中丞四月十日

永日綠陰庭院靜﹐最憐紫燕翩翩。舊巢已墮不堪粘。主人情愛重﹐親手卷珠簾。恰則五龍同浴佛﹐崧髙又報生賢。殷勤深意請誰傳。呢喃如對語﹐富貴出長年。

○臨江仙

予生之辰﹐先養蒙學士旬日﹐亦旣拜臨江仙曲之賜﹐謹次韻爲養蒙壽﹐且賀新﹝原脫新字﹐據景元本補﹞除﹐四月二十五日

捲起黃庭聽壽曲﹐蒙齋可賀綿綿。安排機會實關天。生辰今日是﹐新命此時傳。宣室曾聞前席語﹐偉哉龍象初筵。斜飛取勢玉堂仙。太平遲公等﹐大拜是今年。

此首下原附養蒙詞不錄

○靑玉案

壽趙方塘學士五月五日

昌陽初薦長生醑。又好日﹑逢重五。綠鬢神仙家玉署。每年今日﹐彩鸞齊駕﹐排日歡初度。今年天上恩榮異。道壽也﹑還他富。細葛香羅難比數。醺醺醉了﹐卿卿一笑﹐巧結同心縷。

○沁園春

五峯大卿示所和繡江參議沁園春詞﹐一以退爲髙﹐一以進爲忠﹐二者皆是也。區區愧未之能焉﹐倚歌而和﹐情見乎詞

十載京華﹐騎馬聽雞﹐自憐闊疏。看春風葵麥﹐敷舒如此﹐故園桃李﹐憔悴知與。要乞閒身﹐聊追故步﹐雪艇煙蓑一釣夫。君恩重﹐卻許令便養﹐欲去躊躇。竹西準擬寧居。詠不到﹑娉娉裊裊余。又橋邊巷口﹐燕尋舊壘﹐天東海角﹐月上新衢。屍素有慚﹐澄淸無補﹐豈不懷歸畏簡書。堪時用﹐得卿如卿法﹐吾自吾廬。

○金縷歌

壽大人

新月溶靑荔。望天邊﹑壽星一點﹐白雲千里。又是吾翁初度日﹐兩見童顏十四。多絳縣﹑老人一歲。想得姑仙麟脯宴﹐進蟠桃﹑滿引霞杯醉。羣玉樹﹐可人意。癡兒未了公家事。喜此中﹑堂名繡彩﹐晨昏如侍。著个斑衣渾鼓舞﹐卻把壽卮遙跪。祝翁壽﹑三山一似。已潔淸香凝寢處﹐奉安車﹑弭節徐徐至。就祿養﹐看孫戲。

○沁園春

次韻王寅夫樓居妙曲﹐兼致惜別意

天上仙人﹐只愛樓居﹐眞成故常。自五云深處﹐乘風冉冉﹐三神山畔﹐弭節陽陽。醉裏乾坤﹐閒中歲月﹐興到謝家春艸塘。憑髙望﹐看塵間萬事﹐翻覆蒼黃。好畱此意要荒。想坡老﹑風流肯獨當。況日邊紅杏﹐空迷蝶夢﹐眼前綠樹﹐嬌囀鶯簧。明媚時光﹐溫柔地气﹐儻可棲遲老是鄕。花神訴﹐怨春歸閬苑﹐自有天香。

○淸平樂

以茗芽棕扇壽長樂尉弟﹐四月三日

潮來潮往。百里遙相望。喜見卯君初度揆﹐好寄海南拄杖。蕭然四壁坡翁。要求黃木無從。受用一般苦味﹐奉揚千載淸風。

○品令

壽譚公植提學九月十日

黃花的皪。更著意﹑妝秋色。三神山外﹐九仙峯頂﹐輝騰奎壁。聚遠樓髙﹐人在靑雲千尺。輕車屴崱。度窈窕﹑穿丹壁。翠橙香沁﹐玉醪春艷﹐笑摩銅狄。數點梅花﹐已報調羹消息。

○滿庭芳

壽曾勁節

天地爲鑪﹐昆岡欲燼﹐此君興味何長。深林蒼雪﹐特地作淸涼。甲刃摐摐陣裏﹐翠旌纛﹑佩玉鳴璫。須知道﹐生來有節﹐晚歲更昂藏。詩人閒品藻﹐衛公九十﹐淇水徜徉。任風花髙下﹐蝶亂蜂狂。有客長途苦暍﹐貪美蔭﹑欲買陂塘。推門去﹐何妨枕藉﹐三萬六千場。

○靑玉案

壽趙定宇

梅花杯酒年年早。有个詩人未老。恰則蛾眉新月巧。人間春信﹐水邊仙影﹐共約今宵到。少年回首卻休道。算只有﹑紅泉快幽抱。贏得池塘閒夢艸。堂開二樂﹐客添一笑。長似梅花好。

○金縷歌

壽胡澗泉憲僉二月七日

八桂歸來後﹐又十年﹑泉紅澗碧﹐蟠桃春曉。老子精神眞滿腹﹐合借福星當道。怎長寄﹑東臯舒嘯。是則顚崖人渴想﹐柰一川風月多情好。攀琪樹﹐拾瑤艸。耆英洛社尊胡杲。問何當﹑棕鞋桐帽﹐率先九老。歲月天長畱石磴﹐此約他時須早。定分我﹑香山歌笑。未論桑田滄海事﹐比諸公﹑他日猶年少。政恐有﹐鋒車到。

○摸魚兒

壽燕五峯右丞

記江梅﹑向來輕別﹐相逢今又平楚。東風小試南枝暖﹐早已千林煙雨。春幾許。向五老仙家﹐移下瓊瑤樹。溪橋驛路。更月曉堤沙﹐霜淸野水﹐疏影自容與。平生事﹐幾度含章殿宇。隔花麼鳳能語。苔枝天矯蒼龍瘦﹐誰把冰須細數。千萬縷。簇一點芳心﹐待與和羹去。移宮換羽。且度曲傳觴﹐主人花下﹐今日慶初度。

此首下原附五峯詞不錄

○水龍吟

次韻謝五峯

不知今夕何年﹐飛來五老峯頭月。淸輝無限﹐殷勤回照﹐歲寒蒼雪。寫入宮商﹐鋪成紈素﹐盡情誇說。倚胡牀老矣﹐若爲消得﹐除卻是﹐杯中物。自笑平生長客﹐正沈思﹑故林幽樾。兒童驚走﹐龍鸞雜遝﹐兩山排闥。風雨蕭蕭﹐冰霜耿耿﹐相看髙節。問此君學和﹐龍吟水底﹐幾時成闋。

○漁家傲

次韻謝郭西野僉事

出世自憐居佛後。眼前萬境眞何有。曲調最新情卻舊。重湖右。林宗一笑同攜手。西野有云初出岫。浮空肯學纖絺縐。須信此中無雨久。君識否。老夫只羨無官守。

○摸魚兒

次韻廬疏齋憲使題歲寒亭

問疏齋﹑湘中朱鳳﹐何如江上鸚鵡。波寒木落人千里﹐客裏與誰同住。茅屋趣。吾自愛吾亭﹐更愛參天樹。勞君爲賦。渺雪雁南飛﹐雲濤東下﹐歲晏欲何處。疏齋老﹐意气經文緯武。平生握手相許。江南江北尋芳路﹐共看碧雲來去。黃鵠舉。記我度秦淮﹐君正臨淸句。歌聲緩與。怕徑竹能醒﹐庭花起舞﹐驚散夜來雨。

此首下原附疏齋詞不錄

○感皇恩

次韻姚牧庵題歲寒亭

翠節下天來﹐通明誰侍。地有髙齋要名士。相逢恨晚﹐老矣酒兵詩帥。歲寒同一笑﹑千年事。黃鶴羈情﹐暮云離思。半掬心香火初熾。梅花滿樹﹐又是一年冬至。正相思﹐恰有江南使。

此首下原附牧庵詞不錄

○臨江仙

以鴛鴦梅一盆壽程靜山平章

千歲蒼虯成玉樹。江南江北孤芳。平生何處最聞香。五更江上路﹐幾度月中霜。休笑梅兄今老大﹐年年靑子雙雙。風流消得喚鴛鴦。和羹眞个也﹐莫忘水雲鄕。

○淸平樂

壽王楚山

楚山淸曉。借問春多少。松菊深深香縹緲。萱朵蘭芽交照。丹霞洞口紅泉。從來慣醉飛仙。不是稱觴獨後﹐後天長似先天。

○臨江仙

餞拜都禦史

海北天南千萬里﹐繡衣霄漢乘驄。飛來黃鶴喜相逢。淸霜鸚鵡月﹐寒食牡丹風。仙闕曉班催玉筍﹐馬蹄還上春空。江頭官柳得春濃。不如江漢水﹐萬折與俱東。

○點絳唇

送王藎臣

綠鬢靑雲﹐王郎故是乘驄侶。阿龍風度。想在烏衣住。帶得春來﹐又共春歸去。江頭路。美人何處。官柳吹風絮。

○點絳唇

送王世英

執法星邊﹐從前合著雙星佐。近來添个。轉覺光明大。到得長幹﹐想見鶯花過。情無那。王郎知麼。喚起思歸我。

○摸魚兒

次韻謝張古愚﹝原作謝張思古據景元本攺﹞

漢江東﹑舊家文獻﹐風流意气相許。金臺早集荊山鳳﹐聲振一庭鵷鷺。春幾處。須信道﹑甘棠樹樹含淸露。平湖古步。妙一曲鈞天﹐魚龍出聽﹐未數應鍾呂。吾衰矣﹐鬢點吳霜幾縷。劉郎忘卻前度。千年黃鶴歸來晚﹐山色漫畱眉翠。東北注。羨滚滚雲濤﹐去接西江水。仙塵異趣。但極目朝陽﹐淸光萬里﹐阿閣送髙翥。

○鷓鴣天

壽郝仲明禦史

庚暑初消酷吏更。秋風新動仕途淸。生辰長占中元是﹐今歲欣逢二美並。冠獬豸﹐掌銓衡。鏡般明了水般平。手中一卷山翁啟﹐人道延生北斗經。

○蝶戀花

壽千奴監司十二月朔

黃鶴山前梅半吐。歲歲年年﹐誰是冰霜侶。自有使君來共住。黃昏不怕風吹雨。見說和羹天已許。帶得春來﹐又怕春將去。記取澄淸堂上語。八千眉壽從今數。

○南鄕子

壽程靜山

報道杏梢紅。又報新添老令公。好个平章風月手﹐成功。畫戟金釵各幾重。七十未爲翁。彭祖當時丱角童。家慶圖中須著我﹐吾宗。歲歲年年壽酒濃。

○浣溪沙

題湘水行吟

風雪交加凍不醒。抱琴誰共賞湘靈。數峯全似故鄕靑。流水落花何處路﹐綠陰幽艸可憐生。行人小待我同行。

○滿江紅

送陳正義繡使將指江閩

楚甸春濃﹐早重染﹑甘棠舊綠。天又念﹐海深江闊﹐達聰明目。漢使只今應遣十﹐周官自古須廉六。羨繡衣﹑遙映衮衣明﹐人如玉。論別恨﹐猶未足。還怕見﹐徵車速。待相隨千里﹐試騎黃鵠。無柰江山分去住﹐漫教風雪欺松竹。問使君﹑如肯酌紅泉﹐尋三谷。

○掃花遊

寄贈西野赴臺都事

別離況味﹐嘆自古難禁﹐最關情處。暮簾捲雨。念徵衣乍拂﹐故人良苦。見說麻姑﹐也怕方平節斧。正凝佇。又報道待回﹐天上官府。誰與傳尺素。想玉簡頻催﹐彩雲難駐。中臺獨步。便金門迆邐﹐近連沙路。野鶴江樓﹐爲囑仙翁記取。耿無語。倚山亭﹑黯然平楚。

○摸魚兒

次韻謝張古愚

又山亭﹑一番春老﹐歸遲黃鶴何許。殷勤天上乘槎客﹐還記渚鷗沙鷺。憔悴處。柰靑鏡難藏﹐一一都呈露。空庭細步。念一笑三年﹐相思千里﹐他日看嵇呂。西門柳﹐煙雨千條萬縷。人誇張緒風度。誰知聳壑昂霄意﹐春樹漫搖柔翠。杯滿注。願回壽松喬﹐一曲淸如水。壺中得趣。問日麗扶桑﹐風來閶闔﹐應許共遐翥。

○浪淘沙

次疏齋韻題楊生捲

城上望宸樓。夢裏神遊。山無重數水悠悠。惟有西江楊處士﹐來往扁舟。金鳳落何洲。君試回頭。呢喃墻燕替誰畱。誰道明年如斗大﹐借問沙鷗。

○點絳唇

壽王楚山

幾日春寒﹐楚鄕山色偏濃秀。雪前云後。相對靑如舊。洞府沈沈﹐聞道花開又。烘晴書。蟠桃結就。共慶千年壽。

○木蘭花慢

壽胡澗泉

耆英圖畫裏﹐笙鶴擁﹐地行仙。是曾識舊家﹐南宮禮樂﹐綾餤春筵。梅南早迎駰轡﹐凜霜威﹑風裁肅蠻煙。笑引霓旌絳節﹐歸尋碧澗紅泉。軒然。過卻古稀年。窗戶濕壺天。甚小車花外﹐醉呼麟脯﹐滿泛金船。蒲輪書榮相錦﹐福蒼生﹑此筆健如椽。辦了調元勛業﹐丹霞小住千年。

○浪淘沙

壽譚梅屋

瀟灑水雲鄕。樂事難忘。鳳書無柰又相將。繞屋江梅猶未白﹐簡上飛霜。小住正何妨。院院秋香。今朝何處按伊涼。一曲一杯千萬意﹐地久天長。

○海棠春

壽胡澗泉

年年二月風光好。佛出世﹑有誰知道。無量壽如來﹐昨夜先來報。澗邊玉樹﹐泉邊瑤艸﹐千歲和春未老。莫羨澗泉間﹐有鳳銜書到。

○臨江仙

壽聰山

海鶴松間襟韻﹐梅花雪後精神。皇家蓍蔡老元臣。彜常千載事﹐品物四時春。人道聰山毓秀﹐秀如嵩嶽生申。壽身壽國壽斯文。三階明紫極﹐一气轉洪鈞。

○淸平樂

西野使者自遼左寄詩詞至濼陽猥承見及﹐次韻代訊﹐且謝不忘

新來酒戶。想勝看花處。帶得春行平壤路。同笑同歌同住。灤陽卻近山家。芒鞋夜夜丹霞。流水落花歸思﹐蒼煙白石生涯。

○太常引

壽李丞相

閒消一半鳳城春。杏桃小﹑怕嚴辰。獨有柏屏蒼翠﹐便似南華大椿。露濃天近﹐玉魚金印﹐恩共歲時新。多少太平民。願眞个﹑朝堂秉鈞。

○碧桃春

壽廣微天師

瑟琶峯上曉雲光。遙聞薇露香。雲中王母九霞觴。碧桃今日嘗。開大國﹐佩重章。舊家張子房。靑山虎踞復龍驤。梅花江路長。

○沁園春

壽李秋谷平章十一月朔

河漢無雲﹐澹月疏星﹐玉宇初澄。漸金仙掌上﹐露華髙潔﹐西風陣裏﹐霜气崚嶒。浪蕊浮花﹐狂茨怪蔓﹐此日紛紛一掃平。誰歟似﹐有天公錫號﹐秋谷山人。須知與物爲春。向揪斂中間寓至仁。是紱麟盛旦﹐黃鍾應候﹐一陽方動﹐萬匯俱萌。億兆蒼生﹐鈞陶系命﹐壽國端如壽此身。梅花遠﹐倩新詞描寫﹐來侑芳尊。

○沁園春

壽晉軒

久笑君家無此客﹐年年天際遙瞻。文星明似半規蟾。槐廳風細細﹐蓮燭夜厭厭。尙記當年飛鶴譜﹐重隨賀燕呢喃。逢迎一笑捲疏簾。花開春未減﹐日永酒頻添。

○蝶戀花

壽陳北山

月掛新年弓未彀。璧水溶溶﹐已覺春光透。國子先生松竹友。一尊請爲斯文壽。況是雪中萱樹茂。華萼相輝﹐天地同長久。何處東風吹雅奏。孔堂絲竹千花晝。

○蝶戀花

戲題疏齋怡云詞後

長憶山中云共住。出處無心﹐只恨云無語。今日能歌還解舞。不堪持寄山中侶。誰道解愁愁更聚。自有卿卿﹐慣畫雙眉嫵。問取慳風並澀雨。相逢認得怡云否。

○菩薩蠻

次韻郭安道探梅

孤根自是春憐惜。一苞生意何曾息。南北本同枝。先開先得詩。風來元不約。冷暖憑斟酌。花落又花開。年年去復來。

○千秋歲

壽劉中庵

報梅開處。又報君初度。冰雪種﹐瓊瑤樹。重逢仍嫵媚﹐方發非遲暮。春滿面﹐廣平消得平生賦。觀裏桃應妒。無柰冰霜沍。香不斷﹐淸如許。從教吹笛裂﹐自有和羹具。花會否﹐明年相見沙堤路。

○天仙子

壽杜左丞

一自壽仙臨杜曲。歲歲小春春意熟。泰階相向更分明﹐調玉燭。扶鈞軸。突兀眼前惟此屋。折得歲寒枝上玉。擬祝翠尊還覺俗。何如繡彩在庭前﹐看未足。杯方續。周魯後先光汗竹。

○太常引

壽髙麗王

沁園歲歲菊畱芳。待此日﹑慶眞王。金鼎燮和元。造壽域﹑同開八荒。河山帶礪﹐一傳千歲﹐地久與天長。晴日上扶桑。便先照﹑瓊階玉觴。

○鵲橋仙

次中庵韻題解安卿盆梅

南枝春盛﹐斜斜整整。猶帶孤山光景。相逢索笑耐尊空﹐向老瓦盆中自省。風霜人老﹐關河路永。賴得生成慣冷。憑誰移傍太初巖﹐待雪月交光得影。

中庵有奇石名太初巖

○臨江仙

壽尹畱守

六月濼陽天似水﹐月弓初上新弦。一篇來壽我同年。帝京賢牧守﹐人世妙神仙。年甲偶同人卻別﹐我今早已華顚。羨君福祿正如川。印章金磊磊﹐階樹玉娟娟。

○玉樓春

次韻王彥博右丞詠梅

梁園賦客情無柰。嚼到梅花和蠟愛。偏憐初日透宮黃﹐怕染春風成野黛。遊蜂怪底隨飛蓋。撿得繁枝償酒債。玉堂開卷已春殘﹐紅紫紛紛都異態。

○淸平樂

壽李秋谷

蔥蔥瑞色。岑蔚亭前客。一點花心藏太極。總是春風消息。去年今日西山。哦詩賭酒忘還。到底黃扉紫閣﹐不如未老淸閒。

○天仙子

壽白雲平章

玉漏遲遲髙閣報。枝上梅花春又透。紅雲宮闕白雲山﹐人盡道。如君少。江北江南行處好。試聽陽春歌楚調。調鼎勛名都做了。人生七十古來稀﹐仁且壽。誰能到。有酒滿斟南極老。

以上江刻本雪樓樂府五十五首雙照樓景元本雪樓樂府﹐錯字頗多﹐不如江本雪樂府﹐玆因用江本。但本變有不少脫誤處﹐則用景元本校補。

○點絳唇

原無調名﹐玆據律補

短夢驚回﹐北窗一陣芭蕉雨。雨聲還住。斜陽明髙樹。起望行雲﹐送雨前山去。山如霧。斷虹猶怒。直入云深處。

永樂大典卷一萬四千三百八十寄字韻引元程雪樓集

【黨懷英﹕詞作5首】

○靑玉案

癸巳暮冬小雪﹐家集作

紅紗綠蒻春風餅。趁梅驛﹑來云嶺。紫桂巖空瓊竇冷。佳人卻恨﹐等閒分破﹐縹緲雙鸞影。一甌月露心魂醒。更送淸歌助淸興。痛飲休辭今夕永。與君洗盡﹐滿襟煩暑﹐別作髙寒境。

○感皇恩

賦疊羅花

碧玉撚柔條﹐藍袍裁葉。明艷黃深軟金疊﹐道裝仙子﹐謫墮蕊珠仙闕。爲春閒管領﹐花時節。漢額妝穠﹐楚腰舞怯。襞積裙余舊宮褶。東君著意﹐畱伴小庭風月。任教鶗鴂喚﹐羣芳歇。

○鷓鴣天

云步淩波小鳳鉤。年年星漢踏淸秋。只緣巧極稀相見﹐底用人間乞巧樓。天外事﹐兩悠悠。不應也作可憐愁。開簾放入窺窗月﹐且盡新涼睡美休。

○感皇恩

一葉下梧桐﹐新涼風露。喜鵲橋成渺云步。舊家機杼﹐巧織紫綃如霧。新愁還織就﹐無重數。天上何年﹐人間朝暮。回首星津又空渡。盈盈別淚﹐散作半空疏雨。離魂都付與﹐秋將去。

○月上海棠

用前人韻

傲霜枝裊團珠蕾。冷香霏﹑煙雨晚秋意。蕭散繞東籬﹐尙仿佛﹑見山淸气。西風外﹐夢到斜川栗裏。斷霞魚尾明秋水。帶三兩﹑飛鴻點煙際。疏林颯秋聲﹐似知人﹑倦遊無味。家何處﹐落日西山紫翠。

以上五首見中州樂府

【鄧千江﹕詞作1首】

○望海潮

上蘭州守

云雷天塹﹐金湯地險﹐名藩自古臯蘭。營屯繡錯﹐山形米聚﹐喉襟百二秦關。鏖戰血猶殷。見陣云冷落﹐時有雕盤。靜塞樓頭﹐曉月依舊玉弓彎。看看定遠西還。有元戎閫令﹐上將齋壇。區脫晝空﹐兜零夕舉﹐甘泉又報平安。吹笛虎牙間。且宴陪珠履﹐歌按雲鬟。未拓興靈﹐醉魂長繞賀蘭山。

中州樂府

【杜仁傑﹕詞作2首】

○太常引

碧幮冰簟午風涼。都是好風光。獨自守空牀。淚滴了﹑千行萬行。別時情意﹐去時言約﹐剛道不思量。不是不思量。說著後﹑教人語長。

○朝中措

汴梁三月正繁華。行路見雙娃。徧體一身明錦﹐遮塵滿面烏紗。車鞍似水﹐畱伊無故﹐去落誰家。爭柰無人說興﹐新來憔悴因他。

以上二首見元艸堂詩餘卷上

【段成己﹕詞作63首】

○滿江紅

張丈信夫林亭小酌﹐感事懷人﹐敬用遁庵兄韻

光景催人﹐還又是﹑西風吹袂。靑鏡裏﹑滿簪華發﹐不堪憔悴。一月幾逢開口笑﹐十年滴盡傷時淚。倩一尊﹑相對說淸愁﹐花前醉。初未識﹐名爲累。今始覺﹐身如寄。把閒情換了﹐平生豪气。致主安民非我事﹐求田問舍眞良計。看野雲﹑出岫卻飛回﹐元無意。

○滿江紅

新春用遁庵兄韻

料峭東風﹐吹醉面﹑向人如舊。凝佇立﹑野禽聲裏﹐無言搔首。庭下梅花開盡也﹐春痕已到江邊柳。待人間﹑事了覓淸歡﹐身先朽。菟裘計﹐何時有。林下約﹐牀頭酒。怕流年不覺﹐鬢邊還透。往事不堪重記省﹐舊愁未斷新愁又。把春光﹑分付少年場﹐從今後。

○滿江紅

偶睹春事闌珊﹐謹用遁庵登鸛雀樓韻﹐以寫所懷

點檢花枝﹐風雨外﹑雪堆瓊矗。春去也﹑朱絲弦斷﹐鸞膠難續。眼底光陰容可惜﹐舊遊回首尋無迹。對靑山﹑一餉倚枯藤﹐灘聲急。人已老﹐身猶客。家在邇﹐歸猶隔。縱語音如舊﹐形容非昔。芳艸綿綿隨意綠﹐平波渺渺傷心碧。到愁來﹑惟覺酒杯寬﹐人間窄。

○滿江紅

遁庵兄以閔菊樂府見示﹐三復之餘﹐倚歌和之

誰把秋香﹐偏著意﹑植根姑射。塵土外﹑鮮鮮元有﹐可人容質。日久漸隨蕪共沒﹐歲寒還與松同潔。傲新霜﹑還有兩三枝﹐天應惜。巾自漉﹐醅微白。人已老﹐歡猶昔。愛此花不負﹐淵明淸節。醉裏不知人世換﹐悠然獨倚西風立。問一中﹑時復慰窮途﹐何如泣。

○大江東去

寄衛生襲之

干戈蠻觸﹐問渠爭直有﹐幾何而已。畢竟顚狂成底事﹐謾把良心戕毀。生穴藜牀﹐磨穿鐵硯﹐自有人知己。摩挲面目﹐不應長爲人泚。過眼一綫浮華﹐辱隨榮後﹐身外那須此。便恁歸來嗟已晚﹐荒盡故園桃李。秋菊堪餐﹐春蘭可采﹐免更煩鄰里。孫郎如在﹐與羣共枕流水。

○大江東去

送楊國瑞西歸

西風汾浦﹐雁初飛﹐秋水渺茫無際。有底忙時來復去﹐泛若虛舟不系。籬菊將開﹐村醪初熟﹐且住爲佳耳。笑言相答﹐个中吏隱無愧。歲月不貸閒人﹐君顏非少﹐我發白如此。好把金杯休去手﹐萬事惟消沈醉。日轉山腰﹐馬嘶柳外﹐歌闋行人起。憑髙西望﹐相思目斷煙水。

○大江東去

贈答楊彥衡

暮年懷抱﹐對水光林影﹐欣然忘食。推手功名非我事﹐閒處聊爲閒客。世故多虞﹐人生如寄﹐一榻容安息。鬢絲千丈﹐誰家機杼堪織。三徑松菊猶存﹐誅茅剃穢﹐時借鄰翁力。酒滿芳尊山滿眼﹐此意無今無昔。平地風波﹐東華塵土﹐不到幽人席。興來獨往﹐溪南還又溪北。

○木蘭花慢

元宵感舊

金吾不禁夜﹐放簫鼓﹐恣遊遨。被萬里長風﹐一天星斗﹐吹墮層霄。禦樓外﹑香暖處﹐看人間﹑平地起仙鰲。華燭紅搖勒﹐瑞煙翠惹吟袍。老來懷抱轉無聊。虛負可憐宵。遇美景良辰﹐詩情漸減﹐酒興全消。思往事﹐今不見﹐對淸尊﹑瘦損沈郎腰。惟有當時好月﹐照人依舊梅梢。

○滿庭芳

齋居有感﹐繼遁庵兄韻

鏖戰文場﹐橫揮筆陣﹐萬言一策平邊。靑雲穩步﹐逸气蓋賢關。致主堯虞堂上﹐眞儒事﹑直欲追前。回頭錯﹐閒中風味﹐一笑覺都還。百年都幾日﹐何須抵死﹐著意其間。尋一丘一壑﹐此固無難。遁迹月蘿深處﹐風吹夢﹑不到長安。渾無事﹐牀頭睡起﹐檐日己三竿。

○望月婆羅門引

淸明後﹐醉書於史氏之別墅

東風裊裊﹐飛花一片點徵衣。等閒耗損香霏。春去春來無迹﹐靜裏幾人知。問沈郎何事﹐帶減腰圍。功名願違。算此計﹑未應非。剩把閒愁殢酒﹐幽興裁詩。溪山好在﹐悵眼中﹑渺渺故人稀。回首處﹑淸淚如絲。

○望月婆羅門引

繁華夢斷﹐吹花風起卻添衣。滿庭紅雨霏霏。獨倚繩牀微嘆﹐此意竟誰知。悵西園轉眼﹐翠幕成圍。事無長違。覺四十九年非。便好忙開蔣徑﹐細和陶詩。風流已置﹐撫遺編﹑三嘆賞音稀。人不覺﹑弦斷朱絲。

○望月婆羅門引

翼日﹐封生仲堅見和﹐因復用韻以答

小窗睡起﹐曉寒特地怯春衣。篝鑪坐擁殘霏。滚滚愁來何處﹐獨有兩眉知。倩一尊聊爾﹐爲解重圍。賞心莫違。桃李事﹑轉頭非。幾曲升平舊譜﹐數首新詩。花開正好﹐算一番﹑風雨未應稀。舒醉袖﹑惹住遊絲。

○望月婆羅門引

晨起﹐與仲堅偶坐﹐少焉雨作﹐其聲灑灑然﹐絕似文場下筆時。因借前韻﹐戲成一篇

蹉跎歲晚﹐牀頭鐵硯已生衣。破窗雨送輕霏。暗裏隨風入夜﹐花上早先知。聽一時下筆﹐鏖戰文圍。天心不違。更問甚﹑是和非。便著春衫換酒﹐醉墨題詩。逢場作戲﹐覺賞心﹑樂事未全稀。還自嘆﹑虫吐餘絲。

○望月婆羅門引

仲堅復見和﹐文勢亹亹﹐殊覺逼人﹐可謂不負忍窮矣。而其言若有所感﹐因取舊韻述己意以答之。𨿽知荒於辭章﹐猶賢於無所用心也

長安倦客﹐不堪重整舊朝衣。天香尙帶餘霏。蓋世虛名何用﹐政爾畏人知。愛靑山屋上﹐面面屏圍。十朋弗違。好事外﹑卜皆非。辦取殘年香火﹐暇日歌詩。東塗西抹﹐笑顚狂﹑如我向來稀。休看鏡﹑鬢髮成絲。

○江城子

季春五日﹐有感而作﹐歌以自適

百年光景霎時間。鏡中看。鬢成斑。歷徧人間﹐萬事不如閒。斷送餘生消底物﹐蘭可佩﹐菊堪餐。功名場上稅徵鞍。退時難。處時安。生怕紅塵﹐一點污儒冠。便恁歸來嗟已晚﹐那更待﹐買靑山。

○江城子

階前流水玉鳴渠。愛吾廬。愜幽居。屋上靑山﹐山鳥喜相呼。少日功名空自許﹐今老矣﹐欲何如。閒來活計未全疏。月邊漁。雨邊鋤。花底風來﹐吹亂讀殘書。誰喚九原摩詰起﹐憑畫作﹐倦遊圖。

○江城子

幽懷追和遁庵兄韻

昔年兄弟共彈冠。轉頭看。各蒼顏。千古功名﹐都待似東山。慷慨一杯風露下﹐追往事﹐敍幽歡。晨霞翠柏尙堪餐。養餘閒。未全慳。十丈冰花﹐況有藕如舡。醉裏忽乘鸞鶴去﹐塵土外﹐兩臒仙。

○江城子

東園牡丹盛開﹐二三子邀余飲花下﹐酒酣卽席賦之

水南名品幾時栽。映池臺。待誰開。應爲詩人﹐著意巧安排。調護正須宮樣錦﹐遮麗日﹐障飛埃。曉風吹綻瑞云堆。怨春回。要詩催。醉墨淋漓﹐隨手灑瓊瑰。歸去不妨簪一朵﹐人也道﹐看花來。

○行香子

書捨偶成

自嘆勞生。枉了經營。到而今﹑一事無成。不如聞早﹐覓个歸程。向渭川漁﹐東市卜﹐富春耕。眼底浮榮。身外虛名。盡輸他﹑時輩崢嶸。得偸閒處﹐且適閒情。有坐忘篇﹐傳燈錄﹐洗心經。

○月上海棠

次遁庵兄繼玉淸韻

酒杯何似浮名好。一入枯腸泰山小。喚省夢中身﹐鶗鴂數聲春曉。昂頭處﹐幾點靑山木杪。人生得計魚遊沼。視過眼光陰﹑向來少。須卜一枝安﹐笑月底﹑驚鳥三繞。無窮事﹐畢竟何時是了。

○月上海棠

重九之會彥衡賦詞侑觴﹐尊兄遁庵公與坐客往復賡歌﹐至於再三﹐語意益妙﹐殆不容後來者措手。彥衡堅請余繼其後﹐勉爲賦之

黃花未入淵明手。日攪空腸幾回九。山色繞吾廬﹐猶是當年明秀。忘言處﹐此意何曾在酒。等閒莫把良辰負。恨不見不生舊親友。三徑久荒涼﹐東籬下﹑落英誰嗅。傷時淚﹐不覺沾襟漬袖。

○月上海棠

老來還我扶犁手。想豪气十分已無九。都把濟時心﹐分付與﹑一時英秀。還自笑﹐潦倒猶堪殢酒。從前枉被虛名負。何似尊前聖賢友。纖手斫金虀﹐一嚼不妨時嗅。頹然醉﹐臥印蒼苔半袖。

○月上海棠

冬至後一日﹐獨居無悰﹐復用前韻

光陰輸與閒人手。屈指窮冬又初九。風雪擁柴門﹐竹外一枝梅秀。醅甕熟﹐似笑淵明止酒。溪山舊約吾無負。便結無情歲寒友。民味盡醇醲﹐掩鼻向伊慵嗅。蓬茅底﹐有手何妨且袖。

○月上海棠

詩社諸君復相屬和﹐又不免步韻獻笑

秋風鶴髮雙龜手。不如意事十常九。蓬籊映閒階﹐嗟叢菊汝奚爲秀。衡門掩﹐問字無人載酒。永惟道徳初心負。向上將求古人友。三嘆抱遺編﹐藹餘馥殘膏誰嗅。趣時樣﹐竟衒羔裘豹袖。

○鷓鴣天

重九日用遁庵兄韻

那得工夫上酒樓。誰能皮裏更陽秋。但教閒事心頭少﹐免致淸霜鏡裏稠。休咄咄﹐盡悠悠。佳時來往亦風流。百年光景無多子﹐請向尊前聽解愁。

○鷓鴣天

手段慚非五鳳樓。題詩把菊負淸秋。黃柑旋拆金苞嫩﹐白酒新篘玉液稠。身外事﹐付悠悠。牛山何必涕空流。不如且進杯中物﹐一酌能消萬古愁。

○鷓鴣天

豪气消磨百尺樓。憂來一日抵三秋。故人落落晨星少﹐新冢累累塞艸稠。思往事﹐去悠悠。夕陽回首忽西流。葉聲偏入愁人耳﹐聲本無心人自愁。

○鷓鴣天

上巳日陪遁庵兄遊靑陽峽

虢虢春江走怒雷。翠巖千丈立崔嵬。山英似與遊人約﹐盡放浮雲一夕開。傾綠酒﹐坐蒼苔。大書歲月記曾來。直將酩酊酬佳節﹐挽住春光不放回。

○鷓鴣天

不卹枯腸殷夜雷。一杯胸次失崔嵬。暫將平昔看書眼﹐移向溪山好處開。從健到﹐臥莓苔。明朝有酒更重來。百年光景無多子﹐爛醉溪頭得幾回。

○鷓鴣天

冷臥空齊鼻吼雷。野禽呼我上崔嵬。幽懷畢竟憑誰寫﹐笑口何妨對酒開。巖鎖蔦﹐徑封苔。愛閒能有幾人來。虛名蓋世將安用﹐引斷長繩喚不回。

○鷓鴣天

三月寒潭未起雷。臨流照影笑崔嵬。詩無好句頤難解﹐尊有芳醪手自開。山下石﹐水邊苔。春風來似不曾來。酒闌偶趁飛花去﹐路斷前溪笑卻回。

○鷓鴣天

再遊靑陽峽﹐奉和遁庵兄韻

行徹南溪到北溪。山回轉馬合長圍。花如有舊迎人笑﹐云自無心出岫飛。揮醉墨﹐帶煙霏。婆娑醉舞拂靑絲。昔時心賞今猶在﹐但恐風流異昔時。

○鷓鴣天

瀑布巖前水滿溪。靑陽廟下四山圍。歌殘白雪云猶佇﹐舞落烏紗鳥忽飛。迷晚色﹐鎖晴霏。野花如綺柳如絲。一尊不惜頹然醉﹐明日重來已後時。

○鷓鴣天

立春後數日﹐盛寒不出﹐因賦鄙語﹐敬呈遁庵兄一笑

擺脫浮名盡自閒。人間萬事一蒲團。歸田老去方知樂﹐行路今來始覺難。山雪盛﹐艸堂寬。客牀輾轉若爲安。甫能望得春消息﹐一夜東風特地寒。

○鷓鴣天

誰伴閒人閒處閒。梅花枝上月團團。陶潛自愛吾房好﹐李白休歌蜀道難。林壑靜﹐水雲寬。十年無夢到長安。五更門外霜風惡﹐千尺靑松傲歲寒。

○鷓鴣天

那得茆齋一餉閒。地鑪敲火試龍團。頭從白後彈冠懶﹐腳自頑來應俗難。塵世窄﹐酒杯寬。百年轉首一槐安。是非藏谷何時了﹐隱幾西窗月色寒。

○鷓鴣天

堂上幽人睡自閒。門前聲利聚爲團。花香惱夢尋無處﹐詩句撩人寫復難。空自嘆﹐倩誰寬。驚鳥三繞幾時安。靑山隔岸迎人笑﹐舊有盟言且莫寒。

○鷓鴣天

上巳日﹐會飲衛襲之家園

千古蘭亭气象豪。當時座上盡英髦。林藏修竹依山靜﹐花逐流觴信水漂。悲往事﹐樂今朝。𨿽無絲竹有風騷。回頭一笑還塵迹﹐莫厭尊前醉洵醪。

○鷓鴣天

殢酒償春笑二豪。題詩品物愧時髦。心如幽鳥忘機靜﹐身似虛舟到處漂。須富貴﹐是何朝。一杯聊慰楚人騷。逢花堪賞應須賞﹐座有佳賓尊有醪。

○鷓鴣天

和答尋正道

鵬翼翩翩去路遙。歸來羞費楚詞招。讀書未免終投閣﹐沽酒何妨暫過橋。風與月﹐不須邀。時來閒處伴推敲。兒童也笑翁慵甚﹐睡起牀頭日已髙。

○臨江仙

繼遁庵兄韻

十載龍門山下路﹐夢魂不到京華。此身著處便爲家。窮通吾有命﹐不樂復何耶。萬事尊前供一笑﹐浩然逸興無涯。詩人休更詠丘麻。東風吹酒醒﹐冷眼看飛花。

○臨江仙

四十六年彈指過﹐蒼顏換卻春華。在家居士已忘家。誰人知此意﹐袖手向毗耶。世故驅人何日了﹐漂流不見津涯。軟腸一缽有胡麻。紛紛身外事﹐渺渺眼中花。

○臨江仙

田間閒步偶成

管領韶華成老醜﹐有情爭似無情。芒鞋竹杖葛衣輕。悠悠身外事﹐寂寂水邊行。眼底光陰猶是夢﹐何須身後虛名。仰天一笑絕冠纓。東風歸路穩﹐十里暮山靑。

○臨江仙

李山人壽

濁酒一卮歌一曲﹐大家畱住秋光。片雲輕護曉來霜。殷勤籬下菊﹐滿意爲君香。四海干戈猶未定﹐此身底處安藏。醉中聞說有眞鄕。便從今日數﹐三萬六千場。

○臨江仙

暮秋感興

濁酒一杯歌一曲﹐世間萬事悠悠。閒來乘興一登樓。西風吹葉脫﹐盡見四山秋。自古興亡天不管﹐屈原枉葬江流。寸心禁得許多愁。莞然成獨笑﹐白鷺起滄洲。

○臨江仙

轉眼榮枯驚一夢﹐百年光景悠悠。浮生擾擾笑何樓。試看雙鬢上﹐衰颯不禁秋。古往今來多少事﹐一時分付東流。五更枕上調淸愁。笛聲何處起﹐明月蓼花洲。

○臨江仙

走徧人間無一事﹐十年歸夢悠悠。行藏休更倚危樓。亂山明月曉﹐滄海冷云秋。詩酒功名殊不惡﹐个中未減風流。西風吹散兩眉愁。一聲長嘯罷﹐煙雨暗汀洲。

○臨江仙

自笑荒才非世用﹐功名都付悠悠。斷腸怕上夕陽樓。蕭蕭楓葉下﹐漠漠葦花秋。日月未知忙底事﹐東生又復西流。古人不見使人愁。秋蘭無處采﹐流水滿芳洲。

○驀山溪

衛生襲之壽

杏花半吐﹐花底香風度。楊柳裊金絲﹐拂晴波垂垂萬縷。東君著意﹐付與有情人﹐山下路﹐水邊村﹐總是堪行處。春光幾許。不用忙歸去。呼取曲生來﹐把閒愁﹑一時分付。大都是醉﹐三萬六千場﹐遇有酒﹐且髙歌﹐畱取靑春住。

○蝶戀花

衛生襲之生朝﹐遁庵兄作歌詞以壽之。余獨無言﹐襲之執卮酒堅請不已﹐勉用兄韻以答其意

點檢東園花發未。蝶繞芳叢﹐馥馥香浮蕊。買酒酬春君有地。不妨日涉聊成趣。身世虛舟元不系。浮利浮名﹐是甚閒情味。花下一杯方得意。人間萬事宜姑置。

○蝶戀花

明日﹐衛生見和﹐復次韻

燕子歸來寒食未。脈脈桃花﹐微露胭脂蕊。回想舊遊歌舞地。狂詩顚酒當時趣。白日長繩誰可系。老去情懷﹐事事都無味。倦鳥知還非有意。忙時宜用閒時置。

○浪淘沙

惜花

好个杏花時。只怕寒欺。東君無意惜芳蕤。雨橫風狂都不管﹐盡被禁持。瘦損一分肌。著甚醫治。一天春恨沒尋思。怎得丁寧雙燕子﹐說與教知。

○朝中措

偶出見墻頭杏花﹐喜而賦之

無言脈脈怨春遲。一種可憐枝。最是難忘情處﹐墻梢微露些兒。十分細看﹐風流卻在﹐一半開時。政要東風擡舉﹐莫教吹破胭脂。

○南鄕子

衛弟行之壽

蘭玉衛諸郎。我見白眉子最良。說似向人人不會﹐何妨。靜裏誰知竹有香。歲月沒商量。暗地催人兩鬢霜。三萬六千須實數﹐休忙。才是東風第一場。

○南鄕子

薛寶臣生朝俱用薛氏實事

郡姓記君先。鳥鵲翔飛瑞自閒。聞在兒時人已憚﹐他年。又作河東一鳳傳。佳政訟分縑。看賦春遊第幾篇。躡屩誰爲門下客﹐休嘆。欲換先生苜蓿盤。

○木蘭花

重陽前幾日﹐籬下始見菊放數花﹐嗅香挼蕊﹐慨然有感而作﹐以貽山中二三字

人生行樂須聞早。休惜一尊花下倒。無情歲月不相饒﹐轉首吳霜紛莫掃。佳時苦恨歡悰少。鏡裏衰顏難再好。試將離恨說渠儂﹐天若有情天亦老。

○木蘭花

不才自合收身早。一座靑山成潦倒。蒙頭贏得日髙眠﹐落葉滿庭慵不掃。殺人四海知多少。畱住頭皮貧亦好。年年種菊待花開﹐不道看花人漸老。

○木蘭花

蒓鱸江上秋風早。四海狂瀾驚旣倒。明知不是入時人﹐閉戶十年成卻掃。故人落落晨星少。紅葉黃花依舊好。登臨信美自無情﹐坐覺風光容易老。

○木蘭花

醉中昨夜歸來早。應怕蒼苔瞋健倒。一尊斗健莫蹉跎﹐過眼光陰如電掃。破除萬事心頭少。酒自於人情味好。醒時還醉醉還醒﹐賴得此鄕容此老。

○淸平樂

薛子余弄璋

東君調度。錯怨春遲暮。一葉蘭芽今始露。香滿君家庭戶。抱看玉骨亭亭。精神秋水分明。自是人間英物﹐不須更試啼聲。

○淸平樂

送張君美經歷之任安西幕

雞聲戒曉。催上長安道。賓幕雍容年正妙。人物風流溫嶠。政成海泳江涵﹐門蘭剩有餘閒。公事不妨行樂﹐春風韋杜城南。

○訴衷情

史仲恭壽

芹溪淸淺舞漣漪。墜釣錦鱗肥。黃花一尊芳酒﹐萬事覺俱非。畱晚景﹐惜香霏。醉時歸。最關情處﹐迎門稚子﹐一笑牽衣。

○水調歌頭

山中偶成﹐用遁庵兄韻

人生等行旅﹐能費幾春秋。元龍謾矜豪气﹐百尺臥髙樓。昨日靑靑雙鬢﹐今日星星滿鏡﹐轉首歲華流。歸去便歸去﹐何處覓菟裘。一枝筇﹐一壺酒﹐寄眞遊。姑山玉立千仞﹐直下看神州。欲語幽情誰可﹐賴有白鷗知我。塵世盡悠悠。一笑對妻子﹐出處不須籌。

以上彊村叢書本菊軒樂府﹐玆以景元刊本二妙集校顯祖遁庵君與從祖菊軒君才名道業推重一世﹐值金季亂亡﹐辟地龍門山中。遁庵君旣沒﹐菊軒君徙晉寧北郭﹐閉門讀書餘四十年優遊。

【段克己﹕詞作67首】

○水調歌頭

癸卯八月十七日﹐逆旅平陽﹐夜聞笛聲﹐有感而作

亂雲低薄暮﹐微雨洗淸秋。涼蟾乍飛破鏡﹐倒影入南樓。水面金波灩灩﹐簾外玉繩低轉﹐河漢截天流。桂子墮無迹﹐爽气襲徵裘。廣寒宮﹐在何處﹐可神遊。一聲羌管誰弄﹐吹徹古梁州。月自於人無意﹐人被月明催老﹐今古共悠悠。壯志久寥落﹐不寐數更籌。

○水調歌頭

迎送神二詞﹐爲劉潤之賦

淸秋好天气﹐禾黍已登場。羣心思答神貺﹐吉日復辰良。神旣來兮庭宇﹐颯颯西風吹雨﹐仙伏儼長郎。巫覡傳神語﹐出戶舞倀倀。刲肥羜﹐瀝桂酒﹐奠椒漿。一年好處須記﹐此樂最難忘。風外淵淵簫鼓。醉飽滿城黎庶﹐健倒臥康莊。夜久羣動息﹐風散一簾香。

○水調歌頭

雙龍隱扶輦﹐千騎縱翺翔。云旌翠蕤摩蕩﹐遙指白雲鄕。風馭飄飄髙舉﹐云駕攀畱無處﹐煙霧杳茫茫。小立西風外﹐似聽珮鏘鏘。暮天長﹐秋水闊﹐遠山蒼。歸途正踏明月﹐醉語說丰穰。但願明年田野﹐更比今年多稼﹐神貺詎能忘。君可多釃酒﹐吾復有新章。

○滿江紅

過汴梁故宮城

塞馬南來﹐五陵艸樹顏色。雲气黯﹑鼓鼙聲震﹐天穿地裂。百二河山俱失險﹐將軍束手無籌策。漸煙塵﹑飛度九重城﹐蒙金闕。長戈裊﹐飛鳥絕。原厭肉﹐川流血。嘆人生此際﹐動成長別。回首玉津春色早﹐雕欄猶掛當時月。更西來﹑流水繞城根﹐空咽鳴。

○滿江紅

塵滿貂裘﹐依舊是﹑新丰羈客。還感慨﹑中年多病﹐惟堪眠食。方寸玉階無地借﹐詩書勛業休重憶。況而今﹑雙鬢已成絲﹐非疇昔。興廢事﹐吾能說。今古恨﹐空塡臆。向南風望斷﹐五弦消息。瞇眼黃塵無處避﹐洗天風雨來何日。待酒酣﹑慷慨話平生﹐無人識。

○滿江紅

壽陳丈良臣

有嬀之後﹐國於陳﹑慶流苗裔。遠世有﹑異人間出﹐簪纓不墜。別派中分汾水右﹐英靈吸盡姑山气。看鳳麟﹑來應太平期﹐爲佳瑞。都未展﹐經邦志。醫與卜﹐渾餘事。把活人手段﹐此中聊試。徳義不孤朋友樂﹐田園粗了兒孫計。有鬢絲﹑禪榻老生涯﹐棲心地。

○滿江紅

夢庵張君信夫生朝

臘盡春來﹐還又是﹑新年入手。人共喜﹑丹山仙桂。一枝初秀。轉首黃金都散盡﹐酒酣彈鋏蛟龍吼。想平生﹑豪气尙依然﹐衝星斗。紅未透﹐花枝瘦。人不老﹐花依舊。老生涯正要﹐東山歌酒。翠壁崢空山玉立﹐長河瀉浪風雷走。挽山河﹑勝槪入金尊﹐爲君壽。

○滿江紅

登河中鸛雀樓

古堞憑空﹐煙霏外﹑危樓髙矗。人道是﹑宇文遺址﹐至今相續。夢斷繁華無覓處﹐朱甍碧甃空陳迹。問長河﹑都不管興亡﹐東流急。儂本是﹐乘槎客。因一念﹐仙凡隔。向人間俯仰﹐已成今昔。條華橫陳供望眼﹐水天上下涵空碧。對西風﹑舞袖障飛塵﹐滄溟窄。

○滿江紅

壽衛生行之

春色三分﹐猶未一﹑元宵才過。行樂處﹑軟紅香霧﹐未收燈火。楊柳梢頭黃尙淺﹐梅花萼底紅初破。待東風﹑吹綠滿瀛洲﹐愁無那。無一物﹐爲君賀。歌我志﹐君須和。問人生底事﹐必須奇貨。好對靑山傾白墮﹐休嗟事業違人些。怕他時﹑富貴逼人來﹐妨髙臥。

○滿江紅

淸明與諸生登西磑柏崗

欲把長繩﹐維白日﹑暫畱春住。親友面﹑一回相見﹐一回非舊。擾擾膠膠塵世事﹐不如人意十常九。向斜陽﹑無語倚危樓﹐空搔首。活國手﹐談天口。都付與﹐尊中酒。這情懷又是﹐去年時候。風外紛紛飛絮亂﹐柳邊湛湛長江去。問老來﹑還有幾多愁﹐愁如許。

○滿江紅

遁庵主人植菊階下﹐秋雨旣盛﹐艸萊蕪沒﹐殆不可見。江空歲晚﹐霜餘艸腐﹐而吾菊始發數花﹐生意淒然﹐似訴余以不遇﹐感而賦之。因李生湛然歸﹐寄菊軒弟

雨後荒園﹐羣卉盡﹑律殘無射。疏籬下﹑此花能保﹐英英鮮質。盈把足娛陶令意﹐夕餐誰似閭潔。到而今﹑狼籍委蒼苔﹐無人惜。堂上客﹐須空白。都元衙﹐懷疇昔。恨因循過了﹐重陽佳節。颯颯涼風吹汝急﹐汝身孤特應難立。謾臨風﹑三嗅繞芳叢﹐歌還泣。

○滿江紅

重九日﹐山居感興

五柳成陰﹐三徑晚﹑宦遊無味。還自嘆﹑迎門笑語﹐久須童稚。歸去來兮尊有酒﹐素琴解寫無弦趣。醉時眠﹑推手遣君歸﹐吾休矣。富與貴﹐非吾事。貧與賤﹐寧吾累。步東籬遐想﹐昔人髙致。霜菊盈叢還可采﹐南山依舊橫空翠。但悠然﹑一點會心時﹐君須記。

○大江東去

和答衛生襲之

道人活計﹐本淸虛掛壁﹐素琴而已。底事中心嘗悁悁﹐不足一人之毀。人果何尢﹐天無可怨﹐政欲求諸己。愧生乎內﹐赧然其顙流泚。聖道不遠於人﹐步趨進退﹐誰復能違此。好把藩籬都剖卻﹐看取成蹊桃李。篤敬忠誠﹐尙行蠻貊﹐豈不行州裏。三薰三沐﹐爲君準擬沈水。

○大江東去

送楊國瑞西行﹐兼簡仲宣生

悲哉秋气﹐覺天髙气爽﹐澹然寥泬。行李匆匆人欲去﹐一夜徵鞍催發。落葉長安﹐雁飛汾水﹐怕見河梁別。中年多感﹐離歌休唱新闋。暮雨也解畱人﹐檐聲未斷﹐窗外還騷屑。滿眼淸愁吹不散﹐莫倚心腸如鐵。面目滄浪﹐齒牙搖落﹐鬢髮三分白。故人相問﹐請君煩爲渠說。

○大江東去

次韻答彥衡

無堪老懶﹐喜春來蔬荀﹐勸加餐食。底事東君畱不住﹐忙似人間行客。憂喜相尋﹐利名羈絆﹐心自無休息。不如聞早﹐付他妻子耕織。門外柳弄金絲﹐落花飛不起﹐東風無力。濁酒一杯誰送我﹐歡意都非疇昔。致主無心﹐蒼顏白髮﹐敢更希前席。功名蠻觸﹐何須千里追北。

○水龍吟

壽捨弟菊軒

天髙秋气初淸﹐姑山汾水增明秀。黃花紅葉﹐輸香泛灩﹐恰過重九。細撚金蕤﹐旋題新句﹐滿斟芳酒。況人生自有﹐安排去處﹐須富貴﹐何時有。休說山中宰相﹐也不效﹑斜川五柳。鋤犁自把﹐山田耕罷﹐雙牛隨後。經史傳家﹐兒孫滿眼﹐漸能承受。待與君坐閱﹐莊椿歲月﹐作皤然叟。

○漢宮春

純甫生朝﹐且有弄璋之喜﹐賦此以賀

公子歸來﹐笑平生湖海﹐豪气依然。黃金散盡落魄﹐誰識當年。世間底物﹐解挽回﹑鏡裏朱顏。人共道﹐愁須殢酒﹐幾回推向尊前。聞說夢熊初兆﹐喜一枝慰眼﹐歲晚畱連。蟠桃會須結子﹐運偶三千。詩書舊業﹐要他時﹑分付靑氈。���庭階照映﹐臥看玉樹芝蘭。

○滿庭芳

山居偶成﹐每與文翰二三子論文把酒﹐歌以侑觴﹐亦足以自樂也

歸去來兮﹐吾家何在﹐結茆水際林邊。自無人到﹐門設不須關。蠻觸政爭蝸角﹐榮枯事﹑不到尊前。應堪嘆﹐淸溪流水﹐東去幾時還。此身何處著﹐從教容與﹐木雁之間。算躬耕隴畝﹐在我無難。便把鋤頭爲枕﹐眠芳艸﹑醉夢長安。煙波客﹐新來有約﹐要買釣魚竿。

○滿庭芳

歸去來兮﹐漁歌樵唱﹐覓愁愁在那邊。承流委順﹐萬事沒機關。眼底江山如畫﹐松環抱﹑修竹當前。君便有﹐侯封相印﹐到此也須還。人生消底物﹐百年都付﹐茆屋三間。但捲舒以道﹐到了何難。日月消磨雙鬢﹐中原信﹑未報平安。蒙頭睡﹐日髙慵起﹐簾影上三竿。

○滿庭芳

雪夜用前韻

萬籟收聲﹐六花呈瑞﹐小橋路斷江邊。笑潮州刺史﹐匹馬藍關。謾有淸名千載﹐一杯酒﹑孤負生前。爭如我﹐圍鑪小酌﹐和气笑中還。梅梢新月上﹐芒鞋竹杖﹐爛賞林間。便銷金低唱﹐欲換應難。勛業何須看鏡﹐蓬窗底﹑空臥袁安。君須記﹐遊魚失水﹐那可上長竿。

○望月婆羅門引

癸卯元宵﹐與諸君各賦詞以爲樂。寂寞山村﹐無可道者﹐因述昔年京華所見﹐以望月婆羅門引歌之。酒酣擊節﹐將有墮開元之淚者

暮云收盡﹐柳梢華月轉銀盤。東風輕扇春寒。玉輦通宵遊幸﹐采仗駕雙鸞。間鳴弦脆管﹐鼎沸鰲山。漏聲未殘。人半醉﹑尙追歡。是處燈圍繡轂﹐花簇雕鞍。繁華夢斷﹐醉幾度﹑春風雙鬢班。回首處﹑不見長安。

○望月婆羅門引

鳳城春好﹐玉簫金管姿遊盤。梅妝猶怯輕寒。一曲淸平妙舞﹐掌上看回鸞。漸霓裳欲徧﹐翠斂春山。良宵易殘。歌別鶴﹑惜餘歡。眼底浮華自滿﹐塵涴吟鞍。瘦羊私酒﹐若眞是﹑京東夫子班。身幸健﹑敢復求安。

○蝶戀花

壽衛生襲之

二月山城春尙未。柳弄東風﹐恰吐黃金蕊。占斷溪頭佳麗地。多君先得閒中趣。我爲虛名相絆系。君自深藏﹐不識愁滋味。世事無勞深著意。年丰酒賤須勤置。

○蝶戀花

聞鶯有感

鵜鴂一聲春色曉。胡蝶雙飛﹐暖日明花艸。花底笙歌猶爲了。流鶯又復催春老。早是殘紅枝上少。飛絮無情﹐更把人相惱。老檜獨含冰雪操。春來悄沒人知道。

○蝶戀花

壽山人湛然李生

巖菊開時霜信杳。風雨無情﹐又是重陽了。茆捨疏籬人不到。牀頭醅甕生微笑。莫怪住山眞小艸。顰損蛾眉﹐愁獨無人掃。花底一杯須健倒。醉中聽喚卿卿小。

○江城子

甲辰晦日立春

雞棲行李短轅車。馬如蛙。畏途賒。四十九年﹐彊半在天涯。任使東風吹不去﹐頭上雪﹑眼中花。甘泉宜稌復宜麻。近山窪。更宜瓜。明日新年﹐聞早健還家。報答春光猶有酒﹐傾白蟻﹐岸烏紗。

○江城子

元日有感

數椽茆捨大如蝸。老生涯。寄山家。遮眼文書﹐隨分有些些。自愧行年如伯玉﹐思往事﹐盡堪嗟。從他皷吹沸鳴蛙。鬢霜華。曉來加。南北東西﹐泛若水中槎。此去存身知有道﹐深自隱﹐效龍蛇。

○江城子

牡丹

百花飛盡彩雲空。牡丹叢。始潛紅。培養經年﹐造化奪天功。脈脈向人嬌不語﹐晨露重﹐洗芳容。卻疑身在列仙宮。翠帷重。瑞光融。爍爍紅燈﹐間錯綠蟠龍。醉裏天香吹欲盡﹐應有悟﹐夜來風。

○江城子

塵事鞅掌﹐每與願違﹐緬懷山林蕭散之趣

九衢塵土涴儒冠。鏡中看。失朱顏。顚倒囊貲﹐欲買靑山。剩種閒花多釀酒﹐塵土外﹐覓淸歡。功名餘事且加餐。老來閒。豈天慳。鐵笛橫吹﹐牛背穩如船。細馬更須馱二八﹐平地上﹐作臒仙。

○漁家傲

送春六曲

龍尾溝邊飛柳絮。虎頭山下花無數。花底醉眠畱杖屨。花上露。隨風散漫飄香霧。老去逢春能幾度。不妨且作風光主。明日不知風共雨。回首處。夕陽又下西山去。

○漁家傲

不是花開常殢酒。只愁花盡春將暮。把酒酬春無好問。春且住。尊前聽我歌金縷。醉眼看花如隔霧。明朝酒醒那堪覷。早是閒愁無著處。云不去。黃昏更下廉纖雨。

○漁家傲

春去春來誰作主。怨他昨夜江頭雨。把酒問春春不語。頭懶舉﹐亂紅飛過秋千去。芳艸澹煙江上路。鷓鴣聲裏斜陽暮。風外楡錢無意緒。空自舞。如何買得靑春住。

○漁家傲

一片花飛春已暮。那堪萬點紅雨。白髮送春情最苦。愁幾許。滿川煙艸和風絮。常記解鞍沽酒處。而今綠暗旗亭路。怪底春歸畱不住。鶯作雙。朝來引過西園去。

○漁家傲

詩句一春渾漫與。紛紛紅紫俱塵土。樓外垂楊千萬縷。風蕩絮。欄桿倚徧空無語。畢竟春歸何處所。樹頭樹底無尋處。惟有閒愁將不去。依舊住。伴人直到黃昏後。

○漁家傲

斷送春光惟是酒。玉杯重捧纖纖手。檀板輕敲歌欲就。眉黛皺。翠鬟暗點金釵澑。自笑而今成老醜。鶯花依舊情未舊。楊柳自從春去後。誰擡舉。腰肢新也如人瘦。

○漁家傲

正月十四日夜有感而作

燈火蕭條春日暮。荒山月上聞村鼓。羈客閒愁知幾許。千萬緒。人間沒个安排處。醉袖翩翩隨所寓。泠然便以風爲馭。指點虛無雲外路。畱不住。東將入海隨煙霧。

○月上海棠

壬寅冬﹐躬謁玉淸壇下。客有歌月上海棠者﹐乃玉淸作也。詞致髙遠﹐眞遊乎方外者也。明年吾友陳子颺過余山中﹐始爲屬和﹐因亦次韻﹐以簡知音

住山沽計宜聞早。身世滄溟一漚小。日月兩跳丸﹐疊送人間昏曉。朱顏換﹐風雪俄驚歲杪。獘衣旋補荷盈沼。算騎鶴揚州古今少。休苦似吳蠶﹐剛把此身纏繞。君知否﹐我自無心可了。

○月上海棠

和答楊生彥衡

小樓舞徹雙垂手。便倩雁將書﹑寄元九。舉首望南山﹐獨蛾眉﹑數峯明秀。人未老﹐且任髙歌對酒。莫將此樂輕孤負。喚明月淸風﹑做三友。纖手折黃花﹐步東籬﹑爲伊三嗅。英雄淚﹐醉搵應須翠袖。

○月上海棠

時平無用經綸手。且閒把文章﹑和歐九。天气湛淸秋﹐便無限﹑山明水秀。畱客飲﹐但願尊中有酒。鴟夷到處須親負。尋山鳥山花好朋友。塵世自薰蕕﹐把瑤英﹑與君同嗅。西風外﹐歸去長拖布袖。

○月上海棠

同詩社諸君飲芹溪上

閒人不愛春拘管。被東風暗入﹑羅幃暖。艸色近還無﹐傍溪陡覺金沙軟。梅花蕾﹐風味朝來不淺。十分瀲灩金蕉滿。�兩頰潮紅﹑百憂散。不醉且無歸﹐任門外﹑玉繩低轉。歡娛地﹐莫道書生冷眼。

○鷓鴣天

九日寄彥衡濟之﹐兼簡仲堅景純二弟

點檢笙歌上小樓。西風簾幕捲淸秋。綠醅輕泛紅萸好。黃菊羞簪白髮稠。今古恨﹐去悠悠。無情汾水自西流。澹煙衰艸斜陽外﹐並作登臨一段愁。

○鷓鴣天

酒滿金尊客滿樓。美人淸唱眼波秋。花隨酒令筵前散﹐香逐芳須坐上稠。山歷歷﹐水悠悠。百年光景去如流。直須爛醉酬佳節﹐莫惹人間半點愁。

○鷓鴣天

彥衡諸君皆有和章。因復仍韻以寫老懷

不是秋來懶上樓。龍鍾詩骨不禁秋。舊歡去我如天遠﹐新恨撩人似發稠。空咄咄﹐漫悠悠。老來終是少風流。千金買笑佳公子﹐醉臥瓊樓不識愁。

○鷓鴣天

靑陽峽對酒

千尺長虹下飲溪。兩山環合翠屏圍。非魚定不知魚樂﹐得鹿還生失鹿悲。花藹藹﹐絮霏霏。東風不染鬢邊絲。百川尙有西流日﹐一老曾無卻少時。

此溪西流故云

○鷓鴣天

古木寒藤蔭小溪。溪邊更著好山圍。波間容與雙鷗淨﹐空外飄颻一鶚飛。湍浪瀉﹐萬珠霏。風前天棘舞靑絲。蘭亭豪逸今陳迹﹐不醉東風待幾時。

○鷓鴣天

颭颭輕舟逆上溪。何時柳樹已成圍。貪看歸鳥投林急﹐不覺殘花入座飛。蘭棹舉﹐曲塵霏。新荷挽斷有餘絲。酒酣卻對靑山笑﹐面目倉然不入時。

○鷓鴣天

上巳日﹐再遊靑陽峽﹐用家弟誠之韻

瓦釜逢時亦轉雷。春江得雨浪崔嵬。不才分作溝中斷﹐偶對溪山一笑開。題姓字﹐拂靑苔。此翁來後更誰來。不須更待移文遣﹐俗駕聞風已自回。

○鷓鴣天

樓外殘雲走怒雷。西山晴色晚崔嵬。柳薰遲日千絲暗﹐花噴溫馨一夕開。須席地﹐更茵苔。素琴橫膝賦歸來。一觴一詠風流在﹐牛背如船倒載回。

○鷓鴣天

古獄幹將未遇雷。一生肝膽謾崔嵬。不將身向愁中老﹐剩把懷於笑裏開。賢聖骨﹐長寒苔。羣如不飲復何來。便從今日爲頭數﹐比到春歸醉幾回。

○鷓鴣天

莫春之初﹐會飲衛生襲之家。酒酣﹐諸君請作樂府﹐因爲之賦﹐使覽者知吾輩之所樂也

幼歲文章已自豪。皤然猶記兩垂髦。從教酒債生前有﹐莫待詩瓢死後漂。三萬日﹐六千朝。百年彊半是羈騷。須君自制黃金膾﹐醉我新篘玉色醪。

○鷓鴣天

釃酒槌牛詫裏豪。臨流觴詠賦時髦。紛紛世態浮雲變﹐艸艸生涯斷梗漂。愁不寐﹐夜難朝。廣陵散曲屈平騷。從今有耳都休聽﹐且復髙歌飲楚醪。

○鷓鴣天

當日元襲气最豪﹐而今塵土墊冠髦。紛紛落絮隨風舞﹐泛泛輕鷗逐水漂。拚一醉﹐便千朝。文章休說僕奴騷。春來春去容顏攺﹐輪我花前把碧醪。

○鷓鴣天

七字驪珠句法豪。老夫倒甲墮纓髦。輿薪不見明何謂﹐雷雨無聲麥已漂。窮硯墨﹐幾昏朝。星星鬢髮半刁騷。從人笑我冬烘甚﹐猶可尊前舉罰醪。

○鷓鴣天

把酒簪花彊自豪。花枝羞上阿翁髦。不教春色因循過﹐忍爲虛名孟浪漂。醒復醉﹐莫還朝。紛紛四海正兵騷。從渠眼底桑田變﹐且樂牀頭撥甕醪。

○鷓鴣天

和答尋正道

襯步金沙村路遙。歸來羞費楚詞招。蜂粘落絮行池面﹐蝶避遊絲過柳橋。方外友﹐仗誰邀。定於驢上作推敲。窮愁正要詩料理﹐莫問春來酒價髙。

○臨江仙

壽周景純

仲蔚門墻蓬﹡滿﹐幽居不用聲華。醜妻惡妾勝無家。學須勤苦就﹐富貴豈天耶。鼻堊未除斤未運﹐相望咫尺天涯。芹溪猶有折殘麻。此心終莫展﹐遲汝對巖花。

○臨江仙

三月十日﹐與諸君約會西園﹐久而不至﹐花又狼藉﹐因賦此以排悶

人道花開春爛熳﹐花殘春便無情。小園獨自繞花行。是非何日定﹐洗耳聽江聲。芍藥牡丹俱不見﹐風枝猶有殘英。階前梨葉已成陰。所期猶未至﹐何日倒吾瓶。

○臨江仙

幽懷﹐用前韻

白首老儒身連蹇﹐不隨時世紛華。盡他人笑魯東家。皇天如欲治﹐捨我復誰耶。此道未行應有待﹐何須思慮無涯。男供耕獲女桑麻。薄軀何所事﹐問柳與尋花。

○浣溪沙

壽衛生行之

莫說長安行路難。休歌骯髒倚門邊。且將見在斗尊前。人意十分如月滿﹐月明一夕向人圓。年年人月似今年。

○浣溪沙

元夜後一日﹐史生仲恭久客初還﹐喜而賦此

馬上風吹醉帽偏。一川晴雪裊吟鞭。冷云堆裏指家山。慈母已占鳥鵲喜﹐佳人望月拜嬋娟。今宵人月十分圓。

○浣溪沙

壽菊軒弟

白髮相看老弟兄。閒身無辱亦無榮。兒孫已可代躬耕。了卻文章千載事﹐不須談笑話功名。靑山髙臥待升平。

○訴衷情

初夏偶成

東風簾幕雨絲絲﹐梅子半黃時。玉簪微醒醉夢﹐開卻兩三枝。初睡起﹐曉鶯啼。倦彈棋。芭蕉新綻﹐徙倚湖山﹐彩筆題詩。

○生查子

正月上旬夜﹐夢寐間聞雪作。詰旦起視﹐但雲煙出沒﹐曉山濃淡如畫﹐西望長河﹐僅一發耳。作長短句﹐以寫一時勝槪

澹月晃書窗﹐夜靜云撩亂。欹枕瀟瀟聽雪聲﹐落葉閒階滿。淸曉獨開門﹐澹蕩東風軟。詩句成時墮渺茫﹐眼底江天遠。

○南鄕子

壽縣大夫薛君寶臣

五福幾人全。我見君侯得處偏。素著藹然鄕曲譽﹐喧傳。盡道新官似舊官。五褲復歌廉。竹馬兒童更可憐。萬室春風和气裏﹐鳴弦。好似今年勝去年。

○最髙樓

壽衛生行之並序衛生行之﹐少流寓兵革中。旣長﹐始知讀書﹐其立志剛﹐信道篤﹐而家苦貧。年饑﹐諸幼滿前﹐𨿽並日而食不卹也。暇日﹐與賓友飲酒賦詩爲樂。余旣嘉其有守﹐喜爲稱道。於其始生之日﹐作樂府以歌詠之﹐俾觀者知吾行之之爲人矣。

貧而樂﹐天命復奚疑。兒女聚嬉嬉。東村邀飲香醪嫩﹐西家羞饌蕨芽肥。把年華﹐都付與﹐錦囊詩。白髮靑衫﹐是人所惡。金印碧幢﹐是人所慕。顧吾道﹐是邪非。山妻解煮胡麻飯﹐山音自制薛蘿衣。問人生﹐須富貴﹐是何時。

○點絳唇

暮秋晨起書所見

愛酒淵明﹐無錢休對黃花語。一杯誰舉。寂寞空歸去。屋上靑山﹐山上行雲度。悠然處。是中眞趣。欲寫還無句。

○西江月

久雨新霽﹐秋气益淸﹐與二三子登髙賦之

人與寒林共瘦﹐山和老眼俱靑。琤然一葉不須驚。葉本無心入聽。气爽雲天攺色﹐潦收煙水無聲。夕陽洲外片霞明。涵泳一江秋影。

以上彊村叢書本遁庵樂府﹐玆以景元刊本二妙集校

【範眞人﹕詞作1首】

○步步嬌

住在古窯墓。行坐立歌舞。捉住這眞空﹐猛悟。自古及今說龍虎。無一無一个人悟。

鳴鶴餘音卷六

【梵琦﹕詞作32首】

○漁家傲

娑婆苦十六首

聽說娑婆無量苦。能令智者增憂怖。壽命百年如曉露。君須悟。一般生死無窮富。綠發紅顏畱不住。英雄盡向何方去。回首北邙山下路。斜陽暮。千千萬萬寒鴉度。

○漁家傲

聽說娑婆無量苦。風前陡覺雙眉豎。貪欲如狼嗔猛虎。魔軍主。張弓架箭癡男女。日月往來寒又暑。乾坤開合晴還雨。白骨茫茫銷作土。嗟今古。何人踏著無生路。

○漁家傲

聽說娑婆無量苦。千思萬算勞腸肚。地水火風爭勝負。何牢固。到頭盡化微塵去。一顆心珠離染污。聲前色後常披露。打破髑髏無覓處。除非悟。如來金口親分付。

○漁家傲

聽說娑婆無量苦。死生總作輪回主。六賊操刀爲伴侶。同居住。何曾頃刻拋離去。功徳天和黑暗女。兩人最是難相聚。有智主人俱不取。依吾語。從今更莫登門戶。

○漁家傲

聽說娑婆無量苦。篋中四大蚖蛇聚。重者好沈輕好舉。相淩侮。況兼合宅空無主。早覺參差梁與柱。風飄雨打難撐拄。畢竟由他傾壞去。教人懼。不如覓个安身處。

○漁家傲

聽說娑婆無量苦。人皆染色貪尊俎。玉鏤笙簫金貼鼓。長鼓舞。梨園弟子邯鄲女。冬衣紫貂春白薴。涼亭暖閣消寒暑。一旦神魂歸地府。應難取。空教淚點多如雨。

○漁家傲

聽說娑婆無量苦。爲君一一分明舉。風俗淫邪人跋扈。多囹圄。命終未免沈冥府。檢點惡名看罪簿。因玆惹起閻羅怒。鑪炭鑊湯燒又煮。爭容汝。自家作業非人與。

○漁家傲

聽說娑婆無量苦。髙誇富足慚貧窶。無食無衣無棟宇。懸空釜。舉頭又見紅輪午。只有磵邊芹可食。黃昏坐聽饑腸語。多粟多金多子女。同歡聚。看來總是前生注。

○漁家傲

聽說娑婆無量苦。家家未免爲商賈。出入江山多險阻。非吾土。磨牙噬肉遭人虎。魂魄欲歸迷去所。煙橫北嶺雲南塢。一望連天皆莽鹵。知何許。荒村颯颯風吹雨。

○漁家傲

聽說娑婆無量苦。人當亂世投軍旅。寇至不分男與女。摧腰膂。鳴蟬竟斷螳螂斧。縱有才能超卒伍。幾人衣錦還鄕土。燕頷虎頭封萬戶。虛相誤。柰何李廣逢奇數。

○漁家傲

聽說娑婆無量苦。凶兵解散還屯聚。昨日爲齊今日楚。更奴虜。乾坤畢竟歸神武。趙括才疏空自許。彊秦用間欺其主。四十萬軍生入土。悲前古。至今鬼哭長平下。

○漁家傲

聽說娑婆無量苦。星分海角船居戶。東望扶桑朝日吐。迷洲渚。炮車雲起靑天雨。卸卻雲帆停卻櫓。打頭風急鯨魚舞。滚滚潮聲喧萬鼓。愁肝腑。遭逢患難誰依怙。

○漁家傲

聽說娑婆無量苦。茶鹽坑冶倉場務。損折課程遭箠楚。賠官府。傾家賣產輸兒女。口體將何充粒縷。飄蓬未有棲遲所。苛政酷於蛇與虎。爭容訴。勸君莫犯雷霆怒。

○漁家傲

聽說娑婆無量苦。如今業債前來負。賊劫貨財身被虜。逢狼虎。挑生咒死兼巫蠱。奴婢辛勤依惡主。黑瘡白癩聾和瞽。醜惡愚癡相與處。誰憐汝。發心歸命慈悲父。

○漁家傲

聽說娑婆無量苦。橫遭獄訟拘官府。大杖擊身瘡未愈。重鞭楚。血流滿地靑蠅聚。牒訴紛紛皆妄語。無人敢打登聞鼓。天上羣仙司下土。能輕舉。何時一降幽囚所。

○漁家傲

聽說娑婆無量苦。三農望斷海天雨。車水種苗苗不舉。難禁暑。被風扇作荒茅聚。久旱掘泉惟見土。海潮又入蒹葭浦。南北東西皆斥鹵。枯禾黍。官糧更要徵民戶。

○漁家傲

聽說西方無量樂。三賢十聖同依托。稽首彌陀圓滿覺。長參學。川流赴海塵成嶽。佛性在躬如玉璞。須憑巧匠勤雕琢。凡聖皆由心所作。難描邈。華臺寶座珠瓔珞。

西方樂

○漁家傲

聽說西方無量樂。莊嚴七寶爲樓閣。瑪瑙珊瑚兼琥珀。光堪摘。金繩界道何輝赫。寶樹靈禽皆化作。滿地鳧雁鴛鴦鶴。鸚鵡頻伽並孔雀。爭鳴躍。更看朵朵金蓮折。

○漁家傲

聽說西方無量樂。琉璃田地金城郭。翡翠鮮明珠磊落。蓮披萼。幾多靑赤並黃白。大士聲聞隨所適。天華爛漫沾衣裓。各各化身千百億。神通力。須臾遊徧微塵國。

○漁家傲

聽說西方無量樂。法王治化消諸惡。天上人間元不隔。相參錯。聖凡平等同圓覺。長見寶花空際落。朝朝暮暮聞音樂。衣食自然非造作。香臺閣。徧周國界常寬廓。

○漁家傲

聽說西方無量樂。凡夫淺智難圖度。隨有願度無不獲。何勞縈。珠衣綺饌黃金宅。地似掌平尢廣博。八功徳水非穿鑿。白藕花中胎可托。三生約。如今豈可輕拋卻。

○漁家傲

聽說西方無量樂。君王便是如來作。不立三光並五嶽。除溝壑。紅霞紫霧長籠絡。四八儀容金閃爍。缽中美味隨斟酌。發願往生眞上策。堪呵責。死生路上飄蓬客。

○漁家傲

聽說西方無量樂。風林水鳥聲交作。法句時時相警覺。貪嗔薄。能教有學成無學。不染六塵離五濁。如蟬蛇去無明殼。肯受涅盤生死縛。空撈摸。語言文字皆糟粕。

○漁家傲

聽說西方無量樂。一聞妙道忘知覺。胸次不畱元字腳。眞標客。光明徧界紅輪赫。鵬翅展開滄海窄。誰能更問籬邊雀。多少凡毛並聖角。都拈卻。塵塵剎那歸無著。

○漁家傲

聽說西方無量樂。長生不假神仙藥。胎就眼開花正拆。心彰灼。永爲自在逍遙客。來度眾生離火宅。命終免被閻王責。露地牛兒如雪白。無鞭索。黃金地上從跳躍。

○漁家傲

聽說西方無量樂。娑婆已悔從前錯。佛號自呼還自訥。思量著。惟心淨土誰云隔。一貫由來雙五百。嬰兒謾把空拳嚇。擬議不來遭一摑。諸禪客。凡情聖解曾銷鑠。

○漁家傲

聽說西方無量樂。四方上下天垂幕。不比娑婆田地惡。無垠堮。純將一片琉璃作。能掃愛河波浪涸。盡翻苦樹枝條落。智焰爭容蚊蚋泊。神超卓。徑登廣大毗盧閣。

○漁家傲

聽說西方無量樂。且教影與形商略。收拾神情歸淡泊。重磨削。觚圓更復雕爲朴。世事休休還莫莫。誰論天爵並人爵。一念未生誰善惡。俄然覺。紫鱗掣斷黃金索。

○漁家傲

聽說西方無量樂。未曾聞見須揚榷。異寶奇珍光間錯。同棲泊。如來大士並緣覺。諸上善人皆許諾。談空說苦相酬酢。百騺羣中隨一鶚。翔寥廓。從玆永斷凡夫惡。

○漁家傲

聽說西方無量樂。樂邦是我心開拓。根闕女人皆不著。誰彊弱。一人一朵金蓮萼。行樹七重珠网絡。寶樓風韻金鈴鐸。天上樂音相間作。須誠愨。返聞自性同先覺。

○漁家傲

聽說西方無量樂。娑婆自恨身飄泊。注想存心連晦朔。歸皇覺。全臺接引休忘約。架廈區區同燕雀。成橋渺渺隨烏鵲。早晚無常來逼迫。難推卻。西遊快展摩霄翮。

○漁家傲

聽說西方無量樂。彌陀聖主垂恩澤。洗我禪心淸且白。難尋迹。月光倒射寒潭碧。舊債新冤都解釋。通身變作黃金色。一念須臾圓萬徳。眞奇特。十方拂授如來職。

以上西齋淨土詩卷三

【馮延登﹕詞作1首】

○玉樓春

宴河中瑞云亭

長原迆邐孤麋臥。野色微茫河界破。艸承行屨綠云深﹐花觸飛丸紅雨妥。髙亭初試煎花火。醉玉漸嘩春滿座。行杯莫壓轉籌頻﹐佳節等閒飛鳥過。

中州樂府

【馮子翼﹕詞作1首】

○江城子

胭脂坡上月如鉤。問靑樓。覓溫柔。庭院深沈﹐窗戶掩淸秋。月下香雲嬌墮砌﹐花气重﹐酒光浮。淸歌皓齒艷明眸。錦纏頭。若爲酬。門外三更﹐燈影立驊驑。結習未忘吾老矣。煩惱夢﹐赴東流。

中州樂府

【馮子振﹕詞作41首】

○鷓鴣天

贈珠簾秀

憑倚東風遠映樓。流鶯窺面燕低頭。蝦須瘦影纖纖織﹐龜背香紋細細浮。紅霧斂﹐彩雲收。海霞爲帶月爲鉤。夜來捲盡西山雨﹐不著人間半點愁。

靑樓集

○鸚鵡曲

序云﹐白無咎有鸚鵡曲云﹐儂家鸚鵡洲邊住。是个認字漁父。浪花中一葉扁舟﹐睡江南煙雨。覺來時滿眼靑山﹐抖擻綠蓑歸去。算從前錯怨天公﹐甚也有安排我處。余壬寅歲﹐畱上京﹐有北京伶婦禦園秀之屬﹐相從風雪中﹐恨此曲無續之者。且謂前後多親炙士大夫﹐拘於韻度﹐如第一个父字﹐便難下語﹐又甚也有安排我處﹐甚字必須去聲字﹐我字必須上聲這﹐音律始諧﹐不然不可歌﹐此一節又難下語。諸公舉酒﹐索余和之﹐以汴吳上都天京風景試續之山亭逸興

嵯峨峯頂移家住。是个不喞畱樵父。爛柯時樹老無花﹐葉葉枝枝風雨。故人曾喚我歸來﹐卻道不如休去。指門前萬疊雲山﹐是不費靑蚨買處。

○鸚鵡曲

榮華短夢

朱門空宅無人住。村院快活煞耕父。霎時間富貴虛花﹐落葉西風殘雨。總不如水北相逢﹐一棹木蘭舟去。待霜前雪後梅開﹐傍幾曲寒潭淺處。

○鸚鵡曲

愚翁放浪

東家西捨隨緣住。是个忒老實愚父。賞花時暖薄寒輕﹐徹夜無風無雨。占長紅小白園亭﹐爛醉不教人去。笑長安利鎖名韁﹐定沒个身心穩處。

○鸚鵡曲

農夫渴雨

年年牛背扶犁住。近日最懊惱殺農父。稻苗肥恰待抽花﹐渴煞靑天雷雨。恨殘霞不近人情﹐截斷玉虹南去。望人間三尺甘霖﹐看一片閒雲起處。

○鸚鵡曲

燕南百五

東風畱得輕寒住。百五鬧蝶母蜂父。好花枝半出墻頭﹐幾點淸明微雨。繡彎彎濕透羅鞋﹐綺陌踏靑回去。約明朝後日重來﹐靠淺紫深紅暖處。

○鸚鵡曲

故園歸計

重來京國多時住。恰做了白髮傖父。十年枕上家山﹐負我湘煙瀟雨。斷回腸一首陽關﹐早晚馬頭南去。對吳山結个茅庵﹐畫不盡西湖巧處。

○鸚鵡曲

野渡新晴

孤村三兩人家住。終日對野叟田父。說今朝綠水平橋﹐昨日溪南新雨。碧天邊雲歸巖穴﹐白鷺一行飛去。便芒鞋竹杖行春﹐問底是靑簾舞處。

○鸚鵡曲

漁父

沙鷗灘鷺褵依住。鎭日坐釣叟綸父。趁斜陽曬网收竿﹐又是南風催雨。綠楊堤忘系孤橋﹐白浪打將船去。想明朝月落潮平﹐在掩映蘆花淺處。

○鸚鵡曲

市朝歸興

山林朝市都曾住。忠孝兩字報君父。利名場反覆如雲﹐又要商量陰雨。便天公有眼難開﹐袖手不如家去。更蛾眉彊學時妝﹐是老子平生懶處。

○鸚鵡曲

陸羽風流

兒啼漂向波心住。捨得陸羽喚誰父。杜司空席上從容﹐點出茶甌花雨。散蓬萊兩腋淸風﹐未便玉川仙去。待中泠一滴分時﹐看滿注黃金鼎處。

○鸚鵡曲

顧渚紫筍

春風陽羨微喧住。顧渚問苕叟吳父。一槍旗紫筍靈芽﹐摘得和煙和雨。焙香時碾落雲飛﹐紙上鳳鸞銜去。玉皇前寶鼎親嘗﹐味恰到才情寫處。

○鸚鵡曲

園父

紫門雞犬山前住。笑語聽傴背園父。轆轤邊抱甕澆畦﹐點點陽春膏雨。菜花間蝶也飛來﹐又趁暖風雙去。杏梢紅韭嫩泉香﹐是老瓦盆邊飲處。

○鸚鵡曲

野客

春歸不戀風光住。向老拙問訊槎父。嘆匡山李白飄零﹐寂寞長安花雨。指滄溟鐵网珊瑚﹐袖捲釣竿西去。錦袍空醉墨淋漓﹐是萬古聲名響處。

○鸚鵡曲

城南秋思

新涼時節城南住。燈火誦魯國尼父。到秋來宋玉生悲﹐不賦髙唐雲雨。一聲聲只在芭蕉﹐斷送別離人去。甚河橋柳樹全疏﹐恨正在長亭短處。

○鸚鵡曲

赤壁懷古

茅廬諸葛親曾住。早賺出抱膝梁父。笑談間漢鼎三分﹐不記得南陽耕雨。嘆西風捲盡豪華﹐往事大江東去。徹如今話說漁樵﹐算也是英雄了處。

○鸚鵡曲

處士虛名

髙人誰戀朝中住。自古便有个巢父。子陵灘釣得虛名﹐幾度桐江春雨。睡神仙別有陳摶﹐拂袖華山歸去。漫紛紛少室終南﹐怎不是神仙隱處。

○鸚鵡曲

洞庭釣客

年光流水何曾住。早忘卻姓呂巖父。記蓬萊閬苑相逢﹐一別風流如雨。算人間碧海桑田﹐只似燕鴻來去。嶽陽樓劍气淩雲﹐度老樹神仙此處。

○鸚鵡曲

黃閣淸風

箕尾傳說商巖住。空桑子伊尹無父。漢蕭何昂宿分英﹐李靖唐時行雨。出山來濟了蒼生﹐卻捲白雲閒去。一千年黃閣淸風﹐是萬古聲名響處。

○鸚鵡曲

夷門懷古

人生只合梁園住。快活煞幾个白頭父。指他家五輩風流﹐睡足胭脂坡雨。說宣和錦片繁華﹐輦路看元宵去。馬行街直轉州橋﹐相國寺燈樓幾處。

○鸚鵡曲

都門感舊

都門花月蹉跎住。恰做了白髮傖父。酒微醒曲榭回廊﹐忘卻天街酥雨。曉鍾殘紅被畱溫﹐又逐馬蹄聲去。恨無題亭影樓心﹐畫不就愁城慘處。

○鸚鵡曲

磻溪故事

非熊無夢淹畱住。呂望八十釣魚父。白頭翁晚遇文王﹐閒煞磻溪蓑雨。運來時表海封齊﹐放下一鉤絲去。至今人想象筌箵﹐靠蘚石苔磯穩處。

○鸚鵡曲

泣江婦

曹娥江主婆娑住。五月五水面迎父。蔡中郎幼婦碑陰﹐古刻荒雲深雨。夏侯瞞智肖楊修﹐彊說不多來去。怕文章泄漏風光﹐謎語到難開口處。

○鸚鵡曲

蘭亭手卷

蘭亭不肯昭陵住。老逸少是獻之父。過江來定武殘碑﹐剝落刓煙剜雨。縱新新繭紙臨摹﹐樂事賞心俱去。永和年小艸斜行﹐到野鶩家雞窘處。

○鸚鵡曲

龐隱圖

團欒話裏禪龕住。靈昭女對老龐父。利名心不掛絲毫﹐更肯沾風粘雨。嘆黃金散盡還家﹐逝水看流年去。只尋常賣簟籬休﹐這眷屬今無討處。

○鸚鵡曲

拔宅衝生圖

淮南仙客蓬萊住。發漆黑變雪髯父。八公山九轉丹成﹐洗盡腥風醎雨。想雲霄犬吠雞鳴﹐拔宅向靑霄去。勸長安熱客回頭﹐鏡影到流年老處。

○鸚鵡曲

憶西湖

吳儂生長西湖住。艤畫舫聽棹歌父。蘇堤萬柳春殘﹐曲院風荷番雨。艸萋萋一道腰裙﹐軟綠斷橋斜去。判興亡說向林逋﹐醉梅屋梅梢偃處。

○鸚鵡曲

感事

江湖難比山林住。種果父勝刺船父。看春花又看秋花﹐不管顚風狂雨。盡人間白浪滔天﹐我自醉歌眠去。到中流手腳忙時﹐則靠著柴扉深處。

○鸚鵡曲

買臣負薪手卷

赭肩腰斧登山住。耐得苦是采薪父。亂雲升急澍飛來﹐拗靑松遮風雨。記年時雪斷溪橋﹐脫度前灣歸去。買臣妻富貴休休﹐气焰到寒灰舞處。

○鸚鵡曲

燕南八景

蘆溝淸絕霜晨住。步落月問倚闌父。薊門東直下金臺﹐仰看樓臺飛雨。道陵前夕照蒼茫﹐疊翠望居庸去。玉泉邊一派西山﹐太液畔秋風緊處。

○鸚鵡曲

松林

山圍行殿周遭住。萬里看牧羊父。聽神楡樹北車聲﹐滿載松林寒雨。應昌南舊日長城﹐帶取上京愁去。又秋風落雁歸鴻﹐怎說到無言語處。

○鸚鵡曲

至上京

澶河西北徵鞍住。古道上不見耕父。白茫茫細艸平沙﹐日日金蓮川雨。李陵臺往事休休﹐萬里漠長城去。趁燕南落葉歸來﹐怕迆邐飛狐冷處。

○鸚鵡曲

憶難鳴山舊遊

雞鳴山下荒丘住。客弔古問驛亭父。幾何年野屋叢祠﹐滅沒犁煙鋤雨。默尋思半晌無言﹐逆旅又催人去。指峯前代好磨笄﹐是血淚當時灑處。

○鸚鵡曲

南城贈丹砂道伴

長松蒼鶴相依住。骨老健稱褐衣父。坐燒丹忘記春秋﹐自在溪風山雨。有人來不問親疏﹐淡飯一杯茶去。要茅檐臥看閒雲﹐梅影轉幽窗雅處。

○鸚鵡曲

別意

花驄嘶斷畱儂住。滿酌酒勸據鞍父。柳靑靑萬里初程﹐點染陽關朝雨。怨春風雁不回頭﹐一个个背人飛去。望河橋斂衽頻啼﹐早驀到長亭短處。

以上三十六首見太平樂府卷一﹐用隋樹森校本

○鸚鵡曲

錢塘初夏

錢塘江上親曾住。司馬槱不是村父。縷金衣唱徹流年﹐幾陣紗窗梅雨。夢回時不見犀梳﹐燕子又銜春去。便人間月缺花殘﹐是小小香魂斷處。

○鸚鵡曲

溪山小景

長繩短系虛名住。傾濁酒勸鄰父。艸亭前矮樹當門﹐畫出輕煙疏雨。看燕南陌上紅塵﹐馬耳北風吹去。一年年月夜花朝﹐自占取溪山好處。

○鸚鵡曲

四皓屏

張良更姓記橋住。夜待旦遇个師父。一編書不爲封畱﹐字字咸陽膏雨。借箸籌滅項興劉﹐到底學神仙去。待商山西皓還山﹐再不戀人間險處。

○鸚鵡曲

逃吳辭楚無家住。解寶劍贈津父。十年間隸越鞭荊﹐怒捲秋江潮雨。想空城組練三千﹐白馬素車回去。又逡巡月上波平﹐暮色在煙光紫處。

○鸚鵡曲

靑衫司馬江州住。月夜笛厭聽村父。甚有傳舊譜琵琶﹐切切嘈嘈檐雨。薄情郎又泛茶船﹐近日又浮梁去。說相逢總是天涯﹐訴不盡柔腸苦處。

○鸚鵡曲

才郎於祐咸陽住。是个不識字的田父。禦溝西綠水東流﹐乍歇長安秋雨。恨匆匆一片題情﹐紅葉爲誰流去。恰殷勤離得深宮﹐便得到人間好處。

【馮尊師﹕詞作24首】

○蘇武慢

飯了從容﹐消閒策杖﹐野望有何憑仗。帆歸遠浦﹐鷺立汀洲﹐千樹好花微放。芳艸池塘﹐錦江樓閣﹐隱隱云埋靑嶂。向東郊﹑極目天涯﹐不見故人惆悵。歸去也﹑翠麓崎嶇﹐林巒掩映﹐消遣晚來情況。幽禽巧語﹐弱柳搖金﹐綠影小橋淸響。揮掃龍蛇﹐領略風光﹐陶寫丹靑吟唱。這雲山好景﹐物外煙霞﹐幾人能訪。

○蘇武慢

返照回光﹐終焉活計﹐何處可爲依托。凋零鄭圃﹐竹塢松溪﹐林下勝遊行樂。霞友云朋﹐水色山光﹐幽隱煙蘿巖壑。更堂堂﹑气槪摩天﹐一點浩然廖廓。堪愛處﹑蝶戲花梢﹐苔生石徑﹐風細日髙簾幕。淸虛器量﹐咀嚼乾坤﹐髙邁市朝歡約。疏葛寬裁﹐瘦玉橫拖﹐笑傲東籬吟酌。把眞情欲寫﹐柰何塵世﹐故人蕭索。

○蘇武慢

識破塵寰﹐樊籠跳出﹐飄蕩幸無拘束。萍蹤自在﹐雅操孤髙﹐還若野雲麋鹿。遇坎乘流﹐混俗和光﹐知止有何榮辱。恣陶陶﹑海上人間﹐不管歲華催促。從此後﹑筆硯生塵﹐蠅蝸絕念﹐安分翠微云屋。般般放下﹐事事都休﹐靜對小軒梅竹。一味疏慵﹐萬古淳風﹐便是眞常淸福。任羣情晝夜﹐世路奔波﹐競爭蠻觸。

○蘇武慢

夢斷槐宮﹐倚天長嘯﹐勘破物情今古。擔簦映雪﹐射虎誅龍﹐曾把少年身誤。金穀繁華﹐漢苑秦宮﹐空有落花飛絮。嘆浮生﹑終日茫茫﹐誰肯死前回顧。爭似我﹑玉麈淸談﹐金徽雅弄﹐髙臥洞天門戶。逍遙畎畝﹐肆任情懷﹐閒伴蓼汀鷗鷺。收拾生涯﹐紫蟹黃柑﹐江上一蓑煙雨。醉歸來﹑依舊蘆花深處﹐月明幽浦。

○蘇武慢

試問禪關﹐參求無數﹐往往到頭虛老。磨磚作鏡﹐積雪爲糧﹐迷了幾多年少。毛吞大海﹐芥納須彌﹐金色頭陀微笑。悟時超﹑十地三乘﹐凝滯四生六道。誰聽得﹑絕相巖前﹐無陰樹下﹐杜宇一聲春曉。曹溪路險﹐鷲嶺雲深﹐此處故人音窅。千丈冰崖﹑五葉蓮開﹐古殿簾垂香裊。免葛藤叢裏﹐婆娑遊子﹐夢魂顚倒。

○蘇武慢

出世登眞﹐須憑剛志﹐決要頓開靈慧。消塵止念﹐絕愛忘憂﹐恬淡自然知味。雷震一聲﹐火發三田﹐半夜烏飛千里。透簾幃﹑鉛鼎溫溫﹐恣飲玉壺香膩。堪下手﹑策鳳攀鸞﹐烹金間木﹐遊賞洞房佳瑞。傾光吐秀﹐塞海衝山﹐眞气徧充天地。乘履風雲﹐摘騎日月﹐不比尋常兒戲。把玄珠收取﹐大羅歸去﹐聖賢同域。

○蘇武慢

大道幽深﹐如何消息﹐說破鬼神驚駭。挾藏宇宙﹐剖判玄元﹐眞樂世間無賽。靈鷲峯前﹐寶珠拈出﹐明顯玉般光彩。照乾坤﹑上下羣生﹐知者壽同山海。最至極﹑翠靄輕分﹐瓊花亂墜﹐空裏結成雯蓋。金身玉骨﹐月帔星冠﹐符合水晶天籟。淸淨門庭﹐聖賢風範﹐千古儼然常在。願學人﹑達此希夷微理﹐共遊方外。

○蘇武慢

避世安時﹐同塵處順﹐淵默至人誰識。鶉居鷇食﹐蘚徑蘿龕﹐深密養廉寧極。浮枕有定﹐出入無方﹐逆順神機難測。樂簞瓢﹑笑傲林泉﹐未肯折腰形役。當此際﹑棐幾松窗﹐唇歌舌彈﹐渴飲玉壺春色。一懷皓月﹐兩袖淸風﹐眞个个中消息。方外生涯﹐靜中意味﹐不許等閒攀摘。待迷雲﹑吹散玉繩髙潔﹐自知端的。

○蘇武慢

堪嘆羣情﹐迷津宛轉﹐飄蕩甚時休歇。爭頭競角﹐抵死漫生﹐一向戀家貪業。利鎖名韁﹐欲浪恩山﹐酒市花衢顚蹶。騁嘍囉似蟻循環﹐不念鬢華如雪。誰肯向﹑大朴林中﹐無爲鄕裏﹐閒伴老聃莊列。珠獲象罔﹐夢斷華胥﹐髙枕洞天日月。三界廓然﹐八表沖虛﹐湛湛靈光通徹。這逍遙劫外﹐妙哉眞樂﹐世間難說。

○蘇武慢

過隙年光﹐如毛塵事﹐暗把物情移換。浮生擾擾﹐背覺隨塵﹐酒色利名縈絆。憑君看取﹐歷代英雄﹐楚越周秦唐漢。漫遺畱﹑壞冢頹碑﹐千古是非不斷。聞早悟﹑碧玉壺中﹐白雲堆裏﹐別有翠霞宮殿。三天雅會﹐五彩光攢﹐朝赴紫微瓊宴。閬苑瑤池﹐絳闕淸都﹐信任逍遙遊玩。笑愚頑苦海﹐販骨無休﹐往來流轉。

○蘇武慢

悟人曹溪﹐鶴衝霄漢﹐雲水道人活計。臨川舉楫﹐對鏡擲鉤﹐澇漉錦鱗紅鯉。風送漁舟﹐透人雙峯﹐影裏駭然明霽。見煙霞﹑極目金丹﹐一粒貴珍難比。玄妙處﹑太一含眞﹐玄元成像﹐升降个中無滯。堅持九載﹐志煉三千﹐精進五華瓊液。都在靈源﹐洞徹神光﹐眞境了然超彼。這長生久視﹐天機深奧﹐上仙眞理。

○蘇武慢

創建靈壇﹐初修丹竈﹐保養太和眞命。風上虎嘯﹐火起龍騰﹐燮理要依時令。金木交並﹐斗覺天關﹐旋繞滌除心徑。睹玄珠﹑一粒流霞﹐閃爍送歸金鼎。壺中景﹑造化希夷﹐玄機要妙﹐點制魄仙魂聖。元中體用﹐旨裏明眞﹐悟得本來眞性。還返無窮﹐漸入淸陽﹐仙境照盈虛靜。這一輪明月﹐年年蒙蔽﹐豁然開瑩。

○蘇武慢

運气吞霞﹐乘風飲露﹐須列五云爲則。南山赤鳳﹐北海烏龜﹐堅志用心求得。鉛汞相迎﹐造化鑪中﹐烹就一丸端的。這陰陽﹑神用虛無﹐長養浩然消息。玄關悟﹑到此方知﹐盲聾耳目﹐得遇至人開剔。用符妙道﹐默運玄機﹐瓊液轉流增益。雲水淸閒﹐太虛空寂﹐寥廓本無蹤迹。這金丹一訣﹐平生疑難﹐渙然冰釋。

○蘇武慢

日月髙奔﹐金波滿泛﹐七返九還延祚。眞精應物﹐大道潛身﹐恍惚妙通玄路。直待陽生﹐造化神丹﹐龍虎紫霄天府。這瑤函﹑寶篆天機﹐須仗至人開悟。長生道﹑固蒂深根﹐仙家活計﹐烹煉汞鉛爲務。鑪輝五彩﹐鼎耀三光﹐識取本來宗祖。明月樓前﹐睹个金蟬﹐飛舞翠峯明宇。把淩雲一志﹐精誠精進﹐上仙科舉

○蘇武慢

元气充餐﹐麻衣遮體﹐萬事轉頭何濟。黃芽白雪﹐黑水紅雲﹐軒帝注傳名世。深謝名師﹐說破希夷﹐妙理本來精粹。把仙胎﹑養就云﹡﹐繚繞萬神咸備。持造化﹑个个圓成﹐人人具足﹐一气返還資質。周遊八景﹐徧賞三山﹐不離目前親詣。堪笑迷途﹐豈識陰陽﹐宗祖任教邪魅。煉金丹﹑悉是乾坤英秀﹐閒生豪气。

○蘇武慢

絕粒停廚﹐飡霞飲露﹐返照自然相制。鉛生五彩﹐汞發三光﹐方顯大丹苗裔。開啟朱扉﹐躍出金烏﹐飛入玉蟾宮裏。把陰陽﹑交會神鑪﹐烹就浩然眞體。虛無內﹑紫气盤旋﹐玄珠閃鑠﹐射透混成宗睿。忘機修道﹐隱迹求仙﹐常默心無凋獘。貪戀榮華﹐誤了赫赫神丹﹐恣情拋棄。有人人識道﹐專精謹守﹐決然超彼。

○蘇武慢

洞曉玄機﹐深明丹奧﹐賴與祖宗符契。龍耕虎種﹐玉液金芝﹐好个道家活計。丹竈容光﹐睹个嬰兒﹐旋繞驚天駭地。馭紫雲﹑翠鳳相迎﹐眞的上仙苗裔。三陽首﹑玉藥天香﹐琪花寶樹﹐掩映瑞云佳麗。天光瀲灩﹐桂影扶疏﹐鯤化大鵬相繼。休謂狂言﹐性理分明﹐消息至人才藝。在英豪決烈﹐精誠果敢﹐性情髙志。

○蘇武慢

志气淩雲﹐精神英秀﹐得脫徧求眞理。虛空鑪戶﹐自已天眞﹐遭遇便能修制。師不髙明﹐咫尺如隔﹐千里安分眞僞。這黃芽赤髓﹐時人皆有﹐柰何愚昧。眞烈士﹑斡運機關﹐鑿開混沌﹐奪得夜明如意。輝輝寶蓋﹐赫赫靈光﹐影隱大淵無滯。休縱心猿﹐盜了金鼎還丹﹐謾勞虛費。起三陽眞火﹐時時烹煉﹐九還逃避。

○蘇武慢

冒雪衝霜﹐迎風沐雨﹐得遇至人開悟。通微入妙﹐起死回生﹐可謂煉丹規矩。離坎相交﹐反覆陰陽﹐須藉木龍金虎。把乾坤鼎器﹐五行羅列﹐煆圭成土。玄妙處﹑種就黃芽﹐燒成丹藥﹐此理向誰分訴。玻璃鳳孕﹐碧玉龍珠﹐飛出瑞云深處。摯電搖空﹐諕得三尸奔走﹐六賊逃去。顯仙胎飛舞﹐五云繚繞﹐樂聲齊舉。

○蘇武慢

靜室修心﹐雲山養道﹐幾个遇人傳訣。鉆攢八卦﹐鼎備三才﹐修建道家基業。陰與陽並﹐斡轉樞機﹐旋走虎龍蟠結。這天機逆順﹐學流不曉﹐豈能分別。希夷理﹑瑞气騰騰﹐祥雲靄靄﹐紫霧罩籠金闕。千神咸備﹐萬化全成﹐方應大丹熟也。琪樹瑤花﹐徧滿虛無眞景﹐翠紅相列。觀心澄曉月﹐淸風滿目﹐洞天淸徹。

以上二十首見鳴鶴餘音卷二

○春從天上來

大道幽玄。似月滿寒空﹐水湛深淵。皎潔澄淸﹐鑑物無私﹐端的此理難言。問髙人遙指﹐指落花飛絮翩翩。艸連天。嘆黃花翠竹﹐何異眞禪。雲山萬重斷續﹐更寂寥溪壑﹐冷浸石田。霧鎖松亭﹐風輕蘭榭﹐時憑淨幾忘詮。對虛堂瀟灑﹐灰心性一味翛然。與誰傳。有瓶盂燈火﹐瓦鼎沈煙。

鳴鶴餘音卷一

○玩瑤臺﹝北曲﹞

直指玄元路。嘆苦海迷人不悟。在目前平平穩穩﹐又無眥險難相阻。把萬緣一切放下﹐他自有聖賢提舉。似斷雲野鶴飛騰﹐向物外靑霄信步。慶會神仙侶。渴時飲蟠桃醁醑。出入在星樓月殿﹐笑人間生死今古。跨彩鳳祥鸞上太虛﹐歸來臥碧霞深處。這逍遙活計難傳﹐分付與蓬萊伴侶。

○滿江紅

寒暑相催﹐俄然又秋傳�信。驚往事幾番成敗﹐百年如瞬。軒冕未酬黃卷志﹐琴書早賦靑山隱。占五湖煙月樂希夷﹐無盈損。人間事﹐多愁恨。方外趣﹐別風韻。這瀛洲寧美﹐玉堂金印。徇物情懷兒女操﹐摩天頭角神仙分。看碧霄歸去彩鳳迎﹐白雲引。

鳴鶴餘音卷二

○沁園春

曠劫威音﹐頓悟之時﹐不假外緣。任騰騰兀兀﹐天涯海角﹐閒雲野鶴﹐豈管流年。月下風前﹐逍遙自在﹐興則髙歌困則眠。回頭處﹐落花飛絮﹐遠水輕煙。本來無說無傳﹐道乃�彊名豈有禪。這桃紅柳綠﹐自然消息﹐何須扭捏﹐擊竹拈蓮。大相無形﹐眞空非有﹐論甚纖毫與大千。石獅子﹐敢胡言貉語﹐說地談天。

鳴鶴餘音卷三

【傅按察﹕詞作1首】

○鴨頭綠

錢塘懷古

靜中看。記昔日淮山隱隱﹐宛若虎踞龍盤。下樊襄﹑指揮湘漢﹐鞭云騎﹑圍繞江幹。勢不成三﹐時當混一﹐過唐之數不爲難。陳橋驛﹑孤兒寡婦﹐久假當還。掛徵帆﹑龍舟催發﹐紫宸初捲朝班。禁庭空﹑土花暈碧﹐輦路悄﹑呵喝聲乾。縱余得西湖風景﹐花柳亦凋殘。去國三千﹐遊仙一夢﹐依然天淡夕陽間。昨宵也﹑一輪明月﹐還照臨安。

輟耕錄卷十四

【髙道寬﹕詞作26首】

○西江月

混沌屯蒙如卵﹐昏昏默默盈空。浩然太素抱鴻蒙。一气循環凝重。內隱眞水眞火﹐氤氳盤結如冰。中心元始造玄功。三气齊分太定。

○蘇幕遮

原調誤作浪淘沙﹐玆據律攺

大參同﹐人難會。點開圓明﹐照覺迷天睡。舉動施爲明與昧。乾裏丹元﹐休把眞空背。坤中藥﹐方以類。采得將來﹐付與丁公配。合就一丸先天味。食了登仙﹐鶴駕遊方外。

○浪淘沙

稽首眾神仙。勘破乾坤。九眞息出運江煙。箭射紅心師資準﹐贏得周天。方外采汞鉛。丹藥雙全。一般消息兩般玄。拈起二陰硃砂鼎﹐打罷圓全。

○逍遙令

君問道﹐只要谷神通。但把乾坤爲鼎器﹐兩般消息妙無窮。湛湛越澄淸。瑤池客﹐方外運玄功。放下萬緣都不掛﹐明珠在掌好參同。撞透海云鍾。

○蘇幕遮

玉鑪中﹐燒丹藥。鍛煉三成﹐最上眞个妙。海底龜蛇勤收捉。納在壺中﹐煉就圓明覺。照無邊﹐光灼灼。順手拈來﹐直下長生勺。功行十分憑戒約。一對芒鞋﹐穿上踏雲腳。

○蘇幕遮

藥無窮﹐頻收采。丹鼎純烹﹐一味通三昧。萬法都無眞个會。淸靜家風﹐最上爲精粹。付知音﹐偏可意。開口參同﹐方外生智慧。乾裏圓明添活計。了見之時﹐衲被蒙頭睡。

○望蓬萊

眞消息﹐明月照天涯。玉兔彩蟾十五夜﹐金烏飛去吐紅霞。一點道人茶。淸霄外﹐靜隱紫丹砂。偃月鑪中烹玉蕊﹐硃砂鼎內結金花。贈與道人家。

○蘇幕遮

滅無爭﹐眞火候。升降全憑﹐一點丹無漏。鎖定元初興宇宙。月到離宮﹐自有神明祐。煉天和﹐眞藥就。片餉工夫﹐看是誰參透。玉筍鉆冰仙樂奏。朝現三淸﹐萬劫長春壽。

○臨江仙

寶劍重磨光色顯﹐圓明正照無邊。月華皓皓鎖蟾天。一輪含弘處﹐松檜幾居仙。滿目玉塵風舞動﹐銀峯鋪翠云軒。鶴來先報玉皇宣。跨鸞歸去也﹐拂袖朝天。

○蘇幕遮

閉玄關﹐通三昧。采藥仙翁﹐收得眞消息。柳岸蘆花添靑翠。滿地白雲﹐只許人不會。但拈來﹐偏如意。本分家風﹐分付眞心地。一顆神珠明麗麗。照破塵沙﹐相遇人授記。

○浪淘沙

虛運一周天。消息乾坤。陰陽升降月華鮮。鉛汞點就七千數﹐漸入功圓。鍛煉體綿綿。放下周全。正當子午罷抽添。八萬四千功行滿﹐頓了神仙。

○西江月

妙本三元眞火﹐收來鍛煉成丹。藥全二百四十元。顆顆圓明體現。丹裏紅霞繚繞﹐丁公食了飛仙。黃房睡覺總無言。方始嬰兒才戀。

○蘇幕遮

聚三華﹐合四象。一气流通﹐上下頻升降。飛入泥丸光百丈。歲久年深﹐煉成琉璃帳。證先天﹐朝無上。當位中庸﹐三五三十棒。打就不來亦不往。這个家風﹐端的無虛妄。

○西江月

七返硃砂返本﹐丹須日用烹煎。坤宮藥物采歸乾。黑虎赤龍相見。泰否調和得一﹐中庸三五還元。靈光射透九重天。靜處當峯月現。

○蘇幕遮

覓元因﹐恰一對。七返眞藥﹐雨味丹才配。火候刀圭深靑翠。上下升降﹐睹面人不會。下功夫﹐休貪睡。不屬中間﹐要妙非內外。夾脊雙關飛紫瑞。一顆明珠﹐飛上蒼龍背。

○西江月

九轉靈丹妙藥﹐從來一點元眞。仙家收得做天人。普度人人有分。本來硃砂一味﹐還元黑錫白銀。河車搬運與心君。了見不離方寸。

○蘇幕遮

妙還元﹐鎭常在。丹藥白銀﹐那个人不愛。武士將來教君解。琢就銀壺﹐提向街頭賣。要三成﹐棄兩壞。最上功夫﹐巧造十分大。圓滿一旬徧飲快。醉赴蟠桃﹐歸去君休怪。

○蘇幕遮

采壺中﹐凝日月。片餉工夫﹐鍛煉無休歇。滿岸蘆花白如雪。丹蕊飛來﹐教我如何說。道無明﹐眞一訣。得也第廬﹐自在閒守拙。直待鶴來方外接。白日飛升﹐有分朝金闕。

○蘇幕遮

出五行﹐修方外。彼岸蘆花﹐鬱鬱彤雲墜。浩浩風光貪困睡。喚覺從頭﹐點對都交會。雪中月﹐壺中日。獨跨扁舟﹐虛運松風瑞。妙本將來醫爾醉。普勸諸公﹐休把元初昧。

○西江月

撥轉飛天妙本﹐煉就一粒丹砂。朝求暮采道人茶。圓滿一旬點罷。玉衡纏教定正﹐運動八面雲霞。小庵獨坐俺仙家。除睡萬緣不掛。

○掛金索

萬萬餘車﹐白面一和。調餅圓成﹐彷似天來大。混沌蒸熟﹐恰好則一个。順手拈來﹐看是誰嚼破。

○蘇幕遮

大眞元﹐超法界。鍛煉精華﹐歷劫常不壞。七朵金蓮神通大。普度羣迷﹐同赴蟠桃會。紫金丹﹐白玉塊。處處圓明﹐朗朗常現在。一派淸流通方外。徧體陽神﹐出入誰能賽。

○逍遙令

眞大道﹐脫體做神仙。兩个一般無二樣﹐功成行滿玉皇宣。鶴駕赴朝元。浮空去﹐萬法總無言。我本獨超三界外﹐玄元不二妙眞全。寰海度人船。

○蘇幕遮

這無爲﹐先天造。有有無無﹐端的無窮妙。最上不空誰曾到。彊曰爲名﹐假作字之號。道眞常﹐大祕奧。覺象圓明﹐得一元頓教。代代相承心印寶。壓盡傍門﹐獨顯眞大道。

○望蓬萊

無無處﹐大道本無言。萬法拈來則一句﹐彊名曰道字丹仙。象帝乃根元。眞無處﹐妙化有無先。不空寂無傳最上﹐希夷微妙谷神篇。宗祖在先天。

○滿庭芳

頓悟玄機﹐漸離塵境﹐雙忘頓漸無爲。修眞大道﹐了見本希夷。戒律精持道徳﹐做神仙﹑方外先知。憑心地﹐三千功滿﹐八百行無虧。諸公休生退﹐勤勞謹務﹐慈儉明白﹐先人後己﹐忍讓慈悲。割斷俗緣最上﹐遇玄門﹑加志無移。神明祐﹐超拔七祖﹐同赴彩雲歸。

【髙明﹕詞作1首】

○鷓鴣天

題顧氏景筠堂

綠玉參差傍短楹。髙堂淸夢已冥冥。滿枝只帶湘靈點﹐一曲空聽秦鳳鳴。天莫問﹐物多情。此君瀟灑若平生。風聲月色來亭榭﹐老淚年來濕幾更。

明詞綜卷一

【髙士談﹕詞作4首】

○玉樓春

爲伯求作

少年人物江山秀。流落天涯今白首。形容憔悴不如初﹐文采風流仍似舊。百花元是仙家酒。千歲靈根能益壽。都將萬事付天公。且伴老人開笑口。

○減字木蘭花

西湖睡起。飛絮遊絲春老矣。漲綠涵空。十頃玻璃四面風。時平事少。天與湖山供坐嘯。他日西州。卻怕羊曇感舊遊。

○朝中措

瑯琊山色最淸雄。心賞待衰翁。路轉峯回如畫﹐新亭半濕靑紅。風流賓從﹐淸閒歲月﹐且共從容。莫笑尊前老大﹐猶堪管領春風。

以上三首見中州樂府

○好事近

誰打玉川門﹐白娟斜封團月。晴日小窗活火﹐響一壺春雪。可憐桑薴一生顚﹐文字更淸絕。直擬駕風歸去﹐把三山登徹。

中州樂府元徳明詞內附

【髙氏﹕詞作1首】

○失調名

促段功歸

風捲殘云﹐九霄冉冉逐。龍池無偶﹐水雲一片綠。寂寞倚屏幃﹐春雨紛紛促。蜀錦半牀閒﹐鴛鴦獨自宿。好語我將軍﹐只恐樂極生悲冤鬼哭。

堯山堂外紀卷七十四

【髙憲﹕詞作2首】

○梅花引

蒿火目。藜羹腹。書生寧有封侯骨。長須奴。下澤車。艱關險阻﹐誰教涉畏途。半生落漠長安道。一事無成雙鬢老。南轅胡。北轅吳。功名富貴﹐情知不可圖。槐安夢。鼓笛弄。馳驟百年塵一哄。陶淵明。張季鷹。一杯濁酒﹐焉知身後名。有溪可漁林可繳。須信在家貧也樂。熊門春。浿江云。幾時作个﹐山間林下人。

中州樂府案此下中州樂府原有梅花引城下路一首﹐乃賀鑄詞誤入﹐因刪去。

○三奠子

畱襄州

上楚山髙處﹐回望襄州。興廢事﹐古今愁。艸封諸葛廟﹐煙鎖仲宣樓。英雄骨﹐繁華夢﹐幾荒邱。雁橫別浦﹐鷗戲芳洲。花又老﹐水空流。著人何處在﹐倦客若爲畱。習池飲﹐龐陂釣﹐鹿門遊。

花艸粹編卷七

【髙永﹕詞作1首】

○大江東去

滕王閣

閒登髙閣﹐嘆興亡滿目﹐風煙塵土。畫棟珠簾當日事﹐不見朝雲暮雨。秋水長天﹐落霞孤鶩﹐千載名如故。長空淡澹﹐去鴻嘹唳誰數。遙憶才子當年﹐如椽健筆﹐坐上題佳句。物換星移知幾度﹐遺恨西山南浦。往事悠悠﹐昔人安在﹐何處尋歌舞。長江東注﹐爲誰流盡今古。

元艸堂詩餘卷上

【顧阿瑛﹕詞作4首】

○水調歌頭

天香詞

金粟綴仙樹﹐玉露浣人愁。誰道買花載酒﹐不似少年遊。最是宮黃一點﹐散下天香萬斛﹐來自廣寒秋。蝴蝶逐人去﹐雙立鳳釵頭。向尊前﹐風滿袖﹐月盈鉤。縹緲羽衣天上﹐遺響遏云流。二十五聲秋點﹐三十六宮夜月﹐橫笛按伊州。同躡彩鸞背﹐飛過小紅樓。

舊抄本玉山璞稿

○淸平樂

題桐花道人捲桐花道人吳國良雪中自雲林來﹐持所制桐花煙見遺。畱玉山中數日﹐今日始晴﹐相與同坐雪巢﹐以銅博山﹐焚古龍涎﹐酌雪水﹐烹藤茶﹐出萬壑雷琴﹐聽淸臒生陳維允彈石泉流水調﹐道人復以碧玉簫作淸平樂﹐虛室生白﹐塵影不動﹐淸思不能已已。道人出所攜捲索和民瞻石先生所制淸平樂詞﹐予遂以紫玉池試想花煙﹐書以贈之﹐且邀座客郯雲臺同和﹐時至正十年臘月二十二日也

鳳簫聲度。十二瑤臺暮。開徧瓊花千萬樹。才入謝家詩句。仙人酌我流霞。夢中知在誰家。酒醒休扶上馬﹐爲君一洗箏琶。

舊抄本玉山璞稿

○蝶戀花

三月二十日﹐陳浩然招遊觀音山﹐宴張氏樓﹐徐姬楚蘭佐酒﹐以琵琶度曲﹐郯雲臺爲之心醉﹐口占

春江暖漲桃花水。畫舫珠簾﹐載酒東風裏。四面靑山靑似洗。白雲不斷山中起。過眼韶華渾有幾。玉手佳人﹐笑把琵琶理。枉殺雲臺標外史。斷腸只合江州死。

舊抄本玉山璞稿

○靑玉案

彥成以他故去﹐作此懷之

春寒側側春陰薄。整半月﹐春蕭索。旭日朝來升屋角。樹頭幽鳥﹐對調新語﹐語罷雙飛卻。紅入花腮靑入萼。盡不爽花期約。可恨狂風空做惡。曉來一陣﹐晚來一陣﹐難道都吹落。

讀畫齋本玉山璞稿卷二以上周泳先校補舊抄玉山璞稿本詞四首

【管道升﹕詞作4首】

○漁父

遙想山堂數樹梅。淩寒玉蕊發南枝。山月照﹐曉風吹。只爲淸香苦欲歸。

○漁父

南望吳興路四千。幾時回去霅溪邊。名與利﹐付之天。笑把漁竿上畫船。

○漁父

身在燕山近帝居。歸心日夜憶東吳。斟美酒﹐膾新魚。除卻淸閒總不如。

○漁父

人生貴極是王侯。浮利浮名不自由。爭得似﹐一扁舟。弄月吟風歸去休。

以上四首見淸河書畫舫卷十

【貫云石﹕詞作2首】

○水龍吟

詠揚州明月樓

晚來碧海風沈﹐滿樓明月畱人住。璚花香外﹐玉笙初響﹐修眉如妒。十二闌干﹐等閒隔斷﹐人間風雨。望畫橋檐影﹐紫芝塵暖﹐又喚起﹑登臨趣。回首西山南浦。問云物﹑爲誰掀舞。關河如此﹐不須騎鶴﹐盡堪來去。月落潮平﹐小衾夢轉﹐已非吾土。且從容對酒﹐龍香涴繭﹐寫平山賦。

南濠詞話

○蝶戀花

錢塘燈夕

燈意畱人云自列。六市輕簾﹐斗露錢塘月。十二修鬟流翠結。東風搖落仙肌雪。淺淺銀壺催曉色。蘭影香中﹐總是江南客。去國一場春夢滅。關情不記分吳越。

永樂大典卷二萬三百五十四夕字韻

【韓奕﹕詞作28首】

○女冠子

元夕

又元宵近。冷風寒雨成陣。春泥巷陌﹐悄無車馬﹐數碗殘燈﹐依稀相映。夜深光已暝。是處敗垣頹砌﹐熒熒靑燐。但隆隆鼓﹐璫璫漏﹐打破一城荒靜。古來此地繁華盛。歌舞歡相競。何事如今﹐恁地都無些剩。空傳下幾句﹐舊腔新令。故老風流盡。漫唱西樓月轉﹐也無人聽。自剔殘紅灺﹐半窗梅影﹐伴人愁鬢。

○賀新郎

送別

煙雨楓橋路。算年來﹑幾番送別﹐故人千里。君亦當初緣底事﹐不念平生儔侶。容易把﹑幽歡間阻。歲晚卻思來訪舊﹐舊處亭館﹐廢垣荒圃。寒日照﹐殘桑梓。同遊似我今餘幾。且畱連﹑小窗淸夜﹐挑燈疑語。身外事多何必問﹐������。況鬢影﹑相看如許。秋艸蕭蕭連茂苑﹐正堪愁﹑杜牧詩中意。誰畫在﹐行裝裏。

○淸平樂

房深戶密。不放朝寒入。睡起就牀梳洗畢。背坐半窗紅日。衣香易冷頻燒。琴弦正緊慵調。望斷山中人信﹐幾多春到梅梢。

○百字令

次韻答毗陵蔣公冕見寄

問余何事﹐未中年﹑已覺心情歡少。對靑鏡﹑頻傷往事﹐白髮鬢邊生早。水上題紅﹐花間拾翠﹐到如今休了。年年春色﹐應笑閉門人老。故人咫尺﹐江云幾回吟眺﹐目斷扁舟小。荒後人家依舊好。空記夢中曾到。一曲髙歌﹐知君別後﹐也恁多愁抱。甚時乘興﹐山陰去訪安道。

○柳梢靑

梁溪道中

柳暗花明。江村�路﹐微雨才晴。一个扁舟﹐盡容漁叟﹐到處閒情。往來鳧渚鷗汀。新朋間﹑舊人爭送迎。麥飯楡羹﹐故園寒食﹐誤卻歸程。

○鵲橋仙

漁父詞和放翁韻

三江秋水﹐五湖春雨。只在釣船中住。滔滔波浪與天浮﹐釣時認得魚多處。杏壇有樹。桃源有路。罷釣有時間去。𨿽年八十尙垂綸﹐�不是﹑姓姜漁父。

○河傳

送兪彥行

天際舟去水和煙。路遙遙知幾千。廣州又在海西邊。堪憐。行人方少年。回首吳臺連楚館。雲樹遠。眼與腸俱斷。念歸期。是何時。休遲。鶯花容易稀。

○水龍吟

次韻題湧金飛雪畫扇

蒼寒收盡紅塵﹐四山一色俄驚曉。樓臺宮闕﹐冰壺影裏﹐瑩然淸悄。獨有遊人﹐畫船靑蓋﹐笙歌猶繞。徧園林松竹﹐光渾��﹐人住處﹐皆蓬島。羅扇畫來輕小。乍時人﹑見多驚倒。誰畱古本﹐到今付與﹐良工塗掃。夏日攜時﹐且揮且玩﹐暑都消了。更詞人親筆題題﹐這風景﹐古猶少。

○百字令

爲沈畫師題寫山樓

軟紅塵裏﹐愛君家﹑縹緲半空樓倚。曲檻外﹐江南江北﹐兩岸好山無際。日湧浮金﹐煙凝積翠﹐朝夕映窗幾。拋書臥看﹐丘壑在人胸次。興來把筆臨池﹐濃塗淡抹﹐咫尺論千里。內一段精神聚處﹐�甚詩人能擬。卻笑米顚﹐結庵京�﹐也便寫圖誇美。生綃半幅﹐漫賦新詞同寄。

○柳梢靑

過了淸明。江�郭外﹐雲淡煙輕。幾家臺沼﹐萍蕪自綠﹑殘柳還靑。何人樓外吹笙。彷佛�﹑梨園舊聲。喚起閒愁﹐暗思往事﹐老去忘情。

○淸平樂

曉云狼藉。淡淡煙中日。柳絮欲飛無气力。滿院綠陰淸寂。燻篝香戀殘煤。畫羅衣試新裁。春尙有些寒在﹐銀屏到晚慵開。

○四字令

茶蘼送香。枇杷映黃。園池偸換春光。正人間晝長。鳩鳴在桑。鶯啼近窗。行人遠去他鄕。正離愁斷腸。

○���

落花數點懸蛛网。風蹙文如浪。看來也似惜春光﹐畱住殘紅不肯放。柳煙槐雨連門巷。要做綠陰模樣。綠陰終不似花時﹐這夏景曲兒休唱。

○踏莎行

秋夕﹐宿上方寺

秋水平湖﹐夕陽低樹。扁舟還覓來時路。到城料得幾多程﹐停橈爲欲尋僧去。沓沓松蘿﹐泠泠鐘鼓。上方更在云深處。鬢絲禪榻話今宵﹐從師要了無生句。

○髙陽臺

七夕

織錦停機﹐服箱休駕﹐兩情此夕交歡。碧漢無雲﹐銀波萬頃茫然。憑誰爲泛仙槎去﹐問佳期﹑何事經年。柰玉蟾易老不多光景連。老��節歡懷少﹐漫隨他兒女﹐瓜果開筵。今古無情﹐算來最是靑天。不曾見與何人巧�﹐只知間阻因緣。信而今悲歡離合﹐徧滿人間。

○齊天樂

寺內﹐時值端陽

白頭尙舉齊眉案﹐相敬未忘賓禮。細數流年﹐平頭六十﹐恰好一周甲子。吾生貧賤﹐汝不厭糟糠﹐不嫌襤縷。�喜而今﹐已將婚嫁了兒女。顧顧共伊老矣。又何須更問﹐有無家計。翠艾成人﹐紅橊結子﹐隱映薰風庭宇。年年到此。願身健心安﹐共傾香醑。好添幾个﹐好孫兒戲舞。

○花犯

題步障亭

海棠開﹐誰家亭館﹐依然舊標致。彩雲深處。有半濕靑紅﹐畫闌雕砌。繁英密蕊重重樹。望中迷數里。似蜀錦﹑張成步障﹐石家徒僭侈。夜深把銀燭髙燒﹐有時更折向﹑銅瓶斜貯。微風度﹐朱唇似﹐迎人笑語。�坡老﹑當年一見﹐何事在﹑天涯僧捨底。爭似此﹑安排華屋﹐長相從富貴。

○糖多令

湖中

買得个扁舟。乘閒到處遊。載將圖冊與衾綢。不問人家僧捨裏﹐堪住處﹐便夷猶。雨歇淡煙浮。黃鸝鳴麥秋。石湖西畔碧悠悠。倘遇桃花源裏客﹐隨著去﹐莫歸休。

○菩薩蠻

山寺夏日

重重樹杪髙髙閣。懸泉千尺檐前客。度夏愛僧居。一來慵下梯。睡餘無气力。坐數遙峯碧。閒詠不成詩。斜陽在澗西。

○卜算子

九日

白髮對黃花﹐又一番重九。相會年年少舊人﹐獨酌杯中酒。世短意恆多﹐此語君知否。莫問明年健似今﹐且折茱萸壽。

○瑞龍吟

錢塘懷古

佳麗地。寂寞濤響空城﹐艸深荒壘。龍飛鳳舞山神﹐宛然不復﹐當時王气。西湖外﹐缺岸斷橋冷落﹐幾灣煙水。畫船總有笙歌﹐向甚處﹐有垂楊可系。徧野離離禾黍﹐月觀風亭﹐杳無遺址。惟有兩峯南北﹐在夕陽裏。因思當日﹐翠輦嘗南駐。二百年﹑生民同樂﹐楚中歌舞。一自重華去。算幾�曾經瘦﹐不似如今最。遼鶴倘重歸﹐到東門市。怎知城郭﹐也應非故。

○卜算子

雨中

急霰打窗紗﹐正是愁時候。無柰愁多著酒消﹐反被愁消酒。又滅又明燈﹐還短還長漏。爲問梅花有甚愁﹐也似愁人瘦。

○謁金門

早秋

秋已到。秋到今年何早。秋未到時愁動了。到秋愁不少。愁尙疏濃難掃。愁下腸空易繞。要得沒愁惟睡好。愁還將睡覺。

○點絳唇

初冬

午夢初回﹐半窗影轉斜陽樹。起看梅蕊。向暖曾開未。一霎淸寒﹐捲地西風起。無人至。把門兒閉。自了閒文字。

○浪淘沙

重午

細雨折紅橊。花滿枝頭。客邊相對思悠悠。欲換金泥題帖子﹐無復風流。蓬鬢老堪羞。節去難畱。一尊重午與誰酬。歌罷楚辭新月上﹐曲影如鉤。

○水龍吟

海蓱許氏舟名

軟紅塵裏忙人﹐有誰能識滄洲趣。飄然一葉﹐也無根蒂﹐禦風千里。禪客蘆莖﹐仙翁蓮瓣﹐笑他方外。任浮家不繁﹐行蹤無定﹐算前身﹐豈飛絮。不著風花浪蕊﹐護篷窗﹑靑簾休起。臥遊容與﹐筆牀茶竈﹐安如屋裏。待約靈槎﹐銀河秋夕﹐訪牛尋女。且先載我月明中﹐洗腳唱歌歸去。

○淸平樂

壽內

鑪煙拂拂。生願長同室。還度新腔調舊瑟。四十三年今日。當初黃卷相逢。後來紅綫相從。此去白頭相守﹐橊花無限薰風。

○生查子

夏日

虛牖落桐花﹐疏箔通荷气。獨自繞閒庭﹐不住來還去。屨滑舊苔滋﹐衣潤殘香膩。沒一个人來﹐細說心中事。

彊村叢書用明刊韓山人集本

【郝大通﹕詞作2首】

○無俗念

十年學道﹐遇明師﹑指破神仙眞訣。一句便知天外事﹐萬載千年疑絕。見色明心﹐聞聲悟道﹐此理難言說。玄關斡運﹐心生無限歡悅。放開匝地淸風﹐迷雲散盡﹐露出靑霄月。萬里乾坤明似水﹐一色寒光皎潔。玉戶推開﹐珠簾髙捲﹐坐對千巖雪。人牛不見﹐悟个不生不滅。

鳴鶴餘音卷之一

○南柯子

示眾

地肺重陽子﹐昆崳太古仙。二人結約未生前。托居凡世﹐飛下大羅天。共闡玄元教﹐行藏度有緣。柰何不悟似流泉。別後相逢﹐再約一千年。

金蓮正宗記卷五

【郝貞﹕詞作1首】

○淸平樂

題碧梧蒼石圖

暮雲飛斷。潮落吳江岸。憶昔佳人愁思漫。那更樓頭聞雁。此時有意還成。爭知惱殺蘭卿。畫作碧梧蒼石﹐至今圖得風聲。

珊瑚网名畫題跋卷八

【何繼髙﹕詞作1首】

○采桑子

醉歸那忍旋分手﹐竹屋燈明。石鼎茶聲。坐久聽來酒力輕。粉箋染就芙蓉滑﹐小句初成。轉自淒淸。寒逼春衫欲二更。

詞綜卷三十三

【何景福﹕詞作1首】

○虞美人

別魯道源

三年奔走荒山道。喜說苕溪好。苕溪秋水漫悠悠。載將離恨上杭州。干戈未已身如寄。安樂知何處。靑溪溪上釣魚磯。縱使無魚﹐還有蟹螯肥。

詞綜卷三十三

【何可視﹕詞作2首】

○蝶戀花

送春

金井啼鴉深院曉。揚盡東風﹐柳絮吹難了。燕子多情相識早。杏梁依舊雙雙到。一縷沈煙簾幕悄。滿眼飛花﹐只覺人懷抱。十二玉樓春樹杪。天涯不斷靑靑艸。

○玉樓春

鄰雞喔喔晨窗白。檐樹深沈初辧色。鴛鴦瓦上露溶溶﹐翡翠簾邊風瑟瑟。小樓一半屏山隔。不滅銀缸通照夕。還鄕好夢卻忘愁﹐夢破那堪仍在客。

以上二首詞綜卷三十三

【何守謙﹕詞作2首】

○臨江仙

山下淸溪溪上渡﹐舟回九曲皆奇。諸峯羅列翠屏圍。煙霞今閬苑﹐花木昔瑤池。念念神仙無覓處﹐洞天畱在靈祠。從教猿鶴笑吾癡。還山非不樂﹐未忍負明時。

○臨江仙

夢寐武夷仙島上﹐一來欲浣羈愁。山靈何事厭人遊。白雲生洞口﹐微雨暗溪頭。顧我平生非俗客﹐豸冠此日淸流。好將仙籍姓名收。他年勛業了﹐準擬卜菟裘。

以上二首見武夷山誌卷十五

【洪希文﹕詞作33首】

○八聲甘州

憲司循行召試

秋光如此﹐摧落堪嗟﹐菊穎正新黃。對遠山如畫﹐殘霞似縷﹐淡淡煙光。怪得數聲喜鵲﹐好語繞山墻。報道黃華使﹐載酒登岡。回望碧雲深處﹐凜繡衣霄漢﹐玉斧光芒。況幕中二客﹐辣手試風霜。看醉蘸龍蛇鍵筆﹐借時人﹑膾炙齒牙香。儂才薄﹐如何七步﹐急就成章。

○臨江仙

暑劇﹐移酒就溪流盥漱﹐因少憩松陰

欲借明光無問處﹐野懷雅趣林丘。不妨枕漱事遲畱。千巖如競秀﹐萬壑欲爭流。月觀風亭隨處好﹐頓令熱惱全收。一觴一詠足淸遊。世情看白髮﹐心事付沙鷗。

漢武帝太和四年起明光殿近桂宮﹐成都侯商病欲避暑﹐促上借明光宮。

○阮郎歸

焙茶

養茶火候不須忙。溫溫深蓋藏。不寒不暖要如常。酒醒聞篛香。除冷濕﹐煦春陽。茶家方法良。斯言所可得而詳。前頭道路長。

○海棠春

剖瓜

靑門瓜地連芳艸。富貴不來年少老。雨露不曾偏﹐顏色天然好。朅來就把並刀破。粟樣生金圓顆顆。細味杜陵詩﹐慰我懷枯槁。

○浣溪沙

試茶

獨坐書齋日正中。平生三昧試茶功。起看水火自爭雄。勢挾怒濤翻急雪﹐韻勝甘露透香風。晚涼月色照孤松。

○淸平樂

風車

風隨車走。喚做天公否。試運州犁髙下手。砂礫糠秕前後。誰言天籟難移。卽今神柄誰持。若問紅鑪點雪﹐從來理欲分歧。

○鵲橋仙

水碓

山容疊翠﹐水光拖練﹐澎湃奔騰遠勢。輸他心匠動機舂﹐應笑殺﹑伯鸞左計。引渠激水﹐連房鑿臼﹐搗盡�糠和秕。朝朝暮暮不曾閒﹐又豈問﹑丰年歉歲。

○桃源憶故人

砭頑

西風搖落梧桐井。气入韓堂淒冷。百煉江心銅鏡。照盡孤鸞影。利錐早脫囊中穎。躍冶怎逃頑鑛。獨抱素心誰省。漏甕勞修綆。

○靑門引

棋

白日沈西永。棋局閒尋淸興。兩賢旣不爲山河﹐彊令南北﹐黑白交分陣。雌雄未決誰能省。勢若曹劉競。英雄到底誰是﹐勸君動也何如靜。

○品令

試茶

旋碾龍團試。要著盞無畱膩。矞云獻瑞﹐乳花鬥巧﹐松風飄沸。爲致中情﹐多謝故人千里。泉香品異。迥休把尋常比。啜過惟有﹐自知不帶﹐人間火气。心許云誰﹐太尉黨家有妓。

○鷓鴣天

漁父

萬頃玻璃浩蕩浮。桃李小岸蓼花洲。春風秋月等閒度﹐雨笠煙簑得自由。移桂棹﹐下綸鉤。功名利祿不須求。得魚換了茅柴喫﹐船放長江自在流。

○如夢令

櫻桃

四月朱櫻乍熟﹐甘露一般淸味。禽嘴奪將來﹐卸在赤牙盤裏。何似。何似。淸淨麾尼珠子。

○踏莎行

雪中山茶

風掠寒條﹐雪封凍蕊。行人蟻凍荒崖裏。千巖萬壑白皚皚﹐孤紅傑出眞堪美。生類殲夷﹐芳心銷歇。玄冥漏泄春生意。衝寒折得一枝來﹐徐熙畫底應難比。

○沁園春

壽東泉郡公

農樂丰年﹐擊壞西東﹐千倉腐紅。正火劑漫山﹐丹靑炫轉﹐朱華冒水﹐云錦繽紛。鍾秀燕山﹐分付壺嶠﹐鬱鬱蔥蔥初度辰。人爭道﹐卿云甘露﹐毓瑞儲精。公餘玉麈綸巾。遠賽過唐賢輩行人。看筆軍掃陣﹐羊欣給役﹐詩工綴錦﹐王翰求鄰。咀嚼羣經﹐搜羅百史﹐辦下功夫日日新。東泉水﹐願永沾學海﹐混混涯津。

漢文帝紀﹐初爲郡守﹐爲銅虎符﹐竹使符剖﹐竹分符各﹐畱其半﹐右畱京師﹐左以與之。史記天官書﹐若煙非煙﹐若云非云﹐鬱鬱紛紛﹐蕭瑟輪囷﹐是謂卿云。卿音慶﹐輪音菅。

○水龍吟

壽夏攺齋閏八月初二

一年兩度中秋﹐這回初度尢堪喜。蓂生二葉﹐荷開十丈﹐荔丹千里。令肅貔貅﹐業安畎畎﹐戍安隍壘。況莆民截鐙﹐帥垣攽檄﹐人歡悅﹑雷聲起。自古將門出將﹐貴三品﹑腰金綬紫。他年領取﹐莫公官職﹐黃公年紀。彩袖翩翩﹐慈闈彊健﹐諸孫環侍。待婆娑酒醺﹐呵笑花下﹐含飴耍戲。

○浣溪沙

雪夜病起

入室天然惱病禪。打窗風雨悶吟仙。歸心一點落燈前。猶有十三樓上酒﹐可無三百杖頭錢。一年心老一年年。

○柳梢靑

春恨

問訊梨花﹐不知還解否﹐幾番風。雨打黃昏﹐泥香白雪﹐愁與誰同。可堪鳳懶鶯慵。飛不到﹑蕭娘鏡中。望斷碧山﹐恨迷芳艸﹐春太匆匆。

○玉樓春

重書靈巖舊題處

燕語垂楊春又暮。往事空隨流水去。當時傑句倩誰題﹐塵筆只今無著處。酒債尋常隨所寓。煙竹風花堪笑語。偸閒將學少年遊﹐終不似邯鄲故步。

○水龍吟

代洋尾李氏壽柯竹圃

降庭佳气蔥蔥﹐輝聯南極光如晝。門弧紀瑞﹐華筵開宴﹐兜離仙奏。梨棗功深﹐汞鉛訣祕﹐內丹初就。咽壺中日月﹐放懷詩酒﹐這安樂﹑窩中叟。夢語喧傳萬口。況雞林﹑有人親售。當家句律﹐早傳驥子﹐孫枝又秀。自愧長文﹐遠離車膝﹐幾時回首。料得今朝歡笑﹐大家拜舞﹐外翁千壽。

○齊天樂

壽方君會

山陰文會才三日﹐懷陣迹都如掃。鬱鬱蔥蔥﹐融融溢溢﹐和气偏薰瑤艸。春光未老。便撒放鶯花﹐收回梨棗。醉咽霞漿﹐壽星側畔神仙島。墻屏翩翩學子。總芝蘭玉樹﹐映入娟好。徳耀新歸﹐子平畢娶﹐來歲掌珠可抱。名韁利鎖。任祿食千鍾﹐位登八座。貴不如閒﹐與兒郎自效。

○滿庭芳

送張譯史東州秩滿歸代方驛史作

卓卓聲名﹐英英人物﹐翠壺肯暫遨遊。與君聚散﹐鴻雁自春秋。位置六曹上客﹐揮灑處﹑文彩風流。蒓鱸好﹐故鄕人夢﹐畱不住東州。驊驑。從此去﹐嘶鳴北向﹐志气悠悠。指燕臺路近﹐唾手公侯。料想春風得意﹐醉眠韋杜最髙樓。天付與﹐男兒事業﹐姓字覆金甌。

○賀新郎

壽李西隱館於李氏

今日知何日。聽瑤池﹑西來靑鳥﹐密傳消息。阿母臨行宣曼倩﹐畱取蟠桃休喫。因則甚﹑鸞驂未出。約待西方無量壽﹐賀西家﹑大隱開筵席。蓬萊島﹐神仙客。壺公滿眼春光溢。正千花萬艸薰人﹐芳菲紅碧。快意長江都是酒﹐放出韓湘奇術。況兩鬢蒼蒼如漆。記得晉公畱好語﹐�二三百歲何難劃。耐松柏﹐堅金石。

○倦尋芳

春詞

臥鴨鑪邊﹐翔鴛屏底﹐正斷腸處。煙艸風花﹐妝點春愁無數。貪睡海棠酣暈臉﹐欹眠楊柳狂飛絮。倚東風﹐子規叫月﹐亂鶯啼樹。盡遊賞吞花臥酒﹐握月擔風﹐誰訴離緒。鏡裏朱顏﹐還被靑春領去。簌簌紅飛愁萬點﹐絲絲綠織愁千縷。這光陰﹐那堪幾番風雨。

○念奴嬌

冬月

月華似水﹐正同雲天气﹐流光如爍。冷气射入寒瘁竦﹐走下深簾重幕。十二瓊樓﹐三千玉斧﹐手凍恁誰斷。乘鸞女子﹐爲伊再三驚愕。回顧玉露淒淸﹐恐非人世﹐怎敢輕諧謔。上界神仙官府足﹐肝膽驟然傾落。凍合關河﹐光搖牛斗﹐飛起橫江鶴。平明起視﹐雪封枝上梅萼。

○滿江紅

幽居

築室云屏﹐連翠巘﹑斷崖如臼。任紅塵飛到﹐借風爲帚。談笑從容無俗客﹐山花風竹皆吾友。做姬公事業竟明農﹐終田畝。閒又卻﹐經綸手。緊閉了﹐謀謨口。看髙車公相﹐寒途僕走。是有命焉那幸致﹐萬鍾於我大何有。但卿車我笠勿相忘﹐須回首。

○踏莎行

示觀堂

郡國興賢﹐黌宮課試。書生事業從今始。銓衡當道有司明﹐吹噓送上靑雲裏。賦要淩雲﹐文如翻水。八音五色驚童稚。時人莫作等閒看﹐丹墀獨對應如是。

○酹江月

酒邊

一年佳景﹐又新橙快意﹐重呼醽醁。爭柰情人垂信約﹐誤聽幾番風竹。����﹐魚沈雁香﹐懶聽相思曲。少年狂夢﹐黃梁早已先熟。烈士壯心猶在﹐唾壺敲碎﹐此恨何時足。太息舊交風雨散﹐大半已歸鬼籙。對酒淒涼﹐欲�誰訴﹐喚起蒼虯玉。捶牀大叫﹐爲予更剪明燭。

○洞仙歌

早梅

野亭驛路﹐盡是尋幽客。水曲山隈浩無極。見松荒菊老﹐歲晏江空﹐搖落盡﹑幾點南枝消息。天寒雲淡﹐月弄黃昏色。綽約眞仙藐姑射。占得百花頭上﹐積雪層冰﹐捱不去﹐只恁地皚皚白。問廣平心事竟何如﹐縱鐵石肝腸﹐也難賦得。

○風中柳

水碓

錦里人家﹐桑柘陰連西崦。駛決溪流靑似染。引機激水﹐作碓依山旁﹐無朝無暮無丰歉。徳耀當年﹐杵臼生涯勤儉。彊勸郎溫溫笑臉。男兒志气﹐正欲長光焰。任頑石﹑也須頭點。

○如夢令

燈花

報道燈花如晝。燁燁文章摛繡。安顧莫風搖﹐應恐夜寒花瘦。搔首。搔首。結果望天將就。

○桃源憶故人

別故人

客亭折盡垂楊柳。馬箠堤邊無有。唱徹陽關杯酒。別我平生友。男兒得意須回首。鳥兔東飛西走。臨發不堪分手。戀戀君知否。

○蝶戀花

蠟梅

雪裏江梅標致好。千古詩人﹐總被橫斜惱。蠟貌梔言愁殺我。道伊曾向孤山過。檢點花房開幾朵。錯引山峯﹐釀蜜供殘課。三嘆楚騷無可考。梅花已不如芳艸。

○水調歌頭

雪梅

崖谷搖落盡﹐銀海眩花生。霏霏漾漾﹐閉門三日斷行人。我欲尋幽無路﹐但見砌平凹凸﹐粲粲盡堆瓊。片片勻如翦﹐散入馬蹄輕。梅索笑﹐竹含貞﹐酒頻傾。矜香鬥色﹐鼻塞無孔眼瞠瞠。昔則寒林水墨﹐今則瑤臺琪樹﹐奇妙孰能名。起舞歌白雪﹐聊聊我幽情。

以上丁藏鈔本續軒渠集卷九詞三十三首

【洪翼﹕詞作2首】

○浣溪沙

花朝

鸞股先尋鬥艸釵。鳳頭新繡踏靑鞋。衣裳宮樣不須裁。雕玉鏤成鸚鵡架﹐泥金鐫就牡丹牌。明朝相約看花來。

曲阿詞綜翼有訴衷情淸晨廉幕捲輕霜一首﹐乃歐陽修詞。

○浣溪沙

上巳

軟翠冠兒簇海棠。砑羅衫子繡丁香。閒來芳徑踏靑陽。風暖有人能作伴﹐日長無事可思量。水流花落任匆忙。

【侯善淵﹕詞作260首】

○行香子

天地玄黃。率化無疆。太虛髙﹑日月飛揚。龍磨星斗﹐鳳熾玄网。見海神潮﹐江神會﹐谷神張。煥煥煌煌。照耀十方。混三宮﹑一派流陽。不離日用﹐目下承當。漸返眞空﹐歸眞正﹐得眞常。

○小重山

陰陽顚倒一聲雷。忽然驚睡覺﹐夢中回。迷雲拂盡慧光開。隨風去﹐抱个日頭來。溫養結仙胎。空中明顯現﹐越靈臺。四維上下看蓬萊。堪歸玉洞作仙才。

○連理枝

挫銳無羞恥。過寵無歡喜。好弱平常﹐隨緣且過﹐坦然無系。步林泉﹑深入翠雲中﹐樂淸閒一世。欲要離生死。達彼眞常理。煉气成神﹐神超碧落﹐太虛同體。任天寬地闊永無憂﹐得長生久視。

○一剪梅

一个塵勞一个忙。一自別離﹐一得眞常。一天精秀一天涼。一點淸光。一帶凝陽。一气相交一气張。一結神丹﹐一命延長。一靈透入一云房。一對金童﹐一引仙鄕。

○一剪梅

出俗輕枝翠嫩長。不比松筠﹐獨耐風霜。歲寒心以表嘉祥。小蕾初生﹐壓盡羣芳。勿遣娉婷越粉墻。盡任桓伊﹐品弄何妨。天然姿秀坼﹡黃。絕艷淸奇﹐一剪梅香。

○訴衷情

陰陽返復勿令差。守正莫心邪。常進藥鑪丹鼎﹐龍虎動三車。收神水﹐煉精華。結靈砂。水晶宮裏﹐玉兔金雞﹐吐秀瓊花。

○訴衷情

一天秋色翠如描。鴻雁囀聲髙。山秀水明相照﹐煙樹映溪橋。傾雪浪﹐泛雲濤。拂輕袍。歸來沈醉﹐直到黃昏﹐月上松梢。

○糖多令

休恁苦爭儸。人生得幾何。柰百年﹑有似南柯。富貴功名俱遂意﹐難免死生磨。也囉。隨分養天和。陽生滿鼎多。內烹煎﹑凝結靈波。煉就金丹光透體﹐混一气﹐貫娑婆。也囉。

○歸來曲

長生道﹐日用在虛無。一气初分明動靜﹐三才應化見沈浮。玉兔趁靈烏。轟宇宙﹐一撞出昏衢。光射三山白虎額﹐焰飛兩道赤龍須。照見夜明珠。

○歸來曲

修行事﹐割愛斷攀緣。身淨心淸明道眼﹐內持無漏气神全。眞汞煉眞鉛。安鑪鼎﹐進火任烹煎。款款撈來捶作片﹐團團結就寶珠圓。身外化飛仙。

○歸來曲

眞常道﹐日用徧三千。大則包羅天地外﹐小周沙芥亦如然。物物盡通玄。威神力﹐混裏任循環。撞破虛空七八片﹐明珠滚出海鰲邊。光接焰魔天。

○歸來曲

忘俗念﹐萬類悉皆空。欹枕宵眠遊夢斷﹐半窗明月一簾風。迆邐覺朦朧。披衣坐﹐照見本來容。靜室生白衝浩气﹐虛堂祥瑞現神功。光射玉壺中。

○江神子

丹華虛托假形骸。久沈埋。惹非災。冗冗蜉蝣﹐都被死生催。頓覺悟知亡彼我﹐任空色﹐眼中來。海底金烏初出現﹐碧天開。絕纖埃。密布天光﹐光奕面前回。交燦瑞童顏勝玉﹐似雪映。一枝梅。

○聲聲慢

人心剛硬﹐不肯回頭。深沈苦海淹畱。酒色財气不捨﹐甚日方休。聞早尋歸出路﹐樂陶陶﹑雲水閒遊。無縈系﹐也無煩無惱﹐無喜無愁。漸入淸涼活計﹐抱天眞純粹﹐一气和柔。配合鉛霜﹐攝化鼎中頻收。迆邐金丹﹐結就後﹐功成奪起仙儔。堪歸去﹐跨鸞鶴﹐升入紫府瀛洲。

○聲聲慢

心浮易動﹐熟景難忘。驅馳鎭日忙忙。已過中年﹐有若日暮之光。恰如殘燈怕曉﹐似風飄﹑敗葉凋黃。最苦處﹐嘆星移物換﹐人被無常。識破尋歸出路﹐向玄門懇切﹐討論仙方。付汝親傳﹐寧心靜室消詳。擬拭冰臺瑩徹﹐現神光﹑混入靈陽。圓明顯得﹐長生久視﹐永劫安康。

○聲聲慢

韶光迅速﹐似蟻循環。往復不斷相連。過了一歲﹐不覺又早一年。忽然無常限到﹐向前程﹑著是推延。修行事﹐道他人有分﹐自己無緣。若也回頭省悟﹐棄功名富貴﹐物外翛然。保養元精﹐玉鑪片雪烹煎。恍惚乾坤瑩徹﹐燦玲瓏﹑日耀輝鮮。三光秀﹐混一靈眞性﹐送上瑤天。

○聲聲慢

忙郎癡呆﹐不識人擡。狂圖捏怪胡來。執戇無智﹐空恁亂覓胡猜。口急虛脾廝﹡﹐斗無明﹑馳騁奇乖。彊作壞﹐把他人障閉﹐自己沈埋。若悟天機指訣﹐叩玄關一擊﹐寶洞門開。玉奼金嬰出入﹐左右相偎。自然陰陽匹配﹐向空中﹑產个仙胎。眞人顯﹐越鰲宮日殿﹐恣意徘徊。

○聲聲慢

剛彊柔弱﹐善惡分明﹐天地報應不同。濫濁榮家﹐貞烈志徳長貧。淸淨無爲妙道﹐被愚徒﹑返謗邪門。怎理會﹐見修眞上士﹐有若讎人。髙道猜爲賊盜﹐把凶頑小輩﹐卻做賢人。馬飾衣襟﹐具禮曉甚卑尊。大家學些打懂﹐也胡來﹑講甚人偸。抹截了﹐換云袍簪髻﹐搭个頭巾。

○聲聲慢

賢愚間異﹐曲直叢林﹐淸濁事急難分。多少無知﹐開口信意胡葷。鵷﹡呼爲斥鷃﹐把靈椿﹑喚作朝菌。便假饒﹐是隨何陸賈﹐辯正無門。牛缺謾施仁義﹐想肩吾鎖目﹐自昧天眞。摸象盲夫﹐晝夜曉甚明昏。玉罄權爲煮料﹐把瑚璉﹑假作齏盆。最苦處﹐爨瑤琴烹羽﹐誤殺麒麟。

○聲聲慢

光陰迅速﹐暑往寒來﹐俄然又報新年。物換形移﹐都被暗裏催殘。誰省人人越舊﹐攺靑春﹑皓發蒼顏。虛過了﹐似落花飛絮﹐逝水無邊。若也回光返照﹐運靈樞一撞﹐擊碎雙關。耀海玄珠﹐晞煌焰接昆山。寶性因明貫體﹐換凡軀﹑養就仙丹。玉辰顯﹐向中天遊奕﹐物外翛然。

○南柯子

未悟千般有﹐心開一物無。有無爭覺頓淸虛。混內傾陽﹐一點透靈烏。瑞气盤金鼎﹐祥煙玩玉壺。玉壺金鼎煉神珠。光燦流霞﹐冉冉上天吳。

○添字采桑子

利名叢裏抽身早﹐勸汝回心。絕盡荒淫。動有羣魔當下擒。莫教侵。九虫斬盡三尸滅﹐與道相任。誰是知音。淸夜無塵月上岑。望騫林。

○減字采桑子

嗟恨這形骸。百般做﹑紐捏狂乖。如今省也尋歸路﹐冰淸玉潔﹐昂霄峻鄂﹐奚失俗崖。心靜若冰臺。靈光瑩﹑不梁纖埃。厥然別有眞奇妙﹐聤晟合璧﹐升玄羽化﹐脫下凡胎。

詞中有誤字

○踏莎行

混沌之中﹐杳冥蹤迹。鴻蒙溟涬初開辟。洞虛一點太陽星﹐神風气象恢洪奕。綽約冰肌﹐玉巖橫碧。駭天驚地鶴一隻。不惟出入太虛間﹐京山撞透千重壁。

○踏莎行

養气全神﹐至精堅固。瑯函濁質奚能悟。心珠躍入太虛中﹐玉嬰神變通玄戶。趕退金烏﹐趁回玉兔。凝陽點化升仙去。淸音香送別瑤臺﹐眞人醉臥蓬萊務。

○使牛子

精虧魄散遊漾。把天眞﹑變成虛妄。逐境性昏沈﹐苦海忙忙任流浪。前程路險如何向。勸汝等﹑早修無上。無上徧知明﹐明照離數煥師曠。

○虞美人

洞天一點天光密。瑩淨如千日。銀霞瀲灩貫寰瀛。萬神攢簇﹐恍惚曠然明。空中產个胎仙出。綽約風飄逸。撞開天頂上云瑛。寶闕瓊樓﹐玉簿掛仙名。

○搗練子

說金翁﹐論黃婆。自然匹配煉沖和。鑄紅砂﹐滿鼎多。神光顯﹐照天河。胎光一點出洪波。現三淸﹐上大羅。

○搗練子

眞鉛汞﹐坎和離。兩般顚倒自相宜。煉金丹﹐耀日輝。通玄妙﹐得幽微。奼嬰常把虎龍騎。上仙都﹐合聖機。

○四塊玉

一點皎然冰玉潔。浩劫無生滅。跨古騰今無暫歇。徧極目﹐眞空攝。此法方知通妙訣。玄理人難別。兩路曹溪分關節。映水照﹐天空月。

○四塊玉

假裏尋眞眞本別。慧照寥天徹。瑩日晶空靈光攝。印碧落﹐凝翠色。達此心開通妙訣。物我俱休歇。無了了時離生滅。應別有﹐長天月。

○楊柳枝

偃息團圞玩寶窺。目無疵。滌除玄覽似嬰兒。正容儀。欲問今宵何處也。赴仙期。滿船空載月明歸。上瑤池。

○楊柳枝

內闡規函致本宗。道相通。寂寥常在混元宮。悟眞空。上下觀之無一物﹐與誰同。逍遙獨坐月明中。伴淸風。

○楊柳枝

頓識圓明象易衝。妙無窮。祥煙飛入玉淸宮。月臨空。物性自然純古道﹐與誰同。楊柳枝插寶瓶中。好家風。

○楊柳枝

寶性完容上下衝。內推窮。氤氳三色射瑤宮。焰飛空。洞濟玉陽澄寶瑞﹐自和同。谷神翔翥混元中。玩仙風。

○楊柳枝

孰見西明畫錦妝。景非常。煙波柳岸映斜陽。水雲鄕。咫尺家山人不到﹐好風光。步虛升入碧雲房。洞天長。

○楊柳枝

鶴性佋佋望遠攀。過潼關。秋深雨霽乍衣單。水雲寒。爭忍昔年名利染﹐早回還。夕陽村落杏摽間。望家山。

○楊柳枝

丱歲飄蓬住遠山。水雲閒。須知千載厭人間。欲回還。換骨脫胎歸舊路﹐返童顏。步虛升入古仙壇。泛云鸞。

○辭百師

野鶴孤云去復還。欲畱難。斷腸恩愛兩情關。淚闌珊。秋後淒涼歸路遠﹐速躋攀。洛西煙浦柳摽間。望家山。

○驀山溪

男兒一志﹐莫把初心退。決正處貞廉﹐把狂心﹑一齊割棄。隨緣任運﹐雲水作生涯﹐靑松下﹐翠筠中﹐別有眞滋味。淸虛恬淡﹐便是餘生計。炁定自神和﹐迸玄珠﹑出離坎位。殷紅璨璨﹐仿佛入離宮﹐通上下﹐照十方﹐攝境歸心地。

○無夢令

地水火風四大。爲你百端爲害。逐便各別離﹐遣我法身輕快。自在。自在。攝化超靈三界。

○無夢令

故友全無一信。獨坐古巖誰問。回首返江鄕﹐散瑞漂萍相近。愁恨。愁恨。一葉風帆輕送。

○無夢令

愁以碧溪南岸。流水落花無限。回首帶晴煙﹐道侶看看不見。長嘆。長嘆。一葉風舟輕泛。

○無夢令

慷慨男兒潔列。除此一無分別。孤月鎭長圓﹐混入碧潭澄徹。凝結。凝結。淸勝玉壺冰雪。

○夜行船

虎繞天罡吞鳳尾。火輪轉艮山初起。注鼎炎炎﹐烹煎神水。交泰地精天髓。煉就純陽丹貫體。換凡軀以別塵世。鶴駕匆匆﹐相從仙侶﹐朝現玉淸元始。

○夜行船

設誓明言衷腸話。棄般般物情俱捨。心口相違﹐不分眞假。把玄門返成功價。縱意爲非難勸化。業深大罪愆無捨。寒夜風刀﹐鬼神牽惹﹐相汝怎生不怕。

○迎仙客

道非遙﹐昆山隔。宴坐神思密賾。个中修﹐非籌策。一點晶金﹐寶璨炎鑪赫。靈芝折。蟠桃摘。瑞气通流盈紫陌。玉龍吟﹐金童拍。皓鶴靑鸞﹐間簇迎仙客。

○洞天春

道要仙機﹐頓悟方知﹐物物盡捐。見本來一性﹐衝開昊境﹐朗如秋月﹐淸似寒泉。湛湛澄澄﹐纖塵不染﹐出入龍鄕紫府天。歸元處﹐應無極太始﹐浩劫之先。混元一气綿綿。任暑往寒來無變遷。似太虛﹑微密無瑕疵﹐任三災劫壞﹐依舊安然。是故空中﹐無生滅自﹐亙古常存不記年。眞常道﹐是玄元聖祖﹐萬代畱傳。

○洞天春

剖判初分﹐一變潛龍﹐混開二儀。見日精月髓﹐凝鉛結汞﹐陰陽返復﹐虎躍龍飛。否泰相交﹐屯蒙復卦﹐易象還亢出坎離。純精粹﹐煥童蒙奕羽﹐璺化瑆微。大哉至道眞奇。又誰肯將心復舊閭。鎭地鰲﹑托出蒼穹巨﹐際嵋山橫秀﹐孤月澄輝。海淨天空﹐飛塵不到﹐爽气神淸絕妙機。通眞路﹐換凡軀綽約﹐順風而歸。

○滿庭芳

萬物之中﹐爲人最貴﹐內存一點精微。至靈至聖﹐日用有誰知。隱顯存亡順化﹐方圓應﹑曲直投機。從伊變﹐行居坐臥﹐動止鎭相隨。煥然光透體﹐眞人出現﹐別有威儀。玉簪朱履﹐環佩錦纓衣。寶蓋香車鳳輦﹐云瑛覆﹑窈窕眞妃。仙音奏﹐金童捧盞﹐喫得醉如泥。

○滿庭芳

去質貪華﹐還淳復古﹐本源濁以徐淸。卑謙處厚﹐能獘不新成。知足無榮無辱﹐彜然禦﹑非躁非輕。還知否﹐存亡得失﹐進退若虧盈。如斯全可道﹐心中出屑﹐眼裏抽釘。瞳蒙奕羽﹐虛谷曠然明。三气氤氳密降﹐純陽煥﹑形釋心凝。歸來處﹐風恬浪淨﹐明月照寰瀛。

○滿庭芳

玉屑琳霜﹐云瑛幽粹﹐混沌三寶持盈。盈還而已﹐日月透昆明。﹡抧圓通昊界﹐氤氳降﹑天寶華嬰。於中妙﹐五陵飛雪﹐人在水晶城。靈瑤開古道﹐神風易禦﹐孰保遐齡。念吾流久視﹐玄畢終誠。密付丹須換質﹐從斯致﹑遊宴華淸。金童詔﹐玉辰宮裏﹐身屬少微星。

○西江月

寂靜茅庵瀟灑﹐危峯密鎖煙霞。朝陽軒外一枝斜。待客淸茶淡話。默坐翛然淨潔﹐不占半點塵沙。冰臺心似白蓮花。長在西江月下。

○西江月

迷覽千經亦少﹐悟知一字猶多。太虛鼎裏煉沖和。養就玄珠萬顆。順理徑遊寶界﹐衝玄道上星河。萬神聚會透煙蘿。一體無分彼我。

○西江月

小隱不容沙芥﹐大通徧滿諸方。混然靈廓查無疆。一性執其大象。火裏燒成白雪﹐水中養就紅陽。玉嬰神變跨鸞鳳。飛入西江月上。

○西江月

不肯內尋諸己﹐堅剛外覓多求。傍門小法久淹畱。此輩難爲拯救。把似守析待兔﹐爭如冒雪騎牛。華胥國裏恣遨遊。午夜能令返晝。

○長思仙

妙中玄。汞和鉛。進火功夫鼎沸煎。靈砂顆顆圓。內功全。外登仙。神水淵流逆上天。輕乘一葉蓮。

○長思仙

道平夷。性依稀。水火相交坎與離。陰陽自有期。用華池。浴瑯肌。瑩魄兒童天外飛。靈光耀紫微。

○長思仙

月華池。浴靈龜。口吐祥雲化玉霓。神光耀紫微。昱朱衣。蔽冰肌。綽約隨風天外飛。琳宮自有期。

○棹棹楫

銳出玄精終宵末。陽焰瑛華祛妖惡。寶梵晶空通照過。丹風秀﹐萬靈無不可。自然妙用無爲作。結角羅紋勿差錯。朋儔那里全無个。說與呵。淸風明月我。

○棹棹楫

玄溟精心從初末。罔象恢恢司善惡。暗察無私非失過。眞與假﹐會盡都小可。存亡得失由人作。但向玄門無令錯。退隱林泉誰與个。俗情無﹐靑山綠水我。

○阮郎歸

厭世憶朝元

雲收霧斂天風潔。顯出玲瓏月。形釋心凝澄徹。亙古無圓缺。千潭現﹐寒光攝。洞濟溟陽哲。仙丹煉就眞歡悅。異日朝金闕。

○黃鶯兒

歡喜歡喜。漸得淸活計。透煙蘿﹑湛湛圓明﹐照蓬瀛徹底。物外逍遙無拘系。任水雲霞際。料家中指望還鄕﹐我不去不去。

○漁家傲

一笠一蓑堪倚靠。波光曲岸垂鉤釣。醁﹡浮卮自頻告。髙吟笑。盡教人道漁家傲。獨弄無弦琴一操。个中始覺知音少。江月盈山空相照。誰登晃。蟾宮惟我親曾到。

以上上淸太玄集卷七

○訴衷情

中朝金國聖皇明。有慶賀淸平。天元運周甲子﹐正是好修行。歸眞靜﹐體眞淸。气神靈。玄門闡化﹐太上眞風﹐接引羣生。

○訴衷情

玉鑪金鼎虎龍蟠。紅焰滿周天。溫涼自然水火﹐晝夜轉烹煎。精鬱鬱﹐炁綿綿。養胎仙。功成遷轉﹐寶輦香車﹐捧上瑤天。

○訴衷情

愛河深處好抽頭。名利系人愁。回首去遊江上﹐煙鎖一孤舟。琴一弄﹐酒三甌。樂淸幽。風鄰月伴﹐醉臥瓊林﹐夢入瀛洲。

○訴衷情

初開江月透雙林。隱映素波深。風恬湛然瑩淨﹐淸夜好知音。白醪酒﹐自然斟。信時吟。無縈無系﹐豁暢開懷﹐一任浮沈。

○訴衷情

逍遙無系樂淸閒。信步且隨緣。人來問歸何處﹐遙指曲江邊。楊柳岸﹐半籠煙。乍晴天。瀟瀟淸夜﹐悄悄無人﹐月滿空船。

○訴衷情

一天淸秀一溪云。風月近爲鄰。琴劍酒棋書畫﹐隨分樂天眞。竹籬映﹐艸堂新﹐靜無塵。朝菌不見﹐滿目瓊花﹐間隔靈椿。

○訴衷情

古今多少利名人。棄命鬥爭功。英豪盡歸何處﹐都總落沈空。爭如我﹐洞庭中。遣家童。金觥輕泛﹐醉臥當軒﹐一枕淸風。

○訴衷情

眾生薄福樂眞聞。精進謹持功。修齋坐禪禮念﹐終久落頑空。眞實相﹐有無中。好家風。玄元宗祖﹐太始門開﹐體照圓通。

○訴衷情

英公淸列出塵緣。不系利名牽。逍遙任居雲水﹐知命樂天然。窮妙理﹐悟幽玄。謹修仙。功成歸去﹐引汝朝元。穩步金蓮。

○訴衷情

神仙妙訣古今傳。誰會此幽玄。龜蛇自然呼吸﹐玄牝炁綿綿。鉛中汞﹐汞中鉛。兩俱全。抽添加減﹐進火功夫﹐煉就胎仙。

○減字木蘭花

無情苦海。壤壤眾生由貪愛。爭似余家。寂寞林泉別世華。頤眞養浩。肌肉冰淸如玉貌。出入無間。綽約隨風飄上天。

○減字木蘭花

深根固蒂。天寶流霞光滿濟。返照連天。冉冉程程玄又玄。無生無滅。湛湛孤然明皎潔。昕散云寥。點破淸虛上九霄。

○減字木蘭花

秋風浩浩﹐極目霞琳澄瑞繞。隔岸蘆花。隱映煙籠三兩家。天眞秀郁。謫降寰中光滿室。保佑千春。朱頂靑松延壽同。

○減字木蘭花

初心奉道。謹守精嚴光返照。元始扶眞。眞物相生恍惚中。凝空落落。明月淸風相倚托。達彼無憂。回首煙霞物外遊。

○減字木蘭花

五行四象。戊己攢盈如何樣。黑水紅雲。白馬背牛兩下分。金車寶輦。大道夷然烹玉綫。碾路如銀。搬載嬰兒出世塵。

○減字木蘭花

功名富貴。致使沈淪空手去。攺面回頭。一失人身永劫休。歸純返朴。背境滌塵眞正覺。一顆圓光。煥煥煌煌入大方。

○減字木蘭花

今生不悟。指望來生何處去。六道交加。一步危亡永劫差。君還識破。塵世般般都打過。雲水逍遙。穩泛虛舟物外漂。

○減字木蘭花

浮生苦惱。塵世忙忙何日了。一旦無常。福致他人業自當。君還省悟。棄捨冤親尋出路。萬事都休。性命之中子細搜。

○減字木蘭花

居家學道。兩事不成擔閣了。欲要修眞。不染浮華半點塵。虛心實腹。只此登仙眞軌則。功滿朝元。金闕寥陽化羽仙。

○減字木蘭花

淫聲美色。底死謾生難棄捨。艷態嬌妻。兒女恩情總送伊。除情去欲。惜气存神如珠玉。一點精金。失了難爲復再尋。

○長思仙

出家人。要求眞。徧計長空絕點塵。明知虛谷神。日爲鄰。月爲親。天地之中轉法身。方知物外人。

○長思仙

默然澄。湛然淸。晝夜三光性自盈。頭頭物外明。道無形。育神靈。透海穿山混杳冥。眞人出世程。

○長思仙

恣遨遊。玩淸秋。掩映曹溪細水流。瓊花兩岸秋。滿浮漚。飲忘愁。日落星稀月上樓。沈沈醉玉洲。

○長思仙

看淸音。見浮沈。法眼星眸運古今。紅蓮兩間侵。火珠林。水眞金。不比他方去遠尋。承當認本心。

○長思仙

虎龍調。坎離交。神水涓涓注玉瓢。雲濤雪浪漂。寶池澆。漑靈苗。初綻瓊梅翠嫩搖。芳菲物外飄。

○長思仙

道無邊。性光圓。認得龜蛇兩下纏。陰陽合地天。汞和鉛。气神全。光迸流霞耀晃然。方知玄又玄。

○長思仙

勿行功。免勞神。淸靜無爲認本眞。和光不染塵。外其身。自然人。閒向天邊玩日輪。雲遊玉洞春。

○長思仙

聚玄霜。浸瓊漿。二物調和火裏藏。烹煎滿鼎香。味非常。色精光。咽罷還純透體涼。醺醺現玉皇。

○長思仙

旣爲人。勿因循。百歲光陽有幾能。虛勞染世塵。好修眞。養元神。兩耀交光碾玉輪。陰精一點純。

○長思仙

祕精精。滿盈盈。密扣金關逆上行。玄珠顆顆傾。內靈靈。外明明。內外相交一點星。飛騰上玉瑛。

○南柯子

煉質心猿退﹐焚眞意馬疏。一靈圓覺頓眞如。洞達淵玄﹐光鑑照元初。坎虎形如玉﹐離龍色似珠。云奔電激貫虛無。霹靂崢嶸﹐舞弄戲玄珠。

○南柯子

大道親之遠﹐玄機退未疏。太虛凝秀自如如。一派靈源﹐瀲灩貫從初。北海鸞渝黑﹐南山鳳染朱。翺翔云外出虛無。日月交光﹐奪取夜明珠。

○南柯子

匹配陰陽理﹐嬰公伴細腰。調和鉛汞要終朝。水底金精﹐移入火中燒。煉就通神劍﹐修成智慧刀。降龍伏虎斬邪妖。夜吐光芒﹐誰敢語聲髙。

○南柯子

鳳去飛還遠﹐鶴隨翼羽皐。石中隱玉蛤珠韜。木長沈丁﹐艸秀紫芝苗。獸變獅麟象﹐蛇渝化海蛟。魚分水谷變鯨鰲。人道相通﹐云步越丹霄。

○南柯子

雨過春將晚﹐風來又早秋。百年光景轉頭休。富貴榮華﹐渾似水中漚。勸汝修身早﹐玄門志意搜。勿交塵事系心頭。祕息三田﹐莫遣賊人偸。

○南柯子

太上玄元祖﹐生居浩劫先。首初傳教五千言。演正無疑﹐誰曉此幽玄。盡喫迷心藥﹐誰餐續命丹。邪門曲教自纏綿。死墮陰囚﹐永劫鎭黃泉。

○南柯子

踏破塵勞网﹐衝天志決貞。手中持劍轉環睛。日耀爭光﹐睒爍瑩天明。覺海千尋底﹐靈波萬里傾。羣魔消散鬼神驚。點化純陽﹐永永住蓬瀛。

○南柯子

欲問修眞理﹐君還會得麼。鯨鵬出海透星羅。夜宿蟾宮﹐飛上桂枝柯。吉善靈禽少﹐凶邪怪鵬多。一羣一隊謾蹉跎。荊棘爲巢﹐不見鳳凰窠。

○南柯子

坐看華胥景﹐神遊玩寶方。一雙童子抱龍光。煥煥煌煌﹐撮聚入中央。產出靈仙子﹐功成入帝鄕。玉霄榜上應科場。奪取仙標﹐寶洞執珪璋。

○南柯子

不曉身中寶﹐寧知物外篇。不通眞教亂狂顚。指望蓬萊﹐仰臥摸靑天。欲識鉛中汞﹐須知汞裏鉛。兩般顚倒自如然。放出靈飛﹐空外舞胎仙。

○仙鄕子

咄這醜形骸。臭穢蛆虫塞滿懷。地水火風虛積聚﹐沈埋。類我平生惹禍災。欲免死生催。莫執凡軀作聖胎。保煉瑯膏凝結處﹐成胚。沐浴嬰兒坐寶臺。

○仙鄕子

瀟灑古音庭。獨坐榰頤看道經。玄覽滌除塵事冗﹐安寧。一洗機心耳目醒。恬淡冷淸淸。一炷名香滿院馨。門外不知誰到此﹐璫玎。風順微聞玉佩聲。

○仙鄕子

獨坐看黃庭。始覺身心內外明。瑩靜不交塵事惱﹐心澄。固養靈源徹底淸。輕泛雪花烹。寰宇空浮瑞炁生。云綻霜天明月照﹐相迎。一顆靈砂逆上行。

○一葉舟

擺脫塵情冤業。此是利名休歇。淸淨謹威儀。宴瑤池。水靜澄澄冰潔。顯煥碧潭秋月。月裏悟丹枝。性光輝。

○一葉舟

不覺形軀衰老。受盡許多縈惱。誰肯死前休。苦貪求。識破修行早早。認取自家珍寶。珍寶價無酬。永存畱。

○一葉舟

道契希夷恍惚﹐辯正其中有物。物物自然通。盡包容。月白風淸滿目。寶篆玲瓏馥鬱。寥落徧精空。有無中。

○一葉舟

頂笠披莎歸去。漸入蘆花深處。綠岸纜漁舟。釣綸收。輕泛壺中一味。野鶴孤云相濟。橫管韻淸幽。樂無愁。

○一葉舟

大道本無一物。徧納十方充塞。無外亦無心。不容鍼。要見闡開淸目。認得本元虛谷。非淺亦非深。滿壺金。

○一葉舟

大道孤然獨立。善用本元轍迹。寰海好雲遊。玩淸秋。月色扶空澄瑞﹐微現桂紅輕翠。嘉景最奇幽。賽瀛洲。

○一葉舟

運動一陽初出。照破太空微密。萬象總潛形。炫然明。凝化鼎中靈質。丹就剎那功畢。仙子上雲英。玩蓬瀛。

○一葉舟

海底凝珠鮮潔。天上瑩然淸絕。中道太虛寬。滚神丹。光勝一輪秋月。照鑑本無圓缺。淸爽逼人寒。透瑯玕。

○一葉舟

照海凝珠光燦。貴賤不分彈雀。可惜本來珍。污泥津。認取勿令差錯。瑩淨免繁縈縛。決正出囂塵。玩長春。

○一葉舟

顚倒一陽初起。萬化混元同體。光燦射瑤宮。滿堂紅。了正圓明開啟。上下貫穿無底。天地悉空皆空。太玄中。

○酹江月

貪財競色﹐利名牽﹑縈系何時休歇。鎭日忙忙如夢想﹐顚倒心猿馬劣。昧地謾天﹐多能已會﹐以巧翻爲拙。萬般虛假﹐積成宿世冤業。勸君省悟回頭﹐攀緣棄捨﹐做个逍遙客。訪道求眞尋妙指﹐早願超離生滅。不悟玄機﹐剔開毛塞﹐付耳親傳說。壺天景色﹐現前秋夜明月。

○酹江月

幽微精粹﹐混陽光﹑一點殷紅淸絕。上下融和開慧目﹐躍出心珠凝結。闡化靈明﹐神光顯現﹐內外相通徹。浮雲消散﹐放開天外心月。虛無運轉孤然﹐圓明寂照﹐萬古無纖缺。與道同元包象法﹐物物頭頭俱攝。徧應諸方﹐無極太始﹐混一無分別。古今賢聖﹐盡歸此處休歇。

○酹江月

玄元道體﹐大奐方﹑無隅無形無物。濕化胎生皆受炁﹐感應通玄潛伏。包括乾坤﹐含容天地﹐日月皆收蓄。回光返照﹐曠然攝化盈目。分明頓著心珠﹐沖虛豁朗﹐燦燦開神谷。養就胎仙肌貌雪﹐出入隨風香馥。暮嗅靈芝﹐朝餐仙桂﹐夜隱蟾宮宿。怡然歡樂﹐求同先聖眞福。

○酹江月

長江素靜﹐夜瀟瀟﹑天如玉案冰潔。秀色氤氳寥象廓﹐極目瑕琳光攝。獨坐頤神﹐簾幃光透﹐顯出玲瓏雪。凝然澄湛﹐太虛一點通徹。神飛兩翼翺翔﹐蟾宮殿裏﹐夜宿瓊枝歇。得遇眞筌無損益﹐永受眞人提挈。功行雙全﹐金童玉詔﹐受命寥陽闕。玉霄宮裏﹐永排仙位羅列。

○酹江月

茅庵瀟灑﹐靜無塵﹑獨坐垂簾孤僻。鎭日閒閒淸澹泊﹐別有恬然活計。握固存眞﹐心無雜念﹐忘我兼忘世。玉嬰神變﹐自然與道相契。光明照耀十方﹐凝空燦燦﹐大闡非爲細。徧納無極通造化﹐物物頭頭俱濟。掌握乾坤﹐完容法體﹐玉貌眞淸麗。超凡出世﹐上朝三暻神帝。

○酹江月

浮生似夢﹐柰光陰百歲﹐都能幾許。富貴榮華時暫過﹐剛甚廝牽廝系。總爲兒孫﹐嬌妻女婿﹐生死難爲替。回頭省也﹐瞥然不染塵翳。逍遙物外無拘﹐風鄰月伴﹐便是餘生計﹐石上溪邊猿送果﹐酒滿十方吟綴。醉臥煙霞﹐今宵還醒﹐意欲歸何致。玉霄宮裏﹐月中攀折仙桂。

○酹江月

一天淸翠﹐混陽和微密﹐寂寥無物。致靜頤心開上竅﹐通化靈明虛谷。育養元神﹐眞人出現﹐放曠無拘束。皇天道父﹐賜余無限淸福。天心正法盟威﹐紫虛道徳﹐上品三乘籙。金簡玄科封慧劍﹐心印淸光無欲。己病先除﹐心邪攝正﹐百怪皆潛伏。不繁法信﹐自然披褐懷玉。

○酹江月

無形道體﹐運陽光﹑密布通微恢鄂。炫惚昏衢烹浩气﹐衝塞英華盈落。瑩日千尋﹐淸風萬里﹐顯煥神光爍。夷門羽化﹐太玄一派靈廓。孤然脫灑無雙﹐於中淸淨﹐不許纖塵著。養就胎仙神貌雪﹐出入無間綽約。紫府遊行﹐瑤宮飲宴﹐賜我逍遙樂。金童捧盞﹐妙音引上龍閣。

○酹江月

初心奉道﹐望功髙﹑仙舉超騰碧落。歲久年深心反復﹐不覺情迷縈縛。伏虎銅繩﹐降龍鐵索﹐系住踏雲腳。難爲出路﹐永沈千丈寥壑。臨危受苦推誰﹐請無決斷﹐悔恨當初錯。意欲修眞名利惱﹐酒色財气俱著。家計不成﹐修行退墮﹐至死無撈摸。勸君省悟﹐免煩兩下擔閣。

○酹江月

太玄正教﹐離繁華﹑修整眞淸眞靜。淸靜之中開道眼﹐舒展銀霞流井。溢落精空﹐衝盈法界﹐滿滿收金鼎。烹煎日月﹐混純天地齊永。寂寥獨立無雙﹐孤然不攺﹐萬法心俱省。變化飛升朝上帝﹐返入淸陽眞境。不夜長春﹐神仙聚會﹐授命靈童請。玉嬰吟送﹐一杯長壽酩酊。

○滿庭芳

靜室頤神﹐寧心默運﹐內觀一點眞陽。洞虛豁朗﹐煥煥透明堂。照見虛空法界﹐先天地﹑獨立無雙。三光秀﹐圓明實相﹐浩劫應時長。回頭誰問己﹐眼前頊著﹐不用思量。自然契道﹐物我兩俱忘。惟有淸風皓月﹐通神化﹑無極之光。升玄路﹐混元一炁﹐拍塞徧諸方。

○滿庭芳

祖道無修﹐眞常妙用﹐悟來表裏相通。靈光現處﹐照見杳冥中。晃耀淸虛浩大﹐無遮障﹑拍塞沖融。希夷甫﹐從來面目﹐返本復歸空。眞空。明皎潔﹐惟然曠大﹐難測難窮。一天吾道﹐寂湛出凡籠。妙化方生正祖﹐通元首﹑返本歸宗。超三界﹐移神脫殼﹐物外顯陽蹤。

○滿庭芳

太極精微﹐天眞郁秀﹐混元溢目無涯。玄珠升降﹐輝耀迸光砂。聚入壺中托化﹐歸眞正﹑不染囂華。回頭省﹐淸虛妙體﹐返照秀靈芽。汞鉛凝漸結﹐純陽丹就﹐永劫無差。一瓢春醞﹐三尺斬妖邪。信步縱橫自在﹐龜鶴引﹑深入煙霞。逍遙處﹐長春洞裏﹐時復玩仙葩。

○滿庭芳

海角天涯﹐尋朋訪友﹐悄無一个知音。鬥爭人我﹐財色利名侵。聞說邪淫妄語﹐拚身命﹑一向鉆尋。眞常教﹐餘言直勸﹐返報怨還深。休休寧柰也﹐澄淸默運﹐攝養眞心。混元一炁﹐升降定浮沈。迆邐收歸寶鼎﹐純陽就﹑點鐵成金。通玄妙﹐羣魔消散﹐方顯鬼神欽。

○滿庭芳

迅速韶光﹐俄然過了﹐算來剛甚劬勞。紅顏衰朽﹐綠鬢漸疏焦。由自爭名競利﹐全不念﹑生死難逃。輪回處﹐似環螻蟻﹐來往幾千遭。君還心省悟﹐明通周象﹐撥易窮爻。地天通泰﹐離坎自相交。陰返陽生運化﹐純精粹﹑淸炁沖霄。胎光現﹐神風綽約﹐飛步玩瓊瑤。

○滿庭芳

臘正風交﹐瓊梅初綻﹐水寒冰潔嚴涼。雀臨髙樹﹐魚入碧潭藏。海淨天空浩浩﹐玄珠降﹑睒爍凝祥。胎星現﹐淸名播世﹐道徳自昭彰。羣仙皆喜聚﹐壇前謹謹﹐祝壽玄陽。金虯浚液﹐玉獸旋噴香。惟願遐齡滿壽﹐同天地﹑永劫延長。升仙處﹐鸞迎鳳引﹐云步現虛皇。

○滿庭芳

獨立星壇﹐髙穹仰望﹐志誠修設威儀。名香頻爇﹐謹謹奏靑詞。惟願眾生慕道﹐心通解﹑無執無迷。歸眞正﹐玄門隱密﹐一志永無移。都緣心返復﹐狂圖捏怪﹑紐班胡爲。色情增長﹐道徳漸虧衰。似恁拖泥帶水﹐全不念﹑先聖根基。經中道﹐人能淸淨﹐天地悉皆歸。

○滿庭芳

夜去明來﹐光陰迅速﹐四時催促人忙。浮生不久﹐誰肯細誚詳。一向癡心妄想﹐貪冤業﹑不覺無常。形歸土﹐三魂七魄﹐逐景任飛揚。誰無生與死﹐一人一个﹐難躲難藏。忽然省悟﹐因此做風狂。管甚前街後巷﹐行歌舞﹑坦蕩寬腸。逍遙處﹐哩淩囉哩﹐落魄有何妨。

○滿庭芳

生喜亡悲﹐虛勞塵世﹐許年多少傾危。是非成敗﹐榮辱兩虧衰。富足於身大患﹐貧窮又﹑遣我寒饑。急如个﹐不來不去﹐父母未生時。虛無中有象﹐神風顯煥﹐物炫星暈。同天澄瑞﹐同地地幽微。至道包盈法界﹐歸元首﹑永劫無疑。離生滅﹐不增不滅﹐常與太虛齊。

○滿庭芳

太古眞風﹐玄元宗祖﹐闡揚靈寶符文。金章玉篆﹐詞簡義光新。演道精宏浩大﹐通天地﹑細入微塵。修家國﹐臣忠子孝﹐民業自安淳。門人還知否﹐窮通妙指﹐撥物歸眞。滌除玄覽﹐煥現外其身。昊境云瑛作伴﹐浮空駕﹑日月爲鄰。擎天翼﹐金門羽化﹐京廓現陽神。

○沁園春

混沌之中﹐恍惚存亡﹐何所運爲。自初分天地﹐三才應化﹐山川華麗﹐秀野蘭芝。日月鮮明﹐移神顯煥﹐洞曉陰陽合聖機。通爻象﹐離龍坎虎﹐二獸相持。山頭霧鎖寒溪。震霹靂﹑崢嶸聒太微。瀉銀河一派﹐珠千顆﹐泛冷波瀲灩﹐光照華池。撮聚還源﹐收歸鼎進﹐火候烹煎子午時。丹砂就﹐點形神永固﹐保命無衰。

○沁園春

養浩頤神﹐離欲澄虛﹐物外定觀。見玉關傾落﹐霜千點聚﹐碧巖漂渺﹐雪降團團。混內豁然﹐空中有象﹐天地相交四獸攢。前朱引﹐後玄隨左右﹐虎繞龍蟠。黃宮捧出神丹。遇此物疵盲法體安。使蛇吞一粒﹐成龍變翼﹐鵸鵌達者﹐立化祥鸞。點鐵成金﹐回骸起死﹐檮杌逢之返降檀。君知否﹐上登仙入聖﹐不足爲難。

○沁園春

堪嘆浮生﹐甚逐景隨情﹐物物總拘。便拚身棄命﹐圖貪富貴﹐盈倉滿庫﹐畢竟何如。蝸角聲名﹐蠅頭利賂﹐使作狂心一向遇。堪嗟處﹐似揚糠瞇眼﹐慕萑拋珠。移眞埋沒荒蕪。綴可欲蒙盲道徳疏。自背眞取妄﹐生顚倒﹐向前程路崄﹐舉步差殊。勸汝回頭﹐斬釘截鐵﹐做个堅剛大丈夫。揮神劍﹐劈恩山粉碎﹐認取琨峿。

○沁園春

道徳陰符﹐寶藏靈文﹐賢聖盡欽。論杳冥恍惚﹐精微至道﹐有無升降﹐動靜浮沈。六洞飛玄﹐三宮妙化﹐繟匹雙關兩間侵。明虛谷﹐大無窮無測﹐非淺非深。靈光照滿淸音。混一气方知合古今。柰迷人不曉﹐多能幾會﹐傍門小法﹐亂覓胡尋。背覺合塵﹐朝聞夕攺﹐馬劣猿顚難捉擒。休嗔道﹐恐功無顯驗﹐敗壞初心。

○沁園春

太一先天﹐昊境虛皇﹐無上至尊。鎭玉霄宮殿﹐羣仙聚會﹐香雲羅列﹐光射殷紅。玉獸金麟﹐白鶴引駕﹐寶蓋瓊花散滿空。仙娥奏﹐放眞妃窈窕﹐歌舞儀容。仙音妙唱無窮。盡朝現三淸禦座中。聽洞虛靈寶﹐升玄至道﹐開明三要﹐顯現靈能。倦坐披章﹐回鸞駕鳳﹐五老扶眞入絳宮。羣仙退﹐向蓬萊閬苑。合抱純風。

○沁園春

大道玄微﹐亙古常存﹐依舊儼然。自心迷不悟﹐沈淪生死﹐回頭攺面﹐販骨如山。今日方知﹐本來模樣﹐棄假還眞物外觀。離生滅﹐頓無餘眞性﹐出入泥丸。眉間舞弄金蟬。任飛去飛來透玉環。采日魂月魄﹐收歸鼎運﹐周天火侯﹐鍛煉成丹。點化形神無衰老﹐漸返壯還童永注顏。功成日﹐向彩雲深處﹐穩跨祥鸞。

○沁園春

世累塵情﹐鎭日昏沈﹐何時盡期。被利名財色﹐相牽系﹐把天眞昧卻﹐一向愚癡。好女嬌兒﹐金枷玉杻﹐鎖絆纏綿沒攺移。憨癡漢﹐積無邊惡業﹐限到推誰。酆都攝問無詞。柰往日愆尢報應隨。受刀山劍樹﹐寒冰凜冽﹐鑊湯碓搗﹐鬼栲殘屍。萬死千生﹐難爲出路﹐永墮幽冥無盡時。輪回處﹐換人身﹐戴雙角尾毛皮。

○沁園春

元始家風﹐混物先天﹐體合太微。運九陽丹鼎﹐龍吟虎嘯﹐云奔電閃﹐紫霧騰飛。戲弄驪珠﹐無間飄渺﹐光迸流霞照坎離。通玄妙﹐看余家手段﹐別有神威。自然掌掘天機。動斡運參羅斗柄隨。喝龍泉寶劍﹐光沖碧落﹐羣魔膽顫﹐百怪傾危。富國安民﹐淸平快樂﹐無相眞人出世期。書舊詔﹐赴蓬萊閬苑﹐物外仙歸。

○沁園春

金闕瓊樓﹐寶殿香雲﹐朝現玉虛。誤參鸞駕鳳﹐霓環佩響﹐天眞謫降﹐久匿凡軀。頓覺寂然﹐靈光透體﹐混合玄元出有無。飛神劍﹐向龍宮海藏﹐柰取明珠。流霞顯耀從初。萬道金光罩鼎鑪。煉純陽丹就﹐通天透地﹐乾坤恍惚﹐升降沈浮。功滿朝元﹐金童玉女﹐鶴駕香風出洞湖。爭魁首﹐授羣仙領袖﹐永鎭瀛都。

○沁園春

善惠謙柔﹐濟苦憐貧﹐隨方就圓。善治家潤國﹐修身養命﹐深窮造化﹐莊列齊肩。抱守玄陽﹐靈源密固﹐內闡雙關育浩然。通玄路﹐放眉間妙色﹐光接雲煙。冥冥杳杳無邊。運日月精華混物鮮。照洞虛豁朗﹐凝空燦燦﹐胎星一點﹐出化先天。徧應諸方﹐周盈法界﹐拍塞無瑕道徳全。威神力﹐顯平生手段﹐奪取仙權。

○益壽美金花

丹田固蒂。旋引靈泉頻漑濟。漸長黃芽。風撼孤根一徑斜。美金花發。艷放淸香初破甲。煎插銀瓶。兼炷龍涎獻上淸。

○益壽美金花

頤生就死。死裏逃生終復始。棄假求眞。眞性明知身外身。無中生有。有裏還無難啟口。默守神功。功滿朝無上碧空。

○益壽美金花

眞淸眞靜。靜裏淸淸完性命。命蒂含神。神奕竽都紫府春。春光皓皓。皓曠明陽盈古道。道太升玄。玄遠無隅天外天。

○益壽美金花

靈元恢鄂。滿目風光虛倚托。落落無涯。飄入瑤宮散寶華。通玄慧口。面啟南軒觀北斗。寶潔凝然。一粒明珠滚上天。

○益壽美金花

無爲淸淨。不動不搖頤性命。一派寒光。徧照蓬壺入大方。無窮無測。或去或來如過客。道自通靈。目送歸魂入杳冥。

○益壽美金花

淸虛妙理。湛湛圓明融徹底。海淨天空。空裏明知有聖功。心珠湧躍。焰迸流霞光睒爍。鳳熾金烏。飛過新羅上玉都。

○益壽美金花

玄元微密。寂寂寥寥無縫入。探賾功奇。易象先天合聖機。混然一炁。拍塞沖虛無不濟。極目淸光。頓覺融風天地涼。

○益壽美金花

身居火院。兒女妻奴由貪戀。惺悟癡除。鼓腹歌吟樂有餘。逍遙甚處。回首家山堪歸去。豁落壺天。月湛澄江寶桂圓。

○益壽美金花

內觀北斗。斡轉天關通慧口。陰裏生陽。烹煉三魂七魄亡。玉鑪功畢。寶鼎金丹明瀝瀝。晃耀靈砂。日燦晴空落翠霞。

○益壽美金花

人生幻化。咫尺無常全不怕。莫望來生。據算來生甚處行。前程路惡。劍戟臻侁難進腳。勸汝回頭。隨我逍遙物外遊。

○益壽美金花

返觀三景。增得靈砂盈滿鼎。光耀華嬰。點化瑯玕宇宙淸。江天夜月。寶桂玲瓏澄皎潔。惟我親栽。有似瓊花火裏開。

○益壽美金花

淨無瑕翳。握固存神頤浩炁。潤谷玄霜。養就神砂滿鼎香。淸如赫日。瑞炁凝空盈滿室。混一先天。易禦星儀達妙玄。

○益壽美金花

回頭問己。認取無生眞妙理。內闡靈光。升入蟾宮點桂霜。混成天癸。窈窕流霞融徹底。洞濟冥陽。仙子功標北帝鄕。

○益壽美金花

混元一炁。生地生天虛滿濟。寶潔玲瓏。落桂金烏碧海沈。頤精固蒂。眩集神珠隨風去。月照波心。天目晶通水產金。

○益壽美金花

潛龍初九。九五飛龍羣無首。大哉乾元。物物亨純得自然。性相以近。道顯諸仁藏諸用。精粹含光。神易窮通沒定方。

○益壽美金花

玄瑛精粹。寶潔靈華風秀瑞。混內相凝。星郁祥光滿室明。純陽仙質。貌麗淸華乘鳳翼。栗禦霞輕。升入云深玩玉京。

○益壽美金花

琳宮謫降。一點胎光如玉樣。徳化風規。神秀精華貌轉徽。親風相若。自適淸虛堪倚托。仙仗齊臨。宵夜淸歌叫玉音。

○益壽美金花

寂虛湛湛。道大圓明如寶鑑。淸夜霜天。物潔星稀海桂圓。幽棲靜悄。獨坐陵溪風浩渺。水碧澄煙。心適淸聰物外仙。

○益壽美金花

靈源虛靜。物換流陽如寶鏡。滿目淸光。寂寞無爲用在常。本乎一性。返照眞空終復始。性命俱全。煉就陽神得自然。

○益壽美金花

凝空寂湛。眩集神風明自鑑。洞達遙天。一性寥寥點桂圓。地入淨悄。湛靜冷波風浩渺。寶炷輕煙。煙徹丹霄降瑞仙。

○益壽美金花

固窮妙理。靜室精思明徹底。形釋心凝。光鑑寥空炁象淸。法身輕麗。皓皓靈陽隨風去。歷禦中元。精郁臨空混帝先。

○益壽美金花

無榮無辱。內守眞元常自足。外應無居。上下周流出六虛。昆崗玄玉。擅假陽光盈滿國。混一凝珠。寶潔靈華五彩舒。

○益壽美金花

親傳妙訣。法眼淸眸超億劫。似月臨溪。飄落瓊花滿太微。冷然瑩徹。瑞彩祥光冰玉潔。煥若星儀。𨿽有眞容出繡幃。

○益壽美金花

忽然省悟。兒女妻奴全不顧。萬事都忘。一性恬然道自常。天霓淸福。契道登眞明上徳。微宴心光。丹碧瑛華益壽長。

○益壽美金花

擘開鬼窟。杳杳冥冥精恍惚。滿目華陽。﹡耀靈珠映日光。至眞無物。寶燦精﹡明返復。致死不忘。星圛丹霄得久長。

○益壽美金花

無知野叟。信意顚狂胡亂走。大道平夷。跂徑便心逐景迷。因觀慧口。渺邈精陽無中有。晝夢華胥。瑩魄童兒天奕飛。

○益壽美金花

除貪絕愛。性靜心淸明寶界。寶界華陽。換質瑯然雪隱霜。虛白晃耀。軒外澄神憑自照。照破昏衢。顯出圓通五彩珠。

○益壽美金花

三關鎖閉。沐浴瑯膏容可濟。養就靈砂。晴燦玲瓏益寶霞。玄英幽邃。金闕寥陽澄秀瑞。兩个靑童。捧出玄珠入絳宮。

○益壽美金花

澄神獨坐。進銳紛紜嘗自挫。外戶長扃。內庫勞封守寶瓶。玄光飛過。撞透虛空心鼎破。金碧丹瑛。滿目靈芝炁象淸。

○益壽美金花

無言無說。信任隨緣消舊業。物我俱忘。晦迹韜光徳自長。幻根寂滅。覺照圓通忘標月。直向當陽。一顆心珠混日光。

○益壽美金花

眞仙祕訣。志信忠良須引接。臨義堤防。勿信邪言說短長。玉機漏泄。法眼靈光淸皎潔。洞鑑精微。寶桂寒林素羽飛。

○益壽美金花

回頭省悟。識破浮生如一夢。棄物搜眞。忘想忘形出六塵。天淸地靜。上下沖虛光日瑩。寶燦元神。遊奕黃都紫府春。

○益壽美金花

忘形遺照。無垢淸虛眞至妙。物外霞輝。天岸波澄混太微。列開丹竅。悟入重玄明總要。出化星儀。風禦靈飇易象嬉。

○益壽美金花

默然內守。混裏傾陽無中有。有裏何如。獨體圓通照海珠。神淸气秀。遊奕丹天明如晝。上下無拘。密布靈華滿太虛。

○益壽美金花

景風初現。寶適祥雲乘九變。始信淸然。遊奕南陵瀉素圓。冥靈才見。又早新春通一綫。象外遊仙。看盡瑤池五色蓮。

○益壽美金花

瞽之善聽。一炁淸聰通惠性。聾者能惺。兩點精神入寶瓶。返邪歸正。有似髙空懸玉鏡。鑑照分明。始信金丹一日成。

○益壽美金花

回頭問己。返照蓬壺明徹底。一顆玄珠。上下周流出六虛。混成天癸。象適圓通明亹亹。內外無拘。遊奕天中不捲舒。

○益壽美金花

羽倪澄秀。午夜能令回春晝。奕禦中天。絕妙淸奇玄又玄。精瑛微密。散景瑤花橫空碧。日照瑯玕。風息猶聞佩玉寒。

○益壽美金花

適來相見。唬我魂飛心膽顫。休覓休尋。相遇相逢沒善心。告伊休拜。恐怕貧兒思舊債。各自回頭。稍有違心作馬牛。

○長思仙

山連水﹐水連山。水秀山明景物間。雲霞一味閒。曉風殘。夜更闌。月上梅梢影覆壇。仙音佩玉寒。

○長思仙

素天晴。散華瑛。薄淡靈煙滿地橫。寒光爽炁淸。寶精凝。玉辰澄。兩曜交光燦日明。瑯玕點歲星。

○長思仙

道心寧。慧燈明。玩寶童兒啟道經。淸如佩玉聲。湛然澄。煥然凝。燕靜華池吞玉瑛。還純體自貞。

○長思仙

內安寧。外端停。內外無居一覽平。頭頭物物惺。炁淸淸。慧靈靈。光鑑寒輝入寶瓶。翛然化玉瑛。

○長思仙

滅凡情。啟眞誠。退隱要泉雲水行。嵐光滿目橫。煥然澄。洞然淸。形釋心凝道自明。升玄耀玉京。

○長思仙

謹修持。悟無爲。惟願心聰世不迷。明知天地機。寶霞輝。燦精微。紫府靑都自有期。瑤宮現聖儀。

○長思仙

慧刀呈。斬三彭。處正貞廉絕愛情。恬然守素瑛。眼明明。道盈盈。碧海繁丹華現玉淸。澄澄一點星。

○長思仙

明宗祖﹐悟眞禪。靈光一點出先天。易蒼丹﹐﹡素玄。澄瑞秀﹐滿山川。霜天風息自凝然。散瓊花﹐寶桂圓。

○長思仙

休論道﹐莫參禪。無爲淸淨好因緣。悟玄之﹐玄又玄。修正覺﹐奪仙權。威眸闡奕玩丹天。五靈飛﹐易羽仙。

○長思仙

修行事﹐謹推尋。無生無滅道相任。易晴空﹐識本心。明動靜﹐定浮沈。玉嬰常守滿壺金。彩霞輝﹐散寶岑。

○長思仙

眞藏假﹐假藏眞。釋然獨體絕疏親。混元中﹐無我人。神通道﹐道通神。澄澄虛璧若冰輪。輾天河﹐出六塵。

○長思仙

這頭起﹐那頭行。面門出入任縱橫。現天光﹐一點星。眞實相﹐本無形。無形之體自然明。現寥陽﹐入大成。

○長思仙

眉底眼﹐眼中精。精光輝輝好惺惺。現圓通﹐物外明。朝上帝﹐繞天庭。月華峯畔玩雲英。會金童﹐現玉淸。

○西江月

眉間交枝琥珀﹐睛分脫質龍涎。鼎中煙裊徹禪天。一顆靈光出現。太上明玆玉象﹐如來證此金仙。淸流異派本同源。悟理方知上善。

○西江月

浩炁結成寶篆﹐淸風吹散云蒙。一輪明月照虛空。好把精神舞弄。撞透玉京天上﹐衝開金闕門中。元神獨坐廣寒宮。率領羣仙宗奉。

○西江月

顧我有身有患﹐窺眞無作無爲。自然斗柄運璇璣。日月周盈天地。點著冰灰雪炭﹐燒成火棗交梨。一時分付與峨嵋。益我聰明智惠。

○西江月

盡被家緣擔閣﹐都因業障蘭遮。離微孰舉正兼邪。背了靈嘗道話。云綻家家兒月。時來處處開花。睛童深入翠煙霞。引至長春不夜。

○西江月

不戀風花雪月﹐屏除富貴功名。刳心去志黜聰明。洗滌無知之病。破盡人門幻影﹐方通物外圓成。忘形遺照炁神凝。務本樂天知命。

○西江月

杖上一瓢春醞﹐匣中三尺瑯玡。眉間寶鑑鎭妖邪。坐守更深半夜。金鼎燒成白雪﹐玉鑪煉就黃芽。丹光瀲灩泛瓊華。天地氤氳相射。

○西江月

迷則身沈苦海﹐悟來月出西江。微風吹動桂花香。驚覺遊仙一夢。鶴引鸞隨甚處﹐家童笑指寥陽。玉牌金字號南昌。別是人間天上。

○西江月

不在瞻星禮月﹐何須誦戒看經。今朝與汝付叮嚀。生死須憑性命。道啟徧知無上﹐神通法界圓明。不勞作用自功成。志在無爲淸淨。

○西江月

莫戀金銀財寶﹐休窺玉貌花容。百年終是落頑空。背了無生法認。欲識玄元正理﹐須明太上家風。至神至怪悟無窮。此个逍遙自分。

○西江月

割斷銅繩鐵网﹐敲開玉鎖金枷。波濤苦海遇靈槎。遊奕無陰村下。不在忘標指月﹐何須折桂拈花。太虛鼎裏煉丹砂。結就玄珠無價。

○西江月

務本頤生至理﹐迷源入死之機。亡邪守正更何疑。自有玄玄妙趣。赤子嬉遊閬苑﹐靑童笑指瑤池。西江月裏折丹枝。保益精神久視。

○漁家傲

日照陽魂空中煉。璇璣運斡天网轉。咫尺眼前人不見。通一綫。鑪開鼎裂天光現。瑞散瓊花飛片片。香風暗拂靈雯面。冷淡淸虛情雅宴。眞堪羨。玉宸扶禦寥陽殿。

○漁家傲

地魄天魂勤烹煉。日精月髓情相戀。兩曜交光如激電。分明見。玉鑪萬朵金花現。款款撈來捶作片。團團結就玲瓏面。晃耀太虛烹玉霰。神光眩。飛丹透入通明殿。

○漁家傲

百歲光陰如奔騎。浮華眩目飛塵隙。玄覽滌除運神力。通消息。無生路上知端的。霧散瑤瞳升天奕。陽光漸著純陰匿。萬點靈砂晃虛璧。明皪皪。丹瑛一色符金碧。

○漁家傲

混沌杳冥經寰宇。彩霞散盡明玉兔。西落咸池復回顧。心開悟。凝魂晦魄金烏趣。美盼扶彜寒光露。氤氳三色淳淸素。直遇瑤天攜女婺。無點污。丹書永系琳宮住。

○漁家傲

大道至眞無言詰。韜光退隱藏深密。保煉元精無走失。隳陰質。瑞云捧出靈陽日。照破昏冥威天佖。混然恍惚空中實。瑩淨純白相輔弼。通眞一。丹書玉笈仙功畢。

○仙鄕子

易遘自然軒。軒外淸華混物鮮。秀嶺連雲飛宇角﹐靈泉。柳岸煙波接遠川。徳士隱幽玄。玄覽滌除物自捐。內適虛壇眞有趣﹐龍涎。寶篆輕浮弄素弦。

○仙鄕子

大道本無爲。內外恬然處妙機。寂靜淸虛眞有味﹐揚眉。冷淡靈光處處輝。綽約好容儀。坐臥行居左右隨。翼禦中天成玉象﹐無疑。位列南宮現紫微。

○仙鄕子

祖道密相傳。得兔亡蹄守自然。眼界寬舒明太易﹐純乾。日燦精華物自鮮。恍惚徧三千。預覺陵溪任變遷。海底浪翻龍出水﹐衝玄。迸彩神光上九天。

○仙鄕子

祖道暗相傳。始信宗風合自然。動靜有無賓主穆﹐坤乾。上下周流日月鮮。光奕滿三千。透骨靈華永不遷。空裏結成眞玉象﹐升天。寶易童兒執素玄。

○玉籠璁

守淸淨﹐憑志懇﹐絕盡荒淫。持內境﹐月透雙林。玉童戲﹐遙指處﹐碧潭波心。撈摝取起﹐水中金。靈寶燦﹐慧燈明﹐神光相任。對面有﹐沒人推尋。君還省﹐明了了﹐災禍不侵。龍虎伏﹐鬼神欽。

○滿庭芳

斗柄回旋﹐紫微初現﹐緬平一色淳淸。云瑛搗盡﹐天寶耀華嬰。玉桂瓊林素羽﹐升玄禦﹑光璨流精。泠然妙﹐丹黃金碧﹐煒燁化微星。星徽淸雅宴﹐純風隱韻﹐忘相忘形。願吾流開悟﹐心釋浮榮。勿念雲山路隔﹐髙著眼﹑莫昧靈明。如斯理﹐靑童飛去﹐點破大蘭城。

○滿庭芳

盥腹齋心﹐衝霜冒雪﹐爲求神寶精瑛。憑君一舉﹐眸子見靑冥。四朗天無浮翳﹐冰輪坼﹑懸象俱明。辰宵館﹐玉牌金字﹐誰是系芳名。途中人自昧﹐便心跂徑﹐有誤前程。回耹返故久﹐動復徐生。寶梵仙宮路穩﹐瓊林宴﹑光散霞輕。神功妙﹐純陽煉就﹐朝現紫微星。

○聲聲慢

公鄰煙水﹐我獘嵩峯。天涯杳隔難通。悟理非遙﹐目前不二淸風。寶月孤髙洞鑑﹐印千潭﹑普照玄洞。無彼我﹐混華元仙景﹐一體眞空。如此知心志友﹐更何須貢馬﹐驛路塵紅。念某形疲﹐不須遠遠相躬。稽首同流勿罪﹐施寬慈﹑意莫忡悅。開靑眼﹐用神光體入﹐不動之宗。

○聲聲慢

元初一性﹐甚處安排。虛無恍惚中來。受炁成形﹐父精母血凝胚。迆邐胎完降誕﹐未成能﹑長大情乖。自作壞﹐向途中役役﹐慢惹塵埃。虛使一生顚倒﹐昧天然至寶﹐萬古沈埋。若悟生前﹐通玄鼎裂心開。混日凝陽純秀﹐聚五方﹑霞彩曛回。玉辰顯﹐便忘形遺照﹐直禦瑤臺。

○聲聲慢

鑿開混沌﹐撞透昆侖。斗柄斡轉天輪。曲岸烏蟾﹐交騰走魄飛魂。汞鼎鉛鑪赫奕﹐煉金精﹑木液朱辰。星光顯﹐散中元一炁﹐萬國霞絪。瑩靜淸無塵翳﹐振山川林苑﹐萬﹡璘璘。髙下無殊﹐緬平一色精純。對面料斯孰悟﹐謾徒勞﹑背覺合塵。休嗔道﹐似盲夫摸象﹐誤失天眞。

○滿江紅

春花秋月﹐古往今來暫時間。貴賤賢愚﹐曾經換幾番。死生似蟻任循環。咫尺仙鄕人不到﹐出塵徑路﹐如隔萬山。省悟歸﹐眞正恬然養素﹐自樂淸閒。世事俱無染﹐一身淸淨﹐無爲心定觀。耀璧輝金向外看。迸萬斛明珠﹐推出二關。太極宮中﹐凝結內丹。純風馥奕透瑯玕。萬炁周流歸一體﹐千眞妙用﹐情無兩般。混入中元界﹐笙鶴縹渺﹐瑞炁盤桓。玉詔符空碧﹐名充仙舉﹐乘車駕鳳鸞。

○滿江紅

昂簪策杖﹐賞月披風信途然。抱一沖和﹐養刀圭汞鉛。金精木液潤華田。密固三靈歸火府﹐五云覆地﹐光徹梵天。虎龍交﹐宇宙明珠奪得﹐炁象涓涓。寶霞輝日燦﹐顯陽光赫奕﹐返照洞玄。混內晞曂晝夜連。法萬象淸圓﹐與物爭鮮。湛寂泠源﹐常在目前。無中瀲灩泛精淵。九色黃雲籠沆瀣﹐三峯靑靄﹐遠接萬川。道備純精粹﹐陰氛蕩散﹐萬物生全。寶象含靈質﹐向六塵堆裏﹐捧出个瑞仙。

○一葉舟

萬象衝開寥廓。元炁混然虛托。海月晏晶金。照天心。睫外威神輝豁。冰體雪肌綽約。穩穩過瓊琳。上瑤岑。

○歸來曲

修眞理﹐何在斗禪機。廣念葛藤空廝﹡﹐多參功案總虛脾。爭似悟無爲。開道眼﹐一性出昏迷。竹密不妨流水過﹐山髙難礙白雲飛。升上紫霄微。

○歸來曲

虛無道﹐元炁自相和。玄覽滌除賢士少﹐合塵背覺俗徒多。終日謾蹉跎。開法眼﹐一性貫娑婆。瑩淨淨如秋月冷﹐冰淸淸似泛瓊波。澆漑潤靈柯。

○浪淘沙

訪道與參師。設誓投詞。愼終如始謹修持。退己進人常忍辱﹐諸事寬慈。該破上仙機。守正無疑。持行元始玉淸微。慧日當空憑誰照﹐星眼芝眉。

○采桑子

力與命相譏。憑實見﹐誰是誰非。北宮曾謁西門氏﹐須知東郭﹐誠言信美﹐養拙何疑。俗輩匪能知。啟賢英﹑與我同規。樂天知命隨緣過﹐他年功滿﹐神霄舊路﹐有約仙期。

○采桑子

吾輩可傷嗟。棄玄珠﹐流浪天涯。浮雲飛絮無根蒂﹐便心歧徑﹐隨他念起﹐舉步偏斜。聞早悟煙霞。仙景裏﹑也好前巴。三山咫尺非遙遠﹐長春玉館﹐陵溪兩岸﹐滿目瓊花。

○玩華胥

古岸蟠桃初綻。新月素光交燦。塵世幾人窺﹐我畱心髙盼。長嘆。長嘆。回首遠遊仙梵。

○玩華胥

冒嘯古風溪月。晃耀太虛澄徹。美盼淸圓﹐不見又還重缺。光接。光接。玉桂寒林冰潔。

○訴衷情

林泉退隱作生涯。寂寞棄繁華。中山翠微仙子﹐滿目泛靈砂。凝素液﹐混丹霞。坼瑤葩。雲濤煙浪﹐島外方壺﹐那里人家。

○訴衷情

太虛寥廓杳無涯。元炁混中華。回眸斡旋鼎鼐﹐玉液泛金砂。輝神彩﹐迸光霞。晃瓊葩。云收波渺﹐海淨天空﹐廣漠之家。

○夜行船

﹡雪囊中無俗物。恣疏慵﹑有誰拘束。不患虛名﹐無榮無辱。佻佻幾人相逐。獨坐弦歌卮盈醁。昂簪看﹑斷雲相續。池上游龜﹐洞前行鶴﹐風月水山松竹。

○夜行船

可惜芳年窮妙理。中途滯﹑教門無主。道院淒涼﹐故人疏淡﹐那更暮天愁雨。塊坐賓橫空無語。赤心訴﹑有誰知委。拂袖歸山﹐碧溪深處﹐說與落花流水。

○酹江月

寂虛妙道﹐混杳冥恍惚﹐通微淸絕。出化先天明象帝﹐滿目流霞光屑。濁質消亡﹐瑯函滋益﹐寶鼎靈砂結。丹華凝秀﹐素玄一色澄徹。精暚﹡抧盈空﹐淸如秋夜﹐海桂無圓缺。耀古輝今衝皓炁﹐滿滿玉壺春雪。瑩日純精﹐貞心幽粹﹐保益眞仙悅。丹書迎詔﹐上朝三景羅列。

○酹江月

玄元至道﹐大無隅﹑寂寂寥寥獨立。徧應諸方通上下﹐極目天光微密。隱顯存亡﹐穿無貫有﹐善用無轍迹。瑯然泄化﹐太虛一點靈質。登林透人眞陽﹐圓明普照﹐不許纖塵匿。理必期然仍未悟﹐說與門人端的。日殿祥光﹐蟾宮瑞彩﹐萬派瓊波益。神凝形釋﹐玉巖依舊橫碧。

○南柯子

瞬目迷千劫﹐揚眉隔萬山。一眞分瑞出雙關。混入華元﹐到此有何難。隳質飛金翼﹐凝陽透玉環。惺然洗覺夢魂間。云去無心﹐物外獨淸閒。

○南柯子

決列心淸操﹐眞剛志气眞。超然不落斷常坑。眼界寬舒﹐煥煥照華淸。錦繡乾坤瑩﹐玲瓏世界明。澄澄虛璧頓圓成。蛻殼精暚﹐一點碧天星。

○南柯子

厭靜曾居市﹐嫌喧卻住山。通眞何處不淸閒。內外逍遙﹐不備利名攀。蛻質空中顯﹐忘形物外觀。二神凝素出陽關。鶴性佻佻﹐一去古長安。

○紅窗迥

玄門尋﹐休胡覓。指汝等﹑修行端的。常淸淨﹑意不浮游﹐保元精無失。煉陽魂﹐消陰質。兩眉間﹑神光飛出。通斗柄﹑斡轉天關﹐抱一輪紅日。

○紅窗迥

棄凡情﹐歸眞理。擊雙關﹑玄門髙啟。吐神光﹑射透簾幃﹐現靈陽休體。金烏精﹐玉兔髓。晃乾坤﹑淸華光暐。紅窗迥﹐炳耀圓明﹐照逢壺徹底。

○點絳唇

背劍攜筇﹐躡徑穿雲過。靑苔破。嵐嶂松邊﹐拂石臨溪坐。酒飲單卮﹐一弄淸音和。無不可。孰與朋儔﹐明月淸風我。

○點絳唇

秀色氤氳﹐鬱鬱繚空廓。光飛爍。夢適吞珠﹐一點胎星落。謫降人間﹐愧恨當初錯。情消索。誘引門生﹐共赴靑都約。

○江月晃重山

斗柄指回一性﹐璇璣斡轉雙關。滔天洪浪雪華翻。中秋夜﹐江月晃重山。獨步上星壇。劍光橫宇角﹐逼人寒。五靈仙子抱靑鸞。飛入華胥閬苑。

○太平令

芝堂無事啟丹經。香煙裊﹐慧燈明。聲和流玉音淸。云收絕霧斂﹐眄平一色瑤池淨。洞天玄照瑞光凝。分明見﹐豁然惺。回眸返入道圓成。便忘形羽化﹐虛皇付我天符令。

○武陵春

太上混元眞一炁﹐瑩淨若瓊琚。淸騰白雲不捲舒。明見有中無。冷淡靈光空蕩漾﹐變現總無拘。上下周流出六虛。一顆夜明珠。

○武陵春

一葉梧桐窗外落﹐金菊出疏籬。策杖昂簪信步移。迷我曲江池。鶴駕匆匆歸舊路﹐回首赴仙期。云映靑童笑問伊。家住五陵溪。

○黃嬰兒

呆老呆老。幻夢惑迷﹐一生顚倒。甚每日皺著眉兒﹐把身心作惱。勸汝回頭歸大道。搜玄微幽奧。煉丹光混入中元﹐現玉辰容貌。

○惜嬰嬌

猛悟回頭﹐把塵事都忘了。急收心﹑速歸大道。空裏尋眞﹐向無中傳明教。最好。現丹華﹐回光返照。探﹡精微﹐表天奕幽深奧。明內外﹑浮沈顚倒。一炁雙關﹐混百神﹐分三要。玄妙。瑞云扶﹐玉辰容貌。

○轉調采桂枝

分明相外歸宗祖﹐道眼俱全。出入綿綿。升降浮沈任往還。最幽玄。日精月髓安鑪內﹐一炁烹煎。丹就凝然。皎皎光明滚上天。化飛仙。

○望遠行

太玄妙訣。悟來不須言說。心地豁然開覺。淸涼內通徹。透五蘊山頭﹐現出霜天皓月。照千古分明﹐無圓缺。赤子琳宮歇。敏把丹枝折。玩長春景界洞鑑離生滅。向無陰樹下﹐獨坐逍遙靜絕。聽無弦曲調﹐於中別。

○上平西

啟玄精﹐明眞炁﹐洞元中。間日魂月魄相融。內分三色﹐混然一體若芙蓉。玉辰圓鑑﹐瑞云浮﹑光射瑤宮。散陰氛﹐凝純粹﹐歸神化﹐運靈空。象懸明﹐燦耀玲瓏。中天遊奕﹐郁羅霄景玉音淸。絳節霓旌﹐捧瓊輿﹑寶梵仙風。

○沁園春

處世爲人﹐徳重恩深﹐莫過二親。始懷胎十月﹐三年乳哺﹐回乾就濕﹐多少辛勤。長大成人﹐心生五眼﹐外姓調唆各令門。誰省悟﹐似鴟梟﹡﹡﹐報應因巡。休休枉恁勞神。更莫忘當初懷哺恩。念靈烏返報﹐寒猿避箭﹐誠心孝敬﹐何況爲人。諸事不違﹐順承顏色﹐飲膳寒溫時用均。存終始﹐道光於四海﹐徳插淸淳。

○沁園春

啟訴芳年﹐猛悟回頭﹐縱情任眞。棄父娘兄嫂﹐妻男侄女﹐孤云野鶴﹐二十餘春。風瑞漂萍﹐隨方安分﹐一任交人笑我慵。君休怪﹐厭浮生虛矯﹐省悟前身。明知相外元神。燦寶淨無瑕絕點塵。易四時乘馭﹐指天爲蓋﹐地權爲載﹐日月爲輪。輾破星河﹐衝開牛斗﹐聚散浮空五色云。通三界﹐現虛皇聖祖﹐元始天尊。

○滿庭芳

糧畚擔簦﹐雲山水陸﹐遠途不避風霜。爲求天寶﹐與汝訴衷腸。至理先明一性﹐二儀現﹑三殿恢彰。玄關外﹐臨空奕奕﹐杲日布紅光。羣靈皆受命﹐誰能保守﹐玉府元陽。萬神交燦﹐九炁混中央。結就玄珠一顆﹐輝神彩﹑光列南昌。寥陽館﹐華房出入﹐齊唱滿庭芳。

以上上淸太玄集卷九

【胡炳文﹕詞作3首】

○大酺

和玉壺餞春

我欲箋天﹐天無語﹐渺渺誰司喉舌。回看山色好﹐有淸池似玉﹐一觴堪潔。卻笑幾載京華﹐嬌花媚柳﹐攪動風情如熱。何如盤阿里﹐自川原晝錦﹐石矼晴雪。更醉裏賡酬﹐花邊吟嘯﹐妙詞稱絕。友鶯聲切切。歌伐木﹑怎賦騷中鴂。最好是﹑靜中佳興﹐眼底繁英﹐四時春在那曾別。笑殺渠癡﹐曉鐘未動﹐眼無交睫。賞心處﹑長娛悅。花開有謝﹐休問先天康節。畫梁燕應解說。

○滿江紅

贈吳又玄﹐吳又玄得其伯父子云太博易學遊戲﹐玄拆字間﹐論人窮達貴賤﹐累多奇中﹐作此贈之

一畫先天﹐誰知得﹑已涵玄九。這易玄機括﹐子云傳授。杜宇一聲春欲曉﹐牡丹幾朵花開晝。問堯夫﹑數字自何來﹐俱參透。心胸裏﹐羅星宿。心畫上﹐占爻繇。看肆中簾捲﹐門前車輳。易字分明書日月﹐�天眞是談天口。豈太玄而後遂無玄﹐如今又。

○水調歌頭

爲揚志行壽

絳闕春回近﹐先放玉堂梅。當時產此人傑﹐天豈偶然哉。吾道以爲元气﹐學者仰如北斗﹐聊復振儒臺。來歲紫微閣﹐閶闔看天開。七旬老﹐千里路﹐爲公來。二十年前﹐繡衣曾奉紫霞杯。今朝湖光山翠﹐喜有碧桃玉藕﹐壽酒得重陪。明日賦歸去﹐回首望蓬萊。

彊村叢書用明刊雲峯文集本

【胡祗遹﹕詞作23首】

○點絳唇

贈妓

風度髙閒﹐水仙花露幽香吐。等閒尊俎。細聽黃金縷。命薄秋娘﹐夢斷霓裳舞。黃梅雨。燕儔鶯侶。那解芳心苦。

○太常引

寄王提刑仲謀

七年分袂一相逢。倏南北﹑又匆匆。白髮兩衰翁。縱握手﹑渾如夢中。共山如畫﹐洹溪如練﹐空幾度春風。觴詠幾時同。休直待﹑功名景鐘。

○太常引

爲汪奉禦夫人壽日

慶門華冑幾千秋。更名父﹑早封侯。天性自貞柔。立閨範﹑並州應州。一杯千歲﹐嫩涼時節﹐暑气雨前收。壽酒勸金甌。記歲歲﹑西風畫樓。

○西江月

讀通鑑唐太宗掊魏徵碑﹐有感而作

晚食甘於粱肉﹐徐行穩似軒車。直須朝暮苦馳驅。指望淩煙髙處。前日丰碑旌表﹐今朝貶竄妻孥。喜爲正直怒姦諛。自古忠臣良苦。

○南鄕子

宿武安李仲威家因營葬事

夢破五更頭。萬慮關心不可收。憂世憂身無限事﹐多憂。自笑元龍百尺樓。寒葉雨聲稠。百蟄無聲已暮秋。一歲又從流水去﹐悠悠。明日田家酒百甌。

○南鄕子

詠李通甫秋扇

新樣玉瓏璁。徧賜輕涼滿漢宮。記得班姬拈彩筆﹐恩隆。寫人新詩字字工。殘暑又西風。動是經年篋笥封。只欠一枝霜後葉﹐殷紅。點破團團璧月空。

○鷓鴣天

甥孫以紅葉扇索樂府

露冷霜寒百卉腓。容光來與菊花期。雪香睡足靑春夢﹐晚節隨時始衣緋。流水遠﹐夕陽遲。秋山斂黛讓晴暉。醉魂不逐西風散﹐璧月瑤宮晚更宜。

○江城子

夜飲池上

摩訶池上水風情。露零零。月華明。玉簟銖衣﹐淸影照閒情。一曲洞仙歌未闋﹐霜葉滿﹐鳳凰城。醉魂輕舉上靑冥。閟仙扃。墮滄溟。散作秋香﹐無語話三生。安得靑蓮同把酒﹐揮醉墨﹐問枯榮。

○水調歌頭

招友人飲

人處六函內﹐蚊睫一微塵。匆匆數十寒暑﹐駒隙等逡巡。禮樂衣冠縛束﹐文字功名汩沒﹐辱寵萬悲忻。雅意竟誰了﹐含恨入荒闉。笑緇黃﹐誇解脫﹐保天眞。將心自遊﹐溟涬屈蟄不生春。气化也應歸盡﹐云影白衣蒼狗﹐何處駐陽神。莫聽三家語﹐來作醉鄕民。

○水調歌頭

賞白蓮招飲

妖嬈厭紅紫﹐來賞玉湖秋。亭亭水花凝佇﹐萬解冷香浮。初訝西風靜婉﹐又似五湖西子﹐相對更風流。翠澗寶釵滑﹐重整玉搔頭。泛云腴﹐歌白雪﹐捲瓊甌。尊前共花傾倒﹐一醉洗閒愁。屈指秋光能幾﹐歌詠太平風景﹐佳處合遲畱。更倩月爲燭﹐散發弄扁舟。

○水調歌頭

宴樂

嗚咽洞簫裏﹐皓齒艷歌聲。同聲同气相應﹐雙鳳一時鳴。春晝沈香火底﹐涼月碧桃花下﹐握手共誰聽。有酒且勿醉﹐細倩玉纖傾。白髭須﹐緣底事﹐爲愁生。尊前怨思兒女﹐向我訴衷情。東第貴官鼓吹﹐北裏市塵箏笛﹐適意各忻榮。老耳未聾聵﹐日日飲升平。

○水調歌頭

慶翰長生朝

千古大名下﹐五福幾人全。相如妙齡詞賦﹐一降冠羣賢。姓字家傳戶說﹐丰表芒寒色正﹐星日麗靑天。朱服赤墀裏﹐綠發玉堂仙。忽西風﹐吹夢破﹐海成田。冥冥造物﹐雲龍風虎又夤緣。兩代斯文盟主﹐百載中朝元老﹐雅望更誰先。好藉金蓮燭﹐壽酒要如川。

○木蘭花慢

贈歌妓

話興亡千古﹐試聽取﹐是和非。愛海雨江風﹐嬌鶯雛鳳﹐相和相催。泠泠一聲徐起﹐墜梁塵﹑不放彩雲飛。按止玉纖牙拍﹐細傾萬斛珠璣。又如辯士遇秦儀。六國等兒嬉。看捭闔縱橫﹐東彊西弱﹐一轉危機。千人洗心傾耳﹐向花梢﹑不覺月陰移。日日新聲妙語﹐人間何事顰眉。

○木蘭花慢

酬宋煉師贈梅

愛淸香疏影﹐問誰識﹐歲寒心。稱月底溪橋﹐水邊籬落﹐雪後園林。仙家亦憐幽獨﹐美玉堂﹑溫水靜相尋。寫影華光醉墨﹐招魂和靖淸吟。陶潛官罷杜門深。門客欲誰臨。謝攜酒扶花﹐敲門見過﹐一洗塵襟。揮亳徑酬雅意﹐拚醉來﹑忘卻雪盈簪。更結松筠髙會﹐從渠桃李繁陰。

○木蘭花慢

元夜宴王三舍人宅﹐有大塔松燈之樂

愛玲瓏紅玉﹐光照夜﹐滿庭春。更翠焰浮空﹐朱明射月﹐和气畱人。河東上元佳節﹐念客懷﹑誰作�情親。喜二三更雅集﹐淸歡滿意殷勤。人生元夜幾番新。賢主亦佳賓。盡月轉參橫﹐香殘燭燼﹐猶勝芳晨。團圞膝前兒女﹐放杯行﹑到手莫辭頻。燈火佳庭此夕﹐明朝世務紅塵。

○木蘭花慢

題倪都運南塘蓮社。廬山社﹑蘭亭會﹐後世圖畫﹑題詠﹐至今傳玩不絕﹐乃知前代尊俎風流﹐猶爲人永永景慕。其於善行名言﹐丰功懋烈﹐誰得而廢之。去歲夏﹐僕以從百官後﹐走上都﹐聞南塘白蓮集諸名公﹐皆賦樂章﹐自以不得一繼餘韻爲恨。今年秋﹐席上運使倪公得尋舊盟﹐僕忝與賓末﹐僅贅一闋﹐庶幾異日﹐得附南塘蓮社之故事云

倚西風閒坐﹐談淸影﹐玉亭亭。問幽苦芳心﹐何時解語﹐脈脈盈盈。秋香欲無還有﹐似自憐﹑不嫁惜娉婷。好在芙蓉城闕﹐夢回羅襪塵生。多情爭似總無情。殘照又西傾。怕去去蘭舟﹐露涼煙冷﹐月落參橫。沙雁也能畱客﹐倩溪光﹑相照晚妝明。緩按梁州絲竹﹐聽番白薴新聲。

○木蘭花慢

春日獨遊西溪

愛西溪花柳﹐紅灼灼﹐綠陰陰。更細水園池﹐修篁門巷﹐一徑幽深。春風一聲啼鳥﹐道韶華﹑一刻抵千金。飛絮遊絲白日﹐忍教寂寞消沈。我來無伴獨幽尋。髙處更登臨。但白髮衰顏﹐羸驂倦僕﹐幾度長吟。人生百年適意﹐喜今年﹑方始遂歸心。醉引壺觴自酌﹐放歌殘照淸林。

○木蘭花慢

畱題濟南北城水門

歷雄都大邑﹐厭車馬﹐市塵深。愛歷下風煙﹐江湖﹡郭﹐城市山林。人家水芝香裏﹐看萬屏千嶂變晴陰。無問買山髙價﹐休論寸土千金。偶因王事愜閒心。佳處更登臨。倩萬斛泉珠﹐四圍嵐翠﹐一洗塵襟。彊齊霸圖陳迹﹐但華山平野聳孤岑。今夕髙筵淸賞﹐明朝驛騎駸駸。

○木蘭花慢

殷獻臣伯徳孝先奉使日本﹐索詩送行﹐得此三闋

要深名洋溢﹐須涉險﹐卒奇功。盡萬里蒼溟﹐魚龍吹浪﹐����。������﹐��������。����海若﹐能如十萬兵雄。明年春暖際天東。佳報定先通。看倭氏稱藩﹐遐夷稽顙﹐異服殊容。都人聚肩重足﹐喜歸來﹑朝拜大明宮。寄語三吳百越﹐休誇江水連空。

○木蘭花慢

狀驪歌慷慨﹐望天際﹐送君行。眇月窟張騫﹐雪山殷侑﹐虛擅英名。忠肝落落如鐵﹐要無窮渤澥驅長鯨。笑指扶桑去路﹐等閒風浪誰驚。士當一節了平生。羞狗苟蠅營。仗雷電神威﹐風雲聖算﹐何往無成。佳聲定隨潮信﹐報東夷重譯覲來庭。好个皇朝盛事﹐毋忘紀石蓬瀛。

○木蘭花慢

百年湖海气﹐得初效﹐處囊錐。更綠鬢朱顏﹐雄姿英發﹐光射徵衣。大夫喜伸知己﹐感宸恩深重此身微。虎節才辭北闕﹐丹誠已落東垂。中天雨露徹偏裨。只欠海諸夷。好敷悉丁寧﹐殷勤感悟﹐立解疑危。邊隔普沾王化﹐便細心懷徳徑來威。一降功名事了﹐淸禦史冊騰輝。

○木蘭花慢

慶翰長八十

應飛熊佳兆﹐年共徳﹐兩俱髙。論少日才名﹐遐齡勁節﹐合擅中朝。文章在公餘事﹐快筆端﹑雲海�風濤。四海名卿奇士﹐百年齊入鈞陶。笑將經濟讓兒曹。萬事一秋毫。享內相尊榮﹐金蓮畫燭﹐宮錦朝袍。投壺雅歌文會﹐盡百杯﹑春色醉仙桃。好爲升平彊健﹐賓從東岱南郊。

○摸魚兒

玉簪

問秋香都在何許。棠陰暮涼風露。空圓不費司花巧﹐玉立幽閒丰度。如欲語。似含訴。一襟淸苦愁千縷。長門夜雨。更月暗燈昏﹐水沈煙燼﹐寂寞瑣窗戶。憑誰問﹐見棄宣和花譜。應爲孤髙自娛。升平枕上溫柔夢﹐不到琳宮仙府。仍爲汝。待安排﹐軟金羅幕重遮護。秋霜良苦。怕淸夜無人﹐天寒翠袖﹐孤影更衰素。

以上周泳先校大典紫山大全集本詞二十三首

【華幼武﹕詞作3首】

○滿庭芳

元霄和元翚見寄

萬井笙歌﹐滿城燈火﹐元宵預慶丰年。歡聲鼎沸﹐人气結春煙。天外冰輪緩轉﹐畫樓上﹑玉漏遲傳。鰲山聳﹐香車寶馬﹐騰踏九重天。華堂深幾許﹐朱簾半揭﹐翠幕垂邊。似蓬萊宮闕﹐洞府眞仙。醉倒歌裀舞褥﹐風流處﹑玉筍金蓮。爭知道﹐十年兵燹﹐把酒酹風前。

○淸平樂

又和元翚春夢

曉鶯聲裏。睡思酣猶美。旖旎紅娘冰雪體。洛女巫娥浮靡。紫驑踏月嘶風。華裾織翠靑蔥。歸去一場春夢﹐空吟舊綠新紅。

○百字令

爲彥弘母夫人壽

人生七十﹐都道是﹑自古世間稀有。今日華堂﹐阿彌初度﹐更綿綿增壽。花柳呈妍香雲靄﹐正好暮春時候。江山如畫﹐百年風景依舊。最喜蘭玉森森﹐彩衣齊拜﹐舞塤箎疊奏。羅綺香中蟠桃熟﹐爭獻瑤池王母。愧忝姻聯倚莊椿﹐瓊樹歲寒長久。歌詞一闋﹐敬稱千歲春酒。

以上三首見淡生堂抄本黃楊集

【皇甫眞人﹕詞作1首】

○酹江月

鑿開混沌﹐見錢塘﹑南控長江凝碧。今古詞人圖景﹐誰解推原端的。歲去年來﹐日庚月甲﹐因甚無差忒。如今說破﹐要知天地來歷。道號有一可名﹐五行顚倒﹐互列乾坤策。坎水逆流朝丙戶﹐隨月盈虧消息。气到中秋﹐金能生水﹐倍湧千層雪。神仙妙用﹐與潮沒个分別。

鳴鶴餘音卷一回陽子林自然長生指要中﹐亦載此詞。

【黃澄﹕詞作2首】

○賣花聲

人過天街﹐曉色擔頭紅紫。滿筠筐﹑浮光浪蕊。畫樓睡醒﹐正眼橫秋水。聽新腔﹑一聲催起。吟紅叫白﹐報道蜂兒知未。隔東西﹑餘音軟美。迎門爭買﹐早斜簪云髻。助春嬌﹑粉香簾底。

詞品卷六

○綺羅香

鬥艸

綃帕藏春﹐羅裙點露﹐相約鶯花叢裏。翠袖拈芳﹐香沁筍芽纖指。偸摘徧﹑綠逕煙霏。悄攀下﹑畫闌紅紫。掃花階﹑褥展芙蓉﹐瑤臺十二降仙子。芳園淸晝乍永﹐亭上吟吟笑語﹐妒穠誇麗。奪取籌多﹐贏得玉璫瑜珥。凝素靨﹑香粉添嬌﹐映黛眉﹑淡黃生喜。綰胸帶﹑空系宜男﹐情郎歸也未。

詞品卷六

【姬翼﹕詞作163首】

○瑤臺第一層

一點元眞被妄想﹐招來幻化身。蟪蛄朝菌﹐須臾情識﹐結習迷雲。火坑千丈機﹐詐萬端﹑白浪黃塵。謾橫陳﹐向污泥坑陷﹐苦海沈淪。紛紛。存亡得失﹐是非榮辱苦因循。有時開悟﹐癡團粉碎﹐眼孔如輪。性珠穿透方﹐信葆光﹑函蓋乾坤。自通神。有壺天不夜﹐洞府長春。

○木蘭花慢

眩烏飛兔走﹐競出沒﹐疾如梭。更影戲浮生﹐繩提幻化﹐攛弄教唆。吹噓往來變態﹐鬧紛紛﹑平地起風波。止是蠅頭蝸角﹐古今翻攪如魔。蹉跎。勘破驚回﹐塵夢冷﹐笑呵呵。悟本有元初﹐靈明好在﹐無少無多。收藏更休點污﹐對野雲﹑溪水唱山歌。月下無人獨步﹐杖桃雨笠煙蓑。

○木蘭花慢

笑平生幻惑﹐遇牢落﹐物華秋。對世路羊腸﹐人心蠆尾﹐剛變爲柔。紛紜戰酣白蟻﹐向槐檀﹑影裏覓封侯。一覺黃粱未熟﹐百年光景都休。推求。往古來今﹐成底事﹐盡何樓。勘富貴浮雲﹐功名畫餅﹐身世浮漚。分明眼底見假﹐便一刀﹑兩段不隨流。躍出迷津欲浪﹐月明滄海歸舟。

○木蘭花慢

選峯巒佳處﹐結茅屋﹐伴蒼松。有藥圃芝田﹐耕云釣月﹐香靄靈風。憑闌將觀寰海﹐鼓洪濤﹑千丈接長空。幾度蓬萊淸淺﹐杳冥淆混雲龍。三山聖種猶存﹐聾瞽輩﹐覓無蹤。笑阿母蟠桃﹐安期遺棗﹐誘引兒童。任公巨緇好在﹐犗鉤懸﹑五十引長虹。蹲坐三年不見﹐若魚何日相逢。

○水龍吟

萬塵諸累重重﹐一時穎脫如懸解。靑鞋拄杖﹐鶉衣百衲﹐沿身輕快。南北東西﹐浪萍風梗﹐去畱何礙。許昂簪笑傲﹐行歌立舞﹐縈心事﹐無纖芥。不問壺天境界。更誰分﹑區中方外。如雲似水﹐優遊散誕﹐縱橫自在。轉首襟期﹐世緣空幻﹐到頭終壞。待他時興盡﹐雲霞堆裏﹐結無爲會。

○水龍吟

此身幸脫塵樊累﹐宜更選淸涼地。山靈招我﹐峯屏岫幌﹐回環凝翠。白石淸泉﹐竹軒松逕﹐艸堂林際。揀憑髙穩處﹐儲風養月﹐更誰問﹐人間世。壓盡壺天景致。笑桃源﹑落花流水。个中時復﹐靈仙髙會﹐彩雲搖曳。談笑滄溟﹐幾番塵土﹐劫灰彈指。倒金壺碧酒﹐鯨波一吸﹐且陶陶醉。

○水龍吟

古今興廢存亡﹐落花滿地香風掃。茫茫苦海﹐洪波千丈﹐無窮膠擾。俱在天眞﹐浪遊塵境﹐執迷顚倒。自玄都別後﹐流離宛轉﹐誰更問﹐長安道。但念功名未了。聚愁眉﹑苦縈懷抱。幾時會得﹐三田靈秀﹐活人芝艸。霞彩雲英﹐竹風松月﹐藥鑪丹竈。煉深根固蒂﹐長生久視﹐永無衰老。

○酹江月

初機學道﹐道無形著腳﹑如何蹤迹。只在靈源方寸地﹐體正元初端的。激濁揚淸﹐明眞削僞﹐掃蕩諸邪僻。迷雲消散﹐密通方外虛實。主人堂上無爲﹐環樞應運﹐不許纖塵及。徑入無何眞境界﹐明秀髙峯玉立。瑞气沖融﹐祥光赫奕﹐忘盡塵樊質。逍遙遊宴﹐壽同髙厚無極。

○酹江月

夢中駭鹿﹐戲浮生得失﹑悲歡離合。見解分明猶是夢﹐轉轉昏沈難覺。雞口人情﹐羊腸世路﹐各自爭頭角。揮鞭舉棹﹐一般巇崄行腳。有日猛省心灰﹐塵樊識破﹐方信從前錯。林下山間安穩地﹐雲水無情相約。自在時光﹐逍遙日月﹐脫盡拘束縛。槐南枝上﹐冷看黃蟻行樂。

○酹江月

功名富貴﹐似無繩縛盡﹑英雄豪傑。古往今來同影戲﹐頃刻存亡興滅。羅綺妻孥﹐畫堂金玉﹐招感人窺竊。繁華妝點﹐大都多少時節。自造惡業重重﹐頭皮攺換﹐苦楚經多劫。爭似抽身聞早省﹐時把狂心休歇。世网衝開﹐玄關撥轉﹐自得眞仙訣。功成歸去﹐一輪江上明月。

○喜遷鶯

欲明眞趣。便掃蕩多方﹐亡羊岐路。脫落皮毛﹐惟存眞實﹐絕盡向時行步。一朵玉蓮開展﹐不受纖塵點污。收絳雪﹐飲玄霜依舊﹐神丹圓聚。自得無疑慮。獨向翠微﹐手植無根樹。景气橫空﹐靈源浴月﹐光彩一時揮布。萬斛寶珠莫比﹐擁護收藏堅固。神莫測﹐鬼難呼﹐功滿驂鸞歸去。

○水調歌頭

端坐懶成癖﹐雲水興何加。襟懷洗盡塵物﹐別有好生涯。選甚瀛洲仙闕﹐鬧市花街柳陌﹐觸處是光華。切莫問龍虎﹐白雪與黃芽。不耽詩﹐不殢酒﹐不拈花。從來本面公事﹐何必向人誇。晝覽故山風物﹐夜被玄天星斗﹐百衲掩雲霞。神鬼莫能測﹐頃刻徧河沙。

○水調歌頭

徹底探囊篋﹐那得一錢看。從來底事活計﹐不與俗相干。似得飲中賢聖﹐滌盡澆心酩酊﹐冷眼視塵寰。斬斷利名鎖﹐踏破死生關。做些癡﹐撒些懶﹐放些頑。六門拖拽不出﹐蟄窟且彎跧。別有非常手段﹐撚聚虛空一片﹐澄澈夜光寒。會得个中意﹐何必問三山。

○水調歌頭

興廢閱靑史﹐榮辱夢黃梁。空華電影蹤迹﹐謾弄恰如狂。分外爲蛇添足﹐不省狙公賦芋﹐憂喜兩相忘。回首舊鄕國﹐風物盡荒涼。百年身﹐彈指頃﹐鬢成霜。人間更莫理會﹐安穩處承當。靜夜月明風細﹐相對云朋霞友﹐談笑興何長。一碗洗心茗﹐一瓣劫前香。

○水調歌頭

漂泊異鄕客﹐踏碎軟紅塵。歸來處處庭戶﹐簾幕捲黃昏。南北東西行色﹐費盡芒鞋多少﹐何處覓天根。光曜問何有﹐亙古窅然存。入無何﹐遊太漠﹐越昆侖。風仙底个消息﹐未許等閒聞。亂眼空華零落﹐桂魄團圓如舊﹐穿透水無痕。尙賴扶搖伯﹐髙捲嶺頭云。

○水調歌頭

相遇會心友﹐目擊契金蘭。登天遊霧莫逆﹐雞黍不相干。常記巖巖亭下﹐俯瞰茫茫滄海﹐揮麈笑談間。霞捲鎭陽北﹐云隱鶴山顏。歲華遷﹐人事革﹐忽盟寒。芒鞋藜杖猶在﹐惟憶扣玄關。但願心圓如月﹐表裏虛凝澄澈﹐密密運樞環。一點迥無別﹐千里共同看。

憶法眷伯瑜老

○滿江紅慢

勉劉主簿

眩目空花﹐紛紛盡﹑如繩緘縛。軟紅塵堆裏汩沒﹐認爲眞樂。二陸來時忘後患﹐兩疏見處誰先著。正夢魂﹑隨蟻到槐安﹐何時覺。興廢事﹐曾著莫。繁華盛﹐還銷落。更不須人勸﹐自宜斟酌。古鏡磨開塵外境﹐隋珠枉彈檐頭雀。待悟時﹑回首進前程﹐蓬萊約。

○滿江紅慢

霞友相從﹐云房會﹑笑談眞息。正鬱蒸天气輕汗﹐靜中難敵。冰玉旋敲新薦幾﹐玄冥坐使寒生席。命月圓﹑時復泛金甌﹐鯨波吸。除煩熱﹐澆胸臆。功殊勝﹐神通力。笑玉川風味﹐趙州陳迹。法界澄澄淸可掬﹐靈空浩浩光無極。問个中﹑眞味口難言﹐知端的。

○滿江紅慢

萬論千經﹐俱涉獵﹑欲求眞覺。驗古今行迹﹐移在口頭渾錯。不向心中團練就﹐多生浩劫空牢落。會本眞﹑神口未能言﹐何方學。無一物﹐空索索。常淸淨﹐通寥廓。下功夫涵養﹐不須揮霍。白雪陽春誰與和﹐村歌社酒爭跳躍。看牛毛﹑如許幾人知﹐同麟角。

○滿江紅慢

百煉千磨﹐成底事﹑襟懷冰雪。向積塵堆裏灑落﹐要明心月。根本泉源空到底﹐波瀾枝葉休分別。徧世間﹑誰不是行人﹐何須說。丹宜祕﹐囊宜結。居無室﹐行無轍。更莫思人我﹐是非優劣。鸚鵡雕籠因解語﹐杜鵑枝上空流血。對利名﹑車馬軟紅塵﹐牢藏舌。

○滿江紅慢

一片頑心﹐何樓子﹑無窮生滅。被化機﹑般弄馳騁﹐許多顚蹶。販骨如山成底事﹐迷情似海難超越。痛亙初﹑靈物久沈埋﹐塵沙劫。求出離﹐須猛烈。尋知友﹐談冰雪。下功夫磨拭﹐壽光明徹。風定波淸潭底現﹐雲開冷浸天心月。問啞人食蜜味如何﹐無言說。

○滿江紅慢

牢落多生﹐無盡限﹑紅塵蒙冪。縱苦求懸解﹐微處不堪形詰。猿子摩挲潭底月﹐癡兒咀嚼刀鋒蜜。更可憐﹑法网自纏綿﹐何時出。燕石寶﹐銅盤日。渾淪棗﹐浮萍實。這一團打破﹐自通消息。截斷葛藤閒惹絆﹐破除谷董狂蹤迹。向本來﹑一點便承常﹐眞端的。

○滿庭芳

全眞

全本無虧﹐眞元不妄﹐從來何少何多。靈源亙古﹐天地與同科。柰染諸緣萬境﹐生情識﹑招致羣魔。難超越﹐虛生浪死﹐苦海任奔波。聰明求出離﹐回機一念﹐決澄無何。勘元初本有﹐些子肴訛。應現頭頭總是﹐分明在﹑依舊山河。髙懸鑑﹐又還打破﹐拍手笑呵呵。

○滿庭芳

李老先生慶八十

南極儲祥﹐少微呈瑞﹐八旬應現人寰。水雲疏散﹐金鼎煉神丹。玩盡長春洞府﹐逍遙占﹑物外髙閒。無衰老﹐龜旋鶴繞﹐相對且怡顏。殷勤重禱祝﹐溫鑪澹炷﹐劫外旃檀。念亙初容貌﹐不許凋殘。通古今如旦暮﹐蟠桃見﹑幾度華繁。常常在﹐金壺碧酒﹐髙會到仙班。

○滿庭芳

李社長壽

桃蘊蒸紅﹐杏開微白﹐仲春風物宜人。蓂疏九葉﹐隴右降天眞。應瑞蔥蔥佳气﹐寶猊炷﹑劫外濃薰。鳴金玉﹐瑯瑯聲裏﹐髙會洞中賓。良辰常勸勉﹐仙風道骨﹐早早離塵。悟人間虛幻﹐著莫因循。看取蟠桃結子﹐靈芝秀﹑不羨莊椿。常如此﹐洞天深處﹐獨步玩長春。

○玉蝴蝶

擾擾夢中身世﹐白駒過隙﹐多少時光。使盡機關方寸﹐不暫淸涼。蓄姦邪﹑更移鹿馬﹐執迷网﹑顚倒玄黃。最堪傷。死生汩沒﹐苦海茫茫。難忘。恩繩愛索﹐火坑塵网。利鎖名韁。一向貪饕﹐不知靑鬢染秋霜。覆焦隍﹑空爭駭鹿﹐多岐路﹑謾逐亡羊。自徊徨。白雲深處﹐一炷心香。

○玉蝴蝶

村居

坰外地偏塵遠﹐結茅小隱﹐事事俱休。脫粟黃齏安分﹐足可優遊。月徘徊﹑昂簪緩步﹐風冷淡﹑懸涕慵收。且淹畱。野雲歸岫﹐煙水橫秋。惟收。隨身數物﹐靜巾脫手。細節梳頭。缽置囊閒﹐杖藜百衲外無求。唱哩囉﹑招來牧豎﹐相爾汝﹑取次沙鷗。更何憂。奏刀無疑﹐不見全牛。

○金童捧露盤

夢幻閻浮﹐捨故趨新﹐倏忽化機潛換。天地一丘墟﹐會心冥沖漠﹐野雲舒捲。寄迹虛舟﹐鑑形止水﹐風激遊絲斷。空玉宇無塵淸澈﹐混物我冤親﹐相忘鵬鷃。鎭樗散。此際鷇食鶉居﹐逍遙遊宴。聞乎無聲﹐視無色﹐罷金鎞去膜﹐作空花觀。窗戶有餘淸﹐泯人牛蹤迹﹐素華明煥。勝槪幽遐﹐洞靈縹緲﹐直許羣眞玩。步坦途﹐搖頭拊臂﹐到醉鄕﹐勝入髙陽池館。世情遠。浮生瞬息歸來晚。

○金童捧露盤

髙會云朋﹐談笑人間﹐幾度海濤淸淺。天地一吹噓﹐動閻浮出沒﹐化機如電。覆手存亡﹐轉頭聚散﹐物物虛零亂。謾戲弄蝸蠻槐蟻﹐向魂夢悠悠﹐雄圖堅遠。無盡藏﹐山舟密連﹐丘陵移換。團空人世竟無識﹐只形囚浩劫﹐浪傳余喘。種性卻回邪﹐向銅盤聲裏﹐太陽難辧。試運金鎞﹐撥開朦膜﹐眸子尋常見。待細察蟭螟若山﹐貫法界靈空﹐慈云彌滿。了眞觀。方知下手須臾晚。

○玉女搖仙佩

先天有物﹐未始難名﹐彷佛氤氳元气。太極形生﹐雞黃乍判﹐散作萬殊千異。總被形囚累。恣營營念慮﹐多方百計。競聲利﹐揚波鼓浪﹐惟是無窮﹐四事而已。空膠擾人間﹐販骨番騰﹐終成何濟。誰信火傳棄舊﹐物禪迎新﹐弄我眞同兒戲。勘破搖頭﹐伸眉一笑﹐照徹多生凝滯。妄構閒非是。總休論枉玷﹐林泉風味。秋靜夜﹐云收空界﹐纖塵不動﹐月明如水。人長在。碧桃影裏醺醺醉。

○東風第一枝

遠樊籠﹑虛舟不系﹐披覽閒中眞趣。未嘗羨﹑珂裏榮名﹐未嘗羨﹑金閨矩步。乾坤俯仰﹐開扃牖﹑晃朗庭衢﹐會襟期﹑經入無何﹐脫巾奮然箕踞。也不羨﹑龍蟠鳳舉﹐也不問﹑文林武庫。欲事爲﹑無事無爲﹐欲思慮﹑何思何慮。翛然平淡﹐步人世﹑居居於於﹐向故園﹑管領光風﹐歸來似嫌遲暮。

○東風第一枝

詠茶

拆封緘﹑龍團辟破﹐柏樹機關先見。玉童制﹑香霧輕飛﹐銀瓶引﹑靈泉新薦。成風手段﹐虯髯奮﹑擊碎鯨波﹐仗此君﹑些子功夫﹐瓊花細浮甌面。這一則﹑全提公案﹐宜受用﹐不煩寵勸。滌塵襟﹑靜盡無餘﹐開心月﹑淸涼一片。羣魔電掃﹐瑩中外﹑獨露元眞﹐會玉川﹑攜手蓬瀛。畱連水晶宮殿。

○江神子慢

詠香

玉童報朝徹。仙夢斷﹑華胥太平國。素屏側。金鑪暖﹑灰襯云心虛白。禦封坼。一瓣才拈淸馥馥﹐氤氳滿﹑靈空無間隔。徧飄三境融融﹐通髙厚﹐貫金石。神州初凝玉釜﹐記不萌枝上﹐微露春色。幾人識。塵凡阻﹑豈許垂瓜明得。气綿密。洞府髙眞俱默會﹐遊蜂蝶﹑紛紛無處覓。杳然曳縷虛凝﹐入寥天一。

○江神子慢

蓮塘雨初歇。波面倚﹑瓊花照澄徹。命童折。銀瓶浸﹑姑射仙姿凝潔。默時說。大地寥天俱撚聚﹐無巨細﹑收來藏貝葉。放開微蕊眞光﹐塵沙界﹐盡朝徹。一枝冥傳亙古﹐向無聲色裏﹐出廣長舌。莫分別。纖毫受﹑入眼還同金屑。拂陳迹。物物般般無盡藏﹐閒桃李﹑眞容俱漏泄。再拈誰肯承當﹐付花梢月。

○齊天樂

自爲形所累﹐寒餓交侵﹐贅疣何異。試究虛玄從初本﹐有一點圓明無際。塵緣漠漠﹐似千里晴空﹐幻生云翳。仗此靈風﹐一時吹掃莫畱滯。來之翛然﹐往焉適耳﹐從伊妝點﹐鼠肝虫臂。變化洪鑪﹐存亡皆可﹐除外甚麼堪畏。逢魔遇阻﹐駕神馬尻輪﹐去畱誰計。穩坐忘懷﹐始終憑此志。

○春從天上來

冪冪塵埃。嘆自古悠悠﹐不省沈埋。利名場上﹐人我叢中﹐單認這个形骸。念本來一點﹐誰無分﹑都是仙材。謾疑猜。喚千聲酩酊﹐不肯頭回。何日夢中驚覺﹐管識破從前﹐白蟻庭槐。洞天深處﹐霞友云朋﹐談冰咀雪相陪。對紫芝幽圃﹐香風裏﹑碧酒傾杯。信悠哉。有龍蟠虎繞﹐沈醉蓬萊。

○春從天上來

天壽節

帝錫嘉祥。正九五龍飛﹐大業繁昌。斡旋洪造﹐整頓乾坤﹐雷轟電掣成章。向玉京金闕﹐威音震﹑膽裂遐荒。勝陶唐。應羣眞交會﹐四海平康。寧論普天率土﹐但蠢爾王民﹐共賴胥匡。蛸翹﹡蝡﹐葵藿傾心﹐曷報惠澤恩光。炷蘭薰瑞靄﹐祈黃屋﹑枝葉聯芳。祝吾皇。願龍圖永固﹐聖壽無疆。

○春從天上來

身世蝸蠻。在一气盈虛﹐宛轉循環。電光影裏﹐石火星中﹐生滅如許時間。盡勞神膠擾﹐名與利﹑抵死相干。自摧殘。爲一團虛幻﹐百轉機關。睫在眼前不見﹐但認假爲眞﹐倒大癡頑。太平難遇﹐眞道難遇﹐識取舊日家山。到無何鄕裏﹐雲霞步﹑玉蕊芝蘭。會仙班。慶長春天上﹐來滿人鬟。

○春從天上來

肥馬輕衫。富貴裏功名﹐心醉如酣。枕中春夢﹐誰信鵬程﹐摩天巨翼圖南。被目前虛幻﹐空攖擾﹑枷鎖擎擔。更何堪。向蠅頭蝸角﹐苦苦貪婪。他日眼開方省﹐便聲利場中﹐稅駕停驂。著鞭方外﹐打破疑團﹐冷笑暮四朝三。現本來一點﹐凝然在﹑秋月寒潭。个中參。聽金童謠唱﹐玉女玄談。

○春從天上來

枯木寒灰。寄野墅茅堂﹐冷淡林隈。地偏人靜﹐月朗風淸﹐窗戶絕點塵埃。有自然消息﹐銀霞璨﹑珠玉瓊瑰。信悠哉。看龍蟠金鼎﹐鳳舞丹臺。舉世利名心醉﹐更誰仗鵬程﹐密网衝開。此言還信﹐倜儻男兒﹐休更撒手空回。認空生虛幻﹐成何濟﹑枉玷仙材。早歸來。赴蟠桃髙會﹐談笑蓬萊。

○雨中花慢

一點靈源﹐澄湛照徹﹐多生浩劫情塵。有不夜壺天風物﹐亙古仍存。踞閫玉麟哮吼﹐對牀石女談論。海童微念﹐寥天晴雪﹐不下鷗羣。蛸翹蠢蠕﹐同入吹噓﹐寒谷爲我回春。那更有﹑越吟思舊﹐楚些招魂。盡恁銅盤蠟炬﹐摩挲晚照余曛。神丹旣濟﹐玄珠好在﹐默默昏昏。

○雨中花慢

林下山間﹐人市處處﹐天遊在在玄虛。更不許絲毫增損﹐具足無餘。漆桶甘沈默暗﹐戲場自作塗糊。枯骸隱幾﹐蒼天誰問﹐枉用吹噓。形名寓耳﹐覼縷眞容﹐非鉛非汞非珠。縱舉似﹑百端拈弄﹐妙處難模。誰有輪扁手段﹐成風去堊功夫。頭頭物物﹐洪纖巨細﹐色色如如。

○雨中花慢

僕自騷屑東遊﹐冷竮宛轉﹐十有餘年﹐杳絕山陽。一日表弟不厭披榛﹐垂顧蓬蓽﹐就審舅氏﹐兼庇玉屬無恙﹐惘然猶疑夢間﹐於是亂道雨中花詞﹐奉寄

二十年間﹐曾記對語﹐山陽森碧瑯玕。談笑裏蓬萊淸淺﹐陸漲波瀾。驚喜靈根無恙﹐雙明玉樹同看。攙槍境裏﹐漫漫長夜﹐共話團欒。餘生散漫﹐江海虛舟﹐一葉不揆循環。俱老矣﹑關河千里﹐晤語良難。自笑煙霞痼疾﹐半生風月長閒。別時好在﹐雲根水骨﹐相對怡顏。

○望海潮

春冰初泮﹐長川洶湧﹐桃花碧漲波瀾。海若幸臨﹐馮夷自笑﹐靈源退鷁來還。塗抹興蘭珊。便截斷懸流﹐撥轉機關。回首人間底事﹐膠擾蟻循環。蘧蘧世夢驚殘。顧雲間岫幌﹐月賁山顏。芳艸藉茵﹐森松偃蓋﹐峯巒聳碧闌干。天地許多寬。方自在無拘﹐心契金蘭。寄語功成事遂﹐佳處莫盟寒。

○洞仙歌

百年光影﹐綠鬢須臾攺。擾擾勞生是非海。料存亡﹑隱顯盈虛興廢事﹐盡默聽﹑玄中眞宰。甚狗苟蠅營﹐爲浮名薄利苦縈心﹐萬般機械。閒中一著﹐莫妄生枝派。平地瀛洲故人在。運靈風掃蕩情塵﹐須勘破﹑生死牢關懸解。便領略玄珠用無窮﹐得自在逍遙﹐去來無礙。

○洞仙歌

千魔萬難﹐苦海沈淪慣。枷鎖渾身彊牽挽。認檐澑﹑一點浮漚來又去﹐識不破﹑空華虛幻。便酩酊朝昏﹐又誰知在本有眞靈﹐萬塵羈絆。夢回酒醒﹐子細開靑眼。閒裏光陰著心看。髑髏元不會東西﹐還戲弄﹑千古輪回無限。但省後收心便歸來﹐莫只待西山﹐日沈天晚。

○月中仙

浩浩靈源﹐自先天恍惚﹐難貌形狀。殊非想象﹐罷兔角龜毛﹐頭頭分朗。百般呈伎倆﹐盡分外﹑無風起浪。截斷亡羊路﹐山雲野水﹐相與復相忘。神光照應無方。示灰寒地文﹐舒緩天壤。低頭放杖。便擊木無聲﹐敲空作響。不須求罔象。得自在﹑無拘縱放。信手拈來﹐用如意寶珠無盡藏。

○粉蝶兒

嚼蠟塵情﹐誰知淡然無味。販何樓﹑一場兒戲。看成空﹐渾不懂﹐夢中身世。謾橫陳﹐使機關﹑到頭何濟。省後俱休﹐尋个久長之計。便收心﹑破除人僞。遠樊籠﹐捐俗物﹐洞天嘉致。結云庵﹐對西山﹑萬峯凝翠。

○粉蝶兒

薄利浮名﹐抵死向前忙幹。更光陰﹑暗中催斷。傀儡棚﹐詳攛弄﹐般成公案。下場時﹐盡盧都﹑不堪重看。風遞晨鐘﹐驚覺夢中靑眼。覺從前﹑盡成虛幻。火坑中﹐安穩地﹐自由人揀。早歸來﹐莫只待﹑日沈天晚。

○粉蝶兒

綠鬢朱顏﹐那禁兩輪烏兔。被恩枷﹑愛繩纏住。重如山﹐深似海﹐渾身擔負。轉頭看﹐只贏得﹑一丘閒土。些子時光﹐白乾自招憂苦。早抽身﹑快尋出路。水雲鄕﹐閒笑傲﹐開懷行步。有玄珠﹐待歸來﹑向伊分付。

○婆羅門引

一毫不立﹐萬緣俱遣露眞詮。沖虛躡景泠然。莫向他方物外﹐別覓洞中天。是韓獹逐塊﹐陽焰爲泉。亙初本源。只這是﹑更無玄。默究端端的的﹐體用完全。分分朗朗﹐放一段光明不記年。還會得﹑心月團圓。

○婆羅門引

古今擾擾﹐大都奔競利名場。舟車僕馬如狂。到底功勛事業﹐分付夢黃粱。甚剛求失鹿﹐不見亡羊。且宜自防。須著腳﹑水雲鄕。截斷從來去路﹐步步淸涼。本然自得﹐是千古圓明珠玉房。眞个事﹑誰肯承當。

○婆羅門引

洞天物外﹐自然眞境妙難傳。羣眞宴賞畱連。鶴舞龍吟鳳嘯﹐飛霧走煙雲。擁霓旌月節﹐羽蓋芝輧。醉中論玄。噴珠玉﹑溯流泉。笑指蓬萊淸淺﹐幾度變桑田。眞容亙古﹐縱劫火焚空無變遷。誰解此﹑紫府神仙。

○婆羅門引

此身有限﹐利名無盡苦貪求。人間事事何樓。大抵百年光景﹐贏得一荒丘。似花梢晨露﹐水面浮漚。省時便休。須勘破﹑此形囚。千古迷繩割斷﹐跳出洪流。逍遙坦蕩﹐煉一粒神丹物外遊。功行滿﹑平步瀛洲。

○侍香金童

天壤之間﹐蕩蕩無拘束。一二襟期資野服。何處會心宜卜築。萬壑松風﹐一溪寒玉。炯茅堂﹑澹炷漫鑪香味馥。聽雅奏﹑云和塵外曲。列岫窗分眞面目。未到蓬瀛﹐乃平生足。

○傳言玉女

覿面相逢﹐一顧眼中人識。會心冥處﹐遙山寸碧。洞天云影﹐磊落翠巖蟠石。芝莫好在﹐幾經秋色。淺淺蓬瀛﹐談笑間﹑滄海易。采眞攜手﹐共遊天地一。人間盡恁﹐電轉風翻塵物。玉峯髙會﹐莫通消息。

○望梅花

布袍

粗布寬袍制就。開掩快﹑不須綱紐。虛豁襟懷﹐籠通腋下﹐舒縮恣容雙肘。別無有。臥蓋行披﹐更兼宜﹑眾中袖手。似恁全身領受。又何妨﹑顧前盼後。雅稱芒鞋﹐偏宜藜杖﹐出入送迎霞友。有開口。問斤兩何如﹐便分明﹑向伊抖擻。

○望梅花

衲襖

不用衣衫楚楚。隨緣化﹑布帛絲縷。選甚靑黃﹐從交橫順﹐下手裏頭聯補。見功處。百片千條﹐緊穿連﹑著身堅固。如意禦寒冒暑。隨所在﹑別無疑慮。轉肘爬搔﹐渾身輥圇﹐一任不須回護。沒人覷。自在縱橫﹐敢承當﹑个中作主。

○驀山溪

平生懶散﹐不識閒煩惱。蝸捨但容身﹐更誰問﹑瑤臺瓊島。比鄰縱有﹐三兩野人家﹐忘取捨﹐絕將迎﹐門外何曾到。煙霞痼疾﹐妙藥難除療。只管放心閒﹐未肯把﹑靈源膠擾。住行坐臥﹐此外別無能﹐眞个事﹐樂逍遙﹐便是前程了。

○驀山溪

眨眉瞬目﹐說盡重玄理。黃葉止啼休﹐莫只待﹑鋒鋒相抵。玉關人老﹐歸去罷論兵﹐閒日月﹐太平年﹐村釀家家是。橫擔拄杖﹐唱个哩囉哩。豈羨廟堂榮﹐更管甚﹑泥中曳尾。錦鱗自在﹐騰躍禹門髙﹐收网罟﹐撤絲綸﹐不用垂鉤餌。

○驀山溪

從來習性﹐塵冗知多少。省後急消磨﹐動靜裏﹑專專計較。閒非閒是﹐不掛一絲頭﹐牢閉口﹐緊降心﹐人我先除掃。住行坐臥﹐莫把心王惱。向上有機關﹐更不許﹑愚迷便曉。積功累行﹐慧眼忽然開﹐芝艸秀﹐大丹成﹐作个仙無老。

○驀山溪

蹉跎十載。養就眞無賴。事事不縈心﹐更絕盡﹑凡情世態。將迎冷淡﹐度日且閒閒﹐翻著襪﹐倒穿衣﹐一任人憎愛。鑄就三尺﹐龍泉快。气焰徹天庭﹐又不見﹑全牛可解。踟躕四顧﹐不敢等閒看﹐隨身帶。密封緘﹐地久天長在。

○鵲橋仙

疑根未斷。遊魂不返。多少閒情惹絆。野雲溪水自由身﹐與利鎖﹑名韁許揀。塵緣一判。凡情盡遣。卻悔收心已晚。五云深處醉蟠桃﹐管不羨﹑兒孫滿眼。

○鵲橋仙

依山隱霧。臨池影舞。卻被文皮自誤。豫章楠梓有何辜﹐受斤斧﹑傷殘無數。惺惺不悟。還同暮故。身後虛名何處。霎兒光景認爲眞﹐盡忘了﹑長生道路。

○鵲橋仙

瓊分石碎。珠離蚌壞。文豹丰狐自害。眾中誰肯密藏身﹐但鼓髻﹑爭頭要賣。誇功卽退。成名卽敗。鏡裏朱顏不再。到頭畢竟化爲塵﹐枉棄卻﹑玄珠寶貝。

○鵲橋仙

玄珠無類。眞容無對。不許纖塵遮蓋。年深團練轉分明﹐要天府﹑收藏沒賽。全身輕快。渾無機械。法网塵情俱解。有人登壠欲商量﹐此不許﹑人間販賣。

○鵲橋仙

天眞靈種。華胥入夢。趣取人間無用。玄珠天府密封藏﹐誓不敢﹑紅塵賣弄。麾軍齊哄。聲音迎送。饒取威嚴尊重。金毛披著上場來﹐卻忘了﹑如山不動。

○鵲橋仙

妻男鐵鎖。家緣猛火。煎近猖狂怎麼。蠅頭蝸角有多來﹐便捨命﹑爭人競我。執迷不躲。甘心籠裹。黑謎猜他不破。只須閻老帖來勾﹐待不得﹑兒孫長大。

○鵲橋仙

曲鉤魚鬧。直鉤無釣。今古分明知道。世情看假盡成眞﹐總不識﹑先天至寶。孤光圓照。相忘同調。物物俱休逆料。本來一點上通天﹐向姑射﹑山中笑傲。

○鵲橋仙

一團姦俏﹐一團性气。動處欺天昧地。傷他利己損生靈﹐廣作業﹑交誰代替。冥司斷制。如何回避。不許彊辭抵諱。頭皮換卻不如今﹐受苦楚﹑何時出離。

○鵲橋仙

靈源春渚。芝蘭藥圃。發我歸心雩舞。玉堂金室隱雲霞﹐才信及﹑靑霄有路。瑤臺瓊島﹐珠林琪樹。香靄神風引步。幾回海上看蟠桃﹐千歲裏﹑花開一度。

○鵲橋仙

閻閭聽誑。天眞成妄。俱喜攢頭裝相。殷勤香火步虛聲﹐攛弄向﹑﹡﹡木上。無多利養。做些模樣。呈盡平生伎倆。到頭畢竟意如何﹐不見了﹑玄珠罔象。

○鵲橋仙

來時如覺﹐去時如夢。別我無情相送。臨行囑咐沒多言﹐但莫把﹑人情戲弄。眞師宜奉。仙場選中。乘取彩鸞金鳳。向蓬萊髙會醉蟠桃﹐也勝似﹑人間打哄。

贈大方﹐時在共城

○太常引

夜深凝寂月明堂。曳縷返魂香。物我兩相忘。恍然在﹑淸微帝鄕。眼前今古﹐世間藏谷﹐一例盡亡羊。險處不堤防。競奔走﹑槐檀戰場。

○太常引

滿山風物一溪云。猿鶴自爲鄰。絕盡軟紅塵。向物外﹑安排此身。藥鑪丹鼎﹐鳳膏龍屑﹐烹煉玉華新。遊宴景長春。要承當﹑方壺舊人。

○太常引

幻塵擾擾夢魂飛。著腳履危機。省後自驚疑。猛跳出﹑樊籠制圍。艸鞋藜杖﹐素冠蓬鬢﹐蒻笠與蓑衣。雲水任東西。更管甚﹑人間是非。

○太常引

賢愚汲汲鬥經營。惟是利和名。渾似弄潮人。與千丈﹑風波競爭。百年光景﹐一堆塵土﹐碌碌苦勞生。回首問前程。望極目﹑山河未平。

○太常引

紅塵白首尙羈縻。忙亂趁多歧。走骨斗行屍。問來往﹑驅馳是誰。一天風月﹐一溪雲水﹐此處好棲遲。說與更生疑。似掩耳﹑偸鈴自欺。

○太常引

人生弱喪自迷方。來往恰如狂。泥裏弄泥團。竟不識﹑神珠夜光。幾多風雨﹐幾回磨滅﹐爭肯暫恛惶。何處是家鄕。便指與﹑疑心怎忘。

○太常引

化工幻出是非囊。般遞利名場。癡子競商量。便迷卻﹑家園故鄕。摧殘冰雪﹐憂愁風雨﹐幾度變炎涼。一念果難忘。受萬劫﹑輪回自當。

○太常引

非僧非俗不求仙。茅屋兩三椽。白石與淸泉。更誰問﹑桃源洞天。一鑪香火﹐一甌春雪﹐澆灌淨三田。閒想谷神篇。忽不覺﹑松梢月圓。

○太常引

道人活計要淸虛。不受利名拘。囊橐一錢無。似出水﹑圓荷迸珠。一瓢糊口﹐衲衣遮體﹐此外更何圖。髙枕及華胥。向物外﹑鈞天曳裾。

○太常引

情知萬事轉頭空。穎脫出樊籠。飲啄且從容。更不問﹑三山五峯。一丸丹藥﹐一枝藜杖﹐來往任西東。隨處云朋。盡出沒﹑重玄道中。

○鷓鴣天

雲散風淸雨後天。新荷擎露碎珠圓。淸泉汩汩流塵外﹐白石巖巖賴醉眠。山色裏﹐水聲邊。畱連風月話重玄。溪童欲問人間事﹐笑指漫空柳撒綿。

○鷓鴣天

畫餅充餐必也虛。刻舟求劍決然無。癡心密數人遺契﹐妄念重尋兔守株。先聖迹﹐古人書。秕糠難作夜光珠。萬緣拂盡方知道﹐妙處那能說與渠。

○鷓鴣天

翠翦紅裁滿故園。無窮花木鬥爭妍。東風不許常如此﹐捨故移新別有權。花委地﹐絮漫天。累累靑子葉含煙。無窮不逆機關弄﹐坐看枝頭幾變遷。

○鷓鴣天

暮落朝開木槿榮。圓荷出水露珠傾。火雲千丈燒空際﹐汗雨淋漓倦鬱蒸。虛白室﹐誦黃庭。灑然風度有餘淸。坐看造化閒般弄﹐熱惱浮生不暫停。

○鷓鴣天

金菊疏籬擅化工。艸虫切切話秋容。荷衰萍老蘆花白﹐撩亂西風墜葉紅。山減瘦﹐水爭雄。驅馳萬有盡歸宗。道人亦喜三彭滅﹐淸夜無眠坐絳宮。

○鷓鴣天

霜雪巖巖百物殘。不禁長夜苦漫漫。化工自促歸元命﹐歲徳回機養大還。蟠地軸﹐定天關。玉封瓊島及三山。眞仙不管人間世﹐幾見黃塵滄海漧。

○鷓鴣天

門外黃塵點涴人。山童不敢啟云扃。石壇淸坐神遊北﹐徑及無何接玉京。香靄靄﹐气盈盈。蟠蛟飛鳳會云朋。自傾碧酒重玄飲﹐醉裏乘風下太淸。

○鷓鴣天

造物兒童作劇狂。懸絲傀儡戲當場。般神弄鬼翻騰用﹐走骨行屍晝夜忙。非是海﹐利名鄕。靑蠅白蟻自相傷。隨聲逐色誰敲點﹐拍手歸來笑一場。

○鷓鴣天

千匝迷繩不自由。區區分外苦追求。心中元本無煩惱﹐鬧處先爭要出頭。增我相﹐替人愁。功名未了鬢先秋。莫防風激遊絲斷﹐撒手歸空萬事休。

○鷓鴣天

事事無心恰到閒。黃塵閫外不相干。幾多著网因名縛﹐無限吞鉤被口謾。樊物外﹐水雲閒。不勞辛苦運樞環。藉莎白石和衣臥﹐野鳥山猿相對看。

○鷓鴣天

弱喪飄流未肯歸。玄關說與更增迷。此行若遇商丘老﹐拚卻枯髏更不疑。先犯早﹐後遲遲。个中消息幾人知。東風不解傳春信﹐李白桃紅自滿枝。

○鷓鴣天

人僞開張日漸深。等閒不惜費光陰。多方計較愁無限﹐百慮摧殘苦不禁。心事逼﹐鬢霜侵。功名寰海妄追尋。發言布袋中盛蝟﹐舉目人間但見金。

○鷓鴣天

自救狂心忘世情。從交相責冷如冰。人間會盡頭休點﹐物外行來眼自明。山寂寂﹐水泠泠。滿天明月淡疏星。松風卻似知音者﹐夜夜招呼萬籟鳴。

○鷓鴣天

爭鹿人家夢未回。眼前觸物盡塵埃。古人蹤迹徒云耳﹐宿世功名安在哉。明月窟﹐亂雲堆。紛紛浪語總休該。流霞一醉三千日﹐莫管紅輪上下催。

○鷓鴣天

販骨來來幾萬生。煎熬窟裏謾崢嶸。百年不覺消疣贅﹐千載無能息劓黥。翻欲浪﹐起心兵。迷繩自縛聚愁城。幾將濁水澆胸臆﹐倒語顚言賀太平。

○鷓鴣天

過隙光陰抵死催。浮生屈指有多來。芥城業識塡將滿﹐拂石迷雲撥不開。功打底﹐罪爭魁。英雄呈徹死堆灰。一團虛幻閒般弄﹐有耳如聾喚不回。

○鷓鴣天

自悔閒人合住山﹐人間驅使不能閒。交朋力擁推離位﹐鼓板聲催弄上竿。無伎倆﹐轉身難。大家取笑有何安。好心用處翻成惡﹐暖气呵人變作寒。

○鷓鴣天

太極玄虛若鏡淸。乾坤元是鏡中形。人身影裏重生影﹐物象名中復寄名。空外物﹐夢中評。一團虛幻戲靈明。有生不慧看成實﹐夢裏分空著力爭。

○臨江仙

舉世紛紛爭富貴﹐道人獨占淸貧。淸貧柔弱得安身。心閒無事過﹐隨分樂天眞。一點浩然如古鏡﹐圓明不受微塵。護持功滿自通神。超陵三界外﹐遊賞四時春。

○臨江仙

歲月無情如電轉﹐人生不耐消磨。前程路險莫蹉跎。火坑千丈裏﹐踴出上髙坡。別覓淸涼安穩處﹐掃除平地風波。不移一步到無何。一枝無孔笛﹐一曲太平歌。

○臨江仙

我本世間無用物﹐般般伎倆都忘。十年冰雪坐虛堂。人情牽挽動﹐般弄不能藏。卻憶雲山尋僻地﹐結茅小隱何妨。竹軒松逕倍淸涼。月明千嶂外﹐風動百花香。

○臨江仙

醞釀長生天上酒﹐人間此味誰知。玉壺旋貯碧玻璃。時時供小飲﹐神彩更忘疲。好會襟期方外友﹐同餐火棗交梨。幾回滄海變塵飛。三山歸去日﹐攜手步云霓。

○臨江仙

自笑口頭閒伎倆﹐口頭畢竟非眞。早知拂卻舌尖塵。三緘常默默﹐超出是非津。屏盡千魔並萬難﹐閒中頓覺頤神。好風明月自相親。多生緣習斷﹐印證本來人。

○臨江仙

人我是非相戲弄﹐渾如傀儡場中。虛聲亂耳不知空。彊分胡與漢﹐塗抹走西東。識破固非眞實事﹐何殊拂面狂風。與伊相對且雷同。安身非取此﹐承當主人翁。

○萬年春

夢到華胥﹐半天宮闕塵凡表。異香縹緲。曳縷雲霞繞。浩浩靈空﹐不夜神光皎。誰人曉。與君知道。永劫春難老。

○萬年春

生滅無情﹐古今輪轉平如水。急須堤備。作个前程計。自有元初﹐一點何曾離。靈無比。煉成眞體。壽量齊天地。

○萬年春

雲海蓬萊﹐瑤林瓊樹眞仙種。彩鸞金鳳。來往相迎送。說與人間﹐不信成無用。塵情重。牛毛冗冗。爭作槐根夢。

○漁家傲

拋卻俗情韁鎖解。般般放下身輕快。絕盡塵情忘世態。無人采。本來一點常安泰。處處惟求眞自在。誰能出貨圖人賣。不是閒神並鬼怪。無相礙。何勞盤果香煙賽。

○漁家傲

伎倆全無癡懵懂。紛華世事看如夢。贏得一生心底空。忘塵冗。客來不管相迎送。我自情疏誰與共。愛閒不願人欽重。看罷南華無所用。休相哄。老來生怕閒般弄。

○感皇恩

傳火付前薪﹐花聯葉綴。咽下頑涎弄神鬼。戲臺子上﹐抹土搽灰相繼。是非名利裏﹑虛生死。谷董謾他﹐葛藤自系。試看棚頭五田子。聲銷綫斷﹐伎倆都無如此。謾崢嶸不省﹑誰驅使。

○感皇恩

合浦未還珠﹐空撈赤水。蒿目蓬心兩何濟。縱令垂手﹐援溺孜孜爲意。柰洪波浩汗﹑爭沈底。槐裏圖勛﹐枕中得意。說與重玄淡無味。木鵝休放﹐三老歸來沈醉。對晴波不用﹑雲霞餌。

○感皇恩

未始出吾宗﹐波流變化。欲假方傳又何暇。平懷本分﹐日用分明眞假。更何勞向外﹑尋嬰奼。八面玲瓏﹐元無璺罅。今古商量未嘗罷。據梧枝策﹐都付閒中談話。寶珠無盡藏﹑誰酬價。

○感皇恩

事事不追求﹐隨緣且過。欲作神仙妄心大。瑞云深處﹐一拶牢關俱破。更誰諳自有﹑眞眞个。未及乘風﹐相忘物我。比著塵凡較輕可。無弦品弄﹐不若閒行閒坐。恐知音又有﹑松風和。

○感皇恩

雲海接瀛洲﹐鵬程浩渺。換盡凡胎步方到。神仙底事﹐紫府丹臺幽杳。縱分明指點﹑人難曉。藥圃芝田﹐靈苗瑞艸。滿地香風遣誰掃。洞天不夜﹐月底行吟縹緲。待知音付與﹑玄中寶。

○感皇恩

淸淨本然眞﹐紅染積染。世网情枷競趍諂。茫茫苦海﹐鼓蕩洪濤瀲灩。弄潮人不避﹑風波險。彼岸髙登﹐家園點檢。千古離魂自招颭。般般拂盡﹐依舊元初一點。夜光舒洞府﹑雲霞斂。

○感皇恩

一念失眞常﹐沈淪苦海。六道周遊趁情愛。形囚物彀﹐顚倒何時懸解。在人中分外﹑貪婪差。死去生來﹐千形萬態。宛轉循環要寧耐。片時光景﹐不測頭皮更攺。勸抽身莫待﹑臨時悔。

○感皇恩

雀躍拊髀行﹐推門放杖。齒缺支離未偎傍。屠牛牧馬﹐畫个葫蘆依樣。涉程途聖智﹑生迷惘。不識不知﹐如何趣向。狂屈才言又還忘。百般呈似﹐種種施爲俱妄。要承當的的﹑天眞相。

○感皇恩

物外迥無塵﹐壺夫良苑。云影虛檐自舒捲。月魂冷浸﹐不謝瓊花開展。異香金篤耨﹑通幽遠。髙會謫仙﹐蟠桃置宴。滿酌流霞浩歌勸。噴珠咳玉﹐走鳳蟠蛟酬獻。指蓬瀛笑傲﹑談淸淺。

○感皇恩

天地一蘧廬﹐形骸寄旅。彈指光陰遽如許。眼前心上﹐暗鬼空華無數。盡勞生冗冗﹑同囹圄。塵境破除﹐於中作主。俯仰人間已今古。忍將一點﹐甘受名囚財虜。訪林泉自在﹑雲霞侶。

○感皇恩

事事飽諳知﹐才尋易簡。種種施爲盡虛幻。飯囊气袋﹐伎倆呈來羞赧。夢魂驚覺後﹑開靑眼。百不介懷﹐蹉跎懶散。法网塵緣莫推挽。嵐光野色﹐溪月松風何限。放閒身自在﹑無拘漢。

○感皇恩

著腳軟紅塵﹐心君懊惱。占得時光有多少。窮通利害﹐得失存亡翻攪。使機關見解﹑何時了。爭似去來﹐巖阿靜悄。平步瀛洲幾人到。風林月嶂﹐窗戶雲霞縹緲。任縱橫總是﹑長安道。

○靑杏兒

春夏競芬芳。天憐此﹑祕惜藏光。紛華落盡方開展﹐疏叢淺淡﹐孤標冷落﹐獨傲秋霜。好在水雲鄕。無人知﹑見又何妨。賞心希遇陶元亮﹐新松相對﹐金英依舊﹐風逗天香。

詠菊

○靑杏兒

秋色滿林紅。霜風妒﹑物物皆空。榮枯頃刻如翻掌﹐紛華識破﹐疑根自斷﹐躍出樊籠。隨處得從容。身輕快﹑具足神通。人間天上俱無累﹐乘風禦气﹐飛騰自在﹐南北西東。

○靑杏兒

人世太愚癡。虛幻裏﹑自作羈縻。妻男眷戀何時盡﹐同枝宿鳥﹐天明解散﹐各自東西。走骨與行屍。看不破﹑傀儡關機。一朝猛省方開眼﹐迷繩割斷﹐牢籠跳出﹐也是便宜。

○靑杏兒

沙暖狎輕鷗。從伊便﹑喚馬呼牛。樗材擁腫元無用﹐臂雞時夜﹐尻輪命駕﹐江海虛舟。無感亦無求。拈出處﹑茅靡波流。頭頭相與吾之耳﹐風淸月白﹐疏梅瘦竹﹐都是天遊。

○靑杏兒

一炁貫寥寥。冥混裏﹑孰謂鵬蜩。千形萬狀隨空化﹐乾坤運轉﹐遊塵野馬﹐都在扶搖。曳屣挈簞瓢。異玉食﹑肥馬金鑣。薰蕕梟鳳𨿽殊器﹐天鈞一點﹐靈明不昧﹐各自逍遙。

○武陵春

造物化成虛境界﹐人我是非叢。蠻觸交侵各用功。都在夢魂中。勸飲一杯方外酒﹐兩頰鎭長紅。醉眼朦朧望碧空。著莫辧西東。

○武陵春

山鳥喚人歸意重﹐佳處有林泉。茅屋經營三兩椽。據分不拈錢。萬壑風鳴千嶂月﹐小有洞中天。石上松間坐與眠。何處覓神仙。

○武陵春

斷鼻芒鞋秋後扇﹐不是背時行。側臥香鑪沒底鐺。著甚更崢嶸。此物只宜閒處頓﹐相見各無情。莫怪淒然冷似冰。安穩過平生。

○武陵春

幸遇眞仙來海上﹐丹藥肯長畱。亙古靈方祕藏收。傳與列仙儔。試貯金壺成醞釀﹐一飲醉千秋。海變桑田不舉頭。冷眼視蜉蝣。

○柳梢靑

人靜月明時節。漸煮茗﹑鑪中火滅。心宇灰寒﹐古桐絲斷﹐燼花凝結。惺惺夢及華胥﹐迥表裏﹑冰凝玉潔。瑞气沖融﹐丹云縹緲﹐五明宮闕。

○柳梢靑

明徹口頭三昧。拂迹便﹑忘言守拙。古道潛通﹐先賢冥會﹐太平時節。長安陌上縱橫﹐更不在﹑拈花摘葉。處處圓通﹐頭頭皆是﹐放開心月。

○柳梢靑

靈明本無圓缺。先太易﹑常存浩劫。一受成形﹐隨流忘返﹐死生磨滅。貪婪百種遭殃﹐謾販骨﹑如山未歇。正眼開時﹐元無一物﹐頓然超越。

○恣逍遙

圖名圖利﹐爭人競我。開眼後﹑一場懡﹡。誰髙誰下﹐誰彊誰弱。閻老子﹑一般籠裹。事事俱休﹐般般打破。無拘管﹑住行坐臥。風前月下﹐水邊巖左。且由俺﹑快活則个。

○恣逍遙

野服黃冠﹐芒鞋蔾杖。無拘系﹑水雲來往。行歌立舞﹐玄談淸唱。也不論﹑王侯髙尙。性月圓明﹐神珠晃朗。周沙界﹑響無遮障。逍遙自在﹐優遊偃仰。人間事﹑任他勞攘。

○恣逍遙

昨日嬰孩﹐今朝老大。百年間﹑電光石火。筋聯骨肉﹐皮毛纏裹。酩子裏﹑認來是我。競气忘形﹐貪財引禍。到頭待﹑做个什麼。回頭認取﹐本來眞个。這疑團﹑一時打破。

○鳳棲梧

造物謾人人不懂。聲色場中﹐傀儡閒般弄。今古廢興乾取哄。須臾戲罷俱無用。眼自不明眞籠統。走骨行屍﹐逐勢相迎送。彊弱是非空冗冗。虛生浪死輪回種。

○鳳棲梧

過隙光陰相戲弄。幻出浮生﹐變滅如旋踵。酩酊不知空日用。恩枷愛鎖如山重。錐刺不疼鍼刺痛。性命顢頇﹐外事多惶恐。何日如輪開眼孔。惺惺不作槐根夢。

○一剪梅

雲水鄕中卽是家。性耽丘壑﹐志傲煙霞。淸虛已戰勝紛華。世事從他﹐擾擾如麻。客至何妨不點茶。相忘交結﹐冷淡生涯。坐中無物向人誇。惟有延生﹐一粒丹砂。

○一剪梅

珠樹瑤林气象嘉。玉龍無力﹐熟寢銀霞。靑童旋撥貯瓊花。瑩徹冰壺﹐一色無瑕。寶鼎初溶火漸加。濃烹團鳳﹐極品黃芽。塗金羔酒世情誇。此況誰知﹐物外仙家。

○一剪梅

薄暮餘霞天際紅。反關無俗﹐指點山童。新泉活火煮雲龍。受用仙家﹐兩腋淸風。千古埃霾雪山胸。陰魔除掃﹐不敢形容。玉川攜手水晶宮。月裏行歌﹐縹緲孤峯。

○一剪梅

畏日炎炎气郁然。枯禪頻起﹐靜勝無能。先春雪浪浸冬凝。喚起玄冥﹐滿坐寒生。北帝威嚴正令行。祝融退步﹐酷沴潛形。神通揮霍貫心靈。乘此淸風﹐歸去蓬瀛。

○一剪梅

是是非非橫口開。顚顚倒倒﹐百種乖崖。仙凡何地可安排。萬事無根﹐空去空來。一點靈明大矣哉。茫茫今古﹐空有全該。巫咸休作杜權猜。魔魅難窺﹐寶鑑當臺。

○西江月

挾策亡羊莫問﹐覆蕉失鹿休窮。大家都在夢魂中。夢裏重重作夢。具足元亨貞利﹐圓明微妙玄通。眨眉目擊莫形容。拈出般般妙用。

○西江月

拍塞虛空無外﹐包羅天地難窮。大千沙界盡含容。不是顢頇籠統。狂屈欲言還忘﹐季咸自愧無功。試拈未始出吾宗。驚破南枝午夢。

○西江月

自性天中日月﹐元眞海裏舟航。千門萬戶爲敷揚。引入亡羊路上。續焰傳薪莫會﹐金壺碧酒先嘗。博山一炷劫前香。鼻觀難通妙況。

○西江月

絕相縱橫妙用﹐離形左右皆無。普天匝地盡如如。罔象還同暮故。宇泰天光內發﹐室虛眞宰常居。沒功夫處用功夫。穩駕神舟歸去。

○西江月

不在拳頭指上﹐何勞眼尾眉尖。本來一點要安恬。點綴絲毫卽玷。莫殢蒲團竹椅﹐休耽象軸牙簽。此心冥處貫洪纖。妙用頭頭有驗。

○西江月

巨細洪纖在在﹐飛潛動植蕓蕓。乾坤升降不停輪。借問誰爲轉運。妙理周行獨立﹐眞君莫測冥存。一鍼一艸盡渾淪。拈出虛空有璺。

○西江月

浩浩彌天匝地﹐冥冥貫石穿金。千形萬狀內浮沈。往古來今只恁。搏塊當空未見﹐遺珠罔象能尋。無生一曲少知音。唱出諸方口噤。

○西江月

覺性從來具足﹐天眞本自完全。浮生多被眼睛瞞。並月空花繚亂。八識元從孰起﹐六根本是誰般。豁然打破這疑團。吾道分明一貫。

○西江月

莫問丹砂鉛鼎﹐休披虎繞龍蟠。中間妙處自相謾。業識忙忙不算。六欲七情灰滅﹐五行四象云攢。放行收聚一團欒。赤水神珠炳煥。

○西江月

物裏存亡有限﹐人生光景無多。不禁兩曜急銷磨。枉恁爭人競我。見解明如龜鏡﹐從渠辯若懸河。到頭無計避閻羅。著甚枝梧得過。

○巫山一段雲

寂照山月銜﹐虛心出岫云。不畱不礙賁天輪。來往自通神。誰向空中作主。端坐放行收聚。有無光曜徧乾坤。眞宰默然存。

○巫山一段雲

法雨神山秀﹐靈風瑞艸香。洞天無處不淸涼。日月景遐長。玉佩金鐺搖曳。飛步太虛遊戲。五云深處飲瓊漿。沈醉太平鄕。

○巫山一段雲

暖候飛灰律﹐陽和入燒痕。密傳春色滿乾坤。枯朽鬥爭新。妙用無私無象。雕刻萬形千狀。不言品物自蕓蕓。何必問東君。

○巫山一段雲

秀木枝枝茂﹐圓荷柄柄香。化工園囿密收藏。神秀滿池塘。礫石流金畏景。紈扇飲冰難勝。有人身世兩相忘。隨處自淸涼。

○巫山一段雲

雲散金風勁﹐天開玉宇新。亭亭孤月轉冰輪。光彩破黃昏。淸坐翛然韻勝。縹緲太虛眞境。不煩風馭與飈輪。平步越昆侖。

○巫山一段雲

弄玉歌淸律﹐飛瓊舞散花。乾坤一色散銀霞。何處是仙家。表裏纖塵不立。呈似太虛消息。晃然髙下盡玲瓏。神鬼覓無蹤。

○蘇幕遮

少追陪﹐稀赴會。本分隨緣﹐一任人憎愛。勘破前程生死大。自究元初﹐晝夜休交昧。不妝髙﹐不捏怪。卓爾身心﹐動止俱無礙。贏得逍遙長自在。行滿功成﹐定是超三界。

以上雙照樓景元延祐本知常先生雲山集卷之三

【冀國公主﹕詞作2首】

○驀山溪

遊靈源山

楚峯遠眺﹐山嵐凝芳樹。禾黍正離離﹐立西風﹑雲煙向暮。靑松瑟瑟﹐風送短笛聲﹐寒溪畔﹐翠微間﹐依約人間住。靈源待月﹐襟袖涼微度。把酒問靑天﹐廣寒宮﹐知何處。中元吟賞好﹐預作中秋歸興逸﹐欲乘鸞﹐竟得神仙趣。

○朝中措

遊靈源山

倦遊蹤迹查無憑。寥落過山城。客館瀟瀟夜雨﹐披襟鳳燭靑熒。追思往事﹐十年一夢﹐堪笑堪驚。冉冉隙駒光景﹐依依嚼蠟心情。

以上二首見孫徳謙全金詞稿本

【姜彧﹕詞作4首】

○浣溪沙

晉祠石刻二闋

方丈堆空瞰碧潭。潭光山影靜相涵。開軒千里供晴嵐。流水桃花疑物外﹐小橋煙柳似江南。挽將風月入醺酣。

○浣溪沙

山滴嵐光水拍堤。艸香沙暖淨無泥。只疑誤入武林溪。兩岸桃花烘日出﹐四圍髙柳到天垂。一尊心事百年期。

至元十八年三月中澣﹐太史大夫河東山西道提刑案察使姜﹡文卿﹐因視水利﹐敬謁祠下﹐少道目前之勝慨。從行者﹐前嵐州知州平晉尹魏章﹐書吏王中千﹐中權秉中伯庸﹐簿尉史彥英。金石萃編補正卷三

○鷓鴣天

晉祠石刻二闕

滿谷蕭蕭落葉黃。繡衣總馬駐平崗。一川野色迷秋色﹐四面山光接水光。花作陣﹐酒爲漿。晉祠風物正重陽。殷勒畱住黃華使﹐同放乾坤入醉鄕。

○鷓鴣天

一代衣冠共勝遊。晉陽祠宇若爲酬。溪山影裏聯金勒﹐簫鼓聲中倒玉舟。蒼壁秀﹐錦屏幽。畱連一醉也風流。生平適能如此﹐不信靑山兩鬢秋。

是歲九日陪禦史中丞來遊﹐卽席賦鷓鴣天。同前

【覺達﹕詞作1首】

○鷓鴣天

贊舉公

頭角崢嶸接九臯。襟懷灑落絕纖毫。扶持大剎寧辭倦﹐輔翼叢林不憚勞。心因厚﹐志堅牢。足庵門下最英豪。而今戰退姦邪輩﹐不負靈巖舉彥髙。

泰山誌卷十八﹐載長淸縣靈巖寺舉公壽塔碑﹐下注延祐元年九月。

【金炯﹕詞作1首】

○踏莎行

題破窗風雨圖和王筠庵韻

艸帶殘編﹐荷衣斷袂。破窗風雨深深閉。江南倦客正思家﹐燈花搖夢來鄕裏。翠竹檐前﹐碧蕉叢裏。秋聲斗合愁心碎。不教潘鬢總成霜﹐也應有淚如鉛水。

珊瑚木難卷二

【景覃﹕詞作3首】

○鳳棲梧

倦客情悰紛似縷。小院無人﹐臥聽秋虫語。歸意已攙新雁去。晚涼更作瀟瀟雨。架上秋衣蠅點素。冷菊戎裝﹐尙被春花妒。別有溪山容杖履。等閒不許知人處。

○天香

市遠人稀﹐林深犬吠﹐山連水村幽寂。田裏安閒﹐東鄰西捨﹐準擬醉時歡適。社祈雩禱﹐有簫鼓﹑喧天吹擊。宿雨新晴﹐壠頭間看﹐露桑風麥。無端晴亭暮驛。恨連年﹑此時行役。何似臨流蕭散﹐緩衣輕幘。炊黍烹雞自勞﹐有脆綠甘紅薦芳液。夢裏春泉﹐糟牀夜滴。

○鳳棲梧

百歲中分﹐流年過半﹐塵勞系人無盡。桑柘周圍﹐菅茅低架﹐且喜水親山近。倦飛髙鳥﹐算也有﹑閒枝棲穩。紙帳綢衾﹐日髙睡起﹐懶梳蓬鬢。閒階土花碧潤。緩芒鞋﹑恐傷蝸蚓。倒掩衡門﹐空解艸玄誰信。俗駕輕雲易散﹐賴獨有蓮峯破孤悶。世事悠悠﹐從教莫問。

以上三首見中州樂府

【柯九思﹕詞作4首】

○柳梢靑

和楊元咎梅詞四首

懊恨春初﹐飄零月下﹐輕離輕隔。重醞梨云﹐乍舒柳眼﹐羞人曾識。已堪索笑尋檐﹐早準備﹑憐憐惜惜。莫是溪橋﹐才先開卻﹐試馳金勒。

右和未開

○柳梢靑

姑射論量。漸消冰雪﹐重試新妝。欲吐芳心﹐還羞素臉﹐猶吝淸香。此情到底難藏。悄默默﹑相思寸腸。月轉更深﹐淩寒等待﹐更倚西廓。

右和欲開

○柳梢靑

翠苔輕搭。南枝逗暖﹐乍收漸霎。亂插繁花﹐快張華宴﹐繞衣千匝。玉堂無限風流﹐但只欠﹑些兒雪壓。任選一枝﹐折歸相伴﹐繡屏花鴨。

右和盛開

○柳梢靑

璚散殘枝。點窗款款﹐度竹遲遲。欲訴芳情﹐曲中曾聽﹐畫裏重披。春移別樹相期。漸老去﹑何須苦悲。人日酣春﹐臉霞淸曉﹐復記當時。

右和將殘補之詞翰﹐稱妙一代﹐此卷尢佳。春柳梢靑四詞﹐可以想象當年風致﹐勉彊續貂﹐以貽好事。丹邱柯九思書於云客閣﹐至正元年冬十有一月日南至也。以上四首和詞並見郁氏書畫跋記卷一。

【李純甫﹕詞作1首】

○水龍吟

幾番冷笑三閭﹐算來枉向江心墮。和光混俗﹐隨機達變﹐有何不可。淸濁從他﹐醉醒由己﹐分明識破。待用時卽進﹐捨時便退﹐𨿽無福﹐亦無禍。你試回頭覷我。怕不待崢嶸則个。功名半紙﹐風波千丈﹐圖个甚麼。云棧揚鞭﹐海濤搖棹﹐爭如閒坐。但尊中有酒﹐心頭無事﹐葫蘆提過。

庶齋老學叢談卷中

【李道純﹕詞作59首】

○沁園春

得遇眞傳﹐便知下手﹐成功不難。得癸生之際﹐抽鉛添汞﹐火休太燥﹐水莫令寒。鼓動巽風﹐扇開鑪韛﹐武煉方烹不等閒。金鑪內﹐个兩般靈物﹐鍛煉成丸。先須打破疑團。方透歸根復命關。使赤子乘龍﹐離宮取水﹐金公跨虎﹐運火燒山。金公無言﹐奼女斂袂﹐一个時辰煉就丹。渾吞了﹐證金剛不壞﹐超出人間。

○沁園春

身處玄門﹐不遇眞師﹐徒爾勞辛。若絕學無爲﹐爭知闔癖﹐多聞博學﹐寧脫根塵。固守自然﹐終成斷滅﹐著有著無都不眞。般般假﹐那星兒妙處﹐參訪髙人。一言說破元因。直指丹頭精气神。問一窮玄關﹐本無定位﹐兩般靈物﹐只在心身。動靜相因﹐有無交入﹐五气朝元萬善臻。幽奇處﹐把一元簇在﹐一个時辰。

○沁園春

道曰五行﹐釋曰五服﹐儒曰五常。矧仁義禮智﹐信爲根本﹐金木水火﹐土在中央。白虎靑龍﹐玄龜朱雀﹐皆自句陳主張。天數五﹐人精神魂魄﹐意屬中黃。乾坤二五全彰。會三五﹑歸元妙莫量。火三南方﹐東三成五﹐北玄眞一﹐西四同鄕。五土中宮﹐合爲三五﹐三五混融陰返陽。通玄士﹐把鉛銀砂汞﹐煉作金剛。

○沁園春

道本虛無﹐虛無生一﹐一二成三。更三生萬物﹐物皆虛化﹐形形相授﹐物物交參。體體元虛﹐頭頭本一﹐未許常人取次談。虛無妙﹐具形各相貌﹐虛裏包含。虛中密意深探。致虛極﹑工夫問老聃。那虛寂湛然﹐無中究竟﹐虛無兼達﹐勘破瞿曇。象帝之先﹐威音那畔﹐淸淨虛無孰有儋。諸玄眷﹐以虛無會道﹐稽首和南。

○沁園春

叉手者誰﹐合掌者誰﹐擊拳者誰。只這些伎倆﹐人猶錯會﹐無爲妙理﹐孰解操持。我爲諸公﹐分明舉似﹐老子瞿曇卽仲尼。思今古﹐有千賢萬聖﹐總是人爲。可憐後學無知。辧是是非非沒了期。況天地與人﹐一源分判﹐道儒釋子﹐一理何疑。見性明心﹐窮微至命﹐爲佛爲仙只在伊。功成後﹐但殊途異派﹐到底同歸。

○沁園春

說與學人﹐火無斤兩﹐候無卦爻。也沒抽添﹐也無作用﹐旣無形象﹐不必烹炮。件件非眞﹐般般是假﹐著意作工空謾勞。君知否﹐但一切聲色﹐都是訛肴。見聞知覺俱拋。直打並﹑靈臺無一毫。更休言鑪竈﹐休尋藥物﹐虛靈不昧﹐志力堅牢。神室虛閒﹐靈源澄靜﹐就裏自然天地交。全眞輩﹐苟不全眞性﹐劫運寧逃。

○沁園春

贈靜庵口訣

歷劫元神﹐旦初祖气﹐太始元精。道三般至寶﹐同根並蒂﹐欲求端的﹐勿泥身形。息定神淸﹐緣空气固﹐淸靜無爲精自凝。丹頭結﹐運陰陽符火﹐慢慢調停。尢當固濟持盈。把鉛汞銀砂一處烹。四象合和﹐命基永固﹐三元輻輳﹐覺性虛靈。性命兩全﹐形神俱妙﹐與道合眞無變更。逍遙處﹐任遨遊八極﹐自在縱橫。

○沁園春

贈春谷淸禪師

智斷堅剛﹐奮心決烈﹐便透玄關。把殺人手段﹐輕輊拈出﹐活人刀子﹐慢慢教看。一劍當空﹐萬緣俱掃﹐方信道瞿曇卽老聃。玄夙播﹐看春生寒谷﹐覿面慈顏。從他雪覆千山。那突兀孤峯靑似藍。況擊竹拈花﹐都成骨董﹐揚眉瞬目﹐也是顢頇。劫外風光﹐日前薦取﹐擘破面皮方罷參。如何是﹐那祖師的意﹐合掌和南。

○沁園春

贈括蒼張希微號幾庵

不識不知﹐無聲無臭﹐名曰希微。只道个便是﹐全眞妙本﹐人能透得﹐卽刻知幾。聞法聞經﹐說禪說道﹐執象泥文都屬非。君還悟﹐這平常日用﹐總是玄機。仍憑決烈行持。把四象五行收拾歸。會兩儀妙合﹐三元輻輳﹐一靈不昧﹐萬化皈依。精气凝神﹐緣情返性﹐迸出蟾光徧界輝。形神妙﹐向太虛之外﹐獨露巍巍。

○沁園春

曲徑旁蹊﹐三百六十﹐門門不同。若泥在一身﹐終須著物﹐離於形體﹐又屬頑空。無有兼行﹐如何下手﹐兩下俱捐理不通。修眞士﹐若不知玄竅﹐徒爾勞工。些兒妙處難窮。親見了﹑方能達本宗。況聽之不聞﹐搏之不得﹐觀之似有﹐覓又無蹤。个个見成﹐人人不識﹐我把天機泄與公。玄關竅﹐與虛無造化﹐總在當中。

○沁園春

贈吳居士丹旨

向上工夫﹐乾宮立鼎﹐坤位安鑪。這火候幽微﹐元無作用﹐抽添進退﹐不費枝梧。陰往陽來﹐雲行雨施﹐主宰機緘總在渠。心安定﹐那虛靈不昧﹐照破昏衢。性宗悟了玄珠。這命本﹑成全太極圖。向圈圈圈外﹐圓光迸出﹐存存存裏﹐獨見眞如。一气歸根﹐六門三用﹐到此全憑徳行扶。混塵世﹐且藏鋒剉銳﹐了事凡夫。

○沁園春

贈安閒子周髙士

眞鼎眞鑪不無不有﹐惟正惟中。向靜裏施工﹐定中斡運﹐寂然不動﹐應感潛通。老蚌含珠﹐螟蛉咒子﹐个樣眞機妙莫窮。只這是﹐若疑團打破﹐頓悟眞空。采鉛不離坤宮。運符火﹑須當鼓巽風。向北海波心﹐生擒白虎﹐南山火裏﹐捉住靑龍。二物相投﹐三關一輳﹐煉出神丹滿鼎紅。藏身處﹐且和光混俗﹐是謂玄同。

○沁園春

贈鄭松溪

若拙若愚﹐若慵若懶﹐若呆若癡。只這底便是﹐造玄日用﹐果行得去﹐密應神機。學解見知﹐聲聞圓覺﹐增長根塵塞肚皮。都無用﹐但死心塌地﹐壽與天齊。金仙不在天西。那碧眼胡兒不必題。問性宗一著﹐從空自悟﹐命基上事﹐務實爲基。虛實相通﹐有無交入﹐混合形神聖立躋。禪天淨﹐看雲藏山嶽﹐月照松溪。

○沁園春

贈損庵人靜

九轉工夫﹐三元造化﹐百日立基。便打撲精神﹐存決定志﹐掀翻妄幻﹐絕斷狐疑。剔起眉毛﹐放開心地﹐物物頭頭一筆揮。行功處﹐便橫拖斗柄﹐倒斡璇璣。爲中會取無爲。个个有﹑中間有最奇。到恍惚之間﹐窈冥之際﹐守之卽妄﹐縱又成非。不守不忘﹐不收不縱﹐勘這存存存底誰。只恁麼﹐持六陽數足﹐抱个蟾兒。

○沁園春

贈王提點

慧海深澄﹐徳山髙聳﹐主人不凡。況剉銳解紛﹐黜聰屏智﹐掀翻物我﹐不露機緘。立志虛無﹐潛心混沌﹐帝象之先密意參。玄玄處﹐老先生元性﹐一貫乎三。曾和至士玄玄。故默默昏昏契老聃。矧靈地虛間﹐禪天湛寂﹐忘知忘識﹐無北無南。收拾身心﹐圓融造化﹐覆載中間總作丹。鑪中就﹐看圓陀陀地﹐照耀松關。

○沁園春

勉中庵執中妙用

中是儒宗﹐中爲道本﹐中是禪機。這三教家風﹐中爲捷徑﹐五常百行﹐中立根基。動止得中﹐執中不易﹐更向中中認細微。其中趣﹐向詞中剖得﹐愼勿狐疑。个中造化還知。卻不在﹑當中及四維。這日用平常﹐由中運用﹐興居服食﹐中裏施爲。透得此中﹐分明中體﹐中字元來物莫違。全中了﹐把中業劈破﹐方是男兒。

○沁園春

贈圓庵蔣大師

人心惟危﹐道心惟微﹐中藏化機。那些兒妙處﹐都無做造﹐靈明不昧﹐慧日光輝。日气日神﹐惟精惟一﹐玉瑩無瑕天地歸。疑玄處﹐把坎中一畫﹐移入南離。赤龍纏定烏龜。六月裏嚴霜果大奇。那白頭老子﹐來婚素女﹐胎仙舞罷﹐共入黃幃。布雨行雲﹐陽和陰暢﹐一載工夫養个兒。常溫養﹐待玉宸頒詔﹐足躡雲歸。

○沁園春

勉諸門人

道在常人﹐日用之間﹐人自不知。柰叢識紛紛﹐紅塵衮衮﹐靈源不定﹐心月無輝。人我山髙﹐是非海闊﹐一切掀翻便造微。諸賢眷﹐聽淸庵設諭﹐切勿狐疑。先將淸淨爲基。用靜定爲庵自住持。以中爲門戶﹐正爲牀榻﹐誠爲徑路﹐敬作藩籬。卑順和人﹐謙恭接物﹐服食興居弗可違。常行此﹐若工夫不閒﹐直入無爲。

○滿江紅

贈虛庵

日用工夫﹐只一味﹑存虛抱素。會殊途同歸﹐一致百慮。紫極宮中元气息﹐調我鼎內三花聚。問安鑪﹑立鼎事如何﹐乾金鑄。縛金烏﹐獲玉兔。捉將來﹐封土釜。這火候抽添﹐更須防護。至寶圓成明出入﹐法身形兆無來去。便潛身﹑直謁太淸宮﹐神常住。

○滿江紅

贊誰庵殷管轄

誰是庵兒﹐阿誰在﹑庵中撐柱。看饑來喫飯﹐誰知甘苦。角徵宮商誰解聽﹐靑黃皂白誰能睹。向平常﹑日用應酬人﹐誰區處。是誰行﹐是誰舉。是誰默﹐是誰語。這些兒透得﹐便知賓主。外面形軀誰做造﹐裏頭門戶誰來去。造無爲﹑畢竟住誰庵﹐朱陵府。

○滿江紅

授覺庵

道本自然﹐但有爲﹑頭頭是錯。若一味談空﹐如何摸索。無有雙忘終不了﹐兩邊兼用遭纏縛。都不如﹑默默守其中﹐神逸樂。過去事﹐須忘卻。未來事﹐休詳度。這見在工夫﹐更休泥著。六欲不生三毒滅﹐一陽來復羣陰剝。悟眞空﹑抱本還元虛﹐爲眞覺。

○滿江紅

贈丁縣令三教一理

三教正傳﹐這蹊徑﹑元來驀直。問老子機緘﹐至虛靜極。釋氏性從空裏悟﹐仲尼理自誠中人。算始初﹑立教派分三﹐其源一。道玄關﹐常應物。易幽微﹐須默識。那禪宗奧旨﹐眞空至寂。刻刻兼持無間斷﹐生生受用無休息。便歸根﹑復命體元虛﹐藏至密。

○滿江紅

贈睡著李道判

好睡家風﹐別有个﹑睡眠三昧。但睡裏心誠﹐睡中澄意。睡法旣能知止趣﹐便於睡裏調神气。這睡功﹑消息睡安禪﹐少人會。身𨿽眠﹐性不昧。目𨿽睡內不閉。向熟睡中間﹐隱帖帖地。一枕淸風涼徹骨﹐夢於物外閒遊戲。覺來時﹑身在廣寒宮﹐抱蟾睡。

○滿江紅

贊圓庵傅居士

這个○兒﹐自歷劫以來無象。況端端正正﹐亭亭當當。細入微塵無影迹﹐大周天界難安放。更通天徹地任縱橫﹐無遮障。沒根宗﹐沒形狀。爍爍明﹐團團亮。只這个便是﹐本來模樣。放出直超無色界﹐收來隱在光明藏。待頂門﹑裂破現圓通﹐金色相。

○滿江紅

贈止庵張宰公

性正惟中﹐只這是﹑修仙祕訣。若稍有偏頗﹐動生差別。試向動中持得定﹐自然靜裏機通徹。會三元﹑五气入黃庭﹐金花結。運火功﹐有時節。海潮生﹐天上月。那一升一降﹐復圓復缺。十月工夫無間斷﹐一靈妙有超生滅。更問予﹑向上事如何﹐無言說。

○滿江紅

贈密庵述三教

教有三門﹐致極處﹑元來只一。這一字法門﹐深不可測。老子谷神恆不死﹐仲尼心易初無畫。問瞿曇教外涅槃心﹐密密密。學神仙﹐須定息。學聖人﹐忘智識。論做佛機緘﹐只憑慧力。道釋儒流都勘破﹐圓明覺照工夫畢。看頂門﹑進破見眞如﹐光赫赫。

○滿江紅

贈惟庵﹝原作府﹐據道藏攺﹞宗道人

觀復工夫﹐要默默﹑存存固守。靜極中一動﹐便通玄牡。惚恍中間情合性﹐虛無谷裏奇投偶。我今將﹑向上祖師機﹐爲君剖。說話底﹐非干口。把物底﹐非干手。那沒腳童兒﹐會翻筋斗。解得个些奇特處﹐自然勘破無中有。問西來﹑的的意云何﹐擘鼻杻。

○滿江紅

贈密庵

一粒金丹﹐這出處﹑孰知年劫。若不識根源﹐怎生調燮。況是自家元有底﹐何須著相胡施設。我分明﹑舉似學仙人﹐天機泄。軟如綿﹐硬似鐵。利如金﹐圓似月。又不方不圓﹐無虧無缺。放則迸開天地窮﹐收來隱在虛無穴。問不收不放作麼生﹐應難說。

○滿江紅

贈一庵

三五眞機﹐應用處﹑頭頭總是。況日用平常﹐密巍巍地。向有無中忘二見﹐便於罔象通三昧。卻如何﹑成少不成多﹐因滯泥。水鄕鉛﹐只一味。个便是﹐先天气。會蟾烏合璧﹐身心合意。西四歸來投北了﹐東三便去交南二。把五般﹑攢簇入鑪中﹐丹完備。

○滿江紅

贈孫居士

這點虛靈﹐自古來﹑無虧無缺。更爍爍圓圓﹐澄澄徹徹。照破洪蒙前底事﹐分開蟾窟中間穴。向庵中﹑養个白蝦蟆﹐皎如雪。那些兒﹐無可說。利如金﹐團似月。運化化生﹐生了無休歇。山水蒙時天癸降﹐地雷復處玄霜結。駕靑鸞﹑直謁廣寒宮﹐超生滅。

○滿江紅

贈默庵﹝此下原有無號默說四字﹐據道藏刪﹞

默卽說兮﹐這說處﹑元來有默。只默說便是﹐金丹祕訣。默識潛通爲大要﹐聲聞緣覺皆虛設。向說中﹑認得默之根﹐無生滅。會說底﹐非干舌。與默底﹐無差別。這默底寧如﹐說底親切。若向不言中得趣﹐便於不默俱通徹。將默默﹑說說盡掀翻﹐天機泄。

○滿江紅

贈敬庵葛道﹝原作通﹐據道藏攺﹞人

道本無言﹐要學者﹑潛通默識。若萬慮俱捐﹐虛靈湛寂。動處調停水中火﹐定中究竟波羅密。問玄關﹑一竅在何宮﹐中間覓。不是心﹐不是物。不是仙﹐不是佛。只這些端的﹐鮮人知得。迷者到頭空苦志﹐悟來不費些兒力。看無中﹑生有產靈胎﹐陽神出。

○滿江紅

授﹝原作受﹐據道藏攺﹞記門人

吾道玄關﹐決不許﹑外邊人人。有學者來參﹐防他做賊。猛把殺人刀子舉﹐活人手段輕拈出。更單提﹑獨弄逞神通﹐誰能敵。若是个﹐善知識。便承當﹐心不惑。仗奮心剛膽﹐逢佛殺佛。舉步便能欺十聖﹐口開便要吞三極。把乾坤﹑天地盡掀翻﹐眞奇特。

○滿江紅

令門人和

采藥歸來﹐這鼎器﹑乾金鑄寫。那些兒道理﹐全憑主者。先把根塵都掃盡﹐從前熟處休沾惹。問行工﹑進火事如何﹐憑般若。五雷車﹐靑龍扯。燒山符﹐心鑄寫。更滌慮洗心﹐靈泉澆灑。九轉功成丹道畢﹐一靈眞性還虛也。那赤條條地法王身﹐無可把。

○滿庭芳

贈焦提舉

寂寞山居﹐喧轟市隱﹐頭頭總是玄關。資明髙士﹐須向定中參。我把活人手段﹐殺人刀﹑慢慢教看。君還悟﹐只今薦取﹐超脫不爲難。一言明說破﹐起初下手﹐先煉三三。自玄宮起火﹐運入昆山。把定則雲橫谷口﹐放行也﹑月落寒潭。功因竟﹐大蟾成像﹐名姓列仙班。

○滿庭芳

授記定庵

學佛學仙﹐參禪窮理﹐不離玄牝中間。可憐迷謬﹐往往�相瞞。一味尋枝摘葉﹐徒坐破﹑幾个蒲團。堪傷處﹐外邊尋覓﹐笑殺老瞿曇。些兒眞造化﹐誠能親見﹐膽冷心寒。定庵髙士﹐好向定中參。看破娘生面目﹐把從前﹑學解掀翻。眞空透﹐髑髏迸破﹐眞主自離庵。

○水調歌頭

贈和庵王察判

土釜要端正﹐定裏問黃公。流戊就己﹐須待山下出泉蒙。采藥堤防不及﹐行火休教太過﹐貴在得其中。執中常不易﹐天理感而通。那些兒﹐玄妙處﹐實難窮。自從會得﹐庵中無日不春風。便把西方少女﹐嫁與南陵赤子﹐相見永和同。十月聖胎備﹐脫蛻爍虛空。

○水調歌頭

贈秋蟾周先生

鉛汞了無質﹐鑪鼎假安名。殆因動靜迷人﹐不覺墮聲聞。這个先天妙理﹐日用著衣喫飯﹐相對甚分明。接物應機處﹐不動感而靈。不是心﹐不是佛﹐匪爲金。明加眼力﹐莫教錯認定盤星。片片迷雲渙散﹐湛湛禪天獨露﹐个是本來眞。風定浪頭息﹐月滿水光淸。

○水調歌頭

贈寶蟾子

學佛學仙要﹐玄妙在中誠。眞鉛眞汞無非﹐只是性和情。但得情來歸性﹐便見鉛來投汞﹐二物自交並。日用了無間﹐大藥自然成。識抽添﹐明進退﹐要持盈。坤鑪乾坤﹐陰符陽火慢調停。一竅玄關透了﹐八片頂門裂破﹐迸出寶蟾明。功行兩圓備﹐談笑謁三淸。

○水調歌頭

贈劉居士

在俗心不俗﹐塵裏不沾塵。處身中正﹐何妨鬧市與山林。踐履不偏不易﹐日用無爭無執﹐只此是全眞。方寸莫教昧﹐便是上乘人。采元精﹐煉元气﹐復元神。三元合一﹐自然鼎內大丹凝。更把玄風鼓動﹐天外迷雲消散﹐慧月朗然明。叩我第一義﹐江上數峯靑。

○水調歌頭

贈張蒙庵

雷在地中復﹐山下出泉蒙。明斯二理﹐自然造化合玄同。密密至虛守靜﹐便見無中妙有﹐九竅一齊通。直下承當去﹐个是主人公。莫著無﹐莫著有﹐莫著空。疑團打就﹐只今突出妙髙峯。撥置紛紛外境﹐收拾靈靈底个﹐生化了無窮。畢竟作麼道﹐日向嶺東紅。

○水調歌頭

贈實庵

道乃法之體﹐法乃道之餘。雙全道法﹐橫拈倒用總由渠。只這元神元气﹐便是天兵將吏﹐除此外都無。說與洞蟾子﹐定裏作工夫。守爲胎﹐用爲竅﹐假爲符。旣明此理﹐何須苦泥墨和朱。若使精凝气固﹐便可驅雷役電﹐妖怪悉皆誅。行滿功成日﹐談笑謁仙都。

○水調歌頭

示眾無分彼此

道釋儒三教﹐名殊理不殊。參禪窮理﹐只要抱本返元初。解得一中造化﹐便使三元輻輳﹐宿疾普消除。屋舍旣堅固﹐始可立丹鑪。煉還丹﹐全太極﹐采玄珠。的端消息﹐采將坎有補離無。若也不貪不愛﹐直下離聲離色﹐神气總歸虛。了達一切相﹐赤子出神廬。

○水調歌頭

贈白蘭谷

三元祕秋水﹐微密實難量。米分淸濁﹐天地人物一包藏。一乃太玄眞水﹐二气由玆運化﹐三極理全彰。上下降升妙﹐根本在中黃。兔懷胎﹐牛喘月﹐蚌含光。人明此理﹐倒提斗柄戽銀潢。絕斷曹溪一派﹐掀倒蓬萊三島﹐無處不仙鄕。誰爲白蘭谷﹐安寢感羲皇。

○水調歌頭

言道

三元祕秋水﹐未悟謾猜量。誠能參透﹐洗心滌慮密歸藏。意與身心不動﹐精與气神交合﹐天理自然彰。三善備於我﹐翻笑煉玄黃。性圓融﹐心豁達﹐徳輝光。牛郎織女﹐一時會合到天潢。勘破乘槎伎倆﹐密契浴沂消息﹐游泳有無鄕。日用別無事﹐讀易對三皇。

○水調歌頭

言性

三元祕秋水﹐都不屬思量。收來毫末﹐放開在地不能藏。過去未來見在﹐只是星兒消息﹐體物顯然彰。本自無形象﹐隨處見靑黃。性源淸﹐心地靜﹐發天光。木人半夜﹐倒騎鐵馬過銀潢。正是露寒煙冷﹐那更風淸月白﹐乘興水雲鄕。識破夢中夢﹐稽首禮虛皇。

○百字令

贈眞蟾子葉大師

玄關欲透﹐做工夫﹑妙在一陽來復。天癸才生忙下手﹐采處切須虔篤。絕慮忘機﹐淸心釋累﹐認取虛無谷。鉛銀砂汞﹐一時辰內攢簇。霎時天地相交﹐甲庚無間﹐龍虎齊降伏。取坎塡離﹐乾體就﹑陽火陰符行足。至寶精堅﹐眞蟾形兆﹐宜把靈泉沃。徳圓功備﹐大師名注仙籙。

○百字令

指中庵性命次序

玄關一竅﹐理幽深﹑至妙了無言說。陰極陽生初動處﹐便是采鉛時節。地下雷轟﹐山頭水降﹐滿地紅塵雪。行功之際﹐馬猿休縱顚劣。霎時虎嘯龍吟﹐夫歡婦合﹐鼎內丹頭結。身外有身猶未了﹐圓頓始能通徹。嫩嫩黃花﹐靑靑翠竹﹐此理應難泄。爲君舉似﹐水中撈取明月。

○百字令

贈陳制幹

修眞慕道﹐樂淸虛﹑任意陶陶兀兀。富貴榮華都不戀﹐甘分淸貧徹骨。名利俱捐﹐是非不辧﹐且把身埋沒。眞閒眞靜﹐誰知如是消息。爲言向上機緘﹐玄珠罔象﹐火候無時刻。一竅玄關通得透﹐頓悟非心非佛。情念雙忘﹐有無交入﹐胎備元神出。眼睛開放﹐光明周徧無極。

○百字令

贈胡秀才

亙初一點﹐瑩如如﹑無相無形無質。不蕩不搖常正定﹐直是斷蹤絕迹。變化無方﹐顯微無間﹐妙理應難測。爲伊言破﹐屏除緣慮塵識。放教方寸虛澄﹐裏頭寧貼﹐方見眞端的。三五混融心月皎﹐照破本元來歷。爍爍圓明﹐如如不動﹐運化無休息。靜中拈出﹐蟾光爍破無極。

○百字令

指老蟾張大夫下手

金丹大要﹐不難知﹑妙在陽時下手。日用平常須謹獨﹐莫縱虎龍奔走。心要安閒﹐身須正定﹐意在常存守。始終不怠﹐自然通透玄牡。其間些子肴訛。爲公直指﹐地下聽雷吼。立鼎安鑪非小可﹐運用斡旋憑斗。性本圓明﹐命基牢固﹐勘破無中有。老蟾成像﹐直同天地齊壽。

○百字令

贈通庵

太初一點﹐本靈明﹑元自至純無雜。執著些兒千里遠﹐悟得只消時霎。方寸中虛﹐纖塵不立﹐何用調庚甲。承當得去﹐目前方信無法。个中顯訣難傳﹐無名可喚﹐貴在心通達。信手拈來君薦取﹐無罅豈容鍼剳。人我山頭﹐是非海裏﹐更要知生殺。養其無象﹐忘形靈地開發。

○百字令

示眾破惑

成仙捷徑﹐在玄關﹑一竅四通八達。說與學人先立志﹐悟後只消時霎。可笑迷徒﹐不求師指﹐執著旁門法。般精般气﹐到頭都是兜搭。爭知大道堂堂﹐坦平驀直﹐也要師開發。會得善行無轍迹﹐玄牝自然開闔。一念無生﹐谷神不死﹐九轉功周匝。脫胎歸去﹐大羅天上行蹋。

○西江月

贈潘道人

眞土眞鉛眞汞﹐元神元气元淸。三元合一藥方成。个是全眞上品。動靜虛靈不昧﹐成全實相圓明。形神俱妙樂無生。眞謁虛皇絕境。

○西江月

贈善友

至道本無言說﹐全憑立志剛堅。心常不昧究根源。一月千潭普見。會取擊風捕影﹐便知火裏栽蓮。任他海水變桑田。只這本來無變。

○西江月

贈周守正

識破無人無我﹐何須求拂求仙。隨時隨處總安禪。一切幻塵不染。選甚山居野處﹐何妨鬧市門前。執中守正固三田。久久神珠出現。

○煉丹砂

詠玄牝示眾

玄牝少人通。說與諸公。休言南北與西東。不在四維並上下﹐不在當中。闔辟妙無窮。天地根宗。生生化化運神功。動靜機緘應不息﹐廣納包容。

○煉丹砂

示眾

至道本無傳。只要心堅。始終立志莫教偏。九載三年常一定﹐便是神仙。眞息自綿綿。靈地平平。饑來喫飯困來眠。夏月單衣冬蓋被﹐玄外無玄。

○水調歌頭

顯性理

至道無言說﹐神功妙莫量。本來具足﹐添之無礙減無妨。不在多聞廣學﹐只要潛通默會﹐定裏細參詳。个中端的意﹐元不離中黃。圓陀陀﹐光爍爍﹐現堂堂。無餘無欠﹐通身無象合眞常。只這而今默識﹐便是當年彌勒﹐直下要承當。開放頂門眼﹐徧界不能藏。

淸庵瑩蟬子語錄卷六案李道純有太上老君常說淸靜經注﹐注中引有唐懿宗女同昌公主唐多令詞﹐南史宋帝時點絳唇唐多令詞﹐皆道純僞托。

【李徳基﹕詞作1首】

○木蘭花慢

和陳思濟

訪仙家洞府﹐仰天柱﹐徹髙寒。對百尺飛湍﹐四圍喬木﹐九鎖靑山。危亭晚來極目﹐勝王維﹑三昧畫中看。何處朝元會宴﹐時聞命駕回鸞。桃花臨水已凋殘。別後見應難。嘆昨日秦宮﹐今朝漢苑﹐一夢槐安。徵鞍欲畱無計﹐恐仙棋﹑一局換人間。羨殺知還倦鳥﹐白雲相對空閒。

洞霄詩集卷九

【李節﹕詞作1首】

○滿江紅

示婦

紙帳春溫﹐春睡穩﹑窗槐搖綠。吾老矣﹑不堪重著﹐翠圍紅簇。千古淸風荊布在﹐一家樂事糟糠足。笑杜陵﹑憔悴漫多情﹐須燕玉。求鳳意﹐傳新曲。驂鸞夢﹐從渠續。問臨邛何賤﹐會稽何辱。畎畝豈無天下士﹐斧斤不到山中木。但莫教﹑風雨兩雛鳩﹐危枝宿。

中州樂府

【李俊明﹕詞作69首】

○洞仙歌

謝楊成之寄梅

隴頭瀟灑﹐孤負尋芳眼。浪蕊浮花問名懶。縱看看驛使﹐帶得春來﹐只恐怕﹑綠葉成陰子滿。暗香無恙否﹐月落參橫﹐惆悵羅浮夢魂短。賴故人情重﹐不減西湖﹐花上月﹐分我黃昏一半。更選甚﹑南枝與北枝﹐是一種春風﹐待爭寒暖。

原作一﹐據張氏研古樓鈔本攺

○洞仙歌

汴梁與許道眞郭伯誠劉光甫同賦

百年富貴﹐一覺邯鄲夢。識破中流退應勇。縱生前身後﹐得个虛名﹐褒貶處﹑一字由他南董。故園歸去好﹐還肯同歸﹐大廈如今有梁棟。對靑天咫尺﹐列宿森然﹐君莫怪﹐不見少微星動。且拂袖﹑林泉作詩人﹐盡明月淸風﹐笑人嘲弄。

○洞仙歌

中秋

秋光海底﹐湧出銀盤爛。只怕微雲淡河漢。料姮娥應笑﹐醉舞仙人﹐今夜裏﹑空恁尊前撩亂。尋常三五夜﹐也有團圓﹐爭柰人心未能滿。記當初破鏡﹐飛上天時﹐雙照影﹐畱得人間一半。待仗他﹑玉斧再修成﹐問明月明年﹐共誰同看。

○瑞鶴仙

細君壽日

蕭然林下秀。笑檐外﹑梅花似人淸瘦。東風在垂柳。算幾時吹散﹐眉間春皺。興來搔首。問今朝﹑何處有酒。怕一場醉後﹐漁歌樵唱﹐大家拍手。知否。眼前活計﹐無辱無榮﹐天長地久。不須肘後。望懸他﹑金印如斗。待一朝隨我﹐騎鯨去後﹐共尋天上王母。把碧桃花底流霞﹐爲君添壽。

○瑞鶴仙

弟李經略生朝

曉窗寒气峭。問小槽滴後﹐眞珠多少。博山壽煙裊。向百花頭上﹐梅花開了。金尊頻倒。甚坐間﹑猶恨杯小。記去年今日﹐大家同慶﹐太平佳兆。堪笑。浮雲世事﹐流水生涯﹐南柯夢覺。風光正好。欲退時﹑何似聞早。把俗緣拋盡﹐逍遙林下﹐靑松長伴難老。與鶴鳴立个家風﹐作千年調。

○瑞鶴仙

綿綿仙種李。有大道家風﹐逍遙活計。長庚見苗裔。問如何謫在﹐落花浮世。曲生風味。爲喚回﹑席上和气。被誰人說破﹐黃梁夢裏﹐一場富貴。何濟。不如歸去﹐樂取閒身﹐登山臨水。眾人皆醉。笑獨醒﹑澤畔憔悴。但從今管甚﹐雲翻雨覆﹐暫教心上無事。且一杯盡後一杯﹐滿百千歲。

○瑞鶴仙

沁南守劉巨源誕節十月十五

人生爲郡樂。推拯俗仁懷﹐濟時英略。和風散蓮幕。把功名一事﹐暫宜髙閣。興來自酌。要酒澆﹑胸次磊落。比月中玉兔﹐別有長生﹐安心是藥。休錯。早還識破﹐一夢南柯﹐宦情漸薄。北山素約。試回首﹑千巖萬壑。況竹林當日﹐七賢遊處﹐物外驂鸞駕鶴。在爛柯局畔樵人﹐看君下著。

○瑞鶴仙

錦堂壽日壬寅十一月十五

河東賢太守。使艸木生光﹐太行增秀。功名落夜後。醉歸來馬上﹐气沖牛斗。一陽應候。看春光﹑先到細柳。笑坐中有客﹐侯輕萬戶﹐詩誇千首。依舊。桂花盈處﹐蓂葉圓時﹐爲君添壽。滿堂飲酒。盡平生﹑傾蓋素友。對水雲鄕裏﹐眞山面目﹐錢家誇甚錦繡。但年年歲歲相逢﹐似人耐久。

○酹江月

壬寅中秋﹐與楊外郎仲朋﹑侄婿郭仲進﹑侄謙甫﹑福昌待月

中庭待月﹐正催詩雨過﹐暮山橫碧。別有連昌秋幾度﹐一話團圞今夕。萬里淸風﹐坐中爲我﹐掃盡雲蹤迹。冷光不似﹐尋常些小窺隙。應笑白髮功名﹐倚樓看鏡﹐惟酒禁愁得。且斗尊前身見在﹐亹亹風生談席。洛下仙舟﹐鬥間星使﹐邂逅非生客。天涯雙桂﹐廣寒誰念幽寂。

○酹江月

六月十四日感舊先生誕日

臞仙風格﹐暫天教﹑作个人間浮客。白髮光陰催老境﹐誰見摩挲銅狄。揮劍成河﹐曳戈卻日﹐著盡回天力。黃梁夢覺﹐轉頭一段陳迹。休問花謝花開﹐春蘭秋菊﹐總被風欺得。華表鶴來人換世﹐惟有眼前山色。偎徑栽松﹐傍門插柳﹐笑比陶彭澤。晚涼月下﹐一尊聊永今夕。

○酹江月

承濟之和復用元韻

脫巾掛壁﹐向雀羅門外﹐幾回迎客。縱有一尊陶寫後﹐不遇當年儀狄。未著祖鞭﹐先投班筆﹐老恨無才力。天涯地角﹐斷蓬流落蹤迹。歸去作个閒人﹐錦囊詩句﹐都向閒中得。漫說他鄕光景好﹐多少世情風色。損友違三﹐益朋近五﹐易卦占山澤。人間星聚﹐不知天上何夕。

○酹江月

王懷州壽日丁酉年

堂堂玉立﹐看坐間揮塵﹐風生談席。相對竹林三四友﹐气壓闌亭豪逸。招隱詩中﹐登樓賦內﹐此恨無人識。缺壺歌後﹐佩刀還向誰得。何用三窟謀身﹐醉鄕一笑﹐與元規塵隔。好在輞川堪畫處﹐寫山髙人椽筆。云外舄鳧﹐月邊笙鶴﹐邂逅騎鯨白。蟠桃會上﹐不爲王母生客。

○摸魚兒

送侄謙甫出山

這光景能消幾度。大都數十寒暑。結廬人在山深處﹐萬壑千巖風雨。朝復暮。甚不管﹑堂堂背我靑春去。髙情自許。似野鶴孤云﹐江鷗遠水﹐此興有誰阻。功名事﹐休嘆儒冠多誤。韓顚彭蹶無數。一溪隔斷桃源路。只有人家雞黍。歌且舞。更不住﹑醉中時出煙霞語。暫來樵斧。貪看兩爭棋﹐人間不道﹐俯仰成今古。

○謁金門

贈教授李勉之

初雨歇。槐夏綠陰時節。萬里無雲天紺滑。一輪光皎潔。好怕暫髙還沒。好怕暫圓還缺。同是廣寒宮裏客。相逢無話說。

○謁金門

和邦直

煙雨曉。夢斷池塘春艸。坐上曲生風味好。銀杯休厭小。剛要玉山醉倒。社甕釀成微笑。人世間愁都占了。有情天也老。

○謁金門

昏又曉。蝶夢不棲芳艸。照映瓊林人物好。燻香荀令小。不怕醉時健倒。恐怕醒時花笑。潘鬢都因愁白了。老人心未老。

○謁金門

西齋得梅數枝﹐色香可愛。一日爲澤倅崔仲明竊去﹐感嘆不已﹐因賦謁金門十二章﹐以寫其悵望之懷寄梅

開未徹。先把一枝偸折。看取黃昏今後別。暗香浮動月。誰爲尋芳時節。誤了前村踏雪。爲問花間能賦客。如何心似鐵。

○謁金門

探梅

誰便道。昨夜雪中開了。次第不將消息報。探芳人艸艸。宜在嫩寒淸曉。興比孤山更好。流落逢花須醉倒。惜花人易老。

○謁金門

賦梅

金的皪。猶帶枝頭寒色。休道北人渾未識。自然梅有格。初見花時摘索。再見花時狼藉。詩句眼前拈不出。惱人樓上笛。

○謁金門

嘆梅

頻點檢。依舊雪肌淸減。似恨海東花使濫。不教幺鳳探。休笑詩人冷淡。道盡影疏香暗。桃杏中然無藻鑑。承當應不敢。

○謁金門

慰梅

誇獨秀。動把春光泄漏。誰道江南無所有。一枝先入手。須是日將月就。那在風飄雨驟。直待豆稭灰落後。初嘗山店酒。

○謁金門

賞梅

全不讓。占了百花頭上。沒个知音人共賞。陶潛無處望。也有江湖酒量。也有風騷詩將。休道花前無伎倆。疏狂些子放。

○謁金門

畫梅

偸造化。秀出含章檐下。爲問花中誰可嫁。海棠開已罷。占了十分閒雅。占了十分瀟灑。若使畫工能此畫。九方臯相馬。

○謁金門

戴梅

花譜內。莫作等閒看待。鬥艸吳王無可對。有他西子在。好在一枝竹外。影也教人堪愛。未免世間兒女態。折來頭上戴。

○謁金門

別梅

懷抱惡。猶被暗香著莫。想在隴頭誰領略。一枝分付錯。今夜雲窗霧閣。明夜煙村水郭。紙帳天寒人寂寞。夢回聞雪落。

○謁金門

望梅

春一半。畱與大家同看。覓个溫柔林下伴。北枝猶未暖。縱有姮娥照管。可惜羅浮夢短。斷嶺不能遮望眼。幾時魂卻返。

○謁金門

憶梅

多少恨。不見舊時風韻。浪蕊浮花都懶問。江頭春有信。誇甚壽陽妝鏡。說甚揚州詩興。云破月來堪弄影。世間無此景。

○謁金門

夢梅

隨健步。已過市橋江路。費盡西湖多少句。暗香畱不住。消得黃昏幾度。又是天寒日暮。枕上吟魂無著處。化爲胡蝶去。

○謁金門

再和邦直

人未曉。古錦囊中詩艸。抹月批風滋味好。气吞云夢小。要把鳳樓驚倒。不學烏臺嘲笑。多少閒愁陶寫了。數篇吟可老。

○謁金門

河南府同知髙誠之壽

風漸力。水翦飛花狼藉。鼎沸笙歌催舉白。玉堂金馬客。歡動周人頌徳。喚起洛陽春色。況值日南天道北。老人星拱極。

○水龍吟

翟端甫壽日十月一日

勝遊漫說山陰﹐算來不及山陽好。七賢林下﹐一時人物﹐何如安道。況有奇才﹐縱橫筆陣﹐千軍獨掃。向碧油幢底﹐眞儒事業﹐倚馬看﹐檄書艸。誰識平居隱操。翟湯遇江州﹑十分禮貌。世情交態﹐雀羅門外﹐幾人曾到。且斗尊前﹐等閒休問﹐髙山白早。賴姮娥﹑畱得一枝丹桂﹐伴靈椿老。

爲孫歌男在

○水龍吟

籌堂壽日

一朝衣錦歸來﹐髙門不負於公望。恍然如舊﹐黃流萬里﹐太行千丈。只比當時﹐添些气勢﹐減些風浪。記采薇戍罷﹐分茅議定﹐凱歌動﹐聲悲壯。元自山西出將。卻從他﹑山東入相。兜鍪須待﹐貂蟬換了﹐淩煙畫像。且把功名﹐暫都分付﹐淺斟低唱。但年年看取﹐三臺長在﹐老人頭上。

○阮郎歸

戲李子搢

江南江北水連云。江山憔悴人。花簪猶拂洛陽塵。離筵何太頻。歌近耳﹐酒盈尊。尊前見在身。昨朝罵坐灌將軍。近前丞相瞋。

○阮郎歸

楊彥明壽日籌堂之甥

年來宅相有誰承。人誇似舅甥。帶牛佩犢盡春耕。菟裘了一生。閒事業﹐寄丹靑。筆端如有神。試看自寫鏡中眞。老人南極星。

○阮郎歸

郭延年誕日

斷蓬蹤迹去依劉。試登王粲樓。此心安處卽菟裘。尙何來往求。詩遣興﹐酒消愁。竹林多勝遊。與君何日共仙舟。相看共白頭。

○感皇恩

楊成之生朝四月初三日

啼鳥怨春歸﹐一聲聲切。蓂莢初生兩三葉。徵鞍何處﹐撩亂楊花如雪。鵲聲頭上﹐喜來時節。香篆半消﹐壽波重酌。玉帶金魚坐中客。幕天席地﹐便是仙家日月。試從今後﹐數蟠桃結。

○感皇恩

李子搢壽日戊甲年甲乙科第

甲乙占科名﹐同根仙李。富貴南柯夢相似。天涯雙佳﹐慚愧廣寒宮裏。匆匆歸去﹐覓佳山水。休話升沈﹐休形慍喜。且論南華養生理。問君甲子﹐少我行年一紀。須知鄕黨﹐禮莫如齒。

○感皇恩

出京門有感

忍淚出門來﹐楊花如雪。惆悵天涯又離別。碧雲西畔﹐舉目亂山重疊。擼鞍歸去﹐也情淒切。一日三秋﹐寸腸千結。敢向靑天問明月。算應無恨﹐安用暫圓還缺。願人長似﹐月圓時節。

○滿江紅

孟州長馮巨川誕日

解慍風來﹐天气爽﹑綠陰庭院。多少話﹑暫都分付﹐畫梁雙燕。明月欲隨人意滿﹐十分未愜姮娥願。但一年﹑一度壽觴時﹐身長健。玲瓏曲﹐低低按。玻璃盞﹐深深勸。任春紅﹑吹上桃花人面。簪履盡居彈鋏下﹐煙嵐休恨平嵩遠。待試看﹑南極老人星﹐今朝見。

○滿江紅

和張文玘

宿酒才醒﹐聽喚起﹑一聲春曉。無限恨﹑滿城風絮﹐一川煙艸。年少拋人容易去﹐萬紅千紫都開了。試但教﹑頭上插花枝﹐花應笑。狂言在﹐人絕倒。狂藥盡﹐愁難埽。待丁寧屬付﹐再來靑鳥。團扇不堪題往事﹐斷弦惟恨知音少。但時時﹑頻把鏡來看﹐人將老。

○滿江紅

名利場中﹐愁過了﹑幾多昏曉。試看取﹑江鷗遠水﹐野麋丰艸。世艸浮雲翻覆盡﹐此生造物安排了。但芒鞋竹杖任蹉跎﹐狂吟笑。尊有酒﹐同誰倒。花滿徑﹐無人掃。念紅塵來往﹐倦如飛鳥。懶後天教閒處著﹐坐閒人比年時少。向太行山下覓菟裘﹐吾將老。

○滿江紅

李孝先壽日四月八日

小雨初晴﹐風搖蕩﹑綠陰淸晝。見說到﹑長庚復向﹐人間鍾秀。又對上番成竹筍﹐能忘贈別垂條柳。看將來﹑三五月圓時﹐人如舊。時東平取前妻。浮世事﹐君知否。春夢斷﹐空回首。笑平生豪邁﹐气沖牛鬥。幽鳥自歌無譜曲﹐飛花故送長生酒。待騎鯨海上再相逢﹐爲君壽。

○滿江紅

詠雪

漠漠愁陰﹐銀界曉﹑浩然一色。誰翦水﹑就中撩亂﹐燕山如席。天若有情天也老﹐髙山底事頭先白。甚教人﹑錯恨五更風﹐花狼藉。寒欲退﹐劉義筆。深欲沒﹐韋郎膝。問何如江上﹐孤舟蓑笠。君不見過門多惡客﹐等閒踏破瓊瑤迹。便粗豪﹑下馬坐人牀﹐尋歡伯。

○婆羅門引

重陽與元帥竇子溫曁眾友東城賞菊卽席賦

浮空霽色﹐江涵秋影雁初飛。相逢共繞東籬。點檢尊前見在﹐人似曉星稀。對滿山紅樹﹐葉葉堪題。大家露頂﹐任短髮﹑被風吹。只恐黃花人貌﹐不似年時。杯添野水﹐更何用﹑頻頻望白衣。沈醉後﹐攜手方歸。

○淸平樂

壬申歲六月十四日

滿斟綠醑﹐勸我千金壽。不住光陰催老醜。三十七年回首。鏡中白髮無多。缺壺安用歌。有志封侯萬里﹐列仙不柰臞何。

○淸平樂

錦堂壽

靑雲得路﹐休嘆功名誤。好在輞川堪畫處。聞早抽身歸去。任他千丈風波。光陰酒消磨。識破落花浮世﹐笑看金狄摩挲。

○淸平樂

閨重九宋翔卿席

黃花今後﹐才是秋光暮。依舊滿城風又雨。句引錦囊詩句。東籬尙可重遊。羨君來往風流。莫惜尊前健倒﹐這回節去蜂愁。

○淸平樂

戲贈

城南歸路﹐信馬隨車去。家在白雲樓下住。簾幕沈庭戶。不論天上人間。到頭此債須還。一枕行雲夢覺。小樓卻似巫山。

○南鄕子

李克紹生朝

來往亦風流。曾伴仙翁衣錦遊。聞道長平朱紫地﹐西樓。依舊人人說故侯。能得幾春秋。未必靈椿老便休。自有枝枝丹桂在﹐何憂。寶月忙催玉斧修。

○南鄕子

上夫人壽日

香靄博山鑪。羅綺森森奉燕居。書錦歸來冠蓋裏﹐當時。曾拜金花大國書。一旦得雙珠。阿大中郎喜有餘。見說上天𨿽富貴﹐爭如。平地仙家碧玉壺。

○南鄕子

錦堂壽日

弓劍不離身。唾手功名馬上成。見說人生爲郡樂﹐班春。政事如棋局局新。熊夢慶佳辰。喜動山城擊壤民。書錦堂前爭獻壽﹐畱賓。盡是蟠桃會上人。

○南鄕子

錦堂碧落壽席

爽气逼人寒。相對溪堂雪後山。賴有忘年林下友﹐盤桓。都把功名付等閒。盡到好休官。況在黃柑紫蟹間。天意不隨人事攺﹐平安。愁莫能侵鏡裏顏。

○太常引

同知崔仲明生日

太行千里政聲揚。同何處﹑是黃堂。遺愛幾時忘。試聽取﹑人歌召棠。錦衣年少﹐插花躍馬﹐休負好風光。三萬六千場。但暮暮﹑朝朝醉鄕。

○太常引

竇君瑞壽日

燕山勛烈有餘光。問丹桂﹑幾枝芳。陰徳後來昌。但教子﹑應須義方。功名看破﹐黃冠野服﹐林下道家裝。何處是仙鄕。這日月﹑閒中最長。

○太常引

劉君祥壽二月十五日

區區州縣肯徒勞。誰得似﹑卯金刀。一笑醉蟠桃。問何處﹑仙山可巢。兩朝人物﹐積年陰徳﹐心力過蕭曹。門戶便須髙。看今後﹑君家鳳毛。

○西江月

籌堂壽

落落瓊林人物﹐飄飄鶴氅仙風。渡江以後見英雄。那在懸刀一夢。霧恰山中隱豹﹐云還天上從龍。太行直枕大河東。猶比聲名不重。

○西江月

裴節度使壽﹝字懷誠﹞

薦疏李誇精鑑﹐婿佳韋得賢侯。手如霹靂在同州。不讓當時談藪。但可稱爲勁艸﹐莫教指作淸流。歸來綠野任沈浮。這个家風耐久。

○西江月

張堂臣壽日

人比當年楊柳﹐六郎元似蓮花。漁經獵史是生涯。那羨章臺走馬。鱸膾未歸夙駕﹐鬥牛尙客星槎。直教三戰過崔家。伴取赤松林下。

○西江月

答亞之

漠漠煙生碧樹﹐溶溶水滿芳溪。東風吹濕落花泥。忙殺營巢燕子。百字詩慚我寄﹐一壺酒望君攜。休將閒事等閒提。且把眉頭放起。

○鵲橋仙

段侯壽日

題橋志气﹐沈碑勛業﹐不在著鞭人後。浮雲富貴轉頭空﹐似一夢﹑南柯太守。輞川別墅﹐平泉小隱﹐此計地長天久。金章還肯換蓑衣﹐買陂塘﹑旋栽楊柳。

○鵲橋仙

劉君祥壽癸卯二月十五日

歲方值卯﹐斗方指卯﹐卯月月圓時候。大家來把卯時杯﹐共與个﹑卯金爲壽。一杯壽酒﹐一杯貴酒﹐更有一杯富酒。一杯畱得賀添丁﹐見積善之家有後。

○點絳唇

重陽菊間小酌﹐同申元帥等

秋樹風髙﹐可憐憔悴門前柳。白衣去後。閒卻持杯手。一笑相逢﹐落帽年時友。羣知否。南山如舊。人比黃花瘦。

○點絳唇

錦堂壽日

馬上功名﹐射雕誰似將軍手。一朝肘後。金印懸如斗。錦繡山川﹐何似人長久。閒中友。爲君添壽。共勸忘懷酒。

○點絳唇

王懷州壽日戊戌十月一日

橫矟將軍﹐是他馬上男兒事。河山表裏。養就英雄气。衣錦歸來﹐占盡人間貴。功名遂。神仙平地。學取畱侯計。

○點絳唇

馮巨川南齋牡丹

花恨開遲﹐爲花遲後爲花惱。問花開了。卻恨花開早。人貌年年﹐不似花長好。還知道。年年人貌。卻笑花先老。

○點絳唇

酒贈申元帥

著甚幹忙﹐人生只合糟北老。一杯軟飽。從事齊能到。不讀離騷﹐恐怕愁難掃。春光好。醉時便倒。何處無芳艸。

○鷓鴣天

弔李克修

須信人生足別離。此情惟有落花知。方憂躍馬明年事﹐忽至黃楊厄閏期。生有限﹐去何疑。騎鯨公子賦成詩。得從上界眞官府﹐百計招魂不肯歸。

○鷓鴣天

和天久雨

滴滴寒聲攪夜眠。行雲似與楚山連。百川到底終歸海﹐一水元來不護田。﹝下缺﹞

下缺

○鷓鴣天

喪亂�來少睡眠。���榻又畱連。那堪又下瀟瀟雨﹐可柰無秋薄薄田。���﹐�殘年。眼前戈戟尙森然。得他眞个風雲手﹐不信人間有漏天。

以上彊村叢書本用汪魚亭藏鈔莊靖先生集本案彊村叢書所用底本﹐並非汪藏鈔本﹐乃別一鈔本。查汪藏鈔本無最後鷓鴣天兩首﹐惟古監張氏研古樓鈔本有之。

【李齊賢﹕詞作53首】

○沁園春

將之成都

堪笑書生﹐謬算狂謀﹐所就幾何。謂一朝遭遇﹐雲龍風虎﹐五湖歸去﹐月艇煙蓑。人事多乖﹐君恩難報﹐爭柰光陰隨逝波。緣何事﹐背鄕關萬里﹐又向岷峨。幸今天下如家﹐顧去日無多來日多。好輕裘快馬﹐窮探壯觀﹐馳山走海﹐總入淸哦。安用平生﹐突黔席暖﹐空使毛羣欺臥駝。休腸斷﹐聽陽關第四﹐倒捲金荷。

○江神子

七夕冒雨到九店

銀河秋畔鵲橋仙。每年年。好因緣。倦客胡爲﹐此日卻離筵。千里故鄕今更遠﹐腸正斷﹐眼空穿。夜寒茅店不成眠。一燈前。雨聲邊。寄語天孫﹐新巧欲誰傳。懶拙只宜閒處著﹐尋舊路﹐臥林泉。

○鷓鴣天

過新樂縣

宿雨連明半未晴。跨鞍聊復問前程。野田立鶴何山意﹐驛柳鳴蜩是處聲。千古事﹐百年情。浮雲起滅月虧盈。詩成卻對靑山笑﹐畢竟功名怎麼生。

○鷓鴣天

九月八日寄松京故舊

客裏良辰屢已孤。菊花明日共誰娛。閉門暮色迷紅艸﹐敧枕秋聲度碧梧。三尺喙﹐數莖須。獨吟詩句當歌呼。故園依舊龍山會﹐剩肯樽前說我無。

○鷓鴣天

飲酒其法不篘不壓﹐插竹筒甕中﹐座客以次就而吸之﹐傍置杯水﹐量所飲多少﹐挹注其中﹐酒若不盡﹐其味不諭

未用眞珠滴夜風。碧筩醇酎气相通。舌頭金液凝初滿﹐眼底黃雲陷欲空。香不斷﹐味難窮。更添春露吸長虹。飲中妙訣人如問﹐會得吹笙便可工。

○鷓鴣天

場州平山堂﹐今爲八哈師所居

樂府曾知有此堂。路人猶解說歐陽。堂前楊柳經搖落﹐壁上龍蛇逸杳茫。云澹濘﹐月荒涼。感今懷古欲沾裳。胡僧可是無情物﹐毳衲蒙頭入睡鄕。

○鷓鴣天

鶴林寺

夾道修篁接斷山。小橋流水走平田。雲間無處尋黃鶴﹐雪裏何人聞杜鵲。誇富貴﹐慕神仙。到頭還是夢悠然。僧窗半日閒中味﹐只有詩人得祕傳。

○太常引

暮行

棲鴉去盡遠山靑。看暝色﹑入林坰。燈火小於螢。人不見﹑苔扉半扃。照鞍涼月﹐滿衣白露﹐系馬睡寒廳。今夜候明星。又何處﹑長亭短亭。

○浣溪沙

早行

旅枕生寒夜慘淒。半庭明月露淒迷。疲僮夢語馬頻嘶。人世幾時能少壯﹐宦遊何處計東西。起來聊欲舞荒雞。

○浣溪沙

黃帝鑄鼎原

見說軒皇此煉丹。乘龍一去杳難攀。鼎湖流水自淸閒。空把遺弓號地上﹐不蒙畱藥在人間。古今無計駐朱顏。

○大江東去

過華陰

三峯奇絕﹐盡披露﹑一掬天慳風物。聞說翰林曾過此﹐長嘯蒼松翠壁。八表遊神﹐三杯通道﹐驢背須如雪。塵埃俗眼﹐豈知天上人傑。猶想居士胸中﹐倚天千丈气﹐星虹閒發。縹緲仙蹤何處問﹐箭筈天光明滅。安得聯翩﹐云裾霞佩﹐共散麒麟發。花間玉井﹐一樽轟醉秋月。

○蝶戀花

漢武帝茂陵

石室天壇封禪了。靑鳥含書﹐細報長生道。寶鼎光沈仙掌倒。茂陵斜日空秋艸。百歲眞同昏與曉。羽化何人﹐一見蓬萊島。海上安期今亦老。從教喫盡如瓜棗。

○人月圓

馬嵬效吳彥髙

五云繡嶺明珠殿﹐飛燕倚新妝。小顰中有﹐漁陽胡馬﹐驚破霓裳。海棠正好﹐東風無賴﹐狼藉春光。明眸皓齒﹐如今何在﹐空斷人腸。

○水調歌頭

過大散關

行盡碧溪曲﹐漸到亂山中。山中白日無色﹐虎嘯谷生風。萬仞崩崖疊嶂﹐千歲枯藤怪樹﹐嵐翠自蒙蒙。我馬汗如雨﹐修徑轉層空。登絕頂﹐覽元化﹐意難窮。羣峯半落天外﹐滅沒度秋鴻。男子平生大志﹐造物當年眞巧﹐相對孰爲雄。老去臥丘壑﹐說此詫兒童。

○水調歌頭

望華山

天地賦奇特﹐千古壯西州。三峯屹起相對﹐長劍凜淸秋。鐵鎖髙垂翠壁﹐玉井冷涵銀漢﹐知在五雲頭。造物可無物﹐掌迹宛然畱。記重瞳﹐崇祀秩﹐答神休。眞誠若契眞境﹐靑鳥引丹樓。我欲乘風歸去﹐只恐煙霞深處﹐幽絕使人愁。一嘯蹇驢背﹐潘閬亦風流。

○玉漏遲

蜀中中秋值雨

一年惟一日。遊人共惜﹐今宵明月。露洗霜磨﹐無限金波洋溢。幸有瑤琴玉笛﹐更是處﹑江樓淸絕。邀俊逸。登臨一醉﹐將酬佳節。豈料數陣頑云﹐忽掩卻天涯﹐廣寒宮闕。失意初筵﹐惟聽秋虫嗚咽。莫恨姮娥薄相﹐且吸盡﹑杯中之物。圓又缺。空使早生華髮。

○菩薩蠻

舟中夜宿

西風吹雨鳴江樹。一邊殘照靑山暮。系纜近漁家。船頭人語嘩。白魚兼白酒。徑到無何有。自喜臥滄洲。那知是宦遊。

○菩薩蠻

舟次靑神

長江日落煙波綠。移舟漸近靑山曲。隔竹一燈明。隨風百丈輕。夜深篷底宿。暗浪鳴琴築。夢與白鷗盟。朝來莫漫驚。

○洞仙歌

杜子美艸堂

百花潭上﹐但荒煙秋艸。猶想君家屋烏好。記當年﹐遠道華發歸來﹐妻子冷﹐短褐天吳顚倒。卜居少塵事﹐畱得囊錢﹐買酒尋花被春惱。造物亦何心﹐枉了賢才﹐長羈旅﹑浪生虛老。卻不解消磨盡詩名﹐百代下﹐令人暗傷懷抱。

○滿江紅

相如駟馬橋

漢代文章﹐誰獨步﹑上林詞客。遊曾倦﹑家徒四壁﹐气吞七澤。華表畱言朝禁闥﹐使星動彩歸鄕國。笑向來﹑父老到如今﹐知豪傑。人世事﹐眞難測。君亦爾﹐將誰責。顧金多祿厚﹐頓忘疇昔。琴上早期心共赤﹐鏡中忍使頭先白。能不攺﹑只有蜀江邊﹐靑山色。

○木蘭花慢

長安懷古

騷人多感慨﹐況故國﹑遇秋風。望千里金城﹐一區天府﹐气勢淸雄。繁華事﹐無處問﹐但山川景物古今同。鶴去蒼云太白﹐雁嘶紅樹新丰。夕陽西下水流東。興廢夢魂中。笑弱吐彊吞﹐縱成橫破﹐鳥沒長空。爭如似犀首飲﹐向蝸牛角上任窮通。看取麟臺圖畫﹐�余馬鬣蒿蓬。

○木蘭花慢

書李將軍家壁

將軍眞好士﹐識半面﹑足吾生。況西自岷峨﹐北來燕趙﹐並轡論情。相牽挽﹐歸故里﹐有門前稚子候淵明。對酒歡酣四坐﹐挑燈話到三更。髙歌伐木鳥嚶嚶。懷抱向君傾。任客路光陰﹐欲停歸騎﹐更盡飛觥。人間世逢與別﹐似浮雲聚散月虧盈。但使金軀健在﹐白頭會得尋盟。

○巫山一段雲

瀟湘八景平沙落雁

玉塞多繒繳﹐金河欠稻粱。兄兄弟弟自成行。萬里到瀟湘。遠水澄拖練﹐平沙白耀霜。波頭人散近斜陽。欲下更悠揚。

○巫山一段雲

遠浦歸帆

南浦寒潮急﹐西岑落日催。雲帆片片趁風開。遠映碧山來。出沒輕鷗舞﹐奔騰陣馬回。船頭浪吐雪花堆。畫鼓殷春雷。

○巫山一段雲

瀟湘夜雨

潮落蒹葭浦﹐煙沈橘柚洲。黃陵祠下雨聲秋。無限古今愁。漠漠迷漁火﹐蕭蕭滯客舟。个中誰與共淸幽。惟有一沙鷗。

○巫山一段雲

洞庭秋月

萬里天浮水﹐三秋露洗空。冰輪輾上海門東。弄影碧波中。蕩蕩開銀闕﹐亭亭插玉虹。雲帆便欲掛西風。直到廣寒宮。

○巫山一段雲

江天暮雪

風緊云容慘﹐天寒雪勢嚴。篩寒灑白弄纖纖。萬屋盡堆鹽。遠浦回漁棹﹐孤村落酒簾。三更霽色妒銀蟾。更約掛疏簾。

○巫山一段雲

煙寺晚鐘

楚甸秋霖捲﹐湘岑暮靄濃。一舂容罷一春容。何許日沈鐘。搖月傳空谷﹐隨風渡遠峯。溪橋有客倚寒筇。一徑入雲松。

○巫山一段雲

山市晴嵐

遠岫螺千點﹐長溪玉一圍。日髙山店未開扉。嵐翠落殘霏。隱隱樓臺遠﹐蒙蒙艸樹微。市橋曾記買魚歸。一望卻疑非。

○巫山一段雲

漁村落照

遠岫畱殘照﹐微波映斷霞。竹籬茅舍是漁家。一徑傍林斜。綠岸雙雙鷺﹐靑山點點鴉。時聞笑語隔蘆花。白酒換魚蝦。

○巫山一段雲

平沙落雁

醉墨疏還密﹐殘棋整復斜。料應遺迹在泥沙。來往歲無差。水暖仍菇米﹐霜寒尙葦花。心安只合此爲家。何事客天涯。

○巫山一段雲

遠浦歸帆

解纜離淮甸﹐揚舲指楚鄕。風聲颯颯水茫茫。帆席上危檣。斷送浮雲影﹐驚回過雁行。江樓紅袖倚斜陽。遠引客心忙。

○巫山一段雲

瀟湘夜雨

暗澹靑楓樹﹐蕭疏斑竹林。篷窗夜雨冷難禁。敧枕故鄕心。二女湘江淚﹐三閭楚澤吟。白雲千載恨沈沈。滄海未爲深。

○巫山一段雲

洞庭秋月

衡嶽寬臨北﹐君山小近南。中開北百里湖潭。吳楚入包含。銀漢秋相接﹐金波夜正涵。舉杯長嘯待鸞驂。且對影成三。

○巫山一段雲

江天暮雪

向夕回徵棹﹐淩寒上酒樓。江云作雪使人愁。不見古潭洲。聲緊云邊雁﹐魂淸水上鷗。千金駿馬擁貂裘。何似臥漁舟。

○巫山一段雲

山市晴嵐

海气蒸秋熱﹐山容媚曉晴。森森萬樹立無聲。空翠襲人淸。鏡裏雙蛾斂﹐機中匹練橫。隔溪何處鷓鴣鳴。云日翳還明。

○巫山一段雲

漁村落照

雨霽長江碧﹐雲歸遠岫靑。一邊殘照在林坰。綠网曬苔扃。波影明重綺﹐沙痕射遠星。鱸魚白酒醉還醒。身世任浮萍。

○巫山一段雲

松都八景紫洞尋僧

傍石過淸淺﹐穿林上翠微。逢人何更問僧扉。午梵出煙霏。艸露沾芒屨﹐松花點葛衣。鬢絲禪榻坐忘機。山鳥漫催歸。

○巫山一段雲

靑郊送客

芳艸城東路﹐疏松野外坡。春風是處別離多。祖帳簇鳴珂。村暖雞呼屋﹐沙晴燕掠波。臨分立馬更婆娑。一曲渭城歌。

○巫山一段雲

萬壑煙光動﹐千林雨气通。五冠西畔九龍東。水墨古屏風。巖樹濃凝翠﹐溪花亂泛紅。斷虹殘照有無中。一鳥沒長空。

北山煙雨

○巫山一段雲

西江風雪

過海風淒緊﹐連云雪杳茫。落花飄絮滿江鄕。偸放一春狂。漁市關門早﹐徵帆入浦忙。酒樓何處咽絲簧。愁殺孟襄陽。

○巫山一段雲

白嶽晴雲

菖杏春風後﹐茅茨野水頭。晴雲弄色藹林丘。雨意未能休。京縣民無賦﹐郊田歲有秋。明朝去學種瓜侯。身世寄菟裘。

○巫山一段雲

黃橋晚照

隱見溪流轉﹐縱橫野壠分。隔林人語遠堪聞。村徑綠如裙。鳶集蜈山樹﹐鴉投鵠嶺雲。來牛去馬更紛紛。城郭日初曛。

○巫山一段雲

長湍石壁

插水雲根聳﹐橫空黛壁開。魚龍吹浪轉隅隈。百里綠徘徊。日浸玻璃色﹐花分錦繡堆。畫船載酒管弦催。一日繞千回。

○巫山一段雲

朴淵瀑布

日照羣峯秀﹐云蒸一洞深。人言玉輦昔登臨。盤石在潭心。白練飛千尺﹐靑銅徹萬尋。月明笙鶴下遙岑。吹送水龍吟。

○巫山一段雲

紫洞尋僧

老喜身猶健﹐閒知興更添。芒鞋竹杖度千巖。迎送有蒼髯。坐久雲歸岫﹐談餘月掛檐。但教沽酒引陶潛。來往意何厭。

○巫山一段雲

靑郊送客

野寺松花落﹐晴川柳絮飛。臨風白馬紫金襪﹐欲去惜芳菲。聚散今猶古﹐功名夢也非。靑山不語暗相譏。誰見二疏歸。

○巫山一段雲

西江風雪

雪壓江邊屋﹐風鳴浦口檣。時登艸閣掛南窗。雲海杳茫茫。斫膾銀絲細﹐開尊綠蟻香。髙歌一曲禮成江。腸斷賀頭网。

○巫山一段雲

北山煙雨

澹澹靑空遠﹐亭亭碧巘重。忽驚雷雨送飛龍。欲洗玉芙蓉。稍認巖間寺﹐都迷壑底松。良工吮筆未形容。疑是九疑峯。

○巫山一段雲

白嶽晴雲

曉過靑郊驛﹐春遊白嶽山。提壺勸酒語關關。一聽一開顏。村捨疏林外﹐田畦亂水間。郊原雨足信風還。羨殺嶺雲間。

○巫山一段雲

黃橋晚照

曠望苽田路﹐嵯峨柳院樓。夕陽行路卻回頭。紅樹五陵秋。城郭遺基壯﹐干戈往事悠。村家童子不知愁。橫笛倒騎牛。

○巫山一段雲

朴淵瀑布

絕壁開嵌竇﹐長川掛半天。跳珠噴玉几千年。爽气白如煙。豈學然犀客﹐誰期駐鶴仙。淋衣暑汗似流泉。到此欲裝綿。

○巫山一段雲

長湍石壁

瘦骨千年立﹐蒼根百里盤。橫張側展綠波間。一帶玉孱顏。獵騎何曾顧﹐漁郎只漫看。詩人彊欲狀天慳。贏得鬢毛斑。

彊村叢書用明刊益齋亂稿本﹐不知用何本﹐其中有誤字﹐玆據南京圖書館藏明鈔萬曆刊本校攺

【李仁山﹕詞作1首】

○西江月

瑤英輕灑。姑射飄仙駕。巧奪孤山能變化。夭嬌飛來白下。絕憐玉骨淸姿。不隨紅紫芳時。要識天然標格﹐竹籬茅舍橫枝。

附見天籟集卷下內。原題云﹐李仁山次韻﹐自注蟠桃來自杭和靖詩句﹐得於孤山也。

【李時﹕詞作1首】

○木蘭花慢

春日遊晉祠﹝石刻﹐至元壬午谷雨前一日刊﹞

憶蘭亭佳致﹐從憲長﹐剩追尋。問開花髙山﹐晉祠流水﹐誰是知音。𨿽無鳳笙龍管﹐勸行杯﹑時有不弦琴。馬首家家明月﹐眼前處處禪林。一觴一詠暢懷襟。塵世任浮沈。莫論興亡﹐休爭人我﹐且樂歡心。韶華豈能常在﹐又斜陽﹑西下暮云深。好袖東風歸去﹐春宵一刻千金。

金石萃編補正卷四

【李天翼﹕詞作1首】

○臨江仙

和元遺山

南去北來人自老﹐落花飛絮悠悠。思君一度一登樓。無窮煙水裏﹐何處認並州。忽見姓名雙淚落﹐新詩聊浣離愁。若爲重醉繡江秋。芙蓉明月下﹐來往一扁舟。

附見遺山樂府內

【李庭﹕詞作5首】

○水調歌頭

史侯生朝

轅門奏歸凱﹐旭日上初筵。東風萬家香火﹐春信到梅邊。側聽稱觴新語﹐一滴願增一歲﹐門外酒如川。詔領八州督﹐聲動九重天。茁蘭芽﹐輝花萼﹐樹堂萱。一門餘慶如此﹐今古幾人全。多少山東父老﹐久望太平勛業﹐畢竟在何年。整頓乾坤了﹐拭目認淩煙。

○滿庭芳

冀徳修生朝

燕寢凝香﹐金貂貰酒﹐挽將天上春回。踵門爲壽﹐盡道謫仙才。誰識元龍豪气﹐沈雄自﹑湖海中來。十年夢﹐新亭風景﹐惟有歲寒梅。老來。須共約﹐鳳皇山下﹐竹杖芒鞋。要從今澆下﹐胸次崔嵬。釀取周郎醇酎﹐更休用﹑桃李傳杯。衡門外﹐柘荊尙在﹐千歲看花開。

○水調歌頭

張耀卿壽日

傷心庚開府﹐書劍憶遊梁。十年流落冰雪﹐如履柏臺霜。昨日螳螂當轍﹐今日豺狼當路﹐牛背置神光。竟訪赤松去﹐不顧紫微忙。漢貂蟬﹐萬人傑﹐八州王。有君如是何事﹐髙臥北窗涼。傳得黃州密印﹐有病安心是藥﹐此外更無方。莫袖經綸手﹐遺愛在甘棠。

○水龍吟

蕭公弼生朝

喜逢天上天人﹐一尊共醉梅花底。朝元已了﹐讀書未徧﹐復來人世。憩鶴臺邊﹐景龍門外﹐十年遊戲。自歸來﹐卻過趙州橋上﹐閱橋下﹐東流水。盡道翺翔物外﹐解牛刀﹑刃遊餘地。誰知別有﹐香山遠韻﹑謫仙豪气。應笑蹉跎﹐半生書劍﹐今猶如此。待西風﹐拂口貂裘塵土﹐進黃公履。

○望月婆羅門引

史尙書生朝

太平有象﹐老人星﹑喜照滹陽。前銜曾近文昌。壽樂今年餘慶﹐新到五花堂。看雞鳴問寢﹐鱗次稱觴。白眉最良。八州督﹐漢侯王。院院瓊林玉樹﹐畫戟淸香。一椿五桂﹐更休說﹑燕山竇十郎。談麈上﹐白日羲皇。

彊村叢書校孔葒谷藏鈔寓庵集本﹐玆另據藕香零拾本校攺。

【李獻能﹕詞作3首】

○春艸碧

紫簫吹破黃州月。簌簌小梅花﹐飄香雪。寂寞花底風鬟﹐顏色如花﹑命如葉。千里涴兵塵﹑淩波襪。心事鑑影鸞孤﹐箏弦雁絕。舊時雪堂人﹐今華發。斷腸金縷新聲﹐杯深不覺琉璃滑。醉夢繞南云﹐花上蝶。

○江梅引

爲飛伯賦靑梅

漢宮嬌額倦塗黃。試新妝。立昭陽。萼綠仙姿﹐髙髻碧羅裳。翠袖捲紗閒倚竹﹐暝云合﹐瓊枝薦暮涼。璧月浮香。搖玉浪﹐拂春簾﹐瑩綺窗。冰肌夜冷滑﹐無粟影﹐轉斜廊。冉冉孤鴻﹐煙水渺三湘。靑鳥不來天也老﹐斷魂些﹐淸霜靜楚江。

○浣溪沙

河中環勝樓感懷

垂柳陰陰水拍堤。欲窮遠目望遠迷。平蕪盡處暮天低。萬里中原猶北顧﹐十年長路卻西歸。倚樓懷抱有誰知。

以上三首見中州樂府

【李孝光﹕詞作22首】

○念奴嬌

江南春暮﹐看麥枯蠶老﹐故鄕風物。縞袂靑裙桑下路﹐笑動斜陽村壁。鵝鴨比鄰﹐牛羊日夕﹐父老頭如雪。桑麻舊語﹐寧論漢庭人傑。誰辦艸艸杯盤﹐朱櫻綠筍﹐逸興尊前發。冉冉年華吾老矣﹐目送孤云明滅。拾穗行歌﹐摘瓜抱蔓﹐此事眞毫髮。逢君轟飲﹐與吾喚取明月。

○水調歌頭

題於彥明新居

東湖浸南麓﹐北蕩帶西山。其中大有佳處﹐元不減商顏。上有雁峯千疊﹐下有龍灘百曲﹐別是一人寰。昨夜雨新過﹐流水到花間。一張琴﹐一壺酒﹐伴渠閒。詩成眞宰應妒﹐萬象入嘲訕。北海尊罍依舊﹐東裏杖藜無恙﹐未放鬢毛斑。吾亦秣吾馬﹐不怕路盤盤。

○水調歌頭

月來印千水﹐云去露千山。乾坤一艸亭耳﹐爲我洗愁顏。東戶太湖搖碧﹐北戶長松立鐵﹐此豈是塵寰。老子樂何事﹐在山水之間。算吾生﹐���﹐只饒閒。平時鬥酒本勞﹐笑語親譏訕。千古武陵溪上﹐雞犬也應問訊﹐春夢落花斑。李願大佳士﹐誰爲賦歸盤。

○臨江仙

壽李后山

種竹栽花溪上宅﹐此翁初賦歸歟。試嘗菊水味何如。人間霖雨手﹐天上壽星圖。把酒祝翁千歲壽﹐翁言政不關渠。少令髙大我門閭。平反亦多矣﹐有駟馬髙車。

○水龍吟

與北山覺公

倚闌藍玉西邊﹐長松千尺鼪鼯走。風吹香霧﹐云生幽樹﹐泉鳴缺甃。嘻笑山翁﹐看山不厭﹐別來渾瘦。且休嫌俗客﹐竹牀烏幾﹐半分與﹐眞耆舊。已辦澤車款段﹐時時過﹑竹扉花牖。人來問我﹐功名老矣﹐狂歌搖首。袖裏經綸﹐與時消息﹐只令杯酒。喚香山居士商量﹐添个似儂肯否。

○滿庭芳

賦醉歸

昨夜溪頭﹐瀟瀟風雨﹐柳邊解个漁舟。狂歌擊楫﹐驚起欲眠鷗。笑殺子猷訪戴﹐待到門﹑興盡歸休。得似我﹐裳衣顚倒﹐大叫索茶甌。長怪天翁﹐賦人以量﹐偏曲如鉤。有大於江海﹐小徑盈抔。愛酒靑蓮居士﹐又何苦﹑枕藉糟邱。玉山倒﹐風流膾炙﹐底爲子孫謀。

○水調歌頭

與於雲峯

吾子釣遊處﹐一過一徘徊。舊時酒壺茶碗﹐重洗古莓苔。點檢東頭松菊﹐料理西頭水竹﹐一一手親裁。別有古人意﹐石上五株梅。馬少遊﹐陶元亮﹐大佳哉。世間榮枯寵辱﹐我輩未須猜。此是君家邱墓﹐此是君家第宅﹐緣底不歸來。我有一杯酒﹐準擬拂塵埃。

○鷓鴣天

千載循良漢鮑宣。云仍儒雅故依然。龍門他日文章客﹐雁蕩今朝行地仙。魚鱠玉﹐酒流泉。紫萸黃菊斗淸妍。祝君此會年年健﹐藥裹陰功已付天。

○鵲橋仙

爲邱梅邊賦

山蟠屋上﹐水蟠屋下﹐个裏花香竹秀。天翁老去更多情﹐遣靑女﹑幻無爲有。天根老石﹐云根老樹﹐誰解逡巡揮就。只應煉石補天時﹐�畱取﹑刀圭爲壽。

○念奴嬌

男兒墮地﹐便試教啼看﹐定知英物。老去只追風月債﹐天地應空四壁。黃石殘書﹐赤松歸去﹐不料頭如雪。子房何信﹐竟推何者爲傑。醉後一笑掀髯﹐狂歌拍手﹐四座淸風發。竹帛功名人安在﹐去去云鴻滅沒。棗下枯枝﹐黃金虛牝﹐此事眞毫髮。豪吟轟飲﹐直須喚取明月。

○沁園春

花壓雙溪﹐月滿千門﹐气象崢嶸。�鄕村父老﹐踏歌舊曲﹐閭閻小子﹐弦誦新聲。雞犬無驚﹐桑麻如畫﹐酷似驅車過武城。誰爲此﹐事魯人姬姓﹐公旦云仍。欲知政理功成。吾父母﹑斯民只至誠。太夫人九十﹐板與春暖﹐公年六十﹐彩袖風輕。富貴康寧﹐天公賦予﹐老去功名照汗靑。祈公處﹐�人間霖雨﹐天上文星。

○滿庭芳

山色挼藍﹐溪光鑑玉﹐天�流轉精神。鶴盤松頂﹐松下坐髙人。好个壽星圖畫﹐愛花間﹑流水長春。儂知否﹐此山老子﹐元是宰官身。胸蟠書萬卷﹐翰林才調﹐獨次冠巾。是僧中龍象﹐天上麒麟。送客虎溪三笑﹐溪頭�﹑鷗鷺相親。香一瓣﹐祝公眉壽﹐雙巘碧嶙峋。

○水調歌頭

坐上且停酒﹐聽我別時歌。人生會面何少﹐離別一何多。我有兩行鐵汁﹐平生不爲人泣﹐但恐也滂沱。勸爾且轟飲﹐挈腳打琵琶。走兒童﹐騎竹馬﹐折桃花。沙頭日日風雨﹐猶自鼓頻撾。今日玉簫臺下﹐明日天臺路上﹐是處是天涯。鵬搏扶搖穩﹐我欲趁飛車。

○水調歌頭

和韻送公弼

酒酣肝膽露﹐把手共髙歌。中年底用離別﹐作惡漸應多。春盡江頭苦雨﹐日暮風沙萬里﹐重俯大江沱。行李幾時發﹐別意滿琵琶。仲宣樓﹐桓公柳﹐少陵花。別時政自淒斷﹐忍聽禰生撾。寧作丈夫意气﹐莫作妻孥戀嫪﹐後會渺無涯。風外柳花急﹐駿馬夾輕車。

○滿江紅

煙雨孤帆﹐又過錢塘江口。舟人道﹑官儂緣底﹐驅馳奔走。富貴何須囊底智﹐功名無若杯中酒。掩篷窗﹑何處雨聲來﹐髙眠後。官有語﹐儂聽取。官此意﹐儂知否。嘆果哉忘世﹐於吾何有。百萬蒼生正辛苦﹐到頭蘇息懸吾手。而今歸去又重來﹐沙頭柳。

○水調歌頭

髙云上鵬鶚﹐大路展驊驑。天風萬里吹上﹐容易莫遮畱。把酒長亭煙雨﹐問訊西湖風月﹐梅老暗香浮。更盡一杯酒﹐應憶舊時遊。功名事﹐爲霖雨﹐濟川舟。少試經綸﹐便爾老去合封侯。季子他年佩印﹐龐統行看展驥﹐竹馬候沙頭。富貴逼人甚﹐快攬黑貂裘。

○水龍吟

舉頭南極星明﹐五雲飄作天花雨。龜遊蓮葉﹐鶴棲松頂﹐���露。阿母瑤池﹐瓊花新好﹐正逢初度。對碧梧翠竹﹐黃庭讀罷﹐更細味﹐全生處。二十四番花信﹐待持入薰風舊譜。琴鳴瑟和﹐蘭淸玉暖﹐云翩彩舞。身在簫臺﹐月明風細﹐猶聞笑語。想胡麻飯熟﹐只應流出﹐向桃源路。

○感皇恩

算富貴康寧﹐於公獨厚。天公著意君知否。古今盛事﹐百歲在堂壽母。斑衣鶴髮﹑眞稀有。三載河陽﹐種花插柳。慣父老歌謠拍手。名香朝野﹐公旦云仍無負。劍光連紫气﹑橫牛斗。

○靑玉案

兒童齊唱民安作﹐問底事﹑來何暮。酷似當年廉叔度。春風千里﹐����﹐綠到棠陰處。玉壺淸貯金莖露。翻向人間作霖雨。今日東甌成樂土。淸都虎豹﹐借恂無計﹐衮職須君補。

○感皇恩

五馬東來﹐人歌襦誇﹐春晚棠陰綠如許。艸堂詩夢﹐應費湖中簫鼓。淸香生畫戟﹑連嘉樹。父老踏歌﹑道君侯來何暮。容易君侯又歸去。鳳凰池上﹐去作九州霖雨。兒童騎竹馬﹐沙堤路。

○水調歌頭

伯仲見伊呂﹐前日補天歸。平生蓋世勛業﹐何用藉羣兒。出領繡衣龍節﹐入擁繡裳赤舄﹐名字在金閨。磊落正如此﹐焉學古人爲。濟川舟﹐調羹手﹐看當時。功成便引身去﹐大不負書詩。兩鬢蕭蕭華發﹐總爲愛君憂國﹐臣老系安危。天子方好老﹐領取帝王師。

○水龍吟

倚闌遙見江南﹐狒貍前度愁風雨。英雄安在﹐龍顚虎倒﹐空悲朝露。落日荒宮﹐北風過雁﹐柰何躊佇。見行人指點﹐戰場猶說﹐三城下﹐西州路。有客登髙長嘯﹐訪諸君﹑舊遊無處。麒麟何物﹐累累誰者﹐消沈千古。北海人豪﹐駱駝坡下﹐而今黃土。算無過何遜風流﹐便擬賦﹐官梅去。

以上四印齋本五峯詞二十二首

【李晏﹕詞作4首】

○婆羅門引

保徳西樓作

汗融畏日﹐豈知髙處有風淸。倚闌襟袖涼生。坐看崩云脫壤﹐不礙亂峯靑。待目窮千里﹐卻怕傷情。河分古城。聽裂岸﹑怒濤驚。好是烽沈幽障﹐鼓臥邊亭。西樓老子﹐更無用﹐胸中十萬兵。酒到處﹑莫放杯停。

○虞美人

佳人酒暈紅生頰。灩灩霞千疊。雨餘紅淚濕黃昏。誤認當年人面﹑倚朱門。飄零又送靑春暮。悵望劉郎去。教人不恨五更風。只恨馬蹄﹑無處避殘紅。

○鷓鴣天

苒苒萋萋雨後村。芳塵不到五侯門。曾隨曉淚撩詩思﹐又向春風入燒痕。春去後﹐憶王孫。啼紅南浦記芳溫。夕陽樓外連天遠﹐乞與騷人怨楚魂。

○菩薩蠻

回文

斷腸人去春將半。半將春去人腸斷。歸客倦花飛。飛花倦客歸。小窗寒夢曉。曉夢寒窗小。誰與畫愁眉。眉愁畫與誰。

以上四首見中州樂府

【李眞人﹕詞作20首】

○望江南

初學道﹐須認得眞鉛。采取鉛中金白雪﹐卻將金雪作丹田。方始見重玄。

○望江南

分明道﹐不離黑鉛中。領取五行尋藥體﹐五行之內覓金公。法象在參同。

○望江南

分明道﹐朦朧在君家。龍虎見君君不見﹐徒將金寶作河車。爭得見黃芽。

○望江南

還丹道﹐金水號良媒。須得華池終見寶﹐徒將砂向黑鉛坯。莫妄損三才。

○望江南

丹砂道﹐學者亦如麻。不識鉛中含白虎﹐競燒糞穢覓金華。爭得跨雲霞。

○望江南

金花道﹐世上少人知。莫弄黑鉛將造化﹐淮南金祕在華池。爭肯泄天機。

○望江南

眞龍虎﹐玉兔與金精。廣見靑冥含萬象﹐朦朧降气結朱英。凡汞豈長生。

○望江南

金與水﹐相見兩交並。復卦發爻依刻漏﹐壺中日月結成形。滄海幾回淸。

○望江南

北方水﹐其數是眞鉛。一气剋凝抽摘雪﹐須令金體重初元。此結道中玄。

○望江南

北方水﹐龍虎自交彰。水火運時歸一體﹐臨鑪早見五神光。根本昔中方。

○菩薩蠻

還丹根蒂將何作。須憑金火相銷鑠。金火得長生。方成夫與妻。夫妻情重重。共隱眞人洞。眞洞約回期。天符來便歸。

○菩薩蠻

還丹父母將何作。木從火裏生枝博。枝博旣芳榮。離宮火漸明。漸明終卻滅。化土生金屑。土謝玉金鄕。金來歸北方。

○菩薩蠻

還丹龍虎將何作。北方玄武南朱雀。朱雀變爲龍。元宮養大虫。大虫食艸木。龍愛吞金玉。交戰向滄溟。俱傷血滿形。

○菩薩蠻

還彤鉛汞將何作。砂須剝面鉛沈腳。砂精與鉛精。露形不露形。爭得相違背。須用三才理。汞采日中精。鉛須鉛裏金。

○菩薩蠻

還丹水火將何作。須知兩位相交錯。火在水中求。水從火裏流。水流遭火克。爲有中男力。水被火淩持。相攜一室歸。

○菩薩蠻

還丹鼎器將何作。戊己正土爲城郭。城郭善堤防。堤防生藥王。藥王能禦眾。臣下難飛動。外隔坎離城。誰人見鼎形。

○菩薩蠻

還丹火法將何作。初從復卦終於剝。旦暮用屯蒙。潛行造化工。進爲春夏月。退象秋冬節。旣未入坤宮。還丹道已窮。

○菩薩蠻

還丹祕訣將何作。因師口授親糟粕。未悟莫施爲。前程路崄巇。尋文終不的。義在文中出。文義縱惺惺。摶量早晚成。

○菩薩蠻

還丹節行將何作。師曾囑咐畱言約。莫近貴豪門。貴豪賺殺人。不須誇富有。富有難長久。隱循且悠悠。願將天地儔。

○菩薩蠻

誇丹功用將何作。仙人盡號長生藥。服人得延年。方知此理玄。至藥終須覓。只在坎離側。向此得眞微。天長地久期。

以上李眞人述還丹訣十首案宋元間道士姓李者頗多﹐以上詞未著名字﹐不知李眞人確爲誰﹐姑作道謙。

【李治﹕詞作5首】

○摸魚兒

雁雙雙﹑正飛汾水﹐回頭生死殊路。天長地久相思債﹐何似眼前俱去。摧勁羽。倘萬一幽冥﹐卻有重逢處。詩翁感遇。把江北江南﹐風嘹月唳﹐並付一丘土。仍爲汝。小艸幽蘭麗句。聲聲字字酸楚。拍江秋影今何在﹐宰木欲迷堤樹。霜魂苦。算猶勝﹑王嬙有冢貞娘墓。憑誰說興。嘆鳥道長空﹐龍艘古渡。馬耳淚如雨。

遺山樂府上附

○摸魚兒

爲多情﹑和天也老﹐不應情遽如許。請君試聽雙蕖怨﹐方見此情眞處。誰點注。香瀲灩銀塘﹐對抹胭脂露。藕絲幾縷。絆玉骨春心﹐金沙曉淚﹐漠漠瑞紅吐。連理樹。一樣驪山懷古。古今朝暮雲雨。六郎夫婦三生夢﹐腸斷目成眉語。須喚取。共鴛鴦翡翠﹑照影長相聚。西風不住。恨寂寞芳魂﹐輕煙北渚。涼月又南浦。

遺山樂府上附

○江梅引

陌頭楊柳恨春遲。被寒欺。淡依依。瘦損王孫﹐靑瑣小腰圍。墻外瓊枝空照影﹐翠娥斂﹐遊絲百丈飛。燕歸雁歸書問寂。月細風尖供怨笛。玉骨成灰聖得回。夢裏音容﹐良是覺來非。多少江州司馬淚。斷腸曲﹐河聲送落暉。

遺山樂府中附

○鷓鴣天

太一滄波下酒星。露醽祕訣出仙扃。情知天上蓮花白﹐壓盡人間竹葉靑。迷晚色﹐散秋馨。兵廚曉澑玉泠泠。楚江云錦三千頃﹐笑殺靈均話獨醒。

遺山樂府下附

○鷓鴣天

十丈冰花太一峯。拍浮來赴酒船中。碧筒象鼻秋泉滑﹐澤國幽香笑捲空。雲淡濘﹐月朦朧。醉鄕千里鯉魚風。馮夷擊鼓休驚客﹐羅襪生塵恐惱公。

遺山樂府下附

【廉希憲﹕詞作1首】

○水調歌頭

讀書巖

杜陵佳麗地﹐千古盡英遊。雲煙去天尺五﹐繡閣倚朱樓。碧艸荒巖五畝﹐翠靄丹崖百尺﹐宇宙爲吾畱。讀書名始起﹐萬古入冥搜。鳳池崇﹐金穀樹﹐一浮鷗。彭殤爾能何許﹐也欲接余眸。喚起終南靈與﹐商略昔時名物﹐誰劣復誰優。白鹿廬山夢﹐頡頏天地秋。

永樂大典九千七百六十五巖字韻案大曲巖字韻引此詞作廉文靖公集。又引元明善淸河集讀書巖記﹐謂讀書巖爲故相太傅魏國廉文正公之別業﹐在京兆樊川少陵原之陽﹐可證大典作廉文靖公﹐當爲廉文正公之誤。

【梁曾﹕詞作1首】

○木蘭花慢

西湖送春

問花花不語﹐爲誰落﹐爲誰開。算春色三分﹐半隨流水﹐半入塵埃。人生能幾歡笑﹐但相逢﹑尊酒莫相催。千古幕天席地﹐一春翠繞珠圍。彩雲回首暗髙臺。煙樹渺吟懷。拚一醉畱春﹐畱春不住﹐醉裏春歸。西樓半簾斜日﹐怪銜春﹑燕子卻飛來。一枕靑樓好夢﹐又教風雨驚回。

詞品卷六

【梁梅﹕詞作1首】

○水龍吟

梅花

天教占了﹐百花頭上﹐和羹未晚。

續夷堅志卷四

【梁寅﹕詞作39首】

○晝夜樂

懷金陵

秣陵猶憶豪華地。醉春風﹑花明媚。碧城彩絢樓臺﹐紫陌香生羅綺。夾十里秦淮笙歌市。酒簾髙曳紅搖翠。油壁小輕車﹐間雕鞍金轡。同遊放浪多才子。詫酣歌﹑如髙李。傲時江海狂心﹐懷古虹霓雄气。歸臥云廬霜滿鬢﹐十年間﹑多少愁思。春夢繞天涯﹐度煙波千里。

○燭影搖紅

後漢匈奴傳﹐言呼韓邪單於來朝﹐願爲漢婿。後宮王嬙以積怨自請行﹐此事之實也。西京雜記乃云﹐元帝使畫工毛延壽圖宮人形貌﹐按圖名幸。王嬙以賂金少﹐畫不及貌。王嬙當行﹐帝見之悔﹐乃殺延壽。夫元帝柔仁之主也﹐而謂其因女色殺畫工﹐余固不信。而無寵自請行﹐誠一污賤女子耳。後之爲昭君曲者多歸咎元帝﹐殊不當也。因此賦

深鎖宮花﹐繡生魚鑰重門閉。美人何事怨東風﹐獨抱傷春意。月照黃沙萬里﹐到氈城﹑芳心自喜。尊前歌舞﹐馬上琵琶﹐寵深誰比。毳服胡妝﹐那思舊日嬌羅綺。年年秋雁向南飛﹐肯寄相思字。歲久玉顏憔悴﹐似花落﹐悔隨流水。艸靑墳上﹐應是香魂﹐尙含愁思。

○木蘭花慢

桃源

愛山中日月﹐春漸去﹐又還來。望水繞人家﹐云生窗戶﹐岫轉峯回。層層絳桃千樹﹐似丹霞﹑散綺映樓臺。世上從教桑海﹐人間自有蓬萊。漁郎未必是仙才。偶爾到天臺。喜相問相邀﹐山中殽簌﹐樹裏尊罍。何便尋歸路﹐是風波險處未心灰。要似秦民深隱﹐桃花只好移栽。

○綺羅香

天臺

翠谷吞霞﹐丹厓隱日﹐瑤艸綠迷仙路。復宇層臺﹐雞犬不知何處。花對發﹑洞裏嬌娥﹐璧雙美﹑人間才子。信奇緣﹑水合云交﹐香風滿徑共歸去。嘈嘈鸞鳳簫管﹐九醞瓊漿碧﹐冰盤麟脯。滄海深深﹐將比此情難侶。柰塵臆未斷愁根﹐被啼鳥苦催歸思。嘆多少樂極生悲﹐落花思故樹。

○八聲甘州

贈易自然禱雨有感

喜神龍飛雨徧秋郊﹐黃河自天來。是蟠溪逸士﹐胸中造化﹐掌上云雷。壇峙吟峯東畔﹐稽首望仙臺。絳節霓衣﹐擁閶闔朝開。憑仗小心風送﹐綠章上奏﹐咫尺瑤階。念魚頭赤子﹐濈濈困炎埃。賴皇穹﹑恩波滂沛﹐便千村萬落總春回。人都道先生功行﹐山嶽崔嵬。

○阮郎歸

自洪還家

歸來長嘯碧山河。結茅牽翠蘿。衰顏借問近如何。吳霜侵鬢多。衣裋褐﹐臥行窩。眼前隨分過。一溪風月與煙波。閒中宜釣蓑。

○醉落魄

蒼厓翠谷。閒雲一片無拘束。田廬村巷經行熟。無取無求﹐曳杖看修竹。道人邀我巖居宿。小槽白酒過醽醁。醉來只唱山中曲。無價淸歡﹐何必論金玉。

○南歌子

或以山蒲萄爲獻﹐其味與家園者無異

虯蔓懸秋露﹐驪珠撼曉風。倚崖點漆變殷紅。味與涼州珍貢﹐卻相同。禦苑堪移植﹐雕盤合上供。猿猱余顆寂寥中。多謝樵人分送﹐到山翁。

○憶秦娥

爲南溪廖氏題古梅

湖山曲。山頭花照湖波綠。湖波綠。盈盈仙子﹐鏡中顏玉。百千年樹繁英簇。春光卻在幽人屋。幽人屋。自然富貴﹐海珠千斛。

○魚遊春水

避亂還家﹐見桃花盛開

家臨千峯翠。幽徑重開荊棘裏。小桃花艷﹐春日盈盈霞綺。香入騷人碧玉杯﹐色映遊女靑螺髻。帶露更嬌﹐迎風尢媚。古有墻東避世。況似武陵風光美。時時獨酌花間﹐別有天地。不教掃逕看尢好﹐意欲尋仙從玆始。巖前白雲﹐石邊流水。

○謝池春

花朝

薄寒山閣﹐當亭午﹑瀟瀟雨。鳥靜桃花林﹐水坐蘭苕渚。玉勒驄稀出﹐油壁車何處。欲簪花﹑簪不住。花紅髮白﹐應笑人憔悴。春過一半﹐東去水﹑難西駐。前半傷多病﹐後半休虛負。白醴匏尊滿﹐紫筍山殽具。心無累﹐皆佳趣。自辭觴酌﹐勸客須當醉。

○緱山月

雨夕

急雨響巖阿。陰雲暗薜蘿。山中春去更寒多。縱紫門不閉﹐花滿徑﹐蒼苔潤﹐少人過。蘭舟曾記蘭汀宿﹐牽恨是煙波。而今林下和樵歌。看風風雨雨﹐滋造物﹐時時變﹐總心和。

○玉蝴蝶

閒居

天付林塘幽趣﹐千章雲水﹐三徑風篁。𨿽道老來知足﹐也有難忘。旋移梅﹑要教當戶﹐新插柳﹑須使依墻。更論量。水田種秫﹐辟圃栽桑。荒涼。貧家有誰能顧﹐獨憐巢燕﹐肯戀茅堂。客到衡門﹐且畱煮茗對焚香。看如今﹑蒼顏白髮﹐又怎稱﹑紫綬金章。太癡狂。人嘲我拙﹐我笑人忙。

○破陣子

黯黯淒淒艸色﹐狼狼藉藉花枝。江上煙波天共遠﹐樹外雲山路更迷。故人音信稀。因病縱教廢酒﹐非愁自懶題詩。芍藥荼蘼開漸近﹐蹴踘秋千樂有誰。雨僝風僽時。

○人月圓

春夜

三春月勝三秋月﹐花下惜淸陰。錦圍繡陣﹐香生革履﹐光動蘭襟。棠梨枝顫﹐乍驚棲鵲﹐夜久寒侵。明朝風雨﹐休孤此夕﹐一刻千金。

○燕歸慢

上巳雨

花徑蕭條。恰桃霞已盡﹐梨雪初飄。云霾嗔麗景﹐風雨妒佳期。山中行樂本寥寥。那更值﹑年荒酒價髙。諸生共髙詠﹐只閒靜﹐勝嬉遊。千嶂暝﹐故人遠﹐濘妨馬﹐水平橋。象筵寶瑟何由見﹐與誰共羽觴浮。蘭亭遺迹長蓬蒿。怎能句﹑山陰棹小舟。對景度新曲﹐獨堪向﹐故人求。

○雨霖鈴

夏景

螺峯堆綠。夜來經雨﹐渾似膏沐。飛泉怒瀉崖谷﹐懸霜練�鳴蒼玉。虎迹巖前過處﹐踏破翠苔褥。聽啼鳥﹐山北山南﹐樹杪殘云自相逐。蓬門晝掩稀來躅。稱幽人﹑獨步看新竹。移牀松下零露﹐三四點﹑怎沾緗軸。日永如年﹐況是身閒不受拘束。休妄想﹑鵷鷺朝班﹐聊且伴麋鹿。

○金菊對芙蓉

秋思

玉刻奇峯﹐藍拖秀水﹐秋光渾似耶溪。渺蒼煙十里﹐白鳥孤飛。恨無越女芙蓉艷﹐蘭舟小﹑桂棹輕移。西風殘照﹐樵人漁子﹐結伴尢宜。無柰物理難齊。嘆魚蝦苦瘦﹐雁鶩多肥。望茫茫江海﹐今更何之。溪頭綠樹親曾種﹐耐寒暑﹑應笑人衰。靑山千仞﹐白雲萬頃﹐須理荷衣。

○玉蝴蝶

丙午元夕

霽景煙霞五色﹐黃金柳裊﹐碧玉桃開。再觀升平气象﹐處處春回。且追隨﹑村歌里巷﹐休耽戀﹑綺席樓臺。獨徘徊。人看月上﹐月趁人來。因懷。金陵舊曾遊玩﹐禦街燈火﹐遠照秦淮。勝友同歡﹐醉聽簫鼓鬧春雷。幾年間﹑風馳云往﹐千里外﹑水復山回。是仙才。飆輪許借﹐重訪蓬萊。

○訴衷情

李花當戶間桃花。妍景雪兼霞。春風送將春色﹐照耀野人家。回蝶使﹐罷蜂衙。日初斜。雙鶯窗外﹐雙燕簾間﹐共惜穠華。

○浪淘沙

夜雨

檐澑瀉泉聲。寒透疏欞。愁如百艸雨中生。誰信在家翻似客﹐好夢先驚。花發恐飄零。只待朝晴。彩霞紅日照山庭。曾約故人應到也﹐同聽啼鶯。

○采桑子

孟夏

捨南捨北多桃李﹐子滿靑枝。曲徑冥迷。新竹增髙舊竹低。掃苔坐石何妨久﹐行步常遲。佇立移時。雲起東峯日墜西。

○宴淸都

端午

帶恨湘江水。無柰遠﹑楚雲天際千里。靈均一去﹐芳蓀翠減﹐香籬靑死。龍舟鼉鼓聲沸。嘆舊俗﹑空誇水戲。樂少年﹑越女吳姬﹐��王孫公子。曾記南浦芙蓉﹐東湖楊柳﹐斜日歌吹。彩舟載酒﹐綸巾揮扇﹐勝友同醉。而今白頭蓬捲。但諳慣﹑獨醒滋味。好只把﹑蘭佩荷衣﹐從今料理。

○望江南

傍村之民兄弟四人﹐坐豪奪民產遠流

山深處﹐豺虎縱跳踉。但愛體肥貪肉食﹐那知腹飽是身殃。天网甚恢張。千里外﹐魑魅可同鄕。三尺正當嚴律令﹐四凶那得詫彊梁。稽首謝君王。

○天仙子

苦熱

六合似鑪云似火。熱气蒸肌煙霧鎖。此時那得羽翰生﹐冰壑過。風巖坐。瀑布濺衣珠萬顆。未旱先愁愁怎躲。如在顚崖惟恐墮。急須霖雨慰蒼生﹐名譽播。江之左。誰在東山深處臥。

○蘇幕遮

秋旱喜雨

白萍乾﹐紅蓼悴﹐日減溪流﹐塵擁渾如霧。一日云凝千嶂雨。黃葉瀟瀟﹐卻又添新翠。墾蒿煙﹐耕艸露。種麥栽菘﹐生計那嫌暮。預羨登髙歡會阻。門掩黃花﹐也自多幽趣。

○永遇樂

丙午歲仲秋﹐與胡中山同舟往南昌﹐至樟鎭而返。別逾一月﹐作此寄之。中山能談泰定數

年少羨君﹐有如瓊樹﹐相見何晚。虎瞰山前﹐輕船同載﹐正桂花香滿。封溪一夕﹐孤篷聽浪﹐又趁朔風遄返。計行藏﹑只堪一笑﹐怕令白鷗驚見。君如管輅﹐聰明夐異﹐能道山翁奇蹇。絳闕蓬萊﹐人間天上﹐翹首仙凡遠。何時訪我﹐竹溪松壑﹐盡有白雲堪玩。寫長懷﹑且寄南飛秋雁。

○浪淘沙

冬景

錦樹分明上苑花。晴花宜日又宜霞。碧煙橫處有人家。綠似鴨頭松下水﹐白於魚腹柳邊沙。一溪云影雁飛斜。

○洞仙歌

捨後山中見羣鹿

孤峯碧峭﹐長雲中瑤艸。羣鹿甡甡怪希有。想嵩陽少室﹐曾伴松喬﹐知踏徧﹑白石蒼苔多少。逸人塵外趣﹐醫鳳驂鸞﹐夢上瀛洲歷蓬島。驀見此山中﹑便對煙霞﹐喜共約﹑長爲儕友。爲借問﹑仙翁在何方﹐願同往從之﹐徧窺巖岫。

○木蘭花慢

賀彭子壽伯塤叔侄新居

羨樓臺有地﹐不攺換﹑舊林塘。想叔父東山﹐郎君玉樹﹐籌畫非常。雲霄正期勛業﹐見先恢﹑庭戶攬風光。蒼靄晝生翠牖﹐丹霞曉映雕梁。春鶯求友候春陽。應戀木千章。宜永日圖書﹐涼飆絲竹﹐皓月壺觴。蓬萊宛然異境﹐愛琪花﹑瑤艸近人香。老矣猶誇能賦﹐憶君夢到華堂。

○珍珠簾

丙午冬雪

西窗夢斷檐光曉。雪交墜﹑��山僮驚報。巖岫化銀宮﹐似白雲仙島。萬樹梨花都開徧﹐怪一夜﹑春風來早。凝眺。想千家晏起﹐村巷幽悄。誰解喚掃庭除﹐命雕鞍迎客﹐玉壺注酒。金帳擁紅妝﹐惜盛歡難久。何似袁安門晝掩﹐抱淸冷﹑年年如舊。須候。候暖日烘梅﹐竹松回秀。

○踏莎行

江上阻風

疊浪堆瓊﹐橫煙織素。停橈避險灣頭住。汀洲連水水連云﹐何曾迷卻歸人路。今夕聊淹﹐明朝須去。休愁休怨休嗔怒。還家正屬好風光﹐啼鶯無數花千樹。

○虞美人

舟中

岷峨雪盡生春水。江闊盤蛟喜。蘭橈曉發大江東。回望銀宮金闕五雲中。來時秋渚蒹葭老。歸日春花早。客身千里似徵鴻。恰恰秋來春去總相同。

○謁金門

舟中對月

天似洗。遙望楚山千里。歸雁數聲云外去。此身猶滯此。半夜潛蛟不起。潭月金鱗光細。獨倚孤篷渾不寐。碧流淸見底。

○謁金門

采石花朝

春正美。處處艷桃穠李。記省花晨今日是﹐柰何辭帝裏。采石蘭橈暫倚。且與舟人同醉。心已到家身尙未。客中聊復爾。

○臨江仙

舟中

十日江程春過半﹐渚靑新長蘆芽。李花幾樹間桃花。嫩黃煙際柳﹐遠白水邊沙。老子老來心似水﹐肯教愁緒如麻。扁舟來往似仙槎。還家今有日﹐那得更思家。

○菩薩蠻

湖口

海門西上帆如電。神靈借與天風便。容易見廬山。雲中雙鶴還。風勻波不怒。水碧涵山翠。沽酒酹神君。醉吟湖上春。

○金縷曲

泊南浦

南浦歸帆暮。喜重看﹑螺江煙柳﹐鶴汀雲樹。畫棟朱簾歌舞地﹐風景已非前度。只浩蕩﹑江濤如故。相望飛樓鵬翅展﹐羨雄城﹑防衛多貔虎。又喜免﹐亂離苦。舊時猶記登臨處。共詩朋﹑賦友同歡﹐詠今懷古。兩鬢星星今老矣﹐卻似荼蘼孤注。嘆桃李﹑不知春去。獨有洪崖靑不攺﹐似於人﹑戀戀能相顧。招我隱﹐有佳趣。

○八聲甘州

近裏有妄男子﹐爲妻所詬﹐遂忿而遠去﹐誓云非富貴不歸。其妻亦誓獨守無妄﹐旣歷十五年﹐夫竟旅困羞歸﹐而妻能潔以自守﹐獨理其家﹐因詠其事以勵薄俗

記年時波蕩兩鴛鴦﹐雌雄各分流。恨郎情似水﹐妾心如石﹐此恨難休。自古恩深滄海﹐富貴等云浮。何忍輕離別﹐翻愛爲仇。君看江頭枯樹﹐縱春風虛過﹐根幹仍畱。且牽蘿空谷﹐蓬戶自綢繆。想秋胡﹑未忘故態﹐怕無金﹑相贈卻懷羞。歸來日﹐郎嗔妾忿﹐都合冰消霧收。

原無霧收二字﹐據光緒十五年集本補以上嘉靖刻本石門集卷上﹐並以光緒十五年石門集刻本及朱氏彊村叢書本校訂

【林轅﹕詞作6首】

○水調歌頭

雷在地中復﹐山下出泉蒙。樞機合發﹐時惟君子爲能通。初九潛龍勿用﹐上九亢龍有悔﹐溟滓萃黃宮。大畜有攸利﹐善繼養元雄。剝鴻蒙﹐求鼎實。作參同。有孚盈缶﹐油然道濟沛其丰。酬酢噬金遁﹡﹐鮒甕包承敝漏﹐退食總由公。納約自戶牖﹐其道永無窮。

○水調歌頭

悟得天仙訣﹐參透祖師關。坎離顚倒﹐歸根復命片時間。也不持齋受戒﹐也不行藏語默﹐也不坐禪圓。因甚同門士﹐廢寢更忘餐。覓黃芽﹐擒已汞﹐結還丹。塵情事冗﹐般般應接道無干。也莫去妻逐妾﹐也莫拋兒棄女﹐也莫說休官。混飲太玄酒﹐个个會乘鸞。

○水調歌頭

大藥金丹祖﹐混質未分前。剛柔剖判﹐異名同出汞和鉛。會得道窮物返﹐煉此華池神水﹐推類合其玄。二八正關鍵﹐夫婦再團圓。午臨申﹐寅起子﹐運周天。爻符旣濟﹐陰須陽極始承權。三五庚生甲滿﹐漸以中孚孕有﹐十月聖胎全。表裏赫然赤﹐洪造應純乾。

○水調歌頭

色象毘盧育﹐具足辟支離。大於人我﹐總名無量阿僧只。男則給孤捨衛﹐女則普門覺海﹐愛欲受根基。若樂蘭那行﹐福報尙愆期。善財施﹐多寶積﹐廣參師。因緣殊勝﹐頓超彼岸掬曹溪。佛說須陀含果﹐我得阿羅漢道﹐如是證菩提。第一波羅蜜﹐諦聽可思維。

○水調歌頭

樹老堪移接﹐人老豈容枯。玄元食母﹐還丹入口是良圖。乞得西家紅釀﹐又覓東鄰白醞﹐裝做一葫蘆。就我璫中煮﹐玉兔搦金鳥烏。救衰翁﹐伸老媼﹐復如雛。精塡髓滿﹐身心常是壯丁夫。俗語神仙絕欲﹐浪說眞人無念﹐天也被機模。我道非常道﹐定不自羈孤。

○水調歌頭

造物局浮僞﹐天网艾如張。提起死生﹐關捩便是有閻王。六道轉輪吞啖﹐一气循環貴賤﹐校覈注生方。苟免投皮鷇﹐難遇好爺娘。友多聞﹐欺獲羅﹐錯因忙。天堂地獄﹐信乎申呂鞠韓常。耕餒寡尢寡悔﹐道谷闕疑闕殆﹐舉措巧承當。要出陰陽構﹐金鼎煉鉛霜。

以上谷神篇卷下

【淩雲翰﹕詞作28首】

○木蘭花慢

賦白蓮和字舜臣韻

悵波翻太液﹐誰畱住﹐蕊珠仙。向水殿云廊﹐玉容花貌﹐幾度爭鮮。人間延秋無計﹐掩霓裳﹑猶憶舞便娟。畫裏傾城傾國﹐望中非霧非煙。雁飛不到九重天。水調漫流傳。柰花老房空﹐菂存心苦﹐藕斷絲連。西風佩環輕解﹐有冰弦﹑誰復記華年。畱得錦囊遺墨﹐魂消古汴宮前。

○滿江紅

詠梨花鳥圖

誰寫瓊英﹐空驚訝﹑年華虛度。依約似﹑淸明池館﹐粉容遮路。蝴蝶又來叢裏鬧﹐鷦鷯還占枝頭語。向東闌﹑惆悵幾回看﹐愁如許。疑有月﹐光搖樹。疑是雪﹐香生處。自洗妝人去﹐淒涼非故。白髮宮娃歌吹遠﹐靑旗酒捨詩吟古。記黃昏﹑燈暗掩重門﹐聽春雨。

○蝶戀花

杏莊爲莫景行題

一色杏林三百樹。茅屋無多﹐更在花深住。旋壓小槽畱客醉。舉杯忽聽黃鸝語。醉眼看花花亦舞。風捲殘紅﹐飛過鄰墻去。恰似牧童遙指處。淸明時節紛紛雨。

○蝶戀花

過雨春波浮鴨綠。艸閣三間﹐人住淸溪曲。舊種小桃多似竹。亂紅遮斷松邊屋。有客抱琴穿翠麓。隔水呼舟﹐應是憐幽獨。歷歷武陵如在目。幾時同借仙源宿。

○風入松

和貝廷琚助教韻

誰教齒豁更頭童。從喚作衰翁。惜花已自因花瘦﹐況飄零﹑萬點隨風。須信人生如夢﹐休言世事皆空。紫驑嘶過畫橋東。猶記輭塵紅。重來綠徧西湖路﹐消魂是﹑杜宇聲中。經眼倚妝飛燕﹐傷心照影驚鴻。

○獅兒詞

賦梅和仇山村韻

蹇驢破帽﹐知是幾度尋春﹐山南山北。惆悵亭荒仙遠﹐苔枝空綠。村醪正熟。爲花醉﹑何妨畱宿。春光似怕人冷落﹐先回空谷。瀟灑生意自足。有髙標﹑不厭矮籬低屋。與雪相期﹐側耳隔窗虫撲。晚晴縱步﹐又還信﹑一枝筇竹。莫嫌獨。自在畫闌東曲。

○瑤華慢

賦雪

喜深驚密﹐試問滕神﹐有多少寒力。如圓似瑩﹐總疑是﹑滿眼隋珠和璧。五更書幌﹐早已覺﹑寒光穿隙。料禽影波上漸稀﹐徑裏悄無行迹。有人獨倚危樓﹐望千里江山﹐髙下同色。坡仙飲處﹐甚�然﹑不減醉翁賓客。等閒評論﹐算柳絮﹑梨花非白。畫堂深弦管方調﹐一任低垂簾額。

○定風波

賦崔鶯鶯傳

把麗情﹑分付良工﹐傳奇漫爲重省。開戶迎風﹐拂花動月﹐寫盡西廂景。笑書生﹐最僥幸。剛道師婚勝琴聘。沈靜。問姓名非是﹐近時三影。空思蔗境。畫鹽梅﹑不濟調羹鼎。翻殘金舊日﹐諸宮調本﹐才入時人聽。減容光﹐懶窺鏡。鳳枕鴛衾與誰�。重贈。李紳歌�﹐續微之詠。

○鳳凰臺上憶吹簫

賦鳳仙花

菊婢標名﹐鳳仙題品﹐紛紛隨處成叢。甚玉釵渾小﹐寶髻微松。依舊花分五彩﹐毗陵畫﹑總付良工。誰爲伴﹐雞冠染紫﹐雁陣來紅。玲瓏。英英秀質﹐多想是花神﹐翦彩鋪茸。卻易分髙下﹐難辧雌雄。疑把守宮同搗﹐端可愛﹑深染春蔥。開還謝﹐從風亂飄﹐好上梧桐。

○沁園春

嘲昆季析居

樹上淩霄﹐堂前紫荊﹐秋來尙芳。柰牝雞晨語﹐鶺鴒憔悴﹐妖狐晝嘯﹐鴻雁分張。仁智匪周﹐喜憂非舜﹐一旦天倫忍遂忘。如何好﹐望松楸感泣﹐桑梓悲傷。古今禍起專房。總一國猶然況一鄕。�家有婦人﹐豈無長舌﹐世無男子﹐誰有剛腸。樹大枝分﹐瓜熟蒂落﹐此語應非是義方。聊書此﹐要�懲鑑誡﹐不在文章。

○木蘭花慢

壽侄云逵時七月十四日也

問初秋明月﹐更一夕﹐十分圓。喜鴻雁行中﹐居然生子﹐眉目娟娟。只今年逾弱冠﹐遇生朝﹑剛要賦詩篇。莫學汝家癡叔﹐蹉跎已傍中年。博山風裊水沈煙。絳蠟照華筵。有檀板歌詞﹐金尊勸酒﹐銀甲彈弦。階庭舊時玉樹﹐正朱顏﹑綠鬢似神仙。丹桂不妨似竇﹐紫金還見如田。

○風入松

壽郭仲和

傳家應自郭汾陽。余裔在錢塘。傍人莫笑儒酸�﹐親曾接﹑鵷鷺班行。贏得身心穩住﹐鬢須卻�蒼蒼。中和相隱舊書堂。弦誦樂時康。梅花枝上春猶小﹐朋簪盍﹑次弟稱觴。莫問商瞿年紀﹐也須載弄之璋。

○一剪梅

壽兪子中紫芝

蒼顏白髮稱烏紗。瘦似黃花。淸似梅花。窗吟山月樂無涯。知是儒家。知是仙家。紫芝服食勝胡麻。不愛繁華。卻愛年華。詞成筆底是龍蛇。壽酒流霞。壽�成霞。

○浪淘沙

元夕遇雨次兪紫芝韻

雨打上元燈。無處邀朋。何如窗下且瞢騰。漫憶牙旗穿夜市﹐鐵馬春冰。歌舞有人曾。倦與爭能。越羅裁服換吳綾。盡道先生歸隱也﹐烏帽烏藤。

○蘇武慢

鳴鶴餘音世傳全眞馮尊師蘇武慢二十篇﹐前十篇道遺世之情﹐後十篇論學仙之事。道園先生謂費無隱獨善歌之﹐則能知者亦罕矣。及觀先生所作﹐非惟足以追配尊師﹐而使世之汩沒塵埃流連光景者聞之﹐而有遺世獨立羽化登仙之想﹐則是篇於世﹐其可少乎。著雍閹茂之歲﹐燈夕後三日﹐偶閱道園遺稿﹐欲盡和之﹐甫成一篇﹐輒爲韻拘﹐筆弗得騁。於是行思坐維﹐或得一句一韻﹐索紙書之。越三日又成四篇﹐尙少大半﹐意殊悶悶。二十三日城南醉歸﹐擁鑪孤詠﹐連得四篇半﹐與未已而夜寒手龜﹐不能足也。明日更成二篇半﹐並無俗念一篇﹐凡十又三篇﹐覽者幸爲正焉

云縷虹竿﹐月鉤星餌﹐海上金鰲曾釣。蓬島連根﹐昆侖無外﹐不比人間嵩少。返本還源﹐成功滿行﹐坐待紫皇飛詔。笑令威﹑千歲來歸﹐知換幾番華表。誰曾伴﹑阿母重遊﹐蟠桃再結﹐目斷西飛靑鳥。林屋無扃﹐洞天不老﹐鐵笛一聲雲杪。皎皎靈臺﹐熒熒明鏡﹐塵土等閒昏了。看火輪﹑飛出扶桑﹐萬戶千門皆曉。

○蘇武慢

智不如愚﹐辯何如訥﹐大巧又何如拙。螳黠蟬癡﹐鶴長鳧短﹐總是一番消歇。逝者如斯﹐撓之不濁﹐止水本來明澈。君試看﹑雲散天開﹐現出自家秋月。誰種得﹑白雲黃芽﹐交梨火棗﹐不怕北風吹裂。頭上簪花﹐手中拍板﹐稽首金銀宮闕。見說麻姑﹐髙騎鶴背﹐載酒過門相謁。便呼童﹑拗折松枝﹐掃取一庭殘雪。

○蘇武慢

玉砌雕闌﹐朱門紫陌﹐爭似道人茅宇。尊有新醪﹐盤無兼味﹐自傍小溪垂縷。富貴何淫﹐賤貧亦樂﹐此外更無他語。有時將明月爲家﹐或共白雲爲侶。還俯視﹑六合之間﹐茫茫何物﹐不入靈臺丹府。綠水靑山﹐野花啼鳥﹐已把此心畱住。夢熟黃梁﹐塵飛滄海﹐轉首便爲千古。問雪堂﹑歸去何時﹐江上一梨春雨。

○蘇武慢

芳艸纖纖﹐遊絲冉冉﹐可愛地晴江碧。世事浮雲﹐人生大夢﹐歧路漫悲南北。漉酒春朝﹐步蟾秋夜﹐卻憶舊時巾舄。問故園﹑何日歸歟﹐松菊已非疇昔。誰似我﹑十畝柔桑﹐千頭佳橘﹐飽看綠陰朱實。漑釜烹魚﹐飯疏飲水﹐勝咀絳霞瓊液。鳥倦知還﹐水流不競﹐喬木且容休息。喜間來﹑事事從容﹐睡覺半窗晴日。

○蘇武慢

破帽多情﹐布帆無恙﹐興盡便尋溪轉。明月來時﹐浮雲飛盡﹐千古翠屏宜晚。桂棹闌槳﹐荷衣芰制﹐偏稱藥鑪經卷。看輕鷗﹑點破長煙﹐一望水連天遠。嘗記得﹑雪滿山陰﹐舟回剡曲﹐何必過門相見。浩气難消﹐哀情誰會﹐萬里碧空橫劍。一道虹橋﹐半天龍駕﹐尙憶幔亭開宴。要長生﹑須出人間﹐未卜道緣深淺。

校本﹐未盡完善。玆另據西泠詞萃本復校。

○蘇武慢

身在雲間﹐目窮天際﹐一帶遠山如隔。隱隱迢迢﹐霏霏拂拂﹐蔓艸寒煙秋色。數著殘棋﹐一聲長嘯﹐誰識洞庭仙客。對良宵﹑明月淸風﹐意味少人知得。君記取﹑黃鶴樓前﹐紫荊臺上﹐神有靑蛇三尺。土木形容﹐水雲情性﹐標韻自然孤特。碧海蒼梧﹐白蘋紅蓼﹐都是舊時行迹。細尋思﹑離亂傷神﹐莫厭此生歡劇。

○蘇武慢

霧駕雲輧﹐雨巾風帽﹐一劍淩風飛過。下視茫茫﹐遙觀歷歷﹐不復更知天大。日月居諸﹐春秋代謝﹐幾見授衣流火。記嶽陽﹑三度曾遊﹐未必世人知我。遊戲處﹑柳樹爲徒﹐橊皮作字﹐聊說行藏如左。列豹重關﹐封狐千里﹐不滿楚人哀些。瓦礫黃金﹐蓬萊別館﹐歸去有誰知那。不須分﹑天上人間﹐南北東西皆可。

○蘇武慢

驢背馱詩﹐鴟夷盛酒﹐曉踏蘇堤殘雪。露闕雲門﹐璇階玉宇﹐照耀日華光潔。見說孤山﹐猶存老樹﹐淸興一時超越。畫船歸﹑更有漁舟﹐此景頓成奇絕。還四顧﹑表裏通明﹐髙低一色﹐塵土不容豪發。卻憶韓郎﹐花開頃刻﹐誰得染根仙訣。雪後園林﹐天開圖畫﹐眼界迥然俱別。待黃昏﹑約取林逋﹐湖上朗吟香月。

○蘇武慢

醉裏閒吟﹐興來獨往﹐山靜悄無人語。兩岸桃花﹐一溪春水﹐似憶仙源無路。花上鶯啼﹐雲間犬吠﹐偶到洞仙琳宇。便相畱﹑閒話長生﹐嗟我委形非故。圖畫裏﹑昔日天臺﹐當年劉阮﹐此說荒唐無取。避世秦人﹐放舟漁子﹐卻恐偶然相與。嶺日將沈﹐林風忽動﹐吹落半簾紅雨。待少焉﹑月出東方﹐拄个瘦藤歸去。

○蘇武慢

有酒無肴﹐柰何良夜﹐客有鱸魚相惠。如此山川﹐幾何日月﹐三國竟成何事。目斷風帆﹐江空歲晚﹐覓句漫思無已。怕多情﹑笑我華顚﹐甚矣吾衰久矣。客知夫﹑水與月乎﹐盈虧如彼﹐逝者有如斯水。舟放中流﹐聽其所止﹐夜久江流聲細。鶴爲予來﹐客辭予去﹐予亦就眠篷底。忽羽衣﹑過我林臯﹐驚覺一番殘醉。

○蘇武慢

仙客難逢﹐白雲誰掃﹐知是采芝何處。皓鶴歸來﹐金雞啼罷﹐夢斷閬風玄圃。松下髙歌﹐橘中殘著﹐饑後自餐龍脯。待偸桃﹑曼倩重來﹐爲問木公金母。君不見﹑洞裏桃花﹐花間啼鳥﹐又是一番春暮。弱水三千﹐巫山十二﹐指點虛無歸路。君抱琴來﹐我邀君飲﹐我醉欲眠君去。向人間﹑遊徧朱門﹐靜看只如蓬戶。

○蘇武慢

君實園中﹐堯夫窩內﹐獨樂正同安樂。維水泱泱﹐予懷渺渺﹐西望每思伊洛。艸色隨車﹐花香襲屨﹐風景至今猶昨。被杜鵑﹑啼破天津﹐便覺市朝蕭索。誰復見﹑萬古龍門﹐三春桃浪﹐衝岸紫鱗爭躍。月到風來﹐水流云在﹐安得二賢同酌。心上經綸﹐鑑中治亂﹐嘆息九原難作。笑紅塵﹑逐利爭名﹐總是蠅頭蝸角。

○無俗念

等閒屈指﹐算今來古往﹐誰爲英傑。耳目聰明天賦予﹐怎肯虛生虛滅。去燕來鴻﹐飛鳥走兔﹐世事何時歇。風波境界﹐大川不用頻涉。踏徧萬戶千門﹐五湖四海﹐一樣中秋月。正面相看君記取﹐全體本來無缺。空裏非空﹐夢中眞夢﹐莫對癡人說。便須騎鶴﹐夜深朝禮金闕。

以上彊村叢書﹐用吳伯宛據西泠詞萃編

○漁家傲

壽楊復初

采芝步入南山道。道深宛似蓬萊島。聞說村居詩思好。還被惱。蒼苔滿地無人掃。載酒亭前松合抱。客來便許同傾倒。玉兔已將靈藥搗。秋意早。月華長似人難老。

詞品卷六

【劉昂﹕詞作1首】

○上平西

泰和南徵作

躉鋒搖﹐螳臂振﹐舊盟寒。恃洞庭﹑彭蠡狂瀾。天兵小試﹐百蹄一飲楚江幹。捷書飛上九重天。春滿長安。舜山川﹐周禮樂﹐唐日月﹐漢衣冠。洗五州﹑妖气關山。已平全蜀﹐風行何用一泥丸。有人傳喜﹐日邊路﹑都護先還。

歸潛誌卷一詞品卷五﹐誤作元將紇石烈子人詞

【劉秉忠﹕詞作81首】

○木蘭花慢

到閒人閒處﹐更何必﹐問窮通。但遣興哦詩﹐洗心觀易﹐散步攜筇。浮雲不堪攀慕﹐看長空﹑淡淡沒孤鴻。今古漁樵話裏﹐江山水墨圖中。千年事業一朝空。春夢曉聞鐘。得史筆標名﹐雲臺畫像﹐多少成功。歸來富春山下﹐笑狂奴﹑何事傲三公。塵事休隨夜雨﹐扁舟好待秋風。

○木蘭花慢

旣天生萬物﹐自隨分﹐有安排。看鸑鷟雲霄﹐驊驑道路﹐斥鷃蒿萊。東君更相料理﹐著春風﹑吹處百花開。戰馬頻投北望﹐賓鴻又自南來。紫垣星月隔塵埃。千載拆中臺。嘆麟出非時﹐風歸何日﹐艸滿金臺。江山閱人多矣﹐計古來﹑英物總沈埋。鏡裏不堪看鬢﹐尊前且好開懷。

○木蘭花慢

笑平生活計﹐渺浮海﹐一虛舟。任紫塞風沙﹐鳥蠻瘴霧﹐卽處林丘。天地幾番朝暮﹐問夕陽﹑無語水東流。白首王家年少﹐夢魂正繞揚州。鳳城歌舞酒家樓。肯管世閒愁。柰麋鹿疏情﹐煙霞痼疾﹐難與同遊。桃花爲春憔悴﹐念劉郎﹑雙鬢也成秋。舊事十年夜雨﹐不堪重到心頭。

○木蘭花慢

混一後賦

望乾坤浩蕩﹐曾際會﹐好風雲。想漢鼎初成﹐唐基始建﹐生物如春。東風吹徧原野﹐但無言﹑紅綠自紛紛。花月流連醉客﹐江山憔悴醒人。龍蛇一屈一還伸。未信喪斯文。復上古淳風﹐先王大典﹐不貴經綸。天君幾時揮手﹐倒銀河﹑直下洗囂塵。鼓舞五華鸑鷟﹐謳歌一角麒麟。

○風流子

書帙省淹畱﹐人間事﹐一笑不須愁。紅日半窗﹐夢隨蝴蝶﹐碧雲千里﹐歸驟驊驑。酒杯裏﹑功名渾瑣瑣﹐今古兩悠悠。漢代典刑﹐蕭曹畫一﹐晉朝人物﹐王謝風流。冠蓋照神州。春風弄絲竹﹐勝處追遊。詩興筆搖牙管﹐字字銀鉤。遇美景良辰﹐尋芳上苑﹐賞心樂事﹐取醉南樓。好在五湖煙浪﹐誰識歸舟。

○永遇樂

山谷家風﹐蕭閒情味﹐只君能識。會友論文﹐哦詩遣興﹐此樂誰消得。壺中天地﹐目前今古﹐今日還明日。似南華蝶夢醒來﹐秋雨數聲殘滴。詩書有味﹐功名應小﹐雲散碧空幽寂。北海洪尊﹐南山佳气﹐淸賞今猶昔。一天明月﹐幾行徵鷹﹐樓上有人橫笛。想醉中﹑八表神遊﹐不勞鳳翼。

○望月婆羅門引

午眠正美﹐覺來風雨滿紅樓。捲簾情思悠悠。望斷碧波煙渚﹐蘋蓼不勝秋。但冥冥天際﹐難識歸舟。大夫骨朽。算空把﹐汨羅投。誰辧濁涇淸渭﹐一任東流。而今不醉﹐苦一日醒醒一日愁。薄薄酒﹑且放眉頭。

○望月婆羅門引

年來懶看﹐古今文字紙千張。酒中悟得天常。閒殺階前好月﹐不肯照西廂。任昏昏一醉﹐石枕藤牀。名途利場。物與我﹐兩相望。目斷霜天鴻雁﹐沙漠牛羊。一庭秋艸﹐教粉蝶黃峯自任忙。花老也﹑尙有餘香。

○洞仙歌

倉陳五斗﹐價重珠斛。陶令家貧苦無畜。倦折腰閭裏﹐棄印歸來﹐門外柳﹑春至無言自綠。山明水秀﹐淸勝宜茅屋。二頃田園一生足。樂琴書雅意﹐無个事﹐臥看北窗松竹。忽淸風﹑吹夢破鴻荒﹐愛滿院秋香﹐數業黃菊。

○江城子

平生行止懶編排。住蒿萊。走塵埃。社燕秋鴻﹐年去復年來。看盡好花春睡穩﹐紅興紫﹐任他開。紫微天上列三臺。問英才。幾沈埋。滄海遺珠﹐當著在鸞臺。興世浮沈惟酒可﹐如有酒﹐且開懷。

○江城子

遊瓊華島

瓊華昔日賀新成。與蒼生。樂升平。西望長山﹐東顧限滄溟。翠輦不來人換生﹐天上月﹐自虛盈。樹分殘照水邊明。雨初晴。气還淸。醉卻興亡﹐惟有酒多情。收取晉人腮上淚﹐千載後﹐幾新亭。

○江城子

松蒼竹翠歲寒天。雁山前。鳳城邊。回首燕南﹐一別又三年。長愛故人心似月﹐人不見﹐月還圓。小窗寂寂鎖凝煙。一燈然。一詩聯。詩若燈靑﹐孤影伴無眠。明日酒中餘思在﹐揮醉墨﹐灑雲箋。

○三奠子

念我行藏有命﹐煙水無涯。嗟去雁﹐羨歸鴉。半生形累影﹐一事鬢生華。東山客﹐西蜀道﹐且還家。壺中日月﹐洞裏煙霞。春不老﹐景長嘉。功名眉上鎖﹐富貴眼前花。三杯酒﹐一覺睡﹐一甌茶。

○玉樓春

閒雲不肯狂馳騁。向晚自來棲峯頂。野人無事也關門﹐一炷古香焚小鼎。驚鳥有恨無人省。飛去飛來明月影。夜闌萬籟寂中聞﹐破牖透風微覺冷。

○玉樓春

翠微掩映農家住。水滿玉溪花滿樹。靑山隨我入門來﹐黃鳥背人穿竹去。煙霞隔斷紅塵路。試問功名知此趣。一壺春酒醉春風﹐便是太平無事處。

○臨江仙

同是天涯流落客﹐君還先到襄城。雲南關險夢猶驚。記曾明月底﹐髙枕遠江聲。年去年來人漸老﹐不堪苦事功名。傾開懷抱酒多情。幾時同一醉﹐揮手謝公卿。

○臨江仙

滿路紅塵飛不去﹐春風弄我華顚。故園桃李酒尊前。賞心逢美景﹐此事古難全。若智若癡人總笑﹐夕陽空裊吟鞭。馬頭山色翠相連。不知山下客﹐何日是歸年。

○臨江仙

堂上簫韶人不奏﹐鳳凰何處飛鳴。黃塵擾擾馬縱橫。誰能知樂毅﹐志不在齊城。後輩謾搜前輩錯﹐到頭義重功輕。海隅四面盡蒼生。東風吹綠艸﹐布谷勸春耕。

○臨江仙

梨花

冰雪肌膚香韻細﹐月明獨倚闌干。遊絲縈惹宿煙環。東風吹不散﹐應爲護輕寒。素質不宜添彩色﹐定知造物非慳。杏花才思又凋殘。玉容春寂寞﹐休向雨中看。

○臨江仙

桃花

一別仙源無覓處﹐劉郎鬢欲成絲。蘭昌千樹碧參差。芳心應好在﹐時復問蜂兒。報到洞門長閉著﹐只今未有開時。杏花容冶沒人司。東家深院宇﹐墻外有橫枝。

○臨江仙

海棠

十日狂風才是定﹐滿園桃李紛紛。黃蜂粉蝶莫生嗔。海棠貪睡著﹐畱得一枝春。便是徐熙相對染﹐丹靑不到天眞。雨餘紅色愈精神。夜眠淸早起﹐應有惜花人。

○小重山

詩酒休驚誤一生。黃塵南北路﹑幾功名。枝頭烏鵲夢頻驚。西州月﹐夜夜照人明。枕上數寒更。西風殘漏滴﹑兩三聲。客中新感故園情。音書斷﹐天曉雁孤鳴。

○小重山

云去風來雨乍晴。斷煙分遠樹﹑夕陽明。夕陽無處雁斜橫。山重疊﹐山外更入行。千古短長亭。別離渾是苦﹑柰西徵。欲憑雙鯉寄幽情。東流水﹐幾日到襄城。

○小重山

曉起淸愁酒盎空。淸愁緣底事﹑別離中。登臨無地與君同。靑山色﹐山外更重重。落盡海棠紅。薔薇新破萼﹑露華濃。牡丹芳信一簾風。尋幽夢﹐曾到小園東。

○小重山

漠北雲南路九千。舊年鞍馬上﹑又新年。玉梅寂寞老江邊。東風軟﹐楊柳得春先。斜月照吟鞭。可人難似月﹑缺還圓。桃花流水杏花天。歡娛地﹐誰鬥酒尊前。

○小重山

一片殘陽樹上明。百禽爭啅噪﹑雨初晴。西風鴻雁落沙汀。歸舟遠﹐漁笛兩三聲。煙艸逐人行。前山靑未了﹑後山橫。山川人物斗崢嶸。黃塵路﹐鞍馬笑平生。

○江月晃重山

芳艸洲前道路﹐夕陽樓上闌干。碧雲何處望歸鞍。從軍客﹐耽樂不思還。洞裏仙人種玉﹐江邊楚客滋蘭。鴛鴦沙﹡鶺鴒寒。菱花鏡﹐不柰鬢毛斑。

○江月晃重山

杜宇聲中去住﹐蝸牛角上輸贏。金甌名字盡人爭。秋鴻影﹐湖水鏡般明。楊柳煙凝露重﹐蓮花月冷風淸。萬年枝穩鵲休驚。鄰家笛﹐夜夜故園情。

○江月晃重山

太白詩成對酒﹐仲宣賦就登樓。思鄕懷古兩悠悠。黃塵路﹐風雨鬢驚秋。三島云隨鶴馭﹐五湖月載歸舟。靑山西塞水東流。功名好﹐歡伯笑人愁。

○江月晃重山

紅雨斜斜作陣﹐綠云碎碎成堆。武陵溪口幾人迷。桃花水﹐流入不流回。夏日董風殿閣﹐秋宵寶月樓臺。仙凡境界隔塵埃。靑鸞客﹐歸去又歸來。

○南鄕子

南北短長亭。行路無情客有情。年去年來鞍馬上﹐何成。短鬢垂垂雪幾莖。孤捨一檠燈。夜夜看書夜夜明。窗外幾竿君子竹﹐淒淸。時作西風散雨聲。

○南鄕子

翠袖捧離觴。濟楚兒郎窈窕娘。別曲一聲雙淚落﹐悲涼。縱不關情也斷腸。今古利名忙。誰信長安道路長。昔日去家年正少﹐還鄕。故國驚嗟兩鬢霜。

○南鄕子

憔悴寄西州。賦得登樓懶上樓。魂夢不知關塞遠﹐悠悠。疏雨梧桐客裏秋。往事起新愁。九曲回腸不自由。見說世間離別苦﹐休休。一夜相思了白頭。

○南鄕子

遊子繞天涯。才離蠻煙又塞沙。歲歲年年寒食裏﹐無家。尙惜飄零看落花。閒客臥煙霞。應笑勞生鬢早華。驚破石泉槐火夢﹐啼鴉。掃地焚香自煮茶。

○南鄕子

李杜放詩豪。萬丈晴虹吸海濤。六義不傳風雅變﹐離騷。金玉無言價自髙。春日對春醪。短詠長歌慰寂寥。幽鳥落來花裏悟﹐從教。彩鳳飄飄上九霄。

○南鄕子

季子解縱橫。六印累累拜上卿。鳳鳥不來人漸老﹐謀生。二頃田園也易成。尊酒醉淵明。菊有幽香竹有聲。吹破北窗千古夢﹐風淸。小鳥喧啾噪曉晴。

○南鄕子

夜戶喜涼飆。秋入關山暑气消。句引客情緣底物﹐鷦鷯。落日淒淸叫樹梢。古寺漏長宵。一點靑燈照寂寥。暮雨夜深猶未住﹐芭蕉。殘葉蕭疏不柰敲。

○南鄕子

檀板稱歌喉。唱到消魂韻轉幽。便覺絲簧難比似﹐風流。一串驪珠不斷頭。惟酒可忘憂。況復盧家有莫愁。醉倒不知天早晚﹐云收。花影侵窗月滿樓。

○鷓鴣天

垂柳風邊拂萬絲。春光照眼惜花枝。鳳城好景誰來賞﹐忙殺悠悠世上兒。歌近耳﹐酒盈卮。十分勸飲欲推辭。人生休聽漁家曲﹐一日風波十二時。

○鷓鴣天

酒

酒酌花開對月明。醒中醉了醉中醒。無花無酒仍無月﹐愁殺耽詩杜少陵。三品貴﹐一時名。眾人爭處不須爭。流行坎止何憂喜﹐笑泣穿途阮步兵。

○鷓鴣天

花滿尊前酒滿卮。不開笑口是癡兒。山林鐘鼎都休問﹐且聽雙蛾合一詞。春爛處﹐夜晴時。玉壺香裊冷胭脂。海棠影轉梧桐月﹐吟到梨花第一枝。

○鷓鴣天

淸夜哦詩對月明。詩魂偏向月邊淸。欲成小夢還驚破﹐無柰洋河聒枕聲。紅日曉﹐碧天晴。風沙撲面過雞鳴。漯陽川裏魚龍混﹐四海靑山拱一城。

○鷓鴣天

水滿靑溪月滿樓。客懷須賴酒消愁。風回玉宇三更夜﹐露滴金莖八月秋。情脈脈﹐思悠悠。星河織女隔牽牛。乘槎欲把仙鄕問﹐也似浮生有白頭。

○鷓鴣天

柳映淸溪漾玉流。火橊開罷芰荷秋。一聲魚笛煙波上﹐宜著蓑翁泛小舟。紅蓼岸﹐白蘋洲。閒鷗閒鷺更優遊。斜陽影裏山偏好﹐獨倚蘭闌懶下樓。

○鷓鴣天

殘月低檐掛玉鉤。東風簾幕思如秋。夢魂不被楊花攪﹐池面還添翠壓稠。紅叱撥﹐翠驊驑。靑山隱隱水悠悠。行人更在靑山外﹐不許朝朝不上樓。

○太常引

長安三唱曉雞聲。誰不被﹐利名驚。攪鏡照星星。都老卻﹑當年後生。山林蒼翠﹐江湖煙景﹐歸去沒人爭。休望濯塵纓。幾時得﹑滄浪水淸。

○太常引

衲衣藤杖是吾緣。好歸去﹐舊林泉。富貴任爭先。總不較﹑諸公著鞭。雁飛汾水﹐鶴歸華表﹐人事又千年。滄海變桑田。誰知有﹑壺中洞天。

○太常引

靑山憔悴鎖寒云。站路上﹐最傷神。破帽鬢沾塵。更誰是﹑陽關故人。頹波世道﹐浮雲交態﹐一日一番新。無地覓松筠。看靑艸﹑紅芳斗春。

○太常引

桃花流水鱖魚肥。靑篛笠﹐綠蓑衣。風雨不須歸。管甚做﹑人間是非。兩肩云衲﹐一枝筇杖﹐盡日可忘機。之子欲何爲。歸去來﹑山猿怪遲。

○太常引

魯仲連

當時六國怯彊秦。使羣策﹐日紛紛。談笑卻三軍。算自古﹑誰如此君。一心忠義﹐滿懷冰雪﹐功就便抽身。富貴若浮雲。本是个﹑江湖散人。

○太常引

武候

至人視有一如無。見義處﹐便相扶。三顧出茅廬。莫不是﹑先生有圖。拯危當世﹐覺民斯道﹐佩玉已心枯。遺恨失吞吳。眞个是﹑男兒丈夫。

○秦樓月

杯休側。爲君送別城南陌。城南陌。茸茸芳艸﹐萬家春色。陽關一曲愁腸結。吟鞭斜裊黃昏月。黃昏月。長安古道﹐洛陽遊客。

○秦樓月

斜陽暮。西風落葉關山路。關山路。歸鴻巢燕﹐笑人來去。我歌一曲君聽取。人生聚散如今古。如今古。湘江秋水﹐渭川春樹。

○秦樓月

調羹手。殘枝莫折離亭柳。離亭柳。年年春盡﹐爲誰消瘦。海棠過雨愁紅皺。行人駐馬空搔首。空搔首。秦樓花月﹐鳳城歌酒。

○踏莎行

白日無停﹐靑山有暮。功名兩字將人誤。褊懷先著酒澆開﹐放心又被書收住。一味閒情﹐十分幽趣。夢哦芳艸池塘句。東風吹徹滿城花﹐無人曾見春來處。

○踏莎行

碧水東流﹐白雲西去。旌旗捲盡西山雨。淡煙寒露黃昏﹐傷懷又是別來處。雙眼增明﹐靑山如故。故人怪我來何暮。徵鼙聲震五更風﹐夢魂驚散無蹤緒。

○訴衷情

山河縈帶九州橫。深谷幾爲陵。千年萬年興廢﹐花月洛陽城。圖富貴﹐論功名。我無能。一壺春酒﹐數首新詩﹐實訴衷情。

○謁金門

春寒薄。睡起宿酲生惡。枕上家山都夢卻。東風吹月落。畱客定知西閣。有酒興誰同酌。別手臨歧曾記握。君心眞可托。

○訴衷情

醪𨿽薄。再四勸君無惡。林到面前須飲卻。鶯啼花未落。束置功名髙閣。兩日三朝畱酌。綠柳來年無可握。春情憑底托。

○好事近

桃李盡飄零﹐風雨更休懷惡。細把牡丹遮護﹐怕因循吹落。平蕪望斷更靑山﹐樓外數峯削。野鳥不知歸處﹐把行雲隨著。

○好事近

酒醒夢回時﹐小鼎串煙初滅。畱得瘦梅疏竹﹐弄窗間素月。起來幽緒轉淸幽﹐幽處更難說。一曲竹枝歌罷﹐滿襟懷冰雪。

○淸平樂

月明風勁。花弄窗間影。一夜玉壺秋水冷。梧葉乍凋金井。世間日月如梭。人生會少離多。籬畔黃花開盡﹐相逢不醉如何。

○淸平樂

夜來霜重。簾外寒風勁。橫笛樓頭才一弄。驚破綠窗幽夢。起來情緒如何。開門月色猶多。照我如常如畫﹐更誰能似姮娥。

○淸平樂

漁舟橫渡。雲淡西山暮。岸艸汀花誰作主。狼籍一江秋雨。隨身篛笠蓑衣。斜風細雨休歸。自任飛來飛去﹐伴他鷗鷺忘機。

○淸平樂

彩雲盤結。何處歌聲噎。歌罷彩雲歸絳闕。掉下階前明月。月華千古分明。照人一似無情。不道天涯離客﹐夢回愁對三更。

○卜算子

曉角才初弄。驚覺幽人夢。珠壓花梢的的圓﹐春露昨宵重。小鼎香浮動。閒把新詩誦。坐客同嘗碧月團﹐擘破雙飛鳳。

○浣溪沙

桃李無言一徑深。客愁春恨莫相尋。看花酌酒且開襟。白雪浩歌眞快意﹐朱弦未絕有知音。月明千里故人心。

○朝中措

賦贈章仲一

衣冠零落暮春花。飄捲滿天涯。好把中原麟鳳﹐网來祥瑞皇家。白雲丹嶂﹐靑泉綠樹﹐幾換年華。認取隨時達節﹐莫教系定匏瓜。

○朝中措

書懷

布衣藍縷曳無裾。十載苦看書。別有照人光彩﹐驪龍吐出明珠。天人學業﹐風雲气象﹐可困泥塗。隨著傳巖霖雨﹐大家濟潤焦枯。

○桃花曲

一川芳景﹐一壺春酒﹐一襟幽緒。今朝好天色﹐又無風無雨。水滿淸溪花滿樹。有閒鷗﹑伴人來去。行雲望逾遠﹐更靑山無數。

○桃花曲

靑山千里﹐滄波千里﹐白雲千里。行程問行客﹐更無窮山水。靑史功名都半紙。念劉郎﹑鬢先如此。桃源覓無路﹐對溪花紅紫。

○桃花曲

茸茸芳艸﹐漫漫長路﹐匆匆行李。佳人在何許﹐渺雲山千里。莫惜千金沽一醉。道劉郎﹑不宜憔悴。春歸寂寞語﹐恨桃花流水。

○點絳唇

十載風霜﹐玉關紫塞都遊徧。驛途方遠。夜雨畱孤館。燈火靑熒﹐莫把吳鉤看。歌聲軟。酒斟宜淺。三盞淸愁散。

○點絳唇

古寺蕭條﹐十年再到經行路。舊題新句。總是關心處。睡起西軒﹐轉覺添幽趣。斜陽暮。淡煙疏雨。濕徧山前樹。

○點絳唇

客夢初驚﹐雪晴風冷千山曉。塞煙沙艸。又上郵亭道。石窟蘿龕﹐爲我君應掃。何時到。放懷吟嘯。相伴山間老。

○點絳唇

寂寂珠簾﹐鳳樓人去簫聲住。斷腸詩句。彩筆無題處。花褪殘紅﹐綠滿西城樹。蘅臯暮。客愁何許。梅子黃時雨。

○點絳唇

天上春來﹐滿前芳艸迷歸路。楚山湘浦。朝暮誰雲雨。鳳吹初聽﹐認是吹簫侶。劉郎去。碧桃千樹。世外無尋處。

○點絳唇

梨花

立盡黃昏﹐襪塵不到淩波處。雪香凝樹。懶作陽臺雨。一水相縣﹐脈脈難爲語。情何許。向人如訴。寂寞臨江渚。

○點絳唇

梅

策杖尋芳﹐小溪深雪前村路。暗香時度。更在淸幽處。一見冰容﹐便有西湖趣。題新句。句成梅許。折得南枝去。

○點絳唇

恰破黃昏﹐一灣新月稍稍共。玉溪流汞。時有香浮動。別後淸風﹐馥鬱添多種。如相送。未忘珍重。已入幽人夢。

○桃源憶故人

桃花亂落如紅雨。閃下西城碧樹。寂寞瑣窗朱戶。最是春深處。一尊酒盡靑山暮。樓外輕雲猶渡。遠水悠悠下住。流得年光去。

【劉處玄﹕詞作65首】

○江神子

道心不與世心同。悟知空。物塵容。物塵容。達理明眞﹐應變自然通。憎愛是非俱不染﹐遊福地﹐伴松峯。煉成鶴體碧霄中。任西東。訪蓬宮。出了陰陽﹐仙壽永無窮。海變松枯眞不朽﹐超三界﹐從仙翁。

○上平西

想百年﹐如一夢﹐幾多時。妙希夷﹑只是些兒。諸公肯信﹐日常萬物意無私。住行坐臥眞平等﹐應變眞慈。崇仙道﹐明仙理﹐通仙妙﹐謝仙師。在靈峯﹑閒采靈芝。洞天淸隱﹐周天十二坎迎離。三田功滿朝元去﹐卻蛻行屍。

○上平西

到仙園﹐松筠翠﹐牡丹紅。樂淸歡﹑幾个人同。且忘世夢﹐轉頭萬事一場空。月圓月缺如憂喜﹐悟愛心慵。眞閒好﹐得閒趣﹐通閒妙﹐覺閒通。運卦爻﹑識祖明宗。許君龐氏﹐了然先到碧霄中。諸公依此崇眞道﹐蓬島相逢。

○上平西

戀恩情﹐恩生害﹐死難逃。气不來﹑身臥荒郊。攺頭換面﹐輪回販骨幾千遭。世華非堅如石火﹐火宅囚牢。任雲水﹐登雲路﹐遊雲外﹐玩雲濤。厭錦衣﹑喜掛麻袍。淸平道徳﹐修完性命隱蓬茅。他年蛻殼朝賢聖﹐名列仙曹。

○上平西

想人生﹐老與少﹐似春秋。恰幼年﹑卻變白頭。莫爭空假﹐無常气斷臥荒丘。大都三萬六千日﹐多病多愁。崇眞道﹐敬眞聖﹐明眞理﹐了眞修。侍二尊﹑至孝全周。全家拔宅﹐功成同去到瀛洲。出離生死無來去﹐閬苑淸遊。

○滿庭芳

三十年間﹐幾番寵辱﹐細思往事慵言。也曾牒發﹐曾受帝王宣。今日山村且住﹐他時去﹑髙臥雲煙。洞天隱﹐松峯之畔﹐保命是修仙。無愆。全道徳﹐自然達理﹐煉汞烹鉛。未功圓行足﹐閒對林泉。眞樂琴書爲伴﹐忘塵世﹑趖了熬煎。逍遙好﹐蛻形眞去﹐升入大羅天。

○滿庭芳

遇七修齋﹐庚申餐素﹐禮參旦望行香。時時念道﹐世夢頓然忘。三教經書爲伴﹐眞閒處﹑勝似貪忙。迷雲散﹐一輪皓月﹐無缺照無方。從長。明大道﹐暗中積行﹐上達穹蒼。效許龐歸去﹐萬古名揚。未往蓬壺閬苑﹐筠軒坐﹑吟笑潛藏。功成去﹐陰公難喚﹐跨鶴到仙鄕。

○滿庭芳

今世榮光﹐前生福行﹐悟來更好眞修。外歡未盡﹐念動意多憂。淸淡平常道樂﹐筠軒坐﹑至理頻搜。眞明了﹐碧天瑩淨﹐命耀似新秋。休休。崇道徳﹐淸廉治政﹐應變全周。待功成名遂﹐霞洞雲遊。琴劍仙經爲伴﹐蛻仙去﹑眞上雲頭。如龐許﹐全家拔宅﹐永永信瀛洲。

許眞君全家拔宅升天﹐龐居士全家坐脫立亡去。

○滿庭芳

攢三拆字

馮疃﹐仙住﹐鉛汞成形。罪盡﹐神气自然靈。天明萬象﹐地淵﹑湧泉平。靜恍惚﹐無缺﹐命須停。誠了了﹐蓬隱﹐勝似華榮。若出戶﹐眼界寬靑。林間松檜﹐洞深處﹑看經。覷分﹐正塵斷﹐碧霄行。

○滿庭芳

藏頭拆字

寸明﹐眞靈通慧﹐無掛礙淸涼。華混世﹐人笑似風狂。祖丘劉譚馬﹐消滅﹑萬慮俱忘。猿住﹐通道徳﹐豈肯外昭彰。分淸靜妙﹐嬰男奼﹐雲路休忙。虛無造化﹐汞結鉛光。兀騰騰飄逸﹐販骨﹑趖了無常。袍侶﹐公甘鎭﹐詩挈滿庭芳。

○滿庭芳

三載施爲﹐十全八九﹐有些未及功圓。不曾行疏﹐所惠自然錢。也不修齋動眾﹐一麻麥﹑任潤靈田。非外覓﹐無中造化﹐有口妙難言。道傳。明易象﹐倒顚光運﹐天地之先。覺無形應物﹐非殢中邊。淸靜金嬰玉奼﹐虛無裏﹑汞結靈鉛。六銖掛﹐大羅歸去﹐重受玉皇宣。

○滿庭芳

體掛云衣﹐身如布素﹐應爲莫厭淸貧。道無形象﹐大悟裏頭眞。憎愛心無有徳﹐俱贊美﹑歸順良因。洪禧至﹐閒看法教﹐松竹每爲鄰。眞親。全性命﹐明今達古﹐混世忘塵。若依余常善﹐永免沈淪。蓬島仙鄕咫尺﹐蛻形去﹑現出眞神。碧霄外大羅天上﹐無缺寶光新。

○滿庭芳

萬惡心除﹐千思意泯﹐自然罪病消亡。寸靈念道﹐動靜兩俱忘。淸志如龐似許﹐任雲水﹑到處爲鄕。仙家好﹐茅齋幽闃﹐勝似住髙堂。無忙。看古教﹐頓明至理﹐上運三光。也不須晝夜﹐數墨尋行。養就眞鉛眞汞﹐蛻形去﹑天地難量。碧霄外﹐大羅歸去﹐重禮馬丹陽。

○神光燦

處玄稽首﹐庫使尊官﹐一別又過三年。渴仰之懷﹐路遙未及人專。辛酉孟秋仍熱﹐遣來人﹑復去書傳。詢動靜﹐知丰衍職任﹐不久將遷。他日功成厭世﹐效淵明樂道﹐閒伴林泉。自在無拘﹐笑吟洞外松前。養就眞鉛眞汞﹐任時節﹑功了三千。朝元去﹐現眞形﹐獨步云軒。

○神光燦

處玄拜上﹐道錄髙功﹐日照別後難逢。渴仰之懷﹐甚時得睹仙容。卽辰仲冬辛酉﹐急焚香﹑跪領開封。淸河徳﹐又行緣闡醮﹐敬信無窮。光徧十方眞了﹐去大羅朝聖﹐升入髙穹。體掛云裳﹐萬里要到乘風。這番出離生滅﹐任往來﹑跨虎騎龍。天地外﹐想古今﹐幾个眞同。

○神光燦

處玄稽首﹐月陂張唐二公﹐別後思量。倏忽年餘﹐邇聞卻住天長。常記講師靜位﹐說關西﹑作醮岐陽。香花引﹐那郝公見道﹐大哂重陽。便繼處玄亂道﹐酹江月一句﹐寸念難忘。踏盡鐵鞋難覓﹐恍惚靈光。自然無中妙有﹐道希夷﹑無物包藏。功成去﹐上大羅﹐天賜玎璫。

○酹江月

古今販骨﹐想生來死去﹐榮枯多少。百載光陰四序逼﹐不覺形容衰老。世僞浮華﹐轉頭如夢﹐到底成虛嬌。無生一念﹐念道眞明達了。最好福地淸居﹐依山臨水﹐自在攜筇到。占得眞歡霞洞隱﹐無事閒看聖教。功行周圓﹐完全性命﹐勝似重修醮。煉成道體﹐別有金書來詔。

○酹江月

隴西余慮﹐到濰陽秦臺﹐空來空去。貴府推官同太守﹐相訪臨歸叮囑。壬戌新正﹐欲邀到府﹐未見先生許。處玄重答﹐這里元宵亦做。四序孰悟三元﹐天官賜福﹐下救陰靈苦。生在中華崇道徳﹐世贊名傳千古。大醮洪禧﹐靑詞奏聖﹐感應應難遇。文山作醮﹐白龜蓮襯王祖。

○酹江月

壽過彭祖﹐更官髙一品﹐石崇貴富。古往今來人世事﹐覺了不堪重慮。歸去淵明﹐乘舟範蠡﹐先已超升去。眞通道徳﹐趖卻死沈陰路。云步閬苑蓬山﹐仙鄕不夜﹐各有逍遙所。過了天元無上道﹐千載難逢難遇。石火光陰﹐浮漚生滅﹐飛走烏隨兔。速修性命﹐暗有賢聖提汝。

○酹江月

碧軒闃坐﹐頓忘言﹑閒了詩書千卷。松徑攜筇眞念道﹐妙奧天機深遠。物外人間﹐京華云洞﹐慧眼開時見。有無俱泯﹐吟笑浮生不辯。拔宅龐許飛升﹐大羅歸去﹐販骨死生免。不夜仙鄕無苦惱﹐閬苑瑤池淸宴。海變松枯﹐亙容弗老﹐世僞眞無羨。六銖衣掛﹐復去朝元重現。

○酹江月

厭居人世﹐似孤雲飄逸﹐鶴升霄漢。自在無拘空外去﹐撒手直超彼岸。到處爲家﹐琴書爲伴﹐信筆閒吟嘆。洞天髙臥﹐任他人笑懶慢。夏近百尺森松﹐水簾響亮﹐飛入龍泉澗。渴飲霞漿仙會處﹐童稚唇歌舌誕。趖了輪回﹐完全性命﹐迷者應難趕。忘名絕利﹐一任人非人贊。

○水龍吟

此時辛酉初冬﹐下元望夜逢甘雨。麥苗滋長﹐深根固蒂﹐多歡少慮。念道無災禍﹐聖賢佑眾﹐生無苦遇。天元將末﹐羣仙慶會﹐功全行﹐朝元去。別有天宮寶所﹐了眞修﹑得升雲路。六銖衣掛﹐淸平福救﹐九玄七祖。歸去無生老﹐自然性﹐明今達古。各全家奉道﹐始終莫變﹐管如龐許。

○滿路花

霜林飄赤葉﹐徧地湧黃金。賓鴻離塞北﹐足聲音。淵明歸去﹐獨酌樂﹑淸吟醁酊。眞堪笑﹑重臥雲山﹐忘塵世﹐僞難侵。頓然覺﹐應物無心。道妙自然深。壺中仙景﹐遇外休尋。四時花放﹐論古更明今。要到乘風去﹐三島十洲﹐蓬萊𨿽有髙岑。

○行香子

歷徧人間。卻羨名山。洞天淸﹑坐聽潺湲。萬株松檜﹐千頃雲煙。好伴琴書﹐眞念道﹐樂安閒。養就靈鉛﹐命耀光圓。行功成﹑蓬島爲仙。出離生滅﹐萬古相傳。旣免輪回﹐六銖掛﹐去朝元。

○行香子

金鼎生光。常爇眞香。寶瓶花﹑四序芬芳。虛空賢聖﹐咫尺西方。上敬三淸﹐明三耀﹐悟三皇。上古人淳﹐厚實佳祥。性通天﹑與道無妨。暗行平等﹐柔勝剛彊。意似仙眞﹐全仙行﹐住仙鄕。

○山亭柳

退道者墮進道者升

退道愚生。意亂心生。喪命盡貪生。不畏神明察日﹐千愆萬過迷生。死墮酆都苦苦﹐苦盡傍生。進道淸眞忘世夢﹐閒看聖教似書生。達理悟修生。气結神靈異﹐自然有﹑霞彩光生。寶鑑碧霄光耀﹐眞个先生。

○驀山溪

七旬相近﹐正好忘塵世。世夢幾時休﹐道徳修﹑勝爭薄利。恩山愛海﹐火院鎭燒身﹐聞身健﹐覓淸涼﹐一任迷人毀。閒看三教﹐造化明周易。達理妙通天﹐四相泯﹑無憂無喜。洞天髙臥﹐自在煉眞丹﹐他年去﹐上靑霄﹐始現無爲異。

○驀山溪

人間華麗﹐恰似風前燭。萬事轉頭空﹐世外隱﹑仙家淸福。靈峯霞洞﹐四序不知秋﹐松爲伴﹐竹爲鄰﹐閒唱無生曲。琴書樂性﹐道用調金木。煉出九霄身﹐六銖掛﹑朝元去速。永無生老﹐升入大羅天﹐任世海﹐變桑田﹐眞與神仙逐。

○驀山溪

人間萬事﹐識破眞歸笑。恩愛與塵情﹐譬無常﹑般般是了。浮漚幻體﹐生滅幾時休﹐忘世夢﹐去貪爭﹐達道眞明曉。微光覺照﹐應變通深妙。命住性通天﹐有自然﹑無窮降耀。陽純陰盡﹐蛻殼免沈淪﹐遊閬苑﹐玩瑤池﹐玉帝金書詔。

○驀山溪

玉峯頂上﹐知有田三段。壬潤長黃芽﹐便萬斛﹑珠酬弗換。一麻一麥﹐服了自然安﹐修性命﹐休延年﹐別近雲霞伴。陰陽之外﹐天地難拘管。得道免輪回﹐厭世隱﹑神堂古觀。無爲功行﹐眞了去朝元﹐六銖掛﹐現眞形﹐三島十洲玩。

○驀山溪

紅蓮池畔﹐不讓遊山景。鬧裏卻無心﹐身似藕出泥花靜。壺天妙趣﹐別有四時春﹐眞應物﹐寶光明﹐今古誰人省。眞行道徳﹐顯化邪歸正。口應更聲隨﹐只是要﹑寸靈無病。貪爭意盡﹐道眼自然開﹐來世外﹐混京華﹐積行常平等。

○驀山溪

王徐道友﹐今日重相別。甚日再相逢﹐到來歲﹑新秋重歇。一年一到﹐百載幾番來﹐且暫坐﹐意休忙﹐烏兔生還滅。人間寵辱﹐辱似圓光缺。少喜慮多憂﹐想憎愛﹑是非慵說。天元將盡﹐奉勸速修眞﹐遊洞府﹐隱松峯﹐無事看莊列。

○玉堂春

道徳淸平﹐賢者眞易化。世夢知空﹐幾人放下。厭濁淸居﹐周天運爻卦。身是行庵到處家。養就圓光﹐碧虛無執把﹐萬里淸澄﹐自然懸掛。物外逍遙﹐瀟瀟眞脫灑。悟者超升學者麻。

○玉堂春

仙觀靈虛﹐二年來來去。破了重修﹐星冠養素。應有眞無﹐齋科救萬苦。達理忘言淸靜居。道釋儒寬﹐通爲三教戶﹐外應五常﹐敬謙賢許。四相心無﹐自然樂有餘。出了陰陽現亙初。

○踏雲行

時辛酉歲仲冬十有二日﹐經過大原宅淸旦門外﹐忽睹東南彩霞﹐信筆

遙望東南﹐彩光分朗。忽然見了濱州往。醮緣感應仗髙眞﹐昔年曾有劉髙尙。徳徧十方﹐度人無量。萬淸萬善理明廣。他時歸去到蓬萊﹐無爲道妙無虛妄。

○踏雲行

七十年光﹐五千二萬。堤防不測無常限。假軀拋下落黃泉﹐平生應變時間贊。頓覺靈峯﹐眞超彼岸。蛻形歸去升云漢。天元過了去無來﹐踏莎行者人難趕。

○踏雲行

聖道難逢﹐眞修易遇。自然之理明今古。死生販骨幾千遭﹐這番了了無來去。蓬島仙鄕﹐亙靈無苦。朝元路上髙眞許。松枯海變永常存﹐他年萬祖離陰府。

○踏雲行

子母相逢﹐自然明道。出離物彀無生老。茅齋公竹每爲鄰﹐淸居幽闃仙家好。敬信髙明﹐眞歡無惱。各人性命修宜早。功成行滿免輪回﹐蛻形跨鶴歸蓬島。

○踏雲行

去歲周亭﹐今年重到。光陰似箭催人老。世空識破好休心﹐修行下手志宜早。不肯忘情﹐將來悔懊。松峯樂道隨緣飽。無中煉就汞和鉛﹐攜云跨鶴歸蓬島。

○踏雲行

兒女金枷﹐愛情玉杻。火坑牢獄身如囚。迷迷到了似春蠶﹐疾些出離無中守。晝夜茫茫﹐烏飛兔走。浮漚生滅形難久。速修性命免輪回﹐完全功行蓬瀛友。

○踏雲行

亂性糟漿﹐頤神玉液。莫迷有有無中覓。重樓十二望蓬萊﹐慧眸明處光無極。眞樂陶陶﹐洞天遊歷。道靈今古幾人識。攜云信步入丹霄﹐大羅歸去無爲職。

○踏雲行

到處爲家﹐鶉居無戀。要行便去雲遊轉。陰陽之外物難拘﹐長安咫尺眞非遠。道樂希夷﹐死生永免。亙初一點光如電。自然照耀晃虛無﹐命淸無缺成修煉。

○踏雲行

一別三年﹐重遊此地。云庵寂闃忘心意。有時忻則看仙經﹐自然理達眞明異。眞樂希夷﹐道尊徳貴。俱損無有忘憂喜。洞天淸隱混囂塵﹐要登雲路先超彼。

○惜黃花

眾生萬過。有天來大。覺世夢知空﹐莫爭人我。應變愛憎﹐無競無災禍。眼前事﹐頓明識破。敬道修因果。顚猿緊鎖。得自然眞慧﹐住行坐臥。達理了﹐仙經物外靈無墮。隱洞天﹐古今幾个。

○惜黃花

天元將盡。去年掛盡。這世夢冤親﹐何時是盡。三寸不來休﹐卻變骷髏盡。到如斯﹐俗念心盡。道靈眞無盡。忘機業盡。覺萬慧千通﹐頓然明盡。外貌似憨癡﹐吟笑風燈盡。樂無極﹐任他物盡。

○惜黃花

大翁出去。隨家店住。且只似昔年﹐混俗龐許。食肉愛生靈﹐飲酒休亂做。肯忘貪﹐閒論今古。仙家樂處。逍遙雲路。隱世外修性﹐金烏隨兔。行就訪蓬山﹐功了離塵所。蛻凡形﹐禮丹陽父。

○靑杏兒

九月季秋涼。謝尊官﹑重獻霞漿。難當厚禮重重愛﹐世中名利﹐貪爭俗慮﹐身坐心忙。道化怕無常。三十年﹑總敬丹陽。東萊滿郡無疑妄﹐天元慶會﹐這番歸去﹐朝現天皇。

○靑杏兒

念道玉漿多。得眞歡﹑大笑呵呵。自然酩酊逍遙快﹐依山臨水﹐雲霞洞外﹐忻後髙歌。世景急如梭。戀恩山﹑灑灑波波。若肯回頭歸眞一﹐烹鉛煉汞﹐功成行滿﹐升入煙蘿。

○靑杏兒

迷者似河沙。想世間﹑學者如麻。萬中敬信無一悟﹐觀今視古﹐浮生濁夢﹐个个都差。達了莫矜誇。訪洞天﹑閒臥煙霞。他年歸去方知得﹐瑤臺閬苑﹐神仙樂處﹐四序仙花。

○武陵春

遙望崓山山正好﹐瑩瑩正芬芳。佳節春溫春晝長。最好泛霞漿。酩酊歌歡忘世慮﹐吟笑勝輕狂。來往仙鄕住道者。過此慶重陽。

○武陵春

辛酉仲春遊坎上﹐終日坐春園。異景奇葩在目前。村下勝筠軒。世夢知空且放下﹐自在似眞仙。美醞開尊會眾賢。樂道謝髙天。

○感皇恩

道釋與儒門﹐眞通法海。易妙陰陽外﹐自然解。金剛至理﹐頓覺無爭泯愛。五千玄言奧﹐夷明大。微光運轉﹐結成雯蓋。霞輝常照體﹐何掛礙。松枯石爛﹐亙貌古今眞在。他年功行滿﹐升仙界。

○感皇恩

聖觀號天長﹐星冠云服。養成金玉體﹐眞無朽。信知大道自然﹐無中明有。世華心不戀﹐遊玉屋。外貧保命﹐隱眞居陋。亙初無相貌﹐勝丰厚。桑田海變﹐這个無形堅久。暗祝吾皇徳﹐齊天壽。

○望遠行

令子根苗裔﹐雲水愛行步。頓覺了﹐希夷微妙明千古。去塵寰歷徧﹐香來都無伴侶。世人愛不愛﹐髙眞許。達道完性命﹐永免輪回苦。隱福地﹐松峯霞洞自在處。待養就﹑金鉛玉汞﹐眞無濁慮。六銖掛﹐始應過﹐三淸舉。

○定風波

臨醮諸公戒行淸。動天感應福非輕。壬潤瓊田農盡喜﹐秋成。谷田珠長豆苗生。要報天恩崇道徳﹐隨緣知足莫相爭。旦望焚香餐素膳﹐無憎。意平出語似仙經。

○定風波

甘寸及時貴似油。今朝歡樂便無愁。明夜耕田野外唱﹐嗔牛。動鞭輕打勝余修。過了天元難積行﹐一麻一麥寸中收。養就奼嬰云外去﹐優遊。命光圓若月新秋。

○定風波

月一焚香望日齋。持些禁戒自消災。甲子庚申逢七記﹐開懷。吏神暗察應時來。淸靜身心無病苦﹐頤眞保命運三臺。功行周圓何處去﹐咍咍。攜云跨鶴去蓬萊。

○定風波

癸戶云封運卦爻。剔開靈窮虎龍交。卯上行來眞見酉﹐昆髙。金翁輪綫釣瓊鰲。道徳淸通明法海﹐萬光澄現九天髙。造化自然神運轉﹐難包。古今達者列仙曹。

○望蓬萊

周亭去﹐莊裏又相邀。道念常如相見悟﹐天元覺了死生超。萬業頓明消。洪禧至﹐寶鑑顯彰昭。三界十方明徹了﹐倒顚水向火中燒。得道未逍遙。

○望蓬萊

近中壽﹐意望百年期。萬事轉頭都一夢﹐兩般罪福緊相隨。念道聖賢知。性命達﹐今古世間稀。了了不生眞不滅﹐自然結就坎和離。休覓上天梯。

○望蓬萊

淸河喜﹐道錄是髙功。已在道門三十載﹐秦臺辛酉又相逢。順化善緣從。他年去﹐升入大羅中。體掛六銖朝至聖﹐這回永住九陽宮。要到便乘風。

○望蓬萊

會首到﹐太守便相邀。請至藏春堂裏坐﹐恁時早晚旦淸朝。眞福道能消。欲近醮﹐速去似風飄。道士靈鷓分一半﹐小師同到應焚燒。賢聖在丹霄。

○望蓬萊

形如鶴﹐性耀似孤云。自在空中無掛礙﹐來來去去意無塵。世外樂天眞。大成拜﹐三教理超羣。結就丹陽蓬島去﹐仙鄕別有洞天春。道象古今新。

○望蓬萊

修行好﹐應化學齋科。旦望焚香參禮聖﹐書閒夜靜眾吟哦。智慧性明多。無爲理﹐萬法弗能過。外行內功眞了了﹐煉成鉛汞出娑婆。得道免閻羅。

以上道藏仙樂集卷四

○滿庭芳

贊道釋寄助緣廬公武徳

釋氏禪宗﹐老君道祖﹐呂鍾海蟾明天。重陽立教﹐東海闡良緣。惟度丘劉譚馬﹐分異﹡﹑王郝先傳。將來去﹐十洲仙會﹐霞友性團圓。成仙。非難易﹐行修八百﹐功了三千。待天書紫詔﹐性命完全。要出陽陰之殼﹐常無染﹑萬物無愆。眞了了﹐龜蛇蟠繞﹐陰盡去朝元。

附雲水集卷下後

【劉敏中﹕詞作149首】

○木蘭花慢

曉過盧溝

上盧溝一望﹐正紅日﹑破霜寒。盡渺渺飛煙﹐蔥蔥佳气﹐東海西山。依稀玉樓飛動﹐道五云深處是天關。柳外弓戈萬騎﹐花邊劍履千官。寒窗螢雪一生酸。富貴幾曾看。問今日誰教﹐黃塵匹馬﹐更上長安。空無語﹐還自笑。恐當年﹑貢禹錯彈冠。擬把繁華風景﹐和詩滿載歸鞍。

○木蘭花慢

送親衛劉副使遷成都統軍﹐公號舜田

燦星纏寶校﹐跨天駟﹑日華邊。看嶺表孤松﹐峯尖秋隼﹐誰與爭先。君王識公英武﹐便除書﹑飛下九重天。內府彤弓弦矢﹐元戎虎旆龍旃。陰風慘淡拂春煙。萬里入秦川。想諸將歡迎﹐三軍賈勇﹐威震江壖。何如渭城客捨﹐對靑靑柳色惜離筵。回首平吳事了﹐兜鍪更換貂蟬。

○木蘭花慢

壽大智先生

憶長庚初夢﹐是誰遣下蓬壺。到今日相看﹐仙風道骨﹐依舊淸臒。胸中浩然何物﹐管三冬﹑讀盡鄴侯書。筆落千山風雨﹐气吞萬里江湖。豪門落落曳長裾。醉倒倩人扶。剛只要疏閒﹐爭教富貴﹐不肯饒渠。蟾宮桂春榜字﹐看明年﹑光耀滿門閭。應笑靑燈黃卷﹐卻成玉帶金魚。

○木蘭花慢

次韻答張直卿見寄

兩城無百里﹐算只是﹑一家鄕。愧每每相看﹐來迎去送﹐水影山光。殷勤舉杯一笑﹐要都收﹑百福與千祥。鏡裏吾衰已甚﹐尊前君意何長。誰能齊物似蒙莊。歲月去堂堂。更多病何堪﹐閒愁萬緒﹐惱亂詩腸。明年定須丰稔﹐看桑蠶成簇麥登場。君到野亭應喜﹐酒簾花外悠揚。

○木蘭花慢

適得醉經樂章﹐讀未竟而彥博尙書有兵廚之餉﹐因用其韻書二本﹐一呈醉經﹐一謝彥博

待搘撐暮境﹐道比舊﹑不爭多。柰白日難畱﹐丹心易感﹐綠發全皤。行樂處﹐渾一夢﹐憶黃公壚下幾回過。振策千峯絕頂﹐濯纓萬里長河。紅塵世事費磋磨。人海駕洪波。悵學古無成﹐於今何補﹐謾爾磋跎。閒攬鏡﹐還獨笑﹐甚蒼顏一皺不曾酡。忽報鳴鞭送酒﹐開軒自洗空螺。

○木蘭花慢

贈貴遊摘阮﹐時得名妾﹐故戲及之

此聲何所似﹐似琴語﹑更瑯然。問太古遺音﹐承平舊曲﹐誰爲君傳。知音素蛾好在﹐只向人懷抱照人圓。一笑靑雲公子﹐不應猶有塵緣。松間玄鶴舞翩翩。山鬼下蒼煙。正閉戶焚香﹐流商泛角﹐非指非弦。華堂靜無俗客﹐算風流﹑未減竹林賢。何日西窗酒醒﹐聽君細瀉幽泉。

○木蘭花慢

會有詔止徵南之行﹐復以木蘭花慢送還闕

妙年勛業在﹐正千載﹑會風雲。有橫槊新詩﹐投壺雅唱﹐將武儒文。風流聖朝人物﹐算錦衣﹑難避軟紅塵。瓊島羽林淸曉﹐紫垣星月黃昏。悠悠軒旆下東秦。賓客滿於門。看戲彩萱堂﹐揮金置酒﹐和气回春。平生事﹐忠與孝﹐但圖忠﹑雲路莫因循。此去秋光正好﹐龍墀再荷新恩。

○木蘭花慢

八月二十五日爲仲敬壽

對南山秋色﹐湖海气﹑郁崢嶸。更落葉疏風﹐黃花細雨﹐何限詩淸。良辰醉中髙興﹐料殷勤﹑喜見故人情。玉斝云腴仙釀﹐木蘭花慢新聲。歸鴻遠目入靑冥。相與慰飄零。盡起舞狂歌﹐新愁舊恨﹐一笑都平。平生事﹐天已許﹐道靑霄有路上蓬瀛。隨分人間富貴﹐不妨遊戲千齡。

○木蘭花慢

代人作

渺雲間天淡﹐離別意﹑一消魂。憶金縷珠喉﹐冰弦玉筍﹐明月幽人。風流舊家心事﹐指南山﹑松柏托殷勤。煙艸夕陽別浦﹐梨花暮雨重門。浪憑歸夢覓行雲。腸斷幾黃昏。甚百種淒涼﹐一般寂寞﹐兩地平分。多情料應有語﹐道卿卿﹑不惜鎖窗春。爲謝倩桃風柳﹐不禁鞍馬紅塵。

○木蘭花慢

元夕後小雨

淡春陰如霧﹐釀春雨﹑灑春城。便羅綺風柔﹐園林气暖﹐巷陌塵輕。鰲山頓成瀟灑﹐恰上元過也罷燒燈。到處柳金梅雪﹐一時水綠山靑。午窗夢斷破微晴。驀聽賣花聲。憶北苑尋芳﹐南園載酒﹐節近淸明。韶華向人如舊﹐莫靑春行樂負平生。說與東君知道﹐先迎舞燕歌鶯。

○木蘭花慢

代人贈吹簫趙生

甚無情枯竹﹐使人喜﹑使人悲。愛太古遺音﹐承平舊曲﹐吹盡參差。千秋鳳臺人去﹐算風流﹑只有趙郎知。秋晚樓空月夜﹐日長人靜花時。酒闌更與盡情吹。欲起不能歸。怕幽壑潛蛟﹐孤舟嫠婦﹐掩泣驚飛。傷心少年行樂﹐柰春風﹑不染鬢邊絲。靜倚闌干十二﹐醉魂飛上瑤池。

○滿江紅

至元丙戌﹐敏中興廣平安思承同爲禦史﹐吾二人者仕同﹐道同﹐齒同﹐而志意又同﹐以是交甚款。又因思承得拜其兄今宣慰公於其家﹐公卽歡然相接﹐傾倒如書。公時在京領漕運﹐明年爲刑曹尙書。會夏暑﹐以恩例決諸司囚。敏中以禦史公以秋官實同其事。旦夕相從者彌月﹐凡公之毅敏公恕﹐盡於斯得之﹐而情好益密矣。又再歲﹐思承爲四川副按察之成都﹐敏中爲禦史都司﹐歲餘﹐謝病歸濟南。已而聞公由刑曹宣慰云朔﹐又聞思承還京爲冬官侍郎。今年癸巳夏六月﹐公復以宣慰來山東﹐常治益都﹐過濟南﹐顧敏中於陋巷﹐且致思承之問。凡與思承別蓋五年﹐而公則四年矣﹐陳敍契闊﹐甚相樂也。明旦﹐公已行矣﹐乃知公近有充閭之慶﹐則又喜焉﹐而獨恨不得爲一賀也。十月﹐公以行部復過濟南﹐見公於皇華驛﹐退以鄙懷作樂府一篇獻於公﹐以發一笑﹐其亦古人所謂情動於中﹐而形於言﹐言不足而詠歌之義也

十載京華﹐也曾是﹑飄零狂客。還有幸﹑公家兄弟﹐相逢相識。記得宣恩疏決日﹐柏臺驄馬秋官筆。甚人生聚散等閒間﹐都難測。摩撫手﹐天西北。放浪迹﹐江湖國。忽髙軒飛下﹐今夕何夕。頭上貂蟬看欲見﹐掌中珠顆今先得。暫放教﹑詩酒豁平生﹐公休惜。

○滿江紅

十一月十六日﹐爲蔡知事壽

愛日回春﹐恰開放﹑江頭梅萼。還更有﹑遠山晴雪﹐竹溪松壑。晚節丰年人盡喜﹐良辰美景君須樂。便拚教壽酒一千鍾﹐深深的。眉宇秀﹐胸懷廓。問誰識﹐平生略。只優遊無事﹐笑談賓幕。萬里秋天鴻鵠志﹐髙名四海麒麟閣。待此時﹑滿意祝莊椿﹐揚州鶴。

○滿江紅

病中呈諸友

晝景淸和﹐南風扇﹑葛衣未試。知又是﹑梅黃時候﹐麥秋天气。寶鴨旋薰香篆小﹐綠陰生寂重門閉。有畫梁雙燕伴人愁﹐知人意。螢窗苦﹐貂蟬貴。窮與達﹐心如醉。个月來多病﹐不禁憔悴。諱疲怎謾衣帶緩﹐怯眠卻把窗兒倚。問阿誰﹑心緒正如今﹐還如此。

○滿江紅

次韻答暢泊然

滿紙龍鸞﹐渾壓倒﹑來禽靑李。黃絹好﹑朝吟暮玩﹐愛之無已。玉刻來從千載上﹐寶珠出自重淵底。每相逢慰淡相於﹐如君幾。無所見﹐嘩然毀。安所有﹐同然喜。賴多情問我﹐病歟貧耳。一寸灰心寒欲盡﹐數莖綠發愁難理。說靑簾髙處有仙鄕﹐無人指。

○滿江紅

病中又次前韻

北去南來﹐凡幾度﹑風沙行李。離又合﹑新歡舊恨﹐古今何已。風鑑俄瞻衡宇外﹐月明照見寒江底。問朱絲白雪尙依然﹐知音幾。無所作﹐誰成毀。非所望﹐何悲喜。謂人生得失﹐捲舒天耳。病骨支離羈思亂﹐此情正要公料理。但無言﹑手捉玉連環﹐東南指。

○滿江紅

又次前韻

我笑前人﹐癡絕甚﹑搔瓜鉆李。天壤內﹑神奇腐朽﹐有所窮已。才見淩風霄漢上﹐忽看垂翅蓬蒿底。試閒將﹑得失徧思量﹐凡經幾。無汝愧﹐從渠毀。非我有﹐何吾喜。但物來卽應﹐盡心焉耳。一榻髙眠人事了﹐一瓢樂飲家緣理。也何曾﹑直待馬千蹄﹐童千指。

搔瓜事見劉向新序

○滿江紅

送李淸甫赴西蜀提刑副使

萬古雲霄﹐誰辦得﹑妙齡勛業。長有恨﹑君恩未報﹐鬢毛先雪。紫詔俄從天關下﹐繡衣已逐星軺發。但七千里外望闈﹐三年別。忠與孝﹐心應切。行與止﹐君須決。說蜀中父老﹐望君如渴。地迥無妨鷹隼系﹐山深要靜狐貍穴。著新詩﹑收拾錦城春﹐歸來說。

○滿江紅

送鄭鵬南經歷赴河東廉訪幕

宿酒初醒﹐秋已老﹑故人來別。情味惡﹑從前萬里﹐不堪重說。大抵男兒忠孝耳﹐此身如葉心如鐵。但始終夷險要扶持﹐平生節。湖海气﹐詩書業。霜雪地﹐風雲客。問而今月旦﹐果誰豪傑。君去還經汾水上﹐依然照見齊州月。怕相思﹑休費短長吟﹐生華髮。

○念奴嬌

聖節進酒詞

龍飛九五﹐記虹流電繞﹐天開華旦。萬寶成時秋正好﹐四海皇皇枕奠。教雨仁風﹐聲名文物﹐允協斯民願。途歌裏詠﹐太平今日眞見。遙想禹子湯孫﹐堯臣漢相﹐拂曉班如剪。萬國衣冠同拜舞﹐春滿九重宮殿。湛露恩隆﹐南山慶遠﹐處處須新宴。瞻天望聖﹐玉卮萬壽遙獻。

○滿江紅

大徳己亥冬﹐余再至京師﹐聞中書掾東平張君敬甫以練達俊偉遊諸公間﹐名聲籍籍。已而認君於王禮部博家﹐歲餘﹐君篆秩滿﹐出尹余鄕陽丘。陽丘大縣﹐繁阜難治﹐君至﹐刳疣抉蠹﹐善政日聞。甲辰春﹐余還繡江野亭﹐實邇縣郛﹐君苟有暇﹐必從容就余﹐嘯詠相忘﹐追泉石之樂。是歲十月﹐君受代﹐自爾來益數﹐情益款﹐而知益以深。憶昔言曰﹐吾當去矣﹐途旣戒矣﹐先生豈有言乎。余念之曰﹐敬甫﹐子以敬自銘者也﹐人之才不同﹐槪言則有能有不能無可無不可二者而已﹐若吾子無可無不可者歟﹐以無可無不可之才﹐而行之以敬﹐則異時功業之所就﹐非余所得慮者﹐子惟持子之敬﹐愼子之才而已矣。衰懷激烈﹐不覺黯然﹐於是飲之酒﹐而贈之以歌﹐實乙巳三月下瀚一日也。

百花開後﹐殿餘春﹑只有翻階紅藥。人似春光畱不住﹐半夜東風作惡。寥落離懷﹐蒼涼行色﹐更與花前酌。浩歌一曲鳥﹐啼花自飛落。瀟灑誰復如君﹐溪山如此﹐何限山中樂。政爾功名相促迫﹐眼底臺東閣。我識君才﹐靑雲明日﹐萬里秋天鶴。有時還夢﹐野亭亭下巖壑。

○滿江紅

仲庸集賢以冬日桃花並樂章贈漁莊公﹐漁莊邀和﹐因次其韻

探梅時候﹐怯朝寒﹑倦說梅溪淸淺。誰竊玄都春一握﹐烘暖小齋冰硯。何意芳妍﹐如今又與﹐前度劉郎面。武陵回首﹐斷腸流水花片。信道造化能移﹐何須更問﹐世事云千變。猶勝當時深院裏﹐滿樹芳菲細剪。寶鴨燻香﹐銅瓶浴水﹐休把重簾捲。風流故在﹐乞漿怕有人見。

○滿江紅

又次前韻

看花須約﹐一千年﹑知赴瑤池緣淺。雪裏花枝來索句﹐恍覺春生冷硯。卻憶前時﹐尋芳處處﹐霞影浮杯面。酒醒花落﹐樹頭飛下余片。何事歲晚重妍﹐多情應笑﹐我早朱顏變。依樣鉛華紅勝錦﹐爭得瓶梅並剪。小閣幽窗﹐回寒向暖﹐百怕霜風捲。舊家野老﹐也來驚訝希見。

○滿江紅

自述呈知己時有小言

鳥飛兔走﹐嘆勞生﹑浮世匆匆如此。眼底風塵今古夢﹐到了誰非誰是。擊短扶長﹐曲邀橫結﹐爲問都能幾。悠悠長嘯﹐謾嗟眞个男子。數載黃卷靑燈﹐種蘭植蕙﹐頗遂平生喜。冷笑紛紛兒女語﹐都付春風馬耳。美景良辰﹐親朋密友﹐有酒何妨醉。髙歌一曲﹐二三知己知彼。

○沁園春

仲敬吾友歸自曹南﹐而壽辰適至﹐喜可知也已。因憶僕前日所寄沁園春章章﹐遂用其韻﹐俾奉觴者歌以侑歡云

萬里長風﹐一夕吹君﹐飛來自南。想江東渭北﹐同驚過雁﹐升髙望遠﹐幾度停驂。驀地相看﹐茫然皓首﹐依舊華峯碧玉簪。風雷起﹐放連宵痛飲﹐擁席髙談。君才何地非堪。從此看﹑恩麻彩鳳銜。但平生出處﹐於心已卜﹐古人事業﹐著力須貪。有道如斯﹐區區更問﹐紫綬朱衣靑布衫。今秋菊﹐也爲君開早﹐香滿均庵。

○沁園春

大徳甲辰之歲﹐張君秀實得石百脈泉南麓土中﹐輟以遺余﹐余使視之﹐石四旁皆大石附而不屬土﹐周隙間宛然猶胞胎﹐抉其土﹐碎其旁石而取焉﹐置之所居中庵之前﹐余命之曰太初之巖﹐且號曰蒼然子﹐奇之也。頃余族弟仲仁得石太初所出之旁﹐又以見遺﹐其胞胎猶太初﹐而艱深倍之。仲寬弟合眾力出之﹐辟垣而納之﹐置之中庵之後﹐又一奇也。徐思其名﹐自混沌始分﹐而有是質﹐迄於玆遠矣﹐乃得安常守密﹐無動移摧剝之患﹐渾然天全﹐獨立遠矣。其狀雄拔髙峻﹐壁嶺窺穴﹐崗彩輝燠﹐意態橫出﹐𨿽具眼未易盡其妙﹐遠矣。生而與太初並處﹐出而與太初對列﹐協久要不忘之義又遠矣。有是四遠﹐而秀發如此﹐乃定名曰遠秀峯﹐號之曰頎然子云。且用太初樂章韻﹐作歌以諭之。石之至延祐戊午仲春十有九日也﹐其歌曰

石汝何來﹐政爾難忘﹐平生太初。想將迎媚悅﹐無心在此﹐淸奇古怪﹐有韻鏗如。何乃排垣﹐直前不屈﹐似此疏頑其可乎。今而後﹐有芳名雅號﹐聽我招呼。世間貴客豪夫。問幾个回頭認得渠。旣千巖气象﹐君都我許﹐四時襟抱﹐我爲君虛。無語相看﹐悠然意會﹐自引壺觴不願余。商歌發﹐恰風生細竹﹐月上髙梧。

○沁園春

暢泊然純甫由山東僉憲謝病歸襄陽﹐以樂府沁園春見寄﹐次韻奉答

世事何窮﹐遇合無媒﹐飛升有丹。看兵塵蝸角﹐爭知地窄﹐云垂鵬翼﹐豈信天寬。一語侯封﹐九階夜轉﹐白髮十年不調官。人曾說﹐道本來分定﹐枉了心艱。苟非吾有誠難。問廣廈何時千萬間。羨柴扉艸閣﹐自成瀟灑﹐斜風細雨﹐不用遮攔。麾去靑驄﹐呼來白鳥﹐要伴扁舟畫裏看。遨遊耳﹐盡才情風調﹐付與溪山。

○沁園春

次前韻

別後何如﹐兩鬢全霜﹐寸心尙丹。但酒腸蕭瑟﹐常因病窄﹐詩懷寥落﹐彊爲秋寬。無補公家﹐坐縻廩粟﹐自笑閒身也屬宮。思君甚﹐只夢魂夜夜﹐水阻云艱。人才自古良難。問誰在﹑曹劉沈謝間。想羊公石畔﹐臨風把酒﹐習家池上﹐待月憑闌。黃絹飛來﹐靑燈無寐﹐盥手薰香百過看。還知否﹐怕中年絲竹﹐難久東山。

○沁園春

韓云卿右司邀賞牡丹﹐且云﹐芍藥有雙頭者﹐以病不果赴﹐作此以呈諸公時余爲國子祭酒

先自空疏﹐幾載蹉跎﹐歷繞湖江。甚如今卻遣﹐官閒責重﹐茫然自愧﹐學陋言龐。鬢雪難消﹐君恩莫報﹐五鬼欺陵不可降。如何柰﹐彊支撐病骨﹐獨伴寒釭。心如孤旆髙杠。但猶想茅齋對石矼。笑隨身惟有﹐詩囊藥裏﹐打門誰送﹐酒榼羊腔。夢裏笙歌﹐無名亭上﹐滿眼春風四面窗。人如玉﹐看牡丹第一﹐芍藥成雙。

韓家有無名亭

○沁園春

題戶部郎完顏正甫舒嘯園﹐仍用盧疏齋韻

華屋髙軒﹐富貴之心﹐人皆有之。甚伯倫挈榼﹐惟知殢酒﹐浩然踏雪﹐只解吟詩。一見令人﹐利名都忘﹐更有髙情元紫芝。還知否﹐蓋道分彼此﹐事有參差。看君綠發雄姿。況千載風雲正遇時。便登髙舒嘯﹐如今太早﹐揚眉吐气﹐過此還遲。愧我衰殘﹐終然無補﹐久矣寒灰枯樹枝。雲山夢﹐被畫圖喚起﹐情見乎辭。

○沁園春

壽張繡江參政

長日之英﹐爲國生賢﹐魁然此公。看功名一出﹐江湖气量﹐才華誰有﹐星斗心胸。霖雨鹽梅﹐隨宜適用﹐已見時和歲又丰。余無事﹐但門庭淸雅﹐車騎雍容。秋香笑指籬東。道擬共他年伴赤松。要河車挽水﹐雙瞳似月﹐丹砂伏火﹐兩頰還童。雪落花開﹐東阡北陌﹐折簡來呼白髮翁。髙情在﹐是繡江綠野﹐黃閣淸風。

○沁園春

和省中諸公秋日海棠韻

花有花時﹐何事玆花﹐待開便開。看嫣然一笑﹐秋容也媚﹐問之不語﹐春意潛回。靜想乾坤﹐中間萬有﹐元气循環共一胎。花如此﹐盡風流奇特﹐嘆了還猜。三生月地云階。料曾被﹑西風點鏡臺。悵賞餘人散﹐黃蜂日晚﹐夢回日落﹐白雁霜催。兩度頻繁﹐一番遲暮﹐爭似從他本分來。靑霄客﹐有畱連新句﹐爲寫芳埃。

○沁園春

張君周卿將赴濟南提刑經歷﹐出示樂府﹐因其韻以餞之

簿領埃塵﹐鞍馬風沙﹐逸才未舒。但平安豪宕﹐黃金易散﹐髙懷灑落﹐白壁難迂。我問行藏﹐掀髯一笑﹐意外功名不用圖。南遊興﹐愛華峯北渚﹐雲海方壺。故園風景非殊。恍六載別來一夢如。想疏篁缺處﹐多應得筍﹐新松種後﹐迆漸成株。歸去來兮﹐東樓南浦﹐爛醉何妨翠袖扶。明年必﹐記此時休厭﹐折簡相呼。

時周卿猶爲憲掾

○水龍吟

王瓠山承旨以賞牡丹水龍吟見寄﹐且云﹐三花脈脈﹐似怨中庵無一語者。則知瓠山所居﹐乃餘向者所寓李氏居也。次韻答之

牡丹何可無言﹐廣平曾有梅花賦。蹉跎老矣﹐愁多歡少﹐花開人去。黃絹飛來﹐分明卻見﹐舊家風度。是東皇﹐喚取玉堂仙伯﹐要長在﹑花間住。慚愧相思千里﹐也看同去年崔護。詩盟酒伴﹐吟看醉繞﹐應無重數。寂寞江亭﹐靑山不斷﹐碧雲將暮。對夕陽老樹﹐悠然北望﹐誦天香句。

○水龍吟

陽丘南逾五里﹐余別墅在焉。地方僅二畝﹐南西北皆巨溝﹐崖壁嶄絕。下爲通達人由其中﹐東垂蔽古藤﹐晦密尢峻。繡江遠來觸巽隅刮足而北﹐餘流復西﹐漸達於坤維﹐周覽上下﹐巋臺宛然﹐因取淵明語﹐命之曰賦詩之臺。南偏少東尢髙敞﹐東向爲小亭﹐軒戶始開﹐而長白湖山諸峯林壑﹐奔躍來見﹐明姿晦態﹐與繡江相表裏。復取謝靈運語﹐命之曰含暉之亭。亭之築﹐實至元辛卯前重陽一日也。戲作樂府水龍吟一首﹐書於壁﹐以識其始﹐且以爲老子醉後浩歌之資云

乾坤遺此方臺﹐賦詩名字從吾起。十分髙處﹐更宜著个﹐含暉亭子。無數靑山﹐一時爲我﹐飛來窗裏。渺浮天玉雪﹐江流忽轉﹐風雨在﹑寒藤底。嘗試登臨其上﹐把閒愁﹑古今都洗。長空淡淡﹐無言目送﹐飛鴻千里。看取明年﹐四圍松菊﹐一番桃李。放籃輿杖屨﹐醒來醉往﹐自今朝始。

○水龍吟

次韻答馬觀復左司九日

二毫侍側何知﹐舉頭一幕靑天大。歸盤樂矣﹐丁寧更說﹐閒居粉黛。我見沙鷗﹐蓋嘗有問﹐無言意對。道試看自古﹐忘機未了﹐空無益﹑又遺害。萬事宜須自得﹐笑衰翁﹑幾時方會。今朝重九﹐西風杖屨﹐一番輕快。滿地黃花﹐淸泉酌醴﹐新詩嚼膾。若東籬老子﹐能來共此樂﹐吾當拜。

○水龍吟

馬觀復左司以九日水龍吟賦神麕峯邀和﹐復和之﹐神麕峯渠家幾硯間小石也。觀復家廣平地有神麕山﹐因以命石

物齊各自逍遙﹐何知鷃小鯤鵬大。乾坤太華﹐神麕相望﹐兩眉爭黛。元气遺形﹐幽人良友﹐朝看夕對。盡共工怒觸﹐巨靈善擘﹐眾山碎﹑未吾害。借問此峯誰得。羨白眉﹑故家文會。蕭然文室眼明﹐更比尋常寬快。長與安排﹐名香細茗﹐芳醪鮮膾。恐不時﹑便有打門狂客﹐設元章拜。

○水龍吟

同張大經禦史賦牡丹

春風一尺紅雲﹐粉蕤金粟重重起。天香國色﹐宜教占斷﹐人間富貴。最喜風流﹐妝臺卯酒﹐欲醒還醉。算年年歲歲﹐花開依舊﹐問當日﹑人何似。休說花開花謝﹐怕傷它﹑老來情味。依稀病眼﹐故應猶識﹐舊家姚魏。無語相看﹐一杯獨酌﹐幽懷如水。料多情﹑笑我蒼顏白髮﹐向風塵底。

○水龍吟

次韻賦牡丹

曉來露濕仙衣﹐盛開更比初開重。春風也惜﹐頩然薄怒﹐不堪搖動。天上人間﹐我許惟有﹐司花會種。想年年京洛﹐紅塵紫陌﹐都占斷﹑繁華夢。醉裏依稀有語﹐只淸詩﹑可爲光寵。有香萬斛﹐從今準備﹐公來迎送。風雨難憑﹐彩雲回首﹐總成無用。喚玉壺﹑畱取一枝春在﹐作中庵供。

○摸魚兒

觀復以摸魚子賦神麕見示﹐次韻答之

莫相疑﹑愛石如許﹐流形我亦隨寓。神麕更有神麕在﹐照影幾煩淸滏。山下路。還記得﹑當時射虎人曾誤。如今文府。但日永閒階﹐香凝燕寢﹐云岫翳還吐。崔嵬起﹐欲作飛仙騫翥。依稀老眼如霧。品題好刻奇章字﹐嗟爾賞音難遇。如砥柱。應笑我心﹐更欲誰安住。茶余客去﹐相對靜無言﹐悠然意會﹐一陣北窗雨。

○摸魚兒

九日上都次韻答邢伯才

嘆萍蓬﹑此生無定﹐年年客裏重九。南來北去風沙夢﹐彈指已成白首。誰有酒。都喚起﹑一天秋色開林藪。還開笑口。對滿意靑山﹐多情黃菊﹐莫唱渭城柳。龍鍾態﹐也向人前叉手。思量難以持久。東塗西抹皆傾國﹐只有效顰人醜。嗟汝叟。今誤矣﹐江亭好去藏衰朽。鳴雞吠狗。盡里社追隨﹐何須更說﹐鼻醋吸三斗。

○水調歌頭

長蘆商子文伯父元鼐國寶﹐年九十三﹐父元﹡國用﹐年八十五﹐叔父元鼎國器﹐年八十二﹐扁其堂曰三椿﹐以兄弟三人皆壽而言也。閻承旨序之甚詳﹐子文爲般陽路知事來徵言﹐書此詞以遺之

五福一日壽﹐七十古來稀。鯨川兄弟何事﹐接武上期頤。添是商顏四皓﹐減卽西周二老﹐白鶴一行飛。紾臂鬩墻者﹐何地望餘輝。世皆云﹐家積善﹐慶相隨。三椿堂上﹐陰徳幾許只天知。子弟聯芳並秀﹐戲彩稱觴先後﹐和气藹春熙。本大枝葉茂﹐門戶看巍巍。

○水調歌頭

戊辰年﹐壽烏總管

朱門藹麟鳳﹐畫戟映貂蟬。重侯累將家世﹐更覺使君賢。皎皎秋霜懷抱﹐隱隱春風眉宇﹐形出性中天。袖手吏民喜﹐曾未試薄鞭。沸鳴弦﹐歌五褲﹐已三年。年來歷城城郭﹐天也怪春偏。會見九重丹詔﹐收取一方霖雨﹐勛業迫淩煙。富貴與難老﹐眞作地行仙。

○六州歌頭

暢純甫與姚牧庵郢城會飲﹐唱和樂章六州歌頭往返凡數首﹐余次其韻二篇﹐答純甫

江城會飲﹐東壁照奎星。肝膽露﹐乾坤祕﹐晝披零。勢分庭。筆下風雷發﹐何爲爾﹐聊相慰﹐供一笑﹐悠悠者﹐總流萍。虎擲龍跳幾遇﹐依然對﹑髙壘深扃。睹殷盤科斗﹐不說換鵝經。老眼塵醒。認聲形。中州月旦﹐千載後﹐猶灑客﹐有歆寧。人不見﹐搔首立﹐望余馨。海邊亭。寂寞鍾期遠﹐髙山曲﹐幾人聽。何必要﹐椿與菌﹐校年齡。萬事元無定在﹐此心得到處仙靈。愛爛遊南北﹐快馬接飛舲。萬里丹靑。

純甫自京師入長安﹐歷巴蜀﹐轉江淮﹐入廉山東﹐皆極貴顯﹐故末章及之

○水調歌頭

窺天以管﹐認得幾多星。嗟擾擾。矜完美﹐校奇零。蟻緣庭。物化無窮已﹐石生火﹐火生壤﹐壤生濕﹐濕生木﹐木生萍。夢裏髙車駟馬﹐蘧然覺﹑甕牖紫扃。記達人有語﹐痛飲讀騷經。非醉非醒﹐妙難形。曾經灩澦﹐夷險地﹐人上慓﹐比心寧。更誰問﹐桃李冶﹐蕙蘭馨。水東亭。一曲滄浪詠﹐都分付﹐野鷗聽。還漸喜﹐鄕社飲﹐近髙齡。但愧霜臺舊友﹐平生念﹑鐵石通靈。辦林間一笑﹐酒醆灩風舲。飯白芻靑。

時純甫按事東州﹐歸欲過余繡江

○玉樓春

次韻答王太常

東生白日西生月。世累驅人何日徹。致身事業蕢爲山﹐過眼紛華湯沃雪。心田莫說誰寬窄。室有空虛生夜白。醒時卻校醉時言﹐笑殺觀魚濠上客。

○玉樓春

壽何平章

泰山髙壓羣山小。齊魯百城靑未了。豈知山更有聰山﹐暫出雨雲周八表。說山才說聰山好。便覺泰山功烈少。聰山天要慰蒼生﹐山不可移人不老。

○玉樓春

雨中戲書

玉簪葉趁芭蕉大。低映階墀髙映座。雨來時節一般鳴﹐點點聲聲要磨和。芭蕉重被風吹破。狼藉玉簪看又過。蕭騷長與兩相宜﹐賴有竹君三五个。

○玉樓春

次韻﹐答趙簽事學子溫來詞末句云﹐天教酒禁幾時開﹐準擬與君同一醉。

淸官廚饌無兼味。饑待公庭人吏退。野人尊俎有餘歡﹐明月可批風可膾。野人衰殘淸官貴。生死論交吾未愧。天開酒禁已多時﹐卻甚不來同一醉。

○玉樓春

米如珠玉薪如桂。春畏旱霜秋畏水。匆匆鞍馬去年間﹐夜夜可能安穩睡。今年卻到澄淸內。眼底功名眞望外。天開酒禁已多時﹐卻甚不來同一醉。

○玉樓春

大徳癸卯﹐子溫僉憲濟南﹐余奉使宣撫山北遼東﹐明年歸濟南﹐故云

尋常聚散頻驚歲。只許相思勞寤寐。心如膠漆定前緣﹐迹似燕鴻眞拙計。棄瓢林下應無累。立馬花邊還可會。天開酒禁已多時﹐卻甚不來同一醉。

○玉樓春

野亭正在溪山際。溪瀉寒聲山滴翠。望君不見柰君何﹐好景滿前誰與對。盡心王事君應瘁。暫息可能無少遂。天開酒禁已多時﹐卻甚不來同一醉。

○最髙樓

次韻答張縣尹

髙髙屋﹐羅幕捲輕漪。阿渚一周圍。雄吞不數鍼三碗﹐治生何計韭千畦。是賢乎﹐旣富矣﹐又時兮。我喜踏探梅溪畔月。君愛掃﹑煮茶枝上雪。君遣興﹐我心夷。東家畫鼓更深舞﹐西家紅燭醉時歸。莫教他﹐知我輩﹐不投機。

○最髙樓

次前韻

文章好﹐自得似風漪。不定似棋圍。郢人斫堊元無迹﹐仙家種玉不論畦。子能之﹐吾耄矣﹐柰何兮。都占斷野芳花與月。更帶卻野亭風與雪。情放曠﹐境淸夷。木瓜暫比空函往﹐瓊瑤已報滿車歸。怪天孫﹐渾不藉﹐錦云機。

○最髙樓

又前韻

江風遠﹐吹皺翠羅漪。山繞似重圍。連延花枝香成陣﹐坡陀壠畝綠如畦。个中間﹐吾受者﹐一塵兮。君不見花間偏愛月。又不見山陰偏喜雪。搴杜若﹐載辛夷。東籬日落悠然坐﹐舞雩春暖詠而歌。此何人﹐千萬古﹐一天機。

○最髙樓

又次前韻

吾衰矣﹐廢治不重漪。朽木更堪圍。觸藩曾看贏其角﹐脇肩又見病於畦。此何哉﹐自取耳﹐亦難兮。待闊展月臺秋待月。更別起雪堂冬聽雪。花灌漑﹐艸芟夷。偶逢林叟歡成醉﹐閒隨沙鳥淡忘歸。嘆人生﹐塵土事﹐漫勞機。

○最髙樓

古齋受益所居﹐當繡江之源﹐江北流二十里﹐其東壖有曰野亭者﹐則余之別墅也。頃歲﹐余與古齋同在京師﹐而同有歸歟之思﹐逮玆而同如其志同樂也﹐作詞以道之﹐同一笑云

山家好﹐河水淨漣漪。茅舍綠蔭圍。兒童不解鍼垂釣﹐老翁只會甕澆畦。我思之﹐君倦矣﹐去來兮。也問甚野芳亭上月。也問甚太初巖下雪。乘款段﹐載鴟夷。興來便作尋花去﹐醉時不記插花歸。問沙鷗﹐從此後﹐可忘機。

○最髙樓

旣作此詞﹐有懷張秀實公子幽居﹐復用前韻

幽居好﹐煙靄翠生漪。水繞更山圍。錦幃四面花藏屋﹐綠云一望稻盈畦。問誰歟﹐君子者﹐美人兮。也不看李家堂裏月。也不踏班生關外雪。尋寂寞﹐覓希夷。醉眠長被鶯呼起﹐相看時有燕飛歸。我憐君﹐君似我﹐本無機。

○淸平樂

西野內翰奉使寄示佳篇累幅﹐三韓山川風土之勝﹐了然目中。夫能以吟之樂﹐而忘其跋涉之勞﹐固君子之所尙也。披賞之餘﹐輒敢用淸平樂韻少答雅貺﹐且以奉旋旆一笑云

云窗月戶。水秀山奇處。畫裏二三千里路。一步哦詩一住。詩中卻也思家。寄來滿紙煙霞。辦了皇華事業﹐做成冷淡生涯。

○淸平樂

次前韻

經春閉戶。人不思量處。驀地花神通一路。畱得神仙肯住。相歡忘卻無家。對花細引流霞。此日詩來腸斷﹐望君東海西涯。

西野郭安道所寄淸平樂﹐專言予寓居賞牡丹之樂﹐故予答云然。

○淸平樂

用前韻﹐答郭幹卿二首

松窗竹戶。山气空蒙處。煙柳迷人花滿路。此是中庵舊住。沙鷗久望歸家。歸心已接飛霞。他日乘軒過我﹐待君繡水之涯。

○淸平樂

蜂房蟻戶。總是容身處。腳底東西南北路。萬古人行人住。出家何必離家。求仙不用飡霞。但得花開酒美﹐老夫歡喜逾涯。

○淸平樂

張秀實芍藥詞

牡丹花落。夢裏東風惡。見說君家紅芍藥。盡把春愁忘卻。隔墻百步香來。數叢爲我全開。拚向彩雲堆裏﹐醉時同臥蒼苔。

○淸平樂

白芍藥

何年金屑。飛上玲瓏雪。一樹風情誰解說。只有盈盈夜月。牡丹紅葉相誇。鉛華各自名家。爲向看花人道﹐此花不在鉛華。

○淸平樂

大徳癸卯﹐奉使宣撫山北遠東道﹐五月赴懿州道中二首

茸茸碧艸。點點金花小。十里靑山山下道。地錦都教蓋了。天然艸軟平勻。馬蹄穩送行人。路斷不堪回首﹐南風依舊黃塵。

平川細艸上有黃花可愛

○淸平樂

山行見芍藥

山寒開晚。開也無人管。風裏欹紅顏色淺。恨與天涯共遠。多時立馬彷徨。一枝爲挽餘香。欲說揚州舊譜﹐怕渠分外淒涼。

山中芍藥五月始開﹐有感而作

○淸平樂

九月回至隆興

雲峯咫尺。竹靜芭蕉靜。鶴繞蒼苔行又立。不見髙堂素壁。簿書馹騎匆匆。暫時畱住衰翁。一片歸心難畫﹐野亭繡水秋風。

隆興廳事壁間作六鶴圖﹐頗奇﹐戲書及之。

○淸平樂

野芳亭觀畫羅漢

千金不換。壁上阿羅漢。古怪淸奇君細看。畫是如來變現。天龍鬼物靑紅。斷崖流水孤松。知在野芳亭上﹐恍然兜率天中。

○淸平樂

古齋約余遊山﹐而因循不果﹐用韻戲作二首﹐一以促其期﹐一以道其山中之興以動之

山靈久望。要看遊山狀。酒榼詩囊空放蕩。不肯淩風直上。快教去結山庵。安排暮歷朝探。整頃衰年杖屨﹐並君飛出危嵐。

○淸平樂

繁華敢望。自喜淸貧狀。老屋三間空蕩蕩。幾冊閒書架上。客來或問中庵。平生虎穴曾探。隱幾悠然不答﹐窗間笑指山嵐。

○淸平樂

此篇促遊山

今晨過望。盡得山形狀。石險路危心欲蕩。手撥白雲又上。半空仰見仙庵。山靈許我髙探。倦處旋傾春酒﹐不愁冒雨衝嵐。

○淸平樂

次前韻

相親相望。兩个哦詩狀。坐卽堆豗行曠蕩。怎著麒麟閣上。風巖水穴云庵。非君與我誰探。好興最難忘處﹐半山斜日濃嵐。

○淸平樂

次前韻

功名休望。且看龍鍾狀。身是龍鍾心坦蕩。大吉宜稱上上。如今已結幽庵。溪山好處須探。料得山風知我﹐隔林吹下飛嵐。

○淸平樂

次前韻

東臯晚望。盡了溪山狀。一似龍湫浮雁蕩。人在營丘畫上。中間小小吾庵。君來共此奇探。啼鳥一聲飛去﹐落花點破層嵐。

○淸平樂

次前韻

悠揚酒望。點綴春情狀。雲气欲酣花气蕩。語燕啼鶯下上。水邊柳閣松庵。遙遙眼力先探。一陣山風雨過﹐馬頭日腳烘嵐。

○破陣子

梓慶齋戒入山林﹐見成鐻乃加削焉﹐而鐻成若神。莊周謂爲以天合天﹐蓋材之生蟠錯曲直﹐莫不有自然之質。制器者因其質之自然﹐用其巧而不以巧自私﹐則巧存而器全﹐是之謂以天合天者歟。今之杖有韻書所謂老人杖者﹐著橫握焉﹐枘鑿而膠之至密也。然未幾何﹐以杌﹡而棄者恆十七八。僉衛友竹劉君獨能得成杖﹐時削而出之﹐人直以爲枘鑿之妙﹐而莫知得梓慶之道也。吁﹐世之言工拙何如哉。解祕書安卿得是杖﹐因古齋乃輟以見寄﹐把玩扶攜﹐深愜病軀﹐作樂府破陣子謝之

畫道十分意巧﹐不知一段天成。捉得山中獨腳鬼﹐變作人間有尾丁。奇哉見未曾。說破何愁脫牡﹐把來眞是持平。得力最宜髙處柱﹐行倦還堪立地憑。衰年吾友生。

○破陣子

野亭遣興

老眼偏宜大字﹐白頭好映烏紗。詩不求奇聊遣興﹐酒但成醺也勝茶。出家元在家。野水傍邊種竹﹐艸亭直下栽花。拙婦善供無米粥﹐稚子能描枯樹槎。無涯還有涯。

○減字木蘭花

有懷濼源勝槪樓舊遊

江山勝槪。天與飛樓供眼界。上得樓頭。銷盡人間萬古愁。十年京國。兩鬢黃塵歸未得。捲地泉聲。辜負憑闌帶月聽。

○減字木蘭花

王彥博尙書﹐由刑部遷禮部之明日﹐乃其壽旦﹐戲以小詞爲賀

年時壽酒。共喜秋卿新拜後。壽酒今朝。道攺春闈是昨宵。官隨福轉。一到生辰須一換。看取明年。鳳詔迎年醉壽筵。

○滿庭芳

壽何聰山平章

經濟才難﹐升平事了﹐喜公親見唐虞。精神如畫﹐風節凜云衢。回首巖巖鉅望﹐更須問﹑山斗何如。還知否﹐三朝舊徳﹐眷倚在吁兪。髙情誰得似﹐詩中元亮﹐易裏堯夫。便蕭然忘卻﹐玉帶金魚。此意君恩亦許﹐三二日一到中書。公無倦﹐長開壽域﹐四海一蓬壺。

○滿庭芳

二舅魏知房戍沂州﹐見示此詞﹐因次韻

鞍馬雄豪﹐搢紳馳驟﹐幾年都付尋常。邊城歲晚﹐蓮幕錦生光。得意尊前一笑﹐遐衝具威凜秋霜。人誰似﹐胸懷豁落﹐溫雅更文章。從軍眞樂事﹐功名那問﹐故國他鄕。笑熊非渭水﹐龍臥南陽。從此鵬程髙舉﹐快天風萬里無妨。回首悵﹐窮途狂客﹐搖蕩嘆行藏。

○蝶戀花

曉至野亭

臨水衰葵欹欲倒。三兩幽花﹐更比初開好。何處飛來金鳳小。碧筵開徹忘憂艸。月桂新裁枝葉少。一朵妖紅﹐點破江煙曉。最愛牽牛隨意繞。四闌靑錦遮圍了。

○蝶戀花

云卿寄長短句徵無名亭記﹐戲用其韻以答之

忽得新詞深自愧。欲記無名﹐未見無名例。自古求名今卻避。不知誰與君同議。旦晝行爲昏暮睡。我自無心﹐何物能吾累。若道無名名可棄。無名名處曾畱意。

○蝶戀花

次韻答魏鵬舉

五日祥風十日雨。國泰年丰﹐天也應相許。見說少年行樂處。靑樓宛轉低瓊戶。城市笙簫村社鼓。何礙狂夫﹐醉裏閒詩句。明日南山攜酒去。共君一笑雲間語。

○蝶戀花

又次前韻

簾底靑燈簾外雨。酒醒更闌﹐寂寞情何許。腸斷南園回首處。月明花影閒朱戶。聽徹樓頭三疊鼓。題徧雲箋﹐總是傷心句。咫尺巫山無路去。浪憑靑鳥丁寧語。

○蝶戀花

文卿良友素守確然﹐迥拔流俗﹐世所難能也。古人所謂振衣千仞岡﹐濯足萬里流者﹐子可以當之。崔生來辱手帖﹐歡感無已﹐因憶往年壽吾子樂章﹐用其韻以道其歆慕之懷﹐且奉一笑云

我似漏卮長不滿。暮側朝翻﹐自笑天機淺。君似寶珠無可揀。暑天不熱冬還暖。神欲逍遙心欲散。咫尺幽棲﹐回首雲霄遠。千古風流嵇與阮。竹林不受黃塵管。

○蝶戀花

益都馮寬甫號雪谷﹐嘗爲江南廉使﹐以臘茶見貺﹐茶作方板﹐光如漆﹐香味不可言﹐誠佳品也。感荷作長短句﹐寄之一笑

帶上烏犀誰摘落。方響勻排﹐不見朱絲約。一个拈來香滿閣。矮鑪翻動松風壑。幾日餘酲情味惡。七碗何須﹐一啜都醒卻。兩腋淸風無處著。夢尋盧老翔寥廓。

○蝶戀花

淸和卽事

池館淸和風色軟。筍綠梅黃﹐細雨忙新燕。橊萼尙含紅一半。荷錢亂疊靑猶淺。心緒未忺腸已斷。病損形骸﹐自是追陪懶。一縷麝煙斜作篆。日長慵把重簾捲。

○蝶戀花

次前韻﹐答智仲敬

多病多愁心性軟。自上疏簾﹐怕隔雙飛燕。夢覺綠窗花影畔。起來翻喜茶甌淺。香壓玉鑪消欲斷。情緒厭厭﹐猶傍琴書懶。瞥見壁間蝸引篆。急將山水圖兒捲。

○鵲橋仙

以紗巾竹扇爲趙文卿壽

飛雲半捲﹐烏紗一幅。扇影寒生湘竹。雪髯丹頰羽衣裳﹐眞个是﹑神仙人物。濁醪醉倒﹐淸風睡足。不識黃金滿屋。野夫倦眼少曾開﹐爲吾子﹑狂歌一曲。

○鵲橋仙

書合曲詩卷

無情枯竹﹐多情軟語。誰按梨園新譜。鄰舟餘韻遏云聲﹐只認作﹑珠繩一縷。秦臺風物﹐當時幾許。扇影春風解舞。客愁都向坐間空﹐問誰管﹑西窗夜雨。

○鵲橋仙

張古齋送古銅研滴﹐書此爲謝

烏瞻三足﹐蟾看膰腹。矯首驚虯突兀。走來便吸繡江波﹐卻只是﹑陶泓舊物。玄卿如故﹐毛生未禿。老楮猶堪一拂。此時才气斗誰先﹐看个个﹑驪珠吐出。

○鵲橋仙

至元甲申三月﹐余以宰相命市帛東路﹐將至獻州亭上﹐折梨花一枝﹐戲作長短句﹐書於驛壁

黃塵古驛﹐荒園小樹。幾朵晴雲自舞。殷勤馬上折來看﹐問過卻﹑行人幾許。瓊苞半拆﹐檀心乍吐。笑向春風不語。多情莫怪洗妝遲﹐我也是﹑天涯逆旅。

○鵲橋仙

上都金蓮

重房自拆﹐嬌黃誰注。爛熳風前無數。淩波夢斷幾番秋﹐只認得﹑三生月露。川平野闊﹐山遮水護。不似溪塘遲暮。年年迎送翠華行﹐看照耀﹑恩光滿路。

○鵲橋仙

盆梅

孤根如寄﹐髙標自整。坐上西湖風景。幾回誤作杏花看﹐被夢裏﹑香魂喚省。薰鑪茶竈﹐春閒晝永。不似霜淸月冷。從今更愛短檠燈﹐夜夜看﹑江邊瘦影。

○鵲橋仙

謝人惠酒

江村歲晚﹐山寒雪落。一樹梅花寂寞。門前剝啄問誰來﹐驚不起﹑檐間噪鵲。白衣錦字﹐淸尊玉絡。盡把離愁忘卻。歷城春色故人心﹐放老子﹑梅邊細酌。

○菩薩蠻

賈君彥明爲陽丘丞三年﹐職揚政舉而廉苦遇甚。其歸也﹐作長短句贈之

挈家來喫山城水。三年不剩公田米。何物辦歸裝。一車風滿箱。吾人垂淚嘆。過客回頭看。誰不愛淸官。淸官似子難。

○菩薩蠻

次解安卿韻

惜花不似東庵惜。近來恰得眞消息。玉雪兩三枝。暗藏和靖詩。看花誰可約。定與花斟酌。後閣盛筵開。老夫來不來。

○菩薩蠻

山居遣興

眾山圍繞橫塘路。中庵正向中間住。花木四時開。沙鷗日日來。門前車馬駐。不得中庵趣。下馬問中庵。庵中睡正酣。

○菩薩蠻

繡江卽事

行雲恰過前山北。靠山村落移時黑。腳底一聲雷。北風截雨回。出門南望立。過客衣裳濕。問有雨如何。一傾三尺多。

○菩薩蠻

憶家庭月桂二首

新枝舊孕嬌無力。翠銷香霧闌干濕。秋月與春風。深紅復淺紅。相思幽夢苦。夜夜西窗雨。且莫怨芳菲。惜花人欲歸。

○菩薩蠻

眼中有此妖嬈色。花中無此風流格。一月一番新。一年都是春。盈盈花上月。幾度圓還缺。不去捲金荷。柰渠花月何。

○菩薩蠻

春雪後﹐訪友東山

行行正向西山缺。遙遙望見東山雪。風色夜來間。杏花寒不寒。故人家遠近。只向林東問。一徑傍山開。鵲聲迎我來。

○菩薩蠻

盆梅

纖條漸見稀稀蕾。孤根旋透溫溫水。但得一枝春。誰嫌老瓦盆。寒愁芳意懶。移近南窗暖。卻怕盛開時。香魂來索詩。

○菩薩蠻

送秦主簿赴宿遷二首

繡江江水淸如玉。梅花香滿淸江曲。風味此中論。可憐惟有君。江頭春正好。別去君何早。折得一枝梅。送君三百杯。

○菩薩蠻

次前韻

看君自是丰年玉。贈行不用陽關曲。但把此心論。幾人能似君。到官消息好。來歲春風早。再折繡江梅。寄君揮一杯。

○阮郎歸

壽太乙眞人李六祖

八千歲月作春秋。神仙第一流。笑看塵世等浮漚。家居麟鳳洲。才八十﹐盡優遊。細斟雙玉甌。醉邀明月與同遊。西風蓮葉舟。

○阮郎歸

奉使由平濼之惠州山行

靑山不盡一重重。重重如畫中。石根流水玉玲瓏。髙低處處通。山向北﹐路回東。馬前三兩峯。峯頭更覺翠煙濃。煙中無數松。

○南鄕子

鵬舉兄致仕﹐寓家松江。今年秋﹐獨舟至歷下﹐顧予繡江野亭。憶兄往年由南中赴調北上﹐過繡江﹐宿女郎山下﹐予會焉。時有詩云﹐南北分飛十五年。歸來相見各華顚。只應又作明朝別﹐酒醉更闌不肯眠。詰旦﹐兄別去﹐距今又二十寒暑﹐悲喜恍惚﹐乃情何如。酒中兄喟日﹐吾數日常又南矣﹐因成小詞﹐舉觴爲壽﹐以發一笑

憶昔嘆華顚。一別曾驚十五年。醉裏知君明便去﹐畱連。酒盡更闌不肯眠。今更老於前。二十年間又別筵。安得柳絲千百丈﹐纏聯。不放東吳萬里船。

○南鄕子

壽何聰山

瑞雪夜來晴。和气歡聲滿鳳城。雪裏梅花開更好﹐分明。要見和羹事業成。東閣此時晴。慶在春風瀲灩觥。陰徳自應長富貴﹐康寧。便擬臺星是壽星。

○南鄕子

次韻答魏鵬舉

英譽藹西秦。襟量溫和別有春。落筆妙詞新可喜﹐精神。玉葉瓊葩不染塵。俊逸鮑參軍。誰道儒冠誤卻身。相見莫談塵世事﹐銷魂。趁取追歡語笑頻。

○南鄕子

賀於冶泉尙書有子

千古一髙門。不斷軒車駟馬塵。五色鳳毛新照眼﹐驚人。气壓喧啾百鳥羣。語笑滿堂春。聳壑昂霄看已眞。玉唾成時十六七﹐知君。膝上摩挲不肯嗔。

○臨江仙

芙蓉

見說瑤池池上路﹐雪香花气蔥蘢。一雙依約玉芙蓉。煙波孤夢斷﹐風月兩心同。千古情緣何日了﹐此生何處相逢。不堪回首怨西風。殘芳秋淡淡﹐落日水溶溶。

○西江月

戲題五子扇頭

階下竇郎丹桂﹐眼中陶令新詩。渾教不是寧馨兒。且得平生慰意。曉露蘭芽香徹﹐春風杏蕾紅肥。最堪憐處雁行齊。宜个同聲小字。

○西江月

壽杜醉經左丞

有道實關消長﹐無心不異行藏。問公獨樂醉經堂。何似淩煙閣上。畫戟淸香宴寢﹐春風玉樹諸郎。臺星明動紫霞觴。正與壽星相望。

○西江月

戲呈仲敬﹐並其母兄

掌上鵷雛玉嫩﹐眼中麝錦香庖。鐵郎癡小阿瓊嬌。十歲婆兒最巧。已許卯君書癖﹐更看坡老詩豪。畫堂仙媼醉春醪。五福天教占了。

○鷓鴣天

祖母壽日

綠牖涼霏紫麝塵。寶猊晴暖瑞香雲。蟠桃日日瑤池宴﹐玉桂年年月殿馨。潘嶽賦﹐孟家鄰。盡將歌酒壽良辰。慈顏剩爲斑衣樂﹐眼底兒孫莫厭貧。

○鷓鴣天

壽潘君美

萱艸堂前錦棣花。靈椿樹下玉蘭芽。二毛鬢莫驚靑鑑﹐五朵雲須上白麻。攜鬥酒﹐醉君家。春風吹我帽檐斜。座中貴客應相笑﹐前日疏狂未減些。

○鷓鴣天

題雙頭蓮二首

脈脈誰教並蒂芳。情緣何許苦難量。西風香冷同幽怨﹐落日紅酣對晚妝。波浩蕩﹐月微茫。湘靈寂寞下橫塘。不堪回首鴛鴦浦﹐一樣相思只斷腸。

○鷓鴣天

一段淸香雲錦秋。雙花開處盡風流。只應無語常相並﹐卻是多情不自由。湘水怨﹐漢濱愁。淡煙斜日兩悠悠。淩波不下橫塘路﹐對立西風共倚羞。

○鷓鴣天

秋日

竹瘦桐枯菊又開。遠山合抱水縈回。幾行銀篆蝸行過﹐一朵梨花蝶舞來。秋意思﹐悶情懷。懶將閒事彊支排。倚欄目送歸鴻盡﹐萬里晴空入酒杯。

○烏夜啼

含暉亭芍藥謝

含暉亭下春風。錦云叢。臨到開時別去﹐苦匆匆。人乍到。花已老。酒瓶空。惟有一溪流水﹐照詩翁。

○烏夜啼

因野亭杏爲風雨所落

葉間誰綴金丸。一攢攢。只爲髙枝臨水﹐摘來難。風雨過。還自墮。試拈看。怕似江南梅子﹐一般酸。

○烏夜啼

閒適

日長誰伴中庵。太初巖。靜掃閒庭﹐獨自看晴嵐。嵐翠滴。云影濕。雨聲酣。欲借昌黎老筆﹐賦終南。

○烏夜啼

月下用前韻

夜深誰伴中庵。太初巖。滿酌一杯﹐和月吸濃嵐。瓊露滴。霜鬢濕。興方酣。不覺河傾東北﹐月西南。

○眼兒媚

賦秋日海棠﹐分韻得闌字

春來應怪洗妝慳。故作兩回看。風流依舊﹐檀心暈紫﹐翠袖凝丹。玉容寂寞欄幹淚﹐細雨豆花寒。多情誰管﹐今宵冷落﹐澹月東欄。

○秦樓月

書合曲詩卷

秋蕭索。秋來不柰情懷惡。情懷惡。西風一曲﹐醉鄕寥廓。宮聲自與商聲約。珠喉玉管都忘卻。都忘卻。行雲不散﹐月髙山閣。

○浣溪沙

賀石仲璋侍禦父年八十五﹐拜局徒﹐五子皆貴仕

拂旦恩麻下玉墀。六朝元老萬人知。知公福慶世間稀。年過太公漁渭日﹐官如鄭武相周時。一行金帶五男兒。

○浣溪沙

元夕前一日﹐大雪始霽﹐子京敬甫兩張君過余繡江別墅。旣坐﹐皆醉酒﹐索茶﹐遂開玉川月團﹐取太初巖頂雪﹐和以山西羊酥﹐以石竈活火烹之。而瓶中蠟梅方爛漫﹐於是相與嗅梅啜茶﹐雅詠小酌而罷。作此詞以志之

虢虢淸流淺見沙。沙邊翠竹野人家。野人延客不堪誇。旋掃太初巖頂雪﹐細烹陽羨貢余茶。古銅瓶子蠟梅花。

○浣溪沙

次前韻

世事恆河水內沙。乾忙誰遣彊離家。如今老也不矜誇。檢得閒書能引睡﹐暖來薄酒勝煎茶。一江風月四時花。

○浣溪沙

賀趙文卿新娶﹐文卿昆仲第六﹐所娶魏氏

共說蓮花似六郎。從來魏紫冠羣芳。多情恨不一時香。也甚春風閒著意﹐許教國色嫁橫塘。海枯石爛兩鴛鴦。

○感皇恩

張子京以春臺子瞻椅見許﹐以詞催之

公子說春臺﹐其光如水。相對偏宜子瞻椅。老父危坐﹐不覺耳聞心喜。慨然都見許﹐情何已。禪榻鬢絲﹐繩牀烏幾。前輩風流要吾比。繡江風月﹐鷗鷺已應知矣。幾時分付到﹐中庵裏。

○感皇恩

立秋後一日有感

雲月淡幽窗﹐黃昏微雨。窗外梧桐共人語。秋來情味﹐便覺今宵如許。斷腸楊柳苑﹐芙蓉浦。靑鬢易消﹐失顏難駐。行樂光陰水東注。山林朝市﹐兩地笑人返袂。傷心都付與﹐潘郎句。

○卜算子

長白山中作

長白汝來前﹐問汝何年有。只自雲間偃蹇髙﹐不肯輕低首。我卽是中庵﹐汝作中庵友。怪得朝來爽气多﹐浮動杯中酒。

○卜算子

望湖山

落日望湖山﹐山在空蒙裏。劍佩冠裳整頓嚴﹐欲作崔嵬起。我病正無聊﹐見此奇男子。急往從之呼不應﹐癡絕還如此。

○黑漆弩

村居遣興

髙巾闊領深村住。不識我﹑喚作傖父。掩白沙﹑翠竹柴門﹐聽徹秋來夜雨。閒將得失思量﹐往事水流東去。便直交﹑畫卻淩煙﹐甚是功名了處。

○黑漆弩

次前韻

吾廬恰近江鷗住。更幾个﹑好事農父。對靑山﹑枕上詩成﹐一陣沙頭風雨。酒旗只隔橫塘﹐自過小橋沽去。盡疏狂﹑不怕人嫌﹐是我生平喜處。

○好事近

贈吹簫趙生

行樂酒尊前﹐全減向來時節。今日玉簫聲裏﹐捲露荷金葉。醉中如在鳳凰臺﹐風境更淸絕。扶起滿身花影﹐步溪橋明月。

○鳳凰臺上憶吹簫簫

贈吹簫東原趙生

千古虞韶﹐鳳凰飛去﹐太平雅曲誰傳。有碧瓊霜管﹐猶似當年。妙處風流幾許﹐待試問﹑天外飛仙。西州客﹐心邊賺得﹐一味春偏。淸秋畫欄髙倚﹐屏金縷紅牙﹐羯鼓湘弦。倩玉觴喚起﹐悲壯淸圓。裊裊餘音未了﹐正夜靜﹑月上寒天。靑燈外﹐有人無語淒然。

○定風波

次韻答人見寄

率意謳吟信手書。山間行坐水邊居。不是幽閒偏自好。知道。濟時才具本來無。植柳移花兼種竹。多故。此心更看幾時除。說著廟堂誰辦得。曾憶。只宜公等不宜予。

○太常引

憶歸

無窮塵土與風濤。名利兩徒勞。解印便逍遙。算只有﹑淵明最髙。小窗幽圃﹐種蘭栽菊﹐心遠气應豪。海上摘蟠桃。不許見﹑秋霜鬢毛。

○婆羅門引

送李士元之荊南提刑經歷

京華逆旅﹐轉頭歲月十年中。悠悠眞賞難逢。牢落黃金已盡﹐僕馬亦龍鍾。但平生豪气﹐未減元龍。臨江故封。吳與蜀﹐渺西東。此幕聊堪一笑﹐且嘆途窮。扁舟南下﹐正霜落荊門江樹空。詩有興﹑說與飛鴻。

○婆羅門引

壽大智先生

艸堂瀟灑﹐今年初種碧瑯玕。更宜野菊幽蘭。便信先生於此﹐眞个不求官。但西負攬鏡﹐落日憑欄。耕筆釣磻。算遭遇﹐未應難。好待靑霄得路﹐穩上長安。良辰樂事﹐且展放尊前舞袖寬。天影外﹑秋色南山。

○漁家傲

餞表兄魏鵬舉歸華亭寓居

矍鑠詩翁人共許。遠遊不怕別離苦。夢裏華亭亭下路。來又去。扁舟一葉輕如舞。二陸人材今似古。五湖風景饒煙雨。倦處一杯君自舉。還有路。江山信美非君土。

以上元刻本中庵集二十五

○點絳唇

人至承以二絕句見貺﹐淸簡幽深﹐情意都盡﹐披閱諷詠﹐如接芝宇﹐感慰可勝言哉。輒有小詞﹐錄奉一笑﹐且以寄企響之意云﹐劉敏中上

短夢驚回﹐北窗一陣芭蕉雨。雨聲還住。斜日鳴髙樹。起望行雲﹐送雨前山去。山如霧。斷虹猶怒。直入山深處。

程雪樓文集二十八

○菩薩蠻

月夕對玉簪獨酌

遙看疑是梅花雪。近前不似梨花月。秋入一簪涼。滿庭風露香。舉杯香露洗。月在杯心裏。醉眼月徘徊。玉鸞花上飛。

文津閣本中庵集六

○南鄕子

老病自戲

老境日蹉跎。無計逃他百病魔。彊打支撐相伴住﹐難呵。也是先生沒柰何。耳重眼花多。行則欹危語則訛。暗地自憐還自笑﹐休麼。智者能調五臟和。

文津閣本中庵集六

○鵲橋仙

觀接牡丹

栽時白露﹐開時谷雨。培養工夫良苦。閒園消息阿誰傳﹐算只是﹑司花說與。寒梢一拂﹐芳心寸許。點破凡根宿土。不知魏紫是姚黃﹐到來歲﹑春風看取。

文津閣本中庵集六

○沁園春

余旣以太初名石﹐且爲記。客曰𨿽命之不可無號﹐號所以貴之也﹐乃以己意﹐號之曰蒼然。余復援稼軒例作樂府沁園春一首﹐攺名曰蒼然吟﹐附於記後

石汝來前﹐號汝蒼然﹐名之太初。問太初而上﹐還能記否﹐蒼然於此﹐爲復何如。偃蹇難親﹐昂藏不已﹐無乃於予太簡乎。須臾便﹐喚一庭風雨﹐萬竅號呼。依稀似道狂夫。在一气何分我與渠。但君才見我﹐奇形怪狀﹐我先知子﹐冷淡淸虛。撐拄黃壚﹐莊嚴繡水﹐攘斥紅塵力有餘。今何許﹐倚長風三叫﹐對此魁梧。

以上趙萬里校元本劉敏中中庵樂府一百四十九首

【劉詵﹕詞作6首】

○○滿庭芳

次韻賦萍

碧唾成花﹐翠璣浮霧﹐水邊裙影知誰。半溝未合﹐脂水過生肥。小扇迎風試拂﹐翩翩去﹑還復差池。憑蘭處﹐怕伊貪見﹐見了卻忘歸。橋西。靑不住﹐乳鴛行破﹐一瞬淪漪。看疏如有恨﹐密似相依。元是情根種得﹐更千古﹑欲盡何時。重相約﹐章臺春膩﹐還上最長枝。

○西江月

偏是一春憔悴﹐被人閒賦陽臺。扇遮微雨傍墻回。花信餘寒柳外。繡果未成雙荔﹐打鴉摘盡新梅。暗占胡蝶卻飛來。睡起斜陽猶在。

○憶秦娥

初見桃花

春愁淺。窺人忽見桃花臉。桃花臉。輕寒初透﹐小窗猶掩。東風裙濕湘波颭。相逢處處如人面。如人面。劉郎老去﹐怕伊重見。

○謁金門

春睡倦。自揀花枝行徧。昨日新紅今日變。細挼將袖染。翠扇迎風撲面。雙燕飛來還轉。簾外楊花簾裏燕。相逢如未見。

○靑玉案

和友人壽席

春來十日春多少。扶路金釵試燈早。旋翦壽幡飛蝶小。東家垂柳﹐西家明月﹐風物年年好。種桃三千今餘九﹐誰道桃花笑人老。萬事浮雲如過鳥。浣溪佳句﹐柴桑新酒﹐天地何時了。

○臨江仙

戲畱友人

何必渡江如去歲﹐載花買酒山中。赤城風月笑相逢。城中差更樂﹐佳客飲千鍾。菊水粼粼生翠霧﹐蓉簾半捲西風。分明不與畫圖同。不妨歌此曲﹐君自是司空。

以上見嘉靖刊本桂隱詩集卷四﹐但有錯字﹐玆據舊抄本校。

【劉鐵冠﹕詞作1首】

○月上海棠

全眞辦下無空過﹐布袍麻絳腋袋掛。剪髮髼頭﹐逍遙自在行踏。簞瓢把。每日沿門乞化。低頭稽首才道罷。又撞著个魔頭來說話。問道先生﹐元是甚麼人家﹐隨緣答。俺師父丘劉譚馬。

鳴鶴餘音卷二

【劉燕哥﹕詞作1首】

○太常引

餞齋參議歸山東

故人送我出陽關。無計鎖雕鞍。今古別離難。兀誰畫﹑蛾眉遠山。一尊別酒﹐一聲杜宇﹐寂寞又春殘。明月小樓間。第一夜﹑相思淚彈。

靑樓集

【劉因﹕詞作35首】

○水調歌頭

同諸公飲王丈利夫飲山亭﹐索賦長短句﹐效晦翁體

一諾與金重﹐一笑對河淸。風花不遇眞賞﹐終古未全平。前日靑春歸去﹐今日尊前笑語﹐春意滿西城。花鳥喜相對﹐賓主眼俱明。平生事﹐千古意﹐兩忘情。我醉眠卿且去﹐扶我有門生。窗下煙江白鳥﹐窗外浮雲蒼狗﹐未肯便寒盟。從此洛陽社﹐休厭小車行。

○念奴嬌

飲山亭月夕

廣寒宮殿﹐想幽深﹑不覺升沈圓缺。天上人間心共遠﹐如在瓊樓玉闕。厚地微茫﹐髙天涼冷﹐此際紅塵歇。翠陰髙枕﹐並教毛骨淸澈。爲問此世﹐從來幾人吟望﹐轉首俱湮沒。蟣虱區區尢可笑﹐幾許肝腸如鐵。八表神遊﹐一槎髙泛﹐逸興方超絕。嫦娥畱待﹐桂花且莫開徹。

○念奴嬌

憶仲良

中原形勢﹐壯東南﹑夢裏譙城秋色。萬水千山收拾就﹐一片空梁落月。煙雨松楸﹐風塵淚眼﹐滴盡靑靑血。平生不信﹐人間更有離別。舊約把臂燕南﹐乘槎天上﹐曾對河山說。前日後期今日近﹐悵望轉添愁絕。雙闕紅雲﹐三江白浪﹐應負肝腸鐵。舊遊新恨﹐一時都付長鋏。

○玉漏遲

泛舟東溪

故園平似掌。人生何必﹐武陵溪上。三尺蓑衣﹐遮斷紅塵千丈。不學東山髙臥﹐也不似﹑鹿門長往。君試望。遠山顰處﹐白雲無恙。自唱。一曲漁歌﹐覺無復當年﹐缺壺悲壯。老境羲皇﹐換盡平生豪爽。天設四時佳興﹐要畱待﹑幽人淸賞。花又放。滿意一篙春浪。

○鵲橋仙

喜雨

紇幹生處。幾時飛去。欲去被天畱住。野人得飽更無求﹐看滿意﹑一犁春雨。田家作苦。濁醪釀黍。準備歲時歌舞。不妨分我一豚蹄﹐更試聽﹑今秋社鼓。

○鵲橋仙

悠悠萬古。茫茫天宇。自笑平生豪舉。元龍盡意臥牀髙﹐渾占得﹑乾坤幾許。公家租賦。私家雞黍。學種東臯煙雨。有時抱膝看靑山﹐卻不是﹑長吟梁甫。

○木蘭花

未開常探花開未。又恐開時風雨至。花開風雨不相妨﹐說甚不來花下醉。百年枉作千年計。今日不知明日事。春風欲勸座中人﹐一片落紅當眼墜。

○木蘭花

西山不似龐公傲。城府有樓山便到。欲將華發染晴嵐﹐千里靑靑濃可掃。人言華發因愁早。勸我消愁惟酒好。夜來一飲盡千鍾﹐今日醒來依舊老。

○木蘭花

錦云十里川妃供。一棹晚涼風款送。只愁無處著淸香﹐滿載月明船已重。冰壺水鑑元空洞。天意似嫌紅翠擁。並教風露入吟尊﹐不惜秋光渾減動。

○菩薩蠻

爲王太利夫壽

吾鄕先友今誰健。西鄰王老時相見。每見憶先公。音容在眼中。今朝故人子。爲壽無多事。惟願歲長丰。年年社酒同。

○菩薩蠻

飲山亭感舊

種花人去花應道。花枝正好人先老。一笑問花枝。花枝得幾時。人生行樂耳。今古都如此。急欲醉莓苔。前村酒未來。

○菩薩蠻

回文

元龍未減當年气。呼山臥向髙樓底。今日到山村。靑山故意昏。商歌聊一振。千里浮雲盡。老子气猶豪。山靈未可驕。

○菩薩蠻

飲山亭畱宿

水圍山影紅圍翠。翠圍紅影山圍水。西近小橋溪。溪橋小近西。隱人誰與問。問與誰人隱。孤鶴對言無。無言對鶴孤。

○淸平樂

山翁醉也。欲返黃茅舍。醉裏忽聞畱我者。說道羣花未謝。脫巾就掛松龕。覺來酒興方酣。欲借白雲爲筆﹐淋漓灑徧晴嵐。

○淸平樂

靑松偃蹇。不受春風管。松下幽人心自遠。驚怪人間日短。微茫雲海蓬萊。千年一度春來。爭信門前桃李﹐年年花落花開。

○淸平樂

靑天仰面。臥看浮雲捲。蒼狗白雲千萬變。都被幽人窺見。偶然夢到華胥。覺來花影扶疏。窗下魯論誰誦﹐呼來共詠風雩。

○淸平樂

賀雨

雨晴簫鼓。四野歡聲舉。平昔飲山今飲雨。來就老農歌舞。半生負郭無田。寸心萬國丰年。誰識山翁樂處﹐野花啼鳥欣然。

○淸平樂

圍棋

棋聲淸美。盤薄靑松底。門外行人遙指似。好个爛柯仙子。輸贏都付欣然。興闌依舊髙眠。山鳥山花相語。翁心不在棋邊。

○人月圓

自從謝病修花史﹐天意不容閒。今年新授﹐平章風月﹐檢校雲山。門前報道﹐麯生來謁﹐子墨相看。先生正爾﹐天張翠幕﹐山擁雲鬟。

○人月圓

茫茫大塊洪鑪裏﹐何物不寒灰。古今多少﹐荒煙廢壘﹐老樹遺臺。太行如礪﹐黃河如帶﹐等是塵埃。不須更嘆﹐花開花落﹐春去春來。

○太常引

男兒勛業古來難。嘆人世﹐幾千般。一夢覺邯鄲。好看得﹑浮生等閒。紅塵盡處﹐白雲堆裏﹐髙臥對靑山。風味似陳摶。休錯比﹑當年謝安。

○太常引

臨流相喚百東坡。君試舞﹐我當歌。不樂欲如何。看白髮﹑今年漸多。靑天白日﹐斜風細雨﹐盡付一漁蓑。天地作行窩。把萬物﹑都名太和。

○太常引

冥鴻有意避云羅。問何處﹐是行窩。今古一漁蓑。收攬了﹑閒人最多。求田問舍﹐君休笑我﹐兩鬢已成皤。髀肉盡消磨。渾換得﹑功名幾何。

○風中柳

飲山亭畱宿

我本漁樵﹐不是白駒空谷。對西山﹑悠然自足。北窗疏竹。南窗叢菊。愛村居﹑數間茅屋。風煙艸屩﹐滿意一川平綠。問前溪﹑今朝酒熟。幽禽歌曲。淸泉琴築。欲歸來﹑故人畱宿。

○西江月

送張大經

畱在平生落落﹐休嗟世事滔滔。靑雲底柱本來髙。立向頹波更好。一片花飛春減﹐可堪萬點紅飄。江花江月可憐宵。莫賦招魂便了。

○西江月

飲山亭畱飲

看竹何須問主﹐尋村遙認松蘿。小車到處是行窩。門外雲山屬我。張叟臘醅藏久﹐王家紅藥開多。相畱一醉意如何。老子掀髯曰可。

○南鄕子

題外舅郭氏畱耕堂壁上﹝舅原誤作曰﹐玆從百家詞本靜修詞攺。四印齋本及疆村業書本樵庵詞﹐舅誤作甥﹞

方寸足畱耕。大勝良田萬頃平。陰理不隨陵谷變﹐分明。霜落西山滿意靑。千載董生行。雞犬升平畫不成。終日相看天與我﹐髙情。身外浮雲自古輕。

○南鄕子

張彥通壽

窗下絡車聲。窗外兒童課六經。自種墻東新菜莢﹐靑靑。隨分杯盤老幼情。千古董生行。雞犬升平畫不成。應笑劉家劉老子﹐無能。縱飲狂歌不治生。

四印齋本樵庵詞注云﹐按換頭與上闋復﹐必有錯簡﹐諸選皆然﹐姑仍之。

○朝中措

賀廉侯舉兒子

金張家世費貂蟬。七葉待中冠。若就詩家攀例﹐生兒合喚添官。憑誰寄語廉泉﹐父老鬥酒相歡。今歲孫枝新長﹐甘棠消息平安。

○臨江仙

賀廉侯舉次兒子

四海荊州吾所愛﹐虎賁誰似中郎。小孫今擬喚甘棠。添官前有例﹐簪笏看堆牀。明日乃公歸舊隱﹐後園喬木蒼蒼。靑衫竹馬雁成行。當年廉孟子﹐應有讀書堂。

○臨江仙

送王從事﹝王原誤作二﹐玆從疆村叢書本樵庵樂府攺﹞

行色匆匆緣底事﹐山陽梅信相催。梅花香底有新醅。南州今樂土﹐得意卽銜杯。君見太行憑寄語﹐雲間蒼壁崔嵬。平生遮眼厭黃埃。髙樓吾有興﹐無惜送君來。

○喜遷鶯

乙亥元日

春風滿面。是胸中春意﹐與春相見。不醉陶然﹐無人也笑﹐況是一年淸宴。寧兒挽須學語﹐爨婦舉杯重勸。道惟願。貧常圓聚﹐老常康健。�����﹐二十七年﹐世事經千變。今是昨非﹐春風花柳﹐消盡冰霜殘怨。門外曉寒猶淺。門上垂簾休捲。燈花軟。酒香濃趁歌聲﹐試輕輕咽。

以上四部叢刊縮印元刊小字本靜修先生文集卷十五﹐間以百家詞本樵庵詞﹑四印齋本樵庵詞﹑疆村本樵庵樂府校補

○西江月

贈趙提學酒

買得雞泉新釀﹐病中無容同斟。遣人持送旅窩深。呼取毛翁共飲。少个散花天女﹐維摩憔悴難禁。安排走馬杏花陰。咫尺春風似錦。

彊村叢書本樵庵樂府

○菩薩蠻

湖上卽事

樓前曲浪歸橈急。樓中細雨春風涇。終日倚危闌。故人湖上山。髙情渾似舊。只在東風瘦。薄晚去來休。裝成一段愁。

○玉樓春

柳梢綠小梅如印。乍暖還寒猶未定。惜花長是爲花愁﹐殢酒卻嫌添酒病。蠅頭蝸角都休競。萬古豪華同一盡。東君曉夜促歸期﹐三十六番花遞信。

【劉迎﹕詞作4首】

○烏夜啼

菱鑑玉篦秋月﹐蕙鑪銀葉朝云。宿酲人困屏山夢﹐煙樹小江村。翠甲未消蘭恨﹐粉香不斷梅魂。離愁分付殘春雨﹐花外泣黃昏。

○烏夜啼

離恨遠縈楊柳﹐夢魂長繞梨花。靑衫記得章臺月﹐歸路玉鞭斜。翠鏡啼痕印袖﹐紅墻醉墨籠紗。相逢不盡平生事﹐春思入琵琶。

以上二首中州樂府

○錦堂春

西湖

水漫汀洲新綠﹐雲開崦嶂微靑。殘紅不見成陰后﹐鶗鴂寂無聲。笑傲坡公一夢﹐風流杜牧三生。西湖依舊人中意﹐來去竟難憑。

○錦堂春

墻角含霜樹靜﹐樓頭作雪云垂。鉤簾鵲噪空庭晚﹐坐看月來時。異域書迷雁足﹐幽閨鏡掩虫絲。一宵兩地腸千轉﹐惟有夢魂知。

以上二首歷代詩餘卷十八案花艸粹編卷四錄水漫汀洲一首﹐作無名氏。

【劉元﹕詞作1首】

○木蘭花慢

和陳思濟

問神仙何處﹐尋溪路﹐水聲寒。此福地靈巖﹐西南天柱﹐洞府名山。翠蛟對誰或舞﹐更巖飛﹑龍鳳駭人看。見說丹成仙去﹐當年跨鶴乘鸞。浮生貪勝似棋殘。一著省時難。便采藥眠云﹐吟風對月﹐醉酒長安。一任流行坎止﹐又何須﹑汩汩利名間。試與林泉相約﹐幾時容我投閒。

洞霄詩集卷九

【劉云震﹕詞作4首】

○浣溪沙

粉署含香舊有名。庖刀試手便崢嶸。並州人物未飄零。父老共傳新政好﹐兒童都道長官淸。十分和气滿春城。

○太常引

東湖亭下簇金鞍。四座浹靑歡。人物畫中看。只枉了﹑劉郎鬢斑。花枝裊娜﹐酒杯瀲灩﹐全不放春閒。絲竹舊東山。暢好个﹑風流謝安。

○念奴嬌

都城元夜

景龍天气﹐正余料峭﹐��簾幕。萬斛金蓮光不夜﹐香滿雲間樓閣。金鐙頻敲﹐綠簾髙揭﹐應爲黃昏約。霜娥無恙﹐喚人依舊飄泊。卻恨烏兔無情﹐把人靑鬢﹐白恁星星卻。千古繁華行樂地﹐誰笑誰歌誰酌。北海尊罍﹐東山絲竹﹐夢裏揚州鶴。客窗無寐﹐故人誰念蕭索。

○太常引

耽耽九虎隔重關。到天上﹐卻空還。回首謝塵寰。問今日﹑誰人姓韓。瓜田蔬圃﹐竹溪松徑﹐何地不堪閒。且莫問長安。比蜀都﹑原來更難。

以上四首見困學齋雜錄

【劉則梅﹕詞作1首】

○淸平樂

題碧梧蒼石圖

楊枝歌斷。春老鶯鶯岸。可笑楊花飛漫漫。卻作蘆花孤雁。國春欲賦難成。向來錯怨輕卿。縱使此心如石﹐不禁梧葉離聲。

珊瑚网名畫題跋卷八

【劉志淵﹕詞作56首】

○滿庭芳

一片閒心﹐孤云蓬迹﹐飄然不掛諸緣。九天池裏﹐滚滚湧靈泉。澆漑黃芽瑞艸﹐吐淸淨﹑光罩金蓮。眞消息﹐淸風匝地﹐透骨自綿綿。混融成實相﹐顯昂昂獨立﹐笑傲禪天。任陰陽運變﹐劫力難煎。亙古常存不壞﹐拉眞一﹑法界安然。無生滅﹐淨明妙體﹐萬里一嬋娟。

○滿庭芳

贈侯伯通善算法

天賦多能﹐縱橫業擅﹐策量天地髙低。數明日月﹐加減辧盈虧。山嶽明分廣闊﹐料江海﹑深淺皆知。方隅內﹐支分人物﹐一一見毫釐。廓開方寸徑﹐求一眞趣﹐九九爲規。定身田精變﹐上下推移。共積三千數足﹐商除到﹑八百功齊。一乘妙﹐��拈下﹐實際總無遺。

○滿庭芳

警墮道者

謾整巾袍﹐妄名淸淨﹐放搎劣馬顚猿。利名叢裏﹐徒炫有因緣。逐浪隨波日日﹐不曾澄﹐湛靈源。堪嗟訝﹐閒模閒樣﹐辜負慕玄玄。爾心還自忖﹐怕空遷日月﹐鬢雪垂肩。好撿情攝念﹐慧種心田。認取元初靈覺﹐常耕道﹑獵徳綿綿。功三考﹐形神俱妙﹐灑灑證飛仙。

○水調歌頭

人道無生趣﹐日就月相和。髙奔用顯鳥飛﹐離外宿靈柯。秀孕蕊珠嘉瑞﹐光射銀蟾皎潔﹐顯現月中娥。相會瑤池宴﹐時復醉金波。兩同宮﹐七返火﹐九成金。長生體就﹐一眞安住傲無何。聚散冥冥誰約﹐出入惺惺由我﹐玄妙苦無多。大都方寸用﹐法界總包羅。

○大江東去

人生最貴﹐稟五行眞气﹐千靈夙賦。首足方圓天地肖﹐反被陰陽陶鑄。秋月春花﹐昨朝今日﹐斷送紅顏去。前程路險﹐到時手足無措。算來除卻一身﹐輕肥靑紫﹐總是閒家具。好把中間心裂碎﹐靜裏調和龍虎。孕出靈珍﹐天光內發﹐變作明珠庫。外融空界﹐卓然獨縱霞步。

○大江東去

別山美玉﹐匠一合成器﹐乾坤體辧。兩竅明開分日月﹐八卦九宮齊展。方寸心存﹐斡旋眞要﹐乙木金相戀。幽人得趣﹐便將乾象推轉。微微騰倒元精﹐只憑眼下﹐暗裏興雷電。萬匝千回循舊路﹐迆邐亂飛銀綫。馥鬱香塵﹐味能實腹﹐淨體今相見。光飛如雪﹐這回識得頭面。

○大江東去

初功混沌﹐在機緘斡變﹐坎中一气。潛發氤氳初出地﹐升變陣云呈瑞。電掣雷轟﹐陰陽交會﹐致作廉纖雨。帝川飛過﹐化成玉鼎神水。溶溶九變生金﹐煉歸離內﹐點化成陽體。神變離形攄妙用﹐獨擅幕天席地。兀兀騰騰﹐隨方應現﹐坦坦無拘系。含融一體﹐頓然超出生死。

○大江東去

天元教顯﹐正金蓮朵朵﹐開徧時節。士庶官僚咸仰奉﹐緣覺聲聞心說。悟者淸涼﹐背之熱惱﹐多口明眞訣。諸人著眼﹐照開千古心月。了知諸相皆空﹐不生妄想﹐當體能消滅。境界眞實無染著﹐種種抑絕分別。萬境一心﹐現前孤覺﹐寂寂圓明徹。淨無可觸﹐太虛一體無別。

○水龍吟

宦途馳驟心貪職。官事何時能畢。力饒射日﹐名髙爲復﹐到今何濟。休道功名遂。好身退﹑緊尋歸計。啖古人糟粕﹐放懷湖上﹐泛扁舟﹐樂眞味。穎悟安閒雲水﹐恣逍遙﹑坦然無累。豁天寬胸臆﹐調神養气﹐無縈無系。性命俱相契。露實相﹑混融三際。看自彊手段﹐斬釘截鐵﹐把塵緣棄。

○水龍吟

贈李元法

綿綿一气沖關節。燻蒸徧流百脈。聚歸乾鼎﹐象成龍虎﹐性情感結。精變髙超越﹐功七返﹑九還無闕。煉成大藥﹐通神顯用﹐覺香味﹐徧身泄。煥吐丹光皎潔。晃靈臺﹑一點如雪。常淸常淨﹐無餘無欠﹐圓明瑩徹。顯出眞心月﹐射宇宙﹑了無塵屑。聳太虛法相﹐無生神妙﹐鎭千萬劫。

○水龍吟

贈楊道寬

名髙三昧丹靑匠。貌出玄元古樣。明金繪素﹐堂堂殊勝﹐本來眞狀。寶殿嚴供養。攝諸方﹑羣魔膽喪。露說經消息﹐眞風鬱鬱﹐感人人﹐總歸向。外肅威儀瞻仰。內須明﹑物離心上。這些兒妙用﹐無爲無作﹐無中有相。變機無障。納十方﹑廓開玄量。契太空一點﹐虛無活計﹐壯神通藏。

○水龍吟

閒人閒樂琴書味。行貨藥囊符水。頓然識破﹐沾名作解﹐蹉跎眞計。枯木巖前累。要撅劣﹑諸緣總棄。剔開性月﹐時時不昧﹐忘神气﹐養虛體。煉就不空眞智。向太虛﹑神妙成器。淨明體態﹐縱橫恢廓﹐一塵無翳。圓覺融三際。具莊嚴﹑法身純粹。顯如如了了﹐眞常安住﹐徹無生理。

○聲聲慢

衡門養浩﹐匱玉藏輝﹐營營守拙忘機。手握乾坤﹐身生萬化維持。气滚三田日日﹐斡一渠﹑流轉時時。百骸理﹐顯瓊漿止渴﹐玉液充饑。浴出元神妙體﹐契圓成﹐了了動靜熙熙。不沒不生﹐虛界體段無疵。卓爾惺惺獨立﹐傲空空﹑實際無爲。樂眞趣﹐顯徳風遠扇﹐道紀髙提。

○聲聲慢

玄關擊拆﹐抱一無離﹐知白守黑藏機。火運淸風﹐三關過海輕吹。化液下成四象﹐作眞汞﹑低浸華池。功九轉﹐證黃金體就﹐神室輝輝。顯現圓明正相﹐混人間天上﹐萬變神奇。不有不空﹐不受垢染成疵。獨擅念虛寂照﹐料本無﹑一物羈縻。眞空用﹐顯輪回穎脫﹐智劍髙提。

○聲聲慢

贈王彥寶

癭除人我﹐冰冷髙低﹐喚惺今是昨非。檢教靈質﹐枉受萬劫沈迷。況遇眞風大闡﹐要諸仙﹑選陀名題。顯一志﹐敢泥拋骨肉﹐屣棄輕肥。覓个煙霞妙趣﹐息諸緣妄想﹐落魄無爲。保護一眞﹐洞照力盡嚴持。安泊元空妙體﹐顯靈光﹑出入相隨。前途了﹐決平登覺岸﹐穩步仙梯。

○上丹霄

正陽生﹐歸癸地﹐气沈沈。產陰陽﹑偃月中心。化形龍虎﹐應時交媾不須擒。共成三體﹐長黃芽﹑香滿乾﹡。性如珠﹐心如月﹐懷如玉﹐體如金。顯九陽﹑絕盡纖陰。本來實相﹐應機隱顯鬼神欽。太虛同量﹐瑩無塵﹑跨古騰金。

○一枝花

玉壺金世界。日月同光彩。仙童爲活計﹑戀風采。覓藥川源﹐日日西南采。收拾歸碧海。始結金晶﹐九變還元不壞。燻透徧身香霧靄。湧出光明大。長生純體現﹑傲物外。可界惺惺﹑動靜都無昧。一體含融量﹐括古包今聚散﹐無掛無礙。

○一剪梅

與張三老善友

春去秋來染鬢斑。日將月就﹐斷送朱顏。鉛虧汞水海源乾。亢盡瓊酥﹐枯損金蘭。好養三元閉五關。髙奔日月﹐光射鰲山。結成圓寶雪霜寒。眼底如如﹐物外閒閒。

○行香子

李會首問道

大道無形。彊立其名。判五气融攝生成。貫通六合﹐總括羣靈。本無情﹐亦無臭﹐又無聲。人悟勤行。造化無生。要灰心﹑杳杳冥冥。不空不有﹐妙體縱橫。這眞常﹐騰今古﹐獨惺惺。

○行香子

妙道勤求。樂以忘憂。要蝸名蠅利心休。六空罷對﹐一气專柔。火無虧﹐水無缺﹐契添抽。百脈通流。四海周遊。漸丹凝﹑淸淨光浮。虛無妙體﹐難礙難畱。應無方﹐明物物﹐顯頭頭。

○行香子

問修行門戶

道體平平。瞽者難行。覓邊徼﹑執法功精。貪遊異路﹐昧卻前程。啟諸人﹐髙著眼﹐認無生。湛湛澄澄﹐醞釀惺惺。啟天門﹑地戶牢扃。陽升邃路﹐髙越神京。過層樓﹐歸空土﹐結丹成。

○行香子

妄認苦蘊。汩礙胸中。逐緣生﹑分別匆匆。好將萬境﹐同攝心宮。泯迷蹤﹐知諸相﹐體皆空。照見空宗。有用眞空。顯心法﹑動作明空。昆侖頂上﹐趯弄虛空。這空空﹐無可觸﹐徧含融。

○江神子令

金藏木性木藏金。體難尋。火生﹡。二物烹煎﹐庚甲定浮沈。返本還元眞體現﹐魂魄聚﹐淨無陰。九陽消息自來臨。耳鳴琴。運淸音。喚出靈靈﹐越古與超今。徧界徧空無不是﹐顯了了﹐這眞心。

○江神子令

西山隱者相訪

有緣相遇芥投鍼。話眞心。死三陰。陽自漿成﹐瓊液不時斟。伴飲瑯瑯聲貫耳﹐無弦曲﹐肖風琴。氤氳消息拍胸襟。九成金。鬼神欽。一混天光﹐變化體難尋。空似空中成妙有﹐心朗朗﹐慮沈沈。

○江神子令

一江九曲虎龍奔。意雄雄。气融融。匝轉昆侖﹐霹靂震乾坤。噴出金沙光的爍﹐明明相﹐混虛空。法身縹緲性恢弘。變無窮。體無蹤。常應常靜﹐法界顯圓通。境攝一心空色混﹐無分別﹐契眞風。

○江神子令

曩甘聰黜體還隳。索玄機。守謙卑。地久天長﹐迆邐志遲疑。法弱馬顚亡羈勒﹐風花陣﹐恣奔馳。縱橫熟境意熙熙。慕臺池。騁輕肥。蕩散沖和﹐仙路隔云泥。再展維持天地手﹐摶眞造﹐長靈儀。

○江神子令

賞菊

山寒木葉暈輕黃。气封商。露凝霜。萬物歸根﹐逆气送荒涼。惟有東籬黃菊綻﹐噴冰艷﹐吐淸香。分明圓相顯重陽。生中央。放金光。全露如如﹐神妙貌洋洋。覿面一時渾認得﹐心月照﹐覺相忘。

○江神子令

與小李先待詔

人情膠漆道情乖。昧靈臺。翳塵埃。不懼如山﹐販骨走輪回。見在寶軀今不悟﹐千萬劫﹐朽仙材。好收﹡住武都階。藥苗栽。結神胎。九轉功成﹐方寸蕊珠開。體混淨光從隱顯﹐隨眼底﹐是蓬萊。

○江梅引

贈李元法

不驚榮辱總無憂。度春秋。得優遊。打破﹡﹡﹐無物掛心頭。天內一天爲活計﹐調龍虎﹐恣盤旋﹐斗未休。紫金霜結有來由。晃三周。玉童收。法界淸天﹐風月獨相酬。神妙器成堪中選﹐向仙院﹐奪仙標﹐第一籌。

○江梅引

贈劉會首

粒食衣繭苦貪求。鎖眉頭。利名搜。酷戀埏埴﹐爲器弄風流。謾到寶山甘空手﹐只坐守﹐這輪回﹐未肯休。不如返照一身修。馬猿收。汞鉛畱。火爇丹鑪﹐按候謹添抽。煉就一眞圓明寶﹐射宇宙﹐瑩無疵﹐價莫酬。

○木蘭花令

兩弦中﹐藏眞造。陰陽返復﹐坎離顚倒。二气驅馳入鑪竈。烹煎按候﹐藥林不耗。異香馥鬱風飄渺。金花吹綻﹐結成圓寶。淨明實相非艸艸。虛空一樣﹐大光融照。

○踏莎行

寂淡忘機﹐恬然養拙。些兒妙處人難別。冥冥杳杳滌神珠﹐昏昏默默開心月。萬劫云收﹐一天朗徹。淸明淨體如冰雪。不增不減顯圓成﹐惺惺灑灑無生滅。

○踏莎行

動靜忘機﹐聰明不作。悟來總把塵情削。心燈挑剔不曾昏﹐慧光徧照彌寥廓。常淨常淸﹐不耽不著。一眞境上從盤礡。亦無牛像亦無人﹐卓然獨立攄眞樂。

○踏莎行

原調作靈壽杖

靈壽一枝﹐瘦同鶴脛。肌輕體赤幽人稱。住行坐臥不相離﹐穿雲過水常隨定。豁散迷津﹐指回斜徑。扶危助險通神聖。依時攪撥虎龍爭﹐尖挑日月乾坤瑩。

○南柯子

體若虛空淨﹐心如泰華安。萬緣妄想不相干。正住無思﹐觸處得安閒。覺海神珠瑩﹐禪天性月寒。圓明不昧顯﹡﹡。放去收來﹐一點地天寬。

○南柯子

與背道者

久靜還思動﹐情甘愛海迷。仙凡兩路似云泥。從此相分﹐不顧上天梯。莫學鷦鷯志﹐營營戀小枝。北溟鯤量願君爲。咫尺成鵬﹐準擬奮天池。

○南柯子

張道一問黃芽

陽動陰隨變﹐黃芽漸長成。參差五葉發黃庭。珠蕊苞開﹐放出紫金英。始結神丹粒﹐淸光宇泰生。從容透體縷霞明。內外輝輝﹐法界混惺惺。

○南柯子

坐臥常澄湛﹐連綿緩吸呼。溫溫九气聚鉛鑪。滚泛身田﹐晝夜飲瓊酥。腹內三丹有﹐心頭一物無。養成健體契空虛。出沒惺惺﹐實相現元初。

○金盞兒﹝北曲﹞

放心閒。樂林泉。山檀瓦鼎龍涎暖。寒罇興﹐冷茶煙。情湛湛﹐腹便便。陪遊鹿﹐伴啼猿。淨靈源。火生蓮。淸涼照見諸塵遣。明五眼﹐證重玄。珠瑩海﹐月沈淵。圓明相﹐應無邊。

○解佩令

嘆燈蛾

燈蛾種性。迷沈苦境。只貪尋﹑燭中花影。抵死身投﹐被爛炙﹑猶然不省。全錯認﹑流螢艷冷。向明有意﹐因懷暗景。柰無功﹑忍死俄頃。識破炎光﹐不自炙﹑亡形亡命。落淸涼﹑境中獨興。

○解佩令

心淸養浩。星塵無擾。近林泉﹑輪蹄不到。活計蕭閒﹐任盈門﹑苔蘚圍繞。有滿院﹑落花風掃。鶴鳴露冷﹐猿啼月皎。日相陪﹑松花瑤艸。受用無爲﹐也不曾﹑身外尋討。悟衣珠﹑目前蓬島。

○浪淘沙

休執相皆空。徒滯頑空。勞勞不見有中空。空裏混成神妙體﹐空乃不空。此理是眞空。物物明空。念無念念不爭空。照見緣空成深智﹐方了圓空。

○萬年春

靜聽身中﹐火龍水虎爭吟嘯。眞奇妙。風浪聲繁﹐盤繞天光罩。煉結金霜﹐壺鼎推眞造。成寶耀。地輝天淨﹐�體無塵擾。

○萬年春

活計安閒﹐日日風月爲眞宰。心無掛。靜聽猿啼﹐似訴無生話。一味淸涼﹐眼底無纖芥。光明大。內外輝輝﹐如托虛空界。

○萬年春

中秋

秋夜銀蟾﹐一天萬里光如洗。淸風細。拂拭乾坤﹐冰瑩無纖翳。星光光沈﹐全露圓明體。白麾底。晃我神遊﹐親詣攀靑桂。

○武陵春

警執法

人自因言能悟理﹐得理要忘言。旣得魚時莫執筌。筌執謾著鞭。閉口藏舌不作解﹐默默究重玄。專气修心息妄緣。月冷照靑天。

○武陵春

王小先問禪

法界一眞心正住﹐當體滅諸緣。內外輝輝體現前。無地亦無天。取相於禪禪復遠﹐禪性月沈淵。動靜俱無鎭湛然。神用卽眞禪。

○南鄕子

七返降眞陰。主換爲賓力不禁。神妙崢嶸三界外﹐俄臨。徹地通天耀古今。當體慮沈沈。鶴馭淸風一片心。自北自南無掛礙。時歆。眞樂眞歡恣嘯吟。

○望蓬萊

修眞客﹐守弱志須剛。金鼎滿添畱命藥﹐玉鑪頻爇洞眞香。心境總淸涼。通玄妙﹐獨據法中王。諸魅羣魔俱鑪滅﹐三陽九气用兵彊。觸處露堂堂。

○望蓬萊

涉塵客﹐念念苦貪饕。掛壁飛猱心縱樂﹐戰風劣馬意徒勞。熟境恣煎熬。甘執苦﹐心事冗如毛。爭似劈摧情擾擾﹐且甜耕道樂陶陶。生死路能逃。

○采桑子

虛無妙道心堅守﹐虛自投來。氤氳成胎。靈質無中日月栽。時時自飲昆山酒﹐醉臥丹臺。令攝三臺。萬劫迷雲一豁開。

○西江月

一點陽生坎殿。兩弦風陣衝天。三關頂化液漙漙。四象眞砂始變。五彩霞生鼎燦。六神和暢綿綿。七星司用總安然。八面玲瓏體現。

○減字木蘭花

蠻觸非是。識破心顏如棄屣。痼疾雲山。猿鶴相陪盡日閒。一壺風月。淸淨光明相照徹。內外俱空。無執空心觸處通。

○減字木蘭花

忘機索妙。萬法皆空心上了。無徼無邊。一片淸光萬里天。明明淨體。不放星塵蠅點翳。內外圓融。正住空空法界中。

○長思仙

鼎乾坤﹐煉雌雄。陰變純陽空像同。縱橫妙體融。風乘我﹐我乘風。風我相乘法界中。無形空不空。

○如夢令

萬法心頭可可。偃月抽添水火。淘煉結金晶﹐迸出圓明珠顆。證果。證果。一混虛空是我。

以上啟眞集卷中

【劉忠之﹕詞作1首】

○太常引

送郭復齋

少年南北快飛騰。身到處﹐有佳聲。甓社化才行。又出使﹑余杭故城。春風滿路﹐堤邊楊柳﹐難系去畱情。何處望雙旌。泛千里﹑孤舟月明。

詞綜卷三十三

【劉仲尹﹕詞作11首】

○鷓鴣天

滿樹西風鎖建章。官黃未裹貢前霜。誰能載酒陪花使﹐終日尋香過苑墻。修月客﹐弄云娘。三吳淸興入淋浪。艸堂人病風流減﹐自洗銅瓶煮蜜嘗。

○鷓鴣天

騎鶴峯前第一人。不應著意怨王孫。當時艷態題詩處﹐好在香痕與淚痕。調雁柱﹐引蛾顰。綠窗弦索合箏﹡。砌臺歌舞陽春後﹐明月朱扉幾斷魂。

○鷓鴣天

樓宇沈沈翠幾重。轆轤亭下落梧桐。川光帶晚虹垂雨﹐樹影涵秋鵲喚風。人不見﹐思何窮。斷腸今古夕陽中。碧雲猶作山頭恨﹐一片西飛一片東。

○鷓鴣天

璧月池南翦木棲。六朝宮袖窄中宜。新聲蹙巧蛾顰黛﹐纖指移﹡雁著絲。朱戶小﹐畫簾低。細香輕夢隔涪溪。西風只道悲秋瘦﹐卻是西風未得知。

○南歌子

橊破猩肌血﹐萱開鳳尾黃。舊間風簟雪肌涼。一枕濃香。魂夢到巫陽。云紵描瑤艸﹐蓮腮洗玉漿。碧梧深院小藤牀。此意一江春水正難量。

○琴調相思引

原誤作攤破浣溪沙﹐玆據詞律攺

蠶欲眠時日已曛。柔桑葉大綠團云。羅敷猶小﹐陌上看行人。翠實低條梅弄色﹐輕花吹壠麥初勻。鳴鳩聲裏﹐過盡太平村。

○浣溪沙

貼體宮羅試夾衣。冰藍嬌淺染東池。春風一把瘦腰支。戲鏤寶鈿呈翡翠﹐笑拈金翦下酴醿。最宜京兆畫新眉。

○浣溪沙

萬疊春山一寸心。章臺西去柳陰陰。藍橋特爲好花尋。別後魚封煙漲闊﹐夢回鸞翼海云深。情知頓著有如今。

○浣溪沙

繡館人人倦踏靑。粉垣深處簸錢聲。賣花門外綠陰輕。簾幕風柔飛燕燕﹐池塘花暖語鶯鶯。有誰知道一春情。

○浣溪沙

摩腹椎腰春事非。樂天猶恨小樊歸。多生余念向來癡。往事半隨殘夢轉﹐飛詞不盡短封題。竹奴應笑減腰圍。

○謁金門

簾半窣。四座綠圍紅簇。歌盡玉臺連夜燭。歡緣仍恨促。休唱蓮舟新曲。煙水畫船搖綠。腸斷鴛鴦三十六。紫蒲相對浴。

以上十一首中州樂府

【劉著﹕詞作1首】

○鷓鴣天

雪照山城玉指寒。一聲羌管怨樓間。江南幾度梅花發﹐人在天涯鬢已斑。星點點﹐月團團。倒流河漢入杯盤。翰林風月三千首﹐寄與吳姬忍淚看。

中州樂府

【盧摯﹕詞作22首】

○菩薩蠻

寄江西米理問信父

市橋煙柳春如畫。小樓明月吳山下。把酒聽君歌。可人良夜何。舊遊新夢斷。月落西江遠。江上數峯靑。寄聲徐孺亭。

天下同文

○淸平樂

送張都事子敬秩滿北歸

朱弦三嘆。寶瑟凝塵滿。更柰芙蓉秋思晚。湘浦離歌欲斷。往年尊俎風流。憶君送客江樓。此日江樓送客﹐忘懷賴有沙鷗。

天下同文

○淸平樂

行郡歙城寒食日傷逝有作

年時寒食。直到淸明日。艸艸杯盤聊自適。不管家徒四壁。今年寒食無家。東風恨滿天涯。早是海棠睡去﹐莫教醉了梨花。

天下同文

○淸平樂

歙郡淸明

海棠癡絕。忙甚都開徹。不是蕪菁花上蝶。誰爲淸明作節。溪山今日無塵。繡衣卻待禁春。莫遣鳴騶多事﹐老夫也是遊人。

天下同文

○淸平樂

元貞元旦

元貞更號。日月開黃道。試看韶華何處好。擊壤康衢父老。相將竹馬兒童。崧髙萬歲聲中。洛浦海花香裏﹐人間第一春風。

天下同文補遺

○黑漆弩

晚泊采石﹐醉歌田不伐黑漆弩﹐因次其韻﹐寄蔣長卿僉司﹑劉蕪湖巨川

湘南長憶崧南住。只怕失約了巢父。艤歸舟﹑喚醒湖光﹐聽我蓬窗春雨。故人傾倒襟期﹐我亦載愁東去。記朝來﹑黯別江濱﹐又弭棹﹑蛾眉佳處。

永樂大典一萬四千三百八十一寄字韻引盧疏齋集

○鷓鴣天

元貞元年九月初五日

靑女飛來汗漫遊。素娥相賞玉爲舟。三千年也蟠桃熟﹐萬歲山髙錦樹秋。開壽域﹐望神州。日華云影思悠悠。願將江漢淸風頌﹐鐫向崧崖最上頭。

○南鄕子

寄廣東肅政使者欽公﹐兼贈別趙景山知事

嶺嶠荔枝新。前歲曾逢舊使君。下足扶胥江上雨﹐南薰。吹散蠻煙瘴海云。去去幕中賓。恰及梅開寂寞濱。載酒隨車應共賞﹐殷勤。要識寒花別有春。

永樂大典一萬四千三百八十一寄字韻引廬疏齋集

○踏莎行

堯山堂外紀記其本事云﹐杜妙隆﹑金陵佳麗人也﹐廬疏齋欲見不果﹐因題踏莎行於壁

雪暗山明﹐溪深花藻。行人馬上詩成了。歸來聞說妙隆歌﹐金陵卻比蓬萊渺。寶鏡慵窺﹐玉容空好。梁塵不動歌聲悄。無人知我此時情﹐春風一枕松窗曉。

堯山堂外紀六十九

○蝶戀花

鄱江舟夜﹐有懷余幹諸士﹐兼寄熊東采甫

越水含秋光似鏡。泛我扁舟﹐照我綸巾影。野鶴閒雲知此興。無人說與沙鷗省。回首天涯江路永。遠樹孤村﹐數點靑山暝。夢過煮茶巖下聽。石泉嗚咽松風冷。

天下同文

○蝶戀花

春正月八日﹐借榻劉氏樓居﹐翌日早起﹐賦瓶中紅梅﹐以蝶戀花歌之

冰褪鉛華臨雪徑。竹外淸溪﹐拂曉開妝鏡。銀燭銅壺斜照影。小樓遮斷江云冷。香透羅幃春睡醒。如許才情﹐肯到枯枝杏。客子新聲誰聽瑩。孤山快喚林和靖。

永樂大典二千八百零九梅字韻引廬疏齋集

○天仙子

用韻和趙平原折贈黃香梅之作﹐並序致政宣慰平遠趙公園館﹐黃香梅始華﹐折枝走伻﹐仍賦樂府天仙子﹐藉以見餉﹐用韻和之﹐聊答盛意

半額淡妝鸞影翠。約略玉人新病起。碧彜金雀暗香來﹐憑竹幾。薰沈水。詩在靜華春夢裏。羞澀蠟痕無意味。盡縱絳英爭嫵媚。中州風韻到南枝﹐歸穎計。紉蘭佩。日暮對花愁欲醉。

永樂大典二千八百一十梅字韻引廬疏齋集

○梅花引

和趙平原催梅

綠華縹緲玉無痕。托淸塵。擬招魂。放著籃與﹐懶倦到前村。笑撫髙齋新樹子﹐晚妝未﹐悠悠學夢云。竟日含情何所似﹐似佳人。望夫君。寒香細月空江上﹐會有春溫。羞澀冰蕤﹐寂寞掩重門。交下橫枝消息動﹐肯虛負﹐風流竹外尊。

天下同文

○木蘭花慢

在徳六年正旦

問東風何似﹐早吹綠﹑洞庭波。要催起江頭﹐梅妝的皪﹐柳態婆娑。遙知玉墀鵷鷺﹐對靑陽﹑綠禁郁嵯峨。歡動雲間閶闔﹐應收雪外蓬婆。誰將瑤瑟托湘娥。穎客播弦歌。向執法森然﹐壽星明處﹐陡頓春多。衡君也能三呼﹐更雙成度曲奏云和。如許升平文物﹐仍逢混一山河。

天下同文補遺

○春從天上來

至元二十九年八月二十八日

姑射乘龍。與少皥行秋﹐佳气蔥蔥。九重天上﹐萬歲聲中。想見玉立神崧。更川妃微步﹐恰便似﹑戶外昭容。建章宮。正雞人唱曉﹐鳳吹騰空。風流太平禮樂﹐是鼓腹康衢﹐白叟黃童。說向周公﹐聲容文物﹐歌舞帝力神功。幸天公不禁﹐人間酒醉得西風。此心同。有黃河爲帶﹐江漢朝宗。

天下同文補遺

○摸魚子

奉題雪樓先生鄂憲公館歲寒亭詩卷

爲君歌歲寒亭子﹐無煩洲畔鸚鵡。江山勝槪風霜地﹐要近魯東家住。丘壑趣。應素愛﹑昂霄老柏孤松樹。登髙作賦。想白雲陽春﹐碧雲日暮﹐別有倚樓處。金閨彥﹐尙憶西淸接武。年來喬木如許。團茅時復羲皇上﹐我醉欲眠卿去。歌欲舉。還自悟君亭﹐琢就瓊瑤句。疏齋試與。倩倚竹佳人﹐湘弦赴節。涼滿北窗雨。

雪樓樂府附錄

○六州歌頭

題萬里江山圖

詩成雪嶺﹐畫裏見岷峨。浮錦水﹐歷灩澦﹐滅坡陀。匯江沱。喚醒髙唐殘夢﹐動奇思﹐聞巴唱﹐觀楚舞﹐邀宋玉﹐訪巫娥。擬賦招魂九辯﹐空目斷雲樹煙蘿。渺湘靈不見﹐木落洞庭波。撫捲長哦。重摩娑。問南樓月﹐癡老子﹐興不淺﹐意如何。千載後﹐多少恨﹐付漁蓑。醉時歌。日暮天門遠﹐愁欲滴﹐兩靑蛾。曾一舸。奇絕處﹐半經過。萬古金焦偉觀﹐鯨鰲背﹐盡意婆娑。更乘槎欲就﹐織女看飛梭。直到銀河。

天下同文以上趙萬里輯本廬摯疏齋詞十七首﹐趙本原附錄有福壽千春柳暗三暱一首﹐乃無名氏詞﹐詞譜卷二十六誤以爲廬作。

○鵲橋仙

浙省李參政燕予杭之白塔寺﹐南廡樂府賜春宴者引喉赴節於尊俎之間﹐遂醺然而歸。翌日﹐載酒西湖﹐春宴已伺於舟中矣。大參公謂鄧不可無詞﹐飲後賦長短句以贈

江山圖畫﹐樓臺煙雨。滿意雲間金縷。饒他蘇小更風流﹐便怎似﹑貞元舊譜。西湖載酒﹐薰南淸暑。弭棹芙蓉多處。醉扶紅袖聽新聲﹐莫驚起﹑同盟鷗鷺。

永樂大典二千二百六十五湖字韻以上周泳先補廬摯詞一首

○行香子

潭名士黃古山﹐名其北郭別業曰塵外江村﹐屬予賦詞﹐與裏中樵漁歌之

社裏詩人﹐塵外江村。甚終朝﹑關定柴門。釃泉行藥﹐釣月耕云。間是誰歟﹐今隱者﹐古山君。老子𨿽貧﹐盡辦淸尊﹐但休嫌﹑俗壯輪囷。他時有暇﹐準去尋春。把竹邊梅﹐松下石﹐可平分。

永樂大典卷三千五七十九村字韻引廬疏齋集

○蝶戀花

登封馬叟飛卿壽席卽事賦詞爲馬卿祝且俾山倡歌以侑尊

種竹山分澆稻水。箕穎田園﹐菘少屏風裏。玉樹芝蘭誰可比。堂前索甚裁桃李。薄劣鶯兒來報喜。似說朝來﹐麥秀蠶眠起。快喚巢由同一醉。君家好个人間世。

○蝶戀花

予將南邁席間贈合曲張氏夫婦

前度歸田菘下住。野店荒村﹐撫掌琵琶女。忽聽梨園新樂府﹐離鸞別鶴淸如許。歌管聲殘弦解語。玉筍春泉﹐心手相忘慶。明日扁舟人欲去﹐曉風吹作瀟湘雨。

○最髙樓

智郎中席上卽事並序。予謝病北歸﹐鄂省郎智仲謙爲具見召﹑席間左轄龍川李公﹑鄂牧安侯思誠索詩﹐爲賦最髙樓兼貽仲謙郎中

長沙客﹐寧食武昌魚。未覺故人疏。歸舟喚醒鄕關夢﹐賓筵容攬使君須。聽民謠﹐今五絝﹐昔無襦。待畱與南州談盛事﹐更恰好南樓逢老子。明月夜﹐古來無。江頭春艸迷鸚鵡﹐幕中秋水映芙蕖。綠尊傾﹐紅袖舞﹐醉時扶。

以上三首見永樂大典卷二萬三百五十三席字韻引廬摯詞

【陸承孫﹕詞作1首】

○淸平樂

吳山夢斷。依舊江南岸。驚起濕香飛汗漫。倦聽徘徊哀雁。神遊極表難成。屏幃曲曲如卿。深院吟蛩疏雨﹐斷腸聲外生聲。

珊瑚网名畫題跋卷八

【陸行直﹕詞作1首】

○○淸平樂

重題碧梧蒼石圖候虫淒斷。人語西風岸。月落沙平流水漫。驚見蘆花來雁。可憐瘦損蘭成。只有一枝梧葉﹐不知多少秋聲。此友人張叔夏贈余之作也。余不能記憶﹐於至治元年仲夏二十四日﹐戲作碧梧蒼石﹐與冶仙西窗夜坐﹐因語及此。轉瞬二十一載﹐今卿卿﹑叔夏皆成故人﹐恍然如隔世事﹐遂書於卷首﹐以記一時之感慨云。季道陸行直題

楚天云斷。人隔瀟湘岸。往事悠悠江水漫。怕聽樓前新雁。深閨舊夢還成。夢中獨記憐卿。依均相思碎語﹐夜涼桐葉聲聲。

珊瑚网名畫題跋卷八

【陸畱﹕詞作1首】

○淸平樂

題碧梧蒼石圖

斜陽目斷。秋晚蘆花岸。去信來音俱散漫。陣陣新寒驚雁。愁將梧石描成。寄情只爲思卿。筆下淋漓水墨﹐滿空雨響風聲。

珊瑚网名畫題跋卷八

【陸仁﹕詞作1首】

○水調歌頭

露冷廣寒夜﹐喚醒玉眞愁。銀橋憶得飛度﹐曾侍上皇遊。一曲霓裳按罷﹐兩袖天香歸後﹐人去已千秋。笑倚金粟樹﹐斜插玉搔頭。憶錢塘﹐今夜月﹐也如鉤。題詩欲寄紅葉﹐又怕水西流。誰把琵琶彈恨﹐愁絕多情司馬﹐不是在江州。醉飲玉山裏﹐有霧繞飛樓。

玉山名勝集

【陸文圭﹕詞作28首】

○點絳唇

情景四首

玉體纖柔﹐照人滴滴嬌波澑。塡詞未就。遲卻窗前繡。一幅花箋﹐適與何人手。還知否。孤燈坐守。漸入黃昏後。

○點絳唇

笑靨多羞﹐低頭不覺金釵澑。憑媒將就。鳳枕回雙繡。月地云階﹐何日重攜手。心堅否。齊眉相守。願得從今後。

○點絳唇

永夜無聊﹐更堪點滴聽檐澑。枕寒難就。堆亂牀衾繡。人面桃紅﹐還憶擎將手。君知否。倚門獨守。又是淸明後。

○點絳唇

悶托香腮﹐淚痕一綫紅膏澑。將身錯就。枉把鴛鴦繡。柳帶靑靑﹐攀向行人手。天知否。白頭相守。破鏡重圓後。

○點絳唇

王仲謙席上﹐歌者魏都惜求子華寫眞﹐爲賦

小立娉婷﹐歌聲低遏行雲住。不勝珠翠。玉面慵梳洗。除卻姚黃﹐魏紫誰堪比。君描取。卷中人美。得似崔徽未。

○浣溪沙

次伯機

翠玉峯髙鷺點明。縠紋波動鴨雛生。湖山宜雨又宜晴。越女蕩舟蓮葉碧﹐裴郎駐馬柳陰靑。折花調客訴衷情。

○減字木蘭花

庚申六月三日﹐同耶律君璋﹑趙子淵兄弟避暑飲於玄妙觀之荷池。君璋不飲﹐命歌者歌以勸之

雙鬟聳翠。低護金蓮裙窣地。鐵石心腸。無柰梅花一點香。歌聲梁繞。流水泠泠云杳杳。白髮劉郎。對景須拚醉一場。

○減字木蘭花

卽席贈歌者夏奴

香肌玉潤。花前忽聽流鶯韻。移步金蓮。斜轉淸眸踏舞筵。因嬌無力。蜀錦纏頭拚百尺。安處奴鄕。且住容山過夏涼。

○阮郎歸

舟中賦所見

風吹一撚柳腰輕。春柔力未勝。眉兒喜學遠山靑。終朝畫不成。嬌滴滴﹐笑盈盈。雛鶯葉底聲。花梢雨過夕陽明。無情漸有情。

○臨江仙

坐客有出寵歌者﹐乃主人舊所歡也

聽得雅歌珠一串﹐颯然吹動梁塵。尊前重見舊時人。主人情未重﹐情重是嘉賓。飛絮落花無定在﹐近前遮莫誰嗔。文園倦客最傷神。野亭何處泊﹐空憶畫堂春。

○唐多令

梅隱庵席上﹐贈歌者

花下笑聲微。鶯喉髙又低。怪穿花﹑粉蝶成圍。惟有禪心淸似水﹐相對坐﹐兩忘機。莫道絮沾泥。狂風也解飛。恨殘春﹑九十將歸。回首陽臺云縹緲﹐愁薄暮﹐雨霏霏。

○唐多令

寄遠

明艷注秋波。輕松綰髻螺。怕逢人﹑先斂雙蛾。怯雨羞雲情未穩﹐佳會少﹐遠離多。梁繞憶淸歌。蘭舟肯再過。爲他垂淚染香羅。欲倩鱗鴻將錦字﹐知別後﹐意如何。

○滿江紅

送理伯雍同知攺除轉運判官

雙檜堂深﹐想前日﹑淸風猶在。才半載﹑政聲傳播﹐與人稱快。鞠艸圜扉無滯訟﹐憩棠田舍畱遺愛。問方今﹑循吏幾何人﹐公爲最。明而恕﹐廉而介。官易進﹐身難退。苦簿書業委﹐米鹽繁碎。雁鶩自憐羣裏聚﹐龍豬不計兒時會。望美人﹑又向碧雲西﹐徒增慨。

○滿江紅

贈歌者

兒女多情﹐頗自恨﹑風雲气少。春夢裏﹑鶯啼燕語﹐瞥然驚覺。寸寸淩波蓮步穩﹐彎彎拭黛山眉峭。似紅雲﹑一朵罩江梅﹐天然好。舞腰細﹐歌喉巧。錦茵退﹐梁塵繞。更盈盈笑靨﹐櫻唇紅小。金盞愛從心裏換﹐玉山偏向懷中倒。柰劉郎﹑前度看桃花﹐如今老。

○滿江紅

己巳二月二十二日遊北門﹐有感

試檢春光﹐都不在﹑槿籬茅屋。荒城外﹑牯眠衰艸﹐鴉啼枯木。黃染菜花無意緒﹐靑描柳葉渾粗俗。憶繁華﹑不似少年遊﹐傷心目。棠塢錦﹐梨園玉。燕衣舞﹐鶯簧曲。艷陽天輸與﹐午橋金穀。行處綺羅香不斷﹐歸時弦管聲相逐。怕夕陽﹑影散近黃昏﹐燒銀燭。

○減字木蘭花慢

滕王閣

九臯明月夜﹐跨一鶴赴仙都。聽佩玉鏘鳴﹐驂鸞小住﹐髙閣憑虛。萋萋艸生南浦﹐興未闌﹑歸去東吳。笑指尊前二客﹐昨宵良會非歟。莊周蝴蝶兩蘧如。變化一華胥。嘆物換星移﹐壺中日月﹐鏡裏頭顱。芳洲獨醒人在﹐采芙蕖﹐歲晏孰華予。欲泛蘭舟容與。煙沙漠漠重湖。

○減字木蘭花慢

和心囦春雪詞

怪東風太早﹐未燈夕放瓊花。是何處瑤姬﹐來看玉樹﹐光彩交加。野人但知三白﹐喜新年﹑天意薦休嘉。肯念兵屯北塞﹐誰上表﹐賀南衙。西斜日影檐牙。又被黑雲遮。嘆病骨支離﹐別懷蕭索﹐空負年華。鰲山已成春夢﹐歸去來﹐空谷臥煙霞。卻笑昌黎才子﹐浪吟逐馬隨車。

○念奴嬌

茂林修竹﹐自山陰散後﹐幾番陳迹。修禊年年春故事﹐懊恨風流非昔。當日蘭臺﹐後來菊圃﹐苗裔江南北。睹君雅號﹐恍然舊事重憶。歲晚木落天寒﹐黑貂將敝﹐尙作新丰客。星斗胸中空燦爛﹐磨蠍空名何益。袁呂相逢﹐知音一笑﹐肉眼無人識。訪予梅屋﹐談天聊慰孤寂。

○念奴嬌

贈王道人性初歸茅山

芙蓉城郭﹐有羽仙騎鶴﹐來從何處。曾拉茅君峯頂會﹐瑤佩隨風吹去。玉笈偸開﹐靑囊拾得﹐笑看人間世。藏身壺裏﹐个中別有天地。共約手種蟠桃﹐綴花結實﹐已是三千歲。欲膾長鯨麟作脯﹐倒海聊供一醉。偶憶寒梅﹐更慚小艸﹐拂袖懷歸計。蓬萊淸淺﹐雲帆他日相遇。

○念奴嬌

送幕職

殘花剩柳﹐正啼鵑聲裏﹐郵亭別館。三疊陽關聽未徹﹐手執離杯引滿。政坐諸君﹐久煩老子﹐今日才蕭散。翩然歸去﹐故園綠樹春晚。人世蒼白浮雲﹐自舒自捲﹐不入髙人眼。官事如麻何日了﹐輸與閒中不管。翠柏臺髙﹐紫薇省近﹐別有淸華選。功名歲晏﹐江城回首天遠。

○念奴嬌

洛陽耆英會二首

戴花劉監﹐算耆英會上﹐與吾同歲。伊洛山川今如古﹐人事幾番興廢。夢枕初殘﹐黃梁未熟﹐已換人間世。簞瓢鐘鼎﹐看來一等滋味。天上赤白雙凡﹐東來西往﹐出沒眞兒戲。惟有神仙長年訣﹐長似功名富貴。欲搗玄霜﹐難尋玉杵﹐何日藍橋遇。裴郎老矣﹐雲英那肯隨去。

○念奴嬌

延年有術﹐飧古松根下﹐茯苓千歲。縱是延年如何益﹐命也道之將廢。思古之人﹐詞章節行﹐杲杲行當世。遺風流韻﹐淵然尙有餘味。無柰先哲凋零﹐後生坦率﹐多以儒爲戲。每笑唐人書不讀﹐直把黃金買貴。山澤奇才﹐雲林眞隱﹐沒齒何曾遇。人生如夢﹐江流日夜東去。

○水龍吟

次藥房韻

西州玉局飛仙﹐霓裳曾侍槐龍翠。飛花麗句﹐雅音猶在﹐有人賡未。千載峨峯﹐一江川練﹐又練淸气。嘆瀛洲路近﹐剛風吹斷﹐漫自有﹐淩霄意。艸碧寒窗靜裏。折瓊枝﹑小欄同倚。新吟婉美﹐西施態度﹐慵梳洗。按羽調絲﹐雪兒薄相﹐爲君心醉。恨髙樓暮隔﹐江城花暗﹐碧雲遙睇。

案此下原附史藥房作另錄

○水龍吟

再次韻一首﹐寄藥房

燕芹香老春深﹐微風颭動新篁翠。驚敲夢斷﹐忙呼小玉﹐故人來未。香縷篩簾﹐遊絲墮幾﹐暖薰花气。問春隨鶯到﹐又隨燕去﹐誰解得﹐東君意。澗水流紅影裏。小樓東﹑有人孤倚。殘桃著雨﹐鬢容撩亂﹐未堪妝洗。冉冉年光﹐悠悠時事﹐不如沈醉。更韋娘一曲﹐司空慣見﹐也應回睇。

○探春慢

和心淵己巳元夕韻

細艸黏冰﹐疏林補雪﹐衰翁未覺春暖。曝背低檐﹐燎衣破竈﹐誰識舞臺歌館。樂事如今懶。謝鄰伴﹑東招西喚。何消看試華燈﹐月光今夕圓滿。念昔繁華帝裏﹐侍鳳輦夜遊﹐棚曉人散。迓鼓方催﹐韻簫正美﹐忽被西風吹斷。簌簌梅花落﹐忍聽得﹑一聲羌管。懷古傷情﹐淚痕濕﹐春衫短。

○沁園春

送李同知之官鄴都

東西二都﹐史載循良﹐不五六人。記南陽有召﹐潁川有霸﹐並州如郭﹐河內如恂。直比朱弦﹐淸伴古鏡﹐吏自秋霜民自春。如公者﹐守廉平二字﹐近古名臣。棠陰手種方新。又五馬翩翩鄴水濱。想臺髙銅雀﹐尙畱遺迹﹐堂深畫錦﹐空鎖凝塵。琴瑟從容﹐雅歌緩帶﹐美政遙知達紫宸。期年後﹐看快行宣召﹐班冠廷紳。

○沁園春

送楊伯可

雨足江臯﹐月滿中秋﹐使客將歸。看扁舟空載﹐貧無長物﹐破囊收貯﹐富有新詩。淸白傳家﹐懷金不受﹐潔已從來畏四知。民何幸﹐盡相安南裏﹐樂業熙熙。誰知經界良規。是三代相傳古法遺。要講明有素﹐施行不擾﹐寬嚴相濟﹐表裏無私。慚愧偏州﹐久淹老子﹐卻怪朝家選用遲。公子去﹐定致身鵷序﹐接武龍墀。

○金縷曲

代送同僚

乍到蓉城路。聽兒童歌謠徳政﹐感恩如父。好人西京循吏傳﹐誰道今人非古。畱遺愛﹑甘棠佳樹。節操冰霜淸凜凜﹐看和風﹑吹作陽春雨。程去速﹐遽如許。我來不見空懷佇。望彼美﹑碧雲暮合﹐艸萋南浦。信是有才供世用﹐敢擇東西何處。又誰念﹑嬰兒思乳。不恨使君吾不識﹐恨使君不與吾相輔。聊寄意﹐短長句。

以上四印齋本墻東詩餘二十八首﹐其中附史藥房詞另錄

【陸祖允﹕詞作1首】

○菩薩蠻

題錢徳鈞水村圖

當年圖畫知何處。如今身向滄洲住。吾亦愛吾廬。蕓窗幾卷書。靑山天際小。目送飛鴻杳。試問釣魚船。蘆花淺水邊。

珊瑚木難卷二

【羅慶﹕詞作1首】

○水調歌頭

遊武夷

雨晴山潑翠﹐溪淨水拖藍。閒來共陪杖屨﹐邂逅已成三。齒齒淸泉白石﹐步步碧桃翠竹﹐是處輒幽探。行到釣臺下﹐怪樹蔭空潭。踏芳洲﹐尋別館﹐履巉巖。壺天日月長在﹐雲气滿東南。沽得一尊濁酒﹐喚取山花溪鳥﹐聽我醉中談。異日再過此﹐端爲解徵驂。

武夷山誌卷十五

【呂濟民﹕詞作2首】

○鸚鵡曲

寄故人和韻

心猿意馬羈難住。舉酒處記送別那梁父。想人生碌碌紛紛﹐幾度落紅飛雨。瞬息間地北天南﹐又是便鴻書去。問多嬌芳信何期﹐笑指到玉梅吐處。

太平樂府卷一

○鸚鵡曲

朱顏綠鬢難畱住。調弄了幾拙訥的兒父。算光陰咫尺風波﹐恍著暮晴朝雨。怎禁他地久天長﹐睚不過暗來明去。望桃源霧杳煙迷﹐夢覺也玉人那處。

太平樂府卷一

【馬熙﹕詞作18首】

○摸魚子

並序中執法安陽公初度之辰﹐熙賦樂府爲壽﹐以買陂塘旋栽楊柳爲首句﹐爲新得園池﹐成公志也。公洎可行都司各和二首﹐楨和二首。旣而可行董浚築之役﹐竣事﹐復八賡公韻﹐公亦和之﹐愈出而愈奇﹐有本者如是夫。公命熙復賡﹐而鼯技窮矣﹐搜枯得九首﹐並倡爲十闋﹐謹錄以呈﹐優希指教

買陂塘旋栽楊柳﹐參知綠野機務。春花秋月冬宜雪﹐夏有芰風荷雨。亭北渚。更倚棹觀魚﹐時憩東西嶼。掀髯自語。任黃閣絲綸﹐彤庭劍履﹐未換涉園趣。人間世﹐多少髙眠巢許。勛庸終愧伊呂。得閒宰相方爲貴﹐誰識山中詩句。觴玉醑。看老鶴翩躚﹐舞入南飛譜。淸風萬古。是舊隱晞韓﹐新堂醉白﹐香滿菊花譜。

○摸魚子

買陂塘旋栽楊柳﹐參知老圃機務。宰相得請歸田裏﹐久旱忽逢甘雨。懷鄂渚。悵黃鶴樓前﹐鸚鵡翔煙嶼。淸魂可語。柰信美江山﹐無窮湖海﹐難得故鄕趣。西園地﹐天意昔年曾許。塤箎近協音呂。築臺浚沼方竣事﹐更辦雪兒佳句。仍酹醑。爲禱爾三家﹐恐有治園譜。今吾勝古。問孟氏芳鄰﹐何時康樂﹐何似柬之圃。

○摸魚子

買陂塘旋栽楊柳﹐參知圭沼機務。石渠虢虢鳴西北﹐不用九天瓢雨。魚在渚。又戲藻翻荷﹐繞徧方圓嶼。魚如解語。道惠子忘言﹐莊周忘象﹐豈識水中趣。寒泉上﹐云影天光如許。髙談曾會朱呂。此中盡有源頭水﹐添我感懷新句。姑卻醑。便合著葉嘉﹐百世云初譜。心源汲古。任眢井無波﹐方塘好在﹐餘潤及蔬圃。

○摸魚子

買陂塘旋栽楊柳﹐參知三島機務。方壺圓嶠千夫力﹐揮汗已能成雨。鳧立渚。看兩兩胎禽﹐俯伏紅雲嶼。忘機對語。盡較短量長﹐昨非今是﹐未害老仙趣。山中計﹐長吏詎能羈許。糊塗正合晞呂。交梨火棗如緘惠﹐何必雲林漓句。瓶罄醑。問玉醴金漿﹐通我仙宗譜。嘗聞往古。說舟近蓬萊﹐風猶引出﹐何處覓縣圃。

○摸魚子

買陂塘旋栽楊柳﹐參知漁艇機務。巨川冒涉風濤險﹐此際纜煙維雨。朝泊渚。到日落滄波﹐移傍寒梅嶼。翠禽無語。甚雪意方深﹐月明空載﹐獨棹始成趣。鑾坡夢﹐年少紛紛權許。功名更欲侔呂。桃花浪暖多肥鱖﹐不識綠簑詞句。常載醑。豈特與﹑筆牀茶竈聯文譜。閒忙今古。是世上何人﹐淵明日涉﹐董子不窺圃。

○摸魚子

買陂塘旋栽楊柳﹐池亭檢校公務。團茅時復羲皇上﹐驚夢每來窗雨。東望渚。卻不似西偏﹐略約連雙嶼。於時語語。待柳色環堤﹐荷香入座﹐方足倚闌趣。園丁戇﹐直把廉名自許。端如司馬家呂。十年護得檐前檜﹐莫詠蟄龍奇句。誰酌醑。試共看東臯﹐五斗先生譜。明當仿古。要渠列箕疇﹐牖縣羲畫﹐學取晦翁圃。

○摸魚子

買陂塘旋栽楊柳﹐平堤檢校公務。近來不用新沙築﹐屐齒要深苔雨。蘭藝渚。植桂樹團團﹐宛在池中嶼。堤應怨語。只有恨柔條﹐無情飛絮﹐日與我同趣。周垣下﹐杖策已蒙神許。饐瓜何用懷呂。丈夫志不期溫飽﹐愧爾碧紗籠句。行且醑。聽弦索迎風﹐吹入新翻譜。由今視古。對艸綠西湖﹐裙腰一道﹐端合讓西圃。

○摸魚子

買陂塘旋栽楊柳﹐飛橋檢校公務。當年題柱非無意﹐借用池墨玄雨。沱共渚。早有路潛通﹐海上三神嶼。歸來笑語。便玉螮橫空﹐金猊跨海﹐安有野亭趣。裴中令﹐別墅相師惟許。倡酬聲應鐘呂。若教子午成丁卯﹐容得老漁尋句。忙喚醑。好淨洗窮愁﹐卻與論詩譜。西風道古。我欲系匏瓜﹐匏瓜何在﹐緱氏已無圃。

○摸魚子

買陂塘旋栽楊柳﹐崇臺檢校公務。西山遠巘千巖壑﹐總解蓄雲藏雨。臨淺渚。更俯視銀濤﹐萬頃搖孤嶼。姮娥寄語。約靜影浮光﹐浴金沈璧﹐方領眺瞻趣。登臨地﹐休逸主人先許。買鄰邀我從呂。黃金鑄作千錢駕﹐不及無須新句。斟綠醑。甚欲把﹑園亭艸木隨時譜。歌豳驗古。看祭韭條桑﹐薪樗剝棗﹐納稼築場圃。

○摸魚子

買陂塘旋栽楊柳﹐夢中還理家務。十年不到衡山麓﹐孤負楚雲湘雨。蘋映渚。渺杜若江蘺。香接煙霞嶼。口心相語。爲蠅驥東西﹐雲龍上下﹐誤卻釣遊趣。生平志﹐願識平輿二許。煌煌嶽降申呂。集詞敬爲先生壽﹐博得月章星句。毋我醑。只小艸幽蘭﹐心醉離騷譜。松存徑古。待遊徧西園﹐荷鋤歸去﹐吾亦愛吾圃。

○太常引

補和可翁四首

園池多在魏公時。盛極自然稀。天遣可翁回。要扶起﹑臺傾榭欹。圭塘如此﹐藕花無數﹐一笑領翁詩。帝裏不須期。怕韡似﹑三司面皮。

○太常引

園中風物水中亭。消得兩娉娉。濁酒捲荷傾。早洗盡﹑箏聲笛聲。四堤晴柳﹐一天花气﹐付與晚山靑。飛絮挾雲輕。任膝上﹑瑤琴自橫。

○太常引

遲紅酣日照修筠。光景一時新。萬物卻遊塵。看出浴﹑溫泉太眞。榜上龍虎﹐班頭鵷鷺﹐無復困冠巾。花亦識天民。問身到﹑黃扉幾人。

○太常引

露桃云杏不勝穠。合讓水花紅。別種出林東。爲冰雪﹑相看攺容。洹堂雙甕﹐此時千葉﹐愁絕閟珠宮。貯酒待吟翁。念疇昔﹑時來一中。

○漁家傲

補和可翁四首

香霧空蒙煙縹渺。靑歸林木先從杪。若采芳洲繁采沼。花事悄。幽情聊復忘魚鳥。鳥倦知還亭月老。魚安淺碧吹斜照。魚若有言求直釣。秦吉了。也應能唱漁家傲。

○漁家傲

八十鄰翁頭似葆。爲言環翠埋芳艸。不似圭塘風物鬧。淸晝好。來遊往往逢郊島。細浪粼粼風裊裊。柳絲柔直荷錢小。鳧短鶴長無用較。舟可棹。扣舷重和漁家傲。

○漁家傲

涼入槐陰門巷杳。秋容次第歸蘋蓼。潦盡波寒亭影倒。徵雁早。一聲喚起江天曉。菊外白衣殊未到。沙堤畱得西山眺。何事水蓮花獨少。詩與調。倚風仍度漁家傲。

○漁家傲

池上水枯根岸峭。池邊雪霽無行道。三島遙遙心欲造。舟子誚。拏舟恐受堅冰笑。遵渚一鴻方矯矯。苦饑雙鶴從形槁。吾亦安能充爾操。惟善寶。歲寒歌徹漁家傲。

以上周泳先校舊抄圭塘欸乃集本馬熙詞十八首。

【馬需庵﹕詞作12首】

○滿江紅

雙鬢星星﹐更能消﹑幾番離別。人北去﹐直教孤負﹐淸明時節。何處池塘春艸夢﹐誰家院落梨花月。但子規﹑枝上勸人歸﹐空啼血。思往事﹐云千疊。休倚仗﹐心如鐵。嘆風埃襤縷﹐浩歌長鋏。和气已從天上日﹐暮寒洗盡山陰雪。待我心﹑飛步到三臺﹐須調燮。

○水龍吟

贈人二首

翩翩詩筆淸新﹐百年誰識靑雲士。銀鉤瘦硬﹐通神白繭﹐烏絲名世。璞玉渾金難定價﹐終爲良器。秋風一曲﹐聲合太古﹐算惟有﹑知音會。天地靑蠅擾擾﹐只依舊﹑歲寒蒼翠。似當時﹑劉晏點鞭﹐馬上錢流滿地。未展經綸﹐米鹽細故﹐此心如水。待鋒車趣召﹐玉堂揮翰﹐艸金鑾制。

以上三首見永樂大典三千零零六人字韻

○水龍吟

元龍豪气消磨﹐鬢毛衰颯成何事。九衢烏帽﹐黃塵幾色﹐花前沈醉。落落情懷﹐悠悠歲月﹐欲歸無地。三年太晏﹐朝還夕去﹐笑坐客﹑靑氈獘。一綫微官束縛﹐似秋菊落英無味。暮涼風景﹐片帆煙雨﹐長河千里。今日南來﹐倚樓王粲﹐不堪憔悴。問荊州早晚﹐定垂靑顧﹐寫平生滯。

○西江月

調張季良文會館

未要花枝照眼﹐且教尊酒扶頭。人生佳處好遲畱。放我論文會友。贏得淸時無事﹐算來白甚閒愁。百年日月水東流。少壯幾時回首。

○淸平樂

同樂館

紅鑪畫閣。有酒須同樂。千古獨醒終是錯。休笑劉伶畢卓。小槽酒滴珍珠。請君任意零沽。試飲三杯春露﹐出門定要人扶。

以上二首見永樂大典一萬一千三百十三館字韻

○太常引

寄保下郝遂初

人生能得幾相逢。漫中夜﹐憶元龍。白髮調兒童。問百巧﹑誰教百窮。幾時攜手﹐浮香亭上﹐一醉發春紅。天地醉鄕中。放長袖﹑婆娑晚風。

○望海潮

寄保下胡仲明

流年如電﹐歸心似水﹐求田問舍悠悠。蟻穴蜂衙﹐燕巢鳩計﹐元龍久厭拘囚。回首羨沙鷗。待淸風北渚﹐明月南樓。柰世事多艱﹐此身天地一虛舟。靑衫白髮堪羞。豈儒冠誤我﹐命壓人頭。太學三年﹐京華十口﹐算來依舊淹畱。別後幾經秋。想音容漸老﹐文采風流。安得浮香亭上﹐羯鼓醉梁州。

○水調歌頭

寄洪大參

關山渺無際﹐何處認三韓。遼陽煙樹千里﹐回首路漫漫。暫屈元龍湖海﹐坐鎭東方雅俗﹐心與野雲閒。姓字九天上﹐早晚召君還。記當時﹐題好句﹐醉中看。二難兄弟俱在﹐門外駐金鞍。一別流年似水﹐暗想浮生如夢﹐贏得鬢毛斑。何日一尊酒﹐相對謝東山。

○江城子

寄王元輔

百年浮世幾人閒。說求官。近長安。不道長安﹐行路古來難。白璧明珠天地裏﹐人不識﹐暗中看。自憐東野一生寒。兩眉攢。鎖蒼山。須信丹梯﹐千丈杳難攀。何日舉杯淩浩蕩﹐同一醉﹐盡淸歡。

○江城子

寄張世傑

年華都逐水流東。再相逢。一衰翁。不道而今﹐豪气減元龍。白髮靑衫人老矣﹐才又向﹐舞雩風。片帆煙雨淡溟蒙。渺孤鴻。太匆匆。誰似髯參﹐依舊醉顏紅。明日九重仙詔下﹐還又見﹐紫泥封。

○驀山溪

寄完州諸公

流水易換﹐客夢迷煙艸。回首望髙城﹐記西山﹑重重翠掃。橫塘秋水﹐云錦萬荷蓮﹐思往日﹐對薰風﹐沈醉花前倒。而今靑鏡﹐白髮催人老。後會一尊同﹐放元龍﹑座中吟嘯。虛名誤我﹐依舊廣文寒﹐歸來好。酒闌望斷西州道。

以上六首見永樂大典卷一萬四千三百八十二寄字韻

○臨江仙

題王克明喜神

一幅鵝溪霜雪練﹐虎頭寫出丰姿。路人遙指莫相疑。翛然眉宇淨﹐心與海鷗期。安得玉堂揮翰手﹐爲君重賦新詩。紫雲歌罷醉芳卮。月明歸路穩﹐猶記送君時。

永樂大典卷二千九百五十二神字韻

【馬鈺﹕詞作880首】

○滿庭芳

立門戶內持

全眞門戶﹐淸淨根源。住行坐臥歸元。日用時時擒捉﹐意馬心猿。常行無憎無愛﹐便施恩﹑先復讎冤。下手處﹐煉沖和修補﹐有漏之園。瑞气祥光深處﹐收神水﹐徐徐自沒潺湲。紅錦蛇兒𨿽小﹐閒視靈黿。兩般混成一物﹐現元初﹑性月團圓。恁時節﹐禮重陽師父太原。

○滿庭芳

立誓狀外戒

專燒誓狀﹐謹發盟言。遵依國法爲先。但見男兒女子﹐父母如然。水除气財酒色﹐棄榮華﹑戒斷鮏羴。常淸靜﹐更謙和恭謹﹐無黨無偏。布素婪耽度日﹐饑寒後﹐須憑展手街前。不得貪財誑語﹐詐做髙賢。常懷愼終如始﹐遇危難﹑轉要心堅。如退道﹐願分身萬段﹐永鎭黃泉。

○滿庭芳

重陽眞人升霞之前

重陽師父﹐遇呂眞人。養成神內之神。心起慈悲不住﹐開闡良因。時時出神入夢﹐化人人﹑要出迷津。登州北﹐有布王曾見﹐海裏騰身。華表巨才髙氏﹐在東牟郊外﹐或見其眞。曾共南京鍼李﹐中都開尊。當初幻軀在日﹐尙如斯﹑出現頻頻。況今也﹐得成蟬蛻﹐永占長春。

○滿庭芳

重陽眞人升霞之後

重陽師父﹐預指南京。果然得赴蓬瀛。四假凡軀棄下﹐眞性超升。浚儀橋邊出現﹐勸臧公﹑早做修行。垂教語﹐遮性命事大﹐名利休爭。更有登州大薛﹐在終南一遇﹐端的分明。劉蔣張翁得藥﹐身體康寧。昆明池西人見﹐向空中﹑舞袖輕輕。因得道﹐做神仙﹐久視長生。

○滿庭芳

詠和師叔辭世

和公師叔﹐猛悟良緣。棄官納印休權。遠俗終南山下﹐庵蓋茅椽。身披麻衣紙襖﹐樂淸閒﹑笑傲林泉。懷美玉﹐便韜光隱迹﹐二十餘年。因甚山侗侍奉﹐遇風仙曾說﹐活底神仙。端的非常辭世﹐滿室祥煙。經年忽然空裏﹐便貽子﹑畫釣詩篇。專誡我﹐莫教失見﹐休要誇玄。

○滿庭芳

謝咸陽王法師

山侗入道﹐遠離巢窩。專心一志如何。決要煙消火滅﹐保養沖和。誰知因而借宿﹐稍相違﹑便起風波。傷功行﹐起無明怪劣﹐詩曲嘲他。驀想從前自咒﹐將身比驢牛﹐象馬駝騾。追悔無由﹐不免放效廉頗。專專負荊謝罪﹐望吾師﹑痛撻則个。琢磨過﹐免教眞性﹐再見閻羅。

○滿庭芳

邀姚公書

山侗稽首﹐自別姚仙。思心度日如年。卽此淸淸雨霽﹐徧潤芝田。伏惟神明協相﹐處安閒﹑法體翛然。鈺如昨﹐荷尋常畱念﹐書信相傳。輒有微言相懇﹐譚仙去相邀﹐鶴羽翩翩。儻若攜雲光訪﹐感激難言。些兒閒中閒事﹐待賢來﹑面罄不宣。山侗拜﹐上玄中玄玉座前。

○滿庭芳

寄馬行街董公書

同侗稽首﹐董公道偉。自遠淸論三歲。渴徳之懷﹐筆舌豈能盡意。伏想邇來法候﹐愈沖和﹑燕居無滯。予今則﹐處環墻養拙﹐毋勞齒記。幸遇便風經過﹐把狂吟尺牘﹐通爲一寄。歲月堂堂歸去﹐有如流水。性命速宜了幹﹐啟虔誠﹑幸恕僭易。山侗拜﹐董公道偉﹐及諸道契。

○滿庭芳

贈劉守初

道家活計﹐少說些个。淸閒一味無過。並沒攀緣愛念﹐俗事相魔。逍遙水雲自在﹐任東西﹑日月如梭。忺遊歷﹐便攜筇趿履﹐項笠披蓑。不論天涯海畔﹐飈飈地﹐如癡似醉狂歌。外卽𨿽然疏散﹐內養沖和。神丹一朝煉就﹐放霞光﹑萬道非多。恁時節﹐禮拜風仙﹐直上大羅。

○滿庭芳

贈朱官人張書表

諸公聽我﹐自有神京。壚中亦有蓬瀛。五色霞光上下﹐來往飛升。識得水雲活計﹐更無勞﹑足力遊行。固性命﹐便般般打過﹐有甚閒爭。好事先人後己﹐守淸虛﹐營養一點靈明。應物眞常自在﹐動止安寧。一朝功成行滿﹐去朝元﹑云步身輕。眞了了﹐似重陽師父﹐無滅無生。

○滿庭芳

贈爨公

蓬頭垢面﹐祕奧埋名。頤神養气忘形。並沒纖塵掛染﹐意靜心明。逍遙自然快樂﹐握玄機﹑修進長生。淸閒處﹐管勝如火院﹐苦海冤坑。臥月眠云弄斗﹐調龍虎﹐嬰嬌女奼堪憑。斡運飛金走玉﹐杳杳冥冥。靈光一點來往﹐現元初﹑妙相身輕。乘鸞鳳﹐指蓬瀛路上前行。

○滿庭芳

贈權知微

因何絕利﹐爲甚忘名。曾觀五嶽眞形。玉性如珠似印﹐燦爛光明。從斯假軀識破﹐便灰心﹑更不勞生。尋出路﹐恐靈光一點﹐落在迷坑。割斷攀援愛念﹐搜玄妙﹐無中捉个爲憑。靜靜淸淸湛湛﹐杳默昏冥。功成七還九轉﹐掛仙裳﹑鶴羽輕輕。朝元去﹐指瑤臺閬苑云行。

○滿庭芳

贈駱先生劉石二先生

諸公學道﹐莫學奇怪。無爲無作無賽。百不歌中四句﹐偈內持戒。身心木雕泥捏﹐遇千魔﹑萬難不采。常寧耐﹐常寧耐常耐﹐寧耐寧耐。悟徹觀天之道﹐執天行關要﹐自是交泰。常處眞常常應﹐常靜常在。眞常眞歡眞樂﹐現眞如﹑超越三界。眞無壞﹐眞無壞﹐無壞無壞。

○滿庭芳

寄段錄事孫助教道友等

諸公學道﹐略聽予言。如同幹句家緣。試看登桿踏索﹐走馬行船。何曾說辛道苦﹐遇艱難﹑轉轉心堅。忘危險﹐更忘身忘命﹐忘後忘前。不管傍人冷笑﹐殷勤地﹐常常謹謹專專。假是蘇秦陸賈﹐說不回肩。人能如斯向道﹐可搜眞﹑搜妙搜玄。無不悟﹐又何愁不做神仙。

○滿庭芳

贈王知玄

兒孫枷杻﹐妻妾干戈。惺惺靈利邪魔。蝸角蠅頭名利﹐寵辱驚多。尋思上牀鞋履﹐到來朝﹑事節如何。遮性命﹐柰一宵難保﹐爭个甚麼。好伴山侗馬鈺﹐松峯下逍遙﹐醉舞狂歌。膝上琴彈碧玉﹐調格沖和。鑪中養成大藥﹐現胎仙﹑舞袖婆娑。恁時節﹐禮風仙﹐同上大羅。

○滿庭芳

臧劉石公獻石羊索詞

拔山舉鼎﹐射虎穿楊。難同搬運靑羊。悟得玄中玄妙﹐豁豁洋洋。自然如癡似醉﹐遠人情﹑風害猖佯。環堵裏﹐且埋光隱迹﹐豈望名揚。但願人人似我﹐內行持﹐雲水恣意飄揚。金木隨波流轉﹐火運炎煬。自是虎龍交戰﹐吐神珠﹑結正晶暘。恁時節﹐駕雲軒歸去﹐同禮重陽。

○滿庭芳

贈徐道淵

猛拋俗海﹐一志投玄。全眞淸靜爲先。心上無思無慮﹐無黨無偏。無中得些雅趣﹐守淸貧﹑度日隨緣。自然理算﹐從今至古﹐罕有人言。惟有神翁苗裔﹐能承當﹐身中自是周圓。海底靈龜靈口﹐靈吸靈泉。靈光復噴絳闕﹐結金丹﹑一顆新鮮。無生滅﹐與山侗﹐共禮風仙。

○滿庭芳

贈宋先生

休誇富貴﹐莫騁榮華。無常事緊堪嗟。休學云陽朱判﹐利鎖名枷。好繼風仙悟道﹐棄家緣﹑仙路無差。長久志﹐煉凡心似玉﹐絕盡纖瑕。度日惟憑乞化﹐憨憨地﹐逍遙雲水生涯。常處常淸常靜﹐常有黃芽。無中功成九轉﹐現胎仙﹑手掌靈砂。恁時節﹐與山侗﹐同步煙霞。

○滿庭芳

贈張小仙

松峯之下﹐閒飲刀圭。薦杯火棗交梨。撫動心琴﹐鸞鶴上下爭飛。虎龍一齊哮吼﹐便唬回﹑六賊三尸。陰魔散﹐覺天淸地靜﹐日月輝輝。斡運金光玉艷﹐聚祥煙瑞气﹐結正嬰兒。體掛仙裳﹐足履霞彩雲霓。口稱不生不滅﹐指蓬瀛﹑路上堪歸。遮些个﹐道家活計﹐說與人知。

○滿庭芳

贈長安徐先生

一明玄理﹐二曜交宮。三才四象究窮。通五彩霞光﹐來往淸雨蒙蒙。六欲七情滌盡﹐八衢流﹑運轉回風。九竅內﹐十分顚倒﹐顯現眞功。十極晴空虛白﹐九重門開闡﹐金玉重重。八色琉璃洞裏﹐臥虎眠龍。七寶花開六出﹐五方中﹑四位歸宗。三光照﹐二儀相從﹐一个神翁。

○滿庭芳

贈姜師兄

持功打坐﹐禮上哦吟。飡霞辟穀看經。符水精專存想﹐嗽咽勞形。多迷房中之術﹐服還元﹑水火爲憑。且不罪﹐這般般功法﹐錯了修行。若悟無爲大道﹐絕攀援愛念﹐喜怒塵情。意靜心淸精祕﹐气結神凝。自然性停命住﹐起眞慈﹑功行雙成。金童詔﹐便攜云跨鳳﹐得赴蓬瀛。

○滿庭芳

贈眾道友

色財粘惹﹐如漆如膠﹐要他淸爽爻爻。那更名韁怎解﹐利鎖難敲。終日憂兒愁女﹐又何曾﹑暫開眉梢。火院裏﹐把身軀陷了﹐如灸如炮。若悟無常事緊﹐將恩愛塵緣﹐猛烈俱拋。物外逍遙性命﹐便是知交。日用心淸意靜﹐看雲濤﹑龍虎咆哮。神光燦﹐現本來面目﹐天地難包。

○滿庭芳

寄與平杜公

星移斗轉﹐四時交換。無人暫時思算。恰做嬰童﹐不覺漸爲老漢。酒色气財歷徧。好休心﹑也好捨拚。好回首﹐好把元初事﹐好生了幹。奉勸疾些下手﹐恐閻羅不測﹐差鬼叫喚。早與丘劉譚馬﹐物外爲伴。靜意淸心徑路﹐便名爲﹑長生彼岸。神光燦﹐跨靑鸞歸去﹐天地難管。

○滿庭芳

勸道友

憐妻愛妾﹐憂兒愁女。一心千頭萬緒。競利爭名來往﹐豈曾停住。如蜂采花成蜜﹐謂誰甜﹑獨擔辛苦。迷迷地﹐似飛蛾投火﹐好大暮故。上啟阿爺老子﹐火坑中﹐誰是畱心憫汝。个个唆賢貪愛﹐他享富貴。死來無人肯替﹐願回頭﹑疾些省悟。歸物外﹐處無爲淸靜﹐便是仙路。

○滿庭芳

寄零口孫可道

幻軀模樣﹐走骨行丘。算來騁甚風流。父母生你之處﹐殺你因由。奉勸疾些識破。戀兒孫﹑有甚程頭。早回首﹐把家緣撇下﹐物外眞修。一个無爲淸靜﹐是仙家祕訣﹐大道機謀。憑此行持﹐何必身外搜求。自然汞鉛易結﹐九還丹﹑數日全周。神光燦﹐乘羽輪飈駕﹐直入瀛洲。

○滿庭芳

贈姜王二先生

人人須道﹐次敍須知。始初屏子休妻。次則離家乞食。無作無爲。但見老人童稚﹐便須當﹑禮樂先施。行大善﹐但生心舉意﹐念念慈悲。挫銳摧彊忍﹐把攀援愛念﹐莫起些兒。自是靈臺漸瑩﹐與道相宜。山上赤龍汞繞﹐海中間﹑黑虎鉛圍。大丹熟﹐指蓬瀛﹐跨朵雲歸。

○滿庭芳

贈趙抱玄

抱玄遠俗﹐不戀榮華。恬然滋味無加。一片閒心物外﹐別有生涯。無爲自然淸靜。結些兒﹑密妙堪誇。丹田內﹐便拍塞塞地﹐白雪黃芽。內有眞陽鍛煉﹐把元初根蒂﹐復變靈砂。得見通明眞性﹐似玉無瑕。功夫十分圓備﹐訪蓬瀛﹑步步煙霞。空虛裏﹐有金童玉女﹐迎入仙家。

○滿庭芳

贈姚玄玉

道家活計﹐坦蕩蓑衣。住行坐臥相宜。悟徹淸貧快樂﹐絕盡狐疑。生涯逍遙自在﹐水雲遊﹑海角天涯。無系絆﹐縱閒閒來往﹐有甚歸依。把握玄中妙趣﹐除心病﹐修煉有似良醫。誰信男兒有孕﹐不可思議。气結神凝命住﹐產胎仙﹑超越九嶷。恁時節﹐顯朝元﹐歸去容儀。

○滿庭芳

贈嚴公

昨宵夢裏﹐幸遇重陽。授予祕密仙方。杳杳冥冥恍惚﹐太白其黃。便是刀圭顏色﹐往來流﹑飲似瓊漿。成丸彈﹐服之一粒﹐八脈安康。攜執增添剛刃﹐生光彩輝輝﹐晃耀明堂。諕得邪魔鬼魅﹐遠遠潛藏。自然化生兒現﹐跨靑鸞﹑得赴蓬莊。這玄妙﹐示同流﹐各要消詳。

○滿庭芳

寄﹡縣晏公及道眾

山侗馬鈺﹐閒吟閒詠。不是誇彊逞俊。謂見人居火院﹐受苦不忍。時時詩詞勸化。啟丹誠﹑闡開玄徑。常哭告﹐望人人回首﹐个个聽信。割斷情韁欲索﹐歸物外﹐無縈無系。無病自在﹐淸閒快樂﹐修完性命。一朝功成行滿﹐有金童﹑持詔邀請。如此事﹐柰人人不肯﹐折了伊甚。

○滿庭芳

贈塗山於先生

閒閒搜獲﹐人家兒女。生前住在何處。有甚親親恩愛﹐與他相聚。生死不相替代﹐甚勞勞﹑爲他辛苦。還省悟﹐便須當拆火﹐拂袖歸去。雲水姿情遊歷﹐無縈系﹐自然忘機絕慮。三疊心琴﹐引動奼嬰歌舞。虎龍一齊蟠繞﹐結金丹﹑轉增開悟。積陰徳﹐行功圓﹐眞師來度。

○滿庭芳

贈淳化染何先生

染家爲作﹐閒閒思忖。講些是非試聽。攬下綾羅紈綺﹐滿椿一甑。緣甚煉教傷熟﹐爲惜他﹑顏色故恁。染軸了﹐更須碾砑﹐且圖光瑩。拋散水漿無限﹐遇人來﹑取要卽當便認。解了瑕頭纏縛﹐自然見姓。恰如修行一著﹐無縈系﹑可觀眞性。常淸靜﹐顯神光﹐燦汕有準。

○滿庭芳

寄興平張先生

超然悟道﹐怡然捨俗。寧肯泥拖水漉。決烈回頭趖了﹐恩山愛獄。堪爲風鄰月伴﹐與云朋霞友相逐。無系欄﹐在人間﹐先占半仙之福。那更眞修眞煉﹐得逍遙自在﹐澄心遣欲。漸覺溪田芝艸﹐異香馥鬱。虎龍繞蟠何處﹐在丹鑪﹑變成金玉。神光燦﹐赴前程﹐蓬萊寶陸。

○滿庭芳

贈汝車趙三仙

休言嗽咽﹐莫說存想。吞霞服气虛妄。打坐持功﹐抽手挽腳勞嚷。采戰神丹散失﹐服還元﹑水火不當。端的處﹐是無爲至理﹐最堪倚仗。心好逍遙快樂﹐做逍遙快樂﹐常教豁暢。神好淸閒供應﹐淸閒坦蕩。沖和自然成寶﹐得亙初﹑一點明朗。神光燦﹐現本來面目模樣。

○滿庭芳

贈陳公王先生

逍遙自在﹐雲水遨遊。身如不系孤舟。坦蕩無拘無管﹐無喜無憂。時時恣情歌舞﹐任傍人﹑笑﹡飍飍。淸貧志﹐且隨緣度日﹐誓不貧求。處世鷓空相似﹐如蓮花不著﹐水之蹤由。便把三壇等施﹐六度齊修。自然果圓無漏﹐心淸靜﹑超彼優遊。稽首禮﹐無上尊聖﹐佛道仙儔。

○滿庭芳

師叔和公升霞之後﹐有臨潼縣開彩帛鋪張公﹐久患病﹝原無病字﹐疑脫﹞治療不痊。忽一夕夢見師叔說﹐以藥餌治療之法﹐問其姓名﹐乃終南和先生也。覺來依此服餌﹐其病自愈。至甲午歲重九日﹐張公親詣師叔墳前燒香禮謝﹐及立碣安於墓塔之上﹐因以詞贈之

和公師叔﹐升霞之後。奇哉妙矣希有。醫可臨潼必死﹐張公道友。神仙不求人報﹐望賢家﹑省悟回首。誰知道﹐卻遠來地肺﹐燒香胡走。作个小詞奉勸﹐譬無常決烈﹐疾些拂袖。物外降心修煉﹐虎龍交媾。一朝行功圓滿﹐九還丹﹑自然成就。神光燦﹐跨鸞歸﹐謝師拯救。

○滿庭芳

贈皇甫先生

始初一著﹐仙凡爭交。須知斗敵爻爻。俗意俗心力大﹐投漆沒膠。眞心裂來周正﹐免火坑﹑裏面身炮。牢把捉﹐切堤防失腳﹐身臥荒郊。若悟無常不測﹐仗慧刀剛志﹐戰退猿猱。自是心淸意靜﹐龍虎咆哮。神气湛澄凝結﹐大丹成﹑天賜仙袍。駕雲去﹐赴蓬萊﹐宴賞蟠桃。

○滿庭芳

贈於九皐先生

休言百歲﹐七十者稀。那更不測之期。閒想妻男﹐自己總是行屍。眼前榮華境界﹐是昏迷﹑性命根基。如省悟﹐把家緣撇下﹐物外修持。靈利翻成懵懂﹐便蓬頭垢面﹐密護玄機。眞息綿綿﹐祥瑞徧滿華夷。欲赴蓬萊徑路﹐仗三千﹑功滿雲歸。神光燦﹐與大仙相聚﹐有甚虧伊。

○滿庭芳

贈湖口王先生

山侗謹勸﹐名利人人。只知富貴安身。豈悟吾門一著﹐出世根因。虎龍交馳鳳闕﹐更無中﹑嬰奼成親。誰信道﹐並不忓凡俗﹐夫婦婚姻。金木三般問隔﹐用玄機斡運﹐混合成眞。頓覺男兒懷孕﹐不神而神。性命不由天地﹐自心知﹑永占長春。神光燦﹐跨雲歸﹐參禮洞賓。

○滿庭芳

贈姚元明

榮華不藉﹐富貴不戀。妻男任交生怨。萬事俱忘﹐一志十分修煉。心意常淸常靜﹐覺壺中﹑天開地展。堪賞玩﹐見龍蟠虎繞﹐坎離宮殿。或變嬰嬌女奼﹐向明堂﹐便把悲翠簾捲。祥瑞中間﹐認得本來頭面。手擎金丹大藥﹐顯無爲﹑功成九轉。神光燦﹐便跨鸞﹐奔赴瓊宴。

○滿庭芳

贈三水縣三老先生

志當堅確。性常柔弱。心猿意馬牢縛。愛欲塵情俗念﹐一齊拂卻。過去未來事理﹐莫尋思﹑更休計度。居物外﹐守淸貧瀟灑﹐莫嫌寂寞。愼勿憂愁衰老﹐如有病﹐心中轉生歡樂。若是臨行好弱﹐境界休著。常守眞常無伴﹐得靈明﹑自然輝霍。神光燦﹐管惺惺灑灑﹐超升碧落。

○滿庭芳

贈寧海顏先生

降心一著﹐有些法度。要你自心省悟。閒想骷髏模樣﹐緣甚作做。因貪气財酒色﹐損精神﹑墮於惡趣。如恐怖﹐管不須擒捉﹐自然得住。覺照心開坦蕩﹐見浮名浮利﹐如無歸素。內外倒顚顚倒﹐道家活路。觸來不搖不動﹐遮本來﹑一點堪顧。神光燦﹐上九霄﹐跨雲歸去。

○滿庭芳

贈路宿劉先生

伊予同裏。自來交契。各貪浮名浮利。總悟無常﹐物物般般捐棄。予先別離寧海﹐又繼而﹑賢來關裏。願同志﹐更同心同徳﹐同搜玄理。愼勿攀援愛念﹐便寧心寧意﹐全神養气。塵世之中﹐不染不著爲最。殷勤完全功行﹐常淸靜﹑有些消息。神光燦﹐潑焰焰焰地﹐是你眞底。

○滿庭芳

贈文登小王先生

身爲環堵﹐重封重鎖。無著無漏無破。閒裏尋閒﹐閒中有閒功果。常守常淸常靜﹐便獨行﹑獨坐獨臥。忘機狡﹐更忘名忘利﹐忘人忘我。朴實實心實做﹐把多疑多惑﹐多多打過。得得來來得得﹐得个甚麼。眞如如如不動﹐覺靈明﹑靈靈則个。眞消息﹐是眞直相濟﹐眞仙來賀。

○滿庭芳

贈醴泉縣任公

任公決裂﹐也待風流。專心道上搜求。子細研窮﹐何者名爲眞修。認正卽心是佛﹐除心外﹑匪是良由。無別法﹐便澄心遣欲﹐捉住猿猴。心上纖毫不掛﹐更那堪﹐時復閒想骷髏。自是心忘境滅﹐眞性優遊。常常心懷惻隱﹐起眞慈﹑功行圓周。神光燦﹐向大羅﹐恣意雲遊。

○滿庭芳

贈醴泉吳郎中

黃金滿屋﹐白玉盈房。兒孫羅列成行。饒你般般遂意﹐難免無常。要脫輪回生滅﹐除非是﹑雲水溪傍。常淸淨﹐也不須禮念﹐只爇心香。仿效風仙了道﹐繼史公歸逝﹐豁豁洋洋。兩个神仙﹐盡是與你同鄕。卽非遠年傳說﹐是邇來﹑親見嘉祥。但放下﹐便管教云步蓬莊。

○滿庭芳

贈淳化老喬先生

頓拋世綱﹐猛跳迷坑。物外兀兀騰騰。恰似孤云野鶴。來往縱橫。遮枚淸貧懶漢﹐謝心神﹑不肯勞生。無染著﹐另偎偎拈的﹐做著修行。藏伏聰明智慧﹐肯爭頭競角﹐妒賢嫉能。萬事俱忘淸靜﹐天地歸寧。三田自然結寶﹐現胎仙﹑當面澄澄。神光燦﹐指蓬瀛﹐便是前程。

○滿庭芳

贈於瓦罐先生

有榮有辱﹐有利有害。有喜有憂相待。有得有失﹐自是有成有敗。爲人有生有死﹐但有形﹑必然有壞。休著有﹐自古來著﹐有有誰存在。好認無爲無作﹐道無情無念﹐無憎無愛。無我無人無染﹐無著無礙。無心有消業障﹐這無無﹑人還悟解。無中趣﹐得無生無滅﹐超越三界。

○滿庭芳

贈濰州苗先生

休誇美妙。休誇年少。休誇惺惺傻俏。休要誇張﹐能運心機姦狡。休誇多才多藝﹐更休誇﹑善耽家小。休誇衒﹐也休誇富貴﹐比賢校少。閒想輪回生死。閒閒看﹐丹經子書莊老。閒裏尋閒﹐自是通玄明奧。閒中澄心養气﹐用閒功﹑煉成眞寶。得閒趣﹐做淸閒仙子最好。

○滿庭芳

贈喬李郭三仙

修行之士﹐不在居山。勿勞環堵彎跧。何必驅驅來往﹐遠遠相參。休要持功打坐﹐又何須﹑耕種艱難。休勞苦﹐更不須出藥﹐博換衣餐。看你畱心何處。但無些染著﹐打破般般。好向廛中展手﹐乞覓餘殘閒看浮名浮利﹐嘆死生﹑灰了心間。忘塵念﹐管將來﹐位列仙班。

○滿庭芳

贈趙雷二先生

聽予叮囑﹐休捱饑寒。休執外樂歌歡。休做風狂九伯﹐諂詐多般。休起無明業火﹐更休思﹑名利相干。休心急﹐也休迷休執﹐休受人謾。只守平常度日﹐處無爲淸靜﹐自是長安。大道沖和眞气﹐全在心閒。欲要性停命住﹐萬緣消﹑自結金丹。神光燦﹐定將來﹐云步仙壇。

○滿庭芳

贈杜公及眾道友

勤勤香火﹐謹謹看經。專專供養他人。種種作福﹐惟恐失了人身。明明將來富貴﹐柰區區﹑販骨艱辛。終何濟﹐願人人聽勸﹐別有良因。拂袖歸於物外﹐占道逍遙自在﹐燕處申申。相結云朋霞友﹐風月親親。斡運亙初一點﹐煉本來﹑眞个眞眞。神光燦﹐做長生﹐久視人人。

○滿庭芳

贈宋何二先生

捨家學道﹐爭柰心魔。心中憎愛尢多。心意如猿如馬﹐如走如梭。心生塵情競起﹐縱頑心﹑不肯消磨。心念惡罪﹐皆因心造﹐怎免閻羅。奉勸專降心意﹐把勝心摧挫﹐如切如磋。心若死灰﹐自是神气沖和。眞心無染無著﹐起慈心﹑更沒偏頗。心念善道﹐皆因心造﹐超越娑婆。

○滿庭芳

贈曹八先生

妙玄易解﹐心意難善。窮究如何長便。牢捉牢擒﹐爭柰馬猿跳健。十二時中返倒﹐斗唆人﹑生情起念。當發願﹐便至死來來﹐與他徵戰。饒你十分顚傻﹐卻怎禁﹐堅志專專鍛煉。達悟知空﹐自是內觀不見。才方生育天地﹐藥鑪中﹑日月運轉。常淸靜﹐聖功生﹐神明出現。

○滿庭芳

看淸靜經﹐因作是詞﹐贈徐司判

孤眠獨處﹐不迷外境。常常畱心內認。悟徹男淸女濁﹐男動女靜。卽非世間男女﹐是無中﹑些兒結正。誰信道﹐卻元來便是﹐自家性命。捉住這般妙趣﹐便澄心遣欲﹐絕乎視聽。杳杳冥冥恍恍﹐忽忽相應。其中有精有物﹐覺男兒﹑自然懷孕。常淸靜﹐產胎仙﹐出現有準。

○滿庭芳

贈道友徐司判

名韁相引﹐別離登州。遠來積石時秋。司判美任﹐止是一載因由。才到瓜期相逼﹐豈都無﹑行色憂愁。嘆往復﹐是八千餘里﹐畢竟何求。好學淵明解職﹐效海蟾納印﹐慷慨雲遊。相繼神翁決裂﹐物外眞修。保養先天之物﹐運自然﹑火鍛丹丘。功行滿﹐駕祥雲﹐趨赴瀛洲。

○滿庭芳

贈零口康先生

人人學道﹐个个心急。急要妙玄端的。搜索刀圭鉛汞﹐洞天月日。采訪木金間隔﹐緊搜求﹑天機祕密。聽予勸﹐這異名異相﹐且休尋覓。先斷气財酒色﹐把塵心俗念﹐速當洗滌。萬事俱忘﹐精气自無走失。心淸自然明道﹐萬神靈﹑自通消息。能如此﹐望蓬萊三島咫尺。

○滿庭芳

贈武功薛先生

同流相聚﹐遞相覺察。須當外搜內惻。斗做修行﹐有若爭頭競角。見賢思齊休妒﹐把神珠﹑時時擦抹。如開悟﹐便宜乎先覺﹐覺乎後覺。更且聽予重勸﹐論修行全在﹐無爲絕學。莫使塵緣間隔﹐本來素朴。淨淸能分眞假﹐自然明﹑道非遙邈。功夫到達幽微﹐神仙掌握。

○滿庭芳

贈韓四機宜

機宜韓氏﹐不就承蔭﹐無心進修舉業。惟恐名韁相引﹐無休無歇。更有一般髙見﹐鼓盆歌﹑轉生歡悅。常落魄﹐訪村杯閒飲﹐不拘時節。不管兒孫生計﹐便拖條藜杖﹐遠離巢穴。經載忘歸﹐惟好嘲風詠月。稍似山侗活路﹐儻畱心﹑搜尋祕訣。轉開悟﹐做眞修﹐仙班同列。

○滿庭芳

贈吳知綱先生

外功外行﹐作福因由。不如身內眞修。調養眞鉛眞汞﹐上下交流。山前金龍嬉戲﹐大海中﹑玉虎遨遊。便警動﹐這無形無影﹐嬰奼綢繆。走上靈臺對舞﹐更不須啟口﹐恣意歌謳。爛飲刀圭醉臥﹐寶藏瓊樓。結成胎仙踴躍﹐引靑鸞﹑穩駕神舟。歸蓬島﹐有金童邀赴瀛洲。

○滿庭芳

化胡了仙兄弟四首

三尸調引﹐六賊迷惑。自然斗亂魂魄。鎭日爭財競气﹐戀酒貪色。舉意先存己便﹐縱心機﹑更不釐勒。呆老子﹐你身軀有限﹐騁甚標格。壽數休言百歲﹐從今古人生﹐七十難得。計日都來﹐二萬五千二百。那堪夜消其半﹐更堤防﹑一著不測。如省悟﹐從山侗﹐不爲凡客。

○滿庭芳

心狂意亂﹐歌迷酒惑。損傷三魂七魄。不顧危亡﹐一向貪戀財色。追陪花朋酒友﹐便聯鑣﹑誇衒玉勒。宴賞處﹐向笙歌叢裏﹐賣弄俊格。縱有石崇富貴﹐這朱顏綠鬢﹐怎生畱得。止是行屍走骨﹐呆老九伯。時間榮華𨿽好﹐柰無常之事怎測。如省覺﹐做修持﹐非凡賓客。

○滿庭芳

家緣猛棄﹐更不疑惑。辧認陰魂陽魄。咄出屍虫﹐屏盡气財酒色。好事先人後己﹐做憨憨﹑有似彌勒。修大道﹐處無爲無作﹐漸通妙格。物外逍遙自在﹐眞歡樂﹐淸中靜中招得。功累三千﹐更要行滿八百。時時運行日月﹐這些兒﹑他人難測。眞了了﹐便得爲蓬萊仙客。

○滿庭芳

般般識破﹐物物難惑。自然安魂定魄。視聽如聾如瞽﹐絕盡聲色。身心逍遙自在﹐沒家緣﹑恩愛系勒。無爲作﹐乞殘餘度日﹐無恥無格。遊歷恣情坦蕩﹐似孤云野鶴﹐有誰管得。不羨榮華富貴﹐革車三百。終日澄心遣欲﹐覺玄機﹑密妙易測。功行滿﹐做十洲三島眞客。

○滿庭芳

夢中見珍寶不知其數﹐至於衣襟盈滿。次有玄中子姚先生引章臺街趙公父子入予環堵。談話之次﹐忽聞鐘響﹐人皆慘然。於是趙公跪告詩詞﹐方受紙筆﹐撒然覺來﹐遂作神光燦半首﹐敍夢中之事﹐錄呈堂下道友。翌日﹐卻有雲中子蘇先生引夢中所見者趙公至﹐言斯人新悟道﹐專投全眞堂下修行。渠見其詞﹐不勝忻忭﹐乞綴後篇

昨宵夢見﹐徧地黃金。珍珠瑪瑙盈襟。滿目珊瑚琥珀﹐玉樹瓊林。驀聞不時鐘響﹐謔人人﹑各有灰心。天水子﹐便前來稽首﹐索我淸吟。接得花箋象管﹐方吟詠﹐夢回誰是知音。幸有淸風皓月﹐悅我心琴。些兒的端妙處﹐看何人﹑有分搜尋。如同志﹐定將來﹐云步髙岑。

○滿庭芳

和靄戒師師父

戒師和尙﹐可稱吾徒。明禪悟道通儒。子細研窮正覺﹐並段差殊。溫良恭儉讓禮﹐生老病死苦嗟吁。當修進﹐煉木金水火﹐土證無餘。三教門人省悟﹐忘人我﹐宜乎共處茅廬。物外玄談﹐句句營養毗盧。常懷博施濟眾﹐气神和﹑丹結明珠。歸兜率﹐向大羅﹐蓬島同居。

○滿庭芳

贈三一居士張明道

昔年在俗﹐常畏三久﹐三張綿被重重。取笑風仙訓誨﹐三髻山侗。古來馬氏三寶﹐如今有﹑三被扶風。三一法﹐便悟來雪裏﹐髙臥三峯。從此依憑三教﹐把三乘妙法﹐子細研窮。內運三光照耀﹐坎虎離龍。存三守一三載﹐覺三田﹑一粒丹紅。三三數﹐要心琴三疊﹐得與仙同。

○滿庭芳

勸沃州孫仙進道

神仙何處﹐只在蓬萊。逍遙坦蕩奇哉。或向虛無縹緲﹐去去來來。賞玩十洲三島﹐縱閒遊﹑閬苑瑤臺。無窮樂﹐與云朋霞友﹐攜手咍咍。開闡瓊林雅宴﹐遣靑衣鼓掌﹐引鳳毰毸。玉女金童﹐不住歌舞傳杯。醉臥淸風明月﹐任祥煙﹑瑞我來回。勤修道﹐管將來﹐得與相陪。

○滿庭芳

示同流

修行之士﹐莫要浮憢。十方飲膳難消。試看鋤田日午﹐汗滴禾苗。匙飯百鞭何啻﹐誑他人﹑休望天饒。還省悟﹐覺寒毛聳聳似水澆。若要不還口債﹐捱瀟瀟灑灑﹐寂寂寥寥。常處常淸常靜﹐莫犯天條。大慈大悲心起﹐助眞功﹑奪取仙標。歸蓬島﹐享天廚﹐珍饌瓊瑤。

○滿庭芳

見人錯失﹐動我心腸。交予怎不悲傷。思想燃指然臂﹐頂上然香。假饒投崖餵虎﹐盡捨身﹑拚命非常。爭知得﹐有些兒妙理﹐別是嘉祥。淸靜無爲鼎內﹐覺心中眞火﹐下降腎堂。腎水化爲眞气﹐气結紅霜。常常燻蒸四大﹐便玲瓏﹑響喨玎璫。神光燦﹐得攜云﹐歸去蓬莊。

○滿庭芳

勸道友

堪嗟夫婦﹐錯了良因。當元未結婚姻。各自人家兒女﹐並沒親親。都緣媒妁配偶﹐貪淫欲﹑敗壞精神。求後嗣﹐得成羣成隊﹐不肯抽身。終日戀兒戀女﹐豈思量﹐咫尺失腳沈淪。身餵蛆虫﹐骸骨化做微塵。若悟如斯冤苦﹐便回頭﹑保養天眞。神光燦﹐向蓬瀛﹐賞玩長春。

○滿庭芳

勸化

人皆好色﹐妻常設計。巧笑語言詐僞。日日梳妝﹐圖要見他忔喜。時時耳邊低呃﹐緊唆人﹑爭財競气。存自便﹐更不詢富貴﹐義與不義。歡喜冤家沒解﹐豈思量﹐好意卻是弱意。晝要衣餐﹐入夜偸盜精髓。悟來心驚膽顫﹐怕追魂﹑取命活鬼。歸大道﹐處無爲﹐謹修仙位。

○滿庭芳

破迷

名成利遂﹐男婚女娉。不覺容衰霜鬢。轉使譊謑﹐豈想大限將近。小鬼傍觀失笑﹐且從他﹑殘喘胡騁。忽染患﹐便盧醫扁鵲﹐藥無相應。尙自憂家念計﹐追魂貼前來﹐讒方自省。都謂兒孫妻妾﹐送了性命。气斷魂歸冥路﹐自心知﹑並無功行。閻老惡﹐便教又去﹐地獄永鎭。

○滿庭芳

嘆骷髏

攜筇信步﹐郊外閒遊。路傍忽見骷髏。眼裏塡泥﹐口內長出臭蕕。瀟灑不肯重說﹐更難爲﹑再騁風流。想在日﹐勸他家學道﹐不肯回頭。恥向街前求乞﹐到如今﹐顯現白骨無羞。若悟生居火院﹐死墮陰囚。決裂心灰慷慨﹐捨家緣﹑物外眞修。神光燦﹐得祥雲襯步﹐直赴瀛洲。

○滿庭芳

贈洞雲散人陳姑

淸淸淨淨﹐搜獲玄玄。觀天可認根源。敷布參羅萬象﹐日月相傳。仿效女媧手段﹐撮虛無﹑五色新鮮。下火煉﹐大功成﹐了了無缺無圓。得一淸寧人地﹐無爲作﹐自然永永綿綿。杳杳冥冥﹐娠徳產个胎仙。便是本來面目﹐更明知﹑無口能言。恁時節﹐有金童來報﹐得去朝元。

○滿庭芳

贈零口楊悟一

楊姑悟道﹐猛烈難比。便把鏡樓摔碎。識破皮囊臭腐﹐誓不梳洗。一志蓬頭垢面﹐便披蓑﹑策杖頂笠。絕聰慧﹐戒無明業火﹐自常挫銳。斷制男兒何似﹐比追魂取魄﹐索命活鬼。富貴榮華棄盡﹐更不畱意。常守常淸常靜﹐處無爲﹑自然之理。功行滿﹐向十洲三島。占个仙位。

○滿庭芳

贈姚守淸李守靜

休將淸淨﹐卻做尋常。可憑祕密仙方。晝夜行持﹐決要萬事俱忘。柰何從前熟景﹐便時時﹑斗亂心腸。常斷制﹐似兩家徵戰﹐各舉刀槍。剿盡屍虫猿馬﹐處無爲無作﹐無事之鄕。常應常淸常靜﹐常得嘉祥。更憑眞慈相助﹐行功成﹑得赴蓬莊。乘雲去﹐訪重陽師父﹐師祖純陽。

○滿庭芳

贈小胡村李姑

姑姑修煉﹐聽予重告。先要斷除煩惱。擒捉心猿意馬﹐休使返倒。如同男兒決裂﹐莫躊躇﹑更休艸艸。速下手﹐仗十分苦志﹐免參閻老。萬種塵緣一削﹐得眞歡眞樂﹐漸通玄奧。密護無爲淸靜﹐自然之道。應物眞常幽閴﹐气神相結成丹寶﹐功行滿﹐跨祥雲﹐歸去三島。

○滿庭芳

寄長安王姑

奇哉慧劍﹐無影無形。純鋼斬鐵截釘。劈碎恩山﹐斫斷愛欲塵情。剿除三尸六賊﹐不須彈﹑神鬼皆驚。常把握﹐鎭龜蛇二物﹐足下安寧。此劍人人皆有﹐但專心向道﹐自顯功能。更以常淸常靜﹐滌刃光明。自然通玄通妙﹐又何愁﹑性不靈靈。功行滿﹐也須當﹐須去蓬瀛。

○滿庭芳

贈涇陽縣二女姑

奇哉至理﹐常淨常淸。易知易曉難行。要做神仙﹐須索認此爲憑。休別搜玄搜妙﹐便登心﹑遣欲忘情。無染著﹐更無憎無愛﹐無競無爭。悟後觸來不動﹐覺無中尺地﹐悉皆歸寧。日月同官﹐晝夜團聚光明。不神而神顯現﹐駕祥雲﹑奔赴蓬瀛。朝玉帝﹐顯眞功﹐淸靜道成。

○滿庭芳

贈長安吉祥散人王姑

死生事緊﹐懸甚兒孫。怡然跳出家門。物外逍遙﹐住个無事閒軒。常常澄心絕慮﹐便名爲﹑捉馬擒猿。塵念斷﹐覺惺惺灑灑﹐自悟玄言。至妙精微去處﹐在風鄰月伴﹐兩腳云根。寂靜方知洞裏﹐別是乾坤。性命豈由天地﹐這靈明﹑返本還元。歸蓬島﹐更無生無滅常存。

○滿庭芳

贈零口通明散人害風魏姑

身爲女子﹐志似男兒。悟來跳出門兒。道上搜尋﹐戀其美女嬌兒。性似孤云野鶴﹐世塵緣﹑不惹些兒。眞脫灑﹐便堪稱﹐比个大丈夫兒。認正本來淸淨﹐農何須﹐謂認虎兒龍兒。也不整理離坎﹐奼女嬰兒。無爲大功成就﹐產一个﹑無相人兒。陽純了﹐便得與﹐太上做兒。

○滿庭芳

贈眾女姑

嫌風怕日﹐愛惜容儀。畫堂深處相宜。對鏡梳妝﹐整理金縷羅衣。因聞風仙蟬蛻﹐慕眞修﹑決烈無疑。棄華麗﹐便蓬頭垢面﹐布素歸依。昔日靈根受病﹐知今卻﹐須當下手親醫。搬運身中日月﹐直接天涯。自然木金成寶﹐現神珠﹑晃曜淸沂。主知道﹐這些兒﹐不可思議。

○滿庭芳

恐人退道預誡之

人人學道﹐因何退怠。都緣心不寧耐。富貴修行﹐或遇艱難阻阨。貧者受人供養﹐自驕矜﹑必然敗壞。或好賄便﹐自招自攬﹐非常災害。或有煉心不盡﹐起攀緣愛念﹐決定破戒。若悟韶光迅速﹐生死事大。常懷愼終如始﹐處無爲﹑淸靜無賽。功行滿﹐與九玄七祖﹐共超三界。

○滿庭芳

嘆世

行屍走骨﹐逐利爭名。傷神損气勞形。鎭日謾天昧地﹐不顧神明。都緣爲兒爲女﹐惹塵勞﹑一向貪生。何事盡待﹐無常限到﹐送入深坑。金玉珍珠棄了﹐惟畱得﹐平生善惡爲憑。甚處分明打算﹐直至幽冥。無情業鏡來照﹐覺從前﹑罪棄非輕。放聲哭﹐恨當初﹐不做修行。

○滿庭芳

師父畫骷髏相誘引稍悟

風仙化我﹐無限詞章。仍懷猶豫心腸。兒畫骷髏省悟﹐斷制從長。欲待來年學道﹐恐今年﹑不測無常。欲來日﹐恐今宵身死﹐失卻佳祥。管甚兒孫不了﹐脫家緣街上﹐恣意猖狂。遣興雲遊水歷﹐別是風光。經過無窮騰景﹐更那堪﹑得到金方。專一志﹐煉丹陽﹐須繼重陽。

○滿庭芳

蒙師父訓誨

丘劉譚馬﹐四个小鮮。蒙師釣出深淵。到岸才方磨琢﹐取火搜煙。餐柴痛如割切﹐煉頑心﹑有似油煎。諕得﹡﹐便常常屏气﹐似不能言。萬種千般鍛煉﹐賴予懣﹐各各志確心堅。苦處曾經樂處﹐退步爭先。惟恐猿顚馬劣﹐見人人﹑父母如然。常忍辱﹐處無爲淸靜﹐謹謹修仙。

○滿庭芳

因夢作

時當春社﹐庵裏閒眠。夢魂飛上峯顚。忽見山中神道﹐萬萬千千。个个無些喜色﹐予閒問﹑因何慘然。聞此語﹐便一齊大慟﹐卻訴因緣。某等當元學道﹐都緣謂﹐貪杯愛戀鮏羴。罰做靈只﹐以是失了神仙。如今才方省悟﹐便見他﹑酒肉如冤。須當避﹐勸先生進道﹐戒行精專。

○滿庭芳

看圍棋

爭名競利﹐恰似圍棋。至於談笑存機。口幸相謾﹐有若蜜裏藏砒。見他有些活路﹐向前侵﹑更沒慈悲。誇好手﹐起貪心不顧﹐自底先危。深類孫龐鬥智﹐忘仁義﹐惟憑巧詐譊謑。終日相徵相戰﹐無暫閒時。常存殺心打劫﹐往來覓﹑須要便宜。一著錯﹐似無常限至﹐扁鵲難醫。

○滿庭芳

自詠

昔年在俗﹐常用心機。挑生剜死爲誰。歡喜冤家﹐惹得一向遇癡。恰如飛蛾投火﹐身焦爛﹑猶自迷迷。爭些个﹐被兒孫妻妾﹐送了頭皮。因遇風仙開悟﹐回光照﹐怨親不可相隨。盡是狼虫虎豹﹐蛇蠍狐貍。把似養他毒物。又何如﹑物外修持。功行滿﹐跨雲歸﹐侍奉吾師。

○滿庭芳

昔年名利﹐役碎頑心。气財酒色深沈。方寸之間﹐荊棘仿佛成林。因遇風仙省悟﹐覺從前﹑罪業彌深。便攺正﹐便攺正攺正。攺正攺正。遊歷天心地肺﹐結云朋霞友﹐月伴風鄰。自在逍遙快樂﹐絕盡搜尋。假使貧人退道﹐得榮華﹑富貴人欽。我不肯﹐我不肯不肯﹐不肯不肯。

○滿庭芳

山侗昔日﹐火院中間﹐千斤重擔常耽。鎭日爭名競利﹐嫉妒慳貪。萬般憂愁思慮﹐又何曾﹑時暫心閒。因个甚﹐養怨親人口﹐二十有三。正在迷津受苦﹐風仙至﹐專專救度愚頑。二載才方省悟﹐跳出鄕關。如今逍遙坦蕩﹐煉身中﹑七寶還丹。功行滿﹐訪蓬瀛﹐再見師顏。

○滿庭芳

山侗昔日﹐名利忙忙。身如著箭香獐。心似湯煎火炙﹐無暫淸涼。萬般憂愁思慮﹐爲兒孫﹑惱斷肝腸。不知苦﹐似遊魚在鼎﹐尙自遊揚。因遇心方開悟﹐覺從前爲作﹐盡是刀槍。唬得心驚膽顫﹐遠離家鄕。常析夢也不夢﹐敢生情﹑起念思量。人問著﹐覺渾身汗流﹐失措張惶。

○滿庭芳

山侗昔日﹐忒煞暮故。肯替兒孫死去。正受艱難﹐忽爾風仙救度。提出迷津海﹐到長生﹑彼岸回顧。方知得﹐在前時事錯﹐養家冤苦。或問鄕中俗裏﹐先號咷﹐而後恣意歌舞。樂道聲音笑貌﹐有似愚魯。此者傍人怎曉﹐我咱知﹑就中元素。神光燦﹐處無爲玄妙﹐出自師父。

○滿庭芳

波波劫劫﹐劫劫波波。殷勤葺壘巢窩。只恐兒孫不辦﹐意要如何。欲教輕肥具足﹐更安閒﹑坐處笙歌。與他幹﹐肯畱心向道﹐自顧些个。逼得形骸瘦瘁﹐生華髮﹐流年漸下髙坡。尙自愚頑不省﹐罪業增多。若非風仙救度﹐定將來﹑參謁閻羅。爭些个﹐落洪崖萬丈﹐好險馬哥。

○滿庭芳

人居浮世﹐身是浮生。貪婪浮利浮名。有若浮雲聚散﹐無準無憑。浮華不堅不固﹐似浮漚﹑石火風燈。浮虛事﹐柰人人不悟﹐卻以爲榮。兒女金枷玉杻﹐廳堂是﹐囚房火院迷坑。妻妾如刀似劍﹐近著傷形。無常苦中最苦﹐細尋思﹑膽顫心驚。諕得我﹐便回頭﹐卻做修行。

○滿庭芳

無涯火院﹐如牢如獄。气財酒色拘束。萬苦千辛﹐來往波波碌碌。因悟回光返照﹐嘆從前﹑冤苦不足。說不得﹐便放聲痛哭﹐痛哭痛哭。今日十分識破﹐妻男是﹐冤家債主廝督。有甚因情﹐不可與他相逐。旣沒攀援愛念﹐覺心淸﹑易調金木。神光燦﹐是大羅﹐仙福仙福。

○滿庭芳

師如子產﹐我似嘉魚。兒孫有若校人。放者慈悲﹐烹者何其不仁。恩讎復當別辧﹐棄怨親﹑參從師眞。修大道﹐免輪回生滅﹐跳出迷津。便把凡心裂另﹐常淸靜自然﹐結就良因。坎虎離龍嬉戲﹐無價之珍。瑞云重重籠罩﹐現胎仙﹑丈六金身。神光燦﹐向蓬萊﹐賞玩長春。

○滿庭芳

專違寧海﹐專遊陜右。專來有何干勾。專住環墻﹐專守天長地久。專遠气財酒色﹐專淸靜﹑專修九九。專一志﹐更專心專意﹐專尋知友。專壘眞功眞行﹐專專地﹐專心勸人回首。專與云朋﹐專煉寶瓶眞玖。專投玉關金鎖﹐專同飲﹑瓊漿仙酒。專等候﹐有風仙師父﹐專來拯救。

○滿庭芳

人生七十﹐罕希壽數。我今四旬有五。一个形骸﹐便是七分入土。其餘晚霞殘照﹐遇風仙﹑才方省悟。好險咱﹐爭些兒失腳﹐鬼使拖去。本合陰司受苦﹐卻如今﹐物外修行得做。自在逍遙﹐掌握幽微妙趣。枯樹再生花卉﹐占長生﹑性命堅固。將來去﹐向蓬瀛﹐添个仙侶。

○滿庭芳

訪友尋朋

披蓑攜杖﹐坦蕩逍遙。都緣識破塵囂。終日狂歌狂舞﹐有似王喬。好與童稚嬉戲﹐更有時﹑相伴漁樵。無縈系﹐得眞歡眞樂﹐眞寂眞寥。閒訪山居禪老﹐使予心﹐云鶴引過溪橋。月下歸來﹐拉得三兩知交。松間庵前小酌﹐撫玉琴﹐寶鼎香燒。無俗論﹐願將來﹐同上丹霄。

丹陽神光燦

○遇仙亭

繼重陽韻

喜喜蓬頭。達達根由。永永誓不貪求。漸漸歸於正覺﹐申申燕處優遊。萬萬塵緣識破﹐專專志做持修。遇遇風仙傳口訣﹐疑疑滌盡更何搜。燦燦不昏幽。玉玉金光結﹐心心願做渡人舟。累累功成行滿﹐眞眞去訪瀛洲。

○三光會合

繼重陽韻

鄕關不住。謹依教語。脫身要歸去。何思何慮。略而分訴。任他魔阻。丹誠顯露。眞心定處。云朋霞友聚。修行美事﹐在乎勤做。九轉大功數。無中要取。个中敷布。得瞻眉宇。可登雲路。性靈昭著。神仙自是度。

○心月照雲溪

繼重陽韻

一心離俗﹐二气調和寶。淸淨聚三光﹐四時花﹑五方運造。斷除六欲﹐不使七情牽﹐持八戒﹐九關通﹐十載功須到。十年鍛煉﹐九變金光艸。八脈總和勻﹐有七聖﹑六丁助道。五行咄出﹐四假不中畱﹐禮三淸﹐成不二﹐一性投仙島。

○心月照雲溪

繼重陽韻

我今得遇﹐便向難中做。決要脫家緣﹐細尋思﹑不堪回顧。黜妻屏子﹐絕利更忘名﹐離鄕關﹐歸物外﹐稱个超然悟。馬猿捉住。修葺眞園所。豈敢戀冤親﹐要龜蛇﹑時時廝覷。援其性命﹐出自太原公﹐掌元初﹐成圓相﹐踏碎根源路。

○心月照雲溪

繼重陽韻

死生生死﹐鎭日常驚怕。忽爾遇風仙﹐便說開﹑些兒妙話。忻然頓覺﹐猛烈棄家緣﹐向無中﹐鑄經營﹐烹煉丹無價。投眞得趣﹐自是增惺灑。方寸要淸涼﹐把塵緣﹑般般放下。頤神養气﹐心月照雲溪﹐處無私﹐憑眞實﹐無諂亦無詐。

○黃鶴洞中仙

繼重陽韻

火院須當遠。塵事難爲染。因遇風仙棄冤親﹐做个投眞馬﹐得得超彼岸。旣達逍遙岸。煉气如素練。專下工夫分假眞﹐做个惺惺馬。悟道何愁晚。

○黃鶴洞中仙

繼重陽韻

身是精神店。無个人曾嘆。捨漏垣頹主翁行﹐也不見他馬﹐怎得聞嘶喊。我悟塵頭偃。富貴無心羨。離坎相交玄更玄﹐搬運動也馬﹐來往如同戰。

○黃鶴洞中仙

繼重陽韻

拯救扶風活。逗引扶風耍。故遣扶風顚更狂。扶風馬。家累扶風捨。業火扶風灑。云鶴扶風跨。這个扶風靈更靈﹐扶風馬。眞稱扶風也。

○黃鶴洞中仙

詠瓦罐繼重陽韻

瓦罐眞眞實。須假良工造。十二時中下火燒。自有三光照。大肚物能容﹐圓正通明道。淸淨法身牢護持﹐不敢破壞了。

○無夢令

繼重陽韻

人我兩無分別。个內須教瑩徹。營養本來如﹐漸覺眞歡眞悅。親說。親說。得見洞天明月。

○無夢令

繼重陽韻

入道休愁不肯。回首不過寒況。一志不榮身﹐願把眾生提拯。救﹡。救﹡。救﹡心行平等。

○無夢令

繼重陽韻

不論趙州幾碗。更不盧仝請喚。禱告太原公﹐免了睡魔廝玩。明燦。明燦。得見長生道岸。

○無夢令

繼重陽韻

師父說開顚倒。別是一般運造。外事削來無﹐便得裏頭尋討。大道。大道。淸淨身有丹竈。

○無夢令

繼重陽韻詠圍棋藏頭

視手談歡樂。子觀之迷錯。本運玄機。个卻爲戲謔。作。言作。怎解搜這著。

拆起目字

○滿庭芳

繼重陽韻藏頭

感重陽﹐然下訪﹐是得悟黃粱。精麥髓﹐弟子謹供當。上田田難種﹐懇告﹑神怎飛揚。仙道﹐初心善﹐無刺亦無芒。而無死壽﹐珠能語﹐句句難忘。懷眞實寶﹐肯換珪璋。內金花自綻﹐知得﹑別是淸香。常謹﹐談妙用﹐不久性芬芳。

拆起方字

○滿庭芳

繼重陽韻藏頭

謝王公﹐令身脫﹐田耕出祥光。然省悟﹐汞內結鉛霜。識塵緣恩愛﹐須當﹑念斷情忘。猿退﹐乎者也﹐從此便潛藏。臧。堪可用﹐分修葺﹐玉洞金房。通得玄妙﹐知味聞香。日逍遙豁暢﹐申處﹑同話瑯瑯。辰好﹐端午正﹐玉性自然芳。

拆起方字

○金蓮堂

俗惜黃花藏頭

傳心悟。中堪睹。嬰嬌並女奼。會封門戶。滅更虫銷﹐木相交做。事絕﹐財不覷。內个中主。從識汝。升火降自是﹐丹陽堅固。往與今來人﹐誰肯慕。子明通玄路。

拆起口字

○報師恩

俗瑞鷓鴣繼重陽韻

弟兄讎解遇風仙。從此和同喜面圓。不習儒風不義手﹐便遵道教便擎拳。九玄決救離於地﹐七祖起升得上天。更對師前當發誓﹐化人修善結良緣。

○折丹桂

繼重陽韻

父師痛教頻頻引。在俗心寧忍。須當酒色气財捐﹐到如今﹐有甚盡。沖和气脈何勞診。一志修行準。參隨鶴駕縱雲遊﹐離鄕關﹐心意緊。

○折丹桂

繼重陽韻

養家想著心先凜。何必重重審。殘軀已過下坡年﹐不灰心﹐更候甚。家緣撇下安然寢。饑渴求餐飲。天機祕訣暗傳來﹐外琢磨﹐直要恁。

○折丹桂

繼重陽韻

父師不住威言引。弟子忻然忍。尋思世事悉皆空﹐不灰心﹐且自盡。悟來八脈閒調診。虎嘯龍吟準。修完性命敢遲遲﹐念前程﹐生死緊。

重陽教化集卷之一

○玉女搖仙佩

次重陽韻

我今得遇﹐把气財並酒色﹐心中常滌。縛馬擒猿﹐牢封緊閉。惟恐精光覷滴。漸漸知空寂。況余今已向﹐下坡年曆。當歸道﹑相宜進迪。俗念塵情﹐慧劍頻劈。憑師教﹐通關節﹐要功夫﹑勤勤妙績。調引烏龜赤鳳﹐搬運靑龍白虎﹐同成幽闃。个內得乎﹐眞歡眞樂﹐更不閒搜閒覓。應自然符檄。烹煉三丹﹐靈鋒鳴鏑。便散盡﹑妖魔罷敵。永成嘉趣﹐性增明晳。無憂戚。蓬萊路﹑幸知端的。

○香山會

次重陽韻

木金交﹐天地活﹐眞眞漸好。澄淸淇寂深通奧。祥光瑞气﹐把丹砂覆燾。方知得﹑人能弘道。仙承妙號。定是受﹑金書誥。玄中妙。淨中來到。心通意曉。這天機大道。當行教﹐薦赴蓬島。

○解冤結

鳳仙符水。陸公藥餌。兩處住﹐一山一市。遣鈺居鄽敢相違﹐便當離此。懷眞一﹑難爲有二。予非秀士。道通奧旨。認根源﹐伏降心意。縛馬擒猜覺狂遊﹐喝聲便止。休相侮﹑假身是寄。

○七寶玲瓏

繼重陽韻

至愚至魯﹐怎曉妙中玄。便再拜﹑告風仙。口訣金身長丈六﹐二十八宿會聖賢。此理方知合自然。坎虎離龍﹐蟠繞五方蓮。漸漸得﹑好因緣。火裏木人能采藥﹐海底泥牛會種田。迸出靈光入洞天。

○金鼎一溪云

次重陽韻

淨裏傳章句﹐淸中悟句章。通玄達妙得嘉祥。自是絕炎涼。玉戶三封淸淺。金鼎一溪雲篆。蓬瀛方丈是家鄕。臥月醉云堂。

○上丹霄

次重陽韻

遇風仙﹐心開悟﹐騁顚狂。黜妻屏子便迎祥。逍遙坦蕩﹐恣情吟詠謾成章。就中行化覓知友﹐同共聞香。烹丹鼎﹐下丹結﹐中丹熱﹐大丹涼。不須煉白更燒黃。自然玉性﹐萬般霞彩射人光。上丹霄﹐去住蓬島﹐永永圓方。

○踏雲行

次重陽韻

懇告前言﹐師前重審。傳來祕訣元來恁。方知我是一鰲魚﹐素鱗晃日如鋪錦。坦蕩無拘﹐逍遙恣任。利名識破干求甚。專歸物外下功夫﹐淸心淨意刀圭飲。

○憶王孫

次重陽韻

方知口是是非門。緊閉牢藏舌禍根。訓我無言更不論。削迷昏。性命從今永永存。

○踏雲行

次重陽韻

因遇風仙﹐頭分丫角。從今陡頓忘形殼。攀援愛念上心來﹐被予慧照先知覺。景滅澄明﹐道光遙邈。鑪中露就靈靈雹。功成專待紫書來﹐胎仙捧出長生藥。

○無夢令

繼重陽韻藏頭

載憂多歡少。遇修仙無老。者離家緣﹐蟻穿珠通道。腦。首腦。郎田生瑞艸。

拆起十字重陽教化集卷之二

○遇仙槎

繼重陽韻

迷迷苦海遊﹐緣甚塵拋擺。深謝本師鉤﹐釣向關西界。心無喜與憂﹐化道崇眞快。未敢上丹霄﹐且結金蓮會。

○風馬兒

繼重陽韻

意馬顚狂自由縱。來往走﹑璫滴璢玎。更加之﹑心猿廝調弄。歌迷酒惑財色引﹐璫滴璢玎。幸遇風仙把持鞚。便不敢﹑璫滴璢玎。待淸淸﹑堪歸雲霞洞。渾身白徹再不肯﹐璫滴璢玎。

○萬年春

繼重陽韻

悟徹梨分﹐常淸常淨新營構。神添秀。食其眞母。展出拿星手。從此收心﹐磨琢慵開口。通前後。始知元舊。參從風仙走。

○報師恩

繼重陽韻藏頭

云言語已曾聞。下山侗再告君。訣傳來成造化﹐情咄去沒毫分。圭爛飲醺醺醉﹐卯相吞燦燦雯。義顯彰眞寶錄﹐京山上个眠云。

拆起雲字

○蓬萊閣

俗秦樓月藏頭繼重陽韻攢三拆字

漠。洗滌蓬萊閣。蓬萊閣。浮動﹐撼搖瓊廓。鑪煉丹陽藥。鎭日精神惡。精神惡。鈺得訣﹐無墮落。

○蓬萊閣

和重陽韻

淸淸漠。漂漂運轉蓬萊閣。蓬萊閣。盈盈个內﹐卽非凡廓。炎炎火煉超升藥。時時虎嘯龍吟惡。龍吟惡。眞眞驚起﹐永無沈落。

○蓬萊閣

和重陽韻

雲煙漠。往來浮動蓬萊閣。蓬萊閣。虎龍蟠繞﹐飛升靈廓��。自然結就金丹藥。亙初眞性難生惡。難生惡。功成行滿﹐得歸碧落。

○靑蓮池上客

俗靑玉案攢三拆字繼重陽韻

財寶俱捐也。憶些瀟灑。眞修無苟且。調暢﹐自然舒﹡。馬回公惹。鑪煉丹難捨。功如冶。山侗成淸雅。神彩﹐莫能摹寫。馬天髙下。

○靑蓮池上客

繼重陽韻

馬風忽爾風風遇。自然得﹑昭然著。協气橫橫和气煦。汞鉛交結﹐虎龍蟠住。玉馬駙。相曳雲霞步。根源寂寂靈源聚。元神顯﹐天神護。道可成兮丹可顧。靑蓮池上客﹐來同赴。金馬駐。直入蓬萊路。

○靑蓮池上客

繼重陽韻

將來一志環墻坐。沒水漉﹐並泥拖。旦望何須人拜賀。有心做小﹐無心做大。馬自佐。鎖滅從前過。淨淸力壯無災禍。見祥雲﹐朵頭嚲。玉戶金門封爝火。靑蓮池上客﹐來開鎖。馬感荷。得得眞功果。

○靑蓮池上客

繼重陽韻

元宵內景閒閒看。見雲霧﹑風吹散。洞裏天晴如碧案。一輪心月﹐十分明更﹐性燭非常燦。靈臺結个燈球煥。慧照中間按。不使三尸分片段。靑蓮池上﹐客來推要﹐混入長生觀。

○黃鶴洞中仙

俗卜算子繼重陽韻

得遇無思算。自是能明彖。極謝風仙特地來﹐把我專專喚。要脫輪回難﹐鍛煉神光燦。眞樂眞歡永沒愁﹐願作雲霞伴。

○黃鶴洞中仙

繼重陽韻

淸將功夫做。自是生玄露。密灑靈苗漑紫芝﹐漸覺气神住。謹謹須當訴。決定參隨去。物外勤修大藥成﹐同上蓬萊路。

○黃鶴洞中仙

繼重陽韻

知味又聞香﹐因得非凡遇。更說祖師兩个來﹐教我修行賦。一志訪秦川﹐鄕井寧回覷。火滅煙消心死灰﹐名掛神仙簿。

○黃鶴洞中仙

繼重陽韻前後各喝馬一聲

癸卯到人間﹐本是非凡兔。因爲玲瓏罰下來﹐馬氏住。願再修行做。復遇害風仙﹐傳得深深趣。黃鶴洞中仙道成﹐馬風去。直指蓬萊路。

○黃鶴洞中仙

繼重陽韻

一个本來容﹐妙手應難盡。風貌淸嚴神彩英﹐無意馬。永永安閒也。浮利與浮名﹐心上何曾掛。黃鶴洞中仙子成﹐乘雲馬。出入常遊冶。

○黃鶴洞中仙

繼重陽韻

因遇出囂塵﹐終日常顚耍。狂舞狂歌任自然﹐無意馬。收得靈靈帕。眞水湧來髙﹐眞火降來下。黃鶴洞中仙要成﹐扶風馬。兩曜交光射。

○黃鶴洞中仙

繼重陽韻

大悟明明也。大智閒閒也。大道行行應自然﹐風風馬。永永逍遙也。大水髙髙也。大火炎炎也。大藥輝輝晃寶瓶。眞眞馬。得得長生也。

○黃鶴洞中仙

繼重陽韻

傳得淸虛劍。心內深深點。木上金絲來往牽。馬風占。更把風搖颭。卦象常推漸。功行時時檢。黃鶴沿中仙要成﹐馬風贍。日有眞靈驗。

○黃鶴洞中仙

繼重陽韻藏頭

日風仙活。我惺惺灑。去關西闡妙玄﹐麼馬。宅須當捨。利子無價。事心難掛。徳方而著徳圓﹐口馬。月齊髙下。

○玉鑪三澗雪

繼重陽韻

火院出離勇猛。發心急救殘生。丹田難仗本師耕。豈敢常懷徼幸。得遇明明有幸。通玄暗暗勤行。便教日午打三更。玉裏掏開金礦。

○玉鑪三澗雪

繼重陽韻藏頭

別鄕關寧海﹐持眞實爲憑。懷三教作良朋。內日光爲證。悟淸淸淨淨﹐知湛湛澄澄。中養火虎龍吞。訣傳來游泳。

拆起永字

○黃鶴洞中仙

繼重陽韻藏頭

裏悟傳燈﹐煉眞如鏡。把光輝﹐滿載驅風省。視風輪瑩。內顯瓊釭面。靈童靜。肯婪塵復載馳。風惺月仙家景。

拆起京字

○定風波

繼重陽韻

做个逍遙出世人。都緣傳得好根因。收聚瓊花香馥鬱﹐新新。自然不住飲甘津。便把虛無常作伴﹐更將淸淨永爲鄰。貪養胎仙寧著假﹐眞眞。眞貞能占萬年春。

○超彼岸

繼重陽韻

家緣不藉。遇風仙傳得﹐修補淸虛之架。懶裏尋慵﹐慵裏更尋閒暇。上街來﹐除我相﹐先乞化。木人箭指雲溪射。覺正中周﹐天通明八卦。見粒神丹﹐燦爛果然無價。水雲遊﹐訪秦川﹐行教化。

重陽教化集卷之三

○水雲遊﹝北曲﹞

繼重陽韻

不住不住。火院當離﹐深宜別戶。害風仙﹑化我扃門﹐這修行須做。鮏羴戒盡常餐素。掛體惟麻布。待百朝﹑鎖鑰開時﹐效吾師內顧。

○水雲遊

繼重陽韻

玉性玉性。玉戶牢封﹐金門緊釘。玉房中﹑見个驪龍﹐玉虎來吞並。玉關能啟通捷徑。玉童傳宣令。玉皇天﹑至矣無私﹐玉詔今番定。

○水雲遊

繼重陽韻

思算思算。妻妾兒孫﹐休來戲玩。這冤親﹑系腳繩兒﹐宜一刀兩段。靈源悟徹元燦爛。這一番更換。馬風子﹑辭別家鄕﹐與風仙作伴。

○爇心香

繼重陽韻

此个扶風。幼習儒風。遇風仙﹑傳得淸風。風狂便做。總笑余風。這風風風﹐風得煞﹐似心風。脫俗宜風﹐離境收風。向玄關﹑要捉云風。香風不斷﹐悅我松風。待好風來﹐靈風至﹐便乘風。

○恣逍遙

繼重陽韻

二气綿綿﹐調來細細。向瓊壺裏頭封閉。子午宮前﹐玉金周濟。這玄妙分明﹐免教商謎。天上靈苗﹐海中根蒂。霞光布燦無涯際。忽見眞容﹐如同玉膩。通元始修行﹐在乎子細。

○神光燦

繼重陽韻

風仙鎖戶﹐馬鈺辭巢﹐寂然澹乎自持。了幹根源﹐豈肯攀戀妻兒。識破气財酒色﹐憑淸淨﹑固養靈芝。當下手﹐暗修完功行﹐不許人知。隱密藏機蓄響﹐便須常做个玉褐懷披。潑殺無明火燭﹐自是心慈。忍辱得何味況﹐善芽生﹑仙佛常隨。通玄妙﹐這眞功﹐卻是無爲。

○無調名

繼重陽韻

重陽仙﹐設芋栗。贈我夫妻莫前失。要知命。要知性。從此超凡要入聖。妙玄知。妙玄知。身中子午倒顚時。水鄕無漏金丹結﹐自然云步赴瑤池。

○眞歡樂

繼重陽韻

酒色气財關遠鑰。事務簡﹑當而略。方堪可﹑水裏尋金﹐固元初﹑修持仙藥。鍛煉須教明更灼。祥煙自然磅礡。這个好功夫﹐並無些爲作。昏昏默默無依托。湛澄中﹐有期約。眞消息﹑只在靈臺﹐對雲霞﹑瓊林花萼。燦爛光輝眞漸爍。性靈靈﹑有何佳作。闡大道淸吟﹐顯淸歡淸樂。

○爇心香

繼重陽韻

此个扶風。不會祥風。遇風仙﹑傳得玄風。奇哉風味﹐淸淨家風。這一般風﹐風得好﹐屏淫風。施布仁風。闡出祥風。教風行﹑處處聞風。知風妙趣﹐捨俗如風。補破傷風﹐風光好﹐得眞風。

○玉花洞

繼重陽韻

得其眞遇﹐怎敢怠慢﹐勤修功果。緊擒意馬﹐無令顚劣﹐便把心猿鎖。逢魔逢難全然可。蓋謂無煙火。本師說破。元初這个。爭甚閒人我。

○無夢令

繼重陽韻

師父今朝燭。塵事不堪齒錄。離別富春姑﹐各自煉烹金玉。聽屬。聽屬。了了眞如願足。

○爇心香

繼重陽韻

仙侶王風。來化扶風。啟虔誠﹑特顯家風。出這主夢﹐跨鶴乘風。要馬風風﹐風取信﹐便隨風。見景投風。藉甚儒風。脫家緣﹑故做心風。不迷假相﹐直認眞風。更捉風飈﹐乘風馬﹐駕雲風。

重陽分梨十化集卷上

○黃鶴洞中仙

繼重陽韻

不敢心狂走。極謝師眞守。芋栗今番六次餐﹐美味常甘口。不作東牟叟。不戀東風柳。參從風仙物外遊﹐共飲長生酒。

○黃河淸

繼重陽韻

師父專專封閉戶﹐非干固濟云洞。亦非誇衒﹐能受三冬饑凍。爲我遇頑戀俗﹐用機化﹑玄言必中。等待子自悟知其愚﹐捨家物外拿弄。怡然頓覺元初﹐捐塵累﹐便烹鉛更烹汞。於澄湛中﹐保養神珠爲貢。直待功成行滿﹐恁時節﹑攜云跨鳳。赴蓬萊島﹐仙童遠遠來迎羾。

○憶王孫

繼重陽韻

風仙師父妙談論。說透無爲淸淨門。舌上甘津味得吞。漑精魂。陰裏陽生萬劫行。

○玉京山

繼重陽韻

慷慨男兒跳出來。名韁並利鎖﹐豁然開。宜乎了幹死生災。超彼岸﹐休望再頭回。師父教方催。道裝當結裹﹐沒心推。任教妻子哭哀哀。關西去﹐做个駕雲材。

○臨江仙

繼重陽韻

大悟立身蓑笠好﹐遇投相應回頭。訓予全道號無憂。慧眸觀玉洞﹐云步上瓊樓。赤雁頭鉆淸宴地﹐白鷗足捧浮漚。兩般混合最休休。要除三界苦﹐堪把一靈修。

○黃河淸

繼重陽韻

九曲黃河流轉九﹐陽陰逆順淸淨。九池之內﹐湧出龍泉端正。九會亙初湛寂﹐九關現﹑靈波永定。美芝祥瑞天然秀﹐九莖自是無影。九霞覆鼎澄輝﹐九還火﹐煉神丹轉光瑩。九玄神﹐先要救﹐攀仙肩並。九九重陽口訣﹐暗傳得﹑非凡游泳。累眞功行將來去﹐九霄參聖。

○臨江仙

繼重陽韻

八識通知心已定﹐徧觀物物皆陰。不如畱意則追尋。水中閒養火﹐玉內要生金。直待陽純丹不漏﹐恁時可稱知音。超然云步上瑤岑。不勞極目望﹐自見好光臨。

○莫思鄕

繼重陽韻

意馬下功收。不放心猿暫出頭。一點靈明歸太素﹐何求。通六幽微罷運籌。芋栗更閒搜。知味聞香識破﹡。須向空中尋響亮﹐無休。眞樂眞歡散盡愁。

○望蓬萊

繼重陽韻

通眞九﹐通眞九﹐个內下功裁。便使龍蛇騰地去﹐卻教云鶴下天來。晨看暮潮回。白蓮綻﹐白蓮綻﹐自有碧蓮開。淸淨門中通出入﹐無爲路上免摶猜。定是到蓬萊。

○虞美人

繼重陽韻

馬風得遇心塵少。通得玄中妙。自然恥戴皂羅巾。眞息綿綿﹐營養不神神。慧燈不住通天照。性命須當了。金鑪便是煉丹身。坦蕩逍遙﹐做个散閒人。

○蕊珠宮

繼重陽韻卽夜遊宮

芋栗又分六个。遇投三﹑謂懷眞个。立子三人總忘个。細搜尋﹐就中認﹐个中个。��性月圓圓个。眞歡樂﹑不愁些个。或問扶風因甚个。報君知﹐捨那个﹐得這个。

○感皇恩

繼重陽韻

鍾呂遣風仙﹐專行教化。故鎖庵門卽非假。用機誘我﹐暗剔靈明惺灑。脫家風狂做﹐棄儒雅。眞个內容﹐難描難畫。六銖衣光彩﹐體披掛。手擎丹顆。瑩瑩光明無價。蓋因傳得些﹐非常話。

○報師恩

繼重陽韻

今朝跪領本師詩。祕密玄機喜得知。勘破萬緣忘假相﹐滌除六欲起眞慈。男婚女嫁休心日﹐意滅情忘捨俗時。恭從吾師雲水去﹐將來決定到天池。

○無調名

次重陽韻

醉中醒。睡中驚。暗中明。个中平。心開悟﹐得前程。

○悟南柯

繼重陽韻

立遇心通徹﹐淸香味得餐。水中紅焰結成團。雪裏瓊花﹐爛漫不凋殘。性燭明金闕﹐神丹晃玉盤。齊修六度與三壇。出自吾師﹐內景自然看。

○玉堂春

繼重陽韻

玉悟金通﹐心心從教化。玉虎金龍﹐時時相迓。玉灩金波﹐澄澄成次亞。見玉溪中﹐產玉芽。玉葉金枝﹐榮榮無朽謝。玉奼金嬰﹐閒閒看捨。玉戶金關﹐明明開上下﹐唱玉堂春﹐賞玉花。

重陽眞人分梨十化集卷下

○賀聖朝

二首贈王司公

祥煙瑞气常敷布。便覺心歸素。世人爲處我無爲﹐更無思無慮。絳房奼女嬰兒聚。慧目看烏兔。斡旋離坎兩交宮。這些兒誰悟。

○賀聖朝

衣裝紙襖並麻布。固亙初元素。風前月下撫心琴﹐並無些塵慮。��云朋霞友常相聚。看飛烏走兔。玉中養就紫金丹﹐這些兒誰悟。

○采桑子

出家人道﹝原調誤作卜算子玆據律攺﹞

扶風全道名通一﹐道號無憂。見畫骷髏。猛烈收心事事休。四旬有六霜侵鬢﹐拂袖雲遊。休要剛畱。譬似無常限到頭。

○采桑子

行屍走骨貪名利﹐分定剛圖。不念身軀。皮與骷髏作殯居。勸人割斷攀援索﹐跳出紅鑪。整頓元初﹐有个山侗著力扶。

○采桑子

山侗捨俗投玄趣﹐結正良因。深謝師眞。便做逍遙自在人。我今誓不東歸去﹐死在西秦。骸骨𨿽塵。不與兒孫葬海濱。

○采桑子

重陽師父百端誘化﹐予終有攀援愛念。忽一夜﹐夢立於中庭﹐自嘆曰﹐我性命有一隻細磁碗﹐失手怕碎。言未訖﹐從空碗墜﹐驚哭覺來﹐師翌日乃曰﹐汝昨晚驚懼﹐才方省悟

呂公大悟黃粱夢﹐捨棄華軒。返本還源。出自鍾離作大仙。山侗猛悟細磁夢﹐割斷攀援。煉汞烹鉛。出自風仙性月圓。

○采桑子

內容未顯名先顯﹐事可傷悲。壞道根基。失了元初更怨誰。尋思懵懂勝伶俐﹐做个憨癡。無作無爲。綴甚閒詞寫甚詩。

○采桑子

誓死赤腳﹐夏不飲水﹐冬不向火

我今誓死環墻內﹐夏絕涼泉。冬鄙紅煙。認正丹鑪水火緣。師恩欲報勤修養﹐煉汞烹鉛。行滿功圓。做个蓬瀛赤腳仙。

○探春令

贈王知玄

洞天幾陣淸淸雨。遙指瓊林堪睹。一條玉杖﹐隨行探得﹐性內金蓮吐。嬰嬌女奼來相聚。更有眞龍虎。自然顯出﹐祥光覆載﹐一个靈明主。

○惜芳時

贈李官人

伊子癸卯同生世。不覺流年五十二。我先入道搜玄理。自然不敢相遺你。無分晝夜常畱意。詩曲謾書千幅紙。勸公早把家緣棄。免交失腳黃泉底。

○惜芳時

贈無欲盧守慈

淸淸淨淨祥雲腳。九竅內﹑往來交錯。誰知妙用緣無作。自然理煉成丹藥。驪龍吐出神珠爍。現萬道霞光罩卻。虛堂瑩徹添光灼。蓬萊路﹑有些期約。

○楊柳枝

贈趙道濟

日裏金雞叫一聲。夢初驚。淸風枕上有餘淸。酒初醒。霧捲云收天似水﹐月初明。虛堂寂寂絕塵情。性初平。

○楊柳枝

寄四鄕先生

楊柳枝詞掃一篇。寄誰邊。一於一郝二劉仙。訴些言。好與丘劉譚馬子﹐共搜玄。九還七返行功全。去朝元。

○楊柳枝

贈雲中子蘇鉉

猛棄榮華兒女妻。悟玄機。騰騰兀兀任無爲。做憨癡。雲水不遊芳艸徑﹐內行持。功成行滿獨何之。赴瑤池。

○漁家傲

自覺

夢見嬌妻稱是母。又逢愛妾還稱女。因爲前生心不悟。心不悟。攺頭換面爲夫婦。從此山侗常恐懼。那堪更得風仙度。決要淨淸淸淨做。淸淨做。紫芝彼岸通玄路。

○漁家傲

七十光陰能幾日。大都二萬五千日。過了一日無一日。無一日。看看身似西山日。不做修行虛度日。悟來豈肯經終日。斡運洞天眞月日。眞月日。蟾宮裏面擎紅日。

○漁家傲

贈孫姑

奉勸孫姑修大道。時時只把心田掃。殺了三尸並六耗。無煩惱。常淸常淨知玄奧。休問異名鑪與竈。沖和上下通顚倒。鉛汞自然成至寶。非常好。霞光簇擁歸蓬島。

○漁家傲

贈眾師兄

奉勸同流聽仔細。斷葷戒酒全容易。不戀浮財渾小事。深可畏。輕輕獨著無明起。大抵色心難拚棄。算來斷制須由你。便把如讎如活鬼。宜遠離。至於夢寐須回避。

○漁家傲

叮囑庖人常作善。殷勤供養人休倦。莫把煎湯傾地面。攤涼冷。恐傷虫蟻行方便。日用柴薪並米麵。無拋無撒無奢儉。內外淨淸忘俗念。眞堪羨。將來決得居仙院。

○漁家傲

牛駕重車逢惡路。柰人不顧艱難處。加力用鞭鞭不住。鞭不住。牛兒忽作人言語。你爲養家予受苦。我今憐汝須詞訴。你若今生心不悟。心不悟。我身便是將來汝。

○柳梢靑

和古詞韻二首

悟个不生不滅。更不肯﹑拈花摘葉。忻則髙歌﹐醉眠芳艸。攀遊仙闕。有時普勸人人﹐莫訝我﹑丁寧切切。走骨行屍﹐貪財競色﹐枉銷年月。

○柳梢靑

藏頭

輪不催生滅。焰裏蓮開五葉。得金花﹐成芝艸﹐分無闕。生馬鈺愚人﹐然悟家緣痛切。劈恩山﹐明千古﹐談心月。

○迎春樂

贈汝先生

身中應候騰淸秀。何須律管泥牛。芝田憑仗云耕透。更無用﹐扶犁手。養生布徳功夫就。黃芽徧吐勝花柳。玉洞彥胎仙﹐自然飲﹐長生酒。

○迎春樂

贈劉先生

斗杓運轉初臨陣。自然陽气騰騰。那堪靑鳥傳消信。土牛擊﹐知時分。日行西陸金光瑩。黃芽瑞艸靈芝潤。賞玩九還丹﹐開瓊宴﹐宜齊整。

○玉樓春

贈姜道全

先生飲罷瓊漿酒。臥月眠雲閒弄斗。依時斡運不交差﹐這个功夫憑匠手。滿堂金玉無中有。國富民安神气秀。玉樓春色十分奇﹐不是鶯花並緣柳。

○夜遊宮

識破塵勞苦。苦樂淸閒﹐恣情歌舞。有似孤云來又去。沒牽纏﹐得逍遙﹐內自補。日夜調龍虎。時時奼嬰相聚。養就神珠空裏吐。放光明﹐現元初﹐相貌主。

○玉堂春

閒論修持﹐修持非艸艸。猛捨家緣﹐方求大道。滅盡無明﹐如軻能養浩。肯逐人情似桔橰。鷇食鶉居﹐自然無煩惱。垢面蓬頭﹐心田頻掃。金木相生﹐就中成至寶。便覺靈光出一毫。

○踏雲行

三十首贈曹仙﹑甘仙﹑張仙同居煙霞洞

兩縣三仙﹐一心同處。遞相傳授玄玄語。水雲溪畔樂逍遙﹐煙霞洞裏忘思慮。煉汞烹鉛﹐調龍引虎。靜中結正三田主。功成跨鶴去朝元﹐大羅天上爲仙侶。

○踏雲行

自在閒人﹐逍遙烈士。淸貧快樂忘塵事。風前月下撫心琴﹐龍吟虎嘯來參侍。或隱山林﹐或居鄽市。勸人回首頭頭是。塵中誘化結良緣﹐云朋霞友應翹俟。

○踏雲行

贈呂守眞

此个姑姑﹐謫仙姓呂。肯來販骨爲商旅。蓬頭垢面道家風﹐云朋霞友非凡侶。莫騁容儀﹐一團臭腐。恩情劈碎非斤斧。心灰念斷樂逍遙﹐大羅天上居仙府。

○踏雲行

六出飄揚﹐萬峯聳翠。瓊花隕地風吹起。穿簾透幕逞逍遙﹐人前故要呈祥瑞。漁父莎披﹐子猷興至。髙陽酒價重增貴。萬民何事有餘歡﹐來年定是成丰歲。

○踏雲行

贈馮守慈

男女𨿽親﹐死生難躲。浮名浮利浮雲朵。萬緣一撇恰如無﹐長生路上修仙果。玉戶頻開﹐金關緊鎖。靈珠裏面持經課。功成輕舉踏雲行﹐大羅天上端嚴坐。

○踏雲行

重遇重陽﹐重重悟道。扶風馬子何愁老。調龍引虎弄明珠﹐明珠出路應須早。以鈺爲名﹐字呼玄寶。雲中子得爲佳號。木牛小字字山侗﹐山侗指日登仙好。

○踏雲行

重到興平﹐廣開言路。驀然興盡思歸去。踏莎行計指長安﹐願人早早心開悟。貧富由天﹐子孫陰注。算來分定休思慮。聞身康速修持﹐眞誠博个眞師度。

○踏雲行

贈無爲散人

三髻山侗﹐拜聞張氏。看人布施終非是。臨淵休羨錦鱗肥﹐退而結网脂瞻視。欲住蓬瀛﹐何勞翹俟。蓬頭垢面忘塵事。焚香百拜本夫心﹐同修願繼龐居士。

○踏雲行

贈丫髻姚玄玉

丫髻之中﹐明藏兩吉。師名頂戴休更易。鍾離昔日亦如斯﹐姚公仿效寧無益。性燭修完﹐命燈挑剔。靈光朗照知無極。迎仙客唱踏雲行﹐瑤臺月裏投端的。

○踏雲行

師父贈譚仙詞曰﹐張公喫酒李公來﹐李公奪了張公飲﹐擊發鈺謹和

豁豁洋洋﹐詳詳審審。仙家出語何須恁。山侗自揣一鰲魚﹐金鱗晃日如新錦。雲水逍遙﹐身心恣任。欲爲上士相爭甚。大家共喜白衣來﹐玄中玄酒宜同飲。

○踏雲行

師父引馬鈺上街求乞

不說龜毛﹐無論兔角。幻軀閒想如蟬殼。怎生亦得顯金容﹐算來全在心知覺。志不回環﹐道非遙邈。洞天白雪成紅雹。化爲自在个靈童﹐自然掌握長生藥。

○踏雲行

茶

絕品堪稱﹐奇名甚當。消磨睡思功無量。仲尼不復夢周公﹐山侗大笑陳摶彊。七碗廬仝﹐趙州和尙。曾知滋味歸無上。宰予若得一杯嘗﹐永無晝寢神淸爽。

○踏雲行

道士索

東布煙蘿﹐西排雪柳。秦川渭水添淸秀。四方八表湧金蓮﹐祥光瑞气輕輕覆。九轉經營﹐一時功就。自然玉殿成無漏。三淸髙坐寶花臺﹐誰知此景無中有。

○踏雲行

赴劉公齋

玉液瓊漿﹐調和玉屑。便教玉案堆冰雪。須憑玉杖作良工。捍成玉餅輕輕疊。驀聽金聲﹐金刀細切。金鑪裏面烹無歇。馨香軟美餵金牛﹐金牛飽後無生滅。

○踏雲行

葡萄

根蒂蟠虯﹐龍須圍繞。枝枝葉葉靑靑好。三光照曜結云棚﹐就中幾穗非常寶。初似琉璃﹐終成碼瑙。攢攢簇簇圓圓小。數珠相似恐人偸﹐馬風喫了歸蓬島。

○踏雲行

三髻軒昂﹐一般仙格。宜乎花戴靑黃白。這些道意少人知﹐馬風再遇親傳得。欲要修持﹐須依法則。日來月往通關脈。烹鉛煉汞結金丹﹐功成行滿蓬瀛客。

○踏雲行

全眞堂竹簾

白刃持籋﹐靑絲作綫。一經一緯挨排徧。功成不敢掛茅檐﹐全眞堂裏垂方便。隔斷塵囂﹐內容自見。閒閒不用他人捲。月鉤髙釣入靑霄﹐恁時爭看扶風面。

○踏雲行

馬鈺平生﹐心平性善。因師釣出牟平縣。逍遙坦蕩過東平﹐平安無事身康健。得到興平﹐治平爲念。淸平快樂無徵戰。雲遊地脈太平宮﹐平平穩穩行方便。

○踏雲行

偶爾心明﹐自然靈感。寶珠出入驪龍頷。眞常常應顯昭彰﹐性通通達無昏暗。處世慳貪﹐則吾豈敢。緼袍共敝而無憾。爭名競利我輸君﹐眠云臥月君輸﹡。

○踏雲行

眞武宮道士索

眞武藏機﹐眞君棄假。榮華富貴須當捨。手持慧劍樣三尸﹐龜蛇一气相迎迓。靈應通明﹐神淸幽雅。知白守黑些兒話。願人省悟踏雲行﹐好來相伴扶風馬。

○踏雲行

謝李師叔鞋

髙尙先生﹐先生姓李。憐予鄕遠三千里。教言滋味勝瓊漿﹐尋思不讓元王醴。見贈予鞋﹐鞋非鞋履。藏機隱密傳玄理。從今無分踏紅塵﹐有緣走上靑霄裏。

○踏雲行

贈駱進道先爲鐵匠

跳出紅鑪﹐身無燒烙。水雲遊歷非流落。晨昏調弄自然琴。淸淸滋味勝酥酪。逗引靈童﹐常交歡樂。八渠流水成瓔珞。兀誰占得此家風﹐知新進道長安樂。

○踏雲行

贈張公

不惑之年﹐心宜不動。常思玉杻金枷重。無常一著可傷悲﹐悟時速把良緣種。鄙了惺惺﹐裝成懵懂。修完內貌頻看供。功成行滿去朝元﹐瑞云襯步香風送。

○踏雲行

先祖兄弟四人﹐因唐末去山東﹐一居萊陽﹐一住黃縣﹐一在文登﹐一居牟平

祖住云陽﹐嵯峨山下。自來生計之乎者。卻因唐末去東牟﹐到今三百餘年也。數世哀榮﹐不堪重話。我今因遇家緣捨。水雲遊歷入潼關﹐超然顯个還鄕馬。

○踏雲行

仵壽之生日﹐設醮索詞

謹寫靑詞﹐專修黃籙。香茶酒果並香燭。鐘聲磬韻透靑霄﹐科儀款款當宣讀。瑞气氤氳﹐祥煙馥鬱。金童玉女傳言速。不惟壽永過松筠﹐仁人可以同仙福。

○踏雲行

徧室淸涼﹐滿堂功徳。四方八表無遮塞。靈光萬道出昆侖﹐人前豈敢誇仙格。緘口無言﹐灰心有則。姓名已錄華胥國。逍遙自在看長安﹐金花玉蕊親收得。

○踏雲行

謝於公鞋

走入玄門﹐牽回白鯉。綴詞感謝吾儕履。從今步步出紅塵﹐無心著去觀桃李。采訪幽微﹐搜尋至理。因師大悟離鄕裏。一朝功滿踏雲行﹐邀公同去靑霄裏。

○踏雲行

耳聽金經﹐口餐玉餅。手持象管書心印。𨿽然事事競相縈﹐眞如不動常淸淨。欲要靈明﹐須磨內鏡。居塵不染眞常應。眞常應後顯胎仙﹐胎仙顯後眞常定。

○踏雲行

捉住飛烏﹐牢擒走兔。二輪日月常相聚。光明照耀洞中天﹐淸淸雨降如甘露。撥散浮雲﹐寧畱薄霧。蓬萊仙子時時遇。從斯道號號丹陽﹐將來決定朝元去。

○踏雲行

贈薛公藏頭

敢輕傳﹐專祕訣。談豈比尋常說。田震地坎離攢﹐珠顆顆須調攝。子佳人﹐然離別。圭欲煉朝金闕。生馬鈺踏雲行﹐嚀囑汝心猿歇。

○卜算子

人識山侗字。誰曉山侗意。大貌山侗人倚山﹐故作山侗謎。財色山侗棄。玄妙山侗祕。一日侗樂道成﹐永占山侗位。

○卜算子

○燕至淸明近。花到淸明盛。奉勸淸明遊賞人﹐別有淸明景。我得淸明永。曠劫淸明淨。一點淸明無價珍﹐便是淸明性。

○卜算子

我爲中秋說。休賞中秋節。外景中秋不益人﹐內景中秋別。心到中秋歇。塵自中秋絕。金遇中秋結大丹﹐性似中秋月。

○卜算子

灑掃陽關路。開闡陽關戶。此个陽關無點塵。堪餞陽關侶。旣得陽關趣。怎肯陽關住。放出陽關成道人﹐起自陽關悟。

○卜算子

師父重陽號。煉就重陽寶﹐紫詔重陽赴玉京﹐方顯重陽好。我爲重陽到。庵爲重陽造。特爲重陽守服居﹐符合重陽道。

○卜算子

我遇重陽悟。曾得重陽趣。煉就重陽絕盡陰﹐陰就重陽著。性命重陽聚。三曜重陽輔。不到重陽不做仙﹐仙自重陽做。

○卜算子

和師韻

業重多思算。豈悟爻和象。深謝風仙特地來﹐便把頑遇喚。忿怒常思難。性燭須教燦。眞樂眞歡散盡愁﹐師弟常爲伴。

○卜算子

帶喝馬一聲

終日駕鹽車﹐鞭棒時時打。自嘆精神久屈沈﹐如病馬。怎得長遊冶。伯樂相師來﹐見後頻嗟訝。巧計多方贖了身﹐得志馬。須報師恩也。

○卜算子

天地水三官﹐下界吹龍笛。驀聽開元虎嘯聲﹐風伯雨師寂。至孝養孀親﹐紅錦蛇吞鱉。六路靑牛駕寶車﹐顯聖功端的。

○卜算子

幹祿已無心﹐惟應三淸舉。鍾呂天差作試官﹐取捨非詩賦。考校實修持﹐功行三千數。相應希夷得自然﹐名錄神仙簿。

○恣逍遙

贈韓守玄

恣意逍遙﹐逍遙恣意。逍遙自在無縈系。行坐逍遙﹐逍遙似醉。逍遙到處﹐似雲似水。悟徹逍遙﹐逍遙養气。逍遙裏面修仙計。這个逍遙﹐逍遙無比。逍遙去蓬島﹐十洲有位。

○長思仙

茶

一槍茶。二旗茶。休獻機心名利家。無眠爲作差。無爲茶。自然茶。天賜休心與道家。無眠功行加。

○長思仙

紫芝湯。紫芝湯。一徧煎時一徧香。一杯萬事忘。神砂湯。神砂湯。服罷主賓分兩廂。攜云現玉皇。

○長思仙

與劉處玄並示孟四元

看陽劉。看陽劉。福杖心持占岸頭。眠云枕逆流。萬緣休。萬緣休。金木相生性轉柔。丹成赴十洲。

○長思仙

夢軒轅。棄田園。難繼夷門孟四元。惟修性月圓。縛心猿。認根源。小小蛇兒俯視黿。陽純禮太原。

○長思仙

遇重陽。牧靑羊。不著虛名遠遠揚。惟修性日暘。慕荀揚。樂飄揚。豁豁洋洋豁豁洋。通玄風害佯。

○長思仙

往南京搬取風仙靈襯

馬風漧。有微言。一別風仙恰二年。思心似倒縣。去無緣。闕盤纏。乞化長安自肯錢。成人在眾賢。

○長思仙

馬山侗。馬山侗。與个丘仙和不同。心交有始終。合西東。合西東。慧目相看別有功。時時現內容。

○長思仙

正家丰。不爭鋒。猛烈灰心王害風。先歸三島峯。馬山侗。過臨潼。三髻頭梳似小童。專專化个同。

○長思仙

入南京。赴蓬瀛。顯出王風九轉成。超然得上升。寵何榮。辱何驚。三髻山侗絕利名。何愁性不靈。

○長思仙

贈小張仙

小張仙。小張仙。款款搜尋汞與鉛。先須縛馬猿。气綿綿。气綿綿。龍虎相交玉蕊鮮。金丹一粒圓。

○長思仙

贈任仙

左擎蒼。右牽黃。昔日存心飛走忙。如今萬事忘。飲瓊漿。宴明堂。瑞气祥光入絳房。無中得弄璋。

○長思仙

爇銀釭。龍虎降。自在逍遙吸九江。從思惡肉腔。結紅霜。赴蓬莊。萬朵金蓮簇寶幢。方知好道龐。

○長思仙

寄長春子丘通密

長思仙。長思仙。思憶長春子最賢。何時得面圓。展花箋。展花箋。寫就淸吟三兩篇。專憑鸞鶴傳。

○長思仙

功要圓。行要圓。修煉身中子母圓。何愁性不圓。喜團圓。十分圓。雲水風邀月正圓。無分晝夜圓。

○長思仙

遇重陽。夢純陽。爇起心香禮正陽。三師助我陽。煉陰陽。固元陽。五色霞光簇太陽。雲中子抱陽。

○長思仙

酒初醒。夢初驚。幻化何須戀利名。灰心遠世情。月初明。性初平。倒溯淸流過玉京。黃芽漸漸榮。

○長思仙

屋貪多。地貪多。不若灰心厭事多。崇眞利益多。天如何。地如何。富貴榮華待若何。輪回柰我何。

○長思仙

贈魏害風

害風仙。害風仙。萬事俱忘理太玄。調和汞與鉛。結金蓮。結金蓮。九轉功成性月圓。超凡入洞天。

○長思仙

贈零口權先生

出家兒。處無爲。至死如同初出時。何愁道不知。內慈悲。外憨癡。絕慮忘機無執迷。刀圭有分攜。

○長思仙

朝淸淸。暮淸淸。淸淨淸閒淸淨淸。淸淸淸更淸。抱靈靈。固靈靈。靈顯靈明靈顯靈。靈靈靈更靈。

○長思仙

壘浮圖。壘浮圖。悟徹浮生惡假軀。回頭認本初。莫踟躕。莫躊躕。急急修完無價珠。功成蓬島居。

○長思仙

贈眾女姑

女姑聽。女姑聽。學取麻姑至淨淸。依他妙善行。莫惺惺。莫惺惺。外做憨癡內自靈。功成赴玉京。

○長思仙

贈六曲社丁李張三道友

休哀人。休哀人。急急灰心哀自身。回頭結善因。早搜眞。早搜眞。營養身中神內神。功成禮洞賓。

○望蓬萊

十七首首化姚玹

破故紙﹐綴襖可防風。坐臥不愁寒水石﹐雪中敢采麥門冬。從此得蓯蓉。浪蕩子﹐常有自然銅。鼎內朱砂烹煉就﹐天仙子入白雲中。蟬殼顯山侗。

○望蓬萊

馬風子﹐獨自賞元宵。剔正命燈勝白晝﹐放開心月透靑霄。掌握紫芝苗。金童舞﹐玉女更吹簫。酒飲瓊漿𨿽是美﹐有些閒事不逍遙。惟恨少知交。

○望蓬萊

馬風子﹐因遇棄榮華。乞覓殘餘爲活計﹐眞淸眞淨做生涯。烹煉白朱砂。人莫笑。一志實堪誇。大道朝聞甘夕死﹐水淸玉潔絕纖瑕。不敢辱師家。

○望蓬萊

馬風子﹐昔日在迷津。尋个出期眞沒計﹐欲知山上路兒眞。須問去來人。風仙至﹐端的話良因。指我一條眞捷徑﹐無差無錯越紅塵。晝夜感師恩。

○望蓬萊

馬風子﹐忽想在家時。火院熬煎無限苦﹐心驚膽戰哭聲悲。悔恨出離遲。號啕罷﹐感謝我眞師。釣出凡籠修不二﹐逍遙自在處玄機。有分看瑤池。

○望蓬萊

聞蟬

秋蟬噪﹐聲細又聲長。飲罷餐風聲不困﹐聲聲都了顯行藏。使我起淒惶。堪嗟嘆﹐模樣是蜣蜋。尙自超然蟬退去﹐爲人寧忍昧三光。急急養鉛霜。

○望蓬萊

八日

來朝九﹐今日訪龍山。預賞黃花先落帽﹐免教鄭谷嘆多端。終要久長難。馬風子﹐別話一般般。性結重陽花馥鬱﹐萬年千載不凋殘。永永有餘歡。

○望蓬萊

九日吟

酬佳節﹐爭賞菊花忙。盡說陶潛深得趣﹐孟嘉落帽興偏長。終久落空亡。馬風子﹐別有好風光。陽裏養陽陽養處﹐水牛牽向牧牛場。永永慶重陽。

○望蓬萊

十日吟

今朝菊﹐人見意闌珊。只是秋香經一夜﹐致令鄭谷嘆多端。終要久長難。馬風子﹐別有一般般。萬頃白雲知去處﹐金蓮花朵不教殘。永永道人歡。

○望蓬萊

尋大道﹐不在路迢迢。雲水淸閒眞自在﹐奼嬰相伴做逍遙。此理有誰消。馬風子﹐悟徹十分喬。兩腳輕狂街上舞﹐往來獨許弄風飆。明月杖頭挑。

○望蓬萊

道友修庵

丘與馬﹐入道絕貪求。欲報師恩常念念﹐三年守服豈能休。何處好藏頭。舊居址﹐深謝許同修。但願我公同我志﹐同心同徳做同流。同步訪瀛洲。

○望蓬萊

外顚倒﹐愛欲似冤讎。富貴榮華都不顧﹐人情濃處急抽頭。物外做持修。內顚倒﹐眞火戲淸流。六月降霜麻麥秀﹐三冬時雨潤丹丘。云步訪瀛洲。

○望蓬萊

修大道﹐何必住深山。混俗和光都看破﹐萬千塵冗不相干。別有一般般。馬風子﹐閒裏更尋閒。見个木牛哮吼走﹐路逢石女笑癡頑。喝去入長安。

○望蓬萊

馬風子﹐業障忒愚頑。不認洞天眞供養﹐卻迷俗禮假修完。心意怎淸閒。著外境﹐欲要塑師顏。建塔修堂並立石﹐不思施主出錢難。罪業積成山。

○望蓬萊

馬風子﹐創置屋三間。動土興工經一載﹐殺傷虫蟻命須還。死墮鬼門關。錯中錯﹐追悔亦應難。造下業緣須受苦﹐刀山劍樹定躋攀。怎得列仙班。

○望蓬萊

羅公上樹隔環墻乞詞

馬風子﹐不悟壞修行。𨿽在環墻居處穩﹐詩詞引出假聲名。惹得不安寧。誇伶俐﹐卻是不惺惺。自愧隱身身不密﹐空成潦倒白頭生。怎得赴蓬瀛。

○望蓬萊

春日﹡縣道友索

眞消息﹐律管定春期。應候土牛先擊碎﹐芒兒閒散獨何之。此理有誰知。馬風子﹐憑仗做修持。恰到人牛俱不見﹐澄澄湛湛入無爲。正是月明時。

○西江月

三十四首自勉

識破家緣冤苦。忻然跳出鄕閭。秦川秀處作庵居。永住永住永住。物外逍遙自在﹐如今寄甚家書。還鄕便得赴仙都。不去不去不去。

○西江月

長安運同惠道袍

昨日道袍破敝。今朝便著新衣。有人問我這因依。且顯同知厚惠。又恐著他華麗。棄之更不生疑。道家蓑笠最相宜。貧後安眠穩睡。

○西江月

心內常搜己過﹐口中不說他非。世人爲處我無爲。乞食街前不恥。日日飽餐玉蕊。時時爛飲刀圭。一朝引出化生兒﹐方顯道家活計。

○西江月

贈吳知綱

學道休妻別子﹐气財酒色捐除。攀緣愛念永教無。絕盡憂愁思慮。不得無明暫起﹐逍遙物外閒居。常淸常淨是功夫。相稱全眞門戶。

○西江月

學道休迷導引﹐不宜修飾容儀。相違紀俗處無爲。生計水雲無系。功行修持何幸﹐施爲殺了三尸。一靈性月越瑤池。奇異方知容易。

○西江月

贈淸淨散人

一則降心滅意。二當絕慮忘機。三須戒說是和非。四莫塵情暫起。五便完全神气。六持無作無爲。七教功行兩無虧。八得超凡出世。

○西江月

贈明月散人

一道經花玉綫。二輪日月烹煎。三車搬運入丹田。四海雲遊走徧。五色霞光出現。六情變作靑蓮。七眞攢聚性圓圓。八臂金剛伏善。

○西江月

地肺重陽師父﹐呂公專遺雲遊。祕玄隱奧訪東牟。釣我夫妻兩口。十化分梨匠手。百朝鎖戶機謀。千篇詩曲拽回頭。萬劫同杯仙酒。

○西江月

不恥蓬頭垢面﹐不嫌糲食粗衣。不慚求乞做貧兒。不羨榮華富貴。一日功成行滿﹐仙裳天賜威儀。星冠月帔履雲歸。節步玎璫玉佩。

○西江月

人總貪生盡死﹐我今認死長生。這般徑路少人行。悟後捨家勇猛。休說玄元難解﹐我觀容易分明。要君守拙絕多能。天地悉歸淸靜。

○西江月

贈安靜散人俱守極

休要尋龍尋虎﹐不須搜奼搜嬰。勿勞講論汞鉛精。盡是虛名惑恁。只要心中淸靜。無爲便是功成。慈悲相助气神凝。如此神仙有準。

○西江月

大道都來六字。自然淸靜無爲。有人依得合希夷。視聽何須眼耳。淸靜內容歡喜。無爲功就神飛。自然云步赴瑤池。三島十洲仙會。

○西江月

莫論離龍坎虎﹐休言赤髓黃芽。勿談搬運紫河車。不說嬰嬌女奼。絕慮忘機最妙﹐澄神養浩尢佳。無爲無作路無差。豁達靈根無價。

○西江月

守拙宜乎寧耐。曾分秀气三臺。龍吟虎嘯去還來。明月淸風自在。五道霞光覆載。神珠養就辭胎。一聲霹靂洞門開。始覺山侗奇怪。

○西江月

贈任守一

一不輕師慢法﹐二遵淸靜仙經。三存精气養神靈。四把塵勞拂盡。五戒無明業火﹐六除俗禮人情。七擒猿馬未安寧。八味瓊漿得飲。

○西江月

江畔溪邊雪裏。陰陽造化希奇。黃芽瑞艸出幽微。別是一般香美。用玉輕輕研細。烹煎神水相宜。山侗啜罷赴瑤池。不讓盧仝知味。

○西江月

海島丘劉譚馬。因師各棄榮華。逍遙自在樂無涯。休論髙髙下下。不會琴棋書畫。些兒營運無差。眠云臥月飲流霞。醉後惺惺灑灑。

○西江月

是是非非遠遠。塵塵冗冗捐捐。人人肯肯解冤冤。步步灣灣淺淺。善善常常戀戀。玄玄永永綿綿。明明了了這圓圓。杳杳冥冥顯顯。

○西江月

物物般般認認。常常戰戰兢兢。心心念念恐沈沈。得得來來損損。日日淸淸淨淨。時時湛湛澄澄。惺惺灑灑這靈靈。燦燦輝輝永永。

○西江月

莫訝馬風廝哄。人情且要和同。至於行步敢從容。踏地仍懷恐痛。無作無爲妙用。常淸常淨眞功。住行坐臥逐王風。豈敢心猿內動。

○西江月

勸劉先生夫婦

欲繼許君龐老﹐捫心自忖須知。同心同徳做修持。稍有相霞遠離。三个不如兩个﹐兩人談是談非。孤云野鶴任東西。豈有纖毫縈系。

○西江月

盡說仙家飲酒﹐仙家不飲糟漿。自然玉液味偏長。澆漑黃芽榮旺。月下風前淸爽。薦杯玉蕊馨香。醉經飽徳訪蓬莊。髙臥仙宮方丈。

○西江月

學道鮏羴不戒﹐明知斷了慈悲。五辛爽口欲滋基。怎比米精麥髓。二物包藏秀气。吾門啖素相宜。修持功行稍相虧。怎得長生久視。

○西江月

莫論心肝腎肺。休搜南北東西。勿言震兌坎和離。別有些兒奧旨。吸盡江河淮濟。星辰日月輝輝。精神气血赴丹池。便得超凡出世。

○西江月

運用無時不可﹐悟來有甚羞慚。前三三與後三三。欲漏天機未敢。顧我完全玉性﹐勸人省悟銀蠶。好歸物外訪玄談。認个不增不減。

○西江月

贈姚守淸李守靜

學道須離火院。搜玄參訪良緣。守淸守靜絕般般。乞覓於身大便。雲水須明內外﹐牢擒意馬心猿。萬緣不著得神全。酬了修行大願。

○西江月

贈黨先生

心坐勝如打坐﹐心灰自沒心猿。形如槁木自安然。物外般般怎染。養气勿勞呼吸﹐頤神全在抽添。云房深處永綿綿。產个胎仙出現。

○西江月

贈孫先生

學道完全性命﹐養身乞覓殘餘。眞功淸淨證無初。眞行救人疾苦。此外並無作做﹐心同驚食鶉居。逍遙自在恰如愚。應過三淸仙舉。

○西江月

赴胡公齋

我會調和美鱔。自然入口甘甜。不須醬醋與椒鹽。一徧香如一徧。滿滿將來不淺。那人喫了重添。虛心實腹固根元。飽後雲遊仙院。

○西江月

贈段知一

道隱身披布素﹐心慈口遠肥甘。逍遙物外住云庵。昔日作爲豈敢。伶俐番成懵懂﹐惺惺變作憨憨。段公休說不慳貪。廣占雲煙似唵。

○西江月

臥化勝如坐化﹐修行所貴眞常。假軀難以做馨香。何必臨歸著要。說破飛升一著﹐成仙只是神光。天宮無用臭皮囊。攜去深山掉樣。

○西江月

我欲只言淸淨﹐恐人入道徘徊。闡揚龍虎去還來。初地多便奇怪。我倦論持嬰奼﹐恐人別意胡猜。誰知男子產嬰孩。回首自然悟解。

○西江月

贈古知觀藏頭

貌先生姓古。中不講之乎。壬妙處用功夫。道是他省悟。亦玄門得趣。飛玉兔金烏。君相伴化頑愚。意如同數罟。

○西江月

贈悟眞﹝原未注藏頭﹞

我石橊栗果﹐金卻要公猜。衣引个白衣來。是人非不采。學非干大道﹐元營養嬰孩。端午正出君懷。印何曾姓蔡。

○鳳棲梧

範蠡張良當日悟。得寵還驚﹐防患尋歸路。若戀功名尖險處。如何卻得蓬莊住。或問扶風緣甚去。京兆風仙﹐遠遠親來度。便覺靈明常有主。從今直入長生戶。

○鳳棲梧

物外逍遙修九九。慕樂淸貧﹐寂淨無中有。不謁侯門常內守。脫離天地人三彀。子午門封眞卯酉。白虎靑龍﹐對鳳頻哮吼。佛面嬰兒披錦綬。蓬瀛路上堪遊走。

○淸心月

起念破淸齋。貪愛必爲災。靈明何事別三臺。竊蟠桃﹑非止兩三次﹐因謫降﹐出蓬萊。豈比棟樑材。仙質肯塵埋。大羅天上好安排。煉金丹﹑九轉功成日﹐重去也﹐免投胎。

○玩丹砂

一片無爲霜雪心。自然塵事不能侵。長舒云袖舞雙林。九轉丹砂生紫霧﹐一溪白玉養黃金。山侗惟恨少知音。

○玩丹砂

物外修持物外圓。搜玄搜妙認根源。牢擒意馬與心猿。先把虎龍收在鼎﹐自然鉛汞得歸元。神凝气結性團圓。

○玩丹砂

過渼陂道友索詞

若非雲遊到渼陂。爭知此處隱瑤池。人人怪我不畱題。壁上珠璣碑上玉﹐交光燦爛有餘輝。何須馬鈺再吟詩。

○玩丹砂

贈趙公

萬種全般教得人。怎生教你絕心塵。悟來方可得良因。怕死自然恩愛斷﹐忘機決定气神淳。無爲淸淨合天眞。

○玩丹砂

寄南京道友

自愧無緣去大梁。亦無心意學賢良。夷門道友我思量。予在環墻調水火﹐諸公何日絕炎涼。山侗叮囑悟黃粱。

○玩丹砂

因觀無爲庵記憶胡子金

霞友中條胡子金。金波玉灩滌胸襟。襟襟雲水到如今。今看無爲庵妙記﹐記中字字燦予衿。衿拖光彩怎生禁。

○玩丹砂

贈藥趙仙

一志投玄絕利名。二無塵事气神淸。三光攢聚永安寧。四序不分眞造化﹐五般霞彩結成形。六銖衣掛鶴來迎。

○玩丹砂

思胡子金

好个中條胡講師。通儒明道達禪機。自然悟解這些兒。石女醉歸金虎窟﹐鐵牛耕入火龍池。胎仙采得紫靈芝。

○玩丹砂

勸道眾

七十光陰似箭忙。夜消其半可悲傷。那堪日日頓無常。更想上牀鞋履別﹐尋思戀个甚郎娘。不如物外做風狂。

○玩丹砂

贈解劉仙

奉勸須看淸靜經。脫仙模子好搜尋。湛然常寂理幽深。常處眞常常應物﹐自然無欲亦無心。運行日月作知音。

○玩丹砂

贈劉處玄

無作無爲道庶幾。不須把釣坐漁磯。常淸常淨好根基。玉液通傳心絕慮﹐金光漑濟性忘機。處玄通妙合三機。

○玩丹砂

贈淸風散人明月散人

煉到無心正用功。玉堂深處弄淸風。倒顚顚倒結殷紅。萬派寒泉枯藥鼎﹐一輪明月出圭峯。本來面目赴仙宮。

○玩丹砂

自詠

昔日施爲狡猾心。聞人活路向前侵。暗生荊棘鬧如林。不顧傷神並損气﹐欲求積玉更堆金。行屍走骨作知音。

○玩丹砂

今日常行惻隱心。幽微玄妙要人侵。雙垂云袖舞瓊林。水裏搜尋木上火﹐火中營養水中金。云朋霞友作知音。

○玩丹砂

寄呈道眾

澹泊修行不肯行。常憂凍餒逞多能。豈知飽暖欲性生。且恁寂寥瀟灑過﹐休迷塵事與華榮。常淸常靜大丹成。

○玩丹砂

思郝仙

決裂修持是郝仙。孤云野鶴最翛然。我𨿽環堵望齊肩。日日煉心烹藥鼎﹐時時運火補丹田。功成同上大羅天。

○玩丹砂

贈張山老

休羨羅幃與絳綃。紅鑪跳出碧塵銷。玄中玄妙有緣消。顚倒陰陽眞了了﹐不分白晝與淸宵。一輪性月上丹霄。

○玩丹砂

贈馬姑姑

玉女瑤仙佩玉瓢。芰荷香裏弄風飆。西江月內采芝苗。九轉功成長壽樂﹐三田寶結恣逍遙。迎仙客去上淸霄。

○玩丹砂

贈王公

玄上玄玄且莫尋。日常除劃我人心。淸閒歡樂作知音。莫向靈臺畱一物﹐自然結正水中金。恁時云步上瑤岑。

○玩丹砂

化臥單

三髻山侗化臥單。諸公休要做艱難。三條乾布有餘寬。每幅度量須六尺﹐通爲二九體長安。不愁炎暑與嚴寒。

○玩丹砂

贈於瓦罐

瓦罐先生俗姓於。三千里路乞殘餘。逍遙坦蕩稱吾徒。常認此般眞活計﹐自然不受世情拘。修完性月照冰壺。

○玩丹砂

寄趙居士

淨淨淸淸淨淨淸。澄澄湛湛湛澄澄。冥冥杳杳杳冥冥。永永堅堅堅永永﹐明明朗朗朗明明。靈靈顯顯顯靈靈。

○無調名

贈王公疊字調﹝原誤作玩丹砂﹞

運三車入寶瓶。花燦爛﹐玉堂明。光照耀﹐鬼神驚。散陰魔﹐精自祕﹐藏丹顆﹐性靈靈。明出現﹐絕多能。

○西樓月

勉道友

閒行閒坐閒眠。養丹田。常把東西南北﹐合和煎。處玄妙。波中燎。用抽添。五彩霞光覆載﹐一胎仙。

○西樓月

常淸常淨常閒。脫塵凡。自在逍遙雲水﹐訪龍山。瓊漿酒。無中有。養金丹。煉就重陽歸去﹐列仙班。

○拋球樂

贈嶽悟道

情忘念斷生光瑩。自然現澄淸景。瓊花滿樹都無影。於中好﹐掛心鏡。光明燦爛分邪正。這身體終歸糞。元初面目今番淨。專專候﹐玉童請。

○夜行船

祕奧豈愁天地管。處玄機﹐故然貧懶。守服環墻﹐髙而不短。馬風性﹐無寒暖。常爇心香慵執捲。師恩報﹐何時願滿。功行周圓得云漢。云步向前相趕。

○菊花新

碧洞深藏眞景致。黃白花開金玉異。不住有祥雲﹐甘露降﹑瑞中增瑞。孟嘉落帽陶潛志。又爭知﹑這頭瞻視。日日慶重陽﹐功行滿﹑六銖衣賜。

○煉丹砂

天水劫云庵。遠勝精藍。云朋霞友日常參。恰似栽松招引鶴﹐豈是貪婪。若肯悟淸談。管有香甘。田園分付與兒男。欲住蓬瀛先攺作﹐落魄婪耽。

○化生兒

和重陽眞人

得遇忻然別東州。訪地肺﹐恣遨遊。水雲自在沒憂愁。這攀援﹐愛念休。保護根元二尾牛。運玉汞﹐倒顚流。金丹結正不持修。闡玄談﹐般若舟。

○臨江仙

乞覓殘餘眞活計﹐無羞無恥無榮。捨身豈是餵饑鷹。亦非爲虎食﹐不著假身形。萬種塵勞齊放下﹐自然神气靈靈。心猿意馬兩停停。無緣沈苦海﹐有分看蓬瀛。

○臨江仙

長安新出家者

此个隴西明大道﹐看來俗累難拘。報予天水慕淸虛。彭城歸正覺﹐割愛後來閭。更有段公明慧性﹐悟來巧變癡愚。山侗聞得證無餘。忻然如大醉﹐認得本來如。

○無調名

贈風翔酒郎中

杜康造底。昔日文君﹐當壚沽底。驀想古業畢卓﹐親曾偸底。是劉伶﹐十分偏愛底。帝前李白曾吐底。欒巴起慈﹐救火遙噀底。司馬相公﹐常常專專誡底。又爭知﹐是郎中貴姓底。

漸悟集卷上

○南柯子

十二首贈陳三翁

在俗非爲俗﹐居塵不染塵。如蓮不著水之因。萬卉千花﹐一葉不沾身。營養心中性﹐修完身內神。各人了了繼何人。龐老全家﹐拔宅許眞君。

○南柯子

予戒酒肉茶果久矣﹐特蒙公見惠梨棗﹐就義成亂道一篇

悟徹梨和棗﹐寧貪酒與茶。我今雲水作生涯。奉勸依予﹐早早早離家。我得醉醒趣﹐君當生死趖。同予物外煉丹砂。九轉功成﹐步步步煙霞。

○南柯子

自誡

兒女心頭盡﹐田園意上除。金銀財寶與妻孥。物物般般﹐屏棄恰如無。卻著人情事﹐堪嗟性蠢愚。不如一撥守淸虛。無作無爲﹐便是好功夫。

○南柯子

贈眾道友

心地頻頻掃﹐塵情細細除。莫教坑塹陷毗盧。常靜常淸﹐方可論元初。性燭頻挑剔﹐曹溪任吸呼。勿令喘息气聲粗。晝夜綿綿﹐端的好功夫。

○南柯子

贈馬懷玉

意動心須動﹐心除意亦除。無無寂寂寂還無。神气和同﹐子母得安居。莫覓曹溪路﹐何須問尾閭。眞淸眞靜養眞如。眞樂眞閒﹐眞个好功夫。

○南柯子

昨日因何喜﹐今朝爲甚悲。喜他向道慕希夷。悲則因他﹐華麗不相宜。旣欲搜玄妙﹐須當做乞兒。蓬頭垢面嘴累垂。意靜心淸﹐便是上天梯。

○南柯子

七夕吟

天上初流火﹐人間乍變秋。鵲橋銀漢瑞云浮。織女今宵﹐何處喚牽牛。閨女離閨閣﹐無愁自起愁。焚香乞巧拜無休。恁肯灰心﹐守拙列仙儔。

○南柯子

夢裏遊郊野﹐骷髏告我來。哀聲聲切切聲哀。自恨從前﹐酒色气兼財。四害於身苦﹐人心竟不灰。致令萬劫落輪回。悔不當初﹐學道做仙材。

○南柯子

王與馬相見﹐心交應宿緣。太原梁苑已升天。記得當初﹐畱語再相傳。守服須三載﹐持心更五年。誘人歸善行功全。此个扶風﹐重禮害風仙。

○南柯子

但願三丹結﹐何愁兩鬢皤。蓬頭垢面囉哩囉。十二時中﹐謹謹養沖和。不羨相如志﹐無心繼伏波。馬風題柱意如何。不做神仙﹐不過灞陵河。

○南柯子

無使名過實﹐常教實若虛。藏機隱密恰如愚。閒問心王﹐何處用功夫。性做長生寶﹐身爲大藥鑪。煉丹須要飲醍醐。醉臥瓊樓。調弄夜明珠。

○南柯子

不羨人先悟﹐惟愁我未愚。蓬頭垢面嘴盧都。身做行庵﹐到處得安居。不著人情絆﹐常教我相除。逍遙自在个塵無。物外山侗﹐不解會功夫。

○虞美人

遇眞人﹝原無調名﹐玆據律補﹞

重陽師父談鑪竈。全在心田了。山侗亦認本來眞。性停命住﹐永永是吾神。從今內外成顚倒。漸漸通明道。故將詩曲勸多人。猜得春花秋月好爲親。

○惜黃花

和師韻贈長安範公

棄財戒酒。藥囊系肘。常淸靜﹐便把虎龍引逗。心起大慈悲﹐人人盡欲救。化愚迷﹑詩詞如咒。休要攀花柳。速修神秀。玉壺中﹐有个自然紅狗。日日吠靑霄﹐誰知合著口。更披云﹑能飛解走。

○無夢令

四十一首贈景公

物外先生姓景。酒色气財常警。稍稍覺偏頗﹐不待他人自儆。自儆。自儆。得步長生內境。

○無夢令

贈蓬萊散人

一志孤淸守道。十地徧生芝艸。百行謹行持﹐千日煉成眞寶。眞寶。眞寶。萬劫容光轉好。

○無夢令

莫訝邇來栽竹。非戀眠前碧綠。惟愛歲寒心﹐使我自然不俗。不俗。不俗。淸靜志堅仙福。

○無夢令

贈嶽散人

悟道散人姓嶽。祕密玄機把握。終日撫心琴﹐便是蓬萊仙樂。仙樂。仙樂。聒透身中華嶽。

○無夢令

物外洞天金雨。澆漑九還之數。猿馬兩澄澄﹐自是性停命住。命住。命住。產个胎仙飛舉。

○無夢令

三髻山侗愛笑。好弱歸之一笑。不是我如斯﹐有个內容欣笑。欣笑。欣笑。眞樂自然歡笑。

○無夢令

贈京兆權先生

妻妾兒孫一假。金玉珍珠二假。三假是榮華﹐幻化色身四假。知假。知假。說破浮名五假。

○無夢令

一避無涯火院。二避利名縈絆。三避敬欽頻﹐自是田分三段。堪看。堪看。金玉結成光燦。

○無夢令

感師

地肺重陽師父。化我百朝扃戶。卻欲報師恩﹐三載願心環堵。餐素。餐素。體掛靈明紙布。

○無夢令

譚馬丘劉四絕。好弱各無分別。因遇別東牟﹐故訪西秦養拙。養拙。養拙。直要淸貧做徹。

○無夢令

贈傅散人

此个散人姓傅。不戀榮華貴富。物外做修持﹐玄妙性中分付。分付。分付。蓬島將來趨赴。

○無夢令

贈李悟道

悟道姑姑姓李。棄了人情俗禮。決裂似男兒﹐搜獲玄中玄理。玄理。玄理。只在西江月裏。

○無夢令

贈紀散人

悟徹人生能幾。笓了滿頭虱蟣。樂道處眞常﹐十二時中煉己。煉己。煉己。做个神仙綱紀。

○無夢令

贈於面前先生

惆悵煙霞伴侶。堅意辭予歸去。不念我伶仃﹐守一淸淸環堵。環堵。環堵。終日無情無緒。

○無夢令

志在環墻養拙。是是非非不說。終日似憨癡﹐逗引个中歡悅。歡悅。歡悅。便是山侗活業。

○無夢令

馬劣猿顚濁夢。虎繞龍蟠淸夢。無作更無爲﹐性住命停仙夢。仙夢。仙夢。气結神凝無夢。

○無夢令

寶殿金門玉鎖。要看搜尋雲朵。無影鑰匙兒﹐便把轉關剔過。剔過。剔過。自是無升無墮。

○無夢令

長安賈散人

此个散人姓賈。悟徹身軀是假。急急便投眞﹐物外修完純嘏。純嘏。純嘏。內飲何須持斝。

○無夢令

贈宋知柔

歡樂滌除煩惱。淸靜自無塵惱。眞气徧三田﹐結聚琉璃瑪瑙。瑪瑙。瑪瑙。自是還金補腦。

○無夢令

贈權知微

權老萬緣一撇。意馬心猿頓歇。杳默湛澄中﹐無影人人歡悅。歡悅。歡悅。性似淸風明月。

○無夢令

贈劉先生

不得迎之見首。怎得隨之見後。仰視愈彌髙﹐鉆刺轉加堅厚。堅厚。堅厚。悟徹頭頭觀透。

○無夢令

贈元公

徳茂元公兄弟。月帔星冠隨意。奉勸更修持﹐鑪煉丹砂無比。無比。無比。占得蓬瀛仙位。

○無夢令

傳語兩宮道士。日用剪除塵事。鑪煉白朱砂﹐內境內容瞻視。瞻視。瞻視。此際山侗參侍。

○無夢令

傳語終南道眾。早把良緣勤種。保守气精神﹐調攝烏龜赤鳳。赤鳳。赤鳳。化粒金丹髙聳。

○無夢令

便把那人喝住。莫使狂行一步。日日處眞常﹐自有神珠堪顧。堪顧。堪顧。共作長生伴侶。

○無夢令

贈謝散人

此个散人姓謝。富貴榮華不藉。猛烈入玄門。修葺洞天臺榭。臺榭。臺榭。自有花開不謝。

○無夢令

信步如同雲水。看徧秦川入水。不似棟梁間﹐萬派逆畱神水。神水。神水。便是山侗眞水。

○無夢令

物外茅齋映竹。一飽殘羹冷粥。樂亦在其中﹐記得風仙叮囑。叮囑。叮囑。保養靈明性燭。

○無夢令

贈安靜散人

欲要病源除削。便把塵緣拈卻。心上去憂愁﹐性內眞歡眞樂。眞樂。眞樂。此者仙家一著。

○無夢令

潑殺無明業火。保守鑪中水火。固養本根源﹐決要水中生火。生火。生火。便是山侗眞火。

○無夢令

京兆譚急腳索

且做塵中急足。有日淸閒願足。隨分更隨緣﹐自是常常知足。知足。知足。捉住金烏三足。

○無夢令

五更寄趙居士

一鼓孤眠內守。寶陸用云耕透。密種紫芝苗﹐自是洞天無漏。無漏。無漏。坎虎離龍交媾。

○無夢令

二鼓孤眠內守。云綻徧天星宿。日月兩交光﹐自是寶瓶無漏。無漏。無漏。起陸龍蛇戰鬥。

○無夢令

三鼓孤眠內守。重把玄門頻扣。喚覺个中人﹐自是玉關無漏。無漏。無漏。奼女嬰兒攜手。

○無夢令

四鼓孤眠內守。謹謹小心防寇。慧照破邪魔﹐自是金精無漏。無漏。無漏。一點靈光結就。

○無夢令

五鼓孤眠內守。湛寂無中得有。應物處眞常﹐自是神丹無漏。無漏。無漏。顯現胎仙淸秀。

○無夢令

五更

一鼓乾坤入洞。便把虛無拈弄。離坎自交宮。澄湛寂然無夢。無夢。無夢。別我魔軍大慟。

○無夢令

三鼓玉金深種。始覺無陽運動。丹鼎紫煙生﹐气爽神淸無夢。無夢。無夢。一點靈光堪寵。

○無夢令

四鼓嬰兒跨鳳。奼女欣然持鞚。性命兩停停﹐自是睡輕無夢。無夢。無夢。瑞气祥光簇捧。

○無夢令

五鼓眾星相供。應物無勞擒縱。時顯夜明珠﹐無睡無眠無夢。無夢。無夢。五彩雲蹤繼踵。

○木蘭花令

和師韻

諸公日日閒團聚。飯罷時時眼廝覷。專專惟望馬風言﹐怎敢玄玄輕泄露。常常只把气神護。謹謹調和龍虎步。徐徐煉就九還丹﹐个个成仙云外去。

○萬年春

緣甚修持﹐風仙釣出侵云構。靈苗秀。斡運眞母。非是調羹手。小過誰無﹐語失當緘口。班行後。怎生依舊。除是隨風走。

○萬年春

自己園亭。無分晝夜宜重構。黃芽秀。欲攜雲母。那里須垂手。無相人人﹐驀地開金口。明先後。須當遺舊。拿出元初走。

○萬年春

堪嘆人人﹐波波劫劫貪名利。何時已。眼光落地。到此才方悔。𨿽有兒孫﹐要替應難替。辭生淚。甚家滋味。想著心先碎。

○萬年春

奉勸人人﹐塵中莫競錐刀利。心先已。勿欺天地。事在前頭悔。欲免輪回﹐休望兒孫替。休垂淚。道家眞味。把恩愛先錘碎。

○萬年春

夢得一枝白筆

昨夜山侗﹐夢遊蓬島逢鍾呂。文房數。一枝純素。不讓蒙恬做。遠勝江淹﹐五色何曾污。相宜處。書心開悟。堪應三淸舉。

○無夢令

二鼓孤淸妙用。顚倒倒顚看供。徧地長黃芽﹐便覺个中無夢。無夢。無夢。八味水流梁棟。

○萬年春

冬至陽生﹐迎春撥雪黃芽好。人驚早。香如芝艸。玉碾勝磨搗。神水烹煎﹐自是除陰耗。金童報。絕品珍寶。啜罷遊蓬島。

○萬年春

贈陳知命

地肺陳公﹐白毫顯出非常異。人難比。希夷苗裔。肯著塵凡累。猛捨家緣﹐物外搜玄理。淸心意。自然澆漑。太一沖和气。

○萬年春

贈興國寺修塔僧

物外髙僧﹐澄澄湛湛眞禪剎。眞禪剎。心無察察。理趣常搜刷。玉性玲瓏﹐處處皆通達。皆通達。無拘無轄。壘起黃金塔。

○萬年春

寧解元許卻庵門以詞督之

譚馬丘劉﹐專專卓个庵兒住。修行處。未知門戶。有个先生許。翹俟嘉音﹐萬里垂靑顧。如無誤。決登雲路。豈敢忘恩府。

○萬年春

勸道友

去去來來﹐來來去去何時了。堪失笑。利名纏倒。衣換知多少。奉勸人人﹐早把元陽保。休虛耗。結成珍寶。得赴蓬萊島。

○萬年春

詠李實庵名靜樂

常守行庵﹐常淸常靜常常快。常搬載。日常寧耐。自是常交泰。眞樂眞歡﹐應物眞常在。眞無壞。眞如光彩。得做眞良價。

○萬年春

詠李公慵軒

物外慵軒﹐閒居放坦無爲作。無爲作。自然期約。心腎相交錯。二气成形﹐結就靈丹藥。靈丹藥。銀霞覆卻。展起騰雲腳。

○巫山一段雲

贈三一居士

斡運淸神境﹐修完耀洞天。九層臺上聚祥煙。端坐碧霞軒。開闡瓊林雅宴。賞玩个中深淺。咆哮金虎戲波濤。警動未成鰲。

○巫山一段雲

玉女開金殿﹐金公鎖玉關。眞淸眞淨養胎仙。云透坎離間。貪看靈光上下。忘了之乎也者。神珠吐出九般霞。跨鶴赴仙家。

○巫山一段雲

赤子餐靑母﹐紅蛇啖黑龜。祥光瑞气要成衣。尙自更持危。調引奼嬰嬉戲。緊把玉關封閉。一輪性月晃淸霄。云步訪三茅。

○巫山一段雲

霞友無塵慮﹐云朋絕事情。气神相結淨中淸。談笑大丹成。好把碧桃采摘。專獻蓬瀛仙客。大家同共慶重陽。開宴一齊嘗。

○巫山一段雲

休要呼師叔﹐相看若弟兄。煉心云補玉京城。何必謁公卿。因撫心琴益壽。謂飲刀圭戒酒。瑤臺上面放瓊花。同去步煙霞。

○巫山一段雲

贈胡了仙兄弟

會握靑鋼劍﹐能銜白玉杯。虛心實腹養瓊瑰。平地一聲雷。唬殺三尸六賊。火裏金蓮開坼。自然顯現个靈童。云步太虛中。

○巫山一段雲

鑪養長生藥﹐園開不謝花。充饑旋旋采靈芽。消渴飲流霞。閒看玉蟾光灼。忽見金鰲踴躍。兩般遊戲上靑蓮。鳳歷怎排年。

○巫山一段雲

醉臥琉璃帳﹐閒看悲翠簾。自然俗慮絕毫纖。寶鼎玉花添。爇起心香性炷。引動麟飛鳳舞。龍蟠虎繞戲神珠。丹結赴仙都。

○巫山一段雲

黃鶴松間睡﹐靑鸞澗畔棲。白牛困臥紫靈芝。丹鳳宿瑤池。惟有靈童放耍。來往恣情遊冶。通天徹地月明中。顯現至眞功。

○巫山一段雲

洞裏乾坤異﹐翛然看不窮。虎龍鬥入白雲中。不見往來蹤。奼女嬰兒忒煞。爭把昆侖頂戴。瓊瑤撞透出靈胎。跨鶴去蓬萊。

○巫山一段雲

玉綫穿三穴﹐金鍼透九關。自然得見內容顏。云神憑朱欄。正看瓊花爛熳。驀地靑衣叫喚。紫微詔下赴蓬萊。仙籍已安排。

○巫山一段雲

性燭生靑焰。心香裊紫煙。命燈結正玉花鮮。慧目看金蓮。此个山侗雅趣。出自風仙師父。一朝九轉大丹成。玉帝詔仙卿。

○蘇幕遮

在長安尋鐵馬騎﹐道友索詞

馬風兒﹐悟玄理。不得檐楹﹐看您成家計。參從風仙何事喜。舞袖輕搖﹐撼動聲淸美。勝驊驑﹐無縈系。不戀銀鞍﹐免使人鞭捶。驀地玎璫聲韻起。自在逍遙﹐直上靑霄裏。

○蘇幕遮

鬧角兒﹐梳得好。妙手奇功﹐悟後呈些巧。个个疏來無倚靠。各各惺惺﹐蟣虱須教少。張打油﹐李骲老。見我風狂﹐鼓掌呵呵笑。此个機關人怎曉。返老還童﹐內外成顚倒。

○蘇幕遮

贈張善道

耳門聞﹐心煩惱。日日憂愁﹐不覺容顏老。眼做看門招病早。口是禍門﹐徳喪身亡了。鼻玄門﹐通大道。日用不勤﹐喘息綿綿好。傳透九宮成至寶。久視長生﹐云步歸蓬島。

○蘇幕遮

到萊州﹐復歸寧海辭墳

此回來﹐緣甚故。不謂營生﹐不爲兒和女。不謂榮華誇五褲。思憶劬勞﹐特地辭墳墓。奠酒時﹐開地府。九祖生天﹐共結神仙侶。非是修行難救度。何必三牲﹐祭祀千千數。

○蘇幕遮

別鄕

棄榮華﹐披破席。養假崇眞﹐茶飯須求覓。忘了從前親與識。此別鄕關﹐恣意閒遊歷。主人翁﹐須愛惜。六賊三尸﹐慧劍頻頻劈。逗引靈童常跳躑。眞榮眞閒﹐大道成無極。

○蘇幕遮

勸長安道眾

苦海中﹐勞四大。競利爭名﹐个个皆寧耐。爭把元陽都損壞。前有輪回﹐著甚機謀解。道門中﹐超三界。太上巾包﹐悟者欣然戴。意淨心淸無掛礙。固養靈根﹐性命長長在。

○蘇幕遮

看送孝

有微言﹐深可說。兔死孤悲﹐傷類聲淒切。人見人亡寧喜悅。大限來時﹐莫也無分別。願回頭﹐搜祕訣。猛捨家緣﹐頻把心猿歇。修煉金丹收白雪。九轉功成﹐永永無生滅。

○蘇幕遮

別子

出凡籠﹐無系絆。落魄婪耽﹐日作無常觀。十四兒孫都棄拚。自在逍遙﹐風月爲吾伴。背葫蘆﹐攜鐵罐。壺貯瓊漿﹐罐內靈芝按。渴飲饑餐增壽算。天助眞風﹐有个瑯琊喚。

○蘇幕遮

自害風

遇王風﹐風傳我。風發﹡﹡﹐風害家緣破。拈弄風飈團水火。風子飍飍﹐風韻閒吟和。順風行﹐迎風坐。飲罷眞風﹐更枕淸風臥。施布仁風功行大。自許扶風﹐風裏成因果。

○蘇幕遮

贈馬公

好雲遊﹐是馬鈺。幸遇華宗﹐一視如親族。拜禮從今爲骨肉。仰荷恩憐﹐終日閒相逐。告吾兄﹐聽我囑。莫慮兒孫﹐自有兒孫祿。願早灰心明性燭。占取淸閒﹐修取將來福。

○蘇幕遮

鄠縣晏公惠面

晏先生﹐惠我面。親做庖人﹐妙手﹡和軟。細細搓來成玉綫。致在鍋中﹐水火同烹煉。覺馨香﹐成美膳。四个平分﹐各各無深淺。欲要充饑須九轉。飽後雲遊﹐處處行方便。

○蘇幕遮

風發

害風王﹐扶風馬。各做心風﹐總把家緣捨。吟詠淸風明月下。風裏尋風﹐搜得眞風雅。順風行﹐隨風耍。處處風傳﹐結正風無價。掌握風飈持玉斝。馳騁風流﹐共把風雲跨。

○蘇幕遮

自戒

不慳貪﹐不諂詐。不憶家緣﹐不說鄕中話。不著世情不著假。不做詩詞﹐不敢言行化。志彌髙﹐心轉下。雲水淸閒﹐內養內無價。樂在其中欣放耍。姓氏人詢﹐倦應扶風馬。

○蘇幕遮

遇風仙﹐心開悟。人我心無﹐無愛無憎妒。一切女男同父母。三教門人﹐盡是予師父。好淸閒﹐喜歌舞。晝乞殘餘﹐夜宿悲田所。上下中丹常密護。九轉功成﹐蓬島通雲路。

○蘇幕遮

在南京乞化

穿茶坊﹐入酒店。後巷前街﹐日日常遊徧。只爲饑寒仍未免。度日隨緣﹐展手心無倦。願人人﹐懷吉善。捨一文錢﹐亦是行方便。休知山侗無識見。內養靈明﹐自有長生驗。

○蘇幕遮

贈李哥緣再要出家

李先生﹐難捨俗。出去還來﹐壞了昆山玉。覆水重收弦斷續。一事無成﹐惹得空撈漉。悔前非﹐明性燭。火滅煙消﹐心上休懷毒。欲與馬風閒廝逐。直待年深﹐看透伊心腹。

○蘇幕遮

勸李哥

羊兒皮﹐虎兒質。害物心機﹐盡夜無寧息。𨿽惡肯將兒子食。休逞威風﹐眞性宜調習。親非親﹐識非識。雲水淸閒﹐內外常遊歷。日用三餐憑乞覓。滅盡無明﹐便是波羅蜜。

○蘇幕遮

鄕中上街求乞

捨家緣﹐須用斧。劈碎恩山﹐豈肯重修補。猛烈灰心尋出路。自在逍遙﹐認个淸閒處。有因緣﹐方可悟。攺變衣裝﹐道服惟麻布。莫訝鄕中求乞去。滅盡無明﹐直上靑霄步。

○蘇幕遮

和師韻

淸淨門﹐柔弱戶。忍辱家風﹐朴實爲公據。無作無爲成活路。自在逍遙﹐雲水通行步。絕聰明﹐效愚魯。兀兀騰騰﹐不起閒思慮。面垢頭蓬身糞土。萬事俱忘﹐堪應三淸舉。

○蘇幕遮

李公實索慵軒詞

不梳頭﹐不洗面。餒在其中﹐喫飯心懷倦。無病閒眠身懶轉。有客來尋﹐問著仍慵喘。不燒香﹐不禮念。落魄婪耽﹐酬了今生願。日用不勤功怎見。紫詔來宣﹐大道無爲顯。

○蘇幕遮

懷寧伯功惠鞋

淸叟冠﹐伯功履。見惠山侗﹐別有非常意。使我頂天並立地。俯仰觀瞻﹐無怍兼無愧。得斯因﹐無限喜。出戶迎賓﹐何患殊無禮。更向就中搜奧旨。上下沖和﹐得赴靑霄裏。

○瑞鷓鴣

寄華淸道眾

環墻圍合洞中天。瑞气祥光愈接連。白鹿懷中常穩坐﹐靑牛背上得閒眠。驪山不到經三載﹐華嶽相違近四年。霞友云朋應怪我﹐爭知此處結金蓮。

○瑞鷓鴣

勸道友

淸虛𨿽好戀家緣。著甚因由上得天。頂戴恩山猶論道﹐身居苦海尙擎拳。是非窟裏功難就﹐名利叢中果怎圓。若不回頭尋出路﹐如何只恁做神仙。

○瑞鷓鴣

住環堵

冬𨿽無火抱元陽。夏絕淸泉飲玉漿。蠟燭不燒明性燭﹐沈香無用爇心香。三年赤腳三年願﹐一志靑霄一志長。守服山侗環堵內﹐無恩相報害風王。

○瑞鷓鴣

過楊柳渡

馬風寧海遇重陽。西入關來放肆狂。好看梅溪楊柳渡﹐喜遊竹徑杏花岡。秦川鋪錦宜春睡﹐渭水橫絲系日長。勝景無窮吟不盡﹐命工圖畫比仙鄕。

○瑞鷓鴣

詠茶

盧仝七碗已升天。撥雪黃芽傲睡仙。𨿽是旗槍爲絕品﹐亦憑水火結良緣。兔毫盞熱鋪金蕊﹐蟹眼湯煎瀉玉泉。昨日一杯醒宿酒﹐至今神爽不能眠。

○瑞鷓鴣

居庵

閒人相訪有何妨。惟恐閒人話短長。眞樂眞閒無議論﹐至微至妙絕商量。是非欲說气神散﹐名利讒言道徳忘。不若澄心常默默﹐自然彼此得淸涼。

○瑞鷓鴣

督韓三官人

男兒決烈在方談。口契相違亦害慚。𨿽是韓三疏馬二﹐柰何馬二憶韓三。養家便是甘中苦﹐學道須知苦裏甘。甘苦苦甘還省悟﹐出離火院住云庵。

○瑞鷓鴣

收家書

家書接得急開封。正值糊窗要避風。我願難隨你意去﹐道心不與俗心同。行功未滿大千數﹐雲水須遊太一宮。傳語兒孫並弟侄﹐後來書至撇墻東。

○瑞鷓鴣

心香爇起唱行香。眞樂眞閒興味長。便覺眉頭無利鎖﹐何愁身上有名韁。昔年曾作肥家子﹐今日還爲出捨郎。到此逍遙常自在﹐哩淩哩囉又何妨。

○瑞鷓鴣

贈眾道契

修行何處用功夫。馬劣猿顚速剪除。牢捉牢擒生五彩﹐暫停暫住免三塗。稍令自在神丹漏﹐略放從容玉性枯。酒色气財心不盡﹐得玄得妙恰如無。

○萬年春

道人財色酒𨿽無。一點無明著甚除。惡念不生歸瑩素﹐觸來勿競證元初。我人起處愁無極﹐煙火消時樂有餘。欲學神仙須忍辱﹐莫交燒了那眞如。

○萬年春

聞鄕人來到﹐以詞聊代家書

斬釘截鐵不思家。永絕孤疑永棄家。足履白雲尋羽客﹐杖挑明月返仙家。鄕中園館非吾宅﹐物外蓬瀛是我家。自在逍遙無宿慮﹐何須重話舊時家。

○萬年春

人人學道總勞勞。个个心髙志不髙。煙火靡除生怨惡﹐塵情不斷起貪饕。欲搜玄妙消三業﹐猛向根芽下一刀。常淨常淸常忍辱﹐無爲無作列仙曹。

○萬年春

昔年常被利名枷。苦海波中喜戴枷。常下兒孫如玉杻﹐眼前妻妾似金枷。至迷馬鈺因何悟﹐得遇風仙便脫枷。閒裏尋閒得閒趣﹐如今寧肯復投枷。

○萬年春

勸人休要問前緣。但肯回頭是宿緣。不想浮生難猛悟﹐稍知虛患近良緣。無心入道須無分﹐有意投玄是有緣。自古神仙皆出離﹐在家怎得好因緣。

○萬年春

風仙風害得眞風。畱下家風要害風。通密丘仙能繼踵﹐山侗馬鈺應扶風。勸人休作夢中夢﹐學我能尋風裏風。或問風因親說破﹐投玄遠俗做心風。

○萬年春

贈斗門李公

不須遠遠遠尋師。自是神仙自是師。眞淨眞淸眞至理﹐至微至妙至眞師。愛憎不盡難求道﹐人我仍存枉拜師。你意不能隨我意﹐我心怎做你心師。

○萬年春

秦川勝景果非常。最好終南珍藏鄕。竹徑梅溪生秀气﹐鳳巢龍窟吐祥光。云庵處處成雲集﹐道友多多論道長。劉蔣村名今攺變﹐人人傳說會仙莊。

○遇仙槎

贈淸風散人

勤勤物外修﹐謹謹心中掃。漸漸絕塵緣﹐細細通玄奧。靈靈大藥成﹐燦燦神光好。得得遇仙槎﹐穩穩歸蓬島。

○遇仙槎

和師韻

三光固下元﹐六度淸中闕。九轉上元燈﹐照見長生月。無分晝夜明﹐光彩連綿發。顯出个胎仙﹐生死今番越。

○遇仙槎

寄晏公

休心絕是非﹐滅意除人我。酒色气財無﹐生死輪回躲。祥光結寶花﹐玄露成珠顆。自是遇仙槎﹐便得攜雲朵。

○遇仙槎

名成好息心﹐利遂堪回首。猿馬不輕狂﹐龍虎相交媾。常教玉戶開﹐莫使金關漏。九轉大丹成﹐萬劫神淸秀。

○養家苦

贈寧伯功

養家苦﹐火坑深。萬塵埋沒不能禁。遇風仙﹐物外尋。修行好﹐煉陽陰。淨淸能見水中金。現光輝﹐罩寶岑。

○養家苦

養家苦﹐鎭常忙。忙來忙去到無常。作陰囚﹐住鬼房。修行好﹐不曾忙。閒閒閒裏守眞常。得修完﹐玉洞房。

○養家苦

養家苦﹐贍他人。衣丰食足尙嫌貧。運機心﹐喪了眞。修行好﹐作閒人。自然憂道不憂貧。煉頑心﹐養至眞。

○養家苦

養家苦﹐似蜂虔。采花成蜜爲誰甜。肯堤防﹐蛛网粘。修行好﹐做風虔。舌生津液玉漿甜。漑黃芽﹐無惹粘。

○養家苦

養家苦﹐特貪饕。家丰又待望官髙。遇危難﹐無計逃。修行好﹐不貪饕。埋光隱迹恐名髙。處無爲﹐生死逃。

○養家苦

養家苦﹐戀塵緣。鋪謀活計望千年。柰凡軀﹐不久堅。修行好﹐結良緣。功成行滿不排年。做神仙﹐因志堅。

○養家苦

養家苦﹐沒程頭。一朝身死作陰囚。見閻王﹐不自由。修行好﹐有程頭。三千功滿不爲囚。做神仙﹐得自由。

○養家苦

養家苦﹐喜相違。常常思想死生危。怕從前﹐火院圍。修行好﹐處無爲。神珠光彩透簾幃。現靈童﹐相貌威。

○養家苦

養家苦﹐沒休期。危危險險似圍棋。被人祈﹐無禱祈。修行好﹐最稀奇。奼嬰爭把虎龍騎。獻胎仙﹐鳳與麒。

○養家苦

養家苦﹐爲妻男。是非榮辱飽經諳。限臨頭﹐事怎甘。修行好﹐子端南。神丹燦爛棄行庵。宴瑤池﹐徳飽酣。

○養家苦

修行易﹐斷情難。始初分解最艱難。譬無常﹐破盡難。心開悟﹐沒疑難。覺從前事養家難。學神仙﹐有甚難。

○養家苦

思微妙﹐想塵緣。兩般搜索要精研。但知空﹐向道堅。心淸淨﹐意通玄。自然知道沒言傳。達無爲﹐作大仙。

○解佩令

和古韻

山侗猛省﹐因師法旨。覺從前﹑不是不是。剔正根源﹐要日月﹑壺中並至。透玄關﹑應希夷理。龍吟虎嘯﹐能行能止。剖昏迷﹑慧刀鋒利。煉就神丹﹐金盤托﹑聊充微禮。獻風仙﹑博本師喜。

○解佩令

摧彊挫銳﹐常搜己過。處眞常﹑毋勞打坐。每向人前﹐須做小﹑無心做大。坎離中﹑虎眠龍臥。不憎不愛﹐無人無我。又何愁﹑非災橫禍。自在逍遙﹐與云朋﹑霞友唱和。占淸閒﹐自家幾个。

○梅花引

贈白先生

脫塵子。逃生死。物外逍遙雲水似。起眞慈。起眞慈。暗助眞功﹐常常得自知。逗引蛟龍歸虎兕。水裏燈光明久視。結靈芝。結靈芝。攜去蓬瀛﹐專專獻我師。

○梅花引

贈眾師兄

子端提。龍蟠虎。莫使馬猿偸眼睹。气神蘇。气神蘇。海底靈龜﹐依從鼻吸呼。女奼嬰嬌雲裏聚。欲赴蓬瀛路上去。煉江湖。煉江湖。結就金丹﹐方知玉性孤。

○梅花引

贈老李先生

怎分曉。迷虛矯。愛戀家緣何日了。著塵囂。著塵囂。鐵做人人﹐遭他火院銷。猛悟無常非事小。跳出凡籠搜密妙。樂逍遙。樂逍遙。坎虎離龍﹐降來入玉瓢。

○憶王孫

和重陽眞人

心淸步步入玄門。意靜霰霰漑本根。驀地聽聞沒口論。性無昏。一點靈光萬劫存。

○憶王孫

長安云步去還來。萬朵金蓮火裏開。獨飲刀圭勝濁醅。兩三杯。滌盡凡心有甚災。

○憶王孫

麻衣紙襖度冬寒。暖閣紅鑪永不堪。認正些兒理端的。气神安。結就無爲九轉丹。

○憨郭郎﹝北曲﹞

贈重陽眞人侄王周臣

休要彊貪名利﹐休要戀妻男。免輪回﹐生死苦﹐做癡憨。淸淨自然明道﹐神气自相參。功成朝玉帝﹐跨云驂。

○金花葉

贈徐安神

欲要靈明瑩徹。向心上﹑速宜解結。便莫受﹑家緣火熁。棄妻男產業。逞俊寧如養拙。引龍虎﹑休教急切。自然悟﹑神仙妙訣。本來眞難滅。

○靑玉案

贈染何先生

無涯火院常籠罩。似醉夢﹐難分曉。賣弄惺惺非耍俏。爭財競气﹐戀妻男﹐算到底﹐終須掉。譬似無常坑窖了。便急急﹐搜玄妙。固養靈根眞火燎。澄澄湛湛﹐證元初﹐大藥就﹐天書詔。

○調笑令

和師韻贈張馬二公

調笑。論微妙。月內銀蟾端千跳。中宵日裏金雞叫。坎虎離龍圍繞。忽然撞著奼嬰召。共守丹鑪了了。

○調笑令

山峭。彩霞照。一顆神珠常吐耀。無窮瑞气長籠罩。更有祥煙裊裊。三淸專遣靑童詔。報道無爲功要。

此首與前一首原作一首﹐玆從律分爲二首

○四仙韻

卽減蘭

丘劉譚馬。幸遇風仙親教化。一別山東。雲水秦川興不窮。淸貧快樂。自在逍遙無做作。淸淨門庭。闡出家風合聖經。

○四仙韻

丘仙通密。隱迹磻溪人不識。通妙劉仙。永住終南屏萬緣。譚仙通正。志在淸貧修大定。三髻山侗。願處環墻也放慵。

○四仙韻

贈徐玄之

神翁苗裔。骨格非凡人怎比。猛捨家緣。物外搜尋玄上玄。天長地久。走玉飛金常在手。營養黃芽。道號從今稱碧霞。

○四仙韻

贈煙霞散人

謫仙猛悟。富貴榮華都不顧。攺變衣裝。道服云包傲帶長。擒猿捉馬。不騁容儀多婭奼。玉性無塵。相稱煙霞一散人。

○四仙韻

譚仙通正。悟徹長眞修玉性。馬鈺山侗。豁豁洋洋似害風。劉仙通妙。把握長生眞了了。通密丘仙。修養長春不夜天。

○四仙韻

處端通正。道號長眞眞上認。自在逍遙。摵碎巖前汲水瓢。處玄通妙。道號長生眞了了。愼勿先歸。且伴長春丘處機。

○四仙韻

山侗馬鈺。學道宜乎除愛欲。卻殢詩詞。怎得功成現紫微。如何猛悟。減字木蘭花裏訴。百拜詩魔。休似從前返倒何。

○四仙韻

詩詞作孽。妨我淸閒仙舉業。猛悟心驚。如向深淵履薄冰。便疏筆硯。卻與气神相眷戀。懶裏尋慵。無作無爲是馬風。

○四仙韻

別南京拆字

今拜別。住逍遙金玉宅。處門開。里人人不復來。金成寶。脈嬰兒擎瑪瑙。與山侗。去蓬瀛禮呂公。

○四仙韻

過靜遠鎭

兵辱我。戟叢中誰解禍。辯如鋒。木和同是夏公。今淸脫。兔日烏同作活。底然香。謝恩人魚鼓張。

○掛金燈

贈重陽師父侄王周臣

絕攀緣﹐心上生光瑩。朗然變化。無窮異景。這密妙﹑教賢省。內貌宜﹐手速整。悟後分凡聖。亙初靈明﹐火內正勁。鍛煉出﹑淸中靜。

○滴滴金

贈蔡公

水雲自在逍遙客。木金聚﹐更無隔。嬰奼從此認知識。看無中顏色。虎龍戰鬥曹溪側。鼎鑪內﹐煉黃白。大丹成就有誰嘗﹐蔡先生消得。

○徳報怨

贈吳知綱

急性更爲慢性。意靜自然心靜。憎愛兩俱忘。絕炎涼。虎繞龍蟠光瑩。丹結玉童邀請。舞袖出昆岡。赴蓬莊。

○金雞叫

化李仲達

撞著鯨鯢須索釣。拋香餌﹑時時引調。洋洋不顧迷波渺。休要相趖﹐與你如膠鰾。擲下金鉤常攪擾。如回首﹑牽歸玄妙。將來決定成仙了。朝拜三淸﹐出自我金雞叫。

○金雞叫

日日朝朝常報曉。誰知道﹑人人錯了。孳孳爲利貪虛矯。性命俱忘﹐財色心姦狡。惡業無涯陰徳少。將來事﹑一場不小。無常限滿酆都召。鬼使挐拏嗔﹐不悟我金雞叫。

○金雞叫

日日朝朝常報曉。徒人省﹑搜玄搜妙。孳孳爲善回光照。勘破浮生﹐便把家緣掉。九曲明珠安九竅。絲連蟻﹑火光頻燎。往來穿透功夫了。得赴蓬瀛﹐出自我金雞叫。

○金雞叫

火院中間常火燎。憂兒女﹑形容衰了。傍人替你生煩惱。投獻詩詞﹐萬望心明曉。不測無常非事小。悟來後﹑便搜玄妙。蓬萊雲路通關要。煉就金丹﹐出自我金雞叫。

○金雞叫

外騁惺惺非是俏。內修持﹑些兒最妙。眞如一點三光照。爇起心香。自有祥煙罩。李四髙人如悟曉。無中有﹑非常冥杳。胎仙舞袖麾靈耀。跨鶴騰空﹐出自我金雞叫。

○金雞叫

元是神仙何不曉。聽予勸﹑家緣事小。迷津苦海須當跳。一个靈明﹐免使塵籠罩。物外澄心通密妙。常淸淨﹑龍蟠虎繞。神丹結正騰輝耀。返老還童﹐出自我金雞叫。

○金雞叫

日暮殘輝何不曉。好收心﹑回光返照。宜乎急急搜玄妙。疾速修持﹐莫待西沈了。物外修仙非是矯。早認取﹑言鉤語釣。詩詞香餌吞些小。躍出迷津﹐悟得我金雞叫。

○金雞叫

入道已蒙相許了。火坑深﹑宜乎猛跳。男兒出語無虛矯。愼勿遲疑﹐休使傍人笑。斷制家緣回日早。休似鶴﹑畱言華表。從斯馬鈺登髙眺。奉勸吾兄﹐莫忘我金雞叫。

○金雞叫

三髻山侗閒失笑。離鄕井﹑無愁買惱。憂他性命無心了。終日哀人﹐忘了自家道。堪可垂鉤須索釣。且不免﹑廝煎打炒。耐羞耐恥頻頻告。謹勸賢家﹐早悟我金雞叫。

○金雞叫

許我年時來入道。想賢家﹑心無虛矯。勸公早早家緣掉。稍稍遲遲﹑做出諸宮調。若肯回頭保事好。樂淸閒﹑持杯歡笑。撫琴月下沈香裊。搜獲玄機﹐別有个金雞叫。

○神淸秀

寄看龐總管園趙公

些兒微妙非常好。猛焰裏﹑自然芝艸。玉虎與金龍﹐密護三田寶。丹成九轉靑童報。便授取﹑紫微宣誥。體掛六銖衣﹐跨鶴歸蓬島。

○道成歸

阮郎歸攺道成歸。修行人喜知。松峯影裏樂希夷。何須唱艷詞。奼嬰動﹐虎龍隨。云耕坎與離。三千功滿赴瑤池。神光相貌奇。

○道成歸

藏頭贈嶽秀才

年苦志不求奇。公尋者希。夷猛悟笑微微。華枉用機。予偃﹐嬰肥。宮祥瑞圍。傳心印謹相依。靈神自飛。

○迎仙客

日中烏﹐月中兔。走飛子午何曾住。虎隨龍﹐龍隨虎。東西來往﹐自是明瓊路。奼娘歌﹐嬰子舞。玉堂裏面金爲主。云爲朋﹐霞爲侶。逍遙自在﹐開闡全眞戶。

○系云腰

昆崳山上丹陽子﹐眞得得﹑遇風仙。今生相應前生約﹐訪秦川。居地肺﹐結良緣。離淸坎靜水生火﹐嬰奼睡﹐虎龍眠。神凝气聚靈光現﹐駕雲軒。透祥煙。去朝元。

○登仙門

師也師也。重陽師也。處玄機﹐靜中淸也。起金蓮﹐玉花社﹐有誰知也。化人人﹐漸歸道也。這扶風﹐非開悟﹐亦非愚也。辧假眞﹐稍能明也。細尋思﹐心豁暢﹐略無疑也。想師範﹐沒人過也。

○登仙門

難也難也。捨家難也。絕愛憎﹐屏塵難也。處無爲淸靜﹐有始終難也。譬如死﹐又何難也。論玄元﹐談微妙﹐要人聽也。但小童﹐肯來詢也。便須當﹐開言路﹐與其進也。我不能﹐保其往也。

漸悟集卷下

○十報恩

本名瑞鷓鴣

山侗一願報師恩。物外生涯世罕聞。鍛煉玉鑪三澗雪﹐修完金鼎一溪云。蛟龍宜向火中漑﹐猛虎堪於水裏焚。一粒神丹光透壁﹐不神神彩獨超羣。

○十報恩

山侗二願報師恩。立誓修行志煉心。火焰滅除火養木﹐水銀枯盡水生金。木金三間通玄路﹐水火同流結寶岑。久視大丹成不漏﹐攜雲歸去絕升沈。

○十報恩

山侗三願報師恩。鍛煉靈胎在玉京。鉛汞烹煎先有驗﹐虎龍交媾豈無聲。三光並秀超三味﹐五嶽同峯出五行。三五丹成眞造化﹐自然云步訪蓬瀛。

○十報恩

山侗四願報師恩。天地收來入寶瓶。日月山川添壯觀﹐虎龍嬰奼得安寧。淸輕濁重陰陽正﹐博厚髙明品物靈。赫赤丹成全性命﹐超然跨鶴過天庭。

○十報恩

山侗五願報師恩。酒色气財誓不侵。便把日烏先趕退﹐次將月兔更牢擒。月輪重顯無圓缺﹐日色增輝沒縮沈。功滿丹成何處去﹐得超云漢絕陽陰。

○十報恩

山侗六願報師恩。坦蕩逍遙不惹塵。識破假軀端的假﹐研窮眞性的端眞。方知可道非常道﹐始覺不神所以神。淸淨丹成乘赤鳳﹐大羅天上賞長春。

○十報恩

山侗七願報師恩。掌握虛無死水銀。滿目牛羊當道臥﹐一軒風月證人純。淸淸淨淨難迷假﹐淨淨淸淸易見眞。龍虎丹成無九轉﹐自然永永做仙人。

○十報恩

山侗八願報師恩。返覆陰陽仗煉烹。火降水升拋雪浪﹐龍吟虎嘯發雷聲。玉鑪瑞雪重重結﹐金鼎祥光靄靄生。無價丹成無老死﹐長生路上法身輕。

○十報恩

山侗九願報師恩。意淨心淸路坦平。便把無爲爲造化﹐不憑有作作經營。恰如逗引龍和虎﹐還似般調奼與嬰。活樂丹成蓬島去﹐和公師叔遠來迎。

○十報恩

山侗十願報師恩。劈碎金枷玉杻情。久視門中修久視﹐長生路上得長生。昏昏默默澄澄湛﹐杳昔冥冥淨淨淸。響喨丹成蓬島去﹐重陽師父遠來迎。

○十報恩

述懷

利名場上沒縈牽。人我叢中絕焰煙。舉意遊山山嶺上﹐興心樂水水雲邊。往來飄逸孤如鶴﹐去住安閒靜似蟬。據此逍遙能有幾﹐從教人道活神仙。

○十報恩

上街求乞

人人休惜一文錢。好與貧兒且結緣。暗暗還賢增萬倍﹐明明助我養三田。舍慳自是開心地﹐割愛方能達妙玄。一日悟來離苦海﹐逍遙物外共修仙。

○十報恩

勉門人

道人活計不相侵。各自衣餐各自尋。莫爲閒言閒鬥气﹐休爭俗事俗縈心。搜玄絕慮龍隨虎﹐索隱記機水養金。淸淨色身全法體﹐一鑪丹熟步瑤岑。

○十報恩

道友問在家能修行否

神仙要做戀妻男。忙裏偸閒道上參。淸淨門庭無意認﹐淫情術法入心貪。欲求家道兩全美﹐怎悟寂寥一著甘。莫待酆都追帖至﹐早歸物外住云庵。

○十報恩

贈李校尉

一身便做个丹丘。於內常常雲水遊﹐離坎交宮眞子午﹐甲庚易位沒春秋。五行四象皆無用﹐三島十洲卻有由。功行無虧云鶴引﹐大羅天上列仙儔。

○十報恩

遇禁煙道友索

禁煙禁火禁心猿。眞息調來永永綿。雲水不遊芳艸徑﹐身心豈著杏花天。爲人勿作墳中鬼﹐學我能修物外仙。異日大丹成九轉﹐騰空何必打秋千。

○十報恩

贈陘陽張書表

六旬有四卦將休。猛悟灰心離俗遊。訪我搜眞歸正覺﹐搜玄索隱做持修。頭分丫髻雲霞友﹐手顯擎拳風月儔。稽首更明珍重理﹐自然得去赴瀛洲。

○十報恩

贈段先生

公物外好生涯。火相逢結大砂。女盤桓看大藥。牛哮吼戲靈葩。云鋪地丹鑪赫﹐子觀天碧眼華。有三生君省悟﹐中無事步煙霞。

折段字起

○十報恩

寧海長春庵主姜公﹐同眾道友憐予行步艱難﹐造一奚車。工旣成﹐日就福山來投﹐故作是詞以報焉

靑牛白鹿與黃羊。穩駕雲輿晝夜忙。運載乾坤常會合﹐推般日月永交光。法輪響喨投玄窟﹐云輅玎璫入道場。九轉功夫如省悟﹐自然得繼馬丹陽。

○十報恩

文登縣黃籙醮﹐贈道眾

昆崳三髻馬風歌。得遇修仙厭事多。我處無爲酬本願﹐人求追薦苦相魔。加持助醮居環堵﹐救拔亡靈上大羅。滯魄孤魂誠有幸﹐一齊超度喜無過。

○十報恩

一從得遇樂淸貧。忻住環墻怕惹塵。煉气气和神戀气﹐願神神爽气安神。宰公請我求追薦﹐小子慈心奉善因。救拔亡靈超上界﹐孤魂滯魄總朝眞。

○爇心香

本名行香子夫婦分離

你是何人。我是何人。與伊家﹑元本無親。都緣媒妁﹐遂結婚姻。便落癡崖﹐貪財產﹐只愁貧。你也迷塵。我也迷塵。管家緣﹑火裏燒身。牽伊情意﹐役我心神。幸遇風仙﹐分頭去﹐各修眞。

○爇心香

上街化導

師父重陽﹐眞个眞師。教馬鈺﹑專做貧兒。生涯淸淨﹐活路無爲。應撫心琴﹐調龍虎﹐飲刀圭。誓不山東﹐緣在關西。且和光﹑混俗隨時。﹡籬閒把﹐惟望人知。願不蚤歸﹐休空過﹐疾修持。

○爇心香

示眾師兄

未至丹陽﹐怎敢爲師。對同流﹑說破些兒。長生妙處﹐似有施爲。聚五采云﹐五行气﹐五方圭。酉雉生東﹐卯兔生西。是木金﹑間隔之時﹐淨中意會﹐淸裏心知。願早淸心﹐早淨意﹐早行持。

○爇心香

勸眾師兄求乞殘餘

物外飄蓬。餒在其中。驀然聞﹑撞動齋鐘。殘餘求乞﹐禱告玄宗。念出家兒﹐無家地﹐道家窮。麻麥充餐﹐消滅屍虫。覺虛心﹑實腹和衝。嬰兒跨慮﹐奼女騎龍。在虛無中﹐來無迹﹐去無蹤。

○爇心香

悟道翛然。出世因緣。但聞人﹑修建齋筵。長舒臂膊﹐立在傍邊。便乞殘羹﹐覓殘飯﹐度殘年。無恥無羞﹐滅火消煙。便畱心﹑搜妙搜玄。闡開玉蕊﹐攢結金蓮。覺气神淸﹐精神秀﹐做神仙。

○爇心香

贈王五先生送環墻內飲膳

教去當除﹐爭辦齋廚。弟兄懣﹑錯用功夫。不如休歇﹐早認元初。便覓云根﹐尋云腳﹐履云衢。喘息如龜﹐似有如無。覺沖和﹑來往寬舒。斡旋山嶽﹐呼吸江湖。得產仙胎﹐成仙質﹐赴仙都。

○爇心香

詠香

不爇沈香。閒爇心香。布仁風﹑處處聞香。人人向善﹐个个崇香。願處無爲﹐常淸淨﹐自然香。妙洞云香。虎嘯噴香。更龍吟﹑吐出馨香。玉爲寶篆﹐金結丹香。得赴蓬瀛﹐超三界﹐獻眞香。

○爇心香

詠鶴

𨿽處雞羣﹐如鳳﹡﹡。自丁令﹑化現如斯。霜毛朱頂﹐玉羽瓊肌。唼太湖萍﹐潭鼻粟﹐唳云霓。朝戲芝田﹐夕飲瑤池。待五喬﹑來控當歸。舞吳市顯﹐乘衛軒奇。便指蓬壺﹐朝金闕﹐赴丹墀。

○爇心香

勸世

顏貌蒼蒼﹐髭鬢斑斑。愈遇迷﹑嫉妒貪慳。不憂自己﹐撫謂妻男。便巧心生﹐無心肯﹐放心閒。苦海波中﹐火院常耽。運機謀﹑積業如山。不求大道﹐一向癡頑。算有誰知﹐修仙易﹐養家難。

○爇心香

善惡報

造惡之人﹐凶橫無過。細尋思﹑最易柰何。生遭官法﹐死見閻羅。向獄兒囚﹐碓兒搗﹐磑兒磨。積善之人﹐恭順謙和。細尋思﹑卻總輸他。難收黑簿﹐怎入刑科。更神明祐﹐家門慶﹐子孫多。

○爇心香

題仵先生東廊

六月嚴凝﹐臘月炎蒸。這眞功﹑顚倒分明。陽中陰極﹐陰裏陽生。出五行中﹐誰行到﹐我行程。萬朵金蓮﹐火裏常榮。水中看﹑紅焰升騰。兩般攢聚﹐一性圓成。便戴三花﹐梳三髻﹐禮三淸。

○爇心香

贈張劉二都料

奉勸淸河﹐酷告彭城。曁諸公﹑休苦勞神。速離火院﹐早出迷津。縱水雲遊﹐歸物外﹐作閒人。端的修行﹐洗滌心塵。以云朋﹑霞友爲親。研窮久視﹐講論長生。便悟玄玄﹐通妙妙﹐得眞眞。

○爇心香

謝興平縣李公翁母﹐布施一子學道

布施非凡﹐出俗因緣。捨嬌兒﹑入道搜玄。人人稱善﹐个个稱賢。便遠揚名﹐名揚遠﹐出秦川。父母深恩﹐要報聽言。我人除﹑擒捉心猿。气通八脈﹐功滿三田。救九玄尊﹐七祖父﹐共成仙。

○爇心香

客人樊公索

三髻山侗。嘆个樊公。販淄礬﹑苦海波中。要除煩惱﹐助一帆風。便棄繁華﹐離燔火﹐出凡籠。眞个逍遙﹐眞不迷蒙。守眞淸﹑眞淨眞功。眞眞相濟﹐眞性玲瓏。便得眞風﹐成眞趣﹐顯眞容。

○爇心香

贈彭官人

昨日官人﹐今日仙儔。悟浮生﹑水上浮漚。忽生忽滅﹐難保難畱。便做風狂﹐成風雅﹐騁風流。心意淸閒﹐雲水遨遊。以气財﹑酒色爲讎。法名得得﹐道號休休。認本來如﹐無來去﹐好來由。

○爇心香

贈扶風縣楊公馬公

但願人人﹐識破浮生。速抽身﹑猛棄塵情。休妻別子﹐絕利忘名。便灑然惺﹐豁然悟﹐頓然明。虎嘯龍吟﹐气爽神淸。做眞修﹑汞煉鉛烹。心平行滿﹐丹結功成。得跨云霓﹐朝玉帝﹐住蓬瀛。

○爇心香

岐陽鎭張同監問修行

休問因緣﹐各做修行。古人言﹑兩句堪聽。人人有分﹐个个圓明。但事情疏﹐心情淨﹐達長生。元气盈盈﹐大法成成。﹡初觀﹑日月停停。光輝瑩瑩﹐龍虎平平。覺本眞眞﹐常寂寂﹐永寧寧。

○爇心香

贈閻知宮

此个知宮﹐本是神仙。外修持﹑錯了因緣。聽予勸化﹐索隱搜玄。便棄繁華﹐離塵境﹐訪林泉。淨意情心﹐耕種丹田。更常常﹑煉息綿綿。命燈燦爛﹐性月團圓。待行功成﹐超達去﹐得升天。

○爇心香

寄白水馮公淄陽長老

白水馮公。寧海扶風。更淄陽﹑長老仙翁。三人一意﹐一志三通。便剿妖魔﹐擒猛虎﹐捉蛟龍。俗慮俱忘﹐眞气和衝。得自然﹑曉達靈蹤。金丹燦爛﹐玉性玲瓏。待行功﹐超上界﹐住蓬宮。

○爇心香

寄柳巨濟學錄

奉勸書生。早悟浮生。捨榮華﹑物外遊行。無思無慮﹐無愛無憎。便縱閒心﹐尋霞友﹐訪云朋。常處常眞﹐常淨常淸。做修持﹑自是靈明。鉛爲汞藥﹐汞乃鉛精。煉大丹成﹐乘鸞去﹐赴蓬瀛。

○爇心香

贈三水三老先生

猛悟無常﹐頓絕慳貪。脫輪回﹑戀甚妻男。出離火院﹐放肆婪耽。更頭如蓬﹐面如垢﹐語如憨。萬事俱忘﹐志煉行庵。滅屍虫﹑敷布云曇。幽微窮究﹐道徵相參。便講玄玄﹐搜六六﹐論三三。

○爇心香

贈靈陽子李大乘

悟徹陽元。便把陽牽。要陽陽﹑徹地通天。陽穿八脈﹐陽透三田。覺一陽周﹐一陽就﹐一陽全。水養靈煙。火養靈泉。更靈靈﹑眞秀相傳。靈砂無漏﹐靈物牢堅。便結靈光﹐成靈寶﹐做靈仙。

○爇心香

贈華亭張大悟

大悟之人﹐能放心閒。棄利名﹑愛海恩山。食無求飽﹐居不求安。更不狂思﹐不下忽﹐不髙攀。協气橫橫﹐甘露珊珊。用牛羊﹑車載循還。坎離交結﹐龍虎盤桓。得至精微﹐水精熱﹐火精寒。

○爇心香

華亭縣西庵主王公請住方丈

誓戒肥甘﹐欣气餘殘。以惺惺﹐變作癡憨。不居方丈﹐不住華軒。把浴堂來﹐爲睡室﹐且彎跧。外樂無心﹐內養眞顏。嘆塵中﹑獨占淸閒。將來功滿﹐離了凡間。向大羅天﹐雲霞洞﹐列仙班。

○悟黃粱

本名燕歸梁

詞名本是燕歸梁。無理趣﹐忒尋常。馬風思憶祖純陽。故更易﹐悟黃粱。百年一夢暫時光。如省悟﹐棄家鄕。常淸常淨處眞常。累功行﹐赴蓬莊。

○悟黃粱

終南居環堵

董宣彊項豈尋常。如燕頷﹐卽非殃。掀髯虛長不名瘡。無破處﹐又何妨。道家貧後計多方。無腋袋﹐用皮囊。搘頤懸掛度炎涼。裏面有﹐萬般香。

○悟黃粱

贈興平楊先生

密密相傳理最深。向水裏﹐自生金。个人無口解哦吟。能云步﹐曳云襟。尋思今古修仙道﹐今如古﹐古如今。古今難得遇知音。知音者﹐似予心。

○戰掉醜奴兒

本名添字醜奴兒紫極宮加持﹐忽聞左右宰豬之聲﹐因作是詞

萊州道眾修黃籙﹐各各虔誠。無不專精。邀我加持默念經。救亡靈。柰何鄰捨屠魁劊﹐不顧前程。宰殺爲生。豬痛哀鳴不忍聽。最傷情。

○戰掉醜奴兒

贈醮首劉大官

彭城兄弟皆官樣﹐富貴之家。酷好榮華。未解回心悟落花。路途差。吾親若肯搜玄理﹐別有生涯。鑪煉丹砂。大藥燒成迸彩霞。泛仙槎。

○戰掉醜奴兒

贈劉叔建馬長吉

吾親叔建並長吉﹐兩个同監。來解婪耽。來往奔波名利貪﹐似癡憨。勸他早把元陽整﹐戀甚妻男。卓个云庵。一句玄言匪俗談。離塵參。

○戰掉醜奴兒

贈萊州平等會首

世傳斑竹佳人淚。語話皆非。因擊三尸。血染斑斑事最奇。馬風知。專投正直無私杖﹐休笑輕微。最好閒攜。屏盡妖魔玉性輝。赴瑤池。

○戰掉醜奴兒

詠筇杖

願君妝點逍遙客﹐鶴膝同隨。閒步云霓。笑傲淸風明月溪。樂希夷。海蘆尙有三三節﹐陽數明知。與道相宜。好伴雲遊風馬兒。莫推辭。

○戰掉醜奴兒

自嘆

念身破舊如茅舍﹐雨漬風掀。惹火招煙。鼠﹡蛇鉆柱腳偏。悉牢堅。遇師變作銀霞洞﹐修整云軒。懸掛珠簾。賞玩光明不夜天。決成仙。

○戰掉醜奴兒

悟來修煉身中寶﹐不騁髯掀。惟喜沈煙。施布仁風無黨偏。願心堅。勸人識破浮生夢﹐戀甚華軒。更不觀簾。隨我扶搖入洞天。做神仙。

○戰掉醜奴兒

自戒

我因醉裏曾疏脫﹐誓不銜杯。識破浮財。气不閒爭色怎埋。免非災。重重得遇修行做﹐洗滌靈臺。保護靈胎。直待靈珠變个孩。赴蓬萊。

○戰掉醜奴兒

前生不種今生福﹐求乞街前。凍餒﹡邅。心似湯鍋沸鑊煎。願哀憐。明明捨一文錢與﹐暗暗還賢。最大因緣。自古慈悲總做仙。不虛言。

○戰掉醜奴兒

茶來酒去人情事﹐匪道根由。惟獻惟酬。酒去無茶回奉休。便爲讎。憐貧設粥非求報﹐建徳如偸。更好眞修。定是將來看十洲。步雲遊。

○戰掉醜奴兒

卹饑共設三冬粥﹐稽首諸公。但願家丰。些小慈悲米濟窮。好那容。道心長在常行善﹐性命圓融。自是心通。縛馬擒猿引虎龍。赴蓬宮。

○戰掉醜奴兒

世人个个便宜愛﹐爭要便宜。半使心機。贏得便宣卻是虧。少人知。勸他好把便宜捨﹐建徳施爲。非是遇癡。暗積洪禧達紫微。做仙歸。

○戰掉醜奴兒

浮雲聚散如財物﹐不義之財。休要貪來。那底招殃惹禍災。好生乖。不如心地行平等﹐各不傷懷。遠勝持齋。定是將來免落崖。赴蓬來。

○戰掉醜奴兒

三冬設粥宜長久﹐歲歲如然。惻隱心堅。種下今生眞福田。不虧賢。𨿽然出了些兒米﹐獲福無邊。積行功圓。定是將來證果仙。上靑天。

○戰掉醜奴兒

齋前收拾行香火﹐供養饑貧。當辦辛勤。決定於中隱好人。莫相輕。我今已得眞消息﹐說與人聽。須要虔誠。恭謹如同祭祀神。遇眞眞。

○戰掉醜奴兒

街頭凍餒求乞者﹐歡喜哀憐。供養如仙。惟恐中間隱聖賢。要精專。勝如修建千壇醮﹐別種因緣。福行周圓。定是將來步碧蓮。去朝元。

○戰掉醜奴兒

三冬設粥當周急﹐饑者堪憐。美事堪傳。他處人聞此善緣。亦如然。濟貧拔苦慈悲福﹐功徳無邊。勝爇沈箋。定是將來得上天。做神仙。

○戰掉醜奴兒

當廚聽取扶風勸﹐煮粥休稀。稠厚些兒。愼勿謾他人肚皮。起慈悲。朝朝日日心休倦﹐好趁辰時。兼解寒威。積此眞功莫要虧。得洪禧。

○戰掉醜奴兒

慈悲道友憐貧乏﹐設粥三冬。總獲眞功。更啟虔誠有始終。遂年供。惠而不費人聞得﹐但願家丰。肯濟貧窮。管取將來不落空。赴仙宮。

○戰掉醜奴兒

千門萬戶人聽勸﹐好結良因。卹念饑人。共設三冬粥濟貧。福彌臻。一抄半撮慈悲米﹐功行非輕。遠勝看經。惻隱之心達玉京。注仙名。

○戰掉醜奴兒

風刀雪箭三冬苦﹐當卹貧兒。身上無衣。口裏無餐常抱饑。忒孤恓。人人正好修功徳﹐當起慈悲。拯溺扶危。設粥都來百日期。立仙梯。

○戰掉醜奴兒

冬天設粥﹐益利甚多。煩孫公副正畱心﹐無令斷絕﹐甚荷。奉呈小詞二闋

三冬設粥來宮觀﹐善事光臨。休起愁心。悟取慈悲行最深。足人欽。休生倦怠常寧耐﹐勝爇檀沈。妙處閒尋。水火相生玉裏金。上瑤岑。

○戰掉醜奴兒

孫公副正居何處﹐紫極之宮。待客謙恭。髙下相看動已躬。似張弓。勸賢早認眞修煉﹐斡運靈宮。省可恭恭。錦箭如絲射寶躬。不須弓。

○離苦海

本名離別難謹繼重陽師父韻

緣遇離苦海﹐修眞寂眞寥。向眞風裏捉眞飆。種琪瑤眞眞﹐瑞滿靑霄。引眞个玉兔﹐眞个金難﹐自是能消。更收聚眞龍眞虎﹐繚繞眞象肯偏饒。眞恍惚﹐直彰昭。見眞嬰眞奼相招。訪眞離眞坎眞處﹐要眞眞相濟服靈苗。忽結亙古眞容﹐因眞淸淨﹐功力和調。蓬島去﹐拜禮重陽師父﹐永逍遙。

洞玄金玉集卷之七

○斗修行

本名鬥百花犯正宮

同流宜斗修行﹐斗把剛彊摧挫。斗降心忘﹐酒色財气人我。斗不還鄕﹐時時斗悟淸貧﹐逍遙。放慵閒過。斗要成功果。斗沒纖塵﹐斗進長生眞火。斗煉七返九還﹐燦爛丹顆。斗起慈悲﹑常常似斗無爭﹐鬥早得攜雲朵。

○搗練子

贈雲中子蘇鉉

雲中子﹐是蘇公﹐聽予休要頭髼松。頂華陽﹐巾九峯。當行化﹐代山侗。雲遊西北訪崆峒。闡善緣﹐立教風。

○搗練子

勸眾師兄訪道

馬風子﹐未通玄。性昏識昧不翛然。倚仗予﹐枉了賢。聽予勸﹐莫推延。速當離我便參禪。就有道﹐而正焉。

○搗練子

離塵

離塵綱﹐出凡籠。髼頭垢面類愚蒙。眼如盲﹐耳如聾。金爲箭﹐玉爲弓。木人射透水晶宮。赴蓬瀛﹐玉路通。

○搗練子

贈中條山無爲子

志爲劍﹐慧爲刀。石娥劈玉見金鰲。戲靑蓮﹐躍碧濤。刀圭飲﹐勝香醪。六三公子著緋袍。系云腰。萬萬遭。

○搗練子

華州王待詔乞詞

王待詔﹐善傳神。日常心意在他人。便都忘﹐自己身。如省覺﹐出迷津。逍遙坦蕩囉哩淩。樂淸閒﹐得悟眞。

○搗練子

贈淸淨散人

休執拗﹐莫癡頑。休迷假相莫慳貪。休起愁﹐莫害慚。聽予勸﹐訪長安。逍遙坦蕩得眞歡。守淸淨﹐結大丹。

○搗練子

贈京兆藍黨謝敬人

休執著﹐莫貪求。心頭休要起閒愁。住行處﹐常自由。能如此﹐應眞修。擒猿捉馬煉霜球。行功成﹐赴十洲。

○搗練子

贈李舍人

張都料﹐最奔波。蓋因手作忒僂儸﹐惹僂儸﹐沒柰何。聽予勸﹐離巢窩。閒閒閒裏煉沖和。得眞修﹐止大羅。

○搗練子

贈終南三道友

張謙天﹐慕子遷。李公實等戀家緣。怎生得﹐通妙玄。離俗海﹐水雲邊。會仙莊上種金蓮。行功成﹐性月圓。

○搗練子

贈三水賈仙

炎炎火﹐滚滚湯。中間一點忒淸涼。更玲瓏﹐分外香。生祥瑞﹐吐祥光。瑞祥光彩結紅霜。產胎仙﹐現玉皇。

○搗練子

贈醴泉三畢先生

外休著﹐外休搜。外邊並沒好因由。外無眞﹐外事休。內堪補﹐內塡修。內中淸淨水雲遊。內光明﹐內貌周。

○搗練子

隴州蕭防判言﹐將來宜人分娩﹐是兒是女﹐有無災難﹐索詞

好性子﹐好性懷。不須香火不須齋。戴云包﹐免了災。內修个﹐不凡胎。忘機絕慮屏塵埃。產靈童﹐有大才。

○搗練子

贈華亭完顏知縣

知縣女﹐个眞眞。年將二六樂天眞。敢求乞﹐任求眞。天賦性﹐慕修眞。將來功滿內全眞。跨祥雲﹐禮上眞。

○搗練子

密州李節副求拄杖

靈壽杖﹐寄何人。隴西節副撥紅塵。剔開道﹐離苦津。常攜執﹐求爲親。擒猿捉馬气和神。挑圓相﹐現本眞。

○搗練子

靈壽杖﹐獻夫人。撥開世綱易開塵。助行步﹐出愛津。打有著﹐拄爲親。敲昏琢暗求淸神。挑明月﹐顯至眞。

○搗練子

贈五會道眾

心平等﹐壽延長。修完七寶聚三光。悟全眞﹐萬事忘。玉花綻﹐金蓮芳。馨香滋味滿齋腸。行功成﹐現玉皇。

○搗練子

贈寧海州於淸一

玄中妙﹐沒言傳。勸君休縱馬猿顚。爇心香﹐達聖賢。聖賢喜﹐賜良緣。暗中細細剔根源。性靈靈﹐得做仙。

○搗練子

贈文登馬彥髙

長壽酒﹐安樂杯。能醫百病正當時。助淸吟﹐樂道歸。將進酒﹐鳳銜杯。香山會上惜芳時。醉仙吟﹐月下歸。

○搗練子

贈張無塵先生

擒云馬﹐縱云驂。行歌蹈舞放婪耽。任傍人﹐笑我憨。明六六﹐悟三三。三三六六味香甘。廣收拾﹐不屬貪。

○臨江仙

和趙殿試

訪庚辛成造化﹐常淸淨童顏。哉表裏得翛然。生眞水紖﹐去復牽還。子投賢賢不面﹐庵辱教來幹。分修煉在三關。人眞宿契﹐悟放心閒。

拆木字起

○臨江仙

和無名先生韻

玉往來神气住﹐翁穩跨靑驑。風譚氏與劉丘。心歸正覺﹐个本環洲。火相生鉛汞結﹐人已達淸幽。侗不日上雲頭。風牢把捉﹐下好吞鉤。

拆金字起

○淸心鏡

本名紅窗迥

我當初﹐爲庵主。勤勤接待﹐云朋霞侶。時時地﹑疏遠塵緣﹐漸漸成覺悟。悟心開﹐便得遇。本師遣我﹐專來化度。闡妙玄﹑穿鑿愚迷﹐要薦歸蓬府。

○淸心鏡

善芽生﹐爲庵主。終日相陪﹐不凡之侶。得自然﹑獲種良緣﹐覺心頭開悟。心頭開﹐決遭遇。端的修持﹐更憑師度。應仙舉﹑功行無虧﹐跨雲歸紫府。

○淸心鏡

得遇

遇風仙﹐論長便。棄掉妻男﹐不宜再面。向物外﹑坦蕩逍遙﹐離眾生識見。大丈夫﹐志勇猛。肯爲酒色﹐財气荏苒。仗慧刀﹑割斷攀緣﹐修胎仙出現。

○淸心鏡

棄家

解名韁﹐敲利鎖。愛海恩山﹐一齊識破。棄家緣﹑路遠三千﹐似孤云野鶴。有勝心﹐忒煞大。今日對眾﹐須當說過。啀寂寥﹑忍辱淸貧﹐更不許兩个。

○淸心鏡

樂眞風

馬風風﹐風得好。擺脫家緣﹐無煩無惱。自今後﹑不作猖狂﹐便一心辦道。淨神鑪﹐淸丹竈。煉汞烹鉛﹐屏除陰耗。一陽生﹑大藥靈靈﹐有分居蓬島。

○淸心鏡

嘆前非

初出家﹐訪道友。恰似猛虎﹐下山遊走。未曾經﹑鍛煉頑心﹐輕觸著哮吼。炫多能﹐誇好手。抄錄名方﹐專行拯救。平胃散﹑𨿽則全無﹐窮气藥煞有。

○淸心鏡

喜今是

法燭兒﹐任來爇。無我無人﹐煙消火滅。專修个﹑忍辱神仙﹐肯是非分別。無嗔怒﹐無喜悅。拍拍塞塞﹐滿懷冰雪。自然得﹑心地淸涼﹐怎教我發熱。

○淸心鏡

搜己過

搜己過。搜己過。自入道來﹐別無大過。只不合﹑說破玄機﹐是十分罪過。自知過﹐自知過。要免前愆﹐將功補過。處無爲﹑心起眞慈﹐望聖賢恕過。

○淸心鏡

祖庵環堵

一蓮池﹐二霞友。三松四檜﹐五株垂柳。卓環墻﹑圍繞云庵﹐屏繁華內守。靑龍飛﹐白虎吼。玉奼金嬰﹐自然淸秀。超造化﹑結就神珠﹐待聖賢來成就。

○淸心鏡

詠長安

論長安﹐多美事。端的日有﹐三仙向市。滿城人﹑半做經商﹐半修煉眞气。壽長人﹐最多矣。因知罪福﹐早閒心地。興善緣﹑年例何如﹐見千道會起。

○淸心鏡

寄譚劉丘三師兄鹿衣

長眞兄﹐劉丘弟。長生長春﹐法親同輩。顯懶衣﹑體掛鹿皮﹐本師教恁地。弟云包﹐兄丫髻。早悟三覺﹐一通明義。我願心﹑普化羣迷﹐拯內容出世。

○淸心鏡

贈鐵李先生

隴西公﹐苦得別。六月鑪頭﹐掉錘打鐵。養渾家﹑都要淸閒﹐獨自受炙熁。火燒瘡﹐汗滴血。萬苦千辛﹐何時是徹。馬風風﹑誘引回頭﹐向道門中休歇。

○淸心鏡

悟冤親﹐猛離別。男兒志气﹐斬釘截鐵。水雲遊﹑誓不回眸﹐趖火院逼熁。得淸涼﹐無汗血。淸淨玉壺﹐自然瑩徹。覺亙初﹑一點靈靈﹐絕塵緣心歇。

○淸心鏡

贈老程先生

這程公﹐頓然悟。家有六子﹐六賊之數。細尋思﹑總是冤家﹐便不宜團聚。棄紗巾﹐冠戴取。捉住馬猿﹐易調龍虎。待一朝﹑丹藥靈靈﹐跨祥鸞歸去。

○淸心鏡

贈京兆周七官

周官人﹐家豪富。長安通檢﹐最爲上戶。十年間﹑興廢何如﹐無札錐去處。嘆利名﹐不堅固。使我灰心﹐轉生開悟。行大道﹑一志無移﹐修不來不去。

○淸心鏡

寄長春丘師兄

君樂山﹐予樂水。樂水樂山﹐算來何濟。都不如﹑淨意淸心﹐煉沖和眞气。坎離交﹐木金戲。產無影奼嬰﹐五明宮裏。便頓覺﹑丹結靈靈﹐得眞歡無比。

早來因戲水﹐頓釋其非﹐復作此詞以示堂下﹐恐有執著者。

○淸心鏡

贈小李仙

李宜僧﹐僧學道。道要玄機﹐日常尋討。討論得﹑常淨常淸﹐淸心意最好。好降心﹐心塵掃。掃除淨﹐自是通明祕奧。奧旨在﹑走玉飛金﹐金玉結丹寶。

○淸心鏡

贈鄠縣小楊仙

修行人﹐先禁眼﹐見他婦女﹐不宜顧盼。牢擒捉﹑意馬心猿﹐休緩縵緩縵。我人除﹐事情簡。淸貧柔弱﹐逍遙散誕。謹遵依﹑國法天條﹐永不犯不犯。

○淸心鏡

寄西庵李法師

李法師﹐聽予勸。休苦哀人﹐自先救援。把心燈﹑剔正光明﹐照个中宮殿。大丹成﹐功夫徧。惺灑靈童﹐自然出現。等紫書﹑玉詔來宣﹐訪瑤臺閬苑。

○淸心鏡

贈嚴先生

大丈夫﹐眞烈士。斬釘截鐵﹐一心無二。做修行﹑誓不還鄕﹐遇危難發志。淸淨中﹐玄妙至。日月交光﹐虎龍參時。飲刀圭﹑保養神丹﹐應重陽奧旨。

○淸心鏡

贈侯明一

侯姑姑﹐心開悟。六旬有九﹐才方修補。眾人言﹑晚了時光﹐馬風道未暮。气不斷﹐神可固。先把馬猿﹐用功擒住。自然得﹑性命停停﹐管成仙歸去。

○淸心鏡

京兆全眞庵

皮張仙﹐修造主。一身兩役﹐兼爲化主。修庵捨﹑獨辦一間﹐禱長安施主。論修行﹐分賓主。悟取气神﹐與身爲主。是性命﹑速了根源﹐做蓬萊洞主。

○淸心鏡

贈長安李先生

李先生﹐忒執拗。全眞堂下﹐最難訓教。學修行﹑不尙扶犁﹐道我咱偏好。再三勸﹐再四告。認取五色祥雲﹐自然耕道。種紫芝﹑燦爛靈光﹐便得歸蓬島。

○淸心鏡

贈薛道淸

做修行﹐細搜刷。淸淨家風﹐便是大乘妙法。下無爲﹑無作眞功﹐心鏡上摋抹。自然明﹐自然達。把九玄七祖﹐盡行救拔。向蓬瀛﹑坦蕩逍遙﹐冠裳似菩薩。

○淸心鏡

贈劉先生

个靑牛﹐引白犢。向曹溪深處﹐往來相逐。更時時﹑臥月眠云﹐疏凡間艸木。餐三陽﹐投九畜。子母溫柔﹐免勞看牧。待一朝﹑得赴蓬瀛﹐顯本來面目。

○淸心鏡

贈魏害風

風姑姑﹐懷祕奧。意淨心淸﹐頭頭是道。自然得﹑眞樂眞歡﹐並無些煩惱。不諂詐﹐不倨傲。玉花叢裏﹐結成金寶。便等候﹑紫詔來宣﹐應通明仙號。

○淸心鏡

贈孫可道

孫先生﹐能放下。兀兀騰騰﹐通眞棄假。處心與﹑萬物無私﹐略無些諂詐。樂淸貧﹐得淸雅。逗引靈童﹐惺惺灑灑。到如今﹑好結善緣﹐水雲遊行化。

○淸心鏡

聞吳解元昆仲身化

嘆浮生﹐心灰盡。小吳解元昆促﹐少年淸俊。又爭知﹑半月中間﹐便一齊殂殞。人還悟﹐人還省。撇下家緣﹐完全性命。眞淸淨﹑脫免輪回﹐得長生有準。

○淸心鏡

興平郭姑來投全眞堂下修行

郭姑姑﹐男子志。割拚塵淸﹐畏其生死。遠本夫﹑縫合陰門﹐自古今無二。愼其終﹐如其始。自有堅賢﹐暗中提爾。處無爲﹑淸淨徹頭﹐同麻姑居止。

○淸心鏡

蒲城陸先生

嘆个人﹐破舊罐。不顧危亡﹐更把道門相玩。尙由自﹑不悟前愆﹐怎免他大難。聽予言﹐休著絆。恩愛塵情﹐一刀兩段。銷舊業﹑再做修持﹐博馬風照管。

○淸心鏡

頭如蓬﹐面如垢。萬事俱忘﹐心無塵垢。恣情慵﹑放肆婪耽﹐乞殘餘展手。幸知無﹐寧著有。無無亦無﹐神丹無漏。訪蓬萊﹑功滿三千﹐得縵垂云袖。

○淸心鏡

薄待詔求問

薄待詔﹐能捏塑。誇妙手奇功﹐不曾停住。騁精神﹑漉水拖泥﹐爲養家之故。心還省﹐性還悟。閒閒供養﹐本眞父母。淨淸中﹑結就神丹﹐跨靑鸞歸去。

○淸心鏡

楊待韶求問

楊待韶﹐塑得好。弄泥弄水﹐何曾養浩。休廝哄﹑休乞詩詞﹐好畱心向道。細研窮﹐得尋討。淨裏淸中﹐自通玄奧。气神精﹑無漏丹成﹐跨雲歸蓬島。

○淸心鏡

少華薄公丈丈索

薄丈丈。薄丈丈。八旬有四﹐因甚發心修養。看重陽﹑文集全眞﹐得知些味況。勿言老﹐休壽相。外貌蒼蒼﹐內容侗儻。气不斷﹑亦可修持﹐速澄心爲尙。

○淸心鏡

贈馬守淸

馬姑姑﹐後歸去。日用無爲﹐淸閒養素。休講論﹑女奼嬰嬌﹐更虎龍鬥處。屏塵緣﹐得眞趣。火滅煙消﹐气神堅固。內雲遊﹑功滿三田﹐上蓬萊仙路。

○淸心鏡

內修圃贈徐先生

獨自固。修園圃。踏畦踏壠﹐卽非行步。把玉鑪﹑倒捲靈波﹐又何曾手舉。澆灌頻﹐芽甲吐。漸漸馨香﹐滿園堪睹。蕊珠宮﹑迸出霞光﹐效神翁歸去。

○淸心鏡

內采藥贈隴州老田先生

學修行﹐如采藥。攜个淸淨籃兒﹐並無染著。向白雲﹑深處遊行﹐又何曾用鑺。呼靑鸞﹐引白鶴。踏開寶陸﹐自然輝霍。見九轉﹑一粒丹成﹐便收歸碧落。

○淸心鏡

內耕種贈木張先生

處孤淸﹐內耕種。心意安閒﹐不搖不動。杳冥中﹑見个金牛﹐向溪田深﹡。淸雨降﹐紫芝聳。赤鳳烏龜﹐前來看供。麻麥結﹑黍米神珠﹐上碧霄進貢。

○淸心鏡

贈王庵主

養家時﹐甚情況。被妻男逼得﹐有如心恙。競利名﹑來往奔波﹐忒勞嚷勞嚷。學道來﹐常坦蕩。除性命二字﹐別無妄想。占淸閒﹑自在逍遙﹐好豁暢豁暢。

○淸心鏡

予在終南﹐居於環堵﹐颵腿赤腳﹐並無火燭相。僅六年矣﹐瞥然心動﹐信步雲遊﹐西至華亭投宿於窯埪。偶中土津火毒﹐吐血發嗽﹐病勢來之甚緊。眾道友饋藥﹐拜而受之﹐不敢嘗。又謂予曰﹐當食生蔥釅醋﹐可解其毒。予再三思之﹐道家有病﹐他人莫能醫﹐當以自治乎修煉身中至寶﹐厥疾自瘳。因作淸心鏡小詞一闋﹐拜呈道眾﹐希采矚

馬風風﹐五旬六。雲水飄飄﹐灑然淸獨。運天風﹑搖曳靈光﹐轉增明性燭。到亭川﹐窯裏宿。不意中他﹐土津火毒。欲要解﹑四假違和﹐煉身中金玉。

○淸心鏡

治病

气不通﹐腳膝患。雲母膏﹐敷貼常常備辦。破傷風﹑要可何如﹐花蕊石細摻。治心病﹐淸神散。醫性僻﹐附子理中丸彈。靈寶丹﹑服得太多﹐和骨骰更換。

○淸心鏡

贈鞠得一

河州鞠﹐聽予說。把般般術法﹐便當一撇。論自然﹑大道無爲﹐豈在乎細捏。淸心鏡﹐常瑩徹。照破萬緣﹐無生無滅。這本來﹑一點元明﹐便朗如秋月。

○淸心鏡

贈馬先生

好爽利﹐好豁暢。坐臥住行﹐逍遙坦蕩。細尋思﹑名利之人﹐怎知此味況。向閒中﹐搜修養。鍛煉一顆﹐神珠晃朗。算三次﹑海變桑田﹐是仙家一餉。

○淸心鏡

贈華亭十殿試

尹虞卿﹐樊祖訓。明仲季蒙﹐子恂子潤。漢卿共﹑信仲官人﹐乃淸河一姓。程徳容﹐李漢臣。十个吾儕﹐盡皆文俊。勸諸公﹑名利灰心﹐早修完性命。

○淸心鏡

贈靈陽子李大乘

靈陽子﹐來告別。送行不似﹐相迎時節。聽予囑﹑遊必有方﹐待孀毋緊切。我人除﹐煙火滅。莫忘初志﹐旋添決烈。行大道﹑開闡亙初﹐邀淸風明月。

○淸心鏡

贈劉小官

一靑牛﹐二條尾。三雙眼兒﹐仰觀俯視。四个蹄﹑雪白如銀﹐五方中嬉戲。六欲七情俱總廢。八味瓊漿﹐飲來光明徧體。九鼎內﹑變作神丹﹐十分功圓備。

○淸心鏡

贈寂然子

修行人﹐聽子細。齋食不可﹐美之又美。更何須﹑異饌多般﹐但一味而已。恬淡中﹐常遂意。萬神調暢﹑奼嬰歡喜。得自然﹑結就金丹﹐占蓬瀛仙位。

○淸心鏡

道友問修行

云朋詢﹐霞友答。性命事大﹐自當救拔。免輪回﹑決在今生﹐可細搜細刷。靑蓮開﹐白蓮發。蓮花帳內﹐奼嬰仰觀俯察。向蓬萊﹑路上前行﹐舞六麼十八。

○淸心鏡

華亭嚴因院主

劉子溫﹐性通達。父子三人﹐盡皆落髮。便不殢﹑有相行持﹐認無妙法。个內淨淸靈寶塔。玉象金獅﹐繞圍七匝。驀然間﹑響亮玎璫﹐顯妙音菩薩。

○淸心鏡

道友問予甚家門戶

道友詢﹐甚門戶。答之淸淨﹐別無作做。皆笑道﹑此是頑空﹐執把在甚處。要執把﹐說與汝。意馬心猿﹐常擒穩住。得自然﹑地湧醴泉﹐更天降甘露。

○淸心鏡

湧醴泉﹐降甘露。上下升降﹐不曾停住。得自然﹑滋潤三田﹐紫靈芝敷布。善芽生﹐慧苗吐。潑焰焰兮﹐晃搖瓊路。便化爲﹑一粒神珠﹐指蓬瀛歸去。

○淸心鏡

勉門人

休虛誕。休虛誕。不可倚而不倚﹐道中相玩。全性命﹑不比尋常﹐下的端了幹。出家兒﹐呈手段。把從前愛底﹐頓然猛拚。發一志﹑決烈修持﹐與神仙作伴。

○淸心鏡

贈裴大器

修行人﹐要心善。柰業障相魔﹐裂他不轉。十二時﹑馬劣猿顚﹐沒巴避惡念。辦堅志﹐常鍛煉。剿除絕迹﹐永無徵戰。气神和﹑淸淨丹成﹐得胎仙出現。

○淸心鏡

贈荔菲大隱

修行人﹐休失錯。仔細尋思﹐外樂不如內樂。常淸淨﹑自有淸歡﹐本來眞踴躍。無憂愁﹐無染著。自在逍遙﹐气神輝霍。行功成﹑顯个胎仙﹐便舞歸碧落。

○淸心鏡

瓜李諭

喜浮瓜﹐恐沈李。說破浮瓜﹐自然悟理。自今後﹑休炫文章﹐更不須講禮。水雲遊﹐遠鄕裏。休修外表﹐惟修向裏。定喘息﹑永永沖和﹐飲長生仙醴。

○淸心鏡

蒂苦瓜﹐香甘李。去苦就甘﹐自通至理。滅無明﹑混俗和光﹐且閒施俗禮。訪長安﹐經槐裏。心歸物外﹐气收補裏。要無中﹑養就嬰兒﹐飲天然玄醴。

○淸心鏡

這儒生﹐俗姓李。悟無爲淸淨﹐自然玄理。應玉皇﹑仙舉爭魁﹐騰孔鯉問禮。聽予言﹐歸故里。再住環墻﹐殷勤修裏。碧桃熟﹑自有瓊漿﹐傲申生飲醴。

○淸心鏡

菜重芥﹐果珍李。悟生死之苦﹐懶窮文理。薄滋味﹑遠除色聲﹐更倦看周禮。聚三光﹐放三里。認三髻﹐談論淸淨表裏。气精神﹑三寶丹成﹐管三淸賜醴。

○淸心鏡

顯決烈

出家兒﹐要決斷。一口咬碎﹐無明火鉆。道萬事﹑不系剛腸﹐堪稱个鐵漢。志無移﹐心不亂。認正古今﹐神仙公案。累功行﹑不怕艱難﹐待直超彼岸。

○淸心鏡

以示同流﹐如此修持﹐決證仙果

出家兒﹐要決斷。萬種塵緣﹐一齊割拚。便忘機﹑絕慮修仙﹐把性命了幹。外愚癡﹐內光燦。聲音笑貌﹐有如憨漢。樂淸貧﹑歌舞街前﹐欣披席把碗。

○淸心鏡

修行人﹐休失錯。仔細尋思﹐外樂不如內樂。靜淸中﹑眞樂眞歡﹐笑靨生花萼。無憂愁﹐無染著。神气沖和﹐心無怨惡。生大善﹑救度遇迷﹐同超升碧落。

○淸心鏡

遇冤讎﹐當和解。酒色气財﹐永除永戒。行大道﹑剪截萬緣﹐便略無掛礙。莫欺心﹐休捏怪。認取眞常﹐逍遙自在。處無爲﹑心起悲心﹐這功行沒賽。

○淸心鏡

寄四捨弟馬運甫

與人和﹐休打鬥。愼勿迷迷﹐博弈飲酒。暗風病﹑謔殺傍人﹐疾些兒拯救。要病除﹐須拂袖。物外持修﹐亙初淸秀。更有般﹑眞个長安﹐待來時成就。

○淸心鏡

戒捏怪

做風狂﹐脫家累。脫了家緣﹐要淸心地。休捏怪﹑詐做好人﹐莫謾神唬鬼。寒與暑﹐須當避。志道休恥﹐惡衣惡食。遵國法﹑莫犯天條。稱修仙活計。

○淸心鏡

戒掉粉洗面

出家兒﹐貪美膳。不顧拋撒﹐掉粉洗面。喫素簽﹑包子假黿﹐甚道家體面。美口腹﹐非長便。粗茶淡飯﹐且塡坑塹。樂淸貧﹑恬淡優遊﹐別是識見。

○淸心鏡

示當廚造面者

造面人﹐聽予屬。硬搓薄趕﹐挨刀細削。燒鍋竈不可遲遲﹐便頻添火燭。覺馨香﹐良久熱。甜淡調和﹐虛心實腹。齋罷後﹑愼勿狂思﹐淸本來面目。

○淸心鏡

勸醉者

休放醉。體放醉。想賢豈敢﹐對他官員恁地。﹡修行﹑上士無爭﹐實無心醉你。休恣意。休恣意。省可貪杯﹐早崇善事。把性命﹑下手完全﹐做神仙活計。

○淸心鏡

詠三教門人

九陽數﹐盡通徹。三教門人﹐乍離巢穴。探春時﹑幸得相逢﹐別是般歡悅。也無言﹐也無說。執手大笑﹐無休無歇。覺身心﹑不似寒山﹐這性命捨得。

○淸心鏡

眞實語

不言名﹐不說利。酒色气財﹐並無畱意。人間事﹑總不關心﹐別認些活計。要全眞﹐須養气。淨裏淸中﹐虎龍嬉戲。得自然﹑个內斡旋﹐產胎仙出世。

○淸心鏡

勸僧道和同

道毀僧﹐僧毀道。奉勸僧道﹐各休返倒。出家兒﹑本合何如﹐了性命事早。好參同﹐搜祕奧。煉气精神﹐結爲三寶。眞如上﹑兜率天宮﹐靈明赴蓬島。

○淸心鏡

戒華麗

出家兒﹐聽仔細。居止愼勿﹐修來壯麗。要創置﹑閱目亭園﹐與仙人無異。人間予﹐如何是。竹籬茅舍﹐柴門破碎。更衣裝﹑紙襖麻衣﹐是道家活計。

○淸心鏡

贈益都府李進

隴西公﹐名去病。表徳去華﹐道號去塵最緊。待悟來﹑去盡般般﹐當修完性命。心常淸﹐意常淨。法名更作﹐谷神相應。號通一﹑亦是相宜﹐字仙卿相稱。

○淸心鏡

嘆世

嘆人人﹐忒拙計。競蝸角虛名﹐蠅頭薄利。才爭得﹑粟米頭髙﹐早笑他低底。廝是非﹐講閒气。豈悟修行﹐超凡出世。了性命﹑些子功夫﹐占蓬瀛仙位。

○淸心鏡

養家人﹐無个省。各炫惺惺﹐慳貪鄙吝。天來大﹑割捨驚人﹐敢不惜性命。這性命。於身緊。一息不來﹐身爲土糞。願省悟﹑疾速修持﹐固精神仙準。

○淸心鏡

贈馬彥壽

兩親家﹐各開悟。把從前愛底﹐觀如猛虎。認無爲﹑淸淨家風﹐並無些作做。不慳貪﹐不喜怒。調息均勻﹐綿綿內補。待一朝﹑行滿功成﹐共攜雲歸去。

○淸心鏡

贈靈一子

何先生﹐聽仔細。未到蓬頭﹐且梳丫髻。亦未至﹑求乞殘餘﹐待悟來許你。得定慧﹐入初地。憑仗無染無著﹐無爲活計。心淸淨﹑通妙通玄﹐得永成仙契。

○淸心鏡

因何先生往寧海﹐作詞以寄鄕人

勸鄕人﹐當省悟。浮利浮名﹐不堅不固。妻男是﹑走骨行屍﹐自身是臭腐。早因頭﹐投眞趣。學取馬風﹐樂然歸去。向物外﹐耕種心田﹐做神仙伴侶。

○淸心鏡

贈韋先生

公淸﹐火戲虛。寂寂虎隨龍憩。蓮綻﹑勝似羣花﹐緣行周濟。悟回頭﹐眞自喜。訣無爲淸淨﹐自然通祕。自得﹑休別追求﹐人免不諱。

拆韋字起

○白觀音﹝北曲﹞

本名白鶴子贈吳知綱

謔號不勤勤﹐名爲養拙人。穿衣慵舉臂﹐喫飯懶擡唇。面垢但尋水﹐頭蓬倦裹巾。塵勞不復夢﹐悟徹个中眞。

○白觀音﹝北曲﹞

久視長生法﹐須當萬事忘。守心猿易滅﹐防意馬難狂。引虎居龍窟﹐調龍住虎房。兩般成一物﹐跨鶴赴蓬莊。

○雁靈妙方

本名雙雁兒謹繼重陽師父韻

幸遇風仙別東州。無縈系﹐縱雲遊。得眞歡樂恣情謳。這塵緣﹐一旦休。仿效田單用火牛。駕金木﹐倒顚流。大丹光顯不持修。在迷津﹐作渡丹。

洞玄金玉集卷之八

○五靈妙仙

借柳詞韻

馬風寧海﹐遇重陽十八。憨憨地﹑就中姦黠。六塵絕。縱逍遙自在﹐開懷豁暢﹐雲遊水歷﹐瓊瑤路如冰滑。��補天缺。下功收五彩﹐經營活雪。調龍虎﹑撞關衝節。得眞悅。見晴空瑩淨﹐圓圓正正﹐光輝晃朗﹐元來自家心月。

○五靈妙仙

贈蓬瀛散人

願賢增壽﹐算家豪散八。兒孫孝﹑盡皆姦黠。總超絕。效龐公許氏﹐全家頓悟﹐同登彼岸﹐長生路途淸滑。��兔角缺。往來遊戲﹐看天花瑞雪。金莖秀﹑迥無枝節。个中悅。是靈童應淨﹐眞樂眞樂﹐無愁可解﹐惟吟絳霄風月。

○五靈妙仙

贈趙八先生

馬風詞﹐拜上眞寧趙八。常淸淨﹑內容嬌黠。馬猿絕。處無爲無作﹐通玄達妙﹐瓊漿得飲﹐馨香味兼甘滑。��無盈缺。自然神气壯﹐眠臥冰雪。欺寒暑﹑不拘時節。這般悅。自心知意解﹐難言難說﹐逍遙坦蕩﹐淸了洞天眞月。

○五靈妙仙

贈扶風縣淡公

悟來降﹐我相街前乞八。飍飍地﹑似癡如黠。萬緣絕。淨淸中恣飲﹐刀圭爛醉﹐靈臺皎潔﹐惺灑自然光滑。��本無缺。玉鑪金鼎內﹐黃芽白雪。眞龍虎﹐繞幡關節。奼嬰悅。把昆侖頂戴﹐衝開雲霧﹐天無晝夜﹐長顯一輪明月。

○五靈妙仙

贈眾道友

馬風重﹐懇告諸公道友。休迷假﹑內容堪守。要長久。用眞功全在﹐淸心淨意﹐擒猿捉馬﹐休令暫時遊走。��得無漏。气精神會合﹐丹砂結就。無中相﹑自然開口。論無有。這玄玄妙紗﹐怡然悟解﹐元來卻是﹐眞師暗中傳授。

○玩丹砂

本名浣溪沙﹐贊師叔玉蟾普明澄寂和公眞人辭世

朴住虛無撮住空。豈分南北與西東。丹砂只在笑談中。性命不由天地管﹐一聲珍重別山侗。羽輪飈駕赴蓬宮。

○玩丹砂

起慈悲

馬鈺常憑佛作爲。無爲心內起慈悲。尋聲救苦做行持。一切女男如父母﹐見他生死十分危。須當立个上天梯。

○玩丹砂

立法梯

立个上天眞法梯。無形無影亦無基。一條捷徑入無爲。自在逍遙眞活計﹐常淸常淨樂希夷。自然天地悉皆歸。

○玩丹砂

贈於先生

性燭光輝見玉壺。心香馥鬱裊金鑪。刀圭爛飲醉眞如。花萼樓前橫走馬﹐華陰縣裏倒騎驢。五靈年少捧神珠。

○玩丹砂

贈郝先生

大悟浮生不戀家。大乘體調不奢華。大通玄妙不矜誇。大徳建修眞活計﹐大丹烹煉好生涯。大丹成就步煙霞。

○玩丹砂

贈堂下道人

閒是閒非不可聽。那堪日日自談論。暗傷功行損氤氳。舌是禍根牢鎖閉﹐尋常省啟禍之門。自然性命得長存。

○玩丹砂

自詠

破戒山侗說一場。喫人恥辱不慚惶。邇來酷好飲瓊漿。玄玉玄金盈寶鼎﹐眞男眞女滿丹房。貪心更待住蓬莊。

○玩丹砂

述懷

外樂何曾內動心。个中無口會哦吟。聲聲淸雅透瓊林。善聽要聽聽不得﹐如聾似瞽可追尋。恁時仙佛作知音。

○玩丹砂

贈甘張二先生

淸淨無爲鎖密機。金波玉灩結刀圭。奇哉妙矣至幽微。捉住杳冥昏默處﹐能餐能飲更能攜。無中養就化生兒。

○玩丹砂

贈朱先生

一飽馨香野菜羹。臨溪對竹自吟賡。不妨斡運甲和庚。何是道人眞活計﹐日當卓午打三更。連云和月一齊耕。

○玩丹砂

贈寧海於瓦罐

水狗噴煙罩玉軒。火牛入海種芝田。白蓮花朵間靑蓮。碧眼胡僧眉拂地﹐霜毛兔子角衝天。如來圓相本來圓。

○玩丹砂

贈堂下道人

捨了家緣更捨身。卽非餵虎濟饑鷹。幻軀識破自忘形。無恥無羞無染著﹐逍遙坦蕩气神淸。心中眞佛現光明。

○玩丹砂

贈華亭李濟川

十一吾儕一个來。十人緣絆未心灰。莫教失腳落輪回。早早投玄離苦海﹐閒閒煉气養靈胎。功成同去赴蓬萊。

○玩丹砂

贈張仙

決烈修持大丈夫。專心致志免三塗。冰淸玉潔个塵無。空里人頭歡笑落﹐壺中斗柄斡旋舒。丹成九轉駕雲輿。

○玩丹砂

贈王劉二先生

莫把修行作等閒。身閒不似放心閒。運行日月莫教閒。保養下丹無漏泄﹐方遷絳闕煉中丹。上靈宮滿得三丹。

○玩丹砂

復用前韻

養就三丹未得閒。化人入道認淸閒。眞歡眞樂應眞閒。更把三丹通一煉﹐行功圓滿顯神丹。胎仙捧出紫金丹。

○玩丹砂

贈堂下道人

意惡心頑煙火生。口張舌舉是非生。傷人害己過潛生。辯者自然爲不善﹐善人不辯善芽生。無爭上士得長生。

○玩丹砂

贈閻先生

捨了榮華物外居。的端妙處用功夫。坎離宮內弄淸虛。猛虎口中調玉齒﹐驪龍頷下奪神珠。這般手段稱吾徒。

○平等會

本名相思會繼古韻

信口便胡轟﹐不管無腔調。暢我情懷歌舞﹐一任人笑。還童返老。志在無憂惱。向妙處﹐下功搜﹐細勘校。瓊漿恣飲﹐元气充來飽。鍛煉神丹﹐無大無小。胎仙養就﹐捧出靈芝艸。便自炫﹐這番兒﹐道決了。

○洞中天

本名鷓鴣天寄呈馬運甫

休賭休飲休保人。減些煙焰少婪塵。能搜己過爲長便﹐不見他非獲好因。驚寵辱﹐樂淸貧。修心養性惜精神。常憑如此成功行﹐明月淸風作友眞。

○洞中天

贈員先生

驀想浮華痛我心。暫時榮顯落沈淪。爭如物外逍遙客﹐豈似寰中自在人。忘俗慮﹐樂淸貧。住行坐臥囉哩淩。煉烹玉鼎長生藥﹐保養金鑪不死眞。

○洞中天

贈昭然子

勸公休要戀迷津。華陽巾換皂羅巾。不爲汩沒塵中客﹐得做逍遙物外人。修道徳﹐固精神。虎龍蟠繞嘯吟頻。汞鉛自是成丹藥﹐跨鶴騰雲禮至眞。

○洞中天

全眞庵丹井

穿鑿須當二九深。甘泉自有應淸吟。更祈治病名丹井﹐相稱山侗普濟心。人聽勸﹐作知音。重陽妙趣好追尋。紫芝气焰生形象﹐碧眼眞如上寶岑。

○玉樓春

借柳詞韻﹐贈雲中子

洞天無夜還無曙。常有紅光並紫霧。靈波裏面見金鰲﹐背上銀絲千萬縷。二神贔屓驂風馭。離坎相交傳密話。鑿開造化至幽微﹐會得眞功顚倒數。

○玉樓春

寄長春子

何須求富並求貴。不必文章如白侍。研窮性命好生涯﹐保惜根源眞活計。藏機隱密玄中最。肯向人前誇提對。瓊漿玉液飲千鍾﹐霞友云朋酬一醉。

○玉樓春

寄長安子

洞中日月無朝夕。晃朗云衢通寶陌。上明紫腦承三淸﹐下照黃河常五色。自然霞結玲瓏宅。內有長生三島客。未彰云外去時蹤﹐已到眼前來顯迹。

○玉樓春

寄長眞子

淸中悟徹祥中瑞。堪做風仙端的裔。廣收白雪與黃芽﹐鍛煉神丹烹鼎沸。靈童營養如瓊膩。通曉玄玄眞仔細。明知天上二三年﹐暗換人間千萬歲。

○玉樓春

贈磻溪張先生

元陽烹煉金光闕。不使暗魔來盜竊。常持淸淨有功能﹐永結神丹無漏泄。閒心一片如冰雪。自有長生無夜月。蓋因離坎虎龍調﹐消盡我人猿馬歇。

○蓬萊閣

本名秦樓月贈岜山前譚二翁

譚公急。急迎物外逍遙客。逍遙客。專來緣化﹐幸無阻隔。焚燒船綱無心測。四方稱譽難名溺。難名溺。諸餘守舊﹐轉增利息。

○蓬萊閣

投玄急。投玄做个聰明客。聰明客。靜淸心月﹐不教云隔。死生生死無人測。效予入道能超溺。能超溺。虎蟠龍繞﹐性停命息。

○蓬萊閣

贈譚公

於郎急。畱心長在船頭客。船頭客。殺魚蝦命﹐罪根非隔。把予言語休胡測。速燒船綱冤魂溺。冤魂溺。要全靈物﹐踵間通息。

○蓬萊閣

熬煎急。熬煎煎逼熬煎客。熬煎客。妻男魔障﹐妙玄墻隔。遇予便把淸涼測。淸涼路上難緣溺。難緣溺。气通和气﹐息調傳息。

○蓬萊閣

贈譚公子

人人急。人人海上爲船客。爲船客。業緣常做﹐福緣長隔。遇予勸化深宜測。焚燒船网難功溺。難功溺。福緣善慶﹐業緣除息。

○蓬萊閣

猿急。猿不動眞吾客。眞吾客。傳靈榭﹐金間隔。眞修煉非凡測。珠光瑩難塵溺。難塵溺。生靈焰﹐消煙息。

拆心字起

○蓬萊閣

贊重陽眞人

離西漠。重陽來訪蓬萊閣。蓬萊閣。祥光浮動﹐果然侵廓。闡揚教典勝施藥。道尊自是師嚴惡。師嚴惡。僻人歸正﹐要超碧落。

○蓬萊閣

述懷

離沙漠。頓忘寧海軍中閣。軍中閣。我無回顧﹐志淸天廓。虛無撮住堪丸藥。虎龍哮吼從教惡。從教惡。勸人修道﹐救人崖落。

○蓬萊閣

贊尹眞人

無煙漠。集仙觀裏飛仙閣。飛仙閣。巍巍髙聳﹐半侵云廓。尹眞法體方圓藥。人還心敬消諸惡。消諸惡。本來靈物﹐免教流落。

○蓬萊閣

詠海市

靈煙漠。紅光紫霧成樓閣。成樓閣。鸞飛鳳舞﹐往來瓊廓。神仙隊仗迎丹藥。虛無造化龍生惡。龍生惡。蓬萊三島﹐橫鋪碧落。

○蓬萊閣

借張修祖殿試韻

還鄕急。關西牒發山東客。山東客。三千餘里﹐關山遙隔。當時枉把予閒測。而今且恁身如溺。身如溺。他年重話﹐修仙眞息。

○蓬萊閣

贈馬彥髙

都同急。務場無本爲愁客。爲愁客。禱他官長﹐免教虧隔。遇予咒酒忘憂測。能醫百病如扶溺。如扶溺。更宜規措﹐自然增息。

○蓬萊閣

贈吳庵師

庵師急。庵師和尙迎仙客。迎仙客。香煙繚繞﹐把予眸隔。如麻觀者難籌測。良緣共結功無溺。功無溺。龍華三會﹐熙熙消息。

○蓬萊閣

贈門人

修仙急。超然一志非常客。非常客。值魔遭難﹐蕩關衝隔。精微妙處心頭測。轉增開悟難迷溺。難迷溺。鶉居鷇食﹐念忘情息。

○蓬萊閣

贈趙公

當周急。慣曾爲侶偏憐客。偏憐客。成人之美﹐自無障隔。遇予好把精微測。拯危救苦扶持溺。扶持溺。自然通道﹐气神和息。

○蓬萊閣

勸宋公輔

儒家急。儒家不悟行屍客。行屍客。鉆研活路﹐無遮無隔。令人泛海誇彊測。豈思風浪扁舟溺。扁舟溺。此般寧忍﹐勸君休息。

○蓬萊閣

勸回

休急急。儒家本是蓬瀛客。蓬瀛客。謫居塵世﹐香花相隔。數船网罟焚無測。度仙橋上難沈溺。難沈溺。濟人道路﹐往來寧息。

○蓬萊閣

贈於疃化网楊法師

行法急。畱心行法奔波客。奔波客。外行救治﹐內忘通隔。木金三間當搜測。居於物外能趖溺。能趖溺。气和神暢﹐子安母息。

○蓬萊閣

行法急。斬妖斷祟書符客。書符客。振威叱喝﹐有傷和隔。遇予好把修行測。修行自是無仙溺。無仙溺。蓋因修煉﹐念忘心息。

○蓬萊閣

勸道

魔急。魔怎亂修仙客。修仙客。談玄妙﹐男遠隔。求寸祿人休測。鄕無漏難漂溺。儀運轉﹐行眞息。

拆心字起洞玄金玉集卷之九

○金蓮出玉花

本名減字木蘭花贈大畢先生

畢公好志。官障私魔心不二。決烈修持。能可移山誌不移。塵緣一削。世上榮華無染著。可稱仙徒。堪許完全大藥鑪。

○金蓮出玉花

勸劉法司放鸚鵡

綠毛紅嘴。因爲能言還自累。奉勸修何。語得分明愈著魔。不如省覺。緘口藏機懷卓犖。人總嫌伊。得出凡籠自在飛。

○金蓮出玉花

寄張知觀

張公知觀。性命堪搜常作觀。勘破囂塵。灰了凡心出世塵。內修內煉。眞汞眞鉛常鍛煉。要見金蓮。須是深深種玉蓮。

○金蓮出玉花

寄任節級

任公節級。肯救危難常濟急。此去淳於。報得專專獻缽盂。山東馬鈺。詞寄賢家收養玉。玉裏生金。無口能言話古今。

○金蓮出玉花

贈劉公見惠鞋﹐以詞贈之

贈予鞋履。我賜賢家玄妙理。休別猜疑。早離塵緣得所宜。論其元首。淸淨精光牢固守。性不沈流。決繼海蟾的祖劉。

○金蓮出玉花

姜公惠蒲扇

蒲編綫定。救苦成功生異景。熱惱無憂。招引風來夏變秋。休言是艸。𨿽則物輕人意好。感謝姜侯。惠我淸涼免上樓。

○金蓮出玉花

金汞定。富人榮非我景。子何憂。嘆浮生鬢染秋。生慧艸。早修心端的好。道勝侯。袖攜云訪玉樓。

拆木字起

○金蓮出玉花

萊州倉使廬武義

廬公倉使。意在畱心風馬二。未解修丹。送我勞勞到武官。速回車馬。欲要全眞先棄假。功行須周。定是將來看十洲。

○金蓮出玉花

直饒呼使。怎比淸淸修不二。會煉三丹。遠勝爲人得好官。牢擒意馬。緊鎖心猿寧著假。靈物圓周。得看壺中萬萬洲。

○金蓮出玉花

贈淸淨庵主劉公

彭城庵主。喜捨花園庵捨做。設此良緣。種下將來福祿田。全家修善。正是修行眞地面。更好淸心。神气沖和上寶岑。

○金蓮出玉花

贈劉同監

圭爛飲。後玄機宜再審。上田田。了眞功得自然。中蓮綻。是爲仙無失陷。了心休。繼海蟾的祖劉。

拆刀字起

○金蓮出玉花

繼張修祖殿試韻

傳天際。小金嬰能補綴。白絨淸。物隨鍼繡我心。靈無影。八刀圭誰可飲。友張翁。客邀觀七寶宮。

拆口字起

○金蓮出玉花

繼酒同監韻聯珠

心數歲。久休心成妙最。好心磨。琢心開疾似梭。飛玉性。上無瑕眞自淨。有何愁。惱吾官心不休。

○金蓮出玉花

淸眞子姚公索

命中養性。水裏生金眞本柄。虎繞龍蟠。走玉飛金結作團。刀圭恣飲。產个胎仙端更正。別是生涯。出入騰空步翠霞。

○金蓮出玉花

贈範明叔椶扇

棕絲爲扇。堪與閒人常作善。驚諕蚊蠅。款款輕搖免殺生。添成幽雅。相助逍遙塵不惹。拂盡攀緣。意淨心淸性月圓。

○金蓮出玉花

於疃於吉先索

於公聽勸。世事無涯難歷偏。好認玄微。稍稍知空達妙機。家緣撇掉。雲水遨遊修大道。異日功成。跨鶴攜云赴玉京。

○金蓮出玉花

牟平縣劉穩欲自焚身﹐遂作此詞﹐急救其性命

劉公聽勸。學佛修仙憑識見。割棄心塵。不在焚燒捨拚身。些兒修煉。鍛煉神丹須九轉。功行圓周。相繼海蟾的祖劉。

○金蓮出玉花

姜公惠故紙

然傳旨。下淸吟專謝紙。帛遷延。筆書箋鑺見前。開微寡。擘慳心當舍下。惠羣仙。卻酬君詩百篇。

拆丿字起

○桃源憶故人

重陽師父相引登蓬萊閣

風仙同我蓬萊宴。�玩蓬萊淸淺。海市蓬萊出現。虎嘯蓬萊苑。龍吟蟠繞蓬萊殿。鶴馭蓬萊鳳輦。丹顯蓬萊九轉。堪應蓬萊選。

○桃源憶故人

昆崳山迎蓬萊廓。連接蓬萊云腳。異景蓬萊輝霍。霞變蓬萊鶴。金風吹轉蓬萊閣。自有蓬萊丹藥。仙子蓬萊眞樂。不負蓬萊約。

○桃源憶故人

馬風得遇修仙舉。不羨人間富貴。築个環墻居住。且避風霜雨。靈光晝夜常修補。異日功成歸去。得住蓬萊洞府。侍奉吾師父。

○桃源憶故人

寄譚劉郝三師友

譚鳳劉郝雲霞友。自在逍遙閒走。興盡好歸陜右。共話無中有。常淸常淨常無漏。便覺虎龍交媾。个內不神神秀。得飲長生酒。

○桃源憶故人

得遇

馬風曩日肥家子。緣甚黜妻屏子。便做飄蓬貧子。因遇重陽子。從斯道號丹陽子。塵事並無些子。悟徹男兒產子。決定成仙子。

○桃源憶故人

自悟

父兄未老先亡過。已後不須髮課。決定輪排到我。生死如何躲。悟來便做飍飍麼。一任人猜心破。認正个中些个。有分攜雲朵。

○桃源憶故人

思遼陽髙巨才

桃源憶故人歸去。別後常懷無緒。未審官遊何處。忘了當初遇。我今物外修行做。但願他家開悟。猛棄榮華貴富。共結雲霞侶。

○桃源憶故人

贈孔庵主昆仲

孔翁四个親兄弟。小者二人傾逝。已後不須卜筮。想著先垂淚。死生生死如何避。早把家緣猛棄。物外行功積累。得得成仙位。

○桃源憶故人

勸長安三壇李法師

李公知觀聽予勸。只恁未爲長便。悟取水雲淸淺。玄妙心通顯。木人手段非凡箭。便把三乘救援。射透个中宮殿。得見如來面。

○桃源憶故人

桃源遁客問道

桃源遁客專來到。問我些兒玄妙。說破坎離顚倒。水火同鑪竈。虎龍蟠繞成丹寶。五色祥雲開導。引出胎仙不耄。得住蓬萊島。

○桃源憶故人

五臺月長老來點茶

五臺月老通三要。便把三彭除剿。運用三車皎皎。般載三乘妙。龍華三會心明曉。頓覺三光並照。个內三壇設醮。自己三淸了。

○桃源憶故人

贈蔡先生翁母攢三字

夫婦聽裁斷。好生捨拚。男兒休管。俄然斷。恩愛無縈絆。漸令火鍛。明明光燦。山侗喚。

○桃源憶故人

鴛鴦未老頭先白。有甚因緣難測。說破自然會得。蓋爲貪迷色。人還省悟溪山驀。物外專修道徳。淸淨神仙法則。得住蓬萊宅。

○桃源憶故人

贈老姚先生

修行先把家緣捨。莫順人情談話。愼勿攀髙忽下。休著纖毫假。心猿意馬無令耍。眞淨眞淸幽雅。神气和調惺灑。功滿丹無價。

○桃源憶故人

何先生欲遊海島﹐以竹杖贈之

道家攀送呈玄趣。膝上自然琴撫。聲透九霄妙處。引下靑鸞舞。流霞滿酌休辭訴。九節靈枝攜去。相助亙初行步。直上蓬萊路。

○桃源憶故人

寄趙公綽殿試

今朝傳出些修煉。外把萬緣鍛煉。煉過更宜重煉。識破何勞煉。才方向裏閒烹煉。六賊三尸頻煉。鏡滅心忘丹煉。得得成眞煉。

○桃源憶故人

寄張知觀聯珠

岐陽鎭上丹霞觀。主張公手段。段丹田照管。顧常明燦。然內景眞堪看。透性無紊亂。道祝賢遐算。得神仙伴。

○桃源憶故人

贈古劉二先生

前程合有修仙分。競利爭名喫頓。遏意逆情愁悶。逼得回頭緊。算來貪甚浮華境。不若完全性命。直認無爲淸淨。管取成仙準。

○桃源憶故人

寄主薄王彥文

前程合有修仙契。分外難求名利。所措莫能如意。激出修行志。算來生死無人替。肯把自身家累。要占十洲仙位。淸淨功夫累。

○桃源憶故人

贈李四官

閒思今古回頭底。是非功成名遂。往往事無如意。猛悟尋歸計。超然拂袖無家累。物外行功積累。博得聖賢歡喜。蓬島安排你。

○桃源憶故人

贈鄭先生

有心入道當回首。�況流年六九。性命宜乎早救。莫待身枯朽。無爲淸淨功夫守。自是神丹無漏。天地可同長久。永作雲霞友。

○桃源憶故人

贈亭川眾道友

塵中个个貪名利。要賽石崇富貴。爭柰前程不諱。莫也難逃避。悟來詐做飍飍地。便是脫家奇計。煉气全神圓備。得赴蓬萊位。

○桃源憶故人

贈董先生藏頭聯珠

予屬付須當認。取本源淸淨。意淸心除境。滅心忘盡。形八戒持來正。洽靈靈心印。結光輝禪定。是神仙準。

○桃源憶故人

贈董先生

泉西裏云朋董。訪扶風鈺洞。話眞鉛眞汞。火如何弄。分淸淨功能總。蟻穿珠九孔。午倒顚成珙。性眞堪寵。

拆龍字起

○桃源憶故人

贈華亭仙大師攢三字

仙老眞禪老。萬緣拂掃。下心最妙。俄然了。神气精三寶。閒烹鑪竈。丹成驚早。眞如好。

○桃源憶故人

赴黃籙醮贈道眾

尋神救苦酬予願。海角天涯心徧。暗誘人離火院。物外眞修煉。尋思地獄心寒顫。救拔亡靈經念。枷鎖自然脫免。總赴蓬萊宴。

○桃源憶故人

捨弟運甫有書議葬事﹐以詞答之

在生已是爲來錯。死後形骸醜惡。合避三光寥廓。埋了休拾掇。子孫辦孝如媒妁。遷葬分明嬉謔。並骨共同棺槨。顯露貪歡樂。

○桃源憶故人

悟來頓覺從前錯。怎敢起心生惡。斡運蓬萊銀廓。个內如擡掇。無中嬰奼憑媒妁。須用黃婆爲謔。和會出離瓊槨。天上長安樂。

○天道無親

本名甘艸子勸眾道友

惟願。想象莊周﹐夢蝶飛輕粉。悟徹本無親﹐天道堪憑信。一志寂寥修行緊。便莫惜﹑假軀嬌嫩。捐棄家緣須陡頓。任女男妻恨。

○天道無親

勸公道友

奉勸離俗修持﹐自有淸淸雨。雨變雪花飛﹐得見靑蓮浦。陪伴脫塵雲霞侶。不要起﹑攀緣心緒。莫戀金籠共鸚鵡。聽馬風眞語。

○傳妙道

本名傳花枝借柳詞韻

山侗正撫﹐心琴仙調。驀然想﹑道契仇香姓趙。願吾官﹐早開悟﹐事皆顚倒。匿智慧﹐裝懵懂﹐咄去姦俏。便仿效﹑許氏龐公﹐全家物外﹐个个總了了。淸心淨意﹐通禪明道。逍遙樂﹑永無憂惱。縱狂歌﹐任下士﹐聞之大笑。笑則笑﹐怎知得﹐內貌忒好。待異日﹑行滿功成﹐管決有﹑紫書來到。

○滿庭芳

迷棋引

口幸謾人﹐手談胡指﹐暗懷姦狡心腸。只圖自活﹐一任你咱亡。得勝無聲之樂﹐笑他家﹑不哭之喪。無慈念﹐殺心打劫﹐一向騁乖張。偶因師點破﹐回心作善﹐入道從長。便通玄知白﹐守黑離鄕。絕慮忘機養浩﹐煉神丹﹑出自重陽。行教化﹐闡揚微妙﹐詩曲滿庭芳。

○滿庭芳

嘆名利

利惹心猿﹐名牽意馬﹐無晝無夜奔馳。波波劫劫﹐來往沒休期。一向貪饕越煞﹐心勞役﹑形苦神疲。休迷執﹐一个口裏﹐插得幾張匙。堪嗟虛幻事﹐妻男走骨﹐自己行屍。又何須相愛﹐相戀相隨。好把輪回趖躲﹐早參禪﹑訪道尋師。長生話﹐有些微妙﹐端的上天梯。

○滿庭芳

出樊籠﹐贈京兆劉法司

掣斷名韁﹐敲開利鎖﹐忻然躍出樊籠。無拘無管﹐縱步任西東。自在逍遙活計﹐占無爲﹑淸淨家風。無情念﹐亦無憎愛﹐到處且和同。不惟身坦蕩﹐心中豁暢﹐性上玲瓏。更不搜嬰奼﹐坎虎離龍。方寸澄淸湛寂﹐得自然﹑神气和衝。神仙事﹐何愁不了﹐決定赴蓬宮。

○滿庭芳

重遇吟

重遇風仙﹐重增開悟﹐一心專做癡愚。掀髯勢已﹐且恁嘴廬都。罷了髙談闊論﹐疏筆硯﹑不講經書。從今後﹐孤云野鶴﹐鷇食更鶉裾。寒來求紙布﹐忻來歌舞﹐饑覓殘餘。似孤舟不系﹐有甚程途。自在逍遙坦蕩﹐更無著﹑無染無拘。人來問﹐看予活計﹐何必更詢予。

○滿庭芳

贈趙先生母蓬瀛散人

京兆城中﹐章臺街裏﹐有个豪富楊姑。道庵創置﹐與子不塵居。燕處逍遙快樂﹐戴云包﹑酷好淸虛。陰徳積﹐憐貧愛老﹐設獄祭魂孤。環墻修十座﹐衣餐獨贍﹐三處安廚。壽長年﹐出自道力相扶。臘月下旬有二﹐與眞人﹑降誕無殊。功行累﹐將來定是﹐跨鶴赴仙都。

○滿庭芳

覺覺覺

道法彌髙﹐教門洪大﹐東西南北無邊。闡開玄徑﹐剔正路無偏。行步逍遙坦蕩﹐塵情事﹑不許縈牽。明三覺﹐精神氯湧﹐淸淨遞相傳。自然成造化﹐木金間隔﹐水火潺湲。定虎龍交媾﹐嬰奼牢堅。結正金丹大藥﹐銀霞內﹑燦爛光圓。飛騰勢﹐往來出入﹐逗引大羅仙。

○滿庭芳

離苦海﹐贈張二官

人喜生兒﹐誰知替你﹐被他奪了精神。系伊心意﹐惟恐不成人。養大畱心何處﹐惜妻男﹑忘了伊恩。休惆悵﹐聞身彊健﹐別覓个良因。怡然離苦海﹐斷情割愛﹐絕慮忘塵。訪云朋霞友﹐月伴風鄰。講論長生久視﹐通玄妙﹑固蒂深根。金丹結﹐功成行滿﹐跨鶴去朝眞。

○滿庭芳

論金玉

玉洞玄玄﹐金鑪燦燦﹐淸中金玉希奇。金龍玉虎﹐玉走與金飛。撞透金門玉戶﹐見金蓮﹑玉蕊爭輝。金玉好﹐天風搖曳﹐玉葉與金枝。錡錡金與玉﹐金嬰玉奼﹐玉步金闈。顯金光玉艷﹐玉貌金衣。此个靈金靈玉﹐結金丹﹑玉性無虧。眞金玉﹐鈺成玄寶﹐出自本師知。

○滿庭芳

處自然

淸淨眞功﹐無爲大道﹐自然體用惺忪。先天靈物﹐元本在吾胸。南北東西相會﹐慧眸開﹑論甚朦朧。壺中景﹐水生玉虎﹐火內長金龍。祥光敷宇宙﹐三田丹秀﹐八脈神通。且披蓑頂笠﹐有似漁翁。闡出玄玄妙趣﹐勸人人﹑氯養和衝。同修煉﹐功成行滿﹐相逐赴仙宮。

○滿庭芳

冰雪亭題晏子禮

瑞靄浮浮﹐祥氛冉冉﹐捲簾縞夜幽光。淸奇峻潔﹐有類布濃霜。恰似山侗內景﹐瓊花綻﹑玉蕊芬芳。瑤瑛結﹐連城寶气﹐璀璨射珪璋。何須沈與麝﹐自然馥鬱﹐不比尋常。見銀蟾吐耀﹐斡運圓方。姑射眞人放浪﹐弄風行﹑玉佩玎璫。胎仙現﹐白雲深處﹐恣意飲瓊漿。

○滿庭芳

赴萊州黃籙大醮作

口口相傳﹐眞眞相濟﹐悟來意解心通。玄中妙趣﹐明月應淸風。師祖鍾離傳呂﹐呂公得﹑傳授王公。王公了﹐祕傳馬鈺﹐眞行助眞功。彭城並道友﹐邀予追薦﹐數次途中。更同知節使﹐節副相容。跪領尊官臺旨﹐加持在﹑紫極之宮。亡靈福﹐超升天界﹐了了道深崇。

○滿庭芳

刀圭法

日月交宮﹐虎龍共處﹐不分南北東西。五方秀气﹐攢聚結刀圭。十二時中鍛煉﹐尖鋒上﹑迸出光輝。堪安把﹐住行坐臥﹐恣意倒顚攜。添鋼增刃快﹐斷除六賊﹐消滅三尸。便往來揮動﹐剖判昏迷。誰信無中妙用﹐變成个﹑惺灑嬰兒。修眞理﹐因師傳授﹐轉付友人知。

○滿庭芳

和張飛卿殿試韻

七赴皇都﹐三經殿試﹐怎知煉气綿綿。心猿休歇﹐意馬罷彊顚。燕處申申快意﹐仗淸淨﹑固住靈源。玄玄處﹐三光並秀﹐照耀洞中天。勸君開覺悟﹐休馳才俊﹐聽取餘言。有逍遙妙路﹐無說無傳。決烈一刀兩段﹐絕緣慮﹑自是通玄。眞功就﹐畱侯的裔﹐繼踵作神仙。

○滿庭芳

贊重陽眞人顯異

憫化眞人﹐重陽師父﹐頭頭物物皆通。歸期預指﹐語話似心風。果應南京行上﹐升霞後﹑教訓臧公。岐陽鎭﹐頂冠下界﹐爲我再傳功。華亭城西現﹐救予疾苦﹐气布身中。在文登云上﹐顯出慈容。縣宰尼龐虎見﹐經頃刻﹑復返天宮。眞實事﹐古今希罕﹐自是足人崇。

○滿庭芳

退姜四翁所惠團襖

一紀環墻﹐數年赤腳﹐捱他寒冷如囚。超然一志﹐決要行功周。感得神仙下界﹐向身中﹑布气如流。無凝滯﹐沖和上下﹐相應好因由。關西牒發我﹐遠來東土﹐恣意貪求。做天來大錯﹐敢受綿裘。結裹身如圌囤﹐招譴責﹑厥疾難瘳。還團襖﹐瀟瀟灑灑﹐襤褸顯眞修。

○滿庭芳

嘆憨漢

鏡內蒼顏﹐梳間白髮﹐猶然騁俊剛求。不愁自己﹐貪爲子孫憂。人人爭名競利﹐時時地﹑籌運機謀。堪失笑﹐這般憨漢﹐直待死方休。人還依我勸﹐無常事緊﹐性命堪搜。願諸公惺灑﹐慷慨回頭。莫說蓬萊路遠﹐心開悟﹑咫尺瀛洲。眞淸淨﹐無爲功滿﹐得去列仙儔。

○滿庭芳

心自笑

學道修竹﹐累功積行﹐常愁行少功虧。勸人作善﹐於道最相宜。稍稍緣行端正﹐早傍人﹑別意猜疑。心自笑﹐圖他功行﹐怎避是和非。華山陳處士﹐不侵耕織﹐山下行稀。尙有人相毀﹐發嘆吟詩。淸正無私無曲﹐任前程﹑寵辱災危。隨緣過﹐騰騰兀兀﹐歌舞樂希夷。

○滿庭芳

黃縣金玉庵

東寺西城﹐南山北海﹐心中好結良因。庵名金玉﹐堂建號全眞。廊捨淸風明月﹐圓無漏﹑不落沈淪。門淸淨﹐云朋霞友﹐燕處得申申。無爲環堵裏﹐小松疏竹﹐初種新新。向寶花臺上﹐異事驚人。眺望蓬萊山島﹐又何必﹑別覓長春。堪圖畫﹐芝川一境﹐馬鈺略鋪陳。

○滿庭芳

證仙果

牝鎖玄通﹐龍奔虎走﹐微微調息綿綿。淸風透戶﹐不放馬猿顚。奼女嬰兒相遇﹐論淸淨﹑至妙根源。無作做﹐自然成道﹐決上大羅天。愚男專懇告﹐十方父母﹐聽取兒言。願茶坊酒肆﹐遞互相傳。莫以孤言貉語﹐是端的﹑祕密幽玄。憑斯用﹐人人有分﹐个个做神仙。

○滿庭芳

唐括氏兒子出家﹐以詞贈之

冒雪行車﹐迎風訪道﹐投余特地參同。說些修養﹐不論虎和龍。講甚嬰兒奼女﹐無龜蛇﹑日月交宮。無水火﹐亦無嗽咽﹐更沒按時功。的端眞妙用﹐無爲活計﹐淸淨家風。鎖心猿意馬﹐勿縱狂蹤。煉息綿綿來往﹐自然得﹑子母和同。全性命﹐紫書來詔﹐直赴大羅宮。

按此詞有石刻在濰縣玉淸宮

○滿庭芳

不看謁

不謁公侯﹐不疏貧賤﹐不求富貴榮華。不餐美膳﹐不敢厭衣麻。不發無明火燭﹐不著境﹑亦不思家。般般不﹐不忘師旨﹐鑪煉自朱砂。逍遙眞自在﹐淸閒活計﹐雲水生涯。對風鄰月伴﹐滿泛流霞。悟徹長生冬視﹐又何必﹑馳騁矜誇。將來去﹐祥雲瑞靄﹐步步襯蓮花。

○滿庭芳

夜叉婆

撲粉施朱﹐畫眉補鬢﹐巧言令色柔和。暗藏機狡﹐名喚夜叉婆。面善心乖性惡﹐纖纖指﹑鷹爪無過。誇體段﹐取人性命﹐入夜騁僂儸。遇師方省覺﹐要逃業障﹐須避冤魔。縱水雲遊歷﹐遠離巢窩。急急完全神气﹐累功行﹑豈敢蹉跎。酬心願﹐勸人修煉﹐功到洞仙歌。

○滿庭芳

覺前非

不待人詢﹐須當自問﹐如何用意圖財。若非姦狡﹐無有自然來。心起慳貪嫉妒﹐寧思想﹑橫禍非災。欺天地﹐暗懷狠毒﹐怎不落深崖。陰司懸業鏡﹐難謾難諕﹐難閃難推。卻不如聞早﹐省悟心灰。物外追陪霞友﹐論長生﹑脫免輪回。修功行﹐不忘初志﹐定是赴蓬萊。

○滿庭芳

懷修煉

物物心休﹐般般事已﹐進入退己從長。無爭上士﹐柔弱勝剛彊。坦蕩逍遙度日﹐處淸淨﹑成就圓方。懷修煉﹐亙初靈物﹐決要鼎中藏。難忘惟是道﹐如饑似飯﹐如渴思漿。似嬰兒尋母﹐專一思量。急救自家性命﹐調眞息﹑不要忙忙。常細細﹐綿綿來往﹐功到赴蓬莊。

○滿庭芳

悟生死

七十韶華﹐暫時光景﹐尋思一向沈吟。酸辛入鼻﹐苦痛事攢心。生死都來兩字﹐旣生身﹑有死相臨。堪養气﹐要逃生死﹐物外去搜尋。心開通妙用﹐火中養木﹐水裏生金。把乾坤骨髓﹐收向朱林。龍虎變成嬰奼﹐靈靈顯﹑豈論陽陰。無生滅﹐眞眞了了﹐跨鶴上瑤岑。

○滿庭芳

傀儡諭

養贍渾家﹐貪求活路﹐身如傀儡當場。被他名利﹐把戲引來忙。牽惹千頭萬緒﹐使作得﹑舉指猖狂。誇體段﹐搖頭弄影﹐馳騁好容光。遇師親說破﹐行屍模樣﹐走骨趨蹌。乞懸絲相似﹐莫有無常。急認壺中雲水﹐叩玄關﹑麻麥馨香。龍蟠虎﹐汞鉛烹煉﹐丹結做蓬郎。

○滿庭芳

自破坐

執法行功﹐按時打坐﹐柰何不得惺忪。睡魔返倒﹐頭點點占胸。鼻气如雷響亮﹐才驚覺﹑眼又朦朧。予自勸﹐恁般修進﹐怎煉虎和龍。斯言如不信﹐偸觀同輩﹐定是心通。見搖船身分﹐自愧梢翁。好認無爲大道﹐心淸淨﹑神气和衝。靈光結﹐三丹踴躍﹐晃朗五明宮。

○滿庭芳

降心魔

熟境纏綿﹐心魔返倒﹐下功決要降心。住行坐臥﹐晝夜志防心。方寸𨿽然不大﹐起塵情﹑萬種牽心。當識破﹐上天入地﹐好弱總由心。從今生覺悟﹐牢擒意馬﹐緊鎖猿心。把凡心裂另﹐要見眞心。日日澄心遣欲﹐更時時﹑校勘身心。無私曲﹐自言心正﹐方可合天心。

○滿庭芳

骷髏樣

樣子骷髏﹐偏能販骨﹐業緣去去來來。騁馳伶俐﹐不肯暫心灰。轉換無休無歇﹐騰今古﹑更易形骸。空貪壽﹐饒經萬劫﹐終久打輪回。遇師親指教﹐創修一點﹐免落千崖。屏七情六欲﹐保護三臺。玉虎金龍並湊﹐靑蓮內﹑捧出嬰孩。無生滅﹐大羅天上﹐仙位得安排。

○滿庭芳

忍忍忍

刃下挑心﹐心頭插刃﹐認來堪作良因。無明降住﹐有辱不生嗔。憶昔淸河公藝﹐尙垂涕﹑書此和親。無爭士﹐常行大善﹐不敢暫傷神。人猜泥捏塑﹐逢刀坦坦﹐遇藥申申。便是非不辯﹐彊弱無論。師父重陽教我﹐消煙火﹑悟假修眞。常忍耐﹐觸來勿競﹐端的做仙人。

○滿庭芳

得眞樂

落魄閒人﹐逍遙懶漢﹐的端酷厭榮華。性耽火院﹐不會養渾家。萬種塵緣拂盡﹐仗心閒﹑鑪養丹砂。松峯下﹐水邊石畔﹐遣興飲流霞。一靈常皎潔﹐優遊恬淡﹐眞樂無涯。論比之明月﹐月有雲遮。若比孤云自在﹐風飄蕩﹑牢落堪嗟。予親遇﹐得超彼岸﹐快活更無加。

○滿庭芳

和芝陽靈元子衛信道韻

放懶生涯﹐欣慵活計﹐起心念念慈悲。而今不肯﹐摘葉更尋枝。撇下之乎者也﹐的端認﹑蓮出靑泥。閒閒裏﹐捫心自忖﹐有似遇良醫。逍遙眞自在﹐要成仙福﹐憑仗心師。志堅如山嶽﹐不許胡移。日用無爲淸淨﹐自然得﹑捉住東西。些玄妙﹐悟來通曉﹐𨿽老不爲遲。

○滿庭芳

復用前韻

弔孝之人﹐送終之輩﹐當思兔死孤悲。靑春漸老﹐休要戀花枝。好把精神收拾﹐超彼岸﹑出水騰泥。皈正覺﹐自心有病﹐物外去尋醫。良醫無藥餌﹐劈昏鑿暗﹐便是明師。要心無染著﹐熟境遷移。神淨虎龍交媾﹐任紅日﹑東出還西。無憂惱﹐長安路上﹐行道不遲遲。

○滿庭芳

離眾生示門人

盡說煙消﹐皆言火滅﹐觸來總起無名。不知不覺﹐怎得離眾生。道本易行易曉﹐柰心違﹑難曉難行。心魔障﹐未成大善﹐方寸不能靈。同流聽囑付﹐是非休辯﹐人我休爭。嘆行屍走骨﹐何辱何榮。急救自家性命﹐气神和﹑淸結眞形。靈靈語﹐瑤臺閬苑﹐蓬島是前程。

○滿庭芳

混元劉法師升化﹐以詞贊之

幼則隨羣﹐長而異眾﹐一心法籙行持。書符咒水﹐治病救災危。建徳和偸不顯﹐厭華麗﹑糲食粗衣。親曾遇﹐重陽師父﹐傳授入希夷。自知功行滿﹐速來訪我﹐徑就歸期。便怡然拂袖﹐應限宜時。此者彭城了了﹐馬風風﹑當賦新詞。長生得﹐攜云仙去﹐跨鶴赴瑤池。

○滿庭芳

贊重陽眞人出現

古郡登州﹐望仙門外﹐畫橋車馬難通。重陽師父﹐對眾顯家風。預說逢何必壞﹐經一紀﹑太守何公。嫌崄峻﹐令人拆毀﹐命匠別興功。文登重出現﹐白龜蓮上﹐端坐空中。宰公尼龐虎﹐得遇眞容。忽見回身側臥﹐祥雲動﹑復往仙宮。人爭畫﹐家家供養﹐處處總欽崇。

○滿庭芳

妙行眞人﹐重陽師父﹐遇師呂祖玄通。十年了道﹐歸去得乘風。一紀三番下界﹐性正直﹑凡事依公。天上現﹐無爲手段﹐超顯自然功。全眞文集裏﹐藏機隱密﹐妙在其中。論龍吟虎嘯﹐嬰奼嬌容。玉內金光燦燦﹐神丹結﹑躍出靈宮。人還悟﹐速修淸淨﹐休受世間崇。

○滿庭芳

贈辛五翁姜四翁

豪富過人﹐作爲異眾﹐萊陽姜鑑辛通。文登趁醮﹐不憚冒霜風。來往近乎千里﹐投壇告﹑馬鈺姜公。持孝道﹐宰公聞得﹐惠酒勞奇功。虔誠逢感應﹐醮儀才罷﹐仙現雲中。命丹靑妙手﹐傳寫奇容。從此住行坐臥﹐搜斡運﹑陰裏陽宮。忘塵事﹐鄕人欽羨﹐相重更相崇。

○滿庭芳

贈萊陽縣眾醮首

髙密鍾眞﹐萊陽姜鑑﹐廢坊辛氏名通。邀予追薦﹐不避雪和風。捧示眾官書疏﹐跪領外﹑承順諸公。居環堵﹐一餐薄粥﹐須辦十分功。加持非艸艸﹐玉山踏碎﹐金藏頤中。要虎龍交媾﹐產出元容。整頓精神惺灑﹐救亡靈﹑盡赴蓬宮。人聽勸﹐齊心樂善﹐釋道一般崇。

○滿庭芳

赴登州黃籙大醮

松柏巖前﹐煙霞洞裏﹐淸風吹動靈苗。水升火降﹐大藥自然燒。歌舞相陪童稚﹐利名棄﹑不讓漁樵。忘人我﹐淸貧爲樂﹐怕底是塵囂。人來求追薦﹐千言萬語﹐苦苦相邀。便加持齋戒﹐遙拜云寮。禱告重陽師父﹐救亡靈﹑得上靑宵。鸞鶴引﹐孤魂滯魄﹐相從總逍遙。

○滿庭芳

文山七寶會眾﹡庵告名﹐因而示詞

七寶庵中﹐三淸門裏﹐全眞堂建相當。東西廊捨﹐堪可做云房。鑿石名爲丹井﹐水甘美﹑有若瓊漿。玄玄處﹐修眞環堵﹐幽雅不尋常。云朋並霞友﹐微中講論﹐妙裏斟量。處身心淸靜﹐便是仙方。調息如同龜息﹐命燈內﹑性月圓光。齋場上﹐文山道友﹐唱此滿庭芳。

洞玄金玉集卷之十

○二郎神慢

應仙舉。便下手﹑先除色欲。好玉潔冰淸大丈夫。更休任﹑泥拖水漉。一失人身難再復。莫等閒﹑把前程失誤。今略訴。長生久視﹐五件堪爲憑據。聽取。第一要﹑滌除念慮。第二要﹑忘貪戒酒肉。第三要﹑濟貧拔苦。第四要﹑常行慈善。第五要﹑精神保護。依此五件﹐功成行滿﹐得赴蓬萊仙路。

鳴鶴餘音卷之一

○孤鷹

苦海爲人﹐隨波逐浪﹐茫茫甚日休期。爲酒色財气。一向粘惹﹐瞞心昧己。不算前程﹐幼軀有限﹐待作千年之計。忽一朝陰公來請﹐看你教誰替。千間峻宇﹐金玉滿堂﹐畢竟成何濟。勸諸公省﹐早把凡籠猛跳出﹐向物外飄蓬﹐放落魄婪耽﹐鶉居鷇食﹐昏昏煉已。默默地﹑怡神養气。丹成旣濟。乘彩雲﹐跨鳳歸。

鳴鶴餘音卷之一

○滿庭芳

吾劍非凡﹐玉皇宣賜﹐非吾誰敢承當。靑蛇三尺﹐時復起祥光。剔起乾坤骨髓﹐劈開太一眞陽。何人鑄﹐耶溪歐冶﹐金水配柔剛。不知何處用﹐除邪斬怪﹐寧靜諸方。斡開萬象﹐盡化玄霜。惟有修行不謹﹐輕輕指﹑魂魄飛揚。匣中響﹐雷聲震動﹐萬里鬼神藏。

鳴鶴餘音卷之三

○滿庭芳

年小靈童﹐出家學道﹐師言側耳須聽。淸晨早起﹐掃地莫揚塵。梳洗身邊潔淨﹐然後刷釜拈盆。廚房內﹐油鹽米麵﹐休得費半毫分。客來須接待﹐行須緩步﹐語要低聲。守淸貧寂淡﹐莫戀浮榮。遇晚端身正坐﹐心淸淨﹑滿目光生。休攺變﹐天長地久﹐自有好前程。

鳴鶴餘音卷之三

○蘇幕遮

上丹田﹐玄空路。玉鎖金關﹐八卦珠簾庫。左有靑龍﹐右有白虎。碧眼胡僧﹐便是三淸土。虎伏龍﹐龍伏虎。戰退三尸﹐贏得河車路。意馬心猿弄拴住。運上昆侖﹐透入泥丸去。

鳴鶴餘音卷之四

○蘇幕遮

中丹田﹐多玄妙。聚寶池中﹐五色霞光照。奼女嬰兒盡歡笑。煉就金丹﹐價值千千兆。服一粒﹐馨香妙。換骨抽胎﹐萬病消除了。返老還童年又少。快樂逍遙﹐倚定巖溪曉。

鳴鶴餘音卷之四

○蘇幕遮

下丹田﹐明仙道。有个牛兒﹐不喫尋常艸。玉液華池滋味好。白雪黃芽﹐餵得牛兒飽。金龍頭﹐銀纏繳。瑩潔無塵﹐徧地如雪罩。擺尾搖頭啖聲叫。過海穿江﹐直上蓬萊島。

鳴鶴餘音卷之四

○黃鶴洞中仙

終日駕鹽車﹐鞭棒時時打。自數精神久屈沈﹐如病馬。怎得優遊也。伯樂祖師來﹐見後頻嗟呀。巧計多方贖了身﹐得志馬。須報師恩也。

鳴鶴餘音卷之四

○女冠子

人命無常﹐看靑雲﹑雨過山水。韶華盡過了﹐百年如夢﹐有似希夷。忘情絕愛念﹐好把意馬心猿牢系。綿綿密密。有似出息。常不保入息。十年一似修眞理。做神仙﹑萬無一失。門生莫生疑。若有纖毫虛謬﹐馬風罰作陰山爲鬼。心行常不昧。徧十方﹑觀照天地。累成功行﹐自有金童來認你。

鳴鶴餘音卷之四

○煉丹砂

行道要心堅。密護丹田。調和眞息永綿綿。十二時中常若見。休要塵牽。訣要避喧嘩﹐靜處安然。須通語﹑默默言傳。神秀丹成行滿。得去朝元。

鳴鶴餘音卷之四

○兩隻雁兒

一更裏﹐要精專。安閒靜坐眼看。猿猴耍﹐莫放顚。先須減睡眠。眠心散﹐露靑天。恆沙功滿大千。工夫要﹐行功圓。非干是自然。

○兩隻雁兒

二更裏﹐二气運﹐鉛消汞焰煎。鉛是汞﹐汞成鉛。沖和滿洞天。沖和气﹐任虛源。九曲明珠串。雙闕透﹐射碧天。元來是自然。

○兩隻雁兒

三更裏﹐月正圓。笙歌消夜天。金童喜﹐玉女歡。凡間不一般。長生酒﹐醉不顚。飲了還少年。曲江上﹐望懸懸。酣買不用錢。

○兩隻雁兒

四更裏﹐徹玲瓏﹐玲瓏徹碧天。登彼岸﹐跨鳳鸞。辛苦三二年。言非大﹐莫虛傳。傳了無一言。猿是馬﹐馬是猿。休教付兩邊。

○兩隻雁兒

五更裏﹐畫角喧。驚回淸夢遊仙。眠是夢﹐夢是眠。方知心是天。天生地﹐地生天。一炁合混元。添一歲﹐減一年。眞空不動然。

○掛金索﹝北曲﹞

一更裏﹐端坐慢慢調龍虎。運轉三關﹐透入泥丸去。龍蟠金鼎﹐虎繞黃庭戶。這些兒工夫﹐等閒休分付。

○掛金索﹝北曲﹞

二更裏﹐二點陰陽眞炁妙。上下三關﹐休教差錯了。奼女嬰兒﹐兩个都放嬌。金公黃婆﹐自然匹配了。

○掛金索﹝北曲﹞

三更裏﹐明月正把乾坤照。嚇得邪魔﹐千里不見了。退盡陰兵﹐不用刀圭妙。海底龜蛇﹐自然相盤繞。

○掛金索﹝北曲﹞

四更裏﹐無事好把眞經看。句句幽玄﹐說道教修煉。不用水火﹐不用柴和炭。煉就靈丹﹐萬兩金不換。

○掛金索﹝北曲﹞

五更裏﹐天曉架上金雞叫。有个忙兒﹐拍手呵呵笑。放飽牛兒﹐快活睡一覺。行滿功成﹐自有丹書詔。

以上鳴鶴餘音卷之六

○煉丹砂

贈淸靜散人孫不二

奉報富春姑。休要隨余。而今非婦亦非夫。各自修完眞面目﹐脫免三塗。煉气莫教粗。上下寬舒。綿綿似有卻如無。个裏靈童調引動﹐得赴仙都。

金蓮正宗記卷五

【孟宗獻﹕詞作1首】

○菩薩蠻

回文

睡驚秋近鳴虫砌。砌虫鳴近秋驚睡。蒼鬢摻勻霜。霜勻摻鬢蒼。影孤燈翳冷。冷翳燈孤影。長嘆浩歌狂。狂歌浩嘆長。

中州樂府

【苗善時﹕詞作2首】

○步蟾宮

陽復乾純陽姤午。象帝先﹑是吾玄祖。一气氤氳降甘雨。始恍然﹑火浮黎土。無極極中誠密錮。玉龍蟠﹑幽囚金虎。主人輕鼓沒弦琴﹐全不屬﹑宮商律呂。

○望江南

淸髙士﹐志道體眞仙。養浩虛中吹玉笛﹐凝神眞樂吸瓊笙。淸淨瑩心天。離欲海﹐放倒我人山。玄素采陰魔畜道﹐婁公邪術執爲玄。休效損丹田。

以上二首苗善時和呂洞賓詞﹐見純陽帝君神化妙通紀。

【明本﹕詞作9首】

○行香子

水竹之居。吾愛吾廬。石粼粼﹑亂砌階除。軒窗隨意﹐小巧規模。卻也淸幽﹐也瀟灑﹐也安舒。懶散無拘。此等如何。倚闌干﹑臨水觀魚。風花雪月﹐贏得工夫。好炷些香﹐圖些畫﹐讀些書。

案歷代詩餘卷一百二九錄此首外又錄行香子短短橫墻一首閬苑瀛洲一首﹐注引筆記﹐不知是何筆記。前兩首又見沈雄古今詞話卷下。據元彭致中鳴鶴餘音卷六﹐載前兩首﹐並未注名氏。

○行香子

玉殿瓊樓。金鎖銀鉤。總不如﹑巖谷淸幽。蒲團紙帳﹐瓦缽磁甌。卻不知春﹐不知夏﹐不知秋。萬事俱休。名利都勾。翼攀緣﹑永絕追求。溪山作伴﹐雲月爲儔。但樂淸閒﹐樂自在﹐樂優遊。

○行香子

大槿籬笆。雪屋梅花。香馥馥﹑疏影橫斜。久辭闤闠﹐識破浮華。有雲門餅﹐金牛飯﹐趙州茶。驗盡龍蛇。凡聖交加。喜淸貧﹑不管驕奢。孤窗獨坐﹐目斷天涯。閒伴淸風﹐伴明月﹐伴煙霞。

○行香子

無物思量。萬慮皆忘。坐兩班﹑大眾禪牀。粗衣遮體﹐糲飯充腸。有一函經﹐一佛像﹐一鑪香。功課尋常。道行非狂。愛山中﹑白晝偏長。翠苔巖洞﹐綠竹山房。有一天風﹐一天月﹐一天涼。

○行香子

四序無窮。萬物皆同。守空門﹑佛祖家風。香煙裊白﹐燭影搖紅。對翠梧桐﹐金菡萏﹐玉芙蓉。潦倒山翁。少小頑童。天性而﹑一樣疏慵。偶來塵世﹐忘卻山中。有一枝梅﹐千竿竹﹐萬年松。

○行香子

欲出樊籠。須契眞宗。善知識﹑千載難逢。宏施捧喝﹐擊碎虛空。卻有鉗錘﹐有鑪鞲﹐有機鋒。坐對孤峯。嘯月吟風﹐握龍泉﹑坐鎭寰中。野犴絕迹﹐狐兔潛蹤。卻善調獅﹐善伏虎﹐善降龍。

○行香子

頓脫塵羈。深處幽棲。兀騰騰﹑絕處忘機。繩牀石枕﹐竹榻柴扉。卻也無憂﹐也無喜﹐也無非。淡飯黃齏。寂寞相宜。類孤云﹑野鶴無疑。策筇峯頂﹐巖洞閒嬉。但看靑山﹐看綠水﹐看雲飛。

○行香子

不愛嬌奢。不喜繁華。身穿著﹑百衲袈裟。行中乞化﹐坐演三車。卻怕人知﹐怕人問﹐怕人誇。雪竹交加。玉樹槎牙。一枝開﹑五葉梅花。東村檀越﹐西市恩家。但去時齋﹐閒時講﹐坐時茶。

○行香子

松嫩堪餐。竹密須刪。息塵緣﹑何事相干。心超物外﹐身處人間。有十分淸﹐十分淡﹐十分閒。學道非難。守道多艱。結跏趺﹑坐斷塵寰。若空僧捨﹐寂寞禪關。對幾層雲﹐幾層水﹐幾層山。

以上八首見春花集卷十二

【牧常晁﹕詞作22首】

○梧桐樹

世間人﹐須覺悟。難得人身休辜負。莫把時虛度。不離方寸蓬萊島。多少時人行不到。勸君早覓長生路。

○梧桐樹

早修行﹐聽勸諭。綠鬢朱顏易變故。光景流如注。妻兒金寶暫相遇。到了何曾將得去。不用縈懷慮。

○梧桐樹

得人身﹐元自錯。莫信愚癡常造惡。積善��樂。爲人幸是生中國。聞早回頭參玄學。休被塵勞縛。

○梧桐樹

學道人﹐知端的。要須認取元初一。休外尋覓。初因一炁成形質。配合陰陽生萬物。此身實自玄元出。

○梧桐樹

汞卽心﹐鉛卽气。汞鉛結就丹根蒂。產在西南地。坎離龍虎總由伊。性命陰陽只這是。勸君早畱意。

○梧桐樹

守眞元﹐專一炁。嬰兒養就吾身裏。十月胎圓備。萬般譬諭總皆非。大底由他心意地。外覓徒勞耳。

○梧桐樹

這金丹﹐無二道。方寸不離眞水火﹐旣未相顚倒。个中運用不辭勞。海底天心呼吸到。現出長生寶。

○梧桐樹

這丹頭﹐牢結媾。念頭動處靈丹走。固濟要無漏。綿綿一炁三關透。撥轉天輪行火候。金鼎蟾光透。

原作繞﹐疑誤

○梧桐樹

道無他﹐心爲主。執象拘文徒自苦。記取聖賢語。丹經譬諭千萬句。止是陰陽兩个字。要識根元處。

○梧桐樹

參玄人﹐聽付囑。百歲光陰如迅速。轉眼花開落。大事因緣如未熟。急須猛省開心目。莫被邪師惑。

○梧桐樹

學無爲﹐離塵俗。結艸爲庵山水綠。散誕無拘束。南山看過牛如玉。人牛且喜俱相熟。脫下蓑衣吹一曲。

○梧桐樹

謾騰騰﹐無造作。任意逍遙隨飲啄。眞个淸平樂。喉手幸無名利索。萬里孤云並野鶴。這般誰知覺。

○西江月

大道不由別物﹐只由心上行持。念頭才動汞鉛飛。止要定心專气。殺盜淫邪不紀﹐利名恩愛休迷。無心無事是丹基。說破元來容易。

○西江月

多少外尋卦象﹐不知返照眞元。此身元是易之門。晝夜坎離常運。烏兔馬牛龍虎﹐無非借諭爲根。屯蒙旣未定晨昏。定意專心爲本。

○西江月

一意中宮不動﹐四方四獸稱臣。內丹外藥合天眞。現出一輪寶鏡。此景此時此地﹐無心無我無人。不知誰是本來心。湛寂眞常妙境。

○西江月

釋氏禪經律論﹐儒家傳記詩書。老君三六部眞符。止論一心兩字。了得一明心地﹐諸餘土苴何須。忘形忘气總歸虛。到此實非譬諭。

○西江月

四大一身假合﹐六根五蘊陰邪。一元陽處是吾家。休認形骸野馬。內院神京須出﹐天堂地獄空華。玄玄難測此幽遐。妙用有誰知者。

○臨江仙

午夜金烏從海底﹐丑初漸出扶桑。大明東向屬三陽。韶華春滿院﹐無地不生光。直駕河車朝帝闕﹐泥丸宮飲瓊漿。華池神水灌中黃。嬰兒未就母﹐地久更天長。

○臨江仙

促取一年中日月﹐來歸片刻之中。坎離交媾虎龍通。三花時就鼎﹐一霎現神功。滿地黃芽�白雪﹐輝騰南北西東。二弦合�甲庚同。驪珠初出水﹐焰慧自燒空。

○臨江仙

打破這陽鑪陰鼎﹐躍番黑汞紅鉛。龜蛇龍虎總虛言。六根並四大﹐陰物一齊捐。有个天然眞一種﹐非心非腎非玄。不容口意識情傳。修丹如此到﹐可謂大羅仙。

○臨江仙

服气咽精吞七曜﹐存思想化三車。飛罡噀水散名花。詞章勤奏達﹐吟詠酌流霞。外事何干於內境。有爲功力何賒。饒君作福等河沙。不明玄牝竅﹐特地隔天涯。

○臨江仙

學道要明心地印﹐更須陰陽同行。不能及物只爲身。小乘無智慧﹐大道幾時成。一種貢髙誇自會﹐妄言眩惑人情。只圖博取利和名。不思生死苦﹐萬劫路冥冥。

以上並見玄宗直指萬法同歸卷五

【倪瓚﹕詞作17首】

○淸平樂

在荊溪作

汀煙溪樹。總是傷心處。望斷溪流東北注。夢逐孤雲歸去。山花野鳥初春。漁郎樵叟南津。誰識摧頹老子﹐醉人推罵從嗔。

○人月圓

傷心莫問前朝事﹐重上越王臺。鷓鴣啼處﹐東風艸綠﹐殘照花開。悵然孤嘯﹐靑山故國﹐喬木蒼苔。當時明月﹐依依素影﹐何處飛來。

○人月圓

驚回一枕當年夢﹐漁唱起南津。畫屏云嶂﹐池塘春艸﹐無限消魂。舊家應在﹐梧桐覆井﹐楊柳藏門。閒身空老﹐孤篷聽雨﹐燈火江村。

○太常引

傷逝

門前楊柳密藏鴉。春事到桐花。敲火試新茶。想月佩﹑云衣故家。苔生雨館﹐塵凝錦瑟﹐寂寞聽鳴蛙。芳艸際天涯。蝶栩栩﹑春暉夢華。

○江城子

感舊

窗前翠影濕芭蕉。雨瀟瀟。思無聊。夢入故園﹐山水碧迢迢。依舊當年行樂地﹐香徑杳﹐綠苔饒。沈香火底坐吹蕭。憶妖嬈。想風標。同步芙蓉﹐花畔赤闌橋。漁唱一聲驚夢覺﹐無覓處﹐不堪招。

○柳梢靑

贈妓小瓊英

樓上玉笙吹徹。白露冷﹑飛瓊佩玦。黛淺含顰﹐香殘棲夢﹐子規啼月。揚州往事荒涼﹐有多少﹑愁縈思結。燕語空梁﹐鷗盟寒渚﹐畫闌飄雪。

○南鄕子

東林橋雨篷夢歸

篷上雨潺潺。篷底幽人夢故山。澗戶林扉元不閉﹐蕭閒。只有飛雲可往還。波冷玉珊珊。一壑松風引佩環。詠得池塘春艸句﹐更闌。行盡千峯半霎間。

○太常引

壽彜齋

柳陰濯足水侵磯。香度野薔薇。芳艸綠萋萋。問何事﹑王孫未歸。一壺濁酒﹐一聲淸唱﹐簾幕燕雙飛。風暖試輕衣。介眉壽﹑遙瞻翠微。

○鵲橋仙

富豪休恃。英雄休使。一旦繁華如洗。鵲巢何事借鳩居﹐看數載﹑主三易矣。東家煙起。西家煙起。無復碧翚朱棨。我來重宿半間云﹐算舊制﹑惟餘此耳。

○鷓鴣天

笠澤沿回十五年。親知情義日堪憐。偸見三顧吾何有﹐俗士羣譏自省愆。聊復爾﹐豈其然。田翁輕慢牧童顚。乃知造物深相與﹐急使江湖棹去船。

○如夢令

削迹松陵華寓。藏密白雲深處。造物已安排﹐萬事何須先慮。歸去。歸去。海鶴山猿同住。

○踏莎行

春渚芹蒲﹐秋郊梨棗。西風沃野收紅稻。檐前炙背媚晴陽﹐天涯轉瞬萋芳艸。魯望漁村﹐陶朱煙島。髙風峻節如今掃。黃雞啄黍濁醪香﹐開門迎笑東鄰老。

○憶秦娥

昨日嘗賦憶秦娥一首﹐以介石齋前木犀盛開﹐俾具一卮酒﹐無使花神笑人寂寞﹐蓋以風雨傷懷耳。玆重攺呈﹐又作一首﹐共寫呈﹐二君卻不可默然也

扶疏玉。蟾宮樹影闌干曲。闌干曲。一襟香露﹐幾枝金粟。姮娥鏡裏秋云綠。無端風雨聲相續。聲相續。不須澄霽﹐爲沽醽醁。

○憶秦娥

參差玉。笙聲暮起瑤臺曲。瑤臺曲。輕風香浸﹐夜涼肌粟。黃雲巧綴飛霞綠。淸吟未斷秋霖續。秋霖續。恐辜花意﹐倒尊中醁。

○江城子

滿城風雨近重陽。濕秋光。暗橫塘。蕭瑟汀蒲﹐岸柳送淒涼。親舊登髙前日夢﹐松菊徑﹐也應荒。堪將何物比愁長。綠泱泱。繞秋江。流到天涯﹐盤屈九回腸。煙外靑萍飛白鳥﹐歸路阻﹐思微茫。

○蝶戀花

夜永愁人偏起早。客鬢蕭蕭﹐鏡裏看枯槁。雨葉鋪庭風爲掃。閉門寂寞生秋艸。行路難行悲遠道。說著客行﹐眞个令人惱。久客還家貧亦好。無家漫自傷懷抱。

以上十六首百家詞本雲林樂府。此下原有憑闌人一首殿前歡一首水仙子二首折桂令二首水仙子一首小桃紅三首以其均爲曲調﹐故不錄。又珊瑚网名畫題跋卷八載倪瓚題畫朝中措幽姿不入少年場一首﹐乃陸遊詞﹐玆亦不錄。

○定風波

題畫梅

欹帽垂鞭送客回。小橋流水一枝梅。醉後紅綃都不記﹐�剩﹐幽香卻解逐人來。松畔扶間頻置酒。攜手。與君看到十分開。少壯相從今雪鬢。因甚。流年淸興兩相催。

庚寅臘月﹐同天臺陶九成訪雲棲子於玉山艸堂﹐是日微雪著紅梅上。雲棲子見示管夫人雪梅﹐與今日情景適合﹐因題一調定風波云。瓚記。珊瑚网名畫題跋卷八。

【牛眞人﹕詞作2首】

○宣靜三臺

自小飄蓬﹐身心落魄﹐雲遊多在山東。世間事﹐看破渾是假﹐想榮華猶似夢中。蓋个庵兒﹐隈山靠水﹐栽松種竹成林。炕暖窗明﹐樂淸閒﹑勝競利名。月朗山東﹐涼風細細﹐南溪綠水粼粼。漸煉得方寸如灰冷﹐一陽生﹐玉鼎自溫。秀气氤氳﹐仙花爛熳﹐芳芬開徧黃庭。玉女金童﹐采將來﹑煉就紫金。運轉三關﹐驅回四象﹐沖和一點靈明。气結神凝。聽笙簫﹑一派樂音。夙世前緣﹐生逢正教﹐全眞妙道幽深。行滿功成﹐跨鸞鶴上太淸。

鳴鶴餘音卷一

○跨金鸞

錦堂春﹐璚仙朝列瓊筵。遇良辰﹑名香共爇﹐吐氤氳﹑瑞藹祥煙。慶三眞﹑重陽五祖﹐願當今﹑聖主遐延。昔有軒轅。駕龍騰飛﹑上朝玉帝自爭先。恁時萬聖齊會﹐宴賞共畱連。簫韶美﹐金童捧盞﹐玉女傳宣。觀神宮﹑仙苑異景﹐降鸞鳳﹑鶴舞翩翩。仙童報﹐蟠桃正結﹐丹桂初圓。萬載金龜﹐千秋玉兔﹐老人星見﹐慶這些事﹐洞天佳景﹐還也勝塵緣。無來去﹐天地同壽﹐日月齊年。

鳴鶴餘音卷四

【歐陽龍生﹕詞作1首】

○沁園春

玄旦日先君冀郡公作此示勉敬跋於後

玄子來前﹐還憶汝﹐今朝初度時。是吾家幾世﹐書香閥閱﹐我翁疇昔﹐心地坦夷。宅相伊何﹐泛紅老子﹐汝母慈仁有兒。如今恨﹐倚門人去﹐和膽爲誰。丈夫七十何爲。算三十功名已是遲。要經天緯地﹐拓開實用﹐嘲風弄月﹐省可虛詞。我亦平生﹐卮言徒費﹐猶酌檐花向九疑。團圞好﹐待老吾泉石﹐畱汝鍾彜。

大徳丁未﹐玄賤生之日﹐先公祝之以沁園春﹐玄受而藏之。第年少家貧﹐性亦疏散﹐房中惟有一敗篋﹐以繩約之﹐篋中無所有﹐又以紙外護之甚嚴﹐暇日時復展玩。明年戊申﹐不幸先公棄捐﹐自是見輒嗚咽﹐殆不忍觀。皇慶壬子﹐玄免先公喪﹐又二年矣。先公在時﹐所定謝氏﹐歲久不克成婚。繼妣長沙郡君﹐謀爲玄畢婚姻﹐而玄方遊湘中。繼妣老妮啟玄篋﹐取故衣浣濯補紉﹐以俟新婚。老妮目不知書﹐篋中文字﹐亦爲所持去﹐此詞亦在焉。玄歸而求之﹐竟失其所﹐徧索十數日﹐無得﹐深自刻責﹐以爲不能寶藏先人之訓﹐遂爲此生抱恨之大端。每至劬勞之日﹐則泣而識之﹐如是二十五年﹐屢嘗吁之先公﹐冀陰相之﹐庶幾復見此詞﹐以無負付囑之意。延佑乙卯以來﹐玄僥幸科第﹐歷官中外﹐至元元年乙亥﹐叨恩翰林直學士國子祭酒﹐先公贈翰林直學士亞中大夫輕車都尉﹐追封渤海郡侯。尋蒙奎章近臣奏請﹐有旨申勑詞臣﹐制碑以賜。玄感激之餘﹐付書還家﹐囑捨弟信翁﹐先白於彌。告祭之日﹐諸昆弟子侄咸集中堂﹐侄進老遽前曰﹐昨日偶治故書﹐得先祖手澤一紙﹐蟫食殆半﹐乃壽八翁沁園春也。兄弟相視﹐大驚曰﹐此汝叔平時徧求而不得者﹐汝何得此。眾取視之﹐果然﹐卽付書報玄京師。二年丙子夏﹐謁告南歸立碑。甫抵捨﹐侄卽以詞見遺。玄奉詞涕泣﹐如隋珠和壁﹐去而復還﹐自計生平可喜之事﹐未有過此﹐嗚呼異哉。詞所謂宅相伊何﹐泛紅老子者﹐謂外大父臨賀府判理齋李公也。倚門人去﹐和膽爲誰者﹐是歲免先夫人喪也。嘲風弄月﹐省可虛詞者﹐玄少作頗患多﹐故先公以實學勗之也。猶酌檐花向九疑者﹐先公分教春陵時將之官也。𨿽然﹐玄之至喜者﹐以此詞之失而驟得﹐則先公若有陰相之也﹐他日或可﹡伯魯授簡之責也。其至懼者﹐則以先公期待之意如彼﹐而玄之疏文﹡學所成就若此﹐其何以﹡伯符不克負荷之譏乎。裝﹡旣完﹐蹤迹所至﹐必攜以自隨。三年丁丑﹐以侍講學士召入京﹐戊寅春﹐以二品恩例申請﹐夏五月﹐進贈中奉大夫﹐湖廣等處行中書省參知政事護軍﹐追封冀郡公。先妣追封冀郡夫人。六月甲申祭禮畢﹐因出此卷﹐再寫善本﹐並致感云。男玄泣血書於賢良坊寓捨。圭齋文集卷十四

【歐陽玄﹕詞作12首】

○漁家傲

余讀歐公李太尉席上作十二月漁家傲鼓子詞﹐王荊公亟稱賞之。心服其盛麗﹐生平思仿佛一言不可得。近年竊官於朝﹐久客輦下﹐每欲仿此﹐作十二闋﹐以道京師兩城人物之富﹐四時節令之華﹐他日歸農﹐或可資閒暇也。至順壬申二月﹐玄修大典旣畢﹐經營南歸﹐屬春雪連日﹐無事出門﹐晚寒附火﹐私念及此﹐夜漏數刻﹐腹稿具成﹐枕上不寐﹐稍諧葉之。明日﹐筆之於簡﹐𨿽乏工致﹐然數歲之中﹐耳目之所聞見﹐性情之所感發者﹐無不櫽括槪見於斯。至於國家之典故﹐乘輿之興居﹐與夫盛代之服食器用﹐神京之風俗方言﹐以及四方賓客宦遊之況味﹐山林之士未嘗至京師者﹐欲有所考焉﹐此亦可見其大略矣

正月都城寒料峭。除非上苑春光到。元日班行相見了。朝回早。闕前褫帕歡相抱。漢女姝娥金搭腦。國人姬侍金貂帽。繡轂雕鞍來往鬧。閒馳驟。拜年直過燒燈後。

○漁家傲

二月都城春動野。引龍灰向銀牀畫。士女城西爭買架。看馳馬。官家引佛官蘭若。水暖天鵝紛欲下。鷹房奏獵催車駕。卻道海靑逢燕怕。才過社。柳林飛放相將罷。

○漁家傲

三月都城遊賞競。宮墻官柳靑相映。十一門頭車馬迸。淸明近。豪家寒具金盤飣。墦祭流連芳艸徑。歸來風送梨花信。向晚輕寒添酒病。春煙暝。深深院落秋千迥。

○漁家傲

四月都城冰碗凍。含桃初薦瑛盤貢。南寺新開羅漢洞。伊蒲供。楊花滿院鶯聲弄。歲幸上京車駕動。近臣準備鑾輿從。建徳門前飛玉鞚。爭持送。葡萄馬乳歸銀甕。

○漁家傲

五月都城猶衣夾。端陽蒲酒新開臘。月傍西山靑一掐。荷花夾。西湖近歲過苕霅。血色金羅輕汗浹。宮中畫扇傳油法。雪腕彩絲紅玉甲。添香鴨。涼糕時候秋生榻。

○漁家傲

六月都城偏晝永。轆轤聲動浮瓜井。海上紅樓歌扇影。河朔飲。碧蓮花肺槐芽瀋。綠鬢親王初守省。乘輿去後嚴巡警。太液池心波萬頃。間芳景。掃宮人戶撈漁艇。

○漁家傲

七月都城爭乞巧。荷花旖旎新棚笊。籠袖嬌民兒女狡。偏相攪。穿鍼月下濃汝佼。碧玉蓮房和柄拗。晡時飲酒醒時卯。淋罷麻稭秋雨飽。新涼稍。夜燈叫賣雞頭炒。

○漁家傲

八月都城新過雁。西風偏解驚遊宦。十載辭家衣綫綻。淸宵半。家家搗練砧聲亂。等待中秋明月玩。客中只作家中看。秋艸墻頭螢火爛。疏鐘斷。中心臺畔流河漢。

○漁家傲

九月都城秋日亢。馬頭白露迎朝爽。曾向西山觀蒼莽。川原廣。千林紅葉同春賞。一本黃花金十鏹。富家菊譜簽銀榜。龍虎臺前駝鼓響。擎仙掌。千官瓜果迎鑾仗。

○漁家傲

十月都人家旨蓄。霜菘雪韭冰蘆菔。暖炕煤鑪香豆熟。燔獐鹿。髙昌家賽羊頭福。貂袖豹祛銀鼠襮。美人來往氈車續。花戶油窗通曉旭。日寒燠。梅花一夜開金屋。

○漁家傲

十一月都城居暖閣。吳中雪紙明如堊。錦帳豪家深夜酌。金雞喔。東家撒雪西家噱。纖指柔長宮綫弱。陽回九九官冰鑿。盡道今冬冰不薄。都人樂。官家喜受新年朔。

○漁家傲

十二月都人供暖箑。宮中障面霜風獵。甲第藏鉤環侍妾。紅袖擫。笑歌聲送金蕉葉。倦客玉堂寒正怯。曉洮金井冰生鬣。凍合竈觚餳一碟。吳霜鑷。換年懶寫宜春帖。

彊村叢書用明刊圭齋文集本﹐

【僕散汝弼﹕詞作1首】

○風流子

三郎年少客﹐風流夢﹑鄕嶺蠱瑤環。看浴酒發春﹐海棠睡暖﹐笑波生媚﹐荔子漿寒。況此際﹑曲江人不見﹐偃月事無端。羯鼓數聲﹐打開蜀道﹐霓裳一曲﹐舞破潼關。馬嵬西雲路﹐愁來無會處﹐但淚滿關山。賴有紫囊來進﹐錦襪傳看。嘆玉笛聲沈﹐樓頭月下﹐金釵信杳﹐天上人間。幾度秋風渭水﹐落葉長安。

金石萃編卷一百五十八載溫泉風流子詞﹐詞品卷二讀作元人詞。原注云﹐近侍副使僕散公﹐博學能文﹐尢工於詩。昔過華淸﹐嘗作風流子長短句﹐題之於壁﹐其淸新婉麗﹐不減秦晏。四方衣冠﹐爭誦傳之﹐稱爲今之絕唱。恐久而湮滅﹐命刻於石﹐以傳不朽。正大三年重九日承務郎主簿幕藺記。王昶跋云﹐升庵謂必元人作者﹐蓋匆匆見石刻﹐未及細檢記有正大三年字耳。

【蒲道源﹕詞作34首】

○酹江月

次李壽卿侍西軒先生九日賞菊

暮秋天气﹐似堪悲﹑還有一般堪悅。憔悴黃花風露底﹐香韻自能招客。手當紅牙﹐觴飛急羽﹐且爲酬佳節。龍山依舊﹐不知誰是豪傑。我愛隱士風流﹐就開三徑﹐欲往無能得。萬事會須論一醉﹐非我非人非物。座上狂歌﹐尊前起舞﹐待向醒時說。傲霜枝在﹐莫教空老寒色。

○酹江月

次梅隱丈生旦感懷

南箕月直﹐想靑天﹑萬里光芒生夕。誰料英靈如此賦﹐孤負生平胸臆。世事悠悠﹐塵緣衮衮﹐仰看晴空碧。利名餘子﹐面騂羞汗長瀝。幸自吾愛吾廬﹐南山招隱﹐灑掃躬廝役。但願身彊餘慶在﹐流與子孫逢吉。暢飲遺情﹐浩歌乘興﹐風月共呼集。從今數去﹐那朝非是生日。

○水調歌頭

癸未中秋雨悶中示徳衡弟

天公何見戲﹐凡事每相乖。應知今夜秋半﹐故�放云霾。不遣姮娥窺戶﹐空使騷人賞客﹐尊俎預安排。無復弄淸影﹐只自黯愁懷。下簾櫳﹐收綺席﹐罷金釵。誰能爲我﹐叩廣寒玉殿令開。待得良辰美景﹐卻遇淒風苦雨﹐好事實難諧。髙臥淸無夢﹐檐澑滴空階。

○水調歌頭

次權待制韻

燕城過長夏﹐鄕思若爲禁。故園松竹瀟灑﹐久矣負幽尋。賴有仙壇詩伯﹐同寓玉堂淸署﹐相顧意殊深。餘暇盡談笑﹐煩暑自消沈。繞長廊﹐臨靜砌﹐稱閒心。颼颼樹杪風至﹐流水入衣襟。尙愧無窮汗簡﹐也預諸公奮筆﹐投迹是非林。何日了官事﹐倒佩脫冠簪。

○滿庭芳

南營探梅至梅隱丈�

長憶當年﹐讀書窗下﹐歲寒畱看孤芳。巡檐索笑﹐重到更彷徨。梅隱先生何在﹐淸江外﹑新構茅堂。人應道﹑攀枝嗅蕊﹐那得救饑腸。多情余習气﹐芒鞋竹杖﹐未忍相忘。但年年依舊﹐疏影幽香。好是春風近也﹐猶記得﹑吟繞昏黃。開尊飲﹐參橫斗轉﹐同醉臥花旁。

○木蘭花慢

壽王國賓總管

數當今人物﹐問誰似﹐玉堂仙。但蘇子才名﹐居中未幾﹐補外何偏。天公意深有在﹐要周流﹑海內作師傳。萬古斯文正脈﹐一生前聖遺編。胸襟理勝自超然。𨿽老未華顚。念厚祿崇資﹐眞成大耐﹐何計榮遷。心期歲丰民樂﹐更公庭﹑無訟酒如川。喚取梅花爲壽﹐看他老檜千年。

○木蘭花慢

壽劉邢公

八旬今又八﹐說尙齒﹐更誰尊。況賜號司徒﹐跋封大國﹐榮及生存。白麻制詞新寵﹐算一家﹑四世被皇恩。七十兒爲內相﹐斑衣笑捧金尊。近聞迎駕到金門。親奉玉音溫。問父子行年﹐康寧壽考﹐定省晨昏。鑾坡正須耆舊﹐道平時﹑致仕不宜論。這種靈椿丹桂﹐天公偏養深根。

○西江月

九日南城郊行

堤柳風前影瘦﹐池荷雨後香殘。髙秋物色已闌珊。落日孤煙微暗。平野大家徐步﹐此身贏得長閒。路逢俗子笑相看。道我爲歡冷淡。

○淸平樂

李子文惠秋瓜

一罌甘露。來自東陵圃。五色金盤摩詰句。到�聊消沈痼。割開碧玉稜層。嚼時牙頰生冰。可惜這般風味﹐不當六月炎蒸。

○淸平樂

壽趙總管

相門華冑。勛業誰居右。且向人間涵養就。鼎軸靑氈依舊。﹡延遺愛尢思。梁州新政方宜。處處邦民香火﹐祝君千歲而期。

○淸平樂

壽李平章

�年宮教。龍躍隨天造。定策兩朝儒者效。勛業更誰能到。玉堂暫得餘閒。歸�燕坐知還。待滿令公書考﹐卻回絲竹東山。

○點絳唇

次杜仲正經歷懷古韻

少日崢嶸﹐已看紫气沖牛斗。詩才神授。�輩宜緘口。蓮暮風流﹐得見芝眉秀。空搔首。野梅官柳。先落君家手。

○點絳唇

西蜀咽喉﹐鉤連閣道蒼崖斗。�皇天授。故國�江口。往事浮雲﹐依舊梁山秀。時延首。淡煙疏柳。欲畫無奇手。

○點絳唇

一賦阿房﹐水之江漢星之斗。���授。不待形容口。����﹐����秀。宜稱首。肯教韓柳。獨擅文章手。

○點絳唇

深味遺編﹐無心祿仕求升斗。學慚師授。朱墨聊糊口。自笑疏頑﹐詎敢儕英秀。寧低首。五株門柳。閒袖春風手。

○點絳唇

賦野荼蘼

玉蕊瓏璁﹐繞籬盈樹知誰種。碧雲堆重。化作飛瓊洞。句挽春衫﹐裊裊珠纓弄。風微動。行人飛鞚。更著淸香送。

○點絳唇

趙嘉議大尹壽席

政感丰年﹐天公不禁興之酒。金卮如斗。滿獻君侯壽。福祿川增﹐來處由寬厚。從今後。平登朝右。官與人長久。

○臨江仙

次仲正經歷韻三闋

二路滔滔方得意﹐從渠掉臂昂頭。崢嶸笑殺楚累囚。功名𨿽自許﹐妻妾見應羞。吏隱羨君懷雅志﹐胸中自有嵩丘。且須夏葛與冬裘。隨時無不可﹐未用賦歸休。

○臨江仙

健筆興來揮樂府﹐無愁可到眉頭。可憐郊島兩詩囚。枯腸徒自惱﹐騂汗只供羞。我欲與君追李白﹐神遊共訪丹丘。千金不惜翠云裘。呼兒多換酒﹐一醉萬緣休。

○臨江仙

俗務相仍何日了﹐紛紛百緒千頭。空教縈繞似遭囚。情知鷗與鷺﹐亦解替人羞。春曉拂衣隨父老﹐扶攜尋壑經丘。本無肥馬衣輕裘。閒身元自在﹐不問幾宜休。

○臨江仙

次解東庵學士詠梅韻

聞說東庵梅最好﹐何須遠訪西湖。金衣相映玉肌膚。幽香俱可愛﹐顏色不妨殊。花主惜春仍好事﹐作詩淸似林逋。冰蕤雪萼正敷腴。只愁無客至﹐那怕酒須沽。

○朝中措

張允濟子滿晬

熊罷佳兆應神簽。何必夢中占。看取隆顱犀角﹐不愁長守齏鹽。今朝滿晬﹐諸般排比﹐筆墨先拈。休道添丁無用﹐能教乃祖掀髯。

○鷓鴣天

和客中重九

冷落寒芳一徑幽。無詩無酒若爲酬。一生幾得花前醉﹐兩鬢難禁客裏秋。思往事﹐淚盈眸。共嗟日月去如流。短歌謾寄鄕鄰友﹐寫入新箋字字愁。

○鷓鴣天

壽楊同知

好景良辰近上元。天公爲閒產英賢。政聲洋溢春風外﹐徳澤流行漢水邊。官一品﹐壽千年。應知仁者得兼全。鳳凰池上恩波暖﹐指日丹墀步武聯。

○鷓鴣天

壽耶律總管

霢沐春膏兆有年。街頭粟賤不論錢。時機似見天心順﹐物理端由刺史賢。人富貴﹐壽綿延。滿城桃李動芳妍。邦民香火才收罷﹐黃閣聲名次第傳。

○太常引

送趙參政西城別筵

相君今日已登程。暫車馬﹐駐西城。尊酒若爲情。且喚取﹑雙歌送行。遠山顰蹙﹐秋波凝佇﹐淸淚也盈盈。便有遏云聲。怎畱得﹑前頭旆旌。

○人月圓

趙君錫再得雄

君家陰徳多多種﹐重得讀書郎。掌中驚看﹐隆顱犀角﹐黛抹朱妝。最堪歡處﹐靈椿未老﹐丹桂先芳。他年須記﹐於門髙大﹐車馬煌煌。

○感皇恩

次子驤節使示趙內翰韻

家�本吾儒﹐六韜能曉。從事和林十年了。一麾才把﹐尢被揶揄嗔早。漠城官滿﹐人傳道。郊次攀畱﹐馬前持抱。��殷勤盡癃老。謂君到處﹐不見月鳥驚繞。天公終料理﹐桑楡好。

彊村叢書用善本書室藏鈔順齋間居叢稿本

○木蘭花慢

想天開閶闔﹐正元日﹑受朝儀。美出震居尊﹐承乾繼統﹐行夏之時。梅花領將春到﹐更祥煙﹑浮動萬年枝。麗日徐行黃道﹐和風細度丹墀。天顏有喜近臣知。稱壽獻瑤卮。道品物惟新﹐陽剛寖長﹐百祿咸宜。觚稜五云佳气﹐但遙瞻﹑百拜只心馳。記得華封余祝﹐不妨借人新詞。

○點絳唇

旭日東生﹐五雲宮闕光輝映。百官班定。拜舞朝元正。春滿瑤卮﹐萬壽同稱慶。邊陲靜。太平全盛。永賴吾君聖。

○秦樓月

宸京裏。玉卮爲壽龍顏喜。龍顏喜。天開盛旦﹐日膺繁祉。蠻荒凱奏風塵弭。羣臣虎拜同歸美。同歸美。山呼萬歲﹐太平天子。

○秦樓月

昌期遇。天齊九五符乾數。符乾數。今朝稱賀﹐載逢初度。金莖玉屑和丹露。寶鑪沈水騰香霧。騰香霧。祈君萬壽﹐永承洪祚。

○秦樓月

皇都曉。堯階奉引瞻天表。瞻天表。麒麟不動﹐禦香輕裊。電光曾記樞星繞。升平自此開先兆。開先兆。堯天日月﹐萬年長照。

○秦樓月

龍樓宴。千官拜表俱歡忭。俱歡忭。今宵帝座﹐瑞光髙見。觚稜引領心常戀。南山萬壽殷勤獻。殷勤獻。皇天眷顧﹐必從臣願。

以上壽詞六首見順齋間居叢稿卷六

【錢霖﹕詞作3首】

○臺城路

次邵復孺韻

碧雲深處遙天暮﹐經年雁書沈影。雨散梅魂﹐風醒艸夢﹐還見春回鄕井。花明柳暝。念賈篋香空﹐謝池詩冷。流水斜陽﹐舊家那是舊風景。懷思橫泖雅趣﹐故人吟嘯裏﹐得意酬領。譜綴臺城﹐緘傳蒨水﹐肯把俊遊重省。憑髙倚迥。縱老興猶濃﹐不堪馳騁。隔斷相思﹐浦潮波萬頃。

○春艸碧

客窗閒理淸商譜。彈到斷腸聲﹐傷今古。自憐素髮無多﹐猶記紋疏夜深語。空剩舊時蹤。迷南浦。梨花燕子淸明﹐誰家院宇。沒个好情懷﹐杯慵舉。天涯行李蕭蕭﹐還是新愁老羈旅。那更落花深﹐紅如雨。

○鎖窗寒

題玉山艸堂

書帶生香﹐忘憂弄色﹐四窗虛悄。茅茨淨覆﹐棟宇洗空文藻。捲珠簾﹐雨痕暮收﹐綺羅靜隔紅塵島。對紙屏素榻﹐拂潭煙樹﹐掃檐風條。深窈。西園曉。似日照鑪峯﹐數聲啼鳥。璚蓮倚蓋﹐曉水靚妝孤裊。浣花溪﹐尙餘舊春﹐穠芳剩馥吟未了。望東林﹐小徑斜通﹐夢約香山老。

詞綜卷三十三

【錢應庚﹕詞作6首】

○八聲甘州

和邵復孺

折蘭難寄遠﹐渺汀蒲﹐煙思共依依。甚檐花聽斷﹐騷章歌罷﹐此意誰知。滿眼孤村流水﹐腸斷去年時。過了端陽日﹐重問歸期。同是天涯羈旅﹐嘆湘靈鼓瑟﹐笑我全非。九江風雨外﹐有客淡忘歸。正目渺﹑騫情愁予﹐又吳潮﹑吹上竹枝詞。西窗夜﹐待剪燈深坐﹐卻話相思。

○隔浦蓮

水檻對雨

緋橊開滿露井。竹映瑯玕瑩。幔捲方池雨﹐微微落飛檐影。荷蓋擎萬柄。明妝靚。浪破魚吹鏡。翠禽並。梅風乍起﹐桃笙微帶新潤。瀟湘舊夢﹐喚我綠簑歸興。憑徧闌干暗自省。人靜。夕陽移下淸景。

○西江月

往事俄驚如夢﹐白頭追感前時。半生辛苦爲吟詩。詞筆輪君工致。世變俱成老大﹐年來更覺衰遲。通家欲結歲寒期。未必天工無意。

○春艸碧

次韻酬復孺

折衝尊俎談兵略。還記五湖船﹐煙波約。東鄰有客歸來﹐應訝山翁瘦如鶴。問訊舊玄都﹐今非昨。當年錦裏依稀﹐靑山似削。天地一蘧廬﹐從棲泊。西園長記前遊﹐乘興重來看闌藥。白首友於情﹐同憂樂。

○春艸碧

故人胸次藏三略。鷗鷺小溪邊﹐重尋約。千門兵火蕭條﹐回首華亭有歸鶴。城郭是耶非﹐傷前昨。相逢謾說新詩﹐多君郢削。隨分一枝安﹐甘依泊。書囊再睹雄文﹐帷幄忠言似良藥。攜手問何時﹐承平樂。

○臺城路

寒食後雨軒獨坐﹐次復孺韻

一庭芳艸閒春書﹐疏疏弄簾花影。鼓子風喧﹐苔痕雨潤﹐還聽蛙聲鳴井。沈吟坐暝。正綺席杯空﹐蕙鑪煙冷。老去無情﹐好春不減舊芳景。天涯誰念倦旅﹐閉門風雨意﹐獨自禁領。南浦歌長﹐西堂夢遠﹐往事不堪追省。滄浪望迥。記那日歸舟﹐此懷猶騁。莫倚危樓﹐亂紅愁萬頃。

以上六首見鐵网珊瑚書品卷九

【潛眞子﹕詞作10首】

○蘇幕遮

七返還丹﹐在人先須﹐煉己待時

七返功﹐人難會。返本還元﹐七轉收歸兌。陽九但行陰六位。何慮三峯﹐雪裏安然睡。在人修﹐須髮志。烹煉依時﹐勿使心遊外。澄淨湛然無垢膩。神水頻澆﹐別有甘甜味。

○蘇幕遮

正一陽初動﹐中宵漏水

一陽生﹐當復卦。子後披衣﹐握固端然坐。玄牝驅馳衝頂過。一撞三關﹐始覺工夫大。木鉛漿﹐金汞火。水火之中﹐有个嬰兒臥。漏永中宵星斗磨。惟指天罡﹐莫遣交差錯。

○蘇幕遮

溫溫鉛鼎﹐光透簾幃﹐造化爭馳

火初炎﹐歸玉戶。滿鼎溫溫﹐徧體周天度。水火抽添依大數。盡到丹田﹐須遣教燒住。自然光﹐非晝暮。光射簾幃﹐可照千千步。內養還丹他自做。造化功夫﹐神聖如鍼炬。

○蘇幕遮

虎龍交媾﹐進火功夫猶鬥危

水生金﹐陰魄繞。火長靑龍﹐魂向肝中卯。三七數中無太少。相從相隨﹐直到泥丸腦。火頻添﹐功夫妙。解使長生﹐顏貌常無老。能鬥邪魔並外道。教我逍遙﹐立得神仙號。

○蘇幕遮

曲江上﹐看月華澄淨﹐有个鳥飛

燦燦明﹐天河曲。蚌上光輝﹐內長娑羅木。卯兔千年毛似玉。陰裏生陽﹐只要人知悟。日中烏﹐生三足。陽內藏陰﹐本向離中住。二物同收歸一處。對景觀形﹐輒莫生塵污。

○蘇幕遮

當時自飲刀圭﹐又誰信﹑無中養就兒

正當時﹐須自曉。認得刀圭﹐掌內冥冥杳。勤飲瓊漿常是飽。大藥頻修﹐莫要虛拋了。龍生行﹐虎右繞。無裏生兒﹐迷者爭知道。了午寂然功最好。不會修持﹐空說千千兆。

○蘇幕遮

辯水源淸濁﹐木金間隔

昆侖山﹐出猛水。一派東流﹐九曲濁連底。下流不通無處止。澄淨淸淸﹐照見神光體。金木因﹐爲妙旨。龍虎相交﹐何假同元義。只恐眾生難省會。再舉陰陽﹐切切生慚愧。

○蘇幕遮

不因師指﹐此事難知。道要玄微

坎離根﹐鉛汞始。看盡千章﹐難取希夷理。際會先生蒙妙旨。萬卷皆通﹐別是心歡喜。有中藏﹐無內起。大納乾坤﹐小入毫毛裏。元始曾言如黍米。靈寶分明﹐始覺眞端的。

○蘇幕遮

無機深遠﹐下手速修無太遲

地气騰﹐天雨降。萬物生芽﹐便是天機象。山頂有泉深數丈。索短求他﹐要覓應難望。少年修﹐根腳壯。老後鉛虛﹐汞少如何向。視聽都休神散蕩。本去漧枯﹐怎得成無上。

○蘇幕遮

蓬萊路﹐仗三千行滿﹐獨步雲歸

海波間﹐蓬萊島。行滿功成﹐去者絕希少。無路無舟空浩渺。鄽市先生﹐要到應難到。養沖和﹐宜在早。意气男兒﹐守取幽去道。滄海變移身未老。玉帝知聞﹐必有金書詔。

以上十首蘇幕遮注解呂洞賓沁園春﹐見還丹顯妙通幽集﹐未著注解者人名。呂洞賓原詞﹐全唐詩收入。

【喬吉﹕詞作1首】

○賣花聲

和黃子常韻

侵曉園丁﹐報道嬌紅嫩紫。巧工夫﹑攢枝餖蕊。行歌佇立﹐灑洗妝新水。捲香風﹑看街簾起。深深巷曲﹐有个重門開未。忽驚他﹑尋春夢美。穿窗透閣﹐便憑伊喚取﹐惜花人﹑在誰根底。

詞品卷六

【丘處機﹕詞作152首】

○無俗念

景金本磻溪詞注云﹐十二首亦名酹江月居磻溪

孤身蹬﹐泛秦川﹑西入磻溪鄕域。曠谷巖前幽澗畔﹐髙鑿云龕棲迹。煙火俱無﹐簞瓢不置﹐日用何曾積。饑餐渴飲﹐逐時村巷求覓。選甚冷熱殘餘﹐塡腸塞肚﹐不假珍羞力。好弱將來糊口過﹐免得庖廚勞役。裝貫皮囊﹐燻蒸關竅﹐圖使添津液。色身輕健﹐法身容易將息。

○無俗念

歲寒守志

同云瑞雪﹐正三冬﹑﹡閉嚴凝時節。寂寞山家孤悄悄﹐終日無人談說。敗衲重披﹐寒埪獨坐﹐夜永愁難徹。長更無寐﹐朔風穿戶淒冽。求飯朝入西村﹐臨泉夾道﹐玉葉淩花結。凍手頻呵仍自恨﹐濁骨凡胎爲劣。晝夜參差﹐饑寒逼迫﹐早晚超生滅。須憑一志﹐撞開千古心月。

○無俗念

枰棋

前程路遠﹐未昭彰﹑金玉仙姿靈質。寂寞無功天賜我﹐棋局開顏銷日。古柏巖前﹐淸風臺上﹐宛轉晨餐畢。幽人來訪﹐雅懷閒斗機密。初似海上江邊﹐三三五五﹐亂鶴羣鴉出。打節衝關成陳勢﹐錯雜蛟龍蟠屈。妙算嘉謀﹐斜飛正跳﹐萬變皆歸一。含弘神用﹐不關方外經術。

○無俗念

贊師

漫漫苦海﹐似東溟﹑深闊無邊無底。逯逯羣生顚倒競﹐還若遊魚爭戲。巨浪浮沈﹐洪波出沒﹐嗜欲如癡醉。漂淪無限﹐化鵬超度能幾。惟有當日重陽﹐惺惺了了﹐獨有衝天志。學易年髙心大悟﹐掣斷浮華韁系。十載丹成﹐一時功就﹐脫殼成蟬蛻。從師別後﹐更誰風範相繼。

○無俗念

蓑衣

深溪古岸﹐到秋來﹑莎密茸茸無極。楝擇修纖歸洞府﹐虛落晴天吹炙。兩束絲乾﹐千條繩就﹐不假良工織。閒軒親自﹐結成漁父裝飾。時伴樵牧嬉遊﹐靑山綠水﹐帶雨和煙適。妙絕珍幽徑晚﹐披雪衝開蘆荻。我本忘名﹐人皆易號﹐喚作蓑衣客。佗年功滿﹐化雲天上無迹。

景金本注云﹐亦作化雲巖上畱迹

○無俗念

竹

虛心翠竹﹐稟天然﹑一气生來淸獨。月下風前堪賞玩﹐嘲謔令人無俗。嫩葉蕭騷﹐隆冬掩映﹐秀出千林木。英姿光潤﹐狀同玄輔寒玉。好事東裏田侯﹐南溪新種﹐使我開靑目。盡日髙吟窗外看﹐風颭筠梢搖綠。冉冉幽香﹐蕭蕭疏影﹐坐臥淸肌肉。云龕閒伴﹐雅懷惟稱仙福。

○無俗念

月

偎巖傍隴﹐搤長更﹑蕭索昏魔非一。皓月澄澄山上顯﹐天角輝輝初出。露結霜凝﹐金華玉潤﹐澹蕩何飄逸。淸臨寰宇﹐發揚神秀姿質。淒愴六合羣情﹐淹沈幽昧﹐慘怛劬勞疾。大闡良因弘濟度﹐皆得逍遙寧謐。浩气騰騰﹐餘光藹藹﹐至性那虧失。圓明法界﹐法輪常自充實。

○無俗念

暮秋

霜風蕩揚﹐舞飄零﹑木葉斜飛阡陌。極目長郊凝望處。衰菊斕斑猶坼。點點蒼苔﹐漫漫朝露﹐漸結淸霜白。山川髙下﹐盡成一片秋色。瀟瀟萬物摧殘﹐淒涼天气﹐愁損徵途客。水谷云根無可玩﹐獨有蒼蒼松柏。悟道眞仙﹐忘機逸士﹐亙古同標格。欺寒壓眾﹐自來天地饒得。

○無俗念

述懷

羣山四瀆﹐暮天晴﹑揮斥陰魔潛伏。太一巖前風道快﹐千尺波翻蟾足。怒雪驚濤﹐衝堤拍岸﹐雷輥云翻逐。靑鷗白鷺﹐月明江上飛速。髙下萬疊千羣﹐相呼相召﹐會合淸江曲。寶月神珠時逗引﹐輥出都忘鈐束。踴躍飄飄﹐玲瓏燦燦﹐價忽連城玉。含弘光大﹐上天入地翻覆。

○無俗念

仙景

十洲三島﹐運長春﹑不夜風光無極。寶閣瓊樓山上聳﹐突兀巍峨千尺。綠檜喬松﹐丹霞密霧﹐簇擁神仙宅。漫漫雲海﹐柰何無處尋覓。遙想徐福當時﹐樓般東下﹐一去無消息。萬里滄波空浩渺﹐遠接天涯秋碧。痛念人生﹐難逃物化﹐怎得遊仙域。超凡入聖﹐在乎身外身易。

○無俗念

樂道

迎今送古﹐嘆春花秋月﹐年年如約。物換星移人事攺﹐多少翻騰淪落。家給千兵﹐官封一品﹐得也無依托。光陰如電﹐百年隨手偸卻。有幸悟入玄門﹐擘開疑网﹐撞透眞歡樂。白玉壺中祥瑞罩﹐一粒神丹揮霍。月下風前﹐天長地久﹐自在乘鸞鶴。人間虛夢﹐不堪回首重作。

○無俗念

性通

法輪初轉﹐慧風生﹑陡覺淸涼無極。皓色凝空嘉气會﹐豁蕩塵煩胸臆。五賊奔亡﹐三尸逃遁﹐表裏無蹤迹。神思安泰﹐湛然不動戈戟。信步紫陌紅塵﹐饑餐渴飲﹐度日隨緣覓。物外閒中天地寶﹐時復玎璫敲擊。後約參師﹐前程歸路﹐自有眞消息。鶴書來召﹐坐升云漢遊歷。

○沁園春

示眾

世事紛紛﹐似水東傾﹐甚時了期。嘆利名千古﹐爭馳虎豹﹐丘原一旦﹐總伴狐貍。枳棘叢中﹐桑楡影裏﹐亂冢堆堆誰是誰。君知否﹐謾徒勞百載﹐空皺雙眉。爭如歸去來兮。放四大﹑優遊無所爲。向碧巖古洞﹐完全性命﹐臨風對月﹐笑傲希夷。一曲玄歌﹐千鍾美酒﹐日月循環不老伊。童顏在﹐鎭龜齡鶴壽﹐罷喝黃雞。

○沁園春

列鼎雄豪﹐兔走烏飛﹐轉頭悄然。似電光開夜﹐雲中乍閃﹐晨霜迎日﹐艸上難堅。立馬文章﹐題橋名譽﹐恍惚皆如作夢傳。爭如我﹐效忘機息慮﹐返朴歸原。壺中異景堪憐。是別有風花雪月天。玩四時時見﹐祥雲瑞气﹐三光光罩﹐玉洞瓊筵。滿泛流霞﹐髙吟古調﹐骨健神淸丹自圓。眞堪愛﹐待功成一舉﹐永鎭飛仙。

○沁園春

智慧男兒﹐速悟塵勞﹐勿將性疲。但此身彼物﹐皆名幼化﹐多虛少實﹐不可追隨。萬種纏綿﹐千般汩沒﹐荏苒光陰老卻伊。爭如向﹐太玄眞教法﹐討論希夷。乾坤蕩蕩無依。似一片﹑閒雲出世奇。悟性宗合道﹐恩山易挫﹐神舟得岸﹐苦海難迷。行滿功成﹐仙遊羽化﹐物外何如土底歸。無佗事﹐要升天入地﹐俱在心爲。

○沁園春

景金本題作心通

大智閒閒﹐放蕩無拘﹐任其自然。寄雅懷幽興﹐松間石上﹐髙歌沈醉﹐月下風前。玉女吹簫﹐金童舞袖﹐送我醺醺入太玄。玄中理﹐盡浮沈浩浩﹐來去綿綿。奇哉妙景難言。算別是﹑人間一洞天。傲立身惇厚﹐山磨歲月﹐從佗輕薄﹐海變桑田。神气沖和﹐陰陽升降﹐已占逍遙陸地仙。無煩惱﹐任開懷縱筆﹐端寫靈篇。

道藏作狂寫詩篇

○沁園春

贊佛

淨梵王宮﹐太子殷勤﹐雪山六期。把世情我態﹐絲毫斷念﹐雲根水谷﹐麻麥充饑。芥納須彌﹐毛吞大海﹐自古男兒了悟時。超生滅﹐任循環宇宙﹐不管東西。圓成無得無知。信法界﹑空空寂滅機。又勿勞習定﹐安禪作用﹐偸閒終日﹐打坐行治。大理無時﹐眞功非相﹐動靜昏昏合聖規。無髙下﹐但能通般若﹐總證牟尼。

○沁園春

九日虢縣傅宅作朝眞醮

曄曄重陽﹐秀气飄飄﹐廓周大千。正故庵交會﹐賓朋浩浩﹐靑霄依約﹐鴻雁翩翩。是處登髙﹐銜杯逸興﹐放曠猶如陸地仙。朝眞會﹐贊金風澹蕩﹐玉露新鮮。黃花嫩蕊堪憐。散裊裊﹑淸香滿坐傳。使眾人得味﹐皆明至道﹐羣鶯無語﹐獨王秋天。艷杏妖桃﹐繁華春景﹑莫與迎霜敢斗堅。乘佳趣﹐對芳叢爛飲﹐一醉千年。

○水龍吟

西虢

鳳鳴南邑淸佳﹐大仙降迹行鸞地。琳宮寶閣﹐星壇月館﹐槐陰竹翠。煙蓋云幢﹐影搖寒殿﹐往來呈瑞。向虛亭東望﹐平川似錦﹐洪波泛。渺天際。山秀水甜人義。徧坊村﹑各生和气。我來不忍﹐輕歸劉蔣﹐天心地肺。須待他時﹐暗淘眞秀﹐育成丹桂。去長安路上﹐眠冰臥日﹐作終身異。

○水龍吟

警世

算來浮世忙忙﹐競爭嗜欲閒煩惱。六朝五霸﹐三分七國﹐東徵西討。武略今何在﹐空淒愴﹐野花芳艸。嘆深謀遠慮﹐雄心壯气﹐無光彩﹐盡灰槁。歷徧長安古道。問郊墟﹑百年遺老。唐朝漢市﹐秦宮周苑﹐明明見告。故址畱連﹐故人消散﹐莫通音耗。念朝生暮死﹐天長地久﹐是誰能保。

○水龍吟

夜晴

夜晴寥廓初寒﹐淡天瑩徹琉璃翠。無陰樹下﹐長安樓上﹐月明風細。百禍潛銷﹐萬家同賞﹐一般淸味。見金星朗朗﹐銀河耿耿﹐交光燦﹐滿天地。流轉碧空如水。任縱橫﹑略無凝滯。衝山拍海﹐傾光騰秀﹐綿綿吐瑞。達了從玆﹐寶瓶堅固﹐玉漿時泥。把衷情欲訴﹐何人會得﹐且陶陶醉。

○水龍吟

春興

昊天空闊初晴﹐气回萬物欣欣茂。亭臺俯仰﹐山川髙下﹐妝成錦繡。碧洞淸泉﹐響聞迢遞﹐一聲長澑。更時時注目﹐悠悠遠看﹐靑峯上﹐白雲湊。無限靈禽異獸。慰閒心﹑不辭柴瘦。含風翠柏﹐雙崖爭長﹐千株競秀。耀日丹臺﹐四時爲伴﹐百年隨壽。任寒來暑往﹐星移物換﹐得髙眠晝。

○水龍吟

洞天春色盈盈﹐亂山秀出千堆錦。雲收雨斂﹐曉晴煙淡﹐碧空橫枕。髙臥怡怡﹐頓開懷抱﹐釋迷忘寢。看仙花瑞艸﹐迎風照日﹐騰光彩﹐異凡品。歡慶時丰歲稔。萬邦寧﹑百邪俱禁。太平國裏﹐長安陌上﹐縱橫有甚。大道無疑﹐傍門斜徑﹐不須詳審。是從來浩劫﹐神仙過路﹐但曾經恁。

○水龍吟

道運

混元南嶽初開﹐瑞云透出昆侖表。星移電轉﹐陰升陽降﹐紅光縹渺。鶴舞鸞翔﹐看烏龜共﹐赤龍蟠繞。盡鴻蒙一气﹐烹成造化﹐神仙道﹐片時了。雲散十方三島﹐洞天深﹑月明風裊。此時占得﹐長生門戶﹐遐齡體調。吟詠從佗﹐海移山變﹐石枯松老。伴煙霞獨向﹐非非境外﹐恨知音少。

○滿庭芳

述懷

漂泊形骸﹐顚狂蹤迹﹐狀同不系之舟。逍遙終日﹐食飽恣遨遊。任使髙官重祿﹐金魚袋﹑肥馬輕裘。爭知道﹐莊周夢蝶﹐蝴蝶夢莊周。休休。吾省也﹐貪財戀色﹐多病多憂。且麻袍葛屨﹐閒度春秋。逐疃巡村過處﹐兒童盡﹑呼飯相畱。深知我﹐南柯夢斷﹐心上別無求。

○滿庭芳

警世

百尺危樓﹐千間峻宇﹐艷歌出入從容。幻身無賴﹐何異燭當風。舊日掀天富貴﹐當時耀﹑絕代英雄。百年後﹐都歸甚處﹐一旦盡成空。諸公。聞早悟﹐抽身退迹﹐跳出樊籠。念本初一點﹐牢落無窮。幸遇時平歲稔﹐偸閒好﹑消息圓融。忘機處﹐靈波湛湛﹐獨鎭水晶宮。

○滿庭芳

余自東離海上﹐西入關中﹐十五餘年﹐捨身求道﹐聖賢是則﹐墳塋罷修﹐考妣枯骸﹐孰加憐憫。邇聞鄕中信士﹐戮力葬之﹐懷抱不勝感激﹐無以爲報﹐遂成小詞﹐殷勤寄謝云

幼稚拋家﹐孤貧樂道﹐縱心物外飄蓬。故山墳壠﹐時節輕修崇。幸謝鄕豪並力﹐穿新壙﹑起塔重重。遺骸並﹐同區攺葬﹐遷入大塋中。人從。關外至﹐皆傳盛徳﹐悉報微躬。耳聞言﹐心下感念無窮。自恨無由報徳﹐彌加志﹑篤進玄功。深回向﹐虔誠道友﹐各各少災凶。

○滿庭芳

九日

寒雁聲回﹐園林色變﹐暮秋別是風光。練波橫地﹐錦樹映天長。過雨雲山磊落﹐迎霜茂﹑金菊芬芳。佳辰會﹐千門萬戶﹐歡笑慶重陽。嘉祥。誰得遇﹐吾門四友﹐極味先嘗。乃頻沾淸露﹐時倒霞漿。飲罷醍醐灌頂﹐歸來後﹑月滿虛堂。無愁思﹐陶陶快樂﹐酩酊入仙鄕。

○神光燦

景金本注云﹐三首本名聲聲慢

悲歡絕念﹐視聽忘懷﹐從初號曰希夷。不曉根源﹐剛彊說是談非。百般拈花摘葉﹐謾徒勞﹑使盡心機。這些事﹐算人人易悟﹐个个難依。不在唇槍舌劍﹐人前斗﹑惺惺廣學多知。上士無爭﹐只要返朴除疑。冥冥放開四大﹐把塵勞﹑一旦紛飛。認得後﹐管教賢﹑拍手笑歸。

○神光燦

推窮三教﹐誘化羣生﹐皆令上合天爲。慕道修眞﹐行住坐臥歸依。先須保身潔淨﹐內常懷﹑憫物慈悲。挫剛銳﹐乃初心作用﹐下手根基。款款磨礱情性﹐除貪愛﹑時時剪拂愚迷。福慧雙全﹐開悟自入希夷。靈臺內思不疚﹐任縱橫﹑出處何疑。徹頭了﹐盡虛空﹑裁斷是非。

○神光燦

修眞門戶﹐大道家風﹐長春境界無邊。秀气盈盈﹐閒裏別有壺天。天中自然快樂﹐運三光﹑日月周旋。忘伎巧﹐任淳風坦坦﹐聖道平平。一念還鄕寂處﹐三宮罩﹑淸靈萬派歸源。浩浩神光﹐來去透骨綿綿。行人頓除造作﹐待功成﹑指日登仙。未行者。向詞中﹑明取一言。

○上丹霄

景金本注云﹐三首本上平西迷惑

洞天淸﹐神山秀﹐少人行。盡貪戀﹑世夢崢嶸。仙風瑞景﹐眼前𨿽頓卻如盲。愛河終日﹐競浮沈﹑來往縱橫。東方出﹐西方沒﹐南方死﹐北方生。四方轉﹑異類翻騰。區區甚日﹐道眸開闡欲心更。願將靈質﹐悟空華﹑彼岸髙登。

○上丹霄

贈京兆府統軍夾谷龍虎

感皇恩﹐承天詔﹐控西南。大門敞﹑髙對煙嵐。雙權再任﹐過期無代復登三。晏然軍國﹐事和平﹐災割封緘。年將暮﹐心歸道﹐搜玄路﹐訪淸談。降尊寵﹑謙下無慚。山人放曠﹐本來無得有何參。但能慈忍﹐戒荒淫﹑名掛仙銜。

○上丹霄

答隴州防禦裴滿鎭國

厭塵勞﹐拋家計﹐慕淸閒。向物外﹑觀照人間。須臾變滅﹐蜃樓歌側海濤翻。暫時光景﹐轉身休﹑百歲如彈。掀天富﹐傾城麗﹐過人勇﹐徹心姦。盡逐境﹑顚倒循環。紛紛醉夢﹐往來爭奪苦摧殘。不如聞早﹐伴煙霞﹑髙臥雲山。

○月中仙

賞月

日色西沈﹐上髙臺回觀﹑天地寥廓。疏星隱現﹐空一輪明月﹐昭昭無著。皓然三界外﹐似百煉﹑靑銅鑑躍。處處恩光被﹐家家照臨﹐庭戶啟溟漠。長生萬里淸風﹐助乾坤蕩搖﹐雲霧難作。仙宮寶殿﹐正爛霞金碧﹐相輝參錯。大哉銷夜景﹐鎭千古﹑含弘磊落。有志攀靑桂﹐蟾宮兔邊看搗藥。

○月中仙

景金本作山居

側磬懸鍾﹐慕巢由隱淪﹑活計蕭索。天然耿介﹐愛一身孤僻﹐逍遙云壑。利名千種事﹐我心上﹑何曾掛著。幸遇淸平世﹐諸軍宴安﹐刀劍罷揮霍。民歌兩穗之丰﹐教門興我忘﹐三島之約。來賓去友﹐遞日常谷﹐驂鸞騎鶴。洞前無限景﹐異花秀﹑香風噴薄。更謝汧源眾﹐分餐助余長嘯樂。

○月中仙

對松

落落長松﹐倚浮雲大山﹑髙占幽僻。亭亭隱士﹐愛洞天巖穴﹐深藏虛極。對門開是景﹐掛猿狖﹑離羅峭壁。盡日無佗事﹐惟調虎龍﹐交媾坐磐石。時時鶴聽嘉音﹐動笙篁轉流﹐空外飄激。人明至道﹐惡管弦幽噎﹐花間沈溺。出羣常羨此﹐歲寒重﹑孤凝黛色。煉性超於彼﹐身閒永同居壽域。

○瑤臺月

自詠

平生懶墮。只贏得﹑無憂一枕髙臥。蓬頭垢面﹐不管形骸摧挫。任三光﹑日夜奔馳﹐放四大﹑林泉擔荷。深溪畔﹐幽巖左。靑山擁﹐白雲鎖。災禍。雷轟電掣﹐無由近我。日午起行了還坐。把舊習般般打破。淸閒處﹐惟有這些兒个。倦貪心﹑樂受貧窮﹐愛恣意﹑慵興煙火。糧無貯﹐丹無貨。蕭然唱﹐灑然和。堪可。神仙未了﹐優遊且過。

○瑤臺月

勸酒

浮名浮利。嘆今古﹑悠悠顚倒人泥。茫茫宇宙﹐多少含靈愚智。盡勞生﹑終日貪圖﹐競抵死﹑奔波沈滯。觀烏兔﹐嗟身世。百年壽﹐一春寐。虛費。爭如滿酌﹐流霞送醉。助四大聊壯神气。辧萬化休論富貴。時時訪﹐出穀道人遊戲。效猖狂﹑物外髙吟。慶滑辣﹑杯中美味。開懷抱﹐忘愁系。解其忿﹐挫其銳。遙致。靑松皓鶴﹐綿綿度歲。

○木蘭花慢

轉輪

嘆靈源曠代﹐本無極﹐信優遊。自朴散形生﹐銷磨混沌﹐落入行囚。竛竮四方宛轉﹐向迷津﹑大海苦淹畱。法界羣情擾擾﹐夢魂千古悠悠。淪流。販骨如山﹐知何日﹐是程頭。好鍛煉眞空﹐三光慧照﹐萬劫云收。終須捨身拚命﹐更惜頭護面幾時休。裂碎中間一點﹐便超得岸神舟。

○木蘭花慢

西虢作善者多﹐而感應屢至

佇登臨曠望﹐湧雲气﹐北山興。旋恍惚陰陽﹐虛無變化﹐寥廓充盈。奇峯狀如太華﹐靄稜層﹑峻極染空靑。急雨翻盆潑墨﹐迅雷激電飛聲。威靈。大騁神通﹐三伏暑﹐結凝冰。嘆是處飄風﹐良田遇害﹐廈屋遭傾。惟斯道鄕幸感﹐屢涔涔至也忽然輕。深信皇天輔徳﹐善因惡果分明。

○望海潮

學道

神仙風範﹐長生門戶﹐從來道徳爲基。餘外萬般﹐畱心一念﹐顚狂造作皆非。眞教示開迷。自上古軒轅﹐龍駕齊飛。代代相傳授﹐至今日﹐盡歸依。虛無千聖同規。蓋摧殘嗜欲﹐剖判天機。貪利諭信讎﹐觀身似夢﹐婪耽不整容儀。恬素返希夷﹐任垢面蓬頭﹐紙襖麻衣。行滿都拋卻﹐泛寥廓﹐步云霓。

○望海潮

脫俗

堅牢基址﹐淸閒門戶﹐生涯不比塵緣。幽曠大山﹐通明上士﹐逶迆仿效神仙。勤動向巖前。緩植桂栽松﹐藥圃芝田。萬仞髙峯下﹐伴龜鶴﹐度流年。吾常志僻心顚。愛簞瓢淡溥﹐詞翰嘲掀。幽洞小溪﹐開懷取興﹐時成短句長篇。馳馬勝花箋。任奮筆狂吟﹐走霧飛煙。放蕩如如性。混終日﹐恣乾乾。

○醉蓬萊

九月十八日西虢劉氏醮

乍三淸鶴降﹐萬里云收﹐昊天空翠。玉磬瑯瑯﹐動乾坤聲銳。盡日修齋﹐虛堂設醮﹐慶大仙恩惠。滿獻霞觥﹐長歌妙曲﹐畱連師意。二九良辰﹐菊花開徧﹐正是重陽﹐素秋佳气。爛漫香風﹐健飄颻丹桂。秀景稀逢﹐上眞難遇﹐幸一時相際。雁影沈沙﹐蟾光照夜﹐醺醺同醉。

○齊天樂

憶法眷

自東離海上﹐元本三洲﹐四人同契。異域殊鄕﹐同行並坐﹐終日相將遊戲。談玄論妙﹐究方外淸虛﹐道家眞味。唱和從容﹐一時法眷情何義。如今分顯回然﹐苦志勤心﹐磨煉各逃傾逝。旣昌飄零﹐難爲會合﹐幽僻關山迢遞。乾坤間隔﹐望落落猶如﹐曉星之勢。再遇何年﹐駕雲朝上帝。

○漢宮春

苦志

二十年間﹐大魔交正陣﹐約度千重。狂弓迸箭暗窗﹐零落無窮。因心睡覺﹐透歷年﹑無礙眞宗。興慧劍﹐羣魔自然消散﹐獨聘威雄。出入銳光八表﹐算神機莫測﹐天网難籠。驅雲掃霧蕩搖﹐法界無蹤。飛騰變化﹐任太虛﹑蕭瑟鳴風。巡四海﹐崢嶸��﹐往來幾个人同。

此下景金本脫四首

○畱客住

修道

四元遇。過華山﹑共臨秦地﹐詠歌談笑﹐暗闡重陽佳趣。無爲自令人化﹐有幸天使﹐官磨相間阻。東連海上﹐奮三公髙義﹐大開門戶。教行普。嘆我離羣﹐忘形慵舉。內省無愆﹐外患何憂何懼。三光盛衰﹐交變萬化﹐恩害相生天地數。畱身且住。待靑霄得志﹐坦然行步。

○梅花引

磻溪舊隱

無名客。無牽迫。無桑無梓無田宅。古巖前。老松邊。長歌隱幾﹐徐徐考太玄。玄中默論無生死。實際何曾分彼此。貫千經。協三靈。包含萬化﹐都歸一念冥。行不勞坐不倦。任行任坐隨吾便。晚風輕。暮天晴。逍遙大道﹐南溪上下平。溪東幸獲忘形友。月下時斟消夜酒。酒杯停。月華淸。披補救散發﹐欣欣唱道情。

○六麼令

法性

渾淪朴散﹐天地始玄黃。烏飛兔走漸生﹐羣物類開張。一點如如至性﹐撲入臭皮囊。遊魂失道﹐隨波逐浪﹐萬年千載不還鄕。錯了鴻蒙體段﹐憎愛日相望。卻認父母形骸。做我好容光。劫劫輪回販骨﹐受盡苦和殃。何人聞早﹐尋他歸路﹐瑩然恢廓舊嘉祥。

○芰荷香

乞食

日奚爲。信騰騰繞村﹐覓飯充饑。攔門餓犬﹐撐突走跳如飛。張牙怒目﹐待操心﹑活齦人皮。是則是教你看家﹐寧分善惡﹐不辧髙低。可嘆狺狺此物﹐蓋多生乖劣﹐一性昏迷。談科演教﹐丁寧掐耳難知。𨿽然太上﹐駕親臨﹑無處慈悲。爲人早早修持。還到恁時﹐發憤應遲。

○喜遷鶯

煉心

要離生滅。把舊習般般﹐從頭磨徹。愛欲千重﹐身心百煉﹐煉出寸心如鐵。放教六神和暢﹐不動三尸顚蹶。事猛烈。仗虛空一片﹐無情分別。關結。除縲紲。方遇至人﹐金口傳微訣。頓覺靈風﹐吹開魔陣﹐形似木雕泥捏。旣得性珠天寶﹐勘破春花秋月。恁時節。鬼難呼﹐惟有神仙提挈。

○雙雙燕

春山

春煙澹蕩﹐靑山媚﹐行雲亂飄空界。花光石潤﹐秀出洞天奇怪。戶牖平髙萬丈﹐盡耳目﹑臨風一快。多生浩劫塵情﹐曠朗渾無纖芥。堪愛。逍遙自在。疏枷鎖﹐拋離業根冤債。風鄰月伴﹐道合水晶天籟。無限崢嶸勝景﹐盡賜與﹑山堂教賣。千聖寶珠﹐酬價問君誰解。

○鳳棲梧

寄東方學道者

天下風光何處好。八水三川﹐自古長安道。錦樹屏山方曲繞。天涯海角誰能到。旣是拋家須早早。雲水登程﹐莫戀閒花艸。直至潼關西嶽廟。教君廓爾淸懷抱。

○鳳棲梧

道友見訪於磻溪

孤僻嵁巖淸淨界。鑿土安身﹐抱道忘知解。道友相看惟莫怪。貧閒守拙無相待。富貴功名堪倚賴。多是多非﹐尖鑿多成敗。玉食馨香終不耐。簞瓢寂淡常安泰。

○鳳棲梧

今日思量當日故。知我前程﹐迢遞時難度。福祐不弘天不助。匆匆欲去無門去。走骨行屍心已悟。魂夢悠悠﹐且向磻溪住。幸謝街坊豪傑戶。時時驀謂來相顧。

○鳳棲梧

述懷

西轉金烏朝白帝。東望銀蟾﹐皓色籠靑桂。漸扣南華排菊會。滿斟北海醺醺醉。醉臥終南山色翠。山色淸髙﹐夜色無雲蔽。一鳥不鳴風又細。月明如晝天如水。

○萬年春

景金本注云﹐四首本名點絳唇上埪

土穴秋來﹐溫溫漸覺陽和勝。幽棲興。道家偏稱。疏懶多貧病。凜冽天寒﹐葉落山川淨。窗前競。雪飄風勁。熱焙閒吟詠。

陜西呼炕爲焙

○萬年春

衲衣

衲襖秋來﹐著身漸覺時相稱。霜天淨。暢懷遊興。不怕西風勁。百片千條﹐上下穿聯定。寬還正。外疏狂性。內放明珠瑩。

○萬年春

杜鵑

春暖煙晴﹐杜鵑永日啼芳樹。聲聲苦。勸人歸去。不道歸何處。我欲東歸﹐歸去無門路。君提舉。有何憑據。空設閒言語。

○萬年春

驚睡

秋夜沈沈﹐漏長睡酷多思想。須依仗。道情和暢。不縱魔軍王。打疊神情﹐物物離心上。虛空帳。慧燈明放。坐待金雞唱。

○忍辱仙人

景金本注云﹐七首本名漁家傲虢縣元押司求

物外天機惟不審。人間世事無過恁。縱你英雄官極品。身如賃。貪饕逼迫應圖甚。我自饑餐並渴飲。布裘不羨披綾錦。飽暖之餘邪僻禁。虛堂任。曲肱展腳和衣寢。

○忍辱仙人

春澤

數載田苗長亢旱。今春雨雪何滋漫。嘉兆分明知過半。將來看。掀天大熟歌謳滿。二月花開成片段。千株柳發排堤岸。又待教人裝好漢。相呼喚。提壺挈榼爭跳竄。

○忍辱仙人

一澤天恩齊慶賀。羣生地著無饑餓。愁態眉間都蹴破。還眞个。盈街堆畝收田課。醞酒邀賓時唱和。排筵看食重堆箠。醉飽鮏羴心不挫。驕矜過。卻憂福裏潛生禍。

○忍辱仙人

春興

春日春風春景媚。春山春谷流春水。春艸春花開滿地。乘春勢。百禽弄古爭春意。澤又如膏田又美。禁煙時節堪遊戲。正好花間連夜醉。無愁系。玉山任倒和衣睡。

○忍辱仙人

聲色

豪气沖天居列鼎。笙歌聒地排淫境。玉鐙飛龍衫帽整。風流騁。不知撲入琉璃井。滑壁千尋光似鏡。交加出路無門徑。饒你玲瓏機巧性。難逃命。與他送卻頭皮影。

○忍辱仙人

妙用

千古聖賢皆一軌。亙初得得從心起。除此逍遙安穩地。無餘理。自然消息恬然美。不在勞神並苦己。般般放下頭頭是。選甚花街並柳市。虛空體。本來一物無凝滯。

○忍辱仙人

天下周遊身不動。人間照了心無用。閒把虛空頻趯弄。行雲從。八方上下輕放縱。兔角錐兒鉆骨痛。龜毛拂子敲山重。掃蕩邪魔靈物空。淸風送。太平國裏乘鸞鳳。

○黃鶴洞中仙

景金本注云﹐三首本名卜算子贈同道

都要奔波走。誰肯堅心守。南北東西總一般﹐此外無佗有。踏盡鐵鞋迷﹐不出庵門透。水到渠成本自然﹐行滿功成就。

○黃鶴洞中仙

虢縣渭南濼裏

此地風光勝。人物俱相應。水竹深藏數十家﹐戶戶知天命。我愛淸虛景﹐策杖尋幽徑。每日巡村轉一遭﹐信步閒吟詠。

○黃鶴洞中仙

自述

故里在天涯﹐海上無名士。因遇終南陸地仙﹐挈我來遊此。素愛斷蓬飛﹐野鶴孤云志。頂笠披蓑人不知﹐便是風狂子。

○望蓬萊

四首本名望江南王喬二生架屋於渭水之南﹐頗遂幽曠﹐因以望蓬萊詞贈之

王喬地﹐一曲甚淸嘉。古道彎環連水石﹐垂楊﹡﹡帶煙霞。桃李間桑麻。其中有﹐崇道兩三家。知命固窮皆淡薄﹐樂天淸儉不奢華。隨分保生涯。

○望蓬萊

秦川

秦川好﹐一片錦紋華。日出雨晴山色秀﹐月明風急水聲嘉。千里淨無涯。余到此﹐喜慶復難加。天祐時丰堪養道﹐地靈人傑不生邪。時復伴煙霞。

○望蓬萊

南溪竹磻溪舊隱也

南溪竹﹐騰秀入靑冥。直節虛心功未顯﹐深根固蒂道先明。霜雪豈凋零。休悵恨﹐大器晚圓成。自有孤髙棲鳳質﹐能教倜儻化龍形。佗日看超升。

○望蓬萊

遊興

飄蓬客﹐天賜水雲閒。自在行時無日月﹐相隨到處有蓑蠻。風雨亦開顏。修煉事﹐地軸鎖天關。出有入無三尺劍﹐長生不死一丸丹。名列上仙班。

○靑蓮池上客

景金本注云﹐二首本名靑玉案入關

重陽羽化登仙路。兄弟如何措。各各勤修生覺悟。通無入有﹐靜思忘念﹐密考丹經祖。一時浩劫眞容露。放蕩情懷任詩句。直待人間功行具。云朋霞友﹐爽邀風月﹐笑指蓬瀛去。

○靑蓮池上

幽棲

一從東別長安道。西住磻溪廟﹐漸扣南山名迹杳。洪溝冷淡﹐土龕瀟灑﹐北府何曾到。夜深陌上行人悄。獨聽巖前子規叫。切切松梢啼到曉。聲聲相勸﹐不如歸去﹐爭柰功夫少。

○報師恩

景金本注云﹐五首本名瑞鷓鴣削髮畱髭

不僧不道不溫柔。九伯人前不害羞。覺性一時超法界。知身億劫是吾囚。攺頭換面人難悟﹐走骨行屍我不憂。得意忘形還朴去﹐從教人笑不風流。

○報師恩

虢縣渭南濼裏

一方勝景滿川稀。水竹彎環四面圍。簇檻名花紅冉冉﹐當門幽檜綠依依。爭歌稚子春風舞﹐鬥巧靈禽曉樹啼。社內人家三十戶﹐崇眞修道壓磻溪。

○報師恩

一橫嘉景日常新。古柏森森四季春。福地淸髙稀俗事﹐名壇時復會仙賓。人人盡喜生中國﹐戶戶虔心敬上眞。惟願諸公皆省悟﹐同登無漏出紅塵。

○報師恩

贈眾道友

神仙縹緲太虛私。世俗無由得見之。幸遇門庭開教化﹐臨逢齋醮莫推辭。擔家造孽常終日﹐作福治心只暫時。更到時來心不謹﹐終身何以報恩慈。

○報師恩

疏慵

懶看經教懶燒香。兀兀騰騰似醉狂。日月但知生與落﹐是非寧辧短和長。客來坐上心慵問﹐飯到唇邊口倦張。不是故將形體縱﹐養成貧病療無方。

○金蓮出玉花

案調名卽減字木蘭花得遇行化

重陽師父。昔日甘河曾得遇。大道心開。設教東遊海上來。天涯回首。挈得吾鄕三四友。魏國升遐。驚動秦川百萬家。

○金蓮出玉花

自述

蓬頭垢面。不管形骸貧與賤。抱朴頤神。恬淡無憂樂本眞。冰姿玉體。到了難趨趖土底。子羽潘安。泉下骷髏總一般。

○金蓮出玉花

法門寺李生求

一團臭肉。千古迷人看不足。萬種狂心。六道奔波浮更沈。天眞佛性。昧了如何重顯證。寶範仙宗。覺後憑君豁蔽蒙。

○金蓮出玉花

夏旱

時當正熱。正值天髙時雨闕。萬里晴暉。云欲生來風旋吹。如鑪天地。盡日炎炎熔暑气。物困人疲。憶得前春嫌雨時。

○金蓮出玉花

西虢南村

南村地勝。曲水橫斜穿柳徑。是處池塘。拍塞荷花映粉墻。髙堂大廈。戶戶如屏堪入畫。峻嶺崇岡。日日生云遙降祥。

○金蓮出玉花

靑峯

雲收雨霽。露出靑峯寒骨勢。野靜天空。岌岌髙橫碧落中。南溪無景。與爾炎天銷日永。永日題詩。不賦閒愁只賦伊。

○金蓮出玉花

至虢州﹐與丹陽致魔作外界人被囚

登萊濰密。四海皆聞頭插筆。愛諍多詞。不肯饒人些子兒。余今向道。非似從前生計較。好弱都休。腦後如今沒筆頭。

○悟南柯

景金本注云﹐三首本名南柯子西虢劉氏作下元醮時﹐喬生簪菊滿頭

白露三秋盡﹐淸霜十月初。羣花零落共蕭疏。惟有重陽﹐嘉景獨魁梧。爛漫眞堪愛﹐馨香不可辜。人人皆插滿頭敷。試問喬公﹐簪著一枝無。

○悟南柯

爛漫黃金蕊﹐輕盈白玉枝。重陽畱得下元時。醮謝星官﹐特地獻眞師。牒秦三天主﹐聲聞九地司。存亡福慶已潛資。大道洪恩。兼付出家兒。

○悟南柯

隴州防卸裴滿鎭國﹐因病召餘下山﹐將還﹐乃子覓言﹐遂書此以贈。

浩浩塵埃境﹐翩翩幻化軀。中情不解了須臾。任意奔波﹐顚倒走崎嶇。逗引中丹壞﹐銷靡內藏虛。悲愁災患共縈紆。百便千方﹐醫療不能除。

○煉丹砂

景金本注云﹐一首本名浪淘沙贈西虢周道全

守分莫彊圖。遣日閒居。樂天知命忍蕭疏。萬事休論成與敗﹐兀兀前途。失去本來虛。得也何如。百年反覆乃須臾。不似中心存道念﹐賢聖相扶。

○淸心鏡

景金本注云﹐三首本名紅窗迥警殺生

萬靈中﹐人最貴。超羣化﹐數屬三才品位。愚夫甚卻騁凶頑﹐便將爲容易。殺害生靈圖作戲。全不念地獄﹐重重暗記。一朝若大限臨頭﹐與佗家愷气。

○淸心鏡

鬼神擒﹐鞭撻跪。愁開眼﹐彊欲思量巧計。當頭把業鏡髙懸﹐那冤家怎諱。拔舌剜心酬快意。全不似舊日﹐馨香美味。三塗任百毒陵遲﹐再生人卒未。

○淸心鏡

贈西虢醮眾﹐時彊公病噎疾

建齋筵﹐須省可。休羅列﹐看食重重堆﹡。本來要薦福求恩﹐卻招殃惹禍。彊老先生還見麼。莫不是受用﹐於身太過。如今縱百味珍羞﹐眼相看咽唾。

○玉鑪三澗雪

景金本注云﹐六首本名西江月勸同道楊公不遊海

最苦三冬冰雪﹐難當萬里風塵。天涯海角不離身。何處參同心印。況是中丹宛轉﹐徒勞外景因循。爭如作伴到靑春。看我行藏遠近。

○玉鑪三澗雪

勤勞

物外𨿽明端的﹐天心未放玲瓏。區區陌上走西東。也學浮生作夢。夢寐更勞數載﹐巖龕復度三冬。待佗消息顯眞功。放出淩雲螮蝀。

○玉鑪三澗雪

自詠

夜宿磻溪古廟﹐曉登竹徑荒村。日中無事餒巡門。淡飯求佗一頓。不會深窮造化﹐隨緣且度朝昏。是非人我絕談論。復返生前混沌。

○玉鑪三澗雪

一性昭彰乍顯﹐二儀混合初融。飄飄法界任西東。到處神光覆擁。萬籟寒泉湊頂﹐八方瑞靄騰空。怡然獨向九霄中。坐看浮生作夢。

○玉鑪三澗雪

暮景

杲日西沈遠隴﹐輕飈南起洪崖。飄飄逸興爽情懷。吹斷愁思俗態。漸漸放開心月﹐微微射透靈臺。澄澄湛湛絕塵埃。瑩徹靑霄物外。

○玉鑪三澗雪

日落風生古洞﹐夜深月照寒潭。澄澄秋色淨煙嵐。獨弄圓明寶鑑。認得心田要妙﹐咄回世俗貪婪。自欣山谷臥松巖。情願被粗食淡。

○訴衷情

九日後作

紛紛霜葉亂飄揚。時令過重陽。黃花爛漫依檻﹐猶自吐淸香。秋漸老﹐夜彌長。道情昌。云庵入定﹐法界遊仙﹐不動淒涼。

○訴衷情

孤城寒角韻悠揚。風送入斜陽。池塘菡萏無色﹐蘭畹有餘香。秋日短﹐暮天長。月華昌。空空寂照﹐蕩蕩虛心﹐一片淸涼。

○訴衷情

風景

長安風景古今奇。吾道少人知。天心地肺時正﹐生殺按樞機。靈物秀﹐玉芝肥。射虹霓。山頭凝望﹐目下三川﹐壓盡華夷。

○解冤結

景金本注云﹐三首本名解佩令贈醮眾

山河已定﹐干戈不起﹐太平時﹑八方和義。齋醮頻修﹐盛答報﹑虛空天地。謝洪恩﹑暗中慈惠。千年一遇﹐神仙出世。幸遭逢﹑莫生輕易。供養精嚴﹐但一歲﹑勝如一歲。遇良辰﹑大家沈醉。

○解冤結

自詠

當初學道﹑憑空煉己﹐志衝天﹑人間無比。放曠山林﹐次後復﹑逍遙雲水。過夷門﹑又臨秦地。飄蓬十載﹐遊程萬里。度關津﹑崎嶇迢遞。事事諳來﹐但悟了﹑般般總棄。只隨緣﹑布裘芒履。

○解冤結

覓飯

北方一日﹐南方一日﹐共東西﹑四方交日。夢寐沈沈﹐且往來﹑遊行銷日。待佗年﹑道心開日。百年短景﹐都來幾日。暗推排﹑今朝明日。不覺推排﹐到聖賢﹑嘉音來日。洞天開﹑是吾歸日。

○玩丹砂

景金本注云﹐三首本名浣溪沙遊歷

雲水飄飄物外吟。醍醐默默醉中斟。神仙活計道人心。容易肯爭三寸气﹐尋常不貯一文金。淸貧柔弱禍難侵。

○玩丹砂

土埪避暑

仙院深沈古柏靑。森森寒影拂苔輕。蕭條終日爽人情。洞冷不知門外暑﹐心閒惟覺腹中淸。繞身渾似積冰淩。

○玩丹砂

退道

劍樹刀山雪刃橫。千磨百拷死還生。哀聲流血苦難登。鍼刺著身猶害痛﹐鋼鋩刳性莫非疼。如何淫放不修行。

○無漏子

景金本注云﹐三首本名更漏子樂道

去年禾﹐今歲麥。陸地如雲充塞。丰稔世﹐太平年。黎民各坦然。眾心安﹐閒客易。到處逍遙無事。昏告宿﹐餒求餐。坊村沒阻顏。

○無漏子

秋霽

夕陽紅﹐秋水澹。雨過碧天如鑑。籬菊綻﹐塞鴻歸﹐長郊葉亂飛。上西山﹐斟北海。酩酊神遊仙界。霜夜冷﹐月華淸。醺醺醉未醒。

○無漏子

假軀

一團膿﹐三寸气。使作還同傀儡。誇體段﹐騁風流。人人不肯休。白玉肌﹐紅粉臉。盡是浮華妝點。皮肉爛﹐血津乾。荒郊你試看。

○恣逍遙

景金本注云﹐二首名殢人嬌贈眾道友虢縣渭南也

昔種良因﹐今生福地。虛空感﹑上眞加衛。開壇闡化﹐垂恩普濟。凡一月﹑於中建成三會。至日相呼﹐臨時莫避。乘齋且﹑散心遊戲。家中不足﹐眉頭長系。也則是﹑浮生過了一世。

○恣逍遙

忙裏偸閒﹐師前取意。勝如那﹑苦求庸昧。連朝抵暮﹐貪生不已。也道我﹑爲人過了一世。假使狂圖﹐兼能巧智。多方便﹑蘊成家計。兒孫有靠﹐金珠沒底。終比﹡﹑精神較些憔悴。

○桃源憶故人

丹陽屢傳教誨寄答

虛空照耀明如鏡。好弱頭頭皆應。隨逐狀同形影。稍錯還提正。佗人讒報渾虛佞。遠道狂言無證。切告後來休聽。默默依賢聖。

○桃源憶故人

故人別後閒吟罷。寂寞雲溪瀟灑。百尺孤松影下。獨弄周天卦。淸風皓月𨿽無價。妙手奇工難畫。欲向世間誇詫。誰是分眞假。

○好離鄕

景金本注云﹐二首本名南鄕子述懷

獨坐向南溪。一事無能百不知。所愛冥冥煙雨後﹐東西。云綻峨峨列翠微。蒼骨太虛齊。冉冉寒光映日飛。何事中心看不足﹐忘歸。似有膏肓病著肌。

○好離鄕

亂艸獨彎跧。鼓腹髙歌自在閒。一枕遊仙淸夢斷﹐怡顏。笑傲聲喧碧嶂間。日午啟柴關。雀躍徘徊望遠山。山下有人來問道﹐知難。雀躍無言笑卻還。

○蓬萊閣

景金本注云﹐二首本名秦樓月仙山

蓬萊闕。漫漫巨海深難越。深難越。洪波激吹﹐怒濤翻雪。玉霄東畔曾聞說。虛無一境天然別。天然別。鰲山不動﹐蜃樓長結。

○蓬萊閣

述懷

棲霞客。西遊棲在南溪側。南溪側。千尋赤岸﹐萬株蒼柏。無心只有輕雲白。舉頭不見繁華色。繁華色。空華雜亂﹐世人貪得。

○爇心香

景金本注云﹐二首本名行香子學道

大道無形。方寸何憑。在人人﹑智見髙明。能降眾欲﹐解斷羣情。作鬧中閒﹐忙中靜﹐濁中淸。情態如嬰。懷抱如冰。自蒙籠﹑覺破前程。吾言至囑﹐君耳深聽。下十分功﹐十分志﹐十分誠。

原作成﹐據鳴鶴餘音卷之四攺

○爇心香

徵雁回時﹐野菊斑斕。向深溪﹑古洞彎跧。孤吟靜境﹐獨煉還丹。被夜蕭條﹐埪局促﹐坐艱難。一性參差﹐數載畱連。到如今﹑方露因緣。瓊珠達地﹐寶月通天。便出玲瓏﹐忘機構﹐沒孜煎。

○下手遲

景金本注云﹐二首本名恨歡遲自詠

落魄閒人本姓丘。住山東﹑東路登州。自少年﹑割斷攀緣网﹐從師父西遊。兀兀騰騰不系畱。似長江﹑一葉孤舟。任紅塵﹑白日忙如火﹐但云漾無憂。

○下手遲

物外優遊散誕身。似靑霄﹑一片閒雲。任虛空﹑來往呈嘉瑞﹐但不惹纖塵。八表天遊何所親。會三光﹑日月星辰。向閒中﹑別沒生涯事﹐且作伴爲鄰。

○心月照雲溪

景金本注云﹐一首本驀山溪喬生喪偶﹝偶原作隅﹐據景金本及道藏攺﹞

陰陽變化﹐萬古同於此。得失暫時間﹐又何必﹑欣生惡死。存亡壽夭﹐都在百年中﹐回頭看﹐北邙山﹐累累皆相似。身如賃捨﹐性假權居止。何處是家鄕﹐任六道﹑循環驅使。覺來放下﹐不受苦孜煎﹐非眷屬﹐莫憂佗﹐且要堤防自。

○離苦海

景金本注云﹐一首本名離別難贈西虢周道全

知君好事從來慕。爭柰染浮華難去。𨿽然欲意學飄蓬﹐被系腳繩兒縛住。匆匆頂上旋烏兔。切莫把光陰虛度。神仙咫尺道非遙﹐但只恐人心不悟。

○武陵春

渭南楊五生朝

新歲才交生萬物﹐時令近元宵。瑞气蒙蒙降碧霄。方誕謫仙苗。貌態堂堂殊勝敏﹐歸道厭凡囂。石爛松枯壽更遙﹐龜鶴算都饒。

○水雲遊

景金本注云﹐一首本名黃鶯兒自詠

且住且住。且向碧巖﹐忘機絕慮。自知得分溥緣輕﹐卒難爲顯露。支離幻化藏名譽。搤年光時序。共磻溪一帶豪民﹐結良因妙趣。

○望遠行

因旱﹐贈渭南王坦公醮上諸道友

九夏疲天旱﹐萬物傷時熱。算都爲人心﹐分外生枝節。斗衣鮮馬﹐壯社火班行引拽。小兄弟虛耗村村結。下士無邪正﹐上帝分優劣。﹡咱心不同﹐彼志胡漂撇。啟虔誠修齋念善﹐因循歲月。望賢聖﹑空裏相提挈。

○烏夜啼

戒洗面

嗚呼俗態﹐行樂恣胸襟。蓋論人情﹐華世度光陰。陰陽反覆﹐天地有浮沈。福謝殃來﹐悲痛怎生禁。統年才過﹐腸胃飽初侵。洗面淘筋﹐還是競貪淫。人無遠慮﹐必有禍胎深。禍未萌時﹐誰解預防心。

○賀聖朝

靜夜

夕陽沈後﹐隴收殘照﹐柏鎖寒煙。向南溪獨坐﹐順風長聽﹐一派鳴泉。迢迢永夜﹐事忘閒性﹐琴弄無弦。待雲中﹑靑鳥降祥時﹐證陸地神仙。

○無夢令

誡奢

陜右人人聽我。福地好修因果。天下不如斯﹐貧富一般行坐。輕可。輕可。輕可驕奢太過。

○無夢令

皇統年時饑餓。萬戶愁生眉鎖。有口卻無餐﹐滴淚謾成珠顆。災禍。災禍。災禍臨頭怎躲。

○漁家傲

夜來又見銀河綻。碎翦鵝毛交加亂。染畫素山如粉面。路難辧﹐迢迢萬里如鋪練。密灑髙樓風似箭。江邊聽得漁翁喚。玉作棹竿銀索纜。船行慢。水流冰結梨花綻。

原作綻字﹐韻復﹐疑誤

○無俗念

靈虛宮梨花詞

春遊浩蕩﹐是年年﹑寒食梨花時節。白錦無紋香爛漫﹐玉村瓊葩堆雪。靜夜沈沈﹐浮光靄靄﹐冷浸溶溶月。人間天上﹐爛銀霞照通徹。渾似姑射眞人﹐天姿靈秀﹐意气舒髙潔。萬化參差誰信道﹐不與羣芳同列。浩气淸英﹐仙材卓犖﹐下土難分別。瑤臺歸去﹐洞天方看淸絕。

以上彊村叢書用晦木齋藏舊鈔磻溪集本﹐脫誤頗多﹐玆以景金本及道藏本校補。

○望蓬萊

聽咨告﹐小事要君知。萬事苦求終害己﹐得便宜處落便宜。伶俐不如癡。眞休煉﹐心外莫行持。只具眼前爲見在﹐自然煩惱不相隨。步步入無爲。

鳴鶴餘音卷之一

○望江南

四時四首

山中好﹐最好是春時。紅白野花千種樣﹐間關幽鳥百般啼。空翠濕人衣。茶自采﹐筍蕨更同薇。百結布衫忘世慮﹐幾壺村酒適天機。一醉任東西。

鳴鶴餘音卷之二

○望江南

山中好﹐長夏正相宜。修竹萬竿金鎖碎﹐飛流千尺玉簾垂。何處有炎曦。松影下﹐散誕更無拘。沈李浮瓜供枕簟﹐蒼松白石伴琴棋。一醉任風吹。

鳴鶴餘音卷之二

○望江南

山中好﹐秋景不淒涼。白酒黃雞新稻熟﹐紫茱金菊有淸香。橘綠滿林霜。涼月白﹐松檜郁蒼蒼。但見村翁歌賀社﹐不聞丁壯在門傍。一醉又何妨。

鳴鶴餘音卷之二

○望江南

山中好﹐末後稱三冬。紙帳蒲團香淡碧﹐竹鑪茶竈火深紅。交袖坐和衝。人如夢﹐百歲等閒中。梅蕊綻時泉脈動﹐雪花飛處雁書空。一醉待春風。

鳴鶴餘音卷之二

○拾菜娘

一片頑心要似飛。引入千古不思歸。幸遇明師因曉了﹐肯教熟境再相隨。你來時﹐我卻西。我今省悟卽從伊。萬劫輪回皆爲汝﹐百般魔障更因誰。

鳴鶴餘音卷之四

○戚氏

夢遊仙。分明曾過九重天。浩气淸英﹐素云縹渺貫無邊。森然。似朝元。金童玉女傳宣。當時萬聖齊會﹐大光明罩紫金蓮。羣仙謠唱﹐諸天歡樂﹐盡皆得意忘言。流霞泛飲﹐蟠桃賜宴﹐次第畱連。��皆秉道徳威權。神通自在﹐劫劫未能遷。沖虛妙﹐昊天网極﹐象帝之先。透重玄。命駕恍惚神遊﹐擲火萬里回旋。四維上下﹐八表縱橫﹐鸞鶴不用揮鞭。��應念隨時到﹐了無障礙﹐自有根源。看盡淸都絳闕﹐邁瀛洲紫府筆難傳。瑤臺閬苑花前。瑞云掩映﹐百和香風散﹐四時不夜春長暖﹐處處覺閒。想因緣﹐是一點功圓。混太虛﹐浩劫永綿綿。任閻浮地﹐山摧洞府﹐海變桑田。

鳴鶴餘音卷之五以上周泳先補丘處機詞七首﹐原補有黑漆弩一首﹐乃白賁詞﹐不錄。

○點絳唇

昨夜醺醺﹐醉中似覺乘丹鳳。笙歌共。四天飛縱。�入桃源洞。正向深溪﹐閒把明珠弄。�晨動。一聲風送。驚斷遊仙夢。

鳴鶴餘音卷之四

○賀聖朝

斷雲歸岫﹐長空凝翠﹐寶鑑初圓。大光明宏照﹐亙流沙外﹐直過西天。人間是處﹐夢魂沈醉﹐歌舞華筵。道家門﹑別是一船淸﹐暗開悟心田。

○賀聖朝

洞天深處﹐良朋髙會﹐逸興無邊。上丹霄飛至﹐廣寒宮悄﹐擲下金錢。靈虛晃輝﹐睡魔奔送﹐玉兔嬋娟。坐忘機﹑觀透本來眞﹐任法界周旋。

○鳳棲梧

一點靈明潛啟悟。天上人間﹐不見行藏處。四海八荒惟獨步。不空不有誰能睹。瞬目揚眉全體露。混混茫茫﹐法界超然去。萬劫輪回遭一遇。九元齊上三淸路。

○鳳棲梧

日月循環無定止。春去秋來﹐多少榮枯事。五帝三皇千百祀。一興一廢長如此。死去生來生復死。輪回變化﹐��何時已。不到無心休歇地。不能淸淨超於彼。

○恨歡遲

一種靈苗體性殊。待秋風﹑冷透根株。散化開﹑百億黃金嫩﹐照天地淸虛。九日持來滿座隅。坐中觀﹑眼界如如。類長生﹑久視無凋謝﹐稱作伴間居。

以上五首見西遊記卷上

○鳳棲梧

得好休來休便是。贏取逍遙﹐免把身心使。多少聰明英烈士。忙忙虛負平生志。造物推移無定止。昨日歡歌﹐今日愁煩至。今日不知明日事。區區著甚勞神思。

以上二首見西遊記卷下

○瑤臺第一層

寶運龍飛。當四海﹑羣仙降迹時。萬機多暇﹐三靈協贊﹐不動槍旗。玉樓金殿廣﹐更月臺風榭臨池。靜無爲﹐泛彩舟鳴棹﹐涼簟枰棋。深惟。前王創業﹐太平難遇道難期。會逢天祐﹐遐荒入貢﹐玄教開迷。坐朝垂聽暇﹐伴赤松﹑談論希夷。勝驅騁。向人間一度﹐天外空歸。

見金蓮正宗記。記云﹐金世宗大定二十八年﹝一一八八﹞世宗召見﹐丘處機應制獻此詞﹐世宗覽之﹐大悅。

○西江月

屈指追思前世﹐低頭省悟令望。今生若不做修行。又與輪回作爭。幸遇直常要妙﹐點頭莫故昏蒙。便揮寶劍殺三朋。諕得龜蛇火遁。

淸河書畫舫卷六引書史會要案影印洪武九年刊本元陶宗儀書史會要無此詞﹐不知淸河書畫舫何據。

【任詢﹕詞作1首】

○永遇樂

月已中秋﹐菊還重九﹐夜久涼重。滿地淸霜﹐半天白曉﹐孤唱聞耕壠。蕭蕭窗幾﹐依然琴硯﹐但覺鼠窺風動。悔生平趨前猛甚﹐晚退卻成無勇。興衰更換﹐妍媸淆混﹐造物大相愚弄。三釁羞人﹐五交賈鬻﹐侯伯寧無種。而今此念﹐消除都盡﹐惟有故山歸夢。吾廬更﹐雙溪淸繞﹐萬峯翠擁。

中州樂府

【薩都剌﹕詞作15首】

○法曲獻仙音

壽大宗伯致仕於公大宗伯﹝原作大司農﹐據集本攺﹞

鬢未銀﹐東風早掛冠。侑詞圖﹑鄕稱人瑞﹐度蓬瀛﹑仙祝靈丹。繞膝舞斕斒。

○法曲獻仙音

天喉舌﹐尙書老布衣。向璇穹﹑嘗扶日出﹐捲珠箔﹑閒看雲飛。成全今古稀。

○卜算子

泊吳江夜見孤雁

明月麗長空﹐水淨秋宵永。悄無鳥鵲向南飛﹐但見孤鴻影。自離邊塞路﹐偏耐江波靜。西風鳴宿夢魂單﹐霜落蒹葭冷。

○滿江紅

金陵懷古

六代繁華﹐春去也﹑更無消息。空悵望﹑山川形勝﹐已非疇昔。王謝堂前雙燕子﹐烏衣巷口曾相識。聽夜深﹑寂寞打孤城﹐春潮急。思往事﹐愁如織。懷故國﹐空陳迹。但荒煙衰艸﹐亂鴉斜日。玉樹歌殘秋露冷﹐胭脂井壤寒螿泣。到如今﹑惟有蔣山靑﹐秦淮碧。

○酹江月

遊鍾山紫微贈謝道士﹐其地乃文宗駐驛升遐處﹝薩龍光集本注遐當作龍﹞

金陵王气﹐繞道人丹室﹐紫霞紅霧。一夜神光雷電轉﹐江左雲龍飛去。翠輦金輿﹐綺窗朱戶﹐總是神遊處。至今花艸﹐承恩猶帶風雨。落魄野服黃冠﹐榻前賜號﹐染薔薇香露。歸臥蒲龕春睡暖﹐耳畔猶聞天語。萬壽無疆﹐九重閒暇﹐應憶江東路。遙瞻鳳闕﹐寸心江水東注。

○酹江月

登鳳凰臺懷古用前韻

六朝形勝﹐想綺雲樓閣﹐翠簾如霧。聲斷玉簫明月底﹐臺上鳳凰飛去。天外三山﹐洲邊一鷺﹐李白題詩處。錦袍安在﹐淋漓醉墨飛雨。遙憶王謝功名﹐人間富貴﹐散艸頭朝露。淡淡長空孤鳥沒﹐落日招提鈴語。古往今來﹐人生無定﹐南北行人路。浩歌一曲﹐莫辭別酒頻注。

○酹江月

任禦史有約不至

秦淮曉發﹐掛雲帆十丈﹐天風如箭。一碧湖光三十里﹐落日水平天遠。系馬維舟﹐買魚沽酒﹐楊柳人家店。輕寒襲袂﹐淮南春色猶淺。幾度暮鼓晨鐘﹐南來北去﹐遊子心�倦。芳艸萋萋天際綠﹐悵望故人應轉。翠袖偎香﹐錦箏彈月﹐何處相畱戀。有人獨自﹐燈花深夜頻翦。

○酹江月

題淸溪白雲圖

周郎幽趣﹐占淸溪一曲﹐小橋橫渡。溪上紅塵飛不到﹐惟有白雲來去。出岫無心﹐淩江有態﹐水面魚吹絮。倚門遙望﹐鍾山一半畱住。涵影澹蕩悠揚﹐朝朝暮暮﹐是幾番今古。指點昔人行樂地﹐半是鷺汀鷗渚。映水朱樓﹐踏歌畫舫﹐寂寞知何處。天涯倦客﹐幾時歸釣春雨。

○酹江月

過淮陰

短衣瘦馬﹐望楚天空闊﹐碧雲林杪。野水孤城斜日裏﹐猶憶那回曾到。古木鴉啼﹐紙灰風起﹐飛入淮陰廟。椎牛釃酒﹐英雄千古誰弔。何處漂母荒墳﹐淸明落日﹐腸斷王孫艸。鳥盡弓藏成底事﹐百事不如歸好。半夜鐘聲﹐五更雞唱﹐南北行人老。道傍楊柳﹐靑靑春又來了。

○酹江月

遊句曲茅山

一壺幽綠﹐愛松陰滿地﹐蕊珠宮府。老鶴一聲霜襯履﹐隔斷人間塵土。月戶云窗﹐石田瑤艸﹐丹井飛龍虎。荼蘼花落﹐東風吹散紅雨。春透紫髓瓊漿﹐玻璃杯酒﹐滑瀉薔薇露。前度劉郎重到也﹐開盡碧桃無數。花外琵琶﹐柳邊鶯燕﹐玉佩搖金縷。三山何在﹐乘鸞便欲飛去。

○酹江月

姑蘇臺懷古

倚空臺榭﹐愛朱闌飛瞰﹐百花洲渚。云嶺回廊香徑悄﹐爭似舊時庭戶。檻外遊絲﹐水邊垂柳﹐猶學宮腰舞。繁華如夢﹐登臨無限情古。果見荒臺落日﹐麋鹿來遊﹐漫爾繁榛莽。忠臣抉目東門上﹐可退越來兵伍。空鑄千將﹐終爲池沼﹐掩面歸何所。遺風千載﹐尙聽儂歌白薴。

案此首原缺愛庭臨莽池五字﹐玆據集本補

○水龍吟

贈友

王郎錦帶吳鉤﹐醉騎赤鯉銀河去。絳袍弄月﹐銀壺吸酒﹐錦箋揮兔。禿鬢西風﹐短篷落月﹐東吳西楚。悵丹陽郭裏﹐相逢較晚﹐共翦燭﹑西窗雨。文采風流俊偉﹐碧紗巾掛珊瑚樹。出門萬里﹐掀髯一笑﹐靑山無數。揚子江頭﹐凍沙寒雨﹐暮天飛鷺。待明朝酒醒金山﹐��過瓜洲渡。

○少年遊

去年人在鳳凰池。銀燭夜彈絲。沈火香消﹐梨云夢暖﹐深院繡簾垂。今年冷落江南夜﹐心事有誰知。楊柳風和﹐海棠月淡﹐獨自倚闌時。

○念奴嬌

登石頭城次東坡韻

石頭城上﹐望天低吳楚﹐眼空無物。指點六朝形勝地﹐惟有靑山如壁。蔽日旌旗﹐連云檣擄﹐白骨紛如雪。一江南北﹐消磨多少豪傑。寂寞避暑離宮﹐東風輦路﹐芳艸年年發。落日無人松徑裏﹐鬼火髙低明滅。歌舞尊前﹐繁華鏡裏﹐暗換靑靑發。傷心千古﹐秦淮一片明月。

○木蘭花慢

彭城懷古

古徐州形勝﹐消磨盡﹑幾英雄。想鐵甲重瞳﹐鳥騅汗血﹐玉帳連空。楚歌八千兵散﹐料夢魂﹑應不到江東。空有黃河如帶﹐亂山起伏如龍。漢家陵闕動秋風。禾黍滿關中。更戲馬臺荒﹐畫眉人遠﹐燕子樓空。人生百年如寄﹐且開懷﹑一飲盡千鍾。回首荒城斜日﹐倚闌目送飛鴻。

以上江本雁門集十五首訛脫頗多﹐玆以成化集鈔本及淸嘉慶薩龍光集刊本校補。

【三於眞人﹕詞作4首】

○解紅

混元朴裂。轉四生六道何時徹。翻軀攺殼﹐杳冥中萬度生滅。皆因父母﹐匹配陰陽合精血。胞衣內﹐感成胎孕﹐形自結。不知誰鮏臭穴。認作自家好宅舍。鉆頭撲人輪回劫。任形骸販骨﹐髙似山疊。學道修眞莫著邪﹐休言龍虎﹐罷講龜蛇。莫尋嬰奼。收拾起四象三車。刀圭鉛汞﹐水火黃芽並白雪。百般呼吸﹐神和气化弄舌。性中母令一物添﹐心上常教萬緣絕。孤然獨顯沈沈月。放靈明晃朗﹐無障無遮。

鳴鶴餘音卷一

○滿庭芳

落魄閒人﹐逍遙懶漢﹐逢人不語西東。騰騰兀兀﹐來往似塵中。乞化前街後巷﹐安居住﹑古廟閒宮。傍人問﹐這般懶漢﹐卻是甚家風。諸公。休分辯﹐三淸上聖﹐鍾呂爲宗。拜丘劉譚馬﹐斡運神功。得處玄玄妙用﹐淸虛志﹑款款朦朧。眞空就﹐長生話﹐三教習習通。

鳴鶴餘音卷三

○無愁可解

古往今來﹐多憂少喜﹐淳化太平難值。幸逢聖賢出世。布道徳﹑談羅天地。上界眞人權下世。禦萬國﹑不勞神器。中外偃武修文﹐敬賢尙徳﹐致淸平瑞。何以上答天恩﹐佳時念﹑因循等閒虛費。要先崇儉約﹐務飽暖﹑不貪名利。向玄門求奧祕。戒嗜欲﹑保安和气。更心上物物﹐頭放下﹐乃得免人間累。

鳴鶴餘音卷五

○繡停鍼

道難說。要�悟般般﹐盡皆明徹。剔透玲瓏﹐回光返照﹐不在拈花摘葉。動生差別。休舉念﹑彊生枝節。本來模樣﹐淸淸淨淨﹐有何言說。須憑志猛烈。仗慧劍落處﹐斬釘截鐵。擊碎恩山﹐跳出愛海﹐打破虛空休歇。气神歡悅。運九陽﹑煉成紅雪。彩霞影裏﹐捧出一輪皓月。

鳴鶴餘音卷六

【山主﹕詞作24首】

○臨江仙

獨坐巖前尋思慮﹐如來妙法難量。慈悲苦海作舟航。緣人有分﹐難苦免災殃。得指華嚴眞法界﹐明明處處無方。禪河皎皎曜神光。曹溪門下﹐新到舊家鄕。

○臨江仙

實際本來無一事﹐虛生徧計情荒。紅鑪火內降嚴霜。翳除花謝﹐一念契眞常。迷者爭知生死路﹐驅驅日夜忙忙。道人不是好宮商。爲嗟浮世﹐聞者好消詳。

○臨江仙

閒向北邙山下過﹐侵天檜柏寒松。愁雲慘淡罩羣峯。昭陽岡上﹐墳冢列千層。也有周秦並漢魏﹐齊梁晉宋唐宗。哀聲歌舉送英雄。古來多少﹐盡葬北邙中。

○臨江仙

日暮殘霞哀霧起﹐溪邊陣陣悲風。限臨選甚父娘兄。靑松梢下﹐一例掩無窮。荊棘三皇墳上長﹐垂楊露滴花叢。折碑墓塌水流衝。一場瀟灑﹐何日返龍宮。

○臨江仙

三月禁煙寒節到﹐墳前寶馬車乘。香花酒飯祭先靈。朝陽林畔﹐切切痛哀聲。白骨縱橫荊棘下﹐銀錢斜弄風輕。骷髏仰面望羣星。離鄕魂魄﹐何日到宮庭。

○臨江仙

悄悄郊園荒野靜﹐惟聞狐叫鴟鳴。羣花影內柳藏鶯。山雞山鷓﹐鸞舞見人驚。古代王侯並將相﹐空畱碑銘標名。石羊斜望艸靑靑。往來觀看﹐無不痛傷情。

以上六首邙山偈

○臨江仙

南洋海島觀音住﹐淸涼迥出塵寰。迢迢幽邈隔關山。潺潺急澑﹐無路見慈顏。月照漫漫生瑞彩﹐風吹浩浩波旋。洪流千里遠人間。浪漂雲際﹐凡庶到應難。

○臨江仙

波衝落迦山際浩﹐嵯峨嫩艸綿綿。名花妖艷滿長川。鶯啼猿噪﹐翠嶺吐祥煙。紫霧朦朧遮媚景﹐紅花淡鎖巖前。瓊樓鐘撞命羣賢。香雲影裏﹐盡日講金言。

○臨江仙

菩薩端嚴身相好﹐朱顏粉膩容儀。冠侵霄漢玉毫飛。花鬘影裏﹐端坐證無爲。陣陣香風勝瑞彩﹐身披素帔天衣。鳥盤雲鬢月初眉。圓光項上﹐照耀紫光輝。

○臨江仙

四願弘深垂教綱﹐心懷喜捨慈悲。愛河苦海度羣迷。水離生滅﹐彼岸證菩提。值難逢應稱聖號﹐他心慧眼癡知。焚香禮念降靈威。神通如電﹐頃刻免災危。

○臨江仙

五色雲開觀三界﹐眾生个个癡狂。爭名奪利色財荒。煙花叢裏﹐遊戲戀紅妝。百載浮生如一夢﹐彊貪謾使身忙。飛蛾繞焰鹿奔場。情牽欲慈﹐誰解有災殃。

○臨江仙

歡笑盡來成愁慮﹐靑春去後顏蒼。柳芽雲鬢變銀霜。限臨頭上﹐猶自不思量。菩薩大悲傳妙訣﹐三乘五教圓彰。冥冥長夜放慈光。緣人啟目﹐東土變西方。

以上六首觀音偈

○臨江仙

因向山前墳畔過﹐途荒荊棘仍溝。閒花野艸遣人愁。恨煙林下﹐悄悄見骷髏。難辧僧俗貧與富﹐未知何代王侯。口中錢被牧童掫。英雄那畔﹐仰面懶擡頭。

○臨江仙

不向人前誇媚態﹐四肢零落難收。風吹雨灑任春秋。昔年歡樂﹐今日變成憂。冷淡郊園蕭灑處﹐獾狐來往頻遊。潺潺耳畔水東流。千謀百計﹐到此一場休。

○臨江仙

見了教人情慘切﹐回頭別覓眞修。逢師悲願話根由。遠離苦海﹐親得涅盤舟。跳出火宅三界外﹐四衢露地白牛。隨身不在外邊求。無牽無纜﹐步步達淸幽。

○臨江仙

幻化有人權積聚﹐緣生性本元無。飄飄身似畫檐蛛。懸絲一命﹐萬巧到頭虛。妄執情云迷覺路﹐興衰往復還殊。風燈石火電光舒。謾勞狂計﹐三界受區區。

○臨江仙

漢魏周秦文武輩﹐惺惺使盡機謀。限臨都送北邙居。綠楊艸下﹐不記掛金魚。回首釋迦離寶位﹐明明識破榮枯。仲春八月帝升踰。雪山南面﹐獨坐證眞如。

○臨江仙

得暇閒窗尋思慮﹐古今多少興衰。閒縈都寫色並財。寰中幾个﹐識破早歸來。好向白雲溪畔坐﹐逍遙坦蕩眉開。淸風陣陣排塵埃。懷中古鏡﹐寂照現靈臺。

○臨江仙

萬象分明時景現﹐寒光不用磨揩。大千沙界盡融該。淸虛𨿽昧﹐一气貫三才。髙下嶽瀆平等相﹐毛鱗大小同階。凡心元是對賢胎。菩提煩惱﹐無始未曾乖。

○臨江仙

始向初更才未睡﹐金天節屈淸涼。星明霄漢乍分光。淸風連夜﹐陣陣透幽窗。月下焚香頻啟告﹐鑪煙直到穹蒼。十方賢聖降眞祥。願垂慈惠﹐同去禮當陽。

○臨江仙

冷淡更闌交二鼓﹐蛩吟聲亂忙忙。紛紛黃葉落階場。萬林失色﹐雨露變銀霜。追念前秦並漢魏﹐英雄文武金璋。限臨誰問將臣彊。喉中气斷﹐都送鬼村鄕。

○臨江仙

鼓打三更情悄悄﹐寂寥庭院淒淒。銀燈風過滅殘輝。當空雁叫﹐切切向南飛。弄了浮生悔恨﹐如來曾運深悲。漫漫險浪法船回。當初無分﹐今日怨他誰。

○臨江仙

天色四更星斗轉﹐疏簾漸透輕寒。秋深溪淨水潺潺。瀟瀟殘月﹐隱隱下西山。每念羣生沈苦海﹐寰中誰樂淸閒。乘舟洪浪下釣竿。緣人有分﹐下釣出波瀾。

○臨江仙

雞叫五更天欲曉﹐金鏡震地聲幽。祥煙輕韻罩淸樓。盈空瑞气﹐風靜碧雲收。因識夜明如意寶﹐人人个个圓周。區區休要外邊求。回光返照﹐一念萬緣休。

以上十二首菩提偈

【善住﹕詞作13首】

○臨江仙

春暮

燕子穿簾深院靜﹐畫闌飛絮蒙蒙。砌苔柔綠襯殘紅。問春何處﹐移在柳陰中。老至十分詩思減﹐膝間閒理絲桐。曲終聲盡意無窮。杜鵑開了﹐餘恨寄南風。

○浣溪沙

初夏

艸滿天涯春已歸。綠槐陰裏燕交飛。一池寒水照薔薇。枕上北風吹夜雨﹐燈前西院打窗扉。曉來人盡說添衣。

○浣溪沙

夏日

簾捲薰風夏日長。幽庭脈脈橘花香。閒看稚子引鴛鴦。四月雨涼思禦夾﹐三吳麥秀欲移秧。不知身在水雲鄕。

○卜算子

夜月照西風﹐露冷梧桐落。揚子江頭朔雁飛﹐黃葛終難著。促織弔靑燈﹐遠夢驚初覺。擬撫窗前綠綺琴﹐寂寞無弦索。

○朝中措

虎邱懷古

芳塘水滿綠楊風。臺殿隱朦朧。幾度春來幽徑﹐馬蹄踏碎殘紅。寂寥廣坐﹐塵埃漠漠﹐客散堂空。講石雨苔侵徧﹐九原誰起生公。

○菩薩蠻

燈夕次韻

當年老子逢佳節。萬戶華燈連皓月。和气滿江城。喧喧隊子行。掩關聊共坐。靜對沈香火。一笑盡君歡。閒心無兩般。

○朝中措

桃源圖

桃源傳自武陵翁。遙隔白雲中。漫說人間無路﹐豈知一棹能通。紅英夾岸﹐霞蒸遠近﹐爛漫東風。將謂神仙別境﹐雞鳴犬呔還同。

○憶王孫

漁者

悠悠世事幾時休。身後身前豈足憂。天地都來一釣舟。下中流。臥看靑天飛白鷗。

○憶王孫

山居

半生長是白雲間。猿鳥漁樵共往還。倚个喬松看遠山。少機關。世上何人似我閒。

○憶王孫

有懷

天涯芳艸碧萋萋。何事王孫去不歸。城郭𨿽是人民非。信音稀。幾度無言對落暉。

○憶王孫

詠柳

一株閒伴霜陵橋。斜倚東風學舞腰。遊子尋春駿馬驕。欲魂銷。和雨和煙折柳條。

○少年遊

次韻

頂中玄發已成絲。回首不如歸。浪宕人間﹐蹉跎歲月﹐淸夢繞西池。百年光景無多日﹐七十古來稀。物外閒身﹐眼前塵事﹐休把誤心期。

○謁金門

贈雕鑾匠

天賦巧。刻出都非艸艸。浪迹江湖今欲老。盡傳生活好。萬物無非我造。異質殊形皆妙。遊刃不因心眼到。一時能事了。

以上十三首八千卷樓藏鈔本谷響集卷下

【邵亨貞﹕詞作143首】

○河傳

樂府十擬﹐弁陽老人爲古人所未爲。素庵先生復盡弁陽所未盡﹐可謂一出新意矣。暇日先生以詞稿寄示﹐且徵予作﹐旣又獲見擕李諸俊秀所擬﹐益切奇出﹐閱誦累日無厭。因悟古人作長短句﹐若慢則音節气槪﹐人各不類﹐往往自民一家。至於令則律調步武句語﹐若無大相遠者﹐間有奇語﹐不過命以新意﹐亦未見其各成一家也。所以令之擬爲尢難﹐彊欲逼眞﹐不無蹈襲﹐稍涉己見﹐輒復違背。由是未易苟措﹐玆重以先生之請﹐思索且得十解﹐未知其實能似古人與否﹐惟先生有以教焉。至正二年二月甲子序。弁陽周艸窗號﹐素庵錢子云號。擬花間春日宮詞

春殿。簾捲。郁金香遠。午漏沈沈柳陰。樓前怨紅何處尋。沈吟。玉溝流水深。睡起長門催侍宴。情正倦。彊把鏡奩展。露柔荑。添黛眉。步移。君王猶訝遲。

○蝶戀花

擬雪堂夜宿西掖

蓮燭煙銷深院裏。玉宇璚樓﹐夜色明如洗。月到紫薇花樹底。闌干露重無人倚。金鑰無聲門不啟。華發蕭蕭﹐尙擁靑綾被。聽盡樓頭更漏水。一聲唱曉雞人起。

○鳳來朝

擬淸眞汴堤送別

駐馬隋堤路。怨淩波﹑背人喚渡。正琵琶撥到傷情處。又底事﹑便輕去。日照啼紅無數。酒杯乾﹑再三細語。轉首又天涯暮。怎約得﹑畫橈住。

○臨江仙

擬無住水檻過雨

一滴天瓢﹡溽暑﹐夕陽微漏殘紅。竹蘭乘興倚薰風。笑驚雙白鳥﹐飛過藕花叢。羽扇綸巾閒到我﹐百年世事匆匆。若耶溪上舊相逢。晚來回首處﹐山色有無中。

○賣花聲

擬順庵早朝應制

煙樹重重﹐春在景陽宮殿。翠�深﹑籠寒尙淺。千官過處﹐有黃鸝百囀。五雲中﹑漸移龍扇。鈞天九秦﹐迆邐霞觴催獻。笑聲喧﹑霓裳舞徧。香煙滿袖﹐更宮花迎面。喜新來﹑太平重見。

○杏花天

擬白石垂虹夜泊

月明消卻娃宮酒。聽吹笛﹑淸寒滿褏。向時雙漿載離愁﹑去後。幾春風﹑待問柳。謾回首。三江渡口。念西子﹑如今在否。上方鐘動客船開﹑別久。寄新詩﹑興未有。

○小重山

擬梅溪尊前贈妓

綠鬢低低壓翠鈿。雙眉彎似月﹐斗嬋娟。夜涼和褏拂冰弦。嬌無柰﹐何況酒尊前。歌罷意悠然。一聲新雁過﹐暗愁牽。明朝江上水連天。淩波步﹐萬一故人憐。

○鵲橋仙

擬稼軒中原懷古

殘陽隴樹﹐寒煙塞艸。戲馬臺前秋老。黃河日日水東流﹐斷送卻﹑英雄多少。西秦笳鼓﹐東山寄傲。萬事付之一笑。閒來系馬讀殘碑﹐又目斷﹑江南飛鳥。

○浪淘沙

擬遺山浙江秋興

紅葉滿靑山。掩映溪灣。柴門雞犬白雲間。江上艸堂塵不到﹐老子心閒。霜後橘蘭斑。籬菊香殘。夕陽回首一馮闌。世事悠悠吾老矣﹐且放杯乾。

○唐多令

擬龍洲錢塘曉渡

晨色動徵衣。疏鐘隔翠微。小蓬萊﹑煙樹髙低。潮去潮來吳越恨﹐江上月﹐故依依。人老昔遊非。愁多春夢稀。舊相思﹑重見無期。蘇小門前楊柳樹﹐應折斷﹑最髙枝。

○浪淘沙

錢南金疾作代簡問訊

秋意滿平蕪。夢繞蒓鱸。一江煙水雁來初。昨夜西風吹杜若﹐渺渺愁予。人隔楚天隅。相望躊躕。想應多病故人疏。門巷淒涼誰買賦﹐瘦也相如。

○浪淘沙

晚窗過雨

楊柳弄黃昏。不掩重門。長條盡是舊愁痕。獨自倚簾看晚色﹐無限消魂。風雨小溪渾。春過三分。明朝鶯燕又紛紛。惟有天涯芳艸怨﹐依舊王孫。

○浪淘沙

感舊

江外雨初收。江水悠悠。舊時桃葉去難畱。幾度春風楊柳暗﹐不系離舟。別久減風流。夢斷西樓。年年二月蹋靑遊。不是沙邊無杜若﹐懶寄閒愁。

○虞美人

泖濱泛荷

南風十里平湖外。夜舞淩波隊。米家書畫滿船頭。更著小憐歌舞障淸愁。烏紗不共人間暑。別有談玄麈。近來懶作斷腸聲。只怕花能解語又多情。

○虞美人

謝張芳遠惠杏花

閉門日日聽風雨。不道春如許。老來猶自愛看花。及至看花雙眼被愁遮。杏花不攺胭脂面。愁裏驚相見。花枝猶可慰愁人。只是鬅鬙短鬢不禁春。

○虞美人

水仙

幾年不見淩波步。只道乘風去。山空歲晚碧雲寒。驚見飄蕭翠褏倚瑯玕。玉盤承露金杯勸。幾度和香咽。冰霜如許自精神。知是仙姿不污世間塵。

○虞美人

壬子歲元夕﹐與邾仲義同客橫泖﹐義約予偕作詞﹐紀節序。予應之曰﹐古人有觀燈之樂﹐故形之詠歌﹐今何所見而爲之乎。義曰﹐姑寫卽景可也。夜枕不寐﹐遂成韻語。時予有子夏之戚﹐每無歡聲﹐詰朝相見﹐而義詞竟不成云。

客窗深閉逢三五。不恨無歌舞。天時人事總淒然。只有隔窗明月似當年。老夫分外情懷惡。無意尋行樂。眼前觸景是愁端。畱得歲寒生計在蒲團。

○虞美人

無情世事催人老。不覺風光好。江南無處不蕭條。何處笙歌燈火作元宵。承平父老頭顱攺。就裏襟懷在。相逢不忍更論心。只向路旁握手共沈吟。

○河傳

戲效花間體

庭院。春淺。重門深掩。寂寞東風。睡濃。起來繡窗花影重。嬌慵。宿妝凝澹紅。待把眉山臨鏡畫。還又罷。卻放翠簾下。畫樓間。樓外山。倚闌。只愁相見難。

○河傳

春晝。倦繡。輕揎羅褏。背倚秋千。杜鵑。年年惱人三月天。錦箋。空將心事傳。小玉偸移箏上雁。弦索斷。驚起睡鴛散。粉墻西。楊柳堤。馬嘶。誰家遊子歸。

○河傳

戊戌歲暮﹐吳中客樓夜思

樓迥。人靜。雨搖燈影。夢繞天涯。路賒。水邊小梅開幾花。人家。酒旗何處斜。客路冰霜驚歲晚。情緒懶。長是念疏散。小溪濱。猶有春。故人。幾時相見頻。

○浣溪沙

早春

殘雪樓臺試晚晴。鎖香簾幕釀微酲。淺寒燈市有人行。別院金刀裁白薴﹐誰家銀燭度瑤箏。早春天气已關情。

○浣溪沙

金碧圍屏小博山。錦籠鸚鵡舊雕闌。黃金楊柳弄輕寒。翠帳半垂鴛結帶﹐朱門雙掩獸連環。東風猶鎖黛眉彎。

○浣溪沙

暮春集興

竹檻云窗古畫圖。煙堤花隖小蓬壺。晝長人靜鳥相呼。玄璧光浮銅雀研﹐紫綿香冷博山鑪。半欹髙枕當人扶。

○浣溪沙

雨過池塘綠水生。竹陰深處小橋橫。魚吹翠浪柳花行。獨倚曲闌魂欲斷﹐沈思傾國句難成。匆匆春晚更傷情。

○浣溪沙

春感

西子湖頭三月天。半篙新漲柳如煙。十年不上斷橋船。百媚燕姬紅錦瑟﹐五花宛馬紫絲鞭。年年春色暗相牽。

○浣溪沙

丁酉早春試筆﹐柬錢南金

亂後無詩做好春。春光卻又惱詩人。溪頭舉目暗傷神。楊柳官橋人迹絕﹐杏花歌館燒痕新。相期何處避兵塵。

○浣溪沙

折花士女圖

折得幽花見似人。沈吟無語不勝春。采香徑裏襪生塵。濃綠正迷湘北渚﹐輭紅不入宋東鄰。一春幽恨幾回新。

○一落索

新柳

陌上東風初轉。暗黃猶淺。金鞭拂雪記章臺﹐是幾度﹑朱門掩。千縷柔絲迎面。吹笙人遠。妝樓妒冷繡簾垂﹐恐誤了﹑雙雙燕。

○一落索

縷縷鵝黃拂曉。弄煙輕裊。宜春花外萬絲金﹐記朝罷﹑鶯啼早。學舞楚腰猶小。不禁寒悄。近來張緒減風流﹐又恐被﹑蛾眉惱。

○南柯子

次韻衛立禮春街蹋月

門掩黃昏後﹐風銷絳蠟時。行春小隊夜參差。一曲仙音﹐飛上廣寒枝。不訪金釵客﹐空歌白薴衣。畫橋梅影散玻璃。月底婆娑﹐帶得暗香歸。

○減字木蘭花

秋思

錦屏香斷。誰在朱樓吹玉管。喚起淒淒。不似河橋聽得時。云階月地。長憶靑燈啼絡緯。秋滿閒門。斷送潘郎瘦幾分。

○減字木蘭花

崔女郎像

紅妝傾國。人在蒲東誰畫得。玉骨成塵。往事流傳恐未眞。月明窗戶。猶似隔墻花動處。夜冷西廂。一度魂歸一斷腸。

○減字木蘭花

吳江夜泊

江頭日暮。客子移舟迷去路。望斷天涯。燈火深村賣酒家。銅駞巷陌。荒艸寒鴉煙樹隔。往事無情。舊夢依然到五陵。

○淸平樂

碧桃

瑤笙吹罷。月滿仙臺下。歌扇半欹羞淡冶。一點芳塵不惹。臨溪更洗殘妝。低回玉洞春光。換卻當時脂臉﹐從教惱殺劉郎。

○淸平樂

梨花

綠房深窈。疏雨黃昏悄。門掩東風春又老。琪樹生香縹緲。一枝晴雪初乾。幾回惆悵東闌。料得和云入夢﹐翠衾夜夜生寒。

○戀繡衾

初夏

柳花零亂愁滿天。又江城﹑唬老杜鵑。小庭院﹑雨初過﹐棹歌聲﹑驚起畫眠。微風搖蕩湘簾影﹐浪花斜﹑輕裊篆煙。問白薴﹑栽成未﹐翦金刀﹑猶憶去年。

○戀繡衾

辛丑元日

門前爆竹兒女喧。野人家﹑時序尙然。盡說道﹑春來好﹐老來人﹑長怕換年。東風到底無崖岸﹐也殷勤﹑相過小園。第一是﹑朱顏攺﹐縱花開﹑羞插鬢邊。

○戀繡衾

曹幼文以庚午歲﹐太初老禪﹑洎云西居竹二翁﹐燈夕所賦舊稿見示﹐求予追和。屈指三十餘年﹐三老仙去久矣﹐今昔之感﹐不能己於言也。時至正辛丑上元日。

重逢元夜心暗驚。憶當年﹑諸老放晴。對芳景﹑張燈火﹐畫堂深﹑簫鼓到明。烏衣巷口東風在﹐甚而今﹑春艸亂生。試點檢﹑繁華夢﹐有梅花﹑曾見太平。

案此下原有後庭花二首﹐以其爲曲調刪去。以上四印齋本蟻術詞選卷之一三十九首

○點絳唇

追和趙文敏公舊作十首客有持文敏公手書所作小詞一卷見示者﹐且求作長短句題於後。公以承平王孫而嬰世變﹐離黍之悲﹐有不能忘情者﹐故深得騷人意度。予生十有四年而公斃﹐每見先輩談公典型問學﹐如天上人﹐未嘗不神馳夢想。昔東坡先生自謂不識範文正公爲平生遺恨﹐其意蓋可想見。此卷辭翰﹐不忝古人﹐藹然貞元朝士。大意以謂擬古之作﹐魏晉以下﹐由來久矣﹐僭以己意﹐追次元韻﹐其於先哲風流文采﹐或可備髙唐想象之萬一云

擾擾行藏﹐百年世事悲歌裏。歡娛有幾。不倦靑鞋敝。昨夜東風﹐暖透鴛鴦被。春歸未。故園山水。靑眼何曾昧。

○點絳唇

著色苔梅

萼綠仙人﹐孤山雪後相逢處。舊時村路。璨璨瑯玕樹。玉出藍田﹐不受纖塵污。長懷古。羅浮風度。夢逐幺禽去。

○感皇恩

憶梅

客裏訪南枝﹐幾番愁惱。石徑蒼苔倩誰埽。江畔人家﹐籬外一枝開早。雪中回首處﹐春猶好。如此淸香﹐寒蜂應飽。醉帽斜簪任欹倒。而今相見﹐那似向時懷抱。舊遊長入夢﹐孤山道。

○江城子

水仙

淩風翠褏興飄然。步躚躚。憺忘言。淨洗明妝﹐不與世爭妍。玉質金相淸韻絕﹐端可擬﹐月中仙。天寒日暮水雲邊。忍相捐。意難傳。回首珠宮﹐貝闕不勝寒。環佩珊珊香冉冉﹐誰敢與﹐鬥嬋娟。

○蝶戀花

燕子樓邊春意早。樓上紅妝﹐何似當時好。一自畫眉人去了。夢魂暗逐天涯艸。蹋蹋馬蹄江路杳。數盡歸期﹐屈指東風老。惆悵一春歡事少。幾回月落紗窗曉。

○蝶戀花

湖上雙雙新燕子。飛過垂楊﹐認得朱門裏。回首向時歌舞地。幾番惆悵尋鄰里。觸景愁多心似醉。倚徧闌干﹐目斷春山翠。忽見呢喃華屋底。等閒牽動離人淚。

○虞美人

天臺洞口桃開了。無柰劉郎老。多情何苦嘆途窮﹐人與花枝﹐都在暗塵中。个人那日猶癡小。簾底秋波渺。別來幾度見春風。應是門前﹐花落水流東。

○虞美人

天涯綠徧王孫艸。魂夢長飛繞。長安無復麗人行。只有靑山﹐依舊向人明。平泉金穀俱陳迹。古路荒苔碧。金鞍去去不思歸。不道綠窗深處故人非。

○浪淘沙

佳麗古神州。畫出營邱。龍飛鳳舞小瀛洲。一自水流東去後﹐多少離愁。湖上泛龍舟。歌吹悠悠。翠華黃屋舊曾遊。王气消沈遺恨在﹐煙水空流。

○太常引

蓬壺閬苑景飄蕭。靑玉案﹑紫鸞簫。五彩鳳皇毛。記曾覽﹑彤廷秦韶。夕陽回首﹐漢家陵闕﹐霜露滿岧嶤。說著舊遊遨。便想起﹑風流二喬。

○風入松

南金寓橋李﹐予客海隅﹐寄此以敍間闊

十年心事暗相牽。收拾此燈前。向來行樂匆匆過﹐到如今﹑想象依然。蹋月幾番鄰巷﹐看花長共吟船。故人一別阻斜川。曾記遠遊篇。新來我亦長爲客﹐把故園﹑分咐寒煙。縱使此回相見﹐好懷不似當年。

○風入松

與李仲輿敍舊

小溪溪上十年遊。酌酒對花謳。竹西歌吹曾同賞﹐到如今﹑夢裏楊州。綠發潘朗老大﹐近來懶說風流。故人握手話綢繆。重問舊盟鷗。五陵風度猶無恙﹐算閒身﹑底事沈浮。莫說烏衣巷口﹐夕陽都是新愁。

○風入松

白仁甫集中木蘭花慢結句云﹐二十四橋明月﹐玉人何處吹簫﹐一峯黃先生每嘆賞之。一日作淸平樂﹐贈一道人﹐末云﹐未試囊中餐玉﹐明朝且入藍田﹐自以爲得意﹐時舉以似人。仍索予試作一解﹐時陸彥文夏士賢諸子﹐正有出郭行春之約﹐乃綴此復命﹐且訂其盟﹐先生對客﹐擊節不已

當年曾過宋東鄰。汗漫蹋芳塵。如今記得歡遊處﹐畫橋橫﹑綠水粼粼。借問酒家何處﹐牧童遙指花村。近來樂事底因循。春又過三分。百年能幾開懷抱﹐繞天涯﹑芳艸銷魂。但願有錢畱客﹐也勝騎馬入門。

○江月晃重山

中秋客窗

碧樹天香帶露﹐朱樓翠袖欹寒。夜深人醉碧闌干。玲瓏影﹐長是隔簾看。又見庭前素魄﹐何堪鏡裏朱顏。十年一夢此身閒。西窗悄﹑詩興頗相關。

○江月晃重山

辛丑上元前一夕﹐積雪試晴﹐頓有春意﹐小溪之上﹐有張燈於琳館者﹐慨然感興﹐以此寫之

梅萼香融霽雪﹐檐牙暖澑懸冰。出林幽鳥動春聲。元宵近﹐愁裏夢還驚。村巷依然素月﹐寒窗只是靑燈。難尋遺老問承平。南朝事﹐千古獨傷情。

案此下原有憑闌人﹐以其爲曲調刪去

○古調笑令

暮春

雙燕。雙燕。飛過柳梢不見。舊時王謝堂前。回首斜陽暮煙。煙暮煙暮。芳艸落花滿路。

○古調笑令

春水。春水。薄暮曲闌更倚。夕陽江上靑山。山外行人未還。還未還未。千里相思不寄。

○古調笑令

官渡。官渡。猶記畫橈去路。小憐歌扇誰尋。歲歲東風恨深。深恨深恨。風外落紅幾陣。

○昭君怨

擬古

江外誰家雙漿。激破浪花微響。金翠小鴛鴦。對悠揚。望斷涔陽極浦。不是淩波歸處。行過畫橋陰。又沈吟。

○阮郎歸

次韻南金早秋夜思

暮云隔樹起秋陰。晚來涼漸深。淸商瑟瑟和微吟。虛堂風露侵。鄰燭澹﹐寺鐘沈。靑綾懷舊衾。故家風度杳難尋。與誰論素心。

○阮郎歸

茂陵多病不勝秋。多情還倚樓。隔江何處泊離舟。有人歌遠遊。淸興在﹐此生浮。老來長是愁。西風吹夢白萍洲。舊鷗今在不。

○西江月

東城夜思

古屋深燈弄影﹐嚴城怨角催更。掩門欹枕柰微酲。巷陌鳥聲初靜。客裏依然好景﹐年來底事無情。嫩寒已透讀書屏。舊恨不堪提省。

○西江月

賦陶九成甕牖朝光書室

土室融融曙色﹐山窗晏晏春眠。東風和气滿壺天。依約鏡奩初展。晴散茅檐雲彩﹐暖浮紙帳香煙。一枝花影弄嬋娟。染就素羅團扇。

○西江月

酒闌﹐與南金徜徉村巷﹐各信意小述

故舊今成二老﹐歡遊長記當時。山中吟屐夢中詩。多少晉人風致。但得諸郎俊拔﹐不嫌我輩衰遲。殘年飽飯話心期。如此差彊人意。

○訴衷情

夜思

滿城鐘鼓夜初寒。人靜掩重關。驚烏飛繞庭樹﹐月已上闌干。微有興﹐澹無歡。小盤桓。良宵如許﹐香冷金猊﹐夢繞靑鸞。

○太常引

次韻黃伯陽寒夜

玉梅花底舊靑燈。照我鬢星星。寒透遠山屏。無夢到﹑春壚酒瓶。江空歲晏﹐路迷人遠﹐消得幾沈凝。一夜玉壺冰。又惱得﹑文園病成。

○太常引

次韻伯陽雪中

銷金帳底燭花偏。低唱擁嬋娟。遙夜酒杯傳。幾沈醉﹑瓊林洞天。梅花如舊﹐竹窗猶在﹐畱得煮茶煙。獨欠釣魚船。待歸問﹑羊裘故川。

○菩薩蠻

新秋夜涼浴罷露坐

淸江倒浸雲峯巧。采菱渡口輕舟小。水面晚風香。蒹葭搖嫩涼。瀟湘人漸老。玉佩驚秋早。鷗鳥慣忘機。背人何處飛。

○菩薩蠻

金風簌簌敲梧井。畫屏耿耿搖燈影。屋角日華明。樹頭烏鵲驚。年光流水去。靑鏡催遲暮。便欲泛仙槎。迢迢河漢賒。

○菩薩蠻

蘇小小像

錢唐回首春狼藉。湖山依舊橫金碧。何處是兒家。粉墻楊柳斜。佳期難暗卜。檀板傳心曲。隨意帶宜男。就中應未堪。

○謁金門

秋望

秋雨裏。目斷一溪煙水。隱隱人家疏樹底。渡頭燈火起。風弄遠汀蒲葦。香冷虛堂窗幾。陡覺夜涼侵翠被。好懷今有幾。

○謁金門

山隱隱。天際暮云收盡。萍末秋生風漸緊。楚江千萬頃。江上美人無信。換卻潘郎雙鬢。幾夜相思天遠近。雁來猶未準。

○點絳唇

暮登新安鎭城樓

莫倚髙樓﹐太湖西畔靑山近。雁邊云暝。目力隨天盡。落日平蕪﹐點點余烽燼。西風緊。亂沙成陣。故惱雙蓬鬢。

○點絳唇

荒艸寒煙﹐幾年不到新安路。舊時行處。流水迷官渡。萬里風埃﹐掇送流年度。傷遲暮。東馳西騖。俯仰成今古。

○點絳唇

秋夜橫泖旅窗聽雨﹐有懷故園

兩鬢秋風﹐掩關坐聽黃昏雨。燈前自語。世亂甘淸苦。蔓艸愁煙﹐荒卻東陵圃。歸期阻。荊榛滿路。投老知何處。

○點絳唇

髙照庵先生﹐宋朝遺老也﹐嘗有長短句云﹐夢繞荊溪﹐蟹肥村甕滿。每誦之﹐自可想見村落秋深景物。近見吳野舟誦﹐而涵泳不已﹐有當予心﹐故述卽景﹐且期後約。

極目平蕪﹐渚寒煙暝秋波遠。鳧鷁散亂。黯黯天涯晚。蟹壯蒓香﹐村甕家家滿。頻相見。幽懷共展。翦燭巴山館。

○江城子

癸丑歲季夏下浣﹐信步至漁溪潘氏莊﹐暑雨初霽﹐夕照穿林﹐與吳野舟坐綠樹間。適行囊中有松雪翁所書江城子﹐逸態飛越﹐不忍釋手﹐因依調口占﹐以寄淸興。古人云﹐人生百年間﹐大要行樂耳﹐卒章以此意爲消憂之勉云

疏雲過雨漏斜陽。樹陰涼。晚風香。野老柴門﹐深隱水雲鄕。林下艸堂塵不到﹐親枕簟﹐懶衣裳。故人重見幾星霜。鬢蒼蒼。視茫茫。把酒歔欷﹐惟有嘆興亡。須信百年俱是夢﹐天地闊﹐且徜徉。

○花間訴衷情

擬古

江路。風雨。春又去。掩重門。樓上暮山翠﹐鎖愁痕。煙艸弄黃昏。王孫。好懷誰與論。暗消魂。

○花間訴衷情

晝永。人靜。花弄影。小紅妝。斜倚畫闌畔﹐看鴛鴦。風暖思悠揚。橫塘。桃花流水香。盼劉郎。

○花間訴衷情

追配曹居竹翁舊作

深院。人倦。春去遠。綠陰寒。宿酒睡初醒﹐憑闌干。梅子翠團團。小鬟。試攀薦雕盤。愛微酸。

○隔溪梅令

和南金鴛湖舟中韻

幾年不到畫橋西。路依稀。回首淡煙殘柳﹐昔遊非。笛聲何處悲。故人不見夢魂迷。艸萋萋。幾度倚闌﹐欲寄舊相思。相思無盡期。

○玲瓏四犯

秋感

秋晚登臨﹐漸古驛丹楓﹐初試霜信。暝宿河橋﹐長記畫橈乘興。淸夜載酒呼燈﹐向水面琵琶曾聽。想那時席上歌舞﹐多少舊家風韻。茂陵投老惟多病。好情懷﹑怎堪提省。西風又動江湖夢﹐歡事今誰領。重見縱有後期﹐怕吟袖﹑弓腰難認。最惱人﹐沙上孤雁﹐落寒成陣。

○暗香

吳中顧氏舊時月色亭﹐陸壺天倡始用白石先生元韻以詠。黃一峯持捲索賦

水邊寒色。又怎禁傍晚﹐一聲長笛。廢苑日斜﹐玉蕊疏疏未忺摘。回首江南舊夢﹐何處覓﹑黃昏詩筆。縱近日﹑雪滿西泠﹐誰解爲移席。蕭瑟。更幽寂。記駐馬斷橋﹐頓覺愁積。倚風暗泣。離黍殘碑尙追憶。絕艷無人管領﹐潮自落﹑吳山橫碧。便想象﹑風景好﹐可能再得。

○埽花遊

春晚次南金韻

柳花巷陌﹐悄不見銅駞﹐采香芳侶。盡樓在否。幾東風怨笛﹐憑闌日暮。一片閒情﹐尙繞斜陽錦樹。黯無語。記花外馬嘶﹐曾送人去。風景長暗度。柰好夢微茫﹐艷懷淸苦。後期已誤。翦燭花﹐未卜故人來處。水驛相逢﹐待說當年恨賦。寄愁與。鳳城東﹑舊時行旅。

○氏州第一

丙申初冬次錢素庵韻

江國初寒﹐云外雁過﹐懷人煙浪千頃。短策行吟﹐荒臺延佇﹐斜日依然照影。鷗鳥橋邊﹐幾負了﹑扁舟淸興。舊約蹉跎﹐新詩冷落﹐怎堪提省。故里年來歡事迥。算何似﹑向時風景。倚馬朱扉﹐調箏翠袖﹐一向新盟冷。但沈思﹑遊宴處﹐紅樓外﹑柳條相映。不見君來﹐待重尋﹑山陰夜艇。

○木蘭花慢

蘇昌齡過曹云翁貞溪故居﹐賦詞致慕藺之感。幼文來致其意﹐求次韻入捲

訪溪翁隱處﹐渾不減﹑輞川西。指花下吟窗﹐松間畫壁﹐名筆交題。經行向來坊陌﹐藹茂林﹑修竹與云齊。丹竈遺基仿佛﹐墨池流水淒迷。靑藜。乘興蹋春泥。仙路入桃蹊。嘆前輩風流﹐故家文物﹐往夢難提。那能九原重起﹐向三生石上縱揮犀。回首不勝魂斷﹐夕陽芳艸萋萋。

○長亭怨慢

楊花

正愁怕﹑曲江云盡。轉首隋堤﹐尙畱芳景。客路相逢﹐滿身香影動離恨。綠窗深窈﹐渾不寄﹑天涯信。暗憶那回時﹐向馬足車輪﹐長是隨趁。問春心何在﹐一點沾泥無準。潘郎怕老﹐又禁得﹑雪添雙鬢。悵日暮﹑靜掩長門﹐且頻囑﹑東風休緊。謾猶記章臺﹐簾捲日長人困。

○渡江云

庚戌臘月九日﹐與邾仲羲同往江陰。是夕泊舟無錫之髙橋﹐亂後荒寒﹐茅葦彌望﹐朔吹乍靜﹐山气乍昏復明﹐起與仲羲登橋縱目﹐霜月徧野﹐情懷恍然﹐口占紀行﹐求仲羲印可

朔風吹破帽﹐江空歲晚﹐客路正冰霜。暮鴉歸未了﹐指點旗亭﹐弭棹宿河梁。荒煙亂艸﹐試小立﹑目送斜陽。尋舊遊﹑恍然如夢﹐展轉意難忘。堪傷。山陽夜笛﹐水面琵琶﹐記當年曾賞。嗟老來﹑風埃憔悴﹐身世微茫。今宵到此知何處﹐對冷月﹑淸興猶狂。愁未了﹐一聲漁笛滄浪。

○八聲甘州

次錢思復懷錢唐舊遊韻

嘆前朝﹑勝地正離離﹐荒艸不勝春。縱湖山尙好﹐泉乾虎迹﹐井閟龍鱗。多少王侯第宅﹐遊賞太平身。車馬經行處﹐錦繡紛紛。夢裏曲江宮殿﹐自長安日遠﹐深鎖愁雲。念墻頭楊柳﹐憔悴向誰顰。又東風﹑鳥啼花落﹐黯黃昏﹑胡騎滿城塵。當時事﹑不堪回首﹐重問陳人。

○法曲獻仙音

寄壽云西老人﹐時吳興張石隱﹑武林謝長源﹑會稽胡伯大﹑海隅王子章﹑皆畱老人賓館﹐三月二十八日也

谷雨晞晴﹐柳風吹暖﹐春在綠陰深處。靑鳥傳書﹐羽仙淸道﹐天香暗滿窗戶。準擬問長生路。桃花幾千樹。黯凝佇。看斑衣﹑近來得意﹐雲路迥﹐千里易成闊步。銅狄盡摩挲﹐任髙堂﹑暮景容與。見說西園﹐有佳賓﹑釃酒同賦。恨牡丹花下﹐此際不陪尊俎。

○滿江紅

丙午重陽前二日雨霽﹐泗涇倚闌望九山

云鎖吳山﹐重陽近﹑滿城風雨。層樓外﹑摩挲病眼﹐尙堪延佇。采菊有誰忘世慮﹐催租底事妨詩句。縱鳥巾﹑潦倒不禁秋﹐猶能賦。村隱隱﹐牛羊路。煙冉冉﹐蒹葭渡。是幾番興廢﹐幾番今古。世亂可堪逢節序﹐身閒猶有餘風度。且憑髙﹑呼酒發狂歌﹐愁何處。

○滿江紅

己酉九日﹐雨中家居﹐憶夏士安﹑頤貞蒙亨叔侄﹐唐元望﹑元泰﹑元弘昆季六人﹐皆常年同萸菊者﹐一載之間﹐俱罹患難﹐各天一方﹐信筆紀懷﹐有不勝情者矣

風雨重陽﹐憑誰問﹑故人消息。記當日﹑承平節序﹐佩環賓席。處處相逢開口笑﹐年年不負登山屐。是幾番﹑扶醉插黃花﹐烏巾側。詩酒會﹐成陳迹。山水趣﹐今誰識。柰無情世故﹐轉頭今昔。冰雪關河勞夢寐﹐芝闌玉樹﹡荊棘。對西風﹑愁殺白頭人﹐長相憶。

○洞仙歌

賦明叔水光山色舟

紅塵海裏﹐好風光誰有。輸與滄浪釣竿手。信翩然﹑一葦目斷空蒙﹐煙艸外﹑歷歷楚云湘岫。謾隨春浪去﹐路人桃源﹐肯爲繁華暫回首。歲晚若歸來﹐縱鷗鷺忘機﹐莫系纜﹑漢南楊柳。好乘興﹑淩風訪蓬萊﹐爲說與麻姑﹐海桑依舊。

○江城梅花引

己卯除夕

燈前兒女小團圝。歲將闌。夜將殘。一度逢春﹐一度減朱顏。明日東風三十二﹐又添得﹐二毛侵﹐鬢底斑。世間世間行路難。身世閒。天地寬。往事往事恨未了﹐長恨儒冠。爆竹聲中﹐春又到柴關。一任黃塵門外擾﹐且畱取﹐舊梅花﹐獨自看。

○江城梅花引

陸壺天﹑錢索庵二老相會﹐皆有感懷承平故家之作﹐索予次韻﹐而不及當道作者﹐蓋俯念艸木之味也

五陵春色舊曾遊。翠娥謳。錦纏頭。花落花開﹐不信有並州。淺碧障泥紅叱撥﹐柳橋外﹐滿東風﹐無點愁。近來近來雙鬢秋。心漸收。情尙畱。底事底事遞如許﹐身世沈浮。何況年華﹐長向鏡中羞。才見那時簾外月﹐便想起﹐醉吹簫﹐罨晝樓。

○祝英臺近

和云西老人秋懷韻

暮天云﹐深夜雨。幽興到何許。風拍疏簾﹐燈影逗窗戶。自從暝宿河橋﹐露聽江笛﹐久不記﹑舊遊湘楚。正無緒。可柰滿目淸商﹐蕭蕭五陵樹。斜掩屏山﹐腸斷庾郎賦。幾回思繞蘋花﹐夢尋蘭棹﹐怕驚起﹑故溪鷗鷺。

○紅林檎近

水村冬景﹐次錢素庵韻

雲樹風初勁﹐霧窗晴尙慳。雁落野塘暝﹐鶴鳴水村寒。重來尋梅徑裏﹐漸喜嫩萼堪看。向日院宇荒閒。香冷舊銅盤。幾格橫素帙﹐屏壁澹煙巒。弓腰吟袖﹐多情惟憶前歡。但溫存羔酒﹐畱連獸炭﹐暮江欲雪年又殘。

○紅林檎近

冬雨晚晴﹐次謝士英韻

山晚牛羊下﹐野荒鳧雁肥。雨腳度江遠﹐日光映林微。泥深何堪縱步﹐倚杖漫立苔磯。望極浦口雲歸。寒气透徵衣。斷冰隨浪楫﹐斜竹偃風扉。江空歲暮﹐村深人迹還稀。待霜橋梅破﹐茅堂酒暖﹐放船速客延�暉。

○春艸碧

次韻素庵遣懷

更籌圖子宣和譜。流落到如今﹐空懷古。江南荒艸寒煙﹐前代風流共誰語。猶有賦。騷人迷湘浦。烏衣巷口﹐斜陽愔愔院宇。玉樹後庭花﹐誰能舉。五陵殘夢依稀﹐回首天涯嘆行旅。馬上杜鵑啼﹐愁如雨。

○隔浦蓮

水檻晚晴

冰紈光映素手。竹簟醒殘酒﹐滿院梅風起﹐疏云薄﹑斜陽漏。蘭棹歸去後﹐詩人瘦。夢繞瀟湘柳。屢回首。開簾傍晚﹐煙中微見靑岫。滄浪遠興﹐爲問白鷗知否。十里平湖縱望久。涼透。江蓮香度疏牖。

以上四印齋本蟻術詞選卷之二六十首﹐刪去其中憑闌人曲調一首

○蘭陵王

春日寄錢塘諸友

舊時月。曾照河橋夜別。秋千下﹑花露染衣﹐倚馬相看動愁絕。登臨黯望徹。思落吳山萬疊。江村路﹐春水乍生﹐南浦迢迢恨難越。匆匆換時節。怪驛未緘鱗﹐����。平湖入夢情猶切。嗟樂事長在﹐壯遊都誤﹐酣歌迷舞興未歇。耿前恨休說。淒咽。亂愁結。記詩滿花箋﹐歌喚桃葉。琵琶水面今誰撥。但碧檻長倚﹐楚蘺空擷。相思難寄﹐待更把﹐斷柳折。

○蘭陵王

王彥彊以暮春有懷吳中故居之作見示﹐此公蜀故家﹐因以蜀語次韻答之

錦江綠。長想秦城在目。瞿塘上﹑春水檥船﹐十二遙峯翠如簇。羈懷未易觸。斜日平原散牧。潘郎愛﹐年少宦遊﹐遮莫吳霜鬢邊撲。名家舊韋曲。記雨臥叢花﹐春覆慈竹。東來重問烏衣屋。愁濯錦人遠﹐翦鐙窗靜﹐歸心徧是夢裏速。更題柱曾�。淒獨。帶移束。正驛路驑嘶﹐煙浦帆宿。遨頭風度猶能續。盡客館歌舞﹐故人醽醁。薛濤箋上﹐寫恨處﹐字可掬。

○蘭陵王

歲晚憶王彥彊而作

暮天碧。長是登臨望極。松江上﹑云冷雁稀﹐立盡斜陽耿相憶。憑闌起嘆息。人隔吳王故國。年華晚﹐煙水正深﹐難折梅花寄寒驛。東風舊遊歷。記艸暗書簾﹐苔滿吟屐。無情徵旆催離席。嗟月墮寒影﹐夜移淸漏﹐依稀曾向夢裏識。恍疑見顏色。空惜。鬢毛白。恨莫趁金鞍﹐猶誤塵迹。何時弭棹蘇臺側。共漉酒紗帽﹐放歌瑤瑟。春來雙燕﹐定到否﹐舊巷陌。

○八歸

庚辰七夕﹐與衛立禮同用此調

涼欺羽扇﹐風生蘄竹﹐秋意漸滿院落。商聲又過梧桐井﹐還誤剖瓜佳會﹐泛槎仙約。漫憶中庭兒女夜﹐幾笑語﹑花樓歡樂。尙認得﹑織女橋邊﹐半是舊烏鵲。何事明河影下﹐佳期如許﹐暗抱一襟離索。箭壺催夢﹐枕屏移恨﹐是靑春行客。對良宵感舊﹐鬢髮蕭蕭嘆潘嶽。闌干迥﹑翠簾休捲﹐待到更深﹐啼螿聲又作。

○八歸

秋夜詠懷寄錢南金

淸蟾半露﹐驚烏三匝﹐城上漏水乍滴。微淳已透瀟湘簟﹐還見小簾搖砌﹑澹鐙垂壁。夜色迢迢人睡去﹐正想到﹑山陽吹笛。做弄得﹑客裏文園﹐病後更無力。還是秋期過了﹐鳴蛩窗戶﹐又對新詩相憶。片雲天外﹐數峯江上﹐幾誤湘靈瑤瑟。嘆流光過眼﹐宋玉多情共今夕。滄浪興﹑扁舟容與﹐醉帽飄蕭﹐亭臯淸望極。

○摸魚子

歲晚感懷寄南金

見梅花﹑一番驚感﹐天時人事如許。星霜冉冉東流水﹐牢落少年心緒。時自語。甚門外﹑風埃綠鬢生塵土。故人間阻。柰歲晚相思﹐云寒悵望﹐此意轉淒楚。髫年夢﹐俯仰已成今古。人生風度歡聚。故鄕景物渾非舊﹐愁裏匆匆時序。能記否。記翦燭西窗﹐暝坐聽風雨。春來更苦。柰酒量微增﹐詩情未減﹐何處喚儔侶。

○摸魚子

寒食雨中

倚闌干﹑暮云千里﹐天涯芳艸淒楚。愔愔巷陌重門掩﹐何況滿窗疏雨。江上路。又還見﹑黃金暗柳千萬縷。荒村歲序。縱燕子新來﹐梨花未埽﹐好景自虛度。江淹老﹐誰解重吟恨賦。東風依舊南浦。靑燈店捨長安道﹐夢裏翠屏朱戶。閒院宇。悵猶記﹑佳人秉燭深夜語。新詩漫與。柰世事驅馳﹐流光荏苒﹐回首更延佇。

○摸魚子

題王徳璉山居圖

徧乾坤﹑好山無數﹐古來髙隱能幾。相逢盡道林泉勝﹐無柰利名朝市。靑嶂裏。望曲徑深門﹐仿佛柴桑裏。先生傲世。任短褐長鑱﹐淸琴燭酒﹐占斷晉風致。疏林下﹐別有談玄麈尾。淸風長滿窗幾。門剝啄何須問﹐應是采芝仙子。誰可比。已不減﹑當時雞犬空中起。畱連晚計。盡穴石藏書﹐鋤云種玉﹐千古有靈气。

○摸魚子

吳門客中﹐九日﹐次魏彥文韻

雁來時﹑晚寒初勁﹐靑燈搖動窗戶。商聲暗起鄰墻樹﹐觸景亂愁還聚。秋又暮。柰合造淒涼﹐無處無笳鼓。狂吟醉舞。記滿帽簪花﹐分籌藉艸﹐騎馬忘歸路。懷人遠﹐有恨憑誰寄語。虛名長是相誤。天涯節序渾非舊﹐畱得滿城風雨。心萬縷。漫自喜﹑孤髙不惹沾泥絮。羈懷倦訴。好分付兒曹﹐耘鋤三徑﹐早晚賦歸去。

○摸魚子

甲辰季秋﹐與夏頤貞同在吳門﹐屢有登山之興﹐久雨不果。重陽日﹐友人羅仲達以節物爲具﹐同席數人﹐意頗歡適。乙巳九日﹐在九山之東泗水上﹐酒闌散步﹐夕陽依依﹐岡巒在望﹐興懷往事﹐不能無述﹐未知明年又在何處。駒隙如馳﹐行樂能幾﹐所謂難逢開口笑也

記年時﹑滿城風雨﹐姑蘇臺下重九。客樓已辦登臨屐﹐曾爲好山回首。延佇久。望翠壁嶙峋﹐閒卻題詩手。相逢野叟。彊笑折黃花﹐亂簪烏帽﹐來與共尊酒。流光去﹐肯爲閒人宿畱。驚心節序依舊。西風只麼吹蓬鬢﹐病骨尙堪馳驟。官渡口。便擬喚扁舟﹐往問江潭柳。明年健否。縱世故無情﹐未應遲暮﹐孤負此時候。

○賀新郎

沙徳潤﹑任以南相與追和貫酸齋琵琶詞韻﹐拉予同賦。第元韻出入﹐讀之不純也

馬上貂裘裂。料明妃﹑幾番回首﹐舊家陵闕。畱得胡沙千年恨﹐寫入冰弦四列。想歷徧﹑關河風雪。彈動伊涼哀怨曲﹐把梨園風韻都銷歇。南部樂﹐向誰說。多情只記瀟湘瑟。縱而今﹑宮移羽換﹐此懷難竭。便有傳來中原譜﹐終帶穹廬煙月。甚長是未歌先咽。顧曲周郎今已矣﹐滿江南﹑誰是知音客。人世事﹐幾圓缺。

○賀新郎

題王徳璉水村捲

一段江南綠。望依依﹑沙鷗起處﹐輞川橫幅。十里平郊人煙聚﹐掩映汀洲幾曲。試與問﹑隱君林屋。花徑竹門春窈窕﹐有蒼顏綠鬢人如玉。揮白羽﹐跨黃犢。髙情遠繼巢由躅。向滄浪﹑濯纓垂釣﹐自歌還續。手種陂塘千株柳﹐隔斷紅塵萬斛。算獨有﹑漁舟來熟。待約西施同載酒﹐趁桃花﹑浪暖相追逐。尋勝地﹐訪遺俗。

○賀新郎

曹園紅梅數種十餘樹﹐云西老人手植也。時殊事異﹐殘枝存者無幾。其孫幼文命客飲於其下。永嘉曹新民賦詞爲詠﹐予適有出不與。越數日﹐幼文持捲來求次韻﹐席上口占以答

海底珊瑚樹。問鮫人﹑幾時擎出﹐碎爲繁露。倩女捨來紉成佩﹐妝點江南歲暮。便掩映﹑含章窗戶。更著絳綃籠玉骨﹐怕黃昏﹑不向孤山路。銀燭暗﹐未歸去。夢中曾被梨云誤。最難忘﹑長沙形勝﹐水聲東注。若見何郎須相報﹐不攺揚州韻度。道穠艷﹑尙堪重賦。一點酸心渾不死﹐笑桃根桃葉非吾故。空谷底﹐漫延佇。

○沁園春

龍洲先生以此詞詠指甲小腳﹐爲絕代膾炙。繼其後者﹐獨未之見。彥彊庚兄示我眉目二作﹐眞能追逐古人於百歲之上﹐不旣難矣。暇日偶於衛立禮座上﹐以告孫季野丈﹐爲之擊節不已。因約相與同賦﹐翼日而成什焉

巧斗彎環﹐纖凝嫵媚﹐明妝未收。似江亭曉玩﹐遙山拂翠﹐宮簾暮捲﹐新月橫鉤。埽黛嫌濃﹐塗鉛訝淺﹐能畫張郎不自由。傷春倦﹐爲皺多無力﹐翻作嬌羞。塡來不滿橫秋。料著得人間多少愁。記魚箋緘啟﹐背人偸斂﹐雁鈿膠並﹐運指輕揉。有喜先占﹐長顰難效﹐柳葉輕黃今在否。雙尖鎖﹐試臨鸞一展﹐依舊風流。

○沁園春

漆點塡眶﹐鳳梢侵鬢﹐天然俊生。記隔花瞥見﹐疏星炯炯﹐倚闌延佇﹐止水盈盈。端正窺簾﹐瞢騰憑枕﹐睥睨檀郎長是靑。銷凝久﹐待嫣然一顧﹐密意將成。困酣時倚銀屏。彊臨鏡挼挱猶未醒。憶帳中親睹﹐似嫌羅密﹐尊前斜注﹐翻怕鐙明。醉後看承﹐歌時斗弄﹐幾度孜孜頻送情。難忘處﹐是香羅搵透﹐別淚雙零。

○沁園春

早春雨中遣懷

菜甲封泥﹐桃英怯凍﹐淺寒尙濃。正小窗深掩﹐暮云低密﹐頹垣半露﹐殘雪玲瓏。冷逼單衣﹐愁欺倦枕﹐暗度一番花信風。年光在﹐但塵襟耿耿﹐鏡鬢匆匆。十年舊夢無蹤。算何異﹑天涯隨轉蓬。甚愔愔坊陌﹐燈宵閒過﹐沈沈煙雨﹐酒興誰同。鳥已春聲﹐人猶舊感﹐點檢芳菲前事空。鶯花好﹐更明年此際﹐何處相逢。

○風流子

次李仲輿秋思韻

芙蓉秋水綠﹐河橋畔﹑駐馬落霞明。念蘇小畫樓﹐蠹侵花簡﹐謝娘朱戶﹐香冷銀屏。悵猶記潯江畱夜客﹐滕閣醉詩賓。驛上信音﹐美人遲暮﹐雁邊城郭﹐霜气淒淸。潘郎愁多少﹐傷情處﹐無柰兩鬢星星。江路晚風﹐三疊長是愁聽。縱彩筆殷勤﹐近來無準﹐畫闌縹緲﹐一向誰憑。何處笛聲哀怨﹐幽夢難成。

○霜葉飛

小溪歲晚﹐與南金夜坐分韻

晚風吹醒梅花夢﹐吟窗人倦無語。楚天云澹雁淒涼﹐何況黃昏雨。又忽忽﹑驚心歲序。村荒更迥無鐘鼓。對夜色蕭條﹐漫借得﹑孤缸耿耿﹐獨照離緒。憔悴怨墨頻題﹐徵衣慵整﹐怪卻雙鬢如許。故園猶是舊東風﹐往事今塵土。但憶著﹑章臺柳樹。十年靑鏡催遲暮。任艷懷﹑如流水﹐芳艸王孫﹐有誰能賦。

○花心動

黃伯陽歲晚見梅﹐適遇舊賦以贈別﹐持行捲來﹐求孫果翁衛立禮洎予皆和

東閣何郎﹐記當時﹐曾賞舊家紅萼。彩筆賦詩﹐綠發簪花﹐多少少年行樂。自從驚覺揚州夢﹐芳心事﹑等閒忘卻。斷魂處﹐月明江上﹐路迷天角。老去才情頓薄。柰客裏相逢﹐共傷漂泊。洗盡艷妝﹐畱得遺鈿﹐尙有暗香如昨。歲寒天遠離杯短﹐匆匆去﹑孤懷難托。向花道﹐春來未應誤約。

○花心動

贈散妓蟾宮秀

塵滿人間﹐有誰能﹐分得廣寒風度。漫道小嬌﹐疑是前身﹐曾到巖花深處。九霄宮殿春長好﹐只合伴﹑霓裳仙侶。問何事﹐等閒回首﹐卻迷塵趣。縹緲璚樓玉宇。柰霧鬢煙鬟﹐不勝風露。小試舊妝﹐才近芳尊﹐已變世間歌舞。想應羞見嫦娥寡﹐重來傍﹑巫山行雨。總忘了﹐靑冥向來去路。

○南浦

次韻答南金見寄

煙水隔殊鄕﹐又匆匆誤了﹐蹋靑時候。一別幾多時﹐河橋外﹑官柳靑條猶瘦。君來爲問﹐渡江桃葉曾來否。生怕木闌雙艇子﹐只道故人依舊。孤村寒食駸尋﹐料歸期漸近﹐花開休驟。油壁耐東風﹐先拌取﹑同醉亂紅千畝。憑闌望久。幾番魂斷煙中岫。從此相逢休艸艸﹐莫對夕陽搔首。

○西河

一春索居味殊惡﹐賦此紀懷

春夢覺﹐一聲何處啼鳥。東風二月舊江南﹐庾郎暗老。暖寒日日禁單衣﹐闌干憑徧淸曉。水涯柳條漸好。玉驄幾度曾到。如今巷陌蹋靑時﹐故人去杳。杏花不在宋東鄰﹐苔墻猶自圍繞。鳳鞋次第又鬥艸。暗淒涼﹑前度懷抱。病後不禁愁惱。怕西園﹑路濕殘紅如埽。空憶花前纖腰裊。

以上四印齋本蟻術詞選卷之三二十二首

○六州歌頭

戊申歲﹐一春彊半風雨﹐不可出戶者至有兼旬之久。三月九日寒食﹐煙雨中望鄰墻桃花﹐殆欲零落﹐感人事之不齊﹐嘆芳時之易失﹐信筆紀述﹐斐然成章。桓司馬謂樹猶如此﹐人何以堪﹐今乃信之矣

劉郎老去﹐孤負幾東風。思前度﹐玄都觀﹐舊遊蹤。怕重逢。新種桃千樹﹐花如錦﹐應笑我容顏攺﹐渾不比﹑向時紅。我亦無情久矣﹐繁華夢﹑過眼成空。縱而今再見﹐何似錦城中。往事匆匆。任萍蓬。憶歡娛地﹐經行處﹐秦樓畔﹐灞橋東。春冉冉﹐花可可﹐霧蒙蒙。水溶溶。幾度題歌扇﹐欹醉帽﹐繞芳叢。時序攺﹐人面隔﹐鬢霜濃。別有武陵溪上﹐秦人在﹑仙路猶通。待前村浪暖﹐鼓楫問漁翁。此興誰同。

○東風第一枝

年來逆境驅馳﹐不知歲序之有遊賞﹐忽忽春風﹐徒起浩嘆。庚辰新正﹐與南金翦鐙小酌﹐分題寫懷。追念古人樂事﹐今無一在眼﹐時於文字中見其一二﹐遂各想象舊事爲之。然心之所好﹐亦寂寞中一樂也﹐予得此調﹐南金得春從天上來

舞館簪蛾﹐譙門試角﹐疏鐙時弄春影。曉檐鐵馬敲晴﹐夜箏錦鴻送冷。銅駞陌上﹐早官柳輕黃籠暝。料小樓﹑一枕微酲﹐已被暖寒欺醒。花信阻﹑鎖窗慣靜。芳事杳﹑翠衾倦整。晚妝似怯梅鈿﹐舊香尙擬篆鼎。朱門雙掩﹐向斗鴨闌干慵並。待灞橋﹑重暖新墟﹐擬約倩桃闌艇。

○東風第一枝

春來兼旬﹐寒气不減。舊臘正月二十二日﹐曹云翁招飲﹐聽雨西窗。南金偶道及前作﹐翁欣然命筆次韻﹐故又口占爲謝

亂雨敲窗﹐深鐙暈壁﹐孤屏相對吟影。醉餘夢蝶難尋﹐起來睡鴛較冷。東風急處﹐又捲得殘云催暝。柰暗愁﹑忽到梅邊﹐夜半粉香燻醒。門正掩﹑暮簾仨靜。花未鬧﹐小軍預整。鬥茶尙憶分曹﹐賦詩更聯古鼎。春衫慵試﹐怕誤了金鞍相並。待小桃﹑開滿前溪﹐且踏武陵漁艇。

○春從天上來

次南金早春韻

九陌香泥。正楚館欺寒﹐裊裊春雞。兩行簾底﹐銀燭千枝。花市笑語聲齊。喜盤行纖手﹐翦生菜﹑巧簇靑絲。晚晴時。漸紅蕖照眼﹐黃柳舒眉。東風舊家樂事﹐柰酒興沈沈﹐儛隊僛僛。小譜鸞箋﹐重樓羯鼓﹐生怕誤卻花期。好情懷都攺﹐年光在﹑物換星移。誤芳菲。想六橋燈火﹐猶繞蘇堤。

○齊天樂

甲戌淸明雨中感春

離歌一曲江南暮﹐依稀灞橋回首。立馬東風﹐送人南浦﹐認得當年楊柳。梨花過後。悄不見鄰墻﹐弄梅纖手。綺陌東頭﹐个人還似舊時否。相如近來病久。縱腰圍暗減﹐猶未全瘦。宿酒昏鐙﹐重門夜雨﹐寒食淸明依舊。新愁漫有。第一是傷心﹐粉銷紅澑。待約明朝﹐問舟官渡口。

○齊天樂

己卯春﹐客樓雨中懷小溪故人行樂

東風吹雨春城晚﹐黃昏小樓人靜。燕子朱簾﹐譙門畫角﹐收拾柳邊殘暝。微鐙照影﹐嘆塵滿書牀﹐火銷香鼎。客裏王孫﹐故家樂事尙能省。人生壯遊幾許﹐舊鷗應怪我﹐沙上盟冷。刻燭催詩﹐傾尊款話﹐長憶西窗風景。相思有興。待官渡回潮﹐野橋吟艇。莫遣啼鵑﹐夜深驚夢醒。

○齊天樂

戊子淸明﹐次曹云翁韻

深窗暮灑梨花雨﹐隨風亂零如霰。寒食初過﹐連陰未解﹐黃昏酒闌人倦。春鐙漫翦。怪濃潤沾衣﹐淺寒迎面。芳事蹉跎﹐彊將花譜自舒捲。天涯芳艸漸滿﹐蹋靑晴路阻﹐闌檻憑徧。燕隔重門﹐舟迷晚渡﹐應是不勝淸怨。歡遊未展。縱不柰淒迷﹐懶尋消遣。只怕晴時﹐落紅千萬點。

○齊天樂

甲午七月望後﹐橫泖客捨驟雨頓涼﹐秋聲滿樹﹐小窗暮倚﹐四無人聲﹐暝色凝煙﹐不勝淒黯。闔戶呼鐙著此﹐以紀旅思

碧梧庭院秋聲早﹐愔愔暮天云影。雨送涼蟬﹐風欺倦翼﹐絡緯猶啼金井。疏窗弄暝。正犀押簾垂﹐畫屏鐙冷。節序依然﹐旅懷長是嘆流景。舊家園苑廢久﹐歲寒松桂在﹐淸事誰領。待月幽軒﹐尋涼小艦﹐斷夢有時提省。乘槎路迥。便逸興相牽﹐倦塗難騁。甚日歸來﹐傍湖耕二頃。

○齊天樂

乙未春暮﹐錢素庵見和前韻﹐再歌以謝之

柳花飛滿春歸路﹐隔江暮云搖影。艸暗河橋﹐塵昏水驛﹐難覓仙翁丹井。年光漸暝。任老鬢霜雕﹐壯心灰冷。世故紛紜﹐寄書長擬問弘景。山林多少勝地﹐四時蕭散處﹐譚笑能領。小舫尋詩﹐輕裘把釣﹐此意只今誰省。斜陽迥迥。算往夢難追﹐曠懷休騁。目斷南湖﹐平蕪千萬頃。

○齊天樂

戊戌冬初﹐領省檄﹐會無錫州將李正卿同檢踏屯田秋稼﹐此邦兵余﹐民居蕩析﹐皆黃茅白骨之境﹐眼界殊惡。李侯索賦﹐道間口占復命

西風滿面吹華發﹐肩與徧行荒野。艸莽無垠﹐人煙埽迹﹐猶有靑山如畫。斜陽又下。柰倦宿軍營﹐喜逢田舍。官事驅馳﹐旅途情緒頓衰謝。天邊雁飛漸遠﹐故園回首處﹐離恨難寫。寒人徵衣﹐雲遮望眼﹐忘卻向來瀟灑。塵氛未解。便好問歸舟﹐早圖休駕。夢繞寒溪﹐小梅應綻也。

○齊天樂

次韻王原吉龍江別業

去年弭棹龍江市﹐曾瞻故人衡宇。樹隔琴牀﹐蕓香書屋﹐搗藥時鳴淸杵。壺簽報午。想頻拂詞箋﹐閒修花譜。如此幽閒﹐雅宜連榻聽風雨。多君曳裾相府。縱風流文采﹐終帶淸苦。借筋籌帷﹐持杯說劍﹐長歷漢臺秦礎。尋幽訪古。便後約須期﹐細論重與。歲晚山中﹐茯苓還共煮。

○齊天樂

張翔南寓金陵時﹐嘗有寄金子尙魏彥文洎諸詞友之作。乃辱彥文見念﹐獨以賞音見許﹐而不知予頻年連嬰逆景﹐久疏詞筆﹐非復向時懷抱矣﹐戊申秋杪﹐邾仲羲持示詞捲﹐且辱彥文寄聲﹐並索近作入捲﹐乃爲倚歌二闋﹐其一以答彥文﹐其一以喜翔南還家

當年放浪蘇臺下﹐長從故人詩酒。繭帖飛花﹐鵾弦度曲﹐思繞閶門楊柳。星霜易久。悵十載分攜﹐幾番回首。滄海塵昏﹐屋梁落月尙依舊。山林何處寄傲﹐不如人意事﹐長是八九。有客傳書﹐多君玩世﹐況是不忘衰朽。明朝見從。縱少壯難追﹐好懷還有。醉墨淋漓﹐浩歌開笑口。

○齊天樂

寄張翔南

六朝千古臺城路﹐傷心幾番興廢。形勝空存﹐繁華暗老﹐舉目江山還異。風塵萬里。柰遷客驅馳﹐去程迢遞。故舊相望﹐雁邊消息緲難寄。春風鳳皇臺上﹐轉蓬回首處﹐應嘆身世。江總情深﹐陳琳檄倦﹐投老竟成歸計。斜陽某水。且淨洗緇衣﹐任休行李。只怕東山﹐興來還又起。

○霓裳中序第一

中秋後二夕對月

秋堂气漸肅。暮角吹來聲斷續。憑徧闌干幾曲。又涼戰庭梧﹐風敲檐竹。多情宋玉。對楚天﹑無柰幽獨。中秋過﹐月華未闕﹐夜色燦如燭。空谷。美人羈束。又老盡﹑江南艸木。愁來心緒易觸。目斷瑤臺﹐夢繞金屋。雁歸猶未卜。且漫放﹑題紅去速。淒迷處﹐年來詩鬢﹐換動鏡中綠。

○蔬簾澹月

和黃伯成吳興道中韻

蒼煙古木。漸暝入小溪﹐鷗鷺如玉。斜倚孤篷眺晚﹐毳裘寒肅。秋娘渡口山橫處﹐舊曾尋﹑五陵芳躅。畫樓燈火﹐如今冷落﹐塵滿華屋。柰景物因人反覆。算千古風流﹐今有誰續。苕水東邊月上﹐酒醒人獨。角聲吹老梅三弄﹐想依稀﹑曾夢蛾綠。西風回首﹐山中有人﹐滿頭黃菊。

○角招

故園舊有老梅數樹﹐自庚午至庚辰﹐十載之間六遭巨浸﹐無一存者。年來惟起步月前村之嘆。辛巳正月二十四日﹐曹云翁以紅萼一枝見予﹐風度絕韻﹐舊感橫生﹐念之不置﹐因綴此闋爲解﹐並以謝翁焉

夢云杳。東風外﹐畫闌倚徧寒峭。小梅春正好。漫憶故園﹐花滿林沼。天荒地老。但暗惜﹑王孫芳艸。鶴髮仙翁洞裏﹐爲分得一枝來﹐便迎人索笑。窗曉。冷香窈靄﹐幽情雅淡﹐不減孤山道。舊愁渾欲埽。卻明朝﹑新愁縈繞。何郎易惱。且約住﹑傷春懷抱。彩筆風流未少。更何日﹐玉簫吹﹐金尊倒。

○角招

次黃伯陽苕溪舟中韻

暮雲起。苕溪上﹐畫橈蕩漾春水。道人煙浪裏。信筆賦詩﹐千古無此。吳頭楚尾。問舊日﹑陶朱鄰里。擷得江蘺寄遠﹐向天角歇孤帆﹐且行行休矣。吟倚。柳陰傍晚﹐花期暗數﹐芳事今餘幾。舊遊難屈指。化鶴歸來﹐依然城市。紛紜鬧紫。豈不羨﹑山林宮徵。更約吟船共艤。剩判得﹐落殘花﹐欺行李。

○憶舊遊

追和魏彥文淸明韻

記烏衣巷口﹐灞水橋邊﹐問柳尋花。竟日追遊處﹐盡揮鞭繡陌﹐弭棹晴沙。酒闌美人歸去﹐香擁碧油車。自彩筆題情﹐金燈款醉﹐幾度年華。天涯。故人遠﹐料對景相思﹐應念無家。又見分楡火﹐柰移根換葉﹐往事堪嗟。小樓倚徧殘照﹐長羨暮棲雅。賴伴我消魂﹐遙岑寸碧三四丫。

○水龍吟

戊申燈夕﹐雲間城中作

兵余重見元宵﹐淺寒收雨東風起。城門傍晚﹐金吾傳令﹑徧張燈市。報道而今﹐依然放夜﹐縱人遊戲。望愔愔巷陌﹐星毯散亂﹐經行處﹑無歌吹。太守傳呼迢遞﹐漫畱連﹑通宵沈醉。香車寶馬﹐火蛾面繭﹐是誰能記。猶有兒童﹐等閒來問﹐承平遺事。柰無情野老﹐聞燈懶看﹐閉門尋睡。

以上四印齋本蟻術詞選卷之四十九首

○春艸碧

僕一節從軍吳秀間﹐近始謁告還家﹐首辱素翁老師敍勞兵後間懷﹐旣又調春艸碧詞見遺﹐以識會合之意﹐情文悃款﹐溢於言表﹐惠至渥也。輒依芳韻﹐庸寫下忱﹐爲先施之期謝云

儒冠不解明韜略。底處是生涯﹐雲門約。無端寄迹兵戈﹐蕙帳荒寒怨秋鶴。歲暮且歸來﹐情如昨。故人幾度傳心﹐曾煩手削。門外見仙槎﹐須停泊。老來歲月無何﹐乞與刀圭九還藥。三島景長春﹐尋具樂。

鐵网珊瑚九

○春艸碧

南金契兄始托交時﹐與僕俱未弱冠﹐今乃百年過半矣。暮景相從之樂﹐世故牽掣﹐迨今未遂。兵後避地溪濱﹐復得旦暮握手﹐慨前迹之易陳﹐預後期之可擬﹐不能已於言也。敬借前韻﹐述懷如左

歲寒歸計曾商略。富貴與神仙﹐辜前約。儒冠已負平生﹐不羨揚州去騎鶴。蓬鬢老風霜﹐心如昨。惟應郢上髙才﹐風斤慣削。相見問行藏﹐重評泊。無情最是桑楡﹐那得昌陽引年藥。山水有淸音﹐同行樂。

鐵网珊瑚九

○春艸碧

亂後乍見故人﹐情文浹甚。老來共談往事﹐心緒茫然再賡春艸之詞﹐以索寒梅之笑

亂離避世無方略。何處可尋幽﹐須期約。桃源只在人間﹐爭得身輕跨寥鶴。空憶舊歡遊﹐成今昨。自憐兵後多愁﹐吟肩頭削。老病有孤舟﹐難安泊。殘年但願相依﹐爾汝忘形縱狂藥。白首待時淸﹐應無樂。

鐵网珊瑚九以上周泳先補邵亨貞詞三首

【沈景髙﹕詞作1首】

○沁園春

和劉龍洲指甲

新脫魚鱗﹐平分鵝管﹐愛勒眉彎。記掐恨香蕉﹐愁悰細說﹐劃情嫩竹﹐怨曲新翻。才貼梅鈿﹐旋挑鉛粉﹐繡領重交猶道寒。嬌無柰﹐笑輕拈杏帶﹐淺揭湘斑。宮棋也學偸彈﹐時綰就同心羞自看。解傳杯頻賭﹐藏鬮羅袖﹐歸鞭重數﹐刻印闌干。暗解綃囊﹐倦調瑤瑟﹐餵蕊鶯兒繡閣間。凝情處﹐把瓜犀謾剝﹐消遣春閒。

兪煒詩詞餘話

【沈禧﹕詞作55首】

○浣溪沙

續川八詠﹐爲施以和塡香徑春遊

三月韶華景最幽。越羅初試換輕裘。采香徑裏作春遊。西子不來花自好﹐吳王去後水空流。感時懷古卻生愁。

○漁家傲

虹橋晚眺

溪上雨晴天似洗。遙峯幾點空蒙裏。策杖虹橋閒徙倚。當此際。霞光映水浮鮮綺。最是晚來增好趣。漁歌樵唱堪人耳。喚我浩然吟興起。風景美。幔亭赤壁徒爲爾。

○浣溪沙

美潭漁集

罷釣收綸日向西。美潭深處聚幽棲。東船西舫往來齊。旋斫錦鱗沽白酒﹐還烹紫蟹殺黃雞。杯盤狼藉聚嬉嬉。

○阮郎歸

山市樵歌

煙蓑霧笠擔隨肩。斧柯腰下懸。生涯只在白雲邊。觀棋曾遇仙。忘世慮﹐斷塵緣。逍遙傲葛天。醒時一曲醉時眠。風淸月正圓。

○淸平樂

太湖月波

秋蟾澄皎。影落波心小。三萬六千何渺渺。倒浸玉京瑤島。姮娥笑倚欄幹。素鸞飛處光寒。喚起謫仙同玩﹐浩歌激碎狂瀾。

○菩薩蠻

靈巖嵐翠

幽軒東面靈巖麓。四時佳气供吟目。雨過斷纖埃。郁藍屏障開。嵐光浮翡翠。日射添明媚。髙湧出雲間﹐只疑西子鬟。

○鷓鴣天

錦峯晴雪

蜀錦峯頭雪半融。倚空一朵玉芙蓉。面朝陽處光消釋。背向陰邊尙積重。天气朗﹐日光曈。看來渾似畫圖中。灞橋何處騎驢叟﹐西水誰招載鶴翁。

○漁家傲

口浦澄霞

浩渺湖邊三萬頃。無風帖帖平如鏡。更好晚晴霞弄影。天宇淨。望空一抹胭脂凝。紫錦紅綃空茜靚。紆藍�碧祥光瑩。餘暈飄搖斜復正。堪唱詠。落霞孤鶩遙相並。

○淸平樂

題扇小景

平湖渺渺。一葉扁舟小。蕩漾不須頻舉棹。觀盡雲山多少。問渠樂意如何。平生慣識煙波。載卻月明歸去﹐數聲欸乃淸歌。

○淸平樂

題漁父圖

煙波深處。占斷溪山趣。逢著忘機閒伴侶。旋斫錦鱗烹煮。隔船相喚相呼。甕頭酒盡須沽。醉後都忘爾汝。生來不識榮枯。

○浣溪沙

詠鵲

刷羽枝頭翠色新。能傳芳信與閨人。結巢長借拙鳩鄰。飛入懷中曾化印﹐聚來河上爲塡津。休言微物解通神。

○浣溪沙

著罷南華一卷書。放情�水自如如。卻將仁義等蘧廬。千駟萬鍾無足貴﹐簞瓢藜藿有贏餘。气吞八極隘堪輿。

○菩薩蠻

峨冠博帶靑藜杖。行行獨步靑溪上。時抱一張琴。雲間覓賞音。煙霞深處好。泉石甘終老。我亦斯人徒。俱當來與居。

○鷓鴣天

購得南山萬歲杉。堅逾松柏健逾相。還邀天上公輸子﹐來與麻姑斫寶函。貍首媚﹐雉紋斑。到頭受用有何嫌。從今更益無疆壽﹐髙並南箕更上南。

○鷓鴣天

水仙詞

邂逅江妃澤畔逢。何年謫降蕊珠宮。輕綃翦袂羅裁襪﹐秋水爲神玉作容。淸淺處﹐月明中。淩波微步欲飄空。三生已斷身前夢﹐一味全眞林下風。

○鷓鴣天

詠紅梅壽守節婦

萼綠仙姝慶誕辰。酡顏暈酒粲朱唇。霞綃翦袂云裁佩﹐絳雪爲肌玉作神。超俗態﹐斷凡塵。飄然風韻奪天眞。能堅北嶺冰霜操﹐不競南園桃李春。

○風入松

子猷訪戴

一天飛絮滚成球。玉琢酒家樓。鳥飛不度人蹤絕﹐朔風凜﹑寒气颼颼。偏稱歌姬帳底﹐獨憐漁父江頭。此時淸趣若爲酬。千載尙王猷。知心忽爾思安道﹐冒嚴寒﹑趣�扁舟。未至山陰遽返﹐爲言興盡而休。

○風入松

詠畫景

竹冠藜杖葛裁襟。華發半盈簪。塵緣一點無縈絆﹐閒邊趣﹑不管浮沈。姓字不聞入耳﹐夢魂長繞山林。相隨惟有一牀琴。得趣最幽深。溪橋野徑忘危險﹐任迢遙﹑爲覓知音。一曲髙山流水﹐利名都不關心。

○風入松

詠扇

一彎誰翦剡溪箋。雪色照人鮮。湘筠削骨勞工制﹐最堪憐﹑舒捲輕便。動處淸風披拂﹐展時明月團圓。流金爍石勢如然。此際有威權。只愁一夜西風到﹐又誰知﹑中道拋捐。自昔炎涼故態﹐始終難保相全。

○風入松

一溪新水綠漣漪。嫩柳裊金絲。扁舟載得春多少﹐輕搖過﹑蘆荻沙堤。驚起一雙鸂鶒﹐飛來幾點鳧鷺。筆牀茶竈總相隨。蓑笠不須披。煙波深處耽淸趣﹐任逍遙﹑不管伊誰。抱膝吟余好句﹐回頭又得新詩。

○風入松

溪山如洗雨才乾。蘆荻暗江湍。沙明水碧嵐光淨﹐似丹靑﹑圖畫宜看。風捲浪花翻雪﹐�飄金粉生寒。老翁終日把綸竿。瀟灑異衣冠。想應自得煙波趣﹐又何心﹑顯職髙官。蹤迹往來吳楚﹐夢魂不到長安。

○風入松

虯枝撐月倚髙寒。瘦影拂瑯玕。露華冷沁蒼苔潤﹐更深後﹑萬籟聲乾。塵慮於時頓息﹐衝襟此際惟寬。儼然妝飾整衣冠。獨抱素琴彈。鏗金戛玉何淸趣﹐知音少﹑空自嗟嘆。志在髙山流水﹐�驚別鶴離鸞。

○風入松

詠兪紹庵秋蟾臺

層臺髙築勢嶄巖。迢遞隔閭閻。不將貯彼狂歌舞﹐深秋夜﹑登玩銀蟾。爲愛一輪光皎﹐又看孤影廉纖。桂花香裏�吟髯。興趣自能添。露華涼透羅衣薄﹐更深也﹑萬籟聲潛。彈罷瑤琴三疊﹐還將玉管重拈。

○風入松

紅梅慶六十壽

陽回潛谷起赬虯。萬斛燦琳球。芳姿占得先春意﹐冰霜操﹑甘抱淸幽。野店溪橋托質﹐蒼松翠竹爲儔。壽筵開處接瀛洲。彷佛見羅浮。朱幢絳節參差下﹐香風靄﹑共集南樓。爲慶人間甲子﹐來添海屋仙籌。

○風入松

題城西艸屋

隱君家住郭西闉。淸政總堪論。身居廛市心丘壑﹐四時將﹑風月平分。座有洪儒談笑﹐門多長者蹄輪。數椽艸屋僅容身。別是一干坤。小山花木饒佳趣﹐勢嶄巖﹑气壓昆侖。興到自彈綠綺﹐閒來時倒金樽。

○風入松

贈鶴巢煉師

葺茅編葦結行窩。四壁蔓煙蘿。風欞月牖通幽爽﹐斗來寬﹑地促無多。髙接上淸眞境﹐雄吞萬象森羅。道人星夜起玄科。飛佩振鳴珂。劍光灼爍衝牛斗﹐斬妖精﹑降伏邪魔。赤壁坡仙復起﹐華亭丁令重過。

○風入松

壁間畫松

白雲堆裏奮蒼虯。橫亙洞庭秋。掀髯舞爪何獰惡﹐崢嶸勢﹑抉石崩流。飛入君家欄檻﹐滿堂風雨颼颼。須叟煙霧漠然收。幻出老松揪。誰濡墨汁傳神妙﹐森森露﹑鐵戟戈矛。對此翠濤銀浪﹐也勝瑤島滄洲。

○風入松

贈畫師

隱君家住白雲深。華發已駸駸。芒鞋蹋破莓苔徑﹐何曾憚﹑石磴崎嵚。問酒每過村店﹐訪僧時叩禪林。歸來髙臥北窗陰。名利不關心。半生淸樂甘吾分﹐簞瓢飲﹑不慕腰金。胸次包含丘壑﹐筆端幻出云岑。

○風入松

贈歌者馬桂香

露華亭館月明多。邂逅遇姮娥。藕絲嫩織仙裾薄﹐按霓裳﹑一曲髙歌。袖拂天香縹緲﹐舞翻淸影婆娑。玉繩低轉夜如何。雙曜渡銀河。千金一刻�孤負﹐得磨跎﹑且共磨跎。漫把淮南招隱﹐不教空老巖阿。

○風入松

題石壇道士焚香

暮云收盡紫霄寬。灝气襲衣冠。淸泉白石長爲伍﹐松頭露﹑冷滴方壇。此際千林影斷﹐於時萬籟聲乾。道人星下禮蒲團。寶鼎爇沈檀。風吹霞袂飄飄舉﹐想芳名﹑已注仙班。東訪麻姑跨鳳﹐西邀金母乘鸞。

○風入松

水仙

憶從湘浦遇瓊仙。解佩是何年。冰姿不許鉛華污﹐淡凝妝﹑風度飄然。長伴霜前靑女﹐來尋月下嬋娟。一塵難染淨娟娟。獨立晚風前。黃冠翠袖殊淸雅﹐誤思凡﹑謫向江邊。礬弟梅兄是侶﹐桃嬌杏冶空妍。

○風入松

賞牡丹

壽安新試粲紅裳。珍重異尋常。羣芳落盡呈嬌態﹐倚欄幹﹑獨殿春陽。剩放天香國色﹐全勝魏紫姚黃。天時人事正相當。日日具壺觴。不妨醉了重教醉﹐忍孤負﹑艷質濃芳。明日再攜肴核﹐還來花底徜徉。

○風入松

漁隱

綠蓑新制把漁竿。擺脫舊衣冠。房租去住無拘系﹐朝吳楚﹑暮宿湘湍。且躲是非榮辱﹐不愁雨暑風寒。得魚沽酒任盤桓。但覺醉鄕寬。姓名不落時人耳﹐對淸風﹑明月團圞。蹤迹長依雲水﹐夢魂只繞江幹。

○風入松

題驛亭圖

使軺今夜宿郵亭。邂逅見娉婷。琵琶斜抱生嬌媚﹐悄無人﹑獨倚幃屏。弦內暗傳心事﹐鐙前略敍幽情。麗詞一曲按新聲。調格總髙淸。筵前明日人傳唱﹐難遮掩﹑耳目聰明。一宿風光固好﹐百年名節俱傾。

○風入松

題來靑樓

畫樓髙出子城灣。捲幔見南山。堆有疊翠排天際﹐似蛾眉﹑巧綰雲鬟。風月四時長占﹐星辰午夜宜攀。蓬萊仙闕有無間。望處隔塵寰。何當養就升天翼﹐恣翺翔﹑飛去飛還。縱目眞窮寥廓﹐置身如履孱顏。

○滿江紅

詠全溪淸隱

揀好溪山﹐容我住﹑有幽禽調曲。縛數椽﹑低低茅舍﹐也勝華屋。鎭日柴門無俗客﹐一渠流水鏗金玉。任苔痕﹑艸色帶朝煙﹐侵階綠。籬邊種﹐陶潛菊。窗前植﹐王猷竹。樂有餘﹑坦率頻忘榮辱。吾愛吾廬眞得趣﹐男婚女嫁情緣足。總明朝﹑風雨及陰晴﹐眠初熟。

○八聲甘州

詠施以和溪南小隱

揀西南好處創幽居﹐小結兩三楹。有數竿修竹﹐五株疏柳﹐四野來靑。最喜詩朋酒友﹐�共締幽盟。放浪形骸外﹐不事浮名。足迹何曾入市﹐�性�樗散。不慣逢迎。嘆區區逐利﹐抵死起紛爭。爭如我﹑淸風皓月﹐助吟懷﹑何用一文�。���﹑疊爲賓主﹐嘯傲忘情。

○滿庭芳

詠兪紹庵九芝堂

節義名門﹐簪纓華冑﹐聖朝旌表昭彰。聲譽籍甚﹐靑史注遺芳。積善偏鍾餘慶﹐天地報﹑芝產中堂。人希見﹐九莖並茁﹐奕燁絢祥光。應知和气萃﹐致生嘉瑞﹐千載永流香。況家傳詩禮﹐名著吳邦。百世箕裘不替﹐慶源遠﹑支派悠長。君知否﹐孝誠感格﹐靈異豈尋常。

○滿庭芳

爲施克明題雪擁藍關圖

雪擁藍關﹐雲橫秦嶺﹐馬頭道路迷茫。幾回翹首﹐何處是家鄕。欲革當時獘政﹐攄忠藎﹑罄瀝肝腸。誰知道﹐一封奏入﹐萬里貶潮陽。傷心牢落處﹐形孤影只﹐地遠天長。幸道逢孫姓﹐有意相將。早悟花間詩意﹐免教�﹑至此倉皇。頻分付﹐瘴江落日﹐吾骨好收藏。

○買陂塘

贈徐孟祥用夢庵先生韻

愛雪堂﹑面湖依壑﹐望中一碧千頃。波光倒浸雲山晚﹐風蕩不晶簾影。塵迹迥。有牧唱樵歌﹐宿酒頻驚醒。閒�釣艇。傍蓼岸蘆汀﹐盟鷗狎鷺﹐適盡閒邊興。漫修省。我已樂天知命。何妨簞食瓢飲。盡將得失付無言﹐有酒且須觴詠。開三徑。彷佛似﹑柴桑松菊何愁冷。優遊晚景。白雲如肯容分﹐便當卜築來共此中隱。

○踏莎行

追次雲間王徳璉韻﹐爲施以和作香奩八詠金盆沐髮

鳳翅煙凝﹐鴉翎膏膩。湘云一片簾前墜。頻呼小玉灌蘭湯﹐金盆瀲灩輕挼洗。翡翠窗前﹐合歡帳底。殷勤重把殘妝理。拂奩開鑑對靑鸞﹐芙蓉彷佛臨秋水。

○踏莎行

月奩勻面

桂影流金﹐梨花呈素。蟾宮不鎖霜毫兔。休教容易負年華﹐西風樹樹行相妒。玉鑑冰壺﹐翠煙紅霧。薄籠半壁淸光露。蜂黃蝶粉了勻施﹐忽驚別院笙歌度。

○踏莎行

黛眉顰色

翠壓雙蛾﹐瓊鐫香靨。春來翻作傷春怨。一痕心事鎭相縈﹐芳容不似年時蒨。玉宇澄淸﹐金波瀲灩。寶猊香冷煙初斂。螺靑黛綠總調勻﹐還憑京兆親收點。

○踏莎行

香頰啼痕

朔雪砭肌﹐東風浹髓。不由中酒人憔悴。丁香暗結雨中愁﹐相思滴盡枝頭淚。恨積巫山﹐情隨湘水。斑斑點得殘妝碎。待將濡墨染霜毫﹐緘情漫寫鴛鴦字。

○踏莎行

芳塵春迹

徑積紅埃﹐風飄難盡。一鉤新月云邊印。錦鴛飛去尙畱蹤﹐靑鸞舞罷猶存影。沈屑浮香﹐露華滋潤。淩波人去遺芳恨。玉容想象夜曾來﹐星前月底閒吟詠。

○踏莎行

云窗秋夢

綺戶云窗﹐玉樓絳闕。紺園花謝飄香雪。其中綽約總仙姝﹐乘鸞夜度天邊月。地久天長﹐海枯山裂。連環擊碎珊瑚玦。梅花何處斷腸聲﹐一雙驚散莊生蝶。

○踏莎行

繡牀凝思

雜組香絨﹐錯綜紋理。倚牀脈脈如春醉。沈吟暗想玉京人﹐雕鞍何處鳴珂裏。無限離愁﹐誰知就裏。滔滔比似西江水。無情日夜向東流﹐一緘好寄相思淚。

○踏莎行

金錢卜歡

默禱金錢﹐頻占寶鏡。幾回鵲噪無憑準。文犀一點暗通靈﹐靑鸞忽報瑤池信。風月情懷﹐漂流心性。歸來燕子樓臺暝。風廂幾度立黃昏﹐淩波沁透蒼苔冷。

○沁園春

追次文丞相﹐題張巡許遠兩忠臣廟

臨死不懼﹐臨危不驚﹐何礙何妨。縱刀鋸在前﹐鼎鍋居後﹐當斯之際﹐觀作尋常。天漢橋頭﹐睢陽城上﹐兩處成名一樣香。精忠操﹐何堪與比﹐出冶堅鋼。江山幾見興亡。�野艸平原總戰場。慨區區忍死﹐偸生恃寵﹐欺孤虐寡﹐敢並遺芳。廟食從今﹐綱常不弛﹐功烈何如郭汾陽。千秋下﹐論二公節義﹐天地難量。

○沁園春

壽縣令代人作花城允政﹐嘉迎鳧舄之臨。崧嶽降神﹐卽上龜齡之祝。某幸托葭莩﹐敢祈松柏﹐貢南丰一瓣之香。遙陳善誦﹐賡閟宮三壽之語。莫簉賓筵﹐敬錄微詞﹐用伸祝贊。伏惟電矚﹐以表冰忱。某不勝拜賀之至

快閣春邊﹐石欄幹外﹐東風晚情。有銀潢公子﹐摩挲石刻﹐金華仙伯﹐主掌鷗盟。陶柳靑新﹐潘桃紅嫩﹐早有丰年笑語聲。還知道﹐是街頭父老﹐競說升平。怪來云表長庚。與一道澄江月共明。但壽煙起處﹐千山天遠﹐壽杯滿處﹐千尺泉淸。仁壽堂中﹐長生城內﹐早蹋金鰲背上行。明年準﹐望紫雲樓上﹐一點臺星。

○千秋歲

壽詞

幸逢淸世。四海皆兄弟。人未老﹐身無系。閒情湖水闊﹐髙興吳山邃。酣歌後﹐黑甜一枕南窗睡。華誕今朝是。綺席排良會。���﹐���。霞觴斟壽酒﹐彩服鏗金佩。從今去﹐長生永享千秋歲。

○千秋歲

彩霞呈瑞。宿雨開新霽。春色漸﹑看明媚。西池桃並結﹐南極星流麗。咸贊美﹐千尋笑指崧喬翠。綺席宏開際。仙呂鏘金佩。捧瓊斝﹐斟綠蟻。共祝南山壽﹐更與莊椿比。日正永﹐一株獨挺千秋歲。

○喜遷鶯

賞牡丹

春光無幾。賴名花畱得﹐一分余意。獨殿羣芳﹐特稱重貴﹐開向富家園地。剩有天香國色﹐不藉粉勻脂膩。倚風處﹐似眞妃被酒﹐臉霞烘媚。檻際施翠幄﹐密遮深護﹐怕省仙姝隊。翦縠裁綃﹐披雲捲霧﹐幻出許多纖麗。幸遇淸平時世﹐勝賞也成故事。拚劇醉﹐任玉山敧倒﹐帽檐斜墜。

○朝中措

蘭詞百畝餘香

芳臯百畝長蓀蘭。竹石共檀欒。風泛國香冉冉﹐霞滋幽艷漙漙。芽抽紫玉﹐花垂月穗﹐葉綴香纓。堪羨也宜劍佩﹐此生不遇湘靈。

○淸平樂

上苑淸芬

芳滋上苑。此際光風轉。刻玉攢金花宛宛。肯共蒿萊相混。甘於深谷潛藏。無言獨抱幽香。江海久無騷客﹐爲誰猶待新霜。

彊村叢書用知聖道齋藏明鈔本竹窗詞

【施可道﹕詞作1首】

○淸平樂

題碧梧蒼石圖

峽雲飛斷。錦石秋花岸。猶記尊前情爛漫。脈脈慵移箏雁。碧梧圖子誰成。主人以墨爲卿。莫道鳳枝棲老﹐西風長寄新聲。

珊瑚网名畫題跋卷八

【石巖﹕詞作1首】

○淸平樂

題桐花道人吳國良捲

吳郎丰度。邂逅春城暮。暖日晴雲花滿樹。恰似故人詩句。坐中翔鳳飛霞。來尋弄玉仙家。說與江州司馬﹐淚痕只爲琵琶。

玉山名勝集

【史藥房﹕詞作1首】

○水龍吟

淸明後浹日﹐過子方小飲﹐廉櫳靚深﹐綠陰晝寂﹐闌邊玉茶正花﹐香韻蕭遠。主人出侍人彈琵琶侑觴﹐酒未終﹐上馬徑去﹐恍然藍橋湓浦之遇也﹐賦水龍吟以記其事﹐呈子方一笑

等閒過了淸明﹐艸痕深一庭新翠。光風信息﹐牡丹初褪﹐茶醿猶未。燕語淸圓﹐梅英松潤﹐困人天气。笑文園倦客﹐詩才減盡﹐猶�有﹐傷春意。別有畱春去裏。小房櫳﹑玉英雙倚。天香浮動﹐朱衣乍試﹐鉛華盡洗。一曲琵琶﹐輕攏挑撥﹐未觴先醉。又匆匆上馬﹐藍橋路隔﹐漫增凝睇。

附見四印齋本墻東類稿本

【舒頔﹕詞作19首】

○滿江紅

時雪快晴﹐苗民攻宣﹐未克﹐往來郡邑間﹐擾攘尢甚。憲府移司於徽﹐視而不問﹐嘆時事之靡寧﹐哀生民之塗炭﹐因賦此曲﹐兼柬邑令郭文盾。

天也多情﹐巧幻出﹑天河寒水。多態度﹑悠悠揚揚﹐輕黏窗紙。萬里豈無祥瑞應﹐四方已在饑寒裏。把溪山﹑好處縱模糊﹐須臾耳。江海闊﹐風塵起。狐兔狡﹐鷹鸇恥。假蠻夷威柄﹐侵漁而已。諸老忠良皆柱石﹐九重仁聖眞天子。待明朝﹑晴霽看靑山﹐淸如洗。

○酹江月

三槐氏冑﹐早榮升大府﹐展施才調。應欲濡須兵革後﹐幾度愁紆懷抱。翦燭寒更﹐催科春晚﹐諸事安排了。簿書叢裏﹐辛勤說與誰道。遙想淝水西邊﹐三賢堂古﹐孝肅名偏好。爲我瓣香先致敬﹐耿耿寸心相照。贊畫侯藩﹐趨承相府﹐指日登樞要。不堪離別﹐一尊聊爲傾倒。

○蝶戀花

送胡一之上襄陽

鍾阜相催何汲汲。猿鶴休驚﹐卻上襄陽驛。袖拂峴山碑蘚碧。淒涼淚眼今猶昔。勛業正須年少日。楚雨湘雲﹐囊錦都收拾。只恐綠閨春寂寂。孤鸞背月鮫綃濕。

○酹江月

送指揮司王仁卿知事﹐代廣陵郡官作

人生交誼﹐篤金蘭气味﹐不堪離別。綠水紅蓮聲價舊﹐又向髙郵施設。幕底淸風﹐樓前明月﹐此意憑誰說。美哉魚米﹐此行足可怡悅。聞道細柳營中﹐三軍整肅﹐訓練眞奇絕。贊畫公餘閒拭目﹐午夜劍光明滅。料想明年﹐榮膺薇省﹐髙步登天閣。片雲相隔﹐人來應問華發。

○謁金門

人磊落。移贊髙郵蓉幕。采筆生春和气作。軍民同此樂。休說邊陲蕭索。米白魚肥如昨。別後情懷何處托。寒光倚山閣。

○水龍吟

慶陳仲洪造家慶樓

人間何處無樓﹐算來積善應難得。操持一念﹐應乎萬事﹐盡皆陰徳。伯仲怡怡﹐親朋濟濟﹐云仍蟄蟄。任才髙王粲﹐興同庾亮﹐誰敢與﹑元龍敵。珍重劉郎好事﹐好溪山﹑爲君拈出。眼前標致﹐壁間圖畫﹐屏間松竹。春晚憑髙﹐秋晴眺遠﹐翠紅如識。待他年﹐看取飛來五鳳﹐記如椽筆。

此下原有折桂令二首﹐以其爲曲調刪去

○風入松

故人情況近如何。應被酒消磨。醉來笑倚娉婷臥﹐傷心處﹑暗搵香羅。肱曲紅生玉筍﹐鬢偏翠捲新荷。薰風枕簟屆時和。著我醉�歌。襄陽舊事今安在﹐風流客﹑屈指無多。休說玉堂金馬﹐爭如雨笠煙蓑。

○沁園春

閒處如何﹐也堪吟詩﹐也堪弈棋。想白衣送酒﹐誰如元亮﹐白鵝換字﹐誰似羲之。濠上觀魚﹐雲間呼鶴﹐此樂人間未易知。平生性喜﹐不爲酒困﹐常帶書癡。盡教步武天池。且贏得﹑閒身一會嬉。便朝登金馬﹐何裨世教﹐暮趨玉殿﹐安救時危。赫赫功名﹐堂堂事業﹐不博先生這肚皮。休瞞我﹐任官髙祿厚﹐也要些兒。

○小重山

端午

碧艾香蒲處處忙。誰家兒共女﹐慶端陽。細纏五色臂絲長。空惆悵﹐誰復弔沅湘。往事莫論量。千年忠義气﹐日星光。離騷讀罷總堪傷。無人解﹐樹轉午陰涼。

○小重山

時有武林之行﹑值時變﹐故弗果﹐因賦之

笑問西風一葉舟。阿誰招我上﹐武林遊。豈知身世兩悠悠。西湖好﹐孤負桂花秋。應笑樂平侯。無端千百計﹐一場休。願將功烈闡皇猷。南飛雁﹐莫爲稻梁謀。

以下原有朝天子一首﹐以其爲曲調刪去

○江城子

歌者張氏﹐戴仲徳仲本時以茶謁其家﹐戲書以貽之

戴郎昆仲太風流。翠娥愁。解貂裘。醉中摸索玉搔頭。繡被搵香肌粉滑﹐云作帳﹐月爲鉤。茅庵權當小秦樓。意綢繆。話揚州。瓊花騎鶴兩悠悠。薄幸三生今老矣﹐無夢到﹐那溫柔。

○江城子

積雨陂塘五月秋。送還畱。且停舟。聽我驪駒﹐歌徹上廬州。無柰綠窗眉鎖恨﹐情脈脈﹐思悠悠。同鄕翻作異鄕愁。善謀猷。盡優遊。不見閭閻﹐談笑覓封侯。勛業此時都莫問﹐書有便﹐寄來不。

○水龍吟

端午日﹐寓薴幹作﹐時四方洶洶﹐民思太平﹐而勢未寧也

輕雲閣雨還晴﹐蒼黃又負端陽節。去年今日﹐大鄣深處﹐寸腸千結。好事無多﹐良辰難再﹐猶傳遺孽。看連城澒洞﹐大家愁惱﹐這光景﹑何時歇。因想金陵佳麗﹐鬧秦淮﹑龍舟稱絕。牙檣錦纜﹐翠冠珠髻﹐畫闌羅列。回首丘墟﹐滿襟塵土﹐向人空說。且停杯﹐容我離騷細讀﹐弔羅江月。

○沁園春

多少閒情﹐桃源問蹊﹐柯山看棋。把杏花春雨﹐從頭吟了﹐木犀秋月﹐開戶邀之。气捲風雲﹐眼空江海﹐萬古從前我已知。君休笑﹐任陳摶假睡﹐豫讓佯癡。風回太液淸池﹐欲畱住﹑東皇共笑嬉。想乾坤浩浩﹐誰曾整頓﹐干戈擾擾﹐孰問安危。籠絡人才﹐登崇祿秩﹐赤箭靑芝敗鼓皮。都休問﹐看營巢燕子﹐哺乳鶯兒。

○水調歌頭

時楊溪避兵

飽來石上臥﹐醉向水邊吟。山靈不管閒事﹐容我盡登臨。山外猿啼鶴唳﹐世上虎爭狼鬥﹐此地白雲深。今古一抔土﹐天地亦何心。隔茅廬﹐塵萬丈﹐不相侵。林泉自有佳處﹐石澑假鳴琴。漢室煌煌大業﹐唐代昭昭正緒﹐此理細推尋。髙詠出山去﹐艸木亦知音。

○太常引

��山色共承宣。君秩滿﹑我遲延。幾度醉花前。曾怪殺﹑春山杜鵑。菱花再照﹐鸞膠再續﹐應笑雪盈顚。深夜語嬋娟。也曾是﹑都門少年。

○風入松

雨後偶成

紗廚過雨晚涼生。枕簟不勝淸。冰肌玉骨元無汗﹐香風回﹐深院語流鶯。翠幌光搖絳蠟﹐畫堂暖瀉銀瓶。玉箏牙板接新聲。云髻寶釵橫。銀絲膾細江鰩脆﹐揚州月﹐照我醉吹笙。舊事十年猶記﹐壯懷此日堪驚。

○賀新郎

繡隱芙蓉褥。更屏間﹑雙雙孔雀﹐間金盤綠。鶴別鸞離深閨悄﹐帳冷梅花夜獨。空夢繞﹑巫山千矗。雨意雲情﹐紅顏霜鬢﹐合歡再把鸞膠續。事諧矣﹐意方足。洞房春暖人如玉。怕的是﹑雞聲遞曉﹐無情催促。笑拂菱花相依照﹐取次畫成眉曲。伊也道﹑臨邛何辱。吉葉熊羆應入夢﹐看這番﹑桂子紛追逐。爲君喜﹐醉紅燭。

○虞美人

聞邑雲臺煙火花燈﹐老倦不復往觀

紛紛兒女看燈去。千點搖紅樹。翠鰲山倚紫雲堆。記得年時﹐老子也曾來。硫硝結縛通仙技。光焰千般異。今年老子懶來看。手弄梅花﹐和月倚闌干。

彊村叢書用善本書室藏鈔華陽貞素文集本

【舒遜﹕詞作5首】

○臨江仙

偶成

銀燭光搖秋夜永﹐一天涼侵詩脾。鳴虫喞喞漏遲遲。半生春夢裏﹐彷佛是耶非。萬事破除惟有酒﹐當歌不飲何如。人生七十古來稀。休爭彊與弱﹐行樂是便宜。

○感皇恩

述懷

疏雨滴淸秋﹐洗殘流火﹐爽動涼飆透簾幕。寒蛩吟徹﹐誰道小�蕭索。靑鐙相伴﹐我情依約。螢照更殘﹐鳥啼月落。非壯山城數聲角。漫漫長夜扣角。長歌方覺。人生能有幾許行樂。

○滿江紅

小莊有感

歲晚江空﹐更風雪﹑連朝情惡。門緊閉﹑淸寒奰屓﹐重重簾幕。老屋數椽聊掩庇﹐山田幾畝多磽確。嘆前村﹑喬木碧參天﹐今凋落。三杯酒﹐還堪樂。一局棋﹐尢難著。任功名蓋世﹐到頭都錯。世事宛如春夢短﹐人情恰似秋云薄。對靑燈﹑感慨幾興亡﹐今猶昨。

○水調歌頭

壽貞素兄

稀年古來少﹐何況又逾三。雙瞳炯炯凝碧﹐白髮更盈簪。剛把殘冬畱住﹐先借新春四日﹐拚醉倚晴酣。榮悴付定命﹐艱險任經諳。舞斑衣﹐沽臘醞﹐典春衫。觥籌兄弟交錯﹐同是鬢鬖鬖。自喜衣冠奕世﹐未墮詩書如綫﹐此外更何慚。笑問梅花信﹐春已到枝南。

○木蘭花慢

壽貞素兄

怪夜來南極﹐祥光炯炯中天。恰先借新春﹐暫畱殘臘﹐爲慶稀年。弟兄垂垂白髮﹐願年年輝映棣樓前。尊酒光搖�旭﹐鑪燻細裊輕煙。詩書一脈繼靑氈。五世喜家傳。憶京�橫經﹐天臺振鐸﹐往事悠然。回頭十年如夢﹐看園花灼灼幾春妍。爭似蒼蒼松柏﹐歲寒同保貞堅。

彊村叢書用善本書室藏鈔可庵搜枯集本

【束從周﹕詞作1首】

○小重山

題錢徳鈞水村圖

楊柳絲絲兩岸風。前村溪路遠﹐小橋通。人家依約水西東。舟一葉﹐移過荻花叢。淸景迥涵空。好山靑未了﹐暮云重。是誰驚起幾徵鴻。天然趣﹐卻在畫圖中。

珊瑚木難卷二

【宋徳方﹕詞作2首】

○雨霖鈴

髙山流水。嘆知音者﹐世間能幾。終南萬里﹐煙霞歸去也﹐歲雲暮矣。拄杖藥鑪經卷﹐除此外﹑有何行李。樂恬淡﹑淸靜家風﹐一片靈臺瑩如洗。就中妙處因師指。下工夫﹑戰退無常鬼。匣藏三尺神劍﹐霹靂響﹑火龍飛起。天下升平無事﹐白雲間﹑笑傲而已。名利客﹐不信長生﹐奔走紅塵裏。

鳴鶴餘音卷一

○雨霖鈴

金蓮七朵。自甘河等閒參破。丘劉譚馬﹐孫王郝太古﹐許來同坐。兩个披氈眞侶﹐更漏泄﹑祖師因果。綻玉蕊﹑萬朵齊芳﹐香滿人間瑞煙鎖。天元甲子休空過。正羣仙出世交相賀。全眞戶牖深奧﹐端的處﹑要忘人我。枝派後分十九﹐住丹臺﹑姓字名播。功與行﹐但欠絲毫﹐上界未容我。

同前案此首未注名﹐但其前一首則注明宋披云。以卷九載有宋披云七眞禪贊﹐而此首亦詠七眞之詞﹐因疑此首亦宋披云作。

【宋褧﹕詞作40首】

○滿庭芳

汴中寒食

雨意愔愔﹐養花天气﹐賣餳何處春簫。淸明上已﹐車馬正連朝。對酒唱﹑歸時多忘﹐惜華心﹑醉後偏饒。凝雲暮﹐靑樓簾捲﹐幾度對魂銷。無聊。空悵望﹐東闌雪剩﹐北郭香飄。夢江南行樂﹐水遠山遙。深院宇﹑綠窗啼鳥﹐晴寒食﹑寶月良宵。秋千外﹐柳風柔小﹐無力著春嬌。

○滿庭芳

寒食傷先兄正獻公

魂黯雪山﹐淚零風野﹐轉頭三度淸明。感今懷舊﹐何事不傷情。文史共﹑梁園書幾﹐梟慮對﹑湓浦燈檠。徑行處﹐洞庭彭蠡﹐同載赴瑤京。才名。人盡羨﹐朝家大宋﹐陸氏難兄。但駑駘小李﹐少後鵬程。丹桂樹﹑何論髙下﹐紫荊花﹑早變枯榮。微衷苦﹐亂峯如樹﹐幽恨幾時平。

正獻與予嘗同寓汴中朝元宮一年﹐又嘗客九江﹐值初夕﹐共博而守歲﹐後同歸京師赴舉。

○穆護砂

燭淚

底事關心苦。便淒然﹑泣下如雨。倚金臺獨立﹐搵香無主。腸斷封家相妒。亂撲簌驪珠愁有許。向午夜﹑銅盤傾注。便不似﹑紅冰綴頰﹐也濕透﹑仙人煙樹。羅綺筵前﹐海棠花下﹐淫淫常怕鳳脂枯。比洛陽年少﹐江州司馬﹐多少定誰如。照破別離心緒。學人生﹑有情酸楚。想洞房佳會﹐而今寥落﹐誰能暗收玉箸。算只有金釵曾巧補。輕濕了﹑粉痕如故。愁思減﹑舞腰纖細﹐淸血盡﹑媚臉膚腴。又恐嬌羞﹐絳紗籠卻﹐綠窗伴我檢詩書。更休教﹑鄰壁偸窺﹐幽蘭啼曉露。

○木蘭花慢

題蛾眉亭

喚山靈一問﹐螺子黛﹑是誰供。畫婉變雙蛾﹐蟬聯八字﹐雨澹煙濃。澄江嬋娟玉鏡﹐盡朝朝暮暮照嬌容。只爲古今陳迹﹐幾回愁損渠儂。千年顰蹙漫情鍾。慘綠帶云封。憶賞月天仙﹐然犀老將﹐此恨難窮。持杯與﹑山爲壽﹐便展開﹑修翠恣疏慵。要似絳仙媚嫵﹐更須嵐靄空蒙。

吳絳仙﹐煬帝宮人﹐鳳﹡殿腳女﹐善作眉嫵

○望海潮

海子岸莫歸金城坊

山含煙素﹐波明霞綺﹐西風太液池頭。馬似遊龍﹐車如流水﹐歸人何暇夷猶。叢薄擁金溝。更蕭蕭宮樹﹐調弄新秋。十里煙波﹐幾雙鷗鷺兩漁舟。暮雲樓閣深幽。正砧杵丁東﹐弦管咽啾。澹澹星河﹐熒熒燈火﹐一時淸景難酬。馬上試冥搜。塡入耆卿譜﹐摹寫風流。明日重來柳下﹐攜酒教名謳。

○人月圓

中秋小酌

紅螺香灩金莖露﹐淸興溢璇霄。玉盤光冷﹐雲鬢霧濕﹐丹闕煙銷。��此夜﹐明年明月﹐何似今宵。西風喚我﹐瑤階折桂﹐綺檻吹簫。

○人月圓

誠夫兄生子﹐名京華兒

神州佳麗明光錦﹐生出玉麒麟。四筵都愛﹐西山眉翠﹐太液瞳神。他年應是﹐鬥鷄走馬﹐紫陌紅塵。這回休更﹐燕秦樹栗﹐江浦垂綸。

○菩薩蠻

送遼西憲孫掾還司﹐延祐己未樂亭縣作

紫髯如戟霜臺掾。風生彩筆來行縣﹐邂逅海天涯。盍簪能幾時。柳梢春尙冷。無物堪持贈。爲謝幕中蓮。殷勤寄短篇。

許可用時在憲幕

○菩薩蠻

丹陽道中

西風落日丹陽道。竹岡松阪相環抱。何處最多情。練湖秋水明。驛城那憚遠。佳句初開卷。寒雁任相呼。羈愁一點無。

○菩薩蠻

衛州道中至元四年十一月﹐與八兒思不花禦史同行﹐按行河南四道

兩歧流水淸如酒。艸根風蹙冰皮皺。雪淨太行靑。聯鑣看畫屏。按行多雅志。解起澄淸志。回首五雲天。東華塵似煙。

○菩薩蠻

偃師道中

北芒古冢紛無數。崔嵬羅列成山阜。何處斷碑橫。無人知姓名。今墳如蟻垤。回首成磨滅。今古兩堪哀。停驂酹綠苔。

○春從天上來

壽張惟健五月十六日

帝敕朱明。擁丹穴仙雛﹐表瑞升平。天上公子﹐齊岱精英。玉樹照映神京。渺翩翩紈褲﹐有誰似﹑閒气玄成。妙才情。擅鍾王筆意﹐韋杜詩聲。薰風黑頭初度﹐笑時世紛紜﹐舞雪歌鶯。燕子簾櫳﹐葵橊庭院﹐天壤至樂難名。邈軒裳奕世﹐靑雲步﹑紫綬華纓。八千齡。看緇衣父子﹐赤舄公卿。

○春從天上來

至元六年庚辰元日立春﹐將爲山合法憲﹐按部至應城縣﹐作此詞奉寄許可用大參﹐陳景議憲副

旭日暾暾。爛春餅堆盤﹐壽酒盈尊。玉帛交錯﹐襟佩翩翻。想象虎豹天門。靄蓬萊雲气﹐布淑景﹑漸徧乾坤。黯銷魂。杳洋洋韶濩﹐赳赳櫜鞬。升平萬方元會﹐念去國孤懷﹐盛事誰論。黃閣儒臣﹐烏臺舊客﹐會是執法調元。望薄騷小邑﹐才咫尺﹑寂莫山村。撫嬋娟。料梅邊傾倒﹐回拜天恩。

○賀新郎

壽劉時中五月二十又八日

繡陌徑新雨。致升平﹑五弦琴裏﹐薰風吹戶。夏館深沈晨容好﹐寶鼎紅雲香霧。還又是﹑逋仙初度。疇昔驂鸞騎赤鳳﹐溯西淸﹑佳處淩雲步。天壤外﹐快豪舉。遨遊又作湖山主。百千回﹑笑談詩酒﹐盤桓容與。未信星星能侵鬢﹐靑鏡流年如許。畢竟到﹑廣寒天府。多少文章眞事業﹐鶴南飛﹑自愧無佳語。弦寶瑟﹐勸霞醑。

○賀新郎

徐復初池亭聽雨軒﹐至治辛酉時﹐予將之湖南

銀竹能宮羽。向荷盤﹑跳珠腷膊﹐花奴羯鼓。瀏瀏泠泠春泉�﹐滴盡槽頭香醑。愛徽處﹑遺音太古。暗度松筠時淅瀝﹐恍吳娃﹑暱枕傳私語。君試聽﹐有佳趣。主人未解離愁苦。對涼秋﹑芭蕉巨葉﹐梧桐髙樹。夢斷羅裙天如漆﹐一寸鄕心淒楚。點點是﹑寂寥情緒。明日孤舟成獨往﹐更難堪﹑長夜瀟湘浦。憑曲檻﹐且容與。

○虞美人

寄壽周子善二月十一日

暖風金鼎香醽醁。想象人如玉。天南地北兩心期。爾汝忘形﹐如願定何時。夫君正自章臺柳。壽相人希有。吟余時復飲丹砂。何必求仙﹐遠訪稚川家。

武陵城中有丹砂井﹐里人相傳飲之者壽﹐周武陵人也

○虞美人

福州北還雨中觀梅

十年久共梅花別。乍見殊佳絕。臘前風景雨中天。翠竹靑松﹐恰似映淸妍。繁枝開徧香成陣。觸目忘離恨。玉人誰使似冰肌。酒罷歌闌﹐一晌又相思。

○綠頭鴨

送張仲容過維揚﹐復之錢塘結婚﹐正月二十日出京﹐是其壽日也

緩搖鞭。銷魂橋上畱連。恰春波﹑鴨頭新綠﹐倉皇便買吳船。就華堂﹑溶溶壽酒﹐作繡陌﹑艸艸離筵。傾蓋論交﹐分袂怨別﹐春風秋月僅經年。都門道﹑紛紛輕薄﹐餘子正堪憐。夫君妙﹐心期湖海﹐意气雲天。便明朝﹑拂衣徑去﹐天涯幽恨無邊。暮維舟﹑沙鷗揚雪﹐春市酒﹐淮柳垂煙。綠水迢迢﹐靑山隱隱﹐浙江云擁洞房仙。對西湖﹑煙濃雨澹﹐少小占芳妍。歸來好﹐扶搖九萬﹐水擊三千。

○望月婆羅門引

江上晚泊

短衣烏帽﹐京塵瞇目彊鉆頭。夢中八表神遊。今日江山佳處﹐便欲賈胡畱。愛峯嵐滴翠﹐天水涵秋。斷霞漸收。見隱隱兩蛾愁。好在九華煙樹﹐秋浦沙鷗。相看依舊﹐但憔悴潘郎俗狀羞。孤負卻﹑嘯傲林丘。

○水調歌頭

寄誠夫兄在江南﹐時兄在史館校仇先朝實錄

登車就長路﹐曉日照皇州。風吹紫荊花落﹐那更別離憂。咫尺天南北﹐想象雲窗霧閣﹐人在古瀛洲。粉筆校書罷﹐烏帽拂塵遊。出銀臺﹐心浩浩﹐思悠悠。人間萬事姑置﹐食邑素封侯。收拾金鑾遺事﹐記取玉壺淸話﹐此外復何求。勛業好看鏡﹐綠鬢不禁秋。

○蝶戀花

無數好山攢碧樹。山下郵亭﹐亭下牽舟路。山色娛人相指顧。時時又被灘聲妒。寒日光陰容易度。云去云來﹐那更商量雨。彊把羈愁排遣去。一尊酒盡靑山暮。

靑田舟中

○蝶戀花

河內王幹臣號竹溪

門外紅塵溪上竹。竹似瑯玕﹐溪水淸如玉。溪上主人情不俗。多應每每能無肉。千載髙標成倏忽。六逸飄然﹐君爲追遐躅。莫向溪邊閒濯足。我知孺子歌難續。

○淸平樂

武陵客捨小酌﹐與田夫相對酬酢﹐聞農師子喜諸人方飲他所﹐歡甚

花臺竹塢。對雨羅尊俎。邂逅田翁同笑語。問訊村墟禾黍。酒徒咫尺髙陽。粉營狎坐飛觴。一種麯生風味﹐不知誰弱誰彊。

○淸平樂

車廏道中

靑松烏柏。寒日來車廏。滿目山明仍水秀。忍聽玉驄馳驟。畫橋掩映山莊。酒旗搖曳林塘。好在鶯湖春色﹐笑人不暇飛觴。

村捨酒簾書鶯湖春色蓋酒名也

○如夢令

題楊補之施篷墨梅﹐卷中他詩有忍寒背篷立之語

常記剡溪前度。坐拓船窗窺覷。棹進任舟移﹐行盡粉香千樹。佳趣。佳趣。篷背詩人何處。

○浣溪沙

昆山州城西小寺晚憩

落日吳江駐畫橈。招提佳處暫逍遙。海風吹面酒全銷。曲沼芙蓉秋的的﹐小山叢桂晚蕭蕭。幾時容我夜吹簫。

○浣溪沙

壽南陽周文卿八十

生長升平鶴髮翁。兒郎衣采照方瞳。晨昏甘旨鳳城中。緩步不須鳩杖策﹐酡顏時藉蟻杯烘。懶將身世應非熊。

○浣溪沙

冬日喜晴

萬瓦輕霜愛日明。遊絲來往似春晴。幽禽弄暖百般聲。斑竹乍翻經夏籜﹐綠池猶泛過秋萍。溪橋誰共探梅行。

○風流子

至元四年七月二十又二日﹐蘇伯修侍郎舉一兒子。以予同治久交﹐且三子名梯云﹑拏云﹑步云者﹐方成童就傳﹐乃求仿吾兒制名﹐遂命之曰來云。繼徵詞以紀事﹐賦此以贈。兒已滿彌月矣﹐侍郎作湯餅會﹐並書呈席上諸公

紺宇瑞煙浮。仙童小﹐髙舉覓眞遊。�霞絢九光﹐徘徊若木﹐日宣五色﹐照耀瀛洲。人爭睹﹐翺翔趨絳闕﹐夭矯上昆丘。幾度驂鸞﹐峨眉東畔﹐有時跨鳳﹐恆嶽南頭。何事暫夷猶。盡靑冥遠覽﹐碧落奇搜。不數薰香嫵媚﹐傅粉嬌羞。笑𦇤褓襜褕﹐人間羊祜﹐桑弧蓬矢﹐地上齊州。剩費通家小字﹐衮衮公侯。

○行香子

京山道中

竹院松庭。犬吠雞鳴。被田家﹑畫出升平。園林掩映﹐鞍馬經行。悵暮天低﹐寒日澹﹐曉風輕。浮世浮名。役使神形。霎時間﹑鬢變星星。不憂不懼﹐無辱無榮。愛水邊漁﹐林下隱﹐隴頭耕。

○行香子

暮抵應城宿縣齋後園

槲葉風榦。桕葉霜殷。淺坡陀﹑路徑回環。喜投公館﹐暫卸徵鞍。對竹蕭森﹐松夭矯﹐菊斕斑。歲晏天寒。誰共淸歡。過黃昏﹑愁恨多端。燭花漸暗﹐鑪火將殘。更雁聲哀﹐砧聲急﹐雨聲繁。

○減字木蘭花

憲掾黃君美弄璋﹐援蘇伯修侍郎例﹐乞名其子﹐命之曰升云﹐時二月六日﹐壽席醉賦

春空靄靄。兒解飛騰窺五采。我制佳名。異姓他年敍弟兄。我須白早。亦願兒年如我老。緩步徐行。終到蓬萊最上層。

○南鄕子

觀云

紺碧峙晴空。態度分明巧不同。櫑具神君三四輩﹐乘龍。冠佩翺翔赴紫宮。樓觀遠玲瓏。舞鳳蹲猊刻鏤工。一笑斜川癡老子﹐奇峯。便入南窗詩句中。

○南鄕子

二月二十八日君美弄第二雛﹐仍﹝仍原缺﹐據舊銷本補﹞前例名之曰淩雲﹐賦此以贈

頭玉太磽磽。江夏無雙世冑遙。好是三生仙骨重﹐叢霄。曾侍玄君絳節朝。咫尺趁扶搖。直上鵬程挹斗杓。他日揮毫能作賦﹐飄飄。學取成都駟馬橋。

○南鄕子

至元六年九月十四日﹐李重山憲副壽日。是日﹐適臺使賚璽書﹐獎諭風憲至山南﹐遂大宴合樂。重山號梅庭主人﹐所居官舍﹐卽舊水犀亭﹐久扁香宇。

桂宇散秋香。咫尺梅庭十月陽。紅葉黃花風致好﹐華堂。不比尋常進壽觴。褒詔燦龍光。百丈蒼官�丈霜。信是天恩寬似海﹐徜徉。就趁笙歌入醉鄕。

○踏莎行

早春景陵道中﹐兼旬陰晦

野燒回靑﹐溪梅褪粉。路旁新柳鵝黃嫩。連陰未放碧波明﹐峭寒尙阻東風信。咿軋肩輿﹐飄蕭蓬鬢。病餘懷抱無風韻。采箋何暇寫閒情﹐綠尊無分排孤悶。

○點絳唇

沔陽道中

澤國春生﹐葑田靑接重湖淺。鴛鳧弄暖。得意煙波遠。陰道元宵﹐晴望花朝轉。和風扇。羣芳開徧。應過京山縣。

○鷓鴣天

題應山縣城南渡蟻橋﹐橋東數步法與寺﹐卽二宋讀書處

十萬玄駒過兩堤。一雙丹鳳上天池。科名已向生前定﹐陰徳仍從暗裏窺。龍虎榜﹐鶺鴿詩。同胞同甲照當時。同宗盛事嗟微異﹐後折蟾宮向下枝。

先兄正獻公至治辛酉狀元﹐予則泰定甲子十二名。

○摸魚子

至元六年二月望日﹐登安陸白雲樓﹐樓今爲分憲公廨。城中有楚大夫宋玉故宅與池﹐其井名琉璃﹐井有蘭臺故基

屹危闌﹑郢都西北﹐滔滔漢水南去。蘭臺陳迹何從訪﹐廢宅芳池凝佇。愁絕處。空只有﹑琉璃眢井蛙聲聚。千年遺緒。邈白雪宮商﹐雄風襟量﹐恍惚可神遇。英靈在﹐應念諸孫莽鹵﹐斯文徼福如許。蕙肴蘭藉椒漿奠﹐屈景幽魂同赴。驚節序。卻邂逅春深﹐不識悲秋苦。撫今懷古。漫醉墨淋漓﹐狂歌淒晚﹐和者應無數。

○西江月

王伯修贈別

烏石驛中長夜﹐小金山下新年。淮堧蕭寺麥秋天。十載三回相見。今日漢南官舍﹐光陰不得畱連。何時文酒再團圓。莫待白頭皺面。

彊村叢書用兩般秋雨庵藏燕石集本﹐玆另據舊鈔本補

【宋遠﹕詞作1首】

○意難忘

同滕玉霄﹑周秋陽﹑劉尙友﹑蕭髙峯邂逅古洪﹐流連數月。北鴻南雁﹐感意气之相期﹐轉羽移宮﹐寫情詞以爲別。托光華之日月﹐縱揮灑之雲煙﹐豈無知言﹐爲我回首。以重與細論文爲韻﹐題樟鎭華光閣志別。分韻得重字

雞犬雲中。笑種桃道士﹐虛費春風。山城看過雁﹐春水夢爲龍。云上下﹐燕西東。久別各相逢。向夜深﹐江聲浦樹﹐燈影漁篷。舊遊新恨重重。便十分談笑﹐一樣飄蓬。元經摧意气﹐丹鼎賺英雄。年未老﹐世無窮。春事苦匆匆。更與誰﹐題詩藥市﹐沽酒新丰。

元艸堂詩餘卷中

【蘇大年﹕詞作1首】

○踏莎行

題巫峽雲濤圖用王國器韻

煙外斜陽﹐雲中遠岫。翠眉輕補胭脂漏。回波都是斷腸聲﹐斷腸更聽哀猿吼。暮雨凝愁﹐朝云殢酒。餘懷遠寄湓江口。世間木石本無情﹐如何也似離人瘦。

鐵网珊瑚書品卷九

【孫不二﹕詞作2首】

○卜算子

辭世

握固披衣候。水火頻交媾。萬道霞光海底生﹐一撞三關透。仙樂頻頻奏。常飲醍醐酒。妙藥都來頃刻間﹐九轉金丹就。

鳴鶴餘音卷之五

○繡薄眉

勸人悟。修行脫免三塗苦。明放著跳出門戶﹐譚馬丘劉﹐孫王郝太古。法海慈航﹐寰中普度。

鳴鶴餘音卷之六

【孫景文﹕詞作1首】

○蝶戀花

淨洗胭脂輕掃黛。鬥艸亭邊﹐自拗梨花戴。一段心情空自愛。風流那得時常在。屈指春光歸已快。不掩珠簾﹐又恐東風怪。花影低將新月礙。小闌干外深深拜。

曲阿詞綜景文另有蝶戀花樓外垂楊千萬縷一首﹐乃朱淑眞詞。

【郯韶﹕詞作1首】

○淸平樂

湘云微度。六曲朱闌暮。簾外香飄梅子樹。知有王孫索句。誰將瓊琯吹霞。柳花飛過東家。說與門前去馬﹐斷腸休爲琵琶。

玉山名勝集

【譚處端﹕詞作156首】

○酹江月

吾門三祖﹐是鍾呂海蟾﹐相傳玄奧。師父重陽傳妙語﹐提挈同超三島。慢慢搜眞﹐靈根固養﹐漸吐黃芽艸。無中還有﹐慧風時送嘉耗。一點瑩徹無窮﹐周遊沙界﹐物物圓明好。種種皆空歸本有﹐內外般般顚倒。此理幽深﹐淸虛縹緲﹐行者人須到。昏昏默默﹐暗中賢聖知道。

○酹江月

自然之道﹐稟根元﹑眞正精神圓聚。一點靈光無內外﹐明徹輝通玄戶。寂淡偏宜﹐貧閒最好﹐物外逍遙處。長長不昧﹐湛然神室常住。無論妙奧難窮﹐須憑慷慨﹐認把元陽固。搜取天眞勤鍛煉﹐觸處般般回顧。火裏蓮生﹐山頭焰滅﹐端的緣相遇。風仙重會﹐共遊三島雲路。

○酹江月

一靈眞性﹐又因何﹑漾入凡胎塵域。迆染浮華貪愛戀﹐展轉昏迷眞迹。曠劫難逃﹐如今又錯﹐罪孽重重積。本來模樣﹐怎生分解尋覓。須屏視聽雙泯﹐捨情雲水﹐物外搜玄理。寂寞孤淸趣妙有﹐豈顧形軀瘦役。捉住風飈﹐玲瓏輝煥﹐默默烹金液。神丹昭著﹐死生煩惱寧息。

○酹江月

玉花漸吐﹐被淸風。催結金蓮光聚。歷劫昏迷齊照破﹐直透無爲門戶。七返回光﹐三空覺照﹐間隔金花處。殷勤鍛煉﹐自然嬰奼常住。些子端的幽奇﹐自從下手﹐永永基堅固。蓮結瓊芳靈蕙長﹐深感慈悲頻顧。鼎內云收﹐鑪中丹結﹐九轉終重遇。參師云步﹐會遊蓬島仙路。

○酹江月

詠竹

愛君嘉秀﹐對云庵親植﹐瑯玕叢簇。結翠筠梢津潤膩﹐葉葉竿竿柔綠。漸胤兒孫﹐還生過母﹐根出蟠蛟曲。瀟瀟風夜﹐月明光透篩玉。雅稱野客幽懷﹐閒窗相伴﹐自有淸風足。終不凋零材異眾﹐豈似尋常花木。傲雪欺霜﹐虛心直節﹐妙理皆非俗。天然孤淡﹐日增物外淸福。

○酹江月

上元夜觀月

上元佳節﹐正一輪西步﹐天渠飛躍。素魄當空澄湛湛﹐獨現寒光無著。皓彩乾坤﹐無私徧照﹐萬古無瑕膜。渾如寶鑑﹐瑩然懸向寥廓。姑射絳闕瓊樓﹐羣仙赴會﹐云墜停鸞鶴。瑞气祥煙籠寶殿﹐金碧霞輝交錯。爛醉蟠桃﹐彩雲歸去﹐殊袂飄香絡。嵩山遙對﹐爛銀盤裏期約。

○酹江月

題酒

杜康得妙﹐釀三光眞秀﹐淸澄醇酎。太白仙才乘興飲﹐一斗佳篇百首。倒載山翁﹐襄陽童稚﹐笑唱齊拍手。陶潛籬下﹐醉眠門外五柳。東裏生死俱忘﹐待賓截髮﹐陶母款賢友。文舉無憂樽滿酌﹐香醑頻開笑口。喜遇堯年﹐醉鄕丰樂﹐古所希聞有。玉壺春色﹐祿延益算眉壽。

○神光燦

譚哥昔日﹐贍養家緣﹐積孽有若山丘。因遇仙師﹐東歷海島三州。勸誘頑愚向善﹐悟輪回﹑捨愛回頭。隨緣過﹐守淸貧柔弱﹐雲水閒遊。因過懷州仙府﹐後閒行貴縣﹐時遇深秋。迆入嚴冬寒冷﹐得避無由。不免化些紙布﹐望諸公念憶同流。如省悟﹐結云朋霞友﹐物外同修。

○神光燦

長眞稽首﹐徧覆諸賢﹐修行只要心堅。戰戰兢兢﹐日上常恐生愆。淡素淸貧柔弱﹐未安寧﹑休做詞篇。眞功行﹐在摧彊挫銳﹐寂寞忘言。無則巡門乞化﹐對人前休騁﹐俊雅風顚。藏伏光輝﹐默默鍛煉丹田。千朝功夫做就﹐這些兒暗裏相傳。功行滿﹐跨祥雲歸去朝元。

○神光燦

當初學道﹐迆入玄門﹐逍遙物外優遊。占住庵兒﹐日夜不免尋求。殷勤來來往往﹐惹塵勞﹑怎悟眞修。這蹤迹﹐看何時功滿﹐得赴瀛洲。瞥地廓然猛省﹐勘元初一點﹐有甚閒愁。落魄婪耽雲水﹐恣訪仙儔。有似開籠俊鷂﹐又還如解鎖猿猴。我去也﹐把般般打破便休。

○神光燦

奔名逐利﹐愛欲牽纏﹐昏昏轉轉迷蒙。虛幻浮華﹐不覺暗易顏童。百歲雲間電閃﹐限臨頭﹑那肯從容。不肯悟﹐到如斯悔懊﹐个个還同。速悟前途險路﹐早回頭步步﹐卻入仙宗。袍布靑巾﹐結交霞友云朋。休外他搜密妙﹐認靈源﹑蓮結丹紅。趣眞處﹐玩山頭明月淸風。

○神光燦

茫茫苦海﹐逐浪隨波﹐便宜識取抽頭。恩愛妻兒﹐都是宿世冤讎。因循浮華光景﹐把元陽﹑拖撒無休。限到也﹐看賢家著甚﹐計脫冥幽。不悟如斯巇崄﹐騁機關日夜﹐計較貪求。頃刻輪回﹐千生萬劫沈流。猛捨投玄入妙﹐免三塗﹑六道經遊。早下手﹐與風人物外﹐結取朋儔。

○神光燦

茫茫苦海﹐逐浪飄淪﹐癡如蜂蜜蛾燈。一向迷迷﹐妻妾兒女恩情。遭他恁般系絆﹐限臨頭﹑獨赴泉冥。如省悟﹐棄浮華恩愛﹐處靜修行。細細塵情疏減﹐漸棲心養气﹐隱迹埋名。淡飯粗衣﹐默默保煉靈明。迆而眞人現也﹐向無中﹑金玉成形。大丹熟﹐這一靈眞性﹐永永存存。

○神光燦

贈穆先生

修行門戶﹐敍次通知﹐先須屏子休妻。猛捨塵情﹐寂寞瀟灑相宜。無則街前展手﹐禦寒時﹑紙布爲衣。隨緣過﹐守淸貧柔弱﹐火滅心低。日用擒猿縛馬﹐處無爲淸淨﹐暗契眞師。境滅心忘﹐神凝气結靈芝。得得逍遙自在﹐任詩詞﹑勸誘愚迷。功行滿﹐指蓬瀛路穩﹐跨朵雲歸。

○神光燦

贈趙先生

趙仙入道﹐猛烈投玄﹐割除頓悟浮華。對境修持﹐不若火長蓮花。予今誠言少付﹐遇戈矛﹑寬納教他。若有病﹐便庵中如死﹐也莫還家。常效如斯堅志﹐管聖賢暗裏﹐照鑑無差。火滅煙消﹐靈腑自吐黃芽。無私性停命住﹐意心淸﹑玉結丹砂。功行滿﹐赴蓬萊鶴引﹐彩仗雲霞。

○神光燦

贈張九郎

天堂地府﹐善惡由心﹐死生迷悟爭先。悟捨家緣﹐忘心展手街前。淡素淸貧柔弱﹐任雲水﹑遊歷飄然。持堅志﹐守天長地久﹐永永綿綿。舊孽如將消盡﹐定聖賢玄妙﹐暗裏相傳。意淨心淸﹐自是寶結丹田。若有分毫故犯﹐返招殃﹑罪孽難言。如了了﹐赴蓬萊三島﹐做个神仙。

○神光燦

寄長安馮師兄

勸人行善﹐自做修行﹐兩般於道相宜。須避俗中鄕土﹐且要相違。妙藥沈屙救護﹐更不擇﹑貴賤髙低。自然理﹐效隴西師父﹐戒行行持。修煉須憑猛志﹐似大川山嶽﹐安穩無移。處行周圓﹐他日得處無爲。雲水逍遙自在﹐气神和﹑功行雙齊。大丹熟﹐指蓬瀛穩路﹐攜朵雲歸。

○神光燦

寄長生劉師兄

處端稽首﹐上覆劉仙﹐一別倏忽三年。每遇臨風對月﹐思渴髙賢。忽爾遽承教字﹐方就審﹑法候安然。弟且喜﹐無勞齒錄﹐存念綿綿。自愧塵緣未斷﹐在磁洛兩郡﹐且恁隨緣。不果來期﹐希恕老拙無愆。首春卽當拜覲﹐履髙秋﹑頤素不宣。處端望﹐師兄通妙幾前。

○滿庭芳

欺味成家﹐慳貪積富﹐靜言獨坐思量。養他數口﹐罪孽自家當。催促光陰似箭﹐才靑鬢﹑容攺衰蒼。百年裏﹐誰人盡數﹐兀兀謾羅張。身彊。聞早悟﹐知愆悔過﹐速攺行藏。向閒中細細﹐增福消殃。更有髙明大志﹐拋韁鎖﹑物外飄揚。修行好﹐遊山玩水﹐日用爇心香。

○滿庭芳

煙斂云收﹐蟾孤秋靜﹐湛然獨顯希夷。常從坦蕩﹐默默飲刀圭。寶鼎祥煙攢聚﹐气神會﹑結就靈芝。閒遊好﹐飄飄雲水﹐物外訪相知。隨時。緣分過﹐饑來覓飯﹐逐處投棲。任忙忙烏免﹐物換星移。且恁塵中閒散﹐功成後﹑別有師期。將歸去﹐一輪明月﹐獨步赴瑤池。

○滿庭芳

咄這憨牛﹐頑狂性劣﹐侵禾逐稼傷蹂。鼻繩牢把﹐緊緊刀須收。舊習無明常亂﹐加鞭打﹑始悟回頭。忘思處﹐孤峯困臥﹐默默萬緣休。漸犫。前步穩﹐芒兒閒散﹐心意何畱。趨雲山自在﹐眞東歌謳。蓑笠閒堆古岸﹐短笛弄﹑新韻悠悠。黃昏後﹐人牛歸去﹐惟見月當秋。

○滿庭芳

莫覓東西﹐休搜南北﹐玄眞只在身中。萬緣齊斷﹐神气始和衝。只要君心慷慨﹐慧刀舉﹑劈破昏蒙。還知否﹐般般撒手﹐性命可圓容。眞空。離色相﹐閒閒閒裏﹐慢慢休憁。恁婪耽布素﹐物外飄蓬。饑則巡門覓飯﹐飽來後﹑明月淸風。逍遙處﹐哩淩囉淩﹐落魄恁西東。

○滿庭芳

贈濬州王三校尉

蛾戀燈光﹐蜂貪花蜜﹐問君終久如何。欲成修煉﹐須出黑風波。慧劍攀緣割斷﹐離鄕土﹑趨卻娘哥。煙霞客﹐水去步穩﹐隨分養天和。消磨。除舊孽﹐婪耽布素﹐信任磨拖。興詩詞吟詠﹐舌誕唇歌。古往今來達士﹐自家與﹑無少無多。神仙話﹐休論蓬島﹐似是上髙坡。

○滿庭芳

贈福昌縣趙殿試

儒業尊髙﹐文章顯貴﹐算來世路榮奢。苦心勞志﹐求望步雲霞。假使登科攀桂﹐黃粱夢﹑空悟咨嗟。無常到﹐相如老杜﹐著甚理逃趖。浮華。須勘破﹐塵緣擺脫﹐物外生涯。趣閒閒雲水﹐保煉根芽。得得心淸意淨﹐三光秀﹑凝結丹砂。功成也﹐三淸舉過﹐超上大羅家。

○水龍吟

欲修無上菩提﹐便合下手須頭叚。莫令帶水﹐拖泥土粘﹐﹡些兒縈絆。生死明來﹐也全無在﹐自家決斷。把凡胎濁骨﹐煙霞路上﹐輕輕漸﹐都抽換。步步淸涼彼岸。趣閒閒﹑忘機休算。煙消火滅﹐冰凝玉結﹐長生侶伴。自得眞空﹐妙玄因作﹐無人我觀。待丹成九轉﹐重陽再會﹐遊蓬萊館。

○水龍吟

本初一點來時﹐幸然體態淳和好。迆生增愛﹐緣塵蒙昧﹐無窮眞寶。个个人迷﹐到如斯盡﹐逐情生老。把仙胎容易﹐浮沈苦海﹐隨波浪﹐成虛耗。速悟輪回返照。把塵心﹑須當顚倒。煙消火滅﹐冰凝玉結﹐長生芝艸。默默志論﹐討常堅守﹐自家鑪竈。向三千功裏﹐殷勤鍛煉﹐定將來了。

○水龍吟

世傳海有三山﹐內藏羽化仙芝艸。秦皇信此﹐使令徐福﹐東遊蓬島。雲水風濤浩浩。男女舟中成老。望仙源縹緲。煙波杳杳。肝腸斷﹐何時到。堪嗟人迷顚倒。謾區區﹑空生煩惱。不知自起﹐妄塵遮礙﹐先天眞寶。頓悟家緣﹐掉守淸淨﹐無爲功了。得心淸意靜﹐性圓丹結﹐餌仙芝艸。

○水龍吟

瑞云捧出三峯﹐上眞下化宸遊地。祥雲深鎖﹐瓊樓寶殿﹐琳宮幽邃。萬頃嵐光裏。依稀降﹑玉泉蓮水。望仙人掌上﹐彎彎初月﹐常晶瑩﹐無瑕翳。碧嶂層層蒼翠。亂峯巓﹑猿叫鶴唳。我來感嘆﹐塵中韁絆﹐恩情名利。滚滚甘隨﹐逝波流轉﹐幾人攀躋。現停停雲漢﹐安然不動﹐作陰陽髓。

○如夢令

鏡藥收來守拙。不遇知音難說。古鑑要予磨﹐點處便交光徹。歡悅。歡悅。衮出一輪明月。

○如夢令

竹笠竹冠竹碗。與我日常爲伴。坐臥去來空﹐便是淸涼彼岸。風漢。風漢。日月輪催不管。

○如夢令

只把靈臺頻掃。惜取自家眞寶。火里長蓮花﹐便是修行玄奧。顚倒。顚倒。境滅心忘了了。

○如夢令

一片靈空爲伴。因把欲情割斷。日上煉虛無﹐常住神堂古觀。風漢。風漢。此外別無手段。

○如夢令

隨分養營皮袋。坐臥去來明快。境上樂閒遊﹐些子無生掛礙。忍耐。忍耐。占得逍遙自在。

○如夢令

物外遨遊落魄。步步淸涼云腳。閒裏弄虛空﹐別有蓬萊期約。這著。這著。細細人情除削。

○如夢令

大道無名無說。休恁謾生分別。火滅與煙消﹐便是良辰佳節。宜拙。宜拙。認取春花秋月。

○如夢令

大道根元歸素。絕盡人情思慮。火滅與煙消﹐認取元陽收固。此做。此做。便是長生捷路。

○如夢令

因遇重陽師父。引入全眞門戶。慧火煉靈空。不敢胡行一步。一步。一步。一步近如一步。

○如夢令

淸淨無爲做徹。髙下休生分別。滅盡我人心﹐自有眞師提挈。提挈。提挈。云綻家家明月。

○如夢令

日用滌除塵垢。擒縛馬猿不走。展手向街前﹐守一不生貪構。貪構。貪構。怎得功成行就。

○如夢令

不染俗情非是。不慢下貧趨貴。不敢受人欽﹐自在逍遙雲水。雲水。雲水。守一無爲徹底。

○如夢令

休訝弟兄不喘。只要人情疏遠。不敢受人欽﹐不喜輕肥杯臠。舒展。舒展。鍛煉丹砂九轉。

○如夢令

落魄無拘野叟。自在逍遙閒走。他日返家山﹐重會云朋霞友。知友。知友。共飲蟠桃仙酒。

○如夢令

日用靈光內鎖。保護眞心不破。金玉得凝澄﹐生死無由近我。功果。功果。歸去獨攜雲朵。

○如夢令

寄濬州道友王四郎

傳語浚州道友。休戀隨情花柳。最好逐譚風﹐保護形軀不朽。不朽。不朽。共飲長生仙酒。

○如夢令

贈王三校尉宅三姑姑

欲做俗中修煉。先滅我人分辯。柔弱守淸貧﹐堅志始終無變。眞善。眞善。損己利他方便。

○如夢令

贈修武賈信實

入道先生姓賈。日用持心低下。要見本來眞﹐閒裏擒猿捉馬。擒耍。擒耍。須效譚風害瘂。

○如夢令

贈張李二公道友

堪嘆浮生不久。盡迷气財色酒。如悟捨塵緣﹐共結云朋霞友。知友。知友。保護身軀不朽。

○如夢令

贈閿鄕縣酒賈

深愛賈公吉善。水雲遊歷玄便。他日處無爲﹐得得虎龍交戰。交戰。交戰。丹結永除千變。

○如夢令

述懷

一點靈光不昧。出入往來無礙。處處現圓明﹐物物頭頭應解。寧耐。寧耐。萬禍不能侵害。

○西江月

役我盡因心意﹐滌除般若玄機。不勞南北與東西。方寸些兒便是。寶鑑塵埃蒙昧﹐須從磨煉輝輝。光明一點照無爲。直入蓬萊幽邃。

○西江月

學道休於外覓﹐靈苗出自心田。鐵牛耕透見根元。全在殷勤鍛煉。認證元初面目﹐端身勿使邪偏。六鈞弓硬拽來圓。箭箭紅心有驗。

○西江月

頓悟輪回入道﹐時中鍛煉綿綿。存存損損恁專專。要免將來流轉。火滅蓮開五葉﹐煙消玉結三田。欲超無上離人天。了取空虛古殿。

○西江月

欲入全眞門戶﹐行住坐臥寂寥。存心乞化度中朝。塵事般般屏了。莫論黃芽白雪﹐休搜龍虎嬰嬌。色財無掛火煙消。便是蓬萊三島。

○西江月

堪嘆光陰迅速﹐日生思慮憂愁。憨憨甘作逝波流。迷戀气財色酒。日月暗催人老﹐利名不使心休。爭如放下觀山頭。明月家家盡有。

○西江月

寒後添些紙布﹐饑來展手巡街。殘羹冷飯且充齋。柔弱淸貧遠害。萬禍皆因心起﹐無心無禍無災。自從心定守眞胎。雲水逍遙自在。

○西江月

寒後添些紙布﹐饑來乞覓殘餘。野情喜不擇粗疏。且要遮形楂肚。自嘆愚蒙過甚﹐徒勞設藥防拘。從今放下樂淸虛﹐做个憨憨暮故。

○西江月

作伴修行未是﹐飄飄物外行持。孤云野鶴任東西。何有些兒礙滯。淡飯尋他兩頓﹐淸淸淨淨無爲。寂寥瀟灑最相宜。別有一般滋味。

○行香子

得得無修。無惑無求。放心閒﹑無喜無憂。逍遙自在﹐雲水閒遊。趣空中玄﹐玄中妙﹐妙中幽。落魄婪耽﹐垢面蓬頭。恣陶陶﹑眞樂歌謳。隨緣一飽﹐眞个風流。這般來無﹐無來由﹐有來由。

○行香子

朝也防心。暮也防心。恐心生﹑熟景來侵。多能術藝﹐書畫棋琴。更不生貪﹐不著愛﹐步瑤岑。善也由心。惡也由心。善心閒﹑惡意狂尋。心生虛度﹐日月光陰。便如雲行﹐如水去﹐訪知音。

○雲霧斂

匿光輝﹐認愚鹵。兀兀騰騰﹐閒裏尋閒步。垢面蓬頭衣襤褸。乞食忘慚﹐方稱煙霞侶。絕驕矜﹐趣眞素。不受人欽﹐不擇貧卑處。認正丹陽師父語。了了惺惺﹐功滿歸蓬路。

○雲霧斂

做修持﹐休輕侮。認取雲中﹐細細淸淸雨。淨淨泠泠靈芽吐。心外尋求﹐謾了虛辛苦。坐與行﹐臥與住。閒裏閒搜﹐閒暇逍遙做。結就金花開玉戶。一道光明﹐直射無爲路。

○雲霧斂

告行人﹐聽少訴。著假求眞﹐也好回頭顧。勘驗行藏休慕故。不合虛無﹐怎得蓬瀛住。認元初﹐歸瑩素。勤拭靈臺﹐勿使塵埃污。心上貪嗔癡盡去。暗裏功成﹐有个眞師度。

○臨江仙

得得全眞眞妙理﹐無爲無作無修。自然淸淨行功周。祥雲圍絳闕﹐瑞气繞瓊樓。心似閒雲無掛礙﹐身同古渡橫舟。眞空空界可相酬。白牛眠露地﹐明月照山頭。

○臨江仙

虛幻浮花休苦戀﹐南辰北斗頻移。暗更綠鬢盡成絲。百年渾似夢﹐七十古來稀。奉勸人人須省悟﹐輪回限到誰知。修行宜早不宜遲。從前冤孽罪﹐要免速修持。

○臨江仙

稽首吾門諸道友﹐降心向外休尋。等閒容易費光陰。修行何是苦﹐不了我人心。滅取無明三孽火﹐勿令境上相侵。本來一點沒升沈。眞閒如得得﹐步步上髙岑。

○連理枝

浮世愚疾輩。一向貪名利。愛海恩山﹐構系鎭迷﹐酒色財气。算榮華富貴電中光﹐好回心攺悔。早早尋出離。默默搜玄祕。寂淡貧閒﹐隨緣度日﹐道人活計。守無爲淸淨行功周﹐赴瑤池宴會。

○無調名

贈京兆府安王解元

太原公疾苦﹐聽予告切。聖賢待把伊提挈。好休歇。算人生七十﹐古來云少﹐看看到也﹐做个放下決烈。割攀拽。趣閒閒﹐歸瑩素﹐安恬養拙。認靈源﹑煉磨明徹。從前孽。向三千功裏﹐徐徐消滅。靑山綠水﹐五人共賞風月。

○采桑子

贈獲嘉王法師﹝原無調名玆據律補﹞

譚風偏喜王三父﹐夙世良緣。休更推延。妻惡兒嫌出世鄽。修行外用無爲作﹐囚馬擒猿。不返家園。定做逍遙物外仙。

○驀山溪

修行鍛煉﹐休覓嬰和奼。認取本元初﹐起塵埃﹑須除莫惹。常生正覺﹐宜向觸來看﹐絕人情﹐去浮囂﹐俗事般般捨。長行坦蕩﹐閒裏調和假。空裏做眞修﹐恁淸淸﹑泠泠脫灑。日中靜損﹐眞正合虛無﹐樂逍遙﹐趣閒閒﹐步步無生也。

○驀山溪

鄽中碌碌﹐虛幻名和利。休恁苦勞心﹐鎭區區﹑傷神損气。回頭是老﹐悟卽便抽身﹐拚榮華﹐絕財色﹐樂道超浮世。恩情愛戀﹐鼎內如魚戲。休論早修持﹐甚一日﹑推他一日。風人低勸﹐微語破迷癡。早下手﹐速爲之﹐做个前程計。

○靑玉案

喝馬

師眞引入修行路。默默無言句。慢慢持修歸眞素。般般返照盡成空﹐馬兒悟。證內外無塵慮。眞淸眞淨投眞處。細細搜尋妙玄趣。勘破浮華淸虛做。降魔劍斷孽緣休﹐馬兒度。步步入長生戶。

○阮郎歸

詠茶

陰陽初會一聲雷。靈芽吐細微。玉人制造得玄機。烹時雪浪飛。明道眼﹐醒昏迷。苦中甘最奇。些兒眞味你還知。煙霞獨步歸。

○阮郎歸

閒閒雲水任東西。靈空一片隨。昏昏默默往來飛。前程事已知。眞大道﹐出塵機。般般種種離。重陽許我白牛兒。而今便是誰。

○卜算子

四大因緣做。苦海憑船渡。一棹淸風到岸頭﹐得上無生路。人嘆風貧苦。我步閒閒趣。脫體全空沒一文﹐勝似石崇富。

○卜算子

自入玄門戶。寂淡淸虛做。靜裏披搜四假身﹐勘破塵行路。悟上還重悟。得得眞閒趣。收住身中無價眞﹐豈逐人情去。

○卜算子

風漢閒中做。彼岸神舟渡。萬里晴空無片雲﹐月照曹溪路。割斷冤情苦。默默明玄趣。一任旁人笑我貧﹐肚裏非常富。

水雲集卷中

○沁園春

愛欲無涯﹐有限形軀﹐休苦苦疲。這宿緣分有﹐兒和女是﹐他家衣飯﹐各自相隨。謾使心機﹐空生計較﹐大限臨頭孰替伊。當須悟﹐早抽身物外﹐也是便宜。蹉跎下手猶遲。切莫外﹑周遊覓妙微。但塵心起處﹐皆魔孽認﹐元初本有﹐鍛煉昏迷。眞靜眞慈﹐玄波滌蕩﹐自在逍遙境上持。千朝後﹐現靈臺一點﹐光射無爲。

○沁園春

虛幻浮華﹐百歲光陰﹐嘆一剎那。謾區區碌碌﹐爭名利縱﹐榮華富貴﹐貪得如何。蜃气樓臺﹐虹橋碧落﹐些子時光長久麼。聞彊健﹐出熬熬苦海﹐速上髙波。聰明切勿蹉跎。算世事皆空身莫過。認元初本有﹐無窮寶染﹐塵埃蒙昧﹐慢慢揩摩。保養靈根﹐頻頻澆灌﹐水間金花結玉柯。超生滅﹐這本來一點﹐無少無多。

○沁園春

好沒來由﹐名利區區﹐幾時盡頭。算榮華富貴﹐名髙位顯﹐妻兒艷女﹐肯做持修。冷淡玄門﹐淸虛妙道﹐苦澀難行孰意畱。修行路﹐悟輪回生死﹐有分仙流。除身盡是閒愁。猛割斷冤情去便休。頂靑巾布素﹐隨緣度日﹐逍遙雲水﹐物外遨遊。閒裏尋閒﹐損之又損﹐火滅煙消絕外求。將歸去﹐這酆都路變﹐蓬島瀛洲。

○沁園春

自古愚賢﹐日月輪催﹐盡沈下泉。嘆張陳義斷﹐因名利恣﹐奢華後主﹐破壞家園。楚廟江邊﹐漢陵原畔﹐勢盡還空皆亦然。英雄輩﹐盡遺畱壞冢﹐衰艸綿綿。嗚呼往事堪憐。染虛幻浮華逐逝沿。又爭如省悟﹐塵勞夢趣﹐貧閒歸素﹐保煉丹田。越過輪回﹐超升苦海﹐直上淸涼般若船。逍遙岸﹐會玄明瓊路﹐同訪桃源。

○沁園春

倏忽光陰﹐四大浮空﹐是非久堅。這輪回誰保﹐朝昏徹彼﹐家緣恩愛﹐系絆遷延。一个眞靈﹐千生萬劫﹐苦海浮沈逐孽緣。當須悟﹐在伊家慷慨﹐生死爭先。聰明切聽微言。好放下閒愁搜妙玄。認貧閒寂淡﹐休生惡勘﹐元初一點﹐擺出新鮮。直正無私﹐常行平等﹐坦蕩逍遙任自然。眞功行﹐向閒中慢慢﹐積累成千。

○望海潮

全眞大道﹐無爲淸淨﹐重重障礙堪嗟。每嘆自緣﹐招且不免﹐閒遊雲水他趖。無念謗誹邪。願人人早悟﹐急景浮華。道祖西升﹐去尙猶避過流沙。歸地肺復仙家。會云朋霞友﹐眞樂無涯。虛堂宴賞﹐蟠桃爛熳﹐瑤卮共飲流霞。滿坐戴瓊花。得玄玄結正﹐一粒丹砂。此際功成﹐行滿同泛渡云槎。

○望海潮

堪嗟浮世﹐誰能省悟﹐人人俗景迷遮。顏貌日衰﹐殘由尙苦﹐貪求愛戀嬰娃。欲海浪途賒。被二輪催促﹐易鬢霜華。忽爾無常﹐限到著甚理逃趖。爭如悟速拋家。屏塵緣外絕﹐內固根芽。三千密要﹐陰功八百﹐眞誠煉行無差。雲水步煙霞。認三光眞秀﹐凝結丹砂。異日功成﹐去也牛斗泛靈槎。

○恣逍遙

自慕貧閒﹐來來懶惰。憨憨地﹑並無災禍。殘羹冷飯﹐全無煙火。喫一碗﹑肚暖則个。他是他非﹐於予可可。眼前事﹑近來識破。騰騰兀兀﹐隨緣且過。恣逍遙﹑住行坐臥。

○南柯子

頻剔靈明燭﹐勤磨智慧刀。萬緣一豁絕絲毫。鍛煉無初﹐終始莫辭勞。水底霞光超﹐山頭雪浪拋。虎龍蟠鼎繞周遭。煉就仙丹﹐步步上靑霄。

○南柯子

云去南山靜﹐風來渭水寒。淩波凝結一團團。萬里晴空﹐淸爽此時觀。雄劍鳴開匣﹐人頭落玉盤。一輪明月上欄桿。了了從斯﹐心意始閒安。

○黃鶯兒令

活鬼活鬼﹐日日市鄽﹐爭名競利。爲戀他好女嬌兒﹐把根源輕棄。早早不肯尋出離。大限來何計。想你也沒分升天﹐卻有緣入地。

○菩薩蠻

慧刀揮處人頭落。虹霓萬道衝云腳。滅盡我人心。何勞向外尋。白蓮生火裏。法忍無生死。忍辱兩皆空。龜毛兔角同。

○瑞鷓鴣

修行休覓虎龍兒。只要靈明識本機。昏則彌陀成外盜﹐悟來煩惱是菩提。常搜己過心明顯﹐惟見他非性轉邊。打破般般休歇去﹐虛堂深處伴牟尼。

○瑞鷓鴣

修行休覓虎龍兒。火滅煙消財色離。內煉气神成九轉﹐外除情欲卻三尸。居常休話他長短﹐處淨宜搜自己非。長使靈根無掛礙﹐自然證果佛菩提。

○瑞鷓鴣

修行頻剔性中燈。照破從來暗裏昏。物物頭頭休染著﹐昏昏默默絕言論。超凡入聖非由我﹐地獄天堂總在君。惟有一條眞正路﹐居常牢閉四城門。

○瑞鷓鴣

人人學道慕鮏羴。嗜酒迷花罪孽纏。心慕鮏羴傷物命﹐意生貪愛損根源。惟論藥術矜能解﹐豈信金科祕妙玄。如悟本空休歇去﹐一齊放下學修仙。

○瑞鷓鴣

修行心煉似寒灰。放下癡貪气色財。人我怎生成道果﹐是非難得產眞胎。無明滅盡朝金闕﹐情欲俱忘拜玉階。修煉直須煙火滅﹐爲心低處有蓬萊。

○瑞鷓鴣

本來眞性是玄機。只有靈明悟得時。火滅煙消成大藥﹐境忘心盡見菩提。虛閒淸淨眞仙路﹐寂寞無爲出世梯。一法不生無掛礙﹐修行惟是這些兒。

○瑞鷓鴣

修行須唱落花蓮。損損閒閒任自然。日上莫談他事短﹐時中頻整自心偏。休離方寸搜丹藥﹐莫外周遊覓妙玄。長使靈臺無一物﹐便成九轉產胎仙。

○瑞鷓鴣

修行非易亦非難。應物慈悲認內閒。意上有塵山處市﹐心中無事市居山。常耕淸淨田三段﹐定守無爲捨一間。地久天長專一志﹐自然結就紫金丹。

○瑞鷓鴣

莫言容易做修持。損損存存恐礙違。兩飯慮頻侵道友﹐一錢外恐損希夷。眾中戒口忘矜俊﹐獨坐防心斷騁馳。十二時中常返照﹐猶疑暗察有無私。

○瑞鷓鴣

贈王公云庵

王公幽隱遠佳餐。保護靈根守內閒。意上有情山處市﹐心中無欲市居山。頤神須要常溫暖﹐煉气功成拒暑寒。專一始終無變異﹐自然凝結寶瑯玕。

○瑞鷓鴣

贈郭公

休心損事養根源。寂淡淸虛守自然。積徳仁風師孔孟﹐僻潛髙潔效顏原。定觀明月三秋夜﹐妙趣玄風九夏天。詩酒琴書誰可並﹐野夫常許似龍眠。

○望蓬萊

眞大道﹐損損做修持。到處受人欽供養﹐得便宜是落便宜。步步入靑泥。爲貧漢﹐寂淡莫相違。外貌常教人見畏﹐內容默默采靈芝。指日赴師期。

○望蓬萊

聽咨告﹐少事要君知。萬事苦求終害己﹐得便宜是落便宜。伶俐不如癡。眞修煉﹐心外莫行特。只據眼前爲見在﹐自然煩惱不相隨。步步入無爲。

○望蓬萊

行大道﹐認取坎和離。一點來時顚倒處﹐兩般消息與搜披。玄妙不難知。休外覓﹐識取自菩提。有相身中成鍛煉﹐無爲路上證牟尼。指日跨云霓。

○望蓬萊

全眞妙﹐無我亦無人。無作無爲絕視聽﹐謙和柔弱沒疏親。寂寞守淸貧。玄玄處﹐得得好良因。一點無生眞自在﹐湛然常寂本來眞。功滿列仙賓。

○望蓬萊

長眞子﹐日計旋尋求。隨分隨緣消舊業﹐閒愁閒悶一時休。明月照山頭。常澄湛﹐無證亦無修。自在不居因果界﹐逍遙穎脫出沈流。功滿到瀛洲。

○滿路花

因師超苦海﹐捨俗探幽玄。頓居歡喜地﹑認貧閒。是非人我﹐豈論與愚賢。步步淸涼路﹐信任遨遊﹐兀誰知恁恬然。也無心﹑遠望神仙。到了分隨緣。堯年丰歲稔﹑謝皇天。水雲活計﹐只覓一文錢。損損閒閒趣﹐寂寞無爲﹐任他歲月綿綿。

○滿路花

重陽佳節至﹐雲水寄天涯。玄朋邀共飲﹑賞黃花。特臨雅會﹐南望翠煙霞。極目嵐光裏﹐隱約依稀﹐瑞云深處仙家。任陶陶﹑暢飲喧嘩﹐觥泛笑擎誇。樽前惟對酒﹑喜何加。浮金瀲灩﹐默默采靈葩。飲罷還重勸﹐不醉無歸﹐月明初上窗紗。

○滿路花

上無三瓦捨﹐下沒一犁田。水雲眞活計﹑且隨緣。街前展手﹐化个有緣前。獨步歸來晚﹐萬里晴空﹐臥聽虎嘯啼猿。趣閒閒﹑眞樂無邊。一泒滚靈泉。鼎中眞火降﹑永凝鉛。虎龍蟠繞﹐眞秀結根源。默默無爲坐﹐獨守孤峯﹐一輪明月流滅。

○搗練子

搗練子﹐具如何。從前罪孽暗消磨。囉哩淩﹐哩淩囉。從初得﹐認波羅。色財勘破撲燈蛾。囉哩淩﹐哩淩囉。

○搗練子

聽分剖﹐這風哥。尋常只恁囉哩囉。囉哩淩﹐哩淩囉。些兒話﹐不須多。交賢會得笑呵呵。囉哩淩﹐哩淩囉。

○搗練子

淸淨法﹐越婆娑。神舟穩駕渡沈波。囉哩淩﹐哩淩囉。早下手﹐出迷河。伊還不悟轉蹉跎。囉哩淩﹐哩淩囉。

○搗練子

浮華事﹐夢南柯。流年電親下輪坡。囉哩淩﹐哩淩囉。早脫離﹐出漩渦。兩輪日月疾如梭。囉哩淩﹐哩淩囉。

○搗練子

風人唱﹐破迷歌。回心與我見彌陀。囉哩淩﹐哩淩囉。十搗練﹐要調和。恩情欲愛是冤魔。囉哩淩﹐哩淩囉。

○漢宮春

甲子天元﹐遇明朝聖代﹐神仙出世。仙師密遣﹐故我水雲東歷。山遙路遠﹐渡難阻﹑豈辭迢遞。惟念念﹐人人未悟﹐虛華戀著家計。輪回最苦省悟﹐照前賢作用﹐如何脫離。塵緣屏絕﹐漸迆可親玄理。功成气結﹐得指日﹑身超仙位。歸去後﹐鸞鶴引赴﹐蓬萊眞會。

○漢宮春

欲入無爲﹐樂閒中閒裏﹐只這些兒。惟論目下﹐未來已往休披。常行坦蕩﹐遠財色﹑人是人非。新來憑﹐怡怡內樂﹐境上無掛毫絲。昏昏默默得也﹐向無中捉住﹐眞个根基。惺惺灑灑﹐無用無作無持。頭頭返照﹐自然理﹑觸處暉暉。誰會得﹐淸風皓月﹐湛湛兩个人知。

○漢宮春

自慕貧閒﹐便摧彊挫銳﹐柔弱和光。塵緣頓捨﹐慧燭朗爇靈房。七門返照﹐用七寶﹑密密鋪妝。擒猿馬﹐邪生智巧﹐鍛煉列另端行。淸淨自然守守﹐守無爲常善﹐一炷心香。平康宴樂﹐玉液酬泛瓊觴。云朋霞友﹐笑喧嘩﹑金玉玎璫。人去後﹐雲收霧斂﹐澄澄月滿虛堂。

○長思仙

朝思仙。暮思仙。思憶眞師四五年。惟愁功未圓。功須圓。行須圓。功行雙全作大仙。攜雲歸洞天。

○長思仙

外奔馳。痛鞭持。習性調和路不迷。淸溪香艸肥。芒兒歸。牛兒隨。明月髙空照古堤。人牛不見時。

○長思仙

金要多。銀要多。奴馬田園苦要多。臨行孽更多。貧如何。富如何。萬事無心只恁何。將來柰我何。

○長思仙

道人心。處無心。自在逍遙淸淨心。閒閒雲水心。利名心。縱貪心。日夜煎熬勞役心。何時休歇心。

○長思仙

修行心。包容心。一怎淸虛冷淡心。閒閒無用心。滅嗔心。去貪心。寂寞淸貧合聖心。無生現本心。

○長思仙

好顏容。似花紅。莫待馨香逐晚風。臨頭始悟空。妙搜窮。脫凡籠。猛烈灰心出世雄。功成三島峯。

○長思仙

遇風仙。接幽詮。雲水飄蓬鎭日閒。靈明現本元。結眞鉛。漑淸泉。須信壺中別有天。逍遙得坦然。

○長思仙

得還無。合虛無。湛湛澄澄有若無。元初無更無。理淸虛。證空虛。一點靈源實若虛。光明徹太虛。

○長思仙

得玄玄。悟三三。火滅煙消風害譚。昏昏保玉男。趣閒閒。認憨憨。一性渾如月正南。澄澄現碧潭。

○憶王孫

神舟穩駕出沈流。明月輝輝命自周。兩个先生暗點頭。有來由。萬劫輪回向此休。

○憶王孫

修行誰會把心降。赤鳳驅將飲碧江。調引嬰嬌笑舞雙。剔銀釭。物物頭頭現曉窗。

○憶王孫

從初得得便風流。降伏龜蛇住定州。千日丹成永永收。好因由。自在逍遙萬事休。

○憶王孫

心中無事气神和。不覺欣欣言語多。劍用道鋼磨更磨。害風哥。割了舌頭趕退魔。

○憶王孫

塵寰財色苦相縈。著愛浮華役此身。好悟靈源一點眞。絕貪嗔。便是逍遙到岸人。

○憶王孫

無無無有有無無。悟得無無便不愚。日月年時損壯粗。見元初。萬道霞光攢寶珠。

○憶王孫

茫茫苦海兩無邊。無限迷魚�黑淵。我擲金鉤釣有緣。綫兒牽。引上神舟采玉蓮。

○減字木蘭花

全眞門戶。靜靜淸淸無作做。非易非難。財色無明盡結丹。眞龍眞虎。境滅心忘知去處。鉛汞相傳。交媾須離種種邊。

○減字木蘭花

逍遙自在。去去來來無掛礙。一片靈空。處處圓明無不通。無分內外。瑩徹周沙含法界。徧照無私。明月髙穹秋夜時。

○減字木蘭花

心顚意耍。難辧身中眞共假。意耍心顚。招得全生罪孽愆。心寧意息。定裏閒閒明慧力。意息心寧。道自歸而神自靈。

○減字木蘭花

遇而不悟。可惜惺惺逐欲去。目下蹉跎。教我如今怎柰何。他時若到。悔晚投玄親妙道。早早回修。免向三塗六道遊。

○減字木蘭花

水雲皮袋。似水如雲長自在。自在閒人。閒裏搜尋物外身。任行任住。色外眞空閒裏做。欲覓眞空。只在南山盡靜中。

○減字木蘭花

塵心起處。隔了逍遙雲水路。不起塵心。色相還空猿馬擒。而今勘破。保守天眞閒裏過。欲識天眞。白玉黃金鑄就身。

○武陵春

贈李道人拆字

日勸君君不省﹐下越貪忙。識常常內轉傷。肯恁思量。養靈根牢固取﹐目好回光。兀騰騰萬事忘。內爇仙香。

○南鄕子

物物不追求。免有人前寵辱憂。世路巧機齊放下﹐休休。順著人情不自由。最好把身囚。落魄隨緣雲水遊。乞食存心消舊孽﹐修修。譬似無常限到頭。

○永遇樂

贈濬州王三校尉

飄逸閒行﹐坦然穩路﹐任雲任水。落魄婪耽﹐蓬頭垢面﹐朝日常如醉。騰騰兀兀﹐遨遊閒散﹐去住並無縈系。覓殘餘﹑塡腸塞肚﹐到處夜來闓睡。人人未悟﹐修持都是﹐自著難爲割離。愛欲無涯﹐煎熬苦海﹐生滅何時已。一蓑笠﹐隨緣且過﹐便是道人活計。你咱自﹑迷情未肯﹐且只恁地。

○踏莎行

雲水閒人﹐婪耽布素。逍遙物外煙霞步。存心乞化度朝昏﹐巡門諾須分付。水定雲閒﹐不隨他去。煙消滅淸涼趣。此遊聖境又空回﹐攜筇獨上長安路。

○踏莎行

屢勸聰明﹐聰明不悟。尋常相付畱詞句。詞中惟是勸回修﹐何曾詞裏依他做。早悟輪回﹐速尋出路。二輪催促朝還暮。今生榮貴是前緣﹐來生果報將何去。

○踏莎行

捨俗修行﹐超塵歸素。安恬寂淡忘思慮。顚狂猿馬鎖空房﹐靈源一點常教住。莫覓金翁﹐休搜龍虎。淸淸閒暇逍遙做。慧風吹散嶺頭云﹐一輪月照曹溪路。

○踏莎行

步步無生﹐緣親禪道。明來暗合通莊老。風仙十載去朝元﹐處端雲路將應早。悟正身中﹐無窮眞寶。因緣漏果何須造。閒閒活計我家風﹐逍遙坦蕩吾門好。

○踏莎行

旣得修眞﹐須搜玄理。心中事事都忘棄。因師妙旨悟元初﹐山頭一點光明起。落魄生涯﹐水雲活計。遨遊坦蕩紅塵裏。諸公休訝這風人﹐尋常只恁哩囉哩。

○踏莎行

戇戇憨憨﹐無言無說。自慚謾設虛分別。從今更不外奔馳﹐其中尢妙偏宜拙。收卷精神﹐藏輝迹滅。空生煩惱齊休歇。只陀圓裏種瓊花﹐芬芳一朵金蓮結。

○踏莎行

才見春花﹐又逢秋月。春花秋月何時徹。勸君速悟勿蹉跎﹐壺中別有佳時節。斷愛超塵﹐當須猛烈。元陽固煉搜玄訣。神珠磨煉莫交昏﹐無來不去超生滅。

○踏莎行

忍辱常餐﹐永除濁酒﹐洗心滌意忘諸有。存存損損了空虛﹐安安穩穩無他走。靜靜淸淸﹐天長地久。春花秋月堅堅守。騰騰兀兀向前行﹐昏昏默默合著口。

○踏莎行

一顆玄珠﹐從來蒙昧。貪嗔癡染難分解。頓修滌蕩不交昏﹐輪回生死都無礙。急急行持﹐休生退怠。綿綿鍛煉須寧耐。了心何處是歸期﹐彩雲鶴引蓬萊會。

○踏莎行

贈興平趙六士

百歲榮華﹐星移光烈。人身難保朝昏徹。恩情眷愛已收空﹐不時大限將分別。早悟輪回﹐驚生慘切。割情捨愛親玄訣。公還猛烈人淸虛﹐風人許你開心月。

○踏莎行

寄京兆徐公

方寸靈田﹐何曾拂掃。塵埃久暗生荒艸。神泉散漫不凝澄﹐如何結得長生寶。雲水尋眞﹐逍遙訪道。離家便是離煩惱。聰明如悟肯休心﹐孤峯共飲蟠桃老。

○踏莎行

贈王三校尉

稽首王公﹐微言少告。殘年霜鬢君今到。攀緣恩愛幾時休﹐閒身彊健灰心好。深理幽微﹐世情顚倒。寂寥瀟灑搜玄奧。水雲同步訪丹陽﹐孤峯共飲蟠桃老。

○踏莎行

贈濬州王四郎

賢兄來到﹐說公深淺。我聞聽﹑忽生嘆羨。一母三枝背長情﹐安忍心變。悔前非﹑攺行方便。聰明首會﹐速來見面。與仁兄﹑和顏歡宴。稍有違情定風子﹐決成宛轉。水去﹑更無廝見。

○浣溪沙

辭賈公

雲水飄飄物外遊。垂綸獨釣大神舟。遇迷苦海不吞鉤。卻返碧波歸去後﹐家山重會馬丘劉。玉壺金液宴仙儔。

水雲集卷下此下原附劉處玄滿庭芳一首﹐刪歸劉作。

○太常引

非僧非俗亦非仙。茅屋兩三椽。白石與淸泉。更誰問﹑桃源洞天。一鑪寶篆﹐一甌春雪﹐澆灌淨三田。閒想谷神篇。不覺松枝月圓。

鳴鶴餘音卷之四

○南鄕子

原誤作行香子

交泰一聲雷。迸出靈光萬道輝。尢遇迅雷重脫殼﹐幽微。射出金光透頂飛。一性赴瑤池﹐得與丹陽相從隨。顯現長眞眞妙理﹐無爲。出湧陽神獨自歸。

見金蓮正宗仙源像傳傳云﹐大定二十五年乙巳﹐譚處端令門人預營葬事﹐遂書此詞而逝。

【湯彌昌﹕詞作2首】

○虞美人

題錢徳鈞水村圖

翰林妙寫溪村趣。茅屋知何處。溪翁想象住溪灣。一笑如今﹐家在畫圖間。西風門掩蘆花漵。聊與漁家伍。人間不信有張翰。剪取吳淞﹐空向卷中看。

延祐丁巳中秋日﹐徳鈞攜此卷﹐俾賦小詞﹐爲賦虞美人一闋。

○祝英臺近

題錢徳鈞水村圖

染秋云﹐圖澤國﹐野趣入遊戲。能事何須﹐五日畫一水。重重楊柳陂塘﹐茅茨村落﹐鱸鄕外﹑西風漁計。晚煙霽。有客乘扁舟﹐延緣度疏葦。欲訪幽居﹐宛在碧溪尾。浩然目送飛鴻﹐醉歌欸乃﹐溪光裏﹑亂山橫翠。

以上二首見珊瑚木難卷二

【唐桂芳﹕詞作2首】

○水調歌頭

遊武夷和羅慶

武夷最佳處﹐晴气碧於藍。遠瞻崖壑溪曲﹐六六與三三。莫問塵生滄海﹐休嘆鶴歸華表﹐好景且容探。鐵笛破龍睡﹐黑雨滿深潭。笑神仙﹐畱蛻骨﹐閱空巖。幾人蹭蹬不遇﹐太史滯周南。最好擅場老子﹐筆底文章如許﹐何必事淸談。暫憩桃花下﹐白馬稅飛驂。

武夷山誌卷十五

○南鄕子

送李仲先還集慶

社雨燕交飛。不解行人有別離。明月鳳凰臺上酒﹐堪思。天闊云昏海樹低。風正一帆遲。簾捲芙蓉江上移。去去霜臺消息近﹐誰知。滿眼江山太白詩。

詞綜卷三十六

【陶宗儀﹕詞作6首】

○南浦

會波村﹐在松江城北三十里。其西九山離立﹐若幽人冠帶拱揖狀。一水兼九山南過村外﹐以入於海。而溝塍畎澮﹐隱翳竹樹間。春時桃花盛開﹐雞犬之聲相聞﹐殊有武陵風槪﹐隱者停雲子居焉。一舟曰水光山色﹐時放乎中流﹐或投竿﹐或彈琴﹐或呼酒獨酌﹐或哦詠陶謝韋柳詩﹐殆將與功名相忘﹐嘗坐余舟中作茗供﹐襟抱淸曠﹐不覺度成此曲。主人卽譜入中呂調﹐命洞簫吹之﹐與童子棹歌相答﹐極鷗波縹緲之思云

如此好溪山﹐羨云屏九疊﹐波影涵素。暖翠隔紅塵﹐空明裏﹐著我扁舟容與。髙歌鼓枻﹐鷗邊長是尋盟去。頭白江南﹐看不了﹐何況幾番風雨。畫圖依約天開﹐蕩淸暉﹐別有越中眞趣。孤嘯拓蓬窗﹑幽情遠﹐都在酒瓢茶具。水葓搖﹐晚月明﹐一笛潮生浦。欲問漁郎無恙否。四首武陵何許。

○一萼紅

賦紅梅﹐次郭南湖韻

水雲鄕。又南枝逗暖﹐綽約漢宮妝。春艷濃分﹐朱鉛淺試﹐翠袖獨倚修篁。想應道東風料峭﹐翦霞彩﹐零亂補綃裳。勾漏尊眞﹐丹丘授訣﹐傲睨冰霜。畢竟孤標還在﹐縱夭桃繁杏﹐難侶寒香。瑪瑙坡頭﹐珊瑚樹底﹐江南別是春光。且莫倚﹑髙樓玉管﹐怕輕盈飛處誤劉郎。依舊小窗疏影﹐澹月昏黃。

○露華

賦碧桃﹐用南湖韻

武陵夜寂。記露影璇空﹐一笑曾識。素臉暈鉛﹐巧把黛螺輕冪。莫是歌渡煙江﹐浣卻舊家顏色。還又訝﹐深宮紺袖﹐唾花猶濕。問他阿母消息。甚落莫梨云﹐靑鳥難覓。不比錦紅輕薄﹐容易狼籍。嫩綠護出溪頭﹐誰顧采香仙客。春晚也﹐頻溫玉笙是得。

○念奴嬌

九日有感﹐次友人韻

黃花白髮﹐又匆匆佳節﹐感今懷昔。雨覆雲翻無限態﹐故國寒煙榛棘。杜老飄零﹐沈郎瘦損﹐此意天應識。劃然長嘯﹐不知身是孤客。呼酒漫祓淸愁﹐玉奴頻勸﹐兩臉添春色。眼底平生空四海﹐倦拂紅塵風幘。戲馬臺荒﹐龍山人老﹐往事休追惜。山林無恙﹐也須容我髙屐。

○木蘭花慢

次胡筆峯遷居韻

占中山一﹡﹐云晻靄﹐水縈紆。便小理蔬畦﹐深鋤菊圃﹐細甃花衢。平生幾番卜隱﹐到而今﹑方稱列仙臞。問字溪翁載酒﹐執經弟子將軍。猗歟。心迹混樵漁。安用絕交書。向石上圍棋﹐松陰搗藥﹐樂意偏殊。當年輞川圖畫﹐有林泉﹑如此更何如。旋買良田種秫﹐只知吾愛吾廬。

○月下笛

賦落梅

東閣詩慳﹐西湖夢殘﹐好音難托。香消玉削。早孤標頓非昨。阿誰底事頻橫笛﹐不道是﹑江南搖落。向空階閒砌﹐天寒日暮﹐病鶴輕啄。情薄。東風惡。試快覓飛瓊﹐共翔寥廓。冰魂漠漠﹐謾憐金穀離索。有時巧綴雙蛾綠﹐天做就﹑宮妝綽約。待一點脆圓成﹐須信和羹問卻。

以上景印元人十種詩本南村詩集

【滕賓﹕詞作10首】

○點絳唇

墨本水仙

縞袂啼香﹐爲誰一滴春心碎。淡黃深翠。不似當時態。東洛緇塵﹐依舊交情耐。空憔悴。玉人何在。細雨疏煙外。

讀畫齋叢書本元艸堂詩餘卷上

○最髙樓

呈管竹樓左丞

梅花月﹐吹老角聲寒。劍气拂云端。臺星才入朝天闕﹐將星旋出破煙蠻。半年來﹐勛業事﹐笑談間。誰更說元龍樓下臥。誰更說元規樓上坐。終不似﹑竹樓寬。有時呼酒摘星斗﹐有時提筆撼江山。問何如﹐容此客﹐倚欄幹。

讀畫齋叢書本元艸堂詩餘卷上

○洞仙歌

送張宗師捧香

醉騎黃鵠﹐飛下紅雲島。鐵笛吹寒洞天曉。被人間識破﹐惹起虛名﹐驚宇宙﹐一笑天髙月小。仙槎人去後﹐殿上班頭﹐除卻洪崖總年少。看天香袖裏﹐散作東風﹐吹不斷﹑海北天南都到。試容我﹑從遊五陵間﹐便吹入蒼寒﹐一蓑煙釣。

讀畫齋叢書本元艸堂詩餘卷上

○玉漏遲

七夕行臺諸公見餞

問誰爭乞巧。誰知巧處成煩惱。天上佳期﹐底事別多歡少。雨夢雲情半餉﹐又早被西風吹曉。愁未了。星橋隔斷﹐銀河深杳。可笑兒女浮名﹐似瓜果登盤﹐情絲縈繞。百拙無能﹐贏得自家華皓。我笑姮娥解事﹐但歲歲孤眠空老。歸去好。江上綠波煙艸。

讀畫齋叢書本元艸堂詩餘卷上

○歸朝歡

畫角西風轟萬鼓。猶憶元戎談笑處。鐵衣露重劍光寒﹐海波飛立魚龍舞。匆匆畱不住。萬里玉關如掌路。空悵望﹐夕陽暮靄﹐人立渡傍渡。木落山空人掩戶。得似舊時春色否。雁聲叫徹楚天低﹐玉驄嘶入煙雲去。無人憑說與。梅花淚老愁如雨。猶記得﹐顚崖如此﹐細向席前語。

讀畫齋叢書本元艸堂詩餘卷上

○鵲橋仙

斜陽一抹﹐靑山數點。萬里澄江如練。東風吹落櫓聲遙﹐又喚起﹑寒云一片。殘鴉古渡﹐荒雞村店。漸覺樓頭人遠。桃花流水小橋東﹐是那个﹑柴門半掩。

讀畫齋叢書本元艸堂詩餘卷上

○齊天樂

題樟鎭華光閣﹐與宋梅洞﹑周秋陽﹑劉尙友﹑蕭髙峯別﹐以重與細論文分韻﹐得與字﹝原題作前題分韻得與字﹐玆從劉輯滕賓涵虛詞攺﹞

片帆呼渡西山曲﹐匆匆載將春去。路人蒼寒﹐浪翻紅暖﹐一枕欹眠煙雨。酒朋詩侶。盡醉舞狂歌﹐气吞吳楚。一樣風流﹐依然猶是晉風度。人生如此奇遇。問老天何意﹐五星來聚。句落瑤毫﹐香霏寶唾﹐驚倒世間兒女。渭川雲樹。悵後夜相思﹐月明何處。怕有新詩﹐雁來頻寄與。

元艸堂詩餘卷中

○瑞鷓鴣

贈歌童阿珍

分桃斷袖絕嫌猜。翠被紅裩興不乖。洛浦乍陽新燕爾﹐巫山行雨左風懷。手攜襄野便娟合﹐背抱齊宮婉孌懷。玉樹庭前千載曲﹐隔江唱罷月籠階。

詞品五

○百字令

贈宋六嫂

柳顰花困﹐把人間恩怨﹐尊前傾盡。何處飛來雙比翼﹐直是同聲相應。寒玉嘶風﹐香雲捲雪﹑一串驪珠引。元郎去後﹐有誰著意題品。誰料濁羽淸商﹐繁弦急管﹐猶自餘風韻。莫是紫鸞天山曲﹐兩兩玉童肩並。白髮梨園﹐靑衫老傳﹐試與畱連聽。可人何處﹐滿庭霜月淸冷。

詞品五

○奪錦標

送李景山西使

老气盤空﹐才名照世﹐萬里秋風行色。人物中朝第一﹐司馬題橋﹐班生投筆。記承流宣化﹐早威聲﹐先馳殊域。看吟鞭﹑笑指關河﹐歷歷當年曾識。自古人心忠義﹐白水朝宗﹐眾星拱極。銅柱無端隔斷﹐兩戒平分﹐天南地北。念瞻依丹闕﹐捧紅雲﹑金泥調屑。到明年歸對西山﹐細說安邊妙策。

此首見劉輯滕賓涵虛詞﹐不知據何本。周泳先輯滕賓玉霄集無此首。檢花艸粹編卷十有此首﹐但作者注應滕賓。﹝疑當作滕應賓﹞題無西使二字﹐才名誤作牙名﹐照世脫世字﹐秋風作西風﹐中朝作朝中﹐班生作班超﹐歷歷脫一歷字﹐朝宗作朝東﹐兩戒平分四字全脫﹐地北作天北﹐瞻依無依字﹐調屑作香屑﹐妙策無妙字。

【同恕﹕詞作3首】

○鵲橋仙

韋國器約賞梨花

鶯鶯燕燕﹐蜂蜂蝶蝶。酒債幾時還徹。韋郎又約醉梨花﹐對一樹﹑玲瓏香雪。盈盈脈脈﹐翻翻折折。小雨朝來乍歇。一年最是好光陰﹐算只有﹑淸明三月。

○鵲橋仙

香飛玉屑﹐光凝粉蝶。不比精神瑩徹。春風一樹倚東欄﹐還稱道﹑仙肌勝雪。憑誰與說﹐容吾撿折。老去情緣未歇。﹡船一棹百分空﹐直喫到﹑花梢有月。

○臨江仙

壽竇長卿

我友西溪上老耽﹐�書未省華顚。春工醖釀一家天。花欄紅日染﹐柳岸綠風牽。有子有孫蘭映玉﹐可人不墜靑氈。吟詩酌酒過年年。幅巾藜杖子﹐眞个隱神仙。

以上四庫珍本榘庵集卷十五

【完顏從郁﹕詞作1首】

○西江月

題邯鄲王化呂仙翁祠堂

壁斷何人舊字﹐鑪寒隔歲殘香。洞天人去海茫茫。玩世仙翁已往。西日長安道遠﹐春風趙國臺荒。行人誰不悟黃梁。依舊紅塵地陌上。

中州樂府案此首金繩武本花艸粹編誤作儲泳

【完顏璟﹕詞作2首】

○蝶戀花

聚骨扇

幾股湘江龍骨瘦。巧樣翻騰﹐疊作湘波皺。金縷小鈿花艸門。翠條更結同心扣。金殿珠簾間永畫。一握淸風﹐暫喜懷中透。忽聽傳宣須急奏。輕輕褪入香羅袖。

○生查子

軟金杯

風流紫府郎﹐痛飲烏紗岸。柔軟九回腸﹐冷怯玻璃碗。纖纖白玉蔥﹐分破黃金彈。借得洞庭春﹐飛上桃花面。

以上二首見歸潛誌卷一

【完顏亮﹕詞作4首】

○昭君怨

雪

昨日樵村漁浦。今日瓊川銀渚。山色捲簾看。老峯巒。錦帳美人貪睡。不覺天孫剪水。驚問是楊花。是蘆花。

案此首詞品卷三誤作韓駒詞

○鵲橋仙

待月

停杯不舉﹐停歌不發﹐等候銀蟾出海。不知何處片雲來﹐做許大﹑通天障礙。虯髯撚斷﹐星眸睜裂﹐惟恨劍鋒不快。一揮截斷紫雲腰﹐仔細看﹑嫦娥體態。

○喜遷鶯

賜大將軍韓夷耶

旌麾初舉。正駃騠力健﹐嘶風江渚。射虎將軍﹐落雕都尉﹐繡帽錦袍翹楚。怒磔戟髯﹐爭奮捲地﹐一聲鼙鼓。笑談頃﹐指長江齊楚﹐六師飛渡。此去。無自墮﹐金印如斗﹐獨在功名取。斷鎖機謀﹐垂鞭方略﹐人事本無今古。試展臥龍韜韞﹐果見成功旦莫。問江左﹐想云霓望切﹐玄黃迎路。

以上三首見﹡史卷八

○念奴嬌

天丁震怒﹐掀翻銀海﹐散亂珠箔。六出奇花飛滚滚﹐平塡了﹑山中丘壑。皓虎顚狂﹐素麟猖獗﹐掣斷眞珠索。玉龍酣戰﹐鱗甲滿天飄落。誰念萬里關山﹐徵夫僵立﹐縞帶占旗腳。色映戈矛﹐光搖劍戟﹐殺气橫戎幕。貔虎豪雄﹐偏裨眞勇﹐非與談兵略。須拚一醉﹐看取碧空寥廓。

花艸粹編卷十引水滸傳

【完顏璹﹕詞作9首】

○朝中措

襄陽古道灞陵橋。詩興與秋髙。千古風流人物﹐一時多少雄豪。霜淸玉塞﹐雲飛隴首﹐風落江臯。夢到鳳凰臺上﹐山圍故國周遭。

○春艸碧

幾番風雨西城陌。不見海棠紅﹑梨花白。底事勝賞匆匆﹐正自天付酒腸窄。更笑老東君﹑人間客。賴有玉管新翻﹐羅襟醉墨。望中倚闌人﹐如曾識。舊夢回首何堪﹐故苑春光又陳迹。落盡後庭花﹐春艸碧。

○靑玉案

凍雲封卻駝岡路。有誰訪﹑溪梅去。夢裏疏香風似度。覺來惟見﹐一窗涼月﹐瘦影無尋處。明朝畫筆江天暮。定向漁蓑得奇句。試問簾前深幾許。兒童笑道﹐黃昏時候﹐猶是簾纖雨。

○秦樓月

寒仍暑。春來秋去無今古。無今古。梁臺風月﹐汴堤煙雨。水涵天影秋如許。夕陽低處徵帆舉。徵帆舉。一行驚雁﹐數聲柔櫓。

○沁園春

壯歲耽書﹐黃卷靑燈﹐畱連寸陰。到中年贏得﹐淸貧更甚﹐蒼顏明鏡﹐白髮輕簪。衲被蒙頭﹐艸鞋著腳﹐風雨瀟瀟秋意深。淒涼否﹐瓶中匱粟﹐指下忘琴。一篇梁父髙吟。看谷變陵遷古又今。便離騷經了﹐靈光賦就﹐行歌白雪﹐愈少知音。試問先生﹐如何卽是﹐布袖長垂不上襟。掀髯笑﹐一杯有味﹐萬事無心。

○西江月

一百八般佛事﹐二十四考中書。山林城市等區區。著甚由來自苦。過寺談些般若﹐逢花倒个葫蘆。少時伶俐老來遇。萬事安於所遇。

○臨江仙

倦客更遭塵事冗﹐故尋閒地婆娑。一尊芳酒一聲歌。盧郎心未老﹐潘令鬢行皤。醉向繁臺臺上問﹐滿川細柳新荷。薰風樓閣夕陽多。倚闌凝思久﹐漁笛起煙波。

以上七首見中州樂府

○漁父

楊柳風前白板扉。荷花雨裏綠蓑衣。紅稻美﹐錦鱗肥。漁笛閒拈月下吹。

中州集五

○漁父

釣得魚來臥看書。船頭穩置酒葫蘆。煙際柳﹐雨中蒲。乞與人間作畫圖。

中州集五

【完顏雍﹕詞作1首】

○減字木蘭花

賜玄悟玉禪師

但能了淨。萬法因緣何足問。日月無爲。十二時中更勿疑。常須自在。識取從來無掛礙。佛佛心心。佛若休心也是塵。

沈雄古今詞話下引法苑春秋

【汪斌﹕詞作5首】

○踏莎行

雪晴縱步

踏雪橋邊﹐訪梅溪曲。春風初破梢頭玉。村村茅屋晚炊煙﹐更尋村酒穿茅屋。兔月初眉﹐瑤峯眩目。礛筇振屐鳴空谷。夜深不謂故人來﹐聲聲誤道風敲竹。

○酹江月

吳山懷古

登臨遐眺﹐嘆當年﹑一夜朔風狼藉。石塔鎭南人共怒﹐怒气上轟霹靂。廢苑荒涼﹐粉墻頹圮﹐萬事空陳迹。闕庭何在﹐鐘聲敲斷岑寂。聞道十里西湖﹐荷花香裏﹐歌舞成悲戚。湖上有山山有恨﹐應恨舊京永隔。秦老和�﹐賈生罔上﹐後世見之方策。興亡回首﹐暮煙衰艸凝碧。

○江神子

水涸泊舟嚴岸

停橈嚴瀨畫橋邊。水涓涓。鷺翩翩。午熱追涼﹐穿竹彊畱連。無柰日��欲暝﹐吹短笛﹐嚖新蟬。家山只在水家源。隔雲天。恨縈牽。願得甘霖﹐逐日趲歸船。惟有紫陽溪山月﹐隨著我﹐伴愁眠。

○長相思

秋夜

海蟾升。砌蛩鳴。別院俄聞裂帛聲。憑軒與細聽。竹風生。桂香淸。問道小山來未曾。還應尋舊盟。

○蝶戀花

送春

蝶懶鶯慵芳艸歇。綠暗紅稀﹐柳絮飄晴雪。有意送春還惜別。杜鵑爭柰催歸切。繡閣無人簾半揭。暗憶邊城﹐十載音書絕。惟有東風無異說。年年來趁梅花月。

以上五首新安文獻志卷六十

【王處一﹕詞作95首】

○沁園春

予自七歲﹐遇東華帝君於空中警喚﹐不令昏昧。至大定戊子﹐復遇重陽師父﹐因作此詞詞﹐用紀其實云

元稟仙胎﹐隱七歲玄光混太陽。感東華眞迹﹐飄空垂顧﹐悟人間世夢﹐復遇重陽。密叩玄關﹐潛施髙論﹐皓月淸風煉一陽。神丹結﹐繼璇璣斡運﹐羽化淸陽。欣欣舞拜純陽。又虛妙天師同正陽。命海蟾引進旌陽。元妙古任安﹐尹喜關令丹陽。大道橫施﹐驅雲天下﹐絕蕩冤魔顯玉陽。諸仙會﹐講無生天理﹐空外眞陽。

○滿庭芳

住鐵查山雲光洞作

俯視滄溟﹐屏山掩映﹐萬重松檜森然。金波滚滚﹐云鎖翠峯巓。書對淸光浩渺﹐更闌顯﹑月印新鮮。圓明聚﹐紅霞影裏﹐捧出洞中仙。無初眞面目﹐如今了了﹐髙臥云軒。爲丹鑪無漏﹐頤養三千。聖祖垂光下降﹐諸天舉﹑嬰子朝元。功成也﹐金書紫詔﹐常在玉皇前。

○滿庭芳

中夼於大郎索

一點靈光﹐無中顯現﹐太平髙步煙霞。淸風皓月﹐流注玉京砂。五气三元結秀﹐升騰處﹑云輅交加。蓬瀛會﹐瑞光縹渺﹐盈座散香花。堪誇眞妙用﹐仙丹一粒﹐洞煥東華。滿太虛寥廓﹐淸境無涯。認得元初至性﹐因修煉﹑淸淨根芽。圓成也﹐玉蟾影裏﹐穩赴大羅家。

○滿庭芳

上京劉朝眞索

四大容儀﹐三田靈秀﹐煉成九轉丹砂。虛無自在﹐以道作生涯。淨土祥光瑞彩﹐玲瓏貫﹑天外煙霞。沖和處﹐烏飛兔走﹐同運紫河車。眞仙開妙趣﹐菩提佛果﹐一理無差。指玉淸境界﹐此際何賒。佇聽金書紫詔﹐人間事﹑元沒交加。當歸去﹐慶霄髙會﹐風景向誰誇。

○滿庭芳

贈盧宣武二首

日裏金雞﹐月中玉兔﹐變通玄象盈虧。無形斡運﹐三界現慈悲。長養諸天大地﹐資三教﹑天下歸依。眞明了﹐觀天之道﹐淸淨更無爲。十方諸道眾﹐回頭猛悟﹐拂袖雲歸。養神胎靈骨﹐鍛滅陰屍。定是回顏易質﹐通玄奧﹑物外精持。丹圓滿﹐根源了了﹐皆作度人師。

○滿庭芳

心爇眞香﹐神排妙供﹐滿空遙送丹方。收藏靈寶﹐嘉瑞自呈祥。一點穿聯浩動﹐兩儀內﹑反復陰陽。全眞樂﹐團團性月﹐光散滿空香。搜詳玄妙理﹐根源無漏﹐道徳芬芳。聚神砂玉液﹐無致傾亡。結果眞仙妙道﹐超三界﹑無極淸涼。全家悟﹐頤神養浩﹐皆得到蓬莊。

○滿庭芳

贈萊陽縣宰劉顯武

今古相傳﹐昌陽勝地﹐好修六度三壇。休心絕慮﹐頤養紫金丹。玉洞收歸萬化﹐昆岡上﹑風月珊珊。雲光聚﹐三田結秀﹐返老變童顏。玄關牢鎖閉﹐金嬰玉奼﹐仙詔追攀。掛六天如意﹐復采芝蘭。杳杳長天髙舉﹐飄飄聚﹑羅列仙班。君知否﹐緣深行廣﹐達道本非難。

○滿庭芳

因福山縣王遠村北丹竈山道友聚話﹐論及此山﹐乃方平修煉之處﹐話間空中忽有報應﹐遂作

丹竈爲岡﹐淸洋蟠繞﹐昔居王遠家莊。八山聳翠﹐四水聚賢良。五彩祥雲覆罩﹐三天上﹑仙韻瑯瑯。金童報﹐九霄傳送﹐無外我容光。空生初請問﹐眞如善應﹐大法空王。演苦空般若﹐左右圓方。立教分乘引度﹐通十地﹑諸聖藏歲。虛空裏﹐希夷大道﹐洗劫永無疆。

○滿庭芳

贈出家眾

米麥精華﹐沖和恬淡﹐自然造化成神。無生妙道﹐迆邐變良因。旣得長生久視﹐明顚倒﹑月伴風鄰。先師教﹐頤眞了性﹐富國更安民。淸新騰朗耀﹐天威掃蕩﹐馘滅祆氛。布大慈甘露﹐廣被人倫。卻返生前混沌﹐重加遇﹑枯朽逢春。方知道﹐三田寶滿﹐一性免沈淪。

○滿庭芳

三宣到都住持天長觀﹐復敕修新道院﹐乃作

詔赴天長﹐敕修堂宇﹐道弘一布歸眞。我師玄化﹐譚馬並加恩。七朵金蓮顯異﹐淸朝喜﹑優渥惟新。重宣至﹐車乘駟馬﹐祝謝聖明君。皆成諸法會﹐親王宰職﹐裏外忠臣。遇太平眞樂﹐道徳洪因。更望參玄眾友﹐遵三教﹑千古同欣。齊回向﹐吾皇萬壽﹐永永禦楓宸。

○滿庭芳

贊丹陽公

久宦東牟﹐淸門髙廣﹐自然別有行藏。呂眞遺訓﹐一指遇重陽。拂袖西秦順化﹐眞功就﹑復返吾鄕。朝元去﹐回顏換質﹐處處顯嘉祥。昌陽畱異迹﹐普天設教﹐勸爇心香。得靈源開悟﹐獨處淸涼。寶鼎丹成九轉﹐明顚倒﹑返照回光。同成道﹐稱揚盛徳﹐呈上滿庭芳。

○滿庭芳

黃縣久旱﹐請作黃籙醮﹐得飽雨作二首

暫別東牟﹐西遊登郡。萬靈遙列金鄕。無窮仙眷﹐空外總呈祥。休道蓬萊路遠﹐諸眞聖﹑都會芝陽。星壇下﹐涼天靜夜﹐云宴禮虛皇。十方同法會﹐丹誠對聖﹐出罪行香。度九幽離苦﹐悉睹三光。見在俱蒙福祐﹐沾甘露﹑同免災殃。逍遙樂﹐圓壇罷散﹐齊唱滿庭芳。

○滿庭芳

龍轉西江﹐金光搖曳﹐踴身飛上穹蒼。興雲吐霧﹐威力大施張。槁稼俄逢飽雨﹐人心盡﹑欣喜洋洋。將何諭﹐如收瑞寶﹐恰似到仙鄕。眞陽勝朗耀﹐虛無象外﹐剔現容光。住混元三界﹐永劫無央。深荷三淸降福﹐爲東南﹑雲海行香。休言破﹐太平隨喜﹐以道證眞常。

○滿庭芳

贈範明叔

寸步西流﹐衝開牛斗﹐淸風皓月容光。滿寬空眾﹐把我好相將。俯賜鸞驂鳳駕﹐獻金鼎﹑丹藥馨香。天河轉﹐星壇月殿﹐端的景非常。老來云漢去﹐皮囊脫下﹐一別吾鄕。返玉京金闕﹐仙路悠揚。穩掛天衣可體﹐靈風散﹑環佩玎璫。朝元會﹐十方三界﹐齊唱滿庭芳。

○滿庭芳

示門人﹐令往文登設貧

彭李劉哥﹐三人一志﹐能和滿縣知交。寧心效力﹐相助各堅牢。今日文山去也﹐設貧會﹑無論卑髙。嚴冬苦﹐迎風冒雪﹐認取莫辭勞。搬柴並運水﹐依時救濟﹐粒米休拋。稟合堂髙意﹐寵辱含包。滅火須憑法忍﹐除陰鬼﹑全仗禪刀。眞陽動﹐烹金煉玉﹐永永列仙曹。

○滿庭芳

贛楡縣諸王廟黃籙醮罷﹐贈眾

海郡行緣﹐贛楡闡化﹐良因復顯諸王。謹修黃籙﹐特地召嘉祥。萬里雲收霧捲﹐微風息﹑燈燭熒煌。星壇上﹐步虛聲舉﹐月下正悠揚。頻頻施拜跪﹐虔誠仰徹﹐列聖聞香。降無邊恩惠﹐普救存亡。從此皆成快樂﹐離陰府﹑升上天堂。開云宴﹐保生接壽﹐齊唱滿庭芳。

○滿庭芳

抄化孤魂經紙

杳杳窮魂﹐冥冥長夜﹐沈沈莫辧年齡。全無知識﹐何處問親情。一自飄零浩散﹐空愁苦﹑寧得超升。同垂救﹐巡門拜覆﹐乞紙復抄經。明公宜省察﹐慈悲願廣﹐福利咸增。感三天諸聖。悉副微誠。火翳翻爲蓮沼﹐恩光射﹑枯骨回靈。皆遭遇﹐永除愆過﹐悉得悟圓明。

○滿庭芳

述懷

苦海奔波﹐荊山勞役﹐欲救寶璧嘉祥。周而復始﹐瞥地悟眞常。兩湊玄關運度﹐升靈曜﹑飛出扶桑。回光看﹐璇璣萬象﹐一一現明堂。人還窮此理﹐塵緣悉屏﹐世夢都忘。覺身心和暢﹐無限淸涼。萬化收歸鼎內﹐紅光迸﹑丹熟馨香。吞服了﹐還童返老﹐出自滿庭芳。

○滿庭芳

丹陽升霞作黃籙﹐醮罷憶師﹐遂作

的祖純陽﹐隨時顯異﹐密傳師父仙宗。重陽憫化﹐遺教馬扶風。斡運玄機順應﹐眞功就﹑三界圓融。垂光降﹐亡靈濟度﹐都在碧霄中。諸公還悟解﹐頓拋俗海﹐體道皆同。聚玄珠丹寶﹐返老還童。定是超凡入聖﹐騰雲外﹑光滿山東。眞無妄﹐汞成九轉﹐直赴大羅宮。

○滿庭芳

贈出家

厭貴辭榮﹐甘貧慕道﹐謙和柔弱行藏。通眞內煉。隨步變淸涼。一點靈空頓曉﹐明顯現﹑千古嘉祥。因緣濟﹐玉陽自此﹐同保見重陽。心香通內外﹐氤氳徧徹﹐三界十方。感大羅仙眾﹐俯降恩光。總救九玄七祖﹐離幽夜﹑髙赴仙鄕。天元會﹐萬神慶悅﹐齊唱滿庭芳。

○滿庭芳

贈廣陵鎭散人

聖訣仙方﹐玄機玄理﹐無文口口相傳。幸蒙師誨﹐說破未生前。默把周天斡運﹐見參羅﹑萬象推遷。成造化﹐眞龍眞虎﹐眞汞與眞鉛。黃庭交會處﹐五行顚倒﹐八卦穿連。仗玉鑪金鼎﹐巨火烹煎。九轉功夫數足﹐丹成也﹑陰盡陽全。長生道﹐非遙非近﹐非缺亦非圓。

○滿庭芳

攢三字

三光。從道﹐神守淸涼。悟正﹐遙唱滿庭芳。上朝歸去﹐性﹑光泛純陽。覷聞者﹐同我證眞常。我開化﹐信順﹐福壽延長。仁丹結﹐四大圓方。明中叫笑﹐出﹑通闡嘉祥。語﹐道徳﹐隨步任飄揚。

○神光燦

石中隱玉﹐蚌內藏珠﹐須憑匠手功夫。裏面眞光﹐顯現恰似元初。欲要明心識性﹐把般般﹑打破空虛。淸淨處﹐見天如玉案﹐秋夜蟾孤。自是十方明徹﹐握陰陽樞要﹐塵垢難拘。古往達人﹐因此妙入無餘。論甚千枝萬葉﹐與儒門﹑釋道同居。常歸一﹐證圓成了了﹐得赴仙都。

○滿路花

普天諸道眾﹐的可認眞修。九關無漏果﹐萬神畱。金鉛玉汞﹐水火自添抽。三田云浪滚﹐搬載金丹﹐玉人穩駕神舟。乾坤淨﹑日月交流。功行悉圓周。一婁眞性在﹐任遨遊。滿空仙眷﹐接引按雲頭。浩然超法界﹐應化人間﹐大羅玉簿名收。

○滿路花

贈三州五會善眾

文山崇七寶﹐寧海湧金蓮。三光同照耀﹐玉華天。能持平等﹐結果好因緣。五方淸邪致﹐和气盈盈﹐化成瑞靄祥煙。吐仙花﹑四季新鮮。光焰射云軒。收藏天地髓﹐上朝元。金嬰玉奼﹐不語內傳言。萬神皆佇聽﹐都會龍祥﹐大金東土神仙。

○滿路花

寄朝元公

深蒙頻見召﹐驚悚可奔馳。三州緣未盡﹐不能離諸方主醮﹐叨忝度羣迷。忽承佳翰至﹐不久親來﹐再同一話玄微。善稱揚﹑大道根基。開發眾心疑。前程關要處﹐謹精持。玄珠收得﹐時復飲刀圭。寶華圓滿後﹐透過晴空﹐玉京別有佳期。

○滿路花

贈文山周先生

仙花常爛熳﹐不減四時榮。因憑眞水火﹐鍛金精。功圓丹結﹐步步彩雲輕。滿頭風月爽﹐一粒刀圭﹐太虛仙路親行。任消除﹑萬劫塵情。別有好前程。這回無老死﹐得長生。仙風道骨﹐自覺太孤淸。萬派銀河轉﹐撥弄天關﹐大羅眞性圓明。

○木蘭花慢

贛楡縣諸王村三殿廟黃籙醮罷作

恣逍遙豁暢﹐乃容膝小金山。用妙力加持﹐興洪大醮﹐眞聖臨壇。恩光徧施下界﹐救存亡﹑離苦列仙班。明貫從容法體﹐宴居一味蕭閒。回還誘演幽深﹐將內外事都刪。聚五蘊淸涼﹐天寧地靜﹐撞破三關。皇天助弘大道﹐度羣生﹑萬類不爲難。指日金書詔下﹐永辭俗海塵寰。

○一枝花

藥方

普勸門中友。妙藥時人有。先師親說下﹐與君修。一味眞心﹐系縛休教走。柔弱爲引子﹐低下服之﹐論甚食前食後。大忌气財並色酒。鬧處稀開口。忘情恩愛斷﹐罷憂愁。依方修合﹐更不傷懷袖。謹服三五載﹐返老還童﹐管得長生不朽。

○軟翻鞋

謝人助緣

淸信出寬懷。都莫亂參猜。累蒙施惠宴重開。又無百回奉﹐相酬賽﹐春深去﹐夏歸來。齋會好編排。增福更消災。始終如一不生乖。守無爲淸淨﹐眞功滿﹐離塵世﹐赴蓬萊。

○靑玉案

初宣作

奉宣請住天長觀。聖語何曾斷。特賜恩童爲管伴。隨機賞宴。百端嚴備﹐舉上雲霞喚。玉樓金殿空中滿。萬象相交貫。一顆明珠光燦爛。瑤池仙會﹐萬神都聚﹐永永居霄漢。

○靑玉案

第三宣作

自從得遇眞空伴。獨把頑心鍛。現出天如靑玉案。神宮起火﹐內丹光滿。了性眞無亂。三宣賜紫天長觀。一闡淸風岸。掃蕩妖靈無打算。十方三界﹐化生淸淨﹐天外無拘管。

○靑玉案

詔赴太淸宮普天醮作

上天容許淸貧漢。隨處香風散。萬禍千災眞不亂。寧心行教﹐普開心月﹐了悟回光看。太淸宮下重遊玩。萬事俱無絆。仰答皇恩酬本願。逍遙回步﹐密州安化﹐復隱元居觀。

○謝師恩

謝師提挈沈淪外。生死難交代。不墮輪回超法界。諸天運度﹐化生無相﹐一點圓明在。蕩搖浮世常安泰。閒把瓊芝采。護法君威力大。流鈴擲火﹐掃塵千里﹐屏盡諸魔害。

○謝師恩

贈皇親四官人

出塵同結逍遙伴。更不爭長短。自有元初眞容面。增延福壽﹐妙通玄奧﹐品位重遷換。靜調龍虎常交戰。靈寶攢心轉。四大光明同一煉。升煙降霧﹐電馳雷震﹐瞥地神童現。

○謝師恩

贈眾道友二首

玉陽一遇疑云斷。不落升沈絆。試問靑州云侶伴。俱懷妙用﹐每持齋施﹐步步心香爨。福星空外明昭煥。應化眞無亂。寶璧瑤花通內觀。金丹結就﹐紫書來詔﹐指日登云漢。

○謝師恩

隨緣順化行方便。豈敢微生倦。惟望英豪皆向善。遵崇內教﹐外施洪行﹐各把頑心煉。兩肩童子相攀戀。報應頭頭顯。家道興隆多喜宴。同躋福壽﹐永除災障﹐勿昧修眞願。

○謝師恩

請觀額度牒

須知塵世光陰短。當種福興仙觀。浩劫長存功徳案。添名注壽﹐補還愆過﹐出了陰司管。慶雲繚繞恩無斷。霞友云朋喚。共賞仙花香爛熳。流霞泛飲﹐醉歸何處﹐宴息蓬萊館。

○謝師恩

贈福山縣仁壽保善眾

福山仁壽堪予羨。各各施方便。感得天公垂照管。遷恩布徳﹐滅衍消過﹐福祿隨年轉。搜眞去假心無變。漸漸通修煉。俱得拿云親手段。先亡往逝﹐盡令超度﹐滿卻平生願。

○謝師恩

李悟眞索

大都七寶眞如體。不可空拋棄。玉藏常收無根水。純陽鍛煉﹐滴成珠露﹐變化眞祥瑞。三般妙物騰空戲。雪暖金花麗。無色神容方顯異。鸞驂鳳駕﹐一升霄漢﹐占斷淸涼位。

○謝師恩

答皇親見召

三冬凜冽彤雲布。六出飄飛絮。地凍天寒難進步。滿途冰雪﹐喚回童稚﹐且向茅庵住。貴州大醮無推訴。必要功圓聚。遠逝新亡皆濟度。加持妙道﹐展舒云宴﹐一會朝元去。

○謝師恩

警俗回心

好兒好女心頭气。生死難相替。不測無常先到你。皮囊臭爛﹐骨骸分散﹐空惹冤家淚。悟來不使心猿戲。慧劍磨教利。六賊三尸都趁離。炎炎紫焰﹐載搬丹寶﹐上獻三淸帝。

○謝師恩

文登丹霞觀二首

市民官吏同興觀。立志皆無倦。起建丹霞功不淺。修眞修浩﹐絕除貪愛﹐一點重明顯。混元三界光輝滿。了了登云漢。下拔存亡都著岸。施弘正道﹐永超無礙﹐有个靈童喚。

○謝師恩

保身功徳須圓滿。認取元初面。早把前程同了幹。三田運度﹐二儀交泰﹐上下光明貫。知音推舉相邀喚。此理誠幽遠。皆作天元眞法眷。神超云外﹐更畱名姓﹐記在丹霞觀。

○謝師恩

贈贛楡善眾

神光欲列眞仙法﹐道徳休輕棄。默養玄珠無玷颣。五般光彩﹐一輪圓相﹐見了生慚愧。兩條玉路分天地。个內呈嘉瑞。躍入雲霄朝玉帝。永無生滅﹐到玆方契﹐般若經中偈。

○謝師恩

前後帶喝馬一聲

就中偏許同音耗。一例誰能曉。有个人人靈復俏。攢星步斗﹐暗符顚倒。金書報。升降朝元道。碧虛仙眷重遷號。方喜圓明了。皓月堂前天風掃。晴空來往﹐我從玄教。仙無老。超越蓬萊島。

○江神子

述懷

靑天爲被地爲氈。覆靈源。照心田。玉汞金鉛。兩脈吐流泉。自是道芽橫碧漢﹐頻澆灌﹐再新鮮。云朋霞友暗相傳。意綿綿。運胎仙。密鎖玄關。光透九重天。丹就萬神齊慶賀﹐眞靈性﹐復朝元。

○江神子

進道

神光湧湧透穹蒼。湊靈陽。悟眞常。般運三車﹐都會聚明堂。撞過天門歸紫府﹐無衰老﹐免危亡。寄身浮世效風狂。性芬芳。骨堅剛。了了圓成﹐不假暗遮藏。八表飛騰無掛礙﹐隨萬物﹐顯圓方。

○江神子

投眞

本源眞性靜寥寥。任飄飄。恣逍遙。便是虛空﹐天外顯靈苗。獨樂閒閒無彼我﹐呼皓彩﹐吸淸飈。靑蓮池上瑞光搖。赴層霄。玉名標。慧劍揮空﹐除怪斬羣妖。開闡古今淸淨道﹐洪普濟﹐法輪橋。

○驀山溪

示門人

出離苦海﹐須要明修煉。漸漸滅塵情﹐默默神功斡旋。虛無造化﹐丹鼎紫芝香﹐金花結﹐玉泉流﹐全體神光滿。千災不染﹐萬病都消散。七竅總沖和﹐八脈飛升內院。九宮十地﹐六賊杳無形﹐三光顯﹐二童傳﹐一性無移變。

○驀山溪

贈都下門人

都城吾輩﹐辦道休生退。百行勿相違﹐常體三光不昧。天玄地妙﹐眞慧撮靈明﹐親益友﹐論長生﹐此理應無賽。太平逸樂﹐亙古眞無壞。一粒化生珠﹐兩道光明作對。人天法界﹐隨處爇心香﹐超造化﹐越娑婆﹐穩赴瑤池會。

○驀山溪

於二翁染疾求教

靑山淥水﹐獨我爲生計。百病總消除﹐一性圓明不諱。丹成果滿﹐都會玉虛壇﹐觀自在﹐樂逍遙﹐別有神仙位。公還猛悟﹐萬事俱拋棄。細細數前程﹐速速超離濁世。結成仙眷﹐積累大功深﹐通妙理﹐脫凡籠﹐永永無傾逝。

○驀山溪

贈劉七翁

淸心靜坐﹐自是天加護。處處鬼神欽﹐復感仙賢救助。善星羅罩﹐黑部絕屍各﹐常快樂﹐永安閒﹐千載成遭遇。心香不斷﹐丹懇重敷露。目下顯嘉祥﹐貴子賢孫云聚。若還回首﹐別有好生涯﹐淸養浩﹐靜頤神﹐決得眞師度。

○驀山溪

贈卑一翁

欲通微妙﹐聽取些兒話。性定乃神畱﹐一顆圓明運化。靈宮起火﹐深鼎玉泉流﹐噴紫焰﹐輥金丹﹐表裏光明射。銀河灌頂﹐滿面天風灑。空外走蟾輪﹐擺弄周天八卦。雙關撞過﹐眞性達穹蒼﹐忘世夢﹐出陰陽﹐自在逍遙也。

○歸朝歡

繼古韻五首

業盡神生光一簇。頤養長生眞面目。心目還似月當天﹐神淸有若風搖竹。醉唱仙部曲。更令般載瑤臺玉。透昆宮﹑星壇月殿﹐日射噴紅綠。不向人間貪福祿。時得諸天常整覆。五方霞彩結成雯﹐洪波裏面金丸漉。燦爛明勝燭。七寶九宮光透熟。轉玲瓏﹑刀圭入腹。不論驚榮辱。

○歸朝歡

四大圓光攢一簇。明月淸風開慧目。法身養就道根芽﹐仙童身執天花竹。會彈弦外曲。本性瑩若荊山玉。樂眞歡﹑閒吟碧洞﹐閃出祥煙綠。苦盡甘來天賜祿。日月交宮眞反覆。無中別有好家風﹐免投胎捨重撈漉。性燈常照燭。應化太虛通純熟。个靈明﹑包羅萬象。出離生死辱。

○歸朝歡

玉奼金嬰圍繞簇。玉蕊金蓮淸骨目。金光籠罩玉鱗龍﹐玉泉澆灌金稜竹。玉鋒鳴勝曲。玉樓金殿金間玉。玉金交﹑玉鑪金鼎﹐焰迸靑黃緣。玉飯金漿非世祿。玉兔金烏常往覆。玉山玉海玉乾坤﹐玉人玉性無淋漉。玉蟾明匪燭。玉烏蟠桃仙果熟。玉京丹﹑玉陽服了﹐不被諸仙辱。

○歸朝歡

無限神光常圍簇。瑞靄祥雲盈滿目。靑鸞赤鳳舞仙宮。不投塵世棲凡竹。性珠明九曲。靜中煉金並煉玉。做生涯﹑坐觀浮世﹐幾度黃河綠。天女天男天衣祿。仙語仙言仙稟覆。謝天謝地謝神祗﹐免教玉性拖泥漉。聖眞常照燭。不虧功行丹漸熟。透晴空﹑太玄之外﹐無寵還無辱。

○歸朝歡

羽蓋霓旌滿空簇。暗合朝元眞數目。逍遙自在樂眞歡﹐何須一派喧絲竹。洞仙歌雅曲。佩環時響淸韻玉。做奢華﹑瓊漿玉醴﹐不讓金杯綠。宴罷髙眞重賜祿。從此靈明無蓋覆。回嗟塵世謾貪饕﹐皆將根本成波漉。不知昏性燭。蓋因那邊光景熟。怎超升﹑復投幽暗﹐剗地遭淩辱。

○踏雲行

一得沖和﹐重觀幽勝。烏飛兔走交相應。化成天理任縱橫﹐丹鑪萬道金光迸。開度諸天﹐祝邀眞聖。升騰發顯如如性。福生無量見元初﹐這回了了無修證。

○踏雲行

贈劉妙眞化緣

普化行緣﹐心淸步穩。通玄路上同參論。丹誠修煉滅凶頑﹐建成大福相資潤。撥度昏迷﹐點開心印。十方父母皆巡問。今生旣得遇全眞﹐歸期自有神仙引。

○踏雲行

贈文登王志明

个个修眞﹐人人辦道。玄機妙理須尋討。時時常爇寶瓶香﹐朝朝每把心田掃。步步淸涼﹐神光覆罩。十方賢聖加恩報。紫霞堆裏玉容光﹐長春境界無衰老。

○踏雲行

登州閻一翁索

神气沖和﹐光明集聚﹐三日上下流瓊素。閒中時復飲刀圭﹐金鉛玉汞攢然住。女奼嬰嬌﹐云朋霞侶。無生無滅乘空步。教傳四海奉全眞﹐功成有个師來度。

○踏雲行

贈登州韓一翁

咫尺蓬萊﹐三山相叩。金波玉浪鳴哮吼。翠光搖曳接穹蒼﹐淸風皓月籠星斗。萬派銀蟾﹐圓光並湊。玲瓏七寶眞祥斗。人還似此作修持﹐玄元大道皆成就。

○踏雲行

詠鐵查山石芝

四海云膏﹐三山靈秀。采芝須要忘形友。充饑濟渴養瓊苗﹐添神益算光明透。鸞鳳翺翔﹐虎龍戰鬥。金獅玉象鳴哮吼。已曾攜去獻髙眞﹐人還服了無衰朽。

○踏雲行

贈道人

磚瓦髙行﹐冶鑪妙性。琴棋書畫妝鑾並。鏨錘繩墨與燻縫﹐接栽出藥俱邀請。速踏雲行﹐驀山溪嶺。長思仙路重相等。西江月下望蓬萊﹐逍遙樂處全眞省。

○行香子

遇師

定八年間﹐得遇重陽。感眞慈﹑訣破心王。淸中誘化﹐靜裏斟量。見紫霞生﹐祥風至﹐聚雲光。抱一無離﹐應物圓方。喚東牟﹑得道嬰郎。丹成果滿﹐披掛霓裳。便風三淸﹐朝玉帝﹐曾行香。

○行香子

贈濱州小胡

有个眞方。誰肯承當。聚煙霞﹑馥鬱淸涼。充盈法體﹐補益神光。定本根源﹐無生忍﹐返嘉祥。元气充餐﹐渴飲霞漿。混玄精﹑與道爲常。碧蓮自綻﹐瓊萼芬芳。結紫金丹﹐淸眞果﹐滿穹蒼。

○行香子

謝聖水會眾

獨倚蓬門﹐作个行香。贊虛無﹑道徳淸涼。穿金透石﹐空外呈祥。便飲刀圭﹐添丹鼎﹐煉眞陽。廓散長空﹐得遇仙方。謝諸公﹑頒賜衣糧。重開道宴﹐補惜靈光。自享遐齡﹐增福慧﹐遠悲傷。

○行香子

贈萊州劉小童

無相容光。莫放飄揚。散玄珠﹑寶顆眞祥。隨情流轉﹐定落空亡。更道難成﹐功難就﹐業難當。處志精誠﹐把握陰陽。徧靈宮﹑寶殿行香。金童作對﹐玉女成行。得五門開﹐雙關透﹐出昆岡。

○行香子

勸人攺惡遷善

欲躲災凶。心喜顏紅。把般般﹑萬事休窮。當持淨念﹐欽慕玄風。每樂眞歡﹐搜眞趣﹐悟眞空。朗月當胸。照破邪蹤。有云朋﹑霞侶相逢。同超法界﹐共返仙宮。禮大羅尊﹐諸天聖﹐玉虛宗。

○行香子

謝公主惠香二首

悚息回惶。廣啟心香。謝淸頒﹑檀髓沈香。金鑪篆起﹐法界飄香。獻玉虛尊﹐諸天帝﹐普聞香。仰祝吾皇。稽首焚香。贊金枝﹑玉葉馨香。一人布徳﹐萬國傳香。顯本來眞﹐元初性﹐自然香。

○行香子

一點圓光﹐妙洞眞香。恣逍遙﹑三界行香。沖和道體﹐浩瀚天香。得大良因﹐長生果﹐性靈香。淸淨仙香。無價名香。遇淸朝﹑遠近欽香。太平逸樂﹐花卉偏香。願大功成﹐朝元去﹐滿空香。

○行香子

勸徐老奉善

苦海茫茫。深可悲傷。个風風﹑稍悟眞常。衣冠不整﹐俗業消亡。乃了眞功﹐忘彼我﹐沒參詳。身入圓光。寶現嘉祥。瑞煙籠﹑七朵蓮芳。重開玉蕊﹐復結銀霜。透太虛中﹐無衰老﹐永淸涼。

○行香子

贈不語王哥

眞樂閒閒。口過刪刪。養沖和﹑屏蕩愚頑。圓融法性﹐復變童顏。便出三乘﹐超十地﹐不爲難。五彩回環。烹煉金丹。看仙鑪﹑虎繞龍蟠。陰陽數足﹐撞透天關。就躡祥雲﹐朝元去﹐列仙班。

○蘇幕遮

誡道人相爭

出家兒﹐須決斷。自己搜尋﹐不論他人短。性命休令塵惹絆。謹謹修持﹐獨把頑心煉。養沖和﹐神不亂。點滴靈砂﹐搬載登云漢。玉奼金嬰呈手段。無作無爲﹐物外眞空伴。

○蘇幕遮

寧海趙信武索

五明宮﹐三光照。八脈嬰兒﹐九轉通玄妙。七寶林中常舞跳。十地玲瓏﹐一个眞歡笑。杳冥冥﹐冥杳杳。今古諸仙﹐永永同相召。外道天魔都未曉。方喜圓成﹐了了還重了。

○蘇幕遮

述懷

我風狂﹐眞九百。豁蕩乾坤﹐爽气猶嫌窄。大道通融非有隔。地靜天淸﹐寸步輕輕驀。晚云收﹐秋月白。萬象參羅﹐燦燦流淸色。休道東牟無羽客。妙用玄機﹐得得眞常得。

○蘇幕遮

丹陽祠堂

彥明姜﹐鍾子政。文舉先生﹐三友於中省。各發丹誠用得正。助闡玄門﹐轉化昌陽境。玉陽王﹐爲袖領。外誘諸公﹐結果全眞行。工匠同流須至敬。感動扶風﹐專向蓬萊等。

○蘇幕遮

姜鍾二公法名

鍾守中﹐姜守靜。接引丹陽﹐濟度諸靈性。志懇心堅人盡敬。遠近聞風﹐一布欽眞聖。到如今﹐誰復聽。工匠艱難﹐倒把鋒芒騁。多少良材皆棄屏。先要交錢﹐不敢違他命。

○蘇幕遮

徐公問因果

守靈芽﹐搬瑞果。七寶金蓮﹐應結長生果。無作無爲成道果。出離凡籠﹐決證眞仙果。老來修﹐難成果。透漏眞元﹐敗壞只園果。拍手空回沒因果。譬似無常﹐速煉全眞果。

○蘇幕遮

請丹陽法體往西關

嘆乖夫﹐違正道。巧使機謀﹐讒佞姦邪狡。敗壞宗風無處告。破鏡鴟鳶﹐和我難分曉。到如今召集﹐誰敢保。密裏藏砒﹐反辱全眞教。東海西秦皆被惱。曹賈萊爲﹐須有天神報。

○蘇幕遮

示李梁張三人

李張梁﹐聽少告。休恁躊躇﹐縱得心顚倒。每恨玉陽無答報。似此修行﹐何日歸蓬島。大唐僧﹐九度老。萬種難辛﹐一志終須到。東進佛經弘釋教。相契如來﹐證果眞常道。

○蘇幕遮

勸休网罟

我生來﹐元怕死。固蒂深根﹐方證長生位。一切含靈無稍異。普願安全﹐此是天公意。運慈悲﹐呈雅瑞。赫赫雲霞﹐萬道祥光起。三界髙眞興法喜。祐護人人﹐各各無災沴。

○蘇幕遮

勸迷途

嘆迷人﹐如大醉。敢使機謀﹐爭眼謾天地。殺盜邪淫咒神理。一向無知﹐不顧臨時罪。气歸空﹐形委廢。性識區區﹐走入幽牢裏。無限冤魂誰放你。鞭棒隨身。蛇狗爭吞噬。

○蘇幕遮

勸船戶

勸諸公﹐當發誓。网罟休施﹐善處尋生計。自有神明照察你。福壽重增﹐別享甘甜味。得眞歡﹐除濁穢。一性圓明﹐萬法都捐棄。靜看靈源生雅致。返老還童﹐占斷淸涼地。

○行香子

勸修煉三首

識三田﹐通八脈。九轉光明﹐一點無塵隔。放蕩眞慈通杳默。靈芽搬載靑黃白。透昆宮﹐仙桂宅。迸出神珠﹐空外呈紅赫。奉勸塵寰寄宿客。早早收心﹐了取眞功徳。

○行香子

做修行﹐須體究。把握靈源﹐莫遣丹砂漏。此个功夫世罕有。內得神全﹐外得身長壽。辧沖和﹐明交媾。玉液瓊漿﹐吞咽三光秀。上下循環通九九。撞過天門﹐永作煙霞友。

○行香子

白蓮池﹐金液沼。龍戲明珠﹐紫霧常圍繞。虎撞羣羊山下鬧。驚起白牛﹐九曲江邊跳。赤鸞飛﹐朱鳳嘯。海底嬰兒﹐抱定龜蛇笑。長就黃芽通節要。陰裏生陽﹐幾个人知道。

○行香子

贈蓬萊李一翁

說修行﹐蒙見許。端的回心﹐戀甚妻兒女。好漢不教人數賦。苦海奔波﹐覓个前程路。脫塵寰﹐出幽府。七祖先亡﹐救拔升云步。旣沒輪回眞漸悟。行滿功成﹐決應三淸舉。

○行香子

行化

遇行緣﹐逢知友。法水澆心﹐滴滴靈明透。收在鑪中無外走。二气升騰﹐顚倒祥輝湊。貫泥丸﹐通肘後。晝夜殷勤﹐不許纖毫漏。奪得玄珠呈好手。云步靑霄﹐大道方成就。

○望蓬萊

寄朝元公

朝元子﹐偏共道相親。宿契良因今日現﹐未來妙果再鋪陳。日日轉淸新。通造化﹐空外走蟾輪。認正本來淸淨主﹐瑤臺閬苑四時春。方稱个中人。

○望蓬萊

示門人

修眞子﹐物外細搜求。旣得出家須惜福﹐各增功行度春秋。諸事一齊休。持內照﹐心月按雲頭。二物沖融成大藥﹐三關流轉旋添抽。元海把根收。

○望蓬萊

贈小童

諸童稚﹐謹意學文章。萬事不令心散亂﹐忘情緘口養和光。開悟內丹方。添淸爽﹐一性轉溫良。大抵儒風並道理﹐若能運用兩無妨。了了赴仙鄕。

○望蓬萊

述懷

天之道﹐妙用不虛傳。一點生成法性﹐二儀煉就出塵仙。隨步結金蓮。明了了﹐顚倒顯根源。四大扶持眞水火﹐五光照徹九重天。七祖盡朝元。

雲光集卷之四

【王丹桂﹕詞作146首】

○滿庭芳

因臘月二十二日乃重陽師祖憫化妙行眞人降迹﹐丹陽師父順化慈願眞人升霞﹐眾道友修齋畢﹐以詞贈之

雪霽郊原﹐冰凝池沼﹐時當深入窮冬。重陽此日﹐降迹闡眞風。還是丹陽師父﹐亂塵世﹑飛上天宮。玄元理﹐一升一降﹐顯現至神功。無窮。眞匠手﹐京南陜右﹐河北山東。但兒童耆老﹐誰不欽崇。應物隨機順化﹐垂方便﹑三教通同。諸公等﹐從今已往﹐何日再相逢。

○滿庭芳

贈魏徳純

利鎖名韁﹐恩繩愛索﹐兀誰不被牽纏。但能省悟﹐早是具前緣。那更苦求出離﹐情深處﹑翻作讎冤。應知否﹐暗中眞聖﹐接汝趁天元。堅堅。惟謹謹﹐收縛意馬﹐擒捉心猿。稍些兒放蕩﹐損壞芝田。日用常搜己過﹐居叢中﹑莫見他愆。如斯做﹐本來一點﹐不許不周圓。

○滿庭芳

贈劉四郎

冷淡家風﹐淸閒門戶﹐有誰著意搜求。元初靈識﹐剛被火宅囚。貪戀時間恩愛﹐終不道﹑前有程頭。常省悟﹐好學我輩﹐一割萬緣休。優遊。何可似﹐鷹離籠罩﹐魚脫綸竿﹐信飄飄﹐渾如解纜孤舟。隨分饑餐渴飲﹐飽來後﹑鼓腹歌謳。無縈絆﹐功成歸去﹐髙步訪瀛洲。

○滿庭芳

贈周信等

貴賤由天﹐榮枯隨分﹐分明不在彊圖。得之本有﹐失者本來無。謾使機關巧幸﹐勞神智﹑疲役形軀。癡迷客﹐蠅頭利路﹐貪得又何如。蟾烏。飛走急﹐百年限裏﹐光景須臾。恰紅顏靑鬢﹐盡變霜須。不日無常來到﹐問君待﹑著甚枝梧。爭如我﹐虛閒寂靜﹐保固大丹鑪。

○滿庭芳

一點靈明﹐萬情牽緒﹐豈曾時暫寧閒。輪回催逼﹐販骨若丘山。由是迷心未悟﹐誇聰辯﹑馳聘伶姦。還同似﹐飛蛾投火﹐螻蟻競循環。今番。親得遇﹐羣仙降世﹐闡化人寰。示全眞大教﹐直指玄關。常處常淸常靜﹐休持論﹑返老童顏。從玆後﹐除疑斷妄﹐名姓列仙班。

○滿庭芳

四業三彭﹐七情六欲﹐終宵永日教唆。輸他圈匱﹐難出黑風波。起盡慳貪嫉妒﹐生機狡﹑無限張羅。堪嗟處﹐從今至古﹐誰是不遭呵。王哥。親說破﹐直須決裂﹐愼勿蹉跎。把無情慧劍﹐每每頻磨。假使當場臨陣﹐加剛銳﹑辟散羣魔。歸來後﹐民安國富﹐齊唱太平歌。

○滿庭芳

詠三教

釋演空寂﹐道談淸靜﹐儒宗百行周全。三枝旣立﹐遞互闡良緣。尼父名揚至聖﹐如來證﹑大覺金仙。吾門祖﹐老君睿號﹐今古自相傳。玄玄。同一體﹐誰髙誰下﹐誰後誰先。共扶持邦國﹐普化人天。渾似滄溟大海﹐分異派﹑流泛諸川。然如是﹐周遊去處﹐終久盡歸源。

○滿庭芳

答人問﹐緣甚出家﹐如何修煉

閒寫荒詞﹐謾成拙句﹐略將管見鋪陳。貪迷世夢﹐虛度二十春。忽悟前頭路險﹐拖恩愛﹑孰敢因循。投玄教﹐搜窮密妙﹐坦蕩樂天眞。淸貧。活計好﹐還淳反朴﹐養素頤神。幸淸風作伴﹐明月爲鄰。占得逍遙自在﹐從烏兔﹑東出西傾。忘言處﹐些兒消息﹐能有幾人聞。

○滿庭芳

示眾

衠正淸油﹐重羅白面﹐如牙細米舂淘。精嚴辦供﹐庖饌列珍肴。虔屬恪香點靜﹐頻作禮﹑豈憚劬勞。惟求望﹐見存獲福﹐亡者得升超。吾曹。聽勸化﹐休生懈怠﹐道念堅牢。在澄心滌慮﹐勿犯天條。稍有違齋破戒﹐無慚愧﹑滴水難消。虧功行﹐將來打算﹐天地不輕饒。

○滿庭芳

平州節使完顏驃騎命作醮﹐索詞

和气融融﹐日遲風軟﹐艷陽物景相宜。園林鋪秀﹐桃李正芳菲。燕語鶯聲鬥巧﹐黃金嫩﹑柳帶低垂。香風細﹐仙姿是日﹐分瑞向深閨。神儀。何秀發﹐溫顏玉潤﹐鶴態依稀。志謙和慈惠﹐大善常持。遐壽不須重祝﹐眞元性﹑自有仙期。俗緣斷﹐人間夢覺﹐還去宴瑤池。

○滿庭芳

佑國雄才﹐皇家貴戚﹐禦恩守鎭平山。一方安堵﹐何幸感怡顏。視眾猶同赤子﹐寬刑憲﹑矜卹愚頑。無私曲﹐政聲流美﹐應徧滿人寰。公餘﹐重積徳﹐投誠奉教﹐使保心閒。又遠蒙見召﹐祗建靈壇。醮謝諸天聖眾﹐仗靑裙﹑開啟陰關。從今後﹐髙眞降鑑﹐名系上仙班。

○望海潮

自詠

昔年貪愛﹐平生做作﹐而今一旦紛飛。知命樂天﹐風前月下﹐依山臨水幽棲。杜口且如癡也﹐不管傍人﹐說是談非。盡日無餘事﹐惟保守這些兒。幽微。暗洽玄機。覺澄澄湛湛﹐並沒歸依。興卽唱吟﹐欣來歌舞﹐隨緣悅我希夷﹐不整外容儀。放落魄婪耽﹐自在無爲。但樂貧閒過﹐任烏兔走東西。

○玉鑪三澗雪

本名西江月和秦先生

策杖水雲遊歷﹐一身到處爲家。洞天髙臥養丹砂。茅屋柴籬入畫。收拾黃芽白雪﹐合和玉液金茶。就中甘味不須誇。奪个仙魁無價。

○玉鑪三澗雪

藏頭拆字

大非爲堅固﹐今迷執居家。還悟得紫靈砂。棄琴棋書畫。載殷勤鍛煉﹐中養就名花。今知味豈須誇。日功成無價。

起四字

○玉鑪三澗雪

贈顯異觀王后堂

欲覓修行捷路﹐無令馬劣猿顚。頭頭物外絕縈牽。問甚龜蛇相纏。常使靈臺瑩瑩﹐自然眞息綿綿。个中仙子貌嬋娟。便是本來頭面。

○玉鑪三澗雪

贈安抱眞等

魚在迷津苦海﹐隨波逐浪漂遊。閒拋香餌下綸鉤。一釣俄然回首。也是宿緣深重﹐一齊萬事都休。前途何處是程頭。作个羣仙領袖。

○玉鑪三澗雪

欲要超離苦海﹐先須割愛忘情。從來坑塹剗教平。不入荒涼斜徑。幻景浮華識破﹐疑心妄念休生。瀟瀟灑灑向前行。步步蓬萊有準。

○玉鑪三澗雪

旣悟出家學道﹐須憑一志堅堅。假饒心上起諸緣。全在殷勤鍛煉。處眞莫生異見﹐利他損己爲先。內功外行兩雙全。得赴瑤池瓊筵。

○玉鑪三澗雪

贈平州菩薩堂劉僧

大道豈分貴賤﹐人人个个圓成。休教方寸萬緣生。念念常歸淸靜。達了這番消息﹐不須屈體勞形。靈臺皎潔勝冰輪。照破無明種性。

○玉鑪三澗雪

嘆出家兒生煙發火

一等求眞慕道﹐令人堪嘆堪憐。遠葷止酒戒鮏羴。做就出家行遣。靜處閉眉合眼﹐人前說道談禪。些兒觸著早生煙。錯了從來知見。

○玉鑪三澗雪

妙用

罷論古人公案﹐且呈自己門風。三更三點扣齋鐘。便是予家妙用。湛湛空花形象﹐澄澄水月儀容。兩番消息一番同。看你如何拈弄。

○玉鑪三澗雪

雙泯

祖道將何言說﹐正宗著甚談論。搖唇調吻早差分。背了諸仙心印。似此難爲舉向﹐不辭略與開陳。頭頭物物露全身。言下要君承認。

○玉鑪三澗雪

謝道友訪及

魯拙倦貪世利﹐疏慵惟愛山居。深承道友喜相呼。來結良緣妙趣。但願徐登壽域﹐更祈重悟虛無。塵勞放下萬緣除。髙臥白雲深處。

○金鼎一溪云

本名巫山一段雲贈孫志道王居易

紫陌憂危客﹐紅塵名利家。區區終日謾咨嗟。無計伴煙霞。儻悟浮生夢短。咫尺蓬萊仙館。饑餐渴飲困時眠。餘事總無牽。

○金鼎一溪云

風定云初斂﹐潮平浪亦安。閒揮輕棹帶蓑竿。垂釣近江幹。湛湛碧天如水。那更月明風細。柰何魚鱉不吞鉤。獨立蓼花洲。

○金鼎一溪云

骷髏諭

日日迷花酒﹐朝朝競气財。偶然命盡掩泉臺。郊外暴遺骸。任使磚敲棒打。不似從來尖傻。勸人早悟此因由。物外做眞修。

○金鼎一溪云

傀儡諭

顏貌胡妝點﹐形骸旋合攢。趨蹌扭捏恁多端。爭信被人般。由自搖頭弄影。日日當場馳騁。一朝綫斷罷抽牽。方悟假因緣。

○小重山

述懷

猛悟塵勞跳出籠。胸襟多少事﹐盡成空。逍遙物外效愚蒙。眞脫灑﹐端的好家風﹐啟戶對松峯。紅塵飛不到﹐白雲中。道心不與利心同。開懷抱﹐髙臥養疏慵。

○金蓮出玉華

本名減字木蘭花勉道友

全眞妙道。先把我人山放倒。妙道全眞。決要收拾精气神。功圓行滿。撇下皮囊都不管。行滿功圓。朝拜丹陽師父前。

○金蓮出玉華

贈羅家莊道友

無爲淸靜。虎繞龍蟠歸大定。淸靜無爲。子母和同出入隨。逍遙自在。去去來來絕掛礙。自在逍遙。一任出林與市朝。

○金蓮出玉華

人非人是。識破全然渾小事。人是人非。恰似春風耳畔吹。眞功眞行。意馬心猿休內縱。眞行眞功。十二時中煉气沖。

○金蓮出玉華

羅莊一境。曲水環山相掩映。地秀人賢。慕道崇眞種善緣。邀予至此。供養殷勤心不止。報徳無方。惟願家家福壽昌。

○金蓮出玉華

贈胡先生

子林苗裔。談論淸髙超眾異。夙骨靈肌。半貌堂堂出世奇。身崇三教。敬釋尊儒行大道。暗養仙胎。行看白蓮火裏開。

○金蓮出玉華

壽明威縣君完顏明慧

嚴凝天气。萬物深根而固蒂。蓂葉全開。仙子移眞下寶臺。松姿鶴質。遣累齋心超眾異。爲祝遐齡。福壽同臻等芥城。

○踏雲行

本名踏莎行自遣

壬癸才升﹐丙西已降。往來澆灌黃芽長。靈童采摘赴瑤宮﹐笙簧迎引聲嘹亮。虎嘯祥風﹐龍翻雪浪。斡旋造化憑眞匠。煉丹砂就月華淸﹐踏雲行處神光燦。

○踏雲行

淸靜家風﹐無爲活計。个中別有眞消息。闃寂湛湛契玄機﹐杳冥恍惚通幽理。七寶山頭﹐五明宮裏。陶陶恣飲醍醐味。醒還醉了醉還醒﹐醉還醒了醒還醉。

○踏雲行

世事紛紛﹐塵情擾擾。餘閒思想眞堪笑。榮枯得失幾時休﹐興亡成敗何年了。今日𨿽存﹐來朝難保。聞康認取無爲道。修持功行兩完全﹐攜云笑指蓬萊島。

○踏雲行

贈安山李秀才

已矣焉哉﹐之乎者也。悟來好把番番捨。童蒙訓授費精神﹐因循莫使頭生雪。飛矢年光﹐忍教虛設。殷勤說破修仙訣。一枝丹桂肯躋攀﹐與君共賞長生月。

○踏雲行

贈羅家莊梁秀才叔侄處化地建庵

長嶺峯前﹐羅家莊後。來山去水眞明秀。而今若把道庵修﹐他年應引神仙湊。爲寫新詞﹐聊充贊祝。福緣善慶從來有。叔侄暫結有爲緣﹐子孫永享無窮壽。

○踏雲行

贈羅家莊崇道庵長春邑眾

邑號長春﹐庵名崇道。其間隱奧人難曉。長春靈驗莫教凋﹐眞心崇道家緣掉。外屏喧囂﹐內搜玄妙。常懷忍辱心低小。慧風吹散嶺頭云﹐一輪性月輝華耀。

○踏雲行

贈楊徳遠

道號安閒﹐法名徳遠。法名道號開方便。安閒常要性逍遙﹐悟其徳遠歸眞善。外貌如愚﹐內通修煉。下功進火猶爭戰。金烏飛向曲江池﹐玉蟾躍出通明殿。

○踏雲行

楊徳遠求詞

道本無言﹐彊求彊索。與憑詩曲彊分解。無初模樣體眞常﹐隨機應物元纖礙。出入縱橫﹐往來自在。目前一段光明快。君還言下敢承當﹐不移一腳超三界。

○望蓬萊

本名望江南贈家兄忠武訪及

頓失笑﹐迷悟理全差。富貴榮華君活計﹐寂寥瀟灑我生涯。髙枕臥煙霞。長生趣﹐淸興果淸嘉。暇伴延齡千歲鶴﹐閒觀不謝四時花。何處覓仙家。

○望蓬萊

寄桃林口王都監

華宗士﹐淸譽久聞傳。邂逅相逢靑嶂裏﹐盤桓共坐玉泉邊。談論契眞詮。從別後﹐再會得無緣。切恐靈機迷愛欲﹐不辭荒拙綴狂篇。托意在毫箋。

○望蓬萊

寄張四秀才

淸河氏﹐聽取此根原。自昔未逢超岸筏﹐而今又值下坡年。猶被世情牽。繁華境﹐虛幻不牢堅。休向夢中重作夢﹐便於玄上更搜玄。修補洞中天。

○無俗念

本名念奴嬌詠竹﹐謹繼長春眞人韻

一竿修竹﹐有天然標本﹐森然惟獨。檻外窗前橫翠影﹐幽雅眞非尋俗。內蘊虛心﹐外彰髙節﹐超越凡材木。靜吟風月﹐韻同敲擊冰玉。可愛素質英姿﹐引鶴棲鳳﹐四序淸人目。茂葉重重光潤膩﹐裊裊柔枝凝綠。根曲蛟蚪﹐气含蔬筍﹐全味勝粱肉。此君嘉秀﹐並余遐算遐福。

○無俗念

九日

嵐光淸翠﹐動西風﹑還遇重陽節暇。丹葉黃花相間隔﹐嘉景眞堪圖畫。往歲玆辰﹐綺羅絲竹﹐宴賞飛金斝。而今追想﹐盡成一夢虛假。有緣悟入玄門﹐塵情種種﹐不許纖毫掛。艸舍柴籬相掩映﹐潔靜常教淸雅。盡日忘言﹐通宵無寐﹐甘恁捱瀟灑。何人同志﹐共說無生之話。

○無俗念

嘆世

蟾烏景急﹐暗催人﹑兩鬢銀絲如織。終日區區猶不省﹐蓋爲家緣煎逼。蝸角虛名﹐蠅頭微利﹐得也成何濟。聞身康健﹐好尋雲路活計。拂袖落魄婪耽﹐水邊石上﹐笑傲閒吟綴。一粒神丹光燦燦﹐免使塵淸連累。坦蕩逍遙﹐優遊自在﹐占得眞消息。功成歸去﹐永居蓬島仙位。

○臨江仙

誡釋道相辯

禪道本來無辯證﹐皆因古聖彊名。不須方外謾勞形。人人俱有分﹐个个總圓成。但把萬緣齊放下﹐切須戒斷無明。給孤園內任縱橫。泥牛哮吼處﹐日午打三更。

○臨江仙

贈石遇仙等

稽首同途聽教化﹐休教虛度流年。常生覺照道心堅。包容他過失﹐整頓自邪偏。分上本無人我相﹐閒中認正根原。但迷假合起攀援。永沈煩惱海﹐難證大羅天。

○臨江仙

晚景

向晚嫩涼生戶牖﹐松巖獨坐榰頤。憑髙一望徹天涯。孤城煙樹慘﹐遠浦片帆歸。萬里碧天澄似水﹐雲閒不動毫釐。昭昭明月弄晴輝。圓光含法界﹐靈驗射瑤池。

○臨江仙

聞杜鵑戲成

一片閒心閒不倦﹐騰騰兀兀忘機。曉來微雨過窗扉。翠霞靑嶂裏﹐還聽杜鵑啼。句句不如歸去朗﹐我今已應歸期。功成自是步云霓。何須施巧辯﹐苦苦競相催。

○靑蓮池上客

本名靑玉案贈烏林答徳潤

而今旣悟塵勞苦。已是身遭遇。屏棄浮華宜朴素。常懷柔弱﹐莫生貪妒。言行須相副。閒中不起閒思慮。自得玄中妙玄趣。營養三田無旦暮。陰消陽長﹐气凝丹結﹐方稱全眞侶。

○黃鶴洞中仙

本名卜算子示眾

奉勸修仙客﹐各要常寧耐。萬難千魔志轉堅﹐休把初心攺。渾似蟾光大﹐瑩靜長天外。斡運無私滿大千﹐信使浮雲寨。

○黃鶴洞中仙

贈程三

人似當風燭。誰肯心回顧。目下恩情緊絆牽﹐豈覺於身苦。幸有修仙路。散散閒閒做。到處逍遙任自由﹐功滿蓬瀛住。

○奼鶯嬌

本名惜奴嬌山居述懷

泉石淸幽﹐好个眞遊地。香風散﹑彩雲呈瑞。日暖天和﹐更時有珍禽戲。嘉致。總妝點﹑山家況味。外景充盈﹐內景還相契。丹鑪畔﹑虎龍交會。女奼嬰嬌﹐頻勸我﹑傾金液。沈醉。但髙臥﹑晴霞影裏。

○奼鶯嬌

贈油面王廣道

廣道王三﹐天賦精誠藝。將油面﹑和調運制。應物番番﹐但做造由心意。依理。鍛煉在﹑長生鑪內。按候知時﹐拈出眞奇異。光明燦﹑馨香馥鼻。試與嘗來﹐又別是﹑甘甜味。妙矣。堪獻入﹑仙家筵會。

○喜遷鶯

贈康徳機

宿緣深重。早省悟浮生﹐都如一夢。壯志回頭﹐專心入道﹐塵事豁然驅屏。要脫死生輪轉﹐認取元來本柄。甚爲準。待與君說破﹐些兒捷徑。日用。持淸靜。積累內功﹐外行心平等。次泯貪嗔﹐調和神气﹐休放馬猿馳騁。萬里黑雲消散﹐一點靈明光瑩。仙路穩。這回須免了﹐攺頭換影。

○憶王孫

自詠

云何便會做癡憨。只爲番番世事諳。度日隨緣不外貪。處云庵。渴飲醍醐味轉甘。

○憶王孫

逍遙坦蕩絕憂愁。管甚流年春復秋。露地安眠放白牛。晚煙收。一曲髙歌古渡頭。

○憶王孫

不持齋戒不看經。不論金丹共五行。玉瑟閒調月正明。韻輕淸。響徹瑤臺十二層。

○憶王孫

三田常用鐵牛耕。種得黃芽漸漸生。法雨時時澆灌頻。轉滋榮。采摘歸來上玉京。

○憶王孫

幾人學得我風流。疏盡塵緣散盡愁。閒品羌笛駕白牛。好因由。四大神舟任意遊。

○憶王孫

本來眞性喚神仙。爲愛幽棲遠市廛。獨隱山堂妙最玄。樂恬然。欣卽髙歌困卽眠。

○憶王孫

四時流轉急如梭。百歲韶華屈指過。惟願人人出愛河。養沖和。功滿超升赴大羅。

○憶王孫

因王孫二舊友同日不期而會

閒閒閒裏憶王孫。今幸相逢語笑頻。各各勤修精气神。行功臻。同宴桃源碧洞春。

○好離鄕

本名南鄕子警世

人本是神仙。只爲當初縱馬猿。換骨更形無定止﹐連綿。致使塵情種種牽。若解固根原。玉鼎金鑪聚汞鉛。鍛煉三千功行滿﹐還元。復返蓬瀛絕變遷。

○好離鄕

余隱居昆崳山淸神洞。常習不睡。因久坐﹐不覺雪降。其夜稍暖﹐巖澑半溶﹐似乎有聲。俄然而起﹐出戶視之﹐四圍山色﹐盡爲更變。因倚松而作是詞

坐久欲朧晴。不覺天公祥瑞呈。夜暖忽聞巖滴﹐聲聲。喚覺遊仙夢不成。靸履起開扃。四望遙峯盡變更。惟有長松天性異。堅貞。獨倚幽巖顯道淸。

○好離鄕

余祖居利州﹐有李仙者﹐自彼而來。言族中親眷﹐聞先生入道多歲矣﹐未知是王家那一家派﹐請示一書﹐因成此詞以寄之

聊與話行藏。生死輪回豈盡量。無柰頑心迷愛欲﹐滋彰。千古悠悠不到鄕。幸遇祖重陽。開闡全眞出世方。寄語吾族當省悟﹐消詳。這个從來不姓王。

○好離鄕

贈崔妙信

一个好明師﹐洪範恢恢出世奇。香味色聲難染滯﹐須知。縱使波流岸不移。認取莫生疑。休費功夫向外馳。坐臥住行相守定﹐思惟。瞬目揚眉更是誰。

○秦樓月

詠松

煙霞客。亭亭隱在幽巖側。幽巖側。霜欺雪壓﹐了無纖礙。蚪枝招颭寒云外。天然姿質眞堪愛。眞堪愛。靑靑別是﹐一番標格。

○秦樓月

詠竹

性貞潔。柔枝嫩葉堪圖寫。堪圖寫。四時常伴﹐艸堂風月。孤髙勁節天然別。虛心永永無凋謝。無凋謝。綠陰搖曳﹐瑞音淸絕。

○鳳棲梧

山居遣興

滿目靑靑松間竹。掩映山家﹐有甚閒榮辱。獨自唱吟斟美醁。味濃醉倒和衣宿。淸夢覺來情未足。重抱瑤琴﹐品弄無生曲。誰是知音余伴侶。艸堂風月應相許。

○鳳棲梧

寄同道

世事紛紛何事苦。死去生來﹐輪販無停住。有幸髙眞開法宇。引人同上無生路。路上行人當聽屬。屬付虔誠﹐念道忘思慮。淸靜功夫昭且著。無生路上常相遇。

○鳳棲梧

勸遊春子

嫩柳垂金花爛坼。隨處園林﹐拂袂香風快。無限眼前閒景色。只應妝點春光煞。遊騎駢駢馳雅態。不道繁華﹐暗換朱顏攺。到底有情終不耐。殷勤說與尋芳客。

○鳳棲梧

暮春聞鶯

短景相催何太促。麗日和風﹐又送春光暮。漸聽流鶯枝上語。綿蠻似把衷情訴。昨日花開紅滿樹。今已飄零﹐狂蕩逐飛絮。奉勸遊人生覺悟。莫教失卻來時路。

○鳳棲梧

淸明前三日因微雨過示眾

割愛忘情惟謹謹。兔走烏飛﹐催逼年華迅。又是淸明將欲近。家家煙火宜防愼。和气氤氳當寶運。細雨廉纖﹐不負陽春信。造化工夫猶此進。仙葩迆邐飄香韻。

○上丹霄

本名上平西用張子云韻

得眞閒﹐投眞趣﹐傲萍蓬。任運命﹑否塞亨通。生涯寂淡﹐二十年罷倒金鍾。頭頭返照﹐破昏蒙﹑靈鑑非銅。或遊戲﹐紅塵境﹐或棲隱﹐碧巖松。掌譚馬﹑遺範余風。驅馳造化﹐自然交媾虎和龍。上淸仙舉﹐要爭魁﹑安敢耽慵。

○上丹霄

棄浮榮﹐忘羈絆﹐勝秋蓬。樂天命﹑所遇皆通。隨緣一飽﹐算來奚用祿千鍾。甘閒守拙﹐捱淸貧﹑豈顧頑銅。陪霞友﹐邀風月﹐臨溪石﹐對巖松。論坦然﹑出世家風。烹金煉玉﹐斡旋牝虎與玄龍。而今重悟﹐萬緣空﹑意倦心慵。

○上丹霄

入道

死生催﹐輪回迫﹐沒休期。向迷津﹑苦海爭馳。會逢聖代﹐眞仙垂教度羣迷。頓然喚覺﹐夢浮生﹑疏遠輕肥。頭如蓬﹐面如垢﹐情如醉﹐貌如癡。處閒閒﹑窮究幽微。嘉祥得也﹐料應塵世少人知。靈風飄蕩﹐靜乾坤﹑月照華夷。

○朝中措

拋俗

宦途好似水東流。得失幾時休。選甚王侯黎庶﹐無常限到難畱。爭如解放名韁鎖﹐且免了閒愁。異日三丹結正﹐攜云卻訪瀛洲。

○朝中措

和孫圓明先生韻

頓拋塵世事無涯。知命度年華。占斷艸堂風月﹐恬然欲對誰誇。平生據我無拘束﹐寶鼎養丹砂。直待功成九轉﹐飄遊海上人家。

○訴衷情

九日

重陽嘉節興尢深。勝賞一登臨。天闊水淸山秀﹐霜葉墜疏林。增雅趣﹐助微吟。息塵襟。壺觴滿泛﹐淸韻重彈﹐誰是知音。

○訴衷情

繼古韻

瑞云深處是仙家。髙枕臥煙霞。調引个中物象﹐玉兔配烏鴉。甘淡素﹐棄輕紗。遠浮華。身崇三教﹐心敬三光﹐頭戴三花。

○訴衷情

贈魏老

壽髙由是殢耽家。斜日對餘霞。不覺盡成皓鬢﹐難得再如鴉。牙漸朽﹐眼蒙紗。少光華。殘年何異﹐雨打衰桐﹐風撼狂花。

○行香子

自詠

雲水生涯。到處爲家。遠浮名﹑浮利浮華。三宮升降﹐上下無差。要結靈胎﹐收靈物﹐聚靈芽。淸興幽賒。此外何加。姿陶陶﹑暢飲流霞。大丹熟也﹐歸泛仙槎。便曳瓊琚。搖瓊佩﹐戴瓊花。

○行香子

憶師父訓號白雲子﹐名丹桂﹐字昌齡

幼悟離塵。煉汞烹銀。把壺中﹑造化區分。虎龍調處﹐滋助陽初。亙理來容﹐元來面﹐本來身。雲水爲鄰。風月常親。妙玄通﹑方稱全眞。憶師慈訓﹐稍異常人。便字昌齡﹐名丹桂﹐號白雲。

○行香子

示從﹐復用前韻

說甚根塵。辯甚鉛銀。這仙佛﹑路徑明分。何須外覓﹐不在勞神。欲要全完﹐當全道﹐露全身。一體同觀﹐無起疏親。志常淸﹑常靜常眞。不惟自利﹐兼利他人。定結祥光﹐成祥瑞﹐躡祥雲。

○滿路花

謝昌黎道友訪及

早年忘俗累。雲水寄天隅。羣峯藏獘捨﹑養癡愚。寂寥孤淡﹐默默守如如。深謝崇眞友﹐步屧攜筇﹐不辭遠訪山居。柰門風﹑冷落淸虛。相待禮全疏。微言頻勸諭﹑省區區。前程路險﹐認取妙元初。物物頭頭上﹐一段靈光﹐本來無欠無餘。

○滿路花

贈小崔評

人間何最苦﹐說著替君愁。眼前生滅景﹑象悠悠。虛名薄利﹐隨分少貪求。幸遇嘉時節﹐乘興偸閒﹐訪尋霞侶云儔。更那堪﹑猛悟回頭。物外恣飄遊。布袍襟袖闊﹑好風流。紛紛塵事﹐一筆盡都勾。磨瑩先天寶﹐燦燦輝輝﹐恰如朗月當秋。

○滿路花

歲日贈馮六等

節令頻移政﹐寒暑遞相遷。光陰駒過隙﹑古今傳。曉來萬戶﹐歡笑賀新年。誰肯回光照﹐紺髮童顏﹐漸成衰鬢皤然。願人人﹑早悟根原。搜覓妙中玄。洞天風月下﹑舞胎仙。刀圭瀲灩﹐一顆大丹圓。捧入靑霄路﹐步步無生﹐任從海變桑田。

○滿路花

贈兩山道友烏林答同監等

東南形勝地﹐極目鎖嵐煙。海山鍾異秀﹑產英賢。人多吉善﹐息念屏囂喧。是處追朋挹﹐探妙﹡眞﹐共修物外因緣。願由斯﹑道念彌堅。早早悟重玄。殷勤營養就﹑火中蓮。淸香馥鬱﹐遞互盡相傳。異日眞功滿﹐拂袖攜云﹐逕超無上人天。

○月中仙

返照

歷劫昏蒙﹐爲恩情愛戀﹐一向迷執。爭頭競角﹐覷巨浪洪波﹐豈顧沈溺。幸今生覺悟﹐便拂袖﹑開懷暢意。返照從前事﹐行蹤過迹﹐翻作大讎隙。飄然做个閒人﹐向靑松影下﹐白雲堆裏。怡怡自樂﹐但詠歌談笑﹐隨緣銷日。晚來增雅趣﹐對天鑑﹑澄澄湛碧。次第銀蟾上﹐昭彰奮離三島迹。

○月中仙

望海

暑气方闌﹐漸云收四野﹐山海明霽。憑髙放目﹐視萬里汪洋﹐東連無極。廓然風浪靜﹐屢顯現﹑嘉祥至瑞。大哉玄元體﹐澄淸浩渺﹐浮動乾坤勢。神功聖力難量﹐信歸墟運轉﹐無有休息。恢張萬化﹐任云物飛翔﹐魚龍遊戲。混融千古秀﹐隱三島﹑十洲異域。直待功成後﹐騎鯨笑傲超於彼。

○齊天樂

得遇

悟浮生幻化﹐速把恩情﹐愛戀俱棄。垢面蓬頭﹐麻衣紙襖﹐海角天涯飄逸。摧彊挫銳。守柔弱淸貧﹐忘憂忘恥。劣馬顚猿﹐頓然休歇杳無迹。些兒玄玄妙理。對碧天澄徹﹐別是一家風味。囉噔哩噔﹐唇歌舌誕﹐何有纖毫拘系。頻加敬禮。幸出自吾師﹐昔年提攜。異日參從﹐共赴蟠桃會。

○齊天樂

贈蔡徳厚

用千方萬便﹐惟把修行﹐一一開露。至道幽深﹐玄機杳邈﹐須仗十分勤苦。韶華迅速。念寶運昌期﹐忍教虛度。此段因緣﹐等閒失了再難遇。聽予重重付屬。向舊來境上﹐挑剔勿令差互。性燭昭彰﹐心花燦爛﹐無限淸香敷布。如斯作做。自然感髙眞﹐暗垂加護。行滿功圓﹐步入丹霄路。

○醉桃源

本名阮郎歸釣烏林答二郎君

今生豪貴宿生緣。分明說與賢。回頭早早悟根原。休教俗境牽。搜祕密﹐訪幽玄。鑪中煉汞鉛。眞功眞行滿三千。飛騰作大仙。

○醉桃源

贈趙姑

修行徑路坦然平。直須斷愛情。邪思妄念不相縈。三尸勢自輕。坐與臥﹐住兼行。常休忘靜淸。一朝忽爾顯靈靈。輝輝晃晃明。

○醉桃源

贈趙戒師

略將微語破昏衢。塵情立剪除。色空空色兩無殊。眞實理不虛。常湛湛﹐體如如。出離生死途。澄塘性月一輪孤。光明射四隅。

○醉桃源

贈吾古論戒師善淵

本來一點號牟尼。端嚴越世奇。隨緣應物任施爲。圓明合範圍。或顯用﹐或潛機。靈光出入隨。但能認正決無疑。攜云物外歸。

○醉桃源

贈庫使縣君完顏氏

全家一意道心堅。皆因宿世緣。精嚴精謹愈精專。眞誠實可憐。聽教化﹐悟微言。塵勞漸漸捐。內調神息兩綿綿。功成自證仙。

○心月照雲溪

本名驀山溪山居述懷

旣拋火院﹐塵事難拘檢。物外樂逍遙﹐總疏遠﹑徵徭賦斂。粗衣淡飯﹐據分且隨緣﹐靑峯畔﹐白雲中﹐獨把淸閒占。茅廬一廈﹐相稱平生願。裏面但容身﹐也不在﹑浮華妝點。鎖窗寂靜﹐恣意任髙眠﹐紅日上﹐兩三竿﹐猶自柴門掩。

○心月照雲溪

五峯挺秀﹐滴翠嵐光膩。气勢壓滄溟﹐對煙浪﹑雲濤無際。碧巖深處﹐腌映道人家﹐忘寵辱﹐絕驕矜﹐勘破人間世。野情幽興。誰羨公卿貴。閒運妙玄機﹐看虎龍﹑盤旋作戲。嬰嬌女奼﹐歡笑慶金丹﹐功成去﹐步云霓﹐顯我嘉祥瑞。

○心月照雲溪

贈魏徳柔家中魔障﹐權令牧羊

當初學道﹐望脫塵緣累。迆邐漸生魔﹐是時間﹑些兒凝滯。君還識破﹐愼守勿因循﹐心決裂﹐志精專﹐別有淸涼味。羊兒牧處﹐收管休疏失。稍欲走東西﹐在主人﹑調伏斷制。山間林下﹐早早趁歸期﹐天欲暮﹐日將沈﹐關鎖牢封閉。

○心月照雲溪

牧牛諭

牛兒性劣﹐奔競無時輟。短棒與長繩﹐每驅馳﹑牢擒痛決。朝來暮往﹐久久漸調柔﹐芳艸渡﹐曲江頭﹐露臥如霜雪。牧童閒散﹐無限情懷悅。獨坐古松陰﹐短笛弄﹑聲悠韻噎。重堆蓑笠﹐拍手笑歸來﹐淸風勁﹐碧天澄﹐現出家家月。

○心月照雲溪

贈趙徳備

但凡入道﹐屏棄繁華早。柔弱守淸貧﹐把靈臺﹑時時拂掃。塵心起處﹐宜向死前觀﹐憑乞化﹐做生涯﹐餘事絕論討。日來月往﹐勤煉先天寶。默默內含光﹐照俗緣﹑番番顚倒。無中還有﹐此理最幽深﹐功成日﹐行圓時﹐自有天書昭。

○悟黃梁

本名燕歸梁贈劉九郎

人間何事最堪悲。迷火院﹐受驅馳。不曾時霎暫舒眉。算何日﹐是休期。況他衣飲各相隨。空熱亂﹐又奚爲。明明生死眼前催。放得下﹐是便宜。

○悟黃梁

浮名浮利兩悠悠。終不道﹐把身囚。好貪多敗更多憂。又著个﹐甚來由。願人識破早抽頭。從前事﹐盡都休。飄飄物外不淹畱。管有分﹐繼吾儔。

○秋霽

繼古韻述懷

肥遁人家﹐對東南萬里﹑鯨海橫碧。蘭苑芝田﹐暖香風送﹐不滅鳳城春色。壽松徑裏。綠茵嫩�紋如織。又還是。鶴詔乍回﹐猶聽九霄唳。天教賦我﹑此段嘉期﹐寸心澄寂﹑百慮蠲息。向閒中﹑呼童煮茗﹐玉甌輕泛浪花白﹐神爽气和何有隔。況眞常道﹐時時默運玄功﹐湛然無爲﹐澹然自得。

○武陵春

寄七河鎭陳都統

美譽深仁兼孝行﹐遠近盡談揚。爲寄新詞細審詳。早早悟黃粱。一朵心花初綻處﹐裊裊吐淸香。風散餘芳入道場。廓爾露禎祥。

○武陵春

寄樂亭劉嗣昌

道念精誠聞已久﹐皆昌宿生因。何日相陪願結鄰。挑剔出迷津。自在逍遙隨分過﹐兀兀養天眞。火裏蓮開日轉新。永永占長春。

○煉丹砂

本名浪淘沙孫義來說﹐弟子昨夜夢丹陽眞人﹐化弟子出家。弟子言﹐子孫未立﹐家道未成﹐恐無出家緣分﹐且只在家修行可否。眞人笑曰﹐吾固有云﹐無偎妻抱子神仙﹐沒在家蓬島公﹐豈不知也。言訖﹐弟子覺來﹐未知怎生﹐因以詞贈之

稽首富春仙。聽說根源。金枷玉杻緊牽纏。惟要自家心決裂﹐休道無緣。賢聖夢中言。的不虛傳。家緣事事待周全。更望一身成道果﹐掘地尋天。

○煉丹砂

贈女姑郭守淵郭善知

奉勸二汾陽。略序行藏。有緣身入道家鄕。塵事番番宜損損﹐捨短從長。日用爇心香。返照回光。逢魔逢難敢承當。盡始盡終無變易﹐決赴蓬莊。

○煉丹砂

贈女姑張善行

狂語話眞誠。淸眾宜聽。不期白髮鬢邊生。前有無常相等待﹐著甚祗迎。除是做修行。心地寬平。舊來熟境不相縈。已過更能頻攺正﹐功自圓成。

○煉丹砂

贈徒單姑姑

確志慕前程。寵辱猶驚。五千奧旨灼然明。所以百川俱湊海﹐窪則當盈。上士處無爭。柔弱爲憑。外𨿽應物內澄淸。履道如斯常坦坦﹐步步蓬瀛。

○悟南柯

本名南柯子和常顯之

宴坐心恆適﹐幽居興可嘉。靜鳴天鼓漱云芽。吐納綿綿﹐隨分保生涯。但解安時運﹐奚憂換物華。三山瓊路信非賒。未去權依﹐積翠與明霞。

○悟南柯

贈樂亭劉司候

猿鳥誠幽伴﹐泉石亦近鄰。三竿紅日欲侵門。睡起從容﹐無事暫相親。玄谷規千聖﹐泥丸聚百神。些兒功用養天眞。遠害全生﹐淸樂未輸君。

○悟南柯

溟州值雨阻道友畱戀

落魄白雲子﹐身無个事縈。閒思雲水下山屏。策蹇攜童﹐行化過東溟。暑气潛然退﹐秋風分外淸。連連小雨未開晴。有意相畱﹐不放出門行。

○瑤臺第一層

崔大師生辰

歲運推遷。時正遇﹐十月小春天。老人生燦﹐玉繩低縱﹐云漢髙懸。曉來佳气聚﹐慶謫仙﹑初駐云駢。應良緣﹐漸重敷素艷﹐復闡金蓮。飄然。塵情一蕩﹐志歸淸靜稟根原。鼎鑪烹煉﹐河車搬運﹐丹滿三田。洞房輝煥處﹐會虎龍﹑嬰奼團圓。表長年。傲龜齡鶴算﹐永劫綿綿。

○瑤臺第一層

元宵

時令相催。又還是﹐元宵報春回。桂輪新滿﹐金蓮乍坼﹐不待栽培。六街三市徧﹐列鰲山﹑輝映樓臺。競追陪﹐簇香車寶馬﹐馳騁多才。吾儕。情忘企慕﹐絳宮深處保仙胎。覺花芬馥﹐慧光明燦﹐別是歡諧。玉漿瓊液泛﹐結刀圭﹑不讓樽罍。恣開懷。任鸞迎鳳引﹐遊宴蓬萊。

○瑤臺第一層

吳大卿壽日

陰極陽升。當律應﹐黃鍾正嚴凝。昔年此際﹐素云容裔﹐瑞气淸英。玉衡潛運轉﹐顯弧南﹑一曜增明。降仙卿﹐漸風晴閬蒼﹐月冷蓬瀛。崢嶸。天才富贍﹐早年名遂與功成。順天合道﹐退身養浩﹐同輩吞聲。客中開小宴﹐會朋儔﹑交錯霞觥。醉還醒。表冰姿玉骨﹐壽占椿齡。

○春從天上來

贈首陽山李志朴

旣悟塵緣﹐擺愛海恩山﹐蝸利蠅名。樂然拂袖﹐絕慮忘情。熟境愼勿牽縈。抱始終一志﹐但兀兀﹑莫問途程。處無爲﹐捱瀟瀟灑灑﹐靜靜淸淸。閒中做成修煉﹐煉百脈通流﹐四體和平。虎繞龍蟠﹐气結神凝﹐大丹一粒圓成。引靈童歌舞﹐瑞云房﹑滿酌瑤觥。興無窮﹐保深根固蒂﹐久視長生。

○春從天上來

冬至日

兔走烏奔。競西沒東生﹐四序潛分。亞歲方迎﹐萬戶千門。歡笑共慶良辰。暗推移晷運﹐正南檐﹑愛日初新。考丰凶﹐會銀臺占候﹐史筆書云。玄元大哉造化﹐漸梅蕊飄香﹐檻竹偸春。坦坦幽人﹐百福咸臻﹐默默養浩全眞。體沖和妙道﹐自然理﹑斡運蒙屯。歲功成﹐六陰爻始盡﹐復建陽純。

○桃源憶故人

因趙元帥舍人出示用其韻

人生百歲誠稀少。此事任誰明曉。相見但開口笑。管甚閒悲惱。四時風月尋常好。放下心腸便了。𨿽是身難恆少。到底須遲老。

○桃源憶故人

愁思俗態知多少。縈繞誰能分曉。方欲彊追言笑。翻復成憂惱。春花秋月𨿽然好。總被功名誤了。才見兒童年少。又早容顏老。

○桃源憶故人

桃源憶故人來少。獨占洞天淸曉。追想從前失笑。謾惹閒縈惱。琴書活計端然好。一曲山堂了了。保護胎仙常少。永永依黃老。

○桃源憶故人

再用前韻藏頭拆字

來萬事心頭少。隱任他昏曉。兀但忘談笑。限誰愁惱。閒愈覺沖和好。後午前功了。補衰顏重少。檢仙無老。

○水調歌頭

趙舍人又寫日本國人詞﹐索和其韻

年華若飛矢﹐貪愛競無休。西城始逢春色﹐轉眼又驚秋。日月遞相昏曉﹐暗裏消磨人老﹐甘逐逝波流。爭似聞彊健﹐拂袖覓抽頭。放心閒﹐從體便﹐勝封侯。優遊到處無系﹐渾似一孤舟。但得自家合道﹐任使旁人笑錯﹐忘恥亦忘憂。髙臥晴嵐表﹐吟嘯對石樓。

○水調歌頭

趙相公壽日

秋色入林杪﹐湛湛碧天長。籬邊數叢黃菊﹐次第吐淸香。自昔羣眞朝會﹐共話人間興廢﹐應運佐時康。遽命騎鯨客﹐飈羽下穹蒼。稟天和﹐懷信惠﹐效忠良。甘分重職調禦﹐大度愈恢張。況是從來聲價﹐優渥溥沾髙下﹐民願庇餘光。獻頌期君壽﹐永與鎭安陽。

○長思仙

本名長相思贈平山劉志常﹑神山劉志本

平山劉。神山劉。更易俗流作道流。人情誓莫畱。悟驊驑。悟驊驑。燦燦神珠得自由。光明常逗𨖻。

○長思仙

贈濱州李志持

李志持。做修持。早把心田荊棘治。休教下手遲。汲華池。灌華池。劣馬顚猿不騁馳。功成拜玉墀。

○長思仙

贈平州劉志眞

慕全眞。處全眞。舉動行爲務正眞。惟憑一志眞。合天眞。契天眞。十二時中守內眞。頭頭現本眞。

○長思仙

贈平州宋志洪

脫樊籠。離樊籠。無變無遷抱始終。直須顯志洪。積眞功。累眞功。眞正無私合大空。鑪中丹自紅。

○步云鞋

本名軟翻鞋贈玄眞觀單姑等獻履鞋

幸遇教風開。和气洽吾懷。玄眞淸眾總仙才。志謙和﹑恭順垂慈惠﹐殷勤獻﹐步云鞋。妙手巧剜裁。珠寶砌雙腮。一回朝禮躡壇臺。待他年﹑眞行眞功滿﹐超塵世﹐赴蓬萊。

○浣溪沙

劉姑姑生朝

仲夏蓂開四葉初。仙姬分秀下云輿。祥光瑞气共相扶。法性殊無塵事累﹐靈安那有世情拘。自然遐壽等麻姑。

○醉桃源

趙恭善生朝

前期三日是蕤賓。芝輧別紫宸。祥煙瑞靄結氤氳。同資誕玉眞。才敏慧﹐性惇淳。常希道徳鄰。人間短景不堪陳。壺天別有春。

○訴衷情

九日登黃崖

重陽又早一年期。景物正淒淒。憑髙暢情凝望﹐極目徹天涯。秋日短﹐塞天低。雁南飛。詩題紅葉﹐酒泛黃花﹐不醉無歸。

○木蘭花慢

中秋

又中秋屆候﹐日初沈﹐夜微涼。對煙障云屏﹐良朋益友﹐逸興何長。飈然玉輪宛轉﹐歷茫茫﹑巨浸躍天网。碾破玻璃萬頃﹐洞明三界十方。宜將。火棗交梨﹐開淸賞﹐勝飛觴。肆雅志幽懷﹐遐襟曠迹﹐百慮俱忘。爰思教風始振﹐感重陽﹑隱語示回陽。桂樹香傳十九﹐致余極味先嘗。

○木蘭花慢

用長春眞人韻

憶當時穎脫﹐道情濃﹐世緣疏。愛古洞深溪﹐蒼松翠柏﹐萬景齊敷。簞瓢粗爲遣日﹐樂貧閒﹑況味勝蒓蘆。千古昏昏醉夢﹐廓然一旦樵蘇。瑤圖。寶籙幽微﹐精勤佩﹐未嘗辜。慶靈驗昭昭﹐心花燦燦﹐並沒凋殂。威雄猛持慧劍﹐屏三尸﹑六賊泯狂徒。永保胎仙出入﹐往來紫府淸都。

○木蘭花慢

嘆滔滔苦海﹐任羣迷﹐恣漂遊。被有限形軀﹐無涯愛欲﹐一向拘囚。空生萬千計較﹐況百年﹑短景不常畱。貪爲名深利切﹐豈期水遠山悠。如流。歲月相催﹐宜省悟﹐覓抽頭。向太一峯前﹐雙林樹下﹐早把心收。從來旣知是錯﹐待番番﹑放下便休休。撒手縱橫無礙﹐狀同不系之舟。

○洞仙歌

述懷

道家門戶﹐寂淡淸虛好。榮耀矜誇自無擾。向午窗﹑披玩道徳南華﹐除此外﹐閒弄絲桐一操。秋光未老。錦樹屏山繞。適性攜筇任登眺。對茫茫鯨海﹐觸目琉璃﹐天一色﹑何必搜窮密妙。待他年﹑功滿化飛仙﹐越煙浪雲濤﹐直趨蓬島。

○洞仙歌

示門人

修行日用﹐試與重提領。本爲拋家顧性命。下虔心﹑苦志挫銳摧彊﹐忘寵辱﹐自得神安气定。番番境上﹐猿馬休教弄。稍覺偏頗便攺正。向閒中煉就﹐一粒金丹﹐成片段﹑萬道霞光輝映。有靑龍﹑白虎共扶持﹐徧三界十方﹐盡來稱慶。

○洞仙歌

九日

風髙露冷﹐又報重陽候。過雨羣山倍明秀。正披巖﹑紅葉接徑黃花﹐堆錦繡﹐裊裊淸香依舊。凝神望久。思入無何有。回首溪邊聽長澑。念人生如夢﹐世事無涯﹐空汩沒﹑爭似吾家拂袖。據盤石﹑容膝坐忘機﹐看天末飄飄﹐斷雲歸岫。

○洞仙歌

素天澄徹﹐時令秋將暮。志尙潔虛寄巖谷。看雲中﹑徵雁列序成行﹐續復斷﹐迆邐呱呱南度。忘情眞侶。共講玄玄語。猶勝塵凡奮名譽。待欣來舞袖﹐睡卽和衣﹐全放下﹑管甚紅輪夕沒。霎時間﹑一枕夢遊仙﹐覺來也重行﹐錦屏深處。

○洞仙歌

達虎部落遊仙觀醮畢﹐眾人索

遊仙一境﹐上下川原秀。背負髙崗面長澑。看峯排﹑千刃地占三陽﹐佳气聚﹐相接居民淳厚。黃童白叟。信道崇眞久。同啟哀誠薦枯朽。命簪裳謄奏﹐列聖髙眞﹐頒惠渥﹑符下宣恩赦宥。釋幽塗﹑苦爽悉停酸﹐保見在家家﹐共沾福祐。

○昭君怨

贈女姑蕭敬善等

奉勸修眞仙眾。日用全憑實行。烏兔疾如梭。莫蹉跎。遇景勿念心動。坐臥住行安靜。只此是功夫。合虛無。

艸堂集

【王逢﹕詞作1首】

○如夢令

菇村賦贈

檐聳數株松子。村繞一灣菇米。鷗外迥聞雞﹐望望雲山煙水。多此。多此。酒進玉盤雙鯉。

朱存理鐵网珊瑚卷四

【王國器﹕詞作13首】

○菩薩蠻

題黃子久溪山雨意圖

靑山不趁江流去。數點翠收林際雨。漁屋遠模糊。煙村半有無。大癡飛醉墨。秋與天爭碧。淨洗綺羅塵。一巢棲亂雲。

○踏莎行

破窗風雨﹐爲性初微君賦

潤逼疏欞﹐寒侵芳袂。梨花寂寞重門閉。檢書翦燭話巴山﹐秋池回首人千里。記得彭城﹐逍遙堂裏。對牀夢破檐聲碎。林鳩呼我出華胥﹐恍然枕石聽流水。

鐵网現珊瑚十五

○踏莎行

巫峽雲濤

雪練橫空﹐箭波崩岫。女媧不補蒼冥漏。何年鑿破白雲根﹐銀河倒瀉驚雷吼。羅帶分香﹐瓊纖擎酒。銷魂桃葉煙江口。當時樓上倚闌人﹐如今恰似靑山瘦。

鐵网珊瑚九

○踏莎行

金盆沐髮

寶鑑凝膏﹐溫泉流膩。瓊纖一把靑絲墜。冰膚淺漬麝煤春﹐花香石髓和云洗。玉女峯前﹐咸池月底。臨風細把犀梳理。陽臺行雨乍歸來﹐羅巾猶帶瀟湘水。

復古詩集五

○踏莎行

月奩勻面

冰鑑懸秋﹐瓊腮凝素。鉛華夜搗長生兔。玉容自擬比姮娥。妝成尢恐姮娥妒。花影涵空﹐蟾光籠霧。芙蓉一朵溥秋露。年年只在廣寒宮﹐今宵鸞影驚相遇。

復古詩集五

○踏莎行

玉頰啼痕

粉結紅冰﹐香消獺髓。鏡鸞影里人憔悴。梨花帶雨不禁愁﹐玉纖彈盡眞珠淚。恨鎖春山﹐嬌橫秋水。臉桃零落胭脂碎。故將羅帕搵啼痕﹐寄情欲比相思字。

復古詩集五

○踏莎行

黛眉顰色

淡掃春痕﹐輕籠芳靨。捧心不效吳宮怨。楚梅酸蹙翠尖纖﹐湘煙碧聚愁萋蒨。紺羽寒凝﹐月鉤金灩。鶯吭咽處微偸斂。新翻舞態太嬌嬈﹐鏡中蛾綠和香點。

復古詩集五

○踏莎行

芳塵春迹

金穀遊情﹐消磨不盡。軟紅香裏雙鴛印。蘭膏步滑翠生痕﹐金蓮脫落淩波影。蝶徑遺蹤﹐雁沙凝潤。爲誰畱下東風恨。玉兒飛化夢中云﹐靑萍流水空仙詠。

復古詩集五

○踏莎行

云窗秋夢

煙冷瑤欞﹐神遊貝闕。芙蓉城裏花如雪。仙郎同躡鳳凰翎﹐千門萬戶皆明月。地老天荒﹐山靑海碧。滿身風露飄環玦。髙樓畫角苦無情﹐一聲吹散雙飛蝶。

復古詩集五

○踏莎行

繡牀凝思

翠藻文鴛﹐交枝連理。金鍼停處渾如醉。楊花一點是春心﹐鵑聲啼到人千里。喚醒離魂﹐猶疑夢裏。此情恰似東流水。雲窗霧閣沒人知﹐綃痕浥透紅鉛淚。

復古詩集五

○踏莎行

金錢卜歡

暗擲龍文﹐尋盟鸞鏡。龜兒不似靑蚨準。花房羞化彩娥飛﹐銀橋密遞仙娥信。錦屋瓊樓﹐薄情飄性。碧雲望斷紅輪暝。珠簾立盡海棠陰﹐待溫遙夜鴛衾冷。

復古詩集五以上周泳先輯本王國器筠庵詞十一首

○菩薩蠻

題倪徵君惠麓圖

秋聲吹碎江南樹。正是瀟湘腸斷處。一片古今愁。荒碕水亂流。披圖驚歲月。舊夢何堪說。追憶謾多情。人間無此情。

珊瑚网名畫題跋卷十

○西江月

題洞天淸曉圖

金潤飛來晴雨﹐蓮峯倒插丹霄。蕊仙樓閣隱岧嶤。幾樹碧桃開了。醉後豈知天地﹐月寒莫辧瓊瑤。一聲鶴叫萬山髙。畫出洞天淸曉。

珊瑚网名畫題跋卷十一

【王澮﹕詞作1首】

○洞仙歌

賦榛實屏山所錄

圓剛定質﹐混物非凡類。仁處其中靜忘意。任蝶蜂狂繞﹐燕雀喧爭﹐心君正﹐惟取淸白自治。黃衣從淡泊﹐此个家風異。偶合陰陽棄神智。怕旁人冷眼﹐嫌太孤髙﹐尊俎地﹑聊許松梧同器。待他日﹑山林不相容﹐請援手﹑仙萶要充仙贄。

中州樂府

【王吉昌﹕詞作168首】

○行香子

木金間隔

木性慈仁﹐體順融金。混難分﹑反復浮沈。還元祖性﹐造化幽深。得木抽金﹐金去木﹐罷相侵。精變遊魂﹐湛入禪心。杳冥時﹑蹤迹難尋。無中顯有﹐透古通今。自魄安魂﹐魂勝魄﹐鬼神欽。

○行香子

震內藏金﹐金乙成姻。假沖和﹑雷電交陳。龍吟虎嘯﹐幽谷澄神。向杳冥中﹐風雲裏﹐傲全身。煙雨蒙蒙﹐芝艸芽新。正東君﹑經緯長春。岷山水衮﹐一而藏眞。已泯抽添﹐無間隔﹐返歸純。

○行香子

震乙情柔﹐酷愛庚金。角商和﹑律應淸音。木人鼓掌﹐石女調琴。顯巧施仁﹐勤行義﹐道情深。二物相融﹐交互浮沈。火煎烹﹑體變而金。開蒙旣濟﹐陽煉勝陰。得復根元﹐分魂魄﹐識眞心。

○行香子

木去金

木隱金形﹐金色浮存。木森森﹑有像稱尊。全憑火力﹐逗引遊魂。自客先還﹐獨存主﹐各歸根。去住棋分﹐性命云屯。樂天眞﹑默默昏昏。養成陽體﹐霞步髙奔。得傲玄玄﹐躋壽域﹐出乾坤。

○行香子

金去木

金體堅剛﹐木性柔和。辯賓主﹑火力功多。剛爲主掌﹐柔像銷磨。顯各還元﹐歸本性﹐息風波。透入神鑪﹐霞罩嵯峨。放銀鉛﹑花綻婆娑。輝光滿室﹐神變無何。鎭玩蓬宮﹐遊紫府﹐恣蹉跎。

○南鄕子

水火交互旣濟

坎內一陽停。本性澄淸照物形。眞火炎炎功足顯﹐叮嚀。旣濟氤氳緝寶瓶。神用奮威靈。气證升沈聚戊癸。日耀飛騰烹藥鼎﹐蘭馨。造化功成入杳冥。

○南鄕子

火裏六陰培。熾艷心藏點黑煤。功表淸冷眞水象﹐神胚。中气抽添自往來。赫赫振金雷。煙雨彌漫﹡斗魁。造化自家天地合﹐心灰。拍塞乾坤道體恢。

○南鄕子

水火升降因土

戊己媾陰陽。斡運專權攝四傍。驅駕天元隨呼吸﹐非常。來往綿綿造化昌。气聚結玄霜。壺鼎冰凝透體香。神變靈通歸物物﹐淸涼。無礙眞空置道場。

○南鄕子

離苑綠波飛。坎殿澄淸奮火威。變化降升凝眞象﹐功歸。上徳恢弘斡妙機。梨棗體嬌肥。玉女殷勤獻紫微。香襯彩霞光日月﹐巍巍。無像圓明法界輝。

○南鄕子

坎離气變還元

癸府隱銀鉛。朱汞神宮裊瑞煙。變化遊魂成風動﹐樞旋。運入黃庭造化權。離去水爲乾。坤體無陽厚徳全。二气經營仙藥就﹐功圓。出世名標聞九天。

○南鄕子

水府火龍藏。煙霧朦朧瑣桂光。气動隨風成造化﹐中央。聚變刀圭藥味香。不見坎中陽。虛室無陰本體彰。育出朝元眞浩气﹐瓊漿。攢簇丹鑪結玉霜。

○醉桃源

貪狼巨門

杓樞貪巨秉天眞。玄皇附耳親。扶持五蘊已通神。都收萬劫塵。寂然定﹐體淸新。溫存一性純。冥冥物外傲長春。逍遙月作鄰。

○醉桃源

祿存文曲

祿存文曲附神光。驅驅逐色忙。昧禪徒亂角和商。如何作道場。雙簾掩﹐瑣明堂。仙童奪正陽。神功機在性昭彰。冥冥混八方。

○醉桃源

武曲廉貞

武廉幽貫地天根。綿綿息若存。六天交戰定朝昏。丹鑪火力溫。驅神窟﹐養生門。玄功主掌尊。牝關天閉煉陽魂。靈霽性命屯。

○醉桃源

破軍

破軍雄鎭北方陰。牢封地戶深。眞風髙捲鎖猿心。氤氳气制禽。三田貫﹐五神欽。元胎體變金。羣魔離位九陽臨。功成耀古今。

○醉桃源

左輔右弼玄牝

司分木火地天通。玄關主掌雄。鹿羊神輅逗眞風。都歸保運功。樞九竅﹐貫三宮。燻蒸藥鼎紅。萬神輻輳性疏通。無形廓太空。

○醉桃源

暗藏兩曜撫坤乾。綿綿細斡旋。扶持來往貫三田。還元五气全。河車運﹐玉鑪煎。炎炎結汞鉛。彩霞光襯晃禪天。明明性月圓。

○醉落魄

八卦配九宮

陰陽气結。乾坤派﹑六爻交設。四分九數明羅列。兩遁推移﹐周歲用相疊。殷勤進取功無缺。抽添加減應時節。烹成二八丹威烈。吸海吞山﹐方寸道明徹。

○木蘭花慢

坤卦老陰之象

剖坤柔立象﹐太陰體﹐換三陽。因六變心虛﹐關開實腹﹐應候呈祥。沖和易靈變態﹐運聖功﹑旋轉斡天罡。消息栽培道化﹐六宮轂輳中央。融融品物含章。歸土徳﹐密收藏。性與命咸通﹐个中將養﹐气孕玄霜。香浮彩霞烜赫﹐混浩然﹑純粹散諸方。造化冥冥極妙﹐超凡不離玄黃。

○木蘭花慢

乾卦老陽之象

判乾元剛象﹐徳純貞﹐利元亨。運一气氤氳﹐施生品物﹐分布形成。調和四時簡易﹐正始終﹑機動應經營。日月東西出沒﹐總因元气流行。參羅列曜循環﹐晃寥廓﹐體輕淸。盡變化無方﹐杳冥眞造﹐內隱精誠。醞就命基性燭﹐混太虛﹑模樣貌崢嶸。了了眞空無礙﹐八紘揮斥難名。

○風入松

乾坤兩卦上天梯。分柔健髙低。六關爻變推天道﹐斡璇璣﹑日月東西。妙采精華成液﹐通神息﹐飲刀圭。溶溶金水泛曹溪。得九轉功齊。變成丹體香風裊﹐木童喜﹑壽域長躋。顯出元初气艷﹐廓胸襟﹐吐虹霓。

○風入松

乾坤羅列道綱維。斡斗轉星移。守遷飛伏隨方變﹐應周天﹑衰旺相推。保護坎離丹藥﹐啟玄牝﹐契希夷。冥冥杳杳入無爲。會三姓相期。應時烹煉循火數﹐結圓明﹑二八芳姿。徹地通天聖變﹐表身外﹐顯容儀。

○風入松

乾坤爻變括天心。樞簡易浮沈。斡旋升降成甘露﹐種黃芽﹑陸地根深。瀲灩滋榮金蕊﹐丹霞照﹐萬神欽。云收天靜酒重斟。韻聒耳鳴琴。醺醺酩酊乘風舞﹐恣神怡﹑鼓掌歌吟。深入洞天靜境﹐得眞樂﹐寫知音。

○風入松

陰陽爻變坼乾坤。運一气髙奔。推移動靜分升降﹐攝浮沈﹑造化歸根。引養谷神不死﹐表塞兌﹐閉其門。七星羅列繞昆侖。分取捨司存。扶持日進無爲道﹐現神光﹑金色髙噴。巧醞華英成秀﹐露玄體﹐證陽魂。

○風入松

乾坤簡易定長生。推變化虛盈。默契四時神功用﹐泄沖和﹑品物生成。茂養深根固蒂﹐臨金井﹐吐瓊英。芳姿香襯彩霞明。聒萬籟聲淸。造化冥冥無中有﹐顯虛皇﹑陽體飛行。縱橫恣遊法界﹐廓神變﹐混無名。

○風入松

乾坤鼎沸煉神丹。聚虎肺龍肝。合和蟾鳳凝嘉瑞﹐變盈空﹑甘露漙漙。斂掠烹成金液﹐噴眞味﹐靄椒蘭。崢嶸酌飲醉乘鸞。韻法曲吟彈。舞袖婆娑容儀整﹐傲淸風﹑明月天寬。一段淸涼活計﹐占長春﹐得眞歡。

○風入松

乾坤分布派春秋。進九六添抽。陽升陰復生元气﹐輔靈臺﹑配定剛柔。進退八歸六聚﹐定浮沈﹐顯眞修。瓊漿八味一渠流。聚百寶相投。滋榮君聖民安富﹐樂陶陶﹑馳驟神洲。天地不能陶鑄﹐無爲體﹐恣優遊。

○風入松

乾坤爻體兩相纏。繞造化機權。剛柔變態分動靜﹐斡生成﹑運契周天。日月陰陽匹配﹐聚戊室﹐鎭團圓。兩情將養入瓊田。甃玉雪團團。占得長生曹溪路﹐向五湖﹑四海畱連。領略尊禪祖意﹐抱眞樂﹐復便便。

○風入松

乾坤爻斡气玄黃。攝進退陰陽。造化數符周火候﹐動淸風﹑遞轉天罡。簡易浮沈變態﹐吐消息﹐醞瓊漿。仙童觥飲奏宮商。引歌舞悠揚。半醉式微明月下﹐主邀賞﹑笑傲中堂。脇服羣魔遁迹﹐擅祖意﹐轉淸涼。

○風入松

乾坤營魄煉陽精。攝離坎煎烹。九還七返神功用﹐定氤氳﹑气象推行。日月照臨滿室﹐和二物﹐產瓊英。器成常靜體無傾。飽浩气輕淸。內全得一眞靈顯﹐露元初﹑模樣圓明。不在地天機彀﹐超物外﹐任縱橫。

○蘇幕遮

乾坤卦象明道

序乾坤﹐分賓主。匹配周天﹐甲己局分五。六十時歸五日聚。五六三十﹐六六依策補。離中己﹐坎藏戊。離坎交媾﹐二土刀圭祖。減息綿綿自飲取。鎭日忘情﹐定裏神歸姥。

以下有墻頭花十首乃曲調﹐不錄

○減字木蘭花

九還陽丹進道

長男尊女。甲帳辛堂同宴處。一返遊魂。閃燦鑪開火力溫。風雷酷烈。威赫云深明電掣。煙雨蒙蒙。飛下金烏宿桂宮。

右初一日震偶巽

○減字木蘭花

一陽光啟。戊室盤旋離合體。二返鉛葩。永鼎溫溫進火車。深連巨海。踴出神鰲飛五彩。洞瑣煙霞。密罩金童弄月華。

右初二日坎偶離

○減字木蘭花

山通澤气。亂捲云騰風浪沸。三返鑪煎。熾焰炎炎映洞天。奇蓮煥吐。五葉香浮霞萬縷。信手拈來。捧弄輕便上月臺。

右初三日艮偶兌

○減字木蘭花

乾坤呈瑞。六合三才八卦備。四返歸眞。一粒神丹气像新。見前必定。酩酊沈沈渾未醒。子母團圓。云步長春法界天。

右初四日乾偶坤通得六合

○減字木蘭花

巽榮春谷。辛水溶溶滋震木。五返云雷。玉桂蟾宮應候開。月娥淸寫。風震庚金調木馬。功顯彊兵。火衮深淵四海平。

右初五日巽配震

○減字木蘭花

己從戊室。藥味烹煎成玉質。六返金光。烈焰輝輝滿洞房。內全養浩。壯觀酡顏能永保。體透金香。捧出陽魂樂道場。

右初六日離配坎

○減字木蘭花

澤山同器。一點精華天癸至。七返丹成。遠放流霞射玉淸。气安神定。滌蕩塵煩心月瑩。獨露禪天。萬派波澄一樣圓。

右初七日兌配艮

○減字木蘭花

坤乾情睦。十二周天明二陸。八卦循環。驅率陰陽造化間。時當交泰。昧爽氤氳神气會。體煉純陽。輕健冰姿散異香。

右初八日坤配乾陰陽通得六合

○減字木蘭花

返還成數。八卦爻抽同體聚。藥祖完全。運就三三九九天。歸根復命。鼎冷丹凝常藥淨。﹡赫金光。透體明連滿室香。

右九日九陽而還元以上會眞集卷之二

○月中仙

九轉功成

道泄沖和﹐運開基杳冥﹐生發元首。推排七返﹐配二三成六﹐再三成九。九還眞造化﹐分八卦﹑妻男自偶。默默眞情契﹐凝然气神﹐如一鎭相守。盈盈動靜歸元﹐證不空不有。頭面仍舊。無爲性普﹐應地天神化﹐視之能久。任從劫運變﹐太空體﹑綿綿不朽。次了無生滅﹐恢弘妙用眞樂受。

○風入松

煉神合道

太陰二八產純乾。抱六合眞筌。二气經營元數足﹐始離形﹑祖意空傳。變態超塵契聖﹐顯物外﹐性空圓。冥冥反朴表精研。越枯木巖前。拍手歸來明月下﹐拉淸風﹑戲舞瑤天。笑傲華胥眞境﹐喜坦蕩﹐夢遊仙。

○風入松

煉神入道混融成。表眞淨眞淸。造化陽魂離體變﹐恣縱橫﹑觸處蓬瀛。野鶴孤云無礙﹐觀自在﹐任飛行。死生寵辱不須驚。得久視長生。欣見主人眞頭面﹐露堂堂﹑妙體崢嶸。了了圓空一著﹐形無像﹐道爲名。

○綠頭鴨

大圓覺海

混融成。大圓覺海崢嶸。性珠顯﹑恢弘祖意﹐慧風通﹑虛谷傳神。有中無﹑無中有有﹐應變處﹑廓爾縱橫。坦蕩融通﹐杳冥豁爽﹐澄澄一混體無榮。證動靜﹑俱忘何在﹐觸處露圓明。如如貌﹑莫形莫狀﹐眞淨眞淸。靈通像﹑不增不減﹐罄劫一段光榮。無限域﹑含容萬有﹐徧四海﹑三際充盈。荏苒沖虛﹐無離無壞﹐浩然一點括長生。證未有﹑巍巍極致﹐奇特體妍精。這模樣﹑人能悟入﹐與道同名。

○綠頭鴨

貌幽玄。混成法像無邊。悟眞常﹑靈明妙用﹐越驪珠﹑獨耀深淵。炫眞聖﹑穿山透壁﹐展威風﹑入地升天。變化多方﹐神通揮霍﹐一輪炳耀顯孤圓。淨灑灑﹑難握難把﹐朗朗湛如然。無爲相﹑髙低莫測﹐遠近難詮。非空色﹑亦無二體﹐顯本來﹑淸淨因緣。大千界﹑渾無掛礙﹐證方寸﹑拍塞坤乾。究竟圓通﹐不離不卽﹐堂堂恢廓體翛然。括慧灼﹑天眞至理﹐悟入奮威權。妙中妙﹑騰今跨古﹐無像功全。

○瑞鶴仙

五行生數至成數

王行眞气集。通玄牝﹑谷神應時出入。綿綿定呼吸。顯平調榮衛﹐蠕分和輯。脈方動十。得火候﹑燻蒸自給。蕩百骸﹑九竅關開﹐上下溯流相襲。功及三天兩地﹐九六陰通﹐七八陽立。降升气揖。推造化﹐寶瓶緝。配剛柔合體﹐抽添循數﹐養就神丹一粒。變陽魂﹑法界恢弘﹐跨云步急。

○瑞鶴仙

成數造化金丹

金丹眞造化。在進火﹑功夫抽添相亞。綿綿息全藉。配天關地軸﹐器鑪形借。鉛消汞瀉。引彩鳳﹑金烏自下。入黃庭﹑展轉相交﹐降升兩情迎迓。多暇月娥捧酒﹐間簇笙簧﹐喜連夙夜。仙童力霸。乘空舞﹐彩雲跨。向三天深處﹐放懷如意﹐五色光輝緊射。料玉壺﹑九轉金成﹐殆難估價。

○瑞鶴仙

煉丹成數究。進水火﹑抽添六陽時候。嚴嚴虎龍開﹐捲淸風匝地﹐兩情精媾。雷轟宇宙。漬玉蕊﹑靈芝吐秀。待藥壚﹑火冷冰凝﹐方是雪肌成就。身富香噴蘭麝﹐內放金光﹐夜明如晝。沖虛徳懋。表淸淨﹐果無漏。罄色空都泯﹐魄纖魂聖﹐地厚天髙遠透。向三淸﹑妙選叢中﹐已爭領袖。

○玩溪沙

飲刀圭

離坎升沈气不迷。天門減息飲刀圭。月宮飛出日中雞。東北朋生調玉兔﹐兩情和气吐虹霓。烹成火棗玉童攜。

○玩溪沙

勤飲刀圭煉極陽。薰蒸藥味透天香。旋噴甘露返魂漿。爛飲醺醺長日醉﹐婆娑飛舞應笙簧。陶陶眞樂上天方。

○玩溪沙

三八爲刀息緩畱。圭憑戊己吸呼修。飛伏十干證添抽。造化結成仙藥體﹐依時餌訖禦神遊。日飛天外得優遊。

○玩溪沙

飲息時時藥味加。五神運起海金沙。天河仙子度靈槎。水滿金城凝露冷﹐人牛不見月空華。淸風捧擁笑歸家。

○萬年春

玉瑣金關互換封閉

玉瑣金關﹐陰陽擊拆牢封閉。相凝制。變通無系。滿腹淸風細。九气天中﹐云步無纖翳。眞根蒂。道情潛契。湛湛通三際。

○萬年春

一气沖和﹐心猿緊瑣難奔走。調柔受。密封關口。太一氤氳守。二者相融﹐默默昏昏久。成奇偶。煉須九九。丕享虛空壽。

○萬年春

浩气流行﹐綿綿擁簇眞禪定。頤神興。杳冥難醒。凝結玄黃孕。造化圓空﹐剔透靈臺瑩。能常應。木童形勝。穩步雲霞徑。

○江神子慢

眞坐

修眞萬緣撇。心地下﹑功夫要剛烈。育愚拙。放四大﹑自在安閒不惙。志如鐵。彊斬馬猿雙足折﹐罷顚劣﹑都收歸寂滅。八關六腑三宮﹐總和暢﹐萬神悅。龜息玄通無間﹐得澄湛子母﹐團圓交結。兩情泄。顯陽體﹑煉就飛行時節。意冰潔。造化眞空歸物外﹐無爲道﹑圓成還若缺。放開性月輝輝﹐貫乾坤徹。

○江神子慢

僞坐

谷神死不作。蟄窟彼﹑心迷用功錯。妄穿鑿。搜玄妙﹑水谷云根爲托。謾消索。扭捏一身常把捉。相專著﹑地關無鎖鑰。天門不折彌封﹐豈畱气﹐有無若。難爲三宮升降﹐執一性返失﹐西來糟粕。道情薄。乖魂魄﹑動靜龍虎盤礡。昧橐龠。怎煉玉鑪金水結﹐無丹體﹑何能云步樂。儻還剔透玄機﹐會蓬萊約。

○無俗念

一呼一吸﹐昧谷神﹑玄牝綿綿踵至。聚散忙忙乖造化﹐根蒂懸懸遠離。上下無歸﹐往來失禦﹐不向三宮施。內迷歸腠﹐意因執定一位。外灌四體皮膚﹐浮行散亂﹐蠢蠢難安置。壯觀渾身多震動﹐變易千般何啻。意不灰寒﹐形不木槁﹐性命云泥異。禪功鬱結﹐怎成陽體純粹。

○江梅引

气邪歸正

浩然气動混元功。契修崇。運淸風。透徹三關﹐上下自然充。腠外浮游收入內﹐盡一指﹐都歸玉路中。神迎天谷傲晴空。養沖融。得疏通。體了無縈﹐澄湛證參同。物我兩忘眞豁暢﹐無爲理﹐至圓成顯聖功。

○江梅引

神邪

四肢气散失根芽。作神邪。發空華。異物千般﹐目下亂如麻。一切聖賢隨意現﹐總變化﹐都因一念差。不知心病尙彊誇。景無涯。事爲嘉。特昧玄通﹐道眼被塵遮。不作眞禪成魔境﹐陰陽隔﹐看如何煉玉砂。

○江梅引

神邪歸正

靈襟澡雪蔑塵污。幻形刳。外容愚。恬淡場中﹐馳驟道情娛。一气制神神酩酊﹐乘醉舞﹐金童玉女扶。玄機眞造志勤劬。蛻凡軀。入虛無。恢廓圓明﹐性月一輪孤。冷浸禪天風霧靜﹐冰肌彩﹐傲澄澄晃玉壺。

○江梅引

景忘情滅萬緣疏。覽滌除。道情舒。把握權輿﹐神息動徐徐。將養靈臺山嶽靜﹐常默默﹐調神定有餘。森羅眞境傲華胥。顯元初。妙如如。無像堂堂﹐模樣契沖虛。飛舞遊嬉無掛礙﹐狂歌詠﹐恣欣欣類接輿。

○江梅引

萬斜不作一靈孤。妙容模。契虛無。覺海縱橫﹐獨耀越驪珠。雲靜水寒無點翳﹐淸淨體﹐穿山透壁殊。無人野上傲雙鳧。奮天衢。玩仙都。一點圓明﹐變化不能拘。腹實沖和懷美玉﹐密藏匱﹐更不求善價估。

○月中仙

賓主互換

索妙修眞﹐分元神作賓﹐一气爲主。玄機不昧﹐憑坎離精粹﹐權衡三五。浩然成造化﹐銷尸魄﹑純陽結聚。七返眞陰降﹐功全攝迹﹐歸本認元祖。煉神合道冥冥﹐始眞空體露。實相難睹。無窮變化﹐顯性珠如意﹐恢弘光吐。獨超三界外﹐令淸淨﹑騰今跨古。反換賓爲主﹐首提究竟功徳普。

○月中仙

志士窮元﹐派浮沈動靜﹐體用分別。神初象客﹐藉氤氳爲主﹐應時提挈。杖頭挑日月﹐斡天地﹑推移气泄。北斗南辰轉﹐輝輝洞天﹐深處木童悅。而今主掌專權﹐證陽極返還﹐陰降時節。眞功造化﹐顯本來體段﹐淸輝冰潔。煥然無點污﹐罄三界﹑十方透徹。一混希夷化﹐不空不有無生滅。

○武陵春

欲界

欲界谷神初剖判﹐情逸混沖融。太一云興匝地風。嶽頂雨蒙蒙。造化陰陽升降應﹐八脈醴泉通。琴韻瑯瑯聒耳聰。絕念醞奇功。

○武陵春

一气始方離混沌﹐八卦九宮期。羅絡壺中媾坎離。消息浩充肌。斡轉璇璣神寂定﹐龍虎甲庚頤。性普三宮造化奇。默默入希夷。

○武陵春

嗜愛頓忘情不縱﹐去智道頤形。心迹交時醉半醒。子母聚黃庭。九气天中鳴玉韻﹐晝夜不曾停。斷送仙童入杳冥。變態奮威靈。

○武陵春

心樂澄澄時靜應﹐陰裏媾陽精。颯颯和風海底生。六腑九宮盈。一气混挑罡斗轉﹐天谷至神迎。慮念俱無淨徳成。咫尺傲鵬程。

○永遇樂

色界

心慮灰凝﹐妙圓徳備﹐威儀無缺。杳杳禪安﹐冥冥色礙﹐壺裏風光泄。雲霞來往﹐虎龍吟嘯﹐捧弄木童神悅。廓胸臆﹑洪飲沖和﹐坦蕩醉吟時節。笙歌鼎沸﹐鸞凰風舞﹐縱橫自在行列。滿目祥光﹐盈空瑞靄﹐隱隱飄紅雪。拍懷冰瑩﹐充襟月冷﹐壯貫道情明徹。傲眞境﹑眞樂眞歡﹐出塵妙絕。

○永遇樂

機括獨行﹐猶然形累﹐莊嚴神正。諸漏牢封﹐萬緣齊剪﹐豁達開心鏡。禪關打破﹐壺春深入﹐萬象拱環七政。天河轉﹑月窟光飛﹐低襯碧霄相映。純陽束體﹐瑞云髙臥﹐輕淸拂面風勁。歡樂無涯﹐變通難約﹐時復狂歌詠。笙簧繚繞﹐雷霆鼓潤﹐做弄木童餘慶。冥冥證﹑一點圓空﹐至淸至靜。

○長思仙

無色界

命還空。性還空。物我雙忘闡慧風。冥冥一混同。運神功。契鴻蒙。反素靈光天地中。虛形處處通。

○長思仙

定心惺。識心停。主客同宮湛湛寧。人牛不見形。性眞靈。像眞靈。動靜無爲混杳冥。圓空上下經。

○黃鶴洞中仙

頑空

深染頑空病。未識修眞命。徒昧陰陽變化機﹐密翳眞心鏡。念斷爲見性。正是沈空淨。不煉成丹妙體全﹐久久難歸聖。

○黃鶴洞中仙

性命根基奧。道本陰陽造。孤守靈光一點淸﹐殆失觀天道。三盜宜深討。四象當逆考。奪得乾坤造化權﹐結就圓明寶。

○一剪梅

斷空

奪得周天火候煎。丹鑪晝夜﹐煮汞烹鉛。海源江岸气噴煙。繼日奔騰﹐通貫三田。不悟冥冥入定禪。神離气散﹐子母難圓。陰陽失媾昧玄玄。九載三年﹐不見壺天。

○一剪梅

一气升騰寶鼎煎。相交水火﹐玉路飛鉛。不能神定兩團圓。隔若云泥﹐難契重玄。切要澄心剿萬緣。自然性命﹐混合歸禪。陽魂變化恣升遷。百日千朝﹐云步壺天。

○望海潮

眞空

眞空根蒂﹐全憑神息﹐分開五蘊精華。和暢六神﹐氤氳三島﹐天河浪泛靈槎。乾鼎煮丹砂。正云駕坤牛﹐風送羊車。密運黃金井﹐成燦爛﹐結瓊華。滋彰極妙生涯。放空圓顯理﹐玄覽無瑕。純粹一眞﹐通天透地﹐恢弘無障無遮。方寸括河沙。恣興陪風月﹐醉臥煙霞。个裏眞消息﹐偏分付﹐道人家。

○望海潮

形神俱妙﹐靈通無礙﹐卓然獨立玄玄。顯理簡情﹐空色無閡﹐揭爲究意因緣。祖意密空傳。自心境俱冥﹐智解都蠲。一段眞淸淨﹐廓神變﹐出坤乾。恢弘妙體空圓。露如如無像﹐髙傲禪天。﹡赫慧光﹐崢嶸實相﹐森羅法界無邊。契道奮威權。已打破虛空﹐劫力難煎。擘碎輪回殼﹐拉眞一﹐度流年。

○老君吟

三千功

淸神奪鳳髓﹐止息收烏血。六陽飛宇宙﹐五气通關節。云雷風電﹐擊向三天降冰雪。瑤山海嶠噴紅霧﹐赫赫如晴﹐晝性光明徹。兩情結。禪天齊物變﹐意寫成歡悅。陽魂全造化﹐號眞功功妙絕。三千數合無圓缺。神超歸物外﹐永離生滅。

○老君吟

靈風透骨髓﹐秀气盈肢節。抽添離與坎﹐動靜相交設。符數周天﹐造聚陰陽气神結。黃庭錦帳渾孕瑞﹐變化陽魂﹐勝地天通徹。細分別。三千眞造化﹐消息玄黃泄。性光無點污﹐瑩如冰據澡雪。頓超三界眞歡悅。歌吟遊閬苑﹐道情淸絕。

○老君吟

八百行

靈源無點污﹐常應常淸淨。陰陽已罷交﹐子母同宮慶。沖虛葆眞﹐一廓圓明輝心鏡。頭頭照破歸寂滅﹐妙用弘法﹐海變通無竟。具眞行。慈悲形道本﹐慘怛心無爭。普施咸利物﹐執謙徳爲權柄。圓成八百無漏果﹐頓超云步穩﹐脫凡歸聖。

○放心閒

返老還童

地水火風。裝成四大﹐到頭衰老成空。死生蟬脫﹐憑據妙用修崇。合天地﹑推移眞造﹐陰陽運﹑匹配雌雄。神胎剖判﹐氤氳聖體﹐輕健還童。養就如如﹐玄皇消息﹐匠至虛﹑法像靈通。密藏浩气﹐廓變化﹐體無窮。恣﹡赫﹑元初模樣﹐跨鸞鶴﹑笑傲天宮。縱橫自在﹐顯超凡入聖﹐千古淸風。

○放心閒

一气玄功﹐三奇眞造﹐本來玉貌修完。混歸寶藏﹐密蘊九轉神丹。傲陽體﹑堂堂實相﹐棲眞境﹑坦蕩天寬。從渠日月﹐忙催四大﹐迆邐衰殘。物壯難畱﹐假軀易失﹐獨卓爾﹑一點冰寒。恢恢聖變﹐奮飛舞﹐恣吟彈。伴云外﹑淸風明月﹐放宛轉﹑隱顯多般。還童不老﹐任災臨劫運﹐無像神安。

○無俗念

火候不正

周天火候﹐要升沈飛伏﹐無差無錯。气運前升穿絳闕﹐透上九天燻烙。兩目難開﹐終爲大患﹐急急須臾撥。遷延歲月﹐變成魔境淪落。六神失禦猖狂﹐三尸放蕩﹐五賊俱成惡。要鎭炎炎歸玉路﹐深入神宮恢廓。三盜循環﹐相交水火﹐鍛煉成丹藥。驅馳歸正﹐得醇賢聖糟粕。

○感庭秋

全眞

陰陽悉備道風淳。精粹保天眞。分擘剛柔動靜﹐煉九還﹑丹體淸新。扶持一性已通神。觸處露全身。了了三空無礙﹐混太虛﹑體淨超塵。

○感庭秋

志通天地媾精神。消息葆全眞。造化玄黃極妙﹐煉九陽﹑魂變逡巡。西來祖意坦然伸。無礙法門親。應化河沙周普﹐露妙圓﹑糟粕淸醇。

○感庭秋

如如徹底性圓明。三昧理研精。縱使頭頭應顯﹐是一靈﹑陰魄神情。玄機須悟志澄淸。丹體鼎煎烹。養就純陽法象﹐性命全﹑永保無生。

○春從天外來

名利如何。嘆六朝七國﹐五霸山河。幾多興廢﹐一夢南柯。光陰暗裏消磨。悟雲山煙水﹐好歸去﹑策杖披蓑。任春秋﹐樂調神養气﹐行止蹉跎。家園雪梅火棗﹐醞玉壺瀲灩﹐滿泛金波。爛飲醺醺﹐神遊雲外﹐眞樂自在吟哦。伴淸風明月﹐通天爽﹑飛舞婆娑。泄沖和。證鴻蒙體段﹐超彼波羅。

○春從天外來

返本修眞。待一陽初動﹐五气全伸。金童施義﹐玉女弘仁。剛柔消息成姻。會黃庭仙館﹐慧風引﹑宴拉諸神。瑞煙濃﹐泛瓊壺雪浪﹐烹點鉛銀。冰肌爛霞帳錦﹐蔭三奇光射﹐瓊萼淸新。體膩蘭香﹐魂飛羽健﹐陪從道徳爲鄰。傲太虛寥廓﹐眞淸淨﹑不變長春。性中珍。輝十方三界﹐元邁冰輪。

○水調歌頭

沖和養眞命﹐神耀破昏衢。水山明秀雷澤﹐深處孕玄珠。七曜北辰樞紐﹐燦爛金華气結﹐槁木得重蘇。靈腑風煙靜﹐嶽頂月輪孤。透三天﹐滋九鼎﹐飲瓊酥。華胥笑傲﹐陶陶沈醉玉童扶。窈窕芝輧鶴駕﹐馳驟純陽聖境﹐宇宙不能拘。寂闃先天貌﹐隱顯混虛無。

○水調歌頭

慧風掃魔障﹐寶劍剿輪回。內澄神息驅逐﹐甘露灑靈臺。四象五行三一﹐聚鼎煙凝橐龠﹐鼓潤發云雷。水泛金花折﹐火養玉蓮開。應符數﹐合九六﹐契三才。資成健體﹐淸風明月久追陪。杳杳冥冥精變﹐一混希夷道化﹐神用顯恢恢。仿佛歸極樂﹐咫尺玩蓬萊。

○解愁

今古常情﹐多彊侮弱。蠻觸是非成惡。上天垂孔監﹐定富貴理無適莫。決烈英賢﹐總不如訪道徳﹐至虛淸樂。旋調燮﹑木液金晶﹐九重玉闕﹐煉玄霜藥。光灼。滿室輝華﹐顯陽體飛行﹐變通難約。放懷明月下﹐恣酩酊﹑玉童斟酌。萬籟聲淸鳴管龠。傲物外﹑澄澄寥廓。放祖意獨暈﹐禪天透徹﹐占得最長生著。

○滿江紅慢

勘破榮華﹐提智劍﹑急逃生死。要黜聰﹑隳體虛室﹐內專窮理。綠水靑山成伴侶﹐淸風明月爲知己。得自歌自樂樂天眞﹐眞常美。胸襟靜﹐神情喜。從舒捲﹐恣行止。肖孤云野鶴﹐往來難擬。釋氏眞風勤整頓﹐淨除諸障如頑鄙。醒圓明﹑一點證菩提﹐功超彼。

○滿江紅慢

志士窮元﹐憑決裂﹑豁開塵网。務理神﹑和暢眞素﹑內純恬養。一气氤氳成造化﹐九宮上下通來往。運三光﹑臨照晃乾坤﹐華英長。金光燦﹐心燈朗。常淸淨﹐絕阿黨。盡頭頭能顯﹐劫來形像。非外非中眞境露﹐不生不滅通天爽。已虛空﹑打破脫輪回﹐遐齡享。

○燭影搖紅

贈髙瑩蟾

心冷狙徒﹐志循教父尋宗祖。上天祕訣始恢弘﹐冰雪充靈腑。封閉庚金土釜。定陰陽﹑斡旋子午。應時升降﹐造化希夷﹐三光明吐。性命相資﹐地天交泰分賓主。湛然昏默契神功﹐法像周沙普。此理君休輕侮。莫貪愛﹑縱心踰矩。一朝功滿﹐三島同歸﹐名超今古。

○燭影搖紅

警善惡

大道門開﹐正當甲子天元數。三淸仙院列名科﹐精選須超度。此出幽人理悟。棄榮華﹑浮雲不顧。鑿開圓覺﹐打破虛空﹐梯登雲路。愛海愚流﹐樂歸觳觥沈諸趣。冥冥深夜昧三光﹐手足渾無措。縲紲酆都難訴。恨修遲﹑迷途失步。相躋眞境﹐動扯淸風﹐何時能遇。

○繡定鍼

道忠告。想射日回天﹐到頭虛耗。曠劫沈埋﹐名利气財識破﹐余風一掃。寸心淸操。會得過﹑个中三盜。斡旋星斗﹐銀河運轉﹐浪傾丹竈。玄黃气相導。結地髓天精﹐蠢然騰倒。烹玉燒金﹐神化至虛﹐體合希夷深奧。彩雲髙蹈。露妙體﹑眞空長傲。這些風味﹐咫尺世人不到。

○繡定鍼

釀金醴。灌上下三田﹐劫塵一洗。養浩師軻﹐貧樂慕回情逸。泛湖襲蠡。內攄愷悌。傲妙苑﹑道風濟濟。滌除心照﹐無離抱一﹐致柔循禮。胸襟昌云陛。盜月殿蟾精﹐日宮烏髓。二物相資﹐烹煉玉霜﹐滿室丹霞光啟。變成玄體。諒作个﹑陽魂頭抵。步風超越﹐不在九霄境底。

○水龍吟

沖和牧養循天數。暗契運行躔度。陰陽戀態﹐風雷云電﹐相凝作澍。點滴靈源注。徧澆漑﹑宿塵難污。顯曲江瑩靜﹐烏擒玉兔﹐桂柯宿﹐吐紅霧。二气氤氳結聚。散金光﹑三曲密布。煉成健體﹐童顏滋潤﹐飛行餘裕。神變超塵﹐趣表淸淨﹐眞容全露。是劫來一段﹐通天活計﹐在人人悟。

○水龍吟

乾坤利判陰陽位。朴散氤氳成器。母懷子腹﹐兒因母產﹐杳冥分瑞。體化成純粹。廓神室﹑云收塵累。現風淸月朗﹐金童飛舞﹐傲嘉山﹐景奇異。宴罷歸來沈醉。到華胥﹐玉關猶閉。劈開璧帳﹐主人邀我﹐密傳祖意。豈有三空﹐體顯淸淨﹐圓明不二。放縱橫自在﹐無縈無系﹐與虛空類。

○水龍吟

慧驅茅塞開心地。气養氤氳純粹。三奇聚鼎﹐炎炎火裏﹐丹花吐瑞。海底上淸吹。異香噴﹑芳姿肥膩。被木童拈弄﹐飛行無礙﹐寶光襯﹐彩霞熾。奧室淸涼常媚。廓胸襟﹑冰霜光被。煙消火滅﹐雲收霧斂﹐頓成不二。頭角逍遙﹐事混河沙﹐光塵不異。這元初妙有﹐淸虛法體﹐證菩提位。

○水龍吟

至人主掌修眞柄。格外玄言究竟。澄澄沈慮﹐綿綿至息﹐氤氳眞性。一混炎風勁。五門開﹑三奇光並。動盈虛時候﹐陰陽變泰﹐顯眞造﹐契天命。整頓神情中正。現長春﹑風光卓夐。爛霞萬縷﹐煙嵐一派﹐盈空澄淨。遠近樓臺﹐映奮云步﹐逍遙歌詠。傲淸涼法界﹐安閒活計﹐證無爲聖。

○瑞鶴仙

衷情崇淡薄。蕩浮萍﹑縱迹逐波淪落。聰明總不作。念掀天富貴﹐夢驚爲錯。猛揮愛索。訪餘裕﹑眞風綽綽。谷神寧﹑緩息通眞﹐元气動﹐符橐龠。揮霍玉鑪金鼎﹐火衮云翻﹐妙娠丹藥。神魂剔撥。成純粹﹐體恢廓。向冥冥杳杳﹐湛徹壺天﹐領略淸風逸樂。混虛無﹑眞淨眞淸﹐了空一著。

○永遇樂

妙契天輪﹐斡樞七政﹐玉衡旋轉。潛運升沈﹐推窮造化﹐一气三奇變。龜精蟾髓﹐鸞精烏血﹐滚滚鼎中烹煉。玄珠結﹑金蕊鮮妍﹐噴起九龍光電。嬰投金室﹐奼歸銀闕﹐笙歌鬧簇淸宴。悲翠幃低﹐珍珠簾捲﹐喜气祥雲炫。冰寒天闊﹐風淸月皎﹐顯出本來頭面。圓空廓﹑無礙神通﹐太虛撒徧。

○永遇樂

蝸角功名﹐蠅頭利賂﹐慨然除剿。唾手提鋒﹐剔開關要﹐个裏玄元曉。迷雲瓦解﹐禪天冰瑩﹐頓露月明風裊。印千派﹑綠水澄澄﹐普浸一輪皎皎。卓然獨立﹐圓融模樣﹐邇遐一混不擾。來往分明﹐斷常都泯﹐吉應陽魂兆。淸涼彼岸﹐妙明活計﹐坐臥玉花窈窕。巍巍證﹑無漏功圓﹐聖機了了。

○永遇樂

智劍剛鋒﹐百魔剿退﹐膽驚心顫。猛虎生擒﹐蛟龍活捉﹐撒起威神變。雷轟鐵鼓﹐蛇飛金電﹐衮衮亂雲噴霰。徹江海﹑洪浪衝翻﹐兩獸正當死戰。三山火迸﹐九天霞燦﹐罩籠寶藏光現。瑞色千條﹐黃金一點﹐壺鼎頻頻煉。烹成瓊蕊﹐肌膚雪樣﹐顯出玉人頭面。木童喜﹑相拉歸來﹐異香滿院。

○永遇樂

一气氤氳﹐斡旋宇宙﹐萬端神變。造化升沈﹐東西顚倒﹐金木情相戀。紅霞千縷﹐金光一派﹐應是日歸蟾殿。異香襯﹑丹桂爭輝﹐六陰九陽習戰。雲收雨散﹐風淸月朗﹐始見舊時頭面。靜裏加恬﹐閒中沈慮﹐法界從遊宴。网疏銀漢﹐關開鐵壁﹐隱顯變通難見。無中有﹑體混河沙﹐妙場業擅。

○神光燦

悲歡歇念﹐動靜刳心﹐無人野上恢恢。秀气融融﹐巧醞鼓潤風雷。發揮地天變泰﹐作甘霖﹑法種蓮開。顯嘉瑞﹐向黃庭錦帳﹐妙產神胎。靄靄祥光罩體﹐九龍水浴出﹐捧上瑤臺。笑傲長春﹐笙歌鬧送金罍。景簇瓊英燦爛﹐醉乘風﹑飛舞徘徊。得眞樂﹐料前途生滅自摧。

○神光燦

神功造化﹐斡轉天輪﹐閒中默契眞修。照耀三光﹐推移五气添抽。北斗南辰圍繞﹐捲銀河﹑萬扔波流。玉關啟﹐運三車衮衮﹐齊駕金牛。霹靂轟驚宇宙﹐紅光迸出山川﹐電掣無休。布設黃芽﹐霞罩鳳闕龍樓。定結圓珠無價﹐木童喜﹑祕密牢收。這模樣﹐拉虛空證果到頭。

○南歌子

洞鎖猿馴靜﹐韁收馬不顚。气凝神聚契空圓。浩劫云收﹐長傲自家天。皓月淸風爽﹐祥光罩瑞蓮。木人石女共談玄。變態神通﹐物外證金仙。

○南歌子

固蒂恢機柄﹐深根植化權。拈花摘葉總除蠲。引養沖和﹐上下貫三田。江岸和烏兔﹐丹鑪煮汞鉛。數成九轉聖功圓。體透金光﹐晃耀照禪天。

○南歌子

絕念驅羣丑﹐澄心剿萬緣。內樞橐龠息綿綿。一貫三宮﹐經緯契周天。火力溫金鼎﹐明循六百篇。烹成二八體方圓。隱映祥光﹐綽約傲飛仙。

○南歌子

燭點心光吐﹐云收性月輝。一壺冰瑩振風威。萬象參羅﹐魁斗斡璇璣。造化無爲理﹐恢恢道化巍。冥冥杳杳契天機。鳩僝神功﹐法界步雲歸。

○南歌子

靈腑諸塵淨﹐民山一气生。三田晝夜鐵牛耕。鼓潤風雷﹐金井長瓊英。火力憑加減﹐冰肌應候烹。圓明方寸鬼神驚。悅暢仙童﹐餌訖恣飛行。

○南歌子

極品輕肥貴﹐金童列鼎雄。掀天聲價暫時中。電轉星飛﹐身沒气隨風。唾手驚前拙﹐裝愚不作聰。元陽眞秀緊修崇。九九功圓﹐平步玩蓬宮。

○南歌子

大藥西南采﹐調和東北隅。火龍水虎奮天衢。七政樞機﹐斡轉運瓊酥。月窟噴香麝﹐冰壺迸玉珠。金童拈弄謁仙都。喜動天顏﹐賜壽等虛無。

○南歌子

气射秋光冷﹐胸藏麗色風。騰身宛轉離龍宮。趨造蘭庭﹐笄歲喜和同。跨虎淸溪裏﹐驅烏皓月中。攢完鼎煉藥成功。揮霍神通﹐無礙傲眞空。

○江梅引

玄珠吐瑞電光飛。透簾幃。繞璇璣。倒捲黃河﹐風浪湧神威。子後六爻陰復降﹐成七返﹐仙童展羽衣。浩然恬養道巍巍。主無違。客同歸。不見元初﹐萬象境依稀。湛人希夷常默默﹐全體露﹐證鴻蒙﹐一點輝。

○江梅引

猿顚馬劣論修眞。最艱辛。道難親。要个惺惺﹐慷慨脫凡塵。推倒恩山心裂碎﹐樂雲水﹐歸依徳有鄰。坎離眞造養元神。曲江濱。藥苗新。醞就瓊田﹐富國已安民。壯觀九陽玄體健﹐揮法界﹐表巍巍﹐道化純。

○江梅引

黃裳元吉縱金風。擊疏桐。退殘紅。萬物歸根﹐祖意證圓空。兀兀時當明西令﹐黃菊綻﹐秋香滿玉叢。登髙聖會興無窮。燕金翁。聚仙童。爽气盈襟﹐沈寂內靈通。髙傲無爲眞自樂﹐顯本體﹐振巍巍﹐萬古雄。

○江梅引

無明咬斷契眞修。度春秋。志淸幽。江月光飛﹐冰彩耀神州。萬劫云收明祖意﹐眉毛剔﹐齊偕萬事休。混融性命妙機投。兩綢繆。恣神遊。湛湛眞空﹐天地彀難收。通變罔極非內外﹐太虛體﹐廓元初﹐气艷浮。

○采桑子

贈王姑

性弘定慧空消息﹐虛谷傳神。無象天眞。拍塞乾坤貌至純。歷年無礙圓明相﹐不變長春。祖意明伸。陰粹陽精身外身。

○采桑子

性珠瑩徹禪天月﹐三界流光。四海呈祥。气會神交降玉霜。靈芽勻漬金花綻﹐透體淸香。麝噴明堂。歷劫宗風道化昌。

○采桑子

慧光剔透茅心鄙﹐絕慮忘情。形靜神淸。捧出圓空一點明。驅雲掃霧神機勝﹐出入縱橫。實相難明。揮斥光華耀八弦。

○采桑子

志樞動靜勤朝暮﹐特玩屯蒙。消息玄通。橐龠吹噓契太空。匠成伏火純陽體﹐法界沖融。造化眞功。宇宙都歸掌握中。

○綠頭鴨

道風淸。武簾交互經營。聚三天﹑合和兩地﹐斡元宮﹑眞气流行。變剛柔﹑遊龍牝馬﹐應七十﹑十候生成。走玉飛金﹐噴煙吸霧﹐相交水火迅當鳴。六陰散﹑三陽鼎聚﹐丹品秀華英。香風襯﹑金光透體﹐幾縷霞明。頓開基﹑頭頭性顯﹐徹大千﹑沙界縱橫。拉輕吹﹑徘徊踴躍﹐步雲霄﹑體段崢嶸。非色非空﹐不增不減﹐海珍如意吐眞晶。罄內外﹑光華無礙﹐神用六通迎。先天貌﹑功成蕩蕩﹐無復能名。

○綠頭鴨

體希夷。谷神玄牝爲基。气回蹙﹑三千六百﹐溯雙關﹑風浪漣漪。繞金城﹑泥牛拉鳳﹐度玉徑﹑木馬參龜。七返歸眞﹐九還復命﹐孕成魂聖瑞煙彌。念般若﹑不迷三昧﹐得岸證無爲。超眞境﹑紅光素艷﹐出入相隨。洞天瑩﹑淸微灑落﹐恣陽魂﹑輕健風馳。抉神耀﹑無涯炳輝﹐總輝開﹑千古容儀。淸淨風光﹐沖虛活計﹐浩然一點頓無虧。放聖變﹑通天徹地﹐珠顯露摩尼。如如相﹑騰騰兀兀﹐處處瑤池。

○雨霖鈴

萬綠心歇。放神情和暢﹐痼疾蟄窟。淸虛道業修崇﹐蠕神息﹑運無倉卒。七曜迎眞虛室潔﹐冷輝冰骨。鎭九天﹑十二樓前﹐五气騰空帳金闕。髙提慧劍仙童謁。迸寒光﹑尖鋒挑日月。收藏炳耀精華﹐聚壺鼎﹑激玄霜發。有物生成﹐無上妙﹑總歸化恍惚。廓性海﹑浸潤無爲﹐綽約三空越。

○雨霖鈴

乾元資始。偶坤柔成物﹐默契天癸。推移造化淸虛﹐運三要﹑五行神水。九气騰空六陰靜﹐潛生煙紫。顯降升消息還元﹐玉窟三花吐金蕊。虛皇寶藏風琴美。送靑娥﹑離宮宴赤子。螺杯灩灩香浮﹐恣洪飲﹑寫眞情喜。物外巍巍﹐陽體露﹑出離生死。相曠代﹑販骨輪流﹐了了今生止。

○驀山溪

元來一點﹐本也無生滅。逐景落陰陽﹐匠成形﹑頭面轉別。五濁惡代﹐八苦鎭交煎﹐生還死﹐死還生﹐生死何時徹。教君省悟﹐志奪玄黃訣。七耀貫三奇﹐斡珠璣﹑推移气泄。九還七返﹐藥配按時烹﹐黃金窟﹐綻瓊英﹐五气飛紅雪。

○醉落魄

齊心養浩。斡顚倒五行眞造。靈風上下牙三島。功契周天﹐眞一內深抱。有形資養無形道。無情醞就有情寶。扶持體健神永保。獨露禪天﹐心照月光皓。

○金盞子﹝北曲﹞

鎖猿心。慮沈沈。冥冥杳杳玄機運。南天火﹐北淵金。開汞鼎﹐虎龍吟。滋九气﹐剝羣陰。酒勤斟。韻風琴。斷送木童洪醉飲。六腑暢﹐五神歆。濟聖域﹐脫凡襟。淸淨體﹐鬼神欽。

○金盞子﹝北曲﹞

保天眞。養元神。調和二物東陽醞。循天數﹐應時辰。抽添謹﹐起庚申。烹汞蕊﹐煉鉛銀。八瓊新。雪肌勻。紅雲匝地香風動。西來客﹐意精純。華胥夢﹐夢遊春。歸物外﹐露全身。

○金盞子﹝北曲﹞

扣玄關。步雲山。花光石潤松風軟。琴解慍﹐酒開顏。衷情逸﹐放心閒。諸境滅﹐我獨頑。九陽還。六陰刪。收藏八寶金光滿。融體耀﹐彩霞殷。相實相﹐太無間。迎仙客﹐越塵寰。

○金盞子﹝北曲﹞

剿塵情。慧風生。天關地軸爲權柄。玄機運﹐斗樞行。蟾兔髓。日烏精。壬府聚﹐玉鑪烹。秀華英。萬神淸。三臺六輔天宮慶。餐玉液﹐醞眞精。歸覺海﹐混圓成。觀自在﹐貌崢嶸。

○金盞子﹝北曲﹞

翠嵐時﹐綠波淸。光浮艸屋松窗靜。棋旋著﹐膝琴橫。閒唱詠﹐愜眞情。貧自樂﹐勝公卿。寵無榮。辱無驚。靈臺將養消息勝。禪月淨﹐性珠明。三昧解﹐六通精。無上道﹐證圓成。

○醉蓬萊

混元形一气﹐位析乾坤﹐朴分呈瑞。曠劫難逃﹐被陰陽相累。頓悟回﹑光合和金﹐木簇坎離精粹。瘴海風髙﹐雲行雨施﹐丹基勻漬。九會三期﹐六爻數足﹐奇偶相乘﹐谷神離器。透上昆侖﹐拉淸風遊嬉。偃仰安閒﹐白雲堆裏﹐任陶陶沈醉。看破虛空﹐行藏綽約﹐神珠如意。

○酹江月

鴻蒙一气﹐運天樞魁斗﹐斡旋星象。日月躔移分進退﹐定立朝昏弦望。四序循環﹐陰陽調燮﹐造化功無上﹐含弘光大﹐匠成品匯咸暢。神用剖判乾坤﹐生成應候﹐七九功歸向。虎繞龍蟠吟嘯曲﹐江岸聲鳴風浪。將養神胎﹐奔騰聖變﹐法界眞情放。玄中珠顯﹐廓開光像無量。

○酹江月

眞心徑寸﹐括太極分瑞﹐玄黃交結。造化中間消息聖﹐日月虎龍羅列。釜下紅光﹐勤交文武﹐進退依時節。烹成金蕊﹐密攢丹體冰潔。沖和國里人安﹐天根默契﹐沈靜眞如悅。珠鑑晶光牛斗射﹐耿耿淸輝霜雪。萬劫云收﹐多生塵斂﹐心法渾雙滅。無言可說﹐慨然脫底明徹。

○南鄕子

萍梗涉天隅。遣累刳情物物無。漱石枕流甜養浩﹐勤劬。拈弄龜蛇入玉鑪。黑水產金珠。曲岸紅霜潤點酥。體﹡寸丸丹品妙﹐無虞。馳驟神通日月壺。

○南鄕子

進退兔和烏。驅入乾坤造化鑪。少減多添循度運﹐情娛。巧煉丹凝體不枯。性養點塵無。放蕩空圓傲玉壺。應物頭頭無掛礙﹐形殊。密蘊摩尼不夜珠。

○南鄕子

符火應周天。加減無差達四禪。潛養鐵牛噴玉蕊﹐功圓。換骨回陽證妙玄。般若有因緣。超上波羅意坦然。穩駕神舟歸極樂﹐塵捐。淸淨心攄出水蓮。

○南鄕子

默默有如愚。一气氤氳日月鑪。玄牝驅馳三性會﹐凝酥。醉飲醺醺性自娛。風月不能拘。天復天中運斗樞。消息玄黃形妙趣﹐情愉。一派紅光晃太無。

○南鄕子

大道在三田。知一都休執一邊。通貫兩間方寸內﹐幽玄。三一分形象帝先。鉆則愈彌堅。仰亦彌髙廓化權。視聽不知無極旨﹐空圓。耀古騰今妙體全。

○畱客住

悟生滅。頓剿斷﹑馬顚猿劣。萬緣齊放﹐感得玄黃眞訣。歸依洗心淸淨﹐一向調燮。陰陽功決烈。呼精吸粹﹐盜虛無﹑眞秀養成愚拙。息分別。气會神交﹐忘形眞悅。聒耳淸音﹐萬派無中幽噎。寥陽化成仙域﹐捧出純白。風光冰玉潔。神超物外﹐恣翺翔﹑坦蕩步虛淸絕。

○降中央

盜天地沖和﹐一气造化丹基。玄牝輔弼樞機。四象三奇。消息盈虛否泰﹐鉛汞抽添坎離。進退循環﹐玉關風透九霄吹。雲行雨施﹐徧澆漑﹑黃芽雪肌。五彩騰輝低廕﹐二八香姿。六陽鼎沸﹐運火候﹑周天數隨。引養形全﹐霧收云斂入無爲。

○降中央

廓玄覽神淸﹐性淨健體輕馳。無涯炳煥光飛。月樣披離。揮霍千靈變態﹐觸處頭頭顯儀。念慧除迷。拍懷冰瑩赴瑤池。嘉賓燕會﹐散異香﹑氤氳絳幃。樂奏淸音相陪﹐慶飲神怡。無生體段﹐笑傲歸﹑眞境寵綏。浩劫圓明﹐迥超無上混希夷。

○望蓬萊

推妙理﹐藏用顯諸仁。神定杳冥天地合﹐勿疑恍惚惠風純。五气保天眞。金鼎沸﹐燦爛玉瓊新。養就劫來無礙相﹐靈源三覺證全身。淸淨免沈淪。

○望蓬萊

澄神久﹐消息入無爲。終日怕兮其未兆﹐如嬰動止樂熙熙。必固總心離。不斷妄﹐眞亦不修持。眞妄之心屬塵翳﹐翳塵不染性希夷。珠瑩露摩尼。

○望蓬萊

潛龍動﹐剛健海源蟠。黑霧三關深掩映﹐紅霞九曲密巑岏。玉鼎煉金丹。寶瓶就﹐雪浪滚漫漫。八牖四扉輝日月﹐六神豁暢地天寬。眞境寫眞歡。

○望蓬萊

眞火運﹐五藏气煎烹。陽伏六陰潛變化﹐化精爲髓血爲精。白乳體生成。元神聚﹐朝現保身榮。金骨換形形不朽﹐光飛萬縷爛霞明。云步越蓬瀛。

○武陵春

水火互交南北位﹐金木換西東。胎結源流帝旺宮。消息造眞功。一馬驟歸三島外﹐九曲六牛通。醞就玄珠透體紅。輕健混沖融。

○武陵春

二八藥苗陰嶺采﹐采得雪金英。四腳無爲鼎鑄成。三性聚眞晶。海底款吹無焰火﹐煆煉數研精。烹就冰肌耀素瓊。魂聖貌縱橫。

○武陵春

仙道古今人卽是﹐恐爾自心迷。爾說天髙我道低。三寸上天梯。十九這些人不到﹐相隔似云泥。妙訣傾心肯若稽。功徳與天齊。

○柳梢靑

苦海渺茫流蕩。似闊遠﹑北溟洪浪。汩沒羣生﹐類魚遊戲﹐往來趨向。漂淪逐隊情暢。幾个化鵬形狀。一去天池﹐垂云騰翥﹐頓超無上。

○雙雙燕

循環日月﹐春秋變榮枯﹐幾多相綴。唐朝漢闕﹐楚苑秦宮興替。愛海淪流何定﹐盡蕩蕩﹑無生淹滯。驚回浩劫塵情﹐返照推窮根蒂。明慧。通三抱一。眞心運乾坤﹐坎離相濟。氤氳結括﹐紫蘊素華藩衛。珠孕玄冥煥赫。顯魄煉﹑雲英蟬蛻。出入杳冥。無礙混通三際。

○瑤臺第一層

暑往寒來﹐被日月循環進退忙。春秋更變﹐枯榮疊運﹐幾換風光。人生催促﹐斷送沈腰﹐皤貌俱尩。至無常﹐有滿籝金玉﹐救護無方。參詳。輪回猛悟﹐豁開心地養元陽。手搏天地﹐身生萬化﹐空界遊揚。死生揮斷﹐跳出世网﹑眞相淸涼。道情昌。證三時了了﹐千古堂堂。

○月華淸

一點靈光﹐千回淪落﹐四生六道遊徧。苦海淹流﹐幾許攺頭更面。諒四大﹑虛幼無根﹐出沒甚﹑流星飛電。無限。遞來往奇臭﹐枯榮遷變。識破般般不戀。悟夢蝶燈蛾﹐超生專擅。密扣玄關﹐摧挫寸心千煉。煉得顯﹑元初灑落﹐展入地﹑升天體現。一貫。傲神通揮霍﹐淸涼風扇。

○鶯穿柳

觀天能盡﹐向三山四海﹐氤氳風趁。金木玄冥﹐云聚一時﹐六卦火記潛進。七返功宜緊﹐煉丹質﹑蕙蘭香陣。到此鬼神欽﹐不許三尸親近。塵情碎爲殘粉。潑無明恚火﹐翻作冷燼。智藏揮開神耀﹐占上淸選院。名科精俊。實相崢嶸障﹑步虛際﹐爛霞光襯。體顯九陽騰﹐出塵堪信。

○百寶妝

雲水閒情﹐松筠雅操﹐根窮入道眞訣。掃霧驅煙﹐磨煉志如鐵。慨然不攺簞瓢樂﹐廓愚谷﹐聰明養素拙。放胸襟﹐取興狂吟﹐右筆楮面揮徹。虎龍發怒﹐盤旋萬丈﹐艷噴詞翰﹐摛錦淸絕。靜裏功夫﹐神用至靈泄。如如性月。光全露﹐表耀古明今圓若缺。混希夷一气﹐縱橫八表﹐眞體無別。

○定風波

功煉心開智藏圓。靈明一點邁嬋娟。物外崢嶸惟獨步﹐玄玄。不空不有貌難詮。觸處全伸無礙相﹐虛空打破應無邊。喜脫輪回今度了﹐功遷。九玄超上太微天。

○定風波

悟結淸涼浩劫因。生涯淡薄出囂塵。物物般般心上離﹐思純。克勤虛谷養元神。接物和光循徳柄﹐無方應變任天眞。豁落圓通精三昧﹐懷珍。道人才調特淸新。

○定風波

一寸丹心碎煉摩。揮開智海息風波。林下樂投甘養素﹐中和。放開心月照娑婆。澄淨內全三聚戒﹐安閒身富六波羅。隱顯神遊渾飄逸﹐無何。靑霄物外恣蹉跎。

○摸魚兒

養疏慵夢驚俗態﹐浮雲富貴虛矯。髙提寶劍霜姿冷﹐蠻觸是非齊剿。猿馬夭。世務起﹑心頭絆迷相縈擾。冰襟洞曉。樂淨境行藏﹐善芽茂養﹐飲水識多少。眞氤氳﹐定海心珠皦皦。凜然云外寂悄。離塵瑞孕丹基造﹐麗螮蝀神光﹐晶眞了了。破千古昏衢﹐放徹禪天皎。魂飛杳杳。恣盤礡淸微﹐遊揚法界﹐出露儀表。

○轉調木蘭花

气融和﹐風韻切。龍蟠虎繞﹐戊庭交結。溫存寸體縈春雪。神光月樣﹐九天輝徹。照破迷雲摩陣滅。三臺六腑﹐八關冰潔。純陽體證無爲訣。優遊法界﹐道情淸絕。

○六麼令

觀天造化﹐進取慕希夷。剛柔中正扶持﹐五蘊樂無爲。靈育九陽嘉瑞﹐坤殿坎交離。日中彩鳳﹐翺翔江曲﹐萬重水底覓烏龜。紫霧彌漫嶽頂﹐消息結冰肌。巍巍體段淸涼﹐風韻六神頤。豁爽三光洞照﹐海角恣棲遲。雲間偃仰﹐陶陶無系﹐朗然恢廓舊容儀。

○愛蘆花

心開五對忘﹐性逸六情絕。气神形變化﹐首級空飛血。功旌丹品瑩﹐產陽魂﹐奮威烈。始終不變實相露﹐貫通無內外﹐貌難分別。出生滅。縱橫淸淨體﹐無像天中徹。究竟眞法眼﹐剔眉毛纖翳抉。輝開萬古淸光潔。圓明物物顯﹐了然如缺。

以上會眞集卷之五

【王寂﹕詞作35首】

○昭君怨

江行

一曲淸江環碧。兩岸蕭蕭蘆荻。煙雨暗西山。有無間。有酒須當痛飲。百歲黃梁一枕。瞰莫放愁閒。上眉端。

○點絳唇

上太夫人壽

阿母瑤池﹐夢回風露靑冥曉。六宮儀表。曹大家風好。滿眼兒孫﹐大國金花誥。頭如葆。未嘗聞道。冷笑西河老。

○點絳唇

閨思

疏雨池塘﹐一番雨過香成陣。海橊紅褪。燕語低相問。冰簟紗幮﹐玉骨涼生潤。沈煙噴。日長人困。枕破斜紅暈。

○菩薩蠻

春閨

回文錦字殷勤織。歸鴻點破晴空碧。上盡最髙樓。闌干曲曲愁。黃昏猶佇立。何處砧聲急。彊欲醉烏程。醒時月滿庭。

○菩薩蠻

鎭犀不動紅鑪窄。宿酲惱損金釵客。瑞鴨靉雕盤。白毫起鼻端。韓郎雙鬢老。个裏知音少。畱取麝煤殘。臨鸞學遠山。

○菩薩蠻

回文題扇圖

碧空寒露松枝滴。滴枝松露寒空碧。山遠抱溪灣。灣溪抱遠山。竹疏橫岸曲。曲岸橫疏竹。寒鷺宿平灘。灘平宿鷺寒。

○采桑子

用司馬才叔韻

西風吹破揚州夢﹐歇雨收雲。密約深論。羅帶香囊取次分。冷煙衰艸長亭路﹐消黯離魂。羞對芳尊。剛道啼痕是酒痕。

○采桑子

馬蹄如水朝天去﹐冷落朝云。心事休論。蘸甲從他酒百分。不須更聽陽關徹﹐消盡冰魂。惆悵離尊。衣上餘香臂上痕。

○采桑子

十年塵土湖州夢﹐依舊相逢。眼約心同。空有靈犀一點通。尋春自恨來何暮﹐春事成空。懊惱東風。綠盡疏陰落盡紅。

○減字木蘭花

送春

羽書催去。落絮飛花縈不住。湖上流鶯。欲別頻啼三兩聲。劉郎未到。孤負東風何艸艸。今度重來。不放桃花取次開。

○減字木蘭花

髻羅雙綰。灩灩修眸秋水翦。笑靨嚬眉。無限閒愁總未知。虛檐月轉。一曲未終腸已斷。百斛明珠。買得尊前一醉無。

○減字木蘭花

湖山明秀。豆蔻梢頭春欲透。學畫鴉兒。多少閒愁總未知。新聲皓齒。惱損蘇州狂刺史。一斛驪珠。許我尊前醉也無。

○酒泉子

夫人生朝

禊飲連宵。簾捲曉風香鴨噴﹐兒孫羅拜捧金荷。沸笙歌。赤霜袍軟髻嵯峨。名在仙班應不老﹐人間歲月盡飛梭。柰君和。

○人月圓

再過眞定贈蔡特夫

錦標彩鷁追行樂﹐管領鎭陽春。而今重到﹐鶯花應笑﹐老眼黃塵。憑君問捨雕丘側﹐準擬乞閒身。北潭漲雨﹐西樓橫月﹐藜杖綸巾。

○鷓鴣天

秋後亭臯木葉稀。霜前關塞雁南歸。曉雲散去山腰瘦﹐宿雨來時水面肥。吾老矣﹐久忘機。沙鷗相對不驚飛。柳溪父老應憐我﹐荒卻溪南舊釣磯。

○鷓鴣天

千頃玻璃錦繡堆。弄妝人對影徘徊。香燻水麝芳姿瘦﹐酒暈朝霞笑臉開。嬌倚扇﹐醉翻杯。莫隨雲雨下陽臺。平生老子風流慣﹐消得冰魂入夢來。

○南鄕子

大定甲辰﹐馳驛過通州﹐賢守開東閣﹐出樂府﹐縹緲人作累累駐云新聲﹐明眸皓齒﹐非妖歌嫚舞欺兒童者可比。怪期服色與噲等伍﹐或言占籍未久﹐不得峻陟上游。問之﹐云靑其姓﹐小字梅兒﹐因感其事﹐擬其姓名﹐戲作長短句﹐以明日黃花蝶也愁歌之

綽約玉爲肌。宮額嬌黃淺更宜。京洛風塵無遠韻﹐心期。只有多情驛使知。翠羽翦春衣。林下風神固亦奇。辛苦半生誰掛齒﹐嚬眉。似怨東君著子遲。

○醉落魄

嘆世

百年旋磨。等閒事莫教眉鎖。功名畫餅相謾我。冷暖人情﹐都在這些个。璠瑜不怕經三火。蓮花未信淤泥涴。而今笑看浮生破。禪榻茶煙﹐隨分與他過。

○一剪梅

蔡州作

懸瓠城髙百尺樓。荒煙村落﹐疏雨汀洲。天涯南去更無州。坐看兒童﹐蠻語吳謳。過盡賓鴻過盡秋。歸期杳杳﹐歸計悠悠。闌干憑徧不勝愁。汝水多情﹐卻解東流。

○漁家傲

夫人生朝

前日河梁修禊罷。閒庭未拆秋千架。萱艸堂深飛壽斝。香滿把。彩衣蘭玉森如畫。海上麻姑親命駕。玄霜乞得宜春夏。快約伯鸞冠早掛。筠窗下。團欒共說無生話。

○漁家傲

瑞香

巖秀不隨桃李伴。國香未許幽蘭換。小睡最宜醒鼻觀。檐月轉。紫雲娘擁靑羅扇。半世廬山淸夢斷。天涯邂逅春風面。茗碗不來羞自薦。空戀戀。野芹炙背誰能獻。

○轉調踏莎行

元旦

爆竹庭前﹐樹桃門右。香湯�浴罷﹑五更後。髙燒銀燭﹐瑞煙噴金獸。萱堂次第了﹐相爲壽。攺歲宜新﹐應時納祐。從今諸事願﹑勝如舊。人生彊健﹐喜一年入手。休辭最後余﹑酴酥酒。

○感皇恩

漫興

天地一浮萍﹐人生如寄。畫餅功名竟何益。百年渾醉﹐三萬六千而已。過了一日也﹑無一日。韶顏暗攺﹐良辰易失。絲竹杯盤但隨意。酴醿賞罷﹐更向牡丹叢裏。戴花連夜飲﹑花前睡。

○感皇恩

有贈

寶髻綰雙螺﹐蹙金羅抹。紅袖珍珠臂韛帀。十三弦上﹐小小剝蔥銀甲。陽關三疊徧﹑花十八。雁行歷歷﹐鶯聲恰恰。洗盡歌腔舊嘔啞。坐中狂客﹐不覺琉璃杯滑。纏頭莫惜與﹑金釵插。

○望月婆羅門

懷古

笑談尊俎﹐坐中驚嘆謫仙人。烏絲落筆如神。喚起小鬟風味﹐學按古陽春。對瓊枝璧月﹐朝暮長新。宦萍此身。嘆別後﹑迹俱陳。獨有芳溫一念﹐紅淚羅巾。憑誰妙手﹐爲寫寄﹑崔徽一幅眞。聊慰我﹑老眼風塵。

○望月婆羅門

元夕

小寒料峭﹐一番春意換年芳。蛾兒雪柳風光。開盡星橋鐵鎖﹐平地瀉銀潢。記當時行樂﹐年少如狂。宦遊異鄕。對節物﹑只堪傷。冷落譙樓水澹月﹐燕寢餘香。快呼伯雅﹐要洗我﹑窮愁九曲腸。休更問﹑勛業行藏。

○驀山溪

退食感懷

山城塊坐﹐空弔朋儕影。撾鼓放衙休﹐悄無人﹑日長門靜。折腰五斗﹐所得不償勞﹐松暗老﹐菊都荒﹐誰爲開三徑。及瓜不代﹐歸計渾無定。羈客柰愁何﹐盡消除﹑詩魔酒聖。兒童蠻語﹐生怕閏黃楊﹐爭左角﹐夢南柯﹐萬事從今省。

○洞仙歌

自爲壽

先生老矣﹐飽閱人間世。磨衲簪纓等遊戲。趁餘生彊健﹐好賦歸歟﹐收拾个﹑經卷藥鑪活計。辟寒金翦碎﹐漉蟻浮香﹐恰近重陽好天气。有荊釵舉案﹐彩服兒嬉﹐隨分地﹐且貴人生適意。也不願﹑堆金數中書﹐願歲歲今朝﹐對花沈醉。

○水調歌頭

上南京畱守

聖世賢公子﹐符節鎭名邦。褰帷一見丰表﹐無語已心降。永日風流髙會﹐佳夕文字淸歡﹐香霧濕蘭釭。四座皆豪逸﹐一飲百空缸。指呼間﹐談笑裏﹐鎭淮江。平安千里烽燧﹐臥聽報云窗。髙帝無憂西顧﹐姬公累接東徵﹐勛業世無雙。行捧紫泥詔﹐歸擁碧油幢。

○水調歌頭

戊申季秋月十有九日﹐賞芙蓉於汝南佑徳觀﹐酒酣﹐爲賦明月幾時有﹐蓋暮年遊宦之情不能已也

岸柳飄疏翠﹐籬菊減幽香。蝶愁蜂懶無賴﹐冷落過重陽。應爲百花開盡﹐天公著意畱與﹐尢物殿秋光。霽月炯疏影﹐晨露浥紅妝。柰無情﹐風共雨﹐送新霜。嫁晚還驚衰早﹐容易度年芳。只恐韶顏難駐﹐擬倩丹靑寫照﹐誰喚劍南昌。我亦傷流落﹐老淚不成行。

○紅袖扶

酌酒

風拂冰檐﹐鎭犀動﹑翠簾珠箔。祕壺暖﹑宮黃破萼。寶薰閒卻。玻璃甕頭﹐漉雪擘新橙﹐秀色浮杯杓。雙蛾小﹐驪珠一串﹐梁塵驚落。俗事何時了﹐便可束置之髙閣。笑半紙功名﹐何物被人拘縛。靑春等閒背我﹐趁良時﹑莫惜追行樂。玉山倒﹐從教喚起﹐紅袖扶著。

○大江東去

弔捨弟

長堤千里﹐過睢陽﹑隱約江山如故。憶昔斑衣爲壽日﹐伯仲塤篪歌舞。博勝香囊﹐笑爭瓜葛﹐膝上王文度。西城南浦﹐月明扶醉歸路。重來華發蒼顏﹐故人應怪我﹐平生羈旅。仲也風流今已矣﹐俯仰人間今古。閼伯層臺﹐六王雙廟﹐盡是經行處。感時懷舊﹐一襟淸淚如雨。

○大江東去

美人

破瓜年紀﹐黛螺垂﹑雙髻珍珠羅抹。婭奼吳音嬌滴滴﹐風裏啼鶯聲怯。飛燕精神﹐驚鴻標致﹐初按梁州徹。舞裙微褪﹐汗香融透春雪。少陵詞客多情﹐當年曾爛賞﹐湖州風月。自恨尋春來已暮﹐子滿芳枝空結。湘佩輕拋﹐韓香偸許﹐空想淩波襪。章臺楊柳﹐可堪容易攀折。

○大江東去

芳姿蕙態﹐笑人間﹑脂粉尋常紅白。大抵風流天也惜﹐賦與梅魂蘭魄。元相名姝﹐謝家尢物﹐縹緲眞仙格。朝來酒惡﹐可人一笑冰釋。韓郎老矣情懷﹐鬢絲禪榻﹐花落茶煙濕。心字殷勤通一綫﹐千劫消磨不得。被底春溫﹐尊前風味﹐回首傷春客。卻愁雲散﹐等閒好夢難覓。

○瑞鶴仙

上髙節度壽

轅門初射戟。看气壓羣雄﹐虹飛千尺。靑雲試長翮。擁牙旗金甲﹐掀髯橫策。威行蠻貊。令萬卒﹑縱橫坐畫。蕩淮夷獻凱﹐歌來鬥印﹐命之方伯。赫赫功名天壤﹐歷事三朝﹐許身忠赤。寒陂湛碧。容卿輩﹑幾千百。看皇家圖舊﹐紫泥催去﹐莫忘尊前老客。願年年滿把黃花﹐壽君大白。

彊村叢書校聚珍版拙軒集

【王磵﹕詞作1首】

○浣溪沙

夢中作

林樾人家急暮砧。夕陽人影入江深。倚闌疏快北風襟。雨自北山明處黑﹐雲從白鳥去邊陰。幾多秋思亂鄕心。

中州樂府

【王結﹕詞作14首】

○蝶戀花

雨中客至

久客幽燕懷故里。野鶴孤云﹐笑我京塵底。鄭重佳賓勞玉趾。淸談亹亹消愁思。細雨斜風聊爾耳。病怯輕寒﹐莫捲疏簾起。燕燕於飛應有喜。泥融香徑營新壘。

○臨江仙

次韻答曹子貞

寄語蓬萊山下客﹐飄然俯瞰塵寰。寥寥神境倚髙寒。步虛仙語妙﹐淩霧佩聲間。笑我年來渾潦倒﹐多情風月相關。臨流結屋兩三間。虛弦驚落雁﹐倚杖看靑山。

○南鄕子

秋日旅懷

秋气入簾櫳。矮榻虛軒睡思濃。夢覺黃梁初未熟﹐相逢。都在邯鄲逆旅中。擾擾正愁儂。雨霽西山翠幾重。更上層樓閒徙倚﹐晴空。目送冥飛萬里鴻。

○水調歌頭

送兪時�

眾裏識中散﹐野鶴自昂藏。螢窗雪屋十載﹐南國秀孤芳。河漢胸中九策﹐風雨筆頭千字﹐畫省姓名香。文采黑頭掾﹐輝映漢星郎。怕山間﹐猿鶴怨﹐理歸艎。人生幾度歡聚﹐且莫訴離腸。休戀江湖風月﹐忘卻雲霄閶闔﹐鴻鵠本髙翔。笑我漫浪者﹐丘壑可徜徉。

○木蘭花慢

送李公敏

渺平蕪千里﹐煙樹遠﹑淡斜暉。正秋色橫空﹐西風浩蕩﹐一雁南飛。長安兩年行客﹐更登山臨水送將歸。可柰離懷慘慘﹐還令遠思依依。當年寥廓與君期。塵滿芰荷衣。把千古髙情﹐傳將瑤瑟﹐付與湘妃。栽培海隅桃李﹐洗蠻煙瘴雨布春輝。鸚鵡洲前夜月﹐醉來傾寫珠璣。

○江城子

送趙致堂

嫩黃初上遠林端。餞徵鞍。駐江幹。滿袖春風﹐喬木舊衣冠。怎麼禁持離別恨﹐傾濁酒﹐助淸歡。夫君家世幾鵷鸞。珥貂蟬。侍金鑾。管庫而今﹐誰著屈微官。鵬翼垂天聊稅駕﹐摶九萬﹐看他年。

○滿江紅

詠鶴

華表歸來﹐猶記得﹑舊時城郭。還自嘆﹐昂藏野態﹐幾番前卻。飲露豈能令我病﹐窺魚正自妨人樂。被天風﹑吹夢落樊籠﹐情懷惡。緱嶺事﹐靑田約。空悵望﹐成離索。但玄裳縞袂﹐宛然如昨。何日重逢王子晉﹐玉笙淒斷歸寥廓。盡儂家﹑丹鳳入雲中﹐巢阿閣。

○摸魚兒

秋日旅懷

快秋風颯然來此﹐可能消盡殘暑。辭巢燕子呢喃語﹐喚起滿懷離苦。來又去。定笑我﹑兩年京洛長羈旅。此時愁緒。更門掩蒼苔﹐黃昏人靜﹐閒聽打窗雨。英雄事﹐謾說聞雞起舞。幽懷感念今古。金張七葉貂蟬貴﹐寂寞子云誰數。癡絕處。又剗地﹑欲操朱墨趨官府。瑤琴獨撫。惟流水髙山﹐遺音三嘆﹐猶冀傷心遇。

○沁園春

憶故人

蓋世英雄﹐谷口躬耕﹐商山采芝。甚野情自愛﹐山林枯槁﹐臞儒那有﹐廓廟英姿。落魄狂遊﹐故人不見﹐藹藹停雲酒一卮。靑山外﹐渺無窮煙水﹐兩地相思。灤京著个分司。是鳴鳳朝陽此一時。想朝行驚避﹐豸冠繡服﹐都人爭看﹐玉樹瓊枝。燕寢凝香﹐江湖載酒﹐誰識三生杜牧之。凝情處﹐望龍沙萬里﹐暮雨絲絲。

○賀新郎

次範君鐸詔後喜雨韻

露下天如洗。正新晴﹑明河如練﹐月華如水。獨據胡牀秋夜永﹐耿耿佳人千里。空悵望﹑丰容旖旎。萬斛淸愁縈懷抱﹐更蕭蕭﹑蘋末西風起。聊遣興﹐吐淸气。鳳銜丹詔從天至。仰天衢﹑前星炳耀﹐私情還喜。鴻鵠髙飛橫四海﹐何藉區區圍綺。�繩武升平文治。自笑飄零成底事﹐裂荷衣﹑骯髒塵埃地。逢大慶﹐且沈醉。

○賀新郎

贈張子昭

久坐林泉主。更忘機﹑結盟鷗鷺﹐逍遙容與。蕙帳當年誰喚起﹐黃鵠軒然髙舉。渺萬里﹑雲霄何許。鶴爽憐君今猶在﹐正悲歌﹑夜半雞鳴舞。嗟若輩﹐豈予伍。華如桃李傾城女。悵靈奇﹑芳心未會﹐媒勞恩阻。夢裏神遊湘江上﹐竟覓重華無處。誰爲湘娥傳語。我相君非終窮者﹐看他年﹑麟閣丹靑汝。聊痛飲﹐緩愁苦。

○賀新郎

子昭見和再用韻

挾策幹明主。望天門﹑九重幽夐﹐周旋誰與。鬥酒新丰當日事﹐萬里風雲掀舉。嘆碌碌﹑因人如許。昨日山中書來報﹐道鳥能歌曲花能舞。行邁遠﹐共誰伍。臨風撫掌癡兒女。問人生﹑幾多恩怨﹐肝腸深阻。腐鼠饑鳶徒勞﹐回首鵷雛何處。記千古南華妙語。夜鶴朝猿煩寄謝﹐坑塵容﹑俗態多慚汝。應笑我﹐謾勞苦。

○蝶戀花

贈李公敏

老鶴軒軒心萬里。卻被天風﹐吹入樊籠裏。野態昂藏猶可喜。九臯宵唳流淸泚。宿鷺窺魚癡計耳。整整丰標﹐謾說佳公子。月白風淸天似水。靑田回首生愁思。

彊村叢書用韓氏玉雨堂藏鈔王文忠集本

○望江南

戲題梅圖

江上路﹐春意到橫枝。洛浦神仙臨水立﹐巫山處子入宮時。皎皎淡丰姿。東閣興﹐幾度誤佳期。萬里盧龍今見畫﹐玉容還似減些兒。無語慰相思。

永樂大典卷二千八百十三梅字韻引王結詞

【王玠﹕詞作31首】

○沁園春

贈龔全美口訣

一竅玄關﹐非髙非下﹐正在當中。得眞師指點﹐方知此竅﹐不居南北﹐不屬西東。默默內觀﹐綿綿靜守﹐道滿虛無浩气沖。難言說﹐一星兒消息﹐天地根宗。先須握定雌雄。天癸生時鼓巽風。把鉛鑪封固﹐飛神海底﹐中抽坎畫﹐去補離宮。進火退符﹐流珠復位﹐十轉回輪一气通。靈胎結﹐待功成行滿﹐獨步瑤空。

○沁園春

贈混眞子只訣

道隱無名﹐包含萬象﹐總在身心。若一言勘破﹐本來面目﹐不生不滅﹐耀古騰今。返照回光﹐存神絕念﹐直下承當莫外尋。忠言守﹐這些兒妙處﹐至理玄深。眞中不許容鍼。好把陽鑪煉濁陰。待陽生冬至﹐重門深鎖﹐烏飛兔走。虎嘯龍吟。片餉回旋﹐半時交姤﹐大地山河盡變金。超三界﹐作蓬萊仙子﹐寒暑無侵。

○沁園春

三教一理

道曰金丹﹐儒曰太極﹐釋曰玄珠。矧三教之道﹐本來同祖﹐心存至徳﹐性悟眞如。闔辟機關﹐抽添運用﹐返照回光復本初。休分別﹐那些兒妙處﹐無字稱呼。虛中狀若蓬壺。寂靜形忘一也無。問三教根宗﹐谷神不死﹐靈源澄徹﹐誠意如愚。五气朝元﹐五常合一﹐五眼圓明爍太虛。仙儒佛﹐派殊而理一﹐到底同途。

○沁園春

全眞家風

不戀功名﹐不求富貴﹐不惹閒非。蓋一間茅屋﹐依山傍水﹐甘貧守道﹐靜掩柴扉。讀會丹經﹐燒殘寶篆﹐終日逍遙任自爲。眞堪悅﹐遇饑來喫飯﹐冷卽穿衣。个中消息誰知。自裏面惺惺外若癡。且藏鋒挫銳﹐先人後己﹐和光混俗﹐豈辧髙低。處世隨緣﹐樂天知命﹐白雪壺中配坎離。時來到﹐與十洲仙子﹐同駕雲歸。

○沁園春

漁

不種田園﹐投閒江海﹐遠絕塵蹤。保一家性命﹐扁舟爲屋﹐隨機應舵﹐逐浪乘風。九曲江頭﹐三元潭裏﹐直把銀鉤墮水中。波深底﹐把金鱗釣出﹐回棹孤峯。三男三女和同。向砂鍋淨洗熱鑪烘。或敲冰煮茗﹐渴飲一碗﹐得魚換酒﹐共酌三鍾。簑衣解開﹐篛笠放下﹐醉唱升平月滿篷。江天闊﹐看一篙點處﹐粉碎虛空。

○沁園春

樵

家住孤峯﹐門臨曲澗﹐木作橫橋。與世事相違﹐心求活計﹐蓑衣掛體﹐斧柄懸腰。出入玄關﹐往來幽徑﹐直上髙山采古樵。時攀就﹐把千枝攢簇﹐一擔平挑。歸來快樂逍遙。且放下千斤飲一瓢。這日用家常﹐隨緣隨分﹐今朝明日﹐自有新條。一曲髙歌﹐三聲短笛﹐遏斷行雲透碧霄。其中樂﹐有山猿獻果﹐四皓相招。

○沁園春

耕

八口之家﹐五畝之宅﹐樹之以桑。買吳牛十角﹐拖犁拽耙﹐耕翻大地﹐潑艸開荒。下種依時﹐移苗應候﹐裁向中田灌水漿。靈苗長﹐看盈疇徧野﹐處處風光。秋來雨順時康。有黍米凝珠滴露香。向六時勤顧﹐三更不睡﹐呼男呼女﹐采取回倉。擊壞謳歌﹐烹雞酌酒﹐婦樂夫歡飲一觴。無他事﹐但存誠守朴﹐稽首羲皇。

○沁園春

牧

赤腳蓬頭﹐簑衣篛笠﹐隨處安然。守無角牛兒﹐不離左右。同行同住﹐同坐同眠。常在家山﹐勻調水艸﹐拗性之時著一鞭。牧回處﹐看遼天鼻孔﹐軟索低牽。閒來渴飲靈泉。把短笛橫吹下嶺前。喜牛兒安靜﹐淸風涼徹﹐放開心地﹐萬事由天。彼此相忘﹐形神俱妙﹐花滿前村水滿川。眞消息﹐有世人問我﹐起手擎拳。

○沁園春

龍

靜藏深淵﹐動遊碧落﹐靈妙潛通。遇時至神知﹐乘陽便起﹐雷轟電掣﹐霧靄雲從。展尾昂頭﹐穿山透石﹐一舉衝霄气勢雄。神威烈﹐把黃河倒捲﹐白浪翻空。須臾霖雨漂洪。卻都在天瓢一滴中。發通身欻火﹐飛光走焰﹐山精鬼怪﹐絕迹潛蹤。變化無方﹐去來無礙﹐自得乾坤造化功。功成後﹐但歸心明主﹐永效年丰。

○沁園春

虎

生在西山﹐常居東谷﹐出沒無時。向枯樹巖前﹐幽泉澗畔﹐饑餐渴飲﹐飽暖隨宜。一任縱橫﹐平生勇猛﹐走入叢林萬木披。誰知得。但無憂無懼﹐斷絕狐疑。等閒剔起雙眉。有萬里風生八面威。自踏葉巡山﹐不離元所﹐一靈不昧﹐百獸皈依。跳下懸崖﹐咆哮振地﹐月白山寒水滿溪。收牙爪﹐且藏身遁迹﹐獨步雲歸。

○沁園春

眞風子

自小顚狂﹐平生落魄﹐放浪飄蓬。把三教玄機﹐從根識破﹐包含萬象﹐混沌家風。問釋談機﹐問儒說理﹐問道言丹守个中。無拘執﹐但閒來捉虎﹐怒後擒龍。不分南北西東。信步逍遙到處通。向太華峯頭﹐瑤池會上﹐詩吟萬字﹐酒飲千鍾。足下云生﹐袖中雷起﹐劍吐寒光射九重。眞風子﹐出乾坤之外﹐劈碎虛空。

○水調歌頭

授混中子口訣

大道本無象﹐眞性亦非空。其中造化有無﹐無有混玄同。透得玄關一竅﹐便好回頭下手﹐靜裏要勤工。配合些兒妙﹐朝暮用屯蒙。采眞鉛﹐煉眞汞﹐復眞宗。陽生半夜﹐重關深鎖倒騎龍。運起周天火候﹐流戊擒精就己﹐三性會元宮。朗朗超今古﹐神應妙無窮。

○水調歌頭

授回陽子口訣

性本無修證﹐命乃有施爲。了明此理﹐道憑玄牝作根基。要得谷神不死﹐好住西南村裏﹐更莫起狐疑。動靜分雙用﹐下手要知時。玩眞空﹐調眞息﹐運眞機。鉛生汞產﹐封閉丹鑪煉紫芝。撥轉銀河斗柄﹐抽出坎中一畫﹐直去補南離。行滿功成日﹐飛步上天墀。

○滿庭芳

在俗修眞﹐居塵出世﹐當以悟性爲先。處心淸靜﹐常守定中禪。見素少思寡欲﹐忘人我﹑隨分安然。行藏處﹐瀟瀟灑灑﹐渴飲倦來眠。問歸根復命﹐還須立鼎﹐煉汞烹鉛。遇采鉛時節﹐把火先扇。握固則雲藏煙聚﹐運動則斗轉星旋。半時內﹐玄機成像﹐月白照靑天。

○滿江紅

示眾

一點靈光﹐因形降﹑來居心竅。本玄玄幽微﹐朗朗晃耀。只爲貪生多愛欲﹐漸教習性忘眞妙。算不如﹑直下早收頭﹐回光照。悟眞機﹐存三要。煉銀鉛﹐燒金銚。這復命歸根﹐虎龍吟嘯。海底風生鐵馬馳﹐山頭月落金雞叫。三年九載整工夫﹐超塵表。

○滿江紅

太極渾淪﹐才開口﹑便分仁義。把淸眞支離﹐大道已廢。世事機謀求愈遠﹐人情往復相牽系。都不如﹑收拾早回頭﹐安心意。是非場﹐急回避。人我山﹐俱拋棄。這修道工夫﹐專柔其气。萬物抽添明進退﹐神鑪靜默牢封閉。得一火﹑煉出个金剛﹐超天地。

○百字令

聖人傳道﹐執其中﹑妙在惟精惟一。放則周流彌六合﹐捲則退藏於密。格物致知﹐正心誠意﹐靜裏包皇極。居仁由義﹐應機不費毫力。四時天地同參﹐火符合候﹐默默存眞息。三五歸元至徳純﹐保合太和衝溢。體用一原﹐顯微無間﹐盡性窮端的。死生勘破﹐到頭還是空寂。

儒宗

○百字令

釋宗

眞宗頓悟﹐理幽微﹑了了無言可說。曠劫至今全體具﹐湛寂元無生滅。拂塵拈花﹐穿衣喫飯﹐覿面分明泄。頭頭皆是﹐何須特地差別。爲言向上家風﹐纖鋒快利﹐透石剛如鐵。三界圓通無所住﹐隨處應機明徹。芥納須彌﹐珠含罔象﹐朗耀懸秋月。寸絲不掛﹐卽同諸佛齊列。

○百字令

道宗

修眞立鼎﹐煉金丹﹑只用三般靈藥。冬至陽生忙下手﹐采取也須斟酌。抽坎塡離﹐流精進火﹐正軸旋匡廓。赤子乘龍﹐一時騎上南嶽。乾宮交姤歸來﹐虎龍降伏﹐夫婦同歡樂。巽戶雙開大火然﹐九轉丹凝旁薄。玄谷風生﹐性天雲散﹐萬道神光爍。行功完滿﹐他年回駕鸞鶴。

此下有金字經五首乃曲調﹐因刪去。

○煉丹砂

學道不難知。都在人爲。須憑玄牝立根基。取坎塡離無間斷﹐得造希夷。神炁靜相依。龍虎皈隨。無中養就个嬰兒。迸破頂門神出現﹐爍爍光輝。

○煉丹砂

學佛玩眞空。要識玄中。虛靈不昧是根宗。無色聲香味觸法﹐赤骨身窮。應變利機鋒。三界圓通。木人石女笑春風。大地山河歸一粟﹐廣納包容。

○西江月

學道先明玄牝﹐修眞須用工夫。三般藥物不偏枯。也要堅剛一悟。月下擒來玉兔﹐海中捉出金烏。半時運火入坤鑪。煉得神丹堅固。

○西江月

悟性無生無滅﹐采鉛有去有來。兩般靈物結成胎。雲气常浮寶蓋。終日和光混俗﹐任時隨處寬懷。淸風明月滿蓬萊。睹破虛空無礙。

○西江月

離位翻爲奼女﹐坎宮卻是嬰兒。自因兩个隔東西。始用黃婆通意。每遇陽生冬至﹐方能夫唱妻隨。一時齊會赴瑤池。共飲刀圭歡戲。

○西江月

靜裏含光默默﹐玄中調息綿綿。眞空洞徹量無邊。親見本來身面。𨿽是虛靈不昧﹐也須添汞抽鉛。常加水火鼎鑪煎。便有神光發現。

○西江月

入室先知下手﹐安鑪要會施工。癸生急采向黃中。逆把天輪旋動。赤子飛神入海﹐蒼龍騎上南宮。片時嘯詠下瑤空。十極神仙皈奉。

以上見還眞集卷下

○掛金索﹝北曲﹞

一更端坐﹐下手調元炁。混沌無言﹐絕念存眞意。呼吸綿綿﹐配合居中位。撥轉些兒﹐黍米藏天地。

○掛金索﹝北曲﹞

二更淸淨﹐心要常虛守。默默回光﹐照見無中有。趕退羣魔﹐振地金獅吼。頃刻功成﹐便與天齊壽。

○掛金索﹝北曲﹞

三更雞叫﹐冬至陽初動。取坎塡離﹐直向泥丸送。火運周天﹐鑪內鉛投汞。九轉丹成﹐白雪飛仙洞。

○掛金索﹝北曲﹞

四更安樂﹐萬事都無想。水滿華池﹐澆灌靈根長。靜裏乾坤﹐仙樂頻頻響。道大沖虛﹐名掛黃金榜。

○掛金索﹝北曲﹞

五更月落﹐漸覺東方曉。谷裏眞人﹐已見分明了。玉戶鸞驂﹐金頂龍蟠繞。打破虛空﹐萬道金光皎。

以上五首見混然子崔公入藥鏡注解

【王禮﹕詞作2首】

○喜遷鶯

代人作﹐送鐂宰考滿﹐並遷新居

甘霖停霤。喜浩蕩洪恩﹐躋民仁壽。戍柳拖金﹐海棠染絳﹐報道宰官移綬。轉眼積勞三考﹐大臥更深猶晝。最好處﹐似冰壺玉露﹐十分淸漻。難有。看里巷﹑此日壯夫﹐都是來時幼。笳鼓迎風﹐旌旗耀日﹐旋築艸堂完就。自今四時納福﹐遙對深山如繡。願歲歲﹑共桐鄕父老﹐一卮春酒。

○百字令

壽老妻八十

晨看婺女﹐正流光垂照﹐耆昌堂裏。只爲佳人延眉壽﹐影入玉杯迎喜。莫道春秋﹐八千八百﹐玄遠都難擬。人生稀也﹐古來登八能幾。眼見繞膝孫枝﹐烹羊膾鯉。也有些肥美。淡飯惡衣﹐聊自足﹑多少何能如你。夫是謫仙﹐金鑾待詔﹐妻亦尋常比。隨緣相守﹐安貧況是王禮。

以上二首見麟原後集卷十二

【王瞞﹕詞作1首】

○如夢令

乍晴見月

檐際猶餘殘澑。簾外澹雲月逗。風雨漫經旬﹐依舊姮娥眉皺。晴否。晴否。早是落花時候。

【王蒙﹕詞作1首】

○憶秦娥

南方懷古

花如雪。東風夜掃蘇堤月。蘇堤月。香銷南國﹐幾回圓缺。錢唐江上潮聲歇。江邊楊柳誰攀折。誰攀折。西陵渡口﹐古今離別。

珊瑚木難卷七

【王容溪﹕詞作1首】

○如夢令

林下一溪春水。林上數峯嵐翠。中有隱居人﹐茅屋數間而已。無事。無事。石上坐看雲起。

朱存理鐵网珊瑚卷四

【王特起﹕詞作5首】

○梅花引

山之麓。河之曲。一灣秀色盤虛谷。水溶溶。雨濛濛。有人行李﹐蕭蕭落葉中。人家籬落炊煙濕。天外雲峯迷淡碧。野雲昏。失前村。溪橋路滑﹐平沙沒舊痕。丹楓下。瀟湘夜。橫披省見王維畫。畫無聲。慘經營。何如幻我﹐淸寒此道行。馬頭風急催行色。疑是山靈嫌俗客。釣魚磯。綠蓑衣。有人坐弄﹐滄浪猶未歸。

中州樂府案詞綜卷二十六誤錄此首一半

○喜遷鶯

別內

東樓歡宴。記遺簪綺席﹐題詩紈扇。月枕雙欹﹐云窗同夢﹐相伴小花深院。舊歡頓成陳迹﹐翻作一番新怨。素秋晚﹐聽陽關三疊﹐一尊相餞。畱戀。情繾綣。紅淚洗妝﹐雨濕梨花面。雁底關河﹐馬頭星月﹐西去一程程遠。但願此心如舊﹐天也不違人願。再相見﹐把生涯分付﹐藥鑪經卷。

歸潛誌卷四

○喜遷鶯

題郝仙女廟壁

汀洲蘋滿。記翠籠采采﹐相將鄰媛。蒼渚煙生﹐金支光爛﹐人在霧綃鮫館。小鬟頓成雲散﹐羅襪淩波不見。翠鸞遠﹐但淸溪如鏡﹐野花畱靨。情眷。驚變現。身後神功﹐絲滿吳蠶繭。漢女菱歌﹐湘妃瑤瑟﹐香動倚雲層殿。彤車載花一色﹐醉盡碧桃淸宴。故山晚﹐嘆流年一笑﹐人間飛電。

詞品卷二

○喜遷鶯

賀人生第三子

古今三絕。惟鄭國三良﹐漢家三傑。三俊才名﹐三儒文學﹐更有三君淸節。爭似一門三秀﹐三子三孫奇崛。人總道﹐賽蜀郡三蘇﹐河東三薛。歡愜。況正是﹐三月風光﹐好傾杯三百。子並三賢﹐孫齊三少﹐但篤三餘事業。文旣三冬足用﹐名卽三元髙揭。親朋慶﹐看寵加三錫﹐禮膺三接。

堯山堂外紀卷六十六案翰墨大全書丙集卷三﹐引此首不注撰人。

○喜遷鶯

登山臨水。正桂嶺瘴開﹐蘋洲風起。玄鶴髙翔﹐蒼鷹遠擊﹐白鷺欲飛還止。江上層波似練﹐沙際行人如蟻。目斷處﹐見遙峯簇翠﹐殘霞浮綺。千里。關塞遠﹐雁陣不來﹐猶把闌干倚。數疊悲笳﹐一行徵旆﹐城郭幾番成毀。白塔前朝陵寢﹐靑嶂故都營壘。念往事﹐但寒煙滿目﹐愁蟬盈耳。

詞綜卷二十六案花艸粹編卷十一﹐依次錄玉樓歡宴﹑汀洲蘋滿﹑古今三絕﹑登山臨水四首﹐僅第一首玉樓歡宴注引歸潛誌﹐作王正之。其餘三首﹐皆未注姓名。

【王庭筠﹕詞作12首】

○大江東去

山堂晚色﹐滿疏籬寒雀﹐煙橫髙樹。小雪輕盈如解舞﹐故故穿簾入戶。掃地燒香﹐團欒一笑﹐不道因風絮。冰凘生硯﹐問誰先得佳句。有夢不到長安﹐此心安穩﹐只有歸耕去。試問雪溪無恙否﹐十里淇園佳處。修竹林邊﹐寒梅樹底﹐準擬全家住。柴門新月﹐小橋誰掃歸路。

○謁金門

雙喜鵲。幾報歸期渾錯。盡做舊愁都忘卻。新愁何處著。瘦雪一痕墻角。靑子已妝殘萼。不道枝頭無可落。東風猶作惡。

○鳳棲梧

衰柳疏疏苔滿地。十二闌干﹐故國三千里。南去北來人老矣。短亭依舊殘陽裏。紫蟹黃柑眞解事。似倩西風﹐勸我歸歟未。王粲登臨寥落際。雁飛不斷天連水。

○菩薩蠻

回文

斷腸人恨餘香換。換香餘恨人腸斷。塵暗鎖窗春。春窗鎖暗塵。小花檐月曉。曉月檐花小。屏掩半山靑。靑山半掩屏。

○菩薩蠻

客愁楓葉秋江隔。隔江秋葉楓愁客。行遠望髙城﹐城髙望遠行。故人新恨苦。苦恨新人故。斜日晚啼鴉。鴉啼晚日斜。

○菩薩蠻

白雲孤映遙山碧。碧山遙映孤云白。樓倚一天秋。秋天一倚樓。斷腸隨雁斷。斷雁隨腸斷。來雁與書回。回書與雁來。

○淸平樂

賦杏花

今年春早。到處花開了。只有此枝春恰到。月底輕顰淺笑。風流全似梅花。承當疏影橫斜。夢想雙溪南北﹐竹籬茅舍人家。

○烏夜啼

淡煙疏雨新秋。不禁愁。記得靑簾江上﹑酒家樓。人不住。花無語。水空流。只有一雙檣燕﹑肯相畱。

○訴衷情

夜涼淸露滴梧桐。庭樹又西風。燻籠舊香猶在﹐曉帳暖芙蓉。雲淡薄﹐月朦朧。小簾櫳。江湖殘夢﹐半在南樓﹐畫角聲中。

○淸平樂

應制

瓊枝瑤月。簾捲黃金闕。宮鬢蛾兒雙翠葉。點綴離南鬧雪。東風扇影低還。紅雲不隔天顏。夜夜華燈萬樹﹐年年碧海三山。

○水調歌頭

秋風禿林葉﹐卻與鬢生華。十年長短亭裏﹐落日冷邊笳。飛雁白雪千里﹐況是登山臨水﹐無賴客思家。獨鶴歸何晚﹐已後滿林鴉。望蓬山﹐雲海闊﹐浩無涯。安期玉舄何處﹐袖有棗如瓜。一笑那知許事﹐且看尊前故態﹐耳熱眼生花。肝肺出芒角﹐漱墨作枯槎。

○謁金門

賦玉簪

秋蕭索。燈火新涼簾幕。翠被不禁臨曉薄。南樓聞畫角。想見玉壺冰萼。一夜西風開卻。夢覺烏啼殘月落。幽香無處著。

以上十二首見中州樂府案靜齋至正直記卷一﹐有王黃華翰墨。有釣魚船上謝三郎一首﹐據元吳師道敬鄕錄卷一云﹐此乃宋兪紫芝訴衷情詞﹐當爲王庭筠所書﹐並非其自作。全金詩誤作王詞﹐遼海叢書輯黃華集﹐亦誤作王詞。

【王惟一﹕詞作12首】

○西江月

太極未分混沌﹐兩儀已非其中。一陽才動破鴻蒙。造化從玆運用。水火升沈南北﹐木金間隔西東。略移斗柄指坤宮。盡把五行錯綜。

○西江月

日月相交晦朔﹐龜蛇產在虛危。巽風長向坎中吹。火燥必資神水。動靜皆由心意﹐與天合徳無違。洞然妙理更何疑。說甚短長生死。

○西江月

一點眞陽在坎﹐移來點化離陰。這些造化義幽深。須是明心見性。妙在一塵不染﹐自然對境無心。可憐世上少知音。會得超凡入聖。

○西江月

大道古今一脈﹐聖人口口相傳。柰何百姓不知焉。盡逐色聲迷戀。在邇不須求遠﹐何消更遇神仙。分明只在眼睛前。日用常行不見。

○西江月

吾道至尊至貴﹐若非宿骨難知。直須克己至無爲。方見本然天理。萬化皆從中起﹐古今無剩無虧。若能動靜不相違。可與神化何異。

○西江月

學道須當猛烈﹐始終確守初心。纖毫物欲不相侵。方得神凝气定。動靜不離中正﹐陽生剝盡羣陰。龍降龍伏鬼神欽。行滿便登仙境。

○西江月

得一金丹事畢﹐休尋白虎靑龍。泥文執象理難通。妙處非鉛非汞。溫養身心不動﹐滿懷和气春風。頓然罔念又無功。還藉黃婆提董。

○西江月

看盡丹經萬卷。不明眞汞眞鉛。那堪火候不曾傳。都是肓修瞎煉。一句眞詮妙顯﹐得知心得昭然。神歸气伏不欹偏。刻刻打成一片。

○西江月

大藥元無斤兩﹐誰知愈采無窮。西南幽遠路難通。意到不勞神用。坤癸結成眞種﹐移來栽在乾宮。山頭雨打任狂風。吹撼根深不動。

○西江月

眞火本來無候﹐休拘日月時年。試思混沌未分前。招甚時年證驗。跳出五行外面﹐絲毫不染塵緣。方知這个妙中玄。一粒寶珠出現。

○西江月

沐浴卽非卯酉。子時冬至休求。但行中道本無修。方信無中生有。宇宙在乎吾手﹐常騎鐵馬閒遊。無拘無束且優遊。日夜簪花酌酒。

○西江月

離坎不分南北﹐木金豈間西東。但誠一念守其中。勿使心神恣縱。要識前身眞種﹐洞觀物我皆空。寂然安靜到鴻蒙。四象五行無用。

以上十二首見王惟一明道篇

【王渥﹕詞作1首】

○水龍吟

從商帥國器獵﹐同裕之賦

短衣匹馬淸秋﹐慣曾射虎南山下。西風白水﹐石鯨鱗甲﹐山川圖畫。千古神州﹐一時勝事﹐賓僚儒雅。快長堤萬弩﹐平岡千騎﹐波濤捲﹑魚龍夜。落日孤城鼓角﹐笑歸來﹑長圍初罷。風雲慘淡﹐貔貅得意﹐旌旗閒暇。萬里天河﹐更須一洗﹐中原兵馬。看鞬橐鳴咽﹐咸陽道左﹐拜西還駕。

中州樂府

【王旭﹕詞作29首】

○踏莎行

雪中看梅花

兩種風流﹐一家制作。雪花全似梅花萼。細看不是雪無香﹐天風吹得香零落。𨿽是一般﹐惟髙一著。雪花不似梅花薄。梅花散彩向空山﹐雪花隨意穿簾幕。

○水調歌頭

端午

漱齒汲寒井﹐理髮趁涼風。先生畏暑晨起﹐笑語聽兒童。說道今年重午﹐節物隨宜稍具﹐還與去年同。己喜酒尊冽﹐更覺粽盤丰。願人生﹐常醉飽﹐百年中。獨醒竟復何事﹐憔悴佩蘭翁。我有靑靑好艾﹐收蓄已經三載﹐療病不無功。從此更多采﹐莫遣藥囊空。

○水調歌頭

鯨川四重午﹐歲月若飄風。詩書萬卷何事﹐白首課兒童。試把楚詞髙詠﹐更取淸尊細酌﹐醒醉竟誰同。俯仰百年了﹐求足不求丰。愧吾身﹐猶未脫﹐世塵中。還丹有訣誰悟﹐回首憶仙翁。我欲乘雲歸去﹐獨與山靈晤語﹐修道倘成功。笑謝醯雞甕﹐白日看長空。

○大江東去

離豫章舟泊吳城山下作

南遊三載﹐只江山﹑不負中原詩客。萬里行裝無別物﹐滿意風雲泉石。牛斗星邊﹐靈槎縹緲﹐鬢影銀河濕。哀歌誰和﹐劍光搖動空碧。回首帝子長洲﹐洪崖仙去﹐風雨魚龍泣。海外三山何處是﹐黃鶴歸飛無力。天下佳人﹐袖中瑤艸﹐日暮空相憶。乾坤遺恨﹐月明吹入長笛。

○臨江仙

春夜

簾外蕭蕭風色惡﹐呼兒掩上重門。小窗孤坐賦招魂。碧梧花落盡﹐籬雀又黃昏。回首人間行樂事﹐春風過水無痕。旅遊誰肯重王孫。長歌人不解﹐明月照空尊。

○臨江仙

夢裏還家喧笑語﹐覺來春色他鄕。瀟瀟風雨入離腸。有詩還灑壁﹐無酒不傳觴。試問淩煙辛苦地﹐爭如畎畝南陽。誰教山鬼伯龍旁。人間無限事﹐歌罷倚繩牀。

○滿江紅

次李公敏梨花韻

客裏光陰﹐又逢禁煙寒食節。花外鳥﹑喚人沽酒﹐一聲淸切。風雨空驚云錦亂﹐塵埃不到冰肌潔。對芳華﹑一片惜春心﹐誰邊說。難便與﹐東君別。更莫把﹐繁英折。恨山香舞罷﹐玉鸞飛怯。休道梅花同夢好﹐黃昏只解供愁絕。洗妝來﹑應笑老書生﹐頭如雪。

○滿江紅

不愛浮花﹐元只愛﹑松筠髙節。歸去好﹑艸堂風雨﹐對牀心切。東魯雲山多秀麗﹐西溪泉石尢香潔。待英靈﹑重入夢中來﹐分明說。今古異﹐行藏別。身易退﹐腰難折。信叫閽非勇﹐閉門非怯。玉斧已修明月就﹐瑤琴何必朱弦絕。試回看﹑前日利名心﹐紅鑪雪。

○木蘭花慢

聽姜惠甫摘阮

想髙情千古﹐誰得似﹑仲容賢。把山海遺音﹐寫歸玄璧﹐妙絕當年。淸風竹林人去﹐被浮哇﹑迷卻性中天。不有黃臺公子﹐寧聞淸廟朱弦。博山香底坐臞仙。幽興想飄然。笑裊裊繁聲﹐三生兒女﹐恩怨流連。回頭月明千里﹐正松風﹑巖壑和流泉。座上神遊八表﹐知音不在言傳。

○水龍吟

中秋和人韻

西風萬卷堂空﹐臥聽簫鼓誰家宴。多情惟有﹐碧霄明月﹐肯來相見。因記當年﹐南樓老子﹐座前賓滿。把淸談當卻﹐彈絲吹管。誰更問﹐霓裳按。夢裏仙遊驚斷。悵天涯﹑故人難面。空畱玉斧﹐修輪斫桂﹐又成衰晚。水調歌殘﹐壯心都付﹐一聲長嘆。對淸光不寐﹐呼兒取酒﹐不妨重暖。

○水調歌頭

和張都運李氏柳塘賞荷韻

我愛此塘好﹐碧水映紅蕖。垂楊裊裊煙籠﹐綠發倩風梳。醫卻塵埃俗病﹐喚起滄浪幽興﹐懷抱一時舒。更把直鉤釣﹐得意不須魚。憶當年﹐吟北渚﹐醉西湖。蘭舟撐入云錦﹐未必畫中如。世事春風一夢﹐回首歡遊安在﹐煙海隔蓬壺。淸賞有今日﹐題壁記來初。

○春從天上來

賀正詞

斗轉寅方。正鳳歷頒春﹐泰應三陽。河山衍慶﹐宇宙呈祥。瞻帝闕﹐五云鄕。想千官拜舞﹐萃龍庭﹑圭璧輝煌。祝君王。願皇基鞏固﹐國祚靈長。休言太平無象﹐看武偃文修﹐歲稔時康。惠澤橫流﹐仁風遠被﹐四海歌頌洋洋。戴堯天舜日﹐將何報﹑金鼎焚香。捧瑤觴。奏鈞天一曲﹐萬壽無疆。

○臨江仙

爲宋太守壽

莫怪今年秋事晚﹐黃花不在重陽。天公畱泛九霞觴。故教爭十日﹐風露壽華堂。豪傑如公誰得似﹐平生義膽剛腸。功名回首付諸郎。靈椿長不老﹐桑梓有餘光。

○大江東去

爲張可子郎中壽

九秋風露﹐洗塵埃﹑人似華峯獨立。蘭省東南經濟地﹐正賴風流籌畫。湖海胸襟﹐冰霜气節﹐邈矣公難及。蒼生望重﹐故園休夢泉石。且對得意江山﹐登臨一笑﹐香滿黃花席。更把西湖都釀酒﹐醉取白雲詩客。乘興爲公﹐徧遊仙府﹐檢下長生籍。妙毫濃墨﹐書公壽祿無極。

○臨江仙

壽黃鎭撫

莫怪今年秋色晚﹐黃花畱過重陽。要隨仙客九霞觴。助添無量壽﹐滿意泛淸香。富貴功名天已了﹐何須更問行藏。安排紫綬與金章。五云鄕不遠﹐髙舉看翺翔。

○臨江仙

爲子周兄壽

童稚相看今白首﹐情因兒女尢深。霜天昨夜捲層陰。舟中明月照﹐華屋壽星臨。气斂風雲歸寂寞﹐誰知經濟雄心。南陽煙雨臥龍吟。行藏安所遇﹐有酒且同斟。

○鵲橋仙

壽劉運使

乾坤淸气﹐山川英秀﹐鍾作人間豪傑。年年歡慶九秋時﹐看開到﹑堯蓂一葉。髙明器宇﹐經綸手段﹐盡辦得﹑功名事業。待調元受了廟堂宣﹐更受到﹑長生仙牒。

○木蘭花慢

壽碭山蔣令

孟春才過了﹐看兩葉﹐坼堯蓂。正杏蕾包紅﹐梅花謝白﹐楊柳回靑。東風此時須記﹐是當年﹑河嶽降英靈。刀筆名香禁署﹐絲綸寵佩天庭。夜來南極老人星。光彩照前廳。見廳上髙人﹐鳴琴淸坐﹐闔境安寧。因來捧杯添壽﹐指莊椿﹑直到八千齡。更有無垠福祿﹐汪洋別比滄溟。

○木蘭花慢

壽泰安石監州

泰山雄勝地﹐人物出﹐必豪英。看衍慶堂中﹐使君才气﹐磊落髙明。春風又臨初度﹐正梅花﹑香滿臘嘉平。喚取茅仙送酒﹐尊前共祝長生。靑雲居第築初成。燕雀亦歡聲。佇夢葉熊羆﹐祥占弧矢﹐蘭玉春榮。山城豈能淹滯﹐佩飛霞﹑終上紫霄行。畱著蘭軒老筆﹐他年歌頌功名。

○臨江仙

壽髙伯川

蓂莢生三秋八月﹐气漙風露淸明。誕來人世作豪英。性天元廣大﹐心地盡寬平。書院興秋誰得似﹐燕山竇氏齊名。一身長向善中行。松筠同不老﹐龜鶴共長生。

○臨江仙

壽張都運父

瑞气充閭朝不散﹐歡聲浮動庭槐。九天邀下壽星來。歌翻白雲調﹐酒泛紫霞杯。八十康疆誰得似﹐仙風擺落塵埃。斑衣人是棟梁材。他時黃閣上﹐同看碧桃開。

○木蘭花慢

揚州壽瓜爾夾士常

醉西湖壽酒﹐歌舊曲﹐已三年。喜萬里湖山﹐歸來相見﹐淮海樓邊。春風繡衣無恙﹐喚竹西歌吹共畱連。世事浮雲千變﹐靈臺孤月長圓。一官聊辦買書錢。行橐故蕭然。有夢裏靑山﹐詞中白雲﹐徽外鳴弦。悠悠紫臺歸路﹐樂因循﹑詩酒墮凡緣。借問蓬萊官府﹐何如平地神仙。

○木蘭花慢

揚州壽紀子周

皇天憂世難﹐生俊乂﹐佐時來。有忠孝誠心﹐文章大手﹐經濟雄才。他年漢庭三策﹐要靑雲髙步出塵埃。兒女徒驚气岸﹐丹靑莫狀靈臺。詩人淸骨卽仙才。何處覓蓬萊。便喚取何郎﹐一尊同醉﹐東閣官梅。充閭鬱蔥佳气﹐挽春風﹑都入紫霞杯。休道壽君無物﹐滔滔萬里江淮。

○木蘭花慢

壽陳公望

問東原豪傑﹐先屈指﹐到元龍。看瀟灑風標﹐汪洋學海﹐磊落詞鋒。沂川幾回來往﹐把乾坤﹑歌入舞雩風。妙理鳶飛魚躍﹐塵心雪化冰融。梅花香外歲寒松。髙節謝春容。有千歲神膏﹐扶君壽質﹐閱世無窮。仍呼九天鸞鶴﹐與王喬﹑相約叩瓊宮。但使飛霞佩在﹐寧愁白玉堂空。

○大江東去

壽髙伯川

月臨南呂﹐正庭階﹑開到堯蓂三葉。風露淸明鍾气質﹐誕作人間豪傑。器宇宏深﹐襟靈闊遠﹐物我俱融徹。滔滔欲海﹐回頭一棹超越。試看南墅開尊﹐西池垂釣﹐此个情懷別。記得婆娑亭上酒﹐還到壽君時節。我夢登天﹐羣仙相對﹐曾寫長生牒。見君姓字﹐分明非是虛說。

○臨江仙

壽李長卿

十月小春天气好﹐堯蓂五葉初開。長庚曾記夢中來。襟靈元灑落﹐風骨不塵埃。瑞靄云生香滿室﹐安排北海尊罍。仙人來獻紫霞杯。共添山海壽﹐東閣勝蓬萊。

○大江東去

登鯨川樓

飛樓縹緲﹐疑行雲﹑勢壓鯨川雄傑。賓主落成登眺日﹐正是炎蒸時節。把酒臨風﹐憑闌一笑﹐忘盡人間熱。四圍煙樹﹐萬家金碧重疊。休問去棹來帆﹐南商北旅﹐歡會並離別。且向尊前呼翠袖﹐歌取陽春白雪。千古興亡﹐百年哀樂﹐天遠孤鴻減。酒闌人散﹐角聲吹上明月。

○浪淘沙

賦芍藥

春去牡丹空。誰繼芳穠。彩雲香散畫闌風。喚起詩人供一笑﹐絕艷難逢。題品斷腸中。心事誰同。千年溱洧自流東。折得芳華人不見﹐幽恨無窮。

○春從天上來

退隱

綠鬢凋零。看幾度﹑人間春蝶秋螢。天地爲室﹐山海爲屏。收浩气﹑入沈冥。便囊金探盡﹐猶自有﹑詩筆通靈。謝紅塵。且遊心汗漫﹐濯髮淸泠。平生眼中豪傑﹐試屈指年來﹐稀似晨星。虎豹關深﹐風波路遠﹐幽夢不到王庭。任浮雲千變﹐靑山色﹑萬古長靑。醉魂醒。有寒鐙一點﹐相伴熒熒。

彊村叢書用孫徳謙校本

【王鉉﹕詞作1首】

○淸平樂

題碧梧蒼石圖

柔腸先斷。舟系汾湖岸。別恨離愁秋水漫。寫入數行新雁。幽閨蘭夢初成。猶將小字呼卿。幾點梧桐夜雨﹐一天霜月砧聲。

珊瑚网名畫題跋卷八

【王沂﹕詞作7首】

○淸平樂

春去

宿酲初醒。裊裊吟鞭影。蜀道秦川行路永。羅袖殘香消盡。淸明寒食匆匆。能消幾日東風。蝴蝶不知春去﹐畫橋貪趁流紅。

○菩薩蠻

題李漑之詞捲

大明湖上秋容暮。風煙杖屨時來去。說與病維摩。可人秋水呵。自書盤谷序。和了停雲句。把酒爲君歌。濟南名士多。

○靑玉案

送溫叔剛之解州軍司幕官

東風撲面飄紅雨。正杜宇﹐催春去。馬首西山靑半縷。汾陰簫鼓。晉陽煙樹。總是消魂處。芙蓉綠水佳賓主。賭酒金錢�更數。若見東臯煩寄語。山林眞味﹐醉鄕天趣。待我平分取。

○滿江紅

壽張良卿學士

九萬扶搖﹐試看取﹑垂天鵬翼。追往事﹐星辰劍履﹐玉陛山立。爲問寶香黃閣夢﹐何如仙闕丹臺籍。寫風流﹑杖屨人耆英﹐今猶昔。詩酒部﹐笙歌席。松菊社﹐煙雲屐。早東風爲報﹐日邊消息。虎節貂蟬端舊物﹐分封準擬如椽筆。對西山﹑一笑五千年﹐髯如戟。

○水龍吟

和鄭彥章韻

畫檐疏雨才收﹐酒醒凝掩篷窗臥。薰鑪火冷﹐餘香猶在﹐擁衾淸坐。點鬢霜明﹐窺人月小﹐短擎花墮。想吳山越水﹐樓臺縹緲﹐應曾有﹐飛鴻過。寂寞文園病後﹐舊心情﹑苦無些个。多君調我﹐幽蘭新句﹐紋箋玉唾。花落元都﹐鶴歸華表﹐夢誰擎破。待蒓鱸江上﹐髙歌小梅﹐扣舷相和。

○禦街行

送王君冕二首

煙中列岫靑無數。遮不斷﹑長安路。杜鵑誰道等閒啼﹐迆邐得人歸去。隴云秦樹﹐周臺漢苑﹐滿眼相思處。停杯莫放離歌舉。至剪燭﹑西窗語。元都燕麥又東風﹐自是劉郎遲暮。紉蘭結佩﹐裁冰斫句﹐細和閒情賦。

○禦街行

君行廣武山前路。是阮籍﹑回車處。問他儒子竟何成﹐落日大河東注。無人說與﹐遙岑遠目﹐也會修眉嫵。離宮別館空禾黍。嘯木魅啼蒼鼠。悠悠往事不經心﹐只有閒雲來去。停雲得句﹐歸云洞府﹐領取淵明趣。

禦街行原系二首﹐周泳先誤作一首。以上四庫珍本伊濱集卷十二

【王予可﹕詞作3首】

○小重山

寶榭簾鉤捲月窗。縷衣金樣褪﹐泛餘香。卿卿榮耀寵恩光。三竿日﹐顰翠楚山長。螺髻戛浮觴。鳳奩塵瑩恨﹐浥﹡霜。賣珠樓外串離腸。春殘夢﹐今夜擬髙唐。

予可自解﹡霜脂粉也

○生查子

夜色明河靜﹐好風來千里。水殿謫仙人﹐皓齒淸歌起。前聲金斝中﹐後聲銀河底。一夜嶺頭云﹐繞徧樓前水。

○長相思

風暖時﹐雨晴時。燻褶羅衣人未歸。螓蛾愁欲飛。枕瓊霞。瑣窗紗。簾月樓空燕子家。春風掃落花。

以上三首見中州樂府

【王惲﹕詞作244首】

○望海潮

乙卯歲端午﹐賦北郊騎鞠﹐呈節使史侯

龍沙王气﹐恆山秀色﹐徳星光動南州。使君髙宴﹐北山佳處﹐薰風紅閃旗旒。兩翼擁貔貅。駭鼉鳴疊鼓﹐杖奮驚虯。一點星飛﹐畫柱得意過邊籌。貂蟬元自兜鍪。笑閻閻小子﹐談笑對侯。萬騎平原﹐千艘漢水﹐堂堂小試淸油。賓從盡風流。喜武同張肄﹐書漫韓投。樂事更酬。醉魂還夢菊花秋。

○望海潮

爲故相雲叟公壽

炬明珂馬﹐戟森兵衛﹐日長鈴閣春凝。舜朝儀鳳﹐傅巖霖雨﹐世傳昂宿儲精。天地入經綸。見東山髙臥﹐一念蒼生。談笑金華﹐故事六合海波平。一杯福壽川增。請大人靜聽﹐賤子微誠。蘇嶺雲霞﹐西溪梅竹﹐風煙畫出共城。羽翼漢功成。盡山中名在﹐天外鴻冥。一點臺星。淸光長射老人明。

○望海潮

爲子初總管壽

桐鄕遺愛﹐於門陰積﹐充閭气自蔥蔥。霜華對菊﹐橙金泛醁﹐秋香吹滿簾櫳。人物漢元龍。喜升堂一拜﹐今幾相同。洗盡金貂﹐貴气黃卷貯深功。見君雅量雍容。信男兒到此﹐方是豪雄。林下夫人﹐膝前文度﹐摩挲湖玉雙峯。福壽盡無窮。看一家樂事﹐五縣提封。彩袖歌鍾。年年長醉玳筵紅。

○水調歌頭

送王子初之太原

將軍報書切﹐髙臥起螭蟠。悲歡離合常事﹐知己古爲難。憶昔艸廬人去﹐鬱鬱風雲英气﹐千載到君還。歌吹展江底﹐長鮮鋏不須彈。路漫漫﹐天渺渺﹐與翩翩。西風鴻鵠﹐一舉橫絕碧雲端。自笑鶺鴒孤影﹐落日野煙原上﹐沙晚不勝寒。後夜一相意﹐明月滿江幹。

○水調歌頭

爲仲方東園賦

野飲不稱意﹐歸促紫遊韁。誰知艸堂深處﹐淸賞興尢長。夢裏佳人錦瑟﹐眼底瓦盆濁酒﹐衣袖醉淋浪。歌罷竹軒晚﹐風細月波涼。爲東園﹐梅與竹﹐足淸香。不須更栽桃李﹐花底駐春光。人道漆園家世﹐王謝風流未遠﹐培取桂枝芳。讀書貧亦好﹐此語試平章。

○水調歌頭

送王修甫東還

樊川吾所愛﹐老我莫能儔。二年鞍馬淇上﹐來往更風流。夢裏池塘春艸﹐卻被鳴禽呼覺﹐柳暗水邊樓。浩蕩故園思﹐汶水日悠悠。洛陽花﹐梁苑月﹐苦遲畱。半生許與詞伯﹐不負壯年遊。我亦布衣遊子﹐久欲觀光齊魯﹐羈紲在鷹韛﹑早晚西湖上﹐同醉木蘭舟。

○水調歌頭

和趙明叔韻

西山捲殘雨﹐天宇翠眉修。餘霞漸成綺散﹐樓外月如舟。漾漾銀河垂地﹐浩浩天風拂枕﹐吹滿一簾秋。覺我淸興遠﹐歸夢到巖幽。野猿驚﹐山鳥笑﹐欲何求。十年一官黃散﹐了不到封侯。自有竹林佳處﹐滿酌窪尊貯酒﹐一醉共浮休。夔契在廊廟﹐畎畝不須憂。

○水調歌頭

次前韻

紉蘭綴芳佩﹐遠駕振靈修。王城似海無際﹐泛若一輕舟。誰著朱衣白簡﹐老坐凝牀十日﹐雙鶻漫橫秋。落日壯心在﹐不負鬼神幽。笑咿嚘﹐驚骯髒﹐竟何求。丈夫出處義在﹐不用計行畱。萬事味來嚼蠟﹐只有濟時一念﹐未肯死前休。驅馬出東郭﹐聊以散吾憂。

○水調歌頭

和姚雪齊韻

書史有眞味﹐誰遣博微官。丈夫出處道在﹐義命正須安。浩浩都門冠蓋﹐眼冷雞虫得失﹐矯首入遐觀。時對雪齋老﹐淸議豁襟顏。閱名書﹐探理窟﹐驚銘盤。自嘆空然鼠腹﹐過飲不知繁。萬古乾坤淸气﹐散人詩仙脾鬲﹐揮灑有餘歡。早晚付心訣﹐風雨滿堂寒。

○水調歌頭

壽雪齋

髙齋際晴雪﹐萬象入遐觀。文章在公餘事﹐聞望到歐韓。千古微茫洙泗﹐浩浩發源伊洛﹐百折障狂瀾。歌詠武公志﹐儆折過銘盤。濟時心﹐調鼎手﹐未容閒。重看印窠﹐垂錦花底壓千官。風說梅梢春信﹐一夜蠟痕香滿﹐光動壽杯寬。勛業鼎鐘上﹐畱待百年看。

○水調歌頭

壽王子壽﹐時年八十三

汾流浥餘潤﹐霜菊滿秋香。釀成一堂和气﹐來薦老人觴。七十人生稀有﹐況復年逾八十﹐飲啖日康彊。骯髒欲誰與﹐趙壹倚門旁。頰浮丹﹐瞳點漆﹐鬢如霜。平生陰有神相﹐特爲表剛腸。世事語來無味﹐只有讀書一念﹐老矣不能忘。九老更添一﹐圖畫見髙堂。

○水調歌頭

壽時相

佩蘭近佳節﹐髙第照神州。西山致有爽气﹐天際翠眉修。釀作碧霄淸露﹐暗滿庭前細菊﹐香淡一簾秋。春酒未容瀉﹐壽席已風流。鏘鳴玉﹐看獨步﹐鳳池頭。薦賢眞宰事業﹐藥籠到兼收。總道平生襟量﹐一片丹衷爲國﹐不負幕中籌。齊澣救時語﹐持用壽君侯。

○水調歌頭

文卿提刑自陜西按察攺授河東﹐其子東還﹐寄聲不肖﹐且徵鄙作﹐因贈樂府水調歌頭﹐以答雅意

一峯華不注﹐東望雨冥冥。黃雲畫角﹐回首客捨又幽並。喜按西來佳耗﹐聞道東山未老﹐雙鬢爲誰靑。經濟有公論﹐且莫嘆飄零。杏花吟﹐山色句﹐盡稱停。平生風味不淺﹐聊爾寫襟靈。步冷東垣秋水﹐坐對汾亭夜月﹐兩地若爲情。合作碧簫曲﹐畱待醉時聽。

○水調歌頭

宴張右丞遂初園

園林足佳勝﹐鐘鼓樂時康。去天尺五韋杜﹐此日漢金張。誰似主人好客﹐暫趁金華少暇﹐尊俎共徜徉。三館盡英雋﹐簪履玉生光。眺東臺﹐登北榭﹐宴南堂。露涼玉簪零亂﹐竹靜有深香。醉聽新聲金縷﹐愛仰東山雅量﹐淸賞興何長。髙詠遂初賦﹐松柏郁蒼蒼。

○水龍吟

壽都督史侯﹐時爲東平總管

漢壇千古風流﹐笑談自是詩書將。兩淮艸木﹐一門忠孝﹐先聲遠暢。奕世金貂﹐雄邊韜略﹐三軍獨張。道十年漢水﹐旌旗動色﹐春都在﹐投壺唱。一點徳星回照﹐光浮動﹑太山千丈。戟門春靜﹐人安事簡﹐提封保障。漢相規隨﹐蓋公安靖﹐平生心賞。見籌毫不遠﹐鳳池消息﹐醉仙家釀。

○水龍吟

賦蓮花海棠

兩株云錦翻空﹐換根元有丹砂祕。繡幃重繞﹐銀紅髙照﹐故家風味。翠羽生紅﹐霧紗肌玉﹐風流誰比。記沈香亭暖﹐眞妃半醉﹐雲鬢亂﹐耽春睡。夢裏昆明灰冷﹐恍畱在﹑紅幢翠袂。金盤華屋﹐無心與並﹐朱門桃李。一盞傷春﹐臨軒便恐﹐彩鸞交墜。倩紫簫喚起﹐霓裳舊曲﹐拚花前醉。

○水龍吟

送焦和之赴西夏行省

當年紫禁煙花﹐相逢恨不知音早。秋風倦客﹐一杯情話﹐爲君傾倒。回首燕山﹐月明庭樹﹐兩枝烏繞。正情馳魏闕﹐空書怪事﹐心膽墮﹐傷殷浩。禍福無端倚伏﹐問古今﹑幾人明了。滄浪漁父﹐歸來驚笑﹐靈均枯槁。邂逅淇南﹐歲寒獨在﹐故人襟抱。恨黃塵障盡﹐西山遠目﹐送斜陽鳥。

○水龍吟

賦春雪

空齋寂寞春寒﹐坐來庭竹風聲悄。天低云暖﹐冰花誰翦﹐須臾云擾好是東君﹐與時呈瑞﹐春回枯槁。快黃塵厭盡﹐千林膏沐﹐休更問﹐靑山老。我愛春來起早。恍蕓窗﹑光搖瓊島。玉華城郭﹐炊煙巷陌﹐酒旗風嫋。髙興悠然﹐沽壚思與﹐文園傾倒。爲使君預報﹐春城燈火﹐比年時好。

○水龍吟

壽陳節齋

倚天望漢臺髙﹐騫騰便到煙霄上。一時殊遇﹐風雲儷景﹐元龍豪爽。剛斷冰淸﹐風流卻有﹐東山雅量。道十年京洛﹐棠陰遺愛﹐人如醉﹐春風釀。一點徳星回照﹐光浮動﹑太行千丈。戟門春靜﹐人安事簡﹐功余保障。燕寢香凝﹐不妨時在﹐騷壇吟賞。爲使君預泛﹐鳳池春浪﹐壽金華相。

○水龍吟

日邊儷景同翻﹐千年髙際風雲會。堂堂大節﹐中流砥柱﹐狂瀾橫制。黃閣歸來﹐英姿颯爽﹐故家房魏。甚是中卻有﹐東山雅量﹐經綸盡﹐金華事。總道丹心爲國﹐要春滿﹑人間桃李。詩壇風月﹐淸時鐘鼓﹐不妨遊戲。一點臺星﹐五云縈繞﹐鳳池佳气。爲相君滿泛﹐金盤仙露﹐枕秋蟾醉。

○水龍吟

已未春三月﹐同柔克濟河﹐中流風雨大作﹐幾覆者再﹐感念疇昔﹐爲賦此詞﹐且以經事之後﹐重有所惜云

春流兩岸桃花﹐驚濤極目吞天去。孤舟纜解﹐棹歌聲沸﹐漁舠掀舞。云影西來﹐片帆吹飽﹐滿空風雨。悵淋漓元气﹐江南圖畫﹐煙霏盡﹐汀洲樹。天地此身逆旅﹐笑歸來﹑滿衣塵土。功名無子﹐就中多少﹐艱危辛苦。北去南來﹐風波依舊﹐行人爭渡。聽滄浪一曲﹐漁人歌罷﹐對夕陽暮。

○水龍吟

舜泉在濟南城中﹐自壬子年水去來不常﹐今歲秋八月﹐予到官兩日﹐泉流復出﹐其深可厲﹐回風瀟瀟﹐翠萍盈沼﹐邦人以爲神來之兆。近陪憲使﹐展敬祠下﹐因索鄙作﹐謹繼丞相雙溪公懷古嚴韻﹐用紀其異

窈然碧玉池方﹐綠波不見還凝佇。翠萍痕在﹐金支光淡﹐湘妃無語。瑤瑟聲沈﹐畫蘭愁絕﹐幾回如許。甚風煙依約﹐魚龍黯慘﹐空回首﹐珠簾暮。一夕翠華臨幸﹐也悲涼﹑故宮塵土。石根碧漲﹐天飄翻出﹐黑灣雷雨。思舜亭髙﹐風漪吹散﹐滿空秋暑。欲蒼梧回叫﹐鳳簫淒斷﹐聽躬耕處。

○水龍吟

登邯鄲叢臺

春風趙國臺荒﹐月明幾照苕華夢。縱亡橫破﹐西山畱在﹐翠鬟煙擁。劍履三千﹐平原池館﹐誰家耕壠。甚千年事往﹐野花雙塔﹐依然是﹐騷人詠。還憶張陳繼起﹐信侯王﹑本來無種。乾坤萬里﹐中原自古﹐幾多麟鳳。一寸囊錐﹐初無語穎﹐也沾時用。對殘釭影淡﹐黃粱飯了﹐聽徵車動。

○水龍吟

至元十七年三月二十二日﹐予按部東行梁門﹐劉君仲祥自髙林來餞。臨歧把酒﹐長歌不休﹐旣而壺傾﹐猶不忍別﹐復聊鑣幾三十里﹐逾大尹而去。不知劉君得於予者何﹐而乃而相愛﹐因以水龍吟歌之﹐且酬雅厚﹐仍答見徵之意云

綠楊一道飛花﹐繡衣亂點如晴雪。玉瓶酒盡﹐陽關歌徹﹐未容輕發。綠綺論心﹐幾人得似﹐劉君風節。記山堂轟醉﹐已成陳迹﹐今又作﹐東城別。世事悠悠誰料﹐淡長空﹑孤鴻明滅。老懷耿耿﹐正須自信﹐堅彌百折。白髮灰心﹐平生畱在﹐情馳丹闕。悵孤云細艸﹐東州回望﹐恨髙城隔。

○水龍吟

賦秋日紅梨花

纖苞淡貯幽香﹐玲瓏軒鎖秋陽麗。仙根借暖﹐定應不待﹐荊王翠被。瀟灑輕盈﹐玉容渾是﹐金莖露气。甚西風宛勝﹐東蘭暮雨﹐空點綴﹐眞妃淚。誰遣司花妙手﹐又一番﹑爭奇呈異。使君髙臥﹐竹亭閒寂﹐故來相慰。燕幾螺屏﹐一枝披拂﹐繡簾風細。約洗妝快瀉﹐玉瓶芳酒﹐枕秋蟾醉。

○水龍吟

至元二十三年丙戌孟冬二十八日小雪﹐十月中﹐是日雪作﹐連明沾地﹐而釋潤於春澤﹐其應時顯瑞﹐數年以來﹐未之見也﹐實可爲明時慶﹐因作樂府水龍吟以紀其和。予平昔屢嘗賦此﹐未免掇拾故事﹐張皇景气而已。玆篇之作﹐頗體白戰﹐抑老懷﹐略見朴忠之至﹐畎畝不忘之意也

畫樓十日春陰﹐晚風吹作冰花轉。初冬中候﹐應時呈瑞﹐幾年未見。沽酒尋梅﹐就中此興﹐撩人不淺。更露堂添得﹐虛窗夜白﹐淸於水﹐光如練。我老久諳世味﹐最欣然﹑人安米賤。蝗蝝入地﹐麥旗掉壠﹐翠翻平甸。大犰淸邊﹐爲民祈谷﹐睿思何遠。在詞臣合取﹐元和賀例﹐拜明光殿。

○水龍吟

郭宣徽善甫開宴娛賓﹐命樂工郭仲禮鳴笳佐酒﹐思甚淸暢。酒闌人散﹐音裊裊﹐宛猶在耳﹐且有衰年情向之感。明日嚴甫修撰爲求樂府﹐賦越調以歌之

春風綠綺堂深﹐尊前初識龜年面。煙花紫禁﹐幾年供奉﹐香飄合殿。悲壯淒淸﹐九天飛下﹐鳳吟鶯囀。待近前細看﹐品題銀字﹐知還是﹐紅牙管。盡著金簧玉磬﹐泛宮聲﹑五音初徧。朋簪四合﹐回頭聽處﹐少陵情惋。綠酒拋春﹐何心傾倒﹐汾陽金碗。爲斯人少漏﹐玉堂消息﹐寫淸商怨。

○水龍吟

丙戌八月十二日宴李氏宅﹐郡侯紮忽斛酒酣﹐爲余親彈琵琶勸酒﹐明日賦此曲以謝

相逢一醉金荷﹐气豪長恨歡娛少。貂蟬貴待﹐內家聲伎﹐琵琶最好。鐵撥鵾絲﹐劃然中有﹐繁音急調。笑黃雲出塞﹐靑衫拭淚﹐恩怨事﹐君休道。且聽新聲硬抹﹐更銀箏﹑與相繚繞。空堂雪輥﹐玉盤珠迸﹐淸雄縹緲。漢殿承恩﹐侯藩作牧﹐此心未老。付曲中細寫﹐他年事業﹐拜紅雲島。

○水龍吟

去歲秋至今年春﹐凡七月不﹐有終風徒曀而已﹐生意殊悴然也。逮二月九日雨﹐𨿽以小言隨妥﹝朱校去隨妥二字疑有誤﹞而釋﹐三日方霽。向來焦枯一洗而潤﹐且又在淸明節前。嘗念一旱所系甚重﹐詩云﹐哿矣富人﹐哀此﹡獨。然眾安﹐我乃能安﹐不然﹐𨿽屋潤者其可能獨安乎。此施旣光﹐誠可賀也﹐作越調以歌之﹐秋澗老人序

喜看春雨如膏﹐東風吹作冰花轉。海棠紅瘦﹐梨花香淡﹐似嫌春晚。縱使寒生﹐猶勝空隙﹐陌塵黃卷。道佳人拾翠﹐王孫憶艸﹐都不負﹐尋芳眼。欲見太平有象﹐除丰年﹑更何可羨。田家作苦﹐老臣憂國﹐眉頭俱展。最好知時﹐淸明前後﹐一犁非淺。笑樂天空抱﹐元和詩律﹐夢金鑾殿。

○水龍吟

賦箏

故家張樂娛寶﹐樂中無似秦箏大。華筵聽處﹐一揮銀甲﹐笙竽幽籟。四座雄聲﹐滿空秋雨﹐來從天外。甚翛然思變﹐白翎淸調﹐驚飛下﹐金蓮塞。長憶桓伊手語﹐撫哀弦﹑醉歌悲慨。使君元有﹐不凡風調﹐平生豪邁。綠酒毹堂﹐爲予翻作﹐八鸞�海。道更張正賴﹐新聲陶寫﹐繼中書拜。

○水龍吟

送崔中丞赴上都

綠楊一道飛花﹐繡花亂點如晴雪。都門幾日﹐翠鸞回畛﹐情馳魏闕。頃不忘君﹐時𨿽多暇﹐遠猶辰說。道六條盡備﹐諸人多樣﹐卒難應﹐和鸞節。物勝自余芽枿﹐恐多輸﹑豸霜摧折。人無定志﹐事隨云變﹐莫捫渠舌。百步穿楊﹐空拳搏虎﹐豈容重發。望君侯早晚﹐去登黃閣﹐作調元客。

○水龍吟

飛卿系出將種﹐予官燕趙時相識。讀書尙義﹐若不碌碌者﹐然流離頓挫﹐迄於今十年﹐其窮極矣﹐旣爲哀之﹐且求其所以然﹐遂有斯作。以越調水龍吟歌之﹐庶幾伯奇履霜﹐自傷窮思返義﹐俾采詩者聞之﹐不無當笞逐兒之感

凋零萬木叢中﹐秋霜不隕蒼筠節。十年相見﹐燕南趙北﹐無根行客。妻病兒殤﹐歸來空在﹐蒯緱彈鋏。分躬耕壠�﹐�山鵲起﹐誰喚與﹐將軍獵。腰下鐵絲有箭﹐柰荒寒﹑冷霾彪穴。見哀漂母﹐猶勝低首﹐看人顏色。百折彌堅﹐一窮終泰﹐不容終結。望伯奇細寫﹐履霜幽怨﹐灑西風血。

○酹江月

東原寒食

天涯寒食﹐問東風﹑底事畱連行客。千樹芳菲春不管﹐吹盡枝頭紅雪。湖水春波﹐佳人錦瑟﹐腸斷非離索。西來一劍﹐不堪塵滿霜鍔。憑仗誰話春愁﹐一尊濁酒﹐醉了還重酌。盡日西歸歸未得﹐怨煞山中猿鶴。六印雙旌﹐兩都無分﹐此去從吾樂。太行佳處﹐布衣髙臥云壑。

○酹江月

平陽府倅第﹐有來禽兩株﹐以托根官舍﹐有空谷幽居之嘆。逮亞尹明卿來培植顧護﹐始知重惜。今年淸明前﹐花盛開﹐芳姿綽約﹐頓增容色。侯置酒髙會﹐遂極歡賞。予因念艸木之微﹐豈輕重顯晦﹐亦有數存﹝存下原有爲字﹐玆據宋賓王校本秋潤樂府刪﹞其間耶﹐乃以酹江月歌之。同飲者忽治中英甫﹐劉提舉老哥﹐時至元甲戌春二月十有三日也

遺臺樹老﹐獨畫闌﹑春事猶未消歇。好在來禽花盛發﹐滿意淸明時節。翠袖翻香﹐朱顏暈酒﹐綽約冰肌潔。幾年空谷﹐等閒飄墜香雪。回首綺閣東風﹐使君情重﹐一顧傾城色。只恐花飛春減卻﹐束約尊前歡伯。起舞山香﹐醉歌金縷﹐細按紅牙拍。靑鸞髙興﹐恍然歸夢瑤闕。

○酹江月

賦玉鸂鶒薰鑪贈數學劉文卿

客窗涼夕﹐問故家﹑何物能慰岑寂。都把龍涎三萬斛﹐滿貯宮池鸂鶒。玉立瓊洲﹐雪翻花臆﹐夢繞春江碧。看雲失水﹐淋漓元气猶濕。我昨拄杖敲門﹐主人情重﹐預報春消息。相對掀髯談笑間﹐一縷飛雲搖曳。暖透天心﹐冷穿月窟﹐好个行窩客。金盤瀉露﹐約君同醉秋月。

○酹江月

爲友人壽中丞子初

棲遲林壑﹐甚雍容﹑雅量气橫寥廓。人道魁然眞宰輔﹐心在朝家黃閣。幾卷閒書﹐一門淸樂﹐不羨千金橐。諸郎楚楚﹐鳳毛輝映麟閣。今歲錦席云涼﹐菊香添麝﹐竹樹煙霏薄。風愛堂前秋气好﹐歌裏甘棠如昨。十二金釵﹐百壺淸酒﹐細把紅螺酌。年年此日﹐醉看淸獻龜鶴。

○酹江月

賦雞頭

紫荷盤若﹐向波心﹑濺濺鴻頭髙啄。滿喙明珠三百顆﹐一夕秋風吹落。沙盎圓搓﹐麝湯旋煮﹐香噴佳人嚼。杯盤涼夜﹐楚江風味依約。今歲冷淡中秋﹐空階雨濕﹐坐久寒生幕。艸艸時新聊應候﹐兒子燈前歡噱。趁暖爭拈﹐分朋斗嚙﹐翠屑紛如削。老夫旁看﹐苦吟思與韓較。

○酹江月

福建官舍言懷

散材無用﹐空擁腫﹑豈是入時花樣。白髮蒼顏官舍底﹐日把早衙來放。主治官書﹐隱憂民瘼﹐擬愜澄淸望。簡華霜在﹐顧予關甚得喪。������﹐藕絲能系﹐況忝爲司長。後擁前呵非不欲﹐夢寐山林長往。不憶蒓鱸﹐不懷松桂﹐祗爲身多恙。諸公垂顧﹐免教憔翠煙瘴。

○滿江紅

爲大丞相史公壽

柱石中朝﹐還不減﹑汾陽勸考。人盡道﹑今年相府﹐南衙春早。肘後不知金印大﹐書中漸覺羣眾疑少。問南枝﹑消息幾多春﹐調羹了。寶竇暖﹐香雲裊。睛雲霽﹐西山曉。見一星朝出﹐五云縈繞。漢日舒長鈴閣靜﹐雅歌聲入江淮渺願神尖﹑長對壽眉靑﹐應難老。

○滿江紅

至元十七年十一月十四日﹐夜夢丞相忠武史公坐甲第西閣中﹐余侍立其旁。欻急報至云﹐有敵犯府城西面﹐公佩﹡鞬﹐集將領將出﹐予握玉魚一雙﹐跽請從行。公曰不遲不遲﹐因朗誦一樂府﹐意欣暇曰﹐此徒單侍講詞也。旣覺﹐但記其日月風雲瀟灑六字﹐五夜枕上﹐因足成之﹐覺思來甚易﹐錄之﹐以驗他日之祥雲

雷動雲橫﹐驚飆鶩﹑北城西下。人共駭﹑赤丸夜語﹐電光飛射。將領未承諸葛令﹐橐鞬已在汾陽胯。笑書生﹑思握玉鱗符﹐從公駕。鈴索靜﹐云麾亞。追往事﹐何多暇。道一篇樂府﹐翰林情話。日月低回黃閣夢﹐風雲慘淡淩煙畫。盡花邊﹑髙冢臥麒麟﹐終瀟灑。

○滿江紅

徳元來辭﹐求贈言爲榮﹐且及河防利害。又聞介甫提刑捍禦衛災有功﹐用殷卿嚴韻﹐聊助行色﹐兼簡徳裕彥隆二良直

冠劍梁園﹐又去作﹑龐眉書客。休自嘆﹑功名幾許﹐一家風雪。春色似嫌鶯燕老﹐秋霜歷試松筠節。愛趙生﹑遊刃簿書閒﹐昆刀鐵。都會地﹐繁華歇。形勝在﹐猶堪說。更諸君表裏﹐玉輝冰潔。水陸若論都漕計﹐夷門忍使黃流坼。好相須﹑著力障狂瀾﹐休傷別。

○滿江紅

復用前韻有懷西溪梁園之遊

書劍梁園﹐憶曾是﹑靑驄遊客。宮苑廢﹑三山依約﹐綠云紅雪。好在西溪王老子﹐畱連醉盡花時節。記尊前﹑金縷唱新聲﹐忘箏鐵。襟韻合﹐曾衰歇。消客气﹐歆情說。盡暮年心事﹐風霜孤潔。一片黃流翻晚照﹐回驚吳楚東南坼。偶追思﹑往事嘆餘生﹐長年別。

○滿江紅

不肖目疾﹐中承都運趙侯天章侯天章漕副相過。自惟衰朽﹐何以得此。昨晚又以樂府見示﹐疾讀數過﹐不覺有起予之嘆。復尋前盟﹐略酬二公雅意

風月溪堂﹐也曾是﹑東州行客。長記得﹑相逢一笑﹐羈愁都雪。又對靑山談世事﹐老懷未減元龍節。恨霜蹄﹑蹴踏短轅間﹐論監鐵。官裏事﹐何曾歇。公等志﹐吾能說。盡縱橫鞭算﹐玉壺冰潔。爛醉春風能幾度﹐桃花未了楊花坼。甚一城﹑相望半年過﹐長如別。

○滿江紅

二十一年二月初四日﹐午夜枕上﹐復繼前韻﹐書夢中所見

秣馬膏車﹐又去作﹑天涯羈客。明見得﹑水雲深處﹐萬花如雪。綠暗江城多洞府﹐紅燒燭影翻雙節。被曉風﹑吹散枕中春﹐檐間鐵。塵世事﹐無窮歇。吾最愛﹐滄浪說。恐靈均澤畔﹐只成孤潔。心事比量無少惡﹐前途何必論龜坼。倘祥金﹑陶鑄遇良工﹐從區別。

○滿江紅

至元二一年歲次甲申﹐二月二十八日濼口離筵﹐送殷卿同僚還鎭陽

一柱華峯﹐綠翠似﹑芙蓉金削。孤負卻﹑畫船春水﹐一尊同酌。寒食淸明都幾日﹐徵鞍遽作西歸客。漫春風﹑墻燕語畱人﹐髙城隔。春艸碧﹐楊花白。妝點就﹐行軒色。道不應霜翮﹐能舒長策。三尺靑萍風義在﹐看君冠蓋長安陌。對夕陽﹑淡處最關情﹐河梁別。

○滿江紅

壽康平章用臣

柱石中朝﹐人道是﹑漢家眞相。試看取﹑鳳池髙步﹐佩聲淸響。世祖功臣三十六﹐第動合在雲臺上。欲暫分﹑霖雨霈秦川﹐從時望。睿思遠﹐誰能�。空健倒﹐驪駒唱。撫一方何似﹐際天寅亮。肘後不知金印重﹐玉堂正要吾軍張。向五云﹑深處望三臺﹐光千丈。

○鳳凰臺上憶吹簫簫

爲張孝先紫簫賦﹐系亡金宮中物

宮樹春空﹐禦屏香冷﹐誰遺金碗人間。愛一枝紫玉﹐雙鳳聲蟠。秋月春花客思﹐把幽情﹑都付伊傳。驚吹處﹐籟翻天吹。鶴怨空山。風流貴家公子﹐記夢裏瓊樓﹐穩跨蒼鸞。恍露凝銀浦﹐霜裂瑯玕。不見雲間弄玉﹐餘音散﹑赤壁江寒。秦臺晚﹐碧雲零亂瑤天。

○鳳凰臺上憶吹簫簫

贈喬媼張氏

碧鳳翹寒﹐玉宵宮晚﹐云窗誤讀黃庭。恨淩波羅襪﹐洛浦塵生。往事風流雲散﹐但翠衾﹑冷落余馨。人何在﹐淡妝縞袂﹐幽樹柴荊。相逢一尊芳酒﹐對夜色疏星﹐歌嫋云停。記水南佳麗﹐姚魏池亭。夢繞芙蓉城闕﹐歸馭穩﹑緱嶺風淸。桃花晚﹐等閒休負瑤英。

以上彊村叢書本秋澗樂府卷一

○木蘭花慢

憲陵臺畔客﹐笑幾度﹐送人行。對一道靑山﹐兩行官柳﹐去住人情。蒼生望初不系。問此身﹑何用絆虛名。宦味眞成畫餅﹐隱居卻伴侯鯖。十年慚愧艸堂靈。自分苦飄零。甚一片閒雲﹐幾回歸夢﹐野釣林耕。浮沈待從里社﹐覺倘來﹑軒冕總堪驚。寄謝竹林舊友﹐且休筆削寒盟。

○木蘭花慢

送史誠明總管還洛陽﹐春日飲餞任氏園亭﹐時紅梅爛開

愛春光淡沱﹐歌吹暖﹐竹西亭。正花簇金鞍﹐香翻雪樹﹐碧酒同傾。誰將翠帷雙捲﹐擁紅妝﹑臨水照娉婷。縹緲淩波仙子﹐依稀羅襪塵生。使君髙興動靑冥。心事怯流鶯。對如畫江山﹐一時豪傑﹐湖海交情。自憐鬢華如此﹐且相逢﹑一笑惜飄零。明日河陽客捨﹐春風柳色靑靑。

○木蘭花慢

嘆西山歸客﹐又愁裏﹐過淸明。記幕燕巢傾﹐朝堂人去﹐往事堪驚。行藏固非人力﹐頓塵纓﹑終愧艸堂靈。潘嶽無間可賦﹐淵明何地堪耕。漢家一論到書生。六合望澄淸。甚樓上元龍﹐山中宰相﹐何止虛名。當年臥龍心事﹐盡羽毛﹑千古見靑冥。憔悴中堂故吏﹐醉來老淚縱橫。

○木蘭花慢

河內人焦其氏得作樂器﹐僅容一握﹐張以二弦﹐隱彈袖間﹐因雙嗚起舞﹐周旋踮躧﹐曲盡音節﹐昔人未之見也。座間承待制翰學命不肖以樂府木蘭花慢歌之﹐因狀其名﹐曰鳴鳳雙棲曲

愛雙鳴棲鳳﹐趁舞袖﹐共婆娑。恨疊鼓凝笳﹐繁弦急管﹐悲壯何多。金泥小檀花面﹐盡淒淸﹑翻盡雪兒歌。幄殿悄聞私語﹐銅龍冷籟秋波。明妝髙燭洗金荷。心賞重經過。聽一曲流連﹐珠簾畫棟﹐幾度斜河。紅雲島﹐仙音部﹐說新聲﹑得意掩云和。看取長安日近﹐春風搖蕩鳴珂。

○木蘭花慢

至元七年京師除夜﹐燈下與兒子孺讀文正範公行已﹝朱校云已疑紀或記誤﹞且憶馬賓王來事可爲云語﹐因感而賦此﹐以見其志云

淡中庭暝色﹐初遣奠﹐夜寒淒。對艸艸杯盤﹐昏昏燈火﹐客裏京師。比量舊年心事﹐笑蹉跎﹑書劍向來非。誰著朱衣白蘭﹐春風三拜龍墀。山妻稚子竟何爲。溫飽汝嘻嘻。悵故國丘山﹐蒼煙喬木﹐卿月空輝。葵心要須傾日﹐道等閒﹑休遣鏡鸞知。自信蒼顏如鐵﹐不堪雙鬢如絲。

○木蘭花慢

奉送節使賢侯分帥譙軍﹐兼簡仲季諸卿爲一噱也。且寄聲子初知府

壯東南一柱﹐分閫寄﹐事非輕。見雨露思綸﹐河山帶礪﹐勛府元盟。依依汴堤楊柳﹐甚一朝﹑光彩動旗旌。曉日千梁浮蝀﹐春風百雉嚴城。臨軒鼙鼓正凝情。忠孝舊家聲。看奕世功名﹐麒麟髙閣﹐宛轉丹靑。綠波北潭花影﹐又一年﹑春好是淸明。彩袖一杯壽了﹐望中三楚云平。

○木蘭花慢

十三年平陽秩滿﹐淸明日賦

老西山倦客﹐喜今歲﹐是歸年。笑鏡裏衰容﹐吟邊華發﹐薄宦流連。功名事無有分﹐且舊鞭﹑休羨祖生先。望裏芙蓉大府﹐夢餘禪榻茶煙。恨無明略臥林泉。平子太拘牽。盡俯首轅駒﹐寸心能了﹐猶勝歸田。前途事﹐如抹漆﹐又向誰﹑重理伯牙弦。自是一生心苦﹐非關六印腰懸。

○木蘭花慢

望郝奉使墓

灑西風老淚﹐又馬上﹐望郎山。對紅露秋香﹐芙蓉城闕﹐依舊雄藩。碧雲故人何在﹐憶扶搖﹑九萬看鵬搏。賦就鳳凰樓晚﹐星沈鸚鵡洲寒。一丘宿艸鎖蒼煙。零落復何言。似燕許才名﹐風雲際會﹐自古天慳。皇皇使華南下﹐愛丹衷﹑擬締兩朝歡。恨煞姦回秋壑﹐月明愁滿江幹。

○木蘭花慢

憲臺諸公九日登髙墅遠風臺﹐侍禦繼先首唱樂府﹐諸公賡和﹐以紀雅集之盛。予時移病在告﹐繼而君美禦使以嚴韻見徵﹐勉爲續貂

遠風臺上客﹐說雅集﹐玉生光。縱尊俎無情﹐登臨佳節﹐此興能忘。龍山會君莫羨﹐愛綠蘿﹑影裏到山莊。驄馬長安淸貴﹐畱連春艸池塘。淵明骯髒傍門旁。多病對秋香。悵歲晚田荒﹐幾多稂莠﹐薿薿登場。人間事﹐如意少﹐且同來﹑一笑共匡牀。寄謝牛山公子﹐何須揮涕殘陽。

○木蘭花慢

壽史中丞

相門佳公子﹐都忘卻﹐貴人驕。有萬石忠動﹐伯魚詩禮﹐才气飄飄。風流謝家玉樹﹐說妙齡﹑英譽冠東朝。桂殿親承弓硯﹐豸冠髙映金貂。兩臺淸議聳風標。睿眷見恩饒。要寶瑟朱弦﹐羹梅伊鼎﹐試手更調。鳳凰池﹐還浴鳳﹐看羽毛﹑奕世動云宵。鄭重歲寒貞節﹐靑松千尺難雕。

○木蘭花慢

再和何侍禦前府韻﹐前章所謂變風﹐終章至乎禮義而以

六合一家統﹐依日月﹐到重光。道太岱封書﹐雲龍接踵﹐此意難忘。西園萬花繡錯﹐好枕中﹑蝶花似蒙莊。斂翅深棲金粉﹐貪芳更度銀塘。一生白眼貴人旁。贏得姓名香。幾戲影棚邊﹐隨人鼓笛﹐賀老當場。𨿽可笑﹐猶有用﹐似也勝﹑陳許怒爭牀。靜想行藏有命。且休眼熱王陽。

○木蘭花慢

爲史總帥尊夫人之壽

靄長筵拜慶﹐似眉壽﹐幾人同。更綠發垂肩﹐方瞳炯漆﹐五福尊崇。風流大家儀範﹐甚能移﹑子孝作臣忠。獵獵徵東漢旆﹐堂堂南下殊功。一江春醉醒中。都捲入歌鐘。看和气怡聲﹐承顏起舞﹐袖錦翻紅。雲閒婺光分彩﹐盡蕭然﹑林下謝家風。笑擁滿庭蘭玉﹐年年樂事無窮。

○木蘭花慢

賦芙蓉杏花

聽夜來微雨﹐甚一霎﹐過東墻。愛活色生香﹐芙蓉標格﹐暖貯春光。瓏松寶團瓊綴﹐笑海棠﹑能睡更無香。爛漫宋郎心眼﹐風流時世新妝。少年走馬杏花岡。句惹興偏長。記誇酒靑旗﹐樹頭招颭﹐喚客初嘗。別來吳姬粉面﹐比舊年﹑風韻轉芬芳。似覺生紅鬧意﹐未容說與東皇。

○木蘭花慢

至元十七年上巳日﹐同西溪公飲鎭陽城南髙氏勝遊園﹐歸賦此詞

問城南北柳﹐最好處﹐勝遊鄕。對湖水微茫﹐瑤翻碧瀲﹐修禊浮觴。比量今春樂事﹐憶去年﹑書劍共遊梁。曉日繁臺古寺﹐春風碧艸宮墻。人生離別是尋常。兩歲喜徜徉。更金縷新聲﹐佳人錦瑟﹐踏徧春陽。多君歲寒心在﹐似西溪﹑松柏郁蒼蒼。記得醉時笑語﹐夢回枕上猶香。

○木蘭花慢

賦紅梨花

愛一枝香雪﹐幾暮雨﹐洗妝殘。盡空谷幽居﹐佳人寂寞﹐淚粉蘭幹。芳姿似嫌雅淡﹐問誰將﹑大藥駐朱顏。塞上胭脂夜紫﹐雪邊蝴蝶朝寒。風流韻遠更淸閒。醉眼入驚看。甚底事坡仙﹐被花熱惱﹐惆悵東蘭。細傾玉瓶春酒﹐待月中﹑橫笛倩雲鬟。吹散碧桃千樹﹐盡隨流水人間。

○木蘭花慢

谷雨日﹐王君徳昂約牡丹之會﹐某以事奪﹐北來祁陽道中﹐偶得此詞以寄

問東城春色﹐正谷雨﹐牡丹期。想前日芳苞﹐近來絳艷﹐紅爛燈枝。劉郎爲花情重﹐約柳邊﹑娃館醉吳姬。羅襪淩波微步﹐玉盤承露低垂。春風百匝繡羅圍。看到彩雲飛。甚著意追歡﹐畱連光景﹐回首差池。半春短長亭畔﹐漫一杯﹑藉艸對斜暉。歸縱酴醿雪在﹐不堪姚魏離枝。

○木蘭花慢

和國範郎中見贈嚴韻

臥孤松云壑﹐愛靑貫﹐四時心。自絕澗幽蟠﹐蒼煙髙擁﹐气壓千林。冰霜幾年淩傲﹐甚九天﹑一日露恩深。白壁無雙國士﹐朱弦三嘆遺音。春風艸木變蕭森。又復見雄襟。想直犯龍顏﹐片言曾霽﹐萬里重陰。相逢莫驚白首﹐更明時﹑幾世似於今。只恐南陽壠底﹐空懷梁父長吟。

○木蘭花慢

賦白蓮和王西溪

愛玉華仙供﹐偶移影﹐下瑤池。悵野渚蒼煙﹐結根非所﹐繁艷爭欺。風淸月寒半墜﹐道無情﹑有恨欲誰知。羅襪淩波微步﹐淡香髙韻幽姿。風煙首夢共溪。采采畫船歸。趁粉露和香﹐秋光細釀﹐瓊液淋漓。招呼謫仙共飲﹐記兩舷﹑腳踏醉吳姬。一曲淸吟未了﹐翠盤狼藉珠璣。

○木蘭花慢

武邑縣王楫善居室﹐母俎氏出隆平富家﹐今年八十有九﹐慈祥康健﹐精彩如五六十人。教授馬君向予說如此﹐因紹介拜求予文﹐將爲母氏百世之光。予方以善俗任責楫之孝養致樂﹐實有關於風化者﹐故作是詞以付﹐俾來者庶有所勸焉

爛云衢彩婺﹐和曉月﹐滿庭闈。正梅粉香飄﹐林梢紫動﹐淑景初遲。觀津盛傳王氏﹐道孝心﹑重見老萊衣。和气一家瑞靄﹐慈顏九十柔儀。香燒靜院趁朝暉。未省杖扶持。縱徳厚流長﹐遐齡能健﹐此事應稀。婆娑綠萱堂背﹐愛一竿﹑蒼竹六孫枝。照映西山秀色﹐年年翠點修眉。

○木蘭花慢

賦酴醿

愛雪團嬌小﹐開較晚﹐盡春融。似麝染沈薰﹐檀輕粉薄﹐費盡春工。綠陰小庭晴畫﹐放繡簾﹑輕度竹梢風。待著一天香韻﹐醉吟畱伴詩翁。洗妝不用露華濃。玉樹濕靑蔥。欲細挽柔條﹐重圍錦幄﹐不放春空。春殘未應多恨﹐道典型﹑猶在酒杯中。何似畱芳翠枕﹐夜深歸夢瑤宮。

○木蘭花慢

壽崔子文

際河山兩界﹐道此地﹐正文衝。才北渚離筵﹐南亭奔迓﹐終歲倥傯。風流故家從事﹐暫淹畱﹑蓮幕簿書叢。更辦錦箋詩句﹐筆端暈碧裁紅。今朝壽席且從容。賓客喜相同。就雪蟻浮香﹐眉毫舒彩﹐莫放杯空。人生正須適意﹐盡冰梢﹑蠟蒂未沖融。海曲尙存遺愛﹐稼齊自有春風。

○木蘭花慢

寄王宣慰立夫

浩魚龍濼海﹐曾同醉﹐鳳凰樓。記獵較河南﹐並持英蕩﹐千里長遊。風流故家人物﹐愛賦詩﹑鞍馬气橫秋。落日隆中懷古﹐薰風洛水浮舟。重逢春色入東州。小試統淸流。看生嘯江淮﹐風連臺閣﹐名動金甌。經綸半生心事﹐細推量﹑合在百花頭。此日淸香畫戟﹐不應談笑封侯。

○木蘭花慢

爲張詹事壽

愛承華詹尹﹐盡明略﹐更雄襟。甚瀟灑淸吟﹐半生夢寐﹐銅輦秋衾。莫論量﹐歸計早﹐恐未容﹑亭扁遂初心。共道東山絲竹﹐風雲兩袖商霖。春坊桃李淸陰。气幹郁千尋。看他日明堂﹐圓杈偃植﹐棟宇雄沈。家近上林春早﹐覺桂香﹑浮酒動華簪。滿酌一杯爲壽﹑魯連不用千金。

○木蘭花慢

居庸懷古

壯巉巉鐵峽﹐誰設險﹐劈蒼岑。擁萬里風煙﹐一栓橫鎖﹐形勝雄沈。漢王陽���﹐憶當年﹑叱馭走駸駸。半夜郵亭索酒﹐平明燕市長吟。追思往事不堪尋。山色古猶今。甚三十年來﹐靑雲垂翅﹐素髮鬅鬙。投閒卻教應聘﹐笑委身﹑從事老難任。立徧西風殘照﹐山光翠滿疏林。

○木蘭花慢

伏聞鑾輅近在山北﹐以疾不能前迓﹐愚衷有不能已者﹐作樂府木壯花慢﹐以見葵藿傾嚮之萬一云

悵居庸北口﹐愛蒼靄﹐擁千岑。淡秋滿陪京﹐翠華南狩﹐萬騎駸駸。從千宮���﹐望淸塵﹑拜聽車音。日月中天統在﹐風雲龍虎臺深。馬遷畱滯臥周南。戀闕破丹心。恨伏枕悠悠﹐情關藥裹﹐夢共秋衾。豈知金鑣野鹿﹐恐暮年﹑分薄是長林。卻爲有恩未報﹐許身愧比南金。

○望月婆羅門引

舜舉宋屯田幕官也﹐與予一見﹐有忘年之歡。旣而告別東遊﹐賦此爲餞

星屯落落﹐當年旌旆擁雍丘。西風騰踏淸秋。回首黃雲畫角﹐吹斷夕陽樓。且杯傾竹葉﹐歌戛吳鉤。功名浪求。枉敝盡﹑黑貂裘。重恨人生無定﹐長負歡遊。燕鴻南去﹐悵秋水﹑秋煙總是愁。江浦晚﹑穩宿汀洲。

○望月婆羅門引

小窗人靜﹐梅枝香細月華明。博山一縷云蒸。好个臞仙風骨﹐詩思苦憑陵。有間書遮眼﹐敧枕松聲。素無宦情。較得失﹑一毫輕。自嘆髙歌白雪﹐寡和誰聽。瀟然巾捲﹐見芝宇﹑光浮壽頰生。春酒綠﹑何礙頻傾。

○望月婆羅門引

燕城元夕有感﹐且憶去歲汴梁行樂

去年元夕﹐飄零書劍大梁城。春風九市花燈。尙憶東樓行樂﹐談笑故人情。對一尊芳酒﹐滿意歌聲。今年可能。人與境﹑兩竛竮。寂寞黃昏陌巷﹐戎鼓斷人行。梅花歸夢﹐正一笑﹑柴門稚子迎。庭樹鵲﹑何苦頻驚。

○望月婆羅門引

春雪後看山

太行晴霽﹐孤墉髙處揖淸寒。雲閒萬髻千鬟。底事春風面目﹐一變玉巑岏。淡夕陽平遠﹐野鳥飛還。靑雲莫攀。吾髙興﹑在東山。偃蹇孤松丘壑﹐不礙春慳。背陰桃李﹐正藉得﹑春光亦彊顏。長劍鋏﹑且莫輕彈。

○望月婆羅門引

中秋夜

柳邊層榭﹐倚蘭人共月孤髙。亂雲脫壞崩濤。一片廣寒宮殿﹐桂影數秋毫。盡掀髯老子﹐露濕宮袍。人生此朝。能幾度﹑可憐宵。況對淸尊皓齒﹐舞袖織腰。碧空如洗﹐拚一醉﹑河傾轉斗杓。今夕樂﹑歸夢臨臯。

○望月婆羅門引

昨者觀唐津舟車之盛﹐通湊南北﹐實爲燕南一咽會也。第吾輩居此﹐有抱瑟竽門之嘆﹐以婆羅門歌之

河山淸眺﹐風煙兩戒見殷都。唐津浩浩舟車。一水東浮滄海﹐寶帶束燕吳。更中州雄跨﹐奇貨堪居。平生壯圖。笑到此﹑反區區。正似齊門抱瑟﹐不解吹竽。視吾耿耿﹐道玉佩﹑或能利走趨。如不爾﹑歸老樵漁。

○望月婆羅門引

爲吹頭管張解愁賦

秋懷索寞﹐悠悠心事野鷗邊。幾回崔九堂前。照眼故家風調﹐人物尙依然。按淸商一曲﹐傾動華筵。新聲巧翻。道且莫﹑詫貞元。愛煞珠繩銀管﹐滿意淸圓。風花無夢﹐待回施﹑春光與少年。杜陵老﹑淒斷鄰船。

○春從天上來

承禦韓氏者﹐祖母之妷也﹐姿淑婉﹐善書。年十一選入宮﹐旣笄爲承禦。事金宣宗天與二帝﹐歷十有九年﹐正大末以放出宮。明年壬辰﹐鑾輅樂巡﹐又明年國亡於蔡﹐韓遂謫石抹子昭﹐相與流寓許昌者餘十年﹐大元至元三年﹐弟澍爲汲令﹐自許迎致淇上者累月。一日酒間﹐談及宮掖故事﹐感念疇昔﹐如隔一世而夢鈞天也﹐不覺泣下﹐予亦爲之欷歔也。今將南歸﹐贅兒子丑於許﹐旣老且貧﹐靡所休息﹐而抱秋娘長歸金陵之感﹐乃爲賦此﹐庶幾攄寫哀怨﹐洗亡國之愁顏也。且使好事者倚其聲而歌之﹐不必睹遺臺而興嗟﹐遇故都而動黍離之嘆也。歲丙寅秋九月重陽後二日﹐翰林修撰王惲引

羅綺深宮。記紫袖雙垂﹐當日昭容。錦對香重﹐彤管春融。帝座一點云紅。正臺門事簡﹐更捷奏﹑淸畫相同。聽鈞天﹐侍瀛池內宴﹐長樂歌鐘。回頭五云雙闕﹐恍天上繁華﹐玉殿珠櫳。白髮歸來﹐昆明灰冷﹐十年一夢無蹤。寫杜娘哀怨﹐和淚把﹑彈與孤鴻。淡長空。看五陵何似﹐無樹秋風。

○摸魚子

賦白蓮至元二十二年乙酉九月重九後三日雨中作

淡亭亭﹑影搖溪水﹐芳心知爲誰吐。玉華寶供年年事﹐消得一天風露。私自語。君不見仙家﹐玉井無今古。淡妝誰妒。盡千頃昆明﹐紅幢翠蓋﹐云錦爛秋浦。瓊綃襪﹑自有淩波故步。賞心莫遣遲暮。風淸月冷無人見﹐零亂碧煙修渚。聞好去。待醉浥秋香﹐不羨風標鷺。遠遊重賦。擬太一眞仙﹐共浮滄海﹐一葉任掀舉。

○摸魚子

送雷彥正西還﹐時授恩州倅

望都門﹑滿山晴雪﹐匆匆君又西去。當時漢將徵西幕﹐气壓瘴江煙雨。還自許。盡虎穴雄深﹐萬里班超舉。燕臺再過。甚牢落髙情﹐霜風偃薄﹐似厭貂裘土。弦歌事﹑正爾邯鄲故步。功名從此軒翥。一麾回首甘陵樹﹐千室正歌來暮。須記取。拊麾外催科﹐未礙陽城古。徵鞍莫駐。趁渭北春天﹐升堂拜慰﹐捧檄爲親舞。

○奪錦標

君卿宣慰來別﹐索鄙作贐行﹐賦樂府奪錦標爲贈﹐庶酒酣相憶﹐倚聲歌之﹐六朝老樹不無動色也

六郡雄藩﹐會稽旁帶﹐雨浙風煙如昔。碧艸莫傷春浦﹐冠蓋東南﹐幾多行客。正新亭父老﹐望云霓﹑苦思休息。道朝家﹑雨露同春﹐問甚江南江北。賀監歸舟逸興﹐何似雙旌﹐盡慰元郎行色。鏡水綠通朱閣﹐威暢恩宣﹐海波春寂。笑東山老去。此心初﹑非�泉石。約海樓﹑翡翠同遊﹐醉裏山陰陳迹。

○喜遷鶯

祁陽官舍﹐早春聞鶯

五更殘夢。聽綠窗鶯語﹐羅衾香擁。百囀多情﹐嬌啼無淚﹐枕上一聲時送。眞成翠鬟雙筍﹐當戶玉琴初弄。欲誰共。趁風和求友﹐喬林煙蓊。春動。花气重。暗度垂楊﹐暖人酴醿洞。倦客芳悰。佳人幽思﹐愁滿彩箋金凰。自憐比來心事﹐兩翅果誰搏控。聽指縱。望髙城落日﹐黃塵飛鞚。

○喜遷鶯

題聖姑廟仙姓郝氏﹐博陵縣會渦里人。裏去滱水甚邇﹐水多頻蘩蘭茞﹐仙年方笄﹐姿態殊麗﹐嘗同郎輩采頻溪中﹐樂而忘返。一日﹐欻蒼煙盛起﹐白晝異色﹐龍淵鮫室﹐金支光爛﹐飄飄然有波神溯流而上﹐眾姝驚散。仙獨畱不去﹐遙見與神顧語﹐乘碧茵同逝。俄煙開日晶﹐遂失所在。其母哀求水濱﹐願言一見﹐良久﹐覺異香襲人﹐仙霧﹡風馭﹐隱約於波渚間﹐若有以謝曰﹐兒以靈契﹐托迹綃宮﹐陰主是水﹐塵緣已斷﹐毋庸悲悒。今而後﹐使鄕梓田蠶歲宜﹐有感而通﹐乃爲吾驗。時魏靑龍二年也。後人相與館仙於博陵城﹐臺制甚寵麗。縣教諭李曜告予如此﹐今燕趙間冷竈日﹐香火趨祀者﹐所至風動﹐以孝感聖姑稱云。至元庚辰夏四月﹐按部至縣﹐喜其事甚異爲民禱蠶祠下﹐以仙呂命曲﹐庶爲迎送神詞﹐俾邦人歲時歌以祀焉

汀洲蘋滿。記翠籠采采﹐相將鄰媛。蒼渚煙生﹐金支光爛﹐人在霧綃鮫館。小鬟頓成雲散﹐羅襪淩波不見。翠鸞遠。但淸溪如鏡﹐野花畱靨。情睠。驚變現。身後神功﹐絲滿吳蠶繭。漢女菱歌﹐湘妃瑤瑟﹐春動倚雲層殿。彤車載花一色﹐醉盡碧桃淸宴。故山晚。嘆流年一笑﹐人間飛電。

○喜遷鶯

已丑秋八月二十六日﹐雨中飲賈方叔家。樂籍劉氏歌以侑觴﹐眾賓欣然﹐爲之賞音。劉因求樂府於予﹐遂賦此﹐且道坐客醉語

秋懷誰寫﹐聽一聲金縷﹐同傾芳酒。嬌囀林鶯﹐圓累珠串﹐春在碧羅云袖。宮中磬簧齊發﹐字外五音何瀏。坐閒友。道江南風月﹐此聲無有。回首。傷離久。三疊陽關﹐不到靑靑柳。得意石州﹐片帆云影﹐翻動海山明秀。風流故家未減﹐自笑杜陵衰叟。再相遘。卷中人正好﹐崔徽消瘦。

○感皇恩

贈李士觀。諱儀﹐霸州人。予二十時﹐鹿庵先生門同捨郎也﹐性端方。嘗爲刑司經歷官﹐好學不倦。與人交有終始

回首竹林遊﹐山陰陳迹。灑落襟期記疇昔。論文把酒﹐醉盡淸泉白石。幾年江海上﹑空相憶。邂逅淇南﹐羈愁都釋。兩鬢憐君更如漆。幽懷重敍﹐不待小槽紅滴。新詩隨欬唾﹑驪珠濕。

○感皇恩

贈元舜舉。嘗爲宋文屯田官﹐以善歌聞天下﹐祁州人。與參政楊西庵爲通家

今夕是何年﹐故人相遇。快著銀杯瀉春露。髙陽舊友﹐要聽一聲金縷。行雲畱不去﹑驚如許。鳳喙微吟﹐珠繩低度。夜半銀屏恍私語。夜花零亂﹐掩盡六朝瓊樹。明朝南浦道﹑傷平楚。

○感皇恩

題沙河南﹡鎭壁﹐畱別元舜舉

濃綠漲千林﹐徵鞍東去。十日祁陽爲君住。幾回淸唱﹐飛盡海棠紅雨。人生當適意﹑何良苦。簿領公堂﹐風沙長路。贏得佳人怨遲暮。沙頭酒盡﹐猶惜玉鞭輕舉。一聲聲不斷﹑歌金縷。

○感皇恩

﹡下晉州臥病中﹐謝故人相訪

暴下晉州城﹐茫然心曲。臥對風軒數竿竹。暑光不受﹐似我腰圍�束。病機還自忖﹑非寒燠。力仕難任﹐居頭不足。風雨憂愁更相促。星星鬢影﹐中有利名千斛。省來都外物﹑眞蠻觸。

○感皇恩

史公總帥子明命﹐題其弟柔明所寫平江捕魚園﹐乃以樂府感皇恩歌之。古人稱文章與畫同一關紐﹐所愧辭意恐不稱於畫也

疊嶂際淸江﹐楓林輝映。潮落波平鏡光靜。六朝興廢﹐都付漁郎煙艇。蒓鱸香正美﹑秋風冷。笳鼓歸來﹐風雲增勝。夢裏無煩想幽景。風流公子﹐寫出五湖髙興。畫中還領取﹑江山影。

○感皇恩

至元十七年八月八日爲通議西溪兄壽。三十年前﹐西溪授館蘇門趙侯南衙﹐予始相識。時初夏桐陰滿庭﹐故有南衙淸晝之句

少日竹林遊﹐鳳麟飛走。一段江山最英秀。南衙傾蓋﹐滿院桐陰淸晝。鬢華思此際﹑渾依舊。云夢心胸﹐文章山斗。好个經綸玉堂手。婆娑桂影﹐涼人露盤仙酎。一杯先領取﹑喬松壽。

○感皇恩

昔向長年老敕斷家事﹐無令子孫關白﹐時人髙之。今總帥公以鴻名懋績﹐照映一世﹐未老得請於朝﹐亦慕子平爲人﹐盡以內務付之。諸郎其賢於人遠甚﹐某喜聞而樂道之﹐爲賦此﹐以歌其盛徳云

節序四時閒﹐功成還退。此事君侯與心會。幽亭髙臥﹐眼冷畫堂金翠。越裝都付與﹑諸郎輩。虎帳籌邊﹐錦韉歌凱。慘淡風雲夢江海。大紹掛壁﹐小隱一枝松蓋。淸閒人道勝﹑中書拜。

○感皇恩

送子初中丞赴燕﹐時予在眞定憲司﹐座間作﹐勸子初酒

燈火夜闌珊﹐故人相對。忘盡南窗引書睡。情談亹亹﹐時帶少年風味。門前霜月炯﹑停吟轡。湖海相望﹐金蘭交契。白髮中年能幾會。明朝趙北﹐又是搖搖風旆。一杯還到手﹑休辭醉。

○感皇恩

夏日﹐同延陵君遇簽事順之心遠堂﹐以感皇恩歌之

書葉散蕓香﹐牙簽無數。案上藜羹當膏乳。地偏心遠﹐日與聖賢晤語。市聲飛不到﹑橫披處。一炷龍涎﹐滿甌春露。旋埽幽軒約寶住。淸談有味﹐總是故家風度。子云亭戶好﹑龍津路。

○感皇恩

廣平道中﹐寄總管寧端甫

風雨暗公堂﹐故人晤對。邂逅燕城又三載。偶因官事﹐喜向廣平重會。照人光彩好﹑心期在。萬里功名﹐半生湖海。十五年間顏攺。笑談尊俎﹐比老幾回傾蓋。秋風橫漯上﹑期相待。

○感皇恩

癸未重午日﹐冶頭回轡﹐得感皇恩一闋﹐他時倚聲歌之﹐不能無相憶之情也。示秀才鄭彥通

流水小橋橫﹐冶頭沙路。一道淸陰轉林塢。滿襟涼潤﹐猶是夜來新雨。幽禽忺客至﹑如晤語。坐蔭辛夷﹐間揮吟塵。澤畔行歌恐良苦。人生適意﹐正要時情容與。卻憐身處世﹑初無補。

○感皇恩

乙酉歲八月九日晚﹐積雨開霽﹐碧空如洗﹐月色入戶﹐似與幽人約者。遂披衣步月於庭中﹐久之﹐覺風露凜然﹐恍疑去靑冥無歲也。因以感皇恩歌之﹐且寓幽懷之梗槪云

佳節近中秋﹐秋霖晴快。飛淨殘云碧空大。金波穆穆﹐掩盡玉繩光彩。坐來風露冷﹑靑冥外。世運難前﹐儒冠何賴。四壁相如到沽賣。紛紛過眼﹐多少時情物態。杳然淸夢去﹑桴滄海。

○感皇恩

與客讀辛殿撰樂府全集

幽思耿耿堂﹐蕓香風度。客至忘言孰賓主。一篇雅唱﹐似與朱弦細語。恍疑南澗坐﹑揮談麈。霽月光風﹐竹君梅侶。中有新亭淚如雨。力扶王略﹐志在中原一舉。丈夫心事了﹑驚千古。

○感皇恩

贈提刑曹仲明

把酒愛髯卿﹐故家風度。不爲臨江老能賦。飽諳世事﹐成敗見來無數。�����﹑���。歲月如流﹐睽離良苦。更著佳人怨遲暮。羈愁頓解﹐一笑團圓兒女。殷勤君記取﹑周郎語。

○感皇恩

登樓卽事

斜日倚髙樓﹐亂峯圍繞。山色湖光翠如埽。天涯倦客﹐目斷野煙髙鳥。�����﹑���。老境駸駸﹐憂心悄悄。也待凝頑事須了。故園三徑﹐已是菊荒松老。諸君應有語﹑歸來好。

○感皇恩

辛卯年秋八月﹐與周宰遊王氏祠堂

日日午餐余﹐卽須幽討。拄杖長行覓周老。三杯兩盞﹐不致玉山傾倒。與君何處去﹑乾岡好。松影閒庭﹐長吟藉艸。白髮多來故人少。春山何在﹐兩樹寒梅枯槁。一聲鄰笛起﹑催歸早。

○感皇恩

史總管誠明伯還﹡川﹐老懷淒然﹐有不能已者﹐賦感皇恩﹐歌以送之

十里走徵車﹐笑予遊宦。老馬爲駒望英盼。客懷相慰﹐時對淩煙生面。浩歌𨿽慷慨﹑南山粲。公子翩翩﹐沈酣經傳。不似當年閉門衍。楊花歸路﹐肯逐東風流轉。且遮西日去﹑長安遠。

○感皇恩

壽表弟韓云卿

臨事羨君材﹐笑予拙宦。待詔雲龍更英盼。夢回孤枕﹐依舊新丰旅爨。明時無寸補﹑空畱戀。綠泛蓮波﹐望髙霄漢。灑灑元康濟時彥。諸公延譽﹐莫爲驥淹臺院。百年安健裏﹑千千算。

○感皇恩

壽左司吳君章母夫人

曉色靜簾櫳﹐婺光千丈。香滿含眞泛春釀。洛花呈瑞﹐照眼一枝先放。要將金屑粉﹑妝仙仗。月榭焚香﹐松陰扶杖。好个人間壽星樣。斕斑舞袖﹐輝映鳳池春浪。年年稱慶日﹑長無恙。

○感皇恩

壽董野莊

健羨玉堂仙﹐中朝元老。過眼繁華任紛擾。百年心事﹐愛煞野莊春好。南枝誰道是﹑調羹了。風月吟懷﹐冰霜節操。千尺靑松盡難槁。春宮調護﹐好个當年皓。日邊消息近﹑中書考。

本秋澗樂府卷二

○玉漏遲

答南樂令周幹臣來篇

竹林幽思杳。棲遲自嘆﹐離羣孤鳥。萬里云翔﹐海樹去相依繞。鄰笛一聲喚起﹐憶共聽﹑朱絲雅調。還自笑。當年已愧﹐孫登淸嘯。淸擾。回首分飛﹐悵落落相期﹐望髙崧少。會鮮離多﹐經世又誰曾了。二子況成陳迹﹐落月滿﹑屋梁空照。庭戶曉。得意眼中人少。

○玉漏遲

越山徵路杳。東南淡淡﹐長空飛鳥。儷影同翻﹐明月一枝烏繞。共道有心避事﹐甚未若﹑從渠相調。君莫笑。南樓苦要﹐胡牀舒嘯。空擾。畫裏江山﹐總輪與風流﹐眼中年少。也學凝兒﹐官事幾時能了。一曲驪歌未動﹐還夢到﹑三山晴照。江月曉。莫爲賞音稀少。

前一篇懷舊有感﹐曰鄰吹者﹐爲見寄樂府也。朱絲雅調者﹐爲鹿庵先生也。孫登者﹐爲足下與諸君也。二子者﹐爲西溪春山兩忘年友也。後一闋將行卽事﹐曰三山者﹐福城中山也。歲夢者﹐爲不肖拜命前後﹐凡夢三至其處。曰賞音不少者﹐爲彼中宋吏部陳菊圃者甚眾﹐故云。二篇自覺語硬音凡﹐固非樂府正體﹐望吾子取其直書﹐可也

○玉漏遲

畱別淇上諸君

浙江江路杳。蒼茫自嘆﹐南飛鳥鳥。故國回頭﹐夢裏靑山吟繞。手把一麾南去﹐道不比﹑八州常調。君莫笑。南樓苦要﹐胡牀舒嘯。休擾。歸去扁舟﹐若比似陶朱﹐尙猶年少。飛泳𨿽殊﹐友義固應明了。擬覽九江秀色﹐誰淒斷﹑關河殘照。霜月曉。去去眼中人少。

○風入松

觀燈下半開杏花

一枝濃艷照華堂。暖蕊貯春光。寫生莫羨徐熙筆﹐風流在﹑百子池傍。點綴紅妝玉頰﹐簾苫粉淡宮妝。靜憐疏影伴昏黃。添麝入鑪香。惜花人老情緣在﹐云屏晚﹑銀燭髙張。細瀉一杯春露﹐浩歌微雨東墻。

○三奠子

都城七夕

渺新秋節物﹐客思天涯。巖桂重﹐碧雲賒。煙華縈紫禁﹐心事夢長沙。靑銅裏﹐人未老﹐鬢先華。鉤簾望月﹐得巧誰家。兒女輩﹐語空嘩。露翻梧葉重﹐河映綺樓斜。傾雲液﹐歌金縷﹐岸烏紗。

○三奠子

登河中迎煦樓樓故址﹐卽唐崔徽白樓也

壯河山表裏﹐百二喉襟。形勝地﹐古猶今。風雲全晉在﹐艸木故都深。淡長空﹐孤鳥沒﹐總消沈。東山髙臥﹐梁甫長吟。人未老﹐鬢毛侵。平生多古意﹐落日更登臨。倚危闌﹐窮遠目﹐恐傷心。

○三奠子

辛卯七月﹐時久雨未霽﹐中以感寓爲嘆

湛新秋風露﹐曖曖微霄。梧葉下﹐桂香飄。鵲翻銀漢水﹐人渡玉蘭橋。歡能幾﹐虹影斷﹐渚宮遙。人閒多巧﹐天上無憀。今古恨﹐苦相撩。果瓜絲曲綴﹐兒女思空饒。層軒晚﹐香露濕﹐可憐宵。

○三奠子

悵神光奕奕﹐天上良宵。花露濕﹐翠釵翹。風回鸞扇影﹐愁滿紫雲軺。恨相望﹐𨿽一水﹐隔三橋。朱弦寂寂﹐心思迢迢。人未老﹐鬢先雕。翻騰驚世故﹐機巧到鮫綃。涼夜永﹐簫聲咽﹐篆煙飄。

○三奠子

隔盈盈一水﹐歡會今宵。梧葉上﹐雨蕭蕭。星沈開帳燭﹐云黯渡河橋。渚宮深﹐離思苦﹐兩無憀。金鍼縷細﹐彩舫花嬌。兒女輩﹐漫情饒。巧來心愈拙﹐弦促韻難調。西樓月﹐銀漢影﹐碧天遙。

○江城子

爲張同知壽

灤江晴漾首山前。玉爲淵。秀相連。總把華英﹐都付使君賢。梅竹堂深歌吹動﹐香似霧﹐酒如川。列城千里聽鳴弦。頌聲喧。覺春偏。爭遣翺翔﹐猶是貳車權。滿泛一杯添壽酒﹐懸斗印﹐看他年。

○江城子

賦拜月圖

一枝繁杏宋墻東。翠帷重。捲春風。畱得殘妝﹐簾月拜玲瓏。云作鬢蟬霞作袂﹐香霧濕﹐玉鬟松。閒情都付燭華紅。瑣窗中。照芳容。細逐行雲﹐零亂紫金峯。天外翠鸞仙侶在﹐城闕晚﹐夢芙蓉。

○南鄕子

近聞吾子有茂陵側室之舉﹐順命故也。且在昔賢女﹐𨿽有小星惠下之行﹐不無郁悒自傷之意。故首章托以自怨自責﹐忌嫉傷善略不見也。然怨不已﹐則夫婦道乖﹐故釋以人子之孝﹐嗣續爲重。鳴呼﹐商陵穆子之悲﹐衛莊姜傷已之嘆﹐匪歌詩莫能宣其志﹐此樂府之所以作也。庶幾言之者無罪﹐聞之者少有慰焉

人物舊溫郎。心事珠簾月牀。笑裏玉臺重藉手﹐誰量。折得楊枝惱孟光。得鯉豈思魴。老境其如伯道傷。但願維羆應汝夢﹐稱觴。趁取春風慰北堂。

○南鄕子

癸丑三月二十一日祭龍祠﹐回飲張氏艸堂

喬木色蒼蒼。山頂難畱落日光。燈影碧流深幾許﹐浮觴。來醉張家第四場。世事莫論量。相對尊前兩鬢霜。富貴幾時當適意﹐杯長。問甚春星帶艸堂。

○南鄕子

夏日﹐同王子勉雷彥正王子初納涼西園亭

簾影靜棋枰。平野風來分外淸。一帶好山供望眼﹐云屏。落日煙霏翠滿亭。世事不須驚。底用相逢話獨醒。常使玉瓶沙上酒﹐如澠。杖履時來月下傾。

○南鄕子

春日﹐遊李氏園亭

溪水淨灘沙。紫動林梢半是花。長日馬蹄閒信步﹐誰家。曉入南園到晚霞。時事鬧蜂衙。一片閒心逐去鴉。爛醉玉瓶沙上酒﹐生涯。過眼浮雲不足誇。

○南鄕子

承旨董公﹐壽登七秩﹐康寧好徳﹐誠可慶也。取坡例﹐以玉案香歌之

靑瑣漢中郎。滿袖長攜玉案香。記得賦詩橫槊日﹐臨江。气壓風濤一葦航。蓮炬晚分光。諫疏回天豸有霜。七十平頭從此數﹐稱觴。滹水淵源慶未央。

○南鄕子

一雪靜林臯。冷壓浮陽气不驕。菜甲楡椒渾不動﹐寂寥。賺得輕黃上柳條。詩思苦相撩。酒盞新來頓絕交。連夜客窗寒似水﹐無憀。誰約春風鎖綺寮。

○南鄕子

和幹臣樂府南鄕子﹐南樂言懷中間﹐更易兩韻﹐蓋前人用音意之例也

萬匯帝城春。況是明時選用人。愛煞曲山周老子﹐依仁。任運��不自論。六任漫逢辰。甚是榮華盡苦辛。贏得歸來兒女笑﹐蘇秦。白馬紅纓衫色新。

○卜算子

辛卯九月二十三日夜﹐夢上層蘭北望﹐黑雲截空﹐二龍尾足連卷下垂﹐殊分明也。覺而賦此﹐秋澗老人識

一抹截頭云﹐靉叇從龍發。尾足連捲見半空﹐霽色翻蒼鬛。舉手欲攀鱗﹐散我麒麟發。天外雄風祕化機﹐吹落蒼煙峽。

○靑玉案

賦紫金沙

綠陰暗盡西城樹。人總道﹑春歸去﹐裊裊柔條髙幾許。絳燈閃爍﹐翠云縈護。元有畱春處。金尊未厭傾芳醑。醉墨題詩要香露。蝴蝶飛來何栩栩。向人有意﹐繞闌翻舞。似約花閒住。

○臨江仙

壽李節使

柱石中朝黃閣相﹐河山千古南州。多君談笑覓封侯。朱輪繙皂蓋﹐錦帶佩吳鉤。滿府治聲歌五褲﹐稍稍俊气橫秋。今年壽席更風流。靑雲新甲第﹐一笑醉金甌。

○臨江仙

八月一日﹐同髙仁甫李靖伯史澗之餞伯昌東行﹐韓明日至滑﹐得陰疾﹐後三日舟載西還﹐夕次淇門東劉家渡而沒﹐得年五十有五。韓予出就外傅時同捨生也。哀哉

昨日舉杯親餞別﹐六人吟嘯呵呵。今朝丹旐揚城阿。一棺零落恨﹐都付逝川波。萬事轉頭眞是夢﹐兩輪來往如梭。人生百歲合如何。放開眉上鎖﹐得酒且髙歌。

○臨江仙

送治中李公

天一云衣無定態﹐眼中時事休驚。年來鐘鼎到書生。一麾仍出守﹐五馬看專城。千古金陵佳麗地﹐中郎素有先聲。一江春浪暮煙平。此身眠食外﹐萬事總虛名。

○臨江仙

爲曲山作

別墅寒梅方入夢﹐多君來報花期。野塘流水小橋西。南枝香爛漫﹐卻恨賞音稀。正有玉堂人最愛﹐垂垂兩鬢如絲。和羹心事未應遲。金尊重醉倒﹐且莫晚風吹。

○蝶戀花

賦來禽歇枝

今歲尋芳春已誤。一粒丹砂﹐不到來禽樹。滿意紅芳春也妒。長條簇滿珍禽羽。花道無情應有素。似惜金尊﹐一醉珠簾暮。春自還來花自故。人生最恨離筵苦。

○蝶戀花

昔鹿庵顒軒﹐樂育淇上﹐一時秀造﹐號稱多士。逮﹝原作建﹐玆據宋賓王校本攺﹞中元已來﹐例宦遊四方。僕二十年間﹐才三至鄕裏﹐慨然有離索之嘆。今歲投紱自濟南來歸﹐而諸公頗集。所欠者惟王尙書子勉﹐傅漕使士開耳。因賦樂府以見歡會之不恆﹐聚敬之有數也。至於義安分定﹐詞兼六客﹐倚聲者當自知之。恐酒酣耳熱後﹐不無倒冠落佩之適也

淇水當年麟鳳渚。回首飛翔﹐落落風雲舉。三疊陽關回首處。渭城柳色朝來雨。今夕何年天所與。白髮歸來﹐一笑同歌舞。醉裏相將尋杖履。苕溪風月無今古。

○蝶戀花

綠暗蘭臯春雨暮。露浥風吹﹐馥馥香如霧。一曲淸歌花解語。落紅羞滿沙頭路。錦瑟華年誰與度。夜月珠簾﹐腸斷春風句。我自興來聊一顧。醉魂不到淩波步。

○蝶戀花

和曲山韻因爲贈之

經世此心誰盡了。欲畫麒麟﹐功業何由到。白髮滿頭靑鏡曉。花開花落人空老。適意杯盤從艸艸。甘坐淸貧﹐方駕郊和島。最愛新詩情致好。篇篇直壓元郎倒。

○太常引

送王嘉父

去年鞍馬客南鄘。柰告別﹐苦匆匆。今歲又相逢。喜客捨﹑淸尊屢同。仲宣樓上﹐杜陵幕下﹐著處話途窮。好去漢元龍。道休著﹑靑春負公。

○太常引

壽龐咨議

髯郎風度幕中蓮。已師範﹐使君賢。驥足快騰騫。道好个﹑龐家士元。滄浪髙興﹐寒花晚節﹐秋色滿淇園。一盞願遐年。要都釀﹑君家百泉。

○太常引

壽劉同知

太行晴色泛簾鉤。對書史﹐日優遊。賓從盡風流。誰健似﹑東陵故侯。人間萬事﹐塵埃野馬﹐一笑付紋楸。眉宇壽光浮。拚醉過﹑黃花暮秋。

○太常引

周都運生朝時添壽王村

量蟠英偉气和愉。道滄海﹐得遺珠。忠義與心俱。見漕府﹑歸來轉輸。山呈霽色﹐杯添野水﹐春滿野人廬。鄭重萬金軀。要羽翼﹑當年漢儲。

○太常引

爲王同知壽

雍容詩禮冠時髦。都忘卻﹐貴人驕。橫槊見英標。道勇似﹑當年嫖姚。默含萬動﹐徳尊一府﹐歌壽聽民謠。綠鬢映金貂。盡千尺﹑靑松後雕。

○太常引

爲萬奴總管壽

重於山嶽藹如蘭。喜一旦﹐得同官。裁鑑笑談間。道不似﹑當年將壇。一年好處﹐中秋節近﹐涼露洗金盤。丹桂月中看。盡耐得﹑人間歲寒。

○太常引

奉寄﹝朱校云奉寄二字疑衍﹞參政李侯仲實﹐自北京行省﹐攺授安西王相﹐人來徵詩於予﹐因作此奉寄﹐時屯田涇陽規畫財賦

北平移鎭入咸秦。說睿眷﹐更情親。下手見經綸。道好个﹑中原老臣。萬屯曉日﹐一鞭農事﹐涇水畫中春。陸海盡藏珍。似只欠﹑封侯富民。

○太常引

春風碧水靜林丘。對書史﹐日優遊。來往更風流。問誰似﹑東陵故侯。黃陂襟度﹐曲江譽望﹐山立看揚休。春釀盡禁篘。拚醉盡﹑蟠桃上秋。

○太常引

送段信卿拜河東憲司經歷

北來孤劍郁蒼顏。聽時事﹐立談閒。秋隼正騰翻。莫便倚﹑霜空陡寒。太行秋色﹐汾川雁影﹐極目送歸鞍。簿領憲司閒。道好个﹑河東幕官。

○太常引

壽陶瑉溪

南枝梅信點冰妍。覺初度﹐得春偏。人物鱣堂仙。看才思﹑渾如湧泉。悠悠往古﹐紛紛俗學﹐鞶帨繡空鮮。靑鬢莫蒼然。要折衷﹑陶家講筵。

○鷓鴣引

爲王太夫人壽

簪纚瀟然自謝林。一家柔範到周南。以賢論母書彤管﹐有子能官盡孝心。香霧碧﹐壽尊深。歲時春輦醉花陰。從今業慶堂前月﹐翠竹髙梧聽鳳吟。

○鷓鴣引

和周幹臣韻。中統五年三月十二日夜﹐陪陡單文與雷彥正夜話

門外東風駐馬蹄。月明庭樹綠陰稀。眼中時事驚天運﹐醉裏遊談似�機。思遠走﹐擬髙飛。此心安得與時違。遺書浩蕩三千卷﹐未分窮愁老布衣。

○鷓鴣引

韓氏別墅

竹映方臺翠滿湖。煙霏荷露淨郊居。棣花輝映春風被﹐云錦香翻碧玉壺。吟倚杖﹐臥看書。一家風景輞川圖。酒杯盡泛牀頭甕﹐未礙門多長者車。

○鷓鴣引

謁太一宮贈王季祥

來謁齊宮又五年。道人邀我坐前軒。只驚前度劉郎老﹐不見庭松偃蓋圓。人與境﹐兩翛然。呼童茶罷炷鑪煙。壁間一軸煙蘿子﹐依約風流墮眼前。

○鷓鴣引

爲樂籍張惠英賦

秋水芙蓉鏡裏仙。一枝明玉濯煙鬟。鶯初解語調柔石﹐柳不勝嬌拂畫闌。催疊鼓﹐按弓彎。樓心低月怯淸寒。人生莫惜纏頭錦﹐能得春風幾度看。

○鷓鴣引

野粉宮墻暮兩邊。洛京依舊鎖嬋娟。一聲金縷關情處﹐滿串驪珠訝許圓。金穀月﹐石樓煙。畱連光景待他年。襪塵休放淩波去﹐更聽新翻倒玉船。

○鷓鴣引

浴鳳池邊養相材。朝端先肅漢儀開。九秋灝爽臨初度﹐千丈恩光動憲臺。鏘劍佩﹐望蓬萊。翠華南扈拂天來。一枝好在霜前菊﹐畱待淸香薦壽杯。

○鷓鴣引

爲耶律總管太夫人壽

遼海千年將相家。婺星光動赤城霞。回首畫戟淸香地﹐滿意春風玉樹花。金椅背﹐紫雲車。謝林風度見來賒。壽波瀲灩宮壺暖﹐滿泛秋光醉綠華。

○鷓鴣引

何處人間淑景新。韶光都付牡丹春。後庭花老空瓊樹﹐曲水江深見麗人。金屑粉﹐麝香裙。近前細看倒芳尊。惜教赤壁磯頭月﹐吹散春風陌上塵。

○鷓鴣引

賦鮑家黃

何處人間淑景新。劉家池館鮑家春。後庭花唱空瓊樹﹐曲水宮妝見麗人。金作粉﹐麝爲塵。一枝千葉擁黃雲。花工可是多情思﹐夢逐淩波問洛神。

○鷓鴣引

丁亥上己日﹐與諸君宴林氏花圃﹐李氏以歌曲侑觴﹐醉中懇求樂府﹐賦鷓鴣天以歌之。李氏字蘭英﹐樂籍之名香者也

花艸離騷試品量。猗猗香色紫蘭芳。樂棚擢秀名何麗﹐楚澤含秋思更長。金縷曲﹐紫霞觴。畱連光景醉銀塘。竹西歌吹歸時晚﹐也勝揚鞭問葛疆。

○鷓鴣引

拾翠仙洲野興長。尊前一曲杜韋娘。人憐暖日明歌扇﹐我愛蘭英媚國香。供楚佩﹐笑梅妝。春風著意泛崇光。老懷不到淩波夢﹐要遣琵琶送一觴。

○鷓鴣引

壽李靖伯母

香靜堂萱燕處溫。一家柔範被鄕鄰。三牲奉養眞純孝﹐八十康寧是福人。巖菊晚﹐嶺梅春。丰容林下舊精神。婺光不動云衢爛﹐供佛牀頭景气新。

○鷓鴣引

贈馭說髙秀英

短短羅袿淡淡妝。拂開紅袖便當場。掩翻歌扇珠成串﹐吹落談霏玉有香。由漢魏﹐到隋唐。誰教若輩管興亡。百年總是逢場戲﹐拍板門錘未易當。

○鷓鴣引

先相風流徳業尊。又看天馬五花文。飄飄靑瑣凝佳思﹐靄靄新詩似嶺雲。淮海秀﹐已平分。珪璋未礙琢來勤。吳人元重中州气﹐繡被何嘗擅鄂君。

○鷓鴣引

潦倒衰翁不足尊。更堪剌口論詩文。經途江浙多蘭友﹐照眼吳山霽霧云。傷別久﹐惜輕分。臨歧一語見微勤。萬艘未是周郎志﹐他日經綸要使君。

○鷓鴣引

辛卯九月二十三日﹐靖伯仲先攜酒相過﹐客去﹐醺然獨坐﹐以見酣適之意云

波蕩江湖萬里餘。歸來縮首伴凡魚。門從席後軒車盛﹐鬢自霜來宦味疏。思往事﹐注殘書。閒鋤明月種秋蔬。傍人莫笑揚雄宅﹐好事時過載酒壺。

○鷓鴣引

閭井錐刀劇戰烘。詠歸奚取舞雩風。道開聖學千年後﹐春在先生一畝宮。惇誨誘﹐見從容。弦歌不隔幔紗紅。瑉溪幾點梅梢雪﹐歲歲吹香入壽鍾。

○虞美人

紅顏綠鬢無長好。日對菱花老。頭童齒豁竟何裨。只有饑時餐飯飽時嬉。因行消散昏和悶。卻覺筋骸困。那錢置个馬兒騎。食飲難消﹐終日系門陲。

○虞美人

謝成耀卿僉事攜酒芋相過

山瓶乳酒甘如蜜。鴟芋堆盤赤。見君相贈固多情。潤我枯腸一吸破愁城。秋光湖碧西灣瀲。不到中心慊。何時盡煮土芝香。醉飽歸來﹐肯把故山忘。

○西江月

淸明拜埽回﹐值田家野飲﹐有頒白者邀予就飲﹐因實老人之意﹐作西江月以歌之

社鼓驚飛梨雪﹐村簫吹破桑芽。淸明野飲見田家。老叟邀予下馬。勸飲一卮芳酒﹐繞看滿樹幽花。杯盤艸艸樂年華。不棄同來觀化。

○西江月

間步州南古堤

返照斜明雙塔﹐亂山回繞孤城。年來風物似升平。人說三王善政。世事正宜靜待﹐田園好去躬耕。雲閒歸鳥有遺聲。喚起投林髙興。

○西江月

大河凝冰蔽川而下﹐與一二僚友登白樓俯觀﹐賦此調以歌之

散策暫辭鳧吏﹐倚樓來聽漁歌。夕陽西下亂山多。白鳥蒼煙衝破。一夜朔風吹雪﹐白雲飛滿長河。不將幽夢付淩波。意在吳郎畫舸。

○西江月

贈張子文

聯轡閒談詩雅﹐停杯髙詠晁詞。山城投宿晚涼時。邂逅靑雲公子。濯錦江邊相憶﹐鳴條山下分攜。秋風搖蕩菊花期。佇候翩翩歸騎。

○西江月

繼張孝純韻

郢下空歌白雪﹐琴中誰聽髙山。人生何用釘疏頑。不過兩盂日飯。夢到釣臺老樹﹐秋風閒煞漁竿。沙鷗無數點江幹。知我忘機去慢。

○西江月

壽王中丞

梅萼暗傳春信﹐菊枝盡傲霜威。風姿元與歲寒期。況是小春天气。翠實調羹未晚﹐秋香添壽多宜。髙名北海舊蟠螭。未似東山雅意。

○西江月

壽李彥祥

近歲憶遊竹裏﹐今年來遇生朝。平生灑落邑中豪。邂逅風神不老。賞盡山陽煙景﹐去翻亳海雲濤。太行晴色任秋髙。人與黃花長好。

○黑漆弩

遊金山寺鄰曲子伯昌嘗以漆弩侑酒﹐省郎仲先謂予曰﹐詞𨿽佳﹐曲名似未雅。若就以江南煙雨目之﹐何如。予曰﹐昔東坡作念奴曲﹐後人愛之﹐易其名曰酹江月﹐其誰曰不然。仲先因請予效顰﹐遂追賦遊金山寺一闋﹐倚其聲而歌之。昔漢儒家畜聲妓﹐唐人例有音﹝朱校云音疑樂誤﹞學﹐而今之樂府﹐用力多而難爲工﹐縱使有成﹐未免筆墨勸淫爲俠﹝朱校云俠誤﹞耳。渠輩年少气銳﹐淵源正學﹐不致費日力於此可也﹐其詞曰

蒼波萬頃孤岑矗。是一片﹑水面上天竺。金鰲頭﹑滿咽三杯﹐吸盡江山濃綠。蛟龍恐下然犀﹐風起浪翻如屋。任夕陽﹑歸棹縱橫﹐待償我﹑平生不足。

○黑漆弩

曲山亦作言懷一詞﹐遂繼韻戲贈

休官彭澤居閒久。縱淸苦﹑愛吾子能守。幸年來﹑所事消磨﹐只有苦吟甘酒。平生道在初心﹐富貴浮雲何有。恐此身﹑未許投閒﹐又待看﹑鳳麟飛走。

○好事近

過南雲門

南北兩雲門﹐竹圃稻畦如畫。罷亞黃雲萬頃﹐自長渠飛灑。太行鍾秀盡三鄕﹐形勝遞髙下。笑我年來用捨﹐似田間秧馬。

○好事近

嘗點東坡桔樂湯作

石鼎響松風﹐茗飲老來多怯。喚起雪堂淸興﹐瀹鷓斑金屑。橘中有樂勝商山﹐香味不容說。覺我胸中磈磊﹐被春江澄徹。

○好事近

賦庭下新開梨花

軒鎖碧玲瓏﹐好雨初晴三月。放出暖煙遲日﹐醉風檐香雪。一尊吟繞洗妝看﹐玉笛笑吹裂。畱待夜深庭院﹐伴素娥淸絕。

○好事近

春寒繼劉君卿韻三首

斗柄轉春城﹐向暖小桃開徹。不似今年正月﹐過深冬時節。故將新巧發陰機﹐春事未容說。且就驅云風帚﹐埽西山晴雪。

○好事近

宮殿曲江頭﹐漠漠輕陰開徹。花柳都城三月﹐正禁煙時節。阿鳴轂擊玉泉遊﹐故老向人說。一片春風簫鼓﹐蕩黎花香雪。

○好事近

華發一衰翁﹐世事眼中看徹。只爲年來薄宦﹐負東山髙節。冥冥神理到無憑﹐此外更何說。安得百壺春酒﹐埽羈愁如雪。

○玉樓春

冬至夜侍祭

陰消陽長從今數。除客歸來聞好語。月明滿地紫煙生﹐暖人剌文添繡縷。冷風肅肅生庭戶。桂酒光淸搖燕俎。今冬記我致嚴時﹐爆竹聲中聽五鼓。

○秦樓月

今歲八月自哉生明夜﹐月色如畫﹐及至良夕﹐乃多風雨﹐所謂獨向此時偏者﹐詩人不得無悵然之情也。取太白詩例﹐賦秦樓月一闋﹐歌以問之。是夜月色亦佳﹐但微云點綴耳

華陽閣。一年心賞中秋約。中秋約。九霄風露﹐有懷都豁。掛香和雨風吹落。倚闌望處秋煙薄。秋煙薄。一尊能與﹐素娥同酌。

○秦樓月

已丑歲春分前一日﹐栽培眾卉罷﹐晚坐前閣﹐無以解之。偶得催閣芍藥詞秦樓月一闋﹐因放聲自歌﹐浮大白者數行﹐實至元二十六年三月二十日也。時夜漏交二鼓燈下書﹐秋澗老人題

花時樂。醁尊記醉平津閣。平津閣。一聲金縷﹐滿階紅葉。小闌此日情蕭索。土膏一寸春如削。春如削。幾時盼到﹐絳燈紅爍。

以上彊村叢書本秋澗樂府卷三

○行香子

乙酉歲九月二十五日﹐過林氏西圃﹐與主人公洎張道士看花小酌。林曰﹐若作數語﹐以記其事﹐使通欲易解甚佳。旣歸不百步﹐得樂府行香子一闋﹐醉立斜陽浩歌而去

秋霽遙岑。何處登臨。水西頭﹑來散閒心。繞園細履﹐栽種成陰。�拈秋香﹐浮酒碗﹐入孤斟。老境駸駸。鄕社浮沈。醉顏酡﹑白髮盈簪。夕陽歸路﹐聽我長吟。待野梅芳﹐多載酒﹐再相尋。

○江神子

金朝遺風﹐冬月頭雪﹐令僮輩團取﹐比明拋親好家﹐主人見之﹐卽開宴娛賓﹐謂之撇雪會。去冬無雪﹐今歲初白如此﹐燈下喜賦此詞﹐錄奉達夫﹐且應撇雪故事﹐爲一觴之侑也

小窗遙夜失冬嚴。覺春添。捲疏簾。掌許冰花﹐撩亂撲風檐。喜倒坐中兒子輩﹐爭指似﹐謝家鹽。一杯燈下醉掀髯。處窮閻。最情忺。萬壠含春﹐江上麥纖纖。應笑凍吟蘇老子﹐揩病目﹐認靑簾。

○眼兒媚

賦燕子樓用幹臣繼路宣叔樂府韻

橫塘煙淡冷涵秋。寂寞舊妝樓。珠簾夜月﹐露桃幽怨﹐總是閒愁。形消骨化情緣在﹐此恨若爲休。長河解浣﹐佳人無那﹐倒捲黃流。

○眼兒媚

滿簾夜月耿霜秋。云夢黯歌樓。殘燈伴曉﹐夕陽催暮﹐海水添愁。天涯地角相思恨﹐誰道北生休。一篇照映﹐唐人詩雅﹐千古風流。

○眼兒媚

我來弔古過悲秋。徒倚夕陽樓。畫堂歌舞﹐都能幾日﹐何限幽愁。合歡牀冷孤眠苦﹐爭向死前休。憑闌閒看﹐一雙鸂鶒﹐對起中流。

○眼兒媚

西風歸燕幾經秋。人老水邊樓。一燈孤枕﹐滿襟淸血﹐花也含愁。前堂歌吹新聲有﹐爭似去來休。長河若解﹐將姝遺恨﹐與淚俱流。

○眼兒媚

呈周幹臣

桑楡晚景日駸駸。莫厭數相尋。靜憐幽境﹐閒談情話﹐與滌煩襟。濟時幸有諸公在﹐鄕社好浮沈。閒雲卻恐﹐西風吹去﹐認做商霖。

○鵲橋仙

壽胡紫山

秋香懸桂。光風轉蕙。掩盡尋常花卉。西城來往已風流﹐更點檢﹑生涯次第。堂名休逸。策扶流憩。占盡閒中風味。雞聲才動已扶頭﹐紅日上﹑花梢未起。

○鵲橋仙

調羹粉桂。愛香種蕙。自笑秋風野卉。兩椽茅屋對靑山﹐初不羨﹑入云髙弟。將心自逸。欲行且憩。如愛淸時有味。桐江波上一絲風﹐盡容得﹑嚴光不起。

○鵲橋仙

金蓮蜜炬。紫山仙侶。夢寐靑門瓜圃。春風著處是行窩﹐要一笑﹑人間今古。錦箋佳句。新聲金縷。灑徧薔薇淸露。東華待漏滿靴霜﹐恐輸與﹑西城杖履。

○鵲橋仙

和劉夢吉韻

髙人非古。衝襟粹宇。要覽徳輝飛舉。伊周元不是庸人﹐吾志在﹑箕山巢許。蘭紉有賦。菊香釀黍。夢斷糟牀秋雨。淵明臥老北窗風﹐猶勝似﹑淸談夷甫。

○鵲橋仙

沈酣往古。棲遲衡宇。劇有弓招此舉。長林丰艸野麋心﹐是中散﹑生平自許。日邊艸賦。矛頭炊黍。誰道閒雲有雨。周宣補衮要深功﹐除喚起﹑當年山甫。

○鵲橋仙

金鑾視艸。蒲輪應召。客路人情殊好。豈知野鹿飾金鑣。志卻在﹑長年丰艸。霜風料峭。形容枯槁。愁緒百端縈繞。故山歸去有茅廬﹐任束置﹑長沙諫稿。

○鵲橋仙

五窮作祟。百端相滯。破帽一風吹碎。邯鄲道上斷人行﹐消鑠盡﹑元龍豪气。商顏綺季。當時不起。誤甚漢家經濟。書生薄相到還元﹐要結末﹑黃齊滋味。

○鵲橋仙

爲何繼光壽

調和謀斷﹐論思機務。許大茫茫疆宇。當年姚宋救時才﹐聽沙路﹑歸來好語。階翻紅藥﹐省連溫樹。滿貯春風瑞露。眼中庭檜郁蒼蒼﹐道晚節﹑昌於韓圃。

○浣溪沙

壽李衛尉

矍鑠當年漢伏波。紫微垣外待雕戈。笑騎天駟下天河。華發雅宜麟閣畫﹐春風先送武城歌。朱顏休惜捲金荷。

○浣溪沙

內黃道中

風柳婆娑半畝陰。兩枝巧與道相鄰。樹頭幽鳥似知音。馬上行人思困睡﹐天邊赤日欲流金。解鞍休惜濯煩襟。

○浣溪沙

送王子勉都運關中

薊北分攜已六年。秋風淇上又離筵。一尊情話重畱連。內史調兵惟漢相﹐春潭通漕笑韋堅。嶽雲拋翠上吟鞭。

○浣溪沙

題韓氏別墅

翠竹連村映白沙。小岡回抱一川斜。旋開幽沼聽鳴蛙。樵客局邊驚橘樂﹐黃塵門外任蜂衙。樹頭山色晚來佳。

○浣溪沙

客亭觀漲

老雨長河壯怒濤。客亭夜久聽喧號。平明兩涘渺江臯。沙尾沒來漁箔短﹐危檣看處客帆髙。斜陽汀艸亂靑袍。

○浣溪沙

壽周幹臣

十載相期紫禁遊。一官誰想客西州。春風閒倚仲宣樓。四海論交眞益友﹐一年好處是中秋。壽波無惜捲金甌。

○浣溪沙

吳村道中在平陽府北三十里汾水西﹐三月十五日﹐送客回作

綠樹連村際碧山。春風吹水漲黃灣。沙汀蘋滿釣舟間。薄宦崎嶇淸議裏﹐風煙吞吐畫圖間。夕陽明處鳥飛還。

○浣溪沙

至元九年秋九月﹐登秋風亭觀雨﹐賦呈曹參軍周幹臣

雨勢蒼山共一雲。雨聲作气張三軍。秋風亭下葉繽紛。官事何憂嚴限促﹐天心不負老農勤。夜窗孤客盡先聞。

○浣溪沙

乙亥自壽﹐時二孫�行一女孫�兒時避人事﹐在汾西廣福院

梅點冰梢蠟蒂凝。蘭芽珠樹斗鮮明。團欒香火此時情。避世遠慚金馬客﹐現山人道老人星。雪邊巖檜盡靑靑。

○浣溪沙

壽湯總管

十載煙花紫紫遊。嘉謨曾補翠云裘。歸來尢荷寵光優。畫戟淸香髙北裏﹐虎符金節照南州。壽波無惜捲吟甌。

○浣溪沙

壽王子初

六合澄淸到一家。顒顒文物望中華。未容詩禮養蘭芽。松柏後雕元有待﹐珪璋涵潤本無瑕。誥恩行墮五云花。

○浣溪沙

王中丞許贈新香不至﹐書此以催之

珍品無多百和濃。露沾婆律濕蘭叢。喜分新供到南丰。螺甲未融金雀餅﹐芳菲已夢碧湘宮。寶猊先障繡簾風。

○浣溪沙

六月初三日﹐與學官髙伯祥夜話於魏府之淸潤堂

露榻風簾燭影搖。故人畱話慰蕭條。徘徊花月可憐宵。天淡有云空漠漠﹐月明無雨更翛翛。洞天歸路踏瓊瑤。

○浣溪沙

送劉仲元赴平定州親迎

靑鳥西傳燕爾期。乘龍喜气見修眉。芳悰濃似去年時。禁臠名香天盼重﹐玉臺春暖鏡鸞棲。人生樂處是新知。

○浣溪沙

賦箏

朋盍華簪醉未沾。主人張樂見厭厭。一聲銀甲裂霜縑。澗水咽冰翻隴怨﹐將軍出塞憶蒙恬。碧桃花底玉笙惉。

○浣溪沙

付髙彥卿

紅翠叢中樣度新。桃花扇影駐行雲。隋唐嘉話閱來眞。一片錦帆浮汴水﹐兩京花柳暗風塵。彩聲會動鳳城春。

○浣溪沙

雨點鳴鐃裂竹聲。並隨牙板一時停。詞源都作建瓴傾。白羽揮開諸葛陣﹐蒼濤翻動憲王陵。低空知有彩雲橫。

○浣溪沙

隋末唐初與漢亡。干戈此際最搶攘。一時人物盡鷹揚。褒鄂有靈毛發動﹐曹劉無敵簡書光。爭教含泣到分香。

○浣溪沙

旅館燈靑夜色曛。據牀談劇作春溫。胸中云夢入雄吞。淸議素髙烏府月﹐秋霜低厭漲江云。吳山山下惜輕分。

○浣溪沙

中秋𨿽見月﹐桂花出沒於云影間﹐有不快人意者﹐作此詞以歌之

月色都輸此夜看。人心偏處卽多慳。碧雲吹恨滿瑤天。盡著冰壺涼世界﹐故將陰巧妒嬋娟。桂香和露溫幽彈。

○浣溪沙

贈朱簾繡

滿意苕華照樂棚。綠云紅灩逐春生。捲簾一顧未忘情。絲竹東山如有約﹐煙花南部舊知名。秋風吹醒惜離聲。

○浣溪沙

張右丞壽

補衮功深浴鳳池。好賢人道似緇衣。佩聲淸音見委蛇。千歲壽祺陰有積﹐兩宮恩睠古來稀。東山歌酒樂時熙。

○浣溪沙

紙帳梅花夜色淸。行雲香濕墮銀屏。惜花人老若爲情。對酒當歌須適意﹐淩煙圖像是虛名。千年編簡幾人靑。

○點絳唇

壽周幹臣

秋气平分﹐畫闌桂樹秋香底。良辰美景﹐拚取花前醉。彭壽添君﹐白也詩堪擬。髙歌起。月波如水。長照金尊裏。

○點絳唇

壽涿郡房二尊親

露影庭萱﹐一枝金綻釵頭鳳。寶花香供。壽席光浮動。懿範閨門﹐姻族同推重。瓊杯捧。二親安寵。共醉玻璃甕。

○點絳唇

送董彥才西上

楊柳靑靑﹐玉門關外三千里。秦山渭水。未是消魂地。坦臥東牀﹐恐減風雲气。功名際。願君著意。莫搵春閨淚。

○點絳唇

癸酉夏六月五日同河中府官宴白樓

倚檻淸歌﹐一聲髙遏行雲住。長河傾注。不煞曦輪暑。燕寢淸香﹐畫棟珠簾雨。人何處。一尊綠醑。滿眼靑山暮。

○點絳唇

題絳州花萼堂時大暑回自河中

一榻淸風﹐故山邂逅欣相遇。綠陰池樹。蕩漾瑤翻處。赤日紅塵﹐前日中條路。人良苦。壯心如故。快叱王陽馭。

○點絳唇

後六月二十二日﹐同府僚宴飲白雲﹝朱校云云字疑衍﹞樓﹐時積雨新晴﹐川原四開﹐靑嶂白波﹐非復塵境。忽治中英甫堅索鄙語﹐酒酣耳熱﹐以樂府歌之

晴倚層闌﹐飄飄醉上靑鸞背。飛雲崩墜。萬疊銀濤碎。靑嶂白波﹐非復人間世。人懷霽。夕陽有意。返照千山外。

○點絳唇

爲房祖母壽

婺女呈祥﹐瑞光分自云衢爛。鳳萱金燦。畱待佳辰綻。林下丰容﹐閨壺瞻儀範。香縈篆。玉顏如練。歲歲長康健。

○點絳唇

壽周幹臣

千古詩壇﹐苦吟誰得風騷妙。羨君才調。一蹴無邊徼。歲歲中秋﹐喜見朱顏好。霜蟾皎。一尊傾倒。萬事秋毫小。

○點絳唇

爲承旨唐壽卿壽

秋气平分﹐鬱蔥都作充閭喜。玉堂風味。磊落靑雲器。醉墨烏絲﹐綠綺傳湘水。千秋歲。月波如洗。長照金尊裏。

○點絳唇

雨中故人相過

誰惜幽居﹐故人相過還晤語。話余聯步。來看花成趣。春雨霏微﹐吹濕閒庭戶。香如霧。約君少住。讀了離騷去。

○點絳唇

春夜喜雨

好雨知時﹐萬金欲買初無價。種花才罷。似爲芳枝下。花重宮城﹐好个風人雅。從飄灑。探花走馬。明日春如畫。

○點絳唇

雨宵卽事

春雨空蒙﹐晚來點綴閒庭景。一牀燈影。潤入琴絲冷。淸夜沈沈﹐誰慰孤懷耿。云生鼎。倚窗髙詠。愛此春宵永。

○點絳唇

探花

春雨添花﹐繞闌來看花開否。海棠紅瘦。綠葉花如豆。梨雪生香﹐近在淸明候。花爲友。莫輕孤負。預問鄰家酒。

○點絳唇

喜芍藥發芽

紅葉當階﹐朝來撥土紅芽秀。畫闌晴書。憑暖佳人袖。一粒丹砂﹐誰點仙根透。從今後。爲渠釀酒。去作花間友。

○點絳唇

春雨後小桃

端正樓空﹐一枝春色誰偸得。夜來消息。暮雨胭脂濕。倚竹佳人﹐翠袖嬌無力。須相覓。一尊休惜。轉首春狼藉。

○點絳唇

已醜淸明前一日﹐春露堂卽事﹐時旣雨快晴﹐明日書示友人。主人出名酒相屬﹐因放歌數闋而去﹐實至元二十六年三月七日也﹐可爲不虛度此節矣。秋澗老人深香間適﹝朱校云深香間適疑有脫誤﹞

春雨如膏﹐最憐適與淸明遇。晚晴庭宇。畫出樊川賦。冉冉行雲﹐低拂垂楊度。春如許。亂花深處。幾點薔薇露。

○點絳唇

西灣卽事

碧玉環深﹐一尊同醉淸明後。綠陰晴畫。多少閒花柳。身世虛舟﹐日月驚跳走。誰豪右。忘懷惟有。拍泛船中酒。

以下有十三首平湖樂﹐十首絳桃春皆曲調﹐玆不錄

○如夢令

和曲山韻

仁宦須求遭遇。不顧已沾泥絮。攘攘世間人﹐總被虛名引去。引去。引去。光景促於朝暮。

○如夢令

半世隨波從眾。幾被狙翁調弄。富貴苦相謾﹐一枕槐根春夢。春夢。春夢。況復此身無用。

○如夢令

友道雨翻雲覆。膠漆幾人持久。遣興漫題詩﹐客至有錢沽酒。沽酒。沽酒。徑入醉鄕無有。

○如夢令

老境心便多暇。束縛塵纓髙掛。飯飽去尋君﹐閒步閒吟閒話。閒話。閒話。過眼紛華都罷。

以下有柳圈﹝調卽合歡曲﹞詞六首﹐樂府合歡曲九首﹐後庭花破子一首﹐皆曲調﹐玆不錄。

○驀山溪

冰姿綽約﹐翠袖翻靑露。林下謝夫人﹐依然是﹑故家風度。搔頭玉重﹐云髻不勝寒﹐繡簾疏﹐涼月細﹐一點香來處。淸標一插﹐脈脈秋如許。無語對西風﹐恍當年﹑六朝瓊樹。幽窗深鎖﹐莫厭惜娉娉﹐瑤臺路﹐藐姑仙﹐恐跨靑鸞去。

○鵲橋仙

大徳辛丑歲八月初四日壽平章相公夫人

金波秋靜﹐桂蘭香重。瑞應熊羆佳夢。錦繃擎出玉麟兒﹐道釋氏﹑老君親送。壽筵增慶﹐朝鞍歸控。恰及瑤觴拜捧。平津起舞棣華歌﹐好一醉﹑玻璃春甕。

以上彊村叢書本秋澗樂府卷四

【王哲﹕詞作679首】

○黃鶯兒

堪嗟浮世如何度。酒色纏綿財气。沈埋人人﹐都緣四般畱住。因上上起榮華﹐節節生迷誤。總誇伶俐惺惺﹐各斗機關﹐皆結貪妒。今古。幾个便回頭﹐肯與神爲主。任眾猿馬﹐每每調和﹐無由得知宗祖。惟轉轉入枯崖﹐越越投深土。大限直待臨頭﹐難免三塗苦。

○黃鶯兒

心中眞性修行主﹐鍛煉金丹津液。交流澆淋﹐無根有苗瓊樹。常灌漑潤瑤枝﹐密葉黃鶯語。瑩靈聲韻明眸﹐正覷嬰兒﹐兌方騎虎。堪訴。奼女跨靑龍﹐四个同歸去。本元初得﹐靜裏還輝。回光使胎仙舞。應出上現昆侖﹐得復蓬萊處。我不妄想雲霞﹐鸞鶴天然與。

○花心動

緊心猿﹐悟光陰﹑塵凡百年遄速。下手頓修﹐元本眞靈﹐此日要除骸屋。居家坑塹先須跳﹐將身已﹑便令孤宿。靜無觸。气財色酒﹐一齊隳逐。俗景般般絕欲。要捨盡爺娘﹐共妻骨肉。自在逍遙﹐落魄淸閒﹐認取裏頭金玉。瓊英瑤蕊花心動﹐放香味﹑滿空馥鬱。異光簇。祥輝結成九曲。

○玉堂春

得得修行﹐有令捷徑走。子午俱無﹐何須卯酉。只用兩珍﹐於余堪廝守。鉛汞從教結作球。恁則成丹﹐般般盡總透。擺正眞風﹐名傳不朽。搜出元初﹐那个爲的友。到此方知是徹頭。

○玉堂春

鎖門

玉性金眞﹐人人皆可化。玉液金丹﹐頻頻迎迓。玉兔金鳥﹐光光相次亞。照玉欄幹種玉芽。瓊蕊金莖﹐長長生不謝。玉女金童﹐常常看捨。玉鎖金匙﹐門門開癖下。賞玉堂春對玉花。

○玉堂春

有个王風﹐時時頻睡臥。無夢無眠﹐無災無禍。白虎靑龍﹐自然交媾過。水火相逢上下和。這个因緣﹐元來眞打坐。試問諸公﹐應還會麼。似我修持﹐交君得功課。不在勞形苦已多。

○驀山溪

贈文登縣駱守淸

守淸守淨。各各開明性。兩兩做修持﹐你个个﹑心頭修省。虛虛實實﹐裏面取炎涼﹐尋自在﹐覓逍遙﹐漸漸歸禪定。教言教令。一一須當聽。急急上髙坡﹐便穩穩﹑尋他捷徑。玄玄妙妙﹐子細認天衢﹐行得正﹐立來端﹐步步蓮花並。

○驀山溪

於公索神龜詞

洪波浩浪﹐澄湛源流遂。此處隱神龜﹐敢吸盡﹑西江大水。任眠任睡﹐喘息幾曾聞﹐能服气﹐會吞霞﹐自在長遊戲。異光殊彩。迸出眞祥瑞。火焰正炎炎﹐便走在﹑當中取利。任燒任烙﹐旋旋聚淸涼﹐能曳尾﹐會搖頭﹐獨上白蓮蕊。

○驀山溪

嘆驢兒

驢驢模樣﹐醜惡形容最。長耳嘴偏大﹐更四隻﹑腳兒輕快。肌膚粗僂﹐佗處不能畱﹐挨車買﹐更馱騎﹐拽徧家家磑。任鞭任打﹐肉爛皮毛壞。問你爲何因﹐緣个甚﹑於斯受罪。忽然垂淚﹐下語向餘言﹐爲前�﹐忒蹺蹊﹐欠負欺瞞債。

○換骨骰

嘆脫禍不攺過

昨遇饑年﹐爲甚累增勸教。怎柰向﹑人人忒﹡。越貪心﹐生狠妒﹐百端姦巧。計較。騁風流賣俏﹐也兀底。忽爾臨頭﹐卻被閻王來到。問罪過﹑諱無談矯。當時間﹐令小鬼﹐將業鏡前照。失尿。和骨骸軟了。也兀底。

○換骨骰

幼慕淸閒﹐長年間﹑便登道岸。上髙坡細搜修煉。遇明師﹐授祕訣﹐分開片叚。堪贊。眞性靈燦燦。也兀底。功行雙全﹐占逍遙﹑出塵看玩。睹長天﹑化成仙觀。向雲中﹐有一个﹐靑童來叫喚。風漢。凡骨骰換換。也兀底。

○換骨骰

嘆貪婪

嘆彼人生﹐百歲七旬已罕。皆不悟﹑光陰似箭。每日家﹐只造惡﹐何曾作善。難勸。酒色財气戀。也兀底。福謝身危﹐忽爾年齡限滿。差小鬼﹑便來追喚。當時間﹐領拽到﹐閻王前面。憨漢。和骨骰軟軟。也兀底。

○換骨骰

贈道友王十四郎

一斬紅崖﹐按闊狹﹑方能及丈。橫染架﹑細如稈杖。在中間﹐誰做下﹐柴窩圓樣。被拉浪。裏面把龜兒放。也兀底。擬欲前行﹐恐失腳﹑怎生敢向。退後來﹑全無抵當。謾搖頭。空擺尾﹐萬般惆悵。轉悒怏。和殼兒軟脹。也兀底。

○水雲遊

原誤作黃鶯兒﹐據分梨十化集攺

思算思算。四假凡軀﹐幹甚廝玩。元來是﹑走骨行屍﹐更誇張體段。明靈慧性眞燦爛。這骨骸須換。害風子﹑不藉人身﹐與神仙結伴。

此首又見分梨十化集卷上

○水雲遊

且住且住。十月小春﹐當宜鎖戶。一百日﹑煉就重陽﹐也並無作做。渾身要顯惟眞素。掛靈明紙布。信任他﹑走玉飛金﹐自恬然不顧。

此首又見分梨十化集卷上

○水雲遊

韓公索嘆世

且聽且聽。汨汨塵勞﹐如何得醒。女男是﹑玉杻金枷﹐把身軀縛定。百年韶景風燈影。怎畱他光瑩。早悟斯﹑疾速修行﹐永完全性命。

○水雲遊

玉性玉性。玉鎖緊嚴﹐金關牢釘。玉房深﹑百日淸淸﹐玉輝光一並。玉匙開闡通仙逕。玉門中傳令。玉童來﹑便許全眞﹐玉皇宣已定。

此首又見分梨十化集卷上

○玉女搖仙佩

終南一遇﹐醴邑相逢﹐兩次凡心蒙滌。便話修持﹐重談調攝﹐莫使暗魔偸適。養气全神寂。稟逍遙自在﹐閒閒遊歷。覽淸淨﹑常行穴迪。應用刀圭﹑節要開劈。三田會明靈﹐結作般般﹐光輝是勣。先向天涯海畔﹐訪友尋朋﹐得个知音成閴。直待恁時﹐將相同步﹐處處嬉嬉尋覓。暗裏瞯瞯檄。覷你爲作﹐如何鋒鏑。會舉箭﹑張弓對敵。百邪千魅﹐戰回純皙。無愁慼。方堪教可傳端的。

○禦街行

玉芝一味通賢聖。這藥治﹑眞靈性。虛空臼內穩鋪排﹐金剛杵﹑搗成精瑩。摩訶般若蜜多和﹐煉熟後﹑搓爲鋌。大悲千手丸來正。太陽火﹑烹炮定。堪宜使用黃芽﹐八瓊水﹑共煎淸淨。從玆服了得長生。便永永﹑成功行。

○燭影搖紅

燭影搖紅﹐暗垂珠淚如言語。無情本不起斯因﹐轉使余頻悟。勸汝何須憂慮。已當日﹑終南遭遇。拂開眸目﹐剔正心神﹐東臨瓊路。占眞閒﹐水雲遊歷成霞步。天涯海畔是前期﹐此處堪停住。等候明明師父。闡玄紗﹑長生門戶。彩霞光裏﹐現出蓬萊﹐相隨歸去。

○八聲甘州

處淸涼界﹐迥然間﹑別開一家風。得閒閒閒裏﹐眞甜美味﹐甘露應同。洗滌三焦六腑﹐五藏盡玲瓏。流轉無凝滯﹐顚倒皆通。白气充腸盈滿﹐助起初本有﹐惟要深窮。待時時分朗﹐來往識西東。恁方知﹑惺惺容貌﹐這般形狀出髙穹。圓成顯﹑放光明照﹐永住晴空。

○紅芍藥

這王哲知明﹐見菊花堅操。便將重陽子爲號。正好相倚靠。每常卻要﹐綴作詩詞﹐筆無停﹑自然來到。心香起﹑印出仙經﹐便實通顚倒。便實通顚倒。早得得良因﹐速推推深奧。玄玄妙妙任窮考。又更餐芝艸。白气致使﹐上下盈盈﹐金丹結﹑煉成珍寶。恁時節﹑永處長生﹐住十洲三島。住十洲三島。

○畱客住

但人做。限百年﹑七旬難與。奪名爭利彊恁﹐徒勞辛苦。金飛玉起催逼﹐老死還被﹐兒孫拖入土。余今省悟。捨攀緣愛念﹐一身無慮歸去。雲水長遊﹐淸閒得遇。識汞知鉛﹐气滿精牢神聚。金翁卻期﹐黃婆匹配﹐能養嬰兒奼女。刀圭足數。又蓬萊客至﹐上仙畱住。

○酹江月

正陽的祖﹐又純陽師父﹐修持深奧。更有眞尊惟是叔。海蟾同居三島。弟子重陽﹐侍尊玄妙。手內擎芝艸。歸依至理﹐就中偏許通耗。至今自在逍遙﹐金丹傳得﹐一點靈明好。皆出幽微俱助正﹐本有淸虛顚倒。復住晴空﹐還居杳邈﹐此事成須到。將來去後﹐恁時公等知道。

○酹江月

本初面目﹐稟三光精秀﹐分來團聚。得得成形惟自在﹐應占逍遙門戶。一个靈明﹐因何墮落﹐撲入凡胎處。輪回販骨﹐幾時休歇停住。搜獲虛幼身軀﹐榮華富貴﹐莫也非堅固。頓悟如如緣合後﹐深謝眞師垂顧。祕訣親傳﹐依從做徹﹐達了憑遭遇。云朋霞友﹐並歸蓬島瓊路。

○摸魚兒

嘆骷髏﹑臥斯荒野。伶仃白骨瀟灑。不知何處遊蕩子﹐難辧女男眞假。拋棄也。是前世無修﹐只放猿兒傻。今生墮下﹐被風吹雨浥日曬﹐更遭無緒牧童打。余終待搜問因由﹐還有悲傷﹐那得談話。口銜泥土沙滿眼﹐堪向此中凋謝。長曉夜。算論秋冬年代﹐春和夏。四時取寡。人家小大早悟﹐便休誇俏聘風雅。

○戚氏

凍雲昌。出入繚邈徧舒張。直上玄凝﹐滿空濃密﹐現嘉祥。六花妥瑤芳。輕飛緩舞姿飄揚。須臾漸漸俱縞﹐物物因迹盡均妝。選甚髙下﹐那拘遙迥﹐一同不辧偏傍。更新鮮潔靜﹐添素加彩﹐增至輝煌。惟睹晃瀁無方。應是瑞气﹐接引在中央。成佳致﹑自然盈尺﹐歲稔時康。顯靑蒼。間點碧漢雲歸﹐片段日放晶陽。任溶任聚﹐正是流酥﹐獨許仙客堪嘗。淡味偏能好﹐渾如這﹑玉液與瓊漿。細想𨿽無馥鬱﹐便深宜﹑寂暗歲香。別生景趣盈盈﹐再騰妙妙﹐靜裏開眞相。復作冰﹑爲寶玲瓏狀。風剪剪﹑聲韻璫璫。夜靜來﹑轉覺嚴涼。運星斗﹑皓月豈尋常。最相當處﹐明明瑩徹﹐返照交光。

○拋球樂

此來玄化塵世﹐搜獲藏善。忽長天﹑嘉气瑞瑞﹐云浪滔滔﹐暫然敷徧。聚靉靉﹑濃結成雯﹐漸淅瀝﹑文橫飛霰。廣布列列嚴凝﹐凜凜寒威﹐拋擲眞堪羨。似玉英瑤萼﹐瓊花璧屑﹐也知都被﹐風刀細剪。撒迥遙輕舞﹐任他頒形如鋪練。最均平同色﹐寧辧上髙下低深淺。正比賢聖慈悲﹐盡施救﹑普與行方便。柰晴空﹐開日曜﹐返照消殘舊面。又還復故﹐元醜般般皆見。福薄分微重業﹐目迢遮了﹐重重現。勸汝懣急急﹐捨彼就斯﹐回頭總願﹐修持鍛煉。功行兩雙全。誠遠勝﹑六出時間顯。麼則好歸十洲淸選。

其中疑有脫誤

○沁園春

自問從初﹐少年如何﹐每每所爲。好細尋重想﹐當時做作﹐恐違天地﹐或昧神祇。及至如今﹐恁貌顏將耄﹐限盡臨頭著甚醫。還知否﹐有聖賢三教﹐莫也堪隨。閴中認這慈悲。更長爇名香寢見知。把淨淸靈密﹐耀明囗顯﹐一齊速煉﹐下手修持。口印金科﹐心傳玉訣﹐舊業除消誠未遲。搜前路﹐得歸依玄妙﹐證道無疑。

○沁園春

王哲惟名﹐自稱知明﹐端正不羈。更復呼佳號重陽子﹐做眞淸眞淨﹐相從相隨。每銳仙經﹐長燒心炷﹐水火功夫依次爲。堪歸一處﹐閴然雅致﹐有得無遺。偏宜用坎迎離。聚珍寶成丹轉最奇。結玉花瓊蕊﹐光瑩透頂﹐碧虛空外﹐捧出靈芝。定作云朋﹐決成霞友﹐自在逍遙詩與詞。盈盈處﹐引靑鸞彩鳳﹐謹禮吾師。

○玉蝴蝶

捉住玉山赤鳳﹐神舟同泛﹐激浪漂浮。便使鳥龜﹐開口顯出嘉謨。吸洪濤﹑枯漧北海﹐吐巨波﹑澆漑西湖。自舒敷。水紋花面﹐皆是金鋪。光珠。盈盈照耀﹐恰如明月﹐晃晃方隅。普徧騰輝﹐盡成霞彩覆環紆。見圓珠。深深漸現﹐結寶丹﹑空處超踰。得瓊途。大羅天上﹐永永惺蘇。

○南鄕子

好紙造成鳶。占得風來便有緣。放出空中云外路﹐無邊。休戀椿兒用綫牽。端正莫教偏。仰面人人指點賢。從此逍遙眞自在﹐如然。斷卻絲麻出世纏。

○永遇樂

抽文契

失笑王三﹐元當幼小﹐典了身體。直至如今﹐四十八上﹐方是尋歸計。獨擔辛苦﹐爲誰歡樂﹐決要撿抽文契。這工錢﹑不曾取過﹐從前並無綰系。銳然走出﹐沒人拘管﹐欣許深要固蒂。水畔云邊﹐風前月下﹐占得眞嘉致。惺惺了了﹐玲瓏淸爽﹐復人爛銀霞際。一團兒﹑紅囗炎炎﹐就中妙細。

○永遇樂

正好回頭﹐堪當下手﹐搜尋密妙。此个圓成﹐無教沈溺﹐須是令分曉。火坑休認﹐凡籠莫入﹐兩事銳然先跳。惺來後﹑贏取三光﹐時時頂戴長照。靈明一點﹐常隨五彩﹐九轉便通關要。透出昆侖﹐瑩傳淸淨﹐朗聽金雞叫。月華輝耀﹐星光盈滿﹐此處玉花香裊。得玄玄﹑玄裏眞宗﹐這番了了。

○水龍吟

若修仙子圓成﹐永眞誠做他上士。明明了了﹐惺惺灑灑﹐搜尋妙旨。決烈回頭﹐是自不肯﹐拖泥帶水。便斬釘截鐵﹐塵緣悉屏﹐無掛礙﹐做淸泚。得長生久視。更盈盈﹑行功齊至。頻頻囑付﹐一靈耀﹑金光早起。五彩同如此。相扶助入丹霄裏。有靑童接引﹐前來迎迓﹐執瓊瑤蕊。

○川撥棹

酆都路。定置个﹑淩遲所。便安排了﹐鐵牀鑊湯﹐刀山劍樹。造惡人有緣覷。造亞人有緣覷。鬼使勾名持黑簿。沒推辭﹑與他去。早掉下這斃骸﹐不藉妻兒與女。地獄中長受苦。地獄中長受苦。

○川撥棹

蓬萊路。顯自在﹐逍遙所。現長生景﹐瓊花玉葉﹐金枝寶樹。作善人得觀覷。作善人得觀覷。童子靑衣掌仙簿。行功成﹑上升去。結就一粒金丹﹐深謝嬰兒奼女。永不遭三界苦。永不遭三界苦。

○調笑令

調笑。說玄妙。奼女嬰兒舞跳。靑龍白虎搖交叫。赤鳳烏龜蟠繞。驀然鼎汞召。性命從玆了了。

○調笑令

山峭。日光照。碧漢盈盈圓月耀。森羅萬象長圍罩。一道淸風裊裊。眞靈空外天皇詔。住在蓬萊關要。

○晝夜樂

便把戶門安鎖鑰。內中更蘊奇略。安鑪竈﹑鍛煉金精﹐養元神﹑修完丹藥。一粒圓成光灼灼。虛空外﹑往來盤礡。五彩總扶持。也無施無作。冥冥杳杳非投托。占盈盈﹑赴盟約。蓬萊路﹑永結前期﹐定長春﹑瑤英瓊萼。等接淸涼光徧爍。放馨香﹑自然雯作。裏面禮明師﹐現眞歡眞樂。

○晝夜樂

鍾公云﹐鏡能照他人﹐不能照自

百煉靑銅圓又小。平平正吐靈耀。向人前﹑相對相觀﹐別辧容顏分曉。好醜﹡妍並老少。塵凡一齊勘校。彼此假中來﹐怎生通內貌。別有輝輝親密要。煥心鏡﹑主玄妙。偏能會﹑顯古騰今﹐又能鑑﹑從前虛矯。艷艷光輝宜自效。把當初﹑性珠返照。裏面得全眞﹐永明明了了。

○瑤臺月

違終南山

攜云放肆投閒路﹐淸風明月長載。回光返照﹐瑩徹澄波靑黛。仿佛裏﹑遠望嘉山﹐靜至收歸寧海。前生約﹐今生在。遇明了﹐便明對。相愛。熙然景致﹐頤然聚會。這个密妙堪賽。內外須﹑常常頂戴。香煙起盤裊﹐盡成雯蓋。每從依﹑仙伴同遊﹐定處看﹑霞軒神憑三曜。通三昧﹐論交友交泰。無礙。靈明一點﹐逍遙自在。

其中疑有脫誤。

○瑤臺月

修行便要尋捷徑。心中長是淸淨。搜摧妙理﹐認取元初瞻聽。四象內﹑只用澄鮮﹐湛湛源流端正。探深奧﹐觀遙迥。戴三曜﹐依三聖。功並。仍兼行滿﹐俱憑悟省。玉潤金銳光瑩。吐彩艷﹑重重永定。靈明現圓相﹐一團紅映。何虛空﹑冥香騰輝﹐在物外﹑悠悠能整。從來性。本來命。歸雲路﹐出山頂。堪慶。蓬萊島﹐遣靑謹請。

其中疑有脫誤

○滿庭芳

劉公問貴賤

今世丰華﹐此生貧窘﹐算來總是前緣。榮枯好醜﹐無黨亦無偏。只在靈明布種﹐惟招召﹑善惡相傳。花開謝﹐開爲福地﹐謝是禍心田。英賢。如速省﹐時臻命至﹐減勢藏權。若能還使盡﹐卻復如然。好把根源取正﹐休著染﹑也莫孜煎。推眞妙﹐不論貴賤﹐便是大羅天。

○滿庭芳

劉公索賢

智慧皆全﹐癡頑總至﹐兩般自是殊方。一能明哲﹐一个性迷荒。盡是靈中分定﹐各分別﹑此理昭彰。還知否﹐上人九竅﹐下沒膏盲。彷徨。思這事﹐暗中積行﹐便得賢良。稍胡爲做作﹐愚戇來匡。奉勸諸公速悟﹐行平等﹑永永淸涼。眞誠顯﹐惟邀本有﹐前路趁仙鄕。

○滿庭芳

於京兆府學正來彥中處覓墨

毛穎歸余﹐楮生從我﹐陶泓三事奇瑰。陳玄不止﹐尙未得相陪。日夜搜神定思﹐在何處﹑多隱文才。誰堪訪﹐髙明上士﹐惟有彥中來。渾材。如見慧﹐便教磨出﹐云浪恢恢。書靈任寶篆﹐救苦消災。願使家家奉道﹐人人悟﹑總免輪回。成功行﹐前程路穩﹐同去宴蓬萊。

○滿庭芳

未欲脫家

未欲修持﹐先通吉善﹐在家作福堪當。晨參夜禮﹐長是爇名香。漸漸財疏色減﹐看分寸﹑營養爺娘。擒猿馬﹐古來一句﹐柔弱勝剛彊。從長。凡百事﹐先人後己﹐勤認炎涼。與六親和睦﹐朋友圓方。宗祖靈祠祭饗﹐頻行孝﹑以序思量。逢佳節﹐歡欣訪飲﹐齊唱滿庭芳。

○滿庭芳

欲脫家

旣欲修行﹐終全閴謐﹐出離塵俗相當。莫憑外坐﹐朝暮起心香。須是損妻捨事﹐違鄕土﹑趖卻兒娘。常歸一﹐民安國富﹐戰勝又兵彊。長長。瀟灑做﹐搜尋玄妙﹐認取淸涼。又憑空渺邈﹐大道無方。只在圓光自照﹐明來後﹑堪用衡量。重陽子﹐迎霜金菊﹐獨許滿庭芳。

○滿庭芳

修行

陰盡陽純﹐命停性住﹐先須汞識鉛知。白堅黑固﹐土馬木牛隨。卯酉常從子午﹐申庚聚﹑用坎迎離。刀圭至﹐震龍兌虎﹐赤風斗烏龜。堪宜。眞水火﹐癸丁鑪竈﹐丹結何疑。漱瓊漿玉液﹐神水華池。滋潤靈芽瑞雪﹐日雞叫﹑月兔推移。金翁喜﹐黃婆立便﹐養奼女嬰兒。

○滿庭芳

文登張公邵公要起玉花社

王哲身畱﹐玉花社舉﹐此因都爲張侯。迆而邵氏﹐庵捨不能修。後悔人人猛悟﹐兔兒起﹑拋甚磚球。還知否﹐斷弦無續﹐覆水定難收。休休。各處分﹐我𨿽眷戀﹐誠沒回頭。願諸公心內﹐念憶同流。別意離悰已動﹐金蓮子﹑光滿西州。當歸去﹐�文勝景﹐不復再重遊。

○西江月

養甲爭如養性﹐修身爭似修心。從來作做到如今。每日勞勞圖甚。她把幽微搜索﹐便將玄理思尋。交君稍悟水中金。不肯荒郊做恁。

○憶王孫

人云口是禍之門。我道舌爲禍本根。不語無言沒討論。度朝昏。便是安閒保命存。

○蘇幕遮

少煩人﹐稀赴會。我自無恩﹐莫把他人怪。廉儉溫良身自在。莫追陪﹐免得常耽債。有錢時﹐人見愛。及至無錢﹐親也全疏待。且見世情如此態。察盡人心﹐暗想除非外。

○金雞叫警劉公

占得虛空呈俊俏。玄中玄﹐妙中絕妙。自然五彩通靈照。一顆明珠﹐萬道霞光罩。淨淨淸淸﹐泠泠曉曉。昏昏默默﹐冥冥窈窈。森羅萬象輝輝耀。月裏蟾鳴﹐日裏金雞叫。

○桃園憶故人

琉璃枝上瓊花皓。蓓蕾間成瑪瑙。烏玉葉兒偏好。四件誰能討。靜中認得眞家寶。艷彩誠非艸艸。惟有个人知道。共得歸蓬島。

重陽全眞集卷之三

○南鄕子

物物要休休。打破般般是徹頭。認得本來眞面目﹐修修。一个靈芽穩穩求。火裏好行舟。焰裏白蓮素臉幽。馥鬱風前通遠迥﹐悠悠。透過靑霄得自由。

○南鄕子

誡人禮拜

堪嘆這頑夫。空恁區區用力粗。五體相逢投地面﹐休遇。尙自勞勞禮假軀。在道本虛無。玄裏藏玄妙不敷。內有元光人不識﹐惟吾。日日觀瞻自吸呼。

○南鄕子

物物不追求。擺手行來事事休。返照回觀親面目﹐無憂。自在逍遙豈有愁。乘此大神舟。玉棹瓊橰渡正流。剔出急波俱絕盡﹐機謀。超上十洲三島遊。

○南鄕子

於公索幻化

幻化色身繞。電腳餘光水面泡。忽有忽無遄速甚﹐如飈。過隙白駒旋旋飄。何不悟虛囂。早早回頭養玉苗。苗上金丹光潑潑。彰昭。透過云衢入碧霄。

○南鄕子

邵公索要下手修行

我命不由天。熟耨三田守妙玄。甘雨澤深先布種﹐金錢。徧地黃芽最色鮮。養就玉花蓮。葉葉分明永永堅。瓊蕊被風吹撒動﹐香傳。一道靈光任自然。

○南鄕子

風琴

妙手喜新成。十六條弦別有名。掛在宮中云外路﹐風迎。便許能招自己聲。不入俗人聆。占得仙音講道經。惟我傍邊全善聽。叮嚀。攜爾蓬萊在玉庭。

○小重山

諭牛子

堪嘆犢兒不喚牛。性如湍水急﹐碧波流。只知甘乳做膏油。長隨母﹐擺尾囗搖頭。漸漸騁無休。奔馳山谷路﹐入溪溝。未從韁絆恣因由。貪香艸。怎曉虎狼憂。

○小重山

堪嘆環中這隻牛。龍門角子穩﹐騁風流。身如潑墨潤如油。貪斗壯﹐牽拽不回頭。苦苦幾時休。力筋都使盡﹐臥犁溝。被人嫌惡沒來由。閒水艸﹐難免一刀憂。

○刮鼓社

刮鼓社﹐這刮鼓本是仙家樂。見个靈童﹐於中傻俏﹐自然能做作。長長把玉繩輝霍。金花一朵頭邊爍。便按定五方跳躍。早展起踏雲腳。

○刮鼓社

會戲謔。正洽眞歡樂。顯現玲瓏﹐玎璫了了。徧體纓絡。遂引下﹑滿空鸞鶴。迎來接去同盤礡。共舞出﹑九光丹藥。蓬萊路有期約。

○恨歡遲

名哲排三本姓王。字知明﹑子號重陽。似菊花﹑如要淸香。吐緩緩﹐等濃霜。學易年髙便道裝。遇淵明﹑語我嘉祥。指蓬萊﹑雲路如歸去﹐慢慢地休忙。

○山亭柳

急急回頭。得得因由。物物更不追求。見見分明把个﹐般般打破優遊。淨淨自然瑩徹﹐淸淸至是眞修。妙妙中間通出入﹐玄玄裏面細尋搜。了了達冥幽。穩穩拈銀棹﹐惺惺駕﹑大法神舟。速速去超彼岸。靈靈現住瀛洲。

○武陵春

天地惟尊人亦貴﹐日月與星臨。道釋儒經理最深。精气助神愔。四个三般都曉徹﹐丹結變成金。衮上明堂透玉岑。空外得知音。

○甘艸子

塵所不肯修行﹐个个貪歡聚。轉轉戀榮華﹐怎肯將心悟。直待陰公教來取。便急與相隨去。早被兒孫送歸土。金玉誰爲主。

○迎仙客

或曰﹐旣是修行﹐因何齒落髮白。答云﹐我今年五旬五﹐尙辛苦爲收穫耳

五旬五﹐過半百。諸公把我頻搜索。眼如遮﹐耳如聞﹐口中齒豁﹐頦上髭須白。外容蒼﹐內容黑。金花地上眞粟麥。稈兒釤﹐穗兒摘。三車搬過﹐便是迎仙客。

○惜芳時

諸公學﹐休胡別。且莫放﹑猿顚馬劣。閒中認得玄機設。無言說﹑自然歡悅。淨淸便把虛空拽。待問你不生不滅。答言功行須交徹。有眞師﹑分明來接。

○惜芳時

甲經入火分明看。庚虎在﹑水中遊玩。往來相送同爲伴。自然是﹑兩家拘管。善能調養成片段。裏外更使成交換。空中有个靑童喚。恁時節﹑一衝霄漢。

○點絳唇

先生鎖門及十旬。將啟戶﹐又以梨一枚﹐割做十分﹐與馬鈺夫婦二人食之。旣啟戶了﹐惟鈺捨家緣做弟子﹐至此耳﹐又以詞贈之。

十化分梨﹐我於前歲生機構。二人翁母。待教作拿云手。用破余心﹐笑破他人口。從今後。令伊依舊。且伴王風走。

○俊蛾兒

勸吏人

見个惺惺眞脫灑﹐堪比大丈夫字兒。莫睎燈下俊蛾兒。壞了命兒。早早回頭搜密妙﹐營養奼女嬰兒。道袍換了皂衫兒。與太上做兒。

做兒下﹐尙疊出做兒二字﹐疑衍

○南柯子

白鷺江心立﹐烏龜水底鉆。紅雞悲翠竹間攢。四件將來﹐鍋內煉成丹。五味調和美﹐重樓信任餐。充盈六腑得寧康。養就眞神﹐跳躍入仙壇。

○南柯子

會嘆風中燭﹐能嗟水上漚。一生一滅幾時休。恰似輪回﹐來往業淪流。知有驢和馬﹐非無騾與牛。等閒撲入怎抽頭。幸得人身﹐急急做眞修。

○夜遊宮

身向深出寄寄。步靑峯﹑恣情如意。冷卽艸衣慵卽睡。囗餐松﹐渴來後﹐飲綠水。養就神和气。自不寒不饑不寐。占得逍遙淸淨地。樂眞閒﹐入紅霞﹐翠霧裏。

○江神子

虛中空外認盈盈。喜前程。看分明。占得眞堅﹐慧照助新聲。五座門開通出入﹐任來回﹐好遊行。髙峯�上便縱橫。結云棚。勢崢嶸。滚出靈光﹐一點似朱櫻。彩色般般籠罩定﹐處淸涼﹐永長生。

○賀聖朝

修行須是身衣布。受寂寥餐素。道心不與眾心同﹐絕憂愁思慮。內中認取金烏聚。並開明玉兔﹐赤鸞抱住黑龜精﹐這些兒誰悟。

○長思仙

鄒公問識心見性

莫哦吟。莫追尋。這个玄機奧最深。如何識本心。好鈐擒。好登臨。明月孤輪照玉岑。方知水裏金。

○蘇幕遮

滕奇放龜

此神龜﹐深謝放。厚徳深恩﹐杳杳冥冥廣。毛寶當時還岸賞。答報於公﹐別有明明相。戲金蓮﹐通揖讓。千載遐齡﹐就壽增嘉況。返顧精神添瑩朗。一气煩公﹐送到雲霞上。

○蘇幕遮

秦渡墳院主僧覓

善看經﹐能禮懺。金面胭脂﹐正好頻頻蘸。轉轉殷紅紅不淡。色裏全眞﹐眞裏成淸湛。仗鉛刀﹐擎汞鏨。劈暗鑿昏﹐迸出銀霞艷。萬道霞光攢一點。般若波羅﹐得得無增減。

○蘇幕遮

莫端身﹐休打坐。擺髓搖筋﹐噓咽稠粘唾。外用修持無應和。贏得勞神﹐枉了空摧挫。要行行﹐如臥臥。只把心頭﹐一點須猜破。返照回光親看過。五色霞光﹐覆燾珠明顆。

○蘇幕遮

王臺峯﹐三耀剎。八識俱明﹐四象靈光匝。羅漢回頭看菩薩。佛果圓成﹐這里無言答。證虛無﹐騰可恰。淸淨全扶﹐澄湛尢相洽。休衮神珠分等甲。彩色傳輝﹐再現黃金塔。

○蘇幕遮

寄與譚哥唐哥

訓人人﹐休碌碌。��搜尋﹐密妙長修福。慧慧明燈參性燭。謹謹營軀﹐食食牟平祿。拜風風﹐爲叔叔。兩兩侄賢﹐莫戀余相逐。切切依從新格曲。了了唐琳﹐達達眞譚玉。

○蘇幕遮

贈京兆藥市街趙公

趙公邀﹐喫水飯。顆顆珍珠﹐料料靈芝蔓。食就圓明生園苑。開闡瓊花﹐不作凡軀楦。合三光﹐分四憲。壯起精神﹐寶鼎童兒健。五色霞光同一建。此則充盈﹐得得平生願。

○蘇幕遮

勸化醴泉人

醴泉人﹐都作善。急急光陰﹐似水還如箭。榮貴虛勞休自羨。四假凡軀﹐恰似蠶身緣。各縛纏﹐誇做繭。裹了眞靈﹐眞待鍋兒煎。這个王三行方便。不信之時﹐不見害風面。

○蘇幕遮

勸化諸弟子

兄弟懣﹐安腳手。擘破微塵﹐跳出三山口。月出東方日入酉。焜耀明星﹐三个相隨走。气傳淸﹐神運秀。兩脈通和﹐眞行眞功就。衝上晴空光猛透。方顯無爲﹐始見歸無漏。

○蘇幕遮

贈京兆王小六郎

這仁人﹐忒伶俐。問我修行﹐便出非常意。怎柰時間家事累。更有一般﹐妻子應難棄。勸明公﹐休出離。日爇名香﹐謹把三光貴。萬事心懷方便起。歲舉時臻﹐也到雲霞裏。

○蘇幕遮

勸修行

莫行功﹐休打坐。如要修持﹐先把心猿鎖。黑气收歸無漏破。慢慢升騰﹐保養靈眞麼。奼娘嬉﹐嬰子臥。搬上中田﹐總向明堂過。折得白蓮花一朵。攜去虛空﹐放出珍珠顆。

○蘇幕遮

勸同流

教門人﹐聽我告。淸弟稠津﹐喫了成虛耗。五穀滓余難化造。恰是隈﹡﹐惹甚閒煩惱。會修行﹐知顚倒。別有一般﹐滋味天然好。神水華池通正道。灌漑丹田﹐指日歸蓬島。

○蘇幕遮

贈打車

木無情﹐生有作。都被良工﹐妙手成軀殼。黑犢黃犍惟挽索。牽入紅塵﹐難免輪回腳。靜中忙﹐閒裏做。怎得逍遙﹐自在眞歡樂。直待白朱來跳躍。一朵蓮花。萬道霞光爍。

○蘇幕遮

勸世

嘆人身﹐如艸露。卻被晨暉﹐晞轉還歸土。百載光陰難得住。只戀塵寰﹐甘受辛中苦。告諸公﹐聽我語。跳出凡籠﹐好覓長生路。早早回頭仍返顧。七寶山頭﹐作个雲霞侶。

○望蓬萊

燒了庵作﹐果有二弟子自寧海來﹐復修蓋住

重陽子﹐物物不追求。雲水閒遊眞得得﹐茅庵燒了事休休。別有好歸頭。存基址﹐決有後人修。便做玲瓏眞決烈﹐怎生學得我風流。先已赴瀛洲。

○望蓬萊

醴泉覓錢

醴泉好﹐偏愛養貧兒。爲破殫虛華�業﹐余從捉住傻猿兒。無女又無兒。街兩面﹐願助小錢兒。同共買成金麥飯﹐三時餵飽鐵牛兒。耕種老嬰兒。

○望蓬萊

眞大道﹐能結坎和離。認取五行不到處﹐須知父母未生時。此理勿難知。須速省﹐下手便修持。上有三光常照耀﹐中包二秉气莫分離。采得玉靈芝。

○望蓬萊

修煉者﹐須要覓前程。窈窈冥冥除我相﹐昏昏默默絕人情。眞里正中貞。方曉悟﹐閒至淨中淸。物物般般都打破﹐頭頭腳腳便分明。圓曜自然成。

○望蓬萊

修煉事﹐子細好鋪陳。外做四肢安樂法﹐內觀五臟倒顚因。便是得全眞。堅守定﹐營殼要申申。二气合和開本性﹐三田搬運助靈神。只此喚仙人。

○望蓬萊

眞大藥﹐要見甚昭然。二气包囊三疊妙﹐雙關封鎖九重玄。自曉豈相傳。古仙頌﹐兩句最精研。凡骨渡河誠用筏﹐聖功到岸不須船。越越害風顚。

○望蓬萊

猿馬住﹐性命自然知。一粒刀圭開四象﹐兩般槍法殺三尸。神水漑華池。公看取﹐便是坎和離。土馬趕回金虎子﹐鐵牛耕出玉龍兒。方見遇明師。

○望蓬萊

眞鍛煉﹐驅惑去迷昏。踏碎月明通正路﹐劈開風景入玄門。方顯道家尊。無把捉﹐一點出昆侖。復住空中超造化。得歸物外越乾坤。那論若亡存。

○望蓬萊

重陽子﹐飲水得良因。洗滌塵勞澄淨至﹐灌澆根本甲芽伸。滋養气精神。恬淡好﹐甘露味投眞。滴滴潤開三教理﹐涓涓傳透四時春。流轉一淸新。

○望蓬萊

能下手﹐便曉這元元。爲甚得通三一法﹐都緣悟徹五千言。立起本根源。重著腳﹐跳入水晶盤。喚出那人人不識﹐至今有自自揚掀。越越害風虔。

○望蓬萊

回首處﹐便要識希夷。鍛煉須將情來盡﹐修行緊與世相違。勘破是歸依。蟾玉走﹐認取个金飛。交位東西通地髓﹐沖和上下合天機。方得妙中微。

○望蓬萊

修煉者﹐四事倒顚論。地水火風應化去﹐色聲香味怎生存。方是顯良因。全得得﹐窈默與冥昏。慧性來回淸淨路﹐眞靈出入妙玄門。空外九光渾。

○望蓬萊

眞大道﹐滋味不相饒。明月光中騰瑩瑩﹐淸風飈上出麼麼。從此見芝苗。無狹闊﹐又豈有迢遼。圓現圓成成自在﹐一能一得得逍遙。方顯見彰昭。

○鶯啼序

鶯啼序時繞紅樹。應當做主。騁嚶嚶﹑瑩瑩聲音﹐弄晴調舌秤羽。潛身在﹑朱林茂處。愈綿變百般言語。喜新鉛﹑新汞俱齊﹐叫歸宗祖。喚覺呼惺﹐頓曉本元初﹐天然規矩。定分他﹑甲乙庚辛﹐九宮八卦門戶。驅四象﹑通推七返﹐用千朝﹑煉成文武。這金丹﹐由此三年﹐漸令堪睹。嬰兒跨虎。奼女騎龍﹐白雲招翠霧。各各擎﹑鋼刀慧劍﹐接刃交鋒﹐隱密藏機﹐兩家無懼。烏龜赤鳳﹐前來降伏﹐和合罷戰休兵戍。被靈童﹑結構同相聚。從玆慢慢﹐搜尋寶貝完全﹐要見便教知數。明珠萬顆﹐吐出神光﹐倒顚籠罩住。迸一條﹑銀霞裊裊﹐撞透淸霄﹐晃耀晴空﹐偏開瓊路。中間獨現﹐眞妙眞玄﹐星冠月帔端嚴具。把雙眸﹑髙舉頻回顧。觀瞻了了淸淸﹐湛湛澄澄﹐害風得遇。

○啄木兒

觀浮世。爲人貴。捨榮華﹑全神气。保養丹田絕滋味。便將來﹑免不諱。自諳自諱。修取長生計。自誓自誓。今朝說子細。且通邊際。開靈慧。酒色財气一齊制。做深根﹑永固蒂。怎生得﹑虎龍交位。如何令﹑奼嬰同睡。把塵勞事。俱捐棄。二道合和歸本類。想玄玄﹑尋密祕。

○啄木兒

自行自行。見性不用命。自惺自惺。黑飈先捉定。使倒顚並。惟堪詠。兩脈來回皆吉慶。辧淸淸﹑與靜靜。烏龜兒﹑從玆警省。放眼耀﹑光明煥炳。恣水中游﹑濤間逞。望見赫曦山上景。轉波恬﹑又浪靜。

○啄木兒

自住自住。離宮受坎戶。自悟自悟。汞中建鉛庫。好頻頻顧。長相覷。上下沖和知去處。漸漸入﹑雲霞路。赤鳳兒﹑飛來振羽。飲盡烏江見水府。與神爲主作宗祖。只把刀圭長安撫。方能教﹑子伴午。

○啄木兒

自坐自坐。木上見眞火。自哿自哿。從前沒災禍。雨東方妥。誠堪可。潤葉滋枝成花朵。結團團﹑寶珠顆。翠霧騰空外徧鎖。白露凝虛上負荷。換構交睡同舒他。性命方知無包裹。不由天﹑只由我。

○啄木兒

自臥自臥。西方憩息麼。自佐自佐。靈臺聚眞火。發庚辛課。相應和。物物拈來都打破。元來現此一个。跳出後﹑無小無大。敲著後﹑不剛不懦。便卻如這音聲那。響喨玎璫明堂過。遇玲瓏﹑共慶賀。

○啄木兒

自知自知。只此分明是。自此自此。得一並無四。在虛空裏。撒金蕊。萬道霞光通表裏。復元初﹑見本始。要煉正﹐靈眞範軌。更不用﹑木金火水。把良因壘。從心起。方寸淸涼無憂喜。澄長生﹐並久視。重陽子。害風是。王哲名﹑知明字。說修行﹑旨沒虛詭。啄木詞﹑中開眞理。向諸公﹑取知委。

啄木兒共五首﹐第一首前多出數句似總序﹐第五首復多出數句似總結。以上重陽全集卷之四

○探春令

鎖庵門﹐化馬鈺

要知端的﹐默默細想﹐須憑因果。至今喜悅﹐投歸玄妙﹐便把門兒鎖。惺惺了了眞堪可。有自然香火。靜中寂閴﹐分明一个﹐師父來看我。

○探春令

美醪奇饌﹐信任恣飲﹐丰餐最好。醉經飽徳﹐惟歌自舞﹐喜樂論道。頻頻拈弄靈芝艸。使異香來到。雲霞覆燾﹐鶴鸞前引﹐卻赴蓬萊島。

○月中仙

自詠

自問王三﹐你因緣害風﹐心下何處。怡顏獨哂﹐爲死生生死﹐最分明據。轉令神性悟。更慵羨﹑我誇五褲。愈覺淸涼地﹐皮毛無用﹐那更憶絲絮。渾身要顯之時﹐這巾衫靑白﹐總是麻布。葫蘆貯藥﹐又腋袋經文﹐拯救人苦。竹攜常杖柱﹐侍自在﹑逍遙鍾呂。道余歸去路。煙霞侶。

○阮郎歸

驀然撞著阮郎公。無何兩目紅。盈盈翳膜礙非通。如何見寶瞳。眞妙藥﹐便修崇。良醫顯行功。金篦一刮眞緣空。三光本秀同。

○阮郎歸

詠紙衣

蔡倫助造阮郎歸。於身顯紙衣。新鮮潔淨世間稀。隔塵勞是非。瓊表瑩﹐玉光輝。霜風力轉微。寒威戰退達天機。白雲自在飛。

○喜遷鶯

贈道友

問公爲善。這大道無言﹐如何回轉。猛捨浮華﹐搜尋玄妙﹐閒裏做成修煉。認取起初眞性﹐捉住根源方便。本來面。看怎生模樣﹐須令呈現。親見。堪相戀。請向絳綃宮裏﹐開瓊宴。會上明明﹐霞輝萬道﹐射透玉絲瑤霰。一粒寶珠昌瑩﹐滚出光同飛電。徹中央﹐大羅天歸去﹐永除遷變。

○歸朝歡

天地初分何處寄。父母無生名甚字。須將這个要分明﹐推窮此理寧論是。細細傳不二。一能仍究從前自。往來頻﹐不知迷迷。甚日得言賜。忽爾眞靈前面至。認得元形歡喜示。惺惺覷著甚端嚴﹐輝輝返照通容易。見時惟密祕﹐妙玄微雅中深邃。出圓光﹐五般顏彩﹐復本總祥瑞。

○減字木蘭花

辭世

凡軀四假。便做長年終不藉。水葬魚收。教你人咱業骨骰。這回去也。一顆明珠無有價。正是眞修。穩駕逍遙得岸舟。

○減字木蘭花

自詠

小名十八。讀至孝經章句匝。爲慶淸朝。愛向樽前舞六麼。呼盧總會。六隻骰兒三沒賽。傻得惟新。刮鼓叢中第一人。

○減字木蘭花

七年風害。悟徹心經無罣礙。信任西東。南北休分上下同。龍華三會。默識逍遙觀自在。要見眞空。元始虛無是祖宗。

○減字木蘭花

時當五九。道用謫仙三盞酒。采仗風流。爲示農耕擊土牛。東君徳厚。放盡山梅並岸柳。得得眞修。一顆明珠出玉樓。

○減字木蘭花

靑山綠水。自與今朝長是醉。綠水靑山。得道之人本要閒。淸風明月。占得逍遙無可說。明月淸風。共是三人我便同。

○減字木蘭花

心低大小。細細搜尋玄裏妙。大小心低。酉上爲東卯作西。心髙火出。走了三田餳與蜜。火出心髙。轉轂輪回又一遭。

○減字木蘭花

神淸气爽。樂處淸閒堪一唱。气爽神淸。鼓出從來自己聲。淸神爽气。長就黃芽緣漑濟。爽气淸神。認得前程這个眞。

○減字木蘭花

贈王家飲店

涼淘要結。妙手輕團如握雪。要結涼淘。瓊蕊紛紛入寶槽。挨刀細切。碗內銀筯挑玉屑。細切挨刀。又分隨余采碧桃。

○減字木蘭花

化破帛

長居海畔。非帛衣身應不暖。海畔長居。漫燠凡軀性自如。於公願管。轉化多人爲首贊。願管公於。養就仙胎得展舒。

○浪淘沙

唐秀才索春寒秋熱詞

气色做交加。四序無差。上凝下出兩相磨。暖律欺寒寒逼暖﹐易位難趖。恰似這浮華。人做生涯。得時溫燠失來邪。貧富熱寒應不定﹐浪裏淘沙。

○浪淘沙

和气欲超升。寒色沈凝。淸涼內爽亦能騰。卻被外炎相伏定。春冷秋蒸。陰照復陽登﹐陽喜陰增。人當衰處轉誇能。天欲明而仍暫暗﹐禍福交承。

○浪淘沙

嘆虛飄飄

石火相饒。電裏光燒。百年恰似水中泡。一滅一生何太速﹐風燭時燒。公等在浮囂。悟取虛韶。福油好把福燈挑。光焰長生明又朗﹐返照芝苗。

○浪淘沙

人要悟黃芽﹐忽戀榮華。俗家出了做仙家。物物拈來都打破﹐藉甚嬰娃。蓬島現光華。翠霧紅霞。長春園裏看靈葩。覆燾淸光仍自許﹐得得休誇。

○驀山溪

玉堂三老。惟識王三操。復許辧三臺﹐更能潤﹑三田倚靠。自然三耀﹐攢聚气精神﹐運三車﹐依三教﹐永沒沈三道。須通三玉。方見三淸好。眞性照三峯﹐陡免了﹑三焦做造。休論三世﹐諸佛現前來﹐得三乘﹐遊三昧﹐瑩瑩歸三島。

○驀山溪

修行學道﹐切莫憑嬰奼。只是這些兒﹐把塵俗﹑般般不惹。自然蕭索﹐寂寞與他依﹐餐殘飯﹐著粗衣﹐飽暖休相捨。常從坦蕩﹐守養身軀假。閒裏得眞閒﹐覺淸涼﹑惺惺灑灑。暗中功行﹐直待兩盈盈﹐靈明顯﹐做逍遙﹐師父看來也。

○驀山溪

水中漚起﹐來往相隨走。旋旋被風吹﹐便生滅﹑暫無還有。忽亡忽聚﹐遄速沒人知﹐如浮世﹐不堅牢﹐名利難長久。諸公早悟﹐休要迷花酒。養聚气和神﹐更認取﹑三光靈秀。朝昏調攝﹐保護結金丹﹐添眞瑩﹐放明光﹐永得逍遙壽。

○驀山溪

贈劉歌會剃頭面

公能刀鑷。將彼姿顏接﹐刮削與提撏﹐甚停當﹑心洽意愜。如描似畫﹐眉秀鬢須齊﹐添嫩貌﹐減衰容﹐又更增言捷。內靈和協。無質無腮頰。妙手有何述﹐敢把此﹑分明拈撚。若還會得﹐慧劍便磨礱﹐呈白刃﹐顯靑鋼﹐剃出圓成曄。

○燕歸梁

這个修行理最深。水裏淘金。見天淸淨處﹑細搜尋。惟風月﹑是知音。綿綿永永無令歇﹐如撈得﹑稱嘉吟。一從攜去上髙岑。方能顯﹑道人心。

○掛金燈

劉蔣庵

好池亭﹐華麗於中瑩。善修外景。裝成內景。這兩事﹑誰能省。謹按黃庭緝整。表裏通賢聖。水心炎炎﹐火焰猛勁。漑煉出眞淸淨。

○金蕉葉

撲入塵凡世俗。這思牢﹑更兼愛獄。被玉杻金枷緊束。受無窮不足。百歲光陰迅速。更朝磨夜磨催促。早離了家緣孤宿。結神仙眷屬。

○祝英臺

詠骷髏

無事閒行郊野過。見棺函板破。裏頭白白一骷髏。獨瀟灑愁愁。爲甚因緣當路臥。往來人誹謗﹐在生昧昧了眞修。這回卻休休。

○定風波

贈馬鈺

萬萬人中這个人。忽然自悟說良因。恰似白蓮花一朵﹐尖新。泥沙脫了出迷津。邀住淸明開嫩臉﹐朗竅明月作毗鄰。住向空中騰馥鬱﹐靈眞。此回占得四時春。

○浣溪沙

原無調名﹐玆據律補

空裏追聲枉了賢。水中捉月事同然。隔靴抓癢越孜煎。紐石作弦何日撫﹐鉆木待火幾時然。恰如撅地覓尋天。

○浣溪沙

耕熟晶陽一段田。九還七返五光全。淸淸淨淨顯新鮮。物外閒人云外客。虛中眞性洞中仙。晴空來往步金蓮。

○浣溪沙

浮世都憐假合身。勸人認取裏頭人。本來面目好相親。返照回光知去處﹐逍遙自在樂天眞。銳然穎脫出囂塵。

○江梅引

寧海範明叔邀飯﹐覽月桂花

淩晨靜至樂倍﹐倚闌隈。睹奇材。正是蟾宮。余影世間來。遂得晴空甘露力﹐潤根荄﹐發修條﹐偉又瑰。能綻粉苞加紅艷﹐按周天﹐四序開。蕊撒黃金騰馥鬱﹐道眼堪猜。豈許�姿﹐陸地混塵埃。呼取好風同引去﹐上瑤臺﹐復靈根﹐月裏栽。

○金雞叫

寧海軍結金蓮社

社結金蓮都不曉。金盤獻﹑七珠明了。金陵河裏知多少。要現金光﹐須得金匙攪。牽過般密妙。金風內﹐好香籠罩。金枝玉葉同成俏。喚出金翁﹐便做金雞叫。

○金雞叫

警劉公

識得希夷方見妙。自然是﹑無煩無惱。妻男孫女長繚繞。愛獄恩山﹐把身軀緊縛抓。苦要玲瓏於已俏。把慧刀﹑快磨頻挑。萬斤鐵索都碎了。奉報劉公﹐省悟我金雞叫。

○感皇恩

丁亥年十月初一日﹐先生要化馬鈺﹐故鎖百日﹐欲令鈺見家風而肯從

百日鎖庵門。擒顚縛傻。閒閒澄中﹐靜養眞假。个人嘆問﹐直恁如斯瀟灑。我咱知得也。誠淸雅。別有一般﹐分明好畫。頻頻擎出暫懸掛。那滿要看﹐萬斛珍珠酬價。恁時傳說下。些兒話。

○瑞鷓鴣

長春景致等長年。不夜鄕中永不眠。自在從容除我想﹐逍遙來往有誰權。惟知物外渾無物﹐獨看天中別有天。五彩霞光長作伴﹐金花圍繞大羅天。

○瑞鷓鴣

修行莫煉外容紅。只要當中起赤心。從此能生木上火﹐自然養就水中金。瑤芳寶樹同相守﹐玉葉瓊枝共廝侵。休去他方尋伴侶﹐个中眞个是知音。

○瑞鷓鴣

修行孰是煉金丹。煉就方知兩事全。七返不容開四戶﹐九還應是轉三田。气神交結爲珍寶﹐靈性分明作大仙。今日卻歸元本路﹐自然淸靜永恬然。

○惜黃花

昨朝酒醉﹐被人縛肘。橋兒上﹑撲到一場漏逗。任叫沒人扶﹐妻兒總不救。猛省也﹑我咱自咒。兒也空垂柳。女空花秀。我家妻﹑假作一枝花狗。我謹切隄防﹐恐怕著一口。這王三﹑難爲閒走。

○豆葉黃﹝北曲﹞

奉報英賢﹐早些出路。卜靈景﹐淸涼恬淡好住。開闡長生那門戶。便下手修持﹐眞功眞行﹐眞性昭著。奼女騎龍﹐嬰兒跨虎。把珠玉瓊瑤﹐顚倒換取。正是逍遙自在處。結一粒明珠﹐金丹金鏡﹐金耀攢聚。

○聖葫蘆﹝北曲﹞

這一葫蘆兒有神靈。會會做惺惺。占得逍遙眞自在﹐頭邊口裏﹐長是誦仙經。把善因緣﹐卻腹中盛。淨淨轉淸淸。玉杖挑將何處去﹐緊隨師父﹐雲水是前程。

○憨郭郎﹝北曲﹞

或問難免憎愛心

深憎憎愈甚﹐深愛愛尢多。兩般都在意﹐看如何。他歡如自喜﹐他病似身屙。心中成一體﹐各消磨。

○郭郎兒慢

日放銀霞﹐甘雨滴成珠露。昭淸風﹑气神同助。便致令﹑相守鎭相隨﹐更寶種三田﹐九轉靈丹聚。碧虛前﹐徧生玉芝金樹。綻瑤花﹑滿空無數。爛熳開﹑瓊蕊吐馨香。正馥鬱當中﹐一點光明住。

○郭郎兒慢

自在逍遙﹐淸靜恣閒行走。拄靈杖﹑慢垂寬袖。任彩霞﹑繚繞緊相隨﹐更遠遠香風﹐翠霧同來誘。忽昂頭﹐驀觀瑩景添秀。見靑衣﹑半空召手。便喚余﹑休更別追尋﹐指白雲深處﹐這里神仙有。

○受恩深

性亂因醪誤。精枯緣色妒。眼神傷敗﹐被財役住。鼻濁如何﹐只爲气使馨淸去。浮世人難悟。殢四事相牽﹐淪落苦處。達士怡然殊不顧。上淨眞心﹐於下元陽堅固。左養取靑龍﹐右邊白虎。咆哮做。都總來攢聚。便成結金丹﹐大羅歸去。

○折丹桂

气財色酒相調引。迷惑人爭忍。因斯染患請郎中﹐鬼使言﹐你且盡。不須把脈休頻診﹐死病今番準。這回須去沒推辭﹐復勾追交貼緊。

○折丹桂

進來陰府心寒懍。對判官詳審。髙呼鬼使急拿拿﹐不淩遲﹐更待甚。鑊湯浴過鐵牀寢。銅汗頻頻飲。哀聲禱告且饒些﹐後番兒﹐不敢恁。

○木蘭花慢

論修行鍛煉﹐只元是這些兒。也勿取﹑翁婆奼女﹐嬰子相隨。休言木龍金虎﹐更何須﹑黑赤坎和離。奉報諸公入道﹐莫令形苦神疲。堪宜。正好搜尋時。坦蕩準希夷。放落魄淸閒﹐任雲任水﹐眞靜眞慈。靈然養成內寶﹐聚玄機﹑密妙不難知。開闡當中一點﹐瑩然明照無爲。

○河傳令

知縣董徳夫小

徳夫知縣。坐上將余便。索河傳令。堂下落花﹐你咱分明親見。稍知空﹐這攀緣﹐都不戀。爭如修取來生善。早悟光陰﹐急急同飛箭。足愛前親﹐好心長行方便。若回頭﹐隨我訪﹐神仙面。

○虞美人

先生嘗云﹐余嘗從甘河攜酒一瓢﹐欲歸庵。道逢一先生﹐明云害風﹐肯與我酒喫否。余與之﹐先生一飲而盡。卻令余以瓢取河水﹐余取得水﹐授與先生﹐先生復授余﹐令余飲﹐余飲之﹐乃仙酎也

害風飲水知多少。因此通玄妙。白麻衲襖布靑巾。好模好樣﹐眞个好精神。不須鏡子前來照。事事心頭了。夢中識破夢中身。便是逍遙﹑達彼岸頭人。

○虞美人

戰公索修行

安鑪燒出淸涼景。捉住風飈影。輕中盈滿得逍遙。自然心月﹐空外顯彰昭。當初元約惺尢省。天詔應邀請。仙音一派瑩聲招。此時還許﹐返本上丹霄。

○恣逍遙

若要修行﹐須搜子細。把金關﹑玉門牢閉。上下沖和﹐位交漑濟。得來後﹑惺惺又同猜談。衮入虛空﹐卻投根蒂。毫毛在﹑爛銀霞際。玉色新鮮﹐眞靈瑩膩。分明徹﹑淨淸閴然細細。

○恣逍遙

擺脫濁醪﹐憑傳淸水。這滋味﹑香甜眞美。過得重樓﹐全無滓穢。五門開﹑澆淋就中忒銳。七寶滋榮﹐三田漑濟。十分用﹑刀圭和祕。結作眞晶﹐明明殊麗。山峯上﹑風月共邀出世。

○臨江仙

每日行持都不是﹐今朝頓覺舒寬。�和交媾聚成團。嬰兒投奼女﹐虎繞與龍蟠。四象同房搓玉綫﹐一穿透過金丹。自然光艷出泥丸。有言言不盡﹐無說說非難。

○臨江仙

大葫蘆﹐先生出﹐常背此以貯酒也。

每向街頭來往走﹐誰人識此葫蘆。長盛美酒豈須沽。時時眞暢飲﹐日日不曾無。自是一身惟了事﹐相隨肯暫離余。杖頭挑起趁江湖。一船風月好﹐千古水雲舒。

○系云腰

自詠

終南山頂重陽子﹐眞自在。最逍遙。淸風明工爲伴﹐響靈呶﹐空外愈﹐韻偏饒。蓬萊穩路頻頻往﹐只能訪﹐古王喬。丹霞翠霧常攢簇﹐弄輕飈。系云腰。上靑霄。

○迎仙客

做修持﹐須搜索。眞淸眞靜眞心獲。這邊靑﹐那邊白。一頭烏色﹐上面殷紅赫。共同居﹐琉璃宅。瓊苞瓊蕊瓊花折。玉童歌﹐金童拍。皇天選中﹐山正是仙客。

○迎仙客

這曲破﹐先入破。迎仙客處休言破。勘得破﹐識得破。看看把我﹐肚皮都憋破。會做麼﹐是恁麼。柰何子午貪眠麼。說甚麼﹐道甚麼。自家暗裏﹐獨自行持麼。

○迎仙客

這害風﹐心已破。咄了是非常持課。也無災﹐亦無禍。不求不覓﹐不肯做墨大。大仙唱﹐眞人和。全眞堂裏無煙火。無憂子﹐共三个。頓覺淸涼﹐自在逍遙坐。

重陽全眞集卷之五

○滿庭芳

問修行﹐家住坐﹐金木水相當。中起火﹐五事並施張。許神仙全气爽﹐都是﹑絕盡嵩荒。原正﹐傳妙用﹐雨液味堪嘗。漿。頻做作﹐通瓊路﹐顯現嘉祥。金丹﹑眞耀瑩﹐彩輝光。兀騰騰渺邈﹐遊處﹑聲韻瑯瑯。辰見﹐人得得﹐出自滿庭芳。

○滿庭芳

與戰公望字復拆王字

論修行﹐翁喚住﹐人須要開張。推密妙﹐玄裏細消詳。默眞功永固﹐淳厚﹐實行堪當。中寶﹐花馥鬱﹐上下似銀霜。望哲覷﹐中一點﹐便是明光。誰會﹑白黑靑﹐赤兼黃。脈俱通九轉﹐搬運﹑透出昆罔。頭看﹐前瓊蕊﹐合此滿庭芳。

○滿庭芳

京兆辛吉甫見枰棋者﹐遂書此

斗枰棋﹐心萬轉﹐情注意完﹡。神搜思﹐彼此巧生姦。道鋪機關﹐爭如會﹑自己雙關。畱住﹐人這著﹐默斷破癡頑。顏。好看前。敲打鬧﹐裏淸閒。從庚﹑虎哮吼﹐在髙山。道分明不識﹐白黑﹑知守交頒。前勝﹐中仙桂﹐誰與我躋攀。

○滿庭芳

邵公楊公爲家緣拘擊告詞

論饑寒﹐公來問﹐中怎柰爺娘。牽兒絆﹐妻室惱愁腸。卦分明有說﹐田正﹑震地淸涼。南看﹐前一點﹐何不趁時詳。瑯。序至﹐金木水﹐火放炎光。然見眞景﹐本有舒張。睹紅霞出入﹐開後﹑慧刃揮鋼。花綻﹐系接引﹐永永滿庭芳。

○滿庭芳

贈毋希揚

話虛無﹐中蓮出﹐人得遇希揚。髙勝我﹐事事總輝光。兀騰騰自在﹐風動﹑與道相當。藏寶﹐花開後﹐空裏撒眞香。傍。銀浪渺﹐逢煙焰﹐暑气成霜。靑芽金葉﹐片片淸涼。兆城南嶺立﹐字得﹑天外鋪張。生憶﹐懷詞曲﹐須唱滿庭芳。

○滿庭芳

畱別京兆

勸韓公﹐歸東路﹐人子細消詳。談教我﹐須要寫詞章。地慈尊幾旦﹐輪顯﹑圓相明光。誰得﹐心無礙﹐古慶好施張。長。眞善做﹐心靈點﹐常使玎璫。聲敲振動﹐響盡瑯瑯。友須憑行果﹐花綻﹑金蕊馨香。鳥朗﹐蟾現處﹐正照滿庭芳。

○滿庭芳

黃邑於公乞修行

論修行﹐翁甚喜﹐津堪作瓊漿。淸火赫﹐顚倒吉還昌。顯金烏甚朗。中現﹑玉兔精詳。談正﹐處暑气變成霜。當。內寶﹐珍珠璧﹐一一收藏。尢良善善﹐性燭施張。現靈明愈耀﹐中土﹑本有眞光。冥點﹐煙散盡﹐堪慶滿庭芳。

七首滿庭芳藏頭字句不一﹐疑有誤

○驀山溪

猿捉整﹐是修眞格。各得其門﹐長閒﹐便歸陽陌。年光景﹐悟此得淸涼﹐兆有﹐中仙﹐下貧人憶。蒙書誨﹐日頻搜索。意上來聞﹐邊聲﹐怎生掩間﹐前朦事﹐別是一家風﹐屍沒﹐和松﹐敢溪山驀。

○喜遷鶯

門開悟。此去難爲﹐雙眸回顧。得云輧﹐怡然穩駕﹐飈外樂聲堪睹。他舊朋霞友﹐舞袖前來談吐。中素。知余惟有﹐慈悲公據。主。風做裏﹐不能重步。離上已淸涼﹐圓明返照﹐出自家園圃。吉瑞祥嘉慶﹐今也宿於何處。誠露。非遙欣指﹐朝元觀所。

○瑞鷓鴣

黃麥秀變隨秋。內燒身日日憂。被兒孫長與便﹐遭妻女每添愁。中戚戚多般恪。內孜孜少得休。棄金花如覺悟﹐今專勸早回頭。

○臨江仙

此殷勤求一訣﹐傳淸靜奇瑰。驚神駭目自殘摧。公入藥鏡﹐照道眸開。外邪魔都盡剿﹐能治病禳災。紅水綠一聲雷。田田內寶﹐印到蓬萊。

○臨江仙

發牒

外庭中呈玉翰﹐衣列行齊分。圭己許奏新文。詞同轉﹐把信章焚。焰起時雲雨至﹐神遞送無紛。系接引達夫君。傳回語﹐道聖知聞。

○臨江仙

白簡書金訣籙﹐他名姓亡魂。驚神駭各思存。蒙追薦﹐你受生門。戶別開玄妙﹐做人同和天尊。光一點永無昏。輝月照﹐水出昆侖。

○定風波

裏閒人戶外閒。方遊歷白雲間。射日臨光景媚﹐瞯前明朗見昆山。得怡然諸爭略﹐中珍寶好躋攀。裏金花開馥馥﹐馨透過玉門關。

○如夢令

贈僧子哲

口中校祖葉。徳茶香點爇。滅與煙消﹐似圭峯祕訣。切言﹐切利天中子哲。

○永遇樂

與登州安閒散人二首

位妝變﹐鄕取瑞﹐性分朗。滿心中﹐端布政﹐理尢淸爽。凡五馬﹐他輔弼﹐性感恩舒暢。身處﹑安閒散神﹐搜尋道家珍藏。因好討﹐光明射﹐裏眞丹有況。戶長燒﹐門頻漑﹐得堪依仗。生須要﹐男交會﹐下且休貌狀。時間﹑方面了了﹐待爲宰相。

○永遇樂

子來觀﹐人觀趣﹐筆詞做。友瑯瑯﹐朋密密﹐每遙瞻覷。空聳現﹐瓊樓景﹐兆妙玄同所。門開﹑風月淸明﹐四序長春堪度。宜縱酒﹐時卯上﹐醉還醒復悟。逸懷攄﹐消情減﹐喜謳吟處。誠致禱﹐延彭祖﹐助本元堅固。今有﹑眞樂神仙﹐到斯永遇。

○永遇樂

鄒公索

得呈鋼﹐花吐瑞﹐藥香爛。煉淸泉﹐澆紅焰﹐盡財俱削。圭一粒﹐精麥髓﹐變俗容消卻。山頭﹑遊玩四時﹐長春酒頻斟酌。同卯共﹐方澄靜﹐看嬰爲奼作。喜調和﹐傳津液﹐夜光明錯。年有幸﹐分豆旭﹐轉結成靈藥。長生﹑久視蓬島﹐遇遭永樂。

○永遇樂

郭法師求

綠煙紅﹐絲不斷﹐斧通聖。制先依﹐非莫管﹐法心頭整。行眞籙﹐地名姓﹐死自教分定。端財﹑金寶於身﹐一一不須受領。公精瑩﹐花開闡﹐甲潔嚴修省。下靈符。來有則﹐劍惺中惺。辰月日﹐頭頂戴﹐象轉遷仙逕。遊處。天然歡樂﹐遇遭永永。

○卜算子

黃庭經上得

子知公瑩﹐在鄽中聘。意猿心不肯收﹐論榮華命。齒存眞性﹐處淸中靜。向虛無境內尋﹐步蓬萊景。

○卜算子

前後各帶喝馬一聲

算詞中話。上甘津灑。養靈煙火養蓮。意馬。爰俱齊捨。內丹無價。在山邊掛。有屯蒙玉綫縫。野馬。月同安﹝下缺﹞

此下原有缺字

○卜算子

坑休顯貌。脈嬰兒﹐餧飼長令飽。定眞元誠傻俏。似淸風﹐明月玄中妙。如麑若豹。勺歸期﹐見地誰堪﹡。吐桃花香杳裊。內珍珠﹐全得三光照。

○卜算子

焦姑求

聽聞闡戶。滅虫亡﹐鑪竈堪安固。粹常純空外覷。徹淸淸﹐寂靜無思慮。頻忘按住。結金丹﹐透入明堂所。斧長施鋼劍鋒﹐薦眞元﹐直趁蓬萊路。

○卜算子

二首李法師求

人談焰助。與泉源﹐交結相同怙。木眞元牢鎖住。掌扶持﹐精气長堅固。中甜上素。小嬰兒﹐奼女頻看覷。外空邊誠雅趣。入祥雲﹐便得神仙做。

○卜算子

靜靑黃燭。滅煙消﹐白黑紅光旭。轉靈丹令沐浴。口長生﹐五彩從前簇。宗評法籙。寫金書﹐拯救災回福。及歸依功行足。現金丹﹐衮出昆山玉。

○武陵春

憶道友

業云涯別有景﹐曲武陵春。日淸閒沒苦辛。載得全眞。是人非俱不管﹐爵肯相親。史哥時說一新。斧斷迷津。

○武陵春

日醍醐長灌頂﹐丙反相親。有瓊漿與玉津。火養精神。地醒來寅地醉﹐九按三巡。子於金得味衠。賞武陵春。

○武陵春

京兆趙公勸酒不飲

處林泉別有酒﹐卯按篇章。二層樓飲玉漿。裏火生光。兀陶陶頻醉醒﹐夜最堪嘗。味來回轉轉昌。出趁蓬莊。

○恣逍遙

气全神神燕坐。來與四方聚課。說靈根坤對過。平恁麼。麼妙自無人我。戟鋒交﹐平相賀。中寶結成一顆。是惺惺﹐淸沒和。津負荷。須用這个那个。

○恣逍遙

承杜先生傳語

識攢上身憔悴。難解怎生遠體。元固壯還養气。精麥髓。骰潤任緣歡喜。誦經書﹐捐名利。圭法且休整理。錘金鎖﹐窠緊閉。關要洗。須認分中閒貴。

○漁家傲

詠鐵罐先生出外常攜之

住靈臺淸淨觀。公四假須溫暖。日便教攜�觀。窯畔。和米麵瓊漿按。竈爲鑪頻煉煆。燒鉛汞長煎﹡。動饑腸白气滿。中看。前一點眞堪玩。

○漁家傲

付京兆杜先生

陜髙名身姓杜。金間隔從來作。壽年方七十五。能住。人百歲超塵慮。淨歸淸明又著。常認得梨花數。行已知藏洞府。仙簿。功元入蓬萊路。

○漁家傲

二首李公求

聖老子元姓李。今正是遺風起。向他方求出離。明位。從坎暗淸涼地。便施仁兼富義。還略敍閒中意。內無心眞活計。分美。都水火須交濟。

○漁家傲

徳修眞年七十。從鶴髮童顏出。上靈泉流得急。如密。屍去盡腸充實。道穿虛同入室。令鉛汞成丹粒。便逍遙尢靜謐。休詣。人常與神仙集。

○河傳令

贈京兆趙公

心合眼瑩﹐耳聰意靜﹐鼻通舌辯。說山頭﹐一派淸流落澗。中烹﹐焰兒﹐緊不慢。西金解東方版片﹐便令虎龍﹐同打扮得明珠﹐諸般不教興販。春來﹐金生﹐花復綻。

○河傳令

贈京兆席句押

衫敗易處。俗情正好﹐知白守黑。院脫離﹐好把明珠憐惜。年時﹐因緣﹐怎生積。心約已爲規則。圭一粒。細思非難覓。性識眞﹐便是神仙端的。明公﹐專上﹐都押席。

○踏莎行

道修眞﹐人會嘆。中說得終無斷。也磨出慧鋒開﹐頭自有仙家贊。動光明﹐常圓滿。淸泉瑩堪教看。前只是這些兒﹐心認破山頭玩。

○踏莎行

說修持﹐文詞雅。生玉璧光輝射。中交煥汞和鉛﹐傳甲木惟惺灑。火翁婆﹐男不寫。公別指淸涼話。根甘液是眞因﹐都得此丹無價。

○踏莎行

守丹田﹐分恁麼。公認正直無墮。包四象立虛名﹐言千日成功課。作良緣﹐絲纏鎖。花開處瓊英妥。人返得丈夫身﹐身風了千千个。

○踏莎行

別道友遊白鹿觀

要吹燈﹐中有作。離暫別休疑卻。遊白鹿觀頭看﹐前便是成行腳。要歸來﹐霄爲約。絲不斷眞嬉謔。誠語朴決重歡﹐間緊把猿兒縛。

○醉蓬萊

時間有吏﹐拱手前來﹐謹傳臺旨。晚難參﹐俟辰先起。至庭階﹐爭通報﹐上人心喜。出尊談﹐推學道﹐須畱妙理。液瓊漿﹐生三寶﹐脈光門華麗美。抵神淸﹐俾气無睡。下知州﹐圭休稟﹐自然仙瑞。現靈芝﹐遊寶洞﹐蓬萊一醉。

此首原有脫誤

○醉蓬萊

詠雪

然間雲霧﹐密布長天﹐徧空呈瑞。屑飄飄﹐舞風前輕墜。面凝酥﹐山頭鋪分﹐又爽兼鮮媚。奼嬰兒﹐相將攜手﹐同來遊覷。裏全眞﹐實中迎寶﹐滿插瓊花榮貴。脈和明﹐更三光分銳。地生輝﹐震方通耀﹐放爛銀霞起。見師呼﹐仙童邀我﹐蓬萊一醉。

重陽全眞集卷之六﹐全捲皆藏頭詞其中不知所藏何字﹐疑多有誤

○解佩令

庵中住坐。塵勞越大。貪米麵﹑看待經過。趕杖按刀﹐磁碗五﹐瓦盆�个。匙筯杓甑沒堆垛。掃田惻釜﹐點燈遏火。入門關﹑出門安鎖。本要淸閒﹐被許多﹑日常殃我。難爲駕﹑五色雲朵。

○轉調醜奴兒

苦苦勸愚人。被財色﹑投損精神。利韁名鎖休貪戀。韶華迅速如流箭。不可因循。早早出迷津。樂淸閒﹑養就天眞。性圓丹結﹐方知道﹑蓬萊異景﹑元來此處﹐別有長春。

○解佩令

贈馬鈺

扶風宜甫﹐聽余教旨。你從前﹑入道未是。終有洪禧﹐舊交朋﹑陸山後至。一一須﹑聽他玄理。山頭休去﹐此中居止。兼乞覓﹑庵糧便利。直待盈盈﹐恁時節﹑同將師禮。住十洲﹑大家歡喜。

○解佩令

如論性命﹐須搜夕晝。光明照﹑有甚肥瘦。日月西遊﹐當中斡﹑樞機北斗。天花綻﹑異香無漏。空空皆出﹐虛虛盡透。淸涼處﹑逍遙交媾。自在躋眞﹐輕飈外﹑任飄精秀。聚雲朋﹑更兼霞友。

○解佩令

茶肆茶無絕品至眞

茶無絕品﹐至眞爲上。相邀命﹑貴賓來往。盞熱瓶煎﹐水沸時﹑云翻雪浪。輕輕吸﹑气淸神爽。盧仝七碗﹐喫來豁暢。知滋味﹑趙州和尙。解佩新詞﹐王害風﹑新成同唱。月明中﹑四人分朗。

○解佩令

愛看柳詞﹐遂成

平生顚傻﹐心猿輕忽。樂章集﹑看無休歇。逸性攄靈﹐返認過﹑修行超越。仙格調﹐自然開發。四旬七上﹐慧光崇兀。詞中味﹑與道相謁。一句分明﹐便悟徹﹑耆卿言曲。楊柳岸﹑曉風殘月。

○菊花天

此藥神功別有歡。專醫生命完全。名喚紫金丹。服之一粒﹐永保康安。寶結三田搬運過﹐明珠透出泥丸。五彩九霞光共﹐並攢並攢。捧入仙壇。

原無並攢疊語﹐玆據其餘四首補。

○菊花天

風

此藥神功別有華。專醫徧體頑麻。下事是三家。不拘漫酒﹐選甚鹽茶。服了便令筋骨換﹐亦教結就丹砂。頓覺神淸气爽。最嘉最嘉。步步雲霞。

○菊花天

眼

此藥神功別有名。專醫兩目多情。一點變澄淸。自然仰面﹐認得前程。更用金篦輕掠刮﹐便教換了塵睛。觀俗緣空朗照﹐至精至精。三輝騰明。

○菊花天

嗽

此藥神功別有情。專醫肺裏謳吟。治正水中金。教公免了﹐分外聲音。傷重寒風並熱冷﹐五般無復重侵。節色減財攝養﹐古今古今。性命來尋。

○菊花天

食

此藥神功別有方。專醫五臟膏盲。一服下隨湯。卽時傳透﹐便得安康。更便眞玄推妙訣﹐諸公子細消詳。養气全神保固。壽長壽長。永處淸涼。

○卜算子

妙覺寺僧索

妙覺證慈悲﹐便入菩提路。日日常開方便門﹐慧照生靈炷。坐雪釋迦尊﹐面壁達摩悟。觀此因緣行果成﹐兜率天堂住。

○卜算子

前後各帶喝馬一聲

信任水雲遊﹐欣放靈猿傻。要去隨霞恣害風﹐乘良馬。穩坐香羅帕。南北與東西﹐選甚髙和下。處處來回得自如﹐呈弓馬。會把明珠射。

○卜算子

一匹好驊驑﹐精彩渾如畫。卻被銀鞍縛了身﹐著絆馬。怎得逍遙也。不若騁顚狂﹐掣斷無�掛。擺尾搖頭廏櫪違﹐做野馬。自在�遊冶。

○卜算子

此个眞眞也。瑩徹靈靈也。出入虛無縹緲間﹐騎風馬。信任飄飄也。占得惺惺也。光輝明明也。來往晴空碧落中﹐乘雲馬。自在逍遙也。

○卜算子

趕退日中鳥﹐捉取月中兔。便著晶光覆了身﹐金馬住。方是重陽做。交位顯眞功﹐換質成眞趣。到此還知自在遊﹐玉馬去。走入雲霞路。

○卜算子

尋知友前後帶喝馬一聲

有个害風兒﹐海上尋良價。只爲心頭忒緊圖﹐意馬隘。惹出渾身疥。款款細搜求﹐日月年時賽。遂得中央四寶珠﹐祿馬快。走入關西界。

○卜算子

開門了化出馬鈺

你待堅心走。我待堅心守。百日扃門化出來﹐方是余開口。開取四時花﹐綻取三春柳。認取元初這个人﹐共飲長生酒。

○卜算子

卜算詞中算。卦象分爻象。海島專尋知友來﹐堪把扶風喚。莫怪頻磨難。只要分明燦。決定堅心沒惱愁﹐永結長生伴。

○卜算子

雪中作

誰識這風狂﹐誰識斯三哲。恰遇炎蒸得淸涼﹐正寒也﹑成溫熱。因仰至人言﹐遂獲眞仙訣。九九嚴凝花正開﹐三伏中﹑卻下雪。

○卜算子

嘆世迷

堪嘆世間人﹐誰肯望天覷。北斗南辰日夜移﹐飛走鳥和兔。恁地被煎催﹐尙自生貪妒。忽日酆都勾你來﹐著甚詞因訴。

○卜算子

修煉不須忙﹐自有人來遇。已與白雲結伴儔﹐常作詞和賦。靜裏轉恬然﹐歡喜回花覷。一个靑童立面前﹐捧出長生簿。

○漁家傲

跳出凡籠尋性命。人心常許依淸靜。便是修行眞捷徑。親禪定。虛中轉轉觀空迥。認得祖宗醒復醒。紅紅赫赫如金定。漸漸圓明光又瑩。通賢聖。無生路上長端正。

○漁家傲

兄去後贈侄元弼元佐

元弼前來並兄佐。尊親遞儹還知麼。昨日笑兄心轉破。休摧挫。後番決定安排我。這个傳來惟這个。輪回生死如何躲。棄墓趖墳離枷鎖。除災禍。無生路上成困果。

○漁家傲

誰識王三能買賣。道心堅處難爲退。每把三關頻頂戴。頻頂戴。擘開世綱居塵外。害得風來風得煞。今朝錢覓人休怪。占得逍遙眞自在。眞自在。攜云卻赴蓬萊會。

○漁家傲

贈道友

這个王風重拜見。珍珠水飯誠堪羨。盈腹充腸白气顯。白气顯。今朝專問梨花片。有說之時開一徧。無言對後馨香善。滿樹髙髙眞玉現。眞玉現。月明正照淸涼院。

○漁家傲

贈寧生

夫喚三郎妻九姐。兩椽合得一間捨。骨作檣梁皮作瓦。休誇詫。父娘成就伊居也。兒願室家女願嫁。舅姑修葺何時罷。日日功錢難答謝。聽餘話。長行孝順酬斯價。

○漁家傲

京兆道友

得得中間尋得得。王三默訣惟王六。若要淸靜如白玉。獨自宿。余自須要除情欲。這个靈童明似燭。惺惺能唱無生曲。日住公家公不識。休尋覓。心澄便是眞消息。

○漁家傲

昆崳山石門庵

人得石門山上住。弟兄手腳無安措。一日三時長廝覷。廚裏去。搬柴運水投鍋釜。若勸同流疾作做。心頭一點你教誤。我待分明說一句。從開悟。天機不敢輕彰露。

○五更出捨郎

反會做他出捨郎。便風狂。成功行﹐到蓬莊。奉報那人如惺悟﹐好商量。五更裏﹐細消詳。

○五更出捨郎

一更哩囉出捨郎。離家鄕。前程路﹐穩排行。便把黑飈先捉定﹐入皮囊。牢封系﹐任飄揚。

○五更出捨郎

二更哩囉出捨郎。變銀霜。湯燒火﹐火燒湯。夫婦二人齊下拜﹐住丹房。同眠宿﹐臥牙牀。

○五更出捨郎

三更哩囉出捨郎。最相當。神丹就﹐養兒娘。一對陰陽眞个好﹐坐車廂。金牛子﹐載搬忙。

○五更出捨郎

四更哩囉出捨郎。得淸涼。重樓上﹐飲瓊漿。任舞任歌醒復醉﹐愈堪嘗。眞滋味﹐萬般香。

○五更出捨郎

王更哩囉出捨郎。沒隄防。無遮礙﹐過明堂。一顆明珠顚倒衮﹐瑞中祥。昆侖上﹐放霞光。

○五更出捨郎

認得五般出捨郎。黑白彰。當中赤﹐間靑黃。哩囉囉淩哩囉哩﹐妙玄良。玲瓏了﹐便玎璫。

○采桑子

詠棋﹝原調誤作卜算子﹐玆據律攺﹞

兩人鬥勝俱誇會﹐路路相違。子細俟依。劫盡方知解了圍。愚迷不曉雙關意﹐各自藏機。孰是孰非。卻被傍觀冷笑微。

○采桑子

述懷

廛中有个修行子﹐火院難離。只被推辭。恁不回頭候幾時。今朝不保來朝事﹐大限誰知。可煞愚癡。直待荒郊咬齒兒。

○采桑子

昨宵獨臥冰淩道﹐三耀常觀。自在心安。愈覺淸涼不覺寒。尾閭過來夾脊上﹐轆轆長搬。透入泥丸。返老長生別有歡。

○采桑子

曹溪一路人難悟﹐怎捨妍妻。難受孤恓。獨自眠時越越迷。分明有个長生路﹐孰是能躋。說甚東西。誰肯抽身出污泥。

○采桑子

凡人若會通三耀﹐便結良緣。搜見眞玄。方信虛空出大仙。金丹一粒無爲漏﹐得恁精妍。明瑩光圓。萬道霞光簇上天。

○如夢令

寧海人人省悟。此別何時再遇。惟願重金蓮﹐好把良因作做。歸路。歸路。滿目白雲翠霧。

○如夢令

贈縣令

日日此中開宴。食肉諸公總善。惟有害風王﹐莫怪頻來見面。知縣。知縣。正好與人方便。

○如夢令

蒙友惠詞

明月古今長有。怎柰華宗海口。黑窟裏頭居。黯不分夜晝。吾友。吾友。問你如何下手。

○楊柳枝

夢悟靑霄月正髙。射蟠桃。一枝白筆得逢遭。更兼刀。應手詩詞隨寫染﹐運風騷。玉箋上面起雲濤。任陶陶。

○楊柳枝

一息來時流通气球。騁風流。不來一息破胞抽。這回休。若要依前常建販﹐復從頭。胞兒裏面气重收。再儸僂。

○楊柳枝

誰識天邊一井金。紫光侵。朝朝日日眼前臨。沒人尋。惟我靜中知去處﹐自堪任。盡斤盡兩入珠林。出髙岑。

○搗練子

猿騎馬﹐呈顚傻。難擒難捉怎生捨。哩囉淩﹐哩囉淩。慧刀開﹐齊下殺。教君認得根源也。哩囉淩﹐哩囉淩。

○搗練子

水兼火﹐坎和離。兩般消息怎生知。哩囉淩﹐哩囉淩。休燒煉﹐莫修持。元來只是這些兒。哩囉淩﹐哩囉淩。

○搗練子

搗練子﹐害風哥。一身躍出死生波。哩囉淩﹐哩囉淩。便是逍遙眞自在﹐沒人拘管信吟哦。哩囉淩﹐哩囉淩。

○搗練子

用刀圭。剖昏迷。合和一處怎生攜。哩囉淩﹐哩囉淩。人頭落﹐現虹霓。白蓮花朵出靑蓮。哩囉淩﹐哩囉淩。

○搗練子

名利海﹐是非河。王風出了上髙坡。哩囉淩﹐哩囉淩。才候十年功行滿﹐白雲深處笑呵呵。哩囉淩﹐哩囉淩。

○搗練子

三丹寶。難分剖。昏昏默默怎生保。哩囉淩﹐哩囉淩。在虛空﹐長懷抱。緋衫裹子新烏帽。哩囉淩﹐哩囉淩。

○踏莎行

莫騁兒羣﹐休誇女隊。與公便是爲身害。脂膏刮削苦他人﹐只還兒女從前債。悅目亭堂﹐衷心念愛。直饒鐵打堅牢煞。多多罪業自家耽﹐一朝合眼如何戴。

○踏莎行

別家眷

妻女休嗟﹐兒孫莫怨。我咱別有云朋願。脫離枷鎖自心知﹐淸涼境界惟餘見。步步云深﹐灣灣水淺。香風隨處噴頭面。昆侖山上樂逍遙﹐煙霞洞裏成修煉。

○踏莎行

自詠

人被錢迷﹐錢由人使。一來一去何時已。頑銅尙自有消磨﹐凡軀著甚逃生死。聞早回頭﹐疾搜妙旨。細推休道無師指。腹中兩路顯然開﹐心頭一點分明是。

○踏莎行

汞裏泉淸﹐鉛中火赫。倒顚澆漑傳甘澤。虎聲震動甲方靑﹐龍吟喚出庚方白。認正田原﹐分門阡陌。金桃親種親收摘。玉童掌內任擎來﹐瓊筵會上堪分擘。

○踏莎行

大道無名﹐害風有作。踏莎行裏成歡樂。因緣腳腳修煉成﹐蓮花步步相隨著。透出淸泉﹐上衝碧落。成雯結蓋須磅礡。外馨接引好輝光﹐內明照耀眞丹藥。

○踏莎行

不識慚惶﹐要人津送。情生念起般般動。心神指引乞爲緣﹐三餐飽後休胡用。豈許醫看﹐莫交人重。行符咒水良因種。哩淩哩囉囉哩淩﹐長隨走蓬萊玉洞。

○踏莎行

奉酬人惠

氈襪余畱﹐木盔分納。微誠用表相酬答。百般茶飯任經營﹐千般滋味堪嗚咂。恬淡眞人﹐朴純菩薩。都緣此物成超達。好將鉛汞裏頭收﹐須教盈滿休拋撒。

○踏莎行

贈友生

前歲麻收﹐去年麥覓。一麻一麥傳消息。左邊金餅一陽生﹐右傍銀器純陰匿。偏黨無私﹐倒顚有則。心燈朗徹緣挑剔。終南街裏不遊行﹐京東路上知端的。

○踏莎行

詠燒香

身是香鑪﹐心同香子﹐香煙一性分明是。依時焚爇透昆侖﹐緣空香裊呈祥瑞。上徹雲霄﹐髙分眞異。成雯作蓋包玄旨。金花院裏得逍遙﹐玉皇幾畔常能侍。

○踏莎行

贈友人

一點靈明﹐兩條坦路。怎生下手如何做。好教稽首上天堂﹐莫令失腳遊陰府。日轉金鳥﹐月生玉兔。森羅萬象同躔度。勸君休要泥長生﹐時時牢把金精固。

○踏莎行

昆崳山團庵

做就圈模﹐且休蓋椽。諸公怎曉余方便。水符不向此中行﹐因緣已至文登縣。各謹持修﹐速歸鍛煉。內容顯現親頭面。如今款款漸投玄﹐恁時得得頻相見。

○踏莎行

燒庵

數載辛勤﹐謾居劉蔣。庵中日日塵勞長。豁然眞火瞥然開﹐便教燒了歸無上。奉勸諸公﹐莫生悒怏。我咱別有深深況。惟畱煨土不重遊﹐蓬萊雲路通來往。

○踏莎行

睡裏搜尋﹐眠中做作。目蒙認正恆歡樂。想成三寶自神靈﹐結成九轉眞丹藥。攢聚祥雲﹐往來碧落。後隨前引惟鸞鶴。白光萬道繞園生﹐紅光一點當中鑠。

重陽全眞集卷之七

○浪淘沙

如知九九妙中談。明月分明照碧潭。會得雙關眞个理﹐前三三與後三三。

○如夢令

九九明詞要正。修整亙初元性。須是返陽陰﹐決作淸吟雅詠。賢聖。賢聖。容許陳如夢令。

○如夢令

九一初寒有自。朔气任從開肆。是處蠻嚴凝﹐正遇中冬節至。藏異。藏異。內隱新陽欲施。

○如夢令

九二玄陰凜凜。白雪徧鋪緣甚。還許潤靈根﹐接引黃芽悉審。如恁。如恁。北海神龜暢飲。

○如夢令

九三隅維積洚。水面盡爲淩凍。奇性最堅貞﹐任放明光出眾。遙送。遙送。返照天涯螮蝀。

○如夢令

九四寒風似箭。威勢徧行方便。射退這羣魔﹐吉慶嘉祥得見。堪羨。堪羨。隱顯晴光一片。

○如夢令

九五天池盡泮。涉景漸令堪玩。識看嶺頭梅﹐衝暖已成爛熳。香案。香案。獨占眞陽一半。

如夢令

九六舒張瑩气。上下沖和漑濟。周匝普流通﹐正顯道尊徳貴。經緯。經緯。欲放瓊苞寶卉。

○如夢令

九七門開八脈。洞達永無相隔。渾似吐氤氳﹐運轉周回素白。難測。難測。一點當中堪赫。

○如夢令

九八般般洽協。普徧盡歸調燮。處處見光輝﹐燦燦尢增煒燁。相接。相接。長出瑤枝玉葉。

○如夢令

九九八方端鎖。團聚光明如火。焰焰做紅霞﹐裏面天花徧妥。成裹。成裹。瑩瑩明珠一顆。

○如夢令

九九榮詞已徹。誰做姓王名哲。雅字稱知明﹐道號重陽子別。歡悅。歡悅。一粒金丹永結。

○西江月

四假

堪嘆火風地水﹐爲伊合造成形。教人受苦日常經。撲入味香視聽。獨我搖頭不管﹐朝朝居止黃庭。自然閴寂聚眞靈。五色霞光覆定。

○西江月

四民

堪嘆工商農士﹐各誇本業多能。就中機巧日翻騰。限至依然鬥勝。獨我搖頭不管﹐惟將淡素常憑。淸如澄水結如冰。自有圓明果證。

○西江月

四害

堪嘆酒色財气﹐塵寰被此長迷。人人慕帶似醯雞﹐亂性昏神喪慧。獨我搖頭不管﹐介然甘守孤恓。粗衣糲食淡黃齏。養就胎仙旣濟。

○西江月

四方

堪嘆東西南北﹐迷途役損行人。任來任往走紅塵。只爲名牽利引。獨我搖頭不管﹐靜中精固形貞。陶陶團結气和神。永樂天眞有準。

○西江月

四時

堪嘆春冬秋夏﹐奇葩異卉爭開。流年不覺暗相催。事到頭來怎悔。獨我搖頭不管﹐惟將內彩追陪。靑紅黃白黑純皚﹐覆燾眞金鼎鼐。

○西江月

四寶

堪嘆筆硯紙墨﹐結繩制度規模。尋常寫染永成書。偏稱文房注疏。獨我搖頭不管﹐教大記錄元初。靈光一點便開舒。復把眞如返覷。

○西江月

四物

堪嘆琴棋書畫﹐虛中悅目怡情。內將靈物愈相輕。怎了從來性命。獨我搖頭不管﹐有緣淘出無名。長衙和上證圓成。空外靈光隱映。

○西江月

四景

堪嘆風花雪月﹐世間愛戀偏酬。追歡賞玩幾時休。不悟陰公等候。獨我搖頭不管﹐內將玄妙尋搜。瑩然顯出那因由。正是余家本秀。

○西江月

四瀆

堪嘆江河淮濟﹐長長運渡迷愚。洪波急浪接天衢。只是西來東注。獨我搖頭不管﹐輪流玉液瓊酥。三田澆漑結成珠。七寶山頭便住。

○西江月

四苦

堪嘆生老病死﹐世間大病洪屙。傷嗟戇鹵彊添和。怎免輪回這个。獨我搖頭不管﹐時臨還與他麼。玉花叢裏睹瓊科。五色雲中穩坐。

○西江月

贈友修煉六首

米麵隨時加減﹐汞鉛依此抽添。三光眞秀轉甘甜。不請生情起念。七子便鋪金簟﹐九門各看銀蟾。香煙盤繞玉峯尖。方得長生證驗。

○西江月

常把內眞頻看﹐休教外景長侵。尖竿尖上細搜尋。正見嬰兒弄影。雅詠髙吟叫笑﹐淸風皓月吹臨。分開傳作紫共金。艷迸鬥花萬錦。

○西江月

酒飲淸光滑辣﹐果餐軟美香甜。兩般每日做抽添。八味依時給贍。信步六街走徧﹐須尋七寶妝嚴。三田九轉似銀蟾。一性孤靈有驗。

○西江月

人要修行猛做﹐我心除盡堪爲。不將筋力謾胡施。閒裏眞淸漸自。白雪變成奼女﹐黃芽養就嬰兒。兩般消息有誰知。悟徹分明便是。

○西江月

酒飲淸光滑辣﹐肉餐軟美香甜。世間迷誤總無厭。个个臨頭路險。獨我悟來口遠﹐惟餘省後心嫌。十分戒行愈精嚴。沒分酆都赴點。

○西江月

悟徹兒孫偉貌﹐奪衣白奪餐肴。笑欣悲怨類咆哮。正是豺狼虎豹。不與同居打鬧﹐回頭便載靑包。恁隨云步訪三茅。同話淸虛道教。

○行香子

一鼓才嗚﹐水徳行香。看烏龜﹑波上呈祥。鼻全喘息﹐眼眩昭彰。會戲澄濤﹐遊澄浪﹐隱然江。黑霧凝凝﹐充滿皮囊。牢封系﹑信任飄揚。沖和上下﹐流轉邊旁。便變成雯﹐結成蓋﹐積成霜。

○行香子

二鼓才交﹐金徳行香。虎兒上﹑坐个嬰郎。腰懸白刃﹐手執靑鋼。把百魔驅﹐千魔剿﹐萬魔亡。廣現森羅﹐徧吐銀芒。斗辰端﹑拱正魁罡。西南的位﹐指出芬芳。得善因開﹐良因闡﹐吉因昌。

○行香子

三鼓才分﹐火徳行香。月初端﹑正照心王。紅紅赫赫﹐煒煒煌煌。見本眞生﹐靈眞慧﹐太眞匡。三處均勻﹐一路平康。睹靑天﹑瑞靄舒張。縱橫攢聚﹐能罩圓方。早弄珪環。持珪璧﹐執珪璋。

○行香子

四鼓才平﹐木徳行香。靑龍上﹑坐个嬌娘。口賁赤气﹐身掛朱裳。更戴瓊花﹐餐瓊蕊﹐飲瓊漿。往來諧歡﹐交媾相當。欣然用﹑顚倒陰陽。衝開卯甲﹐日放晶暘。衮大明珠﹐通明焰﹐過明堂。

○行香子

五鼓才成﹐土徳行香。偏能將﹑四象包藏。如今盡顯﹐聚在中央。沒白歸靑﹐紅歸黑﹐不歸黃。已證空虛﹐便出昆岡。金童來﹑祕語宣揚。天皇賜韶﹐授與風狂。永處淸閒﹐常淸靜﹐得淸涼。

○行香子

自詠

有个王三﹐風害狂顚。棄榮華﹑乞化爲先。恩山愛海﹐猛捨俱捐。也不栽花﹐不料藥﹐不耕田。落魄婪耽﹐到處成眠。覺淸涼﹑境界無邊。蓬萊穩路﹐步步雲天。得樂中眞﹐眞中趣﹐趣中玄。

○行香子

贈弟子

再索新詞﹐不寫藏頭。分明處﹑說个因由。諸公不省﹐尙自相求。被風流事﹐常汨沒﹐幾時休。悟取玄機﹐認取持修。丹成後﹑神气精收。前程穩路﹐三島十洲。你早回頭﹐應與我﹐共同遊。

○行香子

如要修持﹐依恁相當。出眞慈﹑眞慧無方。上從父母﹐下順兒娘。待放瓊花﹐飄瓊屑﹐飲瓊漿。做就金園﹐建起瑤房。這朱郎﹑常爇心香。命聲響亮﹐性韻玎璫。便得淸泠﹐成淸淨﹐處淸涼。

○行香子

要飲香津﹐唾盡稠黏。淨華池﹑神水相兼。東西澆漑﹐上下抽添。便景星呈﹐明月正﹐太陽暹。漸入亨通﹐方識甘甜。器珍成﹐不用錘鈐。閒中轉寂﹐靜裏加恬。得住晴空﹐居物外﹐出山尖。

○得道陽

得道陽來得道陽。自然碧洞云房。玉訣靈符淸气爽﹐金丹大藥勝衣裝。豈似人間輕薄郎。徒誇黃白滿箱筐。我寶三田常運轉﹐吾家一性沒驚惶。

○得道陽

正月寒威漸漸回。靈花九葉向東開。玉液流時專益气﹐寶芝采處物生荄。養就重陽現兩臉﹐蟠桃嫩臉笑瓊釵。七魄三尸隨臘去﹐五方九轉逐春來。

○得道陽

二月還知水气和。風生木徳自然歌。兀兀轉生離內女﹐怡怡笑殺月中娥。耿耿分明天下河。我今回首出髙坡。三萬六千神曜聚﹐重樓十二液津多。

○得道陽

三月淸明滅盡煙。百花堪綻艷陽天。奼女聚柴薪焰畔﹐嬰兒弄水舊池邊。寶鑑當胸只自懸。翁婆媒合好因緣。朱雀騰雲方出眾﹐靑龍駕霧得髙遷。

○得道陽

四月朱明和气淸。心花七寶愈分明。教你會時獨自語﹐請公休慕百禽聲。火焰纖長漸漸生。從玆萬木得嘉名。十干位中吾獨走﹐五行宮裏我先行。

○得道陽

五月炎蒸陽气嘉。正堪端坐問南華。這个不能誇肝木﹐那人偏愛放心花。煩惱俱無遠嘆嗟。日當卓午不教斜。玉兔過來添白雪﹐金烏顯處吐黃芽。

○得道陽

六月純陽盡入莊。陰魔趕退出街坊。壬癸北方添腎水﹐丙丁南嶽爇眞香。鬼魅妖邪盡總忙。羣魔難聚沒堤防。子後看時知日短﹐竿前坐處覺宵長。

○得道陽

七月庚辛海水深。一輪明月運天心。飯熟須知薪趁火﹐衣成不離綫因鍼。修就無爲七寶身。還令當日到如今。白虎吼時頻擒捉﹐黑龜行處轉思尋。

○得道陽

八月淸涼白露勻。萬民安樂養眞身。窈窈冥冥云外客﹐昏昏默默月中人。𨿽是居塵不染塵。也無喜怒亦無嗔。旣處逍遙生瑩滑﹐自然聚散云皮皴。

○得道陽

九月蒼天爽气髙。重樓復降雨瀟瀟。攪海赤龍眞自在﹐迎風木馬肯無寥。每向廛中作系腰。六銖衣掛勝紅綃。醉後恣眠靑蘇塌﹐醒來頻采玉芝苗。

○得道陽

十月紅霜又更淸。黃婆得半入深溟。乾盡水銀惟我健﹐復生神气更誰聽。有緯須知先有經。織成紈綺便堪行。離火便生紅芍藥﹐坎泉傾下雨霖零。

○得道陽

十一月嚴風作威。月中玉走日金飛。結就三三三處寶﹐得披六六六銖衣。乘鳳攜鸞跨霧歸。上天降勑不相違。功滿三千緣業盡﹐行成八百落塵稀。

○得道陽

十二月圓成錦鄕﹐四時枝葉不漧枯。看取火中頻取水﹐自然水裏卻安鑪。龍虎龜蛇認吸呼。百骸俱滿立須臾。一顆明珠三下有﹐三般惡物一齊無。

○得道陽

已得靈符萬事休。百冤退盡任他愁。好把瓊漿添滿腹。更將金髓灌盈頭。都爲十因得此由。翁婆嬰奼住綢繆。教我攜將三直柄﹐請公認取一彎鉤。

○紅窗迥

五千言﹐二百字。兩般經祕﹐隱神仙好事。靈中省悟徹玄機﹐結金丹有自。得一惺惺﹐通不二處﹐逍遙景致。超然永遂。共紅霞﹑同彩雲歸﹐罩籠住祥瑞。

○五更令

一更初﹐鼓聲傻。槌槌要﹐敲著心猿意馬。細細而﹑擊動錚錚﹐使俱齊擒下。萬象森羅空裏掛。潑焰焰神輝﹐惺惺灑灑。明光射入寶瓶宮﹐早兒嬌女奼。

○五更令

二更分﹐鼓聲按。勻勻打﹐自然虎龍交換。淸气神﹑各住丹房﹐也並無錯亂。撞透重樓知片段。這玉液瓊漿﹐往來澆灌。便須教漑出黃芽﹐漸生來好看。

○五更令

三更端﹐鼓聲正。冬冬響﹐韻音轉令鳴瑩。其中便﹑﹡現靈根﹐會通賢道聖。慢慢來回遊捷徑。傳銀箭這番﹐穿成雅令。用親鏑鏑上紅心﹐現淸淸靜靜。

○五更令

四更髙﹐鼓聲銳。忽然間﹐振動天花偏墜。前面卻﹑有个眞人﹐載星冠月帔。得此妙玄成吉利。望北斗杓星﹐西南正指。看看底剔綻瓊花﹐做祥祥瑞瑞。

○五更令

五更終﹐鼓聲閒﹐被那人﹐擂動做成顚倒。金盤內﹑托出神珠﹐放霞光萬道。窈窈冥冥眞个好。從此復通他﹐當初至寶。如今卻歸去何方﹐住十州三島。

○雨霖鈴

東方甲乙。見靑芽吐﹐早應時律。南陽正現紅焰﹐初將熾﹑炎炎濃密。西動金風颯颯﹐致淸爽﹑往來飄逸。北气候﹐祁寒嚴凝﹐聚結成冰瑞中吉。肝心肺腎勿令失。四門開﹑瑩徹都歸一。金丹轅在空外﹐明耀顯﹑五光齊出。上透靑霄﹐惟占逍遙自在寧謐。到此際﹑還得無爲﹐永永綿綿畢。

以上重陽集卷之八

○西江月

堪嘆西南地順。燒柴都是眞銀。火中焰迸兩般身。一半金花綻盡。認得斤星有準。卽時分付良因。西江月裏弄精神。顯出靈童眞印。

○西江月

堪嘆水流一道。須憑添鼎千遭。海心萬丈裊竿牢。定後尖生芝艸。會得功夫早早。自然快樂陶陶。西江月裏采芝苗。攜去十洲三島。

○西江月

堪嘆離門坎戶。須鄰甲地庚途。暗中拍手笑相呼。款款合和一處。旣把金闕鎖住。白羊隊隊成珠。西江月裏玉蟾孤。朗照長生穩路。

○西江月

堪嘆云生頂上。騰空別有嘉祥。幽微玄妙總生光。鼎內煎成銀浪。漸漸煉成金相。瑤花朵朵飛揚。西江月裏飲瓊漿。萬道紅霞分明。

○西江月

堪嘆木金相間。甲夫庚婦開顏。笑聲美處水潺潺。一派淸流出澗。滋潤黃芽無限。便教白雪循環。西江月裏我躋攀。步步銀蟾顧盼。

○西江月

堪嘆日時更攺。頻頻拂拭靈臺。明光一點絕塵埃。瑩徹卽分內外。占得逍遙自在。笛聲散盡寒梅。西江月裏桂花開。香引淸風一會。

○西江月

堪嘆白蓮吐秀。三車齊駕金牛。自然紅艷覆山頭。不在勤勞做就。全藉精光護祐。丹成照耀神舟。西江月裏看瀛洲。一派仙歌共奏。

○西江月

堪嘆這般曲調。感他石女吹簫。山頭漫說水頻澆。海底虛言火燎。遭逢圓明正照。眞風廣布金飈。西江月裏喫芝苗。味味將來了了。

○西江月

堪嘆一靈眞性。得來笑殺惺惺。不燒香火不看經。走入這條捷徑。便把那人喝定。今朝說與叮嚀。西江月裏最分明。堪用家風淸瑩。

○西江月

堪嘆靑霄碧漢。髙空景致尢寬。今朝淸爽有餘歡。拈出我家公案。方顯平生手段。騰身便入云端。西江月裏跨祥鸞。直上虛無仙館。

重陽全眞集卷之九

○酴醿香

自在隨緣﹐信腳而無思沒算。召淸飈﹐邀皓月﹐同爲侶伴。步長路﹐成歡樂﹐唇歌舌彈。忽經過洞府嘉山﹐堪一玩。正逢著﹑祥瑞頻贊。異果名花滋味美﹐馨香撒散。對良辰﹐𨿽好景﹐難爲惹絆。任水雲﹐前程至﹐天涯海畔。便遭遇﹑淸淨神舟﹐超彼岸。這回做﹑眞害風漢。

○鶴衝天

迷祛惑去。正好修行做。淸靜是根源﹐眞門戶。切莫他尋﹐恐遺遺望仙路。閒閒更閒處。靈根元明﹐轉轉愈爲開悟。功圓行滿﹐惟有紅霞聚。往昔得遭逢﹐親師父。此則專來教長生訣﹐頻頻顧。方知今得度。便許相隨﹐永永其攜云步。

○望遠行

晴空日照﹐逢澄夜﹑月吐銀輝星瑩。運三光處﹐五彩騰明﹐做作靜中瞻聽。察見眞修﹐眞煉气神攢聚﹐便許密遊良逕。這盈盈﹑功行於斯已定。端正。應是細搜細刷﹐現出个﹑本來元性。葉葉皆靈﹐枝枝總秀﹐精瑩永成淸淨。云外靑童﹐持詔傳言﹐授取天皇宣命。謝十洲三島﹐神仙來聘。

○望遠行

祥敷瑞布﹐瓊瑤妥﹑片片風刀裁下。密拋虛外﹐徧撒空中﹐頃刻粉鋪檐瓦。鎖綴園林﹐妝點往來樵逕﹐眞个最宜圖畫。報丰登﹐珠寶應難比價。淸雅。鮮潔盡成滉瀁﹐更爽气﹑愈增惺灑。萬壑都平﹐千山一色﹐遐邇不分原野。恰似予家﹐仙景澄徹﹐瑩瑩蓬萊亭榭。現自然光耀﹐長明無夜。

○滿庭芳

選子奇瑰﹐依時耨種﹐自然生發靈苗。風滋雨潤﹐漸漸引枝條。長就方能釤刈﹐池隍漚﹑日變靑稍。令人羨﹐新鮮淨潔﹐款款起皮臕。須教。軔作綫﹐織成密布﹐一任槌敲。待伊家熟軟﹐裁剪縫繚。做就仙袍甚穩﹐誰能掛﹑惟我堪消。成功行﹐六銖衣換﹐方顯爾功超。

○滿庭芳

呂先生作醮﹐托請涇陽道友

平昔開懷﹐今朝闡醮﹐就中別有淸歡。風朋霞友﹐皆至並擎丹。惟許涇陽舊契﹐俱澄淨﹑眼界敷寬。專邀請﹐諸公上士﹐總願赴仙壇。同攢。崇大道﹐不須箋乳﹐何用沈檀。把心香爇起﹐眾聖來觀。察得功圓行滿﹐還應是﹑齊在云端。修眞事﹐玆宵並喜﹐一一盡乘鸞。

○滿庭芳

戰公求問

逸志淸虛﹐放心坦蕩﹐莫令煩冗縈牽。修身養性﹐隨分樂因緣。便是崇眞奉道﹐甲丹內﹑長爇靈煙。通閒趣﹐恬應得味﹐定許處長年。如然。須了了﹐免除苦苦﹐鍛煉流傳。便優遊自在﹐做作新鮮。直待元根漸瑩﹐恁時節﹑功行完全。還知否﹐蓬萊路到﹐見且是人仙。

○滿庭芳

贈友人問題

院落荒蕪﹐庭樹瀟灑﹐就中墻壁頹疏。自云妻喪﹐父子柰何如。王哲聞言大哂﹐天分付﹑獨樂淸虛。公還悟﹐火坑裏面﹐休更覓紅鑪。縈紆。須剪斷﹐攀緣愛念﹐截割如無。作風鄰月伴﹐正是吾徒。前趁蓬萊穩路﹐超生滅﹑不入三塗。眞端的﹐白雲深處﹐別有洞天居。

○滿庭芳

贈侄

非樂英材﹐都緣業重﹐柰何學父相陵。暗思揣已﹐亙昔並無能。最苦於身學淺﹐生徒擁﹑戰戰兢兢。來咨問﹐心中諕得﹐恰似履薄冰。寧曾。爲模範﹐果然當死﹐偏得人憎。又番成羈絆﹐早晚超升。拂袖崇眞向道﹐前程訪﹑霞友云朋。眞消息﹐蓬萊路穩﹐相從去須登。

○黃河淸

根固源澄冥鎖戶﹐淸淸堅守深洞。轉加溫曖﹐悉屏嚴凝寒凍。別是風流雅致﹐頓知得﹑超升管中。自開悟長生遇﹐玉花正好拈弄。元初本有眞靈﹐明明處﹑這回搜見鉛汞。便令結成﹐一粒金丹堪貢。顯現祥光瑞耀﹐更來往﹑隨鸞引鳳。十洲三島神仙喜﹐慶迎共羾。

○黃河淸

按一百八數

九鞠黃河分九轉﹐洪波大浪淸淨。九江共同合就﹐俱來歸正。九鼎中間顯現﹐九宮闡﹑端流一定。玉翻金潑盈盈處﹐倒侵九耀開影。九霄翠碧相齊﹐九臯有﹑鶴鳴迎接精瑩。九光洞明﹐返照靈暈堪並。九曲神珠跳躍﹐九仙至﹑如然游泳。湛殫澄徹成功行﹐九天通聖。

○漢宮春

正好修行﹐得深深幽密﹐玄玄微妙。樞機是玆﹐仗此便成關要。惺惺了了。更做就﹑風流眞俏。顏內少﹑元從亙昔﹐圓聚那般輝耀。三光起初朗照。卻於今認見﹐當本聲調。淸音洽浹響亮﹐轉動七竅。昆侖出去﹐爲一个﹑靑童來召。金綫釣。靈明授取﹐天書紫詔。

○夏雲峯

做修持。應不在﹑端坐子午雙時。鉛汞自然要結﹐只用眞慈。捷中玄逕﹐誰會得﹑獨我怡怡。密妙放﹑閒閒坦蕩﹐微細推移。漸令靈曜吐奇。變霞彩﹑光艷還照相隨。蓋緣昔堪宜。白雲深處﹐元正是﹑地肺明師。便許共﹑丹霄直上﹐同處無爲。

○夏雲峯

守株林。無作用﹑空處獨臥髙岑。石枕艸衣偃仰﹐極目觀臨。水桃山杏﹐隨分喫﹑且盜陽陰。款款脫﹑塵軀俗狀﹐三疊琴心。舞胎仙論淺深。自然見﹑不須重恁搜尋。已通玄妙﹐得步瓊林。玉花叢裏﹐從此便﹑養透眞金。瑩靜與﹑淸風皓月﹐長做知音。

○瑤臺月

閒閒景致﹐眞閒悟淸淸﹐方可分付。元來那个本有﹐須令堅固。便結作﹑一粒金丹﹐五色明霞敷布。同相守﹐能相聚。回光射﹐返光顧。遭遇。圓成決得﹐眞師舉度。此則助正鮮素。更永永﹑綿綿響慕。應知道還處﹐亙初存住。逐瑩瑩瑞彩祥輝﹐珍寶珞璉璉步。胎仙舞。神仙路。金童引﹐玉童諭。堪赴。瑤臺月照﹐瓊筵雅聚。

○聲聲慢

金關叩戶﹐玉鎖扁門﹐閒裏不做修持。杳默昏冥﹐誰會舞弄嬰兒。睡則擒猿捉馬﹐醒來後﹑復采瓊芝。每依時﹐這功夫百日﹐只許心知。自在逍遙做就﹐惟舒展﹐紅霞光彩敷披。罩定靈明﹐方見本有眞慈。一粒神丹結正﹐三重焰﹑緊緊相隨。遇瑤池﹐透靑霄﹑頂上無爲。

○絳都春

天然省悟﹐此一遇轉增﹐淸涼尢憬。定裏鉛汞結就﹐都緣壬逢丙。元初面目成瓊頸。返照長生安靜。速令歸去﹐前程已許﹐久通堅永。好景。光傳煥炳。見空外萬門道﹐銀霞齊整。漸漸近來﹐相接相迎﹐須臾頃。蓬萊路闡神仙境。有个金童邀請。謹持玉詔﹐親教害風受領。

○二郎神

觀塵境盡。總把浮名修整。此假合形骸皆不悟﹐猶然待﹑巧妝馳騁。百歲韶華能有幾﹐到七十﹑難逃逝景。隳裏面眞眞﹐罪業愈重﹐無由祛屏。如省。當初一點﹐瑩淸明炳。速認他﹑從來呼甚麼﹐元是圓成光影。又喚金丹仍粒粒﹐好做主﹑重令永永。願凡世﹑人人个个﹐回頭澆淳休逞。

○上平西

向終南﹐成遭遇﹐做風狂。便遊歷﹑海上嘉祥。閒閒得得﹐任從詞曲作詩章。自然神炁﹐共交結﹑認正心香。眞淸靜﹐惟淸湛﹐還淸徹﹐處淸涼。赤靑黑白又兼黃。五般彩色﹐近來圍罩寶珠光。這回應許碧霄上﹐明耀無方。

○齊天樂

做修行要知捷逕﹐如何置鑪安竈。便把丹田﹐寶貝萬象﹐森羅總齊祈禱。都歸此處﹐向藥珠宮前﹐盡教開道。擁出靈明﹐一顆神珠衮顚倒。得得晴空上面﹐玉皇宣詔。靑童謹捧金誥。此則緣功與行﹐兩兩雙全﹐瑞祥敷燾。綿綿永永﹐在大羅天中﹐執攜芝艸。了了眞玄﹐頓覺無爲越三島。

○登仙門

歸也歸也。本元歸也。兩人沒觀瞻也。被淸風白雲﹐全日常招也。王害風此翻去也。勸諸公﹑尋玄妙﹐更休思也。看假軀﹑不如無也。到今方超彼岸﹐我咱知也。要重見這回難也。

○醉蓬萊

整六十三歲﹐三月良辰﹐十一日賀。瑞气祥雲﹐香煙重鎖。此際髙穹﹐選降星郎﹐又天花亂妥。冰玉形容﹐神仙標格﹐有誰知那。謹告賢兄﹐今爲見在﹐名利榮華﹐石中明火。猛出凡籠﹐頓悉除人我。自在逍遙﹐全眞眞樂﹐把無常趖。﹡摘蟠桃﹐蓬萊舊路﹐同行則个。

○雨中花

金菊初開﹐銀蟾漸顯﹐新蕊皓色爲儔。綻淸芳空外﹐素魄深秋。便謹按中央雅致﹐又應當﹑望夜圓周。稱予家賞玩﹐正許邀枝﹐迎照瓊樓。堪餐秀色艷﹐好鋪明臥影﹐兩兩相酬。頓省悟靈英﹐玉兔因由。馥鬱盈盈﹐噴噴嬋娟瑩瑩悠。遇重陽七八﹐香傳三島﹐光滿十洲。

○轉調鬥鵪鶉北曲

一个靈明﹐作仙子材。響徹瑤宮﹐蕊金自開。爲忒玲瓏出蓬萊。降下來。謫在凡間﹐托生俗胎。只恐身便﹐酒色气財。混一回。風流此心便灰。復悟前眞免輪回。沒甚災。看看卻得﹐重上玉臺。

○滿路花

元初由大道﹐遇理做生涯。卜居風月伴﹐捨榮華。盈盈白气﹐旋旋結紅霞。五般眞彩艷﹐射透圓成﹐裏頭徧吐黃芽。三千同八百﹐數滿更無差。路中添雅致﹐放金花。枝枝秀麗﹐朵朵聚奇葩。杳默昏冥外﹐一撞晴空﹐異香擁上丹砂。

○驀山溪

觀公形貌﹐俊爽偏淸秀。慷慨又雄豪﹐你肯把﹑淸閒拯救。只知名利﹐前路做榮華﹐論文章﹐說佳吉﹐衣紫金章綬。肯來隨我﹐聞早植休咎。切慮逐波流﹐但肯還﹑迷情戀酒。稍知玄妙﹐略得悟逍遙﹐明月裏﹐弄淸風﹐蓬島同攜手。

○驀山溪

人人不省﹐日日光陰急。崄路是輪回﹐前途事﹑暗中似漆。觀公風貌﹐俊格最靑春﹐多淸淨﹐少貪求﹐善事休交失。虛情嬌態﹐恰似蜂便蜜。曉夜采花忙﹐合和成﹑誰人啖汁。若還悟此﹐目下便回頭﹐蓬萊路﹐彩雲端﹐有分相隨入。

○驀山溪

一靈眞性﹐二物包囊定。三寸主人翁﹐四方遊﹑各來邀請。五情六欲﹐七窮總相連﹐八山聳﹐九宮深﹐十地如何證。十分修煉﹐九轉通賢聖。八道湧瓊漿﹐七門開﹑洞通淸淨。六街五彩﹐四象盡歸依﹐三光照﹐二儀從﹐一顆明珠瑩。

○驀山溪

修仙慕道﹐爲甚都擔閣。妄想太虛髙﹐皆由騁﹑外緣歡樂。內中珍寶﹐未曉是無爲﹐只誇彊﹐又誇能﹐誇裏還銷鑠。非知下手﹐怎會重安腳。每謾度饑寒﹐爭似把﹑陰陽做作。白純紅赫﹐光艷燦然殊﹐一方圓﹐十方明﹐方現眞丹藥。

○驀山溪

公尋做作﹐認取烏兔。上下要沖和﹐更左右﹑交加龍虎。搬傳大藥﹐須是入紅鑪﹐成鍛煉﹐變銀霜﹐一朵金花聚。淸香遠遠﹐透過昆侖去。裊裊上靑霄﹐結雯光﹑輝輝堪睹。玉堂裏面﹐參從大羅仙。自怡喜﹐得長春﹐正處逍遙路。

○驀山溪

筆兼紙墨﹐硯子同爲事。甲乙緊相隨﹐缺一物﹑難能作使。閒來靜坐﹐屈指細尋思﹐要爲書﹐不時思﹐須用淸泉水。恰如四季﹐春夏秋冬是。漫熱與涼寒﹐相結就﹑年何擬議。元來就上﹐別有妙玄微﹐按眞玄﹐合天機﹐閏月方成歲。

○驀山溪

凝神遐想﹐始固鉛中雪。滋長是黃芽﹐使金烏﹑相攀朗月。黃婆匹配﹐別是一家風﹐龍吟嘯﹐虎咆哮﹐此个誰分別。人還去欲﹐酸辣餐須節。滋味要堪嘗﹐任淸虛﹑五神暢悅。元陽守定﹐育養得神靈﹐功成就﹐去朝元﹐住世無休歇。

○驀山溪

凡軀四假﹐正好堪論討。有限是因緣﹐卻何不﹑修行早早。塵勞不染﹐則顯一家風﹐沒牽縈﹐無系絆﹐於已除煩惱。稍能悟曉。財色難相找。養就本元神﹐這眞理﹑眞靈倚靠。昆侖山上﹐一點處逍遙﹐對紅霞﹐成自在﹐鶴引攜芝艸。

○解紅

嘆嗟浮世。被榮華﹑驅策名和利。人人鬥作機心起。百般姦計。嫉妒愈增僥巧重﹐生俱相效皆貪愛。何曾停住常若是。各衒女誇男孫奉侍。更酒迷歌惑望長遂。還知七十應難值﹐便百年限來﹐無有推避。早早悟﹑前途不如意。急回頭便許﹐脫了生死。投玄訪妙﹐搜微密察幽祕。管取自然﹐神气雙全分明見﹐元初个﹑眞眞圓性﹐誠恁似。玉貌瓊顏奇又異。瑩寶光﹑瑤彩吐祥瑞。金丹結就虛空萃﹐處淸靜﹐大羅天上仙位。

○解紅

凍雲凝住。積瓊瑤﹑祥瑞惟同遇。輕拋細舞。風刀剪旋旋甫布。頃刻徧鋪。原野山川並溪渚。兼溝隰長橋孤渡。皆一睹。對此景﹑暮江堪畫處。見三兩漁人笑相覷。披蓑荷笠歌聲響﹐指酒旗招颭﹐投飲歡聚。廣鎖綴﹑園林與樵路。更能迷迥邈﹐點點鷗鷺。鮮勝皓鶴﹐宜奪白鷴素。晚霽霧開﹐微顯斜陽銀霞著。門迎照﹑渾如仙趣。羅玉戶。自有个祝融來吐耀﹐射虛外﹑昆侖列璉璐。方當夜靜淸霄瑩﹐放一輪明月﹐光彩交互。

○尾犯

舉世總癡愚﹐貪戀財色﹐無不迷錯。一个丹誠﹐趁輕肥爲作。三耀照﹑寧曾畏愼﹐四時長﹐追歡取東。越頻頻做﹐恰似飛蛾﹐見火常投托。光中方省悟﹐體爛怎追卻。悔恨遲遲﹐已遭逢燒烙。能遠害﹑焉今禍患﹐會全身﹑那經灼爍。請於身看﹐只被利名榮華縛。

此詞原有脫誤

○解愁

堪嘆世間迷誤﹐轉轉增隆﹐怎得趖難。被他同等﹐一例相贊。每每攢頭聚復散。總做作﹑百端繚亂。這鬼使暗裏﹑常常把你細算。待臨頭看﹐癡漢��。越騁惺惺﹐伶俐髙彊﹐欺慢無憚。大遇尢﹑罔聖昧神廝玩。此則看看業限貫。怎生躲避﹐也難逃竄。見追貼﹑个个添煩惱﹐共拚盡陰司斷。

○綠頭鴨

嘆平生﹐景光奔走萬遄。得名牽。休空勞攘﹐不須頻苦孜煎。這榮耀﹑趁時顯現﹐似風燭終勿牢堅。走玉常催﹐飛金每促﹐更兼愁惱緊纏綿。睹浮世﹑推來暫處﹐四序換流年。齊捐捨﹑爭如善根﹐結取良緣。慧刀開﹑劈回猛烈﹐智鋒舉﹑刺轉英賢。自家聲﹑能調雅趣﹐舊奇韻﹑堪應斯弦。認取元初﹐搜尋本有﹐幽微密妙總投玄。得歸一﹑長春景致﹐還也任如然。無來去﹑蓬萊島中﹐做个神仙。

○惜黃花

大仙師父。常來救苦。且作凡間人﹑說些宗祖。地下一聲雷﹐震動山頭雨。怎知道﹑鐵牛耕土。坎離並子午。擒龍捉虎。這般事﹐無一个﹑與心爲主。越鬥巧機關﹐大限數來取。看你得﹑那个門戶。

○惜黃花

人須猛省﹐人須猛悟。獨不省﹐獨不悟﹐巧機越做。有日閻王知﹐差著个特俏措。崄巇底﹑趕我來去。行到半路。淚珠無數。告鬼使﹐這里且暫停住。小鬼喝一聲﹐莫要埋冤苦。對判官﹑你盡分訴。

○惜黃花

主人居屋﹐絳宮長住。日行持﹐常關鎖﹐閉門封戶。裏面種金錢﹐个个堪分付。好緣顧﹑卽時覺悟。行到淸涼處。並無思慮。妙中妙﹐機密目通玄語。來時復還來﹐去後復還去﹐再休回入蓬萊路。

○惜黃花

重九日

萬紅憔悴。秋光獨銳。𨿽有番﹐顏色按﹐中央殊麗。時分惜黃花﹐九日同天意。冒濃霜﹑放開金蕊。籬畔淵明喜。白衣來至。忽然間﹐走出个重陽小子。應手攪淸香﹐認得頭間瑞。插三枝﹑蓬萊一醉。

○惜黃花

這重陽子﹐今來生此。是非去﹐煩惱退﹐逍遙白遂。擺脫一鑪香﹐何有短叩齒。又不用﹑那道家活計。暗笑俏措的﹐暗笑伶俐。暗笑他﹐將相並工商農士。惟我靜中淸﹐惟我閒中肆。要到處﹑跨云便至。

○花心動

漸漸東方﹐漸沖和鮮明﹐秀靈相接。漸次轉遷南陸﹐陽晶熾赫。暑炎光曄。漸令西境金華聚﹐漸輪在北相凝浹。漸成悟﹐漸見四時﹐怎生拈撚。漸漸須臾歲業。漸別作仙家﹐景堪招攝。漸把气神煉﹐變眞丹就上﹐愈加調燮。漸知行入前程路﹐漸分朗﹑足開云躡。漸無做﹐漸髙道成徳獵。

○迎春樂

春日

玆晨瑞气陽和早。泥牛示古農曹。風充彩杖輕輕考。誰似我﹑重耕道。賞宴懷中珍和寶。滋味廣餐芝艸。便許結金丹﹐復歸去蓬萊島。

○雪梅春

睹塵世﹐人人盡總鬥芳容。衒珠珍金玉﹐綾羅錦鄕情悰。兒女妻孥共團聚﹐管弦歌舞趁時從。沒休歇﹐昨夜今宵﹐來晚重重。顒顒��。日常做﹐怎得回頭省悟﹐深灑直待陰公。取來恁則方忡。千狀悲顏釘心劍﹐百端愁思斂眉峯。見追貼﹐慈番悔恨﹐難已藏蹤。

○鳳棲梧

稟性淸閒歸寂寂。占得風程﹐雲水長遊歷。搜出明珠頻洗滌。更將霞彩重開剔。任坐任行還在覿。靜裏親知﹐有个相尋覓。每每遭逢金露滴。蓬萊穩路投端的。

○茶瓶兒

孝順先知金母。更無能﹑背爹尋父。朝朝供養排簋簠。便認得﹑自家宗祖。呼兒女。騎龍虎。正好與神爲主。惺惺奉侍歸紫府。也管錄﹑姓名仙簿。

○柳梢靑

天然米精麥髓。誰得快悟予知奧旨。保養沖和﹐增添靈慧。更兼神水。三光秀气通傳﹐應助正﹑眞陽本始。結作金丹﹐明明歸去﹐亙初家裏。

○解佩令

金郎察察。玉娘揠揠。堪同壽﹑方年二八。住在何方﹐一居水﹐一居山北。入離門﹑坎戶皆劼。時時相拉。頻頻搜刮。九條街﹑坊坊俱達。尋得靈珠﹐取瓊漿﹑神水澆沫。放光明﹑萬道旋斡。

○解佩令

害風王三﹐前時割稅。爲酒愛﹑飲中沈醉。往往來來﹐眼前事﹑全然不記。與仁人﹑當街打睡。腋袋頭巾﹐盡皆遺棄。有經文﹑裏面訣祕。深謝明公﹐發善心﹐與予拈起。解珮令﹑報賢好意。

○山亭柳

能置田莊。買得浮桑。蓬萊路做淸涼。漸漸成作用﹐昆侖上﹑別有嘉祥。每島各開三戶﹐殊名號﹑九般房。漸見初閴寂生祖﹐次通長聚見元陽。流轉遇明堂。好看炎炎景﹐這毗鄰﹑現出亮光。處此安居已定﹐住瀛洲﹑是仙鄕。

○山亭柳

春景精研。花艸新鮮。夏日赫綻紅蓮。忽然秋早至﹐見山亭﹑柳上鳴蟬。飈地朔風來到﹐飄白雪﹑徧山川。百歲光陰如撚指﹐一靈眞性好搜玄。得後總周全。養就神和气﹐結成丹﹑燦燦團圓。五道耀明齊聚﹐簇擁上﹑大羅天。

○山亭柳

性本慈悲。要覓玄機。妙理上欲尋思。一身無可脫﹐被家緣﹑火院驅馳。愛欲猛捐樣下﹐怎標向﹑那妻兒。此个丹成分兩處﹐若教行坐總相隨。但恐不由伊。雙全全舉得﹐人人盡﹑學取無爲。淸靜到頭各就﹐只龐居士同知。

○耍蛾兒

不會修行空養肚。腎肺心肝脾祖。五團臭肉怎爲主。先把黃婆咄去。趕退靑龍兼白虎。不用嬰兒奼女。諸公要覓長生路。別有一般門戶。

○耍蛾兒

如會修行尋捷路。開闡全眞門戶。汞知鉛見作宗祖。管取性停命住。便是陰陽顚倒數。今日分明說諭。只依四个字兒做。指日得歸仙去。

○七騎子

眞个重陽子﹐得个好因緣。因緣。待做神仙。神仙。惺惺誠了了﹐了了金丹一粒圓。圓圓。祥雲送上天。上天。明師更與白花蓮。花蓮瑩﹐最新鮮。新鮮。輝輝淸灑灑﹐淸香馥鬱妙玄玄。玄上長生玉帝前。

○七騎子

縱步閒閒﹐遊玩出郊西。見骷髏﹐臥沙堤。問你因緣由恁﹐似爲戀﹑兒孫女與妻。致得如今受苦恓。眼內生莎﹐口裏更塡泥。气應難吐﹐吐虹霓。雨灑風吹渾可可﹐大抵孩童任蹈躋。悔不生前善事稽。

重陽全眞集卷之十一

○迎仙客

做修持﹐須搜索。眞淸眞靜眞心獲。這邊靑﹐那邊白﹐一頭烏色﹐上面殷紅赫。共同居﹐琉璃宅。瓊苞瓊蕊瓊花坼。玉童歌﹐金童拍。皇天選中﹐正是迎仙客。

○迎仙客

這曲破。先入破。迎仙客處休言破。勘得破。識得破。看看把我﹐肚皮都鱉破。會做麼。是恁麼。柰何子午貪眠麼。說甚麼。道甚麼。自家暗裏﹐獨自行持麼。

○迎仙客

這害風﹐心已破。咄了是非常持課。也無災﹐亦無禍。不求不覓﹐不肯做墨大。大仙唱﹐眞人和。全眞堂裏無煙火。無憂子﹐共三个。頓覺淸涼﹐自在逍遙坐。

○香山會

白光生﹐靑艷至﹐紅輝總好。騰玄耀。妙黃深奧。般般彩色﹐把明珠覆燾。晴空外﹑來往仙道。封成永號。便受玉皇宣誥。雲霞裏﹑上眞惟到。香山會聚﹐發瓊言闡道。同歸去﹑長住三島。

○紅芍藥

惟會做惺惺﹐便能誇可可。淨淸消息見得那。正好孤眠臥。這子午﹐致使運轉精神﹐寶瓶宮﹑肯教放過。堤防取﹑玉戶開時﹐把金關緊鎖。把金關緊鎖。永不遇淫風﹐也非遭業火。六道輪回總趖趓。自在逍遙个。上下盡是﹐白气沖盈﹑一粒丹﹑結成金顆。空中早﹑仙樂來迎﹐感天花徧妥。感天花徧妥。

○塞孤

自家聲﹐唱出誰能測。有个頭靑容白。正是石娥來應拍。身窈窕﹐腰如搦。偏柔軟﹑舞婆娑﹐金璧珠﹐�都索。要皆令盡﹐酬此功格。才聞玉蕊香﹐正是瓊花坼。兩叚蘚蘚同色。便使靈童令采摘。相合就﹑堪憐惜。呈妙妙﹑出玄玄﹐超碧漢﹐分明顧﹐動新音﹑永作仙客。

○雙雁兒

奉勸伊家去西州。放散誕﹑做雲遊。恁時教你永無憂。這愁煩﹑漸漸休。款款牽回六隻牛。認水艸﹑便風流。渾身白徹得眞修。上逍遙﹑達岸舟。

○雙雁兒

自述

意馬心猿休放劣。害風姓﹑王名哲。一從心破做顚厥。恐怕消﹑些舊業。眞性眞靈有何說。恰似曉風殘月。楊柳崖頭是淸徹。我咱恣情攀折。

○憨郭郎

淸閒眞道本﹐無事小神仙。謹修增些福﹐免黃泉。愚迷都不曉﹐只愛幾文錢。一朝大限至﹐告蒼天。

○迷神引

偶暇追遊﹐無凝礙。獨望錦波靑岱。回頭處﹑忽見荒林外。一堆兒﹐骷髏臥﹐綠莎內。孤慘誰爲主﹐與排賽。空衒雙眸闡﹐上塵塞。雨灑風吹﹐日曬星光對。轉業增添﹐重重載。異鄕域﹐甚方客﹐何年代。遭遇迷神引﹐怎生柰。

○紅窗迥

劉悅道﹐誠有力。平等社﹐識來不識。便是道徳根源﹐爲淸靜利益。願公早把良因積。向眞道﹑心中尋覓。誇則誇﹐秤稈端停﹐且莫令點滴。

○紅窗迥

磨著墨﹐木硯瓦。窗前竹﹐我看眞个瀟灑。試問點茶人人﹐得行行行者。慈悲慈悲不可捨。作善緣﹑敲盞何須音啞。試問自在逍遙﹐教積善得也。

○紅窗迥

觀貌好﹐堪我相。空提去提來﹐道違家向。能藏薄醋菜鹽﹐蔬幹成面醬。奉報張公穩上掌。切莫令﹑失手撲在地上。百雜碎﹑片片分離﹐恁時節掉樣。

○紅窗迥

七十三﹐三十七。恁時節思量﹐王吉王吉。崖畔險也兀底﹐卻堤防腳失。奉勸回頭休要執。戴包巾﹑只在來年元日。若依前﹑意馬心猿﹐管終壽九十。

○紅窗迥

但爲人﹐須仗福。莫慢天欺地﹐衣食自足。今宵卻有个王三﹐伴父母獨宿。也不往來無被褥。和衣睡﹐靜中肯教動觸。覺來後﹑愈覺淸涼﹐惟言詩曲。

○紅窗迥

到明年﹐大丰熟。這崄巇心中﹐全然不燭。越越底﹑劫劫波波﹐貪名利逯逯。地變黃金由未足。因何卻﹑不種來生好福。豈知兩兩三三﹐看五五六六。

○紅窗迥

把兄嫂﹐好供養。更是我見在父母﹐誰人敢向。這里卻﹑有个王三﹐更朝夕思想。哥哥嫂嫂休悒怏。休煩惱﹐好把心來滌蕩。爇名香﹑三教俱看﹐得善芽增長。

○紅窗迥

這王三﹐風得賽。便咄了气財﹐色遊三昧。因何卻不斷香醪﹐我神仙也愛。獨自行來眞自在。要到處掩然﹐悉除百怪。多心經﹑記得分明﹐無掛礙無掛礙。

○紅窗迥

王哲我﹐從來有些施設。道日日勤持搜祕訣。地府不願瞥。天堂上自然歡悅。蓬仙島﹐如歸修做徹。

此首原有脫誤

○夜行船

王哲害風都不管。樂淸閒﹑恣情慵懶。紙襖麻衣﹐教人說短。我咱自知涼暖。一炷名香經十卷。三千日﹑行成功滿。穩駕祥雲﹐獨通霄漢。盡你夜行船趕。

○黃鶯兒﹝北曲﹞

平等平等﹐復過萊州﹐須行救拯。害風兒﹑闡化勻均﹐化良歸善肯。二儀三耀常爲正。察人心﹑恰如斗秤。若不髙﹑更沒於低﹐也神仙有應。

○小重山

堪嘆犢兒堪嘆牛。若還省我語﹐是同流。性如燈燭命如油。相滋引﹐明焰出山頭。照破一齊休。前程除險路﹐沒深溝。這回與你說根由。成功行﹐蓬島永無憂。

○小重山

世上人人做有爲。榮華並富貴﹐衒能爲。錦衣肉飯斗多爲。饒君會﹐一品又奚爲。王哲不施爲。麻衫兼紙襖﹐自堪爲。隨緣糲食日常爲。惟長久﹐眞外認無爲。

○小重山

一个麻囊一个瓢。我咱三口子﹐過淸朝。饑來長采玉芝苗。克腸腹﹐水向火中燒。舞袖拂風飄。靑鸞前引路﹐躡雲梢。蓬萊須訪舊王喬。重相約﹐同共上丹霄。

○小重山

述夢

夢見街前一隻牛。偏能行得穩﹐性溫柔。繩來牽拽便回頭。髙峯上﹐臥月最風流。隨我任遨遊。調和眞逸樂﹐沒憂愁。渾身白徹正堪畱。超靈岸﹐相從入瀛洲。

○小重山

失笑迷陰化不來。愚玩心鎖硬﹐怎生開。直饒富貴沒殃災。天年限﹐終久落輪回。鬼使早相催。兒孫難替得﹐有何推。恁時悔恨哭聲哀。方知道﹐學道是仙材。

○小重山

道友求問

養性休教起怒嗔。外身須認正﹐裏頭眞。日施方便做慈因。淸涼至﹐只在气精神。財色莫相親。自然通大道﹐覺申申。金丹結就出迷津。登雲路﹐玉洞看長春。

○菊花天

肉衒花糕酒衒油。肥軀潤已那休。兒女共嬉遊。金銀財寶﹐壘似山丘。何不道前程將不去﹐限終鬼使來勾。方悟平生總錯﹐點頭點頭。悔恨無由。

○菊花天

苦勸伊家省自煎。須知每每居鄽。贏取日髙眠。賣花天气﹐別有玄玄。這个元來滋味好﹐自然滅火消煙。要入無生路上﹐趙仙趙仙。只在心田。

○菊花天

又是春來虛不空。今朝斗撮和風。使我得飄蓬。前遊雲水﹐大路長通。𨿽是心慵身莫懶﹐但予好藥名芎。服了身輕體健﹐積功積功。須上穹窿。

○臨江仙

遊歷都京並府郡﹐更兼縣鎭坊村。並無術法沒談論。一般眞个好﹐六業鐵聲渾。莫怪時時淸韻響﹐人人喚出家門。磨伊心鏡不教昏。滿輪明月瑩﹐光射透昆侖。

○臨江仙

正已修行無怠墮﹐推心上應天機。內容整肅吐光輝。靈眞搜得瑩﹐方可許瞻睎。謹謹授持專一守。靜中淸裏歸依。法憑條制不相違。九玄並七祖﹐連汝共升飛。

○臨江仙

掌法遵條常謹守﹐饒人蘊徳尢先。孝心自許合神天。長長能後已﹐永永瞻家緣。便是修行眞寶路﹐正端無黨無偏。放開心月照金蓮。馨香衝碧漢﹐堪獻大羅仙。

○臨江仙

說四象

性命陰陽如可論﹐心脾腎肺刀圭。更兼南北與東西。甲庚丁與癸﹐雀武虎龍齊。子午沖和連卯酉﹐春冬秋夏相攜。白赤黑吐虹霓。坎離並震兌﹐水火木金躋。

○臨江仙

詠葫蘆

一隻葫蘆眞个好﹐朝朝長是隨予。腹中明朗瑩中虛。貯瓊漿玉液﹐滋味勝醍醐。日日飲來依舊有﹐自然不用錢沽。杖頭挑起入云衢。三淸前面過﹐參從黍米珠。

○臨江仙

絳帳今朝重到此﹐橊花對景先開。坐間誰悟害風來。四梧知我意﹐三耀散予災。旣得相逢休酩酊﹐洞中別有樽壘。才倒一盞免輪回。自然云滿目﹐舉步到蓬萊。

○臨江仙

道友問修行

潔己存心歸大善﹐常行惻隱之端。慈悲淸靜亦頻觀。希夷玄奧旨﹐三教共全完。別子休妻爲上士﹐悉捐財色眞餐。長全五臟得康年。功成兼行滿﹐眞性入仙壇。

○臨江仙

太一混元眞法籙﹐淸心精銳行持。先擒自己那虫屍。香煙通上界﹐威力暗施爲。救拔亡魂消舊業﹐見存廣得洪禧。鬼驚神駭懼勾追。行功惟顯著﹐指日彩雲隨。

○臨江仙

吸取西江金浪水﹐朝朝用此盤纏。循環流轉復淸泉。肌膚偏瑩淨。壽算得遷延。北斗自然拘姓籍﹐南辰生注長年。減財節色是因緣。作爲依上帝﹐棄世做神仙。

○臨江仙

目貽

爲甚風狂偏愛酒﹐非干愚意多輕。此般道眼最分明。頂門三路顯﹐得伴道人行。三教幽玄深遠好﹐仍將妙理經營。麒麟先悟仲尼觥。靑羊言尹喜﹐舍利喚春鶯。

○無調名

題贈道友

杜公尋妙訣﹐道本先求。認得爭持修。恩愛斷﹐便回頭。黑煙都去盡﹐出得無愁。云友與霞儔。蓬島路﹐哲同遊。

○無調名

翁婆成匹配﹐跨虎擒龍。結帳作三重。夫婦美﹐好相從。午前並子後﹐煉就殷紅。住在絳房中。云外路﹐到蓬宮。

○無調名

昌時須默默﹐淸徹名澄。總棄總無能。軒好景﹐便依登。趙州茶味好﹐悟曉如冰。云友與霞朋。分別得﹐正升騰。

以上三首原誤作臨江仙

○定風波

每日閒遊西復東。隨緣且過住塵中。杳杳冥冥今古在﹐蒙蒙。害風風裏得飄蓬。公且只知浮蟻動﹐我今偏愛滿堂紅。照破當年昏暗事﹐空空。靈臺一點透穹窿。

○定風波

昔日嘉山第一程。今朝臣海載淸淸。重泛瑤池眞得得﹐盈盈。昂頭堪認自家聲。玉浪銀波別景致﹐瓊濤朱澑作髙名。湧出白蓮花一朵﹐呈呈。馨香直入大羅城。

○剔銀燈

今與重添惺惺。只是那亙初元性。急急修持﹐盈盈圓滿﹐子細剔開周正。通玄傳令。煉煆出﹑自然淸靜。一顆明珠堪敬。就上揩磨精瑩。不則本師﹐三眞共至﹐更有虛空賢聖。齊來俱慶。這仙子﹑此中前定。

○風馬令

意馬擒來莫容縱。長堤備﹑璫滴璢玎。被槽頭﹑猢猻相調弄。攢蹄舉耳﹐早臨風﹑璫滴璢玎。椿上韁兒緊纏鞚。這回你璫滴璢玎。待馴良﹑牽歸白雲洞。逍遙自在﹐更不肯﹑璫滴璢玎。

○卜算子

初見靑鋼劍。屍內曾加點。木上安來出一絲﹐乾馬占。害後隨風颭。得此修行漸。日日頻頻撿。暗喜歡時只自知﹐天馬贍。與我長生驗。

○卜算子

謁友不遇

曩者見張公﹐索寫詞中信。王哲今朝故故來﹐甚沒个人相近。回首跨淸飈﹐隨足雲霞趁。卻入全眞復舊堂﹐把一點靈明認。

○特地新

天地人生﹐同來相遇。應將甚﹑昭彰顯務。道門開﹐釋門闡﹐儒門堪步。識元初﹐習元本﹐睹元辰﹐元陽自固。日月星辰﹐齊旋躔度。惟臨蒞﹑虛空照布。精關扃﹐气關達﹐神關超露。稟三才﹐立三教﹐得三光﹐三丹寶聚。

○特地新

勸世

騁俏多能﹐身呈體叚。把衣衫﹑頻頻脫換。穿茶枋﹐入酒店﹐總誇好漢。驀然遇天髙﹐這精神早減了一半。奉勸風流﹐惺惺早斷。保元陽﹑休教紊亂。稍回頭﹐開道眼﹐金蓮長看。玉花放﹐異香來﹐吐光明﹐滿寬炳煥。

○畫堂春

雲水王三悟悟。甘河鎭﹑祖師遇遇。元本靈明﹐便惺惺也﹐眞个詩詞做做。丹藥內中頻顧顧。逍遙處﹑三光覷覷。全得當時害風風﹐眞个神仙去去。

○靑玉案

上元佳致眞堪看。更片片行雲散。現出天如靑玉案。放開心月﹐慧燈明照﹐兩曜交光燦。球裝七寶玲瓏煥。把性燭當中按。一對金童呈手段。瓊杵推轉﹐順風歸去﹐衮入那蓬萊觀。

○靑玉案

帶馬行

亙初獨許能騎坐。這駿駟從牽拖。直走盤旋雙慶賀。三冊骨健﹐力筋偏大。馬輔佐。萬丈紅崖過。謝伊駝出深坑楇。衒玉轡金纓嚲。喊霧嘶風游水火。月華前面﹐四蹄輕鎖。馬負荷。與我成因果。

○靑玉案

元初一得從初遇。便端正昭彰著。轉作重陽晨彩煦。晴空來往﹐碧霄堪住。瓊馬駙。引入長生步。赤光不動神光聚。便攢簇銀霞護。滿插金花頻返顧。靑衣鸞鶴﹐共同來赴。瓊馬駐。般在淸涼路。

○靑玉案

旣要修持心不曉。這火院須先跳。猛把家緣都不要。元初一點﹐認來眞所﹐做个惺惺了。欲要妻男固處妙。且只在紅塵罩。節色微財應事俏。慈悲廣施作均乎也﹐決定分分曉。

○靑玉案

緣化子弟

鎖戶眞成了。百朝甚惺灑。冰餐非苟且﹐玄妙就中超﹐嚲馬眸粘惹。恩愛俱齊捨。閒遊冶。教餘同幽雅。仙子共成修﹐寫馬明星下。

○瑞鷓鴣

昨朝今日與來朝。飲水無加只自澆。醉後恁鋪金蘚甲﹐醒時復采玉芝苗。錦衣公子談三島﹐皂帔佳舞六麼。一曲合成玄妙處﹐白雲片片恣飄飄。

○瑞鷓鴣

我咱別有赤窮窮。物物俱無事事通。淸裏淸來全寂闃﹐閒中閒至住虛空。能邀迥照堪親日﹐會捉輕飈便害風。此際黑雲何處去﹐瑩照衮出一團紅。

○瑞鷓鴣

三才剖判做輝華。三教分明吐甲芽。三寶煉燒紅焰寶﹐三車搬運紫河車。三峯影裏觀眞宅﹐三耀光中是本家。三島十洲堪搗藥﹐三淸十極聚靑霞。

○瑞鷓鴣

今朝細細問朱郎。因甚常眠黑鬼房。得與靑龍爲伴侶﹐亦令白虎助淸涼。便將鉛汞堪成寶﹐好把刀圭更入鋼。斫斷烏龜四隻腳﹐爽邀風月上昆崗。

○瑞鷓鴣

堪當奼女嫁丁郎。認得嬰兒住癸房。幸有甲田知出入﹐不無兌地做炎涼。鉛刀起處通神妙﹐汞劍開時仗慧鋼。殺卻三尸陰鬼盡﹐一團紅焰覆瓊崗。

○瑞鷓鴣

白靈根蒂長晴空。碧綠枝條裊細風。葉稟月華添雅翠﹐花憑日气蘸殷紅。四般顏色𨿽然異﹐一道馨香分外濃。透過丹霄歸甚處﹐便教收在蕊珠宮。

○瑞鷓鴣

石中火隱怎生昭。水裏金藏要卻遭。石火須憑心火取﹐水金決得肺金淘。火教煆煉眞鉛汞﹐金要增添快劍刀。二件相投成一件﹐大羅天上列仙曹。

○瑞鷓鴣

這回捉住四時春。奪得溫和養本眞。跳出世情居異世﹐盡教人道不凡人。何須苦苦調精气﹐不在區區漱液津。瑩處晴空開日月﹐銳然特放九光新。

○踏莎行

東海汪洋﹐西山詳審。金鉤釣得歡無恁。一頭活樂大鯨魚。萬鱗燦爛鋪白錦。隨我遨遊﹐水雲信任。靑山綠水相過甚。張公喫酒李公來﹐李公奪了張公飲。

○踏莎行

幹友打斧

片釜如求﹐那由選揀。良工欲造無錢換。今朝專禮我華宗﹐慈悲爲首諸公辦。若得堅鋼﹐劈開道眼。靈臺熠耀持金簡。腰間柯爛決忘歸﹐白雲路上成家產。

○踏莎行

詠钁

鐵钁神靈﹐我心有則。隨身應手開端的。種成大藥稱伊功﹐載生善果憑君力。絆倒恩山﹐打摧愛獄。是非煩惱頻頻斸。銳然敲碎碔砆頑﹐便令發出昆侖玉。

○踏莎行

總詠

斧钁堪擎﹐隨緣斫斸。鋼全生就令分局。一司管刮水中金﹐一司管伐山頭玉。竅子方長﹐攀兒圓促。頭頭柄柄常相逐。劈開金母紫芒攢﹐判通玉祖紅光簇。

○踏莎行

詠宦途無定

名路求髙﹐宦途無定。一來一去緣心性。稍知分守得優遊﹐能通止足參賢聖。莫使偏頗﹐須存直正。花開須是依時令。日輪耀處吐光輝﹐月華朗後添淸瑩。

○漁家傲

北海鯤鯨人不識。金風長是傳消息。予把釣車寧費力。堪憐憶。香鉤擲下離灘側。吐出神珠光焰赫。化鵬展起垂云翼。日在扶搖無有極。能摶陟。靑霄一舉應端直。

○漁家傲

詠假俏漢

姦黠人人常不遜。外裝內喜能談論。艷色衣裳香遠噴。頻整頓。重重結裹粗如囤。眼去眉來常騁俊。前攀後拽誇身分。我便去前親去問。休風韻。遮藏臭腐並堆糞。

○漁家傲

閒題

生死輪回何太速。攺顏換百人難識。有个風狂常自足。常自足。逍遙處處孤眠宿。愁煞諸公歡折哭。恰如堂下三間屋。屋底你咱煩惱黑。煩惱黑。堂中我且燃燈燭。

○漁家傲

贈友人

名宦爲鹽判。室內同公案。閒心各一半贊。分過如何斷。好將雲水伴。夫婦山頭看。淸風明月喚玩。結就無涯算。

此首每句減二字﹐爲漁家傲之拆字格

○河傳令

竹冠頂按。更竹作水瓶﹐至今常將手盥。竹杖竹籃﹐竹笠竹車竹鉆。竹林中﹐竹笛鳴﹐聲自喚。木鞋襯腳眞熱暖。木做盤兒﹐鏡磨明圓滿。木箸木匙﹐木杓木盔木碗。木陰間﹐木牛耕﹐田三段。

○河傳令

營軀手段。這饑寒未免﹐上街須當唱喚。提个淨淸﹐了了惺惺鐵罐。覓殘餘﹐聲聲叫﹐道攝亂。極承貴府人憫嘆。惟願諸公﹐心懷常照管。選甚冷喫﹐將來腹中煎﹡。煉重陽﹐方堪看﹐害風漢。

○河傳令

害風落魄。便飄蓬信任﹐到處並無籬落。遊歷水雲﹐管甚身軀零落。覓殘餘﹐傍人家。閒院落。眾皆笑我貧淪落。教他骨頭﹐無福長流落。看你不知﹐將來何方下落。免伊憂﹐恁時節﹐超碧落。

○河傳令

凡軀莫藉。把惺惺了了﹐自然明明構架。行住坐臥﹐須要淸淸閒暇。气神和﹐結成珠﹐堪教化。張弓舉箭能親射。紅心正中﹐趕退周天卦。垛貼中間﹐迸出霞光無價。五行違﹐脫陰陽﹐超造化。

○惜芳時

緣重下手並安腳。頓得來﹑眞眞沒錯。金鑪立起瓊花作。燒煉出﹑這般丹藥。三田九轉明光爍。八脈上﹑四門開卻。虛空一點成灼灼。無言說﹑自然邀約。

○惜芳時

諸公學道應徒甚。細細把﹑玄機苒荏。頭邊認取淸涼枕。當風月﹑瑩然成寢。刀圭滋味頻頻飲。漸漸放﹑千花似錦。馨香如要詳還審。惜芳時﹑曲中評品。

○惜芳時

詠紫燕

我觀紫燕泥巢壘。便下卵﹑朝朝抱子。雛兒餵大辭窠起。背父母﹑分飛去離。爲人養小還如爾。明知得﹑攀緣越熾。爭如修取長生理。樂淸閒﹑好遊雲水。

○惜芳時

友索說陰陽

未分混沌何方有。直待定﹑天髙地厚。乾坤一判三光秀。在身中﹑沖和奔走。水中火起頻頻斗。又白虎﹑靑龍交媾。兒嬰女奼休相守。王害風﹑別有朋友。

○拋球樂

扶桑祥瑞生芝艸。便移在蓬萊島。金枝玉葉自然好。昆侖上﹑變珍寶。霞光四面添玄奧。明焰裏通顚倒。靑童捧詔添嘉號。無爲處﹐這回到。

○探春令

兀然眞性﹐杳杳默默﹐無微無大。一團瑩寶﹐光明圍繞﹐五彩同隨那。逍遙自在堪經過。有玉童相賀。滿空馥鬱﹐盈盈裏面﹐來伴神仙坐。

○南鄕子

百載鏡中容。仰手爲祥覆手凶。生死榮華今在目﹐休逢。疾速回心認祖宗。得得妙相從。滅盡三尸九个虫。一气浩然調養正﹐沖融。免擊精藍過世鐘。

重陽全眞集卷之十二

○望蓬萊

聽我勸﹐公莫謾風流。猿馬不閒空踐野﹐光陰虛過度春秋。怎得免荒丘。如省悟﹐急急把心收。對景直須拋妄想﹐於身若是少貪求。何用道人頭。

○望蓬萊

醴泉好﹐風物雅幽幽。須把惡緣如省悟﹐宜將善事爭持修。鬧裏莫投頭。予省也﹐遂把內丹收。對景攄情橫寫字﹐有時歸去倒騎牛。道號號無憂。

○望蓬萊

紙旗上書

邊境靜﹐乞覓得便宜。戰鼓復爲韶樂鼓﹐徵旗還作化緣旗。便見太平時。那減捨﹐第一莫遲遲。王哲害風無憂子﹐當三折二小錢兒。伏願認眞慈。

○望蓬萊

詠餺飥

食店好﹐餺飥最奇瑰。玉屑無窮摶作塊﹐瓊瑤一片細勻開。須使寶刀裁。呈妙手﹐用意穩安排。碗內梨花新貼樣﹐箸頭銀綫穩挑來。餐了趁蓬萊。

○望蓬萊

詠勸道友

趙公好﹐偉貌正靑春。莫把光陰虛度卻﹐願將功行寶相親。與我作比鄰。淸閒在﹐認得出迷津。稍悟浮生除愛念﹐如知幻化絕貪嗔。便是洞中人。

○望蓬萊

未入道﹐休要執中迷。先且牢擒劣馬子﹐切須縛住耍猿兒。款款做修持。如省悟﹐勘破女男妻。自在假身常鍛煉﹐逍遙眞性得推移。應是上瑤池。

○望蓬萊

詞謹勸﹐見在好持修。浮名浮利何日了﹐勞神勞气幾時休。塵世莫淹畱。須早悟﹐三教理玄幽。擺脫恩山祛愛海﹐得歸蓬島赴瀛洲。只在此心頭。

○望蓬萊

詞意悟﹐就上好修修。意馬心猿都捉住﹐攀緣愛念一齊休。善事莫遲畱。三教好﹐妙理最深幽。擺脫浮生並世事﹐這回前路赴蓬洲。此个是歸頭。

○望蓬萊

題杏花

春景好﹐艷杏吐紅腮。笑日仙姿眞美麗﹐倚風嫩臉最奇瑰。不羨臘前梅。人豈識﹐惟許對予開。折得一枝應在手。馨香滿袖任還回。攜汝到蓬萊。

○武陵春

叮囑閻公歸故里﹐傳語醴泉人。可可貪求莫恨嗔。贏取好精神。只此堪能爲大道﹐何必苦尋眞。稍稍諸公悟此身。便是出囂塵。

○南鄕子

詠別道友﹝原調誤作武陵春﹐玆據律攺﹞

王哲已東遷。經過甘河上眾賢。性內饑寒由未免﹐盤纏。乞覓諸公自肯錢。得得遞相傳。慧我同爲出九蓮。多少各人心意會﹐憐憐。此去如來本气傳。

○南鄕子

我已入南京。甘鎭人人个个聽。敬重三光須要認﹐休輕。五穀中間得致精。此去決前程。寫盡平生自己聲。若是卻來重一過。靈靈。總看眞形一气淸。

○南鄕子

富貴與身貧。肯把榮華只取仁。前定緣由今世用﹐心純。自是陰功福自臻。休更苦中辛。惡業休貪作善因。奉勸愚迷須省悟﹐休嗔。萬事由天不在人。

○蘇幕遮

省煩人﹐稀赴會。我自無恩﹐莫把他人怪。廉儉溫良身自在。莫彊追陪﹐免得常耽債。有錢時﹐人見愛。及至無錢﹐親也全疏待。且見世情如此態。察盡人心﹐暗想除非外。

○蘇幕遮

性爲眞﹐身是假。認取圓成﹐可可頻占惹。自是康彊惺復灑。靜裏搜閒﹐急刀投嬰奼。說良因﹐談道話。開廓靈明﹐拯出根源也。一顆神珠無有價。衮上瑤臺﹐永永長遊冶。

○蘇幕遮

會傳杯﹐經每醉。能喫殘餘﹐得飽長長睡。眼裏淸閒祥又瑞。時復觀瞻﹐白黑黃紅翠。出虛空﹐無墮墜。瓊蕊玲瓏﹐顯現眞嘉致。贔屓靈神來望視。移入金盤﹐天上誇奇異。

○蘇幕遮

女休猜﹐兒莫識。情欲偸精﹐盜髓隳筋力。奉勸回頭尋歇息。認取身中﹐三个眞端直。奼娘親﹐嬰子得。專委黃婆﹐鞠養成淵默。暢飲刀圭通十極。四句同歸﹐隨步雲霞陟。

○蘇幕遮

買背籠

柳條柔﹐麻綫細。妙手玄功﹐密織牢纏系。合格身兒都捏膩。堪與王風﹐背上成家計。水雲遊﹐靈性慧。應用衣餐﹐裏面深根蒂。脫下凡軀猜得謎。了了超升﹐全是伊相濟。

○蘇幕遮

點化道友

个人人﹐常守鋪。甕裏合頭﹐鐵索纏縛住。怎識從來光耀處。元是神仙﹐何不開心悟。覓淸涼﹐搜穩步。若要飄蓬﹐除是風狂做。也肯依憑雲水去。占得淸閒﹐走入逍遙路。

○蘇幕遮

个人人﹐二旬八。勿肯回頭﹐性命成搜刷。撲入沈淪常墜壓。鏡子前來﹐著甚言談答。是神仙﹐何不察。劈破凡心﹐認取佛菩薩。一顆明珠頻擦抹。七寶宮中﹐壘起眞金塔。

○蘇幕遮

贈同友

這華宗﹐能順我。淨意淸心﹐認取逍遙臥。日日凡塵仍便躲。管取教公﹐快樂無摧挫。早回頭﹐休漫過。滅盡無明﹐遠了尋常火。點靈光山上鎖。穩駕白雲﹐五色霞中坐。

○蘇幕遮

詠友人嘆身

省其身﹐鈐其口。贏得淸閒﹐自在逍遙走。隨分爲生應永久。不義之財﹐且縮拿云手。少追陪﹐微飲酒。節色搜身﹐新認元初秀。認正三光兼孝友。不祝神祇﹐也得長春壽。

○蘇幕遮

白告友人

正靑春﹐紅貌聚。若肯回頭﹐這下分明覷。願得回頭心早悟。與道爲鄰﹐也處逍遙所。善緣來﹐惡緣去。搜見眞容﹐知向靈臺住。七座門開通的祖。跳出之時﹐便入長生路。

○蘇幕遮

贈於道友

要修行﹐須髮憤。除了憂愁﹐破盡情懷悶。�仗慧刀揮五蘊。劈開雙關﹐穩穩成三分。沒商量﹐休廝問。只把前篇﹐日日頻搬運。好向家中搜土糞。撥見明珠﹐攜入淸涼郡。

○蘇幕遮

詠贈道友

善修文﹐能應舉。九轉金丹﹐何不搜尋取。若肯回頭時暫覷。兩足輕狂﹐走入雲霞步。按三光﹐隨師父。別有一條﹐穩穩長生路。自在逍遙開玉戶。好與王風﹐指日同歸去。

○蘇幕遮

訓徒眾

弟兄懣﹐事下手。與世相逢﹐日日長鈐口。休論汞鉛並卯酉。開闡絳宮﹐自在逍遙走。二儀眞﹐三耀秀。我欲親傳﹐未肯相成就。直待同流觀得透。款款停騰﹐敢把天機漏。

○蘇幕遮

問眞修﹐聽我斷。莫著凡軀﹐物物頻思算。打破般般常內看。坐臥行住﹐須作骷髏觀。漸令成﹐常謹按。八畝瓊田﹐別有新條段。性上分明堪正玩。量得無差﹐便到淸涼岸。

○蘇幕遮

道無言﹐禪沒說。兩道白光﹐惟許紅霞設。眞玉山頭常擺拽。潑灩灩兮﹐返照靈峯雪。愈玲瓏﹐元皎潔。射透晴空﹐瑩瑩神光別。到此玄玄玄妙徹。一朵金花﹐裏面金丹結。

○���

原失調名

邢公分剖﹐舉恩情﹑割斷靈光照。內蓮生﹐眞可要。奼嬰嬌﹐和會通玄妙。憂愁樂道。气收來﹑結作成珍寶。玉牢藏﹐五彩耀。透昆侖﹐日月眞修造。

○浣溪沙

大道無名似有名。達摩面壁九年淸。釋迦坐雪六年精。奪得眞空眞妙用﹐一通門裏出圓明。大羅天上聚圓成。

○浣溪沙

會看虛空七寶圓。能開寂靜六華軒。希夷微妙在坤乾。理透陰符三百字﹐搜通道徳五千言。害風一任害風虔。

○浣溪沙

綠水傍邊上雪山。銳然跳出玉門關。虛中空外一開顏。渺邈那邊歸正路﹐的端便是穩居間。白雲難比此淸閒。

○浣溪沙

重九日

金虎咆哮金馬傳。金公重九撒金錢。金風過處舞金鈿。金地徧成金蕊泛。金音折得步金蓮。金盤裏面獻金仙。

○浣溪沙

一个詞兒十二金。修行謹按日時尋。急將猿馬緊牢擒。五戶自然開闡盡﹐玉花叢裏洞門深。舊來那个是知音。

○浣溪沙

詠筆

毛穎從來意最深。江淹夢裏莫生心。班超投處好追尋。放逸眞閒攄雅致﹐詩詞不寫自髙吟﹐這回撈出水中金。

○憶王孫

四宵得得並無寒。深謝孫公靑顧看。霞袖分開拂霧端。入長安。回首教賢結大丹。

○憶王孫

長安爲甚便歸來。使我蓮花五葉開。別有淸光舊鎭醅。獨傾杯。免了輪回九獄災。

○憶王孫

贈馬鈺

人云口是禍之門。我道舌爲禍本根。不語無言沒討論。度朝昏。便是安閒保命存。

○離別難

遊歷水雲兩郡﹐人休起舞寥。看淸輪﹑認取風飈。晃瓊瑤。嘉气滿丹霄。玉花吐﹑馥鬱金蓮﹐馨香二物誰消。隨緣從覆燾。紅霞繚繞。翠霧不相饒。時得得﹐日昭昭。準蓬萊﹑定信頻招。見空中﹑彩鳳來往﹐又金童﹑前捧紫芝苗。此卻要﹑再睹吾顏﹐除非能﹑續弦斷重調。勸汝等﹑各各修持。一去洞天遙。

○昭君怨

奉報早離火院。棄了一家攀戀。自在水雲前。樂安然。便結長生煆煉。得做上仙親眷。搜出碧潭玄。月團圓。

○搗練子

搗練子﹐十怎生。閒來閒去好修行。囉哩淩﹐哩囉淩。若逢迎﹐得圓成。從頭一一說前程。囉哩淩﹐哩囉淩。

○搗練子

一爲人。做凡身。四般假合怎生眞。囉哩淩﹐哩囉淩。搜玄路﹐出迷津。靜中調養气精神。囉哩淩﹐哩囉淩。

○搗練子

猿騎馬。逞顚耍。難擒難捉怎生捨。囉哩淩﹐哩囉淩。慧刀開﹐齊殺下。教君認得根源也。囉哩淩﹐哩囉淩。

○搗練子

此圓通。住虛空。冥冥杳杳怎生窮。囉哩淩﹐哩囉淩。分南北﹐看西東。悟來只在笑談中。囉哩淩﹐哩囉淩。

○搗練子

重陽子。全眞理。陰陽顚倒怎生使。囉哩淩﹐哩囉淩。這頭行﹐那頭止。沖和上下分明是。囉哩淩﹐哩囉淩。

○搗練子

用刀圭。剖昏迷。合和一處怎生攜。囉哩淩﹐哩囉淩。人頭落﹐現紅霓。白蓮花朵出靑泥。囉哩淩﹐哩囉淩。

○搗練子

從來性﹐本來命。無形無質怎生惺。囉哩淩﹐哩囉淩。汞中明﹐鉛中瑩。霞光裏面通賢聖。囉哩淩﹐哩囉淩。

○搗練子

水中金。忒幽深。玄玄妙妙怎生尋。囉哩淩﹐哩囉淩。從初得﹐到如今。西風時復送淸音。囉哩淩﹐哩囉淩。

○搗練子

三丹寶。難分剖。昏昏默默怎生保。囉哩淩﹐哩囉淩。在虛空﹐長懷抱。緋衫裹了新烏帽。囉哩淩﹐哩囉淩。

○搗練子

水兼火﹐坎和離。兩般消息怎生知。囉哩淩﹐哩囉淩。休燒煉﹐莫修持。元來只是這些兒。囉哩淩﹐哩囉淩。

○搗練子

開心月。圓皎潔。人前教我怎生說。囉哩淩﹐哩囉淩。淨淸水﹐玲瓏雪。交光朗照知明哲。囉哩淩﹐哩囉淩。

○搗練子

搗練子﹐眞了了。閒行閒坐任歌叫。囉哩淩﹐哩囉淩。我咱知﹐人難曉。曲中有个三光照。囉哩淩﹐哩囉淩。

○搗練子

潭底月﹐雪中霜。有人會得便風狂。囉哩淩﹐哩囉淩。泉底樚﹐水中金。尖竿尖上細搜尋。囉哩淩﹐哩囉淩。

○搗練子

搜芳翠﹐哂輕盈。驀然聽得賣花聲。艷陽天﹐气候明。朝云白﹐晚風淸。遮藏吹轉蕊珠精。放馨香﹐滿樹榮。

○點絳唇

可惜嬌兒﹐惺惺伶俐聰明作。靈臺廓。圓明光爍。我許蓬萊約。斷卻麻繩﹐正好修丹藥。如今卻。買條銅索。縛住踏雲腳。

○點絳唇

贈友人

觀公形貌﹐靑春伶俐眞惺灑。偏幽雅。自然嬰奼。莫放猿兒耍。認取淸閒﹐異日成佳話。之乎者﹐便休書寫﹐養就丹無價。

○瑞鷓鴣

原誤作點絳唇﹐玆依律攺。但上下片一二兩句俱仄起﹐又與瑞鷓鴣異

昔日人言拾菜郎。根荄菜甲總盈筐。春夏秋冬閒不得﹐溫炎涼冷鎭長忙。今日予言截彩郎。能爲斡運做經商。願靜一心休作用﹐好將四季細消詳。

○瑞鷓鴣

春季裁量十四郎。風流玉貌好輕狂。每夜房中憐美婦﹐常時腹內痛饑腸。以此街前來背箱。利多撲入彩帛行。刀尺使時無作念﹐妻兒愛處越馨香。

○瑞鷓鴣

夏季裁量十四郎。炎炎火焰越忙忙。百巧場中誇意銳﹐萬人叢裏用心剛。絲絹羅紈鋪內藏。金銀珍寶架頭光。獨做辛勤心自苦﹐渾家丰足業誰當。

○瑞鷓鴣

秋季裁量十四郎。憂愁思慮動淒愴。陡攺紅顏衰體瘦﹐漸生白髮老容光。腰曲頭低力不剛。耳聾眼暗淚汪汪。日往月來添疾病﹐妻嫌女怨受恓惶。

○瑞鷓鴣

冬季裁量十四郎。百端尫瘁早粘牀。五藏受寒內結積﹐三焦發熱外生瘡。一息不來四假殭。兒孫掇出臥丘荒。七魄有緣歸地府。三魂無分上天堂。

○瑞鷓鴣

爭似休休事事忘。虛無境內覓淸涼。若是會探潭底月﹐便教認得雪中霜。共我爲鄰住洞房。憑作伴爇心香。不日修成功與行﹐騎鸞跨鳳入仙鄕。

○恣逍遙

物物拈來﹐般般打破。惺惺用﹑玉匙金鎖。瀝瀝澄源﹐炎炎焰火。盈盈處﹐上下倒顚換過。妙妙神機﹐玄玄性果。淸淸做﹑靜中堪可。現現虛空﹐靈靈眞个﹐明明衮﹐光瑩寶珠一顆。

○千秋歲

汨汨塵寰擾。苦苦尢深窈。長系絆﹑不分曉。日生還恁地﹐夜夢魂驚杳。聽分表。都緣劫劫波波紹。急急心開肇。早早俱除剿。回首處﹑見明了。一般眞个好。萬道銀霞繞。這番了。秋潭皓月波光晶。

○巫山一段雲

對月成詞句﹐臨風寫頌章。一枝銀管瑞中祥。隨手染淸涼。玉洞六開深淺﹐寶樹花分篆香。蓬萊仙島是吾鄕。宴罷後瓊堂。

○侍香金童

大道修持﹐物物俱盡悔。莫起黑煙生靉靆。雲水淨淸須慷慨。逸優遊﹑做成奇駭。壘這功行﹐便恰如山與海。得閴裏﹐眞閒誠自在。一塊紅霞籠寶排。化玉成形。轉生光彩。

○菊花新

對月無何添雅致。叢綠花黃偏有異。正是遇重陽﹐霜露冷﹑宜呈祥瑞。淸香覆我如言志。害風來﹑且休攀視。應共到蓬萊﹐瓊筵上﹑眾仙頒賜。

○木蘭花令

鶴兒每每常相聚。點點蒼苔啄食覷。靑霄空外唳天時﹐明月光中頻警露。逍遙鮮潔理毛護。自在遊行惟顧步。怡然呼取舞風來﹐六个隨余蓬島去。

○虞美人

四郎須是安鑪竈。莫把身心鬧。玲瓏便是本來眞。气精養住﹐便得好精神。汞鉛得得知顚倒。方見無名道。今宵飲酒是何人。認取淸風明月日相親。

○虞美人

以嫂爲見在父母

害風王哲遵隆道。自在逍遙好。除眠之外總無知。百花笑我﹐不會見便宜。功成行滿仍須早。云步歸蓬島。好同見在赴瑤池。共摘蟠桃﹑往昔結實枝。

○月中仙

遭遇中秋﹐近初更气爽﹐風定雲散。虛空露降﹐闡萬里晴天﹐顯靑玉案。舉頭瞻海岸﹐湧出金盤爛爛。不特門門煥。人人共喜﹐貧富總爭看。誰能曉悟淸輝﹐這銀蟾裏面﹐深隱陽算。星稀宿罕。使鵲爲飛去﹐與離爲伴。一輪圓又滿。正當午﹑恰分子半。放光明燦。庵前召我衝霄漢。

○金花葉

名利牽纏怎徹。誰肯把﹑善緣總結。在火宅﹑居常炙﹡。尙穿聊惡業。鬥巧爭如守拙。早離了﹑機心切切。稍能悟﹑三教祕訣。也無生無滅。

○楊柳枝

性命須將自己觀。細詳看。一刀項下好疼酸。最艱難。不信且將鍼略試﹐痛多端。發心要喫覺心寒。遠佳餐。

○刮鼓社

刮鼓社﹐這刮鼓食中拍。且說豌豆出來後﹐卻勝如大小麥。便接著﹑五方顏色。靑紅黃黑更兼白。又同那五方標格。蒸炒煮燒生喫。蒸炒煮燒生喫。

○刮鼓社

刮鼓社﹐這刮鼓食中飽。我看豌豆將來後﹐且圌起須入窖。莫收多﹑不須收少。上頭自有三光照。似象棋何勞打炮。有幾个人知道。有幾个人知道。

○西江月

於已搜尋臧善﹐慮思絕泯爲先。減財節色保丹田。對景須行方便。老幼自然有祿﹐且休苦苦孜煎。放開一朵白花蓮。管取西江月現。

○西江月

王哲心懷好道﹐害風意要離家。攀緣悉去似團砂。不怕妻兒咒罵。好對淸風明月﹐寧論海角天涯。來來往往跨雲霞。此个逍遙無價。

○西江月

養甲爭如養性﹐修身何似修心。從來做作到如今。每日勞勞圖甚。好把幽微搜索﹐便將玄理思尋。教君稍悟水中金。不肯荒郊做恁。

○川撥棹

這修行訣。便安排得有次節。把淸靜天機﹐今朝分明漏泄。使人人﹐玉花結。從頭一一穩鋪設。向五更裏看擺拽。將此脫殼神仙﹐玲瓏玎璫做絕。害風兒﹐怎生說。

○川撥棹

一更裏﹐瞥看參羅萬象列。搜出那坐正曇﹐內中位貌偏別。向北方也﹐玉花結。銀素將來細得熱。把烏龜牢纏紲。然後四隻腳﹐獰獰子一齊打折。害風兒﹐怎生說。

○川撥棹

二更裏﹐瞥看天河流無竭。忽見耿耿洪波﹐潑灩灩底昭徹。向西方也﹐玉花結。灌出黃芽色非擔﹐甲尖上摶白雪。有此一个靈童﹐擺手親自去折。害風兒﹐怎生說。

○川撥棹

三更裏﹐瞥看銀蟾圓不缺。吐出一輪光明﹐滿天瑩然有別。向南方也﹐玉花結。白鹿前來行得竊。便銜他新皎潔。將去圭峯山頭﹐獨自口中嚙齧。害風兒﹐怎生說。

○川撥棹

四更裏﹐瞥看牛斗光如爇。照徧滿寬淸虛﹐放盡靈輝凜冽。向東方也﹐玉花結。攢燭三山似電掣。熠耀如瓊瑤屑。被這惺惺了了﹐一齊中宵盜竊。害風兒﹐怎生說。

○川撥棹

五更裏﹐瞥看斗杓無差缺。正合天心斡運﹐堪作上天喉舌。向中央也﹐玉花結。捉得淸虛這回決。便永永除生滅。此个自在逍遙﹐惟予獨會拈撚。害風兒﹐怎生說。

○川撥棹

曲中詞徹。把來歷事親堪說。住京兆府外縣﹐終南方孤云白雪。自觀得﹐玉花結。活死人兮放些劣。沒地埋﹐眞歡悅。道號重陽子﹐字知明姓王名哲。害風兒﹐怎生說。

○無調名

性問伊家命。要嫁這﹑東頭兒郎馳騁。昌肌膚瑩。昌肌膚瑩。鉛汞合和正。轉气神定。天上面﹐急敲金鐘玉磬。李眞仙省。李眞仙省。

○憨郭郎

牛子卻如澆墨﹐牽拽不回頭。向川原﹐貪水艸﹐騁風流。禁得這茫兒躁﹐加力用鞭勾。渾身都打徧﹑變霜球。

○酹江月

放心坦蕩﹐樂閒閒﹑應使虫消屍去。淸靜長施憑雅正﹐封寶瓶口守護。闡辟雙關﹐非能運轉﹐也得全精固。三陽相見﹐五神分朗團聚。由此𨿽寢無眠﹐頤顏養浩﹐潔白盈盈數。直待澄鮮方是徹﹐愈覺眞靈開悟。性結成丹﹐圓光耀赫﹐決遇明師度。紅霞繚繞﹐恁時迎引歸去。

○梅花引

少無福。早孤獨。憔悴一身無告囑。日常思。日常思。此事分明﹐皇天便得知。見遠促。見遠促。侍來偏親增汝祿。孝心推。孝心推。致感神明﹐洪喜得共隨。

○梅花引

爲人福﹐生中國。衣飯陰公注定祿。命中無﹐少嗟噓。天與之貧﹐不得富安居。尋思人似艸頭露。爭柰朝不保暮。莫剛求。莫剛求。假使彊圖﹐入手卻還休。

○梅花引

隨緣過﹐隨分樂。惡覓慳貪都是錯。貴非親。富非鄰。矜孤卹老﹐取捨合天眞。當權勿倚欺淩弱。須防運去相逢著。減欺慢。減欺慢。不論髙下﹐平等一般看。

○蘇幕遮

荷葉杯

認得之﹐時休送。碧宕深洞。瑪瑙耀光希。龍蟠虎繞玫花垂。西江水上﹐來往見鳥飛。直待靑童交位。恁時休去﹐頂戴翠華冠。渾身錦繡那人謾。方知此處﹐有个永相隨。

此詞疑有誤

○采桑子

道友問變化﹝原誤作巫山一段雲﹐玆據律攺﹞

堪嗟萬物陰陽內﹐造化因功。休論西東。只在三光秀气中。公如會得疾安腳﹐便做飄蓬。脫了凡籠。一个眞靈入碧空。

○采桑子

昆侖山

扶桑日出分明照﹐蓬島相鄰。若要親親。除是淸閒只一身。逍遙無事方能到﹐俯瞰迷津。煉就重繞。頂上孤峯現寶珍。

○浪淘沙

事事少相侵。物物無心。固精養气本源深。得得仙人添惻隱﹐猿馬牢擒。玉樹可先臨。花綻黃金。淸香窈裊出髙岑。萬道銀霞攢簇住﹐方得嘉音。

○浪淘沙

火裏生蓮

陽气透蒼天。照照綿綿。地戶猛焰亦如然。發出水中眞覺性﹐一朵紅蓮。早早認淸泉。結取因緣。烏龜口內吐靈煙。助正丹田香馥鬱﹐葉葉新鮮。

○浪淘沙

賣狀附口寫文

附口做生涯。休寫交加。憑他實語莫虛嘩。便是於身增福祿﹐贍己榮家。見似浪淘沙。苦勸深嗟。若還不使到廳衙。兩主休和歡又喜﹐公跨雲霞。

○錦堂春

試問修行﹐才登戶牖﹐應是下手何如。便先令歡樂﹐於已開舒。待款款尋來﹐的當端正﹐意滅情祛。做嬉嬉坦蕩﹐更認閒閒﹐閒裏安居。從前一一細想﹐好搜玄揣妙﹐時復親書。頓省悟﹐怡然超出﹐苦海迷衢。這番見眞眞那个﹐惟分明本有元初。卻還舊處﹐返光回照﹐獨證無餘。

○瓦盆歌

你敲著得恁響聲大。無祥瑞﹐沒災禍。元誰知得那。外唇有口能發課。內虛有腹成因果。貴賤賢愚﹐細思量﹑人人放一个。這風狂悟斯﹐不肯爭人我。除煩惱﹐滅心火。日日隨緣過。逍遙自在任行坐。功成行滿攜雲朵。帶殼升騰﹐恁時節﹐方知不打破。

○賀聖朝

仲冬佳節﹐靈童來報﹐陽气初升。黃芽齊吐﹐玉漿澆漑﹐榮布層層。甲方瓊秀﹐庚方金彩﹐相間星能。把明珠祥艷﹐瑞光迎在﹐云外騰騰。

○晝夜樂

藏頭

金相隔休教錯。年間怎生作。前頭說甚惺惺﹐辰下重安手腳。被蟾光晷運交﹐平時從根摸索。事有神功﹐淸彊气躍。下於予尋倚托。文上沒丹藥。天知命惟髙﹐中談談中別著。公決要覓淸涼﹐兆府城南登閣。各得其宜﹐晝歡暮樂。

重陽全眞集卷之十三

○遇仙亭

急急回頭。得得因由。物物更不追求。見見分明把个﹐般般打破優遊。淨淨自然瑩徹﹐淸淸至是眞修。妙妙中間通出入﹐玄玄裏面細尋搜。了了達冥幽。穩穩拈銀棹﹐惺惺駕﹑般若神舟。速速去超彼岸﹐靈靈現住瀛洲。

○三光會合

俗名韻令

扶風且住。聽予言語。決定相隨去。些兒少慮。對公先訴。遇逢艱阻。饑寒雨露。有恓惶處。眉頭莫要聚。長生好事﹐只今堪做。何必候時數。靑巾戴取。更衣麻布。得離凡宇。入雲霞路。功昭行著。眞師自肯度。

○心月照雲溪

俗名驀山溪

一身之內﹐二物成眞寶。著意辯三才﹐列四象﹑五行化造。六賊門外﹐七魄莫狂遊﹐八卦定﹐九宮通﹐功行十分到。十分修煉﹐九轉成芝艸。八位上仙知﹐救七祖﹑遠離六道。五年功滿﹐四大離凡塵﹐三淸路﹐二童邀﹐抱一歸蓬島。

○心月照雲溪

一身得得﹐好把逍遙做。莫戀色和財﹐又名利﹑榮華不顧。心中逸樂﹐管取絕憂愁﹐處淸涼﹐無熱惱﹐事事成開悟。任行任住。坐臥皆從所。玉訣與金科﹐這兩般﹑頻頻覽覷。玄機密妙﹐訣許自陳明﹐結圓成﹐攢瑩玉﹐捧入長生路。

○心月照雲溪

無常二字﹐說破教賢怕。百歲受區區﹐細思量﹑一場空話。耽他火院﹐剛恁苦熬煎﹐早收心﹐采黃芽﹐藥就難酬價。居山寂靜﹐悄悄實瀟灑。斷念去貪嗔﹐把意馬心猿系下。神淸澄靜﹐一點饃長明﹐無爲裏﹐作功成﹐不許誇姦詐。

○黃鶴洞中仙

俗喝馬卜算子

正被離家遠。衰艸寒煙染。水隔孤村兩三家﹐你不牽上他馬﹐獨立沙汀岸。叫得船離岸。舉棹波如練。漁叟停船問行人﹐你不牽他上馬﹐月照江心晚。

○黃鶴洞中仙

夜宿山村店。不覺頻嗟嘆。獨自尋思告他誰﹐只聞得那馬﹐耳畔頻嘶喊。國泰兵戈偃。頃畝農夫羨。不動槍旗動酒旗﹐你不放他那馬﹐兩國無徵戰。

○黃鶴洞中仙

眞人訓先生﹐法名通一﹐全道道號無憂子

卜算詞頻話。莫放猿兒耍。疾速先須調奼嬰﹐全道馬﹐好把家緣捨。一个眞惺灑。雲路堪同跨。自在逍遙永廝隨﹐害風馬﹐管取玲瓏也。

○黃鶴洞中仙

詠瓦罐

瓦罐泥中寶。巧匠功成造。修煉之時向鑪中﹐內有金光照。有耳何曾曉。有口何曾道。攜向街前叫一聲﹐莫教拋撒了。

○無夢令

贈丹陽

坐臥住行有別。自是逍遙做徹。大道本來眞﹐驀地哂中歡悅。無說。無說。勘破春花秋月。

○無夢令

春暖回頭不肯。直待九冬冼冼。凍得不惺蘇﹐丹藥難爲救拯。將﹡。將﹡。卻覓長生且等。

○無夢令

啜盡廬仝七碗。方把趙州呼喚。烹碎這機關﹐明月淸風堪玩。光燦。光燦。此日同超彼岸。

○無夢令

此日方知顚倒。一切因心善做。決烈便回頭﹐換面更名堪討。全道。全道。正好安排鑪竈。

○無夢令

詠圍棋藏頭

下圍棋取樂。閒白烏交錯。者好關機﹐度輸贏憂謔。作。言作。看這番一著。

拆起目字

○滿庭芳

藏頭

方覓殘﹐余蒙庵主﹐邀便出黃粱。中生秀﹐惟我最堪當。內沖和九轉﹐般運﹑二气飄揚。飈動﹐樓上下﹐出入呼光芒。殃。取象滋﹐羊味酒﹐醴俱忘。靈眞一點﹐圓照珪璋。印白蓮秀艷﹐淸淨﹑別恁馨香。華靜﹐衣前引﹐齊唱滿庭芳。

拆起方字

○滿庭芳

藏頭

莫驅馳﹐公全道﹐來眞性明光。誰知得﹐便是水中霜。應相從相見﹐人悟﹐物物俱忘。中有﹐華耀處﹐怎柰被雲藏。詳。語銳田﹐起屋震﹐地安房。教認淸外﹐別蘊馨香。射昆山片玉﹐風共﹑誰話瑯瑯。辰動﹐陽佳節﹐金菊滿庭芳。

拆起力字

○金蓮堂

俗惜黃花藏頭

家自悟。今觀睹。扶風安手腳﹐未知門戶。鬼作乖疏﹐下如何做。人來﹑金相覷。裏爲誰主。風語汝。還嬰兒復奼﹐寶瓶牢固。聖說因緣﹐系能結慕。眞洪登雲路。

拆起各字

○報師恩

俗瑞鷓鴣

地仙中仙與天仙。認得三田月正圓。自己若能施笑面﹐那人未肯便興拳。撇憢弄腳虛粘地﹐猛烈回頭合上天。若被利名牽絆住﹐十分失了好因緣。

○折丹桂

贈丹陽

气財酒色相調引。迷惑人爭忍。因斯染患請郎中﹐思使言﹐你且盡。不須把脈休頻診。死病今番準。這回須去不推辭﹐復勾追﹐文貼緊。

○折丹桂

近來陰府心寒凜。對判官詳審。髙呼鬼使急拿拿﹐不淩遲﹐更待甚。鑊湯浴過鐵牀寢。銅汗頻頻飲。髙聲禱告且饒些﹐後番兒﹐不敢恁。

○折丹桂

害風故著言談引。全道應難忍。榮華攀愛已捐除﹐謾調和﹐教你盡。好將心脈時時診。道服須支準。前篇詞意請消詳﹐這番兒﹐催得緊。

重陽教化集卷之一

○玉女搖仙輩

終南一遇﹐醴邑相蓬﹐兩次凡心蒙滌。便話修持﹐重談調攝﹐莫使暗魔偸滴。養气全神寂。稟消遙自在﹐閒閒遊歷。覽淸淨﹑常行允迪。應用刀圭﹐節要開劈。三田會﹐靈明結﹐作般般﹑光輝是績。先向天涯海畔﹐訪友尋朋﹐得个知音成闃。直待恁時﹐相將同步﹐處處嬉嬉尋覓。暗裏瞷瞷檄。覷你爲作﹐如何鋒鏑。會舉箭﹑張弓對敵。百邪千魅﹐戰回純皙。無愁戚。方堪教﹑可傳端的。

○香山會

白光生﹐靑﹡至﹐紅輝總好。騰玄耀妙黃深奧。般般彩色﹐把明珠覆燾。晴空外﹑來往仙道。封成永號。便受玉皇宣詔。雲霞裏﹑上眞惟到。香山會聚﹐發瓊方闡道。同歸去﹑長住三島。

○解冤結

今丹陽下山權與陸仙作伴

我行符水。公修藥餌。一居山﹐一居鄽市。兩處崇眞暗相洽﹐卽非彼此。無爲漏﹑共成不二。扶風儒士。同爲教旨。辟得正﹐上合天意。行滿功成去蓬萊。卻尋舊址。如今且﹑休言異寄。

○七寶玲瓏

人人每日﹐問人要求玄。你便待﹑做神仙。四四一十六个字﹐二十八字在眾賢。會得之時也未然。旣要修行﹐先念樂花蓮。次棄了﹑冗家緣。物物拈來俱不染﹐打破般般出上田。一道光明入碧天。

○金鼎一溪云

對月成詞句﹐臨風寫頌章。一枝銀管瑞中祥。隨山染淸涼。玉洞門開深淺﹐寶樹花分香篆﹐蓬萊仙島是吾鄕。宴罷後瓊堂。

○上丹霄

向終南﹐成遭遇﹐做風狂。便遊歷海上嘉祥。閒閒得得﹐任從詞曲作詩章。自然神气共交結﹐認正心香。眞淸淨﹐惟淸湛﹐還淸徹﹐處淸涼。赤靑紅白又兼黃。五般彩色﹐迎來圍罩寶珠光。這回應許碧霄上﹐明耀無方。

○踏雲行

激發丹陽

東海汪洋﹐西山詳審。金鉤釣得歡無恁。一頭活樂大鯨魚﹐萬鱗燦爛鋪白錦。隨我遨遊﹐水雲信任。靑山綠水相過甚。張公喫酒李公來﹐李公奪了張公飲。

○憶王孫

誡丹陽語言

人云口是禍之門。我道舌爲禍根本。不語無言絕討論。性難昏。便是長生保命存。

○踏雲行

昨日靑巾﹐今朝紅角。脂腮粉面別軀殼。攺頭換面有誰知﹐更形易體無人覺。奉勸諸公﹐詞中想邈。百年迅速如雷雹。早爲下手煉精神﹐頓安鑪竈成丹藥。

○無夢令

藏頭

趁心頭事少。綻玉花不老。要認良時﹐艷分明北道。腦。腦。照返餐芝艸。

拆起早字重陽重陽教化集卷二

○遇仙槎

鰲魚海裏遊﹐首尾長搖擺。百日下金鉤﹐釣出娑婆界。應無離水憂﹐鵬化扶風快。隨我上靑霄。同赴龍華會。

○風馬兒

意馬擒來莫容縱。常堤備﹑璫滴璢玎。被槽頭猢猻相調弄。蹄攢耳舉早臨風﹐璫滴璢玎。椿上韁兒纏鞚。這回你﹑璫滴璢玎。待馴良﹑牽歸白雲洞。逍遙自在﹐更不肯﹑璫滴璢玎。

○萬年春

十化分梨﹐我於前歲生機構。傳神秀。二人翁母。待教作拿云手。用破予心﹐笑破他人口。從今後。令伊依舊。且伴王風走。

○報師恩

藏頭

言云語莫聽聞。眼味香不屬君。內減除人我相﹐前無有死生分。圭和合憑三照﹐水焚燒按九雯。又武平淸淨出﹐頭臨月弄祥雲。

拆起雲字

○蓬萊閣

俗秦樓月藏頭

溟漠。今忘了登飛閣。登飛閣。人自省﹐身居銀廓。能俱養靈丹藥。槎穩駕銷諸惡。銷諸惡。頭一點﹐肯教牢落。

拆起水字

○靑蓮池上客

俗靑玉案攢三拆字

鎖戶眞成也。百朝惺灑。冰餐非苟且。玄妙﹐就中超﹡。馬眸粘惹。恩愛俱齊捨。閒遊冶。教餘同幽雅。仙子﹐共成修寫。馬明星下。

○靑蓮池上客

但詞中有喝馬﹐令丹陽行行坐坐要唱

元初一得從初遇。便端正﹑昭彰著。轉作重陽晨彩煦。晴空來往。碧霄堪住。瓊馬駙。引入長生步。靈光不動神光聚。便攢簇﹑銀霞護。滿插金花頻返顧。靑衣鸞鶴﹐共同來赴。瑤馬駐。般在淸涼路。

○靑蓮池上客

亙初獨許能騎坐。這駿駟﹑從牽拖。直走盤旋雙慶賀。三山骨健﹐力筋偏大。馬輔佐。萬丈洪崖過。謝伊駝出深坑禍。衒玉轡﹐金纓嚲。喊霧嘶風游水火。月華前面﹐四蹄輕鎖。馬負荷。也我成因果。

○靑蓮池上客

上元看輥燈球

上元景致眞堪看。更片片﹑行雲散。現出天如靑玉案。放開心月﹐慧燈明照﹐兩曜交光燦。球妝七寶玲瓏煥。把性燭﹑當中按。一對金童呈手段。瓊桿推轉﹐順風歸去﹐輥入蓬萊觀。

○黃鶴洞中仙

俗卜算子

卜算詞中算。卦象分爻彖。海島專尋知友來﹐堪把扶風喚。莫怪頻磨難。只要公明燦。決定堅心沒惱愁﹐永結長生伴。

○黃鶴洞中仙

暗裏修持做。不合名張露。卻使人人轉敬欽﹐所以難停住。謹對扶風訴。結伴關西去。卓个庵兒累行功﹐同步煙霞路。

○黃鶴洞中仙

修煉不煩忙﹐自有人來遇。已與白雲作伴儔﹐常作詞和賦。淨裏轉恬然﹐歡喜回光覷。一个靑童立面前﹐捧出長生簿。

○黃鶴洞中仙

前後各喝馬一聲

趕退日中烏﹐捉取月中兔。便著晶光覆了身﹐金馬住。方是重陽做。交位顯眞功﹐換質成眞趣。到此還知自在遊﹐玉馬去。走入雲霞路。

○黃鶴洞中仙

一匹好驊驑﹐精彩渾如畫。卻被銀鞍縛了身﹐著絆馬。怎得逍遙也。不若騁顚狂﹐掣斷韁無掛。擺尾搖頭廏櫪違﹐做野馬。自在成遊冶。

○黃鶴洞中仙

信任水雲遊﹐忺放靈猿耍。要去隨霞恣害風﹐乘良馬﹐穩坐香羅帕。南北與東西﹐選甚髙和下。處處來回得自如﹐呈弓馬。會把明珠射。

○黃鶴洞中仙

此个眞眞也。瑩徹靈臺也。出入虛無縹緲間﹐騎風馬。信任飄飄也。占得惺惺也。光耀明明也。來往晴空碧落中﹐乘雲馬。自在逍遙也。

○黃鶴洞中仙

在金蓮堂﹐每自唱此詞﹐須自頂禮﹐謂丹陽曰﹐我臨化時﹐說與汝等。

初見靑鋼劍。屍內曾加點。木上安來出一絲﹐乾馬占。害後隨風颭。得此修行漸。日日頻頻檢。暗喜歡時只自知﹐天馬瞻。與我長生驗。

○黃鶴洞中仙

藏頭

算詞中話。上甘津灑。養靈煙火養蓮﹐意馬。院俱齊捨。內丹無價。在山邊掛。有屯蒙玉綫縫﹐野馬。月同安下。

拆起卜字

○玉鑪三澗雪

決烈修行要猛。存亡莫擬先生。心田可否自親耕。休賴他人僥幸。出離須憑福幸。捨家迷裏難行。空宵愁起滴長更。尋甚金山銀礦。

○玉鑪三澗雪

藏頭

引臥於寧海﹐將宜甫爲憑。交霞友做雪朋﹐郎分明爲證。定便除色欲﹐神玄牝淸澄。升火降兩相吞。內敢言游泳。

拆起永字

○黃鶴洞中仙

藏頭

兆看余燈﹐煉陽周鏡。照他人﹐返逼驅兒省。下淸中瑩。豔出銀釭面。菱花靜。似韜光不騁馳。兒惺內觀眞景。

拆起京字

○定風波

萬萬人中這个人。忽然自悟說良因。恰似白蓮花一朵﹐尖新。泥沙脫了出迷律。邀住淸風開嫩臉﹐朗窺明月作毗鄰。住向空中勝馥鬱﹐靈眞。此時占得四時春。

○超彼岸

凡軀莫藉。把惺惺了了﹐自然明明構架。行住坐臥﹐須要淸淸閒暇。气神和﹐結成珠﹐堪教化。張弓舉箭能親射。紅心正中﹐趕退周天卦。垛貼中間﹐迸出霞光無價。五行違﹐脫陰陽﹐超造化。

重陽教化集卷之三

○爇心香

坐殺王風。立殺扶風。只因伊﹑貪戀家風。爭如猛捨﹐認取淸風。好同行﹐好同坐﹐共攜風。我卽眞風。你卽佯風。小春天﹑總賴溫風。將來雪下﹐怎柰寒風。窗兒裏﹐六兒外﹐兩般風。

○恣逍遙

若要修行﹐須當子細﹐把金關玉門牢閉。上下沖和﹐位交漑濟。得來後﹐惺惺又同猜謎。混入虛空﹐卻投根蒂。亳光在﹑爛飲霞際。五彩新鮮﹐眞靈瑩膩。分明徹﹐淨淸閴然細細。

○神光燦

金關叩戶﹐玉鎖扃門﹐閒裏不做修持。杳默昏冥﹐誰會舞弄嬰兒。睡到擒猿捉馬﹐醒來後﹑復采瓊芝。每依時﹐這功夫百日﹐只許心知。自在逍遙做就﹐惟舒展紅霞﹐光彩敷披。罩定靈明﹐方見本有眞蔥。一粒神丹結正﹐三重焰﹑緊緊相隨。過瑤池。透靑霄﹐頂上無爲。

○無調名

與丹陽

栗與芋﹐芋與栗。兩般滋味休教失。性與命﹐命與性。兩般出入通賢聖。都要知。都要知。便是長生固蒂時。休想瑤臺並閬苑﹐六家珍寶出天池。

○眞歡樂

便把戶門安鎖鑰。內更蘊﹑最奇略。安鑪竈﹑鍛煉金精﹐養元神﹑修完丹藥。二粒圓成光灼灼。虛空外﹐往來盤礡。五彩總扶持。也無施無作。冥冥杳杳非投托。占盈盈﹐赴盟約。蓬萊路﹑永結前期﹐定長春﹑瑤芳瓊萼。等接淸涼光偏爍。放馨香﹑自然雯作。裏面禮明師﹐現眞歡眞樂。

○爇心香

這个王風。自小胎風。大來後﹑變做心風。徧行遊歷﹐正是狂風。每閒閒處﹐詩曲作﹐似長風。謁馬儒風。說與仁風。諕他成﹑急急驚風。亂爲下手﹐鎖了防風。便怎生﹐醫得你﹐破傷風。

○玉花洞

要知端的﹐默默細想﹐須憑因果。致令喜悅﹐投歸玄妙﹐便把門兒鎖。惺惺了了眞堪可。有自然香火。淨中寂闃﹐分明一个。師父來看我。

○無夢令

今則與公照燭。無夢令中詳錄。古聖富春詩﹐六白瑩光如玉。丁屬。丁屬。三塊各人知足。

○爇心香

謔號王風。實有仙風。性通禪﹑釋貫儒風。淸談吐玉﹐落筆如風。解著長篇﹐揮短句﹐古詩風。斤運成風。鵬化摶風。恣雲遊﹑列禦乘風。冬寒閉戶﹐念見髙風。更坐無鑪﹐眠無被﹐任霜風。

重陽分梨十化貪集卷上

○黃鶴洞中仙

你待堅心走。我待堅心守。栗子甘甜美芋頭。翁母同張口。開取四時花﹐綻取三春柳。一性昭然全得他﹐玉液瓊漿酒。

○黃河淸

根固源澄宜鎖戶﹐淸淸堅守深洞。轉加溫暖﹐悉屏嚴凝寒凍。別是風流雅致﹐頓知得﹑超升管中。得自然﹑開悟長生﹐遇玉花﹑正好拈弄。元初本有眞靈﹐明明處﹐這回搜見鉛汞。便令結就﹐一粒金丹堪貢。顯現祥光瑞耀﹐更來往﹑隨鸞引鳳。十洲三島神仙﹐喜慶迎共羾。

○憶王孫

分明七寶更休論。七座門開各有門。一四一三各彼吞。返陽魂。便是長生保命存。

○玉京山

失笑迷陰化不來。頑愚心鎖硬﹐怎生開。直饒富貴沒殃災。天年限﹐終久落輪回。鬼使早相催。兒孫難替得﹐有何推。恁時悔恨哭聲哀。方知道﹐學道是仙材。

○臨江仙

眞人訓馬先生﹐法名通一﹐字全道﹐道號無憂子。

栗子味招全道子﹐芋頭滋味引回頭。名人喫了並無憂。四三通十二﹐个个下重樓。喫得過時冰是水﹐水中雨點浮漚。一來一去幾時休。若教同我願。管取得眞修。

○黃河淸

按一百八數

九曲黃河分九轉﹐洪波大浪淸淨。九江共同﹐合就俱來歸正。九鼎中間顯現﹐九宮闡﹑端流一定。玉翻金潑盈盈處﹐倒侵九曜開影。九霄翠碧相齊﹐九臯有﹐鶴鳴迎接精瑩。九光洞﹐明返照﹐靈輝堪並。九曲神珠跳躍﹐九仙至﹑如然游泳。淇殫澄徹成功行﹐九天通聖。

○臨江仙

八卦分明鋪擺定﹐二人各四陽陰。中間玄妙細搜尋。若能知此味﹐便是得眞金。恬淡隱藏淸與淨﹐甜甘卻顯佳音。八都山上出髙岑。正當堪眺望﹐方是好登臨。

○莫思鄕

贈丹陽

栗子味堪收。更出馨香是芋頭。今後喫時思想定﹐追求。爲甚般般各六籌。細認細尋搜。芋有靑苗栗有﹡。空外地中歸一處﹐休休。說破玄玄你越愁。

○望蓬萊

逢九變﹐逢九變﹐須用寶刀裁。陰魄莫隨魔鬼轉﹐陽魂合趕好梨來。今已免輪回。公聽取﹐公聽取﹐道眼正堪開。四假身軀宜鍛煉﹐一靈眞性細詳猜。有分看蓬萊。

此下原有虞美人害風飲水知多少一首﹑已見全眞集卷五﹐故不復出

○蕊珠宮

栗子二三个。這芋頭的端六个。分付淸閒惟兩个。尋思个。甘甜味﹐怎生个。五臟明明个。又六腑﹑不差些个。更有金丹此一个。十二个。請翁婆﹐會則个。

○感皇恩

百日鎖庵門﹐分梨十化。閒閒澄中﹐淨養眞假。个人嘆問﹐直受如斯瀟灑。我咱知得也﹐誠淸雅。別有一般﹐分明好畫。頻頻親擎出﹑暫懸掛。那懣要看﹐萬斛珍珠酬價。恁時傳說下﹐些兒話。

○報師恩

爲何不倦寫詩詞。這个明因只自知。一筆書開眞正覺﹐三田般過的端慈。回光返照緣觀景﹐固蒂深根恰及時。密鎖玄機牢閉戶。喚來便去赴瑤池。

○無調名

贈丹陽

酒初醒。夢初驚。月初明。性初平。如覺悟﹐是前程。

○無調名

誓丹陽

子孫入道﹐七祖出離地獄。子孫得道﹐九祖生天。如退道﹐累祖先。

○悟南柯

芋栗今番徹﹐賢愚兩共餐。一能陽气做團圓。一个沈淪陰魄﹐愈摧殘。來者歸淸淨﹐迷人俗冗盤。通全跳入好仙壇。恰恰同居。吉吉永相看。

○玉堂春

玉性金眞﹐人人皆可化。玉液金丹﹐頻頻迎迓。玉兔金烏﹐光光相次亞。照玉闌干﹐種玉芽。玉蕊金莖﹐長長生不謝。玉女金童﹐常常看捨。玉鎖金匙﹐六門開闡下。賞玉堂春﹐對玉花。

重陽眞人分梨十化集卷下

○如夢令

大道長生門戶。幾个惺惺覺悟。鉛汞緊收藏﹐方始澄神絕慮。心慕。心慕。便趨蓬萊仙路。

見終南山石刻﹐署云﹐承安五年重陽日﹐終南山祖庭靈虛觀主呂道安畢知常立石

○驀山溪

曾蕭眞人

眞人已悟﹐四海名先到。只爲有聲聞﹐卻隔了﹑玄元妙道。可憐仙骨﹐落入鬼形骸﹐一般衰﹐一般老。空恁一般了。豈知玄妙。剛被身心傲。度日若聾盲﹐誚不識﹑丹砂鑪竈。好將二物﹐鼎內結成丹﹐服餌了。得長生﹐攜手歸蓬島。

見金蓮正宗記

○集賢賓

仔細曾窮究。想六地眾生﹐彊攬閒愁。恰才得食飽﹐又思量﹑駿馬輕裘。有駿馬﹐有輕裘。又思量﹑建節封侯。假若金銀過北斗。置下萬頃良田﹐蓋起百尺髙樓。兒孫自有兒孫福﹐莫與兒孫作馬牛。貪利祿。競虛名﹐惹機勾。豈知身似﹑水上浮漚。貪戀气財並酒色﹐不肯上﹑釣魚舟。荒盡丹田三頃﹐荊棘多稠。寶藏庫﹑偸盜了明珠﹐鐵燈盞﹑滲漏了淸油。水銀迸散難再收。大丹砂甚日成就。殺曾叮嚀勸﹐勸著後﹐幾曾偢。苦海深﹐波浪流。心閒無事卻垂鉤。嗚呼錦鱗終不省﹐搖頭擺尾﹐姿縱來來﹐往戲波流。愚迷子﹐省貪求。只爲鍼頭上名利。等閒白了少年頭。

鳴鶴餘音卷一

○滿庭芳

汝奉全眞﹐繼分五祖﹐略將宗派稱揚。老君金口﹐親付與西王。聖母賜﹑東華教主﹐東華降﹑鍾離承當。傳玄理﹐富春劉相﹐呂祖悟黃梁。登仙弘誓願﹐行緣甘水﹐復度重陽。過山東遊歷﹐直至東洋。見七朵金蓮出水﹐丘劉譚馬郝孫王。吾門弟﹐天元慶會﹐萬朵玉蓮芳。

鳴鶴餘音卷三

○六麼令

眞淸眞靜﹐便是虎和龍。澄澄湛湛﹐嬰兒奼女自升騰。寂默刀圭根本﹐齋戒換西東。時中十二﹐常常覺照﹐內調神气玉鑪功。何須尋枝摘葉﹐豈論語丹經。假余玄妙﹐知懶惰亦成空。滅睡忘言除欲﹐飲膳少丰融。外系疏嗇﹐人情淡薄﹐念頭打破漸幽通。

鳴鶴餘音卷四

○宜靖三臺

化丹陽

有限形軀﹐無涯火院﹐剎那催促光陰。想人生﹑有似當風燭﹐整日家﹑晝忙夜驚。有等愚迷﹐千思萬想﹐家緣逼迫渾沈。愛子憐妻﹐被冤家﹑系纜縈身。猛悟回頭﹐名韁割斷﹐恩山推倒重重。將愛海跳出﹐淸閒樂道逍遙﹐半張紙﹐一張琴。土榻安眠﹐牢拴意馬﹐莫教斗亂身心。慧劍揮時﹐斬羣魔﹑萬神自寧。二炁相交﹐龍奔虎走﹐金烏玉兔相迎。入玉鑪﹑金鼎丹砂﹐煉陽神﹑出朝玉京。此个家風﹐冰淸玉潔﹐點頭多謝知音。欲要成雙全後﹐價值千金。

化丹陽

○蜀葵花

上仙傳祕訣。只要塵情滅。意馬與心猿﹐牢鎖閉﹐莫放劣。戒慳貪是非﹐人我無明斷絕。把巧辯聰明都守拙。紫殿元君歇。寶鼎丹砂結。也休問龍虎﹐鉛汞絮繁說。向迷雲堆裏﹐捧出一輪皎月。方表信﹐希夷門戶列。

鳴鶴餘音卷五

【王志謹﹕詞作1首】

○金人捧露盤

喜樂山村﹐風月知音﹐信任歲華交換。終日掩柴門﹐處幽軒﹐閒看古書慵倦。住坐從容﹐獨行獨步﹐都把聲名斷。抱守元陽﹐情忘境滅﹐气神和衝﹐升沈無礙﹐玉鑪煉至寶﹐欲結淸涼﹐重生溫暖。寂寂空空﹐沒空色養﹐眞源返撲﹐默默熟慣。靜靜與淸淸﹐覺心猿意馬﹐沒絲毫亂。放曠無拘﹐恣情散誕。自在逍遙﹐行滿與功成﹐得無生﹐盡他烏兔走﹐飛騰休管。世情遠。修眞之士休宜晚。

鳴鶴餘音卷一

【衛徳辰﹕詞作1首】

○淸平樂

題碧梧蒼石圖

紫簫音斷。睡起烏紗岸。夢峽飛雲空汗漫。又負一番秋雁。撚沙尙擬圓成。風流不減耆卿。怕聽蒼梧夜雨﹐等閒寫入無聲。

珊瑚网名畫題跋卷八

【衛徳嘉﹕詞作1首】

○淸平樂

題碧梧蒼石圖

彩雲飛斷。愁思茫無岸。落日平蕪煙水漫。又見去年歸雁。琵琶舊曲難成。風流誰復如卿。滿耳碧梧秋雨﹐潯陽江上哀聲。

珊瑚网名畫題跋卷八

【魏初﹕詞作43首】

○木蘭花慢

爲安總管壽

記鳳凰城下﹐走飛騎﹑扈龍舟。正春水生波﹐頭鵝落雪﹐風偃貂裘。西南憲司髙選﹐自並汾以去數君侯。處處隨車有雨﹐行行白簡生秋。今年冠蓋駐梁州。民物沸歌謳。看綠水平田﹐人家煙火﹐桑柘鳴鳩。輝輝虎頭黃節﹐道看看﹑飛下日邊頭。盡把中原山色﹐與君同醉南樓。

○木蘭花慢

爲姜提刑壽

記當年分陜﹐擁飛蓋﹑入長安。把渭北終南﹐秦宮漢闕﹐都入憑蘭。追隨大渾幾日﹐又嘉陵山色上徵鞍。楊柳離亭痛飲﹐梅花樂府新翻。一封丹詔五雲間。全晉動河山。看匹馬橫秋﹐弦轟霹靂﹐虎臥斑斕。生平此心耿耿﹐道君恩未報敢投閒。袖裏升平長策﹐春風咫尺天顏。

○木蘭花慢

爲完顏振之壽

笑功名謾我﹐都幾許﹑競匆匆。記玉佩紅鞓﹐長安陌上﹐人指靑驄。歸來買田故園﹐盡人間社燕與秋鴻。喚奴拏魚溪上﹐看兒種豆村東。算來何物是窮通。只有讀書功。愛杖履風流﹐崖西古石﹐捨北長松。宦塵千丈如海﹐更何心﹑鞍馬避奴童。萬古醉中天地﹐井蛙湖海元龍。

○木蘭花慢

爲馮副使壽

記春風門巷﹐騎竹馬﹑舞靑衫。笑我拙何堪﹐君才十倍﹐頭角巉巉。讀書故都喬木﹐更含香蘭省並歸驂。醉聽灤河夜雨﹐淸吟太液秋蟬。別來何物是新添。霜入鬢毛尖。正渭北江東﹐暮云春樹﹐得共新銜。人生別離居半﹐但公餘﹑有酒且醺酣。幾日鄰村桑柘﹐夢中煙雨江南。

○木蘭花慢

宋漢臣墨梅並序嘉議宋公於予爲世契兄﹐向過洛陽﹐吾兄適宰是郡﹐尊酒畱連者累日﹐邇後訃音至長安﹐予不勝驚悼。今年以事來京都﹐其弟義甫祕監會予於東溪﹐出示嘉議墨梅橫幅﹐因作長短句一章﹐兼致區區追挽之意云

愛筆端造化﹐春不盡﹑思無邊。看詩意精神﹐不求顏色﹐物外神仙。回頭水南水北﹐覺冰姿玉骨卻淒然。一片肝腸鐵石﹐三年雪月情緣。洛陽尊俎記畱連。慷慨正華年。恨鞍馬匆匆﹐長亭老樹﹐芳艸離筵。西風雁來何處﹐忽傳將﹑幽恨到重泉。昨日東溪再過﹐不堪塵滿冰弦。

○木蘭花慢

次韻奉答劉兄

記漢臯亭上﹐從別後﹑幾秋風。愛詩酒追隨﹐衣冠雅重﹐車騎雍容。回頭白雲汾水﹐又傳將﹑淮海避靑驄。官府年來有禁﹐音書未易相通。肝腸如鐵气如虹。佳句入淸雄。問渭北江東﹐暮云春樹﹐此意誰同。虛名百年慚愧﹐賴吾鄕﹑風味近河東。幾日鳳凰山下﹐雞豚社酒迎逢。

○木蘭花慢

贈閬州揚宣撫

問髙城鐵甕﹐緣底事﹑淨妖氛。道霜落長安﹐元戎閫令﹐萬騎云屯。人人知自有用﹐望金湯﹑直上撼乾坤。海陸鯨鰲掀舞﹐秋風怒捲孤豚。將軍。卻恐熾災燻。玉石到俱焚。便立馬城頭﹐扶傷弔病﹐不侈奇勛。區區蠆蜂螳臂﹐算從今﹑都合�平吞。一片旌旗閒暇﹐夢魂常繞夔門。

○木蘭花慢

送張夢符治書赴召

正江南二月﹐春色裏﹑送君行。對芳艸晴煙﹐海棠細雨﹐不盡離情。思量漢臯城上﹐共當時﹑飛蓋入靑冥。醉後嘉陵山色﹐馬頭楊柳秦亭。十年一別鬢星星。慷慨只平生。愛激濁揚淸﹐排紛解難﹐肝膽崢嶸。此心一忠自信﹐更太平﹑丞相舊知名。寄謝艸堂猿鶴﹐移山未要山靈。

○石州慢

畱別雷禦史

才得相從﹐還有此行﹐難合交錯。公餘頗喜新涼﹐杖履頻承談益。白衣蒼狗﹐不如付與無心﹐到頭誰是眞功業。天地盡知音﹐足淸風明月。應惜。枯罷未脫瘡痍﹐鞍馬不嫌驅役。筆底淸霜﹐隱隱已沾鬢髮。秋風萬里﹐飄飄老鶻搏空﹐鷦鷯尺鷃甘沈沒。開歲待君來﹐滿江南春色。

○木蘭花慢

次髙郎中道凝韻

千古汗靑﹐勛業幾人﹐能是雄傑。麒麟畫像當年﹐轉首許多除折。前村月底﹐一壺春酒追隨﹐梅花解軟肝腸鐵。萬事盡悠悠﹐只固吾窮節。愁絕。倦遊歲暮﹐棲遲風雨﹐一枝鳩拙。意廣才疏﹐事與古先殊別。夢中鄕國﹐閒時獨上城樓﹐角聲旗影供淒切。醉裏倚闌干﹐滿西山晴雪。

○滿江紅

寄何侍禦

少日肝腸﹐云夢地﹑气吞八九。今老去﹐才疏計拙﹐百居人後。倦處收回行路腳﹐懶來噤卻吟詩口。算從前﹑四十九年非﹐如回首。風與月﹐須長久。誰放我﹐成三友。笑官倉紅腐﹐可堪癡守。倒鳳顚鸞吾已矣﹐淋漓醉墨蛟虯吼。盡都門﹑冠蓋擁紅塵﹐靑靑柳。

○滿江紅

寄何繼先禦史

落日何山﹐人好在﹑鳳凰城闕。還記否﹑長安城下﹐一杯離別。芳艸連空春欲暮﹐落紅千片飄香雪。憶使君﹑昨日出潼關﹐今三月。吾有意﹐從君說。君爲我﹐能周折。想臺中評議﹐正勞提挈。走馬秦川塵土裏﹐離愁一似年時節。問白頭老母倚門心﹐何時歇。

○滿江紅

爲書史王造甫壽

年少才華﹐文字裏﹑已曾相識。還又喜﹑柏臺髙遠﹐我承飛檄。筆底輝輝多古意﹐幕中隱隱當勁敵。更今年﹑相從入川來﹐良可益。心與膽﹐當如石。須不負﹐文章力。要他年事業﹐轟隆霹靂。自覺空疏成底事﹐愛君文雅吾平昔。把淸江﹑都與釀成春﹐如鯨吸。

○滿江紅

爲雙溪丞相壽

借問中朝﹐誰得似﹑相公勛舊。記前日﹑風雲慘淡﹐雷霆奔走。萬里野煙空綠樹﹐旌旗莫捲熊羆吼。更挺身﹑飛出虎狼羣﹐人能否。元自有﹐談天口。初不負﹐經綸手。更詩書萬卷﹐文章星斗。樂聖銜杯應暫耳﹐不妨桐院閒淸書。願壽杯﹑靑與北山松﹐俱長久。

○滿江紅

爲張右丞壽二首

梁甫孤吟﹐已認得﹑眞龍頭角。記當日﹑江山如畫﹐一時英略。立馬便談天下事﹐鳳池十倍揚州鶴。更詩書萬卷豁心胸﹐無邱壑。活國手﹐千金諾。自不負﹐麒麟閣。算點鞭餘事﹐不妨淸酌。今日文昌虛八座﹐鬢毛莫遣星星卻。要袖中﹑霖雨洗乾坤﹐侵寒廓。

○滿江紅

天造云雷﹐問誰是﹑中原豪傑。人盡道﹑靑錢萬選﹐使君髙節。自有胸中兵十萬﹐不須更事張儀舌。看千秋﹑金鏡一編書﹐心如鐵。天下利﹐君能說。天下病﹐君能切。要十分做滿﹐黑頭勛業。樂府新詩三百首﹐篇篇落紙揮冰雪。更醉來﹑鯨吸捲秋波﹐杯中月。

○滿江紅

登汪師展江樓次張周卿韻

落日江樓﹐山不盡﹑亂雲橫碧。還又見﹑人家煙火﹐倚天靑壁。貔虎夜攢分遠近﹐魚龍入海無南北。道軍門﹑昨夜有人來﹐傳佳檄。歌慷慨﹐吾平昔。今潦倒﹐嗟何及。幸此身膏沐﹐太平文徳。方喜詩壇逢老手﹐卻愁酒陣當彊敵。便從今﹑都與捲降幡﹐知吾必。

○水龍吟

爲祖母太夫人九十之慶

玉峯千古髙寒﹐浮花細葉難相稱。風流不減﹐謝家林下﹐藹然輝映。最�關心﹐歲時伏臘﹐蘋繁薦敬。笑人間兒女﹐那知許事﹐空脂粉﹐香成陣。慚愧兒郎艸艸﹐滿金杯﹑綠浮春瑩。此心但願﹐旁沾親舊﹐年年康勝。一曲龍吟﹐又傳佳話﹐尊前試聽。道期頤未勞﹐十年今日﹐再安排慶。

○水龍吟

予誕日﹐不得與兒子必復相會聚者凡六寒暑矣。今年是日﹐必復以詩上壽﹐有勇退神仙今不遠之句﹐因以此曲示之

平生翰墨箕裘﹐誤蒙獬豸分司早。登車攬轡﹐風煙萬壑﹐連云鳥道。五載歸來﹐中臺無事﹐江南芳艸。記錢塘門外﹐西湖湖上﹐登臨處﹐知多少。夢裏五雲樓閣﹐正瞻依﹑玉墀春好。南海陰風﹐越臺暑瘴﹐不禁懷抱。白粥靑齏﹐平心養气﹐萬緣俱掃。便從今﹑收拾黃牛十角﹐只閒中老。

○念奴嬌

爲王約齋紹明壽

離騷痛飲﹐問畢竟﹑世上功名何物。眼底誰能知許事﹐只有雙鳧仙客。一局殘棋﹐兩窗疏翠﹐談笑揮冰雪。紅塵千丈﹐定知不到雄傑。昨日黃菊籬邊﹐淵明招我﹐逸興悠然發。今日秋香猶好在﹐請對玉芝仙骨。富貴謾人﹐雲翻雨覆﹐枉換靑靑發。不如髙臥﹐浩歌且醉明月。

○沁園春

畱別張周卿韻

自揣平生﹐百無一能﹐此心拙誠。甚年來行役﹐交情契闊﹐東奔西走﹐水送山迎。遙望神州﹐故人千里﹐何幸今年共此行。瀟瀟雨﹐算幾番茅屋﹐燈火殘更。從教長路欹傾。拚一醉﹑都澆磊塊平。向白雲直上﹐君吟我和﹐綠波江畔﹐我唱君賡。恰到相逢﹐又還相別﹐慚愧人間功與名。長亭外﹐望野煙春艸﹐不盡離情。

○沁園春

送霍國瑞

雞舌濃香﹐朝馬晨鐘﹐十載禁廷。恰行春綠野﹐從容冠蓋﹐人家煙火﹐相望升平。一夕霜臺﹐又頒新寵﹐白璧靑錢到姓名。人爭道﹐看春風袖裏﹐霹靂抨轟。誰憐漢水孤徵。得旗旆﹑相從有此行。愛風流凝遠﹐長歌細飲﹐靑燈夜語﹐款曲交情。恨殺文書﹐官程未了﹐又到殷勤渭城。百年裏﹐算悲歡離合﹐幾度長亭。

○沁園春

次張可與郎中韻﹐可與郎中與晉卿徳昌以樂府相唱酬﹐初不揆奉次

三子追隨﹐文筆崢嶸﹐相如上林。正遙山雨過﹐嵐光湧翠﹐平湖風起﹐天气行金。老我何堪﹐頹然於上﹐得共停舟賞此音。髙歌罷﹐似千山月冷﹐萬壑龍吟。玻璃莫厭杯深。盡塵土﹑機關苦用心。對湖山如此﹐安能不醉﹐交親知己﹐何處重尋。慷慨中流﹐闌干拍徧﹐離合悲歡一古今。明朝去﹐向滕王閣上﹐暮雨孤斟。

○水調歌頭

送張夢符

一代橘軒老﹐胸次浩無窮。當年比度元李﹐气象郁相同。況是文章翰墨﹐濺濺龍拏虎躍﹐又得復齋公。俯仰想前輩﹐風采照區中。羨君侯﹐三尺劍﹐六鈞弓。風雨墮地奔走﹐齷齪笑田翁。今日衣冠華選﹐前日龍門桃李﹐歌詠入淸雄。看取此回去﹐奏論大明宮。

○水調歌頭

喜雪

南國晝多霧﹐大是寫眞詩。今年何許風色﹐吹作雪花飛。人道使車剛節﹐我道使車和气﹐此語未應非。簿案盡叢雜﹐梅竹復參差。釣魚君﹐今老矣﹐復何之。人傳日邊消息﹐四海入皇威。況是髯張臒霍﹐偶有相逢今日﹐時復吐奇辭。朱子有佳酒﹐連爲倒瓊卮。

○感皇恩

次商參政韻

睡起獨登臨﹐不禁殘酒。樓上闌干厭晴柳。好山凝望﹐良是慰予心友。風煙春近也﹐平安否。畫戟朱門﹐誰堪炙手。茶社詩盟要長久。年來和夢﹐無復東奔西走。麒麟新畫像﹐從渠有。

○鷓鴣天

次姜禦史韻

雨過雞窗覺夢淸。文書一束五更燈。愁於饑鵠癡於鶴﹐閒愛孤云靜愛僧。人似月﹐酒如澠。幾時別墅醉秋燈。髙情千古閒居賦﹐世故驅人不易能。

○鷓鴣天

九日晉溪

何處龍山事不偏。晉王祠下水浮天。參空鐵樹三千丈﹐刻石名臣五百年。歌浩蕩﹐酒如川。暫陪珠履對風煙。自憐白髮無能事﹐只有丹心在日邊。

○鷓鴣天

霍國瑞母八十之壽

少日教兒苦讀書。只今驄馬到亨衢﹐鏡中雙鬢秋難染﹐膝上諸孫玉不如。花淡淡﹐竹疏疏。風流好个壽星圖。平安日月從今數﹐百歲平頭盡有餘。

○鷓鴣天

贈王敬之禦史耿伯玉臺掾

去歲新秋別鳳城。今年春早會秦京。人生離合知無定﹐空裏相逢重有情。花淡淡﹐柳靑靑。半風半雨若爲平。淸明得暇還相覓﹐醉倒沙頭碧玉瓶。

○鷓鴣天

室人降日以此奉寄

去歲今辰卻到家。今年相望又天涯。一春心事閒無處﹐兩鬢秋霜細有華。山接水﹐水明霞。滿林殘照見歸鴉。幾時收拾田園了﹐兒女團圞夜煮茶。

○江城子

爲祖母夫人八十之壽

如兒花額粉香勻。點妝新。看來眞。八十風流﹐都屬太平人。長日篆煙琴一曲﹐瓶水暖﹐麝梅薰。酒烘仙頰暈微醺。洞庭春。要平分。兒女團圞﹐語笑重情親。更看藍襂紅袖舞﹐歌婭奼﹐小諸孫。

○南鄕子

贈友人

一別五云城。慚愧朝陽有鳳鳴。奔走幾年成潦倒﹐堪驚。底事能傳萬古名。猶記少年行。可慣淸樽獨自傾。昨日東岡歡笑處﹐誰醒。吸盡人間竹葉淸。

○定風波

長日心邊一事無。放癡兒女走相扶。不道牽衣緣底事。笑指。杖藜門外看平湖。好借西鄰霜羽鶴。更著。靑松和月兩三株。一片春風千古意。倩取。龍眠作个壽星圖。

○朝中措

爲寒仲山僉司壽

五年憲府記相看。秋水淨門蘭。一曲驪歌別後﹐眼前萬里河關。愛君佳處﹐文書堆積﹐意思安閒。看取淸秋射虎﹐短衣匹馬南山。

○淸平樂

祖母夫人壽

珠圍翠繞。塵土知音少。一曲淸琴松月曉。兒女肝腸容了。歌聲不用琵琶。銀杯細捲流霞。歲歲而今時候﹐小溪晴雪梅花。

○太常引

黨氏園亭紅梅﹐次徐子方韻

亭亭淸瘦阿誰鄰。合占了﹑百花春。蜂蝶漫成羣。只山月﹑淡煙最親。舊家窗戶﹐精神好在﹐紅簇麝香新。有酒到吾唇。更拚作﹑花邊醉人。

○人月圓

爲細君壽

冷云凍雪褒斜路﹐泥滑似登天。年來又到﹐吳頭楚尾﹐風雨江船。但教康健﹐心頭過得﹐莫論無錢。從今只望﹐兒婚女嫁﹐雞犬山田。

○點絳唇

次商臺符韻﹐送何侍禦

昨日郵亭﹐樹頭一帶靑山晚。綠波淸淺。人與天涯遠。今日相逢﹐綠蟻新醅滿。歌聲斷。落紅零亂。夢逐春來雁。

○點絳唇

爲孫叔庸壽

月底秋吟﹐愛君星斗銀河句。拍江風雨。認得回舟處。十角黃牛﹐曾是生平語。相將去。綠云千樹。作个菟裘處。

○浣溪沙

爲劉歸愚壽

前輩風流有幾人。拚教詩酒百年身。小紅燈影近新春。醉裏看花城外寺﹐閒來課種水南村。人間百僞不如眞。

○浣溪沙

心地寬平見壽徵。鬢鴉勻薄只靑靑。從今卻是數松齡。除卻弄孫無一事﹐閒時鍼綫困時行。小兒新語喚文苓。

○浣溪沙

燈火看兒夜煮茶。琴絲香餅伴生涯。秋霜元不點宮鴉。十月好風吹雪霽﹐一天春意入梅花。壽星人指示仙家。

以上四庫珍本靑崖卷三

【無名氏﹕詞作274首】

○導引

天徳二年三月祫享回鑾姑洗宮

禮成廟享﹐禦衛拱飛龍。諸家起翔風。太平天子多受福﹐孝徳與天通。鳳簫龍管韶音奏﹐聲在五雲中。粲然文物昭治世﹐萬億祀無窮。

○導引

貞元元年三月駕幸中都姑洗宮

鑾輿順動﹐嘉气滿神京。輦路宿塵淸。鉤陳萬旅隨天仗﹐縹緲轉霓旌。都人望幸傾堯日﹐鰲抃溢歡聲。臨觀八極辰居正﹐寰宇慶升平。

○導引

正隆六年六月駕幸南京林鐘宮

神宮壯麗﹐宮殿壓蓬萊。向曉九門開。聖明天子初巡幸﹐遙駕六龍來。五云影裏排仙仗﹐淸蹕絕塵埃。都人齊唱升平曲﹐更進萬年杯。

○導引

大定三年十月祫享順鑾應鐘宮

禮行淸廟﹐華黍薦年丰。聖孝與天通。六龍回馭千官衛﹐玉振佩環風。黃麾金輅嚴天仗﹐霏霧鬱蔥蔥。工歌疊奏升平曲﹐福祿自來崇。

○導引

大定二十七年三月皇太孫受冊謝廟

璇源浚發﹐衍慶自靈長。聖運日隆昌。震闈顯冊遵彜典﹐基緒煥重光。揀時廟見嚴昭報﹐禮樂粲成章。精誠潛格神明助﹐福祿永無疆。

以上五首導引並見金史卷四十樂下案金史卷四十﹐尙有天眷三年九月一首鼓吹導引曲﹐據大金國誌﹐乃翰林邢具瞻作。

○減字木蘭花

原無調名﹐玆據律補

並州霜早。禾黍離離成腐艸。馬困人疲。惟有郊原雀鼠肥。分明有路。好逐衡陽徵雁去。鼓角聲中。全晉山河一半空。

浩然齋雅談謂爲鬼詞

○望江南

才舉意﹐玄象照離宮。坎女離男金水火﹐幾多鐵騎漫英雄。最苦是雲中。遼陽鶴﹐驚起老蒼龍。四海九州沾惠澤﹐狼煙影裏弄淸風。堪作主人公。

金完顏亮求仙﹐依托乩仙詞﹐見輿地紀勝卷一百五十一引夷堅壬志。

○楊柳枝

已謝芳華更不畱。幾經秋。故宮臺榭只荒邱。忍回頭。塞外風霜家萬里﹐望中愁。楚魂湘血恨悠悠。此生休。

依托宋宮人玉眞鬼詞﹐與金李生遇﹐見金元好問續夷堅志卷下。

○吳音子

欲要神仙做﹐抱元炁﹐胎息綿綿。一回炁滿一回煎。陰陽媾﹐赤龍蟠。地戶牢封玄門啟﹐滚丹砂﹑透入泥丸。昆侖上﹐明珠晃朗﹐瑪瑙珊珊。一鑪火滅一鑪丹。灰心顯﹑五色光鮮。雙關路上气連連。擁眞花﹐上丹田。奼女嬰兒交歡笑﹐駕河車﹑地火雷遷。醴泉酒﹐時時飲罷﹐醉臥桃源。

○無愁可解

返照人間﹐忙忙劫劫。晝夜苦辛無歇。大都能幾許﹐這百年﹑又如春雪。可惜天眞逐愛欲﹐似傀儡﹑被他牽拽。暗悲嗟﹐苦海浮生﹐攺頭換殼﹐看何時徹。聽說古往今來名利客。今只有兔蹤狐穴。六朝並五霸。盡輸他雲水英傑。一味眞慵爲伴侶﹐養浩然﹑歲寒淸節。這些兒冷淡生涯﹐與誰共賞﹐有松窗月。

○無俗念

全眞大道理無窮﹐妙得至人端的。說破先天玄妙處﹐默悟其中消息。體物全彰﹐應機獨露﹐悟了生前畢。𨿽明此理﹐工夫最要綿密。低頭泄漏天機﹐不因師指此事如何識。萬類三才誰主運﹐建立乾坤無一。變化無窮﹐包含不盡﹐運用無蹤迹。虛空打破﹐光明徧周無極。

此下原有丘長春黑漆弩儂家鸚鵡洲邊住一首﹑無名氏月中仙日色西沈一首﹐案黑漆弩乃白賁﹑曲月中仙乃丘詞

○春從天上來

日月髙奔。這奧妙機﹐塵世難聞。太一壺中﹐淸江谷口﹐芝艸發蘭薰。看金蓮佳景﹐吐慶雲﹑開顯生門。道惟尊。更資成萬化﹐覆載乾坤。如何四時受用﹐要綿綿默默﹐固蒂深根。逆順陰陽﹐窮通今古﹐應變無有如神。此希夷至理﹐超名相﹑頓了天眞。到頭人向華胥相會﹐同賞陽春。

○春從天上來

識破榮枯。萬事俱忘﹐宴處村墟。蓋世功名﹐掀天富貴﹐不免被物馳驅。嘆南柯夢裏﹐斷送了﹑多少賢愚。這田廬。算人人有分﹐誰肯歸歟。獨余灑然脫穎﹐任運止逍遙﹐自在無拘。蓑笠間堆﹐琴書髙掛﹐活計冷淡瀟疏。向松間石上﹐吟風月﹑雲水情攄。伴淸虛﹐枕煙霞髙臥﹐眞樂無餘。

○解紅

杖藜徐步。過小橋﹐逍遙遊南浦。韶華暗攺﹐俄然又翠紅疏。東郊雨霽﹐何處綿蠻黃鸝語。見雲山掩映﹐煙溪外﹐斜陽暮。晚涼趁﹐竹風淸香度。這閒裏光陰向誰訴。塵寰百歲能幾許。似浮漚出沒﹐迷者難悟。歸去來﹐田園恐荒蕪。東籬畔﹐坦蕩笑傲琴書。靑松影裏﹐茅檐下﹐保養殘軀。一任世間物態﹐翻騰催今古。爭如我﹐懶散生涯貧與素。興時歌﹐因時眠﹐狂時舞。把萬事紛紛總不顧。從他人笑眞愚魯。伴淸風皓月﹐幽隱蓬壺。

○甘露滴喬松

光陰迅速﹐嘆世人朝朝﹐貪生無已。假若富過石崇﹐金玉堆積。謾贏得業相隨﹐鎭日假瞞心昧己。閻王請也﹐從前罪業﹐待交誰替。爭如早早修持﹐伴物外仙家﹐拋離凡世。默默湛寂﹐別有壺中天地。顯森羅﹐月輝輝﹐觀法界﹑神光一體。歸去也﹐淸風送朝上帝。

○瑤臺第一層

詠茶

一气才交﹐雷震動一聲﹐吐黃芽。玉人采得﹐收歸鼎內﹐制造無差。鐵輪萬轉﹐羅撼漸急﹐千徧無查。妙如法用﹐工夫了畢﹐隨處生涯。堪誇。仙童手巧﹐泛甌春雪妙難加。睡魔趕退﹐分開道眼﹐識破浮華。趙州知味﹐慮仝達此﹐總到仙家。這盞茶。願人人早悟﹐同赴煙霞。

○瑤臺月

黃粱夢斷。把眼底浮華﹐須當猛省﹐凡籠跳出﹐物外有何縈絆。鎭相隨﹑霞友云朋﹐任到處﹑風鄰月伴。逍遙客﹐無拘管。遊綠水﹐玩靑山﹐疏散。這些兒快樂﹐千金不換。任人爭名奪利權。且俺咱﹐覓个左轉。處簞﹑瓢活計﹐占斷人間慵懶。樂終朝﹑一枕髙眠﹐放四大﹑長舒短展。紅塵內﹐君試看。算誰似我淸閒。堪羨。向閒中﹐別有拿云手段。

此下原有瑤臺月平生懶惰一首未注名氏﹐案此首乃丘處機詞

○無俗念

浮生碌碌。算由天由命﹐也由人福。暑往寒來人漸老﹐多少興衰翻覆。點石爲金﹐指山爲寶﹐未滿人欲。千方萬計﹐到頭那个知足。何似忙裏偸閒﹐山間林下﹐淨掃黃茅屋。明月淸風俱是伴﹐又有山靑水綠。鬥酒詩篇﹐饑餐渴飲﹐且喜無榮辱。醉來還醒﹐醒來還唱一曲。

此下原有無俗念孤身蹭蹬一首未注名氏﹐案此首亦丘處機詞

○無俗念

茅庵交坐﹐任淸虛冷淡﹐心香頻爇。認得元初眞面目﹐萬法同歸無別。行若閒雲﹐坐猶空谷﹐動靜成休歇。重玄之妙﹐信知擘口難說。仰髙彌遠鉆堅﹐瞻前忽後﹐一點元無缺。語默仙凡俱契妙﹐禪道虛無寂滅。徧量忘知﹐盈壤靡覺﹐表裏圓通徹。玄天獨露﹐一輪無相心月。

○無俗念

參玄齟齬﹐彊鉆研道法﹐堅如鋼鐵。烏噪猿啼談不二﹐切忌隨他分別。喝下明心﹐杖頭見性﹐此理固難說。疑團打破﹐本來頭面輕泄。無根樹上花開﹐脈傳今古﹐脫落輪回劫。拂子龜毛敲兔角﹐漱石流泉長舌。五派宗乘﹐六傳祖意﹐空立齊腰雪。爲君舉似﹐碧潭冷浸秋月。

○滿庭芳

一向沈空﹐偏枯著靜﹐癡人枉費工夫。磨磚作鏡﹐緣木欲求魚。見月何須用指﹐觀花悟﹑總是眞如。聰明士﹐隨機解物﹐無慍無愉。爲仙爲佛事﹐不增不減﹐非實非虛。露堂堂﹐光赫赫﹐一顆神珠。混俗凝然不染﹐居眾處﹑塵法難拘。知常用﹐巍巍蕩蕩﹐何所不虛無。

○水調歌頭

東風捲簾幕﹐時物又新奇。桃花院落﹐小橋流水柳依依。正是淸明天气﹐茅艸池塘鮮麗﹐何處不相宜。紫燕添新壘﹐小雨灑芳菲。老生涯﹐沽酒杖﹐釣魚磯。江湖一樣﹐幾聲鷗鷺夕陽微。百歲光陰石火﹐萬疊雲山煙鎖﹐回首頓忘機。蝶夢松窗下﹐髙臥碧雲溪。

此首前原有水調歌頭不用尋神水一首未注名氏﹐案此首乃宋葛長庚詞

○齊天樂

自淸都別後﹐人間夢中遊戲。性本玄虛﹐君臨社稷﹐洪福齊天康濟。冬溫夏淸﹐任春水秋山﹐放懷如意。外物多情﹐幻身無柰生憔悴。深窮仙方道術﹐固煉形神﹐內觀返調元气。四大沖和﹐三彭遁匿﹐熟境繁華何忌。眞空妙有﹐況千古靈明﹐自然凋獘。夢覺心開﹐廓然超萬歲。

○永遇樂

試問諸公﹐本來模樣﹐如何形狀。縱使丹靑﹐難描這个﹐曠劫端嚴相。無形無影﹐觀之不見﹐聽之又無響。露堂堂﹑不搖不動﹐目前甚是明朗。人還省悟﹐回光返照﹐莫向外邊勞攘。放下諸緣﹐屏除萬事﹐物物離心上。迷雲消散﹐性天獨露﹐心月永無遮障。與三界﹑一切諸仙﹐並無兩樣。

○永遇樂

行也無憂﹐坐也無悶﹐長安長樂。息息綿綿﹐朝朝暮暮﹐保養神珠一顆。閒是閒非﹐莫偢莫采﹐大忌競爭人我。滅無明﹑心似寒灰﹐便是道人功果。猿兒不走﹐馬兒捉住﹐龍虎定中交媾。陽降陰升﹐日來月往﹐鑪煉長生藥。抽添鼎內﹐不須炊爨﹐自有九陽眞火。霜心子﹑明把天機﹐與君說破。

此下原有滿江紅昨夜嫦娥一首未注名氏﹐案此乃葛長庚詞

○逍遙樂

天邊月﹐初似弓。庚地又無蹤。龍尋虎﹐虎尋龍。兩相逢。結一朵﹑金花弄風。天邊月﹐似偃鑪。鉛汞鼎中居。須憑火﹐煉流珠。一葫蘆。三百八十有四銖。

○酴醿香

自小孤云﹐身外無縈系。披一片﹐搭一片﹐逍遙快活計。破葫瓢﹐腰間掛﹐別無行李。是人笑我沒操持。盡教傍人點指。古廟祠堂﹐且共泥神作戲。破砂盆﹐潑瓦罐﹐折匙無筋。破紙被﹐糊包定﹐彎跧打睡。只等待﹑行滿功成朝玉帝。方表男兒有志。

○四塊玉

光景如梭﹐勸早早回頭尋活計。莫被利役名牽﹐酒色昏迷。是非人我﹐空惹閒气。鉛枯汞竭﹐恁藏休悔﹐謾爾傷悲。便做從今﹐下手理會﹐寧早莫稽遲。呆癡。自落便宜。縱養家千口成何濟。枉使身心勞碌﹐晝夜無眠﹐老卻朱顏﹐教君憔悴。何須自苦﹐怎不回首﹐自家推算﹐無常有誰能替。

以上鳴鶴餘音卷之一

○滿江紅

雨過東郊﹐溪痕淺﹑山堂春曉。堪愛處﹐桃花流水﹐閒雲幽鳥。物表羣分紅日�﹐天涯一點靑山小。向綠陰﹑竹影捲柴扉﹐終焉了。淸閒處﹐誰知道。方外客﹐人間少。且襟風杯月﹐醉眠芳艸。大志含容天地考﹐眞情卓立希夷杳。謾將消息寄林泉﹐煙霞老。

○滿江紅

今古髙情﹐都緣在林泉江曲。知此身如幻﹐寧羨錦衣華屋。雅志偏憐雕浦月﹐達人豈羨金山玉。喜滿庭﹑花影日篩金﹐苔斑綠。終焉計﹐東籬菊。虛心杖﹐南軒竹。枕琴書髙臥﹐坦然無辱。萬古興亡春夢覺﹐一溪雲水平生足。看武陵三秀噴幽香﹐芝田熟。

○滿江紅

東裏先生﹐家何在﹑山陰溪曲。對一川平野﹐掩映數間茅屋。昨夜江頭新雨過﹐門前流水淸如玉。傍小橋﹑環合柳參天﹐搖新綠。疏籬畔﹐叢叢菊。虛檐外﹐蕭蕭竹。嘆古今得失﹐是非榮辱。須信人生歸去也﹐世間萬事何時足。問此春﹑新釀酒如何﹐今朝熟。

○滿江紅

一片閒心﹐明洞達﹑天心無曲。身未能輕舉﹐權作道家梁屋。壺內時看吞日月﹐世間不羨堆金玉。任自�﹑虛幻轉光陰﹐披紅綠。丹砂井﹐黃金菊。靈芝艸﹐瑯玕竹。對無情瀟灑﹐有何榮辱。大夢百年方外去﹐平生萬事心頭足。向人間三度見河淸﹐蟠桃熟。

○滿江紅

一片閒心﹐髑髏子﹑無窮生滅。被化機搬弄﹐馳驟許多顚蹶。販骨如山成底事﹐迷情似海難超越。痛亙初﹑靈物被塵埋﹐塵沙劫。求出離﹐須猛烈。尋知友﹐談冰雪。下工夫磨煉﹐靈光明徹。風定波澄潭底見﹐雲開冷浸天心月。問啞人﹑食餐蜜味如何﹐無言說。

○滿江紅

元本當初﹐無一物﹑萬緣蒙漠。嘆同流學道﹐誰肯死前除削。兩掌三拳空熱鬧﹐揚眉瞬目千般作。看眼光﹑落地見賢家﹐擡手腳。絕妄念﹐忘人我。名利斷﹐是非躲。伴煙霞深處﹐坦然行樂。境滅心忘無生豁﹐斷雲來往寥天廓。顯一輪孤月射寒潭﹐實無錯。

○滿江紅

買得靑山﹐便收�﹑艸鞋藜杖。更不過建章宮下﹐灞陵橋上。天地蝸牛蠻觸待﹐功名蟻穴槐安相。近新來﹑白髮幾多長﹐三千丈。從今脫﹐紅塵网。靑石枕﹐松風響。有商山四皓﹐�閒來往。火棗便宜秋露滴﹐交梨正要春溫養。算古來﹑誰似我逍遙﹐陶元亮。

○月上海棠

昨夜因打北邙山過。見个骷髏兒道邊臥。雨灑風吹﹐骷髏被牧童打破。知他是﹐李四張三王大。低頭無語思量我。大限來時怎軃。家有千金﹐難免這場災禍。休爭我﹐到底一家一个。

○月上海棠

吾言勸了千千萬。無一个回頭猛烈漢。教上千般﹐猶道火院牽纏絆。沒計算。一限又推一限。憂兒憂女沒衣飯。指望百年永作伴。閻王來追﹐鬼使上門喚。拖將去也﹐不道家緣不辦。

○山亭柳

世事堪憂。光景難畱。春去又逢秋。四季催人老﹐百年似﹑蝶夢莊周。勘破從前似假﹐著甚攬閒愁。慷慨幸遇希夷教﹐塵情事﹑一筆都勾。下志速勤修。有等愚癡輩﹐馬丹陽喚不回頭。打的無緣業鬼﹐有分做骷髏。

以上鳴鶴餘音卷之二

○滿庭芳

搭手尋思﹐百年如夢﹐算來何不淸閒。逍遙快樂﹐且樂一身安。日月韶光似箭﹐不覺人老花殘。思今古﹐從前勇猛﹐盡葬在北邙山。不如心行善﹐無煩惱﹐養就朱顏。怕無常限到﹐意馬牢拴。神炁休教敗壞﹐鎖白牛﹑常在金欄。修行事﹐自家性命﹐莫作等閒看。

○滿庭芳

昨日花開﹐今朝花謝﹐算來眼下時光。成家立計﹐劫劫與誰忙。才見靑春年少﹐霎時間﹑綠鬢成霜。堪嗟嘆﹐人身不識﹐自恁苦無常。不如早悟﹐金銀過斗﹐難免無常。思鄕嶺上﹐空滴淚成行。兒女無个肯替﹐到頭來﹑獨自承當。聽吾勸﹐回光返照﹐相伴馬丹陽。

○滿庭芳

男作行屍﹐女爲走骨﹐爺娘總是骷髏。子孫後代﹐番作小骷髏。日久年深長大﹐辦資財﹑匹配骷髏。聚滿堂活鬼﹐終日玩骷髏。當家骷髏漢﹐忙忙劫劫﹐長養骷髏。有朝身喪﹐誰替你骷髏。三寸主人气斷﹐活骷髏﹑相送死骷髏。休悲痛﹐勸君早悟﹐照管你骷髏。

○滿庭芳

歸去來兮﹐不如歸去﹐算來都是便宜。也無煩惱﹐也沒是和非。選个巖前淨處﹐好蓋个﹑小小庵兒。黃昏後﹐安眠一覺﹐直睡到大齊齋時。此外別無事﹐逍遙快樂﹐幾个人知。髙官好做﹐也要追陪。假若前遮後擁﹐金魚袋﹑厭損朝衣。思量後﹐一个口裏﹐插得幾張匙。

○滿庭芳

道教初興﹐釋門微顯﹐一興一廢如然。達摩闡教﹐東土至西天。都是後學晚輩﹐貪酒色﹑損壞眞源。爭財气﹐不依教法﹐也望到西天。三千年一遇全眞﹐大教甲子天年。丘公闡教﹐萬朵金蓮。上界羣仙。在世諸魔﹐難道化才賢。君知否﹐今番不遇﹐更待萬餘年。

○滿庭芳

兒女如花﹐妻顏似玉﹐算來眼下時光。積財千萬﹐難買不無常。驀地陰公來請﹐無辭訴﹑更不推忙。空歸去﹐資財換主﹐兒女各分張。聰明賢達者﹐早離火院﹐躲了忙忙。逍遙散誕﹐落个淸閒﹐饑後巡門化飯﹐寒來紙布衣裳。無牽系﹐神仙未了﹐落得壽延長。

○滿庭芳

身是庵兒﹐性爲庵主﹐耳目便是門窗。壁中爲捨﹐腹是廚房。心是當廚博士﹐運水火﹑煉就元陽。心寧守﹐依時飯熟﹐盛與主人嘗。休出庵外去﹐些兒迷路﹐難奔家鄕。端然庵內坐﹐修補中央。運就金梁玉柱。透淸風明月靈光。安然坐﹐不搖不動﹐怕甚惡風霜。

○滿庭芳

大道無形﹐難言難說﹐世人不曉其根。不憑淸淨﹐數墨彊尋文。若是只憑經典﹐世間有﹑多少能人。都成道﹐九天之上﹐塞滿玉皇庭。何須開辯利﹐休窮周易﹐罷講黃庭。眞淸眞淨﹐心上要無塵。自有神仙提挈﹐恁時節﹑得赴玄門。幽微處﹐逍遙快樂﹐終日囉哩淩。

○沁園春

按原誤作滿庭芳﹐玆據律攺。

遇此荒年﹐天下門徒﹐受魔受難。過此番才顯眞誠﹐道友殺那﹐慷慨應過天仙。廣化天尊﹐忠昭烈士﹐甲子旬中要五千。加剛志﹐九天仙闕﹐無數金蓮。逢魔一志當先。心上休教邪共偏。舉刀時﹐一性如山不動﹐三淸上聖﹐到處隨現﹐不在功全。不須行滿﹐一志無疑﹐上聖勸諸門弟﹐肯忘形忘體﹐隨我升天。

○滿庭芳

甘艸人參﹐天麻芍藥﹐薄荷荊芥川芎。乳香沒藥﹐白芷共甘松。玉金﹡蘆桔梗﹐甘菊花﹑槁本茯苓。防風等﹐細辛分兩﹐各自要均停。問甚渾身壯熱﹐管甚偏正﹐夾腦頭風。著將一字嗅鼻中﹐當下神功有準。李貴妃曾壞雙睛。竭的效章宗見喜﹐加做一提金。

○滿庭芳

二气旋還﹐三宮升降﹐往來於數無窮。透關神水﹐鉛汞過三峯。返復周流八脈﹐戊己煉﹑陰虎陽龍。凝精處﹐金花的的﹐外見形容。靈光眞造化﹐天機深遠﹐推測難通。算利名酒色﹐恰似秋風。大道玄鑪進火﹐三田內﹑養出神功。功成後﹐天書來詔﹐平步赴瑤宮。

案此下原有滿庭芳眞鐵牛兒一首﹐據悟眞篇乃宋張伯端詞

○滿庭芳

石火光陰﹐人身不久﹐算來生死難防。忽生或滅﹐恰似電爭光。識破形骸假合﹐尋得个﹑出世仙方。思量後﹐回心向道﹐要認个法中王。時時常見面﹐同行同坐﹐同飲霞漿。同伴淸風明月﹐同一志﹑同見天光。同相會﹐同師訪道﹐同唱滿庭芳。

○滿庭芳

道釋儒門﹐三教歸一﹐算來平等肩齊。道分天地﹐萬化總歸基。佛在靈山證果﹐六年後﹑雪嶺修持。儒家教﹐溫良恭儉﹐萬代帝王師。道傳祕訣﹐佛流方便﹐忍辱慈悲。大成至聖﹐豈辯髙低。都是後學晚輩﹐分人我﹑說是談非。休爭气﹐三尊一體﹐瞻仰共皈依。

○滿庭芳

這炷名香﹐天然淸秀﹐生於象帝之先。金鑪焚處﹐裊裊起祥煙。不是沈檀乳降﹐亦不是﹑四和龍涎。括來獻﹐先賢後化﹐五祖大羅天。此香靈妙處﹐徧周法界﹐气味眞全。開人鼻竅﹐入至通玄。願八荒四海﹐同沾至化﹐道气綿綿。從今後﹐一人有慶﹐萬萬餘年。

○滿庭芳

命似淸風﹐性如朗月﹐瑩然獨見輝輝。靈光普照﹐何日不歸依。常在無明之處﹐任升騰﹑斗轉星移。通眞理﹐不無不有﹐動靜應神機。其間多少事﹐皆是方寸﹐或是或非。在人人運用﹐志見髙低。悟者頭頭皆是﹐未明時﹑處處皆迷。修眞士﹐觀天行道﹐功滿步雲歸。

○滿庭芳

壽竹長靑﹐壽松髙聳﹐壽山壽水俱全。壽星壽夜﹐壽象現中天。壽祝長生不老﹐壽香一炷﹐寶鼎龍涎。壽童引﹐壽龜壽鶴﹐壽燭比金蓮。壽盤添壽果﹐壽桃初熟﹐壽滿三千。壽筵歌壽曲﹐壽酒與流連。壽從今﹐去福壽無邊。壽仁者﹐壽門髙大﹐福壽永綿綿。

○滿庭芳

辰出街頭﹐酉歸堂內﹐切須規矩隨身。志誠香火﹐早晚去朝眞。徧歷名山福地﹐不恥問﹑參訪髙人。休誇逞﹐斷除人我﹐心地放教平。燒丹並煉藥﹐琴棋書畫﹐各有司存。應干請祈法術﹐都是謾勞神。且任隨緣乞化﹐省多少﹑勞碌精神。團圞坐﹐齊同慈愛﹐異骨總成親。

○滿庭芳

減飯除情﹐敵魔戰睡﹐聖賢學道根基。進人退己﹐用事契心機。遇境休生煙火﹐安閒處﹑性要無疑。爭知道﹐洪波跳出﹐卻還入希夷。罷貪酒色酒气﹐掣開利鎖﹐截斷嗔癡。完全性命﹐物外何爲。悟徹元初色相﹐功成也﹑歸去來兮。乘丹鳳﹐蓬萊宮裏﹐獨步訪鍾離。

○滿庭芳

稽首諸兄﹐略聽吾勸﹐化飯朝日隨緣。殘餘好惡﹐只要自心堅。飽後歸庵靜坐﹐無益語﹑閉口藏言。他人過﹐見如不見﹐方寸得安然。且休尋玄妙﹐牢拴意馬﹐緊鎖心猿。去除人我﹐滅火消煙。晝夜敵魔戰睡﹐常寂靜﹑調息綿綿。君知否﹐如斯妙用﹐子母自團圓。

○滿庭芳

今日榮華﹐前生福善﹐悟來更好重修。百年光景﹐生滅水浮漚。販骨無休歇﹐勸未盡﹑又遭愁。然嗟人世﹐忙忙造業﹐幾个肯抽頭。淸閒歸物外﹐逍遙獨步﹐身內閒搜。把汞鉛顚倒﹐性月如秋。直待功成行滿﹐超三界﹑永列仙儔。乘雲去﹐眞容不朽﹐免再臥荒丘。

○滿庭芳

淸淨家風﹐如常合道﹐本來面目休迷。行住坐臥﹐何處不相隨。達理頭頭解脫﹐明心無作無爲。君還悟﹐絲毫放過﹐畫餅不充饑。古今賢達者﹐仗無情慧劍﹐斬斷昏迷。把三尸趕退﹐六賊分離。雲散天心獨露﹐吐紅霞﹑烹煉須彌。眞功至﹐長生活計﹐能有幾人知。

○滿庭芳

恬淡家風﹐寂寥活計﹐無爲無作無言。行住坐臥﹐莫放馬猿顚。性有調和柔弱﹐觸來無火無煙。通眞理﹐無情無欲﹐無罪亦無愆。諸公休外覓﹐天眞一點﹐元在心間。被黑雲遮障﹐不計餘年。好用淸風吹散﹐云收處﹑露出靑天。森羅見﹐一輪明月﹐光耀照無邊。

○滿庭芳

過去休思﹐未來莫想﹐見前一念俱忘。三心滅去﹐顯出法中王。便是生前面目﹐無形貌﹑獨露堂堂。玄玄理﹐四方眞炁﹐攢結聚中黃。閒閒常內守﹐勝如塵世﹐苦海茫茫。任隨緣隨分﹐柔弱和光。漸漸輪回路出﹐看看近﹑來到蓬莊。功成日﹐攜云獨步﹐朝見禮虛皇。

○滿庭芳

百歲光陰﹐渾如一夢﹐不覺過春秋。憨癡愚昧﹐日夜爲家憂。衣食前生注定﹐更何須﹑物外貪求。當思忖﹐深坑火院﹐終日个如囚。諸公聽我勸﹐兒孫福祿﹐莫與爲牛。把恩情挫碎﹐物外精求。管甚紅輪西墜﹐盡教他﹑月出東頭。降心定﹐回頭是岸﹐咫尺到瀛洲。

○滿庭芳

盡說煙消﹐皆言火滅﹐觸來總是無明。不知不覺﹐怎得離眾生。道本易行易曉﹐柰心迷﹑難曉難行。心魔障﹐未成大善﹐方寸不能營。同流聽囑咐﹐是非休辯﹐人我休爭。嘆行屍走骨﹐何辱何榮。急救自家性命﹐炁神和﹑淸潔眞形。靈靈語﹐蓬萊閬苑﹐三島是前程。

○沁園春

不喜輕裘﹐布衣芒履﹐任春與秋。傍人笑我生涯拙﹐塵寰碌碌﹐畢竟何求。物外蓬瀛﹐壺中方寸﹐論此宗風沒價酬。誰知道﹐無爲快樂﹐不羨王侯。多謀轉使多愁。恰似吞他名利鉤。看日前些子升沈事﹐把天機喪盡﹐不肯抽頭。蜂爲花忙﹐蛾因燈逝﹐只恁迷前忘後憂。嗟身事﹐莊周蝶夢﹐蝶夢莊周。

○沁園春

大道無名﹐大音希聲﹐大器晚成。笑迷人管見﹐不言便了﹐似鉆冰取火﹐紐石爲繩。使盡精神﹐虛勞神用﹐緣木求魚甚日烹。愚癡輩﹐磨磚作鏡﹐怎睹光明。何須百計經營。守朴朴淳淳絕愛憎。澄虛心實腹﹐谷神不死﹐深根固蒂﹐久視長生。湛湛澄澄﹐先天先地﹐一炁寥寥混杳冥。希夷理﹐這一輪皎月﹐無缺無盈。

○沁園春

瑞雪翻云﹐長風舞浪﹐仙家畫圖。問城南老樹﹐如今在否﹐洛中彊客﹐還再來無。獨上君山﹐渺觀磊石﹐八百里淸波漾巨區。何曾錯﹐有茶中上竈﹐酒裏仙姑。終須度了肩吾。卻稽首終南眾老夫。自太平寺裏﹐題詩去後﹐東林沈宅﹐大醉歸歟。天上巡多﹐人間到少﹐更不向廬山索鱠魚。相憐否﹐好借君黃鶴﹐上我淸都。

此下原有沁園春黃鶴樓前一首未注名氏﹐案此首乃葛長庚詞

○沁園春

切勸學人﹐悟取靈臺﹐休得外求。這天機玄妙﹐非容易﹐與君今日﹐細說根由。沒口婆婆﹐偏能言語﹐沒腳童兒﹐擅蹴戲球。眞消息﹐見云埋玉洞﹐月照金樓。有誰似我能修。把獅子擒來變作牛。向黃河浪裏翻筋斗。太陽宮裏﹐捉住獼猴。白雪花開﹐靑雲子結﹐占得玄關第一籌。仙宮捨﹐跨驪龍歸去﹐永玩瀛洲。

○沁園春

昨夜南京﹐今朝北嶽﹐倏焉忽然。遇洞中有酒﹐渴來好飲﹐君山作枕﹐醉後髙眤。出入無迹﹐往來不定﹐半似癡呆半似顚。隨身處﹐有一襟風月﹐兩袖雲煙。人間漂蕩多年。又排辦東華第二筵。把玉樓推倒﹐種吾琪樹﹐黃河放淺﹐栽我金蓮。擊碎珊瑚﹐翻身蓬島﹐稽首虛皇禦座前。無難事﹐功成八百﹐行滿三千。

○沁園春

打破疑團﹐謝了空花﹐飲啄隨緣。有蒲團禪版﹐消磨白日﹐臨風對月﹐可度流年。攜个山童﹐拖條藜杖﹐閒趁松風影裏眠。從今後﹐袖金鍼玉綫﹐頓鎖爲煙。何須祖祖相傳。被渭水松風泄盡禪。昔年會向﹐水中摸月﹐如今卻解﹐火裏生蓮。向上宗乘﹐別無玄妙﹐十百元來是一千。翻身處﹐見漚停巨海﹐雲散長天。

○沁園春

瑞雪長空﹐布滿周天﹐色似銀。況此物不論貧富﹐應無深遠﹐觸處皆均。片片不教塵污﹐落處冥冥不聽聲。江天靜﹐見天華宇宙﹐景物皆新。教人驀地歡欣。似一派銀河徹底淸。聚時節如鋪玉﹐散來後﹐無迹無影無形。此是天機眞造化﹐一比尋常假造成。陰消盡﹐待三陽數足﹐別換新春。

○沁園春

自古賢愚﹐日月輪催﹐盡沈下泉。漢張陳義﹐斷因名利﹐恣奢華後﹐破壞家園。墳廟江邊﹐漢陵原畔﹐勢盡還空皆亦然。英雄輩﹐盡道傍壞冢﹐衰艸綿綿。嗚呼往事堪憐。染虛幻浮花逐逝川。又爭如省悟塵勞﹐愛趣貧閒。居素保煉丹田。越過輪回﹐超升苦海﹐直上淸涼般若船。逍遙岸﹐會玄妙雲路﹐同訪桃源。

○沁園春

好無來由﹐名利區區﹐幾時盡頭。算榮華富貴﹐名髙位顯﹐妻兒艷女﹐肯做持修。冷淡玄門﹐淸虛妙道﹐苦澀難行孰意畱。修行路﹐悟輪回生死﹐有分仙流。除身外盡是閒愁。猛割斷冤情去便休。頂幘巾布素﹐隨緣度日﹐逍遙雲水﹐物外遨遊。閒裏尋閒﹐損之又損﹐火滅煙消絕外求。將歸去﹐這酆都路變﹐蓬島瀛洲。

○沁園春

絕品龍團﹐制造幽微﹐建溪路賒。向南山采的﹐蟾酥烏血﹐和合北海﹐七寶靈芽。時遇陽春﹐收歸璚室﹐碾磨搗﹑香塵膩水加。玉甌內﹐仗仙童手巧﹐烹出金花。奇茶堪獻仙家。但啜罷香生兩腋﹐僥幸趙州難遇﹐慮仝不見﹐苦中甘味﹐意與誰誇。滌盡凡心﹐洗開道眼﹐返老還童鬢似鴉。眞奇瑞﹐願人人解飲﹐同赴煙霞。

○沁園春

自古神仙﹐隱迹終南﹐萬代流傳。說經臺上﹐鍼活枯柏﹐煉丹鑪下﹐化女石泉。四皓商山﹐十老古洞﹐尹喜親聞道徳篇。結庵處﹐有靑牛系柏﹐白鹿升天。翊聖古迹依然。雪樣三朝畫得全。有元眞文澗﹐松陰一夢﹐鍾離悟道﹐跨鶴金仙。二祖披氈﹐甘河引度﹐傳受重陽七朵蓮。全眞教﹐洞天福地﹐象帝之先。

○沁園春

古往今來﹐一剎那間﹐又早百年。任石崇富貴﹐陳平貧賤﹐顏回短命﹐盜跖長年。南陌新阡﹐北邙舊冢﹐盡是許多愚共賢。全不見﹐金釵十二﹐珠履三千。只因不煉還丹。个个道凡夫無宿緣。庭前頑石﹐尙能聽法﹐城南老樹﹐猶解成仙。鬥酒篇詩﹐張琴只劍﹐且結人間歡喜緣。人問我﹐如何是道﹐笑指靑天。

○燭影搖紅

金菊初開﹐玉蟾新滿升天皎。重陽佳致始恢弘﹐圓鑑亭亭照。上界中央奮矯。桂花鮮﹑云收八表。綠枝裊裊。素魄團團﹐於中奇妙。細蕊繁英﹐洞天幽圃知多少。髙臺深夜最堪觀﹐得遇圓明了。風動淸香盤繞。爛銀霞﹑交光池沼。一叢霜气﹐萬古冰輪﹐沖和誰曉。

○臨江仙

達道逍遙無事客﹐狂歌度日欣欣。孤然一性朗然眞。淸如三島月﹐閒似九霄雲。語話參差絕世夢﹐心頭不掛微塵。四時遊玩百花親。壺中天不夜﹐物外景長春。

以上鳴鶴餘音卷之三

○蘇幕遮

嘆人身﹐如傀儡﹐五彩妝成﹐盡是虛瞞昧。叉手棚頭談今古。相呼相喚﹐空向人前舞。出來時﹐如風雨。气斷之時﹐七魄三魂去。饒你棚前捶畫鼓。喚不回頭﹐終沒回來路。

○生查子

夜來忽睹一場希﹐乍見幾个燈蛾兒﹐堪人嗟呀。愛欲貪嗔不肯捨。錯認燈光﹐隨髙隨下。火焰根前﹐百般顚耍。十分燒著﹐全然不怕。直待燈盞內做个焦巴。這回休也。休也。休也。奉勸你諸公﹐略聽予勸。休似燈蛾兒﹐心生愛戀。戀著恩愛老了面。面皺發白﹐腰曲頭低﹐耳聾眼暗﹐覓个回轉。把往日風流﹐一刀兩斷。聞身康健。早做个惺惺灑灑漢。猛跳出凡籠﹐便是一个了辦。

此下原有解冤結北方一日一首未注名氏﹐案此首乃丘處機詞

○喜遷鶯

死生都怕。這輪回販骨﹐如何得罷。不悟眞常﹐彊生枝節﹐性命了達不下。有中不解﹐無中無裏﹐難明眞假。離萬法。這本來一點﹐何處安搭。敢問些兒話。修眞養性﹐如何憑執把。甚是明心﹐甚爲見性﹐甚是萬緣不掛。甚爲明月淸風﹐甚是玲瓏脫灑了。眞法告﹐師父慈悲﹐提攜點化。

○喜遷鶯

死生不怕。仗剛風一掃﹐般般都罷。獨露眞常﹐不生枝節﹐性命亦無髙下。亦無內外﹐其中就裏﹐元無眞假。明萬法。這眞如一點﹐不須安搭。悟得無生話。無作無爲﹐大道無執把。六二明心﹐時時見性﹐只此萬緣不掛。處處明月淸風﹐端的玲瓏脫灑了。眞法眞空自在﹐不生不化。

○紅窗迥

情欲消亡﹐脫了根塵。樂虛恬淡崇眞。形如野鶴﹐性似孤云。到處爲家﹐風爲伴﹐月爲鄰。住世無心﹐異俗超羣。握玄機﹑哩囉哩侖。省一點顏貌常新。得至眞功﹐全眞行﹐侍眞君。

○昭君怨

坐後談禪說道。起後不依些少。心口自尋思。好呆癡。目用機關千萬。何曾滅了一件。欲望做神仙。好難天。

○昭君怨

學道須憑一志。無志難逃生死。對境志如山。自然安。萬法不離淸淨。性定方能得命。會得這玄空。道必通。

○霜天曉角

浮生碌碌。盡飄流世欲。空恁苦爭活計﹐被情愛海沒。夢中競利祿。謾儔機狡﹐縱有百般榮貴﹐誰念光陰迅速。

○霜天曉角

世事促促。莫勞心役役。棄塵早歸林下﹐蓋个低低茅屋。映窗疏竹。灑灑風生玉。萬疊靑山爲友﹐那管桑田翻覆。

此下原有促拍滿路花西風吹渭水一首未注名氏﹐案此乃呂巖詞已見全唐詩

○驀山溪

不如歸去﹐作个淸閒漢。著甚來由﹐惹別人﹑三長兩短。天公許大﹐何處不容身﹐且謾著﹐有生涯﹐試待尋思看。鑑湖裏面。淺山林畔。住个小庵兒﹐且隨分﹑粗衣淡飯。嘲風詠月﹐蕭散過平生﹐塵世事﹐盡如麻﹐我也誰能管。

○浪淘沙

修竹間靑松。翠影重重。道家樓閣白雲中。隔岸紅塵飛不到﹐水浸寒空。此景與誰同。洞口仙翁。素琴彈罷倒金鍾。笑傲煙霞無一事﹐明月淸風。

○浪淘沙

一个主人翁。住在靈宮。無形無影亦無蹤。鐵眼銅睛觀不見﹐體似虛空。出入不通風。天地難籠。被吾擒在藥鑪中。運起周天三昧火﹐鍛煉眞容。

此下原有浪淘沙我有屋三間一首未注名氏﹐案此乃呂巖詞已見全唐詩

○永遇樂

忙裏偸閒﹐鬧中取靜﹐利名休競。有限光陰﹐無涯塵事﹐貪愛何時盡。無情烏兔﹐催人早老﹐暗裏換了綠鬢。此形骸﹑假合幻化﹐算來有甚憑準。隨緣度日﹐和光同塵﹐惹甚閒愁閒悶。富貴由天﹐榮華是命﹐休更勞方寸。心中無事﹐眼前淸淨﹐俱是快活時景。你若待﹑般般稱意﹐耐心且等。

○踏莎行

一領布袍﹐一牀紙被。葫蘆拄杖爲行李。三杯兩盞樂天眞﹐誰能與你爭閒气。滿眼蒼生﹐爭名奪利。朝朝只要巴家計。教他喫个土饅頭﹐方知裏面�滋味。

○喝馬一枝花

雨過山花綻。霧斂云收天漢。淸閒幽雅處遊玩。古洞巖前﹐時把金丹煉。不愛乘肥馬﹐富貴榮華﹐是非都不管。獨坐茅齊齋看古傳。把道經時轉。橫琴膝上撫﹐鶴來見。紫綬金章﹐是則是﹐官髙顯。五更忙上馬﹐爭如我仙家﹐日午柴門猶掩。

○探春令

艸堂三鼓夢遊仙﹐到蓬壺閬苑。正白雲滿地無人掃﹐信幽圃﹐香風旋。羣眞朝列黃金殿。醉流霞璚宴。頓覺來一片淸涼意﹐似明月﹐山頭見。

○無夢令

猛悟百年彈指。淚似迸珠不止。急解死生憂﹐管甚石中火起。石中火起。一任停喪在地。

○無夢令

學道非難非易。怎敢已而不已。專下死工夫﹐悟得長生活計。長生活計。收拾精光神气。

○柳梢靑

布袍艸履歷天涯。朝市與雲霞。隨分有些活計﹐杖挑周易南華。客來問我浮世事﹐無言指落花。煉就水雲情性﹐腳踏到處爲家。

○一剪梅

粗布寬衣下領袍。一襟瀟灑﹐兩袖飄飄。水雲活計伴漁樵。過得今宵﹐莫問來朝。九節蒼龍杖一條。仙經數卷﹐肩上橫挑。腰間懸个小丹瓢。行也逍遙﹐坐也逍遙。

○醉桃源

本來無說本無言。澄寂湛然。湛然常寂炁神全。希內自觀玄。玄中妙﹐妙中玄。無相貌﹐莫團圓。往來去﹐怎遮攔。淸風明月前。

○玉交梭

梭疑枝之誤

我已叮嚀勸。展手心休倦。後巷前街﹐茶坊酒肆且徧。繞巡門﹐散喏好降心﹐與修行方便。一志休回轉。趁了今生願。神气沖和﹐陰陽升降﹐虎龍爭鬥﹐迸金燦爛。繞丹田﹐看眞人出現。

○歸朝歡

天地初分何處寄。父母無生名甚字。須將這个要分明﹐推窮此理寧論是。細細傳不二。亦能整究從前事。往來頻﹐不知迷迷﹐甚日得言賜。忽爾眞靈前面至。認得無形歡喜示。惺惺覷著甚端嚴﹐輝輝返照通容易。見時惟覓妙玄微﹐雅深中透出圓光﹐五般顏來﹐復本總祥瑞。

○太常引

光陰迅速不停畱。春去又還秋。展破皺眉頭。且唱和﹑仙歌散憂。百年短景﹐爭名競利﹐圖恁惹閒愁。休恁苦貪求。但得過﹑隨緣便休。

○太常引

百年勛業鏡中看。嘆行路古來難。風雨換朱顏。更誰管﹑安仁鬢斑。掀天聲價﹐淩雲气勢﹐短夢破槐安。回首問靑山。放一片﹑孤云自閒。

○靑玉案

無爲大道人難曉。只爲工夫少。猛悟回光常返照。三田之內﹐六府之中﹐塵垢頻頻掃。諸緣斷處淸懷抱。一點虛靈自耀。認得玄元淸靜道。百關調暢﹐一性圓明﹐得出遊仙島。

此下原有靑玉案一從東別長安道一首未注名氏﹐案此乃丘處機詞

○賀聖朝

艸堂初寐﹐靑衣扃戶﹐丹項歸巢。抱瑤琴﹑髙枕夢遊仙島﹐待閒訪三茅。中宵睡覺﹐聲如鳴佩﹐竹被風敲。隔疏林﹑斜望斷雲飛﹐正月上松梢。

○解佩令

一生蒙懂﹐世事不曉。喫茶飯﹑不知饑飽。坐處生根﹐立一似﹑頑石當道。任傍人﹑笑我虛矯。文藝不解﹐豈知典教。說修行﹑無分剖。面上塵埃﹐發髼松﹑身披衲襖。永長生﹑浩劫不老。

○粉蝶兒

欲識還丹﹐認取自家宗祖。便不計﹑當初來處。是誰人﹐椿胎骨﹐誰人捏塑捉住。這一靈性﹐元來是鉛結聚。旣已爲人﹐要了自家龍虎。便不會卻擒捉住。把金丹一粒﹐吞來入腹。恁時免得﹐轉回受苦。

○武陵春

物物般般都放下﹐熟境自然休。忙裏偸閒鬧處收。不掛一絲頭。動靜不拘無動靜﹐法界莫能歸境丘。逍遙物外﹐遊性似水晶球。

○二郎神

小張歌﹐也好把﹑繁華勘破。速認元初眞面目﹐把意馬心猿牢鎖。百歲光陰能有幾﹐也不可虛過。耳卻聽囑咐﹐仙風道骨﹐莫向紅塵埋墮。省呵。把師父親言記著。你原是蓬萊洞裏仙﹐爲思凡﹑人間淪落。速整仙胎歸上會﹐莫荏苒﹑俗情系縛。自思忖﹐假饒積玉堆金﹐終久幻化如何。

○靑梅引

我笑迷人﹐不信乖劣。癡心戀﹐貪名利縈系。落魄狂遊﹐每將術藝養道﹐用安身己。道知和息。藜杖藥瓢﹐蓑衣蠻笠。縱大地有滿地正珠﹐那的直甚閒气。無限峯巒聳翠。略撰个茅庵﹐用做棲心﹐幸有靈苗裔。更兼泉水。饑渴自然無癡。獨坐深山裏。悶看乾坤間隔﹐望落落如曉星之勢。再遇何年﹐駕雲朝上帝。

○玉胡蝶

捉住玉山赤鳳﹐神舟同泛﹐激浪漂浮。便使烏龜開口﹐出頭喜謨﹐吸洪濤﹑枯漧北海﹐使巨波﹑澆灌西湖。自舒敷。水紋花面﹐此日是金鋪。光珠。盈盈照耀﹐恰如明月﹐晃晃方隅。普徧騰輝﹐盡成霞彩環紆。見圓珠﹑深深漸見﹐結寶丹﹑空外超逾。得臨大羅天上﹐永永惺蘇。

○玉液泉

這消息﹐幾人知﹐獨我全眞好。大悟來﹐心地淸涼﹐便分曉。本來面目常照。最玄妙。金關開﹐玉戶閉﹐來往通關竅。徧三田﹐覺上下和衝﹐降銀雪﹐黃芽徧生芝艸。奼嬰舞跳。透引動龍吟虎嘯。搬運在﹐斡旋中﹐坎離顚倒。龜蛇戰鬥﹐水火抽添﹐鑪內燒丹﹐結就明珠晃耀。玉皇深恩宣詔。祥雲攢罩。恁時穩跨靑鸞﹐歸蓬島。

○點絳唇

堪嗟人人﹐波波劫劫貪名利。何時已。眼光落地。到此才方悔。𨿽有兒孫﹐要替應難替。思下淚。這場滋味。認著心先碎。

以上嗚鶴餘音卷之四

○曲江秋

如何是道。這一點﹑古今尋求顚倒。人人有分﹐个个不虧少。皆因動念錯﹐染著處﹑便生煩惱。若也般般放下﹐有何微奧。隨分隨緣且過﹐究本來面目﹐直須分曉。寒鑪冷竈。對虎龍吟嘯。目前便是了。更不向﹑外邊尋討。不問神仙與佛﹐共同覺照。

○木蘭花慢

本輕淸體妙﹐湛然獨與天遊。爲透入凡胎﹐五行圈圚﹐四火拘囚。窮年執迷不悟﹐認聲色虛幻故延畱。元舊仙鄕道域﹐咫尺天地迢遙。欲求返本還元﹐誠只在自心頭。但默默精思﹐時時探索﹐必取功收。虛空忽然粉碎﹐盡來生﹑業障一齊休。振袂蓬萊閬苑﹐不愁弱水無舟。

○失調名

自樂

醉時節﹑就把靑山靠。醒來時﹑興取瑤琴操。操的是﹑鶴鳴九皐﹐水色淸﹐山色近﹐迥然閒自樂。俺也一如歸閬苑﹐登蓬島。且恁底﹑寄迹人間﹐與造化﹑同遊太虛﹐保養得﹑形神俱妙。

疑此首爲曲調

○上平西

這無常﹐兩个字﹐最難防。要來時﹑無處潛藏。不論老幼﹐不管貧富與賢良。不管妻子與兒郎。怎戀爺娘。身居土血逐水气﹐隨風魂魄遊揚。細看來﹑怎不情傷。休貪火院﹐早早修取上天堂。三千功滿赴蓬島﹐永在仙鄕。

○上平西

引淸風﹐邀明月﹐去來兮。省多少﹑閒是閒非。臨山近水﹐近些松竹向些梅。小院活計沒多般﹐詩酒琴棋。無縈無煩惱﹐無別離。待攺變一味愚癡。蠅頭蝸角得失﹐何所更何爲。不如聞早樂眞機。髙臥云梯。

此下原有鳳棲梧日月循環一首﹐緣暗紅稀一首﹐西轉金金烏一首﹐孤僻巉巖一首﹐得好休來一首﹐今日思量一首﹐俱未注名氏。案日月循環一首﹐得好休來一首﹐俱丘處機詞﹐見西遊記。西轉金烏一首﹐孤僻巉巖一首﹐今日思量一首﹐亦俱仔丘詞﹐見磻溪集。綠暗紅稀一首乃葛長庚詞﹐見玉蟾先生詩餘。詞綜卷二十四誤作於眞人詞。

○行香子

原誤作南香子

一个蒼蠅﹐飛入腥盆。顧甜時﹑直入中心去﹐忘了擡身。沾其足﹐沾其翅﹐喪其形。我好嗟吁﹐怎不動心。甜中有苦﹐福內災生。旣知滋味﹐便好抽身。你好不惺惺﹐不伶俐﹐一个大蒼蠅。

此下原有虞美人重陽飲水知多少一首﹐乃王哲詞

○枕屏子

涉歷名山﹐巖巒盡皆遊過。上髙坡。登峻嶺﹐勞神怎麼。道在身﹐心著物﹐交加相躲。終不失﹑本來這个。白日同行﹐晚來同眠同臥。到天明﹑相逐定﹐同行共坐。驀然地﹐忽然間﹐分明識破。元來是大哥。

○喜遷鶯

厭離塵垢。便志樂虛閒﹐淸淨爲友。劍掛寒光﹐兵安云將﹐戰勝五行之寇。收得洞玄靈寶﹐跳出陰陽之殼。大丹就。煉摘騎日月﹐摩挲星斗。英秀。超前後。隨應萬機﹐明顯神通手。鐵板門庭﹐金鍼玉綫﹐到處七穿八透。引出錦麒獅子﹐振水禽山獸。速回首。向碧霞堆裏﹐髙眠淸晝。

○喜遷鶯

莫尋玄妙。我分明說破﹐修行關竅。戰睡敵魔﹐忘情絕念﹐此是聖賢正教。飲食則定除疑﹐每日勤修覺照。莫差了。待無眠無睡﹐心方合道。別有玄和妙。煉气成神﹐自有金光罩。五气朝元﹐三花聚頂﹐水火運行顚倒。九陽結就還丹﹐射透靈臺八表。功行了。向長生路上﹐閒遊三島。

○喜遷鶯

欲調眞息。論根源參到﹐生前實際。气是心兮﹐神爲气主﹐心動神气分離。心寧子母相抱﹐意定自成眞液。莫錯識。這內調息﹐非干扭捏﹐不曉胎元理。開目和鼻指。靈龜蛇戲。祖道家風﹐回光返照﹐呼吸自歸根蒂。淸風瞥然透戶﹐水火剎那旣濟。至此理。要眞常咫尺﹐三生佛出世。

○喜遷鶯

返觀塵世。便擺脫羈麼﹐逍遙能幾。短褐綸巾﹐斑筇焦尾﹐便是自家歸計。个人問爲何隱﹐遙指松蘿蒼翠。碧霞裏。有洞庭猿鶴﹐交朋知己。無比。淸閒貴。髙枕老莊﹐不尙公侯位。水誇山鞋﹐煙蓑月笛﹐別是一般風味。安得這些消息﹐自古神仙网紀。遂吾忘。任桑田攺變﹐浮生興廢。

○喜遷鶯

萬緣多暇。便杖屨閒遊﹐田園鄰捨。雨笠風巾﹐鶉衣鶴骨﹐韜晦翠微峯下。眼底世情羣擾﹐方外天機獨霸。徳風化。樂淸虛恬淡﹐無爲華夏。幽雅。云鶴駕。歸去故園﹐鶯燕吟王謝。水石淸華﹐巖壑深遠﹐髙邁軟紅車馬。千古是非成敗﹐一枕煙霞溪野。妙哉也。這生涯欲賣﹐誰能酬價。

○喜遷鶯

利名拋卻。入廣莫鄕閭﹐委蛇盤礡。水曲山隈﹐煙村云屋﹐隨分葛衣藜藿。任他玉堂軒冕﹐爭似茅廬丘壑。志廖廓。向東籬消遣﹐西園吟酌。綿邈。無爲作。不遇个人﹐何處談玄略。書笈琴囊﹐石壇瓦鼎﹐此外並無眞樂。幽雅淡然風範﹐端的憑誰光爍。自消索。有一溪松月﹐千年猿鶴。

○喜遷鶯

頓消緣慮。覺夢蝶勞生﹐鶉居蓬戶。飯蟻醯雞﹐塵衫風帽﹐贏得百年虛度。利如斷霞殘照﹐名若落花飛絮。豈堅固。似風中秉燭﹐枝頭垂露。誰悟。獨歸去。收拾水雲﹐髙臥曹溪路。竹外流泉﹐籬邊叢菊﹐妝點野棠閒趣。五柳檻前吟醉﹐一笑人間今古。欲分付。嘆煙波渺渺﹐知音何處。

○水龍吟

玉鑪百和發虔心﹐信香一炷﹐氤氳繚繞。來往盤旋﹐結成華蓋。報天地恩覆載。報日月照臨之徳。報國王水土﹐丰榮快樂﹐報父母恩憐愛。上謝祖師聖教﹐丹陽師父傳派。紅塵普度﹐全眞大教﹐丘王長在。太古居寧海。共三人暗合法界。願皇王萬歲﹐千秋臣宰。請門人拜。

此下原有水龍吟算來浮世一首﹑寥廓初寒一首﹑昊天空闊一首﹑混元南嶽一首﹐俱未注名氏﹐案此四首俱丘處機詞﹐見磻溪集

○水龍吟

本自出家離塵世。更不貪人間華麗。蓬頭垢面﹐終朝獨坐﹐內修活計。古廟窯龕裏。任他紅輪西墜。向無中認有﹐知白守黑﹐綿綿地﹐默調息。心上別無縈系。有腋袋拄杖相隨。艸鞋短襦﹐精﹡赤腿﹐羊皮遮體。饑後巡門乞。飽來唱哩侖囉哩。任傍人笑我﹐呆癡懶漢﹐有誰人識。

○瑞鶴仙

百年如夢蝶。嘆古往今來﹐多少豪傑。圖王霸業。謾得漁樵﹐一場閒說。秦宮漢闕。今只有狐蹤兔穴。想榮華秉燭當風﹐富貴似湯澆雪。省也﹐損身薄利害己﹐虛名卻如吳越。隨緣養拙。柴門掩﹐是非絕。向午窗容膝﹐小溪垂釣﹐坐對雲山萬疊。夜橫琴﹐伴我知音﹐碧天皓月。

○鬥鵪鶉

木馬嘶風﹐我之不然。石人點頭﹐啞子會言。碧眼胡僧﹐沒手指天。畫一圈。無所傳。任意咆哮﹐如瓶瀉泉。枉費工夫﹐去磨砌磚。安用機關。奪勝爭先。戈甲俱寧﹐太平四邊。不參禪。不問仙。一味醍醐﹐我知自然。不移一步到西天。木人把住﹐鐵牛便牽。火裏生蓮。玄之又玄。雲霧斂﹐月正圓。石女停機﹐金鍼綫穿。謝三郎許我釣魚船。帶甲金鱗﹐紅錦更鮮。不出波瀾。浮沈自然。自喜歡。便忘筌。這些消息﹐誰敢亂傳。

○錦堂春

話衷腸。悟南柯一夢黃粱。破繁華﹑云龕布素﹐認宗派﹑返照回光。憑慧劍﹑揮開愛网﹐橫藜杖﹑擊碎塵寰。那里相逢﹐峨嵋山下﹐韜光速迸﹐東華山旁。林泉隱﹐南辰北斗﹐日月袖中藏。朱顏久﹐天崩地塌﹐眞性如常。舞袍袖﹑乾坤恨窄﹐但展手﹑天地平量。醉陶陶﹑囊盛四海﹐笑盈盈﹑腹注三江。幾度瑤池﹐龍華會上﹐諸仙筵宴捧霞觴。鍾離至﹐玉皇禦宴﹐無我不成行。重陽會﹐金蓮七朵﹐齊放神光。

○錦堂春

活骷髏。算來有甚風流。著衣衫﹑遮形蓋體﹐弄精神﹑虛度春秋。又不念﹑無常近也﹐又不怕﹑閻老來勾。巧使機關﹐張羅活計﹐忙忙劫劫苦貪求。空熱鬧虛名薄利﹐分外惹閒愁。三寸气﹐一朝斷了﹐獨臥荒丘。嘆古今﹑幾番成敗﹐光陰迅速難畱。好翛閒﹑修眞養性﹐把從前﹑伎倆都休。放下塵勞﹐悟明心地﹐淩風飄蕩野雲收。江山靜﹐太虛空廓﹐星月照瀛洲。眞个好﹐逍遙快樂﹐不羨王侯。

○錦堂春

睡魔王。百般作害爲殃。白日間﹑猶教可﹐夜更深﹑無處潛藏。惱得人﹑昏如癡醉﹐懷修行﹑輕送無常。眼若膠粘﹐頭如山壓﹐一團昏悶轉羸尩。相勾引﹐三尸六賊﹐夢裏盜元陽。般般飛騰法界﹐萬種顚狂。似這般﹑無端乖劣﹐勸諸公﹑各自堤防。念死生﹑前程事大﹐要殷勤﹑保護三光。莫得偎傭﹐全憑覺悟﹐神通勇猛賽關張。相爭戰﹐威鋒剛硬﹐一志向前當。追趕退﹐雲收霧斂﹐湛湛淸涼。

此下原有神光燦修行之士一首未注名氏﹐案此首乃馬鈺詞﹐見丹陽神光燦。以上鳴鶴餘音卷之五

○八聲甘州

一團春雪﹐拋在玉鑪中煎。炎炎進火不住添。要曉得通紅無焰煙。須管莫虧折﹐斤兩依然。如此三千。鍛煉待不搖不動﹐方可爲禪。全眞養命﹐只在恁麼之間。家園自有甘露泉。要澆灌黃芽長瑞蓮。幽遠待得來﹐與仙聖齊肩。

○踏雪行

曉古通今﹐明經解義。紛紛說得天花墜。逐朝看畫餅怎充饑﹐竹影難掃堂前地。寡欲少思﹐忘言得意。諸家放下難爲貴。若離方寸這些兒﹐踏破鐵鞋無覓處。

此下原有柳梢靑依稀曉星明滅一首未注名氏﹐案此首見投轄錄詞﹐乃宋人依托詞

○柳梢靑

悟个不生不滅。更不許﹑拈花摘葉。興則髙歌﹐醉眠芳艸﹐夢遊仙闕。有時苦勸人人﹐莫呀我﹑叮嚀切切。走骨行屍﹐貪財戀色﹐枉消年月。

○梅花引

嵋山老。頭白早。人間善惡都曾造。也曾窮。也曾通。窮通得失﹐渾如一夢中。因窮落得身無辱﹐因閒落得心無事﹐莫才髙。莫名髙。才名髙顯﹐於身展轉勞。知事少。煩惱少。心忘腹熱何時了。眼休擡。口休開。紛紛是非﹐如何得到來。獨來獨往無伴侶﹐自斟自酌無榮辱﹐任人非。任人疑。心閒自有﹐淸風皓月知。

○望梅花

死生於身最大。從來與我爲害。饑則求餐﹐渴而索飲﹐寒來又尋衣蓋。好難捱。晝夜相隨﹐殃得我來忒殺。捨了娘生皮袋。分付了﹑兩家自在。行則穿雲﹐倦則臥月﹐遊戲太虛無礙。甚輕快。捉住風輪﹐跨神鰲﹑徧超法界。

○望梅花

是是非非休辯。好弱到頭自見。莫說他人﹐休昧自己﹐暗裏聖賢自見。聽我勸。自古今﹐何曾放過一件。好把塵緣拂散。淸淸淨淨﹐始終莫變。固蒂深根﹐長生久視﹐難免韶華易換。气神煉。遇个知音﹐希夷理﹑說與一徧。

○望梅花

密密彤雲覆地。蓬蓬然﹑朔風又起。大塊呼吸﹐陽凝陰結﹐徧四野﹑玉花呈瑞。這些意。聖感丰年﹐顯唐虞﹑再來治世。敬道尊儒修義。崇三教﹑共同一體。子孝孫賢﹐臣忠朝正﹐上下盡成和气。寶鼎內。爇炷名香﹐祝皇王﹑壽延萬歲。

○望梅花

日向南窗猶睡。疏篁外﹑柴門從閉。驀有人來﹐輕輕敲戶﹐才是轉身慵起。正濃美。一味黑甜﹐問人間﹑甚物堪比。除是沈沈爛醉。忘驚悸﹑又忘乘墜。乘也不知﹐墜也不知﹐齊生死﹑一同天地。這些意。味悟難知﹐卻如同﹑啞子做謎。

○望梅花

莫見他人長短。搜己過﹑不教自亂。舊日心猿﹐元來意馬﹐卻喚醒﹑漸馴羈絆。澄心內觀。煉就沖和﹐把凡胎抽換。事到眼前決斷。教神仙﹑別無手段。地久天長﹐虛心實腹﹐善計者﹑不須籌算。行功滿。跨朵祥雲﹐去朝元﹑得居仙館。

○望梅花

百歲韶華如電。空回首﹑又來一徧。販骨輪回﹐千生萬死﹐只管攺頭換面。要得免﹑捉住淸風﹐把虛空﹑打破一片。不誦南華經卷。也不要﹑葛藤相伴。截斷中流﹐剔開心眼。射透玉樓金殿。莫回轉。一志無移﹐看山頭﹑明月出現。

○賀聖朝

野僧歸後﹐漁舟才纜﹐綠檜生煙。對寒燈﹑瀟灑枕書眠。聽石漱流泉。丹鑪火滅﹐琴房人靜﹐風自調弦。待孤峯頂上月明時﹐正一夢遊仙。

此首前尙有賀聖朝夕陽沈後一首亦未注名氏﹐案此乃丘處機詞﹐見磻溪集

○行香子

寂寂寥寥。灑灑瀟瀟。淡生涯﹑一味逍遙。傍臨谷口﹐斜枕山腰。有竹籬門﹐荊掃帚﹐艸團標。寬布麻袍。大緒長絳。拄一條﹑曲律藤梢。黃精自煮﹐蒼術親熬。有瓦湯瓶﹐砂釜竈﹐葫蘆瓢。

○行香子

閬苑瀛洲。金穀重樓。算不如﹑茅舍淸幽。野花繡地﹐莫也風流。卻也宜春﹐也宜夏﹐也宜秋。酒熟堪篘。客至須畱。更無榮﹑無辱無憂。退閒一步﹑著甚來由。但倦時眠﹐渴時飲﹐醉時謳。

詞綜卷二十四作北宋於眞人詞﹐歷代詩餘卷一百十九及詞林紀事卷二十二作元僧明本詞。案詞綜謂此詞見鳴鶴餘音﹐但檢鳴鶴餘音卷六並未注明撰人。

○行香子

短短橫墻。矮矮疏窗。忔憎兒﹑小小池塘。髙低疊障﹐綠水邊傍。卻有些風﹐有些月﹐有些涼。日用家常。木幾藤牀。據眼前﹑水色山光。客來無酒﹐淸話何妨。但細烹茶﹐熱烘盞﹐淺澆湯。

此首歷代詩餘卷一百十九及詞林紀事卷二十二亦作明本詞。

○行香子

淨掃塵埃。惜取蒼苔。任門前﹑紅葉鋪階。也堪圖畫﹐還也奇哉。有數株松﹐數竿竹﹐數枝梅。花木栽培。取次教開。明朝事﹑天自安排。知他富貴幾時來﹐我且優遊﹐且隨分﹐且寬懷。

○掛金索﹝北曲﹞

我愛閒居﹐心境常皎潔。境滅情忘﹐自然無分別。雲散長空﹐露出淸霄月。此个家風﹐有口難分說。

○掛金索﹝北曲﹞

一更裏﹐澄心下手端然坐。趕退羣魔﹐隊隊白羊過。剔起心燈﹐照見元初我。方寸玲瓏﹐寶珠懸一顆。

○掛金索﹝北曲﹞

二更裏﹐人靜萬事都無染。一對金蟾﹐上下來盤旋。嚇退三尸﹐奔走如雷電。白雪漫漫﹐降下瓊花片。

○掛金索﹝北曲﹞

三更裏﹐陽生子母朝金闕。海底靈龜﹐吸盡金烏血。一炁綿綿﹐三關都透徹。萬道霞光﹐捧出西江月。

○掛金索﹝北曲﹞

四更裏﹐無事四邊都寧靜。內放心花﹐賞玩長春景。戊己門開﹐有个眞人進。一粒金丹﹐運上昆侖頂。

○掛金索﹝北曲﹞

五更裏﹐天行還了修行願。龍虎相交﹐倒把黃河捲。半空裏雷聲﹐鬼神難測辯。認得元初﹐本來眞頭面。

○掛金索﹝北曲﹞

齋罷閒行﹐獨唱無人和。山裏樵夫﹐也唱哩淩囉。上了一个坡。下了一个坡。便做髙官﹐也只不如我。

○掛金索﹝北曲﹞

過了一年﹐又是添一歲。每日隨緣﹐爭甚閒和气。可憐韶華﹐奔走如拈指。莫待臨頭﹐臘月三十日。

○掛金索﹝北曲﹞

奉勸人人﹐一一聽分訴。不曉陰陽﹐怎知修行路。始初下手﹐煉就鉛汞體。自有龜蛇﹐引入曹溪路。

○掛金索﹝北曲﹞

聰明君子﹐一一聽分訴。甲子天年﹐看看降眞數。跳出凡籠﹐一个長生路。免教閻王﹐鬼使來勾取。

○繡薄眉

化愚魯。拋離火院夫兒女。憑慧劍﹑斬斷三塗。人我山崩﹐是非海己枯。舊業消除﹐新殃不做。

○掛金索﹝北曲﹞

應仙舉。汞鉛黑白希夷路。端的下﹑苦志工夫。晝夜無眠﹐粗衣淡飯足。乞化街頭﹐十方父母。

○掛金索﹝北曲﹞

無憂慮。孤云野鶴無拘束。艸庵內﹑閒看金書。窗外林泉﹐隈山傍水竹。明月淸風﹐堪爲伴侶。

○掛金索﹝北曲﹞

養元初。心猿意馬牢栓住。六賊盡﹑不曾貪圖。杳杳冥冥﹐昏昏默默處。湛湛澄澄﹐性停命住。

○掛金索﹝北曲﹞

認眞趣。木金間隔通玄路。驅四象﹑五行圓聚。炁結神凝﹐陰陽自返復。徧體薰蒸﹐周天火足。

○掛金索﹝北曲﹞

破昏衢。地雷震動山頭雨。黃芽長﹑白雪飛舞。露灑瓊漿﹐瑞艸滿園圃。玉蕊紛紛﹐金花綻吐。

○掛金索﹝北曲﹞

境堪圖。翺翔雲水縱橫步。曲江上﹑飛烏走兔。虎繞龍蟠﹐坎離相會聚。斡轉天關﹐運動地軸。

○掛金索﹝北曲﹞

法輪鼓。河車穩穩三十幅。搬日月﹑輥入金鑪。玉鼎烹煎﹐九陽眞火煮。萬道霞光﹐千重翠霧。

○掛金索﹝北曲﹞

罩明珠。化生養就胎仙舞。眞慶會﹑奼女圓聚。渴飲瓊漿﹐玉琴自然撫。韻定仙音﹐敲金擊玉。

○掛金索﹝北曲﹞

有中無。無中更有些兒做。有無中﹑裏面搜取。無內藏眞﹐有內卻如無。有無雙忘﹐還同太虛。

○掛金索﹝北曲﹞

行功足。蓬萊三島羣仙聚。瑤池會﹑聖賢無數。盡是修眞﹐學道列仙侶。侍奉髙眞﹐西王聖母。

○掛金索﹝北曲﹞

享天廚。仙衣掛體身輕舉。乘鸞鳳﹑玩賞淸都。寶殿璚樓﹐金釘滿朱戶。不夜長春﹐無來無去。

○步步嬌

傳得一口訣。教我去栽接。自從栽接後﹐全別。玉蕊金花果結子﹐啞子喫餳蜜﹐難說。

○步步嬌

柔弱好家風。大道不脫空。眞个眞个有﹐鉛汞。水火旣濟上下衝。文武兩交戰﹐齊功。

○步步嬌

眞行與眞功。刀圭快如風。不遇眞師匠﹐難明。你若做時第一功。渾身百關節﹐齊通。

○步步嬌

俺在炕上坐。唱个囉哩囉。困來睡一覺﹐如何。俺把陰陽顚倒過。俺笑俺笑你﹐空坐。

○步步嬌

貧子喫好酒。喫得酩酊休。萬事都不掛心頭。任毀任謗落一籌。癡聾喑啞漢﹐眞修。

○步步嬌

無爲自然道。淸淨長芝艸。默默相知了﹐便好。杳杳冥冥閉了竈。工夫片時間﹐成了。

○步步嬌

休執性爲眞。如何出陽神。十个九个守﹐頑空。若得命基帶了性。白面做燒餅﹐有準。

○步步嬌

徧地有靈芝。人人都不識。作得業又大﹐難敵。我今欲待說與你﹐只恐你不信﹐談非。

○步步嬌

信則你自信﹐不信你休行。莫待臨渴時﹐掘井。每日見爾費辛苦﹐不濟不濟事﹐休論。

以上鳴鶴餘音卷六﹐卷六中﹐尙有梧葉兒十一首﹐俱曲調。又有滿庭芳石火光陰一首﹐與卷三重。

○徧地錦

吾本當初水竹村。甘河鎭上便狂風。七朵金蓮朵朵新。丘劉譚馬郝王孫。

○徧地錦

吾本當初馬半州。因與先師說根由。獨坐圜墻向內修。功成行滿赴瀛洲。

○徧地錦

四大假合本姓譚。前緣相遇棄俗緣。天下雲遊不住庵。功成行滿赴仙壇。

○徧地錦

萊州武觀是吾鄕。因遇先生號長生。穿街柳巷也無妨。不染塵埃性月朗。

○徧地錦

三宣賜紫住天長。便是雲光鐵腳王。因遇先生赴洛陽。功成行滿到仙鄕。

○徧地錦

十九拋家棄俗緣。磻溪下志便安然。悟得長春不夜天﹐大教門開萬古傳。

○徧地錦

太古今日說因由。趙州橋下度春秋。唱住橋邊水不流。一葉落時天下秋。

○徧地錦

吾本當初本姓孫。馬家門下結婚姻。因爲先師點破心。各自分頭覓主人。

○步步髙﹝北曲﹞

一更裏﹐澄心披襟坐。猿馬牢擒鎖。慧劍磨。六賊三尸盡奔波。退羣魔。困也和衣臥。醒覺朦朧淸風送。悟人桃源洞。閬苑中。閒訪三茅興無窮。透窗風。驚覺遊仙夢。

○步步髙﹝北曲﹞

二更裏﹐白牛溪邊睡。牧童醺醺醉。蓑笠堆。月下方堪把笛吹。樂然後﹐歸去華胥國。得到華胥寬懷抱。閒把瑤琴操。聲韻髙。火裏烏龜產﹐白鶴弄云蕭。紫霧紅光照。

○步步髙﹝北曲﹞

三更裏﹐銀漢星移淡。出戶將身探。月正南。二八嬌娥配童男。煉三三。手把天關撼。五明宮裏元辰聚。七寶山頭去。禱玉虛。元始髙懸黍米珠。演金書。國泰民安富。

○步步髙﹝北曲﹞

四更裏﹐玄圃淸風細。來往無凝滯。解垢衣。心月髙懸照雲溪。上天梯。獨折蟾宮桂。三界十方惟獨步。認得曹溪路。一物無。眞歡眞樂飲醍醐。不須沽。髙唱無聲曲。

○步步髙﹝北曲﹞

五更裏﹐架上金雞叫。路上行人俏。方欲曉。沒底籃兒杖頭挑。跨風飈。同赴蓬萊島。此个家風誰知道。得也無衰老。瑯板敲。碧波深處釣鯨鰲。出波濤。采就長生藥。

○南鄕子

眞汞與眞鉛。產在先天與後天。大要知時勤采取﹐玄玄。得穴何愁不作仙。進火要精專。番究前弦與後弦。屯卦抽添蒙卦止﹐難傳。毫髮差殊不結丹。

○南鄕子

兩手擘鴻蒙。慧劍飛來第一峯。外道修羅驚縮項﹐神通。造化元來在掌中。鍛煉玉鑪紅。槖籥吹噓藉巽風。十月脫胎吞入腹﹐坤宮。立見三淸太上翁。

○南鄕子

溫養象周天。須要微微火力全。愛護嬰兒惟藉母﹐三年。運用抽添象缺圓。牛斗會河邊。捨取玄珠種玉田。定意如如行火候﹐精專。剖腹分明說與賢。

○南鄕子

生甲更生庚。此是丹頭切要明。藥嫩采來歸土釜﹐煎烹。文武剛柔次第行。片餉結丹成。沐浴防危更守城。到此不須行火候﹐持盈。火若加臨必定傾。

○南鄕子

木兔與金雞。刑徳臨門有偶奇。鑪內丹砂宜沐浴﹐防危。神水溶溶滿玉池。年月日並時。刻裏工夫一例推。著意研窮丹造次﹐毫釐。十月殷勤自保持。

○南鄕子

鼎器法乾坤。上是天元下地元。若也更能顚倒運﹐交番。闔辟循環在八門。搬運上昆侖。龜與蛇兒自吐吞。百尺竿頭牢把綫﹐掀騰。從此元神命永存。

○南鄕子

關鎖自周天。升降循環三寸田。不在噓呵並數息﹐天然。九轉無虧火力全。胎息謾流傳。要在陰陽不可偏。呼吸吹噓畢賴巽。風綿。妙在前弦與後弦。

○南鄕子

復卦起潛龍。戊己微調未可攻。九二見龍臨卦主﹐神通。從此鑪中次第紅。泰卦卻相逢。猛火燒乾藉巽風。煉就黃芽並白雪﹐奇功。還返歸坤道始窮。

○南鄕子

識得水中金。鍛煉烹煎理更深。進退抽添須九轉﹐浮沈。溫養潛龍復與臨。妙運自天心。托杖黃婆是丙壬。醞就醍醐山頂降﹐頻斟。慢撥無弦一曲琴。

○南鄕子

長子到西方。少女歸乾變六陽。便好下功修二八﹐堤防。至九方知道自昌。牛斗共商量。巧奪天工妙莫揚。離坎夫妻交媾後﹐難忘。始覺壺中日月長。

○南鄕子

白雪與黃芽。兩味晶華共一家。摘采辯時衰與旺﹐堪誇。文候毫釐不可差。頂上結三花。駕動羊車與鹿車。烏免往來南北面﹐交加。從此天河穩泛槎。

○南鄕子

淨盡露天機。只恐時人自執迷。頷下藏珠當猛取﹐休遲。道在身中更問誰。塵网急拋離。百歲年華七十稀。莫待老來鉛汞少﹐堪悲。業報前途難自欺。

○一寸金

堪嘆羣迷﹐夢空花幾人悟。更假饒錦帳銅山﹐朱履玉簪﹐畢竟於身何故。未若紅塵外﹐幽隱竹籬蓬戶。靑松下﹐一曲髙歌﹐笑傲年華換今古。紫府。春光淸﹐都雅會時﹐妙有眞趣。看自然天樂﹐星樓月殿﹐鸞飛鳳舞。白雲深處。壺內神仙景﹐誰肯少年回顧。逍遙界﹐獨我歸來﹐復入寥陽去。

○一寸金

賞雪

暮鴻嘹唳。更晚來地籟﹐陰風齊起。造作嚴凝﹐同云黯黯﹐四海玉龍呈端。妝點萬家淸景﹐普綻瓊花鮮麗。最好是﹐命詩朋﹐紙帳圍鑪沈醉。吟綴。搜佳制﹐竹外淸香﹐金蕾噴新蕊。似糝銀沙﹐或爲粉蝶﹐髙下亂飛空裏。慶知太平﹐先兆陰陽和矣。這玄理﹐遇子猷﹐同賞江天眞味。

以上鳴鶴餘音卷七﹐卷七中尙有風入松單片十九首﹐金字經九首﹐迎仙客單片二十五首﹐皆曲調。以下有西江月十三首未注名氏﹐皆宋張伯端詞以下西江月十四至二十五共十二首﹐據金丹大成集乃宋蕭遷芝詞

○一寸金

食飽傷心損气﹐睡多夢裏迷眞。眼觀心動喪元神。耳聽靈臺昧盡。要見元初面目﹐慧刀割斷紅塵。無情應物本來眞。此是修行捷徑。

○一寸金

頓悟修行道理﹐除情戰睡敵魔。不貪名利少風波。懶散隨緣且過。饑後尋街乞飯﹐飽時信步蹉跎。閒來古廟唱哩囉。逍遙誰人似我。

○一寸金

富貴又爭人我﹐貧窮更待如何。有緣有分是非多。無福無災無禍。教他一任奢侈﹐簞瓢也是存活。勸君休要苦張羅。大限臨頭怎躲。

○一寸金

一不輕師慢法﹐二誦淸淨仙經。三存眞气養神靈。四把塵勞拂盡。五斷無明業火﹐六除俗里人情。七擒猿馬永安寧。八味璚漿得飲。

○永遇樂

个个修行﹐人人咽納﹐誰悟眞道。同徑多歧﹐旁門小法﹐誤了人多少。容成豈是神仙﹐究竟采藥﹐謾多鑪竈。忽一朝﹑脫卻桶底﹐性根壞倒。爭如內觀﹐無爲淸靜﹐學取本來莊老。匹配陰陽﹐抽添鉛汞﹐八卦爲端表。人生如夢﹐流年似箭﹐回首也須聞早。貪迷戀﹐春花秋月甚時了。

○永遇樂

萬法由心﹐應觀法界﹐一切心造。瞿曇同歸﹐去揆不離﹐卽心是道。自從識得坎離﹐交際煉藥﹐粗知昏曉。看雞飛蟾宮﹐兔走丹闕﹐更無煩惱。气中眞液﹐液中眞气﹐和合不多不少。種得黃芽﹐煉成赤水﹐龍虎交圍繞。九還七返﹐工夫到後﹐還我舊時年少。待三千﹐功圓行滿﹐恁時是了。

○永遇樂

學道修心﹐存神煉性﹐直要輕舉。補腦還精﹐流水不腐﹐戶樞終不蠧。日魂月魄﹐摶歸鑪鼎﹐眞气自然畱聚。把心猿縛系﹐意馬追回﹐迥無塵慮。定中明有﹐陽龍陰虎。水火透時爲度。八段奇文﹐千口活法﹐向上有一路。呂公髙尙﹐不離人世﹐有分也須相遇。約十洲三島﹐驂鸞跨鶴﹐大家同去。

○永遇樂

養水養精﹐養神養血﹐先須養气。日月陰陽﹐六爻八卦﹐細看參同契。虛軀虛寶﹐千言萬語﹐不過坎離兩字。向昆侖頂上﹐返本還元﹐要明終始。一身𨿽小﹐如同天地。八萬四千餘里。玄牝之門﹐千生萬化﹐都在沖和內此。眞眞外﹐別無眞諦。方信道一而已。異時見鍾呂﹐如有未明﹐請師指示。

○漁家傲

至道不遙只在邇。毫釐差失如千里。道是難求元卻易。如相契。一超直入如來地。水火交時爲旣濟。三尸六賊都回避。只此長生仍久視。身口意。化成一點沖和气。

○漁家傲

神是气兮气是命。神不外馳心自定。幸有崔公入藥鏡。如究竟。全眞固蒂歸根靜。主客內明方外應。靈臺粲發天光瑩。兩个壺中一片景。急修省。莫待臨渴去掘井。

○漁家傲

精養靈根神守气。天然子母何曾離。晝夜六時長在意。三田內。溫溫天地中和水。十二樓前白雪膩。九宮臺畔黃芽遂。日月山頭朝上帝。神光起。騰身直上煙霄外。

○漁家傲

我有光珠無買價。光明常照芝田下。更無之乎並者也。知音寡。世間誰是能行者。一萬精光神守舍。四百四病都齊罷。透出火龍歸造化。回仙駕。更無一點塵隨馬。

○促拍滿路花

抱元能守一﹐四大自輕安。心中須返照﹐幾曾閒。��金烏衝耀﹐飛入爛銀盤。心心心是道﹐只在心心。更於何處求丹。

○促拍滿路花

又何須衣冕﹐燕處欲超然。榮華能有幾日﹐便凋殘。��修眞甚易﹐積行累功難。勸君彊爲善﹐五濁三途﹐變爲云島神山。

○促拍滿路花

人能常淸靜﹐天地悉皆歸。一眞含眾妙﹐入希夷。��昭文不會﹐气候有成虧。妄心寂滅盡﹐困睡饑餐﹐更無作用施爲。

○促拍滿路花

自然鑪鼎就﹐光彩透簾幃。玉池神水湧﹐上生肥。��如魚飲水﹐冷暖自家知。自家性命事﹐自家了得﹐自家性命便宜。

○促拍滿路花

若論修養事﹐知有幾多門。諦當歸宿處﹐是虛源。��至眞至道﹐簡易合乾坤。坎離並水火﹐止是筌蹄﹐萃然一點長存。

○促拍滿路花

个中如薦得﹐悟了五千言。金晶飛肘後﹐透昆侖。��淸江九曲﹐一棹破煙昏。水擊三千里﹐九萬鵬程﹐化成元是冥鯤。

○江神子

林泉養素拙。放落魄﹑慵居世緣絕。志如鐵。翛然處﹑一味眞歡雜說。日逍遙﹐野鶴巖畔爲道侶﹐松軒下﹑沈煙猶未歇。夜深獨聽孤猿﹐髙峯上叫明月。他年功成行滿﹐駕祥雲﹑直至瑤池仙闕。个時節。神遊自有鸞鶴迎接。舞空碧。仙杖飄飄來迎竭。桃源會﹑瓊林方信別。到此無限逍遙﹐作蓬萊客。

○春從天上來

樂道安貧。嘆自古英雄﹐林下無人。滿堂金玉﹐謂授兒孫。畢竟與屬親。問當初無物﹐被貪愛﹑引入迷津。早抽身。向槐安宮內﹐剛恁勞神。朝菌蟪蛄短景﹐又豈信壺中﹐別有長春。暫遊萬里﹐少別千年﹐歸去跨鳳驂麟。念浮生一瞬﹐幾度見﹑滄浪揚塵。莫因循。彼空華揚艷﹐輕喪天眞。

○玉抱肚

若論玄妙﹐聽周風一訣。把嬰兒奼女﹐木金間隔。從頭分別。先擒六賊三尸滅。後捉玉兔飲烏血。仗劍鋒﹐麾魔障﹐蕩襖邪。全憑志猛烈。那些个手段最奇絕。龍奔虎走﹐來往放乖劣。兩獸擒來吾怎捨。鑪烹鼎煉無暫歇。乾坤至寶﹐陰陽造化﹐斡運龜蛇。東雞叫出西江月。會入黃庭賞白雪。上丹溫﹐中丹暖﹐下丹熱。三田寶結。眾仙舉我赴金闕。寥陽勝境﹐教我怎生說。

○水調歌頭

五行不到處﹐一气未生前。淸光赫赫﹐無何鄕裏獨超然。日月豈能照鑑﹐天地不能包裹﹐晃朗妙無邊。賴有竹澗水﹐卻向世人傳。杳兮冥﹐恍兮惚﹐湛兮然。這些消息﹐渾身是口也難詮。截斷千差歧路﹐屏除萬般機巧﹐纜住釣魚船。往事都休問﹐靜坐一鑪煙。

此下原有沁園春七返還丹一首﹐乃呂巖詞﹐見全唐詩

○蘇幕遮

水中金﹐衝牛斗。玉鎖金關﹐護法靈童守。赤水丹基龍虎走。萬象森羅﹐勃勃投珠口。飲靈液﹐明火候。太乙鑪開﹐丹熟神光透。浮名浮利終不久。下手速將﹐窮取無中有。

○解佩令

穇行之士﹐功勤不小。識五行﹑逆順顚倒。妙理玄玄﹐玉鑪中﹑龍蟠虎繞。金鼎內﹑煉成至寶。陽神離體﹐杳杳冥冥﹐剎那間﹑遊徧三島。出入純熟按捺住﹐別尋玄妙。合眞空﹑太虛是了。

以上並見鳴鶴餘音卷八

○滿路花巖

四大元無我﹐五蘊本來空。休爭人與我﹐逞英雄。貴賤賢愚﹐到了夢魂中。百年親眷屬﹐電裏紅光﹐早宜各自牢籠。勸君勤修煉﹐常照主人公。來時無一物﹐去時空。人生有限﹐貪愛轉無窮。不如隨分過﹐一點靈光﹐自然明月淸風。

依托鍾離﹐見鳴鶴餘音卷五

○八聲甘州

千門萬戶﹐盡七傾八倒﹐掘地尋天。眞个玄妙﹐返作笑胡言。無爲大道人行少﹐向捏怪途中﹐有萬千傷感﹐蜣球卻做靈丹。無柰傷嗟最苦﹐又不知端的﹐枉棄了家緣。時間淸淨﹐豈解汞收鉛。心思意想何曾遣﹐暫合眼﹑陰魔作睡纏。展轉越思深﹐返作讎冤。誰信無中生有﹐有中生無﹐萬派歸源。

依托何仙姑﹐見鳴鶴餘音卷六

○蘇幕遮

精气神﹐須保愛。一粒金丹﹐每在街頭賣。四十年來無人買。鬧花叢裏﹐還了鴛鴦債。九三爻﹐地天泰。離上金烏﹐飛入銀蟾界。百尺竿頭做一解。這些工夫﹐任使傍人賽。

○滿庭芳

武當降筆

玉皇傳宣﹐搜求仙子﹐六百餘員。仙官仙位﹐補闕大羅天。勑下諸神采訪﹐隨方所﹑選覓髙賢。三元日﹐書人功行﹐飛奏禦鑪前。全眞門弟子﹐修功積行﹐專要心堅。猛降龍伏虎﹐煉汞烹鉛。一旦天書選舉﹐雲霄路﹑快著仙鞭。朝金闕﹐三淸殿下﹐作个狀元仙。

依托辛天君﹐見鳴鶴餘音卷三

○點絳唇

小小瓢兒﹐生得天然詫。身矬矮。瓢兒元有口﹐難開解。認得乾坤﹐此理誰能解。腰間常道人偏愛。不換金魚袋。

依托梁桓眞人﹐見鳴鶴餘音卷四﹐案此詞又見宋張繼先虛靖詞

○望江南

十月滿﹐開鼎一團紅。數片殘云含五彩﹐解胎神水響玲瓏。气復異香穠。

○望江南

長生藥﹐本是五行仙。子午二門開卯酉﹐四時運火合乾坤。龍虎自相吞。

以上二首﹐依托陶隱居﹐見金液還丹百問訣

○望江南

還丹術﹐切要經手傳。若信故方終自誤﹐顚來倒去倒來顚。不得怨神仙。

○菩薩蠻

家家盡有長生藥。時人取用皆差錯。气候若飛沈。問君何處尋。眼看猶不識。誤向鉛中覓。此物沒黃芽。徒勞歲月賒。

以上二首依托陶植﹐見金液還丹百問訣

○解紅

洞天深處。道非遠﹐咫尺人難悟。浮沈內景。須憑匠手工夫。專候曉來﹐一點陽生通玄路。盡藏在碧波深深處﹐恁時主。地雷震動山頭雨。漸澆灌黃芽﹐乍離土。嬰兒采得攜籃去。向眞霞六陽﹐鼎內烹煮。搬運轉﹐東西與南北﹐鋪八卦九宮﹐要知宗祖。十干數內分左右﹐要顯龍虎。玄武后隨﹐朱雀當先﹐祥雲布。曲江上﹐萬神都來聚﹐夫與婦。癸母跨赤龍﹐歸洞府。要尋覓金翁﹐問憑據。陰陽會合三千數。指天地海山﹐同壽堅固。

鳴鶴餘音卷一

○鶯啼序

三峯路險﹐雪滿空崖﹐瑞祥煙霧起。澗畔聽﹑龍吟虎嘯﹐電閃星輝﹐迸出紅光﹐鬼神驚避。鉛凝汞結﹐鑪中養就丹點﹐瓦史成至寶﹐愚人餐一粒﹐延年紀。那堪更有﹐神珠萬顆﹐流霞晃耀﹐徧穿宮裏。

鳴鶴餘音卷三尙有沁園春世事紛紛一首﹐乃邱處機詞﹐餘音誤作呂洞賓

○江神子

人生七十古來稀。嘆愚迷。不修持。光陰有限﹐成敗是和非。蓋世功名都占取﹐空贏得﹐業相隨。暫時花酒气財迷。得便宜。落便宜。暗裏朱顏﹐漸攺气神虧。陽少陰多染患﹐命盡也﹐更推誰。

鳴鶴餘音卷五

○梧桐樹

一更裏﹐調神气。意馬心猿盡拘系。莫放閒遊戲。昏昏默默煉胎息。開卻天門地戶閉。果然通玄理。

○梧桐樹

二更裏﹐傳宇宙。一點靈光漸通透。虎龍功交嚴抵備﹐三尸莫教走。慧劍空中報冤讎。斬卻羣魔首。

○梧桐樹

三更裏﹐一陽動。金鼎熬煎玉鑪烹。煉就眞鉛汞。匠手鑿開玉蓮蓬。兩道霞光照昆頂。萬顆珍珠迸。

○梧桐樹

四更裏﹐云收徹。海底星龜弄明月。處處瓊花結。火候抽添按時節。子午氤氳降紅屑。猛把天機泄。

○梧桐樹

五更裏﹐朦朧定。心養浩月一輪鏡。照破貪嗔病。這回須要鬼神驚。只要眞淸爲眞靜。功滿朝上聖。

鳴鶴餘音卷七﹐以上八首﹐鳴鶴餘音皆依托呂洞賓

○西江月

世有學人無數﹐愚癡妄意如麻。鉛汞錯認結爲砂。運火欲覓黃芽。千日虛勞心力﹐人人盡破其家。眞鉛似火本無瑕。將鳳欲比狂鴉。

○西江月

至道不煩不遠﹐至人只在目前。淮王煉石得衝天。漢世已經千年。全在低心下人﹐事該緣分偶然。安鑪致數盡周圓。須得汞去投鉛。

○西江月

聽說金公兩字﹐何物喚作金孫。尋枝尋葉必知根。無智便乃心昏。若用凡鉛爲體﹐都來少魄無魂。水銀漸結必難存。祕訣要處誰論。

○西江月

眞假兩般玄字﹐金公所料重遺。凡鉛縱與嶽山齊。不肯假與金妻。聽說眞鉛住處﹐他家跳在深溪。兩情恩愛事因媒。義重爭敢東西。

○西江月

水火運來周歲﹐四六勿錯如初。水多火少失功夫。勝地方始安鑪。直須認鼎與藥﹐卻如雞子無殊。內黃處白結凝酥。一顆圓明汞珠。

○西江月

彼此離於生處﹐火遭水破驚忙。分身各自擬深藏。半路再遣蕭郎。夫爲無衣裹體﹐妻因水浸衣黃。丙丁甲乙有形相。剛遣令合陰陽。

以上六首依托呂洞賓﹐見道書全集呂洞賓文集

○蘇幕遮

日常行遊四海。每日街前﹐鬧處爲乞丐。口口相違化不回。暗損精神﹐只爲凡情昧。苦勸君﹐生死大。頗柰頑愚﹐作業貪心煞。不肯修眞犯天戒。墮落酆都﹐受苦無年代。

依托呂洞賓﹐見董眞人遇仙記

○蘇幕遮

子細聽吾教誨。說與門生﹐莫把眞心昧。若是不除墮口債。走入輪回﹐今世人身敗。鬢髮蒼﹐休得怪。莫戀凡胎﹐假合終須壞。無事淸閒煉丹臺。自爾純陽﹐隨我蓬萊會。

依托劉海蟾﹐見董眞人遇仙記

○西江月

丹是色身妙寶﹐法身卽是眞心。從來無色亦無音。一體不須兩認。萬法非無非有﹐有無亦莫搜尋。二邊俱遣棄中心。選佛斯爲上品。

○西江月

一理無今無古﹐此心何喜何嗔。無相乃爲眞相。色身卽是法身。不消一句半句﹐活得千人萬人。咦﹐這里便是到頭﹐何須只管翻身。

以上二首見丹經極論﹐未注作者

○漁歌子

題松澤西亭

一葉虛舟一副竿。了然無事坐煙灘。忘得喪﹐任悲歡。卻教人喚有多端。

○漁歌子

一任孤舟正又斜。乾坤何路指生涯。拋歲月﹐臥煙霞。在處江山便是家。

○漁歌子

愚人未識主人公。終日孜孜恨不同。到彼岸﹐出樊籠。原來只是舊時翁。

○賀新郎

題西湖官驛水閣

倩來鸞傳語﹐問陸家﹑兄弟翩翩﹐今歸何處。畱下文章藏萬壑﹐時作雲煙吞吐。謾徙倚﹑朱蘭凝佇。闌外瑁湖誰管領﹐嘆先生﹑舊宅僧分住。天下事﹐盡如許。英雄總被虛名誤。覽遺編浩嘆﹐寂寞一抔寒土。惟有春風長往﹐催卻幾多人去。但歲歲﹑垂楊自舞。今日我來懷古後﹐算後人又以今爲古。畱此曲﹐伴鷗鷺。

松江府誌卷十九﹐注元無名氏至正十三年作。

○西江月

至元十三年﹐江南初內附﹐民間盛傳武當山眞武降筆

九九乾坤已定﹐淸明節後開花。米田天下亂如麻。直待龍蛇繼馬。依舊中華福地﹐古月一陣還家。當初指望甕生涯。死在西江月下。

宋遺民錄卷十五原注云﹐有詞近世皆傳爲太保劉秉忠所作﹐而陶宗儀記之如此﹐未如孰是。

○鵲橋仙

月蝕

前年蝕了﹐去年蝕了﹐今年又盞來了。姮娥傳語這妖蟆﹐逞臉則管不了。鑼篩破了﹐鼓擂破了﹐謝天地早是明了。若還到底不明時﹐黑洞洞﹑幾時是了。

○鵲橋仙

大雨

城中黑潦﹐村中黃潦﹐人都道天瓢翻了。出門濺我一身泥﹐這污穢﹑如何可掃。東家壁倒﹐西家壁倒﹐窺見室家之好。問天工還有幾時晴﹐天也道﹑陰晴難保。

以上二首見靜齋至正直記卷三﹐謂是江西世人之作。原注云﹐此二詞𨿽近俚俗﹐然非深於今樂府者不能作也。詠其詞旨﹐蓋亦有深意焉﹐豈非三百篇之後﹐其諷刺之遺風耶。此聞諸亡友楊大同云。

○靑門引

題古陽關

憑雁書遲﹐化蝶夢速﹐家遙夜永﹐翻然已到。稚子歡呼﹐細君迎迓﹐拭去故袍塵帽。問我假使萬里封侯﹐何如歸早。歸運且宜斟酌。富貴功名﹐造求非道。靖節田園﹐子眞巖谷﹐好記古人眞樂。此言良可取﹐被驢嘶﹑恍然驚覺。起來時﹐欲話無人﹐賦與黃沙衰艸。

靜齋至正直記卷一

○謁金門

眞堪惜。錦帳夜長虛擲。挑盡銀燈情脈脈。繡花無气力。女伴聲停刀尺。蟋蟀爭題四壁。自起捲簾窺夜色。天靑星欲滴。

○眼兒媚

石橊花發尙傷春。艸色帶斜曛。芙蓉面瘦﹐蕙蘭心病﹐柳葉眉顰。如年長晝𨿽難過﹐入夜更消魂。半窗澹月﹐三聲鳴鼓﹐一个愁人。

○踏莎行

香罷宵薰﹐花孤晝賞。粉墻一丈愁千丈。多情春夢苦拋人﹐尋郎夜夜離羅幌。好句刊心﹐佳期束想。甫愁春到還愁往。消魂細柳一時垂﹐斷腸芳艸連天長。

○踏莎行

花徑爭穿﹐珠簾屢認。正逢梅雨芹泥潤。畫梁無處可安巢﹐玉纖爲把花枝襯。社日才來﹐端陽已近。尋巢爲甚偏遲鈍。算來一似鳳鸞期﹐蹉跎漸覺無眞信。

○臨江仙

花影半簾初睡起﹐繡鞋著罷慵移。窺妝彊把綠窗推。隔花雙蝶散﹐猶似夢初回。纖指彈甌呼女伴﹐出簾那共徘徊。閒將羅袖倚朱扉。樓臺臨水處﹐日午燕爭飛。

○臨江仙

昨夜驚眠梅雨大﹐枕前窗上頻敲。天明翻覺夢魂遙。起來看女伴﹐薰袖已香消。云鎖房櫳煙鎖竹﹐捲簾水濕鮫綃。菱花低照拂眉梢。玉梳云發潤﹐不喜上蘭膏。

○孤鸞

蝦須初揭。正社日停鍼﹐窗風鳴鐵。懶自梳妝﹐亂挽鬟兒非滑。追想昨宵瞥見﹐有多少﹑動情誰說。枉在屏風背後﹐立歪羅襪。聽玉人言去苦難泄。任樹上黃鶯嘆離別。彊欲排餘恨﹐反寸腸悲裂。試使侍兒挽住﹐想未離﹑畫橋東折。傳道行蹤已遠﹐但垂楊煙結。

前段末句少一字

○念奴嬌

鴛幃睡起﹐正飛花蘭徑﹐啼鶯瓊閣。對鏡梳妝﹐愁見那﹑怯怯容顏瘦弱。一任仙郎﹐題詩寄簡﹐屢訂西廂約。墻花拂影﹐獨眠何事如昨。誰憐潘果空投﹐賈香難與﹐愁腸安托。帶眼輕拴須看取﹐楊柳腰肢如削。珠履玲瓏﹐羅衫雅淡﹐件件無心著。何時廝近﹐得償今日蕭縈。

後段第三句少一字

○玉胡蝶

爲甚夜來添病﹐彊臨寶鑑﹐憔悴嬌慵。一任釵橫鬢亂﹐永日薰風。惱脂消﹑橊花徑裏﹐羞玉減﹑蝶粉叢中。思悠悠﹐垂簾獨坐﹐倚徧燻籠。朦朧。玉人不見﹐羅裁囊寄﹐錦寫箋封。約在春歸﹐夏來依舊各西東。粉墻花﹑影來疑是﹐羅帳雨﹑夢斷成空。最難忘﹐屏邊瞥見﹐野外相逢。

以上九首﹐依托洞天女﹐見林下詞選卷五﹐注云原有十八闋﹐今錄其半。

【吳澄﹕詞作8首】

○臨江仙

九日﹐舟泊安慶城下﹐晚歇臨江水驛﹐於時月明風淸﹐水共天碧﹐情景佳甚﹐與徐道川方復齋況肩吾方淸之驛亭艸酌。子文﹑京侍﹐以『殊鄕又逢秋晚』分韻﹐得殊字﹐賦臨江仙

去歲家山重九日﹐西風短帽蕭疏。如今景物幾曾殊。舒州城下月﹐未覺此身孤。勝友二三成艸艸﹐只憐有酒無茱。江涵萬象碧霄虛。客星何處是﹐光彩近辰居。

○謁金門

依韻和孤蟾四闋

如何喜。自喜自知可矣。天地與人同一理。世間知者幾。六十循環卦气。歲歲二分二至。坎險何妨離附麗。共誰研底裏。

○渡江云

揭浩齋送春

名園花正好﹐嬌紅殢白﹐百態競春妝。笑痕添酒暈﹐丰臉凝脂﹐誰與試釭霜。詩朋酒伴﹐趁此日﹑流轉風光。盡夜遊﹑不妨秉燭﹐未覺是疏狂。茫茫。一年一度﹐爛熳離披﹐似長江去浪。但要教﹑啼鶯語燕﹐不怨盧郎。問春春道何曾去﹐任蜂蝶﹑飛過東墻。君看取﹐年年潘令河陽。

○木蘭花慢

和楊司業梨花

是誰家庭院﹐寒食後﹐好花稠。況墻外秋千﹐晝喧風管﹐夜燦星球。蕭然獨醒騷客﹐只江蘺汀若當肴羞。冰玉相看一笑﹐今年三月皇州。底須歌舞最髙樓。興味盡悠悠。有白雪精神﹐春風顏貌﹐絕世英遊。從教對花無酒﹐這雙眉﹑應不惹閒愁。那更關西夫子﹐許來同醉香篘。

○木蘭花慢

再用韻

正羣芳開徧﹐花簇簇﹐蕊稠稠。看艷杏夭桃﹐蒸霞作糝﹐輥繡成球。天然素肌仙質﹐對穠妝艷飾似含羞。癡絕京華倦客﹐貪眷忘卻南州。傳聞天上玉爲樓。此事付悠悠。且白晝風前﹐黃昏月下﹐爛熳同遊。神疑藐姑冰雪﹐又何須﹑一醉解千愁。自有壺中勝賞﹐釀來玉液新篘。

原誤作﹡﹐玆據何抄本攺

○木蘭花慢

三用韻

好風流詩老﹐雙鬢上﹐雪霜稠。憶少壯歡娛﹐呼鷹逐兔﹐走馬飛球。春風斷腸柔唱﹐拚千金一笑破嬌羞。此日花時意气﹐當年夢裏揚州。客牀百尺臥危樓。往事總悠悠。把湖海人豪﹐消磨變換﹐洙泗天遊。應知裂麻司業﹐爲前時﹑諫舌頗多愁。今去卻堪痛飲﹐甕頭有酒頻篘。

原誤作﹡玆據何抄本攺

○木蘭花慢

四用韻

看風花煙柳﹐濃又淡﹐少還稠。有小巧微虫﹐垂天布网﹐轉地摶球。沖融一般春意﹐只啼鶯語燕向人羞。收取塵間樂事﹐都歸杓裏舒州。綺筵珍饌醉靑樓。光景信悠悠。柰蚋隊蝦羣﹐空中聚散﹐水上浮游。誰知太和眞趣﹐本無愁﹑何用更澆愁。問字頻來未已﹐漉巾不要親篘。

○水調歌頭

次韻寄皮達觀﹝四印齋本原無題玆據永樂大典卷一萬四千三百八十一寄字韻補﹞

四垂云晻曖﹐一夏雨溟蒙。千奇百怪驚人﹐海蜃眩靑紅。誰道谷城黃石﹐混迹長安紫陌﹐九萬里培風。靜夜欻澄霽﹐皎月麗天中。問今年﹐年幾許﹐尙童蒙。憨癡自笑﹐能裨造化竟何功。豈意京華倦客﹐忽得蓬萊妙唱﹐流響韻商宮。此去兩神劍﹐終久會雌雄。

以上四印齋本艸廬詞十一首

【吳存﹕詞作30首】

○水調歌頭

江浙貢院

尺一九霄下﹐華發起江湖。西風吹我衣袂﹐八月過三吳。十五西湖月色﹐十八海門潮勢﹐此景世間無。收入硯蜍滴﹐供我筆頭枯。七十幅﹐五千字﹐日方晡。貝宮天网下罩﹐何患有遺珠。用我玉堂金馬﹐不用淸泉白石﹐眞宰自乘除。長嘯吳山頂﹐天闊雁行疏。

○滿江紅

謝番丞薦舉

詞賦淩雲﹐醫不得﹑家徒四壁。俄又報﹑槐花風急﹐一天秋色。老去久忘炊黍夢﹐興來偶作乘槎客。問當時﹑鶚表屬何人﹐松廳墨。人縱有﹐垂天翼。誰不待﹐培風力。但吹噓到處﹐扶搖咫尺。倚我一枝壺叟杖﹐爲公三弄桓伊笛。約相逢﹑解佩換蒲萄﹐長安陌。

○水調歌頭

北上道別周明翁﹐遇雪

昨夢騎白鳳﹐身到玉皇家。晴開閶闔蕩蕩﹐白晝舞天葩。堂上圭陳璧委﹐堂下鷺班鵠侍﹐整整復斜斜。一笑未曾有﹐兩眼眩光華。朝來見﹐庭中樹﹐玉槎枒。馬頭憐我飛絮﹐行色渺天涯。想見燕山髙處﹐此際飄花如席﹐萬帳擁氈車。誰信百花上﹐江左有梅花。

○霜天曉角

峨眉亭次韻

龍梭四壁。風浪生尋尺。卻上危亭孤嘯﹐天無際﹐水無極。百年緣底急。晚風牛背笛。回首故鄕千里﹐山一發﹐暮江碧。

○江城子

髙郵舟中

酒壚餅捨帶長溝。過揚州。又髙郵。逆浪流澌﹐寸寸澀行舟。北望神京天共遠﹐何處是﹐五雲樓。昔年此地足戈矛。轉城陬。屢回頭。甓社湖中﹐明月竟誰收。欲問少年淮海士﹐疏葦外﹐起沙鷗。

○滿江紅

儀眞次韻

興廢榮枯﹐終不攺﹑江山千古。笑當日﹑龍爭牙戰﹐一丸淮土。世亂分屯維重鎭﹐國亡守死無降旅。到如今﹑貢賦甲東南﹐輸天府。鴻與燕﹐千帆度。蠅與蚋﹐千家聚。有豪雄杜保﹐風流張緒。白髮寧忘揮麈興﹐靑樓不是畱琴處。待明朝﹑來問孝廉船﹐乘風去。

○摸魚兒

揚州

笑風流﹑少年杜牧﹐如今雙鬢成雪。來尋豆蔻梢頭夢﹐二十四橋明月。人事別。把故國興亡﹐欲問無人說。淮云萬疊。但雨外疏鐘﹐煙中斷角﹐到曉共鳴咽。蕪城外﹐幾樹西風落葉。銷磨多少豪傑。平山堂上朝中措﹐天載妙音幾絕。歌一闋。怪水部﹑梅花怪我心如鐵。才情未竭。待跨鶴重來﹐纏腰半解﹐一奏玉笙徹。

○沁園春

舟中九日次韻

萬里南還﹐臨江一笑﹐吾道滄洲。算生來骨相﹐不堪蟬冕﹐帶來分定﹐只合羊裘。薄酒勝茶﹐晚餐當肉﹐六印何如二頃謀。人間事﹐看蜃樓城郭﹐蟻穴公侯。舟中此日風流。拚一酌黃花散百憂。甚東籬縣令﹐歸田自得﹐西江工部﹐戀闕多愁。出處𨿽殊﹐襟懷略似﹐光焰文章萬古畱。聊記取﹐待他時話舊﹐八極神遊。

○木蘭花慢

春興

問東君識我﹐應怪我﹐鬢將華。甚破帽蹇驢﹐淸明無酒﹐寒食無家。東風綠蕪千里﹐怕登樓﹑歸思渺天涯。煙外一雙燕子﹐雨中半樹梨花。日長孤館小窗紗。新火試團茶。想明月灣頭﹑家家筍蕨﹐井井桑麻。年華不饒倦客﹐早靑梅如豆柳藏鴉。欲逐夢魂歸去﹐客窗一夜鳴蛙。

○點絳唇

春夢

多事春風﹐年年綠徧江南艸。羅裙色好。莫把相如惱。夢入瑤臺﹐搔背麻姑爪。還驚覺。杜鵑啼早。一夜相思老。

○朝中措

春歸

蜂脾蜜滿燕成窠。春事已無多。風景付渠啼鴂。客情還我煙莎。春來風雨﹐春歸風雨﹐春竟如何。輸與前溪醉叟﹐紅雲波上漁歌。

○浣溪沙

春閨送別

花滿離筵酒滿瓶。摘花未語淚先零。杯行教醉莫教醒。今夜酴醿連理枕﹐明朝柳絮短長亭。一般杜宇兩般聽。

○木蘭花慢

淸明夜與芳洲話舊

又淸明寒食﹐淡孤館﹐郁無憀。正杜宇催春﹐桐花送冷﹐門巷蕭條。芳洲老仙來下﹐粲黃冠﹑翠氅佩瓊瑤。兩客淸談未了﹐三更風雨瀟瀟。靑雲妙士早相招。同泛浙江潮。看眼閱靑徐﹐气橫燕趙﹐天路逍遙。明年此時何處﹐定軟紅道上玉驄驕。萬里江南歸夢﹐靑燈還憶今宵。

○八聲甘洲

禊日禁酤

甚無情一信楝花風﹐捲盡市簾靑。對樓臺寂寂﹐管弦悄悄﹐煙雨冥冥。屋角提壺笑我﹐不上五峯亭。此日流觴節﹐宜醉宜醒。說與渠儂知否﹐正門譏太白﹐巷詬劉伶。网絲沈玉斝﹐蘚暈入銀瓶。右將軍﹑蘭亭詩序﹐盡風流﹑千載事須停。西窗下﹑焚香晝永﹐一卷茶經。

○水龍吟

秋水泛舟

陶公三尺漁梭﹐十年來蘚枯塵壁。無端夜半﹐風雷入夢﹐曉痕猶濕。起喚蘭橈﹐荻花蕩漾﹐黏天晴碧。望芝云一點﹐爛銀盆裏﹐靑螺眼中堪識。獨倚枕牀淸嘯﹐看千帆霎時風力。孤篷穩系﹐釣車慢捲﹐綠楊汀側。遠樹如煙﹐飛鷗如雪﹐暮愁如織。倩何人小拂朱弦﹐寫入一江秋色。

○水龍吟

督軍湖觀競渡

平湖暮色冥蒙﹐雷風喚起雙龍舞。吸漧彭蠡﹐須叟噀作﹐一川煙雨。漢女霓旌﹐湘妃翠蓋﹐馮夷鼉鼓。想祝融指揮﹐濤奔浪捲﹐來赴世間端午。此地番君舊境﹐問當年軍容何許。垂楊斷岸﹐幾回想象﹐水犀潮弩。風景依然﹐英雄遠矣﹐悠悠漢楚。笑邦人只記﹐飯筒纏彩﹐汨江懷古。

○踏莎行

春雨連日

夜澑瓶懸﹐朝陰墨鎖。一年桃李糊塗過。欲畱晴賞待淸明﹐晴時只恐淸明蹉。倚杖孤吟﹐焚香默坐。春衫莫把春泥涴。憑誰有爪似麻姑﹐明朝爲擘浮雲破。

○摸魚兒

九日會周南翁子溪上

問籬邊﹑黃花開否﹐甕頭新酒篘未。故人有約酬佳節﹐一幅錦云先墜。凝暮睇。正溪上﹑西風颯颯吹涼袂。行人笑指。�大似淵明﹐吟詩吻燥﹐忍待白衣至。曾報與﹐松下巢居居士。應來別墅同醉。三人對月歌還舞﹐千載重陽奇事﹐何況是。靑雲士﹑京華冉冉催徵騎。吾儕耄矣。願彊健年年﹐茱萸在手﹐分寄五千里。

○蝶戀花

閱周南翁所藏書畫﹐惜其迂懷雅好﹐因泣下不自禁﹐漫賦

傀儡場中靑紫楦。縱有神丹﹐俗骨無由換。可惜米顚蘇內翰。風標何遠年何短。此日閒窗開寶玩。想見江船﹐當日晴虹貫。鐵石吳腸還易斷。風吹老淚春衫滿。

○水龍吟

落梅

無端夢醉西湖﹐楊花撲帳春云熱。朝來問訊﹐墻陰玉樹﹐霏霏香屑。黏竹如斑﹐點衣如睡﹐穿簾如蝶。甚兒童驚怪﹐東風幾日﹐銷不盡﹐蒼苔雪。莫恨玉妃渾老﹐半面妝風流仍絕。多情應有﹐洛濱解佩﹐江中捐玦。銷得幾番﹐荒煙疏雨﹐冷云殘月。倩何人報與廣平﹐渠不解心如鐵。

○摸魚兒

賦潮

定何人﹑鞭蛟笞蜃﹐盡驅山石塡海。海波坌湧三千丈﹐蓬嶠落翻鰲背。天晝晦。似睢水﹑揚沙漢楚三軍潰。東皇翠蓋。遣海若搖旌﹐馮夷擊鼓﹐彷佛一時會。初發處﹐練白海門如帶。須叟雪嶺天界。朝生暮落何時了﹐幾度越成吳壞。君莫怪。這莫有﹑至生呼吸乾坤外。白鷗自在。待日落潮平﹐遊人歸盡﹐飛過富陽瀨。

○水龍吟

雪次韻

一天云似穹廬﹐山川慘淡還非舊。興來欲喚﹐贏童瘦馬﹐尋梅隴首。有客遮畱﹐左援蘇二﹐右招歐九。問聚星堂上﹐當年白戰﹐還更許﹐追蹤否。卻擁重裘深坐﹐看飛花乍無還有。老來拈筆﹐不禁淸凍﹐頻呵龜手。想見南山﹐少年射虎﹐臂鷹牽狗。暮歸來脫帽﹐銷金帳裏﹐飲羊羔酒。

○水龍吟

壽族父瑞堂是日驚蟄

今朝蟄戶初開﹐一聲雷喚蒼龍起。吾宗仙猛﹐當年乘此﹐遨遊人世。玉頰銀須﹐胡麻飯飽﹐九霞觴醉。愛靑靑門外﹐萬絲楊柳﹐都撚作﹐長生縷。七十三年閒眼﹐閱人間幾多興廢。酸鹹嚼破﹐如今翻覺﹐淡中有味。總把餘年﹐載松長竹﹐種蘭培桂。待與翁同看﹐上元甲子﹐太平春霽。

○最髙樓

壽松巢次韻

南州士﹐人品用番川。春動九霞筵。臯比早志靑雲上﹐角巾晚傲白雲邊。喜諸孫﹐蘭灑灑﹐玉娟娟。笑七十﹑曲江歡未足。笑七十﹑金城閒未得。吾一壑﹐可忘年。金丹九轉來云鶴﹐玉琴三疊和風蟬。報君知﹐巢上老﹐海棠仙。

○錦棠春

迎周明翁治中

萬里槎浮碧漢﹐十年鵠立紅雲。龍墀乞得故鄕身﹐風月許平分。魏國歸時已老﹐會稽仕日猶貧。世間無此錦堂春﹐富貴少年人。

○摸魚兒

送周君崇錄判

淡津橋﹑兩池春水﹐多情偏寫人影。冰姿玉質梅花骨﹐誰似此君淸整。秋兔穎。似百煉吳鉤﹐气挾風霜冷。光芒炯炯。小試神鋒﹐蛟奔蜃走﹐彭蠡湛千頃。芝山下﹐三世甘棠舊境。春風重綠相映。緹屏晝戰聲華接﹐還羨糾曹名盛。風力勁。想禦此﹑泠然徑上蓬萊頂。城煙楚暝。怕別後懷人﹐登樓無柰﹐天闊暮江永。

○水龍吟

送余幹教鄧覺非歸吳

琵琶亭下春波﹐滔滔流入三吳去。東風也似無情﹐不約木蘭舟住。中有仙翁﹐薴衫烏帽﹐筆牀談麈。道越鄕𨿽好﹐昨非今是﹐終不似﹐歸來賦。想見莓苔三尺﹐玉琴淸﹑杏梢初雨。靑靑衿佩﹐童參冠伍﹐徘徊江暮。我意尢長﹐公行不顧﹐一聲柔櫓。趁輕風徑上蓬萊﹐頂﹡去天尺五。

○百字令

餞張巡檢

芝山南畔﹐聽將軍鼓角﹐暮煙朝雨。渺渺番湖三百里﹐四面封疆皆水。葭葦烽沈﹐鯨鯢波靜﹐人在漁樵裏。封畱千戶﹐渠家代有人矣。正好緩帶輕裘﹐吟詩橫槊﹐五破梅花蕊。誰報萊衣春不待﹐匹馬戴星而起。細柳營寒﹐甘棠陰在﹐萬口稱才美。祥琴何日﹐玉堂直上天咫。

○水調歌頭

代贈醫者葛道夫

欲問長生藥﹐句漏有丹砂。只今醫國妙手﹐還屬葛仙家。出入聖神工巧﹐操縱溫涼寒熱﹐功用妙無涯。談笑起沈痼﹐闔郡萬人誇。又何必﹐神樓散﹐紫荷車。火攻更是上策﹐一灼補千瑕。使子聲流梁楚﹐使子名齊和緩﹐當代更誰加。金帛何足報﹐吾筆解生花。

○水調歌頭

代送路同知罷歸

兵衛森畫戟﹐皂蓋映朱轓。平分一郡風月﹐家世舊衣冠。數日春風著物﹐一夜秋霜滿野﹐六月宛陵寒。只有雙溪水﹐照見寸心丹。公好似﹐片雲起﹐敬亭山。悠悠漾漾﹐等閒飛去又飛還。笑問無心出岫﹐何似從龍天上﹐爲雨徧人寰。輸與敬亭老﹐趺坐靜中看。

以上鄱陽五家集本

【吳瓘﹕詞作3首】

○柳梢靑

至正戊子孟冬﹐竹莊梅已蓓蕾﹐因賦柳梢靑詞。而明遠適來索予作﹐故寫梅就書之。瓘竹莊人

墻角孤根﹐株身纖小﹐嬌羞無力。蟹眼微紅﹐粉容未露﹐不禁春色。待東君汩沒芳姿﹐漸迆邐﹑檀心半坼。緩步回廊﹐黃昏澹月﹐那時相得。

大觀錄卷十五

○漁父

波平如砥小舟輕。托得綸竿寄此身。忘世戀﹐樂平生。不識公侯有姓名。

○漁父

野色山光水接天。雲煙縹緲思長川。收此景﹐老梅仙。萬頃湘江筆底傳。

以上二首見大觀錄卷十七

【吳激﹕詞作10首】

○訴衷情

夜寒茅店不成眠。殘月照吟鞭。黃花細雨時候﹐催上渡頭船。鷗似雪﹐水如天。憶當年。到家應是﹐童稚牽衣﹐笑我華顚。

中州樂府

○人月圓

宴北人張侍禦家有感

南朝千古傷心事﹐猶唱後庭花。舊時王謝﹐堂前燕子﹐飛向誰家。恍然一夢﹐仙肌勝雪﹐宮髻堆鴉。江州司馬﹐靑衫淚濕﹐同是天涯。

中州樂府

○滿庭芳

寄友人

柳引靑煙﹐花傾紅雨﹐老來怕見淸明。欲行還住﹐天气弄陰晴。是處吹簫巷陌﹐衫襟漬﹑春酒如餳。溪橋畔﹐涓涓流水﹐雞犬靜柴荊。髙城。天共遠﹐山遮望斷﹐艸喚愁生。等五湖煙景﹐今有誰爭。淒斷湘靈鼓瑟﹐寫不盡﹑楚客多情。空惆悵﹐春閨夢短﹐斜月曉聞鶯。

永樂大典一萬四千三百八十一寄字韻引吳彥髙詞

○滿庭芳

千里傷春﹐江南三月﹐故人何處汀州。滿簪華發﹐花鳥莫深愁。烽火年年未了﹐淸宵夢﹐定繞林丘。君知否﹐人間得喪﹐一笑付文楸。幽州。山偃蹇﹐孤云何事﹐飛去還畱。問來今往古﹐誰不悠悠。怪底眉間好色﹐燈花報﹑消息刀頭。看看是﹐珠簾暮捲﹐天際識歸舟。

永樂大典一萬四千三百八十一寄字韻引吳彥髙詞

○滿庭芳

誰挽銀河﹐靑冥都洗﹐故教獨步蒼蟾。露華仙掌﹐淸淚向人沾。畫棟秋風裊裊﹐飄桂子﹑時入疏簾。冰壺裏﹐雲衣霧鬢﹐掬手弄春纖。厭厭。成勝賞﹐銀盤潑汞﹐寶鑑披奩。待不放楸梧﹐影轉西檐。坐上淋漓醉墨﹐人人看﹑老子掀髯。明年會﹐淸光未減﹐白髮也休添。

中州樂府

○滿庭芳

射虎將軍﹐釣鰲公子﹐騎鯨天上仙人。少年豪气﹐買斷杏園春。海內文章第一﹐屬車從﹑九九淸塵。相逢地﹐歲雲暮矣﹐何事又參辰。沾巾。云雪暗﹐三韓底是﹐方丈之濱。要遠人都識﹐物外精神。養就經綸器業﹐結來看﹑開闔平津。應憐我﹐家山萬里﹐老作北朝臣。

永樂大典一萬四千三百八十一寄字韻引吳彥髙詞

○木蘭花慢

中秋

敞千門萬戶﹐瞰滄海﹑爛銀盤。對沆瀣樓髙﹐儲胥雁過﹐墜露生寒。闌干。眺河漢外﹐送浮雲﹑盡出眾星乾。丹桂霓裳縹緲﹐似聞雜佩珊珊。長安底處髙城﹐人不見﹐路漫漫。嘆舊日心情﹐如今容鬢﹐瘦沈愁潘。幽歡。縱容易得﹐數佳期﹑動是隔年看。歸去江湖一葉﹐浩然對影垂竿。

吳禮部詩話

○春從天上來

會寧府遇老姬﹐善鼓瑟﹐自言梨園舊籍﹐因感而賦此

海角飄零。嘆漢苑秦宮﹐墜露飛螢。夢裏天上﹐金屋銀屏。歌吹競舉靑冥。問當時遺譜﹐有絕藝﹑鼓瑟湘靈。促哀彈﹐似林鶯嚦嚦﹐山澑泠泠。梨園太平樂府﹐醉幾度春風﹐鬢變星星。舞破中原﹐塵飛滄海﹐飛雪萬里龍庭。寫胡笳幽怨﹐人憔悴﹑不似丹靑。酒微醒。對一窗涼月﹐燈火靑熒。

中州樂府

○瑞鶴仙

寄友人

曉溪煙曳縷。乍潤入芳艸﹐東風吹雨。桃花破冰渚。看葡萄東漲﹐孤舟掀舞。沿吳溯楚。記孤煙﹑相對夜語。到而今醉裏﹐聽打小窗﹐夢隨雙櫓。羈旅餘生飄蕩﹐地角天涯﹐故人何許。離腸最苦。思君意﹐渺南浦。會收身卻向﹐小山叢桂﹐重尋林下舊侶。把千巖萬壑雲霞﹐暮年占取。

永樂大典一萬四千三百八十一寄字韻引吳彥髙詞

○風流子

書劍憶遊梁。當時事﹑底事不堪傷。念蘭楫嫩漪﹐向吳南浦﹐杏花微雨﹐窺宋東墻。鳳城外﹐燕隨靑步障﹐絲惹紫遊韁。曲水古今﹐禁煙前後﹐暮雲樓閣﹐春早池塘。回首斷人腸。年芳但如霧﹐鏡發成霜。獨有蟻尊陶寫﹐蝶夢悠揚。聽出塞琵琶﹐風沙淅瀝﹐寄書鴻雁﹐煙月微茫。不似海門潮信﹐能到潯陽。

中州樂府以上趙萬里輯本金吳激東山樂府十首。趙本原附錄靑玉案人生南北如歧路一首﹐乃無名氏詞﹐類編艸堂詩餘二誤以爲吳詞。春艸碧幾番風雨西城陌一首﹐乃完顏璹詞﹐楊朝英陽春白雪一誤以爲吳詞。

【吳景奎﹕詞作11首】

○滿江紅

天臺道中

翠逼籃輿﹐天臺路﹑樹迷煙際。襟袖冷﹑朔風初定﹐露華才墜。珠斗橫空孤嶂遠﹐金波搖月寒潭碎。問劉郎﹑采藥遇神仙﹐知何地。終不負﹐風雲志。還有待﹐江山意。想瑣窗應念﹐故人歸去。翠羽梅花山下夢﹐靑衫楓葉江頭淚。算郵亭﹑一曲好姻緣﹐何時會。

○糖多令

雪

春近柳依依。天臺客未歸。任東陽﹑減卻腰圍。手拈梅花吟未了﹐驚眼底﹐雪花飛。相對兩忘機。靑山陡覺非。想鵝池﹑夜令難違。誰道子猷豪富甚﹐銀箸笠﹐玉簑衣。

○桂枝香

楊潤之得家書

霜凝翠閣。漫獨翦燈花﹐斜照羅幕。點檢芳心舊事﹐幾多成錯。淸愁正爾無聊賴﹐聽梅花﹑數聲殘角。小窗風細﹐虛檐月轉﹐怎禁寥寞。笑鬢底﹑年華老卻。問前度劉郎﹐何處重約。流水桃花﹐別後幾番開落。吾廬三徑歸來好﹐任緇塵﹑暗迷京索。鳳臺人遠﹐雁書頻寄﹐喜占烏鵲。

○洞仙歌

漫興

雲間倦翼﹐向林邊知倦。回首吾廬夢中見。�霜催﹑吟鬢塵涴徵衫﹐竟孤負﹑淸夜猿驚鶴怨。綈袍空敝卻﹐歲月無情﹐贏得當時故人戀。漫索笑﹐共梅花﹐弄粉吹香﹐怕腸斷﹑東風庭院。柰芳艸萋萋怨王孫﹐看江北江南﹐幾回靑徧。

○滿江紅

歸故居答楊潤之

袖拂西風﹐臨古道﹑行行且止。遙指處﹑故園三徑﹐歸程十里。老虹靑紅疏雨外﹐遠山紫翠斜陽裏。更澄江﹑萬頃白鷗輕﹐天連水。銅花銹﹐貂裘敝。空負了﹐平生志。慨幾多往事﹐昨非今是。仙沈腰圍緣底瘦﹐愁潘鬢影今如許。有元龍﹑百尺最髙樓﹐君來倚。

○最髙樓

寄謝國芳

西池艸﹐和夢泛晴暉。幾度見春歸。寒沙盟冷鷗先覺﹐秋江影落雁初飛。故園荒﹐徵路遠﹐信音稀。笑逆旅﹑光陰忙似瞥。更好染﹑髭須何用鑷。驚夜杵﹐搗寒衣。桃花流水應無恙﹐小山叢桂更疇依。早歸來﹐新酒熟﹐菊成圍。

○滿庭芳

己卯七月十一日得穎

露洗新秋﹐天浮灝气﹐桐孫初長庭隅。繃裁紅錦﹐門左記垂弧。白髮萱親笑道﹐於今見﹑四葉喜榮敷。天臺路﹐吾兒知否﹐倩雁報安書。山中何所有﹐石田茆屋﹐菊徑瓜區。更寒窗老硯﹐他日盡傳渠。願汝身如犢健﹐看書罷﹑更學把梨鋤。稱鄕裏﹐善人可矣﹐卿相又何如。

○念奴嬌

寄蕭善云

絳河明月﹐到中秋﹑不比尋常三五。神女夢﹐寒生嫉妒﹐特地行雲行雨。天上嬋娟﹐人間陰晦﹐悵望成淒楚。金尊翠袖﹐澹然相對無語。遙想天柱峯頭﹐通宵宴賞﹐此地今何處。爭似銀橋侵漢表﹐直入瓊樓玉宇。桂樹婆娑﹐羽衣淩亂﹐偸得霓裳譜。素娥應笑﹐醉來狂興如許。

○念奴嬌

壽暉東陽丁亥正月十三日生﹐推命者丙戌算﹐因戲及之

東陽老子﹐問天公﹑乞得兩番六十。初度孟陬春未到﹐卻算去年丙戌。火樹銀花﹐先開三夜﹐照耀維摩室。只園樹下﹐爭看無量壽佛。人道雙峴峯頭﹐乾坤淸气﹐鍾此彌天釋。掛錫叢林三十載﹐玉檢芝泥猶濕。嶺上白雲﹐盡堪怡悅﹐恐被風吹出。法身彊健﹐摩挲時問銅狄。

○疏影

爲劉架閣賦贈妓者

縞衣仙子﹐倚東風花信﹐先占春色。殢酒含顰﹐脈脈無言﹐靑鳥爲傳消息。暗香一點才浮動﹐早自有﹑東君憐惜。想前身﹑傅粉精神﹐化作飛瓊肌骨。還向影娥池上﹐借霓裳一曲﹐徘徊歌席。淸夜梨花﹐同夢方甘﹐又似楚雲蹤迹。新歡舊恨知多少﹐算檀板金尊消得。折芳馨﹑欲寄相思﹐人在江南江北。

○沁園春

贈鄭伯洪

谷�仙田﹐瑤艸誰栽﹐山中子眞。向紫霞洞裏﹐鑿開丹室﹐素華臺上﹐瞻望飆輪。王子吹笙﹐洪崖握手﹐爛醉桃花萬樹春。都休問﹑蓬萊淸淺﹐天地氤氳。有時澡雪精神。誦蕊笈丹書小篆文。更佩聯明月﹐劍寒秋水﹐或笞鸞鳳﹐或醫麒麟。碧落空歌﹐紫虛郁秀﹐徑挾飛仙拜玉宸。天門近﹐聽履聲直上﹐髙步星辰。

彊村叢書用大典藥房樵唱本

【吳氏女﹕詞作4首】

○木蘭花慢

和鄭禧

愛風流俊雅﹐看筆下﹐掃雲煙。正困倚書窗﹐慵拈鍼綫﹐懶詠詩篇。紅葉未知誰寄﹐慢躊躇﹑無語小窗前。燕子知人有意﹐雙雙飛度花邊。殷勤一笑問英賢。夫乃婦之天。恐薛媛圖形﹐楚材興嘆﹐喚醒當年。疊疊滿枝梅子﹐料今生﹑無分共坡仙。贏得鮫綃帕上﹐啼痕萬萬千千。

○木蘭花慢

和鄭禧

看紅箋寫恨﹐人醉倚﹐夕陽樓。正故里梅花﹐才傳春信﹐先認儒流。此生料應緣淺﹐綺窗下﹑雨怨共云愁。如今杏花嬌艷﹐珠簾懶下銀鉤。絲蘿喬樹欲依投。此景兩悠悠。恐鶯老花殘﹐翠嫣紅減﹐辜負春遊。蜂媒問人情思﹐總無言﹑應只自低頭。夢斷東風路遠﹐柔情猶爲遲畱。

○���

托箕仙降筆

緣慘雙鸞﹐香魂猶自多迷戀。芳心密語在身邊﹐如見詩人面。又是柔腸未斷。柰天不從人願。瓊消玉減﹐夢魂空有﹐幾多愁怨。

○西江月

托箕仙降筆﹝原無調名據律補﹞

今日瑤池大會﹐羣仙不肯來臨。眞筆傳語鄭郎君﹐記得相嘲妒行。好个木蘭花慢﹐休題相契分明。君還要問那香魂﹐正在仙宮聽命。

以上四首見春夢錄

【吳眞人﹕詞作1首】

○上升花

緊鎖心猿﹐悟光陰塵世﹐百年遄速。下手頓修元本﹐眞靈此日﹐要住行屋。居家坑塹﹐先須跳將身己﹐使令孤宿。靜無觸。气財色酒﹐一齊須逐。俗景般般絕欲。更捨盡爺娘﹐共妻骨肉。自在逍遙﹐落魄淸閒﹐認取裏頭金玉。瓊英蕊﹐花心動﹐放香味﹑滿空馥鬱。異光簇。祥光燦爛﹐結成仙曲。

鳴鶴餘音卷五

【吳鎭﹕詞作29首】

○沁園春

題畫骷髏

漏洩元陽﹐爹娘搬販﹐至今未休。百種鄕音﹐千般狃扮﹐一生人我﹐幾許機謀。有限光陰﹐無窮活計﹐急急忙忙作馬牛。何時了﹐覺來枕上﹐試聽更籌。古今多少風流。想蠅利蝸名幾到頭。看昨日他非﹐今朝我是﹐三回拜相﹐兩度封侯。采菊籬邊﹐種瓜圃內﹐都只到邙山土一丘。惺惺漢﹐皮囊扯破﹐便是骷髏。

○酒泉子

勝景者﹐獨瀟湘八景得其名﹐廣其傳﹐惟洞庭秋月﹑瀟湘夜雨﹐餘六景皆出於瀟湘之接壤﹐信乎其爲眞八景者矣。嘉禾吾鄕也﹐豈獨無可攪可采之景歟。間閱圖經﹐得勝景八﹐亦足以梯瀟湘之趣﹐筆而成之圖﹐拾俚語﹐倚錢唐潘閬仙酒泉子曲子寓題云。至正四年歲甲申冬十一月陽生日﹐畫於橡林舊隱空翠風煙﹝在縣西二十七里﹐擕李亭後﹐三過堂之北。空翠亭﹐四園竹可十餘畝﹐本覺僧剎也﹞

萬壽山前﹐屹立一亭名﹡李﹐堂陰數畝竹娟娟。空翠風煙。騷人隱士畱題詠。紅塵不到蒼苔徑。子瞻三過見文師。壁上有題詩。

○酒泉子

龍潭暮云﹝在縣西通越門外三里三塔寺前龍王祠下。水急而深﹐遇歲旱則祈於此﹐時有風濤可畏﹞。

三塔龍潭﹐古龍祠下千年迹﹐幾番殘毀喜猶存。靜勝獨歸僧。陰森一徑松陰直。樓閣層層耀金碧。祈丰禱旱最通靈。祠下暮云生。

○酒泉子

鴛湖春曉﹝在縣西南三里眞如寺北﹐城南澄海門外。﹞

湖合鴛鴦﹐一道長虹橫跨水﹐涵波塔影見中流。終日射漁舟。彩雲依傍眞如墓。長水塔前有奇樹。雪峯古甃冷於秋。策杖幾經過。

長水法師塔前有銀杏﹐葉上生果實

○酒泉子

春波煙雨﹝在嘉禾東春波門外﹐舊日髙氏圃中煙雨樓也﹞

一掌春波﹐矗矗鹺帆鬧如市﹐昔年煙雨最髙樓。幾度暮云收。三賢古迹通歧路。窣堵玲瓏插濠罟。荷花裊裊間菇蒲。依約小西湖。

三賢者﹐朱買臣﹑陸宣公﹑陳賢良。

○酒泉子

月波秋霽﹝在縣西城堞上下嵌金魚池﹐昔李氏廢圃也﹞

粉堞危樓﹐闌下波光搖月色﹐金魚池畔艸蒙茸。荒圃瞰樓東。亭亭遙峙梁朝檜。屈曲槎枒接蒼翠。獨憐天際欠靑山。卻喜水回環。

○酒泉子

三閘奔湍﹝在嘉禾北﹐望吳門外端平橋之北杉靑閘﹞

三閘奔湍﹐一塘遠接吳淞水﹐兩行垂柳綠如雲。今古送行人。買妻恥醮藏羞墓。秋茂郵亭遞書處。路逢樵子莫呼名。驚起墓中靈。

○酒泉子

胥山松濤﹝在縣東南十八里徳化鄕。山約百畝﹐余荷鍤翁墓﹐其下子胥古迹也﹞

百畝胥峯﹐道是子胥磨劍處﹐嶙峋白石幾番童。時有兔狐蹤。山前萬个長松樹。下有髙人琴劍墓。周回蒼檜四時靑。紅日戰濤聲。

○酒泉子

武水幽瀾﹝在縣東三十六里武水景徳教寺西廊﹐幽瀾井泉品第七也﹞

一甃幽瀾﹐景徳廊西苔蘚合﹐茶經第七品其泉。淸冽有靈源。亭間梁棟書題滿。翠竹蕭森映池館。門前一水接華亭。魏武兩其名。

幽瀾泉乃嘉禾八景之一﹐而亭將摧。在山師欲攺作﹐而力不能給﹐惟展圖者思有以助之﹐亦淸事也。梅花道人饒勸緣。

○漁父

紅葉村西夕照余。黃蘆灘畔月痕初。輕撥棹﹐且歸歟。掛起漁竿不釣魚。

○漁父

點點靑山照水光。飛飛寒雁背人忙。衝小浦﹐轉橫塘。蘆花兩岸一朝霜。

○漁父

醉倚漁舟獨釣鰲。等閒入海卽乘潮。從浪擺﹐任風飄。縮手懷中放卻橈。

以上葛氏嘯園從書本梅道人遺墨。朱本有吳伯宛軒梅邊一首﹐乃曲調金字經﹐因刪去。

○漁父

臨荊浩漁父圖十六首

洞庭湖上晚風生。風觸湖心一葉橫。蘭棹穩﹐艸衣輕。只釣鱸魚不釣名。

○漁父

重整絲綸欲掉船。江頭新月正明圓。酒瓶倒﹐岸花懸。拋卻漁竿和月眠。

○漁父

殘陽浦裏漾漁船。靑艸湖中欲暮天。看白鳥﹐下平川。點破瀟湘萬里煙。

○漁父

如何小小作絲綸。只向湖中養一身。任公子﹐爾何人。枉釣如山截海鱗。

○漁父

極浦遙看兩岸斜。碧波微影弄晴霞。孤舟小﹐去無涯。那个汀洲不是家。

○漁父

雪色髭須一老翁。欲將短棹撥長空。微有雨﹐正無風。宜在五湖煙水中。

○漁父

綠楊灣裏夕陽微。萬里霞光浸落暉。擊楫去﹐未能歸。驚起沙鷗撲鹿飛。

○漁父

月移山影照漁船。船載山行月在前。山突兀﹐月嬋娟。一曲漁歌山月邊。

○漁父

風攪長江浪攪風。魚龍混親一川中。藏深浦﹐系長松。直待云收月在空。

○漁父

舴艋爲舟力幾多。江頭雲雨半相和。殷勤好﹐下長波。半夜潮生不那何。

○漁父

殘霞返照四山明。雲起雲收陰復晴。風腳動﹐浪頭生。聽取虛篷夜雨聲。

○漁父

無端垂釣空潭心。魚大船輕力不任。憂傾倒﹐系浮沈。事事從輕不要深。

○漁父

釣得鮮鱗拽水開。綠萍漾漾逐鉤來。搖赬尾﹐噞紅腮。不羨嚴陵坐釣臺。

○漁父

五嶺風光絕四鄰。滿川鳧雁是交親。云觸岸﹐浪搖身。靑艸煙深不見人。

○漁父

舴艋舟人無姓名。葫蘆提酒樂平生。香稻飯﹐滑蒓羹。掉月穿雲任性情。

○漁父

桃花波起五湖春。一葉隨風萬里身。釣絲細﹐香餌勻。元來不是取魚人。

以上十六首見珊瑚网名畫題跋卷九

○漁父

目斷煙波靑有無。霜凋楓葉錦模糊。千尺浪﹐四腮鱸。詩筒相對酒胡蘆。

至元二年秋八月梅花道人戲作漁父四幅並題﹐見辛丑銷夏記卷四

【兀顏思忠﹕詞作1首】

○水調歌頭

偕憲掾分司尉邑﹐偶得友人招隱之章﹐率爾次韻

白雲渺何許﹐目斷楚江天。悲風大河南北﹐跋涉幾山川。手綫徵衫塵暗﹐雁足帛書天闊﹐恨入短長篇。靑鏡曉慵看﹐華發早盈顚。嘆流光﹐眞逝水﹐自堪憐。明年屈指半百﹐勛業愧前賢。霄漢驂鸞無夢﹐桑梓歸耕有計﹐醉且付髙眠。寄謝鹿門老﹐待我共談元。

河南通誌卷七十四

【偰玉立﹕詞作1首】

○菩薩蠻

蒙巖石刻

蒙巖幾日桃花雨。依稀流水章橋去。只恐到天臺。誤通劉阮來。玉堂開綺戶。不隔塵寰路。休認避秦人。壺中別有春。

至正戊子﹝一三四八﹞二月朔﹐偕憲掾戴仲治﹐奏差劉右卿祝釐來遊。時山桃爛漫﹐煙雨冥蒙﹐恍隔塵世。汲泉煮茗﹐淸話移時﹐爲賦菩蠻一闋云。通議大夫憲僉﹡世玉題﹝元金石偶存。﹞

【鮮於樞﹕詞作4首】

○滿江紅

詩酒名場﹐人都羨﹑紫髯如戟。今已矣﹐星星滿頷﹐不堪重摘。衰老自知來有漸﹐窮愁誰道尋無迹。笑劉郎﹑辛苦覓仙方﹐終無益。東逝水﹐西飛日。年易失﹐時難得。賴此身健在﹐寸陰須惜。生死百年朝有暮﹐盛衰一理今猶昔。問人間﹑誰是魯陽戈﹐杯中物。

近覽鏡﹐白髮漸多﹐戲作滿江紅長短句﹐繡江先生拜參上馬﹐敢錄呈醜﹐幸乞一笑﹐鮮於樞頓首。珊瑚木難卷八

○鵲橋仙

靑天無數。白天無數。綠水繞灣無數。灞陵橋上望西川﹐動不動﹑八千里路。來時春暮。去時秋暮。歸去又還春暮。人生七十古來稀﹐好相看﹑能得幾度。

珊瑚网法書題跋卷九

○念奴嬌

八詠樓

長溪西注﹐似延平雙劍﹐千年初合。溪上千峯明紫翠﹐放出羣龍頭角。瀟灑雲林﹐微茫煙艸﹐極目春洲闊。城髙樓迥﹐恍然身在寥廓。我來陰雨兼旬﹐灘聲怒起﹐日日東風惡。須待靑天明月夜﹐一試嚴維佳作。風景不殊﹐溪山信美﹐處處堪行樂。休文何事﹐年年多病如削。

詞品卷五

○水龍吟

拱北樓呈漢臣學士

倚空金碧崔嵬﹐鳳山直下如拳小。仰瞻天闕﹐北辰不動﹐眾星環繞。喚起羣聾﹐銅龍警夜﹐靈鼉催曉。自鴟夷去後﹐狂瀾未息﹐從此壓﹐潮頭倒。回睨呀然雙璧﹐問遺蹤劫灰如掃。三吳形勝﹐千年壯觀﹐地靈天巧。航海梯山﹐獻琛效貢﹐每繇斯道。惜無人健筆﹐載歌謠事﹐詫東南好。

郁氏續書畫題跋記卷九

【蕭烈﹕詞作1首】

○八聲甘州

前題分得文字

可憐生﹐飄零到茶醿﹐依然舊銷魂。殘春幾許﹐風風雨雨﹐客裏又黃昏。無柰一江煙霧﹐腥浪捲河豚。身世忽如葉﹐那自淸渾。莫厭悲歌笑語﹐柰天涯有夢﹐白髮無根。怕相思別後﹐無字寫回文。更月明洲渚﹐杜鵑聲裏﹐立向臨分。三生石﹐情緣千里﹐風月柴門。

元艸堂詩餘卷中

【蕭斞﹕詞作4首】

○鵲橋仙

壽詞

萬金寶劑﹐三山仙島。�祝康寧壽考。似君全福幾人能﹐眞不是﹑天公艸艸。彩衣膝下﹐仙歌雲杪。莫厭金荷�倒。祗應龜鶴羨長年﹐八千歲﹑靈椿未老。

○太常引

壽詞

天家崇徳報元功。稽盛典﹐極追隆。美謚亞三公。更大國﹑新開魏封。夫人配徳﹐淵深玉粹﹐麟趾見淸風。恰恰壽筵逢。想醉徳﹑多於酒醲。

○浣溪沙

張詳議八十壽

紅藥香中敞壽筵。一叢蘭玉拜尊前。曾孫繞膝愛髙年。白髮弟兄眞樂事﹐雪溪孝友卽家傳。人生佳處只君全。

○望月婆羅門引

叔經宣慰壽

����﹐�誰人得數登臨。看公鐘鼎何心。鳳味東邊小築﹐桃李作髙林。道詩書教子﹐絕勝黃金。千年尙禽。肯隨世﹑漫浮沈。好在傳家棠樹﹐培壅淸陰。年髙徳劭﹐似一日﹑春光一日深。靑鏡裏﹑白髮休侵。

彊村叢書用善本書室藏鈔勤齋集本

【謝應芳﹕詞作65首】

○驀山溪

遣悶﹐至正丙申作

無端湯武﹐弔伐功成了。賺盡幾英雄﹐動不動﹑東徵西討。七篇書後﹐彊辧竟無人﹐他兩个﹐至誠心﹐到底無分曉。髑髏滿地﹐天也還知道。誰解挽銀河﹐教淨洗﹑乾坤是好。山妻笑我﹐長夜飯牛歌﹐這一曲﹐少人聽﹐徒自傷懷抱。

○沁園春

丁酉春﹐寓堠山錢氏寫懷

冷笑班超﹐要覓封侯﹐棄了毛錐。看今來古往﹐虛名何用﹐朝榮夕悴﹐浮世堪悲。老我衣冠﹐傍人籬落﹐賴有平生鐵硯隨。西莊上﹐對溪山如畫﹐鷗鷺忘機。相逢喜得新知。更不用黃金鑄子期。把胸中磊塊﹐時時澆酒﹐眼前光景﹐處處題詩。輕帽簪花﹐柔茵藉艸﹐時復尊前一笑嬉。沈酣後﹐任南山石爛﹐東海塵飛。

○滿庭芳

四月錢夢弼出妓﹐爲陸文迪壽﹐邀僕賦贈

玉雪梨渦﹐錦云桃扇﹐紫簫雙鳳和鳴。觥船初棹﹐煙繞博山靑。最喜淸和天气﹐綠陰靜﹑梅雨初晴。髙齋裏﹐馬融書帳﹐風捲絳紗輕。華年才幾許﹐培風健翮﹐曾試修程。偶歸來林下﹐間聽松聲。笑道葵花似我﹐芳心在﹑向日長傾。黃河水﹐如今重看﹐朝�暮還淸。

○沁園春

壬寅歲旦﹐枕上述懷

四海煙塵﹐一棹風波﹐經行路難。幸兒孫滿眼﹐布帆無恙﹐夫妻白首﹐靑鏡猶團。笠澤西頭﹐碧山東畔﹐又與梅花共歲寒。新年好﹐有茅柴村酒﹐薺菜春盤。帝人莫笑儒酸。已爛熟思之不要官。任伏波彊健﹐驅馳鞍馬﹐磻溪遭遇﹐棄擲漁竿。霜滿朝靴﹐雷鳴衙鼓﹐何似農家睡得安。閒亭裏﹐喚山童把盞﹐野老交歡。

○沁園春

晨起對雪﹐復寫餘懷

雪壓新年﹐花開想遲﹐鶯來甚難。喜杯有屠蘇﹐春風灩灩﹐盤余苜蓿﹐朝日團團。六十年來﹐尋常交際﹐江海鷗盟總不寒。移家處﹐每涉園成趣﹐居谷名盤。忘情世味心酸。但吟得新詩似得官。盡教我低頭﹐三間茅屋﹐從他髙步﹐百尺危竿。白首無成﹐蒼生應笑﹐不是當年老謝安。琴書裏﹐且消磨晚景﹐受用淸歡。

○沁園春

屋東老梅一株﹐鄰家有竹百餘个﹐相近雪窗﹐撫玩復自和此曲

竹與梅花﹐偃蹇冰霜﹐堪稱二難。我依梅傍竹﹐借人茅舍﹐吟風弄月﹐坐个蒲團。梅樣精神﹐竹般標致﹐遮莫淸臞未是寒。柴門外﹐好一湖春水﹐似拍銀盤。昔人恨橘多酸。我只笑靑松也拜官。每醉時低唱﹐滄浪一曲﹐閒時髙臥﹐紅日三竿。兒輩前來﹐老夫說與﹐梅要新詩竹問安。余無事﹐只粗茶淡飯﹐盡有餘歡。

○蘇武慢

贈徐伯樞

蘭雪衣衿﹐芝雪冠佩﹐欬唾動成珠玉。芳艸萋迷﹐蓬萊杳渺﹐皎皎白駒空谷。濯髮滄洲﹐怡顏芳樹﹐樂甚從伶絲竹。問天生﹑湖海元龍豪气﹐肯令消縮。君不見二陸聯芳﹐三蘇接武﹐聲動九重黃屋。天上碧桃﹐日邊紅杏﹐眞足快人心目。拂袖東膠﹐出門西笑﹐莫戀故園松菊。看濁河﹑流水重淸﹐齊唱太平遺曲。

○滿江紅

吳江阻風

怪底春風﹐要將我﹑船兒翻覆。行囊裏﹑是羣賢相贈﹐數篇珠玉。江上靑山吹欲倒﹐湖中白浪髙於屋。幸年來﹑阮籍慣窮途﹐無心哭。歸去也﹐瓶無粟。吟嘯處﹐居無竹。看造物﹑怎生安頓﹐老夫盤谷。第四橋邊寒食夜﹐水村相伴沙鷗宿。問客懷﹑那有許多愁﹐三千斛。

○一剪梅

壽安玄卿

一色蒼然兩河翁。年也相同。月也相同。六年湖海共飄蓬。煙也溟蒙。雨也溟蒙。移家今住葑門東。朝也相從。暮也相從。何當歸隱舊山中。桃也春風。李也春風。

○風入松

寄朱原道爲生日賀

梅花折去一枝春。人在太湖濱。天生襟度容江海﹐每開尊﹑坐客如雲。此日醉逢蓬矢﹐吾兒應吐華茵。湖光山色淨無塵。魚鳥總情親。姑蘇臺上遙相望﹐見湖山﹑如見伊人。綠發年華全盛﹐白眉聲譽方新。

○風入松

梅花

歲寒心事舊相知。相別去年時。如今重睹春風面﹐此年時﹑消瘦些兒。天上玉堂何在﹐人間金鼎頻移。風塵不染素羅衣。脈脈倚柴扉。桃根桃葉爭春媚﹐盡教他﹑濃抹胭脂。老我揚州何遜﹐隴頭誰爲題詩。

○金縷曲

賀﹝賀字原缺﹐據丁藏精鈔本補﹞袁叔度新居

卜宅椒園裏。響丁丁﹑風斤月斧﹐杏梁飛起。窗戶靑紅煙樹綠﹐尡耀碧山鄰里。雞共犬﹑也知輪美。燕子飛來堂下舞﹐似輕盈﹑掌上人堪喜。更可愛﹐新桃李。長洲水接淞江水。好秋風﹑鱸魚蒓菜﹐葑田菇米。艷������﹐�屋神仙羅綺。���﹑����。楚舞吳歌娛晚景﹐內臺盤﹑春筍奉甘旨。五馬貴﹐未足擬。

○沁園春

壽杜默齋﹐時至仕﹐寓吳門僧捨﹐吾家與鄰居焉

脫屣紅塵﹐移家碧山﹐娑羅樹邊。有兩兒冠帶﹐眼前騰踏﹐諸孫文采﹐膝下聯翩。石幾焚香﹐冰甌滌筆﹐重注羲經得異傳。余無事﹐但觀云默坐﹐聽雨髙眠。龜巢幸與相連。飲湖水淸如飲菊泉。問絳人甲子﹐今逾四百﹐皇家鍾乳﹐何用三千。銀艾忘情﹐玉枝無憾﹐一味淸閒足引年。升平也﹐看天恩賜帛﹐雪發垂肩。

○西江月

秋暮﹐簡友人索酒

老大無人靑眼﹐淒涼柰爾黃花。秋來杯酌斷流霞。兀對江山如畫。夢裏去尋東老﹐覺來欲喚西家。山童羞說未能賒。報道點茶來也。

○風入松

辟兵靑龍﹐食蘿卜有感

靑龍地脈土酥香。產玉似昆岡。可憐不入瑤池宴﹐到冰壺﹑風味淒涼。忽憶故園時序﹐春盤春酒羔羊。靑絲生菜韭芽黃。銀縷染紅霜。桃花人面柔荑手﹐酒微酣﹑象箸頻將。鼙鼓一聲驚散﹐六年地老天荒。

○西江月

題畫

緣樹雲林窅窕﹐靑苔石磴縈紆。兩人杯下曳長裾。應是山中巢許。空谷似聞樵斧﹐危橋不斷徵車。誰來爲我借茅廬。來與白雲同住。

○南鄕子

過王景逸溪居

四野接平蕪。一曲淸溪似畫圖。燕子日長溪館靜﹐菇蒲。風灑軒窗暑气無。林叟話樵蘇。相送東橋日已晡。啼鳥不知人禁酒﹐葫蘆。教我提來那處沽。

○摸魚子

早春作

看東風﹑柳搖金縷。精神頓美如許。獨憐老我雙蓬鬢﹐無復少年張緒。桃葉渡。任山水淸妍﹐可柰非吾土。借人茅屋﹐但有客相過﹐淸茶淡話﹐閒與論今古。傷心處。客去臥聽鼙鼓。看花渾在煙霧。姑蘇臺榭笙歌散﹐麋鹿又如前度。誰恁誤。教無限蒼生﹐命墮顚崖苦。蒹葭洲渚。賴有个扁舟﹐三竿釣竹﹐相伴閒鷗鷺。

○水調歌頭

中秋言懷

戰骨縞如雪﹐月色慘中秋。照我三千白髮﹐都是亂離愁。猶喜淞江西畔﹐張緒門前楊柳﹐堪系釣魚舟。有酒適淸興﹐何用上南樓。擐金甲﹐馳鐵馬﹐任封侯。靑鞋布襪﹐且將吾道付滄洲。老桂吹香未了﹐明月明年重看﹐此曲爲誰謳。長揖二三子﹐煩爲覓菟裘。

○憶王孫

和熊元修蘇州感興

銅駝淚濕翠苔茵。落地花如墮玉人。可是東君不惜春。問花神。海變桑田幾度新。

○憶王孫

齊云一炬起紅煙。頃刻煙銷事已遷。折戟沈沙月爛船。問祈連。安得河淸億萬年。

○水調歌頭

茅仲良初度席上賦

秋色淨如洗﹐南極瑞光多。秦駐山中隱者﹐弧矢掛煙蘿。野老敲門看竹﹐珍重主人畱客﹐呼酒瀉金荷。爲問春秋多少﹐笑道明年六十﹐勛業竟蹉跎。萬鍾祿﹐千駟馬﹐待如何。洛陽城市﹐又看荊棘臥銅駝。且喜階前玉樹﹐五色鵷雛俱好﹐把此瑟琴和。一曲華胥引﹐雙鬢雪兒歌。

○水調歌頭

洪武九年秋﹐余卜居千墩﹐嘗作水調歌。今也人事乖違﹐欲還故土﹐故復和前韻﹐以述其情﹐並以畱別吳下諸友。時十三年六月初也

牙齒豁來久﹐老气尙橫秋。買得歸耕黃犢﹐兒輩幸無愁。相近六龍城下﹐只在三家村裏﹐結屋小如舟。倚樹覽山色﹐且免賦登樓。看官爵﹐都不似﹐醉鄕侯。裏翁閒話﹐便同學士坐瀛洲。寄語東吳朋友﹐乘興能來滆浦﹐艤棹聽漁謳。無酒不須慮﹐解我破貂裘。

○滿庭芳

熊元修席上次韻

塵拂風生﹐燻鑪煙裊﹐劇談天上人間。馮夷擊鼓﹐白鳳舞昆山。驚倒五陵年少﹐聽三老﹑�角鳴湍。江南好﹐梅前菊後﹐天气帶微寒。客來𨿽話別﹐重歌舊曲﹐不是陽關。笑閒雲似我﹐時去時還。最喜烽煙盡息﹐靑天淨﹑一鏡團團。重來也﹐尋盟鷗鷺﹐訪竹問平安。

○點絳唇

初度作

七十年前﹐抱麟虛負雙親夢。一襟空洞。生世曾何用。老我東門﹐瓜也無心種。松醪甕。瀉如鉛汞。時與漁樵共。

○點絳唇

海上歸來﹐鬢毛枯似經霜艸。薄田些少。茅屋園池小。三子犁鋤﹐三婦供萍藻。村居好。兔園遺稿。是我傳家寶。

○點絳唇

弧矢休懸﹐舉杯聊適棲遲意。明朝冬至。有酒還沈醉。堪笑神仙﹐要作長生計。人間世。金鳥西墜。難把長繩系。

○點絳唇

老眼猶明﹐著書未了餘生債。客來休怪。淡飯黃齏菜。踏雪觀梅﹐淸興依然在。南門外。夜來尋載。扶醉馱驢背。

○點絳唇

點檢龜巢﹐素琴弦斷余何有。夫妻白首。相敬如賓友。三四孫兒﹐五色斑斕袖。梅花酒。爲翁稱壽。羅拜爺娘後。

○沁園春

﹝原作沁春園﹐據丁藏精鈔本攺﹞無錫縣令生日招飲而作

借問黃花﹐過了重陽﹐如何始開。爲客中陶令﹐逢他初度﹐尊前杜舉﹐要我相陪。十日秋香﹐百年晚景﹐一笑今朝酒莫推。風光好﹐正涼生沆瀣﹐淨洗氛埃。胸中華嶽崔嵬。下筆處﹑長江滚滚來。且折花簪帽﹐劇談淸事﹐引杯看劍﹐聊適幽懷。健翮低云﹐修鱗蹭蹬﹐人道公非百里才。還知否﹐那黃河淸也﹐白日悠哉。

○水調歌頭

再和寄酬袁子英蕭寺

六載遠相憶﹐一日似三秋。別後雪添蓬鬢﹐著述遣窮愁。幾度欲尋安道﹐溪上片帆飛去﹐興盡復回舟。明月出東海﹐隱約見瓊樓。喚龍伯﹐擊鼉鼓﹐舞陽侯。何時杯酒﹐重歌蘆葉舊汀洲。多謝寄來雙鯉﹐白雪陽春數曲﹐爲我和巴謳。什襲付兒輩﹐好學制弓裘。

○南樓令

壽陳縣丞

赤手拔鯨牙。長安早看花。竟春風﹑百里桑麻。柳色宮袍銀束帶﹐親受賜﹐玉皇家。鼉鼓報朝衙。桑弓掛綠蛇。拜雙親﹑杯捧流霞。只恐哦松哦未了﹐天上去﹐又乘槎。

○八聲甘州

爲友人贈醫士

喚常娥白兔下蟾宮﹐玉杵搗玄霜。自焚蘭古鼎﹐心融靈素﹐默契歧黃。不假殘膏剩馥﹐時俗共傳方。用我上池水﹐徧洗膏肓。家住六龍城裏﹐有舊家風月﹐三徑蒼筤。更一林﹑新栽紅杏暖生香。問年來﹑活人多少﹐只囅然﹑微笑說尋常。誰能爲﹐寫成佳傳﹐汗竹流芳。

○滿庭芳

夏五雨窗言懷

十里橫山﹐一灣流水﹐東洲蕞爾孤村。移來田舍﹐山水對衡門。老我無能爲矣﹐犁鋤事﹑付與兒孫。湖田上﹐黃梅雨足﹐蛙鼓�聲喧。親朋三四老﹐須眉雪白﹐言笑春溫。每攜手相過﹐淸事閒論。坐挹山光水色﹐茅柴酒﹑傾倒誇尊。章臺路﹐馬蹄塵土﹐不到紫苔痕。

○水調歌頭

寄江叔廉

雞犬相聞﹐溪山如畫﹐梅花只在前村。逍遙杖屨﹐不過翟公門。前度春風已老﹐對芳艸﹑還憶王孫。長安市﹐看花人去﹐車馬正爭喧。向來東海上﹐水南水北﹐如石如溫。念鷗冷詩盟﹐何日重論。老我蓬蒿三徑﹐開懷抱﹑賴有琴尊。公知否﹐蕭齋雨漏﹐四壁篆書痕。

○菩薩蠻

七夕作

鋒稜磨盡方藏拙。老懷羞對天孫說。風葉動淸商。依稀似九章。飄蕭雙鬢雪。臥看彎彎月。月缺有時圓。人無再少年。

○水調歌頭

再和前韻

靑白阮生眼﹐皮裏有陽秋。誰信近來懷抱﹐汩汩泥窮愁。昨夜僧房聽雨﹐如在瀟湘夜泊﹐敧枕臥孤舟。無復少年日﹐解佩醉秦樓。更休說﹐爛羊尉﹐爛羊侯。三山湖上﹐如今田舍住東洲。澒洞十年金革﹐蓬勃一襟塵土﹐白雪向誰謳。濯足傍雲水﹐披我老羊裘。

○水調歌頭

代陳氏謝徐彥銘

玉杵搗靈藥﹐丹鼎養芙蓉。城市山林小隱﹐家住驛橋東。況是南州髙裔﹐更欲上池眞液﹐冰雪炯心胸。醫國手初試﹐在處起疲癃。種陰徳﹐方寸地﹐繼頤翁。活人多少﹐滿林新植杏花紅。遮莫南山石爛﹐又復瀛洲不淺﹐都付笑談中。刮目看塵表﹐黃鵠駕天風。

○沁園春

寄張希尹﹐兼簡劉小齋﹑張熙載﹝原題僅寄希尹三字﹐玆據傅藏鈔本補﹞

憶昨秋風﹐送書畫船﹐過楊柳洲。把錦囊傾倒﹐燈花共喜﹐棹歌歸去﹐詩艸仍畱。坐榻髙懸﹐家童偶語﹐此客尋常頗見不。襟懷好﹐比子猷尋戴﹐別樣風流。別來一日似三秋。且喜花時可勝遊。要尋山問水﹐春申故國﹐賦詩釃酒﹐季子髙丘。醉帽簪花﹐吟茵藉艸﹐莫笑疏狂老未休。回來也﹐有堂前舊燕﹐江上盟鷗。

○點絳唇

和林韻

往古來今﹐何人不道閒居好。忙多閒少。應被靑山笑。蒲柳衰顏﹐我獨驚秋早。茅齋小。幾番掀倒。風雨都濕了。

○風入松

賀宜興殷伯賢遠回

孤舟浪打石尢風。霹靂浪聲中。布帆喜得歸無恙﹐系長橋﹑閒似漁篷。蛟渚如今寂寂﹐鷗波依舊溶溶。秋花開到雁來紅。金菊對芙蓉。一襟磊塊都澆去﹐飲紅灰﹑如飲黃封。睡到日髙三丈﹐從他衙鼓逢逢。

○點絳唇

謝萬仲理惠綿

彩翼雙鳧﹐寄來一幅天機錦。純綿絕品。將意何勤恁。歲晚空山﹐不怕冰霜凜。西風緊。便添袍緼。被徳吾無隱。

○八聲甘州

寄無錫錢夢弼

記年時東走避風塵﹐隨處覓桃源。偶相逢一笑﹐堠山西畔﹐喬木參天。百尺元龍樓上﹐下榻許髙眠。鼓我瓠巴瑟﹐魚鳥欣然。每日春風池館﹐有竹林諸阮﹐醉袖聯翩。要簪花捧硯﹐常挾兩飛仙。又安知﹑桑田變海﹐竟飄零﹑老去雪盈顚。綈袍外﹑故人余意﹐肝膽雕鐫。

此下丁藏傅藏鈔本﹐俱有滿庭芳三首﹐但此三首乃曲調﹐彊村叢書刪之極是。周泳先又補此三首﹐誤矣。

○水龍吟

題曹徳祥水居

舊家金穀園林﹐盡隨海變桑田了。一灣流水﹐一枝修竹﹐菟裘將老。瀟灑軒窗﹐波光隱映﹐筆牀茶竈。但溪無六逸﹐林無諸阮﹐誰相與﹐論懷抱。不用滄洲洗耳﹐聽風前﹑此君淸嘯。黃金臺上﹐盡教塵土﹐聘車爭道。魚鳥情親﹐漁樵邂逅﹐不時談笑。看古來行路難行﹐眞个是閒居好。

○賀聖朝

馬公振見訪﹐以詞畱別﹐喜而和之

吳淞舊雨相鄰住。喜復來今雨。那時因遇。十年艱險﹐劍頭炊黍。如今相見﹐衰顏醉酒﹐似經霜紅樹。湖山佳處。登髙望遠﹐徧題詩去。

○滿江紅

送馬公振

舊約尋梅﹐蹉跎過﹑小春時節。忽隴頭人至﹐一枝先折。喜見春風顏色好﹐縞衣不受緇塵涅。把十年﹑湖海舊相知﹐從頭說。三江上﹐滄洲雪。千墩下﹐珠林月。似許詢支遁﹐總皆淸絕。重看靑山攜素手﹐此情方解相思結。待滆湖﹑冰泮柳風淸﹐孤舟發。

○沁園春

自述

笠澤東頭﹐翠竹漁莊﹐滄洲釣船。看三江雪浪﹐煙波如畫﹐一篷風月﹐隨處畱連。巨�鱸魚﹐團臍螃蟹﹐坐飲篷窗醉卽眠。蒹葭畔﹐�不收笭箵﹐意若忘筌。向來四海戈鋋。好戰艦都成赤壁煙。笑癡兒航海﹐空尋蓬島﹐漁郎失路﹐漫說桃源。鷗社盟寒﹐歌聲斷續﹐煙水寥寥數百年。玄眞子﹐有家傳舊曲﹐重扣吾舷。

○鵲橋仙

寄汪南軒

靑年去了。靑衫破了。舊日靑氈無了。一時淸興未能除﹐說與故人知道。春花春好。秋花秋好。每日看花尢好。人生沽酒買花錢﹐消得杖頭多少。

○一剪梅

三首寓意寄故人

昆岡火烈去年時﹐玉也灰飛。石也灰飛。鶴長鳧短總休提。善有天知。惡有天知。今年快活保妻兒。歌也相宜。舞也相宜。揮金如土醉如泥。休負佳期。莫負佳期。

○一剪梅

東風吹醒老梅枝。南也芳菲。北也芳菲。月明半夜五更時。笛也爭吹。角也爭吹。靑松澗底獨離奇。寒也誰知。暖也誰知。老夫聊爲一歔欷。梅也題詩。松也題詩。

○一剪梅

一天和气盎春暉。桃也芳菲。李也芳菲。若教風打雨淋漓。紅也塵泥。白也塵泥。花前把酒插花枝。歌也相宜。舞也相宜。鶴長鳧短總休提。長也天知。短也天知。

○江城子

五月十二壽萬拙齋

去年今日瀉天瓢。水滔滔。斷藍橋。阻我羣仙﹐鸞鶴赴蟠桃。獨有商羊偏喜雨﹐跳且舞﹐上山椒。今年南極見丹霄。射金蕉。瑞光搖。澆去胸中﹐磊塊盡酕醄。莫厭琵琶彈舊曲﹐長聽取﹐郁輪袍。

以上彊村叢書本龜巢詞﹐其﹡脫處﹐則據丁藏傅藏鈔本校補

○如夢令

陳彥眞居毘陵鶴溪之陰﹐中年以來﹐斥斷家事﹐黃冠羽衣﹐翛然物外﹐余聞而嘉之﹐故作此以贈

滿眼靑山如畫。說甚玉堂金馬。頭戴鹿皮冠﹐穿个布袍冬夏。都罷。都罷。心上了無牽掛。

○如夢令

一帶鶴溪環繞。溪上石田多少。春雨駕龍耕﹐種得玉芝瑤艸。堪笑。堪笑。海水幾番漧了。

○如夢令

蘿屋不經風破。苔徑不教塵涴。魚鼓洞仙歌﹐童子唱來還和。閒坐。閒坐。窗下白雲飛過。

○如夢令

松菜酒香春甕。更有麻姑相送。日日瀉流霞﹐添我胸中鉛汞。珍重。珍重。浮世本來如夢。

○江城子

賀蕭墅張克讓戊申正月九日初度生孫﹐是日立春節也

阿翁初度宴重闈。正熙熙。醉如泥。春到階庭﹐玉樹長孫枝。座客持杯停壽曲﹐都聽取﹐鳳雛啼。明年蓬矢兩弧垂。對佳期。試周期。看取干戈﹐俎豆弄金龜。彭祖春秋應八百﹐孫似祖﹐與年齊。

○南樓令

老友劉景儀﹐去秋以星術之書推測年命﹐謂今春當卽世﹐乃預集葬具且自爲埋銘﹐及賦詩自挽。旣而失去行囊之資用﹐鬱鬱然康彊無恙。余故作此曲﹐戲而付之

生死隔年期。劉伶老似癡。動教人﹑負鍤相隨。驚得靑蚨飛去了﹐無酒飲﹐卻攢眉。春暖典春衣。還堪醉似泥。趁淸明﹑雨後遊嬉。楊柳池塘桃杏塢﹐春水漫﹐夕陽遲。

○髙陽臺

題張徳機荊南精舍圖

陽羨溪山﹐輞川煙雨﹐隱然畫裏觀詩。芳艸王孫﹐別來幾度春歸。最憐屋壁藏蝌蚪﹐化劫灰﹑飛入昆池。好階墀。書帶靑靑﹐竹雪霏霏。相逢共約歸期。待玄龜出洛﹐朱鳳鳴岐。丘壑幽尋﹐正須重置荷衣。斬蛟射虎都休問﹐有白鷗﹑堪與忘機。近西枝。移我龜巢﹐鄰爾漁磯。

○沁園春

寄昆山友人並自述

泉石膏盲﹐塵土驅馳﹐還家鬢霜。想吟邊茗碗﹐淸風習習﹐醉中琴操﹐流水洋洋。口不雌黃﹐眼無靑白﹐鳧鶴從教自短長。閒居好﹐有溪篷釣具﹐林館書牀。春風賓主壺觴。坐慈竹軒中挹翠香。盡劇談千古﹐神遊混沌﹐髙歌一曲﹐興在滄浪。老我牛衣﹐懷人馬帳﹐誰似彭宣到後堂。都傳語﹐問魚書久絕﹐兔穎何忙。

○沁園春

憶昔移家﹐著處偸生﹐廾有餘霜。遭幾番驚怕﹐靑天霹靂﹐滿懷愁悶﹐蒼海汪洋。故步全非﹐新知誤喜﹐襪綫初無尺寸長。龍鍾後﹐方馬歸伏櫪﹐龜作搘牀。年來飲不盈觴。也不愛﹑花枝錦繡香。與山僧野老﹐交情淡淡﹐盤蔬盂飯﹐淸話浪浪。燕子重來﹐桃花應笑﹐四壁空空一艸堂。償詩債﹐有隔年未了﹐連日猶忙。

○沁園春

寄詢講主

每憶巖房﹐端石玄云﹐宣毫紫霜。想筆端風雨﹐不時蕭颯﹐胸中淵海﹐無底潢洋。楓落寒江﹐艸生春夢﹐欲說天機話甚長。知音者﹐有眞能入室﹐好與連牀。梅花窗下茶觴。小團月﹑烹來寶乳香。覽吳淞夜月﹐珠江瑩潔﹐昆山��﹐�液淋浪。不出門庭﹐那知世態﹐金玉家家要滿堂。長安市﹐似遺腥蠅聚﹐采���。

○江城子

前作五月十二日壽萬拙齋詞﹐意有未盡﹐乃再��紙寫去﹐爲拙齋寬舒逸樂之勸

去年今日訪龐公。也匆匆。去城中。回首靑山﹐帶雨汗顏同。茅屋破來風轉急﹐愁殺我﹐浣花翁。今年一笑喜相逢。海橊紅。照簾櫳。休把閒愁﹐牽系廢歌鍾。請看灰飛千里艸﹐金滿塢﹐總成空。

○西江月

與鄧景文先生幹借姜堯章詞

十載不歌金縷﹐秋娘已負靑年。朝雲飛過畫樓前。無復爲人畱戀。默坐鷓鴣聲裏﹐尋思白石詞仙。好將花樣更流傳。重睹春風人面。

○蝶戀花

贈萬彥述鶯膠重譜

一曲求凰彈越調。紅葉殷勤﹐鳳已成雙了。纖翠輕裾云縹緲。多情佩有宜男艸。十月小春天气好。春到南枝﹐梅蕊含微笑。珍重畫眉人起早。風流不讓張京兆。

以上補遺見道光謝蘭生刊本﹐彊村叢書卽據以錄入。

【謝醉庵﹕詞作4首】

○臨江仙

中書右丞王公行臺揚州﹐公於平陽鄕裏也﹐吾友張鵬翼往依焉﹐於其行﹐歌以送之二首

淮海東南佳麗地﹐古今畫品詩題。羨君去意拂晴霓。腰錢期跨鶴﹐舞劍豈聞雞。自笑病來成老懶﹐飛沈杳隔云泥。他時相憶此分攜。月明歸雁過﹐花落子規啼。

○臨江仙

白髮壯心還未減﹐春風夢繞揚州。靑山隱隱水悠悠。徵帆從蕩漾﹐行李亦風流。向日侍郎今右相﹐元龍豪气橫秋。月明千里鎭淮樓。依然靑眼舊﹐應不負依劉。

○鷓鴣天

睡思才消賴有茶。老懷剛慰柰無花。花隨流水三春盡﹐柳疑東風一向斜。憐病久﹐怯春多。莫云庭院噪歸鴉。碧雲艸就關心句﹐信到吟詩解嘆嗟。

○浣溪沙

沈屑微燻睡鴨金。朱弦還解解芳心。盈盈桃李未春深。天上鸞膠須著意﹐人間鳳曲有知音。莫教風雨綠成陰。

贈琴娃以上四首見元艸堂詩餘卷上

【辛願﹕詞作1首】

○臨江仙

河山亭畱別欽叔裕之

誰識虎頭峯下客﹐少年有意功名。淸朝無路到公卿。蕭蕭華屋﹐白髮老諸生。邂逅對牀逢二妙﹐揮毫落紙堪驚。他年聯背上蓬瀛。春風蓮燭﹐莫忘此時情。

中州樂府

【邢具瞻﹕詞作1首】

○導引詞

五年一狩﹐仙仗到人間。稼穡艱難。蒼生洗眼秋光裏﹐今日見天顏。金瓜玉斧沈煙。和舞蹈﹐六龍閒。歌謳道詠皆相似﹐天子壽南山。

大金國誌卷三十三金史卷四十﹐鼓吹導引曲﹐亦載此首﹐文字微異。稼上多一問字﹐沈煙作臨香火﹐和舞蹈作馳道﹐道詠作到處。又注作無射宮﹐天眷三年九月駕幸燕京。

【邢叔亨﹕詞作5首】

○木蘭花慢

蒲縣東神山廟柱石刻五首時至正辛丑春三月二十有八日﹐會同寅蒲邑監燕京馬哈馬拉﹑尹鎭陽揚從道﹑尹晉霍邑邢叔亨﹑簿鄕張時敏﹑仙尉襄陵陳徳新﹑儒學諭忻州王秉鈞﹑共祀岱嶽廟。叔亨走筆書木蘭花慢數篇﹐音韻鏗鏘﹐意象豪宕﹐刺軍政之得失﹐滔滔縷縷﹐若大河之出昆侖﹐恆星之麗碧虛﹐水鏡之析埃漠﹐令人心懷灑然﹐愈吮而味加﹐銘心而口口﹐廼可見口平蓄之有餘也。下缺

一上蒲東東嶽﹐山頭陡起神宮。有松柏參天﹐杏桃張錦﹐徧地春風。年年今朝此日﹐王孫仕女驟驕驄。十載妖兵亂國﹐一時豪傑潛蹤。我爲狂客气盈胸。起坐聽晨鐘。喜夜雨如酥﹐曉晴似拭﹐香火揚空。眼下太平可幸﹐官軍分散息兵戎。劍戟變爲農器﹐四民樂業無窮。

○木蘭花慢

蒲縣泰山古廟﹐崇彊似梵王宮。去踏翠沾靴﹐采薇滿擔﹐一袖香風。朝中大官佐政﹐輕衣蓋體坐肥驄。讒諂面諛時尙﹐好人遁迹無蹤。一心報國契心胸。耳聽景陽鐘。正芍藥翻階﹐荷錢出水﹐柳絮飛空。紀律軍中大事﹐運籌誰是舊元戎。我本堯都賤士﹐窗前經史研窮。

○木蘭花慢

一上蒲城嶽廟﹐陡覺人在天宮。見松子花開﹐鶯兒訴怨﹐想古體風。一片花花艸艸﹐嘆健兒遊子並聯驄。不是眼前荊棘﹐怎能兔迹狐蹤。劍華如水月塡胸。濃睡不聞鐘。看東苑薔薇﹐西州芍藥﹐南雁書空。休笑書生已醉﹐黃金印掛笑元戎。下筆鬼神尢懼﹐眼前景況何窮。

○木蘭花慢

東嶽天齊聖帝﹐創建起一行宮。聽松韻翻濤﹐分序奏管﹐檐鐸搖風。對面好山迎目﹐戀淸標佳致懶乘驄。此夜歸來無月﹐明朝去認行蹤。一般淸興洗心胸。禁夜搗銅鐘。有犬吠山村﹐泉流西澗﹐鶴翅摩空。幾處總兵節制﹐太平何術教軍戎。天下典章狼籍﹐多門政出誰窮。

○木蘭花慢

人說泰山神廟﹐金碧炫似皇宮。對仁聖天齊﹐每年三月﹐雲雨雷風。獨笑疏狂學士﹐醉歸來得共倒騎驄。有客訪予不遇﹐書門屐齒畱蹤。气吞北海志盤胸。憐老背龍鍾。說卽日時光﹐人民困竭﹐囤乏囊空。滿地旌旗無數﹐樓頭鼓角仗兵戎。若識往來興廢﹐六爻細細推窮。

以上五首見蒲縣誌卷一

【胥鼎﹕詞作1首】

○阮郎歸

寄李都運有之

人情冷暖共髙低。疏慵非所宜。老夫碌碌本無機。閒教造物疑。形木槁﹐鬢絲垂。山林先有期。故人只道掛冠遲。此心應不知。

中州樂府

【徐遜﹕詞作1首】

○水調歌頭

盤馬萬山頂﹐彈禽羣木中。追思年少行樂﹐減盡舊豪雄。三十六峯靑矗﹐三百六灘碧逝﹐歸路杳重重。拱手問仙伯﹐謫宦豈天公。奉慈親﹐攜稚子﹐訪琳宮。太虛點雪髙處﹐萬慮一杯融。但得挈家歸隱﹐何用舉家拔宅﹐雞犬亦升空。長嘯下山去﹐腳底響松風。

式古堂書畫題跋卷二十

【徐再思﹕詞作1首】

○淸平樂

題碧梧蒼石圖

西風吹斷。帆迥潯陽岸。水影碧涵天影漫。倒印片雲孤雁。琵琶舊譜新成。舟中應有蘇卿。愁耳不堪重聽﹐聲聲又復聲聲。

珊瑚网名畫題跋卷八

【許古﹕詞作2首】

○行香子

秋入鳴臯。爽气飄蕭。掛衣冠﹑初脫塵勞。窗間巖岫﹐看盡昏朝。夜山低﹐晴山近﹐曉山髙。細數間來﹐幾處村醪。醉模糊﹑信手揮毫。等閒陶寫﹐問甚風騷。樂因循﹐能潦倒﹐也消搖。

○眼兒媚

濁醪篘得玉爲漿。風韻帶橙香。持杯笑道﹐鵝黃似酒﹐酒似鵝黃。世緣老矣不思量。沈醉又何妨。臨風對月﹐山歌野調﹐盡我疏狂。

以上二首見中州樂府

【許衡﹕詞作5首】

○沁園春

東館路中

自笑平生。一事無成。險阻備經。記丁年去國﹐干戈擾攘﹐囗囗囗囗﹐蹤迹飄零。魯道塵埃﹐齊封景物﹐旅況悠悠百恨增。斜陽裏﹐對西風灑淚﹐魂斷靑冥。家園未得躬耕。又十載羈棲古魏城。念拙謀難遂﹐丹心耿耿﹐韶華易失﹐兩鬢星星。五畝桑田﹐一區茅舍﹐快興溪山理舊盟。橋邊柳﹐安排靑眼﹐待我歸程。

○鷓鴣天

夜寒一作怎得心胸浩气沖

土榻侵尋夜半風。眼羞無睡彊朦朧。新詩暗琢拳攣裏﹐往事都思展轉中。膚起粟﹐脊彎弓。須知玉汝是天衷。墦間也去從人乞﹐怎立當年濟世功。

○滿江紅

書懷

親友畱連﹐都盡道﹑歸程息逼。還可慮﹑干戈搖蕩﹐路途難厄。萬事豈容忙裏做﹐一安惟自閒中得。便相將﹑妻子抱琴書﹐靑山側。行與止﹐吾能識。成與敗﹐誰能測。但糲餐糊口﹐小窗容膝。桑梓安排投老地﹐詩書準備傳家策。使蘇張重起論縱橫﹐心難易。

○沁園春

墾田東城

月下檐西﹐日出籬東﹐曉枕睡餘。喚老妻忙起﹐晨餐供具﹐新炊藜糝﹐舊腌鹽蔬。飽後安排﹐城邊墾劚﹐要占蒼煙十畝居。閒談裏﹐把從前荒穢﹐一旦驅除。爲農換卻爲儒。任人笑﹑謀月拙更迂。念老來生業﹐無他長技﹐欲期安穩﹐敢避崎嶇。達士聲名﹐貴家驕蹇﹐此好胸中一點無。歡然處﹐有膝前兒女﹐幾上詩書。

以上彊村叢書用明刊魯齋遺書本魯齋詞

○滿江紅

別大名親舊

河上徘徊﹐未分袂﹑孤懷先怯。中年後﹑此般憔悴﹐怎禁離別。淚苦滴成襟畔濕﹐愁多擁就心頭結。倚東風﹑搔首謾無聊﹐情難說。黃卷內﹐消白日。靑鏡裏﹐增華發。念歲寒交友﹐故山煙月。虛道人生歸去好﹐誰道美事難雙得。計從今﹑佳會幾何時﹐長相憶。

元艸堂詩餘案彊村叢書亦引此首﹐但未分袂誤刻作赤分袂﹐消白日誤刻作消白月﹐玆並據元艸堂詩餘攺正

【許謙﹕詞作2首】

○祝英臺

次韻潘明之秋思

上簾鉤﹐開硯匣﹐詩興在風柳。磊塊胸懷﹐臨鏡謾搔首。看他冉冉來鴻﹐匆匆歸燕﹐時不再﹑且須傾酒。釣鰲手。無柰萬里煙波﹐空舟竟何有。未卜行藏﹐心事幾憑牖。最宜野月穿窗﹐山云擁戶﹐个中樂﹑有人知否。

○蝶戀花

正月十一日

楊柳池塘春信早。簾捲東風﹐猶帶餘寒峭。暖透博山紅霧繞。洞簫扶起歌聲杳。初試花冠金凰小。鬢亂釵橫﹐長怯旁人笑。銀燭未殘尊未倒。雞聲漏永頻催曉。

以上二首見白雲文集卷四

【許有孚﹕詞作20首】

○摸魚子

並引至正戊子秋﹐吾兄中丞公以賜金得康氏廢園於相城之西。池陻亭圮﹐垣﹡卉木伐﹐惟雙古檜在庭。徒具畚鍤﹐從事疏鑿﹐池廣袤千餘步﹐深一仞﹐形如桓圭。西橢二洲﹐東規一島﹐帶以平堤﹐繚以周垣﹐渠於乾艮﹐以時啟閉。臺於坤維﹐髙可數丈﹐西山巖麓﹐近在目睫﹐百里之景可攬而有。視亭之罅漏﹡葺而戶牖之﹐南爲道﹐中爲橋。十一月五日﹐導水入池﹐縱魚數千尾﹐作樂合賓友落成。將橋於二洲﹐舫於水﹐蓮於池﹐柳於堤﹐果於亭側﹐松竹花艸於池南﹐次第而蒔植焉。昔人平泉綠野﹐吾不知其何如。若是園者﹐亦城西之佳地矣。公杖履﹐或氅衣﹐或宮錦﹐招佳賓﹐挈子弟﹐觸詠其間﹐香山獨樂﹐不是過也。公嘗謂池成﹐當用晃補之摸魚子首句買陂塘旋載楊柳爲樂府。未幾﹐明初馬先生摭此以爲公壽。公歡然﹐卽席和之﹐命有孚同賦﹐得二首。池旣成﹐載賡八韻﹐通爲十闋﹐以成初意﹐且以爲同聲唱和張本。公因題之曰圭塘欸乃﹐是池得佳名矣。然園石亭臺﹐命名紀實﹐則必待公爲記焉

買陂塘旋栽楊柳﹐詩翁急欲知務。平生想象江湖意﹐幾度雞鳴風雨。鳧有渚。直晚景桑楡﹐才得埋霞嶼。先賢好語。道鐘鼎山林﹐神仙宰相﹐從昔不同趣。西池路。天意而今都許。佳人協律調呂。浮沈願入雞豚社﹐其柰香山佳句。誰我醑。又菊節相催﹐先約修花譜。猶今視古。有洹水秋聲﹐林盧爽气﹐壯觀我西圃。

○摸魚子

買陂塘旋栽楊柳﹐山中道士家務。丰年城市秋偏好﹐又近重陽風雨。蘭泛渚。𨿽信美江山﹐不似吾雙嶼。孫兒學語。說桑梓光陰﹐松筠節操﹐歲歲有歡趣。沙堤路。身退功成天許。非熊夢斷占呂。但教階下人如謝﹐解道春池新句。尊有醑。更不說﹑傳家事業光吾譜。衣冠尙古。有雙檜亭臺﹐萬荷池沼﹐安我邵平圃。

○摸魚子

買陂塘旋栽楊柳﹐平章風月專務。歸來溫樹無人問﹐但聽四窗荷雨。圓作渚。準擬似﹑神仙瀛海煙波嶼。憑闌獨語。笑元亮謀生﹐秫多菊在﹐惟識酒中趣。東華路。朝士從教推許。廟堂議論如呂。而今不說經綸話﹐只辦西城聯句。鄰酒醑。更乘興相從﹐香鼎兼琴譜。平生考古。已散卻黃金﹐買回淸福﹐倚杖看爲圃。

○摸魚子

買陂塘旋栽楊柳﹐園亭盡有公務。東山更理閒絲竹﹐莫用蒼生霖雨。鷗鷺渚。淡相對忘機﹐不羨蓬瀛嶼。平生願語。便泉石膏盲﹐煙霞痼疾﹐始遂隱居趣。邯鄲路。老我頭顱如許。黃梁何日逢呂。斜川便是桃源洞﹐千載歸來辭句。巾漉醑。笑琴亦無弦﹐何處求新譜。茫茫萬古。任滄海桑田﹐白衣蒼狗﹐不到老農圃。

○摸魚子

買陂塘旋栽楊柳﹐閒人有此忙務。平泉綠野吾無羨﹐僅看一簑煙雨。舟泊渚。更把釣觀魚﹐宛在池中嶼。掀髯自語。待月到天心﹐風來水面﹐笑領此時趣。堤邊路。劚藥鄰翁相許。阿蒙非復吳呂。西山如畫花如錦﹐專待公來尋句。瓢挹醑。聽牧唱樵歌﹐髙下從吾譜。何須說古。只待漏東華﹐軟塵千尺﹐應不到玆圃。

○摸魚子

買陂塘旋栽楊柳﹐佳人屢輟齋務。扁舟蕩漾亭深處﹐堪避片雲疏雨。明月渚。有仙子淩波﹐解佩畱芳嶼。園丁亦語。道四美俱全﹐二難巧遇﹐杯酒易成趣。升平相﹐元與旌陽同許。水雲身世希呂。歸來卻覓玄眞子﹐不和嶽陽樓句。斟佳醑。悵瑤瑟朱弦﹐遺曲誰能譜。談今援古。聽無底書囊﹐有源詩派﹐何必種芝圃。

○摸魚子

買陂塘旋栽楊柳﹐不妨三月農務。溪翁走報新痕漲﹐昨夜西山雷雨。將沒渚。有復道雙洲﹐繚繞通孤嶼。黃鸝對語。正春色暄妍﹐物華明媚﹐好在浴沂趣。天涯路。芳艸茫茫如許。蠻箋難寫心呂。碧雲冉冉春波綠﹐都是相思情句。花共醑。似梅與山礬﹐臭味曾同譜。堤陰樹古。要亂絮漫空﹐柔條蘸水﹐愼勿折樊圃。

○摸魚子

買陂塘旋栽楊柳﹐詩人何遜曹務。水雲鄕裏看云錦﹐不羨落花紅雨。如顧渚。膾鮮鯽銀絲﹐畫舫縈回嶼。花嬌欲語。任瀲灩荷觴﹐淋漓宮錦﹐痛飲是佳趣。虛閒地﹐更有圖書如許。坑灰追笑嬴呂。北窗一榻淸風細﹐讀罷羲文章句。姑置醑。對避暑樓臺﹐名畫宣和譜。亭前檜古。看黛色參天﹐霜皮澑雨﹐閒煞漢陰圃。

○摸魚子

買陂塘旋栽楊柳﹐新來已見成務。小山叢桂人如玉﹐何用爲雲爲雨。懷北渚。悵渺渺予懷﹐目斷遊龍嶼。憑誰寄語。正宋玉悲秋﹐桓溫種木﹐妨我遠遊趣。西風勁﹐一鶴橫空何許。匆匆月又南呂。崇臺迥出雲霄裏﹐好是登髙題句。時載醑。卻不似香山﹐淚落琵琶譜。無多讓古。有黃菊靑松﹐寒香晚節﹐吾不負吾圃。

○摸魚子

買陂塘旋栽楊柳﹐英雄頗識時務。老臣正欲彰君賜﹐未辦萬間風雨。安石渚。可無事爭墩﹐吾自安吾嶼。從人浪語﹐且雪後觀山﹐燈前飛蓋﹐不動剡溪趣。西湖夢﹐卻要扁舟來許。何時命駕如呂。對梅渾是蘇堤上﹐追和逋仙佳句。茶當醑。有佳客相過﹐刻燭論詩譜。因評近古。自晝錦歸來﹐觀魚軒後﹐誰更問園圃。

○太常引

藕花無數半開時。池上客來稀。杖屨獨徘徊。忽翠蓋﹑因風盡欹。天工妝景﹐水神輸供﹐陶寫費新詩。身外杳難期。笑士價﹑才堪五皮。

○太常引

綠衣持節擁亭亭。玉立萬娉娉。一見寸心傾。任詩畫﹑無聲有聲。新篁搖葆﹐蒼梧張蓋﹐山色入簾靑。雲淡午風輕。看樹影﹑西窗又橫。

○太常引

水文湘簟織霜筠。座客句淸新。何物是紅塵。更著个﹑漁舟寫眞。趙公琴鶴﹐謝家絲竹﹐漉酒又陶巾。不獨太平民。好鳳閣﹑鸞坡舊人。

○太常引

靚妝仙子謝纖穠。獨立水雲紅。綽約畫闌東。似姑射﹑冰肌雪容。翠盤承月﹐玉杯擎露﹐粲粲蕊珠宮。眞賞有鄰翁。畫添入﹑霓裳曲中。

○漁家傲

和

莫訝圭塘春縹緲。要知生意從冬杪。柳動長堤冰泮沼。庭院悄。舊巢又見來玄鳥。九十韶華容易老。鏡中勛業慚頻照。招飲便須忙罷釣。休醉了。東君要聽漁家傲。

○漁家傲

濃綠園林光莫葆。詩翁只愛窗前艸。驟雨才過蛙又鬧。亭館好。日長人在蓬萊島。風度新松聲裊裊。酒酣卻笑瀛洲小。柳外荷邊休計較。皆可棹。采蓮人和漁家傲。

○漁家傲

云外賓鴻聲漸杳。羈人聽罷如嘗蓼。我對淸尊時復倒。風露早。黃雞果是能催曉。蓮褪殘紅涼乍到。水天一色供遊眺。短笛悲秋知音少。吹別調。新翻商意漁家傲。

○漁家傲

雪後西山崖壁峭。奇觀難與他人道。煨宇有鑪無客造。從壑誚。巡檐且索梅花笑。冷蕊疏花開矯矯。水村妝點霜林槁。賴有此君同節操。成二寶。淺斟低唱漁家傲。

以上周泳先校舊抄圭塘欸乃集本許有孚詞十八首

○柳梢靑

遠岫浮嵐。澄江拖練﹐飛夢雲帆。樂事關心﹐菊朝烹蟹﹐燈夜傳柑。春郊隨處行庵。聽騶從﹑攜花幾籃。洲渚凝妝﹐園林窮勝﹐好个江南。

○柳梢靑

山潤浮嵐。溪淸呈底﹐畫帆無帆。酒友詩朋﹐香芹鮮鯽﹐綠橘黃柑。風亭月榭云庵。更奇品﹑花盆果籃。城市繁華﹐湖山佳麗﹐好个江南。

以上二首和許有壬詞﹐附圭塘樂府別集內。

【許有壬﹕詞作177首】

○水調歌頭

題蕭獨淸山水勝處

山水據全勝﹐消得獨淸人。神仙定在何處﹐此處可尋眞。山有蓬萊气象﹐水有瀛洲風物﹐人是葛天民。玩得紫芝老﹐吟盡碧桃春。四時花﹐千日酒﹐一溪云。回頭下望濁世﹐無地不紅塵。憶昔乘軺江右﹐目斷丹霞翠壁﹐底事走踆踆。今日送君語﹐聊聊自移文。

○水調歌頭

胭脂井次湯碧山教授韻

他山一卷石﹐何意效時妝。天生偶然斑駁﹐蘭麝不能香。甃作陳家宮井﹐澆出後庭玉樹﹐直使國俱亡。故邑久眢廢﹐陳迹艸茫茫。嘆人間﹐才璇室﹐又阿房。麗華鬒發如鑑﹐曾此笑相將。一旦江山瓶墜﹐猶欲夫妻同穴﹐甚矣色成荒。五色補天缺﹐萬世仰媧皇。

○水調歌頭

卽席贈河南廉使髙辛甫

徒陽記同署﹐三十四年過。朝臺暮省蹤迹﹐贏得鬢雙皤。相別又逾一紀﹐百歲都能幾見﹐塵事日蹉跎。今夕復何夕﹐旌節照山阿。笑年來﹐洹水上﹐試漁蓑。迂疏久厭城市﹐其柰故人何。浩蕩雲山煙水﹐寥落晨星霜木﹐如子已無多。邂逅一尊酒﹐忍負醉時歌。

○水調歌頭

和鄭彥章韻

春來久無雨﹐都作艷陽天。天公素念民事﹐其忍穢良田。鞭起九淵濃睡﹐散作兩間膏澤﹐生意發天然。聽得老農語﹐大有是今年。玉堂深﹐金闕近﹐亂雲煙。乾坤放眼無際﹐何物不鮮妍。休把聖功收斂﹐要使人心滿慰﹐萬事此爲先。我老歸農好﹐宜買潞河船。

○沁園春

送鄕人髙子翔次來韻

放眼蕪城﹐北盡淮堧﹐東馳海門。嘆故園遙隔﹐關山歧路﹐好懷深負﹐風月乾坤。邂逅佳人﹐笑談淸致﹐所見而今勝所聞。江湖樂﹐任提鷼絜鷺﹐翳鳳騎麟。世間富貴浮雲。也莫校箕山與渭濱。想抱關擊柝﹑心期賢聖﹐耕田鑿井﹐上有華勛。休道官卑﹐休嫌俸少﹐且喜詩成句句新。君歸矣﹐問故園桃李﹐幾度逢春。

○沁園春

寄題詹事丞張希孟綽然亭。用王繼學參議韻

俯仰乾坤﹐傲睨羲皇﹐優遊快哉。看平湖秋碧﹐淨隨天去﹐亂峯煙翠﹐飛入窗來。鴻鵠翺翔﹐雲霄寥廓﹐斥鷃蓬蒿莫見猜。門常閉﹐怕等閒踏破﹐滿院蒼苔。人間暮省朝臺。柰鳥兔堂堂挽不回。愛小軒月落﹐夢驚風竹﹐空江歲晚﹐詩到寒梅。兩鬢淸霜﹐一襟豪气﹐舉世相知獨此杯。京華客﹐問九街何處﹐堪避風埃。

○沁園春

次希孟韻﹐時召至通州﹐以病歸。時齋詹事丞亦堅臥不出﹐因並呈之

坎止流行﹐行止非人﹐何勞用心。羨枝巢居士﹐泥塗軒冕﹐時齋老子﹐城市山林。富貴何常﹐榮枯遞轉﹐惟有髙名不陸沈。他休問﹐只淸風一榻﹐多少黃金。神仙方外難尋。更可笑牛山淚滿襟。且淸尊素瑟﹐半庭花影﹐芒鞋竹枝﹐十里松陰。歸去成辭﹐閒居畱賦﹐梁父安能抱膝吟。迷途者﹐聽雲閒髙唱﹐誰嗣鴻音。

○沁園春

壽可行弟﹐次其見壽韻

天相吾家﹐篋笥無金﹐詩書有人。看發揮胸臆﹐辭鋒凜凜﹐薰陶气質﹐韋佩申申。師友淵源﹐賢才衡鑑﹐冑館光華近帝宸。男兒事﹐便盡輸心力﹐難報君親。讀書第一當勤。只孝弟書中是大倫。況人生爲學﹐百年在幼﹐田家得計﹐一歲惟春。科占龍頭﹐名髙雁序﹐好與皇家作鳳麟。都休問﹐是地鍾河嶽﹐天應星辰。

○沁園春

壽同館虎賁百夫長鄧仁甫

十載炎方﹐同飲漢江﹐同爲轉蓬。恨尋常會面﹐當年無分﹐三千餘里﹐此地相逢。宇宙英奇﹐幽並慷慨﹐肯事區區筆硯中。男兒志﹐要長槍大劍﹐談笑成功。轅門醉臥秋風。看落日旌旗掩映紅。愛朔云邊雪﹐一聲寒角﹐平沙細艸﹐幾點飛鴻。湖海情懷﹐金蘭气誼﹐莫惜瓊杯到手空。君知否﹐怕明朝回首﹐渭北江東。

○沁園春

次班彥功韻

旅食京華﹐蜀道天難﹐邯鄲夢回。笑白衣蒼狗﹐悠悠無定﹐黃塵赤日﹐擾擾何爲。長鋏休彈﹐瑤琴時鼓﹐倦鳥誰教彊去來。衡門下﹐幸良辰良友﹐同酒同詩。功名少壯爲期。柰身外升沈自不知。算人間難得﹐還丹大藥﹐山中盡有﹐老樹淸溪。蕙帳云空﹐石田苔滿﹐應被山靈怪去遲。春來也﹐向故園回首﹐歸去休迷。

○沁園春

弱冠離家﹐浪走人間﹐餘三十年。柰救時才短﹐虛塵政府﹐讀書功少﹐深負經筵。風月西淸﹐冰霜柏署﹐一歲中間漫幾遷。君恩重﹐便不教覆餗﹐直許歸田。丰碑髙表洹阡。又飛上吳頭萬里船。把家傳圖史﹐拂除塵蠹﹐舊栽松竹﹐收貯雲煙。大別嵯峨﹐鵠逢縹緲﹐盡在先生几案前。閒人事﹐但登樓小酌﹐閉戶髙眠。

○沁園春

老子當年﹐壯志淩雲﹐巍科起家。被塵囂沸耳﹐鏖成重聽﹐簿書瞇眼﹑攻作昏花。天上歸來﹐山中絕倒﹐部曲黃牛鼓吹蛙。閒宮好﹐判園丁牧豎﹐一日三衙。平生幾度天涯。恰艤住飄飄泛海槎。向竹林苔徑﹐時來教鶴﹐山泉石鼎﹐自爲烹茶。庭下花開﹐樓頭雨霽﹐盡著春風笑鬢華。功名事﹐問西山爽气﹐多少煙霞。

○沁園春

飛吟亭﹐和白玉蟾韻

少日飛騰﹐湖海奇胸﹐風雲壯圖。把人間遠道﹐看爲咫尺﹐眼前實地﹐認作虛無。釃酒中天﹐振衣千仞﹐塵世煙霞有幾區。君山下﹐見洞庭淸淺﹐欲問麻姑。故吾只是今吾。已深愧當年大丈夫。悵川流不息﹐直如逝者﹐天風髙舉﹐更有誰歟。鼎鼐何功﹐江山多幸﹐長鋏歸來食有魚。神仙事﹐笑臨邛道士﹐還在洪都。

○沁園春

次張孟功韻

擊楫中流﹐躍馬長途﹐今非向年。嘆故人萬里﹐江東渭北﹐流光幾度﹐雁後花前。鬢影星星﹐人情落落﹐恰念蘇家負郭田。空惆悵﹐負淸泉白石﹐布襪行纏。壺中浩蕩瑤天。問淸濁何須較聖賢。想塵埃狂走﹐難逢一笑﹐扶搖直上﹐且任孤騫。飯有魚羹﹐儲無甔石﹐何必千金學計然。君知否﹐但東山醜婦﹐也自嬋娟。

○沁園春

次王仲武爲壽韻

彼壽而康﹐雁自能鳴﹐樗還不材。且光華老境﹐春風秋月﹑消磨舊夢﹐暮省朝臺。倚伏相尋﹐窮通素定﹐軒冕於人果儻來。神仙遠﹑有桃花流水﹐便到天臺。雲林都是親栽。幸登覽猶能矍鑠哉。但攜琴載酒﹐時時遊戲﹐逢山見竹﹐處處安排。諫議無功﹐催科無政﹐爛醉何妨臥客懷。承平日﹐看英才用世﹐多少臺萊。

○沁園春

賦鶴奴﹐次馬明初韻

頂有丹砂﹐服具玄明﹐云胡作奴。想風霜搏擊﹐不如一鶚﹐雲霄變化﹐復愧雙鳧。爾雅無史﹐山經不志﹐多識慚予問學孤。今知汝﹐肯自爲卑下﹐甘事勤劬。蠏奴魚婢然乎。笑多事文人善矯誣。愛汝從仙侶﹐每能謙仰﹐日陪食飲﹐惟取殘餘。赤壁飛來﹐雲龍放去﹐守舍應門屬眇軀。無多語﹐似王家便了﹐有約休渝。

○沁園春

賦酪﹐次明初韻

有物龐然﹐乃牝而犁﹐山川捨諸。爲老饕營�﹐因疏黃稚﹐平心酬徳﹐忍怠靑芻。方丈無功﹐萬錢增害﹐茹飲方將笑穴居。桃林媼﹐幸日輸甘湩﹐香泛流酥。老饕笑問長須。汝今似挏官不是奴。更題封誰調﹐聰明徳祖﹐和漿且浣﹐消渴相如。火候沖融﹐春膏濃結﹐常遣韋囊似瓠壺。將軍腹﹐問果誰相負﹐吾欲明書。

○沁園春

臨淸舟中卽席﹐次韓伯髙見贈韻

艸木無情﹐不問寒喧﹐開時便開。只黃花多事﹐偏憐隱逸﹐白頭何補﹐願避賢才。老友相逢﹐淸談絕倒﹐休校劉郎去後栽。尊中物﹐勝他年千里﹐漫寄寒梅。神仙合住蓬萊。柰老母思兒忍不回。任耿莊槐老﹐休爲癡夢﹐梅家酒熟﹐且浣愁懷。渭北江東﹐暮云春樹﹐何日扁舟更此來。公知否﹐便連朝觴詠﹐能幾徘徊。

○木蘭花慢

秦淮﹐次湯碧山教授韻

問東來何處﹐控吳越﹐壯江淮。愛十里縈紆﹐水雲圖畫﹐鼓吹風雷。回頭下臨無地﹐盡朱樓迢隔倚天開。酒旆髙懸別浦﹐繡簾低拂長桅。疏狂常與世情乖。勝地卻須來。漫懷古長歌﹐後庭花落﹐斜日潮回。傷心舊時明月﹐照淒涼亡國恨無涯。爲問水邊鷗鷺﹐人間幾夢庭槐。

○木蘭花慢

至大戊申八月二十五日﹐同疏仙萬戶遊城南廉園﹐園甲京師﹐主人野雲左丞未老休致﹐指淸露堂扁﹐命予二人分賦長短句﹐予得淸字﹐皆卽席成章﹐喜甚﹐榜之堂上。疏仙其甥也﹐後更號酸齋云

渺西風天地﹐拂吟袖﹐出重城。正秋滿名園﹐松枯石潤﹐竹瘦霜淸。扁舟采菱歌斷﹐但一泓寒碧畫橋平。放眼奇觀臺上﹐太行飛入檐楹。主人聲利一毫輕。愛客見髙情。便芡剝驪珠﹐蓮分冰繭﹐酒注金瓶。風流故家文獻﹐況登髙能賦有諸甥。淸露堂前好月﹐多應喜我畱名。

○木蘭花慢

次韻馬廷彥山居

羨山人結屋﹐腰碧澗﹐面丹崖。問桂有餘香﹐槐多擁翠﹐誰種誰栽。幾年力田勤學﹐是慶源先世有人開。樂地夏弦春誦﹐浮雲暮省朝臺。半生奔走負山齋。何地不塵埃。嘆老病才歸﹐鄕鄰幸恕﹐不忍擠排。白眉故人多事﹐似東門偏更道賢哉。但有黃雞白酒﹐老夫不倦頻來。

○木蘭花慢

次韻薛壽夫見寄

笑予生多癖﹐非酒病﹐卽書囚。任世態翻騰﹐亥訛成豕﹐沈變爲尢。中條有亭無羔﹐論三休吾更早宜休。方外靑山故在﹐鏡中白髮新收。天風鏘佩下瓊樓。心事付東流。向一壑云深﹐三年夢熟﹐八表神遊。淵明苦無多語﹐只髙標千古邈難儔。老子新銜自署﹐醉鄕談笑封侯。

○木蘭花慢

和杜徳常中秋韻

嘆流光如水﹐又分破﹐一年秋。柰妒雨癡雲﹐良宵佳節﹐不遂登樓。山川滿前圖畫﹐幸故鄕無復有新愁。風物催成老境﹐乾坤付與雙眸。幾年京國苦淹畱。今得賦歸休。況天柱峯頭﹐淸輝好在﹐氛翳俱收。身閒更逢全景﹐是腰錢騎鶴上揚州。明日霜天紅樹﹐絕勝蘆葉汀洲。

○木蘭花慢

次白公巖爲壽韻

記靑年充賦﹐曾射策﹐對嚴宸。便暮省朝臺﹐才離管轄﹐又掌絲綸。狂愚豈勝時用﹐幸扁舟歸去早知津。一任無錢使鬼﹐猶能有筆通神。交遊萍水百年身。襟袂幾回分。正雪後花前﹐江東渭北﹐嗟我懷人。澶淵召棠成頌﹐肯推揚餘韻頌莊椿。老矣甘心伏櫪﹐天衢行看翔麟。

○木蘭花慢

和陳彥章暮春卽事韻

問東君何意﹐來幾日﹐便言歸。悵衰病襟懷﹐暄妍景物﹐正欲相依。狂風不知人苦﹐遣萬紅千紫一時飛。卻見楊花才思﹐閒來縈絆晴暉。可人應試紵羅衣。底事雁書稀。望故里關河﹐雲林杳靄﹐煙水霏微。多情已無聊賴﹐更扁舟孤負鱖魚肥。想見洹溪松竹﹐綠陰籠滿苔磯。

○六州歌頭

次馬明初韻書所見

軒昂仙侶﹐風度似吾儕。凡鳥輩﹐𨿽累百﹐總與臺。敢偕偕。何處風絲客﹐昧平昔﹐恣豗突﹐形迹異﹐天壤隔﹐劇相排。老眼渾如無見﹐雲霄遠﹐未便時乖。笑蛛蝥肆螫﹐自喪亦多哉。我出塵埃。浩無涯。有旁觀者﹐同气類﹐公好惡﹐挺身來。行不義﹐宜自斃﹐坐虺頹。任姦回。萬事如翻手﹐吾方此﹐外形骸。來汝鶴﹐吾有語﹐汝無哀。誰遣乘軒烜赫﹐令此輩﹑眼不能開。付恩仇一笑﹐漫且啄莓苔。休面三槐。

○六州歌頭

次明初爲壽韻

避賢解組﹐三見太行秋。慚晝錦﹐猶遠勝﹐敝貂裘。玩滄洲。霜水淸如玉﹐窮霄壤﹐忘物我﹐恢障塞﹐無牖戶﹐底綢繆。自笑平生事業﹐知今日﹐頗善爲謀。有靜中至樂﹐何處更天遊。已分淹畱。醉鄕侯。有江湖客﹐翰墨友﹐淩元白﹐壓曹劉。論文暇﹐陪杖屨﹐事觥籌。共藏修。世態誰能校﹐輕骯髒﹐重伊優。吾有政﹑鋤藥圃﹐治瓜疇。說與漁夫樵叟﹐旣相好﹑豈但相猶。任多言莫及﹐野渡有孤舟。天地沙鷗。

○蘭陵王

賦古劍﹐用吉善甫韻

昆吾鐵。神物千年不滅。時出匣﹑搖蕩碧空﹐閃閃寒芒電光掣。細看是巨闕。三尺。斜明隙月。新丰旅﹐彈爾醉歌﹐也勝毛錐校平側。沈埋土花碧。向堅石寒泉﹐重礪霜雪。一天星斗昏無色。因起舞爲樂﹐崆峒試倚﹐魑魅膽寒石自裂。免丰獄羈紲。勛業。幾英傑。是曾馘姦邪﹐腥漬余血。今方四海邊塵絕。佩服處﹐閒伴金魚寶玦。只愁靈化﹐雷雨暗﹐水雲國。

圭塘樂府卷一

○摸魚子

鳳凰臺﹐次湯碧山教授韻

自簫韶九成來後﹐岐山猶是隆古。嬴顚劉蹶相枕藉﹐幾度貍號鰌舞。堪笑處。又蕞爾鍾山﹐一霎神光吐。鶴汀鳧渚。問吳徳何徵﹐紫霄輕下﹐天意竟誰許。江山好﹐老子狂今箕踞。千年考信無據。多情只有秦淮月﹐還照故宮焦土。昏復曙。漫寒暑悠悠﹐老盡梧桐樹。從今記取。看阿閣成巢﹐朝陽應瑞﹐椽筆爲君賦。

○摸魚子

中都餞荀平叔都事赴大都

正荒寒似逃空谷﹐佳人又話離別。風低白艸天無際﹐漠漠平沙如雪。心欲折。看落日飛鴻﹐一綫明還滅。長歌激烈。把湖海襟期﹐關山風物﹐取次付彈鋏。毛錐子﹐千古鉆研搜刔。誰知更比鳩拙。仲宣不作登樓賦﹐閒殺一天秋色。珊佩玦。羨公去鳴騶﹐醉上長安陌。予懷轉結。怕紫塞寒深﹐碧雲暮合﹐酒醒見明月。

○摸魚子

登洞庭湖連天樓﹐和劉光遠韻

問樓頭幾多煙景﹐長風千里吹送。洞庭島嶼畱殘雪﹐依約玉龍飛動。天故縱。要老子南來﹐添得詩囊重。遙山翠聳。更淡淡斜陽﹐蕭蕭落木﹐感慨古今共。人間世﹐何處祥麟威鳳。繁華一枕春夢。江湖無限閒風月﹐待我往來吟弄。君莫痛。看起舞紛紛﹐踏破中宵甕。深杯自捧。便喚起湘累﹐汩羅江上﹐沈醉是奇供。

○摸魚子

賦玉簪﹐用明初韻

笑人間衮珪何物﹐此花良貴天與。倚闌瘦立亭亭玉﹐刻畫一生淸苦。人有語。道不出藍田﹐豈是眞才具。山人告汝。正蓬鬢蕭疏﹐不勝冠冕﹐眞者亦投去。洹溪水﹐洗盡眼中塵土。天葩靜看齊吐。冰壺涼月天如水﹐塵柄肯論夷甫。翁醉舞。任蕞爾寰區﹐共訝山中許。搔風沐雨。且受用淸香﹐古今多少﹐富貴艸頭露。

○摸魚子

賦雞冠花﹐用明初韻

笑山人木雞心事﹐年來斂觜藏距。幽花細艸聊娛目﹐小圃更無閒土。膏澤溥。豈天爲司晨﹐偏與鍾奇古。無人起舞。對寂寂園池﹐蕭蕭風雨﹐竦立爲誰怒。三生夢﹐猶繞屍鄕棲處。昂然幾欲掀舉。挼丹蹙錦頭顱好﹐葉葉舊時毛羽。天已許。待海日升時﹐飛上桃都樹。人間凝佇。看叫白東方﹐卻來平地﹐千載不容腐。

○摸魚子

次明初爲壽韻

算驅馳三十餘歲﹐只將光景虛度。野雲本是無心物﹐辦得幾多霖雨。還自許。量綿力粗才﹐猶可松筠主。天方見與。把村落溪山﹐風煙朝夕﹐著在最佳處。靑年志﹐萬一容裨當寧。何慚與噲爲伍。歸來千仞岡頭看﹐卻笑甕天飛舞。方學圃。要摘我園蔬﹐細和淵明句。譊譊醉語。道咫尺重陽﹐登髙落帽﹐休競汨羅渡。

○摸魚子

次郭子敬祭酒同賞牡丹韻

記花王舊時名品﹐共傳姚魏黃紫。洛陽種植雄天下﹐何日移根來此。靑鏡裏﹐任淡抹濃妝﹐莫挽春衫比。人間四美。更天遣舒郎﹐等閒一賦﹐千載共心醉。淸平調﹐漫與東風料理。繁華能擾天紀。沈香亭上無人恨﹐流入錦江春水。安故里。又何似吾儕﹐聊復尊罍耳。淸歌且止。怕檀板無知﹐多嬌不耐﹐驚得彩雲起。

○摸魚子

洹堂盆池紅日蓮開﹐予適臥病城居﹐六月一日始往一觀﹐落暗多﹐開者方未已﹐喜而賦此

笑當年柏臺蘭省﹐四時風景孤負。歸來幸得身無事﹐底又匆匆朝暮。心口語。是傳癖詩臞﹐常把芳辰誤。夜來風雨。早練帨雲飄﹐紅衣霞捲﹐香滴翠杯露。司花手﹐無限芳妍畱住。凝妝爲我延佇。姑仙綽約如冰雪﹐次第相從微步。天不妒。便失卻東隅﹐盡有桑楡路。人間塵土。看太華峯頭﹐花開十丈﹐吾老尙能去。

○摸魚子

明初賦摸魚子壽予﹐旣次其韻﹐而可行塘成﹐和之成什﹐衰病技癢﹐亦足爲十首

買陂塘旋栽楊柳﹐歸來此是先務。他鄕故里都休校﹐舊雨不如今雨。鴻在渚。笑爾尙南飛﹐吾已安孤嶼。黃花解語。道人老宜秋﹐身安耐酒﹐此正有眞趣。鑾坡路﹐大手深慚燕許。超騰又悖鍾呂。但求閒澹如元亮﹐卻恨詩多奇句。傾綠醑。底須按﹐樂天池上霓裳譜。休論往古。有三日重陽﹐約君同醉﹐老子築西圃。

○摸魚子

買陂塘旋栽楊柳﹐閒宮宜治閒務。老天助我攻淸淡﹐兩月不遭泥雨。規別渚。更累土爲山﹐畱土分爲嶼。鄕人共語。嘆百歲陻蕪﹐一朝疏辟﹐此去日成趣。江湖願﹐自是平生心許。元英誰羨陳呂。石渠細澑鳴琴築﹐淸似我家詩句。杯引醑。便收拾松風﹐寫入絲桐譜。區區學古。愧竊祿無功﹐投閒有分﹐猶患不如圃。

○摸魚子

買陂塘旋栽楊柳﹐年來於此承務。涼臺燠館吾何有﹐聊芘一時風雨。洲映渚。向一片煙波﹐鼎峙嵯峨嶼。盤空硬語。挽三峽詞源﹐千軍筆陣﹐不盡樂閒趣。當年志﹐爲國微軀曾許。靑雲仍際幹呂。從知弱步難勝重﹐夢斷九天臚句。時飲醑。趁四序栽花﹐綴作園池譜。長歌弔古。悵安得良田﹐茫茫萬頃﹐種玉辟玄圃。

○摸魚子

買陂塘旋載楊柳﹐田園忙勝官務。放魚種藕常無暇﹐移竹又當新雨。由近渚。駕一葉扁舟﹐時復還吾嶼。花香爲語。況心上無營﹐眼前多景﹐弦外有琴趣。尊罍小﹐能費人間幾許。荷香惟欠仙呂。天光云影淸難寫﹐盡日拈髭無句。池作醑。要醉上通明﹐傳取鈞天譜。西山翠古。任列壑爭譏﹐攢峯竦誚﹐難及野人圃。

○摸魚子

買陂塘旋栽楊柳﹐塵凡皆與停務。半生醉夢人間世﹐翻覆幾回雲雨。歸有渚。似眞到三山﹐縹緲紅雲嶼。忘懷笑語。任白鷺驚飛﹐蒼苔不掃﹐去此便無趣。斜川路﹐宇宙茫茫何許。綺園肯附諸呂。悠然一見南山後﹐便覺世多塵句。持此醑。論心事中間﹐異姓還同譜。迂疏好古。因藝菊栽松﹐滋蘭植蕙﹐荒了種瓜圃。

○摸魚子

買陂塘旋栽楊柳﹐散人不理他務。柳栽近水先應綠﹐底用等閒霖雨。遵北渚。看雙檜盤空﹐倒影搖煙嶼。千言萬語。只今日投簪﹐經年閉戶﹐便自得天趣。眞男子﹐報國誰如張許。論交仍負嵇呂。我今但要閒陶寫﹐幸免鏤章雕句。村甕醑。此眞是﹐交梨火棗傳家譜。庭空樹古。有野鶴時來﹐衡門不鎖﹐淸徹地仙圃。

○摸魚子

買陂塘旋栽楊柳﹐歸農未免多務。一庭四序饒風景﹐且說夜來春雨。香濕渚。愛新樹依稀﹐敷影連三嶼。黃鸝不語。怕曲幾圃蒲﹐坐忘方定﹐驚破靜中趣。功名事﹐卻笑平生自許。誰調陽律陰呂。而今且向東君問﹐舊句豈如新句。開臘醑。要醉喚石湖﹐重緝寒梅譜。榮枯自古。趁九十韶華﹐六旬餘力﹐終日醉吾圃。

○摸魚子

買陂塘旋栽楊柳﹐淸風靜掃塵務。柳陰已見疏成密﹐又聽綠荷敲雨。鷗戲渚。柰倏爾翻飛﹐飛過崔嵬嶼。形神自語。豈世事相縈﹐機心未息﹐物我不同趣。池亭小﹐收斂風煙來許。漁歌何愧鍾呂。水紋瓦影相娛悅﹐髙詠退之佳句。荷酌醑。有一曲滄浪﹐不犯人間譜。悠悠振古。問誰似吾儕﹐攻迂習澹﹐爲水廢場圃。

○摸魚子

買陂塘旋栽楊柳﹐眼中已辦歸務。柳成修幹蓮成實﹐均沐老天恩雨。憐小渚。敢气象侵陵﹐海上神仙嶼。神仙有語。任涓滴蹄涔﹐茫洋鯨浪﹐各自適歸趣。星星鬢﹐鏡裏衰容如許。西風又動商呂。九原宋玉悲何及﹐付與短歌長句。瓢泛醑。縱不到箕山﹐也是曾通譜。由今視古。看晝錦堂前﹐霜天老月﹐千載照韓圃。

○摸魚子

買陂塘旋栽楊柳﹐田家小小成務。一年淸景君須記﹐大勝艸煙花雨。冰沍渚。把一片玻璃﹐圍護瓊瑤嶼。鉤簾獨語。是天富吾家﹐地輸淸供﹐種種出奇趣。桑楡樂﹐造物而今已許。一竿自惜歸呂。圭塘欸乃煙波曲﹐卻作腐儒章句。尊有醑。是波若神湯﹐世與詩同譜。誰能復古。且池上觀梅﹐鑪中煨芋﹐燈下治書圃。

○水龍吟

過黃河

濁波浩浩東傾﹐今來古往無終極。經天互地﹐滔滔流出﹐昆侖東北。神浪狂飆﹐奔騰觸裂﹐轟雷沃日。看中原形勝﹐千年王气﹐雄壯勢﹑隆今昔。鼓枻茫茫萬里﹐棹歌聲﹑響凝空碧。壯遊汗漫﹐山川綿邈﹐飄飄吟迹。我欲乘槎﹐直窮銀漢﹐問津深入。喚君平一笑﹐誰誇漢客﹐取支機石。

○水龍吟

題賈氏白雲樓﹐次牧庵韻

結樓髙倚晴空﹐人間何限思親處。白雲誰遣﹐等閒出岫﹐悠悠來去。本是無心﹐寧知下土﹐有人延佇。悵芒煙衰艸﹐九原難作﹐空目斷﹑丘陵樹。見說大鵬變化﹐趁扶搖﹑又摶雲路。朱簾畫棟﹐關山綿邈﹐夢魂良苦。兩字行藏﹐百年忠孝﹐致君榮祖。待更驅屏翳﹐溥爲霖雨﹐繼商家傅。

○水龍吟

至順癸酉九日秋與亭賦

一亭飛出層霄﹐昔人似爲登髙辦。雙眸千里﹐茫茫宇宙﹐滔滔江漢。一片秋光﹐靑山紅樹﹐斷雲斜雁。想人生塵世﹐難逢開口﹐但酬節﹑何多嘆。細數年年今日﹐誤淸歡﹑半因羈宦。邇來心事﹐無慚猿鶴﹐更齊鵬鷃。華發新添﹐黃花任笑﹐烏紗頻岸。且一尊傾倒﹐不須醉後﹐把茱萸看。

○水龍吟

趙伯寧中丞代祀淮浙﹐過維揚徵賦

五雲飛出蓬萊﹐天香散滿人間世。龍翔鳳翥﹐千齡一遇﹐明良慶會。節鉞重來﹐士民騰喜﹐山川增气。想四方地遠﹐九重心切﹐都要見﹑閭閻事。寤寐天顏咫尺﹐裊秋風﹑一鞭歸騎。昔年勛業﹐烏臺倚重﹐紫垣虛位。自顧疏庸﹐資身無策﹐敢論經費。但儒酸不攺﹐作咸充賦﹐助和羹味。

○水龍吟

喜雨用鄭彥章韻

四郊禾稼如雲﹐方驚數日甘霖好。吾皇有徳﹐老天能事﹐非因人禱。一夜風雷﹐玄云撩亂﹐銀河傾倒。問田間消息﹐年年气象﹐更催得﹑秋成早。壓盡東華塵土﹐湛冰壺﹑九重淸曉。晴光漸放﹐瀛洲波定﹐禦溝聲小。綠野春回﹐黃扉晝靜﹐篆煙縈繞。願魚羹有飯﹐避賢歸去﹐向山林老。

○水龍吟

甲申七月二十六日﹐偕王居仁仲武小酌洹堂

洹堂半月三來﹐小庭日見添佳致。蒼稂疏瘦﹐黃葵髙潔﹐玉簪淸麗。林影波光﹐新晴景物﹐嫩涼天气。對溪山如此﹐田園歸去﹐除詩酒﹑渾無事。爛漫鄕鄰雞黍﹐比當年﹑鼎烹加味。古今都說﹐浮雲春夢﹐功名富貴。何事迷途﹐直臨老境﹐才尋平地。把塵寰休問﹐菊花行綻﹐請重來醉。

○水龍吟

次前韻二首

此身就健宜閒﹐莫教七十才休致。招讒賈怨﹐聲名烜赫﹐文章雄麗。三紀紅塵﹐一簪華發﹐消磨豪气。有淸泉白石﹐實聞吾語﹐吾衰矣﹑毋多事。世故眞如嚼蠟﹐數年來﹑已知無味。尋常有句﹐人爲宰相﹐閒方是貴。洹水秋淸﹐無邊風月﹐無窮天地。看奮髯箕踞﹐蒼苔濁酒﹐爲靑山醉。

○水龍吟

遊三臺

半生人海風波﹐謗書盈篋從文致。歸來結構﹐且圖跧伏﹐敢求華麗。朝暮娛人﹐水聲山色﹐柳陰花气。笑彤闈紫闥﹐浮沈十載﹐更幾載﹑成何事。好是西成咫尺﹐秫田風﹑已飄香味。安排小甕﹐從今不怕﹐鄰翁酒貴。更築詩壇﹐陪君遊刃﹐周旋餘地。但有人來問﹐金鑾舊話﹐便昏昏醉。

○水龍吟

予一病五十日始兪﹐因自點檢﹐目視𨿽不如昔﹐書字稍大者尙可夜讀。手可揮翰﹐足可步園﹐腹可容酒﹐齒可嚙肉﹐耳可聽歌﹐體稟素弱﹐今六十有七﹐而得所謂六可者﹐私自喜幸﹐戲成此曲。子之所愼疾也﹐乃深寓節飲之意焉

幾年三到三臺﹐往年不似今年好。故人雲集﹐遠山屏列﹐蔚藍淸曉。趙舞燕歌﹐一時奇絕﹐百壺傾倒。對山川如昔﹐風煙不減﹐但人比﹑當時老。放眼秋容無際﹐碧澄澄﹑雁天霜早。曹瞞事業﹐悠悠斜日﹐茫茫衰艸。爲問漳流﹐古來豪傑﹐浪淘多少。有建安遺瓦﹐張吾筆陣﹐把姦雄掃。

○水龍吟

己丑中秋用韻

可翁點檢形骸﹐關心六事今猶可。摩挲老眼﹐殘編細讀﹐小窗危坐。信手揮毫﹐雲煙撩亂﹐波濤掀簸。笑蹣跚病足﹐登山不武﹐尙能踏﹑苔痕破。便腹還堪容酒﹐齒牙攻﹑脯殽蔬果。歌聲到耳﹐宮商少誤﹐肯教輕過。饞口如門﹐丁寧告戒﹐欲須堅鎖。怕麯生徒眾﹐眾羣然趨﹐入困風流我。

○水龍吟

壽靜公右平章

一生白浪紅塵﹐得歸才見乾坤闊。三升無分﹐如何料理﹐文園消渴。衰病禁持﹐不教杖履﹐經丘尋壑。記平生懷抱﹐曾逢惡處﹐都不似﹑今年惡。見說圭塘如舊﹐賴山英﹑好看猿鶴。夢中斗室﹐蠹殘圖史﹐塵凝鐺杓。蟾桂香多﹐莫將長笛﹐等閒吹落。問嫦娥﹐我輩何時還又﹐享淸平樂。

○水龍吟

歷觀今古名臣﹐求如公者人能幾。平生勛業﹐行其無事﹐一誠而已。方信名言﹐臣門如市﹐臣心如水。正乾坤淸晏﹐飄然髙蹈﹐非明哲﹑安能此。太古歲寒松柏﹐盡春風﹑鬧開桃李。傅巖霖雨﹐蘇門風月﹐無非天理。莫訝求閒﹐從來老眼﹐閱人多矣。待他年﹐鳳詔九重重下﹐爲蒼生起。

○綠頭鴨

八月十四日﹐圭塘玩月

廣寒宮。秋期明日方中。嘆陰晴﹑自來無定﹐何如今夕從容。棹蘭舟﹑亂穿波月﹐斟玉斝﹑淸帶荷風。身世難期﹐歡娛易失﹐名言千載記坡公。公曾道﹐涼天佳月﹐何必限春冬。況復有﹐西賓共載﹐仙季相從。笑疏狂﹑興來無盡﹐艤舟更策吟筇。任諸君﹑班荊藉艸﹐環四岸﹑度竹穿松。飛上崇臺﹐放開老眼﹐冰輪誰遣卻朦朧。多應是嫦娥見妒﹐勝事不教窮。天知我﹐須臾風起﹐萬里云空。

○念奴嬌

南鴻過盡﹐正龍沙歲晚﹐嚴凝時節。朔吹翻空沙石走﹐一夜坤維凍裂。宇宙茫茫﹐山川杳杳﹐千里飛陰雪。停驂回顧﹐壯心未信如鐵。京國十月先春﹐杏桃無數﹐破暖應開徹。此去佳遊知不負﹐醉裏雕鞍南陌。糞火鑪邊﹐簡書叢裏﹐肯念飄零客。故人欲問﹐此情正待君說。

中都送韓巖夫歸大都

○念奴嬌

賦螢

更闌人靜﹐正滿天晴露﹐半庭斜月。時見飛螢三四點﹐樹影依稀相隔。暗地偸月﹐微形自照﹐冷焰明還滅。有時分亂﹐殘星流下天闕。應念造物多情﹐翻騰變化﹐腐艸還成物。多少黃萎隨土壤﹐爭似超然飛越。我正淸貧﹐寒窗寂寞﹐賴爾成勛業。案頭漧死﹐也勝零落霜雪。

○賀新郎

登滕王閣﹐用稼軒韻

陳迹空鳧渚。悵繁華﹑等閒一夢﹐便成今古。佩玉鳴鑾人如畫﹐何處爲雲爲雨。只明月﹑還生春浦。帝子當時無窮欲﹐柰浮雲﹑回首渾非故。天有意﹐肯輕許。江湖襟帶雄吳楚。更翩翩﹑三王文采﹐麗章駢句。一旦飛來韓家筆﹐才見龍翔鳳舞。漫千載﹑懷人延佇。豪傑紛紛今誰在﹐笑世間﹑華屋爭寒暑。瀛海遠﹐去無侶。

○賀新郎

次呂叔泰南城懷古

故壘空如堵。杳無蹤﹑朝臺暮榭﹐燕歌趙舞。爲問人間繁華夢﹐幾度邯鄲炊黍。只燕子﹑春來秋去。太液句陳何由辧﹐似咸陽﹑一炬成焦土。興與廢﹐竟誰主。滿川芳艸迷煙雨。悵平生﹑楚騷心事﹐更堪羈旅。野水芙蓉香寂寞﹐猶似當年怨女。長嘯罷﹑中天凝佇。滄海桑田尋常事﹐附冥鴻﹑便欲飄飄舉。回首後﹐又千古。

○滿江紅

次湯碧山淸溪

木落霜淸﹐水底見﹑金陵城郭。都莫問﹑南朝興廢﹐人生哀樂。載酒時時尋伴侶﹐倚闌處處皆樓閣。對溪云﹑試放醉時狂﹐渾如昨。沙洲外﹐輕鷗落。風簾下﹐扁舟泊。更寒波搖漾﹐綠蓑靑篛。爲向九原江總道﹐繁華何似今涼薄。怕素衣﹑京洛染緇塵﹐從新濯。

○滿江紅

次李沁州見寄韻

徒倚危闌﹐愛四面﹑嵐光翠濕。回首見﹑疏云黃葉﹐遠林平磧。老眼都迷秋遠近﹐壯遊已徧天南北。有一官﹑更比在家時﹐添幽寂。人間世﹐天涯客。喚李杜﹐招元白。問鳧因誰損﹐鶴因誰益。有酒直須拼醉倒﹐古今長短嗟何極。笑韓非﹑孤憤若爲多﹐常塡臆。

○滿江紅

次李沁州見寄韻

一夜繁霜﹐便染得﹑乾坤澄寂。秋滿眼﹑蕭蕭雲樹﹐淒淒風日。山色偏供羈旅恨﹐年光肯爲英雄息。只寒花﹑不減舊時香﹐天應惜。官況薄﹐勞耕織。詩律在﹐森戈戟。更山城容我﹐淸尊瑤瑟。不是皇家勞結网﹐姓名底用人間識。喜使君﹑時有一箋來﹐雲煙濕。

○滿江紅

和郭子敬夏日村居韻

一曲淸溪﹐收拾盡﹑風聲月色。還自笑﹑六旬將近﹐數椽方葺。已分封侯非燕頷﹐盡教有地爭蝸角。算人生﹑難得是淸閒﹐吾今得。離離黍﹐芃芃麥。觀此景﹐皆眞樂。更葵花未謝﹐藉花仍發。煩劇只因詩有債﹐迂疏卻喜門無客。問小亭﹑盛暑不容人﹐今秋月。

○石州慢

次張凝道韻

足趼塵囂﹐目厭紛華﹐擾擾蜂蝶。擊壺未了長歌﹐又聽陽關三疊。平生湖海﹐可憐牢落新丰﹐蓬山回首煙霞隔。鵬鷃不同天﹐任焦明蚊睫。愁絕。停杯爲問羲娥﹐幾度東生西滅。俯仰金臺﹐陳迹千年誰接。天空秋老﹐倚闌南北悠悠﹐暮云汀樹人長別。想見苦吟詩﹐滿吳江楓葉。

○石州慢

送牛農師赴石州學正

少日襟期﹐不信儒冠﹐能把身誤。長歌拂袖南來﹐眼底雲霄平步。黃金散盡﹐三年流落京華﹐區區又上並州路。官冷坐無氈﹐任齏鹽朝暮。今古。男兒萬里封侯﹐休嘆云萍羈旅。我亦蒼黃﹐明日攜書北去。居庸關下﹐蕭蕭風振駝鈴﹐酒醒夢覺君何處。畫出斷腸時﹐滿斜陽煙樹。

○金菊對芙蓉

宿程松壑月香亭次韻

曉夢初回﹐餘酲未解﹐月明猶掛疏桐。在月香絕頂﹐穩駕天風。喬松勁竹髙寒地﹐還容得﹑幾朵芙蓉。霜空放眼﹑水痕褪碧﹐山色添濃。休問衰老詩窮。把煙嵐奪取﹐也是豪雄。問今來古往﹐誰異誰同。老懷陶寫惟絲竹﹐有捧觴﹑林下丰容。傍人任笑﹐疏狂不減﹐我輩情鍾。

○齊天樂

天津橋次韻

深宮傅粉﹐江東主肥﹐鮮養成嬌軟。北望中原﹐自分秦越﹐盡付馬蹂車碾。神州天遠。笑六代封疆﹐一毫無展。更著荒淫﹐月明瓊樹照同輦。長虹誰駕千尺﹐要等閒盡跨﹐人海深淺。名襲東都﹐侯封違命﹐贏得興亡流轉。年光冉冉﹐又匹馬南來﹐片時宮苑。獨倚闌干﹐夕陽鴉萬點。

○滿庭芳

偕詧士安馬明初登荀和叔廣思樓

沙路無泥﹐柳風如水﹐嫩涼偏入吟鞍。廣思樓上﹐雨後看西山。回首炎氛千丈﹐便長嘯﹑跳出塵寰。靑天外﹐斜陽淡淡﹐倦鳥正飛還。郊原秋色裏﹐望窮霄壤﹐倚徧闌干。問神仙何處﹐獨占髙寒。樓下悠悠洹水﹐爲底事﹑不暫休閒。吾衰矣﹐休將舊手﹐遮日上長安。

○滿庭芳

槐院風淸﹐蘚階塵淨﹐日長鎭掩衡門。葛帷藤簟﹐石枕竹夫人。不作南柯癡夢﹐要來往﹑月窟天根。花陰轉﹐閒關幽鳥﹐啼破一窗雲。起來盤膝坐﹐松風沸鼎﹐花雪浮春。便洗除胸次﹐多少凝塵。更喜秋原有秫﹐快準備﹑小甕淸尊。東籬下﹐黃花香裏﹐顚倒白綸巾。

○滿庭芳

庚寅正月十六日夜﹐獨酌戲成

學本迂疏﹐才非明哲﹐天恩偶聽歸田。良辰美景﹐相遇更欣然。細數人生行止﹐或城市﹑或在林泉。都評過﹐忘形適意﹐惟是在尊前。只今頭盡白﹐但憐飲量﹐不似當年。甚蘗痰媒渴﹐無事招愆。時有親朋來勸﹐學康節﹑微醉爲賢。先生笑偶﹐當乘興﹐又作飲中仙。

○玉燭新

題李伯瞻一香圖次韻

淸風林下寺﹐愛三友聯翩﹐世無能四。淩波仙子香魂散﹐此地是誰招此。萬紅千紫﹐惟礬弟梅兄二子。堪共領歲晚髙寒﹐來成花部新史。佳人玉潔冰淸﹐縱仿佛肌膚﹐異香難似。醉吟無次。花應笑﹐彼此消融渣滓。春空雁字。不帶到﹑江南情思。還自笑﹐今日相看﹐袁家有姊。

○玉漏遲

同前次張夢臣韻

雪晴天似水。風淸月白﹐蕭然三子。天巧難名﹐鏤玉鎪冰無此。卻是同心異種﹐解斂聚﹑山林髙致。誰不喜。花中隱徳﹐人間眞味。邂逅粲者相逢﹐似瓊佩霓旌﹐九霄飛墜。移入銅瓶﹐付與野人憑幾。滿意挼香嚼蕊﹐有濁酒﹑微吟相繼。休喚起。明日此觥重洗。

○望月婆羅門引

偕王仁甫左丞﹑賈伯堅左司﹐朝罷過李廷秀參議﹐因觀盆梅﹐遂成歡酌。廷秀求詞﹐醉中賦此

紫宸朝罷﹐東風吹到謫仙家。貂裘抖擻塵沙。一室窗明幾淨﹐人境獨淸華。有息齋名畫﹐殿帥髙茶。主人意佳。道分手﹑卽天涯。何事相逢不飲﹐戚戚嗟嗟。黃封旋拆﹐有鵝臘﹑雞朐與兔羓。公不飲﹑孤負梅花。

○望月婆羅門引

雪夜宴長沙班良輔家﹐時爲湖南宣慰使

人家十萬﹐春風先到使君家。天公更著芳華。盡把樓臺粉澤﹐瓊樹映橫斜。要歌宦白雪﹐暖借流霞。吳姬趙娃。亂銀燭﹑影交加。不放行雲歸去﹐敲碎紅牙。可憐杜老﹐肯飛送﹑江頭只岸花。爭似我﹑夜醉長沙。

○江城子

次韻

懶於沙鳥拙於鳩。爲無求。得無憂。底事疏狂﹐卻效子長遊。畢竟無求何用出﹐求不得﹐亦宜休。西風眞解釀羈愁。試登樓。望南州。黃葉疏云﹐搖蕩一川秋。更被誰家多事笛﹐吹不盡﹐思悠悠。

○江城子

飲海子舟中﹐班彥功招飲斜街﹐以此答之

柳梢煙重滴春嬌。傍天橋。住蘭橈。吹暖香雲﹐何處一聲簫。天上廣寒宮闕近﹐金晃朗﹐翠岧嶢。誰家花外酒旗髙。故相招。盡飄搖。我正悠然﹐雲水永今朝。休道斜街風物好﹐才去此﹐便塵囂。

○行香子

同李元鎭晚酌張氏小閣

璧月香雲﹐小院重門。辦詩愁﹑多是黃昏。梨花淡淡﹐柳絮紛紛。對古銅鑪﹐神品畫﹐靚妝人。半醉多羞﹐一笑欺春。有丹靑﹑描寫難眞。秋波側媚﹐云岫輕顰。是蕊珠仙﹐巫峽女﹐洛川神。

○鷓鴣天

次韻李沁州寄酒

滴困檀槽碎玉聲。靑州合換沁州名。髙風未論陶元亮﹐豪气應吞阮步兵。明老眼﹐慰浮生。人間勢利一毫輕。羈愁如海都消盡﹐細和淸歌帶月傾。

○鷓鴣天

次韻李沁州寄酒

甘滑端能壓蔗漿。芳華初不藉山薑。可憐太白分餘瀝﹐遠與文園浣渴腸。靑瑣闥﹐白雲鄕。百年誰與校閒忙。何如常對松巖老﹐萬事悠悠付一觴。

○鷓鴣天

縷篆煙消月滿簾。靑綾香減夜寒尖。鵲橋誰駕銀河渡﹐虯漏應將海水添。天漠漠﹐恨厭厭。不成怨夢睡空甜。一春多少相思恨﹐瘦得腰肢分外纖。

○鷓鴣天

伏臘歸寧已愴然。天涯回首路三千。倦遊久賦王孫艸﹐寫恨應歌相府蓮。天也老﹐月空圓。鐵心難受夜如年。麝煤閒殺春風手﹐想象顰蛾更可憐。

○南鄕子

醉書月香亭桂幾

老子分漁樵。說著登山气更豪。天外長江流不盡﹐迢迢。腳底靑雲步漸髙。兩手敢辭勞。右有深杯左有螯。我似淵明多一字﹐陶陶。明日黃花笑二毛。

○南鄕子

贈軋二弦胡琴髙才甫

錦瑟思華年。底用嘈嘈五十弦。兩綫淸冰千萬調﹐能傳。句句分明字字圓。髙藝擅華筵。多少新聲出自然。更著趙娘歌宛轉﹐相聯。消得詩人筆似椽。

○南鄕子

山水綠相紆。好个依山傍水居。不是隆中髙臥處﹐茅廬。直挽岷峨入壯圖。匡世策全疏。只合歸來坐守株。鄕裏小兒從笑我﹐非夫。卻勝攜人共泛湖。

○南鄕子

波漾石粼粼。浮磬依稀類泗濱。回首林慮千萬丈﹐嶙峋。不效修蛾一點顰。幽討日方親。林下何嘗見一人。便把淸流都洗盡﹐緇塵。領取羲皇以上春。

○南鄕子

次可行韻二首

薄宦苦營營。半世長亭復短亭。一旦結茅當疊嶂﹐云屏。朝暮陰晴幾樣靑。濁酒瓦盆盛。農父無才卻有情。好雨知時公到此﹐安寧。話到盆空月滿庭。

○南鄕子

小隱遠民廛。艸舍三間柳作椽。圍繞佳城才二頃﹐山田。便覺胸中綽綽然。世態自爭妍。老我壺觴業自專。地闊天寬容醉舞﹐回旋。又似偸閒學少年。

○南鄕子

和明初鶴饑韻四首

淅米劍頭炊。枵腹雷鳴出險詩。詩客眼髙輕視鶴﹐如雞。終是雞羣有等威。供飼不如期。柰此瓶儲告盡時。也勝劈琴饞俗子﹐充饑。窮餓相從更怨誰。

○南鄕子

沙礫不堪炊。華表髙歌乞食詩。不爲啄腥甘趁逐﹐羣雞。爲伴書癡老竇威。萬里在襟期。會見靑雲奮迅時。吐故納新元有術﹐偏饑。奉瘞佳銘卻付誰。

○南鄕子

暑室困蒸炊。呼鶴前來聽詠詩。鶴告不餐空碌碌﹐隨雞。諸僕無恩但有威。雲海夙相期。忍使淸齋十二時。主者不才今遣汝﹐調饑。騎去揚州定屬誰。

○南鄕子

塵夢黍方炊。白鶴空中漫誦詩。飲啄適時爭得似﹐山雞。敢效妖狐更假威。曾與老仙期。衛國遭逢彼一時。千六百年才不食﹐無饑。我欲推窮欠大誰。

○臨江仙

璃江萬梅方吐﹐而予來沙﹐風雪十日﹐晴復大霜﹐有懷而作

十日惡風三尺雪﹐繁霜又滿人間。梅花誰與問平安。玉肌淸似削﹐爭柰許多寒。夢繞瑯璃江上路﹐竹籬茅舍靑山。莫教芳酒滯歸鞍。黃昏無限月﹐待我倚闌干。

○踏莎行

贈相士

黃鶴樓前﹐胭脂山上。敲門有客來相訪。自言閱徧世間人﹐要觀塵俗酸寒狀。關塞冰霜﹐江湖風浪。歸來幸得身無恙。君言𨿽應我方慚﹐山中道士何勞相。

圭塘樂府卷三

○鵲橋仙

同李雲松宣慰過思齋﹐宣慰值出﹐書其壁

雪松仙客﹐箕山道士。來訪思齋老子。思齋何處未歸來﹐想只在﹑翠紅鄕裏。風淸月白﹐橙黃蠏紫。一巷笙歌紛起。良宵不遇負佳賓﹐都不念﹑人生有幾。

○鵲橋仙

贈可行弟

花香滿院﹐花陰滿地。夜靜月明風細。南坡一室小如舟﹐都斂盡﹑山林淸致。竹簾半捲﹐柴門不閉。好个暮春天气。長安多少曉雞聲﹐管不到﹑江南春睡。

○鵲橋仙

贈相師周可山

春秋七帙﹐江湖萬里。老子閱人多矣。兩朝名勝一囊詩﹐道渾似﹑當時袁李。紅塵陌上﹐白雲堆裏。擾擾浮生行止。我非燕頷虎頭人﹐但詩聖﹑酒狂而已。

○鵲橋仙

宴胡安常侍禦家

淸香華屋﹐黃葵紅葉。正是新涼時節。文園多病不勝杯﹐孤負殺﹑一庭秋色。珍殽紛錯﹐玉醅芳烈。醉倒江湖狂客。涼天佳月卽中秋﹐更有个﹑今年閏月。

○鵲橋仙

心閒勝貴﹐身閒勝富。已往而今始悟。來言精力未宜閒﹐此俗子﹑便宜推去。秋風雞黍﹐春山杖屨。盡是幽人樂處。盡教須鬢雪飄蕭﹐總不疑﹑銜杯琢句。

○蝶戀花

九陌千門新雨後。細染濃薰﹐滿目春如繡。恰信東君神妙手。一宵綠徧官橋柳。樓下蘭舟樓上酒。沙暖蘋香﹐渾似來時候。說與可人知信否。傷春更比悲秋瘦。

○蝶戀花

以變白方贈朱亮卿

聞道卿卿僝僽損。花落深閨﹐無限傷春恨。天上靈方吾不靳。爲君細染三生鬢。鑷白從今閒玉筍。坐看丰姿﹐潦倒還髫齔。洞裏桃花應錯認。劉郎乃爾添風韻。

○蝶戀花

一片白雲迷楚岫。風捲靑秧﹐迆邐波紋皺。馬上誰敲詩未就。回頭不覺雙山堠。漁父樵翁常邂逅。問我何求﹐無事空奔走。我固蒼黃慚二叟。少年有志還知否。

○蝶戀花

萬象森森天漠漠。吹徹殘更﹐聲咽梅花角。窗外月明無處著。暗螢沾露隨風落。夢裏詩成渾忘卻。起傍屏山﹐涼透紗幮薄。靜裏悠然心自樂。蓬山不用乘黃鶴。

○蝶戀花

丁亥正月十三日親朋治具﹐醉中賦此

老子行年過耳順。蓬鬢蕭疏﹐人道猶風韻。領略風光元有分。賞心又喜燒燈近。薄雪初消寒欲盡。詞館多閒﹐時得陪英俊。莫訝連朝爲酒困。東君已是傳花信。

○漁家傲

訪華雪巖不遇

水落寒林山骨瘦。湘江風細波紋皺。何處攜琴何處酒。惆悵久。亂鴉啼斷煙中柳。茅屋蕭蕭連甕牖。半檐寒旭閒淸晝。歸路梅花香滿袖。詩未就。靑山笑我云回首。

○漁家傲

歌圭塘四時四首

冰盡泉香雲縹緲。韶華隱隱浮林杪。酒在葫蘆魚在沼。淸晝悄。好音時復來黃鳥。管領風光心未老。衰顏卻怕淸波照。有酒可斟魚可釣。能事了。東風一曲漁家傲。

○漁家傲

窗影修篁搖翠葆。墻陰幽徑連芳艸。驀地雨來荷葉鬧。香更好。亂煙浮動紅雲島。稚柳千條絲裊裊。柳邊宜著蘭舟小。世態紛紛何足校。收桂棹。嗚嗚且和漁家傲。

○漁家傲

露洗璇穹靑杳杳。年光紅入灘頭蓼。翠蓋撐煙吹半倒。霜信早。一奩寒影磨淸曉。早是軒扉塵不到。好山更與供登眺。酒債漸多詩債少。翻水調。西風幾疊漁家傲。

○漁家傲

落日崇臺寒力悄。登臨恰似尋安道。有竹何人能徑造。吾不誚。相逢要遂掀髯笑。雙檜淩空龍夭矯。有知定訝人枯槁。珍重歲寒冰雪操。君自寶。老夫但和漁家傲。

○太常引

武昌別墅

胭脂山下老農家。看雪樹﹑翠交加。香透小窗紗。是昨夜﹑幽蘭放花。引泉澆樹﹐破苔移菊﹐更種故侯瓜。一笑有生涯。但休嘆﹑淸霜鬢華。

○太常引

用同年歐陽原功韻﹐贈相師陳壺秋

年來詩筆尙能神。但無柰﹑舊時貧。天地一閒身。且不在﹑靑雲後塵。壺秋眸子﹐野人心事﹐相對好敷陳。山酒正淸醇。要茅屋﹑朝朝是春。

○太常引

速可行治具

小齋瀟灑頗宜貧。淸有竹﹑靜無塵。俗子不敲門。只風月﹑煙霞是鄰。古瓶淸雅﹐寒梅疏瘦﹐昨雨忽紛紛。尙有一枝春。快報與﹑南廳主人。

○太常引

速可行治具

忍寒搜句意何如。正因我﹑腹焦枯。茶竈火慵噓。髙陽侶﹑元非姓盧。佳章聯疊﹐新醅寥落﹐飛夢繞兵廚。新釀取來無。要親與﹑梅花餞途。

○太常引

至正辛未春﹐環樞堂海棠開﹐偕馮公勵參議﹐陪紫淸夏眞人飲其下。今年花發﹐事務方股﹐欲尋舊盟﹐跬步牽縶﹐堂西漱芳亭甃方池種芙蕖﹐連歲約觀﹐而皆不果。六月初日﹐禱雨一過﹐則紅衣落盡﹐翠房森矗矣。口占長短句﹐奉紫淸一笑

漱芳亭下小方塘。淸散水芝香。回首翠成房。忍不待﹑佳人奉觴。紫垣朝暮﹐紅塵車騎﹐遮斷白雲鄕。老我重尋芳。又渾似﹑今年海棠。

○太常引

次王居仁爲壽韻

進爲卿相退爲仙。嘆今古﹑少能全。拋卻祖生鞭。且占取﹑煙霞洞天。遙峯罨畫﹐淸流漱玉﹐故里好山川。黃菊正鮮妍。便沽酒﹑休論幾千。

○太常引

登樓觀柳

云消春气恰和柔。先到柳梢頭。數日不登樓。笑靑眼﹑窺人尙羞。淸明近也﹐老夫耄矣﹐其忍負歡遊。飛絮便生愁。盡都變﹑浮萍去休。

○太常引

斡克莊杜徳常寓所二松可愛﹐醉中賦此﹐以贈二君。

二松如蓋偃中庭。向朱夏﹑作秋聲。搖影動疏欞。掩映得﹑苔痕轉靑。西淸博士﹐西臺禦史﹐相對又雙淸。咫尺到蓬瀛。休認作﹑藍田縣丞。

○太常引

丙戌舊韻﹐寄紫淸眞人

道宮城市勝林塘。松竹滿﹑芰荷香。煮酒出丹房。記相見﹑匆匆一觴。云萍飄忽﹐仙凡懸絕﹐翻手又殊鄕。何日漱餘芳。看華發﹑詩人許棠。

○太常引

再用舊韻﹐寄紫淸

詩成春艸夢池塘。相憶托玄香。常記飲仙房。笑一舉﹑曾蒙十觴。百年行止﹐幾番離合﹐吾老且吾鄕。聊與領羣芳。漸開到﹑江頭野棠。

○太常引

圭塘四首

圭塘種藕已多時。貼水曉星稀。生意一朝回。便萬柄﹑紅酣綠敧。連宵驟雨﹐透空繁響﹐淸絕不容詩。對境寫襟期。要無愧﹑鴟夷子皮。

○太常引

幽人早起赴池亭。看初日﹑照娉婷。風蓋露珠傾。又勝似﹑前時雨聲。水沈鄕裏﹐錦云深處﹐雙檜插天靑。一葉釣舟輕。似野渡﹑無人自橫。

○太常引

四堤楊柳接松筠。香破水芝新。羅襪不生塵。笑畫裏﹑淩波未眞。紅雲飄緲﹐淸風蕭颯﹐半醉岸鳥巾。不是葛天民。也做得﹑江湖散人。

○太常引

云舒霞捲妝穠。倒影水天紅。池轉小臺東。又一種﹑娟娟玉容。仙肌綽約﹐奇芳淸遠﹐浮動不晶宮。一笑對衰翁。好同赴﹑廬山社中。

○淸平樂

登北山閣

鍾山髙處。又結層樓住。山自蒼蒼江自去。萬景一時收聚。平生湖海詩豪。更傾五斗香醪。不信人間好句﹐不教驅入霜毫。

○淸平樂

瓶梅

膽瓶溫水。一握春如洗。斗帳怯寒呼不起。嬌滴粉云香裏。誰教淺笑輕顰。恰如鏡裏傳神。不用瑤天雪月﹐眼前瓊樹常新。

○淸平樂

避暑神山詠桂

堂前雙桂。云潑交加翠。火老金柔花尙未。且愛淸陰滿地。秋風一旦花開。天香吹散亭臺。卻被花神見笑﹐先生未必能來。

○淸平樂

和可行梅竹韻三首

平生愛竹。到處縈心曲。一日相違人便俗。栽滿水邊茅屋。誰知歲晚空山。佳人能慰荒寒。莫論和羹結實﹐且看髙節停鸞。

○淸平樂

賞梅觀竹。不暇鑱黃獨。白玉吹香連碧玉。富殺山人林谷。幾年行路艱難。眼明今日重看。便結歲寒心友﹐休教夢到槐安。

○淸平樂

天寒日暮。百繞梅花樹。萬斛淸香藏不住。都在一花開處。可憐月墮霜飛。不知疏影來時。誰報云川老子﹐翠禽先在南枝。

○淸平樂

題郭思誠山居

西巖仙老。身在蓬萊島。竹月松云塵不到。況有淸風自掃。霜溪淺碧搖沙。煙村落照明霞。說與門前鷗鷺﹐仙家又是漁家。

○憶秦娥

和希孟張中丞韻

山人笑。人間不識山間妙。山間妙。嵐光浮動﹐半江殘照。移文莫待山英校。煙霞曾結三生好。三生好。白雲深鎖﹐葛洪丹竈。

○憶秦娥

山瓢飲。太空爲幕云爲枕。云爲枕。松聲萬壑﹐月明風冷。人生未老宜先省。塵寰盡有淸閒境。淸閒境。孤云野鶴﹐杳無蹤影。

○憶秦娥

山花舞。巖姿能笑禽能語。禽能語。百年心事﹐一犁春雨。神仙護短多官府。老夫只解爲農圃。爲農圃。乾坤休問﹐幾番今古。

○憶秦娥

山雞唱。少年中夜心悲壯。心悲壯。世間何事﹐不來眉上。迷途未遠奚惆悵。五湖煙水春搖蕩。春搖蕩。誰知平地﹐拍天風浪。

○憶秦娥

送牛農師二首

春山碧。詩成馬上應相憶。應相憶。盧溝橋畔﹐晚云如織。人生有別休多惜。但悲後會知何日。知何日。暮云心緒﹐斷鴻消息。

○憶秦娥

長安陌。東風楊柳花如雪。花如雪。靑條無數﹐爲君攀折。少年剛道輕離別。臨歧未信心如鐵。心如鐵。舊懷新恨﹐滿梁殘月。

○菩薩蠻

寄都下友人

憑髙日望金臺路。黃沙盡處空煙樹。歲晚足蕭疏。雁聲無夜無。簿書臨俗態。人道儒酸在。何以慰相思。半年無好詩。

○菩薩蠻

宿造口用稼軒韻

月明江闊天如水。夜深殘燭縱橫淚。底事不求安。世間多好山。一杯君且住。萬里人南去。倡汝莫要予。山寒無鷓鴣。

○菩薩蠻

寄中書諸公

三司笑面靴紋皺。鹺官憔悴非詩瘦。紅袖寫烏絲。誰曾夢見之。淮鹽眞是白。染得須成雪。何處有神仙。能教白復玄。

○浣溪沙

修黛橫愁苦愛顰。赬霞亂玉更宜嗔。嗅香挼蕊柰何春。織就回文難會意﹐寫成離字亦傷神。他年不及卷中人。

○浣溪沙

護聖李泠舟

花露濃沾桂棹香。柳風輕拂葛衣涼。放歌深入水雲鄕。荷葉杯中傾綠醑﹐瓜皮船上載紅妝。都堂何似住溪堂。

○浣溪沙

遊善應

崖上畱題破紫煙。巖前淪茗挹淸泉。爛遊三日酒如川。有水有山髙士宅﹐無風無雨小春天。人間眞見地行仙。

○點絳唇

病中偶成

酒病詩愁﹐好春三月常孤負。開門春暮。新綠迷雲樹。一片飛花﹐綰住遊絲舞。東風妒。等閒吹去。散亂隨紅雨。

○點絳唇

次呂叔泰韻

雲海茫茫﹐何人尋得春歸處。年年遲暮。不逐春歸去。何日眞歸﹐歷歷江湖路。舟橫渡。靑山無數。醉吸荷心露。

○如夢令

墻角黃葵都謝。開到玉簪花也。老子恰知秋﹐風露一庭淸夜。瀟灑。瀟灑。髙臥碧紗窗下。

○如夢令

爲問蕃釐道士。今日瓊花開未。老子偶然閒﹐要向花間遊戲。遊戲。遊戲。莫待淸陰滿地。

○如夢令

饒徳明學士收疏齋詠竹二首﹐求和

誰把淸風領受。尋得歲寒心友。霜月玉亭亭﹐恰似老夫詩瘦。詩瘦。詩瘦。無柰碧雲懷舊。

○如夢令

歲暮天寒時節。滿意相看冰雪。不遣野人歸﹐誰慰此君淸絕。淸絕。淸絕。添上一方明月。

○如夢令

桃李東風不耐。好在西山如黛。杖策看山來﹐正爾靑靑相待。無柰。無柰。卻被暮云妨礙。

○如夢令

一片蒼苔鑿破。百折淸泉分過。長日午陰圓﹐自挈胡牀來坐。斯可。斯可。從此閒身屬我。

○如夢令

昨夜庭梧隕翠。詩思尢便爽气。無事要生悲﹐可笑宋家多事。衰矣。衰矣。但校鄰翁酒味。

○如夢令

火榻只宜春早。紙張不知天曉。枕上問山童﹐門外雪深多少。休掃。休掃。收拾老夫茶竈。

○如夢令

次郭子敬韻四首

三日瓊瑤飛灑。天巧豈容摹寫。佳客不曾來﹐有酒定從誰把。文雅。文雅。應笑瑉多玉寡。

○如夢令

老子風神淸灑。好句自然傳寫。立雪賦梅花﹐更折綠條成把。閒雅。閒雅。莫道吉人辭寡。

○如夢令

門外雪花飄灑。坐上烏絲方寫。秋露白泠泠﹐更著玉人親把。三雅。三雅。取醉莫論多寡。

○如夢令

有淚綠窗偸灑。有恨錦箋難寫。消瘦不勝春﹐玉骨都無一把。風雅。風雅。正值文君新寡。

○長相思

夢揚州。到揚州。明月長街十二樓。珠簾不上鉤。爲誰憂。爲誰愁。愁得春風人白頭。見花應自羞。

圭塘樂府卷四以上彊村叢書用至正集本

○沁園春

可行弟泰定甲子壽日﹐賦樂府沁園春﹐時讀書上庠﹐因勉其進學。後三十九年至正壬寅﹐同在京華﹐遇其壽日﹐語及舊作﹐遂再和前韻

四海之間﹐難弟劣兄﹐白頭二人。記昌期瑞旦﹐行年在卯﹐善門餘慶﹐維嶽生申。科第佳名﹐祠宗優秩﹐常奉天香降紫宸。身通貴﹐只貧安分定﹐老益書親。簡編不負辛勤。羨進徳揚名邁等倫。任家無厚積﹐融融度日﹐詩多好句﹐藹藹回春。明月淸風﹐交梨火棗﹐竹裏行廚脯擘麟。吾何事﹐但問花攜酒﹐專競芳辰。

○綠頭鴨

爲牧庵壽

論斯文﹐世誰方駕韓歐。渺翩翩﹑舊家人物﹐一峯玉立髙秋。走蒲輪﹑鑾坡再至﹐照藜杖﹑石室重綢。要使吾元﹐典章文物﹐輝光什伯夏殷周。君信否﹐千言乘醉﹐字字�雕鎪。侔堂陣﹐寄言渠輩﹐且避戈矛。憶當年﹑江湖來往﹐月明太乙仙舟。灑烏絲﹑芙蓉秋水﹐振宮錦﹑杜若芳洲。鸞鶴賡歌﹐魚龍迎舞﹐人間元自有天遊。儻來物視之毫許﹐豈足辱回頭。終焉計﹐匡廬深處﹐已辦菟裘。

○水調歌頭

庚寅秋﹐卽席次可行見壽韻

歸歟正宜早﹐動也貴研幾。夜深山月飛出﹐何地不揚輝。休說采山釣水﹐正爾切風批月﹐底用朵吾頤。萬事一尊酒﹐身外復何爲。笑年來﹐人與我﹐不相知。投林已分垂翅﹐猶勸九天飛。敢效歸鄕錦繡﹐且就盤鈴傀儡﹐終日看兒嬉。但恐子掀舉﹐誰與話襟期。

○鵲橋仙

壽可聰山平章

膠身名爵。醉心糟粕。正可束之髙閣。廟堂誰信是行窩﹐更髙似﹑堯夫一著。胸中磅礡。眼前寥廓。與物元無城郭。自從席末挹春風﹐覺二十年來盡錯。

○南鄕子

和歐陽玄之韻

髙論聽懸河。先知新詩問老坡。手冷不甘寒气早﹐誰呵。更被黃花笑鬢皤。風竹亂婆娑。老我衰顏藉酒酡。佳節重逢眞可賞﹐賡歌。陶令壺觴旨且多。

○南鄕子

健筆挽銀河。公直鑾坡我諫坡。只好老來供一笑﹐呵呵。喜怒從人愧國皤。花月共婆娑。勸飲隨君學邵酡。松菊有盟休冷落﹐哦歌。我輩同年甚不多。

○南鄕子

夜寒無寐仍就韻湊來粗語﹐以供一粲

烏鵲欲塡河。蝜蝂多持更上坡。虫鳥無知徒自苦﹐誰呵。恰似貪人少已皤。市也好婆娑。要染先生面色酡。有口難言今只可﹐狂歌。終歲陶陶不是多。

○念奴嬌

汴中見寄

一壺天地﹐亙南交朔漠﹐東溟西極。斫桂吳剛難措手﹐轉見今宵挺特。露軋冰輪﹐雲歸碧海﹐上下瓊瑤色。白虛光裏﹐更無毫髮間隔。夢想洹上池臺﹐五年放浪﹐延賞無虛席。底事夷山丞節鎭﹐擾擾塵埃朱墨。傑句才慳﹐深杯量減﹐況敢論勛業。嫦娥應道﹐老當歸去時節。

○春從天上來

祝一齋大參壽

自古英雄。試倒指﹐誰能廊廟雍容。相君此遇﹐風虎雲龍。光掩前後諸公。正天開治運﹐��力﹑啟沃宸衷。況平生﹐把詩書禮樂﹐爛入胸中。當年側聞先徳﹐只一語喚起﹐萬室春風。桂樹成叢。棣華聯萼﹐總是舊日陰功。怪昨宵雪霽﹐煙光薄﹑生意浮空。我來爲壽﹐相朝何似﹐維嶽維嵩。

○太常引

六月十八日喜雨﹐酒間應口﹐和不肖韻

荷盤蕉扇久無聲。笑祈禱﹑果難憑。倚檻看云停。問誰把﹑天瓢遽傾。玄功不宰﹑太平有象﹐礧磈一時平。老我問陰晴。笑尙爲﹑蒼生有情。

○千秋歲

卽席次可行見壽樂府韻

諛人稱好。何似歸來早。營五畝﹐如三島。深杯江海淺﹐老眼乾坤小。松竹在﹐肯教老圃秋容老。方外多眞趣﹐池上宜淸曉。隨里社﹐遊鄕校。逢場皆可樂﹐得句惟供笑。吾有政﹐考功不校閒官考。

○千秋歲

靑年詩好。正坐聲名早。攀李杜﹐淩郊島。官慚才力弱﹐技悟文章小。靑鏡裏﹐朱顏不覺成衰老。習气消除盡﹐惟酒娛昏曉。思阮子﹐甘兵校。因知身外事﹐何似尊前笑。追往昔﹐中書已署陽城考。

○鷓鴣天

夜長臂痛手攣﹐展轉不能寐﹐霜曉窗明﹐太常弟適至﹐因試浙筆﹐書枕上所得長短句三首﹐呈賢弟一笑。仍請子侄輩一和﹐以暢老懷

白髮京華戀俸錢。溪山遊釣惜無緣。老來惡興憑詩遣﹐枕上才成一兩聯。人自苦﹐月空圓。衾綢如鐵夜如年。但稽子侄新文學﹐莫問賓朋歲幾遷。

○鷓鴣天

心到忘機便是仙。琴能得趣任無弦。病多課子酬文債﹐田少從人借酒錢。生盛世﹐遇今年。雕虫存稿不求傳。有言難盡閒中樂﹐竹影花香白晝眠。

○浣溪沙

老境閒門晝不開。閒人庭院甚宜苔。打門詩債任渠催。千里有家頻入夢﹐一春無酒可開懷。心寬隨處是蓬萊。

○柳梢靑

老病客燕﹐值此艱歲﹐口腹甚窘﹐記少年寓湖湘讀書時度日情況﹐誦秦少遊柳梢靑樂府﹐依其調作俚曲以遣興。南方適口多品﹐此則記予之徧嗜而多用者﹐可行蓋亦知味﹐請同賦﹐資一笑云

窗對晴嵐。門臨流水﹐坐閱歸帆。爲口勞心﹐雪猶燒筍﹐霜便分柑。酒香梅下茅庵。就湖置﹑新魚滿籃。夢記當年﹐此皆身享﹐好个江南。

彊村叢書用吳伯宛據圭塘小稿輯本案此下原有可行太常弟卽席次韻二首及許楨步韻四首並刪去另錄。

○沁園春

采詩洹水﹐淸秋興來﹐不暇求工。致行雲流水﹐𨿽違髙古﹐亦無浮麗﹐更有佳人。韶音同韻﹐芝蘭同气﹐笑髙山���中。宰相倡酬﹐餘力判酒﹐政兼花事。休教阮家三品﹐但身閒便﹝下缺﹞

以上周泳先據至正集七十九﹐補許有壬殘詞

【許楨﹕詞作14首】

○摸魚子

和

買陂塘旋栽楊柳﹐求田專理農務。扁舟來往煙波裏﹐靑篛綠簑風雨。時泛渚。把遠岫遙岑﹐收拾來孤嶼。黃華解語。道鳳閣鸞臺﹐黃塵烏帽﹐爭似醉鄕趣。洹溪上﹐道士而今惟許。飛熊夢斷姜呂。水聲山色相縈繞﹐湧出筆端新句。斟桂醑。聽萬籟笙竽﹐一派仙家譜。休論往古。向種菊籬邊﹐觀魚軒外﹐晚節有秋圃。

○摸魚子

買陂塘旋栽楊柳﹐閒人忙過曹務。山翁溪友來相賀﹐昨夜應時甘雨。舟泛渚。有茶竈相從﹐同過東西嶼。鷗邊自語。是午夢初回﹐餘酲未解﹐七碗得眞趣。神仙事﹐雲海茫茫何許。何人巖下逢呂。詩家卻有還丹訣﹐萬景點成奇句。公自醑。且山水徜徉﹐莫考飛升譜。悠悠萬古。看一片煙霞﹐四時風物﹐吾圃卽玄圃。

○太常引

和

池亭荷淨納涼時。四面柳依稀。棹得酒船回。看風裏﹑沙巾半欹。殘霞照水﹐夕陽明樹﹐天付畫中詩。應不負歸期。更誰看﹑桃花面皮。

○太常引

西池池上好新亭。紅翠斗娉婷。翠蓋幾翻傾。聽水上﹑紅妝笑聲。歸來鄕社﹐不關塵事﹐活計問樵靑。世事一毫輕。看西泠﹑晴雲暮橫。

○太常引

藕花香裏有叢筠。照水綠梢新。淸潔出風塵。似特與﹑幽人寫眞。門無俗客﹐地多淸興﹐羽扇白綸巾。甘作太平民。故自謂﹑羲皇上人。

○太常引

淡妝素服更纖濃。淸致不須紅。佇目畫橋東。一掃盡﹑人間冶容。麻姑何在﹐嫦娥昨夜﹐飛出廣寒宮。天亦爲詩翁。把好景﹑都移此中。

○漁家傲

和

靑入西山煙渺渺。天機只在菇蒲杪。風解冰澌融小沼。人靜悄。一聲何處啼山鳥。杖策尋芳逢野老。艸芽柳眼明殘照。歸到圭塘還獨釣。心事了。簫聲緩和漁家傲。

○漁家傲

眾綠如生如羽葆。池光搖漾連汀艸。紅杏已無春意鬧。風致好。水中三嶼如三島。荷葉如錢蒲裊裊。石渠靜聽泉聲小。從此圭塘時檢校。停短棹。柳陰髙唱漁家傲。

○漁家傲

鴻雁翩翩雲路杳。蘆花如雪迷紅蓼。荷葉不禁風雨倒。秋意早。詩懷淸似霜天曉。獨掩柴扉誰得到。髙臺日暮宜瞻眺。淸致日多塵事少。歌古調。新聲移入漁家傲。

○漁家傲

萬木凋零巖壑峭。一機消長觀天道。松竹園亭時一造。誰敢誚。敲冰煮茗供談笑。自負平生心矯矯。三閭何事形容槁。琴到無弦誰與操。懷我寶。相逢且賦漁家傲。

以上周泳先校舊抄圭塘欸乃集本許楨詞十首。

○柳梢靑

山霽無嵐。尋幽有屐﹐不用張帆。樂事關心﹐良辰修禊﹐元夜傳柑。芳郊隨處行庵。聽騶導﹑擔花幾籃。洲渚凝妝﹐笙歌歸院﹐好个江南。

○柳梢靑

云柚如嵐。月池通港﹐畫舫無帆。細葛春纖﹐摘來盧橘﹐香賽溫柑。荷亭柳榭松庵。更奇品﹑花盆果籃。夢想飛觥﹐水晶宮裏﹐好个江南。

○柳梢靑

疊嶂浮嵐。澄江拖練﹐遠浦歸帆。橙蠏分甘﹐蒓鱸專美﹐露酒霜柑。登髙聊憩禪庵。采菊蕊﹑茱萸滿籃。丹桂飄香﹐芙蓉弄色﹐好个江南。

○柳梢靑

山遠生嵐。溪淸呈底﹐剡棹收帆。風物依然﹐爛紅茶樹﹐回色靑柑。暗香寒阻梅庵。把楮穎﹑權收墨籃。暖閣紅鑪﹐淺斟低唱﹐好个江南。

以上四首﹐許楨步其父許有壬韻﹐附見圭塘樂府別集內。

【玄悟玉﹕詞作1首】

○減字木蘭花

和完顏雍詞

無爲無作。認著無爲還是縛。照用同時。電捲星流已太遲。非心非佛。喚作非心猶是佛。人境俱空。萬象森羅一境中。

沈雄古今詞話下引法苑春秋

【薛昂夫﹕詞作3首】

○最髙樓

九日

登髙懶﹐且平地過重陽。風雨又何妨。問牛山悲淚又何苦﹐龍山佳會又何狂。笑淵明﹐便歸去﹐又何忙。也休說﹑玉堂金馬樂。也休說﹑竹籬茅舍惡。花與酒﹐一般香。西風莫放秋容老﹐時時畱待客徜徉。便百年﹐渾是醉﹐幾千場。

○最髙樓

暮春

花信緊﹐二十四番愁。風雨五更頭。侵階苔蘚宜羅襪﹐逗衣梅潤試香篝。綠窗閒﹐人夢覺﹐鳥聲幽。按銀箏﹑學弄相思調。寫幽情﹑恨殺知音少。向何處﹐說風流。一絲楊柳千絲恨﹐三分春色二分休。落花中﹐流水裏﹐兩悠悠。

○太常引

題朝宗亭督孟博早歸

冷煙千頃釀寒威。曉霜重壓徵衣。休教六花飛。憶尙有﹑遊人未歸。江空歲晚﹐故園秋老﹐行色莫依違。特地與君期。趁南浦﹑蒓鱸正肥。

以上三首見元艸堂詩餘卷上

【燕公楠﹕詞作1首】

○摸魚兒

答程雪樓見寄補序

又浮生﹑平頭六十﹐登樓悵望荊楚。出山小艸成何事﹐閒卻竹煙松雨。空自許。早搖落江潭﹐一似瑯瑯樹。蒼蒼天路。謾伏櫪心長﹐銜圖志短﹐歲晏欲誰與。梅花賦。飛墮髙寒玉宇。鐵腸還解情語。英雄摻與君侯耳﹐過眼羣兒誰數。霜鬢縷。祗夢聽﹑枝頭翡翠催歸去。淸觴飛羽。且細酌盱泉﹐酣歌郢雪﹐風致美無度。

附見雪樓樂府內

【楊果﹕詞作3首】

○太常引

送商參政西行

一杯聊爲送徵鞍。落葉滿長安。誰料一儒冠。直推上﹑淮陰將壇。西風旌旄﹐斜陽艸樹﹐雁影入髙寒。且放酒腸寬。道蜀道﹑而今更難。

○太常引

長淵西去接連昌。無日不花香。雲雨楚山娘。自見了﹑教人斷腸。弦中幽恨﹐曲中私語﹐孤鳳怨離凰。剛待不思量。兀誰管﹑今宵夜長。

以上二首見元艸堂詩餘卷上

○摸魚兒

同遺山賦雁丘

悵年年﹑雁飛汾水﹐秋風依舊蘭渚。綱羅驚破雙棲夢﹐孤影亂翻波素。還碎羽。算古往今來﹐只有相思苦。朝朝暮暮。想塞北風沙﹐江南煙月﹐爭忍自來去。埋恨處。依約並門路。一丘寂寞寒雨。世間多少風流事﹐天也有心相妒。休說與。還卻怕﹑有情多被無情誤。一杯會舉。待細讀悲歌﹐滿傾淸淚﹐爲爾酹黃土。

花艸粹編卷十二

【楊弘道﹕詞作9首】

○鷓鴣天

避酒

玉帳人間綺席開。便將紅粉作金臺。詩情先自無多子﹐更著繁弦急管催。香穗裊﹐燭花摧。老來辜負卽時杯。白眉已任蛾眉笑﹐一夜惺惺騎馬回。

○望江南

詠桃源

桃源好﹐雞黍竟相邀。鸞鳳有期朝絳闕﹐風霾無計上靑霄。萬點落英飄。茅屋底﹐何以水永朝。一念不從癡處起﹐萬緣都向靜中消。知命也逍遙。

○沁園春

佳人

揩汗殘妝﹐咀梅顰黛﹐楚腰如束。爲蔗漿頻飲﹐全疏綠蟻﹐繡牀慵傍﹐閒倚靑奴。解慍風來﹐忘憂花發﹐庭樹扶疏如畫圖。淩波襪﹐步蘭堂欲下﹐猶自踟躕。星娥月姊相呼。趁淸樾桃笙特地鋪。悵紫簫聲遠﹐靑鸞夢斷﹐逸居無事﹐長日何如。玉子圓磨﹐文揪方界﹐多算須防一著輸。閒情遠﹐漸西山翠重﹐飛下陽鳥。

○梅梢月

歌女

春到人間﹐嫩黃染長條﹐暖煙晴晝。未按舞腰﹐學畫妝眉﹐二八女兒纖瘦。絳桃穠李攜佳伴﹐陳步障﹑靑紅如繡。過微雨﹐年年好在﹐禁煙時候。嬌困如酣卯酒。應惱殺﹑翩翩燕朋鶯友。綠水灞橋﹐斜日章臺﹐雪絮亂飄袖。勸伊休管別離事﹐但贏取﹑靑靑依舊。再相見﹐淸陰漸成數畝。

○酹江月

寄贈

漢家都邑﹐歷綿綿延祚﹐增崇榮富。千古繁華猶眼見﹐看取班張詞賦。太液鴛鴦﹐昭陽鳷鵲﹐蘭麝燻香霧。君恩如日﹐照臨知在何處。窗下軋軋鳴機﹐杼霜抽雪﹐裂下齊紈素。團扇裁成明月樣﹐搖動涼風披拂。玉宇塵淸﹐金莖露重﹐黃葉飄宮樹。紫毫斑管﹐定書當日佳句。

○滿江紅

有感

尙寐無聰﹐幽夢斷﹑蘧然難續。隱隱聽﹑鼓聲如呼﹐角聲如哭。檐短茅堂窗已白﹐灰殘鑪火樽無綠。稱有無﹐隨分具晨餐﹐惟饘粥。有義命﹐何思慮。在坎埳﹐彌謙牧。但客來嘗愧﹐小坊深曲。不及屠沽余酒肉﹐不及駔儈多童僕。下葦簾﹐相對話移時﹐淸歡足。

○六國朝

繁花煙暖﹐落葉風髙。歲月去如流﹐身漸老。嘆三十年虛度﹐月墮雞號。痛離散人何在﹐云沈雁杳。浮萍斷梗﹐任風水﹑東泛西漂。萬事總無成﹐憂患繞。虛名何益﹐薄宦徒勞。得預俊遊中﹐觀望好。漫能出驚人語﹐瑞錦秋濤。莫誇有如神句﹐鳴禽春艸。干戈滿地﹐甚處用﹑儒雅風騷。援筆賦歸田﹐宜去早。

以上四庫珍本小亨集卷五

○三奠子

遠遊

嘆五材並用﹐水徳靈長。初泛濫﹐漸汪洋。轉雷經灩澦﹐濺雪下瞿唐。才出險﹐吞漢沔﹐略沅湘。發源湔道﹐東過維揚。由有本﹐自無疆。遠遊還故國﹐待渡立斜陽。山煙紫﹐津樹綠﹐客心傷。

趙萬里據永樂大典八千八百四十五遊字韻引楊弘道詞補

○鷓鴣天

畱贈元遺山

邂逅梁園對榻眠。舊遊回首一淒然。當時好客誰爲最﹐李趙風流兩謫仙。居接棟﹐稼鄰田。與君詩酒度殘年。飄零南北如相避﹐開歲還分隴上泉。

附見遺山樂府定風波詞序內

【楊立齋﹕詞作1首】

○鷓鴣天

詠趙眞眞楊玉娥唱雙漸諸宮調

煙柳風花錦作園。霜芽露葉玉裝船。誰知皓齒纖腰會﹐只在輕衫短帽邊。啼玉靨﹐咽冰弦。五牛身去更無傳。詞人老筆佳人口﹐再喚春風在眼前。

靑樓集

【楊載﹕詞作1首】

○水龍吟

鴻溝定約東歸﹐又誰遣赤龍回指。靑娥舞罷﹐重瞳飲泣﹐斷腸聲裏。半壁酸風﹐兩淮寒月﹐古今興廢。眇烏江滿眼﹐驚濤捲雪﹐分明總是英雄淚。木末招招舟子﹐載何人斷煙流水。平沙盡處﹐靑山數點﹐江東千里。長嘯風前﹐無人會我﹐登臨此意。但黃蘆古木﹐夕陽回照﹐有漁歌起。

式古堂書畫考卷十八

【楊眞人﹕詞作5首】

○輥金丸

一更裏﹐擒意馬。猿猴兒﹐莫顚耍。大悟來﹐心地覺淸涼﹐管自然都放下。本來面目常瀟灑。眞淸淨﹐更幽雅。更減口頤養气神全﹐按四時﹐分造化。

○輥金丸

二更裏﹐夫婦會。和嬰兒奼女交泰。復宇宙﹐顚倒任循環﹐把坎離相匹配。土牛木馬撼山海。隨羊運搬載。潑焰都輥入泥丸。教鬼神﹐須驚駭。

○輥金丸

三更裏﹐根蒂固。玲瓏現日端午。要返覆﹐泥裏倒推車﹐便卽時揚勃土。木金間隔騰烏兔。刀圭至﹐汞鉛聚。降滿地白雪注黃芽﹐看玉華﹐金蓮朵朵。

○輥金丸

四更裏﹐法鼓響。金雞兒木頭唱。便斡旋﹐升降透雙關﹐早起隨明堂過。虎龍自在通來往。能抽添﹐運水火。煉黑赤鑪內輥金丸﹐迸雪白﹐硃砂顆。

○輥金丸

五更裏﹐天欲曉。功圓滿行都了。便脫殼﹐來往有無間﹐顯出眞容貌。古今快樂仙家﹐延長生﹐永無老。降紫詔傳報玉皇宣﹐駕祥雲﹐歸蓬島。

鳴鶴餘音卷六

【姚燧﹕詞作49首】

○浣溪沙

舟中紀事

白髮年來自笑余。孔方從有絕交書。誰憐多病麯生疏。兩岸行人爭抵掌﹐誰家舟上載籃輿。江南休問看山無。

○菩薩蠻

皇廢癸丑春賞花詞

兩閒日月同悠久。算來無比東君壽。一歲一歸來。光風吹九垓。花枝依舊好。只自傷垂老。七十六年人。見花能幾春。

○菩薩蠻

素娥會把詩人調。衰顏不值圓蟾照。特地變云陰。江城三日霖。今宵佳節過。天上冰輪破。才卻放餘輝。要看淸興遠。

中秋雨

○淸平樂

水仙裝束。風致淸逾淑。春竟枝頭添萼綠。要與梅花仲叔。生紅從此羞顏。甘同桃李漫山。不是冥鴻過盡﹐情教銜子荊蠻。

○淸平樂

菲菲香雪。更照溶溶月。管被司花嫌太潔。故遺啼鵑濺血。方舒笑臉迎丹。兩聲深院珊珊。有底春愁未訴﹐向人紅淚闌干。

○淸平樂

聞雁

春方北度。又送秋南去。萬里長空風雨路。誰汝冥鴻知處。朝朝舊所窺魚。由渠水宿林居。爲問江湖苦樂﹐汝於白鷺何如。

○淸平樂

大徳攺元之明年辰在戊戌春三月十有一日﹐宣慰麓堂邀飲﹐怪坐客無吾肖齋﹐或云逃生朝矣﹐卽席賦淸平樂以壽之

南陽昔歲。此日懸弧記。不料長沙今款避。紅袖靑軒負醉。橫闌直楯西東。飄殘萬紫千紅。不是茶蘼噴雪﹐爭些閒殺春風。

○浪淘沙

爲柴氏題

河水發昆侖。浩浩泉源。餘波九里潤猶存。若問是誰家冑出﹐顯徳諸孫。今日在淸門。玉季金昆。能時夏淸與冬溫。直得鑾坡褒一字﹐華衮休論。

○浪淘沙

競渡

楚俗至今朝。服艾盈腰。喧江鐃鼓節蘭橈。士女踏歌巫覡舞﹐魚腹魂招。去古旣云遙。讒毀言消。修名立與日昭昭。免向重華敷衽跪﹐來直臯陶。

○浪淘沙

余年七十﹐洪山僧相過﹐言別公十餘年﹐面頰紅潤﹐益加於昔﹐有道然耶﹐因爲一莞﹐賦此曉之

七十鬢雙蓬。已分衰翁。煩君休譽面如童。只此正爲吾老驗﹐物理曾窮。天地一微躬。艸木還同。桃花初也笑春風。及到離披將謝日﹐顏色逾紅。

○浪淘沙

大徳丙午端月十四日立春﹐巧連燈夕﹐求西野澹齋月澗同賦

春燕玉釵騰。又試初燈。天公節序巧相仍。纖手靑絲盤出看﹐寶焰層層。鞭絕土牛繩。已送嚴凝。牙旗鐵馬鄕春冰。六十九年餘治學﹐老病宵興。

○浪淘沙

送貢應奉仲章歸覲宣城

明月萬家碪。蟋蟀哀音。何人不起故園心。一語最難畱斷袖﹐說觀雲林。回首玉堂深。誰紼綸音。都門無酒與君斟。只賦祈招當贈別﹐如玉如金。

○浪淘沙

贈重陽奴

初度菊花秋。霜水痕收。可知不肯離荊州。元就龍山風力軟﹐破帽颼颼。今夕定開舟。漲水磯頭。淵明解印去來休。夢繞橘齋新艸閣﹐檀板輕謳。

○鷓鴣天

遐觀堂暮飲

誰道夔龍不致君。白頭離亂不曾聞。三秦碧樹生春色﹐千里靑山入暮云。何事業﹐底功勛。百年五十已中分。從今萬八千場醉﹐莫酹劉伶荷鍤墳。

○虞美人

牧庵卽事爲李元素作

竹風吹落疏疏雨。紈扇收殘暑。小軒驀地細香來。莫是鄰家早有木犀開。玉環穿耳誰家女。自獻歌金縷。新聲和徹紫檀槽。袖出烏絲才說要揮毫。

○虞美人

玉梳贈內子

相輝瑜珥瑤釵鳳。寶翼蜻蜓動。新妝又得水蒼梳。人道秋風何物不瓊踞。人無玉質容何害。玉徳斯堪愛。尙慚猶未十分全。聽取明年環佩戛璆然。

○木蘭花

劉子善得常徳壽梅圖持歸鎭江壽其父梅軒

壽梅紙本傳常武。遠壽梅軒歸北固。愛梅無有似君貪﹐東極吳中西盡楚。黃昏淸淺孤山路。能對春風旬日許。不如滿歲畫中看﹐冷蕊疏枝常照戶。

○南鄕子

遊洪山寺

良月大洪山。楓葉靑靑柏葉殷。一樹桃花修竹裏﹐天慳。連見春風一歲閒。爭挽插雲鬟。日暮金鞍未擬還。偏與歌姝相映照﹐朱顏。應笑詩人兩鬢斑。

○南鄕子

次馮雪崖韻二首

荊憲品皆加。才罷還除世共華。恨殺峴山山下路﹐梅花。誰醉雙瓶玉照沙。塗水聽宣麻。行腳陽春起未涯。君去莫嗟風土異﹐堪誇。君祖鄕鄰我祖家。

○南鄕子

日覺鬢霜加。欲對淸尊戀物華。離別紛紛長眩眼﹐生花。易散難搏掌上沙。蓬意不依麻。未必移居漢水涯。前日曾於遺集序﹐張誇。素範淸風有幾家。

○小重山

蕤女歸寧還襄陽

江渚蒹葭白露晞。雲間渾未有﹑蚤鴻飛。人情難在別庭闈。攜諸幼﹑孤艇溯流歸。七十古來稀。乃翁筋力﹐尙未衰微。峴山不是遠相違。猶能往﹑淸淚莫沾衣。

○小重山

風雨折枝詞

早是淸明應候風。勢如滄海浪﹑怒號空。更兼潑火雨冥蒙。如何得﹑枝上有殘紅。最惜牡丹叢。曉來吹盡折﹑教兒童。且爲支拄曲闌中。還堪否﹑畱客一尊同。

○定風波

南州以菌生竹間爲蕈﹐並樹雞瘦薄而赭﹐𨿽日乾猶可煮茹﹐此筆竹絲爲之蕈﹐蓋得竹餘气而生。然以世多未見﹐故祥之﹐余以理推如此﹐唐古憲僉筆生菌繪爲圖﹐因有是作

五馬雙旌出郡堂。歸來椽筆對凝香。只爲好書天作意。相戲。故生三秀在毫芒。不是畫師生手觸。拳曲。層雲連葉幾何長。我有一占君試記。何事。已開他日判花祥。

○定風波

題軸軒左右埋二石檻植荷其中

旋汲淸泉石斛方。便疑身已置江鄕。八九吞胸云夢小。應笑。白頭兒戲未曾忘。荷葉且看張翠蓋。此外。芙蓉誰望集朱裳。還有不如人意處。遮去。碧天明日照泱泱。

○洞仙歌

石山

伊誰斧鑿﹐此玲瓏巖岫。至巧先天化工手。又不知何地﹐夜壑深藏﹐今畱待﹑白髮詩人攜走。向宣和廢苑﹐睥睨髙株﹐欲轉愁回萬千首。期出處與君偕﹐立則參前﹐捲密可懷之襟袖。尙未敢﹑云能此私從﹐怕雷雨冥冥﹐六丁來取。

○洞仙歌

對梅

疏枝冷蕊﹐臘前時初破。年後才多玉妃墮。問梅軒白髮﹐寂對空株﹐期三百六十﹐誰同幽坐。孔方兄善幻﹐半幅溪藤﹐貌出緇塵素衣涴。當盛暑展圖看﹐遽失炎蒸﹐甚欲摘傾筐三个。又卻被﹑旁人勸休休﹐怕他日鹽羹﹐鳳毛無和。

○江梅引

謝王子勉提刑送江梅二首

西湖不近上林隈。問江梅。定誰栽。莫是冥鴻﹐銜子遠飛來。紫陌遊人多不識﹐但驚看﹐靑天霽﹐一樹開。獨有使君憐寂寞﹐爲持杯。能幾回。玉纖橫管東風外﹐落日樓臺。不恨明朝﹐飛雪滿蒼苔。恨殺南溪調鼎手﹐恐遲暮﹐到而今﹐霜鬢催。

○江梅引

年年江上見寒梅。幾枝開。暗香來。疑是月宮﹐仙子下瑤臺。冷艷一枝折入手﹐斷魂遠﹐相思切﹐寄與誰。怨極恨極嗅玉蕊。念此情﹐家萬里。暮霞散綺楚天外﹐幾片輕飛。爲我多愁﹐特地點徵衣。我已飄零君又老﹐正心碎﹐那堪聞﹐塞管吹。

以上聚珍版本牧庵集卷三十五

○玉漏遲

與暢純父學士同舟過鹿門山

溯丹靑未了。森然玉立﹐相迎云表。勞苦詩人﹐鄭重鹿門淸曉。耆舊猶今好在﹐算竊比﹑山靈年少。靑蓋照。宜餘翠葆﹐蕭蕭華皎。渺渺。漢水滄波﹐間流盡人間﹐幾多悲嘯。�對羊公片石﹐一尊相弔。喚起長庚小妾﹐試看坐﹑金鞍歌笑。飛蚋小。淡淡長空孤鳥。

○滿江紅

廉野雲左揆求賦南園

面勢林塘﹐緊橫睫﹑觚稜如削。還更比﹑城南韋杜﹐去天盈握。便有名園能甲乙﹐他山峛崺先尊嶽。甚一花一石﹐總都將平泉學。𨿽鬢髮﹐流光覺。渾未厭﹐明來數。有慶雲善譜﹐新聲天樂。正樂關弓鴻鵠至﹐可知棄屣麒麟閣。只北山逋客負塵纓﹐滄浪濯。

慶雲都城善謳者

○滿江紅

送李景山使交趾

六韶江山﹐十年厭﹑拏舟還轍。但只有﹑日南遐域﹐未嘗持節。八月秋風來朔漠﹐燕然已沒鞍韉雪。料此時﹑銅柱瘴云收﹐無炎熱。銜尺一﹐行宜決。煩重爲﹐雕題說。道皇元威徳﹐萬方臣妾。直以越裳聲教阻﹐千金裝匭渠誰屑。要降王﹑明日共輶軒﹐來金闕。

○滿江紅

送張子正廣西宣慰司都事

瘴海盲風﹐更誰避﹑樓船檣折。長記得﹑鐃歌歸路﹐獲嘉時節。日夜丹靑麟閣夢﹐論功才補朱衣缺。問世間﹑求寵有門無﹐終迷轍。爲此錯﹐平生鐵。踰嶺嶠﹐皆炎熱。獨梅花萬里﹐桂林冰雪。躍馬十年銷髀肉﹐遠遊一債償難徹。笑悠悠﹑造物戲人哉﹐冠纓絕。

○滿庭芳

寄趙宣慰平遠

有北先寒﹐來時鴻雁﹐記經何地初霜。問渠鵝鸛﹐何苦上顏行。浩蕩煙波萬頃﹐怕誰去﹑爭許三湘。聊容與﹐誰求系帛﹐傳語寄炎荒。丹山如鳳鳥﹐相逢定是﹐問我行藏。說於今華發﹐爲汝增傷。晚笑巢阿覽徳﹐莫貪快﹑千仞翺翔。和鳴擬﹐從吹嶰管﹐終不似朝陽。

○水調歌頭

幽居

開軒對朝爽﹐吾亦愛吾廬。君亭有笏堪柱﹐人道富於余。尙恐軒裳念在﹐前日朱門故態﹐消釋未全除。反覆看如此﹐儂豈據漸渠。最同是﹐煙減竈﹐斧生魚。年年客裏相值﹐佳興負當初。縱使軒亭無恙﹐亦取山靈抵掌﹐猿鶴怨移書。尊酒酹江月﹐何日賦歸歟。

○滿江紅

買田天生門外

買地近隍壑﹐十頃展平瀾。相如漫說云夢﹐八九可胸蟠。已具扁舟放鶴﹐又且觀魚知樂﹐何忍利投竿。卻恐避地下﹐鷗鷺怨盟寒。屋茨茅﹐蹊種竹﹐畹滋蘭。天生此所宜著﹐素髮颯垂冠。手苦彎弓難合﹐惟有招麾毛穎﹐筋力尙桓桓。攜我二三子﹐日往將詩壇。

○滿江紅

送徐大山

崇仁送行役﹐回首十周星。因今常武丞去﹐衣繡記曾經。西北桃源山峻﹐東北洞庭春盡﹐浩浩際滄溟。鄂渚玉薪米﹐連月雨冥冥。天气佳﹐殊未暮﹐莫揚舲。便令綰印遲上﹐誰奪老槐廳。一語嗟卑烏用﹐覽鏡還宜自重﹐如此鬢毛靑。軒冕暮塗看﹐馭日與鞭霆。

○滿江紅

嶽陽寄定庵王萬戶

玆遊太奇絕﹐我亦壯君侯。春風殷地悲歗﹐笳鼓萬貔貅。平昔心胸吞著﹐八九江南云夢﹐今上嶽陽樓。尊酒浣塵土﹐山雨戰靑油。竟陵客﹐又挾病﹐入西州。惟餘與汝湍水﹐東決則東流。遙想凝香畫戟﹐談笑兜鍪晝息﹐莫賦大刀頭。麟閣看他日﹐居右有人不。

○滿江紅

守歲

六十一年似﹐窗隙白駒馳。人家守歲癡計﹐明日怕容辭。萬事才堪一笑﹐何必朱顏年少﹐誰不侮吾衰。只看屠酥酒﹐先酌𦇤中兒。無以爲﹐閒櫽括﹐謫仙詩。人生日日渾醉﹐百歲以爲期。三萬六千場耳﹐一日杯傾三百﹐巧歷算能推。試問自今去﹐余有幾何卮。

○燭影搖紅

新齋肅政李元讓座閒﹐任氏婦歌海棠開後之語﹐非專爲海棠設﹐故別賦二首錄呈太初宣相時中

天寶三郎﹐愛環睡起紅妝懶。背渠素手洗朱鉛﹐吹裂寧王管。羯鼓嵬坡塵散。記紅冰﹑淫淫淚斷。際天長﹐悵蜀棧靑螺﹐錦江難浣。千古驚魂﹐泛蘭轉蕙光風暖。嫣然一笑尙傾城﹐桃李空繁滿。銀燭春宵苦短。願靑軒﹑流光緩緩。借諸任袖﹐回施新齋﹐捧���。

○滿江紅

裊裊東風﹐碧湘左畔羣山囿。海棠無語不成蹊﹐桃李羞牛後。生臉朱唇暈酒。問坡仙﹑肝腸錦繡。未容花睡﹐銀燭髙燒﹐何如晴晝。十事之中﹐不隨人意長居九。結貽憔悴笑靈均﹐蘭茝盈襟袖。今代巫陽恐有。劍南呼﹑樵人畫手。向靑軒底﹐貌取妖妍﹐爲司花壽。

○木蘭花慢

淸明上巳同日﹐亦吾生少遇﹐賦樂府奉呈判縣伯陽志友﹐兼寄髙侍讀

暢光風裊裊﹐轉幽蕙﹐泛崇蘭。最上已淸明﹐相期一日﹐百歲逢難。秋千自兒女事﹐快鄰翁﹑覆手羽觴乾。莫道韶華一月﹐從今已屬春殘。故人回首隔長安。輪值下金鑾。對賜火新煙﹐應思袚禊﹐何地江幹。依然齒牙牢在﹐並年時﹑花似露中看。獨賴中書未老﹐言時發尙衝冠。

○石州慢

髙與雙崖﹐馮雪魏靑﹐三子皆人傑。當年慣見中宵﹐天外徳星難拆。華觴雕俎﹐淸辭細切瑯玕﹐定應袖有錕鋙鐵。而我獨離羣﹐臥南陽甘節。書絕。故人石影新翻﹐欲譜調疏聲拙。誰遣巫陽﹐喚起騰王長別。珠簾畫棟﹐縈飛南浦朝云﹐當時此句𨿽淸切。何似倚危闌﹐滿西山晴雪。

○賀新郎

杜宇爲謀拙。只當時西州﹐已報鱉靈功烈。何事爲心輕傳禪﹐坐取名隳身滅。化怨鳥﹑春山啼血。試聽不如歸去語﹐怕君遠﹑未曉吾能說。冤憤在﹐失金闕。胡爲不叩天閽裂。枉人閒丁寧﹐控訴欲求誰雪。蜀道思歸誠何有﹐便隔雲山千疊。一再舉﹑猶堪橫絕。苦趣東君行不早﹐到千紅﹑萬紫飛時節。呼謝豹﹐愼捫舌。

○摸魚子

賦玉簪錄呈趙太初兼與時中茂異

更休尋﹑玉山瑤艸﹐蓬萊知在何處。司花嫌被春風妒。畱待九秋淸露。還解語。試問著當時﹐月夜乘鸞女。何年遺汝。甚不怕髙寒﹐靑冥萬里﹐鬟鬢亂風霧。人間世﹑無物有香如許。靈均遺恨千古。芙蓉杜若何堪佩﹐憔悴行吟沅浦。空自苦。悄教得揚雄﹐不信離騷賦。云窗月戶。恨白髮詩翁﹐年來多病﹐不識醉鄕路。

○蘭陵王

昨日奉候﹐知玉體已不恙﹐軒從可北矣﹐其戒行何時﹐作蘭陵王曲問之﹐上雪崖使君

雪崖雪。玉壘浮雲變滅。蓬婆外﹑晴白界天﹐西嶺窗涵古今絕。秦山置下列。類媵姬姜娣侄。望太白﹑三百去天﹐六月人猶失炎熱。緇塵苦爲涅。問誰可配玆﹐千仞髙潔。惟君雅號相優劣。有北正寒冽﹐傳將移節﹐及門再命益磬折。未聞賜環玦。我拙。誤名竊。甚此日徵書﹐亦到巖穴。何人轣轆同車轍。華首最相悅﹐忍爲輕別。定成竹否﹐乞爲汝﹐負羈絏。

案此下原有綠頭鴨錦堂深一首﹐乃北宋晁端禮詞﹐見閒齋琴趣外編﹐玆刪去。

○六州歌頭

賦木蓮花

靈均不信﹐木末搴芙蓉。徒自潔﹐好奇服﹐芰荷縫。看心胸。霽月光風。似愛蓮叟﹐云難狎﹐應亦未觀﹐林下淡丰容。坐蔭髙花十丈﹐身疑在﹐玉井三峯。甚東皇遣與﹐桃李斗春濃。男色昌宗。失昌丰。訪平泉記﹐奇艸木﹐惟赤柏﹐與金松。岷嶺導江﹐浩浩發臨邛。進吳儂。萬里江南北﹐行欲徧﹐未曾逢。堪悵恨﹐風與雨﹐苦相攻。怕學瓊花不墜﹐潛飛去﹐地上無蹤。柰明朝酒醒﹐空對夕陽春。流水溶溶。

以上牧庵集卷三十六

○感皇恩

捧讀雪樓憲使歲寒亭記﹐系節之餘﹐攀疏齋例﹐亦賦樂章

尋丈歲寒亭﹐何多環侍。煙節雪旓萬靑士。旄頭鐵甲﹐更兩蒼官爲帥。落成天雨雪﹑皆奇事。不獨玄冬﹐偏生幽思。六月淸風失炎熾。三年轉燭﹐君去豈無人至。惟應無坐嘯﹑文章使。

程文海雪樓樂府附錄

○綠頭鴨

又寄疏齋

笑疏齋﹐老來猶未情疏。似嫌呼﹑緱山笙鶴﹐表彰特號云居。善形容﹑世間有幾﹐寫綽約﹑天外無餘。我悵離羣﹐陽春寡和﹐漑鬵來食武昌魚。對芳酒﹑一聲金縷﹐絲竹用何如。今逾信﹑古人一言﹐名下無虛。記前回﹑東山勝賞﹐萬株霜葉紅初。向巖前﹑緩移玉勒﹐怕林下﹑相失籃輿。忘賦桃花﹐淸新捷對﹐坐令辭客擲中書。看明日﹑片帆東下﹐江渺正愁予。憑消遣﹑算除睡鄕﹐能到華胥。

武昌歌妓小字仙兒﹐色妓可觀﹐疏齋字之曰云居﹐其人姓王氏。永樂大典卷一萬四千三百八十三寄字韻姚牧庵集

○黑漆弩

吳子壽席上賦。丁亥中秋﹐遐觀堂對月﹐客有歌黑漆弩者﹐余嫌其與月不相涉﹐故攺賦﹐呈雪崖使君

靑冥風露乘鸞女。似怪我白髮如許。問姮娥不嫁空畱﹐好在朱顏千古。笑停雲老子人豪﹐過信少陵詩語。更何消斫桂婆娑﹐早已有吳綱揮斧。

永樂大典卷二萬零三百十三席字韻引姚牧庵集

【耶律楚材﹕詞作1首】

○鷓鴣天

題七眞洞

花艸傾頹事已遷。浩歌遙望意茫然。江山王气空千劫﹐桃李春風又一年。橫翠嶂﹐架寒煙。野花平碧怨啼鵑。不知何限人間夢﹐並觸沈思到酒邊。

詞綜卷三十三

【耶律履﹕詞作3首】

○虞美人

寄雲中完顏公

水收霜落雲中早。羣雁雲中道。夜來明月過西山。料得水邊石上不勝寒。黃塵堆里人相看。未慣雲林眼。當年曾說探崆峒。怕有黃庭消息寄西風。

永樂大典一萬四千三百八十一寄字韻引耶律履詞

○朝中措

寄雲中完顏公

何年仙節弭人寰。玉立紫雲間。气吐虹霓千丈﹐辭源江漢翻瀾。金門大隱﹐管中誰見﹐位列淸班。看取酒酣風味﹐何如明月緱山。

永樂大典一萬四千三百八十一寄字韻引耶律履詞

○念奴嬌

寄雲中完顏公

紫瓊窪罣﹐算何年﹑礱琢云根山骨。理潤堅溫﹐知雅稱﹑絕格風流人物。待價因循﹐一時奇遇﹐得失才容發。千金先許﹐玉堂初認仿佛。老坡疑是前身﹐赤蛇宵吼﹐肯遲畱捫拂。尙有當時耽玩趣﹐習气終難摩沒。更莫矜誇﹐武夷玉竇﹐千尺興平窟。開奩發冪﹐隸僮已倦嗟咄。

永樂大典一萬四千三百八十一寄字韻引耶律履詞以上趙萬里輯本金耶律履耶律文獻公詞三首

【耶律鑄﹕詞作8首】

○鵲橋仙

閬州得稼軒樂府全集﹐有西江月而今何事最相宜﹐宜醉宜閒宜睡。或曰﹐不若道宜笑宜狂宜醉。請足成之

皇都門外﹐玄都觀裏。露井樹旁歌意。先生憑恁作生涯﹐只嘲柳嘲桃嘲李。酒龍歌鳳﹐莫相回避。就取逢場�戲。且聽人勸要推移﹐更宜笑宜狂宜醉。

丁藏舊鈔本有注云﹐古歌詞﹐桃生露井上﹐李生桃樹傍。虫來嚙桃根﹐李樹代桃僵。

○太常引

題李隱君文集

扣聲寂寞播陽春。看流水﹑混行雲。大雅�扶輪。忍顏繼﹑齊梁后塵。淸風明月﹐四時長在﹐光景自長新。不見謫仙人。更何處﹑乘槎問津。

○眼兒媚

醴泉和髙齋﹐遇煬帝故宮。

隔江誰唱後庭花。煙澹月籠沙。水雲凝恨﹐錦帆何事﹐也到天涯。寄聲衰柳將煙艸﹐且莫怨年華。東君也是﹐世間行客﹐知遇誰家。

○木蘭花慢

丙戌歲﹐遊永安故宮﹐徧覽太液池﹑蓮瀛桂窟殿﹑天香閣﹐同坐中諸客﹐感而賦此。

花枝臨太液﹐�解語﹑入溫柔。炫桂窟低迷﹐天香飄蕩﹐倒影遲畱。須知畫圖難足﹐更靑山環抱帝王州。������﹐������。�������。鳳吹繞瀛洲。記水淺蓬萊﹐塵揚滄海﹐一醉都休。華胥夢﹐𨿽無迹﹐甚鼎湖﹑龍去水空流。靑鳥不來難問﹐玉妃幾度仙遊。

彊村叢書用善本書室藏鈔雙溪醉隱集本

○憶秦娥

贈前朝宮人琵琶色蘭蘭

恨凝積。佳人薄命尢堪惜。尢堪惜。事如春夢﹐了無遺迹。人生適意無南北。相逢何必曾相識。曾相識。恍疑猶覽﹐內家園籍。

趙萬里據永樂大典三千零四人字韻引耶律鑄樂府補

○南鄕子

送人北行入燕作

匹馬赴嚴宸。將謂靑雲上致身。不是男兒容易事﹐風塵。水遠山長愁殺人。離別若爲情。雪暗西山淚滿巾。還憶夜來分手處﹐天津。桃李無言各自春。

永樂大典卷八千六百二十八行字韻引耶律鑄雙溪醉隱集

○滿庭芳

西園席間用人韻

酒陣詩壇﹐徵兵命將﹐得無傾動華筵。擬勤春事﹐還自要相先。天地元如逆旅﹐應自愧﹑不駐流年。憑誰問﹐姮娥心事﹐何惜月長圓。西園張樂地﹐獻歌呈舞﹐燕擾鶯喧。盡未妨頹玉﹐錦瑟旁邊。脫落塵凡健筆﹐終不負﹑興染芳煙。歡緣在﹐判家視艸﹐仍是玉堂仙。

○六國朝令

家園席間作

鳴珂繡轂﹐錦帶吳鉤。曾雅稱﹑量金結勝遊。信人間無點事﹑可掛心頭。須知﹐不待把閒情釀做閒愁。只恐落髙人第二籌。歌云容裔﹐夢雨遲畱。殢慣振芳塵﹐不夜樓。光飾仙春盛迹﹐點化溫柔。索教頹縱惜花人﹐標榜風流。快入醉鄕來﹐劉醉侯。

以上二首見永樂大典二萬三百五十三席字韻引耶律鑄詞

【葉衡﹕詞作1首】

○淸平樂

題碧梧蒼石圖

翠屏香斷。夢繞瀟湘岸。舊曲不禁愁汗漫。分付秦箏斜雁。吳箋賦恨難成。丹靑惱殺蘇卿。一片碧梧蒼石﹐誰教寫出秋聲。

珊瑚网名畫題跋卷八

【葉森﹕詞作1首】

○蝶戀花

西湖感舊

小院閒春愁幾許。目斷行雲﹐醉憶曾遊處。寂寞而今芳艸路。年年綠徧淸明雨。花影重簾斜日暮。酒冷香溫﹐幽恨無人顧。一陣東風吹柳絮。又隨燕子西泠去。

李衛西湖志卷四十

【殷恕﹕詞作2首】

○望江南

秋懷

秋光好﹐爽气動幽情。紅蓼白蘋江岸闊﹐淡煙疏柳月華淸。西風落葉輕。

○望江南

秋光好﹐選勝足遨遊。桂子風髙香密密﹐梧桐月下影悠悠。玉露滿松揪。

【尹志平﹕詞作169首】

○西江月

秋陽觀作

我愛秋陽地僻﹐松巖來往人稀。不勞打坐自忘機。兀兀陶陶似醉。坐上有山有水﹐心間無是無非。朝朝常見白雲飛。可以畱連適意。

○西江月

我愛西巖气勢﹐連山帶土丰肥。靑松綠柳嫩依依。更有名花異卉。春水涓涓聲細﹐秋陽燁燁光輝。此中不用上天梯。便是仙家景致。

○西江月

我愛秋陽道眾﹐人人謙讓溫和。終朝豁暢恣髙歌。日用不分彼我。福地安居自在﹐松間閒步煙蘿。先人後己行功多。永沒非災橫禍。

○西江月

我愛西巖秀麗﹐仙園地發三陽。山形曲屈臥龍岡。只此人間天上。云捨茅庵掩映﹐仙花異果馨香。市朝客到見淸涼。舉手應須瞻仰。

○西江月

我愛秋陽天气﹐一指雲路無迷。何勞身外覓曹溪。了見三身四智。莫問天機深遠﹐休尋大道無爲。目前認得這些兒。便是全眞苗裔。

○西江月

龍陽觀冬至作

月魄光通四海﹐龍陽气滿三田。一聲雷動震山川。迸出飛光閃電。法雨常加有道﹐慈云廣布無邊。此時方顯太平年。遂我一生本願。

○西江月

天上仙無懵懂﹐人間性有頑愚。門中有幸看經書。性性堂堂開悟。達理眞明妙有﹐觀空體合虛無。慧通靈寶證元初。誰解無文不度。

○西江月

進道須憑篤志﹐收心愼勿狂遊。聽予苦口勸同流。莫待因循皓首。綠發朱顏易攺﹐靑春白晝難畱。爭如速悟便回頭。認取忠言善誘。

○西江月

山後重興道院﹐燕南仍自干戈。道人功行累來多。免卻非災橫禍。每日誦經報國﹐終朝念道降魔。福生禍滅養沖和。眞靜眞淸證果。

○西江月

時在天長﹐正當大暑﹐歸山後﹐恰值三秋﹐因事而作

九夏天長暑熱﹐三秋山後淸涼。一川禾黍正蒼蒼。了見西成有望。論甚天涯海角﹐盡他關外山荒。目前無事卽仙鄕。且恁隨緣豁暢。

○西江月

莫羨喧嘩京市﹐休辭淡薄山家。猿啼鶴唳興還加。心地淸涼無價。夜伴淸風皓月﹐曉觀綠檜雲霞。蓬頭丫髻做生涯。堪向幽屏圖畫。

○西江月

窗外橫山入畫﹐門前流水堪聽。洞天幽處少人行。不是塵寰路徑。占得靜中風月﹐卻回鬧里人情。湛然六識自安寧。一任閒歌閒詠。

○西江月

月裏金烏報曉﹐日中玉兔方眠。誰知萬法倒顚顚。此理非深非淺。認得元初這个﹐須明無事眞禪。人人有分性周圓﹐只爲使他不轉。

○西江月

淺見有知有識﹐深通無悟無迷。了然頓覺入希夷。此是男兒正智。達道豈離方寸﹐明心何在天西。終朝閒坐細尋思。裂轉機關便是。

○西江月

有欲難超老病﹐無情易變童顏。虛心實腹六神安。步步淸涼彼岸。九載能除四相﹐十年決到三山。蓬壺閬苑恣遊閒。免卻人間流轉。

○西江月

贈田道人

動處休將性動﹐靜中莫使心疑。目前端正沒關機。眞靜眞淸便是。气滿三田自實﹐神通八脈方知。了然頓覺入無爲。到處安心穩地。

○西江月

贈萬蓮會眾

事事諳來心足﹐般般捨去身輕。本初一點要圓成。妙語玄言堪聽。縱意不知有我﹐收心自覺無明。無明滅盡絕塵情。便是識心見性。

○西江月

入西山路

石徑云梯路險﹐攀蘿攬葛難行。洞天深處水山明。遠卻塵寰視聽。土洞安眠穩坐﹐松巖耳靜心淸。不須更羨許由名。便是超凡入聖。

○西江月

非愛靑山綠水﹐惟圖隱迹埋石。粗衣糲食絕人情。養就元初本柄。气結神凝久視﹐虛心實腹長生。一朝功滿現三淸。此是男兒正性。

○西江月

勸眾減睡

夏日勤修寶殿﹐冬天好煉頑心。三更不縱睡魔侵。便是先生戒禁。學道休迷妄想﹐修眞莫失叢林。無爲功滿恣歌吟。自在髙眠穩枕。

○西江月

常足暢懷

盡日觀山玩水﹐終朝常足心休。老來佚樂更何求。保我陽生九九。幸得爲人通道﹐道中別有歸投。功成云步看瀛洲。萬古名傳不朽。

○西江月

贈張先生

日用竈頭然火﹐時教突裏亡煙。始終如一志精專。也勝往來打轉。放下紛紛塵事﹐明通朗朗玄言。一朝功到性靈圓。便是蓬萊中選。

○西江月

寄京師道友

只爲功虧行闕﹐故教不免東西。自從別後二年期。路轉風塵萬里。詞寄燕山道眾﹐聽予至囑休疑。外緣𨿽幹內忘機。免卻前頭懊悔。

○西江月

人事𨿽然久厭﹐道家爭忍空歸。不因勤苦到關西。焉得重陽慶會。說與門中志士﹐祖庭已見根基。終南山色古今奇。老者堪爲久計。

○西江月

贈儒士王子正

本性元虛不二﹐柰何情欲交加。人能頓悟道生涯。世態分明是假。更要深通玄奧﹐須當拂去矜誇。含光默默養靈芽。便是無爲造化。

○巫山一段雲

秋陽觀作

十九遊仙子﹐隨師歷八荒。西臨回紇大城隍。到處見農桑。一種靈瓜甚美。赤縣幾人知味。大千沙界有多般。鶴駕復東還。

○巫山一段雲

塞北三年轉﹐天西萬里回。飄飄雲駕漸東來。無不笑顏開。道徳崢嶸功大。行滿決超三界。十方仙子行功圓。得見太平年。

○巫山一段雲

太上臨關日﹐吾宗受道時。七雄戈戟斗相持。何處起慈悲。直至西天行化。大教普聞天下。古今今古類皆同。方顯道家風。

○巫山一段雲

北海修眞士﹐西巖放曠人。別師迢遞過關津。物外不沾塵。學道須憑決裂。一片眞心如鐵。九年功滿步雲霞。三島是吾家。

○巫山一段雲

性燭通天眼﹐心燈放慧光。湛然靈物自眞常。無處不圓方。住世榮華不戀。舉措常行方便。一朝功滿化雲歸。獨步赴瑤池。

○巫山一段雲

寄天長道眾

山後春將暮﹐龍陽景漸佳。東園芭欖正開花。隨分有生涯。道友堅心長久。相見時時稽首。自然恬淡日和平。物外有餘淸。

○巫山一段雲

攜杖上禪房山

自在三山客﹐逍遙西海賓。孤身到處自全眞。風月永爲鄰。識破浮華虛假。誰羨望云星馬。一條拄杖勝龍驂。穩步上髙岑。

○巫山一段雲

先天觀作

涿鹿今朝到﹐蚩尢往日休。阪泉冬夏水長流。今古幾春秋。因此彊兵戰勝。直到而今無定。一生一殺做冤仇。早晚是程頭。

○巫山一段雲

道友堅畱住冬聖地﹐西北有缺﹐可費千功﹐未暇修補﹐待春暖﹐可以完備因緣﹐故述之

我有林泉興﹐君無補缺心。一方聖境理幽深。物外結知音。還到春時圓備。合是全眞一會。功成行滿待他年。攜手上雲天。

○巫山一段雲

龍陽觀九日

白酒寬懷抱﹐黃花噴鼻香。此般眞味慶重陽。性月自圓方。山後三秋無別。幽檻幾叢開徹。兩軒各各鬥芳鮮。雅勝洞中天。

○巫山一段雲

勸世

道顯淸虛妙﹐釋明智慧深。仲尼仁義古通今。三聖一般心。不認忘名默悟。只解分門別戶。一朝合眼見前程。悔恨不圓成。

○巫山一段雲

卜居西關﹐好山萬疊﹐河在其中﹐曲回上下﹐不啻二三十里。渾水波濤﹐兩岸桑麻映日﹐人善地僻﹐可爲終焉之計﹐自號曰養老庵﹐以小詞寄之耳

萬疊山橫翠﹐千盤河曲長。居民安土樂農桑。流水落花香。卜此安居養老。一任形枯心槁。不搖不動寄殘年。何處覓神仙。

○巫山一段雲

題通仙觀

列翠峯巒秀﹐仙都气象淸。三陽端正玉鰲形。一气自天成。萬疊雲山深處。別是洞天幽圃。何人能得久閒居。淸靜樂無餘。

○巫山一段雲

催衲襖

昨夜西風緊﹐今朝秋意深。道人𨿽則是降心。寒暑亦難禁。衲襖宜教寬大。且要晝披夜蓋。一衣猶恐不銷任。此外更何尋。

○巫山一段雲

龍門川溪水﹐同翟老賞月

溪水迎霜冷﹐山花帶露鮮。良朋共賞玉蟾圓。髙會興無邊。長記西湖萬里。素魄澄澄一體。今宵相隔正三年。渾似夢遊仙。

○巫山一段雲

贈龍虎夫人

北海功還未﹐赤城行已周。一身淸靜永忘憂。何處得閒愁。四十天當不惑。事事諳來明白。樂知知命保安和。眞理本無多。

○巫山一段雲

淸水作

應運開正教﹐隨時見寶壇。眾眞降迹在人間。卻要列仙班。化度羣生無數。个个盡教開悟。一朝功滿到蓬萊。劫運免三災。

○巫山一段雲

自詠

濕熱燕南地﹐淸涼山後天。陰陽難曉倒顚顚。宿業自牽纏。二載登程酷暑。終日無言無語。閒中功行未能圓。使我忘心堅。

○巫山一段雲

戒無明

一點光明大﹐三千業障深。勸君聞早細搜尋。莫待禍來侵。觸處將身回轉。慧性能生方便。這些消息汝還知。便是上天梯。

○鳳棲梧

秋陽觀作

正教流通千載遇。浮世茫茫﹐幾个心開悟。猛省輪回尋出路。回頭便是眞仙度。行滿功成蓬島去。好伴長春﹐自在無私慮。更有奇葩千萬樹。塵凡未脫誰能睹。

○鳳棲梧

世事無涯何日了。爭似忘機﹐學我歸山早。山下林間常獨笑。人心未悟誰能到。終日忘言人悄悄。暮去朝來﹐更沒閒煩惱。惜取眞陽身內寶。不須服餌容顏好。

○鳳棲梧

問道參禪都不會。境上閒遊﹐只要心無昧。踏碎虛空離六對。松巖一覺和衣睡。何用人前誇口快。一點靈明﹐不許纖塵蓋。法性堂堂觀自在。歸根復命超三界。

○鳳棲梧

宣徳州見請﹐以此詞答之

山後三陽都歷徧。宣徳朝元﹐不晚須相見。數載師前人事倦。區區獨自隨風轉。幾度天長曾發願。糲食粗衣﹐隔斷人情面。富貴榮華無意戀。不如巖下成修煉。

○鳳棲梧

巖上春光將欲暮。可惜春光﹐無計畱連住。春去秋來分四序。一來一去成寒暑。歲計謾人人不悟。得喪悲歡﹐盡是輪回趣。我欲畱言叮囑付。人心未解無生路。

○鳳棲梧

先天觀作

山後風光何處好。上谷靈蹤﹐自古軒轅廟。湧出淸流方曲繞。森森綠檜知多少。雲水閒遊今日到。信筆狂吟﹐自在開懷笑。萬景難侵心合道。全眞妙體圓明了。

○鳳棲梧

和碧虛壇詞

至道幽微何處究。妄想邪思﹐便是魔人獸。欲要三田苗長秀。眞常眞靜眞無朽。五气朝元眞一湊。萬語千言﹐須候陰消六。今古迷人觀不透。神奇枉化爲膿臭。

○鳳棲梧

一點靈明當內究。散盡羣魔﹐趕退西山獸。萬樹瓊花如錦繡。長春永占無根朽。四海云朋來往湊。上下沖和﹐漸覺陽生六。一道靈光通宵透。淸香換了胞囊臭。

○鳳棲梧

述懷

天下周遊將欲徧。十載區區﹐恐負先師願。老也休休人事遠。遊山玩水隨緣轉。報與知音聽我勸。劫運刀兵﹐个个都親見。仍自貪求生愛戀。前頭路險如何免。

○鳳棲梧

太平興國觀作

古迹琳宮堪作計。檜柏靑靑﹐宛有長春气。直待功圓方濟會。無心默默符天意。幸得安然淸靜地。終日逍遙﹐方寸無縈系。老大不堪心自退。紛紛世事何時已。

○鳳棲梧

先師昔日屢言﹐燕山天下最勝之地﹐當是時﹐果葬於斯﹐以小詞記其意耳

天下風光何處好。山海潛通﹐無比燕中道。四海云朋來往繞。先師默悟知還到。旣入玄門須悟早。誰解修眞﹐此事非艸艸。天意分明容起廟。燕山千里來懷抱。

○臨江仙

朝元觀﹐請以詞許之

自別都門人事少﹐心頭不掛微塵。閒歌閒詠默頤神。有中皆妄想﹐無內卻全眞。取性逍遙雲水客﹐無情淡泊閒人。隨緣安樂絕疏親。三陽將欲徧﹐五气自朝元。

○臨江仙

袁夫人住沙漠﹐十年後出家﹐回都﹐作詞以贈之

十載飽諳沙漠景﹐一朝復到都門。如今一想一傷魂。休看蘇武傳﹐莫說漢昭君。過去未來都撥置﹐眞師幸遇長春。知君道念日添新。皇天寧負徳﹐后土豈虧人。

○臨江仙

西山靜坐

靜坐西山深有益﹐等閒人事稀逢。終朝飯飽恣疏慵。養成淸靜體﹐化出主人公。三十年來都亂覓﹐如今認證眞容。狂情滅盡法皆空。本來無一事﹐剛恁費千功。

○臨江仙

本是一般孤另物﹐被他染著難知。迷雲消散慧風吹。何勞身外覓﹐端坐是天西。萬語千言終未悟﹐悟來一字成非。竿頭進步勿生疑。般般都撒手﹐種種自皆離。

○臨江仙

參透全眞淸靜法﹐何勞相上經求。好於此處覓蹤由。莫生迷執見﹐休要不回頭。眞性如何能寂滅﹐眞空空外閒搜。其中無欲認眞修。隨機常寂定﹐應物自圓周。

○臨江仙

示眾

自對千差無可取﹐心閒一境堪憑。眞常不昧谷神淸。羣魔從此滅﹐一點自圓成。物外淸吟惟獨樂﹐人間寵辱何驚。勸君速悟問前程。要求眞實相﹐休論假聰明。

○臨江仙

李行省請予往山東葬三師﹐燕京道眾並士庶皆不許﹐感懷

一別濰陽過十載﹐天涯歷徧西戎。歸來燕國住仙宮。立言明祖教﹐演法繼師蹤。天意如何非易測﹐人情到了難窮。予心本自愛疏慵。卻教居海北﹐未許過山東。

○臨江仙

偶得

談妙談玄人易悟﹐眞淸眞靜難依。人間世事不堪爲。十方明眼漢﹐學我沒操持。旣悟淳風須返朴﹐終朝朴實相隨。含光默默外如癡。心明如朗月﹐性靜合刀圭。

○臨江仙

有相有中容易覓﹐無爲無處難爲。終朝作伴影相隨。愚人尋不見﹐達者已先知。此理勤參搜獲正﹐一條大路無迷。勸君速悟莫遲疑。常常忘視聽﹐步步入希夷。

○臨江仙

五華山住夏﹐時有道眾見﹐以詞贈之

數載崎嶇天下徧﹐而今幸遇林泉。饑來喫飯困來眠。離城幾一捨﹐別是小壺天。坐上水山俱秀發﹐池中開滿靑蓮。老來功行卒難全。未能三島去﹐先作五華仙。

○無俗念

龍陽觀道眾索

了心一法﹐越三乘﹑妙體果離生滅。萬事知空非可取﹐慧性輝輝通徹。靜裏乾坤﹐閒中日月﹐堪付知音說。家山還到﹐自有無限風月。一點無相眞如﹐澄澄湛湛﹐內外難分別。要會玄元端的處﹐無縱迷情乖劣。勤論幽微﹐頻修祕密﹐參透天機訣。此時不了﹐更待何日休歇。

○無俗念

參差萬有﹐盡鴻蒙﹑一气生成無極。擾擾羣情皆有我﹐寂寂眞空非得。有內尋無﹐無中覓有﹐誰是知消息。髙眞方便﹐唱出玄妙端的。此个隱奧門風﹐須憑智慧﹐淸靜開胸臆。了見元初眞面目﹐豈羨浮華顏色。身寄人間﹐名收仙籍﹐不許纖塵惑。神思不動﹐自來天地難測。

○無俗念

冬寒夏暑﹐共春花秋月﹐年年無別。惟有形容朝暮攺﹐不覺催生促滅。萬劫昏迷﹐一時開悟﹐好把心休歇。纖塵不掛﹐本來一點明徹。閒對龜鶴松峯﹐林泉幽圃﹐自在開懷悅。行滿功圓朝上會﹐方顯男兒英傑。此理非深﹐玄機不遠﹐未悟難分說。人間誰解﹐暗中虛度年月。

○無俗念

天涯海角﹐任縱橫﹑到處一身閒拓。世事知空風過耳﹐別有些兒歡樂。玉鼎烹煎﹐金鑪滚沸﹐煉就丹砂藥。服之歸去﹐化身空外飛躍。是則仙道玄微﹐凡塵脫去﹐便得同期約。達理通眞功徳備﹐豈在幽居巖壑。四相消磨﹐三彭遁匿﹐自是人情薄。全眞正教﹐正大心地無錯。

○無俗念

繼人韻

同塵混迹﹐悟玄元﹑奧旨深窮莊列。會集云朋扶正教﹐相繼先師無別。外貌悠悠﹐內容整整﹐果是如愚拙。門淸戶靜﹐自然顯出髙潔。長春境界無邊﹐淸涼永占﹐處處堪休歇。物外壺天淸絕處﹐遊戲白雲金闕。身寄塵寰﹐性通天外﹐萬事難索惹。六根不動﹐便是無生無滅。

○無俗念

大安山棲雲觀中秋賞月

大安髙絕﹐風露淸﹑气爽中秋時節。霞友云朋方聚會﹐共賞山頭明月。照徹千峯﹐明通萬壑﹐坐覺心歡悅。神淸骨冷﹐永超人世生滅。看盡此夕風光﹐空勞筆舌﹐妙景如何說。普照千門皆可玩﹐不似棲雲髙潔。小院巖前﹐大寒嶺畔﹐仿佛天相接。坐中默想﹐此間堪可棲迹。

○無俗念

通仙觀作

通仙地僻﹐向西山深處﹐倚雲棲迹。俯視峯巒千萬疊﹐隔斷紅塵消息。閒步煙蘿﹐靜吟風月﹐此事何人議。修眞上士﹐更於何處尋覓。一帶無盡山川﹐洞天幽圃﹐自有神仙域。名利相纏誰得到﹐難伴淸虛閒客。碧洞髙眠﹐淸巖穩坐﹐豈羨王孫宅。我來幾度﹐此中畱意多日。

○無俗念

論性

騰今跨古﹐這靈明覺性﹐本無虧少。个个圓成誰肯認﹐逐境迷迷顚倒。萬種施爲﹐千般做造﹐都向心頭了。些兒玄妙﹐問君何日知道。不入無相玄門﹐浮名難捨﹐貪看閒花艸。口解淸談心未悟﹐不覺輪回來到。好契眞機﹐驚回幻夢﹐自在遊三島。長生有分﹐永超人世衰老。

○江城子

和蒼蓋郭秀才韻

乘車坐馬走東西。論玄規。入幽微。天下崢嶸﹐隨分立階梯。吾教流通天地祐﹐無不喜﹐盡歸依。其中消息與誰期。解忘機。識無爲。霞友云朋﹐心地要平夷。抱朴全眞明日用﹐神燦燦﹐性輝輝。

○江城子

龍陽觀冬至作

六陰消盡一陽生。暗藏萌。雪花輕。九九嚴凝﹐河海結層冰。二气周流無所住﹐陽數足﹐化龍升。歸根復命性靈明。過天庭。入無形。返復天機﹐升降月華淸。奪得乾坤眞造化﹐功行滿﹐赴蓬瀛。

○江城子

道人活計日開顏。性多寬。六神安。晦迹韜光﹐無事到心間。養就亙初靈底物﹐名利客﹐不如閒。人生能有幾多歡。老摧殘。死生關。六道輪回﹐來往苦艱難。好認吾門親至道﹐情欲斷﹐出塵寰。

○江城子

法光普照道門昌。出天長。入龍陽。寶殿圓成﹐朝暮爇心香。霞友云朋休外覓﹐心地穩﹐是天堂。燕南河北好悲傷。正窮荒。受風霜。劫運推移﹐何日到仙鄕。誰解閒居山後意﹐﹡﹡秀﹐小蓬莊。

○江城子

詠臘雪

瓊花繚亂玉塵飛。滿長堤。擁柴扉。暖焙窗明﹐安用繡簾幃。夜靜云收銀鑑滿﹐看雪月﹐斗光輝。季冬眞瑞古今奇。助寒威。顯丰期。感動詩人﹐魂魄入希夷。謝女多才詠不盡﹐畱與俺﹐道人知。

○江城子

西山之通仙觀﹐卜以重陽作醮。前數日﹐北風嚴惡﹐天气昏暝﹐小雪微作﹐眾意憂惶。八日發牒之後﹐俄而開霽﹐兩晝夜畢。十日陰雪復作﹐萬古一辭﹐贊嘆希有勝緣。因作一詞﹐以紀其實

重陽佳節醮西山。暮天寒。葉斑斕。和气滿川﹐無个不開顏。滯魄孤魂皆受度﹐功徳備﹐出幽關。河淸谷靜气閒閒。寸心寬。保全安。白酒黃花﹐髙會列仙壇。共慶吾門祖師祐﹐眾眞喜﹐萬人歡。

○江城子

庚寅年﹐通仙觀醮罷復回﹐不遂本願﹐以詞別道友眾醮信

玉河別後出西山。曉霜寒。過重關。書疏相邀﹐須索赴淸壇。度死超生𨿽好事﹐年已暮﹐鬢成斑。修眞未就積功難。煉心寬。悟眞閒。造化功夫﹐都在片時間。斡轉玄機全至徳﹐無可欲﹐列仙班。

○江城子

別樊山先天觀道友

先天欲別意沈吟。就淸陰。散幽襟。酷暑全無﹐蚊蚋不相侵。淸靜安居堪久計﹐住一日﹐勝千金。此方道友果堅心。日相尋。演淸音。訪道崇眞﹐通古更明今。九夏待予無以報﹐臨去也﹐贈荒吟。

○江城子

仲冬

龍祥蹤迹古仙壇。水連山。徑彎環。玉殿朱門﹐髙聳白雲間。疑是蓬宮臨白漵﹐眞福地﹐可開顏。仲冬遊歷苦無寒。道人攢。子文歡。看盡三峯﹐別後兩閒閒。何日復來林下笑﹐散後易﹐聚時難。

○江城子

方壺過冬

嚴冬共喜小方壺。稱幽居。論元初。話到三更﹐皆似覺淸虛。萬事有心求不得﹐憑象罔﹐獲玄珠。一言了了性如如。樂無爲。駕雲車。朝拜髙眞﹐功滿赴仙都。速悟人人俱有分﹐聽予勸﹐莫癡愚。

○江城子

義州作

紛紛世夢暫無安。蟻循環。少開顏。悟道修眞﹐要脫死生關。認得元初無一物﹐除妄想﹐斷髙攀。老來佚樂正宜閒。罷輪竿。釣舟還。物外淸遊﹐歷徧古仙壇。更待東君傳信息﹐度遼水﹐看閭山。

江城子

修行還悟宿根深。得知音。便明心。十二時中﹐外境不能侵。保命全眞無別用﹐好容易﹐不難尋。一時勘破古通今。信閒吟。玩遙岑。海角天涯﹐都是好叢林。繼祖承宗行教化﹐享天爵﹐受人欽。

○江城子

楡次縣眞常觀作

眞常應物要方圓。且隨緣。行功全。眼正心明﹐認得化工權。日用無私當直養﹐浩气滿﹐現胎仙。一時慶會興無邊。透重玄。永綿綿。照徹人間﹐幻境豈能堅。便約故園堪久計﹐觀八水﹐玩三川。

○江城子

沁州神霄宮賞月

素光皎潔暮天晴。十分明。稱幽情。賞玩隨時﹐髙會盡云朋。今夜澄澄垂普照﹐無此夕﹐得和平。碧空如水月盈盈。性珠停。保長生。四海淸通﹐何處不圓成。更謝髙明恩徳重﹐臨萬國﹐教門興。

○無夢令

龍陽觀春分其間作

道友三冬煉睡。煉做陳摶苗裔。咫尺過新春﹐晝夜須當加瑞。加瑞。加瑞。點點直教著地。

○無夢令

春日龍陽春睡。悟得春光眞意。紅日正三竿﹐卻被春風驚起。驚起。驚起。萬事一場春寐。

○無夢令

閒把心香暗爇。三界十分通徹。四海徧天涯﹐都是全眞枝葉。枝葉。枝葉。撞透淸霄明月。

○無夢令

我向幽窗守拙。勘破春花秋月。得意便歸來﹐好把身心休歇。休歇。休歇。鍛就一鑪春雪。

○無夢令

說破勞生如夢。个个昏迷虛夢。默地悟心開﹐達了眞通淸夢。淸夢。淸夢。誰信眞人無夢。

○道無情

時在龍陽觀﹐東川秋陽來請﹐丙戌元宵後﹐臨行﹐以詞別之

每夜三更問話。說破人情虛假。个个悟眞宗。道心通。要望秋陽回意。莫縱髙眠春睡。指日復歸來。笑顏開。

○道無情

不避春風迢遞。來往默通眞意。那个是吾家。信天涯。本性玄通無托。到處一身安樂。了了沒西東。住雲峯。

○道無情

身逐東川道友。有客西山專候。眞意是如何。囉淩囉。七十古爲稀少。今我六旬還到。浮世不堅牢。醉陶陶。

○道無情

秋陽觀作﹐答宣徳州道友請

深謝將書來請。才到西巖春令。百鳥正喧呼。樂無餘。道眾滿川和气。醮罷更看天意。緣契合虛谷。任西東。

○道無情

但願身安心靜。誰羨往來迎請。正教滿天涯。過流沙。師意眞慈普度。應系羣生開悟。積行要無邊。性方圓。

○道無情

別西山道友

行過天涯海角。未似西山心樂。興盡復東還。鬢多斑。彼此年過耳順。別後有何憑準。惟願各心休。永無憂。

○道無情

三老共全淸福。終日遊山不足。坐臥白雲中。看靑峯。飯罷東坡石上。談笑開懷豁暢。妙景可忘憂。對淸流。

○道無情

別蔚州道眾

十月蔚羅行化。去送來迎車馬。和气滿山川。教風傳。別後何時再遇。惟願各心開悟。功積要三千。化靈仙。

○道無情

九九嚴凝冰結。山後朔風凜冽。西去意如何。囉淩囉。道友一聲珍重。愼勿使他心動。志气要平和。道無魔。

○道無情

隨處道人道友。勿使人情濃厚。凡百在平常。少災殃。別後應當西邁。接待往來寧耐。他日要相參。望終南。

○道無情

懷仁縣作

我愛懷仁冬月。炕暖窗明堪歇。天意不教閒。過南山。東去西來非願。海角天涯將徧。道果尙難成。又登程。

○道無情

老年退居沁郡﹐奉詔還燕京大長春宮

十月小春時令。萬物歸根安靜。獨我水雲間。過東山。直指古燕無定。老也敢違天命。回首望終南。再來參。

○道無情

依韻別沁州長官杜帥

未達難通天令。誰解洞中生靜。道在有無間。隔千山。去住絕疑心定。任運逍遙隨命。終日不迷南。更何參。

○減字木蘭花

秋陽觀作勸世

堆金積玉。日日慳貪心未足。足上何求。直待荒郊臥土丘。回頭有路。爭柰愚人迷不悟。若悟回頭。免了前程無限愁。

○減字木蘭花

勞生喪命。誰解衣餐皆分定。恣欲貪癡。積業如山猶不知。一朝有報。鐵膽銅心人也懊。受罪無休。恨不當時聞早修。

○減字木蘭花

頑愚不省。禍福還如身逐影。劫運天災。都是人人心上來。若明此理。視物應當同自己。了見天眞。善惡臨時全在人。

○減字木蘭花

損人利己。貪愛欺瞞何日已。害眾成家。富貴人前仍自誇。陰功暗記。死上頭來誰肯替。天道無私。報應分明各有時。

○減字木蘭花

天堂豈遠。舉世迷人尋不見。地獄非親。無限眾生寒斷門。聰明上士。幸得爲人勤發志。志在心平。片善無遺道自成。

○減字木蘭花

縉山川有三觀﹐皆有陽字﹐此間往來﹐故云三陽道士

三陽道士。坐對雲峯談不二。萬法如通。盡在忘機冷笑中。無明實性。此理難詮如何證。要證元初。認取髙空秋水孤。

○減字木蘭花

秋陽道友見過

金波玉液。除卻嬀川無處覓。玉液金波。一飲能教五气和。還丹大藥。服了令人常快樂。大藥還丹。福薄眾生要見難。

○減字木蘭花

一道士出示杜甫遊春詩卷

遊春暢飲。萬物熙熙花似錦。暢飲遊春。迷了從來多少人。儒流道士。幾个能通天外志。道士儒流。誰肯忘情言下休。

○減字木蘭花

示眾

年深學道。𨿽未通靈神气好。學道年深。萬景叢中無物侵。同流聽勸。薄利虛名深可遠。聽勸同流。放下諸緣宜速修。

○減字木蘭花

身心裂轉。便是元初眞目面。裂轉身心。一志如山超古今。些兒若悟。免卻波波來與去。若悟些兒。萬劫希逢此一時。

○減字木蘭花

同塵混世。誰解忘言無酒醉。混世同塵。落魄逍遙甘分貧。靈源不昧。勝積無涯眞寶貝。不昧靈源。一气淸成要上天。

○減字木蘭花

贈龍虎夫人

昏昏默默。世智聰明孰可測。默默昏昏。無欲能開眾妙門。全眞抱朴。無慮無思無做作。抱朴全眞。人聖超凡只在人。

○減字木蘭花

西山作

修眞近俗。初地難當心境熟。近俗修眞。誰是居塵不染塵。林泉恣興。便是修眞無可證。恣興林泉。且做逍遙陸地仙。

○減字木蘭花

安禪聚落。難免區區閒把捉。聚落安禪。佛祖常憂恐落緣。山林縱臥。無慮無思眞快活。縱臥山林。一點靈光無物侵。

○減字木蘭花

贈燕京萬蓮會眾

回頭返照。世事無窮堪失笑。返照回頭。得意歸來便好休。休休省也。莫縱貪癡狂野馬。省也休休。一任年光春復秋。

○減字木蘭花

懷仁縣

懷仁抱義。五帝三皇因此治。抱義懷仁。天下生靈一體親。勤參道徳。建國成家爲法則。道徳勤參。更與修身作指南。

○減字木蘭花

西路請張道人﹐於處順堂畫西遊記

淸河畫士。處順存心堪發志。畫士淸河。早早來時意若何。全眞宗祖。畫向白雲傳萬古。宗祖全眞。永鎭燕山日日新。

○悟南柯

勸世

著假求仙果﹐迷眞覓佛心。爇香禮拜恐徒尋。不斷無明﹐空惹業根深。苦口如良藥﹐忠言似美金。人逢善者作知音。正教依憑﹐萬禍不能侵。

○悟南柯

生日無明重﹐死時地獄深。寸陰可惜勝黃金。速悟無生﹐上士做知音。轉眼迷他趣﹐回頭認本心。功成自是出陽陰。物外眞閒﹐坦蕩賦淸吟。

○悟南柯

莫要欺人重﹐須防報應深。羣眞降世布淸吟。勸化愚迷﹐災禍免相侵。更悟眞常性﹐勤修吉善心。長生路上聽仙音。正道無疑﹐穩步赴瑤岑。

○悟南柯

莫覓他人短﹐惟思自己長。處身謙讓性和光。與物無私﹐心地得淸涼。會滅無明火﹐能生智慧香。何勞遠去覓天堂。任運安閒﹐處處是仙鄕。

○靑玉案

自遣

揚眉瞬目分明露。認得元來處。淸靜無爲香滿炷。十方通徹﹐徧聞三界﹐一任年將暮。些兒妙處堪人顧。關外棲眞忘來去。更有雲霞三四侶。淸吟野興﹐固窮樂道﹐此外非他取。

○靑玉案

心頭遠惡常修善。自得眞方便。至道夷然容易見。目前端正﹐是非休論﹐堪作長生伴。玄言悟徹無分辯。默默頤眞內光現。保養神丹成九轉。化身空外﹐六銖天賜﹐換了如今面。

○靑玉案

浮華莫戀心歸道。漸得通玄妙。淸靜功圓心地了。髙登彼岸﹐淸涼永占﹐更沒閒煩惱。長春眞境仙無老。咫尺洞天誰能到。心上塵淸都一掃。琳宮仙院﹐乘風淸興﹐遊宴蓬萊島。

○靑玉案

羣魔散盡眞何亂。萬事無縈絆。一點光同靑玉案。纖塵不掛﹐永無障礙﹐得見虛空面。勸君早把塵情拚。下手速修轉頭晚。前有風波深不淺。神舟穩駕﹐云朋相伴﹐笑指蘆花岸。

○瑞鷓鴣

與延眞觀小賈師

道人起念不尋常。宿業牽纏惹禍殃。朴實修眞方得久﹐浮虛學道豈能長。旋生旋滅心難定﹐不動不搖意易防。早悟知常功累足﹐恁時許爾志堅剛。

○瑞鷓鴣

詠西山

西山深處道人家。養道修眞何處加。九夏髙眠無暑气﹐三秋結實有新瓜。亂山坡下宜禾黍﹐渾水河邊長桑麻。四季平和人事少﹐三餐終日是生涯。

○瑞鷓鴣

過龍泉峪

西山一帶好人煙。曲水環山若洞天。無是無非無寵辱﹐有花有果有林泉。家家奉道養閒客﹐戶戶欽壇禮大仙。如此勤心行吉善﹐太平快樂過丰年。

○瑞鷓鴣

示眾

論道談禪斗捷機。朦朧合眼便昏迷。貪名競利心猶在﹐損己安人行豈知。益友不侵賢聖遠﹐良朋難近虎狼隨。一朝數滿無由悔﹐聞早收心莫縱欺。

○瑞鷓鴣

爲人幸遇教門興。折莫因循著世榮。節食減眠神自爽﹐忘情去欲气偏淸。暫時戒愼離災苦﹐久遠行持出死生。奉勸髙明宜省悟﹐聞身彊健早修行。

○瑞鷓鴣

勸世

長春教法付淸和。普勸髙明出愛河。道徳勤修天賜樂﹐塵情苦戀世生魔。目前放下游眞境﹐身後功深赴大羅。我有忠言新說破﹐看君聽了意如何。

○瑞鷓鴣

六年動作小功成。固蒂深根漸次榮。東院西宮閒客坐﹐南來北往道人行。十方和气精神爽﹐四海同心道眼明。天運玄風來此地﹐燕山路上好前程。

○南鄕子

寶玄堂偶得

本性愛疏慵。不厭無名不厭窮。落魄隨緣無所礙﹐心通。觀透人間事事空。得失本來同。動靜何勞問吉凶。兀兀前途眞自得﹐成功。都在忘言冷笑中。

○南鄕子

贈西路道人

幸遇好良因。枉惹浮名受苦辛。只爲目前些子事﹐因循。趖過中間換了身。默坐守靈根。空外閒搜空外眞。認得亙初微妙物﹐堪親。喚作神仙不喚人。

○虞美人

勸世

邇來似覺精神湧。識破人間夢。皆因恬淡樂淸和。與物無私﹐光照徧山河。如今普勸修眞眾。莫待空無用。一朝歸去恨身卑。悔不當時﹐勤苦學修持。

○月上海棠

示眾

先師歸去功無量。日赴千壇顯聖象。化身千百﹐暗中度人來往。休輕謗。恐災禍臨頭怎向。一時開化通無上。廣集門生普供養。但持齋戒﹐志心各懷歸仰。虛空裏﹐管有神明賜賞。

○踏雲行

贈長春宮道眾

智慧男兒﹐聰明上士。修眞幸遇先師指。葆光殿閣對靑山﹐白雲堪伴長春子。樂道明心﹐勝看經史。神仙籍上書名字。大家勤苦守靈蹤﹐皇天肯負淸髙志。

○踏雲行

自詠

薄利虛名﹐誰人能戒。前頭路險猶貪愛。惟予不肯著浮華﹐中心有願超三界。廣布慈風﹐休生懈怠。心懷忍辱常寧耐。豁開心地若虛空﹐分明見个眞難壞。

○踏雲行

暗地髙眞﹐明加保祐。白雲仙迹當成就。吾門七祖鎭燕山﹐金蓮萬朵芬芳秀。眾會寧心﹐道人長久。同修淸徳過星斗。他年功滿去朝元﹐先師應賜長生酒。

○踏雲行

靜裏喧喧﹐鬧中寂寂。靈源妙用誰能識。兩般顚倒入虛無﹐自然顯个眞消息。气過三關﹐神遊八極。綿綿來往無蹤迹。此時休歇罷參尋﹐前程路上忘疑惑。

○踏雲行

贊師父仙體不朽

玉骨元淸﹐金丹已就。長春不老何年朽。圓成一性徧河沙﹐遺骸全體仍依舊。萬代稀逢﹐一時罕有。天涯門弟來奔湊。安居處順慶眞容﹐焚香十萬連三晝。

○點絳唇

重九後五日作

體入虛空﹐猶然未可爲憑據。眞空路。气神相聚。現世陽神去。若遇知音﹐此事堪分付。君聽取。莫生疑悞。行滿天將護。

○點絳唇

聞說修行﹐千差萬別難依據。眞空路。何人得趣。撒手堪歸去。行積無邊﹐功要三千數。心開悟。逍遙云步。應過天仙舉。

○點絳唇

學道尋眞﹐寧心耐意搜求正。刀圭柄。羣眞相慶。一顆明珠瑩。照見元初﹐認得頭和影。神通聖。內容淸興。物外閒吟詠。

○點絳唇

學道難成﹐無明觸處生煙火。招殃禍。時光虛過。生死如何躲。早悟前愆﹐更不生人我。還眞个。時時明破。下手修仙果。

○點絳唇

曄曄重陽﹐素秋气爽添淸興。仙歌詠。黃華相稱。朵朵如如性。小檻芬芳﹐滿座人欽敬。眞淸靜。香風純正。萬戶千門慶。

○點絳唇

暮春遊五華山繼先師韻

昨日春遊﹐一行恰似乘鸞鳳。知音共。適懷心縱。直入桃源洞。好向淸溪﹐閒聽琴三弄。眞歡動。任他迎送。管甚莊周夢。

○卜算子

玉虛觀夜靜中﹐師父令和﹐都要奔波走﹐卜算子仍易其名曰北地樂

眞性休空走。二物長相守。這些消息阿誰知﹐便是無中有。實鼎瓊花放﹐玉戶金光透。作个淸涼彼岸人﹐淸靜工夫就。

○賀聖朝

羲州醮罷﹐命郭志全講道徳二篇

古宜緣重﹐善根深種﹐志士心堅。感吾門洪教廣開緣。共談論功圓。中宵不寐﹐云朋髙會﹐參透玄玄。向五千文內契忘筌。見自己神仙。

○賀聖朝

夜深人靜﹐披衣閒坐﹐琴聽無弦。罷髙談逸論默通玄。任龜息綿綿。陰陽升降﹐沖和四大﹐骨壯神全。抱元初一點行功圓。看歌舞胎仙。

○賀聖朝

太平興國觀中秋賞月

海淸山靜﹐素秋光滿﹐涼夜人圓。恣開懷賞玩過三更。更談論幽玄。圓明頓悟﹐無私普照﹐善行周全。向今宵覺徹性皆通﹐證陸地神仙。

○一剪梅

依先師眞人和移刺仲澤韻﹐羲州永和庵作

九九方終暖日陽。春和崇義﹐無夢天長。十方三界恣遊行﹐炎夏還逢﹐不覺秋霜。悟得眞閒萬事忘。自然佚樂﹐心地淸涼。本來一點縱寬舒﹐散盡羣魔﹐獨現威光。

○一剪梅

示眾復用前韻

外積陰功內固陽。長春示眾﹐此語偏長。還能頓悟入無爲﹐宿業猶如﹐赫日消霜。不假澄心六欲忘。功成行滿﹐越過炎涼。騰騰兀兀任西東﹐覺徹人間﹐且恁韜光。

○一剪梅

太平興國觀示眾

天賜平遙好歇心。琳宮寂寂﹐古柏森森。淸陰密鎖洞天幽﹐聚落相鄰﹐靜勝山林。淸靜無爲孰得尋。太平興國﹐覓个知音。勸君速悟莫遲疑﹐言下承當﹐賢聖加臨。

○一剪梅

寄蔚州道友

越過靈仙壺水傍。西河餞送﹐誠厚難忘。未能款話便登程﹐度嶺嚴寒﹐來意匆忙。幸得和平達道鄕。渾源丰足﹐諸事安康。有人東去寄新詞﹐報與知音﹐表我行藏。

○一剪梅

詠前髙山

新得前髙一簇山。淸虛洞府﹐亙古仙壇。皇天憐我苦奔馳﹐佚我年髙﹐教我開顏。暗謝髙穹賜我閒。松間石上﹐斷了追攀。忻然自得樂無窮﹐行出堪觀。坐也堪觀。

○一剪梅

新得前髙自發揚。峯巒峭拔﹐松檜成行。道人歸計出紅塵﹐碧洞髙眠﹐無事牽腸。白髮垂垂兩鬢霜。靑松影裏﹐描邈難妝。往來遊戲日當斜﹐行也淸涼。坐也淸涼。

○一剪梅

新得前髙孰可知。世間淸絕﹐詩筆難題。朝元峯上試閒窺﹐未赴蓬萊﹐先到瑤池。一派松風入耳吹。仙音縹緲﹐洞達幽微。興來策杖步雲溪﹐行也相宜。坐也相宜。

○一剪梅

述懷贈程老先生

學道無成天不慳。虛名濫占﹐實得應難。從今志气更重加﹐東望都休﹐不下西山。深謝知交忻崞間。四時不闕﹐助我衣餐。有時慶會上朝元﹐功行雙全。日赴千壇。

○一剪梅

述懷贈柳先生

一點靈明本寂然。隨通隨感﹐應赴諸緣。頭頭認得這些兒﹐動也方圓。靜也方圓。日用無私不著邊。淸虛消息﹐此法堪傳。指人頓悟入無爲﹐行也忘言。坐也忘言。

○一剪梅

下山

爲愛前髙自覺過。天生阻隔﹐不放沖和。前頭何處道緣深﹐無福淸閒﹐有分奔波。老也功虧一任魔。長春教語﹐愼勿蹉跎。自來達道學仙人﹐功也無多。行也無多。

○下手遲

義州醮罷勸眾

諸緣種種怎生休﹐萬慮紛紛何日息。情忘處﹑諸緣頓了﹐意滅時﹑萬慮俱畢。問君能有幾多時﹐猶向人間弄智識。還知恁麼便回光﹐免使臨頭愁戚戚。

○昭君怨

泉州洞眞觀書於東壁

節令重陽閒步。直至武淸南渡。極目看嘉祥。水茫茫。連日陰沈微雨。正在蘆花深處。遊樂水雲間。望西山。

○鳳棲梧

勸世

大教普聞天下轉。返朴全眞﹐日用垂方便。方便眞慈淸靜願。心通漸覺人情遠。上士髙明容易勸。旣悟玄風﹐早早忘知見。世事安能長久戀。不如認證元初面。

葆光集卷下

【於立﹕詞作1首】

○水調歌頭

微紅暈雙臉﹐渾黛寫新愁。好似霓裳仙侶﹐曾向月中遊。憶得影娥池上﹐金粟盈盈滿樹﹐風露九天秋。折取一枝去﹐簪向玉人頭。夜如年﹐天似水﹐月如鉤。只恐芳時暗換﹐脈脈背人流。莫唱竹西古調﹐喚醒三生杜牧﹐遺夢繞揚州。醉跨靑鸞去﹐雙闕對瓊樓。

玉山名勝集

【兪和﹕詞作1首】

○滿江紅

口貞居開得月軒

��桃華﹐又一�﹑元都春色。彷佛記﹑主家陰洞﹐不多塵迹。竹裏棋枰憎鳥污﹐人間鶴語無人識。�古風﹑遲暮卻相逢﹐龐眉客。溝水漲﹐云充斥。環堵隘﹐花狼籍。似石魚湖小﹐酒船寬窄。庭下已生書帶艸﹐傍人錯認揚雄宅。問靑天﹑明月落誰家﹐無心得。

辛丑銷夏記卷四元兪子中詞稿冊

【兪俊﹕詞作1首】

○淸平樂

君恩如艸。秋至還枯槁。落落殘星猶弄曉。豪傑消磨盡了。放開湖海襟懷。休教鷗鷺驚猜。我是江南倦客﹐等閒容易安排。

輟耕錄卷二十八

【虞集﹕詞作31首】

○浣溪沙

次韻禮院孟子周僉院秋夜曲二疊

天闊秋髙初夜長。浮塵消盡霧蒼茫。澄澄孤月轉危墻。金井有聲惟墜露﹐玉階無色乍疑霜。不聞人語只吟螿。

○浣溪沙

風力淸嚴掃暮煙。纖塵不疑月嬋娟。太虛那得有中邊。大地山河空復影﹐九霄宮闕舊無傳。幾承劍气一飄然。

○南鄕一剪梅

招熊少府

南阜小亭臺。薄有山花以次開。寄語多情熊少府﹐晴也須來。雨也須來。隨意且銜杯。莫惜春衣坐綠苔。若待明朝風雨過﹐人在天涯。春在天涯。

○法駕導引

廬山尋眞觀題

欄幹曲﹐正面碧崔嵬。嵐气著衣成紫霧﹐墨香橫壁長蒼苔。柏影掃空臺。江海客﹐欲去更徘徊。霧發雲鬟何處在﹐風泉雪磴幾時來。鶴翅九秋開。

○���

題梅花寒雀圖

殘雪曉。窗外幽禽小。春聲初動苔枝裊。花落知多少。春起早。苦被東風惱。綠陰靑子歸來早。滿徑生芳艸。

○柳梢靑

至順癸酉立春﹐客有持逃禪翁此卷相示﹐淸潤蘊藉﹐使人意消﹐因所題柳梢靑調﹐亦賦一首云

從別幽花。玉堂金馬﹐十載忘家。橫幅疏枝﹐如逢舊識﹐同在天涯。荒村茅屋敧斜。待歸去﹑重尋釣槎。解卻絲鉤﹐靑鞋藜杖﹐翠竹江沙。

○風入松

畫堂紅袖倚淸酣。華發不勝簪。幾回晚直金鑾殿﹐東風軟﹑花裏停驂。書詔許傳宮燭﹐香羅初翦朝衫。禦溝冰泮水挼藍。飛燕又呢喃。重重簾幕寒猶在﹐憑誰寄﹑銀字泥緘。爲報先生歸也﹐杏花春雨江南。

○滿庭芳

微雨經宵﹐暖煙籠晝﹐相尋閒步堤沙。露桃風絮﹐香影傍烏紗。徙倚江樓最久﹐綺窗迥﹑翠擁雙丫。輕鷗外﹐水村山郭﹐帆過泊誰家。東華。塵土夢﹐漢宮傳蠟﹐隋樹啼鴉。記當時攜手﹐何處天涯。日暮淸吟未足﹐聽街鼓﹑催發香車。山翁醉﹐驚雷散雹﹐深夜未停撾。

○鵲橋仙

寄阿里仁甫

維舟南浦。臨流不渡。踏破城南蔬圃。故人直是不相忘﹐把酒看﹑沙頭鷗鷺。靑雲得路。蘭臺烏府。早晚新承恩露。輕車切莫便乘風﹐先報與﹑山翁知取。

○法駕導引

爲陳溪山壽

秋气至﹐壽斝注天香。燕坐喜看扶兩幾﹐擊鮮何必混諸郎。長歲接賓行。

○法駕導引

盤石上﹐新畫太丘翁。扶老一枝風滿袖﹐淩霄千歲露垂松。不與世間同。

○法駕導引

千歲事﹐何許覓松喬。急雨輕雷開道路﹐星河北斗轉岧嶢。相對話漁樵。

○浣溪沙

江上秋風日夜生。蕭蕭兩鬢葛衣輕。芭蕉叢竹共幽情。病骨不禁湘簟冷﹐夢魂猶似玉堂淸。畫檐疏雨過三更。

○燭影搖紅

淮南故將軍家有歌妓﹐才容自許﹐善自度曲。歐陽守淮南﹐妓爲將軍願一見公﹐竟不及見而卒。客有爲以賦此曲者

雪映虛檐﹐夢魂正繞陽臺近。朝來誰爲護重籠﹐云臥衣裳冷。應念蘭心薰性。對芳年﹑才華自信。洞房春暖﹐換羽移宮﹐珠圓絲瑩。板壓紅牙﹐手痕猶在餘香泯。當時惟待醉翁來﹐教聽鶯聲引。可惜閒情未領。但雕梁﹑塵銷霧暝。幾回淸夜﹐月轉西廊﹐梧桐疏影。

○蝶戀花

故遼主得其臣所獻黃菊賦﹐題其後曰﹐昨日得卿黃菊賦。細翦金英題作句。袖中猶覺有餘香﹐冷落西風吹不去。二月末﹐與楊遷鎭陳眾仲觀杏城東﹐坐客有爲予誦此者﹐因括櫽歸腔﹐令佐酒者歌之

昨日得卿黃菊賦。細翦金英﹐題作多情句。冷落西風吹不去。袖中猶有餘香度。滄海塵生秋日暮。玉砌雕欄﹐木葉鳴疏雨。江總白頭心更苦。素琴猶寫幽蘭譜。

○賀新郎

五月中﹐以小疾家居﹐陳眾仲助教言乳燕飛華屋調最宜時﹐連度數曲﹐病其詞妙則聲劣﹐律穩者語卑。適有友人期家人到官所而不至﹐賦此

丹荔明如火。想江城﹑薰風乍透﹐繡簾靑瑣。寶篆香消初睡起﹐葉底流鶯又過。算幾度﹑思歸未果。欲翦冰綃憑誰寄﹐恐腰圍﹑漸減愁無那。臨岸曲﹐命舟舸。涼宵冉冉銀蟾度。望淸輝﹑千里照人﹐霧低雲嚲。準擬雕梁棲飛燕﹐早晚新巢定妥。嘆會少離多似我。畱滯文園頭先白﹐念琴心﹑久爲芳塵鎖。將舊恨﹐歸江左。

○風入松

爲莆田壽

頻年淸夜肯相過。春碧捲紅螺。畫檐幾度徘徊月﹐梁園迥﹐無復鳴珂。門外雪深三尺﹐窗中翠淺雙蛾。舊家丹荔錦交柯。新玉紫峯駞。長安日近天涯遠﹐行雲夢﹑不到江波。欲度新詞爲壽﹐先生待教誰歌。

以上十七首彊村叢書用吳伯宛輯本虞集道園樂府

○蘇武慢

全眞馮尊師﹐本燕趙書生﹐遊汴﹐遇異人﹐得仙學。所賦歌曲﹐髙潔雄暢﹐最傳者蘇武慢二十篇。前十篇道遺世之樂﹐後十篇論修仙之事。曾稽費無隱獨善歌之﹐聞者有淩雲之思﹐無復流連光景者矣。予山居每登髙望遠﹐則與無隱歌而和之。無隱曰﹐公當爲我更作十篇。居兩年﹐得兩篇半﹐殊未快意也。昭陽協洽之年﹐當嘉平之月﹐長兒之官羅浮。予與客淸江趙伯友﹐臨川黃觀我﹑陳可立遊。東叔吳文明﹐平陽李平幼子翁歸﹐泛舟送之。水涸﹐轉鄱陽湖﹐上豫章﹐遇風雪﹐十五六日不能達三百里。淸夜秉燭﹐危坐髙唱﹐二三夕間﹐得七篇半。每一篇成﹐無隱卽歌之。馮尊師天外有聞﹐能乘風爲我一來聽耶。明春﹐舟中又得二篇﹐並無俗念一首。後三年﹐仙遊山彭致中取而刊之﹐與瓢笠髙明共一笑之樂也。道園道人虞集伯生記

自笑微生﹐凡情不斷﹐輕棄舊磯垂釣。走馬長安﹐聽鶯上苑﹐空負洛陽年少。玉殿傳宣﹐金鑾陪宴﹐屢艸九重丹詔。是何年﹑夢斷槐根﹐依舊一蓑江表。天賜我﹑萬疊云屏﹐五湖煙浪﹐無限野猿沙鳥。平明紫閣﹐日晏玄洲﹐晞發太霞林杪。蒼龍騰海﹐白鶴衝霄﹐顚倒一時俱了。望淸都﹑獨步髙秋﹐風露洞天初曉。

○蘇武慢

掃盡風雲﹐綽開塵土﹐落得半丘藏拙。靑松爲蓋﹐白石爲牀﹐一切物情休歇。幾度蓬萊﹐布袍長劍﹐閒對海波澄澈。是誰家﹑酒熟仙瓢﹐邀我共看明月。歸去也﹑玉宇寥寥﹐銀河耿耿﹐鐵笛一聲山裂。三花髙擁﹐九炁彌羅﹐縹緲泰淸瑤闕。手把芙蓉﹐淩空飛步﹐今夜幾人朝謁。便翻身﹑北斗爲杓﹐徧散紫甌香雪。

○蘇武慢

山月來時﹐海風不動﹐平地玉樓瓊宇。桂子飄香﹐露華如水﹐自按洞簫如縷。杳杳冥冥﹐泠泠歷歷﹐靑鳥解傳芳語。太微中﹑鸞鶴相求﹐盡是舊時眞侶。君聽取﹑列豹重關﹐鼓雷千吏﹐天界更多官府。石女簪花﹐木人勸酒﹐爲我此間聊住。髙唱微吟﹐揮毫萬丈﹐塵世等閒今古。看空山﹑一色靑靑﹐何意斷雲殘雨。

○蘇武慢

皓月淸霜﹐釣舟如葉﹐閒渡小溪澄碧。銀漢無聲﹐玉虹橫野﹐斗柄正垂天北。半幅烏紗﹐數根華發﹐一緉野鳧飛舄。問回仙﹑城南老樹﹐能見幾何今昔。西華頂﹑十丈髙花﹐九天秋露﹐結就翠房瑤實。脫屣非難﹐淩空何遠﹐三咽雪融冰液。辟穀神方﹐飡霞眞訣﹐一去更無消息。笑人間﹑長住虛空﹐誰似一輪紅日。

○蘇武慢

放棹滄浪﹐落霞殘照﹐聊倚岸回山轉。乘雁雙鳧﹐斷蘆漂葦﹐身在畫圖秋晚。雨送灘聲﹐風搖燭影﹐深夜尙披吟捲。算離情﹑何必天涯﹐咫尺路遙人遠。空自笑﹑洛下書生﹐襄陽耆舊﹐夢底幾時曾見。老矣浮丘﹐賦詩明月﹐千仞碧天長劍。雪霽瓊樓﹐春生瑤席﹐容我故山髙宴。待雞鳴﹑日出羅浮﹐飛渡海波淸淺。

○蘇武慢

對酒當歌﹐無愁可解﹐是个道人標格。好風過耳﹐皓月盈懷﹐淸淨水聲山色。世上千年﹐山中七日﹐隨處慣曾爲客。盡虛空﹑北斗南辰﹐此事有誰消得。曾聽得﹑碧眼胡僧﹐布袍滄海﹐直下釣絲千尺。掣取鯨魚﹐風雷變化﹐不是等閒奇特。寒暑相催﹐乾坤不用﹐歷劫不爲陳迹。可憐生﹑忘卻髙年﹐長伴小兒嬉劇。

○蘇武慢

憶昔坡仙﹐夜遊赤壁﹐孤鶴掠舟西過。英雄消盡﹐身世茫然﹐月小水寒星火。何似漁翁﹐不知今古﹐醉傍蓼花然火。夢相逢﹑羽服翩躚﹐未必此時非我。誰解道﹑歲晚江空﹐風帆目力﹐橫槊賦詩江左。淸露衣裳﹐晚風洲渚﹐多少短歌長些。玉宇髙寒﹐故人何處﹐渺渺予懷無那。嘆乘桴﹑浮海飄然﹐從者未知誰可。

○蘇武慢

十載燕山﹐十年江上﹐慣見半生風雪。對雪無舟﹐泛舟無雪﹐不遇並時髙潔。斷港殘沙﹐今玆何夕﹐一似剡溪歸越。但掀篷﹑數尺梅花﹐人迹鳥飛俱絕。君不見﹑五老危巓﹐浮丘絕頂﹐笑我早生華髮。返老還童﹐易粗爲妙﹐定有九還丹訣。霽景浮空﹐天光眩海﹐一體本無分別。便堪稱﹑六一仙公﹐千古太虛明月。

○蘇武慢

歸去來兮﹐昨非今是﹐惆悵獨悲奚語。迷途未遠﹐晨景熹微﹐乃命導夫先路。風揚舟輕﹐候門童稚﹐此日載瞻衡宇。酒盈尊﹑三徑𨿽荒﹐松菊宛然如故。聊寄傲﹑與世相違﹐舊交俱息﹐更復駕言焉取。琴書情話﹐尋壑經丘﹐倦鳥岫云容與。農人告我﹐有事西疇﹐孤風情棹賦詩春雨。但樂夫﹑天命何疑﹐乘化任渠畱去。

○蘇武慢

六十歸來﹐今過七十﹐感謝聖恩嘉惠。早眠晏起﹐渴飲饑餐﹐自己了無心事。數卷殘書﹐半枚破硯﹐聊表秀才而已。道先生﹑快寫能吟﹐直是去之遠矣。沒尋思﹑拄个靑藜﹐靸雙芒屨﹐走去渡頭觀水。逝者滔滔﹐來之衮衮﹐不覺日斜風細。有一漁翁﹐驀然相喚﹐你在看他甚底。便扶杖﹑穿起鮮魚﹐博得一尊同醉。

○蘇武慢

一徑通幽﹐畫屏橫翠﹐行到白雲深處。世外蟠桃﹐井邊佳橘﹐別有種萱瑤圃。檀板輕敲﹐素琴閒弄﹐奉獻鳳膏麟脯。舞翩翩﹑鶴髮飄飄﹐仍是舊時仙母。君看取﹑華屋神仙﹐滿堂金玉﹐此是蟪蛄朝暮。五色蓬萊﹐九秋鵰鶚﹐別有出身之路。酒熟麻姑﹐云生巫峽﹐稽首洞天歸去。任海波﹑淸淺無時﹐何處綠窗雲戶。

○蘇武慢

雲淡風輕﹐傍花隨柳﹐將謂少年行樂。髙閣林間﹐小車城裏﹐千古太平西洛。瞻彼泱泱﹐言思君子﹐流水儼然如昨。但淸遊﹑天際輕陰﹐未便暮愁離索。長記得﹑童冠相隨﹐浴沂歸去﹐吟詠鳶飛魚躍。逝者如斯﹐吾衰甚矣﹐調理自存斟酌。淸廟朱弦﹐舊堂金石﹐隱幾似聞更作。農人告我事西疇﹐窈窕掛書牛角。

○無俗念

十年窗下﹐見古今成敗﹐幾多豪傑。誰會誰能誰不濟﹐故紙數行明滅。亂葉西風﹐遊絲春夢﹐轉轉無休歇。爲他憔悴﹐不知有甚干涉。寥寥無住閒身﹐盡虛空界﹐一片中宵月。云去云來無定相﹐月亦本無圓缺。非色非空﹐非心非佛﹐教我如何說。不妨跬步﹐蟾蜍飛上銀闕。

以上十三首彊村叢書從鳴鶴餘音輯錄﹐原附馮尊師詞蘇武慢二十首刪去另錄案詩餘圖譜補遺卷七誤補虞集霜天曉角翦雪裁冰一首﹐原詞乃宋樓槃作﹐見絕妙好詞卷三。

○一剪梅

春別

豆蔻梢頭春色闌。風滿前山。雨滿前山。杜鵑啼血五更殘。花不禁寒。人不禁寒。離合悲歡事幾般。離有悲歡。合有悲歡。別時容易見時難。怕唱陽關。莫唱陽關。

花艸粹編七

【虞薦發﹕詞作1首】

○如此江山

泛曲阿後湖

依依楊柳﹐靑絲縷﹑掩映綠波南浦。燕掠橫斜﹐鱗遊蕩漾﹐恰是湔裙時序。淸泠如許。恍鏡影空磨﹐簟痕密聚。欲問伊人﹐且自溯洄前渚。並倚木蘭無語。到來還﹑遠樹遙山﹐凝眸同睹。雁齒參差﹐汊流邐迆﹐多少鷗羣鴛侶。最饒閒趣。且酒斟綠蟻﹐玉杯時舉。欸乃一聲﹐移入柳陰深處。

曲阿詞綜中﹐另有菩薩蠻有情潮落西陵浦一首﹐乃蕭淑蘭詞。西風半夜驚羅扇一首﹐乃黃升詞。眼兒媚蕭蕭江上荻花秋一首﹐乃張孝祥詞。蝶戀花越女采蓮秋水畔一首﹐乃歐陽修詞。相見歡無言獨上西樓一首﹐長相思云一緺一首﹐並李煜詞。

【宇文虛中﹕詞作2首】

○迎春樂

立春

寶幡彩勝堆金縷。雙燕釵頭舞。人間要識春來處。天際雁﹐江邊樹。故國鶯花又誰主。念憔悴﹑幾年羈旅。把酒祝東風﹐吹取人歸去。

碧雞漫志卷二

○念奴嬌

疏眉秀目。看來依舊是﹐宣和妝束。飛步盈盈姿媚巧﹐舉世知非凡俗。宋室宗姬﹐秦王幼女﹐曾嫁欽慈族。干戈浩蕩﹐事隨天地翻覆。一笑邂逅相逢﹐勸人滿飲﹐旋旋吹橫竹。流落天涯俱是客﹐何必平生相熟。舊日黃華﹐如今憔悴﹐付與杯中醁。興亡休問﹐爲伊且盡船玉。

歸潛誌卷八按此詞﹐朝野遺記作張孝純。燼余錄作閻蒼舒﹐但歸潛誌云﹐宇文虛中作念奴嬌﹐有宋室宗姬﹐秦王幼女﹐曾嫁欽慈族﹐干戈浩蕩﹐事隨天地翻覆之語。是可信爲宇文虛中所作。

【元徳明﹕詞作1首】

○好事近

次蔡丞相韻

夢破打門聲﹐有客袖攜團月。喚起玉川髙興﹐煮松檐晴雪。蓬萊千古一淸風﹐人境兩超絕。覺我胸中黃卷﹐被春云香徹。

中州樂府

【元好問﹕詞作374首】

○水調歌頭

少室玉華谷月夕﹐與希顏欽叔飲﹐醉中賦此。玉華詩老﹐宋洛陽耆英劉幾伯壽也。劉有二侍妾﹐名萱艸芳艸﹐吹鐵笛騎牛山間﹐玉華亭榭遺址在焉。金堂玉堂嵩山事﹐石城瓊壁少室山三十六峯之名也。

山家釀初熟﹐取醉不論錢。淸溪畱飲三日﹐魚鳥亦欣然。見說玉華詩老﹐袖有忘憂萱艸﹐牛背穩於船。鐵笛久埋沒﹐雅曲竟誰傳。坐蒼苔﹐敧亂石﹐耿不眠。長松夜半悲嘯﹐笙鶴下遙天。天上金堂玉室﹐地下石城瓊壁﹐別有一山川。把酒問明月﹐今夕是何年。

○水調歌頭

與李長源遊龍門

灘聲蕩髙壁﹐秋气靜雲林。回頭洛陽城闕﹐塵土一何深。前日神光牛背﹐今日春風馬耳﹐因見古人心。一笑靑山底﹐未受二毛侵。問龍門﹐何所似﹐似山陰。平生夢想佳處﹐畱眼更登臨。我有一卮芳酒﹐喚取山花山鳥﹐伴我醉時吟。何必絲與竹﹐山水有淸音。

○水調歌頭

緱山夜歌

石壇洗秋露﹐喬木擁蒼煙。緱山七月笙鶴﹐曾此上賓天。爲問雲間嵩少﹐老眼無窮今古﹐夜樂幾人傳。宇宙一丘土﹐城郭又千年。一襟風﹐一片月﹐酒尊前。王喬爲汝轟飲﹐畱看醉時顚。杳杳白雲靑嶂﹐蕩蕩銀河碧落﹐長袖得回旋。舉手謝浮世﹐我是飲中仙。

○水調歌頭

庚辰六月﹐遊玉華谷﹐回過少姨廟﹐壁間得古仙詞﹐同希顏欽叔譜詞中語﹐爲之賦仙人詞﹐今載於此。夢入雲山宮闕幽。鸑鷟同侶鴛鳳流。桂月竟夜光不收。世俗擾擾成囂湫。醉飛星馭鞭金虯。八仙浪迹追眞遊。龜玉笙蹄四十秋。摩霄注壑須人求。覓劍如或笑刻舟。陽燧非無鹿裏儔。元鼎以來虛昆丘。東井徒勞冠帶修。松餐竹飲度蜃樓。嵩頂坐笑垂直鉤。只應慚愧劉幽州。又題知音者無惜畱迹。

雲山有宮闕﹐浩蕩玉華秋。何年鸞鷟同侶﹐淸夢入眞遊。細看詩中元鼎﹐似道區區東井﹐冠帶事昆丘。壞壁涴風雨﹐醉墨失蛟虯。問詩仙﹐緣底事﹐愧幽州。知音定在何許﹐此語爲誰畱。世外靑天明月﹐世上紅塵白日﹐我亦壓囂湫。一笑拂衣去﹐嵩頂坐垂鉤。

趙郡李獻能。同遊玉華谷﹐將歷嵩前諸剎﹐因過少姨祠﹐遂周行廊廡﹐得古仙人詞於壁間。然其首章﹐直屋漏雨﹐爲所漫剝殆不能辧。磴木石而上﹐拂拭淬滌﹐迫視者久之﹐始可完讀。觀其體則柏梁﹐事則終始二漢﹐字畫在鍾王之間。東井又元鼎所都﹐幽州必賢子虞也。夫眷眷不忘幽州者﹐非吾田疇尙誰歟。田復所事之讎﹐卻曹瞞之賞﹐衰俗波蕩中﹐挺挺有烈丈夫語气﹐其死而不忘﹐蓋無疑﹐其能道此語亦無疑。觀者不當以文體古今之變而疑仙語也。噫﹐仙山靈嶽﹐宜有閎衍博大眞人﹐往來乎其間﹐而世人莫之識也。予三人者﹐乃今見之﹐夫豈偶然哉。再拜畱迹﹐以附知音者之末云。渾源雷淵題。

○水調歌頭

賦徳新王丈玉溪﹐溪在嵩前費莊﹐兩山絕勝處也

空蒙玉華曉﹐瀟灑石淙秋。嵩髙大有佳處﹐元在玉溪頭。翠壁丹崖千丈﹐古木寒滕兩岸﹐村落帶林丘。今日好風色﹐可以放吾舟。百年來﹐算惟有﹐此翁遊。山川邂逅佳客﹐猿鳥亦相畱。父老雞豚鄕社﹐兒女籃輿竹幾﹐來往亦風流。萬事已華發﹐吾道付滄洲。

○水調歌頭

賦三門津

黃河九天上﹐人鬼瞰重關。長風怒捲髙浪﹐飛灑日光寒。峻似呂梁千仞﹐壯似錢塘八月﹐直下洗塵寰。萬象入橫潰﹐依舊一峯間。仰危巢﹐雙鵠過﹐杳難攀。人間此險何用﹐萬古祕神姦。不用然犀下照﹐未必佽飛彊射﹐有力障狂瀾。喚取騎鯨客﹐撾鼓過銀山。

○水調歌頭

長源被放﹐西歸長安﹐過予內鄕﹐置酒半山亭﹐有詩見及﹐因爲賦此

相思一尊酒﹐今日盡君歡。長歌一寫孤憤﹐西北望長安。鬱鬱閶門軒蓋﹐浩浩龍津車馬﹐風雪一家寒。鐘鼓催人老﹐天地爲誰寬。丈夫兒﹐倚天劍﹐切云冠。可能封塞包�﹐驅去復來還。淸廟千金康瓠﹐短褐連城雙璧﹐行路古來難。枯柏在南澗﹐畱待百年看。

○水調歌頭

史館夜直

形神自相語﹐咄諾汝來前。天公生汝何意﹐寧獨有畸偏。萬事粗疏潦倒﹐半世棲遲零落﹐甘受眾人憐。許汜臥牀下﹐趙壹倚門邊。五車書﹐都不博﹐一囊錢。長安自古歧路﹐難似上靑天。雞黍年年鄕社﹐桃李家家春酒﹐平地有神仙。歸去不歸去﹐鼻孔欲誰穿。

○水調歌頭

長壽新齋

蒼煙百年木﹐春雨一溪花。移居白鹿東崦﹐家具滿樵車。舊有黃牛十角﹐分得山田一曲﹐涼薄了生涯。一笑顧兒女﹐今日是山家。簿書叢﹐鈴夜掣﹐鼓晨撾。人生一枕春夢﹐辛苦趁蜂衙。竹裏藍田山下﹐艸閣百花潭上﹐千古占煙霞。更看商於路﹐別有故侯瓜。

○水調歌頭

汜水故城登眺

牛羊散平楚﹐落日漢家營。龍拿虎擲何處﹐野蔓罥荒城。遙想朱旗回指﹑萬里風雲奔走﹐慘澹五年兵。天地入鞭箠﹐毛髮懍威靈。一千年﹐成臯路﹐幾人經。長河浩浩東注﹐不盡古今情。誰謂麻池小豎﹐偶解東門長嘯﹐取次論韓彭。慷慨一尊酒﹐胸次若爲平。

○摸魚兒

正月二十七日﹐予與希顏陪馮內翰丈遊龍母潭。韓吏部釣於龍潭﹐遇雷事﹐見天封題名﹐卽此地也。旣歸﹐宿於近潭田舍翁家。是夜雷雨大作﹐望潭中火光燭天。明日﹐旁近言龍起大槐中。父老云﹐正月龍起﹐前此未見也。龍潭寺南窪尊﹐馮丈所名

笑靑山﹑不解畱客﹐林丘夜半掀舉。蕭蕭暮景千山雪﹐銀箭忽傳飛雨。還記否。又恐似﹑龍潭垂釣風雷怒。山人良苦。料只爲三年﹐長安道上﹐來與浣塵土。淸陰渡。渺渺風煙杖屨。名山元有佳處。山僧乞我溪南地﹐十里瘦藤髙樹。私自語。更須問﹑窪尊此日誰賓主。朝來暮去。要山鳥山花﹐前歌後舞﹐從我醉鄕路。

○摸魚兒

乙丑歲赴試並州﹐道逢捕雁者云﹐今旦獲一雁﹐殺之矣。其脫网者悲鳴不能去﹐竟自投於地而死。予因買得之﹐葬之汾水之上﹐累石爲識﹐號曰雁丘。時同行者多爲賦詩﹐予亦有雁丘辭﹐舊所作無宮商﹐今攺定之

恨人間﹑情是何物﹐直教生死相許。天南地北雙飛客﹐老翅幾回寒暑。歡樂趣。離別苦。是中更有癡兒女。君應有語。渺萬里層雲﹐千山暮景﹐隻影爲誰去。橫汾路。寂寞當年簫鼓。荒煙依舊平楚。招魂楚些何嗟及﹐山鬼自啼風雨。天也妒。未信與﹑鶯兒燕子俱黃土。千秋萬古。爲畱待騷人﹐狂歌痛飲﹐來訪雁丘處。

此下附李仁卿同賦另錄

○摸魚兒

泰和中﹐大名民家小兒女﹐有以私情不如意赴水者﹐官爲蹤迹之﹐無見也。其後踏藕者得二屍水中﹐衣服仍可驗﹐其事乃白。是歲﹐此陂荷花開無不並蒂者。沁水梁國用時爲錄事判官﹐爲李用章內翰言如此。此曲以樂府雙蕖怨命篇﹐咀五色之靈芝﹐香生九竅﹐咽三淸之瑞露﹐春動七情﹐韓偓香奩集中自敍語

問蓮根﹑有絲多少﹐蓮心知爲誰苦。雙花脈脈嬌相向﹐只是舊家兒女。天已許。甚不教﹑白頭生死鴛鴦浦。夕陽無語。算謝客煙中﹐湘妃江上﹐未是斷腸處。香奩夢﹐好在靈芝瑞露。人間俯仰今古。海枯石爛情緣在﹐幽恨不埋黃土。相思樹。流年度﹑無端又被西風誤。蘭舟少住。怕載酒重來﹐紅衣半落﹐狼藉臥風雨。

此下附李仁卿同賦另錄

○木蘭花慢

孟津官舍﹐寄欽若欽用昆仲並長安故人

流年春夢過﹐記書劍﹐入西州。對得意江山﹐十千沽酒﹐著處歡遊。興亡事﹐天也老﹐盡消沈﹑不盡古今愁。落日霸陵原上﹐野煙凝碧池頭。風聲習气想風流。終擬覓菟裘。待射虎南山﹐短衣匹馬﹐騰踏淸秋。黃塵道﹐何時了﹐料故人﹑應也怪遲畱。只問寒沙過雁﹐幾番王粲登樓。

○木蘭花慢

擁都六冠蓋﹐瑤圃秀﹐轉春暉。悵華屋生存﹐丘山零落﹐事往人非。追隨。舊家誰在﹐但千年﹑遼鶴去還歸。系馬鳳凰柱﹐倚弓玉女窗扉。江頭花落亂鶯飛。南望重依依。渺天際歸舟﹐雲間汀樹﹐水繞山圍。相期。更當何處﹐算古來﹑相接眼中稀。寄與蘭成新賦﹐也應爲我沾衣。

○木蘭花慢

賦招魂九辯﹐一尊酒﹐與誰同。對零落棲遲﹐興亡離合﹐此意何窮。匆匆。百年世事﹐意功名﹑多在黑頭公。喬木蕭蕭故國﹐孤鴻澹澹長空。門前花柳又春風。醉眼眩靑紅。問造物何心﹐村簫社鼓﹐奔走兒童。天東。故人好在﹐莫生平﹑豪气減元龍。夢到瑯邪臺上﹐依然湖海沈雄。

○木蘭花慢

對西山搖落﹐又匹馬﹐過並州。恨秋雁年年﹐長空澹澹﹐事往情畱。白頭。幾回南北﹐竟何人﹑談笑得封侯。愁裏狂歌濁酒﹐夢中錦帶吳鉤。巖城笳鼓動髙秋。萬竈擁貔貅。覺全晉山河﹐風聲習气﹐未減風流。風流。故家人物﹐慨中宵﹑拊枕憶同遊。不用聞雞起舞﹐且須乘月登樓。

○木蘭花慢

遊三臺二首

擁岧岧雙闕﹐龍虎气﹐郁崢嶸。想暮雨珠簾﹐秋香桂樹﹐指顧臺城。臺城。爲誰西望﹐但哀弦﹑淒斷似平生。只道江山如畫﹐爭教天地無情。風雲奔走十年兵。慘澹入經營。問對酒當歌﹐曹侯墓上﹐何用虛名。靑靑。故都喬木﹐悵西陵﹑遺恨幾時平。安得參軍健筆﹐爲君重賦蕪城。

○木蘭花慢

渺漳流東下﹐流不盡﹐古今情。記海上三山﹐雲中雙闕﹐當日南城。黃星。幾年飛去﹐澹春陰﹑平野艸靑靑。冰井猶殘石甃﹐露盤已失金莖。風流千古短歌行。慷慨缺壺聲。想釃酒臨江﹐賦詩鞍馬﹐詞气縱橫。飄零。舊家王粲﹐似南飛﹑烏鵲月三更。笑殺西園賦客﹐壯懷無復平生。

○水龍吟

從商帥國器獵於南陽﹐同仲澤鼎玉賦此

少年射虎名豪﹐等閒赤羽千夫膳。金鈴錦領﹐平原千騎﹐星流電轉。路斷飛潛﹐霧隨騰沸﹐長圍髙捲。看川空谷靜﹐旌旗動色﹐得意似﹐平生戰。城月迢迢鼓角﹐夜如何﹑軍中髙宴。江淮艸木﹐中原孤兔﹐先聲自遠。蓋世韓彭﹐可能只辦﹐尋常鷹犬。問元戎早晚﹐鳴鞭徑去﹐解天山箭。

此下原附仲澤同賦另錄

○水龍吟

舊家八月池臺﹐露華涼冷金波漲。寧王玉笛﹐霓裳仙譜﹐涼州新釀。一枕開元﹐夢恍猶記﹐華淸天上。對昆明火冷﹐蓬萊水淺﹐新亭淚﹐空相向。爛漫東原此夕﹐夜如何﹑髙秋空曠。一杯徑醉﹐憑君莫問﹐今來古往。萬里孤光﹐五湖髙興﹐百年淸賞。倩何人喚取﹐飛瓊佐酒﹐作穿雲唱。

○水龍吟

素丸何處飛來﹐照人只是承平舊。兵塵萬里﹐家書三月﹐無言搔首。幾許光陰﹐幾回歡聚﹐長教分手。料婆娑桂樹﹐多應笑我﹐憔悴似﹐金城柳。不愛竹西歌吹﹐愛空山﹑玉壺淸晝。尋常夢裏﹐膏車盤谷﹐拏舟枋口。不負人生﹐古來惟有﹐中秋重九。願年年此夕﹐團欒兒女﹐醉山中酒。

○水龍吟

同徳秀遊盤谷

接云千丈層崖﹐古來此地風煙好。靑山得意﹐十分濃秀﹐都將傾倒。可恨孤峯﹐幾回空見﹐松筠枯槁。自都門送別﹐膏車秣馬﹐誰更問﹐盤中道。我愛陂塘南畔﹐小川平﹑橫岡回抱。野麋山鹿﹐平生心在﹐長林丰艸。婢織奴耕﹐歲時供我﹐酒船花竈。把人間萬事﹐從頭放下﹐只山中老。

○水龍吟

陳希夷睡歌﹐有契予心﹐因衍之

百年同是行人﹐酒鄕獨有歸休地。此心安處﹐良辰美景﹐般般稱遂。力士鐺頭﹐舒州杓畔﹐不妨遊戲。算爲狂爲隱﹐非狂非隱﹐人誰解﹐先生意。莫笑糊塗老眼﹐幾回看﹑紅輪西墜。一杯到手﹐人間萬事﹐俱然少味。範蠡張良﹐盡他驚怪﹐陳摶貪睡。且陶陶兀兀﹐今朝醉了﹐更明朝醉。

○沁園春

除夕二首

腐朽神奇﹐夢幻吞侵﹐朝昏變遷。悵殘燈舊歲﹐雞聲競早﹐春風歸興﹐雁影相先。南渡崩奔﹐東屯畱滯﹐世事悠悠白髮邊。虛名誤﹐徧人間浪走﹐恰到求田。靑紅花柳爭妍。意醉眼﹑天公也放顚。更云雷怒捲﹐頹波一注﹐冰霜冷看﹐老檜千年。園令家居﹐陶潛官罷﹐無酒令人意缺然。從教去﹐付靑山枕上﹐明月尊前。

○沁園春

再見新正﹐去歲逐貧﹐今年逐窮。算公田二頃﹐誰如元亮﹐吳牛十角﹐未比龜蒙。面目堪憎﹐語言無味﹐五鬼行來此病同。齏鹽裏﹐似楊雄寂寞﹐韓愈龍鍾。何人炮鳳烹龍。且莫笑﹑先生飯甑空。便看來朝鏡﹐都無勛業﹐拈將詩筆﹐猶有神通。花柳橫陳﹐江山呈露﹐盡入經營慘澹中。閒身在﹐看薄批明月﹐細切淸風。

○賀新郎

箜篌曲爲良佑所親賦

赴節金釵促。愛弦間﹑泠泠細語﹐非琴非築。別鶴離鶯云千里﹐風雨孤猿夜哭。只雌蝶﹑雄蜂同宿。汀樹詩成歸舟遠﹐認宮眉﹑隱隱春山綠。歌宛轉﹐淚盈掬。吳兒越女皆冰玉。恨不及﹑徘徊星漢﹐流光相屬。破鏡何年淸輝滿﹐寂寞佳人空谷。人世事﹑尋常翻覆。入塞新聲愁未了﹐更傷心﹑聽得開元曲。呼羯鼓﹐醉紅燭。

○最髙樓

商於魯縣北山

商於路﹐山遠客來稀。雞犬靜柴扉。東家歡飲薑芽脆﹐西家畱宿芋魁肥。覺重來﹐猿與鶴﹐總忘機﹐風浪裏﹐竟安歸。雲山旣不求吾是﹐林泉又不責吾非。任年年﹐藜藿飯﹐芰荷衣。

○玉漏遲

壬辰圍城中﹐有懷淅江別業

淅江歸路杳。西南仰羨﹐投林髙鳥。升斗微官﹐世累苦相縈繞。不入麒麟畫裏﹐又不與﹑巢由同調。時自笑。虛名負我﹐平生吟嘯。擾擾馬足車塵﹐被歲月無情﹐暗消年少。鐘鼎山林﹐一事幾時曾了。四壁秋虫夜語﹐更一點﹑殘燈斜照。靑鏡曉。白髮又添多少。

○滿江紅

嵩山中作

天上飛鳥﹐問誰遣﹑東生西沒。明鏡裏﹑朝爲靑鬢﹐暮爲華發。弱水蓬萊三萬里﹐夢魂不到金銀闕。更幾人﹑能有謝家山﹐飛仙骨。山鳥弄﹐林花發。玉杯冷﹐秋云滑。彭殤共一醉﹐不爭毫末。鞭石何年滄海過﹐三山只是尊中物。暫放教﹑老子據胡牀﹐邀明月。

○滿江紅

內鄕作

老樹荒臺﹐秋興動﹑悠然獨酌。秋也老﹑江山憔悴﹐鬢華先覺。人到中年原易感﹐眼看華屋歸零落。算世間﹑惟有醉鄕民﹐平生樂。淩浩蕩﹐觀寥廓。月爲燭﹐云爲幄。盡百川都釀﹐不供杯杓。身外虛名將底用﹐古來已錯今尢錯。喚野猿﹑山鳥一時歌﹐休休莫。

○滿江紅

內鄕半山亭浮休居士張蕓叟窪尊石刻在焉

江上窪尊﹐人道有﹑浮休遺迹。尊俎地﹑江山如畫﹐百年岑寂。白鶴重來城郭在﹐山花山鳥渾相識。便與君﹑載酒半山亭﹐追疇昔。人易老﹐時難得。歡未減﹐悲還及。身前與身後﹐杳無終極。一笑何須畱故事﹐千年復知今日。拌醉來﹑橫臥隴頭云﹐林間石。

○滿江紅

方城商帥國器軍中寄同年李欽用﹐時欽用爲西臺掾在長安

漢水方城﹐今古道﹑幾回投迹。畱滯久﹑浩歌狂醉﹐此心誰識。渭北淸光搖艸樹﹐故人對酒相應識。記雨窗﹑相對話離憂﹐秋風夕。風月笛﹐煙霞屐。身易老﹐時難得。鳥飛天不盡﹐野春平碧。我夢秦東亭上飲﹐舉頭但見長安日。便與君﹑重結入關期﹐明年必。

○滿江紅

關希顏之官徐州

元鼎詩仙﹐知音少﹑喜君畱迹。還有恨﹑故山飛去﹐石城瓊壁。萬里徵西天有意﹐四方問捨今何日。便金虯﹑飛馭解移文﹐知無及。淮海地﹐云雷夕。自不負﹐髯如戟。望幕中談笑﹐隱然勍敵。此老何堪丞掾事﹐佳時但要江山筆。向楚王﹑臺上酒酣時﹐須相憶。

○滿江紅

郝仲純使君守坊州﹐枉道過予於登封﹐同宿縣西峻極寺。會予以事當往山中﹐仲純畱兵騎見候﹐且約別於洛陽。明日大雨三日﹐轅轍不可行﹐作此寄之。使君以貴冑起家﹐風流有文詞﹐仕至鳳翔治中南山安撫使﹐先保陜州有功﹐故篇中及之

畫戟淸香﹐誰得似﹑韋郎詩筆。還又見﹑從容車騎﹐待州西北。竹馬兒童應有語﹐使君姓字人人識。是往時﹑曾護國西門﹐金湯壁。千日醉﹐三更席。事已去﹐尋無迹。對暮涼燈火﹐悵然如失。萬里功名知未免﹐中年離別萬堪惜。恨洛陽﹑風雨暗旌旗﹐空相憶。

○滿江紅

枕上吳山﹐隱隱見﹑宮眉修碧。人好在﹑斷渾似﹐畫圖相識。羅襪塵香來有信﹐玉簫聲遠尋無迹。恨不將﹑春色醉仙桃﹐迷芳席。嬋娟月﹐韶華日。夢已盡﹐愁仍積。江花共江艸﹐幾時終極。錦樹摧殘胡蝶老﹐冰綃翦破鴛鴦只。拌楚云﹑湘雨一生休﹐休相憶。

○滿江紅

一枕余醒﹐厭厭共﹑相思無力。人語定﹑小窗風雨﹐暮寒岑寂。繡被畱歡香未減﹐錦書封淚紅猶濕。問寸腸﹑能著幾多愁﹐朝還夕。春艸遠﹐春江碧。云暗澹﹐花狼藉。更柳綿閒揚﹐柳絲誰織。入夢終疑神女賦﹐寫情除有文星筆。恨伯勞﹑東去燕西歸﹐空相憶。

○念奴嬌

欽叔欽用避兵太華絕頂﹐以書見招﹐因爲賦此

雲間太華﹐笑蒼然塵世﹐眞成何物。玉井蓮開花十丈﹐獨立蒼龍絕壁。九點齊州﹐一杯滄海﹐半落天山雪。中原逐鹿﹐定知誰是雄傑。我夢黃鶴移書﹐洪崖招隱﹐逸興尊中發。箭筈天門飛不到﹐落日旌旗明滅。華屋生存﹐丘山零落﹐幾換靑靑發。人間休問﹐浩歌且醉明月。

○永遇樂

夢中有以王正之樂府相示者。予但記其末云﹐莫嫌滿鏡﹐星星白髮﹐中有利名千丈。待明朝有酒如川﹐自歌自放。然正之未嘗有此作也﹐明日以示友人希顏欽叔﹐謂可作永遇樂補成之。因爲賦此﹐二公亦曾同作

絕壁孤云﹐冷泉髙竹﹐茅舍相忘。畱滯三年﹐相思千里﹐歸夢風煙上。天公老大﹐依然兒戲﹐困我世間羈鞅。此身似﹑扁舟一葉﹐浩浩拍天風浪。中臺黃散﹐官倉紅腐﹐換得塵容俗狀。枕上哦詩﹐夢中得句﹐笑了還惆悵。可憐滿鏡﹐星星白髮﹐中有利名千丈。問何時﹑有酒如川﹐自歌自放。

○聲聲慢

內鄕淅江上作

林間雞犬﹐江上村墟﹐扁舟處處經過。袖裏新詩﹐買斷古木蒼波。山中一花一艸﹐也畱教﹑老子婆娑。任人笑﹐甚風雲气少﹐兒女情多。不待求田問舍。被朝吟暮醉﹐慣得蹉跎。百尺髙樓﹐更問平地如何。朝來斜風細雨﹐喜紅塵﹑不到漁蓑。一尊酒﹐喚元龍﹑來聽浩歌。

以上彊村叢書校明弘治髙麗刊三卷本遺山樂府卷上

○石州慢

赴召史館﹐與徳新丈別於嶽祠西新店﹐明日以此寄之

擊築行歌﹐鞍馬賦詩﹐年少豪舉。從渠里社浮沈﹐枉笑人間兒女。生平王粲﹐而今憔悴登樓﹐江山信美非吾土。天地一飛鴻﹐渺翩翩何許。羈旅。山中父老相逢﹐應念此行良苦。幾許虛名﹐誤卻東家雞黍。漫漫長路﹐蕭蕭兩鬢黃塵﹐騎驢漫與行人語。詩句欲成時﹐滿西山風雨。

○石州慢

兒女籃輿﹐田舍老盆﹐隨意林壑。三重屋上黃茅﹐賴是秋風畱著。舊家年少﹐也曾東抹西塗﹐鬢毛爭信星星卻。歲暮日斜時﹐盡棲遲零落。如昨。靑雲飛蓋追隨﹐傾動故都城郭。疊鼓凝笳﹐幾處銀屏珠箔。夢中身世﹐只知雞犬新丰﹐西園勝賞驚還覺。霜葉晚蕭蕭﹐滿疏林寒雀。

○洞仙歌

超化蘸碧軒得欽叔書﹐有相調之語﹐因代書以寄。寺有長明燈龕卽所見而言

靑錢白璧﹐自買愁腸繞。更恨歡狂負年少。記陽關圖上﹐尊酒流連﹐兒女淚﹐輸與閒人坐釣。茂陵多病後﹐懶盡琴心﹐無復求凰與同調。似淸風古殿﹐風動幡搖晴晝永﹐惟有龕燈靜照。看胡蝶飛來澹無情﹐問墻角茙葵﹐爲誰凝笑。

○洞仙歌

黃塵鬢髮﹐六月長安道。羞向淸溪照枯槁。似山中遠志﹐漫出山來﹐成个甚﹐只是人間小艸。升平十二策﹐丞相封侯﹐說與髙人應笑倒。對淸風明月﹐展放眉頭長恁地﹐大醉髙歌也好。待都把功名付時流﹐只求个天公﹐放教空老。

○滿庭芳

遇仙樓酒家楊廣道趙君瑞皆山後人﹐其鄕僧號李菩薩者﹐人頗以爲狂。嘗就二人借宿﹐每夜客散乃從外來﹐臥具有閒剩則就之。不然赤地亦寢。一日天寒﹐楊生與之酒﹐僧若愧無以報主人者。晨起持碗出﹐同宿者聞噀酒聲﹐少之﹐僧來說云﹐增明亭前花開矣。公等往觀之。人熟其狂不信也。已而視庭中牡丹﹐果開兩花﹐是後僧不復至。京師來觀者車馬闐咽﹐醉客相枕藉﹐酒壚爲之一空。趙禮部爲雷禦史希顏所請﹐卽席同予賦之﹐時正大四年之十月也。

妝鏡韶華﹐牙簽名品﹐慣看培養經年。何年曾見﹐槁葉散芳妍。知是毗耶坐客﹐三生夢﹑猶有情緣。燻香手﹐融霞暈雪﹐來占百花前。嫣然。誰爲笑﹐珠圍翠繞﹐且共流連。待詩中偸寫﹐畫裏眞傳。繡帽擁霜凝紫塞﹐瓊肌瑩﹐春滿溫泉。新聲在﹐梁園異事﹐並記玉堂仙。

此下原附閒閒公同賦另錄

○八聲甘州

同張古人觀許由冢﹐古人名潛﹐字仲升﹐燕人

許君祠﹑層崖上崢嶸﹐幽林入淸深。坐嵩丘少室﹐風煙濃澹﹐百態變晴陰。山下一溪流水﹐不受是非侵。寂寞懸瓢地﹐黃屋無心。木杪巑岏石冢﹐見人閒幾度﹐夕鼎朝鍖。問五兵誰作﹐天地更生金。百年來﹑神州萬里﹐望浮雲﹑西北淚沾襟。靑山好﹑一尊未盡﹐且共登臨。

○八聲甘州

玉京巖﹑龍香海南來﹐霓裳月中傳。有六朝圖畫﹐朝朝瓊樹﹐步步金蓮。明滅重簾畫燭﹐幾處鎖嬋娟。塵暗秦王女﹐秋扇年年。一枕繁華夢覺﹐問故家桃李﹐何許爭妍。便牛羊丘隴﹐百艸動荒煙。更誰知﹑昭陽舊事﹐似天教﹑通徳見伶玄。春風老﹑擁鬟顰黛﹐寂寞燈前。

○江城子

效花間體詠海棠

蜀禽啼血染冰蕤。趁花期。占芳菲。翠袖盈盈﹐凝笑弄晴暉。比盡世間誰似得﹐飛燕瘦﹐玉環肥。一番風雨未應稀。怨春遲。怕春歸。恨不髙張﹐紅錦百重圍。多載酒來連夜看﹐嫌化作﹐彩雲飛。

○江城子

賦牡丹﹝原無題﹐據淩張諸本補﹞

姚家池館魏家鄰。上番春。姓名新。傾國傾城﹐爲雨復爲雲。水北水南無別物﹐金屑粉﹐麝香塵。折枝圖上看精神。見來頻。畫來眞。辦作黃徐﹐無負百年身。也待不來花下醉﹐嫌笑殺﹐洛陽人。

○江城子

醉來長袖舞雞鳴。短歌行。壯心驚。西北神州﹐依舊一新亭。三十六峯長劍在﹐星鬥气﹐郁崢嶸。古來豪俠數幽並。鬢星星。竟何成。他日封侯﹐編簡爲誰靑。一掬釣魚壇上淚﹐風浩浩﹐雨冥冥。

釣壇見巖光傳

○江城子

寄徳新丈

春風花柳日相催。淅江梅。臘前開。開徧山桃﹐恰到野酴醿。商嶺東來三百里﹐紅作陣﹐綠成堆。半山亭下釣魚臺。拂層崖。坐蒼苔。林影湖光﹐佳處兩三杯。寄語玉溪王老子﹐因个甚﹐不同來。

○江城子

艸堂瀟灑淅江頭。傍林丘。買扁舟。隔岸紅塵﹐無路近沙鷗。枕上有書尊有酒﹐身外事﹐更何求。暮雲歸鳥仲宣樓。敝貂裘。爲誰畱。千古書生﹐那得盡封侯。好在半山亭下路﹐聞未老﹐去來休。

○江城子

賦芍藥楊州紅

司花著意壓春魁。綠云堆。擁香來。冉冉紅鸞﹐十步一徘徊。花到揚州佳麗種﹐金作屋﹐玉爲階。門前腰鼓揭春雷。倚妝臺。盡人催。鶯語丁寧﹐空繞百十回。不道惜花人欲去﹐看直待﹐幾時開。

○江城子

內鄕縣廨芳菊堂前﹐大酴醿架香絕異。當年開時﹐人有見素衣美婦﹐迫視之無有也。或者以爲花神﹐故並記之。

纖條裊裊雪蔥籠。翠陰重。暖香融。想是春工﹐滿意與薰醲。百畹種蘭千畝蕙﹐都辦作﹐一簾風。花間人似玉芙蓉。月明中。下瑤宮。只恐行雲﹐歸去卷花空。剩著瓊杯斟曉露﹐畱少住﹐莫匆匆。

○江城子

嵩山中作

眾人皆醉屈原醒。笑劉伶。酒爲名。不道劉伶﹐久矣笑螟蛉。死葬糟丘珠不惡﹐緣底事﹐赴淸泠。醉鄕千古一升平。物忘情。我忘形。相去羲皇﹐不到一牛鳴。若見三閭憑寄語﹐尊有酒﹐可同傾。

○江城子

二更轟飲四更回。宴繁臺。盡鄒枚。誰念梁園﹐回首便成灰。今古廢興渾一夢﹐憑底的﹐寄悲哀。靑天蕩蕩鏡奩開。月光來。且徘徊。何用東生﹐西沒苦相催。世事悠悠吾老矣﹐歌一曲﹐盡餘杯。

○江城子

夢徳新丈因及欽叔舊遊

河山亭上酒如川。玉堂仙。重畱連。猶恨春風﹐桃李負芳年。長記鶯啼花落處﹐歌扇後﹐舞衫前。舊遊風月夢相牽。路三千。去無緣。滅沒飛鴻﹐一綫入秋煙。白髮故人今健否﹐西北望﹐一潸然。

○江城子

劉濟川來別﹐同宿康庵﹐夢與予過田家飲﹐行及太原﹐作此爲寄

來鴻去燕十年間。鏡中看。各衰顏。恰待蒙泉﹐東畔買靑山。夢裏鄰村新釀熟﹐攜竹杖﹐款柴關。人生誰得老來閒。記淸歡。見君難。長路悠悠﹐回首暮云還。斷嶺不遮南望眼﹐時爲我﹐一憑闌。

濟川阜昌諸孫﹐在濦上時﹐及與伯玉知幾遊從。

○江城子

觀別

旗亭誰唱渭城詩。酒盈卮。兩相思。萬古垂楊﹐都是折殘枝。舊見靑山靑似染﹐緣底事﹐澹無姿。情緣不到木腸兒。鬢成絲。更須辭。只恨芙蓉﹐秋露洗胭脂。爲問世間離別淚﹐何日是﹐滴休時。

○江城子

河堤煙樹渺雲沙。七香車。更天涯。萬古千秋﹐幽恨入琵琶。想到都門南下望﹐金縷暗﹐玉釵斜。津橋春水浸紅霞。上陽花。落誰家。獨恨經年﹐培養牡丹芽。寒雁歸時憑寄語﹐莫容易﹐損容華。

○江城子

行雲冉冉度關山。別時難。見時難。悵望南風﹐早晚送云還。心事情緣千萬劫﹐無計解﹐玉連環。夕陽人影小樓間。曲闌干。晚風寒。料得而今﹐前後望歸鞍。寂寞梨花枝上雨﹐人不見﹐與誰彈。

○三奠子

同國器帥良佐仲澤置酒南陽故城

上髙城置酒﹐遙望舂陵。興與廢﹐兩虛名。江山埋玉气﹐艸木動威靈。中原鹿﹐千年後﹐盡人爭。風雲寤寐﹐鞍馬生平。鍾鼎上﹐幾書生。軍門髙密策﹐田畝臥龍耕。南陽道﹐西山色﹐古今情。

○三奠子

離南陽後作

悵韶華流轉﹐無計畱連。行樂地﹐一淒然。笙歌寒食後﹐桃李惡風前。連環玉﹐回文錦﹐兩纏綿。芳塵未遠﹐幽意誰傳。千古恨﹐再生緣。閒衾香易冷﹐孤枕夢難圓。西窗雨﹐南樓月﹐夜如年。

○行香子

漫漫晴波﹐澹澹雲羅。傍春江﹑是處經過。桃花解笑﹐楊柳能歌。盡百年身﹐千古意﹐兩蹉跎。酒惡無聊﹐詩苦成魔。只閒情﹑不易消磨。幾人樵徑﹐何處山阿。恨夕陽遲﹐芳艸遠﹐落紅多。

時在淅江

○感皇恩

洛西爲劉景玄賦秋蓮曲

金粉拂霓裳﹐淩波微步。瘦玉亭亭倚秋渚。澹香髙韻﹐費盡一天淸露。惱人容易被﹑西風誤。微雨岸花﹐斜陽汀樹。自惜風流怨遲暮。珠簾靑竹﹐應有阿溪新句。斷魂誰解與﹐煙中語。

○感皇恩

夢寐見並州﹐今朝身到。未怕淸汾照枯槁。百年狂興﹐盡與家山傾倒。黑頭誰辦得﹑歸來早。梁苑綠波﹐長安春艸。惆悵行人暗中老。故人相送﹐記得臨行曾道。故園行樂地﹑依然好。

末後鄕人王懷玉樂府語也

○促拍醜奴兒

學閒閒公體

朝鏡惜蹉跎。一年年﹑來日無多。無情六合乾坤裏﹐顚鸞倒鳳﹐撐霆裂月﹐直被消磨。世事飽經過。算都輸﹑暢飲髙歌。天公不禁人間酒﹐良辰美景﹐賞心樂事﹐不醉如何。

此下原附閒閒公同賦另錄

○促拍醜奴兒

皇甫季眞湯餅局﹐二女則牙牙學語﹐五男則雁雁成行﹐見司空表聖一鳴集障車文

朱麝掌中香。可憐兒﹑初浴蘭湯。靈椿未老丹枝秀﹐東鄰西捨﹐排家助喜﹐沽酒牽羊。天與讀書郎。便安排﹑富貴文章。髙門自有容車日﹐明年且看﹐靑衫竹馬﹐雁雁成行。

○促拍醜奴兒

鄕鄰會飲﹐有請予增損舊曲者﹐因爲賦此

無物慰蹉跎。占一丘﹑一壑婆娑。閒來點檢平生事﹐天南地北﹐幾多塵土﹐何限風波。花塢與松坡。盡先生﹑少小經過。老來詩酒猶堪任﹐家山在眼﹐親朋滿坐﹐不醉如何。

○靑玉案

落紅吹滿沙頭路。似總爲﹑春將去。花落花開春幾度。多情惟有﹐畫梁雙燕﹐知道春歸處。鏡中冉冉韶華暮。欲寫幽懷恨無句。九十花期能幾許。一卮芳酒﹐一襟淸淚﹐寂寞西窗雨。

○靑玉案

代贈欽叔所親樂府鄆生

薴蘿坊裏靑驄駐。愛鸚鵡﹑垂簾語。一撚嬌春能幾許。寒梅欲動﹐小桃初放﹐恰是關心處。西城流水東城雨。綠葉成陰慣相誤。只恐韶華容易去。一聲金縷﹐一卮芳酒﹐且爲花枝住。

○婆羅門引

望月

素蟾散彩﹐九秋風露發淸妍。常娥盡有情緣。畱著三五盈盈﹐永夜照憑肩。看晚妝臨鏡﹐若个嬋娟。尋常月圓。恨都向﹑別時偏。幾度郵亭枕上﹐野店尊前。珠明玉秀﹐算一日﹑相看一日仙。人共月﹑長似今年。

○江梅引

泰和中﹐西州士人家女阿金﹐姿色絕妙。其家欲得佳婿﹐使女自擇。同郡某郎獨華腴﹐且以文采風流自名。女欲得之﹐嘗見郎墻頭數語而去。他日又約於城南﹐郎以事不果來﹐其後從兄官陜右﹐女家不能待﹐乃許他姓。女鬱鬱不自聊﹐竟用是得疾﹐去大歸二三日而死。又數年﹐郎仕馳驛過家﹐先通殷勤者持冥錢告女墓云﹐郎今年歸﹐女知之耶﹐聞者悲之。此州有元魏離宮﹐在河中潬﹐士人月夜踏歌和云﹐魏拔來﹐野花開。故予作金娘怨﹐用楊白花故事。詞云﹐含情出戶嬌無力﹐拾得楊花淚沾臆。春去秋來雙燕子﹐願銜楊花入窠裏。郎中朝貴遊﹐不欲斥其名﹐借古語之道。讀者當以意曉云。骨化形銷﹐丹誠不泯﹐因風委露﹐猶托淸塵﹐是崔娘書詞﹐事見元相國傳奇

墻頭紅杏粉光勻。宋東鄰。見郎頻。腸斷城南﹐消息未全眞。拾得楊花雙淚落﹐江水闊﹐年年燕語新。見說金娘埋恨處。蒺藜沙﹐艸不盡﹐離魂一隻鴛鴦去﹐寂寞誰親。惟有因風﹐委露托淸塵。月下哀歌宮殿古﹐暮云合﹐遙山入翠顰。

此下原附李仁卿同賦另錄

○玉樓春

吹臺蕭瑟行雲暮。一帶雨聲連禁樹。正當潘嶽感秋時﹐又到杜陵懷古處。百年同是紅塵路。行近醉鄕差有趣。坐中誰是獨醒人﹐我醉欲眠卿可去。

○定風波

白水靑田萬頃秋。風煙平楚散羊牛。莫放相公黃閣去。畱取。笑談尊俎也風流。華表仙人人不識。今夕。鹿車也到百花洲。好把襄江都釀酒﹐爲壽。壽星光彩動南州。

鄧帥漆水公壽筵遼東大使君在焉大有道術時年九十三矣

○定風波

楊叔能歸淄川﹐予別於山陽﹐作鷓鴣天詞畱贈云。邂逅梁園對榻眠。舊遊回首一淒然。當時好客誰爲最﹐李趙風流兩謫仙。居接棟﹐稼鄰田﹐與君詩酒度殘年。飄零南北如相避﹐開歲還分隴上泉。因用其意答之。李趙謂閒閒公與屏山也

白髮相看老弟兄。恨無一語送君行。至竟交情何處好。向道。不如行路本無情。少日龍門星斗近。爭信。淒涼湖海寄餘生。耆舊風流誰復似。從此。休將文字占時名。

○蝶戀花

戊辰歲長安作

一片花飛春意減。雨雨風風﹐常恨尋芳晚。若个花枝偏入眼。尊前細問春風揀。醉裏看花云錦爛。只記鶯聲﹐不記紅牙板。畱著佳人鸚鵡盞。明朝剩把長條換。

○蝶戀花

甲申歲南都作

牢落羈懷愁有信。流水浮生﹐幾見中秋閏。千古詩壇將酒陣。一輪明月消磨盡。八月人間秋滿鬢。桂樹扶疏﹐更與秋風近。天上姮娥應有恨。騎鯨人去無人問。

○蝶戀花

白鹿原新齋作

負郭桑麻秋課重。十角黃牛﹐分去聲得山田種。鄕社雞豚人與共。春風漸入浮蛆甕。繞屋淸溪醒午夢。一榻翛然﹐坐受雲山供。四海虛名將底用。一聲啼鳥巖花動。

○臨江仙

自洛陽往孟津道中作

今古北邙山下路﹐黃塵老盡英雄。人生長恨水長東。幽懷誰共語﹐遠目送歸鴻。蓋世功名將底用﹐從前錯怨天公。浩歌一曲酒千鍾。男兒行處是﹐未要論窮通。

○臨江仙

飲昆陽官舍﹐有懷得新

世故迫人無好況﹐酒杯今日初拈。昆陽城下酹蒼蟾。乾坤悲永夜﹐笳鼓覺秋嚴。夢寐玉溪溪上路﹐竹枝斜出靑簾。故人白髮未應添。浩歌風露下﹐相望一掀髯。

○臨江仙

寄徳新丈

自笑此身無定在﹐北州又復南州。買田何日遂歸休。向來元落落﹐此去亦悠悠。赤日黃塵三百里﹐嵩丘幾度登樓。故人多在玉溪頭。淸泉明月曉﹐髙樹亂蟬秋。

○臨江仙

與欽叔飲二首

邂逅一尊文字飲﹐春風爲洗愁顏。花枝入鬢笑詩班。登臨千古意﹐天澹夕陽間。南去北來行老矣﹐人生茅屋三間。何人得似謝東山。紫簫明月底﹐髙竹倚風鬟。

○臨江仙

明月淸風無盡藏﹐平生老子南樓。閻閭談笑說封侯。誰能知許事﹐一笑去來休。舊見輞川圖畫裏﹐十年孤負歡遊。百金早晚得菟裘。與君成二老﹐來往亦風流。

○臨江仙

相下與王以道飲﹐席間走筆爲賦。王予東曹掾時同捨郎也

一段江山英秀气﹐風流天上星郎。煙花故國五云鄕。只知心事在﹐爭問鬢毛蒼。千古西陵歌舞地﹐興來忘卻悲涼。相逢一醉莫停觴。東山看老去﹐湖海永相忘。

○臨江仙

西山同欽叔送溪南詩老辛敬之歸女幾﹐兼簡劉景玄。敬之畱別詞﹐並錄於此。誰識虎頭峯下客﹐少時有意功名。淸朝無路到公卿。蕭蕭茅屋下﹐白髮老書生。邂逅對牀逢二妙﹐揮毫落紙堪驚。他年聯袂上蓬瀛。春風蓮燭影﹐莫問此時情。

自笑此身無定在﹐風蓬易轉孤根。羨君歸意滿離尊。眼中茅屋興﹐稚子已迎門。回首對牀燈火處﹐萬山深裹孤村。故人天末賦招魂。新詩憑寄取﹐憔悴不須論。

○臨江仙

世事悠悠天不管﹐春風花柳爭妍。人家寒食盡藏煙。不知何處火﹐來就客心然。千里故鄕千里夢﹐髙城淚眼遙天。時光流轉雁飛邊。今春看又過﹐何日是歸年。

○臨江仙

醉眼紛紛桃李過﹐雄蜂雌蝶同時。一生心事杏花詩。小橋春寂寞﹐風雨鬢成絲。天上鸞膠尋不得﹐直教吹散胭脂。月明千里少姨祠。山中開較晚﹐應有北陰枝。

○臨江仙

李輔之在齊州﹐予客濟源﹐輔之有和

荷葉荷花何處好﹐大明湖上新秋。紅妝翠蓋木蘭舟。江山如畫裏﹐人物更風流。千里故人千里月﹐三年孤負歡遊。一尊白酒寄離愁。殷勤橋下水﹑幾日到東州。

此下原附李輔之和篇另錄

○臨江仙

對花懷洛陽舊遊

紫玉雙華相照映﹐錦兒仍是瓊兒。天邊誰與慰相思。洗妝無別物﹐只有斷腸詩。水北水南渾一夢﹐眼中紅袖烏絲。春風同是可憐枝。爭教歌酒興﹐不似洛陽時。

○臨江仙

贈仲經女子楚楚

阿楚新來都六歲﹐掌中一撚嬌春。詩中有筆畫難眞。芝香雲作朵﹐魚細錦爲鱗。舊說張門多靜女﹐更和靈照情親。誇談體遣孔兄瞋。異時看小妹﹐林下謝夫人。

○臨江仙

內鄕寄嵩前故人

昨夜半山亭下醉﹐窪尊今日畱題。放船直到淅江西。冰壺天上下﹐云錦樹髙低。世上紅塵爭白日﹐山中太古熙熙。外人初到故應迷。桃花三百里﹐渾是武陵溪。

○臨江仙

內鄕北山

夏館秋林山水窟﹐家家林影湖光。三年間爲一官忙。簿書愁裏過﹐筍蕨夢中香。父老書來招我隱﹐臨流已蓋茅堂。白頭兄弟共論量。山田尋二頃﹐他日作桐鄕。

○臨江仙

孟津河山亭同欽叔賦﹐因寄希顏兄

試上古城城上望﹐水光天影相涵。都將形勝入髙談。河山君與我﹐獨恨少髯參。造化戲人兒女劇﹐狙公暮四朝三。百年都合付薰酣。人家誰有酒﹐吾與典春衫。

○江月晃重山

初到嵩山時作

塞上秋風鼓角﹐城頭落日旌旗。少年鞍馬適相宜。從軍樂﹐莫問所從誰。候騎才通薊北﹐先聲已動遼西。歸期猶及柳依依。春閨月﹐紅袖不須啼。

○虞美人

題蘇小小圖

桐陰別院宜淸晝。入坐春山秀。美人圖子阿誰畱。都是宣和名筆內家收。鶯鶯燕燕分飛後。粉澹梨花瘦。只除蘇小不風流。倒插一枝萱艸鳳釵頭。

○虞美人

櫻桃元是仙郎種。次第芳菲動。開殘山杏沒都紅。一樹梨花如雪月明中。三生蝶化南華夢。只有情緣重。曲闌幽徑小簾櫳。好共掃眉才子管春風。

○小重山

醉盡春風意未闌。纏頭雙鳳錦﹑覓端端。多情胡蝶送歸鞍。揚州夢﹐芍藥薦金盤。羅幌酒醒寒。燈前朱麝淺﹑翠螺殘。一春心事薴衣寬。靑鸞客﹐樓外日三竿。

○小重山

酒冷燈靑夜不眠。寸腸千縷﹑兩相牽。鴛鴦秋雨半池蓮。分飛苦﹐紅淚曉風前。天遠雁翩翩。雁來人北去﹑遠如天。安排心事待明年。無情月﹐看待幾時圓。

○鵲橋仙

同欽叔欽用賦梅

孤根漸暖﹐芳魂乍返﹐待吐檀心又懶。未先拈出一枝香﹐算只是﹑司花會揀。情緣未斷﹐韶華易減﹐早去尋芳已晚。東風容易莫吹殘﹐暫畱與﹑何郎慰眼。

○鵲橋仙

梨花春暮﹐垂楊秋晚﹐歸袖無人重挽。浮雲流水十年間﹐算只有﹑靑山在眼。風臺月榭﹐朱唇檀板﹐多病全疏酒盞。劉郎爭得似當時﹐比前度﹑心情又減。

○鵲橋仙

乙未三月﹐冠氏紫微觀桃符上﹐開花一枝。予與楊煥然共嘆﹐以爲此亦當卻一春耶﹐因取此意作此以自諭云

槐根夢覺﹐瓜田歲暮﹐白髮新來無數。長安遷客望朱崖﹐未喚得﹑煙霄失路。西州芍藥﹐南州瓊樹﹐香滿云窗月戶。蒺藜沙上野花開﹐也算卻﹑春風一度。

○惜分飛

戲王鼎玉同年

人見何郎新來瘦。不見天寒翠袖。繡被燻香透。幾時卻似鴛鴦舊。九十日春花在手。可惜歡緣未久。去去休回首。柔條去作誰家柳。

○南鄕子

一雨浣年芳。燕燕鶯鶯滿洛陽。梨雪漸空桃李過﹐風光。恰到風流睡海棠。何處最難忘。楊柳髙樓近苑墻。喚取分司狂禦史﹐何妨。暫醉佳人錦瑟傍。

○南鄕子

煙艸人西州。暮雨千山獨倚樓。不似秦東亭上飲﹐風流。翠袖春風兩玉舟。事去重回頭。卻是多情不自由。爲向河陽桃李道﹐休休。靑鬢能堪幾度愁。

○南鄕子

風雨送春忙﹐爛醉花時得幾場。枝上桃花吹盡也﹐殘芳。一片春風一片香。少日爲花狂﹐老去逢春只自傷。回首十年歡笑處﹐難忘。一曲悲歌淚數行。

○南鄕子

少日負虛名。問捨求田意未平。南去北來今老矣﹐何成。一綫微官誤半生。孤影伴殘燈。萬里燈前骨肉情。短髮抓來看欲盡﹐天明。能是靑靑得幾莖。

○南鄕子

幽意曲中傳。總是才情得處偏。唱到斷腸聲欲斷﹐還連。一串驪珠个个圓。畫扇綺羅筵。韓馬風流在眼前。坐上有人持酒聽﹐淒然。夢裏梁園又一年。

○踏莎行

微步生塵﹐殘妝暈酒。朱門如海空回首。東風正有去年花﹐柔條去作誰家柳。細雨春寒﹐靑燈夜久。孤衾未暖還分手。夢中見也不多時﹐怎生望得長相守。

○桃園憶故人

代贈良佐所親

楚云不似陽臺舊﹐只是無心出岫。竹外天寒翠袖。寂寞啼妝瘦。弦聲宛轉春風手。殢得行人病酒。明日西城回首。腸斷江南柳。

以上彊村叢書本遺山樂府卷中間以淩張諸本校訂

○鷓鴣天

隆徳故宮﹐同希顏飲叔知幾諸人賦

臨錦堂前春水波。蘭臯亭下落梅多。三山宮闕空瀛海﹐萬里風埃暗綺羅。云子酒﹐雪兒歌。畱連風月共婆娑。人間更有傷心處﹐柰得劉伶醉後何。

○鷓鴣天

木犀

桂子紛翻浥露黃。桂華髙韻靜年芳。薔薇水潤宮衣軟﹐婆律膏淸月殿涼。云岫句﹐海仙方。情緣心事兩難忘。衰蓮枉誤秋風客﹐可是無塵袖裏香。

○鷓鴣天

零落棲遲感興多。酒杯直欲捲銀河。人間淸鏡悲華發﹐世外仙棋爛斧柯。長袖舞﹐抗音歌。月明人影兩婆娑。醉來知被旁人笑﹐無柰風情未減何。

○鷓鴣天

蓮

瘦綠愁紅倚暮煙。露華涼冷洗嬋娟。含情脈脈知誰怨﹐顧影依依定自憐。風送雨﹐水連天。淩波無夢夜如年。何時北渚亭邊月﹐狼藉秋香拂畫船。

○鷓鴣天

孟津作

總道忘憂有杜康。酒逢歡處更難忘。桃紅李白春千樹﹐古是今非笑一場。歌浩蕩﹐墨淋浪。銀釵縞袂滿鄰墻。百年得意都能幾﹐乞與兒曹說醉狂。

○鷓鴣天

與欽叔京甫市飲

樓上歌呼倒接﹡。樓前分手卻相攜。雨前雨後花枝減﹐州北州南酒價低。憐木雁﹐笑醯雞。鶴長鳧短幾時齊。醒來門外三竿日﹐臥聽春泥過馬蹄。

○鷓鴣天

中秋夜飲倪文仲家蓮花白﹐醉中賦此

月窟秋淸桂葉丹。仙家釀熟水芝殘。香來寶地三千界﹐露入金莖十二盤。天澹澹﹐夜漫漫。五湖豪客酒腸寬。醉來獨跨蒼鸞去﹐太華峯髙玉井寒。

蓮爲水芝見崔豹古今注此下原附李仁卿同賦二首另錄

○鷓鴣天

效朱希眞體

十步宮香出繡簾。惱人簾底月纖纖。五花驕馬垂楊渡﹐孤負仙郎側帽檐。秋澹澹﹐酒厭厭。新詩和恨入香奩。相思恰似鴛鴦錦﹐一夜新涼一夜添。

○鷓鴣天

效東坡體

煮酒靑梅入坐新。姚家池館宋家鄰。樓中燕子能畱客﹐陌上楊花也笑人。梁苑月﹐洛陽塵。少年難得是閒身。殷勤昨夜三更雨﹐勝醉東城一日春。

○鷓鴣天

讀李崖州詩有感﹐何處新生黃雀兒﹐飛來直上最髙枝。側頭撼腦南園裏﹐將謂春光總屬伊

姚宋光明到此家。爭教老作賈長沙。碧山也要崖州住﹐百帀千遭繞郡衙。南苑月﹐曲江花。靑雲軒蓋滿京華。新生黃雀君休笑﹐占了春光卻被他。

○鷓鴣天

宮體八首

候館燈昏雨送涼。小樓人靜月侵牀。多情卻被無情惱﹐今夜還如昨夜長。金屋暖﹐玉鑪香。春風都屬富家郎。西園何限相思樹﹐辛苦梅花候海棠。

○鷓鴣天

憔悴鴛鴦不自由。鏡中鸞舞只堪愁。庭前花是同心樹﹐山下泉分兩玉流。金絡馬﹐木蘭舟。誰家紅袖水西樓。春風殢殺官橋柳﹐吹盡香綿不放休。

○鷓鴣天

天上腰枝說館娃。眼中金翠有芳華。行去著意畱歌扇﹐遠柳無情隔鈿車。周昉畫﹐洛陽花。一枝濃艷落誰家。春寒恨殺如年夜﹐庭樹陰陰欲暮鴉。

○鷓鴣天

小字繚綾寫欲成。印來眉黛綠分明。水流刻漏何曾住﹐玉作彈棋盡未平。愁易積﹐夢頻驚。閒衾敧臥覺霜淸。月明不放寒枝穩﹐夜夜烏啼徹五更。

○鷓鴣天

自在晴雲覆苑墻。徘徊明月駐淸光。已看紅袖沾芳酒﹐猶認宮螺映綺窗。金翡翠﹐繡鴛鴦。春風花暖柳綿香。殷勤未數閒情賦﹐不願將身作枕囊。

○鷓鴣天

復幕重簾錦作天。金荷銀燭夜如年。漢臯解佩終疑夢﹐緱嶺吹笙恰是仙。花一夢﹐柳三眠。春風無意惜芳妍。羅裙細看輕盈態﹐元在腰肢婀娜邊。

○鷓鴣天

八繭吳蠶剩欲眠。東西荷葉兩相憐。一江春水何年盡﹐萬古淸光此夜圓。花爛錦﹐柳烘煙。韶華滿意與歡緣。不應寂寞求凰意﹐長對秋風泣斷弦。

○鷓鴣天

好夢初驚百感新。誰家歌管隔墻聞。殘燈收罷空明月﹐臘雪消融更暮云。鶯有伴﹐雁離羣。西窗寂寞酒微醺。春寒畱得梅花在﹐剩爲何郎瘦幾分。

○鷓鴣天

少日驪駒白玉珂。靈砂犀角費頻磨。西城燈火長安夢﹐滿意春風似兩坡。流素月﹐澹秋河。百年狂興一聲歌。醉歸扶路人應笑﹐頭上花枝柰老何。

○鷓鴣天

拍塞車箱滿載書。梁鴻元與世相疏。只緣攜手成歸計﹐不恨埋頭屈壯圖。蒼玉研﹐古銅壺。坐看兒輩了耕鋤。年年此日如川酒﹐千尺靑松盡未枯。

○鷓鴣天

長恨簫聲隔粉墻。爭教移住五云鄕。一溪春水關何事﹐流水桃花賺阮郎。風攪夢﹐月侵牀。情緣消得海生桑。鴛鴦不鎖黃金殿﹐雌蝶雄蜂枉斷腸。

○鷓鴣天

酒興濃於琥珀濃。爭教相望水西東。人家寒食淸明後﹐天气輕煙細雨中。花不盡﹐柳無窮。賞心難是此時同。阿連近日歌喉穩﹐唱得春窗燭影紅。

○鷓鴣天

短髮如霜久已拚。無冠可掛更須彈。初聞古寺多倀鬼﹐又說層冰有熱官。閒處坐﹐靜中看。時情天意酒杯幹。籬邊老卻陶潛菊﹐一夜西風一夜寒。

○鷓鴣天

華表歸來老令威。頭皮畱在姓名非。舊時逆旅黃梁飯﹐今日田家白板扉。沽酒市﹐釣魚磯。愛閒眞與世相違。墓頭不要徵西字﹐元是中原一布衣。

○鷓鴣天

拋卻浮名恰到閒。卻因猥懶得顢頇。從教道士誇懸解﹐未信禪和會熱謾。山院靜﹐艸堂寬。一壺濁酒兩蒲團。題詩寄與王夫子﹐乘興時來看藥闌。

○鷓鴣天

只近浮名不近情。且看不飲更何成。三杯漸覺紛華近﹐一斗都澆塊磊平。醒復醉﹐醉還醒。靈均憔悴可憐生。離騷讀殺渾無味﹐好个詩家阮步兵。

○鷓鴣天

枕上淸風午夢殘。華胥東望海漫漫。湖山似要閒身管﹐花柳難將病眼看。三徑在﹐一枝安。小齋容膝有餘寬。鹿裘孤坐千峯雪﹐耐與靑松老歲寒。

○鷓鴣天

總道狙公不易量。朝三暮四盡無妨。舊時鄴下劉公幹﹐今日家中白侍郎。歌浩蕩﹐酒淋浪。浮雲身世兩相忘。孤峯頂上靑天闊﹐獨對春風舞一場。

村裏黃幡綽﹐家中白侍郎﹐石曼卿詩

○鷓鴣天

白白紅紅小樹花。春風滿意與鉛華。煙霄自屬千金馬﹐月旦眞成兩部蛙。諸葛菜﹐邵平瓜。白頭孤影一長嗟。南園睡足松陰轉﹐無數蜂兒趁晚衙。

○鷓鴣天

偃蹇蒼山臥北岡。鄭莊場圃入微茫。卽看花樹三春滿﹐舊數松風六月涼。蔬近井﹐蜜分房。茅齋堅坐有藜牀。傍人錯比揚雄宅﹐笑殺韓家晝錦堂。

○鷓鴣天

薄命妾辭三首

復幕重簾十二樓。而今塵土是西州。香雲已失金鈿翠﹐小景猶殘畫扇秋。天也老﹐水空流。春山供得幾多愁。桃花一簇開無主﹐盡著風吹雨打休。

○鷓鴣天

薄命妾辭

顏色如花畫不成。命如葉薄可憐生。浮萍自合無根蒂﹐楊柳誰教管送迎。云聚散﹐月虧盈。海枯石爛古今情。鴛鴦隻影江南岸﹐腸斷枯荷夜雨聲。

○鷓鴣天

薄命妾辭

一日春光一日深。眼看芳樹綠成陰。娉婷盧女嬌無柰﹐流落秋娘瘦不禁。霜塞闊﹐海煙沈。燕鴻何地更相尋。早教會得琴心了﹐醉盡長門買賦金。

○鷓鴣天

玉立芙蓉鏡裏看。鉛紅無地著邊鸞。半衾幽夢香初散﹐滿紙春心墨未漧。深院落﹐曲闌干。舊歡新恨薴衣寬。幾時忘得分攜處﹐黃葉疏雲渭水寒。

○鷓鴣天

百囀嬌鶯出畫籠。一雙蝴蝶殢芳叢。蔥蘢花透纖纖月﹐暗澹香搖細細風。情不盡﹐夢還空。歡緣心事淚痕中。長安西望腸堪斷﹐霧閣云窗又幾重。

○鷓鴣天

澹澹靑燈細細香。四更人語在幽窗。西風數點迎秋雨﹐六尺芙蓉滿意涼。秦樹遠﹐楚天長。綠嬌紅小負年芳。鴛鴦莫道無離恨﹐鎖向金籠恰是雙。

○鷓鴣天

著意尋春苦未遲。無情風雨妒芳期。靑樓天遠無書到﹐繡被寒多隻夢知。云澹濘﹐月低迷。洛陽山色見愁眉。何時重解香羅帶﹐細看春風玉一圍。

○品令

淸明夜﹐夢酒間唱田不伐映竹園啼鳥樂府﹐因記之

西齋向曉。窗影動﹑人聲悄。夢中行處﹐數枝臨水﹐幽花相照。把酒長歌﹐猶記竹間啼鳥。風流易老。更常被﹑閒愁惱。年年春事﹐大都探得﹐歡遊多少。一夜狂風﹐又是海棠過了。

○浪淘沙

詩句入冥搜。欲寫還休。人間情是阿誰畱。千丈遊絲不落地﹐風外悠悠。煙雨晚山稠。人倚西樓。衡陽歸雁滿沙頭。一種江城寒夜客﹐一種春愁。

○浪淘沙

云外鳳凰簫。天上星橋。相思魂斷欲誰招。瘦殺三山亭畔柳﹐不似宮腰。長日篆煙消。睡過花朝。紅薔薇架碧芭蕉。雌蝶雄蜂天不管﹐各自無聊。

○浪淘沙

春瘦怯春衣。春思低迷。雨聲偏與睡相宜。懊惱離愁尋殢酒﹐已被愁知。煙樹望中低﹐水繞山圍。丁寧雙燕話心期。昨夜狂風花在否﹐明日郎歸。

○浪淘沙

金翠畫屏山。萬髻千鬟。桃源樓閣五雲間。恨殺芙蓉城下客﹐不借靑鸞。風雨杏花殘。芳意都闌。一燈孤影小窗間。繡被燻來香欲盡﹐只是春寒。

○浪淘沙

楊柳日三眠。桃李爭妍。千金誰許占芳年。買得閒愁無處著﹐卻恨春偏。流水武陵源。夢引愁牽。東風歸興雁翩翩。試問西窗前夜月﹐幾度先圓。

○浪淘沙

芳樹翠煙重。殘角疏鐘。落花飛絮一簾風。可惜河陽桃李月﹐彈指春空。翡翠合歡籠。相望西東。鎖窗幽夢幾回同。料得朱門歌舞罷﹐滿袖啼紅。

○南柯子

畫扇香微遠﹐宮螺意自濃。杏園憔悴五更風。不道六朝瓊樹捲春空。蝶近花疑笑﹐犀靈月易通。襄王雲雨夢魂中。曾見芙蓉裙衩幾多紅。

○南柯子

粉澹梨花瘦﹐香寒桂葉顰。畫簾雙燕舊家春。曾是玉簫聲裏斷腸人。澹澹催詩雨﹐遲遲入夢云。武陵流水隔紅塵。只怕翠鸞消息未全眞。

○南柯子

濟川壽席

閥閱眞王后﹐衣冠上客中。路人遙識紫髯翁。爭信舊來文賦動南宮。得婿攀龍貴﹐生男射虎雄。壽筵休放酒尊空。且道幾人全福與君同。

○西江月

懸玉微風度曲﹐燻鑪熟水畱香。相思夜夜郁金堂。兩點春山枕上。楊柳宜春別院﹐杏花宋玉鄰墻。天涯春色斷人腸。更是髙城晚望。

○人月圓

卜居外家東園

重岡已隔紅塵地斷﹐村落更年丰。移居要就﹐窗中遠岫﹐捨後長松。十年種木﹐一年種谷﹐都付兒童。老夫惟有﹐醒來明月﹐醉後淸風。

○人月圓

玄都觀裏桃千樹﹐花落水空流。憑君莫問﹐淸涇濁渭﹐去馬來牛。謝公扶病﹐羊曇揮涕﹐一醉都休。古今幾度﹐生存華屋﹐零落山丘。

○太常引

五雲樓觀日華東。看天上﹑建章宮。人海混漁龍。比自古﹑中原更雄。紫垣星月﹐禁階燈火﹐朝馬鬧晨鐘。一夢轉頭空。恍猶在﹑邯鄲道中。

○太常引

予年廿許﹐時自秦州侍下﹐還太原﹐路出鄕絳陽。適郡人爲觀察判官祖道道傍。少年有與紅袖泣別者﹐少焉車馬相及﹐知其爲觀察之孫振之也。所別卽琴姬阿蓮﹐予嘗以詩道其事。今二十五年﹐歲辛巳﹐振之因過予﹐語及舊遊﹐恍如隔世﹐感念今昔﹐殆無以爲懷﹐因爲賦此

渚蓮寂寞倚秋煙。發幽思﹑入哀弦。髙樹記離筵。似昨日﹑郵亭道邊。白頭靑鬢﹐舊遊新夢﹐相對兩淒然。驕馬弄金鞭。也曾是﹑長安少年。

○太常引

官街楊柳絮飛忙。鞍馬送年芳。詩興更教狂。算能醉﹑花前幾場。滿城桃李﹐一枝香雪﹐不屬富家郎。風雨沒商量。快來與﹑梨化洗妝。

○太常引

東原上淸宮﹐同楊飛卿夜話汝梁舊遊﹐追懷欽叔內翰。飛卿名鴻﹐有詩名東州

十年流水共行雲。相見重情親。滄海坐揚塵。便疑是﹑前身後身。風臺月榭﹐舞裙歌扇﹐樂事幾回新。莫話洛陽春。更誰似﹑金鑾故人。

○太常引

爲東原範尊師壽。範新得曹夫人﹐所畫松上幽人圖﹐上有曹道衝題詩

衣冠人物渺翩翩。天地一臞仙。來自範公泉。管家在﹑三山洞天。一簪華發﹐一篇秋水﹐得意已忘言。圖畫看他年。與松上﹑幽人並傳。

○眼兒媚

阿儀醜筆學雷家。繞口墨糊塗。今年解道﹐疏籬凍雀﹐遠樹昏鴉。乃公行坐文書裏﹐面皺鬢生華。兒郎又待﹐吟詩寫字﹐甚是生涯。

○朝中措

永寧時作

連延村落泣陽崖。川路到山回。竹樹攢成風月﹐溪堂隔斷塵埃。小亭幽圃﹐酴醿未過﹐芍藥初開。驢上一壺春﹐主人莫厭重來。

○朝中措

春閨寂寂掩蒼苔。風雨捲春回。擬寫碧雲心事﹐筆頭無句安排。燈昏酒冷﹐愁牽夢引﹐直似秋懷。料得酴醿知我﹐枕邊時有香來。

○朝中措

蘆溝河上度旃車。行路看宮娃。古殿吳時花艸﹐奚琴塞外風沙。天荒地老﹐池臺何處﹐羅綺誰家。夢里數行燈火﹐皇州依舊繁華。

○朝中措

時情天意枉論量。樂事苦相忘。白酒家家新釀﹐黃花日日重陽。城髙望遠﹐煙濃艸澹﹐一片秋光。故國江山如畫﹐醉來忘卻興亡。

○朝中措

醉來長鋏爲誰彈。憔悴入函關。一帶秦川如畫﹐夕陽仙堂空閒。門邊骯髒﹐胸中磈磊﹐何苦人間。匹馬明年西去﹐看君射虎南山。

○朝中措

櫻桃花下玉亭亭。隨步覺春生。處處綺羅叢裏﹐偏他特地分明。韶華似水﹐棠梨葉吐﹐楊柳新成。不是低鬟一笑﹐十分只是無情。

○朝中措

夾衣晨起怯新霜。歸路楚山長。只道佳期相誤﹐夢魂夜夜誰行。鏡中鸞舞﹐芝間鵲轉﹐未抵歡狂。都把而今煩惱﹐見時別與論量。

○朝中措

效俳體

瑞云浮動酒波紅。一醉捲愁空。昨日海棠窠下﹐今朝芍藥香中。蜂迎蝶送﹐珠圍翠繞﹐盡謝春風。管甚碧油堂印﹐且教臨老花叢。

○朝中措

良宵一刻抵千金。孤負百年心。好个一江春水﹐深來不似情深。一天好事﹐還教容易﹐著甚消任。煩惱直須寧耐﹐不成長似如今。

○朝中措

禦香新拆紫囊封。苒苒綠云叢。開晚只嗔寒勒﹐妝成又怕晴烘。化工也爲﹐花中第一﹐燻染偏濃。誰有石家紅錦﹐重重圍住春風。

○阮郎歸

謾郎活計拙於鳩。閒中又過秋。枕書眠了卻登樓。貧來頗自由。書咄咄﹐賦休休。西窗晚更幽。詩家貧殺也風流。家人不用愁。

○阮郎歸

爲李長源賦

帝城西下望西山。城居歲又殘。萬家風雪一家寒。靑燈語夜闌。人鮓甕﹐鬼門關。無窮人往還。求官莫要近長安。長安行路難。

○阮郎歸

獨木橋體

別郎容易見郎難。千山復萬山。楊花簾幕晚風間。愁眉澹澹山。光祿塞﹐雁門關。望夫元有山。當時只合鎖雕鞍。山頭不放山。

○淸平樂

香團嬌小。拍拍春多少。一樹鉛華春事了。消甚珠圍翠繞。生經鬧簇枯枝。只愁吹破胭脂。說與東風知道﹐杏花不看開時。

○淸平樂

溪頭來去。坐臥沿溪樹。管甚人間無著處。已被白雲畱住。生平不置肝腸。只今物我都忘。說與山中魚鳥﹐相親相近何妨。

○淸平樂

太山上作

江山殘照。落落舒淸眺。澗壑風來號萬竅。盡入長松悲嘯。井蛙瀚海雲濤。醯雞日遠天髙。醉眼千峯頂上﹐世間多少秋毫。

○淸平樂

罷鎭平歸西山艸堂

垂楊小渡。處處歸鞍駐。八十田翁良愧汝。把酒千言萬語。��細侯竹馬相從。笑渠奔走兒童。十里村簫社鼓﹐依然傀儡棚中。

○淸平樂

離腸宛轉。瘦覺妝痕淺。飛去飛來雙語燕。消息知郎近遠。樓前小雨珊珊。海棠簾幕輕寒。杜宇一聲春去﹐樹頭無數靑山。

○淸平樂

蘭膏香聚。醉枕聞低語。一刻春宵流水去。訴得離情幾許。桃花紅淺紅深。五年煙艸歸心。畱得一枝春在。爭教綠葉成陰。

○淸平樂

香凝嬌聚。玉立臨春樹。細看司花畱意處。都在輕勻淺注。相逢南陌東城。有情只似無情。說與新來憔悴﹐鶯兒不解丁寧。

○淸平樂

憶鎭陽

悲歡聚散。世事天誰管。梳去梳來雙鬢短。鏡裏看看雪滿。燕南十月霜寒。孤身去住都難。何日西窗燈火﹐眼前兒女團欒。

○淸平樂

夜宿奉先﹐與宗人明道談天壇勝遊﹐因賦此詞。司馬子微開元十七年中元日﹐藏金華丹經於天壇石室。中興亂後人得之﹐字畫如洛神賦﹐縑素亦不爛壞。予於山陽一相識家嘗見之

丹書碧字。細說金華事。試問誰邊堪舉似。除卻靑蓮居士。胎仙八表泠風。爭教低首樊籠。夢裏云裝煙駕﹐倚天壇影西東。

○淸平樂

嘲兒子阿寧

嬌鶯婭奼。解說三生話。試看靑衫騎竹馬。若个張萱許畫。西家撞透煙樓。東家談笑封侯。莫道元郎小小﹐明年部曲黃牛。

○淸平樂

贈句龍英孺家小女阿金﹐張仲經二女﹐名蘭蘭楚楚

瓊枝瑤艸。來自三山島。莫道生男堪慰老。掌上金兒更好。胭脂杏蕾生紅。繡襦學弄春風。好共蘭蘭楚楚﹐畫教乞巧圖中。

○浣溪沙

方城仙翁山北水莊成﹐而良佐以事系獄﹐以此寄之

百折淸泉繞捨鳴。隔年楊柳綠陰成。藕花多處一舟輕。行處自由皆樂事﹐得來無用是虛名。等閒榮辱不須驚。

○浣溪沙

宿孟津官舍

一夜春寒滿下廳。獨眠人起候明星。娟娟山月入疏欞。萬古風雲雙短鬢﹐百年身世幾長亭。浩歌聊且慰飄零。

○浣溪沙

外家種徳堂

墻外桑麻雨露深。堂前桃李有新陰。髙門因見古人心。三世讀書無白屋﹐一經教子勝黃金。小雛先與喚瓊林。

○浣溪沙

史院得告歸西山

萬頃風煙入酒壺。西山歸去一狂夫。皇家結网未曾疏。情性本宜閒處著﹐文章自忖用時無。醉來聊爲鼓嚨胡。

○浣溪沙

芍藥初開百步香﹐小闌幽徑隔長廊。好花都屬富家郎。此樂莫教兒輩覺﹐老夫聊發少年狂。髙燒銀燭照紅妝。

○浣溪沙

日射雲間五色芝。鴛鴦宮瓦碧參差。西山晴雪入新詩。焦土已經三月火﹐殘花猶發萬年枝。他年江令獨來時。

往年宏辭禦題有西山晴雪詩

○浣溪沙

相州西南善應﹐洹水所從出﹐風物絕似吾嵩山玉溪﹐但寒藤老屋﹐差不及耳

湖上春風散客愁。芳洲煙景記曾遊。人家渾似玉溪頭。楊柳靑旗酤酒市﹐桃花流水釣魚舟。紅塵鞍馬幾時休。

○浣溪沙

三臺送客﹐作離合體

錦帶吳鉤萬里行。靑雲人物舊知名。百壺春酒過淸明。渺渺荒陂冰井路﹐靑靑楊柳玉關情。斜陽無語下西陵。

○浣溪沙

芳艸垂楊長樂坡。兩行紅粉一聲歌。淋漓襟袖酒痕多。夢裏翠翹驚墮枕﹐愁邊羅襪見淩波。春寒春瘦夜如何。

○浣溪沙

夢繞桃源寂寞回。春殘滋味似秋情。多情翻恨酒爲媒。數點雨聲風約住﹐一簾花影月移來。小闌幽徑獨徘徊。

○浣溪沙

懷李彥深。李﹐濟南人。繡江在長白山下

綠綺塵埃試拂弦。今人誰與子爭先。相逢尊酒合畱連。金馬玉堂梁苑客﹐岸花汀艸繡江船。舊遊回首又三年。

此下原有後庭花破子二首及孫正卿和後庭花破子一首﹐以其均爲曲調刪去。

○古烏夜啼

玉簪

花中閒遠風流。一枝秋。只枉十分淸瘦不禁愁。人欲去。花無語。更遲畱。記得玉人遺下玉搔頭。

○點絳唇

長安中作

沙際春歸﹐綠窗猶唱畱春住。問春何處。花落鶯無語。渺渺吟懷﹐漠漠煙中樹。西樓暮。一簾疏雨。夢裏尋春去。

○點絳唇

宜男

綠澹香濃﹐舊曾百子池邊種。碧筵孤聳。驚墮釵頭鳳。檀粉輕拈﹐若怕蜂腰重。天花供。一枝誰送。寂寞南華夢。

○點絳唇

靑梅永寧時作

玉葉璁瓏﹐素妝不趁宮黃媚。謝家風致。最得春風意。手把靑枝﹐憶得斜橫髻。西州淚。玉觴無味。彊爲淸香醉。

○點絳唇

痛負花朝﹐半春猶在長安道。故園春早。紅雨深芳艸。愁裏花開﹐愁裏花空老。西歸好。一尊傾倒。乞與花枝惱。

○點絳唇

夢裏梁園﹐暖風遲日燻羅綺。滿城桃李。車馬紅塵起。客枕三年﹐故國云千里。更殘未。夜寒如水。茅屋淸霜底。

○點絳唇

國艷天香﹐一叢百朵開來半。燕忙鶯亂。要結尋芳伴。買斷春風﹐醉倒應須拚。淸尊滿。謝家池館。歲歲年年看。

○點絳唇

寄李輔之

生死論交﹐有情何似無情好。滿前花艸。更覺今年老。塞上春遲﹐湖上春風早。東州道。幾時飛到。爛醉紅雲島。

○點絳唇

十六芳年﹐錦兒嬌小瓊兒秀。海棠紅皺。恰到愁時候。天上歌聲﹐未省人間有。休回首。渭城煙柳。腸斷離亭酒。

○訴衷情

萬人如海一身藏。隨例大家忙。東華軟紅塵土﹐俗損謝三郎。蘭若寺﹐玉溪莊。兩茅堂。雞豚鄕社﹐鵝鴨比鄰﹐好个嵩陽。

○訴衷情

升平責望富民侯。愁損抱官囚。自家本元煩惱﹐鬧處要鉆頭。山崦寺﹐水心樓。去來休。醉扶歸路﹐鼓吹鳴蛙﹐部曲黃牛。

○訴衷情

仲經舉兒﹐小字髙閭﹐所居名髙齋

行齋活計五車書。眞欲釜生魚。天公也相料理﹐新得掌中珠。看驥子﹐弄鵷雛。最憐渠。靑衫竹馬﹐後日迎門﹐好个髙閭。

○采桑子

兒家門戶重掩﹐郎住墻東。枉破春工。萬紫千紅一夜風。伯勞分背西飛燕﹐何日相逢。縱得相逢。海闊天髙處處同。

○謁金門

羅衾薄。簾外五更風惡。醉後題詩渾忘卻。烏啼殘月落。憔悴何郎東閣。病酒不禁重酌。袖裏梅花春一握。幽懷無處托。

○好事近

冬夜有懷

夢裏十年心﹐情味夢回猶惡。枕上數行淸淚﹐被驚烏啼落。西窗瓶水夜深寒﹐梅花瘦如削。只有一枝春在﹐問東君畱著。

以上彊村叢書本遺山樂府卷下

○朝中措

賀張伯寧家兒子犀郎晬日

驪珠光彩照燕南。喜气溢街談。未到靈椿丹桂﹐一枝先看宜男。明年人日﹐探官貼子﹐已具新銜。管甚犀郎小小﹐安排竹馬靑衫。

趙萬里據翰墨大全丙集三補遺案趙萬里據翰墨大全丙集十四﹐補感皇恩水上覓紅雲一首﹐已見五卷本一。又周泳先據明曹璇瓊花集﹐補好問望江南維揚好靈宇看瓊花一首乃宋韓琦詞。

○滿江紅

再過水南

問柳尋花﹐津橋路﹑年年寒節。佳麗地﹑梁園池館﹐洛陽城關。白鶴重來人換世﹐淒涼一樹梅花發。記水南﹑昨暮賞春回﹐今華發。金縷唱﹐龍香撥。雲液暖﹐瓊杯滑。料羈愁千種﹐不禁掀豁。老眼只供他日淚﹐春風竟是誰家物。恨馬頭﹑明月更多情﹐尋常缺。

○滿江紅

三泉醉飲

桃李漫山﹐風日暖﹑朝來開徹。東溪上﹑落花流水﹐暮春三月。一片花飛春意減﹐有花堪折君須折。恨百年﹑春事短長亭﹐匆匆別。金縷唱﹐金蕉拍﹐休直待﹐芳華歇。到綠陰靑子﹐只供愁絕。坐上常看尊有酒﹐鏡中莫管頭如雪。料醉來﹑人說次公狂﹐從渠說。

○念奴嬌

飲渾源嶽神仙會﹝張家﹡南塘本訂誤云﹐會疑當作館。﹞

小山招飲﹐恨還丹﹑不至人間豪傑。南渡衣冠多勵集﹐蕭灑蘭亭三月。陶冶襟靈﹐畱連光景﹐觴詠今無復。黃壚𨿽近﹐老懷空感存歿。誰辦八表神遊﹐古來登覽﹐此日俱湮沒。天景雲光搖醉眼﹐興在珠宮瑤闕。布席崧臺﹐脫巾石壁﹐散我蕭蕭發。短歌悲慨﹐海濤響振林樾。

○摸魚兒

憶元龍﹑舊家湖海﹐不應年鬢衰槁。翩翩竹馬兒童喜﹐驚兒漢江歸報。歸計早。黃金印﹑徵西已付諸郎了。紅雲仙島。渺千里移春﹐濃薰細染﹐春意已傾倒。西溪上﹐玉鏡修眉翠掃。題詩曾許誰到。溪亭未入奚奴錦﹐望斷綠波春艸。君且道。人間世﹑虛名得似歡遊好。風流未老。約款段隨車﹐鴟夷載酒﹐迎我霜陵道。

○摸魚兒

樓桑呼漢昭烈廟

問樓桑﹑故居無處。靑林畱在祠宇。荒壇社散鳥聲�﹐寂寞漢家簫鼓。春已暮。君不見﹑錦城花重驚風雨。劉郎良苦。盡玉壘靑雲﹐錦江秀色﹐辦作一丘土。西山好﹐滿意龍盤虎踞。登臨感愴千古。當時諸葛成何事﹐伯仲果誰伊呂。還自語。緣底事﹑十年來往燕南路。徵鞍且駐。就老瓦盆邊﹐田翁共飲﹐攜手醉鄕去。

○八聲甘州

半仙亭籃輿雪中回﹐黃綢日髙眠。兒婚女嫁﹐奴耕婢織﹐共有住山緣。夢裏松腴釀熟﹐竹港咽冰泉。萬古霜空月﹐此夜淸妍。不愛朝臺暮省﹐愛渼陂魚艇﹐杜曲山田。更昭陽遺稿﹐有意續伶玄。定誰共﹑舊家研削﹐要徘徊﹑觀顧影燭花前。西歸好﹑春風未老﹐畱待明年。

○蝶戀花

春到桃源人不到。白髮劉郎﹐誤入紅雲島。著意酬春還艸艸。東風一夜花如掃。過眼風花人自惱。已�尋芳﹐更約明年早。天若有情天亦老。世間原只無情好。

○蝶戀花

同樂舜咨郎中夢梅

梅信初傳金點小。翠羽多情﹐盡耐風枝裊。乞與吟鞋�百繞。小窗月暗人聲悄。枕上詩成還自笑。萬斛淸愁﹐換得春多少。臨水幽姿空自照。羅浮冊下孤村曉。

○醉花陰

候館靑燈淡相對。夜迢迢無柰。掩淚惜分飛﹐好夢空回﹐畱得閒愁在。同心易綰雙羅帶。只連環難解。且莫望歸鞍﹐盡眼西山﹐人更西山外。

○鳳凰臺上憶吹簫

寶靨畱香﹐錦書封淚﹐要教惱亂愁腸。恨鏡鸞雙舞﹐辜負歡狂。日日東城望眼﹐但暮云﹑煙樹微茫。人何處﹐濃陰靜院﹐明月幽窗。東風萬紅千紫﹐算只有寒梅﹐瘦得何郎。想淡妝無語﹐孤影昏黃。好在藍橋舊路﹐也便﹝下缺﹞

下缺十六字��以上十首見石蓮庵匯刻遺山先生新樂府五卷本卷一﹐間以南塘本校。

○感皇恩

壽韓侯恬然

水上覓紅雲﹐雲藏仙島。云外晴峯翠於掃。東園行樂﹐一洗山林枯槁。萬金誰辦得﹑安閒早。石上玉芝﹐松間瑤艸。容易休教使君老。壽杯宮袖﹐醉眼風荷翻倒。錦堂花與月﹑年年好。

○感皇恩

張侯壽席此州樂府垂楊一曲方盛

天外想春來﹐春來天上。樂府垂楊動新唱。扁舟西子﹐並與雲帆無恙。五湖將底用﹐黃金像。水閣淸深﹐晴樓蕭爽。絲竹畱教助淸賞。松腴仙酎﹐萬斛溪泉供釀。壽杯先領取﹑山中相。

○臨江仙

張光甫家兒子咬驢

膝上添丁郎小小﹐鵷雛彩鶴初勻。書堂合與孟家鄰。誦詩琴解�﹐論學墨沾唇。頭玉嶢嶢眉刷翠﹐更將秋水爲神。看花畱待百年春。金鞍南陌上﹐驚動洛陽人。

○臨江仙

連日湖亭風色好﹐今朝賞徧東城。主人畱客過淸明。小桃如欲語﹐楊柳更多情。爲愛暮云芳艸句﹐一杯聊聽新聲。水流花落嘆浮生。故園春更晚﹐時節已啼鶯。

○臨江仙

贈答飛卿弟

壯歲論交今晚歲﹐只君知我平生。六年相望若爲情。呂安思叔夜﹐殘月配長庚。濟上買田堪共隱﹐嵩丘朝暮陰晴。紫雲仙季白雲兄。風流成二老﹐林下看升平。

○臨江仙

唐子西酒名齊物論﹐又曰養生主

誰喚提壺沽美酒﹐浮生多負歡遊。窗明窗暗百年休。涼風催雁過﹐春水帶花流。仰視浮雲空自誑﹐往還歲月悠悠。三山那有鳳麟洲。一杯齊物論﹐千古醉鄕侯。

○攤破浣溪沙

代贈仲經所親

錦瑟花年燕子樓。楚雲湘雨等閒休。畱在貞元供奉曲﹐盡風流。約略睡痕妝鏡晚﹐畱連香韻瑣窗秋。總道竹西歌吹好﹐去來休。

○浣溪沙

別緯文張兄

欹枕寒鴉處處聽。花前雁後數歸程。小紅燈影鬧春城。兩地相望今夜月﹐一尊不盡故人情。老懷牢落向誰傾。

○浣溪沙

畫出淸明二月天。山城三月只蕭然。閒門日日枕書眠。川下杏花渾欲雪﹐山中楊柳不成煙。春風回首又明年。

○朝中措

綦君美東海名家﹐大父內翰海陵朝以文章顯﹐出刺吾州。君美以蔭補﹐嘗令湖城﹐晚得兒子古桂﹐因爲賦此

添盆瓣喜萬家傳。滿意擲金錢。仙果休嗔生晚﹐靈椿最得春偏。隆顱犀角﹐丹砂一指﹐玉潤松堅。看取翰林枝葉﹐卻如東海當年。

○朝中措

周帥花堂紫牡丹

芳苞初破紫霞杯。香動綠云堆。只道人間花盡﹐爭知天上春回。朝吟暮繞﹐使君情重﹐不厭頻來。好把韶華畱住﹐莫教百朵齊開。

○朝中措

寄楊漕

秋鴻社燕偶相逢。鞍馬又西東。孤負水南三月﹐安排萬紫千紅。舊遊新夢﹐綠波南浦﹐黃葉西風。任是麒麟閣上﹐爭如鸚鵡杯中。

○朝中措

小兒子生﹐適有遺羽陽宮瓦者﹐因以羽陽字之

添丁名字入新收。一長看過頭。拾得羽陽宮瓦﹐不愁撞透煙樓。遺山野客﹐求田問舍﹐夢想南州。說甚河東三鳳﹐安排老�班彪。

○秋色橫空

松液香凝。澹幽姿一洗﹐若下宜城。甘腴小苦中山賦﹐千古齒頰春生。燈花喜﹐缸面淸。愛竹港﹑冰泉落枕聲。恰值劉綱夫婦﹑此日丹成。雲峯翠殿畫屏。更晴樓水閣﹐樹擁煙橫。畱連光景中年﹐要歌管淘寫襟靈。人間世﹐身外名。笑朝馬晨鐘夢易驚。且畱看神仙﹐白晝地行。

○思仙會

效楊吏部禮

人無百年人﹐枉作千年計。傀儡棚頭﹐看過幾場興廢。朱顏易攺﹐可惜歡娛地。勸君酒﹐唱君歌﹐爲君醉。滄溟一葉﹐正在橫流際。阮籍途窮﹐啼得血流何濟。天公老大﹐不管人間世。莫莫休休。莫問甚底。

○漁家傲

午醉醒來春欲去。鶯兒燕子都無語。好个一春行樂處。花無數。寶釵貰酒花前舞。十里驛亭楊柳樹。多情折斷靑靑縷。春到去時畱不住。畱不住。西城日日風和雨。

○喜遷鶯

云雷天造。快嫖姚玉節﹐生平豪妙。野宿貔貅﹐江橫組練﹐畫角一聲霜曉。魚鳥簡書知畏﹐艸木威名先到。更誰似﹐並虎頭飛將﹐封侯差早。談笑。尊俎地﹐兵衛畫戟﹐燕寢凝香好。伏櫪雄心﹐缺壺髙唱﹐意气不妨傾倒。父子一門忠力﹐惟有君恩須報。濟時了。看郎山長對﹐元勛難老。

以上十七首見石蓮庵匯刻遺山先生新樂府五卷本卷二﹐間以南塘本校

○鷓鴣天

山陽七聖堂

沙岸縈回入艸泥。霜餘煙景自淒迷。樹嫌川近重重掩﹐云要村深故故低。茅蓋屋﹐稻分畦。何人今日此幽棲。十年來往山陽道﹐只�淸溪過馬蹄。

○定風波

三鄕光武廟﹐懷故人劉公景玄

熊耳東原漢故宮。登臨猶記往年同。底事愛君詩句好。解道。河山浮動酒杯中。存沒悠悠三十載。誰會。白頭孤客坐書空。黃土英雄何處在。須待。醉尋蕭寺哭春風。

○定風波

離合悲歡酒一壺。白頭紅頰醉相扶。見說徳星今又聚。何處。範家亭上會周吳。造物有情畱此老。人道。洛西淸燕百年無。六客不爭前與後。好�。龍眠老筆畫新圖。

永寧範使君園亭﹐會汝南周國器﹐汾陽任亨甫﹑北燕吳子英﹑趙郡蘇君顯﹑淄川李徳之﹑用東坡體。擬六客詞

○定風波

兒子中中百晬日作

五色蓮盆玉雪肌。靑搽紅抹總相宜。且道生男何足愛。爭柰。隆顱犀角眼中稀。六十平頭年運好。投老。大兒都解把鋤犁。醉眼看花驢背上。豪放。阿齡扶路阿中隨。

○定風波

何處如今更有詩。爭教風鬢見橫枝。詩到梅邊誰最似。除是。玉顏寂寞酒淸時。爲向雲間公子道。聞早。安排歡賞惜幽姿。十日畱花花未遇。容我。醉圍紅袖寫鳥絲。

○婆羅門引

過孟津河山亭故基

短衣匹馬﹐白頭重過洛陽城。百年一夢初驚。寂寞髙秋云物﹐殘照半林明。澹橫舟古渡﹐落雁寒汀。河山故亭。人與鏡﹑兩崢嶸。爭信黃壚此日﹐深谷髙陵。一時朋輩﹐謾畱住﹑窮途阮步兵。尊俎地﹑誰慰飄零。

○婆羅門引

兗州龍興閣感遇

嶧山霽雪﹐九層飛觀郁崢嶸。風煙畫出新亭。老眼來今往古﹐天地兩無情。但浮雲平野﹐短日蕪城。酒狂步兵。書與劍﹑此飄零。爲問雲間雞犬﹐幾度丹成。停杯不語﹐竟何用﹑千秋身後名。休自倚﹑湖海平生。

○婆羅門引

亦名菊潭秋

商於六里﹐野塘千古�煙霞。靈苗鬱鬱無涯﹐浩蕩靑冥風露﹐金素髮淸華。散霜叢彌岸﹐月影明沙。仙經浪誇。種瑤艸﹑養鉛砂。爭信瓊杯芳薦﹐藥鏡黃芽。秋香晚節﹐也分到﹑山中宰相家。休更羨﹑劉阮桃花。

○梅花引

墻頭紅杏粉光勻。宋東鄰。見郎頻。腸斷城南消息未全眞。拾得楊花雙淚落﹐江水闊﹑年年燕語新。見說金娘埋恨處﹐蒺藜沙艸不知春。離魂一隻鴛鴦去﹐寂寞誰親。惟有因風委露托淸塵。月下哀歌宮殿古﹐暮云合﹑遙山入翠顰。

○梅花引

同張仲經楊飛卿賦靑梅

綠華仙萼彩雲間。雪消殘。擁香�。隨意輕勻淺注盡髙閒。向道是梅剛不信﹐更誰占﹑東風最上番。韻絕秀絕香又絕﹐恨�千山復�山。才情似記何郎句﹐淸淚斑斑。寂寞孤村籬落小溪灣。修竹蕭蕭霜月苦﹐好畱與﹑靑綾護曉寒。

○惜奴嬌

畫扇髙秋﹐恨塵暗秦王女。涉東城﹑春煙綠樹。燕子來時應解說﹐徵鞍處。記取。未忘得﹑蘭膏香聚。枕上新聲﹐斷腸是江南句。更行雲無心也住。未了情緣﹐算惟有﹑相將云。�去。枉輕負﹑梨花暮雨。

○樂府烏衣怨

舊名點絳唇

香冷云兜﹐後期紅綫知何許。謝家兒女。解得辭巢語。畫棟珠簾﹐恨不經年住。匆匆去。岸花汀樹。寂寞瀟湘雨。

○樂府烏衣怨

繡佛長齋﹐半生枉伴蒲團過。酒壚橫臥。一蹴虛空破。頗笑張顚﹐自謂無人和。還知麼。醉鄕天大。少个神仙我。

○江城子

杏花開過雪成團。惜朱顏。負淸歡。只道今年﹐春意已闌珊。卻是地偏芳信晚﹐紅數點﹐小溪灣。碧壺香供挽春還。一枝閒。淡相看。月落山空﹐誰與護朝寒。傳語春風畱客好﹐莫容易﹐便吹殘。

○江城子

東原幕府諸公﹐送予西湖﹐行及陽谷﹐作此爲寄

江山詩筆仲宣樓。獘貂裘。盡風流。獨恨煙花﹐三月出東州。愛煞津亭亭��﹐無一語﹐只相畱。來鴻去雁兩悠悠。別離愁。幾時休。得似孤城﹐春水一沙鷗。寄謝西湖追送客﹐分手地﹐莫回頭。

以上十五首見石蓮庵匯刻遺山先生新樂府五卷本卷三﹐間以南塘本校

○淸平樂

光甫副使壽席﹐鵷雛指渠兒子阿咬

春風傾倒。京洛春回早。走馬章臺人未老。金翠鵷雛更好。安排美景良辰。放教花柳攙新。誰似君家池館﹐又添丹桂靈椿。

○淸平樂

己亥春﹐濟原奉先觀賦杏花

小橋流水。一逕修篁裏。走馬章臺人未老。只愛明窗淨幾。杏花白白紅紅。花時日日狂風。不是碧壺香供﹐眞成惱破春工。

○西江月

懸玉微風度曲﹐薰鑪熟水畱香。相思夜夜郁金堂。兩點春山枕上。楊柳宜春別院﹐杏花宋玉鄰墻。天涯春色斷人腸。更是髙城晚望。

○人月圓

玄都觀裏桃千樹﹐花落水空流。憑君莫問﹐淸涇濁渭﹐去馬來牛。謝公扶病﹐羊曇揮涕﹐一醉都休。古今幾度﹐生存華屋﹐零落山丘。

○人月圓

卜居外家東園

重風已隔紅塵斷﹐村落更年丰。移居要就﹐窗中遠岫﹐捨後長松。十年種木。一年種谷﹐都付兒童。老夫惟有﹐醉來明月﹐醉後淸風。

案以上三首已見三卷本

○太常引

寄酒泉帥張奧子明﹐子明鄠陽關去酒泉百里而遠﹐故云

田園松菊自由身。鞍馬老紅塵。鵝鴨惱比鄰。算未羨﹑淩煙寫眞。花時風雨﹐長年哀樂﹐白髮爲誰新。休唱渭城春。怕憶著﹑西州故人。

○太常引

水光林影入憑闌。花柳占春寬。三月錦成團。爲洗盡﹑山陰暮寒。玉峯詩老﹐爲君吟嘯﹐不醉有餘歡。人物後來看。�畫作﹑臨流幼安。

○太常引

東園歌管日相娛。佳釀出兵廚。陶寫在桑楡。便鶴到﹑揚州未如。欹紅濃露﹐綠陰淸吹﹐長�下樓居。髙枕卽吾廬。更何待﹑將宮報書。

○水龍吟

東園醉後

兩年金鳳城邊﹐等閒又見東風菜。侯門慣客﹐東園髙宴﹐靑雲飛蓋。水上幽亭﹐恍然眞似﹐蘭舟同載。望紅樓翠壁﹐靑田白鷺﹐誰信是﹐山陰塞。鬱鬱林梢紫動﹐便安排﹑春來天外。醉魂搖蕩﹐尊前何恨﹐狂香浩態。髙枕吾廬﹐倒衣命駕﹐心期長在。爲使君料理﹐潘郎老鬢﹐盡花枝戴。

○水龍吟

漢家金粟堆空﹐玉花驚見天池種。並州畫角﹐回腸淒斷﹐淸霜曉弄。世事浮雲﹐白衣蒼狗﹐知誰搏空。恨北平老守﹐南山夜獵﹐風雨暗﹐貂裘重。總道煙霄失路﹐意平生﹑依然飛動。髙城置酒﹐汾流澹澹﹐無言目送。寶劍千金﹐盡堪傾倒﹐玻璃春甕。問波神剩借﹐橫江組練﹐挽靑絲夢。

○木蘭花慢

送親家丈﹝原作又從南塘本攺﹞問夢綱

又東門送客﹐側身西望長嗟。算萬里功名﹐幾番風雨﹐何限雲沙。相看已過半百﹐甚年年﹑各在一天涯。秋气偏催過雁﹐疏煙細點歸鴉。旌旗未捲鬢先華。淸淚落悲笳。問蜀道登天﹐錦城𨿽好﹐得似還家。關心老來婚嫁﹐要與余﹑鄰屋共煙霞。到�徵西車馬﹐輪他杜曲桑麻。

○木蘭花慢

送取新歸隱山陽兼簡玉川同社

澹西園暮景﹐對別酒﹐惜臨分。愛襆被中臺﹐掛冠神武﹐誰得如君。紛紛道途鞍馬﹐甚當時﹑王粲也從軍。處處驚烏夜月﹐年年落雁橫汾。菟裘老計在耕耘。風�出塵氛。記沁北丹東﹐松枯石潤﹐菊秀蘭薰。林泉竟輪先手﹐漫回頭﹑慚愧玉山云。寄謝雞豚社客﹐艸堂未要移文。

○木蘭花慢

贈吹觱篥者張嘴兒曁乃婦田氏合曲賦此

要新聲陶寫﹐柰聲外有聲何。愴銀字安淸﹐珠繩瑩滑﹐怨感相和。風流故家人物﹐記諸郎﹑吹管念奴歌。落日邯鄲老樹﹐秋風太液滄波。十年燕市重經過。鞍馬宴鳴珂。趁饑鳳微吟﹐嬌鶯巧囀﹐紅捲鈿螺。纏頭斷腸詩句﹐似鄰舟﹑一聽惜蹉跎。休唱貞元舊曲﹐向來朝士無多。

以上十三首見石蓮庵匯刻遺山先生新樂府五卷本卷四﹐間以南塘本校。

○臨江仙

畱別郝和之

昨日故人畱我醉﹐今朝送客西歸。古來相接眼中稀。靑衿同捨樂﹐白首故山違。九萬里風安稅駕﹐云鵬悔不卑飛。回頭四十七年非。何因松竹底﹐茅屋老相依。

○鷓鴣天

宿趙州

宿酒消來睡思淸。夢中身世可憐生。綠衿紅燭櫻桃宴﹐畫角黃雲細柳營。秋歷�﹐月朧明。步檐倚杖候晨星。無窮宇宙無窮事﹐一笑山城打六更。綠袖垂肩士女圖。艷歌還似轉鶯雛。一春楊柳吹綿後﹐五月橊花照眼初。明畫燭﹐倒金壺。使君曉夙宴西湖。老來忘卻行雲夢﹐猶要春風醉後扶。

○阮郎歸

崢嶸秋气動千崖。川平晚照回。小橋流水送吟鞋。無人覺往來。欹亂石﹐坐蒼苔。一杯復一杯。田家次第有新醅。黃花細細開。

○玉樓春

秋燈連夜寒生暈。書硯朝來龍尾潤。朧朧窗�暗移時﹐槭槭檐聲還一陣。黃花白酒登髙近。意外陰晴誰處問。靑山只管戀行雲﹐忙殺晚風吹不盡。

○玉樓春

流光不受長繩系。樂事且須論早計。丹成雞犬亦登仙﹐運去英雄空掩涕。花畱酒笑寧無意。酒藉花香尢有味。由來夷跖不多爭﹐喚向花間同一醉。秋風茅屋浮雲巘。汗漫招來嵇與阮。盡從鶴背更腰金﹐獨恨騎曹余手板。酒中最好藏疏懶。深注紅螺容細捲。世間只沒�閒人﹐舉步有閒渠自遠。

○玉樓春

人間鬢髮隨秋換。天上月明秋又半。月邊仍有女乘鸞﹐萬古與誰期汗漫。天翁苦被閒人管。月好卻嫌秋夜短。如何能得夜年長﹐月也長如今夜滿。

○玉樓春

驚沙獵獵風成陣。白雁一聲霜有信。琵琶腸斷塞門秋﹐卻望紫臺知遠近。深宮桃李無人問。舊愛玉顏今自恨。明妃畱在兩眉愁﹐萬古春山顰不盡。

○玉樓春

惜花長被花枝惱。一夜落紅紛不掃。綠云爲幄繡爲裀﹐不惜春衫還藉艸。尊前莫恨春歸早。來歲花開應更好。丁寧雙燕促春還﹐向道惜花人未老。楚娘最瘦腰圍小。會看新聲歌水調。已看天上駐行雲﹐更向花間畱晚照。傾城不博嫣然笑。剩破千金猶恨少。少年恰是惜春時﹐第一莫教容易了。

○江城子

繡香奩曲

吐尖絨縷濕胭脂。淡紅滋。艷金絲。畫出春風﹐人面小桃枝。看做香奩元未盡﹐揮一首﹐斷腸詩。仙家說有瑞云枝。瑞云枝。似瓊兒。向道相思﹐無路莫相思。枉繡合歡花樣子﹐何日是﹐合歡時。

○定風波

小�香來醉夢中。夢回幽賞惜匆匆。只道南枝開未半。誰喚。等閒都逐晚云空。瀟灑小溪新雪後。惟有。蕭蕭霜葉臥殘紅。幾欲問花應有恨。休問。爭教不肯嫁春風。

○淸平樂

村墟瀟灑﹐似是朱陳畫。神武冠須早掛。可待兒婚女嫁。山深水木淸華。漁樵好个生涯。夢想平橋南畔﹐竹籬茅舍人家。

○浣溪沙

秋气尖寒酒易消。秋懷元酒更無聊。夕陽人影臥平橋。菊就雨前都爛熳﹐柳叢霜罷便蕭條。夜來風色似今朝。

○浣溪沙

一片靑天棹過。小舟無地受風波。漁歌渾是太平歌。鄕社年丰尋酒易﹐陂塘春暖得魚多。百年閒過又如何。

○浣溪沙

夢裏還驚歲月遒。鯉魚風退不勝秋。人生𨿽異水同流。酒力有神工駐景﹐丹房無藥可燒愁。陶陶兀兀老時休。

○浣溪沙

一片煙蓑一葉舟。夢中身世是滄洲。鯉魚風退不勝秋。秋月春風行處有﹐蒼苔濁酒醉時休。人生𨿽異水同流。

○浣溪沙

爲愛劉郎駐玉華。暗將心事許煙霞。石田茅屋老生涯。鐵笛不須從二艸﹐頭巾長擬掛三花。他年人說漫郎家。

○虞美人

花心苦被春搖蕩。粉艷嬌相向。隔簾微雨送幽香。未羨寒梅﹐疏影月昏黃。芳溫一念何時忘。笑了還惆悵。無端開近宋東墻。眞个曉人﹐情思斷人腸。

○鷓鴣天

八月蘆溝風路淸。短衣孤劍此飄零。蒼龍雙闕平生恨﹐只有西山滿意靑。塵擾擾﹐雁冥冥。因君南望湧金亭。還家剩買宜城酒﹐醉盡梅花不要醒。

○鷓鴣天

飲量平常發興偏。畱連光景惜歡緣。悲歌慷慨人爭和﹐醉墨淋漓自笑顚。麟閣畫﹐祖生鞭。拍浮多負酒家錢。老來事事消磨盡﹐只有尊前似少年。

○鷓鴣天

身外虛名一羽輕。封侯何必勝躬耕。田園活計渾閒在﹐詩酒風流屬老成。三會水﹐半山亭。村村花柳自升平。錦城未比還家好﹐何處而今有錦城。

○南鄕子

衰思怯登樓。百感中來不自由。天意時情誰解得﹐悠悠。一片黃雲畫角秋。汾水繞城流。流盡朱顏到白頭。萬事且休論一醉﹐都休。前日黃花蝶已愁。

○點絳唇

連夜春寒﹐夜來好夢衾暖。寺樓鐘斷。卻恨更籌短。一點閒情﹐苦被離愁管。西城晚。雁飛天遠。艸色歸心滿。

○浪淘沙

劉公子家園秋日海棠

何處挽春還。華屋金盤。一枝紅雪入驚看。總爲西園風露早﹐特地髙閒。寂寞曲闌干。髙髻雲鬟。綠羅衫子瘦來寬。好个沈香亭畔月﹐只在秋寒。

○朝中措

與石子璋別﹐求作樂府﹐得麻字

驚弦裂石筆生華。淸興入悲笳。爲愛南山夜獵﹐笑人杜曲桑麻。髙歌醉眼﹐千金駿馬﹐八月仙槎。都把平生湖海﹐看君咫尺龍沙。

○點絳唇

紅袖憑闌﹐畫圖曾見崔徽半。吹簫誰伴。白地肝腸斷。未了塵緣﹐可道歡緣短。雲山亂。武陵溪岸。幾誤鶯聲喚。

○點絳唇

把酒畱春﹐醉扶紅袖花前倒。落花風掃。紅雨深芳艸。又恨春遲﹐又恨春歸早。花應笑。惜春人老。枉被春風惱。

○點絳唇

玉蕊輕明﹐洗妝偏費春風手。韻香襟袖。別是閨房秀。錦瑟華年﹐�醉東園酒。西歸後。舊家花柳。誰得何郎瘦。

○鷓鴣天

中秋雨夕﹐同欽叔飲樂府宋宜家

著意朝云復暮云。良宵畱住宋東鄰。玄霜玉杵期無定﹐髙燭明妝賞更新。團扇曲﹐畫梁塵。萬家秋气一家春。月光不照金尊裏﹐只爲夭嬈醉得人。

○江城子

梅梅柳柳鬧新晴。趁淸明。鳳山行。畫出靈泉﹐三月晉蘭亭。細馬金鞍紅袖客﹐能從我﹐出重城。賞心樂事古難並。玉雙瓶。爲冠傾。一曲淸歌﹐休作斷腸聲。頭上花枝如解語﹐應笑我﹐未忘情。

○臨江仙

淸曉千門開壽宴﹐綺羅香繞芳叢。紅嬌綠軟媚芳叢。繡屏金翡翠﹐錦帳玉芙蓉。珠履爭持添歲酒﹐葡萄酒飲金鍾。人生福壽古難逢。好將家慶事﹐�����。

○臨江仙

楊柳池塘桃李徑﹐華堂壽宴初開。圍春翠幕舞風回。東山攜妓女﹐北海整尊罍。玉筍輕敲紅象板﹐金荷瀲灩傳杯。笙歌繚繞宴春臺。華山閒日月﹐�野醉蓬萊。

○靑玉案

熙春臺下花無數。紅紫映桃溪路。蝶往蜂來知幾許。翠筠亭外﹐綠楊堤畔﹐時聽嬌鶯語。綺筵羅列開尊俎。總是神仙侶。竟舉笙歌馳玉醑。介公眉壽﹐年年此日﹐長與花爲主。

○南鄕子

遲日惠風柔。桃李成蹊綠漸稠。把酒尊前逢盛旦﹐凝眸。十里松湖瑞气浮。功業古難侔。宜在淩煙更上頭。彩色�閒浮喜气﹐風流。千歲三公萬戶候。

○玉樓春

謫仙暫下金鑾殿。歡宴瑤池春未晚。飛瓊獻舞錦靴寒﹐弄玉吹簫銀字暖。壽觴阿母年年勸。猶道碧桃香尙淺。花開更待幾東風﹐應見�華千歲�。

○減字木蘭花

瑞雲仙霧。指曉重重遮繡戶。一炷淸香。千尺流霞入壽觴。家門轉好。從此自應長不老。來歲春風。看�西�小令公。

○朝中措

香輕紅淺露梅腮。江上早春來。玉聲朝丹闕﹐霓旌影下瑤階。朱門向曉﹐三千珠履﹐十二金釵。碧海金鸞來報﹐蟠桃一夜花開。

○西江月

骨相匿犀秀發﹐精神聳鶴孤髙。少年事業富伊臯。便向中書書考。肘後不傳丹訣﹐眉間新長修毛。一壺春色宴蟠桃。�介歸榮忠孝。

○聲聲慢

香浮椒柏﹐暖入酴酥﹐瑞气曉生簾幕。絳闕眞人﹐來自五雲樓閣。靑霄路歧遊偏﹐掛冠歸﹑水晶��。逍散處﹐有壺中日月﹐放�龜鶴。好是朱顏難�﹐嬉遊處不減﹐少年行樂。正好尋春﹐莫負燕期鶯約。沈沈洞天向晚﹐按宮商﹑重調音樂。願歲歲﹐聽新聲﹑笙歌院落。

○滿庭芳

臘雪融酥﹐春冰浮玉﹐素蟾三五才過。晚來庭戶﹐何事五云多。盡道九天麟墜﹐鏘環佩﹑聲裊鳴珂。風標爽﹐胸中嵬壘﹐豪气挽天河。平生橫槊志﹐指揮夷虜﹐平�千戈。�他年功業﹐翠琰應磨。福海壽山難老﹐金尊滿﹑鯨吸滄波。歌聲溢﹐玉山扶起﹐攔取醉顏酡。

○朝中措

簾旌烘日繡波翻。霜曉試輕寒。髙宴黃堂初啟﹐云外列仙班。晝明麗錦﹐香浮寶鴨﹐身在蓬山。三見揚塵滄海﹐春風一笑人間。

○千秋歲

玳筵晨啟。家慶堪圖繪。新楊弄暖簾櫳邃。捧觴羅補袖窄﹐疊板喉脆。香雲裏﹐輕裘小帽仙翁喜。簪玉賓親至。舞彩兒孫戲。開口笑﹐扶頭醉。��金穴富﹐豈在貂蟬貴。只恁地﹐團欒共樂千秋歲。

○念奴嬌

嚴陵臺畔﹐枕淸江﹑仙府�重金碧。玉軸牙簽三萬卷﹐環列人間東壁。名世髙風﹐�遵遺訓﹐繼踵皆豪逸。聯翩簪組﹐滿門輝映金璧。談笑穩步靑霄﹐扶搖九萬里﹐垂天橫翼。大纛髙牙三授鉞﹐凜凜威行南國。月滿三山﹐春回八部﹐宴寢凝香席。祈公難老﹐鳳池長醉春色。

○驀山溪

夏景集曲名

梁州夏早﹐南浦荷花媚。人月欲圓時﹐賀聖朝﹑生申名世。桂枝香滿﹐早奪錦標回﹐春光好﹐少年遊﹐爛醉蓬萊裏。謁金門貴﹐小鎭西南地。品令貫三臺﹐�雄望﹑江南江北。歸朝歡樂﹐好事近佳辰﹐風流子﹐玉團兒﹐爲唱千秋歲。

○一井金

綠陰淸晝。雨茸梅子黃時候。華堂金獸。香潤鑪煙透。舞燕回輕袖。歌鳳翻新奏。院靜人稀﹐永日遲遲花漏。一杯爲壽。笑捧處自傳纖手。釵頭花有。瑞艸宜男�。不願金盈甃。不願珠盈斗。惟願董風﹐歲歲人長久。

○浣溪沙

修竹移陰未出墻。好風斜綽露荷香。壺中六月也淸涼。不放靈椿仙客�﹐要有丹桂滿林芳。天教光景爲人長。

○瑞鶴仙

薰風弦上奏。正蛙鳴池沼﹐鶯吟槐柳。龍涎噴金獸。�一番疏雨﹑梅黃時候。神仙舊友。愛五亭﹑山明水秀。向�時慶旦﹐髙明富貴﹐殆由天授。知否。風流儒雅﹐利達叢中﹐似公稀有。芝蘭挺秀。看早晚﹐定成就。況雪兒佳麗﹐歌淸舞妙﹐管取天長地久。願年年預借菖蒲﹐勸君壽酒。

○千秋歲

雙紋彩袖。乍舞霓裳後。香霧暖﹐�瓊甃。綠鬟蟬影動﹐小摺湘裙皺。歌聲斷﹐彤雲盡日�晴晝。冰絲輕雪藕。細酌鵝兒酒。任醉擁﹐佳人手。彩衣行樂事﹐莫惜杯如斗。千萬壽﹐願如明月天邊久。

○瑞鶴仙

薰風�院宇。藹淸香﹑凝戶曉涼如雨。開簾望蓮渚。擁輕紅嫩綠﹑三千宮女。�商泛羽。命雙成﹑嬋娟妙舞。記當時﹐初下瑤池閬苑﹐翠輧來處。幾許玉簪珠履﹐玳筵綺席﹐壽觴初舉。從容笑語。吹簫伴﹐驂鸞女。算靈椿難老﹐蟠桃頻見﹐兩�蓬瀛便住。看家族葉葉金貂﹐鳳池穩步。

○喜遷鶯

淸和時序。望桂影漸生﹐薰風微度。拂�金枝﹐傳芳玉葉﹐天下瑞麟重睹。競敕謝庭﹐蘭�振振﹐西癰�鷺。慶門裏﹐把丹枝爭折﹐靑雲平步。聲譽。喧盛世﹐詠少��﹐�����。����﹐����﹐������。今辰稱美﹐願與岡陵同固。更著取。繼沂公勛業﹐東平茅土。

○西江月

物外神仙風骨﹐人間富貴功名。眉長新有秀毫生。蕩座酒光花影。淸暑玉壺晝永﹐少年金印身輕。他年旌節看歸榮。笑傲五湖煙景。

○浣溪沙

借守陪京尺五天。碧油旆裏地行仙。政成多暇且同歡。梅雨�江��潤﹐薰風髙閣水晶寒。長鯨飲罷玉壺乾。

○浣溪沙

瓊壓爲漿作卮﹐使君眞是吏民師。碧桃仙酎飲鄕期。五馬旌�浮喜色﹐南溪風月要新詩。緩趨��及瑤池。

○黃鸝繞碧樹

秋景

鴛瓦霜輕﹐翠簾風細﹐髙門瑞气非煙。積慶源深﹐有長庚應夢﹐喬嶽生賢。妙齡秀發﹐謝庭蘭玉爭妍。名動縉紳﹐況文章政術﹐俱是家傳。別有神功厚徳﹐向東州治獄﹐平反玉函。髙第仙風道骨﹐錫與長年。最好素秋時節﹐有畫堂髙啟賓筵。何妨縱樂﹐笙歌捧觥船。

○滿庭芳

丹染吳楓﹐靑環越岫﹐鏡天霽色凝鮮。畫堂環佩﹐瑞靄擁神仙。天遣神淸海字﹐親曾受﹑黃石奇編。興王略﹐智名俱美﹐功業妙難言。�翩。��立﹐香飄衮服﹐鄕色映貂蟬。有淸詩千首。美酒如川。長與嫦娥共約﹐放飛輪﹑今夕先圓。中秋月﹐從今屈指﹐更借一千年。

○念奴嬌

一年好處﹐是西風﹑鄕出東籬寒菊。蝶舞蜂狂誰便道﹐今夕淸香不足。令尹風流﹐年年春事﹐小雨一犁新綠。園扉人靜﹐抱琴時弄幽獨。聞道野老相呼﹐幽尋仙洞﹐乞與長生籙。鶴髮單顏須待得﹐王母蟠桃初熟。只恐相將﹐日邊催去﹐鳳沼鳴環玉。娉婷一笑﹐爲渠且盡醽醁。

○折丹桂

秋風秋露淸秋節。秋雨過﹐秋香初發。二仙生日好秋天﹐气節與﹑秋霜爭裂。秋宵開宴羣仙列。秋娘唱﹑秋云低遏。壽杯雙勸祝千秋﹐鎭長似﹑中秋皓月。

○永遇樂

龍閣先分﹐鳳毛榮繼﹐當世英妙。山嶽儲靈﹐長庚應夢﹐還訂佳辰到。黃花浥露﹐碧瓦凝霜﹐香馥郡齋淸曉。憶當年﹑靑雲平步﹐共喜驟躋華要。陰功厚徳﹐玉函金篆﹐錫與世間難老。注意方濃﹐分符屢請﹐雅志人�少。棠陰�訟﹐樂府新教﹐正好醉山頻倒。有誰似﹑萊衣遊戲﹐萱堂壽考。

○洞仙歌

千崖滴翠﹐正秋髙時候。橘綠橙黃又重九。有蓬壺仙子﹐赤鯉來遊﹐風雲會﹑施展經綸妙手。去年稱壽處﹐北斗天漿﹐今夜天將挹南斗。聽笙歌雲裏奏。月蕩瓊樓﹐瑤臺上﹑擁出姮娥�酒。待腳踏﹑層雲倒天河﹐盡傾向霞觴﹐與君爲壽。

○蝶戀花

最是一年秋好處。橘綠橙黃﹐半帶金莖露。翠幕珠簾開紫府。五云深處臺星聚。昨夜玉皇傳詔語。聞道君家﹐勛業髙前古。賜與金丹並玉醑。壺中日月畱長住。

○朝中措

金鳳飄拂瑩蟬光。依約桂華香。紫府云輧遊冶﹐朱門錦鄕髙張。笙歌叢裏﹐霞杯瀲灩﹐玉樹芬芳。共祝壽齡何似﹐��松柏�長。

○虞美人

一杯薄酒休辭醉。願一千二百歲。白雲長伴此身閒﹐桂月蘋風﹐分取�壺天。鵲鑪香�黃金尾。庭院生秋意。倒傾銀漢作流霞。剩看蟠桃﹐碧海記年華。

○玉樓春

煙鑪不斷勝金獸。香霧入簾波影皺。秋堂錦度艷羣仙﹐不惜醉��舞袖。繁弦脆管春風�。嬌媚如花輕似絮。勸君須盡眼前歡﹐酌酒十分千百歲。

○卜算子

壽酒不論杯﹐樂奏呈歌舞。先�中元七日生﹐風露涼如許。好待月嬋娟﹐好與姮娥語。分付諸郎桂一枝﹐更覓月中兔。

○點絳唇

玉宇沈沈﹐綠窗珠戶還相�。碧池回繞。全似蓬萊島。今夕笙歌﹐兩兩雲鬟小。鑪煙裊。壽觴傾倒。長願朱顏好。

○瑞鶴仙

四山秋气爽。正雲淡﹑銀河露零仙掌。輕煙瑞屏嶂。有文星一點﹐�從天上。襟懷倜儻。笑談間﹑光焰萬丈。向玉皇案底﹐秋毫�紙﹐屢承天獎。何況雲龍風虎﹐萬乘故人﹐兩朝耆望。油幢玉帳。聽環佩﹐丁東響。有彈弦吹竹﹐年年髙會﹐增壯中秋气象。�月中玉兔長生﹐借公醉賞。

○鷓鴣天

壽菊才開���。秋光著意主人家。淸香未許人間識﹐先占重陽���。兒綬綠﹐母金花。斑衣庭下樂無涯。要知他日中書考﹐細步��堤上沙。

○滿庭芳

偃屈霜靑﹐稜層煙碧﹐���古人間。山光林色﹐常伴住人閒。元有仙風道骨。�心趁﹑玉筍朝班。歸來賦﹐不因五斗﹐談笑掛衣冠。九難。誰不羨﹐商山橘弈﹐渭水漁竿。引相君玉子﹐助發幽歡。��壽觴多少﹐南溟共北海波瀾。君知否﹐廟堂有意﹐相與�寒巖。

○南歌子

冬景

暖日烘晴書﹐輕寒護曉霜。小春庭院繞天香。仙佩珊珊﹐來自五云鄕。庭下芝蘭秀﹐壺中日月長。要看鬢綠與瞳方。一笑人間﹐千歲飲淋浪。

○鷓鴣天

萬古寒光太白精。直宜分作兩郎星。不�安得難兄弟﹐先後堯蓂三莢生。霜月冷﹐斗杓橫。老人今夜亦齊明。他年莫作郎星看﹐兩兩�躔拱太淸。

○踏莎行

月掛瓊鉤﹐日添繡綫。綺花翻良重重捲。風口環佩曉珊珊﹐畫堂羯鼓催開宴。翠縷香凝﹐玉膏酒灩。仙翁莫訴玻璃滿。鳳銜丹詔下云霓﹐千秋長侍黃金殿。

○金菊對芙蓉

銀燭搖紅﹐獸煙噴翠﹐正小春時候﹐愛日和融。玉�法日生英傑﹐天付與﹑道骨仙風。文章冠世﹐詞傾峽水﹐筆掃秋虹。更�福壽無窮。喜克家有子﹐孫又英雄。算人問何物﹐可以形容。除非後夜團圓月﹐年年共﹑皎潔相同。捧卮�壽﹐殷勤��﹐滿泛金鍾。

○滿江紅

寒日春溫﹐照庭院﹑瑞煙芬馥。人盡道﹑衢山當日﹐謫仙新毓。子捨榮華孫�茂﹐詩書萬卷生涯足。但放懷﹑壽酒十分斟﹐添香祝。竹太瘦﹐松偏獨。鶴易怨﹐龜何俗。算人間無物﹐共供新曲。但願長如天上月﹐年年此夕光如玉。伴長庚﹑百歲永團圓﹐蟠桃熟。

○南鄕子

梅雪弄芳馨。綫日迎長��蓂。爭看琴堂稱賀處﹐娉婷。滿捧霞觴燦鯉庭。鶴算更龜齡。八十仙翁醉復醒。好倩洛陽馳譽手﹐丹靑。畫與人間作壽星。

○水龍吟

玉梅含臘傳香﹐瑞萱秀茁開三四。蓮花沈漏﹐熊罷占應﹐洛陽名世。歲比甘羅﹐����﹐累棋觀志。向修文寓直﹐仙樓侍宴﹐梁王寶﹐眞難儷。多少襟懷未試﹐暫超然﹑壺中遊戲。試看獻策﹐歸瞻旒�﹐太常勛紀。歌遇巫云﹐舞回鄒莞﹐金釵扶醉。有陰功仙賜﹐丹砂十紀﹐壽祺全畀。

○滿江紅

雪隖霜林﹐�一夜﹑報春消息。看是處﹑靑回柳眼﹐粉勻梅額。和气已回傾斗闕﹐壽星更喜明南極。問四�﹑節物奉誰歡﹐遼東客。熊夢旦﹐非常日。珠履鬧﹐金釵密。指雙溪千頃﹐共斟瓊液。不用殷勤千歲祝﹐姓名已上神仙籍。但時從王母借蟠桃﹐躬親摘。

○滿庭芳

絳闕淩風﹐瑤池玩月﹐眾仙侍立淸班。就中仙伯﹐乘興到人間。灑落襟懷萬頃﹐詞源壯﹑三峽波瀾。偏惟有﹐淸遊自適﹐不肯餌金丹。淸閒。誰得似﹐軒名佚老﹐名利都關。但夢中時到﹐方丈蓬山。滿泛杯中玉液﹐應知是﹑生長堯年。憑誰勸﹐云璈度曲﹐醉�朱顏。

○鷓鴣天

內府淸虛息萬緣。逍遙眞是地行仙。從他玉帶金魚貴﹐聽我綸巾羽扇偏。傾美醞﹐祝長年。休辭瀲灩十分圓。來年此日稱觴處﹐定有重孫戲膝前。

○鷓鴣天

鶴馭來從玉帝前。笑談勛業照淩煙。壽�仙�千百載﹐春在壺中別有天。香似霧﹐酒如泉。華堂冰雪映羣仙。靈椿不老靑松健﹐花裏年年醉管弦。

○減字木蘭花

幕天度地。瑞腦香濃笙歌沸。白紵衣輕。鶴髮童顏照座明。輕簪小珥。都是人間眞富貴。好倩丹靑。畫與人間作壽星。

○蝶戀花

急鼓初鐘催報曉。樓上今朝﹐捲起重簾早。環佩珊珊香裊裊。塵埃不到蓬萊島。何用珠璣相映照。韻美形淸﹐自有天然好。莫向尊前辭醉倒。松枝鶴骨偏宜老。

○玉樓春

風穿繡幕紅波皺。月照寶簾花影透。酒凝臉醉紅桃﹐喜入蛾眉舒翠柳。瓊英檀暈花裁就。煙噴獸鑪香滿袖。金枝元是玉皇孫﹐遐算願同王母壽。

○滿庭芳

十里輕陰﹐一川新綠﹐不應春事來遲。試探消息﹐猶未減羅衣。誰信閨房秀色﹐倚風試﹑桃李先枝。呈纖巧﹐吹香滴粉﹐漫放鏡奩移。芳時。常在眼﹐歌淸舞軟﹐煙縷霏霏。向金徽促柱﹐玉局彈棋。盡待功成九轉﹐蓬萊近﹑未肯升棲。還應是﹐梁鴻舉案﹐同作百年期。

○驀山溪

羣花爛漫﹐春色濃如酒。芳艸綠鋪砌﹐正酴醿﹑牡丹時候。佳辰協瑞﹐來降玉宮仙。珠簾捲﹐畫堂深﹐香霧騰金獸。朱顏��﹐不攺長如舊。金斝莫辭深﹐拚通宵﹑盡從銀漏。笙歌叢裏﹐歡�度年華﹐看榮貴﹐有兒孫﹐永祝松椿壽。

○南歌子

原誤作南鄕子﹐玆據律攺

人日過三日﹐元宵便五宵。共言今日好生朝。皓月光輝﹐香動玉梅梢。謝女工飛絮﹐周郎待小喬。年年燈下醉金蕉。鬢影蒼球﹐金縷細鵝毛。

○滿江紅

臘後春前﹐髙樓外﹑梅飄香馥。正��云輧初下﹐瑤池西曲。羅幕笙歌圍粉黛﹐階前靑紫團蘭玉。更如賓﹑相待衮衣新﹐尊浮醁。柔懿範﹐康寧福。榮耀事﹐都齊足。向寶薰煙裏﹐壽祺同祝。�雪仙姿元不老﹐丹臺已注長生籙。問從今﹑歡宴幾何年﹐蟠桃熟。

○江城子

綠陰庭院燕鶯啼。繡簾垂。瑞煙霏。一片笙簫﹐風過彩雲低。疑是蕊宮仙子降﹐翻玉袖﹐舞瑤姬。冰姿玉骨自新奇。看孫枝。列斑齊。畫鼓新歌﹐喜映兩疏眉。袖裏桃花�霧濕﹐應不惜﹐醉金卮。

○燭影搖紅

紅葉翻階﹐晚風微扇回輕暖。羣仙髙跨紫雲車﹐來赴蓬萊宴。繡幕圍香處遠。揚簾花﹑時時影轉。彩衣嬉戲﹐玉女回環﹐綠嬌紅軟。戛玉調絲﹐�音繚繞笙歌院。蟠桃花發正當春﹐煙媚明霞臉。休�飛瓊女伴。捧瑤觴﹑何妨屢勸。百處偕老﹐五福齊眉﹐人間稀見。

○朝中措

年年重五近佳辰。蒲艾一番新。滿酌九霞香醞﹐壽君兩鬢長春。閨中美秀﹐如何賦得﹐林下精神。早辦��布襖﹐共爲雲水閒人。

○好事近

梅潤乍晴天﹐簾卷畫堂風月。珠翠共迷香霧﹐是長年時節。瑤池晝夜�羣仙。鸞笙未吹徹。王母醉中微笑﹐看蟠桃初結。

○靑玉案

蝦須簾上銅鉤小。玳瑁�﹐輕寒繞。紅葉微香侵語笑。金釵珠履﹐鳳簫鼓﹐疑是蓬萊島。萱堂日日春生貌。嫩綠依然鬢邊好。賦�修齡應不少。年年長見﹐畫堂�宴﹐樓外靑袍艸。

○天仙子

水曲橋平雙燕語。密密層陰圍繡幕。梅姿不受暑光侵﹐攜玉斧。迎仙女。爲問乘鸞何處所。杯酒流行無盡處。繞膝花花前後舞。笙歌移�下蓬壺﹐天付與。淩雲侶。京兆近來眉更嫵。

○點絳唇

簾捲荷香﹐綺羅人在薰風裏。謝庭家世。來作閨門瑞。象服魚軒﹐占盡人間貴。應難比。蟠桃花底。一醉三千歲。

○鷓鴣天

裊裊香風響佩環。廣寒仙子跨靑鸞。誰教瑞世儀周國﹐天賦多才繼小山。鈴閣靜﹐畫堂閒。衮衣象服�團圓。年年此日稱觴處﹐畱得菖蒲駐玉顏。

○鷓鴣天

祝婦人壽

五福仙娥月殿來。依然微步彩雲堆。一從別�瑤池宴﹐不見蟠桃幾度開。歌宛轉﹐舞徘徊。碧梧秋意滿池臺。年年玉露收殘暑﹐長送新涼入壽杯。

○蝶戀花

玉宇生涼秋恰半。月到今宵﹐分外淸光滿。兔魄呈祥冰彩爛。廣寒宮裏逢華旦。聰慧風流天與擅。玉骨冰姿﹐本是飛瓊伴。且領綠衣詩酒勸。蟠桃待熟瑤池宴。

○感皇恩

濃露堪秋容﹐涼生�曉。斗帳蔥蔥瑞煙裊。佩霞符夢﹐初誕靈妃娟妙。冰姿和玉骨﹑天然好。菊韻蓮敷﹐翠眉年少。消得相如共偕老。深斟壽酒﹐惟願早對新號。更朝先插上﹑宜男艸。

○念奴嬌

金神按節﹐先下弦﹑一夕分明秋色。銀漢光浮天紺滑﹐星彩遙瞻南極。阿母分桃﹐桂娥饋藥﹐稱慶於今夕。解顏微笑﹐捲簾初識姑射。翛翛沆瀣橫空﹐待髙承仙掌﹐�調精液。金鼎丸光十丈﹐一咽龜齡千億。綠發堂中﹐彩衣庭下﹐瑞繞仙�宅。機云歡舞﹐雅歌聲動瑤席。

○鷓鴣天

彩舞萱衣喜气新。年年今日慶生辰。碧凝香霧籠淸曉﹐紅入桃花媚小春。須酩酊﹐莫逡巡。九霞杯冷更�溫。壺天自是人難老﹐長擁笙歌醉洞云。

○畫堂春

月娥來自廣寒宮。步搖環佩丁東。戲鸞雙舞駕天風。云滿虛空。一翦玉梅花小﹐九霞瓊醴杯濃。鳳簫千載莫匆匆。且醉壺中。

○點絳唇

冰雪神人﹐歲寒時節爭初誕。照溪梅綻。秀嶺孤松遠。香霧氤氳﹐不放重簾捲。歌聲緩。酒杯深勸。此會年年見。

○願成雙

繡簾髙捲沈煙細。燕堂深﹑玳筵初開。階下芝蘭勸金卮。有多少﹑雍容和气。翠眉偕老應難比。效鸞鳳﹑鎭日於飛。惟願一千二百歲。永同歡﹑如魚如水。

○柳梢靑

玉嫩紅嬌。�花如月﹐斜裊金翹。楚女腰肢﹐小喬風韻﹐難比妖嬈。當年約住藍橋。便回首仙凡路遙。一曲淸歌﹐千鍾美酒﹐同慶生朝。

生新樂府五卷本卷五﹐間以南塘本及羅振玉殷禮在斯堂叢書本校訂。案遺山先生新樂府五卷本卷五﹐尙有訴衷情秋風吹綻一首﹐望仙門玉壺淸漏一首﹐蝶戀花紫菊初生一首﹐少年遊芙蓉花發一首﹐蝶戀花一霎秋風一首﹐訴衷情海棠珠綴一首﹐玉樓春紫薇朱槿一首﹐並晏殊詞。朝措年年金蕊一首﹐千秋歲塞垣秋早一首﹐並辛棄疾詞。又卷一尙有聲聲慢林間雞犬一首﹐卷三尙有惜分飛人見何郎一首﹐烏夜啼花中閒遠風流一首﹐卷五尙有鷓鴣天著意尋春一首﹐淡淡靑燈一首﹐朝中措春閨寂寂一首﹐並已見彊村叢書遺山樂府三卷本。又石蓮庵本後﹐附遺山先生新樂府補遺十八首﹐其中除小聖樂綠葉陰濃一首爲北曲外﹐共餘十七首並已見彊村叢書遺山樂府三卷本。南塘本後亦有補遺六首﹐除小聖樂綠葉陰濃一首爲北曲外﹐其餘五首亦並見三卷本。

【元卿﹕詞作1首】

○淸平樂

題碧梧蒼石圖

因緣未斷。江上湖平岸。心事畱連煙水漫。愁見天邊孤雁。買蘭和粉方成。因何辜負芳卿。老樹不禁風落﹐寒猿夜夜哀聲。

珊瑚网名畫題跋卷八

【原妙﹕詞作4首】

○威儀辭

四首

山中行。步髙身盡輕。擬飛去﹐惟恐世人驚。

○威儀辭

山中住。黯澹雲無數。誓相去﹐共守無生路。

○威儀辭

山中坐。靜看落花墮。問何爲﹐待結團圞果。

○威儀辭

山中臥。月落猿啼過。正堪眠﹐石室從教破。

以上四首見西天目祖山誌卷六

【袁華﹕詞作1首】

○水調歌頭

宴顧仲瑛金粟影亭賦桂

山橫眉黛淺﹐云擁髻鬟愁。天香笑攜滿袖﹐曾向廣寒遊。素腕光搖寶釧﹐金縷聲停象板﹐歌罷不勝秋。十指露春筍﹐佯整玉搔頭。記錢塘﹐朝載酒﹐夜藏鉤。靑衫斷腸司馬﹐消減舊風流。三百六橋春色﹐二十四番花信﹐重會在蘇州。水調按新曲﹐明月照髙樓。

玉山名勝集

【袁介﹕詞作1首】

○如夢令

今夜盛排筵宴。準擬尋芳一徧。春去已多時﹐問甚紅深紅淺。不見。不見。還你一方白絹。

輟耕錄卷二十八

【袁士元﹕詞作7首】

○滿庭芳

壽範竹友老鄕長

淇澳風淸﹐渭川月朗﹐此時天產耆英。蒼蒼標格﹐挺出白雲層。最好堅心勁節﹐傲多少﹑桃李虛情。人都道﹐孫枝子葉﹐早已肖龍形。長春﹐曾不老﹐襟懷一片﹐玉立冰淸。喜七賢六逸﹐總是交朋。試聽鏗金戛玉﹐玉堂上壓倒梅兄。君知否﹐平安信好﹐永耐歲寒盟。

○瑞鶴仙

壽倚雲樓公

綠陰深院宇。正簾捲華堂﹐午風淸暑。橊花紅半吐。記仙翁此夕﹐城南別墅。酒朋詩侶。共歡宴﹑瑤池容與。笑橫空老鶴飛來﹐還入五云深處。念此閒情如許。別後蓬萊﹐迥隔風雨。冰紈翠縷。終不似舊眉嫵。自胸中﹑溫養金丹樂事﹐莫負花前尊俎。最堪歡﹐滿眼兒孫﹐彩衣戲舞。

○滿庭芳

壽朵羅歹元帥

菊後秋深﹐梅邊春近﹐江天積雨初晴。日湖南畔﹐光現老人星。盡道元戎公相﹐今朝裏﹑福壽相仍。當華誕﹐黃麻詔下。萬里被恩榮。生來眞活佛﹐心田一片﹐寬厚和平。好賢哉喬梓﹐雍肅家族。顧我寒櫩書客﹐經年裏﹑眼特垂靑。情歡處﹐新詞一曲﹐把酒祝長生。

○八聲甘州

餞帥閫張仲淵外郎先福建帥府出海捕寇服功

又西風﹑吹動塞雲飛﹐碧天倚淸秋。擁長亭祖席﹐斜陽旗影﹐楓葉江頭。贊畫雄藩三載﹐蓮幕更風流。愧我黃塵客﹐拂袂從遊。記取環峯亭下﹐問元戎戰艦﹐巧運機籌。共輕裘緩帶﹐坐看瘴煙收。念平生﹑稜稜英气﹐稱沙堤﹑近侍驟驊驑。須知道﹑月明千里﹐人在瀛洲。

○靑玉案

餞李州判爲鄞縣監病假攝政歸

江城十月春猶小。問解印﹑何須早。鄞水長官淸健了。爭如歸去﹐長汀風月﹐依舊平分好。謫仙襟度人間少。畱借無緣意頻悄。近種棠陰猶艸艸。會看他日﹐腰金衣紫﹐五馬來蓬島。

○淸平樂

贈張居仁獲賊有功賜三界巡檢

鰲波萬里。羣盜如蜂起。擒卻四凶天使喜。特命一官入仕。世家元在兜鍪。少年膽气橫秋。自此將軍一步﹐會看談笑封侯。

○賀新郎

陳架閣家盆藕間歲復開

澹月黃昏裏﹐粉墻陰﹐盆池漾綠﹐藕花初吐。悄似飛來雙屬玉﹐風動翩翩素羽。漫引得﹑人人爭睹。拍手闌干驚欲起﹐�悵然﹑並立長凝佇。思往事﹐意容與。當年妙選登蓮署。正花開﹑邀朋醉賞﹐尙畱佳句。藏白收香今六載﹐還我風流檢府。最好�﹑冰姿淸楚。一點炎塵曾不染﹐縱盤根錯節仍如許。花爲我﹐笑無語。

彊村叢書用傳鈔書林集本

【袁易﹕詞作30首】

○聲聲慢

壽張仲實

簽蕓垂砌﹐帶艸縈連﹐一庭生意天寬。半卷書帷﹐弦歌晝永人間。西泠軟紅自遠﹐對森森﹑喬木蒼寒。拈彩筆﹐灑雲煙零亂﹐飛度吳山。谷雨初收時候﹐向魏紫屏幃﹐舞袖斕斑。更喜今年﹐濃恩爲染羅襕。傾杯燕鶯院宇﹐擁神仙﹑綠鬢朱顏。春似錦﹐駐風光﹑都在牡丹。

喬木所居亭名

○臺城路

壽戴剡源

湖山靑倚東風外﹐天呈圖畫嵐壁。竇瀑流云﹐溪源漱玉﹐人物冰壺同色。淸才賦筆。卷千頃秋溟﹐素�飛入。笑睨西湖﹐斷煙零霧半篙碧。貞元朝士未老﹐舊家供奉曲﹐前事休憶。芹藻官淸﹐弦歌興遠﹐花底綠尊頻側。虛亭晝寂。愛晴影岧嶢﹐翠陰狼藉。見說長生﹐盡從閒裏得。

岧嶤亭名剡源所居

○髙陽臺

鴛鴦菊

浴水雕翎﹐眠紗繡羽﹐天然宜在滄洲。翠被餘聲﹐涼宵陡頓驚秋。妖姿不共流年謝﹐帶睡魂﹑飛上枝頭。任煙波﹐多少淒涼﹐分付輕鷗。金英濃露才收。誤芰荷翻雨﹐�夢悠悠。陶令歸來﹐十分芳意誰酬。惜花長是招花惱﹐況動人﹑名字風流。黯銷凝﹐添得東籬﹐一段閒愁。

○木蘭花慢

九月一日﹐與彥良及南山上人遊張氏廢園﹐見海棠數枝﹐彥良屬予賦詞﹐末章蓋爲彥良發也

對荒臺老樹﹐云物淡﹐水容淸。更犀塵玄談﹐疏髯長嘯﹐此地逢迎。幽並故多俊傑﹐看賦詩﹑鞍馬气縱橫。晝擁金狨傍柳﹐夜呼銀甲彈箏。齊奴錦去綠蕪生。歌院鎖虫鳴。問斜日秋光﹐猩紅睡魄﹐知爲誰醒。盈盈倚墻弄色﹐更無言﹑向客最含情。折贈何人雲鬢﹐今宵腸斷西泠。

○憶舊遊

元夕雨

記笙歌茂苑﹐繡錦吳歈﹐京樣風流。夜弛金吾令﹐正籠紗竟陌﹐霧暖春柔。翠蓬閬府移下﹐花影一天浮。任畫管催更﹐玉繩掛曉﹐猶醉西樓。回頭事如夢﹐柰杜牧多情﹐難忘揚州。小雨重門閉﹐但檐花敲句﹐燈影籠愁。黛云暗鎖妝鏡﹐不是玉娥羞。怕倦客今宵﹐憑欄見月懷舊遊。

○南鄕子

十月海棠盛開

酒暈映朱唇。籬畔嫣然別是春。笑殺當時桃與李﹐紛紛。只作東風一窖塵。霜月夜寒新。睡起斜紅懶未勻。誰道風流飛燕去﹐無人。更有香肌不粟身。

○江城子

爛鋪蜀錦寫烏絲。憶傾卮。燕來時。猶記半揎﹐云袖見凝脂。燕子只今何處去﹐庭院悄﹐誤心期。綠蕪凋盡眾芳遲。弄仙姿。瞰方池。墮井殘妝﹐依約景陽妃。不比春宵常苦短﹐拚剪盡﹐燭千枝。

○菩薩蠻

和天民賦十月海棠

朱唇初注櫻桃小。逞嬌攙占東風早。似妒臘前梅。百花頭上開。絳雲生夜暖。卯酒醒時晚。最怕淚闌干。何須帶雨看。

○木蘭花慢

喜玉田至

渺仙遊倦迹﹐乍玄圃﹐又蒼梧。甚海闊天長﹐月梁有夢﹐雁足無書。泠然禦風萬里﹐喜�袍﹑還對紫霞裾。一自黃樓賦後﹐百年此樂應無。蕭閒吾愛吾廬。花淡淡﹐竹疏疏。更歲晚生涯﹐薄田二頃﹐甘橘千株。諸君便須小住﹐比桑麻﹑杜曲我何如。不用南山射虎﹐相從濠上觀魚。

○八聲甘州

僕與湯師言﹑金桂軒﹑張叔夏﹑唐月心諸君爲至交﹐師言以一官在千里之外﹐僕又驅馳南北。九月望後﹐夜泊吳江長橋﹐有懷諸友﹐在吳下時﹐得相周旋﹐今各一方﹐意緒惻愴﹐爲賦八聲甘州一闋﹐以寫惓惓之意。叔夏於酒邊喜歌自制樂府﹐故末章及之﹐以資他日一笑云

正丹楓亂葉舞詩情﹐驚鴻起汀洲。對蒼茫獨立﹐江山如此﹐羈思悠悠。尙憶幽坊小檻﹐笑語月侵樓。誰遣樓心月﹐來照行舟。波影�云如鏡﹐向滄浪喚酒﹐空闊呼鷗。縱並刀堪剪﹐還解剪離愁。待歸來﹑輕謳淺醉﹐想舊時﹑張緒轉風流。卻說與﹑虹橋今夕﹐一片淸秋。

○南柯子

僕慕呂勉夫陳天民之爲人久﹝原作舊﹐從趙萬里校攺﹞矣﹐比一再相會酒邊﹐僕因誦向所寄張玉田詞﹐二公欣然屬和﹐遂口占小詞爲謝。酒闌更唱疊和﹐忽以成捲﹐漫錄之﹐以爲再會喜話云

賣藥韓康伯﹐還丹呂洞賓。相逢況有葛天民。笑殺神仙﹐元只在紅塵。賦就甘州曲﹐驚回池上人。悟君那得筆如神。割我一川秋色一江云。

○南柯子

再用韻

跌宕騎鯨客﹐逍遙跨鶴賓。重來休嘆舊人民。擘脯傾杯﹐閒話海揚塵。愧乏雙金贈﹐難酬兩玉人。陽臺仙女水爲神。乞與空齋﹐孤枕夢行雲。

○南柯子

再用前韻

綠酒忘年友﹐黃花入幕賓。狂歌鼓腹混堯民。冷笑世間﹐名利細如塵。二妙眞無敵﹐千篇轉逼人。蛟龍驚避噤無神。爭得呼爲風雨吐爲云。

○聲聲慢

壽金桂軒﹐時有入道之意

宿云不捲﹐輕雪初銷﹐乾坤正沍冰霜。淸入萱叢﹐誰知春在華堂。潘與笑觀戲彩﹐動星文﹑兩兩輝煌。堪羨處﹐看春枝棣花﹐蘭秀芝芳。剩占人間家慶﹐甚興髙泉石﹐耳倦絲簧。見說瑤池﹐玉娥爲剪霞裳。神仙有緣自得﹐且徒教﹑笙鶴翺翔。聊待我﹐更花前﹑沈醉幾場。

○臺城路

和師言送春

落紅塡徑東風惡﹐貪飛燕雛歸晚。聽雨樓低﹐畱春地窄﹐誰念閒情消減。天涯漫覽。正鷗渚波寬﹐柳汀云黯。賴有遙峯﹐數尖遮斷送愁眼。年年春艸又綠﹐看花人自老﹐遺恨天遠。雁柱凝塵﹐鮫綃暗墨﹐靑鬢吳霜輕點。風流漸懶。但詩惱東陽﹐病添中散。院落無人﹐繡簾和絮捲。

○燭影搖紅

春日雨中

日日春陰﹐瑞香亭下寒成陣。鳳靴頻誤踏靑期﹐寂寞墻陰徑。翠被堆牀未整。睡初酣﹑風篁喚醒。幾多心緒﹐鵲語難憑﹐燈花無準。得酒澆愁﹐舊愁不去添新病。吳綾題滿斷腸詞﹐歌罷何人聽。寶篆香消晝永。梟餘煙﹑蕭蕭鬢影。出門長嘯﹐白鷺雙飛﹐淸江千頃。

○燭影搖紅

同前韻

二月江南﹐亂鶯縈攬飛花陣。今年春苑淡如秋﹐疏柳閒三徑。塵网麼弦待整。怕離愁﹑琵琶話醒。牡丹猶未﹐杜宇休催﹐東君歸準。賦筆才慳﹐故人能寫蘭成病。中流獨自扣舷歌﹐空有魚龍聽。娃館琴臺路永。定何時﹑追隨帽影。斷崖歌樹﹐蔓艸平煙﹐憑闌俄頃。

○減字木蘭花慢

銷金菊

芳鈿簇簇。曾印鮫綃裙六幅。萬朵天眞。我是東籬富貴人。霜寒睡起。移就淺斟鴛帳底。買斷秋風。判得黃金土價同。

○念奴嬌

連日雪意淒迷﹐云未解駁﹐僕與勉夫江村眺望﹐漫興賦此

暮雲樓閣﹐送悠悠今古﹐飛鴻明滅。欹到黃蘆洲亂吐﹐點綴微茫殘雪。淺水灣碕﹐疏籬門徑﹐淡抹墻腰月。灞橋淸思﹐向人一片愁絕。堪笑滕六羞慵﹐三年刻楮﹐慳放玲瓏葉。爭得並刀雙練帶﹐裁出春風千靨。重按瑤華﹐新翻白薴﹐舞趁金釵節。玉龍擎重﹐爲予飛動鱗鬣。

○洞仙歌

去冬無雪﹐新歲乃稍稍見﹐正月二十日又大雪﹐於是立春七日矣﹐僕與勉夫對坐蕭齋﹐卽景漫賦

江楓汀樹﹐掛寒云零亂。天闊誰塡莫愁滿。散玉塵千斛﹐裝�柴門﹐堪笑處﹑天女多情恨晚。灞橋絲樣柳﹐恰試鵝黃﹐笛裏東風便吹斷。莫話剡溪船﹐乘興歸來﹐早閒了落梅庭院。愛攙占西園做飛花﹐又不道春光﹐暗中消減。

○摸魚兒

正月九日﹐勉夫暫入城﹐因賦寄之

裹空蒙﹑凍雲如墨﹐匆匆人在南浦。灞橋蹇步馱愁去﹐遞與快帆輕櫓。堪恨處。正短燭燒殘﹐未刻西窗句。荒林斷莽。便閒了門前﹐近人鷗鳥﹐此意向誰語。行藏事﹐盡道日天也悟。流萍忽散還聚。玉缸春漲葡萄綠﹐準擬千觴飛羽。君聽取。怕越客燈宵﹐畱滯吳簫鼓。江村夜午。來共倚寒梅﹐吹香弄影﹐璧月照琪樹。

○江城子

余與勉夫應酬﹐人事之餘﹐頗浮沈於詩酒。或者討其廢事﹐以爲孔覬一月有二十九日醉也﹐同舟因語及此﹐吾二人抵掌大笑﹐就口占江城子一闋

江云漠漠水潺潺。掛蒲帆。水雲間。更有何人﹐得共此時間。說與紅塵須左辟﹐明鏡裏﹐白鷗還。天風吹面雪消殘。爲春寒。放梅慳。咫尺吾廬﹐稚子候柴關。幾首新詩千斛酒﹐人道我﹐轉癡頑。

○浣溪沙

和勉夫四首

一月寒陰不放春。打窗風雨太頻頻。竹牀仰臥看承塵。客去祗殘書葉亂﹐愁來獨有酒杯親。鏡中白髮不饒人。

○浣溪沙

江上芹芽短試春。去年燕子定巢頻。數朝風伯但消塵。莫問孟桓誰駕禦﹐只緣嵇呂自情親。平生我亦不羈人。

○浣溪沙

釵燕銜將縹緲春。十分春恨入眉頻。粉綿休拭鏡奩塵。蔥指試拈瓊管怯﹐繡衾翻與獸鑪親。爲題閨怨定愁人。

○浣溪沙

鞭罷泥牛無好春。艸靑空入夢中頻。從今更有二分塵。我自醉眠那問客﹐身猶如寄更誰親。百年同是可憐人。

○風入松

和張玉田閏元夕﹝趙本調誤作醉花陰﹐玆據律攺﹞

彩鰲仙樂響空明。前度鳳來迎。月圓月缺年年事﹐是今番﹑特地關心。五夜重判爛醉﹐三分尙有餘春。玉壺寒沁一天星。車馬气如雲。籠紗競逐香塵暗﹐笑幽人﹑門掩花陰。未見山中歷日﹐夢中池艸先靑。

○解連環

與金桂軒虎丘送春

燕忙鶯寂。驚千林稚綠﹐半灣新碧。試送目﹑官柳河橋﹐便攜酒餞春﹐去應無迹。岸曲殘英﹐尙勾引﹑行舟攀摘。茶筍香頓冷﹐瘦愁易感﹐舊遊難覓。天開畫圖繡壁。看嵐光似染﹐雲翠疑滴。帶暝色﹑飛入淸吟﹐爲小駐蘭橈﹐快尋芳屐。細躡苔階﹐怕踏碎﹑白雲狼藉。恨蕭蕭﹑暮煙細雨﹐又還送客。

○滿庭芳

余家園有蘭花﹐花開時未著葉﹐粲然可愛。勉夫同賞﹐訊余此花於譜中何所屬﹐余以爲木蘭之別種也。勉夫卽席賦﹐余輒和之

粉膩湯泉﹐春溫湘粟﹐六銖初掛慵妝。煙臯露畹﹐異譜各傳芳。月地相逢縹緲﹐細凝佇﹑玉潤酥香。瓊姬意﹐難憑木筆﹐寫恨寄王郎。蘇臺雙樹老﹐當年刺史﹐看似尋常。夢蘭如此﹐客不共飛觴。堪憐田家姊妹﹐黯憔悴﹑長伴蓉裳。應難比﹐仙姿淡雅﹐裙幅瀟湘。

○南柯子

嘲阿驄

玉雪娟娟秀﹐鉛華淺淺塗。生兒何事苦憐渠。柰此繡繃珠絡小於菟。轉眼長過戶﹐他年畫作圖。門生不用舉監�。看我醉眠牛背阿驄扶。

以上袁易靜春詞三十首趙萬里自明鈔四朝名賢詞錄出﹐但有誤字。玆據百家詞本校攺。

【嶽瑜﹕詞作1首】

○水調歌頭

風淸玉蟾瑩﹐霜薄翠鸞愁。夜深羽衣一曲﹐如在月宮遊。色占名園琪樹﹐香動仙巖貝闕﹐攜手正宜秋。登科當小試﹐私語更低頭。赤欄橋﹐金粟影﹐繡簾鉤。荷花六郎模樣﹐消得一風流。遺落文昌籍姓﹐重疊太妃名字﹐聲價滿神州。貯君鴛鴦閣﹐期我鳳凰樓。

天香姓桂名眞

【云陽子﹕詞作1首】

○滿江紅

豎起空拳﹐休著相﹑秤錘是鐵。敢承當時要﹐丈夫剛烈。古佛拈花微微笑﹐今時幾个齊腰雪。嘆杜鵑﹑啼得血流枝﹐誰知切。啞人夢﹐難分別。耳聾漢﹐偏解說。有孤峯頂上﹐木人饒舌。鳥噪猿啼談不二﹐松風澗水眞玄泄。這機關打破看寒空﹐家家月。

鳴鶴餘音卷一

【詹仲舉﹕詞作1首】

○沁園春

兒汝來前﹐吾與汝言﹐汝知否乎。自吾家種植﹐詩書之外﹐略無一毫﹐薏苡明珠。����﹐齏鹽旦暮﹐三世儒冠出此塗。長安道﹐汝父兄叔們﹐幾度齊驅。如今側足橫舒。看一領靑衫似摘須。這衫兒著了﹐要須徐稱﹐莫教黃嘴﹐暗裏揶揄。剌史家聲﹐拾遺直節﹐要你心情似得渠。心期處﹐似獻之忠孝﹐更著工夫。

郁逢慶書畫題跋卷九注云﹐叔袒畱耕忠文公所作﹐至正辛丑正月二十又二日﹐侄孫畦拜手謹書。

【張�﹕詞作1首】

○踏莎行

題破窗風雨圖﹐和王筠庵韻

檐宿吳云﹐風經楚袂。門深不似春宵閉。碧疏吹澑濕燈花﹐客卿無夢尋珂裏。翦韭吟邊﹐聽潮浪裏。江懸漏杳歸心碎。相思鳩外綠簑寒﹐一簾蕉響秋如水。

珊瑚木難卷二

【張伯淳﹕詞作22首】

○木蘭花慢

載西山爽气﹐添不重﹐月船輕。記前度今朝﹐瓊花爛漫﹐管領歌聲。今歲穠華深處﹐羨衮衣﹑還看彩衣榮。人世云萍相遇﹐歲寒松柏長靑。行行。催覲朵雲明。曉色上觚稜。看春去春來﹐依然黃閣﹐移近家庭。浮雲儻來軒冕﹐算古今﹑久遠是功名。尙有寒厓枯卉﹐東君也解畱情。

○木蘭花慢

送季治書

羨髙標雅量﹐窗八面﹐更玲瓏。每風日佳時﹐湖山淸處﹐袍錦從容。不把雲霄自隔﹐向尊前﹑看我嘯吟中。人世流光易老﹐古來知己難逢。靑驄。來往太匆匆。呵護有紗籠。想當道豺狼﹐先聲到處﹐膽落英風。南樓暫容橫榻﹐算覽觀﹑有限興無窮。別後相思何處﹐心期付與飛鴻。

○木蘭花慢

壽張可與

對黃花爛漫﹐能幾日﹐又重陽。問眼底湖山﹐新���﹐別是風光。三臺近臨吳地﹐映奎躔﹑明處紫微郎。人道當年豸角﹐這回收斂秋霜。笑談。幕府晝偏長。何事最爲忙。但寬取一分﹐一分方便﹐亦足流芳。山人敢攀宗衮﹐爲東南﹑民命秉心香。更借南陽菊水﹐殷勤滿注瑤觴。

○木蘭花慢

壽劉東厓

記當年客裏﹐是今日﹐奉霞觴。任廚傳荒涼﹐風林震撼﹐樂自難量。別來歲華電走﹐又都門﹑我北爾南塘。我半百年已老﹐兄多四歲偏彊。玉堂。滿袖惹天香。鳳閣樣詞章。看采帖題春﹐椒盤艸頌﹐蓬矢開張。金甌禦屏簡記﹐賦�鈞﹑壽域奏明光。後十五年再見﹐伴兄綠野徜徉。

○木蘭花慢

壽抑齋

盡江南江北﹐誰不慕﹐抑齋名。羨夢筆才華﹐粲花談論﹐喬木家聲。重尋玉堂舊步﹐喜今番﹑天語重丁寧。云是儒家領袖﹐居然史筆權衡。相迎。便覺眼常靑。相對話羈情。正綠暗園林﹐朱明時候﹐瑞靄騰騰。期公久長名節﹐太羹中﹑還著五侯鯖。此去明堂一柱﹐當年玉樹階庭。

○木蘭花慢

壽陳介軒

問家傳舊物﹐有淸節﹐與髙風。任野色充庭﹐俗塵掃迹﹐談笑從容。生涯但隨分足﹐比孟嘗﹑襟度只差窮。曾是貞元朝士﹐本來湖海元龍。旦評。推分許軒翁。萬�一詞同。喜漸近稀年﹐從教發白﹐目炯雙瞳。蟾鉤又還乍吐﹐對荷香﹑莫放酒尊空。砌下芝蘭競爽﹐年年家慶圖中。

○木蘭花慢

贈彈琵琶者

愛當壚年少﹐將雅調﹐寄幽情。盡百喙春和﹐羣喧夜寂﹐老鳳孤鳴。都來四條弦裏﹐有無窮﹑舊譜與新聲。寫出天然律呂﹐掃空眼底秦箏。落紅。天气暖猶輕。洗耳爲渠聽。想關塞風寒﹐潯陽月色﹐似醉還醒。軒窗靜來偏好﹐到曲終﹑懷抱轉分明。相見今朝何處﹐語溪乍雨初晴。

○木蘭花慢

次唐格齋韻

盡交遊滿眼﹐歲寒者﹐果誰歟。羨錦繡爲心﹐冰霜作操﹐仁義蘧廬。門前掃淸俗軌﹐自熙然﹑甕牖與繩樞。記我蓬弧時候﹐寓情翰墨歡娛。驅車。特地致函書。髙義渺江湖。悄夢斷鵷鸞﹐盟深鷗鷺﹐閒適從渠。槐陰漸成翠幄﹐看庭前﹑鶯過引新雛。歲歲期君一醉﹐相忘非我非魚。

○滿江紅

壽張繡江

省闥絲綸﹐早傳到﹑和羹消息。無限事﹑但從綱領﹐認教端的。回省平生遊宦處﹐那曾些个由人力。算知心﹑惟有好湖山﹐秋澄碧。從此去﹐開壽域。緣底事﹐催行色。傍重陽時候﹐且排瑤席。何待殷勤斟菊水﹐底須托興靑松柏。願年年﹑濃蘸繡江波﹐供詞筆。

○滿江紅

次韻壽雪澗兄

七日新秋﹐還又記﹑生申初度。淸夢到﹑小橋流水﹐翔蓬深處。去歲灤京猶望遠﹐今年談宴知誰與。想荷翻﹑翠蓋飽涼颸﹐時掀舞。何時吸﹐驚盤露。何必頌﹐長明炬。更何須伊召﹐何須巢許。但有金丹消息在﹐待將銅狄摩挲去。盡西湖﹑山水四時佳﹐宜晴雨。

○臨江仙

壽程雪樓

白雪樓前淸畫﹐新來喜事連綿。朱明綠暗麥秋天。繡衣何日去﹐丹荔已香傳。前夜團圓明月好﹐淸光流照華筵。錦囊隨處地行仙。庭椿關望眼﹐同慶八千年。

○糖多令

壽王肯堂

前日是中秋。嬋娟爲我畱。畫圖間﹑主勸賓酬。忙處偸閒誰得侶﹐眞意度﹐淡交遊。薇省老參謀。三臺一舉頭。魯祥麟﹑憎重儒流。今歲彩衣還有伴﹐方衮衮﹐慶公侯。

○糖多令

寄吳間

移住還瀛洲。天槎去莫畱。數歸期﹑已過中秋。上界羣仙官府足﹐云不礙﹐水長流。酒令與詩籌。依然記舊遊。倚斜陽﹑分付羈愁。應與鰲峯人共語﹐還不減﹐去年不。

○齊天樂

壽王伯起

庭柯一葉炎曦淡﹐秋光宦情相似。駟馬爭馳﹐千帆競送﹐不羨紛紛時輩。隨緣賦祿﹐慶官府淸明﹐紀綱興起。暇日吟鞍﹐湖山公案更兼理。將軍猶自未老﹐舊時供奉曲﹐還有風致。拄笏西山﹐蟠螭北海﹐卻是君家盛事。佳辰雅聚﹐且滿引霞觴﹐坐看芝砌。富貴長年﹐四時談笑裏。

○齊天樂

送馬徳昌

人生南北如歧路﹐相逢自憐不早。傾蓋班荊﹐分燈並壁﹐吟捲筆牀茶竈。交情古道。怕催詔連翩﹐好風吹到。聚久別難﹐砌蛩那更碎懷抱。臨行誰勸駐馬﹐待將塵土事﹐妨我吟嘯。小住𨿽佳﹐還堪就否﹐催得雲帆縹緲。官梅正好。比前度孤山﹐剩開多少。兩處心旌﹐倚樓同晚照。

○齊天樂

次韻謝倦翁

班荊傾蓋當時事﹐回頭屢更寒暑。倦翼才還﹐蒼顏易得﹐零落江陵千樹。相逢冷署。且莫訝儒冠﹐解將人誤。計我生朝﹐采箋新調映紅炬。投閒誰道太早﹐人生行樂耳﹐何地非旅。綠暗書眸﹐紅生醉臉﹐聊對檐花細雨。移尊共語。問何日扁舟﹐嫩荷香處。坐待蟾光﹐四更猶未吐。

○摸魚兒

次韻抱甕

采黃花﹑自斟淸醑﹐南山人在何許。浮生聚散云萍似﹐消得幾番寒暑。些个路。�不斷情悰﹐惟有春天樹。停歌罷舞。更說甚悲歡﹐從教白首﹐心事付崔櫓。鈞天夢﹑忘卻當年宦譜。吟蛩休怨休訴。如今世味更嘗慣﹐但見靑山多嫵。淸對苦。是我誤儒冠﹐還是儒冠誤。西湖勝處。且趁取時佳﹐不寒不暖﹐同泛小舟去。

○賀新郎

次韻

回首章臺路。又一番春事闌珊﹐滿簾風絮。郭外誰家閒院落﹐別是壺天意趣。拚一日﹑來遊一度。除卻憂愁風雨外﹐肯容他﹑野馬埋雙屨。行樂地﹐更何處。人生忍把佳期誤。況今朝滿坐春風﹐怎禁不去。蓮社蘭亭當日話﹐便合從今委付。算此語﹑非緣要譽。飲少歡多還覺醉﹐看歸途﹑疊嶂靑無數。情未足﹐日催暮。

○望月婆羅門引

送徐容齋

容齋平日﹐一身用捨系安危。兒童走卒皆知。誰料鱸魚江山﹐忽憶故山薇。任西風別酒﹐月正圓時。性齋有詩。道掃捨﹐待吾歸。二老相招如此﹐公論疇依。人生行樂﹐對佳水佳山何必歸。公笑曰﹑歸去來兮。

○玉漏遲

壽張右丞

太平元夜好。鰲山宴徹﹐祥煙凝曉。端正嬋娟﹐爲我玳筵畱照。曾待龍潛舊邸﹐更欣際﹑鴻圖初造。人盡道。兩宮柱石﹐元眞廊廟。天轉右轄星躔﹐盡向上勛名﹐歷階須到。商鼎周彜﹐時奉退朝吟嘯。剩有塤箎韻雅﹐況庭戶﹑纖塵如掃。經濟了。長醉遂初春早。

○玉漏遲

壽馬右丞

浙江回棹處。急流勇退﹐冥鴻髙舉。出晝遲遲﹐不爲虎丘畱住。姑待春和水漲﹐旋乘个﹑月明船去。天未許。雲歸又出﹐依然霖雨。熟路小隊輕車﹐想司馬重來﹐聚觀如堵。暇日西湖﹐點檢舊題詩句。冷落江南倦翼﹐但惟有﹑心香一縷。長記取。每歲仲春端午。

○柳梢靑

賦枯梅寄張郎中馬同知

冷淡根荄。小春時候﹐兩蕊三花。栽向西湖﹐移來東閣﹐一任安排。絕憐瘦影橫斜。但宜在﹑山巓水涯。花裏平安﹐嶺頭孤秀﹐榮悴爭些。

彊村叢書用繡谷亭藏明刊養蒙先生集本﹐玆訛脫頗多﹐以丁藏厲鶚鈔本校補

【張弘範﹕詞作27首】

○木蘭花慢

題毫州武津關

憶譙都風物﹐飛一夢﹐過千年。羨百里溪程﹐兩行堤柳﹐數萬人煙。傷心舊家遺迹﹐謾斜陽﹑流水接長天。冷落故祠香火﹐白雲淚眼潸然。行藏好向故人傳。椽筆舞蠻箋。總糾糾貔貅﹐秋風江上﹐髙臥南邊。功名笑談尊俎﹐問錦江﹑何必上樓船。他日武津關下﹐春風驕馬金鞭。

○木蘭花慢

徵南

混魚龍人海﹐快一夕﹐起鯤鵬。駕萬里長風﹐髙掀北海﹐直入南溟。生平許身報國﹐等人閒﹑生死一毫輕。落日旌旗萬馬﹐秋風鼓角連營。炎方灰冷已如冰。餘燼淡孤星。愛銅柱新功﹐玉蘭奇節﹐特請髙纓。胸中凜然冰雪﹐任蠻煙瘴霧不須驚。整頓乾坤事了﹐歸來虎拜龍庭。

○木蘭花慢

功名歸墮甑﹐便拂袖﹐不須驚。且書劍蹉跎﹐林泉笑傲﹐詩酒飄零。人間事﹑良可笑﹐似長風﹑云影弄陰晴。莫泣窮途老淚﹐休憐兒女新亭。浩歌一曲飯牛聲。天際暮煙冥。正百二河山﹐一時冠帶﹐老卻升平。英雄亦應無用﹐擬風塵﹑萬里奮鵬程。誰憶靑春富貴﹐爲憐四海蒼生。

○木蘭花慢

乾坤秋更老﹐聽鼓角﹐壯邊聲。縱馬蹙重山﹐舟橫滄海﹐戮虎誅鯨。笑入蠻煙瘴霧﹐看旌麾﹑一舉要澄淸。仰報九重聖徳﹐俯憐四海蒼生。一尊別後短長亭。寒日促行程。甚翠袖停杯﹐紅裙住舞﹐有語君聽。鵬翼豈從髙舉﹐捲天南地北日升平。記取歸來時候﹐海棠風裏相迎。

○滿江紅

襄陽寄順天友人

奔驛南來﹐擁貔貅﹑且趍江右。良自愧﹑劣才微渺﹐聖恩洪厚。萬里長江今我有﹐百年堅壁非他守。看虎牙﹑飛上萬山頭﹐誅羣醜。風雨夢﹐鄕關友。南北事﹐君知否。寄一緘梅信﹐小春時後。夜靜戟門嚴鼓角﹐月明蓮幕閒詩酒。怕故人﹑相憶問歸期﹐平蠻後。

○臨江仙

千古武陵溪上路﹐桃花流水潺潺。可憐仙契剩濃歡。黃鵬驚夢破﹐靑鳥喚春還。回首舊遊渾不見﹐蒼煙一片荒山。玉人何處倚闌干。紫簫明月底﹐翠袖暮天寒。

○臨江仙

愛煞林泉風物好﹐羨他歸去來兮。世緣相挽又還思。功名當壯歲﹐疏懶記當時。肝膽自知塵輩異﹐鳳池麟閣須期。風雲滿目任時宜。東山髙臥處﹐絲竹醉吳姬。

○點絳唇

詠海棠

醉臉勻紅﹐向人無語誇顏色。一枝春雪。猶染嵬坡血。庭院黃昏﹐燕子來時節。芳心折。露垂香頰。羞對開元月。

○點絳唇

庭院黃昏﹐子規啼破開元夢。晚風吹動。似舞霓裳弄。有色無香﹐好著詩人諷。和誰共。月廊煙重。燒徹蘭膏鳳。

○點絳唇

星斗文章﹐詞源落落傾胸臆。十年南北。幾度空相憶。把酒畱君﹐後會知何夕。愁如織。一鞭行色。春雪梅花驛。

○點絳唇

賦梅

春日前村﹐一枝香徹江頭路。月明風度。淸煞西湖句。昨夜幽歡﹐夢裏誰呼去。愁如許。覺來無語。靑鳥啼芳樹。

○點絳唇

獨上髙樓﹐恨隨春艸連天去。亂山無數。隔斷巫陽路。信斷梅花﹐惆悵人何處。愁無語。野鴉煙樹。一點斜陽暮。

○南鄕子

深院日初長。萬卷詩書一炷香。竹掩茅齋人不到﹐淸涼。茶罷西軒讀老莊。世事莫論量。今古都輸夢一場。笑煞利名途上客﹐乾忙。千丈紅塵兩鬢霜。

○南鄕子

送劉仲澤壽

天地萃英靈。秀出人龍間世生。不只文章爲第一﹐崢嶸。气吐虹霓萬丈橫。白褐黑頭卿。埋沒黃塵气未平。昨夜長庚髙似月﹐分明。光照乾坤徹五更。

○南鄕子

贈歌妓

淺淡漢宮妝。扇底春風玉有香。特地向人歌一曲﹐非常。縱使無情也斷腸。寶髻繡霓裳。雲雨巫山窈窕娘。好著千金攜得去﹐何妨。絲竹東山醉玉觴。

○南鄕子

送友人劉仲澤北歸

煙艸入重城。馬首關山接去程。幾度畱君畱不住﹐傷情。一片秋蟬雨後聲。無語淚縱橫。別酒和愁且彊傾。後會有期須記取﹐叮嚀。莫負中秋夜月明。

○南鄕子

寄劉仲澤

音信怪來稀。世態時情固自宜。莫比紅塵兒女輩﹐須知。義士交情死不移。應是占花期。簫鼓東城醉玉姬。誰念書生寒屋底﹐傷悲。忍淚窗前聽子規。

○太常引

晚涼庭院鎖黃昏。鼓角靜譙門。酒興戀詩魂。淸繞斷﹑梅梢月痕。胸中豪气﹐壺中春光﹐醉眼小乾坤。今古不須論。且更盡﹑花前幾尊。

○浣溪沙

山掩人家水繞坡。野猿巖鳥太平歌。黃雞白酒興偏多。幸自琴書消日月﹐盡教名利走風波。釣臺麟閣竟如何。

○浣溪沙

一片西風畫不成。無人來此結茅亭。野猿山鳥樂升平。名利著人濃似酒﹐肝腸熱醉不能醒。黃塵奔走過浮生。

○浣溪沙

新卜西山崦下莊。疏籬編竹艸苫堂。門前流水柳成行。滿目煙嵐詩酒地﹐十年鞍馬是非場。虛名半紙幾多忙。

○靑玉案

寄仲澤

西風天際徵鴻去。問曾過﹑燕山路。葉落虛庭空綠樹。一川秋意﹐滿懷愁緒。樓外瀟瀟雨。天涯望斷行雲暮。好著蠻箋寄情句。底是相思斷腸處。吟風賦月﹐論文說劍﹐無个知音侶。

○淸平樂

關河南北。有雁無消息。落日樓頭人正憶。啼鳥一聲山碧。鶯鶯燕燕爭春。紅塵馬足車輪。惟有新丰豪客﹐東風老淚沾巾。

○淸平樂

髙眠窗北。偃臥喧雷息。依約關山歸路憶。夢繞池塘春碧。功名負我靑春。匆匆日月奔輪。且把琴書歸去﹐山林道發儒巾。

○淸平樂

天南地北。何日兵塵息。四海升平歸老憶。鳳遠岐山空碧。衣冠滚滚爭春。誰能臥轍攀輪。一劍風雲未遂﹐幾回怒發衝巾。

○淸平樂

窮冬冷落。客思添蕭索。濁酒沽來須彊酌。要把閒愁推卻。時間榮辱何驚。胸中气象休更。且匣風雲長劍﹐天容兩鬢靑靑。

案此下原有喜春來一首﹐殿前歡一首﹐以其俱爲曲調刪去。

○鷓鴣天

圍襄陽

鐵甲珊珊渡漢江。南蠻猶自不歸降。東西勢列千層厚﹐南北軍屯百萬長。弓扣月﹐劍磨霜。徵鞍遙日下襄陽。鬼門今日功勞了﹐好去臨江醉一場。

案此下原有天淨沙二首﹐以其爲曲調刪去。以上四印齋本淮陽樂府二十七首﹐其中原有四首曲調﹐玆刪去。

【張楫﹕詞作1首】

○失調名

贈梁梅

誰知幽谷裏﹐眞有壽陽妝。

續夷堅志卷四

【張可久﹕詞作66首】

○人月圓

山中書事

興亡千古繁華夢﹐詩眼倦天涯。孔林喬木﹐吳宮蔓艸﹐楚廟寒鴉。數間茅舍﹐藏書萬卷﹐投老村家。山中何事﹐松花釀酒﹐春水煎茶。

北曲聯樂府前集今樂府

○人月圓

秋日湖上

笙歌蘇小樓前路﹐楊柳尙靑靑。畫船來往﹐總相宜處﹐濃淡陰晴。杖藜閒暇﹐孤墳梅影﹐半嶺松聲。老猿畱坐﹐白雲洞口﹐紅葉山亭。

北曲聯樂府前集今樂府

○人月圓

春晚次韻

萋萋芳艸春云亂﹐愁在夕陽中。短亭別酒﹐平湖畫舫﹐垂柳驕驄。一聲啼鳥﹐一番夜雨﹐一陣東風。桃花吹盡﹐佳人何在﹐門掩殘紅。

北曲聯樂府前集今樂府

○人月圓

雪中遊虎丘

梅花渾似眞眞面﹐畱我倚闌干。雪晴天气﹐松腰玉瘦﹐泉眼冰寒。興亡遺恨﹐一丘黃土﹐千古靑山。老僧同醉﹐殘碑休打﹐寶劍羞看。

北曲聯樂府前集今樂府

○人月圓

會稽懷古

林深藏卻雲門寺﹐回首若耶溪。薴蘿人去﹐蓬萊山在﹐老樹荒碑。神仙何處﹐燒丹傍井﹐試墨臨池。荷花十里﹐淸風鑑水﹐明月天衣。

北曲聯樂府前集今樂府

○人月圓

客垂虹

三髙祠下天如鏡﹐山色浸空蒙。蒓羹張翰﹐漁舟範蠡﹐茶竈龜蒙。故人何在﹐前程那里﹐心事誰同。黃花庭院﹐靑燈夜雨﹐白髮秋風。

北曲聯樂府前集今樂府

○人月圓

吳門懷古

山藏白虎雲藏寺﹐池上老梅枝。洞庭歸興﹐香柑紅樹﹐鱸鱠銀絲。白家池館﹐吳王花艸﹐長似坡詩。可人憐處﹐啼鳥夜月﹐猶怨西施。

北曲聯樂府前集今樂府

○人月圓

春日湖上

東風西子湖邊路﹐白髮彊尋春。盡教年少﹐金鞭俊影﹐羅帕香塵。蹇驢破帽﹐荒池廢苑﹐流水閒雲。惱余歸思﹐花前燕子﹐墻裏佳人。

北曲聯樂府前集今樂府

○人月圓

春日湖上

小樓還被靑山礙﹐隔斷楚天遙。昨宵入夢﹐那人如玉﹐何處吹簫。門前朝暮﹐無情秋月﹐有信春潮。看看憔悴﹐飛花心事﹐殘柳眉梢。

北曲聯樂府前集今樂府

○人月圓

松江遇雪﹝原作開吳淞江遇雪﹐從太平樂府卷五攺﹞

一冬不見梅花面﹐天意可憐人。曉來如畫﹐殘枝綴粉﹐老樹生春。山僧髙臥﹐松鑪細火﹐茅屋衡門。凍河堤上﹐玉龍戰倒﹐百萬殘鱗。

北曲聯樂府前集今樂府

○人月圓

寄璩源芝田禪師

龍湫山上云屯寺﹐別是一干坤。檜參百丈﹐雪深半尺﹐梅瘦三分。幾時親到﹐松邊弄水﹐月下敲門。相思無柰﹐煙蘿洞口﹐立盡黃昏。

北曲聯樂府前集今樂府

○人月圓

三衢道中有懷會稽

松風十里雲門路﹐破帽醉騎驢。小橋流水﹐殘梅剩雪﹐淸似西湖。而今杖履﹐靑霞洞府﹐白髮樵夫。不如歸去﹐香鑪峯下﹐吾愛吾廬。

北曲聯樂府前集今樂府

○秦樓月

卽憶秦娥

尋芳屨。出門便是西湖路。西湖路。傍花行到﹐舊題詩處。瑞芝峯下楊梅塢。看松未了催歸去。催歸去。吳山云暗﹐又商量雨。

北曲聯樂府後集蘇堤漁唱

○人月圓

春日次韻

羅衣還怯東風瘦﹐不似少年遊。匆匆塵世﹐看看鏡裏﹐白了人頭。片時春夢﹐十年往事﹐一點詩愁。海棠開後﹐梨花暮雨﹐燕子空樓。

北曲聯樂府續集吳監

○人月圓

中秋書事

西風吹得閒雲去﹐飛出爛銀盤。桐陰淡淡﹐荷香冉冉﹐桂影團團。鴻都人遠﹐霓裳露冷﹐鶴羽天寬。文生何處﹐瓊臺夜永﹐誰駕靑鸞。

北曲聯樂府續集吳監

○人月圓

子昂學士小景

西風曾放藍溪棹﹐月冷玉壺秋。粼粼淺水﹐絲絲老柳﹐點點盟鷗。翰林新畫﹐雲山古色﹐老我淸愁。淡煙渾似﹐以髙祠下﹐七里灘頭。

北曲聯樂府續集吳監

○霜角

卽霜天曉角新安八景花屏春曉

初日滄涼。海霞搖曙光。幾折好山如畫﹐晴靄靄﹑郁蒼蒼。眾芳。云景香。道人眠石牀。喚起南華夢蝶﹐鶯啼在﹑綠垂楊。

○霜角

練溪晚渡

淡煙微隔。幾點投林翮。千古澄江秀句﹐空感慨﹑有誰索。拍拍。水光白。小舟爭過客。沽酒歸來樵叟﹐相隨到﹑許仙宅。

○霜角

南山秋色

華蓋亭亭。向陽松桂榮。背立夜壇朝斗﹐直下看﹑老人星。地靈。風物淸。眾峯環翠嬴。千古仙山道气﹐誰髙似﹑許宣平。

○霜角

王陵夕照

暮蟬聲咽。幾樹白楊葉。細看云嵐舊隱﹐遺廟在﹑表忠烈。翌結。弓劍冗。苔花碑字滅。遠水殘陽西下﹐今人見﹑古時月。

○霜角

水西煙雨

沙淺波平。孤舟長日橫。淡墨瀟湘八景﹐誰移向﹑富山城。淨名。疏磬聲。暮歸何處僧。明日披云風頂﹐呼太白﹑賞新晴。

○霜角

漁梁送客

浪花飛雪。船閣蒼云缺。一片鸕鶿西照﹐檣燕語﹑柳絲結。話別。情哽咽。酒邊歌未闋。他日寄書雙鯉﹐順流過﹑釣臺月。

○霜角

黃山雪霽

雲開洞府。按罷瓊妃舞。三十六峯圖畫﹐張素錦﹑列冰柱。幾縷。翠煙聚。曉妝眉更嫵。一个山頭不白﹐人知是﹐煉丹處。

○霜角

紫陽書聲

樓觀飛驚。好山環翠屏。誰向山中講授﹐朱夫子﹑魯先生。短檠。雪屋燈。瑯瑯終夜聲。傳得先儒道妙﹐百世下﹑以文鳴。

以上八首並見北曲聯樂府外集﹐外集中尙有太常引姑蘇臺賞雪一首另見一閣本張小山樂府因不重錄。

○六州歌頭

浙江觀潮﹐貫學士四萬戶同集

靈鰍何物﹐天外吐層陰。談笑頃﹐浙江闊﹐海門深。載雷車﹐霹靂揮神斧﹐劈仙島﹐掀地軸﹐馮夷宅﹐黿鼉窟﹐渺難尋。十里紅樓圖畫﹐展西風﹑快哉登臨。�����﹐�����。好客披襟。發蕭森。符金虎。袍銀鼠。攜玉麈。盍瑤簪。喜驍兒踏浪﹐旗尾互浮沈。酹胥魂﹐澆海若﹐酒頻斟。隱約越峯數點﹐攪飛花﹑渾在波心。愛漁舟蕩雪﹐擊楫起吳音。月上秋林。

案此詞疑有脫誤

○綠頭鴨

和馬九臯使君湖上卽事

別來時。綠箋猶寄相思。自當年﹑黃州人去﹐不煩朱粉重施。翠屏寒﹑秋凝古色﹐朱奩空﹑影淡芳姿。蝶抱愁香﹐鶯吟怨曲﹐殘紅一片洗胭脂。更誰汲﹑香泉菊井。寂寞水仙祠。西泠甃﹑苔衣生滿﹐懶曳筇枝。尙依依﹑月移疏影﹐黃昏翠羽�差。問丹砂﹑石涵墜井﹐尋古寺﹑金匾題詩。歲晚江空﹐童饑鶴瘦﹐匆匆捨此欲何之。且重和﹐四時漁唱﹐象管寫烏絲。仙翁笑﹑梅花折得﹐上鬧竿兒。

○綠頭鴨

湖上遇雪﹐再用前韻

勝花時。臨風渺予思。厭春妍﹑紅嬌綠奼﹐鉛花只恁輕施。濕模糊﹑難描樹影﹐白鬅鬙﹑盡攺松姿。裙濺冰泥。鞋翻粉印﹐浣紗人倦洗胭脂。靑山老﹑丹移玉井﹐何處葛公祠。斷橋外﹑頻催畫槳﹐誤擊瓊枝。憶當年﹑阿蘇小小﹐鸞簫能品參差。紫雲娘﹑雙歌獻酒﹐綠簑翁﹑獨釣成詩。樓殿搖空﹐管弦作市﹐樂天有句寄微之。觀未足﹐朱簾盡捲﹐情怕雨絲絲。誰呵手﹑戧金紅上﹐裝个獅兒。

○百字令

湖上﹐和李漑之

六橋如畫﹐看地雄兩浙﹐人驕三楚。誰隔荷花﹐聽水調﹑蘭棹采蓮船去。鶴舞盤云﹐虹消歇雨﹐一縷南山霧。冷香凝綠﹐嫩涼生滿庭宇。猶記醉客吹簫﹐自蘇郎去後﹐別情無數。明月天壇塵世遠﹐靑鳥替人傳語。玉解連環﹐書裁折疊﹐沒放相思處。裴公亭上﹐詩來還是懷古。

○百字令

舟泊小金山下﹐客有歌大江東去詞者﹐喜而爲賦

片帆搖曳﹐喜東風吹雨﹐秋容新沐。一帶長江﹐靑未了﹑天際亂峯如簇。浮玉山空﹐梧桐人去﹐月冷神仙屋。停舟弔古﹐﹡泉三酹寒菊。猶記邂逅桓郎﹐驛樓殘照裏﹐倚闌吹竹。南去北來人自喚﹐老樹柳絲長綠。倦客能吟﹐倚歌而和﹐醉寫滄浪曲。今宵何處﹐釣魚臺下尋宿。

○百字令

春日湖上

扣舷驚笑﹐想當年行樂﹐綠朝紅暮。麯院題詩﹐人去遠﹑別換一番歌舞。鷗占涼波﹐鶯巢小樹﹐船閣鴛鴦浦。畫橋疏柳﹐風流不似張緒。閒問蘇小樓前﹐夕陽花外﹐歸燕曾來否。古井香泉秋菊冷﹐坡後神仙何許。醉眼觀天﹐狂歌喝月﹐夜喚西林渡。穿雲笛響﹐背人老鶴飛去。

○百字令

贈彈一弦子張文秀

一行秋思﹐記孫登當日﹐山中琴趣。誰識吾宗﹐父老子﹑自制寸金皮鼓。筒截孤篁﹐絲抽獨繭﹐替盡琵琶譜。輕攏慢撚﹐西湖何限懷古。堪笑錦瑟無端﹐繁弦五十﹐撩亂春云縷。得似嘈嘈麼鳳語﹐只手換宮移羽。絕藝無雙﹐法門不二﹐喜遇知音侶。燈窗對影﹐爲君挑盡寒雨。

○百字令

惠山酌泉

艤舟一笑﹐正三吳好處﹐天將僧占。百斛冰泉﹐醒醉眼﹑庭下寒光瀲灩。云濕闌干﹐樹香樓閣﹐鶯語靑山崦。倚花索句﹐終日登臨無厭。小瓶聲捲松濤﹐俗塵不到﹐休把柴門掩。甌面碧圓珠蓓蕾﹐彊似花濃酒釅。淸入心脾﹐名髙祕水﹐細把茶經點。畱題石上﹐風流何處鴻漸。

○木蘭花慢

﹝原無調名玆據律補﹞重過吳門

又三髙祠下﹐依古柳﹐纜輕舟。渺飛過垂虹﹐相迎畫鷁﹐勞動沙鷗。凝眸。綠陰多�﹐小紅簾﹑猶是酒家樓。萬古淸風範蠡﹐一輪明月蘇州。休休。不似少年遊。兩鬢已經秋。記烏鵲新橋﹐黃鸝舊市﹐白虎荒邱。風流。美人何在﹐但離離﹑艸色辧長州。莫上姑蘇臺上﹐夕陽無限詩愁。

○木蘭花慢

爲樂府楊氏曉鶯春賦﹐次海粟學士韻

愛金衣公子﹐偏占得﹐綠楊堤。喜藹藹韶光﹐熹熹曙色﹐恰恰嬌啼。驚飛。踏翻花影﹐曳殘聲﹑猶在畫樓西。仙客詞添琴譜﹐佳人夢斷羅幃。龐眉。退叟命新題。雅宇重名姬。笑銀蝶交關﹐靑鸞相對﹐紫燕雙棲。淒迷。暮年��﹐向陰陰﹑夏木聽黃鸝。何必五更杜宇﹐張生已自言歸。

○木蘭花慢

維揚懷古

笑多情明月﹐又隨我﹐上揚州。愛十里珠簾﹐千鍾美酒﹐百尺危樓。風流。聒天笳鼓﹐記茱萸﹑漫下菊花酒。淮水東來渺渺﹐夕陽西去悠悠。巡遊。當日錦帆收。翠柳纜龍舟。但老樹寒蟬﹐荒祠野鼠﹐古渡閒鷗。嬌羞。美人如玉﹐算吹簫﹑座客不勝愁。未可腰錢鶴背﹐且將十萬纏頭。

○木蘭花慢

常熟徐氏山園

看紅梅未了﹐搴杜若﹐結幽蘭。喜樹遮雲鬢﹐地開月面﹐竹軃風鬟。投竿。釣魚臺下﹐似畫舫﹑和雨閣前灘。龍掛古藤千丈﹐鶴眠矮屋三間。躋攀。危磴小闌干。松外倚髙寒。且緩步尋詩﹐忘懷喚酒﹐滿意看山。斕斑。紫苔外暈﹐拂蒼云﹑字字碧瑯玕。說與花間勝友﹐主人未可淸閒。

○木蘭花慢

得會稽友人書

有書來問訊﹐算忘了﹐若耶溪。想命被文魔﹐情因酒困﹐心爲花迷。東西。百年過半﹐玉堂人﹑久矣隔云泥。錦樹鶯嘲蝶弄﹐翠蘿鶴怨猿啼。淒淒。江遠暮山低。梅屋�幽棲。喜陶公無錢﹐坡公不飲﹐莊子無妻。玻璃。碧湖秋水﹐爲幾聲﹑漁唱住蘇堤。白髮老將至矣﹐靑山歸去來兮。

○木蘭花慢

徳淸縣圃愛山亭

就巖阿深處﹐結層屋﹐上空蒙。喜著屐穿花﹐捲簾看雨﹐拄笏臨風。玲瓏。夏云一片﹐隔籬芭﹑獨立舞仙風。睍睕黃鸝个个﹐陰森綠樹重重。吟翁。無日不詩筒。杯酒盡從容。更罅石盤梅﹐陽坡護筍﹐曲塢移松。芙蓉。古臺直上﹐倚髙寒﹑長嘯月明中。誰信扁舟苕霅﹐得遊閬苑崆峒。

○太常引

樂府小云

溶溶一葉不成衣。恰待弄春暉。幽懶意遲遲。只可向﹑山中自怡。淸歌遏玉﹐嬌鬟軃翠﹐纖月映蛾眉。來往且孤飛。問行雨﹑巫咸未知。

○太常引

黃山西樓

黃巖秋色雨頻頻。樓上著閒身。涼意逼羊裙。更添得﹑砧聲耳根。寒香吹桂﹐暗苞綻橘﹐紅日曉窗溫。客至莫論文。只坐守﹑方山看云。

○太常引

永嘉林熙翁城南舊院

霖鈴秋雨打空階。人坐益淸齊。門掩小蓬萊。怕有客﹑尋眞到來。樓頭碧遠﹐山眉靑小﹐口樹掛蒼苔。且莫寫離懷。看隔水﹑芙蓉正開。

○太常引

姑蘇臺觀雪

斷塘流水洗凝脂。早起索吟詩。何處覓西施。垂楊柳﹑蕭蕭鬢絲。銀匙藻井﹐粉香梅譜﹐萬瓦玉參差。一曲樂天詞。富貴似﹑吳王在時。

○風入松

三月三西郊卽事

啁喳嬌燕語茅茨。紅暗海棠枝。雙丫小髻誰家女﹐踏靑歸﹑三月三時。淡淡郁金衫子﹐盈盈玉藥釵兒。避人忙掩女仙祠。背後見腰支。金鞭過客爭回首﹐拉山翁﹑懷古成詩。當日薴蘿村裏﹐誤人曾有西施。

○風入松

春晚泛舟碧瀾湖上﹐遇雨﹐宿蕊感方丈

碧淵湖上小崆峒。人在水精宮。提壺莫惜鶯邊醉﹐蝶困花﹑來往匆匆。一餉顚風狂雨﹐滿山怨紫愁紅。仙翁來憩白雲中。春色已成空。五更正結花心夢﹐且遲教﹑童子鳴鐘。明日涼音渡口﹐綠楊影裏推篷。

○風入松

泊舟好溪﹐盧希顏相畱﹐寓陳碧山丹房

好風吹皺玉龍鱗。飛雪點吟身。南明古色供詩眼﹐纜扁舟﹑鷗鷺相親。邂逅希顏公子﹐畱連訪戴山人。環中天地一壺春。深鎖碧窗雲。步虛聲度迎仙引﹐小屏空﹑喚醒梅魂。且向花邊聽雨﹐不知松外敲門。

○風入松

湖上九日案北曲聯樂府後集蘇堤漁唱誤將此一首分爲耳首﹐詞有上下兩片﹐曲中只有單片。據天一閣小山樂府載風入松四首皆爲上下兩片﹐故訂爲詞

哀箏一抹十三弦。飛雁隔秋煙。攜壺莫道登臨晚﹐雙雙燕﹑爲我畱連。仙客玲瓏玉樹﹐佳人窄索金蓮。瑯瑯新雨洗湖天。小景六橋邊。西風潑眼山如畫﹐有黃花﹑休恨無錢。細看茱萸一笑﹐詩翁健似當年。

○黑漆弩

爲樂府焦元美賦﹐用馮海粟韻

畫船來向髙沙駐。便上躡探梅吟屨。對金山有玉娉婷﹐兩點愁峯眉聚。倚西風目斷行雲﹐懶唱大江東去。借中郎爨尾冰弦﹐記老杜曾遊此處。

○黑漆弩

別髙沙諸友﹐用鸚鵡曲韻

想從一月秦郵住。笑我是不耕種村父。話醒吟酒不成歡﹐燈下怯雲羞雨。想梅花夢到孤山﹐又逐雪鴻南去。寨兒中燕侶鶯儔﹐遠望我認旗指處。

案宋金人詞皆無黑漆弩一調流傳﹐惟元人盧摯作黑漆弩詞﹐序謂所作乃和田不伐韻。田不伐名爲﹐宋徽宗時﹐曾爲大晟府典樂﹐可見黑漆弩詞調北宋時已有。惜今田不伐原作已不傳﹐可能此調乃采自民間﹐元人小令卽沿用之﹐特唱時音律轉細。天一閣本小山樂府錄此兩首歸入詞一類﹐亦可證此調原系詞調。

○鷓鴣天

何尊師故居

萬木森森秀野堂。黃鸝兩兩鶴雙雙。翠巖云巧蒼松暗﹐玉洞月明丹桂香。移筆架﹐拂琴牀。賦詩爭看水雲鄕。重來只有黃冠老﹐落日空齋掛缽囊。

○鷓鴣天

客維揚﹐爲樂府王英賦

一點芳春近破瓜。生香小朵瑩無瑕。水曹梅萼初擎蕾﹐石土瓊苞未放花。眉刷翠﹐鬢堆鴉。淡妝何必尙鉛華。禦溝紅葉題詩處﹐應記當年天子家。

○鷓鴣天

貽樂府李芝秀

秀結梨園五色芝。瑞云婀娜玉參差。佩環搖影靑霞洞﹐歌扇畱香白雪詞。花可可﹐柳枝枝。別情還似送春時。洞簫吹月商顏遠﹐采藥人來好寄詩。

○鷓鴣天

玉泉觀魚

瀲灩晴光動碧虛。一方淸鏡照詩臞。��玉麈三三法﹐水漾金鱗六六魚。紅舍利﹐白芙蕖。盡教妝點老僧居。夜深飛過西湖去﹐奪取小龍明月珠。

○鳳棲梧

客吳江

釣雪亭空人老矣。短笛春風﹐來往魚童喜。白石磯頭靑鏡裏。一篙香暖桐花水。波面白虹收不起。兩兩沙鷗﹐逐逐殘涼尾。都羨酒邊鱸鱠美。東曹冷掾思鄕裏。

○鳳棲梧

惠山寺

寺下蒼山蹲玉几。兩兩髯龍﹐澗底挐雲起。矮屋低垣祠短李。舊題名勝今餘幾。駁石闌干曾徧倚。出沒煙蕪﹐見客靑黿喜。隱隱蕉花修竹裏。老僧自汲煎茶水。

○鳳棲梧

天臺石橋

冉冉輕雲隨杖屨。重疊嵐光﹐花暗蒙蒙雨。大耳胡僧同笑語。蒼苔石上松陰古。亭角玉龍泉兩股。隔水招提﹐依約聞鐘鼓。浴罷行吟披白羽。三更月上菩提樹。

○鳳棲梧

遊雁蕩

兩袖剛風淩倒景。小磴松聲﹐獨上招提境。碧水流云三百頃。白龍飛過靑天影。折腳鐺中畱苦茗。野菊生花﹐猶記丹砂井。吹罷玉簫山月冷。題詩人在芙蓉頂。

○鳳棲梧

吳山尊勝塔寺

塔擁平山銀甕小。老衲殷勤﹐說與遊人道。劫火殘灰塡翠沼。斷階花隱雙龍爪。藤壓荒籬蟠檜老。井塌靑苔﹐滿地棘鍼艸。窸窣悲風生木杪。沙河無月涼來少。

○秦樓月

爲解蕙卿賦

花能語。一枝香玉芳心吐。芳心吐。舊家姊妹﹐若蘭秦女。荷枯柳倦鴛鴦浦。相逢爲我歌金縷。歌金縷。文遊臺上﹐淺雲疏雨。

○秦樓月

卽事

山童說。淸霜一夜芭蕉折。芭蕉折。梅花開也﹐滿湖風雪。墨痕碎碎題詩葉。玉英棵棵丁香結。丁香結。忍教孤負﹐小山明月。

○釵頭鳳

感舊和李漑之

芳亭飲。仙帷寢。蘭姬曾遺茱萸錦。蒼鳧舄。紅鸞席。煙林凝紫﹐土花生碧。憶憶。

○釵頭鳳

春思

紅雲島。黃鸝曉。關情又是春歸了。愁如織。嬌無力。恨花塡曲﹐怨感吹笛。惜惜。

○釵頭鳳

春情

金釵股。瑤琴譜。洞天相見神仙侶。東風惡。庭花落。舊歡雨散﹐餘情云薄。莫莫。

○靑玉案

春思

柳眠花困春如醉。人比年時更憔悴。珊枕香寒風半被。夜長無眠﹐日髙未起。深掩屏山翠。鬟兒只道忺春睡。才說相思那人諱。暖玉松松珠約臂。卦錢搖徧﹐帕羅揉碎。幾點桃花淚。

○浣溪沙

感舊

翠袖淸風品玉笙。羅裙涼月按瑤箏。少年不飲若爲情。老眼那知誰爾爾﹐小樓無復舊卿卿。石林髙臥聽松聲。

○少年遊

別情

帕羅殘粉浥啼痕。遠岫濕寒云。楓葉寒江﹐蘆花夜雪﹐孤雁怕離羣。歸來獨對銀釭坐﹐錦被待誰溫。歌譜羞拈﹐舞衣閒掛﹐何處不思君。

○少年遊

遊鑑湖

美人歌舞競湖中。秋鏡簇春紅。載酒船來﹐洗花雨過﹐淸似水晶宮。禦羅單扇題新字﹐爭看蕺山翁。石上棋殘﹐松邊曲破﹐策馬入樵風。

以上四十二首詞﹐見天一閣本張小山樂府中

【張遜﹕詞作1首】

○水調歌頭

玉樹後庭曲﹐千載有餘愁。碧月夜涼人靜﹐曾賦采華遊。玉露細搖金縷﹐香霧輕籠翠葆﹐折下一天秋。張緒總能老﹐還自鎖眉頭。把鸞箋﹐裁繡句﹐寫銀鉤。回文巧成錦字﹐長恨與江流。漠漠梁間燕子﹐款款花邊蝴蝶﹐夢覺卻並州。獨感舊時貌﹐還復照西樓。

玉山名勝集

【張養浩﹕詞作1首】

○感皇恩

自壽

林壑八年閒﹐吟殘山色。無處煙霞不相識。眞歡淸福﹐舉世誰人曾得。天教分付與﹐雲莊客。萬里侯封﹐九華仙伯。未必情濃似吾適。扁舟風月﹐好景初無今昔。遐齡原不在﹐餐松柏。

此石刻見山東歷城縣誌卷二十四。志謂石刻在歷城縣﹝今濟南市﹞城內張文忠公祠。碑額最上層刻張養浩自壽詞﹐艸書。下題八分書七聘堂記四字﹐記文﹐正書﹐蘇天爵撰。碑陰有虞集五言古詩一首。詞綜補遺卷十八又錄張養浩行香子一葉舟輕一首乃東坡詞之誤

【張野﹕詞作64首】

○八聲甘州

戊申再到西湖

憶湖光﹐醉別幾經春﹐千里每神馳。恨無窮煙水﹐無情歲月﹐無限相思。萬里風沙夢覺﹐山色碧參差。忙對玻璃鏡﹐照我塵姿。欲寫從前離闊﹐便安排畫舸﹐準備新詩。見六橋遺構﹐煙雨彊撐支。怨東風﹑紅消翠減﹐比向來﹑渾是老西施。如何得﹑劉郎雙鬢﹐長似當時。

○靑玉案

戊戌元宵客京師賦

千門夜色霏香霧。又春滿﹑朝天路。回首舊遊誰與語。金波影裏﹐水晶簾下﹐總是關心處。徵衫著破愁成縷。畱滯京塵甚時去。旅館蕭條情最苦。燈無人點﹐酒無人舉。睡也無人覷。

○水龍吟

詠遊絲

落花天气初晴﹐隨風幾縷來何處。飄飄冉冉﹐悠悠揚揚﹐欲畱還去。雪繭新抽﹐靑虫暗墜﹐檐蛛輕度。看垂虹百尺﹐縈回不下﹐似欲系﹐春光住。憑仗何人收取。付天孫﹑雲霄機杼。浮蹤浪迹﹐忍教長伴﹐章臺飛絮。惹起閒愁﹐織成離恨﹐萬頭千緒。望天涯盡日﹐柔情不斷﹐又閒庭暮。

○水龍吟

題湖山勝槪亭

翠微曾共登臨﹐冷光瀲灩三千頃。玉京佳處﹐景𨿽天造﹐地因人勝。若把西施﹐淡妝濃抹﹐兩相比並。道此間如對﹐姮娥仙子﹐慵梳掠﹐臨鸞鏡。滿意曲闌芳徑。早安排﹑雨篷煙艇。茶甌雪捲﹐紋楸雹碎﹐醉魂初醒。湖海髙情﹐林泉淸意﹐幾人能領。算知音只有﹐中宵涼月﹐浸蓬萊影。

○水龍吟

送侍禦安公陜西行臺﹐用馬西麓韻

瘦筇攜得風煙﹐歸來擬待閒吟嘯。濟時人物﹐天公又早﹐安排都了。鳳詔泥封﹐烏臺霜凜﹐好音新報。見西山一帶﹐浮嵐滴翠﹐晚色又添多少。千里威聲先到。正秋風渭波寒早。袖中霹靂﹐何須直把﹐世間驚倒。激濁揚淸﹐提綱振紀﹐要歸中道。但從今剩把﹐救民長策﹐向燈前艸。

○水龍吟

爲何相壽

中原幾許奇才﹐乾坤一擔都擔起。人人都讓﹐廟堂師表﹐吾儒元气。報國丹誠﹐匡時手段﹐薦賢心地。這中間妙理﹐無人知道﹐公自有﹐胸中易。眉宇陰功無際。看階前紫芝丹桂。且休回首﹐明波春綠﹐聰山晚翠。盛旦欣逢﹐壽杯重舉﹐祝公千歲。要年年霖雨﹐變爲醇酎﹐共蒼生醉。

○水龍吟

遊錢塘西山

一鞭空翠煙霏﹐笑談已到山深處。丹崖翠壁﹐野猿幽鳥﹐冷泉髙樹。兜率天中﹐蓬壺境內﹐偶成佳遇。正捫參歷井﹐窮探未了﹐回首早﹐疏鐘暮。畫舸亭亭橫渡。醉歸來被誰畱住。雲窗霧閣﹐羣仙應笑﹐塵緣相誤。白雪歌殘﹐靑鸞夢覺﹐滿身風露。料明年卻向﹐古臺髙處﹐憶桃源路。

○水龍吟

戊戌中秋﹐同西麓經歷﹑祐之提舉諸公﹐飲於太淸道院。時祐之浩歌古調數曲﹐音韻淸壯﹐座中莫不擊節賞嘆。予亦效顰﹐作此侑觴。若曰樂府﹐則吾豈敢﹐姑就其協律云耳

一年好景君須記。桂子天香飄墜。蟾光自古﹐幾番圓缺﹐幾番明晦。何況人生﹐禍中藏福﹐進中隱退。向是非鄕裏﹐功名場上﹐百無事﹐苦縈系。便得侯封萬里。到頭來虛名何濟。人間最好﹐閒中歲月﹐酒中身世。一炷龍香﹐數聲水調﹐幾多淸致。且今朝拚取﹐陶陶醉了﹐又陶陶醉。

○水龍吟

和馬西麓韻

故人邂逅相逢﹐滿懷和气無邊際。別來一載﹐光陰回首﹐水流星墜。白雪歌詞﹐靑雲人物﹐知音有幾。把滄溟倒捲﹐天瓢滿吸﹐須拼了﹐爲君醉。醉眼瞢騰不寐。直望斷長空萬里。風淸露冷﹐乾坤似晝﹐月華如洗。夢裏遨遊﹐蕊珠宮殿﹐飄然得意。到醒來有句﹐且休拈出﹐怕驚塵世。

○水龍吟

爲中和提點壽

袖中攜得新詩﹐今朝來祝吾師壽。吾師何似﹐一生淸淨﹐淡然篤守。丹骨通明﹐霜髯瀟灑﹐竹堅松瘦。更不須展放﹐壽星圖畫﹐自是个﹐希夷叟。忿欲貪癡那有。把玄關近來參透。黃芽白雪﹐玉鑪金鼎﹐龍蟠虎走。九轉功成﹐不妨笑傲﹐人間長久。待從師杖屨﹐八千餘歲﹐肯相容否。

○水龍吟

爲閻靜軒壽

仙翁家住蓬壺﹐騎麟來自祥雲表。瓊琚玉佩﹐月裳霞袂﹐炯然相照。道出羲黃﹐才過遷圍﹐文如盤誥。向紫霄髙處﹐遨翔容與﹐知此貴﹐世間少。萬里江湖浩渺。駕風霆有時曾到。斯文誰主﹐大謨誰決﹐君歸能早。鈴索聲中﹐金蓮影裏﹐鬢華未老。看九重早晚﹐天恩飛下﹐歷中書考。

○水龍吟

詠玉簪花

素娥宴罷瑤池﹐醉簪誤墮庭深窈。花神愛護﹐紺羅輕襯﹐綠云低繞。秋意重緘﹐芳心半吐﹐有香多少。把幽軒好夢﹐等閒薰破﹐涼月轉﹐人初悄。冷沁冰壺風裊。肯輕與鉛華相照。湘蘭標致﹐水仙風度﹐也應同調。釵鳳香分﹐鬢蟬影動﹐此情云渺。問何時分付﹐一庭寒玉﹐對妝臺曉。

○水龍吟

登滕王閣

畫檐叢翠淩霄﹐暮云還送西山雨。千年陳迹﹐一時勝槪﹐東南賓主。佩玉鳴鑾﹐西風吹入﹐江聲柔櫓。漫登臨贏得﹐徵鞍倦客﹐離思亂﹐鄕心苦。一夢繁華何許。空畱得悲涼今古。雄文健筆﹐星輝日映﹐鬼呵神護。倚徧闌干﹐有心也待﹐畱題新句。見一雙白鳥﹐蒼煙影裏﹐背人飛去。

○水龍吟

暇日過田學士村居﹐乃父爲司徒

翠微冷浸淸溪﹐洞天惟許仙家住。主人新葺﹐柳亭梅塢﹐竹軒松戶。綠野風煙﹐東山泉石﹐少人知處。怕椿翁早晚﹐急流勇退﹐田園計﹐已成趣。不戀鑾坡玉署。要管領東臯朝暮。君應解得﹐風波何限﹐功名良苦。琥珀醅濃﹐玻璃盞大﹐醉扶歸路。料沙頭鷗鷺﹐也應笑我﹐卻匆匆去。

○水龍吟

飲劉氏野春亭用前韻

夢回花露沾衣﹐夜來酩酊誰畱住。依稀猶記﹐春風亭檻﹐野雲窗戶。物外仙姿﹐一聲白雪﹐翠微深處。要風流陶寫﹐等閒莫遣﹐兒童輩﹐識眞趣。四海知音難遇。盡疏林暝煙催暮。一杯未舉﹐兩眉長皺﹐人生何苦。只恐明朝﹐玉驄迷卻﹐武陵溪路。倘劉郎不厭﹐醒時來訪﹐醉時歸去。

○水龍吟

出郭

太行千里新晴﹐靑山也喜歸來好。一鞭秋色﹐半帆云影﹐去如飛鳥。桂玉情懷﹐塵埃面目﹐鬢華空老。道本無伎倆﹐顚鸞倒鳳﹐時自把﹐平生笑。萬里江湖浩渺。便安排雨蓑煙棹。閒時哦句﹐醉時歌曲﹐醒時垂釣。十載鵷行﹐孤忠卻念﹐君恩難報。倚篷窗時向﹐夕陽明處﹐認瓊華島。

○水龍吟

爲王少傅壽

畫堂佳气匆匆﹐玉梅迎臘香初度。人生可慶﹐官居極品﹐年登上壽。一代風流﹐三公儀範﹐四朝耆舊。算世間除卻﹐東山謝傅﹐問誰是﹐調元手。眉宇陰功何厚。看富貴榮華長久。金章照眼﹐彩衣戲舞﹐桂枝聯秀。尙父規模﹐武公勛業﹐亨衢盡有。願年年剩把﹐普天霖雨﹐釀長生酒。

○水龍吟

皇慶癸丑重九﹐登南髙峯﹐寄柳湯佐同知

重陽何處登臨﹐玉驄慣識南山路。秋空絕頂﹐西風兩鬢﹐白雲雙屨。浙浦寒潮﹐蘇堤畫舸﹐吳宮煙樹。不一尊瓊露﹐數聲金縷﹐將此景﹐成虛負。試覓舊題詩句。早斕斑雨苔無數。瓊臺寶瑟﹐不堪重記﹐泛觴流羽。笑撚黃花﹐閒尋紅葉﹐故人何處。倚危闌北望﹐燕云晻靄﹐又徵鴻暮。

○水龍吟

戊午春詠杏花

雪香飛盡江梅﹐上林桃李寒猶掯。墻頭驚見﹐枯枝鬧簇﹐生紅初噴。嫩綠亭臺﹐新晴巷陌﹐淸明相近。甚等閒句引﹐狂蜂戲蝶﹐早不管﹐人春困。不怕蠟痕輕褪。怕東風亂飄殘粉。瑣窗猶記﹐雙鵝細翦﹐一簪幽恨。駿馬如飛﹐流光似箭﹐歸期難準。料黃昏微雨﹐盈盈淚眼﹐把燕脂搵。

○水龍吟

酹辛稼軒墓﹐在分水領下

嶺頭一片靑山﹐可能埋得淩雲气。遐方異域﹐當年滴盡﹐英雄淸淚。星斗撐腸﹐雲煙盈紙﹐縱橫遊戲。漫人間畱得﹐陽春白雪﹐千載下﹐無人繼。不見戟門華第。見蕭蕭竹枯松悴。問誰料理﹐帶湖煙景﹐瓢泉風味。萬里中原﹐不堪回首﹐人生如寄。且臨風髙唱﹐逍遙舊曲﹐爲先生酹。

○滿江紅

盧溝橋

半世乾忙﹐漫走徧﹑燕南代北。凡幾度﹑馬蹄平踏﹐臥虹千尺。眼底關河仍似舊﹐鬢邊歲月還非昔。並闌干﹑惟有石狻猊﹐曾相識。橋下水﹐東流急。橋上客紛如織。把英雄老盡﹐有誰知得。金斗未懸蘇季印﹐綠苔空漬相如筆。又平明﹑衝雨入京門﹐情何極。

○滿江紅

寄磁下諸公

楓落衡漳﹐猶記得﹑離觴鯨吸。驚又見﹑宮槐禁柳﹐綠陰如織。行止難窮天素定﹐功名有分誰能必。任近來﹑參透妙中玄﹐牀頭易。梅雨過﹐芹池碧。松山月﹐丹房寂。問此時曾念﹐京塵蹤迹。七碗波濤翻白雪﹐一枰冰雹消長日。尙得星﹑多處望麕山﹐空相憶。

○滿江紅

秋日

風雨瀟瀟﹐便釀出﹑新涼庭院。人乍起﹑一簪楸葉﹐不堪裁翦。翠幄漸凋槐影瘦﹐紅衣半老蕖香淺。到秋來﹑何止沈休文﹐難消遣。鴻雁杳﹐音塵斷。空極目﹐煙波滿。想故人此際﹐畫闌憑徧。別久幾將情做夢﹐歸遲一向恩成怨。對西風﹑無語黯消魂﹐行雲遠。

○滿江紅

用李廷弼畱別韻

一夢黃梁﹐邯鄲道﹑幾人曾覺。空怨殺﹑津亭疊鼓﹐戍樓殘角。往歲相逢淮�渡﹐今年同向錢塘泊。嘆飄零﹑俱爲出山忙﹐平生錯。靑靑鬢﹐長如昨。紛紛事﹐輕拋卻。道功名何必﹐鳳池麟閣。老境尙期遊汗漫﹐壯心不用傷離索。恨明朝﹑相望越山重﹐吳江闊。

○滿江紅

和吳此民送春韻

九十韶光﹐驚又見﹑刺桐花落。春去也﹑愁人情緒﹐不禁離索。桃隖霏霏紅雨暗﹐柳堤漠漠香綿薄。恨東風﹑一夜太無情﹐都吹卻。功名念﹐平生錯。塵土夢﹐今朝覺。有一尊分甚﹐聖淸賢濁。聽我髙歌如不飲﹐何人綠鬢長如昨。況東君﹑動是再相逢﹐輕年約。

○石州慢

憶別

紅雨西園﹐香雪東風﹐還又春暮。當時雙漿悠悠﹐送客綠波南浦。陽關一闋﹐至今隱隱餘音﹐眼前渾是分攜處。此恨有誰知﹐倚闌干無語。凝佇。天涯幾許離情﹐化作暮云千縷。過盡徵鴻﹐依舊歸期無據。京塵染袂﹐故人應念飄零﹐豈知翻被功名誤。無處著羈愁﹐滿春城煙雨。

○念奴嬌

白蓮用仲殊韻

水風淸暑﹐記平湖十里﹐寒生紈素。羅襪塵輕雲冉冉﹐彷佛淩波仙女。雪艷明秋瓊肌沁露﹐香滿西陵浦。蘭舟一葉﹐月明曾到深處。誰念玉佩飄零﹐翠房淒冷﹐幾度相思苦。異地相看渾是夢﹐忍把荷觴深注。碧藕多絲﹐翠莖有刺﹐脈脈愁煙雨。江云撩亂﹐倚闌終日凝佇。

○滿江紅

和金直卿冬日述懷

凍雲垂野﹐乍乾坤慘淡﹐冰花飛落。捲地朔風寒徹骨﹐且把貂裘重著。美酒千鍾﹐淸歌一曲﹐未用傷飄泊。君看席上﹐玉人嬌勝花萼。自笑老矣元龍﹐黃塵兩鬢﹐鏡裏今非昨。不願腰間懸斗印﹐不願身騎黃鶴。非俗非仙﹐半醒半醉﹐只恐人猜卻。鍾期安在﹐爲誰重理弦索。

○滿江紅

題釣臺

釣臺千尺﹐問誰曾占斷﹐一江新綠。試拜先生眉宇看﹐何地可容榮辱。遙想當年﹐故人邂逅﹐以足加其腹。書生常事﹐可憐驚駭流俗。應恨惹起虛名﹐平生正坐﹐誤識劉文叔。笑殺君房癡到底﹐燕雀焉知鴻鵠。萬疊雲山﹐一絲煙雨﹐比得三公祿。髙風千古﹐冷香聊薦秋菊。

君房侯霸字也。子陵有勗君房書

○滿江紅

登石頭城淸涼寺翠微亭

翠微秋晚﹐試閒登絕頂﹐徘徊凝佇。一片淸涼兜率界﹐幾度風雷貔虎。鍾阜盤空﹐石城瞰水﹐形勢相吞吐。江山依舊﹐故宮遺迹何處。遙想霸略雄圖﹐蟻封蝸角﹐畢竟無人悟。六代興亡都是夢﹐一樣金陵懷古。宮井朱闌﹐庭花玉樹﹐偏費騷人句。此情誰會﹐櫓聲搖月東去。

○滿庭芳

夏日飲王氏園亭

珠箔含風﹐瑣窗凝霧﹐柳溪別是仙鄕。一枝絕艷﹐裊裊動波光。消盡人間煩暑﹐冰紈膩﹑玉骨初涼。腸應斷﹐淸商一曲﹐餘韻惹蕖香。幽情還解否﹐冰蓮數合﹐碧藕絲長。要滿斟芳醑﹐親舉荷觴。耳畔向人微道﹐便爲儂﹑一醉何妨。歸來晚﹐新愁幾許﹐山雨夜浪浪。

○風流子

離思滿春江﹐當時事﹑爭忍不思量。記芳徑月斜﹐憑肩私語﹐蘭舟風軟﹐攜手尋芳。回首處﹐靑山遮望眼﹐綠柳系柔腸。雲落雨零﹐燕愁鶯恨﹐寶釵畱股﹐鸞鏡分光。天涯飄零客﹐情緣向何處﹐最是難忘。猶剩滿襟淸淚﹐半臂餘香。�心似雨花﹐一枝寂寞﹐夢隨風絮﹐萬里悠揚。誰信覺來依舊﹐煙水茫茫。

○奪錦標

七夕

涼月橫舟﹐銀橫浸練﹐萬里秋容如拭。冉冉鸞驂鶴馭﹐橋倚髙寒﹐鵲飛空碧。問歡情幾許﹐早收拾﹑新愁重織。悵人間﹑會少離多﹐萬古千秋今夕。誰念文園病客。夜色沈沈﹐獨抱一天岑寂。忍記穿鍼亭榭﹐金鴨香寒﹐玉徽塵積。憑新涼半枕﹐又依稀﹑行雲消息。聽窗前﹑淚雨瀟瀟﹐夢裏檐聲猶滴。

○木蘭花慢

陪安參政宴吳山盛氏樓

愛吳山佳處﹐凝望際﹐眼增明。正簾捲江濤﹐屏開罨畫﹐境接蓬瀛。中朝相君寬厚﹐領太平﹑歌吹宴簪纓。巧囀雛鶯錦字﹐哀彈小雁銀箏。人生樂事古難並。淸興捲滄溟。恨老矣劉郎﹐病餘司馬﹐慵舉瑤觥。登臨不畱一語﹐怕風煙﹑笑我太無情。收拾新詩未了﹐錢塘落日潮生。

○木蘭花慢

端午發松江

恨無情畫舸﹐載離思﹐各西東。正佳節驚心﹐故人回首﹐應念匆匆。殷勤彩絲系臂﹐問如何﹑不系片帆風。醉裏陽關歷歷﹐望中煙樹蒙蒙。驛亭橊火照塵容。依約舞裙紅。縱旋采香蒲﹐自斟芳酒﹐酒薄愁濃。功名事﹐渾幾許﹐甚半生﹑長在別離中。不似東來潮信﹐日斜還過吳淞。

○木蘭花慢

餞佟伯起赴江西參政任

算靑雲人物﹐名已著﹐繡衣時。見湖海襟期﹐詩書气味﹐鸞鶴丰姿。十年五居廉省﹐便衣官﹑拜相復何疑。早歲曾同幾硯﹐至今親若塤箎。相逢未久遽相辭。忍寫餞行詩。早隱隱徵帆﹐湖光瀲灩﹐山翠參差。雄藩笑談餘事﹐倘蘭舟﹑開宴舉金卮。寄語橋邊鷗鷺﹐劉郎塵鬢如絲。

○木蘭花慢

爲李廷弼再舉孫雛之慶

正一陽道長﹐見佳气﹐擁靑驄。是桐樹生孫﹐桂枝結子﹐喜慶重重。東牀幾多癡福﹐算平生﹑乃祖積陰功。敢望成吾宅相﹐但休墜汝家風。今朝何必問窮通。滿引紫金鍾。看掌上擎來﹐玉明五嶽﹐漆點雙瞳。他年與君歸老﹐向麕山﹑南北水西東。不怕斜陽醉倒﹐有人扶兩衰翁。

○木蘭花慢

送柳湯佐之覃懷總管任

羨春風五馬﹐恨無計﹐駐徵鞍。想膠漆眞情﹐雲煙髙興﹐詩酒淸歡。當時與君年少﹐到而今﹑雙鬢總成斑。幾度批風抹月﹐幾番臨水登山。驛途吟袖尙輕寒。珍重且加餐。怕到郡之時﹐民須加愛﹐事要從寬。風流賞音人去﹐縱朱弦﹑有曲爲誰彈。明日倚樓凝望﹐雁回早寄平安。

○木蘭花慢

送居仁之淮南轉運使任

羨秋空一鶚﹐便得意﹐脫塵鞲。有道義髙情﹐經綸大手﹐每事優遊。中朝共推雅望﹐問如何﹑不肯少遲畱。蓮幕三年帝裏﹐白雲幾夢揚州。威名久矣播吳頭。地上看錢流。喜鞭算之餘﹐瓊花未老﹐萱艸忘憂。依依送君南去﹐笑竿頭﹑戲技幾時收。寄語西樓雙鶴﹐春風來迓吾舟。

以上彊村叢書本古山樂府卷上

○沁園春

送吳此民江州教本任瓜洲官﹐前長景星白鹿書院

前日廬山﹐今日廬山﹐豈偶然哉。喜靑衫舊夢﹐輕車熟路﹐白雲淸興﹐翠壁丹崖。石鏡光寒﹐香鑪煙暖﹐晴雪飛空玉峽開。天公意﹐欲先生健筆﹐洗盡塵埃。三年握手金臺。任意气﹑相期隘九垓。恨徵帆縹緲﹐秋風南浦﹐書燈冷落﹐夜雨西齋。蓮社香中﹐琵琶亭上﹐我念京塵無好懷。君須記﹐怕雁回時節﹐早寄詩來。

○沁園春

宿瓜洲城

瓜步城闉﹐煙樹西津﹐幾回往來。盡洪濤千丈﹐魚龍出沒﹐蒼顏十載﹐鷗鷺驚猜。驛館荒涼﹐徵鞍牢落﹐寄語樓船且莫開。今宵裏﹐要江聲一枕﹐洗滌羈懷。侵晨風定潮回。便掛起﹑雲帆亦快哉。愛金山東畔﹐天開罨畫﹐銀山南下﹐地湧詩才。衝破晴嵐﹐拂開蒼蘚﹐欲紀玆行百尺崖。還停筆﹐怕吟鞭猶帶﹐京國塵埃。

○沁園春

和人韻

世路崎嶇﹐世事紛更﹐年來飽諳。嘆都城十載﹐霜侵老鬢﹐江湖萬里﹐塵滿徵衫。應物才疏﹐謀身計拙﹐桂玉生涯豈久堪。乾忙甚﹐向是非叢裏﹐不要窮探。禪機已悟三三。又何用﹑天庭似老蠶。羨養生有道﹐將從子隱﹐於時無補﹐只益吾慚。歸去來兮﹐與君同醉﹐醉後扶持有小男。平生樂﹐在山前山後﹐溪北溪南。

○沁園春

止酒效稼軒體

半世遊從﹐到處逢迎﹐惟爾麯生。喜一尊乘興﹐時居樂土﹐三杯有力﹐能破愁城。豈料前歡﹐俱成後患﹐深悔從來見不明。筠軒下﹐抱厭厭病枕﹐恨與誰評。請生亟退休停。更說甚﹑濁賢與聖淸。論伐人心性﹐蛾眉非慘﹐爍人骨髓﹐鴆毒猶輕。裂爵焚觴﹐棄壺毀榼﹐交絕何須出惡聲。生再拜﹐道苦無大故﹐遽忍忘情。

○沁園春

壬子和人爲壽用止酒韻

身世飄零﹐勛業何成﹐鬢華漸生。記去年歡笑﹐遨遊帝裏﹐今年憔悴﹐臥病江城。直道難行﹐浮名識破﹐正要生平兩眼明。心無歉﹐但世間公論﹐自有人評。竹風蕭颯初停。算何境﹑能如夢境淸。問命之窮達﹐三杯酒軟﹐身之去就﹐一葉舟輕。毀譽從他﹐醉醒在我﹐贏得篷窗聽雨聲。秋江上﹐更蒓鱸無限﹐鷗鷺多情。

○沁園春

爲王彥博尙書壽

佳气蔥蔥﹐喜事重重﹐福祿鼎來。記秋官重任﹐去年顯擢﹐春闈寵渥﹐今歲安排。壽算綿綿﹐班資衮衮﹐迆邐相隨到上臺。人都道﹐不調和鼎鼐﹐豈盡其才。眉間陰徳紋開﹐應只爲﹑惟刑之卹哉。看門閭髙大﹐堪容駟馬﹐兒孫昌盛﹐已種三槐。喚起瓊姬﹐滿斟玉露﹐官事無多且放懷。年年醉﹐對春回柳眼﹐雪暈梅腮。

○沁園春

爲杜左丞壽

勇退歸來﹐一擔乾坤﹐十年息肩。柰東山安石﹐豈容髙臥﹐洛中司馬﹐須再調元。車擁蒲輪﹐杖扶靈壽﹐琴瑟更張爲解弦。人都道﹐果功成霖雨﹐澤潤無邊。河汾閒气生賢。算甲子﹑才同絳縣年。更太公八十﹐出膺熊虎﹐武公九十﹐入戴貂蟬。梅信春香﹐槐階日暖﹐數到莊椿歲八千。持杯壽﹐壽文章宰相﹐廊廟神仙。

○沁園春

泉南作

自入閩關﹐形勢山川﹐天開兩邊。見長溪漱玉﹐千瓴倒建﹐羣峯潑黛﹐萬馬回旋。石磴盤空﹐天梯架壑﹐驛騎蹣跚鞭不前。心無那﹐恰鷓鴣聲裏﹐又聽啼鵑。區區仕宦誰憐。道有志﹑從來鐵石堅。但長存一片﹐忠肝義膽﹐何愁半點﹐瘴雨蠻煙。盡捲南溟﹐不供杯杓﹐得逐斯遊豈偶然。天公意﹐要淋漓醉墨﹐海外流傳。

○賀新郎

淮上中秋

晚蝀收殘雨。喜晴空﹑冰輪飛上﹐月明三五。前歲錢塘江上看﹐去歲京華容與。今歲又﹑秋風淮浦。料得常娥應笑我﹐笑星星﹑鬢影今如許。空浪走﹐竟何補。此生此夜還知否。問幾人﹑浪蒼抖擻﹐衣裾塵土。獨倚篷窗誰共飲﹐萬象不分賓主。恍疑在﹑玉霄髙處。系碎珊瑚未徹﹐見洪濤﹑千丈魚龍舞。舟一葉﹐任掀舉。

○賀新郎

九日同柳湯佐梁平章弟總管攜歌酒登古臺﹐乃金之七園也

九日西城路。灩平川﹑黃雲萬頃﹐碧山無數。百尺危樓堪眺望﹐抖擻徵衫塵土。又惹起﹑悲涼今古。佩玉鳴鑾春夢斷﹐賴髙情﹑且作風煙主。嗟往事﹐向誰語。人生適意眞難遇。對西風﹑滿浮大白﹐狂歌起舞。便得腰懸黃金印﹐於世涓埃何補。愈想起﹑淵明髙趣。莫唱當年朝士曲﹐怕黃花﹑紅葉俱淒楚。愁正在﹐雁飛處。

○驀山溪

和盧彥威應奉食柑韻

洞庭珍味。喚起愁千里。萬顆曉霜餘﹐記當時﹑小園秋霽。玉織分露﹐半醉對黃花﹐驚昨夢﹐渺前歡﹐歲月如彈指。天涯牢落﹐無計論心事。冉冉驛塵紅﹐尙依然﹐襲人芳气。帕羅輕護﹐不忍破金苞﹐香簌簌﹐露霏霏﹐總是相思淚。

○鵲橋仙

無窮前古﹐無窮後世。分得中間百歲。人生七十古來稀﹐況八九﹑不如人意。榮枯夢幻﹐功名兒戲。爭甚一時閒气。勸君從此更休癡﹐且拚卻﹑花前沈醉。

○鵲橋仙

詠梅贈人

瓊枝纖弱﹐瑤英嬌小。占得江南春早。前村雪裏欲開時﹐料未必﹑東君知道。芳心一點﹐幽香多少。幾度被花相惱。隴頭人去早歸來﹐莫直待﹑春殘鶯老。

○鵲橋仙

壽王趙公時八十

鸞臺鍾呂﹐瀛州房杜。榮貴康寧天付。三公勛業四朝臣﹐不勝似﹑磻溪漁父。朝廷尊敬﹐君王知遇。香滿春風玉樹。十分壽比老彭年﹐恰喜慶﹑筵開一度。

○淸平樂

到洪寄新齋和前韻

別離心軟。爭似交情淺。去路愁腸千百轉。回首髙城天遠。斷雲零雨西樓。落霞孤鶩南州。應把歸期約定﹐忍教劃損搔頭。

○淸平樂

和李禦史春寒

日長亭館。尙問寒深淺。底事今年花信晚。柳外東風未軟。韶光已近春分。小桃猶掯霜痕。天意因憐病起﹐故教遲吐淸芬。

○蝶戀花

和王瓠山韻

狼藉春衫愁萬點。半是徵塵﹐半是啼痕染。別久流光空冉冉。料想病頰成雙靨。羅帶同心香未斂。甚日蘭舟﹐重把歸裝檢。極目畫樓煙霧掩。憑誰翦卻吳江險。

○江城子

和元復初賦玄圃梅花

雪迷幽徑月迷津。水南村。竹間門。惟有天寒﹐翠袖伴朝昏。玄圃移根來萬里﹐空怨殺﹐楚江云。玉堂深處護仙眞。怕京塵。染芳魂。一種淸香﹐占斷百花春。只恐東君偏愛惜﹐桃與李﹐卻生嗔。

○望月婆羅門引

和李廷弼韻就慶初度

井梧葉下﹐西風正喜洗塵顏。猶然火甑之間。誰釀一天霖雨﹐爽气滿河關。甚憂民老子﹐頓覺心寬。風亭月軒。更何用﹑種瑯玕。自有平生節操﹐未老投閒。羣鳥聲裏﹐又驚覺﹑黃梁夢一番。沈醉後﹑處處麕山。

○玉漏遲

和人中秋韻

桂香浮綠酒。持杯邀月﹐何愁佳友。欲寫秋光﹐鈍筆近來如帚。空對珠宮貝闕﹐恍夜色﹑明於晴晝。休憶舊。人情節意﹐年年同否。浪走紫陌紅塵﹐笑底用腰間﹐印金懸斗。鷺約鷗盟﹐江上怪余應久。便有拏云好手﹐向此夕﹑何妨深袖。沈醉後。忘卻鏡中白首。

○臨江仙

戊午九月二十一日﹐宴罷直省﹐和徐工部韻

簾暮酒闌人散後﹐滿庭松竹蕭森。搗殘秋思是鄰砧。翠屏驚舊夢﹐白髮入新吟。蓋世勛名將底用﹐悠悠往古來今。一燈孤恨夜窗深。箏間纖筍玉﹐杯冷軟橙金。

○太常引

贈歌者妙音居士

前身應是散花仙。一念墮塵緣。參透曲中禪。比一串﹑摩尼更圓。林鶯巧囀﹐玉冰飛韻﹐三昧有誰傳。休惜遏云篇。早醫得﹑維摩病痊。

○太常引

壽髙右丞自上都分省回

巍然勛業歷臺司。一柱盡能支。報國與憂時。怎瞞得﹑星星鬢絲。龍門山色﹐灤河云影﹐添入介眉詩。沈醉莫推辭。趁秋滿﹑天香桂枝。

○南鄕子

贈歌者怡云﹐和盧處道韻

靄靄度春空。長妒花陰月影中。曾爲淸歌還少駐﹐匆匆。變作春前喜气濃。一笑爲誰容。只許幽人出處同。卻恐等閒爲雨後﹐東風。吹過巫山第幾峯。

○阮郎歸

題秋山艸堂圖

靑山重疊水縈紆。扁舟隔岸呼。依稀綠野輞川圖。又疑陶令居。紅樹晚﹐白雲孤。乾坤別一壺。艸堂瀟灑竹窗虛。个中容我無。

古山樂府卷下以上彊村叢書本古山樂府

【張雨﹕詞作51首】

○摸魚兒

雙蓮一干﹐爲人折去﹐仲舉邀予賦之

問淩波﹑並頭私語﹐夜涼誰共料理。柔情早被鴛鴦妒﹐怕擊水晶如意。香旖旎。待微雨淸塵﹐略爲新妝洗。騷辭漫擬。搴水末芙蓉﹐同心輕絕﹐未說已先醉。空折損﹐又墮偸香夢裏。藕絲不斷新脆。吳娃小艇無蹤迹﹐也怪半池萍碎。還略紀。是月冷﹑鷗眠鷺宿曾驚起。髙荷恨倚。總回首西風﹐露盤輕瀉﹐淸淚似鉛水。

○摸魚兒

和王平軒

看棋枰﹑一番換局﹐山中知幾朝暮。舊時王謝堂前燕﹐都付後人懷古。胡琴語。索燕寢凝香﹐此日天應許。甘回味苦。笑老子癡頑﹐胸中色綫﹐終爲衮衣補。投簪去﹐正有小山叢桂﹐歸來依舊爲主。春江剩釀番江淥﹐門外盡多朱屨。髙陽侶。慣踏醉狂歌﹐驚起星河鷺。花枝爭舞。語蘭玉階前﹐穠纖依約﹐猶染斷縑素。

○風入松

壽吳大宗師

羽衣能補舜衣裳。閒看云忙。宣文奎畫龍珠護﹐�家山﹑輝映琳瑯。天上重逢初度﹐仙韶錫宴非常。滿期人道魯靈光。合佩金章。丹牙修出纖纖月﹐看年年﹑玉斧吳剛。不枉盤根壽櫟﹐要扶宗社靈長。

○朝中措

早春書易玄九曲新居壁

艸堂移住古城隈。堂後水平階。要結柴桑鄰里﹐不須鷗鷺驚猜。行廚竹裏﹐園官菜把﹐野老山杯。說與定巢新燕﹐杏花開了重來。

○蘇武慢

至正八年夏和虞道園

淸露晨流﹐新桐初引﹐消受北窗涼曉。經卷燻鑪﹐筆牀茶具﹐長物任他圍繞。老子無情﹐年光有限﹐只似木人花鳥。指凝雲﹑數朵奇峯﹐曾見漢唐池沼。還自笑﹐待老學蟫魚﹐金題玉躞﹐書裏便容身了。阿對泉頭﹐布衣無恙﹐占斷雨苔風筿。獨鶴歸遲﹐西山缺處﹐掠過亂鴉林表。舞琴心三疊胎仙﹐坐到天髙月小。

原作月髙山小﹐據西泠詞萃攺

○賀新郎

戲次仲舉韻

金屋書中有。爲錢塘佳麗﹐待尋歡偶。記得朝云前日夢﹐伏事東坡最久。且不是﹑郡無官守。日日湖中公事了﹐更成圍﹑妓女隨車後。翁兩鬢﹐禿如帚。老來莫負簪花手。比佳人難得﹐靈芝三秀。此夕燈花何太喜﹐便用買紅纏酒。催看个﹑肩輿迎取。有子平生千萬足﹐看明年﹑墮地於菟走。掛冠去﹐學疏受。

○木蘭花慢

己未十月十七日壽溪月眞人

試瑤臺借雪﹐春意早﹐滿林巒。笑東老殷勤﹐能傾家釀﹐與盡淸歡。曾因求賢把詔﹐便朗吟﹑湓浦又廬山。自愛西湖煙雨﹐玉鞭分付靑鸞。神仙官府肯容閒。樞要在玄關。有溪上金鰲﹐月中金粟﹐長駐嬰顏。願似洪厓橘術﹐盡千年﹑遊戲向人間。早晚鳳池書到﹐通明殿上催班。

○木蘭花慢

和馬昂夫

想桐君山水﹐正睡雨﹐聽淋浪。記短棹曾經﹐煙村晚渡﹐石磴飛梁。無端故人書尺﹐便夢中﹑顚倒我衣裳。此去釣臺多少﹐小山叢桂秋香。靑蒼秀色未渠央。臺榭半消亡。擬招隱羊裘﹐尋盟鷗社﹐投老漁鄕。何時扁舟到手﹐有一襟﹑風月待平章。輸與浮丘仙伯﹐九臯聲外蒼茫。

○木蘭花慢

秋詞

看秋容漸好﹐一番雨﹐一番涼。試點檢吾家﹐小山叢桂﹐金粟都黃。濤江限他吳越﹐便胥魂﹑不似向時狂。眼底龍飛鳳舞﹐夢中狐嘯鴟張。茫茫今古總堪傷。歌罷意難忘。甚老矣稽生﹐五弦揮手﹐怕聽淸商。淵明平生師友﹐白衣人﹑借與我持觴。若問醉翁年紀﹐指渠松柏髙岡。

○木蘭花慢

和黃一峯聞箏

盡彈箏仕女﹐會銀甲﹐驟冰弦。看蟬影僛僛﹐鶯聲歷歷﹐鴻陣翩翩。哀音暮年多感﹐柰對花﹑對酒更聞鵑。卻恐乘雲飛去﹐纏頭裊住非煙。烏絲綴譜倩陳玄。雅調爲誰傳。嗟江上峯靑﹐湘臯木落﹐與挾飛仙。正須絲竹陶寫﹐盡勝渠﹑槌拍事枯禪。莫負金尊皓月﹐難畱錦瑟華年。

○木蘭花慢

龜溪寄張小山

問出山小艸﹐誰與伴﹐五湖遊。便憶昔風光﹐桃花流水﹐杜若芳洲。來時洞門無鎖﹐倩鶴羣﹑長繞侍仙樓。邂逅小山招隱﹐依然我輩淸流。春愁相戀住余不。寒擁敝貂裘。柰雨柳煙花﹐雲帆溪鳥﹐都在簾鉤。眼前自無俗物﹐動山心﹑嫌聽鹿呦呦。猛把石闌干拍﹐賈胡知爲誰畱。

○瑤花慢

賦雪次仇山村韻

篩冰爲霧﹐屑玉成塵﹐借阿姨風力。千巖競秀﹐怎一夜﹑換作連城之璧。先生閉戶﹐怪短日﹑寒催駒隙。想平沙鴻爪成行﹐�似醉時書迹。未隨埋沒雙尖﹐便淡掃蛾眉﹐與鬥顏色。裁詩白戰﹐驢背上﹑馱取灞橋吟客。撚須自笑﹐盡未讓﹑諸峯頭白。看洗出宮柳梢頭﹐已借淡黃塗額。

○百字令

壽玄覽眞人﹐次黃一峯韻

橙黃橘綠﹐占一年好景﹐人間眞樂。玉塵金鰲相對峙﹐如我視今猶昨。珍重畱侯﹐招邀黃石﹐俱赴蟠桃約。一卮仙酒﹐得陪三老斟酌。總道獨綰銀章﹐重披宮錦﹐有自家天爵。八袠明年身更健﹐胸次遙天恢廓。春小花繁﹐溪淸月皎﹐都付延年藥。洞霄仙侶﹐更添一个仙鶴。

○百字令

四月四日爲王國輔生日作

紅蓮一舸﹐向遊仙夢裏﹐步虛金闕。朝罷香煙攜滿袖﹐初度玳筵重設。玉軸琵琶﹐金瓶芍藥﹐都在春風列。天然淸貴﹐樵林自愛晴雪。笑說奉母閒居﹐吾非巧宦﹐未信潘郎拙。戲引鴛雛香徑底﹐好在雙珠明月。錦繡樓臺﹐燕鶯簾幕﹐垂柳靑絲結。金籠放鴿﹐年年飛絮時節。

○宴山亭

賦楊梅

鶴頂朱圓﹐丰肌粟聚﹐寶葉揉藍初洗。親翦翠柯﹐遠贈筠籠﹐脈脈紅泉流齒。骨換丹砂﹐笑尙帶﹑儒酸風味。誰記。曾問譜西泠﹐綠陰靑子。君家幾度尊前﹐摘天上繁星﹐伴人同醉。纖手素盤﹐歷亂殷紅﹐浮沈半壺脂水。珍果同時﹐惟醉寫﹑來禽靑李。爭似。爲越女﹑吳姬染指。

○八聲甘州

舟次垂虹寄玄洲許道民

柳洲冰未浣柰春寒﹐仙風引歸槎。渺云岑天末﹐煙江雨外﹐猶認漁家。獨酌瓦甌篷底﹐誰與飯胡麻。疑聽松風響﹐水宿蒹葭。天上春愁鶴髮﹐許一庵閒地﹐壞衲雙髽。笑淸狂無賴﹐痼疾是煙霞。念葛洪﹑移居辛苦﹐甚左郎﹑容易問丹砂。憑傳語﹑空山流水﹐深護桃花。

○燭影搖紅

紅梅

休擊珊瑚﹐怕驚幺鳳枝頭睡。看花猶自未分明﹐雪在空階砌。步障齊奴故里。盡一幅﹑仙人絳袂。妍丹吮粉﹐擬覓生綃﹐芳心難寄。姑射肌膚﹐朝霞散入春風髓。石橋冰酒影娥閒﹐略約相逢地。錯妒嫣然嫵媚。柰兒家﹑天寒翠被。碧桃和露﹐聽徹吹笙﹐綠珠羞墜。

○石州慢

和黃一峯秋興

落日空城禾黍﹐夜深砧杵才歇。怪他蘿薜絺衣﹐風露潤滋涼浹。淸愁多少﹐只消目送飛鴻﹐五弦已是心悲咽。把酒問靑天﹐又中秋時節。聞說。謫仙去後﹐何人敢擬﹐酒豪詩傑。艸艸山窗﹐還我舊時明月。書帷冷落﹐������﹐閒人閒字偏情熱。孤負楮先生﹐有一庭紅葉。

○水調歌頭

盆荷

江湖渺何許﹐歸興浩無邊。忽聞數聲水調﹐令我意悠然。莫笑盆池咫尺﹐移得風煙萬頃﹐來傍小窗前。稀疏淡紅翠﹐特地向人妍。華峯頭﹐花十丈﹐藕如船。那知此中佳趣﹐別是一壺天。倒挽碧筩釃酒﹐醉臥綠云深處﹐云影自田田。夢中呼一葉﹐散發枕書眠。

○水調歌頭

爲初心眞人七帙初度時延祥有賜田之命

瑞靄延眞館﹐春滿瑞眞家。絳縣老人年紀﹐更柰紫髯何。前日黃華迎賜﹐賜予靑氈舊物﹐田野總謳歌。報貺啟金籙﹐笙鶴恰來過。問蟠桃﹐花結實﹐樹交柯。今朝佳气五云﹐都在牡丹坡。何物可爲公壽﹐直比心如明月﹐淸鏡閱人多。於此看勛業﹐銅狄細摩挲。

○水調歌頭

贈都料邵子和還嘉禾

別有梓人傳﹐精藝奪天工。便使玉人雕琢﹐妙手略相同。寶殿网珠窗戶﹐華蓋狻猊牀座﹐金碧斗玲瓏。花萼間芝艸﹐細縷一重重。看揮斤﹐除鼻堊﹐運成風。多少巧心奇思﹐舞鳳更翔龍。縱使棘端猴小﹐與刻三年楮葉﹐難比錦心胸。快袖吳剛斧﹐修取廣寒宮。

○滿庭芳

重九次趙侯韻

湖曲荒煙﹐石林斜日﹐笛聲淒斷山陽。孤懷無托﹐只用醉爲鄕。回首西風黃落﹐盡輸他﹑松檜靑蒼。相思處﹐書題新橘﹐還待滿林霜。人生難會合﹐良辰孤負﹐把菊傳觴。便三人對月﹐獨自淸狂。正爲跫音空谷﹐天遠近﹑鴻鵠髙翔。空追和﹐陽春一曲﹐聊代紫萸囊。

○鳳凰臺上憶吹簫簫

和歐陽彥珍催桂

桂影團團﹐小山叢底﹐今年特地收香。早陣風陣雨﹐頻掩西窗。一翦辟寒金碎﹐甚教人﹑長想容光。淒涼夜﹐香篝撤去﹐孤負華堂。金菊芙蓉﹐盡未怕換葉移根﹐多少思量。縱素娥老去﹐肯便相忘。怪得探芳秋蝶﹐向翠陰深處回翔。非遲暮﹐一枝折得﹐畱待仙郎。

○滿江紅

開元斗室落成﹐玄覽眞人命名得月軒

笑向桃花﹐又一番﹑玄都春色。彷佛記﹑主家陰洞﹐不多陳迹。竹裏棋枰憎烏污﹐林間鶴語無人識。怪東風﹑遲暮卻歸來﹐龐眉客。溝水漲﹐云充斥。環堵隘﹐花狼藉。似石魚湖小﹐酒船寬窄。庭下已生書帶艸﹐旁人錯認揚雄宅。問靑天﹑明月落誰家﹐無心得。

○滿江紅

玉簪次班彥功韻

玉導纖長﹐頓化作﹑雲英香莢。風弄影﹑錄鬟撩亂﹐搔頭斜插。璞小還思釵燕並﹐叢幽略比蕉心狹。看柔須﹑點綴半開時﹐微烘蠟。冰箸瘦﹐瓊枝滑。芳徑底﹐誰偸掐。怕夜涼消得﹐錦圍紅匝。鵝管不禁仙露重﹐蜜脾剩借淸香發。待使君﹑絕妙好詞成﹐須彈壓。

○獅兒詞

賦梅次仇山村韻

含香弄粉﹐便句引﹑遊騎尋芳﹐城南城北。別有西村﹑斷港冰澌微綠。孤山路熟。伴老鶴﹑晚先尋宿。怕凍損﹑三花兩蕊﹐寒泉幽谷。幾番花陰濯足。記歸來醉臥﹐雪深平屋。春夢無憑﹐鬢底鬧蛾爭撲。不如圖畫﹐相對展﹑官奴風竹。燒黃獨。自聽瓶笙調曲。

○望梅花

壽師道眞人

何處仙家方丈。渾連水﹑隔他塵坱。放鶴天寬﹐看云窗小﹐萬幅丹靑圖障。憑髙望。笑掣金鰲﹐人道是﹑蓬萊頂上。時問葛陂龍杖。更準備﹑雪中鶴氅。修月吳剛﹐收書東老﹐消得百壺春釀。無盡藏。莫傲淸閒﹐怕詔起﹑山中宰相。

○踏莎行

王蕺隱五香圖﹐作圓象墨﹐寫梅蘭水仙山礬瑞香五品﹐盤屈折枝於其中﹐韓明善有月上影娥池﹐人在眾香國一聯﹐今予爲易玄賦之

玉鏡臺前﹐看花如霧。交柯接葉紛無數。春寒約住柳絲圈﹐月明染下方諸露。廬阜神遊﹐湘臯微步。玉奴老去羞樊素。韓郎解比影娥池﹐倩誰摘出香奩句。

○踏莎行

爲朱徳輝送醫僧道二首

龍樹名方﹐阿師偏得。參苓藥籠眞奇特。閒身偶爾病魔侵﹐幾番勞動黃金錫。灌漑三田﹐平和百脈。只消甘露楊枝滴。八荒壽域太平時﹐大家都藉慈悲力。

○踏莎行

春夢還山﹐藥羅巖上。覺來便覺身無恙。不知引入市塵壺﹐丹瓢猶掛蒼龍杖。一脈淸涼﹐三關調暢。��更展滄溟量。還將底事謝先生﹐山中百斛丹泉釀。

○南鄕子

題李紫篔山居

午枕托冥搜。得句棲霞半嶺頭。不柰風篁疏雨過﹐颼颼。化蝶飛來爲少畱。石壁倚淸秋。袖拂煙痕寫遠遊。信有平生濠濮想﹐悠悠。身似潛魚懶上鉤。

○蝶戀花

新柳

誰道鵝兒黃似酒。對酒新鵝﹐得似垂絲柳。松粉泥金初染就。年年春雪消時候。一縷柔情能斷否。雨重煙輕﹐無力縈窗牖。試看溪南陰十畝。落花都聚紅雲帚。

○蝶戀花

淸明日﹐去梁溪﹐元鎭買舟追送未至﹐戲題所坐船窗

雨館幽人朝睡美。好趁春晴﹐茶竈隨行李。九朵芙蓉靑似洗。天河一夜增新水。相送殷勤煩主禮。燕子無情﹐不管帆檣起。錯恨分風三十里。淸明小住爲佳耳。

○蝶戀花

追次菘翁卷中冬至之作

空谷天寒殊慰藉。半幅瑤華﹐喚得春回也。金馬玉堂猶傳捨。崧雲潁水風流夜。馳騁莊騷淩鮑謝。昔日忘年﹐邂逅鴻蒙野。愁絕朱弦誰爲寫。髙情那復如疏者。

○浪淘沙

周晉仙諱文璞者﹐有詞云﹐還了酒家錢。便好安眠。大槐宮裏著貂蟬。行到江南知是夢﹐雪壓漁船。盤礡古梅邊。也信前緣。鵝黃雪白又醒然。一事最奇君聽取。明日新年。晉仙宋南渡來名士﹐一號方泉老人﹐此詞鮮於困學每愛書之。百年後﹐方外士張雨追和一章﹐以爲笑樂﹐惜困學公不能爲我賞音

拋下杖頭錢。取次髙眠。玉梅金縷孟家蟬。說著錢塘都似夢﹐懶問游船。誰信酒壚邊。別有仙緣。自家天地一陶然。醉寫桃符都不記﹐明日新年。

○茅山逢故人

句曲道中送友

山下寒林平楚。山外雲帆煙渚。不飲如何﹐吾生如夢﹐鬢毛如許。能消幾度相逢﹐遮莫而今歸去。壯士黃金﹐昔人黃鶴﹐美人黃土。

案此下原有殿前歡﹐乃曲調因刪去

○早春怨

擬白石

盼得春來﹐春寒春困﹐陡頓無聊。半剔殘釭﹐片時春夢﹐過了元宵。空山暮暮朝朝。到此際﹑無魂可消。卻倚東風﹐水如衣帶﹐艸似裙腰。

○如夢令

山中逃熱三首

湖外殘鐘未了。過嶺樵夫恁早。犬吠又人行﹐推枕北窗淸曉。淸曉。淸曉。勞動數聲啼鳥。

○如夢令

綠錦峯巒似繡。曲折一渠冰澑。中有養屙人﹐敧枕北窗淸晝。淸晝。淸晝。胡蝶還知夢否。

○如夢令

靜默兩家茅舍。特地月明狼藉。不管候虫吟﹐髙枕北窗淸夜。淸夜。淸夜。涼似樊川水榭。

○漁父

贊船子和尙二首

此物由來不可名。絲綸收去水波平。長抱膝﹐可憐生。誰共蓑衣臥月明。

○漁父

上釣金鱗不用多。踏翻船子便髙歌。猶有在﹐問如何。問取儂家張志和。

○太常引

浴鵠灣有詠寫奉易玄

一叢奇石古苔龕。一半浸挼藍。有幾許煙嵐。怕魚鳥﹑驚人笑談。幽幽尺宅﹐蕭蕭環堵﹐佳處要人參。休看是江南。似鈷鉧﹑潭西小潭。

○太常引

漫翁新制畫舫湖中﹐予爲名其舫曰浮家泛宅。翁姓李﹐字仁仲﹐湖船用布帆自李始

莫將西子比西湖。千古一陶朱。生怕在樓居。也用著﹑風帆短蒲。銀瓶索酒﹐並刀斫鱠﹐船背錦模糊。堤上早傳呼。那个是﹑煙波釣徒。

○定風波

玉虛宗師十月二十八日誕﹐丁卯九月閏錦衣﹐期頤之佳瑞也。舊蓬萊閣成後﹐拜鎭南王賜衣之寵﹐喜而作歌

漆點方瞳雪覆眉。鶴巢殿角與云齊。笑挈蓬萊三百丈。更向。白雲層外著丹梯。步障諸峯霜似錦。借問。髙寒那與世人知。楊子賢王新有教。淡染。髙麗綾子制荷衣。

○憶秦娥

楊山居湖舫新成﹐載酒落之﹐賦秦樓月二首﹐書於船窗

蘭舟小。一篷也便容身了。容身了。幾番煙雨﹐幾番昏曉。出橋三面靑山繞。入城一向紅塵擾。紅塵擾。綠蓑靑笠﹐讓渠多少。

○憶秦娥

蘭舟小。沿堤傍著裙腰艸。裙腰艸。年年靑翠﹐幾曾枯槁。漁歌一曲隨顚倒。酒壺早是容情了。容情了。肯來淸坐﹐喫茶須好。

○水龍吟

代玄覽和東泉學士自壽之作

古來宰相神仙﹐有誰得似東泉老。今朝佳宴﹐楊枝解唱﹐花枝解笑。鐘鼎山林﹐同時行輩﹐故人應少。問功成身退﹐何須更學﹐鴟夷子﹐煙波渺。我自深衣獨樂﹐盡從渠﹑黃塵烏帽。後來官職淸髙﹐一品還他三少。不須十載光陰﹐渭水相逢﹐又入非熊夢了。到恁時﹑拂袖逍遙﹐勝戲十洲三島。

案此下原有梧葉兒兩乎﹐以其爲曲調因刪去

○鷓鴣天

贈醫士沈徳誠

東老傳家道气濃。橊皮壁上有仙蹤。耳孫陰徳如何限﹐都在參苓藥籠中。無貴賤﹐有窮通。活人心事契蒼穹。吾家昆弟能無恙﹐須藉全生一匕功。

此下原有喜春來一首﹐以其爲曲調刪去。以上彊村叢書用邃雅堂藏鈔本貞居詞。玆據曲律﹐刪去其中殿前歡一首﹐梧葉兒二首﹐喜春來一首﹐另據西泠詞萃本貞居詞校訂。

○東風第一枝

玉簪

淸淚如鉛﹐綠房迎曉﹐寶階低擁云葉。蜻蜓飛上搔頭﹐依前艷香未歇。西窗暗雨﹐怪簾底﹑參差涼月。正一叢﹑深倚瑯玕﹐石上只愁磨折。問瑤艸﹑應憐短髮。曾醉墮﹑無聲膩滑。羞他金雀鈿蟬﹐似髙水仙羅襪。芳心斷絕。誰與贈﹑湘臯瓊玦。試折花﹑擲作銀橋﹐看舞素鸞迥雪。

○柳梢靑

題楊補之墨梅

面目冰霜。逃禪正派﹐只讓花光。怪底徐卿﹐爲渠描貌﹐縈損柔腸。有誰步屧長廊。更折竹聲中細香。酒半醒時﹐雪晴寒夜﹐月上西窗。

以上二首彊村叢書本貞居詞補遺

【張玉娘﹕詞作16首】

○法曲獻仙音

夏夜

天捲殘云﹐漏傳髙閣﹐數點螢流花徑。立盡屏山無語﹐新竹髙槐﹐亂篩淸影。看畫扇﹐羅衫上﹐光凝月華冷。夜初永。問蕭娘﹑近來憔悴﹐思往事﹑對景頓成追省。低轉玉繩飛﹐淡金波﹑銀漢猶耿。簟展湘紋﹐向珊瑚﹑不覺淸倦。任釵橫鬢亂﹐慵自起來偸整。

○蘇幕遮

春曉

月光微﹐簾影曉。庭院深沈﹐寶鼎餘香梟。濃睡不堪聞語鳥。情逐梨云﹐夢入靑春杳。海棠陰﹐楊柳杪。疏雨寒煙﹐似我愁多少。誰唱竹枝聲繚繞。��臨風﹐自訴東風早。

○玉蝴蝶

離情

極目天空樹遠﹐春山蹙損﹐倚徧雕闌。翠竹參差聲戛﹐環佩珊珊。雪肌香﹑荊山玉瑩﹐蟬鬢亂﹑巫峽云寒。拭啼痕。鏡光羞照﹐孤負靑鸞。何時星前月下﹐重將淸冷﹐細與溫存。薊燕秋勁﹐玉郎應未整歸鞍。數新鴻﹑欲傳佳信﹐閣兔毫﹑難寫悲酸。到黃昏。敗荷疏雨﹐幾度銷魂。

○玉樓春

春暮

憑樓試看春何處。簾捲空靑淡煙雨。竹將翠影畫屏紗﹐風約亂紅依繡戶。小鶯弄柳翻金縷。紫燕定巢銜舞絮。欲憑新句破新愁﹐笑問落花花不語。

○玉女搖仙佩

秋情

霜天破夜﹐一陣寒風﹐亂淅入簾穿戶。醉覺珊瑚﹐夢回湘浦﹐隔水曉鐘聲度。不作髙唐賦。笑巫山神女﹐行雲朝暮。細思算﹑從前舊事﹐總爲無情﹐頓相孤負。正多病多愁﹐又聽山城﹐戍笳悲訴。彊起推殘繡褥﹐獨對菱花﹐瘦減精神三楚。爲甚月樓﹐歌亭花院﹐酒債詩懷輕阻。待伊趨前路。爭如我雙駕﹐香車歸去。任春融﹑翠閣畫堂﹐香靄席前﹐爲我翻新句。依然京兆成眉嫵。

○賣花聲

冬景

衾重夜寒凝。幽夢初醒。玉盤香水徹淸冰。起向妝臺看曉鏡﹐瘦蹙梅英。門外六花零。香袂稜稜。等閒斜倚舊圍屏。冷浸寶奩脂粉懶﹐無限淒淸。

○念奴嬌

中秋月次姚孝寧韻

冰輪駕海﹐破寒煙﹑萬點蒼山凝綠。淸逼嫦娥秋殿靜﹐桂樹香飄金粟。萬頃琉璃﹐一天素練﹐光徹飛瓊屋。楚云無迹﹐蕭蕭夢斷銀竹。都勝三五尋常夜﹐髙河新瀉下﹐雪波霜瀑。臂冷香銷成獨坐﹐顧影�愁千斛。燕子樓空﹐鳳簫人遠﹐幽恨悲黃鵠。夜闌漏盡﹐梅花聲動湘玉。

○水調歌頭

次東坡韻

素女煉雲液﹐萬籟靜秋天。瓊樓無限佳景﹐都道勝前年。桂殿風香暗度﹐羅襪銀牀立盡﹐冷浸一鉤寒。雪浪翻銀屋﹐身在玉壺間。玉關愁﹐金屋怨﹐不成眠。粉郎一去﹐幾見明月缺還圓。安得雲鬟香臂﹐飛入瑤臺銀闕﹐兔鶴共淸全。竊取長生藥﹐人月滿嬋娟。

○蕙蘭芳引

秋思

星轉曉天﹐戍樓聽﹑單於吹徹。擁翠被香殘﹐霜杵尙喧落月。楚江夢斷﹐但帳底﹑暗流淸血。看臂銷金釧﹐一寸眉交千結。雨阻銀屏﹐風傳錦字﹐怎生休歇。未應輕散﹐磨寶簪將折。玉京縹緲﹐雁魚耗絕。愁未休﹑窗外又敲黃葉。

○如夢令

戲和李易安

門外車馳馬驟。繡閣猶醺春酒。頓覺翠衾寒﹐人在枕邊如舊。知否。知否。何事黃花俱瘦。

○憶秦娥

詠雪

天冪冪。彤雲黯淡寒威作。寒威作。瓊瑤碎剪﹐乘風飄泊。佳人應自嫌輕薄。亂將素影投簾幕。投簾幕。不禁淸冷﹐向誰言著。

○南鄕子

淸晝

疏雨動輕寒。金鴨無心爇麝蘭。深院深深人不到﹐憑闌。盡日花枝獨自看。銷睡報雙鬟。茗鼎香分小鳳團。雪浪不須除酒病﹐珊珊。愁繞春叢淚未幹。

○浣溪沙

秋夜

玉影無塵雁影來。繞庭荒砌亂蛩哀。涼窺珠箔夢初回。壓枕離愁飛不去﹐西風疑負菊花開。起看淸秋月滿臺。

○小重山

秋思

秋入瑤臺玉簟涼。藕花香暗度﹑紫荷鄕。軟�羅扇動淸商。霜漸老﹐庭外菊初黃。眉月畫應慵﹐瘦臞�對鏡﹑怨容光。淚痕寒染翠綃裳。梧葉盡﹐疏影下銀牀。

○漢宮春

元夕用京仲遠韻

玉兔光回﹐看瓊流河漢﹐冷浸樓臺。正是歌傳花市﹐云靜天街。蘭煤沈水﹐澈金蓮﹑影暈香埃。絕勝�﹐三千綽約﹐共將月下歸來。多管是春風有意﹐把一年好景﹐先與安排。何人輕馳寶馬﹐爛醉金罍。衣裳雅淡﹐擁神仙﹑花外徘徊。獨怪我﹑繡羅簾鎖﹐年年憔悴裙釵。

○燭影搖紅

又用張材甫韻

梅雪乍融﹐單於吹徹寒猶淺。夜從燈下翦春幡﹐笑罷椒盤宴。雲母屏開簾捲。放嫦娥﹑廣寒宮苑。星移銀漢。月滿花衢﹐繞城弦管。����﹐譙樓一任更籌換。錦霞銀樹玉橋聯﹐誰道蓬山遠。可是紫簫聲斷。漫懊恨﹑春宵苦短。不堪回首﹐照�芙蕖﹐斷腸鴻雁。

彊村叢書用孔氏微波榭傳銀小山堂鈔本

【張之翰﹕詞作69首】

○萬年春

案此卽點絳唇調

一夜東風﹐滿城和气先吹徹。問春來也﹐幾點梅花雪。心事蹉跎﹐羞對東君說。長爲客。去年時節。走馬銅臺陌。

○萬年春

立春日宮前對雪

斷送餘寒﹐舜韶聲裏春風度。九重金戶。催進宜春句。道是春來﹐又候春將去。朝天處。柳花無數。飛滿宮前路。

○南鄕子

元夜﹐嘉陵江觀放燈後作

燈夕在江陰。綠酒紅螺不厭深。醉眼淸江江上看﹐更沈。放盡春風萬炬金。流到碧波心。水竹連舟盡自禁。此夜此情誰會得﹐如今。都付靑崖馬上吟。

○南鄕子

十六夜待燈不見作

簾幕捲春陰。坐守江燈正夜深。兩岸人家樓閣暗﹐消沈。笑道良宵直萬金。負煞隔年心。多病情懷難更禁。腸斷一江春水碧﹐從今。著甚垂鞭帶月吟。

○南鄕子

謝王秋巖元帥重陽送糕果

霜冷雁來天。甓社重陽又一年。多病文園扶未起﹐攣拳。節物關心正自憐。照眼菊花鮮。盤果旗餻簇滿前。知是秋巖人送似﹐欣然。便帶新詞到枕邊。

○南鄕子

和秋巖重陽

紅樹掛斜陽。秋滿淮南甓社鄕。古往今來多少恨﹐縈腸。寫作詩詞四五行。酒熟勝鵝黃。直待西風醉一場。說與多情籬畔菊﹐畱芳。靑女能慳幾夜霜。

○江城子

瓶梅

隔簾風動玉娉娉。見來曾。眼偏明。手揀芳枝﹐自插古銅瓶。六載烏臺饑欲倒﹐猶爲汝﹐未忘情。幽姿芳意正盈盈。可憐生。欲卿卿。更取靑松爲友竹爲朋。今夜黃昏新月底﹐還卻怕﹐太孤淸。

○江城子

遊孫園

丹靑畫出小亭臺。巧安排。絕塵埃。二十年間﹐成此亦奇哉。借問主人凡幾醉﹐直到老﹐不曾來。來鶯去燕莫相猜。水平階。逕生苔。倚徧闌干﹐堪愛也堪哀。柳外春風都不管﹐依舊遣﹐百花開。

○江城子

寄廬副使處道

去年雪裏送君時。馬遲遲。思依依。及至金陵﹐還卻值君歸。獨抱此情誰與語﹐空三復﹐艸堂詩。年來霜鬢欲成絲。惜睽離。喜追隨。四海而今﹐渾有幾相知。上到廬山髙絕處﹐曾爲我﹐一支頤。

○江城子

博文歸意有未盡﹐又以江城子爲贈﹐兼簡吳中諸士夫

閒中自合故人束。五湖居。二年餘。鄭重君家﹐遠寄數封書。昨日相逢還憶不﹐只記得﹐舊淸臒。畱君無計住須臾。使歸吳。重躊躇。曾掛風帆﹐三度過姑蘇。爲問臺前雙白鷺﹐煙景似﹐向來無。

○江城子

和韻姜中丞﹐兼寄趙侍禦明叔

黃金臺下識行驂。著朝衫。宦情酣。不料維揚﹐畱住老曹參。舊說長江千里外﹐今只在﹐小樓南。金焦倒影碧潭潭。送飛嵐。要奇探。看取尊前﹐醉袖旋分柑。一曲髙歌春未老﹐官裏事﹐且休談。

○江城子

道途急急莫畱驂。敝塵衫。困如酣。二載徐州﹐剛喚作髯參。長記秋風吹別酒﹐君向北﹐我來南。來時霜未落寒潭。正山嵐。便平探。嘗徧閩中新荔不論柑。畱著歸囊三百首﹐都直待﹐見君談。

○菩薩蠻

暮春卽事

梁間雙燕呢喃語。想曾知得春歸處。問著不應人。芹泥香正勻。翠陰庭院悄。手摘靑梅小。天气恰淸和。越衫猶薄羅。

○朝中措

十六夜月

夜來三五月初圓。歌吹競喧闐。二八嬋娟更好﹐便無人對樽前。可憐浮世﹐只爭一夕﹐如許心偏。玉色何嘗喜慍﹐年年歲歲依然。

○臨江仙

須信人生皆有命﹐前途造物由他。年光時事苦相磨。一從居冗劇﹐兩度見新禾。枉著黃塵三萬丈﹐等閒換卻滄波。別來誰與曬漁蓑。不知同釣者﹐時復謂余何。

○太常引

寄鄕中諸友

一書除得海邊頭。悵無地﹑著羈愁。何處望吾州。漫斜日﹑髙城倚樓。東湖湖上﹐錦云十里﹐政好藕花秋。日日醉扁舟。也曾念﹑山東舊遊。

○木蘭花慢

聽姜惠甫摘阮

羨黃臺公子﹐能辦此﹑淡中淸。看璧月當胸﹐松風應手﹐一洗秦箏。都來四條弦上﹐有幾家樂府幾般聲。秋水孤鳴老雁﹐春風百囀嬌鶯。嫩涼窗戶酒初醒。特地爲渠聽。寫江南江北﹐無窮意思﹐字字分明。悠揚博山煙底﹐把滿懷幽恨一時平。長記曲終時候﹐錢塘暮雨潮生。

○木蘭花慢

同濟南府學諸公泛大明湖

喚扁舟載酒﹐直轉過﹑水門東。正十里平湖﹐煙光淡淡﹐雨气蒙蒙。回頭二三名老﹐望衣冠﹑如在畫圖中。但得城頭晚翠﹐何須席上春紅。淸樽旋拆白泥封。呼作白頭翁。要與汝忘情﹐髙歌一曲﹐痛飲千鍾。夕陽醉歸扶路﹐盡從渠﹑拍手笑兒童。官事無窮未了﹐人生適意難逢。

○木蘭花慢

自中年以去﹐覺歲月﹑疾如流。漸鬢影蕭蕭﹐人情艸艸﹐世事悠悠。言歸幾曾歸去﹐向髙沙﹑一度一年秋。未要淸云著腳﹐且簪黃菊盈頭。五湖煙月一扁舟。仿佛鳳麟洲。但乘興而吟﹐吟而須醉﹐醉則才休。餘生本來疏懶﹐更忘機﹑鷗鳥苦相畱。不是舊遊情厚﹐夢魂不到南州。

○木蘭花慢

送趙治中

見平蠻詩卷﹐都道是﹑膽包軀。聽細話平生﹐辭𨿽慷慨﹐气卻舒徐。春風忽然吹興﹐正瓊花時節別江都。恨煞樓頭雙鶴﹐不能畱住須臾。輕煙細雨濕平蕪。一舸下東吳。想柱杖尋梅﹐敲門看竹﹐多在西湖。行裝不須多辦﹐把錦囊﹑分付小奚奴。怕過孤山山下﹐一杯先酹林逋。

○踏莎行

和張夢符

踏月才歸﹐戴星還起。客懷苦似當途李。舊時曾釣細鱗魚﹐新醅旋醱浮香蟻。此興茫然﹐於今已矣。朝朝暮暮奔忙裏。淮春樓下有吾舟﹐掛帆又過桃花水。

○蝶戀花

往歲相從今幾許。今歲逢君﹐愈見眞誠處。除卻交情無別語。匆匆忍上歸舟去。醉裏猶歌長短句。醒後軒窗﹐歷歷餘音度。銷盡鑪燻三兩炷。片帆風送寒江暮。

○唐多令

和劉攺之

何處是滄洲。寒波不盡流。恰登舟﹑便過城樓。一片錦云三萬頃﹐常記得﹑藕花秋。漁父雪蒙頭。此情知道否。說生來﹑不識閒愁。靑笠綠蓑煙雨裏﹐吾與汝﹑可同遊。

○唐多令

懷髙沙

往事水東流。槐根春夢休。被長淮﹑隔斷中州。三十六湖湖上住﹐卻又過﹑一年秋。佳處總堪遊。同盟只數鷗。把功名﹑且付扁舟。天上故人知己者﹐休笑我﹑太遲畱。

○唐多令

靜有讀書緣。貧無使鬼錢。盡虛齋﹑盡日蕭然。鯨海波濤三萬丈﹐元不到﹑此山前。夢蝶正翩翩。香匜飄篆煙。更何心﹑敢怨靑天。若論閒居多少興﹐風與月﹑浩無邊。

○唐多令

不是彊辭榮。風波實可驚。算平生﹑耐久交情。走徧天涯依舊好﹐都不似﹑一燈靑。世路自欹傾。湖天方晦明。也休將﹑文字爭鳴。一曲漁歌無別調﹐煙雨外﹑兩三聲。

○唐多令

怨思入淸笳。斜陽鳴亂鴉。正開尊﹑細酌流霞。北裏南莊今歲熟﹐全不覺﹑米難賒。筆硯淡生涯。胸中气自華。看凋零﹑野艸閒花。事不相關收腳坐﹐吾便是﹑貴人家。

○唐多令

冠上滿塵埃。未彈君莫猜。有諸公﹑暮省朝臺。醉後狂歌歌後醉﹐能辦此﹑竭吾才。可以慰幽懷。此時何有哉。道寒梅﹑又欲新開。碧玉枝頭今幾蕾﹐須一一﹑寄書來。

○感皇恩

庚寅立春

日日苦思春﹐春來何處。積雪層冰正無路。春風吹面﹐萬里故人相遇。隔年離別恨﹐從頭訴。鬢髮淸霜﹐形容枯樹。漸覺人生不如故。惟春最好﹐底用一年一度。有心當不放﹐春歸去。

○感皇恩

立春日﹐次趙疏堂大中韻

何處鳥飛來﹐一聲淸曉。報我東君已來了。靑陽歌罷﹐又是一番春早。冷宮庭戶裏﹐才知道。千里歸心﹐六年愁抱。不覺朱顏鏡中老。故園茅屋﹐依舊白雲深繞。有誰曾占卻﹐西巖好。

○婆羅門引

賦趙相宅紅梨花

冰姿玉骨﹐東風著意換天眞。軟紅妝束全新。好在調脂纖手﹐滿臉試輕勻。爲洗妝來晚﹐便帶微嗔。香肌麝薰。直羞煞海棠春。不殢數卮芳酒﹐誰慰黃昏。只愁睡醒﹐悄不見惜花賢主人。枝上雨﹑都是啼痕。

○婆羅門引

病中對菊

當軒有菊﹐幾年不共結淸歡。偶然乘興南旋。卻念都城手種﹐誰興護霜寒。正閏餘秋晚﹐曾未開殘。宦遊最難。算長在別離間。不是未逢蓓蕾﹐早已闌珊。今年好處﹐恰花近重陽慰病顏。微雨後﹑一笑相看。

○婆羅門引

自公去後﹐曲欄荒徑老孤芳。公來花亦生光。一陣朝來細雨﹐開作十分黃。甚厭厭抱疾﹐卻誤重陽。曾吟短章。也曾見醉銜觴。但得翛然相慰﹐欹枕何妨。燕山已遠﹐且莫問園亭此際霜。人意足﹑處處花香。

○婆羅門引

辛卯中秋望月

宦遊南北﹐月明何處不相隨。十年九賦新詞。今夜淸光如許﹐無以侑金卮。想叨居此職﹐著甚推辭。臨風再思。是有句欲來時。除卻廣寒人見﹐塵世誰知。天香一陣﹐恰飄動婆娑桂樹枝。秋影裏﹑醉寫烏絲。

○滿江紅

送劉叔謙禦史

滿酌離杯﹐畱不住﹑繡衣行客。還正是﹑登車攬轡﹐慨然時節。白簡才辭烏府去﹐紅塵旋被靑山隔。看弓刀千騎擁秋風﹐塗陽陌。自不負﹐心如鐵。著甚語﹐堪爲別。道太柔則廢﹐太剛則折。任外豈非經濟手﹐得中便是澄淸策。待功成﹑隨詔早歸來﹐從頭說。

○滿江紅

益都時習閣睡起

六月靑州﹐何處是﹑此身堪著。都不似﹑素王宮裏﹐倚云髙閣。萬里風來無隔處﹐睡餘常覺衣裳薄。把暑天如水畫如年﹐消磨卻。心地上﹐何軒豁。眼界外﹐猶廖廓。被野煙髙鳥﹐勸予淸酌。一片靑山知客意﹐冷光堆滿欄幹角。恨偃然﹑不肯入城來﹐難相約。

○滿江紅

登汪師展江樓

山壓長江﹐流不盡﹑滔澑深碧。形勝地﹑以江爲塹﹐以山爲壁。兵府舊分城上下﹐人家新住城南北。說當年﹑天馬入川時﹐皆傳檄。市不易﹐居如昔。龍已去﹐攀何及。問人人能道﹐聖朝恩徳。蕞爾南州成底事﹐宛然上將勞吾敵。看紅塵一騎捷書來﹐來春必。

○滿江紅

眼底交遊﹐十載被﹑江湖相隔。嘗記得﹑道庵人靜﹐縱談朝夕。紙上雲煙隨散落﹐毫端風雨何休息。甚這回相見便蒼顏﹐都非昔。中年別﹐眞堪惜。生辰會﹐誰曾必。看西風搖動﹐可人詞筆。天上桂華香近也﹐此杯再要和君吸。恨抗塵走俗太忙生﹐無間日。

○滿江紅

寄張藍山

古木寒藤﹐髙岸底﹑蕭然舟宿。一夜雨﹑朔風吹浪﹐浪髙於屋。夢覺蓬窗無共語﹐此時正自憐幽獨。道藍山老子送詩來﹐挑燈讀。辭與理﹐俱能足。從別後﹐情尢篤﹐想鬢毛如鶴﹐目睛如鶻。四海如公知已少﹐有心日日相追逐。恨濯纓亭遠水縈紆﹐山重復。

○念奴嬌

九日﹐同府學諸君飲王氏園

二年重九﹐算都向﹑江北江南虛度。鴻雁來時秋最好﹐底用千愁萬緒。九朵靑山﹐幾尖白塔﹐何限登臨處。今朝乘興﹐也和詩客凝佇。正是雨洗芙蓉﹐風翻野菊﹐霜染江楓樹。一片天開圖畫裏﹐畱著天然佳句。收拾方來﹐安排未定﹐試問雲間路。三杯才盡﹐筆頭疑有神助。

以上西巖集卷十一

○酹江月

人間良夜﹐是年年﹑八月中秋時節。萬古靑天當此際﹐正要十分澄澈。何處浮雲﹐微茫黯淡﹐便把靑光隔。憑欄三嘆﹐恨無長笛吹裂。坐看蠟燭爭輝﹐靑燈吐焰﹐負煞尊前客。待到譙樓初鼓後﹐不覺衣裳涼徹。試艸新詞﹐憑風吹去﹐教向嫦娥說。須臾知道﹐廣寒推出明月。

○酹江月

賦濟南風景﹐和東坡韻

南山北濟﹐算難盡﹑十二全齊風物。平地華峯天一柱﹐鵲倚巖巖靑壁。金綫橫波﹐眞珠出水﹐趵突噴寒雪。無窮瀟灑﹐品題宜有才傑。遙憶工部來時﹐謫仙遊處﹐興自雲間發。翠琰髙名千古在﹐不逐兵塵磨滅。細嚼遺篇﹐髙歌雅句﹐風動蕭蕭發。英靈何許﹐畫船獨醉明月。

○水龍吟

張大經寓第牡丹

舊時來往燕都﹐爲花常向花前醉。十年一夢﹐鬢絲如許﹐尙餘情味。曾見君家﹐後園深處﹐滿栽姚魏。恨匆匆過了﹐尋芳時候﹐又早是﹑春歸際。只想十分憔悴。說兩株﹑吐花猶未。曲欄幹憑﹐朝酣不語﹐爲誰凝思。擬合金箋﹐淸平妙曲﹐與渠相慰。怕今宵﹐便有無情風雨﹐作遮藏計。

○水龍吟

畱別

別來幾度秋風﹐數千里外還重遇。虛齋畫掩﹐厭厭多病﹐賴君看護。鵝鴨比鄰﹐魚蝦市井﹐擬畱余住。被催人天上﹐除書一紙﹐又催過﹑江南去。一夜扁舟風雨。問誰知﹑此時情緒。明朝回首﹐荒城古塔﹐離亭髙樹。點檢囊中﹐錦箋半是﹐秋巖佳句。待從今﹐且把新詞閣起﹐共何人賦。

○水龍吟

伯庸近以樂府賀余新居﹐未及裁答。伯庸復有遼陽省掾之行﹐相愛之情﹐不能無語﹐僕因用前韻奉餞﹐且爲後凱還日﹐把杯一笑也。

去年鞍馬東來﹐爲予嘗說遼陽好。而今風物﹐戰塵低暗﹐陣云髙繞。幕府掄材﹐縱橫健筆﹐似君元少。看燈前艸就﹐捷書一紙﹐飛奏入﹑龍樓曉。遙望蓬萊晻靄﹐問何如﹑日邊瓊島。雁來時候﹐霜風淒緊﹐應思歸早。萬里西州﹐雙親𨿽健﹐眾雛猶小。怕區區﹐但了平日心事﹐約山間老。

○水龍吟

送程達之萬戶還宣城

我從年少知君﹐胸中气與秋天杳。天戈南下﹐幾番屯戍﹐幾番徵討。筆硯從戎﹐詩書爲將﹐世間元少。想何如靜處﹐求田問舍﹐便辭得﹑功名了。兵府水圍山繞。盡雄深﹑不妨吟稿。秋髙時候﹐羽書催急﹐渡江須早。號令重明﹐角聲風冷﹐劍華霜曉。要從今﹐做取十分事業﹐恰歸來好。

○水龍吟

寄郭安道禦史

一杯未盡分攜﹐匆匆爭似休相遇。方余病起﹐不禁同醉﹐只須將護。萬里淮天﹐數行徵雁﹐雨晴風住。趁瓜州古渡﹐東來潮水﹐便髙臥﹑孤帆去。臥聽江聲如雨。漸消磨﹑滿懷愁緒。丹靑畫出﹐金山煙塔﹐焦山霜樹。如此江山﹐發揮正要﹐雄章奇句。仗何人喚取﹐靑驄禦史﹐看揮毫賦。

○水龍吟

秋巖旣別﹐是日晚又訪予龍城外﹐復以前韻寄謝

中年怕見離筵﹐惡懷易感歡難遇。愁城百丈﹐舊時全仰﹐酒兵遮護。不飲而今﹐如何禁得﹐欲行還住。與元戎已別﹐弓刀小隊﹐能爲我﹑年來去。一陣黃昏細雨。正心頭﹑萬絲千緒。幾家燈火﹐煙迷湖水﹐風號堤樹。咫尺重闉﹐故人千里﹐可能無句。聽譙樓﹐更鼓寒聲歷歷﹐倚篷窗賦。

○沁園春

寄劉光裔都事

有手拿云﹐有背摩空﹐相期昔年。記南方初下﹐送君硬語﹐東曹未滿﹐寄我奇篇。二十年間﹐數千里外﹐底事曾無人所憐。靑靑鬢﹐但一回﹐相見﹐一度蒼然。此心寧逐時遷。且同醉金波藥玉船。要詩之悟處﹐深如學佛﹐詞之妙處﹐絕似談仙。匹馬江都﹐片帆甓社﹐又別西風落照邊。沈吟久﹐寫離情不盡﹐雁字聯翩。

○沁園春

送劉牧之同知歸江南

昨日送春﹐今日送君﹐難禁別離。正桃花水滿﹐遠歸江浙﹐楝花風起﹐輕出京師。早把功名﹐置之身外﹐世上何愁可皺眉。從今去﹐但求田問舍﹐此意誰知。當年交友全稀。試屈指諸君更有誰。說郭髯磊落﹐猶居判府﹐許翁淸健﹐已謝簽司。回首南關﹐悵然如夢﹐幾度憑欄費所思。煩傳語﹐甚孤懷索莫﹐不寄新詩。

○沁園春

送趙彥伯禦史

君按西秦﹐我走東秦﹐一尊共開。恨匆匆行色﹐無多款曲﹐區區別語﹐未易安排。百二關河﹐三千道路﹐前歲如今曾往回。但休問﹐過潼關北去﹐都是詩材。公餘應見靑崖。怕念我﹑玆遊無好懷。�也知巧宦﹐常居要地﹐其如公論﹐不用非才。北渚光中﹐華峯影裏﹐放得婆娑亦快哉。三年裏﹐盡平分煙景﹐抖擻塵埃。

○沁園春

至元戊子冬﹐國子司業李君兩山以春官小宗伯奉命使交趾﹐故作此以壯其行

國子先生﹐博帶峨冠﹐胡爲此行。正蠻煙瘴霧﹐遠趨象郡﹐祥雲瑞靄﹐近別龍庭。率土之濱﹐際天所覆﹐何處而令不太平。安南者﹐彼地方多少﹐敢抗吾衡。一封天詔丁寧。要老子胸中百萬兵。看健如馬援﹐精神矍鑠﹐辧如陸賈﹐談舌縱橫。奉職稱藩﹐功成事定﹐更放文星分外明。歸來盡﹐不妨詩筆﹐顚倒南溟。

○沁園春

不肖掾內臺﹐時西溪王公爲侍禦史﹐遵晦韓兄爲監察禦史﹐恕齊霍兄爲前臺掾。其後柳溪耶律公提刑河北﹐頤軒李兄都司臺幕﹐皆平昔所敬慕者。至元甲申春﹐

四海交親﹐別離盡多﹐會合最難。見西溪老子﹐情懷樂易﹐柳溪公子﹐風度髙閒。鐵石心腸﹐風霜面目﹐更著中朝霍與韓。知音者﹐有頤軒待禦﹐收拾淸歡。不才自顧何顏。也置在諸公酬酢間。似蒹葭倚依﹐瓊林玉樹﹐蕭蒿隱映﹐春蕙秋蘭。南北烏臺﹐當時年少﹐雙鬢而今半欲斑。明朝去﹐向徳星多處﹐遙望鍾山。

○沁園春

謝王巨川侍郎以澹遊所書扇見惠

四海黃花﹐文采風流﹐於今尙存。直澹翁詩句﹐大羹玄酒﹐名家書法﹐流水行雲。泗上靑山﹐楓林丹葉﹐書破晴空月一輪。余嘗見﹐把君髯搖動﹐特地精神。謝君雅意殷勤。便付與同僚更可人。愛紫筠眞節﹐柄才到手﹐輕羅縞面﹐影不離身。縱使當年﹐石城風起﹐不怕庾公千丈塵。難忘處﹐正午天如火﹐涼滿衣巾。

○沁園春

送鶴寄可與郎中

鶴汝前來﹐與余相從﹐近乎一年。每座隅舉目﹐看揮大字﹐窗前側耳﹐聽誦佳篇。月白風淸﹐天髙露下﹐不肯飛騰亦可憐。雞羣裏﹐見雪衣丹頂﹐空自昂然。星郎明日南遷。待送上秋風千里船。莫因其所好﹐乘軒受祿﹐啟其所欲﹐學道升仙。渠是而今﹐經綸大手﹐早取徵書下日邊。長鳴罷﹐似知余雅意﹐兩翅翩翩。

○沁園春

鶴答和﹐寄可與郎中

昔自九臯﹐慕翁而來﹐何期歲年。記初爲翁客﹐獻千百壽﹐後爲翁友﹐得兩三篇。夜夜飛鳴﹐朝朝起舞﹐不是賞音誰見憐。追隨久﹐盡人多怨者﹐我獨欣然。翁今猶未髙遷。便離卻交遊載月船。想西巖夢我﹐大綱坡老﹐繡江畜我﹐小樣逋仙。二老風流﹐他時相約﹐須到西湖煙水邊。孤山路﹐看雲間來迓﹐秋影翩翩。

○沁園春

用送鶴樂府韻﹐寄可與亦督和之

自別君來﹐日如三秋﹐夜如一年。想小金山下﹐笙歌促席﹐橫江樓上﹐樂府連篇。世故相驅﹐歡情未已﹐遽爾歸來祗自憐。空回首﹐望南州城郭﹐煙水茫然。思君便欲移遷。更共泛西湖湖上船。但杯中有酒﹐何分賢聖﹐心頭無事﹐便是神仙。鶴去多時﹐甚無一語﹐回到髙沙煙雨邊。吾知矣﹐正挑燈和韻﹐筆勢翩翩。

○沁園春

遊孤山寺寄姜中丞

若論西湖﹐穎川汝陰﹐俱難似之。正湧金門外﹐天開罨畫﹐錢塘岸側﹐城展玻璃。曾借扁舟﹐晚涼一棹﹐先向孤山近處嬉。回頭望﹐是吳山樓閣﹐煙靄參差。淡妝濃抹相宜。道不獨晴奇雨亦奇。訪歐公遺像﹐仍存古井﹐逋仙舊隱﹐猶有荒祠。泉若通靈﹐梅如解語﹐應也怪公題詠遲。從今後﹐怕公餘無事﹐準備新詩。

○摸魚子

辛卯淸明日﹐嘗以金縷曲侑觴﹐今年獨無可乎﹐因作摸魚子一闋以寄意

問誰知此時情緒。匆匆寒食相遇。東風可是無閒暇﹐開盡白紅千樹。春幾許。還又怕﹑轉頭風雨畱難住。浮生浪苦。且攜酒重尋﹐去年花下﹐歌我舊金縷。尊前友﹐惟有靑山如故。至今面目無妒。冷光晴色三千丈﹐斜照夕陽窗戶。堪訝處。被幾葉風帆﹐催上江南路。無人自語。想五載居京﹐一朝得郡﹐卻甚也能去。

○金縷曲

送可與﹐卽用其韻

樂府寧無路。彼區區﹑斜門枉逕﹐少人知處。從得君詞驚且訝﹐醉裏坡仙曾遇。是夢裏﹑稼翁教汝。玉尺金刀俱在手﹐把天機云錦裁成句。才落紙﹐便傳去。筆頭不用空豪怒。也應須﹑梨花縞夜﹐海棠紅雨。一曲離歌悲壯處﹐不覺人間三鼓。有幽壑﹑潛蛟起舞。休道此情天不管﹐怕餘音裊裊無人許。風送入﹐渡江櫓。

○金縷曲

送茅山倪道人﹐並寄山中諸道友

回首茅山路。渺滔滔﹑長江南畔﹐碧山無數。曾被天風吹醉夢﹐直到華陽深處。也親見﹑鸞驂鶴馭。覺後分明空記省﹐悵丹坡﹑蹤迹今何許。還又被﹐世緣誤。幾番自詠山中句。覺霏霏﹑雲煙秀色﹐去來眉宇。曾共三峯重有約﹐已辦淸秋杖屨。看能與﹑羣仙相遇。君去丁寧無別語﹐怕山靈怪我來何暮。才有伴﹐便同去。

○金縷曲

送徳昌

走徧江南路。看天公﹑何時還我﹐故山深處。君處錢塘余甓社﹐千里不期而遇。更分甚﹑主賓吾汝。一片湖光濃似酒﹐待發揮﹑我輩淸新句。幾魚鳥﹐不驚去。醉中不怕波神怒。盡人間﹑紛紛輕薄﹐翻雲覆雨。燈火歸來才半醒﹐月夜譙樓初鼓。正老鶴迎門飛舞。此樂人生能有幾﹐悵後期好在知何許。明日又﹐送柔櫓。

○金縷曲

中秋夜不寐﹐枕上作以自遣

未過松江去。被髙沙﹑同盟鷗鷺﹐暫時畱住。曾共中秋心期定﹐再上江船容與。待滿載﹑淮歌楚舞。豈料桂花香霧底﹐正河魚﹑作祟深相苦。尊有酒﹐不忺舉。夢中似聽嫦娥語。道人生﹑百年才半﹐未爲衰暮。江北江南行欲徧﹐幾見月明三五。嘗爛賞﹑通宵達曙。可是今年情思懶﹐便臨風﹑誤卻淸新句。聊援筆﹐爲渠賦。

○金縷曲

雙陸

此博誰名汝。想當年﹑波羅塞戲﹐涅盤經語。天竺傳來雙采好﹐麼六四三二五。要隨喝﹑隨呼隨數。從得三郎緋衣了﹐再曾逢﹑潘彥知音侶。同入海﹐亦良苦。雄拿豪攫爭鳴杵。正關河﹑疏星殘月﹐幾聲秋雨。卻是驅馳玄黃馬﹐腳底蹈燕蹴楚。甚一澗一梁能阻。翻覆輸贏須臾耳﹐算人間萬事都如許。且一笑﹐看君賭。

○金縷曲

乙未淸明

風雨驚春暮。恨天涯﹑畱春未辦﹐卻畱余住。時序匆匆催老大﹐又早飛花落絮。算禁得﹑淸明幾度。試倚危欄西北望﹐但接天煙水無重數。空目斷﹐故山路。先塋松柏誰看護。想東風﹑杯盤蕭索﹐饑鳥啼樹。便做松江都變酒﹐醉裏眉頭休聚。萬里南來緣底事﹐也何須﹑杜宇聲聲訴。千百計﹐不如去。

○太常引

紅梅

幽香拍塞滿比鄰。問開到﹑幾層春。謝絕蝶蜂羣。祗麼鳳﹑和渠意親。醉紅肌骨﹐艷紅妝束﹐能有許時新。也待不搖唇。忍孤負﹑風流玉人。

○太常引

兩株如玉瘦相鄰。盡紅復﹑抱芳春。看到不同羣。比問白尋黃更親。出塵態度﹐倚風標格﹐消得一詞新。誰解按歌唇。教唱與﹑靑崖故人。

○水調歌頭

翰林諸公相餞齊化門外﹐因用不肖與諸公倡和水調韻寄意

煙柳綠陰底﹐祖席國門東。舊時沙上鷗鷺﹐此地別鵷鴻。幾載備員苟祿﹐一日分符剖竹﹐誰道不遭逢。回望九重闕﹐髙出五雲中。重殷勤﹐深眷戀﹐謝諸公。佳篇繼之以酒﹐情與禮俱通。渺渺松江煙水﹐斗郡若無多事﹐其孰可相從。杖屨放鶴叟﹐蓑笠釣魚翁。

○賀新郎

余家古瓶臘梅忽開﹐淸香可愛﹐質之範石湖梅譜﹐乃宿葉而佳者也。且云﹐素難題詠﹐山谷簡齋但作小詩而已﹐在簡齋余作且勿論﹐偶不及東坡長句﹐何耶。因以樂府賀新郎見意

不受鉛朱污。問嬌黃﹑當初著甚﹐染成如許。便做采從眞蠟國﹐特地朝勻暮注。也無此﹑宮妝風度。長記方壺春半貯﹐只蕭然﹑盡慰人情苦。誰更望﹑暗香吐。爲渠細檢梅花譜。以芳馨與梅相近﹐故梅名汝。底是石湖堪怪處﹐說道涪翁曾賦。還忘卻﹑東坡佳句。從被二仙題評了﹐到而今﹑傲然吟詩似。吾試與﹐下斯語。

永樂大典二千八百十一梅字韻引張西巖集以上趙萬里校補本張之翰西巖詞六十九首﹐間以四庫珍本西巖集校訂

【張中孚﹕詞作1首】

○驀山溪

山河百二﹐自古關中好。壯歲喜功名﹐擁徵鞍﹑雕裘繡帽。時移事攺﹐萍梗落江湖﹐聽楚語﹐厭蠻歌﹐往事知多少。蒼顏白髮﹐故里欣重到。老馬省曾行﹐也頻嘶﹑冷煙殘照。終南山色﹐不攺舊時靑﹐長安道﹐一回來﹐須信一回老。

中州樂府

【張翥﹕詞作133首】

○六州歌頭

孤山尋梅

孤山歲晚﹐石老樹查牙。逋仙去。誰爲主。自疏花。破冰芽。烏帽騎驢處。近修竹﹐侵荒蘚﹐知幾度。踏殘雪﹐趁晴霞。空谷佳人﹐獨耐朝寒峭﹐翠袖籠紗。甚江南江北﹐相憶夢魂賒。水繞雲遮。思無涯。又苔枝上﹐香痕沁﹐幺鳳語。凍蜂衙。瀛嶼月﹐偏來照﹐影橫斜。瘦爭些。好約尋芳客﹐問前度﹐那人家。重呼酒。摘瓊朵。插鬢鴉。喚起春嬌扶醉﹐休孤負錦瑟年華。怕流芳不待﹐回首易風沙。吹斷城笳。

○瑞龍吟

癸丑歲冬﹐訪遊弘道樂安山中﹐席賓米仁則用淸眞詞韻賦別﹐和以見情

鰲溪路。瀟灑翠壁丹崖﹐古藤髙樹。林間猿鳥欣然﹐故人隱在﹐溪山勝處。久延佇。渾似種桃源裏﹐白雲窗戶。燈前素瑟淸尊﹐開懷正好﹐連牀夜語。應是山靈畱客﹐雪飛風起﹐長松掀舞。誰道倦途相逢﹐傾蓋如故。陽春一曲﹐總是關心句。何妨共﹑磯頭把釣﹐梅邊徐步。只恐匆匆去。故園夢裏﹐長牽別緒。寂寞閒鍼縷。還念我﹑飄零江湖煙雨。斷腸歲晚﹐客衣誰絮。

○多麗

爲友生書所見

小庭階。簾櫳婀娜蓬萊。恨匆匆﹑歸鴻度影﹐東風搖蕩情懷。不多時﹑見他行過﹐霎兒後﹑依舊回來。銀鋌雙鬟﹐玉絲頭導﹐一尖生色合歡鞋。麝香粉﹑繡茸衫子﹐窄窄可身裁。偶回頭﹑笑渦透臉﹐蟬影籠釵。憶疏狂﹑隨車信馬﹐那知淪落天涯。豆蔻初﹑可憐春早﹐菖蒲晚﹑難見花開。紅葉波深﹐彩樓天遠﹐浪憑靑鳥信音乖。等閒是﹑這番迷眼﹐無處可安排。行雲斷﹑夢魂不到﹐空賦陽臺。

○多麗

淸明上巳﹐同日會飲西湖壽樂園

鳳凰簫。新聲遠度蘭橈。漾東風﹑湖光十里﹐參差綠港紅橋。暖云蘸﹑郁金衫色﹐晴煙抹﹑翡翠裙腰。罨畫名園﹐鬧紅芳榭﹐蒲葵亭畔彩繩搖。滿鴛甃﹑落英堪藉﹐猶作殢人嬌。漬羅袂﹑莫揉痕退﹐生怕香銷。憶當年﹑尊前扇底﹐多情冶葉倡條。浴蘭女﹑隔花偸盼﹐修禊客﹑臨水相招。舊約尋歡﹐新聲換譜﹐三生夢裏可憐宵。從畱得﹑楝花寒在﹐啼鴂已無聊。江南恨﹑越王臺下﹐幾度回潮。

案此首詞統卷十八誤作柳永詞

○多麗

西湖泛舟﹐夕歸施成大席上﹐以晚山靑爲起句﹐各賦一詞

晚山靑。一川雲樹冥冥。正參差﹑煙凝紫翠﹐斜陽畫出南屏。館娃歸﹑吳臺遊鹿﹐銅仙去﹑漢苑飛螢。懷古情多﹐憑髙望極﹐且將尊酒慰飄零。自湖上﹑愛梅仙遠﹐鶴夢幾時醒。空畱在﹑六橋疏柳﹐孤嶼危亭。待蘇堤﹑歌聲散盡﹐更須攜妓西泠。藕花深﹑雨涼翡翠﹐菇蒲軟﹑風弄蜻蜓。澄碧生秋﹐鬧紅駐景﹐采菱新唱最堪聽。�一片﹑水天無際﹐漁火兩三星。多情月﹑爲人畱照﹐未過前汀。

○蘭陵王

臨川寓捨聞箏

晚風惡。墻外楊花正落。秋千罷﹑人在瑣窗﹐猶怯春寒下簾幕。多情倦繡作。恰了棠梨半萼。移金雁﹑應是自調﹐盡寄深情與弦索。數聲白瓴雀。又歇拍多時﹐嬌甚彈錯。新聲舊譜多忘卻。想紅香憔悴﹐錦書繚邈﹐匆匆前度見略略。甚如在天角。霧閣。閉銀鑰。柰夢斷行雲﹐靑鳥難托。三生書記情緣薄。記舊家歌舞﹐那時行樂。桃枝人面﹐問酒家﹐負舊約。

○摸魚兒

送黃任伯歸丰城﹐時任伯放其妾還家故及

正匆匆﹑楚鄕秋晚﹐孤鴻飛過南浦。同來桃葉堪惆悵﹐一舸載春先去。愁絕處。問那曲闌干﹐曾聽人低語。今宵最苦。向楓樹溪橋﹐蘆花野館﹐翦燭臥聽雨。吳霜鬢﹐破帽西風怎護。絲絲都是離緒。舊情頓冷新愁重﹐總付墜鞭詞譜。君記取。待雪夜﹑相思乘興柴岡路。唱予和汝。要款段隨車﹐輕盈喚酒﹐重爲國香賦。

○摸魚兒

臨川春遊﹐連日病酒﹐賦此止之

過花朝﹑淡煙輕雨﹐東風還又春社。客懷不斷還家夢﹐只泥酒杯陶寫。孤館夜。甚濃醉﹑無人知道歸來也。蘭燈半灺。任賦就魚箋﹐弦拋玉軫﹐誰念倦司馬。長安市﹐幾度攜尊命駕。空驚遊興衰謝。醉鄕天地無今古﹐爭得一襟蕭灑。春縱冶。便不飲﹑從教團雪揉花打。觥籌已罷。笑蜾嬴螟蛉﹐吾今眞止﹐爲報獨醒者。

○摸魚兒

春日西湖泛舟

漲西湖﹑半篙新雨﹐麯塵波外風軟。蘭舟同上鴛鴦浦﹐天气嫩寒輕暖。簾半捲。度一縷﹑歌云不礙桃花扇。鶯嬌燕婉。任狂客無腸﹐王孫有恨﹐莫放酒杯淺。垂楊岸﹐何處紅亭翠館。如今遊興全懶。山容水態依然好﹐惟有綺羅雲散。君不見。歌舞地﹑靑蕪滿目成秋苑。斜陽又晚。正落絮飛花﹐將春欲去﹐目送水天遠。

○摸魚兒

題熊伯宜藏梅花卷子

記西湖﹑水邊曾見﹐查牙老樹如此。冰痕冷沁苔枝雪﹐的皪數花才試。天也似。愛玉質﹑淸髙不久閒紅紫。孤山處士。總賦得招魂﹐煙荒雨暗﹐寂寞抱香死。春風筆﹐休憶深宮舊事。添人多恨多思。墨池雪嶺三生夢﹐喚起縞衣仙子。仍獨自。伴瘦影﹑黃昏和月窺窗紙。聲聲字字。寫不盡江南﹐閒愁萬斛﹐訴與綠衣使。

○摸魚兒

王季境湖亭﹐蓮花中雙頭一枝﹐邀予同賞﹐而爲人折去。季境悵然﹐請賦

問西湖﹑舊家兒女﹐香魂還又連理。多情欲賦雙蕖怨﹐閒卻滿奩秋意。嬌旖旎。愛照影﹑紅妝一樣新梳洗。王孫正擬。喚翠袖輕歌﹐玉箏低按﹐涼夜爲花醉。鴛鴦浦﹐淒斷淩波夢裏。空憐心苦絲脆。吳娃小艇應偸采﹐一道綠萍猶碎。君試記。還怕是﹑西風吹作行雲起。闌干謾倚。便載酒重來﹐尋芳已晚﹐餘恨渺煙水。

○摸魚兒

賦湘云

問湘南﹑有云多少﹐不應長是爲雨。平生宋玉緣情老﹐贏得鬢絲如許。歌又舞。更一曲琵琶﹐暱暱如私語。閒悲浪苦。怪舊日靑衫﹐空流淚滿﹐不解畫眉嫵。空凝佇。十二峯前路阻。相逢知在何處。今朝重見春風手﹐仍聽舊彈金縷。君且住。怕望斷﹑蘅皐日暮傷離緒。新聲自譜。把江北江南﹐今愁往恨﹐盡入斷腸句。

○摸魚兒

元夕﹐吳門姚子章席上﹐同柯敬仲賦。敬仲以虞學士書風入松於羅帕作軸﹐故末語及之。楚芳吳蘭二妓名

記蘇臺﹑舊時風景﹐西樓燈火如畫。嚴城月色依然好﹐無復綺羅遊冶。歡意謝。向客裏相逢﹐還又思陶寫。金尊翠斝。把錦字新聲﹐紅牙小拍﹐分付倦司馬。繁華夢﹐喚起燕嬌鶯奼。肯教孤負元夜。楚芳玉潤吳蘭媚﹐一曲夕陽西下。沈醉罷。君試問﹑人生誰是無情者。先生歸也。但畱意江南﹐杏花春雨﹐和淚在羅帕。

○摸魚兒

錢萬戶宜之邀予賦瑤臺景

甚瑤臺﹑翠鸞雛小。風流占斷妍景。數聲何處啼春勝﹐簾捲曉窗人靜。天气困。梳未穩﹑綠鬟倭墮臨妝鏡。懶羞倦整。待鉸个金花﹐眉夫雙雁﹐還怯剪刀冷。仙家好﹐十二行雲路迥。牢籠芳夢不定。多情正要人拘管﹐無柰綠昏紅暝。乘酒興。攜兩袖﹑天風飛上蓬萊頂。闌干獨憑。爲喚玉笙來﹐霓裳按舞﹐和月醉花影。

○金縷詞

送王季境還廣陵

西子湖邊路。看依然﹑水光山色﹐自宜晴雨。天上歸來重載酒﹐惟有舊盟鷗鷺。笑鬢影﹑星星如許。公子華筵涼似水﹐更綠鬟﹑窈窕歌金縷。畱晚醉﹐看眉嫵。三生書記眞豪舉。把平生﹑香奩軟語﹐錦囊佳句。君到淮南明月夜﹐爲問崔娘安否。�翻作﹑錦箏新譜。只恐驚鴻花外起﹐趁行雲﹑直過滄江去。飛不到﹐斷腸處。

○金縷詞

送上官子東之昆山州幕官

煙艸長洲苑。渺姑蘇﹑舊遊麋鹿﹐歲華云晚。多少吳宮花月恨﹐春去春來不管。只付與﹑行人淒斷。君去風流賓幕裏﹐把今情﹑古意供裁翦。珠唾濕﹐玉煙暖。相逢盡看金杯滿。信人生﹑好懷有幾﹐夢長緣短。白髮崢嶸三千丈﹐底用雲揉雨染。且斗取﹑尊前彊健。爲問浮槎還到否﹐便乘之﹑直上三山遠。看瀛島﹐水淸淺。

○沁園春

讀白太素天籟集﹐戲用韻效其體

客汝知乎﹐載酒輕舟﹐看花小車。勝炎州出使﹐瘴浮徵旆﹐禁門待漏﹐霜滿朝靴。歲去堂堂﹐老來冉冉﹐瓶雀飛時手怎遮。平生事﹐嘆山林迹遠﹐霄漢程賒。從渠夢蝶疑蛇。得放懶﹑還須自在些。甚天荒地老﹐銅臺歌舞﹐水流云在﹐金穀豪奢。客問先生﹐歸宜早計﹐醉後之言可信耶。鷗盟在﹐任漁蓑江上﹐雨細風斜。

○沁園春

泉南初度﹐伯時將北歸﹐諸友宴次﹐賦此畱別

天上玉堂﹐海外瀛洲﹐山中蛻巖。甚六十四歲﹐出持使節﹐八千餘里﹐來駐徵驂。香火緣深﹐功名意薄﹐夢覺仙家雪滿簪。桐花社﹐喜酒邊鶯燕﹐詩外云嵐。錦堂容我淸酣。擁畫燭﹑金鉤手屢探。怪朗吟禦史﹐笑回紅粉﹐送歸司馬﹐淚濕靑衫。蜀魄春多﹐塞鴻秋遠﹐無限離情老不堪。空畱意﹐在水光山色﹐江北江南。

○沁園春

廣陵九日﹐與劉士幹成元璋泛舟邗溝

何許登臨﹐路繞蕪城﹐岡連楚皐。愛流云低響﹐歌催瓊樹﹐微波照影﹐人艷仙桃。松院移尊﹐柳橋攜袖﹐隨處蘭舟且暫捎。秋無際﹐望空江雁遠﹐落木天髙。不妨左手持螯。更右把﹑金尊送濁醪。嘆雞臺艸暗﹐淒然興廢﹐龍山煙冷﹐老矣英豪。白髮寧饒﹐黃花任插﹐要裏西風破帽牢。劉郎醉﹐把吳箋笑擘﹐試與題糕。

○沁園春

次韻李元之聽董氏雙弦

誰喚嬌嬈﹐斜插雙弦﹐華筵乍開。愛玉纖輕軋﹐半籠翠袖﹐歌喉緩引﹐暗點鴛鞋。胡部新聲﹐樂工巧制﹐寫出龍沙馬上哀。哀何似﹐似離鸞驚起﹐白雀飛來。丁寧擊節金釵。要細聽﹑春風且慢催。正宮商分犯﹐拽歸雙調﹐伊州入破﹐攧徧三臺。畫扇香收﹐羅巾汗濕﹐愁是云兜醉後回。花閒客﹐任鸞綃纏髻﹐更盡餘杯。

○蘇武慢

對雪

凍雨跳空﹐朔云屯地﹐陡覺夜寒無賴。誰從蕊闕﹐宴罷羣仙﹐一樣佩零珠解。應喚馮夷﹐起舞回風﹐攪碎渺茫銀海。倚南窗淸思﹐盈襟看盡﹐整容斜態。君試問﹑白羽鳴弦﹐靑貂束錦﹐千騎獵歸煙塞。何如倦客﹐蠟屐枝筇﹐乘興竹邊梅外。隨處堪尋﹐賣酒人家﹐春渚水鄕挑菜。趁湖山晴曉﹐吟魂飛上﹐玉峯瑤界。

○蘇武慢

歲晚再雪﹐仍用前韻

歲晚江空﹐雪飛風起﹐老境若爲聊賴。家人解事﹐準備深尊﹐旋遣夜窗寒解。萍梗孤蹤﹐幻影浮生﹐萬里喜還閩海。但囊中畱得﹐詩篇爛寫﹐水情山態。眞比似﹑一个冥鴻﹐南來北去﹐閱盡幾重關塞。名韁利鎖﹐絆殺英雄﹐都付醉鄕之外。惟不能忘﹐一舸吳淞﹐鱸膾豉羹蒓菜。且今宵還我﹐冰壺天地﹐眼空塵界。

○風流子

臨川歲五月祠神﹐以中末二旬之六七八日張燈﹐遊人特盛﹐回憶武陵元夕

荷雨送涼飆﹐炎塵淨﹑三市影燈宵。看珠珞翠繩﹐焰搖冰碗﹐彩棚花架﹐光射星橋。洞天好﹑笑聲遮畫扇﹐歌韻合鸞簫。瓊樹影中﹐月窺端正﹐雪羅香裏﹐人鬥嬌嬈。依稀元夜影﹐銅壺短﹐還又露灑煙飄。空遣酒懷搖蕩﹐羈思無聊。想驄馬鈿車﹐俊遊何在﹐雪梅蛾柳﹐舊夢難招。醉掩重門﹐半釭蘭燼紅銷。

○風流子

賞箏妓崔愛

梨園供奉曲﹐卿卿解﹑寫入十三弦。聽促彈寶柱﹐暮催行雨﹐放嬌銀甲﹐春繞飛煙。可人處﹑鳳聲啼玉碎﹐燕尾點波圓。宜與畫看﹐徽容妍麗﹐欲裁詩寄﹐鶯思纏綿。多情曾相遇﹐歸舟字﹑夢裏尙記遊仙。好倩鈿牀纖手﹐移近尊前。盡何處教吹﹐玉簫明月﹐此情追憶﹐錦瑟華年。多少舊愁新恨﹐知爲誰傳。

○疏影

王元章墨梅圖

山陰賦客。怪幾番睡起﹐窗影生白。縹緲仙姝﹐飛下瑤臺﹐淡佇東風顏色。微霜恰護朦朧月﹐更漠漠﹑暝煙低隔。恨翠禽﹑啼處驚殘﹐一夜夢云無迹。惟有龍煤解染﹐數枝入畫裏﹐如印溪碧。老樹枯苔﹐玉暈冰圈﹐滿幅寒香狼藉。墨池雪嶺春長好﹐悄不管﹑小樓橫笛。怕有人﹑誤認眞花﹐欲點曉來妝額。

○望海潮

丁巳淸明日﹐登定海縣招寶山望海

扶桑何許﹐蓬萊何處﹐滄海一望漫漫。精衛解塡﹐黿鼉可駕﹐淩波直度三韓。雲气有無間。只是天是水﹐無地無山。贔屓鰲掀﹐颶風俄起書生寒。從今不數鯢桓。羨秦人采藥﹐龍伯垂竿。槎信未來﹐珠光暗徙﹐羣仙約我驂鸞。長嘯壯懷寬。且振衣絕頂﹐釃酒長瀾。揮手相招﹐片帆飛趁暮潮還。

○解連環

畱別臨川諸友

夜來風色。嘆靑燈素被﹐早寒欺客。想寂寞﹑人在簾櫳﹐望鴻雁欲來﹐又催刀尺。秋滿關河﹐更誰倚﹑夕陽橫笛。記題花賦月﹐此地與君﹐幾度遊歷。江頭楚楓漸赤。對離尊飲淚﹐難問消息。趁一舸﹑千里東歸﹐眇天末亂山﹐水邊孤驛。晼晚年華﹐悵回首﹑雨南雲北。算今古﹑此情此恨﹐甚時盡得。

○春從天上來

廣陵冬夜﹐與松云子論五音二變十二調﹐且品簫以定之。淸濁髙下﹐還相爲宮﹐犁然律呂之均﹐雅俗之應也。不覺漏下﹐月滿霜空﹐神情爽發。松云子吹春從天上來曲﹐音韻淒遠。予亦飄然作霞外飛仙想﹐因倚歌和之﹐用紀客次勝趣。是夕丙子孟冬十又三夕也

裊裊秋風。聽響徹雲間﹐彩鳳啼雄。嬴女飛下﹐玉佩玲瓏。腸斷十二臺空。渺霜天如海﹐寫不盡﹑楚客情濃。燭銷紅。更鏘金振羽﹐變徵移宮。揚州舊時月色﹐嘆水調如今﹐離唱誰工。露葉殘蛾﹐蟾花遺粉﹐寂寞瓊樹香中。問坡仙何處﹐滄江上﹑鶴夢無蹤。思難窮。把一襟幽怨﹐吹與魚龍。

○春從天上來

同王繼學憲使賦

十里紅樓。問聲價如今﹐誰滿揚州。白髮書記﹐此日重遊。聽取席上名謳。擁冰弦斜佇﹐更爲我﹑斂笑凝眸。覓黃驑。看端端怎比﹐楚楚風流。殷勤砑綾小艸﹐寫不盡宮妝﹐一段春柔。淡水疏花﹐知誰消受﹐幾度簾捲香收。怕巫娥歸去﹐空惆悵﹑夢斷情畱。把離愁。付行雲行雨﹐楚尾吳頭。

○南浦

艤舟南浦﹐因賦題

花落楚江流﹐過西山﹑雨漲漁村無路。雙漿載愁來﹐蘋沙外﹑惟有盟鷗相覷。春波碧艸﹐送君曾是傷情處。依舊朝雲飛畫棟﹐秋滿鶴汀鳧渚。斜陽三兩人家﹐�靑旗影裏﹐炊煙一縷。弦索夜深船﹐淒涼聽﹑還似西風湓浦。徵鴻去盡﹐夢回明月生煙樹。如此山川無限恨﹐都付一尊懷古。

○花心動

劍浦有感

花信風寒﹐綺窗深﹑匆匆禁煙時節。燕子乍來﹐宿雨才晴﹐滿樹海棠如雪。黛眉準擬明朝畫﹐燈花翦﹑妝奩雙疊。負佳約﹑鵲還誤報﹐燕應羞說。寶鏡將圓又缺。從澀盡銀簧﹐怕吹鳴咽。一霎夢魂﹐也喚相逢﹐依黯斷雲殘月。古來多少春閨怨﹐看薄命﹑無人如妾。軟綃帕﹑憑誰寄將淚血。

○綺羅香

雨中舟次洹上

燕子梁深﹐秋千院冷﹐半濕垂楊煙縷。怯試春衫﹐長恨踏靑期阻。梅子後﹑餘潤畱寒﹐藕花外﹑嫩涼消暑。漸驚他﹑秋老梧桐﹐蕭蕭金井斷蛩暮。薰篝須待被暖﹐催雪新詞未穩﹐重尋笙譜。水閣云窗﹐總是慣曾聽處。曾信有﹑客裏關河﹐又怎禁﹑夜深風雨。一聲聲﹑滴在疏篷﹐做成情味苦。

○眉嫵

七夕感事

又蛛分天巧﹐鵲誤秋期﹐銀漢會牛女。薄命猶如此﹐悲歡事﹐人間何限夫婦。此情更苦。怎似他﹑今夜相遇。素娥妒﹑不肯偏畱照﹐漸涼影催曙。私語釵盟何處。但翠屏天遠﹐淸夢云去。縱有閒鍼縷﹐相憐愛﹑絲絲空綴愁緒。竊春伴侶。問甚時﹑重畫眉嫵。謾鉛淚彈風﹐都付與洗車雨。

○喜遷鶯

瓊花

東風吹盡。但一片綠陰﹐空畱春恨。后土祠荒﹐飛瓊謫久﹐還喜玉容堪認。二十四橋夜月﹐二十四番花信。便載酒﹐怕芳菲易老﹐陰晴難穩。嬌困。羞起晚﹐佇立畫闌﹐淨洗閒脂粉。沈水濃燻﹐蜂黃淡染﹐自有絕塵香韻。也知世間無對﹐肯許浮花相近。鳳簫遠﹐待數枝折與﹐玉峯人問。

○石州慢

春日雨中

煙雨輕陰﹐庭院悄寒﹐晴意難準。社前燕子歸來﹐恰換一番花信。春光全在﹐杏花紅鬧枝頭﹐雙鸞銜上金釵鬢。待到盡開時﹐又胭脂成粉。堪恨。西園撲蝶人間﹐芳徑踏靑鞋潤。簾影愔愔﹑竟日瞢勝如困。惜花中酒﹐尋常過了年年﹐情多那得離愁盡。翠被不成溫﹐滿薰篝蘭燼。

○石州慢

題玉笙手卷

仙去緱山﹐宴罷武夷﹐瓊響吹徹。叢霄舊樣親傳﹐琢就玉煙凝白。悠揚彩鳳﹐恰從雲杪飛來﹐數聲又趁鴛鴦歇。零落碧桃花﹐點春風如雪。淸絕。更宜秦女﹐銀箏喚取﹐楚娥瑤瑟。旋炙嬌簧﹐只愁夜深寒咽。相看老矣﹐剩須陶寫畱連﹐尊前遞把紅牙節。歸去畫船時﹐滿西湖明月。

○水龍吟

賦情云

無心卻恁多情﹐閒愁長向眉尖聚。牢龍不定﹐爲誰畱戀﹐爲誰歸去。半餉花陰﹐霎兒月暝﹐幾番日暮。被東風攪散﹐離愁惹斷﹐又還趁﹐歌聲駐。只恐佩環臥冷﹐好重將﹑繡帷調護。何人得似﹐曉妝鬟髻﹐春嬌態度。縹緲尊前﹐朦朧眼底﹐非煙非霧。把柔情一縷﹐都隨好夢﹐作陽臺雨。

○水龍吟

傅淵道宅上賞紫牡丹

紫雲何處飛來﹐仙家別有藏春洞。刻繒紋皺﹐鏤檀色膩﹐薰臍香重。谷雨初晴﹐楡煙新換﹐楝風微動。是花姑養就﹐韓仙染出﹐還分與﹐人間種。好與密籠繡幄﹐護玉環﹑三生妖夢。只愁今夜﹐綠叢月老﹐珠房露凍。便喚秋娘﹐重澆卯酒﹐緩歌低送。倩紅鸞與約﹐韻華且住﹐作尊前供。

○水龍吟

次韻王本中賦樓子芍藥

寶樓十二玲瓏﹐仙家只在雲間住。金盤舞罷﹐羅裙襞皺﹐乘風欲去。畫檻移春﹐彩鸞銜信﹐幾番延佇。看釵莛疊萼﹐天然富貴﹐妝臺近﹐有人妒。句引廣陵遺恨﹐倩流鶯﹑爲花低訴。年年長是﹐芳菲時候﹐滿城煙絮。春色三分﹐落紅千片﹐總成塵土。向月明空羨﹐雙雙睡蝶﹐宿花房露。

○水龍吟

西池敗荷

水宮仙子歸來﹐爲誰獨立西風背。淩波夢斷﹐可憐零落﹐一奩環佩。雨葉敲寒﹐露房倒影﹐秋聲驚碎。問西亭翠被﹐將愁何處﹐空畱得﹐餘香在。最愛雙飛白鷺﹐鎭相依﹑蓼邊萍外。舞衫歌扇﹐有人繡出﹐水情云態。西子湖邊﹐越娘舟上﹐憶曾同采。甚人今未老﹐花應依舊﹐約明年再。

○水龍吟

廣陵送客﹐次鄭蘭玉賦蓼花韻

芙蓉老去妝殘﹐露華滴盡珠盤淚。水天瀟灑﹐秋容冷淡﹐憑誰點綴。瘦葦黃邊﹐疏萍白外﹐滿汀煙穟。把餘妍分與﹐西風染就﹐猶堪愛﹐紅芳媚。幾度臨流送遠﹐向花前﹑偏驚客意。船窗雨後﹐數枝低人﹐香零粉碎。不見當年﹐秦淮花月﹐竹西歌吹。但此時此處﹐叢叢滿眼﹐伴離人醉。

○水龍吟

鄭蘭玉賦蠟梅﹐工甚﹐予拾其遺意補之

玉人梔貌堪憐﹐曉妝一洗鉛華盡。此花應是﹐菊分顏色﹐梅分風韻。萼點駝酥﹐口攢金磬﹐心凝檀粉。甚女貞染就﹐仙女絕勝﹐蜂兒童﹐鵝兒嫩。說與玉龍莫品﹐怕宮波﹑一般流浪。故人堪寄﹐折枝代取﹐江南春信。沈水全燻﹐檗絲密綴﹐額黃深暈。乍燕姬未識﹐是花是蠟﹐笑偎人問。

○水龍吟

聽房氏自然歌﹐求詞爲賦

春風瓊樹香中﹐數聲恰似流鶯囀。歌塵飛下﹐落花起舞﹐驪珠脫串。豆蔻珠簾﹐牡丹雪嶺﹐小桃人面。是自然絕藝﹐天然書譜﹐霓裳序﹐六幺徧。獨占二分月色﹐向尊前﹑幾番曾見。賞音如此﹐不辭醉墨﹐爲題紈扇。浪雨閒雲﹐剩香殘黛﹐莫論恩怨。看穠華又老﹐情緣未斷﹐寄樓中燕。

○憶舊遊

重到金陵

悵麟殘廢井﹐鳳去荒臺。煙樹敧斜。再到登臨處﹐渺秦淮自碧﹐目斷雲沙。後庭謾有遺曲﹐玉樹已無花。向宛寺裁詩﹐江亭把酒﹐暗換年華。雙雙舊時燕﹐問巷陌歸來﹐王謝誰家。自昔西州淚﹐等生存零落﹐何事興嗟。庚郎似我憔悴﹐回首又天涯。但滿耳西風﹐關河冷落凝暮笳。

○齊天樂

夜宴楊元誠山樓﹐送陳子敬之三山﹐瞿子誠之吳門

闌干十二東風外﹐春藏畫樓鴛瑣。蠟炬光濃﹐氍毹坐軟﹐寶鼎旋培沈火。玻璃盞大。但有酒須傾﹐有歌須和。劇飲淋浪﹐萬金良夜虛過。中年情緒易惡﹐風流靑鏡裏﹐銷減些个。閩雨程賒﹐吳云驛遠﹐別恨料應如我。先拚醉臥。任楊柳煙銷﹐海棠月墮。明日江頭﹐倩誰畱畫舸。

○齊天樂

臨川夜飲滏陽李輔之寓所

江霜一樹淒涼葉﹐驚鳥夜深啼落。客裏相逢﹐尊前細數﹐幾度雨漂風泊。微吟緩酌。漸月影斜欹﹐畫闌東角。只怕梅花﹐無人看管瘦如削。江湖容易歲晚﹐想多情念我﹐歸信曾約。塵土狂蹤﹐山林舊隱﹐夢寄艸堂猿鶴。離懷最惡。是酒醒香殘﹐燭寒花薄。一段銷凝﹐覺來無處著。

○桂枝香

賞桂楊氏山園﹐夜飲花下有作

天香萬斛。盡貯入魏臺﹐辟寒金粟。誰喚仙娥睡起﹐露妝煙沐。翠云裙袖黃雲襪﹐倚秋風﹑乍驚郎目。恨無明月﹐髙燒蠟炬﹐分陰叢綠。深照見﹑涼禽並宿。愛搖灩瓊杯﹐花影堪掬。寸夢絲緣舊約﹐尙堪重續。何時卜隱西湖上﹐葺緗荷﹑芳杜爲屋。小山人遠﹐魂招不來﹐謾歌遺曲。

○木蘭花慢

次韻陳見心文學孤山問梅

壓西湖千樹﹐曾幾度﹐爲攜尊。向柳外停橈﹐苔邊待鶴﹐酒熟詩溫。瀛洲舊時月色﹐悵荒涼﹑惟有數枝存。天上梨花成夢﹐江南桃葉移根。如今憔悴客愁村。難返暗香魂。甚歲晚春遲﹐角寒笛曉﹐雪暗云昏。登臨不甚寄目﹐但靑山﹑隱隱月紛紛。再約與君同醉﹐從他啄木敲門。

○木蘭花慢

題紅犀扇面

記西湖送別﹐曾共綰﹐綠楊絲。悵水去云回﹐佳期杳渺﹐遠夢參差。重來訪鄰尋裏﹐愛卿卿﹑不減舊風姿。不著銀箏淸怨﹐難題紈扇相思。暗香銷盡合歡枝。畱在錦囊詩。又越北閩南﹐秋隨雁影﹐花老鶯兒。應緣采春情重﹐便鑑湖﹑春色戀微之。扶起曉窗殘醉﹐潮平月落多時。

○眞珠簾

壽韓伯淸提舉﹐時在平江

銀蟾半露嬋娟影﹐西風早﹑次第中秋天气。涼透小簾櫳﹐乍夜長遲睡。見說靈巖山色好﹐甚也不濃如歸意。歸未。趁西泠載酒﹐南園尋桂。還又客裏生朝﹐把金尊綠酒﹐與誰同醉。煙雨隔垂虹﹐望美人秋水。桃葉妝樓團扇曲﹐但小艸﹑鸞箋相寄。傳示。送白萍一翦﹐碧雲千里。

○丹鳳吟

幺鳳

蓬萊花鳥。記並宿苔枝﹐雙雙嬌小。海上仙姝﹐喚起綠衣歌笑。芳叢有時遣探聽﹐東風數聲啼曉。月下人歸﹐淒涼夢醒﹐悵愁多歡少。念故巢猶在瘴雲杪。甚閉入雕籠﹐庭院深悄。信斷羈雌遠鎭怨索繞。翠襟近來漸短﹐看梅花又還開了。縱解收香寄與﹐柰羅浮春杳。

○髙陽臺

題趙仲穆作陳野雲居士山水便面

染黛浮空﹐凝妝佇遠﹐數峯底事含顰。十樣新眉﹐從他雨抹煙勻。龍綃便面宜歌舞﹐看亭亭﹑玉骨冰神。幾銷魂﹐翠被餘香﹐錦瑟淸塵。如今歸去湖山畔﹐對一川平野﹐一片閒雲。兩兩漁舟﹐相過桂渚蘭津。誰將玉斧修明月﹐柰瓊樓﹑髙處無人。憶王孫。芳艸江南﹐暗鴂殘春。

○百字令

眉間雁

曉妝乍了﹐又翩翩何許﹑飛來臨鏡。欲寄相思無一字﹐拈起芳心重省。鬢嚲云低﹐眉顰山遠﹐去翼宜相映。嬌波頻送﹐恍如秋水涵影。幾度揉損啼紅﹐恨卿卿不到﹐吳江楓冷。一點風流應解妒﹐翡翠雙鈿相並。忘入香奩﹐時偎繡枕﹐看足宮花暝。多情翦就﹐忍教分做孤另。

○百字令

燕城晚望

碧天向晚﹐遠雲開疑是﹑江南山色。渺渺孤鴻殘照外﹐獨上髙城望極。雞散臺空﹐螢沈苑廢﹐龍去溝無迹。英雄安在﹐千秋恨血凝碧。我欲攜酒重來﹐佛貍祠下﹐字暗蒼苔石。社鼓神鴉渾不見﹐一片靑靑薺麥。夜月瓊枝﹐春風水調﹐肯慰淹畱客。翩然歸去﹐天風扶下雙舄。

○玉蝴蝶

春夢

屏裏昊山深竊﹐宿酲未解﹐午枕初甜。膽怯窗虛﹐驚起誤使人嫌。是乳鴉﹑聲聲綠樹﹐是語燕﹑兩兩朱簾。轉愁添。斜翹不正﹐墮珥慵拈。厭厭。行雲飛去﹐瀟湘江上﹐巫峽峯尖。不盡銷凝﹐海棠月上已窺檐。蝶粉寒﹑羞薰翠被﹐燈花瘦﹑懶疊香奩﹐倚春纖。暗啼妝淚﹐半袖紅淹。

○東風第一枝

憶梅

老樹渾苔﹐橫枝未葉﹐靑春肯誤芳約。背陰未返冰魂﹐陽梢已含紅萼。佳人寒怯﹐誰驚起﹑曉來梳掠。是月斜﹑花外幺禽﹐霜冷竹間幽鶴。雲淡淡﹐粉痕漸薄。風細細﹐凍香又落。叩門喜伴金尊﹐倚闌怕聽畫角。依稀夢裏﹐記半面﹑淺窺朱箔。甚時得﹑重寫鸞箋﹐去訪舊遊東閣。

○陌上花

使歸閩浙﹐歲暮有懷

關山夢裏﹐歸來還又﹑歲華催晚。馬影雞聲﹐諳盡倦郵荒館。綠箋密記多情事﹐一看一回腸斷。待殷勤寄與﹐舊遊鶯燕﹐水流雲散。滿羅衫是酒﹐香痕凝處﹐唾碧啼紅相半。只恐梅花﹐瘦倚夜寒誰暖。不成便沒相逢日﹐重整釵鸞箏雁。但何郎﹐縱有春風詞筆﹐病懷渾懶。

○定風波商角調

商角調西江客捨酒後聞梅花吹香滿窗醒而賦此

恨行雲﹑特地髙寒﹐牢籠好夢不定。婉娩年華﹐淒涼客況﹐泥酒渾成病。畫闌深﹐碧窗靜。一樹瑤花可憐影。低映。怕月明照見﹐靑禽相並。素衾正冷。又寒香﹑枕上薰愁醒。甚銀牀霜凍﹐山童未起﹐誰汲墻陰井。玉笙殘﹐錦書迥。應是多情道薄幸。爭肯。便等閒孤負﹐西湖春興。

○八聲甘州

秋日西湖泛舟﹐午後遇雨

向芙蓉湖上駐蘭舟﹐淒涼勝遊稀。但西泠橋外﹐北山堤畔﹐殘柳依依。追憶鶯花舊夢﹐回首冷煙霏。惟有盟鷗好﹐時傍人飛。聽取紅筵象板﹐盡歌回彩扇﹐舞換仙衣。正白萍風急﹐吹雨暗斜暉。空惆悵﹑離懷未展﹐更酒邊﹑忍又送將歸。江南客﹑此生心事﹐只在漁磯。

○聲聲慢

九日泛湖遊壽樂園賞菊﹐時海棠花開﹐卽席命賦

西風墜綠。喚起春嬌﹐嫣然困倚修竹。落帽人來﹐花艷乍驚郎目。相思尙帶舊恨﹐甚淒涼﹑未忺妝束。吟鬢底﹐伴寒香一朵﹐並簪黃菊。卻待金盤華屋。園林靜﹑多情怎禁幽獨。蛺蝶應愁﹐明日落紅難觸。那堪雁霜漸重﹐怕黃昏﹑欲睡未足。翠袖冷﹐且莫辭﹑花下秉燭。

○聲聲慢

揚州箏工沈生彈虞學士深浣溪沙﹐求賦

金鑾學士﹐天上歸來﹑蘭舟小駐蕪城。供奉新詞﹐幾度慣賦鳴箏。相逢沈郎絕藝﹐爲尊前﹑細寫餘情。問何似﹐似秦關雁度﹐楚樹蟬鳴。我亦從來多感﹐但登山臨水﹐慷慨愁生。一曲哀彈﹐只遣髯變魂驚。行期買花載酒﹐趁秋髙﹑月明風淸。須盡醉﹐聽江頭﹑腸斷數聲。

○掃花遊

落紅

洗春雨急﹐碎萬點胭脂﹐蕩空無影。館娃骨冷。悵香銷麝土﹐淚殷玉井。莫怨東風﹐自古佳人薄命。掩鸞鏡。縱補得茜瘢﹐妝壞難整。芳事誰管領。但蜜膩蜂房﹐蘚斑鴛徑。一簾晝永。綠陰陰尙有﹐絳趺痕凝。彩筆招魂﹐已是繁華夢醒。佇芳景。換西湖﹑錦云千頃。

○水調歌頭

禦河舟中

中夜正無寐﹐何處櫓聲來。河聲不堪彊聒﹐更聽雁聲哀。月色依依偏照﹐霜气蕭蕭漸緊﹐何似解離懷。明發吾無策﹐惟有快銜杯。過重陽﹐都未見﹐菊花開。遙知數叢籬下﹐破蕊映書齋。三十六陂煙水﹐二十四橋風月﹐天遣幾時回。傳語閒鷗鷺﹐相望莫驚猜。

○水調歌頭

己丑初度﹐是歲閏正月戲以自壽﹝彊村叢書本校記引錢衎石曰水調歌頭一首爲乙丑初度原作己丑誤﹞

三十九年我﹐老色上吟髭。生辰月宿南斗﹐正合退之詩。今歲兩逢正月﹐準算恰成四十﹐歲暮日斜時。臘彘剮紅玉﹐湯餅煮銀絲。炷鑪香﹐飲杯酒﹐賦篇詞。蕭然世味﹐前身恐是出家兒。天下誰非健者﹐我輩終爲奇士﹐一醉不須辭。莫問黃楊厄﹐春在老梅枝。

○鳳凰臺上憶吹簫簫

聽沈野雲吹簫醉後有賦

琪樹鏘鳴﹐春冰碎落﹐玉盤珠瀉還停。漸一絲風裊﹐悠揚靑冥。疑把紅牙趁節﹐想有人﹑記豆銀屏。何須數﹐琵琶漢女﹐錦瑟湘靈。追思舊時勝賞﹐醉幾度西湖﹐山館池亭。慣依歌花月﹐按舞娉婷。歲晚相逢客裏﹐且一尊﹑同慰漂零。君休惜﹐吳音朔調﹐盡與吹聽。

○玉漏遲

春日有懷

病懷因酒惱。依稀夢裏﹐吳娃嬌小。金縷歌殘﹐人去月斜云杳。怕見棲香燕晚﹐又怕聽﹑啼花鶯曉。庭院悄。生衣欲試﹐風寒猶峭。窈窕靑粉墻低﹐送影遇秋千﹐驀然間笑。半朵棠梨﹐微露鳳釵紅裊。近日琴心倦寫﹐更遠信﹑西沈靑鳥。虛負了。花月一春多少。

○一枝春

鬧蛾

霧翅煙須﹐向云窗鬥巧﹐宮羅輕翦。翩翩鬢影﹐側映寶釵雙燕。銀絲蠟蒂﹐弄春色﹑一枝嬌顫。誰网得﹑金玉飛錢﹐結成翠羞紅怨。燈街上元又見。鬧春風簇定﹐冠兒爭轉。偸香傅粉﹐尙憶去年人面。妝樓誤約﹐定何處﹑爲花畱戀。應化作﹑曉夢尋郎﹐采芳徑遠。

○滿江紅

錢舜舉桃花折枝

前度劉郎﹐重來訪﹑玄都燕麥。回首地﹑暗香銷盡﹐暮云低碧。啼鳥猶知人悵望﹐東風不管花狼籍。又淒淒﹑紅雨夕陽中﹐空相憶。繁華夢﹐渾無迹。丹靑筆﹐還畱得。恍一枝常見﹐故園春色。塵世事多吾欲避﹐武陵路遠誰能覓。但有山﹑可隱便須歸﹐栽桃客。

○滿江紅

次韻耶律舜中樟亭觀潮

望入西泠﹐乍一綫﹑濤頭湧白。疑海上﹑鰲翻山動﹐鵬搏風積。銀漢迢遙槎有信﹐秋光浩蕩云無迹。快醉揮﹑吟筆倒瓊瑰﹐馮夷宅。沙艸遠﹐迷煙磧。雲樹老﹐敧宮壁。嘆潮生潮落﹐幾時休息。事往空遺亡國恨﹐鳥飛不盡吳天碧。正銷凝﹑何處夕陽樓﹐人橫笛。

○意難忘

妓楊韻卿以善歌求賦

髙韻天成。問當時愛愛﹐得似卿卿。江梅風致別﹐楚蕙雪香淸。花旎旎﹐月盈盈。寫不盡才情。把舊遊﹐名謳試數﹐誰解新聲。詩家只有楊瓊。向吳姬叢裏﹐轉更分明。金閨春思怯﹐翠被暮寒生。人欲去﹐酒還醒。黯此際銷凝。待翦將﹐江云數尺﹐與染丹靑。

○露華

玉簪

瀛洲種玉。總付與花神﹐月底深劚。琢就瑤笄﹐光映鬢云斜矗。幾度借取搔頭﹐別試漢宮妝束。風露冷﹐幽香半襟﹐淡佇闌曲。亭亭雪艷愁獨。愛粉沁冰筩﹐須拈金粟。石上那回磨斷﹐爭忍輕觸。一自楚客歸來﹐珠履舊遊誰續。秋夢起﹐殘妝半簪墜綠。

○孤鸞

題錢舜舉仙女梅下吹笛圖

江臯空闊。更半霎輕風﹐些兒微雪。倚樹仙姬﹐翠袖暮寒應怯。閒拈玉龍自品﹐愛冰姿﹑與花爭潔。一闋霓裳乍了﹐又落梅初疊。怕曲終人去彩雲絕。便夢斷瑤臺春思愁結。����﹑������。那堪綠毛幺鳳﹐向苔枝﹑數聲啼咽。畱得餘香滿袂﹐已西山斜月。

○江城梅花引

九日杏梅同開﹐汪國才折以請賦

玉兒睡起帕蒙頭。更嬌柔。見郎羞。縞袂仙人﹐一笑艷明眸。粉瘦紅憨春夢斷﹐畫闌畔﹐對西風﹐憶舊遊。憶君恨君思悠悠。怕淒涼﹐不耐秋。艷絕韻絕香更絕﹐特地風流。宜與雲鬟雙插倚妝樓。月又漸低霜漸冷﹐花似雪﹐滿蒼苔﹐總是愁。

○洞仙歌

辛巳歲燕城初度

功名利達﹐任紛紛奔競。縱使得來也僥幸。老眼看多時﹐鍾鼎山林﹐須信道﹑造物安排有命。人生行樂耳﹐對月臨風﹐一詠一觴且乘興。五十五年春﹐南北東西﹐自笑萍蹤久無定。好學取﹑淵明賦歸來﹐但種柳栽花﹐便成三徑。

○最髙樓

爲山村仇先生壽

方寸地﹐七十四年春。世事幾浮雲。躬行齋內蒲團穩﹐耆英社裏酒杯頻。日追遊﹐時嘯詠﹐任天眞。喜女嫁男婚今已畢。便束帛安車那肯出。無一事﹐掛閒身。西湖鷗鷺長爲侶﹐北山猿鶴莫移文。願年年﹐湯餅會﹐樂情親。

○風入松

廣陵元夜﹐病中有感

東風巷陌暮寒驕。燈火鬧河橋。勝遊憶徧錢塘夜﹐靑鸞遠﹑信斷難招。蕙艸情隨雪盡﹐梨花夢與云銷。客懷先自病無聊。綠酒負金蕉。下帷獨擁香篝睡﹐春城外﹑玉漏聲遙。可惜滿階明月﹐更無人爲吹簫。

○風入松

淸明日湖上卽事

尋春春在鳳城東。羅帕玉花驄。美人半嚲垂鞭袖﹐遊塵遠﹑目斷雲空。淺碧湖波雪漲﹐淡黃官柳煙蒙。相如多病賦難工。宿酒更頻中。歸來自按新聲譜﹐憑誰解﹑唱與東風。一夜小窗疏雨﹐杏花明日應紅。

○婆羅門引

七月望﹐西湖舟中觀水燈﹐一鼓歸宴楊山居山樓達曙

暮天映碧﹐玻璃十頃蕊珠宮。金波湧出芙蓉。誰喚川妃微步﹐一色夜妝紅。看光搖星漢﹐起舞魚龍。月華正中。畫船漾﹐藕花風。聲度鸞簫縹緲﹐雁柱玲瓏。酒闌興極﹐更移上﹑瓊樓十二重。殘醉醒﹑煙水連空。

○江神子

吳門席上﹐羅生求賦

闔閭城外綠楊枝。一絲絲。比吟髭。比似吟髭﹐不似少年時。積欲同攜尊酒去﹐靑翰舫﹐縷金卮。故人相見減風姿。淡胭脂。比紅兒。比似紅兒﹐扶醉索新詩。明日片帆江水遠﹐人去也﹐又相思。

○江神子

惜花

牡丹芍藥冠池臺。縷金杯。錦云堆。最恨顚風﹐橫雨故相催。國色天香虛過了﹐紅片片﹐臥蒼苔。綠陰籬落暗香來。野酴醿﹐刺玫瑰。照眼遺芳﹐爛漫趁晴開。縱使專春春有幾﹐花到此﹐已堪哀。

○江神子

枕頂

合歡花樣滿池嬌。用心描。數鍼挑。面面芙蕖﹐閒葉映蘭苕。刺到鴛鴦雙比翼﹐應想象﹐爲魂銷。巧盤金縷綴倡條。隱紅綃。翠妖饒。白玉函邊﹐幾度墜鸞翹。汗粉啼紅容易涴﹐須愛惜﹐可憐宵。

○感皇恩

題趙仲穆畫淩波水仙圖

湘水冷涵秋﹐行雲平貼。時見驚鴻度萍末。霧鬟煙佩﹐微步一川涼月。軟波擎不定﹐龍綃襪。楚楚紺蓮﹐愔愔瑤瑟。照影明璫兩淸絕。汜人何處﹐起舞爲誰輕別。數峯江上晚﹐和愁疊。

○行香子

山水便面

佛寺云邊。茅舍山前。樹陰中﹑酒旆低懸。峯巒空翠﹐溪水淸漣。只欠梅花﹐欠沙鳥﹐欠漁船。無限風煙。景趣天然。最宜他﹑隱者盤旋。何人村墅。若个林泉。恰似敧湖﹐似枋口﹐似斜川。

案此首花艸粹編卷七誤作劉過詞

○行香子

止酒五首

酒量無多。不飲從他。看黃壚﹑似隔山河。淵明自止﹐醉尉誰呵。也莫豪吟﹐莫狂舞﹐莫髙歌。鷗外風波。蝸角干戈。算百年﹑一夢南柯。閱人傳捨﹐隨處行窩。便富燻天﹐气蓋世﹐待如何。

○行香子

謝董糟丘。罷醉鄕侯。更開除﹑從事靑州。長瓶盡臥﹐大白休浮。本欲成歡﹐翻引病﹐不銷愁。今日空喉。明日扶頭。甚竇中﹑甕下堪羞。客應嗔斷﹐婦不須謀。指水爲言﹐山作誓﹐有盟鷗。

○行香子

傳癖詩逋。野逸山臞。是幽人﹑平日稱呼。過如飯袋﹐勝似錢愚。盡我爲牛﹐人如虎﹐子非魚。石銚風鑪。雪碗冰壺。有淸茶﹑可潤腸枯。生涯何許﹐機事全疏。但伴牢愁﹐盤礡贏﹐鼓嚨胡。

○行香子

水遠天低。雪意垂垂。火鑪頭﹑煨芋燃萁。蒲團穩坐﹐紙帳低圍。且放些慵﹐補些拙﹐學些癡。休惹羣兒。唱起銅鞮。笑山翁﹑醉倒如泥。誰分蜾嬴﹐莫近鴟夷。把獨醒人﹐沈醉者﹐兩忘機。

○行香子

擾擾閻浮。淸濁同流。費精神﹑補喜塡憂。歲雲暮矣﹐卿可歸休。有板支頤﹐書遮眼﹐被蒙頭。螻蟻王侯。華屋山丘。待他時﹑老去優遊。築間茅屋﹐買个黃牛。種芋成區﹐瓜作圃﹐稻盈疇。

○破陣子

七夕戲詠

此夕天孫河鼓﹐多情呆女癡兒。鵲駕年年仍遠渡﹐蛛合家家長巧絲。星期莫怨咨。迢遞金釵私語﹐淒涼紈扇宮詞。奔月姮娥催去路﹐行雨巫山空夢思。都無重會時。

○定風波

昆山路漕席上

舞袖歌鬟簇畫堂。就中偏是展家娘。待道無情還有思。恰似。昆山日暖鳳求凰。海上潮生人盡醉。催起。蘭舟分散不成雙。回首玄都春夢裏。從此。桃花應自怨劉郎。

○蝶戀花

柳絮

陌上垂楊吹絮罷。愁殺行人﹐又是春歸也。點點飛來和淚灑。多情解逐章臺馬。瘦盡柔絲無一把。細葉靑顰﹐閒卻當時畫。惆悵此情何處寫。黃昏澹月疏簾下。

○漁家傲

舟行自西溪至秦川﹐荷花一望﹐百里云錦中

紅白芙渠千萬朵。水仙恰試新梳裹。縞袂霞衣爭婀娜。香霞墮。淩波忽載行雲過。正好玩芳停畫舸。尊前自唱無人和。惟有沙鷗三兩个。飛近我。夜涼同向花間臥。

○臨江仙

次韻山村先生賦柳

搖蕩春光湖上路﹐多情偏識倡條。畫船系在赤闌橋。花飛人別處﹐綠暗雨休朝。惱亂東風扶不起﹐空憐燕奼鶯嬌。舞衣香冷董嬌嬈。相思無限恨﹐猶似舊宮腰。

○臨江仙

梁山舟中二首

羨殺漁家生處樂﹐隔灣數點靑燈。蓑衣忘在石磯層。蓼花秋釀酒﹐楓樹晚垂罾。時向瓦鷗篷底醉﹐往來鷺侶鷗朋。老翁倚棹坐瞢騰。有魚吾欲買﹐搖手不能膺。

○臨江仙

羨殺漁村無畔岸﹐茫茫楊柳蒹葭。雨餘秋漲沒汀沙。驚鴻投別渚﹐浴鳥坐沈槎。殘日籬頭閒曬网﹐垂髫來賣魚蝦。得錢沽酒徑歸家。一聲橫笛外﹐煙火隔蘆花。

○唐多令

寄意箜篌曲

花下鈿箜篌。尊前白雪謳。記懷中﹑朱李曾投。鏡約釵盟心已許﹐詩寫在﹐小紅樓。忍淚上云兜。斷魂隨彩舟。等閒閒﹑惹得離愁。欲寄長河魚信去﹐流不到﹐白鷺洲。

○虞美人

題臨川葉宋英千林白雪多自度腔﹐宋英自號峯居

千林白雪花間譜。價重黃金縷。尊前自聽斷腸詞。正是江南風景落花時。紅樓翠舫西湖路。好寫新聲去。爲憑宮羽教歌兒。不道峯居才子鬢如絲。

○南鄕子

驛夫夜唱孤雁﹐隔舫聽之﹐令人淒然

野唱自淒涼。一曲孤鴻欲斷腸。恰似竹枝哀怨處﹐瀟湘。月冷云昏覓斷行。離思楚天長。風閃靑燈雨打窗。驚起小紅樓上夢﹐悠揚。只在佳人錦瑟傍。

○南鄕子

秋日湖上﹐賞水芙蓉

秋色照波明。夾岸芙蓉似錦城。罨畫樓臺紅粉面﹐輕盈。未許黃徐寫得成。一舸載楊瓊。共醉花前玉笛聲。猶記靑鸞和月跨﹐三生。我是仙家石曼卿。

○鵲橋仙

丙子歲﹐予年五十﹐酒邊戲作

功名一餉。風波千丈。已與閒居認狀。平生一步一崎嶇﹐也趲到﹑盤山頂上。梅花解笑﹐靑禽能唱。容我尊前疏放。從今甘老醉鄕侯﹐算不是﹑麒麟畫像。

○鵲橋仙

予生丁亥歲戊子日﹐今戊戌歲初度﹐亦戊子日﹐偶作﹝彊村叢書本校記引錢衎石曰﹐考仲舉本傳卒於至正二十八年戊申﹐年八十二﹐是生於至元二十四年丁亥也。而戊戌爲七十二歲﹐與詞中稱五十八年不合﹐疑戊戌爲甲申之誤﹐蓋至正四年也。﹞

生朝戊子。今朝戊子。五十八年還是。頭童齒豁可憐人﹐也召入﹑詞林修史。前生偶爾。後生偶爾。但喜心頭無事。從來不解學神仙﹐怎會得﹑長生不死。

○鷓鴣天

爲朱氏小妓繡蓮賦三首

半臂京綃穩稱身。玉爲顏面水爲神。一痕頭導分云綰﹐兩點眉山入翠顰。丹杏小﹐碧桃新。雛鶯恰囀上林春。平生慣是聽歌耳﹐除卻蓮兒只一人。

○鷓鴣天

一曲吳歌酒半酣。聲聲字字是江南。書憑仙苑靑鸞遞﹐花助妝樓粉蝶銜。飛燕瘦﹐寶兒憨。已妍還慧更巖巖。無因翦得湘江水﹐與蘸春云作舞衫。

○鷓鴣天

乍學琵琶已斷腸。錦絳銀甲玉懸璫。春風瓊樹聲逾穩﹐秋水芙蓉字亦香。微斂笑﹐淺句妝。何須重覓杜韋娘。休教月底淸歌去﹐怕趁行雲上鳳凰。

○浪淘沙

臨川文昌樓望月

醉膽望秋寒。星斗闌干。小窗人影月明間。客裏不知歸是夢﹐只在吳山。行路自來難。長鋏休彈。黃塵到底涴儒冠。一片白鷗湖上水﹐閒了漁竿。

○摘紅英

春雨惜花

鶯聲寂。鳩聲急。柳煙一片梨云濕。驚人困。教人恨。待到平明﹐海棠應盡。靑無力。紅無迹。殘香剩粉那禁得。天難準。晴難穩。晚風又起﹐倚闌爭忍。

○戀繡衾

春晴中酒

醉鄕殘夢鶯喚醒。見柳梢﹑日影弄明。又誤了﹑尋芳伴﹐減東風﹑庭院笑聲。玉兒扶起仍嬌困﹐索櫻桃﹑芳露解酲。縱病也﹑心情好﹐比別離﹑滋味較輕。

○惜分飛

寫夢

相見依然人似舊。比似年時較瘦。笑問平安否。不言低掩羅衫袖。便欲窗前推枕就。無柰紅僝綠僽。驚起空回首。半牀斜月疏鐘後。

○太常引

素娥風韻自天眞。似回首﹑趁行雲。眉黛任長顰。正宜看﹑啼妝未勻。扇犀輕按﹐袖羅低掩﹐一曲廣陵春。飛盡畫梁塵。曾數到﹑梨園幾人。

○朝中措

湖堤晚歸﹐望葛領諸山倒影水中﹐昔趙文敏公常欲畫此﹐故及之

梅花處處滿枝開。酒力蕩吟懷。煙染藏鴉萬縷﹐東風扶起春來。幽禽啼樹﹐戲魚跳日﹐水碧如苔。若个仙翁畫得﹐翠微倒影樓臺。

○憶秦娥

江南北。金鞍一去空消息。空消息。雞聲月店﹐雁聲霜驛。春醪誰道濃無滴。十分滿引渾無力。渾無力。離愁如海﹐怎生乾得。

○憶秦娥

金杯側。東風易醉多情客。多情客。送君南浦﹐送春南陌。落花巧妒羅裙色。舞紅變盡休輕拆。休輕拆。待他歸看﹐舊時寬窄。

○淸平樂

盛子昭花下欠伸美人圖

階前晝永。繞石芭蕉影。半嚲雲鬟慵不整。寂寞朝酲乍醒。湘裙翠被風流。背人無限嬌羞。玉腕一雙跳脫﹐欠伸渾是春愁。

○淸平樂

寄山居道人約看杏花

東風陣陣。第幾番春信。呆李癡桃消息近。寫取鸞箋試問。君家楊柳墻東。杏花初吐生紅。好喚一牀金雁﹐明朝來醉春風。

○淸平樂

酒後二首

先生醉矣。是事忘之矣。欲友古賢誰可矣。嚴子眞其人矣。問渠辛苦徵鞍。何如自在漁竿。終辦一丘隱計﹐西湖鷗鷺平安。

○淸平樂

先生醉也。甚矣吾衰也。萬物不如歸去也。陶令眞吾師也。籬邊菊蕊初黃。爲花準備攜觴。只恐不如人意﹐風風雨雨重陽。

○好事近

寒夜

門外晚風生﹐鼓角城頭欲動。霜月滿天如水﹐漸夜深寒重。幽人擁被醉模糊﹐無愁也無夢。只有些兒心上﹐怕梅花淸凍。

○謁金門

寒食臨川平塘道中

溪水漫。岸口小橋衝斷。沽酒人家門巷短。柳陰旗一半。細雨鳴鳩相喚。曲港落花流滿。兩兩睡紅鸂鶒暖。惱人春不管。

○謁金門

效前人首句用山人字醉中答友

山人坐。把酒歌呼相和。起舞盡教烏帽墮。歸來頭不裹。浮世人情歷過。身外虛名參破。除卻醉鄕無別个。神仙天地我。

○謁金門

酒後偶憶

春幾許。紅透數枝花雨。管領風光誰是主。酒邊人楚楚。好與寫將樂府。剩與畫教眉嫵。醉後不知庭院午。隔簾雙燕語。

○菩薩蠻

贈雁

人隨雁雁俱南去。雁應先到憑傳語。若問錦書無。人歸不得書。歸期還信否。準在梅花後。煙樹短長亭。只爭三四程。

○菩薩蠻

郎情秋後蕭疏葉。妾心陌上悠揚蝶。何處望歸鞍。春雲山外山。梨花新月下。獨自燒香罷。惟有夢相尋。驚鳥啼夜深。

○浣溪沙

偶約尊前已目成。琵琶私語更分明。如今翻作斷腸聲。彩扇舊歌憐楚楚﹐靑樓薄幸怨卿卿。海枯石爛古今情。

廣陵席上賦別三首

○浣溪沙

珍重千金一諾同。小紅樓上舞筵中。誰知別路太匆匆。愁殺二分無賴月﹐憑將萬里有情風。爲傳消息宋家東。

○浣溪沙

數載相看欲話難。酒邊失口卻成歡。空添別恨與眉端。流水有聲傳錦瑟﹐行雲無夢赴靑鸞。關河秋雨客窗寒。

○浣溪沙

臨川別席

昨夜花前送玉鍾。綠鬟歌罷落梅風。不知離思爲誰濃。醉語低回銀燭背﹐夢云重疊繡幃中。只愁歸路見芙蓉。

○浣溪沙

一點芳心兩翠蛾。惱人離緒不勝多。尊前忍聽渭城歌。花落鳥啼春去也﹐水長天遠客愁何。此情何處托微波。

○點絳唇

舟行書見

風起雲飛﹐蘭舟競入橫塘住。惱人何處。隔岸花籬霧。一水盈盈﹐難送淩波步。空相覷。正如牛女。隔斷銀河路。

○昭君怨

昔人賦昭君詞﹐多寫其紅悲綠怨﹐作此解之

隊隊氈車細馬。簇擁閼氏如畫。卻勝漢宮人。閉長門﹐看取蛾眉妒寵。身後誰如遺冢。千載艸靑靑。有芳名。

○如夢令

月似二年前好。人比二年前老。今夕又鯨川﹐但欠酒杯傾倒。聞道。聞道。三徑漸荒秋艸。

○鷓鴣天

贈泉南琵琶妓

玉手琵琶半醉中。從容慢拈復輕攏。靑衫司馬情偏感﹐翠袖紅蓮藝更工。花淡濘﹐月朦朦﹐歸來無語立東風。汗巾紅漬檳榔液﹐錯認窗前唾繡絨。

○踏莎行

江上送客

芳艸平沙﹐斜陽遠樹。無情桃葉江頭渡。醉來扶上木蘭舟﹐將愁不去將人去。薄劣東風﹐夭邪落絮。明朝重覓吹笙路。碧雲紅雨小樓空﹐春光已到銷魂處。

案詞品卷三誤以此首爲張元幹詞

○踏莎行

題趙善長王元章﹐爲楊垓合寫三友圖

雨澗天寒﹐孤山雪後。美人空谷誰爲友。香林有路玉煙深﹐瀛洲無夢朝云瘦。照影冰壺﹐含情翠袖。寫生合在徐黃手。仙家花月鎭長春﹐與君歲晚同三壽。

以上彊村叢書本蛻巖詞卷下

【章凱﹕詞作1首】

○沁園春

武夷行迹

過了秋風﹐梅口漸開﹐山人好歸。問近來何事﹐半成迂闊﹐半添疏懶﹐半帶憨癡。學劍不成﹐學書無味﹐卻要尋仙入武夷。這些事﹐莫粗忒煞﹐恐是難爲。分明說與人知。老穀子胸中奇盡奇。有眞鑪眞鼎﹐龍盤虎踞﹐眞離眞坎﹐兔走烏飛。待辦數椽﹐山中靜坐﹐卻向無中生个兒。休輕笑﹐看他年華表﹐鶴有來時。

武夷山誌卷二十二

【趙汸﹕詞作2首】

○松風慢

代送吳徳夫衡陽巡檢

溪亭春晚共離觴。何許是衡陽。香羅初剪徵衫好﹐東風裏﹑快馬輕裝。市遠擘張閒暇﹐年丰虎落相羊。蒼梧云盡暮天長。山色似吾鄕。鶯啼綠樹飛紅雨﹐三千里﹑處處耕桑。說與年年歸雁﹐重來應念瀟湘。

○柳梢靑

回雁峯前。韜弓下馬﹐春滿前川。云盡湘潭﹐深村無警﹐白書安眠。殷勤祖道開筵。應記取﹑松蘿暮煙。一曲離歌﹐柳梢靑淺﹐花萼紅嫣。

以上二首東存稿卷一

【趙秉文﹕詞作10首】

○水調歌頭

四明有狂客﹐呼我謫仙人。俗緣千劫不盡﹐回首落紅塵。我欲騎鯨歸去﹐只恐神仙官府﹐嫌我醉時眞。笑拍羣仙手﹐幾度夢中身。倚長松﹐聊拂石﹐坐看云。忽然黑霓落手﹐醉舞紫毫春。寄語滄浪流水﹐曾識閒閒居士﹐好爲濯冠巾。卻返天臺去﹐華發散麒麟。

昔擬栩仙人王云鶴贈予詩云﹐寄與閒閒傲浪仙。枉隨詩酒墮凡緣。黃塵遮斷來時路﹐不到蓬山五百年。其後玉龜山人云﹐子前身赤城子也。予因以詩記之云﹐玉龜山下古仙眞。許我天臺一化身。擬折玉蓮騎白鶴﹐他年滄海看揚塵。吾友趙禮部庭玉說﹐丹陽子謂予再世蘇子美也﹐赤城子則吾豈敢﹐若子美則庶幾焉。尙愧辭翰微不及耳﹐因作此以寄意焉。

○靑杏兒

風雨替花愁。風雨罷﹐花也應休。勸君莫惜花前醉﹐今年花謝﹐明年花謝﹐白了人頭。乘興兩三甌。揀溪山好處追遊。但教有酒身無事﹐有花也好﹐無花也好﹐選甚春秋。

○梅花引

過天門關作

山如峽。天如席。石顚樹老冰崖坼。雪霏霏。水洄洄。先生此道﹐胡爲乎來哉。石頭路滑馬蹄蹶。昂頭貪看山奇絕。短童隨。皺雙眉。休說淸寒﹐形容想更饑。���。���。�������。���。���。����﹐�����。杖頭倒掛一壺酒。爲問人家何處有。捋冰髯。暖朝寒。何人畫我﹐霜天曉過關。

○大江東去

用東坡先生韻

秋光一片﹐問蒼蒼桂影﹐其中何物。一葉扁舟波萬頃﹐四顧黏天無壁。叩枻長歌﹐嫦娥欲下﹐萬里揮冰雪。京塵千丈﹐可能容此人傑。回首赤壁磯邊﹐騎鯨人去﹐幾度山花發。澹澹長空今古夢﹐只有歸鴻明滅。我欲從公﹐乘風歸去﹐散此麒麟發。三山安在﹐玉簫吹斷明月。

○缺月掛疏桐

擬東坡作

烏鵲不多驚﹐貼貼風枝靜。珠貝橫空冷不收﹐半濕秋河影。缺月墮幽窗﹐推枕驚深省。落葉蕭蕭聽雨聲﹐簾外霜華冷。

○秦樓月

簫聲苦。簫聲吹斷夷山雨。夷山雨。人空不見﹐吹臺歌舞。危亭目極傷平楚。斷霞落日懷千古。懷千古。一杯還酹﹐信陵墳土。

以上六首見中州樂府

○漁歌子

一葉黃飛一葉舟。半竿落日半江秋。靑艸渡﹐白蘋洲。歸路月明山上頭。

滏水集三

○漁歌子

白頭波上白頭人。黃葉渡西黃葉村。山幾朵﹐酒盈尊。落日西風送到門。

滏水集三

○滿庭芳

天上殷韓﹐解羈官府﹐爛遊舞榭歌樓。開花釀酒﹐來看帝王州。常見牡丹開候﹐獨占斷﹑谷雨風流。仙家好﹐霜天槁葉﹐穠艷破春柔。狂僧誰借手﹐一杯喚起﹐綠怨紅愁。看天香國色﹐梅菊替人羞。盡揭紗籠護日﹐容光動﹑玉斝瓊舟。都人士﹐年年十月﹐常記遇仙遊。

遺山樂府中附以上周泳先輯

○滿江紅

上淸宮蠟梅

傑觀雄樓﹐相照映﹑此花幽獨。誰解識﹑蕊珠仙子﹐道家裝束。蠟蒂紫苞融燭淚﹐檀心淺暈團金粟。漸蜂兒﹑展翅上南枝﹐風掀綠。落落伴﹐湖心玉。蕭蕭映﹐壇邊竹。記月痕﹑曾上小闌干曲。輸與能詩潘道士﹐夢爲蝴蝶花間宿。向夜深﹑霜重不勝寒﹐騎黃鵠。

永樂大典二千八百十二梅字韻

【趙可﹕詞作11首】

○雨中花慢

代州南樓

云朔南陲﹐全趙幕府﹐河山襟帶名藩。有朱樓縹緲﹐千雉回旋。云度飛孤絕險﹐天圍紫塞髙寒。弔興亡遺迹﹐咫尺西陵﹐煙樹蒼然。時移事攺﹐極目傷心﹐不堪獨倚危闌。惟是年年飛雁﹐霜雪知還。樓上四時長好﹐人生一世誰閒。故人有酒﹐一尊髙興﹐不減東山。

○驀山溪

賦崇福荷花﹐崇福在太原晉溪

云房西下﹐天共滄波遠。走馬記狂遊﹐正芙蕖﹑平鋪鏡面。浮空闌檻﹐招我倒芳尊﹐看花醉﹐把花歸﹐扶路淸香滿。水楓舊曲﹐應逐歌塵散。時節又新涼﹐料開徧﹑橫湖淸淺。冰姿好在﹐莫道總無情﹐殘月下﹐曉風前﹐有恨何人見。

○好事近

密雪聽窗知﹐午醉晚來初覺。人與膽瓶梅蕊﹐共此時蕭索。倚窗閒看六花飛﹐風輕止還作。个裏有詩誰會﹐滿疏籬寒雀。

○浣溪沙

擡轉鑪燻自換香。錦衾收拾卻遮藏。二年塵暗小鴛鴦。落木蕭蕭風似雨﹐疏欞皎皎月如霜。此時此夜最淒涼。

○浣溪沙

火冷燻鑪香漸消。更闌撥火更重燒。愁心心字兩俱焦。半世淸狂無限事﹐一窗風月可憐宵。燈殘花落夢無聊。

○望海潮

發髙麗作

云垂餘發﹐霞拖廣袂﹐人間自有飛瓊。三館俊遊﹐百銜髙選﹐翩翩老阮才名。銀漢會雙星。尙相看脈脈﹐似隔盈盈。醉玉添春﹐夢云同夜惜卿卿。離觴艸艸同傾。記靈犀舊曲﹐曉枕餘酲。海外九州﹐郵亭一別﹐此生未卜他生。江上數峯靑。悵斷雲殘雨﹐不見髙城。二月遼陽芳艸﹐千里路旁情。

○卜算子

譜太白詩語

明月在靑天﹐借問今時幾。但見宵從海上來﹐不覺雲間墜。流水古今人﹐共看皆如此。惟願當歌對酒時﹐長照金尊裏。

○鷓鴣天

金絡閒穿禦路楊。靑旗遙認醉中香。可人自有迎門笑﹐下馬何妨索酒嘗。春正好﹐日初長。一尊容我駐風光。歸來想象行雲處﹐薄雨霏霏灑面涼。

○鷓鴣天

十頃平波溢岸淸。艸香沙暖水雲晴。輕衫短帽垂楊裏﹐楚潤相看別有情。揮彩筆﹐倒銀瓶。花枝照眼句還成。老來漸減金釵興﹐回施春光與後生。

集句

○鳳棲梧

霜樹重重靑嶂小。髙棟飛雲﹐正在霜林杪。九日黃花才過了。一尊聊慰秋容老。翠色有無眉淡掃。身在西山﹐卻愛東山好。流水極天橫晚照。酒闌望斷西河道。

以上十首見中州樂府

○���

席屋上戲書

趙可可。肚裏文章可可。三場捱了兩場過。只有這番解火。恰如合眼跳黃河。知他是過也不過。試官道﹑王業艱難﹐好交你知我。

歸潛誌十

【趙攄﹕詞作2首】

○南歌子

澗艸萋萋綠﹐林鶯恰恰啼。汀沙過雨便無泥。喚得芒鞋隨意﹑到前溪。浦漵渾堪畫﹐雲煙總是題。江湖老伴一蓑衣。眞个斜風細雨﹑不須歸。

○虞美人

同孟利器尋春

春來日日風成陣。桃李飄零盡。樹頭樹底覓殘紅。只有郭西梨雪﹑照晴空。酬春須得如川酒。酒債尋常有。葛巾敧側倩人扶。大似浣花溪上﹑醉騎驢。

以上三首見中州樂府

【趙孟頫﹕詞作37首】

○浪淘沙

今古幾齊州。華屋山丘。杖藜徐步立芳洲。無主桃花開又落﹐空使人愁。波上往來舟。萬事悠悠。春風曾見昔人遊。只有石橋橋下水﹐依舊東流。

○太常引

水風吹樹晚蕭蕭。散發醉吹簫。塵事苦如毛。要洗耳﹑時聽舜韶。舊遊何處﹐瓊山銀海﹐宮殿郁岧嶢。誰與共遊遨。尙記得﹑仙人子喬。

○南鄕子

云擁髻鬟愁。好在張家燕子樓。稀翠疏紅春欲透﹐溫柔。多少閒情不自由。歌罷錦纏頭。山下晴波左右流。曲裏吳音嬌未攺﹐障羞。一朵芙蓉滿扇秋。

○水龍吟

次韻程儀父荷花

淩波羅襪生塵﹐翠旌孔蓋凝朝露。仙風道骨﹐生香眞色﹐人間誰妒。佇立無言﹐長疑遺世﹐飄然輕舉。笑陽臺夢裏﹐朝朝暮暮﹐爲云又還爲雨。狼藉紅衣脫盡﹐羨芳魂不埋黃土。涉江逕去﹐采菱拾翠﹐攜儔嘯侶。寶玦空懸﹐明璫偸解﹐相逢洛浦。正臨風歌斷﹐一雙翡翠﹐背人飛去。

○虞美人

池塘處處生春艸。芳思紛繚繞。醉中時作短歌行。無柰夕陽﹑偏旁小窗明。故園荒徑迷行迹。只有山仍碧。及今作樂送春歸。莫待春歸﹑去後始知非。

○江城子

賦水仙

冰肌綽約態天然。淡無言。帶蹁躚。遮莫人間﹐凡卉避淸妍。承露玉杯餐沆瀣﹐眞合喚﹐水中仙。幽香冉冉暮江邊。佩空捐。恨誰傳。遙夜淸霜﹐翠袖怯春寒。羅襪淩波歸去晚﹐風裊裊﹐月娟娟。

○蝶戀花

儂是江南遊冶子。鳥帽靑鞋﹐行樂東風裏。落盡楊花春滿地。萋萋芳艸愁千里。扶上蘭舟人欲醉。日暮靑山﹐相映雙蛾翠。萬頃湖光歌扇底。一聲催下相思淚。

○點絳唇

昏曉相催﹐百年窗暗窗明裏。人生能幾。贏得貂裘敝。富貴浮雲﹐休戀靑綾被。歸歟未。放懷煙水。不受風塵瞇。

○水調歌頭

與魏鶴臺飲夫容洲﹐牟成甫用東坡韻見贈﹐走筆和之﹐時已巳中秋也

行止豈人力﹐萬事總由天。燕南越北鞍馬﹐奔走度流年。今日芙蓉洲上﹐洗盡平生塵土﹐銀漢溢淸寒。卻憶舊遊處﹐回首萬山間。客無嘩﹐君莫舞﹐我欲眠。一杯到手先醉﹐明月爲誰圓。莫惜頻開笑口﹐只恐便成陳迹﹐樂事幾人全。但願身無恙﹐常對月嬋娟。

○水調歌頭

和張大經賦盆荷

江湖渺何許﹐歸興浩無邊。忽聞數聲水調﹐令我意悠然。莫笑盆池咫尺﹐移得風煙萬頃﹐來傍小窗前。稀疏淡紅翠﹐特地向人妍。華峯頭﹐花十丈﹐藕如船。那知此中佳趣﹐別是小壺天。倒挽碧筒釃酒﹐醉臥綠云深處﹐云影自田田。夢中呼一葉﹐散發看書眠。

○虞美人

浙江舟中作

潮生潮落何時了。斷送行人老。消沈萬古意無窮。盡在長空﹑淡淡鳥飛中。海門幾點靑山小。望極煙波渺。何當駕我以長風。便欲乘桴﹑浮到日華東。

案此調下原有後庭花肖溪一葉舟一首﹐乃曲調﹐今不錄。

○浣溪沙

李叔固丞相會間﹐贈歌者嶽貴貴

滿捧金卮低唱詞。尊前再拜索新詩。老夫慚愧鬢成絲。羅袖染將修竹翠﹐粉香吹上小梅枝。相逢不似少年時。

○月中仙

應制

春滿皇州。見祥煙擁日﹐初照龍樓。宮花苑柳﹐映仙仗云移﹐金鼎香浮。寶光生玉斧﹐聽鳴鳳﹑簫韶樂奏。徳與和气遊。天生聖人﹐千載稀有。祥瑞電繞虹流。有云成五色﹐芝生三秀。四海太平﹐致民物雍熙﹐朝野歌謳。千官齊拜舞﹐玉杯進﹑長生春酒。願皇慶萬年﹐天子與天齊壽。

○萬年歡

應制

閶闔初開。正蒼蒼曙色﹐天上春回。絳幘雞人時報﹐禁漏頻催。九奏鈞天帝樂﹐禦香惹﹑千官環佩。鳴鞘靜﹐嵩嶽三呼﹐萬歲聲震如雷。殊方異域盡來。滿彤庭貢珍﹐皇化無外。日繞龍顏﹐云近絳闕蓬萊。四海歡欣鼓舞﹐聖徳過﹑唐虞三代。年年宴﹐王母瑤池﹐紫霞長進瓊杯。

○萬年歡

中呂宮元日朝會

天上春來。正陽和布澤﹐斗柄初回。一朵祥雲捧日﹐萬象生輝。帝徳照光四表﹐玉帛盡﹑梯航來會。彤庭敞﹐花覆千官﹐紫霄鵷鷺徘徊。仁風徧滿九垓。望霓旌緩引﹐寶扇徐開。喜動龍顏﹐和气藹然交泰。九奏簫韶舜樂﹐獸尊舉﹑麒麟香靉。從今數﹐億萬斯年﹐聖主福如天大。

○長壽仙

道宮皇慶三年三月三日聖節大宴

瑞日當天。對絳闕蓬萊﹐非霧非煙。翠光覆禁苑。正淑景芳妍。彩仗和風細轉。禦香飄滿黃金殿。喜萬國會朝﹐千官拜舞﹐億兆同歡。福祉如山如川。應玉渚流虹﹐璇樞飛電。八音奏舜韶﹐慶玉燭調元。歲歲龍輿鳳輦。九重春醉蟠桃宴。天下太平﹐祝吾皇﹐壽與天地齊年。

○太常引

弄晴微雨細絲絲。山色淡無姿。柳絮飛殘﹐茶蘼開罷﹐靑杏已團枝。欄幹倚徧人何處﹐愁聽語黃鸝。寶瑟塵生﹐翠銷香減﹐天遠雁書遲。

○人月圓

一枝仙桂香生玉﹐消得喚卿卿。緩歌金縷﹐輕敲象板﹐傾國傾城。幾時不見﹐紅裙翠袖﹐多少閒情。想應如舊﹐春山淡淡﹐秋水盈盈。

○木蘭花慢

和桂山慶新居韻

愛風流二陸﹐曾共住﹑屋三間。算京洛緇塵﹐平原車騎﹑爭似身閒。一區未輸場子﹐更友於﹑室邇足淸歡。庭下新松楚楚﹐籬邊細菊班班。白頭相對且團圞。杯酒借朱顏。任醉後長歌﹐笑時開口﹐樂最人寰。功名十年一夢﹐記風裘雪帽度桑乾。幸喜歸來健在﹐放懷綠水靑山。

○木蘭花慢

和李篔房韻

愛靑山繞縣﹐更山下﹑水縈回。有二老風流﹐故家喬木﹐舊日亭臺。梅花亂零春雪﹐喜相逢﹑置酒藉蒼苔。拚卻眼迷朱碧﹐慚無筆瀉瓊瑰。徘徊。俯仰興懷。塵世事﹐本無涯。偶乘興來遊﹐臨流一笑﹐洗盡徵埃。歸來算未幾日﹐又靑回﹑柳葉燕重來。但願朱顏長在﹐任他花落花開。

以上二十首元刊本松雪齋文集卷十

○漁父

渺渺煙波一葉舟。西風落木五湖秋。盟鷗鷺﹐傲王侯。管甚鱸魚不上鉤。

○漁父

儂住東吳震澤州。煙波日日釣魚舟。山似翠﹐酒如油。醉眼看山百自由。

○巫山一段雲

淨壇峯

疊嶂千重碧﹐長江一帶淸。瑤壇霞冷月朧明。欹枕若爲情。云過船窗曉﹐星移宿霧晴。古今離恨撥難平。惆悵峽猿聲。

○巫山一段雲

登龍峯

片月生危岫﹐殘霞拂翠桐。登龍峯下楚王宮。千古感遺蹤。柳色眉邊綠﹐花明臉上紅。欲尋靈迹阻江風。離思杳無窮。

○巫山一段雲

松鶴峯

楓鶴堆嵐靄﹐陽臺枕水湄。風淸月冷好花時。惆悵阻佳期。別夢遊蝴蝶﹐離歌怨竹枝。悠悠往事不勝悲。春恨入雙眉。

○巫山一段雲

上升峯

雲裏髙唐觀﹐江邊楚客舟。上升峯月照妝樓。離思兩悠悠。雲雨千重阻﹐長江一片秋。歌聲頻唱引離愁。光景恨如流。

○巫山一段雲

朝雲峯

絕頂朝雲散﹐寒江暮雨頻。楚王宮殿已成塵。過客轉傷神。月是巫娥伴﹐花爲宋玉鄰。一聽歌調一含顰。幽怨竹枝春。

○巫山一段雲

集仙峯

雨過蘋汀遠﹐雲深水國遙。渡頭齊舉木蘭橈。纖細楚宮腰。映水勻紅臉﹐偎花整翠翅。行人倚棹正無聊。一望一魂銷。

○巫山一段雲

望霞峯

碧水鴛鴦浴﹐平沙豆蔻紅。雲霞峯翠一重重。帆卸落花風。淡薄雲籠月﹐霏微雨灑篷。孤舟晚泊浪聲中。無處問音容。

○巫山一段雲

棲鳳峯

芍藥虛投贈﹐丁香漫結愁。鳳棲鸞去兩悠悠。新恨怯逢秋。山色驚心碧﹐江聲入夢流。何時弦管簇歸舟。蘭棹泊沙頭。

○巫山一段雲

翠屏峯

碧水澄靑黛﹐危峯聳翠屏。竹枝歌怨月三更。別是斷腸聲。煙外黃牛峽﹐雲中白帝城。扁舟淸夜泊蘋汀。倚棹不勝情。

○巫山一段雲

聚鶴峯

鶴信三山遠﹐羅裙片水深。髙唐春夢杳難尋。惆悵到如今。十二峯前月﹐三千里外心。紅箋錦字信沈沈。腸斷舊香衾。

○巫山一段雲

望泉峯

曉色飄紅葉﹐平沙枕碧流。泉聲云影弄新秋。觸處是離愁。臉淚橫波漫﹐眉攢片月收。佳人欲笑卒難休。半整玉搔頭。

○巫山一段雲

起雲峯

裊娜江邊柳﹐飄搖嶺上云。卸帆回棹楚江濱。歸信夜來聞。欲拂珊瑚枕﹐先董翡翠裙。江頭含笑去迎君。鸞鳳盡成羣。

以上十二首見花艸粹編卷二

○蘇武慢

原誤作雨中花﹐玆據律攺

北隴耕云﹐南溪釣月﹐此是野人生計。山鳥能歌﹐山花解笑﹐無限乾坤生意。看畫歸來﹐挑簦閒眺﹐風景又還光霽。笑人生﹑奔波如狂﹐萬事不如沈醉。細看來﹑聚蟻功名﹐戰蝸事業﹐畢竟又成何濟。有分山林﹐無心鐘鼎﹐誓與漁樵深契。石上酒醒﹐山間茶熟﹐別有水雲風味。順吾生﹑素位而行﹐造化任他兒戲。

珊瑚綱法書題跋卷九

○水龍吟

題簫史圖

倚天百尺髙臺﹐雕檐畫棟撐云表。夜靜無塵﹐秋魂萬里﹐月明如掃。誰憑欄幹﹐玉簫聲起﹐乘鸞人到。信情緣有自﹐何須更說﹐姮娥空老。我將醉眼摩挲﹐是誰人丹靑圖巧。爲惜秦姬﹐堪憐簫史﹐寫成煩惱。萬古風流﹐傳芳至此﹐交人傾倒。問雙星有會﹐一年一度﹐那知淸曉。

孫氏書畫鈔

○蘇武慢

雲淡風輕﹐傍花隨柳﹐將謂少年行樂。髙閣林間﹐小車城裏﹐千古太平西洛。瞻彼泱泱﹐言思君子﹐流水儼然如昨。但淸遊﹑天際輕陰﹐未便暮愁離索。長記得﹑童冠相隨﹐浴沂歸去﹐吟詠鳶飛魚躍。逝者如斯﹐吾衰甚矣﹐調理自存斟酌。淸廟朱弦﹐舊堂金石﹐隱幾似聞更作。農人告我事兩疇﹐窈窕掛書牛角。

案此首虞集詞﹐見道園樂府。珊瑚网法書跋卷九誤作趙孟俯詞﹐調並誤作雨中花。

【趙若秀﹕詞作1首】

○木蘭花慢

和陳思濟

看洞天佛地﹐秋气爽﹐濕衣寒。對九鎖峯髙﹐擎天一柱﹐壯觀杭山。巖前。舊遺仙迹﹐幻云根﹑直作畫圖看。多少喬松古木﹐眞如舞鳳飛鸞。西風匹馬夕陽殘。行路肯辭難。便乘此淸遊﹐欲尋仙去﹐心與身安。班超侯封萬里﹐笑虛名﹑牢落滿人間。試問潺潺流水﹐無心爭似雲間。

洞霄詩集卷九

【趙雍﹕詞作17首】

○玉耳墜金環

乳燕交飛﹐曉鶯輕囀花深處。畫堂簾幕捲東風﹐晴雪飄香絮。猶記當時院宇。悄寒輕﹑梨花暮雨。繡衾同夢﹐鴛枕雙敧﹐綠窗低語。春已闌珊﹐落紅飄滿西園路。彊拈鍼綫解春愁﹐只是無情緒。無柰年華暗度。黛眉顰﹑柔腸萬縷。章臺人遠﹐芳艸和煙﹐萋萋南浦。

○浣溪沙

楊柳樓臺鎖翠煙。楊花簾幕撲香綿。佳人何處隔江山。芳艸已生千里恨﹐玉笙吹徹五更寒。夜深和淚倚闌干。

○浣溪沙

落盡楊花滿地春。綠陰如染淨無塵。日長庭院掩重門。斜墜金釵云半嚲﹐淡妝香臉粉輕勻。相思偏是少年人。

○憶秦娥

春寂寂。重門半掩梨花雪。梨花雪。芳心如醉﹐暗思當日。金釵欲墮烏雲側。佳人望斷天涯客。天涯客。今年又過﹐淸明寒食。

○踏莎行

畫角聲殘﹐金鑪香裊。長空淡淡連芳艸。朱簾半捲晚霞明﹐塞雁無情音信杳。雨散雲收﹐離多會少。相思眞个令人老。不須惆悵且開懷﹐一樽滿引愁如掃。

○攤破浣溪沙

春艸萋萋綠漸濃。梨花落盡晚來風。試問相逢何處好﹐小樓東。朱箔影移無限恨﹐玉簫聲轉曲將終。獨倚闌干誰是伴﹐月明中。

○蝶戀花

顏色如花肌似雪。嬌眼傳波﹐密意曾低說。羅帶同心愁未結。情多不忍成輕別。別後相思心更切。異日重逢﹐鏡裏花難折。寶篆香消煙漸歇。玉簫吹徹黃昏月。

○浣溪沙

翠鎖蛾眉別恨濃。羅衣初試怯春風。相思只爲兩西東。簾捲玉鉤雲淡淡﹐香消金鴨雨蒙蒙。此情都在不言中。

○蝶戀花

枝上流鶯幹囀巧。好夢方成﹐又把人驚覺。臨鏡慵妝眉淡掃。羅衣寬盡腰肢小。別久啼多音信少。應是嬌波﹐不似當年好。簾捲東風深院悄。落紅滿地和芳艸。

○南鄕子

別久漸生愁。知爲音書苦未收。此際多情應盼我﹐凝眸。帶得啼痕上小樓。舉止忒風流。只在城南綠水頭。咫尺藍橋重欲見﹐無由。兩地相思甚日休。

○人月圓

人生能幾渾如夢﹐夢裏柰愁何。別時猶記﹐眸盈秋水﹐淚濕春羅。綠楊臺榭﹐梨花院宇﹐重想經過。水遙山遠﹐魚沈雁渺﹐分外情多。

○人月圓

相思何日重相見﹐山遠水偏長。鳳弦𨿽斷﹐鸞膠難接﹐愁滿離腸。最傷情處﹐鮫綃遺恨﹐翠靨畱香。故人何在﹐濃陰深院﹐斜月幽窗。

○江城子

仙肌香潤玉生寒。悄無言。思綿綿。無限柔情﹐分付與春山。靑鳥能傳云外信﹐憑說與﹐帶圍寬。花梢新月幾時圓。再團圞。是何年。可是當初﹐眞个兩無緣。極目故人天際遠﹐多少恨﹐憑闌干。

○江城子

五陵衣馬恣輕肥。競新奇。亦何爲。混處賢愚﹐誰與辧雄雌。任爾刺天何足道﹐終不肯﹑羨羣飛。燕山花落暮春時。杜鵑啼。勸誰歸。耿耿孤忠﹐惟有此心知。天賦我才還有用﹐應不至﹐負心期。

○燭影搖紅

新綠成陰﹐落紅如雨春光晚。當年誰與種相思﹐空羨雙飛燕。寂寞幽窗孤館。念同遊﹑芳郊秀苑。香塵隨馬﹐細艸承輪﹐都成腸斷。別久情深﹐幾時重約閒庭院。髙樓終日捲珠簾﹐極目愁無限。莫恨藍橋路遠。有心時﹑終須再見。休教長怨﹐鏡裏孤鸞﹐篋中團扇。

○水調歌頭

春色去何急﹐春去尙微寒。滿地落花芳艸﹐漸覺綠陰圓。馬足車塵情味﹐暑往寒來歲月﹐擾擾十餘年。贏得朱顏老﹐孤負好林泉。寶裝鞍﹐金作鐙﹐玉爲鞭。須臾得志﹐紛華滿眼縱相謾。功名自來無意﹐富貴浮雲何濟﹐於我亦徒然。萬事付一笑﹐莫放酒杯乾。

○木蘭花慢

恨匆匆賦別﹐回首望﹐一長嗟。記執手臨流﹐遲遲去馬﹐浩浩平沙。此際黯然腸斷﹐柰一痕﹑明月兩天涯。南去孤舟漸遠﹐今宵宿向誰家。別來旬日未曾過﹐如隔幾年華。縱極目層崖﹐故人何處﹐淚落兼葭。聚散古今難必﹐且乘風﹑髙詠木蘭花。但願朱顏長好﹐不愁水遠山遐。

以上振綺堂刻本趙待制遺稿。朱本用知不足齋叢書本多誤字。

【趙由俊﹕詞作1首】

○淸平樂

題碧梧蒼石圖

楚云迷斷。桃葉江南岸。春去秋來情汗漫。愁絕一行新雁。錦書欲寄雙成。殷勤爲謝芳卿。明月碧梧涼夜﹐有誰知度簫聲。

珊瑚网名畫題跋卷八

【趙元﹕詞作3首】

○行香子

鏡裏流年。綠變華顚。謝西山﹑靑眼依然。人生安用﹐利鎖名纏。似燕營巢﹐蜂課蜜﹐蟻爭膻。詞苑羣仙。場屋諸賢。看文章﹑大笑如椽。閒人書冊﹐且枕頭眠。有洗心經﹐傳燈錄﹐坐忘篇。

○行香子

潦倒無聞。坐慣家貧。眼昏花﹐心口猶存。人皆笑我﹐我盡教人。拚醉吟風﹐閒釣月﹐困眠云。邂逅交親。語款情眞。且相叢﹑莫浪辛勤。西山歸隱﹐不用移文。看菊成叢﹐松結子﹐竹生孫。

○行香子

山擁垣墻。水滿溪塘。幾人家﹑籬落斜陽。又還夏也﹐一霎人忙。正稻分畦﹐蠶卸簇﹐麥登場。老子徜徉。閒日偏長。鬢鬔松﹑只管尋涼。綠陰何處﹐旋旋移牀。有道邊槐﹐門外柳﹐捨南桑。

以上三首見中州樂府

【折元禮﹕詞作1首】

○望海潮

從軍舟中作

地雄河嶽﹐疆分韓晉﹐重關髙壓秦頭。山倚斷霞﹐江吞絕壁﹐野煙縈帶滄洲。虎旆擁貔貅。看陣云截岸﹐霜气橫秋。千雉嚴城﹐五更殘角月如鉤。西風曉入貂裘。恨儒冠誤我﹐卻羨兜鍪。六郡少年﹐三名老將﹐賀蘭烽火新收。天外嶽蓮樓。想斷雲橫曉﹐誰識歸舟。剩著黃金換酒﹐羯鼓醉涼州。

中州樂府

【鄭黻﹕詞作1首】

○金縷衣

秋半紅橋路。是曾孫﹑幾塵夙幸﹐此生奇遇。天上人間同宴集﹐仙樂風飄處處。徧紛郁﹑非煙非霧。光近玉皇顏咫尺﹐共歡呼﹑鰲抃霞觴舉。髙會散﹐碧雲暮。至今瑞鶴猶能舞。幾千年﹑同亭祠下﹐賽神簫鼓。再拜乞靈三奠酒﹐小駐霓旌容與。半隱約﹑如傳好語。爲送維魚來入夢﹐向龍潭﹑時灑紛紛雨。齊和曲﹐踏歌去。

武夷山誌卷十五

【鄭禧﹕詞作3首】

○木蘭花慢

恃平生豪气﹐衝星斗﹐渺雲煙。記楚水湘山﹐吳云越月﹐頻入詩篇。皎潔劍光零亂﹐算幾番﹑沈醉樂花前。�種仙人瑤艸﹐故家五色云邊。芙蓉金闕正需賢。詔下九重天。念滿腹瑯玕﹐盈襟書傳﹐人正韶年。蟾宮近傳芳信﹐�姮娥﹑嬌艷待詩仙。領取天香第一﹐縱橫禮樂三千。

○木蘭花慢

望斜楊裊翠簾﹐試卷小紅樓。想鸞佩敲瓊﹐鸞妝沁粉﹐越樣風流。吟懷自憐豪健﹐灑雲箋﹑醉裏度春愁。有唱還應有和﹐纖纖玉映銀鉤。犀心一點暗相投。好事莫悠悠。便有約尋芳﹐蜂媒才到﹐蝶使重遊。梅花故園憔悴﹐揖東風﹑讓與杏梢頭。況是梅花無語﹐杏花好好相畱。

○木蘭花慢

任東風老去﹐吹不斷﹐淚盈盈。記春淺春深﹐春寒春暖﹐春雨春晴。都來殺詩人興﹐更落花﹑無定挽春情。芳艸猶迷舞蝶﹐綠楊空語流鶯。玄霜著意搗初成。回首失雲英。但如醉如癡﹐如狂如舞﹐如夢如驚。香魂只今迷戀﹐問眞仙﹑消息最分明。後夜相逢何處﹐淸風明月蓬瀛。

以上三首見春夢錄

【鄭子聃﹕詞作1首】

○南歌子

原作十愛詞﹐無調名﹐玆據詞律補

我愛沂陽好﹐民淳訟自稀。誰言珥筆混萊夷。行見離離秋艸﹐鞠園扉。

齊乘卷五

【紙舟先生﹕詞作2首】

○西江月

本是一團血肉﹐惺惺全借陽神。起居言語是誰靈。神去更無把柄。說出萬般名相﹐教人轉入迷津。自從今日悟全眞。妙語奇言不信。

○西江月

光徹虛空上下﹐人人具足無虧。全眞眞裏露眞機。實證無爲不二。掃去閒名野字﹐胸中莫滯些兒。七眞五祖只如斯。悟得眞超聖地。

以上二首見紙舟先生全眞直指﹐注謂元黃公望傳。

【智久﹕詞作2首】

○鷓鴣天

贊亨公

气象軒昂忠政多。輕財重事無如他。僧堂全管數千貫﹐移塔捨錢念百過。無縫罅﹐妙祥和。佳聲浩浩占髙科。旌明行業人稱贊﹐延永芥城拂劫波。

泰山誌卷十八﹐載長淸縣靈巖寺亨公壽塔碑﹐下注至順二年。

○鷓鴣天

贊泉公

頭角崢嶸慈濟泉。報恩萬壽昔參玄。爲思方領宜修道﹐直造靈巖結善緣。栽園果﹐種福田。四方設藥施無偏。而今壽塔小師壘﹐延永谷城劫石堅。

泰山誌卷十八﹐載長淸縣靈巖寺泉公首座壽塔銘﹐下注至順二年。

【仲璋﹕詞作1首】

○念奴嬌

消磨九日﹐算年年﹑惟有黃花白酒。把酒簪花能有幾﹐七十光陰回首。人壽難期﹐酒杯有限﹐花色應如舊。花穠酒釅﹐問君著甚消受。彭澤千古英魂﹐有花能折﹐有酒能傾否。萬事悠悠輸一醉﹐花酒休教離手。明日西風﹐闌珊酒盡﹐憔悴花枝瘦。酒腸花眼﹐正宜年少時候。

附見天籟集卷上內。原題云。中秋重九﹐人間佳節也﹐古今賦菊固多﹐予早年嘗記僧仲璋九日述懷一篇﹐與此篇格相同﹐恐歲久無傳﹐就附於此。仲璋俗姓閻﹐法諱志璉﹐號山泉道人。落魄嗜酒﹐滑稽玩世﹐頗爲時人所愛。

【周景﹕詞作1首】

○水龍吟

細字韻

人生能幾相逢﹐百年四海爲兄弟。舊時靑眼﹐今番白髮﹐年華隕涕。春更無情﹐拋人先去﹐楊花無蒂。況江程漸短﹐別期漸緊﹐須重把﹑蘭舟系。幸自淸江如帶﹐指黃壚﹑流鶯聲細。滄波如許﹐平蕪何處﹐明朝迢遞。何預興亡﹐不如休去﹐墻陰挑薺。且相期共看﹐蓬萊淸淺﹐更三千歲。

元艸堂詩餘卷中

【周權﹕詞作34首】

○沁園春

笑此山人﹐拋卻白雲﹐又來玉京。憶太華黃河﹐曾觀鉅麗﹐輕衫短帽﹐只恁飄零。鷗鷺洲邊﹐杉蘿溪上﹐盡可漁樵混姓名。瓶無粟﹐有西山芝熟﹐南澗芹生。底須役役勞形。但方寸寬閒百念輕。況末路逢人﹐眼應多白﹐東風吹我﹐鬢已難靑。酒浪翻杯﹐劍霜閃袖﹐磊塊頻澆未肯平。何妨去﹐借相牛經讀﹐料理歸耕。

○滿江紅

別毗陵二十載﹐一日北歸﹐艤舟訪舊﹐落落如晨星﹐闤闠之人無識面者﹐戲調此詞以自述

獨酌新丰﹐任疏放﹑從人不識。還只是﹑舊時把酒﹐秋風狂客。顚倒天吳歸短褐﹐風濤歲月頭將白。笑平生﹑盡有气如虹﹐難教屈。也不學﹐悲彈鋏。也不作﹐譚捫虱。共梅花心事﹐歲寒冰雪。眼底山川徒歷徧﹐胸中史記無雄筆。合歸來﹑依舊飯吾牛﹐歌明月。

○滿江紅

湖海平生﹐恰都把﹑中秋負了。那更是﹑天慳樂事﹐陰多情少。離合悲歡俱有數﹐何須感慨添懷抱。喜今宵﹑對影亦成三﹐情逾好。天一碧﹐云如掃。白銀闕﹐誰能到。想蟾枝不疑﹐寒光皎皎。圓少缺多如有恨﹐素娥孤冷應須老。付狂夫﹑一笑且徘徊﹐尊中酒。

○念奴嬌

姑蘇臺懷古

飛臺千尺。直雄跨層雲﹐東南勝絕。當日傾城人似玉﹐曾醉臺中春色。錦幄塵飛﹐玉簫聲斷﹐麋鹿來宮闕。荒涼千古﹐朱闌猶自明月。送目獨倚西風﹐問興亡往事﹐飛鴻天末。且對一尊浮大白﹐分甚爲吳爲越。物換星移﹐嘆朱門﹑多少繁華消歇。漁舟歌斷﹐夕陽煙水空闊。

○水調歌頭

慶壽

瀟灑晉文物﹐奇偉魯衣冠。暫賦淮南招隱﹐泉石寄淸閒。才壓建安六七﹐胸吞云夢八九﹐餘子笑談間。未頡水蒼佩﹐虹气射龍泉。燭花妍﹐沈水煥﹐酒波翻。左弧紀瑞﹐萊衣五色戲斕斑。庭列森森玉樹﹐座擁駢駢珠履﹐金碗蔗漿寒。何以祝君壽﹐一笑指南山。

○滿江紅

次韻張元善

縞兔黔烏﹐送不了﹑人間昏曉。問底事﹑紅塵野馬﹐浮生擾擾。萬古未來千古往﹐人生得失知多少。嘆榮華過眼只須臾﹐如風掃。籬下菊﹐門前柳。身外事﹐杯中酒。肯教他蕭瑟﹐負持螯手。漠漠江南天萬里﹐白雲入望何時到。倚西風﹑吼徹劍花寒﹐頻搔首。

○水調歌頭

慶壽

過卻元宵了﹐何處擁笙簫。喧傳南州老子﹐花甲慶生朝。畱取碧蓮香露﹐爲此玉壺春酒﹐風味勝葡萄。昨夜少微外﹐南極一星髙。灑淸譚﹐揮雪麈﹐盡風騷。金釵玉筍﹐笑供麟脯獻蟠桃。得雋侯封千戶﹐快意腰纏十萬﹐此事付鴻毛。且挹閬風客﹐笙鶴伴遊遨。

○靑杏兒

兩鬢點霜花﹐漢南柳﹑心事蹉跎。幼輿只合居巖谷﹐繩牀近竹﹐柴門臨水﹐任我婆娑。詩老日相過。愛蒼苔﹑屐齒新蹉。生涯點檢無多子﹐東籬種菊﹐南山種豆﹐醉後髙歌。

○賀新郎

慶壽

涼浸瑤空月﹐正壽星﹑光彩遙燭﹐少微躔次。鶴髮仙翁還笑道﹐恰則揆予初度。好文物﹑衣冠翹楚。雪跨冰懸神炯炯﹐盡襟懷﹑淸酒金莖露。眞好个﹐神仙侶。歡呼竹外開尊處﹐正炰鳳烹麟﹐環列珠歌翠舞。燭影酒光相眩轉﹐譚笑風生玉麈。戲膝下﹑彩衣容與。只恐未閒經濟手﹐更十年﹑又起蟠溪呂。頡霞佩﹐看髙舉。

○沁園春

閬風老仙﹐頡佩飛霞﹐翳鳳騎麟。況眼窄乾坤﹐气淩河渭﹐胸吞渠祿﹐筆灑煙雲。某水某丘﹐我觴我詠﹐物外何曾著一塵。蕭閒處﹐狎沙鷗半席﹐更許誰分。圖開家慶團欒。要說甚﹑垂弧嶽降神。看延桂堂前﹐斑衣采采﹐茁蘭階下﹐玉樹森森。紺髮長新﹐丹芝未老﹐笑傲壺天不盡春。東山好﹐恐未容髙臥﹐又起經綸。

○花心動

次韻詠荼蘼

翠霧前驅﹐舞靑蛟﹑飛動一檐晴色。銀鳳翻空﹐球雪生香﹐風韻天然奇特。素艷連娟淸露曉﹐搜香處﹑蝶棲難覓。這天與﹑水沈富貴﹐詩翁消得。好是神仙姑射。擁翠被香寒﹐甚般標格。特立春深﹐淸閟蘭幽﹐孤注慣諳寥寂。惜芳但恐東風老﹐怕香屑﹑碎瓊堪惜。又不道﹑流年催人暗擲。

○滿江紅

次韻邵本初登富春山

長嘯登臨﹐望不盡﹑海門修碧。人道�﹑江山髙處﹐漢時遺迹。一自耕云人去後﹐幾番煙艸凝秋色。任掀空﹑駭浪捲銀山﹐蛟鼉泣。塵世事﹐紛如織。云外徑﹐閒舒立。問來今往古﹐幾人髙適。共拍欄幹呼太白﹐欲傾滄海供豪吸。倚東風﹑無限客中愁﹐斜陽笛。

○木蘭花慢

好山晴更好﹐靄空翠﹐擁樓西。正雨沐秋淸﹐晨暾照射﹐雲气初開。山外飛鴉數點﹐看玉虹﹑斜繞碧螺堆。幾簇人家如畫﹐槿籬野路橋低。柴門雞犬不驚猜。和气似春臺。羨白叟黃童﹐頓深社鼓﹐稻滿秋畦。誤我虛名箕斗﹐嘆鏡中﹑華發早相催。休論無窮世事﹐滿浮濁酒三杯。

○蝶戀花

夜酌荷亭

數畝寬閒吾老圃。著个茅亭﹐斗大無多子。水檻水花明楚楚。灑然不受人間暑。夜悄虛階初過雨。酒淺香深﹐風味淸如許。沁薄吟襟時挹佇。多情涼月還窺戶。

○朝中措

西風裊裊落平沙。獨樹幾人家。个裏殘虹雨閣﹐那邊疏嶂雲遮。平洲柿栗滿區瓜。芋野路斜斜。牛笛數聲歸盡﹐夕陽付與啼鴉。

○滿江紅

葉梅友八十

試問梅花﹐自逋仙後知音少。還又向﹑石林深處﹐結淸邊友。心事歲寒元不攺﹐一生淸白堪同守。歷冰霜﹑老硬越孤髙﹐精神好。心太極﹐天機早。閒共索﹐巡檐笑。只消他香影﹐都吟不了。五蕊三花才衍數﹐從頭只數花爲壽。管年年﹑南極照南枝﹐杯中酒。

○沁園春

次韻王尹賦東巖

媧皇補天﹐遺石兩拳﹐幾千仞兮。定蒼龍擘峽﹐罅和天坼﹐浮屠卓錫﹐廬倚雲開。世窄三千﹐天髙尺五﹐日月低躔東復西。人間世﹐聽晨昏鐘鼓﹐撼半空雷。登臨紗帽椶鞋。豁云夢﹑胸襟一快哉。想醉倚髙寒﹐飛仙可挾﹐淸遊紀勝﹐俗子難梯。把酒乾坤﹐笑譚今古﹐崖蘚摩挲認舊題。九關近﹐便驂鸞髙舉﹐雲气徘徊。

○沁園春

再次韻

混沌鑿開﹐天險巍巍﹐東巖峻兮。是云髓凝成﹐半空髙矗﹐天風吹裂﹐一綫中開。妙出神功﹐髙擎仙界﹐鳥道疑當太白西。憑髙處﹐見云噓巖腹﹐鼓舞風雷。落花香染桃鞋。快闊步靑雲志壯哉。便萬里孤騫﹐超人間世﹐一枝髙折﹐作月中梯。筆蘸天河﹐手捫象緯﹐笑傲風雲入壯題。摩蒼壁﹐掃龍蛇醉墨﹐翔舞徘徊。

○賀新郎

次韻

淸嘯西峯月﹐記曾經飄飄霞佩﹐禦風飛度。知道仙家蟠桃宴﹐此夕洞關無阻。看多少往來鶴馭。分得九霞春色醉﹐聽玉笙﹑淸奏云深處。好天上﹐神仙府。俗塵笑我山中侶。嘆匆匆歸後﹐依舊松煙蘿雨。萬事一閒都了卻﹐說甚官爲柱史。盡拚得﹑此生韋布。齏粟一孟安歲晚﹐課兒童﹑閒誦梅花賦。這些福﹐老天與。

○淸平樂

南樓劇飲﹐夢到淸虛府。曲聽霓裳難記譜。縹緲白鸞飛舞。桂花枝上秋光。翠云影裏疏黃。殿冷姮娥不閉﹐人間散與淸香。

○沁園春

慶壽

緱山老仙﹐翳鳳驂鸞﹐遊戲塵寰。向五云深處﹐頡頏霞佩﹐三槐影裏﹐突兀云冠。坐聽玉笙﹐閒披寶笈﹐寄傲壺中日月閒。人都道﹐飲金莖秋露﹐風骨非凡。方瞳雪頷童顏。更淸嚼梅花滿肺肝。對銀燭光中﹐霞杯麟脯﹐彩衣膝下﹐玉樹芝蘭。五老曾圖﹐九齡初啟﹐方寸心藏天地寬。從今去﹐記年年此酒﹐長對南山。

○百字謠

海棠

輕陰滯雨﹐正社燕新來﹐東風院落。十萬紅妝梳洗罷﹐翠袖春寒猶薄。富貴天姿﹐風流睡足﹐酒暈潮紅玉。个般艷麗﹐怎教不貯金屋。遙想宮錦城中﹐向碧雞坊裏﹐笙歌圍簇。萬炬燒春花底宴﹐眩轉紅光相爍。對此翛然﹐向人如有訴﹐不禁淸獨。浩歌此曲﹐爲渠傾倒尊醁。

○百字謠

再用韻

粗桃俗李﹐漫眼底紛紛﹐等閒開落。得似花仙誇艷質﹐暖透胭脂猶薄。梅不同時﹐芳心難聘﹐空妒肌如玉。自然佳麗﹐不須歸薦華屋。最好一抹彩雲﹐輕盈飛不去﹐漫空髙簇。霽日濃薰渾欲醉﹐照映光風眩爍。徧倚欄幹﹐狎渠淸賞﹐聊爲憐幽獨。簪花醉也﹐夜深猶索芳醁。

○百字謠

久雨得晴再用韻

海棠開也﹐問底事慳晴﹐檐花猶落。可惜風流天不借﹐都逐閒花浮薄。冷雨難禁﹐紅脂洗脫﹐半露膚如玉。東風解事﹐未教飛點吟屋。淸曉多謝天公﹐著晴暾烘透﹐嫣紅重簇。欲謝看來還更好﹐猶自穠芳艷爍。瘦杜無情﹐老蘇有句﹐未用論淒獨。春愁多少﹐直拚付與春醁。

○鵲橋仙

次韻馮仲遠春日

曉寒成陣﹐春�猶薄﹐見紅紫﹑紛紛緘萼。東風著意忽吹開﹐這艷冶﹑怎生描摸。問渠底事﹐多情無據﹐剗地又還飄落。無花獨酌又何妨﹐但拚我﹑一尊長綠。

○水調歌頭

亭小可容膝﹐眞似寄鷯枝。客來休訝迫窄﹐老子只隨宜。鳧鶴短長莫問﹐鵬鷃逍遙自適﹐何暇論成虧。萬事一尊酒﹐齊物物難齊。種株梅﹐移个竹﹐鑿些池。添他無限風月﹐盡可著吾詩。世上黃雞白日﹐門外紅塵野馬﹐役役付兒癡。起舞一揮手﹐天外片雲飛。

○蝶戀花

羅綺香濃塵滿道。耳熱笙歌﹐又酌都城酒。離別中年徒感舊。驪駒抹電曾年少。砧杵西風寒意早。謝盡芙蕖﹐開到黃花了。獨客自憐音信杳。夜來歸夢懷江表。

○淸平樂

懷古

殘山剩水﹐陌上多塵土。此地當時分漢楚。俯仰幾番今古。暮云野樹蒼茫。秋風荒艸沙場。極目寒鴉歸外﹐數家籬落斜陽。

○水調歌頭

慶壽

天上有仙客﹐家世說南州。精神炯炯秋水﹐胸次納靑丘。帶取括蒼風月﹐來聽蓬萊環佩﹐笑閱幾春秋。袖有如椽筆﹐落紙爛銀鉤。擁紅金﹐披紫綺﹐盡風流。斗杓插子﹐蓂開九莢恰生朝。正好年當富貴﹐再展靑雲步武﹐鬢影未蕭騷。佇見綸音下﹐萬里快封侯。

○百字謠

東坡昔守彭城﹐旣治決河﹐乃修築其城﹐作黃樓城上﹐以臨河以土實制水﹐因以黃名樓。樓成﹐子由作賦﹐坡翁爲書之﹐刻於石。予回自京師登樓懷古﹐並感項籍遺事﹐末章及之

登臨把酒﹐問黃樓人去﹐幾番風雨。妙絕潁濱樓上賦﹐坡老龍蛇飛舞。千載風流﹐兩翁笑傲﹐淮泗歸譚麈。衣冠安在﹐我來空自延佇。下視闤闠喧塵﹐慘昏煙落日﹐西風鼙鼓。昔日爭雄懷楚霸﹐百萬屯云貔虎。世事茫茫﹐山川歷歷﹐不盡憑闌思。城頭今古﹐黃河日夜東去。

○百字謠

水連天碧﹐更山光蘸綠﹐春醅初潑。不盡長淮平似掌﹐漠漠亂雲堆雪。彩筆畱詩﹐畫船載酒﹐曾醉沙頭月。勝遊歷歷﹐輸他鷗鷺能說。猶念歌吹樓西﹐執紅牙度曲﹐那時畱別。一片離愁天共遠﹐目送徵鴻明滅。楊柳春初﹐梅花雪後﹐舊夢還消歇。多情如許﹐教人添幾華發。

○沁園春

說與黃花﹐九日今朝﹐同誰舉觴。笑指點行囊﹐𨿽然羞澀﹐朅來鬧市﹐怎忍荒涼。螯壓橙香﹐酒浮萸紫﹐醉脫烏紗鬢欲霜。孤云外﹐是吾廬三徑﹐歸興偏長。催人苒苒年光。問役役﹑浮生著甚忙。自東籬人去﹐總成陳迹﹐龍山飲散﹐幾度斜陽。人物雕零。乾坤空闊﹐世事浮沈醉夢場。登髙處﹐倚西風長嘯﹐任我疏狂。

○洞仙歌

謝歐陽學士偕陳眾仲助教過訪

京塵滿鬢﹐汗漫遊還倦。環佩玲瓏驚夢斷。恰玉堂仙伯﹐攜取圜橋﹐詞翰客﹑枉顧情何戀戀。衣冠何磊落﹐閒雅雍容﹐不把聲光時自炫。漫輕敲團月﹐煮玉泉冰﹐�嘯傲﹑幾多蕭散。笑歸去﹐蓬萊跨淸風﹐任香徹胸中﹐五千書卷。

○水調歌頭

十載幾風雪﹐又酌玉京春。玉堂天上仙客﹐憐我倦紅塵。卻挽翩翩飛袂﹐東望赤霞晨气﹐髙處訪三神。上界足官府﹑翳鳳快騎麟。感生平﹐歌慷慨﹐淚沾巾。天球蒼佩﹐柰何偏屬黑頭人。歲晚相如多病﹐前日馮唐已老﹐憔悴不堪聞。長嘯送明月﹐歸枕北山云。

彊村叢書校元刊此山先生集本

【周巽﹕詞作12首】

○漁歌子

漁父四首

春水孤篷發棹謳。彩虹爲綫月爲鉤。桃花浪﹐杜若洲。此處垂鉤釣玉虯。

○漁歌子

篛笠簑衣亂碧波。巨鱗潑剌躍金梭。衝蘋藻﹐翻芰荷。不上鉤來可柰何。

○漁歌子

西風一葉下晴川。換酒將魚不用錢。蘆渚畔﹐蓼洲邊。暮醉醒來月滿船。

○漁歌子

寒江獨釣去還來。機靜應無鷗鳥猜。冰柱折﹐雪梅開。坐擁羊裘夜未回。

○漁歌子

樵夫四首

春山漠漠淡煙橫。陰壑丁丁伐木聲。啼鳥靜﹐落花輕。看棋松下暮云生。

○漁歌子

白雲相逐度前峯。蘿壁猿啼翠幾重。淸晝寂﹐綠陰濃。斧聲驚動鶴巢松。

○漁歌子

滿身松露陟崔嵬。行逐巖前麋鹿來。楓葉落﹐菊花開。日斜人唱采薪回。

○漁歌子

負薪行唱路迢迢。幾朵梅花擔上挑。風正緊﹐雪初飄。曲中猶自憶前朝。

○江南弄

春意動。池塘初解凍。花間啼鳥驚人夢。綺戶微開曙色明。沈香火暖曉寒輕。夭桃半吐傳芳訊﹐新鶯百囀感中情。感中情。憐淑景。思君望斷靑鸞影。

○江南弄

炎光熾。枕簟涼如水。芰荷覆沼雙鴛戲。香飄水閣藕花開。簾上金鉤燕子回。霄露淸塵臨上苑﹐朝雲暮雨過陽臺。過陽臺。別神女。思君心如蓮菂苦。

○江南弄

秋聲起。庭院收殘暑。涼蟬抱葉鳴疏雨。玉簫吹徹人倚樓。銀漢迢迢度女牛。梧桐落翠露華冷﹐絡緯啼寒月影流。月影流。秋無限。思君不見南飛雁。

○江南弄

寒威薄。繡帷人未覺。啄蕊爭枝喧凍雀。錦箋呵筆寫回文。玉箸長垂不見君。北去馬蹄衝塞雪﹐南來雁字隔衡云。隔衡云。消息斷。思君但把梅花玩。

以上八千卷樓藏鈔本性情集卷六

【周玉晨﹕詞作1首】

○十六字令

眠。月影穿窗白玉錢。無人弄﹐移過枕函邊。

案詞品卷一誤作周邦彥詞。詞綜卷三十云﹐按十六字令卽蒼梧謠也。張安國集中三首﹐蔡伸道集中一首﹐其首俱以一字句斷﹐今本訛眠字爲明﹐遂作三字句斷﹐非也。是詞見天機余錦﹐系周晴川作。今相沿刻周美成﹐然片玉集無此﹐其不系美成明矣。

【朱思本﹕詞作3首】

○水龍吟

送閔道錄醮玉隆竣事歸東湖

幾年南北聲名﹐有純孝子騫苗裔。逃儒自愛﹐翛閒天賦﹐神仙標致。歸隱東湖﹐醉遊南浦﹐滿襟淸气。想當時﹑宦海風波浩蕩﹐從前錯﹐如今是。追念父師恩重﹐恨年華﹑暗隨流水。錦帷夜醮﹐黃壇春靜﹐綠章封事。香霧空蒙﹐步虛嘹亮﹐孝通天地。玉皇優詔答功勤﹐壽甲子﹐三千歲。

○千秋歲

壽程竹逸七十

虎溪淸旭。瑞气生華屋。無量壽﹐如川福。簪纓門閥好﹐詩禮家聲肅。眞樂處﹐庭階侃侃森蘭玉。問訊溪邊竹。色與靈椿綠。多積善﹐禎祥熟。皇天私有許﹐甲子從新讀。千二百﹐空同不待仙人祝。

○燭影搖紅

壽鄭梅庵

春到梅邊﹐瑞光浮動香山裏。云端微見老人屋﹐嘹亮歡聲起。灩灩尊浮綠蟻。對紅妝﹑髙歌盡醉。彩衣錯落﹐玉樹瓏璁﹐人生難比。谷口家聲﹐戶庭藹藹傳詩禮。天教餘慶屬伊人﹐爭看南山梓。那羨東風桃李。向蟾宮﹑早攀仙桂。恁時須記﹐老子婆娑﹐一杯千歲。

彊村叢書用吳匏庵鈔貞一齋集本

【朱晞顏﹕詞作40首】

○浣溪沙

謝張魯瞻惠紙筆和來韻

湘管娟娟弱鳳翎。霜毛楚楚醉猩英。就中心早可人情。漸老江淹無好夢﹐輸他年少意縱橫。只堪閒寫換鵝經。

○菩薩蠻

烏洋觀魚

鯤鵬已向天池徙。瀺灂凡曹爭尺水。莫信鼓風雷。俱堪作鱠材。輕舠風送捷。觸网黃金裂。誰謂我非魚。我知魚不如。

○太常引

送樂淸宗晦山長陳輔賢

靑衫結髮聚秋螢。三館早蜚英。出爲主宗盟。總祖述﹑吾家考亭。相逢臺下﹐臥看秋雁﹐一笑暮潮平。驛路柳靑靑。問底事﹑春風世情。

○月中行

追補泰軒錄事母夫人壽

廣寒折得桂枝回。嫫母惜多才。九重春色錦江來。齊勸九霞杯。玉堂有客移宮羽﹐歌詞麗﹑總是詩材。我慚弱水隔蓬萊。幾許碧桃開。

○南柯子

龍門汲雪

遠脈通蛟穴﹐淸泠瀉翠苔。磚鑪相對竹房開。容我籠頭﹐紗帽白雲堆。碧沚中﹡雪﹐金沙二月雷。瓶罌千里走黃埃。嗟爾蒼生﹐億萬墮顚崖。

○糖多令

中秋

涼影下靑鸞。晴空瀉素盤。漾玉壺﹑千頃多寬。老桂散香風露淨﹐霜免瑩﹐骨毛寒。老子倚闌干。不辭終夜看。有誰人﹑共此淸歡。爲問姮娥今與古﹐能幾見﹐正端端。

○蝶戀花

挺挺雙淸臨淨練。羽佩飛來﹐頗覺遊情倦。獺髓新痕開半面。前時一似湘臯見。流水回云春不艷。怕有生香﹐引得蜂兒健。淨幾明窗斜日轉。如今不許幽蘭占。

○千秋歲

壽王推官母九十一是日小寒節

嫩冰池沼。澤國寒初峭。梅乍坼﹐春才早。朱門歌管矗﹐繡閣沈煙裊。歡宴處﹐神仙一夜離蓬島。九十過頭了。百歲看看到。須聽取千年調。人誇嫫母妍﹐我覺彭篯少。彊健在﹐看兒歷徧中書考。

○洞仙歌

慶張閭總管母八十

人生八十﹐是世間中壽。七十由來古稀有。況君侯﹐已樹開國殊勛﹐曾異數﹐周魯瞻前拜後。玉麟分上端﹐千里傳歡﹐鸞誥金花爛晴晝。象服照靑春﹐����秋香薦﹐北堂卮酒。問阿母西池底事時來﹐試爲數蟠桃﹐幾番開否。

○魚遊春水

壽徐仁靜其婿樂魯常

蘭室餘香蘊。射雀屏﹑深淸晝永。紅旌微動﹐簾展浪花移暝。重碧先拈翡翠杯﹐戲彩低窣鴛鴦錦。人在蕊宮﹐春生蓬境。盡說而翁少穎。記得遺環故時井。而今猶自風流﹐朱顏綠鬢。百年應惜銅仙在﹐九里爭傳淸河潤。山兮壽兮﹐以仁能靜。

○掃花遊

送人

津亭柳色﹐正舞翠毿毿﹐亂侵歌袖。驪駒送酒。競東門祖席﹐賓僚勛舊。白髮靑衫﹐愁絕風流去後。黯回首。但夢繞藩垣﹐簾影淸書。遺愛曾未久。聞裏役均輸﹐力排豪右。喧傳萬口。道調元贊化﹐是經綸手。鼎鉉虛賢﹐分內功名信有。事非偶。看金甌姓名還又。

○慶宮春

送袁仲野歸紹興

彩筆傳歌﹐靑衫提劍﹐幕中誰似風流。使檄聯芳﹐賓筵接武﹐後塵每繼淸遊。曉云春夢﹐試回首﹑星霜再周。仙曹書滿﹐薦剡交推﹐一鶚橫秋。扁舟乍可夷猶。一鏡平湖﹐數點輕鷗。醉客疏狂﹐騷翁豪放﹐二公同是朋儔。仕而猶隱﹐料出處﹑胸中已籌。故山𨿽好﹐未許歸來﹐一賦休休。

○滿江紅

壽推官焦元播慶六十

鳳鶴翩躚﹐記昨夢﹑天錫九齡。從頭數﹑再周甲子﹐屈指天星。上界仙人足官府﹐人間歲月自崢嶸。慶明時﹐生甫又生申﹐維嶽靈。珠盈掌﹐金滿籝。浮瑞鶒﹐囀春鶯。是乃翁陰徳﹐心事分明。筆下萬言多活國﹐胸中三尺久持衡。慰來蘇﹐爲雨福蒼生﹐騰頌聲。

○滿江紅

彈鋏歸來﹐更誰嘆﹑有魚無肉。念良夜﹐向闌相對﹐舊歡難續。一夕乍寒秋枕夢﹐十年重翦西窗燭。算人生﹐得意待何時﹐蕉隍鹿。尊有酒﹐妻堪熟。書插架﹐兒能讀。傍虛檐翠云低亞﹐萬竿如束。數點蒼山遙人戶﹐半篙春水斜穿屋。便門前﹐車馬寂無人﹐從教俗。

○滿庭芳

和趙仲敬詠雪

翦水飛花﹐裁冰作絮﹐龍宮不管嚴寒。斜侵風帽﹐吟鬢忽衰殘。誰念梁園倦客﹐黃金盡﹑作賦才慳。飄流久﹐寒欺敝褐﹐猶事馬蹄間。兒時曾縱獵﹐呼鷹野外﹐落雁云端。猛呼酒霜韝﹐濕徧紅鴛。倚馬酣歌秦妓﹐紫貂暖﹑不上裘船。今遲暮﹐翩翩孤劍﹐寂寞度桑乾。

○滿庭芳

寒壓衾綢﹐光搖書幌﹐夜深香夢初殘。細聽窗戶﹐簌簌鄕春蠶。風勁時時墮砌﹐分明認﹑山澑潺湲。呼童起﹐疏梅耐冷﹐修竹報平安。曉來擁被看﹐閒庭舞鶴﹐古瓦迷鸞。待戲挽銀河﹐飛步天壇。恐瓊樓玉宇﹐最髙處﹑無限淸寒。憑君問﹐九關虎豹﹐香案五雲間。

○滿庭芳

榾柮鑪寒﹐梅花帳矮﹐篝鐙愁坐更殘。欲眠還起﹐身已怯吳蠶。夜靜珊珊入竹﹐依稀聽﹑石上淸湲。遙知道﹐東皇賦瑞﹐和气滿長安。明廷多俊彥﹐淸班振鷺﹐健筆翔鸞。笑兒女才卑﹐空占今壇。奇絕鄒枚賦詠﹐玉蜍冷﹑宮袖呵寒。君知否﹐玉堂淸禁﹐終不似人間。

○漢宮春

賦呂子敬梅齋月

梅與月兮﹐問雪香秋影﹐幾度黃昏。相逢驚詫﹐涴盡京洛緇塵。空山耿耿﹐鎭無言﹑色笑相親。應頓悟﹑風前笛裏﹐三生石上精魂。一自心盟重訂﹐便神交契合﹐隨寓吾眞。蕭然水邊林下﹐����。����﹐炯淸輝﹑冠玉風神。應酷似﹐家傳淸白﹐��正獻前身。

○八聲甘州

題西山爽气樓

向靑泥坊底午橋邊。新買屋三間。有嘉蔬半席﹐修篁數个﹐分占寬閒。著取層梯直上﹐闌楯出髙寒。不見終南徑﹐惟有西山。門外紅塵似海﹐待抽�手板﹐同擬君看。對燻鑪茗碗﹐捫虱縱雄談。笑當年﹑多情王粲﹐賦終非吾土﹐淚空彈。任俗子臥之樓下﹐那許躋攀。

○天香

壽桂金堂竹泉總管

碧玉橫陳﹐黃金細屑﹐天然畫堂風景。古月浮香﹐冷風度曲﹐不許一塵侵近。沈沈永夜﹐漾水色﹑窗軒秋淨。如識巖前气韻。端知歲寒心性。繁華漫誇紅紫﹐�顏色﹑直宜相並。縱有交承梅菊﹐也應推遜。自是蟾宮仙種。盡消得嬋娟伴淸影。爲乞姮娥﹐云階鷲嶺。

○聲聲慢

賦柑花

瀼瀼微露﹐燻骨濃芳﹐淸暑絕點珠璣。不夢風寒﹐繁艷自有冰肌。盡任蠻煙瘴雨﹐向炎州﹑偸換朱衣。情緣短﹐絕無芳夢﹐飛度江陑。猶托傳來纖手﹐藹香名三日﹐賞徧吳姬。縱使馨兒妖麗﹐誰與心期。傷情墜樓恩重﹐忍塵沙﹑玉瘞珠遺。餘韻在﹐返淸魂﹑環佩夜歸。

○東風第一枝

送人

曉渡呼云﹐秋山訪雁﹐吟情先趁鄕夢。暖風輕約行塵﹐艸色一川翠湧。元戎小隊﹐隘紫陌﹑簪纓光動。看碧油沙際﹐陳兵玉勒﹐柳邊飛鞚。陪密幄﹑折衝需用。贊上幕﹑典型增重。發硎初試﹐牛刀儲才﹐正須藥籠。淸時異數﹐有天外﹑好風吹送。想驛亭﹑籌筆風流﹐應憶翦鐙曾共。

○桂枝香

壽馬宣差詠桂

何年月地。有白鳳飛來﹐與秋遊戲。碎屑黃金馥馥﹐暗燻沈水。如來粟界開全未﹐直著得﹑許多淸气。飽諳風露﹐自應韻色﹐獨髙人世。更不羨﹑犀帷富貴。羨鷲峯前度﹐秀分云外。彈壓西風﹐誰數錦英華麗。幽芳素抱巖棲志﹐笑當時﹑滿門桃李。等閒乞取﹐長生妙訣﹐廣寒宮裏。

○木蘭花慢

送陳國材都目

拂溪藤香潤﹐緘翠墨﹐寄深情。憶月滿簫臺﹐春回炎海﹐驛騎宵徵。相思頓成春夢﹐恰方州﹑接武敍前盟。愧我弓刀分倅﹐多君案牘勞形。佳聲。賓佐喜逢迎。曹局賴經營。更尊俎談諧﹐風襟淸曠﹐逸思縱橫。正好相依晚歲﹐忽歡傳﹑梅菊已交承。粗喜分攜不遠﹐春來把酒江城。

○木蘭花慢

陳伯永竹院有魏鶴山題扁名公畱題

信吟筇到處﹐盡可款﹐个人家。見碧甃橫陳﹐粉墻低亞﹐亂鎖煙霞。森森萬竿如束﹐倚虛檐﹑風影自交加。一點塵無幾硯﹐十分淸到窗紗。堪嘉。玉立瘦穿沙。池色淨無暇。向良夜移牀﹐靜臨書帙﹐閒試茶瓜。明月淸風仍好﹐但秦宮﹑梁苑徧棲鴉。零落殘香秀墨﹐春衣拂徧苔花。

○齊天樂

薊門寒食

靑煙一夜傳宮燭﹐朝來管弦都試。寶扇傳歌﹐銀瓶索酒﹐柳下驕驄曾系。憐紅嫵翠。任栲栳量珠﹐伴春俱醉。不道無情﹐花殘春老頓容易。人生幾何適意。甚前時風度﹐今番情味。楚褐凝塵﹐濤箋封淚。愁在斷鴻聲裏。情絲恨綺。盡付與風檐﹐燕兒論理。不似流紅﹐解隨東去水。

○齊天樂

與周可竹會飲和韻

浦潮迎送朝還暮。匆匆燕來鴻去。北牖分茶﹐西窗翦燭﹐離合人生由數。狂朋怪侶。記籌酒句吟﹐幾回凝佇。絮影蘋香﹐夢中猶是少年路。詞華今度尙在﹐柰相如漸老﹐無計重賦。露底冰弦﹐梅邊玉麈。畱得風襟如故。情髙萬古。想脫劍呼尊﹐气吞寰宇。不管春山﹐子規啼夜苦。

○晝錦堂

壽孔竹所

朱戶黏雞﹐鈿釵簇燕﹐恰頒三日王春。記得當年佳夢﹐始紱祥麟。杜陵天近衣冠盛﹐謝庭春暖薰蘭馨。人爭羨﹐靑鬢未饒﹐恩袍艸色光凝。佳音須側耳聽。報取日下蜚聲。繭紙塗鴉﹐天上寶墨猶新。蟄雷先奮三冬暖﹐便風終快九霄鵬。君須念﹐早晚小儒﹐終期一報平津。

○渡江云

題鄭天趣三湘集

渺寒云萬里﹐孤舲載雪﹐逐雁渡三湘。倦遊頻選勝﹐撫劍延平﹐貰酒過滕王。淸泉自酹﹐秋艸合﹑賈傳祠荒。算都是﹑傷心弔古﹐和月貯吟囊。難忘。云邊梅屋﹐雨底蓀房。料裁雲縫霧﹐應自有﹑知心老嫗﹐相與平章。澧蘭沅芷曾親擷﹐返醒魂﹑猶帶騷香。看未足﹐漁歌又起滄浪。

○念奴嬌

倦懷無據。憑危闌極目﹐寒江斜注。吳楚風煙遙入望﹐獨識登臨眞趣。晚日帆檣﹐秋風鐘梵﹐倚徧樓東柱。興來攜手﹐與君更上髙處。隱約一水中分﹐金鰲戴甲﹐力與蛟龍拒。擬訪臨幕淸夜鶴﹐誰解坡仙神遇。斷壁懸秋﹐驚濤溯月﹐總是無聲句。勝遊如掃﹐大江依舊東去。

○念奴嬌

怒濤駕雪﹐躪千騎﹑爭赴危坡奔注。髙閣淩空圖畫出﹐邈邈荊揚佳趣。夢澤云寬﹐邗溝霜淨﹐影落晴檐柱。南來王气﹐消沈榛莽深處。堪笑亡國危機﹐沈江鐵鎖﹐欲把東吳拒。司馬家兒那解事﹐神算眞成天遇。商意悲涼﹐宮詞淒苦。忍聽臨風句。無情江水﹐不將遺恨流去。

○水龍吟

簡周晴川教授會飲和韻﹐其兄晴山﹐有吹壎吹箎詞稿

一春剩雨慳晴﹐悶來閒檢牀頭歷。農占候應﹐今朝甲子﹐初開霽色。艸徑泥融﹐柳橋風勁﹐尙妨吟策。有幽軒水淨﹐官窯春透﹐盡可一﹐觴閒集。重碧滿浮雲液。柰長歌﹑此情無極。觥籌交錯﹐壎篪疊奏﹐席珍連璧。列屋修蛾﹐主家陰洞﹐漫然傾國。任醉魂直到﹐芙城待問﹐似他丁石。

○喜遷鶯

永嘉思遠樓端午﹝原脫永嘉思遠樓五字﹐據鈔本校﹞

香塵盈篋。是舊日賜來﹐宮羅疊雪。服艾衣淸﹐浴蘭湯暖﹐輸與个人娟潔。性巧戲拈﹐鍼蹙得﹑虎兒獰劣。鬢半嚲﹐貼朱符翠篆﹐同心雙結。愁絕追楚俗。獨弔湘累﹐日映沈菇葉。彩鷁浮空﹐鳴鼉聒晝﹐十里翠紅相接。漫有倚空闌檻﹐誰把朱簾髙揭。歸去也﹐聽叩舷兒女﹐尙傳歌闋。

○宴淸都

餞提控令史林君瑞

試倚江亭棹。來執手﹑問君歸計何早。賓僚攀挽﹐元戎舉辟﹐正堪談笑。靑衫兩見書考。且暫屈﹑致身未老。料鯤鵬﹑須奮天池﹐驊驑寧戀芻艸。堪誇健筆揮斤﹐長材破的﹐積案如掃。霜臺器重﹐蘭省優容﹐十連儀表。平生不在溫飽。但行志﹑功名盡了。便歸來﹑說似梅花﹐淸尊細倒。

○一萼紅

盆梅

玉堂深。正重簾護暝﹐窗色試新晴。苔暖鱗生﹐泥融脈起﹐春意初破瓊英。夜深後﹑寒消絳蟻﹐誤碎月﹑和露落空庭。暖吹調香﹐冷芳侵夢﹐一餉消凝。長恨年華婉晚﹐被柔情數曲﹐抵死牽縈。何事東君﹐解將芳思﹐巧綴一斛春冰。那得似﹑空山靜夜﹐傍疏籬﹑淸淺小溪橫。莫問調羹心事﹐且論笛裏平生。

○大聖樂

至日與周晴川兄弟會飲

霜護庭鴛﹐春生鑪獸﹐早梅初破。喜至景﹑漸覺迎長﹐刺繡五紋贏得﹐兒女情多。老侵尋愁添歲月﹐盡門外﹑今朝無客過。慵身在﹐且應時納祜﹐淺酌髙歌。人生有幾勝選﹐苦不分﹑千金換翠蛾。便次公酌我﹐公榮如子﹐柰此歡何。霜竹噴云﹐風瓢激樹﹐得似壎箎淸意呵。休眉鎖。朱顏去了﹐還更來麼。

○過秦樓

客中端午

水碧紗廚﹐月圓紈扇﹐悄悄午窗曾共。祛愁楚艾﹐照眼安橊﹐節物把人傳送。無柰長晝如年﹐鶯趁吟情﹐蝶迷鄕夢。悵歸期多誤﹐暮云凝望﹐亂愁如葑。誰念我﹑悶對騷經﹐慵尋遺譜﹐冷落赴湘琴弄。醒魂正渴﹐筒碧初乾﹐買健聽人呼粽。不似歸來故園﹐同泛香蒲﹐頻傾春甕。盡癡兒呆女﹐齊唱湖樓興動。

○賀新郎

壽淸尹靳從矩

懸古槐成幄。燕泥香﹑繁紅墜雨﹐半簾花落。一夜江臯黃犢雨﹐萬頃綠云噴薄。聽四野﹑田家歡樂。堂上琴聲堂下水﹐晝庭空﹑自下風檐雀。喧競少﹐盡不惡。竹窗暑淨巾斜著。傍筠軒﹑閒舒嘯戲﹐舞翻霜鶴。棐幾藤牀揮玉麈﹐風骨稜稜如削。炯一段﹑淸水秋壑。待得河陽桃李滿﹐向雪堂﹑細訂梅花約。須喚我﹐共酬酢。

○賀新郎

歸雁用劉季和韻

云影低平楚。看翩翩﹑離羣避暖﹐去尋孤戌。猶記登樓看瘦字﹐零落西風無數。把往事﹑書將空處。乍別楡關秋夢迥﹐向江南﹑睡足菇蒲雨。天欲暝﹐雪初絮。江空歲晏衡陽度。盡冥冥﹑稻粱謀拙﹐弋人何慕。行斷驚飛悲弔影﹐誰念嘹風最苦。算只有﹑天涯羈旅。莫聽城笳迷去翮﹐被落花﹑飛絮相縈住。輸海燕﹐笑遲暮。

○哨徧

題坐忘齋彊村叢書本瓢泉詞玆一愛日精廬藏鈔本瓢泉吟稿校補

一室退藏﹐隱幾坐觀﹐默會人間世。惟集虛﹐抱一自齋心﹐黜聰明﹑形骸之外。回益矣。冥然如喪吾志。烏知禮樂非仁義。彼造物何如﹐息黥補劓﹐徒勞巧任私智。但忘年﹑忘義樂天倪。好惡情﹑都忘物皆齊。鰌與魚遊﹐鹿與麋交﹐將無同異。噫。請試言之。彼知忘此此忘而﹐海上多矰繳﹐翁鷗乃﹑兩忘機。想蝶夢莊周﹐周迷蝶夢﹐蘧蘧自適無非己。便是是非非﹐非非是是﹐由來非馬非指。我而今﹑魚兔都忘已。又豈知﹑筌蹄爲得計。問臧谷﹑亡羊何累。塞翁得馬奚喜。得失成何濟。頓忘世味。簞瓢陋巷﹐樂以忘其憂耳。便教有酒也忘歸。在忘形﹑相汝相爾。

彊村叢書本瓢泉詞一卷﹐用傳鈔四庫瓢泉吟稿本。卷中原有浣溪沙銀海淸泉一調﹐菩薩蠻鄕關散盡一調﹐芙蓉紅落一調﹐柳梢靑﹑臨江仙﹑驀山溪﹑蘇武慢各一調﹐並見宋朱希眞樵歌。章怡田以爲此七調皆館臣誤錄﹐因刪去。

【竹月道人﹕詞作1首】

○淸平樂

題碧梧蒼石圖

寸腸愁斷。目送斜陽岸。楓落吳江秋水漫。盼殺南來徵雁。綺窗好夢初成。夢回相見卿卿。明月西風夜冷﹐蒼梧亂影多聲。

珊瑚网名畫題跋卷八

