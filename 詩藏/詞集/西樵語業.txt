【楊炎正】西樵語業

水調歌頭﹝登多景樓﹞

寒眼亂空闊﹐客意不勝秋。彊呼鬥酒﹐發興特上最髙樓。舒捲江山圖畫﹐應答龍魚悲嘯﹐不暇願詩愁。風露巧欺客﹐分冷入衣裘。

忽醒然﹐成感慨﹐望神州。可憐報國無路﹐空白一分頭。都把平生意气﹐只做如今憔悴﹐歲晚若爲謀。此意仗江月﹐分付與沙鷗。

水調歌頭﹝呈辛隆興﹞

杖履覓春色﹐行徧大江西。訪花問柳﹐都自無語欲成蹊。不道七州三壘﹐今歲五風十雨﹐全是太平時。徵轡晚乘月﹐漁釣夜垂絲。

詩書帥﹐坐圍玉﹐塵揮犀。興方不淺﹐領袖風月過花期。只恐梅梢靑子﹐已露調羹消息﹐金鼎侍公歸。回首滕王閣﹐空對落霞飛。

水調歌頭﹝送張史君﹞

父老一杯酒﹐爭勸史君畱。可憐桃李千樹﹐無語送歸舟。聽得拈笙玉指﹐都把萬家遺愛﹐吹作許離愁。倚醉袖紅濕﹐生怕夕陽流。

問君侯﹐今幾日﹐還東州。還家時候﹐次第梅已暗香浮。只恐道間驛使﹐先寄調羹消息﹐歸去總無由。鼎鉉功名了﹐徐赴赤松遊。

水調歌頭﹝呈趙總領﹞

買得一航月﹐醉臥出長安。平堤千里過盡﹐楊柳綠陰間。依約曉鶯啼處﹐認得南徐風物﹐客夢恍驚殘。重到舊遊所﹐如把畫圖看。

英雄事﹐千古意﹐一憑闌。惜今老矣﹐無復健筆寫江山。天上人間知己﹐賴有使星郎宿﹐照映比塵寰。準擬五湖去﹐爲乞釣魚竿。

水調歌頭

把酒對斜日﹐無語問西風。胭脂何事﹐都做顏色染芙蓉。放眼暮江千頃﹐中有離愁萬斛﹐無處落徵鴻。天在闌干角﹐人倚醉醒中。

千萬里﹐江南北﹐浙西東。吾生如寄﹐尙想三徑菊花叢。誰是中州豪傑﹐借我五湖舟楫﹐去作釣魚翁。故國且回首﹐此意莫匆匆。

水調歌頭

一笛起城角﹐吹破小梅愁。東風猶未﹐誰遣春信到吾州。聞得東來千騎﹐鼓舞兒童竹馬﹐和气與空浮。桃李未陰處﹐準擬種千頭。

今太守﹐宋人物﹐晉風流。政成談笑﹐不妨髙興在南樓。只恐蓬萊仙伯﹐合侍玉皇香案﹐難作寇恂畱﹐約住紫泥詔﹐憑軾且優遊。

水調歌頭

踏碎九街月﹐乘醉出京華。半生湖海﹐誰念今日老還家。獨把瓦盆盛酒﹐自與漁樵分席﹐說伊政聲佳。竹馬望塵去﹐倦客亦隨車。

聽燻風﹐淸曉角﹐韻梅花。人家十萬﹐說盡炎熱與咨嗟。只恐棠陰未滿﹐已有楓宸趣召﹐歸路不容遮。回首江邊柳﹐空著舊棲鴉。

滿江紅

春入臺門﹐又見梁﹑柳絲新綠。對此景﹑一年爲壽﹐一番添福。莫怪鳳池頒詔晚﹐要教淮水恩波足。聽邊民﹑千歲頌聲中﹐重重祝。

堂萱茂﹐庭芝馥。歌倚扇﹐杯持玉。共勸君一醉﹐滿斟�醁。今夜東風吹酒醒﹐明朝萬里騎黃鵠。向九霞﹑光裹望宸輝﹐看除目。

滿江紅

筆染相思﹐暗題盡﹑朱門白壁。動離思﹑春生遠岸﹐煙銷殘日。楊柳結成羅帶恨﹐海棠染就胭脂色。想深情﹑幽怨繡屏間﹐雙��。

春水綠﹐春山碧。花有恨﹐酒無力。對一奩愁思﹐九分孤寂。寸寸錦腸渾欲斷﹐盈盈一淚應偸滴。倩東風﹑吹雁過江南﹐傳消息。

滿江紅﹝壽稼軒﹞

壽酒如澠﹐拚一醉﹑勸君休惜。君不記﹑濟河津畔﹐當年今夕。萬丈文章光焰裏﹐一星飛墮從南極。便禦風﹑乘興入京華﹐班卿棘。

君不是﹐長庚白。又不是﹐嚴陵客。只應是﹐明主夢中良弼。好把袖間經濟手﹐如今去補天西北。等瑤池﹑侍宴夜歸時﹐騎箕翼。

滿江紅

典盡春衣﹐也應是﹑京華倦客。都不記﹑麹塵香霧﹐西湖南陌。兒女別時和淚拜﹐牽衣曾問歸時節。到歸來﹑稚子已成陰﹐空頭白。

功名事﹐雲霄隔。英雄伴﹐東南拆。對雞豚社酒﹐依然鄕國。三徑不成陶令隱﹐一區未有揚雄宅。問漁樵﹑學作老生涯﹐從今日。

瑞鶴仙﹝元夕爲王史君賦﹞

風光開舊眼。正梅雪初消﹐柳絲新染。樓臺競裝點。照金荷十里﹐珠簾齊捲。湘弦楚管。動香風﹑旌旗影轉。望雲間﹐一點臺星飛下﹐洞天淸晚。

爭看。袖紅圍坐﹐舞翠回春﹐笑歌生暖。歡聲正遠。嬉遊意﹐未容懶。恐絲綸趣召﹐淸都仙伯﹐歸去朝天夜半。倩邦人﹑挽取遨頭﹐醉扶玉腕。

賀新郎

十日狂風雨。掃園林﹑紅香萬點﹐送春歸去。獨有荼縻開未到﹐畱得一分春住。早楊柳﹑趁晴飛絮。可柰暖埃欺晝永﹐試薄羅衫子輕如霧。驚舊恨﹐到眉宇。

東風臺榭知何處。問燕鶯如今﹐尙有春光幾許。可嘆一年遊賞倦﹐放得無情露醑。爲喚取﹑扇歌裙舞。乞得風光還兩眼﹐待爲君﹑滿把金杯舉。扶醉玉﹐伴揮塵。

賀新郎﹝寄辛潭州﹞

夢裏驂鸞馭。望蓬萊不遠﹐翩然被風吹去。吹到楚樓煙月上﹐不記人間何處。但疑是﹑蓬壺別所。縹緲霓裳天女隊﹐奉一仙﹑滿把流霞舉。如喚我﹐醉中舞醉醒夢覺知何許。問瀟湘今日﹐誰與主盟樽俎。無限靑春難老意﹐擬倩管弦寄與。待新築沙堤隱步。萬里雲霄都歷徧﹐卻依前﹑流水桃源路。畱此筆﹐爲君賦。

念奴嬌

漢天云靜﹐望一星飛過﹐湘南湘北。當是郴山猿鶴夢﹐喚起日邊消息。羽扇綸巾﹐浩然乘興﹐此意無人識。扁舟千里﹐但聞淸夜橫笛。

記得天上人間﹐去年今日。曾作稱觴客。明月風煙依舊似﹐只覺蓬萊懸隔。更恐明朝﹐詔黃飛下﹐趣駕衝霄翼。衮衣劍履﹐望公長在南極。

念奴嬌

杏花楊柳﹐對東風染盡﹑一年春色。彈壓煙光三萬頃﹐誰識淸都仙伯。夜泛銀潢﹐手移星緯﹐飛墮從天闕。禦風乘興﹐偶然身到鄕國。

二年人樂升平﹐舞臺歌榭﹐處處紅牙拍。壽酒千觴斟不盡﹐一醉何妨今夕。更約明年﹐鳳皇池上﹐去作稱觴客。梅花折得﹐贈君調鼎消息。

洞仙歌

芙蓉開了﹐春未江梅透。小小東風弄晴晝。把萬家和气﹐吹入笙歌﹐鑪燻裏﹐都與慈闈做壽。

黃堂今日貴﹐自著萊衣﹐捧勸金船十分酒。願從今﹐江海上﹐日日韶華桃李逕﹐總爲人間種就。但看取﹑天邊老人星﹐有一點臺星﹐共光南斗。

洞仙歌﹝壽稼軒﹞

帶湖佳處﹐仿佛眞蓬島。曾對金樽伴芳艸。見桃花流水﹐別是春風﹐笙歌裏﹐誰信東君會老。

功名都莫問﹐總是神仙﹐買斷風光鎭長好。但如今﹐經國手﹐袖裏偸閒﹐天不管﹑怎得關河事了。待貌取﹑精神上淩煙﹐卻旋買扁舟﹐歸來聞早。

鵲橋仙

思歸時節﹐乍寒天气﹐總是離人愁緒。夜來無柰被西風﹐更吹做﹑一簾秋雨。

徵衫拂淚﹐闌干倚醉﹐羞對黃花無語。寄書除是雁來時﹐又只恐﹑書成雁去。

鵲橋仙﹝壽稼軒﹞

築成臺榭﹐種成花柳﹐更又教成歌舞。不知誰爲帶湖仙﹐收拾盡﹑壺天風露。

閒中得味﹐酒中得趣﹐只恐天還也妒。靑山縱買萬千重﹐遮不斷﹑詔書來路。

蝶戀花﹝別範南伯﹞

離恨做成春夜雨。添得春江﹐劃地東流去。弱柳系船都不住。爲君愁絕聽鳴櫓。

君到南徐芳艸渡。想得尋春﹐依舊當年路。後夜獨憐回首處。亂山遮隔無重數。

蝶戀花﹝稼軒坐間作﹐首句用丘六書中語﹞

點檢笙歌多釀酒。不放東風﹐獨自迷楊柳。院院翠陰停永晝。曲欄隋處堪垂手。

昨日解酲今夕又。消得情懷﹐長被春僝僽。門外馬嘶從去後。亂紅不管花消瘦。

蝶戀花

萬點飛花愁似雨。峭殺輕寒﹐不會畱春住。滿地亂紅風掃聚。只教燕子銜將去。

獨倚闌干閒自覷。深院無人﹐行到無情處。簾外絲絲楊柳舞。又還裝點人情緒。

千秋歲﹝代人爲壽﹞

五云縹緲。朝退金門曉。歸未穩﹐傳宣到。龍樓陪夕宴﹐鳳沼吟春艸。人間世﹐誰知自有蓬萊島。

一杯宜勸了。換得天顏笑。人不老﹐春長好。從今千百歲﹐總是中書考。瑤池會﹐金盤剩薦安期棗。

玉人歌

風西起。又老盡籬花﹐寒輕香細。漫題紅葉﹐句裏意誰會。長天不恨江南遠﹐苦恨無書寄。最相思﹐盤橘千枚﹐膾鱸十尾。鴻雁阻歸計。算愁滿離腸﹐十分豈止。倦倚闌干﹐顧影在天際。淩煙圖畫靑山約﹐總是浮生事。判從今﹐買取朝醒夕醉。

點絳唇

邂逅開尊﹐眼中有个人纖軟。袖羅輕轉。玉腕回春暖

韻處無多﹐只惱人腸斷。詞將半。近前相勸。撲撲淸香滿。

點絳唇﹝送別洪才之﹞

水載離懷﹐暮帆吹月寒欺酒。楚梅春透。忍放持杯手。莫唱陽關﹐免濕盈盈袖。君行後。那人消瘦。不惱詩腸否。

秦樓月

東風寂。垂楊舞困春無力。春無力。落紅不管﹐杏花狼籍。斷腸芳艸萋萋碧。新來怪底相思極。相思極。冷煙池館﹐又將寒食。

浣溪沙

楊柳籠煙裊嫩黃。桃花蘸水染紅香。薄羅衫子日初長。飲盡東風三百盞﹐醉來愁斷幾回腸。教人獨自遣風光。

浣溪沙

三逕閒情傲落霞。五湖髙興不浮家。自斟北斗浸丹砂。閒把胸中千澗壑﹐撰成醉處一生涯。雪樓風月篆崗花。

桃源憶故人

尊前未語眉先皺。只把橫波斜澑。此意問春知否。蝶困蜂兒瘦。

。。迷膎呷丁些來酒。越會把人僝僽。有个約伊時候。夢裏來相就。

踏莎行

宿鷺棲身﹐飛鴻點淚﹐不堪更是重陽到。一襟無處著淒涼。倚欄看盡斜陽倒。

瘦減難丰﹐悲傷易老﹐淡觴消得黃花笑。畫眉人去玉篦存﹐濃愁如黛憑誰掃。

減字木蘭花

月明如晝。占斷小樓供把酒。入眼人人。如月精神更有情。大家休睡。畱到天明和月醉。生怕醒來。月到波心憶酒媒。

生查子

金蓮照夜紅﹐玉腕扶春碧。曲妙遏云行﹐人好欺花色。歡生酒面濃﹐笑染鑪香濕。飲盡十玻璃﹐月墮東方白。

柳梢靑

生紫衫兒。影金領子﹐著得偏宜。步穩金蓮﹐香燻紈扇﹐舞轉花枝。

捧杯更著。。迷膎。唱一个﹑新行耍詞。玉骨冰肌﹐好天良夜﹐怎不憐伊。

相見歡

江湖萬里徵鴻。再相逢。多少風煙摸在﹑笑談中。

歌裙醉。羅巾淚。別愁濃。瘦減腰圍不礙﹑帶金重。

訴衷情

露珠點點欲圍霜。分冷與紗窗。錦書不到腸斷﹐煙水隔茫茫。

徵燕盡﹐塞鴻翔。睇風檣。闌干曲處﹐又是一番﹐倚盡斜陽。

滿江紅﹝壽鄒給事﹞

豹尾班中﹐誰一似﹑神仙冠玉。認得是﹑當年唱第﹐鬥間星宿。萬卷平生都看了﹐如今劃地無書讀。向雲霄﹑去路有行堤﹐沙新築。

黃封酒﹐生朝祿。金縷唱﹐生朝曲。且通宵一醉﹐剩裁紅燭。待做太平眞宰相﹐黑頭坐對三槐綠。問憑時﹑猶有甚除書﹐長生籙。

