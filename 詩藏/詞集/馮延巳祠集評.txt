馮延巳祠集評

鵲踏枝梅花繁枝千萬片。猶自多情﹐學雪隨風轉。昨夜笙歌容易散。酒醒添得愁無限。樓上春山寒四面。過盡徵鴻﹐暮景煙深淺。一晌憑闌人不見。鮫綃掩淚思量徧。【集評】王鵬運云﹕馮正中《鵲踏枝》十四闋﹐郁伊惝怳﹐義兼比興。﹝《半塘丁稿﹖騖翁集》﹞陳廷焯云﹕詞有貌不深而意深者﹐韋端己《菩薩蠻》﹑馮正中《蝶戀花》是也。﹝《白雨齋詞話》卷六﹞吳梅云﹕正中詞纏綿忠厚﹐與溫﹑韋相伯仲。其《碟戀花》諸作﹐情詞悱惻﹐可羣可怨。張臯文云「忠愛纏綿﹐宛然《騷》《辧》之義。」余最愛誦之。如﹕「日日花前常病酒。不辭鏡裏朱顏瘦。」「淚眼倚樓頻獨語。雙燕來時﹐陌上相逢否﹖」「濃睡覺來鶯亂語。驚殘好夢無尋處。」思深意苦﹐又復忠厚惻怛。詞至此則一切叫囂纖冶之失自無從犯其筆端矣。﹝《詞學通論》第六章

《槪論》一﹞陳秋帆云﹕愁苦哀傷之致動於中﹐蒿庵所謂「危苦煩亂﹐郁不自達﹐發於詩餘」者。﹝《陽春集箋》﹞

二誰道閒情拋擲久﹖每到春來﹐惆悵還依舊。日日花前常病酒。不辭鏡裏朱顏瘦。河畔靑蕪堤上柳。爲問新愁﹐何事年年有﹖獨立小樓風滿袖。平林新月人歸後。【集評】譚獻云﹕此闋敍事。﹝《復堂詞話》﹞。陳廷焯云﹕馮正中《蝶戀花》云「誰道閒情拋擲久﹐每到春來﹐惆悵還依舊。日日花前常病酒﹐不辭鏡裏朱顏瘦。」可謂沈著痛快之極﹐然卻是從沈鬱頓挫來﹐淺人何足知之。﹝《白雨齋詞話》卷六﹞梁啟超云﹕稼軒《摸魚兒》起處從此脫胎﹐文前有文﹐如黃河伏流﹐莫窮其原。﹝《藝蘅館詞選》乙捲﹞唐圭璋云﹕行雲流水﹐不染纖塵。﹝《唐宋詞簡釋》﹞

三秋入蠻蕉風半裂。狼藉池溏﹐雨打疏荷折。繞砌蛩聲芳艸歇。愁腸學盡丁香結。回首西南看晚月。孤雁來時﹐塞管聲嗚咽。歷歷前歡無處說。關山何日休離別。【集評】陳秋帆云﹕玩味其意﹐多憑弔淒愴之慨。﹝《陽春集箋》﹞

四窗外寒雞天欲曙。香印成灰﹐起坐渾無緒。檐際髙桐凝宿霧。捲簾雙鵲驚飛去。屏上羅衣閒繡縷。一晌關情﹐憶徧江南路。夜夜夢魂休謾語。已知前事無尋處。五

叵耐爲人情太薄。幾度思量﹐眞擬渾拋卻。新結同心香未落。怎生負得當初約。休向尊前情索莫。手舉金罍﹐憑仗深深酌。莫作等閒相鬥作。與君保取長歡樂。【集評】丁壽田﹑丁亦飛雲﹕詞前半闋責人薄情﹐後半首乃轉作彊顏歡笑。「手舉金罍﹐憑仗深深酌。」一種沈鬱潦倒之神態可想見也。韋莊《菩薩蠻》「尊重主人心。酒深情亦深。」情緒與此相似。最後「與君保取長歡樂」一語﹐悲在言外﹐尢爲沈著。﹝《唐五代四大名家》﹞

六蕭索淸秋珠淚墜。枕簟微涼﹐展轉渾無寐。殘酒欲醒中夜起。月明如練天如水。階下寒聲啼絡緯。庭樹金風﹐悄悄重門閉。可惜舊歡攜手地。思量一夕成憔悴。七

煩惱韶光能幾許﹖腸斷魂銷﹐看卻春還去。只喜墻頭靈鵲語。不知靑鳥全相誤。心若垂楊千萬縷。水闊花飛﹐夢斷巫山路。開眼新愁無問處。珠簾錦帳相思否﹖八

霜落小園瑤艸短。瘦葉和風﹐惆悵芳時換。懊恨年年秋不管。朦朧如夢空腸斷。獨立荒池斜日岸。墻外遙山﹐隱隱連天漢。忽意當年歌舞伴。晚來雙臉啼痕滿。【集評】陳秋帆云﹕諸闋含思淒惋﹐似別有懷抱者。﹝《陽春集箋》﹞

九芳艸滿園花滿目。簾外微微﹐細雨籠庭竹。楊柳千條珠�。碧池波皺鴛鴦浴。窈窕人家顏似玉。弦管泠泠﹐齊奏云和曲。公子歡筵猶未足。斜陽不用相催促。【集評】天羽居士云﹕興會才情湊洽。﹝《續艸堂詩餘》卷下﹞沈雄云「碧池波縐鴛鴦浴」﹐馮延巳《碟戀花》語也﹐唐元宗極愛此一句﹐謂可當「細雨夢回」兩句。﹝《古今詞話詞品》﹞

十幾度鳳樓同飲宴。此夕相逢﹐卻勝當時見。低語前歡頻轉面。雙眉劍恨春山遠。蠟燭淚流羌笛怨。偸整羅衣﹐欲唱情猶懶。醉裏不辭金盞滿。陽關一曲腸千斷。【集評】陳秋帆云﹕婉轉綢繆﹐與溫庭筠《菩薩蠻》《更漏子》同一情致。﹝《陽春集箋》﹞劉永濟云﹕馮延巳曾兩度作宰相﹐此詞表面以歡會與惜別爲言﹐其中實有得失之心﹐但一托之閨情﹐便覺纏綿宛轉。……昔人論文﹐每以「言爲心聲」﹐似當表裏如一。然苟作者藝術甚髙﹐則必能爲巧言以飾其僞﹐故讀者必當聯系作者之行爲與時代背景﹐全面觀察﹐而後可得其眞象。蓋巧僞之言﹐可以欺當世﹐不可以欺後世也。﹝《唐五代兩宋詞簡析》﹞丁壽田﹑丁亦飛雲「醉裏不辭金盞滿」及其前「偸整」二句﹐試想象其神態如何﹐不可等閒讀過也。﹝《唐五代四大名家詞》﹞

十一幾日行雲何處去﹖忘卻歸來﹐不道春將暮。百艸千花寒食路。香車系在誰家樹﹖淚眼倚樓頻獨語﹕雙燕飛來﹐陌上相逢否﹖撩亂春愁如柳絮。悠悠夢裏無尋處。【集評】譚獻云「行雲」﹑「百艸」﹑「千花」﹑「香車」﹑「雙燕」﹐必有所托。﹝《復堂詞話》﹞況周頤云﹕元好問﹝淸平樂﹞「飛來飛去雙燕飛﹐消息知郎近遠」用馮延巳「雙燕來時﹐陌上相逢否」句意。彼則未定其逢否﹐此則直以爲知﹐惟消息遠近未定﹐妙在能變化。﹝蕙風詞話﹞卷三﹞王國維云﹔「終日馳車走﹐不見所問津。」詩人之憂世也。「百艸千花寒食路﹐香車系在誰家樹」似之。﹝人間詞話﹞卷上﹞陳秋帆云「行雲﹑百艸﹑千花﹑雙燕﹐必有所托。」按此詞牢騷郁低之气﹐溢於言外﹐當作於周師南侵﹐江北失地﹐民怨叢生﹐避賢罷相之日。不然﹐何憂思之深也。後主之「一寸相思千萬縷。人間沒个安排處」與之同慨。身世之悲先後一轍。永叔之「雙燕歸來細雨中」﹑「夢斷知何處」﹑「江天雪意云撩亂」﹐元獻之「憑闌揔是銷魂處」﹑「垂楊祗解惹春風﹐何曾系得行人住」等句﹐均由此脫化。北宋詞人得《陽春》神髓﹐如此之類﹐不勝覼舉。﹝《陽春集箋》﹞劉永濟云﹕此詞因心中所思之人久出不歸﹐遂疑其別有所歡﹐故曰「鄕車系在誰家樹﹖」後半闋前三句﹐言消息不知﹔後二句﹐言愁思甚苦也。其中卽有猜忌﹐又有畱戀與希冀之意。其情感極其曲折﹐此張惠言所謂「忠愛纏綿」﹐能使其君信而弗疑也。﹝《唐五代兩宋詞簡析》﹞唐圭璋云﹕此首傷離念遠﹐筆墨入化。句首以問起﹐問人去何處﹖「忘了」兩句﹐言春將暮而人猶不歸﹐怨之至﹐亦傷之至。「百艸」兩句﹐復作問語﹐問人牽系誰家﹐總以人不歸來﹐故一問再問。換頭﹐因見雙燕﹐又和淚問燕可逢人﹐相思之深﹐悵望之切﹐並可知已。末兩句﹐揭出愁思無已之情﹐卽夢裏亦無尋處﹐纏綿悱惻﹐一往情深。﹝《唐宋詞簡釋》﹞

十二庭院深深深幾許﹖楊柳堆煙﹐簾幕無重數。玉勒琱鞍遊冶處。樓髙不見章臺路。雨橫風狂三月暮。門掩黃昏﹐無計畱春住。淚眼問花花不語。亂紅飛入秋千去。【集評】沈際飛雲﹕末句參之「點點飛紅雨」句﹐一若關情﹐一若不關情﹐而情思舉蕩漾無邊。﹝《艸堂詩餘正集》卷一。﹝曾按﹞《艸堂詩餘》前集卷上錄僧皎如晦《卜算子》﹝送春﹞云「有意送春歸﹐無計畱春住。畢竟年年用著來﹐何似休歸去。

目斷楚天遙﹐不見春歸路。風急桃花也似愁﹐點點飛紅雨。」又云﹕詩中一句連三字者﹐劉駕「樹樹樹梢啼曉鶯」﹐「夜夜夜深聞子規」﹔復有一句疊三字者﹐吳融「一聲南雁已先紅﹐槭槭淒淒葉葉同」。歐公「深深深」三字方駕劉吳。﹝同上﹞毛稚黃雲﹕詞家意欲層深﹐語欲渾成。作詞者﹐大抵意層深者﹐語便刻畫﹔語渾成者意便膚淺﹐兩難兼也。或欲舉其似﹐偶掂永叔詞云「淚眼問花花不語﹐亂紅飛入秋千去。」此可謂層深而渾成﹐何也﹖因花而有淚﹐此一層意也﹔因淚而問花﹐此一層意也﹔花竟不語﹐此一層意也﹔不但不語﹐且又亂落﹑飛過秋千﹐此一層意也。人愈傷心﹐花愈惱人﹐語欲淺而意欲入﹐又無刻畫費力之迹﹐謂非層深而渾成耶﹖然作者初非措意﹐直如化工生物﹐筍未出而苞節已具﹐非寸寸爲之也。若先措意﹐便刻畫愈深﹐愈墜惡境矣。此等一經掂出後便當掃去。﹝《古今詞論》引《鸞情詞話》﹞

徐釚云﹕歐陽修《蝶戀花》「春暮」詞也﹐李易安酷愛其語﹐遂用作「庭院深深」調數闋。楊升庵云「一句中連用三字者﹐如『夜夜夜深聞子規』﹐又『日日日斜空醉歸』﹐又『更更更漏月明中』﹐又『樹樹樹梢啼曉鶯』﹐皆善用疊字也。」﹝《詞苑叢談》卷一﹞張宗橚云﹕《南部新書》記嚴惲詩﹕「盡日問花花不語﹐爲誰零落爲誰開﹖」此闋結二語似本此。﹝《詞林記事》卷四﹞張惠言云﹕庭院深深﹐閨中旣已邃遠也﹔樓髙不見﹐哲王又不寤也﹔章臺遊冶﹐小人之徑﹔雨橫風狂﹐政令暴急也﹔亂紅飛去﹐斥逐者非一人而已。殆爲韓範作乎﹖﹝《詞選》卷一﹞譚獻云﹕宋刻玉翫﹐雙層浮起﹐筆墨至此﹐能事幾盡。﹝《復堂詞話》﹞孫麟趾云﹕何謂渾﹖如「淚眼問花花不語。亂紅飛過秋千去」﹐「江上柳如煙。雁飛殘月天」﹐「西風殘照﹐漢家陵闋」﹐皆以渾厚見長者也。詞至渾﹐功候十分矣。﹝《詞逕》﹞陳庭焯云﹕馮正中詞﹐極沈鬱之致﹐窮頓挫之妙﹐纏綿忠厚﹐與溫韋相伯仲也。《蝶戀花》四章﹐古今絕構。﹝《白雨齋詞話》卷一﹞王國維云﹕有有我之境﹐有無我之境。「淚眼問花花不語。亂紅飛過秋千去。」「可堪孤館閉春寒﹐杜鵑聲裏斜陽暮。」有我之境也。「采菊東籬下﹐悠然見南山。」「寒波淡淡起﹐白鳥悠悠下。」無我之境也。有我之境﹐以我觀物﹐故物皆著我之色彩。無我之境﹐以物觀物﹐故不知何者爲我﹐何者爲物。古人爲詞﹐寫有我之境者多﹐然未始不能寫無我之境﹐此在豪傑之士能自樹立耳。﹝人間詞話﹞卷上﹞黃了翁云﹕首闋因楊柳煙多若簾幕之重重者﹐庭院之深深以此﹐卽下句「章臺」不見亦以此。總以見柳絮之迷人﹐加之雨橫風狂﹐卽擬閉門而春已去矣。不見亂紅之盡飛乎﹖語意如此。通首詆斥﹐看來必有所指。第詞旨濃麗﹐卽不明所指﹐自是一首好詞。﹝蓼園詞選﹞丁壽田﹑丁亦飛雲﹕馮公詞忠愛纏綿﹐最喜作癡頑語。如「河畔靑蕪堤上柳。爲問新愁﹐何事年年有」﹔「開眼新愁無問處。珠簾錦帳相思否」﹔「懊恨年年秋不管」及本詞之「淚眼問花花不語。亂紅飛過秋千去」﹕均此之類。兪平伯曰「癡頑者﹐溫柔惇厚之別名也。」﹝《唐五代四大名家詞》﹞

十三粉映墻頭寒欲盡。宮漏長時﹐酒醒人猶困。一點春心無限恨。羅衣印滿啼妝粉。柳岸花飛寒食近。陌上行人﹐杳不傳芳信。樓上重檐山隱隱。東風盡日吹蟬鬢。【集評】陳秋帆云﹕此闋多從溫詞中「靑瑣對芳菲。玉關音信稀」﹑「金雁一雙飛。淚眼沾繡衣」﹑「音信不歸來。社前雙燕回」等句奪胎。﹝《陽春集箋》﹞

十四六曲闌干偎碧樹。楊柳風輕﹐展盡黃金縷。誰把鈿箏移玉柱﹖穿簾海燕驚飛去。滿眼遊絲兼落絮。紅杏開時﹐一霎淸明雨。濃睡覺來慵不語。驚殘好夢無尋處。【集評】

張惠言云﹕三詞﹝曾按﹞指《詞選》所錄「幾日行雲」﹑「莫道閒情」及本首﹞忠愛纏綿﹐宛然《騷》《辯》之義。……譚獻云﹕金碧山水﹐一片空蒙。此周氏所謂「有寄托入﹐無寄托出」也。﹝《復堂詞話》﹞又評「滿眼」句云﹕感。﹝同上﹞又評「一霎」句云﹕境。﹝同上﹞又評「濃睡」句云﹕人。﹝同上﹞又評「驚殘」句云﹕情。﹝同上﹞陳庭焯云﹕正中《蝶戀花》四闋﹐情詞悱惻﹐可羣可怨。《詞選》云「忠愛纏綿﹐宛然《騷》《辯》之義。延巳爲人﹐專蔽嫉妒﹐又敢爲大言﹐此詞蓋以排間異己者﹐其君之所以信而不疑也。」數語確當。﹝《白雨齋詞話》卷一﹞又云﹕正中《蝶戀花》首章云「濃睡覺來慵不語。驚殘好夢無尋處」憂讒畏譏﹐思深意苦。次章云「誰道閒情拋擲久﹐每到春來﹐惆悵還依舊。日日花前常病酒﹐不辭鏡裏朱顏瘦。」始終不渝其志﹐亦可謂自信而不疑﹐果毅而有守矣。三章云「淚眼倚樓頻獨語﹐雙燕飛來﹐陌上相逢否﹖」忠厚惻怛﹐藹然動人。四章云「淚眼問花花不語。亂紅飛過秋千去。」詞意殊怨﹐然怨之深﹐亦厚之至。蓋三章猶望其離而復合﹐四章則絕望矣。作詞解如此用筆﹐一切叫囂纖冶之失﹐自無從犯其筆端。﹝同上﹞又云﹔馮正中《蝶戀花。四章﹝忠愛纏綿﹐已臻絕頂。然其人亦殊無足取﹐尙何疑於史梅溪耶﹖詩詞不盡定人品﹐信矣。﹝同上書卷五﹞唐圭璋云﹕鎭日淒淸﹐原無歡意﹐方期睡濃夢好﹐一晌貪歡﹐偏是鶯語又驚殘夢﹐其惆悵爲何如耶﹖譚復堂評此詞如「金碧山水﹐一片空蒙」﹐可謂善會消息矣。﹝唐宋詞簡釋﹞

采桑子中庭雨過春將盡﹐片片花飛。獨折殘枝。無語憑闌只自知。玉堂香暖珠簾捲﹐雙燕來歸。後約難期。肯信韶華得幾時﹗二

馬嘶人語春風岸﹐芳艸綿綿。楊柳橋邊。落日髙樓酒斾懸。舊愁新恨知多少﹐目斷遙天。獨立花前。更聽笙歌滿畫船。三

西風半夜簾櫳冷﹐遠夢初歸。夢過金扉。花謝窗前夜合枝。昭陽殿裏新翻曲﹐未有人知。偸取笙吹。驚覺寒蛩到曉啼。四

酒闌睡覺天香暖﹐繡戶慵開。香印成灰。獨背寒屏理舊眉。朦朧卻向燈前臥﹐窗月徘徊。曉夢初回。一夜東風綻早梅。五

小堂深靜無人到﹐滿院春風。惆悵墻東﹐一樹櫻桃帶雨紅。愁心似醉兼如病﹐欲語還慵。日暮疏鐘﹐雙燕歸棲畫閣中。六

畫堂燈暖簾櫳捲﹐禁漏丁丁。雨罷寒生。一夜西窗夢不成。玉娥重起添香印﹐回倚孤屏。不語含情。水調何人吹笛聲。七

笙歌放散人歸去﹐獨宿紅樓。月上云收。一半珠簾掛玉鉤。起來點檢經由地﹐處處新愁。憑仗東流。將取離心過橘洲。八

昭陽記得神仙侶﹐獨自承恩。水殿燈昏。羅幕輕寒夜正春。如今別館添蕭索﹐滿面啼痕。舊約猶存。忍把金環別與人。【集評】劉永濟云﹕此托宮怨之詞也。前半闋言昔日之恩情﹐後半闋言今日之幽怨﹐末句猜疑嫉妒之語也。﹝《唐五代兩宋詞簡析》﹞九

微風簾幕淸明近﹐花落春殘。尊酒畱歡。添盡羅衣怯夜寒。愁顏恰似燒殘燭﹐珠淚闌干。也欲髙拌。爭柰相逢情萬般。十

畫堂昨夜愁無睡﹐風雨淒淒。林鵲爭棲。落盡燈花雞未啼。年光往事如流水﹐休說情迷。玉箸雙垂。只是金籠鸚鵡知。【集評】孫人和云﹕此殆《詩﹖鄭風﹖風雨》之思乎﹖「愁無寐」者﹐憂思難眠也﹔「風雨淒淒」者﹐濁亂之世也﹔「林鵲爭棲」者﹐小人當道也﹔「落盡燈花者」﹐國垂亡也﹔「雞未啼」者﹐未見君子也﹔「年光往事如流水」者﹐前功盡棄也﹔「情迷」者﹐忠君之成也﹔「玉箸雙垂」者﹐志未遂而悲傷也﹔「只是金鸚鵡知」者﹐國人末我知也。可謂自信而不疑矣。﹝《陽春集校證》﹞陳秋帆云﹕溫庭筠喜歡用金﹑玉等字﹐如「手裏金鸚鵡」﹑「雙雙金鷓鴣」﹑「畫屏金鷓鴣」﹑「綠檀金鳳凰」﹑「玉釵頭上風」﹑「玉鉤褰翠幕」﹑「玉香鑪」﹑「玉連環」之類﹐西昆習尙。《陽春》亦善用之。此闋「玉箸雙垂」﹑「金籠鸚鵡」﹐卽金﹑玉並用。此例集中屢見。

十一寒蟬欲報三秋候﹐寂靜幽齋。葉落閒階。月透簾櫳遠夢回。昭陽舊恨依前在﹐休說當時。玉笛才吹﹐滿袖猩猩血又垂。十二洞房深夜笙歌散﹐簾幕重重。斜月朦朧。雨過殘花落地紅。昔年無限傷心事﹐依舊東風。獨倚梧桐。閒想閒思到曉鐘。十三花前失卻遊春侶﹐獨自尋芳。滿目悲涼。縱有笙歌亦斷腸。林間戲蝶簾間燕﹐各自雙雙。忍更思量﹐綠樹靑苔半夕陽。【集評】陳秋帆云﹕按諸闋情采足媲《花間》﹐然玩其詞旨﹐流麗中有沈著气象﹐實軼過之。王靜安所謂「馮詞𨿽不失五代風格﹐而堂廡特大﹐在《花間》範圍之外」﹐不其然與﹗又按所作多得力於溫﹐能隨意隱括以入詞﹐取「時節欲黃昏。無憀獨倚門」句﹐演爲「無語憑欄只自知」﹔取「停梭垂淚憶徵人」句﹐演爲「獨背寒屏理舊眉」﹔取「翠鈿金壓臉。寂寞鄕閨掩」句﹐演爲「回倚孤屏。不語含情」﹔取「淚流玉箸千條」句﹐演爲「玉箸雙垂」﹔取「離別櫓聲空蕭索」句﹐演爲「如今孤館空蕭索」﹐渾無痕迹﹐是善於模仿者。﹝《陽春集箋》﹞唐圭璋云﹕觸景感懷﹐文字疏雋。﹝《唐宋詞簡釋》﹞十四櫻桃謝了梨花發﹐紅白相催。燕子歸來。幾度香風綠戶開。人間樂事知多少﹐且酹金杯。管咽弦哀。慢引蕭娘舞袖回。

酒泉子庭下花飛。月照妝樓春事晚。珠簾風﹐蘭燭燼﹐怨空閨。苕苕何處寄相思。玉箸零零腸斷。屏幃深﹐更漏永﹐夢魂迷。二

雲散更深。堂上孤燈階下月。早梅香﹐殘雪白﹐夜沈沈。闌邊偸唱系瑤簪。前事總堪惆悵。寒風生﹐羅衣薄﹐萬般心。三

庭樹霜凋。一夜愁人窗下睡﹐繡幃風﹐蘭燭焰﹐夢遙遙。金籠鸚鵡怨長宵。籠畔玉箏弦斷﹐隴頭云﹐桃源路﹐兩魂消。四

芳艸長川。柳映危橋橋下路。歸鴻飛﹐行人去﹐碧山邊。風微煙澹雨蕭然。隔岸馬嘶何處。九回腸﹐雙臉淚﹐夕陽天。五

春色融融。飛燕乍來鶯未語。小桃寒﹐垂楊晚﹐玉樓空。天長煙遠恨重重。消息燕鴻歸去。枕前燈﹐窗外月﹐閉朱櫳。六

深院空幃。廊下風簾驚宿燕﹐香印灰﹐蘭燭小﹐覺來時。月明人自搗寒衣。剛愛無端惆悵﹐階前行﹐闌畔立﹐欲雞啼。

臨江仙﹝同前﹞秣陵江上多離別﹐雨晴芳艸煙深。路遙人去馬嘶沈。靑簾斜掛﹐新柳萬枝金。

隔江何處吹橫笛﹖沙頭驚起雙禽。徘徊一晌幾般心。天長煙遠﹐凝恨獨沾襟。二

冷紅飄起桃花片﹐靑春意緒闌珊。畫樓簾幕捲輕寒。酒餘人散後﹐獨自憑闌干。

夕陽千里連芳艸﹐萋萋愁煞王孫。裴回飛盡碧天云。鳳笙何處﹖明月照黃昏。三

南園池館花如雪﹐小塘春水漣漪。夕陽樓上繡簾垂。酒醒無寐�﹐獨自倚闌時。

綠楊風靜凝閒恨﹐千言萬語黃鸝。舊歡前事杳難追。髙唐暮雨﹐空只覺相思。

淸平樂深冬寒月。庭戶凝霜雪。風雁過時魂斷絕。塞管數聲嗚咽。

披衣獨立披香。流蘇亂結愁腸。往事總堪惆悵﹐前歡休要思量。二

雨晴煙晚。綠水新池滿。雙燕飛來垂柳院。小閣畫簾髙捲。

黃昏獨倚朱闌。西南新月眉彎。砌下落花風起﹐羅衣特地春寒。三

西園春早。夾徑抽新艸。冰散漪瀾生碧沼。寒在梅花先老。

與君同飲金杯。飲余相取徘徊。次第小桃將發﹐軒車莫厭頻來。【集評】丁壽田﹑丁亦飛雲﹕昔貴顯之家每於初春宴情友﹐俗稱春酒。此詞語淡而情意懇切﹐大有古詩風味。﹝《唐五代四大名家詞》﹞

醉花間獨立階前星又月。簾櫳偏皎潔。霜樹盡空枝﹐腸斷丁香結。

夜深寒不徹﹐凝恨何曾歇。憑闌干欲折。兩條玉箸爲君垂﹐此宵情﹐誰共說﹖【集評】陳秋帆云﹕《陽春集》與《浣花詞》和者多﹐此闋結句「此宵情﹐誰工說」﹐卽與《浣花集》﹝應天長﹞「暗相思﹐無處說」同意。而與牛給事詞亦有暗合者。如「腸斷丁香結」﹑「兩條玉箸爲君垂」﹐與牛詞﹝感恩多﹞「自從南浦別。愁見頂箱結」﹑「兩條紅粉淚。多少鄕閨淚」情致絕相似。萬紅皮云「馮此詞與他作起結俱異。」﹝《陽春集箋》﹞二

月落霜繁深院。洞房人正睡。桐樹倚雕檐﹐金井臨瑤砌。

曉風寒不啻。獨立成憔悴。閒愁渾未已。人心情緒自無端﹐莫思量﹐休退悔。三

晴雪小園春未到。池邊梅自早。髙樹鵲銜巢﹐斜月明寒艸。

山川風景好。自古金陵道。少年看卻老。相逢莫厭醉金杯﹐別離多﹐歡會少。【集評】王國維云﹕正中詞除﹝鵲踏枝﹞﹑﹝菩薩蠻﹞十數闋最煊赫外﹐如﹝醉花間﹞之「髙樹鵲銜巢﹐斜月明寒艸」﹐余謂韋蘇州之「流瑩度髙閣」﹐孟襄陽之「疏雨滴梧桐」﹐不能過也。﹝《人間詞話》卷上﹞四

林雀歸棲撩亂語。階前還日暮。屏掩畫堂深﹐簾捲蕭蕭雨。

玉人何處去。鵲喜渾無據。雙眉悉幾許。漏聲看卻夜將闌﹐點寒燈﹐啟繡戶。

應天長石城山下桃花綻。宿雨初收云未散。南去棹﹐北歸雁。水闊天遙腸欲斷。倚樓情緒懶。惆悵春心無限。忍淚蒹葭風晚。欲歸愁滿面。二

朱顏日日驚憔悴。多少離愁誰得會﹖人事攺﹐空追悔。枕上夜長只如歲。紅綃三尺淚。雙結解時心醉。魂夢萬重雲水。覺來還不睡。三

石城花落江樓雨。雲隔長洲蘭芷暮。芳艸岸﹐和煙霧。誰在綠楊深處住﹖舊遊時事故。歲晚離人何處﹖杳杳蘭舟西去﹐魂歸巫峽路。四

當時心事偸相許。宴罷蘭堂腸斷處。挑銀燈﹐肩珠戶。繡被微寒值秋雨。枕前和淚語。驚覺玉籠鸚鵡。一夜萬般情緒。朦朧天欲曙。五

蘭房一宿還歸去。底死謾生畱不住。枕前語。記得否﹖說盡從來兩心素。同心牢記取。切莫等閒相許。後會不知何處。雙棲人莫妒。

謁金門聖明世。獨折一枝丹桂。學著荷衣還可喜。春狂不啻�。年少都來有﹖自古閒愁無際。滿盞勸君休惜醉。願君千萬歲。二

楊柳陌。寶馬嘶空無迹。新著荷衣人未識。年年江海客。夢覺巫山春色。醉眼花飛狼籍。起舞不辭無气力。愛君吹玉笛。【集評】夏承燾云﹕這是一首寫愛情的詞﹐但是言外之意﹐可能別有寄托﹐不單是寫相思之情。……「起舞不辭無气力」兩句﹐極寫她對他的愛慕﹐造句十分雅健。這兩句可能是寄托「士爲知己者死」的意思﹐是士大夫階層的感情。詞到南唐一般文人手中﹐就多多少少表現一些士大夫的思想感情﹐這就超出於《花間詞》的艷科綺語。馮延巳這首詞正是一个例子。﹝《唐宋詞欣賞》﹞

三風乍起。吹縐一池春水。閒引鴛鴦香徑裏。手掿紅杏蕊。斗鴨闌干獨倚。碧玉搔頭斜墜。終日望君君不至。舉頭聞鵲喜。【集評】李易安云﹕五代干戈﹐斯文道熄﹐獨江南李氏君臣上文雅﹐故有「小樓吹徹玉笙寒」﹑「吹縐一江春水」之詞﹐語𨿽奇甚﹐所謂「亡國之音哀以思」也。﹝《李淸照集﹖詞論》﹞馬令云﹕元宗樂府辭云「小樓吹徹玉笙寒」﹐延巳有「風乍起。吹縐一池春水」之句﹐皆爲警策。元宗嘗戲延巳曰「『吹縐一池春水』﹐幹卿何事﹖」延巳曰「未若陛下『小樓吹徹玉笙寒』。」員宗悅。﹝《南唐書》卷二十一﹞陳霆云﹕﹝秋晚曲﹞寄《謁金門》﹐劉伯溫作也。首云「風裊裊﹐吹綠一庭秋艸。」爲語亦佳。然卽「風乍起﹐吹縐一江春水」格耳。以二言細較﹐劉公當退避一舍。﹝《渚山堂詞話》卷一﹞王世貞云﹕《花間》猶傷促碎﹐至南唐李王父子而妙矣。「『風乍起﹐吹縐一江春水』關卿何事」與「未若陛下『小樓吹徹玉笙寒』」﹐此語不可聞鄰國﹐然是詞林本色佳話。「云破月來花弄影」郎中﹐「紅杏枝頭春意鬧」尙書﹐意似祖述之﹐而句小不逮﹐然亦佳。﹝《翕州弇州山人詞評》﹞李廷機云「千回覽鏡千回淚﹐一度憑欄一度愁。」亦此意。﹝艸堂詩餘評林﹞卷二﹞沈際飛雲﹕起語與前詞同一況味。聞鵲報喜﹐須知喜中還有疑在。無非望澤希寵之心﹐而語自淸雋。﹝《艸堂詩餘正集》卷一﹞茅暎云﹕此詞亦平耳﹐不知何以得名。﹝《詞的》﹞賀裳云「無憑諳鵲語﹐猶覺暫心寬。」韓偓語也。馮延巳去偓不多時﹐用其語曰「終日望君君不至。舉頭聞鵲喜。」𨿽竊其意﹐而語加蘊藉。﹝《皺水軒詞筌》﹞劉永濟云﹕相傳中主李璟見馮此詞問曰「『吹縐一池春水』﹐幹卿何事﹖」馮對曰「未若陛下『小樓吹徹玉笙寒』。」中主乃悅。此事昔人以爲南唐君臣以詞相戲﹐不知乃中主疑馮詞首句議譏其政務措施﹐紛紜不安﹐故責問與之何干。馮詞首句﹐無端以風吹池縐引起﹐本有譏意﹐因中主已覺﹐故引中主所作閨情詞中佳句﹐而自稱不如﹐以爲掩飾。意遺我亦作閨情詞﹐但不及陛下所作之佳耳。二人之言﹐鍼鋒相對﹐非戲謔也。試以史稱馮作相時﹐不滿於「人主躬親庶務﹐宰相備位」之語証之﹐二人言外所指之意﹐自然分明。此𨿽詞家故事﹐而吾人讀詞之法亦可於此得之。蓋諷刺之作﹐往往意在言外﹐所謂「言在此而意在彼」也。但必須先明了作者之地位﹑行爲及其時代背景之後﹐方能證明其言外之意﹐否則必同於猜謎矣。此其一。又詞中言外之意﹐止於一二句﹐不可以全首句句比附來說﹐否則必然牽彊附會失作者原意。此其唐五二。﹝《代兩宋詞簡析》﹞

虞美人畫堂新霽情蕭索。深夜垂珠箔。洞房人睡月嬋娟。梧桐雙影上朱軒。立階前。

髙樓何處連宵宴。塞管吹幽怨。一聲已斷別離心。舊歡拋棄杳難尋。恨沈沈。【集評】陳秋帆云「舊歡拋棄杳難尋」與《臨江仙》「前事杳難追」同一感喟。﹝《陽春集箋》﹞二

碧波簾幕垂朱戶。簾下鶯鶯語。薄羅依舊泣靑春。野花芳艸逐年新。事難論。

鳳笙何處髙樓月。幽怨憑誰說﹗須臾殘照上梧桐。一時彈淚與東風。恨重重。【集評】陳秋帆云﹕此闋似別有悲涼滋味。《陽春》類此者多﹐蒿庵所謂「《黍離》《麥秀》﹐周遺所傷﹔美人香艸﹐楚累所托」者﹐非與﹖﹝《陽春集箋》﹞三

玉鉤彎柱調鸚鵡﹐宛轉畱春語。云屏冷落畫堂空﹐薄晚春寒無柰﹐落花風。

搴簾燕子低飛去﹐拂鏡塵鸞舞。不知今夜月眉彎﹐誰佩同心雙結﹐倚闌干﹖【集評】劉永濟云﹕此亦妒詞也﹐而托之閨情。上半闋言所居之淒寂﹐下半闋以簾燕﹑鏡鸞﹐形其孤單。末二句則猜疑之詞也。﹝《代兩宋詞簡析》﹞

四春山拂拂橫秋水﹐掩映遙相對。只知長坐碧窗期﹐誰信東風吹散﹐綠霞飛﹖

銀屏夢與飛驚遠﹐只有珠簾捲。楊花零落月溶溶﹐塵掩玉箏弦柱﹐畫堂空。舞春風嚴妝才罷怨春風。粉墻畫壁宋家東。蕙蘭有恨枝猶綠﹐桃李無言花自紅。燕燕巢時簾幕捲﹐鶯鶯啼處鳳樓空。少年薄幸知何處﹖每夜歸來春夢中。歸國謠何處笛﹖終夜夢魂情脈脈。竹風檐雨寒窗滴。離人數歲無消息。今頭白﹐不眠特地重相憶。二

春艷艷。江上晚山三四點。柳絲如翦花如染。香閨寂寂門半掩。愁眉斂。淚珠滴破燕脂臉。【集評】陳秋帆云「愁眉斂。淚珠滴破胭脂臉」﹐與韋莊「恨沈沈。淚界蓮思兩綫紅」同一風韻﹐較後主「多少淚。斷臉復橫頤」爲雋。﹝《陽春集箋》﹞三

寒山碧。江上何人吹玉笛﹖扁舟遠送瀟湘客。蘆花千里霜月白。傷行色﹐來朝便是關山隔。【集評】馬令云﹕馮延巳著《樂章集》百餘闋﹐其《鶴衝天》詞云「曉日墜﹝下略﹞。」又《歸國遙》詞云「寒山碧﹐江上何人吹玉笛﹖扁舟遠送瀟湘客。總蘆花千里霜月白。傷行色﹐來朝便是關山隔。」見稱於世。﹝《南唐書》卷二十一﹞

南鄕子細雨濕流光。芳艸年年與恨長。煙鎖鳳樓無限事﹐茫茫。鸞鏡鴛衾兩斷腸。魂夢任悠揚。睡起楊化滿繡牀。薄幸不來門半掩﹐斜陽。負你殘春淚幾行。【集評】王國維云﹕人知和靖《點絳唇》﹑聖兪《蘇幕遮》﹑永叔《少年遊》三闋爲詠春艸絕調﹐不知先有正中「細雨濕流光」五字﹐皆能攝春艸之魂者也。﹝《人間詞話》卷上﹞陳秋帆云﹕按「細雨濕流光」﹐昔人多激賞之﹐周方泉﹑王荊公均極贊其妙。余謂馮此語﹐實本溫庭筠《荷葉杯》「細雨濕愁紅」﹑皇甫松《怨回紇》「江路濕紅蕉」而來。又陳鵠《耆舊續聞》稱「趙彥端《謁金門》波底夕陽紅濕」﹐蓋用「細雨濕流光」與「一簾疏雨濕春愁」之「濕」云云。「一簾疏雨」孫光憲《浣溪沙》詞。詞人善用「濕」字﹐《陽春》則承前起後耳。﹝《陽春集箋》﹞劉永濟云﹕此亦托閨情以自抒己怨望之情。觀「煙鎖」句﹐所謂「無限事」﹐所謂「茫茫」﹐言外必有具體事在﹐特未明言耳。「鸞鏡」指朝朝﹐「鴛衾」指夜夜﹐此言朝朝夜夜思之斷腸也。後半闋卽就閨思描寫怨望之情事﹐「揚花滿繡牀」﹐是一片迷離景象﹐與「悠揚」之「魂夢」正相合﹐亦卽前半「茫茫」二字之意﹐總之皆寫心情之紛紜複雜也。末句則無可柰何之詞﹐寫得幽怨動人﹐與和凝﹑歐陽炯輩之純作艷情詞不同﹐不可並論。﹝《唐五代兩宋詞簡析》﹞二

細雨泣秋風。金鳳花殘滿地紅。閒蹙黛眉慵不語﹐情緒。寂寞相思知幾許。玉枕擁孤衾。挹恨還同歲月深。簾卷曲房誰共醉﹖憔悴﹐﹗惆悵秦樓彈粉淚。

長命女﹝亦作《薄命女》﹞春日宴﹐綠酒一杯歌一徧。再拜陳三願﹕一願郎君千歲﹐二願妾身常健﹐三願如同梁上燕﹐歲歲長相見。【集評】吳曾云﹕南唐宰相馮延巳﹐有樂府一章﹐名《長命縷》云﹝詞略﹞其後有以其詞意攺爲《雨中花》云「我有五種深深願。第一願﹑且圖久遠。二願恰如﹐雕梁雙燕。歲歲得長相見。三願薄情相顧戀。第四願﹑永不分散。五願奴哥﹐收因結果﹐做个大宅院。」味馮公之詞﹐典雅丰容﹐𨿽置古樂府﹐可以無愧。一遭俗子竄易﹐不惟句意重復﹐而鄙惡甚矣。﹝《能攺齋漫錄》卷十七﹞

喜遷鶯宿鶯啼﹐鄕夢斷﹐春樹曉朦朧。殘燈吹燼閉朱櫳。人語隔屏風。

香已寒﹐燈已絕。忽憶去年離別。石城花雨倚江樓﹐波上木蘭舟。二

露蒙蒙﹐風淅淅﹐楊柳帶疏煙。飄飄輕絮滿南園﹐墻下艸芊綿。

燕初飛﹐鶯已老。拂面春風長好。相逢攜酒且髙歌﹐人生得幾何。

芳艸渡梧桐落﹐蓼花秋。煙初冷﹐雨才收。蕭條風物正堪愁。人去後﹐多少恨﹐在心頭﹗

燕鴻遠。羌笛怨。渺渺澄江一片。山如黛﹐月如鉤。笙歌散﹐魂夢斷﹐倚髙樓。【集評】沈際飛雲﹕悲促之音象《花間》《三字令》。﹝《艸堂詩餘別集》卷一﹞

更漏子金剪刀﹐靑絲髮。香墨蠻箋親札。和粉淚﹐一時封。此情千萬重。

垂蓬鬢。塵靑鏡﹐已分今生薄命﹗將遠恨﹐上髙樓。寒江天外流。二

秋水平﹐黃葉晚。落日渡頭雲散。擡朱箔﹐掛金鉤。暮潮人倚樓。

歡娛地。思前事。歌罷不勝沈醉。消息遠﹐夢魂狂。酒醒空斷腸。三

風帶寒﹐秋正好。蕙蘭無端先老。云杳杳﹐樹依依。離人殊未歸。

搴羅幕。憑朱閣。不獨堪悲寥落。月東出﹐雁南飛﹐誰家夜搗衣。四

雁孤飛﹐人獨坐。看卻一秋空過。瑤艸短﹐菊花殘。蕭條漸向寒。

簾幕裏。靑苔地。誰信閒愁如醉。星移後﹐月圓時。風搖夜合枝。五

夜初長﹐人近別。夢斷一窗殘月。鸚鵡睡﹐蟪蛄鳴。西風寒未成。

紅蠟燭。半棋局。牀上畫屏山綠。搴繡幌﹐倚瑤琴。前歡淚滿襟。【集評】陳秋帆云﹕諸闋多淒楚之音﹐亦似別有寄托者。﹝《陽春集箋》﹞

拋球樂酒罷歌餘興未闌。。小橋秋水共盤桓。波搖梅蕊當心白﹐風入羅衣貼體寒。且莫思歸去﹐須盡笙歌此夕歡。二

逐勝歸來雨未晴。樓前風重艸煙輕。谷鶯語軟花邊過﹐《水調》聲長醉裏聽。款舉金觥勸﹐誰是當年最有情﹖三

梅落新春入後庭。眼前風物可無情﹖曲池波晚冰還合﹐芳艸迎船綠未成。且上髙樓望﹐相共憑欄看月生。四

年少王孫有俊才。登髙歡醉夜忘回。歌闌賞盡珊瑚樹﹐情厚重斟琥珀杯。但願千千歲﹐金菊年年秋解開。五

霜積秋山萬樹紅。倚簾樓上掛朱櫳。白雲天遠重重恨﹐黃艸煙深淅淅風。仿佛《梁州曲》﹐吹在誰家玉笛中﹖【集評】陳秋帆云「吹在誰家玉笛中」﹐似本皇甫孫《楊柳枝》『如今柳向空城綠﹐玉笛何人更把吹「脫化而成。﹝《陽春集箋》﹞

六莫怨登髙白玉杯。茱萸微綻菊花開。池塘水冷鴛鴦起﹐簾幕煙寒翡翠來。重待燒紅燭﹐畱取笙歌莫放回。七

盡日登髙興未殘。紅樓人散獨盤桓。一鉤冷霧懸珠箔﹐滿面西風憑玉闌。歸去須沈醉﹐小院新池月乍寒。八

坐對髙樓千萬山。雁飛秋色滿闌干。燒殘紅燭暮云合﹐飄盡碧梧金井寒。咫尺人千里﹐猶憶笙歌昨夜歡。【集評】陳廷焯云「燒殘紅燭暮云合﹐飄盡碧梧金井寒。」馮正中《拋繡球》詞也﹐拗一字﹐更覺宮商一片﹐知音者原不拘於調。﹝《白雨齋詞話》卷七﹞

鶴衝天

曉月墜﹐宿云披。銀燭錦屏幃。建章鐘動玉繩低。宮漏出花遲。

春態淺。來雙燕。紅日初長一綫。嚴妝欲罷囀黃鸝﹐飛上萬年枝。【集評】沈際飛雲﹕句新。﹝《艸堂詩餘別集》卷一﹞陳秋帆云﹕周介存以毛嬙﹑西施評溫韋詞﹐飛卿嚴妝﹐端己淡妝。余謂《陽春》淡妝也﹐然類此諸闋﹐又是嚴妝。延巳洵淡妝濃抹﹐無施不宜矣。﹝《陽春集箋》﹞

醉桃源

南園春半踏靑時。風和聞馬嘶。靑梅如豆柳如眉。日長蝴蝶飛。

花露重﹐艸煙低。人家簾幕垂。秋千慵困解羅衣。畫梁雙燕歸。【集評】沈際飛雲﹕景物閒遠。﹝《艸堂詩餘別集》卷一﹞黃了翁云﹕按是人是物﹐無非化日舒長之景﹐望而知治世之音﹐詞家勝象。﹝《蓼園詞選》﹞

二角聲吹斷隴梅枝。孤窗月影低。塞鴻無限欲驚飛﹐城烏休夜啼。

尋斷夢﹐掩香閨﹐行人去路迷。門前楊柳綠陰齊。何時聞馬嘶﹖三

東風吹水日銜山。春來長是閒。林花狼籍酒闌珊。笙歌醉夢間。春睡覺﹐晚妝殘。憑誰整翠鬟。畱連光景惜朱顏。黃昏獨倚闌。

菩薩蠻

金波遠逐行人去。疏星時作銀河渡。花影臥秋千。更長人不瞑。玉箏彈未徹。鳳髻鸞釵脫。憶夢翠蛾低。微風涼繡衣。二

畫堂昨夜西風過。繡簾時拂朱門鎖。驚夢不成云。雙蛾枕上顰。金鑪煙裊裊。燭暗紗窗曉。殘月尙彎環。玉箏和淚彈。【集評】陳廷焯云﹕正中《菩薩蠻》《羅敷艷歌》諸篇﹐溫厚不逮飛卿。然如「憑仗東流。將取離心過橘州」﹐又「殘月尙彎環。玉箏和淚彈」﹐又「玉露不成圓。寶箏悲斷弦」﹐又「紅燭淚闌干。翠屏煙浪寒」﹐又「雲雨已荒涼。江南春艸長。」﹐亦極淒婉之致。﹝《白雨齋詞話》卷一﹞三

梅花吹入誰家笛﹖行雲半夜凝空碧。欹枕不成眠。關山人未還。聲隨幽怨絕。云斷澄霜月。月影下重簾。輕風花滿簾。【集評】天羽居士云﹔搭來無不妙。吾云﹕情景前後映帶﹐回環往復﹐情致宛轉﹐不勝寂寥。四

回廊遠砌生秋艸。夢魂千里靑門道。鸚鵡怨長更。碧籠金鎖橫。羅幃中夜起。霜月淸如水。玉露不成圓。寶箏悲斷弦。吾云﹕怨曠悵惘之極﹐終夜難眠。五

嬌鬟堆枕釵橫鳳。溶溶春水楊花夢。紅燭淚闌干。翠屏煙浪寒。錦壺催畫箭。玉佩天涯遠。和淚試嚴妝。落梅飛曉霜。吾云「女爲悅己者容」﹐然「楊花夢」亦難成﹐況「天涯遠」﹗其間不知有多少期待。又「和淚試嚴妝」﹐眞个是戴著鐐銬的舞蹈﹐實屬無柰。王國維云﹕正中詞品﹐若欲於其詞句中求之﹐則「和淚試嚴妝」殆近與﹖﹝《人間詞話》卷上﹞六

西風裊裊淩歌扇。秋期正與行人遠。花葉脫霜紅。流鶯殘月中。蘭閨人在否﹖千里重樓暮。翠被已消香。夢隨寒漏長。吾云﹕歲晚憶人﹐情義綿長﹐用心良苦。七

沈沈朱戶橫金鎖。紗窗月影隨花過。燭淚欲闌干。落梅生晚寒。寶釵橫翠鳳。千里香屏夢。雲雨已荒涼。江南春艸長。吾云「雲雨已荒涼。江南春艸長。」憶及往日的得意盛情皆已如歲月光景般﹐荒涼不堪﹐極淒婉之致。八

欹鬟墮髻搖雙槳。采蓮晚出淸江上。顧影約流萍﹐楚歌嬌未成。相逢顰翠黛﹐笑把珠璫解。家住柳陰中。畫橋東復東。吾云﹕此詞描畫男女於淸江上邂逅初會﹐私定百年之事。宛如江南民歌﹐淸新流暢。王國維云﹕正中詞《鵲踏枝》《菩薩蠻》十數闋﹐最爲煊赫。吾云﹕王氏所謂「煊赫」者﹐蓋指其詞明麗動人與﹖

浣溪沙春到靑門柳色黃。一梢紅杏出低墻。鶯窗人起未梳妝。

繡帳已闌離別夢﹐玉鑪空裊寂寥香。閨中紅日柰何長。二

醉憶春山獨倚樓。遠山回合暮云收。波間隱隱認歸舟。

早是出門長帶月﹐可堪分袂又經秋。晚風斜日不勝愁。三

轉燭飄蓬一夢歸。欲尋陳迹悵人非。天教心願與身違。

待月池臺空逝水﹐蔭花樓閣謾斜暈。登臨不惜更沾衣。

相見歡曉窗夢到昭華。阿瓊家。欹枕殘妝一朵﹐臥枝花。

情極處。卻無語。玉釵斜。翠閣銀屏回首﹐已天涯。三臺令春色﹐春色﹐依舊靑門紫陌。日斜柳暗花蔫。醉臥誰家少年﹖年少﹐年少﹐行樂直須及早。二

明月﹐明月﹐照得離人愁絕。更深影入空牀。不道幃屏夜長。長夜﹐長夜﹐夢到庭花陰下。三

南浦﹐南浦﹐翠鬢離人何處﹖當時攜手髙樓。依舊樓前水流。流水﹐流水﹐中有傷心雙淚。【集評】陳秋帆云﹕情至文生﹐纏綿流露﹐延巳詞實多類是。﹝陽春集箋﹞唐圭璋云﹕此首懷人詞。……末句卽流水而抒其情﹐語極沈著。其後小晏云「樓下分流水聲中﹐有當日﹑憑髙淚」﹔李淸照云「惟有樓前流水﹐應念我終日凝眸」﹔稼軒云「郁孤臺下淸江水。中間多少行人淚」﹐皆與此意相合。﹝唐宋詞簡釋﹞

點絳唇蔭綠圍紅﹐夢瓊家在桃源住。畫橋當路。臨水雙朱戶。

柳徑春深﹐行到關情處。顰不語。意憑風絮。吹向郎邊去。

上行杯落梅著雨消殘粉。云重煙輕寒食近。羅幕遮香。柳外秋千出畫墻。春山顚倒釵橫鳳。飛絮入簾春睡重。夢裏佳期。只許庭花與月知。吾云﹕此詞當爲暮春時歡娛情景之美好回憶。﹕王國維云歐九《浣溪沙》詞「綠楊樓外出秋千」﹐晁補之謂只一「出」字﹐邊後人所不能道。余謂此本於正中《上行杯》詞「柳外秋千出畫墻」﹐但歐語尢工耳。﹝《人間詞話》卷上﹞

賀聖朝金絲帳暖牙牀穩﹐懷香方寸。輕顰輕笑﹐汗珠微透﹐柳沾花潤。雲鬟斜墜﹐春應未已﹐不勝嬌困。半欹犀枕﹐亂纏珠被﹐轉羞人問。吾云﹕其間嬌羞之態可掬﹐風情蕩漾。勾人魂魄。

如夢令塵拂玉臺鸞鏡﹐鳳髻不堪重整。綃帳泣流蘇﹐愁掩玉屏人靜。多病﹐多病﹐自是行雲無定。

憶秦娥風淅淅﹐夜雨連雲黑。滴滴﹐窗外芭蕉燈下客。除非魂夢到鄕國﹐免被關山隔。憶憶﹐一句枕前爭忘得。吾云﹕寫得情義纏綿﹐以往情深。

憶江南去歲迎春樓上月。正是西窗﹐夜涼時節。玉人貪睡墜釵云。粉消香薄見天眞。

人非風月長依舊。破鏡塵箏﹐一夢經年瘦。今宵簾幕颺花陰﹐空餘枕淚獨傷心。二

今日相逢花未發。正是去年﹐別離時節。東風次第有花開。恁時須約卻重來。

重來不怕花堪折。只怕明年﹐花發人離別。別離若向百花時﹐東風彈淚有誰知﹖

思越人灑醒情懷惡。金縷褪﹑玉肌如削。寒食過卻。海棠零落。

乍倚徧﹑闌干煙澹薄。翠幕簾櫳籠畫閣。春睡著。覺來失﹑秋千期約。長相思紅滿枝。綠滿枝。宿雨厭厭睡起遲。閒庭花影移。

憶歸期。數歸期。夢見𨿽多相見稀。相逢知幾時﹖【集評】李廷機云﹕夢多見稀﹐正是閨中之語﹔「相逢知幾時」﹐又發相思之意。﹝《艸堂詩餘評林卷二》﹞又云﹕值此春光滿目﹐而懷人會晤難期﹐不能不戚戚也。沈際飛雲﹕哀而不傷。﹝艸堂詩餘正集﹞卷一﹞

莫思歸花滿名園酒滿觴。且開笑口對穠芳。秋千風暖鸞釵嚲﹐綺陌春深翠袖香。莫惜黃金貴﹐日日須教貰酒嘗。

金錯刀日融融﹐艸芊芊。黃鶯求友啼林前。柳條裊裊拕金綫﹐花蕊茸茸簇錦氈。

鳩逐婦﹐燕穿簾。狂蜂浪蝶相翩翩。春光堪賞還堪玩﹐惱煞東風誤少年。二

雙玉斗﹐百瓊壺。佳人歡飲笑喧呼。麒麟欲畫時難偶﹐鷗鷺何猜興不孤。歌宛轉﹐醉模糊。髙燒銀燭臥流蘇。只銷幾覺懵勝睡﹐身外功名任有無。【集評】

劉永濟云﹕正中本功名之士﹐而故爲此放任曠蕩之言﹔本多猜忌﹐而曰「鷗鷺何猜」﹔本於國政無所措施﹐而曰「麒麟欲畫時無偶」﹔本貪祿位﹐而曰「身外功名任有無」。如只讀其詞﹐必爲所欺。故孟子論誦詩讀書者當知人論世也。﹝《唐五代兩宋詞簡析》﹞

玉樓春雪云乍變春云簇。漸覺年華堪縱目。北枝梅蕊犯寒開﹐南浦波紋如酒綠。芳菲次第長相續。自是情多無處足。尊前百計得春歸﹐莫爲傷春眉黛蹙。【集評】王國維云﹕梅聖兪《蘇幕遮》詞﹕「落盡梨花春事了。滿地斜陽﹐翠色和煙老。」劉融齋謂「少遊一生﹐似專學此種。」余謂馮正中《玉樓春》詞﹕「芳菲次第長相續。自是情多無處足。尊前百計得春歸﹐末爲傷春眉黛蹙。」永叔一生﹐似專學此種。﹝《人間詞話》卷上﹞

壽山曲銅壺滴漏初盡﹐髙閣雞鳴半空。催啟五門金鎖﹐獨垂三殿簾櫳。階前禦柳搖綠﹐仗下宮花散紅。鴛瓦數行曉日﹐鸞旗百尺春風。侍臣舞蹈重拜﹐聖壽南山永同。【集評】陳秋帆云﹕《蓉城集》云「『宮瓦數行曉日﹐龍旗百尺春風。』殊有元和气象。《陽春詞》尙饒蘊耤﹐堪與李氏齊驅。」按﹕此語亦見《十國春秋》。﹝《陽春集箋》﹞搗練子深院靜﹐小庭空。斷續寒砧斷續風。早是夜長人不寢﹐數聲和月到簾櫳。【集評】天羽居士云﹕詞名《搗練》﹐卽詠搗練本意﹐以秋閨槪之﹐唐詞本體。﹝《續艸堂詩餘》卷上﹞又云﹕一事五句﹐繋人腸肚無限。﹝同上﹞又云﹔張說「只知抱杵搗秋砧﹐不知髙堂已無月」﹐「和月」尢妙。﹝同上﹞賀裳云﹕李重光「深院靜」小令﹐升庵曰「詞名《搗練》﹐卽詠搗練也。」復有「雲鬢亂」一篇﹐其調亦同﹐眾刻無異。嘗見一舊本﹐則系《鷓鴣天》。而詞之前﹐各有半闋。其「雲鬢亂」一闋云。﹝略﹞其「深院靜」一闋云「塘水初澄似玉容。所思還在別離中。誰知九月初三夜﹐露似眞珠月似弓。深院靜﹐小庭空。斷續寒砧斷續風。無柰夜寒人不寐﹐數聲和月到簾櫳。」增前四語﹐覺神采加倍。﹝《皺水軒詞筌》﹞唐圭璋云﹔庭愈空﹐砧愈響﹐長夜迢迢﹐人自難眠﹐其中心之悲哀﹐亦可揣知。「無柰」二字﹐曲筆逕轉﹐貫下十二字四層含意。夜旣長﹐人又不寐﹐而砧聲﹑月影﹐復並赴目前﹐此境淒迷﹐此情難堪矣。楊升庵謂此乃《鷓鴣天》半闋。然平仄不合﹐楊說殊不可信。﹝《唐宋詞簡釋》﹞總評沈雄云﹕陳世修云馮正中樂府思深語麗﹐韻逸調新﹐有雜入六一集中者。余謂其多至百首﹐黃山谷﹑陳后山猶以庸濫目之﹐然諸家之詞駢金儷玉﹐而《陽春》詞特爲言情之作。﹝《柳塘詞話》卷四﹞劉熙載云﹕馮正中詞﹐晏同叔得起俊﹐歐陽永叔得其深。﹝《藝槪》卷四﹞陳廷焯云﹕馮正中詞﹐極沈鬱之致﹐窮頓挫之妙﹐纏綿忠厚﹐與溫韋相伯仲也。﹝《白雨齋詞話》卷一﹞又云﹕晏歐詞﹐雅近正中﹐然貌合神離﹐所失甚遠。蓋正中意余於詞﹐體用兼備﹐不當作艷詞讀。若晏歐﹐不過極力爲艷詞耳。尙安足重﹗﹝同上﹞況周頤云﹕《陽春》一集﹐爲臨川珠玉所宗﹐兪環麗﹐兪淳朴。南度名家﹐沾丏膏馥﹐輒臻上乘。馮詞如古蕃錦﹐如周﹑秦寶鼎彜﹐琳瑯滿目﹐美不勝收。詞之境詣至此﹐不易學﹐並不易知﹐未容漫加選擇﹐與後主詞實異曲同工也。﹝《歷代詞人考略》卷四﹞又云﹕當是時中原多故﹐詞學寖昌。其先後唐莊宗﹐其後南唐中宗﹐以知音提倡於上﹐和成績《紅葉稿》﹐馮正中《陽春集》﹐揚葩振藻於下。﹝《蕙風詞話》卷三﹞馮煦云﹕吾家正中翁﹐鼓吹南唐﹐上翼二主﹐下啟歐晏﹐實正變之樞紐﹐短長之流別。﹝《唐五代詞選序》﹞又云﹕詞至南唐﹐二主作於上﹐正中和於下﹐詣微造極﹐得未曾有。宋初諸家﹐靡不祖述二主﹐憲章正中﹐譬之歐虞褚薛之書﹐皆出逸少。﹝《蒿庵論詞》﹞陳銳云﹕詞有天籟﹐小令是已。世人盛稱納蘭成徳詞﹐余讀之﹐但覺千篇一律﹐無所取材﹐鹿虔扆﹑馮正中之流﹐不如是也。﹝《陽春集箋》引《袌碧齋詞話》﹞王國維云﹕馮正中詞𨿽不失五代風格﹐而堂廡特大﹐開北宋一代風气。與中後二主皆在《花間》範圍外﹐宜《花間》不登其隻字也。﹝《人間詞話》卷上﹞又云﹕詞之最工者﹐實推後主﹑正中﹑永叔﹑少遊﹑美成﹐而此後南宋諸公不與焉。﹝同上書卷下﹞吳梅云﹕正中詞纏綿忠厚﹐與溫﹑韋相伯仲。其《碟戀花》諸作﹐情詞悱惻﹐可羣可怨。張臯文云「忠愛纏綿﹐宛然《騷》《辧》之義。」余最愛誦之。如﹕「日日花前常病酒。不辭鏡裏朱顏瘦。」「淚眼倚樓頻獨語。雙燕來時﹐陌上相逢否﹖」「濃睡覺來鶯亂語。驚殘好夢無尋處。」思深意苦﹐又復忠厚惻怛。詞至此則一切叫囂纖冶之失自無從犯其筆端矣。﹝《詞學通論》第六章

《槪論》一﹞汪東云﹕唐五代詞勝處﹐溫醇蘊藉﹐後世所不能至。若夫窮其末流﹐或稍涉輕艷。宋人恢張其體﹐始極頓挫瀏亮之觀﹐而承先開後﹐以爲旋運者﹐則南唐後主與正中是也。﹝陽春﹞於含蓄之中寓沈著之思。近人馮煦謂其俯仰身世﹐所懷萬端﹐繆悠其辭﹐若顯若晦﹐揆諸六義﹐比興爲多﹐類勞人思婦﹑羈臣逐子郁伊愴怳之所爲。世亶以靡曼目之﹐誣已。此𨿽褒稱先世﹐亦庶幾天下之公言乎。﹝唐宋詞選﹞評語﹞

