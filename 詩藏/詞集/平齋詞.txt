洪咨夔沁園春﹝壽兪紫薇﹞詩不云乎﹐蒹葭蒼蒼﹐白露爲霜。看髙山喬木﹐靑雲老幹﹐英華滋液﹐亦斂而藏。匠石操斤遊林下﹐便一舉采之充棟梁。須知道﹐是天將大任﹐翕處還張。薇郎玉佩丁當。問何事午橋花竹莊。又星回歲換﹐臘殘春淺﹐錦燻籠紫﹐栗玉杯黃。喚起東風﹐吹醒宿酒﹐把甲子從頭重數將。明朝去﹐趁傳柑宴近﹐滿袖天香。沁園春﹝次黃宰韻﹞歸去來兮﹐杜宇聲聲﹐道不如歸。正新煙百五﹐雨畱酒病﹐落紅一尺﹐風妒花期。睡起綠窗﹐銷殘香篆﹐手板＿頤還倒持。無人解﹐自追遊仙夢﹐作送春詩。風流不似年時。把別墅江山供弈棋。空一川芳艸﹐半池晴絮﹐歌翻長恨﹐賦續懷離。桃葉渡頭﹐沈香亭北﹐往事悠悠難重思。徘徊處﹐看鳴鳩喚婦﹐乳燕將兒。沁園春﹝壽淮東制置﹞飲馬咸池﹐總轡昆侖﹐橫騖九州。慶中興機會﹐天生山甫﹐非常事業﹐天授畱侯。左搏龍蛇﹐右馴虎兕﹐萬里中原談笑收。功名早﹐便貂蟬獵獵﹐飛出兜牟。新氓無限歡謳。盡賣劍賣刀歸買牛。正麥搖燻吹﹐黃迷斷壠﹐秧涵朝雨﹐綠徧平疇。眼底太平﹐不圖再見﹐羅拜焚香靑海頭。從今去﹐願君王萬歲﹐元帥千秋。沁園春﹝用周潛夫韻﹞秋气悲哉﹐薄寒中人﹐皇皇何之。更黃花吹雨﹐蒼苔滑屐﹐欄空斗鴨﹐牀老支龜。靜裏跫音﹐明邊眉睫﹐蹴踏星河天脫革幾。淸談久﹐頓兩忘妍醜﹐嫫姆西施。濂溪家住江湄。愛出水芙蓉淸絕姿。好光風霽月﹐一團和气﹐尸居龍見﹐神動天隨。著察工夫﹐誠存體段﹐个裏語言文字非。君家事﹐莫空將太極。散打圖碑。風流子﹝和楊帥芍﹞錦幄醉荼＿。狻猊暖﹑銀蒜壓煙霏。正韓範安邊﹐歐蘇領客﹐紅芳庭院﹐綠蔭窗扉。著句挽春春肯住﹐更判羽觴揮。金系花腰﹐玉勻人面﹐嬌慵無力﹐婭奼相依。繁華都能幾﹐靑油幕﹑好與遮護晴暉。寄語東君﹐莫教一片輕飛。向溫馨深處﹐畱歡卜夜﹐月移花影﹐露浥人衣。只恐明朝西垣﹐有詔催歸。賀新郎﹝壽成都孫宰﹞露洗秋光透。指岷峨﹑無邊峭碧﹐與君爲壽。萬里同隨琴鶴到﹐只願人情長久。盡頭白﹑眼靑如舊。從臾功名三尺劍﹐倚函關﹑風雨蛟龍吼。談笑取﹐印如斗。從今盡展眉峯皺。看諸郎﹑翩翩黃甲﹐班班藍綬。一族孫枝扶膝下﹐翠竹碧梧爭秀。便嘉慶﹑圖中都有。花影婆娑淸晝永﹐護新涼﹑更著絲簧手。歡未盡﹐剩添酒。賀新郎﹝壽程於潛﹞風軟簾花約。玉壺天﹑芙蕖欲蓋﹐＿＿初槊。宿靄收陰晴色定﹐一點星明碧落。光拍滿﹑浮＿＿＿。銀櫛鐵冠風物古﹐更秧靑﹑麥熟蠶登箔。歡取酒﹐爲君酌。華堂衮繡今如昨。長官淸﹑水晶燈照﹐珊瑚鉤琢。富貴功名知有樣﹐晨起一聲檐鵲。便好趁﹑六更宮鑰。龍尾朝回長燕喜﹐寶香深﹑醉引萊衣著。吹紫鳳﹐舞黃鶴。賀新郎﹝詠梅用甄龍友韻﹞放了孤山鶴。向西湖﹑問訊水邊﹐嫩寒籬落。試粉盈盈微見面﹐一點芳心先著。正日暮﹑煙輕雲薄。欲攪淸香和月咽﹐倩馮夷﹑爲洗黃金杓。花向我﹐勸多酌。單於吹徹今成昨。未甘渠﹑琢玉爲堂﹐把春畱卻。倚徧黃昏欄十二﹐知被兒曹先覺。更笑殺﹑盧仝赤腳。但得東風先手在﹐管綠陰﹑好踐靑靑約。方寸事﹐兩眉角。賀新郎誰識昂昂鶴。且隨緣﹑剩水殘山﹐東村西落。世事幾番新局面﹐看底卻髙三著。況轉首﹑西山日薄。雪意壓檐梅索笑﹐任柄長﹑柄短鄰家杓。＿小甕﹐動孤酌。見花憶得年時昨。正微醺﹑獨步黃昏﹐被花迷卻。冷月吹香春弄影﹐麼鳳梢頭先覺。恍夢斷﹑羅浮山腳。欲寄心期無驛使﹐想淩寒﹑不柰腰肢約。空憑暖﹐畫欄角。漢宮春﹝老人慶七十﹞南極仙翁﹐占太微元蓋﹐洞府爲家。身騎若木倒景﹐手弄靑霞。芙蓉飛旆。映一川﹑新綠平沙。好與問﹐東風結子﹐幾回開徧桃花。況是初元玉曆﹐更循環數起﹐希有年華。長把淸明夜气﹐養就丹砂。麻姑送酒﹐安期生﹑遺棗如瓜。歡醉後﹐呼兒烹試﹐頭綱小鳳團茶。夏初臨鐵甕栽荷﹐銅彜種菊﹐膽瓶萱艸橊花。庭戶深沈﹐畫圖低映窗紗。數枝奇石谷牙。染宣和﹑瑞露明霞。於菟長嘯﹐風林未鳴﹐霜艸先斜。雪絲香裏﹐冰粉光中﹐興來進酒﹐睡起分茶。輕雷急雨﹐銀篁迸插檐牙。涼入琵琶。枕幃開﹑又送蟾華。問生涯。山林朝市﹐取次人家。滿江紅送雨迎晴﹐花事過﹑一庭芳艸。簾影動﹑歸來雙燕﹐似悲還笑。笑我不知人意變﹐悲人空爲韶華老。滿天涯﹑都是別離愁﹐無人掃。海棠晚﹐荼＿早。飛絮急﹐靑梅小。把風流＿藉﹐向誰傾倒。秋水盈盈魂夢遠﹐春云漠漠音期悄。最關情﹑鵯＿一聲催﹐窗紗曉。滿江紅﹝老人遊東山﹐追和兪貳卿詞﹐謹用韻﹞把酒西風﹐渾莫問﹑主賓誰惡。千古事﹑幾�遇合﹐幾人流落。肝膽輪囷溟渤小﹐精神浩蕩蓬萊薄。望拒霜﹑紅處是東山﹐長如昨。蒼苔迹﹐何曾削。黃葉夢﹐何難覺。等春云出岫﹐秋波歸壑。老子婆娑風度遠﹐佳人縹緲腰肢約。況登髙﹑節過又登髙﹐須多酌。閏九月天香﹝壽朱尙書﹞雲母屏開﹐博山鑪熨﹐人間南極星現。酥篆千秋﹐燈圖百子﹐酒浪花光照面。堂深戲彩﹐任父老﹑兒童爭勸。耆艾相將潞國﹐精明恰如淸獻。春風飄香合殿。仗云齊﹑漏遲宮箭。正好簪荷入侍﹐帕柑傳宴。日月華虫茜絢。便與試﹑胸中五紋綫。壽域長開﹐洪鈞長轉。水調歌頭﹝送曹侍郎歸永嘉﹞四海止齋老﹐百世水心翁。都將不盡事業﹐付與道俱東。气脈中庸大學﹐體統采薇天保﹐幾疏柘袍紅﹐千仞倚寥碧﹐一點駕歸鴻。扈江蘺﹐貫薜荔﹐制芙蓉。午橋綠野深處﹐心與境俱融。搏控乾坤龍馬﹐簸弄坎離日月﹐蒼鬢映方瞳。只恐又催詔﹐飛度橘花風。水調歌頭﹝中夏望前一夕步月﹞如此好明月﹐梅裏自來無。炎雲溽霧收盡﹐宇宙一冰壺。淺瀨乍分隨合﹐淸影欲連還斷﹐滉漾玉浮圖。風物庾樓似﹐秋思欠菇蒲。醉魂醒﹐塵骨換﹐我非吾。瓊簫紫鳳何許﹐風露足淸都。君看流光多處﹐縹緲澼洸人立﹐白與藕花俱。只恐姮娥妒﹐涼透粟生膚。念奴嬌﹝老人用僧仲殊韻詠荷花橫披﹐謹和﹞香山老矣﹐正商量不下﹐去畱蠻素。獨立躊躇腸欲斷﹐一段若耶溪女。水底新妝﹐空中香袖﹐斜日疏風浦。向人欲語﹐垂楊淸蔭多處。便好花裏喚船﹐碧筒白酒﹐微吸荷心苦。佳月一鉤天四碧﹐隱約明波橫注。雪藕逢絲﹐擘蓮見薏﹐枕簟涼如雨。一雙宿鷺﹐伴人永夜翹佇。念奴嬌﹝敬借老人燈韻爲壽﹞光風霽月﹐信行窩到處﹐人間天上。一笑喚回新造化﹐滿眼翠舒紅放。腦後功名﹐腳跟富貴﹐夢斷春旗仗。輻巾蕭散﹐任他蟣虱龍象。正是楊柳初眠﹐海棠半睡﹐錦繡天開障。鶴骨松筋年望八﹐得醉不妨瀾浪。節過燒燈﹐時催修禊﹐迎面韶華蕩。宗文扶著﹐問翁馬首何向。更漏子﹝次黃宰夜聞桂香﹞眼生花﹐燈綴粟。人在黃金列屋。金縷細﹐道冠明。膽瓶涼意生。緩歌弦﹐停酒斝。待得香風吹下。斜月轉﹐斷雲回。風流不讓梅。好事近﹝次曹提管春行﹞二十四番風﹐才見一番花鳥。已是有人春瘦﹐正遠山橫峭。踏靑底用十分晴﹐半陰晴方好。深院日長睡起﹐又海棠開了。朝中措﹝送同官滿歸﹞荷花香裏藕絲風。人在水晶宮。天上橋成喜鵲﹐云邊帆認歸鴻。去天尺五城南杜﹐趣對柘袍紅。若問安邊長策﹐莫須浪說和戎。朝中措﹝次楊仲禹韻﹞翠盆紅藥護觥籌。風物似揚州。春事一聲杜宇﹐人生能幾狐裘。有山可買﹐有書可讀﹐不願封畱。一任東風輦路﹐羣公蒼佩鳴＿。朝中措﹝壽章君舉﹞滂葩七十二灘春。鐘瑞石麒麟。流水行雲才思﹐光風霽月精神。金蕉進酒﹐斑衣起舞﹐喜气津津。羣玉峯頭環珮﹐紫薇花底絲綸。點絳唇﹝次張伯修韻﹞花事無多﹐笙歌綰取東風住。玉彜雕俎﹐樓外更籌屢。醉喚驪駒﹐催上天梯去。君知否。半邊銅虎。鄧艾經行路。西江月﹝壽章叔厚﹞庭下宜男萱艸﹐墻頭結子橊花。非煙非霧富平家。人物風流如畫。寶月曾修玉斧﹐銀河欲泛仙槎。美人睡起綠云斜。一笑扶將壽斝。浣溪沙﹝壽子有﹞蒼鶴飛來水竹幽。初弦涼月一簾秋。木犀花底試新＿。鳳＿硯供無盡藏﹐龍飛榜占最髙頭。慈闈洗眼看封侯。浣溪沙﹝用吳叔永韻﹞細雨斜風寂寞秋。黃花壓鬢替人羞。歸舟雲樹負箜篌。燕子樓寒迷楚夢﹐鳳皇池暖愜秦謳。暮云凝碧可禁愁。浣溪沙﹝壽蔡子及﹞小雨輕霜作嫩寒。蠟梅開盡菊花幹。淸香收拾貯詩肝。文武兩魁前樣在﹐功名四諫後來看。麻姑進酒斗闌干。浣溪沙六曲屏山似去年。雪花欺得怕寒肩。小窗和月照無眠。筆點輕澌心欲折﹐燭搖斜吹淚空煎。伴人梅影更堪憐。菩薩蠻﹝和子有韻﹞翠翹花艾年時昨。斗新五采同心索。含笑祝千秋。長眉如莫愁。流光旋磨蟻。換調重拈起。深院竹和絲。皺紅裁舞衣。鷓鴣天﹝爲老人壽﹞天理從來屈有信。東風到處物皆春。門前驄馬權奇種﹐臺上慈烏反哺心。花島屐﹐柳湖尊。好將長健傲長貧。諸孫認取翁翁意﹐插架詩書不負人。蝶戀花畫斛黃花寒更好。人愛花繁﹐卻被花催老。舊恨新愁誰醞造。帶圍暗減知多少。開眼萬般渾是惱。只仗微醺﹐假寐寬懷抱。隔屋愁眉春思早。數聲啼破池塘艸。臨江仙萬紫千紅鬢上粉﹐聚成一撮精神。宣和宮樣太淸眞。韶風搖斗帳﹐芳露濕綸巾。消得流鶯花底滑﹐一聲驚起梁塵。扶將芍藥牡丹春。光浮金盞面﹐香到玉池津。南鄕子風雨過芳晨。多少愁紅恨紫塵。兩點眉尖凝遠碧﹐紛紛。又被楊花誤一春。金鳳壓嬌云。睡起紗窗背欠伸。心事欲言言不盡﹐沈沈。乳燕雛鶯觸撥人。眼兒媚平沙芳艸渡頭村。綠徧去年痕。遊絲下上﹐流鶯來往﹐無限銷魂。綺窗深靜人歸晚﹐金鴨水沈溫。海棠影下﹐子規聲裏﹐立盡黃昏。眼兒媚﹝壽錢徳成﹞花光燈影浸簾櫳。蓬島現仙翁。瑤裾織翠﹐詩瞳點碧﹐酒臉潮紅。竇郎陰徳知多少﹐萬卷奏新功。前庭梧竹﹐後園桃李﹐無限春風。南鄕子﹝徳淸舟中和老人韻﹞霜月冷婷婷。夾岸蘆花雪點成。短艇水晶宮裏系﹐閒情。誰道芙蓉更有城。阿鵲數歸程。人倚低窗小畫屏。莫恨年華飛上鬢﹐堪憑。一度春風一度鶯。祝英臺近﹝爲老人壽﹞臉長紅﹐眉半白﹐老鶴飽風露。歲換星移﹐祿運又交午。須知命帶將來﹐福推不去﹐穩做个﹑榮華彭祖。記初度。謝他紫燕黃鸝﹐爭先送好語。春滿湖山﹐歷歷舊遊處。管教柳外行廚﹐花邊步＿﹐長占斷﹑好晴奇雨。謁金門﹝壽夢祥﹞春正美。滿眼萬紅千紫。收拾羣香歸甕蟻。長年花信裏。深院簾櫳如水。雙燕呢喃芳壘。唾碧輕衫人送喜。梅梢新結子。謁金門﹝九日﹞開笑口。又是茱萸重九。好水佳山長似舊。健如黃犢走。菊蕊崢崢如豆。風雨輕寒初透。檐外鵲聲誰送酒。莫閒金碗手。卜算子簸弄柳梢春﹐呼吸花心露。倦粉嬌黃扇底風﹐盡向眉心度。喚醒海棠紅﹐約住櫻桃素。上到瑤臺最上層﹐共跨靑鸞去。後句夢中得。卜算子芍藥打團紅﹐萱艸成窩綠。簾捲疏風燕子歸﹐依舊盧仝屋。貧放麹生疏﹐閒到靑奴熟。掃地焚香伴老仙﹐人勝連環玉。柳梢靑﹝老人生日﹞野服綸巾。白須紅頰﹐無限陽春。二滿三平﹐粗衣淡飯﹐鐘鼎山林。尊前喜气輪囷﹐道蠶麥﹑今朝甲申。天放新晴﹐人占一飽﹐老子寬心。天仙子﹝壽陳倅八月十五﹞風月分將秋一半。昨夜月明今夜滿。有人笙鶴禦風來﹐玉繩轉。銀河淡。涼入天孫云錦段。笑撚桂枝香婉娩。十字金書光照眼。看看細札促歸來﹐漏聲緩。珂聲遠。夜宿玉堂誰是伴。

