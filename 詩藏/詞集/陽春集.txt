南唐詞人馮延巳馮延巳詞集《陽春集》序作者【北宋】陳世修南唐相國馮延巳﹐乃餘外舍祖也。公與李江南有布衣舊﹐因以淵謨大才﹐弼成宏業。江南有國﹐以其勛賢﹐遂登臺輔。與弟文昌左相延魯﹐俱竭慮於國﹐庸功日著﹐時稱二馮焉。公以金陵盛時﹐內外無事﹐朋僚親舊﹐或當燕集﹐多遠藻思﹐爲樂府新詞﹐俾歌者絲竹倚而歌之﹐所以娛賓而遣興也。日月浸久﹐錄而成編。觀其思深才麗﹐均律調新﹐眞淸奇飄逸之才也。噫﹐公以遠圖長策翊李氏﹐卒令有江介地﹐而居鼎輔之任﹐磊磊乎才業﹐何其壯也。及乎國已寧﹐家以成﹐又能不矜不伐﹐以淸商自娛﹐爲之歌詩﹐以吟詠性情﹐何其淸也。核是之媺﹐萃於一身﹐何其賢也。公薨之後﹐吳王納土﹐舊帙散失﹐十無一二。今采獲所存﹐勒成一帙﹐藏之於家云。大宋嘉祐戊戌十月望﹐陳世修序。拋球樂霜積秋山萬樹紅﹐倚簾樓上掛朱櫳。白雲天遠重重恨﹐黃艸煙深淅淅風。彷佛梁州曲﹐吹在誰家玉笛中。拋球樂坐對髙樓千萬山﹐雁飛秋色滿闌干。燒殘紅燭暮云合﹐飄盡碧梧金井寒。咫尺人千里﹐猶憶笙歌昨夜歡。拋球樂酒罷歌餘興未闌﹐小橋秋水共盤桓。波搖梅蕊當心白﹐風入羅衣貼體寒。且莫思歸去﹐須盡笙歌此夕歡。拋球樂梅落新春入後庭﹐眼前風物可無情。曲池波晚冰還合﹐芳艸迎船綠未成。且上髙樓望﹐相共憑欄看月生。拋球樂盡日登髙興未殘﹐紅樓人散獨盤桓。一鉤冷露懸珠箔﹐滿面西風憑玉闌。歸去須沈醉﹐小院新池月乍寒。拋球樂逐勝歸來雨未晴﹐樓前風重艸煙輕。谷鶯語軟花邊過﹐水調聲長醉裏聽。款舉金觥勸﹐誰是當年最有情。拋球樂莫怨登髙白玉杯﹐茱萸微綻菊花開。池塘水冷鴛鴦起﹐簾幕煙寒翡翠來。重待燒紅燭﹐畱取笙歌莫放回。拋球樂年少王孫有俊才﹐登髙歡醉夜忘回。歌闌賞盡珊瑚樹﹐情厚重斟琥珀杯。但願千千歲﹐金菊年年秋解開。莫思歸花滿名園酒滿觴﹐且開笑口對穠芳。秋千風暖鸞釵嚲﹐綺陌春深翠袖香。莫惜黃金貴﹐日日須教貰酒嘗。相見歡曉窗夢到昭華﹐阿瓊家。欹枕殘妝一朵﹐臥枝花。情極處﹐卻無語﹐玉釵斜。翠閣銀屏回首﹐已天涯。浣溪沙春到靑門柳色黃﹐一梢紅杏出低墻﹐鶯窗人起未梳妝。繡帳已闌離別夢﹐玉鑪空裊寂寥香。閨中紅日柰何長。浣溪沙醉憶春山獨倚樓﹐遠山回合暮云收﹐波間隱隱仞歸舟。早是出門長帶月﹐可堪分袂又經秋。晚風斜日不勝愁。浣溪沙轉燭飄蓬一夢歸﹐欲尋陳迹悵人非﹐天教心願與身違。待月池臺空逝水﹐蔭花樓閣漫斜暉。登臨不惜更沾衣。長相思紅滿枝﹐綠滿枝﹐宿雨厭厭睡起遲。閒庭花影移。憶歸期﹐數歸期﹐夢見𨿽多相見稀﹐相逢知幾時。采桑子中庭雨過春將盡﹐片片花飛。獨折殘枝﹐無語憑闌只自知。玉堂香暖珠簾捲﹐雙燕來歸。後約難期﹐肯信韶華得幾時。采桑子笙歌放散人歸去﹐獨宿紅樓。月上云收﹐一半珠簾掛玉鉤。起來點檢經由地﹐處處新愁。憑仗東流﹐將取離心過橘洲。采桑子風微簾幕淸明近﹐花落春殘。尊酒畱歡﹐添盡羅衣怯夜寒。愁顏恰似燒殘燭﹐珠淚闌干。也欲髙拌﹐爭柰相逢情萬般。采桑子馬嘶人語春風岸﹐芳艸綿綿。楊柳橋邊﹐落日髙樓酒旆懸。舊愁新恨知多少﹐目斷遙天。獨立花前﹐更聽笙歌滿畫船。采桑子昭陽記得神仙侶﹐獨自承恩。水殿燈昏﹐羅幕輕寒夜正春。如今別館添蕭索﹐滿面啼痕。舊約猶存﹐忍把金環別與人。采桑子畫堂昨夜愁無睡﹐風雨淒淒。林鵲單棲﹐落盡燈花雞未啼。年光往事如流水﹐休說情迷。玉箸雙垂﹐只是金籠鸚鵡知。采桑子寒蟬欲報三秋候﹐寂靜幽齋。葉落閒階﹐月透簾櫳遠夢回。昭陽舊恨依前在﹐休說當時。玉笛才吹﹐滿袖猩猩血又垂。采桑子洞房深夜笙歌散﹐簾幕重重。斜月朦朧﹐雨過殘花落地紅。昔年無限傷心事﹐依舊東風。獨倚梧桐﹐閒想閒思到曉鐘。采桑子花前失卻遊春侶﹐獨自尋芳。滿目悲涼﹐縱有笙歌亦斷腸。林間戲蝶簾間燕﹐各自雙雙。忍更思量﹐綠樹靑苔半夕陽。采桑子櫻桃謝了梨花發﹐紅白相催。燕子歸來﹐幾度香風綠戶開﹐人間樂事知多少﹐且酹金杯。管咽弦哀﹐慢引蕭娘舞袖回。采桑子西風半夜簾櫳冷﹐遠夢初歸。夢過金扉﹐花謝窗前夜合枝。昭陽殿裏新翻曲﹐未有人知。偸取笙吹﹐驚覺寒蛬到曉啼。采桑子小堂深靜無人到﹐滿院春風。惆悵墻東﹐一樹櫻桃帶雨紅。愁心似醉兼如病﹐欲語還慵。日暮疏鐘﹐雙燕歸棲畫閣中。采桑子畫堂燈暖簾櫳捲﹐禁漏丁丁。雨罷寒生﹐一夜西窗夢不成。玉娥重起添香印﹐回倚孤屏。不語含情﹐水調何人吹笛聲。采桑子酒闌睡覺天香暖﹐繡戶慵開。香印成灰﹐獨背寒屏理舊眉。朦朧卻向燈前臥﹐窗月徘徊。曉夢初回﹐一夜東風綻早梅。如夢令塵拂玉臺鸞鏡﹐鳳髻不堪重整。綃帳泣流蘇﹐愁掩玉屏人靜。多病﹐多病﹐自是行雲無定。酒泉子庭下花飛﹐月照妝樓春事晚。珠簾風﹐蘭燭燼﹐怨空閨。苕苕何處寄相思﹐玉箸零零腸斷。屏幃深﹐更漏永﹐夢魂迷。酒泉子雲散更深﹐堂上孤燈階下月。早梅香﹐殘雪白﹐夜沈沈。欄邊偸唱系瑤簪﹐前事總堪惆悵。寒風生﹐羅衣薄﹐萬般心。酒泉子庭樹霜凋﹐一夜愁人窗下睡。蕭幃風﹐蘭燭焰﹐夢遙遙。金籠鸚鵡怨長宵﹐籠畔玉箏弦斷。隴頭云﹐桃源路﹐兩魂銷。酒泉子春色融融﹐飛燕乍來鶯未語。小桃寒﹐垂楊晚﹐玉樓空。天長煙遠恨重重﹐消息燕鴻歸去。枕前燈﹐窗外月﹐閉朱櫳。酒泉子深院空幃﹐廊下風簾驚宿燕。香印灰﹐蘭燭小﹐覺來時。月明人自搗寒衣﹐剛愛無端惆悵。階前行﹐欄畔立﹐欲雞啼。酒泉子芳艸長川﹐柳映危橋橋下路。歸鴻飛﹐行人去﹐碧山邊。風微煙澹雨蕭然﹐隔岸馬嘶何處。九回腸﹐雙臉淚﹐夕陽天。憶秦娥風淅淅﹐夜雨連雲黑。滴滴﹐窗下芭蕉燈下客。除非魂夢到鄕國﹐免被關山隔。憶憶﹐一句枕前爭忘得。歸自謠何處笛﹐終夜夢魂情脈脈﹐竹風檐雨寒窗滴。離人數歲無消息。今頭白﹐不眠特地重相憶。歸自謠春艷艷﹐江上晚山三四點﹐柳絲如剪花如染。香閨寂寂門半掩。愁眉斂﹐淚珠滴破燕脂臉。歸自謠寒山碧﹐江上何人吹玉笛﹐扁舟遠送瀟湘客。蘆花千里霜月白。傷行色﹐來朝便是關山隔。壽山曲銅壺滴漏初盡﹐髙閣雞鳴半空。催啟五門金鎖﹐猶垂三殿簾櫳。階前禦柳搖綠﹐仗下宮花散紅。鴛瓦數行曉日﹐鸞旗百尺春風。侍臣舞蹈重拜﹐聖壽南山永同。﹝注﹕單調﹞點絳唇蔭綠圍紅﹐夢瓊家在桃源住。畫橋當路﹐臨水雙朱戶。柳徑春深﹐行到關情處。顰不語﹐意憑風絮﹐吹向郎邊去。長命女春日宴﹐綠酒一杯歌一徧。再拜陳三願。一願郎君千歲﹐二願妾身常健﹐三願如同梁上燕﹐歲歲長相見。淸平樂深冬寒月﹐庭戶凝霜雪。風雁過時魂斷絕﹐塞管數聲嗚咽。披衣獨立披香﹐流蘇亂結愁腸。往事總堪惆悵﹐前歡休要思量。淸平樂雨晴煙晚﹐綠水新池滿。雙燕飛來垂柳院﹐小閣畫簾髙捲。黃昏獨倚朱欄﹐西南新月眉彎。砌下落花風起﹐羅衣特地春寒。淸平樂西園春早﹐夾徑抽新艸。冰散漪瀾生碧沼﹐寒在梅花先老。與君同飲金杯﹐飲余相取徘徊。次第小桃將發﹐軒車莫厭頻來。菩薩蠻金波遠逐行人去﹐疏星時作銀河渡。花影臥秋千﹐更長人不暝。玉箏彈未徹﹐鳳髻鸞釵脫。憶夢翠蛾低﹐微風涼繡衣。菩薩蠻沈沈朱戶橫金鎖﹐紗窗月影隨花過。燭淚欲闌干﹐落梅生晚寒。寶釵橫翠鳳﹐千里香屏夢。雲雨已荒涼﹐江南春艸長。菩薩蠻畫堂昨夜西風過﹐繡簾時拂朱門鎖。驚夢不成云﹐雙蛾枕上顰。金鑪煙裊裊﹐燭暗紗窗曉。殘月尙彎環﹐玉箏和淚彈。菩薩蠻欹鬟墮髻搖雙槳﹐采蓮晚出淸江上。顧影約流萍﹐楚歌嬌未成。相逢顰翠黛﹐笑把珠璫解。家住柳陰中﹐畫橋東復東。菩薩蠻梅花吹入誰家笛﹐行雲半夜凝空碧。欹枕不成瞑﹐關山人未還。聲隨幽怨絕﹐云斷澄霜月。月影下重簾﹐輕風花滿檐。菩薩蠻嬌鬟堆枕釵橫鳳﹐落溶春水楊花夢。紅燭淚闌干﹐翠屏煙浪寒﹐錦壺催畫箭﹐玉佩天涯遠。和淚試嚴妝﹐落梅飛曉霜。菩薩蠻西風嫋嫋淩歌扇﹐秋期正與行人遠。花葉脫霜紅﹐流鶯殘月中。蘭閨人在否﹐千里重樓暮。翠被已消香﹐夢隨寒漏長。菩薩蠻回廊遠砌生秋艸﹐夢魂千里靑門道。鸚鵡怨長更﹐碧籠金鎖橫。羅幃中夜起﹐霜月淸如水。玉露不成圓﹐寶箏悲斷弦。醉桃源南園春半踏靑時﹐風和聞馬嘶。靑梅如豆柳如眉﹐日長蝴蝶飛。花露重﹐艸煙低﹐人家簾幕垂。秋千慵困解羅衣﹐畫梁雙燕歸。醉桃源角聲吹斷隴梅枝﹐孤窗月影低。塞鴻無限欲驚飛﹐城烏休夜啼。尋斷夢﹐掩香閨﹐行人去路迷。門前楊柳綠陰齊﹐何時聞馬嘶。謁金門聖明世﹐獨折一枝丹桂。學著荷衣還可喜﹐春狂不啻◇。年少都來有幾﹐自古閒愁無際。滿盞勸君休惜醉﹐願君千萬歲。謁金門楊柳陌﹐寶馬嘶空無迹。新著荷衣人未識﹐年年江海客。夢覺巫山春色﹐醉眼花飛狼籍。起舞不辭無气力﹐愛君吹玉笛。謁金門風乍起﹐吹皺一池春水。閒引鴛鴦香徑裏﹐手挼紅杏蕊。斗鴨欄桿獨倚﹐碧玉搔頭斜墜。終日望君君不至﹐舉頭聞鵲喜。謁金門秋已暮﹐重疊關山歧路。嘶馬搖鞭何處去﹐曉禽霜晚樹。夢斷禁城鐘鼓﹐淚滴枕檀無數﹐一點凝紅和薄霧﹐翠娥愁不語。思越人酒醒情懷惡﹐金縷褪﹐玉肌如削。寒食過卻﹐海棠零落。乍倚徧欄桿﹐煙澹薄﹐翠幕簾櫳籠畫閣。春睡著﹐覺來失秋千期約。喜遷鶯宿鶯啼﹐鄕夢斷﹐春樹曉朦朧。殘燈吹燼閉朱櫳﹐人語隔屏風。香已寒﹐燈已絕﹐忽憶去年離別。石城花雨倚江樓﹐波上木蘭舟。喜遷鶯霧蒙蒙﹐風淅淅﹐楊柳帶疏煙。飄飄輕絮滿南園﹐墻下艸芊綿。燕初飛﹐鶯已老﹐拂面春風長好。相逢攜手且髙歌﹐人生得幾何。三臺令明月﹐明月﹐照得離人愁絕。更深影入空牀﹐不道幃屏夜長。長夜﹐長夜﹐夢到庭花陰下。三臺令南浦﹐南浦﹐翠鬢離人何處。當時攜手髙樓﹐依舊樓前水流。流水﹐流水﹐中有傷心雙淚。三臺令春色﹐春色﹐依舊靑門紫陌。日斜柳暗花蔫﹐醉臥誰家少年。年少﹐年少﹐行樂直須及早。上行杯落梅著雨消殘粉﹐云重煙輕寒食近。羅幕遮香﹐柳外秋千出畫墻。春山顚倒釵橫鳳﹐飛絮入檐春睡重。夢裏佳期﹐只許庭花與月知。更漏子金剪刀﹐靑絲髮﹐香墨蠻箋親札。和粉淚﹐一時封﹐此情千萬重。垂蓬鬢﹐塵靑鏡﹐已分今生薄命。將遠恨﹐上髙樓﹐寒江天外流。更漏子秋水平﹐黃葉晚﹐落日渡頭雲散。擡朱箔﹐掛金鉤﹐暮潮人倚樓。歡娛地﹐思前事﹐歌罷不勝沈醉。消息遠﹐夢魂狂﹐酒醒空斷腸。更漏子風帶寒﹐秋正好﹐蕙蘭無端先老。云杳杳﹐樹依依﹐離人殊未歸。搴羅幕﹐憑朱閣﹐不獨堪悲寥落。月東出﹐雁南飛﹐誰家夜搗衣。更漏子夜初長﹐人近別﹐夢斷一窗殘月。鸚鵡睡﹐蟪蛄鳴﹐西風寒未成。紅蠟燭﹐半棋局﹐牀上畫屏山綠。搴繡幌﹐倚瑤琴﹐前歡淚滿襟。更漏子雁孤飛﹐人獨坐﹐看卻一秋空過。瑤艸短﹐菊花殘﹐蕭條漸向寒。簾幕裏﹐靑苔地﹐誰信閒愁如醉﹐星移後。月圓時﹐風搖夜合枝。賀聖朝金絲帳暖牙牀穩﹐懷香方寸。輕顰輕笑﹐汗珠微透﹐柳沾花潤。雲鬟斜墜﹐春應未已﹐不勝嬌困。半欹犀枕﹐亂纏珠被﹐轉羞人問。鶴衝天曉月墜﹐宿云披﹐銀燭錦屏幃。建章鐘動玉繩低﹐宮漏出花遲。春態淺﹐來雙燕﹐紅日初長一綫。嚴妝欲罷囀黃鸝﹐飛上萬年枝。舞春風嚴妝才罷怨春風﹐粉墻畫壁宋家東。蕙蘭有恨枝猶綠﹐桃李無言花自紅。燕燕巢時簾幕捲﹐鶯鶯啼處鳳樓空。少年薄幸知何處﹐每夜歸來春夢中。金錯刀日融融﹐艸芊芊﹐黃鶯求友啼林前。柳條裊裊拖金綫﹐花蕊茸茸簇錦氈。鳩逐婦﹐燕穿簾﹐狂蜂浪蝶相翩翩。春光堪賞還堪玩﹐惱煞東風誤少年。金錯刀雙玉斗﹐百瓊壺﹐佳人歡飲笑喧呼。麒麟欲畫時難偶﹐漚鷺何猜興不孤。歌宛轉﹐醉模糊﹐髙燒銀燭臥流蘇。只銷幾覺懵騰睡﹐身外功名任有無。應天長石城山下桃花綻﹐宿雨初收云未散。南去棹﹐北歸雁﹐水闊天遙腸欲斷。倚樓情緒懶﹐惆悵春心無限﹐忍淚蒹葭風晚﹐欲歸愁滿面。應天長朱顏日日驚憔悴﹐多少離愁誰得會。人事攺﹐空追悔﹐枕上夜長只如歲。紅綃三尺淚﹐雙結解時心醉﹐魂夢萬重雲水﹐覺來還不睡。應天長石城花落江樓雨﹐雲隔長洲蘭芷暮。花艸岸﹐和煙霧﹐誰在綠楊深處住。舊遊時事故﹐歲晚離人何處﹐杳杳蘭舟西去﹐魂歸巫峽路。應天長蘭房一宿還歸去﹐底死謾生畱不住。枕前語﹐記得否﹐說盡從來兩心素。同心牢記取﹐切莫等閒相許。後會不知何處﹐雙棲人莫妒。應天長當時心事偸相許﹐宴罷蘭堂腸斷處。挑銀燈﹐扃珠戶﹐繡被微寒值秋雨。枕前和淚語﹐驚覺玉籠鸚鵡﹐一夜萬般情緒﹐朦朧天欲曙。玉樓春雪云乍變春云簇﹐漸覺年華堪縱目。北枝梅蕊犯寒開﹐南浦波紋如酒綠。芳菲次第長相續﹐自是情多無處足。尊前百計見春歸﹐莫爲傷春眉黛蹙。南鄕子細雨濕流光﹐芳艸年年與恨長。煙鎖鳳樓無限事﹐茫茫﹐鸞鏡鴛衾兩斷腸。魂夢任悠揚﹐睡起楊花滿繡牀。薄幸不來門半掩﹐斜陽﹐負你殘春淚幾行。南鄕子細雨泣秋風﹐金鳳花殘滿地紅。閒蹙黛眉慵不語﹐情緒﹐寂寞相思知幾許。玉枕擁孤衾﹐挹恨還同歲月深。簾卷曲房誰共醉﹐憔悴﹐惆悵秦樓彈粉淚。芳艸渡梧桐落﹐蓼花秋。煙初冷﹐雨才收﹐蕭條風物正堪愁。人去後﹐多少恨﹐在心頭。燕鴻遠﹐羌笛怨﹐渺渺澄江一片。山如黛﹐月如鉤。笙歌散﹐魂夢斷﹐倚髙樓。虞美人畫堂新霽情蕭索﹐深夜垂珠箔。洞房人睡月嬋娟﹐梧桐雙影上朱軒﹐立階前。髙樓何處連宵宴﹐塞管吹幽怨。一聲已斷別離心﹐舊歡拋棄杳難尋﹐恨沈沈。虞美人碧波簾幕垂朱戶﹐簾下鶯鶯語。薄羅依舊泣靑春﹐野花芳艸逐年新﹐事難論。鳳笙何處髙樓月﹐幽怨憑誰說。須臾殘照上梧桐﹐一時彈淚與東風﹐恨重重。虞美人玉鉤彎柱調鸚鵡﹐宛轉畱春語。云屏冷落畫堂空﹐薄晚春寒無柰﹐落花風。搴簾燕子低飛去﹐拂鏡塵鸞舞。不知今夜月眉彎﹐誰佩同心雙結﹐倚欄桿。虞美人春山拂拂橫秋水﹐掩映遙相對﹐只知長坐碧窗期﹐誰信東風吹散﹐綠霞飛。銀屏夢與飛鸞遠﹐只有珠簾捲。楊花零落月溶溶﹐塵掩玉箏弦柱﹐畫堂空。醉花間獨立階前星又月﹐簾櫳偏皎潔。霜樹盡空枝﹐腸斷丁香結。夜深寒不徹﹐凝恨何曾歇。憑欄桿欲折。兩條玉箸爲君垂﹐此宵情﹐誰共說。醉花間月落霜繁深院閉﹐洞房人正睡。桐樹倚雕檐﹐金井臨瑤砌。曉風寒不啻﹐獨立成憔悴。閒愁渾未已。人心情緒自無端﹐莫思量﹐休退悔。醉花間晴雪小園春未到﹐池邊梅自早。髙樹鵲銜巢﹐斜月明寒艸。山川風景好﹐自古金陵道。少年看卻老。相逢莫厭醉金杯﹐別離多﹐歡會少。醉花間林雀歸棲撩亂語﹐階前還日暮。屏掩畫堂深﹐簾捲蕭蕭雨。玉人何處去﹐鵲喜渾無據。雙眉愁幾許。漏聲看卻夜將闌﹐點寒燈﹐扃繡戶。臨江仙秣陵江上多離別﹐雨晴芳艸煙深。路遙人去馬嘶沈。靑簾斜掛﹐新柳萬枝金。隔江何處吹橫笛﹐沙頭驚起雙禽。徘徊一晌幾般心。天長煙遠﹐凝恨獨沾襟。臨江仙冷紅飄起桃花片﹐靑春意緒闌珊。畫樓簾幕捲輕寒。酒餘人散後﹐獨自憑欄桿。夕陽千里連芳艸﹐萋萋愁煞王孫。裴回飛盡碧天云。鳳笙何處﹐明月照黃昏。臨江仙南園池館花如雪﹐小塘春水漣漪。夕陽樓上繡簾垂。酒醒無寐﹐獨自倚欄時。綠楊風靜凝閒恨﹐千言萬語黃鸝。舊歡前事杳難追。髙唐暮雨﹐空只覺相思。憶江南去歲迎春樓上月﹐正是西窗﹐夜涼時節。玉人貪睡墜釵云﹐粉消香薄見天眞。人非風月長依舊﹐破鏡塵箏﹐一夢經年瘦。今宵簾幕揚花陰﹐空餘枕淚獨傷心。憶江南今日相逢花未發﹐正是去年﹐別離時節。東風吹第有花開﹐恁時須約卻重來。重來不怕花堪折﹐只怕明年﹐花發人離別。別離若向百花時﹐東風彈淚有誰知。鵲踏枝梅花繁枝千萬片﹐猶自多情﹐學雪隨風轉。昨夜笙歌容易散﹐酒醒添得愁無限。樓上春山寒四面﹐過盡徵鴻﹐暮景煙深淺。一晌憑欄人不見﹐鮫綃掩淚思量徧。鵲踏枝煩惱韶光能幾許﹐腸斷魂銷﹐看卻春還去。只喜墻頭靈鵲語﹐不知靑鳥全相誤。心若垂楊千萬縷﹐水闊花飛﹐夢斷巫山路。開眼新愁無問處﹐珠簾錦帳相思否。鵲踏枝芳艸滿園花滿目﹐簾外微微﹐細雨籠庭竹。楊柳千條珠簏簌﹐碧池波縐鴛鴦浴。窈窕人家顏似玉﹐弦管泠泠﹐齊奏云和曲。公子歡筵猶未足﹐斜陽不用相催促。鵲踏枝誰道閒情拋擲久﹐每到春來﹐惆悵還依舊。日日花前常病酒﹐不辭鏡裏朱顏瘦。河畔靑蕪堤上柳﹐爲問新愁﹐何事年年有。獨立小樓風滿袖﹐平林新月人歸後。鵲踏枝霜落小園瑤艸短﹐瘦葉和風﹐惆悵芳時換。懊恨年年秋不管﹐朦朧如夢空腸斷。獨立荒池斜日岸﹐墻外遙山﹐隱隱連天漢。忽憶當年歌舞伴﹐晚來雙臉啼痕滿。鵲踏枝幾度鳳樓同飲宴﹐此夕相逢﹐卻勝當時見。低語前歡頻轉面﹐雙眉斂恨春山遠。蠟燭淚流羌笛怨﹐偸整羅衣﹐欲唱情猶嬾。醉裏不辭金盞滿﹐陽關一曲腸千斷。鵲踏枝幾日行雲何處去﹐忘卻歸來﹐不道春將暮。百艸千花寒食路﹐香車系在誰家樹。淚眼倚樓頻獨語﹐雙燕飛來﹐陌上相逢否。撩亂春愁如柳絮﹐悠悠夢裏無尋處。鵲踏枝粉映墻頭寒欲盡﹐宮漏長時﹐酒醒人猶困。一點春心無限恨﹐羅衣印滿啼妝粉。柳岸花飛寒食近﹐陌上行人﹐杳不傳芳信。樓上重檐山隱隱﹐東風盡日吹蟬鬢。鵲踏枝六曲闌干偎碧樹﹐楊柳風輕﹐展盡黃金縷。誰把鈿箏移玉柱﹐穿簾海燕驚飛去。滿眼遊絲兼落絮﹐紅杏開時﹐一霎淸明雨。濃睡覺來慵不語﹐驚殘好夢無尋處。鵲踏枝秋入蠻蕉風半裂﹐狼籍池塘﹐雨打疏荷折。繞砌蛬聲芳艸歇﹐愁腸學盡丁香結。回首西南看晚月﹐孤雁來時﹐塞管聲嗚咽。歷歷前歡無處說﹐關山何日休離別。鵲踏枝叵耐爲人情太薄﹐幾度思量﹐眞擬渾拋卻。新結同心香未落﹐怎生負得當初約。休向尊前情索莫﹐手舉金罍﹐憑仗深深酌。莫作等閒相鬥作﹐與君保取長歡樂。鵲踏枝蕭索淸秋珠淚墜﹐枕簟微涼﹐展轉渾無寐。殘酒欲醒中夜起﹐月明如練天如水。階下寒聲啼絡緯﹐庭樹金風﹐悄悄重門閉。可惜舊歡攜手地﹐思量一夕成憔悴。鵲踏枝花外寒雞天欲曙﹐香印成灰﹐起坐渾無緒。檐際髙桐凝宿霧﹐捲簾雙鵲驚飛去。屏上羅衣閒繡縷﹐一晌關情﹐憶徧江南路。夜夜夢魂休謾語﹐已知前事無尋處。鵲踏枝庭院深深深幾許﹐楊柳堆煙﹐簾幕無重數。玉勒雕鞍遊冶處﹐樓髙不見章臺路。雨橫風狂三月暮﹐門掩黃昏﹐無計畱春住。淚眼問花花不語﹐亂紅飛過秋千去。

