無住詞宋陳與義

提要無住詞

提要

《無住詞》一卷﹐宋陳與義撰。與義有《簡齋集》﹐已著錄。陳振孫《書錄解題》載其《無住詞》一卷﹐以所居有無住庵﹐故以名之。與義詩師杜甫﹐當時稱陳﹑黃之後無逾之者。其詞不多﹐且無長調﹐而語意超絕。黃昇《花庵詞》選稱其可摩坡仙之壘。至於《虞美人》之「及至桃花開後卻匆匆」﹐《臨江仙》之「杏花疏影裏﹐吹笛到天明」等句﹐胡仔《漁隱叢話》亦稱其淸婉奇麗。蓋當時絕重其詞也。此本爲毛晉所刊﹐僅十八闋。而吐言天拔。不作柳嚲鶯嬌之態﹐亦無蔬筍之气。殆於首首可傳﹐不能以篇帙之少而廢之。方回《瀛奎律髓》稱杜甫爲一祖﹐而以黃庭堅﹑陳師道及與義爲三宗。如以詞論﹐則師道爲勉彊學步﹐庭堅爲利鈍互陳﹐皆迥非與義之敵矣。開卷「法駕導引」三闋﹐與義已自注其詞爲擬作。而諸家選本尙有稱爲赤城韓夫人所制﹐列之仙鬼類中者。證以本集﹐亦足訂小說之誣焉。

無住詞

法駕導引﹝世傳頃年都下﹐市肆中有道人攜烏衣稚髻女子﹐買酒獨飲﹐女子歌詞以侑﹐凡九闋﹐皆非人世語。或記之以問一道士﹐道士驚曰「此赤城韓夫人所制水府蔡眞君法駕導引也﹐烏衣女子疑龍」云。得其三而亡其六﹐擬作三闋。﹞

朝元路﹐朝元路﹐同駕玉華君。千乘載花紅一色﹐人間遙指是祥雲。回望海光新。

又

東風起﹐東風起﹐海上百花搖。十八風鬟云半動﹐飛花和雨著輕綃。歸路碧迢迢。

又

簾漠漠﹐簾漠漠﹐天淡一簾秋。自洗玉舟斟白醴﹐月華微映是空舟。歌罷海西流。

虞美人﹝亭下桃花盛開﹐作長短句詠之﹞

十年花底承朝露。看到江南樹。洛陽城裏又東風。未必桃花得似﹑舊時紅。

胭脂睡起春才好。應恨人空老。心情𨿽在只吟詩。白髮劉郎孤負﹑可憐枝。

憶秦娥﹝五日移舟明山下作﹞

魚龍舞。湘君欲下瀟湘浦。瀟湘浦。興亡離合﹐亂波平楚。

獨無尊酒酬端午。移舟來聽明山雨。明山雨。白頭孤客﹐洞庭懷古。

臨江仙

髙詠楚詞酬午日﹐天涯節序匆匆。橊花不似舞裙紅。無人知此意﹐歌罷滿簾風。

萬事一身傷老矣﹐戎葵凝笑墻東。酒杯深淺去年同。試澆橋下水﹐今夕到湘中。

虞美人﹝大光祖席醉中賦長短句﹞

張帆欲去仍搔首。更醉君家酒。吟詩日日待春風。及至桃花開後﹑卻匆匆。

歌聲頻爲行人咽。記著尊前雪。明朝酒醒大江流。滿載一船離恨﹑向衡州。

點絳唇﹝紫陽寒食﹞

寒食今年﹐紫陽山下蠻江左。竹籬煙鎖。何處求新火。

不解鄕音﹐只怕人嫌我。愁無那。短歌誰和。風動梨花朵。

虞美人﹝邢子友會上﹞

超然堂上閒賓主。不受人間暑。冰盤圍坐此州無。卻有一瓶和露﹑玉芙蕖。

亭亭風骨涼生牖。消盡尊中酒。酒闌明月轉城西。照見紗巾藜杖﹑帶香歸。

漁家傲﹝福建道中﹞

今日山頭云欲舉。靑蛟素鳳移時舞。行到石橋聞細雨。聽還住。風吹卻過溪西去。

我欲尋詩寬久旅。桃花落盡春無所。渺渺籃輿穿翠楚。悠然處。髙林忽送黃鸝語。

虞美人﹝餘甲寅歲自春官出守湖州﹐秋杪道中荷花無復存者。乙卯歲﹐自瑣闥以病得請奉祠。卜居靑墩。立秋後三日行﹐舟之前後﹐如朝霞相映﹐望之不斷也。以長短句記之。﹞

扁舟三日秋塘路。平度荷花去。病夫因病得來遊。更值滿川微雨﹑洗新秋。

去年長恨拏舟晚。空見殘荷滿。今年何以報君恩。一路繁花相送﹑過靑墩。

浣溪沙﹝離杭日﹐梁仲謀惠酒﹐極淸而美。七月十二日晚臥小閣﹐已而月上獨酌。﹞

送了棲鴉復暮鐘。欄幹生影曲屏東。臥看孤鶴駕天風。

起舞一尊明月下﹐秋空如水酒如空。謫仙已去與誰同。

玉樓春﹝靑墩僧捨作﹞

山人本合居巖嶺。聊問支郎分半境。殘年藜杖與綸巾﹐八尺庭中時弄影。

呼兒汲水添茶鼎。甘勝吳山山下井。一甌淸露一鑪云﹐偏覺平生今日永。

淸平樂﹝木犀﹞

黃衫相倚。翠葆層層底。八月江南風日美。弄影山腰水尾。

楚人未識孤妍。離騷遺恨千年。無住庵中新事﹐一枝喚起幽禪。

定風波﹝重陽﹞

九日登臨有故常。隨晴隨雨一傳觴。多病題詩無好句。孤負。黃花今日十分黃。

記得眉山文翰老。曾道。四時佳節是重陽。江海滿前懷古意。誰會。闌干三撫獨淒涼。

菩薩蠻﹝荷花﹞

南軒面對芙蓉浦。宜風宜月還宜雨。紅少綠多時。簾前光景奇。

繩牀烏木幾。盡日繁香裏。睡起一篇新。與花爲主人。

南柯子﹝塔院僧閣﹞

矯矯千年鶴﹐茫茫萬里風。闌干三面看秋空。背插浮屠千尺﹑冷煙中。

林塢村村暗﹐溪流處處通。此間何似玉霄峯。遙望蓬萊依約﹑晚云東。

臨江仙﹝夜登小閣﹐憶洛中舊遊﹞

憶昔午橋橋上飲﹐坐中多是豪英。長溝流月去無聲。杏花疏影裏﹐吹笛到天明。

二十餘年如一夢﹐此身𨿽在堪驚。閒登小閣看新晴。古今多少事﹐漁唱起三更。

