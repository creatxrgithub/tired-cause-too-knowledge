坦庵詞﹝一卷﹞宋趙師使﹝俠﹞萬年歡電繞神樞﹐華渚流虹﹐誕彌良用佳辰。萬宇謳歌歸舞﹐寶歷增新。四七年間盛事﹐皇威暢﹑邊鄙無塵。仁恩被﹐華夏咸安﹐太平極治歡聲。重華道隆徳茂﹐亙古今希有﹐揖遜重聞。聖子三宮歡聚﹐兩世慈親。幸際千秋聖旦﹐＿鎬宴﹑普率惟均。封人祝﹐億萬斯年﹐壽皇尊並髙眞。水調歌頭﹝龍帥宴王公明﹞金鼎調元手﹐玉殿渙恩華。宣威蜀道﹐曾見千騎擁髙牙。憑仗元樞籌略﹐寬我宸旒西顧﹐惠澤被幽遐。爲憶江城好﹐南浦艤仙槎。格天心﹐膺帝眷﹐極褒嘉。琳宮香火緣在﹐還近玉皇家。霖雨久思賢佐﹐看卽聲傳丹禁﹐喚仗聽宣麻。衮繡公歸去﹐宰路築堤沙。水調歌頭﹝春野亭送別﹞江亭送行客﹐腸斷木蘭舟。水髙風快﹐滿目煙樹織成愁。咿軋數聲柔櫓﹐拍塞一懷離恨﹐指顧隔汀洲。獨立蒼茫外﹐欲去彊遲畱。海山長﹐雲水闊﹐思難收。小亭深院歌笑﹐不忍記同遊。惟有當時明月﹐千里有情還共﹐後會尙悠悠。此恨無重數﹐和淚付東流。水調歌頭﹝癸卯信丰送春﹞韶華能幾許﹐節物嘆推移。羣花競芳爭艷﹐無柰隙駒馳。紅紫隨風何處﹐惟有摶枝新綠﹐暗逐雨催肥。喬木鶯初囀﹐深院燕交飛。漸淸和﹐微扇暑﹐日遲遲。新荷泛水搖漾﹐萍藻弄晴漪。百歲光陰難挽﹐一笑歡娛易失﹐莫惜酒盈卮。無計畱連住﹐還是送春歸。水調歌頭﹝萬載煙雨觀﹞江流淸淺外﹐山色有無中。平田坡岸回曲﹐一目望難窮。波面輕鷗容與﹐沙際野航橫渡﹐不信畫圖工。路入神仙宅﹐翠鎖梵王宮。俯晴郊﹐增勝旣﹐气橫空。雲林城市層列﹐知有幾重重。更上危亭髙幾﹐徙倚欄幹虛敞﹐象緯逼璇穹。要盡無邊景﹐煙雨看空＿。水調歌頭﹝戊申春陵用舊韻賦二詞呈族守徳遠﹞人生如寄耳﹐世態逐時移。浮名薄利能幾﹐方寸謾交馳。粗足生涯隨分﹐到眼風光可樂﹐終不羨輕肥。有志但長嘆﹐無路且卑飛。恨年華﹐何去速﹐又來遲。綠陰濃映池沼﹐＿浪皺風漪。囀午鶯聲睍完﹐滚地楊花飄蕩﹐愛景惜芳卮。此意誰能解﹐一笑任春歸。水調歌頭心景兩無著﹐情物豈能移。超然遠覽失笑﹐名利苦紛馳。一品官資榮顯﹐百萬金珠豪富﹐寬自喜家肥﹐會得个中理﹐川泳與雲飛。靜中樂﹐閒中趣﹐自舒遲。心如止水﹐無風無自更生漪。已是都忘人我﹐一任吾身醒醉﹐有酒引連卮。萬法無差別﹐融解卽同歸。水調歌頭﹝和石林韻﹞世態萬紛變﹐人事一何忙。胸中素韜奇蘊﹐匣劍豈能藏。不向燕然紀績﹐便與漁樵爭席﹐擺脫是非鄕。要地時難得﹐閒處日偏長。志橫秋﹐謀奪眾﹐謾軒昂。蠅頭蝸角微利﹐爭較一毫芒。幸有喬林修竹﹐隨分粗衣糲食﹐何必計冠裳。我已樂蕭散﹐誰與共平章。水調歌頭﹝丁已長沙壽王樞使﹞臺星明翼軫﹐和气滿瀟湘。長淮勝處地靈﹐應產股肱良。共仰三朝元老﹐要識一時英傑﹐人物自堂堂。直气薄霄漢﹐徳望聳巖廊。擁貔貅﹐森＿載﹐鎭藩方。折衝樽俎﹐春融花柳侑壺觴。兩世麟符玉節﹐九郡恩風惠雨﹐仁者壽宜長。鳳詔來丹闕﹐繡衮覲明光。滿江紅﹝甲午豫章和李思永﹞渺渺春江﹐迷望眼﹑蒲萄漲綠。春過也﹑蕭疏庭戶﹐寂寥心目。念遠不禁啼＿鬧﹐愁多易遣修蛾蹙。向小窗﹑時把彩箋看﹐翻新曲。晴晝永﹐便新浴。相思淚﹐不成哭。空無言憔悴﹐暗銷肌玉。目斷碧雲無信息﹐試憑靑翼飛南北。聽掀簾﹑疑是故人來﹐風敲竹。滿江紅﹝辛丑赴信丰﹐舟行贛石中﹞煙浪連天﹐寒尙峭﹑空＿細雨。春去也﹑紅銷芳徑﹐綠肥江樹。山色云籠迷遠近﹐灘聲水滿忘艱阻。掛片帆﹑掠岸晚風輕﹐停煙渚。浮世事﹐皆如許名利役﹐驚時序。嘆淸明寒食﹐小舟爲旅。露宿風餐安所賦﹐石泉橊火知何處。動歸心﹑猶賴翠煙中﹐無杜宇。滿江紅﹝壬子秋社莆中賦桃花﹞露冷天髙﹐秋气爽﹑千林葉落。驚初見﹑小桃枝上﹐盛開紅萼。淺淡胭脂經雨洗﹐剪裁瑪瑙如雲薄。問素商﹑何事斗春工﹐施丹＿。芙蓉苑﹐顏如灼。曾暗與﹐花王約。要乘秋名字﹐並傳京雒。回首瑤池髙宴處﹐桂花香裏驂髙鶴。但莫教﹑容易逐西風﹐輕飄卻。滿江紅﹝丙辰中秋定王臺卽席餞富次律﹞涼入三湘﹐秋气爽﹑江澄沙白。人欲去﹑離愁黯黯﹐莫畱行色。杯在中朝陪鵷鷺﹐暫來南楚分風月。與元樞﹑鶚薦共扶搖﹐朝天闕。皇華使﹐和戎策。西府贊﹐中興業。有緇衣同美﹐武公勛烈。檣燕已知添別意﹐驪駒誰爲歌新闋。恨此情﹑如月過中秋﹐圓還缺。滿江紅﹝丁已和濟時幾宜送春﹞去去春光﹐畱不住﹑情懷索莫。那堪是﹑日長人困﹐雨餘寒薄。葉底靑靑梅勝豆﹐枝頭顆顆花畱萼。嘆流年﹑空有惜春心﹐憑春酌。歌共酒﹐誰酬酢。非與是﹐忘今昨。且隨時隨分﹐彊歡尋樂。世事燕鴻南北去﹐人生烏兔東西落。問故園﹑不負送春期﹐明年約。沁園春﹝和伍子嚴避暑二首﹞雨接梅霖﹐風祛槐暑﹐麥天已秋。正橊燃紅炬﹐枝頭色艷﹐荷翻綠蓋﹐池面香浮。心景俱淸﹐身名何有﹐且向忙中早轉頭。塵勞事﹐枉朝思夕計﹐細慮深謀。悠悠。不復徼求。但安分﹑隨緣休便休。縱官居極品。徒爲美玩﹐家稱鉅富﹐未免閒愁。遇酒開顏﹐逢歡樂意﹐有似木人騎土牛。從他笑﹐看一朝解悟﹐八極遨遊。沁園春羊角飄塵﹐金烏爍石﹐雨涼念秋。有虛堂臨水﹐披襟散發﹐紗幬霧捲﹐湘簟波浮。遠列雲峯﹐近參荷气﹐臥看文書琴枕頭。蟬聲寂﹐向莊周夢裏﹐栩栩無謀。茶甌。醒困堪求。粗飽飯安居可以休。算悠閒靜勝﹐吾能自樂﹐榮華紛擾﹐人謾多愁。習懶非癡﹐覺迷是病﹐一力那能勝九牛。俱休問﹐且追尋觴詠﹐知友從遊。酹江月﹝題趙文炳枕屏﹞枕山平遠。記當年小閣﹐牙牀曾展。圍幅髙深春晝永﹐寂寂重簾不捲。棹艤西湖﹐人歸南陌﹐酒暈紅生臉。困來無那﹐玉肌小倚嬌軟。堪恨身在天涯﹐曲屏環枕﹐此意何由見。想象髙唐無夢到﹐獨擁閒衾展轉。物是人非﹐山長水闊﹐觸處思量徧。愁遮不斷﹐夜闌依舊斜掩。酹江月﹝丙午螺川﹞飄流蹤迹﹐趁春來﹑還趁春光歸去。九十韶華能幾許﹐著意畱他不住。趲柳催花﹐摧紅長翠﹐多少風和雨。蜂閒蝶怨﹐盡憑枝上鶯語。歸棹去去難畱﹐桃花浪暖﹐綠漲迷津浦。回首重城天樣遠﹐人在重城深處。惜別愁分﹐凝暗有淚﹐總寄陽關句。不堪腸斷﹐恨隨江水東注。酹江月﹝乙未白蓮待廷對﹞斜風疏雨﹐正無聊情緒﹐天涯寒食。煙重云嬌春爛熳﹐卻得輕寒邀勒。柳褪鵝黃﹐池添鴨綠﹐桃杏渾狼藉。亂山深處﹐尙畱些子春色。海燕未便歸來﹐踏靑鬥艸﹐誰與同尋覓。杜宇多情芳樹裏﹐只管聲聲歷歷。似勸行人﹐不如聞早﹐作个歸消息。休教腸斷﹐夢魂空費思憶。酹江月﹝乙未中元自柳州過白蓮﹞曉風淸暑﹐映湖光如練﹐山光如染。十里荷花香滿路﹐飛蓋斜＿妝面。一葉扁舟﹐數聲柔櫓﹐陡覺紅塵遠。六橋三塔﹐恍然圖畫中見。因念當日三賢﹐兩山佳處﹐應也經行徧。琢月吟風無限句﹐景物隨人俱顯。賀監風流﹐玄眞淸致﹐我亦情非淺。漁蓑投老﹐利名何用深羨。酹江月﹝信丰賦茉莉﹞化工何意﹐向天涯海嶠﹐有花淸絕。縞袂綠裳無俗韻﹐不畏炎荒煩熱。玉骨無塵﹐冰姿有艷﹐雅淡天然別。眞香冶態﹐未饒紅紫春色。底事�落江南﹐水仙兄弟﹐端自難優劣。瘴雨蠻煙魂夢遠﹐寧識溪橋霜雪。＿＿同芳﹐素馨爲伴﹐百和淸芬爇。淒然風露﹐夜涼香泛明月。酹江月﹝萬載龍江眼界﹞平生奇觀﹐愛登髙臨遠﹐尋幽選勝。欲上層巓窮望眼﹐一半崎嶇危徑。萬瓦鱗鱗﹐四山簇簇﹐咫尺疏林映。山川城郭﹐恍然多少淸興。殘照斜斂餘紅﹐橫陳平遠﹐一抹輕煙暝。何處飛來雙白鷺﹐點破遙空澄瑩。鶴嶺雲平﹐龍江波渺﹐不羨瀟湘詠。襟懷舒曠﹐曲欄倚了還憑。酹江月﹝足樂園牡丹﹞韶華婉娩﹐正和風遲日﹐暄妍淸晝。紫燕黃鸝爭巧語﹐催老芬芳花柳。灼灼花王﹐盈盈嬌艷﹐獨殿春光後。鶴翎初拆﹐露＿香沁珠澑。遙想京洛風流﹐姚黃魏紫﹐間綠如鋪繡。小蓋低回雕檻曲﹐車馬紛馳園囿。天雨曼珠﹐玉＿金束﹐占得聲名久。畱連朝暮﹐賞心不厭芳酒。促拍滿路花﹝信丰黃師尹跳珠亭﹞栽花春爛熳﹐疊石翠巑岏。小亭相對倚﹐數峯寒。主人尋勝﹐接竹引淸泉。鑿破蒼苔地﹐一掬泓澄﹐六花疑是深淵。／／山前六花小池。向閒中﹑百慮＿然。情事寄鳴弦。鑪香陪茗碗﹐可忘言。噴珠濺雪﹐歷歷聽潺＿。塵世知何計﹐不老朱顏﹐靜看日月跳丸。促拍滿路花﹝瑞蔭亭贈錦屏苗道人﹞連枝蟠古木﹐瑞蔭映晴空。桃江江上景﹐古今同。忙中取靜﹐心地盡從容。掃盡荊榛蔽﹐結屋誅茅﹐道人一段家風。任烏飛兔走匆匆。世事亦何窮。官閒民不擾﹐更年丰。簞瓢雲水﹐時與話西東。眞樂誰能識﹐兀坐忘言﹐浩然天地之中。永遇樂﹝重明節﹞金昊行秋﹐季商回律﹐天气佳處。瑞應皇家﹐祥開聖旦﹐寶歷綿基祚。瑤池人祝﹐鈞天樂奏﹐湛露宴均寰宇﹐萬花覆﹑千官盡醉﹐盛事頓超今古。中興天統﹐四三傳序﹐揖遜自歸明主。黃屋非心﹐蘿圖有永﹐還付當今主。希夷髙蹈﹐壽康長保﹐五世祖孫歡聚。尊之至﹐千秋令節﹐萬年聖父。永遇樂﹝甲午走筆和嶽大用梅詞韻﹞秋滿衡臯﹐澹雲籠月﹐晚來風勁。一抹殘霞﹐數聲過雁﹐還是黃昏近。憑髙臨遠﹐倚樓凝睇﹐多少斷愁幽興。聽漁村﹑鳴榔隱隱﹐別浦暮煙收暝。湘妃起舞﹐芳蘭紉佩﹐約略亂峯雲鬢。景物悲涼﹐楚天澄淡﹐過盡歸帆影。斜陽低處﹐遠山重疊﹐蕭樹亂鴉成陣﹐空無言﹐欄幹憑暖﹐悶懷似困。永遇樂﹝爲盧顯文家金林檎賦﹞日麗風暄﹐暗催春去﹐春尙畱戀。香褪花梢﹐苔侵柳徑﹐密幄淸陰展。海棠零亂﹐梨花淡佇﹐初聽鬧空鶯燕。有輕盈﹑妍姿靚態﹐緩步閬風仙苑。綠叢紅萼﹐芳鮮柔媚﹐約略試妝深淺。細葉來禽﹐長梢戲蝶﹐簇簇枝頭見。酡顏眞發﹐春愁無力﹐困倚畫屏嬌軟。只應怕﹑風欺雨橫﹐落紅萬點。風入松﹝戊申沿檄衡永﹐舟泛瀟湘﹞溪山佳處是湘中。今古言同。平林遠岫渾如畫﹐更漁村﹑返照斜紅。兩岸荻風策策﹐一江秋水溶溶。蒼崖石壁景尢雄。人自西東。利名汨沒黃塵裏﹐又那知﹑淸勝無窮。何日輕舠蓑笠﹐持竿獨釣西風。鳳凰閣﹝己酉歸舟衡陽作﹞正薰風初扇﹐雨細梅黃暑溽。並搖雙槳去程速。那更黃流浩渺﹐白浪如屋。動歸思﹑離愁萬斛。平生奇觀﹐頗快江山寓目。日斜云定晚風熟。白鷺飛來﹐點破一川明綠。展十幅﹑瀟湘畫軸。蝶戀花﹝戊戌和鄧南秀﹞柳眼窺春春漸吐。又是東風﹐搖曳黃金樹。宜入新春聞好語。一犁處處催耕雨。未有花須金縷縷。醉夢悠揚﹐似蝶翩躚舞。一枕仙遊何處去。覺來依舊江南住。蝶戀花﹝己亥同常監遊洪陽洞題肯堂壁﹞春到園林能幾許。昨夜疏疏﹐過卻催花雨。暖日晴嵐原上路。雕鞍暫系芳菲樹。仙洞同遊皆勝侶。翻憶年時﹐醉裏曾尋句。要與龍江春作主。翩然又趁東風去。蝶戀花﹝癸卯信丰賦芙蓉﹞剪剪西風催碧樹。亂菊殘荷﹐節物驚秋暮。綠葉紅苞迎曉露。錦屏繡幄圍芳圃。塵世鸞驂那肯駐。尙憶層城﹐仙苑飛瓊侶。能共牡丹爭幾許。惜花對景聊爲主。蝶戀花﹝道中有簪二色菊花﹞百疊霜羅香蕊細。裊裊垂鈴﹐綴簇黃金碎。獨占九秋風露裏。芳心不與羣英比。采采東籬今古意。秀色堪餐﹐更惹蘭膏膩。不用南山橫紫翠。悠然消得因花醉。蝶戀花﹝臨安道中賦梅﹞剪水淩虛飛雪片。認得淸香﹐雪樹深深見。傳粉凝酥明玉艷。含章檐下春風面。照影溪橋情不淺。羌管聲中﹐疊恨傳幽怨。隴首人歸芳信斷。萬重雲水江南遠。蝶戀花﹝戊申秋夜﹞夜雨鳴檐聲錄蔌。薄酒澆愁﹐不那更籌促。感舊傷今難舉目。無聊獨剪西窗燭。彈指光陰如電速。富貴功名﹐本自無心逐。糲食粗衣隨分足。此身安健他何欲。蝶戀花﹝丙辰嫣然賞海棠﹞春入園林新雨過。次第芳菲﹐惹起情無那。蜀錦靑紅初剪破。枝頭點點胭脂顆。柳帶隨風金裊娜。隱映餘霞﹐燦燦紅雲墮。髙燭夜寒光照坐。只愁沈醉誰扶我。蝶戀花﹝用宜笑之語作﹞解語花枝嬌朵朵。不爲傷春﹐愛把眉峯鎖。宜笑精神偏一个。微渦媚靨櫻桃破。先自腰肢常裊娜。更被新來﹐酒飲頻過火。茶飯不忄欠猶自可。臉兒瘦得些娘大。鷓鴣天﹝壬辰豫章惠月佛閣﹞煙靄空＿江上春。夕陽芳艸渡頭情。飛紅已逐東風遠﹐嫩綠還因夜雨深。情脈脈﹐思沈沈。捲簾愁與暮云平。闌干倚徧東西曲﹐杜宇一聲腸斷人。鷓鴣天﹝豫章大閱﹞玉帶紅花供奉班。裏頭新樣總宜男。鬧裝鞍轡靑驄馬﹐帖體衣裳紫窄衫。雲鬢重﹐黛眉彎。內家妝束冠江南。輕裘緩帶風流帥﹐錦繡叢花擁騎還。鷓鴣天﹝揖翠晚望﹞榕葉陰陰未著霜。淺寒猶試夾衣裳。霧濃煙重遙山暗﹐雲淡天低去水長。風淅瀝﹐景淒涼。亂鴉聲裏又斜陽。孤帆落處驚鷗鷺﹐飛映晝空雁字行。鷓鴣天﹝七夕﹞一葉驚秋風露淸。砌蛩初聽傍窗聲。人逢役鵲飛烏夜﹐橋渡牽牛織女星。銀漢淡﹐暮雲輕。新蟾斜掛一鉤明。人間天上佳期處﹐涼意還從過雨生。鷓鴣天﹝湘江舟中應叔索賦﹞風定江流似鏡平。斜陽天外掛微明。雲歸遠岫千山暝﹐霧映疏林一抹橫。漁火細﹐釣絲輕。黃塵撲撲謾爭榮。何時了卻人間事﹐泛宅釜妙曲淸聲壓楚城。蕙心蘭態見柔情。淩波穩稱金蓮步﹐蘸甲從教玉筍斟。歌緩緩﹐笑吟吟。向人眞處可憐生。仙源幸有藏春處﹐何事乘風逐世塵。鷓鴣天﹝丁已除夕﹞爆竹聲中歲又除。頓回和气滿寰區。春見解綠江南樹﹐不與人間染白須。殘蠟燭﹐舊桃符。寧辭末後飲屠蘇。歸歟幸有園林勝﹐次第花開可自娛。柳梢靑﹝祭戶立春﹞節物推移。靑陽景變﹐玉琯灰飛。彩仗泥牛﹐星球雪柳﹐爭報春回。絲金縷玉幡兒。更斜裊﹑東風應時。宜入新春﹐人隨春好﹐春與人宜。柳梢靑﹝荼＿屏﹞紅紫凋零。化工特地﹐剪玉裁瓊。碧葉叢芳﹐檀心點素﹐香雪團英。柔風喚起娉婷。似無力﹑斜＿翠屏。細細吹香﹐盈盈浥露﹐花裏傾城。柳梢靑﹝和趙顯祖﹞漠漠輕陰。養花天气﹐乍暗還明。曲徑風微﹐蜂迷紅片﹐蝶趁遊人。平蕪極目靑靑。謾悵望﹑誰招斷魂。柳外愁聞﹐鶯雛喚友﹐鳩婦呼晴。柳梢靑﹝黃杷林送李粹伯﹞料峭餘寒。元宵欲過﹐燈火闌珊。宿酒難醒﹐新愁未解﹐搖兀吟鞍。深林百舌關關。更雨洗﹑桃紅未幹。野燒痕靑﹐荒陂水滿﹐春事何堪。柳梢靑﹝富陽江亭﹞煙斂云收。夕陽斜照﹐暮色遲畱。天接波光﹐水涵山影﹐都在扁舟。虛名白盡人頭。問來往﹑何時是休。潮落潮生﹐吳山越嶺﹐依舊臨流。柳梢靑﹝聚八仙花﹞人間春足。一番紅紫﹐水流風逐。戲蝶初閒﹐輕搖粉翅﹐髙低飛撲。雨昏煙暝增明﹐似積雪﹑枝間映綠。后土瓊芳﹐蓬萊仙伴﹐蕊粉香粟。柳梢靑﹝邵武熙春臺席上呈修可叔﹞矯首遐觀。崇臺徙倚﹐心目俱寬。一水縈藍﹐羣峯聳翠﹐天接髙寒。平生江北江南。總未識﹑閩中好山。雨暗前汀﹐云生衣袂﹐身倦躋攀。柳梢靑﹝壬子莆陽壺山閣﹞暑懷煩郁。危欄徙倚﹐凝情獨立。榕葉連陰﹐橫岡接秀﹐壺峯凝碧。海山雲樹微茫﹐更無數﹑歸帆暮集。卻憶瀟湘﹐孤村煙渚﹐晚風斜日。柳梢靑﹝鑑止月下賞蓮﹞水滿方塘。菇蒲深處﹐戲浴鴛鴦。燦錦舒霞﹐紅幢綠蓋﹐時遞幽香。天弓搖掛孤光。映煙樹﹑雲間渺茫。散發披襟﹐都忘身世﹐眞在仙鄕。柳梢靑﹝和張伯壽紫笑詞﹞濃碧摶枝﹐柔黃襯紫﹐獨殿春風。菡萏輕盈﹐甘瓜馥鬱﹐葉萼相重。人生一笑難同。更餘韻﹑都藏笑中。日助淸芬﹐酒添風味﹐須與從容。浣溪沙﹝癸已豫章﹞日麗風和春晝長。杏花枝上正芬芳。無情社雨亦何狂。一洗嬌紅啼嫩臉﹐半開新綠映殘妝。畫梁空有燕泥香。浣溪沙﹝滕王閣席上贈段雲輕﹞落日沈沈墮翠微。斷雲輕逐晚風歸。西山南浦畫屏圍。一目波光明欲澑﹐兩眉山色翠常低。須知人與景相宜。浣溪沙﹝鳴山驛道中﹞松雪紛紛落凍泥。棲禽猶困傍枝低。茅檐冰柱玉鞭垂。流水濺濺春意動﹐羣山燦燦晚光迷。朔風寒日度云遲。浣溪沙﹝螺川從善席上敍別﹞不比陽關去路賒。使君行卽返京華。淸江江上是吾家。聚散有時思夜雨﹐畱連無計勸流霞。紅愁綠慘一川花。浣溪沙﹝鑑止宴坐﹞雪絮飄池點綠漪。舞風遊漾燕交飛。陰陰庭院日遲遲。一縷水沈香散後﹐半甌新茗味回時。＿閒萬事總忘機。浣溪沙﹝鴛鴦紅梅﹞本是孤根傲雪霜。肌膚不肯涴鉛黃。要隨塵世淺勻妝。似杏著花尢燦燦﹐比梅成實自雙雙。靑枝巧綴碧鴛鴦。菩薩蠻﹝癸巳自豫章檄歸﹞扁舟又向蕭灘去。危檣卻系江頭樹。風送雨聲來。涼生眞快哉。電光雲際掣。白浪天相接。不用怯風波。風波平地多。菩薩蠻嬌花媚柳新妝靚。裙邊微露雙鴛並。笑靨最多情。春從兩臉生。香羅縈皓腕。翠袖籠歌扇。餘韻遏云低。梁塵簌簌飛。菩薩蠻晚風斷送歸帆急。重城回首天連碧。猶有小樓情。西山如舊靑。故園今漸近。應卜燈花信。一喜一牽縈。平分兩處心。菩薩蠻﹝用三謝詩「故人心尙遠﹐故心人不見」之句﹞故人心尙如天遠。故心人更何由見。腸斷楚江頭。淚和江水流。江流空滚滚。淚盡情無盡。不怨薄情人。人情逐處新。菩薩蠻﹝瑞蔭秋望﹞小春愛日融融暖。危亭望處晴嵐滿。江靜綠回環。橫陳無際山。淸霜欺遠樹。黃葉風扶去。試探嶺頭梅。點紅開未開。菩薩蠻﹝可人梅軸﹞瓊英爲惜輕飛去。可人妙筆移縑素。瀟灑向南枝。永無開謝時。閨房難並秀。自是春風手。何必問逃禪。人間水墨仙。菩薩蠻﹝韻勝竹屏﹞多情可是憐髙節。濡毫幻出眞淸絕。雨葉共風枝。天寒人倚時。蕭蕭襟韻勝。堪與梅兄並。不用翠成林。坡仙曾賞音。菩薩蠻﹝玉山道中﹞霜風落木千山遠。護霜雲散晴曦暖。瀟灑小旗亭。山花照眼明。粉妝勻未了。一撚春風小。把酒恨匆匆。深情嫵媚中。菩薩蠻﹝梅林渡寄興伯﹞行舟蕩漾鳴雙槳。江流爲我添新漲。指顧隔汀洲。人歸心尙畱。陽關三疊舉。怨柳離情苦。何似莫來休。不來無許愁。菩薩蠻﹝永州故人亭和聖徒季行韻﹞故人話別情難已。故人此別何時會。江上駐危亭。離懷牽故情。悠悠東去水。簇簇漁村市。應記合江濱。瀟湘別故人。菩薩蠻﹝春陵迎陽亭﹞西風又老瀟湘樹。翩翩黃葉辭枝去。斜日澹雲籠。溪山煙靄中。危闌閒獨倚。＿浪連天際。殘角起江城。晝空徵雁橫。菩薩蠻﹝辛亥二月雪﹞東皇不受人間俗。爲嫌花柳紛紅綠。特地＿春和。連延雨雪多。梅梢封玉蕊。春半開猶未。還恐怨韶華。吹綿作柳花。菩薩蠻﹝鑑止蓮花穿闌干開﹞水風葉底波光淺。亭亭翠蓋紅妝面。六月下塘春。平鋪云錦屏。露涼輕點綴。綠映珍珠袂。渾似太眞妃。倚闌嬌困時。好事近﹝垂絲海棠﹞紅杏已香殘﹐惟有海棠堪惜。天气著花如酒﹐醉嬌紅無力。娉娉裊裊倚東風﹐柔媚忍輕摘。憑仗暮寒要住﹐賽錦川春色。好事近﹝癸巳催妝﹞云度鵲成橋﹐靑翼已傳消息。彩伏蕊宮初下﹐應人間佳夕。龍煙縹緲散妝樓﹐香霧擁瑤席。準擬洞房披扇﹐看仙家春色。醉蓬萊﹝重明節丙辰長汝﹞正金風零露﹐玉宇生涼﹐晚秋天气。華渚流虹﹐應生商佳瑞。電繞神樞﹐慶綿宗社﹐禦寶圖宸極。脫屐塵凡﹐遊心淡泊﹐逍遙物外。聖子神孫﹐祖皇文母﹐上接三宮﹐下通五世。至盛難名。亙古今無比。誕節重明﹐燕樂和气。動普天均被。壽祝南山﹐尊傾北海﹐臣鄰歡醉。漢宮春﹝壬子莆中鹿鳴宴﹞丹詔天飛﹐見皇家願治﹐側席英才﹐鴻儒抱負素蘊。壯志興懷。文場戰勝﹐便從此﹑脫迹蒿萊。人共羨﹐麒鳴勸駕﹐還因計吏偕來。先春占早爭開。是人間第一﹐惟有江梅。莆中舊傳盛事﹐六亞三魁。桃花浪暖。更平地﹑聽一聲雷。藍綬裊﹐蘆鞭駿馬﹐長安走徧天街。廳前柳晚秋天。過暮雨﹐雲容斂﹐月澄鮮。正風露淒淸處﹐砌蛩喧。更黃蝶﹐舞翩翩。念故里﹑千山雲水隔﹐被名韁利鎖縈牽。莫作悲秋意﹐對尊前。且同樂。太平年。廳前柳﹝丹桂﹞景淸佳。正倦客﹐凝秋思。浩無涯。遞十里香芬馥﹐桂初華。向碧葉。露芳葩。爲粟粒﹑鵝兒情淡薄﹐倩西風染就丹砂。不比黃金雨﹐燦餘霞。送幽夢﹐到仙家。訴衷情﹝鑑止初夏﹞淸和時候雨初晴。密樹翠陰成。新篁嫩搖碧玉﹐芳徑綠苔深。雛燕語﹐乳鶯聲。暑風輕。簾旌微動﹐沈篆煙消﹐午枕餘淸。訴衷情﹝莆中酌獻白湖靈惠妃三首﹞神功聖徳妙難量。靈應著莆陽。湄洲自昔仙境﹐宛在水中央。孚惠愛﹐備祈禳。降嘉祥。云車風馬﹐＿＿來歆﹐桂酒椒漿。訴衷情茫茫雲海浩無邊。天與水相連。舳艫萬里來往﹐有禱必安全。專掌握﹐雨暘權。屬丰年。瓊卮玉醴﹐饗此精誠﹐福慶綿綿。訴衷情威靈千里護封圻。十萬戶歸依。白湖宮殿云聳﹐香火盡虔祈。傾壽酒﹐誦聲詩。諒遙知。民康俗阜﹐雨潤風滋﹐功與天齊。一剪梅﹝莆中賞梅﹞雪裏盈盈玉破花。遐想風流﹐壓盡京華。點酥團粉任欹斜﹐獨露春妍誰似他。有酒何須稚子賒。訪戴歸來﹐倚棹溪涯。人生得意定談誇。除卻西湖﹐不記誰家。一剪梅﹝丙辰冬長沙作﹞暖日烘梅冷未＿。脫葉隨風﹐獨見枯株。先春占早又何如。玉點枝頭﹐猶自蕭疏。江北江南景不殊。雪裏花淸﹐月下香浮。他年調鼎費工夫。且與藏春﹐處士西湖。朝中措﹝莆中共樂臺﹞斜陽畱照有餘紅。煙靄淡冥＿。麥隴靑搖一望﹐前山翠失雙峯。髙臺徙倚。松飄逸韻﹐梅減冰容。俯視塵寰如掌﹐翩然我欲乘風。朝中措疏疏簾幕映娉婷。初試曉妝新。玉腕云邊緩轉﹐修蛾波上微顰。鉛華淡薄﹐輕勻桃臉﹐深注櫻唇。還似舞鸞窺沼﹐無情空惱行人。朝中措﹝乙未中秋麥湖舟中﹞西風著意送歸船。家近總欣然。去日梅開爛熳﹐歸時秋滿山川。京華倦客﹐難堪羈思﹐歷盡愁邊。寄語＿娥休笑﹐月圓人亦團圓。朝中措﹝山樊﹞亂山春過雪成堆。七里遞香回。蕊簇玲瓏金粟﹐花裝碎屑玫瑰。蘭衰梅謝﹐桃粗李俗﹐誰與追隨淸絕殿春仙侶﹐淸風吹破荼＿。朝中措﹝月季﹞開隨律琯度芳辰。鮮艷見天眞。不比浮花浪蕊﹐天教月月常新。薔薇顏色﹐玫瑰態度﹐寶相精神。休數歲時月季﹐仙家欄檻長春。朝中措﹝丁亥益陽賀王宜之﹞眉間黃色喜何如。花縣拜恩初。五品榮頒命服﹐十行祗奉天書。萱堂繡閣﹐均封大邑﹐盛事同居。此日銀章朱紱﹐行看玉帶金魚。點絳唇﹝和翁子西﹞日暖風暄﹐殿春瓊蕊依臺榭。雪堆花架。不用丹靑寫。瑩徹精神﹐映月惟宜夜。幪香帕。倩風扶下。碎玉殘妝卸。點絳唇漠漠春陰﹐褪花時候餘寒峭。數聲啼鳥。喚起簾櫳曉。雲鬢慵梳﹐淡拂春山小。情多少。亂縈愁抱。風裏垂楊裊。點絳唇﹝同曾無玷觀沈賽娘棋﹞裊裊娉娉﹐可人尢賽娘風韻。花嬌玉潤。一撚春期近。占路藏機﹐已向棋中進。俱休問。酒旗花陣。早晚爭先勝。撲蝴蝶淸和時候﹐薰風來小院。瑯玕脫籜﹐方塘荷翠氈。柳絲輕度流鶯﹐畫棟低飛乳燕。園林綠陰初徧。景何限。輕紗細葛﹐綸巾和羽扇。披襟散發﹐心淸塵不染。一杯洗滌無餘﹐萬事消磨去遠。浮名薄利休羨。醉桃源﹝桐江舟中﹞微云掃盡碧虛寬。月華光影寒。山河表裏鑑中看。沈沈淸夜闌。風細細﹐露＿＿。神遊八極間。九霄回首望塵寰。悠然醉夢還。醉桃源﹝單葉荼＿﹞纖枝延蔓走靑虯。風淸體更柔。故饒檀蕊著花稠。疏疏如綴旒。瓊作靨﹐玉成裘。玫瑰應輩流。惜香愁怕＿搔頭。寧隨�事休。醉桃源杜鵑花發映山紅。韶光覺正濃。水流紅紫各西東。綠肥春已空。閒戲蝶﹐懶遊蜂。破除花影重。問春何事不從容。憂愁風雨中。賀聖朝﹝和宗之梅﹞千林脫落羣芳息。有一枝先白。孤標疏影壓花叢﹐更淸香堪惜。吟情無盡﹐賞音未已﹐早紛紛藉藉。想貪結子去調羹﹐任叫雲橫笛。踏莎行白雪開殘﹐紅雲吹盡。園林新綠迷芳徑。楡錢不解買靑春﹐隨風亂點蒼苔暈。紫燕飛忙﹐黃鸝聲嫩。日長煙暖遊蜂困。憑髙念遠思無窮﹐那堪宿酒厭厭病。踏莎行萬事隨緣﹐一身須正。功名富貴皆前定。多圖廣計要爭彊﹐如何人力將天勝。枉費機謀﹐徒勞奔＿。到頭畢竟由他命。安時處順得心閒﹐饑餐困寢虧賢甚。憶秦娥﹝和劉希宋﹞傷離索。不堪涼月穿珠箔。穿珠箔。料應別後﹐粉銷瓊削。無聊倚徧西樓角。枝頭幾誤驚飛鵲。驚飛鵲。先來憔悴﹐更逢搖落。武陵春﹝和王叔度桃花﹞一陣曉風花信早﹐先到小桃枝。冉冉紅雲映翠微。開宴憶瑤池。零亂分飛貪結子﹐芳徑自成蹊。消得劉郎去路迷。腸斷武陵溪。武陵春﹝信丰揖翠閣﹞乍雨籠晴雲不定﹐芳艸綠纖柔。燕語鶯啼小院幽。春色二分休。試憑危欄凝遠目﹐山與水光浮。滚滚閒愁逐水流。流不盡﹑許多愁。淸平樂﹝萍鄕必東館﹞無風輕燕。繚繞深深院。晝永人閒簾不捲。時聽鶯簧巧囀。淸和天气陰陰。南風初奏薰琴。喚起午窗新夢﹐愁添一掬歸心。淸平樂﹝陽春亭﹞一宵風雨。春與人俱去。春解再來花作主。只有行人無據。殷勤滿酌離觴。陽關唱起愁腸。苦恨無情杜宇﹐聲聲叫斷斜陽。淸平樂﹝迎春花一名金腰帶﹞纖穠嬌小。也解爭春早。占得中央顏色好。裝點枝枝新巧。東皇初到江城。殷勤先去迎春。乞與黃金腰帶﹐壓持紅紫紛紛。鵲橋仙﹝歸舟過六和塔﹞風波平地﹐塵埃撲面﹐總是爭名競利。悟時不必苦貪圖﹐但言任﹑流行坎止。忽來忽去﹐何榮何辱﹐天也知人深意。一帆送過桐江﹐喜跳出﹑琉璃井裏。鵲橋仙﹝安仁道中雪﹞同云冪冪﹐狂風浩浩﹐激就六花飛下。山川滿目白模糊﹐更茅舍﹑溪橋瀟灑。玉田銀界﹐瑤林瓊樹﹐光映乾坤不夜。行人不爲旅人忙﹐怎解識﹑天然圖畫。鵲橋仙﹝同敖國華飲﹐聞啼鵑﹐卽席作﹞春光已暮﹐花殘葉密﹐更值無情風雨。斜陽芳樹翠煙中﹐又聽得﹑聲聲杜宇。血流無用﹐離魂空斷﹐只撓淒涼爲旅。在家誰道不如歸﹐你何似﹑隨春歸去。鵲橋仙﹝丁巳七夕﹞明河風細﹐鵲橋雲淡﹐秋入庭梧先墜。摩孩羅荷葉傘兒輕﹐總排列﹑雙雙對對。花瓜應節﹐蛛絲卜巧﹐望月穿鍼樓外。不知誰見女兒忙﹐謾多少﹑人間歡會。謁金門風和雨。又送一番春去。春去不知何處住。惜春無覓處。柳老空摶香絮。鶯嬌乍遷芳樹。回念故園如舊否。不堪聞杜宇。謁金門﹝丁酉冬昌山渡﹞江水綠。江上數峯如簇。喚渡小舟來岸北。＿輿行太速。素艷窗紗籠玉﹐不負看花心目。今夜知他何處宿。斷魂沙路曲。謁金門﹝耽岡迓陸尉﹞沙畔路。記得舊時行處。藹藹疏煙迷遠樹。野航橫不渡。竹裏疏花梅吐。照眼一川鷗鷺。家在淸江江上住。水流愁不去。謁金門風雨急。紅紫又還狼藉。嫩綠團枝苔徑濕。簾開雙燕入。院靜晝閒人寂。一縷水沈煙直。心事有誰能會得。階前芳艸碧。謁金門﹝常山道中﹞風策策。山迥暮煙橫白。淅瀝穿林翻敗葉。羈懷愁倦客。問宿荒村山驛。誰識離情脈脈。雁足無晝孤夜色。音塵千里隔。謁金門﹝和從善二首﹞花夜雨。渺渺綠波南浦。擘絮晴雲山外吐。凝情誰共語。十二玉梯空佇。閒卻瑣窗朱戶。久客念歸歸未許。寸心愁萬縷。謁金門風雨半。春鎖綠楊深院。幕浪不翻香穗捲。輕寒閒便面。歸興新來不淺。勾引閒愁撩亂。一枕春酲誰與管。曉鶯驚夢斷。東坡引﹝別周誠可﹞相看情未足。離觴已催促。停歌欲語眉先蹙。何期歸太速。如今去也﹐無計追逐。怎忍聽﹑陽關曲。扁舟後夜灘頭宿。愁隨煙樹簇。愁隨煙樹簇。東坡引﹝癸巳豫章﹞飛花紅不聚。都因夜來雨。枝頭冷落情如許。東風誰是主。看看滿地﹐堆卻香絮。但目斷﹑章臺路。殘英剩蕊畱春住。春歸何處去。春歸何處去。東坡引﹝龍江趙去非席上﹞杯行情意密。今宵是何夕。行人此別眞堪惜。愁腸空悶郁。明朝去也﹐回首相憶。要畱戀﹑如何得。無端驟雨飄何急。人來心上滴。人來心上滴。生查子﹝宜春記賓亭別王希白庚﹞梅從隴首傳﹐柳向郵亭折。鴛瓦曉霜濃﹐掠面凝寒色。相逢意便親﹐欲去如何說。我亦是行人﹐更與行人別。生查子﹝萍鄕陽春亭﹞千山擁翠屏﹐一水縈羅帶。雨過水痕添﹐雲散山容在。亭髙景最幽﹐天迥風尢快。啼鳥一聲閒﹐喚起情無柰。生查子遲遲春晝長﹐冉冉東風軟。寒食乍晴天﹐紅紫芳菲徧。前峯積翠橫﹐新漲＿藍遠。向晚淡煙迷﹐一段屏山展。生查子﹝丙午鐵鑪岡回﹞春光不肯畱﹐風雨催將去。紅逐故園塵﹐綠滿江南樹。陰晴寒食天﹐寂寞西郊路。芳艸織新愁﹐悵望人何處。生查子庭虛任雀喧﹐院靜無人到。回首十年非﹐賴得知幾早。心隨香篆銷﹐意與梅花好。萬事轉頭空﹐一笑吾身老。少年遊﹝梅﹞玉壺冰結暮天寒。朔吹繞闌干。雪破梢頭﹐香傳花外﹐春信入江南。巡檐索笑情何限﹐一點已微酸。待得黃垂﹐冥冥煙雨﹐綠樹裊金丸。少年遊冰霜凝凍臘殘時。暖律漸推移。彩勝羅幡﹐土牛春杖﹐和气與春回。花心柳眼知時節﹐微露向陽枝。喜入新春﹐稱心百事﹐如意想都宜。小重山﹝農人以夜雨晝晴爲夜春﹞樂歲農家喜夜春。朝來收宿霧﹐快新晴。云移日轉午風輕。香羅薄﹐暄暖困遊人。積水滿春塍。綠波翻鬱鬱﹐露秧鍼。幸無離緒苦牽情。煙林外﹐時聽杜鵑聲。霜天曉角﹝三衢道中﹞雨餘風勁。霧重千山暝。茅舍寒林相映。分明是﹑畫圖景。去程何日定。天遠長安近。喚起新愁無盡。全沒个﹑故園信。霜天曉角﹝舟行淸溪﹞艤舟砂磧。秋淨波澄碧。極目靑山橫遠﹐懸崖斷﹑擁蒼壁。傍巖漁艇集。渡頭人物立。八景瀟湘眞畫﹐云籠日﹑晚風急。江南好天共水﹐水遠與天連。天淨水平寒月漾﹐水光月色兩相兼。月映水中天。人與景﹐人景古難全。景若佳時心自快﹐心還樂處景應妍。休與俗人言。關河令﹝淸遠軒晚望﹞亭臯霜重飛葉滿。聽西風斷雁。閒憑危闌﹐斜陽紅欲斂。行人歸期太晚。誤仿佛﹑徵帆幾點。水遠連天﹐愁雲遮望眼。關河令﹝己亥宜春舟中﹞江頭伊軋動柔櫓。漸楚天欲暮。浩蕩輕鷗﹐波間自容與。岸蓼汀蘋無緒。更滿目﹑瀟疏江樹。此意何窮﹐憑誰圖畫取。采桑子﹝三月晦必東館大雨﹞連朝雨驟驅春去﹐瓦注盆傾。不記初春。潤柳催花忒有情。春光解有重來日﹐寧耐休爭。待得秋深。聽你無聊點滴聲。采桑子﹝櫻桃花﹞梅花謝後櫻花綻﹐淺淺勻紅。試手天工。百卉千葩一信通。餘寒未許開舒妥﹐怨雨愁風。結子筠籠。萬顆勻圓訝許同。浪淘沙﹝杏花﹞絳萼襯輕紅。綴簇玲瓏。夭桃繁李一時同。獨向枝頭春意鬧﹐嬌倚東風。飛片入簾櫳。粉淡香濃。鳳簫聲斷月明中。只恐明朝風雨惡。燕嘴泥融。浪淘沙﹝桃花﹞桃萼正芳菲。初占春時。蒸霞燦錦望中迷。斜出繁枝臨曲沼﹐鸞鑑妝遲。蜂蝶鎭相依。天气融怡。空教追憶武陵溪。片片漫隨流水去﹐風暖煙霏。浪淘沙﹝柳﹞搖曳萬絲風。輕染煙濃。鵝黃初褪綠茸茸。雨洗雲嬌春向晚﹐雪絮空＿。車馬灞橋中。別緒匆匆。只知攀折怨西東。不道曉風殘月岸﹐離恨無窮。雙頭蓮令﹝信丰雙蓮﹞太平和气兆嘉祥。艸木總成雙。紅苞翠蓋出橫塘。兩兩斗芬芳。幹搖碧玉並靑房。仙髻擁新妝。連枝不解引鸞皇。畱取映鴛鴦。畫堂春﹝梅﹞西眞仙子宴瑤池。素裳瓊艷冰肌。瑞籠香霧撲銖衣。鳳翥鸞飛。玉骨解淩風露﹐鉛華不涴凝脂。戍樓羌管正孤吹。月淡煙低。南柯子﹝送朱辰州千方壺小隱﹞木落千山瘦﹐風微一水澄。淸霜暖日快歸程。喚渡沙頭﹑款款話離情。傍岸漁舟集﹐橫空雁字輕﹐憑闌凝眼增明。一片瀟湘﹑眞个畫難成。西江月﹝丁巳長沙大閱﹞笳鼓旌旗攺色﹐弓刀鎧甲增明。攢花簇隊馬蹄輕。稟聽元戎號令。羊祜輕裘臨陣﹐亞夫細柳屯營。觀瞻已聳定王城。飛虎威名日振。西江月﹝同蔡受之﹑趙中甫巡城﹐飲於南楚樓﹞渺渺澄淸波面﹐依依紫翠山光。危欄徙倚對斜陽。山影波流蕩漾。世事一番醒醉﹐人生幾度炎涼。髙情收拾付觥觴。何止羲皇人上。洞仙歌﹝丁巳元夕大雨﹞元宵三五。正好嬉遊去。梅柳蛾蟬斗濟楚。換鞋兒﹑添頭面﹐只等黃昏﹐恰恨有﹑些子無情風雨。心忙腹熱﹐沒頓渾身處。急把燈臺炙艾炷。做匙婆﹑許蔥油﹐面灰畫葫蘆﹐更漏轉﹐越煞不停不住。待歸去﹑猶自意遲疑﹐但無語空將﹐眼兒廝覷。南鄕子﹝尹先之索淨圓子詞﹞元夜景憂殊。萬斛金蓮照九衢。鎚拍豉湯都賣得﹐爭如。甘露杯中萬顆珠。應是著工夫。腦麝濃薰費小廚。不比七夕黃蠟做﹐知無。要底圓兒糖上浮。行香子春日遲遲。春景熙熙。漸郊原﹑芳艸萋萋。夭桃灼灼﹐楊柳依依。見燕喃喃﹐蜂簇簇﹐蝶飛飛。閒庭寂寂﹐曲沼漪漪。更秋千﹑紅索垂垂。遊人隊隊﹐樂意嬉嬉。盡醉醺醺﹐歌緩緩﹐語低低。卜算子﹝立石道中﹞晴日斂春泥﹐陌上東風軟。料峭寒禁花柳閒﹐枉恨春工淺。綠漲一江深﹐黛潑千山遠。目斷平蕪無際愁﹐數盡徵鴻點。卜算子﹝丙午春卽席和從善﹞楊柳褪金絲﹐艷杏搖紅影。欲雨還晴二月天﹐春色渾無定。曉夢不堪驚﹐午晝新來永。一掬歸心萬疊愁﹐空惹長亭恨。卜算子﹝和從善籌安堂賞海棠﹞嬌艷醉楊妃﹐輕裊憐飛燕。人在昭陽睡足時﹐初試妝深淺。一段錦新裁﹐萬里來何遠。髙燭休教照夜寒﹐媚臉融春艷卜算子﹝和徐師川韻贈歌者﹞綠暗柳藏煙﹐紅淡花經雨。更著如花似玉人﹐艷態嬌波注。纖手捧瑤卮﹐緩遏歌云縷。只恐鶯花不解畱﹐還逐東風去。卜算子﹝赴春陵和向伯元送行詞﹞云斂峭寒輕﹐雨漲春波渺。旅枕無堪夢易驚﹐啼＿聲催曉。尙憶故園花﹐紅紫爲容好。世路崎嶇長短亭﹐來往何時了。伊洲三臺﹝丹桂﹞桂華移自雲巖。更被靈砂染丹。淸露濕酡顏。醉乘風﹑下臨世間。素娥襟韻蕭閒。不與羣芳並看。蔌蔌絳綃單。覺身輕﹑夢回廣寒。

