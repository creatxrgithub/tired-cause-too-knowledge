大江西上曲大江西上﹐郁孤臺八境﹐人間圖畫。地湧千峯搖翠浪﹐兩派玉虹如瀉。彈壓江山﹐品題風月﹐四海今王謝。風流人物﹐扣公一世雄也。一片憂國丹心﹐彈絲吹笛﹐未必能陶寫。西北風塵方澒洞﹐宰相閒歸綠野。月斧爭鳴﹐風斤運巧﹐不用修亭榭。紫樞黃閣﹐要公整頓天下。

木蘭花慢鶯啼啼不盡﹐任燕語﹑語難通。這一點閒愁﹐十年不斷﹐惱亂春風。重來故人不見﹐但依然﹑楊柳小樓東。記得同題粉壁﹐而今壁破無蹤。蘭臯新漲綠溶溶。流恨落花紅。念著破春衫﹐當時送別﹐燈下裁縫。相思謾然自苦﹐算雲煙﹑過眼總成空。落日楚天無際﹐憑欄目送飛鴻。

水調歌頭鵰鶚上云漢﹐虎豹守天關。一官遊戲﹐笑向古郢試朱轓。天下封疆幾郡﹐盡得公爲太守﹐奉詔仰天寬。萬物一吐气﹐千里賀平安。雪樓髙﹐三百尺﹐玉欄幹。政成無事﹐時復把酒對江山。問訊莫愁安在﹐見說風流宋玉﹐猶有屋三間。請和陽春曲﹐畱與世人看。

水調歌頭輪奐半天上﹐勝槪壓南樓。籌邊獨坐﹐豈欽登覽快雙眸。浪說胸吞云夢﹐直把气吞殘虜﹐西北望神州。百載一機會﹐人事恨悠悠。騎黃鶴﹐賦鸚鵡﹐謾風流。嶽王祠畔﹐楊柳煙鎖古今愁。整頓乾坤手段﹐指授英雄方略﹐雅志若爲酬。杯酒不在手﹐雙鬢恐驚秋。

行香子萬石崔嵬﹐二水漣漪。此江山﹑天下之奇。太平气象﹐百姓熙熙。有文章公﹐經綸手﹐把州麾。滿斟壽酒﹐笑撚梅枝。管年年﹑長見花時。佳人休唱﹐淺近歌詞。讀浯溪頌﹐愚谷記﹐澹巖詩。

西江月宿酒才醒又醉﹐春霄欲雨還晴。柳邊花底聽鶯聲﹐白髮莫教臨鏡。過隙光陰易去﹐浮雲富貴難憑。但將一笑對公卿﹐我是無名百姓。

西江月三過武昌臺下﹐卻逢三度重陽。菊花祗作舊時黃﹐白雪堆人頭上。昨日將軍亭館﹐今朝陶令壺觴。醉來東望海茫茫﹐家近蓬萊方丈。

沁園春一曲狂歌﹐有百餘言﹐說盡一生。費十年燈火﹐讀書讀史﹐四方奔走﹐求利求名。蹭蹬歸來﹐閉門獨坐﹐贏得窮吟詩句淸。夫詩者﹐皆吾儂平日﹐愁嘆之聲。空餘豪气崢嶸。安得良田二頃耕。向臨邛滌器﹐可憐司馬﹐成都賣卜﹐誰識君平。分則宜然﹐吾何敢怨﹐螻蟻逍遙戴粒行。開懷抱﹐有靑梅薦酒﹐綠樹啼鶯。

沁園春請賦林堂﹐林堂未成﹐吾何賦哉。想胸中丘壑﹐山中風月﹐亭臺幾所﹐花木千栽。應接光陰﹐品題勝槪﹐須待堂成我再來。聽分付﹐是經行去處﹐莫放蒼苔。吾曹不墮塵埃。要胸次長隨笑口開。任江湖浪迹﹐鷗盟雁序﹐功名到手﹐鳳閣鸞臺。它日相尋﹐有踰此約﹐酌水浮君三百杯。聞斯語﹐有冠山突兀﹐袍嶺崔嵬。

柳梢靑袖劍飛吟。洞庭靑艸﹐秋水深深。萬頃波光﹐嶽陽樓上﹐一快披襟。不須攜酒登臨。問有酒﹑何人共斟。變盡人間﹐君山一點﹐自古如今。

洞仙歌賣花擔上﹐菊蕊金初破。說著重陽怎虛過。看畫城簇簇﹐酒肆歌樓﹐柰沒个巧處﹐安排著我。家鄕煞遠哩﹐抵死思量﹐枉把眉頭萬千鎖。一笑且開懷﹐小合團欒﹐旋簇著﹑幾般蔬果。把三杯兩盞記時光﹐問有甚曲兒﹐好唱一个。

祝英臺近泛杭川﹐臨塵水。幾日共遊戲。歌笑開懷﹐酒醒又還醉。柰何一旦分攜﹐連風雨﹐剪不斷﹑客愁千里。水雲際。遙望一片飛鴻﹐苦是失羣地。滿眼春風﹐管甚閒桃。李此行歸老家山﹐相逢難又﹐但一味﹑相思而已。

望江南壺山好﹐博古又通今。結屋三間藏萬卷﹐揮毫一字直千金。四海有知音。門外路﹐咫尺是湖陰。萬柳堤邊行處樂﹐百花洲上醉時吟。不負一生心。

望江南壺山好﹐膽气不妨麤。手奮空拳成活計﹐眼穿故紙下功夫。處世未全疏。生涯事﹐近日果何如。背錦奚奴能檢典﹐畫眉老婦出交租。且喜有贏餘。

望江南壺山好﹐文字滿胸中。詩律變成長慶體﹐歌詞漸有稼軒風。最會說窮通。中年後﹐𨿽老未成翁。兒大相傳書種在﹐客來不放酒尊空。相對醉顏紅。

望江南壺山好﹐也解憶狂夫。轉首便成千里別﹐經年不寄一行書。渾似不相疏。催歸曲﹐一唱一愁予。有劍賣來酤酒喫﹐無錢歸去買山居。安處卽吾廬。

望江南石屏老﹐家住海東云。本是尋常田舍子﹐如何呼喚作詩人。無益費精神。千首富﹐不救一生貧。賈島形模元自瘦﹐杜陵言語不妨村。誰解學西昆。

望江南石屏老﹐長憶少年遊。自謂虎頭須食肉﹐誰知猿臂不封侯。身世一虛舟。平生事﹐說著也堪羞。四海九州雙腳底﹐千愁萬恨兩眉頭。白髮早歸休。

望江南石屏老﹐悔不住山林。注定一生佑有命﹐老來萬事付無心。巧語不如瘖。貧亦樂﹐莫負好光陰。但願有頭生白髮﹐何憂無地覓黃金。遇酒且須斟。

淸平樂醉狂癡作﹐誤信靑樓約。酒醒梅花吹畫角﹐翻得一場寂寞。相如謾賦淩雲﹐琴臺不遇文君。江上琵琶舊曲﹐只堪分付商人。

淸平樂今朝欲去﹐忽有畱人處。說與江頭楊柳樹﹐系我扁舟且住。十分酒興詩腸﹐難禁冷落秋光。惜取春風一笑﹐狂夫到老猶狂。

減字木蘭花羊城舊路﹐檀板一聲驚客去。不擬重來﹐白髮飄飄上越臺。故人居處﹐曲巷深深通竹所。問訊桃花﹐欲訪劉郎不在家。

減字木蘭花天臺狂客﹐醉裏不知秋鬢白。應接風光﹐憶在江亭醉幾場。吳姬勸酒﹐唱得廉頗能飯否。西雨東晴﹐人道無情又有情。

減字木蘭花阻風中酒﹐流落江湖成白首。歷盡艱關﹐贏得虛名在世間。浩然歸去﹐憶著石屏茅屋趣。想見山村﹐樹有交柯犢有孫。

賀新郎說與黃花道。九秋深﹑三光五嶽﹐气鐘英表。金馬玉堂眞學士﹐蘊藉詩書奧妙。一一是﹑經綸才調。斟酌古今來活國﹐算忠言﹑讜論知多少。又入奏﹐金門曉。朝回問寢披萱艸。對髙堂長說﹐一片君恩難報。更待癡兒千載遇﹐膝下十分榮耀。趁綠鬢﹑朱頻不老。整頓乾坤濟時了﹐春板輿﹑拜國夫人號。可謂忠﹐可謂孝。

賀新郎蝸角爭多少。是英雄﹑割據乾坤﹐到頭休了。一片泥塗荒艸地﹐盡是魚龍故道。新堤上﹑風濤難保。滄海桑田何時變﹐怕桑田﹑未變人先老。休爲此﹐生煩惱。訟庭不許頻頻到。這官坊﹑翻來覆去﹐有何分曉。無諍人中爲第一﹐長訟元非吉兆。但有恨﹑平章不早。尊酒喚回和气在﹐看從來﹑兄弟依然好。把前事﹐付一笑。

賀新郎憶把金罍酒。嘆別來﹑光陰荏苒﹐江湖宿畱。世事不堪頻著眼﹐贏得兩眉長皺。但東望﹑故人翹首。木落山空天遠大﹐送飛鴻﹑北去傷懷久。天下事﹐公知否。錢塘風月西湖柳。渡江來﹑百年機會﹐從前未有。喚起東山丘壑夢﹐莫惜風霜老手。要整頓﹑封疆如舊。早晚樞庭開幕府﹐是英雄﹑盡爲公奔走。看金印﹐大如斗。

賀新郎百尺連雲起。試登臨﹑江山人物﹐一時俱偉。旁挹金陵龍虎勢﹐京峴諸峯對峙。隱隱接﹑揚州歌吹。雪浪舞從三峽下﹐乍逢迎﹑海若談秋水。形勝地﹐有如此。使君一世經綸志。把風斤月斧﹐來此等閒遊戲。見說樓成無多日﹐大手一何容易。笑天下﹑紛紛血指。醞釀春風與和气﹐舉長江﹑變作香醪美。人共樂﹐醉桃李。

滿江紅赤壁磯頭﹐一番過﹑一番懷古。想當時﹑周郎年少﹐气吞區宇。萬騎臨江貔虎噪﹐千艘列炬魚龍怒。捲長波﹑一鼓困曹瞞﹐今如許。江上渡﹐江邊路。形勝地﹐興亡處。覽遺蹤﹐勝讀史書言語。幾度東風吹世換﹐千年往事隨潮去。問道傍﹑楊柳爲誰春﹐搖金縷。

滿江紅太守風流﹐何人似﹑金華仙伯。試看取﹑珠篇玉句﹐銀鉤鐵畫。葉葉柳眉齊抹翠﹐梢梢花臉爭勻白。比池塘﹑春艸夢來詩﹐尢奇絕。胸中有﹐蛾眉月。筆頭帶﹐蓬萊雪。笑歸來萬里﹐不登金闕。鹿瑞堂前冬日暖﹐螺山江上春波闊。但傷時﹑不念不能休﹐添華發。

滿庭芳三日春光﹐羣賢勝踐﹐山陰何似山陽。鵝池墨妙﹐曲水記流觴。自許風流丘壑﹐何人共﹑擊楫長江。新亭上﹐山河有異﹐舉目恨堂堂。使君﹐經世志﹐十年邊上﹐兩鬢霜。問池邊楊柳﹐因甚淒涼。萬樹重新種了﹐株株在﹑桃李花傍。仍須待﹐剩栽蘭芷﹐爲國洗河湟。

滿庭芳艸木生春﹐樓臺不夜﹐團團月上雲霄﹐太平官府﹐民物共逍遙。指點江梅一笑﹐幾番負﹑雨秀風嬌。今年好﹐花邊把酒﹐歌舞醉元宵。風流﹐賢太守﹐靑雲志气﹐玉樹丰標。是神仙班裏﹐舊日王喬。出奉板輿行樂﹐金蓮照﹑十里笙簫。收燈後﹐看看丹詔﹐催入聖明朝。

滿庭芳赤壁磯頭﹐臨臯亭下﹐扁舟兩度經過。江山如畫﹐風月柰愁何。三國英雄安在﹐而今但﹑一目煙波。風流處﹐竹樓無恙﹐相對有東坡。登臨﹐還自笑﹐狂遊四海﹐一向忘家。算天寒路遠﹐早早歸呵。明日片帆東下﹐滄洲上﹑千里蘆花。眞堪愛﹐買魚沽酒﹐到處聽吳歌。

漁父漁父飲﹐不須錢。柳枝斜貫錦鱗鮮。換酒卻歸船。

漁父漁父醉﹐釣竿閒。柳下呼兒牢系船。髙眠風月天。

漁父漁父醒﹐荻花洲。三千六百釣魚鉤。從頭下復休。

漁父漁父笑﹐笑何人。古來豪傑盡成塵。江山秋復春。

醉太平長亭短亭﹐春風酒醒。無端惹起離情﹐有黃鸝數聲。芙蓉繡茵﹐江山畫屏。夢中昨夜分明﹐悔先行一程。

醉落魄龍山行樂﹐何如今日登黃鶴。風光政要人酬酢。欲賦歸來﹐莫是淵明錯。江山登覽長如昨﹐飛鴻影裏秋光薄。此還只有黃花覺。牢裏烏紗﹐一任西風作。

錦帳春處處逢花﹐家家插柳。政寒食﹑淸明時候。奉板輿行樂﹐使星隨後。人間稀有。出郭尋仙﹐繡衣春晝。馬上列﹑兩行紅袖。對韶華一笑﹐勸國夫人酒。百千長壽。

臨江仙誤入風塵門戶﹐驅來花月樓臺。樽前幾度得徘徊。可憐容易別﹐不見牡丹開。莫恨銀瓶酒盡﹐但將妾淚添杯。江頭恰限北風回。再三相祝去﹐千萬寄書來。

鵲橋仙新荷池沼﹐綠槐庭院。檐外雨聲初斷。喧喧兩部亂蛙鳴﹐怎得似﹑啼鶯睍睆。風光流轉。客遊汗漫。莫問鬢絲長短。卽時杯酒醉時歌﹐算省得﹑閒愁一半。

鵲橋仙西山巖壑﹐東湖亭館﹐盡是經行舊路。別時方見有荷花﹐還又見﹑梅花歲暮。宋家兄弟﹐黃家兄弟﹐一一煩君傳語。相忘不寄一行書﹐元自有﹑不相忘處。

鷓鴣天圉圉洋洋各自由﹐或行或舞或沈浮。觀魚未必知魚樂﹐政恐淸波照白頭。休結网﹐莫垂鉤﹐機心一露使魚愁。終知不是池中物﹐掉尾江湖汗漫遊。

浣溪沙病起無聊倚繡牀﹐玉容淸瘦懶梳妝。水沈煙冷橘花香。說个話兒方有味﹐喫些酒子又何妨。一聲啼鴃斷人腸。

