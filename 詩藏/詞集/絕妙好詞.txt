絕妙好詞

四庫全書總目提要絕妙好詞箋七卷﹝兵部侍郎紀盷家藏本﹞﹐宋周密編﹐其箋則國朝查爲仁﹑厲鶚所同撰也。密所編南宋歌詞﹐始於張孝祥﹐終於仇遠﹐凡一百三十二家。去取謹嚴﹐猶在曾慥《樂府雅詞》﹑黃升《花庵詞選》之上。又﹐宋人詞集今多不傳﹐並作者姓名亦不盡見於世。零璣碎玉﹐皆賴此以存﹐於詞選中最爲善本。初﹐爲仁采摭諸書以爲之箋﹐各詳其裏居出處。或因詞而考證其本事﹐或因人而附載其佚聞﹐以及諸家評論之語與其人之名篇秀句不見於此集者﹐咸附錄之。會鶚亦方箋此集﹐尙未脫稿﹐適遊天津﹐見爲仁所箋﹐遂舉以付之﹐刪復補漏﹐合爲一書。今簡端並題二人之名﹐不沒其助成之力也。所箋多泛濫旁涉﹐不盡切於本詞﹐未免有嗜博之獘。然宋詞多不標題﹐讀者每不詳其事﹐如陸淞之「瑞鶴仙」﹐韓元吉之「水龍吟」﹐辛棄疾之「祝英臺近」﹐尹煥之「唐多令」﹐楊恢之「二郎神」﹐非參以他書﹐得其原委﹐有不解爲何語者。其疏通證明之功﹐亦有不可泯者矣﹗密有《癸辛雜識》諸書﹐鶚有《遼史拾遺》諸書﹐皆已著錄。爲仁字心榖﹐號蓮坡﹐宛平人﹐康熙辛卯舉人。是集成於乾隆己巳﹐刻於庚午。鶚序稱其尙有《詩餘紀事》如幹捲﹐今未之見﹐殆未成書歟。

原序﹝柯煜序﹞粵稽詩降爲詞﹐六朝潛啟其意而體創於李唐﹐五代繼隆其軌而風暢於趙宋。柳屯田之曉風殘月﹐蘇學士之亂石崩云﹐世所共稱﹐固無論矣。建炎而後﹐作者斐然。數南渡之才人無非妍手﹐詠西湖之麗景﹐盡是端家。薄醉樽前﹐按紅牙之小拍﹐淸歌扇底﹐度白雲之新聲。況乎人間玉碗﹑闕下銅駝﹐不無荊棘之悲﹐用志黍離之感。文弦鼓其淒調﹐玉笛發其哀思﹔亦有登山臨水﹐勝情與豪素爭飛﹔惜別懷人﹐秀句與郵筒俱遠。凡斯體制﹐有待纂編。於是艸窗周氏匯次成書。山玉川珠﹐供其采擷﹔蜀羅趙錦﹐藉彼翦裁。蔡家幼婦之碑﹐固應無愧﹔黃氏散花之集﹐詎可齊觀。秀遠爲前此所無﹐規矩實後來之式。然而劍气長埋﹐珠光易匿。五百年之星移物換﹐金石尙爾銷沈﹔一卷書之雲散波流﹐簡帙能無散佚。於今風雅殆勝曩時﹐翡翠筆牀﹐人宗石帚﹐琉璃硯匣﹐家擬梅溪。爰有好事之家﹐千金購其善本﹐嗜奇之士﹐古鼎質其祕書。時歲甲子﹐訪戚虞山叔丈﹐遵王招攜永日﹐郗方回之遊燕﹐久欽逸少門風﹐盧子諒之婚姻﹐夙附劉琨世戚﹐觴詠之暇﹐簽軸斯陳。謝氏五車﹐未足方其名貴﹔田宏萬卷﹐猶當遜其珍奇。得此一編﹐如逢拱壁。不謂失傳已久﹐猶能藏棄至今﹐諷詠自深﹐剞劂有待﹐河北膠東之紙傳此名篇﹐然脂弄墨之餘﹐成余素志。上偕諸父﹐俾我弟昆。共訂魯魚﹐重新梨棗。從此光華不沒﹐風景常新﹐非惟一日之賞心﹐允矣千秋之勝事。武唐柯煜序。

髙士奇序艸窗周公謹﹐集選宋南渡以後諸人詩餘﹐凡七卷﹐名之曰絕妙好詞。公謹生於宋末﹐以博雅名東南﹐所作音節淒淸﹐情寄深遠﹐非徒以綺麗勝者。玆選披沙揀金﹐合一百三十二人﹐爲詞不滿四百﹐亦云精矣。余嘗論選家以今稽古﹐病在不親﹐榖梁所謂聽遠音者﹐聞其疾而不聞其舒也。若同時之人﹐徵搜該博﹐參互詳審﹐其去疻痏﹑正謬悠﹐較之後代﹐難易什伯。宋人選宋詞﹐如曾慥《樂府雅詞》﹐趙粹夫《陽春白雪》以及《謫仙》《蘭畹》諸集﹐皆名存書逸﹐每爲可惜。艸窗所選﹐乃虞山錢氏祕藏鈔本。柯子南陔得之﹐與其從父寓匏舍人及余考校缺誤﹐繕刻以行﹐夫古書顯晦﹐各有其時。皇上聖學淵奧﹐凡經史子集以及類說稗乘﹐罔不搜討﹐宋元舊本﹐漸已畢出。彼曾趙諸集又豈無搜廢簏而棄之者﹐是書之出其嚆矢夫。康熙戊寅夏五江村髙士奇序於淸吟堂。

厲鶚序絕妙好詞七卷﹐南宋弁陽老人周密公謹所輯。宋人選本朝詞如曾端伯《樂府雅詞》﹑黃叔暘《花庵詞選》皆讓其精粹﹐蓋詞家之準的也。所采多紹興迄徳佑間人﹐自二三巨公﹐姓字多不著。夫士生隱約不得樹立功業﹐炳煥天壤﹐僅以詞章垂稱後世而姓字猶在若滅若沒間﹐無人爲從故紙惟中抉剔出之﹐豈非一大恨事耶。津門查君蓮坡﹐研精風雅﹐耽玩倚聲﹐披閱之暇隨筆札記﹐輯有詩餘紀事如幹捲﹐於是編尢所畱意﹐特爲之箋﹐不獨諸人裏居出處﹐十得八九﹐而詞中之本事詞外之佚事﹐以及名篇秀句零珠碎金﹐捃拾無遺﹐俾讀者展捲時怳然如聆其笑語而共其遊歷也。予與蓮坡有同好﹐向嘗掇拾一二每自矜刱獲﹐會以衣食奔走﹐不克卒業﹐及來津門﹐見蓮坡所輯﹐頗有望洋之嘆﹐並舉以付之﹗次第增入焉。譬諸掇遺材以裨建章﹐投片瓊以廁懸圃﹐其爲用不已微乎。蓮坡通懷集益﹐猶不忘所自﹐必欲附賤名於簡端﹐辭不得已﹐因述其顚末如此云。乾隆戊辰閏七夕前三日錢塘厲鶚書於津門之古春小茨。

絕妙好詞題跋附錄花气烘人尙暖﹐珠光出海猶寒。如今賀老見應難﹐解道江南腸斷。謾擊銅壺浩嘆﹐空存錦瑟誰彈。莊生蝴蝶夢春還﹐簾外一聲鶯喚。調西江月﹐玉田生張炎叔夏。

《山中白雲詞》

弁陽老人選此詞總目後又有目錄。卷中詞人大半予所未曉者。其選錄精允﹐淸言秀句﹐層見疊出。誠詞家之南董也。此本又經前輩細看批閱﹐姓氏下各朱標其出處裏第﹐展玩之﹐心目了然。或曰﹐弁陽老人卽周艸窗。未知然否。

虞山錢遵王

錢氏《述古堂藏書》題詞

詞人之作自《艸堂詩餘》盛行﹐屏去激楚陽阿而巴人之唱齊進矣。周公謹《絕妙好詞》選本中多俊語﹐方諸《艸堂》所錄﹐雅俗殊分。顧流布者少﹐從虞山錢氏鈔得嘉善﹐柯孝廉南陔重鋟之。作者百三十有二人。第七卷

仇仁近殘闕﹐目亦無存﹐可惜也。公謹自有《蘋洲漁笛譜》﹐其詞足與陳衡仲﹑王聖與﹑張叔夏方駕。

金風亭長朱彜尊

《曝書亭集》

張玉田《樂府指迷》云「近代詞如《陽春白雪集》《絕妙詞選》亦有可觀。但所取不甚精一﹐豈若艸窗所選《絕妙好詞》爲精粹」﹐惜此板不存墨本。亦有好事者藏之﹐據此﹐則是書在元時已爲難得。有明三百年樂府家未曾見其睿字﹐徒奉沈氏艸堂選爲金科玉律。無怪乎雅道之不振也。幸虞山錢遵王氏收藏抄本﹐禾中柯孝廉﹑南陔﹐錢唐髙詹事江村校刊以傳﹐是書乃流布人間矣。近時購之頗艱﹐余最有倚聲之癖﹐吳丈志上掇殘帙以贈﹐僅得二卷﹐又借於符君幼魯屬門人錄成乃爲完好﹐聊志歲月於簡端。時康熙六十一年十二月九日錢唐厲鶚題於無盡意齋。

絕妙好詞紀事

何焯《讀書敏求記》跋﹕絳雲未燼之先﹐藏書至三千九百餘部﹐而錢遵王此記凡六百有一種﹐皆紀宋板元鈔及書之次第完闕古今不同﹐手披目覽﹐類而載之。遵王畢生之菁華﹐萃於斯矣。書旣成﹐扃之枕中﹐出入每自攜﹐靈蹤微露﹐竹垞謀之甚力﹐終不可見。竹垞旣應召﹐後二年﹐典試江左﹐遵王會於白下。竹垞故令客置酒髙燕﹐約遵王與偕﹐私以黃金翠裘﹐予侍書小史﹐啟鐍﹐豫置楷書生數十於密室﹐半宵寫成而仍返之。當時所錄並絕妙好詞在焉。詞旣刻﹐函致遵王﹐漸知竹垞詭得﹐且恐其流傳於外也。竹垞乃設誓以謝之。又跋﹕遵王纂成此書祕之笈中﹐知交罕得見者﹐竹垞檢討校士江南日﹐龔方伯徧召諸名士﹐大會秦淮河﹐遵王與焉。是夕﹐私以黃金靑鼠裘予其侍史﹐啟篋﹐得是編﹐命藩署廊吏鈔錄並得絕妙好詞。旣而詞先刻﹐遵王疑之﹐竹垞爲之設誓以謝之不授也。按柯崇朴絕妙好詞序云往余與朱檢討竹垞有詞綜之選﹐摭拾散逸采掇備至﹐所不得見者﹐數種﹐周艸窗絕妙好詞﹐其一也。嗣聞虞山錢子遵王藏有寫本﹐余從子煜﹐爲錢氏族婿﹐因得假歸﹐然傳寫多訛﹐逮再三參考始釐然復歸於正。爰鏤板以行之。據此﹐則非先生所詭得矣。義門之言近誣。

楊謙《朱竹垞先生年譜》﹕康熙二十年辛酉﹐五十三歲。

厲鶚字太鴻﹐號樊榭﹐錢塘人。康熙五十九年舉人﹐乾隆元年﹐薦舉博學鴻詞﹐有《樊榭山房集》﹐徵君性情孤峭﹐義不苟合﹐讀書搜奇愛博﹐鉤新摘異﹐尢熟於宋元以來叢書稗說。以孝廉需次縣令﹐將入京﹐道經天津。查蓮坡先生畱之水西莊。觴詠數月﹐同撰周密絕妙好詞箋﹐遂不就選而歸揚州。馬秋玉兄弟延爲上客﹐嗣後往來竹西者凡數載。馬氏小玲瓏山館多藏書善本間以古器名畫﹐因得端居搜討。所撰《宋詩紀事》《遼史拾遺》極爲詳洽﹐今皆錄入四庫書中。其先世家於慈溪﹐故以四明山樊榭爲號。予於戊辰歲在長洲趙君飲谷小吳船遇之﹐辱爲忘年交。嗣後徵君過吳﹐必訪余於朱氏蘋花水閣﹐凡三年﹐徵君下世﹐其詞直接碧山玉田。予錄入《琴畫樓詞鈔》。樊榭下世﹐葬於杭州西溪王家塢。因無子嗣﹐不久化爲榛莽。後四十餘年何君靑渚琪遊西溪田舍﹐見艸堆中樊榭及姬人月上栗主在焉。取歸偕同人送武林門外牙灣黃山谷祠﹐埽灑一室以供之。予爲撰丈室花同天女散摩圍詩﹐其老人參句以題其楹。李光甫﹑方湛蔣﹑蔣村炯﹑陶鳧香梁諸子皆有詩詞記之。樊榭生於康熙三十一年五月初二日辰時﹐歿於乾隆十七年﹐九月十一日辰時。月上﹐姓朱氏﹐名滿娘﹐烏程人。生於康熙五十八年三月二十四日辰時﹐歿於乾隆七年正月初三日戌時並屬蔣村及項金門墉許周生宗彥各於忌日奉酒薦焉。

王昶《蒲褐山房詩諙》

蔡木龕焜云厲徵君子繡周。有女適桑弢甫先生之孫近仁。繡周亡後﹐其妻丁氏龍泓先生女無所歸﹐奉厲氏先代栗主依於桑。桑家車橋先與其甥倪米樓稻孫同居﹐而北郭之童佛庵銓又故與米樓善﹐性好奇。一日訪米樓值無人﹐遂於厲氏家廟中檢徵君曁月姬主懷歸。月姬主爲樊榭手書﹐樊榭主爲丁龍泓手書也。童以告何春渚琪﹐詭言得之西溪田舍艸堆中﹐何轉告王述庵司寇﹐因率同人庋置湖市宋黃文節公祠﹐各醵百錢致祭。時爲嘉慶六年四月六日也。不一載﹐其事卽廢。道光丁亥春正月二十二日﹐邑人公請其主﹐由黃公祠移西溪之茭蘆庵塔院內﹐顚末詳載《厲徵君祀志》。

卷一

張孝祥

張孝祥﹝一一三二～一一七○﹞﹐字安國﹐號於湖居士﹐歷陽烏江﹝今安徽和縣東北﹞人。髙宗紹興二十四年﹝一一五四﹞進士第一。方第﹐卽上疏言嶽飛冤獄﹐忤秦檜﹐授簽書鎭東軍節度判官。檜死﹐召爲祕書省正字﹐累遷起居舍人﹑權中書舍人﹐爲禦史中丞汪徹劾罷。尋起知撫州。孝宗卽位﹐知平江府。召爲中書舍人﹐遷直學士院兼都督府參贊軍事。領建康畱守。力贊張浚主戰﹐爲宰相湯思退所忌﹐以張浚黨落職。思退罷﹐起知靜江府兼廣南西路經略安撫使﹐復以言者罷。俄起知潭州﹐權荊湖南路提點刑獄﹐遷知荊南﹑荊湖北路安撫使。乾道五年﹝一一六九﹞﹐因疾力請歸養侍親﹐以顯謨閣直學士致仕。六年﹐卒。年三十九。有《於湖集》四十卷。事見本集附錄《宣城張氏信譜傳》《宋史》卷三八九有傳。張孝祥詩﹐以《四部叢刊》影印慈溪李氏藏宋刊《於湖居士文集》﹝其中詩十一卷﹞爲底本。校以影印文淵閣《四庫全書》本﹝簡稱四庫本﹞﹑影印文淵閣《四庫全書兩宋名賢小集》﹝簡稱小集﹞。新輯集外詩附於卷末。

念奴嬌﹝過洞庭﹞洞庭靑艸﹐近中秋﹑更無一點風色。玉界瓊田三萬頃﹐著我扁舟一葉。素月分輝﹐明河共影﹐表裏俱澄澈。悠然心會﹐妙處難與君說。應念嶺表經年﹐孤光自照﹐肝膽皆冰雪。短鬢蕭疏襟袖冷﹐穩泛滄溟空闊。盡吸西江﹐細斟北斗﹐萬象爲賓客。叩舷獨嘯﹐不知今夕何夕。

西江月﹝丹陽湖﹞問訊湖邊春色﹐重來又是三年。東風吹我過湖船﹐楊柳絲絲拂面。世路如今已慣﹐此心到處悠然。寒光亭下水如天﹐飛起沙鷗一片。

淸平樂光塵撲撲﹐宮柳低迷綠。斗鴨欄桿春詰曲﹐簾額微風繡蹙。碧雲靑翼無憑﹐困來小倚云屏。楚夢不禁春晚﹐黃鸝猶自聲聲。

菩薩蠻東風約略吹羅幕﹐一檐細雨春陰薄。試把杏花看﹐濕紅嬌暮寒。佳人雙玉枕﹐烘醉鴛鴦錦。折得最繁枝﹐暖香生翠幃。

範成大

範成大﹝一一二六～一一九三﹞﹐字至能﹐號石湖居士﹐吳﹝今江蘇蘇州﹞人。髙宗紹興二十四年﹝一一五四﹞進士﹐除徽州司戶參軍。三十二年﹐入監太平惠民和劑局。孝宗隆興元年﹝一一六三﹞﹐爲編類髙宗聖政所兼敕令所檢討官。乾道元年﹝一一六五﹞﹐累遷著作佐郎。二年﹐除吏員外郎﹐爲言者論罷。三年﹐起知處州。五年﹐除禮部員外郎兼崇政殿說書﹐兼國史院編修官。六年﹐以起居郎假資政殿大學士使金。使歸﹐遷中書舍人﹐同修國史及實錄院同修撰。七年﹐知靜江府兼廣西經略安撫使。淳熙二年﹝一一七五﹞﹐除四川安撫制置使。四年召對﹐權禮部尙書。五年﹐拜參知政事﹐尋罷。七年﹐知明州兼沿海制置使。八年﹐知建康府﹝《景定建康志》卷一四》﹞。十年﹐以疾奉祠。十五年﹐起知福州﹐未赴。光宗紹熙三年﹝一一九二﹞加資政殿大學士知太平州。四年卒﹐年六十八。有《石湖大全集》一百三十六卷﹝《宋史藝文志》﹞﹐已佚。今傳《石湖居士詩集》三十四卷﹐及《吳郡誌》《攬轡錄》《驂鸞錄》《桂海虞衡志》《吳船錄》等。事見《周文忠公集》卷六一《範公成大神道碑》《宋史》卷三八六有傳。

範成大詩﹐以《四部叢刊》影印淸康熙顧氏愛汝堂刊本爲底本。校以明弘治金蘭館銅活字本﹝簡稱明本﹞﹑康熙黃昌衢藜照樓刻《範石湖詩集》二十卷﹝簡稱黃本﹞﹐並酌采淸沈欽韓《範石湖詩集注》﹝簡稱沈注﹞。新輯集外詩附於卷末。

醉落魄棲烏飛絕﹐絳河綠霧星明滅﹐燒香曳簟眠淸樾。花影吹笙﹐滿地淡黃月。好風碎竹聲如雪﹐昭華三弄臨風咽﹐鬢絲撩亂綸巾折。涼滿北窗﹐休共軟紅說。

朝中措長年心事寄林扃﹐塵鬢已星星。芳意不如水遠﹐歸心欲與云平。畱連一醉﹐花殘日永﹐雨後山明。從此量船載酒﹐莫教閒卻春情。

眼兒媚酣酣日腳紫煙浮﹐妍暖試輕裘。困人天色﹐醉人花底﹐午夢扶頭。春慵恰似春塘水﹐一片縠紋愁。溶溶泄泄﹐東風無力﹐欲皺還休。

憶秦娥樓陰缺。欄桿影臥東廂月。東廂月﹐一天風露﹐杏花如雪。隔煙催漏金虯咽﹐羅幃暗淡燈花結﹐燈花結。片時春夢﹐江南天闊。

霜天曉角晚晴風歇﹐一夜春威折。脈脈花疏天淡﹐云來去﹐數枝雪。勝絕﹐愁亦絕。此情誰共說。惟有兩行低雁﹐知人倚﹑畫樓月。

洪邁

洪邁﹝一一二三～一二○二﹞﹐字景盧﹐號容齋﹐鄱陽﹝今江西波陽﹞人。皓子﹐適﹑遵弟。髙宗紹興十五年﹝一一四五﹞進士﹐授兩浙轉運司幹辦公事。入爲敕令所刪定官。以父忤秦檜﹐出教授福州。累遷左司員外郎。三十二年﹐進起居舍人﹐假翰林學士使金﹐不屈被拘﹐回朝後以辱命論罷。起知泉州。孝宗乾道二年﹝一一六六﹞﹐知吉州。三年﹐遷起居郎﹐拜中書舍人兼侍讀﹐直學士院﹐仍參史事。六年﹐知贛州﹐尋知建寧府。淳熙十一年﹝一一八四﹞﹐知婺州。十二年﹐以提舉佑神觀同修國史。十三年﹐拜翰林學士﹐上《四朝史》。光宗紹熙元年﹝一一九○﹞﹐知紹興府﹐提舉玉隆萬壽宮。二年﹐以端明殿學士致仕。寧宗嘉泰二年卒﹐年八十﹝《容齋續筆》卷三《栽松》詩條言乾道五年年四十七。《宋史》未載卒年﹞。謚文敏。有《容齋五筆》《夷堅志》《萬首唐人絕句》《野處類稿》等行於世。《宋史》卷三七三有傳。

洪邁詩﹐以影印文淵閣《四庫全書兩宋名賢小集》爲底本﹐校以影印文淵閣《四庫全書野處類稿》﹝簡稱四庫本﹞﹑民國胡思敬《豫章叢書》本﹝簡稱豫章本﹞。底本原附集外詩加注出處﹐與新輯集外詩合編爲第三卷

。

踏莎行院落深沈﹐池塘寂靜﹐簾鉤卷上梨花影。寶箏拈得雁難尋﹐篆香消盡山空冷。釵鳳斜欹﹐鬢蟬不整﹐殘紅立褪慵看鏡。杜鵑啼月一聲聲﹐等閒又是三春盡。

陸遊

陸遊﹝一一二五～一二○九﹞﹐字務觀﹐越州山陰﹝今浙江紹興﹞人。宰子。年十二能詩文﹐以蔭補登仕郎。髙宗紹興二十三年﹝一一五三﹞兩浙轉運司鎖廳試第一﹐以秦檜孫塤居其次﹐抑置爲末。明年禮部試﹐主司復置前列﹐爲檜黜落。檜死﹐二十八年始爲福州寧徳主簿﹝淸乾隆《寧徳縣誌》卷三﹞。三十年﹐召除敕令所刪定官﹝《建炎以來系年要錄》卷一八五﹞。三十一年﹐遷大理寺司直﹝同上書卷一九﹞兼宗正簿。孝宗卽位﹐遷樞密院編修官兼編類聖政所檢討官﹐賜進士出身﹝《宋會要輯稿》選舉九之一九﹞。因論龍大淵﹑曾覿招權植黨﹐出通判建康府。乾道元年﹝一一六五﹞﹐攺通判隆興府﹐以交結臺諫﹐鼓唱是非﹐力說張浚用兵論罷。六年﹐起通判夔州﹝《渭南文集》卷四三《入蜀記》﹞。八年﹐應王炎辟﹐爲四川宣撫使幹辦公事。其後曾攝通判蜀州﹐知嘉州﹑榮州。淳熙二年﹝一一七五﹞﹐範成大帥蜀﹐爲成都路安撫司參議官﹝《渭南文集》卷一四《範待制詩集序》﹞。三年﹐被劾攝知嘉州時燕飲頹放﹐罷職奉祠﹐因自號放翁。五年﹐提舉福建路常平茶鹽﹝《省齋文稿》卷七《送陸務觀赴七閩提舉常平茶事》﹞。六年﹐攺提舉江南西路﹝《渭南文集》卷一八《撫州廣壽禪院經藏記》﹞。以奏發粟賑濟災民﹐被劾奉祠。十三年﹐起知嚴州﹝淳熙《嚴州圖經》卷一﹞。十五年﹐召除軍器少監。光宗卽位﹐遷禮部郎中兼實錄院檢討官﹐未幾﹐復被劾免﹝《宋會要輯稿》職官七二之五四﹞。寧宗嘉泰二年﹝一二○二﹞﹐詔同修國史﹐實錄院同修撰﹐兼祕書監﹝《南宋館閣續錄》卷九﹞。三年﹐致仕。開禧三年﹝一二○七﹞﹐進爵渭南縣伯。嘉定二年卒﹐年八十五。陸遊是著名愛國詩人﹐畢生主張抗金﹐收復失地﹐著作繁富﹐有《渭南文集》五十卷﹐《劍南詩稿》八十五卷等。《宋史》卷三九五有傳。

陸遊詩﹐以明末毛晉汲古閣刊挖攺重印本爲底本。校以汲古閣初印本﹝簡稱初印本﹞﹐宋嚴州刻殘本﹝簡稱嚴州本﹐藏北京圖書館﹞﹑宋刻殘本﹝簡稱殘宋本﹐藏北京圖書館﹞﹑明劉景寅由《瀛奎律髓》抄出的《別集》﹝簡稱別集本﹞﹑明弘治刊《澗谷精選陸放翁詩集前集》﹝簡稱澗谷本﹞及《須溪精選陸放翁詩集後集》﹝簡稱須溪本﹞等﹐並參校錢仲聯《劍南詩稿校注》﹝簡稱錢校﹞。底本所附《放翁逸稿》《逸稿續添》編爲第八十六﹑八十七卷。輯自《劍南詩稿》之外的詩﹐編爲第八十八卷

﹐凡出自《渭南文集》者﹐以明弘治十五年錫山華珵銅活字印本爲底本﹐校以《四庫全書》本﹝簡稱四庫本﹞。

朝中措﹝梅﹞幽姿不入少年場﹐無語只淒涼。一个飄零身世﹐十分冷淡心腸。江頭月底﹐新詩舊恨﹐孤夢淸香。任是春風不管﹐也曾先識東皇。

烏夜啼金鴨餘香尙暖﹐綠窗斜日偏明。蘭膏香染雲鬟膩﹐釵墜滑無聲。冷落秋千伴侶﹐闌珊打馬心情。繡屏驚斷瀟湘夢﹐花外一聲鶯。

烏夜啼紈扇嬋娟素月﹐紗巾縹緲輕煙。髙槐葉長陰初合﹐淸潤雨餘天。弄筆斜行小艸﹐鉤簾淺醉閒眠。更無一點塵埃到﹐枕上聽新蟬。

陸淞

陸淞﹐字子逸﹐號雲溪﹐山陰﹝今浙江紹興﹞人。遊長兄。以祖恩補通仕郎。髙宗紹興十三年﹝一一四三﹞由江東安撫司準備差遣召校紹興府所上陸宰家藏書﹝《嘉泰會稽志》卷一六《求遺書》﹞。二十二年﹐知天臺縣﹝《嘉定赤城志》卷一一﹞。歷工部郎中﹐知辰州。事見於北山《陸遊年譜》引《山陰陸氏族譜》。

瑞鶴仙臉霞紅印枕。睡覺來﹑冠兒還是不整。屏間麝煤冷。但眉峯壓翠﹐淚珠彈粉。堂深晝永。燕交飛﹑風簾露井。恨無人說與相思﹐近日帶圍寬盡。重省。殘燈朱幌﹐澹月紗窗﹐那時風景。陽臺路迥。雲雨夢﹐便無準。待歸來﹐先指花梢教看﹐卻把心期細問。問因循過了靑春﹐怎生意穩。

韓元吉

韓元吉﹝一一一八～﹖﹞﹐字無咎﹐號南澗翁﹐祖籍開封雍丘﹝今河南杞縣﹞﹐南渡後居信州上饒﹝今屬江西﹞﹐維玄孫﹐淲父。早年嘗師事尹焞﹐初與從兄元龍試詞科不利﹐後舉進士﹐爲南劍州主簿。髙宗紹興二十八年﹝一一五八﹞﹐知建安縣。孝宗乾道元年﹝一一六五﹞﹐爲江南東路轉運判官﹝《景定建康志》卷二六﹞。後出入中外﹐兩知婺州﹐一知建寧府等﹐入朝爲中書舍人﹑大理少卿﹑龍圖閣學士﹑吏部侍郎等﹐中間曾出使金國。官至吏部尙書﹑穎川郡公。晚年退居信州﹐淳熙十三年﹝一一八六﹞尙存世。有《南澗甲乙稿》七十卷﹝《直齋書錄解題》卷一九﹞﹐已佚。淸四庫館臣據《永樂大典》輯爲二十二卷。事見本集有關詩文。

韓元吉詩﹐以影印文淵閣《四庫全書南澗甲乙稿》爲底本﹐校以武英殿聚珍本﹝簡稱聚珍本﹞等。新輯集外詩附於卷末。

水龍吟﹝書英華事﹞雨餘疊巘浮空﹐望中秀色仙都是﹐洞天未鎖﹐人間春老﹐玉妃曾墜。錦瑟繁弦﹐鳳簫淸響﹐九霄歌吹。問分香舊事﹐劉郎去後﹐知誰伴﹑風前醉﹖回首暝煙千里﹐但紛紛落紅如洗。多情易老﹐靑鸞何許﹐詩成誰寄﹖斗轉參橫﹐半簾花影﹐一溪寒水。悵飛鳧路杳﹐行雲夢遠﹐有三峯翠。

好事近﹝汴京賜宴﹞凝碧舊池頭﹐一聽管弦淒切。多少梨園聲在﹐總不堪華發。杏花無處避春愁﹐也傍野花發。惟有禦溝聲斷﹐似知人嗚咽。

姚寬

姚寬﹝一一○五～一一六二﹞﹐字令威﹐號西溪﹐嵊縣﹝今屬浙江﹞人﹐舜明子。以父蔭補官﹐初監進奏院六部門﹐官至權戶部員外郎﹑樞密院編修官。髙宗紹興三十二年召對時卒於殿廷﹐年五十八。有《西溪集》十卷﹐已佚﹐傳世有《西溪叢話》二卷。《寶慶會稽續志》卷五有傳。

姚寬詩﹐以《江湖後集》及他書所錄﹐編爲一卷。

菩薩蠻斜陽山下明金碧﹐畫樓返照融春色。睡起揭簾旌﹐玉人蟬鬢輕。無言空佇立﹐花落東風急。燕子引愁來﹐眉愁那得開。

生查子郎如陌上塵﹐妾似堤邊樹。相見兩悠揚﹐蹤迹無尋處。酒面撲春風﹐淚眼零秋雨。過了別離時﹐還解相思否。

吳琚

吳琚﹐字居父﹐號云壑﹐世稱吳七郡王﹝《書史會要》卷六﹞﹐汴梁﹝今河南開封﹞人。髙宗吳后侄﹐益子。孝宗乾道九年﹝一一七三﹞﹐添差通判臨安府。歷尙書郎﹑部使者。淳熙四年﹝一一七七﹞﹐爲淮東提舉。九年﹐由兩浙轉運判官遷兩浙轉運副使﹝《宋會要輯稿》職官六二之二四﹞。十一年﹐爲戶部浙西江東淮東總領﹝同上書職官六一之二八﹞。光宗紹熙二年﹝一一九一﹞﹐知襄陽府。寧宗慶元二年﹝一一九六﹞﹐知江陵府﹐嘉泰二年﹝一二○二﹞判建康府。位至少師﹐卒謚獻惠。有《云壑集》﹐已佚。《宋史》卷四六五﹑《宋元學案》卷五三有傳。

柳梢靑﹝元日立春﹞彩仗鞭春﹐椒盤迎旦﹐斗柄回寅。拂面東風﹐𨿽然料峭﹐終是寒輕。帶花折柳心情﹐怎捱得﹐元宵放燈。不是東園﹐有些殘雪﹐先去踏靑。

浪淘沙云葉弄輕陰﹐屋角鳩鳴。靑梅著子欲生仁。冷落江天寒食雨﹐花事關情。池館晝盈盈﹐人耐寒輕﹐一川芳艸只銷凝。時有入簾新燕子﹐明日淸明。

浪淘沙岸柳可藏鴉﹐路轉溪斜。忘機鷗鷺立汀沙。咫尺鐘山迷望眼﹐一半雲遮。臨水整烏紗﹐兩鬢蒼華﹐故鄕心事在天涯。幾日不來春便老﹐開盡桃花。

辛棄疾

辛棄疾﹝１１４０～１２０７﹞﹐宋詞人。原字坦夫﹐攺字幼安﹐號稼軒居士。歷城﹝今山東濟南﹞人。平生以气節自負﹐以功業自許﹐一生力主抗戰﹐曾上《美芹十論》與《九議》﹐條陳戰守之策﹐顯示其卓越軍事才能與愛國熱忱﹐又與宋志士陳亮及理學家朱熹保持深厚友誼﹐與之砥勵气節﹐切磋學問。抗金復國是其作品之主旋律﹐其中不乏英雄失路的悲嘆與壯士閒置的憤懣﹐具有鮮明的時代特色。還以生動細膩的筆觸描繪江南農村四時的田園風光﹑世情民俗。其詞題材廣闊﹐又善化用前人典故入詞。風格沈雄豪邁又不乏細膩柔媚之處。在蘇軾的基礎上﹐大大開拓了詞的思想意境﹐提髙了詞的文學地位。後人遂以「蘇﹑辛」並稱。其詩文亦有足稱道者﹐特別是其文「筆勢浩蕩﹐智略輻湊﹐有權書衡論之風」。著有《稼軒詞》﹐後人輯有《辛稼軒詩文鈔存》。生平事迹見《宋史》卷四○一。

摸魚兒更能消﹑幾番風雨。匆匆春又歸去。惜春長怕花開早﹐何況落紅無數。春且住﹐見說道﹐天涯芳艸迷歸路。怨春不語。算只有殷勤﹐畫檐蛛网﹐盡日惹飛絮。長門事﹐準擬佳期又誤。蛾眉曾有人妒。千金縱買相如賦﹐脈脈此情誰訴。君莫舞。君不見﹑玉環飛燕皆塵土。閒愁最苦。休去倚危欄﹐斜陽正在﹐煙柳斷腸處。

瑞鶴仙﹝梅﹞雁霜寒透幕。正護月雲輕﹐嫩冰猶薄。溪奩照梳掠。想含香弄粉﹐靚妝難學。玉肌瘦弱。更重重﹑龍綃襯著。倚東風﹑一笑嫣然﹐轉盼萬花羞落。寂寞。家山何在﹖雪後園林﹐水邊樓閣。瑤池舊約﹐鱗鴻更仗誰托﹖粉蝶兒只解尋桃覓柳﹐開徧南枝未覺。但傷心﹑冷淡黃昏﹐數聲畫角。

祝英臺近寶釵分﹐桃葉渡﹐煙柳暗南浦。怕上層樓﹐十日九風雨。斷腸點點飛紅﹐都無人管﹐倩誰勸﹑啼鶯聲住。鬢邊覷。應把花卜歸期﹐才簪又重數。羅帳燈昏﹐哽咽夢中語。是他春帶愁來﹐春歸何處﹖卻不解﹑將愁歸去。

劉過

劉過﹝一一五四～一二○六﹞﹐字攺之﹐號龍洲道人﹐吉州太和﹝今江西泰和﹞人。多次應舉不第﹐終生未仕。劉過是抗金志士﹐曾上書朝廷提出恢復中原方略﹐未被采納。漂泊江淮間﹐與主張抗戰的詩人陸遊﹑陳亮﹑辛棄疾等多有唱和。晚年定居昆山。寧宗開禧二年卒﹐年五十三﹝明陳諤《題劉龍洲易蓮峯二公墓》﹞。有《龍洲道人集》十五卷。事見元殷奎《復劉攺之先生墓事狀》﹑楊維楨《宋龍洲先生劉公墓表》﹑明萬曆《昆山誌》卷三。

劉過詩﹐以原八千卷樓藏明嘉靖刊《龍洲道人詩集》﹝十卷﹞爲底本。校以影印文淵閣《四庫全書》本《龍洲集》﹝簡稱四庫本﹞﹑《江湖小集》﹝簡稱江湖集﹞﹐汲古閣影宋抄本《宋羣賢六十家小集龍洲道人集》﹝簡稱六十家集﹞文字與《江湖小集》基本相似﹐酌予出校。新輯集外詩附於卷末。

賀新郎老去相如倦。向文君﹑說似而今﹐怎生消遣﹖衣袂京塵曾染處﹐空有香紅尙軟。料彼此﹑魂銷腸斷。一枕新涼眠客捨﹐聽梧桐﹑疏雨秋聲顫。燈暈冷﹐記初見。樓低不放珠簾捲。晚妝殘﹑翠鈿狼藉﹐淚痕凝臉。人道愁來須殢酒﹐無柰愁多酒淺。但托意﹑焦琴紈扇。莫鼓琵琶江上曲﹐怕荻花﹑楓葉俱淒怨。云萬疊﹑寸心遠。

唐多令蘆葉滿汀洲﹐寒沙帶淺流。二十年﹑重到南樓。柳下系船猶未穩﹐能幾日﹑又中秋。黃鶴斷磯頭﹐故人今在否﹖舊江山﹑總是新愁。欲買桂花重載酒﹐終不似﹑少年遊。

醉太平情深意眞﹐眉長鬢靑。小樓明月調箏﹐寫春風數聲。思君憶君﹐魂牽夢縈。翠銷香暖云屏﹐更那堪酒醒﹗

謝懋驀山溪厭厭睡起﹐無限春情緒。柳色借輕煙﹐尙瘦怯﹑東風倦舞。海棠紅皺﹐不柰晚來寒。簾半捲﹐日西沈﹐寂寞閒庭戶。飛雲無據﹐化作冥蒙雨。愁裏見春來﹐又只恐﹑愁催春去。惜花人老﹐芳艸夢淒迷。題欲徧﹐瑣窗紗﹐總是傷春句。

風入松老年常憶少年狂﹐宿粉棲香。自憐獨得東君意﹐有三年﹑窺宋東墻。笑舞落花紅影﹐醉眠芳艸斜陽。事隨春夢去悠揚﹐休去思量。近來眼底無姚魏﹐有誰更﹑管領年芳。換得河陽衰鬢﹐一簾煙雨梅黃。

浪淘沙黃道雨初幹﹐霽靄空蟠。東風楊柳碧毿毿。燕子不歸花有恨﹐小院春寒。倦客亦何堪。塵滿徵衫。明朝野水幾重山。歸夢已隨芳艸綠﹐先到江南。

霜天曉角﹝桂花﹞綠云剪葉﹐低護黃金屑。占斷花中聲譽﹐香和韻﹑兩淸潔。

勝絕君聽說﹐當時來處別。試看仙衣猶帶﹐金庭露﹑玉階月。

章良能

章良能﹝﹖～一二一四﹞﹐字達之﹐麗水﹝今屬浙江﹞人﹐居吳興﹝今浙江湖州﹞。孝宗淳熙五年﹝一一七八﹞進士﹝淸光緒《處州府誌》卷一六﹞。寧宗慶元六年﹝一二○○﹞爲樞密院編修官兼實錄院檢討官。嘉泰元年﹝一二○一﹞除起居舍人﹝以上《南宋館閣繽錄》卷八﹑九﹞。開禧二年﹝一二○六﹞爲宗正少卿﹝《宋會要輯稿》職官七三之三七﹞。嘉定元年﹝一二○八﹞直學士院兼侍講﹝同上書崇儒七之二七﹞。官至參知政事。七年卒﹝同上書職官七八之六三﹞。著有《嘉林集》﹝《無興詩存》二集卷七﹞﹐已佚。

小重山柳暗花明春事深﹐小闌紅芍藥﹐已抽簪。雨餘風軟碎鳴禽﹐遲遲日﹐猶帶一分陰。往事莫沈吟。身閒時序好﹐且登臨。舊遊無處不堪尋﹐無尋處﹐惟有少年心。

陳亮

陳亮﹝１１４３～１１９４﹞﹐宋哲學家﹑政論家﹑詞人。初名汶能﹐學同甫﹝卽同父﹞。世稱龍川先生。婺州永康﹝今浙江康縣﹞人。亮在哲學上創立與朱熹理學相抗衡的永康學派﹐當時影響極大。文學成就亦髙﹐政論文大多主題鮮明﹐議論生動﹐體不詭異﹐辭不險怪﹐體現出「意與理勝」的特點。其詞往往直抒胸臆。屬蘇﹑辛一派﹐引人注目。著有《龍川文集》三十卷﹑《龍川詞》一卷。生平事迹見《宋史》卷四三六。

水龍吟鬧花深處層樓﹐畫簾半捲東風軟。春歸翠陌﹐平莎茸嫩﹐垂楊金淺。遲日催花﹐澹雲閣雨﹐輕寒輕暖。恨芳菲世界﹐遊人未賞﹐都付與﹑鶯和燕。寂寞憑髙念遠﹐向南樓﹑一聲歸雁。金釵鬥艸﹐靑絲勒馬﹐風流雲散。羅綬分香﹐翠綃封淚﹐幾多幽怨﹗正銷魂﹐又是疏煙澹月﹐子規聲斷。

眞徳秀

眞徳秀﹝一一七八～一二三五﹞﹐字景元﹐一字希元﹐號西山﹐浦城﹝今屬福建﹞人。寧宗慶元五年﹝一一九九﹞進士。嘉定元年﹝一二○八﹞召爲太學博士﹐累遷起居舍人兼太常少卿。以不附史彌遠﹐出爲江東轉運副使。十五年﹐遷湖南安撫使兼知潭州。理宗卽位﹝一二二五﹞﹐召爲中書舍人﹐擢禮部侍郎﹐直學士院﹐仍以忤史彌遠落職。紹定五年﹝一二三二﹞起知泉州。六年﹐知福州。端平元年﹝一二三四﹞召爲戶部尙書﹐攺翰林學士知制誥。二年﹐拜參知政事﹐尋致仕﹐卒﹐年五十八﹐謚文忠。有《西山先生眞文忠公文集》。事見《後村集》卷五。《眞公行狀》《鶴山集》卷六九《眞公神道碑》《宋史》卷四三七有傳。

眞徳秀詩﹐以《四部叢刊》影印《西山先生眞文忠公文集》爲底本﹐校以影印文淵閣《四庫全書西山文集》﹝簡稱四庫本﹞﹐編爲二卷。新輯集外詩附於卷末。

蝶戀花﹝紅梅﹞兩岸月橋花半吐。紅透肌香﹐暗把遊人誤。盡道武陵溪上路。不知迷入江南去。先自冰霜眞態度﹐何事枝頭﹐點點胭脂污。莫是東君嫌淡素﹐問花花又嬌無語。

劉光祖

劉光祖﹝１１４２～１２２２﹞﹐宋詞人。字徳修﹐號後溪﹐一號山堂。簡州陽安﹝今四川簡陽﹞人﹐寓居徳淸﹝今屬浙江﹞。其詞今存十一首﹐內容多爲傷春﹑離別﹑詠物﹑視壽等。其詩《宋詩紀事》卷五六僅存一首五律。有《鶴林詞》一卷。生平事迹見《宋史》卷三九七。

洞仙歌﹝敗荷﹞晚風收暑﹐小池塘荷淨。獨倚胡牀酒初醒﹐起徘徊﹑時有香气吹來。云藻亂﹐葉底遊魚動影。空擎承露蓋﹐不見冰容﹐惆悵明妝曉鸞鏡。後夜月涼時﹐月淡花低﹐幽夢覺﹑欲憑誰省﹖也應記﹑臨流憑欄桿﹐便遙想﹑江南紅酣千頃。

蔡楠鷓鴣天病酒厭厭與睡宜﹐珠簾羅幕捲銀泥。風來綠樹花含笑﹐恨入西樓月斂眉。驚瘦盡﹐怨歸遲﹐休將桐葉更題詩。不知橋下無情水﹐流到天涯是幾時。

洪咨夔

洪咨夔﹝一一七六～二一三六﹞﹐字舜兪﹐號平齋﹐於潛﹝今屬浙江﹞人。寧宗嘉泰二年﹝一二○二﹞進士﹐授如臯簿。繼中教官﹐調饒州教授。崔與之帥淮東﹐辟置幕府。後隨崔至蜀﹐歷通判成都府﹐知龍州。理宗朝﹐召爲祕書鄧﹐以言事忤史彌遠﹐罷。彌速死﹐以禮部員外郎召﹐遷監察禦史﹐殿中侍禦史﹐給事中。官至刑部尙書﹐翰林學士﹑知制誥。端平三年卒﹐年六十一﹐謚文忠。有《平齋文集》三十二卷。《咸淳臨安志》卷六七﹑《宋史》卷四○六有傳。

洪咨夔詩﹐以《四部叢刊》影印宋刻《平齋文集》爲底本。原集卷一六所收致語口號﹑帖子詞等及從《詩淵》等書輯得集外詩﹐另編一卷。

眼兒媚平沙芳艸渡頭村﹐綠徧去年痕。遊絲下上﹐流鶯來往﹐無限銷魂。綺窗深靜人歸晚﹐金鴨水沈溫。海棠影下﹐子規聲裏﹐立盡黃昏。

嶽珂

嶽珂﹝一一八二～﹖﹞﹐字肅之﹐號亦齋﹑東幾﹐晚號倦翁﹐湯陰﹝今屬河南﹞人﹐僑居江州﹝今江西九江﹞。飛孫﹐霖子。寧宗嘉泰二年﹝一二○二﹞﹐以蔭監鎭江府戶部大軍倉﹐曾預開禧北徵之役。因預知北徵之獘﹐於戰敗後召爲朝官﹐歷司農寺主簿﹑光祿丞﹑太官令。嘉定十年﹝一二一七﹞﹐由大農丞權知嘉興府。十二年﹐爲江南東路轉運判官。十四年﹐除軍器監丞﹑淮南東路總領﹝《景定建康志》卷二六﹞﹐並多次攝知鎭江府。理宗紹定六年﹝一二三三﹞﹐因元夕詩爲門人韓正倫文致告訐﹐獲罪罷官。嘉熙二年﹝一二三八﹞﹐起爲湖廣總領。三年﹐提舉江州太平興國宮。四年﹐復起爲淮南江浙荊湖八路制置茶鹽使﹑兼知太平州。淳佑元年﹝二二四一﹞﹐以言官劾橫斂罷﹐居吳門。卒年六十餘。珂好文學﹑喜書法﹐與劉過﹑辛棄疾等有交往。有《嶽鄂王行實編年》二卷﹐《金佗粹編》二十八卷﹑續編三十卷﹐《桯史》十五卷﹑《愧郯錄》十五卷等傳世。《玉楮集》八卷﹐系自編嘉熙二年至四年之詩﹐取《列於》刻玉爲楮三年而成之意。另《棠湖詩稿》一卷﹐收《宮詞》百首。又有《寶眞齋法書贊》二一十八卷﹐其中保存有不少文獻。事迹散見本人有關著作﹑並附見《宋史》卷三六五《嶽飛傳》。

嶽珂詩﹐《玉楮集》以明代珂十六世孫元聲等收藏﹑周念祖等讎印本﹝藏北京大學圖書館﹞爲底本﹐校以影印淸文淵閣《四庫全書》本﹝簡稱四庫本﹞及文淵閣《四庫全書兩宋名賢小集玉楮詩稿》﹝簡稱小集﹞﹑《宋詩抄玉楮集抄》﹝簡稱詩抄﹞﹔《棠湖詩稿》以汲古閣影宋抄本爲底本﹐校以淸《拜經樓叢書》本﹝簡稱拜經樓本﹞。《寶眞齋法書贊》以文淵閣《四庫全書》本爲底本﹐校以《叢書集成》排印本﹝簡稱聚珍版﹞﹐輯錄時刪落部分過於接近駢文之作。合編爲十九卷﹐新輯集外詩附於卷末。

滿江紅小院深深﹐悄鎭日﹑陰晴無據。春未足﹐閨愁難寄﹐琴心誰與﹖曲徑穿花尋蛺蝶﹐虛闌傍日教鸚鵡。笑十三楊柳女兒腰﹐東風舞。云外月﹐風前絮。情與恨﹐長如許。想綺窗今夜﹐與誰凝佇﹖洛浦夢回畱佩客﹐秦樓聲斷吹簫侶。正黃昏時候﹐杏花寒﹐廉纖雨。

生查子芙蓉淸夜遊﹐楊柳黃昏約。小院碧苔深﹐潤透雙鴛薄。暖玉慣春嬌﹐簌簌花鈿落。缺月故窺人﹐影轉欄桿角。

張鎡

張鎡﹝一一五三～﹖﹞﹐字功甫﹐又字時可﹐號約齋居士﹐祖籍成紀﹝今甘肅天水﹞﹐南渡後居臨安﹝今浙江杭州﹞。俊曾孫。以蔭官奉議郎﹐直祕閣﹑權通判臨安府。寧宗開禧三年﹝一二○七﹞爲司農少卿﹐因預殺韓侂冑密謀﹐爲史彌遠所忌﹐一再貶竄。嘉定四年﹝一二一一﹞﹐除名編管象州﹐死於貶所。鎡藉父祖遺蔭﹐生活侈汰﹐於孝宗淳熙二十年﹝一一八五﹞構園林於南湖之濱。曾先後從楊萬里﹑陸遊學詩﹐並多倡和。有《南湖集》二十五卷﹐已佚。淸四庫館臣據《永樂大典》輯爲十卷﹝其中詩九卷﹞。事見《誠齋笑》卷八一《約齋南湖集序》《齊東野語》卷二﹑一五﹑二○。張鎡詩﹐以影印淸文淵閣《四庫全書》本爲底本﹐校以《永樂大典》殘本及淸乾隆鮑廷博校刻本﹝簡稱鮑校本﹞等。新輯集外詩編爲第十卷

。

念奴嬌﹝宜雨亭詠千葉海棠﹞綠云影裏﹐把明霞織就﹐千重文繡。紫膩紅嬌扶不起﹐好是未開時候。半怯春寒﹐半便晴色﹐養得胭脂透。小亭人靜﹐嫩鶯啼破春晝。猶記攜手芳陰﹐一枝斜戴﹐嬌艷波雙秀。小語輕憐花總見﹐爭得似花長久。醉淺休歸﹐夜深同睡﹐明日還相守。免教春去﹐斷腸空嘆詩瘦。

昭君怨﹝園池夜泛﹞月在碧虛中住﹐人向亂荷中去。花气雜風涼﹐滿船香。云被歌聲搖動﹐酒被詩情掇送。醉裏臥花心﹐擁紅衾。

盧祖臯

盧祖臯﹐字申之﹐又字次夔﹐號蒲江﹐永嘉﹝今浙江溫州﹞人。寧宗慶元五年﹝一一九九﹞進士。嘉定十一年﹝一二一八﹞﹐主管刑﹑工部架閣文字﹝《宋會要輯稿》選舉二一之一六﹞。十二年﹐除祕書省正字﹐累遷著作郎兼權司封郎官。十六年﹐權直學士院﹝同上書選舉二一之一八﹞。有《蒲江詞》傳世。事見《南宋館閣續錄》卷八﹑淸雍正《浙江通誌》卷一二六。

宴淸都﹝初春﹞春訊飛瓊管﹐風日薄﹐度墻啼鳥聲亂。江城次第﹐笙歌翠合﹐綺羅香暖。溶溶澗淥冰泮﹐醉夢裏﹑年華暗換。料黛眉﹑重鎖隋堤﹐芳心暗動梁苑。新來雁闊云音﹐鸞分鏡影﹐無計重見。啼春細雨﹐籠愁澹月﹐恁時庭院。離腸未語先斷﹐算猶有﹑憑髙望眼。更那堪﹑芳艸連天﹐飛梅弄晚。

江城子畫樓簾幕捲新晴﹐掩銀屏﹐曉寒輕。墜粉飄香﹐日日喚愁生。暗數十年湖上路﹐能幾度﹐著娉婷。年華空自感飄零﹐擁春酲﹐對誰醒﹖天闊雲閒﹐無處覓簫聲。載酒買花年少事﹐渾不似﹐舊心情。

賀新涼﹝彭傳師於吳江三髙堂之前作釣雪亭﹐蓋擅漁人之窟宅以供詩境也。子野命予賦之。﹞挽住風前柳。問鴟夷當日扁舟﹐近曾來否﹖月落潮生無限事﹐零亂茶煙未久。漫畱得蒓鱸依舊。可是從來功名誤﹐撫荒祠﹑誰繼風流後﹖今古恨﹐一搔首。江涵雁影梅花瘦。四無塵﹑雪飛風起﹐夜窗如晝。萬里乾坤淸絕處﹐付與漁翁釣叟。又恰是﹑題詩時候。猛拍欄桿呼鷗鷺﹐道他年﹑我亦垂綸手。飛過我﹐共樽酒。

倦尋芳﹝春思﹞香泥疊燕﹐密葉巢鶯﹐春晴寒淺。花徑風柔﹐著地舞茵紅軟。鬥艸煙欺羅袂薄﹐秋千影落春遊倦。醉歸來﹐記寶帳歌慵﹐錦屏春暖。

別來悵﹑光陰容易。還又荼蘼﹐牡丹開徧。妒恨疏狂﹐那更柳花盈面。鴻羽難憑芳信短﹐長安猶近歸期遠。倚危樓﹐但鎭日﹐繡簾髙捲。

淸平樂鏡屏開曉﹐寒入宮羅峭。脈脈不知春又老﹐簾外舞紅多少。

舊時駐馬香階﹐如今細雨蒼苔。殘夢不成重理﹐一雙蝴蝶飛來。

淸平樂柳邊深院﹐燕語明如翦。消息無憑聽又懶﹐隔斷畫屏雙扇。

寶杯金縷紅牙﹐醉魂幾度兒家。何處一春遊蕩﹐夢中猶恨楊花。

謁金門香漠漠﹐低捲水風池閣。玉腕籠紗金半約﹐睡濃團扇落。雨過涼生云薄﹐女伴棹歌聲樂。采得雙蓮迎笑剝﹐柳陰多處泊。

謁金門風不定﹐移去移來簾影。一雨池塘新綠淨﹐杏梁歸燕並。翠袖玉屏金鏡﹐薄日綺疏人靜。心事一春疑酒病﹐鳥啼花滿徑。

烏夜啼幾曲微風按柳﹐生香暖日蒸花。鴛鴦睡足芳塘晚﹐新綠小窗紗。尺素難將情緒﹐嫩羅還試年華。憑髙無處尋殘夢﹐春思入琵琶。

烏夜啼﹝西湖﹞漾暖紋波颭颭﹐吹晴絲雨蒙蒙。輕衫短帽西湖路﹐花气撲靑驄。鬥艸褰衣濕翠﹐秋千瞥眼飛紅。日長不放春醪困﹐立盡海棠風。

張履信

張履信﹐字思順﹐號遂初﹐鄱陽﹝今江西波陽﹞人﹝《宋詩紀事》卷五七﹞。累官知連州﹝《遊宦紀聞》卷一○﹞。

柳梢靑雨歇桃繁﹐風微柳靜﹐日淡湖灣。寒食淸明﹐𨿽然過了﹐未覺春閒。

行雲掩映春山﹐眞水墨山陰道間。燕語侵愁﹐花飛撩恨﹐人在江南。

謁金門春睡起。小閣明窗兒底。簾外雨聲花積水﹐薄寒猶在裏。欲起還慵未起﹐好是孤眠滋味。一曲廣陵應忘記﹐起來調綠綺。

周文璞

周文璞﹐字晉仙﹐號方泉﹐又號野齋﹑山楹。原籍陽谷﹝今屬山東﹞。寧宗慶元間爲溧陽丞﹝淸嘉慶《溧陽縣誌》卷九﹞。與姜夔﹑葛天民﹑韓淲等多唱和。有《方泉詩集》傳世。

周文璞詩﹐以汲古閣影宋抄《南宋六十家小集》本爲底本。校以影印文淵閣《四庫全書》本﹝簡稱四庫本﹞﹑讀畫齋刊《南宋羣賢小集》本﹝簡稱羣賢集﹞。新輯集外詩附於卷末。

一翦梅風韻蕭疏玉一團﹐更著梅花﹐輕裊雲鬟。這回不是戀江南﹐只爲溫柔﹐天上人間。賦罷閒情共倚闌﹐江月庭蕪﹐總是銷魂。流蘇斜掩燭花寒﹐一樣眉尖﹐兩處關山。

徐照

徐照﹝﹖～一二一一﹞﹐字道暉﹐一字靈暉﹐自號山民﹐永嘉﹝今浙江溫州﹞人。工詩﹐與同郡徐璣﹝靈淵﹞﹑翁捲﹝靈舒﹞﹑趙師秀﹝靈秀﹞並稱「永嘉四靈」。生平未仕﹐以詩遊士大夫間﹐行迹徧及今湖南﹑江西﹑江蘇﹑四川等地。審寧嘉定四年卒。有《山民集》﹝《瀛奎律髓》卷二○﹞﹐巳佚。有《四靈詩集徐照集》《芳蘭軒集》傳世。事見《水心文集》卷一七《徐道暉墓志銘》。除照詩﹐以一九二五年南陵徐乃昌據毛晉影抄殘宋本刻《永嘉四靈詩徐道暉集》三卷本爲底本。校以一九二八年永嘉黃羣《敬鄕樓叢書》本﹝簡稱黃本﹞﹑明潘是仁刻《宋元四十三家集芳蘭軒詩集》五卷本﹝簡稱明本﹞﹑淸顧修讀畫齋刻《南宋羣賢小集芳蘭軒集》一卷本﹝簡稱顧本﹞等。新輯集外詩附於卷末。

南歌子簾影簁金綫﹐鑪煙裊翠絲。菇芽新出滿盆池﹐喚取玉瓶添水買魚兒。意取釵重碧﹐慵梳髻翅垂。相思無處說相思﹐笑把畫羅小扇覓春詞。

淸平樂綠圍紅繞﹐一枕屏山曉。怪得今朝偏起早﹐笑道牡丹開了。迎人卷上珠簾﹐小螺未拂眉尖。貪教玉籠鸚鵡﹐楊花飛滿妝奩。

阮郎歸綠楊庭戶靜沈沈﹐楊花吹滿襟。晚來閒向水邊尋。驚飛雙浴禽。分別後﹐重登臨。暮寒天气陰。妾心移得在君心﹐方知人恨深。

兪灝

兪灝﹝一一四六～一二三二﹞﹐字商卿﹐號靑松居士。世居杭州﹐徙家烏程﹝今浙江湖州﹞。光宗紹熙四年﹝一一九三﹞進士。授吳縣尉﹐歷戶部犒賞武康酒庫﹐知招信縣﹐鎭江都統司主管機宜文字。寧宗嘉定元年﹝一二○八﹞﹐充淮東安撫司參議官。二年﹐監行在都進奏院﹐兼添差淮東安撫司參議官。三年﹐知安丰軍。六年﹐知常徳府。七年﹐提舉湖北常平鹽茶﹐尋主管衝佑觀。十二年﹐提舉千秋鴻禧觀。理宗寶慶二年﹝一二二六﹞致仕。紹定四年卒﹐年八十六。有《靑松居士集》﹐已佚。事見《平齋文集》卷三二《提舉兪太中行狀》。

點絳唇欲問東君﹐爲誰重到江頭路﹖斷橋薄暮﹐香透溪云渡。細艸平沙﹐愁入淩波步。今何許﹖怨春無語。片片隨流水。

潘●

潘●﹝一二○四～二一四六﹞﹐字庭堅﹐以字行。初名公筠﹐避理宗諱攺。號紫疑﹐閩縣﹝今福建福州﹞人。理宗端平二年﹝一二三五﹞進士。歷浙西提舉常平司幹官﹐遷太學正﹐通判潭州。淳佑六年卒於任﹐年四十三。有《紫巖集》﹐已佚。事見《後村先生大全集》卷一五二《潘●堅墓志銘》《宋史》卷四二五有傳。

潘●詩﹐據《後村幹家詩》等書所綠﹐編爲一卷。

南鄕子生怕倚欄桿﹖閣下溪聲閣外山。空有舊時山共水﹐依然。暮雨朝雲去不還﹗想是躡飛鸞﹐月下時時認佩環。月又漸低霜又下﹐更闌。折得梅花獨自看。

劉翰

劉翰﹐字武子﹐長沙﹝今屬湖南﹞人。曾爲髙宗憲聖吳皇后侄吳益子琚門客﹐有詩詞投呈張孝祥﹑範成大。久客臨安﹐迄以布衣終身。今存《小山集》一卷。事見《兩宋名賢小集》卷三○五﹑《沅湘耆舊集》前編卷二三小傳。

劉翰詩﹐以毛晉汲古閣影宋《六十家集》本爲底本。校以影印文淵閣《四庫全書兩宋名賢小集》﹝簡稱名賢集﹞﹐與新輯集外斷句合編爲一卷。

好事近花底一聲鶯﹐花上半鉤斜月。月落烏啼何處﹖點飛英如雪。東風吹盡去年愁﹐解放丁香結。驚動小亭紅雨﹐舞雙雙金蝶。

蝶戀花團扇題詩春又晚﹐小夢驚殘﹐碧艸池塘滿。一曲銀鉤簾半捲﹐綠窗睡足鶯聲軟。瘦損衣圍羅帶減﹐前度風流﹐陡覺心情懶。誰品新腔拈翠管﹐畫樓吹徹江南怨。

淸平樂萋萋芳艸﹐怨得王孫老。瘦損腰圍羅帶小﹐長是錦書來少。玉簫吹落梅花﹐曉煙猶透輕紗。驚起半簾幽夢﹐小窗澹月啼鴉。

劉子寰

劉子寰﹐字圻父﹐號篁●翁﹐建陽﹝今福建建甌﹞人。寧宗嘉定十年﹝一二一七﹞進士。從朱熹學。官至觀文殿學士﹝《閩中理學淵源考》卷二○﹞。有《篁●集》﹐已佚。事見《後村先生大全集》卷九四《劉圻父詩序》。

劉子寰詩﹐據《全芳備祖》《詩淵》等書所錄﹐編爲一卷。

霜天曉角橫陰漠漠﹐似覺羅衣薄。正是海棠時候﹐紗窗外東風惡。惜春春寂寞﹐尋花花冷落。不會這些情味﹐元不是﹐念離索。

張良臣

張良臣﹐字武子﹐一字漢卿﹐號雪窗﹐原籍拱州﹝今河南睢縣﹞﹐南渡後僑居鄞縣﹝今浙江寧波﹞。孝宗隆興元年﹝一一六三﹞進士﹐官監左藏庫。有集十卷﹐度宗咸淳間曾刊行﹐已佚﹐今存《雪窗小集》一卷。事見《攻愧集》卷七○《書張武子詩集後》。《延佑四明誌》卷五﹑《甬上耆舊詩》卷二有傳。

張良臣詩﹐以毛晉汲古閣影宋《六十家集》本爲底本﹐補入淸鮑廷博輯《雪窗小集補遺》。校以影印文淵閣《四庫全書兩宋名賢小集》本﹝簡稱名賢集﹞等﹐與新輯集外詩合編爲一卷。西江月四壁空圍恨玉﹐十香淺撚啼綃。殷雲度雨井桐凋。雁雁無書又到。別後釵分燕尾﹐病餘鏡減鸞腰。蠻江豆蔻影連梢。不道參橫易曉。

卷二

姜夔

姜夔﹝一一五五﹖～一二二一﹖﹞﹐字堯章﹐鄱陽﹝今江西波陽﹞人。父噩﹐髙宗紹興進士﹐歷新諭丞﹐知漢陽縣﹐卒於官﹝《宋史翼》卷二八﹞。夔孩幼隨父宦﹐繼居姊家﹐往來沔﹑鄂近二十年﹝本集《以長歌意無極好爲老夫聽爲韻奉別沔鄂親友》﹞。孝宗淳熙間客湖南﹐識閩淸蕭徳藻。徳藻以其兄子妻之﹐攜之同寓湖州。居與白石洞天爲鄰﹐因號白石道人﹐又號石帚。其卒年約爲寧宗嘉定十四年。夔詩詞均自成一派。詩格秀美﹐爲楊萬里﹑範成大等所重﹔詞尢嫻於音律﹐好度新腔﹐繼承周邦彥的詞風﹐在當時和後世詞人中有較大影響。晚年自編詩集三卷﹐已佚。今存《白石道人詩集》《白石道人歌曲》《白石詩說》等。事見夏承燾《姜白石系年》《宋史翼》卷二八有傳。

姜夔詩﹐以汲古閣影抄《南宋六十家小集白石道人詩集》爲底本。校以《四部叢到》影印淸乾隆水雲漁屋刊本﹝簡稱四部叢刊本﹞﹐並酌校淸嘉慶石門顧氏讀畫齋刊《南宋羣賢小集》﹝簡稱羣賢集﹞﹑影印文淵閣《四庫全書兩宋名賢小集》﹝簡稱名賢集﹞﹐與新輯集外詩合編爲一卷。

暗香舊時月色﹐算幾番照我﹐梅邊吹笛﹖喚起玉人﹐不管淸寒與攀摘。何遜而今漸老﹐都忘卻春風詞筆。但怪得竹外疏花﹐香冷入瑤席。

江國﹐正寂寂。嘆寄與路遙﹐夜雪初積。翠樽易竭。紅萼無言耿相憶。長記曾攜手處﹐千樹壓西湖寒碧。又片片吹盡也﹐幾時見得﹖

疏影﹝仲呂宮﹞苔枝綴玉。有翠禽小小﹐枝上同宿。客裏相逢﹐籬角黃昏﹐無言自倚修竹。昭君不慣胡沙遠﹐但暗憶﹑江南江北。想佩環﹑月下歸來﹐化作此花幽獨。

猶記深宮舊事﹐那人正睡裏﹐飛近蛾綠。莫似春風﹐不管盈盈﹐蚤與安排金屋。還教一片隨波去﹐又卻怨﹑玉龍哀曲。等恁時﹐重覓幽香﹐已入小窗橫幅。

揚州慢﹝仲呂宮﹞淮左名都﹐竹西佳處﹐解鞍少駐初程。過春風十里﹐盡薺麥靑靑。自胡馬窺江去後﹐廢池喬木﹐猶厭言兵。漸黃昏﹐淸角吹寒﹐都在空城。

杜郎俊賞﹐算而今﹑重到須驚。縱豆蔻詞工﹐靑樓夢好﹐難賦深情。二十四橋仍在﹐波心蕩﹑冷月無聲。念橋邊紅藥﹐年年知爲誰生﹗

玲瓏四犯﹝黃鐘商﹞疊鼓夜寒﹐垂燈春淺﹐匆匆時事如許。倦遊歡意少﹐俯仰悲今古。江淹又吟《恨賦》﹐記當時﹐送君南浦。萬里乾坤﹐百年身世﹐惟有此情苦。

揚州柳垂官路﹐有輕盈換馬﹐端正窺戶。酒醒明月下﹐夢逐潮聲去。文章信美知何用﹖漫贏得﹐天涯羈旅。教說與﹐春來要尋花伴侶。

琵琶仙﹝吳興春遊﹞雙槳來時﹐有人似﹐舊曲桃根桃葉。歌扇輕約飛花﹐蛾眉正奇絕。春漸遠﹐汀洲自綠﹐更添了﹑幾聲啼鷢。十里揚州﹐三生杜牧﹐前事休說。

又還是﹑宮燭分煙﹐柰愁裏﹑匆匆換時節。卻把一襟芳思﹐與空階楡莢。千萬縷﹑藏鴉細柳﹐爲玉樽﹑起舞回雪。想見西出陽關﹐故人初別。

法曲獻仙音﹝張彥功官舍﹞虛閣籠寒﹐小簾通月﹐暮色偏憐髙處。樹隔離宮﹐水平馳道﹐湖山盡入樽俎。柰楚客﹐淹畱久﹐砧聲帶愁去。

屢回顧﹐過秋風﹐未成歸計。誰念我﹐重見冷楓紅舞。喚起淡妝人﹐問逋仙﹐今在何許﹖像筆鸞箋﹐甚如今﹐不道秀句。怕平生幽恨﹐化作沙邊煙雨。

念奴嬌﹝吳興荷花﹞鬧紅一舸﹐記來時﹑長與鴛鴦爲侶。三十六陂人未到﹐水佩風裳無數。翠葉吹涼﹐玉容消酒﹐更灑菇蒲雨。嫣然搖動﹐冷香飛上詩句。

日暮﹐靑蓋亭亭﹐情人不見﹐爭忍淩波去。只恐舞衣寒易落﹐愁入西風南浦。髙柳垂陰﹐老魚吹浪﹐畱我花間住。田田多少﹐幾回沙際歸路﹖

一萼紅﹝人日登定王臺﹞古城陰﹐有官梅幾許﹐紅萼未宜簪。池面冰膠﹐墻腰雪老﹐云意還又沈沈。翠藤共﹑閒穿徑竹﹐漸笑語﹑驚起臥沙禽。野老林泉﹐故王臺榭﹐呼喚登臨。

南去北來何事﹐蕩湘雲楚水﹐極目傷心。朱戶黏雞﹐金盤簇燕﹐空嘆時序侵尋。記曾共﹑西樓雅集﹐想垂柳﹑還裊萬絲金。待得歸鞭到時﹐只怕春深。

齊天樂﹝蟋蟀﹞庾郎先自吟愁賦﹐淒淒更聞私語。露濕銅鋪﹐苔侵石井﹐都是曾聽伊處。哀音似訴﹐正思婦無眠﹐起尋機杼。曲曲屏山﹐夜涼獨自甚情緒﹖

西窗又吹暗雨。爲誰頻斷續﹐相和砧杵﹖候館迎秋﹐離宮弔月﹐別有傷心無數。豳詩漫與。笑籬落呼燈﹐世間兒女。寫入琴絲﹐一聲聲更苦。

淡黃柳﹝客合肥﹞空城曉角﹐吹入垂楊陌。馬上單衣寒惻惻。看盡鵝黃嫩綠﹐都是江南舊相識。正岑寂﹐明朝又寒食。彊攜酒﹐小橋宅。怕梨花﹐落盡成秋苑。燕燕飛來﹐問春何在﹐惟有池塘自碧。

小重山﹝湘梅﹞人繞湘臯月墜時。斜橫花自小﹐浸愁漪。一春幽事有誰知﹖東風冷﹐香遠茜裙歸。鷗去昔遊非。遙憐花可可﹐夢依依。九疑云杳斷魂啼。相思血﹐都沁綠筠枝。

點絳唇﹝松江﹞燕雁無心﹐太湖西畔隨云去。數峯淸苦﹐商略黃昏雨。第四橋邊﹐擬共天隨住。今何許﹖憑闌懷古﹐殘柳參差舞。

惜紅衣﹝吳興荷花﹞枕簟邀涼﹐琴書換日﹐睡餘無力。細灑冰泉﹐並刀破甘碧。墻頭喚酒﹐誰問訊﹑城南詩客﹖岑寂。髙柳晚蟬﹐說西風消息。虹梁水陌﹐魚浪吹香﹐紅衣半狼藉。維舟試望故國﹐渺天北。可惜柳邊沙外﹐不共美人遊歷。問甚時同賦﹐三十六陂秋色。

劉仙倫江神子東風吹夢落巫山。整雲鬟﹐卻霜紈。雪貌冰膚﹐曾共控雙鸞。吹罷玉簫香霧濕﹐殘月墜﹐亂峯寒。

解璫回首憶前歡。見無緣﹐恨無端。惟悴蕭郎﹐贏得帶圍寬。紅葉不傳天上信﹐空流水﹐到人間。

菩薩蠻﹝效唐人閨怨﹞吹簫人去行雲杳﹐香篝繡被都閒了。疊損縷金衣﹐伊家渾不知。冷煙寒食夜﹐澹月梨花下。猶有軟心腸﹐爲他燒夜香。

蝶戀花小立東風誰共語﹐碧盡行雲﹐依約蘭臯暮。誰問離懷知幾許。一溪流水和煙雨。媚蕩楊花無著處﹐才伴春來﹐忙底隨春去。只恐遊蜂粘得住﹐斜陽芳艸江頭路。

一剪梅唱到陽關第四聲﹐香帶輕分﹐羅帶輕分。杏花時節雨紛紛。山繞孤村﹐水繞孤村。更沒心情共酒樽﹐春衫香滿﹐空有啼痕。一般離思兩銷魂﹐馬上黃昏﹐樓上黃昏。

霜天曉角﹝蛾眉亭﹞倚空絕壁﹐直下江千尺。天際兩蛾凝黛﹐愁與恨﹐幾時極。暮潮風正急﹐酒醒聞塞笛。試問謫仙何處﹖靑山外﹐遠煙碧。

孫惟信

孫惟信﹝一一七九～一二四三﹞﹐字季蕃﹐號花翁﹐原籍開封﹝今屬河南﹞﹐居婺州﹝今浙江金華﹞。以蔭入仕﹐光宗時棄官隱居西湖。與趙師秀﹑劉克莊等交遊甚密。理宗淳佑三年卒﹐年六十五。有《花翁集》﹐已佚。事見《後村先生大全集》卷五○《孫花翁墓志銘》。

晝錦堂薄袖禁寒﹐輕妝媚晚﹐落梅庭院春妍。映戶盈盈回倩﹐笑整花鈿。柳裁云翦腰支小﹐鳳盤鴉聳髻鬟偏。東風裏﹐香步翠搖﹐藍橋那日因緣。嬋娟。流慧眄﹐渾當了﹐匆匆密愛深憐。夢過欄桿猶認﹐冷月秋千。杏梢空鬧相思眼﹐燕翎難系斷腸箋。銀屏下﹐爭信有人眞个﹐病也天天。

夜合花風葉敲窗﹐露蛩吟甃﹐謝娘庭院秋宵。鳳屏半掩﹐釵花映燭紅搖。潤玉暖﹐膩云嬌﹐染芳情﹐香透鮫綃。斷魂畱夢﹐煙迷楚驛﹐月冷藍橋。誰念賣藥文簫﹐望仙城路杳。鶯燕迢迢。羅衫暗折﹐蘭痕粉迹都銷。流水遠﹐亂花飄。苦相思﹐寬盡香腰。幾時重恁﹐玉驄過處﹐小袖輕招。

燭影搖紅﹝牡丹﹞一朵●紅﹐寶釵壓髻東風澑。年時也是牡丹時﹐相見花邊酒。初試夾紗半袖。與花枝﹑盈盈斗秀。對花臨景﹐爲景牽情﹐因花感舊。題葉無憑﹐曲溝流水空回首。夢云不到小山屏﹐眞个歡難偶。別後知他安否。軟紅街﹑淸明還又。絮飛春盡﹐天遠書沈﹐日長人瘦。

醉思凡吹簫跨鸞﹐香銷夜闌。杏花樓上春殘﹐繡羅衾半閒。衣寬帶寬﹐千山萬山。斷腸十二欄桿﹐更斜陽暮寒。

南鄕子璧月小紅樓﹐聽得吹簫憶舊遊。霜冷欄桿天似水﹐揚州﹐薄幸聲名總是愁。塵暗鷫鷞裘﹐裁剪曾榮玉指柔。一夢覺來三十載﹐風流﹐空對梅花白了頭。

史達祖

史達祖﹐字邦卿﹐號梅溪﹐祖籍汴﹝今河南開封﹞。寧宗初韓侂冑擅權﹐爲韓堂吏。開禧三年﹝一二○七﹞侂冑敗﹐被處黥刑。工詞﹐有《梅溪詞》一卷傳世。

綺羅香﹝春雨﹞做冷欺花﹐將煙困柳。千里偸催春暮。盡日冥迷﹐愁裏欲飛還住。驚粉重﹑蝶宿西園﹐喜泥潤﹑燕歸南浦。最妨他﹑佳約風流﹐鈿車不到杜陵路。沈沈江上望極﹐還被春潮晚急﹐難尋官渡。隱約遙峯﹐和淚謝娘眉嫵。臨斷岸﹑新綠生時﹐是落紅﹑帶愁流處。記當日門掩梨花﹐翦燈深夜語。

雙雙燕過春社了﹐度簾幕中間﹐去年塵冷。差池欲住﹐試入舊巢相並。還相雕梁藻井。又軟語商量不定。飄然快拂花梢﹐翠尾分開紅影。芳徑﹐芹泥雨潤。愛貼地爭飛﹐競誇輕俊。紅樓歸晚﹐看足柳昏花暝。應自棲香正穩﹐便忘了﹑天涯芳信。愁損玉人﹐日日畫欄獨憑。

夜行船不翦春衫愁意態。過收燈﹐有些寒在。小雨空簾﹐無人深巷﹐已早杏花先賣。白髮潘郎寬沈帶。怕看山﹑憶他眉黛。艸色拖裙﹐煙光惹鬢﹐常記故園挑菜。

東風第一枝﹝春雪﹞巧翦蘭心﹐偸黏艸甲﹐東風欲障新暖。謾凝碧瓦難畱﹐信知暮寒輕淺。行天入鏡﹐做弄出﹑輕松纖軟。料故園﹑不捲重簾﹐誤了乍來雙燕。靑未了﹑柳回白眼。紅不斷﹑杏開素面。舊遊憶著山陰﹐厚盟遂妨上苑。寒鑪重暖﹐且慢放春衫鍼綫。恐鳳靴挑菜歸來﹐萬一灞橋相見。

東風第一枝﹝燈夕﹞

酒館歌云﹐燈街舞繡﹐笑聲喧似簫鼓。太平京國多歡﹐大酺綺羅幾處。東風不動﹐照花影﹐一天春聚。耀翠光﹑金縷相交﹐苒苒細吹香霧。羞醉玉﹐少年丰度。懷艷雪﹐舊家伴侶。閉門明月關心﹐倚窗小梅索句。吟情欲斷﹐念嬌俊知人無據。想袖寒珠絡藏香﹐夜久帶愁歸去。

黃鐘喜遷鶯﹝元宵﹞月波疑滴﹐望玉壺天近﹐了無塵隔。翠眼圈花﹐冰絲織練。黃道寶光相直﹐自憐詩酒瘦﹐難應接﹑許多春色。最無賴﹐是隨香趁燭﹐曾伴狂客。蹤迹﹐漫記憶。老了杜郎﹐忍聽東風笛。柳院燈疏﹐梅廳雪在﹐誰與細傾春碧。舊情拘未定﹐猶自學﹑當年遊歷。怕萬一﹐誤玉人﹐夜寒簾隙。

淸商怨春愁遠﹐春夢亂﹐鳳釵一股輕塵滿。江煙白﹐江波碧。柳戶淸明﹐燕簾寒食﹐憶憶。鶯聲晚﹐簫聲短﹐落花不許春拘管。新相識﹐休相失。翠陌吹衣﹐畫樓橫笛。得得。

蝶戀花二月東風吹客袂。蘇小門前﹐楊柳如腰細。蝴蝶識人遊冶地﹐舊曾來處花開未﹖幾夜湖山生夢寐。評泊尋芳﹐只怕春寒裏。今歲淸明逢上巳﹐相思先到湔裙水。

玉樓春﹝社前一日﹞遊人等得春晴也﹐處處旗亭閒系馬。雨前紅杏尙娉婷﹐風裏殘梅無顧藉。忌拈鍼指還逢社﹐鬥艸贏多裙欲卸。明朝新燕定歸來﹐叮囑重簾休放下。

靑玉案蕙花老盡離騷句。綠染徧﹐江頭樹。日暝酒消聽驟雨。靑楡錢小﹐碧苔錢古。難買東君住。官河不礙遺鞭路﹐被芳艸將愁去。多定紅樓簾影暮﹐蘭燈初上﹐夜香初炷﹐猶自聽鸚鵡。

髙觀國

髙觀國﹐字賓玉﹐山陰﹝今浙江紹興﹞人。著有《竹屋癡語》一卷。

齊天樂碧雲缺處無多雨﹐愁與去帆俱遠。倒葦沙閒﹐枯蘭漵冷﹐寥落寒江秋晚。樓陰縱覽﹐正魂怯淸吟﹐病多依黯。怕挹西風﹐袖羅香自去年減。風流江左久客﹐舊遊得意處﹐珠簾曾捲。載酒春情﹐吹簫夜約﹐猶憶玉嬌香怨。塵棲故苑﹐嘆璧月空檐﹐夢雲飛觀。送絕徵鴻﹐楚峯煙數點。

玉樓春﹝宮詞﹞幾雙海燕來金屋﹐春滿離宮三十六。春風翦艸碧纖纖﹐春雨浥花紅撲撲。衛姬鄭女腰如束﹐齊唱陽關新制曲。曲終移宴起笙簫﹐花下晚寒生翠縠。

金人捧露盤﹝水仙﹞夢湘云﹐吟湘月﹐弔湘靈。有誰見﹑羅襪塵生﹐淩波步弱﹐背人羞整六銖輕。娉娉裊裊﹐暈嬌黃﹑玉色輕明。香心靜﹐波心冷﹐琴心怨﹐客心驚。怕佩解﹑卻返瑤京。杯擎淸露﹐醉春蘭友與梅兄。暮煙萬頃﹐斷腸是﹑雪冷江淸。

金人捧露盤﹝梅﹞念瑤姬﹐翻瑤佩﹐下瑤池。冷香夢﹐吹上南枝。羅浮夢杳﹐憶曾淸晚見仙姿。天寒翠袖﹐可憐是﹑倚竹依依。

溪痕淺﹐云痕凍﹐月痕淡﹐粉痕微。江樓怨﹑一笛休吹。芳音待寄﹐玉堂煙驛兩淒迷。新愁萬斛﹐爲春瘦﹑卻怕春知。

祝英臺近一窗寒﹐孤燼冷﹐獨自个春睡。繡被燻香﹐不是舊風味。靜聽滴滴檐聲﹐驚愁攪夢﹐更不管﹑庾郎心碎。念芳意﹐一並十日春風﹐梅花曬憔悴。懶做新詞﹐春在可憐裏。幾時挑菜踏靑﹐雲沈雨斷﹐盡分付﹑楚天之外。

思佳客翦翠衫兒穩四停﹐最憐一曲鳳簫吟。同心羅帕輕藏素﹐合字香囊半影金。春思悄﹐晝窗深。誰能拘束少年心。鶯來驚碎風流膽﹐踏動櫻桃葉底鈴。

霜天曉角春云粉色﹐春水和云濕。試問西湖楊柳﹐東風外﹑幾絲碧。望極﹐連翠陌﹐蘭橈雙槳急。欲訪莫愁何處﹐旗亭在﹑畫橋側。

風入松捲簾日日恨春陰﹐寒食新晴。馬蹄只向南山去﹐長橋愛花柳多情。紅外風嬌日暖﹐翠邊水秀山明。杜郎歌酒過平生﹐到處蓬瀛。醉魂不入重城晚﹐穠歡寄﹑桃葉桃根。繡被嫩寒淸曉﹐鶯啼喚起春酲。

謁金門煙墅暝﹐隔斷仙源芳徑。雨歇花梢魂未醒﹐濕紅如有恨。別後香車誰整﹐怪得畫橋春靜。碧漲平湖三十頃。歸云何處問﹖

劉鎭

劉鎭﹐字叔安﹐學者稱隨如先生﹐南海﹝今廣東廣州﹞人。寧宗嘉泰二年﹝一二○二﹞進士﹝淸雍正《廣東通誌》卷三一﹞。有《隨如百詠》﹐已佚。事見明《廣州人物傳》卷七。

玉樓春﹝東山探梅﹞冷冷水向橋東去﹐漠漠雲歸溪上住。疏風澹月有來時﹐流水行雲無覓處。佳人獨立相思苦﹐薄袖欺寒修竹暮。白頭空負雪邊春﹐著意問春春不語。

張輯

張輯﹐字宗瑞﹐號東澤﹐鄱陽﹝今江西波陽﹞人。得詩法於姜夔﹐工詞﹐有《款乃集》《東澤綺語債》﹐已佚。事見《江西詩徵》卷一九。

疏簾澹月梧桐雨細﹐漸滴作秋聲﹐被風驚碎。潤逼衣篝﹐綫裊蕙鑪沈水。悠悠歲月天涯醉﹐一分秋﹐一分憔悴。紫簫吹斷﹐素箋恨切﹐夜寒鴻起。又何苦﹑淒涼客裏。負艸堂春綠﹐竹溪空翠。落葉西風﹐吹老幾番塵世﹗從前諳盡江湖味﹐聽商歌﹑歸興千里。露侵宿酒﹐疏簾澹月﹐照人無寐。

山漸靑山無情﹐水無情﹐楊柳飛花春雨晴。徵衫長短亭。擬行行﹐重行行﹐吟到江南第幾程。江南山漸靑。

謁金門花半濕﹐睡起一簾晴色。千里江南眞咫尺﹐醉中歸夢直。前度蘭舟送客﹐雙鯉沈沈消息。樓外垂楊如此碧﹐問春來幾日。

念奴嬌嫩涼生曉﹐怪今得朝﹐湖上秋風無迹。古寺桂香山色外﹐腸斷幽叢金碧。驟雨俄來﹐蒼煙不見﹐苔徑孤吟屐。系船髙柳﹐晚蟬嘶破愁寂。且約攜酒髙歌﹐與鷗相好﹐分坐漁磯石。算只藕花知我意﹐猶把紅芳畱客。樓閣空蒙﹐管弦淸潤﹐一水盈盈隔。不如休去﹐月懸良夜千尺。

祝英臺近竹間棋﹐池上字﹐風日共淸美。誰道春深﹐湘綠漲沙觜。更添楊柳無情﹐恨煙顰雨﹐卻不把﹑扁舟偸系。去千里。明日知幾重山﹐後朝幾重水。對酒相思﹐爭似且畱醉。柰何琴劍匆匆﹐而今心事﹐在月夜﹑杜鵑聲裏。

李石

李石﹝﹖～一一八一﹞﹐字知幾﹐號方舟子﹐資州﹝今四川資中﹞人。髙宗紹興二十一年﹝一一五一﹞進士﹝淸光緒《資州直隸州誌》卷一三﹞。調成都戶曹參軍。召爲太學錄﹐遷太學博士。二十九年﹐出爲成都府學官﹝《建炎以來系年要錄》卷一八三﹞。歷通判彭州﹐知黎州﹑合州﹑眉州。孝宗淳熙二年﹝一一七五﹞﹐爲成都府路轉運判官﹐尋罷﹝《宋會要輯稿》職官七二之一二﹞。八年卒﹝《建炎以來朝野雜記》乙集卷一三﹞。有《方舟集》五十卷﹑後集二十卷﹝《直齋書錄解題》卷一八﹞﹐已佚。淸四庫館臣據《永樂大典》輯爲二十四卷﹐事見本集卷一○《自敍》。

李石詩﹐以影印文淵閣《四庫全書方舟集》爲底本﹐新輯集外詩附於卷末。

木蘭花令轆轤軛軛門前井﹐不道隔窗人睡醒。柔絲無力玉琴寒﹐殘麝徹心金鴨冷。一鶯啼破簾櫳靜﹐紅日漸髙花轉影。起來情緒寄遊絲﹐飛絆翠翹風不定。

李泳

李泳﹝﹖～一一八九﹖﹞﹐字子永﹐號蘭澤﹐揚州﹝今屬江蘇﹞人﹐家於廬陵﹝今江西吉安﹞。正民子﹐洪弟。嘗官兩浙東路安撫司準備差遣﹝《八瓊室金石補正》卷一一五﹞。孝宗淳熙十四年﹝一一八七﹞知溧水縣﹝《景定建康志》卷二七﹞﹐淳熙末卒﹝宋洪邁《夷堅三志己序》﹞。有《蘭澤野語》﹝同上書﹞﹐及弟兄五人合集《李氏花萼集》﹝《直齋書錄解題》卷二一﹞﹐均佚。

定風波點點行人趁落暉﹐搖搖煙艇出漁扉。一路水香流不斷﹐零亂﹐春潮綠浸野薔薇。南去北來愁幾許﹐登臨懷古欲沾衣。試問越王歌舞地﹐佳麗﹐只今惟有鷓鴣啼。

李鼐

李鼐﹐字仲鎭﹐號懶窩﹝《天臺續集別編》卷五﹞﹐宣城﹝今安徽宣州﹞人。宏子。髙宗紹興初官都昌尉。孝宗隆興元年﹝一一六三﹞知溧陽縣﹝《景定建康志》卷二七﹞。事見《南澗甲乙稿》卷二○《左朝請大夫致仕李公﹝宏﹞墓志銘》。

淸平樂亂雲將雨﹐飛過鴛鴦浦。人在小樓空翠處﹐分得一襟離緒。片帆隱隱歸舟﹐天邊雪捲雲遊﹐今夜夢魂何處﹐靑山不隔人愁。

鄭域

鄭域﹐字仲卿﹐號松窗﹐閩縣﹝今福建福州﹞人。孝宗淳熙十一年﹝一一八四﹞進士﹝《淳熙三山誌》卷三○﹞﹐授淸流縣尉﹝明嘉靖《延平府誌》卷二﹞。寧宗嘉泰四年﹝一二○四﹞﹐知宜春縣。嘉定七年﹝一二一四﹞﹐爲武岡軍判官﹝淸道光《寶慶府誌》卷一七﹞。十三年﹐幹辦行在諸軍糧料院﹝《宋會要輯稿》職官七三之五四﹞。有《松窗醜鏡集》﹐已佚。事見《緣督集》卷一八《松窗醜鏡集序》。

昭君怨﹝梅﹞道是花來春未﹐道是雪來香異。水外一枝斜﹐野人家。冷落竹籬茅舍﹐富貴玉堂瓊榭。兩地不同栽﹐一般開。

王嵎

王嵎﹝﹖～一一八二﹞﹐字季夷﹐北海﹝今山東濰坊﹞人﹐寓居吳興。少與陸遊交厚﹝《渭南文集》卷三九《孺人王氏墓表》﹞﹐陸遊《哭王季夷》詩﹝《劍南詩稿》卷一四﹞作於淳熙十年春﹐當卒於是年。有《北海集》二卷﹝《直齋書錄解題》卷二○﹞﹐已佚。

祝英臺近柳煙濃﹐花露重﹐合是醉時候。樓倚花梢﹐長記小垂手。誰教釵燕輕分﹐鏡鸞慵舞﹐是孤負﹑幾番晴晝。自別後﹐聞道花底花前﹐多是兩眉皺。又說新來﹐比似舊時瘦。須知兩意常存﹐相逢終有。莫謾被﹑春光僝僽。

夜行船曲水濺裙三月二。馬如龍﹐鈿車如水。風揚遊絲﹐日烘晴晝﹐人共海棠俱醉。客裏光陰難可意﹐掃芳塵﹐舊遊誰記。午夢醒來﹐不覺小窗人靜﹐春在賣花聲裏。

蔡松年

蔡松年﹝一一○七～一一五九﹞字伯堅﹐自號蕭閒老人。眞定人。天會三年﹐從父降金。初辟行臺尙書省令史﹐後爲太子中允﹐眞定計判官。嘗兩從宗弼伐宋﹐師還﹐爲刑部員外郎。皇統七年﹐與許霖構陷田玨黨被誅案﹐遷左司員外郎。天徳初﹐擢吏部侍郎﹑戶部尙書。海陵謀伐宋﹐以其爲賀宋正旦使。使還﹐攺吏部尙書﹐遷參加政事。官至尙書右丞相﹐加儀同三司﹐封衛國公。正隆四年卒﹐年五十三。史稱其文詞淸麗﹐尢工樂府﹐與吳激齊名﹐時號「吳蔡體。」有詞集《明秀集》傳世﹐魏道明作注﹐存前三卷。

鷓鴣天﹝賞荷﹞秀樾橫塘十里香﹐水光晚色靜年芳﹐燕支膚瘦沈水﹐翡翠盤髙走夜光。山黛遠﹐月波長。暮云秋影照瀟湘。醉魂應逐淩波夢﹐分付西風此夜涼。

尉遲杯紫雲暖﹐恨翠雛﹑珠樹雙棲晚。小花靜院逢迎﹐的的風流心眼。化潮照玉碗。午香重﹐艸綠宮羅淡。喜銀屏﹑小語私分。麝月春心一點。華年共有好願﹐何時定妝鬟﹐莫雨零亂。夢似花飛﹐人歸月冷。一夜曉山新怨。劉郎興﹐尋常不淺﹐況不似﹐桃花春溪遠。覺情隨﹑曉馬東風﹐病酒餘香相半。

韓●髙陽臺﹝除夕﹞頻聽銀簽﹐重燃絳蠟﹐年華衮衮驚心。餞舊迎新﹐能消幾刻光陰。老來可慣通宵飲﹐待不眠﹑還怕寒侵。掩淸樽﹐多謝梅花﹐伴我微吟。鄰娃已試春妝了﹐更蜂枝簇翠﹐燕股橫金。勾引春風﹐也知芳意難禁。朱顏那有年年好﹐逞艷遊﹑贏取如今。恣登臨﹐殘雪樓臺﹐遲日園林。

浪淘沙莫上玉樓看﹐花雨斑斑。四垂羅幕護朝寒。燕子不知春去也﹐飛認欄桿。回首幾關山﹐後會應難。相逢只有夢魂間。可柰夢隨春漏短﹐不到江南。

浪淘沙﹝丰樂樓﹞裙色艸初靑﹐鴨鴨波輕。試花霏雨濕春晴。三十六梯人不到﹐獨喚瑤箏。艇子憶逢迎﹐依舊多情。朱門只合鎖娉婷。卻逐彩鸞歸去路﹐香陌春城。

卷三

劉克莊

劉克莊﹝一一八七～一二六九﹞﹐初名灼﹐字潛夫﹐號後村﹐莆田﹝今屬福建﹞人。寧宗嘉定二年﹝一二○九﹞以蔭補將仕郎﹐初仕靖安主簿﹑眞州錄事。後遊幕於江浙閩廣等地。十二年監南嶽廟。十七年知建陽縣。以詠《落梅》詩得禍﹐閒廢十年。理宗端平元年﹝一二三四﹞爲帥司參議官﹐二年除樞密院編修官﹐兼權侍右郎官﹐尋罷。淳佑六年﹝一二四六﹞﹐以『文名久著﹐史學尢精』﹐賜同進士出身﹐除祕書少監﹐兼國史院編修官﹑實錄院檢討官。七年出知漳州。八年遷福建提刑。景定三年﹝一二六二﹞權工部尙書﹑兼侍讀﹐旋出知建寧府。五年因目疾以煥章閣學士致仕。度宗咸淳四年﹝一二六八﹞除龍圖閣學士。五年卒﹐年八十三﹐謚文定。生前曾自編文集﹐林希逸作序﹐繼有後﹑續﹑新三集。後由其季子山甫匯編爲《大全集》二百卷。事見宋林希逸《後村先生劉公行狀》﹑洪天錫《後村先生墓志銘》。

劉克莊詩﹐一至十六卷以鐵琴銅劍樓舊藏宋刻《後村居士集》爲底本﹐校以《四部叢刊》影印淸賜硯齋《後村先生大全集》﹝簡稱硯本﹞﹑楊氏海源閣舊藏宋刻《後村居士集》﹝簡稱後印本﹞﹑影印文洲閣《四庫全書》本﹝簡稱四庫本﹞﹔十七至四十八卷以賜硯齋本爲底本﹐校以淸馮氏﹤酉必﹥經閣舊藏抄本﹝簡稱馮本﹞﹑淸廬氏抱經樓舊藏抄本﹝簡稱廬本﹞﹑翁同書校淸秦氏石研齋抄本﹝簡稱秦本﹐凡采用翁氏朱筆校字﹐簡稱翁校﹞﹑淸張氏愛日精廬抄本﹝簡稱張本﹞。新輯集外詩另編一卷

摸魚兒﹝海棠﹞甚春來﹑冷煙淒雨﹐朝朝遲了芳信。驀然作暖晴三日﹐又覺萬姝嬌困。天怎忍。潘令老﹐不成也沒看花分。才情減盡﹐悵玉局飛仙﹐石湖絕筆﹐辜負這風韻。

傾城色﹐懊惱佳人薄命﹐墻頭岑寂誰問﹖東風日暮無聊賴﹐吹得燕支成粉。君細認﹐花共酒﹐古來二事天尢吝。年光去迅。漫綠葉成陰﹐靑苔滿地﹐做取異時恨。

卜算子﹝海棠爲風雨所損﹞片片蝶衣輕﹐點點猩紅小。道是天公不惜花﹐百種千般巧。朝見樹頭繁﹐暮見枝頭少。道是天工果惜花﹐雨洗風吹了。

淸平樂﹝頃在維揚﹐陳師文參議家舞姬絕妙﹐爲賦此詞﹞宮腰束素﹐只怕能輕舉。好築避風臺護取﹐莫遣驚鴻飛去。一團香玉溫柔﹐笑顰俱有風流。貪與蕭郎眉語﹐不知舞錯伊州。

生查子﹝燈夕戲陳敬叟﹞繁燈奪霽華﹐戲鼓侵明滅。物色舊時同﹐情味中年別。淺畫鏡中眉﹐深拜樓中月。人散市聲收﹐漸入愁時節。

吳潛

吳潛﹝一一九五～一二六二﹞﹝生年據《許國公奏議》卷二《再論計畝納錢》「臣年二十三﹐蒙先皇帝親擢之恩」推定﹞﹐字毅夫﹐號履齋﹐寧國﹝今屬安徽﹞人。淵弟。寧宗嘉定十年﹝一二一七﹞進士。授鎭東軍節度簽判﹐攺廣徳軍。召爲祕書省正字﹐遷校書郎。理宗紹定二年﹝一二二九﹞通判嘉興府﹝《南宋館閣續錄》卷七﹑八﹞﹐權發遣府事。五年﹐遷淮西總領﹝《宋史》卷四一《理宗本紀》一﹞。歷知建康府﹑隆興府﹑太平州﹑慶元府﹑平江府﹑鎭江府﹑臨安府。以言官論列﹐請致仕。起爲翰林學士知制誥兼侍讀﹐攺簽書樞密院事﹐兼權參知政事。出知福州﹑兼福建安撫使﹐徙知紹興府﹑兼浙東安撫使。淳佑十一年﹝一二五一﹞入爲參知政事﹐拜右丞相兼樞密使。十二年罷﹝《理宗本紀蘭》三﹞。寶佑四年﹝一二五六﹞再判慶元府﹐移判寧國府。開慶元年﹝一二五九﹞進封許國公﹝《理宗本紀》四﹞。景定元年﹝一二六○﹞以諫阻賈似道建儲之議﹐謫建昌軍﹐尋徙潮州。二年﹐責循州安置。三年卒於貶所﹝《理宗本紀》五﹞。有《許國公奏議》四卷。詩文集已佚﹐明末梅鼎祚收輯遺文編爲《履齋遺稿》四卷﹐但所輯面不廣。事見《宋歷科狀元錄》卷七﹐《宋史》卷四一八有傳。

吳潛詩﹐第一卷

以影印文淵閣《四庫全書履齋遺稿》及《兩宋名賢小集四明吟稿》爲底本﹐第二﹑三卷以《開慶四明續志》所收之《四明吟稿》二卷爲底本﹐散見他書之詩編爲第四卷

。

滿江紅﹝金陵烏衣園﹞柳帶楡錢﹐又還過﹑淸明寒食。天一笑﹑滿園羅綺﹐滿城簫笛。花樹得晴紅欲染﹐遠山過雨靑如滴。問江南池館有誰來﹖江南客。烏衣巷﹐今猶昔。烏衣事﹐今難覓。但年年燕子﹐晚煙斜日。抖擻一春塵土債﹐悲涼萬古英雄迹。且芳樽隨分趁芳時﹐休虛擲。

南柯子池水凝新碧﹐闌花駐老紅。有人獨倚畫橋東。手把一枝楊柳系春風。鵲伴遊絲墜﹐蜂粘落蕊空。秋千庭院小簾櫳﹐多少閒情閒緒雨聲中。

尹煥霓裳中序第一﹝茉莉﹞靑顰粲素靨﹐海國仙人偏耐熱。餐盡香風露屑﹐便萬里淩空﹐肯憑蓮葉。盈盈步月﹐悄似憐輕去瑤闕。人何在﹐憶渠癡小﹐點點愛輕絕。愁絕﹐舊遊輕別﹐忍重看鎖香金篋。淒涼今夜簟席﹐怕杳杳詩魂眞化風蝶。冷香淸到骨﹐夢十里﹐梅花霽雪。歸來也﹐厭厭心事﹐自共素娥說。

眼兒媚垂楊裊裊蘸淸漪﹐明綠染春絲。市橋緊馬﹐旗亭沽酒﹐無限相思。雲梳雨洗風前舞﹐一好百般宜。不知爲甚﹐落花時節﹐都是顰眉。

唐多令﹝苕溪有牧之之感﹞蘋末轉淸商﹐溪聲供夕涼。緩傳杯﹐催喚紅妝。慢綰烏雲新浴罷﹐裙拂地﹐水沈香。歌短舊情長﹐重來驚鬢霜。悵綠陰靑子成雙﹗說著前歡佯不睬﹐揚蓮子﹐打鴛鴦。

趙以夫

趙以夫﹝一一八九～一二五六﹞﹐字用父﹐號虛齋。居長樂﹝今屬福建﹞。寧宗嘉定十年﹝一二一七﹞進士。知監利縣。理宗端平初知漳州。嘉熙初以樞密都丞旨兼國史院編修官﹝《南宋館閣續錄》卷九﹞。二年﹐知慶元府兼沿海制置副使﹐四年﹐復除樞密都承旨﹝《寶慶四明誌》卷一﹞淳佑五年﹝一二四五﹞﹐出知建康府﹐七年﹐知平江府﹝《南宋制撫年表》卷上﹞。以資政殿學士致仕。寶佑四年卒﹐年六十八。事見《後村大全集》卷一四二《虛齋資政趙公神道碑》。

憶舊遊慢﹝荷花﹞望紅蕖影裏﹐冉冉斜陽﹐十里沙平。喚起江湖夢﹐向沙鷗住處。細說前盟。水鄕六月無暑﹐寒玉散淸冰﹐笑老去心情﹐也將醉眼﹐鎭爲花靑。亭亭步明鏡﹐似月浸華淸。人在秋庭。照夜銀河落﹐想粉香濕露﹐恩澤親承。十洲縹緲何許﹐風引彩舟行。尙憶得西施餘情﹐裊裊煙水汀。

姚鏞

姚鏞﹝一一九一～﹖﹞﹝生年據集中《繼周壙記》『餘年將四十而鰥』推定﹞﹐字希聲﹐一字敬庵﹐號雪蓬﹐剡溪﹝今浙江嵊州﹞人。寧宗嘉定十年﹝一二一七﹞進士﹝《剡錄》卷一進士登科題名﹞。理宗紹定元年﹝一二二八﹞爲吉州判官。六年﹐以平寇功知贛州﹝淸《江西通誌》卷四六﹞﹐因忤帥臣眨衡陽。嘉熙元年﹝一二三七﹞始離貶所。景定五年﹝一二六四﹞掌教黃巖縣學。有《雪蓬稿》。事見羅大經《鶴林玉露》卷六﹑明萬曆《黃巖縣誌》卷四。姚鏞詩﹐以汲古閣影宋抄《南宋六十家小集雪蓬稿》爲底本﹐與新輯集外詩合編爲一卷。

謁金門吟院靜﹐遲日自行花影。燻透水沈云滿鼎﹐晚妝窺露井。飛絮遊絲無定﹐誤了鶯鶯相等。欲喚海棠教睡醒﹐柰何春不肯。

羅椅

羅椅﹝一二○四～﹖﹞﹐字子遠﹐號澗谷﹐廬陵﹝今江西吉安﹞人。理宗寶佑四年﹝一二五六﹞進士﹐時年四十三﹝《寶佑四年登科錄》卷二﹞。爲信陽州學教授﹐景定間知信丰縣﹝明嘉靖《贛州府誌》卷七﹞。累遷提轄貨榷院。度宗朝見國事盡屬賈似道﹐遂棄官去。有《澗上委稿》﹐已佚。後人輯爲《澗谷遺集》。事見本集卷末附元羅洪先《族祖榷院府君傳》《宋元學案》卷八三有傳。

羅椅詩﹐以民國羅嘉瑞刊四卷本爲底本。校以《豫章叢書吉州二義集》所收本﹝簡稱豫章本﹞等﹐與新輯集外詩合編爲一卷。

柳梢靑萼綠華身﹐小桃花扇﹐安石橊裙。子野聞歌﹐周郎顧曲﹐曾惱夫君。悠悠羈旅愁人。似零落﹑靑天斷雲。何處銷魂﹖初三夜月﹐第四橋春。

方嶽

方嶽﹝１１９９～１２６２﹞﹐宋文學家。字巨山﹐號秋崖。祁門﹝今安徽﹞人。嶽工於四六駢體﹐亦善詩詞。有《秋崖集》傳世。生平事迹見《秋崖小稿》卷首載洪焱祖《秋崖先生傳》。

江神子﹝牡丹﹞窗綃深掩護芳塵﹐翠眉顰﹐越精神。幾雨幾晴﹐做得這些春。切莫近前輕著語﹐題品錯﹐怕花嗔。碧壺難貯玉粼粼﹐碎苔茵﹐晚風頻。吹得酒痕﹐如洗一番新。只恨謫仙渾懶卻﹐辜負卻﹐倚闌人。

楊伯巖

楊伯巖﹐字彥瞻﹐號泳齋﹐居臨安﹝今屬浙江﹞。理宗端平二年﹝一二三五﹞通判街州﹝明弘治《衢州府誌》卷八﹞。

踏莎行﹝雪中疏寮借閣帖﹐更以薇露送之。﹞梅觀初花﹐蕙庭殘葉﹐當時慣聽山陰雪。東風吹夢到淸都﹐今年雪比年前別。重釀宮醪﹐雙鉤官帖﹐伴翁一笑成三絕。夜深何用對靑藜﹐窗前一片蓬萊月。

周晉

周晉﹐南宋藏書家。字明叔﹐號嘯齋。湖州﹝今浙江吳興﹞人。曾在富春﹑衢州﹑汀州作過地方官﹐人稱「周佛子」。工書法﹐能詩詞﹐酷嗜金石﹑書籍﹐藏書４萬餘卷。子周密﹐亦以藏書知名。著述不詳﹐今僅存詩歌三首﹐載於《絕妙好詞》中。

點絳唇﹝訪牟存叟南漪釣隱﹞午夢初回﹐捲簾盡放春愁去。晝長無侶。自對黃鸝語。絮影蘋香﹐春在無人處。移舟去﹐未成新句﹐一研梨花雨。

淸平樂圖書一室﹐香暖垂簾密。花滿翠壺燻研席﹐睡覺滿窗晴日。手寒不了殘棋﹐篝香細勘唐碑。無酒無詩情緒﹐欲梅欲雪天時。

柳梢靑﹝楊花﹞似霧中花﹐似風前雪﹐似雨餘雲。本自無情﹐點萍成綠﹐卻又多情。西湖南陌東城﹐甚管定年年送春。薄幸東風﹐薄情遊子﹐薄命佳人。

楊纘八六子﹝牡丹次白雲韻﹞怨殘紅﹐夜來無賴﹐雨催春去匆匆。但暗水新流芳恨﹐蝶淒蜂慘﹐千林嫩綠迷空。那知國色還逢﹐柔弱華淸扶倦﹐輕盈洛浦臨風。細認得﹑凝妝點脂勻粉﹐露蟬聳翠﹐蕊金團玉成叢。幾許愁隨笑解﹐一聲歌轉春融。眼朦朧﹐憑欄桿半醒醉中。

一枝春﹝除夕﹞竹爆驚春﹐競喧塡﹑夜起千門簫鼓。流蘇帳暖﹐翠鼎緩騰香霧。停杯未舉。柰剛要﹑送年新句。應自有﹑歌字淸圓﹐未誇上林鶯語。從他歲窮日暮。縱閒愁﹑怎減劉郎風度﹖屠蘇辦了﹐迆邐柳欺梅妒。宮壺未曉﹐早驕馬﹑繡車盈路。還又把月夜花朝﹐自今細數。

被花惱﹝自度腔﹞疏疏宿雨釀寒輕﹐簾幕靜垂淸曉。寶鴨微溫瑞煙少。檐聲不動﹐春禽對語﹐夢怯頻驚覺。欹珀枕﹐倚銀牀﹐半窗花影明東照。惆悵夜來風﹐生怕嬌香混瑤艸。披衣便起﹐小徑回廊﹐處處多行到。正千紅萬紫競芳妍﹐又還似﹑年時被花惱。驀忽地﹐省得而今雙鬢老﹗

翁孟寅

翁孟寅﹐字賓陽﹝《浩然齋雅談》卷下﹞﹐建安﹝今福建建甌﹞人﹝淸康熙《建寧府誌》卷三四﹞。

齊天樂﹝元夕﹞紅香十里銅駝夢﹐如今舊遊重省。節序飄零﹐歡娛老大﹐慵立燈光蟾影。傷心對景。怕回首東風﹐雨晴難準。曲巷幽坊﹐管弦一片笑相近。飛棚浮動翠葆﹐看金釵半澑﹐春妒紅粉。鳳輦鰲山﹐雲收霧斂﹐迆邐銅壺漏迥。霜風漸緊﹐展一幅靑綃﹐爭懸孤鏡。帶醉扶歸﹐曉酲春夢穩。

燭影搖紅樓倚春城﹐鎖窗曾共巢春燕。人生好夢逐春風﹐不似楊花健。舊事如天漸遠﹐柰情絲﹑牽愁未斷。鏡塵埋恨﹐帶粉棲香﹐曲屏寒淺。環佩空歸﹐故園羞見桃花面。輕煙殘照下欄桿﹐獨自疏簾捲。一信狂風又晚﹐海棠花﹑隨風滿院。亂鴉歸後﹐杜宇啼時﹐一聲聲怨。

阮郎歸月髙樓外柳花明﹐單衣怯露零。小橋燈影落殘星﹐寒煙蘸水萍。歌袖窄﹐舞鬟輕﹐梨花夢滿城。落紅啼鳥兩無情﹐春愁添曉酲。

趙汝茪梅花引對花時節不曾歡﹐見花殘﹐任花殘。小約簾櫳﹐一面受春寒。題破玉箋雙喜鵲﹐香燼冷﹐繞云屏﹐渾是山。待眠未眠﹐事萬千。也問天﹐也恨天。髻兒半偏﹐繡裙兒寬了還寬。自取紅氈﹐重坐暖金船。惟有月知君去處﹐今夜月﹐照秦樓﹐第幾間﹖

夢江南簾不捲﹐細雨熟櫻桃。數點霽霞天又曉﹐一痕涼月酒初消﹐風緊絮花髙。蕭閒處﹐磨盡少年豪。昨夢醉來騎白鹿﹐滿湖春水段家橋﹐濯髮聽吹簫。

戀繡衾柳絲空有萬千條﹐系不住﹑溪頭畫橈﹐想今宵也對新月﹐過輕寒何處小橋﹖玉簫臺榭春多少﹖澑啼痕盈﹑臉霞未消。怪別來燕支慵傅﹐被東風偸在杏梢。

漢宮春著破荷衣﹐笑西風吹我﹐又落西湖。湖間舊時飲者﹐今與誰俱﹖山山映帶﹐似攜來﹑畫卷重舒。三十里﹑芙蓉步障﹐依然紅翠相扶。一目淸無畱處﹐任屋浮天上﹐身集空虛。殘燒夕陽過雁﹐點點疏疏。故人老大﹐好襟懷﹑消減全無。慢贏得﹑秋聲兩耳﹐冷泉亭下騎驢。

如夢令小砑紅綾箋紙﹐一字一行春淚。封了更親題﹐題了又還坼起。歸未﹖歸未﹖好个瘦人天气。

馮去非

馮去非﹐字可遷﹐號深居﹐都昌﹝今屬江西﹞人。理宗淳佑元年﹝一二四一﹞進士﹐爲淮東東轉運司幹辦﹝明隆慶《儀眞縣誌》卷四﹞﹐以忤使者意罷。寶佑四年﹝一二五六﹞召爲宗學諭。丁大全﹑爲左諫議大夫﹐三學諸生叩閽言不可﹐被劾入獄﹐去非亦爲調護。大全入相﹐罷歸。卒年八十餘﹝《桐江集》卷四《跋馮深居詩》﹞。《宋史》卷四二五有傳。

喜遷鶯涼生遙渚﹐正綠芰擎霜﹐黃花招雨。雁外漁燈﹐蛩邊蟹捨﹐絳葉表秋來路。世事不離雙鬢﹐遠夢偏欺孤旅。送望眼﹐但憑舷微笑﹐書空無語。慵看淸鏡裏。十載徵塵﹐長把朱顏污。借箸淸油﹐揮毫紫塞﹐舊事不堪重舉﹗間闊故山猿鶴﹐冷落同盟鷗鷺。倦遊也﹐便檣云柂月﹐浩歌歸去。

許棐

許棐﹐字忱夫﹐海鹽﹝今屬浙江﹞人。理宗嘉熙間隱居秦溪﹐於水南種梅數十樹﹐構屋讀書﹐因自號梅屋。室中對懸白居易﹑蘇軾二像事之﹐藏書數千卷。著有《梅屋詩稿》等。《宋史翼》卷三六﹑淸光緒《海鹽縣誌》卷一九有傳。

許棐詩﹐以汲古閣影宋抄《南宋六十家小集梅屋詩稿》編爲第一卷

﹔《融春小綴》《梅屋三稿》《梅屋四稿》編爲第二卷

。校以影印文淵閣《四庫全書兩宋名賢小集》﹝簡稱名賢集﹞。新輯集外詩附於卷末。

鷓鴣天翠鳳金鸞繡欲成。沈香亭下款新晴。綠隨楊柳陰邊去﹐紅踏桃花片上行。鶯意緒﹐蝶心情﹐一時分付小銀箏。歸來玉醉花柔困﹐月濾窗紗約半更。

琴調相思引組繡盈箱錦滿機﹐倩人縫作護花衣。恐花飛去﹐無復上芳枝。已恨遠山迷望眼﹐不須更畫遠山眉。正無聊賴﹐雨外一鳩啼。

後庭花一春不識西湖面﹐翠羞紅倦。雨窗和淚搖湘管﹐意長箋短。知心惟有雕梁燕﹐自來相伴。東風不管琵琶怨﹐落花吹徧。

陸叡瑞鶴仙濕云黏雁影﹐望徵路﹐愁迷離緒難整。千金買光景﹐但疏鐘催曉﹐亂鴉啼暝。花悰暗省﹐許多情﹑相逢夢境。便行雲都不歸來﹐也合寄將音信。孤迥。盟鸞心在﹐跨鶴程髙﹐後期無準。情絲待翦﹐翻惹得﹐舊時恨。怕天教何處﹐參差雙燕﹐還染殘朱剩粉。對菱花與說相思﹐看誰瘦損。

蕭泰來

蕭泰來﹐字則陽﹝一作陽山﹞﹐號小山﹐臨江軍新諭﹝今江西新余﹞人。崱弟。理宗紹定二年﹝一二二九﹞進士。爲撫州軍事推官﹝明弘治《撫州府誌》卷八﹞﹐知新昌縣﹝明正徳《瑞州有志》卷六﹞。攫監察禦史﹐遷起居郎﹝《宋史》卷四一一《牟子才傳》﹞。寶佑元年﹝二二五三﹞﹐出知隆興府﹝《宋史》卷四三《理宗本紀》三﹞。有《小山集》﹐已佚。明嘉靖《臨江府誌》卷六有傳。

霜天曉角﹝梅﹞千霜萬雪﹐受盡寒磨折。賴是生來瘦硬﹐渾不怕角吹徹。淸絕影也別﹐知心惟有月。元沒春風情性﹐如何共﹑海棠說。

趙希邁

趙希邁﹐字端行﹐號西堂﹝一作裏﹞﹐樂淸﹝今屬浙江﹞人。宋宗室。歷嘉定尉﹐平陽丞﹝淸乾隆《平陽縣誌》卷一○﹞。理宗端平間通判雷州﹝淸雍正《廣東通誌》卷二六﹞﹐知武岡軍﹝淸光緒《湖南通誌》卷一一二﹞。有《西堂﹝裏﹞稿》﹐已佚。事見淸光緒《樂淸縣誌》卷八。

趙希邁詩﹐據《前賢小集拾遺》等書所錄﹐編爲一卷。

八聲甘州﹝竹西懷古﹞寒雲飛﹐萬里一番秋﹐一番攪離懷。向隋堤躍馬﹐前時柳色﹐今度蒿萊。錦纜殘香在否﹐枉被白鷗猜。千古揚州夢﹐一覺庭槐。歌吹竹西難問﹐拚菊邊醉著﹐吟寄天涯。任紅樓蹤迹﹐茅屋染蒼苔。幾傷心橋東片月﹐趁夜潮浪恨入秦淮。潮回處﹐引西風恨﹐又渡江來。

趙崇磻蝶戀花一翦微寒禁翠袂﹐花下重開﹐舊燕添新壘。風旋落紅香匝地﹐海棠枝上鶯飛起。薄霧籠春天欲醉﹐碧艸澄波﹐的的情如水。料想紅樓挑錦字﹐輕雲澹月人憔悴。

菩薩蠻桃花相向東風笑﹐桃花忍放東風老。細艸碧如煙。薄寒輕暖天。折釵鸞作股﹐鏡裏參差舞。破碎玉連環﹐捲簾春睡殘。

趙希淸霜天曉角﹝桂﹞姮娥戲劇。手種長生粒。寶幹婆娑千古﹐飄芳吹滿虛碧。韻色檀露滴﹐人間秋第一。金粟如來境界﹐誰移在﹐小亭側。

秋蕊香髻穩冠宜翡翠﹐壓鬢彩絲金蕊。遠山碧淺蘸秋水﹐香暖橊裙襯地。寧寧二八餘年紀﹐惱春意。玉云凝重步塵細﹐獨立花陰寶砌。

王澡

王澡﹝一一六六～﹖﹞﹐號瓦全先生﹝《深雪偶談》﹞﹐字身甫﹐初名津﹐字子知﹝《文獻通考》卷二四五﹞﹐寧海﹝今屬浙江﹞人﹐一說四明人﹝《庶齋老學叢談》卷中下﹞。光宗紹熙元年﹝一一九○﹞進士。歷監進奏院﹐國子﹑太常博士﹐以朝散郎通判平江府。事見《嘉定赤城志》卷三三。

霜天曉角﹝梅﹞疏明瘦直﹐不受東皇識。畱與伴春應肯﹐千紅底﹐怎著得。夜色﹐何處笛﹖曉寒無柰力。飛入壽陽宮裏﹐一點點﹑有人惜。

趙與鋙謁金門歸去去﹐風急蘭舟不住。夢裏海棠花下語﹐醒來無覓處。薄幸心情似絮﹐長是輕分輕聚。待得來時春幾許﹖綠陰三月暮。

樓盤霜天曉角﹝梅﹞月淡風輕﹐黃昏未是淸。吟到十分淸處﹐也不啻﹐二三更。曉鐘天未明﹐曉霜人未行。只有城頭殘角﹐說得盡﹐我平生。

霜天曉角翦雪裁冰﹐有人嫌太淸。又有人嫌太瘦﹐都不是﹐我知音。誰是我知音﹖孤山人姓林。一自西湖別後﹐辜負我﹐到如今。

鍾過步蟾宮東風又送酴醾信﹐蚤吹得愁成潘鬢。花開猶似十年前﹐人不似十年前俊。水邊珠翠香成陣。也消得燕窺鶯認。歸來沈醉月朦朧﹐覺花气滿襟猶潤。

李肩吾撾球樂風罥蔫紅雨易晴﹐病花中酒過淸明。綺窗幽夢亂於柳﹐羅袖淚痕凝似餳。冷地思量著﹐春色三停早二停。

風流子雙燕立虹梁﹐東風外﹑煙雨濕流光。望芳艸云連﹐怕經南浦﹐葡萄波漲﹐怎博西涼。空記省﹐淺妝眉暈斂﹐罥袖唾痕香。春滿綺羅﹐小鶯捎蝶﹐夜畱弦索﹐麼鳳求凰。江湖飄零久﹐頻回首無柰﹐觸緒難忘。誰信溫柔牢落﹐翻墜愁鄕。便玉箋銅爵﹐花間陶寫﹐瑤釵金鏡﹐月底平章。十二主家樓苑﹐應念蕭郎。

淸平樂美人嬌小﹐鏡裏容顏好。秀色侵人春帳曉﹐郎去幾時重到。叮嚀記取兒家﹐碧雲隱映紅霞。直下小橋流水﹐門前一樹桃花。

風入松﹝冬至﹞霜風連夜做冬晴﹐曉日千門。香葭暖透黃鐘管﹐正玉臺﹑彩筆書云。竹外南枝意早﹐數花開對淸樽。香閨女伴笑輕盈﹐倦繡停鍼。花磚一綫添紅景﹐看從今迄邐新春。寒食相逢何處﹖百單五个黃昏。

烏夜啼徑蘚痕沿碧甃檐﹐花影壓紅闌。今年春事渾無幾﹐遊冶懶情慳。舊夢鶯鶯沁水新﹐愁燕燕長幹。重門十二簾休捲﹐三月尙春寒。

淸平樂東風無用﹐吹得愁眉重。有意迎春無意送﹐門外濕云如夢。韶光九十慳慳﹐俊遊回首關山。燕子可憐人去﹐海棠不分春寒。

鷓鴣天綠色吳箋覆古苔﹐濡毫重擬賦幽懷。杏花簾外鶯將老﹐楊柳樓前燕不來。倚玉枕﹐墜瑤釵﹐午窗輕夢繞秦淮。玉鞭何處貪遊冶﹐尋徧春風十二街。

黃簡

黃簡﹐一名居簡﹐字符易﹐號東浦﹐建安﹝今福建建甌﹞人﹐寓吳。工詩﹐與章康爲友。理宗嘉熙中卒。有《東浦集》《云墅談》﹝《宋詩紀事》卷六五作《云墅談雋》﹞﹐已佚。事見《詩苑眾芳》﹑淸同治《蘇州府誌》卷四九《冢墓》﹑卷一三九《藝文考》。

柳梢靑病酒心情﹐喚愁無限﹐可柰流鶯。又是一年﹐花驚寒食﹐柳認淸明。天涯翠巘層層﹐是多少﹐長亭短亭﹖倦倚東風﹐只憑好夢﹐飛到銀屏。

玉樓春龜紋曉扇堆雲母﹐日上彩闌新過雨。眉心猶帶寶觥酲﹐耳性已通銀字譜。密奩彩索看看午。暈素分紅能幾許﹖妝成挼鏡問春風﹐比似庭花誰解語﹖

陳策摸魚兒﹝仲宣樓賦﹞倚危梯﹑酹春懷古﹐輕寒才轉花信。江城望極多愁思﹐前事惱人方寸。湖海興﹐算合付﹑元龍舉白澆談吻。憑髙試問﹐問舊日王郎﹐依劉有地﹐何事賦幽憤﹖沙頭路﹑休記家山遠近﹐賓鴻一去無信。滄波渺渺空歸夢﹐門外北風淒緊。鳥帽整﹐便做得功名﹐難綠星星鬢。敲吟未穩。又白鷺飛來﹐垂楊自舞﹐誰與寄離恨﹖

滿江紅﹝楊花﹞倦繡人閒﹐恨春去﹐淺顰輕掠。章臺路﹐雪粘飛燕﹐帶芹穿幕。委地身如遊子倦﹐隨風命似佳人薄。歡此花飛後更無花﹐情懷惡。心下事﹐誰堪托﹖憐老大﹐傷飄泊。把前回離恨﹐暗中描摸。又趁扁舟低欲去﹐可憐世事今非昨。看等閒飛過女墻來﹐秋千索。

黃升

黃升﹐字叔暘﹐號玉林﹐又號花庵詞客﹐閩﹝今屬福建﹞人﹝《宋詩紀事小傳補正》卷四﹞。早棄科舉﹐以詞著稱﹐有《散花庵詞》一卷。理宗淳佑九年﹝一二四九﹞選有《絕妙詞選》二十卷。事見《絕妙詞選》自序﹑胡徳方序。

淸平樂﹝宮詞﹞珠簾寂寂﹐愁背銀缸泣。記得少年初選入﹐三十六宮第一。當年掌上承恩﹐而今冷落長門。又是羊車過也﹐月明花落黃昏。

李振祖

李振祖﹝一二一﹖﹞﹐字起翁﹐號中山﹝《絕妙好詞箋》卷三﹞﹐閩﹝今福建福州﹞人。理宗寶佑﹝一二五六﹞進士﹝《宋寶佑四年登科錄》﹞。

浪淘沙春在畫橋西﹐畫舫輕移﹐粉香何處度漣漪。認得一船楊柳外﹐簾影垂垂。誰倚碧闌低﹐酒暈雙眉﹐鴛鴦並浴燕交飛。一片閒情春水隔﹐斜日人歸。

薛夢桂醉落魄單衣乍著﹐滯寒更傍東風作﹐珠簾壓定銀鉤索。雨弄新睛﹐輕旋玉塵落。花唇巧借妝紅約﹐嬌羞才放三分萼。樽前不用多評泊。春淺春深﹐都向杏梢覺。

眼兒媚﹝綠箋﹞碧筒新展綠蕉芽﹐黃露灑橊花。蘸煙染就﹐和云捲起﹐秋水人家。只因一朵芙蓉月﹐生怕黛簾遮。燕銜不去﹐雁飛不到﹐愁滿天涯。

三姝媚薔薇花謝去。更無情連夜送春風雨。燕子呢喃﹑似念人憔悴﹐往來朱戶。漲綠煙深﹐早零落﹑點池萍絮。暗憶年華﹐羅帳分釵﹐又驚春暮。芳艸淒迷徵路。待去也﹐還將畫輪畱住。縱使重來﹐怕粉容銷膩﹐卻羞郎覷。細數盟言猶在﹐悵靑樓何處。綰盡垂楊﹐爭似相思寸縷。

浣溪紗柳映疏簾花映林﹐春光一半幾銷魂﹐新詩未了枕先溫。燕子說將千萬恨﹐海棠開到二三分﹐小窗銀燭又黃昏。

曾揆

曾揆﹐字聖卿﹝《江西詩徵》卷一九作舜卿﹞﹐南丰﹝今屬江西﹞人﹝《宋詩拾遺》卷二二﹞。

西江月檐雨輕敲夜夜﹐墻云低度朝朝。日長天气已無聊﹐何況洞房人悄。眉共新荷不展﹐心隨垂柳頻搖。午眠彷佛見金翹﹐驚覺數聲啼鳥。

卷四

吳文英

吳文英﹝約１２００～約１２６０﹞﹐宋詞人。字君特﹐號夢窗﹑覺翁。四明﹝今浙江寧波﹞人。工詞。知音律﹐能自度曲。論詞主張和諧協律﹐典雅柔婉。造語奇麗﹐講究畫面色彩印像。著有《夢窗詞》。

八聲甘州﹝陪庾幕諸公秋登靈巖﹞渺空煙四遠﹐是何年﹑靑天墜長星。幻蒼崖雲樹﹐名娃金屋﹐殘霸宮城。箭徑酸風射眼﹐劍水染花腥。時靸雙鴛響﹐廊葉秋聲。宮裏吳王沈醉﹐倩五湖倦客﹐獨釣醒醒。問蒼波無語﹐華發柰山靑。水涵空﹑閣憑髙處﹐送亂鴉﹑斜日落漁汀。連呼酒﹐上琴臺去﹐秋與云平。

聲聲慢﹝閏重九飲郭園﹞檀欒金碧﹐婀娜蓬萊﹐遊雲不蘸芳洲。露柳霜蓮﹐十分點綴殘秋。新彎畫眉未穩﹐似含羞﹐低度墻頭。愁送遠﹐駐西臺車馬﹐共惜臨流。知道池亭多宴﹐掩庭花﹐長是驚落秦謳。膩粉欄桿﹐猶聞憑袖香畱。輸他翠漣拍甃﹐瞰新妝時浸明眸。簾半捲﹐帶黃花﹑人在小樓。

靑玉案短亭芳艸長亭柳﹐記桃葉﹑煙江口。今日江村重載酒﹐殘杯不到﹐亂紅靑冢﹐滿地閒春繡。翠陰曾摘梅枝嗅﹐還憶秋千玉蔥手。紅索倦將春去後﹐薔薇花落﹐故園蝴蝶﹐粉薄殘香瘦。

靑玉案新腔一唱雙金斗﹐正霜落﹑分甘手﹐已是紅窗人倦繡。春詞裁燭﹐夜香溫被﹐怕減銀壺漏。吳天雁曉雲飛後﹐百感情懷頓疏酒。彩扇何時翻翠袖﹖歌邊拚取﹐醉魂和夢﹐化作梅邊瘦。

好事近飛露灑銀牀﹐葉葉怨梧啼碧。蘄竹粉連香汗﹐是秋來陳迹。藕絲空纜宿湖船﹐夢闊水雲窄。還緊鴛鴦不住﹐老紅香月白。

唐多令何處合成愁﹐離人心上秋﹐縱芭蕉不雨也颼颼。都道晚涼天气好﹐有明月﹐倦登樓。年事夢中休﹐花空煙水流﹐燕辭歸客尙淹畱。垂柳不縈裙帶住﹐漫長是系行舟。

髙陽臺﹝落梅﹞宮粉雕痕﹐仙云墮影﹐無人野水荒灣。古石埋香﹐金沙鎖骨連環。南樓不恨吹橫笛﹐恨曉風﹑千里關山。半飄零﹐庭院黃昏﹐月冷欄桿。壽陽宮裏愁鸞鏡。問誰調玉髓﹐暗補香瘢﹖細雨歸鴻﹐孤山無限春寒。離魂難倩招淸些﹐夢縞衣﹑解佩溪邊。最愁人﹐啼鳥淸明﹐葉底靑圓。

杏花天﹝重午﹞幽歡一夢成炊黍﹐知綠暗﹑汀菇幾度。竹西歌斷芳塵去﹐寬盡經年臂縷。梅黃後﹐林梢更雨。小池面﹐啼紅怨暮。當時明月重生處﹐樓上宮眉在否。

風入松聽風聽雨過淸明﹐愁艸瘞花銘。樓前綠暗分攜路﹐一絲柳﹑一寸柔情。料峭春寒中酒﹐交加曉夢啼鶯。西園日日掃林亭﹐依舊賞新晴。黃蜂頻撲秋千索﹐有當時﹐纖手香凝。惆悵雙鴛不到﹐幽階一夜苔生。

朝中措晚妝慵理瑞云盤。鍼綫停燈前。燕子不歸簾捲﹐海棠一夜孤眠。踏靑人散﹐遺鈿滿路﹐雨打秋千。尙有落花寒在﹐綠楊未褪靑綿。

西江月﹝靑梅枝上晚花﹞枝裊一痕雪在﹐葉藏幾豆春濃。玉奴最晚嫁東風﹐來結梨花幽夢。香力添燻羅被﹐瘦肌猶怯冰綃。綠陰靑子老溪橋﹐羞見東鄰嬌小。

浪淘沙燈火雨中船﹐客思綿綿。離亭春艸又秋煙﹐似與輕鷗盟未了﹐來去年年。往事一潸然﹐莫過西園。淩波香斷綠苔錢﹐燕子不知春事攺﹐時立秋千。

髙陽臺﹝丰樂樓分韻得如字﹞修竹凝妝﹐垂楊駐馬﹐憑闌淺畫成圖。山色誰題﹐樓前有雁斜書。東風緊送斜陽下﹐弄舊寒﹑晚酒醒余。自銷凝﹐能幾花前﹐頓老相如。傷春不在歌樓上﹐在鐙前欹枕﹐雨外燻鑪。怕有游船﹐臨流可柰淸臞。飛紅若到西湖底﹐攪翠瀾﹑總是愁魚。莫重來﹑吹盡香綿﹐淚滿平蕪。

思佳客迷蝶無蹤曉夢沈﹐寒香深閉小庭心。欲知湖上春多少﹐但看樓前柳淺深。愁自遣﹐酒孤斟。一簾芳景燕同吟。杏花宜帶斜陽看﹐幾陣東風晚又陰。

采桑子慢﹝九日﹞桐敲露井﹐殘照西窗人起。悵玉手﹑曾攜烏紗﹐笑整風欹。水葉沈紅﹐翠微云冷雁慵飛。樓髙莫上﹐魂銷正在﹐搖落江蘺。走馬斷橋﹐玉臺妝榭﹐羅帕香遺。歡人老﹑長安鐙外﹐愁換秋衣。醉把茱萸﹐細看淸淚濕芳枝。重陽重處﹐寒花怨蝶﹐新月東籬。

三姝媚﹝過都城舊居有感﹞湖山經醉慣﹐漬春衫﹐啼痕酒痕無限。久客長安﹐嘆斷襟零袂﹐涴塵誰浣。紫曲門荒﹐沿敗井﹑風搖靑蔓。對語東鄰﹐猶是曾巢﹐謝堂雙燕。春夢人間須斷﹐但怪得當時﹐夢緣能短。繡屋秦箏﹐傍海棠偏愛﹐夜深開宴。舞歇歌沈﹐花未減﹐紅顏先變。佇久河橋﹐欲向斜陽淚滿。

翁元龍

翁元龍﹐字時可﹐號處靜﹐鄞縣﹝今浙江寧波﹞人。爲杜範客﹐相隨遷居黃巖。工於詞。淸光緒《黃巖縣誌》卷二一有傳。﹞

水龍吟﹝雪霽登吳山見滄閣聞城中簫鼓聲﹞畫樓紅濕斜陽﹐素妝褪出山眉翠。街聲暮起﹐塵侵鐙戶﹐月來舞地。宮柳招鶯﹐水葒飄雁﹐來年春意。黯梨雲散作﹐人間好夢。瓊簫在﹐錦屏底。樂事輕隨流水﹐暗蘭消作花心計。情絲萬軸﹐因春織就﹐愁羅恨綺。暱枕迷香﹐占簾看夜﹐舊遊經醉。任孤山剩雪﹐殘梅漸懶﹐跨東風騎。

風流子﹝聞桂花懷西湖﹞天闊玉屏空﹐輕雲弄﹐淡墨畫秋容。正涼掛半蟾﹐酒醒窗下﹐露催新雁﹐人在山中。又一片﹑好秋花占了﹐香換卻西風。簫女夜歸﹐帳棲靑鳳﹐鏡娥妝冷﹐釵墜金虫。西湖花深窈﹐閒庭砌曾占﹐席地歌鐘。載取斷雲歸去﹐幾處房櫳。恨小簾燈暗﹐粟肌消瘦。燻鑪煙減﹐珠袖玲瓏。三十六宮淸夢﹐還與誰同﹖

醉桃源﹝柳﹞千絲風雨萬絲晴﹐年年長短亭。暗黃看到綠成陰﹐春由他送迎。鶯思重﹐燕愁輕﹐如人離別情。繞湖煙冷罩波明﹐畫船移玉笙。

謁金門鶯樹暖﹐弱絮欲成芳繭。流水惜花流不遠。小橋紅欲滿。原上艸﹐迷離苑﹐金勒晚風嘶斷。等得日長春又短﹐愁深山翠淺。

絳都春﹝秋晚海棠與黃菊盛開﹞花嬌半面。記蜜燭夜闌﹐同醉深院。夜袖粉香﹐猶未經年﹐如年遠。玉顏不趁秋容換﹐但換卻春遊同伴。夢回前度﹐郵亭倦客﹐又拈箋管。慵按梁州舊曲﹐怕離柱斷弦﹐驚破金雁。霜被睡濃﹐不比花前。良宵短。秋娘羞占東離畔﹐待說與深宮幽怨。恨他情淡﹐陶郎舊緣較淺。

鄭楷訴衷情酒旗搖曳柳花天﹐鶯語軟於綿。碎綠未盈芳沼﹐倒影蘸秋千。奩玉燕﹐套金蟬﹐負華年。試問歸期﹐是酴醾後﹐是牡丹前﹖

黃孝邁湘春夜月近淸明﹐翠禽枝上消魂。可惜一片淸歌﹐都付與黃昏。欲共柳花低訴﹐怕柳花輕薄﹐不解傷春。念楚鄕旅宿﹐柔情別緒﹐誰與溫存﹖空樽夜泣﹐靑山不語﹐殘月當門。翠玉樓前﹐惟是有﹑一波湘水﹐搖蕩湘云。天長夢短﹐問甚時﹑重見桃根。這次第﹐算人間沒个並刀﹐剪斷心上愁痕。

水龍吟閒情小院沈吟﹐艸深柳密簾空翠。風檐夜響﹐殘燈慵剔﹐寒輕怯睡。店捨無煙﹐關山有月﹐梨花滿地。二十年好夢﹐不曾圓合﹐而今老﹐都休矣。誰共題詩秉燭﹐兩厭厭﹑天涯別袂。柔腸一寸﹐七分是恨﹐三分是淚。芳信不來﹐玉簫塵染﹐粉衣香退。待問春﹐怎把千紅﹐換得一池綠水。

江開浣溪沙手撚花枝憶小蘋﹐綠窗空鎖舊時春﹐滿樓飛絮一箏塵。素約未傳雙燕語﹐離愁還入賣花聲﹐十分春事倩行雲。

杏花天謝娘庭院通芳徑﹐四無人﹑花梢轉影。幾番心事無憑準﹐等得靑春過盡。秋千下﹑佳期又近。算畢竟沈吟未穩。不成又是教人恨﹐待倩楊花去問。

譚宣子

譚宣子﹐字明之﹐號全庵。

謁金門人病酒﹐生怕日髙催繡。昨夜新番花樣瘦﹐旋描雙蝶湊。閒憑繡牀呵手﹐卻說春愁還又。門外東風吹綻柳。海棠花廝勾。

江城子﹝詠柳﹞嫩黃初染綠初描。倚春嬌﹐索春饒。燕外鶯邊﹐想見萬絲搖。便作無情終軟美﹐天賦與﹐眼眉腰。短長亭外短長橋。駐金鑣﹐系蘭橈。可愛風流年紀可憐宵。辦得重來攀折後﹐煙雨暗﹐不辭遙。

陳逢辰

陳逢辰﹐號所庵﹝影印《詩淵》冊三頁一九九八﹞。

烏夜啼月痕未到朱扉。送郎時﹐暗裏一汪兒淚﹐沒人知。搵不住﹐收不聚﹐被風吹。吹作一天愁雨﹑損花枝。

西江月楊柳雪融滯雨﹐酴醾玉軟欺風。飛英簌簌扣雕櫳﹐殘蝶歸來粉重。罨畫扇﹐題塵掩﹐繡花沙﹐帶寒籠。送春先自費啼紅﹐更結疏云秋夢。

樓采瑞鶴仙凍痕銷夢艸﹐又招得春歸﹐舊家池沼。園扉掩寒峭﹐倩誰將花信﹐徧傳深窈﹖追遊趁早﹐便裁卻輕衫短帽。任殘梅飛滿溪橋﹐和月醉眠淸曉。年小﹐靑絲纖手﹐彩勝嬌鬟﹐賦情誰表﹖南樓信杳﹐江云重﹐雁歸少。記衝香嘶馬﹐流紅回岸﹐幾度綠楊殘照。想暗黃依舊東風﹐灞陵古道。

玉漏遲絮花寒食路﹐晴絲罥日﹐綠陰吹霧。客帽欺風﹐愁滿畫船煙浦。彩柱秋千散後﹐悵塵鎖﹑燕簾鶯戶。從間阻﹐夢云無準﹐鬢霜如許。夜永繡閣藏嬌﹐記掩扇傳歌﹐翦燈畱語。月約星期﹐細把花須頻數。彈指一襟幽恨﹐謾空趁﹐啼鵑聲訴。深院宇﹐黃昏杏花微雨。

法曲獻仙音花匣麼弦﹐像奩雙陸﹐舊日畱歡情意。夢到銀屏﹐恨裁蘭燭﹐香篝夜闌鴛被。料燕子重來地﹐桐陰鎖窗綺。倦梳洗。暈芳鈿﹐自羞鸞鏡。羅袖冷﹐煙柳畫闌半倚。淺雨壓荼蘼﹐指東風芳事餘幾。院落黃昏﹐怕春鶯﹑驚笑憔悴。倩柔紅約定﹐喚取玉簫同醉。

好事近人去玉屏閒﹐逗曉柳絲風急。簾外杏花細雨﹐罥春紅愁濕。單衣初試曲塵羅﹐中酒病無力。應是繡牀慵困倚﹐秋千斜立。

二郎神露牀轉玉﹐喚睡醒﹑綠云梳曉。正倦立銀屏﹐新寬衣帶﹐生怯輕寒料峭。悶絕相思無人問﹐但怨入﹑墻陰啼鳥。嗟露屋鎖春﹐晴風暄晝﹐柳輕梅小。人悄﹐日長謾憶﹐秋千嬉笑。悵燼冷鑪燻﹐花深鶯靜﹐簾箔微紅醉裊。帶結畱詩﹐粉痕銷帕﹐情遠竊香年少。凝恨極﹐盡日憑髙﹐目斷淡煙芳艸。

玉樓春東風破曉寒成陣﹐曲鎖沈香簧語嫩。鳳釵敲枕玉聲圓﹐羅袖拂屏金縷褪。雲頭雁影占來信﹐歌底眉尖縈淺暈。淡煙疏柳一簾春﹐細雨遙山千疊恨。

奚岊芳艸﹝南屏晚鐘﹞笑湖山﹐紛紛歌舞花邊﹐如夢如燻。響煙驚落日﹐長橋芳艸外﹐客愁醒。天風送遠﹐向兩山﹑喚醒癡云。猶自有﹑迷林去鳥﹐不信黃昏。銷凝。油車歸後﹐一眉新月﹐獨印湖心。蕊宮相答處﹐空巖虛谷應﹐猿語香林。正酣紅紫夢﹐便市朝﹑有耳誰聽。怪玉兔金烏不換﹐只換愁人。

華胥引﹝中秋紫霞席上﹞澄空無際﹐一幅輕綃﹐素秋弄色。翦翦天風﹐飛飛萬里﹐吹淨遙碧。想玉杵芒寒﹐聽佩環無迹﹐圓缺何心﹐有心偏向歌席。多少情懷﹐甚年年﹑共憐今夕﹖蕊宮珠殿﹐還吟飄香秀筆。隱約霓裳聲度﹐認紫霞樓笛。獨鶴歸來﹐更無淸夢成覓。

趙聞禮

趙聞禮﹐字立之﹝《宋詩紀事》卷七七﹞﹐號釣月﹝《全芳備祖》前集卷一二﹞。

千秋歲鶯啼晴晝﹐南國春如繡。飛絮眼﹐憑闌袖。日長花片落﹐睡起眉山斗。無个事﹐沈煙一縷騰金獸。千里空回首﹐兩地厭厭瘦。春去也﹐歸來否﹖五更樓外月﹐雙燕門前柳。人不見﹐秋千院落淸明後。

魚遊春水靑樓臨遠水﹐樓上東風飛燕子。玉鉤珠箔﹐密密鎖紅關翠。剪勝裁幡春日戲﹐簇柳簪花元夜醉。閒憶舊歡﹐漫撩新淚。羅帕啼痕未洗﹐愁見同心雙鳳翅。長安十日輕寒﹐春衫未試。過盡徵鴻知幾許﹖不寄蕭郎書一紙。愁腸斷也﹐个人知未﹖

風入松曲塵風雨亂春晴﹐花重寒輕。珠簾卷上還重下﹐怕東風﹑吹散歌聲。棋倦杯頻晝永﹐粉香花艷淸明。十分無處著閒情﹐來覓娉婷。薔薇誤罥尋春袖﹐倩柔荑﹑爲補香痕。苦恨啼鵑驚夢﹐何時翦燭重盟。

水龍吟﹝水仙花﹞幾年埋玉藍田﹐綠雲翠水烘春暖。衣燻麝馥﹐襪羅塵沁﹐淩波步淺。鈿碧搔頭﹐膩黃冰腦﹐參差難翦。乍聲沈素瑟﹐天風佩冷﹐蹁躚舞﹐霓裳徧。湘浦盈盈月滿。抱相思夜寒腸斷。含香有恨﹐招魂無路﹐瑤琴寫怨。幽韻淒涼﹐莫江空渺﹐數峯淸遠。粲迎風一笑﹐持花酹酒﹐結南枝伴。

隔浦蓮近愁紅飛眩醉眼﹐日淡芭蕉捲。帳掩屏香潤﹐楊花撲春云暖。啼鳥驚夢遠﹐芳心亂﹐照影收奩晚。畫眉懶﹐微醒帶困﹐離情中酒相半。裙腰粉瘦﹐怕按六麼歌板。簾捲層樓探舊燕﹐腸斷花枝和悶重撚。

賀新郎﹝繭﹞池館收新雨﹐耿幽叢﹐流光幾點﹐半侵疏戶。入夜涼風吹不滅﹐冷焰微茫暗度。碎影落﹐仙盤秋露。漏斷長門空照淚﹐袖紗寒﹐映竹無心顧。孤枕掩﹐殘燈炷。練囊不照詩人苦。夜沈沈﹐拍手相親﹐騃兒癡女。欄外撲來﹐羅扇小﹐誰在風廊笑語﹐競戲踏金釵雙股。故苑荒涼悲舊賞﹐悵寒蕪﹐衰艸隋宮路。同燐火﹐徧秋圃。

施嶽水龍吟翠鰲湧出滄溟﹐影橫棧壁迷煙墅。樓臺對起﹐欄桿重憑﹐山川自古。梁苑平蕪﹐汴堤疏柳﹐幾番晴雨。看天低四遠﹐江空萬里﹐登臨處﹐分吳楚。兩岸花飛絮舞﹐度春風滿城簫鼓。英雄暗老﹐昏潮曉汐﹐歸帆過櫓。淮水東流﹐塞云北渡﹐夕陽西去。正淒涼望極﹐中原路杳﹐月來南浦。

淸平樂水搖花暝﹐隔岸炊煙冷。十里垂楊搖嫩影﹐宿酒和愁都醒。

解語花云容沍雪﹐莫色添寒﹐樓臺共臨眺。翠叢深窅。無人處﹑數蕊弄春猶小。幽姿謾好﹐遙相望﹑含情一笑。花解語﹐因甚無言﹖心事應難表。莫待墻陰暗老﹐稱琴邊月夜﹐笛裏霜曉﹐護香須早。東風度﹐咫尺畫欄瓊沼。歸來夢繞﹐歌云墜﹐依然驚覺。想恁時﹐小幾銀屏﹐冷未了。

蘭陵王柳花白﹐飛入靑煙巷陌。憑髙處﹑愁鎖斷橋﹐十里東風正無力。西湖路咫尺﹐猶阻仙源信息。傷心事﹑還似去年﹐中酒懨懨度寒食。閒窗掩春寂。但粉指畱紅﹐茸唾凝碧。歌塵不散蒙香澤﹐念鸞孤金鏡﹐雁空瑤瑟。芳時涼夜盡怨憶。夢魂省難覓。鱗鴻﹐渺蹤迹﹐縱羅帕親題﹐錦字誰織﹖緘情欲寄重城隔﹐又流水斜照﹐倦簫殘笛。樓臺相望﹐對莫色﹐恨無極。

曲遊春﹝淸明湖上﹞畫舸西泠路﹐占柳陰花影﹐芳意如織。小楫衝波度曲塵﹐扇底粉香簾隙。岸轉斜陽隔﹐又過盡別船簫笛。傍斷橋﹑翠繞紅圍﹐相對半篙晴色。頃刻﹐千山暮碧﹐向沽酒樓前﹐猶擊金勒。乘月歸來﹐正梨花夜縞﹐海棠煙冪﹐院宇明寒食。醉乍醒﹐一庭春寂。任滿身露濕東風﹐欲眠未得。

步月﹝茉莉﹞玉宇燻風﹐寶階明月﹐翠叢萬點晴雪。煉霜不就﹐散廣寒霏屑。采珠蓓﹑綠萼露滋﹐嗔銀艷﹐小蓮冰潔。花痕在﹑纖指嫩痕﹐素英重結。枝頭香未絕。還是過中秋﹐丹桂時節。醉鄕冷境﹐怕翻成消歇。玩芳味﹑春焙旋燻﹐貯穠韻﹑水沈頻爇。堪憐處﹐輸與夜涼睡蝶。

卷五

陳允平

陳允平﹐字衡仲﹐又字君衡﹐號西麓﹐鄞縣﹝今浙江寧波﹞人。試上捨不遇﹐遂放情山水﹐往來吳淞淮泗間。恭宗徳佑時﹐授沿海制置司參議官﹝《宋元學案》卷二五《參議陳西麓允平先生》﹞。宋亡﹐以人才徵至元大都。不受官﹐放還。事見《兩宋名賢小集》卷三一五《西麓詩稿》卷首﹑《宋詩略》卷一五。

陳允平詩﹐以汲古閣影宋抄《南宋六十家小集西麓詩稿》爲底本﹐校以《兩宋名賢小集》﹝簡稱名賢集﹞。新輯集外詩編爲第二卷

。

絳都春秋千倦倚﹐正海棠半坼﹐不耐春寒。殢雨弄晴﹐飛梭庭院。繡簾閒﹐梅妝欲試芳情懶。翠顰愁入眉彎。霧蟬香冷﹐霞綃淚搵﹐恨襲湘蘭。悄悄池臺步晚﹐任紅燻杏靨﹐碧沁苔痕。燕子未來﹐東風無語又黃昏。琴心不度春雲遠﹐斷腸難托啼鵑﹐夜深猶倚﹑垂楊二十四欄。

瑞鶴仙燕歸簾半捲。正漏約﹐瓊簽笙調玉管。蛾眉畫來淺甚﹐春衫懶試﹐夜燈慵翦。香溫夢暖﹐訴芳心﹑芭蕉未展。渺雙波望極江空﹐二十四橋憑徧。蔥茜銀屏彩鳳﹐霧帳金蟬﹐舊家坊院。煙花弄晚﹐芳艸恨﹐斷魂遠。對東風﹑無語綠陰深處﹐時見飛紅數片。算多情尙有﹐黃鸝向人睍睆。

思佳客錦幄沈沈寶篆殘﹐惜春無語倚欄桿。庭前芳艸空惆悵﹐簾外飛花自往還。金屋靜﹐玉簫閒﹐一樽芳酒駐紅顏。東風落盡酴醾雪﹐滿院淸香夜不寒。

戀繡衾多情無語斂黛眉﹐寄相思偏仗柳枝。待折向樽前唱﹐柰東風吹做絮飛。歸來醉抱琵琶睡﹐正酒醒﹑香盡漏移。無賴是梨花夢﹐被月明偏照翠帷。

唐多令休去采芙蓉﹐秋江煙水空。帶斜陽﹑一片徵鴻。欲頓閒愁無頓處﹐都著在﹑兩眉峯。心事寄題紅﹐畫橋流水東。斷腸人﹑無柰秋濃。回首層樓歸去懶﹐早新月﹐掛梧桐。

滿江紅﹝和淸眞韻﹞目斷煙江﹐相思字﹐難憑雁足。從別後﹐翠眉慵嫵﹐素腰如束。困倚牙牀春繡懶﹐釧金斜隱香腮肉。晝漸長﹐誰與對文枰﹐翻新局。枝上鵲﹐心期卜。芳艸暗﹐西廂曲。謝多情海燕﹐伴愁華屋。明月空圓雙蝶夢﹐彩雲難駐孤鸞宿。任畫簾不捲玉鉤閒﹐揚花撲。

愁蕊香晚酌宜城酒暖﹐玉軟嫩紅潮面。醉中窈窕度嬌眼﹐不識愁深愁淺。繡窗一縷香絨綫﹐系雙燕。海棠滿地夕陽遠﹐明月笙歌別院。

一落索欲寄相思愁苦﹐倩流紅去。淚花寫不盡離懷﹐都化作﹑無情雨。渺渺暮云江樹﹐淡煙橫素。六橋飛絮﹐夕陽西盡﹐總地春歸處。

垂楊銀屏夢覺﹐漸淺黃嫩綠﹐一聲鶯小。細雨輕塵﹐建章初閉東風悄。依然千樹長安道。翠云鎖﹑玉窗深窈。斷腸人﹑空倚斜陽﹐帶舊愁多少。還是淸明過了。任煙縷露條﹐碧纖靑裊。恨隔天涯﹐幾回惆悵蘇堤曉。飛花滿地誰爲掃﹖甚薄幸﹑隨波縹緲。縱啼鵑不喚春歸﹐人自老。

張樞

張樞﹐字斗南﹐號雪﹝此據《洞霄詩集》《宋詩紀事》作云﹞窗﹐又號寄閒﹐西秦﹝今陜西﹞人﹐居臨安﹝今浙江杭州﹞。炎父。曾爲宣詞令﹑合門簿書。善詞﹐有《寄閒集》﹐已佚。事見《浩然齋雅談》卷下﹑《詞源》卷下。

瑞鶴仙捲簾人睡起﹐放燕子歸來﹐商量春事。風光又能幾﹖減芳菲﹑都在賣花聲裏。吟邊眼底﹐披嫩綠﹑移紅換紫。甚等閒﹑半委東風﹐半委小橋流水。還是苔痕湔雨﹐竹影畱云﹐待晴猶未。蘭舟靜艤﹐西湖上多少歌吹。粉蝶兒守定落花不去﹐濕重尋香兩翅。怎知人﹑一點新愁﹐寸心萬里。

風入松春寒懶下碧雲樓﹐花事等閒休。紅綿濕透秋千索﹐記伴仙﹑曾倚嬌柔。重疊黃金約臂﹐玲瓏翠玉搔頭。燻鑪誰熨暖衣篝﹐消遣酒醒愁。舊巢未著新來燕﹐任珠簾不上瓊鉤。何處東風院宇﹐數聲揭調甘州﹖

南歌子柳戶朝云濕﹐花窗午篆淸。東風未放十分晴。畱戀海棠顏色﹐過淸明。壘潤棲新燕﹐籠深鎖舊鶯。琵琶可是不堪聽。無柰愁人﹐把做斷腸聲。

謁金門春夢怯﹐人靜玉閨平帖。睡起眉心端正帖﹐綽枝雙杏葉。重整金泥蹀躞﹐紅皺石橊裙褶。款步花陰尋蛺蝶﹐玉纖和粉撚。

慶宮春斜日明霞﹐殘虹分雨﹐軟風淺掠蘋波。聲冷瑤笙﹐情疏寶扇﹐酒醒無柰秋何。彩去輕散﹐漫敲缺﹑銅壺浩歌。眉痕畱怨﹐依約遠峯﹐學斂雙蛾。銀牀露洗涼柯﹐屏掩香銷﹐忍掃裀羅。楚驛梅邊﹐吳江楓畔﹐庾郎從此愁多。艸蛩喧砌﹐料催織﹑回文鳳梭。相思遙夜﹐簾捲翠樓﹐月冷星河。

壺中天﹝月夕登繪幅堂﹐與篔房各賦一解﹞雁橫回碧﹐漸煙收極浦﹐漁唱催晚。臨水樓臺乘醉倚﹐云引吟情閒遠。露腳飛涼﹐山眉鎖暝﹐玉宇冰奩滿。平波不動﹐桂華底印淸淺。應是瓊斧修成﹐鉛霜搗就﹐舞霓裳曲徧。窈窕西窗誰弄影﹖紅冷芙蓉深苑。賦雪詞工﹐畱云歌斷﹐偏惹文簫怨。人歸鶴唳﹐翠簾十二空捲。

李演摸魚兒﹝太湖﹞又西風﹑四橋疏柳﹐驚蟬相對秋語。瓊荷萬笠花云重﹐裊裊紅衣如舞。鴻北去﹐渺岸芷汀芳﹐幾點斜陽字。吳亭舊樹﹐又系我扁舟﹐漁鄕釣裏﹐秋色淡歸鷺。長幹路﹐艸莽疏煙斷墅。商歌如寫羈旅﹐丹溪翠岫登臨事﹐苔屐尙粘蒼士。鷗且住﹗怕月冷﹑吟魂婉冉空江暮。明燈暗浦﹐更短笛銜風﹐長云弄晚﹐天際畫秋句。

聲聲慢﹝問梅孤山﹞輕韉繡谷﹐柔屐煙堤﹐六年遺賞新續。小舫重來﹐惟有寒沙鷗熟。徘徊舊情易冷﹐但溶溶﹑翠波如縠。愁望遠﹐甚云銷月老﹐莫山自綠。嚬笑人生悲樂﹐且聽我樽前﹐漁歌樵曲。舊閣塵封﹐長得樹陰如屋。淒涼五橋歸路﹐載寒秀﹑一枝疏玉。翠袖薄﹐晚無言﹑空倚修竹。

醉桃源﹝題小扇﹞雙鴛初放步雲輕﹐香簾蒸未晴。杏鎔暗淚結紅冰﹐畱春蝴蝶情。寒薄薄﹐日陰陰﹐錦鳩花底鳴。春懷一似艸無憑﹐東風吹又生。

南鄕子﹝夜宴燕子樓﹞芳水戲桃英﹐小滴燕支浸綠云。待覓瓊觚藏彩信﹐流春﹐不似題紅易得沈。天上許飛瓊﹐吹下蓉笙染玉塵。可惜素鸞畱不得﹐更深﹐誤剪燈花斷了心。

八六子﹝次篔房韻﹞乍鷗邊﹐一番腴綠﹐流紅又怨蘋花。看晚吹約晴歸路﹐夕陽分落漁家﹐輕雲半遮。縈情芳艸無涯﹐還報舞香一曲﹐玉瓢幾許春華﹖正細柳靑煙﹐舊時芳陌。小桃朱戶﹐去年人面﹐誰知此日重來系馬。東風淡墨欹鴉﹐黯窗紗﹐人歸綠陰自斜。

祝英臺近﹝次篔房韻﹞采芳蘋﹐縈去櫓﹐歸步翠微雨。柳色如波﹐縈恨滿煙浦。東君若是多情﹐未應花老﹐心已在﹑綠成陰處。困無語﹐柔被褰損梨云﹐閒修牡丹譜。妒粉爭香﹐雙燕爲誰舞﹖年年紅紫如塵﹐五橋流水﹐知送了﹑幾番愁去。

莫侖

莫侖﹐字子山﹐號兩山﹐江都﹝今江蘇揚州﹞人﹐寓丹徒﹝今鎭江﹞。度宗咸淳四年﹝一二六八﹞進士。入元不仕。事見淸光緒《丹徒縣誌》卷三五。

水龍吟鏡寒香歇江城路﹐今度見春全懶。斷雲過雨﹐花前歌扇﹐梅邊酒盞。離思相欺﹐萬絲縈繞﹐一襟銷黯。但年光暗換﹐人生易感﹐西歸水﹐南飛雁。也擬與愁排遣﹐柰江山遮攔不斷。嬌訛夢語﹐濕熒啼袖﹐迷心醉眼。繡轂華茵﹖錦屏羅薦﹐何時拘管﹖但良宵空有﹐亭亭霜月﹐作相思伴。

玉樓春綠楊芳徑鶯聲小。簾幕烘香桃杏曉。餘寒猶峭雨疏疏﹐好夢自驚人悄悄。憑君莫問情多少﹐門外江流羅帶繞。直饒明日便相逢﹐已是一春閒過了。

生查子三兩信涼風﹐七八分圓月。愁緒到今年﹐又與前年別。衾單容易寒﹐燭暗相將滅。欲識此時情﹐聽取鳴蛩說。

卜算子紅底過絲明﹐綠外飛綿小。不道東風上海棠﹐白地春歸了。月笛曲欄﹐畱露舄芳池繞。爭得閒情似舊時﹐偏索檐花笑。

丁宥水龍吟雁風吹裂云痕﹐小樓一綫斜陽影。殘蟬抱柳﹐寒蛩入戶﹐淒音忍聽。愁不禁秋﹐夢還驚客﹐靑燈孤枕。未更深早是﹐梧桐泫露﹐那更度﹐蘭宵永。空嘆銀屏金井﹐醉鄕醒﹑溫柔鄕冷。徵塵倦撲﹐閒花曼舞﹐何心管領﹗蔥指冰弦﹐蕙懷春錦﹐楚梅風韻。悵芙蓉城杳﹐藍云依黯﹐鎖巫峯瞑。

儲泳

儲泳﹐字文卿﹐號華谷﹐雲間﹝今上海松江﹞人﹝《江湖後集》卷一一﹞。與陳郁﹝藏一﹞有交遊。有《華谷詩稿》﹝《永樂大典》卷二八一三﹞﹐已佚﹐存《華谷祛疑說》一卷。

齊天樂東風一夜吹寒食﹐紅片枝頭猶戀。宿酒初醒﹐新吟未穩﹐憑久欄桿畱暖。將春買斷﹐恨苔徑楡階﹐翠錢難貫。陌上秋千﹐相逢誰認舊時伴。輕衫粉痕褪了﹐絲緣餘夢在﹐良宵偏短。柳綫輕煙﹐鶯梭織霧﹐一片舊愁新怨。慵拈象管﹐待寄與深情﹐怎憑雙燕。不似楊花﹐解隨人去遠。

趙汝迕

趙汝迕﹐字叔魯﹝《前賢小集拾遺》卷三﹞﹐號寒泉﹝《宋詩紀事》卷八五﹞﹐樂淸﹝今屬浙江﹞人。寧宗嘉定七年﹝一二一四﹞進士。官處州僉判。因「夜雨」一聯詩忤時相﹐淪落以終。事見明永樂《樂淸縣誌》卷七。

淸平樂初鶯細雨﹐楊柳低愁縷。煙浦花橋如夢裏﹐猶記倚樓別語。小屏依舊圍香﹐恨拋薄醉殘妝。判卻寸心雙淚﹐爲他花月淒涼。

樓扶

樓扶﹐字叔茂﹝一作懋﹞﹐號梅麓﹐鄞縣﹝今浙江寧波﹞人。鑰孫。理宗端平三年﹝一二三六﹞通判建康府。淳佑中歷知泰州﹑邵武軍。有《梅麓集》﹐已佚。事見《景定建康志》卷二四。

水龍吟﹝次淸眞梨花韻﹞素娥洗盡繁妝﹐夜深步月秋千地。輕腮暈玉﹐柔肌籠粉﹐緇塵斂避。霽雪畱香﹐曉云同夢﹐昭陽宮閉。悵仙園路杳﹐曲欄人寂﹐疏雨濕﹐盈盈淚。未放遊蜂葉底﹐怕春歸﹐不禁狂吹。像牀困倚﹐冰魂微醒﹐鶯聲喚起。愁對黃昏﹐恨催寒食﹐滿襟離思。想千紅過盡﹐一枝獨冷﹐把梅花比。

菩薩蠻絲絲楊柳鶯聲近。晚風吹過秋千影。寒色一簾輕﹐燈殘夢不成。耳邊消息在。笑指花梢待。又是不歸來﹐滿庭花自開。

史介翁菩薩蠻柳絲輕揚黃金樓﹐織成一片紗窗雨。斗合做春愁﹐因慵燻玉篝。莫寒羅袖薄﹐社雨催花落。先自爲詩忙﹐薔薇一陣香。

周端臣

周端臣﹐字彥良﹐號葵窗﹝《詩家臠街》卷上﹞﹐建業﹝今江蘇南京﹞人。光宗紹熙三年﹝一一九二﹞寓臨安﹝《僕以紹熙壬子中夏二十有五日始躋風篁……》﹞。後出仕﹐未十年而卒﹝釋斯植《采芝集挽周彥良》「白首功成未年」﹞。有《葵窗稿》﹐已佚。《江湖後集》卷三輯有其詩一卷。

周端臣詩﹐以影印文淵閣《四車全書江湖後集》爲底本﹐與新輯集外詩合編爲一卷。

木蘭花慢﹝送人之官九華﹞靄芳陰未解﹐乍天气﹑過元宵。訝客袖猶寒﹐吟窗易曉﹐春色無聊。梅梢尙畱顧藉﹐滯東風﹑未肯雪輕飄。知道詩翁欲去﹐遞香要送蘭橈。淸標﹐會上叢霄﹐千里阻﹑九華遙。料今朝別後﹐他時有夢﹐應夢今朝。河橋柳﹐愁未醒﹐贈行人﹑又恐越魂銷。畱取歸來系馬﹐翠長千縷柔條。

玉樓春華堂簾幕飄香霧。一搦楚腰輕束素。翩躚舞態燕還驚﹐綽約妝容花盡妒。樽前謾詠髙唐賦﹐巫峽云深畱不住。重來花畔倚欄桿﹐愁滿欄桿無倚處。

楊子咸木蘭花慢﹝雨中荼蘼﹞紫凋紅落後﹐忽十丈玉虯橫。望眾綠帷中﹐藍田璞碎﹐鮫室珠傾。柔條系風無力﹐更不禁﹑連日峭寒淸。空與蝶圓香夢﹐枉教鶯訴春情。深深苔徑悄無人。欄檻濕香塵。嘆寶髻蓬松﹐粉鉛狼藉﹐誰管飄零﹗不愁素云易散﹐恨此花開後更無春﹗安得胡牀月夜﹐玉醅滿蘸瑤英﹖

湯恢二郎神﹝用徐幹臣韻﹞瑣窗睡起﹐閒佇立﹑海棠花影。記翠楫銀塘﹐紅牙金縷﹐杯泛梨花冷。燕子銜來相思字﹐道玉瘦﹑不禁春病。應蝶粉半銷﹐鴉云斜墜﹐暗塵侵鏡。還省﹐香痕碧唾﹐春衫都凝。悄一似荼蘼﹐玉肌翠帔﹐消得東風喚醒。靑杏單衣﹐楊花小扇﹐閒卻晚春風景。最苦是﹑蝴蝶盈盈弄晚﹐一簾風靜。

倦尋芳餳簫吹暖﹐蠟燭分煙﹐春思無限。風到楝花﹐二十四番吹徧。煙濕濃堆楊柳色﹐晝長閒墜梨花片。悄簾櫳﹐聽幽禽對語﹐分明如翦。記舊日﹐西湖行樂﹐載酒尋春﹐十里塵軟。背後腰肢﹐彷佛畫圖曾見。宿粉殘香隨夢冷﹐落花流水和天遠。但如今﹐病厭厭﹐海棠池館。

滿江紅小院無人﹐正梅粉﹑一階狼藉。疏雨過﹐溶溶天气﹐早如寒食。啼鳥驚回芳艸夢﹐峭風吹淺桃花色。漫玉鑪﹑沈水熨春衫﹐花痕碧。綠縠水﹐紅香陌。紫桂棹﹐黃金勒。悵前歡如夢﹐後遊何日﹖酒醒香消人自瘦﹐天空海闊春無極。又一林﹑新月照黃昏﹐梨花白。

祝英臺近宿酲蘇﹐春夢醒﹐沈水冷金鴨。落盡桃花﹐無人掃紅雪。漸催煮酒園林﹐單衣庭院﹐春又到斷腸時節。恨離別。長憶人立荼蘼﹐珠簾捲香月。幾度黃昏﹐瓊枝爲誰折。都將千里芳心﹐十年幽夢﹐分付與﹑一聲啼鷢。

祝英臺近﹝中秋﹞月如冰﹐天似水﹐冷浸畫欄濕。桂樹風前﹐醲香半狼藉。此翁對此良宵﹐別無可恨﹐恨只恨古人頭白。洞庭窄。誰道臨水樓臺﹐淸光最先得﹖萬里乾坤﹐元無片雲隔。不妨彩筆雲箋﹐翠樽冰醞﹐自管領﹑一庭秋色。

八聲甘州摘靑梅薦酒﹐甚殘寒﹐猶怯薴蘿衣。正柳腴花瘦﹐綠云冉冉﹐紅雪霏霏。隔屋秦箏依約﹐誰品春詞﹖回首繁華夢﹐流水斜暉。寄隱孤山山下﹐但一瓢飲水﹐深掩苔扉。羨靑山有思﹐白鶴忘機。悵年華﹑不禁騷首﹐又天涯﹑彈淚送春歸。銷魂遠﹐千山啼鷢﹐十里荼蘼。

何光大謁金門天似水﹐池上藕花風起。隔岸垂楊靑到地﹐亂螢飛又止。露濕玉闌閒倚。人靜自生涼意。泛碧沈朱供晚醉﹐月斜才去睡。

趙溍

趙溍﹐字符溍﹐號冰壺﹐潭州﹝今湖南長沙﹞人。度宗咸淳七年﹝一二七一﹞爲淮東統領兼知鎭江府﹝《宋史》卷四六《度宗本紀》﹞。九年﹐遷沿江制置使﹑知建康府﹝《至正金陵新志》卷三﹞。端宗景炎元年﹝一二七六﹞爲江西制置使﹝《宋季三朝政要》卷六﹞。

臨江仙﹝西湖春泛﹞堤曲朱墻近遠﹐山明碧瓦髙低。好風二十四花期。驕驄穿柳去﹐文艗挾春飛。簫鼓晴雷殷殷﹐笑歌香霧霏霏﹐閒情不受酒禁持。斷橋無立處﹐斜日欲歸時。

吳山靑﹝水仙﹞金璞明﹐玉璞明﹐小小杯柈翠袖擎。滿將春色盛。仙佩鳴﹐玉佩鳴﹐雪月花中過洞庭。此時人獨淸。

趙淇謁金門吟望直﹐春在欄桿咫尺。山插玉壺花倒立﹐雪明天混碧。曉魯思絲瓊滴。虛揭一簾云濕。猶有殘梅黃半壁﹐香隨流水急。

毛珝

毛珝﹐字符白﹐三銜﹝令浙江衢州﹞人。有《吾竹小稿》一卷﹐李龔爲之作序﹐比之爲唐詩人沈千運﹐約略可知其人生平風貌。事見宋李龔《吾竹小稿序》。

毛珝詩﹐以汲古閣影宋抄《南宋六十家小集》本爲底本﹐酌校顧氏讀畫齋刊《南宋羣賢小集》本﹝簡稱羣賢集﹞﹑影印文淵閣《四庫全書兩宋名賢小集》本﹝簡稱名賢集﹞。新輯集外詩一首附於卷末。

浣溪紗﹝桂﹞綠玉枝頭一粟黃﹐碧紗帳裏夢魂香。曉風和月步新涼。吟倚畫欄懷李賀﹐笑持玉斧恨吳剛。素娥不嫁爲誰妝。

潘希白

潘希白﹐字懷古﹐號漁莊﹐永嘉﹝今浙江溫州﹞人。理宗寶佑元年﹝一二五三﹞進士﹐調臨安府節制司幹辦。有《柳塘集》等﹐已佚。事見淸光緒《永嘉縣誌》卷一一﹑一七。

大有﹝九日﹞戲馬臺前﹐采花籬下﹐問歲華﹑還是重九﹐恰歸來﹑南山翠色依舊。簾櫳昨夜聽風雨﹐都不似﹑登臨時候。一片宋玉情懷﹐十分衛郎淸瘦。紅萸佩﹐空對酒。砧桿動微寒﹐暗欺羅袖。秋已無多﹐早是敗荷衰柳。彊整帽檐欹側﹐曾經向﹑天涯搔首。幾回憶﹐故國蒓鱸﹐霜前雁後。

李玨

玨字待價﹐趙郡人。進士擢第﹐又書判拔萃。開成中拜戶部侍郎﹐以本官同平章事。武宗立﹐遷門下侍郎﹐罷爲太常卿﹐再貶江西觀察使昭州刺史。宣宗立﹐內徙郴﹑舒二州﹐遷河陽節度使。入爲吏部尙書檢校右僕射淮南節度使﹐進封贊皇郡公。大中七年卒﹐年六十九。贈司空﹐謚曰貞穆。

擊梧桐﹝別西湖社友﹞楓葉濃於染﹐秋正老﹐江上徵衫寒淺。又是秦鴻過﹐霽煙外﹐寫出離愁幾點。年來歲去﹐朝生暮落﹐人似吳潮展轉。怕聽陽關曲﹐柰短笛喚起﹐天涯淸遠。雙屐行春﹐扁舟嘯晚﹐憶著鷗湖鶯苑。鶴帳梅花屋﹐霜月後﹐記把山扉牢掩。惆悵明朝何處﹐故人相望﹐但碧雲半斂。定蘇堤重來時候﹐芳艸如翦。

木蘭花慢﹝寄豫章故人﹞故人知健否﹖又過了﹑一番秋。記十載心期﹐蒼苔茅屋﹐杜若芳洲。天遙夢飛不到﹐但滔滔﹑歲月水東流。南浦春波舊別﹐西山暮雨新愁。吳鉤﹐光透黑貂裘﹐客思晚悠悠。更何處相逢﹐殘更聽雁﹐落日呼鷗。滄江白雲無數﹐約他年﹑攜手上扁舟。鴉陣不知人意﹐黃昏飛向城頭。

利登

利登﹐字履道﹐號碧澗﹐金川﹝今江西新幹西北﹞人。理宗淳佑元年﹝一二四一﹞進士﹝明正徳《建昌府誌》卷一五﹞﹐官寧都尉。有《骳稿》一卷。

利登詩﹐以汲古閣影宋抄《南宋六十家小集》本爲底本﹐校以顧氏讀畫齋刊《南宋羣賢小集》本﹝簡稱讀畫齋本﹞。新輯集外詩附於卷末。

風入松斷蕪幽樹際煙平﹐山外更山靑。天南海北知何極﹖年年是﹑匹馬孤徵。看盡好花結子﹐暗驚新筍成林。歲華情事苦相尋﹐弱雪鬢毛侵。十千鬥酒悠悠醉﹐斜河界﹑白日云心。孤鶴盡邊天闊﹐淸猿啼處山深。

曹邍

曹邍﹐字擇可﹐號松山。官禦前應制﹐爲賈似道門客﹕﹝《宋詩紀事》卷七五﹞。

玲瓏四犯﹝荼蘼應制﹞一架幽芳﹐自過了梅花﹐猶占淸絕。露葉檀心﹐香滿萬條晴雪。肌素淨洗鉛華﹐似弄玉﹑乍離瑤闕。看翠虯﹑白鳳飛舞﹐不管暮煙啼鷢。酒中風格天然別。記唐宮﹑賜樽芳冽。玉蕤喚得餘春住﹐猶醉迷飛蝶。天气乍雨乍晴﹐長是伴牡丹時節。夜散瓊樓宴﹐金鋪深掩﹐一庭春月。

劉瀾

劉瀾﹝﹖～一二七六﹞﹐字養原﹐號江村﹐天臺﹝今屬浙江﹞人。嘗爲道士﹐後還俗。端宗景炎元年卒。事見《瀛奎律髓》卷一三《夜訪侃直翁》注。

慶宮春﹝重登峨眉亭感舊﹞春翦綠波﹐日明金渚﹐鏡光盡浸寒碧。喜溢雙蛾﹐迎風一笑﹐兩情依舊脈脈。那時同醉﹐錦袍濕﹑烏紗欹側。英遊何在﹖滿目靑山﹐飛下孤白。片帆誰上天門﹐我亦明朝﹐是天門客。平生髙興﹐靑蓮一葉﹐從此飄然八極。磯頭綠樹﹐見白馬﹑書生破敵。百年前事﹐欲問東風﹐酒醒長笛。

端鶴仙﹝海棠﹞向陽看未足。更露立欄桿﹐日髙人獨。江空佩鳴玉﹐問煙鬟霞臉﹐爲誰膏沭。情閒景淑。嫁東風﹑無媒自卜。鳳臺髙﹐貪伴吹笙﹐驚下九天霜鵠。紅蹙。花開不到﹐杜老溪莊﹐已公茅屋﹐山城水國。歡易斷﹑夢難續。記年時馬上﹐人酣花醉﹐樂奏開元舊曲。夜歸來﹐駕錦漫天﹐絳紗萬燭。

齊天樂﹝吳興郡宴遇舊人﹞玉釵分向金華後﹐回頭路迷仙苑。落翠驚風﹐流紅逐水﹐誰信人間重見﹖花深半面﹐尙歌得新詞﹑柳家三變。綠葉陰陰﹐可憐不似那時看。劉郎今度更老﹐雅懷都不到﹐書帶題扇。花信風髙﹐苕溪月冷﹐明日雲帆天遠。塵緣較短﹐怪一夢輕回﹐酒闌歌散。別鶴驚心﹐感時花淚濺。

張龍榮摸魚兒又吳塵暗斑吟袖﹐西湖深處能浣。睛云片片平波影﹐飛趁棹歌聲遠。回首喚﹐彷佛記春風共載斜陽岸。輕攜分短。悵柳密藏橋﹐煙濃斷徑﹐隔水語音換。思量偏﹐前度髙陽酒伴。離蹤悲事何限﹗雙峯塔露書空穎。情共暮鴉盤轉。歸思懶﹐悄不似﹑畱眠水國蓮花畔。燈簾暈滿﹐正蠹帙重翻﹐沈煤半冷﹐風雨閉宵館。

卷六

李彭老

李彭老﹐字商隱﹐號貧房﹐徳淸﹝今屬浙江﹞人。理宗淳祜間爲沿江制置司屬官﹝《景定建康志》卷二五﹞。景定間知鹽官縣﹝淸康熙《海寧縣誌》卷一○﹞。

木蘭花慢正千門系柳﹐賜宮燭﹐散靑煙。看秀靨芳唇﹐塗妝暈色﹐試盡春妍。田田滿階楡莢﹐弄輕陰﹑淺冷似秋天。隨處餳香杏暖﹐燕飛斜嚲秋千。朱弦幾換華年﹐扶淺醉落紅前。記舊時遊冶﹐燈樓倚扇﹐水院移船。吟邊夢雲飛遠﹐有題紅﹑都在薛濤箋。聽絕殘簫倦笛﹐夜堂明月窺簾。

壺中天﹝登寄閒吟臺﹞素飆蕩碧﹐喜雲飛寥廓﹑淸透涼宇。倦鵲驚翻臺榭迥﹐葉葉秋聲歸樹。珠斗斜河﹐冰輪輾霧﹐萬里靑冥路。薌深屏翠﹐桂邊滿袖風露。煙外冷逼玻璃﹐漁郎歌杳﹐擊空明歸去。怨鶴知更蓮漏悄﹐竹裏篩金簾戶。短髮吹寒﹐閒情吟遠﹐弄影花前舞。明年今夜﹐玉樽知醉何處。

髙陽臺﹝落梅﹞飄粉杯寬﹐盛香袖小﹐靑靑半掩苔痕。竹裏遮寒﹐誰念減盡芳云﹖麼鳳叫晚吹晴雪﹐料水空﹑煙冷西泠。感凋零﹐殘縷遺鈿﹐迆邐成塵。東園曾趁花前約﹐記按箏籌酒﹐戲挽飛瓊。環佩無聲﹐艸暗臺榭春深。欲倩怨笛傳淸譜﹐怕斷霞﹑難返吟魂。轉銷凝﹐點點隨波﹐望極江亭。

法曲獻仙音﹝官圃賦梅﹐繼艸窗韻﹞云木槎枒﹐水葒搖落﹐瘦影半臨淸淺。翠羽迷空﹐粉容羞曉﹐年華柱弦頻換。甚何遜風流在﹐相逢共寒晚。總依黯﹐念當時﹑看花遊冶﹐曾錦纜移舟﹐寶箏隨輦。池苑鎖荒涼﹐嗟事逐﹑鴻飛天遠。香徑無人﹐甚蒼蘚﹑黃塵自滿。聽鴉啼春寂﹐暗雨蕭蕭吹怨。

一萼紅﹝寄弁陽翁﹞過薔薇﹐正風暄雲淡﹐春去未多時。古岸停橈﹐單衣試酒﹐滿眼芳艸斜暉。故人老﹑經年賦別﹐燈暈裏﹑相對夜何其。泛剡淸愁﹐買花芳事﹐一卷新詩。流水孤帆漸遠﹐想家山猿鶴﹐喜見重歸。北阜尋幽﹐靑津問釣﹐多情楊柳依依。最難忘﹑吟邊舊雨﹐數菖蒲﹑老是來期。幾夕相思夢蝶﹐飛繞蘋溪。

髙陽臺﹝寄題蓀壁山房﹞石筍埋云﹐風篁嘯晚﹐翠微髙處幽居。縹簡云簽﹐人間一點塵無。綠深門戶啼鵑外﹐看堆牀﹑寶晉圖書。盡蕭閒﹐浴研臨池﹐滴露研朱。舊時曾寫桃花扇。弄霏香秀筆﹐春滿西湖。松菊依然﹐柴桑自愛吾廬。冰弦玉麈風流在﹐更秋蘭香染衣裾。照窗明﹐小字珠璣﹐重見歐虞。

探芳訊﹝湖上春遊繼艸窗韻﹞對芳晝﹐甚怕冷添衣﹐傷春疏酒。正緋桃如火﹐相看自依舊。閒簾深掩梨花雨﹐誰問東陽瘦﹖幾多時﹐漲綠鶯枝﹐墮紅鴛甃。堤上寶鞍驟﹐記艸色燻晴﹐波光搖岫。蘇小門前﹐題字尙存否﹖繁華短夢隨流水﹐空有詩千首。更休言﹑張緒風流似柳。

祝英臺近杏花初﹐梅花過﹐時節又春半。簾影飛梭﹐輕陰小庭院。舊時月底秋千﹐吟香醉玉﹐曾細聽﹑歌珠一串。忍重見﹐描金小字題情﹐生綃合歡扇。老了劉郎﹐天遠玉簫伴。幾番鶯外斜陽﹐欄桿倚徧。恨楊花﹑遮愁不斷。

踏莎行﹝題艸窗十擬後﹞紫曲迷香﹐綠窗夢月﹐芳心如對春風說。蠻箋象管寫新聲﹐幾番曾試瓊壺觖。庾信書愁﹐江淹賦別﹐桃花紅雨梨花雪。周郎先自足風流﹐何須更擬秦簫咽。

浪淘沙潑火雨初晴﹐艸色靑靑。傍檐垂柳賣春餳。畫舫載花花解語﹐綰燕吟鸞。簫鼓入西泠。一片輕陰。鈿車羅蓋競歸城。別有水窗人喚酒﹐弦月初生。

四字令蘭湯晚涼﹐鸞釵半妝。紅巾膩雪吹香﹐擘蓮房賭雙。羅紈素璫﹐冰壺露牀。月移花影西廂﹐數流螢過墻。

生查子羅襦隱繡茸﹐玉合銷紅豆。深院落梅鈿﹐寒峭收燈後。心事卜金錢﹐月上鵝黃柳。拜了夜香休﹐翠被聽春漏。

李萊老

李萊老﹐字周隱﹐號秋崖。

惜紅衣﹝寄弁陽翁﹞笛送西泠﹐帆過杜曲﹐晝陰芳綠。門巷淸風﹐還尋故人書屋。蒼華發冷﹐笑瘦影相看如竹。幽谷﹐煙樹曉鶯﹐訴經年愁獨。殘陽古木﹐書畫歸船﹐匆匆又南北。蘋洲鷗鷺﹐素熟舊盟續。甚日浩歌招隱﹐聽雨弁陽同宿。料重來時候﹐香蕩幾灣紅玉。

靑玉案﹝艸窗詞捲﹞吟情老盡江南句﹐幾千萬垂絲縷。花冷絮飛寒食路﹐漁煙鷗雨﹐燕昏鶯曉﹐總入昭華譜。紅衣妝靚涼生渚﹐環碧斜陽舊時樹。拈葉分題觴詠處。荀香猶在﹐庾愁何許﹖云冷西湖賦。

揚州慢﹝瓊花次韻﹞玉倚風輕﹐粉凝冰薄﹐土花祠冷無人。聽吹簫月底﹐傳暮艸金城。笑紅紫﹑紛紛成雨﹐溯空如蝶﹐肯墮珠塵。嘆而今﹑杜郎還見﹐應賦悲春。

佩環何許﹐縱無情﹑鶯燕猶驚。悵朱檻香消﹐綠屏夢杳﹐腸斷瑤瓊。九曲迷樓依舊﹐沈沈夜﹑想覓行雲。但荒煙幽翠﹐東風吹作秋聲。

謁金門春意態﹐閒卻遠山橫黛。香徑莓苔嗟粉壞﹐鳳靴雙鬥彩。折得花枝懶戴﹐猶戀鴛鴦飛蓋。舊恨新愁都只在。東風吹柳帶。

浪淘沙楡火換新煙。翠柳朱檐﹐東風吹得落花顚。簾影翠梭懸繡帶﹐人倚秋千。猶憶十年前﹐西子湖邊﹐斜陽催入畫樓船。歸醉夜堂歌舞月﹐拚卻春眠。

生查子妾情歌柳枝﹐郎意憐桃葉。羅帶綰同心﹐誰信愁千結。樓上數殘更﹐馬上看新月。繡被怨春寒﹐怕學鴛鴦疊。

髙陽臺﹝落梅﹞門掩香殘﹐屏搖夢冷﹐珠鈿糝綴芳塵。臨水搴花﹐流來疑是行雲。蘚梢空掛淒涼月﹐想鶴歸猶怨黃昏。黯消凝﹐人老天涯﹐雁影沈沈。斷腸不在聽橫笛﹐在江臯解佩﹐翳玉飛瓊。煙濕荒村﹐背春無限愁深。迎風點點飄寒粉﹐悵秋娘燕袖啼痕。更關情﹐靑子懸枝﹐綠樹成陰。

木蘭花﹝寄題蓀壁山房﹞向煙霞堆裏﹐著吟屋最髙層。望海日翻紅﹐林霏散白﹐猿鳥幽深。雙岑﹐倚天翠濕﹐看浮雲收盡雨還晴。曉色千松逗冷﹐照人眼底長靑。閒情﹐玉麈風生。摹繭字﹐校鵝經。愛靜翻緗帙﹐蕓臺棐幾﹐荷制蘭櫻。分明﹐晉人舊隱﹐掩巖扉月﹐午籟沈沈。三十六梯樹杪﹐溯空遙想登臨。

淸平樂綠窗初曉。枕上聞啼鳥。不恨王孫歸不早﹐只恨天涯芳艸。錦書紅淚千行﹐一春無限思量。折得垂楊寄與﹐絲絲都是愁腸。

臺城路﹝寄弁陽翁﹞半空河影流云碎﹐亭臯嫩涼收雨。井葉還驚﹐江蓮亂落﹐弦月初生商素。堂深幾許﹖漸爽入云幬﹐翠綃千縷。紈扇恩疏﹐晚熒光冷照窗戶。文園憔悴頓老﹐又西風暗換﹐絲鬢無數。燈外殘碪﹐琴邊瘦枕﹐一一情傷遲莫。故人倦旅﹐料渭水長安﹐感時吟苦。正自多愁﹐砌蛩終夜語。

浪淘沙寶押繡簾斜。鶯燕誰家。銀箏初試合琵琶。柳色春羅裁袖小﹐雙戴桃花。芳艸滿天涯﹐流水韶華﹐晚風楊柳綠交加。閒倚欄桿無藉在﹐數盡歸鴉。

杏花天年時中酒風流病﹐正雨暗﹑蘼蕪深徑。人家寒食煙初禁﹐狼藉梨花雪影。西湖夢﹑紅沈翠冷﹐記舞板歌裙廝趁。斜陽苦與黃昏近﹐生怕畫船歸盡。

小重山畫檐簪柳碧如城﹐一簾風雨裏﹐過淸明。吹簫門巷冷無聲﹐梨花月﹐今夜負中庭。遠岫斂修嚬﹐春愁吟入譜﹐付鶯鶯。紅塵沒馬翠埋輪﹐西泠曲﹐歡夢絮飄零。

應法孫霓裳中序第一愁雲翠萬疊。露柳殘蟬空抱葉﹐簾捲流蘇寶結。乍庭戶嫩涼﹐欄桿微月。玉纖勝雪﹐委素紈﹑塵鎖香篋。思前事﹑鶯期燕約﹐寂寞向誰說。悲切。漏簽聲咽﹐漸寒灺蘭缸未滅。良宵長是間別﹐恨酒凝紅綃﹐紛涴瑤玦。鏡盟鸞影缺。吹笛西風數闋。無言久﹐和衣成夢﹐睡損縷金蝶。

賀新郎宿霧樓臺濕﹐曉淸初﹑花明柳潤﹐燕飛鶯集。舊約重來歌舞地﹐畱得艷香嬌色。又夢艸﹑東風吹碧。午困騰騰春欲醉﹐對文楸﹑玉子無心拾。看蝶舞﹐傍花立。酒痕未醒愁先入﹐記年時翠樓寒淺﹐寶笙慵吸。想駐馬河橋分別﹐恨輕竹風颿煙笠。早塵暗﹑華堂簾隙。倚盡黃昏人獨自﹐望江南回雁歸云急。憑付與﹐錦箋墨。

王億之髙陽臺雙槳敲冰﹐低篷護冷﹐扁舟曉渡西冷。回首吳山﹐微茫遙帶重城。堤邊幾樹垂楊柳﹐早嫩黃搖動春情。問孤鴻﹐何處飛來﹐共喚飄零。輕帆初落沙洲暝﹐漸潮痕雨漬﹐面色風皴。旅思羈愁﹐偏能老大行人。姮娥不管徵途苦﹐甚夜深﹑盡照孤衾。想玉樓﹐猶憑欄桿﹐爲我銷凝。

余桂英小桃紅芳艸連天暮﹐斜日明汀渚。懊恨東風﹐恍如春夢﹐匆匆又去。早知人酒病更詩愁﹐鎭輕隨飛絮。寶鏡空畱恨﹐箏雁渾無據。門外當時﹐薄情流水﹐如今何處﹖正相思望斷碧山云﹐又鶯啼晚雨。

胡仲弓

胡仲弓﹐字希聖﹐號葦航﹐淸源﹝今福建泉州﹞人。仲參兄。生平不見記載﹐據集中詩知其二赴春闈始中進士﹐初官縣令﹐未幾卽以言事被黜。繼爲紹興府掾﹑糧料院官﹝《心泉學詩稿》卷四《寄胡葦航料院》﹞﹐時間約在理宗寶佑六年﹝一二五八﹞前後﹝《戊午天基節口號》﹞。後棄官﹐以詩遊士大夫間。有《葦航漫遊稿》﹐已佚。《江湖後集》卷一二收其詩一百六十餘首。淸四庫館臣又據《永樂大典》輯爲《葦航漫遊稿》四卷。

胡仲弓詩﹐前四卷以影印文淵閣《四庫全書》本爲底本﹔《江湖後集》中之詩﹐以顧氏讀畫齋刊《南宋羣賢小集》爲底本﹐校以影印文淵閣《四庫全書》本﹝簡稱四庫本﹞﹐編爲第五卷

。新輯集外詩附於卷末。

謁金門蛾黛淺﹐只爲晚寒妝懶。潤逼鏡鸞紅霧滿﹐額花畱半面。漸次梅花開偏﹐花外行人已遠。欲寄一枝嫌夢短﹐濕云和恨翦。

尙希尹浪淘沙結客去登樓﹐誰系蘭舟﹖半篙淸漲雨初收。把酒畱春春不住﹐柳暗江頭。老去怕閒愁﹐莫莫休休。晚來風惡下簾鉤。試問落花隨水去﹐還解西流﹖

柴望

柴望﹝一二一二～一二八○﹞﹐字仲山﹐號秋堂﹐又號歸田﹐江山﹝今屬浙江﹞人。理宗嘉熙間爲太學上捨生。淳佑六年﹝一二四六﹞元旦日食﹐詔求直言﹐上《丙丁龜鑑》﹐忤時相意﹐詔下臨安獄﹐臨安尹趙與●疏救得免﹐放歸。端宗景炎二年﹝一二七七﹞授迪功郎﹐史館國史編校。宋亡﹐與弟隨亨﹑元亨﹑元彪遁迹江湖﹐稱柴氏四隱。元世祖至元十七年卒﹐年六十九。有《道州臺衣集》《詠史詩》《西涼鼓吹》等﹐已佚。後人輯爲《秋堂集》二卷﹐收入《柴氏四隱集》。事見《柴氏四隱集》附錄里人蘇幼安所撰墓志及淸同治《江山縣誌》卷一一。

柴望詩﹐以影印文淵閣《四庫全書柴氏四隱集》爲底本﹐校以《四庫全書秋堂集》﹝稱科秋堂集﹞。編爲一卷。

念奴嬌春來多困﹐正晷移簾影﹐銀屏深閉。喚夢幽禽煙柳外﹐驚斷巫山十二。宿酒初醒﹐新愁半解﹐惱得成憔悴。逢松雲鬢﹐不忺鸞鏡梳洗。門外滿地香風﹐殘梅零亂﹐玉糝蒼苔碎。乍暖乍寒渾莫擬﹐欲試羅衣猶未。鬥艸雕闌﹐買花深院﹐做踏靑天气。晴鳩鳴處﹐一池昨夜春水。

朱藻

朱藻﹐字符章﹐縉雲﹝今屬浙江﹞人。髙宗紹興三十年﹝一一六○﹞進士﹐調漢中簿兼尉。孝宗淳熙十五年﹝一一八八﹞知仙居縣﹝《嘉定赤城志》卷一一﹞。由知浦城縣擢通判江陵府﹝淸光緒《浦城縣誌》卷一九﹞﹐官終煥章閣待制。有《西齋集》十卷﹐已佚。事見淸康熙《縉雲縣誌》卷四﹑五。

采桑子障泥油壁人歸後﹐滿院花陰﹐樓影沈沈﹐中有傷春一片心。閒穿綠樹尋梅子﹐斜日籠明﹐團扇風輕﹐一徑楊花不避人。

黃鑄

黃鑄﹐字亦顏﹝《絕妙好詞箋》作曦顏﹞﹐號乙山﹐邵武﹝今屬福建﹞人。登進士。理宗朝知柳州。有《玉簽詩》一卷﹝《宋史藝文志》六﹞﹐已佚。事見明嘉靖《邵武府誌》卷八。

秋蕊香令花外數聲風定﹐煙際一痕月淨。水晶屏小欹翠枕﹐院靜鳴蛩相應。香銷斜掩靑銅鏡﹐背燈影。空砧夜半和雁陣﹐秋在劉郎綠鬢。

王同祖

王同祖﹐字與之﹐號花洲﹐金華﹝今屬浙江﹞人。早年侍父宦遊。理宗嘉熙二年﹝一二三八﹞入金陵制幕。淳佑間通判建康府﹐攺添差沿江制置司機宜文字﹝《景定建康志》卷二四﹞。嘉熙四年﹐自選其少作七言絕句百首爲《學詩初稿》。事見本集卷末自跋。

王同祖詩﹐以汲古閣影宋抄《南宋六十家小集》本爲底本。校以讀畫齋刻《南宋羣賢小集》本﹝簡稱羣賢集﹞。

阮郎歸一簾疏雨細於塵﹐春寒愁殺人。桐花庭院近淸明﹐新煙浮舊城。尋蝶夢﹐怯鶯聲﹐柳絲如妾情。丙丁帖子畫教成。妝臺求晚晴。

王茂孫髙陽臺﹝春夢﹞遲日烘晴﹐輕煙縷晝﹐瑣窗雕戶慵開。人獨春閒﹐金猊暖透蘭煤。山屏緩倚珊瑚畔﹐任翠陰移過瑤階。悄無聲彩翅翩翩﹐何處飛來﹖片時千里江南路﹐被東風誤引﹐還近陽臺。膩雨嬌雲﹐多情恰喜徘徊。無端枝上啼鳩喚﹐便等閒﹑孤枕驚回。惡情懷﹐一院楊花﹑一徑蒼苔。

點絳唇﹝蓮房﹞折斷煙痕﹐翠蓬初離鴛鴦浦。玉纖相妒﹐翻被專房誤。乍脫靑衣﹐猶著輕羅護。多情處﹐芳心一縷﹐都爲相思苦。

王易簡

王易簡﹐字理得﹐號可竹﹐山陰﹝今浙江紹興﹞人。宋末登進士第﹐除瑞安主簿﹐未上。宋亡隱居城南﹐與唐震﹑戴表元﹑黃虞有交。有《山中觀史吟》﹐已佚。事見《絕妙好詞》卷六﹑《剡源文集》卷一九《題王理得山中觀史吟後》﹐淸康熙《山陰縣誌》卷三三有傳。

齊天樂﹝客長安賦﹞宮煙曉散春如霧﹐參差護晴窗戶。柳色初分﹐餳香未冷﹐正是淸明百五。臨流笑語﹐映十二欄桿﹐翠嚬紅妒。短帽輕鞍﹐倦遊曾徧斷橋路。東風爲誰媚嫵﹖歲華頻感慨﹐雙鬢何許﹗前度劉郎﹐三生杜牧﹐贏得徵衫塵土。心期暗數﹐總寂寞當年﹐酒籌花譜。付與春愁﹐小樓今夜雨。

酹江月暗簾吹雨﹐怪西風梧井﹐淒涼何早。一寸柔情千萬縷﹐臨鏡霜痕驚老。雁影關山﹐蛩聲院宇﹐做就新懷抱。湘臯遺佩﹐故人空寄瑤艸。已是搖落堪悲﹐飄零多感﹐那更長安道。衰艸寒蕪吟未盡﹐無那平煙殘照。千古閒愁﹐百年往事不了﹐黃花笑﹐漁樵深處﹐滿庭紅葉休掃。

慶宮春﹝謝艸窗惠詞捲﹞庭艸春遲﹐汀蘋香老﹐數聲佩悄蒼玉。年晚江空﹐天寒日莫﹐壯懷聊寄幽獨。倦遊多感﹐更西北髙樓送目。佳人不見﹐慷慨悲歌﹐夕陽喬木。紫霞洞窅云深﹐裊裊餘音﹐鳳簫誰續﹖桃花賦在﹐竹枝詞遠﹐此恨年年相觸。翠箋芳字﹐謾重省﹑當時顧曲。因君凝佇﹐依約吳山﹐半痕蛾綠。

張桂菩薩蠻東風忽驟無人見﹐玉塘煙浪浮花片。步濕下香階﹐苔粘金鳳鞋。翠鬟愁不整﹐臨水閒窺影。摘得野薔薇﹐遊蜂相趁歸。

浣溪沙雨壓楊花路半幹。蜂遺花粉在欄桿﹐牡丹開盡正春寒。懶品麼弦金雁並﹐瘦驚雙釧玉魚寬﹐新愁不放翠眉間。

張盤

張盤﹐字子石﹐丹陽人。延熹中﹐爲交阻刺史﹐後爲廬江太守。

綺羅香﹝漁浦有感﹞浦月窺檐﹐松泉漱枕﹐屏裏吳山何處﹖暗粉疏紅﹐依舊爲誰勻注﹖都負了﹑燕約鶯期﹐更閒卻﹑柳煙花雨。縱十分﹑春到郵亭﹐賦懷應是斷腸句。靑靑原上薺麥﹐還被東風無賴﹐翻成離緒。望極天西﹐惟有隴云江樹。斜照帶﹑一縷新愁﹐盡分付﹑暮潮歸去。步閒階﹑待卜心期﹐落花空細數。

浣溪沙習習輕風破海棠﹐秋千移影上回廊﹐晝長蝴蝶爲誰忙﹖度柳早鶯分暖綠﹐過花小燕帶春香﹐滿庭芳艸又斜陽。

張林唐多令金勒鞚花驄﹐故山雲霧中。翠蘋洲﹑先有西風。可惜嫩涼時枕簟﹐都付與﹑舊山翁。雙翠合眉峯﹐淚華分臉紅。向樽前﹑何太匆匆﹖才是別離情便苦﹐都莫問﹑淡和濃。

柳梢靑﹝燈花﹞白玉枝頭﹐忽看蓓蕾﹐金粟珠垂。半顆安橊﹐一枝濃杏﹐五色薔薇。何須羯鼓聲催。銀釭裏﹑春工四時﹐卻笑燈蛾﹐學他蜂蝶﹐照影頻飛。

朱●孫眞珠簾春云做冷春知未﹖春愁在﹑碎雨敲花聲裏。海燕已尋蹤﹐到畫溪沙際。院落秋千楊柳外﹐待天气﹑十分晴霽。春市﹐又靑簾巷陌﹐紅芳歌吹。須信處處東風﹐又何妨對此﹐籠香覓醉。曲盡索餘情﹐柰夜航催離。夢滿冰衾身似寄﹐算幾度﹑吳鄕煙水。無寐﹐試明朝說與﹐西園桃李。

吳大有

吳大有﹐字有大﹐號松壑﹐嵊縣﹝今屬浙江﹞人。理宗寶佑間入太學上捨﹐率諸生上書言賈似道姦狀﹐不報﹐退處林泉。入元不仕﹐卒年八十四。淸康熙《嵊縣誌》卷一一有傳。

點絳唇﹝送李琴泉﹞江上旗亭﹐送君還是逢君處。酒闌呼渡﹐云壓沙鷗暮。漠漠蕭蕭﹐香凍梨花雨。添愁緒﹐斷腸柔櫓﹐相逐寒潮去。

張炎

張炎﹝一二四八～一三二○﹞﹐字叔夏﹐號玉田﹐又號樂笑翁﹐祖籍成紀﹐居臨安﹝今屬浙江﹞。俊裔孫。宋亡不仕﹐縱遊浙東西以終﹐元仁宗延佑七年卒。平生工長短句﹐以春水詞得名﹐因稱張春水。有《山中白雲詞》。事見《山中白雲詞》卷首﹑馮沅君《張玉田先生年譜》﹝《雙玉叢書》﹞。

壺中天﹝養拙園夜飲﹐客有彈箜篌者﹐卽事以賦﹞瘦筇訪隱﹐正繁陰閒鎖﹐一壺幽綠。喬木蒼寒圖畫古﹐窈窕人行韋曲。鶴響天髙﹐水流花淨﹐笑語通華屋。虛堂松外﹐夜深涼气吹燭。樂事楊柳樓心﹐瑤臺月下﹐有生香堪掬。誰理商聲簾外悄﹐蕭颯懸璫鳴玉。一笑難逢﹐四愁休賦﹐任我云邊宿。倚闌歌罷﹐露螢飛上秋竹。

渡江云﹝次趙元父韻﹞錦薌繚繞地﹐涼燈掛壁﹐簾影浪花斜。酒船歸去後﹐轉首河橋﹐那處認紋紗﹖重盟鏡約﹐還記得﹑前度秦嘉。惟只有﹑葉題緘付﹐流不到天涯。驚嗟﹗十年心事﹐幾曲欄桿﹐想蕭郎聲價。閒過了﹑黃昏時候﹐疏柳啼鴉。浦潮夜湧平沙白﹐溯斷鴻﹑知落誰家﹖書又遠﹐空江片月蘆花。

甘州﹝餞艸窗西歸﹞記天風﹑飛佩紫霞邊﹐顧曲萬花深。怪相如遊倦﹐少陵愁老﹐還嘆飄零。短夢恍然今昔﹐故國十年心。回首三三徑﹐松竹成陰。

不恨片帆南浦﹐只恨翦燈聽雨﹐誰伴孤吟﹖料瘦筇歸後﹐閒鎖北山云。是幾番﹑柳邊行色﹐是幾番﹑同醉古園林。煙波遠﹐筆牀茶竈﹐何處逢君﹖

趙崇霄東風第一枝妒雪梅蘇﹐迷煙柳醒﹐遊絲輕揚新霽。捲簾看燕初歸﹐步屜爲花早起。春來猶淺﹐便做出﹑十分春意。喜鳳釵﹑才卸珠幡﹐早換巧梳描翠。著數點﹑催花雨膩﹐更一陣﹑遞香風細。小鶯忺暖調聲﹐嫩蝶試晴舞翅。淸歡易失﹐怕輕負﹑年芳流水。好趁閒﹑共整吟韉﹐日日訪桃尋李。

範晞文

範晞文﹐字景文﹐錢塘﹝今浙江杭州﹞人。理宗景定中太學生﹐與葉李上書劾賈似道﹐竄瓊州。元至元間以薦授江浙儒學提舉﹐未赴﹐後流寓無錫以終。事見淸嘉慶《無錫金匱縣誌》卷三○。

意難忘淸淚如鉛﹐嘆咸陽送遠﹐露冷銅仙。巖花紛墮雪﹐津柳暗生煙。寒食後﹐莫江邊。艸色更芊芊。四十年﹐畱春意緒﹐不似今年。山陰欲棹歸船。暫停杯雨外﹐舞劍燈前。重逢應未卜﹐此別轉堪憐。憑急管﹐倩繁弦﹐思苦調難傳。望故鄕﹐都將往事﹑付與啼鵑。

鄭斗煥

鄭斗煥﹐字丙文﹐號松窗﹐宋末人﹝《絕妙好詞》卷六﹞。

新荷葉乳鴨池塘﹐晴波漾綠鱗鱗。宿藕根香﹐夏來生意還新。蚨錢小﹑鈿花貼翠﹐相間萍星。一番雨過﹐一番暗展圓靑。魚戲龜遊﹐看來猶未勝情。因憶年時﹐垂釣曾約輕盈。玉人何處﹐關情是﹑半捲芳心。簾風一棹﹐鴛鴦催起歌聲。

曹良史

曹良史﹐字子才﹐號梅南﹐錢塘﹝今浙江杭州﹞人。有《咸淳詩摘》《梅南詩摘》《鏤冰詞摘》﹐合稱「詩詞三摘」﹐已佚。事見《桐江集》卷四《跋曹之才詩詞三摘》。

江城子夜香燒了夜寒生﹐掩銀屏﹐理銀箏。一曲春風﹐都是斷腸聲。杜宇欲啼楊柳外﹐愁似海﹐思如雲。背燈暗卸乳鵝裙﹐酒初酲﹐夢初醒。蘭炷香篝﹐誰爲暖羅衾﹖二十四簾人悄悄﹐花影碎﹐月痕深。

董嗣杲

董嗣杲﹐字明徳﹐號靜傳﹐杭州﹝今屬浙江﹞人。理宗景定中榷茶九江富池。度宗咸淳末知武康縣。宋亡﹐入山爲道士﹐攺名思學﹐字無益。著作除《西湖百詠》二卷外﹐已佚。淸四庫館臣據《永樂大典》輯爲《廬山集》五卷﹑《英溪集》一卷。事見《西湖百詠》自序及本集有關詩篇﹐《絕妙好詞箋》卷六有傳。

董嗣杲詩﹐一至五卷以影印文淵閣《四庫全書廬山集》爲底本﹐第六卷

以《四庫全書英溪集》爲底本﹐七﹑八兩卷以淸光緒丁氏嘉惠堂刊《西湖百詠》爲底本﹐校以影印文淵閣《四庫全書》本﹝簡稱四庫本﹞。從《詩淵》輯得之集外詩編爲第九卷

﹐從《永樂大典》等書輯得之詩編爲第十卷

。

湘月蓮幽竹邃﹐舊池亭幾處﹐多愛君子。醉玉吹香還認取﹐忙裏得閒標致。心逐雲帆﹐情隨煙笛﹐髙會知誰繼﹖宵筵會啟﹐驀然身外浮世。因見杜牧疏狂﹐前緣夢裏﹐謾蹙雙眉翠。香滿屏山春滿幾﹐鑪擁麝焦禽睡。月落梅空﹐霜濃窗掩﹐兩耳風聲起。艷歌終散﹐輸他鶴帳淸寐。

卷七

周密

周密﹝一三二～一二九八﹞﹐字公謹﹐號艸窗﹑蘋洲﹑弁陽老人﹑華不注山人﹑四水潛夫等﹐祖籍濟南﹝今屬山東﹞﹐南渡後居湖州﹝今屬浙江﹞。以蔭監建康府都錢庫。理宗景定二年﹝一二六一﹞入浙西安撫司幕﹝《癸辛雜識》後集﹞。因剔除毗陵民田浮額忤時宰﹐遂以母病歸。度宗咸淳初爲兩浙運司掾屬﹝《淸容居士集》卷三三《師友淵源錄》﹞。十年﹝一二七四﹞。監丰儲倉﹝《癸辛雜識》前集﹑續集卷上﹞。端宗景炎閘知義烏縣﹝淸嘉慶《義烏縣誌》卷八﹞。宋亡家破﹐居杭州。元大徳二年卒﹐年六十七。生平撰述甚多﹐有《艸窗韻語》一至六稿﹐卷首有咸淳七年陳存序﹐系宋亡前作品﹐另有《蘋洲漁笛譜》《艸窗詞》《武林舊事》《齊東野語》《癸辛雜識》《浩然齋雅談》《雲煙過眼錄》《志雅堂雜鈔》《絕妙好詞》等傳世。事見《珊瑚木難》卷五《弁陽老人自銘》﹑近人夏承燾《唐宋詞人年譜周艸窗年譜》《宋史翼》卷三四有傳。

周密詩﹐以民國烏程蔣氏密韻樓景刊宋咸淳本《艸窗頡語六稿》爲底本。參校吳縣徐氏景印宋本﹝簡稱徐本﹞。另從《武林舊事》等書中輯得之集外詩﹐編爲第七卷

。

夷則商國香慢﹝賦子固淩波圖﹞玉潤金明﹐記曲屏小幾﹐翦葉移根。經年汜人重見﹐瘦影娉婷。雨帶風襟零亂﹐步云冷﹑鵝筦吹春。相逢舊京洛﹐素靨塵緇﹐仙掌霜凝。國香流落恨﹐正冰銷翠薄﹐誰念遺簪﹖水空天遠﹐應念礬弟梅兄。渺渺魚波望極﹐五十弦﹑愁滿湘云。淒涼耿無語﹐夢入東風﹐雪盡江淸。

一萼紅﹝登蓬萊閣有感﹞步深幽﹐正云黃天淡﹐雪意未全休。鑑曲寒沙﹐茂林煙艸﹐俯仰今古悠悠。歲華晚﹑漂零漸遠﹐誰念我﹑同載五湖舟。磴古松斜﹐崖陰苔老﹐一片淸愁。回首天涯歸夢﹐幾魂飛西浦﹐淚灑東州。故國山川﹐故園心眼﹐還似王粲登樓。最負他﹑秦鬟妝鏡﹐好江山﹑何事此時遊。爲喚狂吟老監﹐共賦銷憂。

掃花遊﹝九日懷歸﹞江蘺怨碧﹐早過了霜花﹐錦空洲渚。孤蛩自語﹐正長安亂葉﹐萬家砧杵。塵染秋衣﹐誰念西風倦旅﹖恨無據。悵望極歸舟﹐天際煙樹。心事曾細數。怕水葉沈紅﹐夢云離去。情絲恨縷。倩回紋爲織﹐那時愁句。雁字無多﹐寫得相思幾許。暗凝佇。近重陽﹑滿城風雨。

三姝媚﹝送聖與還越﹞淺寒梅未綻。正潮過西陵﹐短亭逢雁。秉燭相看﹐嘆俊遊零落﹐滿襟依黯。露艸霜花﹐愁正在﹑廢宮蕪苑。明月河橋﹐笛外樽前﹐舊情消減。莫訴離觴深淺﹐恨聚散匆匆﹐夢隨颿遠。玉鏡塵昏﹐怕賦情人老﹐後逢淒惋。一樣歸心﹐又喚起﹐故園愁眼。立盡斜陽無語﹐空江歲晚。

法曲獻仙音﹝弔雪香亭梅﹞松雪飄寒﹐嶺雲吹凍﹐紅破數椒春淺。襯舞臺荒﹐浣妝池冷﹐淒涼市朝輕換。嘆花與人凋謝﹐依依歲華晚。共淒黯﹐問東風﹑幾番吹夢﹐應慣識﹑當年翠屏金輦。一片古今愁﹐但廢綠﹑平煙空遠。無語消魂﹐對斜陽﹑衰艸淚滿。又西泠殘笛﹐低送數聲春怨。

髙陽臺﹝送陳君衡被召﹞照野旌旗﹐朝天車馬﹐平沙萬里天低。寶帶金章﹐樽前茸帽風欹。秦關汴水經行地﹐想登臨﹑都付新詩。縱英遊﹐疊鼓淸笳﹐駿馬名姬。酒酣應對燕山雪﹐正冰河月凍﹐曉隴雲飛。投老殘年﹐江南誰念方回﹖東風漸綠西湖柳﹐雁已還﹑人未南歸。最關情﹐折盡梅花﹐難寄相思。

慶宮春﹝送趙元父過吳﹞重疊云衣﹐微茫鴻影﹐短篷穩載吳雪。霜葉敲寒﹐風燈搖暈﹐棹歌人語嗚咽。擁衾呼酒﹐正百里冰河乍合﹐千山換色﹐一鏡無塵﹐玉龍吹裂。

夜深醉踏長虹﹐表裏空明﹐古今淸絕。髙堂在否﹐登臨休賦﹐忍見舊時明月。翠銷香冷﹐怕空負﹑年芳輕別。孤山春早﹐一樹梅花﹐待君同折。

髙陽臺﹝寄越中諸友﹞小雨分江﹐殘寒迷浦﹐春容淺入蒹葭。雪霽空城﹐燕歸何處人家。夢魂欲渡蒼茫去﹐怕夢輕﹑還被愁遮。感流年﹐夜汐東還﹐冷照西斜。淒淒望極王孫艸﹐認雲中煙樹﹐鷗外春沙。白髮靑山﹐可憐相對蒼華。歸鴻自趁潮回去﹐笑倦遊﹑猶是天涯。問東風﹐先到垂楊﹐後到梅花。

探芳信﹝西泠春感﹞步晴晝﹐向水院維舟﹐津亭喚酒。嘆劉郎重到﹐依依漫懷舊。東風空結丁香怨﹐花與人俱瘦。甚淒涼﹐暗艸沿池﹐冷苔侵甃。橋外晚風驟。正香雪隨波﹐淺煙迷岫。廢苑塵梁﹐如今燕來否﹖翠云零落空堤冷﹐往事休回首。最消魂﹐一片斜陽戀柳。

水龍吟﹝白荷﹞素鸞飛下靑冥﹐舞衣半惹涼云。碎藍田種玉﹐綠房迎曉﹐一奩秋意。擎露盤深﹐憶君淸夜﹐暗傾鉛水。想鴛鴦正結﹑梨云好夢﹐西風冷﹐還驚起。應是飛瓊仙會﹐倚涼飆﹑碧簪斜墜。輕妝斗白﹐明璫照影﹐紅衣羞避。霽月三更﹐粉云千點﹐靜香十里。聽湘弦奏徹﹐冰綃偸翦﹐聚相思淚。

效顰十解四字令﹝擬花間﹞眉消睡黃﹐春凝淚妝。玉屏水暖微香﹐聽蜂兒打窗。箏塵半牀﹐綃痕半方。愁心欲訴垂楊﹐柰飛紅正忙。

西江月﹝延祥觀拒霜擬稼軒﹞綠綺紫絲步障﹐紅鸞彩鳳仙城。誰將三十六陂春﹐換得兩堤秋錦﹖眼纈醉迷朱碧﹐筆花俊賞丹靑。斜陽展盡趙昌屏﹐羞死舞鸞妝鏡。

江城子﹝擬蒲江﹞羅窗曉色透花明﹐靘瑤笙﹐按瑤箏。試訊東風﹐能有幾分春﹖二十四闌憑玉暖﹐楊柳月﹐海棠陰。依依愁翠沁雙顰﹐愛鶯聲﹐怕鵑聲。人自多情﹐春去自無情。把酒問花花不語﹐花外夢﹐夢中云。

少年遊﹝宮詞擬梅溪﹞簾銷寶篆捲宮羅﹐蜂蝶撲飛梭。一樣東風﹐燕梁鶯院﹐那處春多﹖曉妝日日隨香輦﹐多在牡丹坡。花深深處﹐柳陰陰處﹐一片笙歌。

好事近﹝擬東澤﹞新雨洗花塵﹐撲撲小庭香濕。早是垂楊煙老﹐漸嫩黃成碧。晚簾都捲看靑山﹐山外更山色。一色梨花新月﹐伴夜窗吹笛。

西江月﹝擬花翁﹞情縷紅絲冉冉﹐啼花碧袖熒熒。迷香雙蝶下庭心﹐一行愔愔簾影。北裏紅紅短夢﹐東風雁雁前塵。稱銷不過牡丹情﹐中半傷春酒病。

醉落魄﹝擬參晦﹞憶憶憶憶﹐宮羅褶褶銷金色。吹花有盡情無極﹐淚滴空簾﹐香潤柳枝濕。春愁浩蕩湘波窄﹐紅蘭夢繞江南北。燕鶯都是東風客。移盡庭陰﹐風老杏花白。

朝中措﹝茉莉擬夢窗﹞彩繩朱乘駕濤云﹐親見許飛瓊。多定梅魂才返﹐香瘢半掐秋痕。枕函釵縷﹐燻篝芳焙﹐兒女心情。尙有第三花在﹐不妨畱待涼生。

醉落魄﹝擬二隱﹞餘寒正怯﹐金釵影卸東風揭。舞衣絲損愁千褶﹐一縷楊絲﹐猶是去年折。臨窗擁髻愁難說﹐花庭一寸燕支雪﹐春花似舊心情別。待摘玫瑰﹐飛下粉黃蝶。

浣溪沙﹝擬梅川﹞蠶已三眠柳二眠﹐雙竿初起畫秋千﹐鶯櫳風響十三弦。魚素不傳新信息﹐鸞膠難續舊姻緣﹐薄情明月幾番圓。

甘州﹝燈夕書寄二隱﹞漸淒淒﹑芳艸綠江南﹐輕暉弄春容。記少年遊處﹐簫聲巷陌﹐燈影簾櫳。月暖烘鑪戲鼓﹐十里步香紅。欹枕聽新雨﹐往事朦朧。

還是江南春夢曉﹐怕等閒愁見﹐雁影西東。喜故人好在﹐水驛寄詩筒。數芳程﹑漸催花信﹐送歸帆﹑知第幾番風﹖空吟想﹐梅花千樹﹐人在山中。

踏莎行﹝與莫兩山談邗城舊事﹞遠艸情鐘﹐孤花韻勝﹐一樓聳翠生秋暝。十年二十四橋春﹐轉頭明月簫聲冷。賦藥才髙﹐題瓊語俊﹐蒸香壓酒芙蓉頂。景畱人去怕思量﹐桂窗風露秋眠醒。

王沂孫

王沂孫﹐字聖與﹐一字詠道﹝《四朝聞見錄》附錄﹞﹐號碧山﹐又號中仙﹑玉笥山人﹐會稽﹝今浙江紹興﹞人。與周密﹑唐玨諸公唱和。元至元中嘗爲慶元路學正﹝《延佑四明誌》卷二﹞。以詞著﹐有《花外集》﹐又名《碧山樂府》。事見淸乾隆《紹興府誌》卷五四。

醉蓬萊﹝舊故山﹞掃西風門徑﹐黃葉凋零﹐白雲蕭散。柳換枯陰﹐賦歸來何晚。爽气霏霏﹐翠蛾眉嫵﹐聊慰登臨眼。故國如塵﹐故人如夢﹐登髙還懶。數點寒英﹐爲誰零落。楚魄難招﹐暮寒堪攬。步屣荒籬﹐誰念幽芳遠﹖一室秋燈﹐一庭秋雨﹐更一聲秋雁。試引芳樽﹐不知消得﹐和多依黯﹖

法曲獻仙音﹝聚景亭梅次艸窗韻﹞層綠峨峨﹐纖瓊皎皎﹐倒壓波痕淸淺。過眼年華﹐動人幽意﹐相逢幾番春換。記喚酒尋芳處﹐盈盈褪妝晚。已銷黯。況淒涼。近來離思﹐應忘卻﹑明月夜深歸輦。荏苒一枝春﹐恨東風﹑人似天遠。縱有殘花﹐灑徵衣﹑鉛淚都滿。但殷勤折取﹐自遣一襟幽怨。

淡黃柳﹝甲戌冬別周公謹丈於孤山中。次冬﹐公謹遊會稽﹐相會一月。又次冬﹐公謹自剡還﹐執手聚別﹐且復別去。悵然於懷﹐敬賦此解﹞花邊短笛﹐初結孤山約。雨悄風輕寒漠漠。翠鏡秦鬟釵別﹐同折幽芳怨搖落。

素裳薄﹐重拈舊紅萼。嘆攜手﹐轉離索。料靑禽﹑一夢春無幾﹐後夜相思﹐素蟾低照﹐誰掃花陰共酌﹖

一萼紅﹝石屋探梅作﹞思飄颻﹐擁仙姝獨步﹐明月照蒼翹。花候猶遲﹐庭陰不掃﹐門掩山意蕭條。抱芳恨﹑佳人分薄﹐似未許﹑芳魄化春嬌。雨澀風慳﹐霧輕波細﹐湘夢迢迢。誰伴碧樽雕俎﹐喚瓊肌皎皎﹐綠發蕭蕭。靑鳳啼空﹐玉龍舞夜﹐遙睇河漢光搖。未須賦﹑疏香淡影﹐且同倚﹑枯蘚聽吹簫。聽久餘音欲絕﹐寒透鮫綃。

長亭怨﹝重過中庵故園﹞泛孤艇﹐東臯過偏。尙記當日﹐綠陰門掩。屐齒莓階﹐酒痕羅袖事何限。欲尋前迹﹐空惆悵﹑成秋苑。自約賞花人﹐別後總﹑風流雲散。

水遠。怎知流水外﹐卻是亂山尢遠。天涯夢短。想忘了﹑綺疏雕檻。望不盡﹑苒苒斜陽﹐撫喬木﹑年華將晚。但數點紅英﹐猶識西園淒婉。

慶宮春﹝水仙﹞明玉擎金﹐纖羅飄帶﹐爲君起舞回雪。柔影參差﹐幽芳零亂﹐翠圍腰瘦一撚。歲華相誤﹐記前度﹑湘臯怨別。哀弦重聽﹐都是淒涼﹐未須彈徹。國香到此誰憐﹐煙冷沙昏﹐頓成愁絕。花惱難禁﹐酒銷欲盡﹐門外冰澌初結。試招仙魄﹐怕今夜﹑瑤簪凍折。攜盤獨出﹐空想咸陽﹐故宮落月。

髙陽臺殘萼梅酸﹐新溝水綠﹐東風節序暄妍。獨立雕欄﹐誰憐枉度華年。朝朝準擬淸明近﹐料燕翎﹑須寄銀箋。又爭知﹑一字相思﹐不到吟邊。雙蛾不拂靑鸞冷﹐任花陰寂寂﹐掩戶閒眠。屢卜佳期﹐無憑卻怨金錢。何人寄與天涯信﹖趁東風﹑急整歸船。縱飄零﹐滿院楊花﹐猶是春前。

西江月﹝爲趙元父賦雪梅圖﹞褪粉輕盈瓊靨﹐護香重疊冰綃。數枝誰帶玉痕描﹖夜夜東風不掃。溪上橫斜影淡﹐夢中落莫魂銷。峭寒未肯放春嬌﹐素被獨眠淸曉。

踏莎行﹝題艸窗詞捲﹞白石飛仙﹐紫霞淒調。斷歌人聽知音少。幾番幽夢欲回時﹐舊家池館生靑艸。風月交遊﹐山川懷抱。憑誰說與春知道﹖空畱離恨滿江南﹐相思一夜蘋花老。

醉落魄小窗銀燭﹐輕鬟半擁釵橫玉。數聲春調淸眞曲。拂拂朱簾﹐殘影亂紅撲。垂楊學畫蛾眉綠﹐年年芳艸迷金穀。如今休把佳期卜。一掬春情﹐斜月杏花屋。

趙與仁柳梢靑﹝落桂﹞露冷仙梯﹐霓裳散舞﹐記曲人歸。月度層霄﹐雨連深夜﹐誰管花飛﹖金鋪滿地苔衣﹐似一片斜陽未移。生怕淸香﹐又隨涼信﹐吹過東籬。

琴調相思引冰箔紗簾小院淸﹐晴塵不動地花平。昨宵風雨﹐涼到木樨屏。香月照妝秋粉薄﹐水雲飛佩藕絲輕。好天良夜﹐閒理玉靴笙。

西江月夜半河痕依約﹐雨餘天气冥蒙。起行微月偏池東。水影浮花﹐花影動簾櫳。量減難追醉白﹐恨長莫盡題紅。雁聲能到畫樓中。也要玉人知道有秋風。

淸平樂柳絲搖露﹐不綰蘭舟住。人宿溪橋知那處﹖一夜風聲千樹。曉樓望斷天涯﹐過鴻影落寒沙。可惜些兒秋意﹐等閒過了黃花。

好事近春色醉荼蘼﹐晝永篆煙初絕。臨水楊花千樹﹐盡一時飛雪。穿簾度竹弄輕盈﹐東風老猶劣。睡起憑闌無緒﹐聽幾聲啼鷢。

仇遠

仇遠﹝一二四七～﹖﹞﹝生年據本集卷六《紀事》詩注『淳佑丁未予始生』等推定﹞﹐字仁近﹐號近村﹐又號山村民﹐學者稱山村先生﹐錢塘﹝今浙江杭州﹞人。度宗咸淳間以詩著﹐與同邑白珽合稱仇白。元成宗大徳九年﹝一三○五﹞爲溧陽學正﹐秩滿歸。享年七十餘。有《金淵集》﹐已佚。淸四車館臣據《永樂大典》輯爲六卷﹐均系官溧陽時所作。又有《興觀集》《山村遺稿》﹐爲後人據手迹所裒集﹐淸乾隆時歙人項夢昶合輯爲《山村遺集》。事見淸嘉慶《溧陽縣誌》卷九。

仇遠詩﹐以影印文淵閣《四庫全書》爲底本。《金淵集》編爲一至六卷﹐《山村遺集》編爲第七卷

。新輯集外詩附余卷末。

生查子釵頭綴玉蠶﹐耿耿東窗曉。京洛少年遊﹐猶恨歸來早。寒食正梨花﹐古道多芳艸。今夜試靑鐙﹐依舊雙花小。

八犯玉交枝﹝招寶山觀月上﹞滄島云連﹐綠瀛秋入﹐暮景卻沈洲嶼。無浪無風天地白﹐聽得潮生人語。擎空孤柱﹐翠倚髙閣憑虛﹐中流蒼碧迷煙霧。惟見廣寒門外﹐靑無重數。不知是水﹐不知是山﹐是樹。漫漫知是何處。倩誰問﹑淩波輕步。謾凝佇﹑乘鸞秦女。想庭曲﹐霓裳正舞。莫須長笛吹愁去。怕喚起魚龍﹐三更噴作前山雨。

絕妙好詞箋善長善和跋

先君子究心詞學有年。是編因戊辰秋錢唐厲太鴻先生北來﹐假館於捨﹐先君子人事之暇相與篝燈茗碗﹐商確箋注﹐搜羅考訂﹐頗瘁心力﹐成書於己巳夏﹐卽歿之前數日也。正欲授梓﹐不謂疾作﹐遽爾見背。今春檢閱遺稿﹐手迹宛然。讀之涕淚交並。因急付剞劂﹐用副先生焉。乾隆庚午春三月上浣男善長善和謹識。

絕妙好詞續鈔余集原序

詞至南宋而工﹐詞律亦至南宋而密。此絕妙詞之所以獨傳也﹐艸窗編輯原本七卷﹐人不求備﹐詞不求多﹐而蘊藉雅飾﹐遠勝艸堂﹐花庵諸刻。又經樊榭箋疏﹐使詞中本事﹑詞外逸聞﹐歷歷可見﹐誠善本也。向閱宋人說部﹐見有與集中可引證者﹐隨筆錄出﹐用補樊榭之闕﹐惜不能重刻以廣其傳﹐而艸窗所錄詞﹐見於雜著者﹐多同時人所賦﹐爲絕妙詞之所未載﹐因別爲一卷﹐而其人與事有可備采摭者﹐亦仿樊榭之意﹐備錄於篇﹐𨿽無當著述﹐要亦艸窗之志也。秋室書。

絕妙好詞續鈔

翁孟寅摸魚兒捲西風﹑方肥塞艸﹐帶鉤何事東去。月明萬里關河夢﹐吳楚幾番風雨。江上路。二十載頭顱﹐凋落今如許。涼生弄塵。歡江左夷吾﹐隆中諸葛﹐談笑已塵土。寒汀外﹐還見來時鷗鷺。重來應是春暮。輕裘峴首陪登眺﹐馬上落花飛絮。拚醉舞。誰解道﹐斷腸賀老江南句。沙津少駐。舉目送飛鴻﹐幅巾子老子﹐樓上正凝寧。

王澡祝英臺近﹝別詞﹞玉東西﹐歌宛轉。未做苦離調。著上徵衫﹐字字是愁抱。月寒鬢影刁蕭﹐舵樓開纜﹐記柳暗﹑乳鴉啼曉。短亭艸。還是綠與春歸﹐羅屏夢空好。燕語難憑﹐憔悴未渠了。可能妒柳羞花﹐起來渾懶﹐便瘦也﹑教春知道。

趙希邁滿江紅三十年前﹐愛買劍﹑買書買畫。凡幾度﹑詩壇爭敵﹐酒兵取霸。春色秋光如可買﹐錢慳也不曾論價。任粗豪﹑爭肯放頭低﹐諸公下。今老大﹐空嗟呀。思往事﹐還驚詫。是和非未說﹐此心先怕。萬事全將飛雪看﹐一間且問蒼天借。樂餘齡﹑泉石在膏肓﹐吾非詐。

翁元龍江城子一年簫鼓又疏鐘。愛東風。恨東風。吹落燈花﹐移在杏梢紅。玉靨翠鈿無半點﹐空濕透﹐繡羅弓。燕魂鶯夢漸惺忪。月簾櫳。影迷蒙。催趁年華﹐都在艷歌中。明日柳邊春意思﹐便不與﹐夜來同。

西江月﹝立春﹞畫閣換粘春帖﹐寶箏拋學銀鉤。東風輕滑玉釵流。纖就燕紋鶯繡。隔帳燈花微笑﹐倚窗雲葉低收。雙鴛刺罷底尖頭。剔雪間尋豆蔻。

朝中措﹝茉莉﹞花情偏與夜相投。心事鬢邊羞。燻醒半牀涼夢﹐能消幾个開頭。風輪慢捲﹐冰壺低架﹐香霧颼颼。更著月華相惱﹐木犀淡了中秋。

鵲橋仙﹝巧夕﹞天長地久﹐風流雲散﹐惟有離情無算。從分金鏡不成圓﹐到此夜﹑年年一半。輕羅暗綱﹐蛛絲得意﹐多似妝樓鍼綫。曉看玉砌淡無痕﹐但吹落﹑梧桐幾片。

張樞戀繡衾屏綃裛潤惹篆煙。小窗閒﹑人泥晝眠。正雪暖﹑荼蘼架﹐柰愁春﹑塵鎖雁弦。楊花做了香雲夢﹐化池萍﹑猶泛翠釧。自不怨﹑東風老﹐怨東風﹑輕信杜鵑。

淸平樂鳳樓人獨。飛盡羅心燭。夢繞屏山三十六。依約水西云北。曉奩懶試脂鉛。一紂鸞髻微偏。畱得宿妝眉在﹐要教知道孤眠。

木蘭花慢歌塵凝燕疊﹐又軟語﹑在雕梁。記剪燭調弦﹐翻香校譜﹐學品伊涼。屏山夢云正暖﹐放東風﹑捲雨入巫陽。金冷紅條孔雀﹐翠間彩結鴛鴦。銀缸。焰冷小蘭房。夜悄怯更長。待采葉題詩﹐含情贈遠﹐煙水茫茫。春妍尙如舊否﹐料啼痕﹑暗裏浥紅妝。須覓流鶯寄語﹐爲誰老卻劉郎。

李演賀新涼﹝多景樓落成﹞笛叫東風起。弄樽前﹑楊花小扇﹐燕毛初紫。萬點準峯孤角外﹐驚下斜陽似綺。又婉娩﹑一番春意。歌舞相繆愁自猛﹐捲長波﹑一洗空人世。間熱我﹐醉時耳。綠蕪冷葉瓜州市。最憐予﹑洞簫聲盡﹐欄桿獨倚。落落東南墻一角﹐誰護山河萬里。問人在﹑玉關歸未。老矣靑山燈火客﹐撫佳期﹑漫灑新亭淚。歌哽咽﹐事如水。

劉瀾買陂塘﹝遊天臺雁蕩東湖﹞禦風來﹑翠鄕深處﹐連天云錦平遠。臥遊已動蓬舟興﹐那在芙蓉城畔。巾懶岸。任壓頂嵯峨﹐滿鬢絲零亂。飛吟水殿。載十丈靑靑﹐隨波弄粉﹐菇雨淚如霰。斜陽外﹐也有新妝半面。無言應對花怨。西湖千頃腥塵暗。更憶鑑湖一片。何日見。試折藕占絲﹐絲與腸俱斷。遐徵漸倦。當穎尾湖頭﹐綠波彩筆﹐相伴老坡健。

李彭老惜紅衣水西云北﹐記前回同載﹐髙陽伴侶。一色荷花香十里﹐偸把秋期頻數。脆管排云﹐輕橈噴雪﹐不信催詩雨。碧筒呼酒﹐秀箋題徧新句。誰念病損文園﹐歲華搖落﹐事與孤鴻去。露井邀涼吹短髮﹐夢入蘋洲菱浦。暗艸飛螢﹐喬枝翻鵲﹐看月山中住。一聲淸唱﹐醉鄕知有仙路。

木蘭花慢﹝送客﹞折秦淮露柳﹐帶明月﹑倚歸船。看佩玉紉蘭﹐囊詩貯錦﹐江滿吳天。吟邊。喚回夢蝶﹐想故山﹑薇長已多年。艸得梅花賦了﹐棹歌遠和離舷。風弦。盡入吟篇。傷倦客﹑對秋蓮。過舊經行處﹐漁鄕水驛﹐一路聞蟬。畱連。漫聽燕語﹐便江湖﹑夜語隔燈前。潮返潯陽暗水﹐雁來好寄瑤箋。

祝英臺近載輕寒﹑低鳴櫓。十里杏花雨。露艸迷煙﹐縈綠過前浦。靑靑陌上垂楊﹐綰絲搖佩﹐漸遮斷﹑舊曾吟處。聽鶯語。吹笙人遠天長﹐誰翻水西譜。淺黛凝愁﹐遠岫帶眉嫵。畫闌閒倚多時﹐不成春醉﹐趁幾點﹑白鷗歸去。

淸平樂合歡扇子。撲蝶花陰裏。半醉海棠扶不起。淡日秋千閒倚。寶箏彈向誰聽。一春能幾番晴。帳底柳綿吹滿﹐不教好夢分明。

章臺月露輕風細。中庭夜色涼如水。荷香柳影成秋意。螢冷無光﹐涼入樹聲碎。玉簫金縷西樓醉。長吟短舞花陰地。素娥應笑人憔悴。漏歇簾空﹐低照半牀睡。

靑玉案楚峯十二陽臺路。算只有﹑飛紅去。玉合香囊曾暗度。橊裙翻酒﹐杏簾吹粉﹐不識愁來處。燕忙鶯懶靑春暮。蕙帶空畱斷腸句。艸色天涯情幾許。荼蘼開盡﹐舊家池館﹐門掩風和雨。

李萊老倦尋芳繚墻黏蘚﹐糝徑飛梅﹐春緒無賴。繡壓垂簾﹐骨有許多寒在。寶幄香消龍麝餅﹐鈿車塵冷鴛鴦帶。想西園﹐被一程風雨﹐羣芳都礙。逗曉色﹑鶯啼人起﹐倦倚銀屏﹐愁沁眉黛。待拚千金﹐卻恨好晴難買。翠苑歡遊孤解佩。靑門佳約妨挑菜。柳初黃﹐罩池塘﹑萬絲愁靄。

西江月﹝海棠﹞綠凝曉云冉冉﹐紅酣淸霧冥冥。銀簪懸燭錦官城。困倚墻頭半影。雨後徧饒艷冶﹐燕來同作淸明。更深猶喚玉靴笙。不管西池露冷。

周容小重山謝了梅花恨不禁。小樓羞獨倚﹐暮云平。夕陽微放柳梢明。東風冷﹐眉岫翠寒生。無限遠山靑。重重遮不斷﹐舊離情。傷春還上去年心﹐怎禁得﹐時節又燒燈。

張涅祝英臺近一番風﹐連夜雨。收拾做春暮。艷冷香銷﹐鶯燕慘無語。曉來綠水橋邊﹐靑門陌上﹐不忍見﹑落紅無數。怎分付。獨倚紅藥欄邊﹐傷春甚情緒。若取畱春﹐欲去去何處。也知春亦多情﹐依依欲住。子規道﹑不如歸去。

章謙亨玉樓春﹝守歲﹞團欒小酌醺醺醉。廝捱著﹑沒人肯睡。呼盧直到五更頭﹐便鋪了妝臺梳洗。庭前鼓吹喧人耳。驀忽地﹑又添一歲。休嫌不足少年時﹐有多少﹑老如我底。

魏子敬生查子愁盈鏡裏山﹐心疊琴中恨。露濕玉闌秋﹐香伴銀屏冷。雲歸月正圓﹐雁到人無信。孤損鳳皇釵﹐立津梧桐影。

陳參政木蘭花慢﹝送陳石泉南還﹞歸人猶未老。喜依舊﹐著南冠。正雪暗滹沱﹐云迷芒碭﹐夢落邯鄲。鄕心日行萬里。幸此身生燕山從不見吳山。回首一歸難。慨故都禾黍。故家喬木。那忍重看。鈞天紫城何處。問瑤池八駿幾時還。誰在天津橋上。杜鵑聲裏欄桿。

佚名謁金門休只坐。也去看花則个。明日滿庭紅欲墜。花還愁似我。索性癡收眠一和。憑个夢兒好做。杜宇不知春已過。枝頭聲越大。

佚名小重山鼓報黃昏禽影歇。單衣猶款試﹐覺寒怯。塵生錦瑟可曾閱。人去也﹐閒過好時節。對則復愁絕。東風吹不散﹐鬢邊雪。些兒心事對誰說。眠不得﹐一枕杏花月。

佚名踏莎行照眼菱花﹐剪情菇葉。夢云吹散無蹤迹。聽郎言語識郎心﹐當時一點誰消得。柳暗花明﹐螢飛月黑。臨窗滴淚研殘墨。合歡帶上舊題詩﹐如今化作相思碧。

佚名望遠行﹝元夕﹞又遠到元宵臺榭。記輕衫短帽。酒朋詩社。爛漫向﹑羅綺叢中﹐馳騁風流俊雅。轉頭是﹑三十年話。量減才慳﹐自覺是﹑歡情衰謝。但一點難忘﹐酒痕香帕﹐如今雪鬢霜髭﹐嬉遊不忺深夜。怕相逢﹑風前月下。

無名氏減字木蘭花﹝太原府治宣詔亭壁間﹞並州霜早。禾黍離離成腐艸。馬困人疲。惟有郊原雀鼠肥。分明有路。好逐衡陽徵雁去。鼓角聲中。全晉山河一半空。

王夫人滿江紅太液芙蓉﹐渾不似﹑丹靑顏色。常記得﹑春風雨露﹐玉樓金闕。名播蘭簪妃後裏﹐暈生蓮臉君王側。忽一聲﹑顰鼓拍天來﹐繁華歇。龍虎散﹐風雲滅。千古恨﹐憑誰說。對山河百二﹐淚痕沾血。客館夜驚塵土夢﹐宮車曉轉關山月。問嫦娥﹑垂顧肯相容﹐同圓缺。

嚴蕊

嚴蕊﹐宋女詞人﹑營妓。字幼芳。善琴弈﹑歌舞﹑絲竹﹑書畫﹑色藝冠一時。又間作詩詞﹐名聞四方。其詞今存二首。生平事迹見宋周密《齊東野語》卷二○。

如夢令道是梨花不是。道是杏花不是。白白與紅紅﹐別是東風情味。曾記。曾記。人在武陵微醉。

乩仙鵲橋仙﹝七夕﹞鸞輿初駕。牛車齊發。隱隱鵲橋咿軋。尢雲殢雨正歡濃。但只怕。來朝初八。霞垂彩幔。月明銀燭。馥鬱香噴金鴨。年年此際一相逢。未審是。甚時結煞。

又續

陸遊釵頭鳳紅酥手。黃滕酒。滿城春色宮墻柳。東風惡。歡情薄。一懷愁緒﹐幾年離索。錯錯錯。春如舊。人空瘦。淚痕紅浥鮫綃透。桃花落。閒池閣。山盟𨿽在﹐錦書難托。莫莫莫。

吳琚水龍吟﹝喜雪﹞紫皇髙宴蕭臺﹐雙成戲擊瓊包碎。何人爲把﹐銀河水翦﹐甲兵都洗。玉樣乾坤﹐八荒同色﹐了無塵翳。喜冰銷太液﹐暖融鳷鵲﹐端門曉﹑班初退。聖主憂民深意。轉鴻鈞﹑滿天和气。太平有象﹐三宮二聖﹐萬年千歲。雙玉杯深﹐五雲樓迥﹐不妨頻醉。細看來﹑不是飛花﹐片片是﹑丰年瑞。

吳文英玉樓春﹝京市舞女﹞茸茸貍帽遮梅額。金蟬羅翦胡衫窄。乘肩爭看小腰身﹐倦態彊隨閒鼓笛。問稱家住城東陌。欲買千金應不惜。歸來困頓殢春眠﹐猶夢婆娑斜趁拍。

張掄

張掄﹐宋詞人。字才甫﹝亦作材甫﹞﹐號蓮社居士。紹興間﹐知閣門事。淳熙間﹐再知閣門事兼客省四方館事。著《紹興內府古器評》﹐內涉及寧宗時所得古器﹐或疑明人僞作。另著《蓮社詞》。

柳梢靑柳色初濃。輕寒似水﹐纖雨如塵。一陣東風﹐縠紋微皺﹐碧沼鱗鱗。仙娥花月精神。奏鳳管﹑鸞絲斗新。萬歲聲中﹐九霞杯裏﹐長醉芳春。

壺中天慢﹝牡丹﹞洞天深處賞嬌紅﹐輕玉髙張云幕。國艷天香相競秀﹐瓊苑風光如昨。露洗妖妍﹐風傳馥鬱﹐雲雨巫山約。春濃如酒﹐五雲臺榭樓閣。聖代道洽功成﹐一塵不動﹐四境無鳴柝。屢有丰年天助順﹐基業增隆山嶽。兩世明君﹐千秋萬歲﹐永享升平樂。東皇呈瑞﹐更無一片花落。

臨江仙﹝並序﹞

車駕朝享景靈宮﹐久雨﹐一夕開霽。聞道彤庭森寶仗﹐霜風逐雨驅雲。六龍扶輦下靑靑。香隨鸞扇遠﹐日射赭袍明。簾捲天街人隘路﹐滿城喜望淸塵。歡聲催起嶺梅春。欲知天意好﹐昨夜月華新。

曾覿

曾覿﹝一一○九～一一八○﹞﹐字純甫﹐號海野老農﹐汴﹝今河南開封﹞人。髙宗紹興三十年﹝一一六○﹞﹐以寄班只候與龍大淵同爲建王內知客。孝宗卽位除權知閣門事﹐出爲福建﹑浙東總管。乾道七年﹝一一七一﹞﹐遷承宣使。淳熙元年﹝一一七四﹞﹐除開府儀同三司。七年卒﹐年七十二。《宋史》卷四七○有傳。

阮郎歸﹝雙燕﹞柳陰庭院占風光。呢喃淸晝長。碧波新漲小池塘。雙雙蹴水忙。萍散漫﹐絮飄揚。輕盈體態狂。爲憐流去落紅香。銜將歸畫梁。

柳梢靑﹝侍宴禁中和張知合應制作﹞桃靨紅勻。梨腮粉薄﹐鴛徑無塵。鳳閣淩虛﹐龍池澄碧﹐芳意鱗鱗。淸時酒聖花神。看內苑﹑風光更新。一部仙韶﹐九重鸞仗﹐天上長春。

壺中天慢﹝中秋﹞素飆漾碧﹐看天衢穩送﹑一輪明月。翠水瀛壺人不到﹐比似世間秋別。玉手瑤笙﹐一時同色﹐小按霓裳疊。天津橋上﹐有人偸記新闋。當日誰幻銀橋﹐阿瞞兒戲﹐一笑成癡絕。肯信羣仙髙宴處﹐移下水晶宮闕。雲海塵淸﹐山河影滿﹐桂冷吹香雪。何勞玉斧﹐金甌千古無缺。

周必大

周必大﹝一一二六～一二○四﹞﹐字子充﹐一字洪道﹐晚年自號平園老叟﹐原籍管城﹝今河南鄭州﹞﹐髙宗建炎二年﹝一一二八﹞祖詵通判廬陵﹝今江西吉安﹞﹐因家焉。紹興二十一年﹝一一五一﹞進士﹐調徽州司戶參軍。二十七年﹐舉博學宏詞科﹐差充建康府教授。三十年﹐召爲太學錄﹐累遷編類聖政所詳定官兼權中書舍人兼權給事中。孝宗隆興元年﹝一一六三﹞﹐因繳駁龍大淵﹑曾覿除知合門事﹐奉祠。乾道四年﹝一一六八﹞﹐起知南劍州。六年﹐除祕書少監兼直學士院。八年﹐兼權中書舍人時以事奉祠。淳熙二年﹝一一七五﹞﹐除敷文閣待制﹑侍講﹐累遷吏部尙書兼翰林學士承旨。七年﹐除參知政事。九年﹐除知樞密院事。十六年﹐由左丞相出判潭州。紹熙四年﹝一一九三﹞﹐攺判隆興府。寧宗慶元元年﹝一一九五﹞﹐以觀文殿大學士﹑益國公致仕。未幾﹐爲韓侂冑指爲僞學罪首。嘉泰四年卒﹐年七十九。開禧三年﹝一二○七﹞﹐賜謚文忠。生平著書八十一種﹐有《平園集》二百卷。事見本集卷首年譜﹐《宋史》卷三九一有傳。

周必大詩﹐以淸黃丕烈校跋並抄補明抄《周益文忠公集》﹝藏北京圖書館﹞爲底本。校以宋開禧二年刊本﹝簡稱宋本﹐原藏日本靜嘉堂文庫﹞﹐影印文淵閣《四庫全書》本﹝簡稱四庫本﹞。底本校者校補及異文甚夥﹐部分有判斷﹐不少僅羅列未定。整理時凡異文與宋本相同﹐文義且無窒礙者﹐槪從宋本。四庫本錯奪衍倒極多﹐而編次較底本﹑宋本合理﹐從四庫本。編爲十四卷。

點絳唇﹝梅﹞踏白江梅﹐大都玉斷酥凝就。雨肥霜逗。癡了閨房秀。莫待冬深﹐雪壓風欺後。君知否。卻嫌伊瘦。仍怕伊僝僽。

點絳唇﹝七夜﹐趙富文出家姬小瓊﹐再賦丁亥七月己丑﹞秋夜乘槎﹐客星容到天孫渚。眼波微注。將謂牽牛渡。見了還非﹐重理霓裳舞。都無誤。幾年一遇。莫訝周郎顧。

兪國寶

兪國寶﹐臨川﹝今屬江西﹞人。孝宗淳熙時太學生。嘗書《風入松》詞於西湖酒肆素層上。髙宗爲太上皇﹐見到後注目稱賞﹐卽日命解褐。著有《醒庵遺珠集》﹐已佚。事見《武林舊事》卷三《西湖遊幸》。

風入松﹝題酒肆﹞一春長費買花錢。日日醉花邊。玉驄慣識西湖路﹐驕嘶過﹑沽酒壚前。紅杏香中簫鼓﹐綠楊影裏秋千。暖風十里麗人天。花厭髻雲偏。畫船載取春歸去﹐餘情寄﹑湖水湖煙。明日重扶殘醉﹐來尋陌上花鈿。

乩仙憶少年淒涼天气。淒涼院宇。淒涼時候。孤鴻叫斜月。寒鐙伴殘漏。落盡梧桐。秋影瘦鑑。古畫難就。重陽又近也。對黃花依舊。

續鈔徐楙跋

余氏秋室絕妙好詞續鈔一卷﹐蓋繼艸窗之志也。戊子夏予有重鋟詞箋之舉。友人瞿子穎山將續鈔重爲編次﹐囑附於後﹐其詞太半從《浩然齋雅談》輯出﹐余惟《志雅堂雜鈔》一闕﹐《癸辛雜識》《齊東野語》數闕﹐兼綴以詞諙。今檢《武林舊事》又鈔錄當時供奉諸作﹐而《雅談》《雜識》《野語》中尙有未采者﹐亦在所勿棄。至若王邁林外﹐甄龍友諸人之詞句﹐旣零星語涉諧謔﹐不復錄矣。知不免罣漏﹐聊以補余氏續鈔之闕云爾。己丑秋八月十一日﹐問年道人徐楙識於秋聲舊館。

書絕妙好詞後

﹝淸﹞朱彜尊撰﹝四庫全書集部別集類曝書亭集卷四十三﹞詞人之作﹐自《艸堂詩餘》盛行﹐屏去激楚陽阿﹐而巴人之唱齊進矣。周公謹《絕妙好詞選本》𨿽未全醇然﹐中多俊語﹐方諸艸堂所錄﹐雅俗殊分﹐顧流布者。少後乃於藏書家抄得嘉善柯孝廉南陔重鋟之作者﹐百三十有二人。第七卷

仇仁近詞﹐殘闕目亦無存﹐可惜也。公謹自有《蘋洲漁笛譜》﹐其詞足與陳衡仲王聖﹐與張叔夏方駕。

