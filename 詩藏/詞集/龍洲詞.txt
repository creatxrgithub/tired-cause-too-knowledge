沁園春禦閱還上郭殿帥玉帶猩袍﹐遙望翠華﹐馬去似龍。擁貂蟬爭出﹐千官鱗集﹐貔貅不斷﹐萬騎雲從。細柳營開﹐團花袍窄﹐人指汾陽郭令公。山西將﹐算韜鈐有種﹐五世元戎。旌旗蔽滿寒空。魚陣整﹑從容虎帳中。想刀明似雪﹐縱橫脫鞘﹐箭飛如雨﹐霹靂鳴弓。威撼邊城﹐气吞胡虜﹐慘淡塵沙吹北風。中興事﹐看君王神武﹐駕馭英雄。

又題黃尙書夫人書壁後緩轡徐驅﹐兒童聚觀﹐神仙畫圖。正芹塘雨過﹐泥融路軟﹐金蓮自策﹐小小籃輿。傍柳題詩﹐穿花勸酒﹐嗅蕊攀條得自如。經行處﹐有蒼松夾道﹐不用傳呼。淸泉怪石盤紆。信風景江淮各異殊。記東城賦就﹐紗籠素壁﹐西山句好﹐簾捲晴珠。白玉堂深﹐黃金印大﹐無此文君載後車。揮毫罷﹐看淋漓雪壁﹐眞艸行書。

又寄辛稼軒古豈無人﹐可以似吾﹐稼軒者誰。擁七州都督﹐𨿽然陶侃﹐機明神鑑﹐未必能詩。常衮何如﹐羊公聊爾﹐千騎東方侯會稽。中原事﹐縱匈奴未滅﹐畢竟男兒。平生出處天知。算整頓乾坤終有時。問湖南賓客﹐侵尋老矣﹐江西戶口﹐流落何之。盡日樓臺﹐四邊屏幛﹐目斷江山魂欲飛。長安道﹐柰世無劉表﹐王粲疇依。

又寄孫竹湖問訊竹湖﹐竹如之何﹐如何未歸。道吳山越水﹐無非佳處﹐來無定止﹐去亦何之。莫是秋來﹐未能忘耳﹐心與孤云相伴飛。愁無柰﹐但北窗寄傲﹐南澗題詩。人生萬事成癡。算世上久無公是非。恨雲臺突兀﹐無君子者﹐雪堂寥落﹐有美人兮。疏雨梧桐﹐微云河漢﹐鐘鼎山林無限悲。陽山縣﹐是昌黎誤汝﹐汝誤昌黎。

又盧蒲江席上﹐時有新第宗室一劍橫空﹐飛過洞庭﹐又爲此來。有汝陽琎者﹐唱名殿陛﹐玉川公子﹐開宴尊罍。四舉無成﹐十年不調﹐大宋神仙劉秀才。如何好﹐將百千萬事﹐付兩三杯。未嘗戚戚於懷。問自古英雄安在哉。任錢塘江上﹐潮生潮落﹐姑蘇臺畔﹐花謝花開。盜號書生﹐彊名舉子﹐未老雪從頭上催。誰羨汝﹐擁三千珠履﹐十二金釵。

又壽

玉帶金魚﹐綠鬢朱顏﹐神仙畫圖。把擎天柱石﹐空畱綠野﹐濟川舟楫﹐閒艤西湖。天欲安劉﹐公歸重趙﹐許大元勛誰得如。平章處﹐看人如伊呂﹐世似唐虞。不須別樣規模。但收攬人才多用儒。況自昔軍中﹐膽能寒虜﹐而今胸次﹐气欲吞胡。紫府眞人﹐黑頭元宰﹐收斂神功寂似無。歸來好﹐正芝香棗熟﹐鶴瘦松臞。

又寄稼軒承旨鬥酒彘肩﹐風雨渡江﹐豈不快哉。被香山居士﹐約林和靖﹐與東坡老﹐駕勒吾回。坡謂西湖﹐正如西子﹐濃抹淡妝臨鏡臺。二公者﹐皆掉頭不顧﹐只管銜杯。白雲天竺飛來。圖畫裏﹑崢嶸樓觀開。愛東西雙澗﹐縱橫水繞﹐兩峯南北﹐髙下云堆。逋曰不然﹐暗香浮動﹐爭似孤山先探梅。須晴去﹐訪稼軒未晚﹐且此徘徊。

又柳思花情﹐湖山應怪﹐先生又來。想舊時談舌﹐依然解使﹐六丁奔走﹐驅斥風雷。翠袖傳觴﹐金貂換酒﹐痛飲何妨三百杯。人間世﹐算謫仙去後﹐誰是天才。碧窗畫鼓船齋。胸次與乾坤一樣開。試雲間招手﹐下呼餘子﹐逡巡去矣﹐但覺塵埃。若是花時﹐無風無雨﹐一日須來一百回。教人道﹐看玉山自倒﹐不用相推。

又張路分秋閱萬馬不嘶﹐一聲寒角﹐令行柳營。見秋原如掌﹐槍刀突出﹐星馳鐵騎﹐陣勢縱橫。人在沒幢﹐戎韜總制﹐羽扇從容裘帶輕。君知否﹐是山西將種﹐曾系詩盟。龍蛇紙上飛騰。看落筆四筵風雨驚。便塵沙出塞﹐封侯萬里﹐印金如斗﹐未愜平生。拂拭腰間﹐吹毛劍在﹐不斬樓蘭心不平。歸來晚﹐聽隨軍鼓吹﹐已帶邊聲。

又觀競渡畫鷁淩風﹐紅旗翻雪﹐靈鼉震雷。嘆沈湘去國﹐懷沙弔古﹐江山凝恨﹐父老興哀。正直難畱﹐靈修已化﹐三戶眞能存楚哉。空江上﹐但煙波渺渺﹐歲月洄洄。持杯。西眺徘徊。些千載忠魂來不來。謾爭標奪勝﹐魚龍噴薄﹐呼聲賈勇﹐地裂山摧。香黍纏絲﹐寶符插艾﹐猶有樽前兒女懷。興亡事﹐付浮雲一笑﹐身在天涯。

又贈王禹錫自注銅瓶﹐作梅花供﹐尊前數枝。說邊頭舊話﹐人生消得﹐幾番行役﹐問我何之。小隊紅旗﹐黃金大印﹐直待封侯知幾時。杯行處﹐且淋漓一醉﹐明日東西。如椽健筆鸞飛。還爲寫春風陌上詞。便平生豪气﹐銷磨酒裏﹐依然此樂﹐兒輩爭知。霜重貂裘﹐夜寒如水﹐飲到月斜猶未歸。仙山路﹐有笙簧度曲﹐聲到琴絲。

又送王玉良萬里湖南﹐江山歷歷﹐皆吾舊遊。看飛鳧仙子﹐張帆直上﹐周郎赤壁﹐鸚鵡汀洲。吸盡西江﹐醉中橫笛﹐人在嶽陽樓上頭。波濤靜﹐泛洞庭靑艸﹐重整蘭舟。長沙會府風流。有萬戶娉婷簾玉鉤。恨楚城春晚﹐岸花檣燕﹐還將客送﹐不與人畱。且喚陽城﹐更招元結﹐摩撫之餘歌詠休。心期處﹐算世間眞有﹐騎鶴揚州。

又詠別一別三年﹐一日三秋﹐庶幾見之。念丹霞秋冷﹐風巾霧屨﹐五湖春暖﹐雨笠煙蓑。山水光中﹐要人攜手﹐獨欠金華兪紫芝。誰知道﹐向酴醿香裏﹐杯酒同持。油然川泳雲飛。但口不能言心自知。便狂敲銅斗﹐我歌君和﹐醉拈如意﹐我舞君隨。風韻如君﹐豈堪言別﹐別後如之何勿思。須金玉﹐再相逢莫負﹐芷約蘭期。

又王汝良自長沙歸一笛橫風﹐穩轉船頭﹐系楫大江。還有人爭說﹐鳴琴手段﹐教儂重吐﹐錦繡肝腸。不復少年﹐插花槌鼓﹐雅意在乎雲水鄕。陽關淚﹐笑瓊姬猶戀﹐奇俊王郎。談兵齒頰冰霜。有萬戶侯封何用忙。借煙霞且作﹐詩中隊仗﹐鷺鵷已是﹐歸日班收行。收斂平生﹐籌邊胸次﹐以酒澆之書傳香。消凝處﹐怕三更枕上﹐疏雨瀟湘。

又美人指甲銷薄春冰﹐碾輕寒玉﹐漸長漸彎。見鳳鞋泥污﹐偎人彊剔﹐龍涎香斷﹐撥火輕翻。學撫瑤琴﹐時時欲剪﹐更掬水魚鱗波底寒。纖柔處﹐試摘花香滿﹐鏤棗成班。時將粉淚偸彈。記綰玉曾教柳傅看。算恩情相著﹐搔便玉體﹐歸期暗數﹐畫徧闌干。每到相思﹐沈吟靜處﹐斜倚朱唇皓齒間。風流甚﹐把仙郎暗掐﹐莫放春閒。

又美人足洛浦淩波﹐爲誰微步﹐輕塵暗生。記踏花芳徑﹐亂紅不損﹐步苔幽砌﹐嫩綠無痕。襯玉羅慳﹐銷金樣窄﹐載不起﹑盈盈一段春。嬉遊倦﹐笑教人款撚﹐微褪些跟。有時自度歌聲。悄不覺﹑微尖點拍頻。憶金蓮移換﹐文鴛得侶﹐繡茵催衮﹐舞鳳輕分。懊恨深遮﹐牽情半露﹐出沒風前煙縷裙。知何似﹐似一鉤新月﹐淺碧籠云。

水調歌頭春事能幾許﹐密葉著靑梅。日髙花困﹐海棠風暖想都開。不惜春衣典盡﹐只怕春光歸去﹐片片點蒼苔。能得幾時好﹐追賞莫徘徊。雨飄紅﹐風換翠﹐苦相催。人生行樂﹐且須痛飲莫辭杯。坐則髙談風月﹐醉則恣眠芳艸﹐醒後亦佳哉。湖上新亭好﹐何事不曾來。

又弓劍出楡塞﹐鉛槧上蓬山。得之渾不費力﹐失亦匹如閒。未必古人皆是﹐未必今人俱錯﹐世事沐猴冠。老子不分別﹐內外與中間。酒須飲﹐詩可作﹐鋏休彈。人生行樂﹐何自催得鬢毛斑。達則牙旗金甲﹐窮則蹇驢破帽﹐莫作兩般看。世事只如此﹐自有識﹟鸞。

又壽王汝良文采漢機軸﹐人物晉風流。丈夫有此﹐便可談笑覓封侯。試問湘南水石﹐今古閱人多矣﹐曾見此公不。名姓出天上﹐聲譽塞南州。斬樓蘭﹐擒頡利﹐志須酬。靑衫何事﹐猶在楚尾與吳頭。聞道長安灞水﹐盡是三槐風月﹐好奉板輿遊。此曲爲君壽﹐爲我喚歌喉。

念奴嬌畱別辛稼軒知音者少﹐算乾坤許大﹐著身何處。直待功成方肯退﹐何日可尋歸路。多景樓前﹐垂虹亭下﹐一枕眠秋雨。虛名相誤﹐十年枉費辛苦。不是奏賦明光﹐上書北闕﹐無驚人之語。我自匆忙天未許﹐贏得衣裾塵土。白璧追歡﹐黃金買笑﹐付與君爲主。蒓鱸江上﹐浩然明日歸去。

又七夕並肩樓上﹐小闌干﹑獨記年時憑處。百歲光陰彈指過﹐消得幾番寒暑。鵲去橋空﹐燕飛釵在﹐不見穿鍼女。老懷淒斷﹐夜涼知共誰訴。不管天上人間﹐秋期月影﹐兩處相思苦。閒揭紗窗人未寢﹐淚眼不曾晴雨。花落蓮汀﹐葉喧梧井﹐孤雁應爲侶。浩歌而已﹔一杯長記時序。

糖多令安遠樓小集﹐侑觴歌板之姬黃其姓者﹐乞詞於龍洲道人﹐爲賦此糖多令﹐同柳阜之﹑劉去非﹑石民瞻﹑周嘉仲﹑陳孟參﹑孟容﹐時八月五日也。按原題只「安遠樓小集」五字﹐此從彊村叢書本龍洲詞蘆葉滿汀洲。寒沙帶淺流。二十年﹑重過南樓。柳下系舟猶未穩﹐能幾日﹑又中秋。黃鶴斷磯頭。故人今在不。舊江山﹑渾是新愁。欲買桂花同載酒﹐終不是﹑少年遊。

滿江紅同襄陽帥泛湖獵獵風蒲﹐畫船轉﹑碧灣沙浦。都不是﹑蓼汀桃岸﹐橘洲梅渚。指點山公騎馬地﹐經由羊祜登山處。悄一如﹑人在水晶宮﹐銷煩暑。薰風動﹐簾旌舉。秦箏奏﹐淩波舞。拚冰壺沈醉﹐晚涼歸去。侵岸一篙楊柳浪﹐過云幾點荷花雨。倚樓人﹑十里憑闌干﹐神仙侶。

又髙帥席上敵面風輕﹐一兩點﹑海棠微雨。春總在﹑英雄元帥﹐曉來遊處。樓閣萬家簾幕捲﹐江郊十里旌旗駐。有黃鸝﹑百舌囀新聲﹐垂楊舞。寒食近﹐喧簫鼓。車馬鬧﹐銅鞮路。盡不妨沈醉﹐與花爲主。風韻可將圖畫比﹐笑談盡是驚人語。問何如﹑鄒湛峴山頭﹐陪羊祜。

又壽霜樹啼鴉﹐梅欲放﹑小春淸曉。慶初度﹑佩環風外﹐笑聲云表。一柱獨擎梁棟重﹐十年整頓乾坤了。種春風﹑桃李滿人間﹐知多少。功甚大﹐心常小。居廊廟﹐思耕釣。柰華夷休戚﹐系王顰笑。盟府山河書帶礪﹐成周師保須周召。看貂蟬﹑綠鬢本天人﹐眞難老。

謁金門次京口賦歸不去。船泊早春梅渚。試聽玉人歌白薴。行雲無覓處。翦燭寫詩無語。漠漠寒生窗戶。明日短篷眠夜雨。寶釵畱半股。

又秋興惡。愁怯羅衾風弱。雨綫垂垂晴又落。輕煙籠翠箔。休道旅懷蕭索。生怕香濃灰薄。桂子莫教孤酒約。詩情渾落魄。

賀新郎平原納寵姬﹐能奏方響﹐席上有作倦舞輪袍後。正鸞慵鳳困﹐依然怨新懷舊。別有艷妝來執樂﹐春筍微揎羅袖。試一曲﹑瑯璈初奏。莫放珠簾容易捲﹐怕人知﹑世有梨園手。釵玉冷﹐釧金瘦。燭花對翦明於晝。畫堂深﹑屏山掩翠﹐炭紅圍獸。錯認佩環猶未是﹐依約雛鶯囀柳。任箭滴﹑銅壺銀漏。一片雄心天外去﹐爲聲淸﹑響徹雲霄透。人醉也﹐尙呼酒。

又春思院宇重重掩。醉沈沈﹑亭陰轉午﹐繡簾髙捲。金鴨香濃噴寶篆﹐驚起雕梁語燕。正一架﹑酴醿開徧。嫩萼梢頭舒素臉。似月娥﹑初試宮妝淺。風力嫩﹐異香軟。佳人無意拈鍼綫。繞朱闌﹑六曲徘徊﹐爲他畱戀。試把花心輕輕數﹐暗卜歸期近遠。柰數了﹑依然重怨。把酒問春春不管。枉教人﹑只恁空腸斷。腸斷處﹐怎消遣。

又老去相如倦。向文君說似﹐而今怎生消遣。衣袂京塵曾染處﹐空有香紅尙軟。料彼此﹑魂銷腸斷。一枕新涼眠客捨﹐聽梧桐﹑疏雨秋聲顫。燈暈冷﹐記初見。樓低不放珠簾捲。晚妝殘﹑翠鈿狼藉﹐淚痕凝面。人道愁來須殢酒﹐無柰愁深酒淺。但寄興﹑焦琴紈扇。莫鼓琵琶江上曲﹐怕荻花﹑楓葉俱淒怨。云萬疊﹐寸心遠。

又遊西湖睡覺鶯啼曉。醉西湖﹑兩峯日日﹐買花簪帽。去盡酒徒無人問﹐惟有玉山自倒。任拍手﹑兒童爭笑。一舸乘風翩然去﹐避魚龍﹑不見波聲悄。歌韻歇﹐喚蘇小。神仙路遠蓬萊島。紫雲深﹑參差禁樹﹐有煙花繞。人世紅塵西障日﹐百計不如歸好。付樂事﹑與他年少。費盡柳金梨雪句﹐問沈香亭北何時召。心未愜﹐鬢先老。

又贈張彥功曉印霜花步。夢半醒﹑扶上雕鞍﹐馬嘶人去。嵐濕靑絲雙轡冷﹐緩鞚野梅江路。聽畫角﹑吹殘更鼓。悲壯寒聲撩客恨﹐甚貂裘﹑重擁愁無數。霜月白﹐照離緒。靑樓回首家何處。早山遙﹑水闊天低﹐斷腸煙樹。誰念天涯牢落況﹐輕負暖煙濃雨。記酒醒﹑香銷時語。客裏歸韉須早發﹐怕天寒﹑風急相思苦。應爲我﹐翠眉聚。

又贈鄰人朱唐卿多病劉郎瘦。最傷心﹑天寒歲晚﹐客他鄕久。大舸翩翩何許至﹐元是髙陽舊友。便一笑﹑相歡攜手。爲問武昌城下月﹐定何如﹑揚子江頭柳。追往事﹐兩眉皺。燭花細翦明於晝。喚靑娥﹑小紅樓上﹐殷勤勸酒。暱暱琵琶恩怨語﹐春筍輕籠翠袖。看舞徹﹑金釵微澑。若見故鄕吾父老﹐道長安﹑市上狂如舊。重會面﹐幾時又。

又彈鋏西來路。記匆匆﹑經行十日﹐幾番風雨。夢裏尋秋秋不見﹐秋在平蕪遠樹。雁信落﹑家山何處。萬里西風吹客鬢﹐把菱花﹑自笑人如許。畱不住﹐少年去。男兒事業無憑據。記當年﹑悲歌擊楫﹐酒酣箕踞。腰下光鋩三尺劍﹐時解挑燈夜語。誰更識﹑此時情緒。喚起杜陵風月手﹐寫江東渭北相思句。歌此恨﹐慰羈旅。

水龍吟寄陸放翁謫仙狂客何如﹐看來畢竟歸田好。玉堂無此﹐三山海上﹐虛無縹緲。讀罷離騷﹐酒香猶在﹐覺人間小。任菜花葵麥﹐劉郎去後﹐桃開處﹑春多少。一夜雪迷蘭棹。傍寒溪﹑欲尋安道。而今縱有﹐新詩冰柱﹐有知音否。想見鸞飛﹐如椽健筆﹐檄書親艸。算平生﹑白傅風流﹐未可向﹑香山老。

又慶流閱古無窮﹐相門又見生名世。致君事業﹐全如忠獻﹐經天緯地。十二年間﹐挺身爲國﹐勛庸知幾。便書之竹帛﹐銘之彜鼎﹐勤勞意﹑竟誰記。一自平章庶政﹐覺人心﹑頓然興起。朝廷旣正﹐乾坤交泰﹐華夷歡喜。行定中原﹐錦衣歸相﹐分茅��。看貂蟬綠鬢﹐中書上考﹐過三千歲。

祝英臺近笑天涯﹐還倦客。欲起病無力。風雨春歸﹐一日近一日。看人結束徵衫﹐前呵騎馬﹐腰劍上﹑隴西平賊。鬢分白。只可歸去家山﹐無田種瓜得。空抱遺書﹐憔悴小樓側。杜鵑不管人愁﹐月明枝上﹐直啼到﹑枕邊相覓。

柳梢靑送盧梅坡泛菊杯深﹐吹梅角遠﹐同在京城。聚散匆匆﹐雪邊孤雁﹐水上浮萍。教人怎不傷情。覺幾度﹑魂飛夢驚。後夜相思﹐塵隨馬去﹐月逐舟行。

霜天曉角霜天曉角。夢回滋味惡。酒醒不禁寒力﹐紗窗外﹑月華薄。擁衾思舊約。無情風透幕。惟有梅花相伴﹐不成是﹑也吹落。

轆轤金井席上贈馬僉判舞姬翠眉重掃。後房深﹑自喚小蠻嬌小。繡帶羅垂﹐報濃妝才了。堂虛夜悄。但依約﹑鼓簫聲鬧。一曲梅花﹐尊前舞徹﹐梨園新調。髙陽醉﹑玉山未倒。看鞋飛鳳翼﹐釵梁微裊。秋滿東湖﹐更西風涼早。桃源路杳。記流水﹑泛舟曾到。桂子香濃﹐梧桐影轉﹐月寒天曉。

好事近詠茶筅誰斫碧瑯玕﹐影撼半庭風月。尙有歲寒心在﹐畱得數莖華發。龍孫戲弄碧波濤﹐隨手淸風發。滚到浪花深處﹐起一窩香雪。

四字令情深意眞。眉長鬢靑。小樓明月調箏。寫春風數聲。思君憶君。魂牽夢縈。翠銷香暖云屏。更那堪酒醒。

蝶戀花贈張守寵姬簾幕聞聲歌已妙。一曲尊前﹐眞个梅花早。眉黛兩山誰爲掃。風流京兆江南調。醉得白須人易老。老去侯鯖﹐舊也曾年少。後夜短篷霜月曉。夢魂依約雲山繞。

又寶鑑年來微有暈。懶照容華﹐人遠天涯近。昨夜燈花還失信。無心更唱江城引。行過短墻回首認。醉撼花梢﹐紅雨飛成陣。拌了爲郎憔悴損。龐兒恰似江梅韻。

臨江仙滿院花香晴晝永﹐愔愔亭戶無人。誰將心緒管靑春。遊絲知我懶﹐江柳也眉顰。近水遠山都積恨﹐可堪芳艸如茵。何曾一日不思君。無書憑朔雁﹐有淚在羅巾。

又數疊小山亭館靜﹐落花紅雨園林。畫樓風月想重臨。琵琶金鳳語﹐長笛水龍吟。靑眼已傷前遇少﹐白頭孤負知音。苔墻蘚井夜沈沈。無聊成獨坐﹐有恨卽沾襟。

又長短驛亭南北路﹐蒙茸醉擁駝裘。雪天行計欠人畱。嚴風催酒醒﹐微雨替梅愁。自作小詞呵凍寫﹐冷金淡襯銀鉤。此情知得幾時休。寒云迷洛浦﹐殘夢繞秦樓。

又茶詞紅袖扶來聊促膝﹐龍團共破春溫。髙標終是絕塵氛。兩箱畱燭影﹐一水試云痕。飲罷淸風生兩腋﹐餘香齒頰猶存。離情淒咽更休論。銀鞍和月載﹐金碾爲誰分。

江城子海棠風韻玉梅春。小腰身。曉妝新。長是花時﹐猶系茜羅裙。一撮精神嬌欲滴﹐說不似﹐畫難眞。樓前江柳又江云。隔音塵。淚沾巾。一點徵帆﹐煙浪渺無津。萬斛相思紅豆子﹐憑寄與﹐个中人。

又淡香幽艷露華濃。晚妝慵。略勻紅。春困懨懨﹐��鬢雲松。早是自來蓮步小﹐新樣子﹐爲誰弓。畫堂西畔曲欄東。醉醒中﹐苦匆匆。卷上珠簾﹐依舊半牀空。香炧滿鑪人未寢﹐花弄月﹐竹搖風。

浣溪沙贈妓徐楚楚黃鶴樓前識楚卿。彩雲重疊擁娉婷。席間談笑覺風生。標格勝如張好好﹐情懷濃似薛瓊瓊。半簾花月聽彈箏。

又春晚書情墻外蒙蒙雨濕煙。參差小樹綠陰圓。殘春中酒落花前。海燕成巢終是客﹐鰥魚入夜幾曾眠。人間一段惡因緣。

又畱別著意尋芳已自遲。可堪容易送春歸。酒闌無柰思依依。楊柳小橋人遠別﹐梨花深巷月斜輝﹐此情惟我與君知。

又誰把幽香透骨薰。韻髙全似玉樓人。幾時勸酒不深顰。竹裏絕憐閒體態﹐月邊無限好精神。一枝斜插坐生春。

又霧鬢雲鬟已懶梳。君休喬木妾歸歟。且來賣酒伴相如。骨細肌丰周昉畫﹐肉多韻勝子瞻書。琵琶弦索尙能無。

滿庭芳淺約鴉黃﹐輕勻螺黛﹐故教取次梳妝。減輕琶面﹐新樣小鸞凰。每爲花嬌玉軟﹐慵對客﹑斜倚銀牀。春來病﹐蘭薰半歇﹐滿笐舞衣裳。悲涼。人事攺﹐三春穠艷﹐一夜繁霜。似人歸洛浦﹐雲散髙唐。痛念平生情分﹐孤負我﹑臨老風光。羅裙在﹐憑誰畱意﹐去覓反魂香。

西江月細雨黃梅初熟﹐微風燕子交飛。手拈團扇寫新題。心事懨懨難寄。片月只堪供恨﹐雙星卻有重期。石橊裙子正芬菲。知爲何人慵系。

又素面偏宜酒暈﹐曉妝淨洗啼痕。只疑身是玉梅魂。長爲春風瘦損。冉冉煙生蘭渚﹐娟娟月掛愁村。落花飛絮耿黃昏。又是一番新恨。

又武昌妓徐楚楚號問月索題樓上佳人楚楚﹐天邊皓月徐徐。呼童忙爲捲蝦須。試問中情幾句。圓少卻因底事﹐缺多畢竟何如。嫦娥無語謾躊躇。飛過畫欄西去。

天仙子初赴省別妾別酒醺醺容易醉。回過頭來三十里。馬兒只管去如飛﹐牽一會。坐一會。斷送殺人山共水。是則靑衫終可喜。不道恩情拚得未。雪迷村店酒旗斜﹐去也是。住也是。煩惱自家煩惱你。

又彩筆懨懨慵賦詠。鬥艸閒來尋小徑。西園春事只供愁﹐當好景。成孤另。春又那知人欲病。洗盡殘妝臨晚鏡。淡玉一團漿水瑩。彊持檀板近芳樽﹐云遏定。君須聽。低唱月來花弄影。

六州歌頭題嶽鄂王廟中興諸將﹐誰是萬人英。身艸莽﹐人𨿽死﹐气塡膺。尙如生。年少起河朔﹐弓兩石﹐劍三尺﹐定襄漢﹐開虢洛﹐洗洞庭。北望帝京。狡兔依然在﹐良犬先烹。過舊時營壘﹐荊鄂有遺民。憶故將軍。淚如傾。說當年事﹐知恨苦﹐不奉詔﹐僞耶眞。臣有罪﹐陛下聖﹐可鑑臨。一片心。萬古分茅土﹐終不到﹐舊姦臣。人世夜﹐白日照﹐忽開明。衮佩冕圭百拜﹐九泉下﹑榮感君恩。看年年三月﹐滿地野花春。鹵簿迎神。

又鎭長準﹐一都會﹐古揚州。升平日﹐珠簾十里春風﹑小紅樓。誰知艱難去﹐邊塵暗﹐胡馬擾﹐笙歌散﹐衣冠渡﹐使人愁。屈指細思﹐血戰成何事﹐萬戶封侯。但瓊花無恙﹐開落幾輕秋。故壘荒丘。似含羞。悵望金陵宅﹐丹陽郡﹐山不斷綢繆。興亡夢﹐榮枯淚﹐水東流。甚時休。野竈炊煙裏﹐依然是﹐宿貔貅。嘆燈火﹐今蕭索﹐尙淹畱。莫上醉翁亭﹐看蒙蒙雨﹑楊柳絲柔。笑書生無用﹐富貴拙身謀。騎鶴東遊。

沁園春送辛幼安弟赴桂林官天下稼軒﹐文章有弟﹐看來未遲。正三齊盜起﹐兩河民散﹐勢傾似土﹐國泛如杯。猛士雲飛﹐狂胡灰滅﹐機會之來人共知。何爲者﹐望桂林西去﹐一騎星馳。離筵不用多悲。喚紅袖佳人分藕絲。種黃柑千戶﹐梅花萬里﹐等閒遊戲﹐畢竟男兒。入幕來南﹐籌邊如北﹐翻覆手髙來去棋。公餘且﹐畫玉簪珠履﹐倩米元暉。

八聲甘州送湖北招撫吳獵問紫巖去後漢公卿﹐不知幾貂蟬。誰能借畱侯箸﹐著祖生鞭。依舊塵沙萬里﹐河洛染鮏羴。誰識道山客﹐衣缽曾傳。共記玉堂對策﹐欲先明大義﹐次第籌邊。況重湖八桂﹐袖手已多年。望中原驅馳去也﹐擁十州﹑牙纛正翩翩。春風早﹐看東南王气﹐飛繞星躔。

四犯翦梅花上建康錢大郎壽水殿風涼﹐賜環歸﹑正是夢熊華旦疊雪羅輕﹐稱云章題扇西淸侍宴。望黃傘﹑日華籠輦。金券三王﹐玉堂四世﹐帝恩偏眷。臨安記﹑龍飛鳳舞﹐信神明有後﹐竹梧陰滿。笑折花看﹐橐荷香紅潤。功名歲晚。帶河與﹑礪山長遠。麟脯杯行﹐狨韉坐穩﹐內家宣勸。

小桃紅在襄州作晚入紗窗靜。戲弄菱花鏡。翠袖輕勻﹐玉纖彈去﹐小妝紅粉。畫行人﹑愁外兩靑山﹐與尊前離恨。宿酒醺難醒。笑記香肩並。暖借蓮腮﹐碧雲微透﹐暈眉斜印。最多情﹑生怕外人猜﹐拭香津微搵。

竹香子同郭季端訪舊不遇﹐有作一瑣窗兒明快。料想那人不在﹐燻籠脫下舊衣裳﹐件件香難賽。匆匆去得忒煞。這鏡兒﹑也不曾蓋。千朝百日不曾來﹐沒這些兒个采。

祝英臺近同妓遊帥司東園窄輕衫﹐聯寶轡﹐花裏控金勒。有底風光﹐都在畫闌側。日遲春暖融融﹐杏紅深處﹐爲花醉﹑一鞭春色。對嬌質。爲我歌捧瑤觴﹐歡聲動阡陌。�似多情﹐飛上鬢云碧。晚來約住靑驄﹐蹋花歸去﹐亂紅碎﹑一庭風月。

臨江仙四景半雨半晴模樣﹐乍寒乍熱天時。橊花香逐濕風飛。綠云翻翠浪﹐水急轉前溪。誰識淸涼意思﹐珊瑚枕冷先知。秋光預若借些兒。剩催金粟鬧﹐素魄好揚輝。

鷓鴣天樓外雲山千萬重。畫眉人隔小簾櫳。風垂舞柳春猶淺﹐雪點酥胸暖未融。攜手處﹐又相逢。夜闌心事與郎同。一杯自勸羔兒酒﹐十幅銷金暖帳籠。

淸平樂贈妓忔憎憎地。一撚兒年紀。待道瘦來肥不是。宜著淡黃衫子。唇邊一點櫻多。見人頻斂雙蛾。我自金陵懷古﹐唱時休唱西河。

西江月堂上謀臣尊俎﹐邊頭將士干戈。天時地利與人和。燕可伐歟曰可。今日樓臺鼎鼐﹐明年帶礪山河。大家齊唱大風歌。不日四方來賀。

臨江仙行道橋南無酒賣﹐老天猶困英雄。

糖多令解纜蓼花灣。好風吹去帆。二十年﹑重過新灘。洛浦淩波人去後﹐空夢繞﹑翠屏間。飛霧濕徵衫。蒼蒼煙樹寒。望星河﹑低處長安。綺陌紅樓應笑我﹐爲梅事﹑過江南。

賀新郎水浴芙蓉淨。護濃香﹑遲開半斂﹐靚妝臨鏡。長憶耶溪薰風裏﹐年少紅顏照映。夜露冷﹑酒隨香醒。回首當時同舟侶﹐爲相思﹑怕折瓊瑤柄。千萬縷﹐意難罄。玻璃三萬六千頃。洗精神﹑塵埃盡絕﹐敻然端整。浪蕊年來都慵問﹐愛此濃情淡性。待移種﹑靈根玉井。太一眞人今何在﹐取髙花﹑十丈供煙艇。來伴我﹐泛淸影。

淸平樂新來塞北。傳到眞消息。赤地居民無一粒。更五單於爭立。維師尙父鷹揚。熊羆百萬堂堂。看取黃金假鉞。歸來異姓眞王。

西吳曲懷襄陽說襄陽﹑舊事重省。記銅駝巷陌﹑醉還醒。笑鶯花別後﹐劉郎憔悴萍梗。倦客天涯﹐還買个﹑西風輕艇。便欲訪﹑騎馬山翁﹐問峴首﹑那時風景。楚王城裏﹐知幾度輕過﹐摩挲故宮柳癭。漫弔景。冷煙衰艸淒迷﹐傷心興廢﹐賴有陽春古郢。乾坤誰望﹐陸百里路中原﹐空老盡英雄﹐腸斷劍鋒冷。

行香子山水扇面佛寺云邊。茅舍山前。樹陰中﹑酒旆低懸。峯巒空翠﹐溪水靑連﹐只欠梅花﹐欠沙鳥﹐欠漁船。無限風煙。景趣天然。最宜他。隱者盤旋。何人村墅﹐若个林泉。恰似欹湖﹐似枋口﹐似斜川。

望江南元宵元宵景﹐天气正融融。柳綫正垂金落索﹐梅花初謝玉玲瓏。明月映髙空。賢太守﹐歡樂與民同。簫鼓聒殘燈火市﹐輪蹄踏破廣寒宮。良夜莫匆匆。

