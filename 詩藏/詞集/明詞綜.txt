【卷一】

仁宗皇帝一首宣宗皇帝一首周憲王一首劉基九首張以寧一首韓守益一首貝瓊一首梁寅二首髙啟四首楊基七首髙明一首劉昺四首黃澄一首程本立一首姚廣孝一首解縉一首王洪一首胡儼一首瞿祐一首謝應芳三首張肯六首

仁宗皇帝

【蝶戀花】

九月海棠

煙抹霜林秋欲褪。吹破胭脂﹐猶覺西風嫩﹝一作「潤」﹞。翠袖怯寒愁一寸。誰傳庭院黃昏信。

明月羞﹝一作「修」﹞容生遠恨。旋摘余嬌﹐簪滿宮人鬢。醉倚小闌花影近﹝一作「暈」﹞。不應先有春風分。

宣宗皇帝

【醉太平】

賜學士沈度

濃雲散雨收。花苑內鳴鳩。曉來喜見日光浮﹐暖融融永晝。

麥苗潤澤懷淸秀。橊花濕映紅光澑。田家歌舞盡歌謳。是處慶丰年醉酒。

周憲王名燉有﹐定王長子。《蘭臯集》﹕周憲王遭世隆平﹐奉藩多暇﹐畱心翰墨。制《誠齋樂府》傳奇若干種﹐流傳內府﹐至今中原弦索多用之。李夢陽《汴中元宵絕句》云「中山孺子倚新妝﹐趙女燕姬總擅場。齊唱憲王新樂府﹐金梁橋外月如霜。」

【鷓鴣天】

賦繡鞋

花簇香鉤淺浣塵。輕風微露石橊裙。金蓮自是慳三寸﹐難載盈盈一段春。

仙已去﹐事猶存。陽臺何處更爲云。相思攜手遊春日﹐尙帶年時艸露痕。

劉基字伯溫﹐靑田人。元進士。入明﹐以佐命功﹐官至禦史中丞。封誠意伯。正徳中﹐追謚文成。有《誠意劉文成公集》二十卷﹐詞附。《古今詞話》﹕靑田《謁金門》云「風裊裊﹐吹綠一庭春艸。」《轉應曲》云「秋雨。秋雨。窗外白楊自語。」《靑門引》云「相憐自有明月﹐照人肺腑淸如水。」《漁家傲》云「亂鴉啼破樓頭鼓。」《花犯》云「餘香怨繡被。」《踏莎行》云「愁如溪水暫時平﹐雨聲一夜依然滿。」《渡江云》云「定巢新燕子﹐睡起雕梁﹐對立整烏衣。」《山鬼謠》云「離魂常在郊樹。月深星暗蒼梧遠﹐化作杜鵑歸去。」皆妙麗入神句。王元美云﹕伯溫﹗纖有致﹐去宋尙隔一塵。

【如夢令】

抹斜陽沙觜。幾點閒鷗艸際。烏榜小漁舟﹐搖過半江秋水。風起。風起。棹入白蘋花裏。

【浣溪沙】

細艸垂楊村巷幽。白沙素石引溪流。靑苔磯上有扁舟。

門外好山開罨畫﹐屋頭新月學簾鉤。窗風一榻似新秋。

【眼兒媚】

煙艸萋萋小樓西。云壓雁聲低。兩行疏柳﹐一絲殘照﹐數點鴉棲。

春山碧樹秋重綠﹐人在武陵溪。無情明月﹐有情歸夢﹐同到幽閨。

【少年遊】

淸風收雨﹐輕雲漏月﹐涼气入幽窗。亂葉吟朝﹐饑虫啼夜﹐各自奏新腔。

孤鴻又向天邊落﹐歸夢阻蒼江。百結愁腸﹐兩行衰鬢﹐寂寞對淸皁。

【小重山】

月滿江城秋夜長。西風吹不斷﹑桂花香。碧天如水露華涼。人難見﹑有淚在羅裳。

何許雁南翔。堪憐一片影﹑落瀟湘。百年身世費思量。空回首﹑故國渺蒼茫。

【臨江仙】

街鼓

無聲春漏咽﹐不知殘夜如何。玉繩歷落耿銀河。鵲驚穿暗樹﹐露墜滴寒莎。

夢裏相逢還共說﹐五湖煙水漁蓑。鏡中綠發漸無多。淚如霜後葉﹐摵摵下庭柯。

【千秋歲】

淡煙平楚﹐又送王孫去。花有淚﹐鶯無語。芭蕉心一寸﹐楊柳絲千縷。今夜雨。定應化作相思樹。

憶昔歡遊處。觸目成前古。良會知何許。百杯桑落酒﹐三疊陽關句。情未了﹐月明潮上迷津渚。

【瑞龍吟】

秋光好。無柰錦帳香消﹐繡幃寒早。鉤簾人立西風﹐送書過雁﹐依然又到。

故鄕杳。空把淚隨江水﹐夢縈江艸。何時賦得歸來﹐倚松對柳﹐開尊醉倒。

衰鬢不堪臨鏡﹐鏡中愁見﹐蓬飛絲繞。門外遠山靑靑﹐長帶斜照。石泉澗月﹐辜負夜猿嘯。傷心處﹐風凋露渚﹐荷枯煙沼。燕去玄蟬老。滿天細雨鳴羈鳥。花蔓當檐裊。庭院靜﹐遙聞淸砧聲搗。擁衾背壁﹐一燈紅小。

張以寧字志道﹐古田人。元末﹐官翰林學士承旨。明初﹐例徙南京﹐召爲侍讀學士。有《翠屏集》四卷。明月生南浦廣州南漢王劉故宮﹐鐵鑄四柱猶存。周覽嘆息之餘﹐夜泊三江口﹐夢中作一詞﹐覺而忘之﹐但記二句云「千古興亡多少恨﹐總付潮回去。」因隱括爲此詞。

海角亭前秋艸路。榕葉風淸﹐吹散蠻煙霧。一笑英雄曾割據。癡兒卻被潘郎誤。

寶气銷沈無覓處。蘚暈猶殘﹐鐵鑄遺宮柱。千古興亡知幾度。海門依舊潮來去。

韓守益字仲修﹐石首人。明初﹐以儒士攝教宜都。擢春坊中允。有《樗壽槁》。

【蘇武慢】

江亭遠眺

地湧岷峨﹐天開巫峽﹐江勢西來百折。擊楫中流﹐投鞭思濟﹐多少昔時豪傑。鶴渚沙明﹐鷗灘雪淨﹐小艇鳴榔初歇。喜憑闌﹑握手危亭﹐偏稱詩心澄徹。

還記取﹑王粲樓前﹐呂巖磯外﹐別樣水光山色。煙霞仙館﹐金碧浮圖﹐盡屬楚南奇絕。紫雲簫待﹐綠醑杯停﹐咫尺良宵明月。拚髙歌﹑一曲淸詞﹐徧徹馮夷宮闕。

貝瓊字廷臣﹐一字廷琚﹐崇徳人。洪武初﹐徵修《元史》﹐除國子助教。有《淸江集》三十卷。

【水龍吟】

春思

楚天歸雁千行﹐一書不寄相思苦。匆匆過了﹐踏靑時節﹐更愁風雨。燕子黃昏﹐海棠春曉﹐幾番淒楚。問誰能爲寫﹐重重別恨﹐算除有﹑江淹賦。

尙記銀屏翠箔﹐抱琵琶﹑夜調新譜。芳年易度﹐沈腰寬盡﹐白頭如許。弱水三千﹐武陵一曲﹐重尋何處。柰無情杜宇﹐年年此日﹐到淮南路。

梁寅字孟敬﹐新諭人。洪武初﹐徵修禮書。書成﹐以疾辭歸﹐結屋石門山。有《石門集》二卷。

【浣溪沙】

錦樹分明上苑花。晴光宜日又宜霞。碧煙橫處有人家。

綠似鴨頭松下水﹐白於魚腹柳邊沙。一溪云影雁飛斜。

髙啟字季迪﹐長洲人。隱吳淞江之靑邱﹐自號靑邱子。洪武初﹐召入纂修《元史》﹐授編修。擢戶部侍郎。有《扣舷詞》一卷。《古今詞話》﹕靑邱樂府﹐大致以疏曠見長﹐而《石州慢》又極纏綿之致。

【行香子】

芙蓉

如此紅妝。不見春光。向菊前﹑蓮後才芳。雁來時節﹐寒「羅裳。正一番風﹐一番雨﹐一番霜。

蘭舟不采﹐寂寞橫塘。彊相依﹑暮柳成行。湘江路遠﹐吳苑池荒。恨月濛濛﹐人杳杳﹐水茫茫。

【沁園春】

雁

木落時來﹐花發時歸﹐年又一年。記南樓望信﹐夕陽簾外﹐西窗驚夢﹐夜雨燈前。寫月書斜﹐戰霜陣整﹐橫破瀟湘萬里天。風吹斷﹐見兩三低去﹐似落箏弦。

相呼共宿寒煙。想只在﹑蘆花淺水邊。恨嗚嗚戍角﹐忽催飛起﹐悠悠漁火﹐長照愁眠。隴塞間關﹐江湖冷落﹐莫戀遺糧猶在田。須髙舉﹐教弋人空慕﹐雲海茫然。

楊基字孟載﹐嘉州人。大父仕江左﹐遂家吳中。洪武初﹐知滎陽縣。歷山西按察副使。有《眉庵詞》。《樂府紀聞》﹕楊孟載少時見楊廉夫﹐命賦鐵笛﹐詩成﹐廉夫喜曰「吾意詩境荒矣﹐今當讓子一頭地。」當時有老楊小楊之目。眉庵詞饒有新致。《靜志居詩話》﹕孟載詩﹕「芳艸漸於歌館密﹐落花偏向舞筵多。」「細柳已黃千萬縷﹐小桃初白兩三花。」「布谷雨晴宜種藥﹐葡萄水暖欲生芹。」「雨頡風頏枝外蝶﹐柳遮花映樹頭鶯。」「燕子綠蕪三月雨﹐杏花春水一羣鵝。」「江浦荷花雙鷺雨﹐驛亭楊柳一蟬風。」「一路詩從愁裏得﹐二分春向客中過。」「立近晚風迷蛺蝶﹐坐臨秋水映芙蓉。」「羅幕有香鶯夢暖﹐綺窗無月雁聲寒。」「眉暈淺顰橫曉綠﹐臉消殘纈膩春紅。」「小雨送花靑見萼﹐輕雷催筍碧抽尖。」「蠶屋柘煙朝焙繭﹐鵲鑪沈火晝燻茶。」試塡入《浣溪沙》﹐皆絕妙好辭也。

【淸平樂】

欺煙困雨。拂拂愁千縷。曾把腰肢羞舞女。贏得輕盈如許。

猶寒未暖時光。將昏漸曉池塘。記取春來楊柳﹐風流全在輕黃。

【浣溪沙】

花朝

鸞股先尋鬥艸釵。鳳頭先繡踏靑鞋。衣裳宮樣不須裁。

軟玉鏤成鸚鵡架﹐泥金鐫就牡丹牌。明朝相約看花來。

【夏初臨】

瘦綠添肥﹐病紅催老﹐園林昨夜春歸。深院東風﹐輕羅試著單衣。雨餘門掩斜暉。看梅梁﹑乳燕初飛。荷錢猶小﹐芭蕉漸長﹐新竹成圍。

何郎粉淡﹐荀令香銷﹐紫鸞夢遠﹐靑鳥書稀。新愁舊恨﹐在他紅藥欄西。記得當時。水晶簾﹑一架薔薇。有誰知。千山杜鵑﹑無數鶯啼。

【多麗】

問鶯花﹐晚來何事蕭索。是東風﹑釀成新雨﹐參差吹滿樓閣。辟寒金﹑再簪寶髻﹐靈犀鎭﹑重護香幄。杏惜生紅﹐桃緘淺碧﹐向人憔悴未舒萼。念惟有﹑淡黃楊柳﹐搖曳映珠箔。憑闌久﹐春鴻去盡﹐錦字誰托。

柰夢裏﹑淸歌妙舞﹐覺來偏更情惡。聽髙樓﹑數聲羌笛﹐管多少﹑梅花驚落。鴛帶慵寬﹐鳳鞋懶繡﹐新晴誰與共行樂。料應在﹑楚雲湘水﹐深處望黃鶴。天涯路﹐計程難定﹐長恁飄泊。

【燭影搖】

紅簾花影重重﹐亂紋匝地無人捲。有誰惆悵立黃昏﹐疏映宮妝淺。只有楊花得見。解匆匆﹑尋芳覓便。多情長在﹐暮雨回廊﹐夜香庭院。

曾記揚州﹐紅樓十里東風軟。腰肢半露玉娉婷﹐猶恨蓬山遠。閒悶如今怎遣。看艸色﹑靑靑似翦。且教髙揭﹐放數點春﹐一雙新燕。

髙明字則誠﹐瑞安人。元至正間﹐官處州錄事。洪武初﹐召修《元史》﹐以老病辭歸。

【鷓鴣天】

題顧氏景筠堂

綠玉參差傍短楹。髙堂淸夢已冥冥。滿枝只帶湘靈點﹐一曲空聽秦鳳鳴。

天莫問﹐物多情。此君瀟灑若平生。風聲月色來亭榭﹐老淚年來濕幾更。

劉昺字彥章﹐鄱陽人。安慶左丞。余闕待以國士。後歸明太祖﹐授中書博士廳諮議典簽。有《春雨軒詞》一卷。

【浪淘沙】

寒食

石徑土墻斜。桃李桑麻。紙錢飛處亂啼鴉。閒趁斜陽攜榼去﹐寒食人家。

苑樹憶天涯。遺恨琵琶。銅駝衰艸臥龍沙。漢寢唐陵無麥飯﹐暮雨梨花。

【滿江紅】

寄水北山人徐宗周水北幽居﹐

抱柴門﹑一溪寒玉。山萬疊﹑靑林當戶﹐白雲連谷。乳燕落紅春又晚﹐柴桑三徑多松菊。喜新晴﹑布谷又催耕﹐秧分綠。

牀頭酒﹐何時熟。謀諸婦﹐明朝漉。謾黃雞炊黍﹐共邀鄰曲。舊夢風雲銷俠气﹐繁華看破知榮辱。系扁舟﹑罷釣晚歸來﹐書還讀。

【木蘭花】

慢辛酉九日寫長空一雁﹐

又景物﹑是重陽。甚雨暗東籬﹐數枝靑蕊﹐未放秋香。搘筇倦登髙處﹐掩柴門衰柳映橫塘。日暮江聲衮衮﹐西風鬢影蒼蒼。

當年歌舞翠紅鄕。一曲杜韋娘。曾擊碎珊瑚﹐玉人扶醉﹐銀燭成行。回頭已成陳迹﹐早歸來茅屋石田荒。謾把淸樽遣興﹐都非少日疏狂。

【憶秦娥】

溪頭柳。靑靑折贈行人手。行人手。最傷心處﹐西風重九。

陽關一曲長亭酒。停鞭欲去仍回首。仍回首。少年離別﹐老來依舊。

黃澄洪武初人。

【賣花聲】

人過天街﹐曉色擔頭紅紫。滿筠筐﹑浮花浪蕊。畫簾睡醒﹐正眼橫秋水。聽新腔﹑一回催起。

吟紅叫白﹐報得蜂兒知未。隔東西﹑餘音軟美。迎門爭買﹐早斜簪云髻。助春嬌﹑粉香簾底。

程本立字原道﹐桐鄕人。洪武九年﹐以明經薦爲周﹑秦二府引禮官﹐至僉都禦史。有《巽隱齋集》。

【淸平樂】

山翁歸去﹐記得來時路。雨漲溪泉人不渡﹐花外鳥啼何處。

人間不是山中。髙懷都付絲桐。一曲瑤池宴罷﹐春風吹盡殘紅。

姚廣孝字期道﹐長洲人。幼名天僖﹐後爲僧﹐名道衍。以靖難功﹐爲僧錄左善世﹐加太子少師。復姓﹐賜今名。有《逃虛集》。

【轉應曲】

斜日。斜日。門外馬蹄聲疾。林棲鳥盡飛還。霞彩紅銜遠山。山遠。山遠。莫怪行人歸晚。

解縉字大紳﹐吉水人。洪武二十一年進士。官翰林學士﹐出爲廣西參議。有《春雨齋集》十卷。《古今詞話》﹕成祖於中秋夜開宴賞月﹐月爲云掩﹐命解縉賦之。縉遂口占《落梅風》一調云「嫦娥面。今夜圓。下云簾。不著羣仙見。棄今宵倚闌不去眠。看誰過廣寒宮殿。」成祖覽之﹐歡甚。又賦長歌﹐成祖益喜﹐同縉飲至夜半。月復明朗﹐浮雲盡散。成祖笑曰「卿眞奪天手段也。」

【長相思】

寄友

吳山深。越山深。空谷佳人金玉音。有誰知此心。

夜沈沈。漏沈沈。閒卻梅花一曲琴。髙松對竹林。

王洪字希範﹐仁和人。洪武三十年進士。永樂初﹐授吏科給事中﹐入翰林爲檢討﹐與修《大典》﹐歷修撰﹑侍講。

【卜算子】

半道春紅

宿雨漲春流﹐曉日紅千樹。幾度尋芳載酒來﹐自與春風遇。

弱水與桃源﹐有路從教去。不見西湖柳萬絲﹐滿地飛殘絮。

胡儼字若思﹐南昌人。洪武三十年﹐曾試乙科﹐官華亭縣教諭。累遷國子監祭酒。有《頤庵集》。

【三臺令】

樓上角聲嗚咽﹐天邊斗柄橫斜。酒醒風驚簾幙﹐漏殘月在梅花。

瞿祐字宗吉﹐錢唐人。洪武中﹐以薦歷宜陽訓導。升周府長史。永樂間﹐謫保安。洪熙元年﹐放還。有《樂府遺音》五卷﹑《餘淸詞》一卷。《西湖志余》﹕瞿宗吉風情麗逸﹐著《剪燈新話》及樂府歌詞﹐多偎紅倚翠之語﹐爲時傳誦。及謫戍保安﹐當興安失守﹐邊境蕭條。永樂己亥﹐降佛曲於塞外﹐選子弟唱之。時值元宵﹐作《望江南》五首﹐詞旨淒絕﹐聞者皆爲泣下。淩彥於宗吉爲大父行﹐彥作梅詞《霜天曉角》﹑柳詞《柳梢靑》各一百首﹐號「梅柳爭春」。宗吉一日盡和之﹐彥大驚嘆﹐呼爲「小友」。宗吉以此知名。後彥自南荒歸葬西湖﹐宗吉作詩送之云「一去西川隔夜臺﹐忽看白璧瘞蒼苔。酒朋詩友凋零盡﹐只有存齋冒雨來。」存齋﹐宗吉自號也。

【摸魚子】

蘇堤春曉

望西湖﹑柳煙花霧﹐樓臺非遠非近。蘇堤十里籠春曉﹐山色空濛難認。風漸順。忽聽得﹑鳴榔驚起沙鷗陣。瑤階露潤。把繡幕微搴﹐紗窗半啟﹐未審甚時分。

憑闌處﹐水影初浮日暈。游船未許開盡。賣花聲裏香塵起﹐羅帳玉人猶困。君莫問。君不見﹑繁華易覺光陰迅。先尋芳信。怕綠葉成陰﹐紅英結子﹐畱作異時恨。

謝應芳字子蘭﹐武進人。寓居靑浦。有《龜巢集》二十卷﹐詞附。

【點絳唇】

老眼猶明﹐著書未了餘生債。客來休怪﹐淡飯黃薺菜。

踏雪觀梅﹐淸興依然在。南門外﹐夜來尋戴。扶醉馱驢背。

【滿江紅】

舊約尋梅﹐蹉跎過﹑小春時節。忽隴頭人至﹐一枝先折。喜見春風顏色好﹐縞衣不受緇塵。把十年﹑湖海舊相知﹐從頭說。

三江上﹐滄洲雪。千墩下﹐珠林月。似許詢支遁﹐總皆淸絕。重看靑山攜素手﹐此情方解相思結。待滿湖﹑冰泮柳風淸﹐孤舟發。

張肯字繼孟﹐浚儀人。有《夢庵詞》一卷。

【買陂塘】

賦東郭艸堂

愛艸堂﹑帶村連郭﹐門前碧水千頃。秋波泠浸遙山晚﹐靑鏡淨涵眉影。沙浦迥。怪隔水漁歌﹐鷗夢都驚醒。時乘小艇。向柳外花邊﹐載詩載酒﹐獨盡漫遊興。

謾重省。且得身閒心靜。樂事自甘瓢飲。好懷誰道中年減﹐佳趣更多吟詠。�轉徑。門正對朝陽﹐不怕梅花冷。流年暮景。肯容我爲鄰﹐相依卜築﹐共爾兩家隱。

【浪淘沙】

詠莎灘

雨過碧雲秋。占斷灘頭。滄浪翻處濕纖柔。誰展翠茵平似翦﹐宿鷺眠鷗。

沙尾遠凝眸。雨慘煙愁。萋萋不共水東流。幾度漁人來傍宿。綠映孤舟。

【醉落魄】

詠苔

徑翠鈿狼藉。綠圓點點濃如積。芳痕漲雨凝寒碧。一片濃陰﹐休掃坐來石。

徑深不教殘陽入。茸茸不似春紅色。芳塵淨洗無纖迹。吟客來時﹐只恐印行屐。

【如夢令】

詠石

徑庭掩塵蹤靜悄。雨長苔痕繚繞。行處不妨花﹐容我醉眠偏好。休掃。休掃。待積落紅多少。

【聲聲慢】

雪晴山鄔﹐月冷江臯﹐歲寒解後相逢。攜手歸來﹐輕盈一樣春容。行行�鳴環﹐暗香霏﹑縹緲東風。弄花手﹐與安排金屋﹐共貯芳。

雅淡暗通心素﹐笑桃根桃葉﹐冶艷妖紅。試問韶華﹐樽前若个情濃。想是喬家姊妹﹐可人處﹑淸致皆同。春正好﹐淡眉山﹑愁減幾重。

【卷二】

鐵鉉一首莫璠二首李禎一首王直一首徐有貞一首趙迪一首戴璉一首商輅一首聶大年三首王越一首張寧一首湯允勣一首李東陽一首姚綬一首沈周一首桑悅一首章懋一首吳寬一首王鏊一首吳洪一首趙寬一首楊循吉一首費宏一首蔣冕一首王鴻儒二首夏皀二首史鑑一首張旭一首祝允明一首李夢陽一首顧潛四首朱諫一首王九思一首邊貢二首顧璘二首唐寅一首周用二首陳霆二首王廷相一首

鐵鉉字鼎石﹐鄧縣人。洪武中﹐由國子生授禮科給事中。歷官兵部尙書。死靖難之變。

【浣溪沙】

晚出閒庭看海棠。風流學得內家妝。小釵橫戴一枝芳。

削玉梳斜雲鬢膩﹐鏤金衣透雪肌香。暗思何事立斜陽。

莫璠字仲�﹐錢塘人。

【蝶戀花】

蘇堤春曉

十里樓臺花霧繞。宜雨宜晴﹐山色籠春曉。楊柳梢頭殘月小。海棠枝上猶啼鳥。

蘭帳玉人初睡覺。試問樓前﹐畫舫開多少。報道尋芳人起早。紫驑嘶過香塵道。

又

曲院荷風

五月涼風來曲院。綠水芙渠﹐紅白都開徧。風遞荷香情不斷。采蓮舟過歌聲緩。

醉折碧筒供笑玩。翠蓋紅綃﹐髙下翻零亂。向晚新涼生酒面﹐六銖衣薄停紈扇。

李禎字昌祺﹐廬陵人。永樂二年進士。官河南左布政。有《僑庵詩餘》二卷。

【柳梢靑】

題秋塘圖

落盡芙蓉﹐收殘菱芡﹐晚色淒迷。斷荇隨流﹐枯荷折柄﹐秋滿蘇堤。

沙禽自在幽棲。極浦外﹑天連水低。粉墜蓮房﹐波漂菇米﹐煙暝湖西。

王直字行儉﹐泰和人。永樂二年進士。歷官吏部尙書。卒贈太保﹐謚文端。有《抑庵集》。

【浪淘沙】

風暖翠煙飄。殘雪都消。遊絲百尺墮晴霄。可惜春光容易過﹐又近花朝。

驅馬第三橋。芳意蕭條。竹林渾未放夭桃。瘦盡城南千樹柳﹐不似宮腰。

徐有貞初名﹐字元玉﹐吳縣人。宣徳八年進士。歷官華蓋殿大學士。封武功伯。謫戍雲南。有《武功徐先生集》。

【千秋歲】

引風攪柳絲﹐雨揉花纈。蚤過了淸明時節。新來燕子語何多﹐老去鶯花飛未歇。秋千院﹐蹴踘場﹐人蹤絕。

踏靑拾翠都休說。是誰馬走章臺雪。是誰簫弄秦樓月。從前已是無情緒﹐可柰而今更離別。一回頭﹐人千里﹐腸百結。

趙迪字景哲﹐懷安人。宣徳十年舉人。官南海縣知縣。有《鳴秋集》。

【踏莎行】

送友人還山中

徑轉淸溪﹐花飛紅雨。武陵風景知何處。當年厭聽水聲寒﹐豈知忘卻來時路。

水繞人家﹐煙迷津樹。晚峯江上靑無數。幽人此別更多情﹐移家歸向山中住。

戴璉字汝器﹐南海人。正統三年舉人。官訓導。

【滿庭芳】

竹隱寒煙﹐菊凝晚露﹐空階霜月微明。小窗寂靜﹐四壁響虫聲。風細金鑪香裊﹐穿花影﹑數點飛螢。良夜永﹐悶無情緒﹐獨坐對長檠。

玉人。音聲斷﹐巫山云鎖﹐洛浦煙橫。柰魚沈雁杳﹐誰訴衷情。新酒難降舊恨﹐佳期誤﹑檐鵲無憑。愁人處﹐更闌酒醒﹐孤枕夢難成。

商輅字宏載。淳安人。正統十年進士。自鄕會試至殿試﹐皆第一。歷官吏部尙書﹑謹身殿大學士。謚文毅。有《素庵集》六卷﹐詞附。《古今詞話》﹕商毅庵負鼎鉉重望﹐而小詞明淨簡煉﹐亦復沾沾自喜。今讀其旅情﹑春暮﹑秋月﹑退食諸篇﹐不墮時趨﹐自有殊致。其《一叢花》詠初春云「東風有信無人見﹐露微意﹑柳際花邊。」尢覺妥帖輕圓也。

【一叢花】

初春

今年春淺臈侵年。冰雪破春妍。東風有信無人見﹐露微意﹑柳際花邊。寒夜縱長﹐孤衾易暖﹐鐘鼓漸淸圓。

朝來初日半銜山。樓閣淡疏煙。遊人便作尋芳計﹐小桃杏﹑應已爭先。衰病少情﹐疏慵自放﹐惟愛日髙眠。

聶大年字壽卿﹐臨川人。正統間﹐官仁和縣教諭。景泰初﹐徵入翰林。《堯山堂外紀》云﹕《東軒集》有「玉樓人醉東風曉﹐髙捲紅簾看杏花。」眞詞筆也。

【卜算子】

楊柳小蠻腰﹐慣逐東風舞。學得琵琶出教坊﹐不是商人婦。

忙整玉搔頭﹐春筍纖纖露。老卻江南杜牧之﹐懶爲秋娘賦。

又

粉淚濕鮫綃﹐只恐郎情薄。夢到巫山第幾重﹐酒醒燈花落。

數日尙春寒﹐未把羅衣著。眉黛含顰爲阿誰﹐但悔從前錯。

【臨江仙】

半道春紅

記得武林門外路﹐雨餘芳艸蒙茸。杏花深巷酒旗風。紫驑嘶過處﹐隨意數殘紅。

有約玉人同載酒﹐夕陽歸路西東。舞裙歌扇繡簾櫳。昔遊成一夢﹐試問賣花翁。

王越字世昌﹐濬縣人。景泰二年進士。歷官兵部尙書。封威寧伯。卒贈太傅﹐謚襄敏。有《雲山老懶集》四卷﹐詞附。

【浪淘沙】

遠水接天浮。渺渺扁舟。去時花雨送春愁。今日歸來黃葉鬧﹐又是深秋。

聚散兩悠悠。白了人頭。片帆飛影下中流。載得古今多少恨﹐都付沙鷗。

張寧字靜之﹐海鹽人。景泰五年進士。官禮科給事中。有《方洲集》四十卷﹐詞附。

【滿江紅】

題碧梧翠竹送李陽春

一曲淸商﹐人別後﹑故園幾度。想翠竹﹑碧梧風采﹐舊遊何處。三徑西風秋共老﹐滿庭疏雨春都過。看蒼苔﹑白石易黃昏﹐愁無數。

嶧山畔﹐淇泉路。空回首﹐佳期誤。嘆舞鸞鳴鳳﹐歸來遲暮。冷淡還如西艸﹐淒迷番作江東樹。且畱他﹑素管候冰絲﹐重相和。

湯允字公讓。鳳陽人。東甌襄武王曾孫。歷官延綏參將。有《東谷集》。

【浣溪沙】

燕壘雛空日正長。一川殘雨映斜陽。鸕鶿曬翅滿魚梁。

橊葉擁花當北戶﹐竹根抽筍出東墻。小庭孤坐懶衣裳。

李東陽字賓之﹐茶陵人。天順八年進士。歷官吏部尙書﹑華蓋殿大學士。謚文正。有《懷麓堂集》。

【雨中花】

題畫

正愛月來云破。那更柳眠花臥。簾幙風微﹐秋千人靜﹐酒盡春無那。

迢遞髙樓孤寂坐。縹渺笛聲飛墮。恨曲短宵長﹐院深墻迥﹐憑仗風吹過。

姚綬字公綬﹐嘉善人。天順八年進士。官監察禦史。有《谷庵集》。

【玉樓春】

春日

東風寒悄人何處。百里幽閒猶未遇。看春不覺又淸明﹐檻外梨花開幾樹。

相思心逐東流去。老天肯把韶光駐。陌頭楊柳正靑靑﹐莫教容易飛花絮。

沈周字啟南﹐長洲人。舉賢良﹐不赴。工詩畫。有《石田集》八卷。

【鷓鴣天】

柳

慣得輕柔綺陌中。幾枝斜映驛亭紅。微煙啅雀金猶懶﹐細雨藏鴉綠未濃。

攀傍岸﹐折隨風。管人離別思無窮。開花更是無聊賴﹐一片西飛一片東。

桑悅字民懌﹐常熟人。成化元年舉人。官柳州通判。有《思元集》十六卷。

【虞美人】

春曉憶長沙作

細雨梨花春夢破﹐梁燕將愁訴。薄陰小閣日瞁瞁。寶篆輕煙一縷裊東風。

星沙舊占遊歌處。淸景難畱住。王孫芳艸最多情﹐萬里和煙隨我到邊城。

吳寬字原博﹐長洲人。成化八年賜進士第一。入翰林﹐歷官禮部尙書。卒贈太子太保﹐謚文定。有《匏庵集》。《耆舊續聞》﹕吳匏庵詞有「繁花落盡畱紅藥﹐新筍叢生帶綠苔」﹐名句也。時有趙寬字栗夫﹐爲匏庵所取士﹐詞名《半江集》。匏庵嘗曰「不遇吳寬﹐爭得趙寬﹖」

【采桑子】

纖雲盡捲天如水﹐蘆荻風殘。松竹霜寒。更看前溪月滿山。

畫船紅燭金尊酒﹐子夜歌闌。緩吹輕彈。得意人生且盡歡。

王鏊字濟之。吳縣人。成化十一年進士。歷官戶部尙書﹑武英殿大學士。謚文恪。有《文恪公集》三十六卷﹐詞附。

【阮郎歸】

行年六十鬢斕斒。皇恩特放還。髙堂設席對靑山。秋來正未閒。

陰忽霽﹐暑初殘。笙歌夜未闌。傍人莫笑老嗤頑。人生到此難。

吳洪字禹疇﹐吳江人。成化十一年進士。歷官刑部尙書。

【早梅芳】

柳將眠﹐桃欲笑。又是淸明到。玉河冰泮﹐無數金魚弄池藻。聯車油壁軟﹐並馬絲鞭裊。喜鳳城麗景﹐遊覽趁春曉。

望瀛洲﹐紛翠葆。花滿瓊華島。玉睷西去﹐金碧觚稜聳云表。散衙常過午﹐下直須歸早。更相期﹐提壺同藉艸。

趙寬字栗夫﹐吳江人。成化十七年進士。歷官刑部郎中。出爲廣東按察使。有《半江集》。

【減字木蘭花】

姚江阻雨。寒風吹水。微波皺作魚鱗起『。白雨橫秋。秋色蕭條動客舟。

疏鐘何處。知在前村黃葉樹。茅屋誰家。荒徑無人菊自花。

楊循吉字君謙﹐吳縣人。成化二十年進士。官禮部主事。有《南峯逸槁》。

【洞仙歌】

題酒家壁

吳郊春滿﹐綠艸燻南陌。風弄輕簾小橋側。瞰荒垣﹑濃麗幾樹夭桃﹐仿佛似﹐薄醉西施顏色。

醖香飄十里﹐更著流鶯﹐亂擲金梭向林織。天宇淨繁芳﹐日暖峯遊﹐早攔住﹑髙陽狂客。便典卻﹑羅衫又何妨﹐算容易飛花﹑韶光難得。

費宏字子充﹐鉛山人。成化二十三年賜進士第一。歷官華蓋殿大學士。卒贈太保﹐謚文憲。有《費文憲公集》七卷。

【西江月】

舟中夜行﹐獨坐無酒﹐撫捲作

霜月髙懸碧漢﹐畫船自泛寒江。銀鐙獨對夜何長。窗外浮光蕩漾。

可怪麯生疏闊﹐閒來冷落瓊觴。思量無計助淸狂。且與靑編相向。

蔣冕字敬之﹐全州人。成化二十三年進士。歷官戶部尙書﹑謹身殿大學士。卒贈少師﹐謚文定。有《湘臯集》二十二卷。呂調陽云﹕湘臯樂府﹐若碧水芙蕖﹐不假雕飾﹐而天巧自在。

【卜算子】

斜日墜荒山﹐云黑天垂暮。時見空中一雁來﹐冷入殘蘆去。

驚起卻低飛﹐有意同誰語。啄盡枝頭數點霜﹐還向空中舉。

王鴻儒字懋學﹐南陽人。成化二十三年進士。歷官南京戶部尙書。謚文莊。有《凝齋集》十一卷。

【踏莎行】

賞菊

燕子初歸﹐芙蓉乍老。蒼苔院落桐陰小。一簾疏雨晚來晴﹐繁香不斷寒花裊。

著譜人非﹐餐英事杳。風流未必今時少。且須痛飲讀離騷﹐靈修豈肯捐芳艸。

【轉應曲】

金井。金井。梧葉銀牀露冷。千門萬戶砧聲。北斗城頭月明。明月。明月。偏照旅人華發。

夏皀字徳樹﹐天臺人。成化二十二年進士。歷官大理評事。

【阮郎歸】

賭酒

明湖未放船。時節欲開蓮。壁後茶几點煙。聽雨小窗眠。

云解凍﹐水平田。蛙聲又一年。晚晴花艸落愁邊。呼童問酒錢。

【臨江仙】

橊葉竹屏閒處好﹐香街雨夢無緣。聽人說著指瓊鞭。玉樓嗔短舞﹐書枕愜髙眠。

幾夜晚眠還早起﹐城中一半風煙。畫橋架水綠陰連。柳眉傷老大﹐鶯口弄淸圓。

史鑑字明古﹐吳江人。有《西村集》八卷﹐詞附。

【浣溪沙】

夏夕賞蓮

水面風來晚更宜。酒香荷气水沈微。誰家長笛倚樓吹。

五月梅花今夜落﹐千門梧葉未秋飛。不知零露濕人衣。

又

曲水流通濯錦紅。新門移轉納香風。畫舟時傍彩雲中。

半夜月明歌楚調﹐雙蓮波冷泣吳宮。鴛鴦驚散各西東。

【望江南】

閻尙溫招飲湖中

船櫳處﹐恰是藕花洲。別處歌聲剛得借﹐去時春色那堪畱。花落水空流。

天漸晚﹐臨去更回頭。山翠遠如眉黛曉﹐湖光疑似眼波秋。越女不勝愁。

【臨江仙】

贈余浩

秋水芙蓉江上飲﹐憐渠無限風流。紅牙低按小梁州。澹雲拖急雨﹐依約見江樓。

最是采蓮人似玉﹐相逢並著蓮舟。唱歌歸去水悠悠。淸砧孤館夜﹐明月太湖秋。

【解連環】

送別

銷魂時候。正落花成陣﹐可人分手。縱臨別﹑重訂佳期﹐恐軟語無憑﹐盛歡難又。雨外春山﹐會人意﹑與眉交皺。望行舟漸隱﹐恨殺當年﹐手栽楊柳。

別離事﹑人生常有。底何須爲著﹐成个消瘦。但若是﹑兩情長﹐便海角天涯﹐等是相守。潮水西流﹐肯寄我﹑鯉魚雙否。倘明年﹑來遊燈市﹐爲儂沽酒。

張旭字廷曙﹐休寧人。成化二十年舉人。有《梅巖小稿》。

【點絳唇】

卜盡金錢﹐閒愁暗逐遊思起。雲松螺髻。眉減春山翠。

試卷珠簾﹐風﹤香生袂﹝。涼如水。惜花心碎。忍把闌干倚。

祝允明字希哲﹐長洲人。弘治五年舉人。官應天府通判。有《懷裏堂集》三十卷。

【蝶戀花】

贈妓

鬧蝶窺春花性淺。未了妝梳﹐小顆唇朱點。玉絮吹寒飛力軟。深深繡戶珠簾掩。

廝放臨時仍泥戀。一把風情﹐錯認徐娘減。略綽暈香紅半片。闌干回首東風遠。

李夢陽字獻吉﹐慶陽人。徙大梁。弘治六年進士。官江西提學副使。

【如夢令】

昨夜洞房春暖。燭盡琵琶聲緩。閒步倚闌干﹐人在天涯近遠。影轉。影轉。月壓海棠枝軟。

顧潛字孔昭﹐昆山人。弘治九年進士。官禦史。有《靜觀堂集》十三卷﹐詞附。

【醉春風】

紫燕歸來兩。雲蹤無處訪。桃花開後海棠開﹐想想想。落日城邊﹐斷霞樓角﹐綠波蘭槳。

錦瑟縈塵网。香篆消羅幌。更闌酒醒夢難成﹐響響響。芳樹敲風﹐空階滴雨﹐倍添愁悵。

【洞仙歌】

自壽婁江

一碧動鱸魚佳興。浩蕩鷗波放煙艇。過溪橋﹐十里香稻垂花﹐秋未晚﹐遠渚芙蕖萬柄。

野翁能愛我﹐酌酒烹雞﹐何處漁歌更堪聽。醉起試推篷﹐驟雨初收。斜陽外﹑山光云影。願百歲﹑逍遙瀼西東﹐任華發星星﹐換來靑鏡。

【憶秦娥】

眉山蹙。多愁慵整搔頭玉。搔頭玉。覷他雙鳳﹐暗憐孤獨。

闔閭城外春波綠。蘭舟載酒歡難續。歡難續。郎歸何日﹐金錢偸卜。

朱諫字君佐﹐永嘉人。弘治九年進士。官吉安府知府。

【梁州令】

謝公嶺

著屐登山客。歷盡雲霞天壁。屐痕猶在白雲中﹐峯回路轉﹐千古無人識。

春來秋去成塵迹。一代風流歇。斜陽影落溪外﹐長松幾樹連天碧。

王九思字敬夫﹐縣人。弘治九年進士。官吏部郎中。有《陂集》《續集》十九卷。

【蝶戀花】

夏日

門外長槐窗外竹。槐竹陰森﹐繞屋重重綠。人在綠陰深處宿。午風枕簟涼如沐。

樹底轆轤聲斷續。短夢驚回﹐石鼎茶方熟。笑對碧山歌一曲。紅塵不到人間屋。

邊貢字廷實﹐歷城人。弘治九年進士。歷官南京戶部尙書。有《華泉集》八卷。

【踏莎行】

露濕春莎﹐艸生芳甸。漁舟迆邐依山轉。斜陽明滅照村墟﹐綠槐深護幽人院。

小柵鳴雞﹐古梁巢燕。柴門不鎖蓬蒿徧。問渠莫是武陵源﹐一溪流水桃花亂。

【蝶戀花】

畱別吳白樓

亭外潮生人欲去。爲怕秋聲﹐不近芭蕉樹。芳艸碧雲凝望處。何時重話巴山雨。

三板輕船頻喚渡。秋水疏楊﹐欲折絲千縷。白雁橫天江館暮。醉中愁見吳山路。

顧�字華玉﹐吳縣人。弘治九年進士。歷官湖廣巡撫﹐加刑部尙書。有《憑幾集》《浮湘槁》《息園集》。《柳塘詞話》云﹕東橋詞﹐有承平气象。

【摸魚兒】

十二月十四日自衡入永

遠山低﹑半畱殘雪。望中淸景殊絕。寒云漸逐西風散﹐村落午煙搖曳。行路客。被簿領沈迷﹐又度隆寒節。陽回歲歇。是何日春來﹐早梅花萼﹐看透幾分白。

憶江左﹐多少關河分隔。異鄕空望明月。衡陽飛雁都回矣﹐欲寄音書那得。情似結。更斷酒拋詩﹐幽恨憑誰說。髯霜鬢雪。拚老去年華﹐禾畦麥壠﹐覓取舊生業。

【臨江仙】

雨中柬譚子羽

抱病登樓無意緒﹐滿城寒雨濛濛。一樽何日與君同。捲簾芳艸碧﹐呼酒夕陽紅。

堪恨賞心都不偶﹐依然枉卻東風。扁舟歸興莫匆匆。江梅花自落﹐別有海棠叢。

唐寅字子畏﹐吳縣人。弘治十一年南京鄕試第一。坐事被斥。有《六如詞》一卷。

【一翦梅】

雨打梨花深閉門。忘了靑春。誤了靑春。賞心樂事共誰論。花下銷魂。月下銷魂。

愁聚眉峯盡日顰。千點啼痕。萬點啼痕。曉看天色暮看云。行也思君﹐坐也思君。

周用字行之﹐吳江人。弘治十五年進士。歷官吏部尙書。謚恭肅。有《白川集》十六卷。

【訴衷情】

人間何處有丹丘。曾到太湖頭。日髙主人猶臥﹐花影滿重樓。

尋畫史﹐接詩流。老滄洲。一村煙樹﹐數家茅屋﹐幾个漁舟。

【滿路花】

風前滿地花﹐雨後連天艸。今年三月裏﹑春歸早。低雲薄霧﹐猶自憐淸曉。金尊須臾倒。無柰離愁﹐爲他轉傷懷抱。

繡簾斜捲﹐晝靜聞啼鳥。韶華剛九十﹑勾銷了。綠波無賴﹐點點靑荷小。寄語春知道。桃李多情﹐莫教惜春人老。

陳霆字聲伯﹐徳淸人。弘治十五年進士。官山西提學僉事。有《水南槁》十九卷。

【踏莎行】

晚景

流水孤村﹐荒城古道。槎牙老木烏鳶噪。夕陽倒影射疏林﹐江邊一帶芙蓉老。

風暝寒煙﹐天低衰艸。登樓望極羣峯小。欲將歸信問行人﹐靑山盡處行人少。

【淸平樂】

遊西湖用王介甫韻

香車隘住。笑揭紅蓮語。淺蹴芳塵羅襪污。堤上未幹花雨。

畫船載得琵琶。醉中情思無涯。不管湖煙湖水﹐東風取次飛花。

王廷相字子衡﹐儀封人。弘治十五年進士。歷官兵部尙書﹐加太子太保。謚肅敏。有《家藏集》。

【桂枝香】

朝霞飛散。正微借淸霜﹐林外烘染。搖落年華﹐宋玉又傷幽怨。小樓悄悄闌干倚﹐最浮雲﹑不堪情戀。玉書難寄﹐楚天空闊﹐夢迷人遠。

嘆雙鬢﹑年來較短。算病旅中秋﹐不禁登玩。只見靑山﹐誰見古時人面。鄕心渺渺隨流水﹐更不待﹑商歌魂斷。新愁頓起﹐半窗暝雨﹐一聲歸雁。

【卷三】

陸深一首崔桐一首楊儀二首王韋一首趙金一首呂希周一首韓邦奇四首夏言三首王愼中一首丁奉一首文徵明六首吳子孝四首吳山一首陳鐸二首陳如綸三首楊愼十一首謝承舉一首薛廷寵一首齊之鸞一首陸楫一首閔如霖一首盧雍一首徐階一首駱文盛一首張綎二首盧襄一首許谷一首桂華一首陸垹一首蔡宗堯一首李濂一首

陸深字子淵﹐上海人。弘治十八年進士。歷官詹事府詹事。贈禮部侍郎﹐謚文裕。有《河汾燕閒錄》與《玉堂漫筆》等集。

【風入松】

綠窗午枕睡初酣。夢喜脫朝簪。覺來猶是長安客﹐垂楊裏﹑空系歸驂。戀主心依曉闕﹐思親淚濕春衫。

玉河流水碧於藍。花外燕呢喃。新詞譜就憑誰和﹐重封罷﹑親自題緘。欲待天邊鴻雁﹐秋風寄與江南。

王韋字欽佩﹐上元人。弘治十八年進士。官太僕少卿。

【玉漏遲】

元宵奉陳靜齋

憲長今宵春正好﹐捲簾無那﹐客中情緒。連日眉梢﹐暫放片時還聚。薄宦辭家幾許﹐嘆骨肉﹑水萍風絮。畱不住。紛紛客淚﹐兩行如澍。

緬想此日家園﹐正兒女團欒﹐燒燈時序。明月依人﹐空照一樽淸醑。深謝東君慰我﹐喜投贈﹑玉堂佳句。髙唱處。乳鴉亂翻庭樹。

韓邦奇字汝節﹐朝邑人。正徳三年進士。歷官南京兵部尙書。謚恭簡。有《苑洛集》二十二卷﹐詞附。

【西江月】

春思

殘雪已消往事﹐東風又報春愁。珠簾不捲玉香鉤。庭院遲遲淸晝。

細雨繁花上院﹐輕煙碧艸汀洲。一聲啼鳥水東流。春在小橋楊柳。

【臨江仙】

三月三十日

芍藥牡丹開已罷﹐明朝不是春光。鶯兒撩亂送斜陽。繁華應不盡﹐蜂蝶且休忙。

幾架薔薇依碧檻﹐新荷更滿芳塘。水晶簾外細飄香。推枰聽玉樹﹐移座倒金觴。

【謁金門】

珠簾捲。樓外春愁無限。雨過荼睸春色減。落紅驚滿院。

枝上燕慵鶯懶。誰與韶光爲伴。煙柳絲絲迷望眼。闌干空倚偏。

【風入松】

畫樓簾捲篆煙微。暖雨霏霏。雲山極目家千里﹐問天涯﹑何日歸期。寂寞庾愁似海﹐飄蕭潘鬢成絲。

鶯兒壓折海棠枝。飛上薔薇。深紅淺綠應無數﹐逐東風﹑滿院芬菲。最是惜花心切﹐只憂花落春歸。

丁奉字獻之﹐常熟人。正徳三年進士。官吏部驗封司郎中。有《南湖畱稿》八卷。

【眼兒媚】

過華湖

蘆葦蕭蕭奏輕。煙雨隔南洲。小航冒冷﹐孤帆披濕﹐一路吟謳。

閒人儼似天隨子﹐幽興五湖秋。相知只在﹐渡頭漁叟﹐沙嘴眠鷗。

吳山字靜之﹐吳江人。正徳三年進士。歷官河南﹑四川巡撫。入爲刑部尙書。謚忠襄。

【淸平樂】

秋光如許。雁字排空去。十二闌干凝眺處。簾捲西山暮雨。

白沙翠竹柴門。落霞孤鶩江村。況是亭臯葉下﹐蕭蕭最愴吟魂。

楊愼字用修﹐新都人。正徳六年賜進士第一﹐授修撰。嘉靖甲申﹐兩上議大禮疏﹐廷杖謫戍雲南永昌衛。卒於戍所。有《升庵詞》二卷。《樂府紀聞》﹕用修所著書百餘種﹐號爲博洽。金華胡應麟嫌其熟於稗史﹐不嫻於正史﹐作《筆叢》以駁之。然楊所輯《百明珠」》《詞林萬選》﹐王州亦謂之「詞家功臣」也。因議禮謫戍永昌﹐暇時紅粉傅面﹐作雙丫髻插花﹐令諸妓扶觴遊行﹐了不爲愧。詩有「羅衣香未歇﹐猶是漢宮恩」句﹐詞亦華美流利。

【轉應曲】

雙燕。雙燕。金屋往來長見。珠簾半捲風斜。何處銜來落花。花落。花落。日暮長門寂寞。又促織。促織。聲近銀牀轉急。燻殘百合衣香。消息蘭膏夜長。

長夜。長夜。露冷芙蓉花謝。又銀燭。銀燭。錦帳羅幃影獨。離人無語消魂。細雨斜風掩門。門掩。門掩。數盡寒城漏點。

【烏夜啼】

梅雨

雨來江漲波渾。沒沙痕。淹過竹橋莎徑﹑到柴門。

孤煙起。千樹裏。幾家村。牛背一聲長笛﹑報黃昏。

【昭君怨】

樓外東風到早。染得柳條黃了。低拂玉闌干。怯春寒。正是困人時候。午睡濃於中酒。好夢是誰驚。一聲鶯。

【少年遊】

紅稠綠暗徧天涯。春色在誰家。花謝人稀﹐柳濃鶯懶﹐煙景屬蜂衙。

日長睡起無情思﹐簾外夕陽斜。帶眼頻移﹐琴心慵理﹐多病負年華。

【浪淘沙】

春夢似楊花。繞徧天涯。黃鶯啼過綠窗紗。驚散香雲飛不去﹐篆縷煙斜。

油壁小香車﹐水渺云賒。靑樓珠箔那人家。舊日羅巾今日淚﹐濕盡韶華。江月晃重山﹐臘尾金杯灩灩﹐春頭勝翩翩。裁紅暈碧動嫣然。風日好﹐偸眼艷陽天。

一曲玉簫明月﹐幾弦錦瑟華年。故鄕迢遞水雲連。歸未得﹐思發在花前。

【雨中花】

一搦纖腰淸瘦。六幅輕紗紅皺。粉熟香生﹐態濃妝淺﹐正是愁時候。

蕭蕭風雨黃昏後。云濕仙衣寒透。簾悄窗閒﹐燈昏酒冷﹐聽盡蓮花漏。

【滿江紅】

梨花露重風香﹐韶華淺﹑玉林無葉。誰剪碎﹑徧地瓊瑤﹐滿園蝴蝶。嬌淚一枝春帶雨﹐粉英千片光凝雪。伴秋千﹑影裏月明中﹐傷離別。

花在手﹐腸如結。人對酒﹐情難說。憶故園遊賞﹐淸明時節。今日相逢滇海上﹐驚看爛熳開正月。更收燈﹑庭院峭寒天﹐啼鵑歇。

【水調歌頭】

春宵微雨後﹐香徑牡丹時。雕闌十二﹐金刀誰剪兩三枝。六曲翠屏深掩﹐一架銀箏緩送﹐且醉碧霞。輕寒香霧重﹐酒暈上來遲。

席上歡﹐天涯恨﹐雨中姿。向人如訴﹐飄泊粉淚半低垂。九十春光堪惜﹐萬種心情難寫﹐彩筆寄相思。曉看紅濕處﹐千里夢佳期。

齊之鸞字瑞卿﹐桐城人。正徳六年進士。官河南按察使。

【小重山】

淸角悲笳響遏云。平催涼月上﹑白紛紛。塞垣砧杵小城聞。心鐵石﹑誰解嘆離羣。

銀燭水沈燻。引杯嫌獨醉﹑但微醺。參辰何事各天分。彈鋏起﹑臺鬥气氤氳。

盧雍字師邵﹐吳縣人。正徳六年進士。官監察禦史。有《古園集》。

【蝶戀花】

徐州晚泊

野樹煙生斜日墮。千里帆檣﹐又向黃昏過。自據胡牀船上坐。東山月出浮雲破。

細細波流聲繞舵。風葦蕭蕭﹐兩岸明漁火。吹罷洞庭歌楚些。坡仙恍惚相逢我。

張綎字世文﹐髙郵人。正徳八年舉人。官武昌通判﹐遷知光州。有《詩餘圖譜》並《南湖集》四卷。《古今詞話》﹕維揚張世文﹐著《詩餘圖譜》絕不似《嘯余譜》辧詞體之舛錯﹐而爲之規矩﹐眞塡詞家功臣也。其所制《蝶戀花》《風流子》數闋﹐風流蘊藉﹐更足振起一時。

【蝶戀花】

紫燕雙飛深院靜。簟枕紗廚﹐睡起嬌如病。一綫碧煙縈藻井。小鬟茶進龍香餅。

拂拭菱花看寶鏡。玉指纖纖﹐撚唾撩雲鬢。閒折海橊過翠徑。雪貓戲撲風花影。

【風流子】

新陽上簾幌﹐東風轉﹑又是一年華。正駝褐寒侵﹐燕釵春裊﹐句翻詞客﹐簪斗宮娃。堪娛處﹑林鶯啼暖樹﹐渚鴨睡晴沙。繡閣輕煙﹐剪燈時候﹐靑旌殘雪﹐賣酒人家。

此時因重省﹐瑤臺畔﹑曾遇翠蓋香車。惆悵塵緣猶在﹐密約還賒。念鱗鴻不見﹐誰傳芳信﹐瀟湘人遠﹐空采蘋花。無柰疏梅風景﹐碧艸天涯。

桂華字子朴﹐安仁人。正徳八年舉人。有《古山集》。

【菩薩蠻】

答何用明

帝城三月鶯花繞。笙歌沸徹千家曉。半壁夕陽明。醉眠人未醒。

城頭鳴畫角。驚起南飛鵲。回首上林枝。行人腸斷時。

李濂字川父。祥符人。正徳九年進士。官山西按察使僉事。有《嵩渚集》。

【柳梢靑】

修武

道中爛漫春遊。人生行樂﹐山水夷猶。昨夜河陽﹐今朝修武﹐明日懷州。

平生雅興難酬。信轡去﹑東風紫驑。問酒花村﹐題詩松寺﹐飛夢蓬丘。

崔桐字來鳳﹐海門人。正徳十二年進士。歷官南京禮部右侍郎。有《東洲集》。

【風入松】

閒居

亭臺簾幙鎖重重。韶景又東風。竹牀習懶閒春夢﹐喚鶯聲﹑醒眼猶慵。短髮烏巾斜裹﹐尋幽日傍花叢。

碧流橋外小桃紅。徙倚畫欄東。銀鰷玉筍新來美﹐好情懷﹑盡付杯中。莫笑海翁醉也﹐醉時百感成空。

趙金字淮獻﹐烏程人。布衣。正徳中﹐詔徵不赴。有《浮休集》。

【謁金門】

湖天渺。一片水雲沙鳥。俯景茫茫空懊惱。孤吟秋色老。

自愛瑯玕芝艸。茅屋碧山環繞。髙臥長松心盡了。年來機事少。

夏言字公謹﹐貴溪人。正徳十二年進士。歷官吏部尙書﹑華蓋殿大學士。謚文湣。有《桂洲近體樂府》六卷﹑《鷗園新曲》一卷。《湧幢小品》﹕夏言以議禮驟貴。世廟因正月降雪﹐命言等作《時玉賦》﹐石塘曾銑﹐夏之內戚﹐作《漁家傲》詞﹐互相賡唱﹐遂起河套之議。故黃泰泉有「千金不買陳平計」﹐蓋譏之也。《藝苑言》﹕我朝以詞名家者﹐伯溫﹗纖有致﹐去宋尙隔一塵。用修好入六朝麗事﹐似近而遠。公謹最號雄爽﹐比之稼軒﹐覺少精思。錢氏云﹕公謹喜爲長短句﹐當其得君專政﹐聲勢赫﹐長篇小令﹐艸槁未削﹐已流布都下﹐互相傳唱。歿後未百年﹐黯然無聞。《花間》《艸堂》之集﹐無有及桂洲氏名者。求如前代﹐所謂「曲子相公」亦不可得。可一慨也。

【鶴衝天】

初夏

臨水閣﹐倚風軒。細雨熟梅天。一池新水碧荷圓。橊花紅欲燃。

薄羅裳﹐輕紈扇。睡起綠陰滿院。曲闌斜轉正閒憑。何處玉簫聲。

【阮郎歸】

小樓臨苑對靑山。朱門艸色閒。隔花時有珮珊珊。秋千楊柳間。

新綠暗﹐亂紅殘。慵妝低翠鬟。日長春困減芳顏。無人獨倚闌。

【浣溪沙】

春暮

庭院沈沈白日斜。綠陰滿地又飛花。岑岑春夢繞天涯。

簾幕受風低乳燕﹐池塘過雨急鳴蛙。酒醒明月照窗紗。

文徵明初名璧﹐以字行﹐更字徵仲。長洲人。以歲貢入京﹐授待詔。有《莆田集》。《太平淸話》﹕衡山極熟勝國遺事﹐能口述其故實。裏居﹐性介潔。太宰喬白巖﹑司空林見素爲延譽於朝﹐授翰林待詔﹐卽乞歸。往來姚山遁浦。小詞散布﹐隸書尢工。

【卜算子】

酒醒夜堂涼﹐雨過湘簾捲。時見流螢度短墻﹐乍近依然遠。

欲睡更遲徊﹐徙倚闌干徧。不覺西樓闕月斜。寂寞桐陰轉。

【南鄕子】

香暖透春肌。滿眼新嬌睡起遲。燕子不來三月盡﹐依依。手撚殘花玉一枝。

風裊云垂。無限閒愁隱翠眉。好夢不成春自去﹐相思。只有靑團扇子知。

【風入松】

近來無柰病淹畱。十日廢梳頭。避風簾幙何曾捲﹐翛然處﹑古鼎香浮。興至書棐幾﹐困來時覆茶甌。

新涼如水簟紋流。六月類淸秋。手拋團扇拈書冊﹐無情緒﹑欲展還休。最是詩成酒醒﹐月明時度南樓。

又

簡湯子重﹐湯居碧鳳坊西齋

睡起雨濛濛。雙燕語簾櫳。平生行樂都成夢﹐難忘處﹑碧鳳坊中。酒散風生棋局﹐詩成月在梧桐。

近來多病不相逢。髙興若爲同。淸樽白薴交新夏﹐應辜負﹑綠樹陰濃。憑仗柴門莫掩﹐興來擬扣墻東。

又

行春橋望月夜

涼斜倚赤闌橋。天遠碧煙消。酒醒忽見花間影﹐輕雲散﹑月在林梢。野火靑山隱隱﹐漁歌綠水迢迢。

當年曾此醉淸宵。共木蘭橈。白頭重蹋行春路﹐同遊伴﹑半已難招。夜靜單衫露冷﹐玉人何處吹簫。

【滿江紅】

漠漠輕陰﹐正梅子﹑弄黃時節。最惱是﹑欲晴還雨﹐乍寒又熱。燕子梨花都過也﹐小樓無那傷春別。傍闌干﹑欲語更沈吟﹐終難說。

一點點﹐楊花雪。一片片﹐楡錢莢。漸西垣日隱﹐晚涼淸絕。池面盈盈淸淺水﹐柳梢淡淡黃昏月。是何人﹑吹徹玉參差﹐情淒切。

陳鐸字大聲﹐下邳人﹐徙南京﹐官指揮使。錢氏云﹕大聲以樂府名於世﹐所爲散套﹐穩協流麗。被之管弦﹐能審宮節羽﹐不差毫末。

【浣溪沙】

波映橫塘柳映橋。冷煙疏雨暗亭臯。春城風景勝江郊。花蕊暗隨蜂作蜜﹐溪云還伴鶴歸巢。艸堂新竹兩三梢。謝承舉字子象﹐上元人。

【卜算子】

題憑幾圖

病影有燈知﹐心事無人問。上苑春光過二分。應少同遊分。

畫障且相隈﹐曲幾聊孤隱。窗外紅梅開已齊﹐似識香閨悶。

陸楫字思豫﹐上海人。有《蒹葭堂集》。

【望海潮】

送顧漱玉入雍

江帆飛雨﹐汀莎沒雁﹐玉人方上皇州。酒泛霞觴﹐潮生煙浦﹐那堪淚灑蘋洲。雲樹兩悠悠。蓬窗迷岸艸﹐一任夷猶。羨爾詞源﹑倒傾三峽楚天秋。

淸時肯臥林丘。看詩題杏苑﹐名徹宸旒。朔月關心﹐燕風撲面﹐誰云悔覓封侯。壯志奮吳鉤。故園芳艸合﹐魚鳥含愁。何日京塵夜酤﹐淸醑瀉牀頭。

徐階字子升﹐由靑浦徙居華亭。嘉靖二年進士。歷官吏部尙書﹐建極殿大學士﹐謚文貞。有《世經堂集》二十六卷。

【阮郎歸】

一春歸思羨冥鴻。靑山在眼中。無端秋色又丹楓。滄洲路未通。

搔白首﹐望長空。徘徊意萬重。持杯看爾去匆匆。心隨江水東。

盧襄字師陳﹐吳縣人。嘉靖二年進士。官兵部郎中。有《五塢山房稿》。

【蝶戀花】

徐州晚泊﹐用師邵韻

城上危樓驚欲墮。北楫南檣﹐日日城邊過。猶記昔年樓上坐。樓前景物多題破。

今日長年催捩舵。萬井蕭條﹐落日稀煙火。坡老不歸招楚些。雲山隔水如畱我。

陸垹字秀卿﹐嘉善人。嘉靖五年進士。歷官河南巡撫。

【臨江仙】

病後衣裳慵對客﹐鏡中雙鬢鬖鬖。靑山何處著茅庵。向來經濟意﹐都只是空談。

世事悠悠那復論﹐三杯且放微酣。小窗過午睡還貪。無端春夢繞﹐猶自在江南。

楊儀字夢羽﹐常熟人。嘉靖五年進士﹐官山東按察使。

【惜分飛】

和陳霞棲韻

月戶花階凡幾度。盡把芳尊囑付。轉眼濃華故。鸞膠總被秦娘誤。

楡莢楊花曾入賦。也解漫天飛舞。夢覺西堂午。琵琶聲斷聞鸚鵡。

【桃源憶故人】

訪周汝寺

單衣曉怯東風冷。忽過湖波千頃。山色倒侵溪影。一路隨孤艇。

美人室遠飛雲迥。遙憶小堂春永。睡起碧紗人靜。隔竹敲新茗。

呂希周字師旦﹐崇徳人。嘉靖五年進士。官通政司使。

【重疊金】

惜別

粉痕未褪梅妝雪。驂鸞忽度梨花月。燈影小紅樓。角聲起暮愁。

孤篷憐倦客。繡被餘香歇。料倚枕鴛單。屏風六曲山。

王愼中字道思﹐晉江人。嘉靖五年進士。官河南參政。

【點絳唇】

光澤寺

門掩靑山﹐空庭竹影門長埽。一溪斜繞。水气香花艸。

木石幽殊﹐禽鳥傳昏曉。誰知道。白雲鎖了。恰有人尋到。

吳子孝字純叔﹐長洲人。嘉靖八年進士。官湖南參議。有《明珠集詞》一卷。

【點絳唇】

二月八日夜泛射瀆歸作

花信風輕﹐爲花日日芳遊早。曲溪繚繞。歸棹情多少。

月映淸波﹐良夜春寒悄。長空皎。歌聲縹緲。醉裏愁如掃。

【訴衷情】

嘉靖癸丑﹑甲寅﹐東南倭亂韶光

都過亂離中。登眺覺心慵。靑山城外望斷﹐愁絕黛痕濃。

閒把酒﹐倚樓東。小梅紅。館娃煙艸﹐香徑風蘭﹐長記遊蹤。

【淸平樂】

韶光易變。涼露霏如霰。翠捲香消憔悴徧。一夜池塘秋晚。

蘆枯葦折波中。鳧棲雁宿芳叢。盡日倚闌如畫﹐白蘋紅蓼西風。

【風流子】

登虎丘致爽閣

雨痕消已盡﹐長空靜﹑皎日映江流。看寒艸都腓﹐衰林漸薄﹐翠荷徧沼﹐黃橘連洲。新晴好﹑抱琴遵竹浦﹐載鶴共松舟。近市炊煙﹐隔林樵唱﹐蒼茫望遠﹐窈窕尋幽。

晚來還著屐﹐窮巖壑﹑更上絕頂飛樓。何事西來爽气﹐偏對吟眸。指靑巒萬疊﹐澄川百道﹐繞闌分列﹐似畫難收。方信三吳佳景﹐盡屬淸秋。

陳如綸字徳宣﹐太倉人。嘉靖十一年進士。官福建布政使參議。有《二餘詞》一卷。

【小重山】

題東川

綠漲粼粼接碧空。可人魚鳥境﹑著閒翁。蓬萊只在海山東。煙霞迥﹑杖履任從容。

無分學屠龍。有時移短棹﹑泛春風。歸來篷底夕陽紅。同酒伴﹑爛醉水雲中。

【眼兒媚】

答銘泉春懷

羅袖輕盈怯風寒。飛夢到長幹。蜂慵蝶倦﹐紅稀綠暗﹐春色將殘。

三月家書猶未見﹐錦瑟幾拋閒。相思無柰﹐千重煙樹﹐萬疊雲山。

【踏莎行】

答賈竹亭春

行楊柳溪橋﹐桃花野渡。十年車馬同遊處。聯詩曾對月華明﹐傷心只見春光暮。

迢遞雙魚﹐浮沈尺素。相思輾轉愁無數。東風聽徹子規啼﹐聲聲訴盡空歸去。

薛廷寵字萃軒﹐福淸人。嘉靖十一年進士。官工科給事中。出使朝鮮﹐與華察及蘇世讓﹑成世昌等倡和。有《皇華集》四卷。

【蝶戀花】

殘春風雨

綠楊枝上黃鸚小。長路關情﹐花鳥三春了。雲水迢迢鄕夢杳。夭桃穠李空開笑。

江笛一聲天正曉。雨色愁人﹐徵騎忙多少。紫荇風牽羅帶繞。晚來頓覺輕寒峭。

閔如霖字思望﹐烏程人。嘉靖十一年進士。歷官南京禮部尙書。卒贈太子少保。

【臨江仙】

萬里碧天淸似洗﹐銀河珠斗回杓。秋千院落月兒髙。柳陰墻外轉﹐花气戶邊飄。

春色惱人應不寢﹐何人更品鸞簫。靈雞未唱夜迢迢。玉階淸露濕﹐金鼎碧煙銷。

駱文盛字質甫﹐武進人。嘉靖十四年進士。官編修。

【南鄕子】

夏日遊竹隱寺

古寺隱叢篁。石徑逶迆碧蘚荒。夾道松枝低拂幰﹐蒼涼。淸露沾衣濕不妨。

緩步上回廊。老衲相邀入竹房。旋汲山泉供茗碗﹐悠。風送閒雲下石牀。

許谷字仲貽﹐上元人。嘉靖十四年進士。官南尙寶卿。有《歸田稿》。

【風入松】

癸亥端午

薰風吹滿舊都城。斜日映鐘陵。佳辰恰喜收殘雨﹐正橊花﹑照眼烘晴。閉戶恐辜令節﹐開尊獨坐閒庭。

一年春夏等閒更。冷暖不須驚。瓜棚豆架空尋徧﹐笑王郎﹑好夢難成。弔屈添來餘恨﹐江邊嗚咽潮聲。

蔡宗堯自號東郭子﹐天臺人。嘉靖十六年舉人。官松溪縣教諭。有《龜陵詞》一卷。

【點絳唇】

寒雨溪橋﹐捲簾半醉春風好。早鶯來了。疏影梅花老。

吟破狂愁﹐燕落江天渺。山城小。馬蹄多少。露濕王孫艸。

【卷四】

陳鎏一首於未一首屠隆一首萬士和一首王世懋一首馮琦一首李攀龍一首王錫爵一首湯顯祖二首周思兼一首張鳳翼一首袁黃一首文彭二首髙濂二首焦竑二首王世貞八首徐渭一首陳繼儒三首孫樓一首陳淳一首王肯堂一首王好問二首彭年一首儲昌祚一首趙大佑一首林章二首卓發之一首邵圭潔一首夏樹芳一首賀彥發一首鄔仁卿一首支大綸一首楊繼禮一首吳邦楨一首趙南星一首

陳鎏字子兼﹐吳縣人。嘉靖十八年進士。官四川右布政。有《已寬堂集》。

【風中柳】

湖上萬頃平湖﹐勝在吳山髙處。兩峯間﹑蘆汀鷗渚。隨波蕩漾﹐見漁舟無數。雲帆外﹑幾村煙樹。

茶磨郊臺﹐千古浮雲去住。越溪中﹑五湖東注。橋邊楊柳﹐已條條金縷。且畱連﹑莫教春去。

萬士和字思節﹐宜興人。嘉靖二十年進士﹐歷官禮部侍郎。謚文恭。有《貴行集》。

【臨江仙】

同楊魏村少參登桐君山

睡裏釣臺相失﹐尋仙且上桐山。亂峯環合碧波寒。笑攜黃鶴伴﹐來坐白雲間。

二十年前遊處好﹐趨庭猶憶紅顏。而今狼藉鬢垂斑。西風衰艸外﹐長嘯下松關。

李攀龍字於鱗﹐歷城人。嘉靖二十三年進士。歷官河南按察使。有《滄溟集》。

【長相思】

秋風淸。秋月明。葉葉梧桐檻外聲。難教歸夢成。

砌蛩鳴。樹鳥驚。塞雁行行天際橫。偏傷旅客情。

周思兼字叔夜﹐江南華亭人。嘉靖二十六年進士。官工部員外﹐出爲廣西提學副使。王元美云﹕叔夜小詞﹐咸嫵媚蕭疏﹐令人自親。

【浣溪沙】

天上靑鸞月下逢。玉窗斜掩影重重。吹簫人在畫樓中。

問道綠陰今幾許﹐兩竿長日舞春風。瀟湘秋色總無窮。

文彭字壽承。長洲人。官國子監博士。

【漁父詞】

余有別業在笠澤之上﹐常課耕於此。偶閱黃太史《漁父詞》﹐喜而繼作

吳淞江上是儂家。每到秋來愛荻花。眠未足﹐日先斜。妻笑船頭看落霞。又夜深結网一燈紅。吹笛鄰舟攪睡濃。云夜月﹐雨晴風。都在漁家爛醉中。

王世貞字元美﹐太倉人。嘉靖二十六年進士。歷官刑部尙書。有《州四部稿》。《堯山堂外紀》﹕州少好讀書﹗﹐駱行簡奇之曰「他日必以文章名世。」汪伯玉云「詩如孫武﹑韓信用兵﹐宮嬪﹑市人﹐無不可陣。詞則沾沾自喜﹐亦出人一頭地。」李子鱗云「惟某敢與狎主齊盟﹐而小詞弗逮也。」

【浣溪沙】

窗外閒絲自在遊。隔花山鳥弄盍。一庭芳艸怨淸幽。

權把束書鉤午夢﹐起沽村釀潑春愁。放教殘日過墻頭。

【望江南】

歌起處﹐斜日半江紅。柔綠篙添梅子雨﹐淡黃衫耐藕絲風。家在五湖東。

【重疊金】

回文

斷風依約愁砧亂。亂砧愁約依風斷「。無語對燈孤。孤燈對語無。

冷香畱去影。影去畱香冷。思後夢來期。期來夢後思。

【虞美人】

摩訶池上金絲柳。慣愛纖纖手。折來將表片時心。記取淺黃柔綠﹑淚痕深。

博山香細銀燈吐。乍識黃昏雨。嬌花欲展半蔫紅。錯道褪殘春事﹑罵東風。

又

浮萍只待楊花去。況更廉纖雨。鴨頭虛染最長條。醞造離亭淸淚﹑幾時消。

珊瑚翠色新丰酒。解醉愁人否。薄寒攛送汝南雞。偏向碧紗廚畔﹑醒時啼。

【漁家傲】

細雨輕煙裝小暝。重衾不耐春寒橫。裊盡博山孤篆影。閒自省。天涯有个人同病。

十二巫峯圍晝永。黃鶯可喚梨花醒。雨點芳波揩不定。臨晚鏡。眞珠簌簌胭脂冷。

【河滿子】

卵色遙垂別浦﹐魚鱗淺甃平沙。小拂東風無气力﹐悠揚自在楊花。輕暖輕寒天气﹐半村半郭人家。

碧貯蓮花露酒﹐香分谷雨泉茶。呼取自斟還自勸﹐烏紗任汝欹斜。返照一行歸騎﹐隔林幾點殘鴉。

【玉蝴蝶】

記得秋娘﹐家住臯橋西弄﹐疏柳藏鴉。翠袖初翻金縷﹐鉤月暈紅牙。啟朱唇﹑含風桂子﹐喚殘醉﹑微雨梨花。最堪誇。玉纖親自﹐濃點新茶。

嗟呀。顚風妒雨﹐落英千片﹐斷送年華。海角山尖﹐不應飄向那人家。惹新愁﹑髙樓燕子﹐賺人淚﹑芳艸天涯。況潯陽﹑偶然江上﹐一曲琵琶。

孫樓字子虛﹐常熟人。嘉靖二十五年舉人。官湖州府推官。

【念奴嬌】

用東坡赤壁懷古韻

紅塵深處﹐轉愁腸﹑卻憶江南景物。﹝﹞雲開﹐梅雨霽﹑一片蒼崖翠壁。竹裏鳴淙﹐松間瀉瀑﹐衣袂飛珠雪。流觴遞詠﹐山中誰是奇傑。

而今歸路迢遙﹐宦途迆逗﹐彈鋏悲歌發。去住無憑﹐眠未穩﹑好夢隨生隨滅。過雁牽情﹐吟蛩送淚﹐聽裏堪華發。靑山不負﹐有時還醉蘿月。

王好問字裕卿﹐樂亭人。嘉靖二十九年進士。歷官南京戶部尙書。有《春照齋集》十一卷﹐詞附。趙符庚云﹕西塘如秋水芙蓉﹐寒江映月。吳三樂云﹕西塘詩餘可伯仲有宋﹐無愧作者。

【賀聖朝】

寄遠

裊裊西風斂暝煙。日啣山。陰陰楊柳暗長川。水如天。

一別玉京成遠夢﹐幾經年。錦魚千里爲誰傳。思依然。

【點絳唇】

春愁九十春光﹐可憐長日空辜負。別離情緒。最怕黃昏雨。

倚徧樓頭﹐望斷春歸處。人無語。落花飛絮。又過秋千去。

趙大佑字世伏﹐太平人。嘉靖二十八年舉人。官瀘州知州。

【菩薩蠻】

畫梁雙燕春江曲。翠樓掩映垂楊綠。往事幾憑欄。關山風露寒。

彩雲無覓處。回首桃源路。惆悵月華明。新歡舊恨並。

邵圭潔字伯如﹐常熟人。嘉靖二十八年舉人。

【謁金門】

江艸碧。又見一年寒食。風雨落花春可惜。捲簾人獨立。

十里靑山咫尺。兩岸綠楊如織。酌酒賦詩俱未得。浪將光景擲。

鄔仁卿字汝元﹐丹徒人。嘉靖三十一年舉人。官湘潭縣知縣。

【沁園春】

招隱看梅

十里江城﹐共向東風﹐尋到梅花。想三更幽夢﹐悄移石罅﹐一枝春影﹐扶上窗紗。鐵骨崚嶒﹐冰姿修潔﹐可是神仙萼綠華。今宵醉﹐且休吹玉笛﹐只按紅牙。

槎枒。綺席橫斜。恨知己﹑難逢好句賒。但已棄零落﹐金鈴莫系﹐不甘爭媚﹐錦幕休遮。冷欲侵人﹐淸能絕俗﹐肯讓狂蜂坐晚衙。爭憐惜﹐怕角聲吹徹﹐片片飛霞。

吳邦楨字子寧﹐吳江人。嘉靖三十二年進士。官太僕寺卿。

【虞美人】

西溪十里漁村路。猶記看梅處。暗香疏影最關情。更憐雪外一枝橫。雨初晴。

而今別去梅花久。梅好應如舊。風霜愧我漸蒼顏。長教老鶴怨空山。幾時還。

於未字勵庵﹐金壇人。嘉靖三十四年舉人。

【淸江裂】

石忽見

推簾起暮鴉。風逼小燈斜。又被打窗雪片﹐巡檐問﹑可壓梅花。正開缸初試屠蘇酒﹐舉杯誰勸﹑彊半惜年華。縱博得﹑玉壺香暖﹐畢竟是天涯。

渾一片雲山﹐四圍隱隱飛巒﹐帶不起煙霞。驢背嘆行頻﹐壚頭暫醉﹐料醒來孤蹤﹑依舊塵沙。正醒醉含愁﹐猛聽徵鴻嘹亮﹐哀怨過誰家。

王世懋字敬美﹐太倉人。嘉靖三十八年進士﹐官太常寺少卿。有《奉常集詞》。

【如夢令】

枝上子規猶鬧。門外碧梧誰掃。病起不禁秋﹐倚盡小樓殘照。寒峭。寒峭。一夜白蘋天老。

王錫爵字元馭﹐太倉人。嘉靖四十一年賜進士第一。歷官吏部尙書﹑建極殿大學士。謚文肅。有《文肅集》。

【南歌子】

遊仙詞

月色依微照﹐雲光淺淡流。捲簾同上最髙樓。試看海天萬里﹑好淸秋。

酌酒金螺小。調笙玉指柔。更深鶴背冷颼颼。勸我今朝且住﹑莫歸休。

張鳳翼字伯起﹐長洲人。嘉靖四十三年舉人。

【如夢令】

七夕風雨

狼藉芳筵瓜果﹐妒煞無情風雨。拆了鵲邊橋﹐怎把佳期畱住。知否﹐知否。一夜淚痕深注。

髙濂字深甫﹐杭州人。沈詞隱云﹕髙深甫詞獨出淸裁﹐不附會於庸俗者。

【西江月】

題情

有恨不隨流水﹐閒愁慣逐飛花。夢魂無日不天涯。醒處孤燈殘夜。

恩在難忘銷骨﹐情含空自酸牙。重重疊疊剩還他。都在淋漓羅帕。

【風入松】

濃煙稠白望中深。雪色云陰。梅花剩有西泠約﹐攜樽不負追尋。蕩日冰澌萬頃﹐搖風玉瘦千林。

寒空倚閣費孤吟。坐有知音。一鳥不飛天影黑﹐微茫山樹俱沈。歌出陽春白雪﹐情憐遠水遙岑。

徐渭字文淸﹐更字文長。山陰人。有《闕編》《櫻桃館集》。

【浣溪沙】

鑑湖

淺碧平鋪萬頃羅。越臺南去水天多。幽人愛占白鷗莎。

十里荷花迷水鏡﹐一行遊女惜顏酡。看誰釵子落淸波。

陳淳字道復﹐長洲人。監生。《柳塘詞話》﹕王父一泉公過姚山﹐訪白陽山人。白陽贈以詩云「重重煙樹鎖招提﹐野客來尋路不迷。才過石橋塵又隔﹐落花無數鳥爭啼。」作擘窠書並詠松《浣溪沙》以爲壽。王父作《三臺令》以答之云「酒在孤斟不醉﹐客來共憩無嘩。薄業垂楊江岸﹐一聲橫竹漁家。」今閱喪亂後而得手迹於大覺寺﹐僧家幸也。

【如夢令】

吟罷小池楊柳。酌盡玉壺春酒。水面正風來﹐吹亂一天星斗。消瘦。消瘦。愁在憑闌時候。

彭年字孔嘉﹐長洲人。布衣。

【風入松】

元州畫贈素安聯牀夜話圖

雨餘山閣洗炎囂。絳燭頻燒。故人住近攜琴至﹐豈煩折簡相邀。新甕景山斟酌﹐小團鴻漸烹調。

畫檐風動響芭蕉。梧竹翛翛。石牀涼思淸肌骨﹐紈扇都拋。辧馬極談申旦﹐聞雞起舞中宵。

林章字初文﹐福淸人。萬曆元年舉人。

孤鸞爲誰拋撇。似海燕初分﹐林鶯乍別。回首天涯﹐滿目雲山愁絕。東風不憐春色﹐把一枝﹑楊花吹折。直恁粘煙帶雨﹐更盈盈似雪。

柰夢兒﹑相隔恨難說。想昨夜孤衾﹐今朝雙頰。比這靑衫上﹐有幾重啼血。一聲晚鐘動了﹐又送人﹑斷腸時節。莫把琵琶亂撥﹐正春江潮咽。

【更漏子】

詠啼

春山愁﹐秋水怨。斗下兩行珠串。梅子雨﹐蓼花霜。長亭十里妝。

和月說。因風咽。一一鶯喉燕舌。帕上點﹐枕邊聲。聲聲點點情。

夏樹芳字方卿﹐江陰人。萬曆元年舉人。有《消集》。

【醉落魄】

團冰握雪。天公幻个人孤潔。最憐誤向風塵撇。貌似春花﹐命似晚秋葉。

酒邊燈下曾相洽。重逢不耐匆匆別。新來眞个音書絕。歡似浮雲﹐愁似半殘月。

支大綸字心易﹐嘉善人。萬曆二年進士。官奉新縣知縣。有《華蘋詞》一卷。

【山花子】

楓葉霜催暮色殘。相思人在碧雲間。何處瓊簫吹月下﹐倚闌干。

夢斷雨聲雞塞遠。愁移花影鳳樓寒。莫恨王孫消息斷﹐萬重山。

趙南星字拱極﹐髙邑人。萬曆二年進士。歷官吏部尙書。謚忠毅。

【水龍吟】

楊花用章質甫韻

春閨忒恁愁人﹐已看盡落紅翻墜。楊花更慘﹐連空映日﹐撩人情思。飛過髙城﹐尋來小院﹐從教門閉。偶蘋風乍定﹐商量暫住﹐低飛燕﹐還扶起。

何處疑花亂玉﹐幾曾堪﹑髻簪衣綴。蘭閨人倦﹐多愁牽夢﹐難成易碎。小玉聲喧﹐晴天雪下﹐香階無水。憶遼西何處﹐神魂蕩漾﹐暗拋紅淚。

屠隆字長卿﹐鄞縣人。萬曆五年進士。官禮部主事。有《由拳集》。

【淸江裂】

石西湖

渺渺重湖背郭斜。永日坐蒹葭。四面山靑不斷﹐樓閣外﹑亂水明霞。有畫船錦纜載詞客﹐金翹雜珮﹐彊半挾吳娃。水窮處﹑長林古寺﹐夏木綠陰遮。

回首望空明﹐白鷗隱隱飛來﹐帶一片輕沙。把酒問西湖﹐今來古往﹐都不管興亡﹑舊恨年華。且與君﹑棹扁舟﹐聽取哀弦急築﹐散發弄荷花。

馮琦字用韞﹐臨朐人。萬曆五年進士。歷官禮部尙書。謚文敏。有《北海集》。

【如夢令】

竹外瑤華千頃。更與素梅掩映。雙雀噪寒枝﹐蹴落飛花無影。相並。相並。明月驚棲不定。

湯顯祖字義仍﹐臨川人。萬曆十一年進士。官禮部主事。有《玉茗堂詞》一卷。《柳塘詞話》﹕義仍精思異彩﹐見於傳奇。出其餘緒﹐以爲塡詞。後人詠其回文﹐必指爲義仍傑作也。

【好事近】

簾外雨絲絲﹐淺恨輕愁碎滴。玉骨近來添瘦﹐趁相思無力。

小虫機杼隱秋窗﹐黯淡煙紗碧。落盡紅灰池面﹐又西風吹急。

【阮郎歸】

不經人事意相關。牡丹亭夢殘。斷腸春色在眉彎。倩誰臨遠山。

排恨疊﹐怯衣單。花枝紅淚彈。蜀妝晴雨畫來難。髙唐云影間。

袁黃字坤儀﹐嘉善人。萬曆十四年進士。官兵部郎中。

【鷓鴣天】

題村叟屋壁

數疊煙林散翠鬟。莫嫌此地少靑山。酒逢社日添酬應﹐花到開時費往還。

松老大﹐竹平安。柴門𨿽設不曾關。旁人方訝茅齋窄﹐鶴柵蜂房割半間。

焦竑字弱侯﹐上元人。萬曆十七年賜進士第一。官修撰。有《澹園集》。

【菩薩蠻】

梅花坐對天如水。月明千里人千里。莫上最髙樓。長江生別愁。

百年今夕會。且共樽前醉。明日又離歌。天涯柰爾何。

【江神子】

西風吹袂弄新晴。月籠明。小梅橫。席上孤琴﹑又作斷腸聲。人去靑山衰艸裏﹐憑誰共﹐繞花行。

彊拈彩筆賦離情。憶平生。到深更。欲寫年來﹑意思苦難成。但把深杯畱客醉﹐知何日﹐笑相迎。

陳繼儒字仲醇﹐江南華亭人。有《晚香堂詞》二卷。《柳塘詞話》﹕眉公早歲隱於九峯﹐工書畫﹐與董宗伯其昌善﹐爲延譽公卿間。每得眉公片楮﹐輒作天際眞人想。但傳其居佘山﹐只吟詠過日﹐不知宏景當年松風庭院中作何生活。其小詞瀟灑﹐不作艷語。

【攤破浣溪沙】

梓樹花香月半明。棹歌歸去艸虫鳴。曲曲柳灣茅屋矮﹐掛魚罾。

笑指吾廬何處是﹐一池荷葉小橋橫。修竹紙窗燈火裏﹐讀書聲。

又

蜂欲分衙燕補巢。陰陰落葉徧江臯。一陣窗前風雨到﹐打芭蕉。

驚起幽人初睡午。茶煙繚繞出花梢。有个客來琴在背﹐度紅橋。

【浪淘沙】

風雨霎時晴。荷葉靑靑。雙鬟捧著小紅燈。報道綠紗窗底下﹐蕉月分明。

枕簟嫩涼生。茉莉香淸。蘭花新吐百餘莖。撲得流螢飛去也﹐團扇多情。

王肯堂字宇泰﹐金壇人。萬曆十七年進士。歷官福建布政司參政。

多麗步花陰﹐滿園春色飄零。過橫塘﹑曲闌斜折﹐崎嶇轉入荷亭。坐無聊﹑起看畫障﹐行還倦﹑閒撥鑪薰。暗覺聲喧﹐微窺影亂﹐映門一綫露羅裙。雙扉啟﹑縞衣翠袖﹐相簇度銀屏。霎時見﹐虛窗雪艷﹐素壁霞明。

細看伊﹑蓮隨步起﹐果然蘭並肌芬。臉盈盈﹑疑開蛤帳﹐腰細細﹑堪試香塵。膩發盤云﹐修眉偃月﹐珊瑚一顆蹙朱櫻。擎槳處﹑春纖如削﹐渾是玉雕成。臨別去﹐流波回覷﹐障面笑狂生。

儲昌祚字肩宇﹐宜興人。萬曆十七年進士。官四川按察司僉事。

【淸平樂】

春雪

雪眠風掃。飄泊知多少。盼斷天涯春色杳。一夜靑山都老。

金猊桂橐重燃。煙籠修竹千竿。只有梅花添恨﹐幾枝早落階前。

卓發之字左車﹐仁和人。王阮亭云﹕左車詞尙駿逸﹐頗有宋人風味。至珂月而格調尖新﹐語意儇側﹐極詞家之變態矣。

【菩薩蠻】

落花

小玉樓前風雨急。春光一霎都狼藉。桃葉與桃根。誰家最斷魂。

尊前回首望。昨夜花成浪。總是雨收時。月明空滿枝。

賀顏登丹陽人。

【菩薩蠻】

綠窗擁被鶯呼醒。紅雲微皺愁難整。檀炷裊薰籠。羅衣三兩重。

流蘇休便揭。欲起愁無力。楊柳小腰肢。春來瘦不支。

楊繼禮字彥履﹐婁縣人。萬曆二十年進士。官左諭徳。

【浪淘沙】

錦席綺筵重。蘭炷香濃。隔簾鸚鵡喚秋風。六曲闌干玉處﹐夢到巫峯。

金縷翠雲中。寶髻輕松。綠窗月色正朦朧。說到飛觴傳永夜﹐怕聽飛鴻。

【卷五】

李日華一首查應光一首範鳳翼一首支如玉一首吳兗一首費元祿一首兪彥二首王衡三首吳宗達一首雷迅一首魏大中一首陳翼飛一首吳宗儒一首焦源溥一首方於魯一首錢士升一首錢繼登一首劉榮嗣一首魏浣初一首阮大鋮一首王坊一首鄭士奇一首張名由二首黃承聖一首莫是龍一首徐﹛火勃﹜一首張瑋一首彭紹賢一首吳鼎芳二首馬洪四首施紹莘八首董斯張一首顧同應二首馮盛世一首範文光一首孫茂芝一首徐石麒一首王屋一首葉紹袁一首陸錫明一首汪膺三首範汭一首汪廷訥一首

李日華字君實﹐嘉興人。萬曆二十年進士。官太僕寺少卿。有《紫桃軒雜綴》。

【玉樓春】

題柳洲待別圖送劉躍如

輕暖輕寒無意緒。朝來幾陣梨花雨。妝成獨自倚闌干﹐暗數落紅愁不語。

杜宇一聲人欲去。殘云片片依沙渚。橫塘十里柳煙濃﹐維舟正在煙深處。

查應光字賓王﹐休寧人。萬曆二十五年舉人。有《麗崎軒詞》一卷。

【浪淘沙】

白髮亂侵頭。懶上髙樓。朦朧新月曲如鉤。檻外蘋風驚乍起﹐暑气潛收。

宿雨漲回流。喜泛輕鷗。蓼花一望滿汀洲。正好開襟延賞處﹐無限新秋。

範鳳翼字異羽﹐通州人。萬曆二十六年進士。歷官光祿寺少卿。有《勛卿集》。王阮亭云﹕勛卿﹐白狼耆碩﹐所著小詞﹐曠冽似半山﹐而風味過之。

【減字木蘭花】

邗江歸思。晴雲如絮。霎時飛入銀河去。露洗遙空。廿四橋頭一笛風。

客窗無暑。片霎芳塘淸曉雨。月冷邗溝。夢破狼峯絕頂秋。

支如玉字寧瑕﹐嘉善人。萬曆二十八年舉人。官刑部主事。有《半衲庵集》。

【酷相思】

新柳

月痕初墜。恨春鳥﹑催人起。想盟言﹑花片隨波逝。欲住也﹑畱無計。欲去也﹑畱無計。

印舊添新衣上淚。左右拚憔悴。問九峯﹑桃李曾開未。人遠也﹐書難寄。春盡也﹐愁難寄。

吳兗字魯於﹐武進人。萬曆二十八年舉人。

【漁歌子】

千頃蒹葭一釣翁。家居南浦小橋東。桃花水﹐鯉魚風。短笛橫吹細雨中。

費元祿字無學﹐鉛山人」。有《秀甲集》。

【賀新郎】

瑞腦燒金鼎。捲重簾﹑庭陰正午﹐畫堂人靜。春落天涯知何處﹐糝地楊花飛盡。印玉枕﹑流鶯催醒。梅雨紗窗寒欲透﹐更長年﹑三月厭厭病。愁不語﹐懶窺鏡。

江南舊事須重整。隔花陰﹑傳消寄息﹐月娥難倩。夢斷秦樓相思久﹐芳艸佳期未準。倚徧了﹑梧桐金井。蝴蝶已歸煤麝冷﹐枉教人﹑揉碎丁香影。誰共我﹐步香徑。

兪彥字仲茅﹐上元人。萬曆二十九年進士。歷官光祿寺少卿。《花艸蒙拾》﹕兪仲茅小詞云「輪到相思沒處辭﹐眉間露一絲。」視易安「才下眉頭﹐又上心頭」﹐可謂此兒善盜。

《詞衷》﹕少卿刻意塡詞﹐工於小令﹐持論極嚴。且以刻燭賡唱爲奇﹐不無率露語。至其備審源委﹐不趨佻險﹐而遵雅淡﹐獨見典型。

【長相思】

折花枝。恨花枝。準擬花開人共卮。開時人去時。

怕相思。已相思。輪到相思沒處辭。眉間露一絲。

【鷓鴣天】

瓶梅

淺渚明沙聚碧流。依然春信鎖枝頭。金徽昨夜初賡曲﹐羌笛何人更倚樓。

朝露重﹐晚煙浮。幾回花下月如鉤。而今貯向紗窗裏﹐點點寒香入夢愁。

王衡字辰玉﹐太倉人。萬曆二十九年進士。官編修。有《緱山集》。

【點絳唇】

送陳仲醇

濕夢沈沈﹐芭蕉雨響燈花卸。月兒來也。人又隨潮下。

最怕登髙﹐醉面秋風灑。紅堪把。茱萸看罷。半刻重陽假。

【如夢令】

蘆雁

風起蘆花如醉。歷歷雁行成字。一點一聲寒﹐霜重曉楓羣碎。知未。知未。只在淺深沙際。

吳宗達字靑門﹐武進人。萬曆三十二年進士。官大學士。謚文端。

【滿庭芳】

蕉長靑箋﹐筍抽斑管﹐悶懷欲寫無多。鸞臺鳳閣﹐心事久蹉跎。小搆數篆茅屋﹐但傍取﹑千頃澄波。扁舟系﹐酒筒茶竈﹐隨意泊煙蘿。

知音三兩客﹐朝朝暮暮﹐百徧相過。判冷吟閒醉﹐雅謔狂歌。風雨不妨閉戶﹐憑欄處﹑嫩蕊柔柯。君知否﹐才情標格﹐千載憶東坡。

雷迅字聖肅﹐靑浦人。萬曆三十四年舉人。官夔州府推官。

【蘇幕遮】

惜春柳含絲﹐梅破萼。報道東風﹐一夜穿簾幕。春光依舊人非昨。忽訝春光﹐不是人情薄。

花前醉﹐月下樂。只恐韶華﹐易去難畱閣。明朝雨暗胭脂落。莫怨春光﹐不管人消索。

魏大中字孔時﹐嘉善人。萬曆四十四年進士。歷官吏科給事中。謚忠節。

【臨江仙】

錢唐懷古

埋沒錢塘歌吹裏﹐當年卻是皇都。趙家輕擲興彊胡。江山如許大﹐不用一錢沽。

只有嶽王泉下血﹐至今泛作西湖。可憐故事眼中無。但供儂醉後﹐囊句付奚奴。

陳翼飛字元朋﹐平和人。萬曆三十八年進士。官宜興縣知縣。有《慧閣集》。

【字字雙】

戍婦

長城飲馬嘶復嘶。古木寒雅棲復棲。空牀獨守啼復啼。從軍蕩子西復西。

吳宗儒字次魯﹐休寧人。有《巢云軒集》。

【如夢令】

春暮別張允升

花落春歸時節。滿目楊花飛雪。杯酒幾多情﹐愁對東風話別。聲咽。聲咽。去後相思啼癊。

焦源溥字涵一﹐三原人。萬曆四十一年進士。歷官僉都禦史﹐巡撫大同。殉闖難死。王阮亭云﹕豹人述中丞殉闖難﹐事甚烈﹐爲選小詞登之﹐正如陳了翁﹑文信國諸公﹐令讀者愛其寸璣殘璧也。

【醉花陰】

紅綴繁枝鶯語巧。弱柳和煙裊。玉勒慢尋芳﹐踏徧東臯﹐滿眼靑靑艸。

煙岫重重霞气表。無數山花繞。古寺梵音沈﹐曲徑疏籬﹐才信郊居好。

方於魯字建元﹐歙縣人。有《佳日樓詞》一卷。

【臨江仙】

曹載信來訪山中﹐偕飲溪上酒家

小市橋橫堪系馬﹐雙溪水暖浮鷗。靑簾風亞酒壚頭。垂楊當戶牖。芳艸帶煙流。

千里故人雞黍約﹐百錢掛杖登樓。竹林把臂及春遊。休嗟逆旅客﹐且作醉鄕侯。

錢士升字抑之﹐嘉善人。萬曆四十四年賜進士第一。歷官太子太保﹑文淵閣大學士。

【滿庭芳】

次東坡韻

往事千端﹐閒愁萬觴﹐世情無數嵯峨。電光石火﹐變態閱來多。坐見新亭灑淚﹐空回首﹑麥秀興歌。方悟得﹐金羈脫去﹐細艸落平坡。

桃源何處是﹐忙呼漁艇﹐來往如梭。長消受﹐寒蘆皓月銀波。更喜蘋香菱熟﹐駕舴艋﹑閒傍蒼柯。何多事﹐羊裘五月﹐江上好披蓑。

錢繼登字龍門﹐嘉善人。萬曆四十四年進士。官饒州府知府。有《壑專堂集》。

【浣溪沙】

蟬避濃炎靜不嘩。東憐伊軋繰絲車。豆棚瓜架野人家。

翠莢嫩堪浮茗气﹐黃雞肥欲待姜芽。閒搔短髮日西斜。

劉榮嗣字敬仲﹐曲周人。萬曆四十四年進士。歷官工部尙書。有《半舫集》。

【長相思】

山悠悠。水悠悠。水遠山長湘渚秋。衡陽天盡頭。

風滿舟。雨滿舟。細雨斜風生暮愁。誰登江上樓。

魏浣初字仲云﹐常熟人。萬曆四十四年進士。歷官廣東提學參政。有《四如山樓集》。

【望江南】

江南憶﹐佳味憶江鮮。刀鱭霜鱗婁水斷﹐河豚雪乳福山船。齊到試燈前。

阮大鋮字集之﹐懷寧人。萬曆四十四年進士。歷官兵部尙書。

【減字木蘭花】

春光漸老。流鶯不管人煩惱。細雨窗紗。深巷淸晨賣杏花。

眉峯雙蹙。畫中有个人如玉。小立檐前。待燕歸來始下簾。

王坊字元表﹐江南華亭人。萬曆四十年舉人。官信陽州知州。

【一斛珠】

落花翻空紅雨。多隨春信紛紛去。萬千綠葉無情緒。連夜生新﹐占盡花開處。

一霎辭根無定所。傷心紅粉成黃土。憐香只有鶯啼樹。似勸東風﹐略做些兒主。

鄭士奇字平子﹐嘉興人。萬曆四十六年舉人。官興國縣知縣。

【百字令】

自述。用東坡韻

先生拂袖﹐賦歸來﹑曾見義熙人物。老去懶搖白羽﹐只愛靑林石壁。坐引桐風﹐書研竹露﹐詩淨峨嵋雪。山中皓首﹐那知世上豪傑。

自笑癡興還濃﹐紫芝采就﹐髙詠林間發。午後松濤翻雪乳﹐片縷茶煙明滅。世事如棋﹐臣心似水﹐老濯滄浪發。寒梅吹綻﹐一林香影明月。

張名由字公路﹐嘉定人。諸生。有《張公路集》八卷﹐詞附。

【淸平樂】

綠楊陰裏。桃徑吹紅雨。金勒玉驄何處去。滿目天涯飛絮。

別離情緒難禁。餘香猶在羅襟。盡日翠鈿慵整﹐菱芳暗襲芳塵。

【南歌子】

新夏

晚霽收梅雨﹐輕陰舞楝花。前林煙縷暖殘霞。平蕪雙燕﹑飛去受風斜。

悵望迷南浦﹐愁心水一涯。滿溝新漲繞田家。不勝聒耳﹑靑艸有鳴蛙。

黃承聖字奉倩﹐太倉人。有《蘿窗詞》一卷。

【霜天曉】

角春日小窗獨坐﹐聞鷓鴣聲有感

淒涼曉色。衣帶雲英濕。芳艸春來破凍﹐闌干外﹑一痕碧。

鷓鴣聲正急。綠窗人怨泣。休向東皇訴恨﹐狂風在﹑女墻側。

莫是龍字云卿﹐以字行。更字廷韓﹐江南華亭人。以諸生貢入太學。《靑浦詩傳》云﹕云卿爲方伯如忠子﹐幼而聰慧﹐工詩詞﹐又善書畫。以貢入太學﹐時稱「翩翩佳公子」。王道思贈以詩云「風流絕世美何如﹐一片瑤枝出樹初。畫舫夜吟畱客駐﹐練裙晝臥有人書。」又嘗作《送春賦》﹐皇甫稱之曰「以翔鸞翥鳳之勢﹐模行雲滯雨之情。」王世貞﹕「若阿嬌出長門﹐小玉枕臂掩泣﹐殊不勝情。惜勿令少年見之。」年三十而歿。

【淸平樂】

春光已半。無語空腸斷。亭院落花脂粉亂。掃卻坐來還滿。

玉關消息難憑。機頭錦字初成。愁似故園芳艸﹐東風一夜還生。

徐﹛火勃﹜字興公﹐閩縣人。布衣。有《峯集》。

【望江南】

城上角﹐吹動薜蘿煙。別意難忘燈下約﹐歸期空向夢中傳。消息杳如年。

孤館客﹐今夕不成眠。萬井寒碪敲夜月﹐數聲黃葉墜秋天。人在碧雲邊。

張瑋字韋玉﹐武進人。萬曆四十七年進士。官左副都禦史。謚淸忠。

【雙雙燕】

秋日過橫山

堂披蓬探隱﹐到幽艸溪頭﹐碧陰山曲。竹韻松姿﹐媚卻吟眸詩腹。是處翠峯成簇。更新秋﹑雨涼如沐。深林宛轉芳禽﹐淺澗琤琮漱玉。

孤獨。簡編娛目。有紉佩芳蘭﹐供餐茂菊。藤牀閒憩﹐夢入華胥應樂。好是月明簾軸。恰一枕﹑淸酣睡足。小小花童低報﹐瓦鼎烹茶剛熟。

彭紹賢字孔嘉﹐海鹽人。萬曆間﹐官參將。有《擊壺集》。

【浣溪沙】

途次有感

曉發離亭春日遲。暖風陣陣弄遊絲。嫩黃吹上去年枝。

別恨陡隨芳艸遠﹐歸心先被杜鵑知。落花無賴點徵衣。

吳鼎芳字凝父。吳縣人。後爲僧﹐號。《梅墩詞話》﹕吳凝父有《春遊曲》雲「雨餘芳艸綠新齊﹐亭榭無人絲幕低。忽慢好風傳語笑﹐流鶯飛過杏花西。」則詩亦詞也。

【惜分飛】

閨情

紅界枕痕微褪玉。喚起那禁幽獨。好鳥啼春足。歸期不準花須卜。

盡日眉峯雙凝綠。十二繡簾低軸。人在闌干曲。楊花卻羨無拘束。

【虞美人】

海棠不礙窗紗影。鬢鴛鴦領。繡棚吹落唾花紅。但見餘香一點﹑裊晴風。

柳眠無力輕煙惹。春色撩人也。羅衫閒搭畫闌邊。日暖融融好个﹑洗頭天。

馬洪字浩瀾﹐仁和人。有《花影集》三卷。《詞品》﹕馬鶴窗善詠詩﹐尢工長短句。𨿽皓首韋布﹐而含吐珠玉﹐錦繡胸腸﹐褒然若貴介王孫也。詞名《花影》﹐蓋取月下燈前﹐無中生有﹐以爲假則眞﹔謂爲實猶虛之意。徐伯齡云﹕鶴窗與陸淸溪同出劉菊莊之門﹐淸溪得詩律﹐鶴窗得詞調﹐異體齊名﹐可謂盛矣。

【少年遊】

弄粉調脂﹐梳云掠月﹐次第曉妝成。鸚鵡籠邊﹐秋千墻裏﹐半晌不聞聲。

原來卻在瑤階下﹐獨自踏花行。笑摘朱櫻﹐微揎翠袖﹐枝上打流鶯。

【行香子】

紅徧櫻桃。綠徧芭蕉。鎖窗深﹑春思無聊。雙飛燕懶﹐百囀鶯嬌。正漏聲遲﹐簾影靜﹐篆香飄。

惜月前宵。病酒今朝。有誰知﹑臂玉微銷。封題錦字﹐寄與蘭翹。恨樹重重﹐云渺渺﹐水迢迢。

【滿庭芳】

落花春老園林﹐雨餘庭院﹐偏惹蝶駭鶯猜。蔫紅皺白﹐狼藉滿蒼苔。正是愁腸欲斷﹐珠箔外﹑點點飄來。分明似﹐身輕飛燕﹐扶下碧雲臺。

當初珍重意﹐金錢競買﹐玉砌新栽。更翠屏遮護﹐羯鼓催開。誰道天機繡錦﹐都化作﹑紫陌塵埃。紗窗裏﹐有人憐惜﹐無語托香腮。

【東風第一枝】

梅花

餌玉餐香﹐夢云惜月﹐花中無此淸瑩。儼然姑射仙人﹐華明﹡新整。五銖衣薄﹐應怯瑤臺淒冷。自驂鸞﹑來下人間﹐幾度雪深煙暝。

孤絕處﹑江波流影。憔悴也﹑春風銷粉。相思千種閒愁﹐聲聲翠禽啼醒。西湖東閣﹐休說當時風景。但畱取﹑一點芳心﹐他日調羹翠鼎。

施紹莘字子野﹐靑浦人。有《花影詞》四卷。《靑浦詩傳》云﹕子野少負雋才﹐作別業於泖上﹐又營精舍於西佘﹐極煙波花藥之美。時陳眉公居東佘﹐管弦書畫﹐兼以名童﹑妙伎﹐來往嬉遊。故自號浪仙。亦慕宋張三影所作樂府﹐著《花影集》行世。

【如夢令】

日約樓陰初整。風暖煙消人靜。早起未梳頭﹐閒掃小園芳徑。淸淨。淸淨。只剩數枝花影。

【浣溪沙】

半是花聲半雨聲。夜分淅瀝打窗欞。薄衾單枕一人聽。

密約不明渾夢境﹐佳期多半待來生。淒涼情況是孤燈。

【菩薩蠻】

春深加倍心情惡。慵歌懶笑梳妝薄。獨自掩窗紗。鶯啼訴落花。

夢回剛拭淚。偸立秋千背。風起亂紅飛。不知雙淚垂。

【點絳唇】

泖橋次韻

寺枕荒塘﹐時時雪浪吞僧屋。橋頭路曲。廢井當枯木。

如此幽閒﹐恰好閒人宿。窗敲竹。酒醒茶熟。天水鸚歌綠。

【浣溪沙】

月夜

如鏡窺妝逗小樓。眞珠簾外半痕收。倒簪花影上人頭。

品得秦箏初度曲﹐花前和露耍千秋。柳絲濃翠拂鞋鉤。

又

愁臥寒冰六尺藤。懶添溫水一枝瓶。亂雞啼雨要天明。

等得夢來仍夢別﹐甫能驚覺又殘燈。西江別路繞圍屏。

【謁金門】

春欲去。如夢一庭空絮。墻裏秋千人笑語。花飛撩亂處。

無計可畱春住。只有斷腸詩句。萬種消魂多寄與。斜陽天外樹。

【滿庭芳】

初夏

樹染橙香。花燃橊火。曲池蓮蓋初張。槐陰半畝﹐引起竹牀涼。門靜閒花自落﹐小園中﹑無數新篁。憑欄久﹐閒調鸚鵡﹐摘葉戲螗螂。

日長。眞似歲﹐輕施冰簟﹐閒夢羲皇。正孤蟬吟樹﹐乳燕依梁。且喜黃梅過也﹐建蘭開﹑岕茶香。東齋晚﹐一壺村酒﹐新月上松窗。

董斯張字遐周﹐烏程人。監生。有《靜嘯齋詞》一卷。《柳塘詞話》﹕潯上董遐周與周永年﹑茅維爲詞友。周有《懷響齋詞》﹐茅有《十賫堂詞》。而遐周詞並不隨人口吻﹐陳黃門大樽謂其風流調笑﹐情事如見者也。

【鵲橋仙】

感悟輕暖輕寒﹐不晴不雨﹐辜負韶光九十。落花飛絮兩無情﹐仗千尺﹑遊絲作合。

塗抹東西﹐飄零南北﹐從此扁舟一葉。夢回始覺未歸休﹐恨一點﹑窺人明月。

顧同應字仲從﹐昆山人。萬曆四十三年副榜。子炎武。

【柳梢靑】

螢六曲窗紗。夜涼如許﹐秋在誰家。簾外星移﹐屋梁月墮﹐逗得些些。

玉階悄憶年華。曾幾照﹑釵橫鬢斜。長信宮間﹐摩訶池冷﹐光黯秋花。

【浪淘沙】

生小教人憐。嬌擘瑤箋。春來獨自在窗前。謝女簾櫳飛柳絮﹐秀句先傳。

香夢逗春煙。一晌畱連。吟情多半爲花牽。還憶從郎徵險韻﹐譜入冰弦。

馮盛世字念羅﹐嘉善人。天啟元年貢生。官鎭海衛訓導。

【感皇恩】

詠鏡

有福共嬋娟﹐相依白首。看拂雙蛾似垂柳。此中何處﹐有个人兒爭瘦。笑效顰難效﹐腸回九。

春塵飛處﹐有時昏黝。洗面還同美人鬥。芙蓉映入﹐疑是瀟湘淸瀏。怪東風起處﹐吹難皺。

範文光字仲﹞﹐內江人。天啟元年舉人。歷官僉都禦史﹐巡撫川南﹐後殉難死。

【浣溪沙】

再贈梁姬文正

夙世剛修半面緣。西風吹上五湖船。秋來瘦骨倍堪憐。

癡想只教魂孟浪﹐閒情空對影畱連。相思同入藥鑪煎。

孫茂芝字若英﹐嘉善人。天啟元年副榜﹐官沔陽州同知。

【蝶戀花】

春暮

柳絮捲將春色去。芳艸多情﹐別作娛人具。寶馬香車忙不住。秋千正在陰濃處。

蝶趁蜂交隨滿路。畫扇輕衫﹐逐處人爭聚。若个醒然歸可據。酒香一路靑松樹。

徐石麒字寶摩﹐靑浦籍﹐嘉興人。天啟二年進士。歷官刑部尙書。明亡殉節。國朝賜謚忠懿。

【拂霓裳】

望中原。故宮錦樹障烽煙。驚坐起﹐涼宵夢斷蔣陵前。金人傾寶露﹐玉女繡苔錢。問當筵。有誰能﹑醉鼓漸離弦。

西臺哭罷﹐三戶裏﹑識遺賢。欹皂帽﹐吹簫乞食總堪憐。英雄身未死﹐屠釣技常連。又何顏。許靑門﹑瓜種故侯田。

王屋字孝峙﹐嘉善人。有《艸賢堂詞》十卷。

【臨江仙】

顧四城北新居

獨訪柴門深竹裏﹐板橋流水斜通。漁舟泊處暮云重。數家橫浦上﹐一徑入煙中。

叢木暗妨樵路遠﹐鷺鶿飛破霞紅。輕雷隱隱小池東。藕花鮮著雨﹐菱蔓弱牽風。

葉紹袁字仲韶﹐吳江人。天啟五年進士。官工部主事﹐後爲僧。《梅墩詞話》﹕葉天寥水部詞﹐偶見其《浣溪沙》云「銀粉畫云乾蝶夢﹐繡鍼拋雨濕鵑愁。」「冶笑博開雙臉白﹐春愁不上小眉靑。」先輩遂有此新艷過人之句。其詞三十三首﹐名《遷聊集》。

【水龍吟】

寫懷

寂寥蘋渚蘅臯﹐道書讀罷香銷篆。松聲入坐﹐藥欄紅亞﹐美人蕉釧。極目平蕪﹐天髙水遠﹐蓮歌遊徧。且藤壺汲煮﹐靑衣小袖﹐點取鳳團香片。

自把秋棠手洗﹐粉墻西﹑翠梳新鈿。開簾風動﹐畫屏琴石﹐輕陰滿扇。挹酒盈尊﹐摘花侵暝﹐夜涼迎面。更堪娛﹑又有椒篇﹐絮句麗詞常見。

陸錫明字幼輿﹐平湖人。天啟五年進士。官江西提學副使。

【點絳唇】

琵琶三尺冰弦﹐夜深彈破靑天竅。意中人杳。只有淸光到。

蘆荻蕭蕭﹐都入相思調。愁懷抱。嫦娥心照。訴與伊知道。

江膺

字元禦﹐長洲人。天啟七年舉人。有《寸碧堂集》。

【浣溪沙】

薄薄香雲穩稱肩。鳳頭剛襯小紅箋。朅來堤畔蹋輕煙。

鳥學新聲窺翠幰﹐蝶知芳气上花鈿。个人何處不堪憐。又

苦雨﹣

宿雨酣花黯未收。綠猗新漲小鱗浮。柳綿欲下不成球。

飛沫捲珠過水面﹐濕煙拖雨上雲頭。多情彊半爲登樓。

範汭字東生﹐烏程人。有《範東生集》。

【望江怨】

蘭房曉。絡緯繅絲聲未了。一霎愁多少。桐陰斜壓闌干小。人悄悄。羅幕手慵開﹐惟恐驚棲鳥。

汪廷訥字昌朝﹐新安人。

【玉樓春】

春懷回文

畫圖開處飛鶯燕。新漲春湖垂柳綫。架書淹日盡窮搜﹐下幃孤坐棋彈倦。

掛檐晴翠山當面。如如悟卻忘欣厭。瀉玉寒泉繞石臺﹐夜中歸鶴棲松院。

【卷六】

馮鼎位五首吳本泰一首周世臣一首葛一龍一首錢繼章四首王彥泓一首茅維一首歐陽鉉一首金俊明一首卓人月一首陳子龍十七首錢應金二首湯傳楹四首方大猷一首方以智一首楊士聰一首錢棅一首萬日吉一首萬壽祺一首夏允彜一首呂福生一首支如增一首來集之一首沈窠一首劉侗一首單恂二首宋存標一首路邁一首黃周星一首

馮鼎位字素人﹐江南華亭人。崇禎元年拔貢生。官待詔。

【南鄕子】

花朝曉霧如煙。輕寒細雨嫩晴天。紅杏枝頭鶯對語。飛去。昨夜玉人春夢處。

【減字木蘭花】

長亭淒絕。去歲傷秋曾送別。楊柳灣頭。一曲煙波一曲愁。

髙城何許。正在歸鴻欲沒處。滿袖西風。人倚朱闌第幾重。

【鹽角兒】

春半春分過也。小樓昨夜。棠梨花謝。章臺折柳﹐西園拾翠﹐暗香隨馬。

午風輕﹐鶯聲乍。盈盈侶秋千初罷。再相約﹑黃昏踏月﹐窗下綠蛾重畫。

【攤破浣溪沙】

郊行

遲日靑驄緩轡行。輕寒輕暖弄春晴。細艸平沙花夾道﹐有啼鶯。

嫩綠翻風煙樣軟﹐小溪過雨鏡般明。歸近黃昏新月起﹐晚霞生。

【子夜歌】

上西樓﹑曲屏暮靄﹐記得燭花紅處。自心字香消﹑彩雲飛散﹐蘋蹤難聚。春水畫橋﹐煙溪芳艸﹐夜夜相思路。悵重來﹑情事依然﹐惟有半簾澹月﹐照人離緒。

酒闌後﹑無聊短夢﹐尙逐紫簫聲去。楊柳梢頭﹐寒梅影裏﹐曾看弓彎舞。想章臺信杳﹐淒涼京兆眉嫵。啼帊遺紅﹐唾裙畱碧﹑憔悴鶯花主。倩誰傳﹑桃葉桃根﹐斷腸新句。

葛一龍字震父﹐吳縣人。官雲南布政司理問。

【憶王孫】

春風吹後滿天涯。系馬髙樓春日斜。歸夢悠揚隔柳花。不如他。一路靑靑直到家。

茅維字孝若﹐歸安人。《柳塘詞話》﹕盛明以帖括之餘而涉爲詩詞者﹐十不一工。孝若獨浸淫於古﹐其詞以宋人爲圭臬﹐而才情又橫放傑出﹐故一時艷稱之。

【浣溪沙】

顧默孫納姬

四月陂塘水半扉﹐姬人梳裹入羅幃。佛樓先禮六銖衣。

花午枕拋紅印起﹐月斜鑪繞篆煙微。百花深處玉郎歸。

卓人月字珂月﹐仁和人。有《寤歌詞》十二卷。《花艸蒙拾》﹕卓珂月自負逸才﹐《詞統》一書﹐搜采鑑別﹐大有廓淸之力。乃其自運「﹐去宋人門廡尙遠。

王言遠云﹕蕊淵於詞家有意出新﹐獨辟生面﹐但於宋人蘊藉處﹐不無快意欲盡之病。

【瑞鷓鴣】

湖上上元

城中火樹落金錢。城外湖波起碧煙。夜夜夜深歌子夜﹐年年年節度丁年。

玻璃一段湖稱聖﹐琥珀千鐘酒號賢。自分懶追兒女隊﹐玉梅花下拾花鈿。

湯傳楹字卿謀﹐吳縣人。諸生。有《湘中艸》一卷。《柳塘詞話》﹕湯子卿謀﹐多才﹐早夭。著《賓病秋箋》。卿謀死﹐其友尢悔庵爲文哭之﹐並爲刻《湘中艸》小詞﹐特多秀發之句。陸靈長云﹕卿謀風神俊美﹐人比之杜宏治﹑衛叔寶。配丁氏﹐亦有林下風。每日暮﹐相與登南樓﹐燒燈置酒﹐援毫微詠。旦則成之。詩詞皆幽艷。故其散曲云「秋色冷﹐曉窗明。淺立銀屏弄玉箏。彩筆題殘無處贈。妝臺畫出小眉靑。」

【菩薩蠻】

垂楊解帶圍靑閣。暖風微拂金鈴索。燕子不知愁。銜花上小樓。

璧車牽夢去。江艸縈心住。酒困未全蘇。春光一半無。

【阮郎歸】

玉臺曉鏡試輕涼。薄施秋水妝。空庭對影怯昏黃。微風吹霧裳。

珮洛浦﹐髻巫陽。憑闌問海棠。夜深多露倚誰旁。折來伴綺窗。

【鷓鴣天】

一片傷心花影重。美人初出曉雲宮。簾前泥落常憎燕﹐鬢側花搖數避蜂。

鉤月翠﹐暈潮紅。倚煙欺雨咒東風。碧紗窗掩喁喁處﹐塞北江南春夢中。

【風流子】

西山晚眺

東風細雨﹐斜陽外﹑芳艸未曾休。柰錦纜牙檣﹐香車寶馬﹐還春舊例﹐誰事淸遊。聊爾爾﹑去攜金穀酒﹐來泛木蘭舟。云腳垂靑﹐煙梢漲淥﹐吟魂欲斷﹐望眼頻收。

長堤共搔首﹐看晚山無數﹐圍住閒愁。度盡籃輿徑裏﹐柳岸橋頭。看三分詩料﹐一肩林影﹐兩行歸客﹐幾曲春洲。人逐飛鴉爭渡﹐月在中流。

楊士聰字朝徹﹐濟寧人。崇禎四年進士。官左諭徳。

【阮郎歸】

秋雨

風吹黃葉客心驚。暗雲秋雨生。靑山飛靄入樓輕。摽搖連暮聲。

沾壠潤﹐灑溪淸。疏煙藏橘橙。江天千里一樽傾。蕭蕭白髮更。

萬壽祺字年少﹐徐州人。崇禎三年舉人。有《濕西艸堂集》。

【眼兒媚】

贈卞校書

花弄香紋春滿樓。桃葉引江流。个人何事﹐斜陽獨倚﹑曲曲腸柔。

垂簾淡淡撲楊球。私心好處投。侍兒斂態﹐閉門作意﹐不上金鉤。

支如增字小白﹐嘉善人。崇禎三年副榜。

【如夢令】

春風

又見東風吹徧。歲歲擾儂庭院。皺了綠萍紋﹐又皺卻桃花面。埋怨。埋怨。忽地暗將人換。

劉侗字同人﹐麻城人。崇禎七年進士。除吳縣知縣﹐未任卒。王阮亭云﹕同人《帝京景物》一書﹐詮志奧軼爲善長﹐《水經注》之繼。塡詞是其餘技﹐亦非纖宕者可比。

【金菊對芙蓉】

書壁華紫移楓﹐荷香在桂﹐又成一種風光。正輕寒气候﹐好整衣裳。幾時送卻堂前燕﹐計雲程﹑故國煙茫。遊人何事﹐獨勝秋色﹐猶殢他鄕。

空有回文錦句﹐聽殘白露﹐捱過重陽。任靑樓賞徧﹐酒永歌長。千里平安慵啟帙﹐都忘卻﹑家在湖湘。蘆蓼池塘。芙蓉亭沼﹐橘柚垣墻。

路邁字廣心﹐宜興人。崇禎七年進士。

【浪淘沙】

暮春閨思

花柳漫凝眸。誰與同遊。曉妝無力倚珠樓。望斷天涯眉黛鎖﹐減盡風流。

燕舞觸簾鉤。絮語輕柔。纖纖閒整玉搔頭。怕聽子規啼不住﹐攪動離愁。

吳本泰字藥師﹐錢塘人。崇禎七年進士。官吏部郎中。有《綺語障》一卷。

【滿江紅】

和王昭儀

白雁南飛﹐搖落盡﹑漢宮秋色。笳吹起﹑霓裳聲斷﹐絳河仙闕。翡翠巢空金殿裏﹐鴛鴦瓦碎瑤臺側。憶春風﹑拂檻露華濃﹐都銷歇。

塵黯淡﹐燈明滅。蛩語似﹐支離說。怨琵琶空抱﹐杜鵑啼血。戍柝驚回雞帳夢﹐玉容羞照龍沙月。莫悲傷﹑環子系羅衣﹐君恩缺。

錢繼章字爾斐﹐嘉善人。崇禎九年舉人。有《菊農詞》一卷。《柳塘詞話》﹕魏裏錢爾斐﹐五十三年塡詞手也。曾貽我《菊農長短句》﹐見其編以歲月感慨系之。其詞亦整而有法。

【浣溪沙】

春盡園林褪鬧紅。陰陰靜綠意從容。須眉俱碧住山翁。

花卷半階通履舄﹐柳開一面出簾櫳。管人閒事是東風。

又

睡損眉黃澹未添。鳳屏殘麝透花尖。下階幽夢背人占。

柳外疏鶯聲睨睆﹐竹邊歸燕語呢喃。斜風細雨隔重簾。

【浪淘沙】

云意壓山尖。故故相黏。繞籬敗葉夜重添。不見黃花開一點﹐孤負陶潛。

悶坐了無歡。舊恨新拈。西風一霎捲茅檐。欲買秋光無計可﹐笑拾楡錢。

【謁金門】

斜陽促。彌望暮煙修竹。弱柳堤邊芳艸屋。一汀云影簇。

趁取晚涼新浴。碧檻薄垂冰谷。小院落花香斷續。月明風簌簌。

歐陽鉉字子玉﹐泰和人。崇禎十年進士。官休寧縣知縣﹐有《野獲堂集》。

【柳梢靑】

春情

春去楊花。無情有思﹐閒到窗紗。暮雨急催﹐峭寒輕透﹐香屑慵加。

小樓孤倚堪嗟。風一剪﹑云欹鬢斜。燕子飛來﹐靑梅如豆﹐不柰天涯。

陳子龍字臥子﹐靑浦人。崇禎十年進士﹐官兵科給事中﹐進兵部侍郎。明亡殉節。國朝謚忠裕。有《湘眞閣江蘺檻詞》二卷。《古今詞話》﹕大樽文髙兩漢﹐詩軼三唐﹐蒼勁之色﹐與節義相符。乃《湘眞詞》一集﹐風流婉麗如此。傳稱河南亮節﹐作字不勝羅綺﹔廣平鐵石﹐賦心偏愛梅花。吾於大樽益信。《倚聲集》﹕詞至《雲門》《湘眞》諸集﹐言內意外﹐已無遺議。柴虎臣所謂華亭腸斷﹐宋玉魂銷﹐所微短者長篇不足耳。《梅墩詞話》﹕明季詞家﹐競起妙麗﹐惟《湘眞》一集﹑《江蘺檻》諸什﹐如詠黃昏﹐則云「靑燈冷碧紗煙盡﹐半晌愁難定。」詠五更則云「愁時如夢夢時愁﹐角聲吹到小紅樓。」詠杏花則云「微寒著處不勝嬌﹐一番弄雨花梢。」詠春閨則云「幾度東風春意惱﹐深深院落芳心小。」皆黃門意到之句。王阮亭云﹕大樽諸詞﹐神韻天然﹐風味不盡。如瑤臺仙子﹐獨立卻扇時。而《湘眞》一刻﹐晚年所作﹐寄意更綿邈淒惻。

【望江南】

思往事﹐花月正朦朧。玉燕風斜雲鬢上﹐金猊香盡畫屏中。半醉倚輕紅。

【如夢令】

紅燭逢迎何處。笑倚玉人私語。莫上軟金鉤﹐畱取水沈香霧。難去。難去。門外杏花春雨。

【浣溪沙】

半枕輕寒淚暗流。愁時如夢夢時愁。角聲初到小紅樓。

風動殘燈搖繡幕﹐花籠微月澹簾鉤。廿年舊恨上心頭。

【醜奴兒令】

春水

赤欄橋下煙波急﹐欲問西洲。莫寄東遊。千里淸江一綫浮。

落花亂點湘紋皺﹐昨日瓊樓。今日蘭舟。爲送多情曉夜流。

【江城子】

一簾病枕五更鐘。曉云空。捲殘紅。無情春色﹐去矣幾時逢。添我千行淸淚也﹐畱不住﹐苦匆匆。

楚宮吳苑艸茸茸。戀芳叢。繞遊蜂。料得來年﹑相見畫屏中。人自傷心花自笑﹐憑燕子﹐罵東風。

【虞美人】

枝頭殘雪餘寒透。人影花陰瘦。紅妝悄立暗消魂。鎭日相看無語﹐又黃昏。

香雲黯淡疏更歇。慣伴纖纖月。冰心寂寞恐難禁。早被曉風零亂﹑又春深。

【靑玉案】

海棠枝上流鶯囀。試小立﹑春風面。細艸淩波紅一綫。碧雲凝照﹐綠楊零亂﹐重鎖深深院。

甘蕉翠滴當心捲。徧寫相思空自遣。歸去枕函曾夢見。一天星月﹐滿庭風露﹐吹落梨花片。

【蝶戀花】

雨外黃昏花外曉。催得流年﹐有恨何時了。燕子乍來春又老。亂紅相對愁眉掃。

午夢闌珊歸夢杳。醒後思量﹐踏徧閒庭艸。幾度東風人意惱。深深院落芳心小。

又

裊裊花陰羅襪軟。無限芳心﹐初與春消遣。小試嬌鶯才半轉。海棠枝上東風淺。

一段行雲何處剪。掩過雕闌﹐送影湘裙展。隔著亂紅人去遠。畫樓今夜珠簾捲。

【天仙子】

十二畫屏圍楚岫。一縷水沈攜滿袖。小桃纖甲印流霞﹐聽玉漏。人歸後。兩點橫波微暈透。

荳蔻梢頭春雨瘦。云膩暖金燈下澑。鏡臺斜背解羅衣﹐芙蓉繡。丁香扣。寶襪酥溫紅影皺。

又

古道棠梨寒惻惻。子規滿路東風濕。畱連好景爲誰愁﹐歸潮急。暮云碧。和雨和晴人不識。

北望音書迷故國。一江春雨無消息。彊將此恨問花枝﹐嫣紅積。鶯如織。儂淚未彈花淚滴。

【山花子】

楊柳淒迷曉霧中。杏花零落五更鐘。寂寂景陽宮外月﹐照殘紅。

蝶化彩衣金縷盡﹐虫銜畫粉玉樓空。惟有無情雙燕子﹐舞東風。

【畫堂春】

艷陽深染杏花梢。曉煙初注櫻桃。滿堂春思捲紅綃。昨夜春消。

拾翠綠云斜﹐門棋紅子閒敲。無邊芳艸玉驄驕。人去迢迢。

【千秋歲】

章臺西弄。纖手曾攜送。花影下﹐相珍重。玉鞭紅錦袖﹐寶馬靑絲鞚。人去後﹐簫聲永斷秦樓鳳。

菡萏雙燈捧。翡翠香雲擁。金縷枕﹐今誰共。醉中過白日﹐望裏悲靑冢。休恨也﹐黃鶯啼破前春夢。

【淸平樂】

繡簾花散。難與東風算。拈得金鍼絲又亂。尙剩檀心一半。

幾回黛蹙雙蛾。斜添紅縷微波。閒看燕泥欲墮﹐柳綿吹滿輕羅。

【桃源憶故人】

小樓極望連平楚。簾卷一帆南浦。試問晚風吹去。狼藉春何處。

相思此路無從數。畢竟天涯幾許。莫聽嬌鶯私語。怨盡梨花雨。

【醉紅妝】

詠螢

空庭星露暗香消。冷熒熒﹐煙外飄。一簾涼影點淸宵。明還滅﹐弄花梢。

多情飛上翠云翹。倩他照﹐晚妝嬌。更喜玉纖輕拂下﹐偏不見﹐落紅綃。

方大猷字鷗余﹐徳淸人。崇禎十年進士。

【南歌子】

秋思

蓬鬢驚堆雪﹐衰容艷拒霜。莫持瓊管弄淸商。吹得萬千林葉﹑一時黃。

誰道春如剪﹐裁成百樣芳。那知秋色是幹將。天外羣峯處處﹑割愁腸。

錢棅字仲馭。嘉善人。崇禎十年進士。

【浣溪沙】

秋思

小立幽階數綠苔。鴛鴦未繡怕人催。深秋簾幙幾曾開。

霜葉半隨溪鳥去﹐寒煙獨裹暮鐘來。一番消瘦自驚猜。

夏允彜字彜仲﹐江南華亭人。崇禎十年進士。官吏部考功司主事。明亡殉節。國朝賜謚忠節。

【千秋歲】

引麗譙澤國微茫﹐海濱寥廓。萬堞孤城逼天角。云外龍車碧樹懸﹐霜前雁字當窗落。薴城花﹐秦山月﹐都蕭索。

刺史風流推琴鶴。暇日髙吟倚軒閣。釃酒新亭幾忘卻。三泖沙明繞郡樓﹐九峯嵐翠扶城郭。銅壺響﹐曉更催﹐宛如昨。

來集之字元成﹐蕭山人。崇禎十二年舉人。

【玉樓春】

窗外松篁初過雨。半天爽气開煙霧。狂懷無計柰花飛﹐倚樓獨自和鶯語。

偏是春來無意緒。隻身沒个安排處。溪流一派送愁來﹐山圍四面裹愁住。

單恂字質生﹐江南華亭人。崇禎十三年進士。官麻城縣知縣。有《竹庵詞》。《柳塘詞話》﹕曾見蒓生與同學論詞﹐所尙當行者﹐選旨遙深﹐含情麗楚。縱復弦中防露﹐衿裏回文﹐要不失三百篇與騷賦﹑古樂府之遺意。故其《竹香庵詞》工於言情﹐而藻思麗句﹐復不猶人也。

【采桑子】

畫簾微雨春風暮﹐最苦今番。羅袖痕斑。畱待歸時逐點看。

桃花門巷無人到﹐蹙損蛾彎。手約雲鬟。斜倚殘紅第幾闌。

【浣溪沙】

荳蔻花紅滿眼明。小簾貼燕雨如塵。踏靑時節又因循。

倦蝶有情隨鬢﹐遠山無賴學眉顰。冷淸淸地柰何春。

黃周星字九煙﹐上元人。崇禎十三年進士。官戶部主事。

【滿庭芳】

送友人還會稽

新綠方濃﹐殘紅盡落﹐多情正自凝眸。不堪南浦﹐又復送歸舟。便倩江郎作賦﹐也難寫﹑別恨離愁。消魂久﹐斜陽芳艸﹐天際水悠悠。

問君何處去﹐若耶溪畔﹐宛委山頭。有千巖競秀﹐萬壑爭流。愧我江湖迹徧﹐到如今﹑仍坐書囚。遲君至﹐開襟散發﹐詠月醉南樓。

周世臣字穎侯﹐宜興人。崇禎十三年進士。官漢川縣知縣。

【應天長】

春日田家樂

溪南溪北橋橫木。賴得行人影孤獨。柳數圍﹐傳新綠。剛覆三間茆屋。

牀頭棲野鶩﹐閒个籬邊眠犢。黃土矮墻堅築。安頓初添竹。

【蝶戀花】

舟中有懷

今夜相思有幾許。又怕他宵﹐無計安排去。野岸蕭蕭蘆自語。各天默默人無據。

好事豈教長久聚。彊把鴛儔﹐一霎分何處。睡眼朦朧多惡緒。披衣坐覷東方曙。

王彥泓字次回﹐金壇人。《古今詩話》﹕王次回喜作小艷詩﹐最多而工﹐《疑雨集》二卷﹐見者沁人肝脾﹐裏俗爲之一變。幾於小元白雲。詞不多作﹐而善攺昔人詞﹐殊有加毫頰上之致。

【滿江紅】

眼角眉端﹐誰道是﹑便成拋散。怕向那﹑定情簾下﹐訴愁窗畔。幾度卸裝垂手望﹐無端夢覺低聲喚。猛思量﹑此際正天涯﹐啼珠濺。

欲寄語﹐加餐飯。難囑付﹐憑魚雁。隔雲山牽挽﹐寸心如綫。善病每逢春月臥﹐長愁多向花前嘆。況如今﹑憔悴已難堪﹐何曾慣。

金俊明字孝章﹐吳縣人。諸生。

【生查子】

北平驛秋夜

逼暝轉深林﹐瑟瑟松濤沸。日落旅魂驚﹐嘶馬停還未。燈縈獨夜情﹐劍吼淸秋气。涼月照無眠﹐應見徵人淚。

錢應金字而介﹐嘉興人。有《古處堂詞》二卷。

【憶秦娥】

珠簾揭。東君欲別鶯聲咽。鶯聲咽。亂堆柳絮﹐平鋪荷葉。

玉人午夢殘妝怯。落花愁殺雙飛蝶。雙飛蝶。可憐風雨﹐送春時節。

【踏莎行】

銅雀春深﹐紙鳶書暖。繡牀無力拋鍼倦。朝來不是懶看花﹐羞顏怕與花相見。

粉啼痕﹐羅消裙襴。紅泉脈脈流松。湘琴一曲美人愁﹐云連猿路秋連雁。

方以智字密之﹐桐城人。崇禎十三年進士。官檢討。有《浮山集》。

【憶秦娥】

花如雪。東風夜掃蘇堤月。蘇堤月。香銷南國﹐幾回圓缺。

錢塘江上潮聲歇。江邊楊柳誰攀折。誰攀折。西陵渡口﹐古今離別。

萬日吉字允康﹐黃岡人。崇禎十三年進士。官昆山縣知縣。

【踏莎行】

春寒

芍藥香凝﹐海棠絲裊。東風吹透相思艸。綠紗深處自調箏﹐一弦一柱寒聲早。

苔滿階庭﹐月畱昏曉。萋迷碧砌殘紅少。畫梁燕子未歸來﹐黃昏春鎖花關小。

呂福生字吉士﹐會稽人。

多麗夜未央﹐蛩聲一片侵牀。漏滴瀝﹑雲頹雨咽﹐譜成半枕淒涼。空悵望﹑纖林帶月﹐不堪聞﹑孤雁啼霜。燈淚紅殘﹐香心字冷﹐難將樽酒倩疏狂。恨人去﹐天涯路遠﹐拋卻好春光。向只道﹐相思有夢﹐畢竟荒唐。

破愁煩﹑蠅頭繡句﹐花箋印疊鴛鴦。更關情﹑樓西倚悶﹐最消魂﹑燈下凝妝。月不長圓﹐花原易落﹐一時也抵百年長。終凝戀﹑斜陽衰艸﹐別袂共離觴。一點點﹐鮫衫欲濕﹐界破檀黃。

沈窠字木公﹐嘉善人。

【菩薩蠻】

朦朧倦蝶和花睡。一鉤新月啣山翠。鸚鵡夢偏驚﹐小鬟簾外燈。

畫圖披粉墨。樹樹畱春色。忽憶舊時情。雙眉柳樣靑。

宋存標字子建﹐江南華亭人。官翰林院孔目。

【醉花陰】

香散飛花衣袖窄。浪浴雙鴛翼。明月愛隨人﹐一縷紅雲﹐暗裏爭顏色。

獨立回廊聞太息。夢裏曾相識。玉指映柔荑﹐欲折花枝﹐睡起嬌無力。

【卷七】

朱一是二首錢棻一首關鍵一首魏學濂二首吳易一首王泰際一首宮偉癿一首沈龍一首徐遠一首吳聞禮一首夏完淳五首沈泓一首吳熙一首沈麖二首沈自炳三首韓曾駒一首歸莊一首張綱孫一首周永年一首許友一首韓洽四首蔣平階一首於儒穎一首周積賢二首吳騏一首計南陽二首張天湜一首金是瀛一首沈謙十一首李標一首

朱一是字近修﹐海寧人。崇禎十五年舉人。有《梅裏詞》一卷。

【憶少年】

怨別

沈沈永夜﹐闌干芍藥。嬌容沾雨。分明五更夢﹐也淚流如許。

雲水漫漫江北路。盼不到﹑客帆停處。鴛鴦渡邊樹﹐記郎從此去。

【二郎神】

登燕子磯

秋眺岷峨萬里﹐見渺渺﹑水流東去。指遠近關山﹐參差宮闕﹐起滅長空煙霧。南望滄溟天邊影﹐辧不出﹑微茫盡處。嘆三楚英雄﹐六朝王霸﹐消沈無數。

從古。長江天塹﹐飛艎難渡。自玉樹歌殘﹐金蓮舞罷﹐倏忽飛烏走免。燕子堂前﹐鳳凰臺畔﹐冷落丹楓白露。但坐看﹑狎鷗隨浪﹐漁父扁舟朝暮。

錢

字仲芳﹐嘉善人。崇禎十五年舉人。

【踏莎行】

園居萬乘徒空﹐一丘足。小園但種千竿竹。蒼陰深處掩髙齋﹐黃鸝啼過山頭屋。

壁掛嵇琴﹐村疑阮曲。白雲邀我同歌宿。幽花繞砌不知名﹐柴門秋水添新綠。

關鍵字六鈐﹐錢塘人。崇禎十六年進士。

【鵲踏花】

翻落梅澹沲瓊妝﹐悠縞袂﹐臨期腸斷風流盡。憐伊似水年光﹐和夢心情﹐難忘林下風前韻。飄蕭絮撲玉樓遙﹐迷離雪擁金鑪近。

借問玉貌﹐幾時消損。笛聲三弄空貽恨。未見杏靨梨渦﹐柳綿桃綬﹐早與春風趁。羅浮仙夢不堪追﹐夜寒月冷誰傳信。

魏學濂字子一﹐嘉善人。崇禎十六年進士。官檢討。

【阮郎歸】

去年拋菂種池塘。今年墜粉香。幾時得藕便絲長。何曾解斷腸。

驅燕子﹐打鴛鴦。摘蓮偸卜郎。擘開多半是空房。羞看枕簟雙。

【浣溪沙】

漠漠微寒到水濱。半秋無恙似初春。鴛鴦來啄影中人。

柳拂浪痕輕似夢﹐苔沿儂步細於塵。釀成閒恨爲誰顰。

吳易字日生。吳江人。崇禎十六年進士。官兵部主事﹐授尙書。明亡殉節。國朝賜謚節湣。有《南湖倡和詞》二卷。

【滿江紅】

斗大江山﹐經幾度﹑興亡事業。瞥眼處﹑英雄成敗﹐底須重說。香水錦帆歌舞罷﹐虎丘鶴市精靈歇。尙翻來﹑吳越舊春秋﹐傷心切。

伍胥恥﹐荊城雪。申胥恨﹐秦庭咽。羞比肩種蠡﹐一時人傑。花月煙橫西子黛﹐魚龍沫歕鴟夷血。到而今﹑薪膽向誰論﹐衝冠發。

王泰際字丙三﹐嘉定人。崇禎十六年進士。有《冰抱集》。

【浪淘沙】

髙閣掩春殘。香冷衾單。滿城桃李盡朱顏。自分與花同福命﹐長是心關。

道遠寄書難。盼煞平安。多因身在翠微間。歸看雙鸞妝鏡裏﹐一樣春山。

宮偉字子元﹐泰州籍﹐靜海人。崇禎十六年進士。有《采山外紀》《入燕集》。

【念奴嬌】

別意用辛稼軒韻

蕭娘樓畔﹐恰匆匆過了﹐菊花時節。帆影拖霜逢小至﹐畫舫水嬉微怯。繡閣春心﹐芳洲密約﹐執手何曾別。玉樓人去﹐此情誰與傳說。

漫道靑邸朱簾﹐彩毫長擅﹐對引金波月。舊夢燕山看不盡﹐新夢濤聲千疊。喜得今宵﹐錦屏瞥見﹐展放雙眉折。悄聲低問﹐多情付與華發。

沈龍字友夔﹐江南華亭人。崇禎十六年進士。有《雪初堂集》。

【踏莎行】

施公村居九日

水滿江天﹐沿堤釣艇。空村客遠風煙冷。丹楓消翠艸堂開﹐天晴襯出重陽景。

竹掃茶煙﹐鶴窺香鼎。芙蓉照面潮紅醒。一痕澹月上峨眉﹐松臺人散烏紗影。

徐遠字屆甫﹐嘉善人。崇禎十六年進士。

【踏莎行】

零雨初收﹐金波乍轉。搗衣雙袖臨風捲。銀牀玉簟陡生涼﹐遲眠且撲流螢扇。

艸綠長門﹐荷殘別院。如絲情緒如雲亂。無端蟋蟀響西堂﹐井梧葉葉關心顫。

吳聞禮字去非﹐休寧人。崇禎十六年進士。

【浪淘沙】

水宿

枕畔水泠泠。並作秋聲。布衾初擁別愁生。風露自寒天自遠﹐夢隔江城。

篷底漏疏星。何處漁燈。桐江釣後一裘輕。宦海不如歸去穩﹐煙渚蘆汀。

夏完淳一名復﹐字存古﹐江南華亭人。允彜子。官中書舍人﹐年十七﹐以明亡殉節。國朝賜謚節湣。有《玉樊堂詞》一卷。《柳塘詞話》﹕夏存古《玉樊堂詞》﹐向得之曹顧庵五集中﹐見其詞致﹐慷慨淋漓﹐不須易水悲歌﹐一時淒感﹐聞者不能爲懷。畱此數闋﹐以當《東京夢華錄》也。

【卜算子】

秋色到空閨﹐夜掃梧桐葉。誰料同心結不成﹐翻就相思結。

十二玉闌干﹐風有燈明滅。立盡黃昏淚幾行﹐一片鴉啼月。王阮亭云﹕寓意卽工﹐自是再來人。

【一翦梅】

詠柳

無限傷心夕照中。故國淒涼﹐剩粉餘紅。金溝禦水日西東。昨歲陳宮。今歲隋宮。

往事思量一餉空。飛絮無情﹐依舊煙籠。長條短葉翠濛濛。才過西風。又過東風。

【千秋歲】

憶

舊幾番薄幸。無限傷心景。眉前事﹐心頭病。殘燈餘一點﹐卻把羅衣整。窗欞外﹐一枝帶雨梨花影。

獨步東風靜。訪當時花徑。寒悄悄﹐花光淨。人去多時也﹐往事猶堪省。飄紅淚﹐銀缸露滿秋千冷。

【魚遊春】

水春

暮離愁心上住。捲盡重簾推不去。簾前靑艸﹐又送一番愁句。鳳樓人遠簫如夢﹐鴛枕詩成機不語。兩地相思﹐半林煙樹。

猶憶那回去路。暗浴雙鷗催晚渡。天涯幾度書回﹐又逢春暮。流鶯已爲啼鵑妒﹐蝴蝶更禁絲雨誤。十二時中﹐情懷無數。

【燭影搖】

紅辜負天工﹐九重自有春如海。佳期一夢斷人腸﹐靜倚銀皁待。隔浦紅蘭堪采。上扁舟傷心欸乃。梨花帶雨﹐柳絮迎風﹐一番愁債。

回首當年﹐綺樓畫閣生光彩。朝彈瑤瑟夜銀箏﹐歌舞人瀟灑。一自市朝更攺﹐暗銷魂﹑繁華難再。金釵十二﹐珠履三千﹐淒涼千載。

沈泓字臨秋﹐嘉善人。崇禎十六年進士。後爲僧﹐名宏堅。

【江城子】

村居

長堤細柳隱虹橋。弄笙簫。伴漁樵。醉倚楓林﹑仰面掛詩瓢。釋卷正逢秋水漲﹐臨古渡﹐放輕舠。

夕陽西下暗窗綃。雁聲髙。笛聲遙。碧簟涼生﹑細雨燕辭巢。隔岸篝燈孤艇泊﹐沽濁酒﹐短扉敲。

吳熙字止仲﹐嘉善人。有《非水居詞》三卷。

【臨江仙】

村居

醉裏衡門聊自適﹐短垣松竹蕭森。日斜羅幕掩淸陰。心孤聞遠磬﹐愁重理瑤琴。

幾點落英寒著地﹐行來寂寞空林。有人閒坐愛微吟。平橋新漲水﹐一徑野雲深。

沈麖字天鹿。江南華亭人。一作秀水人。有《荑庵遺集》二卷﹐詞附。

【如夢令】

醉後題畫蘭贈陳姬

月枕紗籠酒後。打點玉容柔瘦。灑墨亂春妝﹐香雨沾人衣袖。成就。成就。今夜風情消受。

【江城子】

秋日行舟

浮萍瀠曲小橋邊。似荷錢。似花鈿。秋艇宜人﹑一路棹添煙。三徑髙情來訪菊﹐無事爾﹐此身前。

新生野水碧涓涓。躍魚淵。釣絲牽。疏柳依依﹑坡岸弄輕妍。日落殘霞分夜影﹐鐘斷處﹐塔鈴傳。

沈自炳字君晦﹐吳江人。官中書舍人。

【中興樂】

芙蓉池上露初涼。桐花月轉回廊。秋滿紋簾﹐孤燈漏長。

夢入紅樓畫墻。見蕭娘。覺來枕畔﹐玉釵猶響﹐無限思量。

【更漏子】

憶情人﹐南浦去。攜手向人低語。眉樣淺﹐翠衣輕。鶯啼畫舫行。

香閨掩﹐珠帷斂。春剩楊花千點。愁不禁﹐黯銷魂。黃昏獨倚門。

【虞美人】

春景

竹籬陣陣飛花雨。棲燕銜香語。孤云細艸小溪晴。攀梅拾豆打流鶯。短橋橫。

楊花一似郎情薄。相見還飄泊。空餘三月斷腸春。萬重山外楚江濱。有行人。

韓曾駒字人谷﹐烏程人。有《悟雪齋集》。

【虞美人】

落花不爲隨春去。別有閒情緒。尋花偶過野人家。偏是菜花開盡﹑見桃花。

無情每恨良宵月。圓少翻多缺。上弦數到下弦時。問有幾多明月﹑上花枝。

歸莊字元恭﹐昆山人。有《恆軒集》。王阮亭云﹕元恭爲太僕文孫﹐詩歌﹑行艸﹐無不遒麗卓絕﹐小詞疏快﹐直逼六一原唱。

【朝中措】

平山堂和歐公韻

山連霄漢艸連空。樓閣碧虛中。第五泉邊試酌﹐颯然兩腋生風。

千秋勝槪﹐殘陽綠樹﹐暮靄疏鐘。非復當年欄檻﹐風流猶想仙翁。

張綱孫字祖望﹐錢塘人。

【浣溪沙】

紅橋白舫

靑簾映碧流。西風初透芰荷秋。玉簫聲裏度揚州。

二十四橋今寂寞﹐隋堤芳艸莫添愁。如淮美酒醉紅樓。

周永年字安期﹐吳江人。有《懷響齋詞》一卷。《柳塘詞話》﹕安期以博洽著名﹐冢宰白川之孫﹐固世其家學者。虞山錢氏撰《列朝詩選》﹐從中補輯﹐與有力焉。著《詞規》未竟而歿。《懷響齋詞》如「宿雨揩磨新月色﹐晚風擡舉好花枝」﹐新艷如是。

【山花子】

夏夜

低髻攏花夢半醒。重攜枕簟向閒庭。何處玉簫風送遠﹐倚闌聽。

趁著螢光看絡緯﹐捲開珠网放蜻蜓。不是夜長愁不寐﹐候雙星。

許友字有介﹐侯官人。有《米友堂集》。

【眼兒媚】

精魂石上憶三生。寒夜與君盟。簾前明月﹐窗間小飲﹐樓上殘更。

而今閒坐記芳情。龐兒較可憎。肩倚案﹐低頭弄筆﹐斜眼挑燈。

韓洽字君望﹐長洲人。諸生。有《蟾香堂集》。

【菩薩蠻】

疏簾澹月和煙入。琵琶深夜愁弦澀。莫奏踏羅裳。沙寒聞雁娘。

重衾宵夢午。夢憶蓮花浦。歸棹帶星瀾。隔船窺舞鸞。又

王氏園

玉鱗狼藉殘梅片。輕禽倒掛垂楊綫。春沼綠波融。香吹蝶翅風。

峯巒橫小翠﹐竹徑通幽邃。縮取六橋山。移來繡陌間。

【法曲獻仙音】

擬周美成

遲日籠晴﹐溫飈薦暑﹐入夏炎光初爍。扇翦輕紈﹐裙裁白薴﹐松吹半掀華幕。看槐柳﹑濃陰滿﹐翛然似巖壑。

﹐寥寞。恨佳遊﹑星分雨散﹐流年換﹑憔悴幾孤舊約。仿佛綠琴聲﹐記秦樓﹑歡笑如昨。歲月欺人﹐懼芳華﹑先秋搖落。任花開花謝﹐誰叩艸玄亭閣。

【瀟湘逢故人】慢擬王和甫

園亭晴敞﹐正梁飛舊燕﹐林唱新蟬。望淸景無邊。有靑峯回合﹐碧渚相連。葛衣紗幘﹐對南薰﹑一曲虞弦。起無限﹑鄕心別恨﹐瀟湘夜雨朝煙。

曲終也﹐餘韻在﹐見遊魚浴鷺﹑出沒波間。愛褥艸芊綿。更穠柳垂池﹐翠柏參天。日長人倦﹐向北窗﹑欹枕髙眠。愁魂繞﹑滄浪云夢﹐片時行盡三千。

蔣平階字大鴻﹐江南華亭人。官兵部司務﹐遷禦史。

【浣溪沙】

紅橋卽事

柳外髙樓一帶遮。門前偸下六萌車。玉環雙臂綰紅紗。

十二闌干閒倚徧﹐黃鶯啼上內人斜。隔江愁聽後庭花。

於儒穎字

仲﹐金壇人。

【浣溪沙】

一片心情眼底柔。倦容疏態越風流。未經惆悵不知愁。

鴛譜怪來鍼綫減﹐工夫彊半爲梳頭。日西初見下妝樓。

周積賢字壽王﹐江南華亭人。

【南歌子】

玉篆沈鳧永﹐金鋪小鳳斜。杜娘無力繡春紗。閒倚綠萍池畔﹐數楊花。

【望江南】

遙想憶﹐殘淚濕輕紗。斜倚畫樓簾半捲﹐東風微雨落楊花。腸斷七香車。

吳騏字日千﹐江南華亭人。沈去矜云﹕日千詞專工小令﹐讀之不纖不詭﹐不淺不深﹐生色眞香﹐在離卽之間。

【蝶戀花】

閨情

澹月溶溶花映綠。琴底離愁﹐吹滿相思曲。頻整羅裳檀鈕束。碧紗明滅紅膏燭。

玉漏聲低良夜促。斗帳蓮鉤﹐半掛鸞綃幅。倚枕夢成風曉觸。瀟瀟亂擊窗前竹。

計南陽字子山﹐江南華亭人。

【花非花】

同心花﹐合歡樹。四更風﹐五更雨。畫眉山上鷓鴣啼﹐畫眉山下郎行去。王阮亭云﹕可作古樂府讀。

【如夢令】

紀事

長樂晨鐘初動。睡熟紫綃嬌鳳。翠輦一時移﹐十騎紅妝云擁。如夢。如夢。城上烏啼相送。

張天湜字止鑑﹐江南華亭人。

【歸自謠】

更漏歇。一夜珠簾風自揭。寒鴉影碎梧桐月。

玉關徵戍音塵絕。當年別。江南鶯語花時節。

金是瀛字天石﹐江南華亭人。

【河滿子】

憶在玉窗金戶﹐彎環曉月西斜。城角數聲畱不住﹐暗香攜得還家。梁上雙棲燕子﹐庭中一樹梨花。

沈謙字去矜﹐仁和人。有《東江詞》二卷。《柳塘詞話》﹕去矜列名於西泠十子﹐塡詞稱最。大意以《薄幸》一篇﹐語眞摯﹐情幽折以勝人。宋歇浦特以書規之。及貽我《東江別集》有云「野橋南去不逢人﹐濛濛一片楊花雪」。此卽小山「夢魂慣得無拘束﹐又踏楊花過謝橋」也。誰謂其僅僅言情者乎﹖

【淸平樂】

羅帶香羅曾寄。小鳳盤云膩。要識春來腰更細。剩得許多垂地。

玉鉤移孔難尋。有時撚著沈吟。蹤迹可知無定。兩頭都結同心。

【浣溪沙】

繡領垂髫不解愁。小眉如畫眼波秋。翠球風定裊香球。

窗下悔棋曾握臂﹐帳前臨鏡看梳頭。粉云今日障紅樓。

【蘇幕遮】

立春

樹鶯藏﹐蘭雪擁。浪說春回﹐又被東君哄。面藥口脂呵復凍。一樣愁顰﹐便覺朝來重。

負深盟﹐思好夢。懶簇酥山﹐花影簾鉤控。此夜歌樓誰與共。火照堆鴉﹐勝裏金人動。

又

閨病

燕聲嬌﹐花影碎﹐日過窗西﹐猶自厭厭睡。一綫情絲常似醉。九十春光﹐半擁鴛鴦被。

靨銷紅﹐眉斂翠。便到沈身﹐總是多情淚。說與東風都不會。鏡子裙兒﹐曉得人憔悴。

【鵲橋仙】

早梅

粉痕微坼﹐檀痕尙淺﹐迆邐因香尋著。一枝偸采雪中春﹐敢鶯燕﹑全然未覺。

銀瓶水暖﹐翠鬟手膩﹐又把軟簾垂卻。溪橋煙冷月初斜﹐怎消受五更寒角。

【月籠沙】

九日題南樓壁間

簾外潺潺暮雨﹐江邊隱隱寒潮。亂鴻縹渺寄書遙。滿地黃花人病酒﹐蜂蝶空勞。

自惜明珠離掌﹐誰憐小帶垂腰。畫樓西畔是虹橋。只恐粉雲遮不斷﹐怕殺登髙。

又

半暖闌邊玉手﹐微溫帳裏蘭胸。楊花漠漠水溶溶。隔水隔花看不見﹐恨煞銀驄。

旅店催將鞍卸﹐孤衾尙覺香濃。曉鶯啼過畫樓空。料得那人眠未穩﹐斜靠燻籠。

【東風無力】

南樓春望

翠密紅疏﹐節候乍過寒食。燕衝簾﹐鶯睨樹﹐東風無力。正斜陽樓上獨憑闌﹐萬里春愁直。

情思懨懨﹐縱寫徧新詩﹐難寄歸鴻雙翼。玉簪恩﹐金鈿約﹐竟無消息。但蒙天捲地是楊花﹐不辧江南北。

【滿江紅】

詠柳

一翦鶯梭﹐早織就﹑千絲萬縷。最苦是﹑蘇堤欲曉﹐灞橋將暮。媚眼未醒開又合﹐纖腰半倚扶難住。又沈沈﹑搭在玉闌干﹐和煙雨。

還記得﹐長亭路。曾折送﹐行人去。恁牽纏似我﹐別時情緒。簾黑夢回應有淚﹐樓髙目斷渾無語。隔靑山﹑不見紫驑歸﹐蒙天絮。

【喜遷鶯】

寄兪季

慄水鳩鳴屋。見春陰不散﹑漸飛。小燕初來﹐閒花又落。故把餘香頻蹴。煙迷半林深翠﹐風翦一池輕縠。憶舊日﹐正此時相見﹐掌杯盈綠。

幽獨。衰更甚﹐云擁亂山﹐咫尺歡難續。王粲情多﹐江淹才盡﹐晚節眞成碌碌。途窮笑吾增慟﹐雅奏須君終曲。春難待﹐怕城南握手﹐櫻桃將熟。

【一萼紅】

春情漫窺簾。愛桃花萬樹﹐新雨拆紅緘。近水無言﹐隨風有恨﹐欹斜直恁嬌憨。棲不穩﹑畫梁雙燕﹐爲營巢﹑終日語呢喃。似喜仍憂﹐乍暄還冷﹐情緒懨懨。

盡道西郊堪賞﹐便倡條冶葉﹐誰再沾黏。淚豈因花﹐病非中酒﹐羞稱宋玉江淹。生受盡﹑孤眠況味﹐眠又起﹑眞欲似春蠶。忽見隔墻山影﹐想殺眉尖。

李標字子建﹐嘉善人。有《東山遺稿》。

【踏莎行】

硯點飛花﹐檐沾弱絮。鑪煙小誤湘簾暮。春風不解動人情﹐人情怕送春歸去。

細艸粘天﹑斜陽掛樹。天涯離別人何處。休休莫更倚危欄﹐遠山正是愁人路。

【卷八】

魏允柟一首錢繼振一首孟稱舜一首張逸一首張杞一首王化龍一首李元組一首於玉班一首蔣爾�一首李明嶽一首沈懋徳一首周珽二首胡偕行一首查維宏一首邵梅芳十二首程馞三首胡介一首邵嶙一首張大烈二首顧徳基一首徐士俊一首程可中一首兪汝言一首殳丹生一首秦瀚先一首戈止一首

魏允柟字交讓﹐嘉善人。有《維風集》。

【金明池】

金陵懷古

燕子磯邊﹐鳳凰山上﹐又是狂風驟雨。金砌玉階何處問﹐盡燕麥兔葵滿路。問秦淮﹑桂楫蘭橈﹐卻只是﹑衰艸垂垂將暮。嘆絳闕蛛縈﹐紗窗塵漬﹐一片晚鴉來去。

想王謝風流何處。便紫燕黃鶯﹐一時無主。看當日﹑詞臣狎客﹐空剩得﹑白楊黃土。最傷心﹑景物三春﹐教苑裏蛙聲﹑公私相訴。但渡口寒煙﹐亭中皓月﹐兀自依依芳樹。

張逸字泰庵﹐嘉興人。

【桂枝香】

寄友村居

天髙气肅。正一派秋聲﹐悲吟萬木。瀟灑遠山抹翠﹐澄溪漾玉。故人家住殘陽外﹐小楓村﹑低低茅屋。煙生蘆渚﹐霜沾菊圃﹐酒香茶熟。

疏籬畔﹑山中野服。想竹欄琴韻﹐松窗棋局。四壁淸幽﹐閒掛雲林幾幅。鯉魚風起天橫雁﹐待一葉尋他剡曲。開樽長嘯﹐池邊蟹紫﹐墻頭橘綠。

李元組字子占﹐嘉興人。

【望江東】

一幅春光明更美。鶯滿院﹐啼花碎。飛絮落紅相點綴。人立在﹑秋千背。

長思短憶供憔悴。算只有﹑花前淚。已將心事隨流水。闌干下﹑金釵墜。

李明嶽字靑來﹐嘉興人。

【阿那曲】

舟中待友

幾回閒夜停機杼。支枕蓬窗風許許。吹盡蘋香不見人﹐繞塘寒月癕癗語。

胡偕行字與行﹐太倉人。貢生。

【離亭燕】

白下懷葉君實師

歸雁行行啼哢。喚破一宵秋夢。夢醒封題忙寄與﹐又不會將書送。悵望碧山頭﹐遙囑幾聲珍重。

踏徧長安何用。滿目煙雲寒凍。檐外錚錚風弄咽﹐急戰雨聲還恐。多少客金陵﹐今夜離愁誰共。

程馞字墨仙﹐休寧人。有《石交堂集》。《柳塘詞話》﹕休寧程墨仙不爲金粉遮障﹐閨鋪張之語﹐而情至之作﹐自能沁人心脾。如《玉樓春》之密怨﹑《蝶戀花》之憶別﹐推閨情第一。要不數嚴次山也。

【西江月】

秋興

盡日荷鋤治圃﹐有時捉杖尋泉。山翁招我坐橋邊。笑指菊花開徧。

隔岸重重竹樹﹐近溪點點潭煙。灘頭流下小魚船。轉過蘆花不見。

【玉樓春】

子規啼過楊花路。緘淚函情無寄處。君如南浦往來潮﹐妾似西陵朝暮雨。

當年只恨傳金縷。何必相逢成別苦。夜深蜀國十三弦﹐紫女靑皇私自語。

【錦堂春】

秋怨

玉簟寒生暮雨﹐冰綃淚染朝霞。多情記得還家未﹐叢桂已無花。

譜入銀箏恨切﹐窺來寶鏡愁加。無端雁去書難寄﹐飛盡總由他。

張大烈字言衝﹐錢塘人。有《詩餘類函》。

【阮郎歸】

立夏

綠陰鋪野換新光。薰風初晝長。小荷貼水點橫塘。蝶衣曬粉忙。

茶鼎熟﹐酒卮揚。醉來詩興狂。燕雛似惜落花香。雙禦歸畫梁。

【少年遊】

秋思

蕭瑟秋風古渡橋。江風壯晚潮。夕陽衰柳﹐何堪輕拆﹐瘦損小蠻腰。

碧雲澹遠澄波靜﹐慘怨散林臯。山海情深﹐石尢風急﹐畱住遠徵橈。

程可中字仲權﹐休寧人。

【浣溪沙】

來靑閣

復道懸空踏翠微。芳林過雨濕胭脂。捲簾嵐气撲人衣。

半榻午陰銷剩暑﹐一窗寒碧送斜暉。曲闌十二綠成圍。

秦瀚先字會洋﹐無錫人。

【如夢令】

九月晦日尙未得歸

亭外桂花香滿。秋入芙蓉過半。衰柳不禁風﹐黃葉亂飄無限。目斷。目斷。愁望故鄕偏遠。

錢繼振字爾玉﹐嘉善人。

【搗練子】

春睡足﹐落花平。艸架荼睸送晚晴。梅子弄黃茶炙翠﹐梢頭猶剩一聲鶯。

張杞字迂公﹐黃陂人。有《和花間詞》。《詞統》﹕西蜀南唐而下﹐獨開北宋之壘﹐又轉爲南宋之派。《花間》致語﹐幾於盡矣。黃陂張迂公起而全和之﹐使人不流於庸濫之句﹐謂非其大力與﹖

【浣溪沙】

苔艸無人半入泥。妒風狂雨綠窗西。閒來夢斷苦鶯啼。

蝶媚常黏飛絮浦﹐燕嬌慣舞落花溪。曉天深夜冷幽閨。

於玉班字淸卿﹐金壇人。

【念奴嬌】

茉莉檐櫳午寂﹐正陰陰窺見﹐後堂芳樹。綠徧長叢花事杳﹐忽見瓊葩丰度。艷雪肌膚﹐蕊珠標格﹐消盡人間暑。還憂風日﹐曲屏羅幙遮護。

長記歌酒闌珊﹐微聞暗麝﹐笑覓衣沾露。月沒闌乾天似水﹐相伴謝娘窗戶。浴後輕鬟﹐涼生滑簟﹐無限風流處。惹人幽夢﹐枕邊零亂如許。

沈懋徳字云嵩﹐嘉善人。有《湖目齋詞》。

【菩薩蠻】

江遊

江聲洶洶魚龍老。云情煙色從空繞。千里一扁舟。看完無限秋。

蘋花隨浪急。白鷺迎風立。天外倚髙樓。有人添暮愁。

查維宏字彥符﹐休寧人。有《懸藻亭詞》。

【臨江仙】

庭院深深愁幾許﹐落花妒殺東風。天涯人遠思無窮。綠窗夢覺﹐扶起玉釵松。

漫憶當年行樂處﹐而今酒懶詩慵。捲簾悄步曲廊東。惱人燕子﹐雙舞夕陽中。

胡介初名士登﹐字彥遠﹐錢塘人。諸生。有《河渚詞》。

【滿江紅】

走馬歸來﹐西陵下﹑斜陽滿樹。回首處﹑酒壚猶在﹐河山非故。久客不知家遠近﹐重來卻怪人驚顧。聽啼鵑﹑也道不如歸﹐歸何處。

艸玄閣﹐蘭臺署。揚州夢」﹐秦淮渡。走人間未徧﹐蒼涼日暮。惆悵遼東丁令鶴﹐當年華表誰爲主。但相逢﹑莫負故人心﹐三生路。

顧徳基字用晦﹐常熟人。

【祝英臺】

近飲將闌﹐天欲曙。無柰逼人去。唱罷陽關﹐折柳惹飛絮。斷魂畫角尊前﹐錦帆江上﹐但私祝﹑東風畱住。

更相覷。且問甚日歸來﹐叮嚀不多句。把袂踟躕﹐欲判淚如雨。長年不管人愁﹐揚舲方遽﹐知此夜﹑棹停何處。

兪汝言字右吉﹐秀水人。諸生。

【浪淘沙】

芳艸徧天涯。幾引流霞。小樓宛轉暮雲遮。記得當時歌舞地﹐眷柳憐花。歸路一鞭斜。斷送年華。紅闌幾曲碧窗紗。酒醒更殘燈又灺﹐夢落誰家。

戈止字永淸﹐嘉善人。貢生。官松江府教授。

【風入松】

漫興

生涯應作浣花翁。事事疏慵。結廬恰喜塵囂外﹐栽花地﹑雨碧霜紅。家在亂雲深處﹐人來流水聲中。

年年相識舊東風。排我小簾櫳。楡錢落盡萍錢落﹐奚囊在﹑不畏詩窮。夜泛試移短棹﹐曉眠常過髙舂。

孟稱舜字子塞﹐烏程人。

【卜算子】

回首望西陵﹐隔別入南浦。縹緲孤云自往來﹐寂寞歸時路。蓼渚小鴻飛﹐夢斷風吹雨。江外峯靑似劍﹐難割愁腸去。

王化龍字封可﹐廣漢人。

【蝶戀花】

小院幽窗風弄曉。柳織煙籠﹐開罷棠梨了。枝上流鶯啼更早。惜花人共春花老。

金鴨香深檐外裊。繡到鴛鴦﹐轉惹儂情惱。鏡掩孤鸞羞獨照。眉山一點愁多少。

蔣爾�字魯鎭﹐諸曁人。

【浣溪沙】

剪剪輕雲片片霞。玉鉤纖月短屏遮。黃昏風睯繡簾斜。

花蕊半含多抱蝶﹐柳條猶軟不勝鴉。一番春夢落天涯。

周珽字上衡﹐嘉善人。有《疑夢詞》。

【如夢令】

深院一番風起。狼藉殘紅滿地。點點露珠濃﹐應是別離人淚。無寐。無寐。閒卻半牀鴛被。

【定風波】

客園看桂

蟋蟀聲寒黯淡風。謝家池館九秋中。叢桂四山香滿院。一片。妝成金屋畫闌東。

對酒不知身是客。堪惜。夕陽容易散晴空。卻待夜深明月好。須早。扁舟隔岸采芙蓉。

邵梅芳字景悅﹐靑浦人。貢生。

【點絳唇】

上元車馬三更﹐香風一帶笙歌路。月華初度。萬點春星曙。

曾記當初﹐今夜相逢處。君休去。玉簫聲住。簾捲梅花樹。

【柳梢靑】

春雨昨夜今宵。東風不斷﹐細雨絲飄。暗鎖銀塘﹐微沾玉砌﹐艸綠蘭臯。

落紅一澑江潮。香斷處﹑平蕪畫橋。楊柳煙低﹐梨花雪重﹐多半春銷。

【望江南】

春光好﹐芳艸綠初齊。新雨翠搖雕檻外﹐輕潮紅漲畫樓西。約伴著羅衣。

何處去﹐桃李更芳菲。鳳額帳深垂柳帶﹐鴉頭襪染落花泥。憔悴踏靑期。

【西江月】

詠雪

柳絮空中吹早﹐梨花檻外開遲。紅鑪翠幌玉堂西。欲墮因風扶起。

望去一山明月﹐踏來幾寸銀泥。春光寒峭暮煙低。小立早梅香裏。

【憶漢月】

詠螢

芳艸誰知前度。正值寒塘欲暮。因風零亂玉階前﹐偸炤綺羅香處。

憐他垂柳外﹐千萬點﹑長堤碧樹。黃昏細雨情無人﹐管取夜深來去。

【眼兒媚】

詠燕

東風一剪過池塘。曾識舊紗窗。烏衣未攺﹐紅妝如昨﹐穩上雕梁。

年年花下相逢處﹐何事更商量。多應是訴﹐來時春短﹐別後秋長。

【少年遊】

曉別

五更天曉漸雞鳴。斜月半牀橫。樹杪風疏﹐馬啼霜滑﹐銀漢帶疏星。

看他渺渺垂鞭去﹐望裏不分明。一綫江流﹐幾層山色﹐千里隔長亭。

【浣溪沙】

水殿涼生咽暮蟬。亭臺百尺映淸泉。數聲雨過小荷錢。

紈扇輕搖圓似月﹐冰綃斜映薄如煙。鬢云撩亂墮香肩。

【風中柳】

落花一夜東風﹐南陌落紅吹急。正芳時﹑畫橋寒食。秋千庭外﹐掛遊絲百尺。怎淒涼﹑粉愁香泣。

半啟朱扉﹐又是靑陰如織。更凝眸﹑有誰憐惜。但教飛去﹐向銅溝流出。及早透﹑三春消息。

【醉花陰】

病起閒愁消永晝。香鈕松金扣。時節近淸明﹐燕子雙來﹐翠幄輕寒透。

杏花新雨池塘後。莫道春依舊。昨夜更東風﹐一樹海棠﹐零落胭脂瘦。

【秋蕊香】

落葉

門外秋聲不絕。簌簌空階吹徹。寒枝影亂鴉啼歇。滿院淸霜斜月。

和風帶雨難分別。還淒切。綺窗敲處燈明滅。夢醒三更時節。

【南柯子】

杏雨新沾砌﹐梨花冷閉門。幾重映色上湘紋。斷送墻腰長日﹑又黃昏。

澹澹斜陽下﹐微微碧樹分。樓髙莫倚數歸人。望去浮雲千里﹑怨王孫。

邵嶙字云章﹐靑浦人。

【賀新涼】

雁聲睡覺秋窗罅。正閒階﹑商蕭颯﹐明蟾低亞。嘹唳數聲天際響﹐直透茆檐竹瓦。這淒怨﹑憑誰堪話。辛苦塞垣千萬里﹐又明星﹑幾點湘煙掛。稻粱好﹐究須怕。

娟娟涼露橫空灑。好似聽﹑哀弦密拍﹐楚歌悲吒。難比閒鷗和野騖﹐隨意鱸鄕蟹捨。任沙觜﹑沿緣上下。今夜重幃寒信緊﹐又荳棚﹑絡緯蕭蕭者。銅仙淚﹐泫然瀉。

徐士俊字野君﹐錢塘人。有《雁樓詞》一卷。《柳塘詞話》﹕野君與餘論詩﹐如康莊九逵﹐車驅馬驟﹐易爲假步。詞如深巖曲徑﹐叢條幽花﹐源幾折而始流﹐橋獨木而方渡﹐非具騷情賦骨者﹐未易染指。其言正爲吾輩長價。

【好事近】

剪亂海棠絲﹐拋卻春心不管。楊柳那知人意﹐惹鶯兒啼怨。

臉紅眉翠不堪銷﹐擁著半牀懶。二十四番花信﹐數春宵愈短。

殳丹生字彤實﹐嘉善人。

【金明池】

秣陵懷古

斷雁西風﹐瘦驢黃葉﹐又是關門日暮。仙梵度﹑淸涼山寺﹐對鳳闕絳雲畱處。見長幹﹑寶塔0飛﹐總閱盡﹑天界茫茫塵土。任沽酒南岡﹐壚頭人老﹐莫問少年歸去。

裙屐風流嘆如許。便畫面薰衣﹐隱囊揮麈。倚司馬﹑長城卻敵﹐空剩春燈燕語』。再休言﹑六代繁華﹐與半壁乾坤﹐殘棋孤注。想虎踞龍蟠﹐江山形勢﹐都付冷煙疏雨。

【卷九】

錢澄之一首錢光繡一首季孟蓮一首賀裳二首李煒二首王翃一首沈自徵一首沈際飛一首姜實節一首錢士賁一首杜濬一首紀映鐘一首陸嘉淑一首韓純玉六首周珽六首朱茂睭二首孫紹祖一首顧朝楨一首顧志一首裘昌今一首張艸四首

錢澄之字飲光﹐初名秉鐙﹐桐城人。有《藏山閣槁》《田間集》。

【鶴衝天】

題蒓小像和葆原韻

雲沙月渚。夢裏曾遊處。春艸夜來生﹐催佳句。爲金門待詔﹐總交付﹐漁家住。賴詩朋酒侶。唱和新聲﹐譜入舞巾歌薴。

扁舟曉暮「。難趁秋風去。覓取故鄕鱸﹐和煙煮。又飛觴刻燭﹐且同聽﹑燕山雨。吾衰心未許。扶醉追歡﹐不減舊年情緒。

錢光繡字聖月﹐寧波人。

【臨江仙】

春情

酒國投時輒醉﹐硯田荒久慵耕。不堪落葉兩三聲。病從秋後減﹐愁向雨中生。

拊劍還歌白石﹐焚香閒展黃庭。徘徊山寺又鐘鳴。鴉啼歸曉樹﹐蛩語伴疏燈。

季孟蓮字叔房﹐無爲州人。

【滿江紅】

春情

燕子何時﹐銜去了﹑舊年人約。鎭簾櫳﹑懨懨春睡﹐東風徧惡。夜雨忽添窗外艸﹐曉晴亂惹樓頭鵲。算贏來﹑一段好相思﹐何曾學。

而今事﹐當初錯。別時淚﹐空流落。怕歸來重問﹐有詞難卻。天遠夢隨驄馬倦﹐晝長人並風箏弱。望河橋﹑萬柳織黃煙﹐愁遮幕。

賀裳字黃公﹐丹陽人。有《紅牙詞》一卷。王阮亭云﹕《紅牙》詠燕詞﹕「斜日拖花﹐微風撲絮。」不獨措語之工﹐正如柳塘花塢之詩﹐讀之便覺春光駘宕。彭羨門云﹕《紅牙》一集﹐其刻劃迷離處﹐西陵松柏﹐北裏菖蒲﹐屨遺纓絕﹐宛然在目。鄒程村云﹕余過金閶﹐拓庵爲餘言﹕黃公少時風流倜儻﹐在靑樓桃葉間﹐大有佳話。《醉花陰》卽事入之《北裏志》中﹐猶令讀者想十四樓風味也。

【蝶戀花】

暮春

薄暮銀塘風色靜。閒倚雕闌﹐自賞娉婷影。一簇芙蓉相掩映。唾花落處遊鱗競。

女伴潛呼渾未醒。橫睇回波﹐才訝紅妝並。飛盡殘霞天又暝。柳梢笑指新懸鏡。

【漁家傲】

曉別

啼罷荒雞衰雁接。熒熒寒焰窗猶黑。欲別重將酥手執。行又立。門前瘦馬嘶殘月。

遞得金鞭紅袖濕。回頭已被疏林隔。獨倚髙樓看去轍。鈴音絕。纖腰憑久雕闌熱。

李煒字赤茂﹐嘉善人。

【浣溪沙】

修竹天寒倚翠娥。鴛鴦霜重雁聲過。更長無寐倚云和。

桃葉渡頭頻問信﹐石尢江上怨風波。人生憔悴是情多。

【南鄕子】

感懷

談笑解吳鉤。客滿西園花滿洲。記得河橋分手路﹐悠悠。哀笛山陽幾度秋。

灑落向神州。極浦遙天不盡愁。花月春江渾是夢﹐休休。老作人間馬少遊。

王翃字介人﹐嘉興人。布衣。有《二槐堂詞》。陳臥子云﹕介人詞有俊逸之韻﹐深刻之思﹐與升元父子﹑汴京諸公聯鑣競逐﹐何得有下駟。王邁人云﹕余兄介人專習詞集﹐必備諸調﹐調復備諸體。《二槐堂稿》遂以千計﹐迨遭盜﹐盡沈之江﹐身亡﹐無有存者。余兒援聞鹿城何太初有選本﹐求得之﹐乃十之二三也。陳大樽序之﹐余梓之﹐以俟世之閱者。

【水龍吟】

落花

春陽恰照空園﹐曉鶯啼倦殘紅冷。芳魂無據﹐冰簾斜撲﹐亂拋芳徑。力弱絲遊﹐心疏蝶過﹐召還煙景。問餘春未遠﹐悠揚何事﹐依然就﹐風中影。

門外晚寒猶逞。正無聊﹑斷腸人醒。新巢燕子﹐銜來尙濕﹐小樓初暝。露重晨畱﹐泥香夜葬﹐沾衣微省。更一溪﹑暗水吹成罨畫﹐繡萍千頃。

沈自徵字君庸﹐吳江人。朱竹雲﹕沈氏多才﹐自詞隱生訂正《九宮譜》﹐爲審音者所宗﹐君庸亦善塡詞﹐所撰《鞭歌伎》《灞亭秋》諸雜劇﹐慨當以慷﹐世有續《錄鬼簿》者﹐當目爲第一流。

【鳳凰臺上憶吹簫】

閱古今名媛詩集

霧鎖春風﹐煙埋秋月﹐一生心事全休。恰雨窗弔古﹐檢點鴛儔。多少名姝珠淚﹐虛染就﹑錦筆銀鉤。傷情處﹐金環不見﹐玉葉空畱。

擡頭。斜陽荒冢﹐原來是綺閣妝樓。悵塵緣𨿽破﹐夢境難收。說甚裁云好手﹐也幾度﹑驚徹雞籌。沈吟久﹐知音罕嗣﹐若个能酬。

沈際飛字天羽﹐昆山人。

【虞美人】

春晚

階前嫩綠和愁長。坐憶眠還想。花紅破夢似相憐。起望小林殘萼﹑損容顏。

雙鶯又向愁人絮。春也知歸去。个人只是不思家。生卻楊花心性﹑落天涯。

姜實節字學在﹐萊陽人。

【臨江仙】

紀遊夢

斷羅幃春睡淺﹐小樓風竹頻敲。溪流一曲抹山腰。雨香初拂柳﹐日气漸烘桃。

笑解金龜同買醉﹐故人雅集金宵。鬮詩量酒興還饒。曉鐘齊女墓﹐殘月大姑橋。

錢士賁字巖燭﹐嘉善人。

【行香子】

溪上

桃浪溶溶。絲裊晴空。喜盟鷗﹑獨自攜筇。春衣催浣﹐試付奚童。見苔痕染﹐酒痕漬﹐墨痕濃。

水流云去﹐相看無盡﹐愛吾廬﹑近隔溪東。晚廚煙翠﹐歸步從容。有柴桑柳﹐輞川杏﹐瀼西松。

杜

字於皇﹐黃岡人。

【浣溪沙】

紅橋卽事

曲曲紅橋漲碧流。荷花荷葉幾經秋。誰翻水調唱涼州。

更欲放船何處去﹐平山堂下古今愁。不如歌笑十三樓。

紀映鐘字伯紫﹐上元人。

【風中柳】

春曉

春盡荒城﹐白水溶溶一片。小橋橫﹑綠楊如綫。幽禽罷浴﹐相喚平沙軟。晝偏長﹑憑闌人倦。

朱輪寶騎﹐盡與年光流轉。問王孫﹑歸期何晚。連山芳艸﹐遮斷天涯面。悄冥冥﹑珠簾頻捲。

陸嘉淑字冰修﹐海寧人。諸生。有《辛齋遺稿》。

【漢宮春】

客中九日

極目平蕪﹐見疏林蕭颯﹐遠水彌漫。舉頭一聲哀雁﹐別淚空彈。秋容慘淡﹐但心傷﹑行路艱難。何況是﹑重陽時節﹐天涯風景淒然。

長恨徵途憔悴﹐嘆敝裘風雨﹐疲馬關山。爲問故園黃菊﹐知有誰看。風吹破帽﹐漫憑髙﹑一醉尊前。渾未解﹑遠遊何意﹐白雲回首江天。

韓純玉字子蘧﹐歸安人。有《蘧廬詞》一卷。

【虞美人】

一簾花影春風夜。月到薔薇架。綺疏一半晚猶開﹐只爲畫梁雙燕﹑未歸來。

挑燈約莫黃昏過。猶自薰香坐。星河耿耿傍闌干。畱取小窗相對﹑晚妝殘。

【浣溪沙】

手卷蝦須上玉鉤。疏疏急雨下梧楸。韶光生怕付東流。紅葉窗中無俗事﹐白雲鄕裏有溫柔。好畱雙鬢莫教秋。

【菩薩蠻】

夏日訪潘子見歸舟作

夾山一帶山平遠。湘溪問字歸家晚。荷气晚來多。斜陽雨半蓑。

吾生何所寄。泛宅浮家去。苕水碧於天。孤舟獨往還。

【淸平樂】

春來消息。早過三之一。乍暖餘寒無气力。二十四番風急。

日長花事相宜。只愁開到荼。偶向晴窗弄墨﹐拈詩又是無題。

【小重山】

和稼軒韻

萬頃玻璃水接空。雨蓑煙笠下﹑一漁翁。荷香斷續柳西東。秋光好﹑兩岸插芙蓉。

十里水晶宮。有時隨浪去﹑笑兒童。三秋幾陣鯉魚風。斜陽外﹑沈醉荻花中。

【江城子】

眉峯煙鎖未分明。過秦靑。恨零星。一樹櫻桃﹑微雨夢難醒。月在當頭杯在手﹐愁似海﹐總塡平。

春宵三五好心情。繞紅亭。笑聲盈。促席傳觴﹑倚醉聽搊箏。嫌煞銅壺銀漏短﹐香灺燼﹐燭花橫。

周珽字靑士﹐嘉興人。布衣。

【生查子】

切切亂蛩悲﹐暗與羈魂語。深夜苦懷人﹐臥聽芭蕉雨。煙霧障林巒﹐秋夢行何處。孤雁落西風﹐聲咽寒蘆渚。又徑轉翠屏開﹐一片荼雪。不待晚妝成﹐自下香階折。鶯是故園鶯﹐月是當時月。誰分比來心﹐只覺看承別。

【踏莎行】

蘆月凝霜﹐蕉風作雨。飄飄葉落梧桐樹。蛩吟底事動哀音﹐不知人在愁深處。

鶴怨空鳴﹐鴻孤遠度。傷心又被秋光誤。怪他有夢不歸來﹐雲山豈礙魂歸路。

【蝶戀花】

芳艸生煙橫野渡。綠到春山﹐山色深於樹。離恨年年縈別緒。桃根桃葉秦淮路。

眼底韶華容易度。燕子斜陽﹐說與歸期誤。婪尾餘花春已暮。柳絲不解牽伊住。

【東風第一枝】

春日南浦拏舟﹐東郊列幕﹐中旬準擬攜酒。恁教壓雨欺煙﹐幾時小桃紅透。魚箋訊遠﹐要修褉﹑山陰人舊。倩好風﹑爲掃苔茵﹐池水盡他吹皺。

更明日﹑垂楊繞堠。早今日﹑芳蘭密牖。麗詞一曲歌成﹐那尋雪兒繡口。無多春色﹐總莫負﹑燕前鶯後。可憐是﹑幾个黃昏﹐多半憶君時候。

又

遊峽山六寺煙深﹐雙峯黛冷﹐嬉遊時際暄暖。曲塘畫癋參差﹐曦來荻芽沙淺。嬌春羅綺﹐映綠淨﹑波紋吹軟。盡瘦生﹑掌上誰擎﹐漫認倚風輕燕。

簾乍捲﹑垂楊拂眼。門半掩﹑小桃窺面。歌云日趁新妝﹐淚竹幾巡古苑。微茫林角﹐掛一抹﹑殘楊如綫。怕後遊﹑晴雨無憑﹐有約也應難見。

朱茂字子容﹐秀水人。諸生。

【驀山溪】

云藍小袖。約素隨堤柳。翠黛遠山橫﹐描不就﹑一雙眉秀。嬌波明盼﹐著處更畱人﹐情初逗。杯殘酒。雙陸垂纖手。

芳心半有。玉紐教郎扣。不道解相思﹐恁花枝﹑爲誰消瘦。幽窗曲檻﹐燈火二更餘﹐歡未久。宵空負﹑那正歸時候。

【選冠子】

聞秋虫有感

半枕畱寒﹐一簾凝露﹐四壁秋虫愁聽。淒其訴月﹐斷續吟風﹐不管孤眠不穩。還似初離別時﹐絮語喁喁﹐柔情耿耿。助幽懷作出﹐悲涼情緒﹐伴他長恁。

記那日﹑步襪宮彎﹐蒼苔移印﹐寫盡梧桐淸影。回廊笑織﹐曲檻鳴絲﹐攜手紅樓嬌俊。誰分今宵對伊﹐荒館敗籬﹐喚人孤另。嘆行雲何日﹐重逢枉憶﹐露臺玉井。

孫紹祖字君裘﹐嘉善人。諸生。

【謁金門】

春雨足。香嫩枝頭微綠。渭水淸淸寒漱玉。客來茶正熟。

午倦不堪重讀。點就乳花飛瀑。七碗可人涼气肅。瀟瀟風助竹。

顧朝楨字以寧﹐有《匏園初集》。

【菩薩蠻】

次爾斐韻

籠煙弱柳絲如帶。鶯梭織就朱闌外。芳艸意綿連﹐王孫醉欲眠。

新蘿蔭古壁。牛背斜陽笛。杜宇月三更。淒淸分外明。

顧志字存英﹐有《暉吉堂稿》。

【生查子】

臘梅幽香度月遲﹐瘦骨淩霜老。瀟灑自天然﹐驛路花開早。從教纖手栽﹐眉黛晨妝巧。獨有歲寒心﹐別笛聲吹曉。

裘昌今字梅倩﹐有《書仙閣詞》。

【醉花陰】

雨夜

窗前疏雨冷瀟瀟。銀燈暗復挑。斷腸淸漏永﹐聲聲葉上﹐滴碎可憐宵。

半閒衾枕轉無聊。相思興復饒。�����。楚天人遠﹐倩得夢兒嬌。

張艸字石陽﹐有《繡香集》。

【生查子】

秋怨

寒井下梧桐﹐葉葉秋風繞。何處寄相思﹐月落燈殘了。

淚界臉波紅﹐夢怪巫山杳。記得別郎時﹐雞唱千林曉。

【南鄕子】

芳艸翠煙濃。蕉葉零零夜雨中。無數浮萍風皺轉﹐情同。殘夢天涯斷遠鐘。

獨立在簾櫳。雙燕新扶柳岸風。�癊衝寒花事晚﹐繁紅。滴濕胭脂落幾叢。

【河滿子】

中秋

月破秋寒灑背﹐霜沾露影侵牀。玉笛幾聲今夜起﹐記來曲子霓裳。孤杵愁連村落﹐吹笳夢入瀟湘。

鉛水瀉如淸淚﹐江楓絢似紅妝。啼雁半行蘆荻老﹐晶晶波下橫塘。往事思君一夜﹐明朝直欲回腸。

【金菊對芙蓉】

閨怨

寒漏初更﹐枕函虛冷﹐惱來索性思量。見臨風敗葉﹐月下淸光。樽前恨滿孤幃寂﹐灞陵路﹑煙水茫茫。竹聲動處﹐个人不見﹐影到紗窗。

空房幾徧回腸。想尋閒鬥艸﹐遣悶吟香。柰燕僝鶯僽﹐空誤年芳。生盟念念猶難冷﹐輕離別﹑屢變星霜。最傷情是﹐春花啼癊﹐秋雨鳴�。

【卷十】

張文秀一首徐爾鉉一首陳琴溪一首陸亮輔一首霍達一首張卿玉一首裘律一首吳楨一首天隨子一首唐世瀚一首郭輔畿一首杜陵生一首李伊玉一首沈士一首無名氏三首胡文煥一首沈鐘鶴一首釋涵初一首江廣一首陸釋麟一首道源一首顧眾一首梁木公一首今釋二首諭綜一首秦公庸一首一靈八首張仲立一首梁希聲一首張無爲一首倪撫一首吳莫勝一首

張文秀見《西湖志余》。

【念奴嬌】

西湖平湖秋霽﹐見銀蟾﹑光閃波紋搖綠。天上飄來﹐風韻細﹑桂子香生金粟。玉戶玲瓏﹐瑤臺皎潔﹐影落嫦娥屋。夜深雲際﹐一聲誰弄橫竹。

醉倚六曲雕闌﹐望中懸白練﹐兩峯垂瀑。淨洗塵腸﹐摛秀句﹑一唾珠璣千斛。更欲淩空﹐鏗鏘環珮﹐仙駕驂鸞鵠。鳳樓人遠﹐獨憐不見秦玉。

陸亮輔字左臣。見《蘭臯明詞》。

【桃源憶故人】

舟次瓜步懷徐姬石蓮

桃花碎影江如靛。隔斷相思一半。昨夜曾題紈扇。鏡裏蓮如面。

無邊春艸江南怨。好夢被誰偸換。柳外老鶯啼徧。報道看花晚。

裘律見《西湖志余》。

【小重山】

湖上春遊

山繞平湖鏡繞山。堤邊千樹柳﹑綠毿毿。杏花嬌倚玉闌干。秦樓畔﹑小鳥語綿蠻。

紅粉試輕紈。笙歌吹畫舫﹑漾飛鸞。酒旗撩亂系雕鞍。春色暖﹑芳艸弄晴灣。

方文席字我劬。見《東白堂詞選》。

【河滿子】

客歸

簾下楊花似雪﹐枕邊香膩如雲。爲我飄零蹤不定﹐幾年獨自黃昏。誰信桃花依舊﹐只畱月印重門。

鈿剩龍膏不暖﹐繡殘鳳履猶存。日暮碧雲空自合﹐漫教燕語殷勤。簡得鮫綃紅淚﹐今朝借作招魂。

唐世瀚字宗之。見《歷代詩餘》。

【浣溪沙】

初夏

寂寂閒庭雨乍晴。綠陰如幄午風輕。幾轉柳塘迷斷岸﹐野橋平。

滿架薔薇花欲謝﹐趁風燕子掠浮萍。慵臥小窗驚喚醒﹐被流鶯。

李伊玉見《歷代詩餘》。

【惜分飛】

握扇美人圖

花雨繽紛迷小院。蓮步踏殘香片。粉汗搖紈扇。輕紗微露黃金釧。

夕照山橫天一綫。水影分光上面。錦帶隨風纏。釵斜爲逐雙飛燕。

胡文煥見《蘭臯明詞》。

【一剪梅】

秋感

云葉銀牀落井柯。望斷關河。腸斷關河。年華冉冉去如梭。秋影婆娑。鬢影婆娑。

越女含情竹上歌。嬌斂雙蛾。愁斂雙蛾。芭蕉冷語咽聲多。客裏風波。夢裏風波。

江廣見《蘭臯明詞》。

【昭君怨】

柳色

低映垂簾庭院。蟬語不知深淺。斷續好風牽。幾曾閒。

侵晚翠筠同茜。渾了雲山一片。欹影幾條妍。夕陽邊。

顧眾一作顧同應。見《蘭臯明詞》。

【浪淘沙】

閨思

生小弄冰弦。未撥先憐。澀鶯嬌燕語春煙。一點幽情傳未得﹐殘月窺簾。

銅雀鎖嬋娟。驚數流年。小桃窗下背花眠。誰唱西陵腸斷句﹐夢到君邊。

諭綜見《歷代詩餘》。

【南柯子】

浦滕王閣懷古

天髙气爽﹐看平楚﹑落葉動秋聲。南國驚霜徵雁﹐帶影下寒城。漠漠輕舟過雨﹐濕帆飛遠﹑幾點微星。更蕭條鴉集﹐陌頭衰柳﹐殘照萬峯靑。

瑟瑟江澄染練﹐憶從前﹑何事不凝情。日月銷磨今古﹐不見舊旗旌。靑雀黃龍何在﹐也階除﹑惟有樹長生。嘆去來﹑月上欄桿﹐空際水波明。

張仲立見《蘭臯明詞》。

【浣溪沙】

題情

淺束深妝最可憐。明眸玉立更娟娟。撩人多在夜燈前。

旖旎海棠初著雨﹐飄蕭江柳乍含煙。倚窗一樣受春妍。

倪撫字曼倩。見《蘭臯明詞》。

【菩薩蠻】

送春

年年白放春歸去。無端又是風和雨。倦態不成妝。春宵恨轉長。

一燈紅夜午。城上聞更鼓。魚鑰鎖雙扉。愁他夢裏歸。

徐爾鉉字核庵。見《蘭臯明詞》。

【臨江仙】

春盡

春光不柰人煩惱﹐夜來也動歸心。輕紗敲雨濕窗明。風多花有恨﹐林暗蝶無情。

竹杖閒攜隨徑去﹐斜陽一派松聲。茶旗酒陣破愁城。借云邀片月﹐倩鳥喚新晴。

霍達字魯齋。見《蘭臯明詞》。

【意難忘】

雨夜雨顫風搖。正百花時候﹐夜截春梢。挑燈驚鼠夢﹐拭淚掩絞綃。釵鈿冷﹑珮環遙。玉鑑遠山消。更可憐﹑心香燼夜﹐幼子啼宵。

當年攜手遊遨。似丁香思結﹐心展芭蕉。尋花才減繡﹐話雨暗添膏。思往事﹑付春潮。賺殺舊魂飄。誓今生﹑夢長睡短﹐暮暮朝朝。

吳楨字永錫。見《歷代詩餘》。

【西江月】

秋泛

極目煙波渺渺﹐停舟新秫家家'﹐櫓聲咿軋戰風鴉。寂寞寒潮西下。

呼我掃愁紅友﹐看殘籬畔黃花。人生適意不須他。竹屋蓬窗聊且。

郭輔畿字咨署。見《蘭臯明詞》。

【浣溪沙】

春閨

海比相思尙有涯。輕寒驀地惱情懷。羞看孤影鏡慵揩。

戲向海棠花下過﹐惹他珠露濕羅鞋。摘雙梅子戴金釵。

沈士字寶臣。見《歷代詩餘》。

【鵲橋仙】

漁父澄潭集网﹐寒江垂綫。雪白鱸魚成串。西風吹送酒花香﹐促步向﹑壚頭索換。

竹篙枕月﹐蓑衣遮面。一曲滄浪天半。乾坤水上最淸閒﹐也自分﹑煙波占斷。

沈鐘鶴字同庵。見《歷代詩餘》。

【虞美人】

春雨

春光九十誰分取。斷送晨昏雨。桃花和淚濕胭脂。檢點殘紅一半﹑未開時。

長空擬把愁雲掃。天夢渾難曉﹐。柔腸不斷卻回環﹐咫尺相思人隔﹑萬重山。

陸釋麟字瞿彌。見《歷代詩餘》。

【八聲甘州】

曉發曉風淸﹐灩灩待潮生﹐潮落始行舟。正雞聲茅店﹐孤城斷角﹐欹枕悠悠。偶爾掀篷一笑﹐起舞也風流。問誰人領取﹐此景淸幽。

極目長空杳靄﹐但寒煙衰艸﹐江練明樓。羨雙雙白羽﹐天水共沈浮。待乘桴﹑漸窮湖海﹐莫思量﹑錦纜與鳴騶。菇蒲裏﹑煙波釣叟﹐與子爲儔﹣。

梁木公見《艸堂新集》。

【蝶戀花】

春景

野艸含煙鋪紫陌。海燕來時﹐芳徑多凝碧。影月低枝漸漸側。惜花微雨輕輕滴。

靜掩朱扉春院寂。芍藥欄邊﹝一作」開時「﹞﹐睡起嬌無力。宿鳥不須尋比翼。有人獨倚閒亭北。

秦公庸見《艸堂新集》。

【卜算子】

憶昔

憶昔約佳期﹐花月爲盟主。共對花前月下時﹐幽恨從頭數。

拜月月無言﹐問花花不語。月轉闌榦花卸枝﹐雙淚多於雨。

梁希聲見《艸堂新集》。

【浣溪沙】

淸明

滿徑殘花襯履行。暖風吹薄羅輕。綠楊拖覆小橋橫。

日午繡簾酣睡燕﹐雨餘芳樹囀流鶯。暮春天气更關情。

吳莫勝見《艸堂新集》。

【浣溪沙】

春閨

午夢誰驚樹影搖。玉樓人倦倚紅綃。遊絲系滿杏花梢。

蜂逐窗欞迷去路﹐燕尋壘艸未歸巢。風箏綫斷傍云髙。

陳琴溪見《艸堂新集》。

【漁家傲】

蕩漾明波晴晝永。淡煙疏柳湖邊景。一葉水雲深處艇。天未暝。片帆掛破殘陽影。

篷背落霞人半醒。溶溶千頃搖金鏡。繡被還愁添暮冷。風不定。蘆花飛滿雙吟鬢。

張卿玉見《詩餘醉》。

【靑門引】

水曲紅波冷。幾樹小桃搖影。憐春情性未分明﹐天臺人近﹐一綫香風引。

靑陽踏破芳魂醒。十二欄桿靜。口脂紅印鸚鵡﹐窗前難數春歸恨。天隨子見《蘭臯明詞》。

【南鄕子】

華亭弔古

風雨滿長亭。鶴唳灘頭夢未平。故國王孫何處去﹐傷情。煙月空濛白薴城。

往事恨飄零。江上靑山云自橫。聞說蒓鱸秋更好﹐淒淸。漫憶風流張步兵。

杜陵生見《蘭臯明詞》。

【南歌子】

塞上艸暖鴛鴦泊﹐沙寒雞鹿城。蘆管一聲聲。故鄕千里月﹐夢難成。

無名氏見《詩餘醉》。

【踏莎行】

香罷宵燻﹐花孤晝賞。粉墻一丈愁千丈。多情春夢苦拋人﹐尋郎夜夜離羅幌。

好句刊心﹐佳期束想。才愁春到還愁往。銷魂細柳一時垂﹐斷腸芳艸連天長。又

佳約偏乖﹐韶華難駐。柳絲點點江頭樹。朝來爲甚不鉤簾﹐殘花飛滿簾前路。

春賞才闌﹐春歸何遽。問春歸向何方去。有情燕子不同歸﹐呢喃獨伴春愁住。

【臨江仙】

昨夜驚眠梅雨大﹐枕前窗上頻敲。天明翻覺夢魂遙。起來看女伴﹐燻袖半香消。

云鎖房櫳煙鎖竹﹐捲簾微濕鮫綃。菱花低照映眉梢。玉梳云發潤﹐不喜上蘭膏。

【柳梢靑】

詠螢

碧焰疏篁。斜飛秋水。輕點蓮香。忽影風檐﹐半明苔壁﹐又入繩牀。

夜深露冷淸光。度殘月﹑亂點蒼茫。羅幌眠云﹐松窗幽磬﹐心地空涼。

道源字石林﹐常熟破山寺僧。有《寄巢集》。

【浣溪沙】

寄衍公

故侶湖南不肯歸。水洲貪看野鳧飛。竹房辜負綠蕉肥。

壚冷博山淸話隔﹐簟開湘水倦眠稀。信音莫待寄秋衣。

今釋字澹歸﹐杭州人。

【小重山】

得程民部詩卻寄落落

寒云曉不流。是誰能寄語﹑竹窗幽。遠懷如畫一天秋。鐘徐歇﹑獨自倚層樓。

點點鬢霜稠。十年山水夢﹑未全收。相期人在別峯頭。閒鷗意﹑煙雨又扁舟。

【八聲甘州】

畱別阿字無兄嘆離情

一往一重來﹐可似海門潮。已千秋期許﹐十年建立﹐兩地憂勞。又道如形伴影﹐彼此不容招。底事扁舟上﹐回首迢迢。

待向梅關北去﹐倩賓鴻寄語﹐云闊天髙。想聞聲欲下﹐轉眼失鷦鷯。更有時﹑連牀續夢﹐怕冰霜﹑折斷歲寒梢。晨鐘起﹑添些風雨﹐相助蕭蕭。

【滿庭芳】

蒲城惜別

金粟堆邊﹐冰蒲水畔﹐紫驑迢遞迎來。月中驚見﹐光艷似雲開。桑落沾唇半醉﹐將長笛﹑弄向秦臺。天明去﹐鞭揮岸曲﹐愁殺渡人催。

徘徊。空嘆息﹐桃花易嫁﹐鳳子難媒。和香雨氤氳﹐飛作塵埃。墜井銀瓶永絕﹐誰復取﹑仙液盈杯。應知爾﹐三春繡閣﹐幽寂委蒼苔。

【浪淘沙】

春艸嫩綠似羅裙。寸寸銷魂。春心抽盡爲王孫。不分東風吹漸老﹐色映黃昏。

蝴蝶不畱痕。飛過煙村。紅藏幾點落花魂。雨過苔邊人不見﹐濕欲生云。

【一落索】

杜宇催春從汝。莫催人去。人畱卽是好春畱﹐更一任﹑風和雨。

怕見遊絲飛絮。爲伊無主。落花爭似淚花紅﹐只滴在﹑分襟處。

【離亭燕】

漸到鷓鴣多處。愁作一天風雨。芳艸可憐千萬里﹐長共夕陽無主。且莫返鄕關﹐已有斷魂飛去。

雲際片帆難駐。江上一竿誰許。空妒白鷗來復往﹐笑我飄零倦羽。掩淚似春山﹐終日濛濛洲渚。

【調笑令】

芳艸。芳艸。生向江邊太早。連天一片春愁。不管王孫淚流。流淚。流淚。點點桃花吹墜。江城梅花引黃花和我滿頭霜。怕重陽。又重陽。不分早梅﹐還與鬥寒香。老去看花如霧裏﹐被花惱﹐一枝枝﹑總斷腸。

斷腸。斷腸。苦參商。夜已長。天已涼。一葉一葉﹐落不盡﹑悲似瀟湘。那得羅浮﹐淸夢到蘭房。明月笑人眠太早。飛去也﹐影徘徊﹑尙半牀。

【摸魚兒】

與友人別

放蘭舟﹑溯江西上﹐渺茫雲樹何處。天涯相見頻相別﹐同作水邊風絮。春欲去。恨故苑﹑鶯花總付煙和雨。離情罷訴。教夜半啼鵑﹑聲聲向月﹐爲寫此愁苦。

思重會﹐定在吳閶古渡。吹簫城下應許。英雄失路皆無策﹐漸使浣紗憐汝。君莫取。鴻鵠在﹑他時自有淩霄羽。功名糞土。且滿酌霜醪﹐還攜漁艇﹐共醉白蘋渚。

張無爲嗣漢四十三代天師﹐有《峴泉集》﹐詞附。

【風入松】

和虞學士韻

江城淹病酒難酣。疏鬢訝朝簪。暑消已覺秋光徧﹐紅塵遠﹑斜日回驂。蕙帳累畱殘宿﹐靑霜猶濕春衫。

秦淮潮定碧如藍。歸燕息呢喃。白雲幃幔寒偏早﹐更誰問﹑雁字魚緘。早晚棹聲歸也﹐黃花白酒村南。

【卷十一】

黃氏一首葉小紈一首顧道善一首劉碧一首沈憲英一首謝季蘭一首端淑卿一首項蘭貞一首陳氏一首顧文婉三首商景蘭一首張引元一首袁彤芳一首李玉照一首王朗一首王鳳嫻二首葉紈紈二首吳山一首陸卿子二首葉小鸞七首龐蕙一首龍輔一首沈靜專一首沈素嘉一首徐媛一首儲氏一首徐元端二首張鴻逑一首申蕙一首周蘭秀一首瞿寄安一首張嫻倩一首武氏一首朱盛藻一首歸淑芬一首翁孺安一首沈宜修五首吳綃一首李端卿一首張倩倩一首

黃氏遂安人﹐楊愼室。《晚香堂淸語》﹕升庵夫人黃氏寄外詩有「日歸日歸愁歲暮﹐其雨其雨怨朝陽」之句﹐傳誦人口。又有《滿庭芳》《巫山一段雲》諸詞﹐皆爲雅麗。或比之趙松雪管夫人﹐然管工畫竹耳﹐詩詞鄙俚﹐不及黃遠矣。

【巫山一段雲】

巫女朝朝艷﹐楊妃夜夜嬌。行雲無力困纖腰。媚眼暈春潮。

阿母梳云髻﹐檀郎整翠翹。起來羅襪步蘭苕。一餉又魂銷﹗。

劉碧字映淸﹐安陸人。

【浪淘沙】

新秋

昨夜雨綿綿。寒澀燈煙。薄衾倦擁不成眠。曉起牀頭看歷日﹐換了秋天。

桐樹小庭偏。碧蔭爭圓。教他知道也淒然。最是西風消息早﹐一葉階前。

端淑卿當塗人。教諭廷弼女﹐歸芮氏。有《綠窗詩稿》。

【阮郎歸】

園林春到淸明節。花柳愁攀折。人生何事輕離別。水遠山重疊。

杜宇啼﹐殘更月。銀皁照明滅。昨宵有夢輕飛蝶。關心猶未說。

顧文婉自號避秦人。無錫人。

【浣溪沙】

風雨妨春苦不寬。開簾怕見嫩紅殘。錦屏深護早春寒。

新嫩一身扶不起﹐愁痕萬點鏡慵看。空拈斑管寫長嘆。又曉日凝妝上翠樓。惱人春色徧枝頭。湘簾風細蕩銀鉤。

燕子未歸寒惻惻﹐梅花初落恨悠悠。重門深鎖一天愁。

【西樓子】

初月

雕闌漫倚凝眸。月如鉤。一段晚香薄霧﹑織成愁。

懷人意﹐思鄕味﹐幾時休。除是夢中暫借﹑廣寒遊。

袁彤芳字履貞﹐吳縣人。自稱廣寒仙客。

【長相思】

風滿樓。月滿樓。月白風淸動客愁。徵鴻聲且畱。

燈半篝。香半篝。燈燼香沈殘夢悠。歸舟天盡頭。

王鳳嫻字瑞卿﹐江南華亭人。進士張本嘉室。有《貫珠集》。

【浣溪沙】

郊行

曲徑新篁野艸香。隨風閃閃蝶衣忙。柳綿飛墮點衣裳。

人在鏡中憐影瘦﹐燕翻波面舞春長。小橋古渡半斜陽。

【臨江仙】

珠簾不捲銀蟾透﹐夜涼獨自憑闌。瑤琴欲整指生寒。鶴歸松露冷﹐人靜井梧殘。

天際一聲新度雁﹐翺翔似覓回灘。浮生幾見幾多歡。三秋今已半﹐楓葉醉林丹。

陸卿子長洲人﹐尙寶卿師道女﹐太倉趙宦光室。有《元芝》《考槃》二集。

【憶秦娥】

感舊砧聲咽。梅花夢斷紗窗月。紗窗月。半枝疏影﹐一簾淒切。

心前舊願難重說。花飛春老流鶯絕。流鶯絕。今宵試問﹐幾人離別。

【畫堂春】

晴空煙裊柳絲微。亂紅風定猶飛。杏花零落燕空歸。門外鴉啼。

慵病不禁寬帶﹐諱愁無那尖眉。香消斜倚畫屏時。此恨誰知。

龍輔湖廣人﹐有《女紅余志》。

【相見歡】

黃鸝啄下紅林﹐曲闌晴。笑取泥金小扇﹑撲蜻蜓。

牽得住﹐推不去﹐是春情。多少柔腸囑付﹑護花鈴。

徐媛字小淑﹐吳縣人。範允臨室。有《絡緯吟》。

【霜天曉】

角采石磯

蛾眉亭雙峯斗碧。寒玉橫秋壁。兩道彎環天際﹐凝無限﹑靑螺色。

斷岸濤聲急。似奏臨邛瑟。鸞鏡綠窗人去﹐惟畱取﹑春山迹。

張鴻逑字琴友﹐慈溪人﹐姚與祁室。有《淸音詞》。孫蕙媛云﹕每有賡詠﹐意到卽成﹐不煩推敲﹐聲出金石。

【點絳唇】

與馮太君話舊

相見空憐﹐許多心事難傳與。不如歸去。又被黃昏雨。

明月多情﹐還照橫塘路。添愁緒。幽閨深處。重憶連牀語。

瞿寄安韓敬室。

【長相思】

寄於夫人

朝含顰。暮含顰。風動疏簾疑是君。相思欲斷魂。

試羅裙。褪羅裙。鴛瓦霜飛病又新。天涯兩地人。

朱盛藻字瓊蕤﹐黃州人﹐楚宗女。

【蝶戀花】

柳影

永日三眠顰較嫵。困態初舒﹐莫遺紅妝妒。自有明珠生遠浦。舞低恍向樓心覷。

拂地長條誰是主。露下芙蓉﹐只恐難畱住。好趁煙光凝地護。交枝漫鎖長門路。

沈宜修字宛君﹐吳江人﹐葉紹袁室。

【浣溪沙】

淡薄輕陰拾翠天。細腰柔似柳飛綿。吹簫閒向畫屏前。

詩句半緣芳艸斷﹐鳥啼多爲杏花殘。夜寒紅露濕秋千。

【虞美人】

立春

東風已上堤邊柳。雪意還依舊。畫羅彩勝學裁新。不道閒愁又送﹑一番春。

年華只是侵雲鬢。花信何由問。待看雙燕幾時來。猶憶杏花長對﹑月徘徊。

【浣溪沙】

侍女隨春﹐羞作嬌憨之態。諸女詠之﹐余亦戲作。

袖惹飛煙綠鬢輕。翠裙拖出粉云屏。飄殘柳絮未知情。

千喚懶回佯看蝶﹐半含嬌雨恰如鶯。嗔人無賴惱秦箏。

【如夢令】

蕭瑟西風初動。又是一番涼送。燈蕊小窗斜﹐往事不堪新夢。愁重。愁重。綆短銀屏水凍。

【望江南】

暮秋河畔艸﹐一望盡淒迷。金勒不嘶新寂寞﹐靑袍難覓舊葳蕤。野燒又風吹。

蝴蝶去﹐何處問歸期。一架秋千寒月老﹐滿庭癊故園非。空自怨萋萋。

張倩倩吳江人﹐沈自徵室。

【蝶戀花】

丙寅寒夜與宛君話君庸作

漠漠輕陰籠竹院。細雨無情﹐淚濕桃花面。落葉西風吹不斷。長溝流盡殘紅片。

千徧相思才夜半。又聽樓前﹐叫過傷心雁。不恨天涯人去遠。三生緣薄吹簫伴。

葉小紈字蕙綢﹐吳江人。同邑沈永禎室。

【浣溪沙】

爲侍女隨春作

髻薄金釵半輕。佯羞微笑隱湘屏。嫩紅染面太多情。

長怨曲闌看門鴨﹐慣嗔南陌聽啼鶯。月明簾下理瑤箏。

沈憲英字惠思﹐吳江人。

【點絳唇】

憶瓊章姊

簾外輕寒﹐謝娘風絮無人見。桃花如面。腸斷春歸燕。

人去瑤臺﹐只覺東風賤。湘簾捲。綠楊千綫。煙鎖深深院。

項蘭貞字孟畹﹐秀水人。黃卯錫室。有《裁云》《月露》二艸。

【浣溪沙】

淅淅寒風撼玉鉤。起來斜日照紅樓。簾外一聲鸚鵡喚﹐喚梳頭。

花髮小春情脈脈﹐笛吹長夜恨悠悠。多少淚珠彈不斷﹐倩誰收。

商景蘭字媚生﹐會稽人﹐祁彪佳室。

【搗練子】

長相思﹐久離別。爲誰憔悴憑誰說。捲簾貪看月明多﹐斜風恰打銀皁滅。

李玉照會稽人。吳江沈自徵繼室。

【漁歌子】

愁思縈懷懶賦詩。黃昏深院月來遲。人靜處﹐漏殘時。一片幽情只自知。

葉紈紈字昭齊﹐吳江人﹐葉紹袁女。有《愁言》。

【蝶戀花】

盡日重簾垂不捲。庭院蕭條﹐已是秋光半。一片閒愁難自遣。空憐鏡裏年華換。

寂寞香殘門半掩。脈脈無端﹐往事思量徧。正是銷魂腸欲斷。數聲新雁南樓晚。

【浣溪沙】

幾日輕寒懶上樓。重簾低控小銀鉤。東風深鎖一窗幽。

晝永香消春寂寂﹐夢殘燭跋思悠悠。近來長自只知愁。

葉小鸞字瓊章﹐吳江人﹐昆山張立平聘室。有《返生香》。鈕玉樵雲﹕小鸞父仲韶風神雅令﹐工六朝駢體﹐同沈宜人宛君偕隱汾湖﹐與子女刻意詩詞﹐以自娛樂。小鸞生十歲﹐能韻語。秋夜﹐仲韶命以句云「桂寒淸露濕。」卽對曰「楓冷亂紅凋。」是時以爲夭折之徵。及未婚而歿﹐見有五彩雲捧足而去﹐知前身爲緱嶺女仙﹐今當歸月府。適有冥中比丘尼智泐傳天臺教﹐起無葉堂﹐以收女士慧業而早亡者。小鸞從之。泐師審戒﹐信口答應﹐如研香制就。夫人字鏤雪﹐吟成幼婦詞﹐凡十餘聯﹐皆晚唐名句也。泐師畱之堂中﹐與姊昭齊薰習梵行。所存詩詞﹐皆似不食人間煙火者。

【南歌子】

門掩瑤琴靜﹐窗消畫卷。半庭香霧繞闌干。一帶淡煙紅樹﹑隔樓看。

雲散靑天瘦﹐風來翠袖寒。嫦娥眉又小檀彎。照得滿階花影﹑只難攀。

【虞美人】

燈深深一點紅光小。薄縷微煙裊。錦屏斜背漢宮中。曾照阿嬌金屋﹑淚痕濃。

朦朧穗落輕煙散。顧影渾無伴。香消午夜漫凝思。恰似去年秋夜﹑雨窗時。

【點絳唇】

新柳垂條﹐困人天气簾慵捲。瘦寬金釧。珠淚流妝面。

凝佇憑闌﹐忽睹雙飛燕。閒愁倦。黛眉淺淡。誰畫靑山遠。

【浣溪沙】

紅袖香濃日上初。幾番無力倩風扶。綠窗時掩悶妝梳。

一晌多慵嫌刺繡﹐近來聊喜學臨書。鳥啼春困落花疏。又

幾日東風倚畫樓。碧天淸靄半空浮。韶光多半杏梢頭。

垂柳有情畱夕照﹐飛花無計卻春愁。但憑天气困人休。又

曲曲闌干繞樹遮。半庭花影帶簾斜。又看暝色入窗紗。

樓外遠山橫寶髻﹐天邊明月伴菱花。空教芳艸怨年華。又

曲榭鶯啼翠影重。紅妝春惱淡芳容。疏香滿院閉簾櫳。

流水畫橋愁落日﹐飛花飄絮怨東風。不禁憔悴一春中。

【謁金門】

情脈脈。簾捲西風爭入。漫倚危樓窺遠色。晚山畱落日。

芳樹重重凝碧。影浸澄波欲濕。人向暮煙深處憶。繡裙愁獨立。

沈靜專字曼君﹐宜修妹。歸吳氏。有《適適艸》。

【蝶戀花】

詠蝶

舞向低檐依嫩綠。翠冷天涯﹐影斷吹愁續。幻就云衣飛態足。粉煙」露枝頭浴。

風動猶疑翻紫玉。引得佳人﹐誤入花陰撲。靜斂香須還自宿。蜂媒覓伴仍相促。

儲氏秦州人。興化成某室。

【浣溪沙】

紫燕雙雙繞畫梁。重重朱戶鎖斜陽。閒來獨坐繡鴛鴦。

芳艸盈階侵砌綠﹐落花滿院隔簾香。空庭寂寞日偏長。

申蕙字蘭芳﹐長洲人。嘉興沈某室。有《縫雲集》。

【長相思】

月滿衣。葉滿衣。玉漏初停銀漢低。砧聲到竹扉。

事已非。人已非。滿目淒涼何日歸。雁沈夢又稀。

張嫻倩字蓼山﹐廬州人。有《蕉窗逸韻》。

【菩薩蠻】

連城山房

風捲落花愁不歇。枝頭燕翦裁桃葉。花气沁簾香。遊絲掛綠窗。

蕉靑鸞翅影。艸碧龍須冷。無語對瑤琴。閒花落膽瓶。

歸淑芬字素英﹐嘉興人。許某室。有《云和閣靜齋詩餘》。

【東坡引】

泛舟訪皆令閨友

櫻桃紅已足。日覷苔痕綠。綸竿釣罷淸溪曲。一村桑落熟。一村桑落熟。

閒愁莫展﹐翠蛾頻蹙。彊抱淸琴對修竹。池邊有侶堪聯續。山兒畫半幅。山兒畫半幅。

吳綃字冰仙﹐長洲人。常熟許文玉室。有《嘯雪庵稿》。

【憶王孫】

寒砧風急搗衣秋。木落聲中人倚樓。月午涼陰滿地愁。夢悠悠。一夜江南千里舟。

顧道善字靜簾﹐吳江人。許季通室。

【滿江紅】

移居嚴莊有感

禾黍斜陽﹐村臯外﹑江霞飛滅。回首去﹑依稀風景﹐繁華銷歇。沼冷鴛鴦荷碎雨﹐臺荒麋鹿松搖月。忽一聲﹑野寺斷鐘過﹐疏籬缺。

淸曉怨﹐簾鉤揭。王孫夢﹐鵑啼竭。問天涯何處﹐銅仙金闕。猿鶴三秋淹短艸﹐風雲萬里悲髙碣。料明朝﹑好鏡不相瞞﹐霜侵發。

謝季蘭字湘芷﹐寧都人。魏禧室。

【阮郎歸】

秋夜

數盡更籌夢未成。秋聲不忍聽。起來且自剔殘燈。誰家玉笛聲。

風才定﹐月初升。淸光漸漸生。一行花影上窗欞。動人無限情。

陳氏江南華亭人。有《梅龕吟》。

【謁金門】

春欲暮。簾外落紅無數。斜倚曲闌渾不語。笑看雙燕舞。

惆悵夜來風雨。吹散滿城花絮。一段夕陽畱不住。馬嘶芳艸去。

張引元字文殊﹐江南華亭人。楊安世室。

【點絳唇】

答母

細雨初晴﹐暖風早入芭蕉院。歸期日盼。松盡黃金釧。

病起南樓﹐愁睹梅梁燕。無由見。白雲天遠。十二闌干徧。

王朗金壇人﹐彥泓女。

【浪淘沙】

閨情

疏雨滴靑籨。花壓重檐。繡幃人倦思厭厭。昨夜春寒眠未足﹐莫捲湘簾。

羅袖護摻摻。怕拂香奩。獸鑪香倩侍兒添。爲甚雙蛾常鎖翠﹐自也憎嫌。

吳山字巖子﹐當塗人。上元卞琳室。有《靑山集》。

【鵲橋仙】

戊子廣陵七夕有感

思量昨歲﹐秣陵此夕。正水閣﹑風淸天碧。六朝佳處舊繁華﹐細艸路紅燈月白。

今年萍寄﹐隋宮咫尺。嘆異代﹑煙花寥寂。情同旅夜起歸思﹐愁絕是隔江寒笛。

龐蕙字小畹﹐吳江人。吳玉川室。

【點絳唇】

次沈素嘉韻

十載芳鄰﹐自憐一別還如雨。看云愁緒。隔个江天樹。

佳句曾題﹐小楷紅箋處。頻看取。相思難據。一瞬情千縷。

沈素嘉吳江人。葉學山室。

【點絳唇】

寄吳夫人小畹

隔過墻頭﹐幾番同聽黃昏雨。別來情緒。向北看春樹。

一院藤花﹐底是臨書處。還分取。綠窗朱戶。裊裊茶煙縷。

徐元端字延香﹐江都人。範某室。有《繡集》。

【淸平樂】

繡窗無那。自捲簾兒坐。羞睹黃鶯枝上臥。拋去靑梅數顆。

東風陣陣相摧。胭脂零落蒼苔。春色依然歸去﹐爲誰畱下愁來。

【南鄕子】

獨坐數歸期。花影重重日影低。無計徘徊思好句﹐遲遲。除卻春愁沒个題。

閒倚畫樓西。芳艸靑靑失舊堤。猶記當時人去處﹐依依。紅杏花邊一酒旗。

周蘭秀字弱英﹐吳江人。平湖孫某室。

【浣溪沙】

雨過池塘萬綠生。微風吹滿繡簾輕。遠山一角夕陽明。

靜裏荷香來扇底﹐夢餘蕉影倚窗橫。關情何處玉簫聲。

武氏三水人﹐文翔鳳室。

【如夢令】

畫閣閒吟玉案。寂寂薰風庭院。微悶坐花前﹐獨把闌干倚徧。簾捲。簾捲。秋在桐陰一半。

翁孺安號靜和居士﹐常熟人。適同邑顧氏。有《浣花居遺稿》。

【浣溪沙】

雁陣才過字一行。碧天沈影散秋光。涼風初沁白羅裳。

墮葉井梧旋靜砌﹐含英籬菊護低墻。聲聲何處搗衣忙。李端卿錢塘人。

【謁金門】

風乍暖。樹底鶯聲欲囀。窗外小梅香數點。枝頭春意淺。

盡日畫屏獨掩。閒卻繡牀金翦。寶枕初回香夢遠。亂愁天不管。

【卷十二】

韓知玥一首吳朏一首顧若璞一首錢氏一首郭﹛王﹢雨／虧﹜一首紀映淮一首黃鴻一首張紅橋一首範妹一首錢涓一首馬守貞一首劉勝一首楊炎一首薛素素一首朱無瑕一首王毓貞一首白旃香一首趙燕二首馬如玉一首楊宛三首王微四首鄭妥一首陳冉一首花夢月一首景翩翩一首張婉一首朔朝霞一首王月一首寇皚如一首崔嫣然一首頓文一首王賽玉一首尹春一首呼舉一首沙宛在一首京師妓一首蘇世讓一首鎖懋堅一首王氏一首沈靜筠一首元妙洞天少女一首鄭婉娥一首翠微一首王秋英一首

韓智湖州人﹐金壇於鑾室。

【浣溪沙】

柬瞿夫人

玉筯雙垂薄袖寒。十離詩就背人看。閒愁贏得許多般。

月轉空階天欲曙﹐香縈倦枕夢初闌。相思一夜小梅殘。

吳朏號冰蟾子﹐江南華亭人。曹某室。

【滿江紅】

雨抹荷池﹐添艷了﹑鬧紅稠綠。更帶著﹑牽魚藻鑑﹐浮波鳧玉。橊朵辭枝焚碧蘚﹐蟬聲送遠翻新曲。向幽軒﹑一枕夢驚回﹐風敲竹。

絲雨霽﹐輕涼足。殘照短﹐纖紅續。漸雲遮津口﹐煙黏山麓。涼月照人心似水﹐此身擬向淸虛蹴。記廣寒﹑庭畔素衣中﹐曾相熟。

顧若璞字知和﹐錢塘人。王某室"。有《臥月軒集》。

【長相思】

梅子靑。豆子靑。飛絮飄飄長短亭。風吹羅袖輕。

恨零星。語零星。正是春歸不忍聽。流鶯啼數聲。

錢氏湖州人﹐都憲唐世濟室。

【滿庭芳】

古樹陰濃﹐新篁翠淺﹐乍陰過雨還晴。方塘對岸﹐畱得小紅英。消受茶芽蕨筍﹐皮幾淨﹑雲母窗明。薰風至﹐釣絲搖曳﹐舞處立蜻蜓。

喜灌園君志﹐辟吾職﹐兩意相並。把當前﹐好景直擬蓬瀛。怎便塵勞盡謝﹐長無事﹑心境雙淸。家園好﹐藕花如錦﹐波面想盈盈。

郭郭﹛王﹢雨／虧﹜字�汝﹐長洲人。顧某室。

【思帝鄕】

紅燭冷﹐碧釵畱。燭冷釵畱人去﹐恨悠悠。拚得一分憔悴﹐一分秋。試問眉間心上﹐幾多愁。

紀映淮上元人。

【小重山】

秋閨蕭瑟

幽閨更漏長。庭前叢桂發﹑暗飄香。月明露白漸生涼。輕風起﹑時拂郁金裳。

遠雁一行行。相看還佇立﹑怯空房。幽懷幾許總難量。蘭缸灺﹑花影欲窺窗。

黃鴻字鴻耀﹐錢塘人。有《廣寒集》。

【蝶戀花】

著意畱春春不許。一陣東風﹐吹落花無數。記取等閒花落處。重遊怕是桃源路。

門外靑絲垂日暮。偏惹離腸﹐不系徵帆住。兩兩畫梁新燕語。雙飛又入花間去。

張紅橋閩縣人﹐居紅橋之西﹐因自號。紅橋後歸福淸林鴻。《詞約》云﹕紅橋雅麗能詩﹐豪右委禽皆不納。長樂王有詩名﹐亦拒之。及鴻托鄰媼投以絕句云「桂殿焚香酒半醒﹐露華如水點銀屏。含情欲訴心中事﹐羞見牽牛織女星。」紅橋答云「梨花寂寂斗嬋娟﹐銀漢斜臨繡戶前。自愛焚香消永夜﹐從來無事訴靑天。」遂締婚焉。相與唱和﹐詩甚夥。後鴻適金陵﹐作《大江東去》一闋﹐畱連惜別。又明年﹐鴻自金陵寄《摸魚兒》一闋﹑絕句四首。張自鴻去後﹐獨坐小樓﹐顧影欲絕。及見鴻詩詞﹐感念成疾﹐不數月而卒。惜其詞傳者絕少。

【念奴嬌】

鳳凰山下﹐恨聲聲玉漏﹐今宵易歇。三疊陽關歌未竟﹐城上棲烏催別。一縷情絲﹐兩行淸淚﹐漬透千重鐵。重來休問﹐尊前已是愁絕。

還憶浴罷描眉﹐夢回攜手﹐踏碎花間月。謾道胸前懷荳蔻﹐今日總成虛設。桃葉津頭﹐莫愁湖畔﹐遠樹雲煙疊。剪燈簾幕﹐相思誰與同說。

範妹字洛仙﹐如臯人。有《貫月舫集》。

【浣溪沙】

月夜懷延公

庭竹瀟瀟弄晚風。月光如洗露華濃。瑤階花影自重重。

非愛良宵淸不寐﹐因憐歸燕思無窮。夜深獨倚畫樓東。

錢涓字�文﹐嘉興人。有《抱雲吟》。

【秋波媚】

芙蓉

艷質誰教托蓼洲。寂寞更誰儔。半竿落日﹐幾行徵雁﹐一葉歸舟。

那堪風雨頻相妒﹐紅粉逐波流。深深綺閣﹐盈盈羅帳﹐多少淸愁。

馬守貞字月嬌﹐號湘蘭﹐金陵妓。

【蝶戀花】

天香館寄陳湖山

陣陣東風花作雨。人在髙樓﹐綠水斜陽暮。芳艸垂楊新燕羽。湘煙翦破來時路。

腸斷蕭郎紙上句。深院啼鶯﹐撩亂春情緒。一點幽懷誰共語。紅絨繡上羅裙去。

劉勝見《靑樓韻語》。

【蘇幕遮】

恨桃花﹐憎柳絮。何事春來﹐浪逐東風去。邂逅從君花下語。無那情癡﹐夢裏還凝佇。

楚臺風﹐巫峽雨。暮暮朝朝﹐無計重相遇。背處偸彈雙玉筯。自笑多情﹐翻爲多情誤。

楊炎字玉香﹐金陵妓。《詞苑叢談》﹕閩人林景淸﹐過金陵﹐與院妓楊玉香狎﹐許終身焉。臨別賦《鷓鴣天》一闋云「八字嬌蛾恨不開。陽臺今作望夫臺。月方好處人相別﹐潮未平時僕已催。聽屬付﹐莫疑猜。蓬壺有路去還來。毿毿一樹垂絲柳﹐休傍他人門戶栽。」遂與訣別。後五六年﹐再訪之﹐則玉香死矣。

【如夢令】

新綠釀成楊柳。簾捲和風微透。獨坐抱雲和﹐香篆暗消金獸。回首。回首。花事春光依舊。

薛素素蘇州妓。

【臨江仙】

喚起提壺池上飲﹐春殘滿地紅英。忽聞墻外子規聲。不如歸去也﹐終是不分明。

自抱雲和彈一曲﹐曲終還擬湘靈。風前淚眼幾時晴。月髙星數點﹐香冷漏三更。

朱無瑕字泰玉﹐金陵妓。

【卜算子】

梧葉薦新涼﹐好夢欺人短。數盡銅壺漏更長﹐別院砧聲遠。

疏雨滴芭蕉﹐腸被西風斷。何處寒蛩哀雁中﹐蘆管吟秋怨。

王毓貞字月妹﹐揚州妓。

【如夢令】

月影被花搖碎。掩映隔簾紅袂。倚醉殢春嬌﹐仿佛滿頭珠翠。難記。難記。人在畫屏秋水。白旃香字西來﹐嘉定妓。

【山花子】

桁垂楊拂畫橈。碧桃花處泛輕舠。六曲紋窗春水碧﹐赤闌橋。

綠酒紅燈風細細﹐碧天明月夜迢迢。何事春來頻載酒﹐聽吹簫。

趙燕字彩姬﹐金陵妓。

【憶王孫】

東風惡劣打殘紅。簾幙輕陰漾碧空。倚薰籠。夢斷香消寶鴨中。

【長相思】

寄張幼子

去悠悠。意悠悠。水遠山長無盡頭。相思何日休。

見春愁。對春羞。日日春江認去舟。含情空倚樓。

馬如玉字楚嶼﹐金陵妓。

【鳳凰臺上憶吹簫】

淸夜無眠﹐湘簾不捲﹐瀟瀟雨打蕉窗。聽秋聲幾點﹐滴碎秋腸。望斷天涯芳訊﹐人寂寞﹑偏覺更長。燈花落﹐枕屏斜倚﹐睡鴨銷香。

思量。舊歡團扇﹐只等閒拋卻﹐塵冷蘭房。數樓頭徵雁﹐影去瀟湘。隔院吹來玉笛﹐聲幽咽﹑漸入伊涼。桐葉響﹐金風陣陣﹐寒透羅裳。

楊宛字宛叔﹐金陵妓。《古今詞話》﹕宛叔能詩﹐善艸書﹐與艸衣道人王修微爲女兄弟﹐有《金人捧露盤》詠秋海棠云「記春光﹐繁華日﹐萬花叢。正李衰﹑桃謝匆匆。儂家姊妹。妖枝艷蕊笑東風。薄情曾共﹐春光去﹑惆悵庭空。到如今﹐余瘦影﹐空掩映﹐夕陽中。珠露點﹑試沐新紅。斷腸何處﹐含芳斂韻綺窗東。好秋誰占﹐小池畔﹑休放芙蓉。」

【太平時】

裊裊疏枝帶露輕。隔簾欞。絲絲牽綴別離情。最難勝。幽恨只憑羌管訴﹐調淒淸。臨風半是斷腸聲。不堪聽。

【浪淘沙】

海棠盡日若含愁。別樣嬌羞。晚涼香散上簾鉤。帶露摘來斜插鬢﹐一段風流。

蛩語玉階幽。又是深秋。相攜閒對小妝樓。不解斷腸伊似我﹐我似伊否。

王微字修微﹐揚州妓﹐自號艸衣道人。《竹窗詞選》﹕王修微初爲靑樓﹐後爲黃冠﹐詞集甚富﹐皆言情之作﹐多有俳調。施子野雲﹕修微色藝雙絕﹐尢長於詩詞﹐適從性夙齋聞其名﹐見《憶秦娥》一章﹐有「多情月﹐偸云出照無情別」之句﹐風流蘊藉﹐不減李淸照。明日﹐入東佘﹐見修微於眉公山莊之喜庵﹐方據案作字﹐逸韻可掬﹐相與談笑者久之。日西別去﹐此情依依﹐因用其調。他日相見﹐拈出作一話頭耳。周勒卣云﹕修微本籍華亭﹐來往竹西﹐陳仲醇﹑施子野極賞其才調。而雅致淸髙﹐常謁憨山大師於匡廬﹐題詩石壁上﹐爲白雲捲去。時許給事譽卿爲東林名人﹐負重望﹐修微依之以老。

【如夢令】

懷譚友夏月到

閒庭如晝。修竹長廊依舊。對影黯無言﹐欲道別來淸瘦。春驟。春驟。風底落紅僝僽。

【搗練子】

心縷縷。愁踽踽。紅顏可逐春歸去。夢中猶殢惜花心﹐醒來又聽催花雨。

【憶秦娥】

多情月。偸云出照無情別。無情別。淸輝無柰﹐暫圓常缺。

傷心好對西湖說。湖光如夢湖流咽。湖流咽。離愁燈畔﹐乍明還滅。

鄭妥一名如英﹐字無美﹐金陵妓。

【浪淘沙】

日午倦梳頭。風靜簾鉤。一窗花影擁香篝。試問別來多少恨﹐江水悠悠。

新燕語春秋。淚濕羅裯。何時重話水邊樓。夢到天涯芳艸暮﹐不見歸舟。

陳冉字月素﹐金陵妓。

【賣花聲】

愁壓遠山低。此恨誰知。吳綾淺碧濕胭脂。無限秋光憔悴意﹐殘葉疏枝。多病損腰肢。檀袖雙垂。紗窗月上影遲遲。漏冷蓮花人靜也﹐寒雁來時。

花夢月字紅兒﹐金陵妓。

【浣溪沙】

梳罷鳴蟬淺畫眉。習池香鴨篆煙遲。一窗日影到罘罳。

只說頻來桃葉渡﹐不期猶隔柳花堤。數聲風外囀春鸝。

景翩翩字三妹﹐建昌妓。

【憶秦娥】

秋蕭索。西風一夜吹香閣。吹香閣。挑燈獨坐﹐半垂簾幕。

滿階明月梧桐落。滿窗涼露吳衫薄。吳衫薄。菱花閒對﹐鬢云斜掠。

張婉字婉仙﹐松江妓。有《效顰吟》。

【如夢令】

陌上鶯啼綠柳。樓上花飛寶甃。晴日晚春天﹐畫篋香消荳蔻。消瘦。消瘦。又是斷腸時候。

朔朝霞字曙光﹐金陵妓。有《紅於詞》。

【桂殿秋】

秦淮渡﹐碧波流。冷月斜明花外樓。仙人掌滿金莖露﹐桂子香寒玉殿秋。

王月字微波﹐金陵妓。

【破陣子】

宮粉香消睡鴨﹐仙衣塵滿紅絨。寂寞畫屏春月白﹐冷淡花裀夜燭紅。誰家玉笛風。

冠皚如字貞素﹐金陵妓。有《遜雪堂集》

【輥繡球】

柳外裊晴絲﹐正晴日﹑遲遲停午。墻頭曾見﹐去年攜手﹐花前欸語。爲伊忘卻﹐繡窗鸚鵡。

不柰韶光如許。對簾箔﹑幾回凝佇。綠酒銀燈﹐甚時歡聚。歸來燕子休遲到﹐畫橋飛絮。

崔嫣然字重文﹐金陵妓。有《幻影閣集》。

【謁金門】

風蕭瑟。遠聽寒砧聲急。應念徵鴻無信息。夜涼吹玉笛。

幾許紅樓岑寂。夢斷楚江蘭澤。明月梧桐淸露滴。暗蛩吟敗壁。

頓文字少文﹐金陵妓。有《翠擁樓詞》。

【點絳唇】

才長芭蕉﹐碧紗窗外風和雨。聲聲杜宇。不解畱春住。欲問春光﹐此日歸何處。春無語。亂紅流去。兩岸楊花絮。

王賽玉字儒卿﹐金陵妓。

【點絳唇】

水院妝殘﹐桐陰滿地新涼夜。湘簾輕下。墻角疏更打。

漸近黃昏﹐明月移花榭。愁偏惹。珮環休卸。繡鴨燻香麝。

尹春字子春。金陵妓。

【醉春風】

池上殘荷盡。籬下黃花嫩。重陽還有幾多時﹐近近近。曾記舊年﹐那人索句﹐評香斗茗。

望斷蕭郎信。懶去勻宮粉。蝦須簾外晚風生﹐陣陣陣。雙袖生寒﹐一燈明滅﹐博山香燼。

呼舉字文如﹐江夏妓。

【玉樓春】

夜坐

一燈半滅愁無數。河畔淸蟾涼印戶。閒庭細艸亂蛩鳴﹐似共離人分泣露。

玉樓遙隔湘江浦。黯黯離魂尋得去。秋鐘夜半遠隨風﹐短夢驚回忘去路。

沙宛在字嫩兒﹐金陵妓。

【醉花陰】

翡翠樓頭風幾陣。斷送殘紅盡。薄暮掩羅幃﹐睡鴨香寒﹐冷卻沈檀印。

夢回寶枕垂雲鬢。愁壓蛾彎損。窗外雨聲疏﹐響入芭蕉﹐又是黃梅信。

京師妓

【瑞鷓鴣】

少年曾侍漢梁王。濯錦江邊醉幾場。拂石坐來衫袖冷﹐踏花歸去馬蹄香。

當初酒盞寧辭滿﹐今日閒愁不易當。暗想勝遊還似夢﹐芙蓉城下水茫茫。

蘇世讓朝鮮人。

【憶王孫】

和薛萃軒副使

無端花絮曉隨風。送盡春歸我又東。雨後嵐光翠欲濃。寄徵鴻。家在千山萬柳中。

鎖懋堅西域人。《詞品》﹕鎖懋堅﹐西域人。善吟詠。成化間﹐遊苕城﹐朱文理座間索賦其家假山﹐懋堅賦《沈醉東風》一闋云「風過處﹐香生院宇。雨收時﹐翠濕琴書。移來小朵峯﹐幻出天然趣。倚闌干﹑盡日披圖。漫說蓬萊本是虛。只此是﹑神仙洞府。」爲一時所稱。

【菩薩蠻】

送春

曉鐘才到春偏度。一番日永傷遲暮。誰送斷腸聲。黃鸝知客情。山光靑黛濕。仍帶傷春泣。綠酒瀉杯心。捲簾空抱琴。

王氏乩仙

見沈宜修《伊人思》。

【秋波媚】

流水東回憶故秋。疏雨滴更愁。雁來楚峽﹐風淒江渚﹐瘦損輕柔。

誰憐絕世嬌姿在﹣﹐斜倚小妝樓。慵窺寶鏡﹐淚懸情眼﹐悵鎖眉頭。

沈靜筠乩仙。《林下詞選》﹕吳江女士沈玉霞﹐名靜筠﹐呂元洲室。歿後降乩﹐作《鷓鴣天》一闋云云。

【鷓鴣天】

一片春光徧九宵。這回風月也全消。重來繡閣吟殘句﹐不數緱山弄玉簫。

身外事﹐等閒拋。萬層雲路碧迢迢。香南雪北何由見﹐直比人間午夢遙。

玄妙洞天少女《詞統》﹕玄之《夢遊仙》詞序云﹕夏夜倦寢﹐神遊異境﹐榜曰「玄妙洞天」。見少女獨立朗然﹐歌《謁金門》云云。歌竟﹐命侍兒傳語曰「與君有緣﹐今時未至﹐請辭。」遂翻然而醒。

【謁金門】

閨情眞堪惜。錦帳夜長虛擲。挑罷銀燈情脈脈。繡花無气力。

女伴聲停刀尺。蟋蟀爭吟四壁。自起捲簾窺夜色。天靑星欲滴。

鄭婉娥女鬼。《詞苑叢談》﹕吳江沈韶﹐洪武初﹐登琵琶亭﹐月下聞歌聲。明日復往﹐見一麗人曰「妾僞漢婕妤鄭婉娥﹐死﹐葬於亭側。」爲沈歌《念奴嬌》。曰「昨夜郎所聞也。。」

【念奴嬌】

離離禾黍。嘆江山似舊﹐英雄塵土。石馬銅駝荊棘裏﹐閱徧幾番寒暑。劍戟灰飛﹐旌旗鳥散﹐底處尋樓櫓。喑嗚叱吒﹐只今猶說西楚。

憔悴玉帳虞兮﹐燈前掩淚﹐雙靨流紅雨。鳳輦羊車行不返﹐九曲愁腸漫苦。梅瓣凝妝﹐楊花翻雪﹐回首成終古。翠螺靑黛﹐絳仙慵畫眉嫵。

翠微女鬼。《詞苑叢談》﹕嘉靖初﹐淸河邱生﹐泊舟江陵﹐有一女子﹐自稱兩淮運使何公之妾翠微。引生至一亭就枕。臨別賦詞云云。明日視之﹐乃其墓也。

【憶秦娥】

楊枝裊。恩情無限天將曉。天將曉。漏窮難喚﹐教人煩惱。

郵亭一夜風流少。匆匆後會應難保。應難保。最傷情處﹐殘云風掃。

王秋英女鬼。《詞苑叢談》﹕福淸諸生韓夢云﹐嘉靖甲子過石湖山﹐遇一女子﹐自稱楚人王秋英﹐從父徳育宦閩﹐遇寇石湖山﹐投崖而死。

【瀟湘逢】

故人

慢春光將暮。見嫩柳拖煙﹐嬌花染霧。頃刻間風雨。把堂上深恩﹐閨中遺事﹐贊火畱餳﹐都付卻﹑落花飛絮。又何心﹑挈榼提壺﹐鬥艸踏靑盈路。

子規啼﹐蝴蝶舞。徧南北山頭﹐紙灰綠醑。奠一丘黃土。嘆海角飄零﹐湘陰淒楚。無主。泉扃也難得﹐有情雞黍。畫角聲﹑吹落梅花﹐又帶離愁歸去。

【附錄一】

跋

趙尊嶽蘭泉司寇承金風亭長之後﹐輯《明詞綜》十二卷﹐蓋以亭長舊稿﹐合諸平生所搜輯者﹐匯而梓之。所輯多出於《蘭臯館詞選》及《艸堂新集》。玆二書傳本極鮮﹐故世之言明詞者﹐多宗司寇。余往年並得二者﹐且陸續付鋟。於是明詞選本漸爲治《金荃》者所共賞﹐不必取資於此。司寇存佚媚古之功﹐固不可沒也。又選中諸家﹐余得其單行裁篇之本幾於什之五六﹐均登梨棗。假以歲月﹐或可更致如幹種。玆編能爲之喤引用供參訂﹐所以益餘者實多﹐因爲重雕﹐並紀歲月。

己亥重五日﹐珍重閣。

【附錄二﹟《明詞綜》補】

建文皇帝一首邱浚一首周恭一首朱灝一首張一如一首兪琬綸一首黃尊素一首許肇一首彭孫貽七首李因一首陶安一首林鴻一首儲懋端一首顧士林一首李福謙一首褚附鳳一首沈宗一首沈士銳一首沈家恆一首張琨一首李鄂一首梁云構一首邱四可一首黃道周一首董其昌一首王達善一首黃正色一首馬晉一首包爾庚一首中翰一首陳子升二首沈宣二首黃潤玉一首洪貫一首楊範一首李堂一首李麟一首徐之垣一首陸寶一首錢肅樂一首張煌言二首錢肅圖一首髙宇泰一首李文纘一首董劍鍔一首董守正一首金大鏞一首顧愨一首鄭滿一首張�一首鄭溱一首張嘉一首馮愷章二首戴澳一首範兆芝一首孟淑卿一首陳�一首謝小眉一首

建文皇帝

【滿江紅】

三過吳江﹐又添得﹑一亭淸絕。剛占斷﹑水光多處﹐巧依林樾。漠漠雲煙春晝雨﹐寥寥天地秋宵月。更冰壺﹑玉鑑暑宜風﹐寒宜雪。

臞庵右﹐山嵐缺。虹橋左﹐波濤截。正三髙堂畔﹐舊規今別。何但漁翁垂釣好﹐謾將柳子新吟揭。信登臨﹑佳興屬彭宣﹐能揮發。

邱浚字仲深﹐瓊山人。景泰五年進士。官大學士﹐謚文莊。有《瓊臺會稿》。

【菩薩蠻】

銷魂別處何寥寂。感情含思愁生極。倦睡困方深。更闌夜正沈。

沈檀燒細炷。香冷幃空處。寒光月影斜。橫透碧窗紗。

周恭汴人。按汴有樂工女劉盼春者﹐與恭狎﹐恭父禁勿令通﹐女扃門謝客。適雲間富商某賫貲往﹐母欲奪其志﹐不可﹐加挫辱焉。恭知之痛哭﹐致書使聽母命﹐綴詞云云。女得詞﹐遂投繯死。異日焚其屍﹐有所佩香囊﹐鮮潔完好﹐中卽藏此詞也。周憲王爲之傳奇﹐曰《香囊記》。見梅禹金《靑泥蓮花志》。

【長相思】

阻佳期。盼佳期。欲寄鸞箋雁字稀。新詞和淚題。

怕分離。又分離。無限相思訴與誰。此情明月知。

朱灝字宗遠﹐華亭人。按灝在明詞中﹐另出面目﹐詞手之郊﹑島也。

【賣花聲】

霧遞煙郵﹐初放靑螺當戶。小池中﹑鳴蛙兩部。花巢風掃﹐有松濤堪晤。伴伊尼﹑夕陽閒步。

嫩涼羈葉﹐柳館黃鸝常寓。款光陰﹑全憑酒瓠。一眉新月﹐在峯尖偸露。恨癡云﹑又如虫蠹。

張一如字來初﹐蕪湖人。

【水調歌頭】

落月下春苑﹐啼鳥別花曹。無端湊與離怨﹐難咽割腸刀。玉貌雪膚何處﹐只剩無情有恨﹐隱隱怕逢挑。空態忽沾臆﹐暗影自棲膏。

華畿邈﹐巫峽渺﹐漢津濤。此情終古﹐直教同是一忉忉。送斷韶華一瞬﹐賺殺芳心一寸﹐船往不畱篙。回憶可堪話﹐無計放蕭騷。

兪琬綸字君宜﹐長洲人。萬曆四十一年進士。官衢州西安縣知縣。有《自怡集》。

【桂枝香】

古鏡

張郎一去﹐君且代郎看﹐雙蛾解理。贈別躊躇﹐不忍把君分碎。問容顏﹑君獨知憔悴。受多磨﹐與君無異。廣寒三五﹐嫦娥愁向﹐卻元自己。

晴空裏﹐似丹靑點綴。个中小小﹐洞天深處。背地沈迷﹐形影都無據。憐君自爲分明累﹐貯盡了﹑漢宮人淚。架罷妝殘﹐瞥然收卻﹐遠山橫翠。﹝《聽秋館詞話》卷八所載文字頗不同﹞

黃尊素字眞長﹐余姚人。萬曆四十四年進士。歷官山東道禦史﹐贈太僕寺卿﹐謚忠端。有集。

【西江月】

疏星一一如洗﹐朗月明明欲波。髙臺夜聽竹聲過。熱心被他吹破。

最喜良田滿滿﹐還看遠岫峨峨。風前一枕漫顏酡。卻笑從前總錯。

許肇字

友﹐宜興人。諸生。明亡﹐赴水死。

【蝶戀花】

雨餞雲郵春去矣。燕嘴泥香﹐暗度疏簾裏。底事玉樓人未起。淚痕染透鴛鴦被。

約腕金環空自委。花瓣無情﹐盡日隨流水。喚到侍兒何處使。秋千架外尋梅子。

彭孫貽字仲謀﹐海鹽人。拔貢生。有《茗齋詩餘》。按先生事詳朱笠亭《明人詩鈔》小傳。詞力主兩宋﹐﹗致學黃魯直﹐髙峭近姜石帚。視難弟羨門先生﹐殆無多讓。間嘗論明人詞好亦似曲﹐求其辭不傷雅﹐調不落卑﹐無雕巧之痕﹐無叫囂之習﹐茗齋而外﹐蓋鮮其儔。今人知羨門延露之詞﹐而不知茗齋之詞之工。知茗齋古今體詩之妙﹐而不知其詞之殆過於詩也。

【霜天曉】

角賣花。用竹山摘花韻睡起煎茶。聽低聲賣花。畱住賣花人問﹐紅杏下﹑是誰家。

兒家。花肯賒。卻憐花瘦些。花瘦關卿何事﹐且插朵﹑玉搔斜。

【尋芳艸】

和稼軒韻

這里一雙淚。卻愁濕那廂兒被。被窩中忘卻今夜裏。上牀時不曾睡。

睡也沒心情﹐攪惱殺雪貍竄戲。怎月兒不會人兒意。單照見闌干字。

【東坡引】

曉起

綺窗紅日皦。余睡殘燈小。水沈宿火煙猶裊。賣花聲恁早。

小鬟呼未應﹐燻鑪閒抱。暖玉手﹑調歌鳥。鸚歌念熟休忘了。春眠不覺曉。春眠不覺曉。

【玉漏遲】

詠促織

向空階絮語﹐不知何處﹐愁人偏切。金井銀牀﹐一夜碎啼明月。怪殺天涯蕩子﹐禁得過﹑涼天時節。聲暗咽。暮燈初起﹐曉鐘才歇。

可憐枕上關山﹐被片晌淒涼﹐驚回蝴蝶。獨院孤衾﹐此際更和誰說。追憶金籠閒斗﹐佯輸與﹑一雙條脫。空悵別。雕闌桂花如雪。

【帝臺春】

春恨。用南唐元宗韻

花影脈脈。春愁黯無力。成陣亂紅﹐不管人愁﹐無風飛急。冷落秋千上已後﹐較愁似﹑去年今日。問多情﹐燕子剛來﹐天涯消息。

無消息。歸未得。守月直到燈黑。盡夜夜朝朝淚痕多﹐準不過一江潮汐。人去今春已非舊﹐春去那人可如昔。便儂做東風﹐肯花枝憐惜。暗香梅花。用白石韻淒淒夜色﹐且醉扶紅袖﹐倚樓橫笛。喚起玉龍﹐斜月鱗鱗曉星摘。回首故人天際﹐欲書寄瑤華無筆。誰共我﹑枕石山中﹐霜冷露盈席。

南國。音信寂。縱千里相思﹐方寸堆積。悲吟當泣。不是思君定誰憶。猶記一枝送影﹐香夢人﹑羅浮空碧。柰可翠禽叫轉﹐不歸也得。

【花犯】

立夏詠梅子。用淸眞梅花韻

亞枝低﹐累累掛綠﹐秀才賣風味。紺珠勻綴﹐憶嚼徵含宮﹐齲齒妍麗。佳人手摘檐牙倚。吞酸私自喜。記前月﹑紅潮初盡﹐香篝曾共被。心中難拋撇仁兒﹐春山皺蜇得﹐和愁憔悴。還可惜﹐雙頭打﹐流鶯同墜。難甦醒﹑日長人困﹐剛脆滴﹑櫻桃濃睡裏。巧一陣﹑楝花風過﹐吹芳魂似水。瑤花詠

雪先春冰散入﹐暝花明沒﹐檐牙髙啄。籬梢庭卉﹐折幾枝﹐都似梳翎凍鶴。玉人何處﹐正暖炙﹑鵝笙小閣。倚獸鑪﹑纖指頻溫﹐字澀紅牙新學。

珠簾十二重遮﹐想此處淸寒﹐不上梅萼。金樽翠袖﹐生俊煞﹑呵筆彩毫相角。苦吟句就﹐憶驢背﹑舊遊如昨。較淺斟低唱今宵﹐如此風情不惡。

【小樓連苑】

食新栗作

秋園白露初肥﹐家家拾紫登山麓。金風小罅﹐吳霜乍點﹐嫩黃才足。未出瑤房﹐暗驚纖手﹐顰眉刺觸。喜合歡腰細﹐於中微束﹐稱鴛鴦比肩名目。

作意春尖笑剝﹐褪中衣﹑軟溫澀縮。漫投歡袖﹐可堪君口﹐情甜意熟。度脆飴唇﹐回甘犀齒﹐秋魁冠玉。恥雕盤薦飾﹐紅箋私裹﹐寄緘重復。

李因字是庵﹐杭州人。光祿卿葛徵奇妾。有《竹笑軒集》。按是庵畫法陳白陽﹐工詩及詩餘﹐語短情長﹐去北宋未遠。

【南鄕子】

聞雁感懷

嘹嚦過南樓。字字橫空引起愁。欲作家書何處寄﹐誰投。目送孤鴻淚暗流。

憶昔共追遊。荻岸漁汀系小舟。又是那年時候也﹐休休。開到黃花知幾秋。﹝以上汪氏振綺堂刊本《蓮子居詞話》卷三﹞

陶安字主敬﹐太平人。洪武中官參知政事。

【金縷曲】

夜宿省中懷賀

久孚庭樹秋聲冷。夜迢迢﹑漏傳銀箭﹐月明華省。最惜稽山無賀老﹐短燭照人淸影。依稀夢續還驚醒。風透圍屏靑瑣薄﹐且披衣﹑立旁梧桐井。兵衛肅﹐畫廊靜。

江湖聚散如萍梗。笑談間﹑雲霄躡足﹐一鞭馳騁。萬壑水晶天不夜﹐人在玉眞仙境。說近日﹑四郊無警。兵後遺黎歸故里﹐漸桑麻﹐綠映鵝湖嶺。須共賞﹐好風景。

林鴻字子羽﹐福淸人。永樂間官員外郎。

【摸魚兒】

記虹橋﹑少年遊冶﹐無限雨情雲緒。金鞍幾度歸來晚﹐香靨笑迎朱戶。腸斷處。是半醉微醒﹐燈暗宵深語。閒愁幾許。恰一似吳蠶﹐繭纏絲裹﹐撩亂萬千縷。

別離易﹐澹月亂鴉啼曙。淚痕紅袖沾污。深懷遙想何年了﹐空寄錦囊佳句。春欲去。恨不把長繩﹐系日畱春住。相思最苦。縱說不銷魂﹐衷腸鐵石﹐涕泗也如雨。

儲懋端宜興人。

【沁園春】

戲策毛穎爲學士。效稼軒體

咨汝毛錐﹐譽擅中書﹐胡思乞骸。念望崇靈兔﹐南山感月﹐名髙繡虎﹐北海驚雷。久效馳驅﹐積成勞悴﹐疇昔鋒芒逐漸摧。嘉乃績﹐俾守中山郡﹐其往欽哉。

吾將以禮爲媒。更別選循良穎也才。令蜀江裁楮﹐先生靜待﹐淇園截竹﹐君子蒙災。合就管城﹐移封卽墨﹐錫汝龍賓水一杯。兼策汝﹐試端明學士﹐速駕前來。

顧士林字文叔﹐嘉興人。

【南鄕子】

風雨滿汀洲。極目帆檣帶急流。酒興詩懷無冷暖﹐休休。一任涼飈發素秋。

何事皺眉頭。且讀離騷賦遠遊。逆數歸期歸未得﹐悠悠。千頃煙波一葉舟。

李福謙字子虛﹐嘉興人。

【百字令】

中秋空庭秋晚﹐趁花陰把盞﹐臨風獨適。醉眼昏沈潦倒甚﹐今夕又逢佳夕。桂子飄香﹐銀河斂影﹐秋意平分坼。淒涼往事﹐不堪回首重憶。

堪笑蒼狗白衣﹐人間幻境﹐轉盼成陳迹。記得去年今夜語﹐都在心頭歷歷。壯志空存﹐此身依舊﹐漂泊江南客。明朝酒醒﹐又添一段於邑。

褚附鳳字梧岡。

【南鄕子】

秋懷

忽地秋催。又見黃花滿徑開。箕踞科頭無个事﹐三杯。林下淸風信快哉。

何必徘徊。收拾天涯宦迹回。藝圃自存經濟意﹐歸來。重把門前五柳栽。

沈宗字以衝﹐仁和人。崇禎間官行人。

【訴衷情】

近江行有感

露濃霞淡﹐說是嚴冬尙早。迷離一望丹楓﹐無復靑靑芳艸。伴我秋容寂寂﹐野服疏疏﹐漫道風光好。

孤帆悄。回首鳳城春老。人生如寄﹐怎得常年少。金尊倒。劍光銹澀﹐雄心濩落﹐望中殘照。時被浮雲繞。

沈宗字旨庵。

【浪淘沙】

倦繡到如今。睡思沈沈。推琴罷阮怯繁音。香夢不知何處去﹐簾月偏深。

待把墜歡尋。夜夜孤衾。瑤階淸影倍傷心。憶著喃喃私語際﹐月也難禁。

沈士銳字聲令。吳江人。

【醉花陰】

老盡芙蓉霜葉吼。頓覺秋容瘦。曳杖試行吟﹐竹裏靑簾﹐髙倚疏疏柳。

遠眺停雲懷故友。淚落杯中酒。慘慘復慘慘﹐風雨三更﹐誰念人僝僽。

沈家恆字漢儀。

【蝶戀花】

賀友新婚

莫道好春無處討。嶺上瓊花﹐開向金閨早。酒醒香濃天未曉。一丸璧月窺窗悄。

初整晨妝眉樣巧。笑問檀奴﹐秀色餐多少。更喜今年春色好。階前漸綠宜男艸。

張琨常熟人。

【雙雙燕】

披蓬探隱﹐到靑艸溪頭﹐碧陰山曲。竹韻松姿﹐爭媚吟眸詩腹。是處翠峯成簇。更秋雨﹑新涼如沐。深林宛轉鳴禽﹐幽澗琤琮漱玉。

孤獨。簡編娛目。有紉珮芳蘭﹐供餐茂菊。藤牀閒憩﹐夢入華胥仙國。又早月明簾軸。恰一枕﹑淸酣睡足。小小花童低報﹐瓦鼎烹茶剛熟。﹝按﹐此首《明詞綜》卷五已錄﹐作張瑋詞﹐文字略異﹞

李鄂

【摘紅英】

潮頭白。峯頭碧。落梅香暗漁翁笠。西風透。東風驟。待得晴明﹐鶯花時候。

鶯聲澀。花枝寂。春來已蠟看山屐。山如舊。春如繡。層樓望處﹐蒼寒紅瘦。

梁云構

【踏莎行】

煙鎖朱樓﹐霜鋪白屋。墻邊透出東籬菊。荷池尙見瀉殘紅﹐芳郊猶喜堆餘綠。

天外鴻孤﹐燈前影獨。月明常把金錢卜。蛩吟錯認報佳音﹐芙蓉笑倚屏山曲。

邱四可

【蝶戀花】

題武夷太虛巖

古壑流連尋趣步。淅瀝泉飛﹐寒石畱云護。數折曲房羅翠霧。幽懷可是人能悟。

風月江山懸客慕。爲惜芳年﹐聊取柔情付。自昔金蘭多陌路。而今管鮑休相誤。

黃道周

【滿庭芳】

吳江舟中讀雪堂新詩寄錢爾斐

大研停書﹐誰似爾﹐玄徽髙寄。把銀河曳練﹐寶幢湧地。靑鳥銜箋來閬苑﹐朱魚結珮傳仙字。憶長幹﹑小巷駐霜蹄﹐曾搖轡。

早無意﹐搴赤幟。慵開眼﹐翻金匱。但謝安髙臥﹐灌夫直視。且喜榻穿身尙健﹐從知韋絕心逾細。更釣鰲﹑海上瞰滄洲﹐調香餌。

董其昌

【滿庭芳】

題畫

宿雨初收﹐曉煙未泮﹐浮雲都逐飛鴻。文君翠黛﹐一霎變顰容。多少風鬟霧鬢﹐靑螺髻﹑飄墮空濛。頻騁望﹐徵帆滅處﹐遠靄與俱窮。

古今來畫手﹐誰如莊叟﹐筆底描風。有江南一派﹐北苑南宮。我亦煙霞骨相﹐閒點染﹑懂難工。但記取﹑維摩詰語﹐山色有無中。

王達善字耐軒﹐無錫人。洪武中舉明經﹐以薦擢侍讀學士。

【憶秦娥】

愁如縷。誰家落日敲秋杵。敲秋杵。淡煙衰柳﹐故人何處。

別來每恨關山阻。徵鴻影落芙蓉渚。芙蓉渚。短蓬孤棹。幾聲疏雨。

黃正色字斗南﹐無錫人。嘉靖中官禦史。論附馬崔元﹑中官鮑忠貪黷﹐反爲所誣﹐戍遼東三十年﹐始召還。官至太僕寺卿。

【南鄕子】

淸世愧無能。竊得微階正不勝。天地包容投遠塞﹐相應。投杼慈親本愛曾。

靜坐讀伽楞。百念幾同二月冰。朔漠荒寒𨿽特甚﹐休憎。古訓從來只自懲。

馬晉字孟昭﹐明初吳縣人。

【滿庭芳】

雪漬疏髯﹐霜侵衰鬢﹐去年猶勝今年。一回老矣﹐堪嘆又堪憐。思昔靑春美景﹐除非是﹑月下花前。誰知道﹐金章紫綬﹐多少事憂煎。

侵晨騎馬出﹐風剛暴橫﹐雨又淒然。想山翁野叟﹐正爾髙眠。更有紅塵赤日﹐也不到﹑松下林邊。如何好﹐吳淞江上﹐閒了釣魚船。

包爾庚字長明﹐上海人。崇禎十年進士。

【蘇武慢】

秋日旅感

玉分紅﹐金橙剖綠﹐漸報江南秋老。正磋搖落﹐況復淸砧﹐空外又聞頻搗。佩劍磨殘﹐唾壺擊碎﹐耗卻壯心多少。悵年來﹑病翮褵褷﹐遜他飛鳥。

念從古﹑賦擅淩雲﹐筆能搖嶽﹐一例天涯潦倒。質衣酒肆﹐貸粟監河﹐不及侏儒長飽。潘鬢將凋﹐沈腰增瘦﹐畱得一囊玄艸。勝寒燈如豆﹐蛩吟四壁﹐伴人幽悄。

中翰少孤貧﹐力學﹐嘗與同社友飲妓家﹐𨿽衣冠了了﹐而長身玉立。有琬娘者﹐心異焉。一夕方夜讀﹐聞剝啄聲﹐啟戶﹐則一婢捧琬至﹐驚問之﹐雲從姊妹家來。琬見四璧蕭條﹐一燈熒熒﹐然殘編羅列。嘆曰「貧至此何能讀。」遂去。及明﹐地上遺金釧一﹐中銜珍珠。知琬所遺﹐趨還之。則言昨未遺物。固與﹐不納。自是恆遣婢來﹐輒有所贈。中翰不忍卻﹐而終以爲恥。遂遊山左﹐爲人權記室。歲餘﹐忽有故人自江南來訪﹐裙屐鮮華﹐翩翩美少年也。旣見﹐不相識。彊邀至寓﹐掩扉脫履笑曰「別來無恙耶。」諦視﹐乃琬娘﹐大驚。琬曰「此來特從君﹐許我則生﹐不許則死。」中翰沈吟久之﹐曰「然則何以爲家。」琬曰「是不難﹐出資賃屋﹐相與俱居。」主人聞其異﹐戲贈以詩云「玉因待價猶名琬﹐食豈無魚卻姓包。」中翰旋登崇禎十年進士﹐任京秩﹐遂與琬娘諧伉儷﹐盟白首焉。玩詞意﹐當是未遇時作。

陳子升字喬生﹐南海人。永曆時以諸生授兵科給事中。有《中洲艸堂詩》﹐附詞二十餘闋。

【江南好】

炎夏過﹐夜坐迥淒淸。千个竹風搖艸閣﹐一規桂魄浸桃笙。多少玉關情。

【南柯子】

羽曲淸三疊﹐癇弦碎六幺。綠珠絳樹總魂銷。何必鳳凰臺上憶吹簫。

鬢影騰蟬翼﹐釵光顫翠翹。歌殘眉語暗相撩。莫負可憐人度可憐宵。

沈宣字明徳﹐仁和人。諸生。

【蝶戀花】

除夕

鑼鼓兒童聲聒耳。傍早關門﹐掛起新簾子。爆仗滿街驚耗鬼。松柴燒在烏盆裏。

寫就神荼並郁壘。細馬送神﹐多著同興紙。分歲酒闌扶醉起。闔門一夜齊歡喜。

又

元旦

接得竈神天未曉。爆仗聲喧﹐催要開門早。新畫鐘馗先掛了。大紅春帖銷金好。

蒼術堆鑪香气繞。黃紙神牌﹐上寫天尊號。燒過紙灰都不掃。日斜人醉和衣倒。

﹝以上同治八年刊本《聽秋聲館詞話》卷八﹞

黃潤玉字孟淸﹐鄞縣人。永樂中舉人。湖廣巡撫。

【風入松】

次虞邵庵韻別友

先生和气似春酣。一見盍明簪。太平無訟霜臺靜﹐榕陰裏﹑時與聯驂。瓜代早裝行李﹐蘭燻重整朝衫。

雨餘山色淨於藍。秋燕更喃喃。淒涼風月陽關道﹐和離思﹑摹入詩緘。一曲驪歌人去﹐月明千里閩南。

洪貫字稼軒﹐鄞縣人。成化中舉人。政和知縣。

【滿江紅】

賀江陰王尹築城禦寇

海宇淸寧﹐甚驀地﹑飛傳羽檄。回首處﹑萑苻嘯聚﹐烽煙南北。百雉先幾雄版築﹐一方從此安磐石。渺長江﹑天塹繞城流﹐誰之力。

守則固﹐疆圻畫。戰必勝﹐車徒飭。看狐鼠穴掃﹐了無遺迹。日月未容塵霧翳﹐東南用壯河山色。信王公﹑設險在承平﹐千秋績。

楊範字九疇﹐鄞縣人。封贈侍郎。

【鷓鴣天】

東海東頭看月升。秋風一葉井梧零。閒雲飛盡天如洗﹐今夜星河分外明。

舒倦體﹐坐殘更。微聞促織砌間鳴。蕭蕭涼气侵人骨﹐爲愛吟詩睡未成。

李堂字時升﹐鄞縣人。成化中進士。工部侍郎。

【漢宮春】

題美人畫軸

月減梅妝﹐又春深燕雛﹐雙飛簾幕。驚啼夢醒﹐懶動秋千彩索。危樓欲上﹐柰腰圍﹑瘦來非昨。凝佇久﹐廣寒宮殿﹐微聞數聲瑤鶴。

伊人慣尋歡樂。正驕馳玉勒﹐笑搴珠箔。誰憐眉翠遠岫﹐遙岑映著。蒼苔綠潤﹐雨初晴﹑閒階步卻。添新恨﹑蹊成桃李﹐斂黛對人依約。

李麟字心齋﹐鄞縣人。弘治中進士。貴州左布政使。

【金縷曲】

登滕王閣

風送漳江渚。漫登臨﹑東流一瞬﹐渺然終古。物換星移凡幾度。漠漠愁雲欲雨。聽欸乃﹑漁舟南浦。芳艸王孫何處也﹐只西山﹑簾捲還如故。思往事﹐遽如許。

王郎作賦眞翹楚。便掃空﹑豪華百輩﹐腐儒章句。看取荒涼容膝地﹐疇昔曾酣歌舞。且采采﹑蘋香延佇。世路驅人明日又﹐愛今來﹑水閣淸無暑。對斜照﹐淡忘侶。

張邦奇字常甫﹐鄞縣人。弘治中進士。兵部尙書。

【水龍吟】

詠蓮

芙蓉開徧芳塘﹐薰風倍覺湖天好。愛花心性﹐北窗簟滑﹐起來偏早。王母瑤池﹐麻姑瓊海﹐更誰窈窕。枉惹他遊女﹐暗增羞妒﹐頻低首﹐臨波照﹐

一段氤氳芳气﹐畫闌前﹑紫雲縈抱。忽思泰華峯頭﹐玉井搴來寒峭。欲去無因﹐步虛聲裏﹐夢云空繞。看層霄﹑鶴起淩風﹐何日盡收煩惱。

徐之垣字心葦﹐鄞縣人。天啟中進士。太僕寺少卿。

【江城子】

梨花著雨晚來晴。月朧明。淚縱橫。繡閣香濃﹐深鎖鳳簫聲。未必人知春意思﹐還獨自﹐繞花行。

酒兵昨夜壓愁城。笑狂生。枉心驚。澆盡胸中﹐塊磊未曾平。卻與評量珠玉價﹐拚醉裏﹐錦囊傾。

陸寶字靑霞﹐鄞縣人。中書。

【調笑令】

竹塢。竹塢。坐蔭空階無數。有時弄影斜陽。个字淋漓短墻。墻短。墻短。分得秋聲一半。

錢肅樂字希聲﹐鄞縣人。崇禎中進士。魯王時大學士。

【滿江紅】

次王昭儀驛壁韻

長信宮中﹐畱不住﹑一枝春色。何處覓﹑風臺月榭﹐玉樓金闕。樹底鶯聲和夢斷﹐簾前燕翅迎風側。恨紅酣﹑綠醉也年年﹐今偏歇。

紅蠟盡﹐靑蛾滅。隋堤柳﹐無人識。看胭脂淚落﹐玉壺凝血。靑冢不生邊地艸﹐綠珠拚碎髙樓月。願千秋﹑畱取驛中詞﹐應無缺。

張煌言字蒼水﹐鄞縣人。崇禎中舉人。魯王時兵部侍郎。

【長相思】

中夜聞箏

品瑤笙。按銀箏。換羽移宮無限情。秋天不肯明。

幾更更。幾星星。半是商聲與徵聲。羈人和夢聽。

【柳梢靑】

錦樣江山。何人壞了﹐雨鎖煙環。故苑鶯雛﹐舊家燕子﹐一例闌珊。

此身原付與天頑。休更問秦關漢關。白髮鏡中﹐靑萍匣裏﹐和淚相看。

錢肅圖字退山﹐鄞縣人。魯王時禦史。

【題聖月兄歸來圖

斷水殘云﹐畱不住﹑並州羈客。且收拾﹑新亭孤淚﹐江濱吟魄。下榻漫淹徐孺子﹐歸來好賦陶彭澤。把柴門﹑遙向夕嵐開﹐餐山色。

水繞屋﹐漁燈白。云滿袖﹐詩筒碧。更鬥茶僧捨﹐尋村北。半捲陰符摩醉眼﹐一編心史圖秋壁。有袁安髙臥在東鄰﹐堪投迹。

髙宇泰字虞尊﹐鄞縣人。魯王時員外郎。

【金縷曲】

用陳同甫韻

志感世事何堪說。嘆而今﹑龍蛇浩劫﹐粘膠纏葛。試問百年能有幾﹐漸看滿頭堆雪。早銷盡﹑衝冠舊發。撒手急歸茅屋底﹐且商量﹑好度閒風月。吾與也﹐點之瑟。

從玆顯晦行藏別。問餘生﹑山樵野牧﹐尙堪作合。賣卜補鍋無不可。剩有淩兢瘦骨。望前路危岡髙絕。一片雄心誰識取﹐倩笛聲﹑吹徹仙家鐵。應不免﹐石爲裂。

李文纘字昭武﹐鄞縣人。魯王時員外郎。

【滿江紅】

和嶽忠武韻

狩泣蒼麟﹐嘆盲左﹑書傳未歇。空痛絕﹐王師帝佐﹐忠魂慘烈。白艸黃沙鳴塞雁﹐靑霜紫電看秦月。望湖濱﹑頓首鬣封祠﹐同仇切。

國已破﹐恥誰雪。亂未已﹐恨難滅。幸孫曾尙在﹐蒸嘗無缺。靈武旋頒哀痛詔﹐幹將猶帶模糊血。捲綸竿﹑閒釣小橋西﹐心依闕。

董劍鍔字曉山﹐鄞縣人。諸生。

【踏莎行】

過金山寺

一拳浮玉﹐中流砥柱。茫茫煙水迷雲樹。年來兩過未曾登﹐那知張祜題詩處。

南北橫分﹐古今幾度。拏舟三老隨歌渡。歌聲幸莫感傷人﹐江流一任人來去。

董守正字淡子﹐鄞縣人。遊擊。

【如夢令】

紅梅

春意濃如醇酒。綴上玉顏酡首。曳杖隔籬看﹐半吐峭寒香紐。知否。知否。卻似倚闌紅袖。

金大鏞字碩人﹐鄞縣人。

【訴衷情】

西窗枯坐夢難成。樵悴對孤檠。今夕不知何夕﹐枕上有秋聲。

風淡淡﹐露盈盈。最無情。樓頭短笛﹐江上寒潮﹐花外殘更。

顧愨字存誠。慈溪人。永樂中正字。

【西江月】

南丹戍所

玉壘黃塵黯黯﹐香閨淸夢懨懨。何時重結畫眉緣。應比秋山翠減。

回首西風落日﹐斷腸衰艸寒煙。塞鴻飛不到南天。消息都無半點。

鄭滿字勉齋﹐慈溪人。弘治中舉人。知濮州。

【滿江紅】

送友致仕

歸去來兮﹐有幾个﹐生年滿百。好尋取﹑陶家荒徑﹐賀家故宅。一抹斜陽鋪水靚﹐千重晚岫排云碧。料鄕園﹑翠竹與黃花﹐還如昔。

心早嘆﹐爲形役。更暮景﹐休虛擲。看候門稚子﹐歡歌笑拍。榮辱只今都不管﹐煙波且作逍遙客。更到時﹑戲采舊庭前﹐娛朝夕。

張�字子威﹐慈溪人。

【百字令】

題趙仲穆越山圖

浙江東岸﹐是越王勾踐﹐舊時封國。嘗膽臥薪成底事﹐惟有荒臺凝碧。萬壑爭流﹐千巖競秀﹐宛宛無今昔。兔葵燕麥﹐中間多少遺迹。

遙想東晉風流﹐蘭亭停禊﹐空自畱殘墨。何用登臨傷往事﹐堪嘆鬢須垂白。且覓扁舟﹐賀家湖上﹐載酒尋春色。季眞歸後﹐四明還有狂客。

鄭溱字蘭臯﹐慈溪人。魯王時按察副使。

【蝶戀花】

夏雨

過了黃梅寒尙重。出水新荷﹐不耐擎珠弄。幾許愁懷難遣送。閉門回首都成夢。

雨後還將蘘薜種。著破春衫﹐暫把衣空。一卷殘編何所用。江幹多少風波湧。

張嘉字石渠﹐慈溪人。

【踏莎行】

綠鎖朱闌﹐紅翻碧沚。韶光驀地淸明矣。愁多好夢已難尋﹐那堪又被鶯呼起。

妝懶臨鸞﹐期愆乘鯉。當年盟誓都虛耳。有情燕子解憐香﹐銜將落瓣營新壘。

馮愷章字竹相﹐慈溪人。

【浪淘沙】

新月透窗紗。篆縷煙斜。誰家閒弄玉琵琶。卻向夜深人靜後﹐自剔燈花。

譙鼓聽頻撾。驚噪棲鴉。孤衾寂寞負年華。暗裏銷魂緣底事﹐夢斷天涯。

【鷓鴣天】

小閣沈沈閉麝煙。楝花風過畫簾前。弄晴弱柳垂金縷﹐貼水新荷撒翠錢。

閒佇久﹐只耽眠。愁懷懶托十三弦。困人天气無聊景﹐風送殘紅落枕邊。

戴澳字有斐﹐奉化人。萬曆中進士。順天府丞。

【山花子】

樓瞰

寒塘古木橫。幽禽時對小窗鳴。柳外何人停短棹﹐理漁罾。

舊雨不來門晝掩﹐疏籬新剪竹枝平。茶鼎白沙泉正熟﹐聽松聲。

範兆芝字香谷﹐定海人。

【向湖邊】

芳艸洲前﹐波皴細縠﹐冷浸賀家遺宅。一曲淸流﹐是狂奴曾乞。任當年鼓震漁陽﹐鈴霖蜀道﹐不攺湖光澄碧。水底眠來﹐緬髙風未息。

我亦生平﹐雅抱煙霞癖。又千條柳綫﹐漾三分春色。鴨綠粼粼﹐更新添幾尺。蕩蘭橈﹐欲與浮鷗敵。恰船似天上坐﹐來將汰擊。渺渺予懷﹐喜靑山猶昔。

孟淑卿長洲人﹐孟澄女。

【減字木蘭花】

月明如晝。料峭黃花寒越瘦。小立闌干。滿砌花陰翠袖單。

當年劉阮。重訪天臺人已遠。怪道而今。眼底心頭剩月明。

陳�字無垢﹐宜興人。

【滿庭芳】

湛碧池塘﹐空靑庭院﹐淸霜又已深秋。繞籬香韻﹐黃菊伴人幽。怪是重陽佳節﹐憑闌處﹑吹帽風稠。思前古﹐淵明此際﹐淡漠幾曾愁。

江山無限感﹐悲深語咽﹐志壯身柔。剩圖書經卷﹐夙業堪修。憶昔雲鬟藕覆﹐菱鏡裏﹑未展眉頭。時易暮﹐數聲哀雁﹐葉落滿沙洲。

謝小眉

【淸平樂】

良辰初到。春色隨時鬧。妝點蛾眉因甚早。人在咸陽古道。

當年泣別長亭。今朝嘶馬縈情。寂寞黃昏時候﹐瑣窗夜夜風生。

﹝以上《聽秋聲館詞話》卷九。按以下原有王瓊奴《滿庭芳》﹑馬瓊瓊《減字木蘭花》二闋﹐乃小說家依托。玆不錄﹞

