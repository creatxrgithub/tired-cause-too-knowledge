霜厓詞錄

﹝近人﹞吳梅撰

夏敬觀序

歲己卯春﹐吳縣吳君瞿安歿於雲南之大姚縣。歿前數月﹐寄湘潭釉園﹐寫定其所作爲《霜厓詞錄》﹐以書抵予﹐乞爲序。值人事牽役﹐卒未報。又聞君喪﹐始爲之﹐而君不及見也。方兵事起﹐君扶衰病走避鄂湘間﹐復轉徙歷桂林﹑昆明而至大姚﹐遂不起。讀君書及君自序﹐惴惴焉若亟爲身後之托者﹐初不料其果死異域也。執筆愴念。吁﹗可傷已﹗君記誦博洽﹐文辭爾雅﹐以金元樂曲之學﹐教授於南北大學者歷二十年。海內推明音律﹐惟首舉君﹐而亦以是掩君他長。世輒謂元曲興而宋詞亡﹐工於曲者於詞爲病﹐觀君所爲不爾。君審律至精﹐嘗論﹕「曲韻以入配三聲之音爲正﹐準之宋賢諸詞﹐凡以入作平或上去者﹐無不符合。近人詞守四聲者﹐知入可代他聲而已﹐未悟韻部之分配不可亂也。」又曰「陽上作去﹐實利歌喉。」此皆前人所未言﹐君自樂曲中獲之﹐而尢有裨於詞者也。宋詞人諳音律者﹐每一篇出﹐莫不諧於歌者之口。君詞亦猶是矣﹐不待精彩之美耳。頡頏前賢﹐其斗南繼翁之比歟。柳耆卿樂章喜用俗語﹐開南北曲先例。君旣工曲﹐而詞必雅馴﹐不屑屑效彼﹐非才力有餘﹐孰盡能事若此耶﹖吾鄕蔣心余以《九種曲》著﹐其詞實超於並時諸賢﹐具有定論。然則君𨿽以曲名﹐終不相掩可知已。君他著述有文二卷﹐詩四卷﹐《曲錄》二卷﹐《南北詞簡譜》十卷﹐《霜厓三劇》一卷。其行誼別具於君門人盧前所撰事略焉。新建夏敬觀。

自序

霜厓手定舊詞﹐凡三易寒暑﹐繕錄旣竟﹐遂書其端曰﹕梅出詞鄙倍﹐忝竊時譽﹐總三十年﹐得如乾首。身丁亂離﹐未遑潤色﹐詣力所在﹐可得而言。長調澀體﹐如耆卿﹑淸眞﹑白石﹑夢窗諸家創調﹐槪依四聲。至習見各牌﹐若﹝摸魚子﹞﹑﹝水龍吟﹞﹑﹝水調歌頭﹞﹑﹝六州歌頭﹞﹑﹝玉蝴蝶﹞﹑﹝甘州﹞﹑﹝臺城路﹞等﹐宋賢作者﹐不可勝數﹐去取從違﹐安敢臆定﹖因止及平側﹐聊以自寬。中調小令﹐古人傳作﹐尢多同異﹐亦無勞齗齗焉。又去上之分﹐當從菉斐軒韻﹐陽上作去﹐實利歌喉。秦惇夫以此書爲北曲而設﹐蓋以入配三聲﹐別無專韻耳。不知此分配之三聲﹐卽入韻之標準﹐持校宋詞﹐莫不吻合。爰悉依據﹐非云矯異。其它酬應之作﹐刪汰頗嚴。區區一編﹐已難藏拙﹐惠而好我﹐愼勿補遺。嗟乎﹗世變方殷﹐言歸何日﹖斂滂沛於尺素﹐吐哀樂於寸心﹐粗記鴻泥﹐賢於博奕﹐覽者幸哀其遇也。戊寅二月﹐長洲吳梅﹐時年五十有五﹐避兵湘潭作。

虞美人

劉子庚﹝毓盤﹞《斷夢離恨圖》

銀荷回照江波淺﹐小扇難遮面。碧紗如夢悄寒時﹐雨雨風風天气最相思。尋常巷陌都經慣﹐老去情懷懶。鬧紅一舸可憐宵﹐不信錢塘今夜不通潮。

淸波引

可園送春

小園聽雨﹐早簾外落紅幾許﹖歲華飛羽﹐了無俊遊侶。莫指舊門巷﹐怕見漫天煙絮。勸君休報春歸﹐對風色﹐感遲暮。荒雞唱午﹐可容我滄浪暫駐﹖嫩寒庭宇﹐甚幽夢都阻。題香墜歡渺﹐不是嬋娟三五。剩有堤畔垂楊﹐替人眉嫵。

摸魚子

秦淮秋集﹐有歌舊作﹝折桂令﹞北詞者﹐賦此寄慨

蕩晴波日長風靜﹐煙紗窗外低護。隔簾一角遙山笑﹐看盡大江東去。春換主﹐怕陌上花開﹐忘卻歸時路。驚霜倦羽﹐甚艸暗西洲﹐人來南國﹐和淚聽鶯語。才華誤﹐誰料旗亭又賦﹐黃河遠上殘句。鬢絲禪榻垂垂老﹐回首少年羈旅。心更苦﹐待手撥箜篌﹐唱徹公無渡。淸遊記取﹐問鳷鵲樓前﹐兩三螢火﹐今向何許﹖

秋霽

訪朱古微﹝祖謀﹞丈於聽楓園。庭菊盛開﹐玄言徹悟﹐次梅溪韻

江左悲秋﹐對廢圃瑤華﹐萬卉無色。斷闋慵歌﹐古愁難按﹐暮年慢拋心力。灌園自息﹐露叢汲水霜天碧。望舊國﹐身是故邱堅臥義熙客。庭院乍啟﹐素月流空﹐歲寒深盟﹐長伴幽寂。背西風孤芳冷落﹐南山回眼笑頭白﹐扶醉探花知未得。記海槎去﹐誰向嶺表重陽﹖晚香應好﹐遠懷馳驛。

眉嫵

河東君妝鏡﹐偕曹君直﹝元忠﹞作

嘆秦淮秋老﹐杜曲門荒﹐金粉半塵土。定有驚鴻態﹐妝成後﹐燻香初試纖步。翠鸞漫舞﹐剩黛痕磨盡今古。更淒感﹐一樣臨池裏﹐當如是觀否﹖枯樹﹑蘭成心苦。早澗東人遠﹐巾帽非故。零落滄桑影﹐銅仙淚﹐知他飽經風露。歲華細數﹐對半規重想眉嫵。怕蕉萃菱花﹐還不許絳雲駐。

眉嫵

長安秋感

看斜陽煙柳﹐澹月霜花﹐彈指歲華晚。未了羈遲恨﹐春明路﹐匆匆芳意都變。舊衫漫典﹐認半襟蔫淚猶暖。萬人海﹐獨聽荒城鼓﹐恨歡事天遠。回眼﹑蓬萊三淺﹐苦茂陵秋老﹐靑鬢先換。西北髙樓起﹐雕檐外﹐窺人多少鶯燕。鈿車麝展﹐正畫堂重理絲管。及聽到啼烏﹐誰惜取寸心怨﹖

玉漏遲

路金坡﹝朝鑾﹞訪我斜街寓齋﹐次艸窗韻﹐卽題其《瓠廬詞》後

錦江春事少﹐艸堂無恙﹐苦吟人杳。殢酒看花﹐休計近來愁抱。回首西園賦筆﹐空夢裏珠香縈繞。窺鏡笑﹐庾郎鬢影﹐都非年少。短衣染編京塵﹐甚此夕當歌﹐有人淒嘯。萬里南云﹐閒了故園花艸。靜裏一﹝讀去聲﹞樽相對﹐盡過客畱題凡鳥。寒衣悄﹐銅街尙餘殘照。﹝「靜裏」句﹐《艸窗詞》諸刻﹐作「載酒倦遊處」五字句。惟《歷代詩餘》作「載酒倦遊何處」﹐今從之。﹞

壽樓春

吹瓊簫商聲﹐記丁簾絮語﹐曾賦紅情。可念朱樓闌夜﹐坐花調笙。思俊侶﹐多飄零﹐料近年桑幹潮平。縱畫裏題香﹐愁邊款酒﹐無柰對新亭。芳郊外﹐涼風生﹐想西陵杜曲﹐還有流鶯。又怕紅綃畱字﹐紫雲知名。先話別﹐重尋盟﹐任客中明朝陰晴。便韋曲相逢﹐霜天雁鳴﹐秋滿城。

洞仙歌

出居庸關﹐登八達嶺

萬山環守﹐一綫中原走﹐茸帽衝寒仗樽酒。正長城飲馬﹐大漠盤雕﹐羌笛裏﹐吹老邊庭楊柳。雄關霄漢倚﹐俯瞰神京﹐紫气飛來太行秀。天末隱悲笳﹐殘霸山川﹐容易到夕陽時候。甚輦路荊榛戍樓空﹐對眼底旌旗﹐幾回搔首。

瑞龍吟

過頤和園

城西去﹐依舊照眼晴嵐﹐障空髙樹。東風還識天家﹐釀花醞柳﹐吹香弄絮。啟朱戶﹐休道建章宮裏﹐物﹝讀去聲﹞華如故。行吟小立長廊﹐垂虹萬丈﹐淩霄噀雨。應悟承平難再﹐幾番昏曉﹐河山無主。畱此舊灰昆明﹐閒勘愁素。羅衣對雪﹐重問憑闌處。﹝老璫爲餘言﹐孝欽後對雪嘗禦羅衣。﹞知何事滄江沸鼎﹐銅盤傾露。淚灑蘅蕪路﹐伎堂散盡﹐霓裳妙部。鸞影驚鴻睹﹐空認取瑤臺﹐朱顏仙姥。﹝孝欽後畱有禦容﹞絳雲殿閣﹐不堪回顧。

鷓鴣天

崇效寺牡丹

雕轂同馳日未斜﹐梵宮芳訊動京華。相邀俊侶雞豚約﹐來看空門富貴花。春換主﹐客無家﹐單衣試酒感天涯。楸陰閒坐鐘魚寂﹐一笛臨風紫霞。

鷓鴣天

答徐又諍﹝樹錚﹞

辛苦蝸牛占一廬﹐倚檐妨帽足軒渠。依然濁酒供狂逸﹐那有名花奉起居﹖三尺劍﹐萬言書﹐近來彈鋏出無車。西園雅集南皮會﹐懶向王門再曳裾。

水龍吟

昌平州謁明陵

玉京西去多山﹐山花紅到云深處。疲驢緊跨﹐停鞭遙指﹐十三陵路。我亦亭林﹐麻鞋拜泣﹐黯然懷古。看稜恩門外﹐丰碑突兀﹐畱宸翰﹑傷髙句。﹝淸髙宗哀明陵詩﹐刻長陵碑陰。﹞偏遇淸明風雨﹐問春郊﹑棠梨誰主﹖薰天璫焰﹐沈淵詔獄﹐都歸黃土。大似前朝﹐靖康北狩﹐永嘉南渡。喜寢園無恙﹐漫勞義土﹐種冬靑樹。

淸平樂

和張孟劬﹝爾田﹞

香篝薰被﹐諳盡單棲味。遲日房櫳花濺淚﹐知道春魂醒未﹖年來銷得狂名﹐南樓試聽調笙。只是尋常風月﹐不關鶯燕寒盟。

蘭陵王

南歸別京華故人﹐次淸眞韻

旅程直﹐新柳長亭乍碧。東郊外回望九重﹐日冷觚稜淡無色。吳閶問舊國﹐應識長洲病客。銷凝處﹐緇化素衣﹐淒絕幽閨費刀尺。哀吟認鴻迹﹐正艸暗秋門﹐花謝瑤席﹐饑驅低首嗟來食。算百歲如夢﹐萬人如海﹐搖鞭歸去趁快驛﹐笑多事南北。悲惻﹐亂愁積。嘆白髮﹝讀上聲﹞江關﹐天地孤寂。西樓把盞相思極﹐待薄醉欹枕﹐浩歌橫笛。陰晴南料﹐又夜雨帶淚滴。

洞仙歌

癸亥除夕

南歸蘇季﹐嘆貂裘都敝﹐重認家山浣花裏。對小窗兒女﹐雞黍團圞﹐渾未攺﹐年少承平身世。明朝過四十﹐愁水愁風﹐何物才能令公喜﹖更鼓麗譙空﹐紅燭題椒﹐算荊楚歲時還記。待斟酌天寒守梅仙﹐看生意婆娑﹐樹猶如此。

解連環

獨遊怡園感賦

故家池閣﹐招東華倦客﹐試尋孤約。又歲晚三九光陰﹐看籬外幾枝﹐破春紅萼。萬感幽單﹐雁程緊北風寒作。想詞仙那日﹐閉戶自吟﹐燒徧花藥。吳天鷓鴣正惡﹐念巾車去國﹐休問哀樂。對四壁沈陸河山﹐指杯酒中原﹐鎭若漂泊。瀉入琴絲﹐待訴與西園梅鶴。憑雕闌半襟淚雨﹐畫樓夢各。

玉簟涼

重至金陵﹐寓齋寥寂﹐閒庭對月﹐淒然其爲秋也

深院停燈﹐但古月照檐﹐小步幽庭。西風梳短髮﹐甚夜气冥冥。關山前度浪迹﹐舊巷陌可柰重經。誰念我﹐對露桐枯坐﹐淒數長更。平生﹑徵歌貰酒﹐年少俊懷﹐還負白下狂名。重遊如化鶴﹐已弱海波腥。江表劫後寄旅﹐算影事客夢零星。身未老﹐正九秋愁展霜翎。

柳梢靑

上國鶯花﹐當年多少﹐紅袖烏紗。殢酒情懷﹐釀春天气﹐不似京華。西郊芳樹鳴笳﹐問別夢依依謝家。絲竹消年﹐江湖聽雨﹐又指天涯。

臨江仙

短衣羸馬邊塵緊﹐五年三渡桑幹﹐漫天晴雪撲雕鞍。旗亭呼酒﹐黃月大如盤。苦對南云思舊雨﹐杏花消息闌珊。新詞琢就付雙鬟﹐紫簫聲裏﹐看徧六朝山。

多麗

秦淮秋集

水雲鄕﹐不知何事淒涼。看長川明燈子夜﹐依然舊日秋光。羽衣寬歌翻湘月﹐銀屏護鬢惹天香。柔櫓衝波﹐幽花媚客﹐幾年湖海送淸狂。問佳麗淡煙輕粉﹐蝶怨板橋霜。誰知得白頭孤旅﹐猶近歡場。笑樓臺西風換盡﹐故園鶯燕誰忙﹖汜人歸早捐漢佩﹐詞仙老還辦吳航。塵墨題襟﹐翠樽話雨﹐紫萸重對內家妝。蕩客思古懷零亂﹐煙柳鎖斜陽。愁無托﹐醉攜鷗鷺﹐共聽滄浪。

石州慢

登燕子磯徧遊十二洞

十里晴波﹐千丈翠微﹐人意髙潔。閒攜兩屐登臨﹐水國白蘋風熱。陰崖古洞﹐但見紫筍排空﹐霓旌霜葆朝仙闕。回步出層霄﹐恰山花如血。悲切﹐畫闌帆影﹐蕭寺鐘聲﹐霸圖銷歇。眼盡南朝﹐幾許春江風月。碧雲天暮﹐喚起海底潛龍﹐柯亭笛管吳冰裂。瀉淚濕綀衣﹐又黃梅時節。

翠樓吟

金陵秋感﹐寄張仲淸﹝茂烱﹞

月杵秋髙﹐霜鐘曉急﹐今宵夢回天際。湖山淪幻劫﹐正風鶴長淮兵气。停雲驚起﹐怕萬一陰寒﹐千花彈淚﹐情難寄。庾樓憑處﹐自傷憔悴。忍記金粉江城﹐也建牙吹角﹐羽林千騎。玉京芳信渺﹐便南浦歸帆慵理。人間何世﹐待冷擊珊瑚﹐西臺如意﹐雄心碎。板橋衰柳﹐莫愁愁未﹖

翠樓吟

得京華故人書﹐次前韻寄答

別館延秋﹐孤燈歀夕﹐空庭峭寒無際。黃粱炊未熟﹐變樓閣仙山雲气。壺天眠起﹐對舊日鮫綃﹐重封新淚﹐人如寄。幾絲霜鬢﹐鏡中先悴。可記瓊島看花﹐有暮春三月﹐三家車騎。白門驚歲晚﹐問煙雨綸竿誰理﹖枯楊身世﹐漸九陌風酸﹐垂垂生意。蛩聲碎﹐小窗刀剪﹐客衣單未﹖

桂枝香

登掃葉樓﹐依王介甫韻

憑髙岸幘﹐愛面郭小樓﹐紅樹林隙。妝點晴巒似畫﹐二分秋色。髙人去後闌干冷﹐笑斜陽往來如客。野花盈路﹐芳園半畝﹐恨無畱迹。但破屋西風四壁﹐問煙月﹝讀去聲﹞揚州﹐何異江國。湖海豪情﹐認取舊家綃墨。白頭願共雲山老﹐甚荒城笳鼓還急。暮寒天遠﹐支筇歸步﹐寺僧應識。

鷓鴣天

詠史三首

幕府山頭鼓不鳴﹐西風黃葉古臺城。中原寧有王侯種﹐上將虛徵子弟兵。眞鑄錯﹐孰寒盟﹐投鞭一夕大江平。仲謀生子猶豚犬﹐何況荊州劉景升﹗

立馬吳山意態驕﹐荷花桂子想前朝。重攜銀漢三千甲﹐來射錢塘八月潮。刑白馬﹐珥金貂﹐華燈車蓋擁仙曹。西興渡口軍容墨﹐獨跨疲驢過六橋。

大樹飄零孰記功﹖橫刀長揖謝羣公。低頭醉倒中山酒﹐伸腳吹回五嶽風。空借箸﹐竟藏弓﹐成名豎子子亦英雄。斜陽古柳依然在﹐一曲中郎負鼓翁。

木蘭花慢

丙寅歲杪﹐吳中長吏﹐有迎春之舉﹐已而未果。蔣香谷﹝兆蘭﹞賦此見示﹐余亦繼聲

看靑幡徧戶﹐報春意暗中生。對土鼓牛棚﹐句芒人面﹐苦念承平。西京內家賜采﹐有魚龍百戲踏歌行。誰展三吳舊典﹖好聽一路歡聲。心驚﹐令節到催耕﹐冠蓋幾逢迎。嘆南陌車旗﹐東郊云物﹐難問陰晴。傾城萬家士女﹐料簪花笑語度流鶯。縱得韶華喚轉﹐不知何日淸明。

解花語

丁卯元夕倚淸眞體

春聲巷陌﹐暮色池臺﹐歸向吳閶住。素心三五﹐張燈火﹐老作﹝讀上聲﹞少年風趣。涼蟾乍午﹐更隱隱叢簫疊鼓。登小樓拋眼銅街﹐粉气蒸腥霧。回念宣南舊路﹐正油車羅帕﹐今夜奇遇。舊衣新絮﹐銷凝看﹐尙有鳳城塵土。歡遊細數﹐還飽受四更風露。憑畫闌香罷金猊﹐聽曉鐘微度。

曲遊春

面郭﹝讀上聲﹞靑山睡﹐又滿汀煙絮﹐芳意銷歇。試看春衫﹐已淸明時候﹐嫩寒猶怯。歷歷瓊華劫﹐費葉底黃鸝饒舌。待再過杜若晴洲﹐應憶去年三月。此別﹐花開誰折﹖到梅子黃時﹐紅淚還熱。崔護重來﹐縱桃夭未攺﹐舊題都滅。還鼓橫塘楫﹐怕一樹丁香凝結。算幾多醉墨狂塵﹐有人細說。

浣溪沙

黃癭瓢《蘆雁圖》

水國陰晴悔遠遊﹐西風斂翼下荒洲﹐相思一點訴窮秋。過眼雲煙蝴蝶夢﹐驚心歲月稻粱謀﹐故家芳墨數揚州。

玉京謠

客廣南三月﹐龜岡獨酌﹐輒動鄕思﹐倚夢窗調

熱淚彈蠻雨﹐對酒孤吟﹐記取江湖味。荔浦潮平﹐年來芳事荒矣。問大好金粉池臺﹐借一夜東風何計﹖黃塵底﹐單衣廣陌﹐淸愁餘幾﹖江山信美堪憐﹐賦罷登樓﹐看海門月起。瓶缽天南﹐宵長長苦無寐。料故鄕漁火霜楓﹐定笑我白頭遊子。空谷裏﹐難禁寸心千里。

湘春夜月

佇楸陰﹐暮寒庭院愔愔。幾日獨對西窗﹐扶醉裹頭吟。欲賦蕊宮仙夢﹐恨紫雲消息﹐客裏浮沈。記小樓引酌﹐晴簾索句﹐多少溫尋。朱門翠陌﹐黃鸝碧艸﹐愁說登臨。破笛回風﹐摧動了一天碪杵﹐敲碎秋心。銀河浪起﹐問淚波流怨誰深﹖更自笑﹐甚庭花玉樹﹐畱鶯綰燕﹐癡到如今。

憶瑤姬

吳湖帆﹝翼燕﹞出示隋董美人墓志﹐爲賦此解

金碧侯門﹐閉小冢﹐紅心艸滿三弓。容光銷鏡月﹐縱瘞花銘在﹐彈指春風。玉﹝讀平聲﹞兒幸死東昏﹐未籍靑衣禁苑中。﹝按﹕美人沒於開皇十七年﹐至仁壽二年﹐蜀王以罪廢禁錮。﹞笑錦帆流落天涯﹐暮鴉枯樹冷隋宮。石華乍啟塵封﹐故紙千金﹐幾番江漢傳烽。河山余艷影﹐對舊朝文物﹐細想驚鴻。秋魂莫怨楊花﹐一研南薰墨正融。伴海濱巾角臨池﹐夜月環佩逢。

淸平樂

溪山秋晚﹐雁陣驚風散。一棹夷猶行未遠﹐繞徧蘆汀蓼岸。幾多茅舍村莊﹐此中安穩江鄕。卻笑頻年避地﹐不如畫裏漁郎。

減字木蘭花

過胥江有悼

風波咫尺﹐身逐胥濤畱不得。落月江楓﹐行客愁聽半夜鐘。西郊款段﹐陌上花開歸緩緩。楚魄重招﹐應踏楊花過此橋。

壽樓春

觀演《湘眞閣》南劇﹐仲淸﹑九珠叔﹝曾源﹞各賦此解﹐余亦繼聲

過春風旗亭﹐記長干系馬﹐消受閒情。此際南州畱滯﹐怨歌重聽。身未老﹐心先驚﹐動亂愁梅花江城。縱茂苑人歸﹐靑溪夢好﹐枯樹伴蘭成。云屏外﹐霜猿鳴。指斜陽霸國﹐金粉飄零。漫向瓊樓懷舊﹐板橋尋盟。淮水碧﹐鐘山靑﹐恨隔江無多商聲。剩詞客哀時﹐蕭蕭鬢星﹐彈《廣陵》。

淒涼犯

戊辰端午

白頭怕結長生縷﹐驚心劫後佳節。海橊薦俎﹐塘蒲佩劍﹐老懷淒咽。壺天抱潔﹐甚羌管回波暗裂。柰今朝芳蘭試浴﹐比似去年熱。雙袖南州淚﹐楚水吳艭﹐等閒輕別。玳梁燕乳﹐可還知舊家風月﹖夢忝光陰﹐已聽到汀洲怨鴂。笑勞生﹐足繭萬里尙未歇。

綺寮怨

淮張舊基﹐新拓池囿﹐酣嬉士女﹐徹夜行歌。偶過瞻眺﹐餘懷淒黯﹐爰倚此解﹐索仲淸和。淸眞此詞下疊﹐暗韻至多﹐如「江陵」﹑「何曾」﹑「歌聲」三語﹐皆是協處﹐自來聲家多未知也。

老眼看花如霧﹐古懷零亂生。算小劫換了華鬘﹐聽嬌語乍囀流鶯。吳宮齊云舊迹﹐傷心處戰血餘暗腥。又半天畫角髙寒﹐重來似化鶴﹐人姓丁。徧地象簫鳳笙﹐傾城翠袖﹐秋庭共拜雙星。異國飄萍﹐有憔悴沈初明。依然太常歌吹﹐可夢影記東京。歡場怕經﹐旗亭待貰酒﹐招步兵。

六醜

虎阜秋眺﹐偕仲淸作

又秋光照眼﹐徧七里飄花坊陌。萬峯笑人﹐窺窗拋黛色﹐獨步煙驛。暗念吳宮怨﹐鷓鴣聲老﹐送錦帆如墨。前朝恨事沙沈戟﹐破楚門邊﹐紅心艸碧。頹垣斷橋休惜﹐待邀他客燕﹐閒話今昔。江東裙屐﹐怕山靈未識。路轉招提渺﹐天地窄﹐當年翠輦無迹。問南尋舊夢﹐牧童橫笛﹐畱宸藻忍看題壁。嗟十歲客裏單衣瘦馬﹐故鄕輕擲。西風外一望京國﹐想暮鴉換了長洲樹﹐空成淚憶。

浣溪沙

河東君小像﹐集牧齋詩

梅子黃時晝閉門﹐朱顏綠發紫綸巾﹐虛窗燈火勘窮塵。絳淺黃輕呈國色﹐落花細雨正佳晨﹐崔徽可是卷中人﹖

浣溪沙慢

海上遇舊燕

苦伏處仲櫪﹐狂走相如馬。謝堂信息﹐難道無多也。關塞浪迹﹐客子風懷寫。歡事如飄瓦﹐鶯燕好樓臺﹐早匆匆銅駝淚灑。藕花榭﹐記載酒停車。甚南城舊陌﹐西第艷歌﹐粉气銷殘霸。忍聽素娥﹐天寶幾年話。一臥滄江野﹐惆悵昔遊非﹐卻重逢今宵月﹝讀去聲﹞下。

瑞龍吟

鄧尉歸舟感賦﹐次淸眞韻

橫塘路無柰細艸籠沙﹐亂雲迷樹。嬉春商略吳天﹐畫船載酒﹐重來歸處。乍延佇﹐還記萬梅花下﹐那人當戶。柯亭短笛頻吹﹐四橋暮雪﹝讀上聲﹞﹐篝燈共語。風度笙簫依舊﹐忍看臨穎﹐公孫嬌舞。回眼段魂山川﹐淸艷非故。題香縱墨﹐還譜蘋漁句。空追念雙崦蕩槳﹐修廊聯步。夢影隨春去﹐芳辰勝地﹐都成痕緒。霜點靑絲縷﹐禁數載江湖﹐聽風聽雨。夜寒對月﹐客衣誰絮﹖

江南好

喜潘丈芯廬﹝昌煦﹞南歸

杯底西山﹐袖中東海﹐勸君今日無愁。水天揮麈﹐閒話舊時遊。應憶探春往事﹐丁香下花發﹝讀上聲﹞新楸。江亭路﹐微吟淺醉﹐雲樹蘸芳洲。殘棋翻近局﹐燕南信息﹐莫問荒郵。正銅仙辭漢﹐雙眼神州。繞郭荷花相迓﹐結芳佩應試歸舟。還馳念丁沽遠客﹐遙夜望髙樓。﹝謂髙丈■﹝魚孚﹞隱﹞

隔浦蓮

過銷夏灣

芳洲臺榭廢早﹐一徑荷風繞。畫舸蘅蕪路﹐烏棲曲催淸曉。幽處人過少﹐湖山好﹐夢影梧宮老。錦帆渺﹐搴香勝地﹐應憐西字嬌小。晴巒水樹﹐四面白蘋紅蓼﹐波底涼蟾弄夜照。閒弔﹐通天多事修表。

西子妝

重過西湖

波冷襪塵﹐霧沈塔影﹐畫裏湖山非故。破空樓館六橋邊﹐漫重尋那時鷗鷺。繁華迅羽﹐總不是嬉春舊路。夜簾開﹐又廣場燈火﹐魚龍掀舞。西陵去﹐陌上花穠﹐料共油壁遇。月明聯臂踏歌來﹐正笛中紫雲回步。歡場怕顧﹐待何處淸涼閒住。對晴巒﹐一臥松窗夢午。

徵招

南塘觀荷﹐次白石韻

澄湖一片紅妝影﹐沙棠載將佳士。三發依朝陽﹐喜無人來此。碧筒吾醉矣﹐對鄕國不知秋思。萬葉吹涼﹐綠波如鏡﹐水行良是。迆儷﹐采蓮歌﹐橫塘路﹐江南盛時情味。近岸落霞飛﹐起蘋一二。拍浮還共爾﹐幾耽誤舊狂淸志。展雙槳月白前溪﹐問夜遊何計﹖

拜星月

詠螢﹐次淸眞韻

院落新晴﹐林塘初夜﹐小立屏山燭暗。一點淸光﹐出芙蓉池館。畫廊外﹐記得闌干十二人杳﹐咫尺花花明星暗。水榭涼生﹐早熒熒相見。乍開簾笑撲秋娘面﹐才飛去又向紅樓畔。漫戀小扇輕羅﹐已臨風驚散。認綀囊照徹淸華館﹐三更後伴著霜蟾嘆。盡悟到宿艸前身﹐憶隋宮目斷。

采綠吟

荷葉﹐次艸窗韻

水國南薰早﹐數點嫩葉塘西。晴波綠照﹐澹雲黃掩﹐涼意催詩。曉鷗飛一片﹐菇蒲裏﹐映來淺碧琉璃。小舟輕菱歌遠﹐相依歡事共誰﹖鉛淚灑芙川﹐淸樽畔﹐冰絲霜藕甘脆。幾日發西風﹐怕碎卻銖衣。話滄州驚醒鴛鴦﹐荒溝下重覓故宮題。吳天渺﹐畱得翠盤﹐今夕露微。

惜紅衣

斷浦霞飛﹐長堤樹隔﹐浣花新宅。夢穩蒓鄕﹐招來布衣客。雕菇釀酒﹐拼醉向闌干歌拍。今日﹐閒話水天﹐獨平戎無策。金門咫尺﹐煙霧神京﹐繁憂寸心積。湔裙舊路﹐路窄四山黑。冷落采香前事﹐不記舞盤消息。待共攜鷗鷺﹐斟酌石湖秋色。

瑣窗寒

重過寒山寺

岸柳汀莎﹐依稀認得﹐小橋村市。盈盈帶水﹐向晚客船曾艤。展淸樽夜鐘又鳴﹐亂鴉繞月呼人起。甚古楓搖落﹐招提重到﹐舊狂難理。還記﹐山塘醉﹐笑破帽殘衫﹐徧遊七里。﹝光緒戊寅秋﹐偕兪君粟廬﹑李君季揚﹐自虎丘至楓橋﹐醉歌達旦。﹞家鄕信美﹐蕩子經年如此。想當時題壁﹝讀上聲﹞字湮﹐艸堂勝迹今剩幾﹖但孤篷夢醒霜天﹐恨逐回潮尾。

減字木蘭花慢二首

臨邛車騎﹐薦士難逢楊得意。衣錦還家﹐娶婦居然陰麗華。東西馳道﹐廣夏明燈花四照。一樹冬靑﹐誰復麻鞋拜孝陵﹖

白頭吟望﹐故國平居多惻愴。彈指樓臺﹐恐有胡僧認劫灰。紛紛廚顧﹐又見甘陵南北部。長嘯蘇門﹐多少風塵袖手人。

水調歌頭

過滄浪亭

禾黍故侯第﹐水竹謫仙居。此時攜杖閒步﹐但少醉翁俱。紅樹靑山如畫﹐明月淸風無價﹐俯仰足酣娛。結伴更消夏﹐十萬擁紅蕖。耽泉石﹐爭名利﹐總軒渠。誰云子美髙曠﹖一序戀區區。未必溺人仕宦﹐安有忘憂池館﹖人境足華胥。我醉欲眠矣﹐卻笑子非魚。

瑞云濃

過舊尙衣使署﹐賦瑞雲峯

云腴未老﹐銅仙辭漢腸斷﹐僵臥吳臺舊亭觀。陰崖水澨﹐記苦費鮫人紅汗。﹝石曾沒太湖中﹐竭萬夫力得之。見《韻石齋筆談》﹞照眼冷繁華﹐笑朱門日短。移置梧宮﹐畱影事宸章藻煥﹐穩度層宵絳霞展。逗天秋澑﹐定聖媧不曾勻煉。一晌無言﹐暮山幾變。

霓裳中序第一

晴波記泛宅﹐墜葉靑溪無信息。依舊綠楊巷陌﹐甚花榭罷燈﹐湘簾收笛。西風破屐﹐料謝家鶯燕難識。何戡去﹐碧城按曲﹐冷落俊遊迹。淒寂﹐鳳樓春隔﹐怕柳外羣山換色﹐哀時詞賦自惜。玉老田荒﹐往事記憶。斷紅畱醉墨﹐但暮雨吳娘暗泣。霜華緊﹐塵侵雙袂﹐去住兩難得。

垂楊

秋柳﹐倚陳西麓體

西風故院﹐認錦屏樹色﹐一絲天遠。跨馬長堤﹐半城殘照棲鴉滿。柔條經過淸霜浣﹐嘆流水六朝風捲。縱年來啼雨顰煙﹐恨个儂歸緩。應念江空歲晚﹐對金縷舊歌﹐不堪重展。路入陽關﹐有誰髙處吹蘆管﹖紅樓幾度催刀剪﹐抱客笥寒衣忍典。自銷凝白下聽秋﹐秋夜短。

露華

詠桂﹐倚碧山體

素暉蕩夕﹐正亂落﹝讀去聲﹞天香﹐獨認秋色。試倚畫闌﹐閒領叢山消息。淡黃乍破新葩﹐別換一庭風力。淸露下﹐西堂夢還﹐伴我幽寂。冰壺乍洗涼魄﹐怕絳闕髙寒﹐來去無翼。試問殿秋芳蕊﹐好景誰惜﹖記昨罷了霓裳﹐葉葉老蟾低泣。還病損﹐淮南倦遊上客。

念奴嬌

追題鄭叔問﹝文焯﹞《冷紅簃塡詞圖》。時先生歸道山逾十稔矣﹐卽集先生集中語

舊家英妙﹝瑞龍吟﹞﹐記燈前俊語﹝惜秋花﹞﹐幾番醒醉﹝湘春夜月﹞。著意傷春天不許﹝玉樓春﹞﹐萬感都成蠟味﹝天香﹞。關塞音書﹝鶯啼序﹞﹐江山文藻﹝慶春宮﹞﹐無數傷心事﹝卜算子﹞。吟邊瘦月﹝甘州﹐﹞窺人還自憔悴﹝還京樂﹞。因念舊節題香﹝龍山會﹞﹐亂山側帽﹝芳艸渡﹞﹐詞客風流地﹝暮山溪﹞。任是婆娑生意盡﹝楊柳枝﹞﹐換了疏狂身世﹝禦街行﹞。絲竹凋年﹝齊天樂﹞﹐湖山送老﹝念奴嬌﹞﹐孤鶴生淒唳﹝漁家傲﹞。南樓淸嘯﹝瑞龍吟﹞﹐淒涼今夜如此﹝玲瓏四犯﹞。

扁舟尋舊約

寓齋對雪﹐有懷九珠叔。適陳匪石﹝世宜﹞至﹐邀城南探梅﹐賦此索和

珠箔驚寒﹐銅壺延日﹐碎瓊飛屑無痕。四山沈睡﹐危樓倦倚﹐暮天換徧頹云。老夫開笑口﹐對銀海還傾數樽。歲華催晚﹐明年健在﹐扶杖待情曛。思故宅平江髙臥﹐傍打頭茅屋﹝讀上聲﹞經幾黃昏﹖苦吟心眼﹐窮陰气候﹐此時半臂誰溫﹖畫闌呵手地﹐有蓑笠鄰翁扣門。絳梅開未﹖相攜遠走城外村。

雪梅香

蠟梅

碾蒼玉﹐輕雲薄日伴西堂。問檀心無語﹐知他乍別含章。燕市應余海王雪﹐猩瓶時拂水仙妝。晚寒急﹐放下彤幃﹐消領濃芳。年老﹐已殘臘﹝讀去聲﹞節候驚心﹐舊圃都荒。久客探春﹐素兒粉額塗黃。可釀髙崖半房蜜﹐獨添沈水一鑪香。閒庭院﹐夢繞南枝﹐誰費思量﹖

醉翁子

仲淸﹑九珠叔過百嘉室夜話

開天﹐當年﹐淒然﹐總難言。尊前﹐招攜素云來詞仙。白頭經慣無眠﹐拼放顚﹐醉對舊山川。覺九洲渺如點煙。灞陵夜望﹐重認長安。大和浪沸﹐還忍津橋聽鵑。君所悲兮江關﹐我所思兮蘭荃。匆匆今歲遷﹐髙邱無嬋娟。鼓吹到愁邊﹐未知何處張舞筵。

滿江紅

寒鴉

愁滿頹陽﹐看一陣還指舊巢。亭臯外稻粱淒戀﹐南北勞勞。病翅褵褷﹖風色惡﹐荒村迢遞雪痕銷。正半天寒意近黃昏﹐笳吹髙。昭陽淚﹐休更拋。上林樹﹐已先凋。只玉憔悴﹐不似前朝。莫恨江潭煙景攺﹐白門衰柳有霜條。又幾聲啼過小靑溪﹐長板橋。

早梅芳

雪中放舟西崦

蓑笠翁﹐綸竿手﹐放目吳波秀。一天金粉﹐半幅雲林畫難就。漫尋塵外伴﹐自結蘆中友。正羊裘乍脫﹐寒意上雙肘。暮天歸﹐勝事有﹐短楫全家守。荊妻作飯﹐稚子移樽笑張口。醉是詩膽勇﹐眼底梅魂瘦。問蘋漁﹐富春人在否﹖

雪獅兒

登冷香閣

凍梅千蕊﹐危樓四面﹐吳天寥廓。霜迹﹝讀上聲﹞銷沈﹐荒了夕陽城郭。輕寒未著﹐被滿地霜笳吹覺。東風裏﹐玉梯凝望﹐日長人獨。且采晴枝絳萼﹐料花開如舊﹐好春非昨。艸沒蘇臺﹐忍問家山猿鶴。憑闌自酌﹐怕虎气澄潭時作。雙袖薄﹐老我怨懷無托。

繞佛閣

沈石田《竹堂寺探梅圖》

破橋故里﹐南去數尺﹐時過蕭寺。﹝余舊居多貴橋﹐距寺不數步。﹞鐘梵餘幾﹐更無俊侶尋春畫中意。廢興夢裏﹐空念勝國﹝讀上聲﹞﹐千樹萬蕊。﹝石田自題此圖﹐有「竹堂梅花一千樹」之句。﹞塵界彈指﹐再來苦想禪林太平世。放筆問紅萼﹐萬古名花長久未﹖扶杖近遊﹐風流思老輩。認半紙芳菲﹐還在天地。兩行淸淚﹐嘆舊館侯王﹐憑弔何事﹖﹝寺故爲楊和王別墅﹞寫花魂洞簫吹起。

夢橫塘

胥江村店獨酌﹐倚苕溪體

半湖帆影﹐雙槳葦香﹐采蘭人去如織。水國陰多﹐已不是湔裙風色。誰伴淩波﹖市橋尋問﹐酒家消息。對芳時麗景﹐斷送浮生﹐今天下沈酣日。芒鞋步出山村﹐看靑簾乍展﹐品位先識。試入壺中﹐招素鶴紫裘吹笛。記前度旗亭買醉﹐月底嬋娟泛輕鷁。舊事沈思﹐老懷淒艷﹐早潘郎頭白。

江南春

趙大年《江南春圖》

如此江山﹐蒼然粉墨﹝讀去聲﹞﹐千秋圖畫髙絕。靑韶艷錦﹐放瑞云妝點佳節。芳樹聽啼鴂﹐秋千外柳綿弄雪。便縱有長安水曲﹐洛邑園亭﹐難誇兩處風月。

南朝事如夢蝶﹐但古意茫茫﹐暮潮嗚咽。生綃麗影﹐試醉筆髙崖靑裂。天寶繁華歇﹐畱霜翰內家品潔。孤館剪燈﹐開紙招春﹐將心字兮香爇。

石湖仙

溪山懷古﹐縱天藻畱香﹐風景非故。三歲不曾來﹐望楞伽禪心早悟。繁華猶記﹐有麗制玉梅吟譜。回顧﹐嘆舊家已半塵土。湖亭尙餘廢壘﹐對東風興亡怕訴。澹月長橋﹐冷落樓船簫鼓。綠水叢祠﹐白蘋荒渚﹐小紅何處﹖杯且舉﹐輕舟載恨良苦。

醉蓬萊

竹葉靑﹐酒中淸品也。有客饋我﹐索賦新句﹐爲倚聖求體

正玉樓邀月﹝度曲聲﹞﹐翠葆迎風﹐虛庭無暑。從事靑州﹐伴晚來淸趣。風味蕭疏﹐此君良好﹐對故山賓主。獨醒微吟﹐孤懷淺醉﹐水天揮麈。猶記長安﹐幔亭張飲﹐淡白蓮花﹐共傾仙露。﹝海甸蓮花白﹐元遺山曾詠之。李仁卿所謂「情知天上蓮花白﹐壓盡人間竹葉靑。」是也。﹞炊黍光陰﹐算舊遊何處﹖太液前塵﹐渭川新釀﹐漫破甑重顧。病臥滄江﹐淒然把袂﹐一樽愁舉。

六州歌頭

過淮張故宮

棠花落盡﹐春老麗娃鄕。西亭外﹐重凝望。小城荒﹐步崇岡。還記齊云事﹐上元節﹐張燈樂﹐詩酒夜﹐笙歌地﹐盛冠裳。日冷梧臺﹐王气東吳墨﹐懷古蒼涼。況甘泉傳火﹐翠瓦碎鴛鴦。如過維揚﹐弔雷塘。嘆桐香館﹐惠芳院﹐身塵土﹐志冰霜。雄業去﹐三宮殉﹐七姬亡﹐﹝桐香﹐惠芳﹐爲士誠貯嬌地。及城破﹐劉夫人驅全妾登齊云焚死。駙馬潘元紹七姬﹐亦同殉國難。﹞費思量。芳艸紅心徧﹐問何處﹐玉棺藏﹖誰霸主﹐誰天子﹐總黃粱。回首金陵椒殿﹐淪禾黍一例滄桑。但年年七月﹐猶爇六街香﹐苦念君王。

曲玉管

賦蟬

倚枕人醒﹐憑闌日永﹐淩霄羽客流淒響。一片無情愁碧﹐髙館新篁﹐引淸商。遠浦新晴﹐長低亭午﹐玉柯早試綃衣爽。乍佩金貂﹐滿眼驚見秋光﹐故宮荒。抱影枯枝﹐可憐取西風身世。晚來細雨樓臺﹐朝來淺霧池塘﹐幾星霜。盡江關投老﹐攺盡黃門雙鬢。十年蓬轉﹐九曲回腸﹐獨對衰楊。

八六子

白蓮﹐次淮海韻

裊亭亭淡妝如語﹐江臯小步塵生。記水榭更闌月靜﹐柳堤風定波香﹐舊遊夢驚。千花無此娉婷﹐素襪玉璫多態﹐靑天碧海含情。老去對芳姿﹐最難排遣﹐四山煙霧﹐半宵歌酒﹐那是怕問蘋洲信息﹝讀上聲﹞﹐難猜梅子陰晴。亂愁凝﹐瓊壺又添漏聲。

玲瓏玉

賦藕﹐倚聖瑞體

紗幔冰盤﹐展瑤席玉骨玲瓏。並刀薄削﹐累他幾度纖蔥。盡道甘芳沁齒﹐柰心煎膏火﹐難思都空。涼風﹐偏吹來金縷曲中。竟夕髙臺避熱﹐伴浮瓜沈李﹐新卸蓮蓬。九寸柔絲﹐系申請吐出香茸。平生悲秋孤抱﹐願消受蒓鄕日月﹐水部襟胸。等閒看﹐似佳人雙臂斷紅。

玉簟涼

客有以涼枕遺者﹐倚此謝之

人靜蘭堂﹐仗幾曲畫屏﹐小蔽炎光。淸眠才倚竹﹐悟半箸黃粱。閒中烏帽自落﹐正倦客好夢登場。庭院午﹐又蕙風吹幔﹐槐影移窗。端相﹐綀衣禦晚﹐瓊臂印春﹐還記茉莉盈囊。柔雲松四握﹐指月底西廂。年來芳思漸減﹐但醒臥獨對銀釭。秋信早﹐怕此時團扇先藏。

月華淸

客見前詞﹐囅然曰「涼枕與團扇並詠﹐則團扇亦當張之。」復作此調

荷苑招涼﹐槐庭延漏﹐滿懷炎熱都減。新制齊紈﹐寫出內家妝茜。縱月殿先許團團圓﹐怕水榭尙遮芳艷。秋漸﹐願承恩似舊﹐君心不艷。翠戶今宵乍掩﹐甚未起西風﹐早疏冰簟。篋笥頻年﹐往事東陽誰念﹖玉﹝讀去聲﹞階怨謝女啼多﹐長信恨楚姬眉斂。回瞰﹐正流螢三五﹐薄羅底閃。

四園竹

過水竹居﹐倚淸眞格

檀欒漾碧﹐暗護小籬笆。幾竿杜曲﹐千樹渭川﹐晴拂蒼霞。開素軒﹐經萬劫風欺雨打﹐此君依舊夭斜。問山家﹐扶疏暗引流泉﹐交加更繞叢花。盼到平安寄下﹐畱伴冬靑﹐共惜年涯。重過也﹐費淚墨東京記夢華。

雨霖鈴

秋夕蕉庭獨步

靑鸞棲息﹐對閒庭宇﹐乍展三尺。檐牙徧繞濃蔭﹐相看處須眉都碧。一枕紗櫥﹐夢影傍金井遙夕。算送到多少商聲﹐茂苑聽秋早白頭。寒燈半點天如墨﹐更暗蛩倚月階前泣。依然寶闌低亞﹐還忍問美人南北。小扇招涼﹐重認淒風苦雨蹤迹。待碎剪墻下仇恨﹐細領嫦娥色。

八寶妝

甫裏保聖寺羅漢像﹐舊傳楊惠之作。庚午九秋﹐拏舟參謁﹐又讀太倉奚中石﹝士柱﹞長歌﹐歡喜贊嘆﹐因成此解

蒼島耕煙﹐絳河飛錫﹐細數千年如羽。埏土流傳憑妙手﹐海底鯨鰲軒舉。靑矑斜睇雁奴﹐恥缽呼龍﹐靈山今夜停花雨。﹝中石詩云「一僧咒缽起龍珠」﹐又云「更或靑矑睇雁奴」。是十八尊形式﹐各自不同。今止存大像。﹞誰信露盤辭漢﹐銅仙還住。因念舊迹﹝讀上聲﹞毗沙﹐玉峯破寺﹐劫塵休話風絮。﹝昆山慧聚寺﹐亦有楊塑毗沙門天王像﹐毀於宋淳熙中﹐見《中吳紀聞》。﹞縱畱下梵天故事﹐問殘影莊嚴誰護﹖﹝日本大村西崖著《塑殘影》一書﹐專記此寺故實。﹞算鄕國無多紺宇﹐白蓮秋老汀洲路。對蛻影精藍﹐淸池素月禪心古。

秋思

讀舊作《落葉詩》﹐次夢窗韻

曾倚雕闌側﹐伴翠娥來試故園秋色。明月二分﹐禁宵三五﹐花藥低窄。正螺墨題情﹐个儂初見寸黛抑。面映紅﹐樽勸碧﹐算話別前蹤﹐惜香今恨﹐縱有素衣蔫淚﹐俊遊空憶。幽夕﹐重聽漏滴﹐對鏡鸞想象容飾。畫樓調瑟﹐星辰依舊﹐義山發白。記出浴妝成少年﹐雙鬢蟬罷翼﹐笑座客渾未識。嘆病榻茶煙﹐何時歡事再得﹖況隔天南地北。

燭影搖紅

寒夜過仲淸齋話舊

髙閣疏燈﹐地鑪星火春回暖。白頭明鏡洗前塵﹐誰道年芳短﹖依舊淸華祕館﹐料麻姑蓬萊怕見。好添新炭﹐還話旗亭﹐良時弦管。含笑搴幃﹐彩雲不掩嫦娥面。曲闌多事倚西風﹐鬲指商聲變。應記小樓夜宴﹐對燻籠香深醉淺。幾番別恨﹐重檢寒灰﹐玉釵敲徧。

霜花腴

歲寒堂拜範文正公遺像

臥龍巷陌﹐對五松虯枝萬口靑靑。人老窮邊﹐鶴歸何世﹖重來細雨吳城。畫檐兩層﹐羨故家喬木修齡。記胭脂贈別題紅﹐繡幃添寫美人名。﹝公喜一樂籍﹐嘗以胭脂寄贈﹐並題一詩云「江南有美人﹐別後常相憶。何以慰相思﹐贈汝好顏色。」見《西溪叢話》。﹞還記盛時佳話﹐賦銀燈白髮﹐共醉劉伶。﹝公與歐陽文忠﹐共賦《剔銀燈》詞云「爭如共劉伶一醉﹐問白髮如何回避。」見《中吳紀聞》。﹞南郭﹖鹽﹐西涼車騎﹐先憂後樂平生。亂峯未經﹐饒舊廊猶認棠銘。縱登臨拜識﹝讀上聲﹞衣冠﹐履霜何處聽﹖﹝公喜琴﹐輒彈《履霜操》。見《老學庵筆記》。﹞

三姝媚

重過花步﹐次梅溪韻

冰華流羽瓦﹐又紗窗吹寒﹐雨絲飄灑。小曲幽坊﹐幾探春簾底﹐送人花下。漫折垂楊﹐知系過蕭郎驄馬。斷夢迷離﹐臨水芙蓉﹐尙如裙釵。還記西堂消夜﹐正畫燭呼盧﹐五更才罷。舊約藍橋﹐柰絳河驚浪﹐寶成無價。綺陌紅梨﹐生怕與荼蘼同謝。喚起濃歡﹐和淚靑綃細寫。

太常引

戴文節公太常《仙蝶畫卷》﹐次疆村韻

銖衣蛻去艷畱痕﹐上苑早生塵。栩栩畫中身﹐料多見容臺舊人。修門艸滿﹐靑陵路遠﹐何處覓殘春﹖故事話成均﹐記前度花朝令辰。﹝庚申花朝曾見仙蝶於國學。﹞

蕙蘭芳

湖帆得馬守眞﹑薛素素畫蘭﹐合裝成捲﹐囑賦此解

春去板橋﹐忍重問謝家池閣。剩一縷騷魂﹐遙想鈿盟鏡約。夢回聽雨﹐正恨鎖玉樓弦索。染鳳綃熱淚﹐寫出空山芳萼。建業題襟﹐長安圍獵﹐往事如昨。﹝馬建業所居曰延秀閣﹐極文宴之歡。薛居京師日﹐輒單騎挾彈徧獵四郊。﹞對湘館秋痕﹐誰省寸懷怨托﹖相思滋味﹐最難領略。知故人﹐今夜古歡寥落。

洞仙歌

徐積余﹝乃昌﹞《小檀欒室勘詞圖》

篔簹四面﹐坐聽秋庭院﹐時見流螢著書卷。是紅蘭小史﹐黃絹新辭﹐商略定﹐吹出品蘋洲笛管。夜窗應煮夢﹐換佩遙空﹐招得寒簧做芳伴。五色濯華箋﹐滴露然脂﹐知多少玉臺恩怨。算翠墨題香徧江湖﹐悵舊閣雙雷﹐故人天遠。﹝謂蔥石﹞

洞庭春色

詠橘

翠葉金丸﹐故山嘉果﹐艷說洞庭。恰朱橙新薦﹐黃柑罷貢﹔同登樽俎﹐纖手香凝。試摘霜枝三百顆﹐怕嘗盡酸甜難解酲。還堪笑﹐笑吾家正少﹐千樹江陵。逾淮又愁化枳﹐自惜市隱吳城。況越州秋稅﹐未除臣籍。﹝越多橘柚﹐歲徵秋稅﹐闞澤表情﹐除臣橘籍。見《述異志》。﹞東坡楚頌﹐孰建孤亭﹖雪後園林風色惡﹐甚玉几華筵寒舊盟。重相問﹐問白頭對奕﹐此局誰贏﹖

東風第一枝

辛未季冬﹐探梅過香雪海﹐賦此

暖雪烘晴﹐濃香送晚﹐橫斜十萬如海。試行光福山中﹐小立聖恩寺外。都無隙地﹐有一片紅霞遙蓋。但徙倚六角荒亭﹐細識絳仙丰采。宸翰泐舊題尙在﹐騷客去瘦吟難再。甚時燈火河橋﹐又值素苞破蕾。南枝𨿽然﹐怕老至芳華先攺。待醉譜白石新聲﹐月夕玉﹝讀去聲﹞人齊拜。

醜奴兒慢

唐花﹐倚夢窗格

嫣紅奼紫﹐裝綴濃韶千頃。正殘雪西風門巷﹐幻出﹝讀上聲﹞蓉城。坐倚薰籠﹐紫皇連夜展霓旌。不須重借﹐開元舊鼓﹐催動芳盟。埽徑對花﹐妍姿雅態﹐回念神京。看溫室玻璃日射﹐春徧蓬灜。指點幽叢﹐霎時開謝感難平。微吟閒醉﹐碧雲天暮﹐四序都更。

望海潮

弔戚南塘

旌旗嚴陣﹐樓船飛渡﹐平生萬戰爭先。南國罷兵﹐東藩卸甲﹐知君破虜多年。雲气暗攖川﹐看將星夕隕﹐烽靖甘泉。﹝自秀吉歿﹐東患始平。﹞斗大滄溟﹐掛弓鰲闕報淩煙。髙名父老猶傳﹐有新書紀實﹐談笑安邊。筤筅健兒﹐鉤鐮妙手﹐如今勝算難全。霜騎走朱鳶﹐問廣寧直北﹐誰換星躔﹖空念梅林﹐繡衣橫海拜嬋娟。﹝南塘罷後﹐繼任者胡梅林﹝宗憲﹞﹐其平徐海﹐功由海妾翠翹。事平﹐翹失志死。吾鄕秦膚雨曾作《翠翹曲》弔之。﹞

紫萸香

壬申重九怡園對菊

背西風行吟低首﹐一枝懶插烏紗。笑驚霜蓬鬢﹐對佳節惜年涯。晝靜銖衣嬌舞﹐更招攜仙鳳﹐亂落晴霞。寄相思杜曲﹐客子獨傷髙﹐忍再問兩京好花。鳴笳﹐海上浮槎﹐天不管野人家。但東籬雨足﹝讀上聲﹞﹐南窗月滿﹐時放靈芽。晚來葛巾重岸﹐話陶令記元嘉。盡銷凝殿秋情味﹐臥龍坊畔﹐今日杯酒誰賒﹖珍重年華。

倚風嬌

蔣孟蘋《密韻樓圖》有序

孟蘋得宋槧《艸窗韻語》﹐顏所居曰密韻樓﹐繪圖徵題。是調始自艸窗﹐而《詞律拾遺》以第三句作上三下四﹐誤。玆正之

蕓葉畱香﹐故家天水都杳﹐蠹箋猶有長恩保。新綠灑廉纖﹐雨腳晚涼添﹐濕壓重檐﹐可道江湖人老。三徑延芳﹐來攜孟蘋花寒沼﹐誰識詞仙幽抱﹖避影繁華伴吟嘯。歸家好﹐弁峯翠色迎君笑。

水龍吟

古微丈挽詞

暮年蕭瑟江關﹐舉頭惟見河山異。抗聲殿角﹐回楂嶺表﹐亂雲如戲。海嶠鶯花﹐吳門鮭菜﹐忽忽彈指。記聽楓舊館﹐隱囊揮麈﹐知珍重林泉意。還是悲歌無地﹐結漚盟滄江鼎沸。東華待漏﹐中興作頌﹐紛紛槐蟻。忍淚看天﹐十年棲息﹐天還沈醉。算平生孤憤﹐秋詞半篋﹐付人間世。

生查子七首

再登掃葉樓﹐讀龔半千畫

四面盡環山﹐下有神仙宅。只恐落花多﹐阻了探春屐。中水倦遊歸﹐猶抱登臨癖。安得素心人﹐來此同晨夕。

突兀聳晴空﹐畱此眞山面。不是望匡廬﹐隱約雲中辧。一片出天機﹐平淡皆烹煉。造化入鑪錘﹐腕底風花變。

一角小重山﹐幾處荒寒樹。髙閣寂無人﹐但有云來去。投老臥江潭﹐整理綸竿具。風雪釣空江﹐萬一天隨遇。

濕霧束山腰﹐蕩漾成雲海。古寺踞山巓﹐更在層雲外。嵐翠撲人衣﹐松豁鳴天籟。工筆米家山﹐恐與時宜背。

怪石壓江波﹐江水平如掌。石破洞天開﹐幻作遊仙想。髙樹隔流霞﹐遠瀑沈淸響。地僻愜幽懷﹐誰打桃根槳﹖

橋壁巨靈開﹐一綫畱天罅。直視遠峯平﹐仰測陰崖怕。繭足徧荒山﹐擬作三櫞捨。招得老麻姑﹐撣手羣仙下。

石虎嘯西風﹐紅葉盈山腹。紺宇隱霜林﹐結伴登靈谷。悟徹畫禪天﹐不食花豬肉。煙雨幾南朝﹐都在先生目。

霜葉飛

仲淸《艮廬塡詞第一圖》

少年張緒凋雙鬢﹐哀時猶滯荊楚。甕天彈指換華鬘﹐算寄身何處﹖借鐵笛霓裳自譜﹐江村遙夜窮銖黍。念去國情懷﹐對破屋長歌痛飲﹐一字休訴。重記近日悲歡﹐連山昏曉﹐定惜芳事耽誤。舊遊如夢夢如煙﹐道美人遲暮。早織得金衣萬縷﹐泉綃紅染鮫宮吐。怕故鄕東風變﹐回眼神州﹐問花無語。

飛雪滿羣山

又第二圖

京國狂蹤﹐家山香屑﹐倦遊淒絕騷魂。亂峯如睡﹐彤雲做冷﹐料無妙計回春。來來歡意少﹐但低手茅檐病呻。亂鴉催晚﹐荒雞報午﹐畱認幻中身。嗟素髮黃門傷逝客﹐抱曉樓孤影﹐欹枕沾巾。五更鐘鼓﹐千花世界﹐早知悟徹塵根。水天揮麈話﹐待重述中吳紀聞。故人無恙﹐髙歌小海追夢痕。

甘州

讀蔡師愚﹝寶善﹞《聽潮音館詞》

徧長安亂葉動悲風﹐偏驚宦遊心。記華燈呼伎﹐衰蘭送客﹐擁鼻微吟。重弔吳宮遺恨﹐銅輦夢秋衾。低首藏人海﹐肝膽森森。難得西園傾蓋﹐向樽前攜手﹐花下題襟。傍滄浪洗足﹐髙館築來禽。剩蟠胸無多哀樂﹐借畫中山水寫淸音。良宵靜﹐聽紅鵑語﹐同撫瑤琴。

洞仙歌

讀潘軼仲﹝承謀﹞《瘦葉詞》遺稿

西垣拂袖﹐已中年時候﹐自種門前五株柳。算雄邊借箸﹐畫省含香﹐都不管﹐閒對斜陽樽酒。江鄕雞黍賤﹐風月平章﹐醉過三春便重九。鶴病茂陵霜﹐短翅褵褷﹐人說是文園消瘦。縱花外翻成雪兒歌﹐問夢語秋聲﹐夜臺知否﹖

洞仙歌

讀林鐵尊﹝鵾翔﹞《半櫻詞》

餐櫻罷後﹐早羣龍無首﹐萬感沈冥付歌酒。記黃衫走馬﹐紅燭呼盧。長揖去﹐重訪寄奴京口。玉峯髙處臥﹐商略琴樽﹐上客都爲使君壽。倚枕睇中原﹐鼓角霜天﹐知銜淚看花能久。且共結江南歲寒盟﹐指落日山川﹐曉風楊柳。

齊天樂

蔡云笙﹝晉鏞﹞《雁村塡詞圖》

曼陀花發天如醉﹐相逢劫余無恙。雪苑鳴琴﹐蓉湖倚棹﹐消領宦中情況。承平夢想﹐早一臥滄州﹐銅仙移掌。定記當時﹐莫愁單舸共雙槳。蘭成辭賦最苦﹐暮年湖海徧﹐孤調誰賞﹖落葉添薪﹐牽蘿補屋﹐往事不須惆悵。銀蟾乍上﹐待自琢新聲﹐小紅低唱。彈入蘆川﹐更聽花外響。

齊天樂

甲戌重九登豁蒙樓

北湖環注臺城下﹐鐘山屹然髙坐。四顧天空﹐三秋气爽﹐又見長安江左。禪房靜鎖﹐聽幾杵鐘聲﹐客愁敲破。醉把茱萸﹐暮村吟事問誰可﹖登臨多難自古﹐近來筋力減﹐扶病重過。故壘籠沙﹐荒坡咽月﹐還記南朝烽火。黃花伴我﹐怕今日東籬﹐有人催課。蓑笠漁舟﹐甚時歸計妥﹖

傾杯

南城歌酒﹐無異盛時﹐回首前塵﹐淒然欲絕。倚屯田散水調格

落葉江城﹐笑桃庭宇﹐髙樓畫燭紅徹。繡枕四角﹐錦襪半握﹐蹙兩彎新月。蘼蕪綠盡汀洲路﹐已十年輕別。長橋艷影﹐都付與一夕邊笳吹裂。共說﹐濃春物候﹐廣場絲管﹐如聽哀蟬咽。想巷陌依然﹐年芳凋謝。老淸明時節﹐杜曲鶯花﹐靑門廣蓋﹐白髮心猶熱。寸懷結﹐還惜取子規啼血。

換巢鸞鳳

偕匪石過丁家水榭

花發雕闌﹐任閒中醉醒﹐夢裏雙單。捲簾飛社雨﹐岸幘念家山。櫻桃紅過大長幹﹐上林苑抖金銷粉殘。行吟想﹐恨好事半生虛幻。人散﹐容我懶。春去板橋﹐鶯燕何曾慣﹖敗壁當風﹐破樓支雨﹐偏又滄江天晚。塵世繁華劫灰多﹐伎堂煙月﹝讀上聲﹞芳辰短。邀君來﹐共臨流一鏡愁滿。

水調歌頭

客有饋菊者﹐雨中獨對﹐倚方回體

叢菊雨才灑﹐色艷爛明霞﹐秋容誰畫﹖北窗髙臥惜年涯﹐何處西園杯斝﹖莫說南都臺榭﹐人世幻摶沙。應許茅檐下﹐獨對兩三花。水沈銷﹐棋局罷﹐一甌茶。破闌低亞﹐繁霜今夜徧吾家。長向尊前多暇﹐消受閒中無價。風起側烏紗﹐回首紅塵怕﹐歸夢故山遐。

髙陽臺

石霸街訪媚香樓

亂石荒街﹐寒流谷渡﹐美人庭院尋常。燈火笙簫﹐都歸雪苑文章。叢蘭畫壁知難問﹐問鶯花可識興亡﹖鎭無言﹐武定橋邊﹐立盡斜陽。南朝气節東京並﹐但當年廚顧﹐未遇紅妝。桃葉離歌﹐琵琶肯怨中郎。王侯第宅皆荊棘﹐甚靑樓寸土猶香。費沈吟﹐紈扇新詞﹐點綴歡場。﹝香君論《琵琶》蔡中郎事﹐見《壯悔堂集》﹞

玉蝴蝶

殘秋獨遊後湖

雨過半湖新霽﹐殘霞掩映﹐壞堞髙低。棹轉蘋風﹐涼气乍透綀衣。暮煙凝采菱歌澀﹐秋意老打槳人稀。最淒迷﹐亂鴉衰柳﹐如入靑溪。當時﹐水鄕移棹﹐幾曾辜負﹐銀漢星期。一臥吳山﹐錦城絲管已全非。指十里叢蘆漸白﹐怕再來霜葉添緋。叩舷歸﹐澹月籠云﹐獨上平堤。

三姝媚

乙亥上巳﹐烏龍潭修禊﹐分韻得滿字﹐次夢窗都成舊居韻

城西攜杖慣﹐過淸涼山前﹐古懷何限。勝節重臨﹐對故丘雲樹﹐亂塵難浣。水毒龍蟠﹐愁劍底腥涎滋蔓。畫裏樓臺﹐休展芳塘﹐種花招燕。知道風鳶吹斷﹐但綫弱風髙﹐那知長短﹖繡陌依然﹐縱手攜金縷﹐漫臨歌宴。暖律初調﹐春未攺陰晴千變。剩有盈盈夕照﹐蘼蕪恨滿。

泛淸波摘徧

春暮﹐次小山韻。從紅友說﹐分四段﹐惟「空有濃春」句﹐杜小舫據《欽定詞譜》﹐謂應七字﹐而《詞譜》不詳所出﹐未敢從

長低柳小﹐曲水波澄﹐還是絳都天气好。謝堂如昨﹐可可王孫歸賦早。西園道﹐單衫走馬﹐髙柳聽蟬﹐歡事至今猶未了。夢隔吳宮﹐燕息鶯消更稀少。古懷渺﹐存問舊家少年﹐只見暮云荒艸。空有濃春數分﹐露唏平曉。畫船杳﹐花信二十四番﹐湔裙恐無人到。此際秦淮夜泊﹐醉巾重倒。

倚風嬌

湖堤萬柳﹐經雪依依﹐春寒不出﹐詞艸窗韻

三月芳辰﹐舊時池館千縷﹐對人還起回波舞。凝白灑江城﹐水玉點羅屏。一抹亭亭﹐染素梨雲月同嫵。天意難猜﹐南陌春韶何處﹖南國煙花何據﹖麗景千門徧塵霧。羣芳譜﹐絳姝正怯新風露。

紅林檎

汪旭初﹝東﹞首作此調﹐有梅桃相錯﹐節令失常之感﹐因亦繼聲﹐次淸眞韻

江左初回暖﹐故山遲吐香。二月作梅雨﹐客心渡橫塘。乍經飛霙萬井﹐又早散發西窗。此日紅紫添妝﹐仙子艷寒簧。水國停畫楫﹐寒食感他鄕。歸來晝永﹐重簾還爇都梁。甚單衣時節﹝讀上聲﹞﹐頹陽庭宇﹐亂雲極目愁舉觴。﹝旭初作「雅念冷香閣」﹐故有「寒食」句。﹞

繞佛閣

寓齋枯坐﹐憶家山藤花﹐復次淸眞韻

故山霧斂﹐搔徧冷發﹐髙臥江館。籬破墻短﹐但看敗井荒藤布云幔。翠枝露滿﹐廊下背手﹐香气淸遠。相對嬌婉﹐正宜小倚篔屏道巾岸。歲月去何速﹐中酒年光添幾綫。回想俊遊﹐花時來粉面。縱倦鳥思還﹐霜翅驚箭﹐紫雲重見。怕作雨籠晴﹐芳事都亂﹐掩蕉窗寸心難展。

訴衷情

庭鎖花朵同夢妥。晚風輕﹐攜畫扇相伴撲流螢。此夕臥江城。秋淸﹐千山笳鼓聲﹐怕重聽。

女冠子

紗幮孤睡﹐茉莉薰人乍醉。夜微涼﹐新剝蓮蓬子﹐還調杏酪湯。一甌才進口。千恨又回腸。未有溫柔伴﹐老何鄕﹖

齊天樂

追題九珠叔《苦吟入定圖》

懸崖結屋蒲團坐﹐迢迢古懷空際。刻燭題襟﹐銜觴賭酒﹐多少少年歡意。河山聚米﹐聽曉角吹寒﹐尙餘邊气。側弁低哦﹐此身忘在萬峯裏。心香塵外細裊﹐裹頭人不寐﹐遙夜如水。一豆燈紅﹐三莖發白﹐悟徹畫禪滋味。詞仙去矣﹐便淚鑄相思﹐返魂何計﹗愁過吟廊﹐亂蛩啼暗葦。

看花回

杏花

綠萼紅葩曉霧輕﹐時已淸明。滿街吹起餳簫醉﹐正玉﹝讀去聲﹞人薄飲初醉。故鄕煙水闊﹐開到神京。有約看花出鳳城﹐解語多情。半年聽足江南雨﹐伴春歸可待先生。小樓吟望苦﹐還喜新晴。

聲聲令

丙子淸明﹐偕南雍諸子謁孝陵

東風步輦﹐寒食﹝讀去聲﹞斜街﹐內家嘶騎捧香回。靈衣素幾﹐認前史劫余灰﹐要細尋松下鹿﹝讀去聲﹞碑。陰雨寒崖﹐知王气﹐歇長淮。建文遺事等齊諧。通天艸表﹐又吾儕﹐一登臺﹐問此時白燕可來﹖

碧牡丹

秋暮讀《小山詞》﹐卽效其體

棄置懷中扇﹐淪落堂前燕。月夜吟秋﹐可柰嬋娟天遠。敗壁蛩聲﹐還小庭行徧﹐一緘難遞深院。思無限﹐但恨相見晚﹐鶯花片時都換。老客南州﹐帶眼幾經長短。陋室當風﹐嗟萬間虛願﹐江湖多少孤雁。

夢揚州

燕亡久矣﹐秋夜入夢﹐依依平生﹐次淮海韻記之

曉鐘收﹐報錦堂弦管初休。夢裏見他﹐一笛江城橫秋。九華帳同攜手﹐認鬢痕霜雪添稠。花長好﹐人長健﹐願君珍重無愁。經歲關河浪遊﹐知燕子樓中﹐未展眉頭。望眼故山﹐有孤魂羈畱。夜深忽現驚鴻影﹐念舊情沈海垂鉤。崔護老﹐夭桃賦恨﹐猶滯皇州。

秋宵吟

月當頭夕作

啟文疏﹐對夕景﹐萬里雲開金餅。淸輝遠﹐看鏡裏山河﹐二分端整。廣寒髙﹐午漏靜﹐破屋添薪猶冷。還凝望﹐是片玉中天﹐照人無影。舊譜霓裳﹐料此日姮娥笑領。勝遊西苑﹐俊約南樓﹐老去讓公等。孤鶴深宵哽﹐散發擎杯﹐風露又警。甚年時袖手歡廠﹐絲竹花竹夢未醒。

引駕行

讀《樂章集》﹐戲效其體﹐並次韻

濃春霏雨﹐繁花釀蕊天將暮。問靑樓探芳訊﹐開樽又成豪舉。回睹﹐正舊識輕盈﹐新聲宛轉泛蘭浦。緊攜手﹐江鄕乍暖﹐可容栽合歡樹。早許﹐吳閶往事﹐建業今宵重遇。況歲歲相思﹐人人不老﹐忍教孤負。癡顧﹐願紅妝白髮﹐蓬窗茅屋鎭長住。作半世神仙配偶﹐上瑤臺去。

卜算子慢

過復成橋有感﹐倚子野體

江城一帶﹐春樹萬家﹐極目采蘭天遠。碧艸晴波﹐載盡畫船歌扇。頻看﹐白頭人苦恨韶華短。問舊日風花﹐可惜王侯第宅都換。古柳斜陽館﹐但靜坐聽鐘﹐客塵先浣。六代雲山﹐黍夢匆匆休管。輕暖﹐正幽棲地僻衣冠懶。又芳節櫻桃薦食﹐對南園浩嘆。

虞美人

潘生景鄭﹝承弼﹞囑題先徳《蘭石捲》

秋魂栩栩呼還在﹐意托離騷外。捲簾涼思入疏襟﹐淡墨無多淒絕少年心。哀辭一卷畱金鹿﹐仙夢知難續。船庵風雪抱淸芬﹐解賦美人香艸有王孫。

拾翠羽

仇十洲《洛神圖》﹐爲劉公魯﹝之泗﹞賦

黃月蘅臯﹐如見渚宮裝束。幻靈蹤仙山樓閣﹐淩波步襪﹐短懷無托。今古恨﹐惟恨美人淪落﹗萬事雲煙﹐難問故家伊洛﹐早風掃老瞞銅雀。吳箋雙璧﹝讀上聲﹞﹐十三行作。﹝捲後有文休承﹑黃淳父書《洛神賦》﹞。今夜長﹐誰鼓素琴秋鶴﹖﹝用本傳蕭曠事﹞

采桑子

聞歌有贈

舞衣初試驚鴻影﹐身是靑娥﹐心是霜娥﹐每對淸商喚柰何。情場哀樂都嘗徧﹐艷夢無多﹐熱淚偏多﹐如此江山合放歌。

菩薩蠻

五都詠五首

奉春定策關中壯﹐終南瑞气開千丈。走馬杜樊鄕﹐雄圖冷漢唐。出門西笑懶﹐日近長安遠。天下幾英雄﹖灞橋衰柳風。﹝長安﹞

靈臺寶鼎今安在﹖秋風伊洛繁華攺。我讀兩京篇﹐又思班孟堅。名園興廢幾﹖可惜伽藍記。金穀野花紅﹐銅駝荊棘中。﹝洛陽﹞

玉津園裏花如雪﹐金梁橋外霜欺月。遺事恨宣和﹐兩宮宵渡河。龍亭尋舊迹﹐難覓花綱石。風雨過夷門﹐此中應有人。﹝汴梁﹞

巍巍南北髙峯踞﹐出門便是西泠路。十里錦錢塘﹐四時宮艸香。湖山畱舊物﹐天意還吳越。痛哭小朝廷﹐杭州作汴京。﹝臨安﹞

鳳凰臺畔王侯籍﹐秦淮渡口鶯花墨。彈指六朝安﹐只餘明故宮。江南風月麗﹐齊築長幹第。此地慣偏安﹐黃旗北伐難。﹝建業﹞

髙山流水

自題《霜厓塡詞圖》

半生落落守寒氈。寫風懷﹐彈盡商弦。無路訴相思﹐霜燈夢入壺天。驚心處﹐錦瑟華年。旗亭去﹑還記雙鬟按笛﹐淚咽尊前。似深秋戎露﹐獨鶴唳荒煙。停鞭﹐歡場忍回首﹐花月地﹐換了山川。衰鬢倚西風﹐水國飽聽啼鵑。抱靈修﹐幾誤嬋娟。白門便﹑重問烏衣影事﹐陌巷淒然。算春愁酒病﹐哀樂付枯禪。

﹝霜厓詞錄終﹞

