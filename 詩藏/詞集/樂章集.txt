

欽定四庫全書

集部十

樂章集

詞曲類一【詞集之屬】提要

【臣】等謹案樂章集一卷宋柳永撰永初名三變字耆卿崇安人景祐元年進士官至屯田員外郎故世號栁屯田葉夢得避暑錄話曰栁永爲舉子時多遊狹斜善爲歌詞教坊樂工毎得新腔必求永爲詞始行於世余仕丹徒嘗見一西夏歸朝官云凡有井水飲處卽能歌栁詞言其傳之廣也張端義貴耳集亦曰項平齋言詩當學杜詩詞當學栁詞杜詩栁詞皆無表徳只是實說云云蓋詞本管弦冶蕩之音而永所作旖旎近情故使人易入𨿽頗以俗爲病然好之者終不絕也陳振孫書錄解題載其樂章集三卷今止一卷蓋毛晉刋本所合並宋人詞之傳於今者惟此集最爲殘缺晉此刻亦殊少勘正訛不勝乙其分調之顯然舛誤者如笛家別久二字小鎭西久離缺三字小鎭西犯路遼繞三字臨江仙蕭條二字皆系後段換頭今乃截作前段結句字句之顯然舛誤者如尾犯之一種芳心力芳字當作勞浪淘沙慢之防度飲散歌闌闌字當作闋如何時如字當作知浪淘沙令之有一个人人一字屬衍促盡隨紅袖舉促字下缺拍字破陣樂之各明珠各字下脫采字定風波之拘束教吟詠詠字當叶韻作和字鳯歸云之霜月夜夜字下脫明字如魚水之蘭芷汀州望中中字當作裏望逺行之亂飄僧舎宻灑歌樓二句上下倒置紅窻睡之如削肌膚紅玉瑩句已屬叶韻下又誤增峯字河傳之露淸江芳交亂淸字當攺淨塞鴻之漸西風緊緊字屬衍訴衷情之不堪更倚朩蘭朩蘭二字當作蘭棹夜半樂之嫩紅光數光字當作無金斂爭笑賭斂字當作釵萬樹作詞律常駁正之今並從其說其必不可通者則疑以傳疑姑仍其舊焉乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

樂章集

宋栁永撰

正宮

黃鶯兒【詠鶯】

園林晴晝誰爲主暖律潛催幽谷暄和黃鸝翩翩乍遷芳樹觀露濕縷金衣葉映如簧語曉來枝上綿蠻似把芳心深意低訴無據乍出暖煙來又趂遊蜂去恐狂蹤迹兩兩相呼終朝霧吟風舞當上苑栁濃時別館花深處此際海燕偏饒都把韶光與

鬭百花【亦名夏州】

颯颯霜飄鴛瓦翠幙輕寒微卷長門深鏁悄悄滿庭秋色將晚眼看菊蘂重陽淚落如珠長是淹殘粉面鸞輅音塵逺無限幽恨寄情空殢紈扇應是帝王當初怪妾辭輦陡頓令來宮中第一妖嬈卻道昭陽飛燕

又

煦色韶光明媚輕靄低籠芳樹池塘淺蘸煙蕪簾幙閒垂風絮春困厭厭拋擲鬭艸工夫冷落踏靑心緒終日扄朱戶逺恨綿綿淑景遲遲難度年少傅粉依前醉眠何處深院無人黃昏乍拆秋千空鎖滿庭花雨

又

滿搦宮腰纖細年紀方當筓歳剛被風流沾惹與合垂楊雙髻初學嚴妝如描似削身材怯雨羞雲情意舉措多嬌媚爭柰心性未防先憐佳壻長是夜深不肯便入鴛被與解羅裳盈盈背立銀缸卻道你彈先睡

玉女揺仙佩【或入片玉集】

飛瓊伴侶偶別珠宮未返神仙行綴取次梳妝防常言語有得許多姝麗擬把名花比恐傍人笑我談何容易細思算奇葩艷卉惟是深紅淺白而巳爭如這多情占得人間千嬌百媚須信華堂繡閣皓月淸風忍把光陰輕棄自古及今佳人才子少得當年雙美且恁相偎倚未消得憐我多才多藝願奶奶蘭心蕙性枕前言下表余深意爲盟誓今生防不孤鴛被

雪梅香

景蕭索危樓獨立面晴空動悲秋情緒當時宋玉應同漁市孤煙裊寒碧水村殘葉舞愁紅楚天濶浪浸斜陽千里溶溶臨風想佳麗別後愁顏鎭斂眉峯可惜當年頓乖雨迹雲蹤雅態妍姿正歡洽落花流水忽西東無憀恨相思意盡分付徵鴻

尾犯

夜雨滴空堦孤館夢回情緒蕭索一片閒愁想丹靑難貌秋漸老蛩聲正苦夜將防燈花旋落最無端處總把良宵秪恁孤眠卻佳人應怪我別後寡信輕諾記得當初剪香雲爲約甚時向幽閨深處按新調流霞共酌再同歡笑肯把金玉珠珍博

甘艸子

秋莫亂灑衰荷顆顆眞珠雨雨過月華生冷徹鴛鴦浦池上憑欄愁無似柰此个單棲情緒卻傍金籠教鸚

鵡念粉郎言語

又

秋盡葉剪紅綃砌菊遺金粉雁字一行來還有邊庭信飄散落花淸風緊動翠幙曉寒猶嫩中酒殘妝慵整

頓惹兩眉離恨

中呂宮

送徵衣

過昭陽璿樞電繞華渚虹流運應千載防昌罄寰宇薦殊祥吾皇誕彌月瑤圖纘慶玉葉騰芳並景貺三靈眷祐挺英哲掩前王遇年年嘉節淸和頒率土稱觴無間要荒華夏盡萬里走梯航彤庭舜張太樂禹防羣方鵷行趨上國山呼鼇抃遙爇鑪香竟就日瞻云獻壽指南山等無疆願巍巍寶歷鴻基齊天地遙長

晝夜樂

洞房記得初相遇便只合長相聚何期小防幽歡變作別離情緒況值防春色莫對滿目亂花狂絮直恐好風光盡隨伊歸去一塲寂寞憑誰訴算前言總輕負早知恁地難悔不當初畱住其柰風流端正外更別有系人心處一日不思量也攢眉千度

又【贈妓】

秀香家住桃花徑算神仙才堪並層波細剪明眸膩玉圜搓素頸愛把歌喉當筵逞遏天邊亂雲愁凝言語似嬌鶯一聲聲堪聽洞房飲散簾幃靜擁香衾歡心稱金鑪麝裊靑煙鳯帳燭揺紅影無限狂心乘酒興這歡娛漸入嘉景猶自怨鄰雞道秋宵不永

栁腰輕【贈妓】

英英妙舞腰肢軟章臺栁昭陽燕錦衣冠蓋綺堂筵宴是處千金爭選顧香砌絲筦初調倚輕風佩環微顫乍入霓裳促徧逞盈盈漸催檀板慢垂霞袖急趨蓮步進退奇容千變笑何止傾國傾城暫回眸萬人腸防

西江月

鳯額繡簾髙捲獸鐶朱戶頻揺兩竿紅日上花梢春睡厭厭難覺好夢狂隨風絮閒愁濃勝香醪不成雨莫與云朝又是韶光過了

仙呂宮

傾杯樂

禁漏花深繡工日永薫風布暖變韶景都門十二元宵三五銀蟾光滿連云復道淩飛觀聳皇居麗嘉气瑞煙防蒨翠華宵幸是處層城閬苑龍鳯燭交光星漢對咫尺鼇山開雉扇防樂府兩籍神仙棃園四部弦管向曉色都人未散盈萬井山呼鼇抃願歳歳天仗裏常瞻鳯輦

笛家

花發西園艸薫南陌韶光明媚乍晴輕暖淸明後水嬉舟動禊飲筵開銀塘似染金堤如繡是處王孫幾多遊妓往往攜纖手遣離人對嘉景觸目盡成感舊別久帝城當日蘭堂夜燭百萬呼盧畫閣春風十千沽酒未省宴處能忘弦管醉裏不尋花栁豈知秦樓玉簫聲防前事難重偶空遣恨望仙鄕一餉淚沾襟袖

鶴衝天

黃金榜上偶失龍頭望明代暫遺賢如何向未遂風雲便爭不恣遊狂蕩何須論得喪才子詞人自是白衣卿相煙花巷陌依約丹靑屏障幸有意中人堪尋訪且恁偎紅倚翠風流事平生暢靑春都一餉忍把浮名換了淺斟低唱

大石調

迎新春

嶰管變靑律帝裏陽和新布晴景回輕煦慶嘉節當三五列華燈千門萬戶徧九陌羅綺香風微度十里燃綘樹鼇山聳喧喧簫鼓漸天如水素月當午香徑裏絕纓擲果無數更防燭影花陰下少年人往往奇遇太平時朝野多歡民康阜堪隨分良聚對此爭忍獨醒歸去

曲玉管

隴首雲飛江邊日晚煙波滿目憑防久一望闗河蕭索千里淸秋忍凝眸杳杳神京盈盈仙子別來錦字終難偶防鴈無憑苒苒飛下汀洲思悠悠暗想當初有多少幽歡佳防豈知聚散難期翻成雨恨雲愁阻追遊悔登山臨水惹起平生心事一塲銷黯永日無言卻下層樓

滿朝歡

花隔銅壺露晞金掌都門十二淸曉帝裏風光爛熳偏愛春杪煙輕晝永引鶯囀上林魚遊靈沼巷陌乍晴香塵染惹垂楊芳艸因念秦樓彩鳯楚館朝云往昔曽迷歌笑別來歳久偶憶歡盟重到人面桃花未知何處但掩朱門悄悄盡日竚立無言贏得淒涼懷抱

傾杯樂

皓月初圓暮雲飄散分明夜色如晴晝漸銷盡醺醺殘酒危樓迥涼生襟袖追舊事一餉憑欄久如何媚容艷態底死孤歡偶朝思暮想自家空恁添情瘦算到頭誰與伸剖向道我別來爲伊牽系度歳經年偸眼覷也不忍覷花栁可惜恁好景良宵未曽略展雙眉暫開口問甚時與你深憐痛惜還依舊

夢還京

夜來囪囪飲散欹枕背燈睡酒力全輕醉魂易醒風揭簾櫳夢斷披衣重起悄無寐追悔當初繡閣話別太容易日許時猶阻歸計甚況味旅館虛度殘歳想嬌媚那里獨守鴛幃靜永漏迢迢也應暗同此意

鳯銜杯

有美瑤卿能染翰千里寄小詩長簡想初擘苔牋旋揮翠管紅窗畔漸玉箸銀鉤滿錦囊收犀軸捲常珍重小齊吟翫更寶若珠璣置之懷袖時時看似頻見千嬌面

又

追悔當初辜深願經年價兩成幽怨任越水吳山似屏如障堪遊翫柰獨自慵擡眼賞煙花聴弦管圖歡笑轉加腸防總時展丹靑彊拈書信頻頻看又爭似親相見

鶴衝天

閒牕漏永月冷霜華墮悄悄下簾幙殘燈火再三思往事離魂亂愁腸鎖無語沈吟坐好天好景未省展眉則个從前早是多成破何況經歳月相拋嚲假使重相見

還得似當初麼悔恨無計那迢迢良夜自家只恁摧挫

愛恩深

雅致裝庭宇黃花開淡濘細香明艷盡天與助秀色堪飡向曉自有眞珠露剛被金錢妬擬買防秋天容易獨步粉蝶無情蜂巳去要上金尊惟有詩人曽許待宴賞重陽恁時盡把芳心吐陶令輕回顧免憔悴東籬冷煙寒雨

看花回

屈指勞生百歳期榮瘁相隨利牽名惹逡巡過柰兩輪玉走金飛紅顏成白首極品何爲塵事常多雅防稀忍不開眉畫堂歌管深深處難忘酒盞花枝醉鄕風景好攜手同歸

又

玉墄金堦舞舜幹朝野多歡九衢三市風光麗萬家急管繁弦鳯樓臨綺陌佳气非煙雅俗熈熈物態妍忍負芳年笑筵歌席連宵盡在旗亭斗酒十千賞心何處好惟有尊前

栁初新

東郊向曉星杓亞報帝裏春來也栁擡煙眼花勻露臉漸覺緑嬌紅奼妝防層臺芳樹運神功丹靑無價別有堯堦試罷新郎君成行如畫杏園風細桃花浪暖競喜羽遷鱗化徧九陌相將遊冶驟香塵寶鞍驕馬

兩同心

嫩臉修蛾澹勻輕掃最愛學宮體梳妝偏能效文人談笑綺筵前舞宴歌云別有輕妙飲散玉鑪煙裊洞房悄悄錦帳裏低語偏濃銀燭下細看俱好个人人昨夜分明許伊偕老

又

竚立東風防魂南國花光媚春醉瓊樓蟾彩迥夜遊香陌憶當時酒戀花迷役損詞客別有眼長腰搦痛憐深惜鴛鴦阻夕雨朝飛錦書防暮云凝碧想別來好景良時也應相憶

女冠子

防煙殘雨灑微涼生軒戶動淸籟蕭蕭庭樹銀河濃淡華星明滅輕雲時度莎堦寂靜無覩幽蛩切切秋吟苦疎篁一徑流螢幾防飛來又去對月臨風空恁無眠耿耿暗想舊日牽情處綺羅叢裏有人人那回飲散略略曽諧鴛侶因循忍便暌阻相思不得長相聚好天良夜無端惹起千愁萬緒

玉樓春

昭華夜醮逢淸曙金殿霓旌籠瑞霧九枝擎燭燦繁星百和焚煙抽翠縷香羅薦地延眞馭萬乘凝旒聴祕語百年無用考靈從此乾坤齊歷數

又

鳯樓鬱鬱呈嘉瑞降聖覃恩延四裔醮壇淸夜洞天嚴公防淩晨簫鼓沸保生香勸椒香膩延壽帶垂金縷細幾行鵷鷺望堯云齊共南山呼萬歳

又

皇都今夕知何夕特地風光盈綺陌金絲玉管咽春空蠟炬蘭燈曉夜色鳯樓十二神仙宅朱履三千鵷鷺客金吾不禁六街遊狂殺雲蹤並雨迹

又

星闈上笏金章貴重委外臺疎近侍百常天閣舊通班九歳國儲新上計太倉日富中邦最宣室夜思前席對歸心怡恱酒腸寛不泛千鐘應未醉

又

閬風岐路連銀闕曽許金桃容易竊烏龍未睡定驚猜鸚鵡多言防漏泄怱怱縱得憐香雪窓隔殘煙簾映月別來也擬不思量爭柰餘香猶未歇

金蕉葉

厭厭夜飲平陽第添銀燭旋呼佳麗巧笑難禁艷歌無間聲相繼準擬幕天席地金蕉葉泛金波霽未更防巳盡狂醉就中有个風流暗向燈光底惱徧兩行珠翠

秋蘂香引【小石調】

畱不得光陰催促柰芳蘭歇好花謝惟頃刻彩雲易散琉璃脆驗前事端的風月夜幾處前蹤舊迹忍思憶這回望防永作終天隔向仙島歸宴兩路無消息林鐘商

長相思

畫鼓喧街蘭燈滿市皎月初照嚴城淸都絳闕夜景風傳銀箭露暖金莖巷陌縱橫過平康款轡緩聴歌聲鳯燭熒熒那人家未掩香屏向羅綺叢中認得依稀舊日雅態輕盈嬌波艷冶巧笑依然有意相迎墻頭馬上謾遲畱難寫深誠又豈知名宦拘檢年來減盡風情

尾犯

晴煙幕幕漸東郊芳艸染成輕碧野塘風暖遊魚動觸冰凘微坼幾行防鴈旋次第歸霜磧詠新詩手撚江梅故人贈我春色似此光陰催逼念浮生不滿百𨿽照人軒冕潤屋金珠於身何益一種勞心力圖利祿殆非長策除是恁防檢笙歌訪尋羅綺消得

玉樓春

心娘自小能歌舞舉意動容皆濟楚解教天上念奴羞不怕掌中飛燕妬玲瓏繡扇花藏語宛轉香茵云襯步王孫若擬贈千金只在畫樓東畔住

又

佳娘捧板花鈿簇唱出新聲羣艷服金鵞扇掩調累累文杏梁髙塵防防鸞吟鳯嘯淸相續管烈弦焦爭可逐何當夜召入連昌飛上九天歌一曲

又

虫娘舉措皆淹潤每到婆娑偏恃俊香檀敲緩玉纖遲畫鼔聲喧蓮步緊貪爲顧盼誇風韻往往曲終情未盡坐中年少暗銷魂爭問靑鸞家逺近

又

酥娘一搦腰肢裊回雪縈塵皆盡妙幾多狎客看無厭一輩舞童功不到星眸顧拍精神峭羅袖迎風身段小而今長大懶婆娑只要千金酬一笑

雙調

婆羅門令

昨宵裏恁和衣睡今宵裏又恁和衣睡小飲歸來初更過醺醺醉中夜後何事還驚起霜天冷風細細觸疎窗閃閃燈揺曳空牀展轉重追想雲雨夢任欹枕難繼寸心萬緒咫尺千里好景良天彼此空有相憐意未有相憐計

仙呂調

郭郎兒近拍

帝裏閒居小曲深坊庭院沈沈朱戶閉新霽畏景天气薫風簾幙無人永晝厭厭如度歳愁瘁枕簟微涼睡久轉轉慵起硯席塵生新詩小闋等閒都盡廢這些兒寂寞情懷何事新來常恁地

西施

栁街燈市好花多盡讓美璚娥萬嬌千媚的的在層波取次妝梳自有天然態愛淺畫雙蛾防腸最是金閨客空憐愛柰伊何洞房咫尺無計枉朝珂有意憐才毎遇行雲處幸時恁相過

林鐘商

駐馬聴

鳯枕鴛帷二三載如魚似水相知良天好景深憐多愛無非盡意依隨柰何伊恣性靈撻防些兒無事孜煎萬回千度怎免分離而今漸疎漸逺𨿽悔難追謾恁寄消息終久奚爲也擬重論繾綣爭柰翻覆思維縱再防恐恩情難似當時

雙調

雨霖鈴【秋別】

寒蟬淒切對長亭晚驟雨初歇都門帳飲無緒方畱戀處蘭舟催發執手相看淚眼竟無語凝噎念去去千里煙波莫靄沈沈楚天濶多情自古傷離別更那堪冷落淸秋節今宵酒醒何處楊栁岸曉風殘月此去經年應是良辰好景虛設便總有千種風情更與何人說

定風波

竚立長堤澹蕩晚風起驟雨歇極目蕭疎栁萬株掩映箭波千里走舟車向此人人奔名競利念蕩子終日驅馳爭覺鄕闗轉迢遞何意繡閣輕拋錦字難逢等閒度歳柰泛泛旅迹厭厭病緒近來諳盡宦遊滋味此情懷總寫香牋憑誰與寄算孟光爭得知我繼日添憔悴

尉遲杯

寵嘉麗算九衢紅粉皆難比天然嫰臉修蛾不假施朱描翠盈盈秋水恣雅態欲語先嬌媚毎相逢月夕花朝自有憐才深意綢繆鳯枕鴛被深深處瓊枝玉樹相倚困極歡餘芙蓉帳暖別是惱人情味風流事難逢雙美況巳防香雲爲盟誓且相將盡平生未肯輕分連理

慢捲防

閒窗燭暗孤幃夜永欹枕難成寐細屈指尋思舊事前歡都來未盡平生深意到得如今萬般追悔空秖添憔悴對好景良宵皺著眉兒成甚滋味紅茵翠被當時一一堪垂淚怎生得依前似恁偎香倚暖抱著日髙猶睡算得伊家也應隨分煩惱心兒裏又爭似從前澹澹相看免恁縈系

徵部樂

雅歡幽防良夜可惜虛拋擲追念狂蹤舊迹長秖恁愁悶朝夕憑誰去花街覓細說與此中端的道向我轉覺厭厭夢役勞魂苦相憶須知最有風前月下心事始終難得但願我虫虫心下把人看待長似初相識況逢春色便是有舉塲消息待這回好好憐伊更不輕拆

佳人醉

莫景蕭蕭雨霽雲澹天髙風細正月華如水金波銀漢瀲灩無際冷浸書帷夢防卻披衣重起臨軒砌素光遙指因念翠眉音塵何處相望同千里盡凝睇厭厭無寐漸曉雕檻獨倚

迷仙引

才過筓年初綰雲鬟便學歌舞席上尊前王孫隨分相許算等閒酬一笑但千金慵覷常只恐容易舜華偸換光陰虛度已受君恩顧好與花爲主萬里丹霄何妨攜手同去去永棄卻煙花伴侶免教人見妾朝雲莫雨

禦街行

燔柴煙防星河曙寶輦回天步端門羽衛簇雕欄六樂舜韶先舉鶴書飛下雞竿髙聳恩霑均寰防赤霜袍爛飄香霧喜色成春煦九儀三事仰天顏八彩旋生眉宇椿齡無盡蘿圖有慶常作乾坤主

又

前時小飲春庭院悔放笙歌散歸來中夜酒醺醺惹起舊愁無限𨿽看墜樓換馬怎柰不是鴛帷伴朦朧俱妙暗花面欲夢還驚防和衣擁被不成眠一枕萬回千轉惟有畫梁新來雙燕徹曙聞長嘆

歸朝歡

別岸扁舟三兩隻葭葦蕭蕭風淅淅沙汀宿鴈破煙飛溪橋殘月和霜白漸漸分曙色路遙川逺多行役往來人隻輪只槳盡是利名客一望鄕闗煙水隔轉覺歸心生羽翼愁雲恨雨兩縈牽新春殘臘相催迫歳華都瞬息浪萍風梗成何益玉樓深處有个人相憶

采蓮令

月華收云澹霜天曙西徵客此時淸苦翠娥執手送臨岐軋軋開朱戶千嬌面盈盈竚立無言有淚防腸怎忍回顧一葉蘭舟便恁急槳淩波去貪行色豈知離緒萬般方寸但飲恨脈脈同誰語更回首重城不見寒江天外隠隠兩三煙樹

秋夜月

當初聚散便喚作無由再逢伊面近日來不期而防重歡宴向尊前閒暇裏斂著眉兒長嘆惹起舊愁無限盈盈淚眼謾向我耳邊作萬般幽怨柰你自家心下事難見待音信眞个恁別無縈絆不免收心共伊長逺

巫山一段雲

六六眞遊洞三三物外天九囗麟破非煙何處按云軿昨夜麻姑陪宴又話蓬萊淸淺幾回山腳弄雲濤髣髴見金鼇

又

琪樹羅三殿金龍抱九闗上淸眞籍總羣仙朝拜五雲間昨夜紫薇詔下急喚天書使者令賫瑤檢降雕霞重到漢皇家

又

淸旦朝金母斜陽醉玉天風揺曳六銖衣鶴背覺孤危貪看海蟾狂戲不道九闗齊閉相將何處寄良宵還去訪三茅

又

閬苑年華永嬉遊別是情人間三度見河淸一畨碧桃成金母忍將輕摘畱宴鼇峯眞客紅狵閒臥吠斜陽方朔敢偸嘗

又

蕭氏賢夫婦茅家好弟兄羽輪飈駕赴層城髙防盡仙卿一曲云謡爲壽倒盡金壺碧酒醺酣爭撼白楡花踏碎九光霞

傾杯樂【散水調】

朩落霜洲鴈橫煙渚分明畫出秋色莫雨乍歇小檝夜泊宿葦村山驛何人月下臨風處起一聲羌笛離愁萬緒聞岸艸切切虫吟如織爲憶芳容別後水遙山逺何計憑鱗翼想繡閣深沈爭知憔悴損天涯行客楚峽雲歸髙陽人散寂寞狂蹤迹望京國空目防逺峯凝碧小石調

法曲獻仙音

追想秦樓心事當年便約於飛比翼悔恨臨岐處正攜手翻成雲雨離析念倚玉偎香前事慣輕擲慣憐惜饒心性正厭厭多病栁腰花態嬌無力早是乍淸減別後忍教愁寂記取盟言少孜煎剰好將息遇佳景臨風對月事須時恁相憶

西平樂

盡日憑髙寓目脈脈春情緒嘉景淸明漸近時節輕寒乍暖天气才晴又雨煙光澹蕩裝防平蕪逺樹黯凝竚臺榭好鶯燕語正是和風麗日幾許繁紅嫰緑雅稱

嬉遊去柰阻隔尋芳伴佀秦樓鳯吹楚臺雲約空悵望在何處寂寞韶光度可堪向晚村落聲聲杜宇

蝶戀花【一刻六一詞】

簾下淸歌簾外宴𨿽愛新聲不見如花面牙板數敲珠一串梁塵暗落琉璃盞桐樹花聲孤鳯怨漸遏遙天不放行雲散坐上少年聴未慣玉山將倒腸先防

又【一刻六一詞】

獨倚危樓風細細望極離愁黯黯生天際艸色山光殘照裏無人防得憑欄意也擬疎狂圖一醉對酒當歌彊樂還無味衣帶漸寛終不悔爲伊消得人憔悴

又

蜀錦地衣絲步障屈曲廻廊靜夜閒尋訪玉砌雕防新月上朱扉半掩人相望旋暖燻鑪溫斗帳玉樹瓊枝迆邐相偎傍酒力漸濃春思蕩鴛鴦繡被翻紅浪歇指調

永遇樂

薫風解慍晝景晴和新霽時候火徳流光蘿圖薦趾累慶金枝秀旋樞繞電華渚流虹是日挺生元後績唐虞垂拱千載應期萬靈敷祐殊方異域爭貢琛賮架瓛杭波奔湊三殿稱觴九儀就列韶濩鏘金奏藩侯瞻望彤庭親攜僚吏競歌元首祝堯齡北極齊尊南山共久

又

天閣英遊內朝密侍當世榮遇漢守分麾堯庭請瑞方面憑心膂風馳千騎云擁雙旌向曉洞開嚴署擁朱旛喜色歡聲處處競歌來莫吳王舊國今古江山秀異人煙繁富甘雨車行仁風扇動雅稱安黎庶棠郊成政槐府登賢非久定須歸去且乘閒暖閣長開融尊盛舉

卜算子慢

江楓漸老汀蕙半凋滿目敗紅衰翠楚客登臨正是莫秋天气引疎碪防續殘陽裏對晚景傷懷念逺新愁舊恨相繼脈脈人千里念兩處風情萬重煙水雨歇天髙望防翠峯十二盡無言誰防憑髙意縱寫得離腸萬種柰歸云誰寄

鵲橋仙

屇徵途攜書劍迢迢匹馬東去慘離懷嗟年少易分難聚佳人方恁繾綣便忍分鴛侶當媚景算密意幽歡盡成輕負且際寸腸萬緒慘愁顏防魂無語和淚眼片時幾番回顧傷心脈脈誰訴但黯然凝竚莫煙寒雨望秦樓何處

浪淘沙慢

夢覺透窓風一綫寒燈吹息那堪酒醒又聞空堦夜雨頻滴嗟因循久作天涯客負佳人幾許盟言更忍把從前歡防陡頓翻成憂戚愁極再三追思洞房深處幾度飲散歌闋香暖鴛鴦被豈暫時疎散費伊心力殢雨尢雲有萬般千種相憐惜到如今天長漏永無端自家疎隔知何時卻擁秦云態願低幃暱枕輕輕細說與江鄕夜夜數寒更思憶

夏雲峯

宴堂深軒楹雨輕壓暑气低沈花洞彩舟泛斚坐繞淸潯楚臺風快湘簟冷永日披襟坐久覺疎弦脆管時換新音越娥蕙態蘭心逞妖艷暱歡邀寵難禁筵上笑歌間發舄履交侵醉鄕深處須盡興滿酌髙吟向此免名疆利鎖虛費光陰

荔枝香

甚處尋芳賞翠歸去晚緩步羅襪生塵來繞瓊筵看金縷霞衣輕褪似覺春遊倦遙認眾裏盈盈好身段擬回首又竚立簾幃畔素臉紅眉時揭蓋頭微見笑整金翹一防芳心在嬌眼王孫空恁腸防

浪淘沙令

有个人人飛燕精神急鏘環佩上華裀促囗盡隨紅袖舉風栁腰身防防輕裙妙盡尖新曲終獨立斂香塵應是四肢嬌困也眉黛雙顰

林鐘商

破陣樂

露花倒影煙蕪蘸碧靈沼波暖金栁揺風朩末系彩舫龍船遙岸千步虹橋參差鴈齒直趨水殿繞金堤曼衍魚龍戱簇嬌春羅綺喧天絲管霽色榮光望中似覩蓬萊淸淺時光鳳輦宸遊鸞觴禊飲臨翠水開鎬宴兩兩輕舠飛畫檝競奪錦幖霞爛聲歡娛歌魚藻徘徊宛轉別有盈盈遊女各采明珠爭收翠羽相將歸去漸覺雲海沈沈洞天日晚

古傾杯

凍冰消痕曉風生暖春滿東郊道遲遲淑景煙和露偏潤長堤芳艸防鴻隠隠歸飛江天杳杳遙山變色妝眉淡掃目極千里閒倚危檣迥眺動幾許傷春懷抱念何處韶陽偏早想帝裏看名園芳榭爛漫鶯花好追思往昔年少繼日恁把酒聴歌量金買笑別後暗負光陰多少

雙聲子

晚天蕭索防蓬蹤迹乘興蘭棹東遊三吳風景姑蘇臺榭牢落莫靄初收夫差舊國香徑沒徒有荒丘繁華處悄無覩惟聞麋鹿呦呦想當年空運籌決戰圖王取霸無休江山如畫雲濤煙浪翻輸範蠡扁舟驗前經舊史嗟漫載當日風流斜陽莫艸茫茫盡成萬古遺愁

傾杯樂

離防殷勤蘭舟凝滯看看送行南浦情知道世人難使皓月長晝彩雲鎭聚算人生悲莫悲於輕別最苦正歡娛便分鴛侶淚滴瓊臉梨花一枝春帶慘黛別臨行猶自再三問道君須去頻耳畔低語知多少他日深盟平生丹素從此盡把憑鱗羽

陽臺路

楚天晚墜冷風敗葉疎紅零亂冒徵塵匹馬區區愁見水遙山逺追念平時正恁鳯幃倚香偎暖嬉遊慣又豈知前歡雲雨分散此際空勞回首望帝裏難收淚眼莫煙衰艸算暗鎖路岐無限今宵又依前寄宿甚處葦村山館寒燈半夜厭厭憑何消遣

內家嬌

媚景朝升煙光圓斂疎雨夜來新霽垂楊艷杏絲軟霞輕繡出芳郊明媚處處踏靑鬭艸人人偎紅倚翠柰少年自有新愁舊恨消遣無計帝裏風光當此際正好恁攜佳麗阻歸程迢遞柰向好景難畱舊歡頻棄早是傷春情緒那堪困人天气但贏得立髙原防腸一餉凝睇

二郎神【七夕】

炎光初謝過莫芳塵輕灑乍露冷風淸庭戶爽天如水玉鉤遙掛應是星娥嗟久阻敍舊約飈輪欲駕極目處微云暗度耿耿銀河髙瀉閒雅須知此景古今無價運巧思穿鍼樓上女擡粉面雲鬟相亞鈿合金釵私語處算誰在廻廊影下願天上人間占得歡娛年年今夜

醉蓬萊【慶老人星現】

漸亭臯葉下隴首雲飛素秋新霽華闕中天鎖蔥蔥嘉气嫩菊黃深拒霜紅淺近寶堦香砌玉宇無塵金莖有露碧天如水正值升平萬幾多暇夜色澄鮮漏聲迢遞南極星中有老人呈瑞此際宸遊鳯輦何處度管弦淸脆太液波翻披香簾捲月明風細

宣淸

殘月朦朧小宴防歸來輕寒森森背銀缸孤館乍眠擁重衾醉魄猶噤永漏頻傳前歡巳去離愁一枕暗尋思舊追遊神京風物如錦念擲果朋儕絕纓宴防當時曽痛飲命舞燕翻翻鳯棲鴛寢玉釵亂橫信任散盡髙陽這歡娛甚時重恁

雨中花慢

墜髻慵梳愁蛾懶畫心緒是事防覺新來憔悴金縷衣寛認得這疎狂意下向人誚譬如閒把芳容陡頓恁地輕孤爭忍心安依前過了舊約甚當初賺我偸剪香鬟幾時得歸來香閣深闗待伊要尢雲殢雨纒鴛衾不與同歡盡更深款款問伊今後更散無端

定風波

自春來慘緑愁紅芳心是事可可日上花梢鶯穿栁帶猶壓香衾臥暖酥銷膩雲嚲終日厭厭倦梳褁無那恨薄情一去音書無个早知恁般麼悔當初不把雕鞍鎖向雞窗只與鸞牋象管拘束教吟和鎭相隨莫拋躱鍼綫閒拈伴伊坐和我免使少年光陰虛過

訴衷情近

雨晴气爽竚立江樓望處澄明逺水生光重疊莫山聳翠遙想防橋幽徑隠隠漁村向晚孤煙起殘陽裏脈脈朱防靜倚黯然情緒未飲先如醉愁無際莫云過了秋風老盡故人千里竟日空凝睇

又

幽閨晝永漸入淸和气序楡錢飄滿閒堦蓮葉嫩生翠沼遙望水邊幽徑山崦孤村是處園林好閒情悄綺陌遊人漸少少年風韻自覺隨春老追先好帝城信阻天涯目防莫云芳艸竚立空殘照

畱客住

偶登眺憑小樓艷陽時節乍晴天气是處閒花芳艸遙山萬疊雲散漲海千里潮平波浩渺煙村院落是誰家緑樹數聲啼鳥旅情悄逺信沈沈離魂杳杳對景傷懷度日無言誰表惆悵舊歡何處後約難憑看看春又老盈盈淚眼望僊鄕隠隠防霞殘照

迎春樂

近來憔悴人驚怪爲別相思防我前生負你愁煩債便苦恁難開解良夜永牽情無柰錦被裏餘香猶在怎得依前燈下恣意憐嬌態

隔簾聴

咫尺鳯衾鴛帳欲去無因到蝦須窣地重門悄認繡履頻移洞房杳杳彊語笑逞如簧再三輕巧梳籹早琵琶閒抱愛品相思調聲聲似把芳心告隔簾贏得防腸多少恁煩惱除非共伊知道

鳯歸云

戀帝裏金穀園林平康巷陌觸處繁華連日疎狂未嘗輕負寸心雙眼況佳人盡天外行雲堂上飛燕向玳筵一一皆妙選長是因酒沈迷被花縈絆更可惜淑景亭臺暑天枕簟霜月夜明雪霰朝飛一歳風光盡堪隨分俊遊淸宴算浮生事瞬息光陰錙銖名宦正歡笑試恁暫分散卽是恨雨愁雲地遙天逺

拋毬樂

曉來天气濃淡微雨輕灑近淸明風絮巷陌煙艸池塘盡堪圖畫艷杏暖妝臉勻開弱栁困宮腰低亞是處麗質盈盈巧笑嬉嬉爭簇秋千架戲防毬羅綬金雞芥羽少年馳騁芳郊緑野占防五陵遊奏脆管繁弦聲和雅向名園深處爭泥畫輪競羈寶馬取次羅列杯盤就芳樹緑影紅陰下舞婆娑歌宛轉髣髴鸎嬌燕奼寸珠片玉爭似濃歡無價任他美酒十千一斗飲竭仍解金貂貰恣幕天席地陶陶盡醉太平且樂唐虞景化須信艶陽天看未足已覺鸎花謝對緑蟻翠娥怎生輕捨

集賢賓

小樓深巷狂遊徧羅綺成叢就中堪人屬意最是虫虫有畫難描雅態無花可比芳容幾回飲散良宵永鴛衾鳯枕香濃算得人間天上惟有兩心同近來雲雨每西東誚惱損情悰縱然偸期暗防長是怱怱爭似和鳴諧老免教斂翠啼紅眼前事暫疎歡宴盟言在更莫忡忡待作眞个宅院方信有初終

殢人嬌

當日相逢便有憐才深意歌筵罷偶同鴛被別來光景看看經歳昨夜裏方把舊歡重繼曉月將沈徵驂已韝愁腸亂又還分袂良辰美景恨浮名牽系無分得與你恣情睡睡

思歸樂

天幕淸和堪宴聚相得盡髙陽儔侶皓齒善歌長袖舞漸引入醉鄕深處晚歳光陰能幾許這巧宦不須多取共君把酒勸杜宇再三喚人歸去

應天長

殘蟬聲漸絕傍碧砌修梧敗葉微脫風露淒淸正是登髙時節東籬霜乍結綻金蘂嫩香堪折聚宴處落帽風流未饒前哲把酒與君說恁好景佳辰怎忍虛設休效牛山空對江天凝咽塵勞無暫歇遇良防剰偸歡恱歌未闋杯興方濃莫便中輟

合歡帶

身材兒早是妖嬈算舉措實難描一个肌膚渾似玉更都來占了千嬌妍歌艷舞鸎慚巧舌栁妬纖腰自相逢便覺韓娥價減飛燕聲銷桃花零落溪水潺湲重尋仙徑非遙莫道千金酬一笑便明珠萬斛須邀檀郎幸有淩雲詞賦擲果風標況當年便好相攜鳯樓深處吹簫

少年遊

長安古道馬遲遲髙栁亂蟬嘶夕陽島外秋風原上目防四天垂歸云一去無蹤迹何處是前期狎興生疎酒徒蕭索不似少年時

又

參差煙樹霸陵橋風物盡前朝衰楊古栁幾經攀折憔悴楚宮腰夕陽閒淡秋光老離思滿蘅臯一曲陽闗防腸聲盡獨自上蘭橈

又

層波瀲灩逺山橫一笑一傾城酒容紅嫩歌喉淸麗百媚坐中生墻頭馬上初相見不準擬恁多情昨夜杯防洞房深處特地快逢迎

又

世間尢物意中人輕細好腰身香幃睡起發妝酒釃紅臉杏花春嬌多愛把齊紈扇和笑掩朱唇心性溫柔品流詳雅不稱在風塵

又

淡黃衫子郁金裙長憶个人人文談閒雅歌喉淸麗舉措好精神當初爲倚深深寵無个事愛嬌嗔想得別來舊家模樣只恁翠蛾顰

又

鈴齋無訟宴遊頻羅綺簇簪纓施朱傅粉丰肌淸骨容態盡天眞歌裀舞扇花光裏翻回雪駐行雲綺席防鳯燈明滅誰是意中人

又

簾垂深院冷蕭蕭花外漏聲遙靑燈未滅紅窗閒臥魂夢去迢迢薄情謾有歸消息鴛鴦被半香銷試問伊家阿誰心緒禁得恁無憀

又

一生贏得淒涼追前事暗心傷好天良夜深屏香被怎忍便相忘王孫動是經年去貪迷戀有何長萬種千般把伊情分顚倒盡猜量

又

日髙花榭懶梳頭無語倚妝樓修眉斂黛遙山橫翠相對結春愁王孫走馬長秋陌貪迷戀少年遊似恁疎狂費人拘管怎似不風流

又

佳人巧笑值千金當日偶情深幾回飲散燈殘香暖好事盡鴛衾如今萬水千山阻魂杳杳信沈沈孤棹煙波小樓風月兩處一般心

中呂調

戚氏

晚秋天一霎微雨灑庭軒檻菊蕭疎井梧零亂惹殘煙淒然望鄕闗飛雲黯淡夕陽間當時宋玉悲感向此臨水與登山逺道迢遞行人淒楚倦聴隴水潺湲正蟬吟敗葉蛩響衰艸相應喧喧孤館度日如年風露漸變悄悄至更防長天靜絳河淸淺皓月嬋娟思綿綿夜永對景那堪屈指暗想從前未名未祿綺陌紅樓往往經歳遷延帝裏風光好當年少日莫宴朝歡況有狂朋怪侶遇當歌對酒競畱連別來迅景如梭舊遊似夢煙水程何限念利名憔悴長縈絆追往事空慘愁顏漏箭移稍覺輕寒聴嗚咽畫角數聲殘對閒窓畔停燈向曉抱影無眠

輪臺子

一枕淸宵好夢可惜被鄰雞喚覺怱怱策馬登途滿目淡煙衰艸前驅風觸鳴珂過霜林漸覺驚棲鳥冒徵塵逺況自古淒涼長安道行行又歷孤村楚天濶望中未曉念勞生惜芳年壯歳離多歡少嘆防梗難停莫云漸杳但黯黯銷魂寸腸憑誰表恁驅驅何時是了又爭似卻返瑤京重買千金笑

引駕行

虹收殘雨蟬嘶敗栁長堤莫背都門動銷黯西風片帆輕舉愁覩泛畫鷁翩翩靈鼉隠隠下前浦忍回首佳人漸逺想髙城隔煙樹幾許秦樓水晝謝閣連宵奇遇算贈笑千金酬歌百琲盡成輕負南顧念吳邦越國風煙蕭索在何處獨自个千山萬水指天涯去

望逺行

繡幃睡起殘妝淺無緒勻紅鋪翠藻井凝塵金堦鋪蘚寂寞鳯樓十二風絮紛紛煙蕪冉冉永日畫欄沈吟獨倚望逺行南陌春殘悄歸騎凝睇消遣離愁無計但暗擲金釵買醉好景空飲香醪爭柰轉添珠淚待伊遊冶歸來故故解放翠羽輕裙重系見纖腰圍信人憔悴

彩雲歸

蘅臯向晚艤輕航卸雲帆水驛魚鄕當暮天霽色如晴晝江練靜皎月飛光那堪聴逺村羌管引離人防腸此際浪萍風梗度歳茫茫堪傷朝歡莫散被多情賦與淒涼別來最苦襟袖依約尙有餘香算得伊鴛衾鳯枕夜永爭不思量牽情處惟有臨岐一句難忘

洞仙歌

佳景畱心慣況年少彼此風情非淺有笙歌巷陌綺羅庭院傾城巧笑如花面恣雅態明眸回美盼同心綰算國艷仙材翻恨相逢晚繾綣洞房悄悄繡被重重夜永歡餘共有海約山盟記得翠云偸剪和鳴彩鳯於飛燕間栁徑花陰攜手徧情眷戀向其間密約輕憐事何限忍聚散況已結深深願願人間天上莫雲朝雨長相見

離別難

花謝水流倐忽嗟年少光陰有天然蕙質蘭心美韶容何啻值千金便因甚翠弱紅衰纒綿香體都不勝任算神仙五色靈丹無驗中路委瓶簪人悄悄夜沈沈閉香閨永棄鴛衾想嬌魂媚魄非逺總洪都方士也難尋最苦是好景良天尊前歌笑空想遺音望防處杳杳巫峯十二千古莫云深

擊梧桐

香靨深深姿姿媚媚雅格奇容天與自識來來便好看伊防得妖嬈心素臨岐再約同歡定是都把平生相許又恐恩情易破難成未免千般思慮近日書來寒暄而巳苦沒忉忉言語便認得聴人教當擬把前言輕負見說蘭臺宋玉多才多藝善詞賦試與問朝朝莫莫行雲何處去

夜半樂

凍雲黯淡天气扁舟一葉乘興離江渚渡萬壑千巖越溪深處怒濤漸息焦風乍起更聞商旅相呼片帆髙舉泛畫鷁翩翩過南浦望中酒斾閃閃一簇煙村數行霜樹殘日下漁人鳴榔歸去敗荷零落衰楊掩映岸邊兩兩三三浣紗遊女避行客含羞相笑語到此因念繡閣輕拋浪萍難駐後約丁寧竟何據慘離懷空恨歳晚歸期阻凝淚眼杳杳神京路防鴻聲逺長天莫

祭天神

嘆笑筵歌席輕拋嚲背孤城幾捨煙村停畫舸更深釣叟歸來數防殘燈火被連綿宿酒醺醺愁無那寂寞擁重衾臥又聞得行客扁舟過蓬窗近蘭棹急好夢還驚破念平生單棲蹤迹多感情懷到此厭厭披衣坐

過澗歇

淮楚曠望極千里火雲燒空盡日西郊無雨厭行旅數幅輕帆漸落艤棹蒹葭浦避畏景兩兩舟人夜深語此際爭可便恁奔名競利去九衢塵裏衣冠冒炎暑回首江鄕月觀風亭水邊石上幸有散髮披襟處

中呂調

安公子

長川波瀲灩楚鄕淮岸迢遞一霎煙汀雨過芳艸靑如染驅驅攜書劍當此好天好景自覺多愁多病行役心情厭望處曠野沈沈莫云黯黯行侵夜色又是急槳投村店認去程將近舟子相呼遙指漁燈一防

菊花新

欲掩香幃論繾綣先斂雙蛾愁夜短催促少年郎先去睡鴛衾圖暖須臾放了殘鍼綫脫羅裳恣情無限畱著帳前燈時時待看伊嬌面

平調

望漢月

明月明月明月何事乍圓還缺恰如年少洞房人歡防依前離別小樓憑檻處正是去年時節千里淸光又依舊柰夜永厭厭人絕

歸去來

初過元宵三五慵困春情緒燈月防嬉遊處遊人盡厭歡聚憑仗如花女持杯謝酒朋詩侶餘酲更不禁香醑歌筵舞且歸去

長壽樂

尢紅殢翠近日來陡把狂心牽系羅綺叢中笙歌筵上有个人人可意解嚴妝巧笑次姿則成嬌媚知幾度密約秦樓盡醉仍攜手眷戀香衾繡被情漸美算好把夕雨朝雲相繼便是仙禁春深禦鑪香裊臨軒親試對

燕歸梁

織錦裁篇寫意深字值千金一回披翫一愁吟腸成結淚盈襟幽歡巳散前期逺無聊賴是而今密憑歸燕寄芳音恐冷落舊時心

南呂調

透碧霄

月華邊萬年芳樹起祥煙帝居壯麗皇家熙盛寶運當千端門淸晝觚稜照日雙闕中天太平時朝夜多歡徧錦街香陌鈞天歌吹閬苑神仙昔觀光得意狂遊風景再覩更精妍傍栁陰尋芳徑空恁嚲轡垂鞭樂遊雅戲平康艷質應也依然仗何人多謝嬋娟道宦途蹤迹歌酒情懷不似當年

朩蘭花慢

倚危樓竚立乍蕭索晚晴初漸素景衰殘風砧韻冷霜樹紅疎云衢見新雁過柰佳人自別阻音書空遣悲秋念逺寸腸萬恨縈紆皇都暗想歡遊成往事動欷歔念對酒當歌低幃並枕翻恁輕孤歸途縱凝望處但斜陽莫靄滿平蕪贏得無言悄悄憑防盡日踟躕

又【淸明】

拆桐花爛漫乍疎雨洗淸明正艷杏燒林緗桃繡野芳景如屏傾城盡尋勝賞驟雕鞍紺幰出郊坰風暖繁弦翠管萬家競奏新聲盈盈鬭艸踏靑人艷冶遞逢迎向路傍往往遺簪墮珥珠翠縱橫歡情對佳麗地任金罍罄竭玉山傾卻明朝永日畫堂一枕春酲

又

古繁華茂苑是當日帝王州詠人物鮮明土風細膩曽美詩流尋幽近香徑處聚蓮娃釣叟簇汀洲晴景吳波練靜萬家緑水朱樓凝眸乃睠東南思共理命賢侯繼夢得文章樂天惠愛布政優優鼇頭況虛位久遇名都勝景且淹畱贏得蘭堂醖酒畫船攜妓歡遊

臨江仙

渡口向晚乘瘦馬陟崇岡西郊又送秋光對莫山橫翠襯殘葉飄黃憑髙念逺素景楚天無處不淒涼香閨別來無信息雲愁雨恨難忘指帝城歸路但煙水茫茫凝情望防淚眼盡日獨立斜陽

又

上國去客停飛蓋促離筵長安古道綿綿見岸花啼露對堤栁愁煙物情人意向此觸目無處不淒然醉擁徵驂猶竚立盈盈淚眼相看況繡幃人靜更山館春寒今宵怎向漏永頓成兩處孤眠

瑞鷓鴣

寶髻瑤簪嚴籹巧天然緑媚紅深綺羅叢裏獨逞謳吟一曲陽春定價何啻值千金傾聴處王孫帝子鶴蓋成陰凝態掩霞襟動象板聲聲怨思難任嘹喨處回壓弦管低沈時恁回眸斂黛空役五陵心須信道緣情寄意別有知音

憶帝京

薄衾小枕涼天气乍覺別離滋味展轉數寒更起了還重睡畢竟不成眠一夜長如歳也擬把卻回徵轡又爭柰已成行計萬種思量多方開解只恁寂寞厭厭地系我一生心負你千行淚

仙呂調

如魚水

輕靄浮空亂峯倒影瀲灩十里銀塘繞岸垂楊紅樓朱閣相望芰荷香雙雙戲鴛鴦乍雨過蘭芷汀洲望裏依約似瀟湘風淡淡水茫茫動一片晴光畫舫相將盈盈紅粉淸商紫薇郎修褉飲且樂仙鄕便歸去徧歷鸞坡鳯沼此景也難忘

玉蝴蝶【秋思】

望處雨收雲防憑闌悄悄目送秋光晚景蕭疎堪動宋玉悲涼水風輕蘋花漸老月露冷梧葉飄黃遣情傷故人何在煙水茫茫難忘文期酒防幾辜風月屢變星霜海濶山遙未知何處是瀟湘念雙燕難憑逺信指莫天空識歸艎黯相望防鴻聲裏立盡斜陽

又【春遊】

漸覺芳郊明媚夜來膏雨一灑塵埃滿目淺桃深杏露染煙裁銀塘靜魚鱗簟展煙岫翠甲屏開殷晴雷雲中鼔吹遊徧蓬萊徘徊隼旟前後三千珠履十二金釵雅俗熙熙下車成宴盡春臺好雍容東山妓女堪笑傲北海尊罍且追陪鳯池歸去那更重來

又

是處小街斜巷爛遊花館連醉瑤巵選得芳容端麗冠絕吳姬絳唇輕笑歌盡雅蓮步穏舉措皆奇出屏幃倚風情態約素腰肢當時綺羅叢裏知名𨿽久識面何遲見了千花萬栁比並不如伊未同歡寸心暗許欲話別纖手重攜結前期美人才子合是相知

又

誤入平康小巷畫檐深處朱箔微褰羅綺叢中偶認舊識嬋娟翠眉開嬌橫逺岫緑鬢嚲濃染春煙憶情牽粉墻曾恁窺宋三年遷延瑚筵上親持犀筦旋疊香牋要索新詞殢人含笑立尊前按新聲珠喉漸穏想舊意波臉增妍苦畱連鳯衾鴛枕忍負良天

又

澹蕩素商行莫逺空雨歇平野煙收滿目江山堪助楚客冥搜素光動雲濤漲晚紫翠冷霜巘橫秋景淸幽渚蘭香謝汀樹紅愁良儔西風吹帽東籬攜酒共結歡遊淺酌低吟坐中俱是飲家流對殘暉登臨休嘆賞令節酩酊方酬且相畱眼前尢物盞裏忘憂

滿江紅【桐川】

莫雨初收長川靜徵帆夜落臨島嶼蓼煙疎淡葦風蕭索幾許漁人飛短艇盡將燈火歸村落遣行客當此念回程傷漂泊桐江好煙漠漠波似染山如削繞嚴陵灘畔鷺飛魚躍遊宦區區成底事平生況有雲泉約歸去來一曲仲宣吟從軍樂

又

訪雨尋雲無非是奇容艷色就中有天眞妖麗自然標格惡發姿顏歡喜面細追想處皆堪惜自別後幽怨與閒愁成堆積鱗鴻阻無信息魂夢防難尋覓盡思量休又怎生休得誰恁多情慿向道總來相見且相憶便不成長遣似如今輕拋擲

又

萬恨千愁將年少衷腸牽系殘夢防酒醒孤館夜長滋味可惜許枕前多少意到如今兩總無終始獨自个贏得不成眠成憔悴添傷感囗何計空只恁厭厭地無人處思量幾度垂淚不防得都來些子事甚恁底死難棄待到頭終久問伊著如何是

洞仙歌

乘興閒泛蘭舟渺渺煙波東去淑气散幽香滿蕙蘭江渚緑蕪平畹和風輕暖曲岸垂楊隠隠隔桃花塢芳樹外閃閃酒旗遙舉羇旅漸入三吳風景水村漁浦閒思更繞神京拋擲幽防小歡何處不堪獨倚危樓凝情西望日邊繁華地歸程阻空自嘆當時言約無據傷心最苦竚立對碧雲將莫闗河逺怎柰向此時情緒

引駕行

紅塵紫陌斜陽莫艸長安道是誰人防魂處迢迢匹馬西徵新晴韶光明媚輕煙淡薄和气暖望花村路隠映揺鞭時過長亭愁生傷鳯城仙子別來千里重行行又記得臨岐淚眼濕蓮臉盈盈銷凝花朝月夕最苦冷落銀屏想媚容耿耿無限屈指已算回程相縈空萬般思憶爭如歸去覩傾城向繡幃深處並枕說如此牽情

望逺行【冬雪】

長空降瑞寒風剪淅淅瑤華初下密灑歌樓亂飄僧捨迆邐漸迷鴛瓦好是漁人披得一簔歸去江上晚來堪畫滿長安髙卻旗亭酒價幽雅乘興最宜訪戴泛小棹越溪瀟灑皓鶴奪鮮白鷴失素千里廣鋪寒野須信幽蘭歌防同云收盡別有瑤臺瓊榭放一輪明月交光淸夜

八聲甘州

對瀟瀟莫雨灑江天一畨洗淸秋漸霜風淒緊闗河冷落殘照當樓是處紅衰緑減苒苒物華休惟有長江水無語東流不忍登髙臨逺望故鄕渺邈歸思難收嘆年來蹤迹何事苦淹畱想佳人妝樓顒望誤幾回天際識歸舟爭知我倚防漧處正恁凝眸

臨江仙

夢覺小庭院冷風淅淅疎雨瀟瀟綺窓外秋聲敗葉狂飄心揺柰寒漏永孤幃悄淚燭空燒無端處是繡衾鴛枕閒過淸宵蕭條牽情系恨爭向年少偏饒覺新來憔悴舊日風標魂銷念歡娛事煙波阻後約方遙還經歳問怎生禁得如許無聊

竹馬子

登孤壘荒涼危亭曠望靜臨煙渚對雌霓掛雨雄風拂檻微收煩暑覺一葉驚秋殘蟬噪晚素商時序覽景想前歡指神京非霧非煙深處向此成追感新愁易積故人難聚憑髙盡日凝竚贏得銷魂無語極目霽靄霏微斷鴉零亂蕭索江城莫南樓畫角又逐殘陽去

望海潮

東南形勝三吳都防錢塘自古繁華煙栁畫橋風簾翠幙參差十萬人家雲樹繞堤沙怒濤捲霜雪天塹無涯市列珠璣戶盈羅綺競豪奢重湖疊巘淸嘉有三秋桂子十里荷花羌管弄晴菱歌泛夜嬉嬉釣叟蓮娃千騎擁髙牙乘醉聴簫鼓吟賞煙霞異日圖將好景歸去鳯池誇

小鎭西

意中有个人芳顏二八天然俏自來姦黠最奇絕是笑時媚靨深深百態千嬌再三偎著再三香滑久離缺夜來魂夢裏尢花殢雪分明似舊家時節正歡恱被雞聲喚起一塲寂寞無眠向曉空有半窗殘月

小鎭西犯

水鄕初禁火靑春未老芳菲滿栁汀煙島波際紅幃縹渺盡杯盤小歌祓禊聲聲諧楚調路遼繞野橋新市裏花穠枝好引遊人競來歡笑酩酊誰家年少信玉山倒家何處落日眠芳艸

迷神引

一葉扁舟輕帆捲暫泊楚江南岸孤城莫角引胡笳怨水茫茫平沙雁旋驚散煙斂寒林簇畫屏展天際遙山小黛眉淺舊賞輕拋到此成遊宦覺客程勞年光晚異鄕風物忍蕭索當愁眼帝城賖秦樓阻旅魂亂芳艸連空濶殘照滿佳人無消息防云逺

促拍滿路花

香靨融春雪翠鬟嚲秋煙楚腰纖細正囗囗鳯幃夜短偏愛日髙眠起來貪顚俊只恁殘卻黛眉不整花鈿有時攜手閒坐偎倚緑窗前溫柔情態盡人憐畫堂春過悄悄落花天長是嬌癡處尢殢檀郎未教拆了秋千

六麼令

澹煙殘照揺曳溪光碧溪邊殘桃深杏迆邐染春色昨夜扁舟泊處枕展當灘磧波聲漁笛驚回好夢夢裏欲歸歸不得展轉翻成無寐因此傷行役思念多媚多嬌咫尺千山隔都爲深情密愛不忍輕離拆好天良夕鴛幃寂靜算得也應暗思憶

剔銀燈

何事春工用意繡畫出萬紅千翠艷杏夭桃垂楊芳艸各鬭雨膏煙膩如斯佳致早晚是讀書天气漸漸園林明媚便好安排歡計論籃買花盈車載酒百琲千金邀妓何妨沈醉有人伴日髙春睡

紅窗睡

如削肌膚紅玉瑩舉措有許多端正二年三歳同鴛寢表溫柔心性別後無非良夜永如何向名牽利役歸期未定算伊心裏卻寃人薄幸

臨江仙

鳴珂碎撼都門曉旌幢擁下天人馬揺金轡破香塵壺漿盈路歡動帝城春揚州曽是追遊地酒臺花徑仍存鳯簫依舊月中聞荊王魂散應認嶺頭云

鳯歸云

向深秋雨餘爽气肅西郊陌上夜防襟袖起涼飈天帶殘星流電未滅閃閃隔林梢又是曉雞聲防陽烏光動漸分山路迢迢驅驅行役苒苒光陰蠅頭利祿蝸角功名畢竟成何事謾相髙拋擲雲泉狎翫塵土壯節等閒銷幸有五湖煙浪一船風月防須歸老漁樵

女冠子

淡煙飄薄鸎花謝淸和院落樹陰翠密葉成幄麥秋霽景夏云忽變奇峯倚寥廓波暖銀塘漲新萍緑魚躍想端憂多暇陳王是日嫰苔生閣正鑠石天髙流金晝永楚榭風光轉蕙披襟處波翻翠幙以文防友沈李浮瓜忍輕諾別館淸閒避炎蒸豈須河朔但尊前隨分雅歌艷舞盡成歡樂

玉山枕

驟雨新霽蕩原野淸如洗防霞散彩殘陽倒影天外雲峯數朶相倚露莎煙芰滿池塘見次第幾畨紅翠當是時河朔飛觴避炎蒸想風流堪繼晚來髙樹淸風起動簾幙生秋气畫樓晝寂蘭堂夜靜舞艷歌姝漸任羅綺訟閒時泰足風情便爭柰雅歌都廢省教成幾闋新歌盡新聲好尊前重理

減字朩蘭花

花心栁眼郎似遊絲常惹絆獨爲誰憐繡綫金鍼不喜穿深房密防爭向好天多聚散緑鎖窗前幾日囗囗廢管弦

玉樓春【一刻蘇子瞻】

有个人人眞堪羨問卻佯羞回卻面你若無意向咱行爲甚夢中頻相見不如聞早還卻願免使牽人魂夢亂風流腸肚不堅牢只恐被伊牽惹防

甘州令

凍雲深淑气淺寒欺緑野輕雪伴早梅飄謝艷陽天正明媚卻成瀟灑玉人歌畫樓酒對此早驟增髙價賣花巷陌放燈臺榭好時代怎生輕捨賴和風蕩霽靄廓淸良夜玉塵鋪桂莖滿素光裏更堪遊冶

西施

薴蘿妖艷世難囗善媚恱君懷後庭恃愛寵盡使絕嫌猜正恁朝歡莫宴情未足早江上兵來捧心調態軍前死羅綺旋變塵埃至今想怨魂無主尙徘徊夜夜姑蘇城外當時月但空照荒臺

河傳

翠深紅淺愁娥黛蹙嬌波刀剪奇容妙伎互逞舞裀歌扇籹光生粉面坐中醉客風流慣尊前見特地驚狂眼不似少年時節千金爭選相逢何太晚

又

淮岸漸晚圜荷向背芙蓉深淺仙娥畫舸露淨江芳交亂難分花與面采多漸覺輕船滿呼歸伴急槳煙波逺隠隠棹歌漸被蒹葭遮防曲終人不見

黃鐘調

傾杯

水鄕天气灑蒹葭露結寒生早客館更堪秋杪空堦下朩葉飄零颯颯聲幹狂風亂掃當無緒人靜酒初醒天上徵鴻知送誰家歸信穿雲悲叫蛩響幽窗風窺寒硯一防銀缸閒照夢枕頻驚愁衾半擁萬里歸心悄悄往事追思多少贏得空使方寸撓防不成眠此夜厭厭就中難曉

大石調

傾杯

金風澹蕩漸秋光老淸宵永小院新晴天气輕煙乍斂皓月當軒練淨對千里寒光念幽期阻當殘景早是多愁多病那堪細把舊約前歡重省最苦碧雲信防僊鄕路杳歸鴻難倩毎髙歌彊遣離懷柰慘咽翻成心耿耿漏殘露冷空贏得悄悄無言愁緒終難整又是立盡梧桐淸影

般沙調

塞孤

一聲雞又報殘更歇秣馬巾車催發艸艸主人燈下別山路險新霜滑瑤珂響起棲烏金冷敲殘月漸西風襟袖淒裂遙指白玉京望防黃金闕逺道何時行徹算得佳人凝恨切應念念歸時節相見了執柔荑幽防處偎香雪免鴛衾兩恁虛設

瑞鷓鴣

天將奇艷與寒梅乍驚繁杏臘前開暗想花神巧作江南信鮮染胭脂細剪裁壽陽籹罷無端飲淩晨酒入香腮恨聴煙塢深中誰恁吹羌笛逐風來絳雪紛紛落翠苔

又

三吳嘉景古風流渭南往歳憶來遊西子方來越相巧成去千里滄波一葉舟至今無限盈盈者盡來拾翠芳洲最好簇簇寒竹遙認南朝畫晚煙收三兩人家古渡頭

洞仙歌

嘉景況少年彼此爭不雨沾雲惹柰傅粉英俊夢蘭品雅金絲帳暖銀屏亞並燦枕輕倚緑嬌紅奼算一笑百琲明珠非價閒暇毎只向洞房深處痛憐極寵似覺些子輕孤早恁背人沾灑從來嬌縱多猜訝更對剪香雲深要深心同寫愛印了雙眉索人重畫忍負艷冶防不等閒輕捨鴛衾下願常恁好天良夜

安公子

逺岸收殘雨雨殘稍覺江天莫拾翠汀洲人寂靜立雙雙鷗鷺望幾防漁燈掩映蒹葭浦停畫橈兩兩舟人語道去程今夜遙指前村煙樹遊宦成羇旅短檣吟倚閒凝竚萬水千山迷逺近想鄕闗何處自別後風亭月榭孤歡聚剛防腸惹得離情苦聴杜宇聲聲勸人不如歸去

又

夢覺淸宵半悄然屈指聴銀箭惟有牀前殘淚燭啼紅相伴暗惹起雲愁雨恨情何限從臥來展轉千餘徧任數重鴛被怎向孤眠不暖堪恨還堪嘆當初不合輕分散及至厭厭獨自个卻眼穿腸防似恁地深情密愛如何𨿽後約的有於飛願柰片時難過怎得如今便見

林鐘商

玉樓春【杏花】

剪裁用盡春工意淺蘸朝霞千萬蘂天然淡濘好精神洗盡嚴妝方見媚風亭月榭閒相倚紫玉枝梢紅蠟蔕假饒花落未銷愁煮酒杯盤催結子

又【海棠】

東風催露千嬌面欲綻紅深開處淺日髙梳洗甚時歡防滴胭脂勻未徧霏微雨罷殘陽院洗出都城新錦段美人纖手摘芳枝揷在釵頭和鳯顫

又【栁枝】

黃金萬縷風牽細寒食初頭春有味殢煙尢雨索春饒一日三眠誇得意章街隋岸歡遊地髙拂樓臺低映水楚王空待學風流餓損宮腰終不似

傾杯樂【水調】

樓鎖輕煙水橫斜照遙山半隠愁碧片帆岸逺行客路杳簇一天寒色楚梅映雪數枝艷報靑春消息年華夢促音信防聲逺飛鴻南北算伊別來無緒翠銷紅減雙帶長拋擲但淚眼沈迷看朱成碧惹閒愁堆積雨意雲心酒情花態辜負髙陽客

祭天神【歇指調】

憶繡衾相向輕輕語屏山掩紅蠟長明金獸盛燻蘭炷何期到此酒態花情頓辜負愁腸防還是黃昏那更滿庭風雨聽空堦和漏碎聲鬭滴愁眉聚算伊還共誰人爭知此寃苦念千里煙波迢迢前約舊歡省一向無心緒

瑞鷓鴣【平調】

吹破殘煙入夜風一軒明月上簾櫳因驚路逺人還逺縱得心同寢未同情脈脈意衝衝碧雲歸去認無蹤只應曽向前生裏愛把鴛鴦兩處籠

訴衷情【林鐘商】

一聲畫角日西曛催促掩朱門不堪更倚蘭棹腸防已銷魂年漸晚雁空頻問無因思心欲碎愁淚難收又是黃昏

歸去來【中呂調】

一夜狂風雨花英墜碎紅無數垂楊謾結黃金縷盡春殘縈不住蝶稀蜂散知何處殢尊酒轉添愁緒多情不慣相思苦休惆悵好歸去

梁州令【中呂宮】

夢覺紗窗曉殘燈黯然空照因思人事苦縈牽離愁別恨無限何時了憐深定是心腸小往往成煩惱一生惆悵情多感月不長圓春色易爲老

中呂調

燕歸梁

輕躡羅鞋掩絳紗傳音耗若相招語聲猶顫不成嬌乍得見兩魂銷悤悤艸艸難畱戀還歸去又無聊若諧雨夕與云朝得似个有囂囂

夜半樂

艷陽天气煙細風暖春郊芳艸燈明閒凝竚漸妝防亭臺參差佳樹舞腰困力垂楊緑映淺桃穠李夭夭嫰紅無數度綺燕流鸎鬭雙語翠娥南陌簇簇躡影紅陰緩移嬌步擡粉面韶容花光相妒絳綃袖舉雲鬟風顫半遮檀口含羞背人偸顧競鬭艸金釵爭笑賭對此嘉景頓覺銷凝惹成愁緒念解佩輕盈在何處忍良時辜負少年等閒度空望極回首斜陽莫嘆浪萍風梗如何去越調

淸平樂

繁華錦爛已恨歸期晚翠減紅稀鸎似嬾那特地柔腸防不堪尊酒頻傾惱人輾轉愁生囗囗囗囗囗囗多情爭似無情

中呂調

迷神引

紅板橋頭秋光莫澹月映煙方煦寒溪蘸碧繞垂楊路重分飛攜纖手淚如雨波急隋堤逺片颿舉倏忽年華攺尙期阻暗覺春殘漸漸飄花絮好夕良天長辜負洞房閒掩小屏空無心覻指歸云仙鄕杳在何處遙夜香衾防算難與知他深深約記得不

樂章集

