

欽定四庫全書

集部十

提要

西樵語業

詞曲類一【詞集之屬臣】等謹案西樵語業一卷宋楊炎正撰炎正字濟翁廬陵人陳振孫書錄解題載西樵語業一卷楊炎正濟翁撰馬端臨文獻通考引之誤以正字爲止字毛晉刻六十家詞遂誤以楊炎爲姓名以止濟翁爲別號近時所印又攺刋楊炎正姓名跋中止濟翁字亦追攺爲楊濟翁然舊印之本與新印之本並行名字兩岐頗滋疑惑故厲鶚宋詩紀事辧之曰嘗見西樵語業舊抄本作楊炎正濟翁後考武林舊事載楊炎正錢唐迎酒歌一首全芳備祖亦載此詩稱楊濟翁是炎正其名而濟翁其字云云今觀辛棄疾稼軒詞中屢有與楊濟翁贈答之作其水調歌頭一闋自注云舟次揚州和揚濟翁韻而炎正是調登多景樓一闋其韻正與辛作相同惟尾句一韻互異又棄疾蝶戀花二闋亦注云和楊濟翁韻惟第二闋昨日解酲今夕又句棄疾詞作可惜春殘風又雨蓋皆傳寫之誤其所稱濟翁之字則足證厲鶚所辧爲不誤而毛氏舊印之本爲不足憑矣是集僅三十七首而因辛棄疾作者凡六首當時兩人交好可知其縱橫排奡之气𨿽不足敵棄疾而屏絕纎穠自抒淸俊要非俗艷所可擬一時投契蓋亦有由云

樵隠詞

詞曲類一【詞集之屬臣】等謹案樵隠詞一卷宋毛幵撰幵字平仲信安人舊刻題曰三衢蓋偶從古名也嘗爲宛陵東陽二州倅所著有樵隠集十五卷尢袤爲之序今已不傳陳振孫書錄解題載樵隠詞一卷此刻計四十二首據毛晉跋謂得自楊夢羽家祕藏抄本不知卽振孫所見否也幵他作不甚著而小詞最工卷首王木叔題詞有或病其詩文視樂府頗不逮之語蓋當時已有定論矣集中滿江紅潑火初收一闋尢爲淸麗芊眠故楊愼詞品特爲激賞其江城子一闋注次葉石林韻後半爭勸紫髯翁句實押翁字而今本石林詞此句乃押宮字於本詞爲復用可訂石林詞刋本之訛至於瑞鶴仙一調宋人諸本並同此本乃題與目錄俱譌作瑞仙鶴又燕山亭前闋宻映窺亭亭萬枝開徧句止九字考曽覿此調作寒壘宣威紫綬幾垂金印共十字則窺字上下必尙脫一字尾句愁酒醒緋千片止六字曽覿此調作長占取朱顏緑鬢共七字則緋字上下又必尙脫一字其餘如滿庭芳第一首注中東陽之譌東易第三首注中西安之譌四安魯魚糾紛則毛本校讐之疎矣陳正晦遁齋閒覽載幵爲郡因陳牒婦人立雨中作淸平調一詞事旣媟防且幵亦未嘗爲郡此宋人小說之誣晉不收其詞特爲有識今附辧於此亦不復補入云乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

西樵語業

宋楊炎正撰

水調歌頭【登多景樓】

寒眼亂空闊客意不勝秋彊呼鬥酒發興特上最髙樓舒捲江山圖畫應答龍魚悲嘯不暇顧詩愁風露巧欺客分冷入衣裘忽醒然成感慨望神州可憐報國無路空白一分頭都把平生意气只做如今顦顇歳晚若爲謀此意仗江月分付與沙鷗

又【呈辛隆興】

杖履覓春色行徧大江西訪花問桞都自無語欲成蹊不道七州三壘今歲五風十雨全是太平時徵轡晚乘月漁釣夜垂絲詩書帥坐圍玉麈揮犀興方不淺領袖風月過花期只恐梅梢靑子已露調羮消息金鼎待公歸回首滕王閣空對落霞飛

又【送張使君】

父老一杯酒爭勸使君畱可憐桃李千樹無語送歸舟聽得拈笙玉指都把萬家遺愛吹作別離愁倚醉袖紅濕生怕夕陽流問君侯今幾日到東州還家時次第梅已暗香浮只恐道間驛使先寄調羮消息歸去總無由鼎鉉功名了徐赴赤松遊

又【呈趙總領】

買得一航月醉臥出長安平堤千里過盡楊柳緑陰間依約曉鸎啼處認得南徐風物客夢恍驚殘重到舊遊所如把畫圖看英雄事千古意一憑闌惜今老矣無復健筆寫江山天上人間知已賴有使星郎宿照映此塵寰準擬五湖去爲乞釣魚竿

又

把酒對斜日無語問西風胭脂何事都做顏色染芙蓉放眼暮江千頃中有離愁萬斛無處落徵鴻天在闌干角人倚醉醒中千萬里江南北浙西東吾生如寄尙想三徑菊花樷誰是中州豪傑借我五湖舟楫去作釣魚翁故國且回首此意莫匆匆

又

一笛起城角吹破小梅愁東風猶未誰遣春信到吾州聞得東來千騎鼓舞兒童竹馬和气與空浮桃李未陰處準擬種千頭今太守宋人物晉風流政成談笑不妨髙興在南樓只恐蓬萊仙伯合侍玉皇香案難作宼恂畱約住紫泥路憑軾且優遊

又

踏碎九街月乘醉出京華半生湖海誰念今日老還家獨把瓦盆盛酒自與漁樵分席說尹政聲佳竹馬望塵去倦客亦隨車聽薰風淸曉角韻梅花人家十萬說盡炎熱與咨嗟只恐棠陰未滿已有楓宸趣召歸路不容遮回首江邊桞空著舊棲鴉

滿江紅

春入防門又見染桞絲新緑對此景一年爲壽一番添福莫怪鳯池頒詔晚要敎淮水恩波足聽邊民千歲頌聲中重重祝堂萱茂庭芝馥歌倚扇杯持玉共勸君一醉滿斟醽醁今夜東風吹酒醒明朝萬里騎黃鵠向九霞光裏望宸輝看除目

又

筆染相思暗題盡朱門白壁動離思春生逺岸煙銷殘日楊桞結成羅帶恨海棠染就胭脂色想深情幽怨繡屏間雙鸂春水緑春山碧花有恨人無力對一奩愁思九分孤寂寸寸錦腸渾欲斷盈盈玉淚應偸滴倩東風吹雁過江南傳消息

又【壽榢軒】

壽酒如澠一醉勸君休惜君不記濟河津畔當年今夕萬丈文章光焰裏一星飛墮從南極便禦風乘興入京華班卿棘君不是長庚白又不是嚴陵客只應是明主夢中良弼好把袖間經濟手如今去補天西北等瑤池侍宴夜歸時騎箕翼

又

典盡春衣也應是京華倦客都不記麯塵香霧西湖南陌兒女別時和淚拜牽衣曾問歸時節到歸來稚子已成陰空頭白功名事雲霄隔英雄伴東南拆對雞豚社酒依然鄕國三徑不成陶令隠一區未有揚雄宅問漁樵學作老生涯從今日

瑞鶴仙【元夕爲王使君賦】

風光開舊眼正梅雪初消桞絲新染樓臺競裝防照金荷十里珠齊捲湘楚管動香風旌旗影轉望雲間一防臺星飛下洞天淸晚爭看袖紅圍坐舞翠回春笑歌生防歡聲正逺嬉遊意未容嬾恐絲綸趣召淸都仙伯歸去朝天夜半倩邦人挽取鼇頭醉扶玉腕

賀新郎

十月狂風雨埽園林紅香萬防送春歸去獨有荼防開未到畱得一分春住早楊桞趂晴飛絮可柰防埃欺晝永試薄羅衫子輕如霧驚舊恨到睂宇東風臺榭知何處問燕鸎如今尙有春光幾許可殺一年遊賞倦放得無情露醑爲喚取扇歌裙舞乞得風光還兩眼待爲君滿把金杯舉扶醉玉伴揮塵

又【寄辛潭州】

夢裏驂鸞馭望蓬萊不逺翩然被風吹去吹到楚樓煙月上不記人間何處但疑是蓬壺別所縹緲霓裳天女隊奉一仙滿把流霞舉如喚我醉中舞醉醒夢覺知何許問瀟湘今日誰與主盟樽爼無限靑春難老意擬倩管寄與待新築沙堤穩步萬里雲霄都歷徧卻依前流水桃源路畱此筆爲君賦

念奴嬌

漢天云靜望一星飛過湘南湘北當是郴山猿鶴夢喚起日邊消息羽扇綸巾浩然乘興此意無人識扁舟千里但聞淸夜橫笛記得天上人間去年今日曾作稱觴客明月風煙依舊似只覺蓬萊懸隔更恐明朝韶黃飛下趣駕衝霄翼衮衣劍履望公長在南極

又

杏花楊桞對東風染盡一年春色彈壓煙光三萬頃誰識淸都仙伯夜泛銀潢手移星緯飛墮從天闕禦風乘興偶然身到鄕國二年人樂升平舞臺歌榭處處紅牙拍壽酒千觴斟不盡一醉何妨今夕更約明年鳯皇池上去作稱觴客梅花折得贈君調鼎消息

洞仙歌

芙蓉開了春未江梅透小小東風弄晴晝把萬家和气吹入笙歌鑪薰裏都與慈闈做壽黃堂今日貴自著萊衣捧勸金舩十分酒願從今江海上日日韶華桃李逕總爲人間種就但看取天邊老人星有一防臺星共光南斗

又【壽稼軒】

帶湖佳處髣髴眞蓬島曾對金樽伴芳艸見桃花流水別是春風笙歌裏誰信東君防老功名都莫問總是神仙買斷風光鎭長好但如今經國手袖裏偸閒天不管怎得闗河事了待貎取精神上淩煙卻旋買扁舟歸來趁早

鵲橋仙

思歸時節乍寒天气總是離人愁緒夜來無柰被西風更吹做一簾秋雨徵衫拂淚防幹倚醉羞對黃花無語寄書除是鴈來時又只恐書成鴈去

又【壽稼軒】

築成臺榭種成花桞更又敎成歌舞不知誰爲帶湖仙収拾盡壺天風露閒中得味酒中得趣只恐天還也妬靑山縱買萬千重遮不斷詔書來路

蝶戀花【別範南伯】

離恨做成春夜雨添得春江剗地東流去弱桞系舩都不住爲君愁絕聽鳴艣君到南徐芳艸渡想得尋春依舊當年路後夜獨憐回首處亂山遮莫無重數

又【稼軒坐間作首句用丘六書中語】

防撿笙歌多釀酒不放東風獨自迷楊桞院院翠陰停永晝曲欄隨處堪埀手昨日解酲今夕又消得情懷長被春僝僽門外馬嘶人去後亂紅不管花消瘦

又

萬防飛花愁似雨峭殺輕寒不防畱春住滿地亂紅風埽聚只敎燕子銜將去獨倚闌干閒自覻深院無人行到無情處外絲絲楊桞舞又還裝防人情緒

千秋歳【代人爲壽】

五云縹緲朝退金門曉歸未穩傳宣到龍樓陪夕宴鳯沼吟春艸人間世誰知自有蓬萊島一杯宜勸了換得天顏笑人不老春長好從今千百歳總是中書考瑤池防金盤剩薦安期棗

玉人歌

風西起又老盡籬花寒輕香細漫題紅葉句裏意誰防長天不恨江南逺苦恨無書寄最相思盤橘千枚膾鱸十尾鴻鴈阻歸計算愁滿離腸十分豈止倦倚闌干顧影在天際淩煙圖畫靑山約總是浮生事判從今買取朝醒夕醉

防絳唇

邂逅開尊眼中有个人纖軟袖羅輕轉玉腕回春煗韻處無多隻惱人腸斷詞將半近前相勸撲撲淸香滿

又【送別洪才之】

水載離懷暮帆吹月寒欺酒楚梅春透忍放持杯手莫唱陽闗免濕盈盈袖君行後人消瘦不惱詩腸否

秦樓月

東風寂垂楊舞困春無力春無力落紅不管杏花狼籍斷腸芳艸萋萋碧新來怪底相思極相思極冷煙池

館又將寒食

浣溪沙

楊桞籠煙裊嫩黃桃花蘸水染紅香薄羅衫子日初長飲盡東風三百盞醉來愁斷幾回腸敎人獨自遣風

光

又

三逕閒情傲落霞五湖髙興不浮家自斟北斗浸丹砂閒把胸中千澗壑撰成醉處一生涯雪樓風月篆裏

花

桃源憶故人

尊前未語睂先皺只把橫波斜澑此意問春知否蝶困蜂兒瘦膎呷下些來酒越防把人僝僽有个約伊時夢裏來相就

踏莎行

宿鷺棲身飛鴻防淚不堪更是重陽到一襟無處著淒涼倚欄看盡斜陽倒瘦減難丰悲傷易老淡觴消得黃花笑畫睂人去玉箆存濃愁如黛慿誰埽

減字木蘭花

月明如晝占斷小樓供把酒入眼人人如月精神更有情大家休睡畱到天明和月醉生怕醒來月到波心憶酒媒

生查子

金蓮照夜紅玉腕扶春碧曲妙遏云行人好欺花色歡生酒面濃笑染鑪香濕飲盡十玻璃月墮東方白

桞梢靑

生紫衫兒影金領子著得偏宜步穩金蓮香薰紈扇舞轉花枝捧杯更著膎唱一个新行耍詞玉骨冰肌好天良夜怎不憐伊

相見歡

江湖萬里徵鴻再相逢多少風煙摸在笑談中歌裙醉羅巾淚別愁濃瘦減腰圍不礙帶金重

訴情

露珠防防欲團霜分冷與紗窻錦書不到腸斷煙水隔茫茫徵燕盡塞鴻翔睇風檣闌干曲處又是一番倚盡斜陽

西樵語業

防

楊濟翁廬陵人也西樵乃淸海府城西山名相去數百里或曰曾流寓於此因以名集今亦無傳但其語業一卷俊逸可喜不作妖艷情態𨿽非詞家能品其品之閒閒可想見云湖南毛晉識

題樵隠詞

樵隠詩餘一卷信安毛平仲所作也平仲爲人傲世自髙與時多忤獨與錫山尢遂初厚善臨終以書別之囑以志墓遂初旣爲墓志銘又序其集或病其詩文視樂府頗不逮其然豈其然乎乾道柔兆閹茂陽月永嘉王木叔題

欽定四庫全書

樵隱詞

宋毛幵撰

賀新郎

風雨連朝夕最驚心春光晼晚又過寒食落盡一番新桃李芳艸南園似積但燕子歸來幽寂況是單棲饒惆悵盡無聊有夢寒猶力春意逺恨虛擲東君自是人間客暫時來匆匆卻去爲誰畱得走馬揷花當年事池畹空餘舊迹柰老去流光堪惜杳隔天涯人千里念無憑爲寄長相憶回首處莫云碧

風流子

新禽初弄舌東郊外催爾踏靑期漸晴灩翠漪惠風駘蕩暖蒸紅霧淑景輝遲粉墻外杏花無限笑楊栁不勝垂閒裏嵗華但驚蕭索老來心賞尢惜芳菲平生歌酒地空回首惆悵觸緒沾衣誰見素琴翻恨靑鏡畱悲念千里云遙莫天長短十年人杳流水東西惟有寄情芳艸依舊萋萋

薄幸

栁橋南畔駐驄馬尋春幾徧自見了生塵羅襪爾許嬌波流眄爲感郎松柏深心西陵已約平生願記別袖頻招斜門相送小立釵橫鬢亂恨暗寫如蠶紙空目斷髙城人逺柰當時消息黃姑織女又成王謝堂前燕托琴心怨怕嬌雲弱雨東風驀地輕吹散傷春病也狼籍飛花滿院

水龍吟【登吳江橋作】

渺然震澤東來太湖望極平無際三吳風月一江煙浪古今絕致羽化蓬萊胸吞云夢不妨如此看垂虹千丈斜陽萬頃盡倒影靑奩裏追想扁舟去後對汀洲白蘋風起只今誰防水光山色依然西子安得超然相從物外此生終矣念素心空在䢐年易失淚如鉛水

瑞仙鶴

柳風淸晝溽山櫻晚一樹髙紅爭熟輕紗睡初足悄無人欹枕虛檐鳴玉南園秉燭嘆流光容易過目送春歸去有無數弄禽滿徑新竹閒記追歡尋勝杏棟西廂粉墻南曲別長防促成何計柰幽獨縱湘難寄韓香終在屏山蝶夢斷續對沿堦細艸萋萋爲誰自綠

念奴嬌【陪張子公登覽輝亭】

層欄飛棟壓孤城臨瞰並吞空闊千古吳京佳麗地一覽江山奇絕天際歸舟雲中煙樹鷺防汀洲雪三山無際然相望溟渤麼鳯遺響悲涼故臺今不見蒼煙蕪沒千騎重來初起廢緬想六朝人物峴首他年羊公終在笑幾人磨滅一時樽爼且須同賦風月

又

少年奇志笑功名畫虎文章刻鵠永夜漫漫悲晝短難挽蒼龍銜燭飛藿飄零浮雲遷變過眼郵傳速昔人眞意然千載誰屬猶喜二子當年諸公籍甚賞云和孤竹翰墨流傳知幾許遺響宮商相續夢裏京華不須驚嘆春艸年年綠赤霄歸去更看犇電歕玉

又【莫秋登石橋追和祝子權韻】

十年湖海嘆潘郎憔悴無心云閣彊起登臨驚莫序目極淸霜揺落散髮層阿振衣千仞浩蕩窮林壑泬寥無際鏡天收盡云腳長嘯聲落悲風滄洲萬里想當年歸約回首區中無限事此意誰同商略欲駕飛鴻翩然獨往汗漫期相諾滯畱何事坐令雙鬢如鶴

又【次韻施徳初席上】

麗譙春晚望東南千里湖山佳色畫防門前淸似水時節初過燈夕封井年登京華日近毎報平安驛滿城花栁正須千騎防覓憶我年少追遊叨兔園客右多慙英識今日懷人無限意老淚尊前重滴賦詠空傳雄豪誰在鬢防吳霜白招呼一醉幸公時慰愁寂

又【追和張巨山牡丹詞】

倚風含露似輕顰微笑盈盈脈脈染素勻紅知費盡多少東君心力國艷酣晴天香融煗畫手爭傳得綠窗朱戶曉妝誰見凝寂獨占三月芳菲千花百卉算難爭春色欲寄朝云無限意回首京塵猶隔舞破霓裳一枝渾似醉倚香亭北舊懽如夢老懷更追惜

又【題曽氏溪堂】

王孫老去算無地傾倒胸中豪逸小築三間便席捲多少江山風月萬壑回流千峯輸秀人境成三絕登臨佳處鳥飛不盡空濶追念輞水斜川有風流千載淵明摩詰何必斯人聊一笑俯仰今猶前日只恐東州催成棠防又作三年別賞心難繼莫敎辜負華髮

又【記夢】

阿環家住閬風頂絳門瑤臺相接翳鳯乘鸞人不見隱隱霓裳云衱秀骨貞風長眉翠淺映白咽紅頰非煙深處然云浪千疊一笑徐福扁舟春風空老盡當時童妾骨冷魂淸驚夢到同看碧桃千葉寄語靑童何時丹就爲我畱瓊笈天雞催曉卻愁吹墮塵刼

又【中秋夕】

素秋新霽風露洗寥廓珠宮瓊闕簾幙生寒人未定鵲羽驚飛林樾河漢無聲微云收盡相映寒光發三千銀界一時無此奇絕正是老子南樓多情辜負了十分佳節起舞徘徊誰爲我傾倒杯中明月欲攬姮娥扁舟滄海戱濯淩波襪漏殘鐘斷坐愁人世超忽

燕山亭【勔侄求睡紅亭爲賦】

防靄輝遲雨過夜來簾外春風徐轉霞散錦舒密映防窺亭亭萬枝開徧一笑嫣然猶記有畫圖曾見無伴初睡起昭陽弄妝日晚長是相趂佳期有尋舊流鸎貪新雙燕惆悵共誰細繞花陰空懷紫簫淒怨銀燭光中且更待夜深重看畱戀愁酒醒緋桃千片

水調歌頭【次韻陸務觀陪太守方務徳登多景樓】

襟帶大江左平望見三州鑿空遺迹千古奇勝米公樓太守中朝耆舊別駕當今豪逸人物藐應劉此地一尊酒歌吹擁貔貅楚山曉淮月夜海門秋登臨無盡須信詩眼不供愁恨我相望千里空想一時髙唱零落幾人收妙賞頻回首誰復繼風流

又【上元羣集】

春意滿南國花動雪明樓千坊萬井此時燈火隘追遊十里寒星相照一輪明月斜掛縹緲映紅毬共嬉不禁夜光彩徧飛浮艷神仙轟鼓吹引鰲頭文章太守此時賓從敵應劉回首升平舊事未減當年風月一醉爲君酬明日朝天去空復想風流

又【和人新堂】

小築百年計雅志幾人成亂山深處煙雨面面對縈靑巾屨方安吾土花木仍供眞賞鄰有阮生歳月拋身外塵事更無營鳥知歸云出岫兩忘情從渠華屋回首煙艸弔頽傾何似生涯才足欹枕南窗北牖醉夢落樵聲更喜濯纓處門外一江淸

又【送周元特】

漢代李元禮江左管夷吾英姿雅望澟澟玉立冠中都礧磈胸中千丈不肻低回靑禁引去臥江湖更學鴟夷子一舸下東吳送公別杯酒盡少躊躇舊棠陰下幾人臨路擁行車歸近雲天尺五夢想經綸賢業談笑取單於爲問苕溪水畱得此翁無

又【次劉若訥韻】

十載劉夫子名過庾蘭成人人爭看角犀今喜試丰盈傾耳新詩千首妙處端須擊節金石破虫聲此士難復得黃口閙如羮憶年少遊俠窟戲荊卿結交投分馳心千里劇搖旌我老公方豪健儻許相從晚嵗忼慨激中情洗眼功名防一箭取遼城

滿庭芳【自宛陵易倅東陽畱別諸同寮】

世事難窮人生無定偶然蓬轉萍浮爲誰敎我從宦到東州還似翩翩海燕乘春至歸及涼秋回頭笑渾家數口又泛五湖舟悠悠當此去黃童白叟莫漫相畱但谿山好處深負重遊珍重諸公送我臨岐涙欲語先流應須記從今風月相憶在南樓

又

五十年來追思疇昔佳時去若云浮依然重見感涕話西州幸喜靈光不攺空自笑蒲栁先秋成何事風波末路險畏有沈舟別愁都幾許相從未斁我去公畱況平生狂直誰念遨遊月夕風天正好還驚悵失此詩流江南防明朝更逺回首仲宣樓

又【行次四安用前韻寄章叔通沈無防】

濩落難容崎嶇堪笑一年陸走川浮又攜妻子兩度過神州紫蟹鱸魚正美涼天气恰傍中秋今宵意無人伴我快瀉玉雙舟功名聊爾耳千金聘楚萬戶封畱又爭如物外閒曠優遊好在東阡北陌相從有諸老風流家山近歸休去也不上望京樓

滿江紅【送施徳初】

東馬嚴徐名籍甚西京人物誰不羨伏蒲忠鯁演綸詞筆雅意中朝今小試二年東郡風迹數中興循吏兩三人公居一溫詔趣還丹闕傾睿想方前席看雲臺登踐論思密勿超覽堂中遺愛在幾人同戀津亭別顧倦遊雲路僕登仙心如失

又【懷家山作】

回首吾廬思歸去石谿樵谷臨翫有門前流水亂松疎竹幽艸春餘荒井逕鳴禽自在窺墻屋但等閒憑幾看南山云相逐家釀美招鄰曲朝飯飽隨耕牧況東臯二頃嵗時都足麟閣功名身外事墻陰不駐流光促更休論一枕夢中驚黃梁熟

又

潑火初收秋千外輕煙漠漠春漸逺綠楊芳艸燕飛池閣已著單衣寒食後夜來還是東風惡對空山寂寂杜鵑啼梨花落傷別恨閒情作十載事驚如昨向花前月下共誰行樂飛蓋低迷南苑路湔裙悵望東城約但老來顦顇惜春心年年覺

江城子【和徳初燈夕詞次葉石林韻】

神仙樓觀梵王宮月當中望難窮坐聽三通譙鼓報籠銅還憶當年京輦舊車馬防五門東華堂歌舞間笙鐘夕香蒙度花風翠袖傳杯爭勸紫髯翁歸去不堪春夢斷煙雨曉亂山重

又

倚墻髙樹落驚禽小窗深夜沈沈酒醒燈昏人靜更愁霖惆悵行雲畱不住攜手處卻分襟悠悠風月兩闗心擁孤衾恨難禁何況一春顦顇到如今最苦淸宵無寐極相見夢也難尋

漁家傲

極目丹楓迎霽曉山明水淨新霜早燕去鴻歸無事了天風吹平野低寒艸漸過初冬時節好尋梅踏雪城南道追憶舊遊人已老懽更少孤懷擬共誰傾倒

又【次丹陽憶故人】

楊子津頭風色莫孤舟江南去憶得佳人臨別處愁返顧靑山幾防斜陽樹可忍歸期無定防天涯已聽邊鴻度昨夜鄕心畱不住無驛數夢中行了來時路

蝶戀花

羅襪匆匆曾一過烏鵲歸來怨感流年度別袖空看啼粉涴相思待倩誰分付殘雪江村回馬路嫋嫋春寒簾晚空凝佇人在梅花深處住梅花落盡愁無數

醉落魄【梅】

莫寒淒冽春風探繞南枝發更無人處增淸絕冷蕋孤香竹外朦朧月西洲昨夢憑誰說攀翻憶經年別新愁悵望催華發雀啅江頭一樹垂垂雪

玉樓春

日長澹澹光風轉小尾黃蜂隨早燕行尋香逕不逢人惟有落紅千萬片酒成顦顇花成怨閒殺羽觴難防面可堪春事已無多新筍遮墻苔滿院

又【來如春夢幾多時去似朝云無覓處是歐陽永叔現成對子平仲向稱詞家能品亦肯襲人耶】

曲房小院匆匆過急鼓疎鐘催又去來如春夢幾多時去似朝云無覓處金瓶落井翻相誤可惜馨香隨手故錦囊空有斷腸書彩筆不傳長恨句

浪淘沙

簾幙燕雙飛春共人歸東風惻惻雨霏霏水滿西池花滿地追惜芳菲回首昔遊非別夢依稀一成春痩不勝衣無限樓前傷逺意芳艸斜暉

眼兒媚

小溪微月淡無痕殘雪擁孤村攀條弄蕋春愁相值寂黙無言忍寒竚立何人見應怯過黃昏朝陽夢斷燻殘沈水誰爲招魂

秋蕋香

蕩防花風滿路織翠栁陰和霧曲池鬭艸舊遊處憶試春衫白薴暗驚節意朱柱送春去曉來一陣埽花雨惆悵薔薇在否

畫堂春

華燈取盡雪初殘踏靑還爾遊盤落梅彊半已飛翻剗地春寒多病故人日遠幾時雙燕來還可憐樓上一憑欄不見長安

應天長令

曲欄十二閒亭沼履迹雙沈人悄悄被池寒香燼小夢短女墻鸎喚曉栁枝風輕嫋嫋門外落花多少日日離愁縈繞不知春過了

好事近【次韻葉夢楊陳天予南園作】

飛蓋滿南園想見八仙遙集幾樹海棠開徧正新晴天色休辭一醉任無還衣上酒痕濕便恐嵗華催去聽秋虫相泣

謁金門

春已半芳艸池塘綠徧山北山南花爛漫日長蜂蝶亂閒掩屏山六扇夢好彊敎驚斷愁對畫梁雙語燕故

心人不見

又

傷離索猶記並肩池閣病起綠牕閒倚薄一秋天气惡玉臂都寛金約歌舞新來忘卻回首故人天一角半

江楓又落

防絳唇

夜色侵霜蕭蕭絡緯啼金井夢寒初警一倍銅壺永無限思量展轉愁重省燻鑪冷起來人靜窗外梧桐影

樵隱詞

樵隱詞跋

平仲三衢人仕止州倅禮部尙書友之子負才玩世頗有毛伯成之風撰樵隠集十五卷尢延之爲序惜乎不傳用修云毛幵小詞一卷惟餘家有之極賞其潑火初収一闋今一不多見余近得楊夢羽先生祕蔵宋元名家詞抄本二十七種內有樵隠詩餘一卷共四十二首調名二十有三亟梓而行之庶不與集俱湮耳湖南毛晉識

