

惜香樂府

作者趙長卿﹝約公元一二二四年前後在世﹞自號仙源居士﹐南丰人。生卒年均不詳。約宋寧宗嘉定末前後在世。恬於仕進。嘗買一妾﹐名文卿﹐教之習蘇書﹐又能唱蘇詞。三年約滿﹐爲其母嫁於一農夫﹐常常寄所作詞或片紙問訊﹐長卿每爲酬答。長卿詞以文詞通俗﹐善抒情愛著名﹐有《仙源居士惜香樂府》九卷。

【趙長卿】惜香樂府

水龍吟﹝酴醿﹟春景﹞

韶華迆邐三春暮。飛盡繁紅無數。多情爲與﹐牡丹長約﹐年年爲主。曉露凝香﹐柔條千縷﹐輕盈淸素。最堪憐﹐玉質冰肌婀娜﹐江梅謾休爭妒。

翠蔓扶疏隱映﹐似碧紗籠罩﹐越溪遊女。從前愛惜嬌姿﹐終日愁風怕雨。夜月一簾﹐小樓魂斷﹐有思量處。恐因循易嫁﹐東風爛熳﹐暗隨春去。

念奴嬌﹝梅﹞

小春時候﹐見早梅吐玉﹐裁瓊妝白。點點枝頭光照眼﹐惱損柔腸情客。暗裏芳心﹐出羣標致﹐經歲成疏隔。如今風韻﹐何人依舊冰雪。

冷艷瀟灑天然﹐香姿肯易許﹐遊蜂狂蝶。夜半黃昏擔帶了﹐多少淸風明月。宋玉𨿽悲﹐元超𨿽恨﹐見了千愁歇。東君還許﹐有情取次攀折。

滿庭芳﹝元日﹞

爆竹聲飛﹐屠蘇香細﹐華堂歌舞催春。百年消息﹐經半已淩人。念我功名冷落﹐又重是﹑一歲還新。驚心事﹐安仁華鬢﹐年少已逡巡。

明知生似寄﹐何須苦苦﹐役慕蹄輪。最難忘﹑通經好學沈淪。況是讀書萬卷﹐辜負他﹑此志難伸。從今去﹐煙窗勉進﹐雲路豈無因。

花心動﹝客中見梅寄暖香書院﹞

風軟寒輕﹐暗香飄﹑撲面無限淸楚。乍淡乍濃﹐應想前村﹐定是早梅初吐。馬兒行過坡兒下﹐危橋外﹑竹梢疏處。半斜露。花花蕊蕊﹐燦然滿樹。

一餉看花凝佇。因念我西園﹐玉英眞素。最是系心﹐婉娩精神﹐伴得水雲仙侶。斷腸沒柰人千里﹐無計向﹑釵頭頻覷。淚如雨。那堪又還日暮。

踏莎行﹝春暮﹞

柳暗披風﹐桑柔宿雨。一番綠徧江頭樹。鶯花已過苦無多﹐看看又是春歸去。

病酒情懷﹐光陰如許。閒愁俏沒安排處。新來著意與兜籠﹐身心苦役伊知否。

南歌子﹝早春﹞

春色烘衣暖﹐宮梅破鼻香。盡驅和气入蘭堂。又是輕雲微雨﹑下巫陽。

酒帶歡情重﹐醺醺气味長。晚來拂拭略梳妝。笑指一鉤新月﹑上回廊。

蝶戀花﹝春深﹞

宿雨新晴天色好。穠李夭桃﹐一霎都開了。燕子歸來深院悄。柳綿鋪逕無人掃。

咫尺鶯花還又老。綠入閒階﹐只有靑靑艸。參揣前期誰可表。此情不語知多少。

鷓鴣天﹝荼縻﹞

鏤玉裁瓊莫比香。娉婷枝上殢春光。風流別有千般韻﹐割捨昏沈入醉鄕。

蜂共蝶﹐盡幹忙。檀心知未肯尋常。從來詩苦人消瘦﹐乞與幽窗富錦囊。

鷓鴣天﹝春暮﹞

蜂蜜釀成花已飛。海棠次第雨胭脂。園林檢點春歸也﹐只有縈風柳帶垂。

情默默﹐恨依依。可人天气日長時。東風恰好尋芳去﹐何事驅馳作別離。

江神子﹝梅﹞

年年長見傲寒林。壓羣英。有餘淸。曾被芳心﹐紅日惱詩情。玉質暗香無限意﹐偏婉娩﹐盡輕盈。

今年瀟灑照岐亭。更芳馨。也崢嶸。無柰多情﹐終是惜飄零。誰與東君收拾取﹐怕風雨﹐挫瑤瓊。

南歌子﹝荊溪寄南徐故人﹞

春思濃如酒﹐離心亂似綿。一川芳艸綠生煙。客裏因循重過﹑艷陽天。

屈指歸期近﹐愁眉淚灑然。無端還被此情牽。爲問桃源還有﹑再逢緣。

臨江仙﹝賞花﹞

憶昔去年花下飲﹐團欒爭看酴醿。酒濃花艷兩相宜。醉中嘗記得﹐裙帶寫新詩。

還是春光驚已暮﹐此身猶在天涯。斷腸無柰苦相思。憂心徒耿耿﹐分付與他誰。

一叢花﹝杏花﹞

柳鶯啼曉夢初驚。香霧入簾淸。胭脂淡注宮妝雅﹐似文君﹑猶帶春酲。芳心婉娩﹐媚容綽約﹐桃李總消聲。

相如春思正索索。無柰惜花情。曲欄小檻幽深處﹐與殷勤﹑遮護娉婷。姚黃魏紫﹐十分顏色﹐終不似輕盈。

靑玉案﹝春暮﹞

天涯目斷江南路。見芳艸﹑迷風絮。綠暗花梢春幾許。小桃寂寞﹐海棠零亂﹐飛盡胭脂雨。

子規聲裏山城暮。月掛西南夢回處。滿抱離愁推不去。雙眉百皺﹐寸腸千縷﹐若事憑鱗羽。

醉蓬萊﹝賞郡團芍藥﹞

是三春已暮﹐浪蕊凋殘﹐牡丹零落。獨殿淸和﹐有佳名芍藥。淺淺芳叢﹐繡幢鼎鼎﹐更艷香綽約。渾似揚州﹐畫樓捲起﹐翠簾紅幕。

倚檻輕盈﹐萬嬌千媚﹐故整霞裙﹐笑花寂寞。太守風流﹐擁笙歌圍著。坐上詩人﹐二千里外﹐念此身飄泊。客眼看花﹐歸心對酒﹐番成蕭索。

雨中花慢﹝春雨﹞

宿靄凝陰﹐天气未晴﹐峭寒勒住羣葩。倚欄無語﹐羞辜負年華。柳媚梢頭翠眼﹐桃蒸原上紅霞。可堪那﹑盡日狂風蕩蕩﹐細雨斜斜。

東君底事﹐無賴薄幸﹐著意殘害鶯花。惟是我﹐惜春情重﹐說柰咨嗟。故與殷勤索酒﹐更將油幕髙遮。對花歡笑﹐從教風雨﹐著醉酬他。

驀山溪﹝早春﹞

曉來雨霽。弱柳搖新翠。麗日媚東風﹐正不暖不寒天气。幽禽弄舌﹐花上訴春光﹐髙一餉﹐低一餉﹐淸喨圓還碎。那知時勢。春亦元無意。艸木自敷榮﹐似人生﹑功名富貴。我咱諳分﹐隨有亦隨無﹐不妒富﹐不憎貧﹐歌酒閒遊戲。

蝶戀花﹝暮春﹞

芍藥開殘春已盡。紅淺香幹﹐蝶子迷花陣。陣是淸和人正困。行雲散後空畱恨。

小字金書頻與問。意曲心誠﹐未必他能信。千結柔腸愁寸寸。鈿釵幾日重相近。

虞美人﹝淸婉亭賞酴醿﹞

江梅𨿽是孤芳早。爭似酴醿好。凡紅飛盡艸萋迷。婀娜枝頭才見﹑細腰肢。

玉容消得仙源惜。滿架香堆白。檀心應共酒相宜。割捨花前猛飲﹑倒金卮。

虞美人﹝深春﹞

冰塘淺綠生芳艸。枝上靑梅小。柳眉愁黛爲誰開。似向東君﹑喜見故人來。

碧桃銷恨猶堪愛。妃子今何在。風光小院酒尊同。向晚一鉤新月﹑落花風。

江神子﹝憶梅花﹞

小溪淸淺照孤芳。蕊珠娘。暗傳香。春染粉容﹐淸麗傳宮妝。金縷翠蟬曾記得﹐花密密﹑過凋墻。

而今冷落水雲鄕。念平康。轉情傷﹐夢斷巫云﹐空恨楚襄王。冰雪肌膚消瘦損﹐愁滿地﹑對斜陽。

醉蓬萊﹝春半﹞

是平分春色﹐夢艸池塘﹐暖風簾幕。昨夜三臺﹐燦天邊芝角。自是君家﹐慶流澤遠﹐降生申崧嶽。厚徳溫良﹐髙才粹雅﹐淵源學博。

何事丹墀﹐尙淹闊步﹐未許中原﹐少勤方略。且對笙歌﹐醉黃金錯落。蕊洞珠宮﹐媚人桃李﹐趁靑春綽約。綠意紅情﹐成陰結子﹐五雲樓閣。

臨江仙﹝暮春﹞

春事猶餘十日﹐吳蠶早已三眠。多情忍對落花前。酴醿飄暖雪﹐荷葉媚晴天。

香淡無心浸酒﹐綠浮可意邀船。時光堪恨也堪憐。單衣三月暮﹐歌扇一番圓。

靑玉案﹝社日客居﹞

去年社日東風裏。向三徑﹑開桃李。脆管危弦隨意起。綠陰紅影﹐暖香繁蕊﹐伴我醺醺醉。

今年社日空垂淚。客捨看花甚情意。江上危樓愁獨倚。欲將心事﹐巧憑來燕﹐說與人憔悴。

南歌子﹝春暮送別﹞

枝上紅飛盡﹐梢頭綠已勻。遊絲柳絮媚靑春。向晚暖風簾幕﹑練光新。

春已匆匆去﹐那堪話別情。劉郎幾日便登程。告你覓些歡笑﹑送行人。

醉落魄﹝春深﹞

麥畦勻綠。枝頭屑屑飛梅玉。傷心何事人南北。斷盡回腸﹐忍聽陽關曲。

倚窗靑蔭亭亭竹。好風敲動聲相續。夜闌怕見銀臺燭。會得離情﹐他也淚速速。

點絳唇﹝春寒﹞

密雨隨風﹐昨來一夜檐聲澑。柰何孱愁。官路梅花瘦。賦得多情﹐怕到春時候。如今一病非因酒。試問君知否。

點絳唇﹝早春﹞

春到垂楊﹐嫩黃染就金絲軟。麗晴新暖。湧翠千山遠。爲甚年年﹐眉向東風展。閒消遣。欲歸猶懶。漁笛天將晚。

點絳唇﹝春半﹞

輕暖輕寒﹐賞花天气春將半。柳搖金綫。求友鶯相喚。玉腕蛾眉﹐意眼頻頻眄。歌喉軟。玉卮受勸。一醉應相拚。

點絳唇﹝春雨﹞

夜雨如傾﹐滿溪添漲桃花水。落紅鋪地。枝上堆濃翠。去年如今﹐常伴酴醿醉。今年裏。離家千里。獨猛東風淚。

點絳唇﹝春暮﹞

啼鳥喃喃﹐恨春歸去春誰管。日和風暖。綠暗壯舉庭院。還憶當年﹐綺席新相見。人已遠。水流雲散。空結多情怨。

鷓鴣天﹝詠荼縻五首﹞

弱質纖姿儷素妝。水沈山麝郁幽香。直疑姑射來天上﹐要惱人間傳粉郎。

簡釀酒﹐枕爲囊。更餘風味勝糖霜。肯如紅紫空姚冶﹐謾惹遊蜂戲蝶忙。

鷓鴣天

玉容應不羨梅妝。檀心特地賽鑪香。半藏密葉墻頭女﹐勾引酡顏馬上郎。

樽乏酒﹐且傾囊。蟹螯糟熟似黏霜。一年光景渾如夢﹐可惜人生忙處忙。

鷓鴣天

洗盡鉛華不著妝。一般眞色自生香。飄飄何處淩波女﹐故故相迎馬上郎。

尋譜諜﹐發詩囊。絕勝梅萼嫁冰霜。故山寒食依然在﹐句引東坡旅興忙。

鷓鴣天

鏤玉裁瓊學靚妝。不須沈水自然香。好隨梅蕊妝宮額﹐肯似桃花誤阮郎。

羞傅粉﹐賤香囊。何勞傲雪興淩霜。新來句引無情眼﹐拚爲東風一餉忙。

鷓鴣天

綽約肌膚巧樣妝。風流元自有淸香。未應傳粉疑平叔﹐卻笑荷花似六郎。

浮蟻瓷﹐入詩囊。學人消瘦怯風霜。午窗一枕莊周夢﹐甘作花心粉蝶忙。

探春令﹝元夕﹞

去年元夜﹐正錢塘﹐看天街燈燭。鬧蛾兒轉處﹐熙熙語笑﹐百萬紅妝女。

今年肯把輕辜負。列熒煌千炬。趁閒身未老﹐良辰美景﹐款醉新歌舞。

小重山﹝殘春﹞

淸晚窗前杜宇啼。遊仙驚夢醉﹐斷魂迷。起來窗下看盆池。傷春去﹐消瘦不勝衣。

柳陌記年時。行雲音信杳﹑與心違。空教攢恨入雙眉。人已遠﹐紅葉莫題詩。

小重山﹝殘春﹞

綠樹陰陰春已休。羣花飄盡也﹐不勝愁。遊絲飛絮兩悠悠。迷芳艸﹐日暖雨初收。

深院小遲畱。好香燒一炷﹐細煙浮。更聽羯鼓打梁州。惱人處﹐宿酒尙扶頭。

菩薩蠻﹝賞梅﹞

梅花有意舒香粉。舒香已得先春信。香與露華淸。露濃愁殺人。

酒多愁愈重。此意誰能共。淚濕染衣斑。夜霜金縷寒。

菩薩蠻﹝梅﹞

梅花枝上東風軟。朝來吹散眞香遠。雅淡有餘淸。客心和淚傾。

美人臨別夜。月晃燈初灺。玉枕小屏山。眉尖曾細看。

水龍吟﹝梅詞﹞

煙姿玉骨塵埃外﹐看自有神仙格。花中越樣風流﹐曾是名標淸客。月夜香魂﹐雪天孤艷﹐可堪憐惜。向枝間且作﹐東風第一﹐和羹事﹑期他日。

聞道春歸未識。問伊家﹑卻知消息。當時惱殺林逋﹐空繞團欒千百。橫管輕吹處﹐餘香散﹑阿誰偏得。壽陽宮﹑應有佳人﹐待與點﹑新妝額。

水龍吟﹝李詞﹞

葦綃開得仙花﹐就中最有佳人似。香肌勝雪﹐千般揉縛﹐禁他風雨。縞夜精神﹐繁春標致﹐忍教孤負。悵潘郎去後﹐河陽滿縣﹐知他是﹑誰爲主。

多謝文章吏部。遇銜杯﹑不曾輕許。應知這底﹐無言情緒﹐難爲分付。吹徧春風﹐耀殘明月﹐總傷心處。待閒亭夜永﹐遊人散後﹐作飛仙去。

水龍吟﹝鶯詞﹞

天教占得如簧﹐巧聲乍囀千嬌媚。金衣襯著﹐風流模樣﹐於中可是。紅杏香中﹐綠楊陰處﹐多應饒你。向黃昏﹑苦苦嬌啼怨別﹐那堪更﹑東風起。

別有詩腸鼓吹。未關他﹑等閒俗耳。雙柑鬥酒﹐當時曾是﹐髙人畱意。南國春歸﹐上陽花落﹐止添憔悴。念啼聲欲碎﹐何人解作畱春計。

水龍吟﹝雨詞﹞

淡煙輕靄蒙蒙﹐望中乍歇凝晴晝。才驚一霎催花﹐還又隨風過了。淸帶梨梢﹐暈含桃臉﹐添春多少。向海棠點點﹐香紅染徧﹐分明是﹑胭脂透。

無柰芳心滴碎﹐阻遊人﹑踏靑攜手。檐頭綫斷﹐空中絲亂﹐才晴卻又。簾幕閒垂處﹐輕風送﹑一番寒峭。正畱君不住﹐瀟瀟更下黃昏後。

勝勝慢﹝艸詞﹞

濃芳滿地﹐秀色連天﹐和煙帶雨萋萋。幾許芳心﹐還解報得春暉。當時謝郎夢裏﹐似殷勤﹑傳與新詩。卻爲甚﹑動長門怨感﹐南浦傷離。

追想天涯行客﹐應解擁車輪﹐步步相隨。惆悵如絲﹐正是欲斷腸時。憑髙望中不見﹐路悠悠﹑南北東西。春去也﹐怨王孫﹑猶自未歸。

勝勝慢﹝柳詞﹞

金垂煙重﹐雪揚風輕﹐東風慣得多嬌。秀色依依﹐偏應綠水朱樓。腰肢先來太瘦﹐更眉尖﹑惹得閒愁。牽情處﹐是張郎年少﹐一種風流。

別後長堤目斷﹐空記得當時﹐馬上墻頭。細雨輕煙﹐何處夕系扁舟。叮嚀再須折贈﹐勸狂風﹑休挽長條。春未老﹐到成陰﹑終待共遊。

南歌子﹝暮春值雨﹞

黯靄陰雲覆﹐滂沱急雨飛。洗殘枝上亂紅稀。恰是褪花天气﹑困人時。

向曉春酲重﹐偎人起較遲。薄羅初見度輕衣。笑拭新妝﹑須要剪酴醿。

浣溪沙﹝春深﹞

寒食風霜最可人。梨花楡火一時新。心頭眼底總宜春。薄暮歸吟芳艸路﹐落紅深處鷓鴣聲。東風疏雨喚愁生。

浣溪沙﹝春暮﹞

柳老拋綿春已深。夾衣初試曉寒輕。別離無柰此時情。先自愁懷容易感﹐不堪聞底子規聲。西樓料得數回程。

浣溪沙﹝早春﹞

不憤江梅噴暗香。春前臘後正淒涼。霜風雪月忍思量。斜倚幽林如有恨﹐玉鱗飛後轉堪傷。時人那解惜孤芳。

朝中措﹝梅﹞

別來無事不思量。霜日最淒涼。凝想倚欄漧處﹐攢眉應爲蕭郎。

梅花豈管人消瘦﹐只恁自芬芳。寄語行人知否﹐梅花得似人香。

昭君怨﹝春日寓意﹞

隔葉乳鴉聲軟。啼斷日斜影轉。楊柳小腰肢。畫樓西。役損風流心眼。眉上新愁無限。極目送云竹。此時情。

桃源憶故人﹝初春﹞

夜來一夜東風暖。春到桃腮柳眼。對景可堪腸斷。彊把愁眉展。

花期惹起歸期念。前事從頭忖徧。凝想水遙山遠。空結相思怨。

長相思﹝春濃﹞

花飛飛。柳依依。簾擲東風日正遲。社前雙燕歸。

藥欄東﹐藥欄西。記得當時素手攜。彎彎月似眉。

感皇恩﹝柳﹞

景物一番新﹐熙熙時候。小院融和漸長畫。東君有意﹐爲憐纖腰消瘦。軟風吹破眉間皺。

裊裊枝頭﹐輕黃微透。無到春深轉淸秀。錦囊多感﹐又更新來傷酒。斷腸無語憑欄久。

探春令﹝早春﹞

笙歌間錯華筵啟。喜新春新歲。菜傳纖手靑絲細。和气入﹑東風裏。

幡兒勝兒都姑媂。戴得更忔戲。願新春已後﹐吉吉利利。百事都如意。

菩薩蠻﹝春深﹞

赤欄幹外桃花雨。飛花已覺春歸去。柳色碧依依。濃陰春書遲。

海棠紅未破。勻糝胭脂顆。風寸也相饒。應憐粉面嬌。

醜奴兒﹝春殘﹞

牡丹已過酴醿謝﹐飛盡繁花。濃翠啼鴉。綠水橋邊賣酒家。年時攜手尋春去﹐滿引流霞。往事堪嗟。猶喜潘郎鬢未華。

浣溪沙﹝寵姬小春﹞

簾捲輕風憐小春。荷枯菊悴正愁人。江梅喜見一枝新。料得主人偏愛惜﹐也應冰雪好精神。故園桃李莫生嗔。

淸平樂﹝問訊梅花﹞

楚梅嬌小。好是霜天曉。宿酒惱人香暗繞。浸影碧波池沼。生成素淡芳容。不須抹黛勻紅。準擬成陰結子﹐莫教枉費春工。

淸平樂﹝早起聞鶯﹞

綺疏新曉。學語雛鶯巧。煙暖瑤階梧葉老。滿地東風芳艸。少年不合風流。償他酒債花愁。望斷綠蕪春去﹐銷魂懶上層樓。

更漏子﹝暮春﹞

日彤彤﹐風蕩蕩。簾外柳花飛揚。紅有限﹐綠無窮。雨晴芳徑中。

腸寸結。縈離別。還是去年時節。春暮也﹐子規啼。傷春三月時。

訴衷情﹝重臺梅﹞

檀心刻玉几千重。開處對房櫳。黃昏澹月籠艷﹐香與酒爭濃。

宜輕素﹐鄙輕紅。思無窮。化工著意﹐南南北北﹐一種東風。

小重山﹝楊花﹞

枝上楊花糝玉塵。晚風扶起處﹐雪輕盈。撲人點點細無聲。誰能惜﹐撩亂滿江城。

忍淚未須傾。十年追往事﹐嘆流鶯。曉來雨過轉傷情。鋪池綠﹐遺恨寄浮萍。

蝶戀花﹝春殘﹞

綠盡燒痕芳艸徧。不暖不寒﹐切莫辜良宴。罨畫屏風開羽扇。薄羅衫子仙衣練。

晚雨小池添水面。戲躍赬鱗﹐又向波心見。持酒伊聽聲宛轉。樽前唱徹昭陽怨。

鷓鴣天﹝詠燕﹞

梁上雙雙海燕歸。故人應不寄新詩。柳梧陰裏髙還下﹐簾幕中間去復回。

追盛事﹐憶烏衣。王家巷陌日沈西。興亡無限驚心語﹐說向時人總不知。

鷓鴣天﹝春殘﹞

謖謖東風作雨寒。無言獨自憑欄幹。綠肥紅瘦春歸去﹐恨逼愁侵酒怎寬。

追往事﹐惜花殘。殘花往事總相關。風光臺上傷心處﹐此意人休作等閒。

探春令﹝尋春﹞

新元才過﹐漸融和气﹐先到簾幃。謾閒繞﹑柳徑花蹊裏。探看試﹑春來未。

年時曾把春拋棄。與春光陪淚。待今春﹑日日花前沈醉。款細偎紅翠。

探春令﹝立春﹞

數聲回雁。幾番疏雨﹐東風回暖。甚今年﹑立得春來晚。過人日﹑方相見。

縷金幡勝教先辦。著工夫裁剪。到那時睹當﹐須教滴惜﹐稱得梅妝面。

探春令﹝賞梅十首﹞

冰檐垂箸﹐雪花飛絮﹐時方嚴肅。向尋常搖曳﹐凡花野艸﹐怎生敢誇紅綠。

江梅孤潔無拘束。只溫然如玉。自一般天賦﹐風流淸秀﹐總不同粗俗。

探春令

而今風韻﹐舊時標致﹐總皆奇絕﹐再相逢還是﹐春前臘後﹐粉面凝香雪。

芳心自與羣花別。盡孤髙淸潔。那情懷最是﹐與人好處﹐冷淡黃昏月。

探春令

凋墻風定﹐綺窗燭灺﹐沈吟獨坐。料雪霜深處﹐司花神女﹐暗裏焚百和。

惱人一陣香初過。把淸愁薰破。更那堪得﹐冰姿玉貌﹐痛與惜則个。

探春令

龜紗隔霧﹐繡簾鉤月﹐那時曾見。照影兒﹑覷了千回百轉。素艷明於練。

柔腸堆滿相思願。更重看幾徧。是天然不用﹐施朱櫳翠﹐羞損桃花面。

探春令

疏籬橫出﹐綠枝斜露﹐笑盈盈地。悄一似﹑初睹東鄰女﹐有無限﹑風流意。

半開折得瓊瑰蕊。惹新香沾袂。放曲屏珠幌。膽瓶兒裏﹐伴我醺醺睡。

探春令

冰澌池面。柳搖金綫﹐春光無限。問梅花底事﹐收香藏蕊﹐到此方舒展。

百花頭上俱休管。且驚開俗眼。看綠陰結子﹐成功調鼎﹐有甚遲和晚。

探春令

溪橋山路。竹籬茅舍﹐淒涼風雨。被摧殘沮挫﹐精神依舊﹐無柰相思苦。

東君故與收拾取。忍教他塵土。向綠窗繡戶﹐朱欄歇﹑雨孱風瘦﹐雪欺霜妒﹐時光牢落。怎柰向﹑天與孤髙出眾﹐一任傍人惡。

凡花且莫相嘲謔。盡彊伊寂寞。便饒他﹑百計千方做就﹐醞藉如何學。

探春令

樓頭月滿。欄幹風度﹐有人腸斷。爲多情﹑役得神魂撩亂。

又被梅縈絆。

對花沈醉應須拚。且尊前相伴。恨無端玉笛﹐穿簾透幕﹐好夢還驚散。

探春令

淸江平淡﹐暗香瀟灑﹐滿林風露。漸枝上﹑也學楊花柳絮。輕逐春歸去。

東君著意勤遮護。總畱他不住。幸西園別有﹐能言花貌﹐委曲關心愫。

寶鼎現﹝上元﹞

囂塵盡掃﹐碧落輝騰﹐元宵三五。更漏永﹑遲遲停鼓。天上人間當此遇。正年少﹑盡香車寶馬﹐次第追隨士女。看往來﹑巷陌連甍﹐簇起星毯無數。

政簡物阜淸閒處。聽笙歌﹑鼎沸頻舉。燈焰暖﹑庭幃髙下﹐紅影相交知幾戶。恣歡笑﹑道今宵景色﹐勝前時幾度。細算來﹑皇都此夕﹐消得喧傳今古。

排備綺席成行﹐鑪噴裊﹑沈檀輕縷。睹遨遊彩仗﹐疑是神仙伴侶。欲飛去﹑恨難畱住。漸到蓬瀛步。願永逢﹑恁時恁節﹐且與風光爲主。

靑玉案﹝殘春﹞

梅黃又見纖纖雨。客裏情懷兩眉聚。何處煙村啼杜宇。勸人歸去﹐早思家轉﹐聽得聲聲苦。

利名縈絆何時住。惱亂愁腸成萬縷。滿眼興亡知幾許。不如尋个﹐老松石畔﹐作个柴門戶。

燭影搖紅﹝深春﹞

梅雪飄香﹐杏花開艷燃春晝。銅駝煙淡曉風輕﹐搖曳靑靑柳。海燕歸來未久。向雕梁﹑初成對偶。日長人困﹐綠水池塘﹐淸明時候。

簾幕低垂﹐麝煤煙噴黃金獸。天涯人去杳無憑﹐不念東陽瘦。眉上新愁壓舊。要消遺﹑除非殢酒。酒醒人靜﹐月滿南樓﹐相思還又。

念奴嬌﹝梅影﹞

銀蟾光滿﹐弄餘輝﹑冷浸江梅無力。緩引柔條浮素蕊﹐橫在閒窗虛壁。染紙揮毫﹐粉塗墨暈﹐不似今端的。天然造化﹐別是一般﹐淸瘦蹤迹。

今夜翠葆堂深﹐夢回風定﹐因月才相識。先自離愁﹐那更被﹑曉角殘更催逼。曙色將分﹐輕陰移盡﹐過眼難尋覓。江南圖上﹐畫工應爲描得。

念奴嬌﹝落梅﹞

玉龍聲杳﹐正瑤臺曲舞﹐香山初徹。褪粉掐酥千萬顆﹐滿地平鋪銀雪。艸褥香茵﹐苔錢買住﹐畱待黃昏月。有人妝罷﹐對花凝佇愁絕。

休更恨落羞開﹐東君情分﹐自古多離別。好把芳心收拾取﹐與个和羹人說。擺脫風塵﹐消停酸苦﹐終有成時節。浮花浪蕊﹐到頭不是生活。

阮郎歸﹝詠春﹞

和風暖日小層樓。人閒春事幽。杏花深處一聲鳩。花飛水自流。

尋舊夢﹐續揚州。眉山相對愁。憶曾和淚送行舟。淸江古渡頭。

虞美人﹝春寒﹞

東風捲盡辛夷雪。逆旅淸明節。黃昏煙雨失前山。陟徧朱欄﹑酒噤不禁寒。

歸來誰護衣篝火。倒擁文鴛臥。可堪連夜子規啼。喚得春歸﹑人卻未成歸。

念奴嬌﹝梅﹞

蘭枯菊槁。是返魂香入﹐江南春早。谷靜林幽人不見﹐夢與梨花顚倒。雪刻檀心﹐玉勻丰頰﹐妝趁嚴鐘曉。海山麼鳳﹐綠衣何處飛繞。

竹外孤裊一枝﹐古今解道﹐只有東坡老。莫倚廣平心似鐵﹐閒把珠璣揮掃。桃李輿臺﹐冰霜賓客﹐月地還淒悄。暗香消盡﹐和羹心事誰表。

玉樓春﹝春半﹞

江村百六春彊半。拍拍池塘春水滿。風團柳絮舞如狂﹐雨壓橘花香不散。

陰陰巷陌閒庭院。小立危欄羞燕燕。不知何事未還鄕﹐除卻靑春誰作伴。

謁金門﹝暮春﹞

風又雨。滿地殘紅無數。花不能言鶯解語。曉來啼更苦。把酒東臯日暮。抵死畱春春去。擬倩楊花尋去處。楊花無定據。

菩薩蠻﹝殘春﹞

楊花飛盡鶯聲澀。杜鵑喚得春歸急。病酒起來遲。嬌慵懶畫眉。

寶奩金鴨冷。重喚燒香餅。著意煉龍涎。纖纖手卓煙。

畫堂春﹝長新亭小飲﹞

小亭煙柳水溶溶。野花白白紅紅。惱人池上晚來風。吹損春容。

又是淸明天气﹐記當年﹑小院相逢。憑欄幽思幾千重。殘杏香中。

畫堂春﹝賞海棠﹞

夜來暖趁海棠時。臉邊勻透胭脂。亂紅嬌影困垂垂。睡損楊妃。

多少肉溫香潤﹐朱唇綠鬢相偎。晚風何苦過臺西。斷送春歸。

卜算子﹝春景﹞

春水滿江南﹐三月多芳艸。幽鳥銜將遠恨來﹐一一都啼了。不學鴛鴦老。回首臨平道。人道長眉似遠山﹐山不似長眉好。

念奴嬌﹝梅﹞

水邊籬落獨橫枝﹐冉冉風煙岑寂。踏雪尋芳村路永﹐竹屋西頭遙識。蕙艸香銷﹐小桃紅未﹐醉眼驚春色。離愁何處﹐斷腸無限陳迹。

憔悴素臉朱唇﹐天寒日暮﹐倚闌干無力﹐歲晚天涯驛使遠﹐難寄江南消息。自笑平生﹐憐淸惜淡﹐故園曾親植。百花𨿽好﹐問還有恁標格。

菩薩蠻﹝梅﹞

肩輿曉踏江頭月。月華冷浸消殘雪。雪月照疏籬。梅花三兩枝。

人憐花淡薄。花恨人牢落。不似那回時。醺醺醉玉肌。

點絳唇﹝梅﹞

開盡梅花﹐雪殘庭戶春來早。歲華偏好。只恐催人老。惟有詩情﹐猶被花枝惱。金樽倒。共成歡笑。終是淸狂少。

鷓鴣天﹝梅﹞

手種梅花三四株。要看冰霜照淸臞。朝來幾朵茅檐下﹐竹外江頭恐不如。

凝玉面﹐吐香須。莫嫌孤瘦漸丰余。化工不肯辜人意﹐做底歡娛報答渠。

鷓鴣天﹝送春﹞

只慣嬌癡不慣愁。離情渾不掛眉頭。可憐惱盡尊前客﹐卻趁東風上小舟。

眞个去﹐不忺畱。落花流水一春休。自憐不及春江水﹐隨到滕王閣下流。

瑞鶴仙﹝暮春有感﹞

海棠花半落。正蕙圃風生﹐蘭亭香撲。靑英螟池閣。任翻紅飛絮﹐遊絲穿幕。情懷易著。柰宿酲﹑情緒正惡。嘆韶光漸攺﹐年華荏苒﹐舊歡如昨。

追念憑肩盟誓﹐枕臂私言﹐盡成離索。記得忘卻。當時事﹐那時約。怕燈前月下﹐得見則个﹐厭厭只待覷著。問新來﹑爲誰縈牽﹐又還瘦削。

臨江仙﹝暮春﹞

過盡徵鴻來盡燕﹐故園消息茫然。一春憔悴有誰憐。懷家寒食夜﹐中酒落花天。

見說江頭春浪渺﹐殷勤欲送歸船。別來此處最索牽。短篷南浦雨﹐疏柳斷橋煙。

一叢花﹝暮春送別﹞

階前春艸亂愁芽。塵暗綠窗紗。釵盟鏡約知何限﹐最斷腸﹑湓浦琵琶。南渚送船﹐西城折柳﹐遺恨在天涯。

夜來魂夢到儂家。一笑臉如霞。鶯啼燕恨西窗下﹐問何事﹑潘鬢先華。鐘動五更﹐魂歸千里﹐殘角怨梅花。

柳梢靑﹝春詞﹞

桃杏舒紅。遲遲暖日﹐媚景芳濃。紫燕穿簾﹐香泥著地﹐未乳巢空。

千山萬水重重。煙雨裏﹑王維畫中。芳艸斜陽﹐無人江渡﹐蓑笠漁翁。

花心動﹝荷花﹟夏景﹞

綠水平湖﹐浸芙渠爛錦﹐艷勝傾國。半斂半開﹐斜立斜攲﹐好似困嬌無力。水仙應赴瑤池宴﹐醉歸去﹑美人扶策。駐香駕﹑擁波心媚容﹐倩妝顏色。

曾見苕川澄碧。勻粉面﹑溪頭舊時相識。翠被繡裀﹐彩扇香篝﹐度歲杳無消息。露痕滴盡風前淚﹐追往恨﹑悠悠蹤迹。動怨憶。多情自家賦得。

鼓笛慢

﹝甲申五月仙源試新水。雨過絲生荷香襲人﹐因感而賦此詞。時病眼﹞

暑風吹雨仙源過﹐深院靜﹐涼於水。蓮花郎面﹐翠幢紅粉﹐烘人香細。別院新番﹐曲成初按﹐詞淸聲脆柰難堪羞澀﹐朦忪病眼﹐無心聽﹑笙簧美。

還記當年此際。嘆飄零﹑萍蹤千里。楚云寂寞﹐吳歌淒切﹐成何情意。因念而今﹐水鄕瀟灑﹐風亭髙致。對花前可是﹐十分蒙斗﹐肯辜歡醉。

念奴嬌﹝碧含笑﹞

晚妝才罷﹐見櫳絲勻玉﹐一團嬌秀。趁得年光﹐長是向﹑金穀無花時候。不比鶯鶯﹐不關燕燕﹐不似章臺柳。淸涼無汗﹐雪肌瀟灑難偶。

好是斜月黃昏﹐瑤階鈿砌﹐百媚初含酒。惱殺多情香噴噴﹐雙靨盈盈回首。傾國傾城﹐千金莫惜﹐蘭蕙應難友。沈郎拚了﹐爲花一味銷瘦。

滿庭芳﹝荷花﹞

竹颭斜梢﹐荷傾餘瀝﹐晚風初到南池。雨收池上﹐髙柳亂蟬嘶。冉冉蓮香滿院﹐夕陽映﹑紅浸庭闈。涼生到﹐碧瓜破玉﹐白酒酌玻璃。

思量﹐浮世事﹐枯榮辱寵﹐歡喜憂悲。算勞心勞力﹐得甚便宜。粗有田園笑傲﹐揀些个﹑朋友追隨。好時景﹐莫教挫過﹐撞著醉如泥。

滿庭芳﹝對景﹞

紅藕洲塘﹐黃葵庭院﹐渚風時動淸颶。素紈輕颭﹐涼色爽徵衣。一一光陰日月﹐關情處﹑前事難期。空凝思﹐臨鸞有恨﹐誰與畫新眉。

刀頭﹐心寸折﹐江南厚約﹐惟是儂知。念默歌停舞﹐冷落屏幃。何日朱籠鸚鵡﹐迎門報﹑金勒東歸。羅弦管﹐合歡聲裏﹐爛醉玉東西。

好事近﹝雨過對景﹞

山路亂蟬吟﹐聲隱茂林修竹。恰值快風收雨﹐遞荷香芬馥。破除愁慮酒宜多﹐把酒再三囑。遙想溪亭瀟灑﹐稱晚涼新浴。

虞美人﹝雙蓮﹞

二喬姊妹新妝了。照水盈盈笑。多情相約五湖遊。似向羣花叢裏﹑騁風流。

丁香枝上千千結。怨惹相思切。爭如特地嫁薰風。吐盡芳心點點﹑絳唇紅。

醉蓬萊﹝新荔枝﹞

正火山槐夏﹐黛葉緗枝﹐荔子新摘。千里馳驅﹐薦仙源佳席。浪比龍睛﹐未輸崖蜜﹐燦爛然紅摘。滿貯凋盤﹐纖纖素手﹐丹苞新擘。

梨栗粗疏﹐帶酸橘柚﹐凡品多般﹐總羞標格。何似濃香﹐洗煩襟仙液。爲愛眞妃﹐再三珍重﹐價傾城傾國。玉骨冰肌﹐風流醞藉﹐直宜消得。

醉蓬萊﹝端午﹞

見浴蘭才罷﹐拂掠新妝﹐巧梳云髻。初試生衣﹐恰三裁貼體。艾虎宜男﹐朱符辟惡﹐好儲祥納吉。金鳳釵頭﹐應時戴了﹐千般忔戲。

那更殷勤﹐再三祝願。鬥巧合歡﹐彩絲纏臂。刻玉香蒲﹐泛金觥迎醉。午日燻風﹐楚詞髙詠﹐度遏云聲脆。赤口白舌﹐從今消滅﹐諸餘可意。

踏莎行﹝夜涼﹞

樹影將圓﹐林梢不動。汗珠挹透紗衣重。荷風忽送雨飛來﹐晚涼習習生幽夢。

珠箔髙鉤﹐瑤琴閒弄。移樽邀取嬋娟共。今宵拚著醉眠呵﹐夜香聞早添金鳳。

醉落魄﹝重午﹞

淡妝濃抹。西湖人面兩奇絕。菖蒲角黍家家節。水戲魚龍﹐十里畫簾揭。

淩波無限生塵襪。冰肌瑩徹香羅雪。游船且莫催歸楫。遮莫黃昏﹐天外有新月。

阮郎歸﹝送別有感﹐因詠鶯作﹞

東城沙軟馬蹄輕。淸和雨乍晴。柳陰曲徑泣流鶯。淒涼不忍聽。

休苦怨﹐莫悲鳴。何須雨淚傾。但將巧語寫心誠。東君肯薄情。

蝶戀花﹝初夏﹞

亂疊靑錢荷葉小。濃綠陰陰﹐學語雛鶯巧。小樹飛花芳徑艸。堆紅襯碧於中好。

梅子弄黃枝上早。春已歸時﹐戲蝶遊蜂少。細把新詞才和了。雞聲已喚紗窗曉。

鷓鴣天﹝夜釣月橋賞荷花﹞

新晴水暖藕花紅。烘人暑意晚來濃。共攜纖手橋東路﹐楊柳靑靑一徑風。

深翠裏﹐艷香中。雙鸞初下蕊珠宮。月籠粉面三更露﹐涼透蕭蕭一夢中。

江神子﹝夜涼對景﹞

彩雲飛盡楚天空。碧溶溶。一簾風。吹起荷花﹐香霧噴人濃。明月淒涼多少恨﹐恨難計﹐我情鐘。

相思魂夢幾時窮。洞房中。憶從容。須信別來﹐應也斂眉峯。好景良添悵望﹐無計與﹐一樽同。

新荷葉﹝詠荷﹞

冷徹蓬壺﹐翠幢鼎鼎生香。十頃琉璃﹐望中無限淸涼。遮風掩日﹐髙低襯﹑密護紅妝。陰陰湖裏﹐羨他雙浴鴛鴦。猛憶西湖﹐當年一夢難忘。折得曾將蓋雨﹐歸思如狂。水雲千里﹐不堪更﹑回首思量。而今把酒﹐爲伊沈醉何妨。

臨江仙﹝初夏﹞

簾幕淸風灑灑﹐園林綠蔭垂垂。楝花開徧麥秋時。雨深芳艸渡﹐蝴蝶正慵飛。

憔悴三春心事﹐風流一弄金衣。韶光老盡起深思。日長庭院裏﹐從倚聽催歸。

朝中措﹝首夏﹞

荷錢浮翠點前溪。梅雨日長時。恰是淸和天气﹐雕鞍又作分攜。

別來幾日愁心折﹐鍼綫小蠻衣。羞對綠陰庭院﹐銜泥燕燕於飛。

減字木蘭花﹝詠柳﹞

柳絲搖翠。翠幄籠陰無限意。不絆行舟。只向江邊絆客愁。月明風細。分付一江流去水。嬌眼傷春。誰是章臺欲折人。

卜算子﹝夏日送吳主簿﹞

執手送行人﹐水滿荷花浦。舊恨新愁不忍論﹐淚壓瀟瀟雨。行計已匆匆﹐無計畱伊住。一點相思萬里心﹐誰怕關山阻。

臨江仙﹝賞興﹞

柳上斜陽紅萬縷﹐烘人滿院荷香。晚涼初浴略梳妝。冠兒輕替枕﹐衫子染鶯黃。

蓄意新詞輕緩唱﹐殷勤滿捧瑤觴。醉鄕日月得能長。仙源正閒散﹐伴我老髙唐。

雨中花令﹝初夏遠思﹞

綠鎖窗紗梧葉底。麥秋時﹑曉寒慵起。宿酒厭厭﹐殘香冉冉﹐渾似那時天气。

別日不堪頻屈指。回頭早﹑一年不啻。搔首無言﹐欄幹十二﹐倚了又還重倚。

畫堂春﹝輦下游西湖有感﹞

湖光乘雨碧連天。繞堤映﹑艸色芊芊。舞風楊柳欲撕綿。

依依起翠煙

還是春風客路﹐對花時﹑空負嬋娟。暮寒樓閣碧雲間。羅袖成斑。

浣溪沙﹝夜涼小飲﹞

露挹新荷撲鼻香。惱人更漏響浪浪。柳梳斜月上紗窗。小醉耳邊私語好﹐五雲樓閣羨劉郎。酒闌燭暗斷回腸。

西江月﹝邀蔡堅老忠孝堂觀書﹞

水滿平塘過雨﹐洗妝紅褪芙渠。綠荷美影蔭龜魚。無限閒中景趣。

瀟灑髙堂邃館﹐那堪左右圖書﹐淩雲賦得似相如。多少風流態度。

卜算子﹝四明別周徳遠﹞

閒路踏花來﹐閒逐淸和去。來去𨿽然總是閒﹐有多少傷心處。

紅碧好池塘﹐朱綠深庭戶。隨分山歌社舞中﹐且樂陶陶趣。

淸平樂﹝忠孝堂雨過﹐荷花爛然﹐晚晴可人﹐因呈李宜山同捨﹞

水鄕淸楚。襟袖銷袢暑﹐綽約藕花初過雨。出浴楊妃無語。葡萄酌玻璃。已拚一醉酬伊。浪捲夕陽紅碎﹐池光飛上簾幃。

淸平樂﹝初夏舞宴﹞

淸和時候。底事休交瘦。滿酌流霞看舞袖。步步錦裀紅皺。六麼舞到虛催。幾多深意徘徊。拚了明朝中酒﹐爲伊更飲瓊杯。

浣溪沙﹝初夏﹞

霧透龜紗月映欄。麥秋天气怯衣單。棟花風軟曉來寒。懶起麝煤重換火﹐暖香濃處斂眉山。眼波橫浸綠雲鬟。

浣溪沙﹝初夏有感﹞

薄霧輕陰釀曉寒。起來宿酒尙酡顏。柳鶯何事苦關關。新恨舊愁俱喚起﹐當年紫袖看弓彎。淚和梅雨兩潸潸。

鷓鴣天﹝初夏試生衣﹐而婉卿持素扇索詞﹐因作此書於扇上﹞

牙領番騰一綫紅。花兒新樣喜相逢。薄紗衫子輕籠玉﹐削玉身材瘦怯風。

人易老﹐恨難窮。翠屏羅幌兩心同。旣無閒事縈懷抱﹐莫把雙蛾皺碧峯。

菩薩蠻﹝初夏﹞

方池新漲蒲萄綠。曉來雨過花如浴。測測杏園風。梢頭一撚紅。

危樓愁獨倚。一寸心千里。宿酒尙微醺。懶裝堆髻雲。

西江月﹝夏日有感﹞

穩唱巧翻新曲﹐靈犀密意潛通。荷花香染晚來風。相對恍然如夢。

有恨眉尖皺碧﹐多情酒暈生紅。此愁不是閒濃。應爲仙源傾動。

浣溪沙﹝初夏﹞

睡起風簾一派垂。失巢燕子傍人飛。日長深院委香泥。綠筍出林翻錦籜﹐紅葵著雨腿胭脂。微風度竹入輕衣。

蝶戀花﹝和任路分荷花﹞

憶昔臨平山下過。無數荷花﹐照水無纖﹤黑宛﹥。短艇直疑天上坐。醉眠花裏香無那。

雨浥紅妝嬌娜娜。脈脈含情﹐欲向風前破。莫道晚來風景可。靑房著子千千顆。

浣溪沙﹝爲王參議壽﹞

密葉陰陰翠幄深。梅黃弄雨正頻頻。橊花照眼一枝新。緱嶺有人今毓粹﹐飛鳧不日造嚴宸。一樽敬壽太夫人。

浣溪沙﹝呈趙狀元﹞

雨過西湖綠漲平。環湖密柳暗藏鶯。麥秋天气似淸明。對策有人新切直﹐逢春不日盡施行。徧舟未用速歸程。

靑玉案﹝壓波觴客﹞

結堂雄占雲煙表。萬象爭呈巧。老木參天溪四繞。亂山橫秀﹐一湖澄照。天付陰晴好。

夜空喚客淸樽倒。明月飛來上林杪。涼滿九霄風露浩。酒慵起舞﹐一聲淸嘯。平壓波聲小。

靑玉案﹝和﹞

恍如遼鶴歸華表。閱盡人間巧。天乞一堂山對繞。微波不動﹐岸巾時照。照見星星好。

舞風荷蓋從攲倒。碧樹生涼自天杪。誰識元龍胸次浩。騎鯨欲去﹐引杯獨嘯。醉眼靑天小。

謁金門﹝一雨掃煩暑﹐自漉玉友﹐醉餘因次韻趙長卿﹞

今夜雨。掃盡一番袢暑。宛似瀟瀟鳴遠浦。短蓬何日去。自漉牀頭玉醑。淸興有誰知否。反笑功名能幾許。槐宮非浪語。

念奴嬌﹝客豫章秋雨懷歸﹟秋景﹞

江城向曉﹐被西風揉碎﹐一天絲雨。亂織離愁千萬縷﹐多少關心情緒。促織鳴時﹐木犀開後﹐秋色還如許。那堪飄泊﹐異鄕千里孤旅。

應想簾幕閒垂﹐西樓東院﹐齊把歸期數。記得臨岐收淚眼﹐執手叮嚀言語。白酒紅萸﹐黃花綠橘﹐莫等閒辜負。朱籠歸騎﹐甚時先報鸚鵡。

謁金門﹝秋日牡丹﹞

花王有意﹐念三秋寂寞﹐淒涼天气。木落煙深山霧冷﹐不比尋常風味。勒駕閒來﹐柳蒲憔悴﹐無限驚心事。仙容香艷﹐儼然春盛標致。

雅態出格天姿﹐風流醞藉﹐羞殺巖前桂。寄語鞭蓉臨水際﹐莫騁芳顏妖麗。一朵憑欄﹐千花退避﹐惱得騷人醉。等閒風雨﹐更休孱愁容易。

聲聲慢﹝府判生辰﹞

金風玉露﹐綠橘黃橙﹐商秋爽气飄逸。南斗騰光﹐應是間生賢出。照人紫芝眉宇﹐更仙風﹑誰能儔匹。細屈指﹐到小春時候﹐恰則三日。

莫論早年富貴﹐也休問文章﹐有如椽筆。堯舜逢君﹐啟沃定知多術。而今且張錦幄﹐麝煤泛﹑暖香鬱鬱。華堂裏﹐聽瑤琴輕弄﹐水仙新律。

瑞鶴仙﹝張宰生辰﹞

西風蘋末起。動院落淸秋﹐新涼如水。纖歌遏雲際。正美人翻曲﹐陽春輕麗。蘭衣玉佩。擁南斗﹑光中一醉。有邦人﹑萬口同聲﹐贊嘆我公愷悌。

百里。年丰谷稔﹐事簡刑淸﹐頌聲盈耳。鵬程九萬﹐摩空展﹑垂天翼。定丹書飛下﹐彤墀歸去﹐祕略家傳小試。看封畱﹑亙古功名﹐未容退避。

滿庭芳﹝七夕﹞

雨洗長空﹐風淸雲路﹐又還準備佳期。夜涼如水﹐一似去秋時。渺渺銀河浪靜﹐星橋外﹑香靄霏霏。霞軺舉﹐鸞驂鵲馭﹐穩穩過飛梯。

經年﹐成間阻﹐相逢無語﹐應喜應悲。怕玉繩低處﹐依舊睽離。和我愁腸萬縷﹐嫦娥怨﹑底事來遲。廣寒殿﹐春風桂魄﹐首與慰相思。

水調歌頭﹝中秋﹞

今夕知何夕﹐秋色正平分。姮娥此際﹑底事越樣好精神。已是天髙气肅﹐那是淸風灑灑﹐萬里沒纖雲。把酒臨風飲﹐酒面起紅鱗。

歌一曲舞一曲﹐捧金樽。從他妄想﹐老兔憔悴正紛紛。我爲桂花拚醉﹐明日扶頭不起﹐顚倒白綸巾。天若知人意﹐夜雨莫傾盆。

驀山溪﹝憶古人詩云「滿城風雨近重陽」因成此詞﹞

滿城風雨﹐又是重陽近。黃菊媚淸秋﹐倚東籬﹑商量開盡。紅萸白酒﹐景物一年年﹐人漸遠﹐夢還稀﹐贏得無窮恨。釵分鏡破﹐一一關方寸。彊醉欲消除﹐醉魂醒﹑淒涼越悶。鴛鴦宿債﹐償了惡因緣﹐當時事﹐只今愁﹐斑盡安仁鬢。

洞仙歌﹝木犀﹞

芰荷已老﹐菊與芙蓉未。一夜秋容上巖桂。間蘩蕪﹑嫩黃染就瓊瑰﹐開未足﹐已早香傳十里。

從前分付處﹐明月淸風﹐不用斜暉照佳麗。嘆浮花﹐徒解吒﹐淺白深紅﹐爭似我﹑瀟灑堆金積翠。看天闊﹑秋髙露華淸﹐見標致風流﹐更無塵意。

虞美人﹝中秋無月﹞

西風明月臨臺榭。準擬中秋夜。一年等待到而今。爲甚今宵陡頓﹑卻無情。

姮娥應怨孤眠苦。取次爲雲雨。素蟾特地暗中圓。未放淸光容易﹑到仙源。

醉蓬萊﹝題於壁﹞

正金風無露。玉宇生涼﹐楚郊無暑。催起行人﹐恰槐黃時序。萬里晴霄﹐幾人爭睹﹐快鵬摶一舉。明月圓時﹐素秋中夜﹐淩雲新賦。

那更淵源﹐詞鋒輕銳﹐筆陣縱橫﹐學通今古。譽望飛騰﹐是麟宗文虎。魁薦歸來﹐華堂香裏﹐與管弦爲主。待看明年﹐彤墀射策﹐鰲頭獨步。

洞仙歌﹝殘秋﹞

黃花滿地﹐庭院重陽後﹐天气淒淸透襟袖。動離情﹑最苦旅館蕭條﹐那堪更﹑風剪凋零飛柳。

臨岐曾執手。祝付叮嚀﹐知會別來念人否。爲多情﹑生怕分離﹐襖知道﹑準擬別來消瘦。甚苦苦﹑促裝赴歸期﹐要趁他﹑橘綠橙橫時候。

夏雲峯﹝初秋有作﹞

露華淸。天气爽﹑新秋已覺涼生。朱戶小窗﹐坐來低按秦箏。幾多妖艷﹐都總是﹑白雪餘聲。那更﹑玉肌膚韻勝﹐體段輕盈。

照人雙眼偏明﹐況周郎﹑自來多病多情。把酒爲伊﹐再三著意須聽。銷魂無語﹐一任側耳與心傾。是我不卿卿﹐更有誰可卿卿。

感皇恩﹝送林縣尉﹞

碧水浸芙蓉﹐秋風楚岸。三歲光陰轉頭換。且畱都騎﹐未許匆匆分散。更持杯酒殷勤勸。

休作等閒﹐別離人看。且對笙歌醉須拚。如君才調﹐掌得玉堂詞翰。定應不久勞州縣。

瑞鶴仙﹝殘秋有感﹞

敗荷擎沼面﹐紅葉舞林梢﹐光陰何速。碧天靜如水﹐金風透簾幕﹐露淸蟬伏。追思往事﹐念當年﹑悲傷宋玉。漸危樓向晚﹐魂銷處﹑倚徧闌干曲。

凝目。一霎微雨﹐塞鴻聲斷。酒病相續。無情賞處﹐金井梧﹐東籬菊。漸蘭橈歸去﹐銀蟾滿夜﹐水村煙渡怎宿。負伊家﹑萬愁千恨﹐甚時是足。

臨江仙﹝送宜春令﹞

萬里西風吹去旆﹐滿城無柰離情。甘棠也似戴公深。曉來風露裏﹐葉葉做秋聲。

十載兩番遺愛在﹐須知愁滿宜春。楚天低處是歸程。夕陽疏雨外﹐莫遣亂蟬鳴。

臨江仙﹝秋日有感﹞

楓葉白蘋秋未老﹐晚風吹泛輕舶。靑山瀝瀝水茫茫。情隨流水遠﹐恨逐暮山長。

一點相思千點淚﹐眼前無限情傷﹐佳人猶自捧離觴。陽關休唱徹﹐唱徹斷人腸。

鷓鴣天﹝深秋悲感﹞

亭樹蕭蕭生暮涼。安排淸夢到胡牀。楚山楚水秋江外﹐江北江南客恨長。

蘋渚令﹐橘汀黃。斷魂殘夢更斜陽。欲將此日悲秋淚﹐灑向江天哭楚狂。

驀山溪﹝秋日賀張公生辰﹞

木犀開了。還是生辰到。一笑對西風﹐喜人與﹑花容俱好。壽筵開處﹐香霧撲簾幃﹐笙簧奏﹐星河曉﹐拚取金壘倒。當年仙子﹐容易拋蓬島。月窟與花期﹐要同向﹑人間不老。拈枝弄蕊﹐此樂幾時窮﹐一歲裏﹐一番新﹐莫與蟠桃道。

醉落魄﹝初夜感懷﹞

傷離恨別。愁腸又似丁香結。不應斗頓音書絕。煙水連天﹐何處認紅葉。殘更數盡銀缸滅。邊城畫角聲嗚咽。羅衾淚滴相思血。花影移來﹐搖碎半窗月。

好事近﹝秋殘﹞

初過菊花天﹐餞送月宮仙客。丹桂拒霜濃淡﹐映眉間黃色。紅裙歌夜飲離觴﹐努力赴勁敵。惟願捷書來到﹐道一聲都得。

菩薩蠻﹝七夕﹞

綺樓小小穿鍼女。秋光點點蛛絲雨。今夕是何宵。龍車烏鵲橋。

經年謀一笑。豈解令人巧。不用問如何。人間巧更多。

卜算子﹝秋深﹞

涼夜竹堂空﹐小睡匆匆醒。庭院無人月上階﹐滿地欄幹影。何處最知秋﹐風在梧桐井。夜半驂鸞弄玉笙﹐露濕衣裳冷。

點絳唇

蓼岸西風﹐小舟江上漁歌唱。倚欄凝想。冪冪云垂帳。好事因循﹐寂寞閒惆悵。如何向。又來心上。空向髙亭望。

好事近﹝秋晚﹞

淅淅蓼花風﹐怪道曉來淒惻。翻見密雲拋雨﹐動一山秋色。從前多感爲傷時﹐無處頓然寂。个事已寒前約﹐只晚陰凝碧。

品令﹝秋日感懷﹞

情難托。離愁重﹑悄愁沒處安著。那堪更﹑一葉知秋後﹐天色兒﹑漸冷落。

馬上徵衫頻頗淚﹐一半斑斑卻。別來爲﹑思憶叮嚀話﹐空贏得﹑瘦如削。

小重山﹝秋雨﹞

一夜西風響翠條。碧紗窗外雨﹐長涼飆。朝來綠漲水平橋。添淸景﹐疏韻入芭蕉。

坐久篆煙銷。多情人去後﹐信音遙。卽今消瘦沈郎腰。悲秋切﹐虛度可人宵。

采桑子﹝巖桂﹞

去年巖桂花香裏﹐著意非常。月在東廂。酒與繁華一色黃。今年杯酒流連處﹐銀燭交光。往事難忘。待把眞誠問阿郎。

朝中措

﹝於壁。坐前數妓乞詞而歌﹐以勸大白。因有所感﹐再和前韻。秋景﹞

柳林冪冪暮煙斜。秋水淺平沙。樓外碧天無際﹐紫山斷處橫霞。

星稀漸覺﹐東檐隱月﹐涼到窗紗。多少傷懷往事﹐隔溪燈火人家。

朝中措﹝和﹞

徵帆一樓轉彎斜。驚鷺起汀沙。點點隨風逆上﹐滿江飛破殘霞。

樓前光景﹐樓心紅粉﹐蟬翼輕紗。卻憶錢塘江上﹐曲欄橫檻他家。

洞仙歌

﹝有巖桂數畝﹐至秋日花開月滿﹐攜壺來賞﹐如到廣寒宮殿﹐因賦此﹞

廣寒宮殿﹐不在人間世。分付天香與巖桂。向西風﹑搖曳處﹐數十里知聞﹐金翠裏﹑別有出羣標致。

東園盛事。五畝濃陰芘。必以詩書取榮貴。況一門﹐三秀才﹐未足欽崇﹐那更是﹑異姓同居兄弟。更細把﹑繁英祝姮娥﹐看禹浪飛騰﹐定應來歲。

似娘兒﹝殘秋﹞

橘綠與橙黃。近小春﹑已過重陽。晚來一霎霏微雨﹐單衣漸覺﹐西風冷也﹐無限情傷。

孤館最淒涼。天色兒﹑苦恁淒惶。離愁一枕燈殘後﹐睡來不是﹐行行坐坐﹐月在回廊。

蝶戀花﹝深秋﹞

一夢十年勞憶記。社燕賓鴻﹐來去何容易。宿酒半醒便午睡。芭蕉葉映紗窗翠。

襯粉泥書雙合字。鸞凰鴛鴦﹐總是雙雙意。已作吹簫長久計。鴛衾空有中宵淚。

夜行船﹝送胡彥直歸槐溪﹞

淚眼江頭看錦樹。別離又還秋暮。細水浮浮﹐輕風冉冉﹐穩送扁舟去。

歸去江山應得助。新詩定須多賦。有雁南來﹐槐溪千萬﹐寄我驚人句。

淸平樂﹝秋暮﹞

鴻來燕去。又是秋光暮。冉冉流年嗟暗度。這心事還無據。寒窗露冷風淸。旅魂幽夢頻驚。何日利名俱賽﹐爲予笑下愁城。

淸平樂

秋容眼界。隨寓渾堪愛。遠岫連天橫淡靄。望斷孤鴻飛外。夕陽紅樹林垌。重重錦障橫陳。一段江南景色﹐倩誰爲下丹靑。

一剪梅﹝秋雨感悲﹞

霽靄迷空曉未收。羈館殘燈﹐永夜悲秋。梧桐葉上三更雨﹐別是人間一段愁。

睡又不成夢又休。多愁多病﹐當甚風流。眞情一點苦縈人﹐才下眉尖﹐恰上心頭。

南歌子﹝道中直重九﹞

此日知何日﹐他鄕憶故鄕。亂山深處過重陽。走馬吹花無復﹑少年狂。

黃菊擎枝重﹐紅茱濕路香。扁舟隨雁過瀟湘。遙想萊庭應恨﹑不同觴。

醉花陰﹝建康重九﹞

老去悲秋人轉瘦。更異鄕重九。人意自淒涼﹐只有茱萸﹐歲歲香依舊。

登髙無柰空搔首。落照歸鴉後。六代舊江山﹐滿眼興亡﹐一洗黃花酒。

菩薩蠻﹝秋雨船中﹞

西風轉柁蒹葭浦。客愁生怕秋闌雨。衾冷夢魂驚。聲聲滴到明。

不眠攲枕聽。故故添新恨。新恨有誰知。天寒雁正稀。

菩薩蠻﹝秋老江行﹞

炊煙一點孤村迥。嬌云斂盡天容淨。雁字忽橫秋。秋江瀉客愁。

銀鉤空寄恨。恨滿憑誰問。袖手立西風。舟行秋色中。

浣溪沙﹝早秋﹞

雨滴梧桐點點愁。冷催秋色上簾鉤。蛩聲何事早知秋。一夜涼風驚去燕﹐滿川晴漲漾輕鷗。懷人千里思悠悠。

滿庭芳﹝十月念六日大雪﹐作此呈社人﹟冬景﹞

晚色沈沈﹐雨聲寂寞﹐夜寒初凍雲頭。曉來階砌﹐一撚冷光浮。目斷江天靄靄﹐低迷映﹑綠竹修修。多才客﹐髙吟柳絮﹐還更上層樓。

烹茶﹐新試水﹐人間淸楚﹐物外遨遊。勝似他﹑銷金暖帳情柔。細看流風回舞﹐終日價﹑淺酌輕謳。醺醺地﹐美人翻曲﹐消盡古今愁。

禦街行﹝夜雨﹞

晚來無柰傷心處。見紅葉﹑隨風舞。解鞍還向亂山深﹐黃昏後﹑不成情緒。先來離恨﹐打疊不下﹐天气還淒楚。風兒住後云來去。裝撰些兒雨。無眠托首對孤燈﹐好語向誰分付。從來煩惱﹐嚇得膽碎﹐此度難擔負。

有有令﹝歲殘﹞

前山減翠。疏竹度輕風﹐日移金影碎。還又年華暮﹐看看是﹑新春至。那更堪﹑有个人人﹐似花似玉﹐溫柔伶俐。準擬。恩情忔戲。拈弄上﹑則人難比。我也埋根豎柱﹐你也爭些气。大家一捺頭地。美中更美。廝守定﹑共伊百歲。

攤破醜奴兒﹝梅詞﹞

樹頭紅葉飛都盡﹐景物淒涼。秀出羣芳。又見江梅淺淡妝。也囉﹐眞个是﹑可人香。

蘭魂蕙魄應羞死﹐獨占風光。夢斷髙堂。月送疏枝過女墻。也囉﹐眞个是﹑可人香。

臨江仙﹝日暮舟中﹐月明﹐寒甚﹐憶暖春圍鑪趙長卿﹞

日欲低時江景好﹐暮山紫翠重重。釣筒收盡碧潭空。一船霜夜月﹐兩岸荻花風。

遙憶暖春新夢火﹐黃昏下了簾櫳。水村漁浦艤孤篷。單衾愁夢斷﹐無夢轉愁濃。

南歌子﹝夜坐﹞

霜結凝寒夜﹐星輝識曉晴。蘭膏重剔且教明。爲照梢頭香縷﹑一絲輕。

從久看看困﹐新詞綴未成。梅花燻得酒初醒。更向耳邊低道﹑月三更。

永遇樂﹝霜詞﹞

宵露珠零﹐濺冰花薄﹐凝瑞偏早。月練輕翻﹐風刀碎剪﹐靑女呈纖巧。微丹楓纈﹐低摧蕉尾﹐不覺半池蓮倒。最好是﹑千林橘柚﹐輕黃一村封了。

佳人指冷﹐暗驚羅幕﹐一夜斜飛多少。怕倚銀屏﹐愁看玉砌﹐金菊鮮鮮曉﹐傷嗟傳粉﹐佳期還未﹐何處冷沾衣透。爭知人﹑臨鸞試罷﹐與梅共瘦。

玉蝴蝶﹝雪詞﹞

片片空中剪水﹐巧妝春色﹐照耀江湖。漸覺花毯轉柳﹐莢陣飛楡。散銀杯﹑時時逐馬。翻縞帶﹑一一隨車。徧簾隅。寒生冰箸﹐光剖明珠。

應須。淺斟低唱﹐氈垂紅帳﹐獸爇金鑪。更向髙樓﹐縱觀吟醉謝娘扶。靜時聞﹑竹聲巖谷﹐漫不見﹑禽影江湖。盡躊躇。歌闌寶玉﹐賦就相如。

瀟湘夜雨﹝燈詞﹞

斜點銀缸﹐髙擎蓮炬﹐夜寒不柰微風。重重簾幕掩堂中。香漸遠﹑長煙裊穟﹐光不定﹑寒影搖紅。偏奇處﹐當庭月暗﹐吐焰如虹。

紅裳呈艷麗﹐�娥一見﹐無柰狂蹤。試煩他纖手﹐卷上紗籠。開正好﹑銀花照夜﹐堆不盡﹑金粟凝空。叮嚀語﹐頻將好事﹐來報主人公。

念奴嬌﹝夜寒有感﹞

據鑪肅坐﹐聽瓶笙﹑別有天然宮徵。紙帳屏山渾不俗﹐寫出江南煙水。檠短燈靑﹐灰閒香軟﹐所欠惟梅矣。風飛無定﹐數聲時顫窗紙。

試問夜已何其﹐呼童起看﹐月上東墻未。天外忽聞徵雁過﹐還把音書來寄。短簡埋煙﹐輕蓑鳴雨﹐已辦徵船計。放教歸去﹐故鄕江上魚美。

攤破醜奴兒﹝冬日有感﹞

又是兩分攜。憔悴損﹑看怎醫治。煙村一帶寒紅繞﹐悲風紅葉﹐殘陽暮艸﹐還似年時。

愁緒暗猶夷。謾屈指﹑數徧歸期。短檠燈燼無人問﹐此時只有﹐窗前素月﹐剛伴相思。

柳梢靑﹝遇何郎石見早梅﹞

云暗天低。楓林凋翠﹐寒雁聲悲。茅店兒前﹐竹籬巴後﹐初見橫枝。

盈盈粉面香肌。記月榭﹑當年見伊。有恨難傳﹐無腸可斷﹐立馬多時。

祝英臺近﹝武陵寄暖紅諸院﹞

記臨岐﹐銷黯處。離恨慘歌舞。恰是江梅﹐開徧小春暮。斷腸一曲金衣﹐兩行玉箸﹐酒闌後﹑欲行難去。

惡情緒。因念錦幄香奩﹐別來負情素。冷落深閨﹐知解怨人否。料應寶瑟慵彈﹐露華懶傳﹐對鸞鏡﹑終朝凝佇。

點絳唇

﹝夜飲靑雲樓﹐聞更漏近﹐如在腳底﹐因思向事﹐追念故作﹞

瓦濕鴛鴦﹐夜深霜重江風冷。月華明映。淸浸梅梢粉。漏斷寒濃﹐惹起當年恨。君休問。雁飛欲盡。沒个南來信。

點絳唇

當日相逢﹐枕衾淸夜紗窗冷。翠梅低映。汗濕香腮粉。美滿風情﹐結下無窮恨。憑誰問。此心難盡。說與他爭信。

點絳唇﹝對景有感﹞

雪霽山橫﹐翠濤擁起千重恨。砌成愁悶。那更梅花褪。鳳管云笙﹐無不縈方寸。叮嚀問。淚痕羞�。界破香腮粉。

柳梢靑﹝東園醉作梅詞﹞

千林落葉聲聲悲。聽淒慘﹑江臯雁飛。難似玉肌﹐總驚花貌﹐壓倒芳菲。

香心吐盡因誰。料調鼎﹑工夫易期。休唱陽關﹐莫歌白雪﹐雨淚沾衣。

西江月﹝雪江見紅梅對酒﹞

背日猶餘殘雪﹐向陽初綻紅梅。臘寒那事更相宜。醉了還醒又醉。

堪笑多愁早老﹐管他閒是閒非。對花酌酒兩忘機。唱个哩謄囉哩。

眼兒媚﹝霜夜對月﹞

一鉤新月照西樓。淸夜思悠悠。那堪更被﹐徵鴻嘹唳﹐絆惹離愁。

倚欄不語情如醉﹐都總寄眉頭。從前只爲﹐惜他伶俐﹐舉措風流。

別怨﹝霜寒﹞

嬌馬頻嘶。曉霜濃﹑寒色侵衣。鳳帷私語處﹐翻成離怨不勝悲。更與叮嚀祝後期。

素約諧心事﹐重來了﹑比看相思。如何見得﹐明年春事濃時。穩每次金腰﹐來爛醉﹑玉東西。

減字木蘭花﹝冬日飲別趙徳遠﹞

小春天气。未唱陽關心已醉。紅蓼秋容。後會何時得再逢。歸朝好事。仰看皇州揚雨露。百里恩波。擬欲畱公無柰何。

好事近﹝餞趙知丞席上作﹞

去路馬蹄輕﹐正是小春時節。愛日暖烘江樹﹐綴梅梢新雪。

範滂攬轡正澄淸﹐知我公明潔。分此仁風愷悌﹐濟鄰邦歡悅。

霜天曉角﹝霜夜小酌﹞

閣兒幽靜處﹐圍鑪面小窗。好是斗頭兒坐﹐梅煙炷﹑返魂香。

對火怯夜冷﹐猛飲消漏長。飲罷且收拾睡﹐斜月照﹑滿簾霜。

鷓鴣天﹝臘夜﹞

寶篆龍煤燒欲殘。細聽銅漏已更闌。紗窗斜月移梅影﹐特地籠燈仔細看。

幽夢斷﹐舊盟寒。那時屈曲小屏山。風光得似而今不﹐肯把花枝作等閒。

驀山溪﹝和曹元寵賦梅韻﹞

玉妃整佩﹐絳節參差禦。一笑喚春回﹐正江南﹑天寒歲暮。孤標獨立﹐占斷世間香﹐云屋冷﹐雪籬深﹐長記西湖路。人間塵土﹐不是畱花處。羌管一聲催﹐碎瓊瑤﹑紛紛似雨。枝頭著子﹐聊與世調羹﹐功就後﹐盍歸休﹐還記來時不。

浣溪沙﹝賦梅﹞

雪壓前村曲徑迷。萬山寒立玉參差。孤舟獨釣一蓑歸。別塢時聽風折竹﹐斷橋閒看水流澌。一枝凍蕊出疏籬。

浣溪沙﹝初冬﹞

風捲霜林葉葉飛。雁橫寒影一行低。淡煙衰艸不勝詩。白酒已�浮蟻熟﹐黃雞未老槁頭肥。問儂不醉待何時。

浣溪沙﹝臘梅﹞

憶爲梅花醉不醒。斷橋流水去無聲。鷺翹沙嘴亦多情。

疏影臥波波不動﹐暗香浮月月微明。髙樓羌管未須橫。

點絳唇﹝月夜﹞

離緒千重﹐角聲偏著羈人枕。那堪酒醒。句引愁難整。門鎖黃昏﹐月浸梅花冷。人初靜。斗垂天迥﹐雁落淸江影。

鷓鴣天﹝霜夜﹞

門外寒江泊小船。月明畱客小窗前。夜香燒盡更聲遠﹐斗帳低垂暖意生。

醺著酒﹐炙些燈。伴他鍼綫懶成眠。情知今夜鴛鴦夢﹐不似孤篷宿雁邊。

望江南﹝霜天有感﹞

山又水﹐云岫插峯巒。斷雁飛時霜月冷﹐亂鴉啼處日銜山。疑在畫圖間。

金烏轉﹐遊子損朱顏。別淚盈襟雙袖濕﹐春心不放兩眉閒。此去幾時還。

菩薩蠻﹝初冬旅思﹞

楓林颯颯凋寒葉。汀蘋敗蓼遙相接。景物已非秋。淒涼動客愁。

還家貧亦好﹐肯厭杯中艸。香飯滑流匙。三登快樂時。

菩薩蠻﹝霜天旅思﹞

霜風颯颯溪山碧。寒波一望傷行色。落日淡荒村。人家半掩門。

孤舟移野渡。古林棲鴉聚。著雨晚風酸。貂裘不柰寒。

菩薩蠻﹝初冬﹞

敗荷倒盡芙蓉老。寒光黯淡迷衰艸。行客易銷魂。笛飛何處村。

云寒天借碧。樹瘦煙籠直。若个是鄕關。夕陽西去山。

阮郎歸﹝客中見梅﹞

年年爲客徧天涯。夢遲歸路賒。無端星月浸窗紗。一枝寒影斜。

腸未斷﹐鬢先華。新來瘦轉加。角聲吹徹小梅花。夜長人憶家。

霜天曉角﹝詠梅﹞

香來不歇。誰把南枝折。的礫疏花初破﹐都因是﹑夜來雪。淸絕。十分絕。孤標難細說。獨立野塘淸淺﹐誰作伴﹑空夜月。

霜天曉角﹝和梅﹞

雪花飛歇。好向前村折。行至斷橋斜處﹐寒蕊瘦﹑不禁雪。

韻絕。香更絕。歸來人共說。最愛夜堂深迥﹐疏影占﹑半窗月。

菩薩蠻﹝初冬旅中﹞

客帆卸盡風初定。夜空霜落吳江冷。幸自不思歸。無端烏夜啼。

雞鳴殘月落。到枕秋聲惡。有酒不須斟。酒深愁轉深。

憶秦娥﹝初冬﹞

寒蕭索。徵鴻過盡離懷惡。離懷惡。江空天迥﹐夜寒楓落。有人應誤刀頭約。情深翻恨郎情薄。郎情薄。夢回長是﹐半牀閒卻。

如夢令﹝漢上晚步﹞

何處一聲鳴櫓。驚起滿川寒鷺。一著畫難成﹐雪霽亂山無數。且住。且住。數徧溪南煙樹。

水龍吟﹝事爲之詞﹞

危樓橫枕淸江上﹐兩岸碧山如畫。夕煙冪冪﹐晚燈點點﹐樓臺新夜。明月當天﹐白沙流水﹐冷光連野。浸欄幹萬頃﹐琉璃軟皺﹐打漁艇﹑相髙下。

何處一聲羌管﹐是誰家﹑倚樓人也。多情對景﹐無言有恨﹐欲歌還罷。把酒臨筵﹐阿誰知我﹐此懷難寫。忍思量後夜﹐芳容不似﹐暗塵隨馬。

水調歌頭﹝元日客寧都﹞

離愁晚如織﹐托酒與消磨。柰何酒薄愁重﹐越醉越愁多。忍對碧天好夜﹐皓月流光無際﹐光影轉庭柯。有恨空垂淚﹐無語但悲歌。

因凝想﹐從別後﹐蹙雙蛾。春來底事﹐孤負紫袖與紅靴。速整雕鞍歸去﹐著意淺斟低唱﹐細看小婆娑。萬蕊千花裏﹐一任玉顏酡。

水龍吟﹝江樓席上﹐歌姬盼盼翠鬢侑樽﹐酒行彈琵琶曲﹐舞梁州﹐醉語贈之﹞

酒潮勻頰雙眸澑。美映遠山橫秀。風流俊雅﹐嬌癡體態﹐眼前稀有。蓮步彎彎﹐移歸拍裏﹐淩波難偶。對仙源醉眼﹐玉纖籠巧﹐撥新聲﹑魚紋皺。

我自多情多病﹐對人前﹑只推傷酒。瞞他不得﹐詩情懶倦﹐沈腰銷瘦。多謝東君﹐殷勤知我﹐曲翻紅袖。拚來朝又是﹐扶頭不起﹐江樓知不。

念奴嬌﹝小飲江亭有作﹞

夕陽低盡﹐望楚天空闊﹐稀星簾幕。暮靄橫江煙萬縷﹐照水參差樓閣。兩兩三三﹐樓前歸鷺﹐飛過欄幹角。霜風何事﹐繞檐吹動寂寞。

消散我已忘機﹐而今百念﹐灰了心頭火。對酒當歌渾冷淡﹐一任他懣嗔惡。松竹園林﹐柳梧庭院﹐自有人間樂。閒雲休問﹐去來本是無著。

水調歌頭﹝遣懷﹞

貪癡無了日﹐人事沒休期。白駒遇隙﹐百歲能得幾多時。自古腰金結綬﹐著意經營辛苦﹐回首不勝悲。名未能安穩﹐身已致傾危。

空剜刻﹐休巧詐﹐莫心欺。須知天定﹐只見髙冢與新碑。我已從頭識破﹐贏得當歌臨酒﹐歡笑且隨宜。較甚榮和辱﹐爭甚是和非。

水龍吟﹝自遣﹞

。。煞曾著意斟量過﹐天下事﹑無窮盡。貪榮貪富﹐朝思夕計﹐空勞方寸。躡足封王﹐功名蓋世﹐誰如韓信。更堆金積玉﹐石崇豪侈﹐當時望﹑傾西晉。

長樂宮中一嘆﹐又何須累累懸印。墜樓效死﹐輕車東市﹐頭膏血刃。尢物虛名﹐於身何補﹐一齊休問。遇當歌臨酒﹐舒眉展眼﹐且隨緣分。

驀山溪﹝午坐壺天冰雪﹐風傳琵琶﹐有感而作趙長卿﹞

壺天冰雪﹐消盡虛堂暑。多謝故人風﹐送花香傳小樹。香風初過﹐一曲斷腸聲﹐如怨訴。訴閒愁﹐落落琵琶語。江邊馬上﹐彈指成千古。淚眼與啼妝﹐嘆風流﹑只今何處。芳心役損﹐觸事起悲酸﹐招玉素。撥檀槽﹐整理金衣縷。

念奴嬌﹝席上卽事﹞

精神俊雅﹐更那堪﹑天與風流標格。羅綺叢中偏艷冶﹐偸處教人憐惜。目剪秋波﹐指纖春筍﹐新樣冠兒直。髙唐雲雨﹐甚人有分消得。

忔戲笑裏含羞﹐回眸低盼﹐此意誰能識。密約幽歡空悵望﹐何日能諧端的。玳席歌餘﹐蘭堂香散﹐此際愁如織。人歸空對﹐晚陰庭樹橫碧。

瑞鶴仙﹝歸寧都﹐因成﹐寄時香諸院﹞

無言屈指也。算年年底事﹐長爲旅也。淒惶受盡也。把良辰美景﹐總成虛也。自嗟嘆也。這情懷﹑如何訴也。謾愁明怕暗﹐單棲獨宿﹐怎生禁也。

閒也。有時臨鏡﹐漸覺形容﹐日銷減也。光陰換也。空辜負﹑少年也。念仙源深處﹐暖香小院﹐贏得羣花怨也。是虧他見了﹐多教罵幾句也。

驀山溪﹝遣懷﹞

無非無是。好个閒居士。衣食不求人﹐又識得﹑三文兩字。不貪不僞﹐一味樂天眞﹐三徑裏。四時花﹐隨分堪遊戲。學些沓拖﹐也似沒意志。詩酒度流年﹐熟諳得﹑無爭三昧。風波岐路﹐成敗霎時間﹐你富貴。你榮華﹐我自關門睡。

靑玉案﹝徳遠歸越因作此餞行﹞

東門楊柳空盈路。繁得徵鞍能駐不。暗綠枝頭新過雨。柔絲千尺﹐乳鶯百囀﹐似怨行人去。

行人去後知何處。去向天邊�鵷鷺。瑤管瓊臺多雅趣。花磚穩上﹐玉階闊步﹐肯念人塵土。

虞美人﹝江鄕對景﹞

雨聲破曉催行槳。拍拍溪流長。綠楊繞岸水痕斜。恰似畫橋西畔﹑那人家。

人家樓閣臨江渚。應是停歌舞。珠簾整日不閒鉤。目斷徵帆﹑猶未識歸舟。

虞美人﹝送別﹞

燈前忍見紅面。別酒頻斟勸。愁蛾斂翠不勝情。報道看看天色﹑待平明。

殷勤重把陽關唱。休要教人望。出門猶自尙叮嚀。廝養頻催恰好﹑趁涼行。

臨江仙﹝楊柳﹞

十里春風楊柳路﹐年年帶雨披雲。柔條萬縷不勝情。還將無意眼﹐識徧有心人。

餓損宮腰終不似﹐效顰總是難成。只愁秋色入髙林。殘蟬和落葉﹐此際不堪論。

漁家傲﹝旅中遠思﹞

客裏情懷誰可表。淒涼舉目知多少。彊飲彊歌還彊笑。心悄悄。從頭徹底思量了。

當日相逢非艸艸。果然恩愛成煩惱。穩整徵鞍歸去好。重廝守。相期待與同偕老。

江神子﹝述情﹞

當時得意兩心齊。綺窗西。共於飛。拂掠宮妝﹐長與畫新眉。一自別來煙水闊﹐愁易積﹐夢還稀。

相逢恰似舊家時。恨依依。語低低。多少關情﹐冷暖有誰知。只此定應諧素願﹐但指日﹐約鸞棲。

禦街行﹝柯山故人別後攺圖﹐因作此﹞

香燻斗帳相逢乍。正宮漏﹑沈沈夜。月飛梅影上簾櫳﹐標致風流嬌雅。眼波橫浸﹐照人百媚﹐無限叮嚀話。

玉鞍門上嘶歸馬。趲行色﹑難畱也。別來花艷不禁春﹐浪向東風輕嫁。空餘小院﹐博山修竹﹐依舊窗兒下。

一叢花﹝和張子野﹞

當歌臨酒恨難窮。酒不似愁濃。風帆正起歸與興﹐岸東西﹑芳艸茸茸。楚夢乍回﹐吳音初聽﹐誰念我孤蹤。

藏春小院暖融融。眼色與心通。烏雲有意重梳掠﹐便安排﹑金屋房櫳。雲雨厚因﹐鴛鴦宿債﹐作个好家風。

天仙子﹝寓意﹞

眼色媚人嬌欲度。行盡巫陽雲又雨。花時還復見芳姿﹐情幾許。愁何許。莫向耳邊傳好語。

往事悠悠曾記否。忍聽黃鸝啼錦樹。啼聲驚碎百花心﹐分付與。誰爲主。落蕊飛紅知甚處。

瑞鷓鴣﹝遣情﹞

寶奩常見曉妝時。面藥香融傅口脂。擾擾親曾撩綠鬢﹐纖纖巧與畫新眉。

濃歡已散西風遠﹐憶淚無多爲你垂。各自從今好消遣﹐莫將紅葉浪題詩。

瑞鷓鴣﹝寓意﹞

結絲千緒不勝愁。莫怪安仁鬢早秋。檀口未歌先�淚﹐柳眉將半凝羞。

杯傾瀲灩送行酒﹐岸艤飄�欲去舟。待得名登天府後﹐歸來茱菊映釵頭。

行香子﹝馬上有感﹞

驕馬花驄。柳陌經從。小春天﹑十里和風。个人家住﹐曲巷墻東。好軒窗﹐好體面﹐好儀容。

燭灺歌慵。斜月朦朧。夜新寒﹑鬥帳香濃。夢回畫角﹐雲雨匆匆。恨相逢﹐恨分散﹐恨情鐘。

夜行船﹝詠美人﹞

龜甲鑪煙輕裊。簾櫳靜﹑乳鶯啼曉。拂掠新妝﹐時宜頭面﹐繡艸冠兒小。

衫子揉藍初著了。身材稱﹑就中恰好。手撚雙紈﹐菱花重照﹐帶朵宜男艸。

采桑子﹝寓意﹞

疏簾乍捲孜孜看﹐冰玉精神。體白停勻。端的於人不薄情。更無背約和燋燥﹐各表眞誠。才得相親。切莫分張向別人。

蝶戀花﹝登樓晚望﹐聞歌聲淸婉而作此﹞

閒上西樓供遠望。一曲新聲﹐巧媚誰家唱。獨倚危欄聽半餉。長江快瀉澄無浪。

淸淚恰同春水漲。拭盡重流﹐觸事如何向。不覺黃昏燈已上。舊愁還是新愁樣。

蝶戀花

天淨姮娥初整駕。桂魄蟾輝﹐來趁淸和夜。費盡丹靑無計畫。纖纖側向疏桐掛。

人在扶疏桐影下。耳畔輕輕﹐細說家常話。年少難畱應不借。未歌先咽歌還罷。

蝶戀花﹝寧都半歲歸家﹐欲別去而意終不決也﹞

葉底蜂衙催日晚。向晚勻妝﹐巧畫宮眉淺。翠幕無風香自遠。金船酌酒須教滿。

未說別離魂已斷。雨幌雲屏﹐只恐良宵短。心事不隨飛絮亂。宦情肯把恩情換。

鷓鴣天﹝晨起﹐忽見大鏡﹐睹物思人﹐有感而作﹞

睡覺扶頭聽曉鐘。隔簾花霧濕香紅。翠搖鈿砌梧桐影﹐暖透羅襦芍藥風。

閒對影﹐記曾逢。畫眉臨鏡霎時間。相思已有無窮恨。忍見孤鸞宿鏡中。

鷓鴣天﹝月夜諸院飲酒行令﹞

寶篆煙消香已殘。嬋娟月色浸欄幹。歌喉不作尋常唱﹐酒令從他各自還。

傳杯手﹐莫教閒。醉紅潮臉媚酡顏。相攜共學驂鸞侶﹐卻笑廬郎舊約寒。

鷓鴣天

﹝暇日泛舟﹐遊客有嘆居士發白者。未竟﹐忽見臨江倚樓人﹐因思向來有感作此﹞

綠水澄江得勝遊。浪平風軟稱輕舟。樽前我易傷前事﹐柳外人誰獨倚樓。

空感慨﹐惜風流。風流贏得謾多愁。愁多著甚銷磨得﹐莫怪安仁鬢早秋。

鷓鴣天﹝偶有鱗翼之便﹐書以寄文卿﹞

一曲淸歌金縷衣。巧佼心事有誰知。自從別後難相見﹐空解題紅寄好詩。

憶攜手﹐過階墀。月籠化影半明時。玉釵頭上輕輕顫﹐搖落頭豆蔻枝。

眼兒媚﹝東院適人乞詞﹐醉中書於裙帶三首趙長卿﹞

人隨社節去匆匆。此恨幾時窮。陽臺寂寞﹐巫山淒慘﹐雲雨成空。

芭蕉密處窗兒下﹐冷落舊香中。黃昏靜也﹐蛩聲滿院﹐明月淸風。

眼兒媚

槐陰密處囀黃鸝。午日正長時。一番過雨﹐綠荷池面﹐冷浸琉璃。

紅塵不到華堂裏﹐纖楚對蛾眉。笑偎人道﹐新詞覓个﹐美底腔兒。

眼兒媚

當年策馬過錢塘。曲徑小平康。繁紅釅白﹐嬌鶯奼燕﹐爭喚何郎。

而今又客東風裏﹐渾不似尋常。只愁別後﹐月房云洞﹐啼損紅妝。

臨江仙﹝笙妓夢云﹐對居士忽有翦發齊眉修道之語﹞

蕊嫩花房無限好﹐東風一樣春工。百年歡笑酒樽同。笙吹雛鳳語﹐裙染石橊紅。

且向五云深處住﹐錦衾繡幌從容。如何卽是出樊籠。蓬萊人少到﹐雲雨事難窮。

臨江仙

﹝元約三年。文卿不忍捨主﹐厥母不容與議﹐堅索之去。今失於一農夫﹐常常寄聲﹐或片紙數字問訊。仙源有感﹐遂和其韻﹞

破靨盈盈巧笑﹐舉杯灩灩迎逢。慧心端有謝娘風。燭花香霧﹐嬌困面微紅。

別恨彩箋𨿽寄﹐淸歌淺酌難同。夢回楚館雨雲空。相思春暮﹐愁滿綠蕪中。

臨江仙﹝夜坐更深﹐燭盡月明﹐飲興未闌﹐再酌﹐命諸姬唱一詞﹞

夜久笙簫吹徹﹐更深星斗還稀。醉拈裙帶寫新詩。鎖窗風露﹐燭灺月明時。

水調悠揚聲美﹐幽情彼此心知。古香煙斷彩雲歸。滿傾蕉葉﹐齊唱傳花枝。

惜奴嬌﹝賦水仙花﹞

洛浦嬌魂﹐恐得到﹑人間少。把風流﹑分付花貌。六出精神﹐臘寒射﹑香試到。淸秀。與江梅﹑爭相先後。

檐卜粗疏﹐怎似妖嬈體調。比山樊﹑也應錯道。最是殷勤﹐捧出金盞銀臺笑。拚了。仙源與﹑奇葩醉倒。

水龍吟

無情風掠芭蕉響﹐還是重門已閉。銀缸獨對﹐相思方切﹐教人怎睡。解嘆從前事﹐解嘆了﹑依前鱉气。想他家那里﹐知人憔悴﹐相應是﹑睡也未。

且恁和衣彊寢﹐柰無寐﹑依前重起。起來思想﹐當初與你﹐忒煞容易。及至而今也﹐半頭天眼﹐不存不濟。最消魂苦是﹐黃昏前後﹐冷淸淸地。

水調歌頭﹝賞月﹞

把酒相勞苦﹐月色耀天章。冰輪碾破寒碧﹐飛入酒樽涼。擊節詞人妙句﹐吸此淸輝萬丈﹐肺腑亦生光。攬袂欲仙舉﹐逸興共天長。

日邊客﹐幕中俊﹐坐間狂。浩歌淸嘯﹐恍然雲海渺茫茫。喚醒謫仙蘇二﹐何事常愁客少﹐更恐被云妨。月與人長好﹐廣大醉爲鄕。

水龍吟﹝云詞﹞

先來天與精神﹐更因麗景添殊態。拖輕苒苒﹐才凝一段﹐還分五彩。畢竟非煙﹐有時爲雨﹐惹情無柰。道無心﹐怎被歌聲遏斷﹐遲遲向﹑靑天外。

宜伴先生醉臥﹐得饒到﹑和山須買。也曾惱殺襄王﹐誰道依前不會。我欲乘風歸去﹐翻悵恨﹑帝鄕何在。念佳期未展﹐天長莫合﹐盡空相對。

訴衷情

花前月下曾鴛鴦。分散兩情傷。臨行祝付眞意﹐臂間皓齒畱香。

還更毒﹐又何妨。盡成瘡。瘡兒見在﹐痕兒見在﹐見後思量。

滿江紅

懊惱平生﹐柰天賦﹑恩情太薄。二三歲﹑看伊受盡﹐眼尖眉角。記得當初低耳畔﹐是誰先有於飛約。惟到今﹑劃地誤盟言﹐還先惡。

天眼見﹐人難托。天易感﹐人難吒。人心險﹐天又怎生捉摸。莫問傍人非與是﹐手兒但把心兒托。便不成﹑廝守許多時﹐干休卻。

賀新郎

負你千行淚。大都來﹑一寸心兒﹐萬般縈系。似恁愁煩那里洎。故自三年二歲。爲你後﹑甘心憔悴。終待說﹑山盟海誓。這恩情﹑到此非容易。拚做个﹐久長計。

緊要事須評議。怕人人﹑驀地知時﹐怎生處置。毒害心腸襖知是。怕你生煩到底。便莫待﹑將人輕棄。不是我多疑你。被傍人﹑賺後失圈。經一事﹐長一智。

眼兒媚

連滄危觀暮江前。幾醉使君筵。少年俊气﹐曾將吟筆﹐買斷江天。

重來細把朋遊數﹐回首一辛酸。蘭成已老﹐文園多病﹐負此江山。

簇水

長憶當初﹐是他見我心先有。一鉤才下﹐便引得魚兒開口。好是重門深院﹐寂寞黃昏後。廝覷著﹑一面兒酒。

試撋就。便把我﹑得人意處﹐閔子裏﹑施纖手。雲情雨意﹐似十二巫山舊。更向枕前言約﹐許我長相守。忺人也﹐猶自眉頭皺。

攤破醜奴兒

最苦是離愁。行坐裏﹑只在心頭。待要作个巫山夢﹐孤衾展轉﹐無眠到曉﹐和夢都休。

夢裏也無由。誰敢望﹑眞个綢繆。暫時不見渾閒事﹐只愁柳絮楊花﹐自來擺蕩難畱。

更漏子

燭消紅﹐窗送白。冷落一衾寒色。鴉喚起﹐馬跎行。月來衣上明。

酒香唇﹐妝印臂。憶共人人睡魂蝶亂﹐夢鸞孤。知他睡也無。

浣溪沙

一味風流一味香。十分濃艷十分妝。自然嬌態自然芳。

樓上好風樓下水﹐雪前欄檻竹前窗。也宜單著也宜雙。

浣溪沙

惻惻笙竽萬籟風。陽關疊徧酒尊空。相逢艸艸別匆匆。滿眼淚珠和雨灑﹐一襟愁緒抵秋濃。相思今夜五云東。

漢宮春

講柳談花﹐我從來口快﹐忺說他家。眼前見了﹐無限楚女吳娃。千停萬穩﹐較量來﹑終不如他。便做得﹐宮儀院體﹐歌談不帶煙花。

從前萬事堪誇。愛拈箋弄管﹐錦字�斜。新來與人臑著﹐不許胡巴。嚎懣謾惹﹐料福緣﹑淺似他些。誰爲我﹐傳詩遞曲﹐殷勤題上窗紗。

雨中花慢

帊子分香﹐羅巾拭淚﹐別來時﹑未覓淒惶。上得船兒來了﹐劃地淒涼。可惜花前月裏﹐卻成水遠山長。做成恩愛﹐如今贏得﹐萬里千鄕。

情知這場寂寞﹐不干你事﹐傷我窮忙。不道是﹑久長活路﹐終要稱量。我則匆匆歸去﹐知你且﹑種種隨娘。下梢睚徹。有時共你風光。

柳梢靑

小窗閒適。云髻嚲肩﹐香肌偎膝。玉局無塵﹐明瓊欲碎﹐春纖同擲。

不爭百萬呼盧﹐賭今夜﹑鴛帷痛惜。好忍馬兒﹐若還輸了﹐當甚則劇。

南歌子

梅萼和霜曉﹐梨花帶雪春。玉肌瓊艷本無塵。肯把鉛華容易﹑污天眞。

湯餅嘗初罷﹐羅巾拭轉新。幾回貪耍失黃昏。月裏歸來無處﹑覓精神。

臨江仙

人在夢雲樓上別﹐殘燈影裏遲畱。依稀綠慘更紅羞。露痕雙臉濕﹐山樣兩眉愁。幾幅片帆天際去﹐云痕雙臉濕﹐山樣兩眉愁。

幾幅片帆天際去﹐雲濤煙浪悠悠。今宵獨立古江頭。水腥魚菜市﹐風碎荻花舟。

浣溪沙

畫角聲沈捲暮霞。寒生促索錦屏遮。沈檀半爇髻堆鴉。蝴蝶夢回餘燭影﹐子規啼處隔窗紗。夜深明月浸梨花。

浪淘沙

簾捲露花容。幾度相逢。他知我意欲相通。偏柰天教多阻間﹐積恨何窮。

雲雨杳無蹤。愁怕東風。時聞語笑恣歡濃。惟有俺咱眞分淺﹐往事成空。

如夢令

竹外半窺嬌面。眞个出塵體段。沒處可偸憐﹐空恁眼穿腸斷。休戀。休戀。只是與伊分淺。

浣溪沙

閒理絲簧聽好音。西樓剪燭夜深深。半嗔半喜此時心。暖語溫存無恙語﹐韻開香靨笑吟吟。別來煩惱到如今。

減字木蘭花

陽關唱徹。斷盡離腸聲哽咽。酒已三巡。今夜王孫是路人。此情難說。莫負等閒風與月。欲問歸期。來戴釵頭艾虎兒。

減字木蘭花

半窗斜月。茅店蕭條燈已滅。牀下蛩聲。聲動淒涼不忍聽。終宵無寐。覆去翻來眞个是。屈指歸期。應是梅花爛熳時。

夜行船﹝送胡彥直歸郡醉中作﹞

短棹輕舟排辦了。歌聲斷﹑晚霞殘照。紅蓼坡頭﹐綠楊堤外﹐離恨知多少。

別後莫教音信杳。嘆光陰﹑初自來堪笑。畫角譙門﹐槐溪歸路﹐正是楚天淸曉。

眼兒媚

玉樓初見念奴嬌。無處不妖饒。眼傳密意﹐樽前燭外﹐怎不魂消。

西風明月相逢夜﹐枕罩正涼宵。�人記得﹐叮嚀殘漏﹐且慢明朝。

品令

黃昏時候﹐誚不語﹑心如醉。無眠凝想﹐別來繡閣﹐多應憔悴。上了燈兒﹐知是睡哩坐哩。

驀思歸計。又還是重屈指。從今已後﹐睽離千萬﹐且休容易。這底淒惶﹐你看是誰不是。

柳梢靑

甜言軟語。長記那時﹐蕭娘叮囑。淸管危弦﹐前歡難斷﹐鱗鴻無據。

紛紛眼底浮花﹐拈弄動﹑幾多思慮。千結丁香﹐且須珍重﹐休胡分付。

浣溪沙

金獸噴香瑞靄氛。夜涼如水酒醺醺。照人嬌眼媚生春。我自愁多魂已斷﹐不禁楚雨帶巫云。人情又是一番新。

浣溪沙

坐看銷金暖帳中。羔兒酒美獸煤紅。淺斟低唱好家風。愛客東君多解事﹐晚妝新與畫眉峯。便須催喚出房櫳。

浣溪沙

堆枕冠兒悲翠釵。蒙金領子滿絣鞋。於中沈淨好情懷。新浴晚涼梳洗罷﹐半嬌微笑下堂來。蓮花因甚未曾開。

臨江仙

天外濃云雲外雨﹐雨聲初上檐牙。紅蕖應褪洗妝花。晚涼如有意﹐到山家。

爲喚山童多索酒﹐金鐘細酌流霞。暈生玉頰酒潮斜。閒中無寵辱﹐醉裏是生涯。

夜行船﹝送張希舜歸南城﹞

綠蓋紅幢籠碧水。魚跳處﹑浪痕勻碎。惜別殷勤﹐畱連無計﹐歌聲與﹑淚和柔脆。

一葉扁舟煙浪裏。曲灘頭﹑此情無際。窈窕眉山﹐暮霞紅處﹐雨雲想﹑翠峯十二。

浪淘沙

窈窕繡幃深。窈窕娉婷。梅花初度晚妝新。那更嬌癡年紀小﹐冰雪精神。

舉措忒輕盈。歌徹新聲。柔腸魂斷不堪聽。但恐巫山畱不住﹐飛作行雲。

如夢令

居士年來懶散。凡事只從寬簡。身外更無求﹐只要夏涼冬暖。美滿。美滿。得過何須積趲。

卜算子

十載仰髙明﹐一見心相許。來日孤舟西水門﹐風飽徵帆腹。後夜起相思﹐明月淸江曲。若見秋風寒雁來﹐能寄音書否。

眼兒媚

先來客路足傷悲。那更話別離。玉驄也解﹐知人欲去﹐驤首頻嘶。

馬蹄動是三千里﹐後會莫相違。切須更把﹐丁香珍重﹐待我重期。

南鄕子

楚楚窄衣裳。腰身占卻﹐多少風光。共說春來春去事﹐淒涼。懶對菱花暈曉妝。

閒立近紅芳。遊蜂戲蝶﹐誤采眞香。何事不歸巫峽去﹐思量。故來塵世斷人腸。

南鄕子

月轉水晶盤。樓上初聞一鼓殘。又是去年天气好﹐欄幹。風動梅梢玉斗寒。

無柰壯情闌。對酒如何欲彊歡。誰道破愁須仗酒﹐君看。酒到愁多破亦難。

謁金門﹝和徳遠﹞

燈乍滅。忽見一天明月。恰舞霓裳歌未歇。露寒回絳闕。羽服明暉玉雪。笑語輕參環玦。香澤惱人情不徹。夜長窗自白。

點絳唇

雲嚲宮鬟﹐淡黃衫子輕香透。晚涼時候。睡起新妝就。冰枕生寒﹐玉浸纖纖手。沈吟久。眉山斂秀。愛道奴家瘦。

菩薩蠻

春山已蹙眉峯綠。春心駘蕩難拘束。惆悵爲春傷。惜花心更狂。

對花深有意。且向花前醉。花作有情香。與人相久長。

畫堂春

當時巧笑記相逢。玉梅枝上玲瓏。酒杯流處已愁濃。寒雁橫空。

去程無記更從容。到歸來好事匆匆。一時分付不言中。此恨難窮。

如夢令﹝寄蔡堅老﹞

居士年來病酒。肉食百不宜口。蒲合與波�﹐更著同蒿蔥韭。親手。親手。分送臥龍詩友。

如夢令

別恨眉尖無數。後夜王孫何處。歌館與妝樓﹐目斷行雲凝佇。凝佇。憶淚千行紅雨。

菩薩蠻

隔江一帶春山好。平林新綠春光老。休去倚闌干。飛紅不忍看。

東流何處去。便是歸舟路。芳艸外斜陽。行人更斷腸。

長相思

斂愁眉。恨依依。腸斷關情怨別離。雲中過雁悲。癡因誰。病因誰。屈指無言忖後期。此時人怎知。

柳梢靑

瀟灑仙源。夭桃穠李﹐曾對華筵。歌媚驚塵﹐舞彎低月﹐滿勸金船。

鑑湖煙水連天。政歸棹﹑紅妝鬥妍。花霧香中﹐人詢居士﹐切莫多傳。

好事近﹝駕徳遠﹟賀生辰﹞

不羨八千椿﹐不羨三偸桃客。也不羨他龜鶴﹐一總爲凡物。羨君恰似老人星﹐長明無休息。好與中興賢主﹐立維城勛績。

朝中措﹝上錢知郡﹑符主管﹑朱知錄三首﹞

南樓風物一番新。春幕異斯民。豈但仁人愷弟﹐更兼政事如神。

人生最貴﹐榮登五馬﹐千里蒙恩。只恐促歸廊廟﹐去思有腳陽春。

朝中措

文章學業繼家聲。名譽壓羣英。早歲掀騰膴仕﹐如公富貴難並。

定膺丹詔﹐朱輪迅召﹐陶冶蒼生。自是鹽梅姿質﹐佇看大手調羹。

朝中措

先生徳行冠南丰。錦繡作心胸。暫屈徒勞州縣﹐文章後進宗工。

督郵綱紀﹐才髙幕府﹐雅望尢崇。此去定膺光寵﹐且須滿醉西東。

念奴嬌﹝上張南丰生日﹞

桂華蟾魄﹐到中秋﹑只有人聞一六。浩渺淸風因喚起﹐千里吹飛鴻鵠。碧落翻花﹐瑤空隱瑞﹐聲節瑯玕築。板懷玉燕﹐此時嘉夢重育。

始信名在丹臺﹐曈方八百﹐子已三千熟。麟脯靈瓜那更有﹐瓊斝神仙醹醁。秋水春山﹐柳腰花面﹐一醉霓裳曲。長生淸淨﹐自然何用辟穀。

好事近

江上一江樓﹐樓上遠山橫翠。還更腰金騎鶴﹐引竹西歌吹。壽君春酒遣雙壺﹐滿引見深意。肯向龜荷香裏﹐喚儂來同醉。

好事近

劍水靄歡聲﹐喜慶間生人傑。一段蔥蔥佳气﹐扇燻風時節。今朝銀艾佐琴堂﹐爭把壽香祐。去去鳳皇池上﹐見龜巢連葉。

柳長春﹝上董倅﹞

梅喜先春﹐雁驚未臘。於門瑞气浮周匝。正當月應上弦時﹐長庚夢與良辰合。

螺水恩濃。旴江徳洽。壽杯勸處燃紅蠟。明年此際祝遐齡﹐賀賓一一趨東閣。

武陵春﹝上馬宰﹞

又是新逢三五夜﹐瑞气靄氤氳。萬點燈和月色新。桃李倍添春。

花縣主人情思好﹐行樂逐良辰。滿引千鐘酒又醇。歌韻動梁塵。

臨江仙﹝上祝丞﹞

天祐炎圖生國瑞﹐藍田暫屈英僚。始知文宿降璇霄。中元前五日﹐七夕後三朝。

江斅風流臨此政﹐少年瀟灑奇標。行看峻擢相熙朝。功名前稷契﹐壽算等松喬。

喜遷鶯﹝上魏安撫﹞

商飈輕透。動簾幕飛梧﹐亂飄庭�。瑞气氤氳﹐沈檀初爇﹐煙噴寶臺金獸。黃花美酒。天教占得﹐先他時候。誕元老﹐慶有聲﹐此夕降生華冑。

歡笑。宜稱壽。弦管鼎沸﹐宮商方頻奏。滿捧瑤卮﹐華堂歌舞﹐拍轉金釵斜澑。朱顏綠鬢﹐殷勤深願﹐鎭長如舊。嘆濱海﹐道難畱﹐指日榮遷飛驟。

鵲橋仙﹝上張宣機﹞

雲峯初斂﹐秋容如洗﹐庭院金風初扇。蔥蔥佳气靄侯門﹐信天上﹑麒麟乍見。

祝君此去﹐飛黃騰踏﹐日侍凝旒邃冕和羹調味早歸來﹐坐看取﹑蓬萊淸淺。

柳梢靑﹝拾遺﹞

晴雪樓臺﹐試燈簾幕﹐適是元宵。羅綺嬌春﹐帝城風景﹐今夜應饒。

爭知我系如匏﹐便�月良天任教。早閉柴門﹐從他簫鼓﹐細打輕敲。

賀新郎

世諦人多錯。阿誰將﹑虛名微利﹐放教輕著。萬事莫非前定了﹐選甚微如飲酌。算徒詫﹑龍韜豹略。縱使龍頭安尺木﹐更從教﹑豹變生三角。渾是夢﹐恍如昨。

吾廬自笑常虛廓。對殘編﹑磨穿枯硯﹐生涯微薄。負郭田園能有幾﹐隨分安負守約。要不攺﹑簞瓢顏樂。西掖北扉終須到﹐且嘲風詠月常相謔。更要甚﹐萬金藥。

東坡引

茅齋無客至。冰硯凍寒泚。南枝喜入新詩裏。惱人頻嚼蕊。因思去臘江頭醉。倚動客興傷春意。經年自嘆人如寄。光陰如撚指。光陰如撚指。

滿庭芳

風力驅寒﹐云容呈瑞﹐曉來到處花飛。徧裝瓊樹﹐春意到南枝。便是漁蓑舊畫﹐綸竿重﹑橫玉低垂。今宵裏﹐香閨邃館﹐幽賞事偏宜。

風流金馬客﹐歌鬟醉擁﹐烏帽斜�。問人間何處﹐鵬運天池。且共周郎按曲﹐音微誤﹑首已先回。同心事﹐丹山路穩﹐長伴彩鸞歸。

杏花天

乍涼淅淅風生幕。人獨在﹑朱欄翠閣。吹簫信杳鑪香薄。眉上新愁又覺。

從前事﹑擬將拚卻。夢不斷﹑花梢柳萼。一杯睡起誰同酌。斜日陰陰轉角。

臨江仙

遠岫螺頭濕翠﹐流霞赬尾疏明。斷虹斜界雨新晴。煙村燈火晚﹐江浦畫難成。

我向其間泛葉﹐終朝露渚風汀。老來心事最關情。不堪三弄笛﹐吹作斷腸聲。

輥繡球﹝和康伯可韻﹞

流水奏鳴琴﹐風月淨﹑天無星斗。翠嵐堆裏﹐蒼巖深處﹐滿林霜膩﹐暗香凍了﹐那禁頻嗅。

馬上再三回首。因記省﹑去年時候。十分全似﹐那人風韻﹐柔腰弄影﹐冰腮退粉做成淸瘦。

眼兒媚

南枝消息杳然間。寂寞倚雕欄。紫腰艷艷﹐靑腰裊裊﹐風月俱閒。

佳人環佩玉瓓珊。作惡探花還。玉纖撚粟﹐櫻唇呵粉﹐愁點眉彎。

菩薩蠻

日髙猶戀珊瑚枕。羞紅不忿花如錦。雙燕運芹泥。燕歸人未歸。

縱饒梳洗罷。朱戶何曾跨。寂寞小房櫳。回文和淚封。

鷓鴣天

落魄東吳二十春。風流詩句得淸新。今年卻恨花星照﹐再見溫卿與遠眞。﹝京口妓魁趙柔陳玉。﹞

分楚佩﹐染巫云。赤繩結得短花茵。若非京口初相識﹐安得毗陵作故人。

浪淘沙

綠樹轉鳴禽。已是春深。楊花庭院日陰陰。簾外飛來雙語燕﹐不寄歸音。

舊事懶追尋。空惹芳心。天涯消息遠沈沈。記得年時中酒後﹐直至而今。

謁金門

春睡足。簾捲翠屏山曲。芳艸沿階橫地軸。垂楊相映綠。暗憶舊歡難續。又是禁煙傳燭。陌上踏靑新結束。秋千誰共促。

侍香金童

一種春光﹐占斷東君惜。算穠李﹑昭華爭並得。粉膩酥融嬌欲滴。端的尊前﹐舊曾相識。

向夜闌﹑酒醒霜濃寒又力。但只與﹑冰姿添夜色。繡幕銀屏人寂寂。只許劉郎﹐暗傳消息。

菩薩蠻

新晴庭戶春陰薄。東風不度重簾幕。第幾小蘭房。雛鶯初弄黃。

悄寒春未透。不解尋花柳。只恐漸春深。愁生求友心。

淸平樂

紫簫聲斷。窗底春愁亂。試著春衫羞自看。窄似年時一半。一春長病厭厭。新來愁病重添。香冷倦燻金鴨﹐日髙不捲珠簾。

好事近

齒頰帶餘香﹐罄咳總成珠玉。剪碎袖羅花片﹐點金觥春綠。玉魚花露自淸涼﹑涓涓在郎腹。猶勝望梅消渴﹐對文君眉蹙。

品令

好事客。宮商內﹑吟得風淸月白。主人幸有豪家意﹐後堂煞有春色。

花壓金翹俏相映﹐酒滿玉纖無力。你若待我些兒酒﹐盡喫得﹑盡喫得。

武陵春

落了丹楓殘了菊﹐秋色苦無多。誰喚西風泣淚羅﹐吹恨入星河。

碧枝頭金粟鬧﹐曾乖翠云窩。重柔檀英憶兩娥。無柰冷香何。

