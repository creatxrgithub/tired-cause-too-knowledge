蔡伸《友古詞》

一剪梅

堆枕烏雲墮翠翹。午夢驚回﹐滿眼春嬌。嬛嬛一嫋楚宮腰。那更春來﹐玉減香消。

柳下朱門傍小橋。幾度紅窗﹐誤認鳴鑣。斷腸風月可憐宵。忍使懨懨﹐兩處無聊。

一剪梅

髙宴華堂夜向闌。急管飛霜﹐羯鼓聲乾。仙人掌上水晶盤。回按淩波﹐舞袖弓彎。

曲罷凝嬌整翠鬟。玉筍持杯﹐巧笑嫣然。爲君一醉倒金船。只恐醒來﹐人隔雲山。

一剪梅

夜永虛堂燭影寒。斗轉春來﹐又是明年。異鄕懷抱只淒然。◇◇◇◇﹐尊酒相逢且自寬。

天際孤云云外山。夢繞觚稜﹐日下長安。功名已覺負初心﹐羞對菱花。綠鬢成斑。

七娘子

天涯觸目傷離緒﹐登臨況值秋光暮。手撚黃花﹐憑誰分付。雝雝雁落蒹葭浦。

憑髙目斷桃溪路﹐屏山樓外靑無數。綠水紅橋﹐鎖窗朱戶。如今總是銷魂處。

卜算子

風雨送春歸﹐寂寞花空委。枝上紅稀地上多﹐萬點隨流水。

翠黛斂春愁﹐照影臨淸泚。應念韶華惜蕣顏﹐灑徧胭脂淚。

卜算子

小閣枕淸流﹐一霎蓮塘雨。風遞幽香入檻來﹐枕簟全無暑。

遐想似花人﹐閱歲音塵阻。物是人非空斷腸﹐夢入芳洲路。

卜算子

玉斧斲冰輪﹐中有乘鸞女。鬢亂釵橫襟袖涼﹐只恐輕飛舉。

靑冥縹緲間﹐自有吹簫侶。不向巫山十二峯﹐朝暮爲雲雨。

卜算子

前度月圓時﹐月下相攜手。今夜天邊月又圓﹐夜色如淸晝。

風月渾依舊﹐水館空回首。明夜歸來試問伊﹐曾解思量否。

卜算子

重重雪外山﹐渺渺煙中路。路轉山橫無盡愁﹐正是分攜處。

望極錦中書﹐腸斷魚中素。錦素沈沈兩未期﹐魚雁空相誤。

卜算子

春事付鶯花﹐曾是鶯花主。醉拍春衫金縷衣﹐只向花間住。

密意君聽取﹐莫逐風來去。若是眞心待於飛﹐雲裏千條路。

上陽春

好在章臺楊柳﹐不禁春瘦。淡煙微雨麯塵絲﹐鎖一點﹑眉頭皺。

憶自灞陵別後﹐靑靑依舊。萬絲千縷太多情﹐忍攀折﹑行人手。

小重山

樓外江山展翠屏﹐沈沈虹影畔﹐彩舟橫。一尊別酒爲君傾﹐畱不住﹐風色太無情。

斜日半山明﹐畫欄重倚處﹐獨銷凝。片帆回首在靑冥﹐人不見﹐千里暮云平。

小重山

澹澹秋容煙水寒﹐樓髙淸夜永﹐倚闌干。玉人不見坐長嘆﹐簫聲遠﹐明月滿空山。

遐想綠雲鬟﹐靑冥風露冷﹐獨乘鸞。別時容易見時難﹐憑孤枕﹐聊復夢嬋娟。

小重山

流水桃花小洞天﹐壺中春不老﹐勝塵寰。霞衣鶴氅並桃冠﹐新裝好﹐風韻愈飄然。

功行滿三千﹐嬰兒並奼女﹐鏈成丹。劉郎曾約共升仙﹐十个月﹐養个小金壇。

小重山

樓上風髙翠袖寒﹐碧雲籠淡日﹐照闌干。綠楊芳艸恨綿綿﹐長亭路﹐何處認徵鞍。

曉鏡懶重看﹐鬢云堆鳳髻﹐任闌珊。鸞衾鴛枕小屏山﹐人如玉﹐忍負一春閒。

六幺令

梅英飄雪﹐弱柳弄新綠。泠泠畫橋流水﹐風靜波如縠。長記扁舟共載﹐偶近旗亭宿。渺雲橫玉。鴛鴦枕上﹐聽徹新翻數般曲。

此際魂淸夢冷﹐繡被香芬馥。因念多感情懷﹐觸處傷心目。自是今宵獨寐﹐怎不能添愁蹙。如今心足。風前月下﹐賴有斯人慰幽獨。

水調歌頭

醉擊玉壺缺﹐恨寫綠琴哀。悠悠往事誰問﹐離思渺難裁。綠野堂前桃李﹐燕子樓中歌吹﹐那忍首重回。惟有舊時月﹐遠遠逐人來。

小庭空﹐淸夜永﹐獨徘徊。伴人幽怨﹐一枝瀟灑隴頭梅。腸斷雲帆西去﹐目送煙波東注﹐千里接長淮。爲我將雙淚﹐好過楚王臺。

水調歌頭

亭臯木葉下﹐原隰菊花黃。憑髙滿眼秋意﹐時節近重陽。追想彭門往歲﹐千騎云屯平野﹐髙宴古球場。弔古論興廢﹐看劍引杯長。

感流年﹐思往事﹐重淒涼。當時坐間英俊﹐彊半已凋亡。慨念平生豪放﹐自笑如今霜鬢﹐漂泊水雲鄕。已矣功名志﹐此意付淸觴。

水調歌頭

相逢非艸艸﹐分袂太匆匆。徵裘淚痕浥徧﹐眸子怯酸風。天際孤帆難駐﹐柳外香軿望斷﹐雲雨各西東。回首重城遠﹐樓觀暮煙中。

黯銷魂﹐思陳事﹐已成空。東郊勝賞﹐歸路騎馬踏殘紅。月下一樽芳酒﹐憑闌幾曲淸歌﹐別後少人同。爲問桃花臉﹐一笑爲誰容。

水龍吟

畫橋流水桃溪路﹐別是壺中佳致。南樓夜月﹐東窗疏雨﹐金蓮共醉。人靜回廊﹐並肩攜手﹐玉芝香裏。念紫簫聲斷﹐巫陽夢覺﹐人何在﹑花空委。

寂寞危欄獨倚。望仙鄕﹑水雲無際。蕓房花院﹐重來空鎖﹐蒼苔滿地。物是人非﹐小池依舊﹐彩鴛雙戲。念當時風月﹐如今懷抱﹐有盈襟淚。

玉樓春

碧桃溪上藍橋路﹐寂寞朱門閒院宇。粉墻疏竹弄淸蟾﹐玉砌紅蕉宜夜雨。

个中人是吹簫侶﹐花底深盟曾共語。人生樂在兩知心﹐此意此生君記取。

玉樓春

星河風露經年別﹐月照離亭花似雪。寶釵鸞鏡會重逢﹐花裏同眠今夜月。

月華依舊當時節﹐細把離腸和淚說。人生只合鎭長圓﹐休似月圓圓又缺。

生查子

畫堂初見伊﹐明月當窗滿。今夜月如眉﹐話別河橋畔。

重見約中秋﹐莫負於飛願。免使月圓時﹐兩處空腸斷。

生查子

霜寒月滿窗﹐夜永人無寐。絳蠟有餘情﹐偏照鴛鴦被。

看盡舊時書﹐灑盡今生淚。衙鼓已三更﹐還是和衣睡。

生查子

金壺插玉芝﹐人面交相煦。花影滿方牀﹐翠疊屏山杳。

風月亦多情﹐特地今宵好。盡道夜初長﹐彈指東窗曉。

生查子

幾番花信風﹐數點籠絲雨。並轡踏香塵﹐選勝東郊路。

韶華轉首空﹐誰解畱春住。幸到綠尊前﹐且作鶯花主。

生查子

銀缸委墜紅﹐碧鎖朦朧曉。別淚灑金徽﹐一曲情多少。

郵亭今夜長﹐明月香幃悄。縱使夢相逢﹐何處尋蓬島。

好事近

花露滴香紅﹐花底漏聲初歇。人似一枝梅瘦﹐照冰壺淸徹。

翠蛾雲鬢爲誰容﹐虫絲寶奩結。可惜一春◇◇﹐負滿懷風月。

好事近

十幅健帆風﹐天意巧催行客。極目五湖云浪﹐泛滿空秋色。

玉人應怪誤佳期﹐凝恨正脈脈。錦鱗爲傳尺素﹐報蘭舟消息。

如夢令

人靜重門深亞﹐朱閣畫簾髙掛。人與月俱圓﹐月色波光相射。瀟灑﹐瀟灑﹐人月長長今夜。

如夢令

今夜行雲何處﹐還是月華當午。倚徧曲闌橋﹐望斷錦屏歸路。空去﹐空去﹐夢到綠窗朱戶。

江城子

碧廚文簟小窗前﹐乍更闌﹐◇◇◇。烏鵲南飛﹐秋意漸淒然。滿院蛩吟風露下﹐人窕窈﹐月嬋娟。

雙星舊約又經年﹐信誰傳﹐恨綿綿。◇隔明河﹐長作斷腸仙。爭似秦樓蕭史伴﹐瑤臺路﹐共乘鸞。

行香子

珠露初零﹐天宇澄明。正閒階﹑皎月亭亭。更闌人靜﹐煙斂風淸。更井邊桐﹐一葉葉﹐做秋聲。

斗帳鸞屏﹐翠被華裀。夢回時﹑酒力初醒。綠云堆枕﹐紅玉生春。且打疊起﹐龍牙簟﹐竹夫人。

西地錦

寂寞悲秋懷抱﹐掩重門悄悄。淸風皓月﹐朱闌畫閣﹐雙鴛池沼。

不忍今宵重到﹐惹離愁多少。蓬山路杳﹐藍橋信阻﹐黃花空老。

西江月

翡翠蒙金衫子﹐鏤塵如意冠兒。持杯輕按遏云詞﹐別是出塵風味。

莫羨雙星舊約﹐願諧明月佳期。憑肩密語兩心知﹐一棹五湖煙水。

西樓子

樓前流水悠悠﹐駐行舟。滿目寒云衰艸﹐使人愁。

多少恨﹐多少淚﹐謾遲畱。何似驀然拚捨﹐去來休。

西樓子

紅靴玉帶葳生﹐翠綃衣。並轡垂鞭妝影﹐照淸溪。

長亭路﹐停騎處﹐晚涼時。空有許多明月﹑伴雙棲。

阮郎歸

煙籠寒水暝禽棲﹐滿庭紅葉飛。蘭堂寂寂畫簾垂﹐霜濃更漏遲。

鴛被冷﹐麝香微﹐彊欹單枕時。西窗看盡月痕移﹐此情君怎知。

侍香金童

寶馬行春﹐緩轡隨油壁。念一瞬﹑韶光堪重惜。還是去年同醉日。客裏情懷﹐倍添淒惻。

記南城﹑錦逕名園曾徧歷。更柳下﹑人家似織。此際憑闌愁脈脈。滿目江山﹐暮云空碧。

定風波

一曲驪歌酒一鐘﹐可憐分袂太匆匆。百計畱君畱不住﹐歸去﹐滿川煙暝滿帆風。

目斷魂銷人不見﹐但見﹐靑山隱隱水浮空。擬把一襟相憶淚﹐試◇﹐雲箋密灑付飛鴻。

定風波

老去情鐘不自持﹐蔘花酌酒送春歸。玉貌冰姿人窈窕﹐一笑﹐淸狂豈減少年時。

欲上香車俱脈脈﹐半簾花影月平西。待得酒醒人已去﹐凝佇﹐斷雲殘雨盡堪悲。

念奴嬌

淩空寶觀﹐乍登臨﹑多少傷離情味。渺渺煙波吳會遠﹐極目江淮無際。檻外長江﹐樓中紅袖﹐澹蕩秋光裏。一聲橫吹﹐半灘鷗鷺驚起。

因念邃館香閨﹐玉肌花貌﹐有盈盈仙子。弄水題紅傳密意﹐寶墨銀鉤曾寄。淚粉香銷﹐碧雲杳杳﹐脈脈人千里。一彎新月﹐斷腸危欄獨倚。

念奴嬌

歲華晼晚﹐念羈懷多感﹐佳會難卜。艸艸杯盤聊話舊﹐同剪西窗寒燭。翠袖籠香﹐雙蛾斂恨﹐低按新翻曲。無情風雨﹐斷腸更漏催促。

匆匆歸騎難畱﹐鸞屏鴛被﹐忍良宵孤宿。回首幽歡成夢境﹐惟覺衣襟芬馥。海約山盟﹐雲情雨意﹐何日教心足﹐不如不見﹐爲君一味愁蹙。

念奴嬌

畫堂宴闋﹐望重簾不捲﹐輕啞朱戶。悄悄回廊﹐驚漸聞﹑蟋蟀淩波微步。酒力融春﹐香風暗度﹐攜手偎金縷。低低笑問﹐睡得眞个穩否。

因念隔闊經年﹐除非魂夢裏﹐有時相遇。天意憐人心在了﹐豈信關山遐阻。曉色朦朧﹐柔情睠戀﹐後約叮嚀語。休教腸斷﹐楚臺朝暮雲雨。

念奴嬌

當年豪放﹐況朋儕俱是﹐一時英傑。逸气淩雲﹐佳麗地﹑獨占春花秋月。冶葉倡條﹐尋芳選勝﹐是處曾攀折。昔遊如夢﹐鏡中空嘆華發。

邂逅萍梗相逢﹐十年往事﹐忍尊前重說。茂綠成陰春又晚﹐誰解丁香千結。寶瑟彈愁﹐玉壺敲怨﹐觸目堪愁絕。酒闌人靜﹐爲君腸斷時節。

念奴嬌

輕雷驟雨﹐洗千巖濃翠﹐層巒森列。衣袂涼生﹐叢竹外﹑時有飛螢明滅。云浪鱗鱗﹐蘭舟泛泛﹐共載一輪月。五湖當日﹐未應此段奇絕。

歸路橫玉驚鸞﹐叫云淸似水﹐悠揚天末。玉宇瓊林凝望處﹐依約廣寒宮闕。老去情鐘﹐此心仍在﹐未肯甘華發。淸歡畱作﹐異時嘉話重說。

長相思

我心堅﹐你心堅﹐各自心堅石也穿。誰言相見難。

小窗前﹐月嬋娟﹐玉困花柔並枕眠。今宵人月圓。

長相思

錦衾香﹐玉枕雙﹐昨夜深深小洞房。回頭已斷腸。

背蘭缸﹐夢仙鄕﹐風撼梧桐雨灑窗。今宵好夜長。

長相思

村姑兒﹐紅袖衣﹐初發黃梅插稻時。雙雙女伴隨。

長歌詩﹐短歌詩﹐歌裏眞情恨別離。休言伊不知。

雨中花慢

寓目傷懷﹐逢歡感舊﹐年來事事疏慵。嘆身心業重﹐賦得情濃。況是離多會少﹐難忘雨迹雲蹤。斷無錦字﹐雙鱗杳杳﹐新雁雝雝。

良宵孤枕﹐人遠天涯﹐除非夢裏相逢。相逢處﹐愁紅斂黛﹐還又匆匆。回首綠窗朱戶﹐可憐明月淸風。斷腸風月﹐關河有盡﹐此恨無窮。

靑玉案

參差弱柳長堤路﹐柳外徵帆去。皓齒明眸嬌態度。回頭一夢﹐斷腸千里﹐不到相逢地。

來時約略春將暮﹐幽恨空餘錦中句。小院重門深幾許。桃花依舊﹐出墻臨水﹐亂落如紅雨。

靑玉案

鸞鳳本是和鳴友﹐柰無計﹑長相守。雲雨匆匆分袂後。彩舟東去﹐櫓聲嘔軋﹐目斷長堤柳。

涓涓淸淚輕綃透﹐殘粉餘香尙依舊。獨上南樓空回首。夜來明月﹐怎知今夜﹐少个人攜手。

南鄕子

天外雨初收﹐風緊雲輕已變秋。邂逅故人同一笑﹐遲畱﹐聚散人生宜自謀。

去路指南州﹐萬頃雲濤一葉舟。莫話太湖波浪險﹐歸休﹐人在溪邊正倚樓。

南鄕子

木落雁南翔﹐錦鯉殷勤爲渡江。淚墨銀鉤相憶字﹐成行﹐滴損雲箋小鳳皇。

陳事費思量﹐回首煙波捲夕陽。盡道憑書聊破恨﹐難忘﹐及至書來更斷腸。

南歌子

蕭寺疏鐘斷﹐虛堂夜气淸。涼蟾偏向小窗明。露井碧梧寒葉﹑顫秋聲。

幽恨人誰問﹐孤衾淚獨橫。此時風月此時情。擬倩藍橋歸夢﹑見雲英。

南歌子

遠水澄明綠﹐孤云黯淡愁。白蘋紅蓼滿汀洲。腸斷圓蟾空照﹑木蘭舟。

節物傷羈旅﹐歸程嘆滯畱。佳期已誤小紅樓。賴得今年猶有﹑閨中秋。

南歌子

恨入眉峯翠﹐寒生酒暈紅。臨期凝淚灑西風。須信世間無物﹑似情濃。

玉蹬敲霜月﹐金鉦伴曉鐘。淒涼古驛亂山重。今夜擁衾無寐﹑與君同。

春光好

鸞屏掩﹐翠衾香。小蘭房。回首當時雲雨夢﹐兩難忘。

如今水遠山長。戚鱗翼﹑難敍衷腸。況是教人無可恨﹐一味思量。

昭君怨

一曲云和松響﹐多少離愁心上。寂寞掩屏帷﹐淚沾衣。

最是銷魂處﹐夜夜綺窗風雨。風雨伴愁眠﹐夜如年。

柳梢靑

數聲鶗鳺﹐可憐又是﹐春歸時節。滿院東風﹐海棠鋪繡﹐梨花飄雪。

丁香露泣殘枝﹐算未比﹑愁腸寸結。自是休文﹐多情多感﹐不幹風月。

柳梢靑

子規啼月﹐幽衾夢斷﹐銷魂時節。枕上斑斑﹐枝頭點點﹐染成淸血。

淒涼斷雨殘雲﹐算此恨﹑文君更切。老去情懷﹐春來況味﹐那禁離別。

柳梢靑

聯璧尋春﹐踏靑尙憶﹐年時攜手。此際重來﹐可憐還是﹐年時時候。

陰陰柳下人家﹐人面桃花似舊。但願年年﹐春風有信﹐人心長久。

洞仙歌

鶯鶯燕燕﹐本是於飛伴。風月佳時阻幽願。但人心堅固後﹐天也憐人﹐相逢處﹑依舊桃花人面。

綠窗攜手﹐簾幕重重﹐燭影搖紅夜將半。對尊前如夢﹐欲語魂驚﹐語未竟﹑已覺衣襟淚滿。我只爲﹑相思特特來﹐這度更休推﹐後回相見。

看花回

夜久涼生﹐庭院漏聲頻促。念昔勝遊舊地﹐對畫閣層巒﹐雨餘煙簇。新詩暗藏小字﹐霜刀刊翠竹。攜素手﹑細繞回塘﹐芰荷香裏彩鴛宿。

別後想﹑香銷膩玉。帶圍減﹑釧寬金粟。𨿽有鱗鴻錦素﹐柰事與心違﹐佳期難卜。擬解愁腸萬結﹐惟憑尊酒綠。望天涯斷魂處﹐醉拍闌干曲。

風流子

韶華驚晼晚﹐靑春老﹑倦客惜年芳。庭樾蔭濃﹐半藏鶯語﹐畹蘭花減。時有蜂忙。粉墻低﹐嫩嵐滋翠葆﹐零露濕殘妝。風暖晝長﹐柳綿吹盡﹐澹煙微雨﹐梅子初黃。

洛浦音容遠﹐書空漫惆悵﹐往事悲涼。無柰錦鱗杳杳﹐不渡橫塘。念蝴蝶夢回﹐子規聲裏﹐半窗斜月﹐一枕餘香。擬待自寬﹐除非鐵做心腸。

飛雪滿羣山

冰結金壺﹐寒生羅幕﹐夜闌霜月侵門。翠筠敲竹﹐疏梅弄影﹐數聲雁過南云。酒醒敧粲枕﹐愴猶有﹑殘妝淚痕。繡衾孤擁﹐餘香未減﹐猶是那時燻。

長記得﹑扁舟尋舊約﹐聽小窗風雨﹐燈火昏昏。錦裀才展﹐瓊簽報曙﹐寶釵又是輕分。黯然攜手處﹐倚朱箔﹑愁凝黛顰。夢回雲散﹐山遙水遠空斷魂。

飛雪滿羣山

絕代佳人﹐幽居空谷﹐綺窗森玉猗猗。小舟雙槳﹐重尋舊約﹐洞房宛是當時。夜闌紅燭暗﹐黯相對﹑渾如夢裏。旋烘鴛錦﹐塵生繡帳﹐香減縷金衣。

須信有﹑盟言同皎日﹐◇利牽名役﹐事與君違。◇君已許﹐今生來世﹐兩情到此奚疑。彩鸞須鳳友﹐算何日﹑丹山共歸。未酬深願﹐綿綿此恨無盡期。

浪淘沙

樓下水潺潺﹐樓外屏山。淡煙籠月晚涼天。曾共玉人攜素手﹐同倚闌干。

雲散夢難圓﹐幽恨綿綿。舊遊重到忍重看。負你一生多少淚﹐月下花前。

婆羅門引

素秋向晚﹐歲華分付木芙蓉。蕭蕭紅蓼西風。記得當時擷翠﹐擁手繞芳叢。念吹簫人去﹐明月樓空。

遙山萬重。望寸碧﹑想眉峯。翠鈿瓊璫謾好﹐誰適爲容。淒涼懷抱﹐算此際﹑惟我與君同。凝淚際﹑目送徵鴻。

禦街行

東君不鎖尋芳路﹐曾是鶯花主。有情風月可憐宵﹐猶記綠窗朱戶。十年空想﹐春風面杳﹐無計憑鱗羽。

淒涼懷抱今如許﹐天與重相遇。不應還向楚峯前﹐朝暮爲雲爲雨。算來各把﹐平生分付﹐也不是﹑惡著處。

惜奴嬌

隔闊多時﹐算彼此﹑難存濟。咫尺地﹑千山萬水。眼眼相看﹐要說話﹑都無計。只是。唱曲兒﹑詞中認意。

雪意垂垂﹐更刮地﹑寒風起。怎禁這幾夜意。未散癡心﹐便指望﹑長偎倚。只替。那火桶兒﹑與奴暖被。

采桑子

奇花不比尋常艷﹐獨步南州。往事悠悠。遼鶴重來憶夢遊。

仙翁不攺靑靑眼﹐一醉遲畱。妙墨銀鉤。題作人間第一流。

望江南

花落盡﹐寂寞委殘紅。蝶帳夢回空曉月﹐鳳樓人去謾東風。春事已成空。

閒佇立﹐◇◇水溶溶。云鎖亂山橫慘淡﹐煙籠綠檥晚溟蒙。卻在淚痕中。

淸平樂

彩舟雙櫓﹐六月臨平路。小雨輕風消晚暑﹐繞岸荷花無數。

玉人璨枕方牀﹐遙知待月西廂。昨夜有情風月﹐今宵特地淒涼。

淸平樂

南窗月滿﹐繡被堆香暖。苦恨春宵更漏短﹐應訝郎歸又晚。

徵帆初落橋邊﹐迎門一笑嫣然。今夜流霞共酌﹐何妨金盞垂蓮。

淸平樂

明眸秀色﹐肌理凝香雪。羅綺叢中標韻別﹐捧酒歌聲淸越。

不辭醉臉潮紅﹐卻愁歸騎匆匆。回首綠窗朱戶﹐斷腸明月淸風。

喜遷鶯

靑娥呈瑞﹐正慘慘暮寒﹐同云千里。剪水飛花﹐漸漸瑤英﹐密灑翠筠聲細。邃館靜深﹐金鋪半掩﹐重簾垂地。明窗外﹐伴疏梅瀟灑﹐玉肌香膩。

幽人當此際﹐醒魂照影﹐永漏愁無寐。彊拊淸尊﹐慵添寶鴨﹐誰會黯然情味。幸有賞心人﹐柰咫尺﹑重門深閉。今夜裏﹐算忍教孤負﹐濃香鴛被。

朝中措

章臺楊柳月依依﹐飛絮送春歸。院宇日長人靜﹐園林綠暗紅稀。

庭前花謝了﹐行雲散後﹐物是人非。惟有一襟淸淚﹐憑闌灑徧殘枝。

朝中措

雨餘淸鏡湛秋容﹐屏展九華峯。萬里閒雲散盡﹐半規涼月當空。

樓髙夜永﹐憑闌笑語﹐此際誰同。端有妙人攜手﹐翛然歸路淩風。

減字木蘭花

彤庭龍尾﹐禮備天顏知有喜。九奏初傳﹐耳冷人間十七年。

盈成持守﹐仁徳如春漸九有。三輔名州﹐好整笙歌結勝遊。

減字木蘭花

船回沙尾﹐幾誤紅窗聽鵲喜。尺素空傳﹐轉首相逢又隔年。

寒燈獨守﹐玉筍持杯寧復有。秀水南州﹐徒使幽人作夢遊。

減字木蘭花

多情多病﹐玉貌疲來愁覽鏡。門掩東風﹐零落桃花滿地紅。

重簾不捲﹐愁睹杏梁雙語燕。彊拂瑤琴﹐一曲幽蘭淚滿襟。

減字木蘭花

金風玉露﹐喜鵲橋成年女渡。天宇沈沈﹐一夕佳期兩意深。

瓊簽報曙﹐忍使飆輪容易去。明日如今﹐想見君心似我心。

減字木蘭花

錦屏人醉﹐玉暖香融春有味。今日蘭舟﹐魂夢還隨綠水流。

髙城望斷﹐無柰城中人不見。斜倚妝樓﹐恨入眉峯兩點愁。

菩薩蠻

鴛鴦枕上云堆綠﹐蘭膏微潤知新沐。開帳對華燈﹐見郎雙眼明。

錦衾香馥鬱﹐檻竹敲寒玉。何物最無情﹐曉雞咿喔聲。

菩薩蠻

杏花零落淸明雨﹐捲簾雙燕來還去。枕上玉芙蓉﹐暖香堆錦紅。

翠翹金鈿雀﹐蟬鬢慵梳掠。心事一春閒﹐黛眉顰遠山。

菩薩蠻

飛英不向枝頭住﹐等閒又送春歸去。云幄翠陰浮﹐長隨日腳流。

玉簫吹鳳怨﹐驚起樓中燕。飛去自雙雙﹐惱人空斷腸。

菩薩蠻

水光山影浮空碧﹐柳絲搖曳春無力。柳岸系行舟﹐吹簫憶舊遊。

舊遊堪更憶﹐望斷迷南北。千古恨悠悠﹐長江空自流。

菩薩蠻

當時攜手今千里﹐可堪重到相逢地。觸目盡關心﹐流鶯尙好音。

無人知我意﹐只有涓涓淚。寂寞到斜陽﹐羅衣裛舊香。

菩薩蠻

鳴笳疊鼓催雙槳﹐扁舟穩泛桃花浪。別淚灑東風﹐前歡如夢中。

夢魂無定據﹐不到相逢處。縱使夢相逢﹐香閨豈解同。

菩薩蠻

金鋪半掩銀蟾滿﹐个人應恨歸來晚。軋軋櫓聲遲﹐那知心已飛。

迎門一笑粲﹐嬌困橫波慢。偎倚綠窗前﹐今宵人月圓。

菩薩蠻

雙雙紫燕來華屋﹐雨餘芳艸池塘綠。一夜擺花風﹐鶯花滿樹紅。

杯深君莫訴﹐醉袖歌金縷。無柰惜花心﹐老來情轉深。

菩薩蠻

朝來一陣狂風雨﹐春光已作堂堂去。茂綠滿繁枝﹐靑梅結子時。

攀枝驚晼晚﹐樂事孤心眼。正是惜春歸﹐那堪怨別離。

菩薩蠻

凝羞隔水拋紅豆﹐嫩桃如臉腰如柳。心事暗相期﹐陽臺雲雨迷。

玉樓花似雪﹐花上朦朧月。揮淚執柔荑﹐匆匆話別時。

菩薩蠻

花冠鼓翼東方動﹐蘭閨驚破遼陽夢。翠被小屏山﹐曉窗燈影殘。

並頭雙燕語﹐似訴橫塘雨。風雨曉寒多﹐徵人可柰何。

訴衷情

亭亭秋水玉芙蓉﹐天際水浮空。碧雲望中空暮﹐人在廣寒宮。

雙縷枕﹐曲屏風﹐小房櫳。可憐今夜﹐明月淸風﹐無計君同。

感皇恩

酒暈襯橫波﹐玉肌香透。輕裊腰肢妒垂柳。臂寬金釧﹐且是不幹春瘦。撚金雙合字﹐無心繡。

鬢云半墮﹐金釵欲澑。羅袂殘香忍重嗅。渡江桃葉﹐腸斷爲誰招手。倚闌凝望久﹐眉空斗。

感皇恩

膏雨曉來晴﹐海棠紅透。碧艸池塘裊金柳。王孫何在﹐不念玉容消瘦。日長深院靜﹐簾垂繡。

璨枕墮釵﹐粉痕輕澑。玉鼎龍涎記同嗅。鈿箏重理﹐心事謾憑纖手。素弦彈不盡﹐眉峯斗。

愁倚闌

傷春晚﹐送春歸﹐步雲溪。綠葉同心雙小字﹐記曾題。

樓外紅日平西。長亭路﹑煙艸萋萋。雲雨不成新夢後﹐倚闌時。

愁倚闌

天如水﹐月如鉤﹐正新秋。月影參差人窈窕﹐小紅樓。

如今往事悠悠。樓前水﹑腸斷東流。舊物忍看金約腕﹐玉搔頭。

愁倚闌

一番雨﹐一番涼﹐夜初長。滿院蛩吟人不寐﹐月侵廊。

木犀微綻幽芳。西風透﹑窈窕紅窗。恰似个人鴛被裏﹐玉肌香。

極相思

碧檐鳴玉玎璫﹐金鎖小蘭房。樓髙夜永﹐飛霜滿院﹐璧月沈缸。

雲雨不成巫峽夢﹐望仙鄕﹑煙水茫茫。風前月底﹐登髙念遠﹐無限淒涼。

極相思

相思情味堪傷﹐誰與話衷腸。明朝見也﹐桃花人面﹐碧蘚回廊。

別後相逢惟有夢﹐夢回時﹑展轉思量。不如早睡﹐今宵魂夢﹐先到伊行。

瑞鶴仙

玉猊香謾爇。嘆瓶沈簪斷﹐紫簫聲絕。丹靑掛寒壁。細端詳﹐宛是舊時標格。音容望極。柰弱水﹑蓬山路隔。似瑤林瓊樹﹐韶華正好﹐一枝先折。

淒切。相思情味﹐鏡中綠鬢﹐看成華發。臨風對月。空羅袂﹐搵淸血。待隨羣逐隊﹐開眉一笑﹐除你心腸是鐵。看今生﹐爲伊煩惱﹐甚時是徹。

虞美人

瑤琴一弄淸商怨﹐樓外桐陰轉。月華澄淡露華濃﹐寂寞小池煙水﹑冷芙蓉。

攀花擷翠當時事﹐綠葉同心字。有情還解憶人無﹐過盡寒沙新雁﹑甚無書。

虞美人

飛梁石徑關山路﹐慘淡秋容暮。一行新雁破寒空﹐腸斷碧雲千里﹑水溶溶。

鸞衾欲展誰堪共﹐簾幕霜華重。鴨鑪香盡錦屏中﹐幽夢今宵何許﹑與君同。

虞美人

紅塵匹馬長安道﹐人與花俱老。緩垂鞭袖過平康﹐散盡髙陽﹑零落少年場。

朱弦重理相思調﹐無柰知音少。十年如夢盡堪傷﹐樂事如今﹑回首做淒涼。

虞美人

彩旗搖曳檣烏轉﹐鷁首徵帆展。髙城樓觀暮云平﹐疊鼓凝笳都在﹑斷腸聲。

綠窗朱戶空回首﹐明月還依舊。亂山無數水茫茫﹐誰念塞垣風物﹑◇恓惶。

虞美人

堆瓊滴露冰壺瑩﹐樓外天如鏡。水晶雙枕襯雲鬟﹐臥看千山明月﹑聽潺湲。

渡江桃葉分飛後﹐馬上猶回首。郵亭今夜月空圓﹐不似當時攜手﹑對嬋娟。

虞美人

碧溪曾寄流紅字﹐忍話當時事。重來種種盡堪悲﹐有酒盈杯﹑聊爲故人持。

夜閒剪燭西窗語﹐懷抱今如許。尊前莫訝兩依依﹐綠鬢朱顏﹑不似少年時。

虞美人

鸞屏繡被香雲擁﹐平帖幽閨夢。覺來重試古龍涎﹐深炷玉鑪燒气﹑不燒煙。

匆匆人去三更也﹐月到回廊下。出門無語送郎時﹐淚共一天風露﹑濕羅衣。

滿江紅

人倚金鋪﹐顰翠黛﹑盈盈墮睫。話別處﹑畱連無計﹐語嬌聲咽。十幅雲帆風力滿﹐一川煙暝波光闊。但回首﹑極目望髙城﹐彈淸血。

並蘭舟﹐停畫楫。曾共醉﹐津亭月。銷魂處﹐今夜月圓人缺。楚岫雲歸空悵望﹐漢臯佩解成輕別。最苦是﹑拍塞滿懷愁﹐無人說。

滿庭芳

煙鎖長堤﹐雲橫孤嶼﹐斷橋流水溶溶。憑闌凝望﹐遠目送徵鴻。桃葉溪邊舊事﹐如春夢﹑回首無蹤。難忘處﹐紫薇花下﹐淸夜一尊同。

東城﹐攜手地﹐尋芳選勝﹐賞徧珍叢。念紫簫聲闋﹐燕子樓空。好是盧郎未老﹐佳期在﹑端有相逢。重重恨﹐聊憑紅葉﹐和淚寄西風。

滿庭芳

風捲龍沙﹐云垂平野﹐晚來密雪交飛。坐看闌檻﹐瓊蕊徧寒枝。妝點蘭房景致﹐金鋪掩﹑簾幕低垂。紅鑪畔﹐淺斟低唱﹐天色正相宜。

更闌﹐人半醉﹐香肌玉暖﹐寶髻雲攲。又何須髙會﹐梁苑瑤池。堪笑子猷訪戴﹐淸興盡﹑忍凍空回。仍休羨﹐漁人江上﹐披得一蓑歸。

滿庭芳

鸚鵡洲邊﹐芙蓉城下﹐迥然水秀山明。小舟雙槳﹐特地訪雲英。驚破蘭衾好夢﹐開朱戶﹑一笑相迎。良宵永﹐南窗皓月﹐依舊照娉婷。

別來﹐無限恨﹐持杯欲語﹐恍若魂驚。念霎時相見﹐又慘離情。還是匆匆去也﹐重攜手﹑密語叮嚀。佳期在﹐寶釵鸞鏡﹐端不負平生。

滿庭芳

秦洞花迷﹐巫陽夢斷﹐夜來曾到藍橋。洞房深處﹐重許見云翹。蕙帳殘燈耿耿﹐紗窗外﹑疏雨蕭蕭。雙心字﹐重衾小枕﹐玉困不勝嬌。

尋常﹐愁夜永﹐今宵更漏﹐彈指明朝。敍深情幽怨﹐淚裛香綃。記取於飛厚約﹐丹山願﹑別選安巢。驂鷥去﹐靑霄路穩﹐明月共吹蕭。

滿庭芳

玉鼎翻香﹐紅鑪疊勝﹐綺窗疏雨瀟瀟。故人相過﹐情話款良宵。酒暈微紅襯臉﹐橫波浸﹑滿眼春嬌。云屏掩﹐鴛鴦被暖﹐敧枕聽寒潮。

如今﹐成別恨﹐臨風對月﹐總是無聊。念傷心南陌﹐執手河橋。還似一場春夢﹐離魂斷﹑楚些難招。佳期在﹐踏靑時候﹐花底聽鳴鑣。

漁家傲

煙鎖池塘秋欲暮﹐細細前香﹐直到雙棲處。並枕東窗聽夜雨。偎金縷﹐云深不見來時路。

曉色朦臆人去住﹐香覆重簾﹐密密聞私語。目斷徵帆歸別浦。空凝佇﹐苔痕綠印金蓮步。

蒼梧謠

天﹐休使圓蟾照客眠。人何在﹐桂影自嬋娟。

踏莎行

佩解江臯﹐魂消南浦。人生惟有別離苦。別時容易見時難﹐算來卻是無情語。

百計畱君﹐畱君不住。畱君不住君須去。望君頻問夢中來﹐免教腸斷巫山雨。

踏莎行

如是我聞﹐金仙出世。一超直入如來地。慈悲方便濟羣生﹐端嚴妙相誰能比。

四眾歸依﹐悉皆歡喜。有情同赴龍華會。無憂帳裏結良緣﹐麼訶修哩修修哩。

踏莎行

客裏光陰﹐傷離情味。玉觴未舉心先醉。臨岐莫怪苦畱連﹐檣烏轉處人千里。

恨寫新聲﹐雲箋密寄。短封難盡心中事。憑君看取紙痕斑﹐分明總是離人淚。

踏莎行

落日歸云﹐寒空斷雁。吳波淺淡山平遠。丹靑寫出在霜縑﹐佳人特地裁團扇。

漁艇孤煙﹐酒旗幽院。些兒景趣君休羨。五湖歸去共扁舟﹐何如早早酬深願。

踏莎行

水滿靑錢﹐煙滋翠葆。殘英滿地無人掃。先來羈思亂如雲﹐無端更被春酲惱。

疊疊遙山﹐綿綿遠道。憑闌滿目惟芳艸。莫驚靑鬢點秋霜﹐盧郎已分愁中老。

踏莎行

玉質孤髙﹐天姿明慧。了無一點塵凡气。白蓮空殿鎖幽芳﹐亭亭獨占秋光裏。

一切見聞﹐不可思議。我今有分親瞻禮。願垂方便濟眾生﹐他時同赴龍華會。

醉落魄

波紋如谷﹐池塘雨後添新綠。海棠初綻紅生肉。雙燕歸來﹐還認舊巢宿。

凝情憑暖闌干曲﹐新愁無限傷心目。誰人月下吹橫玉﹐驚起鴛鴦﹐飛去自相逐。

醉落魄

霜華搖落﹐亭亭皓月侵朱箔。夢回敧枕聽殘角。一片寒聲﹐風送入寥廓。

眼前風月都如昨﹐獨眠無柰情懷惡。憑肩攜手於飛約﹐料想人人﹐終是賦情薄。

醉落魄

明眸秀色﹐雙蛾巧畫春山碧。盈盈標韻傾瑤席。一見尊前﹐宛是舊相識。

深期密語𨿽端的﹐良宵無柰成輕擲。忍教只恁空相憶﹐得入手來﹐無限好則劇。

醉落魄

陽關聲咽﹐淸歌響斷雲屏隔。溪山依舊連空碧。昨日主人﹐今日是行客。

綠窗朱戶應如昔﹐回頭往事成陳迹。後期總便無端的。月下風前﹐應也解相憶。

憶王孫

涼生冰簟怯衣單﹐明月樓髙空畫欄。滿院啼螿人未眠。掩重關﹐烏鵲南飛風露寒。

憶秦娥

湖光碧﹐春花秋月無今昔。無今昔﹐十年往事﹐盡成陳迹。

玉簫聲斷雲屏隔﹐山遙水遠長相憶。長相憶﹐一生懷抱﹐爲君牽役。

憶秦娥

花陰月﹐蘭堂夜宴神仙客。神仙客﹐江梅標韻﹐海裳顏色。

良辰佳會誠難得﹐花前一醉君休惜。君休惜﹐楚臺雲雨﹐今夕何夕。

憶瑤姬

微雨初晴﹐洗瑤空萬里﹐月掛冰輪。廣寒宮闕近﹐望素娥縹緲﹐丹桂亭亭。金盤露冷﹐玉樹風輕。倍覺秋思淸。念去年﹐曾共吹簫侶﹐同賞蓬瀛。

柰此夜﹑旅泊江城。謾花光眩目﹐綠酒如澠。幽懷終有恨﹐恨綺窗淸影﹐虛照娉婷。藍橋路杳﹐楚館云深。擬憑歸夢去﹐彊就枕﹐無柰孤衾夢易驚。

謁金門

溪聲咽﹐溪上有人離別。別語叮嚀和淚說﹐羅巾沾淚血。

盡做剛腸如鐵﹐到此也應愁絕。回首斷山帆影滅﹐畫船空載月。

謁金門

相思切﹐觸目只供愁絕。好夢驚回淸漏咽﹐燭殘香穗結。

長恨南樓明月﹐只解照人離缺。同倚朱欄飛大白﹐今宵風月別。

臨江仙

繁杏枝頭蜂蝶亂﹐香風闔坐微聞。靚妝濃艷任東君。無情風雨﹐春事已平分。

珍重主人畱客意﹐夜闌秉燭開尊。何須歌韻遏行雲。羽觴交勸﹐揮塵細論文。

臨江仙

昨夜中秋今夕望﹐十分桂影團圓。玉人相對綠尊前。素娥有恨﹐應是妒嬋娟。

人靜小庭風露冷﹐歌聲特地淸圓。醉紅醺臉髻鬟偏。翠裙輕皺﹐端的爲畱仙。

臨江仙

簾幕深深淸晝永﹐玉人不耐春寒。鏤牙棋子縷金圓。象盤雅戲﹐相對小窗前。

隔打直行尖曲路﹐教人費盡機關。局中勝負定誰偏。饒伊使幸﹐畢竟我贏先。

臨江仙

仙品不同桃李艷﹐移來月窟云鄕。幽姿綽約道家妝。綠云堆髻﹐嬌額半塗黃。

可但乍涼風月下﹐饒伊獨占秋光。雨中別有惱人香。錯教蕭史﹐腸斷憶巫陽。

臨江仙

琪樹鸞棲花露重﹐依稀蘭洞風光。玉人相對自生涼。翠鬟瓊佩﹐綽約蕊珠妝。

寶瑟聲沈淸夢覺﹐夜闌明月幽窗。可堪襟袂惹餘香。斷雲殘雨﹐何處認髙唐。

臨江仙

記得南樓三五夜﹐曾聽鳳管昭華。尊前此際重興嗟。素娥端有恨﹐煙靄等閒遮。

珍重主人畱客意﹐厭厭緩引流霞。夜閒銀漢淡天涯。亭亭丹桂現﹐耿耿玉繩斜。

臨江仙

靑潤奇峯名韞玉﹐溫其質並瓊瑤。中分瀑布瀉雲濤。雙轡呈翠色﹐气象兩相髙。

珍重幽人誠好事﹐綠窗聊助風騷。寄言俗客莫相嘲。物輕人意重﹐千里贈鵝毛。

醜奴兒慢

明眸秀色﹐別是天眞瀟灑。更鬢髮堆云﹐玉臉淡拂輕霞。醉裏精神﹐眾中標格誰能畫。當時攜手﹐花籠澹月﹐重門深亞。

巫峽夢回﹐已成陳事﹐豈堪重話。謾贏得﹑羅襟淸淚﹐鬢邊霜華。念遠傷懷﹐憑闌煙水渺無涯。秦源目斷﹐碧雲暮合﹐難認仙家。

點絳唇

水繞孤城﹐亂山深鎖橫江路。帆歸別浦。苒苒蘭臯暮。

人在天涯﹐雁背南云去。空凝佇﹐鳳樓何處﹐煙靄迷津渡。

點絳唇

香雪飄零﹐暖風著柳籠絲雨。惱人情緒﹐春事還如許。

寶勒朱輪﹐共結尋芳侶。東郊路﹐亂紅深處﹐醉拍黃金縷。

點絳唇

背璧燈殘﹐臥聽檐雨難成寐。井梧飄墜﹐歷歷蛩聲細。

數盡更籌﹐滴盡羅巾淚。如何睡﹐甫能得睡﹐夢到相思地。

點絳唇

月缺花殘﹐世間樂事難雙美。夜來相對﹐把酒彈淸淚。

一點情鐘﹐銷盡英雄气。樊籠外﹐五湖煙水﹐好作扁舟計。

點絳唇

玉筍持杯﹐斂紅顰翠歌金縷。彩鴛戢羽﹐未免羣雞妒。

我爲情多﹐愁聽多情語。君休訴﹐兩心堅固﹐雲裏千條路。

點絳唇

人面桃花﹐去年今日津亭見。瑤琴錦薦﹐一弄淸商怨。

今日重來﹐不見如花面。空腸斷﹐亂紅千片﹐流水天涯遠。

點絳唇

梅雨初晴﹐畫欄開徧忘憂艸。蘭堂淸窈﹐髙柳新蟬噪。

枕上芙蓉﹐如夢還驚覺。勻妝了﹐背人微笑﹐風入玲瓏罩。

點絳唇

帳外華燈﹐翠屏花影參差滿。錦衣香暖﹐苦恨春宵短。

畫角聲中﹐雲雨還輕散。河橋畔﹐月華如練﹐回首成腸斷。

點絳唇

綠萼冰花﹐數枝淸影橫疏牖。玉肌淸瘦﹐夜久輕寒透。

忍使孤芳﹐攀折他人手。人歸後﹐斷腸回首﹐只有香盈袖。

點絳唇

解紱朝天﹐滿城桃李繁陰布。彩舟難駐﹐忍聽驪歌舉。

協贊中興﹐聖意方傾注。從今去﹐五云深處﹐穩步沙堤路。

點絳唇

雲雨匆匆﹐洞房當日曾相遇。暫來還去﹐無計畱春住。

寶瑟重調﹐靜聽鸞弦語。休輕負﹐綺窗朱戶﹐好做風光主。

歸田樂

風生蘋末蓮香細﹐新浴晚涼天气。猶自倚朱闌﹐波面雙雙彩鴛戲。

鸞釵委墜云堆髻﹐誰會此時情意。冰簟玉琴橫﹐還是月明人千里。

鎭西

秋風吹暗雨﹐重衾寒透。傷心聽﹑曉殘漏。凝情久。記紅窗夜雪﹐促膝圍鑪﹐交杯勸酒。如今頓孤歡偶。

念別後﹐菱花淸鏡裏。眉峯暗斗。想標容﹑怎禁銷瘦。忍回首。但雲箋妙墨﹐鴛錦啼妝﹐依然似舊。臨風淚沾襟袖。

蘇武慢

雁落平沙﹐煙籠寒水﹐古壘鳴笳聲斷。靑山隱隱﹐敗葉蕭蕭﹐天際暝鴉零亂。樓上黃昏﹐片帆千里歸程﹐年華將晚。望碧雲空暮﹐佳人何處﹐夢魂俱遠。

憶舊遊﹑邃館朱扉﹐小園香徑﹐尙想桃花人面。書盈錦軸﹐恨滿金徽﹐難寫寸心幽怨。兩地離愁﹐一尊芳酒﹐淒涼危欄倚徧。盡遲畱﹐憑仗西風﹐吹漧淚眼。

驀山溪

孤城暮角﹐落日邊聲靜。醉袖拂危闌﹐對天末﹑孤云愁凝。吳津楚望﹐表裏抱江山﹐山隱隱﹐水迢迢﹐滿目江南景。

羈懷易感﹐往事傷重省。羅袂浥殘香﹐鬢星星﹑忍窺淸鏡。瓊英好在﹐應念玉關遙﹐凝淚眼﹐下層樓﹐回首平林暝。

驀山溪

疏梅雪裏﹐已報東君信。冷艷與淸香﹐似一个﹑人人標韻。晚來特地﹐酌酒慰幽芳﹐攜素手﹐摘纖枝﹐插向烏雲鬢。

老來世事﹐百種皆消盡。榮利等浮雲﹐謾汲汲﹑徒勞方寸。花前眼底﹐幸有賞心人﹐歌金縷﹐醉瑤琴﹐此外君休問。

驀山溪

書云今旦﹐雪霽嚴凝候。玉輦想回鑾﹐正花覆﹑千官錦繡。周南畱滯﹐淸夢繞觚稜﹐心耿耿﹐路迢迢﹐此際空回首。

華堂薦壽。玉筍持椒酒。一曲囀春鶯﹐更祝我﹑膺時納佑。功名富貴﹐老去已灰心﹐惟只願﹐捧觴人﹐歲歲長依舊。

驀山溪

金風玉露﹐時節淸秋候。散發步閒亭﹐對熒熒﹑一天星斗。悲歌慷慨﹐念遠復傷時﹐心耿耿﹐發星星﹐倚杖空搔首。

區區戀豆。豈是甘牛後。時命未來間﹐且只得﹑低眉袖手。男兒此志﹐肯向死前休﹐無限事﹐幾多愁﹐總付杯中酒。

鷓鴣天

脈脈柔情不自持﹐淺顰輕笑百般宜。尊前唱歇黃金縷﹐一點春愁入翠眉。

流蕙盼﹐捧瑤卮﹐借君歌扇寫新詩。浮花謾說驚郎目﹐不似東風第一枝。

浣溪沙

雙佩雷文拂手香﹐靑紗衫子淡梳妝。冰姿綽約自生涼。

虛掉玉釵驚翡翠﹐緩移蘭棹趁鴛鴦。鬢鬟風亂綠雲長。

浣溪沙

玉趾彎彎一折弓﹐秋波剪碧灩雙瞳。淺顰輕笑意無窮。

夜靜擁鑪燻督耨﹐月明飛棹采芙蓉。別來歡事少人同。

浣溪沙

蘋末風輕入夜涼﹐飛橋畫閣跨方塘。月移花影上回廊。

粲枕隨釵雲鬢亂﹐紅綿撲粉玉肌香。起來攜手看鴛鴦。

浣溪沙

窗外疏篁對節金﹐畫橋新綠一篙深。沈沈淸夜對橫參。

酒暈半消紅玉臉﹐雲鬟輕制小犀簪。夢回陳迹杳難尋。

浣溪沙

沙上寒鷗接翼飛﹐潮生潮落水東西。徵船鳴櫓趁潮歸。

望斷碧雲無錦字﹐謾題紅葉有新詩。黃昏微雨倚闌時。

浣溪沙

漠漠新田綠未齊﹐柳陰陰下水平堤。竹間時有乳鴉啼。

云斂屏山橫枕畔﹐夜闌璧月轉林西。玉芝香裏彩鴛棲。

浣溪沙

紫燕雙雙掠水飛﹐簾纖小雨未成泥。籬邊開盡野薔薇。

會少離多終有恨﹐暫來還去益堪悲。後期重約采蓮時。

浣溪沙

窄窄霜綃穩稱身﹐彊臨歌酒慘離魂。故人相遇益傷神。

斷雨殘雲千里隔﹐瓊枝璧月四時新。爲君畱取鏡中春。

浣溪沙

且斗尊前見在身﹐昔遊如夢可銷魂。玉容依約舊精神。

千里重來人事攺﹐一杯相屬意還新。韶華不減洞中春。

浣溪沙

木似文犀感月華﹐寸根移種自仙家。春蘭秋菊浪矜誇。

玉露初零秋夜永﹐幽香直入小窗紗。此時風月獨輸他。

浣溪沙

葉剪玻璃蕊糝金﹐淸香端不數瓊沈。獨將髙韻冠薌林。

千里江山新夢後﹐一天風露小庭深。主人歸興已駸駸。

浣溪沙

淺褐衫兒壽帶藤﹐碾花如意枕冠輕。鳳鞋弓小稱娉婷。

約略梳妝隨事好﹐出塵標韻出塵淸。一枝梅映玉壺冰。

浣溪沙

窗外桃花爛熳開﹐年時曾伴玉人來。一枝斜插鳳皇釵。

今日重來人事攺﹐花前無語獨徘徊。淒涼懷抱可憐哉。

