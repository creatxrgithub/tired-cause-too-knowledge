漱玉詞宋李淸照

提要潄玉詞

提要

《漱玉詞》一卷﹐宋李淸照撰。淸照號易安居士﹐濟南人。禮部郎提點京東刑獄格非之女﹐湖州守趙明誠之妻也。淸照工詩文﹐尢以詞擅名。胡仔《苕溪漁隱叢話》稱其再適張汝舟﹐未幾反目。有啟事上綦處厚云「猥以桑楡之晚景﹐配玆駔儈之下材。」傳者無不笑之。今其啟具載趙彥衛《雲麓漫抄》中。李心傳《建炎以來系年要錄》載其與後夫構訟事尢詳。此本爲毛晉《汲古閣》所刊。卷末備載其軼事逸文﹐而不錄此篇﹐蓋諱之也。案陳振孫《書錄解題》載淸照《漱玉詞》一卷﹐又云別本作五卷。黃升《花庵詞選》則稱《漱玉詞》三卷。今皆不傳。此本僅詞十七闋﹐附以《金石錄序》一篇﹐蓋後人裒輯爲之﹐已非其舊。其《金石錄後序》與刻本所載﹐詳略迥殊。蓋從《容齋五筆》中抄出﹐亦非完篇也。淸照以一婦人﹐而詞格乃抗軼周﹑柳。張端義《貴耳集》極推其《元宵詞永遇樂》《秋詞聲聲慢》﹐以爲閨閣有此文筆﹐殆爲間气﹐良非虛美。𨿽篇帙無多﹐固不能不寶而存之﹐爲詞家一大宗矣。

潄玉詞

鳳凰臺上憶吹簫﹝閨情﹞

香冷金猊﹐被翻紅浪﹐起來慵自梳頭。任寶奩塵滿﹐日上簾鉤。生怕離懷別苦﹐多少事﹑欲說還休。新來痩﹐非干病酒﹐不是悲秋。休休﹗這回去也﹐千萬徧陽闗﹐也則難畱。念武陵人逺﹐煙鎖秦樓。惟有樓前流水﹐應念我﹑終日凝眸。凝眸處﹐從今又添﹐一段新愁。

聲聲慢﹝秋情﹞

尋尋覓覓﹐冷冷淸淸﹐淒淒慘慘戚戚。乍暖還寒時候﹐最難將息。三杯兩盞淡酒﹐怎敵他曉來風急。雁過也﹐正傷心﹐卻是舊時相識。滿地黃花堆積﹐憔悴損﹐如今有誰堪摘。守著牕兒﹐獨自怎生得黒。梧桐更兼細雨﹐到黃昏﹐點點滴滴。這次第﹐怎一个﹑愁字了得。

壺中天慢﹝春情﹞

蕭條庭院﹐又斜風細雨﹑重門須閉。寵柳嬌花寒食近﹐種種惱人天气。險韻詩成﹐扶頭酒醒﹐別是閒滋味。徵鴻過盡﹑萬千心事難寄。樓上幾日春寒﹐簾垂四面﹐玉欄桿慵倚。被冷香銷新夢覺﹐不許愁人不起。淸露晨流﹐新桐初引﹐多少遊春意。日髙煙斂﹐更看今日晴未。

漁家傲﹝記夢﹞

天接雲濤連曉霧﹐星河欲轉千帆舞。彷佛夢魂歸帝所。聞天語﹐殷勤問我歸何處。我報路長嗟日暮﹐學詩謾有驚人句。九萬里風鵬正舉。風休住﹐蓬舟吹取三山去。

一剪梅﹝別愁﹞

紅藕香殘玉簟秋﹐輕解羅裳﹐獨上蘭舟。雲中誰寄錦書來﹐鴈字回時﹐月滿西樓。花自飄零水自流﹐一種相思﹐兩處閒愁。此情無計可消除﹐才下眉頭﹐卻上心頭。

如夢令﹝酒興﹞

常記溪亭日暮﹐沈醉不知歸路。興盡晚回舟﹐誤入藕花深處。爭渡﹐爭渡﹐驚起一行鷗鷺。

又

昨夜雨疏風驟﹐濃睡不消殘酒。試問卷簾人﹐卻道海棠依舊。知否﹐知否﹐應是綠肥紅瘦。

醉花陰﹝九日﹞

薄霧濃云愁永晝﹐瑞腦銷金獸。時節又重陽﹐玉枕紗廚﹐半夜涼初透。東籬把酒黃昏後﹐有暗香盈袖。莫道不消魂﹐簾捲西風﹐人似黃花瘦。

怨王孫﹝春暮﹞

夢斷﹑漏悄﹐愁濃﹑酒惱。寶枕生寒﹐翠屏向曉。門外誰掃殘紅﹖夜來風。玉簫聲斷人何處﹖春又去﹐忍把歸期負。此情此恨此際﹐擬托行雲﹐問東君。

又﹝春暮﹞

帝裏春晚﹐重門深院。艸綠階前﹐暮天雁斷。樓上遠信誰傳﹖恨綿綿。多情自是多沾惹﹐難拼捨﹐又是寒食也。秋千巷陌人靜﹐皎月初斜﹐浸梨花。

蝶戀花﹝離情﹞

暖雨和風初破凍﹐柳潤梅輕﹐巳覺春心動。酒意詩情誰與共﹖淚融殘粉花鈿重。乍試夾衣金縷縫﹐山枕欹斜﹐枕損釵頭鳳。獨抱濃愁無好夢﹐夜闌猶剪燈花弄。

浣溪沙﹝春暮﹞

樓上晴天碧四垂﹐樓前芳艸接天涯﹐勸君莫上最髙梯。新筍看成堂下竹﹐落花都上燕巢泥。忍聽林表杜鵑啼。

又

髻子傷春懶更梳﹐晚風庭院落梅初﹐澹雲來往月疎疎。玉鴨燻鑪閒瑞腦﹐朱櫻斗帳掩流蘇。通犀還解辟寒無。

又

繡面芙蓉一笑開﹐斜飛寶鴨襯香腮﹐眼波才動被人猜。一面風情深有韻﹐半箋嬌恨寄幽懷。月移花影約重來。

武陵春﹝春晚﹞

風住塵香花巳盡﹐日晚倦梳頭。物是人非事事休﹐欲語淚先流。聞說雙溪春尙好﹐也擬泛輕舟。只恐雙溪舴艋舟﹐載不動﹑許多愁。

點絳唇﹝閨思﹞

寂莫深閨﹑柔腸一寸愁千縷。惜春春去﹐幾點催花雨。倚徧闌干﹐秪是無情緒。人何處﹐連天芳艸﹐望斷歸來路。

雨中花﹝閨情﹞

素約小腰身﹐不柰傷春。疎梅影下晚妝新。裊裊娉婷何樣似﹖一縷輕雲。歌巧動朱唇﹐字字嬌嗔。桃花深徑一通津。悵望瑤臺淸夜月﹐還送歸輪。

○附

金石錄後序

予以建中辛巳歸趙氏﹐時丞相作吏部侍郎。家素貧儉﹐徳甫在太學﹐每朔望謁告出﹐質衣取半千錢﹐步入相國寺﹐市碑文果實。歸﹐相對展玩咀嚼。後二年從官﹐便有窮盡天下古文奇字之志。傳寫未見書﹐買名人書畵﹐古奇器。有持徐熈《牡丹圖》﹐求錢二十萬。畱信宿﹐計無所出﹐捲還之。夫婦相向惋悵者數日﹐及連守兩郡﹐竭俸入以事鈆槧。每獲一書﹐卽日勘挍裝緝﹐得書畵彛鼎﹐亦摩玩舒捲﹐摘指疵病﹐盡一燭爲率。故紙札精致﹐字畫全整﹐冠於諸家。毎飯罷﹐坐歸來堂烹茶﹐指堆積書史﹐言某事在某書某卷第幾葉第幾行﹐以中否勝負爲飲茶先後。中則舉杯大笑﹐或至茶覆懷中﹐不得飲而起。凡書史百家﹐字不刓缺本不誤者﹐輒市之﹐儲作副本。

靖康丙午﹐徳甫守淄川﹐聞金人犯京師﹐盈箱溢篋﹐戀戀悵悵﹐知其必不爲己物。建炎丁未﹐奔太夫人喪南來﹐旣長物不能盡載﹐乃先去書之印本重大者﹐畫之多幅者﹐器之無欵識者。已又去書之監本者﹐畫之平常者﹐器之重大者。所載尙十五車﹐連艫渡淮江其靑州故第。所鎖十間屋﹐期以明年具舟載之﹐又化爲煨燼。巳酉歳六月﹐徳甫駐家池陽﹐獨赴行都﹐自岸上望舟中告別。予意甚惡﹐呼曰「如傳聞城中緩急﹐柰何﹖」遙應曰「從眾﹐必不得巳﹐先棄輜重﹐次衣衾﹐次書冊﹐次卷軸﹐次古器﹐獨宋器者可自負抱﹐與身俱存亡﹐勿忘之。」徑馳馬去。秋八月﹐徳甫以病不起。時六宮往江西﹐予遣二吏部所存書二萬卷﹐金石刻二千本﹐先往洪州。至冬﹐洪州陷﹐遂盡委棄﹐所謂連艫渡江者﹐又散爲雲煙矣。獨余輕小卷軸寫本﹐李﹑杜﹑韓﹑柳集﹐《世說》《鹽鐡論》﹐石刻數十副﹐軸鼎鼐十數事﹐及南唐書數篋﹐偶在臥內﹐巋然獨存。上江旣不可往﹐乃之臺溫﹐之衢﹑之越﹑之杭﹐寄物於嵊縣。庚戍春﹐官軍收叛卒﹐悉取去。入故李將軍家。巋然者十失五六﹐猶有五七簏挈家寓越城。一夕爲盜穴壁﹐負五簏去。盡爲吳說運使賤價得之﹐僅存不成部帙殘書策數種。忽閱此書﹐如見故人﹐因憶徳甫在東萊靜治堂﹐裝標初就﹐蕓籖縹帶﹐束十卷作一帙﹐日挍二卷﹐跋一卷﹐此二千卷﹐有題跋者五百二卷耳。今手澤如新﹐墓木巳拱﹐乃知有有必有無﹐有聚必有散﹐亦理之常﹐又胡足道。所以區區記其終始者﹐亦欲爲後世好古博雅者之戒云。﹝龍舒郡庫刻其書﹐而此序不見。洪容齋見元槁於王順伯﹐因爲拈出。易安作序時紹興四年也。﹞

李易安賀人孿生啟﹐中有云「無午未二時之分﹐有伯仲兩楷之似。旣系臂而系足﹐實難弟而難兄。玉刻雙璋﹐錦挑對褓。」注云「任文二子孿生﹐徳卿生於午﹐道卿生於未。張伯楷﹑仲楷兄弟﹐形狀無二﹐白汲兄弟﹐母不能辧﹐以五色繩一系於臂﹐一系於足。」﹝《漱玉集》不載此啟﹐見《文粹補遺》。﹞

趙明誠幼時﹐其父將爲擇婦。明誠晝寢﹐夢誦一書﹐覺來惟憶三句云「言與司合﹐安上巳脫﹐芝芙艸拔。」以告其父﹐其父爲解曰「女殆得能文詞婦也﹐言與司合﹐是詞字。安上巳脫﹐是女字。芝芙艸拔是之夫二字﹐非謂汝爲詞女之夫乎﹖」後李翁以女女之﹐卽易安也﹐果有文章。易安結褵未久﹐明誠卽負笈逺遊﹐易安殊不忍別﹐覓錦帕書《一剪梅》詞以送之。

易安以重陽《醉花陰》」詞函致明誠﹐明誠嘆賞﹐自愧弗逮﹐務欲勝之。一切謝客﹐忘食忘寢者三日夜﹐得五十闋﹐雜易安作﹐以示友人陸徳夫。徳夫玩之再三曰「只三句絕佳。」明誠詰之﹐答曰「莫道不消魂﹐簾捲西風﹐人似黃花瘦。」正易安作也。

宋人中塡詞﹐李易安亦稱冠絕。使在衣冠﹐當與秦七﹑黃九爭雄﹐不獨雄於閨閣也。其詞名《潄玉集》﹐尋之未得。聲聲慢一詞最爲婉妙﹐荃翁張端義《貴耳集》云﹕此詞首下十四个疉字﹐乃公孫大娘舞劍手。本朝非無能詞之士﹐未曾有下十四个疉字者﹐乃用文選諸賦格。「守著窓兒獨自﹐怎生得黑。」此黒字不許第二人押。又「梧桐更兼細雨﹐到黃昏﹑點點滴滴。」四疉字﹐又無斧痕﹐婦人中有此﹐殆間气也。晚年自南渡後﹐懷京洛舊事﹐賦元宵《永遇樂》詞云「落月鎔金﹐暮云合璧。」巳自工致﹐至於「染栁煙輕吹梅笛﹐怨春意知幾許。」气象更好。後疉云「於今憔悴﹐風鬟霜鬢﹐怕見夜間出去。」皆以尋常言語度入音律﹐煉句精巧者﹐易平淡﹐入妙者難。山谷所謂以故爲新﹐以俗爲雅者﹐易安先得之矣。

張子韶對策有桂子飄香之語﹐趙明誠妻李氏嘲之曰「露花倒影栁三變﹐桂子飄香張九成。」

