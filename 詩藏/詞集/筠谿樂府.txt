

欽定四庫全書

集部十

筠谿樂府

詞曲類一【詞集之屬】提要

【臣】等謹案筠谿樂府一卷宋李彌遜撰舊本附綴筠谿集末考彌遜家傳稱所撰奏議三卷外制二卷詩十卷雜文六卷與今本筠谿集合而不及樂府則此集本別行也凡長短調八十一首其長調多學蘇軾與栁周纎穠別爲一派而力稍不足以舉之不及軾之操縱自如短調則不乏秀韻矣中多與李綱富知柔葉夢得張元幹唱和之作又有鵬舉座上歌姬唱夏雲峯一首考嶽飛字與湯邦彥皆字鵬舉皆與彌遜同時然飛於南渡初倥傯戎馬不應有聲伎之事或當爲湯邦彥作與開卷寄張仲宗沁園春一首注蘆川集誤刋字然蝶戀花第五首今亦見蘆川集中又不知誰誤刋也自虞美人以下十二首皆祝壽之詞預通用一無可取宋人詞集往往不加刋削未諭其故今亦姑仍原本以存其舊焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

筠谿樂府

宋李彌遜撰

沁園春【寄張仲宗蘆川集誤刋】

攲枕深軒散帙虛堂畏景屢移漸披襟臨水榰牀就月蓮香拂面竹色侵衣壓玉爲醪折荷當醆臥看銀橫星四垂人歸後伴饑蟬自語宿鳥相依癡兒莫蹈危機悟四十九年都盡非任紆朱拖紫圍金佩玉靑錢流地白璧如坁富貴浮雲身名零露事事無心歸便歸秋風動正吳淞月冷蒓長鱸肥

永遇樂【初夏獨坐西山釣臺新亭】

曲逕通幽小亭依翠春事才過看筍成竿等花著果永晝供閒坐蒼蒼晚色臨淵小立恰引暮鷗飛墮悄無人一溪山影可惜被渠分破百年似夢一身如寄南北去畱皆可我自知魚翛然濠上不問魚非我隔籬呼取舉杯對影有唱更憑誰和知淵明淸流臨賦似得恁麼

其二【用前韻呈張仲宗蘇粹中】

五十勞生紫髯霜換白日駒過閉戶推愁緣崖避俗壁角團蒲坐提壺人至竹根同臥醉帽盡從攲墮夢驚回滿身疎影露滴月斜云破無人自酌有邀皆去我笑兩翁多可忍凍吟詩典衣沽酒二子應嗤我兩忘一笑調同今古誰道郢歌無和後之人猶今視昔有能繼麼

念奴嬌

瑤池倒影露華濃羣玉峯巒如洗明鏡平鋪秋水淨寒鎖一天空翠荷芰風搖蘋蘩波動驚起魚龍戱扶疎桂影十分光照人世誰似老子癡頑胡牀危坐自引壺觴醉斗轉參橫歌未徹屋角烏飛星墜對影三人停杯一問誰防騎鯨意金牛何處玉樓髙聳十二

其二【坐上次王伯開韻】

風簾弄影正閒堂永晝香銷人寂軋軋鄰機芳思亂愁入回文新織燕蹴巢泥鶯喧庭栁好夢無蹤迹那堪春事背人何計畱得誰似愛酒南鄰岸巾坦腹醉踏西山碧防筆陽春傳雁足催我飛觴浮白老去情懷憑君試看鬢上秋霜色故園千里月華空照相憶

其三【癸夘老親生辰寄武昌】

楚山木落際平蕪千里寒霜凝碧鄂渚波橫何處是當日孫郎赤壁黃耳音稀白雲望逺又見春消息嘉辰長記謝池梅蕊初摘遙想黃鶴樓髙蘭堦絲管沸傳觴如織倦客心馳歸路繞不及南飛雙翼因著斑衣重翻錦字寄逺供新拍明年歡侍壽期應獻千百

三段子【次韻蘇粹中寄詠筠莊】

層林煙霽巨壁天半鴻飛無路云斷處兩山之間十萬瑯玕環翠羽轉繡谷枕蘋花汀漵短栁疎籬向暮看臥壠牛歸橫舟人去平蕪鷗鷺並逰不見鞭鸞侶只僧前松子隨步回徑險淩風遐想小憩淸泉欹茂樹正筍蕨過如酥新雨磯下逰魚可數縦窈窕雪關常啟寂寂誰爭子所世上丹轂朱纓春夢覺南柯何許況榮枯無定中有歡離愁緒盡笑我詫盤中趣爲續昌黎賦防有人秣馬膏車相屬一樽淸醑

水調歌頭【橫山閣對月】

淸夜月當午軒戶踏層冰樓髙百尺縹緲天闕敞云扃萬里風搖玉樹吹我衣裾零亂寒入骨毛輕徑欲乘之去髙興繞靑冥神仙說功名事兩難成葦汀筠岫深處端可寄餘齡身外營營姑置對景掀髯一笑引手接飛螢且盡杯中物日出事還生

其二【次李伯紀韻趣開東閣】

安石寓絲竹方朔雜詼諧昻霄气槪古來無地可容才不見騎鯨仙伯唾手功名事了猿鶴與同儕有意謝軒冕無計避嫌猜靜中樂山照座月浮杯忘形湛輩一笑丘壑寫髙懷只恐天催玉斧爲破煙塵昏翳人自日邊來東閣動詩興莫待北枝開

其三【次李伯紀春日韻】

松菊漸成趣紅紫忽齊開花神靳惜芳事日日待公來遙想金葵側處素月華燈相照糚影滿歌臺餘韻冩宮羽飛落逺山隈逃禪客尊中盡厭長齋且愁風絮斷送春色攪離懷命駕何妨千里祗恐行雲凝轍直磴岫崔嵬手拍陽春唱隔屋借殘杯

其四【次向伯恭薌林見寄韻】

不見隠君子一月比三秋驚濤如許夢魂無路絕橫流安得如雲長翮命駕不須千里上下逐君逰此計杳難就注目倚江樓西風裏多少恨寄歌頭飛奴接翼爲我三度下南州【三得伯恭佳詞】正是天寒日暮獨釣一江殘雪風獵碧莎裘和子浩然句一醉散千憂

其五【再用前韻】

不下長安道霜鬢幾經秋故人何在時序欺我去如流常對洛濱仙伯共說薌林佳致魂夢與追逰更唱中秋句得月上東樓雲巖屋秋香下楚江頭十年笑傲眞是騎鶴上揚州卻憶金門聯轡曉殿催班同到髙拱翠云裘明月今千里何計緩離憂

其六【八月十五夜集最樂堂月大明常嵗所無眾客皆歡戲用伯恭韻作】

白髮閩江上幾度過中秋陰晴相半曽見玉塔臥寒流不似今年三五皎皎冰輪初上天闕恍神逰下視人間世萬戶水明樓賢公子追樂事占鼇頭酒酣喝月腰鼓百面打涼州沈醉盡扶紅袖不管風搖仙掌零露濕輕裘但恐尊中盡身外復何憂

驀山溪【次李伯紀梅花韻】

衝寒山意未放江頭樹老去恨春遲數花期朝朝暮暮疎英冷蕊也爲有情忙深夜月小庭中絕勝西城路調元妙手便是春來處醖造十分香更暖借毫端煙雨狂歌醉客小摘問東風花謝後子成時趁得和羮否

其二【宣城丞防雙梅】

竹邊栁外兩兩寒梅樹疎影上簾櫳似卻月一枝橫暮玉肌瘦損有恨不禁春縈冰佩整風裳悵望瑤臺路我來勝賞持酒花深處天曉釀幽香正一霎如酥小雨江山得助臭味許誰同長安逺故人疎夢到江南否

昆明池【次韻尙書兄春晚】

帳錦籠庭囊香飄榭過了芳時彊半覓殘紅蜂須趂日占新緑鶯喉吒暖數花期望得春來去也把酒南山誰伴更簾幕垂垂惱人飛絮亂落一軒風晚手拍狂歌揮醉椀笑浪走江頭幾逢歸燕憶黃花曽吹紗帽訝防樓催攽紈扇功名事於我如雲漫贏得星星滿簪霜換向棠棣華間鶺鴒原上莫厭樽罍頻見

十月桃二首【同富季申賦梅花】

浮雲無定任春風萬防吹上寒枝砌外瓏暗香夜襲簾幃閒情最宜酒伴勝黃昏冷月淸溪風流謝傅夢到華胥長是相隨似凝愁不語誰知芳思亂微酸已帶離離傳語花神任教橫竹三吹枝頭要看如豆趂和羮百卉開時十分金蕊先與東君一笑相期

其二

一枝三四防疎英秀色特地生寒刻楮三年漫誇煮石成丹梨花帶雨難並似玉妃寂寞防澘瑤臺空濶露下星埀零亂風鬟記前回擁蓋西園花信被山煙著意邀防醆面橫斜大家月底頽然如今萬防難綴共蒼苔打合成斑詩翁何似勸春莫教粉斷香殘

聲聲慢【朩樨】

龍涎染就沈水薰成分明亂屑瓊瑰一朶才開人知十里須知花兒大則不大有許多瀟灑淸奇較量盡誚勝如末利賽過酴醿更被秋光斷送微放些月照著陣風吹惱殺多情猛沈醉酬伊朝朝暮暮守定盡忙時也不分離睡夢裏膽瓶兒枕畔數枝

永遇樂【學士兄築室南山拒搜峯下與玉山相對因生日以詞見意】

一水如繩兩山如翼緑野如繡松院幹霄筠莊枕浪攬盡溪山秀水南水北竹輿蘭棹來往月宵花晝問人間天上何處更尋大圍小有人言拒搜功成仙去丹鼎夜寒光透喚取雲英鏈成石髓日月齊長久煩君挾我朝元眞闕兩翼羽輕風驟此時看小茅峯頂有云貫斗

滿庭芳【中秋次劉夢弼韻】

荷背翻黃蕉心滴翠雨洗庭院無塵斷雲缺處矯首望冰輪迆邐天垂四幕星杓淡河漢橫銀笙歌散風簾自上寒水滿樓明劉郎方得計手揺繡戶枕並華裀笑狂客無眼坐聴鐘鯨明月中秋一夢臨鴛甃三繞殷勤淸光裏持杯對影風月兩兼並

水龍吟【上已】

化工收拾芳菲暈酥剪防迎春禊江山影裏泰階星聚重尋古意曲水流觴晚林張宴竹邊花外倩飛英襯地繁枝障日防絲駐羲和斾云避淸歌自止放一鉤玉沈寒水西園飛蓋東山攜妓古今無媿聞道東君商量花蕊作明年計待公歸獨運丹靑妙手憶山陰醉

洞仙歌【登臨漳城詠梅】

斷橋斜路又是春來也仙掌挼云半開謝盡凝酥砌粉不似眞香分明對冰雪肌膚姑射天涯傷老大萬斛新愁一笑端須問花借縱廣平冷淡鐵石心腸未得花裏風前月下爲傳語防蜂緩經營且畱與山翁醉吟淸夜

其二【次李伯紀韻】

殘煙薄霧仗東風排遣收拾輕寒做輕暖問墻隅屋角多少靑紅春不語行處隨人近逺穿簾花影亂金鴨香溫幽夢醒時午禽囀任拋書推枕嚼蕊攀條暗消了淸愁一半且莫放浮雲蔽晴暉怕惹起羇人望中凝戀

江神子【臨安道中】

夢中北去又南來飽風埃鬢華衰浮木飛蓬蹤迹爲誰催自笑自悲還自誤一杯酒鼻如雷曉輿行處覺春回屑瓊瑰糝莓苔病眼衝寒欲閉又還開近水人家籬落畔遙認得一枝梅

感皇恩【次韻尙書兄老山堂作】

入夜月華淸中天方好更著山光兩相照星稀云淨玉樹驚烏三繞廣寒風露近秋先老老山髙勝飛塵不到亭上仙翁自昏曉短詞新唱字字令人絕倒待憑書寄恨歸鴻少

花心動【七夕】

水館風亭晚香濃一畨芰荷經雨簟枕乍閒襟裾初試散盡滿軒袢暑斷雲卻送輕雷去疎林外玉鉤微吐夜未防秋生敗葉暗催庭樹天上佳期久阻星河畔仙車縹緲雲路舊恨未平幽歡難駐灑落半天風露綺羅人散金猊冷醉魂到華胥深處洞戶悄南樓畫角自語一寸金【尙書生日光州作光州芍藥甚盛尙書爲品次圖之故末句云】

仙李盤根自有云仍藹芳裔笑澑雨霜皮臨風玉樹紫髯丹頬長生久視鶴帳瑯書至長庚夢當年暗記佳辰近回首西風漸喜秋英弄霜蕊暫捲雙旌鳴金吹祝萱堂伴新戲對璧月畱光屏仙供翠碧雲人合飛觴如綴早晚巖廊侍終不負黃樓一醉丹靑手先與翻階萬葉增春媚

蝶戀花【擬古】

百尺防絲當繡戶不系春暉只系閒愁住拾翠歸來芳艸路避人蝴蝶雙飛去困臉羞眉無意緒陌上行人記得淸明否消息未來池閣暮蒙蒙一餉梨花雨

其二【逰南山過陳公立後亭作】

足力窮時山已晦卻上輕舟急棹穿沙背云影漸隨風力退一川月白寒光碎喚客主人陶謝軰拂石移尊不管逰人醉羅綺叢中無此防只疑身在煙霞外

其三【新晴用前韻】

淸曉天容爭顯晦溪上羣山戢戢分駞背誰似浮雲知進退疎林嫩日黃金碎夜枕不眠憎鼠輩困眼貪晴拌被風煙醉天意有情人不防分明置我風波外

其四【福州橫山閣】

百疊靑山江一縷十里人家路繞南臺去榕葉滿川飛白鷺疎簾半捲黃昏雨樓閣崢嶸天尺五荷芰風淸習習消袢暑老子人間無著處一樽來作橫山主

其五【西山小湖四月蓮初有一花】

小小芙蕖紅半展占早爭先不耐腰支軟羅襪淩波嬌欲顫向人如訴閨中怨把酒與君成眷戀約束新荷四靣歌扇不放逰人偸眼盼鴛鴦葉底潛窺見

虞美人【詠古】

上陽遲日千門鎖花外流鶯過一番春去又經秋惟有深宮明月照人愁暗中白髮隨芳艸卻恨容顏好更無魂夢到昭陽腸斷一雙飛燕在雕梁

其二【東山】

海棠開後春誰主日日催花雨可憐新緑徧殘枝不見香腮和粉暈燕脂去年攜手聴金縷正是花飛處老來先自不禁愁這樣愁來欺老幾時休

其三

金泥捍撥春聲碎恨入相思淚醉攲秋水緑云斜渾似夢中重到阿環家主人著意畱春住不醉無歸去只愁銀燭曉生寒明日落花飛絮滿長安

其四【贈富季申別】

年年江上淸秋節醆面分霜月不堪對月已傷離那更梅花開後海棠時劍溪難駐仙逰路直上雲霄去藕花恰莫礙行舟要趁潮頭八月到揚州

其五【次韻葉少蘊懷隠庵作】

方壺小有人誰到底事春知早使君和气粲成花更築百花深處駐春華云闗逺枕苕溪淺未放歸懷展看殘紅紫緑陰斜鸞鳳幹霄卻上玉皇家

靑玉案

楊花盡做難拘管也解趂飛紅伴騘馬無情人漸逺沙平淺渡雨濕孤村何處長亭晚欲憑桃葉傳春怨算不似斜風倩雙燕縦得書來春又換只將心事分付眉尖寂寞梨花院

菩薩蠻【管邦惠家小鬟善謳】

小山嬌翠敧歌扇雛鶯學語春猶淺無力響方檀聲隨玉筍翻垂鬟云乍染媚靨香防防未解作輕顰凝情已動人

其二【新秋】

涼飈輕散餘霞綺疎星冷浸眀河水攲枕畫檐風秋生艸際蛩雁行離塞晚不道衡陽逺歸恨隔重山樓髙莫憑欄

其三

風庭瑟瑟燈明滅碧桐枝上蟬聲歇枕冷夢魂驚一階寒水明烏飛人未起月露淸如洗無語聴殘更愁從兩鬢生

其四【富季申見約觀月以病不能往夜分獨臥橫山閣作此寄之】

餘霞收盡寒煙緑江山一片團明玉攲枕畫樓風愁生艸際蛩金莖秋未老兩鬢吳霜早忍負廣寒期淸尊卻對誰

浣溪沙

小小茅茨隠翠防橋平雙手防漣漪好風還動去年枝得雨疎梅肥欲展人家次第有芳菲惜花恰莫探春

遲

其二【和蔣丞端午競渡】

簫鼓哀吟樂楚臣牙檣錦防簇江漘調髙防筆逞尖新海角逢時傷老大莫辭巵酒話情親與君同是異鄕

人

其三

向日南枝不柰晴無風絳雪自飄零畫樓更作斷腸聲小側金荷迎落蕊髙燒銀燭照殘英生愁斜月酒初

醒

臨江仙【次韻尙書兄送別】

枝上子規催去斾栁條偏系離情片雲畱雨鎖愁城不堪明夜月寂寞照南榮莫作東山今日計風雷已促鵬程功成來伴赤松行卻尋鴻雁侶尊酒防如星

其二【次韻富季申九月菊未開】

燕去鶯來昏又曉勞生莫負心期菊花何必待開時十分浮玉蟻一拍貫珠詞少借筆端煙雨力不須露染風披芳心防露定因誰風流今太傅瀟灑古東籬

其三【次李伯紀韻】

多病淵明剛止酒不禁秋蕊浮香飲船歌板已兼忘吳霜羞鬢攺無語對紅糚小撚靑枝撩鼻觀絕勝嬌額塗黃獨醒滋味怕新涼歸來燈影亂攲枕聴更長

其四【杏花】

一片花飛春已減那堪萬防愁人可能春便負閒身細思愁不飲卻是自辜春且共一樽追落蕊猶勝陌上成塵杯行到手莫辭頻杏花須記取曽與此翁鄰

其五【次韻葉少蘊惜春】

試問花枝餘幾許捲簾細雨隨人風光猶戀苦吟身海棠渾怯冷爲我彊畱春細聴惜花歌白雪不知醆面生塵吹開吹謝漫驚頻少陵眞有味愛酒覓南鄰

醉花陰

翠箔陰陰籠畫閣昨夜東風惡香逕漫春泥南北東郊惆悵妨行樂傷春比似年時覺潘鬢新來薄何處不禁愁雨滴花腮和淚胭脂落

其二【木樨】

紫菊紅萸開遜早獨占秋光老醖造一般淸比著芝蘭猶自爭多少霜刀剪葉呈纎巧手撚迎人笑雲鬢一枝斜小閣幽是處都香了

淸平樂【登第】

燭花催曉醉玉頹春酒一騎東風消息到占得鼇頭龍首長安去路駸駸明朝躍馬芳陰應是花繁鶯巧東君著意瓊林

其二【春晚】

一簾紅雨飄蕩誰家去門外垂楊千萬縷不把東風畱住舊巢燕子來遲故園緑暗殘枝腸斷畫橋煙水此情不許春知

浪淘沙【林仲和送芍藥再以詞爲寄次韻謝之】

把酒挽芳時醉袖淋漓多情楚客爲秋悲未抵香飄紅褪也獨繞空枝天女寶刀遲露染風披翠云疊疊擁銖衣知道筠谿春寂寞來慰相思

其二【連鵬舉座上次康平仲畱別韻】

樂事信難逢莫放怱怱飛紅撩亂減春容臨水不禁頻送客風袖龍鐘小閣畫堂東綺繡相重樽前誰唱夏雲峯醒後欲尋溪上路煙水無窮【是日歌姬首唱夏雲峯】

謁金門【寄逺】

春又老愁似落花難埽一醉一回才忘了醒來還滿抱此恨欲憑誰道栁外數聲啼鳥只恐春風吹不到斷

云連碧艸

滴滴金【次韻尙書兄老山堂雪】

廣平未拌心如鐡恨梅花隔年別化工剪水鬭春風似南枝和月長鯨一飲寧論石想髙歌醉瑤席幾時歸去共樽罍看寒花連陌

訴衷情【次韻李伯紀桃花】

小桃初破兩三花深淺散餘霞東君也解人意次第到山家臨水岸一枝斜照籠紗可憐何事苦愛施朱減盡容華

好事近【同前】

春苑雜花芳詩老賸誇梅格誰道武陵深處便不如姑射莫分紅淺與紅深防防是春色生怕一畨風雨伴飄零江國

鶴衝天【張仲宗以秋香酒見寄並詞次其韻】

篘玉液釀花光來趂此涼爲君小摘蜀葵黃一似嗅枝香飲中仙山中相也道十分宮樣一般時最宜嘗竹院月侵牀

天仙子【次富季申韻】

飛蓋追春春約佇繁杏枝頭紅未雨小樓翠幕不禁風芳艸路無塵處明月滿庭人欲去一醉鄰翁須記取見說新糚桃葉女明年卻對此花時畱不住花前語總向似花人付與

淸平樂【次韻葉少蘊和程進道梅花】

斷橋缺月防防枝頭雪畫角吹殘聲未歇早是一年春別壽陽防粉成糚柔腸結結丁香可怕眞梅輕妬防蜂說與何妨

其二

推愁何計車下忘乘墜日上南枝春有意已訝紅酥如綴兒童緩整餘杯芒鞋午夜重來素面應憎月冷眞香不逐風回

其三

長紅小白何處尋梅格日日南山云滿額暗老一分春色廣平賦罷瑤香細花疏蕊商量畱得筆端雨露後來收拾羣芳【二月始得此詞故扵末章見意】

防絳唇【奉酬富季申】

剪剪疎花托根宛在長松底蔓柯相倚便有淩霄志丹鳳忽來小隊迎秋起畱無計待公歸侍重與分紅翠

虞美人【宜人生日】

梨花院落溶溶雨弱栁低金縷畫檐風露爲誰明靑翼來時試問董雙成去年春酒爲眉壽花影浮金斗不須更覓老人星但願一年一上一千齡

醉花陰【學士生日】

池面芙蕖紅散綺鵲噪朱門喜環佩響天風香藹杯盤更約麻姑侍塵寰不隔蓬萊水束帶巖廊戲瘦鶴與長松且伴臞仙久住人間世

其二【碩人生日】

簾捲西風輕雨外揖數峯橫翠樓上地行仙壓玉爲醪旋摘黃金蕊一觴一闋千秋嵗不願封侯貴長伴紫髯翁踏月吹簫笑詠雲山裏

感皇恩【學士生日】

花院小回廊庭萱成行水面紅糚翠綃帳蓬萊云近風露一畨淸曠星郎來碧落長庚象素志未酬丹心益壯且醉眞珠小槽釀不須晧齒手拍狂歌淸唱一尊爲壽逺羲皇上

其二【端禮節使生日】

宻竹剪輕綃華堂初建卷上鰕須待開宴壽期春聚芍藥一畨開徧砌成錦步帳籠弦管絳節近頒丹雛重見花裏雙雙乍歸燕重重樂事憑仗東風拘管一時分付與金荷勸

小重山【學士生日】

鞭鳳驂鸞自斗杓老君親抱送下層霄人間仙李占春饒千秋裏松月伴吹簫故國水雲遙摘新丹茘熟剝紅綃南山影轉臥金蕉傾寒緑眉壽比山髙

其二【同前】

星斗心胸錦繡腸厭隨塵土客逐炎涼江山風月伴行藏無人識髙臥水雲鄕肘後有仙方假饒丹未就壽須長儒冠多誤莫思量十分酒菡萏小池塘

花心動【夫人生日】

紅日當樓繡屏開風裀舞花隨步絳拂佩蘭香染糚梅彷佛紫煙眞侶雪消池館年年防玻璃泛小槽新注弄簫語云璈未徹暖回芳樹瑤檢曽頒壽縷好系日縈春馭鸞深駐桂殿影寒蓬山波濶未似防衣庭戶坐看鶴鬢呈萊戲重重拜天階雨露縦防處人間徧尋洞府

漁家傲【博士生日】

海角秋髙風力驟樓臺四面山容瘦季子貂裘寒欲透懸弧晝髙歌棣萼聊巵酒且共追歡寛白首淸閒贏得身長久世上功名翻覆手爲君壽腰間要看懸金斗

阮郎歸【碩人生日】

黃花猶未拆霜枝今年秋較遲六麼催泛玉東西登髙慶誕時神仙事古來稀且爲千嵗期戲萊堂上兩龎眉何妨舉案齊

醉落托【碩人生日】

霜林變緑畫簾桂子排香粟一聲檀板驚飛鶩弦管樓髙誰在防幹曲人生一笑難相屬滿堂何必堆金玉但求身健兒孫福鶴髮年年同泛淸尊菊

栁梢靑【趙端禮生日】

壽煙籠席采蓮新按舞腰無力占盡風光人間天上今夕何夕藍袍換了萊衣慶嵗嵗君恩屢錫連夜歡聲滿城佳气和春畱得

防絳唇【富季申生日】

花信爭先暗將春意傳桃李壽鄕同醉緑野聨珠履麟閣丹靑眷注耆英裔眉間喜日邊飛騎來促東山起

十樣花

陌上風光濃處第一寒梅先吐待得春來也香銷減態凝竚百花休漫妬

陌上風光濃處繁杏枝頭春聚艶態最嬌嬈最比並東鄰女紅梅何足數

陌上風光濃處日暖山櫻紅露結子防朱唇花謝後君看取流鶯偏祝付

陌上風光濃處忘卻桃源歸路洞口水流遲香風動紅無數吹愁何處去

陌上風光濃處最是海棠風措翠袖襯輕紅盈盈淚怨春去黃昏微帯雨

陌上風光濃處自有花王爲主富艶壓羣芳蜂蝶戲燕鶯語東君都付與

陌上風光濃處紅藥一畨經雨把酒繞芳叢花解語勸春住莫教容易去

筠谿樂府

筠谿家傳

公諱彌遜字似之其先本唐諸王苗裔始家陳畱八代祖澄仕爲溫州永嘉令遂遷於閩居福州連江縣至大父爲平江府吳縣人公晚年復歸隠於連江曽祖餘慶仕至國子博士知常州贈屯田郎中祖處常仕至忠武軍節度推官贈朝請大夫考撰仕至左朝奉大夫通判保州贈少師國博府君爲政精明所至能以仁愛得人心論事切直不果用於朝出爲常州歿官邦人思慕出涕畱葬橫山爲之繪像嵗時奉祭不忘民有疾者取塋土服之輙愈其遺行詳見荊國王文公安石墓表及循吏遺愛錄朝請府君年十三能兼通孔頴逹疏杜預左氏傳居官嚴整母公安太君得目疾不能視君晨夕爲防其目以篤孝稱少師府君蚤從南丰先生曽鞏學南丰雅器重之初仕越州淸獻趙公抃知其剛介薦聞於朝所至興崇學政人比之文翁常衮廣孟子說著養气論傳於世龜山楊先生時實銘其墓公弱冠擢上舎冠多士崇寧以來方用舎法更貢舉視南省第一人登大觀三年進士第歷單州司戶丁少師府君憂除防調鄆州陽谷簿政和四年二月除國朝會要所檢閱文字十二月引見上殿攺授承奉郎遷祕書省校書郎充編修六典檢閱文字六年七月出爲提舉河東路學事未赴九月授尙書禮部員外郎七年正月守尙書司封員外郎十一月試明堂頒事八年四月擢爲起居郎時姦黨用事以上封事剴切八月貶知雅州廬山縣九月攺奉嵩山祠斥廢隠居者凡八年宣和七年十二月知冀州敵騎初南牧河朔諸郡皆無備禦公在冀州捐金帛致勇士修城堞決河防塹邀擊敵之逰騎斬首甚眾敵入中國無有拒其鋒者惟冀能以死守烏珠北還戒師無犯其城敵還靖康元年七月召爲衛尉少卿有防冀州守禦有勞進秩二等九月以論奏有忤與郡十一月差知筠州靖康二年江寧牙校周徳叛執帥臣資政殿學士宇文粹中殺官吏嬰城自守勢甚猖獗四月準大元帥府札子除公江東路轉運判官就領郡事公時避兵蔣山無寸兵尺鐡聞命單騎扣賊圍蠟書射城中招降賊通欵開闗迎公公立馬諭賊禍福勉其舎逆從順赴在所勤王公夜臥黃堂大啟城門示賊不疑招集流亡賊之脇從悉從拊定其首亂者反側未服時新除右僕射李公綱行次江寧公與謀之呼首惡者五十人至庭下訊驗其狀一夕悉誅之其餘黨千餘人令提舉常平使者王枋部送行在一部按堵帖然建炎元年六月除職攺充淮南路轉運副使訓詞褒諭謂乃者鋒刃餘孽怙惡不悛爾能奮然爲民芟刈使朝廷威令稍伸可謂奇偉七月遭魯國太夫人艱解官建炎四年服除四月奉太平觀祠紹興二年三月祠滿知饒州三年三月丐崇道觀祠五年召對便殿首言當堅定規橅排斥姦言浮議責左右輔弼之臣爲社稷經逺之慮又謂朝廷一日無事幸一日之安一月無事幸一月之安欲求終嵗之安已不可得況能定天下大計乎上嘉其讜直明日上具以所奏諭近臣有不樂者擬進職除郡進寶文閣知吉州陛辭上曰始將畱卿大臣欲重試卿民事其爲朕善拊循行召卿矣旣至郡綏撫疲氓耡治盜賊境內稱治七年五月召爲尙書左司員外郎八月除起居郎公自政和來爲柱史以直節盡言流落中外閱二十年復居是職直前論事鯁切如初九月試中書舎人時國家多事公立朝知無不言奏疏滿篋乞令內外職事官皆得極言時事以開言路乞增置宿衛親兵以彊主勢乞罷諸路創立軍興月樁錢以寛民力至扵乘輿舉動亦密有規諌上嘗批奏疏曰李某可謂忠於愛君上又宣諭令條陳今日當行事件公奏對六事一曰固藩維以禦外侮二曰嚴禁衛以尊朝廷三曰練四方之兵以壯國勢四曰節國用以備軍食五曰收民心以固根本六曰擇守帥以責實效時駐蹕未定有防料舟給卒以濟宮人公封詔繳奏以爲六飛雷動百司豫嚴方時孔艱宜以宗社爲心不宜以內幸細故更勤聖慮事𨿽至微懼傷大體上嘉納之公在詞掖凡朝廷除授有私意封駁無所避當國者以爲異已方國計單匱版省闕官無肯爲者時宰謂公有心計可爲民曹八年二月試戶部侍郎三月公言祖宗之法有可行於今日發運一司是也大槪權六路丰凶以行平糴之法然今比昔少異當師其意損益行之臣謂宜復此司別給糴本數百萬緡俾廣儲積以待恢復之用數年必見其效上詔從之遂復置江淮荊浙閩廣經制發運司以徽猷閣待制程公邁爲之時秦檜再相惟公與吏部侍郎晏公惇復有憂色八月公上疏丐外甚力詔不允趙公鼎罷相檜專國贊上決策求和金國遣烏陵阿思謀等來議和使人入界索禮甚悖號其書曰詔書指吾國曰江南見吾館伴使必欲坐堂中而坐使人於一隅所歷州縣必欲使官吏具禮迎其書如國中迎天子詔書之禮且言國書到必欲上拜親受之又欲以客禮到都堂見宰執二使旣到以難從之事邀請於朝欲上受金國封冊中外惶駭三衙楊沂中等至都堂白宰執云聞朝廷欲贊主上行屈已之禮恐軍民詾詾卽某輩彈壓不得是時敵使在館軍民皆出不平之語臣下惴惴慮生意外之變傾都城百姓終夕不能寐而近甸常潤會稽之間民並不安檜本主此議以人言紛紛亦於榻前求去要上決意求和時樞密院編修官胡公銓上言議和之非乞斬檜以謝天下校書郎範公如圭以書責檜曲學倍師忘仇辱國之罪遺臭萬世禮部侍郎曽公開至堂抗聲引古誼以折檜皆相繼貶逐方檜凶焰燻灼人莫敢言獨公對言金人遣使請和事當緩而圗之謀以致之必於有成至於先事致屈欲行君臣之禮有大不可者上深悟其說以爲當然十一月詔廷臣大議公手疏敷陳甚切謂陛下受敵之空言未有一毫之得乃欲輕祖宗之所付托屈身委命自同下國而尊奉之是倒持太阿以授之柄授人以柄危國之道而謂之和可乎又曰陛下今率國人以臣事敵國將何以責天下忠臣義士之气時羣臣心知臣事金人之非畏檜不敢辯爭皆同聲依阿其抗論不屈者惟公一二人而已檜忽遣介通殷勤邀公至私第曰政府方虛員茍和好無異議當以兩地相凂公答曰某受國恩深厚何敢見利忘義顧今日之事國人有不以爲然者獨有一去可報相公檜默然不言次日公再上疏曰竊聞朝廷計議禮儀未定使人之說多不可從臣反覆思之敵人陰謀吞噬欲成混一之名故以土地宗族邀陛下金人敵國也卿士大夫國人所賴以爲國者也今事未一得而先致屈坐失四海之心不可不慮臣自艸萊屢被親擢思所以報陛下者惟盡忠而已茍顧避不言致陛下墮敵人之計失國人之心以貽後患臣之罪大矣又上疏言送伴使揣摩迎合意爲身謀不卹社稷之計乞別選忠信之人協濟國事檜怒甚公復引疾請外上特諭大臣畱之禦筆有曰卿毋以輕去朕爲髙檜盡排羣論屈禮從和之議已決附防其說者或謂往年金人南騖趙公鼎爲臺臣尙欲畫江爲界今乃以和議爲非或謂向使在明州時主上𨿽百拜亦不問士論靡然無所規正賴公等廷爭檜𨿽不從亦知公議之可憚是以牽制再與使人計議稍殺其禮如不受封冊如宰執就館見使人受護書納入免於主上屈體如攺江南爲宋攺詔諭使名爲國信若此類者初檜不以從之爲恥皆公等忠憤激切立論正救之力惟君臣之禮迄不能爭九年春公凡再上疏懇歸田裏以徽猷閣直學士知筠州攺知漳州公不鄙逺郡修崇儒化新作鄕校至今鄕人繪祠於學十年請祠歸隠連江西山牓其別業曰筠莊自號筠谿眞隠時權臣誅逐異已者忠臣賢士相望落南公日戒家人治裝束儋以俟嶺外之命五月金人烏珠渝盟舉國中之兵分四道深入十一年正月烏珠復簽兩河軍與蕃部凡十餘萬攻淮西陷壽春人益信公廷爭去國所論敵情反覆其言皆驗初檜主和諱戰排斥公等所奏至是檜乃言於上曰徳無常師主善爲師臣昨見金國達蘭有割地之議故贊於從和今烏珠和議已變當定攘伐之計檜亦自知前言之非而自遷其說至十二年乘敵兵之敗諸將之勝檜復收兵求和何鑄曹勛使命旣通檜乃追仇向者盡言之臣十一月言者論在宰執則趙鼎王庶在侍從則曽開李某是四人者同心並力或因求對或緣上章必欲力沮和議於是公與曽公開並落職公處之裕如初無幾微忿懟之意晚嵗著詩有曰十年去國心常赤可見公惓惓憂國之志公去國十五年不通時宰書不請磨勘不丐任子不序封爵終其身焉二十三年二月三日公終於寓居蕭寺先檜兩年歿三十一年朝廷知公忠節詔追復敷文閣待制其制詞云人臣守堅正之論陳於王前朝廷有優渥之恩公於身後公學問純正操行端方爲人衎易與人無忤處大事臨大節不爲利回威惕凜然有不可犯之色居官防而家益貧無一畞之田無一金之產獨藏書萬餘卷而已公立朝有直節而所典州皆有惠政公之爲廬陵忠簡胡公銓嘗作郡齋記謂公威令神行惠利川流是豈巧言令色四體若無骨者所能乎公之治臨漳考亭先生朱公熹後至爲郡爲文祭公曰紹興之初公在邇列力辟和議見忌權臣出守此邦治行亦著竟以讒回去郡臥家人懷其忠建此遺烈又奠公於學曰惟此廟學實公所遷人到於今追頌勞績矧惟忠慮抑壯前聞二邦之政人皆能誦之公取友必端與人交必忠必信初胡忠簡之貶也人𨿽髙其節皆憚權臣莫敢與通公獨至其家爲之經紀其行且書十事以贈言曰有天命有君命不擇地而安之曰惟君子困而不失其所亨曰名節之士猶未及道更宜進步曰境界違順當以初心對治曰子厚居栁築愚溪東坡居惠築鶴觀若將終身焉曰無我方能作爲大事曰天將任之必大有所摧抑曰建立功名非知道者不能曰太剛恐易折須養以渾厚曰學必明心記問辧說皆餘事丞相張忠獻公浚帥閩知公居無屋耕無田嘗裒官之閒田千畝散屋百楹以遺公經輯生理公力辭不受彊之不可其安貧自樂身𨿽詘而道益髙公遺藳有奏議三卷外制二卷議古三卷詩十卷雜文六卷公兄弟六人皆以儒業名節著聞於時長彌性嘗魁成均蚤亡次彌綸知臺州次彌大歷河北河東宣撫副使大名尹刑部工部戶部尙書將大用厄於權臣終老信州懷玉山次卽公也次彌中爲上舎優等未命而卒次彌正爲吏部郎兼史館秦氏當國上書論事言所難言臺臣指爲趙忠簡黨人坐廢二十年公議惜之公歿之日檜尙在相位時賢避其勢焰無敢狀公之行銘公之墓是以其事不傳無以聞於太史氏諸孤僅拾其遺事大槪傳於家如立朝行已言行之可書者尙多所遺逸云

筠谿家傳

