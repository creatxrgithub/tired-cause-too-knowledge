詞莂

﹝近人﹞朱孝臧編張爾田補錄

●詞莂目錄

序

毛奇齡十一闋

陳維崧十一闋

朱彜尊十闋

曹貞吉六闋

顧貞觀八闋

成徳八闋

厲鶚九闋

張惠言四闋

周之琦八闋

項廷紀九闋

蔣春霖十闋

王鵬運十一闋

鄭文焯九闋

朱祖謀十闋

況周頤九闋

●序

序曰倚聲之學導源晚唐播而爲五季衍而爲北宋流波競響南渡極矣元雜以俗樂歷明而益誇淫哇嘌唱轉折怪異不祥之音作有淸興一振之於雅大音復完綜而搉之其年竹垞梁汾容若皆以淵奧之才辟徑孤行西河珂雪幺弦自操如律之應夐思頑藻此其獨也其後樊榭起於浙臯文倡於常抑流競之靡而軌諸六藝𨿽挈缾庸受逐宕失返若夫越世扶衰有足媺焉稚圭蓮生因物騁辭力追雅始就其獨至亦稱迥秀咸同戎馬鹿潭以卑官聲於江湖閒並世作者半塘之大大鶴之精彊邨之沈與蕙風之穆駸駸乎拊南宋而上矣夫詞於道藝也潛學洞古鏤心鉥肝以蘄鳴一家者代有之或不盡傳卽傳矣於世何埤然猶威鳳一采昆玉片珍蓋其難也爾田少侍先子言嘗從鹿潭學詞鹿潭自詡其詞曰白石儔也及壯獲與半塘大鶴彊邨遊三君者於學無不窺而益用以資爲詞故所詣沈思嫥進而奇無窮晚交蕙風讀其詞逌然僾然又若有異於餘子者遭世亂離半塘大鶴旣坎壈前卒彊邨亦摧光韜采獨蕙風憔悴行吟於海涯荒濱每舉詞故審音闃然意者藝之至者其流變與光嶽相終始歟爰因退迹覽眾賢之瓌制采擿孔翠裒而集之非夫邁往逸駕自開戶牖者屏不錄冠曰詞莂莂者內典記莂之取也大凡十五家爲詞都一百三十七闋以嗣鮦陽復雅辛酉季夏遁堪居士張爾田

詞莂一卷原出彊邨翁手當選輯時翁與張君孟劬同寓吳下恆共商略去取翁旋至滬與況蕙風蹤迹日密復以況詞入選孟劬則力主錄翁所自爲詞卒乃托名孟劬以避標榜予旣從翁錄副輒請於翁曷不與宋詞三百首合刊行世則答以尙待刪訂去年翁歸道山爰商諸孟劬亟出付梓仍以原序冠篇首而附著其始末如此云壬申夏龍沐勛記

●詞莂

歸安朱孝臧古微原編

錢塘張爾田孟劬補錄

○毛奇齡

憶王孫

東風吹柳覆金堤夾岸紅樓望去迷日映遊絲捲幔低畫橋西一樹嬌花鳥自啼

摘得新

河沒時霜繁月已低錯驚銀槅曙起來遲扶上鬢梢隨意綰亂絲絲

浪淘沙

杉木爲箄竹作檐江潮能苦雨能甜連朝只飲檐頭雨翻道江潮錯著鹽

江城子

日出城頭雞子黃照紅妝動江光采蓮江畔錦纜藕絲長欲問小姑愁隔浦長獨處久無郎

長相思

長相思在春晚朝日瞳瞳熨花暖黃鳥飛綠波滿雀粟銜素璫蛛絲斷金翦欲著別時衣開箱自展轉

又

長相思在秋節復斗垂垂怨蜻蛚錦紋砧素絲鑷夢苦見參星關深落楡葉欲識夫壻寒花階映微雪

菩薩蠻

日黃不上妝山面露圓難綴珠簾綫種得郁金花將來浸木瓜﹖枕屏山六扇上有江南岸岸盡是吳關關前人未還

天仙子

城上春云城下雨倩人畱壻傾春醑偸將壻袷障春寒烹雪黍傾玉杵調壻鄕音隔窗語

河瀆神

楚雨歇殘陽滿庭新月瀟湘松花濕影墜山黃帝女花竿廟旁﹖瑤瑟洞簫來極浦風吹桂酒椒漿夜半煙寒翠斂幾人能上髙唐

臨江仙

澧浦紅蘭開日暮美人徙倚空亭幽巖春竹雨冥冥長思公子愁絕翠云屏﹖碧水尙傳瑤瑟怨棖棖夜鼓湘靈蒼梧南去晚山靑楚江遷客憔悴不堪聽

又

髙閣近花紅影合繞牀還種靑梧西施嬌小似無夫黃金梯滑不見有人扶﹖茭葉菱根遮浦暗含情但采菖蒲金閶門外夜啼烏女墳前去寒燭照東湖

○陳維崧

虞美人

無聊笑撚花枝說處處鵑啼血好花須映好樓臺休傍秦關蜀棧戰場開﹖倚樓極目添愁緒更對東風語好風休簸戰旗紅早送鰣魚如雪過江東

過澗歇曁陽秋城晚眺

壞堞頹關暮煙積悄乎無人祗聞江聲千尺混茫極恍見水仙海妾采月金鰲脊吾長嘯泉底恐驚織綃客﹖春申遺壘在古戍吹笳亂洲伐荻碎把闌干拍沙艸無情不管興亡朝朝暮暮西風只送巴船笛

滿庭芳詠宣徳窯靑花脂粉箱爲萊陽姜學在賦

龍徳殿邊月華門內萬枝鳳蠟熒煌六宮半夜齊起試新妝詔賜口脂面樂花枝裊笑謝君王燒甆翠調鉛貯粉描畫兩鴛鴦﹖當初溫室樹宮中事祕世上難詳但銅溝漲膩流出宮墻今日天家故物門攤賣冷市閒坊摩挲怯內人紅袖慟哭話昭陽

水調歌頭詠美人秋千

咋夜湔裙罷今日意錢回粉墻正亞朱戶其外有銅街百丈同心彩索一寸雙文畫板風颭繡旗開低約腰間素小摘鬢邊牌﹖翩然上掠綠艸拂蒼苔粉裙欲起未起弄影惜身材忽趁臨風回鶻快作點波新燕糝落一庭梅向晚半輪玉隱隱照遺釵

夏初臨癸丑三月十九日用明楊孟載韻

中酒心情坼綿時節瞢騰剛送春歸一畝池塘綠陰濃觸簾衣柳花攪亂晴暉更畫梁玉翦交飛販茶船重挑筍人忙山市成圍﹖驀然卻想三十年前銅駝恨積金穀人稀劃殘竹粉舊愁寫向闌西惆悵移時鎭無聊掐損薔薇許誰知細柳新蒲都付鵑啼

琵琶仙閶門夜泊用白石詞韻

暝色官橋消盡了帶雨綠帆千葉驛口夜永火微紅瓊簫正淒絕記醉惹銅街喚馬更閒憑畫樓聽鴂無數前情許多往事檣燕能說﹖只細數花艸吳宮除夢裏依稀舊時節欲買韶光暫駐待來春翠莢縱尙有鴟夷一舸怕難禁伍潮堆雪悔煞麝帕鴛衾那年輕別

永遇樂京口渡江用辛稼軒韻

如此江山幾人還記舊爭雄處北府軍兵南徐壁壘浪捲前朝去驚帆蘸水崩濤颭雪不爲愁人少住嘆永嘉流人無數神傷只有衛虎﹖臨風太息髥奴獅子年少功名指顧北拒曹丕南連劉備霸業開東路而今何在一江燈火隱隱揚州更鼓吾老矣不知京口酒堪飲否

尉遲杯許月度新自金陵歸以靑溪集示我感賦

靑溪路記舊日年少嬉遊處覆舟山畔人家麾扇渡頭士女水花風片有十萬珠廉夾煙浦泊畫船柳下樓前衣香暗落如雨﹖聞說近日臺城剩黃蝶蒙蒙和夢飛舞綠水靑山渾似畫只添了幾行秋戍三更後盈盈皓月見無數精靈含淚語想胭脂井底嬌魂至今怕說擒虎

賀新郎贈何生鐵生鐵小字阿黑鎭江人流寓泰州精詩畫工篆刻

鐵汝前來者曷不學雀刀龍笛騰空而化底事六州都鑄錯孤負陰陽鑪冶气上燭鬥牛分野小字又聞呼阿黑詎王家處仲卿其亞休放誕人笞罵﹖蕭疏粉墨營丘畫更雕鑱漸臺威斗鄴宮銅瓦不值一錢疇惜汝醉倚江樓獨夜月照到寄奴山下故國十年歸不得舊田園總被寒潮打思鄕淚浩盈把

又冬夜不寐寫懷用稼軒同父倡和韻

已矣何須說笑樂安彥升兒子寒天衣葛百結千絲穿已破磨盡炎風臘雪看種種是余之發半世琵琶知者少枉教人斜抱胸前月羞再挾王門瑟﹖黃皮袴褶軍裝別出蕭關邊笳夜起黃雲四合直向李陵臺畔望多少如霜戰骨隴頭水助人愁絕此意盡佳那易遂學龍吟屈煞牀頭鐵風正吼燭花裂

摸魚子家善百自崇川來小飲冒巢民先生堂中聞白生璧雙亦在河下喜甚數使趣之須臾白生抱琵琶至撥弦按拍宛轉作陳隋數弄頓爾至致余也悲從中來並不自知其何以故也別後寒鐙孤館雨聲蕭槭漫賦此詞時漏下已四鼓矣

是誰家本師絕藝檀槽掐得如許半彎邏逤無情物惹我傷今弔古君何苦君不見靑衫已是人遲暮江東煙樹縱不聽琵琶也應難覓珠淚曾漧處﹖淒然也恰似秋宵掩泣鐙前一對兒女忽然涼瓦颯然飛千歲老狐人語渾無據君不見澄心結綺皆塵土兩家後主爲一兩三聲也曾聽得撇卻家山去

○朱彜尊

浪淘沙雨花臺

衰柳白門灣潮打城還小長幹接大長幹歌板酒旗零落盡剩有漁竿﹖秋艸六朝寒花雨空壇更無人處一憑闌燕子斜陽來又去如此江山

念奴嬌度居庸關

崇墉積翠望關門一綫似懸檐澑瘦馬登登愁徑滑何況新霜時候畫鼓無聲朱旗捲盡惟剩蕭蕭柳薄寒漸甚徵袍明日添又﹖誰放十萬黃巾丸泥不閉直入車箱口十二園陵風雨暗響徧哀鴻離獸舊事驚心長塗望眼寂寞閒庭堠當年鎖鑰董龍眞是雞狗

夏初臨天龍寺是髙歡避暑宮舊址

賀六渾來主三軍隊壺關王气曾分人說當年離宮築向云根燒煙一片氤氳想香姜古瓦猶存琵琶何處聽殘敕勒消盡英魂﹖霜鷹自去靑雀空飛畫樓十二冰井無痕春風裊娜依然芳艸羅裙驅馬斜陽到鳴鐘佛火黃昏伴殘僧千山萬山涼月松門

臨江仙

藥甲齊開更斂柳綿欲起還沈一春閒望費愁吟酒旗風著力花事雨驚心﹖巷窄猧兒不吠樓髙燕子難尋燻鑪小篆疊重衾綠陰猶未滿庭院已深深

水龍吟謁張子房祠

當年博浪金椎惜乎不中秦皇帝咸陽大索下邳亡命全身非易縱漢當興使韓仍在肯臣劉季算論功三傑封畱萬戶都未是平生意﹖遺廟彭城舊裏有蒼苔斷碑橫地千盤驛路滿山楓葉一灣河水滄海人歸圯橋石杳古墻空閉悵蕭蕭白髮經過擥涕向斜陽裏

賀新郎初夏

誰在紗窗語是梁閒雙燕多愁惜春歸去早有田田靑荷葉占斷板橋西路聽半部新添蛙鼓小白蔫紅都不見但愔愔門巷吹香絮綠陰重已如許﹖花源豈是重來誤尙依然倚杏雕闌笑桃朱戶隔院秋千看盡拆過了幾番疏雨知永日簸錢何處午夢初回人定倦料無心肯到閒庭宇空搔首獨延佇

憶少年

飛花時節垂楊巷陌東風庭院重簾尙如昔但窺簾人遠﹖葉底歌鶯梁上燕一聲聲伴人幽怨相思了無益悔當初相見

南樓令

疏雨過輕塵圓莎結翠茵惹紅襟乳燕來頻乍暖乍寒花事了畱不住塞垣春﹖歸夢苦難眞別離情更親恨天涯芳信無因欲話去年今日事能幾个去年人

一葉落

淚眼注臨當去此時欲住已難住下樓復上樓樓頭風吹雨風吹雨艸艸離人語

暗香紅豆

凝珠吹黍似早梅乍萼新桐初乳莫是珊瑚零落敲殘石家樹記得南中舊事金齒屐小鬟蠻女向兩岸樹底盈盈素手摘新雨﹖延佇碧雲暮休逗入茜裙欲尋無處唱歌歸去先向綠窗飼鸚鵡惆悵檀郎路遠待寄與相思猶阻燭影下開玉合背人暗數

○曹貞吉

木蘭花春晚

蘼蕪一翦城南路弱絮隨風亂如雨垂鞭常到日斜時送客每逢腸斷處﹖愔愔門巷春將暮樹底蔫紅愁不語畫梁燕子睡方濃落盡春泥卻飛去

水調歌頭午日和其年

何處劚蒲去俯首飲醇醪長安十度重午令節又相遭不是今朝弧矢不是今朝魚腹歌哭總無聊雲气挾霜鼓疑聽廣陵濤﹖憶當日觀競渡趁江潮天風正怒彷佛角黍飼饞蛟憔悴故園心眼潦倒女兒景物未足寄吾豪和汝驚人句土缶與云璈

畱客住鷓鴣

癉云苦徧五溪沙明水碧聲聲不斷只勸行人休去行人今古如織正復何事關卿頻寄語空祠廢驛便徵衫濕盡馬蹄難駐﹖風更雨一發中原杳無望處萬里炎荒遮莫摧殘毛羽記否越王春殿宮女如花祗今惟剩汝子規聲續想江深月黑低頭臣甫

念奴嬌詠史

田光老矣笑燕丹賓客都無人物馬角烏頭千載恨匕首匣中如雪落日蒼涼羽聲慷慨壯士衝冠發咄哉孺子武陽色怒而白﹖試問擊築漸離此時安在何不同車發負劍祖龍驚掣袖六尺屏風堪越貫日長虹繞身銅柱天意畱秦劫蕭蕭易水至今猶爲嗚咽

賀新郎再贈柳敬亭

咄汝靑衫叟閱浮生繁華蕭索白衣蒼狗六代風流歸抵掌舌下濤飛山走似易水歌聲聽久試問於今眞姓字但回頭笑指蕪城柳休暫住談天口﹖當年處仲東來後斷江流樓船鐵鎖落星如斗七十九年塵土夢才向靑門沽酒更誰是嘉榮舊友天寶琵琶宮監在訴江潭憔悴人知否今昔恨一搔首

摸魚子西直門外作

北邙邊髙低丘隴縱橫無數羊虎玉魚金椀何時葬又見斷碑如礎魂自語須認取文章功業難憑據白楊老樹戰一片秋聲向人頭上颯颯作涼雨﹖西州路敗笠靑衫羈旅緇塵撲面來去黃蘆苦竹千秋恨都付紙錢飛處天已暮想入夜云旗風馬精靈度荒涼三戶共冢上狐貍山中木客同結歲寒侶

○顧貞觀

靑玉案

天然一幀荊關畫誰打稿斜陽下歷歷水殘山剩也亂鴉千點落鴻孤咽中有漁樵話﹖登臨我亦悲秋者向蔓艸平原淚堪把自古有情終不化靑娥冢上東風野火燒出鴛鴦瓦

浣溪沙

不是圖中是夢中非花非霧隔簾櫳窄衫低髻鎭相同﹖淸脆鈴聲檐閣夜悠揚燈影紙鳶風此時攜手月冥蒙

又梅

物外幽情世外姿凍雲深護最髙枝小樓風月獨醒時﹖一片冷香惟有夢十分淸瘦更無詩待他移影說相思

石州慢禦河爲漕艘所阻

一月長河柰阻崎嶇玉京猶隔滿身風露夜寒誰問扣舷孤客不如歸去從教錦纜牙檣釣絲莫負秋江碧何事訪支機悔乘槎蹤迹﹖淒絕無端閱徧戰壘遺屯郵亭敗壁只得幾行宮柳似曾相識琵琶響斷那須月落回船曲終始下靑衫滴曉鏡待重看有霜華堪織

愁倚闌令昌平道中

云冪冪水濺濺艸如煙行近十三陵下路敢揮鞭﹖細柳新蒲乍綠玉魚金椀依然一騎捧香寒食日憶當年

夜行船郁孤臺

爲問郁然孤峙者有誰來雪天月夜五嶺南橫七閩東距終古江山如畫﹖百感茫茫交集也憺忘歸夕陽西掛爾許雄心無端客淚一十八灘流下

賀新郎吳漢槎寧古塔以詞代書時丙辰冬寓京師千佛寺冰雪中作

季子平安否便歸來平生萬事那堪回首行路悠悠誰慰藉母老家貧子幼記不起從前杯酒魑魅搏人應見慣總輪他覆雨翻雲手冰與雪周旋久﹖淚痕莫滴牛衣透數天涯依然骨肉幾家能彀比似紅顏多命薄更不如今還有只絕塞苦寒難受廿載包胥承一諾盼烏頭馬角終相救置此札君懷袖

又

我亦飄零久十年來深恩負盡死生師友宿昔齊名非忝竊只看杜陵窮瘦曾不減夜郎僝僽薄命長辭知己別問人生到此淒涼否千萬恨爲兄剖﹖兄生辛未吾丁丑共些時冰霜摧折早衰薄柳詞賦從今須少作畱取心魂相守但願得河淸人壽歸日急翻行戍稿把空名料理傳身後言不盡觀頓首

○成徳

遐方怨

敧角枕掩紅窗夢到江南伊家博山沈水香湔裙歸晚坐思量輕煙籠翠黛月茫茫

昭君怨

深禁好春誰惜薄暮瑤階佇立別院管弦聲不分明﹖又是棃花欲謝繡被春寒今夜寂寂鎖朱門夢承恩

點絳唇

一種蛾眉下弦不似初弦好庾郎未老何事傷心早﹖素壁斜輝竹影橫窗掃空房悄烏啼欲曉又下西樓了

浣溪沙

誰念西風獨自涼蕭蕭黃葉閉疏窗沈思往事立殘陽﹖被酒莫驚春睡重賭書消得潑茶香當時祗道是尋常

又

記綰長條欲別難盈盈自此隔銀灣便無風雪也摧殘﹖靑雀幾時裁錦字玉虫連夜翦春旛不禁辛苦況相關

又

腸斷斑騅去未還繡屏深鎖鳳簫寒一春幽夢有無閒﹖逗雨疏花濃淡攺關心芳艸淺深難不成風月轉摧殘

菩薩蠻

催花未歇花奴鼓酒醒已見殘紅舞不忍覆餘觴臨風淚數行﹖粉香看欲別空剩當時月月也異當時淒淸照鬢絲

又

晶簾一片傷心白雲鬟香霧成遙隔無語問添衣桐陰月已西﹖西風鳴絡緯不許愁人睡只是去年秋如何淚欲流

又

烏絲畫作回文紙香煤暗蝕藏頭字箏雁十三雙輪他作一行﹖相看仍似客但道休相憶索性不還家落殘紅杏花

淸平樂

風鬟雨鬢偏是來無準倦倚玉闌看月暈容易語低香近﹖軟風吹過窗紗心期便隔天涯從此傷春傷別黃昏只對棃花

秋千索淥水亭春望

藥闌摧手消魂侶爭不記看承人處除向東風訴此情柰竟日春無語﹖悠揚撲盡風前絮又百五韶光難駐滿地棃花似去年卻多了廉纖雨

浪淘沙

紅影濕幽窗瘦盡春光雨餘花外卻斜陽誰見薄衫低髻子還惹思量﹖莫道不淒涼早近持觴暗思何事斷人腸曾是向他春夢裏瞥過回廊

○厲鶚

念奴嬌丁酉淸明

春光老去恨年年心事春能拘管永日空園雙燕語折盡柳條長短白日看天靑袍似艸最覺當歌懶愔愔門巷落花早又吹滿﹖凝想煙月當時餳簫舊市慣逐嬉春伴一自笑桃人去後幾葉碧雲深淺亂擲楡錢細垂桐乳尙惹遊絲轉望中何處那堪天遠山遠

丁香結暮春初霽用淸眞韻

吹落嬌云展開早碧枝上雨殘猶隕恨流光偏迅數景物剩得鶯憨蝶潤小紅曾記否朝酲殢薄寒自忍可憐遊舫散後定是蕪菁開盡﹖相引早餖飣陰晴花信催過幾陣曲巷幽坊柳綿竹粉翠樓生暈謝家飄蕩紫額翦曲塵盈寸憑闌干那曲冶葉何人摘損

眼兒媚

一寸構波惹春畱何止最宜秋妝殘粉薄矜嚴淸盡只有溫柔﹖當時底事悤悤去悔不載扁舟分明記得吹花小徑聽雨髙樓

念奴嬌月夜過七里灘光景奇絕歌此調幾令眾山皆響

秋光今夜向桐江爲寫當年髙躅風露皆非人世有自坐船頭吹竹萬籟生山一星在水鶴夢疑重續挐音遙去西巖漁父初宿﹖心憶汐社沈埋淸狂不見使我形容獨寂寂冷螢三四點穿破前灣茅屋林淨藏煙峯危限月帆影搖空綠隨流飄蕩白雲還臥深谷

齊天樂秋聲館賦秋聲

簟淒鐙暗眠還起淸商幾處催發碎竹虛廊枯蓮淺渚不辧聲來何葉桐飆又接盡吹入潘郎一簪愁發已是難聽中宵無用怨離別﹖陰虫還更切切玉窗挑錦倦驚響檐鐵漏斷髙城鐘疏野寺遙送涼潮嗚咽微吟漸怯訝籬豆花閒雨篩時節獨自開門滿庭都是月

八歸隱幾山樓賦夕陽

初翻雁背旋催鴉翼髙樹半掛微暈銷凝最是登樓意常對亂波紅蘸遠山靑襯不管長亭歌欲斷漸照去鞭痕將隱想故苑燕麥離離滿地弄金粉﹖何況春遊乍歇花愁多少只惱黃昏偏近冷和帆落慘連笳起更帶孤煙斜引誤雕闌倚徧霽色明朝也應準無言處望中容易下卻西墻相思人老盡

髙陽臺落梅

縞月啼香靑禽警瘦遺環與恨俱飄雪沒鞵痕何人爲掃溪橋東風欲避層臺遠禦風歸第一春消惱相思枝北枝南冷夢迢迢﹖山空記得吟疏影拾參差片腦自裹冰綃湖水無聲流殘舊怨新嬌余酸已在濃陰裏怕重屏半萼難描更堪他消息經年雨暮煙朝

謁金門七月旣望湖上雨後作

憑畫檻雨洗秋濃人澹隔水殘霞明冉冉小山三四點﹖艇子幾時同泛待折荷花臨鑑日日綠盤疏粉艷西風無處減

慶宮春冬夜泊舟鴛湖有感

倦柳驚鴉澄湖低月墜霜初度篷罅搖落心情交加魂夢水天離思難寫賦箋詞筆憶相見秋娘澹雅淒涼只在學繡村邊曉鐘敲罷﹖可能負卻西風兩槳來時暮云凝乍啼紅唾碧衫痕猶涴尙記那回簾下怨人輕別是才識香囊分麝孤鴻遙去說與教知酒醒今夜

○張惠言

木蘭花慢楊花

盡飄零盡了何人解當花看正風避重簾雨回深幕云護輕旛尋他一春伴侶只斷紅相識夕陽閒未忍無聲委地將低重又飛還﹖疏狂情性算淒涼耐得到春闌便月地和梅花天伴雪合稱淸寒收將十分春恨做一天愁影繞雲山看取靑靑池畔淚痕點點凝斑

水調歌頭

百年復幾許慷慨一何多子當爲我擊築我爲子髙歌招手海邊鷗鳥看我胸中云夢蔕芥近如何楚越等閒耳肝膽有風波﹖生平事天付與且婆娑幾人塵外相視一笑醉顏酡看到浮雲過了又恐堂堂歲月一擲去如梭勸子且秉燭爲駐好春過

又

疏簾捲春曉胡蝶忽飛來遊絲飛絮無緒亂點碧雲釵腸斷江南春思黏著天涯殘夢剩有首重回銀蒜且深押疏影任徘徊﹖羅帷捲明月入似人開一尊屬月起舞流影入誰懷迎得一鉤月到送得三更月去鶯燕不相猜但莫憑闌久重露濕蒼苔

相見歡

年年負卻花期過春時只合安排愁緒送春歸﹖梅花雪棃花月總相思自是春來不覺去偏知

○周之琦

鷓鴣天

帕上新題閒舊題苦無佳句比紅兒生憐桃萼初開日那信楊花有定時﹖人悄悄晝遲遲殷勤好夢托蛛絲繡幃金鴨燻香坐說與春寒總未知

相見歡

鑪香冷了金猊鏡臺攜不信生來長見翠眉低﹖春夢斷畫闌畔舊情迷剛是曉鴉啼後子規啼

天香水仙花

水艷吟香花情眷夢湘臯記共遊冶琖側塗金簪橫削玉霧帶碧痕低亞通詞試托問甚日仙魂初化翠羽明珠不見依然冷云凝夜﹖銀釭舊怨自寫倚冰奩薄寒吹麝一掬茜窗淸淚粉妝慵卸還恐春風喚起又暗憶扁舟古祠下素襪無聲淩波去也

南歌子

唾碧凝痕重流黃照影遲姮娥依舊弄淸輝我自不曾眞見月圓時﹖蝶戀前宵粉蛛牽後夜絲酒邊心事問伊誰除下鏡光鐙影少人知

三姝媚海澱集賢院有水石花柳之勝余歲或數十信宿戊寅春暮獨遊池畔寓物賦情弁陽翁所謂薄酒孤吟者也

交枝紅在眼蕩簾波香深鏡瀾痕淺費盡春工占勝遊惟許等閒鶯燕步屧廊回盈退粉蛛絲偸罥小影竛竮冷到棃云便成秋苑﹖容易題襟催散又酒逐花迷夢將天遠系馬垂楊但翠眉還識舊時人面暗數韶華空笑我櫻桃三見剩有盈盈胡蝶西窗弄晚

瑞鶴仙四月六日出都小憩蘆溝橋偶述

柳絲徵袂綰試錦羽初程玉驄猶戀銅街佩聲遠向天邊回首故人如面藤陰翠晚但怪得琴尊夢短有遊蜂知我心期剛是褪紅曾見﹖還看珠巢題字墨暈初干酒痕微泫晴雲乍展春已在驛橋畔問柔波一樣仙源流下爲底人閒較淺要重尋京邑塵香素襟漫浣

靑衫濕徧道光已丑夏五餘有騎省之戚偶效納蘭容若詞爲此𨿽非宋賢遺譜音節有可述者

瑤簪墮也誰知此恨只在今生怕說香心易折又爭堪燼落殘鐙憶兼旬病枕慣瞢騰看宵來一樣懨懨睡尙猜他夢去還醒淚急翻嫌錯莫魂消直恐分明﹖回首並禽棲處書帷鏡檻憐我憐卿暫別常憂道遠況淒然泉路深扃有銀箋愁寫瘞花銘漫商量身在情常在縱無身那便忘情最苦梅霖夜怨虛窗遞入秋聲

淸平樂

曲瓊風細寂寞簾垂地消得西堂煙一穗隨分閒眠淺醉﹖象牀羅簟關情梧桐葉葉秋聲還向人閒惆悵不知幾日浮生

○項廷紀

南浦詠柳

春水漲溪渾是蒙蒙昨夜楊花吹徧走馬問章臺長堤外和雨和煙一片纖腰自舞料應未識相思怨可惜笑桃人別後孤負年年靑眼﹖怪他眠起無端好光陰都付小鶯雛燕不向陌頭看爭知我盡日魂消腸斷絲絲縷縷幾時系得東風轉且去西泠橋畔等萬一檥船相見

玉漏遲聞落葉

西風無著處如今閒了斜陽髙樹搖落江潭一片亂鴉飛去客思吟商最苦更消得庾郎愁賦深院宇殘螢斷雁伴人淒楚﹖誰憐病枕難禁正颯颯吹來蕭蕭不住采綠前遊空有砌蛩能訴彈指幾番怨恨怕化作漫天碎雨君聽取涼聲又驚秋暮

燭影搖紅元夕臥病不出

疊鼓收寒試鐙風小珠簾捲玉梅消瘦倚窗枝蟾月窺人淺十里銀笙鈿管簇行雲銅街繡軟不如休去花影重門繁星一院﹖誰念何郎宿酲未解吟詩倦枕屏淸淚濺瀟湘蜜炬香心短閒裏華年自換漏沈沈天長信遠春眠困頓猶夢婆娑舞蔥歌倩

蘭陵王春晚

晚陰薄人在荼蘼院落秋千罷還倚瑣窗花雨和煙冷銀索近來情緒惡遮莫靑春過卻單衣減沈水自燻酒病經年怯孤酌﹖低低燕穿幕任箋綠綃紅心事難托柳絲倚夢輕飄泊嘆衾鳳羞展鏡鸞空掩思量睡也怎睡著恨依舊寂寞﹖妝閣閉魚鑰怕唱到陽關簫譜慵學夜占蛛喜朝靈鵲只目斷千里錦帆天角玲瓏簾月照見我又瘦削

念奴嬌將遊鴛湖作此畱別

啼鶯催去便輕帆東下居然遊子我似春風無管束何必揚舲千里官柳初垂野棠未落才近淸明耳歸期自問也應芍藥開矣﹖且去範蠡橋邊試盟鷗鷺領略江湖味須信西泠難夢到相隔幾重煙水翦燭窗前吹簫樓上明日思量起津亭回望夕陽紅在船尾

淸平樂元夜作

畫樓吹角酒醒鐙花落梅未開殘風又惡今日元宵過卻﹖更更更鼓淒涼翠綃彈淚千行並作一江春水幾時流到錢塘

玉漏遲冬夜聞南鄰笙歌達曙

病多歡意淺空篝素被伴人淒惋巷曲誰家徹夜錦堂髙燕一片氍毹月冷料鐙影衣香烘暖嫌漏短漏長卻在者邊庭院﹖沈郎瘦已經年更懶拂冰絲賦情難遣總是無眠聽到笛慵簫倦咫尺銀屏笑語早檐角驚鳥啼亂殘夢遠聲聲曉鐘敲斷

菩薩蠻擬溫庭筠

粉云低襯流蘇薄鳳窠長簟金釵落花影過秋千畫堂人晝眠﹖錦帆消息斷日日停刀翦半袖繡鴛鴦幾時成一雙

謁金門擬孫光憲

畱不得畱也不過今日今日雲帆天咫尺明朝何處覓﹖江上潮平風急吹斷幾聲殘笛獨倚小樓寒惻惻欲眠鐙又黑

○蔣春霖

木蘭花慢江行晚過北固山

泊秦淮雨霽又鐙火送歸船正樹擁云昏星垂野闊暝色浮天蘆邊夜潮驟起暈波心月影蕩江圓夢醒誰歌楚些泠泠霜激哀弦﹖嬋娟不語對愁眠往事恨難捐看莽莽南徐蒼蒼北固如此山川鉤連更無鐵鎖任排空檣櫓自回旋寂寞魚龍睡穩傷心付與愁煙

瑤華敗荷

靑房乍結夢醒江南又雨聲敲碎羅衣葉葉寒未翦亂壓一湖深翠月明歌斷更誰倚畫闌閒醉剩數叢敗葦荒蘆合寫橫塘秋意﹖飄零漫惜靑衫算舞散湘臯都是憔悴鴛鴦自浴竟不管悄換西風人世淒涼太液莫暗滴露盤淸淚待幾時重展枯香斜日小橋魚市

揚州慢癸丑十一月二十七日賊趨京口報官軍收揚州

野幕巢烏旗門噪鵲譙樓吹斷笳聲過滄桑一霎又舊日蕪城怕雙燕歸來恨晚斜陽頹閣不忍重登但紅橋風雨梅花開落空營﹖劫灰到處便遺民見慣都驚問障扇遮塵圍棋賭墅可柰蒼生月黑流螢何處西風黯鬼火星星更傷心南望隔江無數峯靑

水龍吟癸丑除夕

一年似夢光陰悤悤戰鼓聲中過舊愁才翦新愁又起傷心還我凍雨連山江烽照晚歸思無那任春盤堆玉邀人臘酒渾不耐通宵坐﹖還記敲冰官舸鬧蛾兒揚州鐙火舊嬉遊處而今何在城闉空鎖小市春聲深門笑語不聽猶可怕天涯憶著梅花有淚向東風墮

角招壬子正月遊慈慧寺舟穿梅花林曲折數里而至石峯峭碧沙水明潔佛樓藏松陰中淸涼悅人十年後與郭堯卿復過其地則夕烽不遠寺門闃然閉梅樹半摧爲薪存者亦憔悴如不欲花堯卿謂白石正角招譜後罕有和者曷倚新聲紀今日事余旣命筆硯堯卿擊節而歌蓋淒然不可卒聽也

暮寒際誰家尙遣扁舟去看煙水櫓枝沙外倚忘卻那回花下游事山靈倦矣漸露出雙峯憔悴十里寒香何在剩千萬樹梅魂伴銅仙垂淚﹖還喜梵王殿址松梢塔影陳迹殘僧指回闌仍畫裏戍角聲聲當年無此霜楓滿地更懶問歸人歸未月上西風又起怕潮落石橋灣愁難洗

虞美人

水晶簾捲澄濃霧夜靜涼生樹病來身似瘦梧桐覺道一枝一葉怕秋風﹖銀潢何日消兵气劍指寒星碎遙憑南斗望京華忘卻滿身風露在天涯

卜算子

燕子不曾來小院陰陰雨一角闌干聚落花此是春歸處﹖彈淚別東風把酒澆飛絮化了浮萍也是愁莫向天涯去

霓裳中序第一春事欲闌故人江外旅窗竟夕索夢不得書寄何梅屋

蒼苔換舊迹過卻淸明春是客花外玉尊又側任庭樹斂陰風簾催夕天涯倦翼趁墜紅飛去無力淒涼久一鐙夢覺隱約夜窗白﹖檐隙峭寒猶積嘆瘦骨輕衾怎敵相思偏在故國竹檻欹琴水榭題壁斷鴻歸太急便忘卻江南舊識鄕程遠何時孤棹臥聽倚樓笛

菩薩蠻

鏤金屏扇雙靑鳳象牀日午遲嬌夢寶鏡不相憐好花窗外妍﹖畫堂傳喚急指重箏弦歰舞罷又回身春風陌上塵

琵琶仙五湖之志久矣羈紲江北苦不得去歲乙丑偕婉君泛舟黃橋望見煙水益念鄕土譜白石自度曲一章以箜篌按之婉君曾經喪亂歌聲甚哀

天際歸舟悔輕與故國梅花爲約歸雁啼入箜篌沙洲共飄泊寒未減東風又急問誰管沈腰愁削一舸靑琴乘濤載雪聊共斟酌﹖更休怨傷別傷春怕垂老心期漸非昨彈指十年幽恨損蕭娘眉萼今夜冷篷窗倦倚爲月明彊起梳掠怎柰銀甲秋聲暗回淸角

○王鵬運

念奴嬌登暘臺山絕頂望明陵

登臨縱目對川原繡錯如接襟袖指點十三陵樹影天壽低迷如阜一霎滄桑四山風雨王气銷沈久濤生金粟老松疑作龍吼﹖惟有沙艸微茫白狼終古滚滚邊墻走野老也知人世換尙說山靈呵守平楚蒼涼亂雲合沓欲酹無多酒出山回望夕陽猶戀髙岫

八聲甘州送志伯愚都護之任烏裏雅蘇臺

是男兒萬里慣長徵臨歧漫淒然只楡關東去沙虫猿鶴莽莽烽煙試問今誰健者慷慨著先鞭且袖平戎策乘傳行邊﹖老去驚心鼙鼓歡無多憂樂換了華顚盡雄虺瑣瑣呵壁問蒼天認參差神京喬木願鋒車歸及中興年休回首算中宵月猶照居延

淸平樂次園公韻

百年艸艸元發無多了負手長空看過鳥靑鏡本無塵到﹖逍遙我笑南華華胥夢裏誰家好是春風浩浩吹開吹落千花

沁園春島佛祭時艷傳千古八百年來未有爲詞修祀事者今年辛峯來京度歲唱酬之樂雅擅一時因於除夕陳詞以祭譜此迎神而以送神之曲屬吾弟焉

詞汝來前酹汝一杯汝敬聽之念百年歌哭誰知我者千秋沆瀣若有人兮芒角撐腸淸寒入骨底事窮人獨坐詩空中語問綺情懺否幾度然疑﹖玉梅冷綴苔枝似笑我吟魂蕩不支嘆春江花月競傳宮體楚山雲雨枉托微詞畫虎文章屠龍事業淒絕商歌入破時長安陌聽喧闐簫鼓良夜何其

又代詞答

詞告主人釂君一觴吾言滑稽嘆壯夫有志雕虫豈屑小言無用芻狗同嗤搗麝塵香贈蘭服媚煙月文章格本低平生意便俳優帝畜臣職奚辭﹖無端驚聽還疑道詞亦窮人大類詩笑偸聲花外何關著作移情笛裏聊寄相思誰遣方心自成沓舌翻訝金荃不入時今而後儻相從未已論少卑之

玉漏遲

望中春艸艸殘紅捲盡舊愁難掃載酒園林往日遊情倦了幾點飄零花絮做弄得陰晴多少歸夢好宵來猶記驂鸞親到﹖尾長翼短如何算愁裏聽歌也傷懷抱爛錦年華誰信春殘恁早畱取花梢日在休冷落舊家池沼吟思悄此恨鷓鴣能道

點絳唇

拋盡楡錢依然難買春光駐餞春無語腸斷春歸路﹖春去能來人去能來否長亭暮亂山無數只有鵑聲苦

三姝媚道希南歸途次賦詞見寄倚調答之

懷人心正苦況闌干依然倦紅愁舞淚滴羅襟數心期慵續閒情新句費盡春工成就得半天風絮碧海沈沈只有姮娥忘情終古﹖此際潮生江步正酒醒扁舟羨君歸路風雨禁持料也應念我獨弦歌處已是啼鵑休更說看花如霧知否成連海上新聲換譜

賀新郎辛峯至自汴梁出示所作和稼軒詞數十篇讀之喜不自禁卽用稼軒韻題此索和辛峯將就鹽官於淮南以覲事暫畱度歲離合之感𨿽不能無慨於中而風雪聯牀歌聲相答此樂亦平生得未曾有也

心事從何說算平生等閒消盡酒漿裘葛回首麻衣十年恨淚盡隴山冰雪黯循徧絲絲華發何物向禽兒女累負歸云夢渺瀧岡月聽夜雨共蕭瑟﹖暫時攜手還輕別望江湖風塵澒洞星萍離合一度相逢一回老冷語淒然砭骨且莫對寒檠愁絕四海子由眞健者慣商歌斫地錚如鐵霜竹冷爲君裂

南鄕子

斜月半朧明凍雨晴時淚未晴倦倚香篝溫別語愁聽鸚鵡催人說四更﹖此恨拚今生紅豆無根種不成數徧屏山多少路靑靑一片煙蕪是去程

摸魚子以彚刻宋元人詞贈次珊承賦詞報謝卽用原調酬之

莽風塵雅音寥落孤懷鬱鬱誰語十年鉛槧殷勤抱弦外獨尋琴趣堪嘆處恁拍到紅牙心事紛如許低徊弔古試一酹前修有靈詞客知我斷腸否﹖文章事覆瓿代薪朝暮新聲那辧鐘缶憐渠抵死耽佳句語便驚人何補君念取底斷譜零縑畱得精神住停辛佇苦且醉上金臺酣歌擊築雜沓任風雨

○鄭文焯

玉樓春

梅花過了仍風雨著意傷春天不許西園詞酒去年同別是一番惆悵處﹖一枝照水渾無語日見花飛隨水去斷紅還逐晚潮回相映枝頭紅更苦

玲瓏四犯壬辰中秋玩月西園中夕再起引侍兒阿憐露坐池闌歌白石道人玲瓏雙調曲度鐵洞簫繞廊長吟鳴鶴相應夜色空寒花葉照地顧影淒獨依依殆不能去遂仿姜詞舊譜制此明日示子苾以爲有新亭之悲也

竹響露寒花凝雲淡淒涼今夜如此五湖人不見故國空文綺歌殘月明滿地拍危闌寸心千里一點秋檠兩行新雁知我倚樓意﹖參差玉生涼吹想霓裳譜徧天上淸異鏡波宮殿影桂老西風裏攜盤夜出長門冷漸消盡銅仙鉛淚愁夢寄花陰見低鬟拜起

雨霖鈴

江城春霽趁東風早畫舫初試歌眉鏡裏仍見攜手處都縈愁思夢換繁華舊恨共明月千里但暗憶紅萼盈簪玉笛吹寒夜重起﹖娃鄕自古消魂地漫倚闌一霎成憔悴年年虎山橋下花發處冷香隨水水縱無情應帶傷春幾點淸淚算只有吟袖弓腰解得流連意

謁金門

行不得黦地衰楊愁折霜裂馬聲寒特特雁飛關月黑﹖目斷浮雲西北不忍思君顏色昨日主人今日客靑山非故國

又

畱不得腸斷故宮秋色瑤殿瓊樓波影直夕陽人獨立﹖見說長安如弈不忍問君蹤迹水驛山郵都未識夢回何處覓

又

歸不得一夜林鳥頭白落月關山何處笛馬嘶還向北魚雁沈沈江國不忍聞君消息恨不奮飛生六翼亂雲愁似幕

迷神引

看月開簾驚飛雨萬葉戰秋紅苦霜飆雁落繞滄波路一聲聲催笳管替人語銀燭金鑪夜夢何處到此無聊地旅魂阻﹖睠想神京縹緲非煙霧對舊河山新歌舞好天良夕怪輕換華年柱塞庭寒江關暗斷鐘鼓寂寞衰鐙側空淚注迢迢云端隔寄愁去

夜半樂秋盡夜聞雨有懷

暝寒中酒情味江天漠漠秋盡仍連雨繞舊綠闌干覓愁無處砌虫乍咽城烏旋起滿廊黃葉飄零散風還聚背暗燭敲簾作人語﹖夜窗又到雁陣獨掩低幃更添沈炷霜堞隱羌笳淒淒危曙淚凝叢菊魂縈蔓艸幾回夢裏登臨亂山歧路渺京國蒼茫見煙霧﹖此際追感少日狂遊舊家歌舞念俊約經時動離阻恁蕭條空嘆雪滿梁園賦驚歲事一臥滄江暮畫樓天遠孤云去

慶春宮冬緒羈吟

紅葉家林蒼煙鄰寺歲殘未了秋聲門柳鴉寒庭莎蛬老浸霜月气冥冥夜窗鐙暈鎭搖落山川舊情傷心年事何限繁華不抵飄零﹖追思結客幽並連騎云驕看劍星橫誰分蕭條哀時詞賦過江無淚堪傾暮鴻天遠柰重拍燕歌自驚一生惆悵拚與江南空老蘭成

○朱祖謀

聲聲慢十一月十九日味耼以落葉詞見示感和

鳴螿頹墄吹蝶空枝飄蓬人意相憐一片離魂斜陽搖夢成煙香溝舊題紅處拚禁花憔悴年年寒信急又神宮淒奏分付哀蟬﹖終古巢鸞無分正飛霜金井拋斷纏綿起舞回風才知恩怨無端天陰洞庭波闊夜沈沈流恨湘弦搖落事向空山休問杜鵑

燭影搖紅晚春過黃公度人境廬話舊

春瞑鉤簾柳條西北輕雲蔽博勞千囀不成晴煙約遊絲墜狼藉繁櫻剗地傍樓陰東風又起千紅沈損鵯鵊聲中殘陽誰系﹖容易消凝楚蘭多少傷心事等閒尋到酒邊來滴滴滄洲淚袖手危闌獨倚翠蓬翻冥冥海气魚龍風惡半折芳馨愁心難寄

賀新郎書感寄王病山秦晦鳴

斗柄危樓揭望中原盤鵰沒處靑山一發連海西風掀塵黯捲入關楡瘁葉尙遮定浮雲明滅烽火十三屏前路照巫閭知是誰家月遼鶴語正嗚咽﹖微聞殿角春雷發總難醒十洲濃夢桑田坐閱銜石冤禽寒不起滿眼秋鯨鱗甲莫道是昆池初劫負壑藏舟尋常事怕蒼黃柱觸共工折天外倚劍花裂

夜遊宮舟夕孤坐榜人折臨水小梅枝爲供

吹水疏香訊早紺壺煗回鐙一笑零亂蒼鬟枕函小似羅浮月昏黃夢中到﹖天黯吹笙道細禽傍空尊啼繞起換傷春舊年稿斷無人理紅簪歲華老

夜飛鵲香港秋眺懷公度

滄波放愁地遊棹輕回風葉亂點行杯驚秋客枕酒醒後登臨塵眼重開蠻煙蕩無霽颭天香花木海气樓臺冰夷漫舞喚癡龍直視蓬萊﹖多少紅桑如拱籌筆問何年眞割珠厓不信秋江睡穩掣鯨身手終古徘徊大旗落日照千山劫墨成灰又西風鶴唳驚笳夜引百折濤來

洞仙歌丁未九日有寄

無名秋病已三年止酒但買萸囊作重九亦知非吾土彊約登樓閒坐到淡淡斜陽時候﹖浮雲千萬態回指長安卻是江湖釣竿手衰鬢側西風故國霜多怕明日黃花開瘦問暢好秋光落誰家有獨客徘徊憑髙雙袖

雪梅香

酒無力憑舷獨客背西風爲髙樓怊悵天涯易發秋慵收艇汀洲雨連夕近橋簾幕水涵空去程急盼斷書期迆邐賓鴻﹖悤悤引離緒燭外行雲淡畫吳峯舊國年芳換將亂葉衰紅涴地驚波古城曲來年愁夢臥屏中依前是倦枕沈沈魂斷疏鐘

浪淘沙慢辛亥歲不盡五日作

暝寒送繁霜覆水暗雨啼葉檐鐸敲愁乍急帷鐙顫影旋滅翦不斷連環春緒疊是當日鸞帶親結問故徑蘼蕪夢何許前塵竟拋撇﹖淒切錦書寄遠終輟念玉几金牀西風夜縹緲胡雁咽嗟攬斷羅裾寧信長別恨腸寸折明鏡前掇取中心如月﹖卻剗連峯平於垤黃塵擁巨川頓竭怒雷起元冬還夏雪更千歲倚杵天摧厚地坼深盟會與纏綿絕

賀新郎井上新桐植七年矣周無覺撫之而嘆曰此手種前朝樹也斯語極可念拈以發端

手種前朝樹帶虛廊斜陽一角閱人無語乞向西鄰斤斧底曾共籜龍赦取看玉立亭苕如許今日離披銀牀畔問孤根肯傍龍門否一葉葉戰風雨﹖蟪蛄三兩啼相訴說年來紅淒翠慘好秋誰主剗地霜蕪連天白棲鳳長迷處所算漧淨猶餘吾土眠坐淸陰渾閒事要歲寒根幹牢培護盟此意酹淸醑

洞仙歌過玉泉山

殘衫剩幘悄不成遊計滿馬西風背城起念滄江一臥白髮重來渾未信禾黍離離如此﹖玉樓天半影非霧非煙消盡西山舊眉翠何必更繁霜三兩棲鴉衰柳外斜陽餘幾還肯爲愁人住些時只嗚咽昆池石鱗荒水

○況周頤

齊天樂秋雨

沈郎已自拚憔悴驚心又聞秋雨做冷欺燈將愁續夢越是宵深難住千絲萬縷更攙入虫聲攪人情緒一片蕭騷細聽不是故園樹﹖沈沈更漏漸咽只檐前鐵馬幽怨如訴儻是殘春明朝怕有無數飛花飛絮天涯倦旅記滴向篷窗更加淒苦欲譜瀟湘黯愁生玉柱

蘇武慢寒夜聞角

愁入云遙寒禁霜重紅燭淚深人倦情髙轉抑思往難回淒咽不成淸變風際斷時迢遞天街但聞更點枉教人回首少年絲竹玉容歌管﹖憑作出百緒淒涼淒涼惟有花冷月閒庭院珠簾繡幕可有人聽聽也可曾腸斷除卻塞鴻遮莫城烏替人驚慣料南枝明日應減紅香一半

握金釵

鐵笛倚層樓天涯怨芳艸定巢新燕能道畢竟無塵是壺嶠花作伴海流愁人未老﹖竟夕聽笙歌棖棖甚時曉翠尊莫惜頻倒沈醉東風夢長好春黯黯事茫茫難自料

定風波

未問蘭因已惘然垂楊西北有情天水月鏡花終幻迹贏得半生魂夢與纏綿﹖戶网遊絲渾是羂被池方錦豈無緣爲有相思能駐景消領逢春惆悵似當年

蝶戀花

柳外輕寒花外雨斷送春歸直恁無憑據幾片飛花猶繞樹萍根不見春前絮﹖往事畫梁雙燕語紫紫紅紅辛苦和春住夢裏屏山芳艸路夢回惆悵無尋處

最髙樓雨夕餞秋

風和雨嗚咽似驪歌芳節惜蹉跎髙樓何況聞鴻雁重衾生怕夢山河說傷心應更比送春多﹖鐘未到尙餘梧幾葉更欲斷最憐花寸蠟霜晼晚鬢消磨西風樹到無聲苦東籬菊亦柰愁何剩淒淸今夕也等閒過

曲玉管憶虎山舊遊

兩槳春柔重闉夕遠尊前幾日驚鴻影不道瓊簫吹徹淒感平生忍伶俜杳杳蘅臯茫茫桑海碧城往事愁重省問訊寒山可有無限傷情作鐘聲﹖換盡垂楊只縈損天涯絲鬢那知倦後相如春來苦恨靑靑楚腰擎抵而今消黯點檢靑衫紅淚夕陽衰艸滿目江山不見傾城

紫萸香慢丙辰重九

又悤悤一回重九菊萸總逐愁新恁悲哉秋气慣蕭瑟來年人最是無風無雨費遙山眉翠鎭日含顰念東籬俊約迹往越成塵渺過雁幾重冷云﹖黃昏忍對淸尊持薄酒與誰溫甚靑娥皓齒檀痕掐損畢竟聲吞總然夕陽如醉算多事怨濃雰彊登臨自憐衰鬢故人不見寥落客裏佳辰霜重閉門

六州歌頭鏡中見鬢絲有白者

飛蓬兩鬢容易雪霜欺能似舊靑靑否一絲絲不須悲艸木無情物催換葉淸秋節芳未歇寒先徹底禁持似我工愁儻不教憔悴造物何私況天涯飄泊後昨夢都非老態垂垂鏡先知﹖念歡事少憂心悄吾衰早復奚辭長似此星星矣欲胡爲莫頻窺一樣傷心色行滋蔓到吟髭金粉攺江山在越淒其商婦琵琶咽到無聲處縈損蛾眉便靑春又也忍憶少年時醉插花枝

詞莂一卷終

