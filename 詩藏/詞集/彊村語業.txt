彊村語業淸朱孝臧

髙陽臺八首飄樹煙零﹐封階粉退﹐餘寒猶沍苔文。畫意無多﹐尋常埋沒芳塵。斜陽著意相憐惜﹐是愁心﹑不耐溫存。且銷他﹐一額涼蟾﹐來伴深尊。東欄步玉人歸否﹐剩篝香半灺﹐衾繡孤溫。依約檐聲﹐隔簾滴到黃昏。朝來便化春潮去﹐問何人﹑省識冰魂。謝東風﹐不當花看﹐爲劃愁根。

連巘平煙﹐淸波小鏡﹐妝成縮本西湖。語變炎禽﹐年光細艸催䢐。分明玉塔紅棉路﹐笑暫來﹑客意疏蕪。太匆匆﹐拖策天涯﹐疊鼓城隅。一杯銷與羅浮碧﹐占淸新風日﹐天與髯蘇。片霎鵑聲﹐朝霞飄墮漚珠。丹成不共維摩去﹐怕散花﹑人比山孤。熨歸魂﹐小碣蠻花﹐畱偈如如。

飄箔衰燈﹐歸樓細雨﹐隔年人換閒愁。紅蕊辭春﹐東風蹀躞荒溝。黃金鈿合同心結﹐夢未闌﹑燕冷搔頭。倚空簾﹐明鏡徘徊﹐鬢攺花羞。東墻輕送斜陽老﹐怕三年楚玉﹐病不禁秋。躑躅吹湍﹐白騧一逝難畱。障花亂笑飛春語﹐負舊情﹑麗玉箜篌。算冷冷﹐幾折迥波﹐會節秦謳。

寒玉秋筠﹐衰絲暝柳﹐礬頭淺畫林巒。溪月生遲﹐低窺不照愁顏。尊空尙戀迥腸地。伴怨虫﹑微語荒闌。最銷凝。獨夢飄燈﹐連唱投竿。鷓鴣啼老江南事﹐算樵風家世﹐人外閒閒。卅載吳棲﹐鶴天長占髙寒。鄕心歷亂趨殘夜﹐有雁行﹑飛度關山。傍西風﹐一倍哀時﹐詞客休還。

紅冷籸盆﹐墨枯彩帖﹐年涯消盡誰催。一寸春心﹐等閒都著寒灰。今宵才信東風懶。負冷吟﹑殘醉情懷。問關山。笛裏梅花﹐幾度吹開。聲聲不分鄰家鼓﹐把朦朧臺榭﹐殘夢驚回。馬影雞聲﹐天邊消息還猜。虛堂冰雪淩兢甚﹐怕過時﹑春不歸來。最無聊﹐照取吳霜﹐婪尾深杯。

短陌飛絲﹐長波皺曲﹐市簾江柳爭靑。中酒年光﹐買春猶是旗亭。彩幡長記花生日﹐甚綠窗﹑兒女心情。盡安排﹐畫桁吳縑﹐鈿閣秦箏。白頭未要相料理﹐要哀吟狂醉﹐消遣餘生。無主東風﹐博勞怨不成聲。朦朧幾簇東欄雪﹐算今年﹑又看淸明。怕相逢﹐社燕歸來﹐還訴飄零。

吹劍驅愁﹐揮杯勸影﹐湖上重與溫存。一弄荒波﹐客來猶道閒身。隔年縹緲鈞天夢﹐傍淸鐘﹑忍斷知聞。袖香燻﹐攜向虛堂﹐還熨詩痕。遮門不是閒煙水﹐洗秋心最苦﹐更托鵑春。小閣通明﹐夜深孤月尋人。褰裳手把芙蓉朵﹐問目成﹐可記靈均。便從君﹐把臂黃華﹐相守孤根。

藥裹關心﹐梅枝熨眼﹐年光催換天涯。采勝迷離﹐忘情紅入燈花。常時風雨聯牀地﹐付冷吟﹑閒醉消他。更休提﹐束帶鳴雞﹐列炬飛鴻。驚心七十明朝是﹐甚兩頭老屋﹐舊約長賒。醉倚屠蘇﹐寧知肝肺槎枒。干戈滿目悲生事﹐對阿連﹐休話無家。卻因依﹐北斗欄幹﹐凝望京華。

木蘭花慢十首冶城山翠裏﹐幾深淺﹐白門潮。恁壁滿花穠﹐等閒換了﹐碑老苔彫。迢迢。蕩靑溪恨﹐有滄桑﹑依樣惹魂銷。眼底江鴻不落﹐天邊遼鶴空招。巖椒﹐禪語況淒寥﹐無句挽仙橈。算抗疏功名﹐分箋伴侶﹐一例飄蕭。今宵﹐酒醒月落﹐怕西風吹雪上顚毛。捲起一封翠墨﹐傷心都付南朝。

問東蘭瘦雪﹐尙消得﹐幾淸明﹖是拆繡樓臺﹐差池燕羽﹐佻巧鳩鳴。金鈴。未知系處﹐更蒼苔﹑顚倒藉紅英。禁斷尋芳意緒﹐交加中酒心情。多生﹐有客惜香盟﹐愁檢痤花銘。潮數盡番風﹐彊扶倭墮﹐還忍伶俜。陰晴﹐問春未準﹐怕到頭開落總無聲。夢裏催歸杜宇﹐香車不勸逢迎。

賜明湖一曲﹐認喬木﹐中興年。算小隊郊坰﹐中原壁壘﹐天放身閒。頹欄。舊吟拍處﹐問月明﹑元鶴幾時還。戰艦東風夢斷﹐畫奩西子妝寒。無端﹐金碧擁檀樂﹐唐突此湖山。念吳峯立馬﹐荷花桂子﹐休唱屯田。延緣﹐釣竿未買﹐怕魚龍風惡攪鷗眠。醉拭西城殘淚﹐衰楊鬢影鬖然。

閉門春未覺﹐又鶯語﹐報芳期。恁寂寞心情﹐酥花是影﹐蜜炬新啼。驚窺。鏡霜鬢縷﹐負鄰家﹑折贈古梅枝。老鶴楓窗去信﹐等閒苔竹淒迷。天涯﹐病枕未成歸﹐醒到曉鐘時。笑東風故國﹐紅情綠意﹐都被愁欺。支離﹐歲朝倦筆﹐算一年芳物不堪題。待理中園步屧﹐簾纖小濕春姿。

聽枯桐斷語﹐識君恨﹐十年遲。正濺淚花繁﹐迷歸燕老﹐春去多時。相摧。夢華故地﹐怪單衣﹑無路避塵緇。錦瑟看承暫醉﹐白頭吟望低垂。差差﹐津館柳成絲﹐離緒費禁持。問何計消磨﹐夕陽宦味﹐逝水心期﹖鴟夷﹐舊狂漫理﹐已沈陰江表杜鵑啼。莫上吳臺北望﹐斜煙亂水淒迷。

露涼花墮夕﹐淺秋在﹐水西欄。看照鬢淸波﹐疏人翠箑﹐慣得幽單。更殘。睡遲病枕﹐有哀蛩﹑和笛咽尊前。獨客慵忺越醖﹐故人新費吳箋。居然﹐畫扇好靑山﹐邀夢發蒼顏。柰秋鴻蹤迹﹐江蘺易擷﹐津柳難攀。愁端﹐背燈自理﹐過中年禁得雨聲閒。莫道滄江歲晚﹐驚塵不到鷗邊。

馬塍花事了﹐但持淚﹐問西泠。信有美湖山﹐無聊瓶缽﹐倦眼難靑。飄零。水樓賦筆﹐要扁舟﹑一系暮年情。才近要離冢側﹐故人眞个騎鯨。瑤瓊﹐何路問玄亭﹐九辯總無靈。算浮生消與﹐功名抗疏﹐心事傳經。冥冥﹐夜臺碎語﹐咽漂風鄰笛不成聲。淚眼塵箋未理﹐禮堂誰分平生。

洗梅根墮粉﹐換年事﹐雨聲中。看蜜炬籠花﹐籸盤添勝﹐圍幕香重。樓東。曙鴉未起﹐黯歌塵﹑猶顫好簾櫳。吟與玉箋旋引﹐曲遊金埒還慵。歡悰。半冷翠盤龍。多事買吳篷。笑黃柑未擘﹐洗妝淸靨﹐慣濕東風。相逢﹐鏡屏夢底﹐問歲寒宮袖幾時紅。雙舉流霞漫動﹐老懷翻惱瓊鐘。

傍滄浪桂樹﹐素心寫﹐小山篇。笑楚制荷衣﹐吳謳簜節﹐萍泊何緣。飛仙。素云擁處﹐要手﹝左奭右斗﹞﹑南斗灑人間。不用流霞灩引﹐鏡中畱得朱顏。幽禪。一榻煮茶煙﹐絲鬢幾年前。惜冥冥此意﹐繁憂沈陸﹐孤夢攀天。鷗邊﹐後期守定﹐理雙綸過野鷗慵。勝我一棹相尋﹐世外應有人呵。

問東欄瘦雪﹐尙消得﹐幾淸明。是拆繡樓臺﹐差池燕羽﹐佻巧鳩鳴。金鈴。未知擊處﹐更蒼苔﹑顚倒藉紅英。禁斷尋芳意緒﹐交加中酒心情。多生。有客惜香盟。愁檢瘞花銘。漸數盡番風﹐彊扶倭墮﹐還忍伶俜。陰晴﹐問春未準﹐怕到頭開落總無聲。夢裏催歸杜宇﹐香車不勸逢迎。

鷓鴣天二十七首玉護香圍憶未眞﹐相思酒畔惹春恨。前身蓮葉溪頭水﹐後夜梨花夢裏云。人有信﹐事無痕﹐淺吟閒醉莫銷魂。圓蟾未上斜陽落﹐數盡新鴻且閉門。

沙尾風痕約晚涼﹐雨餘山語響匡牀。羅文水比空奩定﹐品宇帆如畫扇張。塵世事﹐水雲鄕﹐鴟夷好計苦參商。夢回月到烏篷罅﹐便認雙溪夜渡航。

句裏春姿發翠微﹐拍天新漲麯痕肥。亭亭遠樹人離立﹐拂拂輕帆鶯亂飛。移晚棹﹐占空磯﹐水窗飄笛細風迥。眼中無限滄波意﹐欲采蘋花一笑非。

淚盡東京說夢華﹐敗箋殘墨送生涯。沾唇香乞迎年酒﹐到眼紅憎饋歲花。無一語﹐但長嗟﹐短檠挑盡又啼雅。莫嫌歲事郎當甚﹐好友同居亦當家。

正日礬頭厭短垣﹐今年屋後斷潺湲。靑松未必妨賢路﹐白髮公然有責言。馳騄耳﹐控黃肩﹐較量百計讓邱樊。曝然放杖東歸耳﹐安用人閒下澤轅。

吟鬢飄蕭淚裏乾﹐沈蓬江海得歸難。卻從九陌遊輪路﹐細憶雙溪短柱船。田水外﹐野香邊﹐行杯一笑發蒼顏。亂鴉飛盡柴門閉﹐守著斜陽尙滿山。

作惡東風十日陰﹐春愁吹雪上疏簪。荒荒白日人間世﹐釅釅蒼波逝者心。書易倦﹐酒慵斟﹐孤懷無地與登臨。江城一夜黃梅雨﹐不抵虛舟淚點深。

莫厭屠蘇酒入唇﹐雪余簾戶轉奇溫。接天燈色流連夜﹐照海花光著莫春。吟鬢短﹐彩符新﹐五湖猶是未歸人。明年好辦扶犁去﹐爲報苕山一幀云。

眼底罡風事事新﹐太虛何用競浮雲。偶然出手從廬雉﹐未肯低頭拾惠文。憂國病﹐苦吟身﹐全家搗藥起秋塵。酒船茶具江天好﹐乞取鸕鶿自在春。

市盡官河得雪淸﹐孤遊移舸避妍睛。春愁似水連鷗起﹐山色通橋與雁平。年事換﹐雨香零﹐題詩誰寄艸堂靈。酒醒寺寺鐘聲發﹐仿佛江船夜半聽。

夢裏云屏度幾重﹐蘭期猶暖舊歡叢。燈飄繡扇花如睡﹐歌咽金船酒不濃。春寂寂﹐恨匆匆﹐鳳城涼信又歸鴻。緘情欲托天邊月﹐知道髙樓雨是風。

野水斜橋又一時﹐愁心空訴故鷗知。淒迷南郭垂鞭過﹐淸苦西峯側帽窺。新雪涕﹐舊弦詩﹐愔愔門館蝶來稀。紅萸白菊渾無恙﹐只是風前有所思。

似水淸尊照鬢華﹐尊前人易老天涯。酒腸芒角森如戟﹐吟筆冰霜慘不花。拋枕坐﹐捲舊嗟﹐莫嫌啼煞後棲鴉。燭花紅換人間世﹐山色靑回夢裏家。

百隊行春迆邐車﹐千林步綺淺深霞。陰晴並日如中酒﹐哀樂臨年各爲花。花夢短﹐酒悲賖﹐甘拋有盡送無涯。道人不對東風笑﹐掃地焚香自作家。

生小仙娥不自妍﹐璧臺金層誤嬋娟。幾曾宛轉酬千琲﹐已忍伶俜過十年。虯箭水﹐鵲鑪煙﹐無端芳會散金錢。簾櫳早是愁時候﹐爭遣新寒到外邊。

金斗餘薰向夕涼﹐撲簾眞見倒飛霜。竊香鳳子紛成隊﹐撼局過兒太作狂。三嘆息﹐百思量﹐回腸斷盡也尋常。鏡前新學拋家髻﹐猶被狂花妒淺妝。

微步塵波避洛神﹐玉顏團扇與溫存。牽牛夜殿憐私語﹐騎馬宮門拜主恩。翻覆雨﹐合離云﹐經年才雪舊啼痕。淸狂一往寧無悔﹐卻繡長旛禮世尊。

罷轉歌喉道勝常﹐多生爭忍不疏狂。直饒在髮爲薌澤﹐未願將身作枕囊。蟾嚙鎖﹐鵲橫梁﹐東家著意在王昌。情知薄倖靑樓夢﹐且坐佳人錦瑟旁。

聞道嬋媛北渚遊﹐東風連苑冷於秋。無多裝綴花宮體﹐禁斷排當鞠部頭。歡易散﹐夢難畱﹐女牀鸞樹向人愁。紅蠶憔悴同功繭﹐繅盡春絲未放休。

臨鏡朦朧懶卸釵﹐無聊啼笑枉多才。探看靑鳥沈歡訊﹐橫臥烏龍本妒媒。笙字錯﹐錦梭回﹐肯將心力事牀臺。不知下九還初七﹐且疊紅箋寄恨來。

未必芳期未有期﹐等閒蜂蝶劇嬌癡。側商小令翻新水﹐捲地狂香發故枝。風雨裏﹐苦禁持﹐有人低唱比紅兒。才知滿樹金鈴擊﹐未省秋人落葉悲。

歷劫相思信不磨﹐親將雙帶綰香羅。未灰蠟炬拚成淚﹐垂絕鵾弦忍罷歌。休躑躅﹐已蹉跎﹐珊鞭拗折負恩多。人間會有相逢事﹐柰此靑春悵望何。

敢學邠鄕畫古圖﹐卻師表聖構元廬。頭皮畱在還看鏡﹐心力拋殘但覆瓿。螻蟻飽﹐馬牛呼﹐姓名官職總區區。丰碑幾許徵西字﹐消得先生點筆無。

忠孝何曾盡一分﹐年來姜被減奇溫。眼中犀角非耶是﹐身後牛衣怨亦恩。泡露事﹐水雲身﹐枉拋心力作詞人。可哀惟有人間世﹐不結他生未了因。

嗚咽丹稜水不波﹐拍浮來赴小紅螺。臨風坐接秋香近﹐擎露涼分太乙多。從污漫﹐日亡何﹐霸陵醉尉不須訶。白頭野史亭前客﹐消得平生老茗柯。

蟬翼單綃不道輕﹐粉淸朱薄轉盈盈。喚來羞障垂鸞扇﹐別去佯拋小雁箏。云護惜﹐月將迎﹐眾中最得可憐名。花花相對相當慣﹐未要尊前意不平。

隱幾髙樓送夕陽﹐天教晚節伴寒香。彩衣扶杖呼文度﹐椎髻新春有孟光。秋瀲灩﹐日舒長﹐三年海上看紅桑。西湖歸棹尋鷗約﹐好爲梅花進一觴。

滿江紅五首不信詞仙﹐到今日﹑埋愁無地。手提得﹐養生四印﹐寤歌獨寐。污漫故耽塵外賞﹐虺隤未換人閒世。傍要離﹐穿冢爾何心﹐長安市。文字障﹐欋椎事。分付與﹐東流水。算不如﹐料理杉湖歸計。納息末軒誰伴侶﹐閉關荷鍤終兒戲。問神山﹐風引輒回舟﹐如何是。

放杖翩然﹐問誰是﹑髙霞眞逸。有塵外﹐浮丘袖把﹐洪厓肩拍。隔郡箋筒分日遞﹐連峯屏障排云出。信肝腸﹐如雪兩詩翁﹐機同息。潯陽郭﹐香鑪色。記曾掛﹐西風席。老生涯﹐只欠蒼煙雙屐。出世扁舟誰淨侶﹐入山他日猶生客。剩歲寒﹐風雪夢匡君﹐空頭白。

門對靑山﹐稱舊隱﹑東臯亭館。臨玩有﹐緋桃黦浪﹐緗梅連岸。小築最宜鴻案隱﹐十年未結鷗波券。問何時﹐著論效潛夫﹐先生懶。胸磊塊﹐愁湔盥。銷磨與﹐書千卷。笑修椽﹐空寄年年海燕。長策無如河朔飲﹐短歌休和南山矸。好趨班﹐靑瑣莫從容﹐滄江晚。

積古齊空﹐誰與問﹑吉金祥器。粲然對﹐判懸半堵﹐土花凝素。三壽奚斯工作頌﹐一篇融扁新詮字。伴歸裝﹐虹月米家船﹐滄江涘。髙文擅﹐嫏嬛祕。前塵渺﹐金鑾記。問沈淪﹐九鼎人閒何世。小築都含山澤趣﹐新詩定有云雷气。只夜深﹐長樂夢回時﹐潸然涕。

大木無陰﹐渾不似﹑眾芳彫歇。相望處﹐靈旗風雨﹐於今爲烈。終古心堅如鐵石﹐何人手植無年月。向南枝﹐應有舊啼鵑﹐傷情切。姦檜鑄﹐沈冤雪。幽蘭瘞﹐仇讐滅。問喬柯﹐幾見金甌圓缺。朱鳥定飄枋得淚﹐碧苔疑漬萇宏血。更空山﹐玉骨冷冬靑﹐悲陵闕。

瑞鶴仙四首車塵蘿薜礙。有杳浦琴尊﹐舊巢痕在。寒流鳳城背﹐又西峯半萼﹐向人橫黛。佳鄰慣買﹐便家具﹑殘書共載。惜餘香﹑淒入珍叢﹐容易酒邊憔悴。休怪。百年喬木﹐三宿空桑﹐等閒一嘅﹐吾廬恁愛。藏身耳﹐萬人海。屬勞禽須識﹐風枝三幣﹐莫當棲香客待。倦黃昏﹑愁倚荒欄﹐瘦藤獨對。

滿春衫淚污。西雁到客枕﹐離魂輕度。城南舊韋杜﹐料天涯一樣﹐看花如霧。秦箏漫譜﹐怕酒邊﹑塵涴玉柱。問麻鞵﹑萬里孤拜﹐杜鵑誰識臣甫。月色。今宵換盡﹐解憶長安﹐兩家兒女﹐殘年倦旅。菇蘆約﹑渺何許。上髙樓莫望﹐江南春好﹐斜陽時候最苦。縱靑山﹑無恙誰管﹐斷雲去住。

雨怞淒不斷。又西風飄送﹐離行江雁。衰燈耿虛館﹐正慵拋書帙﹐病疏醪盞。孤悰易倦﹐忖相思﹑春灰宛轉。料沈鱗﹑不寄芳音。怨入最髙樓畔。須念。帶圍寬窄﹐篝被寒溫﹐鏡顰深淺﹐無人看管。誰料理﹑夢云亂。怕羅帷燭背﹐玉釵敲著﹐不省天涯淚眼。算靑驄﹑便有來時﹐歲華漸晚。

處幽篁怨咽。凝望裏一鏡﹐緣愁白髮。無家更傷別﹐倚新聲猶戀﹐前塵苕霅。桑田坐閱﹐任軟紅﹑灰外換劫。剩行歌﹑汐社儲稿。史亭此恨銷骨。莫道。長安倦旅﹐再拜啼鵑﹐夢迷行闕﹐神州涕雪。卅年事﹑寸腸折。怕登樓眼底﹐流紅無地﹐江南芳艸頓歇。解傷心﹑故國淮水﹐夜深片月。

浣溪紗四首曲裏春魂未可招﹐橫塘笛起雨瀟瀟﹐濕煙寒柳驛西橋。一水將愁銷舊約﹐亂峯如笑理新嬌﹐今年閒煞木欄橈。

翠阜紅厓夾岸迎﹐阻風滋味暫時生﹐水窗官燭淚縱橫。禪悅新耽如有會﹐酒悲突起總無名﹐長川孤月向誰明﹖

獨鳥衝波去意閒﹐壞霞如赭水如箋。爲誰無盡寫江天。並舫風弦彈月上﹐當窗山髻挽云還﹔獨經行處未荒寒。

連夕東風結苦陰﹐通明簾幕卻偎衾﹐病軀無復酒懷侵。止藥彊名今日愈﹐探芳越減去年心﹐月華人意雨冥沈。

南浦南浦縠紋生﹐是作宵﹐雨痕新黛吹染。一碧暖溶溶﹐天涯路﹐江郎暗魂銷徧。傷春刻意﹐舊情羞學迥波淺。錦鱗欲寄﹐無好夢腸斷﹐東流花片。幾回聚別江幹﹐看渚宿文鴛﹐檣畱乳燕。淒絕浣紗人﹐啼妝映﹐不浣淚珠千點。通辭微托﹐鏡瀾銷盡年時怨。小風何事﹐吹眉皺依舊﹐歸舟天遠。

翠樓吟珠絡粘霞﹐瓊臺綴粉﹐東風萬紅相倚。年涯驚暗換﹐蕩簾角垂垂芳意。流蘇春底。有倦羽偎啼﹐閒蜂畱睡。誰料理﹐晚煙一架﹐比人憔悴。似記。嘉侶琴尊﹐對郁蟠寒碧﹐學成奇字。輕陰圓幾簇﹐尙妝點東鄰花事。平原荒矣﹐渺一曲云迥﹐雙欄風起。休辭醉﹑許郎今日﹐亂愁盈紙。

綺寮怨三首墮地酴醾如雪﹐晚鶯呼酒醒。尙著眼﹐隔水簾櫳﹐垂楊色﹐綠上空亭。鷗邊新愁已到﹐尊前客﹐怕拂絲鬢靑。悄倚欄﹐滿目風花﹐平泉地﹐散落羈思盈。未省倦遊去程。吳閶影事﹐何時疊鼓投瓊。翠杓波淸﹐十年話﹐帶愁呼﹐沈沈夜燈無語﹐總銷盡﹐故園情。花飛鳳城﹐東風較夢短﹐鉛淚零。

笛裏呼杯人盡﹐凍醪和淚凝。對冷月﹐臥仰空梁﹐楓林黑﹐斷夢無憑。年時黃壚聚別﹐傷髙眼﹐倦客相向靑。怪瘴花﹐悴折朱絲﹐匆匆去﹐夜壑尋墜盟。最是故人茂陵。摩挲翠墨﹐情懷似醉還醒。細說飄零﹐有哀雁﹐兩三聲﹐天邊喚回遼鶴﹐教認取﹐舊春城。詩魂定驚﹐花陰甚處是﹐塵暗生。

亂柳香風吹店﹐酒簾河外靑。傍水陌﹐細語殘鵑﹐春陰底﹐喚上旗亭。中年哀絲怨竹﹐潛催換﹐鬢雪和夢驚。甚候峯﹐起滅江關﹐無人睇﹐故國塵暗生。悵悵病辭茂陵。銅仙去後﹐劫灰怕問昆明。气挾幽並﹐舊人是﹐米嘉榮﹐江南落花風景﹐且訴與﹐十年情。傷懷步兵﹐澆愁但願醉﹐無淚傾。

丹鳳吟三首斷送園林如繡﹐雨濕朱幡﹐塵飄芳閣。黃昏獨立﹐依舊好春簾幕。分明俊侶﹐霎時乖阻﹐鏡鳳盟寒﹐衫鸞妝薄。漫托靑禽寄語﹐細認銀鉤﹐珠淚潸透箋角。此後別腸寸寸﹐去魂總怯波浪惡。夜暝天寒處﹐拼鉛紅都洗﹐眉翠潛鑠。舊情未訴﹐已是一江潮落。紅燭玉釵恩易斷﹐悔圓紈重握。影娥夢裏﹐知甚時念著。

坐擁連牀緗縹﹐帶艸春窗﹐英光深燭。眞珠船到﹐開卷蠹塵輕簌。元和蛻取﹐義熙題徧﹐盡有書城﹐能消陵谷。過眼雲煙漫省﹐喚起詞仙﹐一笑來伴幽獨。按譜笛中世換﹐舊蘋斷碧淒剩馥。蔓艸王風感﹐甚芳椒疏雨﹐淸事能續。吟邊今古﹐一抹弁峯寒綠。送盡飛鴻三徑晚﹐憺憑欄心目。古蕓隱處﹐珍重文字福。

俊賞霜花腴譜﹐韻起孤弦﹐秋蓬書客。蘭荃盈抱﹐宜稱賦情南國。歌成鬢攺﹐老懷慵問﹐度厄鶯花﹐招人蘿薜。自著閒身句裏﹐未忍傷春﹐春去畱淚沾臆。卻遣天涯悵望﹐暮云頓合無盡碧。袖底瑤華滿﹐晦雞鳴風雨﹐心素能惜。滄洲期在﹐落月照梁顏色。蔓艸王風身世感﹐共低垂頭白。幾時把臂﹐迎夢江路識。

迷神引誰與招魂湘臯路。零落佩蘭盈渚。揚舲緤馬﹐舊儃佪處。我思君﹐然疑作﹑斷飆遇。懸圃陳辭年﹐意悽楚。日夕靈修感﹐柰何許。藉蕙肴芳﹐旋趁椒漿注。又冽泉傾﹐香蕓吐。白蜺嬰茀﹐古今恨﹑一時訴。望修門﹐獨醒意﹐但凝佇。江水沈沈黑﹐夜猿苦。魂兮歸來些﹐颯風雨。

念奴嬌十一首采香夢醒﹐涉江人﹑不是年時吟侶。娖隊鴛鴦﹐偸眼下﹐狼藉花無重數。錦漵風多﹐珠房涼重﹐那更連天雨。江南多恨﹐老仙休唱愁句。薄暮隔岸爭翻﹐田田新曲斷﹐送簫聲去。一鏡鬧紅﹐誰管得﹐淒入笛船煙浦。羅扇單寒﹐朱欄憔悴莫﹐辦移家住。殘蟬無賴﹐日斜嘶斷歸路。

靑松冷日﹐甚推排﹑不去無情春色。彊與風光﹐流轉處﹐依舊淸明寒食。戍鼓樓臺﹐佛香塵土﹐三兩初鶯識。琴聲悽斷﹐斷腸花外殘客。天末誰爲招魂﹐薜蘿山鬼哀﹐些空吟得。盡有貞元﹐朝士感﹐白首同歸尢惜。舊頓天寒﹐新亭日暮淚﹐盡山陽笛。滄桑何事﹐出林煙磬初寂。

曝書人老﹐好池臺﹑都共畫義飄泊。碧玉通津﹐流客夢﹐分付雨烘煙托。千首塡詞﹐十年磨劍﹐心決歸耕樂。小樓添否﹖白頭依舊牢落。難得兩幅鵝溪﹐一船虹月來﹐侑郫筒酌。坐憶承平﹐觴詠事﹐展對涼堂淸幕。靈寶廚空﹐丰城劍合此﹐中關邱壑。錢郎句好﹐須君補上箋角。

樵風溪館﹐有吳鷗﹑分席閒緣瀟灑。滅燭自攜﹐涼月色﹐來理茶瓜情話。罷笛鴻歸﹐開簾螢入﹐一扇風無價。稀星出沒﹐薄羅云意如畫。忘卻天上秋期﹐紅墻碧漢隱﹐隱飆輪駕。功拙未關﹐吾輩事﹑贏得淸涼今夜。鍼縷閒情﹐盤花綺夢老﹐去慵描寫。髙梧搖露﹐遠空仙羽來下。

半奩殘雪﹐有閒鷗﹑解訝討春幽侶。寒勒野梅﹐開未徧﹐醉纈香屏無數。曲岸連橈﹐短亭呼酒﹐多事閒風雨。鶴天煙暝﹐曉窗來看題句。朝暮黃閣前塵﹐靑芝舊諾夢﹐與荒波去。淒咽虎山﹐橋畔笛﹑還爲吹香別浦。瓊蕊重攀﹐翠禽如喚投﹐老雙﹝左山右弇﹞住。輕陰無際﹐墜紅休點帆路。

淵源蜀學﹐問錄衿﹑誰托鶴山一叟。巨集觥觥﹐天水刻﹐藝苑珍逾瓊玖。三篋云亡﹐一瓻許借﹐善木蘄無負。元亭油素﹐古香擩染衫袖。前事十七遺篇﹐紛綸要義三﹐寫流傳久。說似芳椒﹐排日課﹑幾輩薑芽斂手。金薤端書﹐瑤華副墨操﹐劵名山壽。卮言日出﹐墜傳期與宗守。

角巾投老﹐依然是﹑搏控人生骨肉。造化小兒﹐空簸弄﹐隨分尋得歸宿。老層三椽﹐良田二頃﹐髙臥淸湘曲。荒灣織屨﹐老仙來伴幽獨。誰道倦羽安巢﹐驚塵連海哀﹐郢歌相續。多難萬方﹐同一槪﹑目斷鄕園松菊。故國靑山﹐滄洲白髮歸﹐夢愁成斛。何年畏壘﹐大穰珍重遺祝。

良醫良相﹐記邦賢﹑名論千秋相屬。仁術一身﹐都是徳﹐看取門庭雍睦。紅杏家林﹐白華陬萼﹐趨步鏘泉玉。恩言三接﹐上池曾效芹曝。嘉耦七十平頭﹐桂芳相引繞﹐膝臺萊祝。才調鄴唐﹐推玉季﹑爲譜鶴南飛曲。萬千歡悅﹐錦制花團簇﹐算籌添屋。雙扶鳩杖﹐小園春在新綠。

蟠根闕裏﹐悵古塵﹑脈斷三千年物。喬木蒼煙﹐新畫本﹐翠滿嵚崎巖壁。鶴去云孤﹐虯飛月冷﹐揮灑吳繒雪。東陽大筆﹐是何意態雄傑。爲問並世錢尢﹐沈吟繞樹孰﹐敢爲先發。想見解衣﹐盤礡贏﹑柯幹之而變滅。今昔風流﹐丹靑文采何﹐遽爭毫髮。熟參畫理﹐信君雙眼如月。

柏因社冷﹐郁虯枝﹑猶結蓊厓昔夢。厚地髙天﹐無著處﹐來作閒堂淸供。大谷霜姿﹐平泉珠寶﹐偉質宜梁棟。杜陵一喟﹐古來才大難用。珍重此叟支離﹐托根咫尺﹐一樣巢鸞鳳。柯葉四時﹐長不攺﹑未東要皇矜寵。五粒松蟠﹐雙甀梅格歲﹐晚寒交共﹐滿堂動色﹐河陽有筆天縱。

蕊書瑯簡﹐溯髙矩﹑卓越嬴劉而上。四集飛鴻﹐何足數﹐藝苑獨標眞賞。鼎足螭盤﹐釵頭鳳立﹐妙迹冰斯仿。一珠一字﹐效珍都入珊网。當日詒晉髙齊﹐鐵書精鑑﹐別空諸筌象。好古河閒﹐惟求是﹑何似風流宏獎。照眼芝泥﹐驚心桑海文﹐物翻無恙﹐松聲月色﹐爲君特地疏朗。

還京樂四首亂蛩絮﹐入夜羇愁似髮慵爲理。坐燈窗無酒﹐但嫌隔院﹐淸歌空費。望斷鴻天際。西樓鏡約餘香委。舊夢醒﹐銷與點滴﹐江南殘淚。記屏山底。有釭花雙照﹐蘭情半掬依前﹐離別气味。天涯盡說歸期﹐總孤他﹑玉容桃李。悵年年﹑猶去翼窺簾﹐涼螢在水。縱約雙魚腹﹐江波不照愁悴。

塞鴻近﹐著意偎沙度月成秋響。傍黃昏愁重﹐旋攙鐵馬﹐檐頭悲哽。濺淚花孤坐﹐屏山背燭幢幢影。倦睡減﹐遙夜怨起﹐羅衣新冷。聽壺蓮竟。夢滄波殘畫﹐風鴉陣黑如塵﹐垂翅未整。江湖畫角聲聲﹐暗驚回﹑雨涼煙暝。攪愁腸﹐是按笛人稀﹐飡霞伴醒。脈脈窺華發﹐淸霜飛上明鏡。

斷魂事﹐說與殘箋倦墨能惆悵。念鬢羞塵鏡﹐淚灰蠟炬﹐吹簫誰唱。記影娥池上﹐長條帶月和煙蕩。倩素手﹐扶醉喚取﹐柔波雙槳。佇髙樓望。剩狂花歧路﹐飛鶯未惜聲聲﹐芳艸又長。東風換綠林亭﹐暗梨云﹑慊夢來往。費銷凝﹐是急雨弦聲﹐明霞佩響。怨色西欄月﹐窺人昨夜薇帳。

倦懷抱﹐閱盡斜陽稍覓微波語。任墜香迷燕﹐亂紅踏馬﹐緘情無據。問絳都花事﹐傷春淚潑閒風雨。並萬感﹐吟夜醉曉﹐蠻芳成譜。舊銷魂處。傍珍叢千繞﹐而今漲筆狂塵﹐弦外調苦。沈吟又拍欄幹﹐蕩云愁﹑海思如許。坐滄洲﹐還賺得天涯﹐文章羈旅。半篋秋蕭瑟﹐蘭成身世重賦。

鳳池吟步怯瓊妃﹐舊淩波處﹐纈影淺砑文漪。記玉人夜嚼﹐潤回香吻﹐涼沁柔肌。消受聰明﹐小甌圓鏡是年時。東風解把﹐蘭舟催發﹐無計畱伊。歡悰漸冷如水﹐趁茸窗烘硯﹐寫寄相思。料傾脂河畔﹐翠鱗才上﹐錦字猶遲。成片春愁﹐斷紅和淚蹙流澌。銷除未﹐暈壼心﹑玉唾絲絲。

解連環五首絮花池閣﹐護雙雙畫板﹐淺春低絡。笑弄影﹑一態嬋娟﹐掛不定閒愁﹐燕飄鶯泊。莫賭身輕﹐有人在﹑隔墻窺著。放羅衣窣地﹐自整鳳釵﹐鬢蟬還掠。西園俊遊似昨﹐委苔陰繡柱﹐容易吹落。問甚日﹑重倚春嬌﹐便滿眼相思﹐背面難托。梨月溶溶﹐正閒煞。東風紅索。剩當時﹑手香凝處﹐細蜂倦撲。

翠屏香寂﹐又銅壼促晚﹐妬云慵坼。記夜娥﹑坊陌年年﹐換幾度風光﹐暗羅塵額。盼極孀娥﹐爲點逗﹑六街春色。甚靑鸞信渺﹐鈿軸蒼空﹐墜歡輕擲。滄洲半迷舊國﹐正銅華寫照﹐天上愁憶。想淚鉛﹑滴盡方諸﹐也淒對金仙﹐暫時將息。小影山河﹐莫唱入。吹梅哀笛。背殘燈﹑有人擁袖﹐夢尋冷驛。

雨涼無極﹐傍西池漸浥﹐畫屏猩色。悵倦旅﹑呼酒欄幹﹐數不斷唳鴻﹐遠天如墨。亂葉流紅﹐驀驚散﹑鴛鴦蹤迹。對飄煙暗燭﹐罨畫古簾﹐消然鄕國。綠窗已拼怨抑﹐又天涯樹樹﹐哀響攙入。便有約﹑重夢香叢﹐怕前地漂花﹐總凝愁碧。打盡枯荷﹐幾曾減。秋塘波力。但贏得﹑鏡稜淚點﹐斷雲共滴。

碎釧香迹﹐引啼煙翠羽﹐細窺簾隙。黯帳紙﹑殘墨瞢騰﹐又攙弄麝塵﹐半消宮額。拼忍淸寒﹐有妝鏡﹑愁鸞偎泣。悵新歌散雪﹐舊譜暗香﹐斷紅無覓。瑤臺夢中誤擲﹐倩山云評泊﹐笑靨羞索。待料理﹑紺玉寒泉﹐總浸作愁漪﹐換春無力。未返芳魂﹐料不怨。髙樓橫笛﹐伴黃昏﹑背燈瘦影﹐翠尊酹得。

緒牽愁結﹐被蠻薰沁骨﹐素天無極。傍露井﹑葉葉疏桐﹐信經過暮涼﹐畫秋眞色。罷酒闌干﹐雁書斷﹑浮雲東北。望三山鑿翠﹐尺海漲塵﹐有情難憶。登臨故歡盡擲。覷新霜鏡裏﹐烏笑頭白。待叩君﹑密約鸞釵﹐怕著枕睡酣﹐暗銷瑤碧。夢入關楡﹐但流恨﹑沈沈寒汐。背西風﹑怨蛩細語﹐伴人絮得。

卜算子三首翠羽盡情啼﹐茜袖何人妒。浮動黃昏暗暗香﹐不許嫠蟾度。吳苑玉雙身﹐飛並瑤臺路。借問錢塘老畫師﹐誰是吹簫侶。

誰賺小紅來﹐誰放楊枝去。淸笑墻東總未知﹐枉費何郎句。老子會婆娑﹐不管閒風雨。何似金仙兩手空﹐目斷天花舞。

千片惱吳花﹐接葉鶯調語。睡燼明窗一穗煙﹐夢響長廊雨。愁著倚欄時﹐歌斷臨觴侶。自惜流光輾轉看﹐淚濕爾天絮。

氐州第一輕薄箏塵﹐零亂鈿粉﹐當筵恨厭眉小。密緒連環﹐淸吭掩扇﹐淒隔秦天縹緲。蕃馬屏風﹐有暗月﹑窺人偸照。玉桁深盟﹐金錢淺擲﹐頓催歡老。八九驚烏依樹少。定輸與﹑羈雌鳴繞。毳幕恩新﹐珠田夢遠﹐驀並歸愁抱。惹花前﹑閒淚落﹐停杯處﹐相看一笑。誰打鴛鴦﹐錦塘空﹑孤眠到曉。

渡江云三首新寒羅被覺﹐蔽簾雨急﹐一雁墮圓沙。夢醒和淚別﹐海燕深棲﹐妬入莫愁家。啼紅滿鏡﹐悄自惜薄媚鉛華。千萬絲﹐白門楊柳﹐渾未稱藏鴉。空嗟﹐孤飛靑鳥﹐雙引黃驄﹐並頹波東下。親覷著蓬萊塵暗﹐秋鷁文紗。回橈蕩作江南怨﹐破暝色霜在蒼葭。惆悵極﹐歸期還問釭花。

江風殘酒夜﹐軟潮半落﹐帶夢捲迥帆。斷燈春尙淺﹐濺淚春花﹐冷約北梅崦。嘶驑罷躍﹐漸領略荒雪江南。吟望低﹐白頭誰侶﹐照坐有頹蟾。懨懨﹐哀時詞賦﹐送老關河﹐攪尊前百感。休更將然欄煙柳﹐分付何戡。明朝照鬢秦淮綠﹐怕雨昏風暝愁兼。歧路語﹐重逢竟濕靑衫。

春裝喧遠素﹐倚樓倦睫﹐雁外數南程。舊京花事減﹐去住無端﹐坐閱柳條靑。催人怨鴂﹐背夜月啼到無聲。何計尋﹖白頭料理﹐聚散隔年情。消凝﹐鑪煙依戀﹐藥裏流連﹐分萍逢不定。渾未忘延秋湖舸﹐話雨牀鐙。心魂老去須相守﹐辦歲寒尊酒平生。吟望苦﹐終期共惜伶俜。

浣溪紗十八首猩色屏迥十二山﹐鏡中長誤兩愁鸞。停燈猶待夢輕還。扶枕露香花綽綽﹐竟牀秋浪玉潺潺。新涼分不到郎邊。

已過茶糜未藝蘭﹐蝶愁蜂笑兩無端。旁人剛道好欄幹。排日淸歌巾有淚﹐憑春短袂手驚寒。早知芳節挽回難。

誰辟毬場試馬蹄﹐春坰小隊暫提攜。橫枝岡路野煙迷。西海有情添漏永﹐東風無力辦花齊。相逢且唱白銅鞮。

日飲無何但舉杯﹐歡空一笑醒心飛。扇塵何事點輕衣。別樣雲山憎入畫﹐同行鳧鶩漸無機。禦風跬步是眞歸。

著酒單衣帶眼磨﹐十年流恨滿吳波。秋來獨客易悲歌。煙月懷人詞筆瘦﹐江關費淚笛聲多。韓陵無語柰君何。

筆訣依微蠧粉流﹐江湖書客苦吟秋。小箋傳恨與妝樓。帷月皎於新鏡面﹐燈花歧似古釵頭。復丁老去轉工愁。

獨鳥衝波去意閒﹐壞霞如赫水如箋。爲誰無盡寫江天。並舫風弦彈月上﹐當窗山髻挽云還。獨經行地未荒寒。

翠阜紅厓夾岸迎﹐阻風滋味暫時生﹐水窗官燭淚縱橫。禪悅新耽如有會﹐酒悲突起總無名﹐長川孤月向誰明。

夢熟煙江十四程﹐鬢絲堤柳兩盈盈﹐年芳隨水漫無情。落酒東風梅便旋﹐衝帆細雨燕將迎﹐春愁把筆自然生。

解道傷心是小顰﹐分明怨恨曲中論﹐世間原有蕊珠人。妙舞折腰翻地錦﹐淸吭飄淚簌梁塵﹐滿衣猶是故山云。

未必天花及我身﹐占人懷抱是歌顰﹐紅毺翠幕一逡巡。翻劫枯禪參聖解﹐哀時間淚賺詞人﹐不關夢裏楚臺云。

連夕東風結苦陰﹐通明簾幕卻偎衾﹐病軀無復酒懷侵。止藥彊名今日愈﹐探芳越減去年心﹐月華人意雨冥沈。

又是尋秋一度來﹐十年城郭半蒿萊﹐眼明屈曲鏡流開。出骨微嫌山偃蹇﹐折腰猶舞柳毰毸﹐荻花拋雪點行杯。

溪水何緣也姓西﹐淡妝濃抹更相宜﹐幾堆紅樹壓蘆碕。大好年光須酒送﹐小頹風範與鷗期﹐西湖𨿽好不須題。

作隊鳧翁導槳行﹐招提取次出花塍﹐一龕香火艸堂靈。太息聲家無記莂﹐因依佛界卽傳燈﹐我來分作打包僧。

龍象銷沈幾杵鐘﹐諸天無路問靑峯﹐莊嚴輪與畫圖工。天水荒涼依舊碧﹐劫灰生滅可憐紅﹐散花香處萬緣空。

黽采澄鮮片玉詞﹐春波溶漾放生池﹐延年美意嗣萱闈。佳讖舊溪龜左顧﹐長生新曲鶴南飛﹐鴛鴦遐福本相宜。

翠阜紅厓夾岸迎﹐阻風滋味暫時生﹐水窗官燭淚縱橫。禪悅新耽如有會﹐酒悲突起總無名﹐長川孤月向誰明﹖

好事近七首短髮漸飄蕭﹐欺帽輕飆無力。彊與風光流轉﹐欠黃花消息。繞池行怯晚寒生﹐薄酒那禁得。一帶蒼山無語﹐是誰家秋色。

眠雨茂陵秋﹐曾賦上林遊獵。誰乞金莖澄露﹐療琴心消渴。相哀幾輩賴雲鬟﹐髙樓句愁絕。肯伴鴟夷一舸﹐勝雙淸塔札。

湖气郁衣巾﹐步入寶坊林月。耐得山亭泉冷﹐信肝腸如雪。出山十里蟪蛄聲﹐聞根甚時歇﹖據槁安心隨地﹐又南鄰鐘發。

遺世廣寒仙﹐香界別開蟾戶。一例恆沙劫換﹐比月盤松古。色身不礙被黃絁﹐糝地碎天布﹐遮莫窮檐薪盡﹐供籜龍斤斧。

扣角發髙歌﹐誰把道書同讀。不作羨魚癡計﹐對溪光如玉。江湖猶是未歸人﹐亡羊笑臧穀。早晚上疆山下﹐買春蓑黃犢。

飄簟燭花涼﹐欄外水葓風急。簫罷忽催歸去﹐有萬千憐惜。銘心百徧許雲英﹐料理寸腸直。別有當筵廋語﹐是紅鵝不食。

遊刃入斯冰﹐筆與蛟螭蟠曲。把臂二金蜨館﹐有臣家癡叔。廿年鬱鬱勒銘才﹐雕龍手長縮。此事倘關兵象﹐抵魯戈追逐。

減字木蘭花二十八首無愁可解﹐底事年年逋酒債。不道愁深﹐夢裏銀屏夜夜心。極天霜信﹐眼看秋山搖落盡。焉用歸舟﹐決駕飛鴻閱九洲。

談天有口﹐指點銀缾惟索酒。把臂周聃﹐身是稽康七不堪。昏燈照定﹐魍魎何須頻問影。誰是誰非﹐放著靑山自不歸。

淮流如黛﹐六月吳篷允共載。解袂匆匆﹐兵火連天照海東。一官垂死﹐訣我聯綿書七紙。風義平生﹐慚愧山陽範巨卿。

蛻君句律﹐夾巷過從窮日夕。霜月槎枒﹐走上樊樓賣酒家。竹林遊在﹐記寫八分招阿買。曙後星孤﹐畱得傳家一硯無。

蒼髯樹頦﹐落落潛郎三十載。餘事荊關﹐冷笑濃云邋遢山。荒亭接葉﹐點筆便爲求米貼。不辦歸帆﹐竟了京塵粥飯緣。

支離病骨﹐一殉浮名成解脫。破寺回飆﹐夜夜歸魂季母招。苔花及榻﹐命燭論心恆見跋。何處沾巾﹐鬥酒靑山北郭門。

盟鷗知否﹖身是江湖垂釣手。不夢黃梁﹐捲地秋濤殷臥牀。楚宮疑事﹐天上人間空雪涕。誰詔巫陽﹖被髮中宵下大荒。

蓬萊一謫﹐誰挽使還文字職。得喪虛漚﹐瞥眼驚藏巨壑舟。相過魑魅﹐糾纆幽憂非爾意。神理綿綿﹐記坐髙齊十六觀。

交遊海裏﹐眼看聯翩鴻雁起。病骨西風﹐一夜霜摧鏡面蓉。百身何贖﹐累我阿連三日哭。池艸春枯﹐淚盡西堂夢也無。

劍頭微吷﹐海水刺天漂熱血。慘月中庭﹐誰解張弦受廣陵﹖富春一角﹐零亂巖花朱鳥啄。白首何歸﹖山色無人問是非。

無情湘水﹐搖落芳蘺秋色裏。冷月回橈﹐自倚淸琴譜大招。平生風義﹐江漢愁心成屑涕。雪鬢霜髯﹐胸次先收一華山。

黃金臺古﹐百不憐人遊獵賦。醉帽攲斜﹐忍看靈均九畹花。玉簫風起﹐小展簟紋融似水。咄汝靑衫﹐夜冷春蔥下幾簽。

英英光气﹐磊落半規三十字。舊學江門﹐一樣深衣皁帽人。韓陵誰語﹐塡海補天無用處。一片蒼云﹐中有靈均舊淚痕。

蒼虯根幹﹐不管人間風日換。龍性誰馴﹐貌此嵚崎歷落人。含豪猶怒﹐那便蜿蜒霄漢去。規作新圖﹐待訪家山第四株。

幾雙玉翦﹐掠地風捎珠蕊亂。暈入生綃﹐珍重金奩付左嬌。靑春彩服﹐一霎霜摧萱艸綠。衣綫侵尋﹐省識寒泉一片心。

半規淸影﹐中有天香相比並。遺愛湖湘﹐畱得仁風好奉揚。讀書有種﹐嶽嶽文孫能洛誦。一笏棠甘﹐莫作人間富貴看。

等閒文字﹐直證人天堪涕淚。千偈瀾翻﹐大笑吹燈受湼槃。殺機天發﹐猿鶴沙虫同一劫。香發旃檀﹐想見金剛湧筆端。

沈湘古恨﹐文字造哀天倘問。懸圃陳詞﹐異代蕭條又一時。騷心不死﹐灘艇行吟聲變徵。招手彭咸﹐依樣傷心史一函。

雷雹班駮﹐八百年來談柄握。散髮桄榔﹐攜向南天舞一場。指揮無定﹐箕口難回磨蠍命。猶勝西臺﹐朱鳥聲中擊節來。

蟬嫣華裔﹐秉節諸州流泳美。長掞淸芬﹐妙絕潛研跋尾文。黝然氈蠟﹐難得碣陰雙璧合。辟咡諮碑﹐愴念東華撰杖時。

云關投老﹐把臂入林成一笑。笠屐逢迎﹐贏得靑山養伯齡。流傳煙楮﹐詩筆如神心畫古。遼鶴歸來﹐剩與殘僧話劫灰。

婆娑二老﹐負手招邀成一笑。香訊冥濛﹐春在詩人杖履中。令威重到﹐風物依稀花事了。鼓角春城﹐不是髙樓玉笛聲。

平生風義﹐把臂吳橋雙國士。天路飛攀﹐收拾光芒入小言。雯華月漬﹐一段蒼煙飛不起。拈筆如神﹐餘興能爲石寫眞。

煙蘿猗靡﹐意外荒寒生筆底。瞇目黃塵﹐誰是靑山獨往人。無多茅屋﹐風味舉家淸似鵠。鞍馬平生﹐老作江南粥飯僧。

冬靑淚灑﹐九死攀髯終未悔。日降天臨﹐不負靑山獨往心。使君風義﹐易水波寒吹不起。髙閣葵霜﹐終古相望一柳堂。

丹梯拾級﹐接武蓬池貽厥力。抗疏批鱗﹐成就淸門兩逐臣。朝衫脫了﹐贏得祖庭開口笑。深閉柴關﹐將取淸風滿故山。

人間何世﹐老去丹靑余涕淚。肝肺槎牙﹐不寫諸天稱意花。孤芳直節﹐長恨補天身手拙。坐撫吳鉤﹐髙館何時訪蒯緱。

金風嫡派。一世詞流甘下拜。餘事丹黃。遠接虞山近半塘。故山浮玉。夢裏消磨文字福。何日歸篷。和爾樵歌一笛風。

淸平樂十首水沈涸凍﹐嫋斷江南夢。夜夜單衾金縷鳳﹐未省新愁輕重。西樓雁字行行﹐酒醒越地淒涼。不怨那回輕別﹐只差沒个商量。

亂雲拂裏﹐百感新疏酒。愁外西山如客瘦﹐一角修眉還斗。無言獨立靑苔﹐髙城畫角聲催。指與斷鴻歸路﹐夕陽依舊宮槐。

蜂黃未斛﹐香外梅塵撲。碎糝辟寒金簌簌﹐驚起月中人獨。年年夢冷仙梯﹐淩寒露粟侵肌。銷得鈿筐淚點﹐畫欄秋去多時。

舷燈漸滅﹐沙動荒荒月。極目天低無去鶻﹐何處中原一發﹖江湖息影初程﹐舵樓一笛風生。不信狂濤東駛﹐蛟龍偶語分明。

殘春倦眼﹐容易花前換。萼綠華來芳晼晚﹐消得閒情詩卷。天風一串珠喉﹐江山爲祓淸愁。家世羽衣法曲﹐不成凝碧池頭。

舊家池沼﹐鏡裏芙蓉老。滿院飛花休要掃﹐過了一番殘照。人生苦戀天涯﹐此時那處堪歸。不道江空歲晚﹐白鷗尙識天隨。

龍門百尺﹐罨畫明秋色。南北兩峯相映碧﹐看取朝陽嶷立。開軒滿目煙霞﹐軟紅不到云涯。著个人源居士﹐湖山越恁淸嘉。

人間何世﹐魑魅聽然喜。三字頭銜唐進士﹐消得閻浮遊戲。紛紛艾子蕭郎﹐招邀袍笏登場。笑問三閶角黍﹐何如一醉蒲觴。

傍家亭沼﹐倚杖容舒嘯。天與圍屏新畫稿﹐換了幾番殘照。廿年舊夢靑墩﹐荷花也是君恩。一覺江空歲晚﹐山中自有閒去。

劫餘花葉﹐楚畹容光別。露泣煙啼那可說﹐不受等閒風月。芳魂零落荒山﹐根荄終古相關。好伴一編心史﹐長畱沈恨人間。

步蟾宮昨宵圓月今宵雨﹐盡猜度﹑陰晴無據。沈沈酒病不成眠﹐籠畫燭﹑銷磨秋句。西園一霎衰紅舞﹐料如水﹑年涯難駐。殘秋縱不抵穠春﹐何苦任﹑昏鴉催去。

惜秋華二首暮雨南樓﹐驀聲聲帶得﹐邊愁一片。羈枕正悽﹐西風燕歸催換。玉關字側黃昏﹐斷影掠﹑鈿箏心眼。年年。是衡陽極浦﹐春程流轉。千里故人遠。料江湖夢穩﹐不關寒暖。減燭誤秋﹐櫓到酒醒腸斷。天涯滿目云羅﹐莫賺它﹑春波鷗伴。誰慣﹐有長門﹐月明燈暗。

繡幄春姿﹐倚東風似惜﹐傷髙心緒。零亂露痕﹐淸宵醉溫簾戶。銀臺艷入仙霞﹐照不穩﹑傾城眉嫵。銷春。是秦箏亂咽﹐新聲金縷。花恨寄何許。酹閒情尙怯﹐尋常尊俎。短夢殢流﹐水逝錦悽香苦。相思說與華淸﹐怕夜深﹑睡魂誰主。無語﹐拍欄幹﹐自尋愁句。

齊天樂十三首龍池淺色東風緩﹐春光管城先透。三起三眠﹐一波一磔﹐妝點銷寒時候。酥鈿九九﹐換新樣宮綃。墨塵雙逗。鵲尾香中﹐幾呵揮翰玉堂手。淸吟天上事遠﹐禦屏宣侍處﹐玉案茸裏。六琯光陰﹐百年文物﹐不是尋常懷舊。芳韶盡有﹐夢不到靈和﹐雨滋煙澑。自擘苔箋﹐細塡梅蕊瘦。

釅寒城郭花如睡﹐連宵但聞淒雨。舊箔飄燈﹐新泥殢屐﹐縹緲空山春緒。尋鷗路阻﹐問荒雪西灣﹐斷盟誰主。澀指霜弦﹐夜窗愁按去年譜。垂虹斜畔倦鶴﹐繞枝千百囀﹐空怨期誤。蔽竹書欞﹐交枝鏡幕﹐拋卻疏香一塢。吳波似語﹐怕重踏蓊巖﹐麝塵迷步。後約幽鄰﹐夢雲分水野。

錦窠春濕紅雲透﹐匆匆故宮芳事。冷甃延嬌﹐溫泉罷浴﹐催換東風人世。嬋媛夢裏﹐尙刻意新妝﹐洗煙梳霽。妒極瑤臺﹐玉妃無語正愁悴。綠章惆悵再乞﹐夜深障灩蠟﹐心緒無會。怨鳳簫寒﹐嫠蟾幄暗﹐消盡燕脂濃淚。橫陳艷綺﹐肯輸與西廊﹐媚春桃李。不嫁含章﹐墮梅餘恨蕊。

半天寒色黃昏後﹐平林漸添愁點。倦影偎煙﹐酸聲噤月﹐城北城南塵滿。長安歲妟﹐又啼入延秋﹐故家啄徧。問幾斜陽﹐玉顏悽訴舊團扇。南飛虛羨越鳥﹐亂烽明似炬﹐空外驚散。壞陣秋盤﹐虛舟暝踏﹐何處衰楊堪戀。江關夢短﹐怕頭白年年﹐舊巢輕換。獨鶴歸無﹐後棲休恨晚。

髙林葉葉無畱意﹐長安頓驚秋少。淚掩疏襟﹐愁呼斷角﹐新結傷髙懷抱。歸艎路渺﹐對搖落滄洲﹐夢痕千繞。立盡斜陽﹐故人不共雁程到。淸遊經亂更減﹐舊時嵌壁句﹐空委煙艸。故國驂鸞﹐飛仙擁鶴﹐消息微聞江表。離心悄悄﹐付一笛黃昏﹐水風殘調。寄語南云﹐茂陵人漸老。

輕紅不上瓊娘靨﹐重重步幢新亞。麝發潮妝﹐霞融膩玉﹐臨鏡冰絲成把。春魂漸化﹐委香篋仙衣﹐冷云齊卸。喚起伶俜﹐載秋單舸爲誰迓。褰裳人去未久﹐畫欄憑不熱﹐前度遊冶。艷錦霜初﹐斜陽木末﹐愁入黃昏無罅。仙城夢罷﹐剩鉛淚偸淹﹐憶君淸夜。月墮江空﹐翠綃何處寫﹖

燭龍飛上珊瑚岸﹐殷空萬燈成蕾。幹掩斑鱗﹐得銜絳噣﹐凝作連溪朝采。煙滋露漑﹐就巾著溫茸﹐歲寒曾耐。老盡春叢﹐可憐朱鳳故巢在。越王臺畔麗質﹐照人風雨夜﹐天半無晦。繭蝶移家﹐蓉砂變景﹐誰睇孤根嶺外。交柯未攺﹐好畱駐年年﹐祝融幢蓋。夢結扶桑﹐日華擎翠海。

年年消受新亭淚﹐江山太無才思。戍火空村﹐軍笳壞堞﹐多難登臨何地﹖霜飆四起﹐帶驚雁聲聲﹐半含兵气。老慣悲秋﹐一尊相屬總無味。登樓誰分信美﹐未歸湖海客﹐離合能幾﹖明日黃花﹐淸晨白髮﹐飄渺蒼波人事。茱萸舊賜﹐望西北浮雲﹐夢迷醒醉。並影危欄﹐不辭輕命倚。

麻鞋一著無歸意﹐滄溟縱心孤往。盡室裝寒﹐循涯客返﹐離恨秋潮同長。行吟骯髒﹐要畱命桑田﹐故躔回向。自理哀弦﹐北徵誰省杜陵唱。回風獨樹漸晚﹐去舷攀未得﹐歧路惆悵。鼓角中原﹐煙波大澤﹐何地堪盟息壤。孤光近傍﹐勝愁臥荒江﹐白頭吟望。夢款音書﹐度樓南雁響。

孤臣江海湛冥後﹐心肝十年歸奉。杜老麻鞋﹐冬郎畫燭﹐長結觚稜昔夢。吳鉤坐擁﹐肯老去銷沈﹐向來飛動。攲側乾坤不﹐辭辛苦日華捧。白頭輕賦去國﹐路歧終古意﹐拚倒芳甕。斗北攀依﹐周南濩落﹐千里月明仍共。疏麻折送﹐尙著意盟鷗﹐歲寒珍重。越客吟成﹐病肩霜夜聳。

西川殘霸鵑啼歇﹐江山未銷文藻。正始靑瑉﹐開成翠墨﹐氊蠟流馨多少。遺經獨抱﹐對廚幾虹輝﹐楬櫫鴻寶。善本摩挲大﹐峨一片絳雲繞。天章休气倬漢﹐是鸞回鳳舞﹐飛下蓬島。祕笈鐫華﹐奇觚悟訣﹐家法珠林能紹。微臣頌禱﹐念遊藝沖齡﹐中興禎兆。十碣摹刊﹐右文看再造。

翠微縹緲樓臺亞﹐霜華錦空洲渚。山護云衣﹐波涵月彩﹐夢到隔花窗戶。芳期暗數﹐怕水葉沈紅﹐去年心緒。舊隱誰招東﹐堂松桂盡吟趣。一襟淸致誰識﹐軟塵飛不到﹐苒苒詩句。怨笛吟商﹐閒簫橫玉﹐惟有盟鷗堪語。西風倦旅﹐悵望極歸舟﹐一閒天付。立盡斜陽﹐花深連別墅。

黃昏連樹拳鴉噤﹐江寒笛聲不起。擁葉驚波﹐呼風斷角﹐淒別歸鸞千里。燈窗自倚﹐漸冰折吳綿﹐薄醪慵理。尙有殘香﹐夜深不暖舊心字。荒雞空喚倦旅﹐未應霜霰集﹐誰整歸計。箭水繁聲﹐欞紗淡色﹐落盡涼蟾無寐。西樓翠被﹐怕一夕將愁﹐玉﹖難寄。曙蠟紅啼﹐夢痕持淚洗。

朝中措二首粉雲橫界斷霞收。人坐碧溪頭。初蓼淡搖風蝶﹐衰荷紅背沙鷗。江鄕何處﹐靑山畫扇﹐黃葉歸舟。自是客心搖落﹐不關長笛髙樓。

鉏梨身手拙於鳩。老去有菟裘。畱得子春家法﹐不知冠帶崑丘。東林下潠﹐廿年舊夢﹐莫莫休休。拋盡山田十稜﹐無緣部曲黃牛。

小重山五首梅潤經燻不下衣。閉門三日雨﹐晚鶯稀。東風和絮轉晴絲。紅芳盡﹐慵和餞春詞。歡事隔年非。櫻桃三見後﹐剩斜暉。閒愁取次報君知。漂花水﹐流恨上朱扉。

雨洗秋姿倚翠微。淡蛾新掃出﹐晚依依。溪山如此未成歸。沙鷗笑﹐客有空如絲。不是斷相思。楚蘭搖落後﹐短書稀。西風破屐幾人詩。天邊雁﹐零亂不須題。

翠濕篁陰小閣寒﹐酒消渾不耐﹐越羅單。水蘋風起燭枝殘。驚禽去﹐捎響碧瑯玕。投老臥云關。眼中塵事滿﹐素心難。天涯作計理孤歡。無情月﹐三度病中看。

南國春芳又一時﹐背人開玉合﹐意淒其。枉拋紅淚惜前期。愁根蒂﹐惟有錦鸚知。無力護瓊枝。東風休再種﹐有情癡。年來心事在江蘺。渾不稱﹐頭白賦相思。

過客能言隔歲兵﹐連村遮戍壘﹐斷人行。飛輪衝暝試春程。回風起﹐猶帶戰塵腥。日落野煙生。荒螢三四點﹐淡於星。叫羣創雁不成聲。無人管﹐收汝淚縱橫。

一落索斜日孤城深閉﹐四山荒翠。斷鴻聲外不堪聞﹐是嗚咽﹑桑乾水。髙閣淸尊微倚﹐促愁成醉。彩雲端不負歸期﹐卻還怕﹑黃昏易。

太常引夜深溪館起微飆。天末故人遙。叢桂幾時招﹐夢不到苕南畫橈。相逢小泊﹐菊花櫓背﹐風味話持螯﹐斷港乍通潮。有三兩秋燈緯蕭。

夜遊宮二首門掩黃昏細雨。仨傳出﹑當筵金樓。休唱江南斷腸句﹐小銀箏﹐十三弦﹑新換柱。花外殘蛩絮。暗咽斷﹑碧紗煙語。愁結行雲夢中路。起挑燈﹐疊紅箋﹐封淚與。

吹水疏香訊早。紺壺暖﹑回燈一笑。零亂蒼鬟枕函小﹐似羅浮﹐月昏黃﹑夢中到。天黯吹笙道。細禽傍﹑空尊啼繞。起換傷春舊年稿。斷無人﹐理紅簪﹐歲華老。

桃源憶故人玉妃喚月蓬萊淺﹐鉛水銀河一片。夢裏憑欄人換﹐恩盡宮羅扇。妝樓殘照西風滿﹐的的看花心眼。香在紅衣南岸﹐天近微波遠。

極相思曲瀾澄鏡秋磨﹐飛棹紺霞過。雙鴛睡足﹐菱絲宛轉﹐不信風波。一夕行雲遠處所﹐舊宮黃﹐淒損纖蛾。已涼天气﹐龍須方錦﹐漸漸寒多。

戀繡衾二首哀蟬簾戶半夕陽﹐漲曲塵﹑窺鏡萬妝。甚風起﹐幹卿事﹐讓淩波﹑羅襪步涼。繡塵盤馬靑門道﹐背西風﹐能理斷狂。莫忘了﹐鈿車約﹐夜深月﹑猶過女墻。

紅鱗吹動酒面香﹐倚金船﹑孤送夜長。尋夢到﹐蓬山底﹐問蘭心﹑羅袖露涼。雁程不帶相思去﹐聽空樓﹐秋鏡倦妝。料錦字﹐稀能會﹐負年年﹑江水寄將。

夜行船獵獵涼薰飄晚桂﹐黃昏近﹑酒悲慵理。露腳低飛紅紗香﹐濕都是﹑故宮鉛淚。半壁滄洲殘畫裏。西風咽﹑笛聲不起。恨水離煙﹐仙槎何處﹐卻趁撇波魚尾。

訴衷情四首支筇客意倦於鷗。飛夢落蘋洲。涼風吹墮南雁﹐怨入水葓秋。無意緒﹐問西樓。舊簾釣。管弦何處﹐落葉空宮﹐凝碧池頭。

並湖亭館甃波平。屏綺淺藏燈。屋山倚扇孤坐﹐竹尾看移星。歧路事﹐倦遊情。夢難成。露姿銷盡﹐玉簟端然﹐一夜秋生。

鸞軿秋訊有無間。樺燭掩屏山。爭然露井酲韻﹐驚夢絳河還。無別語﹐擁眠鬟。淚闌干。蘭叢風起﹐未抵鍼樓﹐羅薦新寒。

网絲飄斷水沈煙。銀鴨穩雙眠。侵衣露點如雨﹐坐看月流水。苕岸路﹐棹觥船。是何年。倚樓心事﹐淸絕羅衣﹐原耐秋寒。

謁金門三首窗网黑﹐四面春寒無極。繞樹驚烏啼磔磔﹐淚花紅緯濕。換了羅衣無力﹐愁夢玉關消息。密誓篦鸞君不憶﹐彊尋明鏡隙。

花漏急﹐回步地衣紅窄。舞袖郎當隨促拍﹐主人翻是客。今日云屏芳席﹐明日殘鵑荒驛。塌地陰雲濃似墨﹐夢中何處立。

畱不住﹐簇蝶仙裙微步。滴斷巫峯天外路﹐畫簾連夜雨。淚點黃花新譜﹐寫作嬋嫣憶語。待喚仙山雙翠羽﹐深情憑寄與。

燭影搖紅十首淚盡金仙﹐攜盤卻出橫門道。涼云籠雁雁啼秋﹐露泣香蘭笑。孤鳳行煙傍曉﹐帶殘夢﹑紅墻縹緲。石鱗荒水﹐西風不管﹐低螢自照。幾日詩魂﹐不知燕子歸何處。止多落絮與飛花﹐換了門前路。曾采幽芳題句﹐況湖山﹐頓傷心素。娉婷一笛﹐解訴淸愁﹐沈吟漸苦。

傾坐東風﹐畫樓天半仙雲起。照妝微暈淚胭脂﹐明鏡交枝倚。繡屋秦箏夢底﹐按梁州﹑催吟殢醉。亂鶯啼罷﹐換盡斜陽﹐香紅塵世。無定陰晴﹐蒼茫不解東君意。眼前何地著春光﹐顚倒閒桃李。欲賦華淸舊事﹐衍波塵﹑寒淒蠧紙。睡魂不返﹐燭焰屏山﹐相思獨自。

殘墨山容﹐爲誰靑到鉤簾處。荻芽平岸乳禽喧﹐依舊湔蘭路。消送流光過羽﹐冷禪天﹑叢鈴碎杵。芳遊何在﹐淸角無端﹐吹愁如許。春盡天涯﹐茂園心醉思歸賦。好天良夜舊東風﹐誰信啼鵑苦。欲采蘋花寄與﹐綠窗深﹑心期又誤。危欄休倚﹐亂掩斜陽﹐浮雲無數。

春瞑鉤簾﹐柳條西北輕雲蔽。博勞千囀不成晴﹐煙約遊絲墜。狼藉繁櫻劃地﹐傍樓陰﹑東風又起。千紅沈損﹐鵯鵊聲中﹐殘陽誰系﹖容易消凝﹐楚蘭多少傷心事。等閒尋到酒邊來﹐滴滴滄洲淚。袖手危欄獨倚﹐翠蓬翻﹑冥冥海气。魚龍風惡﹐半折芳馨﹐愁心難寄。

疊鼓沈陰﹐粉梅飄書餘寒釅。社前雙燕不歸來﹐梁畫凝塵掩。容裔絲楊翠颭﹐怯東風﹑新愁瀲瀲。才收燈火﹐未結秋千﹐芳情淒艷。無故黃鶯﹐背人啼濕沈香檻。一春歡事水東西﹐除酒消愁靨。別夢銀屏萬感﹐正移心﹑簫絲未斂。笑聲歸路﹐灑面狂花﹐黃昏塵黯。

壓鏡秋姿﹐四山濃黛和愁斂。浴空蟾影轉斜灑﹐三五涼螢閃。淸景人閒易欠﹐洗閒情﹑筒杯未釅。窣波鐘罷﹐歸盡連錢﹐蜻蛉孤汎。欺月珠燈﹐隔花飄出閒欄檻。亂催阿濫聒淸宵﹐魚鳥應微厭。殘畫滄洲半罨﹐掛西峯﹑蒼龍睒睒。昏鴉醒未﹐風外稀疏﹐重城更點。

野哭千家﹐閉門不恨春光淺。年時仙仗簇朝正﹐瞻座香飄殿。投老滄江臥晚﹐怕安排﹑黏雞畫燕。盡情燈火﹐多事屠蘇﹐今朝心眼。畱命何年﹐飾巾那計流光換。夢魂猶自點朝班﹐誰道長安遠。再拜鵑聲咽斷﹐倚危欄﹑飄風鬢短。爲誰消息﹐爆竹東鄰﹐靑旛孤顫。

飄斷春燈﹐酒卮不抵殘寒釅。借人籬落酹橫枝﹐消與流年感。客意飛花共減﹐費天涯﹑淸鉛數點。畫堂雙燕﹐飛傍誰家﹐雕梁新占。獨臥滄江﹐舊盟尋到鷗羣淡。莫憑回雁訴鄕心﹐滿地驚波撼。生茶春盤未饜﹐兩京梅﹑凝塵半糝。歲寒情味﹐肯被鄰家﹐東風輕賺。

玉樹懸秋﹐蜜沈燼暖餘香裊。銀臺雙引繞花行﹐宿連淸曉。數點官梅信早﹐占年光﹑瓊簫縹緲。春風無定﹐過卻重陽﹐蟠桃正飽。野闊天寬﹐賦情合載鴟夷棹。身閒猶耿寸心丹﹐閬苑芝仙貎。同撫云根一笑﹐彩毫飛﹑朱弦古調。雙鸞共跨﹐已暖天香﹐紅萸烏帽。

巫山一段雲珠帳銷春繡﹐金鑪委夕沈。禁花零落幾猿吟﹐容易是秋陰。遠黛窺眉小﹐微波抵淚深。九疑山色上屏心﹐惟有夢來尋。

品令翠籠鶯放。玉笙喚﹑行雲來往。心事一葉宮溝樣。舊香舊色﹐長是妝臺傍。阿濫新催花底唱。又窺人眉樣。月斜燈蕊回秋帳﹐累儂惆悵。隔巷箏弦響。

醉鄕春絮點綠塵凝榭﹐愁見臥枝花亞。記錦瑟﹐與人長﹐占斷眞珠簾下。更點畫譙初打﹐不是年時月夜。便相見﹐也尋常﹐一春長是湘弦卸。

喜遷鶯四首含笑淺﹐弄妝遲﹐芳事去心時。繡鞍驄馬已空歸﹐還約燕來期。鏡屏移﹐花漏永﹐悵望女牀鸞影。自家簾幕夢中逢﹐翻道宋墻東。

玉虫寒滴。照落梅簾戶﹐淺春猶隔﹐惻惻生衣﹐迢迢促漏﹐人定水沈煙直。做成情味苦﹐長忍俊﹑鏡奩顏色。倦吟罷﹑伴西樓墜月﹐今夜愁客。歡迹。忍淚憶﹑幾許舊家﹐點檢閒簫笛。鳳屧輕塵﹐鸞釵密緒﹐吟入怨紅悽碧。也思尋夢去﹐花外路何曾經歷。睡未著﹑又一襟﹐亂愁無隙。

風燈搖暮。餞闌歲暫閣﹐瘴江雙艫﹐分客餳枝﹐看人花勝﹐依舊故年遊旅。香汎舵樓松﹐火紅上﹑巖陰橘戶。燕來早﹑問殘寒消盡﹐芳音回否﹖閒處。孤夢寄﹑煙驛幾簽﹐斗掛蒼山午。流怨回潮﹐年涯催送﹐不送蠻帆一羽。自酹屠蘇無昧﹐慵倚蕙罏劃句。漫移枕﹑看盤花燭捲﹐紅雲成縷。

滄洲程別。正凍澀酒懷﹐稀逢南雪﹐譙角宵長﹐客衫春瘦﹐金綫繡牀都絕。倦擁蠧簽葉﹐亂自聽﹑黎謳簫節。恨兩鬢﹑是淸霜新點﹐繁枝羞折。南越。梅訊渺﹑帳底暗香﹐愁與靑燈結。多事東風﹐天涯容易﹐輕送琯葭聲噎。甚時斗槎回﹐汎心翦柔波春闊。尋夢去﹑怕離煙遮盡﹐沙邊黃月。

蕃女怨謝堂愁絮千萬點﹐吹薄妝靨。翠鸞翹﹐金鳳縷﹐望春春去。繞花行近亂鶯聲﹐不能聽。

越江吟二首殘香飄霧靑楊路。處處。押簾花底朱戶。無人住。年時幾許。銷春素。小槽香﹑眞珠紅注。摘弦柱。箜篌自作人語。公無渡。西風分付。潮回去。

句陳元武相望處。暮暮。酒闌肝膽畢露。流螢路。何人畫取。蕪城賦。怕重說﹑安西都護。靑驄去。秋燐自明殘戍。風吹雨。城頭爾汝。昏鴉語。

西溪子燕趙悲歌人在﹐劇孟舊家傾蓋。急呼觴﹐筵未半﹐箏弦斷。酒醒驚沙撲面。將恨上髙樓﹐望幽州。

醉太平篝燈穗寒﹐牀書帙殘﹐打窗一葉琤然﹐逗閒愁萬千。溪山責言﹐蘅蘭厚顏﹐夢中羞渡桑乾﹐有秋前淚酸。

憶少年煙塵長望﹐無情淸渭﹐東流不復。淒涼杜陵叟﹐自悲歌同谷。月苦霜緐車觳觫。忍淹畱﹐柳新蒲綠。呼風鳥何處﹐黯一堆金粟。

西江月待闕鴛鴦社散﹐移家燕子巢寒。傷春人在醉醒閒﹐酒冷花飛人遠。山枕一春無夢﹐水堂兩處憑欄。軸簾來與理琴弦﹐心翦東風俱亂。

憶王孫煙中玉笛暗飛聲。艇子撐開一道萍。屬玉相向明。倦逢迎。惟有沙鷗不世情。

醉花間斜日屏山愁暗隔﹐滄波殘畫色。箏雁不飛回﹐弦上西風泣。郎居金雁驛﹐一紙經年得﹐相從無兩翼。夢中新識路依稀﹐又移軍﹐關塞黑。

采桑子十四首今年歸燕花邊路﹐眞色屏空。亂葉衰紅﹐淡入宮眉一兩峯。關河萬里傷髙淚﹐斷送西風。錦字愁通﹐莫上髙樓數過鴻。

水精眠夢人消渴﹐不賜金莖。憑仗纖瓊﹐旋起春雷出素瓶。一匙還乞蠻薑點﹐石乳花騰。雨腋涼生﹐風味淸於醒酒冰。

人言汎月西湖好﹐連夕云陰。蕉櫪蕭森﹐辦得閒房聽雨心。素娥似惜人寥寂﹐低掛平林。催轡西沈﹐出意來宵款款臨。

三潭月上西湖好﹐載酒來過。髠柳無多﹐柰此彭郎白髮何。憑欄才覺秋香重﹐萬笠風荷。萬點秋螺﹐浩翠如潮赴鏡窠。

看山覓句西湖好﹐小艓中流。水枕花幬﹐無數風光點筆收。暝搖一葉蒼茫去﹐浴鵠灣頭。蟬語弦秋﹐何處詩人黃篾樓。

佛香仙唄西湖好﹐住近南屏。病耳冥冥﹐慣數淸鐘向晚聲。夕陽黃到黃妃塔﹐艸樹鬅鬙。照影分明﹐巾拂頹然一老僧。

閒鷗最識西湖好﹐肯別靑墩。來話君恩﹐一葉扁舟著岸人。三旬且住軒中住﹐潭舫開尊。斗取閒身﹐明歲花時準到門。

雙蛾桂葉吳妝淺﹐香袖憑肩。水調初圓﹐絳蠟風消細細寒。月華人意分張后﹐雁語寥天。花夢空煙﹐風景何嘗似去年。

辭巢婉孌低飛燕﹐總道無情。淚眼盈盈﹐苦諱雕梁住不成。回廊縹緲經行地﹐煙月逢迎。夢裏商聲﹐一夜秋苔步步生。

情知飄泊殘春有﹐自惜年光。不換鑪香﹐坐定愁心小字旁。閒情那及樓東水﹐凝瞰明妝。瑣戶文窗﹐贏得多生夢一場。

浮生天與羈孤分﹐不許纏綿。薄醖枯弦﹐盡是秋人自在緣。影娥池上當時月﹐雙照嬋娟。一別如煙﹐過眼風花十九年。

而今省識劉郎恨﹐泊鳳飄鸞。不在蓬山﹐只在低簾小扇間。攬衣中夜徘徊慣﹐月好誰看。哀樂無端﹐未止髙丘舊夢寒。

今宵莫惜無明月﹐回避姮娥。酒滿香螺﹐好夜看人夢裏過。歸來獨臥西窗雨﹐閒淚無多。不爲聞歌﹐早自安排喚柰何。

閒雲未必關才思﹐題徧蠻箋。縹緲遊仙﹐輸爾淸吟一輩賢。老來搜句渾無力﹐坐惜䢐年。逝雁行邊﹐魂斷西堂白日眠。

慶春時黃昏過後﹐心頭眼底﹐一味淸寒。前歡記否﹐衣香絮點﹐春影小長幹。吳愉聽斷﹐催拍誰點弓鸞。雕櫳近底﹐娟娟凍月﹐還當翠眉看。

甘艸子秋暮。夢醒殘蛩﹐絮語沈香戶。黯墨不成書﹐天遠吹笙路。今夜漏迥燈昏處﹐問倦客﹑歸程誰數。無限秋心雁將去﹐付楚天涼雨。

虞美人九首江籬搖落知多少﹖一卷傷心稿。霜紅掃盡見樓臺﹐贏得百年縑素﹑爲君開。賺人詞賦哀時淚﹐迸入回腸碎。墨塵已共劫灰寒﹐小幾秋燈依舊﹑對長安。

晚鶯簾戶飛杯罷﹐檐語鳴風馬。天涯春盡雨聲中﹐一寸燭花猶戀﹑綺筵紅。望京樓外浮雲滿﹐愁迸看花眼。名臺吹冷舊黃金﹐賺得五陵驕馬﹑少年心。

水堂煙月消眉萼﹐夢斷瓊枝約。低顰深坐未應知﹐何事粉香和淚﹑濕羅衣。暝空箏語西樓起﹐吹絮簾重倚。看人花底酹淸歌﹐不信一春夢雨﹑比愁多。

朝朝愁黛羞鸞鏡﹐腸斷安排寶。玉梅傳盞別筵開﹐卻道未須花謝﹑便歸來。炎洲路在屏風上﹐酒醒鳴雙槳。淚花不惜涴紅箋﹐知道黏天波浪﹑寄書難。

芳時獨客憐書札﹐著酒還慵當。才因蕙艸憶羅裙﹐無數東風驚夢﹑不成云。冥冥一浦沈香雨﹐碎鏡流花去。未能無恨對春潮﹐賺得回帆心眼﹑到今朝。

經年未醒鴟夷夢﹐雁外荒波動。不須商略掛帆人﹐便與扁舟出世﹑已無津。頑秋腰腳慵難理﹐久斷傷髙淚。故人書札墮西風﹐卻道江山塵土﹑我淸空。

黃昏笛裏梅風起﹐蔓艸羅裙地。滿欄紅萼總宜簮﹐不道尊前消減﹑去年心。何郎詞筆垂垂老﹐坐被花成惱。月寒江路喚眞眞﹐一縷淸愁猶著﹑故枝春。

嫦娥不悔偸靈藥﹐碧海孤秋約。寶奩猶未是圓時﹐誰喚風前亂笛﹑起參差。纖雲捲盡金波冷﹐破碎山河影。言愁眞欲問靑天﹐可許今年明月﹑復明年。

井梧一夜驚秋早﹐月底南鴻少。金猊香篆不禁風﹐遮得天涯路斷﹑畫屏中。帊羅費盡年時淚﹐歡怨渾忘記。秋更二十五聲長﹐誰伴不眠人背﹑合歡牀。

酒泉子歸燕踏簾﹐花暗卓香車路。斷腸時﹐攜手處﹐又窺奩。一春緘淚與江南﹐撩亂謝娘心曲。玉璫回﹐銀沬蹙﹐是空函。

思越人布被心情惡﹐寒夜聳﹐作詩肩削。靑琴碎卻﹐大招零落。笑抗疏功名﹐輸紙薄﹐萬感幽單長淚閣。微睡著﹐有莊舄吟聲依約。

遐方怨二首官柳綠﹐水蘩紅。淚睫聽鶯﹐謝娘春來歸思慵。不如梔子兩心同。夜涼雙鳳語﹐蜀弦中。消粉蠡﹐減香筒。屈膝銅鋪﹐爲君提攜團扇風。泣香殘露井邊桐。一秋辭輦意﹐袖羅紅。

靑門引莫怨藍橋飲。醉澀珊瑚難枕。鵝屏夢隔蜀山靑﹐誰家啼濕江頭錦。金蟾嚙鎖知誰禁。溝葉殘紅浸。靑娥揮淚因甚。西風瘦卻東陽沈。

鋸解令醉和雙燕別西樓﹐醒不記﹑當杯淚滿。花前空解唱迥波﹐蕩一片﹑舊愁不轉。亂弦輥徧。那是歌頭懶換。離筵索性送殘春﹐拼得是﹑墜紅見慣。

望江南十四首燈下坐﹐燈外月平西。陪伴閒愁偎暮燕﹐護持薄睡正帷犀。才得夢來時。鶯喚起﹐花絮晚春迷。枕雨有痕潮半袖﹐鏡瀾無力熨雙眉。不是爲單棲。

湘眞老﹐斷代殿朱明。不信明珠生海嶠﹐江南哀怨總難平。愁絕庚蘭成。蒼梧恨﹐竹淚已平沈。萬古湘靈聞樂地﹐雲山韶濩入悽音。字字楚騷心。

爭一字﹐鵝鴨惱春江。脫手居然新樂府﹐曲中亦自有齊梁。不忍薄三唐。雲海約﹐明鏡已秋霜。但願生還吳季子﹐何曾形穢漢田郎。歸老有壚塘。

迦陵韻﹐哀樂過人多。跋扈頗參靑咒气﹐淸揚恰稱紫雲歌。不管秀師訶。江湖老﹐載酒一看看。體素微妨耽綺語﹐貪多寧獨是詩篇。宗派浙河先。

蘭錡貴﹐肯作稱家兒。解道紅羅亭上語﹐人間寧獨小山詞。冷暖自家知。消魂極﹐絕代阮亭詩。見說綠楊城郭畔﹐遊人齊唱冶春詞。把筆盡淒迷。

畱客住﹐絕調鷓鴣篇。脫盡詞流薌澤習﹐相髙秋气對南山。駸度衍波前。長水畔﹐二隱比龜溪。不分詩名叨一饌﹐居然詞派有連枝。人道好壎箎。

南湖隱﹐心折小長蘆。拈出空中傳恨語﹐不知探得頷珠無。神悟亦區區。回瀾力﹐標舉選家能。自是詞源疏鑿手﹐橫流一別見淄澠。異議四農生。

金鍼度﹐詞辧止庵精。截斷眾流窮正變﹐一燈樂苑此長明。推演四家評。舟如葉﹐著岸是君恩。一夢金梁余舊月﹐千年玉笥有歸云。片席蛻巖分。

無益事﹐能遣有涯生。自是傷心成結習﹐不辭累徳爲閒情。玆意了生平。娛親暇﹐餘事作詞人。廿載柯家山下客﹐空齊畫扇亦前因。成就苦吟身。

秋醒意﹐抱碧契靈襟。生長茞蘭工雜佩﹐較量臺鼎讓淸吟。欣戚導源深。甄詩格﹐淩沈幾家參。若舉經儒長短句﹐巋然髙館憶江南。綽有雅音涵。

臯文說﹐沆瀣得莊譚。感遇霜飛憐鏡子﹐會心衣潤費鑪煙。妙不著言詮。窮途恨﹐斫地放歌哀。幾許傷春憂國淚﹐聲家天挺杜陵才。辛苦賊中來。

香一瓣﹐長爲半塘翁。得象每兼花外永﹐起孱差較茗柯雄。嶺表此宗風。招隱處﹐大鶴洞天開。避客過江成旅逸﹐哀時無地費仙才。天放一閒來。

閒金粉﹐曹鄶不成邦。拔戟異軍成特起﹐非關詞派有西江。兀傲故難雙。雙飛翼﹐悔殺到瀛洲。詞是易安人道韞﹐可堪傷逝又工愁。腸斷塞垣秋。

談聲律﹐詞筆此權輿。翻譜竹枝歸刌度﹐重雕菉斐費爬梳。持配紫霞無。雕虫手﹐千古亦才難。新拜海南爲上將﹐試要臨桂角中原。來者孰登壇。

玉樓春十首銀屏夢比遊絲拓﹐蟬黛拂梳鸞鏡暖。兩蛾貪學遠山長﹐多少春愁盛得滿。書來不是歡期晚﹐縈系愁腸千萬徧。相思字字盡無憑﹐比後南樓休過雁。

分明錦瑟妝臺畔﹐夢醒江南天樣遠。換成潘鬢鏡能知﹐瘦盡楚腰裙不管。情多莫恨相逢晚﹐手撚紅香珍重看。明朝劃地有東風﹐百盞千觴無處勸。

金翅峨髻侵晨綰﹐沈水玉罌嫌綆短。染絲火急上春機﹐不待洗多紅色淺。擲梭光景催春晚﹐北斗掛城聞漏板。挑鸞作綬寄桃根﹐好與君心同冷暖。

妾心宛轉機中素﹐郎意參差箏上柱。機花無蒂斷能連﹐箏雁有情飛不去。春風未許花閒住﹐小語牽衣空絮絮。歸期早晚問君心﹐羞揀鬢邊雙朵覷。

云屏入夜笙歌靜﹐不許愁人愁裏聽。燕歸花底語言工﹐酒到月圓時候醒。盈盈恨靨還窺鏡﹐未信恨多銷鬢影。五更簾外又東風﹐明日南園花落定。

懨懨別酒黃昏醒﹐步繞西池波似鏡。弄靑梅子雨添酸﹐辭蒂櫻桃風劃淨。蟾華還照深深徑﹐惱亂歸期歸未定。夢沈雙蕊蠟燈紅﹐寒重半牀羅被剩。

大堤油壁車塵軟﹐雙袖越羅春水染。蘭叢啼眼幾時晴﹐桂葉妝眉前度淺。丁丁夜漏侵瓊管﹐微醉歸來燻麝晚。小蟾如鏡莫窺眠﹐曲曲屏山親手展。

目成已是斜陽暮﹐誰分合歡花下住。心知明月有圓時﹐身似斷雲無定路。當時不合多情遇﹐風捲紅英隨水去。莫敧單枕故相尋﹐夢裏已無攜手處。

艫聲鴉軋吳音似﹐不寄吳娘機上字。只憑樓下去來潮﹐將取尊前新舊淚。浴蘭攜手年年事﹐消盡笙歌沈醉意。花時不是不傷春﹐說與春愁眞解未。

少年不作消春計﹐孤負酒旗歌板地。好天良夜杜鵑啼﹐今日逢春須著意。斜陽煙柳回腸事﹐小雨蘭花千點淚。等閒尋到眼前來﹐欲避春愁除是醉。

菊花新粲夜釭花明古巷﹐驄馬邊錢驕錦障。一笑試春衫﹐翻舊繡天﹐吳花樣。十年身世牽塵网﹐夢初衣﹑故山凝望。黃檗染絲無﹐須料理﹑畫羅秋桁。

睿恩新歸鴻心事比云冷。殘淚點﹑逝波俱凝。盡霜楓﹑彊弄春紅﹐一葉葉﹑暗彫心影。夢裏若耶如鏡。秋水淬﹑劍花霜瑩。待明朝﹑歸事猿公﹐更手種﹑蓤絲萬頃。

鳳銜杯二首深情只有雙雙燕﹐尋夢到﹑謝家庭館。難得池頭新合吹簫伴﹐都解惜﹐斜陽晚。越山長﹐楚天遠。應拼得﹑怨紅啼斷。今日把君細字香箋展﹐才愧相思淺。

斡難河北陣云寒﹐咽西風﹑鄰笛淒然。說著舊恩新怨總無端﹐誰與問﹐九重泉。悲顧景﹐悔投箋。斷魂招﹑哀迸朱弦。料得有人收骨夜江邊﹐鸚鵡賦誰憐﹖

秋夜雨角聲四起黃雲冪﹐人閒休問何夕。東風輕薄意。惱亂到﹑飄花詞筆。玉龍怨曲吹香遠﹐甚處探﹑梅蕊消息。酒罷淸淚滴﹐背燭檢﹑漢家新曆。

一翦梅西北髙樓眼倦橫。路斷淩波﹐誰喚飛瓊。翠禽啼暝小山屏。步玉人稀﹐一鏡塵生。惟有梅花不世情。夢別江南﹐淚接春程。怨寒玉笛爲飛聲。訴與東風﹐還是飄零。

摘紅英關云黑。邊沙白。金仙一去無消息。誰家唱。箏弦響。勅勒聲聲﹐月斜氈帳。狂蹤迹。無人識。行歌帶索長安陌。髙樓上。憑欄望。皁雕沒處﹐飛狐上黨。

茶瓶兒十載輕衫塵涴逗﹐鄕心玉梅疏朵。花魂誰與招淸些﹐便料理﹑五湖單舸。雪窗月明愁臥夢﹐東風灞橋春鎖。燻籠偎夜培殘火﹐尙暖得﹑數椒紅破。

醉垂鞭酒醒冷香侵﹐西池上花三兩。小萼漸宜簪﹐一雙驕翠禽。落梅風漸大﹐匆匆過又春陰。只有惜春心﹐比春無淺深。

浪淘沙二首何止爲飄零﹐相伴秋燈。念家山破一聲聲。銷盡湘累多少淚﹐不要人聽。蛩弡若爲情﹐哀樂縱橫。十洲殘夢未分明。休問恨箋愁墨裏﹐畫取蕪城。

何用買春錢﹐擁褐閒眠。勞生身世蛻中蟬。一枕雙溪明月路﹐三版風船。愁信到鷗邊﹐雲水沿緣。東風有約且懽然。孤竹亂山殘酒醒﹐明日新年。

八聲甘州四首斷西風﹐破屐故山心﹐尺寒雁無行。正分攜吟筆﹐金城柳老﹐玉露楓傷。漫問京華倦客﹐酒醒是何鄕。秋滿人間世﹐一霎滄桑。飄盡輕鷗蹤迹﹐甚倚樓看鏡﹐猶費商量。伴江湖殘淚﹐叢菊爲誰黃。且臨花﹐危欄髙處﹐有長繩還是系斜陽。休輸與﹐坐髙齊夜﹐壼箭催忙。

算年年﹐五日太淒涼﹐今年且爲歡。正梅風薄扇﹐蘋煙捲幕﹐水閣虛寒。勝翦塘蒲漸老﹐香噀酒杯寬。未會行吟意﹐醒醉都難。多事荒唐呵壁﹐把蘭荃章句﹐拋恨湘沅。笑江南倦客﹐閒戀橛頭船。待流連﹐釵符節物﹐又河橋飛雨暮催還。垂楊外﹐散迎神鼓﹐疊棹輕瀾。

倚蒼巖﹐半暝拂春裾。千鬟亂明星。信閒僧指點﹐愁香黏徑﹐荒翠通城。故國鴟夷去遠﹐斷网越絲腥。消盡興亡感﹐一塔鈴聲。招得秋魂來否﹖對冷漪空酹﹐渴夢難醒。問琴弦何許﹐飄淚古臺靑。好湖山﹐孤遊翻懶﹐又咽風哀笛起前汀。拕筇去﹐小斜廊路﹐雙屧苔平。

殢春殘﹐病酒近黃昏﹐東風冷於秋。正隔紗煙窈﹐飄燈雨急﹐相望紅樓。墮絮飛花不了﹐好計一年休。江水知人意﹐迎淚西流。只有髙臺歌舞﹐恁半妝易試﹐急拍難收。覷雕梁如客﹐驚燕爲誰畱。漲回波﹐天涯塵滿﹐怕未堪重上木蘭舟。簾前路﹐變靑蕪色﹐漸引閒愁。

尉遲杯危欄憑。看一點﹑南去飄鴻影。秋聲萬葉霜乾﹐天角陰雲籠暝。孤衾夜擁﹐殘燭颭﹑參差客愁醒。又爭知﹑痛哭蒼煙﹐野風獨樹吹定。應念北斗金華﹐空腸斷妖星﹐戰气猶凝。心定寒灰都無著﹐將恨與﹑哀笳亂迸。何時送﹑雲帆海角﹐更偎傍﹑天涯泣斷。梗問何﹑如杜曲吞聲﹐紫荊吹老山徑。

天香二首碧鷓收斑﹐玉龍翦唾﹐如雲細屑誰碾。小炷沈馨﹐雙煙同气﹐蕩暖淺春一綫。花風送處﹐疑悄度﹑漳蘭新畹。著指剩拈銀甲﹐入懷尙溫珠串。蠻薰暗愁涴徧﹐料西家﹑翠奩春換。縷縷海東雲气﹐半迷殘篆﹐俊味衣篝宛在。怕難喚﹑蓬山倩魂返﹐待寄相思﹐蘅蕪夢遠。

分畹靑瓷﹐通簾翠押﹐酥懷晚艷多麗。﹝外勹內盍﹞葉無塵﹐宮黃初麝﹐小馥度人疑醉。素纖細摘﹐淸露濕﹑珠娘秋佩。釵串新裝鈿粟﹐衣絡舊融檀泚。一甌點將春焙﹐話懨懨﹑瘴鄕身世。誰省舊香消黯﹐漸凝鮫淚﹐孤醒闌宵似水。怕零亂﹑流蘇夢難理﹐自翦南沈﹐芳心倦矣。

水龍吟五首夢華不醒愁春﹐探芳別有千紅地。是空是色﹐瑤姬酒重﹐維摩病起。羯鼓聲中﹐紅幡影外﹐東風凝睇。笑繁華占否﹐閒蜂浪蝶﹐空撩亂﹐冰霜裏。聞道唐宮翦彩﹐好簾櫳盡情妝綴。輸他爛漫﹐香雲一窖﹐先春花事。火速年芳﹐冬烘心性﹐優曇身世。問髙樓怨笛﹐黃昏叫裂﹐著梅花未﹖

寶欄春去多時﹐玉奴猶倚東風困。濃姿淚洗﹐伶俜不許﹐雨酥煙暈。素靨消塵﹐冰綃委佩﹐彊支嬌俊。自謝郎去後﹐銀毫蘸淺﹐瑤臺路﹐無人問。相謔湔裙未肯﹐伴酴釄殿將芳訊。西園後日﹐蔫紅無數。漸吹成粉。何況飛瓊﹐將離歌罷﹐素鸞無信。向月明空見﹐一枝凝露﹐惱新霜鬢。

峨如千尺崩松﹐破空雷雨飛無地。京華遊俠﹐山林棲逐﹐斯人憔悴。一瞑隨塵﹐九州來日﹐諒非吾事。正蒼黃急劫﹐推枰撒手﹐渾不解﹐茫茫意。也識彭殤一例﹐愴前塵飆輪彈指。長城並馬﹐滄溟擊楫﹐窮秋萬里。歸臥荒江﹐中宵破夢﹐慘春衰涕。更大招愁賦﹐湘魂縱返﹐甚人間世﹖

十年輕命危欄﹐望京遂瞑登樓眼。虞淵急景﹐伶俜已忍﹐須臾盍緩。沈陸繁憂﹐排閶舊夢﹐一朝悽斷。痛招魂無些﹐宣哀有詔﹐經天淚﹐中宵泫。垂死中興不見﹐掩山丘風回云偃。浯溪撰頌﹐茂陵求稿﹐湛冥何限。我獨悲歌﹐紫霞一去﹐淒涼九辯。剩大荒酹取﹐人天孤憤﹐覓靈均伴。

畫簾官舫淸秋﹐五湖對酒平如掌。簪萸節過﹐觴梅信遠﹐溪山無恙。金虎荒煙﹐紫鴻新駕﹐連情散賞。問荒池劍气﹐消沈何處﹐一泓底﹐笙竽響。誰酹祠堂丞相﹐費勾畱中興懷想。東風戰鼓﹐匆匆換與﹐西塘菱唱。一局滄桑﹐九能詞賦﹐幾回怊悵。願明年更健﹐重摩翠壁﹐倒黃花釀。

摸魚兒七首怪尊前食單寥落﹐蔬香誰侑秋箸。靑籠緘恨槎風遠﹐愁說太官宣取。消息誤﹐怕江國頭番﹐春已無尋處。詩饞最苦﹐任凍圃泥香﹐煙林雨足﹐望得燕來否﹖鄕園夢﹐咀嚼冰霜幾度﹐櫻廚風味輸與。蟠胸千畝輸囷甚﹐根節歲寒休負。苕岸路。問那得﹑明朝便脫春衫去。天涯寄語。待冰蘚親鋤﹐玉纖彊擘﹐還配鮆魚煮。

近黃昏悄無風雨﹐蠻春安穩歸了。匆匆染柳燻桃過﹐贏得錦箋淒調。休重惱﹐問百五韶光﹐醞造愁多少﹖新顰舊笑﹐有拆繡池臺﹐迷林鶯燕﹐裝綴半殘稿。流波語﹐飄送紅英最好﹐西園沈恨先掃。天涯別有憑欄意﹐除是杜鵑能道。歸太早﹗何不待﹑倚簾人共東風老﹖消凝滿抱。恁秉燭呼尊﹐綠成陰矣﹐誰與玉山倒﹖

占城陰頹云一角﹐有人持恨終古。書生滿眼神州淚﹐淒斷海東煙霧。墳上土﹐怕有酒能澆﹐蹋徧橋南路。英遊遲汝。向笙鶴遙空﹐不逢騫廣﹐心事更誰訴﹖天難問﹐身世儒冠誤否﹖憑渠筆力牛弩。銅琶無分中興樂﹐消受此生棲旅。憑弔處﹐騰破帽﹑疲驢悵望千秋云。啼鵑最苦﹗要無主靑山﹐有靈詞客﹐來聽斷腸語。

近黃昏消無風雨﹐蠻春安穩歸了。匆匆染柳燻桃過﹐贏得錦箋悽調。休重惱﹐問百五韶光﹐醖造秋多少。新顰舊笑。有拆繡池臺﹐迷林鶯燕﹐裝綴半殘稿。流波語﹐飄送紅英最好﹐西園沈恨先掃。天涯別有憑欄意﹐除是杜鵑能道。歸太早﹐何不待﹑倚簾人共東風老。消凝滿抱。恁秉燭呼尊﹐綠成陰矣﹐誰與玉山倒。

一更更滴篷淒雨﹐天涯人自消受。倦遊諳慣江湖味﹐禁得病懷僝僽。吟未就﹐伴孤影幢幢﹐颭幕燈花瘦。離魂暗逗。又禁火年﹐光看云心﹐事迸入夜鐘後。還山約﹐過了春鵑啼候﹐輕帆依舊孤負。廿年社燕秋鴻迹﹐多少淚華沾袖。君信否﹐便燒燭﹑聯牀不是尋常有。蘋花十畝。要藥裹商量﹐書奩料理﹐垂老正廝守。

懶能探劫餘芳信﹐年年閒了遊騎。只林依舊霞千樹﹐嬌入上春羅綺。紅十里﹐還一掩一層﹐淡沱煙光裏。東風旋起。悄不似仙源﹐將家小住﹐便作避秦計。玄都夢﹐消興金門遊戲﹐夢回惆悵何世﹗華鬘天也無香色﹐說甚道場興廢﹖空徙倚﹐愉輕薄﹑芳姿未省傷春意。劉郎倦矣﹗任題徧花箋﹐都無好語﹐勝濺感時淚﹗

問西湖湖山信美﹐此中誰是和靖。梅花眷屬千年夢﹐處士家風棲冷。空念省﹐薦一匊寒泉。從別荒碑認。煙鋤雨艇。更帶月移根﹐依巖卜築﹐料理到香影。丹靑事﹐一例滄桑無定﹐吟魂花下驚醒。翻新祠宇成唐突﹐何處巢居堪證。髙閣憑﹐便譜出﹑玉龍哀曲無人聽。橫峯側嶺。剩紅萼無言﹐縞衣飛下﹐淸淚遠相應。

桂枝香丁沽汛曉﹐正水市販鮮﹐烏板船到。戢戢銀刀恣躍﹐仨拋煙罩。長安近局銷寒夜﹐問尊前﹐玉涎多少。鈒盤催飣﹐詩饞慰否﹐漫吟白小。記鄕味﹐羮調宋嫂。幾停箸思量﹐應是歸好。客話娵隅聽徧﹐正悽懷抱。冰鮮夢斷天廚賜﹐檢食單零亂慵艸。禦箋沫冷﹐淸愁好托﹐玉鱗緘報。

驀山溪三首哀弦促拍﹐衮徧尹州破。誰換小梅花﹐夢橫枝﹑夜寒香妥。年時風雪﹐三九最關情。修竹外﹐綺窗前﹐幾許閒功課。如今憔悴﹐花抵人愁麼。已辦醉如泥﹐甚尊前﹑猶分蛉贏。江南書到﹐鷗鷺尙平安。雙蠟屐﹐一漁蓑﹐何日眞還我。

避風孱羽﹐投老臯橋市。流浪廿年蹤﹐濯春波﹑故情紈綺。樵風吟伴﹐長負隔籬杯。珍重意﹐見枝巢。分度閒鷗喜。塵樊海角﹐削迹疑無地。獨樹老夫家﹐譜紅梅﹑艷題難繼。壓天霜霰﹐憔悴舊山心。三畝宅﹐五湖帆﹐怕說菟裘計。

輕簾四揭﹐得月前櫳早。繞鬢聒饑蚊﹐小朦朧﹑園鴉催覺。淙檐一雨﹐蘿桁捲絺衣。新酒盞﹐短燈檠。料理成秋笑。炎涼覆手﹐取次流光渺。不斷故山心﹐被西風﹑年年吹老。飛鴻將夢﹐一夕上髙樓。攜玉笛﹐問金莖﹐此意無人曉。

絳都春東風信轉﹐怪罥香裏薄﹐怯試餘寒。誤了鏡華﹐非花非霧舊情閒。芙蓉不信傷春淺。怨紅樓﹑淒入雙彎。夢云回後﹐慵拈帶繡﹐自剔釭蘭。未料。屏山近底﹐尙支愁﹑酒力浥淚綃痕。斷譜細商﹐秦箏斜柱雁塵昏。春心一夜無人托。負他明月愁鵑。桂宮羞數年時﹐露粟半闌。

金明池裂帛通波﹐褰裳喚侶﹐望極瑤池路近。塵不到﹑冰奩半展﹐露微泣。粉靨未褪。是何年﹑錦幄牽絲﹐占畫裏﹑三十六陂芳訊。看倚蓋亭亭﹐鴛鴦無數﹐未許淩波人問。拗折西風絲寸寸﹐漫覓醉仙漿﹐碧筒深引。霓裳舞﹑今宵疊徧﹐槃淚影﹑明朝吹盡。盡相思﹑太液秋容﹐但墜粉空房﹐石鱗沈恨。怕玉井峯頭﹐月昏煙淡﹐翠被餘香愁損。

大聖樂酣酒妝穠﹐摸碑廊靜﹐梵天春晚。記舊遊﹑側帽西欄﹐自翦露華不負﹐看花雙眼。暖玉倚云嬌無力﹐著人處﹐天香吹袖滿。忘歸去﹐對油幕半開﹐日斜經院。鶯花正愁夢短﹐柰一例﹑華鬘催劫換。傍石幢涼雨﹐殘僧還說﹐沈香新怨。淚濕洛陽東風譜﹐怕銜盡﹑蔫紅成鹿苑。傾城恨﹐也惆悵﹑避風臺淺。

帝臺春二首方罫曲折﹐花農舊生活。谷雨半晴﹐繡檻爭移﹐宮衣微脫。插帽傳箋一笑處﹐盡消遣﹑謝郎吟篋。甚而今﹐廢綠平煙﹐只聞鶗鴂。塵影瞥﹐迷眼纈。淚點疊﹐漬鵑血。怕婪尾﹑年芳近斜陽﹐候不是﹑等閒離別。何況東風往來路﹐都換鈿轅舊時轍。剩一片瓊田﹐渺春人羅屧。

岡上竹黃﹐祥雲絢南國。瀛海秋澄﹐聞道今年﹐蟠桃初實。好是金英浥露處﹐勸覓醉﹑酈鄕泉潔。話春暉﹐子捨心情﹐雲帆催發。堂錦冪﹐萓翠茁。駐鳳翼﹐粲鮫額。正紫禁﹑仙郎彩衣歸﹐也親祝﹑春慈南極。料得瑤臺譜家慶﹐香入金觴暖仙液。拜壽母年年﹐認幔紗霞赩。

八犯玉交枝塵糝荒闌﹐凍蘇香纈﹐又簇淡陰雙架。簾捲交枝紅到眼﹐舊恨滄桑飄惹。年年春晚。爲花料理琴尊﹐題襟還喜依鄕社。葉底翠禽聽慣﹐茶香情話。誰信步屧東風﹐綠云黯損。蝶蜂重到應詫。俊遊換﹑誰家芳事。浣不盡﹑蠻薰凝榭。料花外﹑白題舞罷。牽蘿人泣孀娥夜。況酒醒秦郎﹐玉箋淚濕愁難寫。

夢橫塘釣絲秋雪﹐履迹斜曛﹐野塘涼意初著。影沒鳧翁﹐換蒲稗﹑春波綿邈。低艇誰移﹐短簃孤坐﹐鬢霜驚覺。又迷茫萬點﹐做弄新愁﹐還飄到﹑閒池閣。微波自不通潮﹐甚驚塵亂颭﹐冷絮迥薄。捲葉西風﹐輕和入﹑數聲哀角。更休問﹑江湖雁影﹐眼底秋心仗誰托。夢裏滄洲﹐一般淸淺﹐有紅桑花落。

夜飛鵲三首東風背人去﹐邀步嬋媛﹐芳靨淺照禪天。花宮攜試﹐小蠻榼﹐潮紅輕斗酡顏。傾城正無語﹐似凝酥妝薄﹐擁髻啼慳。綠章再乞﹐背斜陽還護珠幡。何事萬姝嬌困﹐無路問行雲﹐十二巫鬟。說甚平泉如夢﹐人天一例﹐劫換華鬘。錦城舊恨﹐付碧雞坊底詩顚。剩深宵孤照﹐銅盤燭淚﹐淒伴金仙。

滄波放愁地﹐遊棹輕回﹐風葉亂點行杯。驚秋客枕﹐酒醒後﹐登臨倦眼重開。蠻煙蕩無霽﹐颭天香花木﹐海气樓臺。冰夷漫舞﹐喚凝龍直視蓬萊。多少紅桑如拱﹐篝筆問何年﹐眞割珠厓﹖不信秋江睡穩﹐掣鯨身手﹐終古徘徊。大旗落日﹐照千山劫墨成灰。又西風鶴中唳﹐驚笳夜引﹐百折濤來。

金波曖斜漢﹐流照屏山﹐樺燭冷散靑煙。珠簾欲上﹐美人去﹐誰家今夜今年。當窗亂雲霧﹐恣霓裳狂舞﹐換譜鈞天。乘風汗漫﹐問瓊樓何似人間。多事桂宮仙斧﹐七寶尙淩虛﹐裝綴嬋娟。欄外秋香泣露﹐移盤淸淚﹐消盡金仙。廣寒殿闕﹐怕嫦娥不許流連。共孤光誰與﹐不成把盞﹐北望淒然。

玲瓏四犯三首屐齒舊香﹐塵紗殘墨﹐遊蓬芳事如水。故家煙月在﹐耐得欄幹倚。提攜自憐影底﹐有東風﹑伴人垂淚。夢裏嬋媛﹐劫余鶯蝶﹐知我擘箋意。天涯望春歸矣。問尋香杜曲﹐新恨誰理。眼看詩酒瘦﹐應接鵑聲裏。莫教秉燭西園夜﹐但攀摘﹑尋常桃李。須記起。春根在﹑千紅舊地。

未減吳綿﹐怪睡覺西園﹐芳訊催晚。一袖鑪薰﹐長閣暗愁成片﹐天外似墨沈陰。意緒冷﹑社前歸燕。問鏡稜多少鉛淚﹐不涴謝橋塵點。翠禽啼暝山屏半。報春殘﹑絮花當面。紅樓繡箔飄燈夜﹐猶道東風淺。料理病骨夢中﹐漸不是﹑年時羅薦。待訴情無柰﹐新聲澀﹑盡參差金雁。

壓水夢寒﹐濛花霜淺﹐空陂鷗逝何許。數峯靑弄影﹐酒洗吳臺古。何郎舊情未賦。又東風﹑畫船煙浦。淚粉春魂﹐襪塵遊事﹐吹老玉龍苦。行雲滿垂虹路。憶疏香步綺﹐低髻迎戶。往來羅袖﹐盡早蝶衝寒去。淸歌自在人間世﹐送閒客﹑幽單春旅。愁寄語。無人閒﹑題裙舊侶。

淒涼犯淸琴怨入。西風後﹑凝塵澀斷冰索。大招賦否﹐江空歲晚﹐數聲哀角。蛟龍气惡。黯千里鄕心繭薄。怪飄蕭﹑溪山破墨﹐一雁度空漠。腸斷桐君未﹐偶世飡霞﹐頓更哀樂。故山夢短﹐迸驚弦﹑廣陵搖落。一葦延緣﹐料晞髮吟魂戀著。聽松聲﹑七里瀨尾﹐斷舊約。

玉京秋芳意闊。歡場舊鶯燕﹐舞繁歌切。風懷幾許﹐愁書花葉。一曲紅牙妙譜﹐記當筵催按迥雪。倦情別。隔年沈恨﹐覆杯慵說。不是淸狂重怯。寫琴心﹐六幺漸缺。斷夢樓臺﹐中年絲竹﹐不禁衰歇。頭白龜年﹐尙解怨﹑天寶淒涼時節。笛聲咽﹐誰傍宮墻暗月。

賀新郎十三首凍羽寒窺層。傍黃昏﹑聲聲似訴﹐麝塵驚撲。飄粉樓臺相思夜﹐銷瘦仙姿萼綠。漸淚點﹑殷沈紅菽。滿地珊瑚無人掃﹐占霜天﹑做弄傷春局﹐空颭影﹐對殘燭。苔鬟尙綴交枝玉。問何時﹑宮妝點額﹐鏡盟重卜。多少飛瓊經年恨﹐寫入滄洲剩幅。怕還被﹑東風拘束。冷落雪香亭前路﹐換靑禽﹑與聽銷魂曲。腸斷盡﹐委橫竹。

下殿扁舟具。傍滄江﹑經年堅臥﹐西風孤旅。不近彈棊中心局﹐依舊埋憂無路。枉贏得﹑蘭成詞賦。袖墨淋浪神州淚﹐算韓陵﹑片石差堪語﹐歌不得﹐獨絲苦。竹西未是無佳處。只吞聲﹑杜鵑再拜﹐低頭臣甫。海气荒荒蛟龍惡﹐我亦枯槎倦渡。尙夢繞﹑燈牀風雨。散髮相從明朝事﹐問江幹﹑鷗鷺平安否。須爲報﹐尺魚素。

斗柄危樓揭。望中原﹑盤鵰沒處﹐靑山一發。連海西風掀塵黯﹐捲入關楡瘁葉。尙遮定﹑浮雲明滅。烽火十三屏前路﹐照巫閭﹑知是誰家月﹐遼鶴語﹐正嗚咽。微聞殿角春雷發。總難醒﹑十洲濃夢﹐桑田坐閱。銜石冤禽寒不起﹐滿眼秋鯨鱗甲。莫道是﹑昆池初劫。負壑藏舟尋常事﹐怕蒼黃﹑柱觸共工折。天外倚﹐劍花裂。

數點籬頭雨。濕年光﹑如塵似夢﹐雁聲將去。慘結秋陰朦朧月﹐隱印苔花夕步。更著袂﹑淸寒如許。莫費鄕園叢菊淚﹐伴孤云﹑老臥滄江暮﹐持此意﹐問鷗鷺。盈盈一水終無語。盡畱連﹑沙昏石冷﹐舊盟誰主。試俯淸漪窺衰鬢﹐猶帶十年塵土。剩對立﹑媚嫵。萬事一身惟足懶﹐又支筇﹑數盡池東樹。鴉陣起﹐爲誰舞。

手種前朝樹。帶虛廊﹑斜陽一角﹐閱人無語。乞向西鄰斤斧底﹐曾共籜龍赦取。看玉立﹑亭苕如許。今日離披銀牀畔﹐問孤根﹑肯傍龍門否﹖一葉葉﹐戰風雨。蟪蛄三兩啼相訴。說年來﹑紅淒翠慘﹐好秋誰主。鏟地霜蕪連天白﹐棲鳳長迷處所。算漧淨﹑猶餘吾土。眠坐淸陰渾閒事﹐要歲寒﹑根幹牢培護。盟此意﹐酹淸醑。

無怪吾衰矣。算阿連﹑左弧懸到﹐齊頭甲子。湖海平生輕離合﹐頗負夜寒姜被。溯別恨﹑峽流牂水。猶有滄江容一臥﹐便安排﹑風雨連牀計。秋色在﹐雁行裏。篆盤婆律香雲起。待商量﹑歸心與問﹐聞思大士。咫尺苕山家何許﹐茅屋石田而已。且生事﹑醉鄕料理。四海子由眞鍵者﹐幾滄桑﹑自笑難兄弟。吾意托﹐小山桂。

慣醉長生酒。是前身﹑安期飛舄﹐浮丘挹袖。鼎鼎百年皆寂寞﹐肯負持螯雙手。問蛉贏﹑二豪知否。不諭茗柯微妙理﹐便三杯﹑兩盞終多又。持此意﹐爲君壽。羨君無事如犀首。盡隨宜﹑千場盤磅﹐月天花候。此樂未須兒輩覺﹐此事今人稀有。恁日涉﹑園林如繡。四海子由眞健者﹐定白髮﹑紅頰長廝守。還起舞﹐對花侑。

一澹從天放。盡區中﹑粃糠塵垢﹐了無我相。身是鳳皇池上客﹐彩筆曾千气象。但贏得﹑白頭吟望。世變輪云千萬態﹐算故山﹑猿鶴猶無恙。資格稱﹐五湖美。森森風骨長松樣。羨今朝﹑紫芝飡罷﹐葳蕤自養。誰奏鶴南飛一曲﹐神與臞仙俱王。似行人﹑玉山朗朗。此老胸中無塊磊﹐笑談閒﹑況有髙歌蕩。渾不用﹐甕頭釀。

未是師種放。更休休﹑松風滿聽﹐山中宰相。興到試拈如神筆﹐悟入渡河香象。正不免﹑髙丘悵望。小示維摩居士疾﹐要眾生﹑與我俱無恙。閒問訊﹐藥苗長。休嫌枯木形骸樣。總不消﹑嵇生髙論﹐道機能養。說到補天塡海事﹐澤雉依然神王。問何日﹑三光重朗。半醉每依南斗看﹐酒波中﹑那得西風蕩。愁盡掃﹐抵千釀。

自解嫌疏放。盡安排﹑黃齏注籍﹐酸寒骨相。此子最宜丘壑置﹐不稱淩煙畫像。有散髻﹑斜簪相望。同拜散人新對號﹐要江湖﹑終古長無恙。滄洲趣﹐日應長。頭巾懶學周家樣。伴諸公﹑吟尊料理﹐鑪煙供養。手把離騷須痛飲﹐耳熱酒酣神王。更難得﹑風雲開朗。任爾安期靈气盡﹐武陵源﹑何物能搖蕩。行荷鍤﹐坐傾釀。

赤手龍蛇放。痛陸沈﹑神州現出﹐天魔變相。勸汝長星一杯酒﹐起眎靑冥何象。有貫索﹑欃槍彌望。多少新亭閒涕淚﹐問河山﹑風景誰無恙﹖愁似艸﹐劃還長。壼廬到處翻新樣。漫平章﹑伯夷盜跖﹐才人廝養。誰要卿來相料理﹐各約三章而王。盼不到﹑天淸日朗。大好家居誰撞壞﹐是金銀﹑气與天潢蕩。消日計﹐仗醇釀。

一箭漳蘭放。透筠簾﹑幽芬占斷﹐酴釄寶相。欲寫情芳無閒筆﹐空穀久消心象。展湘簟﹑波紋盈望。聽雨獨眠忘憂館﹐正藥煙﹑風定人微恙。壼漏水﹐幾消長。閒愁依舊年時樣。任輸他﹑道書開闔﹐井華供養。歸本欣然畱亦好﹐何必丹砂气王。剩兩眼﹑觀書雪朗。一卷霜腴叢殘譜﹐付人間﹑秋士腸回蕩。重按拍﹐試呼釀。

一疏扁舟放﹐便安排﹑膏肓泉石﹐緇塵卿相。元是玉堂揮翰手﹐三策居然賈讓。正雕繢﹑宣房景象。巨浪掀天風怒吼﹐把布帆﹐收定渾無恙。歸去領﹐水雲長。庭階和气春醪樣。更誰如﹑棣華交韡﹐芝蘭競爽。不問傳家靈素訣﹐駐得朱顏長王。定忘卻﹑趨班仙仗。牽率門生兒子輩﹐有籃輿﹑不用靑藤杖。南飛鶴﹐爲君唱。

月下笛二首廢碣棲煙﹐淸鐘度暝﹐舊攜筇處。沙禽細響﹐猶戀東風去來路。不蕪先作傷心碧﹐悄不管連天恨雨。盡欄幹拍徧﹐孤云地逝﹐亂山無語。情緒。斜陽暮。莫輕惱天涯﹐舊鷗新鷺。經年斷旅﹐再來情味淒苦。花前不是傷春病﹐問隔座流鶯曾否﹖待訴與﹑庚郎心惟有﹐衰楊一樹。

冷月墻陰﹐淒淒碎響﹐替秋言語。羈人聽汝﹐咽愁絲﹐黯無緒。空階都是傷心地﹐恁禁得衰燈斷雨。正宵碪四起﹐霜弦孤曳﹐宛轉催曙。愁誤﹐金籠住。伴落葉長門﹐枕函慵訴。回紋罷織﹐舊家零亂機杼。西風涼換人間世﹐問憔悴王孫幾度﹖等閒是﹑變了潘郎髮﹐夢寄誰去﹖

尾犯一笛落梅風﹐虛館夜分﹐春思飄越。門掩沈香﹐亂燈花成纈。歸燕晚﹑文梁未掃﹐斷鴻驚﹑空弦盡折。舊情無據﹐老去杜郎﹐惟有吟聲咽。秦箏圍繡屋﹐應未解﹑恨輕別。亂艸昏煙﹐斷相思天闊。數前事﹑參差流水﹐拍欄幹﹑淸鉛暗結。累人愁悴﹐不是向來團扇月。

陌上花二首籠鶯喚起﹐屏山殘睡﹐眼前春晚。點絮年光﹐銷與謝娘池館。惜芳箋管成何用﹐花外東風悽斷。占新陰未穩﹐淚鉛無數﹐夢雲飄散。苦相思瘦損﹐宮腰幾許﹐寬卻羅衣一半。未必天涯﹐省識忖寒量暖。經年裏損調箏手﹐塵滿十三金雁。勸愁弦漫傍﹐綠窗殘日﹐舊情眞懶。

楊花落盡﹐娟瑉苔蝕﹐粉塵凝處。比翼魂歸﹐冰枕淚綃成縷。落鬟故黛春何在﹐十九華年空度。最無端萬里﹐椒塗新踐﹐竟沈仙馭。瘞花銘漫艸﹐涼天斷雁﹐只稱聽風聽雨。倩影髙唐﹐香燼返魂無據。別鸞枉譜千琴曲﹐夢冷一弦一柱。艸離離付與﹐揚州一樣﹐玉釣斜路。

長亭怨慢二首再休問﹐愁邊鷗鷺﹐月冷沙昏﹐夢歸何處。故苑滄波﹐爲誰綠到﹐舊遊路。石鱗風起﹐嗚咽作前秋語。流水不參差﹐莫涴了一分塵土。前度。有天風瑟瑟﹐日夜步虛來去。新蒲細柳﹐問誰信﹑好春無主。恨雙燕﹑不把斜陽﹐細說與﹑碧窗煙霧。只翳鏡飛紅﹐遮斷淩波新步。

盡消盡﹐涉江情緒﹐風露年年﹐國西門路。紺海涼云﹐昨宵飛浣﹐石亭暑。亂蟬髙柳﹐淒咽斷蘋洲譜。莫唱惜紅衣﹐算一例飄零如雨。遲暮。隔髙小不恨﹐恨別舊家鷗侶。靑墩夢斷﹐枉贏得﹑去畱無據。試巡徧﹑往日欄幹﹐總無著﹑鴛鴦眠處。剩翠蓋亭亭﹐消受斜陽如許。

三姝媚四首晴絲橫苑路﹐際林端微明﹐禁煙猶沍。喚客山禽﹐蕩倦情銷得﹐探春詞句。野水稜稜﹐隔岸引﹑玉驄新步。舊崦微茫﹐只有梅花﹐撩人心緒。偏是芳遊輕負﹐剩小萼疏簪﹐凍香誰護。夢熟西峯﹐又濕云和恨﹐暗凝春素。淡極愁蛾﹐還惹起﹑啼妝人妒。問訊香臺消息﹐風鈴細語。

江城寒食後﹐倚深尊難澆﹐釅愁如酒。夢迹樓臺﹐半柳憔花悴﹐暗塵春繡。坐暝層簾﹐重步影﹑紅香三嗅。金縷休催﹐摘索空枝﹐玉纖冰透。天上瑤華別久﹐料抱得秦箏﹐艷陽弾瘦。淚雨羅窗﹐有鏡鸞親見﹐病云眉岫。諱說春寒﹐斟酌到﹑憑髙雙袖。斷送梨花空苑﹐東風認否﹖

燒燈時節過﹐正江春多陰﹐縞空梅朶。暝踏蒼煙﹐話舊蹤能記﹐醉楓紅臥。倦屧空山﹐遊計屢﹑東風相左。料理詩痕﹐飄雨吳杯﹐照人醒坐。身世狂花愁簸﹐想素約閒鷗﹐自消塵涴。雪老波荒﹐剩笛邊心事﹐細禽啼破。念別傷春﹐春已在﹑雙崦單舸。莫遣空枝千繞﹐瑤臺夢鎖。

閒芳明倦眼﹐殢餘寒林亭﹐冶春過半。笑靨臨池﹐有露桃衣舊﹐避人妝面。佇立妍香﹐花信與﹑東風俱換。野水鱗鱗﹐不上金杯﹐茗懷深淺。隨地登樓能慣﹐便冷節相攜﹐暗愁輕遣。報答風光﹐要水漘煙次﹐小詩尋徧。軟腳行芳﹐明月事﹑筇枝先懶。坐久夕陽逾好﹐歸輪漫轉。

婆羅門引二首斜橋絮起﹐亂紅牽恨點重茵。慵鶯尙語殘春。聞說淩波新步﹐遮斷繡漪塵。恣蠟燈羅帶﹐斗取閒身。長安麗人。算醉醒﹑總迷津。狼藉東風不管﹐只避花瞋。波簾翠顰﹐夢不散﹑相思堤上云。釵鈿約﹑總是愁根。

紗巾倦整﹐繞池風起疊奩冰。冷冷雨度髙城。簾捲天東娥鏡﹐娟夕素妝成。柰臨醒玉艷﹐尙妒閒情。南樓翠層。離被酒﹑踏莎行。未了琴尊短夢﹐驚散笳聲。鷗邊社涼﹐又拖逗﹑秋心生半庭。芳捲墨﹑自展羅屏。

菩薩蠻十五首綠云倭墮低鬟重﹐無端靑鏡相矜寵。孔雀滿東南﹐水沈中夜添。有人紅燭背﹐妝淡眉成字。何事種春愁﹐春休愁未休。

宜瞋宜喜紅雙臉﹐新嬌一態無拘檢。滿鏡淚波酸﹐妒春春向闌。中塘雙燕子﹐學語差池起。辛苦鬥腰肢﹐累花扶著伊。

亂鶯啼破紅雲熱﹐誤他濃睡花時節。不拆畫秋千﹐春人誰耐閒。緗桃攀未盡﹐暗裏朱顏損。教合玉韡笙﹐雙成聽不聽。

鳳窠長書蒙頭睡﹐籌花鬥艸原無意。扶夢下西樓﹐芙蓉江上愁。路長雙槳促﹐隊隊紅衣浴。不合住橫塘﹐秋潮日夜忙。

才調龍餅畱人語﹐旋捐寶玦催人去。去住兩朦朧﹐靈犀無路通。朝朝翻象局﹐懶劃瓊釵卜。不到落花時﹐春愁君不知。

龍種雙袖花前淚﹐白頭聚領殘春味。狂走信孤篷﹐東西南北風。瞢騰經歲瞥﹐不見蘭芽茁。澆酒背簾陰﹐梨花寒食心。

西洲風緊驕禽唳﹐文梁乳燕棲無地。相望郁金堂﹐氤氳心字香。芳悰山黛蹙﹐自轉商絲軸。郎意未分明﹐綠窗閒夢驚。

鯉魚風蹴波鱗起﹐黃姑夜叩星宮事。含笑斂冰梭﹐微霜新過河。鈿箏長短柱﹐掩抑聲無主。夢裏擲靑梅﹐苑花交扇開。

花翻寶勒新丰騎﹐沈沈芳書金鋪閉。山枕膩紅消﹐當筵鸞帕拋。錦機無气力﹐密緒雙雙織。心事篆煙灰﹐春羅書字來。

茱萸錦束胡衫窄﹐乘肩倦態偎花立。回扇喚風來﹐春窗朱鳥開。壓愁麟帶重﹐多謝行雲送。虯箭水聲微﹐飄燈人不歸。

蜂衙蝶館參差對﹐行軒四角流蘇綴。一霎謝橋風﹐蠻花委地紅。玉璫緘翠札﹐曲折何緣達。商略解連環﹐人前出手難。

弱楊睥睨秦蘅老﹐駄金走馬長楸道。寶帶鷫鸘裘﹐東方居上頭。背丸珠錯落﹐脫手翻鵲際。省勁發紅桑﹐箙心花箭香。

鬧紅滿鏡衝單舸﹐疊瀾不定銖衣嚲。新語約飡霞﹐恨無書報他。畱仙裙襇薄﹐傾蓋鴛鴦覺。錦字太無憑﹐閒愁攜手生。

昨宵解帶翻成結﹐侵晨翠幌當風怯。莫近水西闌﹐迥身羅衣單。琴心相爾汝﹐夢斷秦臺侶。箋管發秋慵﹐鏡心閒淚紅。

溫溫藥鼎虫吟細﹐倦懷不問殘燈事。江雁破愁眠﹐薄帷搴曉寒。壼觴疏點檢﹐酒病秋深淺。不用忖腰圍﹐新來羅帶垂。

綠蓋舞風輕一闋定風波﹐倦眼登臨﹐危欄對橫綺。涼笛延秋﹐江湖歸未得﹐淺醉慵倚。劫後吟魂﹐又輕被﹑蘋絲牽系。正紅衣﹑掠岸西風﹐催墮秋蕊。杯底。遣得孤歡﹐照影弄淸波﹐短鬢塵洗。酒入襟痕﹐好心期﹑換與故年閒淚。夢裏滄洲﹐更不信﹑孤根無寄。過江人﹐銷盡看花英气。

角招送君後﹐滄江晚﹑望風幾度搔首。雁邊寒訊逗。破驛老楓﹐遊倦時候。天涯未負。怕負卻﹑十圍垂柳。素石淸泉盡有。柰今夕玉關情﹐祓淸愁無酒。知否﹖亂塵漲裏。夷歌野哭﹐銷得殘陽驟。庚郎魂斷久。迸入江南﹐玉龍哀奏。冰霜共守。剩一抹﹑峯眉依舊。夢咽西窗燭瘦。待商略﹑白鷗心﹐迥腸又。

采綠吟軟玉吳波路﹐畫手點筆﹐分明蘋風。笛外柳煙舷尾﹐澄鏡無聲。兩山靑不斷﹐斜陽晚﹑數行鳥度空屏。捲迥溪﹑蓮歌渺﹐稜稜湖月又生。拋斷水精宮﹐天涯夢﹑菱絲撩亂千頃。三十陂秋﹐但淚接煙程。甚時眞﹑投老江湖﹐忘機後﹑商略白鷗盟。歸帆誤﹑牢落鬢霜﹐殘客茂陵。

解蹀躞二首雁聲帶愁飛轉﹐漸換秦弦柱。似嫌搖落﹐江蘺舊遊誤。心事別久誰知﹐錦箋重疊緘成﹐夢云無據。爲君訴﹐依舊差池雙羽。東風背簾覷﹐幾曾羞煞﹐菱花好眉嫵。眼看殘畫滄波﹐夜闌擘破箜篌﹐勸公無渡。

雁繩仨低江館﹐晚背垂虹路。素情題葉﹐吳波斷雲聚。依舊一度迥腸﹐引杯笛起西風﹐送秋何處。正吟竚﹐期共靑芝呼棹。仙禽導幽步﹐夢迥蘿薜﹐閒心去來阻。君聽空外聲聲﹐和人今夜商歌﹐病螿愁雨。

點絳唇六首擡舉西風﹐醉扶一撚鵑魂小。誤花疑艸﹐別樣傷秋稿。窺笑東鄰﹐解妒宮妝好。秋娘覺﹐茜裙顚倒﹐收拾紅情早。

丹穴春姿﹐托根翻戀朱欄好。抱香多少﹐夢穩秦樓曉。奩史新翻﹐瘦損麻姑爪。秋妝了﹐守宮紅小﹐來伴花房搗。

推枕逡巡﹐打篷幾陣臨明雨。雨絲才住﹐山響殘鵑語。爲惜江湖﹐催辦鴟夷去。淩波妒﹐坐中無數﹐心在靑墩路。

明雪羅窗﹐小梅淸靨妝初洗。試燈風起﹐飄斷行雲地。漏轉瓊簽﹐說盡天涯事。愁如水﹐曉寒籠被﹐春到檐聲裏。

宛轉鑪灰﹐此中多少淒涼事。蠟盤紅起﹐又滴黃昏淚。漏斷杯空﹐那得相憐計。君知未﹐換紅移翠﹐猶是東風地。

燈黯春陰﹐瘞花銘罷空瑤想。佩環無恙﹐夢結歸風響。十載江春﹐與憶桃根槳。仙云往﹐費人惆悵﹐多事千絲网。

蘭陵王竟頭白﹐明鏡秋霜共色。荒碕外搖露蕩煙﹐零亂春叢換淒碧。江湖味慣識。牢落低舷倦笛﹐黃昏後﹐遠處頓愁﹐似潮來夜風急。伊人舊遊歷。在買醉魚天﹐分社鷗度。涼花淺瀨秋無極。自濕漬衫絮﹐怨沈笳管﹐離披天水斷夢失。甚身世禁得。江國。待將息。怕如畫煙波﹐皴破鉛墨﹐沈陰斷雁聲中黑。黯雪片千頃﹐欲銜無力。菇蒲何處﹐歲暮約﹐但睡憶。

楊柳枝八首舊夢吹花著渭橋﹐新愁封淚問湘臯。永丰坊畔風流極﹐晚向人前斗舞腰。無主樓臺半夕陽﹐笛中人去更迥腸。東風銷盡宮黃點﹐背定愁鸞理舊妝。似水鵑聲一夕催﹐靑絲驕馬斷章臺。分明搖落江潭路﹐依舊傞傞軟舞來。通體當風弱不支﹐年光銷盡斷腸絲。不辭身作桓宣武﹐看到金城日墜時。故苑腰肢掌上輕﹐花街踏馬舊知名。啼鶯莫訝成陰早﹐栽近津橋眼便靑。人道枯稊不作絲﹐迷離煙雨又龍池。東風吹作流萍去﹐勝結菖蒲解笑誰。橫笛吹花出汴州﹐長條抵死鬥風柔。錦帆自解傷離別﹐無復春波斷得愁。雪絮相和減卻春﹐樓臺白日斷歌塵。金鞭分道長楸去﹐莫笑章臺舊舞人。

花犯三首碾城根﹐淩波路軟﹐瓊妃下淸曉。凍禽啼覺。驚素影林亭﹐芳意嬌小。柳絲倦挽淸明到。和煙冰斷沼。望裏怯﹑踏靑新步﹐香塵輕換了。拖筇犯寒故人來﹐梨霙影﹑亂撲風前衰帽。絲鬢冷﹐聊溫取﹑凍花香醥。傷春慣﹑費人淚眼。能幾度﹑歌前同醉倒。問瘦倚﹑荒欄誰暖﹐無聊鶯燕老。

影屏山﹐燈唇碎語﹐春痕似依舊。夜堂無酒。憐燕采誰簪﹐蜜炬孤守。睡輕厭數殘更漏。欺人年事驟。剩淺靨﹑緗梅三兩﹐飄香黏半袖。簾櫳外邊峭寒多﹐頭番問﹑閬苑東風醒否。芳訊換﹐還惆悵﹑幡人瘦。簫聲送﹑背鄰笑語﹐容易到﹑林鴉驚散候。料鏡檻﹑飛鸞塵澀﹐新妝愁裏斗。

嚲輕陰﹐娥娥怨粉﹐東風殢沈醉。萬姝嬌睇。渾未譜羣芳﹐催賦多麗。倚天照海搖花气。仙云臨鏡起。問島客﹑移根何許﹐闌干心萬里。南飛寄棲一枝安﹐藏春處﹑最好玉窗閒地。香夢穩﹐渾不羨﹑絳都芳事。愁心拖﹑晚鶯細語﹐遮莫到﹑東鄰妍睞裏。要障取﹑十圍宮錦﹐金鈴從料理。

調笑令三首春雨﹐春雨﹐飄斷碧煙雙語。云屏一倍淸寒﹐獨擁羅衣夜闌。闌夜﹐闌夜﹐夢到寶釵樓下。春柳﹐春柳﹐昔日靑靑在否﹖東風臨路千絲﹐輕薄看人別離。離別﹐離別﹐鉛淚單衣時節。春水﹐春水﹐不寄盈盈閒淚。年年流盡年光﹐今日聞歌斷腸。腸斷﹐腸斷﹐道是病深愁慣。

拋毬樂二首一架紅樓面堞斜。淩波百隊气如霞。濾紗風擁妙香入。上枕山當蘇幕遮。解妒棲鴛夢﹐网取吳魂便作家。

照水孤墟出瘴林。人家三五荔支陰。綱師午散市聲減。樵侶夜談山理深。一葉挐音過﹐驚起沙頭墨色禽。

二郎神二首淚荷戰。雨碎翠﹑云如瀉漸。罥蝶乍乾籠鴛陰﹐減裝就城灣﹐殘畫舊是。瑤源淩波路洗恨﹐入襪羅﹑塵罅休更。結冷禪﹑一架袈裟﹐地水風無價。閒話。滄桑事影﹐玉尊澆罷。問蠹粉﹑詩痕龕荒苔﹐滿經歲﹑蠻薰尙惹。夢老西涯冷鷗三﹐兩空怨﹑月明遙夜。聽梵外似有﹐簫聲斷續﹐汜人來下。

鏡流換眼。避舊約﹑弗湖疊舸。聽水樂空巖﹐煙禽深竹﹐如喚緣流客坐。往日詞仙﹐尋秋地有﹐顧影驚鴻來墮。曾梵夾﹑寫名唐詩﹐摘句等閒功課。無那。維摩病侶﹐松根長臥。問丈室飛花﹐匆匆何事﹐收拾人天淨果。擁髻因依﹐倚聲幽款﹐贏得定中香火。殘雁外﹑瑟瑟蘆風﹐漸起送神弦和。

阮郎歸四首飛鸞闊裏舞經年﹐銅花驕玉顏。秋裳多定昨宵寒﹐啼蛄金井闌。揮錦字﹐擲金錢﹐稿碪山復山。織成春恨盡無端﹐殘楊催下難。

水墟花瀨上彊村﹐比溪澑竹分。鬢絲供得十年塵﹐飛泉淸角巾。拕瘦策﹐理空綸﹐重尋約石溫。年年含笑待歸人﹐春山淸淨身。

夜窗書眼怯開帷﹐燈花收焰時。五更寒月不相隨﹐上廊林影遲。靑史事﹐碧山棲﹐蹉跎雙鬢絲。十年心事入支頤﹐雁聲將夢飛。

千蕖無蒂著巖坳﹐飛簾噴雪消。濕云雙束怒厓髙﹐春湍不敢豪。煙艫閣﹐水燈飄﹐幽猿三兩號。驂鸞仙路夜誰招﹐月華搖鳳簫。

南鄕子十三首初日上﹐水西涯﹐無人來弔素馨斜。花底教歌江上住﹐鴛鴦侶﹐只向海云紅處去。云磴滑﹐霧花晞﹐西樵山上揀茶歸。山下行人偏借問﹐朦朧應﹐半晌臉潮紅不定。三水口﹐合雙江﹐畫輪踏踏碾輕航。舶趠小風來舵尾﹐長年喜﹐白日攤錢波浪裏。蘿幌合﹐玉沙淸﹐一峯送過一峯迎。日夕沾裾榕霧濕﹐行不得﹐越鳥聲聲如勸客。中宿峽﹐夜鐘寒﹐訶陵環子尙人閒。過客摩挲嵌壁記﹐猿歸未﹐霧鬢風鬟明月裏。飛鳥絕﹐怒濤吞﹐踏天無路割蒼云。竹縆縋厓橫板坐﹐樵斤和﹐時有飛霞身畔過。烏石渡﹐數家橫﹐今年雨少誤秋耕。瘦日沈溪饑犢臥﹐無功課﹐夜半燒畬巖際火。巖秀發﹐剩江南﹐一重鬟髻一重奩。急槳衝波催去箭﹐升艫看﹐詰屈湞流如大篆。支枕後﹐落帆前﹐客心孤迥滿江天。手疊紅箋誰與付﹐曹郎句﹐爲客正逢無雁處。

流轉信天涯﹐撲鬢淸霜鏡裏催。驛館濃花無意勸﹐深杯﹐消得閒愁澹蕩回。倦眼若爲開﹐古鬲雙煙小炷培。自捲單衣推枕起﹐徘徊﹐似有春鴻軟語來。

素蠟燼無煙﹐風轉髙螢照屋椽。秋病無名如中酒﹐頹然﹐亂帙匡牀伴獨眠。夢醒雁南還﹐遼海書沈動隔年。畢竟新愁吹不到﹐鷗邊﹐獨自滄江上釣船。

病枕不成眠﹐百計湛冥夢小安。際曉東窗鵜鴂喚﹐無端﹐一度殘春一惘然。歌底與尊前﹐歲歲花枝解放顚。一去不回成永憶﹐看看﹐惟有承平與少年。

吾道有眞如﹐掉臂能同霹靂居。競把浮漚當溟渤﹐粗疏﹐中有全潮認得無。露電一身余﹐殤子彭鏗了不殊。隨受罡風誰轉得﹐須臾﹐大笑攜燈照暗衢。

淸商怨二首蠻江嗚咽向夕斂。又勁風吹灩。似有歸漁﹐籠燈重系纜。孤村余更紞紞。夜漸深﹑向誰肝膽。沙月冥迷﹐荒螢三四點。

琤琤涼葉下似雨。颭岸燈三五。怨動西風﹐昏鴉相爾汝。輕橈芙蓉別浦。阿那邊﹑畫橋朱戶。禁斷情塵﹐攓蓬中夜語。

洞仙歌四首琳腴新摘﹐剩溫巖云片﹐釣帶雙文似牽蔓。想松煤銷夜﹐研寫羈愁﹐摩挲處凝得玉鴝淚眼。呼重花外洗﹐小葉幡幡﹐涼翠漂香墨池滿。相伴厭歸裝﹐象管鸞箋﹐心心待秋波一臠。便料理疏狂炙紅絲﹐定銷與天孫﹐畫眉新怨。

無名秋病﹐已三年止酒﹐但買萸囊作重九。亦知非吾土﹐彊約登樓﹐閒坐到淡淡斜陽時候。浮雲千萬態﹐回指長安﹐卻是江湖釣竿手。衰鬢側西風﹐故國霜多﹐怕明日黃花開瘦。問暢好秋光落誰家﹖有獨客徘徊﹐憑髙雙袖。

殘衫剩幘﹐悄不成遊計。滿馬西風背城起。念滄江一臥﹐白髮重來﹐渾未信禾黍離離如此﹗玉樓天半影﹐非霧非煙﹐消盡西山舊眉翠。何必更繁霜﹐三兩棲鴉﹐衰柳外斜陽作幾﹖還肯爲愁人住些時﹐只嗚咽昆池﹐石鱗荒水。

年年明月﹐照髙樓無恙。只是淸宵易惆悵。算姮娥識我﹐不爲閒愁﹐飛動意把盞淒然北向。酒醒烏鵲起﹐一碧雲羅﹐遙指虛無斷徵鞅。知道有前期﹐對影聞聲﹐甚邈隔萬重山樣。須信是瓊樓不勝寒﹐猶自有愁人﹐白頭吟望。

慶宮春二首頹堞銜煙﹐昏鐘閣水﹐野鵑喚近淸明。華表羈魂﹐黃壚吟伴﹐暗塵房檻深扃。斷雲玉笥﹐感詞客依稀有靈。新腔愁倚﹐一琖泉華﹐還薦芳馨。哀弦凍折誰聽﹖淒唳修羅﹐山鬼逢迎。蓬島塵狂﹐芝田日晏﹐夢遊翻羨騎鯨。淚珠千斛﹐拚一向寒原縱聲。孤畱何事﹖知世浮漚﹐休問殘僧。

鳧玉封煙﹐蟬梳拋黛﹐鳳窠旋旋黃昏。流管梅芳﹐緣屏蘭舊﹐怨蟾不照孤顰。絮繁絲亂﹐又重疊淸寒著人。宮衣添未﹐催罷鸞箋﹐銷瘦眞眞。相思化作仙云﹐捐玦中洲﹐心事虛陳。傷別啼妝﹐端憂靈體﹐蘅臯重夢無因。墜歡尋去﹐正呵淚紅綿鏡塵。迥衾燈暗﹐還數中宵﹐鵑語殘春。

聲聲慢五首新花攺岸﹐頹柳通波﹐舊家水石依然。小祓聞根﹐風泉響出瑯玕。虛堂嫩涼收雨﹐引秋心﹑催占鷗邊。供書永﹑有分茶火續﹐選石詩鐫。晼晚年芳空惜﹐被綠陰狼藉﹐催熟金丸。幾日珍叢﹐南飛越鳥巢安。滄洲夢痕﹐何處枕屏拖。一桁靑山無路去﹐傍淸陰﹑敷簟露眠。

城痕煙結﹐鏡曲香銷﹐巡闌遠避塵紅。未近黃昏﹐無人冷翠濛濛。西鄰舊家雙燕﹐倚嬌瞋﹑新妒雕櫳。尋勝處﹑是檐虛岫納﹐屧響廊空。誰信傷春倦客﹐費臨花嬌馬﹐愁對巫峯。多宴心情﹐飄燈闌夜偏濃。尊前幾人﹐閒淚背東風。澆與珍叢酒醒未﹐墮嬌云﹑一片夢中。

傷髙中酒﹐去國行吟﹐秋風倦旅天涯。落日長安﹐浮雲西望能遮。津樓臥驚涼雨﹐燕辭巢﹑客未還家。背燈起﹑爲淸愁斷水﹐病眼看花。醉墨烏絲多感﹐嘆十年塵迹﹐身世團沙。人事音書﹐不堪重夢東華。哀時庚郎﹐蕭瑟仗江關。詞賦銷它歸計晚﹐倚吳橈﹑慵和浣沙。

寒花棲盎﹐連雨春池﹐孤吟慵和殘蛩。經酒林亭﹐秋心著處迎逢。江山感時搖落﹐閉閒門﹑還對靑松。綴新眺﹑傍淸弦靜送﹐天際冥鴻。夢斷芳華驕眼﹐有西崦老鶴﹐爲導仙蹤。素約鴟夷﹐年年負了吟篷。天涯借人﹐叢桂漫逡巡。招隱西風倚欄處﹐看歸云﹑猶戀舊峯。

鳴螿頹墄﹐吹蝶空枝﹐飄蓬人意相憐。一片離魂﹐斜陽搖夢成煙。香溝舊題紅處﹐拚禁花﹑憔悴年年。寒信急﹑又神宮淒奏﹐分付哀蟬。終古巢鶯無分﹐正飛霜金井﹐拋斷纏棉。起舞回風﹐才知恩怨無端。天陰洞庭﹐波闊夜沈沈。流恨湘絲搖落事﹐向空山﹑休問杜鵑。

月華淸二首午禽啼斷﹐蒼煙砉然。墮地秋星﹐碎天風四咽。泉飛轉側云移向。背上界﹐齊鐘初寮﹐佛火沈沈﹐石气對諸峯﹐離立。蕭寥水檻渾﹐未覺魚龍戲。一徑巖扃溪次。洞云深孤猿﹐驚睡導人。雙炬砂牀﹐繡發湫奩鏡委。欲理元﹑言鋤芝客﹐去安禪﹑無地倩僧。雛細。撥馬蹄澀蘚﹐辧開元字。

玉籟消涼﹐林霏散夕﹐上簾人在香經。憔悴圓姿﹐櫛櫛細雲遮定。露盤空﹑天袂知寒﹐樹香老﹑畫欄懸暝。誰省。問山河小劫﹐幾多殘影。桂殿秋酲未醒。待訴與方諸﹐淚珠哀迸。萬感孀娥﹐禁得管絲淒哽。漸拋殘﹑舊舞霓裳﹐好催放﹑破空金鏡。傾聽﹐是誰家怨笛﹐待他端正。

更漏子玉釵風﹐鸞扇月﹐閒過穿鍼時節。籠畫燭﹐待牽牛﹐無人獨上樓。樓前路﹐孤帆暮﹐又送去年人去。將錦字﹐上金梭。淺秋生曙河。

哨徧家在半塘﹐人是半僧﹐疇識平生事。僧曰嗟﹐四坐聽無嘩。老子稱實從壯始。禮有之。恆言未容稱老﹐吾今何怙而何恃。空指點杉湖﹐寒云丙捨﹐臯魚淸淚如泚。縱不能誓墓永相依﹐又焉敢自尊老鬢髭。朋輩哀焉﹐呼而不名﹐用從吾志。嘻。甚矣吾衰。卅年昏宦誠何味。吾友疑罪死﹐刻鵠之繇能記。好一笑諮禪﹐三生證果﹐天親無著爲兄弟。甚囊粟機緘﹐欋椎事業﹐昨非今未必是。剩百年老屋隔淸漓。便投劾歸耕苦無期。辦蒲團﹑又牽身世。呺然哆口瞠目﹐那辧如如偈。但隨挈鷺提鷗伴侶﹐默以自容而已。副其名者僅如斯。老人之﹑遇可知矣。

琵琶仙三首歸到西湖﹐未應誤﹑豆莢櫻珠時節。無那孤瑟弦空﹐春聲帶愁咽。蘭棹涴﹑殘鵑淚點﹐怕啼濕﹑故裙塵篋。中酒年光﹐收帆興緒﹐容易華髮。待催辦﹑腰笛單衫﹐趁苕水﹑東邊舊時月。相送荷花一路﹐把君恩重說。春漸老﹑幽單客枕。拼十年﹑逝水銷別。可柰江國漂花﹐瘴天啼鴂。

歸種桃花﹐楚云滿﹑故國仙林如纈。林外橫笛呼犍﹐春泥漸啼滑。鄕緒引﹑江關倦客﹐柰歧路﹑短絲難折。落手滄洲﹐當歌白日﹐珍重華髮。舊題句﹑銀燭西樓﹐夢塵翦﹑東風黯銷歇。誰遣一艎新水﹐送飛花如雪。中夜起﹑吳鴻試數。對月明﹑酒醒傷別。底事拋得鴟夷﹐五湖空說。

殘酒辭春﹐渺千里﹑岸艸徵袍同色。離緒累結柔楊﹐絲絲怨行客。茸帽底﹑暄風暗咽﹐蕩愁滿﹑亂雲江國。越縵離聲﹐吳艭俊約﹐須記今夕。是蠻海﹑飄泊歸來﹐甚臨別﹑天涯又寒食。顚倒玉觴無味﹐苦低垂頭白。人意比﹑飛花更懶。怕隔年﹑冷了詞筆。好趁蔞甲光陰﹐醉羣重碧。

暗香二首露蟾玉色﹐凝一邊淚點﹐東風聞笛。夢老石湖﹐出手髙枝未忺摘。臨鏡傷春幾許﹐愁思托﹑江關閒筆。喚睡覺﹑一片仙云﹐幽語鶴爭席。香國﹐舊約寂﹐斷瘴海萬重﹐半萼塵積。鳳箋誤泣﹐不許相逢許相憶。金屋商量未準﹐移怨咽﹑羅亭荒碧。待寄訊﹑稀翠羽﹐冷崦耐得。

素天煙邈﹐點去鴻兩兩﹐碧雲樓角。夢約不來﹐一翦微波渺難托。傷別傷秋未算﹐還點鬢﹑新霜經著。漸逗入﹑隔歲相思﹐花底歇深酌。誰覺﹐背虛暮﹐正不耐夜吟﹐玉繩低絡。五湖計錯﹐鄕國蘋花漸非昨。何況空江畫槳﹐悽蕩損﹑蕭娘眉萼。待寄語﹑江上水﹐月華又落。

探芳信燭花瘦﹐問夜吟詩肩﹐淸寒支否。殢翦燈簾幕﹐澆愁但偎酒。細禽啼濕西崦夢﹐半落東風後。坐逡巡﹑汎舸遊情﹐看花芳候。巖徑蘚班繡﹐正撩亂蒼鬟﹐鈿塵迷書。未穩陰晴﹐探奩卜﹑欠紅豆。翠眉誰惜年芳去﹐惟有纖纖柳。黯江城﹑似墨吳云滿岫。

木蘭花華燈添酒西樓別﹐酒醒天涯聞語鴂。曉簾隔淚數殘葩﹐夜鏡和愁遮滿月。相思畫字篝塵滅﹐緘恨玉璫終不達。一春孤館雨畱人﹐憔悴東風無處說。

唐多令三首鈿閣月初斜﹐霓裳閒舊家。病西風還護屏紗。消受伶俜寒蝶意﹐香不到﹐鬢邊鴉。衰帽側霜華﹐尊前百感加。捲簾人同是天涯。教理秋妝臨鏡看﹐人畢竟﹐淡於花。

掃斷馬蹄痕﹐消凝油壁塵。翦紅心霜訉催頻。一道玉鉤斜畔路﹐已無意﹐斗羅裙。濃綠正迷人﹐蘭苕淒古春。換年年冷戍荒屯。淚噀西風原小火﹐怕猶有﹐未招魂。

廊蔭轉疏槐﹐圓蟾明上階。倚空尊涼夢徘徊。多少淸湘瑤瑟怨﹐幾曾有﹐鶴飛來。燈萼半成灰﹐短書千里回。報巖扃晚桂都開。前度憑欄人換盡﹐問何事﹐戀天涯。

應天長二首旋鴉亂葉﹐驅雁斷雲﹐涼秋半翦樓幕。斂避酒場閒局﹐風牀病盤礡。黃花社﹑催素約﹐認舊隱﹑閬風狂鶴。亂襟袖﹑一嗅寒香﹐懶問哀樂。無益是悲歌﹐鄕老文園﹐同調漸寥邈。去去渡江詞客﹐孤吟當狂藥。朝衣重知彊著。戀夢裏﹑探春雙屩。賦歸晚﹑驛路蒼煙﹐須寄梅萼。

王風蔓艸﹐歧路亂花﹐萍蓬逝水遲合。老去庾郎蕭瑟﹐相思素箋疊。哀時意﹑慳問答﹐漫料理﹑曼吟囊篋。夢回處﹑一笑南云﹐捲送帆葉。同抱歲寒心﹐舊賞新歡﹐弦外最淸發。作弄斷鴻蹤迹﹐涼風動天末。芳馨在雙醉頰。悄未隔﹑美人明月。待飛盞﹑共酹前修﹐隨分閒業。

被花惱梅風薄扇黯吳天﹐如墨坐迷窗曉。亂鴂催春去多少﹐靑門白社﹐銷年夢影﹐鏡裏逡巡覺。彈劍懶﹐著書遲﹐酒杯只稱花枝照。依舊去年人﹐閒恨萋萋似芳艸。煙蘿路背﹐畫幀苕山﹐倦枕還尋到。是寬鞵瘦策舊徑行﹐又飛絮﹑飛花故相惱。一葉去﹐省識臨盟鷗漸老。

惜紅衣七首度暝隨螢﹐推簾動竹﹐露庭一白。載酒人來﹐園苔破荒碧。吳叢桂老﹐看小葉﹑娥妝慵約。香陌。皴破長箋﹐著霜花陳迹。冥鴻海側。獨臥飄燈﹐流波涴離色。相思未寄瘦客。耐秋寂。銷得石湖鷗伴﹐閒話水西云北。系故園心事﹐惟有蒼蟾能識。

倦舸懮潮﹐迥筒限日﹐病銷吟力。抱魄江蟾﹐吹燈半規碧。淸弦誤轉﹐誰解顧﹑當筵琴客。春寂。香暗影疏﹐說梅邊聲息。西風滿陌。來去吳塵﹐閒愁亂雲藉。滄洲夢在舊國。雁行北。解惜暮年詞賦﹐都是庚郎經歷。要舊狂同理﹐題醉一園楓色。

雁老長去﹐鴉翻去日﹐斷愁無力。未了菟裘﹐苕山怨凝碧。寒花鼓點﹐還解笑﹑龎眉書客。湛寂。西崦老仙﹐約鷗邊將息。紅香舊陌。撩夢銅駝﹐巢痕半塵藉。三年一覺瘴國。渺南北。好約歲寒胥宇﹐雪棹五湖吟歷。只過墻淸飲﹐輕負落杯山色。

餞夢淸杯﹐催裝短日﹐殢人筋力。轉海西風﹐衝帆破淞碧。髙鴻運遠﹐窮望眼﹑江樓羈客。疏寂。歧路柳條﹐疊離歌無息。車塵九陌。人海花場﹐文梁燕泥藉。平居俊賞故國。五云北。落日古臺金冷﹐吟望白頭重歷。對五陵年少﹐愁涴單衣緇色。

倦侶哀時﹐長謠送日﹐斷愁無力。病裏登臺﹐霜林媚紅碧。當唇注酒﹐持一笑﹑剛腸從客。喧寂。涼雨雁聲﹐識殊方棲息。明燈廣陌。盈匊狂塵﹐滄波蕩愁藉。湛盧迸淚﹐去國海西北。斷得故山歸思﹐何地釣遊尋歷。酹晚英無語﹐知是誰家秋色。

萬感逃虛﹐孤吟費日﹐老來心力。雁外封書﹐蠻云去天碧。離羣歲晚﹐愁萬里﹑閒關遷客。音寂。燈枕倦醒﹐咽滄波風息。千班紫陌。鳴殿春雷﹐靑蒲舊聲藉。觚稜夢墮﹐下國斗垂北。手握楚蘭何事﹐不許九關攀歷。料爨書翻罷﹐瀝酒碧雞秋色。

病減霜尊﹐陰沈海日。苦吟猶力。定侶耽慵﹐忘情遠山碧。匡牀踞晚﹐聞去雁﹑樓頭如客。羈寂。香燼籟沈﹐閱濛濛千息。羅窗粉陌。百感無端﹐飄花淚波藉。樵風但戀﹐水國送南北。卻掃閉關何用﹐不斷亂愁來歷。辦釣竿幽計﹐斟酌石湖天色。

紅林檎近分籠櫻初罷﹐系枝鈴仨圓。素手蘆新雨﹐霏香亂瑛盤。東園西園載酒﹐坐想露嚼風餐。舊約曾聚雕鞍。花裏閉門看。綴蠟書未達﹐緘刖味余酸。相如賦懶﹐渴懷愁絕眉山。勝天涯春老﹐堂陰翠晚﹐夢魂還泊湖上船。

新雁過妝樓二首粉蠧金奩﹐閒情事﹐綠窗影出娟娟。舞鸞斜倚﹐親見小字連環。越縷披香籠袖角﹐弁峯添黛暈眉彎。慣溫存﹐夜來蒨色﹐銷與華年。春風盈盈滿篋﹐伴上簾紺玉﹐淺照低鬟。賦情多麗﹐空悵翠竹寒天。燻鑪半溫繡戶﹐問妝靨﹐何時相向圓。尋芳約﹐料小蓤春影﹐不隔蓬山。

网戶昏黃﹐飄燈近﹐盈盈蘸甲觴光。曼聲不起﹐塵麝暗籟空梁。莫倚蛾眉憐短鬢﹐未秋鏡影已先霜。少年場﹐柰何喚徹﹐沈恨周郎。天風無端應拍﹐便暮云駐得﹐肯駐斜陽。望京舊夢﹐沈醉不換悲涼。箏心更移更促﹐怕零落﹐十三金雁行。滄江晚﹐費个儂分付﹐今夕迥腸。

蝶戀花四首一院東風鶯對語。中酒年光﹐不定陰晴雨。紅萼盈盈誰是主﹐珠簾錦帳新歌舞。人事音塵關百慮。墜絮飛絲﹐都是愁來路。淚眼畱春春似許﹐江湖滿地漂花去。

飄酒繁英如雪片。搖蕩遊絲﹐那系流光轉。未必淸歌彈指散﹐急觴催拍誰能限。涴地花塵生對面。步障重重﹐未省春深淺。煙語隔窗人不見﹐解紅新曲家排徧。

帶雨孤花支薄暮。天際朱欄﹐隔著濛濛霧。刻骨相思儂與汝﹐東風計較閒言語。得意紅襟穿繡戶。但解呢喃﹐不省誰爲主。影事零星從細訴﹐千頭萬緒君休誤。

役眼紅芳容易歇。風雨沈沈﹐送了淸明節。添盡羅衣寒更怯﹐旋灰香印無人爇。短睡卻偎山枕熱。夢裏愁心﹐不放雙眉纈。漏水半乾街鼓絕﹐夜鵑啼上梨花月。

大酺背石欄低﹐花幡定﹐深鎖仙云成簇。淩晨雕玉帔﹐竚鞓紅妝面﹐弄姿金屋。醉纈吹煙﹐淸陰漲午﹐擡舉東風嬌足。玉環三生夢﹐傍吳娃閒館﹐伴春幽獨。柰書葉無題﹐覆杯多恨﹐鬢絲尺觸。歡遊須秉燭﹐酒邊事﹑光景奔輪速。惱亂是﹑登樓病眼﹐斷水愁心﹐捲紅芳﹑淚波盈掬。未信靑春擲﹐憑故國﹑鵑聲催促。況零落﹑淸平曲。栽買無地﹐歸對庭莎閒綠。怨吟爲誰更續。

一萼紅水西潯。罥蘋波小艫﹐鴉軋和春禽。江雨黃梅﹐吳吭白紵﹐輕送閒醉閒吟。舊遊換﹐平煙廢綠。剩燕語﹐偎定謝堂深。打馬情懷﹐焙蠶天气﹐經慣銷沈。歧路不禁遊冶。甚扁舟俊約﹐寂寞而今。芳影簾衣﹐華年瑟柱﹐愁緒雙系疏襟。未須訝﹐狂酲楚客﹐對花發﹐歌底少年心。待說相思又休﹐月澹樓陰。

蕙蘭芳引二首吹露晚芳﹐點妝鏡﹑半鬟云綠。記接坐知香﹐燈底最嫌曙促。畫裀步起﹐正對惱﹑歌梁塵籟。甚淚彈不盡﹐誤落石橊裙幅。俊約微波﹐離腸觴歧﹐此恨盈目。怕歸馬心情﹐銷與素娥夜獨。開屏山翠﹐夢沈小玉﹐相見難﹑南雁短封慵屬。

飄簟水花﹐淺涼浸﹑紺紗新覺。墮一點風螢﹐知是扇羅倦撲。漏長夢短﹐去路阻﹑屏山天角。想怨吟難就﹐背燭玉繩西落。暗笛誰家﹐飛聲三四﹐水調參錯。算料理風情﹐深淺淚都無著。題紅詞費﹐桂宮隱約﹐淸夜闌﹑誰熨小眉愁萼。

竹馬子嗟寒雨飄煙﹐衰蘭泫露﹐故山年晚。向虛樓倦對﹐城譙角起﹐霜林屏展。坐惜獨客悲歌﹐繁弦倦軫﹐漸催離宴。眼底酒須醒﹐要看人﹑一舸秋潮如箭。爲想經行地﹐帆隨雁落﹐夢先湘轉。靈均舊日沈怨。漠漠波塵吹換。定憶聽雨風情﹐翦燈吟事﹐人隔吳楓遠。驚飆萬葉﹐黯淡斜陽滿。

卜算子慢鑪煙候暖﹐簾雨戒寒﹐倦極擁衾無寐。酒力初銷﹐更聽撼林驚吹。引霜天﹐斷角催人起。換向曉﹐娟娟素景﹐蟾華瀲灩無際。寂寞憑欄地。漸眼斷京塵﹐夢迷湘水。後約丁寧﹐坐費翠封傳淚。好年光﹐虛度衰燈底。待與約﹐江湖送老﹐怕歸鴻憔悴。

江南春頹柳敧臺﹐明漪淺甃﹐靑瑤相拱如笏。籠詩壁壤﹐冷舊家﹑垂露秋筆。門外稀來轍。滄浪近﹑步塵更潔。幾料理﹑簃南蒔藥﹐池北橫書﹐吳臯占斷煙月。飛仙去﹐飄絳節。想汗漫靑城﹐夢攀蘿葛。山陽剩侶﹐尙解說﹑胭脂晴雪。鄰笛驚風歇。斜陽外﹑畫欄憑熱。歸隱幾人﹐秋語冷冷﹐楓根暗泉嗚玦。

望海潮長風吹雁﹐飛雲橫鷁﹐浮天萬里無休。獨夜夢魂﹐千山鱗甲﹐繁笳暗入邊愁。來作步虛遊﹐正月明湘佩﹐霜拭吳鉤。元鶴聲聲﹐十三屏外﹐唳淸秋。狂吟擊楫中流。問蓬萊左股﹐殘畫誰收。揮扇顧榮﹐登樓王粲﹐玆行不爲封侯。吹笛喚潛虯﹐要賭將黃海﹐還與滄洲。甚日鴟夷共君﹐晞髮五湖舟。

石州慢二首客裏光陰﹐啼過翠禽﹐春到南國。云凹小萼緘紅﹐澗曲玉姿凝白。尋香一舸﹐際晚棹入空冥﹐湖煙銷盡雙崦碧。斜月獨逡巡﹐料芳心難覓。休憶。兩京梅訊﹐羌管驚塵﹐未堪棲息。慣住天涯﹐換夢東風能識。傷春淚盡﹐可柰歲晚何郎﹐江城還聽黃昏笛。喚起五湖心﹐仗尊前吟力。

一枕春醒﹐相伴畫堂﹐羈緒天闊。江南信息沈沈﹐水驛芳梅誰折。荒闌偎久﹐未信笛裏關山﹐玉龍猶噤黃昏雪。空外暮笳聲﹐送飄燈時節。歌發。鬧紅香榭﹐歸鶴春城﹐頓忘離別。畱戀斜陽﹐蛤有鵑聲淒絕。不知臨鏡﹐畫出幾許宮眉﹐新妝消與愁千結。擁髻已無言﹐又窺人黃月。

臨江仙三首風雨十年孤舊約﹐髙樓一夕秋淸。碧天如水雁行成。飄蕭梧竹底﹐便有對牀聲。可惜荒溪撩夢起﹐簡書猿鳥猶驚。急呼明月送杯行。掃除心眼事﹐雙笑送平生。

花底相思無處說﹐香殘燭燼依依。春寒分付與單棲。比愁量錦瑟﹐和恨捲羅衣。誰信謝娘香閣畔﹐天涯錦字淒迷。柳花風起亂鶯啼。莫將孤枕淚﹐尋夢月西時。

畱與眼前資痛飲﹐不須遣盡閒愁。徘徊明月在髙樓。揮觴疑有待﹐吹笛未宜休。人事音書寥寂久﹐夢來躍馬神州。中宵攬涕不能收。有情歌小海﹐無女睇髙丘。

漁家傲三首幾日尋秋雙畫艫﹐鬧紅閒了橫塘路。夢落西灣香屐步﹐呼酒處﹐荒波怪石猶堪語。容易新涼生碧樹﹐離心卻趁髙鴻去。一葉井梧飄蠟炬﹐須念取﹐江南今夜瀟瀟雨。

繞榻書簽兼畫幀﹐朦朧散帙何曾竟。老去不禁茶力猛﹐微睡醒﹐風鑪煎術供秋病。萬里碧雲生雁興﹐行行書破靑天影。樓月半升簾薄暝﹐欄獨憑﹐商音滿耳無人聽。

香椀愔愔燈翳翳﹐冷螢開闔綠窗紙。著枕搜吟工夜計﹐無一字﹐瞢騰倦眼惟思閉。泣露哀虫妨短睡﹐夢回綀幕涼於水。策策髙林丸月底﹐中夜起﹐秋聲何與閒人事。

暗香疏影二首露黃一襭﹐向故人帽底﹐翻窺飛雪。病起重陽﹐簾捲西風晚寒結。愁味傷秋更苦﹐惜縹壼﹑家泉冰潔。記冷香﹑呼取餘杯﹐淸事隔籬說。休道柴桑路遠﹐小城正歲晚﹐人事淒絕。獨坐遺芳﹐便有東風﹐不攺漂搖柯葉。枝頭甘抱枯香死﹐有霜後﹑伶俜孤蝶。願此花﹑從此休開﹐占斷義照煙月。

碎珠一一﹐借粉函斂取﹐家林冰雪。箋管畱珍﹐不待良金鑄花骨。劫後人天歲晚﹐莫盡愁﹑靈芬銷歇。算幾生﹑風味依然﹐流藻入詞筆。何況都房旖旎﹐瓣香致叩叩﹐薰徧蕓葉。展取燈宵﹐與媵芳尊﹐恰稱宜春奩帖。羅浮新月關同夢﹐願雙化﹑書叢仙蜨。倘數將﹑滂喜家珍﹐定有外孫能說。

倒犯淚眼看新桃﹐舊符歲華如掃。閒門閉早。粘雞畫﹑燕都刪了。誰家競弄﹐簫鼓新聲林鴉鬧。剩炷火星寒﹐不放東風覺。漏壼乾﹐未霜曉。呵手梅窗﹐翠管銀罌﹐前塵如過鳥。夢起睇故國﹐又春綠﹐將年到。怕只益﹑花枝惱。苦低垂﹑白頭吟望杳。算百計誰如﹐日飲無何好。獨醒人已老。

祝英臺近三首燭花涼﹐鑪穗重﹐妝面半簾記。羅扇恩疏﹐消得錦機字。絕憐寬褪春衫﹐窄偎秋被﹐楚云重﹑夢扶不起。酒邊事。因甚一夕離悰﹐潘鬢竟星矣。相憶無憑﹐相憐又無計。願將心化圓冰﹐層層摺摺﹐照伊到﹑畫屏山底。

掩峯屏﹐喧石瀨﹐沙外晚陽斂。出意疏香﹐還斗歲華艷。喧禽啼破淸愁﹐東風不到﹐早無數﹑繁枝吹淡。已淒感。和酒飄上徵衣﹐莓鬟淚千點。老去難攀﹐黃昏瘴云黯。故山不是無春﹐荒波哀角﹐卻來憑﹑天涯欄檻。

髻新興﹐妝鬧掃﹐微步戛環佩。走上紅裀﹐傾座盡回睞。香檀拍過驚鴻﹐春鶯休囀﹐要聆取﹑迦陵仙籟。更多態。步虛兩袖天風﹐解脫總無礙。是李和南﹐還是李波妹。有時卸卻歌衫﹐安花對鏡﹐揀一朵﹑小南彊戴。

烏夜啼二首春云深宿虛壇﹐磬初殘。步繞松陰雙引﹑出朱欄。吹不斷﹐黃一綫﹐是桑乾。又是夕陽無語﹑下蒼山。

西樓一夜潺潺﹐玉鑪殘。只有杏花同度﹑五更寒。春潮長﹐空凝望﹐木蘭船。不信歸期錦字﹑更開看。

夢芙蓉二首溪霞明斷綺。帶東風客雁﹐筍將十里。鏡空春路﹐心緒淡蛾外。汎萸謀野醉。年年催載秋波。盼客山靈﹐惜愁鬟未整﹐鶯語亂呼起。轉首瑤臺眼底。疑有雙成﹐結束連環佩。舊塵如夢﹐還付亂雲洗。駐鞍消茗翠。斜陽冷透峯意。未怯春審﹐知遊仙路近﹐微步響風水。

簾花搖夢綺。引行雲棹過﹐麗娃鄕裏。紺波無岸﹐秋在錦機外。冷霞燻客醉。西亭曾試香波。脆笛風前﹐呼秋人晚步﹐羅襪細塵起。捲盡吳魂网底。來去簫聲﹐散落中洲佩。霸圖重問﹐一笑鬧紅洗。遠峯休掃翠。鴛鴦解妒眉意。料理浮家﹐尋鴟夷舊話﹐飄斷五湖水。

繞佛閣紺煙斂霽﹐香外梵歇﹐頹照蕭寺。珠露飄蕊﹐慣催俊侶年年貰春醉。畫欄再倚﹐誰料素約﹐和恨難理。殘酹沾地。夜深定有秋魂暗驚起。蠧壁字零落﹐細數詞流空百輩。何況故人傷髙當日淚。總冷透西風﹐鄰笛淒異。斷鴻知未。有一樣西堂﹐孤坐無睡。繞花陰﹑夢痕如水。

鶯啼序輕陰傍樓易暝﹐帶春云步綺。畫欄繞﹑凍柳初荑﹐暗結沈恨天際。細禽喚﹑年光冉冉﹐荒波蕩晚疑無霽。殢離人﹑腸斷斜陽﹐絮點飄墜。十載東華﹐對酒念往﹐信孤根自倚。鏡中路﹑窺熟西池﹐楚吟流怨紅翠。賦深情﹑蘭荃繡筆﹐淚花迸﹑銅仙鉛水。慣傷春﹐蝶悄鶯沈﹐夢醒何世。劉郎老去﹐咫尺蓬山﹐倦數舊遊美。天外緊﹑東風一信﹐絳蕊顚倒﹐縹緲鵑聲﹐誤人歸事。銀河夜挽﹐珠宮晨叩﹐香箋飛出迥鸞篆﹐悄冥冥﹑海闊星垂地。情絲怨極﹐長宵霧閣云窗﹐頓拋亂紅嫠緯。橫汾舊曲﹐采石新吟﹐料畫輪正遲。怕點檢﹑鑪薰花外﹐笛譜梅邊﹐酒醒觚稜﹐鳳城十二。東門帳飲﹐西臺車馬﹐江湖頭白回望處﹐惜芳菲﹑須掩傷髙袂。白鷗去矣難馴﹐燕幕孤棲﹐蕩魂萬里。

踏莎行四首照水單衫﹐飄香小扇。晚涼愁倚欄幹徧。冷鷗三兩不歸來﹐鏡心一夕紅衣變。經醉湖山﹐傷髙心眼。秋來畫取蕪城怨。謝堂倦客總魂消﹐無人淚濕西飛燕。

臘雪欺梅﹐香灰瀝酒。過江人落東風後。狂名消與短衣裝﹐離心紛若長亭柳。燕館霜繁﹐梁園月瘦。卅年景物供懷舊。白頭費淚與江南﹐亂花歧路愁時候。

錦字香名﹐琴弦妙解。鬘花十二鏘瓊佩。風來應有鳳笙和﹐月明定下蛾眉拜。蒼雪淸陰﹐白雲仙籟。玉臺家法千春在﹐江南誰解唱流波﹐共君綺語消吟債。

花勝年光﹐籸盆情話。崢嶸冰雪柴門夜﹐才槍天末陣云多﹐先生豈是閒吟者。短褐風流﹐長城聲價。松壼詩老應同社﹐銜杯舞劍歲朝圖﹐爭慳一幅煙綃寫。

河讀神燭樹蠟煙微﹐花袍白馬來時。天吳移海綠塵飛﹐日夕靈風滿旗。濕霧冥冥班竹院﹐野鴉如陣回旋。帝子不歸秋晚﹐單衾沈夢銅輦。

琴調相思引吹夢東風懶似云﹐占人懷抱是歌顰。雁行低盡﹐零亂一箏塵。獨自意行僵寶瑟﹐兩邊閒淚閣羅巾。小簾朱戶﹐依舊去年人。

鬥鷄回驚飆吹幕﹐推枕瓊瑰滿。玉鏡窺﹐雙娥淺。諱說相思﹐帶羅寬一半。江郎恨極天涯﹐重見怕﹑逢春晚。尺素書﹐香羅薦。解得連環﹐半牀絲索亂。

燕山亭消盡毶毶﹐斜照淡黃﹐一夜驚鴉無數。移恨漢南﹐舊日欄幹﹐只有亂塵隨步。眠起無端﹐便忘了龍池煙雨。何苦。又按徹伊涼﹐換他金縷。身世愁寄孤根﹐是禁慣﹐淸霜伴人羈旅。西風笛裏﹐滿眼關山﹐絲絲系春不住。自怯宮腰﹐幾曾爲倚簾人妒。歸去。還夢繞一天風絮。

醜奴兒慢低鴉數羽﹐飛破濕煙零亂﹐暗引年涯消與﹐凝白欄幹。瘦倚筇枝﹐夢華城闕有無閒。瓊樓陰重。玉妃倦舞﹐還戀淸寒。不見灞橋﹐酥融流水﹐玉照歸鞍。剩林表﹑黃昏山色﹐怨入秦鬟。笛裏天涯﹐縞衣將夢莫輕還。瑯玕斜處﹐梅塵未洗﹐難理孤歡。

倦尋芳三首剩寒著夢﹐空綠生煙﹐鶯燕驚晚。似客東風﹐花外暮笳吹散。落日鵑聲流水急﹐連天芳艸王孫怨。黯河橋﹐正垂楊恨結﹐倚簾人遠。甚餖飣﹑陰晴天气﹐一綫山眉﹐相對淒展。憑徧回欄﹐未稱畫羅輕扇。經亂池﹑臺歌舞歇﹐沾愁櫻筍時光賤。正無聊﹐又黃昏﹑雨絲飄斷。

鏡塵掩瘦﹐簾月通愁﹐人病孤館。伴客殘春﹐禁受藥煙飄斷。舊著香罷經酒殢﹐新調繁軫當歌懶。暫朦朧﹐有銅街咫尺﹐鈿車雷轉。便僥倖﹑城烏啼散﹐更箭沈沈﹐窗曙猶淺。未必成眠﹐慵極半衾生戀。雁過時﹑飄聞笛淚﹐花開翻惱登樓眼。楚云濃﹐料輸他﹐簸錢庭院。

斷銘鶴蛻﹐零楮蟫棲﹐芳捲誰理。頭白傷春﹐詞客有靈孤寄。恨墨香沾新篋衍﹐哀弦心在閒宮徵。舊江南﹐怕湖山劫換﹐倚聲無地。好看取﹑叢殘收拾﹐一樣生平﹐雲海愁思。緗素連情﹐中有楚蘭閒淚。珠玉故﹑多臨水感﹐文章何止藏山事。待招魂﹐小城隈﹐笛聲不起。

塞翁吟亂笛回塘路﹐催換野色瓏璁。故情斷﹐墜衣紅﹐涴急雨闌東。客懷未耐秋搖兀﹐慵對艷錦屏空。暗裏憶﹐舊珍叢﹐負一舸匆匆。花宮。星期近﹐南飛倦翼﹐憔悴與﹑津梁夢中。料今夜﹑西池露下﹐盼不到﹑太乙仙槎﹐怨入髙鴻。鴛鴦最苦﹐睡穩荒波﹐猶夢薰風。

眼兒媚雨聲迥潤故衣篝﹐得酒病懷休。舞紅消盡﹐西風還送﹐葉葉心頭。行雲不受秋拘管﹐將夢上空樓。夜涼雙雁﹐分明說與﹐天路閒愁。

花心動若个花枝﹐稱東君﹐年年盡情妝點。舞趁繡幡﹐歌節金鈴﹐不是等閒驚燕。隔墻還結秋千社﹐卻拋撇﹑濃春一半。謝橋外﹐東風冷透﹐探芳心眼。似水流年未綰。空萬縷千條﹐絲楊搓怨。一樣水西﹐挑茶光陰﹐只是鳳靴人遠。扇紈撲蝶分明約。思量後﹑妝慵歌懶。閉門又欄幹﹐亂紅涴徧。

霜葉飛二首亂雲愁緒﹐孤帆外﹐隨風飄著燕樹。倦程先雁下滄洲﹐寒帶丁沽雨。甚一霎﹑飆輪過羽﹐微塵驚見紅桑古。怕更倚危樓﹐海气近﹐黃昏換盡﹐酒邊情素。何況北極觚稜﹐東門帳飲﹐怨歌今夜難賦。簡書猿鳥意蒼茫﹐空覓荒雞語。夢不入萼絲半縷﹐商量聽水聽風去。剩恨笛﹐飛聲罷﹐寂寞魚龍﹐覷人眠處。

過江人暮﹐經年事﹐燈牀重話秋雨。北風驅雁暫成行﹐飛泊寒箏柱。伴獨客﹑零宮斷羽﹐天涯惟有啼鵑苦。漫浪說浮家﹐冷夢落﹐滄波幾隊﹐白鷗同住。長記墮策吹塵﹐浮雲蔽眼﹐上東門外歧路。剩峯驚斷後歸魂﹐嗚咽銅駝語。笑一夕枯槎倦渡﹐腥塵還傍蠻江去。要故人﹐登臨倦﹐自結春帆﹐素馨開處。

定風波四首點鏡春姿起翠禽﹐經年喚醒五湖心。照眼嬌梅臨水放﹐惆悵﹐疏香不上小紅簪。別去云軿千種憶﹐無益﹐狂來蠻榼百分斟。江上北書無雁托﹐休說﹐海南千里瘴花深。

過眼黃花七十場﹐無詩負汝只傾觴。老去悲秋成定分﹐才信﹐便無風雨也淒涼。已自上樓筋力減﹐多感﹐雁音兵气極滄江。搖落萬方同一槪﹐誰在﹐欄幹閒處戀斜陽。

花近樓頭書眼明﹐水雲矜佩本來淸。一院雙成詩伴侶﹐天許﹐謫仙人是老人星。往事北門嚴筦鑰﹐忘卻﹐好從南極駐箳篂。更進菖蒲觴面酒﹐爲壽﹐與君沈醉夢觚稜。

記罷金鑾筆一枝﹐坐看蓬島綠塵飛。天上春愁白髮消﹐親擷﹐白莩花浸紫霞卮。一院雙成詩伴侶﹐天許﹐酩然重到太平時。袖了東坡三制手﹐搔首﹐卻塡風雨放魚詞。

夢玉人引誤驚鴻夢﹐滄江上﹑未歸客。斜月空舲﹐慵對冷楓拈筆。潮落潮生﹐蕩旅情半付﹐沙頭風笛。眼底淩波﹐比行雲難覓。錦屏羅扇﹐到如今﹑零亂舊歡迹。鏡語星星﹐小蛾經歲愁寂。封與相思﹐紅鱗寒無力。料獨坐﹐背繁霜﹐不信燈花今夕。

宴淸都餞臘蠻村鼓。聲聲急﹐雁邊低和鳴櫓。瓊簫市遠﹐膏鑪焰薄﹐好春何許。橫溪數萼嬌紅﹐點綴入﹑迎年秀語。任向夕﹑雪意垂垂﹐韓山冷落眉嫵。銀荷翠管西船﹐歌呼簺博﹐渾忘羈旅。塗箋燥墨﹐沾杯淡酒﹐自溫眠緒。荒雞定憐沈夢﹐是一夜﹑鄕心幾處。喚緒風﹑帆色新年﹐春程未誤。

六醜三首又東風漸起﹐恨海角﹑酬春無力。市樓半塵﹐籠燈搖素壁﹐芳意疏隔。暗裏年光去﹐鬧蛾歡會﹐渺瘴江孤驛。誰家噴起中流調﹐駕穩蓬萊﹐六鰲咫尺。沈沈萬波吹息。惹踏歌一笑﹐飛棹無迹。篷窗人寂﹐擁膏鑪焰直。舊侶瓊簫冷﹐誰話得。銅駝夢繞香陌﹐恣魚龍曼衍﹐春城如墨。金錢換﹑短宵歡刻。瞢騰裏﹑不省當頭自有﹐素娥眞色。驂鸞事﹑分付愁客。到夜深﹑點滴方諸淚﹐銀荷對拭。

漸梅英墮粉﹐翠幄暖﹑花風新制。翦淞半江﹐春綃冰暈減﹐密逗芳節。細漏丁束際﹐繡幡雙影﹐近寶臺髙揭。蕃街走馬嘶塵熱﹐霧絡消香﹐波簾捲纈。沈沈釅寒城關。被瓊簫成陣﹐迆邐吹徹。吟悰漸歇﹐況侵年薴髮。記起傳柑事﹐情味別。春芳又遲鳴鴂﹐濺行雲倦趁﹐曲坊巾襪。銀荷燼﹑鬧蛾飛絕。不堪是﹑擲徧金錢換了﹐舊時明月。歌塵定﹑猶旋迥雪。聽笑語﹑凝白欄幹外﹐淸鉛暗結。

料芳姿讓省﹐護燭底﹑輕陰池閣。夜深照妝﹐妝成春妒卻。鉛黛零落。夢繞秋千地﹐臥枝紅嫵﹐暈錦圍成幄。嬌多叵耐金鈴索﹐淚點冰綃﹐顏酡羽爵。十年舊香依約。甚偎欄一餉﹐情緒還惡。銀屏珠箔﹐柰孤根誤托。海燕移家慣﹐無駐泊﹑綠章負了前諾﹐有幽單萬感﹐阿環能覺。相思斷﹑錦城天角。才知道﹑薄倖東風不管﹐等閒哀樂。斜陽瘦﹑猶戀紅萼。怕繚墻﹑亂水飄花去﹐無人念著。

淸波引小瀾不整﹐是當日﹑流杯佳境。翠茵偎冷。野風蕩愁醒。玉瀨散空響﹐定有飡霞人聽。自憐才淨聞根﹐又飄落﹑午時磬。孤遊慣領﹐倚危岫﹑云意未定。地鑪供茗﹐對煙緒搖暝。淸冷在山性﹐肯負轆轤修綆。坐恐一片奩冰﹐鑑人塵影。

六幺令三首石欄棲影﹐零亂幾枝玉。年年冷漪荒翠﹐心事孀娥獨。一笑飛瓊戲挽﹐消得珠成斛。料量金屋﹐吹簫聲裏﹐喚起新妝倚修竹。誰信空尊易泣﹐顚倒傷春局。多少飄麝樓臺﹐落靨東風撲。莫爲題瓊客去﹐流怨松陵曲。翠禽還宿﹐卻收燈火﹐自下羅幃夢蛾綠。

碧紗煙語﹐恩怨無端的。分明宋墻東畔﹐簾箔幾重隔。扶夢花燈宛轉﹐不照傷心色。後期今夕﹐靑天碧海﹐未道相思是無益。蠟炬灰猶有淚﹐惜別筵前滴。羅帶詩本無題﹐出意機中織。千萬秦箏素手﹐莫放危弦急。鳳帷鴛席﹐能拼憔悴﹐知否金釵未堪掰。

紙鳶風過﹐扶路餳簫熱。江橋酒旗靑處﹐艸色裙腰接。撲水紅英萬點﹐過眼芳菲節。數聲新鴂﹐秋千索外﹐喚起春人試羅屧。不信玄都夢裏﹐歷盡華髮劫。百尺無主香臺﹐斷續殘鐘咽。雞酒招魂幾許﹐錢紙灰成蝶。照人啼靨﹐端端正正﹐卻是桃花舊時月。

徵招人生難得秋前雨﹐天涯對牀今夜。倦客總無眠﹐盡挑殘紅灺。卅年哀樂話﹐未消得﹑酒杯陶寫。斷續檐聲﹐轆轤鄕緒﹐並時縈惹。圖畫。白蘋波﹐扁舟月﹑何時喚人東下。問訊五湖盟﹐有羣鷗來迓。葛巾慵未卸。似客燕﹑尙迷殘社。水窗曉﹐明鏡徘徊﹐覷素絲盈把。

秋霽別枕潺潺﹐障暗雨簾衣﹐暈冷燈色。悴葉涼喧﹐晚蛩愁咽﹐病懷慣禁秋力。倦吟暫息。夢痕宛轉蒓絲碧。問故國。誰眷﹑夜闌孤坐瘴鄕客。驚臥歲晚﹐亂落江蘺﹐釣竿沈吟﹐詩卷疏寂。背西風﹑殘鵑苦說﹐靑銅欺鬢盛年白。歸事布帆從辦得。怕酒醒後﹐驚見畫裏湖山﹐采珠荒水﹐搗塵新驛。

西平樂灌木愁鴉﹐露莎拋錦﹐離思暗落回廊。彈墨單衣﹐勘書深燭﹐淸歡艸艸三霜。看抱葉香枯殪鏡﹐連雨萍沈敗艇。西風漸老﹐冥鴻去翼成行。誰許驚塵海角﹐紅荔顆﹑絆穩北歸艎。蕙簾蘿幌﹐仙書映掌﹐花藥澄湖﹐虹月英光。消不得﹑能言怪石﹐鑿空靈槎﹐說甚虞翻宅徒﹐陸賈書新﹐一夜江湖夢已涼。梁燕再來﹐巢塵簌簌﹐鑪穗愔愔﹐悵望天涯。罷酒欄幹﹐憑誰指與斜陽。

柳梢靑三首一角風漪﹐文鱗吹去﹐錦羽捎回。娖隊赬霞﹐弄珠無力﹐明鏡徘徊。虛舟自解忘機﹐漫消領﹑紅妝翠微。三宿湖山﹐廿年塵土﹐誰是誰非。

小熨芳箋﹐煙根露蕊﹐倩影親傳。粉本雙身﹐黃絁一夢﹐薄負嬋娟。年年聽雨空山﹐消不得﹑天花妙鬘。休問東風﹐色香多少﹐葉葉情禪。

蘭夜燈靑﹐玉簫仨冷﹐錦瑟無聲。墜月孤樓﹐行雲半峽﹐誰喚愁醒。纏綿未卜他生﹐憑叩取﹑西廂玉扃。爲報靑鸞﹐影梅庵底﹐憶語分明。

掃花遊罨空淡色﹐暗杏葉河梁﹐燕風微峭。凍波乍嫋。捲愁心似惜﹐亂沙鷗老。覷冷春紅﹐細踏瑤光鏡曉。喚吳棹﹑怕幽約五湖﹐花夢稀到。樓觀還縹緲。是亂蜃飄寒﹐碎玉凝照。度春艸艸。被瓊妃斷卻﹐翠溫簾窈。倦笛飛梅﹐怨咽江城變調。柳綿早。誤東園﹑鳳靴人掃。

玉連環花翻歌扇衣香卸。夢云低亞。沙棠雙槳綺羅塵﹐愁不耐﹑滄波瀉。風定絮花凝榭。晚鶯閒話。不辭髙館領春寒﹐堅坐看﹑斜陽下。

滿路花二首寒餘北崦風﹐晴壓東欄雪。睡鳧香四汎﹑鄰煙絕。靑門憶否﹐十里絲楊折。玉箋連夢闊。蠟炬灰枯﹐漢宮尙鬥芳節。閒愁天與﹐杜宇聲聲血。和春催去棹﹐滄波接﹑危欄拍徧﹐才信哀歌切。中坐弦能說。說行路難﹐爲君刻意傷別。

欄枝過筆低﹐鳥迹書苔破。泉香霏杏粥﹑催新火。花慳酒殢﹐一繭愁絲裹。亂疊書圍坐。薄午簾陰﹐病懷惟稱頹臥。紅芳無主﹐歡計年年左。春湍流白日﹐誰關鎖﹑江湖滿地﹐夢引樵風過。野鷗慵勝我。一棹相尋﹐世外應有人呵。

荔支香近凍靄官橋﹐燈颭雙畫舮。透幕摵摵西風﹐吹暝淩波路。天東一點涼蟾﹐導客窺朱戶。歌罷﹐婀娜輕箏雁猶語。遊味淺漫﹐拍徧河梁句。歲晚江空﹐贏得倦鴻成侶。紅燭樓心﹐酒醒天涯斷腸否﹖夢委行雲一縷。

淡黃柳東風晚急﹐吹得梅成雪。眼看江城寒食節。倒柳郵亭漸綠﹐十日相從正堪折。宴歌歇。歡心賦春別。打雙槳﹐訪桃葉。剩吳天客雁寒無列。後夜相思﹐夢痕何處﹐來往靑溪澹月。

霜花腴三首五湖計熟﹐罷遠遊春來﹐怕檢塵冠。臨水廚淸﹐鑿壞山近﹐端居避世仍難。酒杯自寬﹐系舊情﹑長駐花前。算滄波﹑對席閒鷗﹐亂愁不遣晚盟寒。蘿薜幾人招隱﹐嘆風枝未定﹐怨咽驚蟬。棋局新悲﹐燈牀昔話﹐繁吟限日飛箋。待租畫船﹐欠翠眉﹑歌袖便娟。背斜陽﹑料理閒身﹐小楓臨鏡看。

謝堂倦客﹐喚酒醒西風﹐夢老吳臯。煙艸橫塘﹐玉梅妝榭﹐詞仙去住無聊。賦情紫簫﹐又夜深﹑明月南橋。伴年年﹑老屋閶門﹐帶鴉黃柳短長條。賓主百年逆旅﹐算菟裘一席﹐占了漁樵。朱邸尊空﹐靑門春去﹐霜花醉墨飄蕭。倦魂待招﹐料錩鱗﹑猶戀回潮。過江人﹑漫感山北﹐燕來還定巢。

異鄕異客﹐問幾人尊前﹐忘了飄零。鴻響天寥﹐菊遲秋倦﹐池臺亂倚霜晴。坐無老兵﹐負舊狂﹑休泣新亭。正塡胸﹑塊壘須澆﹐釅愁不與酒波平。多難萬方一槪﹐便知非吾土﹐已忍伶俜。金穀吟商﹐玉山扶醉﹐消磨半日浮生。畫欄更憑﹐莽亂煙﹑殘照無情。要明年﹑健把茱萸﹐晚香尋舊盟。

瑞龍吟二首吳臯路﹐依舊翠檻交藤﹐露臺臨樹。年年寒食東風﹐怨羅恨綺﹐消春甚處。倦吟佇﹐珍重勸歸啼鳥﹐戀人堂戶。天涯楚客能狂﹐對花對酒﹐低徊夢語。無限浮雲心事﹐短裾羞倚﹐搖楊狂舞。歸燕慣瞋空簾﹐人意非故。塗妝暈色﹐憑寫傷髙句。何曾見﹑云屏淚眼﹐香塵回步。鏡裏千紅去。憑欄待理﹐黃昏斷緒。重疊愁成縷。年事晚﹑沈沈燈花飄雨。夜長漏促﹐一箏塵絮。

市橋面﹐還是臥柳吹綿﹐去波明練。芳塵簾閣愔愔﹐黃昏細雨﹐遊絲自轉。漏催箭﹐容易曼歌消酒﹐舊襟須濺。烏衣也怯殘寒﹐謝堂夢醒﹐春陰絮晚。拋盡芳華前事﹐過江人老﹐行雲天遠。鶗鴂未休衰蘭﹐歧路零亂。蔫紅病綠﹐今夕愁無岸。不辭到﹑西窗燭燼﹐南鄰鐘斷。坐閱狂香捲。誤人睡裏﹐淸歌漸散。歡緒東風懶。空付與﹑吳娘哀箏彈怨。後期最惜﹐橫塘帆片。

秋宵吟水窗虛﹐炬蠟皎。夢醒秋堂羈消。還依枕﹐正霧雨冥迷﹐砌虫咽曉。理愁絲﹑似亂葆。倦客三年江表。消凝處﹐是蕩晚荒波﹐際天衰艸。瘦盡靑山﹐未辦得﹑一丘送老。病侵潘令﹐恨極江郎﹐攬鏡鬢霜繞。天末涼風早。滿目江湖﹐鴻雁信杳。怕髙樓﹑細數流光﹐橫竹吹徹怨未了。

龍山會一艫秋無罅﹐故苑荒煙﹐臥柳樓臺亞。五湖帆未整﹐塵鬢影﹑窺向流花橋下。回陣側新鴻﹐帶林際﹑山眉翠冶。倦芳期﹑涼叢麝粟。颭風金灑。還憶對倚商歌﹐白眼靑天﹐試五陵驕馬。楚蘺搖落後。流恨滿﹑鄰笛西風殘夜。京輦十年心﹐付杯底﹑滄波亂瀉。醉漫捨﹑有約待鴟﹐夷車後掛。

安公子雨气昏園夜﹐夜聲風葉行空榭。倦潑深杯人不醉﹐數南譙更罷。見暗裏﹑霜蟾影壁虛弦掛。偏背燈﹑臥起都無那。漸曉笳淒動﹐吹落瓊瑰盈把。重疊魚書迓﹐避人吟覷成淒詫。甲帳珠襦前日事﹐苦東風衰謝。夢說與﹑當筵莫漫危弦卸。鸞鏡塵﹑中有滄洲畫。恁竹黃池冷﹐猶是夕陽未下。

玉燭新鉛霜和影颺。是碎翦春愁﹐蕊珠宮樣。麝塵院落﹐東風外﹑旋展流蘇成桁。釵梁未上﹐顆顆結相思花网。端正看﹑分朶幽云﹐羞供少年新賞。含風漫整新妝﹐怕短夢蓬萊﹐故宮潛悵。眾香斂避﹐開落事﹐試問孤根誰傍。葳蕤玉障﹐解睡徹﹑芳韶駘蕩。休賺取﹐屬酒春人﹐燻籠夜帳。

華胥引新苔凝礎﹐閒雀窺幃﹐澡蘭舊節。畫鼓聲沈﹐燎鑪焰短愁篆結。不信鄰笛驚風﹐助曉吟淒咽。墻角雙橊﹐褪紅還上裙褶。梅雨江南﹐送離魂﹐怨流菇葉。楚云章句﹐沈沈秋心半篋。晼晚歸帆何處﹐恨路長波闊。呵壁荒唐﹐酹觴淸些誰答。

髙山流水二首絳河不動九微風。數秋期﹑輪徧纖蔥。花外玉鵝笙﹐黃昏韻入初鴻。閒愁在﹑唾碧拈紅。穿鍼伴﹐多少微云院落﹐畫燭房櫳。浸三星細轉﹐滴滴露盤濃。機中。年年錦書恨﹐憑說與﹑翠水璇宮。容易誤良宵﹐夢約幾負香茸。笑雕陵﹑錦羽偏工。人天事﹑輕賺羅池倦客﹐酒醒淸鐘。下疏簾憶斷﹐釵盒故情慵。

故宮法曲冷朱弦。倚龍吟﹑風雨潸然。開宴記芳時﹐南薰韻入流泉。河淸慢﹑徵角重翻。宸遊處﹐仙籟層霄徧徹﹐仗合蒼官。和春雷別殿﹐篤耨禦香前。無端。靑城幾千里﹐黃鵠譜﹑應指秋寒。零亂杏花詞﹐夢落萬水千山。問霓裳﹑幾度飄煙。知音少﹑棖觸孤臣老淚﹐怨撥哀彈。恨宮聲不返﹐淒絕隴禽言。

臨江仙慢喚笛渚風起﹐冷禽磔磔﹐髠柳髿髿。畫橋外﹑斜陽艷入衰荷。經過。舊尋夢地﹐行雲重﹑步屧生波。歡娛去﹐換亂螢窺席﹐荒水飄歌。婆娑。金盤翠醑﹐今夜無那愁何﹐便流連叢桂﹐舊月無多。由他。柰秦樓阻﹐書期誤﹑怨發雙蛾。終憔悴﹐爲有人含睇﹐薜荔山河。

雪梅香二首酒無力﹐憑舷獨客背西風。爲髙樓怊悵﹐天邊易發秋慵。收艇汀洲雨連夕﹐近橋簾幕水涵空。去程急﹑盼斷書期﹐迆邐賓鴻。匆匆。引離緒﹑燭外行雲﹐淡畫吳峯。舊國年芳﹐換將亂葉衰紅。涴地驚波古城曲﹐來年愁夢臥屏中。依前是﹑倦枕沈沈﹐魂斷疏鐘。

雨無極﹐濕帆一一下江城。對空洲蘅杜﹐旋波翠幕冥冥。攙亂鴻音水樓笛﹐蕩搖螢點市橋燈。憺玆夕﹑路渺仙鄕﹐極眼將迎。伶俜。十年事﹑說向蠻箋﹐似夢疑酲。倦迹江南﹐庾郎自此愁生。酒盞秋諳病消息﹐燭花晨換客心情。還侵枕﹑萬葉驚飆﹐空外商聲。

彩雲歸春陰日夜傍髙樓。好風光﹑翠歇紅收。驚夢回﹑鳳燭懨懨地﹐惆悵事﹑喚作無由。尊前又﹑彩雲新怨﹐唱吳天盡頭。正閒阻﹑謝堂歡語﹐舊燕空畱。休休。江南恨地﹐問傾城﹑何事綢繆。一波去水﹐萍絮狼藉﹐未解西流。算別來﹑千歌萬舞﹐淚眼翻濕蘭舟。重經過﹐江艸江花﹐一路新愁。

雨霖鈴昏鴉啼澀。近連橋路﹐暗雨如。孤云一逝何處﹐門巷亂﹑苔花綦迹。薄暝流飆旋起﹐漸塵動欹壁。甚燕燕﹑淒語東鄰﹐此地無人解吹笛。天涯酒醒消魂極。但忽忽﹑地空尊泣。文章枉換羈旅﹐零落盡﹑茂陵殘筆。夜壑孤吟﹐應省今朝﹑過了寒食。待剪紙﹑重新招魂﹐夢斷楓林黑。

西河歌哭地﹐殘燈事影能記。劫灰咫尺上欄幹﹐夜笳四起。艸堂人去薜蘿空﹐西山窺笑檐際。舊庭樹﹐誰再倚。虛舟汎若無系。爲君胥宇燕重來﹐退寒廢壘。夢華一覺玉京秋﹐閒鷗空戀煙水。酒徒散盡醉後市﹐問黃壚﹑猶話鄰里。愁絕斜陽身世。怕銅駝﹑斷陌黃塵﹐淒對西北髙樓﹐浮雲裏。

陽春曲去年愁﹐今年事﹐依舊望春淒絕。簾戶好東風﹐黃昏近﹑燕子歸傍畫梁說。放燈時節。驚故國﹑墮梅如雪。才信粉坼紅黏﹐醉醒中。易成消歇。倦遊宴﹐東園湔裙路。誰誤約﹑書花寫葉。而今歌塵綠徧﹐濺回波﹑捲淚雙疊。新聲但有暮鴂。更惱亂﹑玉龍吹徹。看門外﹑逝水漂花﹐去江南夢闊。

祭天神望楚天長短黃昏雨。斷行人﹑戍鼓聲中啼雁苦。悲秋佩委衰蘭﹐夢醒吳燈語。背西風一臥﹐迢迢滄江暮﹐莫漫觸蛟龍怒。更淒絕﹐斜日新亭路。山河異風景﹐是舉目成今古問。何堪滄桑危涕﹐兵火浮家﹐庾信生平﹐竟寫江南賦。

浪淘沙慢暝寒送繁霜覆水﹐暗雨啼葉。檐鐸敲愁﹐乍急帷鐙顫影旋滅。翦不斷﹑連環春緒疊。是當日﹐鸞帶親結﹐問故徑﹑蘼蕪夢何﹐許前塵竟拋撇。淒切﹐錦書寄遠﹐終輟念玉﹐幾金牀西風夜﹐縹緲胡雁咽。嗟攬斷羅裾﹐寧信長別恨腸寸﹐折明鏡前掇﹐取中心如月。卻鏟連峯﹐平於垤黃﹐塵擁巨川頓竭。怒雷起﹑元冬還夏雪。更千歲﹑倚杵天摧厚﹐地坼深盟﹐會與纏綿絕。

國香慢一幀湘魂﹐正捐璫水闊﹐汎瑟煙昏。江臯幾叢憔悴﹐畱伴靈均。日暮通詞何許﹐有嬋媛﹑北渚孤顰。國香縱流落﹐未許東風﹐換土移根。經年亡國恨﹐料銅盤冷透﹐鉛淚潸痕。故宮天遠﹐鵝管從此無春。補作宣和殘譜﹐盡消凝﹑老去王孫。不成被花惱﹐步入鷗波﹐滿襪秋塵。

曲玉管野火黏堤﹐寒云嚙壘﹐霜空竟日飛鴻響。客裏登樓窮目﹐衰柳無行。盡回腸。冷眼論兵﹐愁心呷酒﹐無多景物供吟賞。最愛靑山﹐也似北顧倉皇。寄奴鄕。霸气消沈﹐剩嗚咽﹑回潮東注﹐永嘉幾許流入﹐惟餘叔寶神傷。感茫茫。又玉龍吹起﹐一片西風鱗甲﹐江山如此﹐幾曲欄幹﹐立盡斜陽。

慶春宮頹堞銜煙﹐昏鐘閣水﹐野鵑喚近淸明。華表羈魂﹐黃壚吟伴﹐暗塵房檻深扃。斷雲玉笥﹐感詞客﹑依稀有靈。新腔愁倚﹐一盞泉華﹐還薦芳馨。哀弦凍折誰聽﹖淒唳修羅﹐山鬼逢迎。蓬島塵狂﹐芝田日晏﹐夢遊翻羨騎鯨。淚珠千斛﹐拚一向﹑寒原縱聲。孤畱何事﹖身世浮漚﹐休問殘僧。

醉翁操嶕峣﹐單椒﹐誅茅。托而逃﹐誰招﹐千年故丘還其巢。白頭心事飄蕭﹐歌且謠。把臂舊漁樵﹐說此中幾人我曹。今威去後﹐無夢歸遼。幼安涕淚﹐消與白衣皁帽。山有木而風號﹐海有涯而波滔﹐思君無暮朝。心同媒何勞﹐斗柄帶招搖﹐望京樓望天泬寥。

千秋歲玉宇瓊樓﹐綠尊翠杓﹐不分傷春蹙眉萼。花辭故枝忍爛漫﹐萍黏墜絮仍飄泊。寶奩金﹐錦衾鐵﹐總成錯。昨夜夢沈情事各﹐今夜夢回思量著。那惜行雲夢臺約。當初莫愁愁似海﹐而今瘦沈腰如削﹐四條弦﹐五紋繡﹐渾閒卻。

戚氏月明中﹑人間無主是東風。火合銀花﹐綺交琪樹﹐錦成叢。瓏璁﹐好簾櫳﹐歌鶯舞燕惜匆匆。滄江倦客吟晚﹐際此三五幾心同。市暖蛾鬧﹐林暄鴉起﹐蒨霞倒影仙蓬。算金錢換得﹐流水宵短﹐撲地春空。回首帝裏遊悰﹐鰲駕鳳吹﹐迆邐趁靑驄。瑤臺路﹐翠嬌紅嫵﹐管疊絲重。萬芙蓉。紺蕊鏡裏﹐衣香咫尺﹐步綺西東。歲華轉燭﹐悄拍欄幹﹐把盞北望朦朧。未是閒情緒﹐催霓唱徹﹐作弄春工。問取孀娥見否﹐便臨花﹑對酒恁忡忡。年時笑語傳柑﹐醉沾鎬宴﹐一餉華胥夢。費念奴﹑憔悴淸歌送。終古恨﹑縈損渠儂。剩夜窗﹑寸蠟衰紅。念芳節﹑袖濕淚龍鐘﹐甚春寒重﹐蕃街畫鼓﹐曼衍魚龍。

惜黃花慢楚客情芳﹐正夢餘避得﹐酹月春觴。閉門成世﹐悄偎鬢白。托根耐晚﹐羞染蜂黃。抱花愁問伶俜蝶。舊籬畔﹑堪比淒涼。念帝鄕﹑薦秋俊賞﹐飄換繁霜。十年臥隔滄江。濺露英數點﹐老淚柴桑。後期孤許﹐楚筠晚節﹐前塵半落﹐燕麥斜陽。瘦姿不敢傷遲暮﹐爲珍重﹑簾底秋妝。最斷腸﹑夜衾萬感幽香。

薄倖後堂芳樹。逗一霎﹑黃昏意緒。未慣得﹑春魂無檢﹐輕繞河橋風絮。甚臥枝﹑花發東園﹐春根重上相思句。便彩箑翻歌﹐金尊顚酒﹐催合鄰簫新譜。也自解﹑連環誤。渾不耐﹑綠窗鸚語。幾曾知﹑門外飄紅無地﹐等閒卻倩遊絲駐。不關風雨。但懨懨﹑淚眼天涯﹐望斷無尋處。危欄徧倚﹐心結行雲成縷。

一叢花云陰如墨罨頹垣﹐勻注錦成斑。誰言窈窕宜宮體﹐夢不到﹑飄麝欄幹。消息雨聲﹐無人報與﹐各自度春寒。背飛雙燕著花端﹐欲語會人難。芳春似客垂垂老﹐斷無分﹑回汝頩顏。怊悵壞妝﹐消磨閒醉﹐應勝醒時看。

隔浦蓮近鴛鴦涼夢過了。秋被西亭窈。罷舞霓裳隊﹐明年約紅情繞。霞艷妝避曉。湘娥笑。倩影淩波小。爲花惱。西風嫁晚﹐房空心苦顚倒。閒鷗冷覷﹐分共涉江人老。塵鏡攲盤剩自照。淒調。雙蕖流怨多少。

宴山亭傾國春姿﹐金屋弄妝﹐照靨嬌霞添嫵。朱帔翠瓔﹐蘸筆天香﹐彈壓洛陽新譜。換劫燕脂﹐尙皴染﹑瑤臺風露。分付﹐伴流落胡沙﹐杏花詞句。曾是端冕羣芳﹐又玉案宮綃﹐盡情擡舉。銜花鹿去﹐掛榜人來﹐依稀朵雲縈護。幾關淸平﹐應未稱﹑倚聲家數。愁佇﹐紅萼久﹑無人爲主。

隔溪梅令換年簫鼓沸鄰東﹐故情空。鏡裏凋顏不媚燭花紅﹐思悲今已翁﹗閒門芳信比人慵。問東風﹕畱命傷春深淺酒杯中﹐去年同不同﹖

過秦樓雨澈蟬音﹐葉溫禽夢﹐竟日水窗吟斷。題門字少﹐坐佛齊空﹐著意玩他鑪緣。多事料理﹐閒身期客繩牀﹐憎人腰扇。要披襟獨往﹐棲心閒地﹐自饒疏散。休再說﹑賜葛含風﹐傾杯承露﹐夢繞翠寒亭畔。流塵巷色﹐飄鼓街聲﹐不稱曳筇心眼。樓望簾櫳未燈﹐連海元云﹐云涯人遠。坐淸宵不去﹐禁慣單衣露點。

芳艸渡滴夢雨﹐又漲綠霜波﹐細塵曲灑。照落楓臨岸﹐丹黃對展巖畫。林表蟾鏡掛。迎扁舟東下。漸歲晚﹐繾綣寒卮﹐卻背鄕社。牽惹。酒悲頓起﹐倦理雙溪漁隱話。便贏取﹑靑山落手﹐沈吟釣竿把。蕩人海气﹐恣曼衍﹑魚龍修夜。問甚日﹐細聽回帆鼓打。

石湖仙風懷消盡。漸拋斷年時﹐西崦香訊。誰爲小紅簪﹐理詩狂﹑鴟夷起趁。煙蘿攜手﹐想並照﹑淸泉紅粉。無分。伴翠禽﹐紙帳啼引。月明暗香動處。散江城﹐笛中舊恨。凍驛黃昏﹐定怯玉肌皴損。竹外枯苔﹐雪邊衰鬢﹐款春成韻。花夢穩﹐淸寒夜永須忍。

東坡引拖筇慳雪霽。探梅誤年例。一鑪商陸閒窗底。瞢騰惟有睡。瞢騰惟有睡。椒花罷頌﹐屠蘇無味。更禁斷﹑宜春字。鄰兒解叩承平事。新年明月是。新年明月是。

漢宮春淒月三更﹐有思歸殘魄﹐啼噣能紅。傷春幾多淚點﹐吹渲欄東。綃巾搵濕﹐試潮妝微發瓊鐘。新敕賜﹐一窠瑞錦﹐昭陽臨鏡猶慵。攜榼卻慳才思﹐惹津橋沈恨﹐撩亂花茸。芳華慣禁閒地﹐不怨東風。鶴林夢短﹐委孤根竹裂山空。三嗅拾馨香細泣﹐何時添譜珍叢﹖

風入松二首鬢絲微颺藥煙塵﹐倚病得修薰。浮生已覺蘧蘧夢﹐剩佛香﹐一分隨身。亂帙匡牀坐擁﹐依然棲穩秋魂。公言難得綠衣新﹐天厭苦吟人。扁舟出世非吾惜﹐問掛帆底事逡巡。雁外驚波滿目﹐後期多定無律。

祥雲如蓋簇南州﹐雙鶴更添籌。遙知家慶屏開處﹐有新聲﹐樂府相酬。瀲灩酈潭菊秀﹐葳蕤東海桑柔。仙翁衿佩水雲秋﹐吟緒渺滄洲。數椒梅蕊巡檐笑﹐盎洞天春入瓊甌。來歲鵲峯勝處﹐彩衣繞膝香浮。

水調歌頭四首風力與吹垢﹐海日總明樓。危欄籠袖無邊﹐景物座中收。變減白衣蒼狗﹐寂寞寒山虛牖﹐心定與天遊。吟望依南斗﹐吾道詎滄洲。白符芝﹐碧筩酒﹐若爲酬。雙聲笛奏﹐翩然一鶴此銜籌。早是夔龍耆舊﹐況復劉樊嘉耦﹐仙籍本雙修。佳語持相壽﹐義馭佇回輈。

今歲不閏夏﹐昨夕已中秋。但期風月佳耳﹐何地不淸遊。盡有嬋娟花竹﹐難得肝腸冰雪﹐爾汝狎盟鷗。胸次幾丘壑﹐老子已菟裘。我知君﹐君傲我﹐醉鄕侯。掀髯一笑﹐縱非吾土且登樓。有弟相非食肉﹐有婦相呼謀酒﹐客至亦浮休。揚觶論齊物﹐何必問黃州。

逼塞人間世﹐何處足音跫。逍遙云將東指﹐一笑謝鴻濛。多少壽陵學步﹐卻曲楚狂迷路﹐不出雉樊中。顚倒百年事﹐坐誤主人翁。拍洪厓﹐招若士﹐枵猿公。不如打掃﹐心地坐煀四山空。一任虛舟流止﹐芟盡諸方藤葛﹐末後句參通。送者自厓返﹐誰躡白雲蹤。

白髮永州守﹐開口說瀟湘。一官十年不調﹐丘壑滿詩腸。百折浯溪淸駛﹐百尺浯臺突起﹐亭子與軒昂。發興簿書底﹐恊趣水雲鄕。莞然笑﹐師北苑﹐仿香光。就中家法﹐不失煙麓故相望。窈窕次山銘句﹐兀傲柳州遊記﹐畫筆足攀翔。心折到蝯叟﹐一幅倒千觴。

醉蓬萊望南云似蓋﹐簇翠萱叢﹐亭亭堂北。家慶屏開﹐暖瓊枝瑤席。東海桑柔﹐南陽菊灩﹐萬景澄秋夕。寸艸心情﹐辦香親拜﹐明星南極。粉署仙郎﹐彩帆歸去﹐桑浦山前﹐版輿登歷。樂府新聲﹐下靑鸞仙翼。縹桂香濃﹐仙廚麟脯﹐有麻姑親擘。一曲陔蘭﹐傳觴遙羨﹐陶家賓客。

鵲橋仙五陵舊夢﹐五湖新約﹐並作天涯流浪。尊前點檢去年人﹐半經卷藥鑪供養。先生有道﹐隱囊紗帽﹐一笑都無我相。翠眉新作捧心顰﹐漫描得遠山相向。

西子妝驅馬燭斜﹐背漚笛起﹐半罥空波花霧。被霜黃柳著愁多﹐綰離情﹑臥橋沙堍。聞雞漫舞。盡商略﹑閒雲去住。夢封侯﹐是錦韉茸帽﹐玉簫親許。英遊誤。歲晚瞢騰﹐射虎荒山去。幾回釃酒拭吳鉤﹐夜沈沈﹑照殘鄕樹。蕭關健句﹐換江表﹐登樓一賦。黯襟痕﹐不負當筵淚雨。

滿庭芳蜀國冰弦﹐胡沙塵柱﹐雙檀離合千場。春風幾曲﹐樂府小滄桑。內宴傾杯趁拍﹐親曾傍紅袖眧陽。傷心是﹐玉宸零落﹐一例委霓裳。東塘﹐曾識曲﹐六麼按出﹐孤咽淸商。又比翼鵾雞﹐飛下彫堂。安得雙聲絳樹﹐琉璃甲﹐對撥龍香。人間世﹐驚雷破柱﹐重與話興亡。

壽樓春五首雲英英溪堂。正蘭馨夕膳﹐梅點春觴。幾度招邀山意﹐吸噓湖光。佳處占﹐鷗鳧鄕。看婺星﹑連宵熒煌。況魚膾雙供﹐鹿車共挽﹐膝下有仙郎。年年祝﹐慈暉長。看雙堤織幅﹐淡抹濃妝。最好匊波滌研﹐臨池題香。還整頓﹑閒篇章。趁柳陰﹑籃輿扶將。看家慶屏開﹐瑤池綺窗春未央。

鴛鴦湖詞鄕。有金風俊拍﹐黑蝶新腔。幾輩同音笙磬﹐振鑣詞場。紉楚佩﹐蘭情芳。嗣雅音﹑曾推丹陽。想浣筆閩濤﹐呼箋澉月﹐料理酒邊狂。燕臺夢﹐飛花忙。擁靑綾覓句﹐憔悴星郎。同是承平年少﹐大羅霓裳。桑海換﹑人琴亡。憶舊遊﹑驚秋滄江。對匧底蟫塵﹐江關鬢霜愁庾郎。

嘶香驄銅街。有箏琶夜月﹐簫鼓春雷。說似淸時歌舞﹐舊家樓臺。桑海後﹐仍崔嵬。怡近依﹑方壼蓬萊。只幣地花鈿﹐齊云榜篆﹐零亂劫余灰。觚稜夢﹐愁天涯。早霓裳曲怨﹐湘瑟弦哀。底事燕蘭芳約﹐渺兮予懷。今昔感﹑成低徊。唱渭城﹑何戡重來。問淒斷雲韶﹐靑霜鬢催知幾回。

稱眉筵金甌。是劉樊美眷﹐蓬閬仙儔。得似木公金母﹐紫芝丹丘。知福慧﹐曾雙修。鼓瑟琴﹑同心賡酬。又桂子傳芳﹐桐枝茁秀﹐花甲慶初周。蟠桃熟﹐瑤池頭。趁堂開書錦﹐箋寫銀鉤。爲祝靈椿齊壽﹐八千春秋。招海鶴﹑來銜籌。恰近來﹑移家瀛洲。待花燭重輝﹐雙扶杖鳩歌好逑。

金沙酴釄薰。有風花墮幘﹐雪絮飄茵。催賦將離詞句﹐麯波微塵。圓月暈﹐如金盆。照別筵﹑匆匆黃昏。料棧路蕉紅﹐巴丘樹綠﹐輸與鳳城春。籌邊路﹐荒煙屯。況橫流恨滿﹐淸酒盟新。說甚瀛洲風月﹐艸堂琴尊。明日是﹑陽關人。一萬重﹑淸猨寒云。便夢繞觚稜﹐天涯斷魂襟上痕。

眉嫵認文回蟠鳳﹐影落驚鴻﹐秋水半規曉。篆取相憐意﹐菱花瘦﹐娉婷妝伴巾帽。秀眉倦掃﹐映澗東﹑紅豆枝小。懺情是﹐一片滄桑影﹐帶風絮愁嫋。誰料玉臺人老。剩故山蘼冷﹐銅暈孤照。稠髮拋殘後﹐諸天淚﹑春來腸斷花貌。絳雲恨繞﹐費麝奩﹑紅翠多少。記親見圓姿﹐和月滿媚赬笑。

側犯壯遊易倦﹐廿年客味消吟捲。誰遣。是轉燭穠華﹑酒邊換。江湖夢覺後﹐始信文章賤。流轉。甚翠墨﹑紅牙尙堪伴。蘋洲舊月﹐笛韻和天遠。料理到。顧塘秋﹐歸鶴未嫌晚。倦拍霓裳﹐急觴慵勸。一曲樵歌﹐待君排徧。

沁園春二首徳象女師﹐有煒管彤﹐思貽令名。緬蘧繢姜嫄﹐稚圖孟母。甄慈鞶帨﹐益譽丹靑。四徳倍之﹐羣倫仰止﹐爲烈於今有典型。瑤源遠﹐溯雙江毓秀﹐蕙潔蘭馨。金閨弁冕賢英﹐衍孝友宗風雅泳徵。谉經以行權﹐積而能散。音流太似﹐傳續更生。兩佩紉芳﹐六珈式度﹐例以須眉亦老更。鐘餘慶﹐也抗顏廚及﹐雛鳳聲淸。

開徧梅花﹐書錦屏風﹐春風畫堂。說徳鄕銅缽﹐家聲金穴。劉樊眷屬﹐蓬閬班行。東海桑柔﹐南陽菊灩﹐云滿丹丘日月長。瓊筵啟﹐傍九芝眉采﹐一瓣心香。餘慶雙鳳髙翔﹐知保障功畱在梓桑。操奇贏蠻舶﹐函珠懷玉。勞來鴻澤﹐義粟仁漿。橫捨弦歌﹐髙楣綽楔﹐通徳門多吉事祥。軒眉笑﹐先東坡一日﹐腰笛稱觴。

疏影南枝舊約﹐愜素心得似﹐何遜東閣。彩筆禪仙﹐玉貌臞仙﹐天涯已忍淪落。劫灰一度春消息﹐省縞袂﹑丰姿如昨。盡海桑﹑著意遷流﹐不攺綠花紅萼。遙憶前芳晚晼﹐故園佇翠羽﹐初別黃鶴。泛雪重湖﹐鋤月空山﹐底事煙霞孤卻。溪藤百幅恁珍重﹐問冷艷﹑幽香誰托。待料量﹑物外琴書﹐占取幼輿丘壑。

鸚鵡曲雙牙苔洗銅華古﹐是當塗省括尙方鑄。恨炎精蕩作寒灰﹐掛壁大弨安取。細書十九勒工名﹐點綴宣和圖譜。問誰能手殪天狼﹐重鼓吹曲中朱鷺。

永遇樂斜日河山﹐驚風艸木﹐故壘何處。鐵戟沙腥﹐戈船燐閃﹐腸斷徵南路。靈旗甲馬﹐居人指點﹐猶識當年荒戍。記壓城﹐頹云似墨﹐亂鴉解道悽苦。參軍老矣﹐扁舟重檥﹐書劍蕭憀誰與。湘水無情﹐巫陽有恨﹐只覓歸鴻語。擎天身手﹐封侯骨相﹐都付怒濤東去。問一隄﹐寒鴉敗柳﹐替人怨否。

煕州慢誄秋鵑﹐剩片石花銘﹐瘞恨終古。舊劫華鬘﹐渺後宮煙艸﹐東風無主。怕作換巢鸞鳳﹐夜半同躡飛鳧。休問艷影﹐長橋玩月﹐那時情素。誰寫眉庵樂府。仗牙拍﹐譜出紅兒新句。杯酒話舊﹐齊云白楊天暮。荒原徧尋故阡﹐問拾翠人歸知否。砑光撫。春愁盡付塵土。

