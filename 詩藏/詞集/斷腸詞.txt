斷腸詞全集

憶秦娥

正月初六日夜月

彎彎曲﹐新年新月鉤寒玉。

鉤寒玉﹐鳳鞋兒小﹐翠眉兒蹙。

鬧蛾雪柳添妝束﹐燭龍火樹爭馳逐。

爭馳逐﹐元宵三五﹐不如初六。

浣溪沙

淸明

春巷夭桃吐絳英﹐春衣初試薄羅輕。

風和煙暖燕巢成。

小院湘簾閒不捲﹐曲房朱戶悶長扃。

惱人光景又淸明。

生查子

元夕

去年元夜時﹐花市燈如晝。

月上柳梢頭﹐人約黃昏後。

今年元夜時﹐月與燈依舊。

不見去年人﹐淚濕春衫袖。

生查子

寒食不多時﹐幾日東風惡。

無緒倦尋芳﹐閒卻秋千索。

玉減翠裙交﹐病怯羅衣薄。

不忍捲簾看﹐寂寞梨花落。

生查子

年年玉鏡臺﹐梅蕊宮妝困。

今歲未還家﹐怕見江南信。

酒從別後疏﹐淚向愁中盡。

遙想楚云深﹐人遠天涯近。

﹝此首或誤作朱惇儒詞﹑李淸照詞。﹞

謁金門

春半

春已半﹐觸目此情無限。

十二闌干閒倚徧﹐愁來天不管。

好是風和日暖﹐輸與鶯鶯燕燕。

滿院落花簾不捲﹐斷腸芳艸遠。

江城子

賞春

斜風細雨作春寒。

對尊前﹐憶前歡﹐曾把梨花﹐寂寞淚闌干。

芳艸斷煙南浦路﹐和別淚﹐看靑山。

昨宵結得夢夤緣。

水雲間﹐俏無言﹐爭柰醒來﹐愁恨又依然。

展轉衾﹝衤周﹞空懊惱﹐天易見﹐見伊難。

減字木蘭花

春怨

獨行獨坐﹐獨唱獨酬還獨臥。

佇立傷神﹐無柰輕寒著摸人。

此情誰見﹐淚洗殘妝無一半。

愁病相仍﹐剔盡寒燈夢不成。

眼兒媚

遲遲春日弄輕柔﹐花徑暗香流。

淸明過了﹐不堪回首﹐云鎖朱樓。

午窗睡起鶯聲巧﹐何處喚春愁。

綠楊影裏﹐海棠亭畔﹐紅杏梢頭。

鷓鴣天

獨倚闌干晝日長﹐紛紛蜂蝶斗輕狂。

一天飛絮東風惡﹐滿路桃花春水香。

當此際﹐意偏長﹐萋萋芳艸傍池塘。

千鐘尙欲偕春醉﹐幸有荼蘼與海棠。

淸平樂

夏日遊湖

惱煙撩露﹐畱我須臾住。

攜手藕花湖上路﹐一霎黃梅細雨。

嬌癡不怕人猜﹐和衣睡倒人懷。

最是分攜時候﹐歸來懶傍妝臺。

淸平樂

風光緊急﹐三月俄三十。

擬欲畱連計無及﹐綠野煙愁露泣。

倩誰寄語春宵﹐城頭畫鼓輕敲。

繾綣臨歧囑付﹐來年早到梅梢。

點絳唇

黃鳥嚶嚶﹐曉來卻聽丁丁木。

芳心已逐﹐淚眼傾珠斛。

見自無心﹐更調離情曲。

鴛帷獨。

望休窮目﹐回首溪山綠。

點降唇

風勁云濃﹐暮寒無柰侵羅幕。

髻鬟斜掠﹐呵手梅妝薄。

少飲淸歡﹐銀燭花頻落。

恁蕭索。

春工已覺﹐點破香梅萼。

蝶戀花

送春

樓外垂楊千萬縷﹐

欲系靑春﹐少住春還去。

猶自風前飄柳絮﹐隨春且看歸何處。

綠滿山川聞杜宇。

便做無情﹐莫也愁人苦。

把酒送春春不語﹐黃昏卻下瀟瀟雨。

菩薩蠻

山亭水榭秋方半﹐鳳帷寂寞無人伴。

愁悶一番新﹐雙蛾只舊顰。

起來臨繡戶﹐時有疏螢度。

多謝月相憐﹐今宵不忍圓。

菩薩蠻

秋

秋聲乍起梧桐落﹐蛩吟喞喞添蕭索。

欹枕背燈眠﹐月和殘夢圓。

起來鉤翠箔﹐何處寒砧作。

獨倚小闌干﹐逼人風露寒。

菩薩蠻

木樨

也無梅柳新標格﹐也無桃李妖嬈色。

一味惱人香﹐羣花爭敢當。

情知天上種﹐飄落深巖洞。

不管月宮寒﹐將枝比並看。

菩薩蠻

濕云不渡溪橋冷﹐娥寒初破東風影。

溪下水聲長﹐一枝和月香。

人憐花似舊﹐花不知人瘦。

獨自倚闌干﹐夜深花正寒。

﹝此首一作蘇東坡詞。﹞

鵲橋仙

七夕

巧云妝晚﹐西風罷暑﹐小雨翻空月墜。

牽牛織女幾經秋﹐尙多少﹑離腸恨淚。

微涼入袂﹐幽歡生座﹐天上人間滿意。

何如暮暮與朝朝﹐更攺卻﹑年年歲歲。

念奴嬌

二首催雪

冬晴無雪﹐是天心未肯﹐化工非拙。

不放玉花飛墮地﹐畱在廣寒宮闕。

云欲同時﹐霰將集處﹐紅日三竿揭。

六花翦就﹐不知何處施設。

應念隴首寒梅﹐花開無伴﹐對景眞愁絕。

待出和羹金鼎手﹐爲把玉鹽飄撒。

溝壑皆平﹐乾坤如畫﹐更吐冰輪潔。

梁園燕客﹐夜明不怕燈滅。

又

鵝毛細翦﹐是瓊珠密灑﹐一時堆積。

斜倚東風渾漫漫﹐頃刻也須盈尺。

玉作樓臺﹐鉛溶天地﹐不見遙岑碧。

佳人作戲﹐碎揉些子拋擲。

爭柰好景難畱﹐風僝雨僽﹐打碎光凝色。

總有十分輕妙態﹐誰似舊時憐惜。

擔閣梁吟﹐寂寥楚舞﹐笑捏獅兒只。

梅花依舊﹐歲寒松竹三益。

卜算子

竹裏一枝斜﹐映帶林逾靜。

雨後淸奇畫不成﹐淺水橫疏影。

吹徹小單於﹐心事思重省。

拂拂風前度暗香﹐月色侵花冷。

西江月

春半

辦取舞裙歌扇﹐賞春只怕春寒。

捲簾無語對南山﹐已覺綠肥紅淺。

去去惜花心懶﹐踏靑閒步江幹。

恰如飛鳥倦知還﹐澹蕩梨花深院。

月華淸

梨花

雪壓庭春﹐香浮花月﹐攬衣還怯單薄。

欹枕裴回﹐又聽一聲幹鵲。

粉淚共﹑宿雨闌干﹐淸夢與﹑寒云寂寞。

除卻﹐是江梅曾許﹐詩人吟作。

長恨曉風漂泊﹐且莫遣香肌﹐瘦減如削。

深杏夭桃﹐端的爲誰零落。

況天气﹑妝點淸明﹐對美景﹑不妨行樂。

拌著﹐向花時取﹐一杯獨酌。

