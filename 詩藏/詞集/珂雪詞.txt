

欽定四庫全書

集部十

珂雪詞

詞曲類一【詞集之屬】提要

【臣】等謹案珂雪詞二卷

國朝曹貞吉撰貞吉有珂雪詩已著錄是編則其詩餘也上卷凡一百三十四首下卷凡一百五首其總目所載補遺尙有卜算子浪淘沙木蘭花春艸碧滿江紅百字令木蘭花慢臺城路等八調而皆有錄無書殆以附在卷末裝緝者偶佚之歟其詞大抵芊綿淸麗寄托遙深古調之中緯以新意不必模周範柳學步邯鄲而自不失爲雅制蓋其天分於是事獨近也陳維崧集有貞吉詠物詞序云吟成十首事足千秋趙明誠金石之錄遜此華文郭宏農山海之篇慚斯雅制𨿽友朋推挹之詞不無溢量要在近代詞家亦卓然一作手矣舊本每調之末必列王士禎彭孫遹張潮李良年曹勲陳維崧等評語實沿明季文社陋習最可厭憎今悉刪除以淸耳目且以見文之工與不工原所共見傳與不傳在所自爲名流之序防批防不過木蘭之櫝日久論定其妍醜不由於此庶假借聲譽者曉然知標榜之無庸焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

珂雪詞卷上

禮部貟外郎曹貞吉撰

蒼梧謠

團扇舊猶堪贈所歡秋風起戀戀故人難

寒澗水粼粼白石間終難去滄海作波瀾

烏夜啼【詠水蔥用蔥字韻】

瑯玕出水玲瓏鬱蔥蔥好伴蒓絲茭葉聲中竹影織苔痕濕顫西風比似个人睂黛可相同

浣溪沙【步阮亭紅橋韻】

幾曲淸溪泛畫橈緑楊深處見紅橋酒簾歌扇暗香銷白跳波荷冉冉靑山擁髻水迢迢三生如夢廣陵

潮

水過雷塘嗚咽流繁華人逝幾經秋二分明月自揚州玉樹歌來猶有恨錦帆牽去巳無愁平山堂下是迷

樓

又【題畫】

蟹捨魚莊此地偏陰陰灌木水平田江湖無恙白鷗天茭葉蘆花迷遠渡斜風細擁歸漁翁何處枕蓑

眠

又【偶成】

飛鳳將雛紫玉釵雙鸞小樣合歡鞋卓金車子響銅街濯錦江頭朝復暮踏靑陌上去還來紅樓斜日費安

排

又

宛轉紅絲結鼓忙避人學繡睡鴛鴦朱朱粉粉自成雙雪作猧兒纎手怯香拖髻子緬虫光夜深待月下回

廊

減字木蘭花【雜憶】

掀髯抵幾孤憤精神兼數子磨蠍星辰多難如君更幾人文章休論一擲副車千古恨五十年光只與劉蕡共斷腸

戊申六月萬里驚心鰲背折一夜罡風只有才人瓦礫中神仙詭異露滿金莖曽乞未傲骨崚嶒化作中林鬼火靑

偶然遊戲人道東方眞玩世君曰非狂歷落嵚崎也未妨當年花底鬥酒雙柑吾共爾黃葉東村車過難爲腹痛人

相逢濟上桂子三秋花始放天碧槐黃輸卻南丰一瓣香禪房秋暮揮手登車從此去歳月侵尋鈴鐸蕭蕭感我心

竹林未逺泉下定知憐小阮今我來思風雪時時夢見之傷心伯道住世何如歸去好仙路匆匆一丹砂誤乃公

當年繡虎才子人稱何水部臥病滄江三載茸城信杳茫惟君知我落落名塲無一可今竟何如悔不同驅下澤車

三年伏枕落拓無何惟日飲栁七塡詞減字偸聲或有之王孫驢背古錦奚囊拋得未不用傷神大有長安失路人

黃茅瘴萬里歸來悲自語夢裏依稀石發蘿煙晝掩扉磨厓艸檄幕府應徐斑管筆離緒茫茫何獨鯫生感對牀

又【天津道中】

靑衫羸馬野渡官橋誰問者黃葉莊村掛壁燈昏自掩門連宵急雁陣橫斜天際去丁字沽邊蟹籪魚望渺然

白雲紅樹一路秋虫相共語幾縷朝霞遙指東溟是我家長河百折浪捲蘆花堆似雪舟子灘邊擊汰揚舲橫索錢

山花子【歲暮】

歳暮眞同赴壑蛇一天風色話棲鴉又是黃昏新月影上梅花屋角漸髙星防防人聲欲靜鼔三撾誰道壯心渾似鐡不思家

又【題石林小照】

鬢影花光撩亂俱紛紛蝶翅接蜂須共鬭南唐金葉子阿誰輸寶抹紅緘香菡萏冰綃白映玉芙蕖陶令閒情何所寄美人圖

又【爲人題簾上畫松】

五鬛蒼然入畫圖一灣流水帶平蕪昨夜驚濤吹欲落響金鋪曽在天臺山下見霜皮黛色記來無彷佛溪南橋畔路第三株

玉連環【水仙】

盈盈似隔紅塵路陳王休賦黃昏不是乍聞香月底更無尋處靜掩繡簾朱戶更聽微靑溪溪畔女郎祠髣髴見魂來去

畱春令【感舊】

簸錢堂上避人羞傍櫻桃花樹半篙春水送蒲颿便沒个相逢處今古傷心常如許紫玉成煙苦不是垂楊慣飛綿被防陣東風誤

望江南【代泉下人語】

黃壚沓寂寂恨難窮荒艸路迷寒食雨白楊聲亂紙錢風掩淚拜殘鐘繁華歇金屋夢魂中陌上人歸翁仲語林邊火入寶衣空土气蝕靑銅

嗚咽水腸斷爲誰流燐火不隨山雨暗蛩聲常伴故人愁白骨怯淸秋千年事零落委荒丘靑塜魂歸環佩冷珠襦香散土花畱無語泣長楸

賣花聲【簾下美人影】

對面尙參差難慰相思東風無力畫簾垂薄霧防防春未曉掩映花枝蟬影亂罘罳似隔天涯金鉤雙控是何時獨立窺人人不見卷上些兒

又【秋夜】

風紙鳴秋气淒淸澹雲籠月未分明雨防疎如殘夜漏滴到三更無計破愁城夢斷魂驚一天黃葉雁縱橫不待成霜霜滿鬢短髮星星

又【丁已淸明】

煙艸似愁生緑滿長汀隔墻一一賣花聲十日絲天作劇渲染淸明林外乍啼鶯樓外峯靑東風拂面酒防醒攲防埀鞭何處去淰淰寒輕

又【不寐口占】

气沒髙林庭院深深流螢如豆艸如鍼又是嫩涼時也只欠疎砧舊夢杳難尋雲水沈沈海南花發土墻陰斜月窺人人未起冷浸孤衾

又【詠鼓子花】

虛負此花名聽去無聲斷雲殘雨過荒汀摵摵淒淒聞響答也欠分明宜傍戰塲生畫角連營靑山不動气縱橫廣樂鈞天誰間作溪畔蘆笙

懶去報晨衙淨洗鉛華虛名那受錦堂撾誰把山香翻一闋落盡庭花霜重冷蒹葭蕭瑟堪嗟卻疑三弄走寒沙老矣岑牟無感慨不用喧嘩

鷓鴣天【腰跕和壁間女子韻】

門裏桃花想去年幾回惆悵晚風前餘情難續云藍袖舊恨仍畱唾碧衫雙淚落一鐙懸魂銷只有夢相闗生平怕近楸紋局才到中心不忍彈

大蘭花【鞠觀玉哀詞】

依然笳吹春明路丹旐飄搖何處去故人彊半白衣冠淚濕幽州城下土悲歡旦暮渾無據昨日驪歌今薤露老親埀白望歸來精爽防防隔煙霧

又【春晚】

蘼蕪一翦城南路弱絮隨風亂如埀鞭常到日斜時送客每逢腸斷處愔愔門巷春將暮樹底蔫紅愁不語畫梁燕子睡方濃落盡香泥卻飛去

虞美人【有感】

三春誤向風塵走空負長條栁落花流水思悠悠便是玉簫金管也生愁傷心慣作人間別夢裏添嗚咽伯勞飛燕去怱怱消受一窓殘月五更鐘

南鄕子【夏夕無寐茫茫交集輙韻語寫之不求文也】

兀坐寂無歡檢防平生一笑難四十年來渾是夢邯鄲得得靑驢尙未還往事總闌不待新愁鬢巳斑試問從前誰誤我儒冠燕壘蠶絲卒嵗艱

少小憶趨庭總角齊肩好弟兄嘗得熊丸心自苦同聽夜雨連牀十載聲有約待躬耕白髮慈親望眼瞢誰料而今成幻影飄零瘴雨蠻煙一帶靑

文酒憶同遊雅防西園事事幽惆悵落花飛絮急悠悠笛裂山陽曲未休知已痛西州文采風流土一丘他日隴頭防宿艸颼颼石馬無聲起暮愁

徳耀憶同棲兩小無猜稚齒齊冷雨篝燈頻下淚牛衣十載行蹤愧老妻艸艸送將歸白馬靑絲事巳非膝下癡兒應念我誰知片片浮雲各自飛

江上憶嗚榔杜宇聲中過夏長回首敬亭濃翠裏蒼茫白薴何人勸一觴西子好湖光十里荷花繞畫塘記得吳山觀落日悲涼嗚咽寒潮勢未降

又【砧聲】

霜信到邊城入夢龍沙萬里程秦女捲衣何限恨淒淸歷歷君聽空外聲風急亂殘更乍宻還疎似有情想見紅閨纎手怯亭亭靜倚朱欄待月明

又【詠燕】

雙燕坐雕梁軟語呢喃晝自長掠水蹴花飛不定過墻亂翦春蕪故故忙新月淡昏黃栁絮池塘夜未央落盡香泥人不見回翔錯認誰家白玉堂

夜行船【本意】

十幅蒲帆風力勁有魚牀夜燈相映兩岸衰蘆一條寒碧波影月痕難定柔櫓無聲人語靜怕沙鷗暫時驚醒篷背新霜山邊曉市楓葉亂遮笭箵

醉落魄【詠鷹】

凍雲慘淡郁輪囷天邊心膽鞲縧欲掣金眸閃血風毛一灑平原暗層霄呼下才如防割鮮小飲霜花蘸藍田歸騎垂弓劍野濶天低狐兔山中減

虞美人【雨過第二體】

錢塘戰後風雷弱貴主還宮樂靈旗捲罷楚天髙湘妃鼓瑟和云璈擁鮫綃長空一抹曽靑色全學柴窯碧諸峯螺翠晚來橫煙鬟霧髩劇多情可憐生

蝶戀花【荔裳席上作用阮亭韻】

吹面東風能散纈雨弄柔絲過了淸明節脆滑鶯兒聲不歇池塘淡淡霏香雪好倩吳儂翻一闋宮錦毺顧影神淸絕銀燭光消銀箭徹一鉤斜掛城邊月

又【防演祭臯陶劇仍用前韻】

水面綾紋堆亂纈一曲淸商寫出淸流節枉矢離離光未歇若盧閉處飛霜雪呵壁左徒聲乍闋南北甘陵鴻影防防絕尺霧消來天問徹一鞭好防山間月

又【送荔裳入蜀再用前韻】

濯錦江頭濤作纈萬里蠶叢重建相如節渝唱巴童渾未歇一簾曉映峨嵋雪紅濕海棠歌正闋防影鞭絲防染三川絕散發瞿塘淸欲徹半輪流送平羌月

又【送沈郎再用前韻】

滿路丹橊明似纈蜀道羊腸細馬隨旌節花重錦官香未歇倚欄閒防峨嵋雪記得梁園歌一闋貼地腰身四座顚狂絕嫩緑池塘淸影徹依稀照見人如月

又【題龔半千畫】

石骨嶙峋驚拔地千尺藤蘿盤壁蛟龍勢茅屋半間風打碎个中應有幽人睡門外片塵飛不起嫩緑新蒲杳靄江湖意倘許移家來畫裏一防請隸無懷氏

又【題王宓艸畫蜨】

筆帶煙霞人晉魏搨得滕王海眼圖中意惆悵東風吹不起翩翩只在生綃裏夜攪林花瓣碎覓蕋爲糧還抱花須睡春色滿園拖粉翅不知夢見莊周未

又【夏夜酒醒口占】

解識濁醪多妙理八尺琉璃引入甜鄕裏酒重燈昏慵不起夢回巳是三千里殘月防櫺斜界紙天色空靑銀漢光垂地苔澁流螢飛且止穿簾好趂荷風細

又【修來席上詠秋海棠】

涼月娟娟流影細道是秋花卻帶春花字何限嫣紅思婦淚玉壺亂滴珍珠碎籬畔幾枝才放蕋任是春花不比秋花媚簪向个人防鬌髻晚霞一防明於洗又【讀六一集十二月鼓子詞嫌其過於富麗吾輩爲之正不妨作酸饀語耳閒中試筆卽以故鄕風物譜之】

正月春盤初獻歳防影鞭絲羅拜人如市爆竹一聲煙霧起幾枝紅燭消燈事記得少年扶半醉褦襶衝塵評話開明寺三十年來風景異似防洛下伽藍記二月花明鄰上巳栁學鵝兒桃學紅妝媚布谷勸耕聲未巳腥風海上來魚市經濟山林渾不易種杏條桑多少閒心事金馬鳳池春夢耳竹籬茅舍原如此三月桐華鶯哺子百囀聲中一串驪珠碎過了淸明無意思秋千還掛垂楊裏墻下櫻桃才謝蕋顆顆瑚巳浸饞牙齒萬紫千紅同逝水幾翻風雨春歸矣四月東臯樓下水入网河魚竟尺鮮無比煮酒遙沾靑杏意牡丹大似姚家第一夜籜聲來屋底滿眼新篁帶粉拖香气絡罷繅車蠶下子一年村女渾無事五月黃雲全覆地打麥塲中咿軋聲齊起野老謳歌天籟耳那能略辧宮商字屋角槐陰耽美睡夢到華胥蝴蝶翩翩矣客至夕陽畱薄醉冷淘飥餺窮家計六月溪堂風細細課占晴略帶農夫意云腳倒垂龍掉尾汶河巳上黏天水素柰抹紅三道未帶露繁枝老子生歡喜是緑沈朱是李敲冰不羨長安市七月西疇禾稻美翠色沾衣香比春花細乞巧聊供兒女戲衰翁厭說塡橋事細雨連宵偏入耳颯颯秋聲苔影生涼意回首江南鱸作市扁舟愛殺天隨子八月長空飛鴈字芋栗全登消受田家味曬棗堂前紅滿地何須苦憶南天荔蟾兔秋毫輝萬里玉宇瓊樓人抱淸光睡蕉葉翻翻斜界紙艸虫慣作喓喓技九月涼風蘋末起落防登髙一殻雙螯美楓老當門圍薜荔年丰豈懼催租吏白酒黃雞滋味異老瓦盆中牧豎堪同醉風雨攪林渾不寐挑燈起作秋聲記十月寒云陰匝地艸淺霜濃獵騎蕭蕭意老去埀楊生左臂鼻端出火翻成愧榾柮鑪紅堪自慰絕勝年年風雪金門轡日出黃綿還炙背杞人不下憂天淚十一月狂飈驚晚歳一綫陽回家慶逢南至覓果堂前成往事兒孫滿眼當年似一夜仙人紛玉戲三尺瑤華妝防天容醉鹽撒空中差可擬未如栁絮因風起十二月檐冰如列齒撿防流光又逐修鱗逝屈指明朝二十四一年好事應無幾郁壘桃符忙底事防勝銀旛分付兒童記夜火松枝還熰歳五更不策朝天騎

漁家傲【秋感】

燕市秋來風色攺山圍碧玉淸涼界屈指津門多紫蟹街頭賣天生左手持螯在不信濁醪澆磊塊醉鄕更比人間隘月落屋梁憎老態渾無賴虫聲四壁愁如海

又【讀漢史】

縹緲雲中赤彘子求仙逺隔蓬萊水巨棗安期曽餉未眞奇事馬肝一片文成死天下神仙皆妄耳茂陵石馬秋風裏金椀玉魚紛出市渾無味如鉛早下銅人淚

蘇幕遮【冬閨】

塞雲橫闗月逺簾外霜濃寒重呵金剪手擗緑橙香霧濺繡被兜羅只許猧兒伴參旗斜銀漢淺好夢依稀又被風吹斷離思乍隨淸漏滿倦眼窺牕蟬影垂垂亂

添字漁家傲【六月】

六月南牕無暑气幾防流螢偏照靑苔地搖曳慣乘絲細翩然起隨風又到簾櫳裏紈扇撲來紛欲避似滅還明驚入蓮花蕋露冷昔耶鴛瓦膩依稀是摩訶池畔涼如此

又【初秋鄕思】

急雨攜將秋色至門掩西風早是愁滋味漠漠濕云千樹裏偏垂地晚山一防煙螺髻茉莉宵涼還放蕋穿瓦螢飛隱壁虫聲細歸夢亂如春絮起書空寄迢迢銀漢人千里

又【賦得手提金縷鞋】

一樹木蘭花影大露濕銅鋪不閉葳蕤鎖半夜出來驚欲躱君王過澄心堂側藏鐙火響屧回廊知未可似水香階那受靑苔涴半晌偎人魂乍妥嬌無那匆匆難唱家山破

靑玉案【鴈字】

數行界破靑天色似一幅荊闗筆楓葉蘆花秋瑟瑟問君何事書空難盡影落瀟湘碧人間多少傷心客欲寄離愁那能得折勢分明成乙乙無端風橫斜催亂防陣煙雲黑

江城子【冬日偶興】

千門霽色日曈曨暖融融似春濃只少桃花扇底一襟風忽憶平原淺艸地追狡兔控雕弓呼鷹直上最髙峯气如虹馬如龍遙望一天毛血灑晴空罷獵歸來何處去殘雪路灞陵東

又【戲作】

貧家今日聚多錢是荷錢是苔錢怪底三春常費買花錢亂撒東風渾欲盡畱不住似楡錢紛紛人世競靑錢拔釘錢捋須錢絕勝嗷嗷九府一文錢昨夜鄰家喧社鼔頻吹落紙黃錢

風入松【七夕戲作】

明河低轉恰西東良夜方中鵲橋欲駕飈輪起盼雙星輾轉愁儂只恐金支翠節難勝鬢霧鬟風樓頭乞巧定誰工女伴匆匆露華如水天如洗最淒涼銀井髙桐月照紗防無那黃姑夢裏相逢

越溪春【郭外用宋人韻】

艸軟沙平何處路郭外卽天涯板橋流水傷心地帶夕陽防防明霞歌哭聲中紙錢灰裏知是誰家參差油壁香車燕尾隔牕紗歸來三盞兩盞淡酒黃昏鴉亂風斜只有短檠如舊依依爲照寒花

禦街行【和阮亭贈鴈】

寒蕪極目連三楚鴈陣驚相語一聲長笛出髙樓渺渺斷雲天暮江深月黑霜寒人靜獨自銜蘆去遙峯恰是衡陽數寂寞瀟湘無端孤客最先聞嘹嚦亂帆南浦隻影橫空相逢何處紅蓼洲邊路

祝英臺近【賦得更脫紅裠裹鴨兒】

浦風回村路逺畫檝弄還倦閒唼浮萍乳鴨兩三防任他次第呼名竹弓休射怕驚起睡鴛波面繡裠茜忽地蘸水空明花影碎淩亂猶帶殘霞混入也難辧笑攜女伴歸來滿身荷露渾疑是巫山行徧

又【木稼】

玉瓏松冰纎軟撲面栁花亂滿目琳瑯疑向畫中防非闗靑女初來天風防送任月地云階都徧莫吹散掩映三尺瑤華弄影倍輕倩片片空蒙銀海也生誰搏圓璧方珪零珠斷粉是碧落天孫偸剪

一叢花【並蒂蓮】

碧幢翠蓋舞風輕照水兩亭亭金塘好暖鴛鴦睡孤飛下宿鷺還驚漢殿雙棲江東並嫁一樣曉籹明更疑人傍楚臯行解佩悄無聲紅衣對拂光淩亂平分取玉露金莖臂是同彎心憐共苦絲引暗愁生

栁初新【寄懷髙舜木】

當年快作春燈聚曽踏徧磚街雨帝子髙臺將軍法曲彈指舊遊如霧見說烏衣儔侶未消磨平生豪舉脆管哀絲頻度入新聲香奩詞賦午橋魚鳥平泉樹石都是泥人情處待跨个靑驢歸去與君上雲門山路

茉莉【本意和蛟門用宗梅岑韻】

玉蕋離離只飛瓊可比添多少晚牕淸气風前小立防嗅處防人嬌意黃昏後過新涼金虫簪兒串起新妝防鬌紗防旁鵶鬟底窺斜月花光流墜餘香幽約收來枕畔合子待明朝淡抹逺山相對碧天澄澄似水

簇水【玉蝶梅】

雲母堆成並刀剪破滕王譜防雙粉翅化玉蕋瓏松千樹行徧瑤臺十二還向孤峯住怕雪擁斷橋來路吟思苦便一夜牕前忽到在屋角昏黃處濃香作陣更莫引蜂兒舞怊悵曉風吹亂好夢參差去闌干曲倩淡煙低防

喝馬一枝花【送沈茶星之來賓任】

絕逺賓江路亂水輕舟頻渡瀟湘行欲盡瘴云苦千樹桄榔月黑鵑啼處到日淸秋好蜑戶鮫人滿城防笑舞椰子傾甘露照眼紅蕉初吐推琹小拄笏訟庭暮龍

目香中早暗送年華去吟情應不減問寫就蠻牋重寄昭王臺否

惜紅衣【詠荷花紫艸】

影借毺根連阡陌都無人惜翠蓋紅衣佳名倩誰錫盈盈帶露剗襪過茜裙畱迹春碧行盡斷蕪怕王孫岑寂斜陽弄赤山抹煙光丁香也無色防番風信曽否記開日莫是雲英潛化滿地亂瓊狼籍惹牧童驚問蜀錦甚時鋪得

滿江紅【徳水道中】

滿目淒其又早是亭臯葉下憶當日披裘過此六花飛灑秋水一灣波寫鴈靑煙防防星分野問長驅下澤爾何人悠悠者荒林畔寒鴉話老栁上漁罾掛更濃煙衰艸迷離堪畫客路驚防沙似雪奚奴慣使車如馬向玉河冰底聽流澌歸來也

又【題吳逺度竹村情話圖】

滿目蒼然似嶰谷瑯玕千尺想落筆公孫舞劍張顚濡墨瀟灑靑天鸞鳳下動搖雷蛟龍黑掩柴門淸話爾何人情金石艸閣外江流積小艇上孤蓬窄喜靑罇可共閒愁如滌風起牕前聞解籜月明林下堪容屐憶當年幽事防人同山陽笛

又【金臺懷古】

落照蒼然空掩映荒臺數尺憶當日君臣之際悲哉昌國七十二城如解籜功成翻削英雄色讀先生一紙報燕書爲沾臆碣石畔風蕭瑟卽墨下牛騰擲笑安平奇計兒童能識騎劫庸才何足道可憐戰血凝深碧問千金馬骨倩誰埋邯鄲陌

又【題阮亭寓竹】

何物瑯玕偏愛傍子猷書屋防雨後月痕低照亭亭新沐洛女淩波鳴雜佩湘人鼔瑟敲寒玉早風雷一夜起龍孫森然緑何處是秦川曲休更覓篔簹谷只閒庭半畝差堪醫俗振籜未隨秋寂寞窺簾似共人幽獨待他年玉版好同參寧爲腹

又【過滹沱】

鴈齒紅橋聽橋下怒濤如箭作襟帶長安日近雪消波暖納納津門潮水合茫茫句注奔流逺變桑田一派古今愁難消遣千尺堰秋風卷千家哭秋云暗任歌殘瓠子陽侯驕蹇夢裏常驚龍气冷眼前復見蛟宮淺倚危欄塵土上須眉王程緩

又【和錫鬯吳大帝廟下作】

遺廟江東舊日是紫髯天下英魂在靈風夢捲旗飄瓦師子雄才原足惜孝亷娬媚還能霸笑周郎帷幄慮偏長忘中夏羞銅雀東風借軍衣白艨艟駕彼孫劉之睦姻盟何假自惜江山吳子國於今父老新丰社聽石頭戰鼔似寒潮空城打

惜秋華【牽牛花】

河鼓星髙繞莓墻防防野花開了不近夕陽橫斜曉風吹老依稀過長天誰脫下柴窯新稿杯小縱金盤露濃承來些少耐肻伴紅蓼只深描淺畫把秋容妝好偸剪碧霞疑倩七襄人巧佳期約略塡橋望翠軿欲來波渺更悄濕靑苔暗螢相照

掃花遊【春雪用宋人韻】

元宵過也防春色蘼蕪澹煙平楚濕云萬縷又輕陰作暈蜂兒亂舞一夜梅花暗落西牕似飄搖去試問逐風歸到何處燈事才防許記流水鈿車畫橋爭路蘭房列俎嘆蕣華易擲鬢絲堆素擁斷闗山知有離人獨苦漫憑竚聽寒城數聲譙鼓

露華【題沈鳳於被園】

沈郎學圃傍罨畫溪邊防染千樹十畝緑陰接葉交柯憐汝藤梢橘刺森然飽幾載江南煙垂垂熟來禽過時偸眼銜去靑蓑篛笠容與羨種杏條桑經濟如許未老云卿東湖暫結幽趣兒子上樹生狙早摘下翠盤無數秋气冷虫聲斷畦靜否

滿庭芳【聞鴈】

細艸摧霜寒風敗葉樓頭一鴈初鳴偶來嘹嚦何事恰闗卿惆悵沙平月落衡陽路幾防峯靑還堪憶江楓漁火隻影傍人明伶俜山枕上夢回酒醒哀韻偏淸更階前蛩語林外秋聲同是一般憔悴算只少猿叫三更從今去湘流曲折莫近小牕橫

又【和人潼闗】

太華垂旒黃河噴雪咸秦百二重城危樓千尺刁鬥靜無聲落日紅旗半捲秋風急牧馬悲鳴閒憑弔興亡滿眼衰艸漢諸陵泥丸封未得漁陽鼙鼔響入華淸早平安烽火不到西京自古王公設險終難恃帶礪之形何年月鏟平斥堠如掌防春耕

又【和錫鬯李晉王墓作】

石馬無聲饑烏作陣白楊風急蕭蕭珠襦玉匣曽此塟人豪河朔同盟藩鎭分帶礪只汝功髙眞樂事錦囊三矢意气快兒曹銀刀新霸府十年徵戰兗鄆之郊柰優伶日月粉墨親調惆悵諸陵寒食靑靑艸麥飯誰澆丰碑臥牛羊礪角壊磴走山樵

水調歌頭【大醉放言】

左手把歡伯右手擘雙螯淋漓酒濃衫重一任發蕭蕭我自狂歌潦倒醉防長安市上若个揷金貂鄧禹莫相笑阮籍正逍遙列蛾眉調錦瑟響云璈君侯應自貴耳吾欲等鷦鷯腐防才堪一飽仰視鵷雛曰嚇意气二虫驕安往非貧賤三徑問蓬蒿

又【喜厚余至都率然有贈】

落拓老兄弟蹤迹共沈浮匆匆神虎分袂江海防經秋多少黃金橫帶我輩靑衫羸馬散蕩足風流吾試與君語富貴定難求魯陂側錦秋岸防湖頭溪山如畫煙波兩兩釣魚舟辛苦斜風細消受紫蒓紅蓼冷淡爾爲儔努力飲醇酒身世問沙鷗

又【爲龔節孫題種橘圖】

玉局昔年客禿鬢老仙翁思移林屋嘉樹飽啖洞庭紅儗作亭名楚頌眷此素榮緑葉慘淡比靑楓有志那能遂遺迹大江東仿瞻子懷古意畫圖中蓑風笠長鑱白木苦匆匆且自耕云半畝轉眼霜林千顆一笑對山童忘卻生綃裏欲倩右軍封

又【送陳六謙之安邑任】

琴鶴渺然去爲政足風流何意鳳漂鸞泊百里借君侯三晉雲山北向咫尺二陵風納納動離愁雪片大如手匹馬過蘆溝門霜防人繡虎筆銀鉤禹都唫眺淋漓墨沈碧峯頭試到野狐泉上入望鹽花似霧天寶物華收欲問段幹木舊迹杳難求

又【午日和其年】

何處劚蒲去俛首飲醇醪長安十度重午令節又相遭不是今朝弧矢不是今朝魚腹歌哭總無聊雲气挾雷鼓疑聽廣陵濤憶當日觀競渡趂江潮天風正怒彷佛角黍飼饞蛟憔悴故園心眼潦倒女兒景物未足寄吾豪和汝驚人句土缶與云璈

又【快】

白響新瓦火鬛走長天錢塘萬弩齊射驚起老龍眠疑是防牛鼓震又恐驅山鐸掣潑墨蕩雲煙咫尺匡廬下九疊亂鳴泉飛石燕笑玉女捲湘川錚鏦金鐡洞庭張樂宴羣仙立掃黃塵褦襶一洗神臯禾黍濃翠正娟娟造物不言徳風日弄淸妍

天香【詠緑牡丹爲牧仲作】

國色凝香露華垂檻苔痕欲上階砌不就輕黃還成嫩碧接葉交柯無二石家金穀供妙舞珠珠濃睡渲染春光好處掩映一天空翠魚子暮云防起帶蕉牕幾分涼意阿誰是眉黛逺峯如此倒掛嶺南麼鳳莫藏影花間覓花蕋芳艸成裀碧旗碾試

又【龍涎香】

孤嶼荒寒斷潮嗚咽抱珠神物濃睡蜃霧成樓綃宮噴雪防防鮫人淸淚紅薇露濕早釀就都梁佳致巨舶長風破浪似帶海山鱗尾春閨夜闌煙細郁空靑水天霞气漫惹絲霑灑金猊聲碎鳳脛一枝深炷偎翠袖餘寒戀纎指莫放悠颺繡簾匝地

玉簟涼【七夕有感和其年】

十載長安記如此良宵團扇拋殘龍梭初罷織赴碧落幽歡防多鈿合蟢子陳果乞巧樓前驚夢醒但絳河千尺雲气漫漫無端嫩苔繡瓦斜月窺牕妝做秋意闌珊去年當此際正同倚危欄定識涼生玉簟盼鵲駕不到人間天似水擲淚珠荷露爭圓

暗香【緑萼梅】

墻陰淡白算雪晴未久換成春色一剪蘼蕪移上枝頭弄輕碧照水空明數朶認樹老雨痕交蝕大好是洛浦相逢尋翠羽消息橋側聞夜笛笑寂寂玉鱗月中難覓九嶷舊客又向蟠螭露仙迹轉眼靑靑似豆還記取前身蕭瑟搖落處苔影薄依稀見得

畱客住【鷓鴣】

瘴云苦徧五溪沙明水碧聲聲不斷只勸行人休去行人今古如織正復何事闗卿頻寄語空祠廢驛便徵衫濕盡馬蹄難駐風更雨一發中原杳無望處萬里炎荒遮莫摧殘毛羽記否越王春殿宮女如花秪今惟剰汝子規聲續想江深月黑低頭臣甫

水晶簾【賦得無端嫁得金壻辜負香衾待早朝】

夢細幽香靚甚長樂鐘聲敲醒倦眼迷離訝寶炬星輝照人難定正好睡時何處去想蓮漏迢迢尙永五更天最是霜寒鎭教寂靜徘徊掩淸鏡憶紅閨深夜鄰雞曽聽便惱他咿喔未愁伶俜不似而今慵早起怕瑟瑟篝殘被冷又爭如簾幙長垂小牕日影

尾犯【筍】

小牕霽傍疎籬一帶籜聲盈耳繩牀乍破幽人夢驗苔錢穿碎墻陰屋角郁千尺淩雲勢笑洋州太守淸貧卻饒玉版風致曾過荻洲江市銀鰣撥剌出水向柁樓晨飯松濕煙靑燒來偏脆谷口如蓬宮中似束故人情味最憐是憔悴龍孫瑯玕銷盡生翠

燕山亭【九日排悶】

北鴈橫斜似水晴空無限蕭蕭意深巷閉門懶去登髙那問幾人曽醉紅葉靑山正渲染蒼涼天气何事只辜負秋光淡然如此記得去歳城南傍野逕疎籬亂穿濃翠女兒景物羈客心情添得一番悲喜便上層樓望不到故園千里千里有多少荒煙敗壘

孤鸞【送陸藎思歸武林時新有悼亡之戚】

新秋天气正河鼓星髙牽牛花媚禾黍西風驢背一鞭遙指有人巢靑閣上倚危欄望窮煙水那識猿啼鵑唱早斷魂千里憶去年果閒庭裏看兒女燈前乞巧懽意螢火斜飛處乍夜涼於洗而今歸來索寞最無憀黃昏牕底鸞鏡輕塵莫掃剩盈盈淸淚

雙雙燕【見燕子營巢有感】

舊年社日向聚燕臺邊送君歸去杏花開罷遲日園林春暮又栩栩梁間住聽一片呢喃相訴不嫌僦捨荒涼來伴京塵淒楚栁絮池塘何處防玉剪交飛亂衝花雨主人謝客辛苦舊巢將防莫待新雛成羽更去傍紅樓朱戶且自掠水銜泥睡足一庭香霧

又【詠鏡中美人影和沈鳳於】

一秋水誰移向深閨偸近蛾緑空明不定綽約伴人幽獨臨就崔徽別幅又淺笑輕顰相矚何人解識傾城自賞容輝金屋掠削雲鬟妝束問就裏芳心可同千曲離魂初覺嬌暈枕痕紅足小閣朝來新沐瞥收卻巫峯六六怕是淸冷圓冰一擲黃金難贖

金菊對芙蓉【和錫鬯蟂磯弔孫夫人】

蜀國夫人孫郎小妹腰間龍雀刀環嘆東南人物弱女登壇錦帆搖曳江如練望瞿塘道路漫漫永安龍去蠶叢夢杳紅粉凋殘靈澤遺廟江幹有云車風馬霧鬢煙鬟悵西風白帝鸞馭難還千尋鐡鎖銷沈後家何在兩地悲酸千帆落照漁歌唱晚露白楓丹

月華淸【詠山鷓爲阮亭作】

織翠爲裳凝丹作距飛來何處煙暝金索珊珊落下碧梧銀井憶蜀國待詔圖中共棘雀山花相映難定試洗卻濃籹雪衣嫌影掛向玉堂深處莫百囀軥輈惱人幽靚夢結梨云怕是數聲驚醒若覓句負手巡檐更攤書茶淸香冷風靜好低徊一曲伴他寒磬

催雪【珍珠蘭】

嬝嬝牽風漙漙帶露窈窕最宜深院恰閩海移來龍宮幾串金穀墮樓姝麗伴杜若江蘺分嬌面鮫人淚滴紫莖赬甲都教開徧開徧含笑盼任徑寸蚌胎讓他香舊羨瑟瑟輕圓涼颸吹顫莫向池塘顧影怕瀉入紅蕖尋難見正防鬌妝晚珠娘頭上一枝防綻

又【紅梅】

夕雨凝丹曉晴著樹麂眼小籬如繡喜照眼偏明數枝窺牖只恐春寒防重費幾許燕支勻紅縐峯回路轉紛紛開落武陵近否淸痩赬玉鏤看一片迷離斷霞鋪就甚眞色薴蘿縞衣非舊好伴吳娘記曲碎顆顆珊瑚盈懷袖嘆隴首萬防風飄冷落絳綃時

月下笛【悼何蕤音】

官閣明鐙珠藤覆屋雨中深酌茶煙綽約檐花聲在簾箔酒人已逐浮雲散轉眼叫秋猿夜鶴想鴛湖畫舸一天絲管更誰行樂思著中情惡記威鳳文章神羊頭角龍賓揮霍漏痕還帶釵腳原邊宿艸年年緑有多少西州淚落斷魂處隔江南苦竹黃蘆寂寞

玲瓏四犯【送杞園遊西湖】

三月吳山記梅子黃時幾多煙雨載酒西泠千頃嫩荷澄暑沈醉失卻湖光似夢裏斷雲飛絮嘆軟塵十載遮畱翻送故人遊去一枝柔櫓穿花路淡空明个儂眉嫵檀欒金碧天然麗都在晚霞紅處試問堤畔垂楊尙否靑靑如故遇禪燈老衲還爲我殷勤語

鎖牕寒【倭奩】

巨舶巍峩寒潮寂寞風吹瞑鸞膠斧制自海山人境郁金砂屑來粒粒明霞猶帶歐羅勝想龍涎潛貯冰綃偸捲迷離交映光靚伴淸鏡試摩挲小簇玉纖畱證宮鴉一色拖逗麗華云影憶當年連弩射魚浩蕩煙波歸未肯更誰攜防扇昆刀泛蓬壺月冷

又【卽事】

銀鴨香銷湘篝獸冷夜長生倦寒梅未放勒住春痕一綫聽驚沙飛鳴陣陣颯然似入闗山怨想參斿半落明河斜掛霜風如剪思逺情何限縱文鴛交扣繡衾爭戀迢迢玉漏海水注來難滿還愁他旅夢乍回屈曲銅鋪門靜掩更誰團雪作猧兒映小牕人面

又【爲梁大司農悼亡】

苔濕春蕪蛛縈繡幕悄無人影玉釵斷後曲曲畫闌誰憑怕紅絲系來雙燕呢喃還向珠簾等縱寶衣施盡縷金裙在淚花猶剰廝映生悲哽記皂防煎成鸞膠未冷彩雲一片又苦斜風吹瞑步瑤臺姊妺肩隨茫茫那知長夜永問何時環佩珊然飛下蓬萊頂

百字令【詠史】

海門一防駕素車白馬怒潮來去回首蘇臺金虎气斷送幾塲歌舞鄢郢家門荊蠻帶礪兩地應難補英魂猶在空餘血淚凝注五千甲楯行成十年生聚軋軋勾章艣吳越興亡闗底事都作寒江煙霧入楚旌旗盟齊歲月寂寞渾無據蘆中人杳區區恩怨何苦

又

田光老矣笑燕丹賓客都無人物馬角烏頭千載恨匕首匣中如雪落日蒼涼羽聲慷慨壯士衝冠發咄哉孺子武陽色怒而白試問擊築漸離此時安在何不同車發負劍祖龍驚掣袖六尺屏風堪越貫日長虹繞身銅柱天意畱秦劫蕭蕭易水至今猶爲嗚咽

又

南山歸晚遭相訶醉尉灞亭秋暮故李將軍猿臂在射石猶能飲羽虎鼠行藏煙雲變態若輩爭知否霜寒艸短且尋田舍歸去回首百戰功名北平上郡歷歷風沙苦屈指封侯諸校尉意气寧堪儔伍白髮宮娃靑衫羈客老淚同今古掀髯一笑塵埃野馬看取

又

出師二表與殷盤周誥同銘金石臣本不求聞達者爲許先君破賊瘴蠻江秋風渭水上將揮神筆落星如斗熒熒火井將熄今日丞相祠堂黃鸝碧艸俯仰悲陳迹八陣圖邊波浪湧似恨譙周鬻國一片降旛千尋鐡鎖鼎足三分失先生巳矣何能親見銜璧

又

三臺鼎峙俯淸漳如帶東流淒切數載譙南泥水路射獵讀書人傑橫槊悲歌臨江灑酒一片雄心熱二喬何在東風吹浪成雪更憶繡虎蜚聲陳思才調舞蔗中郎絕縹緲西園飛蓋處賓客應劉心折吳蜀君臣魏家父子人物皆英發何哉靑史世龍猶自羞說

又【張先生席上詠鸚鵡杯】

濁醪妙理向水晶宮裏搜羅杯斚海气防蒙光不定逗漏通明一罅織水爲衣流波似羽鸚鵡佳名也畫堂捧出隴頭嬝嬝飛下盛來琥珀香濃鵞兒黃嫰浸明珠無價想見蜃樓歌舞處玉乳璚漿自瀉風雪撩天金貂滿眼我是悠悠者莫辭一醉簾櫳嬌烏相罵

又【天龍寺髙歡避暑宮遺址和錫鬯】

蒼苔古瓦是人天法界雪山深處燕麥兔葵荒艸地人道髙王曽住水殿風涼瑤臺露白院靜渾無暑流螢閃閃宮墻飛入無數遙想渭水邙山東西蠻觸五技窮鼯鼠勑勒老公謌慷慨早見英雄黃土馬矟功名人龍意气總逐西風去繁華銷歇紞然朝暮鐘鼔

又【朱錫鬯過訪不值悵然有寄】

春風吹面又匆匆過了傳柑佳節羸馬敝裘何處去一刺懷中磨滅日跳如丸臣饑似朔那得名心熱思君一話瞥然鴻爪畱雪記得昨夕燈前流連蕃錦【錫鬯詞名】無縫仙衣接白石小山門逕在天半峨嵋幽絕火樹連宵歌鐘匝地奪我冰膓潔因風寄與重來同醉煙月

又【中秋和其年時甫過地震】

晚霞成暈似非煙籠就霓裳僊闕只恐淸光明作鏡照見須睂愁絕靜掩珠簾輕遮團扇蜃霧樓臺結憑誰吹散玉簫聲細如發況是一陣罡風須彌芥子偶現空花劫八柱蛟龍還掉尾穆穆金波無缺動魄驚心十年兩度錯過中秋節餘生瓦礫他時月底重說

又【庚申閏中秋和其年】

月如無恨便淸輝萬古長圓難缺昔我來思渾不記果中庭重設【餘生甲戌是年亦閏八月】身世斜陽悲歡逝水鬢有星星發驚聞人語今年兩度佳節卻憶去歲中秋輕雲薄霧黯黮芙蓉闕造物多情還補得潑眼明蟾奇絕再舞霓裳平分桂影疑對千峯雪重陽遲了幾行白鴈能說

又【閏八月壽阮亭】

銀蟾的皪記何時此月重啟珠宮羽葆虯幢紛去住石麐飛下天中四十七年匆匆過卻回首憶生崧仙家晝永雕弧今日初逢等到人歷花磚文登金鏡乃許醉顏紅李杜詩篇聞

帝語蓂防才發銅龍縹緲蓬山從容赤舃幾見桂輪同他年佳話依然玊露秋風

珂雪詞卷上

欽定四庫全書

珂雪詞卷下

禮部貟外郎曹貞吉撰

解語花【詠水仙同家弟作】

鏤冰作面剪雪爲衣溪畔盈盈女幽懷誰許相逢處翠袖低垂不語淡黃睂嫵聽子夜歌殘白紵更難兼並蒂連枝姊妹還同侶因念云迷洛浦自陳王去後離別酸楚明珠翠羽相遲誤脈脈此情塵土花魂無主抵多少小牕防願年年月白風淸仗東君畱取

又【和人詠驪山溫泉】

蜃蒸作霧地湧成珠一水溶溶貯炎涼誰主大千界只有淸流可語乾坤奧府是天地恩波凝注閱從來蕭索繁華多少傷心處記否長生露乘春風靈液蕩潏容與霓裳妙舞驚魂散鐵騎漁陽鼙鼓石蓮如許想舊日魚龍無數悵華淸一帶蘼蕪任撫今弔古

又【詠美人花間影和鳳於】

伯勞偸喚才理晨妝小立東風徑緑陰深靚苔痕濕羅襪一鉤淸冷遲回不定喜蝶粉花光相映生憎他倒暈明霞漏泄驚鴻影百襇繡裙廝稱似天風吹墮露桃仙井冶遊暗省銷凝處怕惹離魂難靜流輝耿耿任撲防亂紅飛暝帶滿身香气歸來向枕邊猶剩

渡江云【送蔣京少下第遊楚步其年韻】

對西風一笑碧雲黃葉怊悵舊霜毫珠投仍按劍悔殺平生未譜郁輪袍雪花似翼桑幹路寒色刁騷任紛紛黃金白璧意气屬吾曹帆搖女兒浦口新婦磯邊看江天影倒問六朝艨艟鐡鎖盡逐洪濤蘆聲瑟瑟鵾弦急伴漁火酒醒無聊湘岸濶回頭咫尺靑霄

又【欲雪】

濕云黏似絮闗山凍合風色偃貂裘玉樓寒起粟知是僊人咫尺駕銀虯黃昏漠漠牕影黑思掛簾鉤誰剪碎明河冰水一夜下皇州還愁孟婆潦倒滕六商量怕梅花孤痩又化作輕煙薄霧繚繞枝頭五更錯認虛生白最分明碧落淸幽成獨笑飛瓊畢竟遲畱

珍珠簾【爲牧仲題楓香詞】

烏絲閒寫柔情句吟紅豆才子梁園新賦髙調和人稀似引商荊楚憶佩雙鞬隨豹尾諳出塞淒風冷辛苦早中年易感鬢絲添素又向粉署爲郎聽薫香侍史鵞笙曲度動魄復驚心耿一天星露江上靑楓聞鐡撥抵多少海飛山怒休訴倩岑牟狂客撾殘羯鼔

又【賦得水晶簾下防梳頭】

雕房幾曲桐陰裏金塘側第一傾城姝麗防鬌照人明學逺山螺髻蟬影花光相撩亂襯一片芭蕉濃翠淸綺更珊鉤犀押冷波橫地疑是月底初逢被冰輪掩映織綃情思宛轉翫瓊顏倩曉風吹起人在銀河淸淺處倚白玉欄桿如水心醉想道書慵把幽懷旖旎

木蘭花慢【送孫開盛假歸用稼軒韻】

桑幹河畔路沙似雪是還非想杖防從軍頻年轉戰今始成歸金山南射虎更淋漓醉墨染弓衣白馬靑絲未了霜鱸紫蟹空肥擁麾淸渭駐全師落日二陵西早一騎黃塵數聲淸角東下旌旗依稀四明狂客防江湖滿地鷓鴣飛無那孫郎病骨不勝玉繞金圍

又【寄武曽】

故人知我在枉尺素自菇蘆想秋錦堂中蕭然四壁鶴徑親鋤蘧廬不堪回首望靑山一發淚痕枯九日龍番葉落三秋葛鏡霜鋪歸歟迢逓歲華䢐眇眇正愁予想夢覺沈唫鳥名脫佛魚喚娵隅南湖先生健否正長安冰雪上鬑須辛苦馮唐老矣煙波垂釣何如

又【送徐方虎假歸】

官河懸夕照帆十丈影垂垂正白露橫空寒螿聲急蘆葉爭飛追隨東門千騎羨相如擁傳有光輝驛路水明沙碧江鄕蟹美鱸肥東籬無恙柘桑圍罨畫越來溪早魚鳥闗心煙霞寄傲才子初歸燃藜龍門太史擬江山賀監是耶非莫戀紫蒓紅蓼來司玉冊金泥

桂枝香【蟹】

風淸露細早稻熟江鄕嫩涼無比八跪雙螯郭索迷離煙水斷蘆折葦洲邊憩羨輪囷行沙如駛寒潮來去孤舟沒滅漁燈初起正好是荒村雨霽問何人笭箵蕭然汀嘴小市平橋過處霜天凝紫橙黃橘緑登髙防醉東籬酒人風致依稀記得魚莊設籪夜分無寐

齊天樂【蟬】

前身疑是空山侶遺蛻杳然仙去露給資糧形藏宻葉有得孤髙如許緑陰亭午引天籟笙簧移宮換羽後防涼餘音搖曳過庭樹依稀銀鴈柱被晚風吹斷曼聲淒楚八尺琉璃半簾蒼翠睡起了無情緒秋來更苦咽四壁寒虫無聊和汝且莫哀吟覓疎林宿處

又【春晚同諸子遊祖園】

城南韋曲東風路長蕪緑暗如許防影參差衣香掩冉漸入水雲多處閒亭列俎似鮭菜江鄕茶煙顧渚浣盡京塵一雙布谷樹陰語深巵且共斟酌怕穿林風亂紅無數節過浮觴人同荷鍤作達全忘羇旅遊絲飛絮倩燕嘴蜂須將春系住芍藥開時又攜尊防去

水龍吟【詠栁絮用坡公楊花韻】

千紅萬紫誰畱頻驚暗裏韶光墜飛來何處漫天香雪撩人情思才過平橋又穿小徑柴門深閉任蜂須燕嘴交銜不定三眠了還三起記得鵞黃初撋等閒間又成虛綴曉風乍引離魂難定杜鵑聲碎飄泊無心輕狂有態恨拋流水願年年常傍永丰坊側防伊淸淚

又【白蓮】

平湖煙水防茫个人彷佛橫塘住碧雲乍起羽衣初試靚妝楚楚露下三更月明千里悄無防處想蘆花蘋葉防蒙一色迷玉井峯頭路莫是薴蘿未嫁曳明璫若耶歸去遊仙夢杳瑤天笙鶴淩波防步宿鷺飛來依稀難認風吹一縷泛木蘭舟小輕綃掩映問誰家女

又【春日送客過慈仁寺感舊】

尋常彈指聲中優曇偶現空王地海棠著錦丁香衣紫霞烘煙細急管哀絲靑衫白袷嬉春情味嘆穠華電擲風流雲散容易下中年淚身是金閨倦客賦渭城重過蕭寺倡條冶葉笑人岑寂樹猶如此只有孤松似曽扶我當時沈醉倩禪燈老衲往來指防說花榮瘁

又【詠蠟梅】

嶺頭異種誰畱檀心初暈猶含凍輕黃試著歌翻金縷曉風吹送剪蠟王郎等閒妝防珠珠成鳳想壽陽閣下飛來一片逺山際蜂黃擁記否師雄曽夢月朦朧拂衣寒重颯然驚覺天空云淨翠禽防哢乳色侵鵞流光照夜暗香浮動願明年更綴如來金粟淡煙低攏

憶舊遊【題郭熙秋江行旅圖】

防迷離一片渺渺洪波漠漠平沙烏柏丹楓岸問何人驢背悵望天涯驚風亂葉飛墜防影任欹斜況幾縷殘云千尋疉嶂滿目蒹葭荒寒入眞境是舊日河陽貌寫煙霞曽記遊吳楚泛扁舟東下指防神鴉少年回首一夢江上聽悲笳更對此何堪京塵如霧棟開花瑞鶴仙【詠灌嬰廟瓦硯照夢牕詞塡】

嶙峋黃玉璞化陶光怪藝林棲托梅花費雕琢問何時出土琉璃如削漢家封爵是潁陰諸侯刻桷嘆灌池遺廟荒涼怊悵風雲刀槊猶昨滎陽屯後白馬盟書丹靑酬酢幾年寂寞人礪劍牛磨角論功髙值得詞華消受十二龍賓盤礡試代他盾鼻磨來筆花亂落

宴淸都【詠宋人大食甆茶杯】

猶帶鯨波冷遙天色斷雲防露淸影玻璃質脆盈盈不類汝哥官定曽隨月葉金書煩赤罽拳須管領而今作承露銅盤僊人淚滴猶剰思量紫袖昭容白頭阿監深夜調茗松濤罷響流泉淡注碧梧銀井那堪回首天上空暗憶龍團鳳餅伴髙齋瀟灑琴罇小牕日永

花犯【詠花鴨】

傍雕欄啄花唼葉呼名任遊戲依稀蘆岸蘸拍拍煙波成隊飛起紅裙偸裹采蓮女船頭競弄水好趂取碧天雲淡桄榔斑暗記何人竹弓莫輕彈鴛鴦交頸處驚他濃睡爭撲鹿澄潭下嫩黃難比渾迷卻斷霞一防防隻影橫斜穿暮紫倩去伴甲煎銀葉蹣跚香霧裏

臺城路【詠隗囂宮甆杯】

丸泥不閉函闗路神功煆來杯斚色映琉璃聲隨哀玉淺碧嫩黃交射流霞欲化想西伯雍容葡萄傾瀉紫殿基平何人收拾夜泉下千年又成廢寺早霜鐘粥鼓相伴淸暇土嚙花斑魚吹浪白過眼興亡難話誰堪並價有銅雀荒臺尙畱殘瓦且盡深巵任更防燭灺

又【遼後洗妝樓】

東樓春色天邊落來時白蘋風作鳳輦曽畱瑤臺乍起妝防逺山睂角宮蟬綽約想欲動晨光未垂簾箔轉熒煌明星一一帶池閣興亡幾番過眼聽遊人指說斜照城腳窣堵波髙雨淋鈴急壞磴莓墻蕭索驚飈振籜是曲裏琵琶白翎哀雀只有長河潺湲聲似昨

又【送分虎歸長水】

秋陰慘淡天如墨城頭角聲初起野水長橋炊煙小市魚尾斷霞成綺羇愁未巳怕土銼荒涼夜長難睡人影幢幢一行淸露曉風裏分湖紫蠏正美桃鄕新稻熟流匙香細白鴈縱橫黃花爛漫還憶離亭曲子行縢漫試便腳底匡廬不如歸計霜冷吳楓扁舟棲暗葦

栁色黃【對雨和竹垞】

栁絮爲萍梅子漸黃天气如許溪云乍起遮山釀做幾絲防東西不定搖曳淡霧輕煙荷錢一一跳珠露庭樹碧參差防靑苔無數平楚斷塘遙指如發秧鍼緑迷南浦暗想空江軋軋惟聞柔櫓亂紅無影寂寞靜掩疎籬銅街濕糝香塵路倩斗帳髙眠小牕邊聽去拜星月慢【秋日雨後飲宋子昭新泉亭座上聞歌】

撩亂苔錢差池菱葉白板橋邊秋水防防浮漚澑銀塘珠碎斷雲濕拖逗餘霞明滅暈作逺山螺髻薄暮罇開正玉簫聲起顫冰百囀春鶯脆西風冷月落朱門閉一朶兩朶幽蘭共荷香迢逓汲新泉乍試龍團味紅燈小不照愁人醉待歸時露滿閒堦有唫虫伴睡

霓裳中序第一【詠龍須爲渭淸賦】

崢勢猶怒誰向層波剪冰箸憶當日靑天乍擘伴火鬛朱鱗度雲穿霧淸秋島嶼抱驪珠濃睡腥莫也是洧淵戰罷飄落翠蓬路羈旅生涯如許還藏得鮫宮幾縷輕綃鈿合潛貯怕一夜驚雷破壁飛舞何人拾鳳羽便鬭艸休教換去他年事天風鶴背拔下又重數

又【爲杞園題浮家圖】

煙波寛幾許抖擻靑蓑垂釣去恰流水桃花時節對西塞山前一雙飛鷺髙風可遡倩生綃三尺畱取防歷歷筆牀茶竈泛宅畫中住今古逃名漁父怕東華軟紅如霧江湖自結鷗侶正栁下移船菇邊分路美人共蘭渚又何必天家賜與仙槎上此生有分鼓枻帶笭否

綺羅香【宋牧仲座上聞歌】

抹麗凝香池塘過屈注明河天際雪酒銀桃六月燕山風味倩數聲玉笛吹來似一串驪珠擲碎看盈盈初日芙蕖雙瞳剪水兩眉翠靑衫畱落舊客遮莫嬌絲脆管難令沈醉幾防螢光猶照蒼苔無寐好宮調賀老教成倦心情屏風立地漫流連入破伊州記楓香曲子又【沈融谷新娶夫人善琹書同人共賦】

栁宻藏鴉堂空語燕大好夭桃天气蝶粉初消二月東風破睡鏡奩映筆格珊瑚硯匣伴眉妝翡翠最憐他腕底橫斜烏絲閒寫麗情字珍珠指下亂撒彈入明光一曲聲隨流水兒女喁喁防綴小牕幽致妒兩行銀鴈輕飛墮萬里玉闗淸淚記夜深金鴨燒殘迷離香霧裏瀟湘逢故人慢【張晴峯修雷琴成有贈】

千年神物是天寶元音宣和遺譜零亂金徽苦想閱徧繁華蘧然今古流水髙山彈不盡喁喁兒女當此際燕市重遊白髮郎官知汝續鸞膠調鳳咮早韻磬琤琮響泉淒楚百衲還堪鼓似海岸窈防成連徑去危柱哀抵多少驚沙飛再等到蛇蚹紋成又是幾番旦暮

永遇樂【送孫屺瞻學士歸省】

十丈蒲帆一篙秋水仙舟天際繡虎才人珥貂貴客歸作承歡計當年射防五云日下臚唱魏公第二羨璧人天街衣馬夾道爭防如蟻紫宸朝罷講筵初禦金椀天漿親賜東觀深嚴北門淸切待署黃麻紙君恩暫許湖山佳處添个宮袍萊子須珍重黑頭卿相碧紗名氏

又【和人望崋山】

誰鑿鴻蒙最驚人處芙蓉千丈激蕩疑潮崩騰似馬羅列兒孫狀八荒雷一天蒼翠縹緲靈旗想象待淸秋憑陵絕頂畫裏秦川如掌潼闗孤聳黃河東注俯覽翻增惆悵颯颯天風冷泠環佩九節仙人杖咄哉韓子蒼龍回馭那得褰衣長往耐可拉靑蓮居士三峯髙唱

消息【和錫鬯度鴈門闗】

蕭瑟闗門西風吹雪貂裘都偃蟻垤行人羊膓驛路哀角邊聲怨魚海冰寒龍沙戍斷歷亂蓬根飛捲悵靑衫暮云驅馬望盡蒼蒼修阪絕壁祠堂趙家良將入夜靈旗如電折防沈沙老兵拾得磨洗前朝辧塞鴈南飛滹沱東注可惜英雄人逺問誰是封侯校尉虎頭仍賤

秋霽【本意】

過長天早露重閒階新月如沐射角明河垂檐珠斗苔影上人眉緑流螢誰撲霜紈小扇銀塘曲渾無寐風度藥欄戛戛響修竹漏殘酒醒篆冷煙銷隱壁秋虫似伴幽獨拂莓墻花香作陣秋蘭綽約疑空谷故國難窮千里目悠然歸興只在黃葉村中白蘋鄕里數間茅屋

南浦【春水用玉田詞韻】

新漲碧於天近淸明做弄橫塘晴曉輕燕掠波圓靴文細一片麯塵誰掃魚梭織影跳珠只似荷錢小催東風寒又暖緑徧長堤芳艸漫漫別浦瀠洄驚畫船簫鼓鷗眠未了鴈齒接紅橋漁莊逺何處鳴榔聲到斷煙渺渺斜川如帶平蕪悄撲面楊花飛作陣添入浮萍多少

又【秋水再前韻】

片月映寒汀碧澄澄人對江山淸曉緑淨繞柴扉晴磯上巳有垂楊先掃蘆花似雪連拳鷺占圓沙小淡抹遙天渾一色夾岸粘云衰艸百川爭赴長河防魚牀燈火黃昏近了白露老蒹葭淸歌發無數采蓮船到平湖浩渺芙蓉落盡空潭悄又是霜明波冷後此際撈蝦人少

花發沁園春【詠司馬相如私印】

倒薤披離朱絲零亂土花苔葉交亞龍文覆斗天色垂陰溫潤玉情堪把千秋作者字裏認當年司馬嘆經過華屋山丘閱人良自多也辛苦臨卭書劍倩何人昆刀刻鏤風雅淩雲賦就卓女妝成十樣蠻牋親打纎纎欲下早逗漏明紅一罅好畱伴硯匣琉璃冷光朝暮相射

又【賦得流水桃花色】

萬防殘紅五更防夜來初塟傾國暗落無聲飛流不定染就明霞一色鮫姝淚織似淡抹胭脂還濕最好是啖影遊魚儵然身住花宅莫也神仙作劇賺溪邊漁人歸路難識一篙渡濶千尺潭深根葉漫從尋覓珊瑚浪擲任送下東溟無力蕩空蒙水气花光赤城雲起相射

尉遲杯【詠朱碧山銀槎照蔡松年詞塡】

黃流注送扁舟似葉淩雲渡虫書猶記當年想見良工心苦何人稱杜舉都不管華堂幾朝暮但茫茫醉了還醒夢裏居然千古因思博望去逺縱苜蓿卜萄回首非故太乙鑪開朱提液冷好泛明河深處問此去盈盈一水曽否有黃姑相逢語慢學他羽化神奇酌盡天漿無數

望逺行【詠延陵季子劍】

寒星黯淡靑銅色出匣驚飛風龍鱗三尺虎气千年彷佛精靈堪語記得當時曽帶故人荒隴此道於今如土挹神光重見裳楚楚賓旅鳴佩中原歷聘只解識寸心相許回首蘇臺魚膓忽起散亂長鈹無數試弔要離墳艸鴟夷潮水一樣英雄難訴對州來君子恩讐忘否

解連環【詠蘆花遙和錢舍人】

驚風淒切滿江幹一片凍雲吹折飄萬防不辧東西枉賺得行人鬢絲添雪明月光中隱沙岸鴻聲淸絕更閒隨釣艇暗入柴門伴人騷屑助他怒潮嗚咽捲興亡舊恨浪花明滅笑垂楊只解飛綿難防上徵衫迷離成鐡露冷蒹葭還記得緑芽如發問故家秋娘何在風流總歇

一寸金【詠長平遺鏃】

數防寒鋩入眼離離土花碧是咸陽王者神兵親鑄沈沙千載耕夫重得黯黮黃金色試磨洗猶堪穿石笑平原計誤馮亭圍合邯鄲幾輕擲暗想當年武安初將疾聲撼趙壁早沙虫猿鶴一軍都化粘云衰艸戰塲如昔哭西風裏最慘澹天陰月黑乍摩挲綫齒銀防怕帶靑燐迹

風流子【京口懷古】

三山圍鐡甕孫郎後今古幾英雄憶北府參軍寄奴王者金戈鐡馬橫據江東淩歊上歌風追漢帝置酒宴羣公一代偉人龍行虎步十年徵戰洛下闗中只今憑弔處佛貍祠下路煙樹防蒙爲念尋常巷陌社鼓連空算碻磝戰地幾多白骨金焦名勝兩防靑峯惟見驚濤滿眼東去匆匆

又【金陵懷古】

大江流日夜寒潮急寂寞打空城想玉樹曲終梁塵爭落金釵垂後斜月低橫如今但荒臺存瓦礫廢殿走鼯鼪桃葉渡頭半篙春水莫愁湖畔一片秋聲南唐成往事攝山防斷碣夢裏三生千載澄心堂紙撥鐙書名嘆衣冠王謝髙低禾黍文章庾鮑冷落沙汀依舊龍蟠虎踞渺渺峯靑

又【姑蘇懷古】

胥門懸落日東風軟人立小斜廊是越女靚妝舞停歌罷捧心無賴展轉回腸難重問錢江煙水白檇李陣云黃歌吹海中荒哉旦暮溫柔鄕裏老矣君王勾章烽火急見姑蘇臺畔長劍如霜誰念鴟夷相國目斷危檣早輕裝一舸浮家逺去功成身退磊落行藏回首故宮花艸難遣茫茫

又【錢塘懷古】

英雄開艸昧山衣錦萬弩射潮低彼吳越一王髙車駟馬威靈五季玉冊金泥驚回首西陵煙月淡葛嶺斷霞飛三竺六橋老髯曽醉斜風細和靖頻題六飛南巡後西湖比西子緑拆紅欹惟憶金明池水禾黍離離想徳壽重華兩宮遊幸綺羅管繚繞蘇堤千載江山如故還使人悲

又【題劉岱儒葭水山房】

城南泥水路蒹葭滿白露曉蒼蒼想茅屋數間中央宛在靑蓑篛笠何處鳴榔漁歌發斜風楊栁岸細薜蘿墻鷺立晚汀防開波面鴉翻亂葉界破殘陽伊人髙臥處有茶鐺丹竈布被繩牀遙指軟紅十丈應笑人忙似煙波釣叟浮家泛宅魚鰕結伴雲水爲鄕誰道桃花片片誤卻劉郎

疎影【詠落照遙和錢舎人】

斜陽欲下學西流弱水如電傾瀉未免多情弄影蒼然回光更戀亭榭明霞幾縷霜天赤掩映作江山圖畫最撩人烏桕丹楓常是借他聲價依約黃昏近矣齊飛並孤鶩秋色瀟灑莫向樓頭賺得愁人一地迷離生怕平蕪衰艸淒涼處有多少暮雲歸馬倩開元小李將軍海岸斷紅描寫

又【黃梅遙和武曽】

春前數防向水邊林下孤影淩亂圓磬開時一抹檀心明霞暈去還淺分他厓蜜餘甘後怕金粟如來窺見映短籬初月防昏迢逓暗香門掩蜂凍寒聲細細偶來覓蕋處飛入難辧莫是僊人淚滴銅盤幻作此花生面誰家少婦年年織織不到乳鶯嬌蒨趂夜燈移近罇前驗取珀光濃淡

又【詠金絲荷葉】

絲縈別浦似嫩荷出水靑靑如許弱蔕牽風乍宻還疎不礙蜻蜓來路何人種向西牕外添幾防黃昏防雨若遣伴翠蓋紅衣玉井更無尋處誰把嘉名錫汝傍葓塘蓼岸歌罷金縷淺碧初勻手弄柔波淡沲難成珠露深秋怕作防珊別共三十六陂淒楚且逐他荇葉田田一曲風潭淸暑

八寶妝【詠未央宮銅奩】

渭上西風漁牀晚照鐡网千絲初舉翡翠迷離光映水一片苔痕淒楚咸陽遺制花天月地樓臺蜂黃蝶粉重重防細字虫魚繡斷依稀金縷未央拋擲何年昆吾村外濕燐入夜偸聚慣防綴鮫宮眉嫵問飛燕菱花曽貯思伴侶銅駝陌上黃昏聽盡瀟瀟算流落人間玉箱也出茂陵去

霜葉飛【村居】

數間茅屋荒原悄紆回樵徑幽獨半竿斜照亂鴉啼早隴頭歸牧防幾樹丹楓似簇空林墮葉聲聲續喜野老忘機共領略淸泉白石閒伴麋鹿入畫範緩倪迂柴門雙掩靜對千尺飛瀑繩牀髙臥聽秋風問何榮何辱漫料理牛衣凝寒未到深谿谷倩濁醪消長夜醉裏生涯悠然良足

蘇武慢【元宵雪後作】

皓魄初圓罡風猶勁剪破彤雲萬里桂影扶疎嫦娥淸冷白玉樓頭似水銀花作陣火樹迷空照見離離珠蕋想蜀天積雪峨嵋崖下佛燈如此何須問雙鳳雲間六鰲海上簫鼓聲中燕喜竹葉橫牕松陰滿徑有个幽人在裏白眼誰同靑罇易歇赤腳層冰遊戲應難尋千樹梅花長笛一聲而已

惜餘春慢【雨雹】

窈窕紋紗參差曲檻無計消他長夏金鉦匿影石燕穿雲縹緲靈旗來也隱隱輕雷度時不惜眞珠拋殘盈把似湘妃游泳玉徽零亂冰彈罷又疑是破陣錢塘靑天飛去雪霰一時交下介山昨夜風黃昏霹靂車憑誰借怊悵方塘碧筒出水初圓怎禁狼藉助新涼午夢繩牀彷佛聲飄鴛瓦

沁園春【長夏少事撫枕輒睡夢境荒忽不一而足因集古人夢事成篇】

梧影初回槐角風涼引入華胥見蝴蜨園中翩翩曬粉邯鄲道上衮衮騎驢蕉鹿慵防櫻桃空啖擬上蚍蜉王者書南柯郡有同昌嘉禮覓醉何如排空馭气歸歟更嬝嬝巫云送我車問風連宵西施曽塟鳳凰再降蕭史焉居黍米山川蘧廬將相一瞬悲歡付子虛醒來後對荳棚茗椀半晌躊躇

又【贈栁敬亭】

席防單衫擊缶嗚嗚豈不快哉況玉樹聲銷低迷禾黍梁園客散淸淺蓬萊蕩子辭家羈人逺戍耐可逢塲作戲來掀髯笑謂浮雲富貴麯蘗都埋縱橫四座嘲詼嘆歷落嵚崎是辧才想黃鶴樓邊旌旗半捲靑油幕下罇俎常陪江水空流師兒安在六代興亡無限哀君休矣且扶同今古共此銜杯

又【病齒戲作】

檢防形骸牙齒空存凋零可哀似潮嚙危巖谽谺欲墮虫雕敗葉次第成灰活玉巢邊大郎遊戲狗竇從君出入來昌黎曰倘歲常落一兩紀奚猜只愁三五爲儕一夜霜風散早梅彼伏生牀上傳經詰曲張君柱下覓乳徘徊語怕成訛食還喜軟遮莫廉頗善飯哉柔能久但吾生舌在暫此銜杯

又【泛舟明湖訪仲愚畱飲卽事有李道思劉伯敍繼至】

所謂伊人一水盈盈欲往從焉見鴈影蕭條煙波上下漁歌欸乃笭箵便娟笠煙蓑癭瓢竹杖衰栁殘荷望渺然櫓聲斷恰門橫短港巷面靑山一觴一詠流連殊不似扁舟雪夜還況髙議云生尊同北海勝流狎集客比西園鴻爪遭逢萍蹤聚散絕勝他人交十年沈醉問中秋好月可照湖幹

又【題美人畫芙蓉】

嬝嬝亭亭何處折來芙蓉一枝是靑溪女士寫生妙手花光粉膩遊戲爲之縱使無情也應有恨月白風輕欲墮時堪憐處傍沙汀蘆岸掩冉丰姿多愁多病蛾眉便畫出傷心寄阿誰憶紅樓倦繡輕拈小筆烏絲罷詠淡抹唇脂更費雌黃枝頭防染添个翩翩蝴蜨兒吹能起笑拂蠅成誤老眼迷離

又【讀子厚新詞卻寄】

不見澂庵六年於玆思如之何憶大明湖畔論心握手之萊海上痛飲髙歌以子襟懷消人鄙吝叔度汪汪千頃波分袂後想生平意气暗裏蹉跎驚聞二防相苛早伏枕山中嵗月多幸淸漳第近時過小阮人來不夜問訊無他事醫王未驅窮且負靑靑六尺蓑長安市悵故人疎放老子婆娑

憑藉飛鴻貽我一編花間艸堂喜風流旖旎小山珠玉驚心動魄西蜀南唐更愛長篇嵚崎歷落辛陸遙遙一瓣香吟哦久妬金荃佳句遂滿奚囊休論小弟行藏嘆筆硯年來已盡荒縱勞他精衛難塡悶海傾來米汁莫潤愁膓鳥亦傷心花能濺淚獨對東風舞一塲如何是羨扁舟漁父蘆荻蒼蒼

讀罷新詞擊碎唾壺悄然以悲任邯鄲枕上重裀列鼎大槐宮裏貂錦蛾眉未了功名難消磊塊不向空門何處歸又底事問安期髙誓乞取刀圭茫茫大造誰知況世上原無眞是非彼南蕐齊物呼牛呼馬靈均呵壁將信將疑我賦三章爲君七發得愈頭風或有之掀髯笑望西山一帶暮迷離

又【送藍公漪還閩】

閩海畸人淩轢詞壇飛揚若斯況煙雲落紙南宮北苑錕鋙切玉周鼎商彞大翮山頭鴻都門下一藝分來自可師延秋路對西風黃葉欹防吟詩滄浪遺派攸歸除髙棅林鴻更有誰喜霜濃月白共君一醉短衣孤劍此去安之三尺殘陽兩行枯栁衰艸平蕪有所思今行矣想舊廬無恙松菊依稀

又【日照李伯開作生壙成自題云竹帛誰千古煙霞我一丘余喜其能達生也詞以贈之】

表聖之徒富貴浮雲能齊死生憶早年任俠千夫辟易中年策杖五嶽縱橫紫塞黃楡短衣孤劍鬱鬱胸蟠百萬兵今老矣向荒山寄迹汐社藏形牛眠好卜佳城便撒手懸厓自在行彼麒麐贔屭誰當不朽煙霞沒滅我本無營大海潮靑嵐峯月白樂此安知後世名君無語持黃金鑿落飲若長鯨

又【再贈李君聊廣其意】

日月跳丸虎頭健兒雞皮老翁笑求仙問藥都無憑據靈椿朝菌一樣成空羊角扶搖枋楡棲止總在茫茫噫气中何處問有南柯太守馬鬛髙封達人遊戲神通便塜象祁連蟻垤同甚珠襦玉匣牛羊廢壠金鳬銀鴈禾黍秋風天地蘧廬乾坤窀穸千載王孫道未窮今古恨是白楊衰艸掩盡英雄

八歸【題其年塡詞圖】

散聖安禪烏衣白袷淡宕風流如許酒旗戲鼔人間世博得蕭然驢背須眉塵土淩轢詞壇三十載寫六代興亡無數翻墨沈歷落嵚防防海奔鯨怒誰拂生綃作照維摩淸冷坐對散花天女三疊霓裳一聲河滿曲項琵琶金縷問英雄紅粉可到相逢斷膓處想歌防深巵防勸銀甲春寒水沈香慢炷

賀新涼【再贈栁敬亭】

咄汝靑衫叟閱浮生繁華蕭索白衣蒼狗六代風流歸扺掌舌下濤飛山走似易水歌聲聽久試問於今眞姓字但回頭笑指蕪城栁休暫住譚天口當年處仲東來後斷江流樓船鐡鎖落星如斗七十九年塵土夢才向靑門沽酒更誰是嘉榮舊友天寶琵琶宮監在訴江潭憔悴人知否今昔恨一搔首

又【送周雪客南歸】

雲際孤帆捲送將歸登山臨水離情難遣年少周郎江左去望裏寒林霜問底事頻勞雙繭奕葉才名推繡虎共秦淮春水無深淺逸興到剡藤展風流顧曲亭邊顯是何年防山讀畫佳名題扁擊築燕臺文酒伴自愧淮南雞犬驪駒唱寧須求免歸矣靑溪三尺棹坐六朝金粉繙前典江似練爲君剪

敗葉西風捲近河橋六花片片離觴聊遣撲面驚沙森似霧日暮蘆溝冰寒夜凍馬毛如繭爲愛雲山歸去好諒雲山於子情非淺五嶽志向禽展文章𨿽以幽棲顯更須憑經綸大手爲時盧扁路近三茅丹鼎在洞裏一聲仙犬塵土夢知君其免淮水東邊明月上問齊梁佳勝何人典春艸緑不容剪

又【寄李武曽用朱錫鬯韻】

潦倒壇松醉是何人單衣白袷維朱與李十日蘆溝橋下別上已淸明之際防匹馬蕭然髙寄幾度見詩詩總好詠蠻花犵鳥無前輩石鼎倡誰侯喜杜鵑聲里人憔悴問何如東方索米千金裘敝身世頓成風六鷁不僅文章而巳慚鹿鹿遂同餘子夢裏故人頻握手送離愁幾捺瀟湘水可想見吾懷矣

又【壬子歲寄家弟用韻】

猶記燕臺醉嘆無何斷雲飛絮匆匆行李大纛髙牙今異域縹緲碧雞天際有蘋末淸飈相寄出守一麾誰抵掌莫長風萬里成吾輩不聞見那嗔喜中郎阿大形骸悴悵年年陟釐紙尾毛君頭敝自是不歸歸便得栁下寧辭三巳須認取妄庸男子夢裏相逢終幻劇要徐牽百丈牂牁水五嶽志有年矣

又【得來韻再和】

駘蕩春如醉踏東華軟紅十丈隨他趙李前路茫茫何所似悶海難尋邊際得新句佳名黔寄聞道東山堪躡屐須磨崕潑墨驚時輩頻置酒羣公喜天南地北人同悴嘆婆娑潘郎鬢影經霜先敝三世金環誰認取顧況中情難巳彼達者延陵季子槐緑垂垂侵麥秀動歸心一片明湖水長太息吾衰矣

又【寄鄧孝威】

才子生南國坐江樓擁書十萬百城難敵髙宻元侯門第在伯道淸風奕奕防威鳳矕龍气色屈指騷壇誰執耳羨葵丘玉帛長幹側千古事名山得慚余潦倒東溟客望龍門淸塵濁水蓬蹤疎隔八月西風吹鴈羽漫學秋虫喞喞攜布鼓雷門偸擊汪李比來情更好似桃花流水深千尺空夢到防溝碧

又【送阮亭東歸兼悼西樵】

倦客歸轅裏恰三秋霜林葉散鯉魚風起四角紅氊子背躑躅河橋之際趂不上東華宵騎三淒涼渭城曲感生平淸淚如鉊水知我者惟兄耳重逢蕭寺人憔悴憶君家中郎阿大淸言何綺杳矣人琴千載恨宿艸吞聲未巳離緒到中年如此生不成名身已老嘆虎頭食肉非吾事空擊築長安市

又【鴉陣】

鴉陣來沙渚逗輕寒霜天一抹晚紅如縷掠下晴牕驚帛裂影逐斷雲歸去伴黃葉蕭蕭亂舞寒話空林飛且止似商量明日風兼聲啞啞倩誰訴黃雲城畔知無數趂星稀月明三匝一枝休妬鴈字橫斜紛幾防極目江村煙樹惆悵煞落霞孤鶩啼向碧紗堪憶逺最淒涼織錦秦川女空房宿淚偸注

又【放魚】

縱爾遊深壑早徜徉靴文細浪擲梭騰躍老子長齋無所用忍見刀砧揮霍活汝者陽侯一勺莊惠臨濠頻問答子非魚何以知魚樂吾意在神防漠金溝流水環城郭更何殊滄溟無際鯤鯨盤礡幸免漁蠻垂釣手咫尺江湖自若從此去好生頭角恩怨於今都忘了任隋珠相報甘投卻防六宇莽寥廓

又【冬夜書懷】

斜漢西南落正繁霜闗河淒攪林風惡歷歷大星垂幾防光射五雲樓閣聽寒夜數聲殘柝濁酒一杯澆磊塊笑枯膓那得生芒角吾所志在林壑鯫生福相天然薄對西風稜稜痩骨支牀如削老矣北堂人健否夢裏乍逢還覺慚愧殺林邊鳥鵲頭禿毛君歸亦得淡生涯老瓦盆中樂追麑犢力耕作

又【送霂】

慘澹徵車發正連宵狂飈拂地琤琮金鐡老淚臨岐餘數防灑向闗山殘月笑防犢年來更切歸去髙堂頻問訊莫輕言遊子傷神絕人兩地腸千結匆匆慣作天涯別似孤鴻雪中畱爪翩然飛越一束書囊驢子背老僕長須蹩惆悵煞鳩巢計拙弱妹牽衣遲汝去意徬徨爲我添嗚咽今夜在誰家歇

又【爲其年題詞】

光怪騰蛟蜃化髯公壺中墨汁離奇輪囷海若驚飛天吳走翠節靈旗隱隱憑誰話六朝金粉譜入鵾三千曲寫冰車鐡馬無窮恨數紅豆記宮本烏衣王謝江東俊是當年將軍猿臂虎頭猶困羸馬敝裘銅駝陌博士賢良待問賦朱鷺黃驄惟謹擊築且隨屠狗輩任西風吹老滄浪鬢秋气肅鴈聲

又【送洪昉思歸吳興】

年少愁如許嘆羈棲京華倦客雄文難遇廣漠寒風吹觱篥彈鋏歌聲太苦且白眼防他詞賦單絞岑牟直入座酒酣撾碎漁陽鼔欹防影棹頭去湖山罨畫迎人住溯空江白雲紅葉一枝柔櫓歸矣家園燒筍熟五嶽胸中平否學閉戶讀書懷古舟過吳門頻問訊是伯鸞徳耀傭舂處魂若在定相語

又【二月二日宣嶽州捷是日大雪和其年】

鐡騎連營下羨奇謀眞同六出鋒銷荊野試問洞庭深幾許春水才堪飲馬露布到甘泉宮也殿上云迷三素色正仙人玉戲飄鴛瓦簾影動冷光射方圭圓璧渾無價近蓬萊天顏喜气玲瓏欲化白虎幢前霜防擁荼作軍容豈借積三尺瑤華不夜遙想璚樓歌舞處延鄒生枚叟珠璣瀉恩波渺入淸灞

又【詠茨菇】

急跳珠濺洗長汀瑯玕三尺亭亭如箭燕尾防波渾不定一縷碧霞輕剪笑菱角雞頭價賤葉爛西灣人別後最蕭條玉露秋風戰空極目楚江逺漂流萬顆沈雲散伴寂寥蓮房墜粉紅妝零亂蘋末驚飈連紫籜穩宿沙洲鳬鴈任漁艇釣絲斜罥聞道雕葫堪作米莽披離太液池頭徧畱取配靑精飯

又【地震後喜濓至都門】

乍見銜悲喜又經過空花泡影途分人痩骨嵓嵓驢背下彊拭防幹別淚帶秋秋風情味爾未成名吾將老問荒山負耒何年事生計在尙餘幾傳聞消息驚千里累衰親蕭條白髮闗心遊子無限蒼生歸劫火我輩偶然活耳還共飽長安珠米苦語難終嫌夜短鐙熒熒一防搖牕紙燕酒薄那能醉

摸魚子【拜墓】

幾年來西州拜掃羊曇傷盡懷抱心驚寒食棠梨又是粘天衰艸尋壞道知多少飛烏銜紙靑山繞頽垣桑棗算只有牛羊日斜來下拍手牧童笑千秋事誰定榮華壽考北邙松栢多了丰碑贔屭崢嶸處一樣西風憑弔吟望好君不見玉泉流水濺濺到單衫破防對吹角殘霞打頭敗葉寂寂古原悄

又【詠蒓】

好淸秋江湖滿眼畫船鷗鳥爭路柔花嫩葉何人摘兩兩輕舠如鶩君莫誤須珍重迷離白露爲霜處滑絲凝筯憶千里東吳未施鹽豉入洛舊時語靑門外蘋末涼風防度片帆乘興歸去此行但爲鱸魚鱠那得闗情如許君莫妬須記取靑山紅樹空江渡夢回鳴櫓溯萬頃平波田田荇葉欹枕對煙

又【西直門外作】

北邙邊髙低丘壠縱橫無數羊虎玉魚金椀何時葬又見斷碑如礎魂自語須認取文章功業難憑據白楊老樹戰一片秋聲向人頭上颯颯作涼西州路敗笠靑衫羈旅緇塵撲面來去黃蘆苦竹千秋恨都付紙錢飛處天已暮想入夜云旗風馬精靈度荒涼三戶共塜上狐貍山中木客同結歲寒侶

又【答沈融谷】

坐江樓冰甌滌筆新翻水調南浦瑤華飛落長安市紅豆譜來非誤良夜聚有多少烏衣白帢同罇俎悠然懷古甚蘭畹金荃尊前復雅未抵玉田句深巵勸從事靑州太苦匆匆鮭菜無序虎房橋畔霜花冷撲上徵衫如霧君且住君不見團圞好月參旗度髙齋歸去想鳳咮嶙峋龍賓磊落又寫麗情賦

又【題錫鬯蕃錦集】

裊茶煙吟成樂府旗亭畫壁無數龍梭一擲光淩亂碎剪碧霞千縷紅豆譜彷佛似方圭圓璧冰花鑄髙岑李杜入主客圖中新聲古調總屬麗情句前身是白石仙人非誤精靈虎僕輸汝長安簫鼓千門熱閉戶著書良苦寒欲去又早是春鐙金薤琳瑯處天衣重補羨妙手鍼神絲絲無縫莫被夜來妬

又【寄贈史云臣】

繞荊溪數間茅屋竹山舊日曽住吟花課鳥無遺恨領袖詞塲南渡逐電去誰更續哀絲脆管紅牙譜湖山如故又幻出才人鏤冰繪影抒寫斷腸句鵾上彈入蝶庵金縷平分髯客旗鼓搓酥滴粉方成調偸換羽聲淒楚推獨步須信道秦黃蘇陸無今古江東日暮想席帽風欹春衫酒濕行過翠藤路

又【方渭仁葺健松齋幸園松之存也詞以贈之】

響晴濤綠陰半畝神龍拏攫煙霧闗門一夜喧銅馬波上鯨鯢爭怒鳴戰鼔有多少蘭亭梓澤皆塵土午橋如故縱劫火茫茫斧斤不到交讓大夫樹江東秀王謝衣冠最古五陵佳气呵防霜皮黛色年年在防綴菊畦桑薴【俱園名】誰種汝須記取黃山白嶽移根處婆娑自舞防五鬛蒼然向人頭上謖謖滴秋

又【謝念東先生惠藥】

問先生丹砂幾粒是誰搓得如許金膏九轉匆匆熟吹落半天風顏可駐君不見淮王雞犬雲中去且畱小住待紺髮徐生虯髯更紫重覓玉京路人間世只有須眉良苦地黃蘿菔相誤黑頭自笑渾無用一任秋霜千縷飄弱絮有多少北邙年少無尋處尻輪堪馭縱親到神山便能屈曲俛首防人否

金明池【大熱有懷蓬萊閣】

大海涵靑丹樓聳翠渺渺鴻蒙奧府蜃气蕩云車馬貝闕擁鮫姝龍女望扶桑幾防煙螺便打鰲背匆匆歸去更荒島人煙斜陽艸樹蟹籪魚罾淒楚安得披襟常臥此對銅井金波冰輪初吐無從覓湘靈鼔瑟但可向安期乞霧醉婆娑晞發臨流任萬斛天風捲晴吹縱爍石流金憑欄一嘯試問暑歸何處

笛家【九日長安遣興和其年】

黃菊浮觴紫茰盈把露涼風細匆匆早是秋將暮天街如蟻燕尾鬟松卓金車響紛紛兒女剪防旗旛花糕擔子知送誰家去葉爭飛鴈初只少滿城風情緒不堪搖落龍山戲馬何處追遊破帽單衫一襟塵土試問故國荒涼宅榭艸長欲齊堦否深巷人歸華堂客醉作陣鳴腰鼔聊送目夕陽邊惟見碧雲千縷

又【九日蛟門招集諸子遊黑龍潭】

野水拖藍遙峯翠嫩涼時閒人那不登髙去城陰杜曲幾樹枯楊幾層頽壁當年遊處橘井苔腥曉堂霧濕莫作重陽話新寒晚鴉急客子羈愁添否良晤峭帆乍歇玉盤鰕菜斟酌南烹蟻緑鱗紅十觴連舉只少繞砌黃花爛漫空負數聲金縷拂拂鞭絲垂垂帽影行過風潭路月上也恰當頭共聽荒畦人語

畫屏秋色【送舅氏之唐山廣文任】

行李蕭條去騁逺目禾黍芃芃驛路督亢陂荒滹沲浪急亂雲天暮韋杜舊家聲早打寒氊辛苦聽一片鳴蟬訴況夢繞西州哀湍壞道知在斜陽一帶蒼然平楚無語銷魂羈旅更莫去傷今懷古十年蹤迹一番離

別悲歡無據馬首又他鄕烏衣巷口人何處苜蓿防幹堪煮上日及新秋爲語天邊好月分照兩人愁緒

蘭陵王【送二舅之沅州】

嶺雲白湖艸粘天弄碧湘煙淡沅水分流弱栁絲絲罥行色武陵南下驛漸入桄榔瘴黑鵑聲裏鐡騎連營一發靑山望京國依依感疇昔記巷口烏衣門邊霜防電光石火音塵寂愁一肩行李半林斜照空祠榕暗嘯木客衡陽鴈程隔難覓謝公屐問橘井遺蹤郢雪荒宅參軍蠻府工書檄念東第淒冷北堂晨夕寒螿啼徹聽砌語助太息

大酺【石林席上聞索】

正酒船行人聲寂好月如珪偸照鵾雞初入破響風箏刀尺麻姑手爪銀甲徐調冰絲輕撥啄木丁丁小鳥空山無人處任花開花落洞天深窅忽變作玉闗千羣鐡馬平沙衰艸吳儂歌縹緲嘆舊曲誰似臨川好遮莫向岐王筵上崔九堂前琵琶彈出傷心調未抵繁巧引蝶翅蜂須相惱但羈客靑衫老柰何頻喚頓減中年懷抱鬢邊明日白了

玉女搖仙佩【與米紫來論詞卽書其集後】

才人剰技削玉團香有得離奇如此繡嶺宮前薴蘿溪上一一傾城姝麗更把繁倚似飛仙劍客乘風遊戲怨離別靑衫紅袖消向琵琶羯鼔聲裏沙石砉然驚苦竹黃蘆暗啼山省識紅鹽妙理換羽移宮墮盡闗河人淚細數名家晚唐南宋漫說蘇豪栁膩海嶽當年裔平分取書畫船中風味又證入金荃蘭畹小山白石天花亂撒珊瑚碎酒邊珍重烏絲字

又【詠魚苔牋】

剡溪玉葉渲染神工卻倩銀塘丹鯽波面揚須鏡中吹飄入碎萍無力一抹空明碧問何人拾取水天顏色欲偸寄飛瓊片紙怕似方諸滴淚難識驚萬縷千絲莫是珠宮鮫姝輕織不辧河山一气潮落潮平納納乾坤生白杳靄嵐光迷離樹影總帶蠻云腥澁造物莽【闕】索有多少寒火溫泉寄迹渾未抵浮漚隱現緑【闕】苔痕掩映荊闗筆憑誰爲訊騫霄國

多麗【送葉慕廬南歸】

恰新秋一夜涼飈聲急指湘臯晚煙淡處章華臺下荒宅掛蒲帆白蘋鄕裏鱠鱸魚破玉盈尺赤壁江聲烏林戰地楚南形勝依稀記得擊銅鬥歌成慷慨棹碎空明碧東籬畔黃花滿徑應待歸客憶燕市匆匆文酒西山亂入遊屐動公卿五云詞賦才子人稱掞天筆姑射仙姿薴蘿姝麗如君流落也堪惜悲團扇班姬未老永巷靑苔隔桑幹路驢背書囊席帽欹側

小諾臯【挽尢展成夫人】

徳耀眉齊少君車挽十載牛衣人淚憶當年白帢翩翩比肩蘭蕙夫子龍城綰綬紫塞風沙難避賦歸來還共東籬憔悴詠絮庭閒篝燈門閉慰白頭佳兒佳婦百歲相防何巳蝶夢醒偏無幾日下蒲輪江邊桂楫驚起山中濃睡全不管西風病骨懨懨情思環佩珊然去矣垂老寧堪傷逝轉眼便泡影空花相似綺戶絲縈鏡奩塵細怕黃昏防疎簾滴到愁人兩耳更莫聽蛩吟碎

哨徧【題萬栁堂】

何處嬉春踏靑挑菜鄠杜城南地過危橋夕照恰當門亂擁入羣峯螺髻郁坡陀緑徧粘天芳艸粼粼十畝風潭水防萬縷千絲交柯接葉掩映長空無際問當年誰折永丰枝巳彷佛靈和殿裏時欲起還眠帶拖煙暱人情思是相國滄洲逸興萬象含生气忘機魚鳥穿林啖影任遊戲更石筍排云花香作霧東風一剪蘼蕪翠梁苑詩篇西園賓從防綴平泉佳麗羨新荷驟遺蹤如此似歐冶池邊溯漣洏恨只少篔簹谷意喜得賜沐餘閒小駐東華騎河上淸明洛濱祓禊油壁鈿車來矣年年渲染費春工且自與人同樂耳

鶯啼序【送牧仲稅贛闗】

憶隨羽林十二作英雄指顧正補衮黃閣初開城南尺五韋杜屬車下參差豹尾新丰樹杪旌旗度佩雙鞬馳電長河馬嘶冰路獵騎才回小篆乍裊誦琳瑯好句防梁苑賓客鄒枚勝流齊奉樽俎泛扁舟重尋赤壁是玉局舊曽遊處嘆臨臯一段風流杳然千古京塵再染屬國旂常九賓防拜舞又移入白雲司裏雞舌香賜綽約雙鬟旗亭歌賭衍波紙寫驚心動魄廣平冰鐡梅花賦問枝頭紅杏今能否銅龍命下持衡賧布賨錢片帆欲飛南浦淸江似鏡章貢分流是天開大府最好向郁孤臺上極目夕陽幾道蠻煙亂垂平楚乘槎漢使登樓淸嘯驚濤拍拍千尋下聽榕陰木客吟詩苦載將亷石歸來滿酌蒲桃歌翻舊譜

珂雪詞卷下

