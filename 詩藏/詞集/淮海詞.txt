淮海詞宋秦觀

提要淮海詞

提要

《淮海詞》一卷﹐宋秦觀撰。觀有《淮海集》﹐已著錄。《書錄解題》載《淮海詞》一卷﹐而傳本俱稱三卷。此本爲毛晉所刻﹐僅八十七調﹐裒爲一卷。乃雜采諸書而成﹐非其舊帙。其總目注原本三卷﹐特姑存舊數云爾。晉跋𨿽稱訂訛搜遺﹐而校讎尙多疏漏。如集內《長相思鐵甕城髙》一闋﹐乃用賀鑄韻﹐尾句作「鴛鴦未老否」﹐《詞匯》所載則作「鴛鴦未老綢繆」。考當時楊無咎亦有此調﹐與觀同賦﹐注云用方回韻﹐其尾句乃「佳期永卜綢繆」﹐知《詞匯》爲是矣。又《河傳》一闋尾句作「悶損人天不管」。考黃庭堅亦有此調﹐尾句作「好殺人天不管」。自注云「因少遊詞﹐戲以『好』字易『瘦』字。」是觀原詞當是「瘦殺人天不管」﹐「悶損」二字爲後人妄攺也。至「喚起一聲人悄」一闋﹐乃在黃州詠海棠作﹐調名《醉鄕春》﹐詳見《冷齋夜話》。此本乃闕其題﹐但以三方空記之﹐亦爲失考。今並釐正﹐稍還其舊。觀詩格不及蘇黃﹐而詞則情韻兼勝﹐在蘇黃之上。流傳𨿽少﹐要爲倚聲家一作手。宋葉夢得《避暑錄話》曰「秦少遊亦善爲樂府﹐語工而入律﹐知樂者謂之作家歌。」蔡絳《鐵圍山叢談》亦記「觀婿範溫常預貴人家會。貴人有侍兒喜歌秦少遊長短句﹐坐間略不顧溫。酒酣歡洽﹐始問此郎何人。溫遽起叉手對曰﹕『某乃「山抹微云」女婿也。』聞者絕倒」云云。夢得﹐蔡京客。絳﹐蔡京子。而所言如是﹐則觀詞爲當時所重可知矣。

淮海詞

憶仙姿﹝舊刻如夢令五闋今增入二闋﹞

門外鴉啼楊栁﹐春色著人如酒。睡起熨沈香﹐玉腕不勝金斗。消痩﹐消痩﹐還是褪花時候。

又

遙夜沈沈如水﹐風緊驛亭深閉。夢破鼠窺燈﹐霜送曉寒侵被。無寐﹐無寐﹐門外馬嘶人起。

又

幽夢匆匆破後﹐籹粉亂紅沾袖。遙想酒醒來﹐無柰玉銷花痩。回首﹐回首﹐遶岸夕陽疏栁。

又﹝或刻晏叔原﹞

樓外殘陽紅滿﹐春入栁條將半。桃李不禁風﹐回首落英無限。腸斷﹐腸斷﹐人共楚天俱逺。

又﹝或刻周美成﹞

池上春歸何處﹐滿目落花飛絮。孤館悄無人﹐夢斷月堤歸路。無緒﹐無緒﹐簾外五更風雨。

又﹝此二闋舊本逸﹞

門外緑陰千頃﹐兩兩黃鸝相應。睡起不勝情﹐行到碧梧金井。人靜﹐人靜﹐風弄一枝花影。

又

鶯嘴啄花紅澑﹐燕尾點波緑皺。指冷玉笙寒﹐吹徹小梅春透。依舊﹐依舊﹐人與緑楊俱痩。

昭君怨﹝春日寓意舊刻趙長卿﹞

隔葉乳鴉聲軟﹐號斷日斜陰轉。楊栁小腰肢﹐畫樓西。役損風流心眼﹐眉上新愁無限。極目送云行﹐此時情。

調笑令

漢宮選女適單於﹐明妃斂袂登氈車。玉容寂寞花無主﹐顧影徘徊泣路隅。行行漸入陰山路﹐目斷徵鴻入云去。獨抱琵琶恨更深﹐漢宮不見空回顧。

回顧﹐漢宮路。捍撥檀槽鸞對舞﹐玉容寂寞花無主。顧影偸彈玉筯﹐未央宮殿知何處。目送徵鴻南去。

右王昭君

金陵往昔帝王州﹐樂昌主第最風流。一朝隋兵到江上﹐共抱淒淒去國愁。越公萬騎鳴笳鼔﹐劍擁玉人天上去。空攜破鏡望紅塵﹐千古江楓籠輦路。

輦路﹐江楓古。樓上吹簫人在否﹐菱花半璧香塵污。往日繁華何處﹐舊歡新愛誰爲主。啼笑兩難分付。

右樂昌公主

蒲中有女號崔徽﹐輕似南山翡翠兒。使君當日最寵愛﹐坐中對客常擁持。一見裴郎心似醉﹐夜解羅衣與門吏。西山寺裏樂未央﹐樂府至今歌翡翠。

翡翠﹐好容止。誰使庸奴輕點綴﹐裴郎一見心如醉。笑裏偸傳深意﹐羅衣深夜與門吏。暗結城西幽會。

右崔徽

尙書有女名無雙﹐蛾眉如畫學新妝。伊家仙客最明俊﹐舅母惟只呼王郎。尙書往日先曾許﹐數載暌違今復遇。聞說襄江二十年﹐當時未必輕相慕。

相慕﹐無雙女。當日尙書先曾許﹐王郎明俊神仙侶。腸斷別離情苦﹐數年暌恨今復遇。笑指襄江歸去。

右無雙

錦城春■﹝日耎﹞花欲飛﹐灼灼當庭舞柘枝。相君上客河東秀﹐自言那得傍人知。妾願身爲梁上燕﹐朝朝暮暮長相見。云收月墜海沈沈﹐淚滿紅綃寄腸斷。

腸斷﹐繡簾捲。妾願身爲梁上燕﹐朝朝暮暮長相見。莫遣恩遷情變﹐紅綃粉淚知何限。萬古空傳遺怨。

右灼灼

百尺樓髙燕子飛﹐樓上美人顰翠眉。將軍一去音容逺﹐只有年年舊燕歸。春風昨夜來深院﹐春色依然人不見。只餘明月照孤眠﹐回望舊恩空戀戀。

戀戀﹐樓中燕。燕子樓空春日晚﹐將軍一去音容逺。空鎖樓中深院﹐春風重到人不見。十二闌干倚徧。

右眄眄

崔家有女名鶯鶯﹐未識春光先有情。河橋兵亂依蕭寺﹐紅愁緑慘見張生。張生一見春情重﹐明月拂墻花影動。夜半紅娘擁抱來﹐脈脈驚魂若春夢。

春夢﹐神仙洞。冉冉拂墻花樹動﹐西廂待月知誰。共更覺玉人情重﹐紅娘深夜行雲送。困嚲釵橫金鳳。

右崔鶯鶯

若耶溪邊天气秋﹐采蓮女兒溪岸頭笑。隔荷花共人語﹐煙波渺渺蕩輕舟。數聲水調紅嬌晚﹐棹轉舟回笑人逺。腸斷誰家逰冶郎﹐盡日踟躕臨栁岸。

栁岸﹐水淸淺。笑折荷花呼女伴﹐盈盈日照新妝面。水調空傳幽怨﹐扁舟日暮笑聲逺。對此令人腸斷。

右采蓮

鑑湖樓閣與云齊﹐樓上女兒名阿溪。十五能爲綺麗句﹐平生未解出幽閨。謝郎巧思詩裁剪﹐能使佳人動幽怨。瓊枝璧月結芳期﹐斗帳雙雙成眷戀。

眷戀﹐西湖岸。湖面樓臺侵云漢﹐阿溪本是飛瓊伴。風月朱扉斜掩﹐謝郎巧思詩裁剪。能動芳懷幽怨。

右煙中怨

深閨女兒嬌復癡﹐春愁春恨那復知。舅兄惟有相拘意﹐暗想花心臨別時。離舟欲解春江暮﹐冉冉香魂逐君去。重來兩身復一身﹐夢覺春風話心素。

心素﹐與誰語。始信別離情最苦﹐蘭舟欲解春江暮。精爽隨君歸去﹐異時攜手重來處。夢覺春風庭戶。

右離魂記

生查子﹝時刻不載﹞

眉黛逺山長﹐新栁開靑眼。樓閣斷霞明﹐羅幕春寒淺。杯嫌玉漏遲﹐燭厭金刀剪。月色忽飛來﹐花影和簾捲。

點絳唇﹝桃源記或刻蘇子瞻﹞

醉漾輕舟﹐信流引到花深處。塵緣相誤﹐無計花間住。煙水茫茫﹐回首斜陽暮。山無數亂紅如雨﹐不記來時路。

又

月轉烏啼﹐畫堂宮徵生離恨。美人愁悶﹐不管羅衣褪。淸淚斑斑﹐揮斷柔腸寸。嗔人問背燈偸搵﹐拭盡殘妝粉。

浣溪沙﹝此首或刻歐陽永叔﹞

漠漠輕寒上小樓﹐曉陰無賴似窮秋。澹煙流水畫屏幽。自在飛花輕似夢﹐無邊絲雨細如愁。寶簾閒掛小銀鉤。

又﹝亦刻歐陽永叔﹞

香靨凝羞一笑開﹐栁腰如醉■﹝日耎﹞相挨。日長人困下樓臺。照水有情聊整鬢﹐倚闌無緒更兜鞋。眼邊牽恨懶歸來。

又

霜縞同心翠黛連﹐紅綃四角綴金錢。惱人香爇是龍涎。枕上忽收疑是夢﹐燈前重看不成眠。又還一段惡姻緣。

又

腳上鞵兒四寸羅﹐唇邊朱粉一櫻多。見人無語但回波。料得有心憐宋玉﹐只應無柰楚襄何。今生有分共伊麼。

又﹝或刻張子野﹞

錦帳重重捲暮霞﹐屏風曲曲鬭紅牙。恨人何事苦離家。枕上夢魏飛不去﹐覺來紅日又西斜。滿庭芳艸襯殘花。

采桑子﹝元刻丑奴兒﹞

夜來酒醒淸無夢﹐愁倚闌干。露滴輕寒﹐雨打芙蓉淚不幹。佳人別後音塵悄﹐痩盡難■﹝扌棄﹞。明月無端﹐已過紅樓十二間。

菩薩鬘

虫聲泣露驚秋枕﹐羅幃淚濕鴛鴦錦。獨臥玉肌涼﹐殘更與恨長。陰風翻翠幔﹐雨澀燈花暗。畢竟不成眠﹐鴉啼金井寒。

又﹝時刻不載﹞

金風簌簌驚黃葉﹐髙樓影轉銀蟾匝。夢斷繡簾垂﹐月明烏鵲飛。新愁知幾鄦﹐欲似栁千絲。雁已不堪聞﹐砧聲何處村。

減字木蘭花

天涯舊恨﹐獨自淒涼人不問。欲見回腸﹐斷盡金鑪小篆香。黛蛾長斂﹐任是東風吹不展。困倚危樓﹐過盡飛鴻字字愁。

好事近﹝夢中作﹞

春路雨添花﹐花動一山春色。行到小溪深處﹐有黃鸝千百。飛雲當面化龍蛇﹐夭矯轉空碧。醉臥古藤陰下﹐了不知南北。

阮郎歸

褪花新緑漸團枝﹐撲人風絮飛。秋千未拆水平堤﹐落紅成地衣。遊蝶困﹐乳鶯啼﹐怨春春怎知。日長早被酒禁持﹐那堪更別離。

又

宮腰裊裊翠鬟松﹐夜堂深處逢。無端銀燭殞秋風﹐靈犀得暗通。更有限﹐恨無窮﹐星河沈曉空。隴頭流水各西東﹐佳期如夢中。

又

瀟湘門外水平鋪﹐月寒徵棹孤。紅妝飲罷少踟躕﹐有人偸向隅。揮玉筯﹐灑眞珠﹐梨花春雨餘。人人盡道斷腸初﹐那堪腸也無。

又

湘天風雨破寒初﹐深深庭院虛。麗譙吹罷小單於﹐迢迢淸夜䢐。鄕夢斷﹐旅魂孤﹐崢嶸歲又除。衡陽猶有雁傳書﹐郴陽和雁無。

又﹝舊刻醉桃源另見今並入﹞

碧天如水月如眉﹐城頭銀漏遲。緑波風動畫船移﹐嬌羞初見時。銀燭暗﹐翠簾垂﹐芳心兩自知。楚臺魂斷曉雲飛﹐幽歡難再期。

畫堂春

落紅鋪徑水平池﹐弄晴小雨霏霏。杏園顦顇杜鵑啼﹐無柰春歸。栁外畫樓獨上﹐憑闌手撚花枝。放花無語對斜暉﹐此恨誰知。

又﹝或刻山谷年十六作﹞

東風吹栁日初長﹐雨餘芳艸斜陽。杏花零亂燕泥香﹐睡損紅妝。寶篆煙消龍鳳﹐畫屏云鎖瀟湘。夜寒微透薄羅裳﹐無限思量。

海棠春﹝舊刻不載﹞

流鶯窻外啼聲巧。睡未足﹑把人驚覺。翠被曉寒輕﹐寶篆沈煙裊。宿酲未解宮娥報。道別院﹑笙歌會早。試問海棠花﹐昨夜開多少。

一落索

楊花終日飛舞。柰久長難駐。海潮𨿽是暫時來﹐卻有个﹑堪憑處。紫府碧雲爲路。好相將歸去。肯如薄幸五更風﹐不解與﹑花爲主。

虞美人影

秦樓深鎖薄情種﹐淸夜悠悠誰共。羞見枕衾鴛鳳﹐悶卽和衣擁。無端畫角嚴城動﹐驚破一番新夢。窓外月華霜重﹐聴徹梅花弄。

又﹝時刻不載﹞

碧紗影弄東風曉﹐一夜海棠開了。枝上數聲啼鳥﹐妝點知多少。妬雲恨雨腰肢裊﹐眉黛不堪重埽。薄幸不來春老﹐羞帶宜男艸。

迎春樂

菖蒲葉葉知多少﹐惟有个﹑蜂兒妙。雨晴紅粉齊開了﹐露一點﹑嬌黃小。早是被﹑曉風力暴﹐更春共﹑斜陽俱老。怎得花香深處﹐作个蜂兒抱。﹝花香原作香香﹐恐是當時語。﹞

南歌子﹝贈陶心兒﹞

玉漏迢迢盡﹐銀潢淡淡橫。夢回宿酒未全醒﹐已被鄰雞催起﹑怕天明。臂上妝猶在﹐襟間淚尙盈。水邊燈火漸人行﹐天外一鉤殘月﹑帶三星。

又

愁鬢香雲墜﹐嬌眸冰玉裁。月幈風幌爲誰開﹐天外不知音耗﹑百般猜。玉露沾庭砌﹐金風動管灰。相看有似夢初回﹐只恐又拋人去﹑幾時來。

又

香墨彎彎畫﹐燕脂淡淡勻。揉藍衫子杏黃裙﹐獨倚玉闌無語﹑點檀唇。人去空流水﹐花飛半掩門。亂山何處覓行雲﹐又是一鉤新月﹑照黃昏。

品令

幸自得﹐一分索彊﹐教人難喫。好好地惡了十來日﹐恰而今﹑較些不。須管啜持教笑﹐又也何須肐織。衠倚賴臉兒得人惜﹐放軟頑﹑道不得。

又

掉又■﹝月翟﹞﹐天然个品格﹐於中壓一。簾兒下時把鞵兒踢﹐語低低﹑笑咭咭。每每秦樓相見﹐見了無限憐惜。人前彊不欲相沾識﹐把不定﹑臉兒赤。

玉樓春

秋容老盡芙蓉院﹐艸上霜花勻似剪。西樓促坐酒杯深﹐風壓繡簾香不捲。玉纎慵整銀箏雁﹐紅袖時籠金鴨煗。歲華一任委西風﹐獨有春紅畱醉臉。

鵲橋仙

纎云弄巧﹐飛星傳恨﹐銀漢迢迢暗度。金風玉露一相逢﹐便勝卻人間無數。柔情似水﹐佳期如夢﹐忍顧鵲橋歸路。兩情若是久長時﹐又豈在朝朝暮暮。

虞美人

髙城望斷塵如霧﹐不見聮驂處。夕陽村外小灣頭﹐只有栁花無數﹑送歸舟。瓊枝玉樹頻相見﹐只恨離人逺。欲將幽恨寄靑樓﹐爭柰無情江水﹑不西流。

又

碧桃天上栽和露﹐不是凡花數。亂山深處水縈洄﹐可惜一枝如畫﹑爲誰開。輕寒細雨情何限﹐不道春難管。爲君沈醉又何妨﹐祇怕酒醒時候﹑斷人腸。

又

行行信馬橫塘畔﹐煙水秋平岸。緑荷多少斜陽中﹐知爲阿誰凝恨﹑背西風。紅妝艇子來何處﹐蕩槳偸相顧。鴛鴦驚起不無愁﹐栁外一雙飛去﹑卻回頭。

南鄕子

妙手寫徽眞﹐水剪雙眸點絳唇。疑是昔年窺宋玉﹐東鄰﹐只露墻頭一半身。往事已酸辛﹐誰記當年翠黛顰。盡道有些堪恨處﹐無情﹐任是無情也動人。

踏莎行﹝郴州旅捨﹞

霧失樓臺﹐月迷津渡。桃源望斷無尋處。可堪孤館閉春寒﹐杜鵑聲裏斜陽暮。驛寄梅花﹐魚傳尺素。砌成此恨無重數。郴江幸自遶郴山﹐爲誰流下瀟湘去。﹝坡翁絕愛此詞﹐尾兩句自書於扇﹐云「少遊巳矣﹐𨿽萬人何贖。」釋天隱注三體唐詩﹐謂此二句實自「沅湘日夜東流去﹐不爲愁人往少時」變化。然■﹝比阝﹞之毖﹐彼泉水亦流於淇﹐已有此意﹐秦公蓋出諸此。又王直方詩話載﹕黃山谷惜此詞斜陽暮意重﹐欲易之未得其字﹐今郴志遂作斜陽度。愚謂此亦何害而病其重也。李太白詩「■﹝日捲﹞彼落日暮」﹐卽斜陽暮也。劉禹錫「烏衣巷口夕陽斜」﹐杜工部「山木蒼蒼落日曛」﹐皆此意。別如韓文公《紀夢詩》中有「一人壯非少」﹐《石鼓歌》「安置妥帖平不頗」之類尢多﹐豈可亦謂之重耶。山谷當無此言﹐卽誠出山谷﹐亦豈足爲定論耶。﹞

臨江仙

千里瀟湘接藍浦﹐蘭橈昔日曾經。月髙風定露華淸。微波澄不動﹐冷浸一天星。獨倚危樓情悄悄﹐遙聞妃瑟泠泠。新聲含盡古今情。曲終人不見﹐江上數峯靑。

又

髻子偎人嬌不整﹐眼兒失睡微重。尋思模樣早心忪。斷腸攜手處﹐何事太悤悤。不忍殘紅猶在臂﹐翻疑夢裏相逢。遙憐南埭上孤篷。夕陽流水﹐紅滿淚痕中。

蝶戀花

曉日窺軒雙燕語。似與佳人﹐共惜春將暮。屈指艷陽都幾許﹐可無時霎閒風雨。流水落花無問處。只有飛雲﹐冉冉來還去。持酒勸云云且住﹐憑君礙斷春歸路。

河傳

亂花飛絮﹐又望空鬭合﹐離人愁苦。那更夜來﹐一霎薄情風雨。暗掩將﹑春色去。籬枯壁盡因誰做。若說相思﹐佛也眉兒聚。莫怪爲伊﹐抵死縈腸惹肚。爲沒教﹑人恨處。

又

恨眉醉眼。甚輕輕覷著﹐神魂迷亂。常記那回﹐小曲闌干西畔。鬢雲松﹑羅襪剗。丁香笑吐嬌無限。語軟聲低﹐道我何曾慣。雲雨未諧﹐早被東風吹散。痩殺人﹑天不管。

江城子

西城楊栁弄春柔。動離憂﹐淚難收。猶記多情﹐曾爲系歸舟。碧野朱橋當日事﹐人不見﹐水空流。韶華不爲少年畱。恨悠悠﹐幾時休。飛絮落花﹐時候一登樓。便做春江都是淚﹐流不盡﹐許多愁。

又

南來飛燕北歸鴻。偶相逢﹐慘愁容。緑鬢朱顏﹐重見兩衰翁。別後悠悠君莫問﹐無限事﹐不言中。小槽春酒滴珠紅。莫悤悤﹐滿金鍾。飲散落花﹐流水各西東。後會不知何處是﹐煙浪逺﹐暮云重。

又

棗花金釧約柔荑。昔曾攜﹐事難期。只尺玉顏﹐和淚鎖金閨。恰似小園桃與李﹐𨿽同處﹐不同枝。玉笙初度顫鸞箆。落花飛﹐爲誰吹。月冷風髙﹐此恨只天知。任是行人無定處﹐重相見﹐是何時。

千秋歲﹝謫虔州作﹞

水邊沙外。城郭春寒退。花影亂﹐鶯聲碎。飄零疏酒盞﹐離別寛衣帶。人不見﹐碧雲暮合空相對。憶昔西池會。鵷鷺同飛蓋。攜手處﹐今誰在。日邊淸夢斷﹐鏡裏朱顏攺。春去也﹐飛紅萬點愁如海。

一叢花

年時今夜見師師。雙頰酒紅滋。疏簾半捲微燈外﹐露華上﹑煙裊涼颸。簮髻亂拋﹐偎人不起﹐彈淚唱新詞。佳期。誰料久參差。愁緒暗縈絲。想應妙舞情歌罷﹐又還對﹑秋色嗟咨。惟有畫樓﹐當時明月﹐兩處照相思。

促拍滿路花﹝一無促拍二字﹞

露顆添花色。月彩投窓隙。春思如中酒﹐恨無力。洞房只尺﹐曾寄靑鸞翼。雲散無蹤迹。羅帳燻殘﹐夢回無處尋覓。輕紅膩白。步步燻蘭澤。約腕金環重﹐宜裝飾。未知安否﹐一向無消息。不似尋常憶。憶後教人﹐片時存濟不得。

滿園花

一向沈吟久。淚珠盈襟袖。我當初不合﹑苦撋就。慣縱得軟頑﹐見底心先有。行待癡心守。甚撚著脈子﹐倒把人來僝僽。近日來﹑非常羅皁醜。佛也須眉皺。怎掩得眾人口﹐待收了孛羅。罷了從來鬥。從今後。休道共我﹐夢見也﹑不能得勾。

八六子﹝春怨﹞

倚危亭。恨如芳艸﹐淒淒剗盡還生。念栁外靑總別後﹐水邊紅袂分時﹐淒然暗驚。無端天與娉婷。夜月一簾幽夢﹐春風十里柔情。怎柰何﹑歡娛漸隨流水﹐素弦聲斷﹐翠綃香減﹐那堪片片飛花弄晚﹐蒙蒙殘雨籠晴。正銷凝。黃鸝又啼數聲。

夢揚州

晚云収。正栁塘﹑煙雨初休。燕子未歸﹐側側輕寒如秋。小欄外﹑東風軟﹐透繡幃﹑花密香稠。江南逺﹐人何處﹐鷓鴣啼破春愁。長記曽陪燕逰。酬妙舞淸歌﹐麗錦纒頭。殢酒困花﹐十載因誰淹畱。醉鞭拂面歸來晚﹐望翠樓﹑簾捲金鉤。佳會阻﹐離情正亂﹐頻夢揚州。

滿庭芳

山抹微云﹐天粘衰艸﹐畫角聲斷譙門。暫停徵棹﹐聊共引離尊。多少蓬萊舊事﹐空回首﹑煙靄紛紛。斜陽外﹐寒鴉數點﹐流水繞孤村。消魂。當此際﹐香囊暗解﹐羅帶輕分。謾贏得﹑靑樓薄幸名存。此去何時見也﹐襟袖上﹑空染啼痕。傷情處﹐髙城望斷﹐燈火已黃昏。﹝「天粘衰艸」﹐今本攺「粘」作「連」﹐非也。韓文洞庭漫「汗粘天無壁」﹐張祜詩「艸色粘天鶗鴂恨」﹐山谷詩「逺水粘天吞釣舟」﹐邵博詩「平浪勢粘天」﹐趙文升詞「玉關芳艸粘天碧」﹐嚴次山詞「粘云紅影傷千﹐葉夢得詞「浪粘天蒲桃漲緑」﹐劉行簡詞「山翠欲粘天」﹐劉叔安詞「暮煙細艸粘天逺」﹐「粘」字極工﹐且有出處。若作連天是小兒之語也。﹞

又

紅蓼花繁﹐黃蘆葉亂﹐夜深玉露初零。霽天空闊﹐雲淡楚江淸。獨棹孤篷小艇﹐悠悠過﹑煙渚沙汀。金鉤細﹐絲綸慢捲﹐牽動一潭星。時時﹐橫短笛﹐淸風皓月﹐相與忘形。任人笑生涯﹐泛梗飄萍。飲罷不妨醉臥﹐塵勞事﹑有耳誰聴。江風靜﹐日髙未起﹐枕上酒微醒。

又

碧水驚秋﹐黃雲凝暮﹐敗葉零亂空階。洞房人靜﹐斜月照徘徊。又是重陽近也﹐幾處處﹐砧杵聲催。西窓下﹐風揺翠竹﹐疑是故人來。傷懷。憎悵望﹐新歡易失﹐往事難猜。問籬邊黃菊﹐知爲誰開。謾道愁須殢酒﹐酒未醒﹑愁已先回。憑闌久﹐金波漸轉﹐白露點蒼苔。

又﹝詠茶或刻黃山谷﹞

北苑研膏﹐方圭圓璧﹐萬里名動京闗。碎身粉骨﹐功合上淩煙。尊爼風流戰勝﹐降春睡﹐開拓愁邊。纎纎捧﹐香泉濺乳﹐金縷鷓鴣斑。相如﹐方病酒﹐一觴一詠﹐賓友羣賢。爲扶起燈前﹐醉玉頹山。搜攪胸中萬卷﹐還傾動﹑三峽詞源。歸來晚﹐文君未寢﹐相對小妝殘。

又﹝向誤王觀﹞

晚色雲開﹐春隨人意﹐驟雨方過還晴。髙臺芳樹﹐飛燕蹴紅英。舞困楡錢自落﹐秋千外﹑緑水橋平。東風裏﹐朱門映栁﹐低按小秦箏。多情。行樂處﹐珠鈿翠蓋﹐玉轡紅纓。漸酒空金榼﹐花困蓬瀛。豆冦梢頭舊恨﹐十年夢﹑屈指堪驚。憑闌久﹐疏煙淡日﹐寂莫下蕪城。﹝今本誤作「晚兔雲開」﹐不通。維揚張紞刻《詩餘譜》﹐以意攺「兔」作「見」﹐亦非。按《花庵詞選》作「晚色雲開」﹐今從之。﹞

又﹝茶詞﹞

雅燕飛觴﹐淸談揮麈﹐使君髙會羣賢。密雲雙鳳﹐初破縷金。窓外鑪煙似動。開尊試﹑一品奔泉。輕淘起﹐香生玉乳﹐雪濺紫甌圓。嬌鬟。宜美眄﹐雙擎翠袖﹐穏步紅蓮。坐中客翻愁﹐酒醒歌闌。點上紗籠畫燭﹐花驄弄﹑月影當軒。頻相顧﹐餘歡未盡﹐欲去且畱連。

雨中花慢

點指虛無徵路﹐醉乘斑虯﹐逺訪西極。見天風吹落﹐滿空寒皇。玉女明星迎笑﹐何苦自淹塵域。正火輪飛上﹐霧卷煙開﹐洞觀金碧。重重樓閣﹐橫枕鰲峯﹐水面倒銜蒼石。隨處有﹑奇香幽火﹐杳然難測。好是蟠桃熟後﹐阿環偸報消息。在靑天碧海﹐一枝難遇﹐占取春色。

長相思

鐵甕城髙﹐蒜山渡闊﹐干云十二層樓。開尊待月﹐掩箔披風﹐依然燈火揚州。綺陌南頭。記歌名宛轉﹐鄕號溫柔。曲檻俯淸流﹐想花陰﹑誰系蘭舟。念淒絕秦弦﹐感深荊賦﹐相望幾許凝愁。勤勤裁尺素﹐柰雙魚﹑難渡瓜洲。曉鑑堪羞。潘鬢點﹑吳霜漸稠。幸於飛﹑鴛鴦未老綢繆。

水龍吟﹝贈妓樓東玉﹞

小樓連苑橫空﹐下窺繡轂雕鞍驟。疏簾半捲﹐單衣初試﹐淸明時候。破煗輕風﹐弄晴微雨﹐欲無還有。賣花聲過盡﹐斜陽院落﹐紅成陣﹑飛鴛甃。玉佩丁東別後﹐悵佳期﹑參差難又。名韁利鎖﹐天還知道﹐和天也痩。花下重門﹐栁邊深巷﹐不堪回首。念多情但有﹐當時皓月﹐照人依舊。

鼓笛慢

亂花叢裏曽攜手﹐窮艷景﹐迷歡賞。到如今誰把﹐雕鞍鎖定﹐阻遊人來往。好夢隨春逺﹐從前事﹑不堪思想。念香閨正杳﹐佳歡未偶﹐難畱戀﹑空惆悵。永夜嬋娟未滿﹐嘆玉樓﹑幾時重上。那堪萬里﹐卻尋歸路﹐指陽闗孤唱。苦恨東流水﹐桃源路﹑欲回雙槳。仗何人﹐細與叮嚀問呵﹐我如今怎向。

望海潮﹝廣陵懷古﹞

星分牛斗﹐疆連淮海﹐揚州萬井提封。花發路香﹐鶯啼人起﹐朱簾十里春風。豪俊气如虹。曳照春金紫﹐飛蓋相從。巷入垂楊﹐畫橋南北翠煙中。追思故國繁雄。有迷樓掛斗﹐月觀橫空。紋錦制帆﹐明珠濺雨﹐寧論雀馬魚龍。往事逐孤鴻。但亂雲流水﹐縈帶離宮。最好揮毫萬字﹐一飲拚千鍾。

又﹝越州懷古﹞

秦峯蒼翠﹐耶溪瀟灑﹐千巖萬壑爭流。鴛瓦雉城﹐譙門畫戟﹐蓬萊燕閣三休。天際識歸舟。泛五湖煙月﹐西子同遊。茂艸荒臺﹐薴羅村冷起閒愁。何人覽古凝眸。悵朱顏易失﹐翠被難畱。梅市舊書﹐蘭亭古墨﹐依稀風韻生秋。狂客鑑湖頭。有百年臺沼﹐終日夷猶。最好金龜換酒﹐相與醉滄洲。

又﹝洛陽懷古﹞

梅英疏淡﹐冰澌溶泄﹐東風暗換年華。金穀俊遊﹐銅駞巷陌﹐新晴細履平沙。長記誤隨車。正絮翻蝶舞﹐芳思交加。栁下桃蹊﹐亂分春色到人家。西園夜飲鳴笳。有華燈礙月﹐飛蓋妨花﹐蘭苑未空﹐行人漸老﹐重來事事堪嗟。煙暝酒旗斜。但倚樓極目﹐時見棲鴉。無柰歸心暗隨﹐流水到天涯。

又﹝別意﹞

奴如飛絮﹐郎如流水﹐相沾便肯相隨。微月戶庭﹐殘燈簾幙﹐怱怱共惜佳期。才話暫分攜。早抱人嬌咽﹐雙淚紅垂。畫舸難停﹐翠幃輕別兩依依。別來怎表相思。有分香帕子﹐合數松兒﹐紅粉脆痕﹐靑箋嫩約﹐丁寧莫遣人知。成病也因誰。更自言秋杪﹐親去無疑。但恐生時注著﹐合有分於飛。

風流子﹝初春﹞

東風吹碧艸﹐年華換﹑行客老滄洲。見梅吐舊英﹐栁揺新緑﹐惱人春色﹐還上枝頭﹐寸心亂﹐北隨云黯黯﹐東逐水悠悠。斜日半山﹐暝煙兩岸﹐數聲橫笛﹐一葉扁舟。靑門同攜手﹐前歡記﹑渾似夢裏揚州。誰念斷腸南陌﹐回首西樓。算天長地久﹐有時有盡﹐柰何綿綿﹐此恨無休。擬待倩人說與﹐生怕人愁。

沁園春﹝春思﹞

宿靄迷空﹐膩云籠日﹐晝景漸長。正蘭臯泥潤﹐誰家燕喜﹐蜜脾香少﹐觸處蜂忙。盡日無人簾幕掛﹐更風遞遊絲時過墻。微雨後﹐有桃愁杏怨﹐紅淚淋浪。風流寸心易感﹐但依依竚立﹐回盡柔腸。念小奩瑤鑑﹐重勻絳蠟﹐玉籠金斗﹐時熨沈香。栁下相將遊冶處﹐便回首靑樓成異鄕。相憶事﹐縱蠻箋萬疊﹐難寫微茫。

醉鄕春﹝少遊謫藤州﹐一日醉野人家﹐作此詞。本集不載﹐見於地誌。或不識舀字﹐妄攺﹐可笑。﹞

喚起一聲人悄﹐衾冷夢寒窗曉。瘴雨過﹐海棠開﹐春色又添多少。社甕釀成微笑﹐半缺椰瓢共舀。覺傾倒﹐急投牀﹐醉鄕廣大人間小。

鷓鴣天﹝舊刻逸﹞

枝上流鶯和淚聞﹐新啼痕間舊啼痕。一春魚鳥無消息﹐千里闗山勞夢魂。無一語﹐對芳尊﹐安排腸斷到黃昏。甫能炙得燈兒了﹐雨打梨花深閉門。

