湘綺樓詞鈔王闓運

玲瓏四犯夜來花瘦蕊濃花﹐漫不管人愁﹐香滿涼夜。欲睡還休﹐長記玉窗燈下。冰簟夢醒惺惺﹐誤茉莉﹑暗兜羅帕。想帶煙冪露無語﹐開徧鬧庭閒榭。一年容易秋還夏。望銀河﹑月斜星亞。玉眞自許禁離別﹐饒晚妝嬌奼。聽到絡緯一聲﹐還繞向﹑翠藤雙架。那夜西風裏﹐湘裙拽處﹐散香和麝。

長亭怨紙煤正妝罷﹑搓胭掐粉﹐早又拈起﹐筋圓輕褪。巧削蔥根﹐細吹蘭气口脂暈。酒邊茶後﹐頻敲處﹑微紅印。看似碧蕉心﹐不許展﹐春風一寸。香盡。怎知香歇後﹐剛被冷茸畱燼。殷勤記取﹐喜羅袖﹑暗籠低抆。問那日﹐細寫相思﹐待燒了﹑成灰教認。莫點作孤燈﹐長是照人離恨。

睡鶴仙賦得燈前細雨檐花落別愁萋滿院。正晚來﹑疏簾和雨都﹐捲。春痕背燈見。又煙絲碧潤﹐露華紅斷﹐瀟瀟綫綫。繞回闌﹑寒輕夜淺。被東風﹑迆逗相思﹐剛落檐花一片。休繾。紅樓隔冷﹐珠箔通光﹐作﹝去﹞成閨怨。天涯縱遠﹐詩共酒﹐盡消遣。但西窗剪燭﹐東闌對雪﹐年時幾回相見。好殷勤﹐愛惜良宵﹐莫催銀箭。

醜奴兒西湖千古多情地﹐畫舫紅燈﹐寶鈿香塵。流水年年照麗人。休提倚翠偎紅事﹐細數靑春﹐瘦盡吟身。三十看花是老人。

摸魚兒洞庭舟望﹐用稼軒韻問汀洲﹑幾多芳艸﹖靑靑遠黏天去。少年兒女春閨意﹐又對流光重數。畱不住。煙波恨﹑逡巡踏徧湖邊路。憑闌不語。待更不傷心﹐此心仍似﹑一點未飛絮。人間事﹐離合悲歡總誤。無情猶有癡妒。愁來漫寫登樓賦﹐未遇解人休訴。梁燕舞。還只恐﹑洞庭也化桑田土。當年戰苦。誰更憶周郎﹐風流盡在﹐千古浪淘處。

芳艸水仙花﹐自水谷有「一笑江橫」之句﹐以關西大漢嚇十八女郎膽破矣。作此正之。又相逢﹑深寒簾幙﹐睛光燈焰參差。素蘭羞葉瘦﹐銅瓶香幾外﹐占春宜。瑤姬慣嫁﹐甚遠來﹑暗損腰支。看萬里輕車﹐細馱玉蕾瓊肌。拋離。一分塵土﹐不須風露﹐自省芳時。嫩黃三四箭﹐暗香疏影地﹐搖曳煙颸。伴晨妝夜盥﹐卻未妨﹑污粉凝脂。怪只怪﹑橫江一笑﹐誤了幽期。

八六子藕池春泛更無風﹐漫流平碧﹐輕舟漾到鷗邊。看遠浦隔回江浪﹐夕陰畱住春煙。離情那天。淸和芳艸綿綿。休道別愁難摸﹐一時載滿湖船。憶膩水﹑脂紅粉嬌桃嫩﹐惹衣香沁﹐露沾蕖熱﹐如今獨自憑闌望眼﹐遙山黛色依然。早娟娟﹐前番明蟾又弦。

探芳信定王臺六日探梅探梅信。看乍入新年﹐東風相趁。喜詞人依舊﹐韶光艷華鬢。幾年人日尋芳約﹐春早佳期近。更多情﹑逗酒迎香﹐鬥詩催韻。紅綻北枝認。似漢月窺檐﹐湘煙長暈。雲麓臺前﹐遊屐沒苔璺。登臨共道邀頭好﹐花與人俱俊。料今年﹑先占一分春穩。

齊天樂天津六月聞蟬作﹐用吳音叶韻。綠槐涼雨髙樓靜﹐淒淒嫩聲還咽。楚夢無憑﹐蜀魂乍返﹐不記甚時相別。寒吹玉葉﹐是早日聽伊﹐弄音淸切。得意初來﹐一庭花影送長笛。如今素秋又接。便孤吟到夜﹐空伴啼蟀。南國芳華﹐夕陽弦索﹐打疊羅衣收歇。西風漫曳﹐斗驚起離心﹐玉壺冰熱。細算流光﹐喚人愁第一。

倦尋芳湖曲待風寄半山小舟困懶。曲漵彎環﹐細雨風剪。春去宵寒﹐漫道柳綿煙暖。前浦燕來看似熟﹐暮云鳩語如相喚。但朝朝﹑被新潮賺去﹐隨風吹轉。料別後紅窗暗坐﹐計日量程﹐早過巫巘。肯夢相尋﹐夢定比人行遠。自是無心隨去棹﹐爭知有恨銷年箭。怕匆匆﹐作﹝去﹞桃源迷仙劉阮。

宴淸都和盧蒲江春夢無拘管。人去後﹐粉墻花影撩亂。分明月在﹐闌干倚處﹐佩香猶暖。茶蘼似肯相伴﹐過夏雨﹑池臺綠換。只刺藤﹑曾罥羅裙﹐橫斜占了西苑。窗前帕印脂冰﹐牀偎簟汗﹐嬌笑如見。重簾暫護﹐芳塵莫掃﹐一方空院。良緣若道眞斷﹐怎猶得歡情在眼。耐思量﹐惟有閒愁﹐依依傍晚。

長亭怨沙頭晴望﹐時法夷封海江﹐輪船自滬至宜昌﹐尙無譏禁也。望潮外﹑層陰乍霽﹐又引天際﹐送春餘困。半老江湖﹐怨晴愁雨沒期準。沙頭風色﹐從來是﹑催離恨。五渚任興亡﹐莫負了﹐浮花融粉。云隱。但看流水去﹐誰管佳人遠近。徵帆似筍﹐指吳蜀﹑浪髙濤憤。正渺渺﹑萬里煙波﹐楚宮外﹑柳綿吹盡。便跨海樓船﹐不抵鷗夷人穩。

夜合花和孫季蕃眉語兜歡﹐頰窩添笑﹐教人無那涼宵。鳳帷雙掩﹐香魂暗共釵搖。愛裊娜﹐作去憨嬌。把云衣﹑皺折紅綃。翠鴛濃睡﹐防他夢醒﹐莫把燈挑。前度暗咽瓊簫。怨春風夢遠﹐枕上遙遙。羅裙半幅﹐誤翻酒污難消。香篆冷﹐鈿雲飄。好畱仙﹑撚住纖腰。怕伊重見﹐眼波澑處﹐羞也麼潮。

轆轤金井廢圃尋春﹐見櫻桃花感賦。玉窗長別﹐分今生不見﹐淚痕彈粉。春夢潛窺﹐驀相逢傍晚﹐亭亭似問。背人處﹐倩妝誰認。朝雨香殘﹐斜門煙瑣﹐費他思忖。常時上林芳訊。見玉妃侵曉﹐撩亂雙鬢。妒殺夭桃﹐占東風不穩。如今瘦損﹐記前度﹑掛心提恨。又欲成陰﹐一時判與﹐早鶯銜盡。

眞珠簾送竈糕甜粥嫩催年事。年剛被﹑爆竹今宵催起。夜雪悄生寒﹐趁壺觴先醉。里巷人家爭節物﹐早廚辦一杯香水。迎歲。便猴頭臘鼓﹐牛鞭春意。獨念。暮景團欒﹐自寒扉掩後﹐銼煙冷膩。語笑舊兒童﹐悔棗梨嬉戲。鏡聽無人重跪拜﹐但老去﹑菱花羞對。憔悴。更憑誰。說與夢華前記。

八音諧成都寄張永州云暗少城東﹐看夕陰昏處﹐新綠初顯。惆悵獨歸路﹐送天邊春眼。湘水泛舟何時﹐早燕子﹑分明檣上見。算別後﹑便佳期誤了﹐垂楊如綫。七載西山看暮云﹐料舊夢無迹﹐郡齋苔暖。遊屐更苕遙﹖獨啼鵑相喚。有些殘剩山川﹐對暮色﹑付教天管。客裏放春歸﹐訝道楚江潮滿。

