樵隱詞宋毛幵

水調歌頭﹝次韻陸務觀陪太守方務徳登多景樓﹞

襟帶大江左﹐平望見三州。鑿空遺迹﹐千古奇勝米公樓。太守中朝耆舊﹐別乘當今豪逸﹐人物眇應劉。此地一尊酒﹐歌吹擁貔貅。

楚山曉﹐淮月夜﹐海門秋。登臨無盡﹐須信詩眼不供愁。恨我相望千里﹐空想一時髙唱﹐零落幾人收。妙賞頻回首﹐誰復繼風流。

水調歌頭﹝上元郡集﹞

春意滿南國﹐花動雪明樓。千坊萬井﹐此時燈火隘追遊。十里寒星相照﹐一輪明月斜掛﹐縹緲映紅球。共嬉不禁夜﹐光彩徧飛浮。

艷神仙﹐轟鼓吹﹐引遨頭。文章太守﹐此時賓從敵應劉。回首升平舊事﹐未減當年風月﹐一醉爲君酬。明日朝天去﹐空復想風流。

水調歌頭﹝和人新堂﹞

小築百年計﹐雅志幾人成。亂山深處﹐煙雨面面對縈靑。巾屨方安吾土﹐花木仍供眞賞﹐鄰有阮嵇生。歲月拋身外﹐塵事更無營。

鳥知歸﹐云出岫﹐兩忘情。從渠華屋﹐回首煙艸弔頹傾。何似生涯才足﹐欹枕南窗北牖﹐醉夢落樵聲。更喜濯櫻處﹐門外一江淸。

水調歌頭﹝送周元特﹞

漢代李元禮﹐江左管夷吾。英姿雅望﹐凜凜玉立冠中都。25石鬼胸中千丈﹐不肯低回靑禁﹐引去臥江湖。更學鴟夷子﹐一舸下東吳。

送公別﹐杯酒盡﹐少躊躇。舊棠陰下﹐幾人臨路擁行車。歸近雲天尺五﹐夢想經綸賢業﹐談笑取單於。爲問苕溪水﹐畱得此翁無。

水調歌頭﹝次劉若訥韻﹞

十載劉夫子﹐名過庾蘭成。人人爭看﹐角犀今喜試丰盈。傾耳新詩千首﹐妙處端須擊節﹐金石破虫聲。此士難復得﹐黃口鬧如羹。

憶年少﹐遊俠窟﹐戲荊卿。結交投分﹐馳心千里劇搖旌。我老公方豪健﹐儻許相從晚歲﹐B629慨激中情。洗眼功名會﹐一箭取遼城。

秋蕊香蕩暖花風滿路。織翠柳陰和霧。曲池鬥艸舊遊處。憶試春衫白薴。暗驚節意朱弦柱。送春去。曉來一陣掃花雨。惆悵薔薇在否。

滿庭芳﹝自宛陵易倅東陽﹐畱別諸同寮世事難窮﹐人生無定偶然蓬轉萍﹞

世事難窮﹐人生無定﹐偶然蓬轉萍浮。爲誰教我﹐從宦到東州。還似翩翩海燕﹐乘春至﹑歸及涼秋。回頭笑﹐渾家數口﹐又泛五湖舟。

悠悠。當此去。黃童白叟﹐莫漫相畱。但溪山好處﹐深負重遊。珍重諸公送我﹐臨岐淚﹑欲語先流。應須記﹐從今風月﹐相憶在南樓。

滿庭芳

五十年來﹐追思疇曩﹐佳時去若云浮。依然重見﹐感涕話西州。幸喜靈光不攺﹐空自笑﹑蒲柳先秋。成何事﹐風波末路﹐險畏有沈舟。

別愁。都幾許﹐相從未E363﹐我去公畱。況狂直平生﹐誰念遨遊。月夕風天正好﹐還驚悵﹑失此詩流。江南岸﹐明朝更遠﹐回首仲宣樓。

滿庭芳﹝行次四安﹐用前韻﹐寄章叔通﹑沈無隱﹞

B324落難容﹐崎嶇堪笑﹐一年陸走川浮。又攜妻子﹐兩度過神州。紫蟹鱸魚正美﹐涼天气﹑恰傍中秋。今宵意﹐無人伴我﹐快瀉玉雙舟。

功名﹐聊爾耳﹐千金聘楚﹐萬戶封畱。又爭如物外﹐閒曠優遊。好在東阡北陌﹐相從有﹑諸老風流。家山近﹐歸休去也﹐不上望京樓。

漁家傲極目丹楓迎霽曉。山明水淨新霜早。燕去鴻歸無事了。天渺渺。風吹平野低寒艸。漸過初冬時節好。尋梅踏雪城南道。追憶舊遊人已老。歡更少。孤懷擬共誰傾倒。

好事近﹝次韻葉夢錫陳天予南園作。﹞飛蓋滿南園﹐想見八仙遙集。幾樹海棠開徧﹐正新晴天色。休辭一醉任扶還﹐衣上酒痕濕。便恐歲華催去﹐聽秋虫相泣。

賀新郎

風雨連朝夕。最驚心﹑春光蜿晚﹐又過寒食。落盡一番新桃李﹐芳艸南園似積。但燕子﹑歸來幽寂。況是單棲饒惆悵﹐盡無聊﹑有夢寒猶力。春意遠﹐恨虛擲。

東君自是人間客。暫時來﹑匆匆卻去﹐爲誰畱得。走馬插花當年事﹐池畹空餘舊迹。柰老去﹑流光堪惜。杳隔天涯人千里﹐念無憑﹑寄此長相憶。回首處﹐暮云碧。

念奴嬌﹝陪張子公登覽輝亭﹞

層欄飛棟﹐壓孤城臨瞰﹐並吞空闊。千古吳京佳麗地﹐一覽江山奇絕。天際歸舟﹐雲中行樹﹐鷺點汀洲雪。三山無際﹐眇然相望溟渤。

鳳麼遺響悲涼﹐故臺今不見﹐蒼煙蕪沒。千騎重來初起廢﹐緬想六朝人物。峴首他年﹐羊公終在﹐笑幾人磨滅。一時尊俎﹐且須同賦風月。

念奴嬌﹝次韻寄陸務觀﹑韓無咎﹞

少年奇志﹐笑功名畫虎﹐文章刻鵠。永夜漫漫悲晝短﹐難挽蒼龍銜燭。飛藿飄零﹐浮雲遷變﹐過眼郵傳速。昔人眞意﹐眇然千載誰屬。

猶喜二子當年﹐諸公籍甚﹐賞云和孤竹。翰墨流傳知幾許﹐遺響宮商相續。夢裏京華﹐不須驚嘆﹐春艸年年綠。赤霄歸去﹐更看奔電噴玉。

念奴嬌﹝暮秋登石橋追和祝子權韻﹞

十年湖海﹐嘆潘郎憔悴﹐無心云閣。彊起登臨驚暮序﹐目極淸霜搖落。散發層阿﹐振衣千仞﹐浩蕩窮林壑。B879寥無際﹐鏡天收盡云腳。

長嘯聲落悲風﹐想滄洲萬里﹐當年歸約。回首區中無限事﹐此意誰同商略。欲駕飛鴻﹐翩然獨往﹐汗漫期相諾。滯畱何事﹐坐令雙鬢如鶴。

念奴嬌﹝次韻施徳初席上﹞

麗譙春晚﹐望東南千里﹐湖山佳色。畫戟門前淸似水﹐時節初過燈夕。封井年登﹐京華日近﹐每報平安驛。滿城花柳﹐正須千騎尋覓。

憶我年少追遊﹐叨兔園客右﹐多慚英識。今日懷人無限意﹐老淚尊前重滴。賦詠空傳﹐雄豪誰在﹐鬢點吳霜白。招呼一醉﹐幸公時慰愁寂。

念奴嬌﹝追和張巨山《牡丹詞》﹞

倚風含露﹐似輕顰微笑﹐盈盈脈脈。染素勻紅﹐知費盡﹐多少東君心力。國艷酣晴﹐天香融暖﹐畫手爭傳得。綠窗朱戶﹐曉妝誰見凝寂。

獨占三月芳菲﹐千花百卉﹐算難爭春色。欲寄朝云無限意﹐回首京塵猶隔。舞破霓裳﹐一枝渾似﹐醉倚香亭北。舊歡如夢﹐老懷那更追惜。

念奴嬌﹝題曾氏溪堂﹞

王孫老去﹐算無地傾倒﹐胸中豪逸。小築三間便席捲﹐多少江山風月。萬壑回流﹐千峯輸秀﹐人境成三絕。登臨佳處﹐鳥飛不盡空闊。

追念輞水斜川﹐有風流千載﹐淵明摩詰。何必斯人聊一笑﹐俯仰今猶前日。只恐東州﹐催成棠蔭﹐又作三年別。賞心難繼﹐莫教孤負華發。

念奴嬌﹝記夢﹞

阿環家住閬風頂﹐絳闕瑤臺相接。翳鳳乘鸞人不見﹐隱隱霓裳云衱。秀骨貞風﹐長眉翠淺﹐映白咽紅頰。非煙深處﹐渺然云浪千疊。

一笑徐福扁舟﹐春風空老盡﹐當時童妾。骨冷魂淸驚夢到﹐同看碧桃千葉。寄語靑童﹐何時丹就﹐爲我畱瓊笈。天雞催曉﹐卻愁吹墮塵劫。

念奴嬌﹝中秋夕﹞

素秋新霽﹐風露洗寥廓﹐珠宮瓊闕。簾幕生寒人未定﹐鵲羽驚飛林樾。河漢無聲﹐微云收盡﹐相映寒光發。三千銀界﹐一時無此奇絕。

正是老子南樓﹐多情孤負了﹐十分佳節。起舞徘徊誰爲我﹐傾倒杯中明月。欲攬姮娥﹐扁舟滄海﹐戲濯淩波襪。漏殘鐘斷﹐坐愁人世超忽。

滿江紅﹝送施徳初﹞

東馬嚴徐﹐名籍甚﹑西京人物。誰不羨﹑伏蒲忠鯁﹐演綸詞筆。雅意中朝今小試﹐二年東郡弦風迹。數中興﹑循吏兩三人﹐公居一。

溫詔趣﹐還丹闕。傾睿相﹐方前席。看雲臺登踐﹐論思密勿。超覽堂中遺愛在﹐幾人同戀津亭別。顧倦遊﹑雲路僕登仙﹐心如失。

滿江紅﹝懷家山作﹞

回首吾廬﹐思歸去﹑石溪樵谷。臨玩有﹑門前流水﹐亂松疏竹。幽艸春餘荒井逕﹐鳴禽日在窺墻屋。但等閒﹑憑幾看南山﹐云相逐。

家釀美﹐招鄰曲。朝飯飽﹐隨耕牧。況東臯二頃﹐歲時都足。麟合功名身外事﹐墻陰不駐流光促。更休論﹑一枕夢中驚﹐黃粱熟。

水龍吟﹝登吳江橋作﹞

渺然震澤東來﹐太湖望極平無際。三吳風月﹐一江煙浪﹐古今絕致。羽化蓬萊﹐胸吞云夢﹐不妨如此。看垂虹千丈﹐斜陽萬頃﹐盡倒影﹑靑奩裏。

追想扁舟去後﹐對汀洲﹑白萍風起。只今誰會﹐水光山色﹐依然西子。安得超然﹐相從物外﹐此生終矣。念素心空在﹐䢐年易失﹐淚如鉛水。

漁家傲﹝次丹陽憶故人﹞楊子津頭風色暮。孤舟渺渺江南去。憶得佳人臨別處。愁返顧。靑山幾點斜陽樹。可忍歸期無定據。天涯已聽邊鴻度。昨夜鄕心畱不住。無驛數。夢中行了來時路。

江城子﹝和徳初燈夕詞次葉石林韻﹞神仙樓觀梵王宮。月當中。望難窮。坐聽三通﹐譙鼓報籠銅。還憶當年京輦舊﹐車馬會﹐五門東。華堂歌舞間笙鐘。夕香濛。度花風。翠袖傳杯﹐爭勸紫髯翁。歸去不堪春夢斷﹐煙雨曉﹐亂山重。

江城子倚墻髙樹落驚禽。小窗深。夜沈沈。酒醒燈昏﹐人靜更愁霖。惆悵行雲畱不住﹐攜手處﹐卻分襟。悠悠風月兩關心。擁孤衾。恨難禁。何況一春﹐憔悴到如今。最苦淸宵無寐極﹐相見夢﹐也難尋。

畫堂春華燈收盡雪初殘。踏靑還爾遊盤。落梅彊半已飛翻。剗地春寒。多病故人日遠﹐幾時雙燕來還。可憐樓上一憑欄。不見長安。

風流子

新禽初弄舌﹐東郊外﹑催爾踏靑期。漸晴灩翠漪﹐惠風駘蕩﹐暖蒸紅霧﹐淑景輝遲。粉墻外﹐杏花無限笑﹐楊柳不勝垂。閒裏歲華﹐但驚蕭索﹐老來心賞﹐尢惜芳菲。

平生歌酒地﹐空回首﹐惆悵觸緒沾衣。誰見素琴翻恨﹐靑鏡畱悲。念千里云遙﹐暮天長短﹐十年人杳﹐流水東西。惟有寄情芳艸﹐依舊萋萋。

浪淘沙簾幕燕雙飛。春共人歸。東風惻惻雨霏霏。水滿西池花滿地﹐追惜芳菲。回首昔遊非。別夢依稀。一成春瘦不勝衣。無限樓前傷遠意﹐芳艸斜暉。

醉落魄﹝梅﹞暮寒淒冽。春風探繞南枝發。更無人處增淸絕。冷蕊孤香﹐竹外朦朧月。西洲昨夢憑誰說。攀翻剩憶經年別。新愁悵望催華發。雀江頭﹐一樹垂垂雪。

眼兒媚小溪微月淡無痕。殘雪擁孤村。攀條弄蕊﹐春愁相值﹐寂默無言。忍寒宜主何人見﹐應怯過黃昏。朝陽夢斷﹐燻殘沈水﹐誰爲招魂。

謁金門春已半。芳艸池塘綠徧。山北山南花爛熳。日長蜂蝶亂。閒掩屏山六扇。夢好彊教驚斷。愁對畫梁雙語燕。故心人不見。

謁金門傷離索。猶記並肩池閣。病起綠窗閒倚薄。一秋天气惡。玉臂都寬金約。歌舞新來忘卻。回首故人天一角。半江楓又落。

玉樓春日長淡淡光風轉。小尾黃蜂隨早燕。行尋香逕不逢人﹐惟有落紅千萬片。酒成憔悴花成怨。閒殺羽觴難會面。可堪春事已無多﹐新筍遮墻苔滿院。

玉樓春曲房小院匆匆過。急鼓疏鐘催又去。來如春夢幾多時﹐去似朝云無覓處。金瓶落井翻相誤。可惜馨香隨手故。錦囊空有斷腸書﹐彩筆不傳長恨句。

蝶戀花羅襪匆匆曾一遇﹐烏鵲歸來﹐怨感流年度。別袖空看啼粉污。相思待倩誰分付。殘雪江村回馬路。裊裊春寒﹐簾晚空凝佇。人在梅花深處住。梅花落盡愁無數。

薄幸

柳橋南畔。駐驄馬﹑尋春幾徧。自見了﹑生塵羅襪﹐爾許嬌波流盼。爲感郎﹑松柏深心﹐西陵已約平生願。記別袖頻招﹐斜門相送﹐小立釵橫鬢亂。

恨暗寫﹑如蠶紙﹐空目斷﹑髙城人遠。柰當時消息﹐黃姑織女﹐又成王謝堂前燕。托琴心怨。怕嬌雲弱雨﹐東風驀地輕吹散。傷春病也﹐狼藉飛花滿院。

應天長令曲欄十二閒亭沼。履迹雙沈人悄悄。被池寒﹐香燼小。夢短女墻鶯喚曉。柳風輕裊裊。門外落花多少。日日離愁縈繞。不知春過了。

點絳唇夜色侵霜﹐蕭蕭絡緯啼金井。夢寒初警。一倍銅壺永。無限思量﹐展轉愁重省。燻鑪冷。起來人靜。窗外梧桐影。

瑞鶴仙

柳風淸晝溽。山櫻晚﹐一樹髙紅爭熟。輕紗睡初足。悄無人﹑欹枕虛檐鳴玉。南園秉燭。嘆流光﹑容易過目。送春歸去﹐有無數弄禽﹐滿徑新竹。

閒記追歡尋勝﹐杏棟西廂﹐粉墻南曲。別長會促。成何計﹐柰幽獨。縱湘弦難寄﹐韓香終在﹐屏山蝶夢斷續。對沿階﹑細艸萋萋﹐爲誰自綠。

滿江紅

潑火初收﹐秋千外﹑輕煙漠漠。春漸遠﹑綠楊芳艸﹐燕飛池閣。已著單衣寒食後﹐夜來還是東風惡。對空山﹑寂寂杜鵑啼﹐梨花落。

傷別恨﹐閒情作。十載事﹐驚如昨。向花前月下﹐共誰行樂。飛蓋低迷南苑路﹐湔裙悵望東城約。但老來﹑憔悴惜春心﹐年年覺。

燕山亭﹝面力﹖侄求睡紅亭爲賦﹞

暖靄輝遲﹐雨過夜來﹐簾外春風徐轉。霞散錦舒﹐密映窺亭亭萬枝開徧。一笑嫣然﹐猶記有﹑畫圖曾見。無伴。初睡起﹐昭陽弄妝日晚。

長是相趁佳期﹐有尋舊流鶯﹐貪新雙燕。惆悵共誰﹐細繞花陰﹐空懷紫簫淒怨。銀燭光中﹐且更待﹑夜深重看。畱戀。愁酒醒﹑霏千片。

