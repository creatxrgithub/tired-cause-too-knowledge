靜志居琴趣朱彜尊

淸平樂

齊心藕意﹐下九同嬉戲。兩翅蟬云梳未起﹐一十二三年紀。春愁不上眉山﹐日長慵倚雕闌。走近薔薇架底﹐生擒蝴蝶花間。

四和香

小小春情先漏泄﹐愛綰同心結。喚作莫愁愁不絕﹐須未是﹐愁時節。才學避人簾半揭﹐也解秋波瞥。篆縷難燒心字滅﹐且拜了﹐初三月。

生查子

刺繡在深閨﹐總是愁滋味。方便借人看﹐不把簾垂地。弱綫手頻挑﹐碧綠靑紅異。若遣繡鴛鴦﹐但繡鴛鴦睡。

搗練子

煙裊裊﹐雨綿綿﹐花外東風冷杜鵑。獨上小樓人不見﹐斷腸春色又今年。

菩薩蠻

低鬟十八云初約﹐春衫剪就輕容薄。彈作墨痕飛﹐折枝花滿衣。羅裙百子褶﹐翠似新荷葉。小立斂風才﹐移時吹又開。

卜算子

殘夢繞屏山﹐小篆消香霧。鎭日簾櫳一片垂﹐燕語人無語。庭艸已含煙﹐門柳將飄絮。聽徧梨花昨夜風﹐今夜黃昏雨。

憶少年

飛花時節﹐垂楊巷陌﹐東風庭院。垂簾尙如昔﹐但窺簾人遠。葉底歌鶯梁上燕﹐一聲聲﹐伴人幽怨。相思了無益﹐悔當初相見。

漁家傲

淡墨輕衫染趁時﹐落花芳艸步遲遲。行過石橋風漸起。香不已﹐眾中早被遊人記。桂火初溫玉酒卮﹐柳陰殘照柁樓移。一面船窗相並倚。看淥水﹐當時已露千金意。

如夢令

橫塘答斜日照扉﹐松釵柳帶依依。猶記石橋下﹐綠陰小舫催歸。花飛﹐花飛﹐獨自水上湔衣。

秦樓月

春眠足﹐畫樓十二屏山六。屏山六。柔波不斷﹐遠峯難續。庭前種盡相思木﹐機中織就相思曲。相思曲﹐看朱成碧﹐視丹如綠。

朝中措

蘭橈並載出橫塘﹐山寺踏春陽。細艸弓弓襪印﹐微風葉葉衣香。一灣流水﹐半竿斜日。同上歸艎。贏得渡頭人說﹐秋娘八配冬郎。

瑤花午夢

日長院宇﹐鍼繡慵拈﹐況倚闌無緒。翡帷翠幄看盡展﹐忘卻東風簾戶。芳魂搖漾﹐漸聽不分明鶯語。逗紅蕉葉底微涼﹐幾點綠天疏雨。畫屏遮徧遙山﹐知一縷巫云﹐吹墮何處。愁春未醒﹐定化作﹐鳳子尋香畱住。相思人並﹐料此際﹐驚回最苦。亟丁寧池上楊花﹐莫便枕邊飛去。

鵲橋仙十一月八日

一箱書卷﹐一盤茶磨﹐移住早梅花下。全家剛上五湖舟﹐恰添了个人如畫。月弦新直﹐霜花乍緊﹐蘭槳中流徐打﹐寒威不到小蓬窗﹐漸坐近越羅裙衩。

天仙子

小棹若邪乘曉入﹐薴蘿人已當風立。好春不雨但濃陰﹐鉛水急。溪紗濕﹐麗艸云根香暗拾。

又

小閣春寒煙乍禁﹐鑪香先潤鴛鴦錦。低帷才悔殺明燈﹐花影浸。窗欞滲﹐斜月一條剛到枕。

南歌子

忍淚潛窺鏡﹐催歸懶下階。臨去不勝杯。爲郎回一盼﹐彊兜鞋。

芙蓉月

蠻府輟棹時﹐梅熟處日日闌風吹雨。無心好夢﹐早被行雲勾住。難道今番是夢﹐夢裏分明說與。畱不得﹐翠衾涼﹐珠淚飄殘蜜炬。啼鵑滿山樹。謝多情小鳥﹐勸儂歸去。秋期過了﹐夜月寒生南浦。執手枯荷池上﹐宛種玉。亭東路。貪夢好﹐問柔魂﹐可曾飛度。

眼兒媚

那年私語小窗邊﹐明月未曾圓。含羞幾度﹐已拋人遠﹐忽近人前。無情最是寒江水﹐催送渡頭船。一聲歸去﹐臨得又坐﹐乍起翻眠。

鵲橋仙

辛夷花落﹐海棠風起﹐朝雨一番新過。貍奴去後繡墩溫﹐且伴我日長閒坐。笑言也得﹐欠伸也得﹐行處丹鞋婀娜。簸錢鬥艸已都輸﹐問持底今宵償我。

行香子

蠶月桑津﹐輕浪魚鱗。好風光最易愁人。相逢休便﹐閒卻殘春。待播船回﹐遊驄去﹐又因循。歌罷梁塵﹐舞散花茵。下樓梯簾外逡巡。有綠並坐﹐不在橫陳。話夜闌時﹐人如月﹐月如銀。

增字漁家傲

百蝶仙裙風易裊。藕覆低垂﹐淺露驚鴻爪。元夕初過寒尙峭。呼別棹﹐雪花點點輕帆杪。別院羊燈收未了。髙揭珠簾﹐特地畱人照。眾裏偏他回避早。猜不到﹐羅幃昨夜曾雙笑。

金縷曲

枕上閒商略﹐記全家元夜看燈﹐小樓簾幕。暗裏橫梯聽點屐﹐知是潛回香閣。險把个玉淸追著。徑仄春衣風漸逼﹐惹釵橫翠鳳都驚落。三里霧﹐旋迷卻。星橋路返塡河鵲。算天孫已嫁經年﹐夜情難度。走近合歡牀上坐﹐誰料香含紅萼。又兩暑三霜分索。綠葉淸陰看總好﹐也不須頻悔當時錯。且莫負﹐曉雲約。

十六字令

尋﹐簾外無端墮玉簪。籠燈去﹐休待落花深。

摸魚兒

粉墻靑虯檐百尺﹐一條天色催暮。洛妃偶值無人見﹐相送襪塵微步。教且住。攜玉手潛得莫惹冰苔僕。芳心暗訴。認香霧長鬟邊﹐好風衣上﹐分付斷魂語。雙棲燕﹐歲歲花時飛度。阿誰花底催去。十年鏡裏樊川雪﹐空裊茶煙千縷。離夢苦。渾不省鎖香金篋歸何處。小池枯樹。算只有當時﹐一丸冷月﹐猶照夜深路。

婆羅門令九日

渠去日一帆春水。儂到日也一帆秋水。怪道相逢﹐翻不是相期地。無一語﹐只當相逢未。霜風緊﹐霜葉脆。上危梯﹐九日層樓倚。樓頭縱得潛攜手﹐催去也﹐怨鸚鵡紅嘴。別時眞惜﹐住也無計。此恨綿綿﹐詎已每遇登髙會﹐便灑登髙淚。

西江月

傍玉何曾暑熱﹐惜香最恨眠遲。殘燈未殺影迷離﹐一點紗龍紅蕊。小雨初過庭樹﹐新涼漸近羅幃。殷勤臨別爲披衣﹐軟語虫飛聲裏。

城頭月

別離偏比相逢易﹐眾裏休回避。喚坐回身﹐料是秋波﹐難制盈盈淚。酒闌空有相憐意﹐欲住愁無計。漏鼓三通﹐月底燈前﹐沒个商量地。

兩同心

認丹鞋響﹐下畫樓遲。犀梳掠倩人猶未﹐螺黛淺﹐俟我乎而。看不足﹐一日千回﹐眼轉迷離。比肩縱得相隨﹐夢雨難期。密意寫折枝朵朵﹐柔魂遞續命絲絲。洛神賦﹐小字中央﹐只有儂知。

臺城路

晨紅才射南窗影﹐犀帷被誰驚起。啅雀爭枝﹐寒梅吐萼﹐攪得雪花都墜。暗香簪未。早濕了當風畫羅衣袂。簡點燻籠﹐辟邪鑪火陷灰細。昨宵回憶並坐。問何曾酒釅﹐宿酲如是。欖漿酸﹐蛤蜊湯俊﹐猶道不消殘醉。曲屏斜倚。看舊埽眉峯﹐漸低穹翠﹐半枕瞢騰﹐到日髙翻睡。

南鄕子

明日別離人﹐未戀今宵月似銀。只願五更風又雨。飛到暮﹐啼殺杜鵑催不去。

又

斗賬杏梁西﹐不許花蚊內並棲。分與羅衾香繚繞。遮了﹐一剪微風紈扇小。

聲聲慢七夕

桐陰重碧﹐豆葉輕黃﹐溪沙過雨無泥。盡捲纖雲﹐一鉤涼月樓西。尋思昔遊歷歷﹐記回廊纖手曾攜。好風度﹐愛吹衣香細﹐點屐聲低。誰道離多會少﹐比露蛩秋蟀﹐只解凝啼。恨別江淹﹐舊時南浦都迷。輸成雙星歲歲﹐料紅墻銀漢難躋。孤夢遠﹐尙牽人橫閣小梯。

夢芙蓉

日長深院裏﹐見微吟紅豆﹐學書靑李。鼠須散卓﹐曾付掃眉翠﹐綠紗風不起﹐鑪煙都篆心字。。密締星期﹐許支機石畔﹐來往絳河水。誰料分飛萬里。霧露芙蓉﹐恨別成秋蒂。桃蹊重到﹐仙犬遽迎吠。澀塵凝滿砌﹐夕陽空自垂地。舊日回廊﹐剩枇杷一樹﹐花下小門閉。

三姝媚

灣頭登小艓。慣風生衣香﹐水湔裙褶。待到重門﹐縱教攜玉腕﹐尙羞紅頰。月姊窺儂﹐也勸飲深杯稠疊。織女機邊﹐一綫秋河﹐夜涼人涉。早是含情迎接。怕峽雨他山﹐易沾桃葉。第一相思﹐是牀東襪剗﹐暗塵潛躡。舊事淒涼﹐化夢裏雙飛蝴蝶。剩有輕綃十幅﹐曾圍秀靨。

滿庭芳

雨蓋飄荷﹐霜枝釘菊﹐滿庭芳艸萋萋。莫愁催送﹐香徑手重攜。疊取鴛鴦繡被﹐屏山近已分雙棲。金簪拔﹐暗除了鳥﹐不用繞唐梯。低帷聽細語﹐五湖心事﹐釵卜難稽。得霧深三里﹐花隔千溪。只是仙源無路﹐添惆悵殘月荒雞。繩河曉﹐黃姑織女﹐依舊水東西。

靑玉案

灣頭分手盈盈步﹐潛約到西湖住。蘇小門前芳艸渡。依稀曾記﹐小樓深巷﹐盡是銷魂處。到來忽下前溪路﹐月黑頻催送柔櫓。及到前溪人又去。遊絲落絮﹐春來無定﹐總被東風誤。

南樓令

疏雨過輕塵﹐圓莎結翠茵。惹紅襟乳燕來頻。乍暖乍寒花事了﹐畱不住﹐塞垣春。歸夢苦難眞﹐別離情更親。恨天涯芳信無因。欲語去年今日事﹐能幾个﹐去年人。

又

垂柳板橋低﹐嬌鶯著意啼。正門前春水初齊。記取鴉頭羅襪小﹐曾送上﹐窅娘堤。花底惜分攜﹐苔錢舊徑迷。燕巢空落盡芹泥。惟有天邊眉月在﹐猶自掛﹐小樓西。

後庭花

低鬟斂盡云欹側﹐粉香都拭。生憎桂帳秋虫入﹐教郎輕擘。紅藤細織暹羅席﹐方花盈尺。冷波一任鴛鴦拍﹐殘夢無力。

減蘭

犀梳在手﹐逋發未撩勻面後。眉語心知﹐引過閒房步步隨。頹香暖玉﹐牽拂腰巾帶重來。一段歸云﹐誰驗蛇醫臂上痕。

好事近

往事記山陰﹐風雪鏡湖殘臘。燕尾香緘小字﹐十三行封答。中央四角百回看﹐三歲袖中納。一自淩波去後﹐悵神光難捨。

浣溪沙

桑葉陰陰淺水灣﹐更無人處竹回環。飛來一片望夫山。勸客且畱今日住﹐催歸深悔那時還。斷腸朝雨賦陽關。

卜算子

畱贈鏡湖紗﹐浣女機中織。裁作輕衫穩稱身﹐更染蒲萄色。松葉玻璃碧﹐勸飲春纖執。本向人前欲避嫌﹐禁不住心憐惜。

賣花聲

相見罷憑闌﹐並坐重關。燻鑪初徙鏡臺寬。子石琢成蓮葉小﹐教試麋丸。畫扇翠峯攢﹐一面霜紈。別來詩句幾曾閒。雜體江淹三十關首﹐都寫伊看。

紅娘子

袖薄吹香過﹐發重縈鬟嚲。壓眾風流﹐傾城色笑﹐趁時梳裹。慣新詩詠罷少人知﹐一篇篇教和。別淚看頻墮﹐密約何曾果。七夕星河﹐中秋院落﹐上元燈火。悔當時花月可憐宵﹐鎭相逢閒坐。

換巢鸞鳳

桐扣亭前。記春花落盡﹐才返吟鞭。鴨頭凝練浦﹐鵝眼屑楡錢。蘭期空約月初弦。待來不來﹐紅橋小船。蓬山近﹐又風引翠鬟不見。飛燕﹐書乍展。哽咽淚痕﹐猶自芳箋染。玉鏡妝臺﹐靑蓮硯匣﹐定自沈吟千徧。解道臨行更開封﹐背人一縷香雲剪。知他別後﹐鳳釵攏鬢深淺。

如夢令七夕

記摘小園瓜李﹐七夕年時花底。呆女嫁癡牛﹐嫁到良宵十四。彈指﹐彈指﹐好事已成虛事。

采桑子五月六日

攜來九子同心粽﹐蒲酒猶深。夜帳輕容﹐續命絲長鍼再縫。須知後會渾無據﹐難道相逢。十二巫峯﹐峽雨輕回第四重。

一葉落

淚眼注﹐臨當去。此時欲住已難住。下樓復上樓﹐樓頭風吹雨。風吹雨﹐艸艸離人語。

無悶雨夜

密雨垂絲﹐細細晚風﹐約盡浮萍池水。乍一霎黃昏﹐小門深閉。作弄新涼天气。怕早有井梧飄階砌。正楚筠﹐簟冷香篝﹐簡點舊時鴛被。無計。才獨眠﹐更坐起恁說愁邊滋味。翠蛾別久﹐遠信莫致。縱有夢魂能記。尋不到﹐長安三千里。料此夜一點孤燈﹐知他睡也不睡。

點絳唇

萬里將行﹐剪燈重伴西樓語。遠書欲附﹐細把郵簽數。風雨江頭﹐不許離人去。離人去。斷腸歸路﹐秋艸眞娘墓。

風蝶令

秋雨疏偏響﹐秋點夜迸啼。空牀取次薄衾攜。未到酒醒時候﹐已淒淒。寒雁橫天遠﹐江云擁樹低。一灣楊柳板橋西。料得燈昏獨上﹐小樓梯。

鵲橋仙

靑鸞有翼﹐飛鴻無數﹐消息何曾輕到。瑤琴塵滿十三徽﹐止記得﹐思歸一調。此時便去﹐梁間燕子﹐定笑畫眉人老﹐天涯況是少歸期﹐又匹馬﹐亂山殘照。

玉闌干

玉闌干外秋蛩語﹐一架豆花淸露。蘭湯浴罷納新涼﹐攜纖手夜深爾汝。綠窗人遠紗空護﹐网暗塵﹐蛛絲無數。舊時梁燕也驚心﹐一回來卻又飛去。

柳梢靑

回雁書遲﹐燒燈時候﹐尙促歸期。獸錦梭拋﹐鮫珠淚盡﹐也忒相思。彩雲天遠瑤姬﹐便不管人間別離。約指輕弡﹐燻香小像﹐都悔還伊。

畱春令

鍼樓殘燭﹐鏡臺剩粉﹐醉眠曾許。長記羅賬夢回初﹐響幾點催花雨。別淚連絲繁主薄﹐剩定情詩句。一樣霜天月仍圓﹐只不照淩波步。

少年遊

淸溪一曲板橋斜﹐楊柳暗藏鴉。舊事巫山﹐朝云賦罷﹐夢裏是生涯。而今追憶曾遊地﹐無數斷腸花。塘上燕子﹐梁間燕子﹐飛去入誰家。

祝英臺近

紫蕭停﹐錦瑟遠﹐寂寞舊歌扇。萍葉空池﹐臥柳掃還倦。便令鳳頻書﹐芹泥長潤﹐招不到別巢秋燕。露華泫。猶剩插鬢金鈴﹐殘菊四三點。階面靑苔﹐不雨也生徧。縱餘一縷香塵﹐襪羅曾印﹐柰都被西風吹捲。

風入松

朝云不攺舊時顏﹐飛下屏山。嚴城乍報三通鼓﹐何繇得遮夢重還。露葉猶聞響屧﹐風簾莫礙垂鬟。簪花小字篋中看﹐別思回環。穿鍼縱有他生約﹐悵迢迢路斷銀灣。錦瑟空成追憶﹐玉簫定在人間。

幔捲

桃葉舟回﹐楓林客去﹐西渚波千疊。見十里橫塘﹐幾陣涼颸﹐獨上小樓﹐柔腸斷絕。春信鶯花﹐秋期河漢﹐總是愁時節。悵碧海靑天﹐夜色蒼涼﹐歸去明月。淒淒切切。相思苦夢雨何曾歇。恁不似當年﹐絳唇含笑﹐而今剩有啼痕淚頰。洛浦川長﹐靑溪路斷﹐曉露風燈滅。但寄語還淹﹐有个人兒﹐莫便輕別。

玉樓春

殘霞散盡魚天錦﹐臥柳門前萍葉浸。一梁塵暝燕空妝﹐露井風多蛩未寢。悲秋楚客今逾甚﹐那有閒情拚夜飲。屏山凝睇已無存﹐何況玉鎪金帶枕。

臨江仙

寒水籬根二尺﹐莫愁艇子能容。纖纖細步到房櫳。靑蛾勻黛淺﹐粉指掠雲松。憶食憶眠憶坐﹐好春長定相逢。侍兒一一小名重。捲衣孫秀秀﹐滅燭許冬冬。

又

昨日苦畱今日住﹐來朝再住無因。畫樓欲下幾逡巡。殘燈三兩焰﹐別淚一雙人。料得離居多少恨﹐歸期數徧冬春。長愁不獨繭眉顰。口中生石闋﹐腹內轉車輪。

又

白鷺飛邊舟一个﹐縈回幾曲方洲。晚涼重過曝衣樓。籠燈迎竹外﹐搖櫓到沙頭。煙火空存桃葉渡﹐依然蘭月如鉤。十年霜鬢不禁秋。可憐新蝶夢﹐猶戀舊蚊幬。

洞仙歌

書牀鏡檻﹐記相連斜桷。慣見修蛾遠山學。倩靑腰受簡﹐素女開圖﹐才凝盼﹐一綫靈犀先覺。新來窺宋玉﹐不用登墻﹐近在蛛絲畫屏角。見了乍驚回﹐點屐聲頻﹐分明睹翠帷低擢。旋手揭﹐流蘇近前看﹐又何處迷藏﹐者般難捉。

又

謝娘春曉﹐借貧家螺黛。須拗花枝與伊戴。傍妝臺﹐見了已慰相思。原不分﹐雲母船窗同載。叢祠燈火下﹐暗祝心期﹐眾裏分明並儂拜。盡說比肩人﹐目送登艫﹐香漸辣晚風羅帶。信柔櫓﹐嘔啞撥魚衣﹐分燕尾溪流﹐赤欄橋外。

又

津亭回首﹐望髙城天遠﹐何況城中玉人面。數郵簽萬里﹐嶺路千重﹐行不得﹐懊惱鷓鴣啼徧。郁孤臺畔水﹐解送歸人﹐三板輕船疾如箭。指點莫愁村﹐樹下門前﹐怪別後雙蛾較淺。若不是﹐臨風暗相思﹐肯猶把畱題﹐舊時團扇。

又

仲冬二七﹐算良期須果。若再沈吟甚時可。況燻鑪漸冷﹐窗燭都灰﹐難道又各自抱衾閒坐。銀灣橋已就﹐冉冉行雲﹐明月懷中半霄墮﹐歸去忒匆匆﹐軟語丁寧﹐第一怕﹐襪羅塵涴。料消息靑鸞定應知﹐也莫說今番﹐不曾眞个。

又

別離攺月﹐便懨懨成病。鎭日相思夢難醒。喚連船渡口﹐晚飯蘆中﹐相見了不用藥鑪丹鼎。雙銀蓮葉盞﹐滿貯椒花﹐同向燈前醉司命。暱枕未三更﹐蘭夜如年﹐柰猶憾亂鴉初景。起折贈黃梅鏡奩邊﹐但流睇無言﹐斷魂誰省。

又

東風幾日﹐覺寒猶甚。纖手偸攜笑齊禁。對初三微月﹐重到團欒﹐鋪地水處處襪羅涼浸。周郎三爵後﹐顧曲無心﹐爭忍厭厭夜深飲。只合並頭眠﹐有限春宵﹐切莫負暖香鴛錦。最難得﹐相逢上元時﹐且過了收燈﹐放船由恁。

又

佳期四五﹐問黃昏來否。說與低帷月明後。怕重門不鎖﹐仙犬窺人﹐愁未穩花影匆匆分手。雞缸三兩盞﹐力薄春醪﹐何事卿卿便中酒﹐翻喚養娘眠﹐底事誰知﹐燈一點尙懸紅豆。恨咫尺繩河隔三橋﹐全不管黃姑﹐夜深來又。

又

城頭畫角﹐報橫江艫舳。催上扁舟五湖曲。怪芻尼噪罷﹐蟢子飛來﹐重攜手也算天從人欲。紅墻開窔奧﹐轉入回廊﹐小小窗紗拓金屋。隨意楚臺云﹐抱玉挨香。冰雪淨素肌新浴。便歸觸簾旌侍兒醒﹐只認是新涼﹐拂檐蝙蝠。

又

韶光最好﹐甚眉峯長聚。相勸乘船漾南浦。盼海棠簪後插到茶蘼﹐同夢裏又是楝花風雨。橋東芳艸岸﹐勝樂遊原﹐勾隊爭看小蠻舞。雀舫曳疏簾﹐蛛网浮杯﹐但日日鸞簫吹度。聽唱徧靑春驀山溪﹐待拆了歌臺﹐放伊歸去。

又

三竿日出﹐愛調妝人近。鳧藻燻鑪正香潤。看櫻桃小注﹐桂葉輕描。圖畫裏只少耳邊朱暈。金簪二寸短﹐畱結殷勤﹐鑄就偏名有誰認。便與奪鸞篦﹐錦髻梳成﹐笑猶是﹐少年風韻。正不在相逢合歡頻﹐許並坐雙行﹐也都情分。

又

花糕九日﹐綴蠻王獅子。圓菊金鈴鬢邊媚。向閒房密約﹐三五須來﹐也不用靑雀先期飛至。恩深容易怨﹐釋怨成歡﹐濃笑懷中露深意﹐得个五湖船﹐雉婦漁師﹐算隨處可稱鄕思。笑恁若伊借人看﹐畱市上金錢﹐盡贏家計。

又

來年芳信﹐要同衾元夕。比及歸時小寒食。悵鴨頭船返﹐桃葉江空﹐端可惜誤了蘭期初七。易求無價寶﹐惟有佳人﹐絕世傾城再難得。薄命果生成﹐小字親題﹐認點點淚痕猶裛。怪十樣蠻箋舊曾貽﹐只一紙私書﹐更無消息。

又

蘋洲小棹﹐約兜娘相共。豈意錢塘片帆送。逢故人江上﹐一路看山﹐寧料我過了惡潑靈洞。東甌城下泊﹐孤嶼中流﹐明月秋潮夜來湧。此際最消凝﹐苦憶西樓﹐想簾底玉鉤親控。捨舊枕珊瑚更誰知﹐有淚雨烘漧﹐萬千愁夢。

又

蕭郎歸也﹐又燒燈時節。白馬重嘶畫橋雪。早靑綾幛外﹐含笑相迎﹐花枝好繡上春衫誰襭。十三行小字﹐寫與臨摹﹐幾日看來便無別。排悶偶題詩﹐玉鏡臺前﹐渾不省竊香人竊。待和了封題寄還伊﹐怕密驛沈浮﹐見時低說。

又

明湖碧浪﹐枉枉帆尋徧。咫尺仙源路非遠﹐訝杜蘭香去﹐已隔多時﹐又誰料佳約三年還踐。纖腰無一把﹐飛入懷中﹐明月重窺舊面。歸去怯孤眠﹐鏡鵲晨開﹐雲鬢掠小唇徐染。偏走向儂前道勝常﹐渾不似西窗﹐夜來曾見。

又

行舟已發﹐又經旬調笑。不算匆匆別離了。柰飛龍骨出﹐束竹腸攢﹐月額雨持比淚珠差少。羅囊鍼管就﹐絡以朱繩﹐淡墨疏花折枝裊。中有錦箋書﹐密囑歸期﹐道莫忘翠樓煙杪。枉姑負﹐劉郎此重來﹐戀小洞春香﹐尙餘細艸。

又

崔微風貌﹐信十分姚冶。八尺吳綃問誰借。悔丹靑不學﹐殺粉調鉛﹐呈花面輸與畫工傳寫。乘閒思掛壁﹐分付裝池﹐捲處香生一囊麝。自化彩雲飛﹐虫网蝸涎﹐又誰對芳容播喏。盡沈水煙濃向伊燻﹐覬萬一眞眞﹐夜深來也。

怨王孫七夕

一水塡卻雙星如約。乞巧誰憑。訴愁君莫﹐知道呆女癡牛﹐肯憐不。悠悠歲月辭家者﹐孤眠且。此夕何夕也。碧梧小院風細﹐露檻同憑﹐昔年曾。

憶少年

一鉤斜月﹐一聲新雁﹐一庭秋露。黃花初放了﹐小金鈴無數。燕子已辭秋社去﹐剩香泥﹐舊時簾戶。重陽將近也﹐又滿城風雨。

