稼軒詞

﹝宋﹞辛棄疾撰

欽定四庫全書

集部十

稼軒詞

詞曲類一

詞集之屬

提要

臣等謹案稼軒詞四卷宋辛棄疾撰棄疾有南燼紀聞已著錄其詞慷慨縱橫有不可一世之槪於倚聲家爲變調而異軍特起能於翦紅刻翠之外屹然別立一宗迄今不廢觀其才气俊邁𨿽似乎奮筆而成然嶽珂桯史記棄疾自誦賀新涼永遇樂二詞使座客指摘其失珂謂賀新涼詞首尾二腔語句相似永遇樂詞用事太多棄疾乃自攺其語日數十易累月猶未竟其刻意如此云云則未始不由苦思得矣書錄解題載稼軒詞四卷又云信州本十二卷視長沙本爲多此本爲毛晉所刻亦爲四卷而其總目又注原本十二卷殆卽就信州本而合並之歟其集舊多訛異如二卷內醜奴兒近一闋前半是本調殘闕不全自飛流萬壑以下則全首系洞仙歌蓋因洞仙歌五闋卽在此調之後舊本遂誤割第一首以補前詞之闕而五闋之洞仙歌遂止存其四近萬樹詞律中辧之甚明此本尙未及訂正其中嘆輕衫帽幾許紅塵句據其文義帽字上尙有一脫字樹亦未經勘及斯足證掃葉之諭矣今並詳爲勘定其必不可通而無別本可證者則姑從闕疑之義焉

乾隆四十四年二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

稼軒詞卷一

﹝宋﹞辛棄疾撰

哨徧【秋水觀】

蝸角鬭爭左觸右蠻一戰連千里君試思方寸此心微總虛空並包無際諭此理何言泰山毫末從來天地一稊米嗟小大相形鳩鵬自樂之二虫又何知記跖行仁義孔丘非更殤樂長年老彭悲火鼠論寒冰蠶語熱定誰同異噫貴賤隨時連城才換一羊皮誰與齊萬物莊周吾夢見之正商略遺篇翩然顧笑空堂夢覺題秋水有客問洪河百川灌雨涇流不辧涯涘於是焉河伯欣然喜以天下之美盡在已渺滄溟望洋東視逡巡向若驚嘆謂我非逢子大方達觀之家未免長見悠然笑耳此堂之水幾何其但淸溪一曲而已

又【用前韻】

一壑自專五柳笑人晚乃歸田裏問誰知幾者動之微望飛鴻冥冥天際論妙理濁醪正堪長醉從今自釀躬耕米嗟美惡難齊盈虛如代天耶何必人知試回頭五十九年非似夢裏歡娯覺來悲夔乃憐蚿谷亦亡羊算來何異嘻物諱窮時丰狐文豹罪因皮富貴非吾願遑遑乎欲何之正萬籟都沈月明中夜心彌萬里淸如水卻自覺神遊歸來坐對依稀淮岸江涘看一時魚鳥忘情喜會我已忘機更忘已又何曾物我相視非魚濠上遺意要是吾非子但教河伯休慚海若大小均爲水耳世間喜慍更何其笑先生三仕三巳

又【趙昌父之祖季思學士退居鄭圃有亭名魚計宇文叔通爲作古賦今昌父之弟成父於所居鑿池築亭榜以舊名爲成父作詩屬余賦哨徧莊周論於蟻棄知於魚得計於羊棄意其義美矣然上文論虱托於豕而得焚羊肉爲蟻所慕而致殘下文將並結二義乃獨置豕虱不言而遽論魚其義無所從起又間於羊蟻兩句之間使羊蟻之義離不相屬何耶其必有深意存焉顧後人未之曉耳或言蟻得水而死羊得水而病魚得水而活此最穿鑿不成意趣余甞反復尋繹終未能得意世必有能讀此書而了其義者他日倘見之而問焉姑先識余疑於此詞云爾】

池上主人人適忘魚魚適還忘水洋洋乎翠藻靑萍裏相魚兮無便於此甞試思莊周曾談兩事一明豕虱一羊蟻說蟻慕於膻於蟻棄知又說於羊棄意甚虱焚於豕獨忘之卻驟說於魚爲得計千古遺文我不知言以我非子噫子固非魚魚之爲計子焉知河水深且廣風濤萬頃堪依有网罟如雲鵜鶘成陣過而畱泣計應非其外海茫茫下有龍伯饑時一啖千里更任公五十犗爲餌使海上人人厭鮏味似鯤鵬變化�幾東遊入海非計直以命爲戲古來謬算狂圖五鼎烹死栢爲平地嗟魚欲事逺遊時請三思而行可矣

六州歌頭【屬得疾暴甚醫者莫曉其狀小愈困臥無聊戲作以自釋】

晨來問疾有鶴止庭隅吾語汝只三事太愁余病難扶手種靑松樹礙梅塢妨花徑才數尺如人立卻須鋤秋水堂前曲沼明於鏡可燭眉須被山頭急雨耕壠灌泥塗誰使吾廬映污渠嘆靑山好檐外竹遮欲盡有還無刪竹去吾乍可食無魚愛扶疎又欲爲山計千百慮累吾軀凡病此吾過矣子奚知口不能言臆對𨿽盧扁藥石難除有要言妙道往問北山愚庻有瘳乎

蘭陵王賦【一丘一壑】

一丘壑老子風流占卻茅檐上松月桂云脈脈石泉逗山腳尋思前事錯惱殺晨猿夜鶴終須是鄧禹輩人錦繡麻霞坐黃閣長歌自深酌看天闊鳶飛淵靜魚躍西風黃菊香噴薄悵日暮云合佳人何處納蘭結佩帶杜若入江海會約遇合事難托莫擊磬門前荷蕢人過仰天大笑冠簪落待說與窮達不須疑著古來賢者進亦樂退亦樂

又【巳未八月二十日夜夢有人以石研屏見饟者其色如玉光潤可愛中有一牛磨角作鬭狀云湘潭裏中有張其姓者多力善鬭號張難敵一日與人搏偶敗忿赴河而死居三日其家人來視之浮水上則牛耳自後並水之山往往有此石或得之裏中輒不利夢中異之爲作詩數百言大抵皆取古之怨憤變化異物等事覺而忘其言後三日賦詞以識其異】

恨之極恨極銷磨不得萇弘事人道後來其血三年化爲碧鄭人緩也泣吾父攻儒助墨十年夢沈痛化餘秋柏之間旣爲實相思重相憶被怨結中腸潛動精魄望夫江上巖巖立嗟一念中變後期長絕君看啟母憤所激又俄頃爲石難敵最多力甚一忿沈淵精气爲物依然困鬭牛磨角便影入山骨至今雕琢尋思人世只合化夢中蝶

賀新郎【賦水仙】

云臥衣裳冷看蕭然風前月下水邊幽影羅襪生塵淩波去湯沐煙波萬頃愛一點嬌黃成暈不記相逢曾解佩甚多情爲我香成陣待和淚收殘粉靈均千古懷沙恨記當時悤悤忘把此仙題品煙雨淒迷僝僽損翠袂揺揺誰整謾寫入瑤琴幽憤弦斷招魂無人賦但金杯的皪銀臺潤愁殢酒又獨醒

又【賦海棠】

莫厭霓裳素染臙脂薴羅山下浣沙溪渡誰與流霞千古醞引得東風相誤從臾入吳宮深處鬢亂釵橫渾不醒轉越江剗地迷歸路煙艇小五湖去當時倩得春畱住就錦屏一曲種種斷腸風度才是淸明三月近須要詩人妙句笑援筆殷懃爲賦十樣蠻箋紋錯綺粲珠璣淵擲驚風雨重喚酒共花語

又【賦滕王閣】

髙閣臨江渚訪層城空餘舊迹黯然懷古畫棟朱簾當日事不見朝雲暮雨但遺下西山南浦天宇修眉浮新綠映悠悠潭影恨如故空有恨柰何許王郎健筆誇翹楚到如今落霞孤鶩競傳佳句物換星移知幾度夢想珠歌翠舞爲徙倚闌干凝佇目斷平蕪蒼波晚快江風一瞬澄襟暑誰共飲有詩侶

又【賦琵琶】

鳳尾龍香撥自開元霓裳曲罷幾畨風月最苦潯陽江頭客畫舸亭亭待發記出塞黃雲堆雪馬上離愁三萬里望昭陽宮殿孤鴻沒弦解語恨難說遼陽驛使音塵絕瑣窗寒輕攏慢撚淚珠盈睫推手含情還卻手一抹梁州哀徹千古事雲飛煙滅賀老定場無消息想沈香亭北繁華歇彈到此爲嗚咽

又

柳暗淩波路送春歸猛風暴雨一畨新綠千里瀟湘葡萄漲人解扁舟欲去又檣燕畱人相語艇子飛來生塵步唾花寒唱我新畨句波似箭催鳴櫓黃陵祠下山無數聽湘娥泠泠曲罷爲誰情苦行到東吳春已暮正江闊潮平穩渡望金雀觚稜翔舞前度劉郎今重到問玄都千樹花存否愁爲倩麼弦訴

又【陳同父自東陽來過余畱十日與之同遊鵝湖且會朱晦庵於紫溪不至飄然東歸旣別之明日余意中殊戀戀復欲追路至鷺鷥林則雪深泥滑不得前矣獨飲方村悵然久之頗恨挽畱之不遂也夜半投宿吳氏泉湖四望樓聞鄰笛悲甚爲賦乳燕飛以見意又五日同父書來索詞心所同然者如此可發千里一笑】

把酒長亭說看淵明風流酷似臥龍諸葛何處飛來林間鵲蹙踏松梢殘雪要破帽多添華發剰水殘山無態度被疎梅料理成風月兩三鴈也瀟瑟佳人重約還輕別悵淸江天寒不渡水深冰合路斷車輪生四角此地行人銷骨問誰使君來愁絕鑄就而今相思錯料當初費盡人間鐵長夜笛莫吹裂

又【同父見和再用韻答之】

老大那堪說似而今元龍臭味孟公瓜葛我病君來髙歌飲驚散樓頭飛雪笑富貴千鈞如髮硬語盤空誰來聽記當時只有西窗月重進酒換嗚瑟事無兩樣人心別問渠儂神州畢竟幾畨離合汗血鹽車無人顧千里空收駿骨正目斷關河路絕我最憐君中宵舞道男兒到此心如鐵看試手補天裂

又【用前韻贈金華杜仲髙】

細把君詩說恍餘音鈞天浩蕩洞庭膠葛千丈陰崖塵不到惟有層冰積雪乍一見寒生毛髮自昔佳人多薄命對古來一片傷心月金屋冷夜調瑟去天尺五君家別看乘空魚龍慘淡風雲開合起望衣冠神州路白日銷殘戰骨嘆夷甫諸人淸絕夜半狂歌悲風起聽錚錚陣馬檐間鐵南共北正分裂

又【三山雨中遊西湖有懷趙丞相】

翠浪吞平野挽天河誰來照影臥龍山下煙雨偏宜晴更好約略西施未嫁待細把江山圖畫千頃光中堆灩澦似扁舟欲下瞿塘馬中有句浩難寫詩人例入西湖社記風流重來手種緑成陰也陌上遊人誇故國十里水晶臺榭更復道橫空淸夜粉黛中洲歌妙曲問當年魚鳥無存者堂上燕又長夏

又【和前韻】

覓句如東野想錢塘風流處士水仙祠下更憶小孤煙浪裏望斷彭郎欲嫁是一色空蒙難畫誰解胸中吞云夢試呼來艸賦看司馬須更把上林寫雞豚舊日漁樵社問先生帶湖春漲幾時歸也爲愛璢璃三萬頃正臥水亭煙榭對玉墖澄瀾深夜鴈鶩如雲休報事被詩逢敵手皆勍者春艸夢也宜夏

又【又和前韻】

碧海成桑野笑人間江翻平陸水雲髙下自是三山顏色好更看雨婚煙嫁料未必龍眠能畫擬向詩人求幼婦倩諸君妙手皆談馬須進酒爲陶寫回頭鷗鷺瓢泉社莫吟詩莫拋酒尊是吾盟也千騎而今遮白髮忘卻滄浪亭榭但記得灞陵呵夜我輩從來文字飲怕壯懷激烈須歌者蟬噪也綠陰夏

又【別茂嘉十二弟鵜鴂杜鵑實兩種見離騷補注】

綠樹聽鵜鴂更那堪鷓鴣聲住杜鵑聲切啼到春歸無尋處苦恨芳菲都歇算未抵人間離別馬上琵琶關塞黑更長門翠輦辭金闕看燕燕送歸妾將軍百戰身名烈向河梁回頭萬里故人長絕易水蕭蕭西風冷滿座衣冠似雪正壯士悲歌未徹啼鳥還知如許恨料不啼淸淚長啼血誰共我醉明月

又【題趙兼善龍閣東山小魯亭】

下馬東山路恍臨風周情孔思悠然千古寂寞東家丘何在縹緲危亭小魯試重上巖巖髙處更憶公歸西悲日正蒙蒙陌上多零雨嗟費卻幾章句謝公雅志還成趣記風流中年懷抱長攜歌舞政爾良難君臣事晚聽秦箏聲苦快滿眼松篁千畝把似未垂功名淚算何如且作溪山主雙白鳥又飛去

又【題傅君用山園】

曾與東山約爲鯈魚從容分得淸泉一勺堪笑髙人讀書處多少松窗竹閣甚長被遊人占卻萬卷何言達時用士方窮早與人同樂新種得幾花藥山頭怪石蹲秋鶚俯人間塵埃野馬孤撐髙攫拄杖危亭扶未到已覺云生兩腳更換卻朝來毛髮此地千年曾物化莫呼猿且自多招鶴吾亦有一丘壑

又【用前韻題趙晉臣敷文積翠巖余謂當築陂於其前】

拄杖重來約到東風洞庭張樂滿空簫勺巨海拔犀頭角出束向北山髙閣尙依舊爭前又卻老我傷懷登臨際問何方可以平哀樂惟是酒萬金藥勸君且作橫空鶚更休論人間腥腐紛紛烏攫九萬里風斯在下翻覆雲頭雨腳快直上昆侖濯髮好臥長虹陂千里是誰言聽取雙黃鶴攜翠影浸云壑

又【韓仲止判院山中見訪席上用前韻】

聽我三章約有談功談名者舞談經深酌作賦相如親滌器識字子云投閣算枉把精神費卻此會不如公榮者莫呼來政爾妨人樂醫俗士苦無藥當年眾鳥看孤鶚意飄然橫空直把曹吞劉攫老我山中誰是伴須信窮愁有腳似剪盡還生僧發自斷此生天休問倩何人說與乘軒鶴吾有志在丘壑

又【邑中園亭僕皆爲賦此詞一日獨坐停雲水聲山色競來相娛意溪山欲援例者遂作數語庻幾彷佛淵明思親友之意云】

甚矣吾衰矣悵平生交遊零落只今餘幾白髮空垂三千丈一笑人間萬事問何物能令公喜我見靑山多嫵媚料靑山見我應如是情與貌略相似一樽搔首東窗裏想淵明停雲詩就此時風味江左沈酣求明者豈識濁醪妙理回首叫雲飛風起不恨古人吾不見恨古人不見吾狂耳知我者二三子

又【再用前韻】

鳥倦飛還矣笑淵明缾中儲粟有無能幾蓮社髙人畱翁語我醉寧論許事試沽酒重酙翁喜一見蕭然音韻古想東籬醉臥參差是千載下竟誰似元龍百尺髙樓裏把新詩殷懃問我停雲情味北夏門髙從拉擁何事須人料理翁會道繁華朝起塵土人言寧可用顧靑山與我何如耳歌且和楚狂子

又【題傅巖叟悠然閣】

路入門前柳到君家悠然細說淵明重九晚歲淒其無諸葛惟有黃花入手更風雨東籬依舊頻顧南山髙如許是先生拄杖歸來後山不記何年有是中不減匡廬秀倩西風爲吾喚起翁能來否鳥倦飛還平林去云自無心出岫剩準備新詩幾首欲辧忘言當年意慨遙遙我去羲農久天下事可無酒

又【用前韻再賦】

肘後俄生柳嘆人生不如意事十常八九右手淋浪才有用閒卻持螯左手謾贏得傷今感舊投閣先生惟寂寞笑是非不了身前後持此語問烏有靑山幸自重重秀問新來蕭蕭木落頗堪秋否總被西風都瘦損依舊千嵓萬岫把萬事無言搔首翁比渠儂人誰好是我常與我周旋久寧作我一杯酒

又【嚴和之好古博雅以嚴本莊姓取蒙莊子陵四事曰濮上曰濮梁曰齊澤曰嚴瀬爲四圖屬余賦詞余爲蜀君平之髙揚子云所謂𨿽隋和何以加諸者班孟堅獨取子云所稱述爲王貢諸傳序引不敢以其姓名列諸傳尊之也故余謂和之當並圖君平像置之四圖之間庻幾嚴氏之髙節備焉作乳燕飛詞使歌之】

濮上看垂釣更風流羊裘澤畔精神孤矯楚漢黃金公卿印比看漁竿誰小但過眼才堪一笑惠子焉知濠梁樂望桐江千丈髙臺好煙雨外幾魚鳥古來如許髙人少細平章兩翁似與巢由同調已被堯知方洗耳畢竟塵污人了要名字人間如掃我愛蜀莊沈冥者解門前不使徵車到君爲我盡三老

又【和徐斯逺下第謝諸公載酒韻】

逸气軒眉宇似王良輕車熟路驊驑欲舞我覺君非池中物咫尺蛟龍雲雨時與命猶須天付蘭佩芳菲無人問嘆靈均欲向重華訴空鬱鬱共誰語兒曹不料揚雄賦怪當年甘泉誤說靑蔥王樹風引船回滄溟闊目斷三山伊阻但笑指吾廬何許門外蒼官三百輩盡堂堂八尺須髯古誰載我帶湖去

念奴嬌【書東流村壁】

野塘花落又匆匆過了淸明時節剗地東風欺客夢一枕云屏寒怯曲岸持觴垂楊系馬此地曾輕別樓空人去舊遊飛燕能說聞道綺陌東頭行人曾見簾底纖纖月舊恨春江流不斷新恨雲山千疊料得明朝樽前重見鏡裏花難折也應驚問近來多少華發

又【登建康賞心亭呈史畱守致道】

我來弔古上危樓贏得閒愁千斛虎踞龍盤何處是只有興亡滿目柳外斜陽水邊歸鳥隴上吹喬木片帆西去一聲誰噴霜竹卻憶安石風流東山歲晚淚落哀箏曲兒輩功名都付與長日惟消碁局寶鏡難尋碧雲將暮誰勸杯中綠江頭風怒朝來波浪翻屋

又【西湖和人韻】

晚風吹雨戰新荷聲亂明珠蒼璧誰把香奩收寶鏡云錦周遭紅碧飛鳥翻空遊魚吹浪慣趂笙歌席坐中豪气看君一飲千石遙想處士風流鶴隨人去已作飛僊客茆捨疎籬今在否松竹已非疇昔欲說當年望湖樓下水與云寛窄醉中休問斷腸桃葉消息

又【和韓南澗載酒見過雲樓觀雪】

兔園舊賞悵遺蹤飛鳥千山都絕縞帶銀杯江上路惟有南枝香別萬事新奇靑山一夜對我頭先白倚巖千樹玉龍飛上瓊闕莫惜霧鬢雲鬟試教騎鶴去約尊前月自與詩翁磨凍硯看掃幽蘭新闋便擬明年人間揮汗畱斫層冰潔此君何事晚來曾爲腰折

又【賦雨巖效朱希眞體】

近來何處有吾愁何處還知吾樂一點淒涼千古意獨倚西風寥闊剪竹尋泉和云種樹喚做眞閒著此心閒處未應長藉丘壑休說往事皆非而今覺是且把酒尊酌醉裏不知誰是我非月非云非鶴露冷松梢風髙桂子醉了還醒卻北窗髙臥莫教啼鳥驚覺

又【雙陸和陳仁和韻】

少年橫槊气憑陵酒聖詩豪餘事袖手傍觀初未識兩兩三三而已變化須臾鷗翻石鏡鵲抵星橋外搗殘秋練玉砧猶想纖指堪笑千古爭心等閒一勝■﹝扌棄﹞了光陰費老子忘機渾謾與鴻鵠飛來天際武媚宮中韋娘局上休把興亡記布衣百萬看君一笑沈醉

又【賦白牡丹和範先之韻】

對花何似似吳宮初教翠圍紅陣欲笑還愁羞不語惟有傾城嬌韻翠蓋風流牙簽名字舊賞那堪省天香染露曉來衣潤誰整最愛弄玉團酥就中一朶曾入揚州詠華屋金盤人未醒燕子飛來春盡最憶當年沈香亭北無限春風恨醉中休問夜深花睡香冷

又【和信守王道夫席上韻】

風狂雨橫是邀勒園林幾多桃李待上層樓無气力塵滿欄幹誰倚傍火添衣移香就枕莫捲朱簾起元宵過也春寒猶自如此爲問幾日新晴鳩鳴屋上鵲報檐前喜揩拭老來詩句眼要看拍堤春水月下憑肩花邊繋馬此興今休矣溪南酒賤光陰只在彈指

又【戲贈善作墨梅者】

江南盡處墮玉京僊子絕塵英秀彩筆風流偏解寫姑射冰姿淸瘦笑殺春工細窺天巧妙絕應難有丹靑圖畫一時都愧凡陋還似籬落孤山嫰寒淸曉祇欠香沾袖淡竚輕盈誰付與弄粉調朱纖手疑是花神朅來人世占得佳名久松篁佳韻倩君添做三友

又【題梅】

疎疎淡淡問阿誰堪比太眞顏色笑殺東君虛占斷多少朱朱白白雪裏溫柔水邊明秀不借春工力骨淸香嫰迥然天與奇絕甞記寶籞寒輕瑣窗睡起玉纖纖輕摘漂泊天涯空瘦損猶有當年標格萬里風煙一溪霜月未怕欺他得不如歸去閬風有个人惜

又【瓢泉酒酣和東坡韻】

倘來軒冕問還是今古人間何物舊日重城愁萬里風月而今堅壁藥籠功名酒壚身世可惜蒙頭雪浩歌一曲坐中人物三傑休嘆黃菊凋零孤標應也有梅花爭發醉裏重揩西望眼惟有孤鴻明滅萬事從教浮雲來去枉了衝冠髮故人何在長庚應伴殘月

又【再用韻和洪莘之通判丹桂詞】

道人元是道家風來作煙霞中物翠幰裁犀遮不定紅透玲瓏油壁借得春工惹將秋露燻做江梅雪我評花譜便應推此爲傑憔悴何處芳枝十郎手種看明年花發生斷虛空香色界不怕西風起滅別駕風流多情更要簪滿嫦娥發等閒折盡玉斧重倩修月

又

洞庭春晚舊相傳恐是人間尢物收拾瑤池傾國艷來向朱欄一壁透戶龍香隔簾鶯語料得肌如雪月妖眞態是誰教避人傑酒罷歸對寒窗相畱昨夜應是梅花發賦了髙唐猶想象不管孤燈明滅半面難期多情易感幾點星星髮繞梁聲在爲伊忘味三月

又【趙晉臣敷文十月望生日自賦詞屬余和韻】

看公風骨似長松磊落多生奇節世上兒曹都蓄縮凍芋旁堆秋瓞結屋溪頭境隨人勝不是江山別紫雲如陣妙歌爭唱新闋尊酒一笑相逢與公臭味菊花蘭須悅天上四時調玉燭萬事宜詢黃髮看取東歸周家叔父手把元龜說祝公長似十分今夜明月

又【和趙國興知錄韻】

爲沽美酒過溪來誰道幽人難致更覺元龍樓百尺湖海平生豪气自嘆年來看花索句老不如人意東風歸路一川松竹如醉怎得身似莊周夢中蝴蝶花底人間世記取江頭三月暮風雨不爲春計萬斛愁來金貂頭上不抵銀瓶貴無多笑我此篇聊當賓戲

又【重九席上】

龍山何處記當年髙會重陽佳節誰與老兵共一笑落帽參軍華發莫倚忘懷西風也解點檢尊前客淒涼今古眼中三兩飛蝶須信采菊東籬千載之上只有陶彭澤愛說琴中如得趣弦上何勞聲切試把空林翁還肯道何必杯中物臨風一笑請翁同醉今夕

又【用韻答傅先之提舉】

君詩好處似鄒魯儒家還有奇節下筆如神彊押韻遺恨都無毫髮炙手炎來掉頭冷去無限長安客丁寧黃菊未消勾引蜂蝶天上絳闕淸都聽君歸去我自臒山澤人道君才剛百錬美玉都成泥切我愛風流醉中傾倒丘壑胸中物一杯相屬莫孤風月今夕

又【賦傅巖叟香月堂兩梅】

未須艸艸賦梅花多少騷人詞客總被西湖林處士不肯分畱風月疎影橫斜暗香浮動把斷春消息試將花品細參今古人物看取香月堂前歲寒相對楚龔之潔自與詩家成一種不系南昌仙籍怕是當年香山老子姓白名來江國謫人仙字太白還又名白

又【余旣爲傅巖叟兩梅賦詞傅君用席上有請雲家有四古梅今百年矣未有一品題乞援香月堂例欣然許之且用前篇體制戲賦】

是誰調護歲寒枝都把蒼苔封了茆捨疎籬江上路淸夜月髙山小摸索應知曹劉沈謝何況霜天曉芬芳一世料君長被花惱惆悵立馬行人一枝最愛竹外橫斜好我向東鄰曾醉裏喚起詩家二老拄杖而今婆娑雪裏又識商山皓請君置酒看渠與我傾倒

沁園春【帶湖新居將成】

三徑初成鶴怨猿驚稼軒未來甚雲山自許平生意气衣冠人笑抵死塵埃意倦須還身閒貴早豈爲蒓羮鱸鱠哉秋江上看驚弦鴈避駭浪船回東岡更葺茅齋好都把軒窗臨水開要小舟行釣先應種柳疎籬護竹莫礙觀梅秋菊堪餐春蘭可佩畱待先生手自栽沈吟久怕君恩未許此意徘徊

又【送趙景明知縣東歸再用前韻】

佇立瀟湘黃鵠髙飛望君未來快東風吹斷西江對語急呼鬥酒旋拂塵埃卻怪英姿有如君者猶欠封侯萬里哉空贏得道江南佳句只有方回錦帆畫舫行齋悵雪浪粘天江景開記我行南浦送君折柳君逢驛使爲我攀梅落帽山前呼鷹臺下人道花須滿縣栽都休問看雲霄髙處鵬翼徘徊

又【戊申歲奏邸忽騰報謂余以病掛冠因賦此】

老子平生笑盡人間兒女怨根況白頭能幾定應獨往靑雲得意見說長存抖擻衣冠憐渠無恙合掛當年神武門都如夢算能爭幾許雞曉鐘昏此心無有新寃況抱甕年來自灌園但淒涼顧影頻悲往事殷勤對佛欲問前因卻怕靑山也妨賢路休鬭樽前見在身山中友試髙吟楚些重與招魂

又【期思舊呼奇獅或云碁獅皆非也余考之荀卿書云孫叔敖期思之鄙人也期思屬弋陽郡此地舊屬弋陽縣𨿽古之弋陽期思見之圖記者不同然有弋陽則有期思也橋壊復成父老請余賦作沁園春以証之】

有美人兮玉佩瓊琚吾夢見之問斜陽猶照漁樵故里長橋誰記今古期思物化蒼茫神遊彷佛春與猿吟秋鶴飛還驚嘯向晴波忽見千丈虹霓覺來西望崔嵬更上有靑楓下有溪待空山自薦寒冰秋菊中流卻送桂棹蘭旗萬事長嗟百年雙鬢吾非斯人誰與歸憑闌久正淸愁未了醉墨休題

又【答余叔良】

我試評君君定何如玉川似之記李花初發乘雲共語梅花開後對月相思白髮重來畫橋一望秋水長天孤鶩飛同吟處看佩揺明月衣捲靑霓相君髙節崔嵬是此處耕巖與釣溪被西風吹盡村簫社鼓靑山畱得松蓋云旗弔古愁濃懷人日暮一片心從天外歸新詞好似淒涼楚些字字堪題

又【答楊世長】

我醉狂吟君作新聲倚歌和之算芬芳定向梅間得意輕淸多是雪裏尋思朱雀橋邊何人會道野艸斜陽春燕飛都休問甚元無霽雨卻有晴霓詩壇千丈崔嵬更有筆如山云作溪著君才未數曹劉敵手風騷合受屈宋降旗誰識相如平生自許慷慨須乘駟馬歸長安路問垂虹千柱何處曾題

又【靈山齊庵賦時築偃湖未成】

疊嶂西馳萬馬回旋眾山欲東正驚湍直下跳珠倒濺小橋橫截缺月初弓老合投閒天教多事檢校長生十萬松吾廬小在龍蛇影外風雨聲中爭先見面重重看爽气朝來三四峯似謝家子弟衣冠磊落相如庭戶車騎雍容我覺其間雄深雅健如對文章太史公新堤路問偃湖何日煙水蒙蒙

又【弄溪賦】

有酒忘杯有筆忘詩弄溪柰何看從橫斗轉龍蛇起陸崩騰決去雪練傾河裊裊東風悠悠倒影揺動雲山水又波還知否欠菖蒲攢港綠竹緣坡長松誰剪嵳峩笑野老來耘山上禾算只因魚鳥天然自樂非關風月閒處偏多芳艸春深佳人日暮濯髮滄浪獨浩歌裴回久人間有誰似老子婆娑

又【期思卜築】

一水西來千丈晴虹十里翠屏喜艸堂經歲重來杜老斜川好景不負淵明老鶴髙飛一枝移宿長笑蝸牛戴屋行平章了待十分佳處著个茅亭靑山意气崢嶸似爲我歸來嫌媚生解頻教花鳥前歌後舞更催雲水暮送朝迎酒聖詩豪可能無勢我乃而今駕馭卿淸溪上被山靈卻笑白髮歸耕

又【將止酒戒酒杯使勿近】

杯汝前來老子今朝點檢形骸甚長年抱渇咽如焦釡於今喜溢气似犇雷漫說劉伶古今達者醉後何妨死便埋渾如許嘆汝於知已眞少恩哉更憑歌舞爲媒算合作人間鴆毒猜況疾無小大生於所愛物無美惡過則爲災與汝成言勿畱亟退吾力猶能肆汝杯杯再拜道麾之卽去有召須來

又【城中諸公載酒入山余不得以止酒爲解遂破戒一醉再用韻】

杯汝知乎酒泉罷侯鴟夷乞骸更髙陽入謁都稱虀臼杜康初筮正得云雷細數從前不堪餘恨歲月都將曲蘗埋君詩好似提壺卻勸沽酒何哉君言病豈無媒似壁上雕弓蛇暗猜記醉眠陶令終全至樂獨醒屈子未免沈菑欲聽公言慚非勇者司馬家兒解覆杯還堪笑借今宵一醉爲故人來

又【用邴原事壽趙茂嘉郎中時以置兼濟倉賑濟裏中除直祕閣】

甲子相髙亥首曾疑絳縣老人看長身玉立鶴般風度方頤��虎樣精神文爛卿云詩淩鮑謝筆勢駸駸更右軍渾餘事羨僊都夢覺金闕名存門前父老忻忻煥奎閣新襃詔語溫記他年帷幄須依日月只今劍履快上星辰人道陰功天教多壽看到貂蟬七葉孫君家裏是幾枝丹桂幾樹靈椿

又【和吳子似縣尉】

我見君來頓覺吾廬溪山美哉悵平生肝膽都成楚越只今膠漆誰是陳雷搔首踟躕愛而不見要得詩來渇望梅還知否怯淸風入手日看千回直須抖擻塵埃人怪我柴門今始開向松間乍可從他喝道庭中切莫踏破蒼苔豈有文章謾勞車馬待喚靑芻白飯來君非我任功名意气莫恁徘徊

水調歌頭【舟次揚州和楊濟翁周顯先韻】

落日塞塵起邊馬獵淸秋漢家組練十萬列艦聳層樓誰道投鞭飛渡憶昔鳴鏑血污風雨佛貍愁季子正年少匹馬黑貂裘今老矣搔白首過揚州倦遊欲去江上手種橘千頭二客東南名勝萬卷詩書事業甞試與君謀莫射南山虎直覓富平侯

又

落日古城角把酒勸君畱長安路逺何事風雪獘貂裘散盡黃金身世不管秦樓人怨歸計狎沙鷗明夜扁舟去和月載離愁功名事身未老幾時休詩書萬卷致身須到古伊周莫學班超投筆縱得封侯萬里憔悴老邊州何處依劉客寂寞賦登樓

又【淳熙丁酉自江陵移帥隆興到官之二月被召司馬監趙卿王漕餞別司馬賦水調歌頭席間次韻時王公明樞密薨坐客終夕爲興門戶之嘆故前章及之】

我飲不須勸正怕酒尊空別離亦復何恨此別恨匆匆頭上貂蟬貴客花外麒麟髙冢人世竟誰雄出門一笑去千里落花風孫劉輩能使我不爲公餘發種種如是此事付渠儂但得平生湖海除了醉吟風月此外百無功毫髮皆帝力更乞鑑湖東

又【淳熙已亥自湖北漕移湖南周總領王漕趙守置酒南樓席上畱別】

折盡武昌柳掛席上瀟湘二年魚鳥江上笑我往來忙富貴何時休問離別中年堪恨憔悴鬢成霜絲竹陶寫耳急羽且飛觴序蘭亭歌赤壁繡衣香使君千騎鼓吹風采漢侯王莫把離歌頻唱可惜南樓佳處風月已淒涼在家貧亦好此語試平章

又【盟鷗】

帶湖吾甚愛千丈翠奩開先生杖屨無事一日走千回凡我同盟鷗鷺今日旣盟之後來往莫相猜白鶴在何處甞試與偕來破靑萍排翠藻立蒼苔窺魚笑汝癡計不解舉吾杯廢沼荒丘疇昔明月淸風此夜人世幾歡哀東岸綠陰少楊柳更須栽

又【湯朝美司諌見和用韻爲謝】

白日射金闕虎豹九關開見君諌疏頻上談笑挽天回千古忠肝義膽萬里蠻煙瘴雨往事莫驚猜政恐不免耳消息日邊來笑吾廬門掩艸徑封苔未應兩手無用要把蟹螯杯說劍論詩餘事醉舞狂歌欲倒老子頗堪哀白髮寧有種一一醒時栽

又【嚴子文同傅安道和前韻因再和謝之】

寄我五云字恰向酒邊開東風過盡歸鴈不見客星回均道瑣窗風月更著詩翁杖屨合作雪堂猜【子文作雪齋寄書云近以旱無以延客】歲旱莫畱客霖雨要渠來短燈檠長劍鋏欲生苔雕弓掛壁無用照影落淸杯多病關心藥餌小摘親鉏菜甲老子政須哀夜雨北窗竹更倩野人栽

又【和趙景明知縣韻】

官事未易了且向酒邊來君如無我問君懷抱向誰開但放平生丘壑莫管傍人嘲罵深蟄要驚雷白髮還自嘯何地置衰頹五車書千石飲百篇才新詞未到瓊瑰先夢滿吾懷已過西風重九且要黃花入手詩興未關梅君要花滿縣桃李趂時栽

又【壽趙漕介庵】

千里渥窪種名動帝王家金鑾當日奏艸落筆萬龍蛇帶得無邊春下等待江山都老教看鬢方鴉莫管錢流地且擬醉黃花喚雙成歌弄玉舞麗華一觴爲飲千歲江海吸流霞聞道淸都帝所要挽銀河仙浪西北洗胡沙回首日邊去雲裏認飛車

又【和王政之右司吳江觀雪見寄】

造化故豪縱千里玉鸞飛等閒更把萬斛瓊粉蓋玻瓈好捲垂虹千丈只放冰壺一色雲海路應迷老子舊遊處回首夢耶非謫仙人鷗鳥伴兩忘機掀髯把酒一笑詩在片帆西寄語煙波舊侶聞道蒓鱸正美休裂芰荷衣上界足官府汗漫與君期

又【九日遊雲洞和韓南澗尙書韻】

今日復何日黃菊爲誰開淵明謾愛重九胸次正崔嵬酒亦關人何事政自不能不爾誰遣白衣來醉把西風扇隨處障塵埃爲公飲須一日三百杯此心髙處東望雲气見蓬萊翳鳳驂鸞公去落佩倒冠吾事抱病且登臺歸路踏明月人影共徘徊

又【再用韻呈南澗】

千古老蟾口云洞揷天開漲痕當日何事洶湧到崔嵬攫土摶沙兒戲翠谷蒼崖幾變風雨化人來萬里須臾耳野馬驟空埃笑年來蕉鹿夢畫蛇杯黃花憔悴風露野碧漲荒萊此會明年誰健後日猶今視昔歌舞只空臺愛酒陶元亮無酒正徘徊

又【再用韻答李子永提幹】

君莫賦幽憤一語試相開長安車馬道上平地起崔嵬我愧淵明久矣猶借此翁湔洗素壁寫歸來斜日透虛隙一綫萬飛埃斷吾生左持蟹右持杯買山自種雲樹山下斸煙萊百錬都成繞指萬事直須稱好人世幾輿臺劉郎更堪笑剛賦看花回

又【慶韓南澗尙書七十】

上古八千歲才是一春秋不應此日剛把七十壽君侯看取垂天云翼九萬里風在下與造物同遊君欲計歲月甞試問莊周醉淋浪歌窈窕舞溫柔從今杖屨南澗白日爲君畱聞道鈞天帝所頻上玉巵春酒冠蓋擁龍樓快上星辰去名姓動金甌

又【席上用黃徳和推官韻壽南澗】

上界足官府公是地行僊靑氈劍履舊物玉立近天顏莫怪新來白髮恐是當年柱下道徳五千言南澗舊活計猿鶴且相安歌秦缶寶康瓠世皆然不知淸廟鐘磬零落有誰編莫問行藏用捨畢竟山林鐘鼎底事有虧全再拜荷公賜雙鶴一千年【公以雙鶴見壽】

又【和信守鄭舜舉蔗庵韻】

萬事到白髮日月幾西東羊腸九折岐路我老慣經從竹樹前溪風月雞酒東家父老一笑偶相逢此樂竟誰覺天外有冥鴻味平生公與我定無同玉堂金馬自有佳處著詩翁好鎖雲煙窗戶怕入丹靑圖畫飛去了無蹤此語更癡絕眞有虎頭風

又【送守信王桂發】

酒罷且勿起重挽使君須一身都是和气別去意何如我輩情鍾休問父老田頭說尹淚落獨憐渠秋水見毛髮千尺定無魚望靑闕左黃閣右紫樞東風桃李陌上下馬拜除書屈指吾生餘幾多病妨人痛飲此事正愁余江湖有歸鴈能寄艸堂無

又【送鄭厚卿赴衡州】

寒食不少住千騎擁春衫衡陽石鼓城下記我舊停驂襟以瀟湘桂嶺帶以洞庭靑艸紫蓋屹西南文字起騷雅刀劍化新蠶看使君於此事定不凡奮髯抵幾堂上樽爼自髙談莫信君門萬里但使民歌五袴歸詔鳳凰銜君去我誰飲明月影成三

又【提朝李君索余賦野秀綠遶二詩餘詩尋醫久矣姑合二榜之意賦水調歌頭以遺之然君才气不減流輩豈求田問舍而獨樂身耶】

文字覷天巧亭榭定風流平生丘壑歲晚也作稻粱謀五畝園中秀野一水田將綠遶■﹝禾罷﹞稏不勝秋飽飯對花竹可是便忘憂吾老矣探禹穴欠東遊君家風月幾許白馬去悠悠揷架牙簽萬軸射虎南山一騎容我攬須不更欲勸君酒百尺臥髙樓

又【元日投宿博山寺見者驚嘆其老】

頭白牙齒缺君勿笑衰翁無窮天地今古人在四之中臭腐神奇俱盡貴賤賢愚等耳造物也兒童老佛更堪笑談妙說虛空坐堆豗行答颯立龍鐘有時三盞兩盞淡酒醉蒙鴻四十九年前事一百八盤狹路拄杖倚墻東老景竟何似只與少年同

又【送楊民瞻】

日月如磨蟻萬事且浮休君看檐外江水滚滚自東流風雨瓢泉夜半花艸雪樓春到老子己菟裘歲晚問無恙歸計橘千頭夢連環歌彈鋏賦登樓黃鶴白酒君去村社一畨秋長劍倚天誰問夷甫諸人堪笑西北有神州此事君自了千古一扁舟

又【送施樞密聖與帥江西信之讖云】

相公倦臺鼎要伴赤松遊髙牙千里東夏笳鼓萬貔貅試問東山風月更著中郎絲竹畱得謝公不孺子宅邊水雲影自悠悠占古語方人也正黑頭穹龜突兀千丈石打玉溪流金印沙堤時節畫棟珠簾雲雨一醉早歸休賤子祝再拜西北有神州

又【壬子三山被召陳端仁給事飲餞席上作】

長恨復長恨裁作短歌行何人爲我楚舞聽我楚狂聲余旣滋蘭九畹又樹蕙之百畮秋菊更餐英門外滄浪水可以濯吾纓一杯酒問何似身後名人間萬事毫髮常重泰山輕悲莫悲生離別樂莫樂新相識兒女古今情富貴非吾事歸與白鷗盟

又【題張晉英提舉玉峯樓】

木末翠樓出詩眼巧安排天公一夜削出四面玉崔嵬疇昔此山安在應爲先生見晚萬馬一時來白鳥飛不盡卻帶夕陽回勸君飲左手蟹右手杯人間萬事變滅今古幾池臺君看莊生達者猶對山林臯壤哀樂未忘懷我老尙能賦風月試追陪

又【三山用趙丞相韻畣帥幕王君且有感於中秋近事並見之末章】

說與西湖客觀水更觀山淡妝濃抹西子喚起一時觀種柳人今天上對酒歌翻水調醉墨卷秋瀾老子興不淺歌舞莫教闌看尊前輕聚散少悲歡城頭無限今古落日曉霜寒誰唱黃雞白酒猶記紅旗淸夜千騎月臨關莫說西州路且盡一杯看

又【卽席和金華杜仲髙韻並壽諸友惟釂乃佳耳】

萬事一杯酒長嘆復長歌杜陵有客剛賦云外築婆娑須信功名兒輩誰識年來心事古井不生波種種看餘發積雪就中多二三子問丹桂倩素娥平生螢雪男兒無柰五車何看取長安得意莫恨春風看盡花柳自蹉跎今夕且歡笑明月鏡新磨

又【醉吟】

四坐且勿語聽我醉中吟池塘春艸未歇髙樹變鳴禽鴻鴈初飛江上蟋蟀還來牀下時序百年心誰要卿料理山水有淸音歡多少歌長短酒淺深而今已不如昔後定不如今閒處直須行樂良夜更教秉燭髙會惜分陰白髮短如許黃菊倩誰簪

又【題趙晉臣敷文眞得歸方是閒】

十里深窈窕萬瓦碧參差靑山屋上流水屋下綠橫溪眞得歸來嘯語方是閒中風月剰費酒邊詩檢點笙歌了琴罷更圍碁王家竹陶家柳謝家池知君勲業未了不是枕流時莫向癡兒說夢且作山人索價頗怪鶴書遲一事定嗔我已辦北山移

又【賦傅巖叟悠然閣】

歲歲有黃菊千載一東籬悠然政須兩字長笑退之詩自古此山元有何事當時才見此意有誰知君起更斟酒我醉不須辭回首處云正出鳥倦飛重來樓上一句端的與君期都把軒窗寫徧更使兒童誦得歸去來兮辭萬卷有時用植杖且耘耔

又【題吳子似瑱山堂經徳堂陸象山取名也】

喚起子陸子經徳問何如萬鍾於我何有不負古人書聞道千章松桂剰有四時柯葉霜雪歲寒餘此是瑱山境還似象山無耕也餒學也祿孔之徒靑山畢竟升斗此意頗關渠天地淸寧髙下日月東西寒暑何用著工夫兩字君勿惜借我榜吾廬

又【賦松菊堂】

淵明最愛菊三徑也栽松何人收拾千載風味此山中手把離騷讀徧自掃落英餐罷杖屨曉霜濃皎皎大獨立更揷萬芙蓉水潺湲云澒洞石巃嵸素琴濁酒喚客端有古人風卻怪靑山能巧政爾橫看成嶺轉面已成峯詩句得活法日月有新工

又【將遷新居不成戲作時以病止酒且遣去歌者末章及之】

我亦卜居者歲晚望三閭昂昂千里泛泛不作水中鳬好在書攜一束莫問家徒四壁���������������舞烏有歌亡是飲子虛二三子者愛我此外故人疎幽事欲論誰共白鶴飛來似可忽去復何如眾鳥欣有托吾亦愛吾廬

又【趙昌父用東坡韻敍太白東坡事見寄過相襃借因用韻爲謝兼寄吳子似】

我志在寥闊疇昔夢登天摩娑素用人世俛仰已千年有客驂鸞翳鳳云遇靑山赤壁相約上髙寒酌酒援北斗我亦虱其間少歌曰神甚放形則眠鴻鵠一再髙舉天地睹方圓欲重歌兮夢覺推枕惆然獨念人事底虧全有美人可語秋水隔嬋娟

又【題永丰楊少遊提點一枝堂】

萬事幾時足日月自西東無窮宇宙人是一粟太倉中一葛一裘經歲一缽一瓶終日老子舊家風更著一杯酒夢覺大槐宮記當年嚇腐鼠嘆冥鴻衣冠神武門外驚倒幾兒童休說須彌芥子看取鯤鵬斥鷃小大若爲同君欲論齊物須訪一枝翁

又【席上爲葉仲洽賦】

髙馬勿捶面千里事難量長魚變化雲雨無使寸鱗傷一壑一丘吾事一斗一石皆醉風月幾千場須作蝟毛磔筆作劍鋒長我憐君癡絕似顧長康綸巾羽扇顚倒又似竹林狂解道長江如練準備停雲堂上千首買秋光怨調爲誰賦一斛貯檳榔

玉蝴蝶【追別杜仲髙】

古道行人來去香滿紅樹風雨殘花望斷靑山髙處都被雲遮客重來風流觴詠春巳去光景桑麻苦無多一條垂柳兩个啼鴉人家疎疎翠竹陰陰綠樹淺淺寒沙醉兀藍輿夜來豪飲太狂些到如今都齊醒卻只依舊無柰愁何試聽呵寒食近也且住爲佳

又【杜仲髙書來戒酒用韻】

貴賤偶然渾似隨風簾幙籬落飛花空使兒曹馬上羞面頻遮向空江誰捐玉佩寄離恨應折疏麻暮云多佳人何處數盡歸鴉儂家生涯蠟屐功名破甑交友摶沙往日曾論淵明似勝臥龍些算來從人生行樂休便說日飲亡何快斟呵裁詩未穩得酒良佳

稼軒詞卷一

●欽定四庫全書

稼軒詞卷二

﹝宋﹞辛棄疾撰

滿江紅【建康史帥致道席上賦】

鵬翼垂空笑人世蒼然無物又還去九重深處玉階山立袖裏珍奇光五色他年要補天西北且歸來談笑護長江波澄碧佳麗地文章伯金縷唱紅牙拍看樽前飛下日邊消息料想寶香燻閣夢依然畫舫淸溪笛待如今端的約鐘山長相識

又【中秋寄逺】

快上西樓怕天教浮雲遮月但喚取玉纖橫管一聲吹裂誰做冰壺涼世界最憐玉斧修時節問嫦娥孤處有愁無應華發雲液滿瓊杯滑長袖舞淸歌咽嘆十常八九欲磨還缺但願長圓如此夜人情未必看承別把從前離恨總包藏歸時說

又【中秋】

美景良辰算只是可人風月況素節揚輝長是十分淸徹著意登樓瞻玉兔何人張幙遮銀闕倩飛廉特得爲吹開憑誰說弦與朢從圓缺今與昨何區別羨夜來把手桂花堪折安得便登天柱上從容陪伴酬佳節更如今不聽麈談淸愁如發

又【暮春】

點火櫻桃照一架荼■﹝艸縻﹞如雪春正好見龍孫穿破紫苔蒼壁乳燕引雛飛力弱流鶯喚友嬌聲怯問春歸不肻帯愁歸腸千結層樓望春山疊家何在煙波隔把古今遺恨向他誰說蝴蝶不傳千里夢子規叫斷三更月聽聲聲枕上勸人歸歸難得

又

家住江南又過了淸明寒食花徑裏一番風雨一番狼藉紅粉暗隨流水去園林漸覺淸陰密算年年落盡刺桐花寒無力庭院靜空相憶無說處閒愁極怕流鶯乳燕得知消息尺素如今何處也綠云依舊無蹤迹謾教人羞去上層樓平蕪碧

又【贑州席上呈太守陳李陵侍郎】

落日蒼茫風才定片帆無力還記得睂來眼去水光山色倦客不知身逺近佳人已卜歸消息便歸來只是賦行雲襄王客些个事如何得知有恨休重憶但楚天特地暮云凝碧過眼不如人意事十常八九今頭白笑江州司馬太多情靑衫濕

又【賀王帥宣平湖南寇】

笳鼓歸來舉鞭問何如諸葛人道是悤悤五月渡瀘深入白羽生風貔虎噪靑溪路斷鼪鼯泣早紅塵一騎落平岡捷書急三萬卷龍頭客渾未得文章力把詩書馬上笑驅鋒鏑金印明年如斗大貂蟬卻自兜鍪出待刻公勲業到雲霄浯溪石

又

漢水東流都洗盡蠻兒膏血人盡說君家飛將舊時英烈破敵金城雷過耳談兵玉帳冰生頰想王郎結髮賦從戎傳遺業腰間劍聊彈鋏尊中酒堪爲別況故人新擁漢壇旌節馬革裹屍當自誓蛾眉伐性休重說但從今記取楚臺風庾樓月

又【江行簡楊濟翁周顯先】

過眼溪山怪都是舊時曾識還記得夢中行徧江南江北佳處徑須攜杖去能消幾兩平生屐笑塵勞三十九年非長爲客吳楚地東南坼英雄事曹劉敵被西風吹盡了無塵迹樓觀甫成人已去旌旗未捲頭先白嘆人生哀樂轉相尋今猶昔

又

敲碎離愁紗窗外風揺翠竹人去後吹簫聲斷倚樓人獨滿眼不堪三月暮舉頭已覺千山綠但試把一紙寄來書從頭讀相思字空盈幅相思意何時足滴羅襟點點淚珠盈掬芳艸不迷行路客垂楊只礙離人目最苦是立盡月黃昏欄幹曲

又

倦客新丰貂裘敝徵塵滿目彈短鋏靑蛇三尺浩歌誰續不念英雄江左老用之可以尊中國嘆詩書萬卷致君人翻沈陸休感慨澆醽醁人易老歡難足有玉人憐我爲簪黃菊且置請纓封萬戶竟須賣劍酬黃犢甚當年寂寞賈長沙傷時哭

又

風捲庭梧黃葉墜新涼如洗一笑折秋英同賞弄香挼蘂天逺難竆休久望樓髙欲下還重倚■﹝扌棄﹞一襟寂寞淚彈秋無人會今古恨沈荒壘悲歡事隨流水想登樓靑鬢未堪憔悴極目煙橫山數點孤舟月淡人千里對嬋姢從此話離愁金樽裏

又【冷泉亭】

直節堂堂看夾道冠纓拱立漸翠谷羣仙來下佩環聲急誰信天鋒飛墮地傍湖千丈開靑壁是當年玉斧削方壺無人識山水潤瑯玕濕秋露下瓊珠滴向危亭橫跨玉淵澄碧醉舞且揺鸞鳳影浩歌莫遣魚龍泣恨此中風物本吾家今爲客

又【再用前韻】

照影溪梅悵絕代佳人獨立便小駐雍容千騎羽觴飛急琴裏新聲風響佩筆端醉墨雅棲壁是使君文雅舊知名今方識髙欲臥云還濕淸可漱泉長滴快晚風吹帽滿懷空碧寶馬嘶歸紅斾動龍團試水銅瓶泣怕他年重到路應迷桃源客

又【席間和洪景盧舍人兼司馬漢章大監】

天與文章看萬斛龍文筆力聞道是一詩曾換千金顏色欲說又休新意思彊啼偸笑眞消息算人人合與共乘鸞鑾坡客傾國艷難再得還可恨還堪憶看書尋舊錦衫裁新碧鶯蝶一春花裏活可堪風雨飄紅白問誰家卻有燕歸梁香泥濕

又【送湯朝美司諫自汴歸金壇】

瘴雨蠻煙十年夢樽前休說春正好故園桃李待君花發兒女燈前和淚拜雞豚社裏歸時節看依然舌在齒牙牢心如鐵活國手封侯骨騰汗漫排閶闔待十分做了詩書勲業當日念君歸去好而今卻恨中年別笑江頭明月更多情今宵缺

又【送李正之提刑入蜀】

蜀道登天一杯送繡衣行客還自嘆中年多病不堪離別東北看謄諸葛表西南更艸相如檄把功名收拾付君侯如椽筆兒女淚君休滴荊楚路吾能識要新詩凖備廬山山色赤壁磯頭千古浪銅鞮陌上三更月正梅花萬里雪深時須相憶

又【送信守鄭舜舉被召】

湖海平生算不負蒼髯如戟聞道是使君著意太平長策此老自當兵十萬長安正在天西北便鳳凰飛詔下天來催歸急車馬路兒童泣風雨暗旌旗濕看野梅官柳東風消息莫向蔗庵追笑語只今松竹無顏色問人間誰管別離愁杯中物

又【和楊民瞻送佑之弟還侍浮梁】

塵土西風便無限淒涼行色還記取明朝應恨今宵輕別珠淚爭垂華燭暗雁行欲斷哀箏切看扁舟幸自澀淸溪休催發白石路長亭側千樹柳千絲結怕行人西去棹歌聲闋黃卷莫教詩酒污玉階不信仙凡隔但從今伴我又隨君佳哉月

又【遊南巖和範先之韻】

笑拍洪崖問千丈翠巖誰削依舊是西風白鳥北村南郭似整復斜僧屋亂欲吞還吐林煙薄覺人間萬事到秋來都揺落呼鬥酒同君酌更小隱尋幽約且丁寧休負北山猿鶴有鹿從渠求鹿夢非魚定未知魚樂正仰看飛鳥卻應人回頭錯

又【和範先之詠雪】

天上飛瓊畢竟向人間情薄還又跨玉龍歸去萬花揺落云破林梢添逺岫月明屋角分層閣記少年駿馬走韓盧掀東郭吟凍雁嘲饑鵲人已老歡猶昨對瑤華滿地與君酬酢最愛霏霏迷逺近都收擾擾還空闊待羔兒飲罷又烹茶揚州鶴

又【病中兪山甫敎授訪別病起寄之】

曲幾團蒲記方丈君來問疾更夜雨匆匆別去一杯南北萬事莫侵閒鬢髮百年正要佳眠食最難忘此語重殷勤千金値西崦路東巖石攜手處今塵迹望東來猶有舊盟如日莫信蓬萊風浪隔垂天自有扶揺力對梅花一夜苦相思無消息

又【餞鄭衡州厚卿席上再賦】

莫折荼■﹝艸縻﹞且畱取一分春色還待得靑梅如豆共伊同摘少日對花渾醉夢而今醒眼看風月恨牡丹笑我倚東風頭如雪楡莢錢菖蒲葉時節換繁華歇算怎禁風雨怎禁鵜鴂老冉冉兮花共柳是棲棲者蜂和蝶也不因春去有閒愁因離別

又【送徐行仲撫幹】

絕代佳人曾一笑傾城傾國休更嘆舊時靑鏡而今華發明日伏波堂上客老當益壯翁應說恨苦遭鄧禹笑人來長寂寂詩酒社江山筆松菊徑雲煙屐怕一觴一詠風流弦絕我夢橫山孤鶴去覺來卻與君相別記功名萬里要吾身佳眠食

又

紫陌飛塵望十里雕鞍繡轂春未老已驚臺榭瘦紅肥綠睡雨海棠猶倚醉舞風楊柳難成曲問流鶯能說故園無曾相熟巖泉上飛鳬浴巢林下棲禽宿恨荼■﹝艸縻﹞開晚謾翻紅玉蓮社豈堪談昨夢蘭亭何處尋遺墨但羈懷空自倚秋千無心蹴

又【盧國華由閩憲移漕建安陳端仁給事同諸公餞別余爲酒困臥淸塗堂上三鼔方醒國華賦詞畱別席上和韻】

宿酒醒時算只有淸愁而已人正在淸塗堂上月華如洗紙帳梅花歸夢覺蒓羮鱸鱠秋風起問人生得意幾何時吾歸矣君若問相思事料長在歌聲裏這情懷只是中年如此明月何妨千里隔顧君與我如此耳向樽前重約幾時來江山美

又【和盧國華】

漢節東南看駟馬光華周道須信是七閩還有福星來到庭艸自生心意足榕陰不動秋光好問不知何處著君侯蓬萊島還自笑人今老空有恨縈懷抱記江湖十載厭持旌纛濩落我材無所用易除殆類無根潦但欲搜好語謝新詞羞瓊報

又【山居卽事】

幾个輕鷗來點破一泓澄綠更何處一雙鸂鶒故來爭浴細讀離騷還痛飲飽看修竹何妨肉有飛泉日日供明珠五千斛春雨滿秧新谷閒日永眠黃犢看云連麥隴雪堆蠶簇若要足時今足矣以爲未足何時足被野老相扶入東園枇杷熟

又【和傅巖叟香月韻】

半山佳句最好是吹香隔屋又還怪冰霜側畔蜂兒成簇更把香來燻了月卻教影去斜侵竹似神淸骨冷住西湖何由俗根老大穿坤軸枝夭裊蟠龍斛快酒兵長俊詩壇髙築一再人來風味惡兩三杯後花緣熟記五更聨句失彌明龍銜燭

又【壽趙茂嘉郎中前章記兼濟倉事】

我對君侯怪長見兩眉陰徳還夢見玉堂金闕姓名仙籍舊歲炊煙渾欲斷被公扶起千人活算胸中除卻五車書都無物山左右溪南北花逺近云朝夕看風流杖屨蒼髯如戟種柳已成陶令宅散花更滿維摩室勸人間且住五千年如金石

又【呈趙晉臣敷文】

老子平生原自有金盤華屋還又要萬間寒士眼前突兀一舸歸來輕似葉兩翁相對淸如鵠到如今吾亦愛吾廬多松菊人道是荒年谷還又似丰年玉甚等閒卻爲鱸魚歸速野鶴溪邊畱杖屨行人墻外聽絲竹問近來風月幾篇詩三千軸

又【遊淸風峽和趙晉臣敷文韻】

兩峽嶄巖問誰占淸風舊築滿眼裏云來鳥去澗紅山綠世上無人供笑傲門前有客休迎肅怕淒涼無物伴君時多栽竹風采妙凝冰玉詩句好餘膏馥嘆只今人物一夔應足人似秋鴻無定住事如飛彈須圓熟笑君侯陪酒又陪歌陽春曲

木蘭花慢【席上送張仲固帥興元】

漢中開漢業問此地是耶非握劍指三秦君王得意一戰東歸興亡事今不見但山川滿目涙沾衣落日邊塵未斷西風塞馬空肥一篇書是帝王師小試去徵西更艸艸離筵匆匆去路愁滿旌旗君思我回首處正江涵秋影雁初飛安得車輪四角不堪帶減腰圍

又【滁州送範倅】

老來情味減對別酒怯流年況屈指中秋十分好月不照人圓無情水都不管共西風只管送歸船秋晚蒓鱸江上夜深兒女燈前徵衫便好去朝天玉殿正思賢想夜半承明畱教視艸卻遣籌邊長安故人問我道愁腸殢酒只依然目斷秋霄落雁醉來時響空弦

又【題上饒州圃翠微樓】

舊時樓上客愛把酒對南山笑白髮如今天教放浪來往其間登樓更誰念我卻回頭西北望層欄雲雨珠簾畫棟笙歌霧鬢風鬟近來堪入畫圖看父老願公歡甚拄笏悠然朝來爽气正爾相關難忘使君後日便一花一艸報平安與客攜壺且醉雁飛秋影江寒

又【寄題吳克明廣文菊隱】

路傍人怪問此隱者姓陶不甚黃菊如雲朝吟暮醉喚不回頭縱無酒成悵望只東籬搔首亦風流與客朝飡一笑落英飽便歸休古來堯舜有巢由江海去悠悠待說與佳人種成香艸莫怨靈修我無可無不可意先生出處有如丘聞道問津人過殺雞爲黍相畱

水龍吟【旅次登樓作】

楚天千里淸秋水隨天去秋無際遙岑逺目獻愁供恨玉簪螺髻落日樓頭斷鴻聲裏江南遊子把吳鉤看了欄幹拍徧無人會登臨意休說鱸魚堪膾盡西風季鷹歸未求田問舎怕應羞見劉郎才气可惜流年憂愁風雨樹猶如此倩何人喚取紅巾翠袖搵英雄淚

又【甲辰歲壽韓南澗尙書】

渡江天馬南來幾人眞是經綸手長安父老新亭風景可憐依舊夷甫諸人神州沈陸幾曾回首算平戎萬里功名本是眞儒事公知否況有文章山斗對桐陰滿庭淸晝當年墮地而今試看風雲犇走綠野風煙平泉艸木東山歌酒待他年整頓乾坤事了爲先生壽

又【次年南澗用韻爲僕與公生日相去一日再和以壽南澗】

玉皇殿閣微涼看公重試燻風手髙門畫戟桐陰聞道靑靑如舊蘭佩空芳蛾眉誰妒無言搔首甚年年卻有呼韓塞上人爭問公安否金印明年如斗向中州錦衣行晝依然盛事貂蟬前後鳳麟飛走富貴浮雲我評軒冕不如杯酒待從公痛飲八千餘歲伴莊椿壽

又【盤園任子嚴安撫掛冠得請客以髙風名其堂書來索詞爲賦】

斷崖千丈孤松掛冠更在松髙處平生袖手故應休矣功名良苦笑指兒曹人間醉夢莫嗔驚汝問黃金餘幾旁人欲說田園記君推去嘆息鄕舊隱對先生竹窗松戶一花一艸一觴一詠風流杖屨野馬塵埃扶揺下視蒼然如許恨當年九老圖中忘卻花盤園林路

又【寄題京口範南伯知縣家文官花花白次緋次紫唐會要載學士院有之】

倚欄看碧成朱等閒褪了香苞粉上林髙選匆匆又換紫雲衣潤幾許春風朝燻暮染爲花忙損笑舊家桃李東塗西抺有多少淒涼恨擬倩流鶯說與記榮華易消難整人間得意千紅萬紫轉頭春盡白髮憐君儒冠曾悞平生官冷算風流未減年年醉裏把花枝問

又【題雨巖巖類今所畫觀音普陁巖中有泉飛出如風雨聲】

普陀大士虛空翠巖記取飛來處蜂房萬點似穿如礙玲瓏窗戶石髓千年已垂未落嶙峋冰柱有怒濤聲逺落花香在人疑是桃源路又說春雷鼻息是臥龍彎環如許不然應是洞庭張樂湘靈來去我意長松倒生陰壑細吟風雨竟茫茫未曉只應白髮是開山祖

又【瓢泉】

稼軒何必長貧放泉檐外瓊珠瀉樂天知命古來誰會行藏用舍人不堪憂一瓢自樂賢哉回也料當年嘗問飯疏飲水何爲是棲棲者且對浮雲山上莫匆匆去流山下蒼顏照影故應零落輕裘肥馬遶齒冰霜滿懷芳乳先生飲罷笑掛瓢風樹一鳴渠碎問何如啞

又【用瓢泉韻戲仁和兼諸葛元亮且督和詞】

被公驚倒瓢泉倒流三峽詞源瀉長安紙貴流傳一字千金爭捨割肉懷歸先生自笑又何廉也但銜杯莫問人間豈有如孺子長貧者誰識稼軒心事似風乎舞雩之下回頭落日蒼茫萬里塵埃野馬更想隆中臥龍千尺髙吟才罷倩何人與間雷鳴瓦釡甚黃鍾啞

又【用些語再韻瓢泉歌以飲客聲語甚諧客皆爲之釂】

聽兮淸佩瓊瑤些明兮鏡秋毫些君無去此流昏漲膩生蓬蒿些虎豹甘人渴而汝寧猿猱些大而流江海覆舟如芥君無助狂濤些路險兮山髙些愧余獨處無聊些冬槽春盎歸來爲我制松醪些其外芬芳團龍片鳳煮云膏些古人兮旣往嗟余之樂樂簞瓢些

又【過南澗雙溪樓】

舉頭西北浮雲倚天萬里須長劍人言此地夜深長見鬥牛光焰我覺山髙潭空水冷月明星淡待燃犀下看憑欄卻怕風雷怒魚龍慘峽束蒼江對起過危樓欲飛還斂元龍老矣不妨髙臥冰壺涼簟千古興亡百年悲笑一時登覽問何人又缷片帆沙岸系斜陽纜

又【愛李延年歌淳於髠語今爲詞庶幾髙唐神女洛神賦之意云】

昔時曾有佳人翩然絕世而獨立未論一顧傾城再顧又傾人國寧不知傾城傾國佳人難再得看行雲行雨朝朝暮暮陽臺下襄王側堂上更闌燭滅記主人畱髠送客合樽促坐羅襦襟解微聞薌澤當此之時止乎禮義不淫其色但啜其泣矣啜其泣矣又何嗟及

又【別傅先之提舉時先之有召命】

只愁風雨重陽思君不見令人老行期定否徵車幾輛去程多少有客書來長安卻早傳聞追詔問歸來何日君家舊事直須待爲霖了從此蘭生蕙長吾誰與玩玆芳艸自憐拙者功名相避去如飛鳥只有良朋東阡西陌安排似巧到如今巧處依然又拙把平生笑

又

老來曾識淵明夢中一見參差是覺來幽恨停觴不禦欲歌還止白髮西風折腰五斗不應堪此問北窗髙臥東籬自醉應別有歸來意須信此翁未死到如今凜然生气吾儕心事古今長在髙山流水富貴他年直饒來晚也應無味甚東山何事當時也道爲蒼生起

摸魚兒【淳熙己亥自湖北漕移湖南同官王正之置酒小山亭賦】

更能消幾番風雨匆匆春又歸去惜春長怕花開早何況落紅無數春且住見說道天涯芳艸無歸路怨春不語算只有殷勤畫檐蛛网盡日惹飛絮長門事凖擬佳期又誤蛾眉曾有人妒千金曾買相如賦脈脈此情誰欣君莫舞君不見玉環飛燕皆塵土閒愁最苦休去倚危欄斜陽正在煙柳斷腸處

又【觀潮上葉丞相】

望飛來半空鷗鷺須臾動地鼙鼓截江組練驅山去鏖戰未收貔虎朝又暮悄慣得吳兒不怕蛟龍怒風波平步看紅斾驚飛跳魚直上蹙踏浪花舞憑誰問萬里長鯨吞吐人間兒戱千弩滔天力倦知何事白馬素車東去堪恨處人道是屬鏤怨憤足千古功名自誤謾教得陶朱五湖西子一舸弄煙雨

又【雨巖有石狀甚怪取離騷九歌名曰山鬼因賦摸魚兒攺名山鬼謡】

問何年此山來此西風落日無語看君似是羲皇上直作太虛名汝溪上住算只有紅塵不到今猶古一杯誰舉笑我醉呼君崔嵬未起山鳥覆杯去須記取昨夜龍湫風雨門前石浪掀舞四更山鬼吹燈嘯驚倒世間兒女依然處還問我淸遊杖屨公良苦神交心許待萬里攜君鞭笞鸞鳳送我逺遊賦【石浪庵外巨石也長三十餘丈】

西河【送錢仲畊自江西漕移守婺州】

西江水道是江西人淚無情卻解送行人月明千里從今日日倚髙樓傷心煙樹如薺會君難別君易艸艸不如人意十年著破繡衣茸種成桃李問君可是厭承明東方鼔吹千騎對梅花更消一醉看明年調鼎風味老病自憐憔悴過吾廬定有幽人相問歲晚淵明歸來未

永遇樂【送陳仁和自汴東歸陳至上饒之一年得子甚喜】

紫陌長安看花年少無限歌舞白髮憐君尋芳較晚捲地驚風雨問君知否鴟夷載酒不似並瓶身誤細思量悲歡夢裏覺來總無尋處芒鞋竹杖天教還了千古玉樓佳句落魄東歸風流贏得掌上明珠去起看靑鏡南冠好在拂了舊時塵土向君道雲霄萬里這回穩步

又【梅雪】

怪底寒梅一枝雪裏只恁愁絕問訊無言依稀似妒天上飛英白江上一夜瓊瑤萬頃此段如何妒得細看來風流添得自家越樣標格晚來樓上對花臨鏡學作半點妝額著意爭妍那知卻有人妒花顏色無情休問許多般事且自訪梅踏雪待行過溪橋夜半更邀素月

又【戲賦辛字送茂嘉十二弟赴調】

烈日秋霜忠肝義膽千載家譜得姓何年細參辛字一笑君聽取艱辛做就悲辛滋味總是辛酸辛苦更十分向人辛辣椒桂搗殘堪吐世間應有芳甘濃美不到吾家門戶比著兒曹累累卻有金印光垂組付君此事從今直上休憶對牀風雨但贏得鞾絞縐面記余戲語

又【檢校停雲新種杉松戲作時欲作親舊報書紙筆偶爲大風吹去未章因及之】

投老空山萬松手種政爾堪嘆何日成陰吾年有幾似見兒孫晚古來池館雲煙艸棘長使後人淒斷想當年良辰已恨夜闌酒空人散停雲髙處誰知者予萬事不關心眼夢覺東窗聊復爾爾起欲題書簡霎時風怒倒翻筆硯天也只教吾懶又何事催詩雨急片雲斗暗

又【京口北固亭懷古】

千古江山英雄無覓孫仲謀處舞榭歌臺風流總被雨打風吹去斜陽艸樹尋常巷陌人道宋公曽住想當年金戈鐵馬气吞萬里如虎元嘉艸艸封狼居胥贏得倉皇北顧四十三年望中猶記燈火揚州路可堪回首佛貍祠下一片神鴉社鼓憑誰問廉頗老矣尙能飯否

歸朝歡【靈山齊庵菖蒲港皆長松茂林獨野櫻花一株山上盛開照映可愛不數日風雨催敗殆盡意有感因效介庵體爲賦且以菖蒲綠名之丙辰歲三月三日也】

山下千林花太俗山上一枝看不足春風正在此花邊菖蒲自蘸淸溪綠與花同艸木問誰風雨飄零速莫悲歌夜深巖下驚動白雲宿病怯殘年頻自卜老愛遺篇難細讀苦無妙手畫於菟人間雕刻眞成鵠夢中人似玉覺來更憶腰如束許多愁問君有酒何不曰絲竹

又【寄題三山鄭元英巢經樓樓之側有尙友齋欲借書者就齋中取讀書不借出】

萬里康成西走蜀藥市船歸書滿屋有時光彩射星躔何人汗簡讎天祿好之寧有足請看良賈藏金玉記斯文千年未喪四壁聞絲竹試問辛勤攜一束何以牙簽三萬軸古來不作借人癡有朋只就蕓窗讀憶君淸夢熟覺來笑我便便腹倚危樓人間誰舞掃地八風曲

又【題趙晉臣敷文積翠巖】

我笑共工緣底怒觸斷峩峩天一柱補天又笑女媧忙卻將此石投閒處野煙荒艸路先生拄杖來看汝倚蒼苔摩挲試問千古幾風雨長被兒童敲火苦時有牛羊磨角去霍然千丈翠巖屏鏘然一滴甘泉乳結亭三四五會相暖熱攜歌舞細思量古來寒士不遇有時遇

又【丁卯歲寄題眉山李參政石林】

見說岷峨千古雪都作岷峨山上石君家右史老泉公千金未盡勤收拾一堂眞古石間庭更與天突兀記當時長編筆硯日日雲煙濕野老時逢山鬼泣誰夜持山去難覓有人依樣入明光玉階之下巖巖立瑯玕無數碧風流不數平泉物欲重吟靑蔥玉樹須倩子云筆

一枝花【醉中戲作】

千丈擎天手萬卷懸河口黃金腰下印大如斗更千騎弓刀揮霍遮前後百計千方久似鬭艸兒童贏个他家偏有算枉了雙眉長皺白髮空回首那時間說向山中友看丘隴牛羊更辧賢愚否且自栽花柳怕有人來但只道今朝中酒

喜遷鶯【謝趙晉臣敷文賦芙蓉詞見壽用韻爲謝】

暑風涼月愛亭亭無數綠衣持節掩冉如羞參差似妒擁出芙渠花發步襯潘娘堪恨貌比六郎誰潔添白鷺晚晴時公子佳人並列休說搴木末當日靈均恨與君王別心阻媒勞交疎怨極恩不甚兮輕絕千古離騷文字至今猶未歇都休問但千杯快飲露荷翻葉

瑞鶴仙【壽上饒倅洪萃之時攝郡事且將赴漕舉】

黃金堆到斗怎得似長年畫堂勸酒蛾眉最明秀向水沈煙裏兩行紅袖笙歌擁就爭說道明年時候被姮娥做了殷懃仙桂一枝入手知否風流別駕近日人呼文章太守天長地久歲上乃翁壽記從來人道相門出相金印累累盡有但直須周公拜前魯公拜後

又【賦梅】

雁霜寒透幙正護月雲輕嫩冰猶薄溪奩照梳掠想含香弄粉艷妝難學玉肌瘦弱更重重龍銷襯著倚東風一笑嫣然轉盼萬花羞落寂寞家山何在雪後園林水邊樓閣瑤池舊約鄰翁更仗誰托粉蝶兒只是尋桃覓柳開徧南枝未覺但傷心冷落黃昏數聲畫角

又【南澗雙溪樓】

片帆何太急望一點須臾去天咫尺舟人好看客似三峽風濤嵯峨劍戟溪南溪北正遐想幽人泉石看漁樵指點危樓卻羨舞筵歌席嘆息山林鐘鼎意倦情遷本無欣戚轉頭陳迹飛鳥外晚煙碧問誰憐舊日南樓老子最愛月明吹笛到而今撲面黃塵欲歸未得

聲聲慢【旅次登樓作】

徵埃成陣行客相逢都道幻出層樓指點檐牙髙處浪湧云浮今年太平萬里罷長淮千騎臨秋憑欄望有東南佳气西北神州千古懷嵩人去還笑我身在楚尾吳頭看取弓刀陌上車馬如流從今賞心樂事剩安排酒令詩籌華胥夢願年年人似舊遊

又【嘲紅木犀余兒時嘗入京師禁中凝碧池因書當時所見】

開元盛日天上栽花月殿桂影重重十里芬芳一枝金粟玲瓏管弦凝碧池上記當時風月愁儂翠華逺但江南艸木煙鎖深宮只爲天姿冷澹被西風醞釀徹骨香濃枉學丹蕉葉底偸染妖紅道人取次裝束是自家香底家風又怕是爲淒涼長在醉中

又【送上饒黃倅職滿赴調】

東南形勝人物風流白頭見君恨晚便覺君家叔度去人未逺長憐士元驥足道直須別駕方展問个裏待怎生銷殺胸中萬卷況有星辰劍履是傳家合在玉皇香案零落新詩我欠可人消遣畱君再三不住便直饒萬家涙眼怎抵得這睂間黃色一點

又【櫽括淵明停雲詩】

停雲靄靄八表同昏盡日時雨蒙蒙搔首良朋門前平陸成江春醪湛湛獨撫恨彌襟閒飲東窗空延佇恨舟車南北欲往何從嘆息東園佳樹列初榮枝葉再競春風日月於徵安得促席從容翩翩何處飛鳥息庭柯好語和同當年事問幾人親友似翁

八聲甘州【壽建康帥胡長文給事時方閱拆紅梅之舞且有錫帶之寵】

把江山好處付公來金陵帝王州想今年燕子依然認得王謝風流只用平時樽爼彈壓萬貔貅依舊鈞天夢玉殿東頭看取黃金橫帶是明年凖擬丞相封侯有紅梅新唱香陣捲溫柔且畫堂通宵一醉待從今更數八千秋公知否邦人香火夜半才收

又【夜讀李廣傳不能寐因念晁楚老楊民瞻約同居山間戲用李廣事賦以寄之】

故將軍飲罷夜歸來長亭解雕鞍恨灞陵醉尉匆匆未識桃李無言射虎山橫一騎裂石響驚弦落魄封侯事歲晚田園誰向桑麻杜曲要短衣匹馬移住南山看風流慷慨談笑過殘年漢開邊功名萬里甚當時健者也曾閒紗窗外斜風細雨一陣輕寒

雨中花慢【登新樓有懷趙昌甫徐斯逺韓仲正吳子似楊民瞻】

舊雨常來今雨不來佳人偃蹇誰畱幸山中芋栗今歲全收貧賤交情落落古今吾道悠悠怪新來卻見文友離騷詩發秦州功名只道無之不樂那知有更堪憂怎柰向兒曹抵死喚不回頭石臥山前認虎蟻喧牀下聞牛爲誰西望憑欄一餉卻下層樓

又【吳子似見和再用韻爲別】

馬上三年醉帽吟鞍錦囊詩卷長畱悵溪山舊管風月新收明便關河杳杳去應日月悠悠笑千篇索價未抵蒲桃五斗涼州停雲老子有酒盈樽琴書端可消憂渾未解傾身一飽淅米矛頭心似傷弓塞雁身如喘月吳牛曉天涼夜月明誰伴吹笛南樓

漢宮春【立春】

春已歸來看美人頭上裊裊春幡無端風雨未肻收盡餘寒年時燕子料今宵夢到西園渾未辧黃柑薦酒更傳靑韮堆盤卻笑東風從此便燻梅染檟更沒些閒閒時又來鏡裏轉變朱顏淸愁不斷問何人會解連環生怕見花開花落朝來塞雁先還

又【卽事】

行李溪頭有釣車茶具曲幾團蒲兒童認得前度過者籃輿時時照影甚此身徧滿江湖悵野老行歌不住定堪與語難呼一自東籬揺落問淵明歲晚心賞何如梅花政自不惡曾有詩無知翁止酒待重教蓮社人沽空悵望風流已矣江山特地愁余

又【會稽蓬萊閣懷古】

秦望山頭看亂雲急雨倒立江湖不知云者爲雨雨者雲乎長空萬里被西風變滅須臾回首聽月明天籟人間萬竅號呼誰向若耶溪上倩美人西去麋鹿姑蘇至今故國人望一舸歸歟歲雲暮矣問何不鼓瑟吹竽君不見王亭謝館冷煙寒樹啼烏

又【會稽秋風亭觀雨】

亭上秋風記去年裊裊曾到吾廬山河舉目𨿽異風景非殊功成者去覺團扇便與人疎吹不斷斜陽依舊茫茫禹迹都無千古茂林猶在甚風流章句解擬相如只今木落江冷眇眇愁余故人書報莫因循忘卻蒓鱸誰念我新涼燈火一編太史公書

又【答李兼善提舉和章】

心似孤僧更茂林修竹山上精廬維摩定自非病誰遣文殊白頭自惜嘆相逢語密情疎傾蓋處論心一語只今還有公無最喜陽春妙句被西風吹墮金玉鏗如夜來歸夢江上父老歡餘荻花深處喚兒童炊火烹鱸歸去也絕交何必更修山巨源書

又【答吳子似總幹和章】

達則靑雲便玉堂金馬窮則芧廬逍遙小大自適鵬鷃何殊君如星斗燦中天密密疎疎荒艸外自憐螢火淸光暫有還無千古季鷹猶在向松江道我問訊何如白頭愛山下去翁定嗔餘人生謾爾豈食魚必膾之鱸還自笑君詩頻覺胸中萬卷藏書

滿庭芳【和丞相景伯韻】

傾國無媒入宮見妒古來顰損蛾眉看公如月光彩眾星稀袖手髙山流水聽羣蛙鼔吹荒池文章手直須補衮藻火燦宗彛癡兒公事了吳蠶纏繞自吐餘絲幸一枝麤穩三徑新治且約湖邊風月功名事欲使誰知都休問英雄千古荒艸沒殘碑

又【和洪丞相景伯韻呈景盧內翰】

急管哀弦長歌慢舞連娟十樣宮睂不堪紅紫風雨曉稀稀惟有楊花飛絮依舊是萍滿芳池酴醿在靑虯快剪插徧古銅彛誰將春色去鸞膠難覓弦斷蛛絲恨牡丹多病也費醫治夢裏尋春不見空腸斷怎得春知休惆悵一觴一詠須刻右軍碑

又【遊豫章東湖再用韻】

柳外尋春花邊得句怪公喜气軒睂陽春白雪淸唱古今稀曾是金鑾舊客記鳳凰獨遶天池揮毫罷天顏有喜催賜尙方彛【公在詞掖嘗拜尙方寶彛之賜】只今江山逺鈞天夢覺淸涙如絲算除非痛把酒療花治明日五湖佳興扁舟去一笑誰知溪堂好且■﹝扌棄﹞一醉倚杖讀韓碑

又【和章泉趙昌父】

西崦斜陽東江流水物華不爲人流琤然一葉天下已知秋屈指人間得意問誰是騎鶴揚州君知我從來雅興未老已滄洲無竆身外事百年能幾一醉都休恨兒曹抵死謂我心憂況有溪山杖屨阮籍輩須我來遊還堪笑機心早覺海上有驚鷗

六麼令【用陸氏事送玉山令陸徳隆侍親東歸吳中】

酒羣花隊攀得短轅折誰憐故山歸夢千里蒓羮滑便整松江一棹檢點能言鴨故人欲接醉懷霜橘墮地金圓醒時覺長喜劉郎馬上肻聽詩書說誰對叔子風流直把曹劉壓更看君侯事業不負平生學離腸愁怯送君歸後細寫茶經煮香雪

又【再用前韻】

倒冠一笑華發玉簪折陽關自來淒斷卻怪歌聲滑放浪兒童歸舍莫惱比鄰鴨水連山接看君歸興如醉中醒夢中覺江上吳儂問我一一煩君說忍使樽酒頻空剩欠珍珠壓手把漁竿未穩長向滄浪學問愁誰怯可堪楊柳先作東風滿城雪

醉翁操【頃余從範先之求觀家譜見其冠冕蟬聨世載勲徳先之甚文而好修意其昌未艾也時覃慶勲臣子孫無見任者命官之先是屢試甄錄元佑黨籍家合是二者先之應仕矣將告諸朝行有日請余作詩以贈屬余避謗持此戒甚力不得如先之之請又念先之與余遊八年日從事詩酒間意相得歡甚於其別也何獨能恝然顧先之長於楚詞而妙於琴輒擬醉翁操爲之詞以敍別異時先之綰組東歸僕當爲買羊沽酒先之爲鼔一再行以爲山中盛事云】

長松之風如公肻余從山中人心與吾兮誰同湛湛千里之江上有楓噫送子東【按東字上脫於字】望君之門兮九重女無悅已誰適爲容不龜手藥或一朝【按朝字下脫兮字】取封昔與遊兮皆童我獨窮兮今翁一魚兮一龍勞心兮忡忡噫命與時逢子之所食兮萬鍾

醜奴兒近【博山道中效李易安體】

千峯雲起驟雨一霎兒價更逺樹斜陽風景怎生圖畫靑旗賣酒山那畔別有人家只消山水光中無事過者一霎午睡醒時松窗竹戶萬千瀟灑野鳥飛來又是一﹝闕﹞

洞仙歌

飛流萬壑共千巖爭秀孤負平生弄泉手嘆輕衫帽【按帽字上當脫一字】幾許紅塵還自喜濯髮滄浪依舊人生行樂耳身後虛名何似生前一杯酒便此地結吾廬待學淵明更手種門前五柳且歸去父老約重來問如此靑山定重來否【按又是一以上系不全之醜奴兒近飛流萬壑以下乃全首洞仙歌毛氏誤合爲一今攺正】

又【浮石山莊余友月湖道人何同叔之別墅也山類羅浮故以名同叔嘗作遊山次序榜示余且索詞爲賦洞仙歌以遺之同叔頃遊羅浮遇一老人龎眉幅巾語同叔云當有晚年之契蓋仙云】

松關桂嶺望菁蔥無路費盡銀鉤榜佳處悵空山歲晚窈窕誰來須著我醉臥石樓風雨仙人瓊海上握手當年笑許君攜半山去劖疉嶂捲飛泉洞府淒涼又卻怕先生多取怕夜半羅浮有時還好長把雲煙再三遮住

又【開南樓初成賦】

婆娑欲舞怪靑山歡喜分得淸溪半篙水記平沙鷗鷺落日漁樵湘江上風景依然如此東籬多種菊待學淵明飲酒詩情不相似十里漲春波一棹歸來只做个五湖範蠡是則是一般弄扁舟爭知道他家有个西子

又【趙晉臣和李能伯韻屬餘同和趙以兄弟有職名爲寵詞中頗敍其盛故末章有裂土分茅之句】

舊交貧賤大半成新貴冠蓋門前幾行李看匆匆哂笑爭出山來憑誰問小艸何如逺志悠悠今古事得喪乘除暮四朝三又何異任掀天事業冠古文章有幾个笙歌晚歲況滿屋貂蟬未爲榮記裂土分茅是公家世

又【丁卯八月病中作】

賢愚相去算其間能幾差以毫釐繆千里細思量義利舜跖之分孳孳者等是雞鳴而起味甘終易壞歲晚還知君子之交淡如水一餉聚飛蚊其響如雷深自覺昨非今是羨安樂窩中泰和湯更劇飲無過半醺而已

驀山溪【停雲竹徑初成】

小橋流水欲下前溪去喚起故人來伴先生風煙杖屨行穿窈窕時歷小﨑嶇斜帶水半遮山翠竹栽成路一尊遐想剩有淵明趣山上有停雲看山下蒙蒙細雨野花啼鳥不肻入詩來還一似笑翁詩自沒安排處

又【趙昌父賦一丘一壑格律髙古因效其體】

飯疏飲水客莫嘲吾拙髙處看浮雲一丘壑中間甚樂功名妙手壯也不如人今老矣尙何堪堪釣前溪月病來止酒辜負鸕鶿杓歲晚念平生待都與鄰翁細說人間萬事先覺者賢乎深雪裏一枝開春事梅先覺

最髙樓【醉中有索四時歌爲賦】

長安道投老倦遊歸七十古來稀藕花雨濕前湖夜桂枝風澹小山時怎消除須殢酒更吟詩也莫向竹邊辜負雪也莫向栁邊辜負月閒過了總成癡種花事業無人問惜花情緒只天知笑山中云出早鳥歸遲

又【和楊民瞻席上用韻賦牡丹】

西園買誰載萬金歸多病勝遊稀風斜畫燭天香夜涼生翠蓋酒酣時待重尋居士譜謫仙詩看黃底禦袍元自貴看紅底狀元新得意如斗大笑花癡漢妃翠被嬌無柰吳姬粉陣恨誰知但紛紛蜂蝶亂笑春遲

又【送丁懷忠教授入廣渠赴調都下久不得書或謂從人辟置或謂復歸閩中矣】

相思苦君與我同心魚沒雁沈沈是夢松後追軒冕是化鶴後去山林對西風且悵望到如今待不飲柰何君有恨待痛飲柰何吾又病君起舞試重斟蒼梧云外湘妃淚鼻亭山下鷓鴣吟早歸來流水外有知音

又【慶洪景盧內翰七十】

金閨彥睂壽正如川七十具華筵樂天詩句香山裏杜陵酒債曲江邊問何如歌窈窕舞嬋姢更十歲太公方出將又十歲武公方入相畱盛事看明年直須腰下添金印莫教頭上欠貂蟬向人間長富貴地行仙

又【聞前岡周氏旌表有期】

君聽取尺布尙堪縫斗粟也堪舂人間朋友猶能合古來兄弟不相容棣華詩悲二叔弔周公長嘆息脊令原上急重嘆息豆其煎正泣形則異气應同周家五世將軍後前岡千載義居風看明朝丹鳳詔紫泥封

又【客有敗碁者代賦梅】

花知否花一似何郎又似沈東陽瘦稜稜地天然白冷淸淸地許多香笑東君還又向北枝忙著一陣霎時間底雪更一个缺些兒底月山下路水邊墻風流怕有人知處影兒守定竹旁廂且饒他桃李趂少年場

又【用韻畣趙晉臣敷文】

花好處不趂綠衣郎縞袂立斜陽面皮兒上因誰白骨頭兒裏幾多香盡饒他心似鐵也須忙甚喚得雪來白倒雪便喚得月來香殺月誰立馬更窺墻將軍止渴山南畔相公調鼎殿東廂忒髙才經濟地戰爭場

又【吾擬乞歸犬子以田產未置止我賦此罵之】

吾衰矣須富貴何時富貴是危機暫忘設醴抽身去未曾得米棄官歸穆先生陶縣令是吾師待葺个園兒名佚老更作个亭兒名亦好閒飲酒醉吟詩千年田換八百主一人口插幾張匙咄豚奴愁產業豈佳兒

上西平【會稽秋風亭觀雪】

九衢中杯逐馬帶隨車問誰解愛惜瓊華何如竹外靜聴窣窣蠏行沙自憐是海上山頭種玉人家紛如鬭嬌如舞才整整又斜斜要圖畫還我漁蓑凍吟應笑羔兒無分謾煎茶起來極目向彌茫數盡歸鴉

又【送杜叔髙】

恨如新新恨了又重新看天上多少浮雲江南好景落花時節又逢君夜來風雨春未歸似欲畱人樽如海人如玉詩如錦筆如神更能幾字盡殷勤江天日暮何時重與細論文綠楊陰裏聽陽關門掩黃昏

稼軒詞卷二

●欽定四庫全書

稼軒詞卷三

﹝宋﹞辛棄疾撰

新荷葉【和趙徳莊韻】

人已歸來杜鵑欲勸誰歸緑樹如雲等閒付與鶯飛兔葵燕麥問劉郎幾度沾衣翠屏幽夢覺來水繞山圍有酒重攜小園隨意芳菲往日繁華而今物是人非春風半面記當年初識崔徽南云雁少錦書無个因依

又【再和前韻】

春色如愁行雲帶雨才歸春意長閒遊絲盡日低飛閒愁幾許更晚風特地吹衣小窓人靜棊聲似解重圍光景難攜任他鶗鴂芳菲細數前愆不應詩酒皆非知音弦斷笑淵明空撫余徽停杯對影待邀明月相依

又【再題傅巖叟悠然閣】

種豆南山零落一頃爲萁歲晚淵明也吟艸盛苖稀風流剗地向樽前采菊題詩悠然忽見此山正繞東籬千載襟期髙情想象當時小閣橫空朝來翠撲人衣是中眞趣問騁懷遊目誰知無心出岫白雲一片孤飛

又【趙茂嘉趙晉臣和韻見約初秋訪悠然再用韻】

物盛還衰眼看春葉秋萁貴賤交情翟公門外人稀酒酣耳熱又何須幽憤裁詩茂林修竹小園曲徑疎籬秋以爲期西風黃菊開時拄杖敲門任他顚倒裳衣去年堪笑醉題詩醒後方知而今東望心隨去鳥先飛

又【上巳日吳子似謂古今無此詞索賦】

曲水流觴賞心樂事良辰蘭蕙光風轉頭天气還新明眸皓齒看江頭有女如雲折花歸去綺羅陌上芳塵能幾多春試聴啼鳥殷勤對景興懷向來愛樂紛紛且題醉墨似蘭亭別敍時人後之覽者亦將有感斯文

禦街行【無題】

闌干四面山無數供望眼朝與暮好風吹雨過山來吹盡一簾煩暑紗廚如霧簟紋如水別有生涼處冰肌不受鉛華污更旎旎眞香聚臨風一曲最妖嬈唱得行雲且住藕花都放木犀開後待與乘鸞去

又【山中問盛復之提干行期】

山城甲子冥冥雨門外靑泥路杜鵍只是等閒啼莫被他催歸去垂楊不語行人去後也會風前絮情知夢裏尋鵷鷺玉殿追班處怕君不飲太愁生不是苦畱君住白頭笑我年年送客自嘆春江渡

祝英臺近【晚春】

寶釵分桃葉渡煙栁暗南浦怕上層樓十日九風雨斷腸點點飛紅都無人管更誰勸流鶯聲住鬢邊覷試把花卜歸期才簮又重數羅帳燈昏哽咽夢中語是他春帶愁來春歸何處卻不解帶將愁去

又【與客飲瓢泉客以泉聲喧靜爲問餘醉未及畣或者以蟬噪林逾靜代對意甚美矣翌日爲此賦詞以褒之】

水縱橫山逺近拄杖占千頃老眼羞明水底看山影試教水動山揺吾生堪笑似此个靑山無定一瓢飲人間翁愛飛泉來尋个中靜遶屋聲喧怎做靜中鏡我眠君且歸休維摩方丈待天女散花時問

婆羅門引【別杜叔髙叔髙長於楚詞】

落花時節杜鵑聲裏送君歸未消文字湘累只怕蛟龍雲雨後會渺難期更何人念我老大傷悲已而已而算此意只君知記取岐亭買酒云洞題詩爭如不見才相見便有別離時千里月兩地相思

又【用韻別郭逢道】

緑陰啼鳥陽闗未徹早催歸歌珠淒斷累累回首海山何處千里共襟期嘆髙山流水弦斷堪悲中心悵而似風雨落花知更擬停雲君去細和陶詩見君何日待瓊林宴罷醉歸時人爭看寶馬來思

又【用韻畣傅先之時傅先之宰龍泉歸】

龍泉佳處種花滿縣卻東歸腰間玉若金累須信功名富貴長與少年期恨髙山流水古調今悲臥龍暫而算天上有人知最好五十學易三百篇詩男兒事業看一日須有致君時端的了休便尋思

又【用韻畣趙晉臣敷文】

不堪鶗鴂早教百艸放春歸江頭愁殺塵累卻覺君侯雅句千載共心期便畱春甚樂樂了須悲瓊而素而被花惱只鶯知正要千鍾角酒五字裁詩江東日暮道繡斧人去未多時還又要玉殿論思

又【趙晉臣敷文張燈甚盛索賦偶憶舊遊末章因及之】

落星萬點一天寶焰下層霄人間疊作仙鰲冣愛金蓮側畔紅粉裊花梢更鳴鼉擊鼓噴玉吹簫曲江畫橋記花月可憐宵想見閒愁未了宿酒才消東風揺蕩似楊栁十五女兒腰人共栁那个無聊

千年調【開山徑得石壁因名曰蒼壁事出望外意天之所賜邪喜而賦】

左手把靑霓右手挾明月吾使丰隆前導叫開閶闔周遊上下徑入寥天一覽玄圃萬斛泉千丈石鈞天廣樂燕我瑤之席帝飲予觴甚樂賜汝蒼壁璘珣突兀正在一丘壑余馬懷僕夫悲下恍惚

又【蔗庵小閣名曰巵言作此詞以嘲之】

巵酒向人時和气先傾倒最要然然可可萬事稱好滑稽坐上更對■﹝氏鳥﹞夷笑寒與熱總隨人甘國老少年使酒出口人嫌抝此个和合道理近日方曉學人言語未會十分巧看他們得人憐秦吉了

粉蝶兒【和趙晉臣敷文賦落梅】

昨日春如十三女兒學繡一枝枝不教花瘦甚無情便下得雨僝風僽向園林鋪作地衣紅縐而今春似輕薄蕩子難久記前時送春歸後把春波都釀作一江醇酎約淸愁楊栁岸邊相候

千秋歲【金陵壽史帥致道時有版築役】

塞垣秋艸又報平安好樽爼上英雄表金湯生气象珠玉霏譚笑春近也春花得似人難老莫惜金樽倒鳯詔看看到畱不住江東小從容帷幄裏整頓乾坤了千百歲從今盡是中書考

江神子【和人韻】

剩云殘日弄陰晴晚山明小溪橫枝上綿蠻休作斷腸聲但是靑山山下路靑到處總堪行當年彩筆賦蕪城憶平生若爲情試把靈槎歸路問君平花底夜深寒較甚須■﹝扌棄﹞卻玉山傾

又

梨花著雨晚來晴月朧明淚縱橫繡閣香濃深鎖鳯簫聲未必人知春意思還獨自遶花行酒兵昨夜壓愁城太狂生轉闗情寫盡胸中磈磊未全平卻與平章珠玉價看醉裏錦囊傾

又【和陳仁和韻】

玉簫聲逺憶驂鸞幾悲歡帶羅寛且對花前痛飲莫畱殘歸去小窓明月在云一縷玉千竿吳霜應點鬢云斑綺窓閒夢連環說與東風歸興有無間芳艸姑蘇臺下路和淚看小屏山

又

寶釵飛鳯鬢驚鸞望重歡水雲寛腸斷新來翠被粉香殘待得來時春盡也梅結子筍成竿湘筠簾捲淚痕斑佩聲閒玉垂環个裏溫柔容我老其間卻笑平生三羽箭何日去定天山

又【和人韻】

梅梅栁栁鬭纖穠亂山中爲誰容試著春衫依舊怯東風何處踏靑人未去呼女伴認驕驄兒家門戶幾重重記相逢畫樓東眀日重來風雨暗殘紅可惜行雲春不管裙帶褪鬢雲松

又【博山道中書王氏璧】

一川松竹任橫斜有人家被雲遮雪後疎梅時見兩三花比著桃源溪上路風景好不爭些旗亭有酒徑須賖晚寒咱怎禁他醉裏匆匆歸騎自隨車白髮蒼顏吾老矣只此地是生涯

又【聞蟬蛙戲作】

簟鋪湘竹帳籠紗醉眠些夢天涯一枕驚回水底沸鳴蛙借問喧天成鼓吹良自苦爲官耶心空喧靜不爭多病維摩意云何掃地燒香且看散天花斜日緑陰枝上噪還

又【問是蟬麼又送元濟之歸豫章】

亂雲擾擾水潺潺笑溪山幾時閒更覺桃源人去隔僊凡【桃源乃王氏酒壚與濟之送別處】萬壑千巖樓外雪瓊作樹玉爲欄倦遊回首且加餐短篷寒畫圖間見說嬌顰擁髻待君看二月東湖湖上路官栁嫩野梅殘

又【賦梅寄余叔良】

暗香橫路雪垂垂晚風吹曉風吹花意爭春先出歲寒枝畢竟一年春事了緣太早卻成遲未應全是雪霜姿欲開時未開時粉面朱唇一半點胭脂醉裏謗花花莫恨渾冷澹有誰知

又【別吳子似末寄潘徳久】

看君人物漢西都過吾廬笑談初便說公卿元自要通儒一自梅花開了後長怕說賦歸歟而今別恨滿江湖怎消除算何如杖屨當時聞早放教疎今代故交新貴後渾不寄數行書

又【侍者請先生賦詞自壽】

兩輪屋角走如梭大忙些怎禁他擬倩何人天上勸羲娥宛似從容來左右傾美酒聴髙歌人生今古不消磨積教多似塵沙未必堅牢剗地實堪嗟莫道長生學不得學得後待如何

又【和李能伯韻呈趙晉臣】

五云髙處望西淸玉階升棣華榮築屋溪頭樓觀畫難成長夜笙歌還起問誰放月又西沈家傳鴻寶舊知名看長生奉嚴宸且把風流水北畫耆芙咫尺西風詩酒社石鼎句要彌明

靑玉案【元夕】

東風夜放花千樹更吹落星如雨寶馬雕車香滿路鳯簫聲動玉壺光轉一夜魚龍舞蛾兒雪栁黃金縷笑語盈盈暗香去眾裏尋它千百度驀然回首那人卻在燈火闌珊處

感皇恩【滁州壽範倅】

春事到淸明十分花栁喚得笙歌勸君酒酒如春好春色年年依舊靑春元不老君知否席上看君竹淸松瘦待與靑春鬭長久三山歸路明日天香襟袖更持金盞起爲君壽

又

七十古來稀人人都道不是陰功怎生到松姿𨿽瘦偏耐雪寒霜曉看君雙鬢底靑靑好樓雪初晴庭闈嬉笑一醉何妨玉壺倒從今康健不用靈丹仙艸更看一百歲人難老

又【慶嬸母王恭人七十】

七十古來稀未爲希有須是榮華更長久滿牀靴笏羅列兒孫新婦精神渾似个西王母遙想畫堂兩行紅袖妙舞淸歌擁前後大男小女逐个出來爲壽一个一百歲一杯酒

又【讀莊子聞朱晦庵卽世】

案上數編書非莊卽老會說忘言始知道萬言千句不自能忘堪笑今朝梅雨霽靑天好一壑一丘輕衫短帽白髮多時故人少子云何在應有玄經遺艸江河流日夜何時了

又【壽鉛山陳丞及之】

富貴不須論公應自有且把新詞祝公壽當年僊桂父子同攀希有人言金殿上他年久冠冕在前周公拜手同日催班魯公後此時人羨緑鬢朱顏依舊親朋來賀喜休辭酒

行香子【三山作】

好雨當春要趂歸耕況而今已是淸明小窓坐地側聴檐聲恨夜來風夜來月夜來云花絮飄零鶯燕丁寧怕妨儂湖上閒行天心肯後費甚心情放霎時陰霎時雨霎時晴

又【山居客至】

白露園蔬碧水溪魚笑先生釣罷還鋤小窓髙臥風展殘書看北山移盤谷序輞川圖白飯靑芻赤腳長須客來時酒盡重沽聴風聴雨吾愛吾廬嘆苦無心剛自瘦此君疎

又【博山戲呈趙昌甫韓仲止】

少日甞聞富不如貧貴不如賤者長存由來至樂総屬閒人且飲瓢泉弄秋水看停雲歲晚情親老語彌眞記前時觀我殷懃都休殢酒也莫論文把相牛經種魚法教兒孫

又【云嚴道中】

云岫如簮野漲挼藍向春闌緑醒紅酣靑裙縞袂兩兩三三把曲生禪玉版局一時參拄杖彎環過眼嵌巖岸輕烏白髮鬖鬖他年來種萬桂千杉聴小綿蠻新格磔舊呢喃

一剪梅【遊蔣山呈葉丞相】

獨立蒼茫醉不歸日暮天寒歸去來兮探梅踏雪幾何時今我來思楊楊依依白石崗頭曲岸西一片閒愁芳艸萋萋多情山鳥不須啼桃李無言下自成蹊

又【中秋無月】

憶對中秋月桂叢花在杯中月在杯中今宵樓上一尊同云濕紗窓雨濕紗窓渾欲乘風問化工路也難通信也難通滿堂惟有燭花紅杯且從容歌且從容

踏莎行【庚戍中秋後二夕帶湖篆岡小酌】

夜月樓臺秋香院宇笑吟吟地人來去是誰秋到便淒涼當年宋玉悲如許隨分杯盤等閒歌舞問他有甚堪悲處思量卻也有悲時重陽節近多風雨

又【賦木犀】

弄影闌干吹香巖谷枝枝點點黃金粟未堪收拾付燻鑪窓前且把離騷讀奴僕葵花兒曹金菊一枝風露淸涼足傍邊只欠个姮娥分明身在蟾宮宿

又【賦稼軒集經句】

進退存亡行藏用捨小人請學樊須稼衡門之下可棲遲日之夕矣牛羊下去衛靈公遭桓司馬東西南北之人也長沮桀溺耦而耕丘何爲是棲棲者

又【和趙國興知錄韻】

吾道悠悠憂心悄悄最無聊處秋光到西風林外有啼鴉斜陽山下多衰艸長憶南山當年四老塵埃也走咸陽道爲誰書到便幡然至今此意無人曉

定風波【暮春漫興】

少日春懷似酒濃挿花走馬醉千鍾老去逢春如病酒惟有茶甌香篆小簾櫳捲盡殘花風未定休恨花開元自要春風試問春歸誰得見飛燕來時相遇夕陽中

又【大醉歸自葛園家人有痛飲之戒故書於壁】

昨夜山翁倒載歸兒童應笑醉如泥試與扶頭渾未醒休問夢魂猶在葛家溪欲覓醉鄕今古路知處溫柔東畔白雲西起向綠窓髙處看題徧劉伶元自有賢妻

又【用藥名招婺源馬荀仲遊雨巖馬善醫】

山路風來艸木香雨餘涼意到胡牀泉石膏肓吾已甚多病堤防風月費篇章孤負尋常山間醉獨自應知揚子艸玄忙湖海早知身汗漫誰伴只甘松竹共淒涼

又【藥名】

仄月髙寒水石鄕倚空靑碧對禪房白髮自憐心似鐵風月史君仔細與平章平昔生涯笻竹杖來往卻慚沙鳥笑人忙便好剩畱黃卷句誰賦銀鉤小艸晚天涼

又【施樞密聖與席上賦】

春到蓬壺特地晴神仙隊裏相公行翠玉相挨呼小字須記笑簮花底是飛瓊總是傾城來一處誰妒惟攜歌舞到園亭栁妒腰肢花妒艷聴著流鶯直是妒歌聲

又【席上送範先之遊建業】

聴我樽前醉後歌人生無柰別離何但使情親千里近須信無情對面是山河寄語石頭城下水居士而今渾不怕風波借使未成鷗鷺伴經慣也應學得老漁蓑

又【三山送盧國華提刑約上元重來】

少日猶堪話別離老來怕作送行詩極目南云無雁過君看梅花也解寄相思無限江山行未了父母不須和淚看旌旗後會丁寧何日是須記春風十里放燈時

又【用韻時國華置酒歌舞甚盛】

莫望中州嘆黍離元和盛徳要君詩老去不堪誰似我歸臥靑山活計費尋思誰築詩壇髙十丈直上看君斬將更搴旗歌舞正濃還有語記取須髯不似少年時

又【自和】

金印累累佩陸離河梁更賦斷腸詩莫擁旌旗眞个去何處玉堂元自要論思且約風流三學士同醉春風看試幾槍旗從此酒酣明月夜耳熱那邊應是說儂時

又【賦杜鵑花】

百紫千紅過了春杜鵑聲苦不堪聞卻解啼教春小住風雨空山招得海棠魂恰似蜀宮當日女無數猩猩血染赭羅巾畢竟花開誰作主記取大都花屬惜花人

又【再用韻和趙晉臣敷文】

野艸閒花不當春杜鵑卻是舊知聞謾道不如歸去住梅雨石橊花又是離魂前殿羣臣深殿女異數赭袍一點萬紅巾莫問興亡今幾許聴取花前毛羽已羞人

破陣子【爲範南伯壽時南伯爲張南軒拜宰盧溪南伯遲遲未行因作此以勉之】

擲地劉郎玉斗掛帆西子扁舟千古風流今在此萬里功名莫放休君王三百州燕雀豈知鴻鵠貂蟬元出兜鍪卻笑盧溪如斗大肯把牛刀試手不壽君雙玉甌

又【爲陳同甫賦壯詩以寄之】

醉裏挑燈看劍夢回吹角連營八百里分麾下■﹝炙﹐肉代火﹞五十弦翻塞外聲沙場秋點兵馬作的盧飛快弓如霹靂弦驚了卻君王天下事贏得生前身後名可憐白髮生

又【贈行】

少日春風滿眼而今秋葉辭柯便好消磨心下事也憶尋常醉後歌新來白髮多明日扶頭顚倒倩誰伴舞婆娑我定思君■﹝扌棄﹞瘦損君不思兮可柰何天寒將息呵

又【趙晉臣敷文幼女縣主覓詞】

菩薩藂中恵眼碩人詩裏娥眉天上人間眞福相畫就描成好靨兒行時嬌更遲勸酒偏多最劣笑時猶有些癡更著十年君看取兩國夫人更是誰殷勤秋水詞

又【峽石道中有懷吳子似縣尉】

宿麥畦中雉雊桑葉陌上蠶生騎火須防花月暗玉唾長攜彩筆行隔墻人笑聲莫說弓刀事業依然詩酒功名千載途中今古事萬石溪頭長短亭小塘風浪平【時修圖經集亭堠途中之途當作圖】

臨江仙【探梅】

老去惜花心已懶愛梅猶遶江村一枝先破玉溪春更無花態度全是雪精神剩向靑山餐秀色爲渠著句淸新竹根流水帶溪云醉中渾不記歸路月黃昏

又【醉宿崇福寺寄佑之弟佑之以僕先歸】

莫向空山吹玉笛壯懷酒醒心驚四更霜月曉寒生被翻紅錦浪酒滿玉壺冰小陸未須臨水笑山林我軰鐘情今宵依舊醉中行試尋殘菊處中路候淵明

又【再用韻送佑之弟歸浮梁】

鍾鼎山林都是夢人間寵辱休驚只消閒處過平生酒杯秋吸露詩句夜裁冰記取小窓風雨夜對牀燈火多情問誰千里伴君行曉山眉樣翠秋水鏡般明

又

小靨人憐都惡瘦曲眉天與長顰沈思歡事惜腰身枕添離別淚粉落卻深旬翠袖盈盈渾力薄玉笙裊裊愁新夕陽依舊倚窓塵葉紅苔郁碧深院斷無人

又

逗曉鶯啼聲暱暱掩闗髙樹冥冥小渠春浪細無聲井窓聴夜雨出蘚轆轤靑碧艸旋荒金穀路烏絲重記蘭亭彊扶殘醉遶云屏一枝風露濕花重入疎欞

又【卽席和韓南澗韻】

風雨催春寒食近平原一片丹靑溪頭喚渡栁邊行花飛蝴蝶亂桑嫩野蠶生綠野先生閒袖手卻尋詩酒功名未知明日定陰晴今宵成獨醉卻笑眾人醒

又【爲嶽母壽】

住世都知菩薩行仙家風骨精神壽如山嶽福如雲金花湯沐誥竹馬綺羅裙更願升平添喜事大家禱祝殷勤眀年此地慶佳辰一杯千歲酒重拜太夫人

又【和信守王道夫韻謝以爲壽時僕作閩憲】

記取年年爲客夜只今明月相隨莫教弦管便生衣引壺觴自酌須富貴何時入手淸風詞更好細書白蠒烏絲海山問我幾時歸棗瓜如可啖直欲覓安期

又

春色饒君白髮了不妨倚緑偎紅翠鬟催喚出房櫳垂肩金縷窄醮甲寶杯濃睡起鴛鴦飛燕子門前沙■﹝日耎﹞泥融畫樓人把玉西東舞低花外月唱徹柳邊風

又

金穀無煙宮樹緑嫩寒生怕春風博山微透■﹝日耎﹞燻櫳小樓春色裏幽夢雨聲中別浦鯉魚何日到錦書封恨重重海棠花下去年逢也應隨分瘦忍淚覓殘紅

又【戲爲期思詹老壽】

手種門前烏桕樹而今千尺蒼蒼田園只是舊耕桑杯盤風月夜簫鼓子孫忙七十五年無事客不妨兩鬢如霜緑窓剗地調紅妝更從今日醉三萬六千場

又

手撚黃花無意緒等閒行盡回廊捲簾芳桂散餘香枯荷難睡鴨疎雨暗添塘憶得舊時攜手處如今水逺天長羅巾浥淚別殘妝舊歡新夢裏閒處卻思量

又【和葉仲洽賦羊桃】

憶醉三山芳樹下幾曾風韻忘懷黃金顏色五花開味如盧橘熟貴似荔枝來聞道商山餘四老橘中自釀秋醅試呼名品細推排重重香肺腑偏殢聖賢杯

又

冷雁寒云渠有恨春風自滿餘懷更教無日不花開未須愁菊盡相次有梅來������������醅���多要安排不須連日醉且進兩三杯

又【侍者阿錢將行賦錢字以贈之】

一自酒情詩興懶舞裙歌扇闌珊好天良夜月團團杜陵眞好事畱得一錢看歲晚人欺程不識怎教阿堵畱連楊花楡莢雪漫天從今花影下只看緑苔圓

又【諸葛元亮席上見和再用韻】

夜雨南堂新瓦響三更急漏珊珊交情莫作碎沙團死生貧富際試向此中看記取他年耆舊傳與君名字牽連淸風一枕晚涼天覺來還自笑此夢倩誰圓

又【壬戌歲生日書懷】

六十三年無限事從頭悔恨難追巳知六十二年非只應今日是後日又尋思少是多非惟有酒何須過後方知從今休似去年時病中畱客飲醉裏和人詩

又【再用圓字韻】

窄樣金杯休教了房櫳試聴珊珊莫教秋扇雪團團古今悲笑事長付後人看記取桔橰春雨後短畦菊艾相連拙於人處巧於天君看流水地難得正方圓

又【戲爲山園蒼壁解嘲】

莫笑吾家蒼壁小稜層勢欲摩空相知惟有主人翁有心雄泰華無意巧玲瓏天作髙山難得料解嘲試倩揚雄君看當日仲尼窮從人賢子貢自欲學周公

又【簮花屢墮戲作】

鼓子花開春爛熳荒園無限思量今朝拄杖過西鄕急呼桃葉渡爲看牡丹忙不管昨宵風雨橫依然紅紫成行白頭陪奉少年場一枝簮不住推道帽檐長

又

醉帽吟鞭花不住卻招花共商量人生何必醉爲鄕從教斟酒淺休更和詩忙一斗百篇風月地饒他老子當行從今三萬六千場靑靑頭上發還作柳絲長

又【昨日得家報牡丹漸開連日少雨多晴當年末有僕畱龍安蕭寺諸君亦不果來豈牡丹畱不住爲恨耶因取來韻爲牡丹一語】

秪恐牡丹畱不住與君約束分眀未開微雨半開晴要花開定凖又更與花盟魏紫朝來將進酒玉盤盂樣先呈鞓紅似向舞腰橫風流人不見錦繡夜間行

又

老去渾身無著處天教只住山林百年光景百年心更歡須嘆息無病也呻吟試向浮瓜沈李處淸風散髮披襟莫嫌淺後更頻斟要他詩句好須是酒杯深

又【停雲偶作】

偶向停雲堂上坐曉猿夜鶴驚猜主人何事太塵埃低頭還說向被召又重來多謝北山山下老殷勤一語佳哉借君竹杖與芒鞋徑須從此去深入白雲堆

蝶戀花【和趙景明知縣韻】

老去怕尋年少伴畫棟朱簾風月無人管公子看花朱碧亂新詞攪斷相思怨涼夜愁腸千百轉一雁西風錦字何時遣畢竟啼烏才思短喚回曉夢天涯逺

又【和楊濟翁韻首句用丘宗卿書中語】

檢點笙歌多釀酒蝴蝶西園暖日明花栁醉倒東風眠晝錦覺來小院重攜手可惜春殘風又雨收拾情懷閒把詩僝僽楊柳人兒離別後腰肢近日和他瘦

又【和楊濟翁韻餞範南伯知縣歸京口】

淚眼送君傾似雨不折垂楊只倩愁隨去有底風光畱不住煙波萬頃春江櫓老馬臨流癡不渡應惜障泥忘了尋春路身在稼軒安穏處書來不用多行數

又【席上贈楊濟翁侍兒】

小小年華才月半羅幕春風幸自無人見剛道羞郎低粉面傍人瞥見回嬌盼昨夜西池陪女伴柳困花慵見說歸來晚勸客持觴渾未慣未歌先覺花頭顫

又【用趙文鼎提學送李正之提刑韻送鄭元英】

莫向樓頭聴漏點說與行人黙黙情千萬総是離愁無近逺人間兒女空悲怨錦繡心胸冰雪面舊日詩名曾道空梁燕傾蓋未償平日願一杯早唱陽闗勸

又【客有燕語鶯啼人乍逺之句用爲首句】

燕語鶯啼人乍逺卻恨西園依舊鶯和燕笑語十分愁一半翠圍特地春光暖只道書來無過雁不道柔腸近日無腸斷柄玉莫揺湘淚點怕君喚作秋風扇

又【送佑之弟】

衰艸斜陽三萬頃不算飄零天外孤鴻影幾許淒涼須痛飲行人自向江頭醒會少離多看兩鬢萬縷千絲何況新來病不是離愁難整頓被他引惹其它恨

又【元日立春】

誰向椒盤簮彩勝整整韶華爭上春風鬢往日不堪重記省爲花常把新春恨春未來時先借問晚恨開遲早又飄零近今歲花期消息定只愁風雨無憑凖

又【月下醉書雨巖石浪】

九畹芳菲蘭佩好空谷無人自怨蛾眉巧寶瑟泠泠千古調朱絲弦斷知音少冉冉年華吾自老水滿汀洲何處尋芳艸喚起湘累歌未了石龍舞罷松風曉

又【用前韻送人行】

意態憨生元自好學畫鴉兒舊日偏他巧蜂蝶不禁花引調西園人去春風少春色無情秋又老誰管閒愁千里靑靑艸今夜情簮黃菊了斷腸眀日霜天曉

又

洗盡機心隨法喜看取樽前秋思如春意誰與先生寛髮齒醉時惟有歌而已歲月何須溪上記千古黃花自有淵明比髙臥石龍呼不起微風不動天如醉

又

何物能令公怒喜山要人來人要山無意恰似哀箏弦下齒千情萬意無時已自要溪堂韓作記今代云梯好語花難比老眼狂花空亂處銀鉤未見心先醉

小重山【席上和人韻送李子永提幹】

旋制離歌唱未成陽闗先畫出柳邊亭中年懷抱管弦聲難忘處風月此時情夜雨共誰聴盡教淸夢去兩三程商量詩價重連城相如老漢殿舊知名

又【三山與客泛西湖】

緑漲連雲翠拂空千分風月處著衰翁垂楊影斷岸西東君恩重教且種芙蓉十里水晶宮有時騎馬去笑兒童殷勤卻謝打頭風船兒住且醉浪花中

又【茉莉】

倩得燻風染緑衣國香收不起透冰肌略開些个未多時窓兒外卻早被人知越惜越嬌癡一枝雲鬢上那人宜莫將他去比荼■﹝艸縻﹞分明是他更韻些兒

南鄕子

隔戶語春鶯才掛簾兒斂袂行漸見淩波羅韈步盈盈隨笑隨顰百媚生著意聴新聲盡是司空自教成今夜酒腸難道窄多情莫放紗籠蠟炬明

又【舟中記夢】

欹枕艫聲邊貪聴咿啞聒醉眠夢裏笙歌花底去依然翠袖盈盈在眼前別後兩眉尖欲說還休夢已闌只記埋寃前夜月相看不管人愁獨自圓

又【慶前岡周氏旌表】

無處著風光天上飛來詔十行父老歡呼童穉舞前岡千載周家孝義鄕艸木盡芬芳更覺溪頭水也香我道烏頭門側畔諸郎凖備他年晝錦堂

又【送趙國宜赴髙安戶曹】

日日老萊衣更解風流蠟鳯嬉膝上放教文度去須知要使人看玉樹枝剩記乃翁詩綠水紅蓮覓舊題歸騎春衫花滿路相期來歲流觴曲水時

又【登京口北固亭有懷】

何處望神州滿眼風光北固樓千古興亡多少事悠悠不盡長江滚滚流年少萬兜鍪坐斷東南戰未休天下英雄誰敵手曹劉生子當如孫仲謀

鷓鴣天【離豫章別司馬漢章大監】

聚散匆匆不偶然三年曆徧楚山川但將痛飲酬風月莫放離歌入管弦縈緑帶點靑錢東湖春水碧連天明朝放我東歸去後夜相思月滿船

又【和張子志提舉】

別後妝成白髮新空教兒女笑陳人醉尋夜雨旗亭酒夢斷東風輦路塵騎騄駬荷靑雲看公冠佩玉階春忠言句句唐虞際便是人間要路津

又

樽爼風流有幾人當年未遇巳心親金陵種柳歡娛地庾嶺逢梅寂寞濵樽似海筆如神故人南北一般春玉人好把新妝樣淡畫眉兒淺注唇

又【代人賦】

晚日寒鴉一片愁柳塘新緑卻溫柔若教眼底無離恨不信人間有白頭腸已斷淚難收相思重上小紅樓情知已被雲遮斷頻倚闌干不自由

又

陌上柔桑破嫰芽東鄰蠶種已生些平岡細艸鳴黃犢斜日寒林點暮鴉山逺近路橫斜靑旗沽酒有人家城中桃李愁風雨春在溪頭薺菜花

又

撲面徵塵去路遙香篝漸覺水沈銷山無重數周遭碧花不知名分外嬌人歷歷馬蕭蕭旌旗又過小紅橋愁邊剩有相思句揺斷吟鞭碧玉梢

又

唱徹陽闗淚未幹功名餘事且加餐浮天水送無窮樹帶雨雲埋一半山今古恨幾千般只今離合是悲歡江頭未是風波惡別有人間行路難

又【鵝湖道中】

一榻淸風殿影涼涓涓流水響回廊千章云木鉤輈叫十里溪風■﹝禾罷﹞稏香衝急雨趂斜陽山園細路轉微茫倦途卻被行人笑只爲林泉有底忙

又【鵝湖歸病起作】

枕簟溪堂冷欲秋斷雲依水晚來收紅蓮相倚渾如醉白鳥無言定自愁書咄咄且休休一丘一壑也風流不知筋力衰多少但覺新來懶上樓

又

指點芳樽特地開風帆莫引酒船回方驚共折津頭栁卻喜重尋嶺上梅催月上喚風來莫愁瓶罄恥金罍只愁畫角樓頭起急管哀弦次第催

又

著意尋梅懶便回何如信步兩三杯山才好處行還倦詩未成時雨早催攜竹杖更芒鞋朱朱粉粉野蒿開誰家寒食歸寧女笑語柔桑陌上來

又

翠木千尋上薜蘿東湖經雨又增波只因買得靑山好卻恨歸來白髮多明畫燭洗金荷主人起舞客髙歌醉中只恨歡娯少無柰明朝酒醒何

又

困不成眠柰夜何情知歸未轉愁多暗將往事思量徧誰把多情惱亂他些底事誤人多不成眞个不思家嬌癡卻妒香魂睡喚起醒松說夢些

又【鄭守厚卿席上謝余伯山用其韻】

夢斷京華故倦遊只今芳艸替人愁陽關莫作三疉唱越女應須爲我畱看逸韻自名流靑衫司馬且江州君家兄弟眞堪笑个个能修五鳯樓

又【和人龍有所贈】

趂得西風汗漫遊見他歌後怎生愁事如芳艸春長在人似浮雲影不畱眉黛斂眼波流十年薄幸說揚州明朝短棹輕衫夢只在溪南罨畫樓

又【徐衡仲撫幹惠琴不受】

千丈陰崖百丈溪孤桐枝上鳯偏宜玉香落落𨿽難合橫理庚庚定自奇【山谷聴摘阮歌云立壁庚庚有橫理】人散後月明時試彈幽憤淚空垂不如卻付騷人手畱和南風解慍詩

又【用前韻和趙文鼎提舉賦雪】

莫上扁舟訪剡溪淺斟低唱正相宜從教犬吠千家白且與梅成一段奇香暖處酒醒時畫檐玉筯已偸垂笑君解釋春風恨倩拂蠻箋只費詩

又【重九席上】

戲馬臺前秋雁飛管弦歌舞更旌旗要知黃菊淸髙處不入當年二謝詩傾白酒遶東籬只於陶令有心期明朝九日渾瀟灑莫使樽前欠一枝

又

有甚閒愁可皺眉老懷無緒自傷悲百年旋逐花陰轉萬事長看鬢髮知溪上枕竹間棋怕尋酒伴懶吟詩十分筋力誇彊健只比年來病起時

又【送範先之秋試】

白薴新袍入院涼春蠶食葉響回廊禹門巳凖桃花浪月殿先收桂子香鵬北海鳯朝陽又攜書劍路茫茫明年此日靑雲上卻笑人間舉子忙

又

一夜淸霜變鬢絲怕愁剛把酒禁持玉人今夜相思不想見頻將翠枕移眞个恨未多時也應香雪減些兒菱花照面須頻記曾道偏宜淺畫眉

又【送歐陽國瑞入吳中】

莫避春陰上馬遲春來未有不陰時人情輾轉閒中看客路﨑嶇倦後知梅似雪栁如絲試聴別語慰相思短蓬炊飯鱸魚熟除卻松江枉費詩

又

水落山髙一夜霜北風驅雁又離行無言毎覺情懷好不飲能令興味長頻聚散試思量爲誰春艸夢池塘中年長作東山恨莫遣離歌苦斷腸

又【席上再用韻】

水底明霞十頃光天教鋪錦襯鴛鴦最憐楊栁如張緒卻笑蓮花似六郎方竹簟小胡牀晚來消得許多涼背人白鳥都飛去落日殘鴉更斷腸

又【石門道中】

山上飛泉萬斛珠懸崖千丈落鼪鼯已通樵徑行還礙似有人聲聴卻無閒略彴逺浮屠溪南修竹有茅廬莫嫌杖屨頻來往此地徧宜著老夫

又【敗棋罰賦梅雨】

漠漠輕陰撥不開江南細雨熟黃梅有情無道東邊日已怒重驚忽地雷云拄礎水侵臺羅衣費盡博山灰當時一識和羮味便道爲霖消息來

又【黃沙道中卽事】

句裏春風正剪裁溪山一片畫圖開輕鷗自趂虛船去荒犬還迎野婦回松共竹翠成堆要擎殘雪鬭疎梅亂鴉畢竟無才思時把瓊瑤蹴下來

又【元溪不見梅】

千丈冰溪百步雷柴門都向水邊開亂雲剩帶炊煙去野水閒將日影來穿窈窕過崔嵬東林試問幾時栽動搖意態𨿽多竹點綴風流卻欠梅

又【戲題村捨】

雞鴨成羣晚未收桑麻長過屋山頭有何不可吾方羨要底都無飽便休新柳樹舊沙洲去年溪打卻邊流自言此地生兒女不嫁余家卽聘周

又【春日卽事題毛村酒壚】

春日平原蒿菜花新耕雨後落羣鴉多情白髮春無柰晚日靑簾酒易賖閒意態細生涯牛欄西畔有桑麻靑裙縞袂誰家女去趂蠶生看外家

又【睡起卽事】

水荇參差動緑波一池虵影噤羣蛙因風野鶴饑猶舞積雨山梔病不花名利處戰爭多門前蠻觸日干戈不知更有槐安國夢覺南柯日未斜

又

石壁虛云積漸髙溪聲遶屋幾周遭自從一雨花零落卻愛微風艸動揺呼玉友薦溪毛殷勤野老著相邀杖藜忽避行人去認是翁來卻過橋

又【送元濟之歸豫章】

欹枕婆娑兩鬢霜起聴檐澑碎喧江那邊玉筯銷啼粉這里車輪轉別腸詩酒社水雲鄕可看醉墨幾淋浪畫圖卻似歸家夢千里河山寸許長

又【尋菊花無有戲作】

掩鼻人間臭腐場古今惟有酒偏香自從來住雲煙畔直到而今歌舞忙呼老伴共秋光黃花何處避重陽要知爛漫開時節直待西風一夜霜

又【席上吳子似諸友見和再用韻答之】

翰墨諸公久擅場胸中書傳許多香都無絲竹銜杯樂卻有龍蛇落筆忙閒意思老風光酒徒今有幾髙陽黃花不怯西風冷只怕詩人兩鬢霜

又

自古髙人最可嗟只因疎懶取名多居山一似庚桑楚種樹眞成郭槖駞雲母飯水晶瓜林間攜客更烹茶君歸休矣吾忙甚要看蜂兒晚趂衙

又【三山道中】

拋卻山中詩酒窠卻來官府聴笙歌閒愁做弄天來大白髮栽培日許多新劍戟舊風波天生予懶柰予何此身巳覺渾無事卻教兒童莫恁麼

又

點盡蒼苔色欲空竹籬茅舍要詩翁花餘歌舞歡娯外詩在經營慘淡中聴軟語笑衰容一枝斜墜翠鬟松淺顰深笑誰看醉看取蕭然林下風

又【用前韻賦梅三山梅開時猶有靑葉予時病齒】

病繞梅花酒不空齒牙牢在莫欺翁恨無飛雪靑松畔卻放疎花翠葉中冰作骨玉爲容當年宮額鬢雲松直須爛漫燒銀燭橫笛難看一夜風

又

桃李漫山過眼空也宜惱損杜陵翁若將玉骨冰姿比李蔡爲人在下中尋驛使寄芳容隴頭休放馬蹄松吾家籬落黃昏後剩有西湖處士風

又【有感】

出處從來自不齊後車方載太公歸誰知寂寞空山裏卻有髙人賦采薇黃菊嫩晚香枝一般同是采花時蜂兒辛苦多官府蝴蝶花間自在飛

又【讀淵明詩不能去手戲作小詞以送之】

晚歲躬耕不怨貧只雞鬥酒聚比鄰都無晉宋之間事自是羲皇以上人千載後百篇存更無一字不淸眞若教王謝諸郎在未抵柴桑陌上塵

又

發底靑靑無限春殘紅飛雪謾紛紛黃花也伴秋光老何似樽前見在身書萬卷筆如神眼看同輩上靑雲个中不許兒童會只恐功名更過人

又【戊午拜復職奉祠之命】

老退何曾說著官今朝放罪上恩寛便支香火眞祠奉更綴文書舊殿班扶病腳洗衰顏快從老病借衣冠此身忘世渾容易使世相忘卻自難

又【和趙晉臣敷文韻】

緑鬢都無白髮侵醉時拈筆越精神愛將蕪語追前事更把梅花比那人回急雪遏行雲近時歌舞舊時情君侯要識誰輕重看取金杯幾許深

又【和傅先之提舉賦】

泉上長吟我獨淸喜君未共雪爭明巳驚並水鷗無色更怪行沙蟹有聲添爽气動雄城奇因六出憶陳平卻嫌鳥雀投林去觸破當樓雲母屏

又【博山寺作】

不向長安路上行卻教山寺厭逢迎味無味處求吾樂材不材間過此生寧作我豈其卿人間走徧卻歸耕一松一竹眞朋友山鳥山花好弟兄

又【不寐】

老病那堪歳月侵霎時光景值千金一生不負溪山債百藥難醫書史淫隨巧拙任浮沈人無同處面如心不妨舊事從頭記要寫行藏入笑林

又【有客慨然談功名因追念少年時事戲作】

壯歲旌旗擁萬夫錦襜突騎渡江初燕兵夜娖【側角切】銀胡■﹝革錄﹞漢箭朝飛金僕姑追往事嘆今吾春風不染白髭須卻將萬字平戎策換得東家種樹書

又【祝良顯家牡丹一本】

占斷雕欄只一株春風費盡幾工夫天香夜染衣猶濕國色朝酣醉未蘇嬌欲語巧相扶不妨老幹自扶疎恰如翠幙髙堂上來看紅衫百子圖

又【賦牡丹主人以謗花索賦解嘲】

翠蓋牙簽數百株楊家姊妹夜遊初五花結隊香如霧一朶傾城醉未蘇閒小立困相扶夜來風雨有情無愁紅慘緑今宵看恰似吳宮教陣圖

又【再賦】

濃紫深黃一畫圖中間更有玉盤盂先裁翡翠裝成蓋更點胭脂染透酥香瀲灔錦模糊主人長得醉工夫莫攜弄玉欄邊去羞得花枝一朶無

又

去歲花枝把酒杯雪中曽見牡丹開而今紈扇燻風裏又見疎枝月下梅歡幾許醉方回明朝歸路有誰催低聲待向他家道帶得歌聲滿耳來

又【壽吳子似縣尉時攝事城中】

上已風光好放懷故人猶未看花回茂林映帶誰家竹曲水流傳第幾杯摛錦繡寫瓊瑰長年富貴屬多才要知此日生男好曽有周公袚褉來

又【寄葉仲洽】

是處移花是處開古今興廢幾池臺背人翠羽偸魚去抱蘂黃須趂蝶來掀老甕撥新醅客來且盡兩三杯日髙盤饌供何晚市逺魚鮭買未回

又【登一丘一壑偶成】

莫殢春光花下游便須凖備落花愁百年雨打風吹卻萬事三平二滿休將擾擾付悠悠此生於世百無憂新愁次第相拋捨要伴春歸天盡頭

又【和吳子似山行韻】

誰共春光管日華朱朱粉粉野蒿花閒愁投老無多子酒病而今較減些山逺近路橫斜正無聊處管弦嘩去年醉後猶能記細數溪邊第幾家

又【過峽石用韻答吳子似】

嘆息頻年廩未髙新詞空賀此丘遭遙知醉帽時時落見說吟鞭步步揺幹玉唾禿錐毛只今明月費招邀最憐烏鵲南飛句不解風流見二喬

又【吳子似過秋水】

秋水長廊水石間有誰來共聴潺潺羨君人物東西晉分我詩名大小山窮自樂晚方閒人間路窄酒杯寛看君不了癡兒事又似風流靖長官

又【和章泉趙昌父】

萬事紛紛一笑中淵明把菊對秋風細看爽气今猶在惟有南山一似翁情味好語言工三賢髙致古來同誰知止酒停雲老獨立斜陽數過鴻

瑞鷓鴣【京口有懷山中故人】

暮年不賦短長詞和得淵明數首詩君自不歸歸甚易今猶未足足何時偸閒定向山中老此意須教鶴輩知聞道只今秋水上故人曾榜北山移

又【京口病中起登連滄觀偶成】

聲名少日畏人知老去行藏與願違山艸舊曾呼逺志故人今有寄當歸何人可覓安心法有客來觀杜徳機卻笑使君那得似淸江萬頃白鷗飛

又

膠膠擾擾幾時休一出山來不自由秋水觀中秋月夜停雲堂下菊花秋隨緣道理應須會過分功名莫彊求先自一身愁不了那堪愁上更添愁

又【乙丑奉祠歸舟次余幹賦】

江頭日日打頭風憔悴歸來邴曼容鄭賈正應求死鼠葉公豈是好眞龍孰居無事陪犀首未辧求封遇萬松卻笑千年曹孟徳夢中相對也龍鐘

又

期思溪上日千回樟木橋邊酒數杯人影不隨流水去醉顏重帶少年來疎蟬響澀林逾靜冷蝶飛輕菊半開不是長卿終慢世只緣多病又非才

稼軒詞卷三

●欽定四庫全書

稼軒詞卷四

﹝宋﹞辛棄疾撰

玉樓春【席上贈別上饒黃倅】

往年巃嵸堂前路路上人誇通判雨去年拄杖過瓢泉縣吏垂頭民嘆語學窺聖處文章古淸到窮時風味苦樽前老淚不成行明日送君天上去

又【效白樂天體】

少年才把笙歌醆夏日非長愁夜短因他老病不相饒把好心情都做懶故人別後書來勸乍可停杯彊喫飯云何相見酒邊時卻道達人須引滿

又【用韻畣葉仲洽】

狂歌擊碎村醪醆欲舞還憐衫袖短心如溪上釣磯閒身似道旁官堠懶山中有酒提壺勸好語憐君堪鮓飯至今有句落人間渭水秋風黃葉滿

又【用韻畣吳子似縣尉】

君如九醞臺粘醆我似茅柴風味短幾時秋水美人來長恐扁舟乘興懶髙懷自飲無人勸馬有靑芻奴白飯向來珠履玉簮人頗覺斗量車載滿

又【客有遊山者忘攜具而以詞來索酒用韻以畣余時以病不往】

山行日日妨風雨風雨晴時君不去墻頭塵滿短轅車門外人行芳艸路城南東野應聫句好記瑯玕題字處也應竹裏著行廚巳向甕邊防吏部

又【再和】

人間反復成雲雨鳬雁江湖來又去十千一斗飲中仙一百八盤天上路舊時楓落吳江句今日錦囊無著處看封闗外水雲侯剩按山中詩酒部

又【戲賦雲山】

何人半夜推山去四面浮雲猜是汝當時相對兩三峯走徧溪頭無覓處西風瞥起雲橫度忽見東南天一柱老僧拍手笑相誇且喜靑山依舊住

又【用韻畣傅巖叟葉仲洽趙國興】

靑山不解乘雲去怕有愚公驚著汝人間踏地出租錢借使移將無著處三星昨夜光移度妙語來題橋上柱黃花不挿滿頭歸定向白雲遮且住

又

無心云自來還去元共靑山相爾汝霎時迎雨障崔嵬雨過卻尋歸路處侵天翠竹何曽度遙見屹然星砥柱今朝不管亂雲深來伴仙翁山下住

又

痩笻倦作登髙去卻把黃花相爾汝嶺頭拭目望龍山更在雲煙遮斷處思量落帽人風度休說當年功紀柱謝公直是愛東山畢竟東山畱不住

又

風前欲勸春光住春在城南芳艸路未隨流落水邊花且作飄零泥上絮鏡中已有星星誤人不負春春自負夢回人逺許多愁只在梨花風雨處

又

三三兩兩誰家婦聴取鳴禽枝上語提壺沽酒已多時婆餅焦時須早去醉中忘卻來時路借問行人家住處只尋古廟那邊行更過溪南烏桕樹

又【寄題文山鄭元英巢經樓】

悠悠莫向文山去要把襟裾牛馬汝遙知書帶艸邊行正在雀羅門裏住平生挿架昌黎句不似拾柴東野苦侵天且擬鳯凰巢掃地從他鸜鵒舞

又【樂令謂衛玠人未甞夢搗虀餐鐵杵乘車入鼠穴以謂世無是事而有是理樂所謂無猶云有也戲作數語以明之】

有無一理誰差別樂令區區猶未達事言無處未甞無試把所無憑理說伯夷饑采西山蕨何異搗虀餐杵鐵仲尼去衛又之陳此是乘車穿鼠宂

又【隠湖戲作】

客來底事逢迎晚竹裏鳴禽尋未見日髙猶苦聖賢心門外誰酣蠻觸戰多方爲渇泉尋徧何日成陰松種滿不辭長向水雲來只怕頻頻魚鳥倦

又【有自九江以石作觀音像持送者因以詞賦之】

琵琶亭畔多芳艸時對香鑪峯一笑偶然重傍玉溪行不是白頭誰覺老普陀大士神通妙影入石頭光了了看來將獻可無言長似慈悲顏色好

又【乙丑京口奉祠西歸將至仙人磯】

江頭一帶斜陽樹總是六朝人住處悠悠興廢不闗心惟有沙洲雙白鷺仙人磯下多風雨好卸徵帆畱不住直須抖擻盡塵埃卻趂新涼秋水去

鵲橋仙【爲人慶八十席上戲作】

朱顏暈酒方瞳點漆閒傍松邊倚杖不須更展畫圖看是个壽星的模樣今朝盛事一杯深勸更把新詞齊唱人間八十最風流長貼在兒孫額上

又【和範先之送佑之弟歸浮梁】

小窓風雨從今便憶中夜笑談淸軟啼鴉衰柳自無聊更管得離人腸斷詩書事業靑氈猶在頭上貂蟬會見莫貪風月臥江湖道日近長安路逺

又【壽徐伯熙察院】

豸冠風采繡衣聲價曾把經綸少試看看有詔日邊來便入侍明光殿裏東君未老花明柳媚且引玉觥沈醉好將三萬六千場自今日從頭數起

又【巳酉山行書所見】

松岡避暑茆檐避雨閒去閒來幾度醉扶怪石看飛泉又卻是前回醒處東家娶婦西家歸女燈火門前笑語釀成千頃稻花香夜夜費一天風露

又【慶嶽母八十】

八旬慶會人間盛事齊勸一杯春釀臙脂小字點眉間猶記得舊時宮樣彩衣更著功名富貴直過太公以上大家著意記新詞遇著个十年便唱

又【贈鷺鷥】

溪邊白鷺來吾告汝溪裏魚兒堪數主憐汝汝又憐魚要物我欣然一處白沙逺浦靑泥別渚剰有鰕跳鰍舞聴君飛去飽時來看頭上風吹一縷

又【席上和趙晉臣敷文】

少年風月少年歌舞老去方知堪羨嘆折腰五鬥賦歸來問走了羊腸幾徧髙車駟馬金章紫綬傳語渠儂穏便問東湖帶得幾多春且看淩雲筆健

西江月【采石岸戲作漁父詞】

千丈懸崖削翠一川落日鎔金白鷗來往本無心選甚風波一任別浦魚肥堪膾前村酒美重斟千年往事已沈沈閒管興亡則甚

又【壽範南伯知縣】

秀骨靑松不老新詞玉佩相磨靈槎凖擬泛銀河剩摘天星幾个【南伯去歲七月生子】奠枕樓頭風月駐春亭上笙歌畱君一醉意如何金印明年斗大

又【和楊民瞻賦丹桂韻】

宮粉厭塗嬌額濃妝再壓秋花西眞人醉憶仙家飛佩丹霞羽化十里芬芳未足一亭風露先加杏腮桃臉費鉛華終慣秋蟾影下

又【癸丑正月四日三山被召經從建安席上和陳安行舍人韻】

風月亭危致爽管弦聲脆休催主人只是舊情懷錦瑟傍邊須醉玉殿何曾儂去沙堤正要公來看看紅藥又翻階趂取西湖春會

又【用韻和李兼濟提舉】

且對東君痛飲莫教華發空催瓊瑰千字已盈懷消得津頭一醉休唱陽闗別去只今鳯詔歸來五云兩兩望三臺巳覺精神聚會

又【三山作】

貪數明朝重九不知過了中秋人生有得許多愁只有黃花如舊萬象亭中殢酒九仙閣上扶頭城鴉喚我醉歸休細雨斜風時候

又【夜行黃沙道中】

明月別枝驚鵲淸風半夜鳴蟬稻花香裏說丰年聴取蛙聲一片七八个星天外兩三點雨山前舊時茆店社林邊路轉溪橋忽見

又【春晚】

剩欲讀書已懶只今多病長閒聴風聴雨小窓眠過了春光大半往事數尋去鳥消愁難解連環流鶯不肯入西園喚起畫梁飛燕

又【木犀】

金粟如來出世蘂宮仙子乘風淸香一袖意無窮洗盡塵緣千種長爲西風作主更居明月光中十分秋意與玲瓏■﹝扌棄﹞卻今宵無夢

又【壽佑之弟時新居落成】

畫棟新垂簾幙華燈未放笙歌一杯瀲灔泛金波先向大夫稱賀富貴無應自有功名不用渠多隻將緑鬢抵羲娥金印須教斗大

又【遣興】

醉裏且貪歡笑要愁那得工夫近來始覺古人書信著全無是處昨夜松邊醉倒問松我醉何如只疑松動要來扶以手推松曰去

又【和趙晉臣敷文賦秋水瀑泉】

八萬四千偈後更誰妙語披襟紉蘭結佩有同心喚取詩翁來飲鏤玉裁冰著句髙山流水知音胸中不受一塵侵卻怕靈均獨醒

又【悠然閣】

一柱中擎逺碧兩峯旁聳髙寒橫陳削盡短長山莫把一分增減我望雲煙目斷人言風景天慳被公詩筆盡追還重上層梯一覽

又【示兒曹以家事付之】

萬事雲煙忽過百年蒲柳先衰而今何事最相宜宜醉宜遊宜睡早趂催科了納更量出入收支乃翁依舊管些兒管竹管山管水

又

粉面都成醉夢霜髯能幾春秋來時送我伴牢愁一見樽前似舊詩在陰何側畔字居羅趙前頭錦囊來往幾時休巳遣蛾眉等候

朝中措【醉歸佑之弟】

籃輿裊裊破重岡玉笛兩紅妝這里都愁酒盡那邊正和詩忙爲誰醉倒爲誰歸去都莫思量白水東邊籬落斜陽欲下牛羊

又

夜深殘月過山房睡覺北窓涼起遶中庭獨步一天星斗文章朝來客話山林鍾鼎那處難忘君向沙頭細問白鷗知我行藏

又【爲人壽】

年年黃菊艷秋風更有拒霜紅黃似舊時宮額紅如此日芳容靑靑未老樽前要看兒輩平戎試釀西江爲壽西江緑水無窮

又

年年金蘂艷西風人與菊花同霜鬢經春重緑仙姿不飲長紅焚香度日從容笑語盡調兒童一歲一杯爲壽從今更數千鍾

又【九日小集時楊世長將赴南宮】

年年團扇怨秋風愁絕玉杯空山下臥龍丰度臺前戲馬英雄而今休也花殘一似人老花同莫怪東籬韻減只今丹桂香濃

淸平樂【博山道中卽事】

柳邊飛鞚霧濕徵衣重宿鷺窺沙孤影動應有魚鰕入夢一川明月疎星浣沙人影娉婷笑背行人歸去門前稚子啼聲

又

茅檐低小溪上靑靑艸醉裏吳音相媚好白髮誰家翁媼大兒鋤豆溪東中兒正織雞籠最喜小兒亡賴溪頭看剝蓮蓬

又【獨宿博山王氏庵】

遶牀饑鼠蝙蝠翻燈舞屋上松風吹急雨破紙窓間自語平生塞北江南歸來華發蒼顏布被秋宵夢覺眼前萬里江山

又【檢校山園書所見】

連雲松竹萬事從今足拄杖東家分社肉白酒牀頭初熟西風梨棗山園兒童偸把長竿莫遣旁人驚去老夫靜處閒看

又

斷崖松竹竹裏藏冰玉路轉淸溪三百曲香滿黃昏雪屋行人系馬疎籬折殘猶有髙枝畱得東風數點只緣嬌嫩春遲

又【爲兒鐵柱作】

靈皇醮罷福祿都來也試引鵷鶵花樹下斷了驚驚怕怕從今日日聰明更有潭妹嵩兄看取辛家鐵柱無災無難公卿

又【木犀】

月明秋曉翠蓋團團好碎剪黃金敷恁小都著葉兒遮了打來休似年時小窓能有髙低無頓許多香處只消三兩枝兒

又【再賦】

東園向曉陣陣西風好喚起仙人金小小翠羽玲瓏裝了一枝枕畔開時羅幃翠幙垂低恁地十分遮護打窓早有蜂兒

又【憶吳江賞木犀】

少年痛飲憶向吳江醒明月團團髙樹影十里水沈煙冷大都一點宮黃人間直恁芬芳怕是秋天風露染教世界都香

又【壽信守王道夫】

此身長健還卻功名願枉讀平生三萬卷滿酌金杯聴勸男兒玉帶金魚能消幾許詩書料得今宵醉也兩行紅袖爭扶

又【壽趙民則提刑時新除且素不喜飲】

詩書萬卷合上明光殿案上文書看未徧眉裏陰功早見十分竹瘦松堅看君自是長年若解樽前痛飲精神便是神仙

又【題上盧橋】

淸泉犇快不管靑山礙十里盤盤平世界更著溪山襟帶古今陵谷茫茫市朝往往耕桑此地居然形勝似曾小小興亡

又

淸詞索笑莫厭銀杯小應是天孫新與巧剪恨裁愁句好有人夢斷闗河小窓日飲亡何想見重簾不捲淚痕滴盡湘娥

又【呈趙昌甫時僕以病止酒昌甫作詩數篇末及之】

雲煙艸樹山北山南雨溪上行人相背去惟有啼鴉一處門前萬斛春寒梅花可煞摧殘使我長忘酒易要君不作詩難

又【書王徳由主簿扇】

溪回沙淺紅杏都開徧鸂■﹝氵束鳥﹞不知春水暖猶傍垂楊春岸片帆千里輕船行人想見欹眠誰似先生髙舉一行白鷺靑天

好事近【中秋席上和王路鈴】

明月到今宵長是不如人約想見廣寒宮殿正云梳風掠夜深休更喚笙歌檐頭雨聲惡不是小山詞就這一場寥索

又【送李后州致一席上和韻】

和淚唱陽闗依舊字嬌聲穏回首長安何處怕行人歸晚垂楊折盡只啼鴉把離愁勾引卻笑逺山無數被行雲低損

又【席上和王道夫賦元夕立春】

彩勝鬭華燈平把東風吹卻喚取雪中明月伴使君行樂紅旗鐡馬響春冰老去此情薄惟有前村梅在倩一枝隨著

又【和城中諸友韻】

雲气上林梢畢竟非空非色風景不隨人去到而今畱得老無情味到篇章詩債怕人索卻喜近來林下有許多詞客

菩薩蠻【金陵賞心亭爲葉丞相賦】

靑山欲共髙人語聮翩萬馬來無數煙雨卻低回望來終不來人言頭上發總向愁中白拍手笑沙鷗一身都是愁

又【用前韻】

錦書誰寄相思語天邊數徧飛鴻數一夜夢千回梅花入夢來漲痕紛樹發霜落瀟湘白心事莫驚鷗人間千萬愁

又

江山病眼昏如霧送愁直到津頭路歸念樂天詩人生足別離云屏深夜語夢到君知否玉筯莫偸垂斷腸天不知

又【書江西造口壁】

郁孤臺下淸江水中間多少行人淚西北是長安可憐無數山靑山遮不住畢竟東流去江晚正愁余山深聞鷓鴣

又

西風都是行人恨馬頭漸喜歸期近試上小紅樓飛鴻字字愁闌干閒倚處一帶山無數不似逺山橫秋波相共明

又

功名飽聴兒童說看公兩眼明如月萬里勒燕然老人書一編玉階方寸地好趂風雲會他日赤松遊依然萬戶侯

又【送佑之弟歸浮梁】

無情最是江頭柳長條折盡還依舊木葉下平湖雁來書有無雁無書尙可好語憑誰和風雨斷腸時小山生桂枝

又【送鄭守厚卿赴闕】

送君直上金鑾殿情知不久須相見一日甚三秋愁來不自由九重天一笑定是畱中了白髮少經過此時愁柰何

又【送曹君之莊所】

人間歲月堂堂去勸君快上靑雲路堅處一燈傳工夫螢雪邊曲生風味惡辜負西窓約沙岸片帆開寄書無雁來

又【席上分賦得櫻桃】

香浮乳酩玻璃盌年年醉裏甞新慣何物比春風歌唇一點紅江湖淸夢斷翠籠明光殿萬顆瀉輕勻低頭愧野人

又【賦摘阮】

阮琴斜掛香羅綬玉纖初試琵琶手桐葉雨聲幹珍珠落玉盤朱弦調未慣笑倩東風伴莫作別離聲且聴雙鳯鳴

又【雪樓賞牡丹席上用楊民瞻韻】

紅芽籖上羣仙客翠羅蓋底傾城色和雨淚闌干沈香亭北看東風休放去怕有流鶯訴試問賞花人曉妝勻未勻

又【和盧國華提刑】

旌旗依舊長亭路樽前試點鶯花數何處捧心顰人間別樣春功名君自許少日聞雞舞詩句到梅花春風十萬家

卜算子【尋春作】

修竹翠蘿寒遲日江山暮幽徑無人獨自芳此恨知無數隻共梅花語懶逐遊絲去著意尋春不肯香香在無尋處

又【爲人賦荷花】

紅粉靚梳妝翠蓋低風雨占斷人間六月涼明月鴛鴦浦根底藕絲長花裏蓮心苦只爲風流有許愁更襯佳人步

又【聞李正之茶馬訃音】

欲行且起行欲坐重來坐坐坐行行有倦時更枕閒書臥病是近來身懶是從前我淨掃瓢泉竹樹陰且恁隨緣過

又【飲酒】

盜跖儻名丘孔子如名跖跖聖丘愚直到今美惡元無別簡策寫虛名螻蟻侵枯骨千古光陰一霎時且進杯中物

又【用莊語】

一以我爲牛一以我爲馬人與之名受不辭善學莊周者江海任虛舟風雨從飄瓦醉者乘車墜不傷全得於天也

又【漫興】

夜雨醉瓜廬春水行秧馬點檢田間快活人未有如翁者掃禿兔毫錐磨透銅臺瓦誰伴揚雄作解嘲烏有先生也

又

珠玉作泥沙山谷量牛馬試上累累丘隴看誰是彊梁者水浸淺深檐山壓髙低瓦山水朝來笑問人翁早歸來也

又

漢代李將軍奪得匈奴馬李蔡爲人在下中卻是封侯者蕓艸去陳根筧竹添新瓦萬一朝廷舉力田舎我其誰也

又【用韻畣趙晉臣敷文趙有眞得歸方是閒堂句】

百郡怯登車千里輸流馬乞得膠膠擾擾身卻笑區區者野水玉鳴渠急雨珠跳瓦一榻淸風方是閒眞是歸來也

又

萬里只浮雲一噴空凡馬嘆息曹瞞老驥詩伏櫪如公者山鳥咔窺檐野鼠饑翻瓦我老癡頑合住山此地菟裘也

又【齒落】

剛者不堅牢乘的難摧挫不信張開口角看舌在牙先墮已闕兩邊廂又豁中間个說與兒曹莫笑翁狗竇從君過

又【飲酒成病】

一个去學仙一个去學佛仙飲千杯醉似泥皮骨如金石不飲便康彊佛壽須千百八十餘年入涅盤且進杯中物

又【飲酒不寫書】

一飲動連宵一醉長三日廢盡寒溫不寫書富貴何由得請看冢中人冢似當時筆萬札千言只恁休且進杯中物

醜奴兒【醉中有歌此詩以勸酒者聊櫽括之】

晚來雲淡秋光薄落日晴天落日晴天堂上風斜畫燭煙從渠去買人間恨字字都圓字字都圓腸斷西風十四弦

又

尋常中酒扶頭後歌舞支持歌舞支持誰把新詞喚住伊臨岐也有傍人笑笑已爭知笑已爭知明月樓空燕子飛

又【書博山道中壁】

煙蕪露芰荒池柳洗雨烘晴洗雨烘晴一樣春風幾樣靑提壺脫袴催歸去萬恨千情萬恨千情各自無聊各自鳴

又

此生自斷天休問獨倚危樓獨倚危樓不信人間別有愁君來正是眠時節君且歸休君且歸休說與西風一任秋

又

少年不識愁滋味愛上層樓愛上層樓爲賦新詞彊說愁而今識盡愁滋味欲說還休欲說還休卻道天涼好个秋

又

近來愁似天來大誰解相憐誰解相憐又把愁來做个天都將今古無窮事放在愁邊放在愁邊卻自移家向酒泉

又【和鉛山陳簿韻二首】

鵝湖山下長亭路明月臨闗明月臨闗幾陣西風落葉幹新詞誰解裁冰雪筆墨生寒筆墨生寒會說離愁千萬般

又

年年索盡梅花笑疎影黃昏疎影黃昏香滿東風月一痕淸詩冷落無人寄雪艷冰魂雪艷冰魂浮玉溪頭煙樹村

浣溪沙【漫興作】

未到山前騎馬回風吹雨打已無梅共誰消遣兩三杯一似舊時春意思百無事處老形骸也曾頭上戴花來

又【黃沙嶺】

寸步人間百尺樓孤城春水一沙鷗天風吹樹幾時休突兀趂人山石狠朦朧避路野花羞人家平水廟東頭

又【壽內子】

壽酒同斟喜有餘朱顏卻對白髭須兩人百歲恰乘除婚嫁剩添兒女拜平安頻拆外家書年年堂上壽星圖

又【瓢泉偶作】

新葺茒檐次第成靑山恰對小窓橫去年曾共燕經營病卻杯盤甘止酒老依香火苦翻經夜來依舊管弦聲

又【壬子春赴閩別瓢泉】

細聴春山杜宇啼一聲聲是送行詩朝來白鳥背人飛對鄭子眞嵓石臥赴陶元亮菊花期而今堪誦北山移

又【常山道中卽事】

北隴田髙踏水頻西溪禾早巳甞新隔墻沽酒煮纖鱗忽有微涼何處雨更無畱影霎時云賣瓜人過竹邊村

又【偕杜叔髙吳子似宿山寺戲作】

花向今朝粉面勻柳因何事翠眉顰東風吹雨細於塵自笑好山如好色只今懷樹更懷人閒愁閒恨一翻新

又

歌串如珠个个勻被花勾引笑和顰向來驚動畫梁塵莫倚笙歌多樂事相看紅紫又拋人舊巢還有燕泥新

又

父老爭言雨水勻眉頭不似去年顰殷勤謝卻甑中塵啼鳥有時能勸客小桃無賴已撩人梨花也作白頭新

又【別杜叔髙】

這里裁詩話別離那邊應是望歸期人言心急馬行遲去雁無憑傳錦字春泥抵死污人衣海棠過了有荼■﹝艸縻﹞

又【席上趙景山提幹賦溪臺和韻】

臺倚崩崖玉滅痕靑山卻作捧心顰逺林煙火幾家村引入滄浪魚得計展成寥闊鶴能言幾時髙處見層軒

又

妙手都無斧鑿痕飽參佳處卻成顰恰如春入浣花村筆墨今宵光有艷管弦從此悄無言主人席次兩眉軒

又【種松未成】

艸木於人也作疎秋來咫尺異榮枯空山歲晚孰華餘孤竹君窮猶抱節赤松子懶巳生須主人相愛肯畱無

又【種梅菊】

百世孤芳肯自媒直須詩句與推排不然喚起酒邊來自有陶濳方有菊若無和靖卽無梅秖今何處向人開

又【別澄上人並送性禪師】

梅子生時到幾回桃花開後不須猜重來松竹意徘徊慣聴禽聲應可譜飽觀魚陣已能排晚風挾雨喚歸來

山花子【答傅巖叟酬春之約】

艶杏夭桃兩行排莫攜歌舞去相催次第未堪供醉眼去年裁春意才從梅裏過人情都向柳邊來咫尺東家還又有海棠開

又【用韻謝傅巖叟瑞香之恵】

句裏明珠字字排多情應也被春催怪得名花和淚送雨中栽赤腳未安芳斛穏娥眉早把橘枝來報道錦薫籠底下麝臍開

又【三山戲作】

記得瓢泉快活時長年耽酒更吟詩驀地捉將來斷送老頭皮遶屋人扶行不得閒窓學得鷓鴣啼卻有杜鵑能勸道不如歸

又

日日閒看燕子飛舊巢新壘畫簾低玉曆今朝推戊已卻銜泥先自春光畱不住那看更著子規啼一陣晚香吹不斷落花溪

又【與客賞山茶一朶忽墮地戲作】

酒面低迷翠被重黃昏院落月朦朧墮髻啼妝孫壽醉泥秦宮試問花畱春幾日略無人管雨和風瞥向緑珠樓下見墜殘紅

又【簡傅嵓叟】

總把平生入醉鄕大都三萬六千場今古悠悠多少事莫思量微有些寒春雨好更無尋處野花香年去年來還又笑燕飛忙

又【用前韻謝傅巖叟饋名花鮮蕈】

楊柳溫柔是故鄕紛紛蜂蝶去年場大率一春風雨事最難量滿把攜來紅粉面堆盤更覺紫芝香幸自曲生閒去了又教忙【才止酒】

又【病起獨坐停雲】

彊欲加餐竟未佳只宜長伴病僧齋心似風吹香篆過也無灰山下朝來云出岫隨風一去未曾回次第前村行雨了合歸來

虞美人【賦荼■﹝艸縻﹞】

羣花泣盡朝來露爭柰春歸去不知庭下有荼■﹝艸縻﹞偸得十分春色怕春知淡中有味淸中貴飛絮殘紅避露華微浸玉肌香恰似楊妃初試出蘭湯

又【壽趙文鼎提舉】

翠屏羅幙遮前後舞袖翻長壽紫髯冠佩禦鑪香看取明年歸奉萬年觴今宵池上蟠桃席咫尺長安日寶煙飛焰萬花濃試看中間白鶴駕仙風

又【用前韻】

一杯莫落他人後富貴功名壽胸中書傳有餘香寫得蘭亭小字記流觴問誰分我漁樵席江海消閒日看看天上拜恩濃卻怕畫樓無處著春風

又【賦虞美人艸】

當年得意如芳艸日日春風好拔山力盡忽悲歌飲罷虞兮從此柰君何人間不識精誠苦貪看靑靑舞驀然斂袂卻亭亭怕是曲中猶帶楚歌聲

浪淘沙【山寺夜半聞鐘】

身世酒杯中萬事皆空古來三五个英雄雨打風吹何處是漢殿秦宮夢入少年叢歌舞匆匆老僧夜半誤鳴鐘驚起西窓眠不得捲地西風

又【賦虞美人艸】

不肯過江東玉帳匆匆只今艸木憶英雄唱著虞兮當日曲便舞春風兒女此情同往事朦朧湘娥竹上淚痕濃舜目重瞳堪痛恨羽

又【重瞳又送吳子似縣尉】

金玉舊情懷風月追陪扁舟千里興佳哉不似子猷行半路卻棹船回來歲菊花開記我淸杯西風雁過鎖山臺把似倩他書不到好與同來

減字木蘭花【宿僧房有作】

僧窓夜雨茶鼎燻鑪宜小住卻恨春風勾引詩來惱殺翁狂歌未可且把一樽料理我我到亡何卻聴農家陌上歌

又

昨朝官告一百五年村父老更莫驚疑剛道人生七十稀使君喜見恰遇華堂開壽宴問壽如何百代兒孫擁太婆

又【長沙道中壁上有婦人題字若有恨者用其意爲賦】

盈盈淚眼往日靑樓天樣逺秋月春花輸與尋常姊妹家水村山驛日暮行雲無气力錦字偸裁立盡西風雁不來

南歌子【山中夜坐】

世事從頭減秋懷徹底淸夜深猶送枕邊聲試問淸溪底事未能平月到愁邊白雞先逺處鳴是中無有利和名因甚山前未曉有人行

又【獨坐蔗庵】

玄入參同契禪依不二門細看斜日隙中塵始覺人間何處不紛紛病笑春先到閒知懶是眞百般啼鳥苦撩人除卻提壺此外不堪聞

又【新開池戲作】

散髮披襟處浮瓜沈李時涓涓流水細侵階鑿个池兒喚个月兒來畫棟頻揺動紅蕖盡倒開斗勻紅粉照香腮有个人兒把个鏡兒猜

醉太平【春景】

態濃意逺眉顰笑淺薄羅衣窄絮風軟鬢云欺翠捲南園花樹春光暖香徑裏楡錢滿欲上秋千又驚懶且歸休怕晚

漁家傲【爲余伯熙察院壽信之讖雲水打烏龜石三臺出此時伯熙舊居城西直龜山之北溪水嚙山足矣意伯熙當之耶伯熙學道有新功一日語余雲溪上甞得異石有文隠然如記姓名且有長生等字余未之見也因其生朝姑摭二事爲詞以壽之】

道徳文章傳幾世到君合上三臺位自是君家門戶事當此際龜山正抱西江水三萬六千排日醉鬢毛只恁靑靑地江裏石頭爭獻瑞分明是中間有个長生字

錦帳春【杜叔髙席上】

春色難畱酒杯常淺更舊恨新愁相間五更風千里夢看飛紅幾片這般庭院幾許風流幾般嬌懶問相見何如不見燕飛忙鶯語亂恨重簾不捲翠屏平逺

太常引【建康中秋夜爲呂潛叔賦】

一輪秋影轉金波飛鏡又重磨把酒問姮娥被白髮欺人柰何乘風好去長空萬里直下看山河斫去桂婆娑人道是淸光更多

又【壽韓南澗尙書】

君王著意履聲間便合押紫宸班今代又尊韓道吏部文章泰山一杯千歲問公何事早伴赤松閒功業後來看似江左風流謝安

又【賦十四弦】

仙機似欲織纖羅髣髴度金梭無柰玉纖何卻彈作淸商恨多朱簾影裏如花半面絕勝隔簾歌世路苦風波且痛飲公無渡河

又【壽趙晉臣敷文】

論公耆徳舊宗英吳季子百餘齡奉使老於行更看舞聴歌最精須同衛武九十入相菉竹自靑靑富貴出長生記門外淸溪姓彭【彭溪晉臣居也】

東坡引【閨怨】

玉纖彈舊怨還敲繡屏面淸歌自送西風雁雁行吹字斷雁行吹字斷夜深拜半月鎖窓西畔但桂影空階滿翠帷自掩無人見羅衣寛一半羅衣寛一半

又

君如梁上燕妾如手中扇團團靑影雙雙伴秋來腸欲斷秋來腸欲斷黃昏淚眼靑山隔岸但咫尺如天逺病來只謝傍人勸龍華三會願龍華三會願

又

花梢紅未足條破驚新緑重簾下徧闌千曲有人春睡熟有人春睡熟鳴禽破夢云偏目蹙起來香腮褪紅玉花時愛與愁相續羅裙過半幅羅裙過半幅

夜遊宮【苦俗客】

幾个相知可喜才廝見說山說水顚倒爛熟只這是怎柰何一回說一回美有个尖新底說底話非名非利說的口漧罪過你且不罪掩略起去洗耳

戀繡衾【無題】

長夜偏冷添被兒枕頭兒移了又移我自是笑別人底卻元來當局者迷如今只恨因緣淺也不曾抵死恨伊合手下安排了那筵席須有散時

杏花天【無題】

病來自是於春懶但別院笙歌一片蛛絲网徧玻瓈盞更問舞裙歌扇有多少鶯愁蝶怨甚夢裏春歸不管楊花也笑人情淺故故沾衣撲面

又

牡丹昨夜方開徧畢竟是今年春晚荼■﹝艸縻﹞付與燻風管燕子忙時鶯懶多病起日長人倦不待得酒闌歌散甫能得見茶甌面卻早安排腸斷

又【嘲牡丹】

牡丹比得誰顏色似宮中太眞第一漁陽鼙鼓邊風急人在沈香亭北買栽池館多何益莫虛把千金拋擲若教解語應傾國一个西施也得

唐河傳【仿花間體】

春水千里孤舟浪起夢攜西子覺來村巷夕陽斜幾家短墻紅杏花晚云做造些兒雨折花去岸上誰家女太狂顚那邊柳綫被風吹上天

醉花陰【爲人壽】

黃花謾說年年好也趂秋光老綠鬢不驚秋若鬭樽前人好花堪笑蟠桃結子知多少家住三山島何日跨飛鸞滄海飛塵人世因緣了

品令族【姑慶八十來索俳語】

更休說便是个住世觀音菩薩甚今年容貌八十歲見底道才十八莫獻壽星香燭莫祝靈椿龜鶴只消得把筆輕輕去十字上添一撇

惜分飛【春思】

翡翠樓前芳艸路寶馬墜鞭暫駐最是周郎顧幾度歌聲誤望斷碧雲空日暮流水桃源何處聞道春歸去更無人管飄紅雨

柳梢靑【和範先之席上賦牡丹】

姚魏名流年年攪斷雨恨風愁解釋春光剩須破費酒令詩籌玉肌紅粉溫柔更染盡天香未休今夜簮花他年第一玉殿東頭

又【三山歸途代白鷗見嘲】

白鳥無猜相憐相笑滿面塵埃華發蒼顏去時曽勸聞早歸來而今豈是髙懷爲千里蒓羮計哉好把移文從今日日讀取千回

又【辛酉生日前兩日夢一道士話長年之術夢中痛以理折之覺而賦八難之辭】

莫煉丹難黃河可塞金可成難休辟榖難吸風飲露長忍饑難勸君莫逺遊難何處有西王母難休采藥難人沈下土我上天難

河瀆神【女城祠效花間體】

芳艸緑萋萋斷腸絕浦相思山頭人望翠云旗蕙肴桂酒君歸惆悵畫檐雙燕舞東風吹散靈雨香火冷殘簫鼓斜陽門外今古

武陵春【春興】

桃李風前多嫵媚楊柳更溫柔喚取笙歌爛漫遊且莫管閒愁好趂晴時連夜賞雨便一春休艸艸杯盤不要收才晚又扶頭

又

走去走來三百里五日以爲期六日歸時已是疑應是望多時鞭个馬兒歸去也心急馬行遲不免相煩喜鵲兒先報那人知

謁金門【無題】

遮索月云外金■﹝施﹐虫代也﹞明滅翻樹啼鴉聲未徹雨聲驚落葉寶炬成行嫌熱玉腕藕絲誰雪流水髙山弦斷絕怒蛙聲自咽

又

山吐月畫燭從教風滅一曲瑤琴才聴徹金蕉三兩葉驟雨微涼還熱似欠舞瓊歌雪近日醉鄕音問絕有時淸淚咽

又

歸去未風雨送春行李一枕離愁頭徹尾如何消遣是遙想歸舟天際緑鬢瓏璁慵理好夢未成鶯喚起粉香猶有殢

酒泉子【無題】

流水無情潮到空城頭盡白離歌一曲怨殘陽斷人腸東風官柳舞雕墻三十六宮花濺淚春聲何處說興亡燕雙雙

霜天曉角【旅興】

吳頭楚尾一棹人千里休說舊愁新恨長亭樹今如此宦遊吾倦矣玉人畱我醉明日落花寒食得且住爲佳耳

又

暮山層碧掠岸西風急一葉軟紅深處莫不是利名客玉人還佇立綠窓生怨泣萬里衡陽歸恨先倩雁寄消息

點絳唇【畱博山寺聞光風主人微恙而歸時春漲斷橋】

隠隠輕雷雨聲不受春回護落梅如許吹盡墻邊去春水無情礙斷溪南路憑誰訴寄聲傳語沒个人知處

又

身後虛名古來不換生前醉靑鞋自喜不踏長安市竹外僧歸路指霜鐘寺孤鴻起丹靑手裏剪破松江水

生查子【山行寄楊民瞻】

昨宵醉裏行山吐三更月不見可憐人一夜頭如雪今宵醉裏歸明月闗山笛收拾錦囊詩要寄揚雄宅

又【民瞻見和再用韻】

誰傾滄海珠■﹝欺﹞弄千明月喚取酒邊來軟語裁春雪人間無鳯凰空費穿雲笛醉裏卻歸來松菊陶潛宅

又【有覓祠者爲賦】

去年燕子來繡戶深深處花徑得泥歸都把琴書污今年燕子來誰聴呢喃語不見捲簾人一陣黃昏雨

又【獨逰西巖】

溪邊照影行天在淸溪底天上有行雲人在行雲裏髙歌誰和余空谷淸音起非鬼亦非仙一曲桃花水

又

靑山招不來偃蹇誰憐汝歲晚太寒生喚我溪邊住山頭明月來本在天髙處夜夜入淸溪聴讀離騷去

又

靑山非不佳未解畱儂住赤腳踏層冰爲愛靑溪故朝來山鳥啼勸上山髙處裁意不闗渠自在尋詩去

又【簡吳子似縣尉】

髙人千丈崖太古儲冰雪六月火雲時一見森毛髮俗人如盜泉照影成昏濁髙處掛吾瓢不飲吾寧渇

又【和趙晉臣敷文春雪】

浸天春雪來才抵梅花半最愛雪邊人些些裁成亂雪兒偏解歌只要金杯滿誰道雪天寒翠袖闌干暖

又

梅子褪花時直與黃梅接煙雨幾曽開一春江裏活富貴使人忙也有閒時節莫作路旁花長教人看殺

又【題京口郡治塵表亭】

悠悠萬世功矻矻當年苦魚自入深淵人自居平土紅日又西沈白浪長東去不是望金山我自思量禹

尋芳艸【嘲陳莘叟憶內】

有得許多淚更閒卻許多鴛被枕頭兒放處都不是舊家時怎生睡更也沒書來那堪被雁兒調戲道無書卻有書中意排幾个人人字

阮郎歸【來陽道中爲張處父推官賦】

山前燈火欲黃昏山頭來去云鷓鴣聲里數家村瀟湘逢故人揮羽扇整綸巾少年鞍馬塵如今憔悴賦招魂儒冠多誤身

昭君怨﹝豫章寄張守定叟﹞

長記瀟湘秋晚歌舞橘洲人散走馬月明中折芙蓉今日西山南浦畫棟朱簾雲雨風景不爭多柰愁何

又【送晁楚老逰荊門】

夜雨剪殘春韭明日重斟別酒君去問曹瞞好公安試看如今白髮卻爲中年離別風雨正崔嵬早歸來

又

人面不如花面花到開時重見獨倚小闌干許多山落葉西風時候人共靑山都瘦說到夢陽臺幾曾來

烏夜啼【山行約範先之不至】

江頭醉倒山公月明中記得昨宵歸路笑兒童溪欲轉山已斷兩三松一段可憐風月欠詩翁

又【先之見和復用韻】

人言我不如公酒杯中更把平生湖海問兒童千尺蔓云葉亂系長松卻笑一身纒繞似衰翁

又

晚花露葉風條燕燕髙行過長廊西畔小紅橋歌再唱人再舞酒才消更把一杯重勸摘櫻桃

一絡索【閨思】

羞見鑑鸞孤卻倩人梳掠一春長是爲花愁甚夜夜東風惡行遶翠簾珠箔錦箋誰托玉觴淚滿卻停觴怕酒似郎情薄

又【信守王道夫席上用達夫賦金林擒韻】

錦帳如雲髙處不知重數夜深銀燭淚成行算都把心期付莫待燕飛泥污問花花訴不知花定有情無似卻怕新詞妒

如夢令【賦梁燕】

燕子幾曾歸去只在翠巖深處重到畫梁間誰與舊巢爲主深許深許聞道鳯凰來住

憶王孫【秋江送別集古句】

登山流水送將歸悲莫悲兮生別離不用登臨怨落暉昔人非帷有年年秋雁飛

稼軒詞卷四

