思益堂詞鈔周壽昌卜算子閏三月餞春何處見春來﹐又送春歸去。芳艸多情不放歸﹐綠斷來時路展得一春期﹐便擬春長住。不是聲聲布谷催﹐險怪鵑啼誤。查子舟中餞春春至帶愁來﹐春去愁難去。愁過一春期﹐莫覓春歸處風暖系行舟﹐彊欲畱春住。合與載將愁﹐篷背三更雨。南﹐鄕子春影暗簾櫳﹐鐵馬敲檐逗遠鐘。隔著茜紗窗子望﹐朦朧﹐月照山茶分外紅。曾記倚欄東﹐如雪花光照玉容。怎地封姨來沒信﹐匆匆﹐瘦盡梨花一夜風。淸平樂卽景緒風絲雨﹐苦促徵帆去。一帶晚煙縈野樹﹐重被濕云畱住洲邊竹屋參差﹐停船小步些時。三兩漁舟泊處﹐灘前立个鸕鶿。四字令波寒似冰﹐燈殘似螢。江村野柝無憑﹐是三更四更推衾夢醒﹐敲篷雨零。瀟瀟滴到天明﹐更風聲浪聲。金縷曲題陳竹珊且髙歌圖淚灑新亭雨。問蒼茫﹑天荒地老﹐寄愁何處。除卻美人花月夜﹐都是寂寥塵土。幸點筆﹑歌裁金縷。一笛玉鬟能醉客﹐更喃喃﹑訴盡鸚歌語。山影缺﹐亂紅補呼童洗硯波凝霧。繞危橋﹑淸泉白石﹐遊魚三數。拌取髙歌憑解恨﹐轉怕歌長調苦。盡快意﹑星初月午。試唱曉風楊柳曲﹐便絲絲﹑怎綰勞人住。浮大白﹐爲君舞。髙陽臺燭淚顆顆圓圓﹐絲絲密密﹐替人訴盡離憂。一寸紅冰﹐凝寒不待涼秋。丹心燕透何曾冷﹐越心煎﹐越是長流。夜深不﹐照著花啼﹐不管花愁銅盤堆出珊瑚艷﹐訝靈蕓唾結﹐飛燕華畱。雙炷偸彈﹐搖風頻閃星眸。歡場獨抱無言恨﹐便成灰﹑泫也難休。筋痕收﹐剪向西窗﹐滴碎更籌。燭影搖紅舟中重九前歲重陽﹐瀟湘望斷長安月。去年愁裏又重陽﹐淚灑麼弦絕。今更重陽時節﹐莽天涯﹐從新賦別。日髙天遠﹐萬里孤鴻﹐扁舟一葉笑倒淵明﹐醉來那管言辭拙。菊花堆出萬黃金﹐不許腰輕折。多謝登髙遠躡﹐怎如看﹑怒濤飛雪。風風雨雨。不盡長江﹐大聲嗚咽。浣溪紗綠水生煙漾碧津﹐柳綿如雪蕩芳塵。和風攔路逐遊人燕子飛來波有影﹐梨花落盡月無痕。倩他畱住一分春。浣溪紗何處簫聲向晚天﹐吹來角調不成圓。鞭絲帽影記當年殘日浴波紅帶暈﹐遠山含雨綠生煙。馬蹄閒踏玉河邊。喝火令綠軟苔梳鬢﹐紅酣豆點唇。一簾風雨蕩吟魂。待把桃花作釀﹐和醉咽將春。酒重愁無力﹐衫輕淚有痕。一春情緒費溫存。便到燈時﹐無柰得淸晨。便到淸晨時候﹐怎地得黃昏。菩薩蠻新歲舟中望山冬冬臘鼓催年罷﹐江波碧瀉春如畫。春到已多時﹐梅花知不知山色隨江掩﹐盡被東風染。染得綠生生﹐一層深一層。菩薩蠻千絲萬緒愁難了﹐愁花無語東風悄。花發怨春遲﹐鵑啼春怎知銷愁惟有醉﹐量淺杯空對。發白說因愁﹐沙鷗先白頭。南歌子雨中望西山有感寄信遲靑鳥﹐開籠羨白鷴。無聊看雨獨憑闌。可惜闌干闌住﹐不教還。雨憶瀟湘聽﹐云憐嶽麓閒。西山鎖恨似重關。山外靑山﹐何處更無山。南歌子燈花珊結紅舒焰﹐珠垂紫映霞。看書卻恨影微遮。笑被老妻闌住﹐莫挑他。卜吉雛孫笑﹐占歡小婢嘩。不知何喜要渠誇。夜夜燈前﹐夜夜祝生花。醉花陰玉河春望策騎河邊初放澑。風暖吹冰皺。染柳更薰梅﹐百樣生新﹐只有春如舊。西山遙望峯尖瘦﹐綠鎖林梢秀。風定晚來天﹐波濕殘紅﹐浸得斜陽透。齊天樂小對竹軒坐雨如年長日連番雨﹐蕭蕭變成秋影。鵲慮巢傾﹐蝶憐粉濕﹐不止爲花愁損。西風更緊。望荒磧沙沈﹐遠山煙暝。何必江深﹐開軒叢竹翠云冷閒門正少客過﹐況泥洳轍阻﹐誰尋幽徑。永憶江湖﹐慣淹歲月﹐聽雨聽風難準。前宵夢醒。儼篷背聲繁﹐船唇柝警。獨泛瀟湘﹐筿煙棲客艇。江城梅花引苦雨夜坐虛檐過雨響泉流。屋如舟﹐冷如秋。連日危欄﹐獨倚望云浮。月又不來天似墨﹐空階滴﹐一聲聲﹐都是愁新愁舊愁愁未休﹐到眉頭﹐到心頭。彊欲推愁愁不去﹐雨更句畱。剪燭西窗﹐兀坐數更籌。閒事關心呼小婢﹐明早看﹑嫩芭蕉打碎不。念奴嬌張蕙甫比部李叔和舍人江亭招飲郊園過雨﹐覓江淹遺構﹐正堪銷夏。老輩林亭畱片石﹐何必琳宮珠廈。小轂行舟﹐叢蘆捲浪﹐絕勝風帆掛。西山新霽﹐染將晴翠如畫觸念衡嶽湘流﹐故鄕遊歷處﹐倍應淸暇。只此尋常幾茅屋﹐點綴盡成幽雅。酒罷狂歌﹐夕陽畱客﹐未肯催西下﹐吟鞭徐返﹐軟紅又逐歸馬。幔捲綢編亡弟筱樓詩艸﹐屬侄婿王益吾祭酒訂正雁浦淒霜﹐鴿原泣月﹐已矣重泉閉。值露曉窗淸﹐雨夜燈殘﹐遺稿徧繙﹐吟魂待慰。想到千秋﹐虛名飯顆﹐寂寞終無味。便剩我梧桐半死﹐棠華孤放何爲。生生世世﹐談休易﹑空作來因計。更不忍搜他﹐殘章斷句﹐幾多墨迹﹐塗污細碎。縱傍池塘﹐賦成春艸﹐夢也難成睡。怕更吟。看付與﹐微云秦七佳婿。如夢令夾竹桃紅雨綠雲相近﹐勁節也含風韻。打棹入仙源﹐難道主人休問﹖誰信﹐誰信﹐崔護錯來廝認。惜餘春慢落花芍藥開余﹐荼蘼放了﹐盡把韶華催逼。將離且住﹐欲墮還飛﹐片片落紅狼藉。卻喜飄殘玉溝﹐蹴傍舞筵﹐尙供吟筆。縱無情﹐想到半拋藩混﹐也應憐惜。嘆自昔﹑悲葬西施﹐吳宮春去﹐一例夢中幽泣。鸞腸浪費﹐鳳觜空煎﹐盡夠燕忙鶯急。怪怎東風太狂﹐特地吹開﹐吹殘何意。快呼童﹑淨掃階除﹐莫被玉人知得。水龍吟月夜聞遠笛誰家涼夜橫吹﹐一聲似徹霜天曉。玉關別恨﹐銀階幽怨﹐全穿樹杪。葉起蟬吟﹐枝驚鴉睡﹐月窺云早。料闌干獨憑﹐朱唇吹徹﹐怕斷送﹑靑春老。恰值雨停風小。恍串珠﹑穿來旋繞。連綿遞送﹐隔墻誰擫﹐倚樓遠裊。斷竹音淸﹐落梅腔遠﹐餘音難了。漫自憐﹑聽不分明﹐恰更比﹑分明好。春光好柳絮飄月曉﹐蕩春柔﹐趁煙浮。飛過小橋飛更上﹐畫橋頭銜來雙燕啁啾﹐繞髙樓﹑逐扁舟。不怨東風吹作雪﹐怨東流。踏莎行苦雨雲暗沈山﹐風寒攪樹。叢篁低戛和煙語。丙丁帖子畫成空﹐蕉窗又聽連宵雨銷暑何人﹐占晴無據。未秋已自含秋緒。江流常笑北來無﹐分明屋似臨江住。摸魚兒陳編修汝翼病死﹐次日其妾吳氏殉之﹐時癸未七月廿二日惜匆匆樓頭燕子﹐秋來畱便難住。成灰紅粉猶生嘆﹐況作髙樓墜蕊。秋最苦。見多少﹑西風敗艸無靑處。問天莫語。任同穴杳冥﹐鴆觴和血﹐九地覓歸路斷腸事﹐爭肯徘徊自誤。儂心未許人覬。﹝聞未殉節前人多疑之﹞只傷君獻淩雲賦﹐畢竟虛名何補。君可悟。君不見﹑嚴徐東馬皆塵土。百年似此﹐尙有个淸娛。夜臺寂寞﹐隨著子長去。唐多令雨後南下窪看蘆洲水漲﹐邈然有江湖間意。一碧蕩蘆洲﹐晴沙得雨流。趁西風﹑作去弄新秋。絕似湘江波色冷﹐只少个﹐釣漁舟雨霽夕陽收﹐鐘聲撼寺樓。望西山雲气仍浮。準約重陽來載酒﹐籬外菊﹐試開不。

