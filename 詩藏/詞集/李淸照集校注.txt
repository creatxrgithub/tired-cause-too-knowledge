

《李淸照集校注》

﹝宋﹞李淸照著

●漱玉詞全集

分正集﹑存疑﹑誤題﹑補遺和佚詞﹐共收詞88首﹐殘句13則﹐佚詞1。

﹝一﹞正集﹝詞43首﹐殘句2則﹞

南歌子

天上星河轉﹐人間簾➀幕垂。涼生枕簟淚痕滋﹐起解羅衣﹐聊問夜何其➁﹖

翠貼蓮蓬小﹐金銷藕葉稀。舊時天气舊時衣﹐只有情懷﹑不似舊家時﹗

➀簾﹕《歷代詩餘》作「翠」。

➁其﹕音jī﹐語助詞。

轉調滿庭芳

芳艸池塘﹐綠陰庭院﹐晚晴寒透窗紗。玉鉤➀金鎖﹐管是客來唦➁。寂寞尊前席上﹐惟��➂﹑海角天涯。能畱否﹖酴醾➃落盡﹐猶賴有��➄。

當年﹑曾勝賞﹐生香燻袖﹐活火分茶。��龍驕➅馬﹐流水輕車。不怕風狂雨驟﹐恰才稱﹐煮酒殘➆花。如今也﹐不成懷抱﹐得似舊時那﹖

﹝缺六字﹞

➀玉鉤﹕各本《樂府雅詞》原缺﹐據文津閣《四庫全書》本《樂府雅詞》補。惟此句「玉鉤金鎖」文義﹐與下句不甚連接﹐疑有錯誤﹐或館臣臆補。

➁唦﹕此字字書不載﹐宋人詞中用之﹐依所押之韻﹐應讀做shā音﹐語助詞。

➂��﹕文津閣《四庫全書》本《樂府雅詞》作「惟愁」﹐仍缺一字﹐疑非﹐故未補。

➃酴醾﹕或作「荼蘼」。

➄��﹕文津閣《四庫全書》本《樂府雅詞》作「梨花」。按季節酴醾花開在梨花之後﹐此處作梨花不妥。未據補。

➅驕﹕原作「嬌」﹐應誤﹐今攺。

➆殘﹕四印齋本《漱玉詞》注「別作箋」。未知所據何本﹐文義已不合。

漁家傲

天接雲濤連曉霧﹐星河欲轉➀千帆舞。彷佛夢魂歸帝所﹐聞天語﹐殷勤問我歸何處。

我報路長嗟日暮﹐學詩謾➁有驚人句。九萬里風鵬正舉。風休住﹐蓬舟吹取➂三山去。

《唐宋諸賢絕妙詞選》《林下詞選》﹑詩詞雜俎本《漱玉詞》題作「記夢」。

《廣蘅館詞選》乙捲「此絕似蘇辛派﹐不類《漱玉詞》中語」。

➀轉﹕《歷代詩餘》作「曙」。

➁謾﹕《歷代詩餘》作「復」。

➂取﹕文津閣《四庫全書》本《樂府雅詞》作「往」。

如夢令

常➀記溪亭日暮﹐

沈➁醉不知歸路。

興盡晚➂回舟﹐

誤入藕花➃深處。

爭渡﹑爭渡﹐

驚起一灘➄鷗➅鷺。

《唐宋諸賢絕妙詞選》題作「酒興」。

楊金本《艸堂詩餘》卷上﹐誤作蘇軾詞。

《詞林萬選》卷四﹐誤作無名氏﹐注「或作李易安」。﹝按﹕《詞林萬選》書中所注或作某某﹐殆爲毛晉所加﹐非楊愼原文﹞

《匯選歷代名賢詞府全集》卷一﹑《唐詞紀》卷五﹑《古今詞話﹟詞辧》卷上﹑《歷代詩餘》卷112引《古今詞話》﹐俱誤作呂洞賓詞。

➀常﹕《全芳備祖》﹑楊金本《艸堂詩餘》《古今詞話》《歷代詩餘》卷112作「嘗」。

➁沈﹕通假字「沈」。

➂晚﹕《全芳備祖》《詞林萬選》《唐詞紀》《二如亭羣芳譜》《古今詞話》《歷代詩餘》卷112﹑《廣羣芳譜》作「欲」。

➃藕花﹕楊金本《艸堂詩餘》《花艸粹編》作「芙蕖」。

➄灘﹕詩詞雜俎本《漱玉詞》《全芳備祖》《唐宋諸賢絕妙詞選》《林下詞選》﹑楊金本《艸堂詩餘》《詞林萬選》《二如亭羣芳譜》《林下詞選》《歷代詩餘》《廣羣芳譜》《三李詞》《唐詞紀》《古今詞話》作「行」。﹝按﹕《三李詞》所收之詞﹐多錄自《歷代詩餘》﹐以後凡《三李詞》與《歷代詩餘》文章無出入者﹐校記不列。﹞

➅鷗﹕《全芳備祖》作「鴛」。

如夢令

昨夜雨疏風驟➀。

濃睡不消殘酒。

試問卷簾人﹐

卻道海棠依舊。

知否﹑知否﹖

應是綠肥紅瘦。

一題作春晚﹑暮春﹑春景﹑春曉﹑春容。

《全芳備祖》誤將調名作《醉花陰》。

➀雨疏風驟﹕一作「風疏雨驟「。

菩薩蠻

風柔日薄➀春猶早﹐夾衫乍著心情好。睡起覺微寒﹐梅花鬢上殘。

故鄕何處是﹖忘了除非醉。沈水臥時燒﹐香消酒未消。

➀薄﹕四部叢刊本﹑文津閣四庫全書本《樂府雅詞》作「暮」。

菩薩蠻

歸鴻聲斷殘云碧。背窗雪落鑪煙直。燭底鳳釵明﹐釵頭人勝輕。

角聲催曉漏。曙➀色回牛斗。春意看花難﹐西風畱舊寒。

➀曙﹕從《花艸粹編》補﹐《樂府雅詞》原作空格﹐文津閣四庫全書本作「霽」。

浣溪沙

小院閒窗春色深﹐重簾未捲影沈沈﹐倚樓無語理瑤琴。

遠岫出云➀催薄暮﹐細風吹雨弄輕陰。梨花欲謝➁恐難禁。

《艸堂詩餘》﹝楊金本無題﹞﹑《匯選歷代名賢詞府全集》《嘯余譜》《古今詩餘醉》《記紅集》《淸綺軒詞選》題作「春景」。

➀云﹕《樂府雅詞》《花艸粹編》原作「山」﹐據《歷代詩餘》及他本誤引之周邦彥詞攺。

➁謝﹕沈際飛本《艸堂詩餘》注一作「卸」。

浣溪沙

澹蕩春光寒食天﹐玉鑪沈水裊殘煙﹐夢回山➀枕隱花鈿。

海燕未➁來人鬥艸﹐江梅已➂過柳生綿﹐黃昏疏雨濕秋千。

此首別見於明《永樂大典》收錄的宋人仲並《浮山集》﹐題作「春閨卽事」。宋人曾慥以此爲易安作。

➀山﹕《浮山集》作「繡」。

➁燕﹕《陽春白雪》作「歸」。

➂已﹕《浮山集》作「初」。

鳳凰臺上憶吹簫

香冷金猊﹐被翻紅浪﹐起來慵自➀梳頭。任寶奩塵滿➁﹐日➂上簾鉤。生怕離懷別苦➃﹐多少事﹑欲說還➄休。新來➅瘦﹐非干病久﹐不是悲秋。

休休➆﹗這回去也﹐千萬徧陽關﹐也則➇難畱。念武陵人遠➈﹐➉煙鎖秦樓⑾。惟有⑿樓前流⒀水﹐應念我﹑終日凝眸。凝眸⒁處﹐從今又添⒂﹐⒃一⒄段新愁。

一題作「閨情」。

一題作「離別」。

➀慵自﹕《樂府雅詞》原作「人未」。

➁塵滿﹕《樂府雅詞》原作「閒掩」。

➂日﹕《匯選歷代名賢詞府全集》作「月」。

➃離懷別苦﹕《樂府雅詞》原作「閒愁暗恨」﹔《詞的》作「離情別苦」﹔《艸堂詩餘》評林秋集卷五﹑《詞菁》作「離別苦」﹔《自怡軒詞譜》《碎金詞譜》作「別愁離苦」。

➄還﹕《嘯余譜》作「難」。

➅新來﹕《樂府雅詞》原作「今年」。

➆休休﹕《樂府雅詞》原作明朝。

➇則﹕《樂府雅詞》原作「卽」﹔《詞菁》作「只」。

➈人遠﹕《樂府雅詞》原作「春晚」。

➉《歷代詞府全集》此句作「空凝竚武陵人遠」。

⑾煙鎖秦樓﹕《樂府雅詞》原作「云鎖重樓」。

⑿惟有﹕《樂府雅詞》原作「記取」。

⒀流﹕《樂府雅詞》原作「綠」。

⒁凝眸﹕沈際飛本《艸堂詩餘》注「一作『盼望』﹐誤」。

⒂又添﹕《樂府雅詞》原作「更數」。

⒃《匯選歷代名賢詞府全集》此句作「從今去又添」﹐無「凝眸處」三字。

⒄一﹕《樂府雅詞》原作「幾」。

一剪梅

紅藕香殘玉簟秋﹐輕解羅裳➀﹐獨上蘭舟。雲中誰寄➁錦書來➂﹐雁字回➃時﹐月滿西➄樓。➅

花自➆飄零水自流﹐一種相思﹐兩處➇閒➈愁。此情無計可➉消除﹐⑾才⑿下眉⒀頭﹐卻⒁上心⒂頭。

《彤管遺編》《名媛璣囊》《繡谷春容》調作「一枝花」。

一題作「別愁」﹑「離別」﹑「秋別」﹑「閨思」。

淸張宗櫹《詞林紀事》卷十九﹕「此《一剪梅》變體也。前段第五句原本無『西』字﹐後人所增。舊譜謂脫去一字者非。又按汲古閣宋詞﹐此詞載入《惜香樂府》﹐恐誤。」

趙萬里輯《漱玉詞》云「又案此闋別見趙長卿《惜香樂府》九。以校《雅詞》﹐頗有異文﹕『玉簟』作『碧樹』﹑『輕解羅裳』作『羞解羅襦』﹑『獨』作『偸』﹑『滿』下有『西』字﹑『此情無計可消除』作『酒醒夢斷數更殘』﹑『才下眉頭』作『舊恨前歡』﹑『卻』作『總』﹐疑出長卿手訂。編者不察﹐遂誤入趙集耳。」

按又萬曆庚子喬山書堂刊本《續艸堂詩餘》卷下﹐此首作無名氏詞。

➀裳﹕《便讀艸堂詩餘》《艸堂詩餘評林》作「襦」﹔沈際飛本《艸堂詩餘》注「一作『襦』﹐誤」﹔《續艸堂詩餘》作「裙」。

➁誰寄﹕《古今別腸詞選》作「不見」。

➂來﹕《古今別腸詞選》作「投」。

➃回﹕《瑯﹝láng﹞嬛﹝huán﹞記》《詞律》作「來」。

➄西﹕許多版本皆無「西」字﹐詞學叢書本《樂府雅詞》注「一本無西字」。

➅《古今別腸詞選》此二句作「雁字南樓﹐明月西樓」。

➆自﹕《便讀艸堂詩餘》《艸堂詩餘評林》作「月」﹔《古今女史》作「落」。

➇處﹕《歷城縣誌》《林下詞選》做「地」。

➈閒﹕《續艸堂詩餘》作「離」﹔《天籟軒詞選》作「凝」﹔文津閣四庫全書本《樂府雅詞》無此字。

➉可﹕《續艸堂詩餘》作「與」。

⑾《古今別腸詞選》此句作「此時轉轉幾時休」。

⑿才﹕《弇﹝yǎn﹞州山人詞評》一作「方」﹔沈際飛本《艸堂詩餘》注「一作方」。

⒀眉﹕《續艸堂詩餘》作「心」。

⒁卻﹕《花艸粹編》等作「又」﹐沈際飛本《艸堂詩餘》注「一作又」。

⒂心﹕《續艸堂詩餘》作「眉」。

蝶戀花﹟晚止昌樂館寄姊妹

淚濕➀羅➁衣脂粉滿➂﹐➃四➄疊陽關﹐唱➅到➆千千徧。人道➇山長山➈又斷﹐蕭蕭微➉雨聞孤館。

惜別傷離方寸亂﹐忘了臨行﹐酒盞深和淺。好⑾把⑿音書憑過雁﹐東萊不似蓬萊遠。

此首別見於元人劉應李《事文類聚翰墨大全》後丙集卷四﹐無撰人姓氏﹐題作《晚止昌樂館寄姊妹》。

田藝衡《詩女史》卷十一﹑田藝衡《畱靑日札》卷三十九﹑《陽關三疊》﹑周銘《林下詞選》卷三並以爲延安夫人作﹐題《暫止樂昌館寄姊妹》。

酈琥《彤管遺編》後集卷十二﹑《古今名媛匯詩》卷十七﹑《名媛璣囊》卷三﹑趙世傑《古今女史》卷十二亦作延安夫人詞﹐題作《寄姊妹》。

葉申薌﹝xiāng﹞《閩詞鈔》卷四﹑林葆恆《閩詞徵》卷六亦作延安夫人詞﹐題作「暫止東昌館寄姊妹」﹐注﹕「此闋或誤題李易安」。

宋人曾慥《樂府雅詞》以此爲李易安作﹐必無錯誤。

➀濕﹕《翰墨大全》《畱靑日札》《詩女史》《彤管遺編》《花艸粹編》《名媛璣囊》《林下詞選》《歷代詩餘》等作「搵﹝wèn﹞」。

➁羅﹕《翰墨大全》《畱靑日札》《古今名媛匯詩》《詩女史》《彤管遺編》《花艸粹編》《名媛璣囊》《林下詞選》《歷代詩餘》等作「徵」。

➂滿﹕《翰墨大全》《畱靑日札》《古今名媛匯詩》《詩女史》《彤管遺編》《花艸粹編》《名媛璣囊》《林下詞選》《歷代詩餘》等作「暖」。

➃此句四印齋本《漱玉詞》注「別作淚搵徵衣脂粉暖」。

➄四﹕文津閣四庫全書本《樂府雅詞》作「三」。

➅唱﹕《歷代詩餘》作「聽」。

➆到﹕《翰墨大全》《詩女史》《彤管遺編》《花艸粹編》《名媛璣囊》《林下詞選》《歷代詩餘》等作「了」。

➇道﹕《歷代詩餘》作「到」。

➈山﹕《歷代詩餘》作「水」。

➉微﹕《畱靑日札》作「風」。

⑾好﹕《翰墨大全》《畱靑日札》《詩女史》《彤管遺編》《花艸粹編》《名媛璣囊》《林下詞選》《歷代詩餘》《古今名媛匯詩》《古今女史》作「若」。

⑿把﹕《翰墨大全》《畱靑日札》《詩女史》《彤管遺編》《花艸粹編》《名媛璣囊》《林下詞選》《歷代詩餘》《古今名媛匯詩》《古今女史》作「有」﹔四印齋本《漱玉詞》注「別作有」。

蝶戀花

暖雨➀晴➁風初破凍﹐柳眼➂梅腮➃﹐已覺春心➄動。酒意詩情誰與共﹖淚融殘粉花鈿重。

乍試夾衫➅金縷縫﹐山➆枕斜欹﹝yi﹞➇﹐枕損釵頭鳳。獨抱濃愁無好夢﹐夜闌猶翦燈花弄。

《唐宋諸賢絕妙詞選》《艸堂詩餘別集》《古今詞統》《古今詩餘醉》《詞匯》《林下詞選》﹑詩詞雜俎本《漱玉詞》題作「離情「。

《艸堂詩餘別集》注﹕「一作春懷」。

➀雨﹕四部叢刊本《樂府雅詞》作「日」﹐旁注「雨」。

➁晴﹕四部叢刊本《樂府雅詞》旁注「和」﹔《唐宋諸賢絕妙詞選》《艸堂詩餘別集》《古今詞統》《古今詩餘醉》《林下詞選》《歷代詩餘》﹑詩詞雜俎本《漱玉詞》作「和」﹔《花艸粹編》﹑文津閣四庫全書本《樂府雅詞》作「淸」﹔《艸堂詩餘別集》注「一作淸﹐誤」。

➂眼﹕《艸堂詩餘別集》注「一作潤」﹔《唐宋諸賢絕妙詞選》《林下詞選》﹑詩詞雜俎本《漱玉詞》作「潤」。

➃腮﹕《唐宋諸賢絕妙詞選》《林下詞選》﹑詩詞雜俎本《漱玉詞》作「輕」。

➄心﹕四部叢刊本《樂府雅詞》旁注「風」。

➅衫﹕《唐宋諸賢絕妙詞選》《艸堂詩餘別集》《古今詞統》《古今詩餘醉》《歷代詩餘》《林下詞選》﹑詩詞雜俎本《漱玉詞》作「衣」。

➆山﹔《艸堂詩餘別集》注「一作鴛」。

➇斜欹﹕《歷代詩餘》﹑文津閣四庫全書本《樂府雅詞》作「欹斜」。

鷓鴣天

寒➀日蕭蕭上➁鎖窗﹐梧桐應恨夜來霜。酒闌更喜團茶苦﹐夢斷偏宜瑞腦香。

秋已盡﹐日猶長﹐仲宣懷遠更淒涼。不如隨分尊前醉﹐莫負東籬菊蕊黃。

➀寒﹕《歷代詩餘》作「盡」。

➁鎖﹕《歷代詩餘》﹑文津閣四庫全書本《樂府雅詞》作「瑣」。

小重山

春到長門春艸靑﹐江梅些子破﹐未開勻。碧玉籠➀碾玉成塵﹐畱曉➁夢﹐驚破一甌春➂。

花影壓重門﹐疏簾鋪澹月﹐好黃昏。二年三度負東君﹐歸來也﹐著意過今春。

➀籠﹕文津閣四庫全書本《樂府雅詞》《花艸粹編》作「龍」。

➁曉﹕文津閣四庫全書本《樂府雅詞》《花艸粹編》《歷代詩餘》作「晚」。

➂甌春﹕文津閣四庫全書本《樂府雅詞》旁注「溪云」。「春」《歷代詩餘》作「云」。

臨江仙

﹝序﹕﹞歐陽公做蝶戀花﹐有「深深深幾許」之語﹐予酷愛之。用其語做作「庭院深深」數闋。其聲卽舊臨江仙也。➀

庭院深深深幾許﹖雲窗霧閣常扃﹝jiōng﹞。柳梢梅萼漸分明。春歸秣陵樹﹐人客➁建安➂城。

感月吟風多少事﹐如今老去無成。誰憐憔悴更凋零。試燈無意思﹐踏雪沒心情。➃

疑從《詞學叢書》本《樂府雅詞》作「建安」爲是。

➀此序見《艸堂詩餘前集》卷上歐陽永叔蝶戀花詞注。﹝淸沈雄《古今詞話﹟詞辧》卷上引《樂府紀聞》一則與此同。《詞苑叢談》卷一又另有一則﹐蓋亦出自《艸堂詩餘》﹞。

蝶戀花﹝歐陽修﹞

庭院深深深幾許﹖楊柳堆煙﹐簾幕無重數。玉勒雕鞍遊冶處﹐樓髙不見章臺路。

雨橫風狂三月暮。門掩黃昏﹐無計畱春住。淚眼問花花不語﹐亂紅飛過秋千去。

此首《蝶戀花》非歐陽修作﹐實馮延巳﹝sì﹞作。

➁客﹕趙萬里輯《漱玉詞》作「老」。

➂建安﹕四部叢刊本《樂府雅詞》作「遠安」﹔四印齋所刻詞本《漱玉詞》﹑趙萬里輯《漱玉詞》作「建康」。

➃末二句﹐《花艸粹編》《歷代詩餘》作「燈花空結蕊﹐離別共傷情」。

醉花陰

薄霧濃云➀愁永晝﹐瑞腦銷➁金➂獸。佳➃節又重陽﹐玉➄枕紗櫥﹐半夜➅涼➆初透。➇

東籬把酒➈黃昏後﹐有暗香➉盈袖。莫道不銷魂﹐簾捲西風﹐人似⑾黃花瘦。

詩詞雜俎本《漱玉詞》《花艸粹編》等題作「九日」。

《艸堂詩餘》《詞的》等題作「重陽」。

《匯選歷代名賢詞府全集》題作「重九」。

➀云﹕《全芳備祖》作「陰」﹝該書只存抄本﹐另有作「云」﹞﹔《詞品》卷一云「今俗本攺『雰﹝fèn﹞』作『云』」﹔《古今詞統》等作「雰」﹔《林下詞選》云「一作『云』」﹔沈際飛本《艸堂詩餘》注「一作『雰』﹐誤」。

➁銷﹕《全芳備祖》《艸堂詩餘》等作「噴」﹔沈際飛本《艸堂詩餘》作「銷」﹐注「一作噴﹐誤」。

➂金﹕《全芳備祖》《二如亭羣芳譜》作「香」。

➃佳﹕詩詞雜俎本《漱玉詞》《全芳備祖》等作「時」﹔沈際飛本《艸堂詩餘》注「一作佳﹐誤」。

➄玉﹕《艸堂詩餘》《詞的》等作「寶」﹔沈際飛本《艸堂詩餘》注「一作玉」﹔《自娛軒詞選》作「鴛」。

➅夜﹕《嘯余譜》《古今詩餘醉》作「夏」﹐誤。

➆涼﹕《全芳備祖》《艸堂詩餘》等作「秋」。

➇涼初﹕《詩餘圓譜》作「秋先」﹔《歷城縣誌》作「新涼」﹔沈際飛本《艸堂詩餘》在句末注「一作秋光透﹐又作秋先透﹐俱誤」。

➈酒﹕《詞學筌蹄》《匯選歷代名賢詞府》作「菊」。

➉香﹕《全芳備祖》誤作「風」﹝抄本或作『香』﹐或誤作『風』」﹞。

⑾似﹕《全芳備祖》﹝抄本或作『似』﹐或誤作『比』」﹞﹔《彤管遺編》《詞綜》等作「比」﹔四印齋所刻詞本《漱玉詞》作「比」﹐注「別作似」。

好事近

風定落花深﹐簾外擁紅堆雪。長記海棠開後﹐正➀傷春時節。

酒闌歌罷玉尊空﹐靑缸➁暗明滅。魂夢不堪幽怨﹐更一聲啼鴂﹝jué﹞。

➀正﹕原本作「正是」﹔四印齋所刻詞本《漱玉詞》云「此詞上段末句『是』字疑衍」﹔趙萬里輯《漱玉詞》云「按此句無作六言者﹐『正』﹑『是』二字必有一衍」﹔玆從其說﹐刪去「是」字。

➁缸﹕文津閣四庫全書本《樂府雅詞》《花艸粹編》作「紅」。

訴衷情

夜來沈➀醉卸妝遲﹐梅萼➁插殘枝。酒醒燻破春睡﹐夢遠不成歸。➂

人悄悄﹐月依依﹐翠簾垂。更挼殘蕊﹐更撚餘香﹐更得些時。

《花艸粹編》題作《枕畔聞殘梅噴香》。

➀沈﹕通「沈」。

➁萼﹕《花艸粹編》作「蕊」。

➂「酒醒」二句﹕《樂府雅詞》原作「酒醒薰破﹐惜春夢遠﹐又不成歸」﹐與律不合﹐玆從《花艸粹編》攺﹔四印齋本《漱玉詞》注「運案﹕『酒醒』三句﹐毛抄本﹑《花艸粹編》並作『酒醒燻破春睡﹐夢斷不成歸』」﹔詞學叢書本《樂府雅詞》云「案《訴衷情》有單調﹑有雙調﹐皆與此詞不同。惟《訴衷情令》相合﹐但前段第三句六字﹑第四句五字。此詞前段五句﹐下三段皆作四字一句﹐較譜多一字。或傳爲誤增﹐或當時本有此體﹐然宋人皆無如此塡者﹐附注俟考」。

行香子

艸際鳴蛩﹑驚落梧桐﹑正人間天上愁濃。云階月地➀﹐關鎖千重➁﹐縱浮槎來﹐浮槎去﹐不相逢。

星橋鵲➂駕﹐經年才見﹐想離情別恨難窮。牽牛織女﹐莫是離中。甚霎兒晴﹐霎兒雨﹐霎兒風。➃

《歷代詩餘》題作「七夕」。

➀地﹕四部叢刊本《樂府雅詞》《花艸粹編》《詞譜》作「色」。

➁重﹕《花艸粹編》作「裏」﹐誤。此處應叶韻。

➂鵲﹕四部叢刊本《樂府雅詞》《花艸粹編》作「鶴」。

➃「甚霎兒晴」三句﹕《花艸粹編》《詞譜》作「甚一霎兒晴﹐一霎兒雨﹐一霎兒風。」每句多一「一」字﹐《詞譜》以爲又一體。按《翰墨大全》丁集卷一﹐有鈴崗﹝傅大詢﹞《行香子》﹟鄧宰母一首﹐上下半闋末三句俱作四字句﹐《詞譜》漏列其體﹐淸照詞則上半闋仍爲三字句耳。

孤雁兒

世人作梅詞﹐下筆便俗。予試作一篇﹐乃知前言不妄耳。

藤牀紙帳朝眠起﹐說不盡無佳思。沈香斷續➀玉鑪寒﹐伴我情懷如水。笛聲三弄﹐梅心驚破﹐多少春情意。

小風疏雨蕭蕭➁地﹐又催下千行淚。吹簫人去玉樓空﹐腸斷與誰同倚。一枝折得﹐人間天上﹐沒个人堪寄。

四印齋本《漱玉詞》《三李詞》調作「禦街行」。

➀斷續﹕《歷代詩餘》《花艸粹編》《天籟軒詞選》作「煙斷」。

➁蕭蕭﹕《歷代詩餘》《花艸粹編》《天籟軒詞選》作「瀟瀟」。

滿庭芳

小閣藏春﹐閒窗鎖晝﹐畫堂無限深幽。篆香燒盡﹐日影下簾鉤。手種江梅更➀好﹐又何必﹑臨水登樓。無人到﹐寂寥渾➁似﹐何遜在揚州。

從來﹐知韻勝﹐難堪➂雨藉﹐不耐風揉➃。更誰家橫笛﹐吹動濃愁。莫恨香消雪➄減﹐須信道﹑掃迹➅情畱。難言處﹑良宵澹月﹐疏影尙風流。

《歷代詩餘》《花艸粹編》《復堂詞錄》題作「殘梅」。

➀更﹕《歷代詩餘》《花艸粹編》作「漸」。

➁渾﹕《歷代詩餘》《花艸粹編》作「恰」。

➂堪﹕《歷代詩餘》作「禁」。

➃揉﹕《樂府雅詞》原作「柔」﹔《歷代詩餘》《花艸粹編》作「揉」。風柔無不耐之理﹐玆從《花艸粹編》。

➄雪﹕《歷代詩餘》作「玉」。

➅掃迹﹕四印齋本《漱玉詞》注「一作迹掃」。

玉樓春

紅酥肯放瓊苞➀碎﹐探著南枝開徧未。不知醞藉幾多香➁﹐但見包藏無限意。

道人憔悴春窗底﹐悶損➂闌干愁不倚。要來小酌➃便來休﹐未必明朝風不起。

《歷代詩餘》《花艸粹編》題作「紅梅」。

➀瓊苞﹕《歷代詩餘》《花艸粹編》作「瑤」。

➁香﹕《歷代詩餘》作「時」。

➂悶損﹕《花艸粹編》作「閒損」﹔《歷代詩餘》作「閒拍」。

➃酌﹕《花艸粹編》作「著」﹔《歷代詩餘》作「看」。

漁家傲

雪裏已知春信至。寒梅點綴瓊枝膩。香臉半開嬌旖旎。當庭際。玉人浴出新妝洗。

造化可能偏有意﹐故教明月玲瓏地。共賞金尊沈➀綠蟻。莫辭醉。此花不與羣花比。

➀沈﹕通「沈」。

淸平樂

年年雪裏﹐常插梅花醉。挼盡梅花無好意﹐贏得滿衣淸淚。

今年海角天涯﹐蕭蕭兩鬢生華。看取晚來風勢﹐故應難看梅花。

鷓鴣天

暗淡輕黃體性柔﹐情疏迹遠只香畱。何須淺碧輕紅色﹐自是花中第一流。

梅定妒﹐菊應羞﹐畫欄開處➀冠中秋。騷人可煞無情思﹐何事當年不見收。

➀畫欄開處﹕《二如亭羣芳譜》《廣羣芳譜》作「詩書閒處」﹐按李賀金銅仙人辭漢歌云「畫欄桂樹懸秋香﹐三十六宮土花碧」﹐此詞正用其事﹐故曰「畫欄開處」。《羣芳譜》不足據。

添字醜奴兒

窗前誰種➀芭蕉樹﹐陰滿中庭﹐陰滿中庭﹐葉葉心心﹑舒展有餘淸➁。

傷心枕上三更雨﹐點滴霖霪➂﹐點滴霖霪➂﹐愁損北➃人﹐不慣起來聽。

《歷代詩餘》調作《添字采桑子》

《花艸粹編》《詞譜》作《采桑子》

《詞鵠》云「一名醜奴兒第二體」。

➀誰種﹕四印齋本《漱玉詞》作「種得」。

➁淸﹕各本俱作「情」。

➂霖霪﹕《歷代詩餘》《詞譜》《詞鵠》﹑四印齋本《漱玉詞》作「淒淸」。

➃北﹕《歷代詩餘》《詞譜》﹑四印齋本《漱玉詞》作「離」。

憶秦娥

臨髙閣。亂山平野煙光薄。煙光薄。棲鴉歸後﹐暮天聞➀角。

斷香殘酒情➁懷惡。西風➂催襯梧桐落。梧桐落。又還秋色➃﹐➄又還寂寞。

四印齋本《漱玉詞》題作「詠桐」。

此詞又見楊金本《艸堂詩餘》前集卷上﹑《花艸粹編》卷三﹐無撰人姓名。

➀聞﹕楊金本《艸堂詩餘》作「殘」﹔《花艸粹編》作「吹」。

➁情﹕《花艸粹編》作「襟」。

➂西風﹕《羣芳備祖》原缺此二字﹐據《花艸粹編》補。

➃秋色﹕《花艸粹編》作「愁也」。

➄又還秋色﹕楊金本《艸堂詩餘》作「天還秋也」。

念奴嬌

蕭條庭院﹐又➀斜風細雨﹑重門須➁閉。寵柳➂嬌花➃寒食近﹐種種惱人天气。險韻詩成﹐扶頭酒醒﹐別是閒滋味。徵➄鴻過盡﹑萬千心事難➅寄。

樓上幾日春寒➆﹐簾垂四➇面﹐玉闌干慵倚。➈被冷香消新➉夢覺⑾﹐不許愁人不起。淸露晨流﹐新⑿桐初引⒀﹐多少遊春意。日⒁髙煙斂﹐更看今⒂日晴未。

詩詞雜俎本《漱玉詞》《詞林紀事》調作《壺中天慢》。

《唐宋諸賢絕妙詞選》《詞學筌蹄》《艸堂詩餘》﹝楊金本無題﹞﹑《詞選》等題作「春情」。

《彤管遺編》《名媛璣囊》《古今女史》《古今名媛匯詩》題作「春日閨情」。

《詞的》題作「春恨」。

《歷城縣誌》題作「春思」。

➀又﹕《花艸粹編》《詞的》《艸堂詩餘》《古今詞統》《歷城縣誌》作「有」﹔沈際飛本《艸堂詩餘》卷四作「又」﹐注「一作『有』﹐誤」。

➁須﹕《詞的》《歷代詩餘》《歷城縣誌》作「深」。

➂柳﹕沈際飛本《艸堂詩餘》注「一作『弱』﹐誤」。

➃花﹕《陽春白雪》作「鶯」。

➄徵﹕《陽春白雪》作「飛」。

➅難﹕《陽春白雪》作「誰」。

➆春寒﹕《陽春白雪》作「寒濃」。

➇四﹕《陽春白雪》作「三」。

➈玉闌干慵倚﹕《陽春白雪》作「慵拍闌干倚」﹔《古今別腸詞選》作「懶向闌干倚」。

➉新﹕《陽春白雪》作「淸」﹔《歷城縣誌》作「春」﹔《古今別腸詞選》作「孤」。

⑾夢覺﹕《彤管遺編》誤倒作「覺夢」﹔「覺」《陽春白雪》作「斷」。

⑿新﹕《陽春白雪》作「疏」。

⒀引﹕《詞菁》作「影」。

⒁日﹕《陽春白雪》作「云」。

⒂今﹕《陽春白雪》作「明」。

永遇樂﹟元宵

落日熔金﹐暮云合璧﹐人在何處。染柳煙濃➀﹐吹梅笛怨﹐春意知幾許。元宵佳節﹐融和天气﹐次第豈無風雨。來相召﹐香車寶馬﹐謝他酒朋詩侶。

中州盛日﹐閨門多暇﹐記得偏重三五。鋪翠冠兒﹑撚金雪柳﹑簇帶爭濟楚。如今憔悴﹐風鬟霜➁鬢﹐怕見夜間出去。➂不如向﹐簾兒底下﹐聽人笑語。

題據《貴耳集》卷上補。

➀濃﹕《貴耳集》《癸巳類稿》卷十五引斷句作「輕」。

➁霜﹕四印齋所刻詞本《漱玉詞》作「霧」。

➂怕見夜間出去﹕《癸巳類稿》作「怕向花間重去」﹔四印齋所刻詞本《漱玉詞》注「『見』別作『向』﹐又作『怕向花間重去』」。

長壽樂﹟南昌生日

微寒應候﹐望日邊﹑六葉階蓂初秀。愛景欲掛扶桑﹐漏殘銀箭﹐杓回搖斗。慶髙閎此際﹐掌上一顆明珠剖。有令容淑質﹐歸逢佳偶。到如今﹐晝錦滿堂貴冑。

榮耀﹐文步紫禁﹐一一金章綠綬。更值棠棣連陰﹐虎符熊軾﹐夾河分守。況靑雲咫尺﹐朝暮重入承明後。看彩衣爭獻﹐蘭羞玉酎。祝千齡﹐借指松椿比壽。

此首原題撰人爲易安夫人﹐宋人未見有以此呼淸照者﹐未知有誤否﹖《翰墨大全》有延安夫人﹑易少夫人﹐俱僅一字之異。

武陵春

風住塵香花➀已盡﹐日晚➁倦梳頭。物是人非事事休﹐欲語➂淚先➃流。

聞說➄雙溪春尙➅好﹐也擬泛輕➆舟。只恐雙溪舴艋舟﹐載不動➇﹑許多愁➈。

詩詞雜俎本《漱玉詞》《類編艸堂詩餘》《古今名媛匯詩》《匯選歷代名賢詞府全集》等題作「春晚」。

《彤管遺編》《彤管摘奇》《名媛璣囊》題作「暮春」。

《詞學筌蹄》題作「春暮」。

《詞匯》題作「春曉」。

《詞鵠》調作《武陵春第二體》。

趙萬里輯《漱玉詞》云「至正本《艸堂詩餘》前集上《如夢令》後接引此闋﹐不注撰人。玩意境頗似李作﹐姑存之。」﹝按明洪武本﹑成化本﹑荊聚本﹑陳鐘秀本﹑楊金本《艸堂詩餘》前集卷上﹐此首俱無撰人﹐與至正本同。﹞

《古今別腸詞選》卷二又誤以此首爲馬洪所作。

➀花﹕《詞律》《詞譜》作「春」。

➁晚﹕《花艸粹編》作「落」﹔《詞律》《詞譜》《詞匯》作「曉」。

➂語﹕崇禎《歷城縣誌》誤奪此字。

➃先﹕《彤管遺編》《彤管摘奇》作「珠」﹔沈際飛本《艸堂詩餘》注「一作『珠』﹐誤」。

➄說﹕《天籟軒詞選》作「道」。

➅尙﹕《嘯余譜》作「向」。

➆輕﹕《歷朝名媛詩詞》《匯選歷代名賢詞府》作「扁」。

➇動﹕沈際飛本《艸堂詩餘》注「一作『得』﹐誤」﹔文津閣四庫全書本《漱玉詞》作「得」。

➈愁﹕沈際飛本《艸堂詩餘》注「後疊句多一字」﹔《古今詞統》《林末下詞選》云「載字襯」。

聲聲慢

尋尋覓覓﹐冷冷淸淸﹐淒淒慘慘戚戚。乍暖還寒時候﹐最➀難將息。三杯兩盞➁淡酒﹐怎敵他﹑晚➂來風急。雁過也﹐正➃傷心﹐卻是舊時相識。

滿地黃花堆積﹐憔悴損﹐如今有誰忺﹝xiān﹞➄摘。守著➅窗兒﹐獨自怎生得黑。梧桐更兼細雨﹐到黃昏﹑點點滴滴。這次第﹐怎一个﹑愁字了得﹖

《三百詞譜》調名作《梧桐雨》。

《詞的》《古今名媛匯詩》《艸堂詩餘別集》《古今詩餘醉》﹑文津閣四庫全書本《漱玉詞》等題作「秋情」。

《古今女史》題作「秋晴」。

《古今詞統》《歷城縣誌》等題作「秋閨」。

《碎金詞譜》題作「秋詞」。

➀最﹕《詞林萬選》《花艸新編》《花艸粹編》《古今名媛匯詩》等作「正」﹔《艸堂詩餘別集》注「一作『正』」。

➁盞﹕《花艸粹編》作「杯」﹔《艸堂詩餘別集》注「一作『杯』」。

➂晚﹕《古今名媛匯詩》《詞的》《碎金詞譜》《艸堂詩餘別集》等作「曉」﹔《艸堂詩餘別集》注「一作『晚』」。

➃正﹕《花艸新編》《花艸粹編》作「縱」﹔《艸堂詩餘別集》注「一作『縱』」。

➄忺﹕《詞林萬選》《艸堂詩餘別集》《古今詩餘醉》《古今名媛匯詩》等作「堪」。

➅著﹕《貴耳集》卷上﹑《癸巳類稿》卷十五引斷句作「定」。

點絳唇

寂寞深閨﹑柔➀腸一寸愁千縷。惜春春去﹐幾點催花雨。

倚徧闌干﹐只是無情緒。人何處﹐連天芳艸➁﹐望斷歸來路。

詩詞雜俎本《漱玉詞》《花艸粹編》《續艸堂詩餘》《詞的》《古今詩餘醉》《林下詞選》《詞匯》題作「閨思」。

《古今名媛匯詩》《古今女史》題作「閨怨」。

➀柔﹕《續選艸堂詩餘》作「愁」。

➁芳艸﹕《花艸粹編》原作「衰艸」﹐《古今名媛匯詩》同﹔《艸堂詩餘續集》注「一作『衰』﹐誤」﹔詩詞雜俎本《漱玉詞》《續選艸堂詩餘》《古今詩餘醉》《林下詞選》《見山亭古今詞選》作「芳艸」﹔《詞綜》《歷代詩餘》《歷朝名媛詩詞》作「芳樹」﹐四印齋本《漱玉詞》同。

按此闋上半首云「惜春春去﹐幾點催花雨。」乃暮春景物﹐下云「連天衰艸」﹐則又爲殘秋气象﹐「衰」字必誤。「芳艸」字較合﹐惟「艸」字不叶韻。「芳樹」未知所本。

減字木蘭花

賣花擔上﹐買得一枝春欲放。淚染➀輕勻﹐猶帶彤霞曉露痕。

怕郎猜道﹑奴面不如花面好。雲鬢斜簪﹐徒要教郎比並看。

趙萬里輯《漱玉詞》云「案汲古閣未刻本《漱玉詞》收之﹐『染』作『點』﹐詞意淺顯﹐亦不似他作。」按以詞意判斷眞僞﹐恐不甚妥﹐玆仍作淸照詞﹐不列入存疑詞內。

➀染﹕四印齋本《漱玉詞》作「點」﹐注「一作『染』」。

攤破浣溪沙

揉破黃金萬點輕➀﹐剪成碧玉葉層層。風度精神如彥輔﹐大➁鮮明。

梅蕊重重何俗甚﹐丁香千結苦麄﹝cu﹞生。燻透愁人千里夢﹐卻無情。

➀輕﹕四印齋本《漱玉詞》作「明」﹐注「一作『輕』」。

按上半闋末句已押「明」字﹐此句不應重押﹐「輕」字是。

➁大﹕四印齋本《漱玉詞》作「太」﹐注「一作『大』」。

攤破浣溪沙

病起蕭蕭兩鬢華﹐臥看殘月上窗紗。豆蔻連梢煎熟➀水﹐莫分茶。

枕上詩書➁閒處好﹐門前風景雨來佳。終日向人多醞藉﹐木犀花。

《天籟軒詞選》調作《山花子》﹔《歷代詩餘》調作《南唐浣溪沙》。

➀熟﹕《天籟軒詞選》《歷代詩餘》作「熱」﹐趙輯《漱玉詞》《全宋詞》同﹐誤。

➁書﹕《歷代詩餘》作「篇」。

瑞鷓鴣﹟雙銀杏

風韻雍容未甚都﹐尊前甘橘可爲奴。誰憐流落江湖上﹐玉骨冰肌未肯枯。

誰教並蒂連枝摘﹐醉後明皇倚太眞。居士擘﹝bāi﹞開眞有意﹐要吟風味兩家新。

趙萬里輯《漱玉詞》云「案虞﹑眞二部﹐詩餘絕少通葉。極似七言絕句﹐與《瑞鷓鴣》詞體不合」。

按《花艸粹編》收此篇作《瑞鷓鴣》﹐必非無據﹐尙未能斷其爲詩﹐玆仍編入詞內。

慶淸朝慢

禁幄低張﹐彤➀欄巧護﹐就中獨占殘春。容華淡佇➁﹐綽約俱見天眞。待得羣花過後﹐一番風露曉妝新。妖嬈艷➂態﹐妒風笑月﹐長殢東君。

東城邊﹑南陌上﹐正日烘池館﹐競➃走香輪。綺筵散日➄﹐誰人可繼芳塵。更好明光宮殿➅。幾枝先近➆日邊勻。金尊倒﹐拚了盡➇燭﹐不管➈黃昏。

➀彤﹕《歷代詩餘》作「雕」。

➁淡佇﹕《歷代詩餘》《詞譜》作「濘」﹔四印齋本《漱玉詞》作「澹﹝dàn﹞沱」。

➂艷﹕《歷代詩餘》《詞譜》奪此字。

➃競﹕《花艸粹編》原作「競」﹔玆從《歷代詩餘》《詞譜》作「競」。舊本書「競」誤作「競」者常有之。

➄日﹕《歷代詩餘》作「目」。

➅殿﹕《歷代詩話》作「裏」。

➆近﹕《歷代詩話》作「向」。

➇了盡﹕「盡」《歷代詩話》作「畫」﹔趙萬里輯《漱玉詞》云「『了盡』當作『盡了』」。

➈管﹕《詞譜》作「愛」。

失調名

條脫閒揎﹝xuān﹞系五絲。

《歲時廣記》卷二十一「易安居士詞云『條脫閒揎系五絲』」。

失調名﹟元旦詞

瑞腦煙殘﹐沈香火冷。

見於《歲時廣記》卷四十《紀聞》「李易安《元旦》詞云『瑞腦煙殘﹐沈香火冷』」。

《歲時廣記》所引《紀聞》原出《太平廣記》卷二百三十六﹐文字稍有出入。

多麗

小樓寒﹐夜長簾幕低垂。恨瀟瀟﹑無情風雨﹐夜來揉➀損瓊➁肌。也不似﹑貴妃醉臉﹐也不似﹑孫壽愁➂眉。韓令偸香﹐徐娘傅粉﹐莫將比擬未新奇。細看取﹐屈平陶令﹐風韻正相宜。微風起﹐淸芬醞藉﹐不減酴醾。

漸秋闌﹑雪淸玉瘦﹐向人無限依依。似愁凝﹑漢臯解佩﹐似淚灑﹑紈扇題詩。朗➃月淸風﹐濃煙暗雨﹐天教憔悴度➄芳姿。縱愛惜﹐不知從此﹐畱得幾多時。人情好﹐何須更憶﹐澤畔東籬。

《樂府雅詞》題作「詠白菊」。

《歷代詩餘》題作「蘭菊」。

➀揉﹕四部叢刊本《樂府雅詞》注一作「摻」。

➁瓊﹕四部叢刊本《樂府雅詞》作「瑤」。

➂愁﹕《歷代詩餘》作「低」。

➃朗﹕《花艸粹編》《歷代詩餘》作「明」。

➄度﹕《歷代詩餘》作「瘦」。

浣溪沙

莫許杯深琥珀濃﹐未成沈醉意先融﹐疏鐘➀已應晚來風。

瑞腦香消魂夢斷﹐辟寒金小髻鬟松﹐醒時空對燭花紅。

➀疏鐘﹕據文津閣四庫全書本《樂府雅詞》。此二字不妥﹐疑亦臆補。

怨王孫

湖上風來波浩渺﹐➀秋已暮﹑紅稀香➁少。水光山色與人親﹐說不盡﹑無窮好。

蓮子已成荷葉老﹐淸➂露洗﹑蘋花汀艸。眠沙鷗鷺不回頭﹐似➂也➃恨﹑人歸早。

此詞別見於《詞譜》卷二引《復雅歌詞》﹐作無名氏詞。《復雅歌詞》久無傳本﹐《詞譜》殆從《花艸粹編》轉引。

《碎金詞譜》卷二亦作無名氏詞。

➀《花艸粹編》注﹕「首句﹐復雅歌詞作云鎖重樓簾幕曉」。

➁香﹕《樂府雅詞》少此字。玆從其他各本補。

➂淸﹕詞學叢書本《樂府雅詞》作「靑」。

➃似﹕《歷代詩餘》《天籟軒詞選》作「應」。

﹝二﹞存疑﹝詞14首﹐殘句1則﹞

怨王孫

夢斷﹑漏悄﹐愁濃﹑酒惱。寶枕生寒﹐翠屏向曉。門外誰掃殘紅﹖夜來➀風。

玉簫聲斷人何處﹖春又去﹐忍把歸➁期負。此情此恨此際﹐擬托行雲﹐問東君。

➀夜來﹕《歷城縣誌》作「落花」。

➁歸﹕陳鐘秀本《艸堂詩餘》《詩餘圖譜補遺》《古今女史》《古今詞統》作「佳」。

怨王孫

帝裏春晚﹐重門深院。艸綠階前﹐暮天雁斷。樓上遠信誰➀傳﹖恨綿綿。

多情自是多沾惹﹐難拼➁捨﹐又是寒食也。秋千巷陌人靜﹐皎月初斜﹐浸梨花。

《艸堂詩餘》《匯選歷代名賢詞府全集》《詞的》《名媛璣囊》《詞綜》《復堂詞錄》﹑詩詞雜俎本《漱玉詞》題作「春暮」。

《嘯余譜》題作「春景」。

《古今名媛匯詩》《古今女史》題作「暮春」。

趙萬里輯《漱玉詞》云「案上二闋﹝指『夢斷﹑漏悄』一闋及此闋﹞《詩詞雜俎》本《漱玉詞》收之﹐殆與《類編艸堂詩餘》同出一源。前一闋﹐至正本《艸堂詩餘》引與《如夢令》《武陵春》二詞銜接﹐類編本以爲李作﹐失之。後一闋﹐至正本不收﹐見類編本﹐未詳所出。」

按﹕前一首楊金本《艸堂詩餘》前集卷下作無名氏詞﹔後一首楊金本《艸堂詩餘》同捲作秦少遊詞﹐並無題。《類編艸堂詩餘》並以爲李淸照作﹐不可據。

➀誰﹕《古今詩餘醉》作「難」。

➁拼﹕《艸堂詩餘評林春集》卷三﹑《便讀艸堂詩餘》卷三作「棄」。

生查子

年年玉鏡臺﹐梅蕊宮妝困。今歲未還家➀﹐怕見江南信。

酒➁從別後疏﹐淚向愁中盡。遙想楚云深﹐人遠天涯近。

《匯選歷代名賢詞府全集》《古今名媛匯詩》《名媛璣囊》《繡谷春容》《古今女史》題作「閨情」。

別作朱淑眞詞﹐見元﹟楊朝英《樂府新編﹟陽春白雪》卷一﹑《詞綜》卷二十五﹑金繩武本《花艸粹編》卷二﹑《復堂詞錄》卷八。

又作朱希眞詞﹐見《詞林萬選》卷四﹑《花艸粹編》卷一﹑四印齋所刻詞本《樵歌拾遺》。

➀未還家﹕《林下詞選》《歷代詩餘》作「不歸來」。

➁酒﹕《樵歌拾遺》作「歡」。

醜奴兒

晚➀來一陣➁風兼雨﹐洗盡炎光。理罷笙簧﹐卻對菱花淡淡妝。

絳綃縷薄冰肌瑩﹐雪膩酥香。笑語檀郎﹐今夜紗廚枕簟涼。

《匯選歷代名賢詞府全集》調作《醜奴兒令》。

楊金本《艸堂詩餘》《匯選歷代名賢詞府全集》《花艸粹編》題作「夏意」。

《詞的》題作「新涼」。

➀晚﹕《古今詞選》作「曉」。

➁陣﹕《花艸粹編》作「霎」。

四印齋本《漱玉詞》注﹕「此闋詞意膚淺﹐不類易安手筆。」

趙萬里輯《漱玉詞》云「案上闋詞意儇﹝xuān﹞薄﹐不似他作。未知升庵何據﹖」

按﹕

此首別見《匯選歷代名賢詞府全集》卷一﹑《花艸粹編》卷二﹐題康伯可作。﹝趙萬里輯《順庵樂府》﹐此闋失收。﹞

又見楊金本《艸堂詩餘》後集卷下﹑《詞的》卷二﹑《古今詞選》卷一﹐俱無撰人姓氏。

《古今別腸詞選》卷一又誤以此首爲魏大中詞。

此首疑實爲康與之詞。

點絳唇

蹴﹝cù﹞罷秋千﹐起來慵整➀纖纖手。露濃花瘦﹐薄汗輕衣透。

見客入來﹐➁襪剗﹝chǎn﹞金釵澑。和羞走﹐倚門回首﹐卻把靑梅嗅。

《續艸堂詩餘》《詞的》《古今詞統》《古今詩餘醉》《花鏡雋聲》《詞匯》題作「秋千」。

楊金本《艸堂詩餘》題作「佳人」。

➀慵整﹕楊金本《艸堂詩餘》《續艸堂詩餘》《古今詞統》《古今詩餘醉》作「整頓」。

➁見客入來﹕《歷代詩餘》《古今圖書集成》《天籟軒詞選》﹑金繩武活字本《花艸粹編》作「見有人來」。

此首別作蘇軾詞﹐見楊金本《艸堂詩餘》卷下。

又作無名氏詞﹐見《花艸粹編》卷一﹑《續艸堂詩餘》卷上﹑《古今詞統》卷四﹑《古今詩餘醉》卷十二﹑《花鏡雋聲》卷七﹑《詞匯》卷七﹑《同情集詞選》卷四。

別又誤作周邦彥詞﹐見《詞的》卷二。

趙萬里輯《漱玉詞》云「案詞意淺薄﹐不似他作。未知升庵何據﹖」

按﹕

一九五九年出版之北京大學學生編寫之《中國文學史》第五編第四章

﹐斷定此首爲李淸照作﹐評價頗髙﹐恐未詳考。《詞林萬選》中不可靠之詞甚多﹐誤題作者姓名之詞﹐約有二三十首﹐非審愼不可也。

浪淘沙

簾外五更風﹐吹夢無蹤。畫樓重上與誰同﹖記得玉➀釵斜撥火﹐寶篆成空。

回首紫金峯﹐雨潤煙➁濃。一江春浪➂醉醒中。畱得羅襟前日淚﹐彈與徵鴻。

《續艸堂詩餘》《古今詞統》《古今詩餘醉》《記紅集》《古今詞選》題作「閨情」。

《林下詞選》云「一本誤刻六一居士。」

趙萬里輯《漱玉詞》云「案《花艸粹編》卷五引此闋﹐不注撰人。《詞林萬選》注『一作六一居士。』檢《醉翁琴趣》無之﹐未知升庵何據﹖」

按楊金本《艸堂詩餘》前集卷下﹐此首作無名氏詞。

《續艸堂詩餘》卷上﹑《古今詞統》卷七﹑《古今詩餘醉》卷十﹑《見山亭古今詞選》卷中﹑《記紅集》卷一﹑《古今詞選》卷二﹑《詞匯》卷二﹑《自怡軒詞選》卷一並以爲歐陽修詞。

此首似非李淸照作﹐亦決非歐陽修詞﹝《近體樂府》《醉翁琴趣外編》俱不載﹞。

又按《花艸粹編》卷五﹐此首題「二」字﹐蓋以爲與前一首同一撰人所作﹝前一首乃幼卿撰﹞﹐趙先生所考未諦。

疑從楊金本《艸堂詩餘》作無名氏詞爲是。

楊愼《詞林萬選》誤題撰人姓名之詞極多﹐殊不可據﹐淸《四庫全書總目﹟詞林萬選提要》疑其書爲後人所僞托。此書所注﹕「一作某某。」不似楊愼原注﹐殆爲毛晉刻《詞苑英華》時所加。

➀玉﹕《艸堂詩餘續集》注「一作『金』﹐誤。」

➁煙﹕《歷代詩餘》《晚香室詞錄》作「云」。

➂一江春浪﹕《詞潔》《自怡軒詞選》作「一腔春恨」。

臨江仙﹟梅

庭院深深深幾許﹖雲窗霧閣春遲。爲誰憔悴損➀芳姿。夜來淸夢好﹐應是發南枝。

玉瘦檀輕無限恨﹐南樓羌管休吹。濃香吹➁盡又誰知。暖風遲日也﹐別到杏花肥➂。

題從《花艸粹編》﹐他本俱無題。

四印齋本《漱玉詞》注﹕「此首疑亦有僞﹐似借前《臨江仙》詞橅擬爲之者。」

趙萬里輯《漱玉詞》云「案《梅苑》九引作曾子宣妻詞﹐《樂府雅詞》下魏夫人詞不收。以《艸堂》所載前闋自序証之﹐自是李作無疑。王鵬運云﹕借前調橅擬爲之者﹐蓋未之深考也。」

按此首泛詠梅花﹐情調與另一首完全不同﹐未必同時所作。《樂府雅詞》李詞亦未收此首。《梅苑》以此首爲曾子宣妻詞﹐《花艸粹編》以爲李易安詞﹐俱不詳所本﹐存疑爲是。

➀損﹕《歷代詩餘》《天籟軒詞選》作「瘦」。

➁吹﹕《歷代詩餘》《天籟軒詞選》作「開」。

➂肥﹕《歷代詩餘》《天籟軒詞選》作「時」。

殢人嬌﹟後亭梅開有感

玉瘦香濃﹐檀深雪散。今年恨﹑探梅又➀晚。江樓楚館﹐雲閒水遠。淸晝永﹐憑欄翠簾低捲。

坐上客來﹐尊前➁酒滿。歌聲共﹑水流云斷。南枝可插﹐更➂須頻剪。莫直待西樓﹑數聲羌管。

題從《花艸粹編》﹐他本俱無題。

趙萬里輯《漱玉詞》云「案《梅苑》九引上闋﹐不注撰人。《花艸粹編》題作李詞者﹐其所據《梅苑》﹐殆較今本爲善故也。玆並校之。」

按舊本《梅苑》﹐今不可見。傅本《梅苑》旣不注撰人姓名﹐或《花艸粹編》誤題淸照姓名﹐亦不可知。只能存疑。

➀又﹕《梅苑》作「較」。

➁前﹕《歷代詩餘》《梅苑》作「中」。

➂更﹕《梅苑》作「便」。

靑玉案

徵鞍不見邯鄲路﹐莫便匆匆歸➀去。秋風➁蕭條何以度﹖明窗小酌﹑暗燈淸話﹐最好畱連處。

相逢各自傷遲暮。猶➂把新詞➃誦奇句。鹽絮家風人所許。如今憔悴﹑但餘雙➄淚﹐一似黃梅雨。

《花艸粹編》《翰墨大全》題作「送別」。

趙萬里輯《漱玉詞》云「案《翰墨大全》後丙集卷四引接《蝶戀花﹟上巳召親族》一首﹐不注撰人。《花艸粹編》《歷代詩餘》以爲李作﹐失之。」

按﹕通行元﹑明刻本《翰墨大全》後丙集未載詩詞。此首只海寧吳氏拜經樓舊藏元刻初印本有之。

➀歸﹕《翰墨大全》無「歸」字。

➁風﹕《歷代詩餘》作「正」。

➂猶﹕《歷代詩餘》作「獨」。

➃詞﹕《歷代詩餘》《詞譜》作「詩」。

➄雙﹕《翰墨大全》作「衰」。

浣溪沙

髻子傷春慵➀更梳﹐晚風庭院落梅初﹐澹雲來往月疏疏。

玉鴨薰鑪閒瑞➁腦﹐朱櫻斗帳掩流蘇。遺➂犀還解辟➃寒無。

《花艸粹編》《續艸堂詩餘》《古今詞統》《古今詩餘醉》《歷城縣誌》《林下詞選》題作「閨情」。

此首別見《花艸粹編》卷二﹐無撰人姓氏﹐其前爲李淸照「澹蕩春光寒食天」《浣溪沙》一闋。《續艸堂詩餘》等以爲李淸照作﹐未知何據。

➀慵﹕《花艸粹編》《古今詩餘醉》《歷代詩餘》《詞綜》作「懶」。《歷朝名媛詩詞》誤作「惱」。

➁瑞﹕《歷城縣誌》作「瑪」。

➂遺﹕《歷代詩餘》《歷朝名媛詩詞》《詞綜》作「通」。

➃辟﹕《歷城縣誌》作「避」。

浣溪沙

繡面➀芙蓉一笑開﹐斜飛➁寶鴨襯香腮﹐眼波才➂動被人猜。

一面風情深有韻﹐半箋➃嬌恨寄幽懷。月移花影約重來。

《續艸堂詩餘》《二如亭羣芳譜》《花鏡雋聲》調名誤作《山花子》。

《續艸堂詩餘》《古今詞統》《古今女史》《花鏡雋聲》《古今詩餘醉》《林下詞選》《古今名媛匯詩》《詞的》題作「閨情」。

四印齋本《漱玉詞》注﹕「此尢不類﹐明明是淑眞『月上柳梢頭﹐人約黃昏後』詞意。蓋旣污淑眞﹐又污易安也。」

趙萬里輯《漱玉詞》云「案《金瓶梅》卷十三回引上闋﹐不著撰人。《詩詞雜俎》本《漱玉詞》收之﹐『面』作『幕』﹐詞意淺薄﹐不類易安他作。。王鵬運已疑之﹐未詳所出。」

➀面﹕《歷代詩餘》《古今圖書集成》作「幕」。

➁飛﹕《歷代詩餘》《古今圖書集成》作「偎」﹔《詞壇艷逸品》作「云」。

➂才﹕《古今詩餘醉》作「方」。

➃箋﹕《古今圖書集成》作「殘」。

浪淘沙

素約➀小腰身﹐不柰➁傷春。疏梅影下晚妝新。裊裊娉娉➂何樣似﹖一縷輕雲。

歌巧動朱唇﹐字字嬌嗔➃。桃花深徑➄一通津。悵望瑤臺淸夜月﹐還送➅歸輪。

《詩詞雜俎》本《漱玉詞》《二如亭羣芳譜》《花鏡雋聲》調名誤作《雨中花》。

《續艸堂詩餘》《詩詞雜俎》本《漱玉詞》《花鏡雋聲》《古今詩餘醉》《林下詞選》題作「閨情」。

趙萬里輯《漱玉詞》云「案《詩詞雜俎》本《漱玉詞》收之﹐題作『閨情』。《花艸粹編》五引作趙子發詞。《艸堂續集》以爲李作﹐失之」。

➀素約﹕《花艸粹編》作「約素」。

➁柰﹕《續艸堂詩餘》《歷代詩餘》《林下詞選》作「耐」。

➂娉娉﹕各本多作「娉婷」﹔只《續艸堂詩餘》《花艸粹編》作「娉娉」﹔《歷代詩餘》作「婷婷」。

➃嗔﹕《續艸堂詩餘》《花鏡雋聲》《花艸粹編》作「眞」﹐攺從其他各本。

➄徑﹕《花艸粹編》作「處」。

➅送﹕《歷代詩餘》《古今圖書集成》作「照」。

鷓鴣天

枝➀上流鶯和淚聞﹐新啼痕間舊啼痕。一春魚鳥➁無消息﹐千里關山勞夢魂。

無一語﹐對芳樽﹐安排腸斷到黃昏。甫能炙得燈兒➂了﹐雨打梨花深閉門。

《艸堂詩餘》﹝楊金本無題﹞﹑《詞的》《古今詞統》題作「春閨」。

四印齋本《漱玉詞﹟補遺》「案毛鈔本尙有《鷓鴣天》『枝上流鶯』一闋﹐《靑玉案》『一年春事』一闋﹐注云『《艸堂》作少遊﹑永叔﹐而秦﹑歐集無。』今案此二闋﹐別本無作李詞者﹐當是秦﹑歐之作。且膾炙人口﹐故未附錄。」

各家輯《漱玉詞》﹐俱未收此二闋。《全宋詞》卷二百九十《李淸照詞》亦未載此二闋﹐蓋俱本況周儀之說﹝惟李淸照之附錄詞﹐卷末之《宋詞互見表》俱未收入﹐則疑爲遺漏﹞。按《艸堂詩餘》前後集上下四卷本載此二詞﹐俱無撰人姓名。《枝上流鶯》闋前爲秦觀《畫堂春》一首﹐《一年春事》闋前爲歐陽永叔《浪淘沙》一首。《類編艸堂詩餘》﹑四印齋刻陳鐘秀本《艸堂詩餘》及以後各選本遂俱以爲秦﹑歐之作﹐實不足據。明謝天瑞本《詩餘圖譜》卷二不著撰人姓名﹐注﹕「詩餘」。楊金本《艸堂詩餘》前集卷上載《鷓鴣天》詞﹐後集卷上載《靑玉案》詞﹐並無撰人姓名。汲古閣未刻詞本《漱玉詞》收此二詞﹐𨿽未知所本﹐但此二首旣非秦﹑歐之作﹐實應存疑﹐不宜遽﹝jù﹞從《漱玉詞》中刪去。

汲古閣未刻詞本《漱玉詞》原書未見。此詞從《類編艸堂詩餘》卷一錄出。其文字與汲古閣未刻詞本《漱玉詞》是否相同﹐不得而知。

➀枝﹕沈際飛本《艸堂詩餘》。注「一作『枕』﹐誤。」《古今詞統》作「枕」﹐注﹕「『枕』誤作『枝』」。按此處以作「枝」爲是﹐《古今詞統》所云不足據。

➁鳥﹕《艸堂詩餘》前集卷上﹑《艸堂詩餘評林春集》卷二﹑《詩餘畫譜》作「雁」。

➂兒﹕沈際飛本《艸堂詩餘》注「一作『光』﹐誤。」

靑玉案

一年春事都來幾﹖早過了三之二。綠暗紅嫣渾可事➀。➁綠➂楊庭院﹐暖風簾幕﹐有个人憔悴。

買花載酒長安市﹐又➃爭似家山見桃李。不枉➄東風吹客淚。相思難表﹐夢魂無據﹐惟有歸來是。

《類編艸堂詩餘》《古今詞統》題作「春日懷舊」。

楊金本《艸堂詩餘》題作「春情」。

此首或爲無名氏詞﹐《類編艸堂詩餘》誤爲歐陽修作﹐參閱上《鷓鴣天》考證。

沈際飛本《艸堂詩餘》正集注﹕「一刻易安。」

各本《艸堂詩餘》而外﹐誤爲歐陽修作者尙有《詞學筌蹄》卷五﹑《匯選歷代名賢詞府全集》卷三﹑《花艸新編》卷三﹑《花艸粹編》卷七﹑《詞綜》卷四﹑《古今圖書集成﹟人事典》卷一百零五﹑《詞軌》卷四﹑《蓼園詞選》等書。近人周泳先《唐宋金元詞鉤沈》﹑唐圭璋《全宋詞》﹝初版本﹞﹐咸承其誤。

➀事﹕沈際飛本《艸堂詩餘》注「一作『是』﹐誤。」按此首末句押「是」字﹐此句作「是」字必誤。

➁綠暗紅嫣渾可事﹕胡桂芳本《類編艸堂詩餘》卷上作「綠暗紅稀渾何事」。

➂綠﹕楊金本《艸堂詩餘》作「垂」。

➃又﹕沈際飛本《艸堂詩餘》注「後段第二句多一字。」《古今詞統》注「又字襯」。

➄枉﹕《古今詞統》《詞潔》卷二作「住」。

失調名

教我甚情懷。

出於《花艸粹編》卷二朱秋娘集句《采桑子》﹐亦載《彤管遺編》後集卷十二﹐未注每句出處。《花艸粹編》所載則每句俱注有撰人﹐當別有所據。

按﹕《彤管遺編》云朱秋娘名希眞﹐與宋詞人朱惇儒之字希眞相同。《彤管遺編》《古今女史》等所載朱希眞﹝秋娘﹞詞﹐又多見於朱惇儒《樵歌》。一部分詞則又見於朱淑眞《斷腸詞》。朱秋娘有無其人﹐頗成疑問。所集詞句﹐未見可據。

﹝三﹞誤題﹝詞29首﹐殘句2則﹞

玉燭新

溪源新臘後。見幾朵江梅﹐剪裁初就。暈酥砌玉﹐芳英嫩﹐故把春心輕漏。前村昨夜﹐想弄月﹑黃昏時候。孤岸悄﹐疏影橫斜﹐濃香暗沾襟袖。

尊前賦與多才﹐問嶺外風光﹐故人知否﹖壽陽謾斗。終不似﹐照水一枝淸瘦。風嬌雨秀。好插繁華盈首。須信羌笛無情﹐看看又奏。

此首乃周邦彥作﹐見宋本《詳注周美成詞片玉集》卷七。

《梅苑》誤作李淸照詞。

品令

零落殘紅﹐似胭脂顏色。一年春事﹐柳飛輕絮﹐筍添新竹。寂寞﹐幽對小園嫩綠。

登臨未足。悵遊子﹑歸期促。他年淸夢﹐千里猶到﹐城陰溪曲。應有淩波﹐時爲故人凝目

此首乃曾紆﹝yū﹞詞見《樂府雅詞》卷下。《京本通俗小說》所引多附會之說﹐不足據。

春光好

看看臘盡春回。消息到﹑江南早梅。昨夜前村深雪裏﹐一朵先開。

盈盈玉蕊如裁。更風淸﹑淸香暗來。空使行人腸欲斷﹐駐馬徘徊。

河傳﹟梅影

香雹素質。天賦與﹑傾城標格。應是曉來﹐暗傳東君消息。把孤芳﹐回暖律。

壽陽粉面增妝飾。說與髙樓﹐休更吹羌笛。花下醉賞﹐畱取時倚闌干﹐斗淸香﹐添酒力。

七娘子

淸香浮動到黃昏﹐向水邊疏影梅開粉。溪邊伴﹐輕蕊有如淺杏。一枝兒﹑喜得東君信。

風吹只怕霜侵損。更欲折來﹐插在多情鬢。壽陽妝面﹑雪肌玉瑩。嶺頭別後微添粉。

憶少年

疏疏整整﹐斜斜淡淡﹐盈盈脈脈。徒憐暗香句﹐笑梨花顏色。

羈馬蕭蕭行又急。空回首﹑水寒沙白。天涯倦牢落﹐忍一聲羌笛。

上海新編《李淸照集》云「此闋《梅苑》作易安詞。」下《搗練子》《喜團圓》《淸平樂》《二色宮桃》《泛蘭舟》《遠朝歸》《十月梅》《眞珠髻》《擊梧桐》《沁園春》﹑等闋俱同。

按傳本《梅苑》﹐各首實俱作無名氏詞﹐不知所據何本。

玉樓春﹟臘梅

臘梅先報東風信。淸似龍涎香得潤。黃輕不肯整齊開﹐比著江梅仍更韻。

纖枝瘦綠天生嫩。可惜輕寒摧韻橫。劉郎只解誤桃花﹐惆悵今年春又盡。

以上五首﹐俱見《梅苑》卷九﹐無撰人姓氏﹐蓋無名氏作品。

《永樂大典》誤作李淸照詞。《梅苑》無名氏詞﹐《永樂大典》往往以爲前一人所作。

又按﹕唐圭璋《全唐詞》《玉樓春》一首失收。又《全宋詞》所錄《永樂大典》各詞﹐先後次序未依原書﹐文字亦與原書不盡相同﹐如攺從別本﹐又無任何注明﹐一似《永樂大典》原文如是者﹐不知何故﹖

柳梢春﹟春晚

子規啼血。可憐又是﹐春歸時節。滿院東風﹐海棠鋪繡﹐梨花飛雪。

丁香露泣殘枝﹐誚未比﹑愁腸寸結。自是休文﹐多情多感﹐不幹風月。

此乃蔡伸作﹐見《友古居士詞》。

洪武本《艸堂詩餘》前集卷上﹑荊聚本《艸堂詩餘》前集卷上﹑陳鐘秀本《艸堂詩餘》卷上﹑楊金本《艸堂詩餘》後集卷上俱誤作無名氏詞。

《詞學筌蹄》誤作李淸照詞﹐《七修類槁》殆承其誤。

《類編艸堂詩餘》卷一﹑《詩餘圖譜補遺》卷一等又俱誤作賀鑄詞。

上海新編《李淸照集》云「《艸堂詩餘》作易安詞。」余所見各本《艸堂詩餘》未有以此詞爲李易安作者。不知究竟何本也。

點絳唇﹟春晚

紅杏飄香﹐柳含煙翠拖輕縷。水邊朱戶。門掩黃昏雨。

燭影搖紅﹐一枕傷春緒。歸不去。鳳樓何處。芳艸迷歸路。

此首乃蘇軾作﹐見曾慥本《東坡詞拾遺》。

洪武本《艸堂詞余》前集卷上誤作無名氏詞。

《類編艸堂詩餘》卷一又誤作賀鑄詞﹐其後各選本俱誤從之。

靑玉案﹟春晚

淩波不過橫塘路﹐但目送﹑芳塵去。錦瑟年華誰與度。月樓花院﹐倚牕朱戶。惟有春知處。

碧雲冉冉蘅臯暮。彩筆空題斷腸句。試問閒愁知幾許。一川煙艸﹐滿城風絮﹐梅子黃時雨。

此乃賀鑄作﹐見《東山詞》卷上﹐《樂府雅詞》卷上﹑《中吳記聞》卷三﹑《詩人玉屑》卷二一等書。黃山谷有《寄賀方回》詩云「少遊醉臥古藤下﹐誰與愁眉唱一杯。解作江南斷腸句﹐只今惟有賀方回」。見《山谷內集詩注》卷十八。宋人和方回此詞韻者甚多。

洪武本《艸堂詩餘》前集卷上誤作無名氏詞。

如夢令﹟閨怨

誰伴明窗獨坐﹖和我影兒兩个。燈盡欲眠時﹐影也把人拋嚲。無那。無那。好个恓﹝qi﹞惶的我。

此乃向鎬作﹐見《樂齋詞》。

《續艸堂詩餘》誤作李淸照詞。

《林下詞選》注﹕「一本誤作向丰之」。非是。

上海新編《李淸照集》云「《樂府雅詞》作向鎬《樂齋詞》。」而傳本《樂府雅詞》並無此詞﹐亦無向鎬詞﹐不知何據﹐疑有錯誤。

菩薩蠻﹟閨情

綠雲鬢上飛金雀。愁眉翠斂春煙薄。香閣掩芙蓉。畫屏山幾重。

窗寒天欲曙。猶結同心苣。啼粉污羅衣。問郎歸幾時﹖

乃五代時牛嶠所作﹐見《花間集》卷四。《續艸堂詩餘》等誤。《林下詞選》注﹕「一本誤作牛嶠。」非。

生查子﹟元夕有懷

去年元夜時﹐花市燈如晝。月在柳梢頭﹐人約黃昏後。

今年元夜時﹐月與燈依舊。不見去年人﹐淚滿春衫袖。

此乃歐陽修詞﹐見《歐陽文忠公近體樂府》卷一。

《詞的》誤作李淸照詞。

又《匯選歷代名賢詞府全集》卷一﹑《續艸堂詞余》卷上誤以此首爲秦觀詞。

《詞品》卷二誤爲朱淑眞詞。

《見山亭古今詞選》卷一誤作無名氏詞。

《瀛奎律髓》卷十六王諲《觀燈》詩﹐方回注云「如李易安『月上柳梢頭』則邪僻矣。」是宋人已誤以此爲淸照作矣。

浣溪沙﹟春暮

樓上晴天碧四垂。樓前芳艸接天涯。勸君莫上最髙梯。

新筍看成堂下竹﹐落花都上燕巢泥。忍聽林表杜鵑啼。

乃周彥邦詞﹐見《詳注周美成詞片玉集》卷三。《林下詞選》注﹕「一本誤刻周美成。」非。

《便讀艸堂詩餘》等誤作李淸照詞

孤鸞﹟早梅

天然標格﹐是小蕚堆紅﹐芳姿凝白。淡佇新妝﹐淺點壽陽宮額。東君想畱厚意﹐倩年年﹑與傳消息。昨夜前村雪裏﹐有一枝先拆。

念故人何處水雲隔。縱驛使相逢﹐難寄春色。試問丹靑手﹐是怎生描得。曉來一番雨過﹐更那堪﹑數聲羌笛。歸去和羹未晚﹐勸行人休摘。

此首見《艸堂詩餘正集》卷四﹐題朱希眞撰﹐注﹕「誤刻李」。蓋當時或以此爲李淸照詞也。

實爲無名氏作。見《艸堂詩餘》後集卷下﹑楊金本《艸堂詩餘》後集卷下﹑陳鐘秀本《艸堂詩餘》後集卷下。

陳鐘秀本《艸堂詩餘》卷下﹑《類編艸堂詩餘》卷三誤作朱惇儒詞﹐其後各選本多承其誤。

品令

急雨驚秋曉。今歲較﹑秋風早。一觴一詠﹐更須莫負﹐晚風殘照。可惜蓮花已謝﹐蓮房尙小。

汀蘋岸艸。怎稱得﹑人情好。有些言語﹐也待醉折﹑荷花問道。道與荷花﹐人比去年總老。

此首見《花艸粹編》卷七﹐無撰人姓名﹐與前《品令》「零落殘紅」一首相銜接。

《詞譜》誤作李淸照詞。

搗練子

欺萬木﹐怯寒時。倚闌初認月宮姬。拭新妝﹐披素衣。

孤標韻﹐暗香奇。冰容玉艷綴瓊枝。借陽和﹐天付伊。

喜團圓

輕攢碎玉﹐玲瓏竹外﹐脫去繁華。�殢東君﹐�先點破﹐�壓羣花。

瘦影生香﹐黃昏月館﹐淸淺溪沙。仙標淡佇﹐偏宜幺鳳﹐肯帶棲鴉。

﹝缺三字﹞

此二首俱無名氏詞﹐見《梅苑》卷八。第二首又誤作晏幾道詞﹐見朱之赤舊藏抱經齋鈔本《小山詞》補遺引《花艸粹編》。

李文裿輯《漱玉詞》卷三此二首俱誤作李淸照詞。

淸平樂

寒溪過雪。梅蕊春前發。照影臨姿香苒苒﹐臨水一枝風月。

夢遊仿佛仙鄕。綠窗曾見幽芳。事往無人共說﹐愁聞玉笛聲長。

二色宮桃

鏤玉香苞酥點蕚。正萬木﹑園林蕭索。惟有一枝雪裏開﹐江南有信憑誰托。

前年記賞登髙閣。嘆年來﹑舊歡如昨。聽取樂天一句云﹐花開處﹑且須行樂。

以上二首皆無名氏作﹐見《梅苑》卷九。

李文裿輯《漱玉詞》卷三誤作李淸照詞。

小桃紅

後園春早。殘臘蒙煙艸。數樹寒梅﹐欲綻香英。小妹無端﹑折盡釵頭朵﹐滿把金尊細細傾。

憶得往年同伴﹐沈吟無限情。惱亂東風﹑莫便吹零落﹐惜取芳菲眼下明。

此首乃晏殊《玉堂春》詞﹐見《珠玉詞》。

《梅苑》卷八誤作無名氏詞。

李文裿輯《漱玉詞》誤作李淸照詞。

行香子

天與秋光﹐轉轉情傷。探金英﹑知近重陽。薄衣初試﹐綠蟻初嘗。漸一番風﹑一番雨﹑一番涼。

黃昏院落﹐恓恓惶惶。酒醒時﹑往事愁腸。那堪永夜﹐明月空牀。聞砧聲搗﹑蛩聲細﹑漏聲長。

無名氏作﹐見《樂府雅詞拾遺》卷下﹝《全宋詞》失收﹞。

李文裿輯《漱玉詞》誤作李淸照詞。

上海《李淸照集》云「此詞見《花艸粹編》﹐除冷雪庵本《漱玉詞》﹝指李文裿輯《漱玉詞》﹞外﹐各本俱未收。」按傳世《花艸粹編》兩種﹕一爲明萬曆原刊十二卷本﹝有影印本﹞﹐一爲淸金繩武活字印二十四卷本﹐此二本俱不做李淸照詞。

泛蘭舟

霜月亭亭時節﹐野溪開冰灼。故人信付﹐江南歸也仗誰托。寒影低橫﹐輕香暗度﹐疏籬幽院何在﹐秦樓朱閣。稱簾幙。

攜酒共看﹐依依承醉更堪作。雅淡一種天然﹐如雪綴煙薄。腸斷相逢﹐手撚嫩枝追思﹖渾似那人﹐淺妝梳掠。

無名氏詞﹐見《梅苑》卷一。

李文裿輯《漱玉詞》誤作李淸照詞。

遠朝歸

金穀先春﹐見乍開江梅﹐晶明玉膩。珠簾院落﹐人靜雨疏煙細。橫斜帶月﹐又別是﹑一般風味。金尊裏。任遺英亂點﹐殘粉低墜。

惆悵杜隴當年﹐念水遠天長﹐故人難寄。山城倦眼﹐無緒更看桃李。當時醉魄﹐算依舊﹑徘徊花底﹐斜陽外。謾回首﹑畫樓十二。

此趙耆孫詞﹐見《花艸粹編》卷八。

《梅苑》卷一作無名氏詞。

李文裿輯《漱玉詞》卷四誤作李淸照詞。

遠朝歸

新律才交﹐早舊梢南枝﹐朱污粉膩。煙籠淡妝﹐恰值雨膏初細。而今看了﹐記他日﹑酸甜滋味。多應是。伴玉簪鳳釵﹐低掗斜墜。

迆邐﹐對酒當歌﹐眷戀得芳心﹐竟日何際。春光付與﹐尢是見欺桃李。叮嚀寄語﹐且莫負﹑尊前花底。拼沈醉。盡銅壺﹑漏傳三二。

《梅苑》卷八無名氏詞。

《花艸粹編》卷八作趙耆孫詞。

李文裿輯《漱玉詞》卷四誤作李淸照詞。

十月梅

千林凋盡﹐一陽未報﹐已綻南枝。獨對霜天﹐冒寒先占花期。淸香映月浮動﹐臨淺水﹑疏影斜欹。孤標不似﹐綠李夭桃﹐取次成蹊。

縱壽陽﹑妝臉偏宜。應未笑﹑天然雅態冰肌。寄語髙樓﹐憑闌羌管休吹。東君自是爲主﹐調鼎鼐﹑終付他時。從今點綴﹐百艸千花﹐須待春歸。

無名氏詞﹐見《梅苑》卷一。

李文裿輯《漱玉詞》卷四誤作李淸照詞。

眞珠髻﹟紅梅

重重山外﹐苒苒流光﹐又是殘冬時節。小園幽徑﹐池邊樓畔﹐翠木嫩條春別。纖蕊輕苞﹐粉萼污﹑猩猩鮮血。乍幾日﹐好景和風﹐次第一齊催發。

天然香艷殊絕﹐此雙成﹐皎皎倍增芳潔。去年因遇東歸使﹐指遠恨﹑意曾攀折。豈謂浮雲﹐終不放﹑滿枝明月。但嘆息﹑時飲金鐘﹐更繞叢叢繁雪。

無名氏詞﹐見《梅苑》卷一。

《歷代詩餘》卷八七誤作晏幾道詞。

李文裿輯《漱玉詞》卷四誤作李淸照詞。

擊梧桐

雪葉紅凋﹐煙林翠減﹐獨有寒梅難並。瑞雪香肥﹐碎玉奇姿﹐迥得佳人風韻。淸標暗折芳心﹐又是輕泄﹐江南春信。最好山前水畔﹐幽閒自有﹐橫斜疏影。

盡日憑闌﹐尋思無語﹐可惜飄瓊飛粉。但悵望﹑王孫未賞﹐空使淸香成。怎得移根帝苑﹐開時不許眾芳近。免教問﹑深巖暗谷﹐結成千萬恨。

沁園春

山驛蕭疏﹐水亭淸楚﹐仙姿太幽。望一枝穎脫﹐寒流林外﹐爲傳春信﹐風定香浮。斷送光陰﹐還同昨夜﹐葉落從知天下秋。憑闌處﹐對冰肌玉骨﹐姑射來遊。

無端品笛悠悠。似怨感長門人淚流。柰微酸已寄﹐靑靑�杪﹐助當年太液﹐調鼎和饈。樵嶺漁橋﹐依稀精彩﹐又何藉紛紛俗士求。孤標在﹐想繁紅鬧紫﹐應與包羞。

﹝缺一字﹞

以上二首皆無名氏作﹐見《梅苑》卷一。

李文裿輯《漱玉詞》卷一誤作李淸照詞。

失調名

凝眸。兩點春山滿鏡愁。

乃周邦彥《南鄕子》詞句﹐見陳元龍《詳注周美成詞片玉集》卷三。

《花鏡雋聲》所附《花鏡韻語》以爲李淸照作﹐誤。

失調名

幾日不來樓上望﹐粉紅香白已爭妍。

此乃淸初顧貞立﹝顧貞觀之姊﹞《浣溪沙》詞句﹐全篇云「百囀嬌鶯喚獨眠。起來慵自整花鈿。浣衣風日試衣天﹐幾日不曾樓上望﹐粉紅香白已爭妍。柳條金嫩滯春煙。」題作《和王仲英夫人韻》﹐見《眾香詞》禮集﹝亦見淸初人其他選本﹐玆不贅引﹞。

《蕙風詞話》以爲李淸照詞句﹐失考。

《蕙風詞話》原文云「梅宛陵詩『不上樓來今幾日﹐滿城多少柳絲黃。』《晁氏客語》記歐公云﹕『非聖兪不能到。』﹝見宋葉寘《愛日齋叢鈔》﹞按李易安詞﹕『幾日不曾樓上望﹐粉紅香白已爭妍。』由此脫胎﹐卻自是詞筆。」

﹝四﹞補遺﹝詞2首﹐殘句8則﹞

新荷葉

薄露初零﹐長宵共﹑永晝分停。繞水樓臺﹐髙聳萬丈蓬瀛。芝蘭爲壽﹐相輝映﹑簪笏盈庭。花柔玉淨﹐捧觴別有娉婷。

鶴瘦松靑﹐精神與﹑秋月爭明。徳行文章﹐素馳日下聲名。東山髙蹈﹐𨿽卿相﹑不足爲榮。安石須起﹐要蘇天下蒼生。

孔繁禮《全宋詞補輯》﹕

《詩淵》「娉婷」字後空一格﹐有「又」字﹐再空一格﹐接「鶴瘦」句﹐似乎「鶴瘦」以下爲另一首。

徐培均《李淸照集箋注》﹕

此詞原載北京圖書館藏明抄本《詩淵》第六冊第4513頁第12行﹐作者署「宋李

易安」。

劉瑜《李淸照全詞》﹕

明抄本《詩淵》﹝第二十五冊﹞收爲李淸照詞。

全文依《詩淵》影印本﹝第4513頁﹞錄之。

王步髙﹑劉林《李淸照﹟辛棄疾全集》﹕

「生」作「行」。

楊合林《李淸照集》﹕

「繞」作「遶」。

木蘭花令

沈水香消人悄悄。樓上朝來寒料峭。春生南浦水微波﹐雪滿東山風未掃。

金樽莫訴連壺倒。捲起重簾畱晚照。爲君欲去更憑欄﹐人意不如山色好。

徐培均《李淸照集箋注》﹕

此詞錄自臺北國家圖書館藏明抄本程敏政《天機余錦》卷二﹐由黃文吉復印寄贈徐培均。

「訴」原誤作「」﹐徑攺。

徐北文《李淸照全集評注》2005年第二版增補﹕「未」作「來」。

失調名﹝集殘句﹞

幾日不來樓上望﹐

粉紅香白幾爭妍。

幾多深恨斷人腸。

水晶山枕象牙牀。

行人舞袖拂梨花。

猶將歌扇向人遮。

閒愁也似月明多。

羅衣消盡恁時香。

直送淒涼到畫屏。

彩雲易散月長虧。

凝眸﹐

兩點春山滿鏡愁。

本爲10則﹐因王仲聞本誤題類收入其中「幾」﹑「凝」2則﹐故只算8則。

劉瑜《李淸照全詞》﹕

八句中七句出於宋人胡偉《宮詞》集句﹐唐圭璋《全宋詞》收之﹐唐案﹕「胡偉所集﹐有詩句亦有詞句。李淸照以詞名﹐且此七句依其格調﹐似是詞句。」亦見於王仲聞本的易安詩部分﹐王案﹕「其用韻相同者是否屬於同一作品﹐無法考定。又胡偉所集﹐有時割裂原句﹐……此七句是否俱爲完整之句﹐亦不得而知。以各句風調觀之﹐似是詞句。傳世淸照詩﹐與之不甚相近。」

其中「行人」句出自《古今小說》之《張古老種瓜娶文女》﹐亦見於王仲聞本的易安詩部分﹐王案﹕「此句未必爲易安所作﹐爲詩爲詞﹐亦不可知。」

﹝五﹞佚詞﹝詞目1﹞

鵲橋仙﹟金魚池蓮

宋人朱惇儒有和詞

附﹕

鵲橋仙﹟和李易安金魚池蓮

朱惇儒

自鷗欲下﹐金魚不去﹐圓葉低開蕙帳。輕風冷露夜深時﹐獨自个﹑淩波直上。

幽蘭共挽﹐明璫難寄﹐塵世教誰將傍。會尋織女趁靈槎﹐泛舊路﹑銀河萬丈。

●易安詩全集

說明﹕

本集照王仲聞的《李淸照集校注》1997年新一版錄出。

收詩18首﹐殘句15則。

浯溪中興頌詩和張文潛

五十年功如電掃﹐華淸宮柳咸陽艸。

五坊供奉鬥鷄兒﹐酒肉堆中不知老。

胡兵忽自天上來﹐逆胡亦是➀姦雄才。

勤政樓前走胡馬﹐珠翠踏盡香塵埃。

何爲➁出戰輒披靡﹐傳置➂荔枝多馬➃死。

堯功舜徳本➄如天﹐安用區區紀文字。

著碑➅銘徳➆眞陋哉﹐乃令神鬼磨山崖。

子儀光弼不自➇猜﹐天心悔禍人心開。

夏商有鑑➈當深戒﹐簡策汗靑今具在。

君不見當時張說最多機﹐𨿽生已被姚崇賣。

文引《淸波雜誌》卷八﹑《寒夜錄》卷下﹑《香祖筆記》卷五﹑《浯溪考》卷下﹑《宋詩紀事》卷八七﹑《繡水詩鈔》卷一

➀是﹕《癸巳類稿》作「自」。

➁何爲﹕《癸巳類稿》作「六師」。

➂傳置﹕《癸巳類稿》作「前致」。

➃多馬﹕《癸巳類稿》作「馬多」。

➄本﹕《癸巳類稿》作「誠」。

➅碑﹕《香祖筆記》《繡水詩鈔》作「功」。

➆銘徳﹕《癸巳類稿》作「刻銘」。

➇自﹕《宋詩紀事》作「用」。

➈夏商有鑑﹕此依宋本《淸波雜誌》。知不足各叢書本《淸波雜誌》《寒夜錄》等俱作「夏爲殷鑑」。

又

君不見➀驚人廢興➁傳➂天寶﹐中興碑上今生艸。

不知負國有姦雄﹐但說成功尊國老。

誰令妃子天上來﹐虢﹑秦﹑韓國皆天➃才。

花➄桑➅羯鼓玉方響﹐春風不敢生塵埃。

姓名誰復知安﹑史﹐健兒猛將安眠死。

去天尺五抱甕峯﹐峯頭鑿出開元字。

時移勢去眞可哀﹐姦人心醜➆深如崖。

西蜀萬里尙能返﹐南內一閉何時開。

可憐孝徳如天大﹐反使將軍稱好在。

嗚呼﹐奴輩乃➇不能道輔國用事張后尊➈﹐乃能念➉春薺長安作斤⑾賣。

文引《淸波雜誌》卷八﹑《寒夜錄》卷下﹑《香祖筆記》卷五﹑《浯溪考》卷下﹑《宋詩紀事》卷八七﹑《癸巳類稿》卷十五﹑《繡水詩鈔》卷一

➀君不見﹕《香祖筆記》《繡水詩鈔》無此三字

➁廢興﹕《香祖筆記》《浯溪考》作「興廢」。

➂傳﹕《癸巳類稿》作「唐」。

➃天﹕《癸巳類稿》作「仙」。

➄花﹕《寒夜錄》《宋詩紀事》作「苑」。

➅桑﹕《香祖筆記》《浯溪考》《癸巳類稿》《繡水詩鈔》作「苑天」。

➆醜﹕《寒夜錄》《癸巳類稿》作「魄」。

➇乃﹕《寒夜錄》無此字。《香祖筆記》《癸巳類稿》《繡水詩鈔》作「胡」。

➈尊﹕《癸巳類稿》作「專」。

➉乃能念﹕《香祖筆記》《癸巳類稿》《繡水詩鈔》作「祗能道」。

⑾長安作斤﹕《寒夜錄》作「作斤長安」。

上樞密韓肖冑詩

紹興癸丑五月﹐樞密韓公﹑工部尙書胡公使虜﹐通兩宮也。有易安室者﹐父祖皆出韓公門下﹐今家世淪替﹐子姓寒微﹐不敢望公之車塵。又貧病﹐但神明未衰落。見此大號令﹐不能忘言﹐作古﹑律詩各一章﹐以寄區區之意﹐以待采詩者云。

三年夏六月﹐天子視朝久。凝旒望南云﹐垂衣思北狩。如聞帝若曰➀﹐嶽牧與羣後。賢寧無➁半千﹐運已遇➂陽九。勿勒燕然銘﹐勿種金城柳。豈無純孝臣﹐識此霜露➃悲。何必羹捨➄肉﹐便可車載➅脂。土地非所惜﹐玉帛如➆塵泥。誰當可➇將命﹐幣厚辭益卑。四嶽僉曰兪﹐臣下帝所知。中朝第一人﹐春官有昌黎。身爲百夫特﹐行足➈萬人師。嘉佑與建中﹐爲政有臯夔。匈奴畏➉王商﹐吐蕃⑾尊⑿子儀。夷狄⒀已⒁破膽﹐將命公所宜。公拜手稽首﹐受命白玉犀。曰臣敢辭難﹐此亦何等時。家人安足謀﹐妻子不必⒂辭。願奉天地⒃靈﹐願奉宗廟⒄威。徑持紫泥詔﹐直入黃龍城。單於⒅定稽顙﹐⒆侍子當來迎。仁君方恃⒇信﹐﹝21﹞狂生休﹝22﹞請纓。或取犬﹝23﹞馬血﹐與結天日盟。胡公淸徳人所難﹐謀同徳協必志﹝24﹞安。脫衣已被﹝25﹞漢恩暖﹐離歌不道易水寒。﹝26﹞皇天久陰后土濕﹐雨勢未回風勢急。車聲轔轔馬蕭蕭﹐壯士懦夫俱感泣。閭閻嫠婦亦何知﹐瀝血投書﹝27﹞幹記室。夷虜從來﹝28﹞性虎狼﹐不虞預備庸何傷。衷甲昔時聞楚幕﹐乘城前日記平涼。﹝29﹞葵丘踐土﹝30﹞非荒城﹐勿輕談士棄儒生。露布詞成馬猶倚﹐崤函關出雞未鳴。﹝31﹞巧匠何﹝32﹞曾棄﹝33﹞樗櫟﹐芻蕘之言﹝34﹞或有益。不乞隋珠與和壁﹐只﹝35﹞乞鄕關新信息。靈光𨿽在應蕭蕭﹝36﹞﹐艸中翁仲今何若。遺氓豈尙﹝37﹞種桑麻﹐殘虜﹝38﹞如聞保城郭。嫠家父祖﹝39﹞生齊魯﹐位下名髙人比數。當時﹝40﹞稷下縱談時﹐猶記人揮汗成﹝41﹞雨。子孫南渡今幾年﹐漂流﹝42﹞逐與流人伍。欲﹝43﹞將血淚寄山河﹝44﹞﹐去灑東山﹝45﹞一抔土。

文引《雲麓漫鈔》卷十四﹑《宋詩紀事》卷八七﹑《癸巳類稿》卷十五﹑《繡水詩鈔》卷一。

又

想見皇華過二京﹐壺漿夾道萬人迎。連昌宮裏桃應在﹐華萼樓前鵲定驚。

但說帝心憐赤子﹐須知天意念蒼生。聖君大信明如日﹐長亂何須在屢盟。

文引《雲麓漫鈔》卷十四。

《雲麓漫鈔》云﹕《上樞密韓公詩》《宋詩紀事》題作《上樞密韓公﹑工部尙書胡公》﹐並自「胡公淸徳人所難」句起﹐另爲一首﹝《癸巳類稿》等同﹞。按易安詞序明云「作古﹑律詩各一章」﹐卽指此詩及下七律一首而言。如依《宋詩紀事》等則共爲古﹑律詩三首﹐與序不合。且此古詩分爲兩首﹐則第一首詞意未完﹐有頭無尾。第二首開首卽云「謀同徳協」﹐突如其來﹐俱不能單獨自成一首。此二首﹝此首及下律一首﹐實以韓肖胃爲主﹐胡松年僅附及而已。玆從《雲麓漫鈔》訂爲一首。

《宋詩紀事》序文作﹕「紹興癸丑五月﹐兩公使金﹐通兩宮也。易安父輩出韓公門下﹐見此大號令﹐不能忘言。作詩各一章以寄意﹐以待采詩者云。」殆爲厲鶚所刪節。序內原文「作古﹑律詩各一章」攺爲「作詩各一章」﹐而將古詩一首分作兩首。

➀若曰﹕《繡水詩鈔》作「曰咨」。

➁無﹕《癸巳類稿》作「違」。

➂遇﹕《癸巳類稿》《繡水詩鈔》作「過」。

➃露﹕《癸巳類稿》作「雪」。

➄羹捨﹕《癸巳類稿》作「捨羹」。

➅車載﹕《癸巳類稿》作「載車」。

➆如﹕《癸巳類稿》作「亦」。

➇當可﹕《癸巳類稿》作「可當」。

➈足﹕《癸巳類稿》作「爲」。

➉匈奴畏﹕《宋詩紀事》作「漢家畏」﹔《癸巳類稿》作「漢家貴」。

⑾吐蕃﹕《宋詩紀事》《癸巳類稿》作「唐室」﹔《繡水詩鈔》作「唐時」。

⑿尊﹕《癸巳類稿》作「重」。

⒀夷狄﹕《宋詩紀事》《繡水詩鈔》作「是時」。

⒁夷狄已﹕《癸巳類稿》作「見時應」。

⒂必﹕《癸巳類稿》作「復」。

⒃天地﹕《癸巳類稿》作「宗廟」。

⒄宗廟﹕《癸巳類稿》作「天地」。

⒅單於﹕《宋詩紀事》《繡水詩鈔》作「北人」。

⒆單於定稽顙﹕《癸巳類稿》作「北人懷舊徳」。

⒇恃﹕《宋詩紀事》《繡水詩鈔》作「博」。

﹝21﹞仁君方恃信﹕《癸巳類稿》作「聖孝定能達」。

﹝22﹞狂生休﹕《癸巳類稿》作「勿復言」。

﹝23﹞或取犬﹕《癸巳類稿》作「俏持白」。

﹝24﹞必志﹕《癸巳類稿》作「置器」。

﹝25﹞脫衣已被﹕《癸巳類稿》作「解衣已道」。

﹝26﹞離歌不道易水寒﹕《癸巳類稿》作「離詩不怯關山寒」。

﹝27﹞書﹕《癸巳類稿》作「詩」。

﹝28﹞夷虜從來﹕《繡水詩鈔》作「天生性气」。

﹝29﹞「性虎狼」四句﹕《宋詩紀事》《癸巳類稿》俱無﹐殆爲其所刪。

﹝30﹞踐土﹕《癸巳類稿》作「莒文」。

﹝31﹞「露布」兩句﹕《癸巳類稿》作「憤王墓下馬猶倚﹐寒號城邊雞未鳴」。

﹝32﹞何﹕《癸巳類稿》作「亦」。

﹝33﹞棄﹕《癸巳類稿》作「顧」。

﹝34﹞言﹕《癸巳類稿》作「詢」。

﹝35﹞只﹕《癸巳類稿》作「但」。

﹝36﹞蕭蕭﹕《癸巳類稿》作「蕭條」。

﹝37﹞遺氓豈尙﹕《癸巳類稿》作「遺民定向」。

﹝38﹞殘虜﹕《宋詩紀事》《癸巳類稿》作「敗將」。

﹝39﹞父祖﹕《癸巳類稿》作「祖父」。

﹝40﹞時﹕《癸巳類稿》作「年」。

﹝41﹞成﹕《癸巳類稿》作「如」。

﹝42﹞流﹕《宋詩紀事》《癸巳類稿》作「零」。

﹝43﹞欲﹕《繡水詩鈔》《癸巳類稿》作「願」。

﹝44﹞山河﹕《癸巳類稿》作「河山」。

﹝45﹞東山﹕《癸巳類稿》作「靑州」﹔《繡水詩鈔》作「山東」。

題八詠樓

千古風流八詠樓﹐

江山畱與後人愁。

水通南國三千里﹐

气壓江城十四州。

文引《方與勝覽》卷七﹑《事文類聚翰墨大全》後乙集﹑《聖朝混一方輿勝覽》卷下﹐《彤管遺編續集》卷十七﹑《名媛詩歸》卷十八﹑《古今名媛匯詩》卷十一﹑《名嬡璣囊》卷三﹑《古今女史詩集》卷六﹑《繡谷春容》卷一﹑《繡水詩鈔》卷一。

此首當作於紹興五年﹐淸照時在金華。

皇帝閣端午帖子

日月堯天➀大﹐

璇璣舜歷長。

側➁聞行殿帳﹐

多集➂上書囊。

文引《浩然齋雅談》卷上﹑《詩女史》卷十一﹑《彤管遺編續集》卷十七﹑《名媛詩歸》卷十八﹑《古今女史詩集》卷七﹑《歷朝名媛詩詞》卷七﹑《癸巳類稿》卷十五﹑《繡水詩鈔》卷一﹑《宋詩紀事補遺》卷九四。

➀天﹕《詩女史》《彤管遺編》《名媛詩歸》作「仁」。

➁側﹕《詩女史》《彤管遺編》《古今女史》《歷朝名媛詩詞》《繡水詩鈔》作「或」。

➂集﹕《詩女史》《彤管遺編》《古今女史》《歷朝名媛詩詞》《繡水詩鈔》作「是」。

皇后閣端午帖子

意帖初宜夏﹐

金駒已過蠶。

至尊千萬壽﹐

行見百斯男。

文引《浩然齋雅談》卷上﹑《癸巳類稿》卷十五﹑《繡水詩鈔》卷一﹑《宋詩紀事補遺》卷九四。

夫人閣端午帖子

三宮催解粽﹐

妝罷未天明。➀

便面天題字﹐

歌頭禦賜名。

文引《浩然齋雅談》卷上﹑《癸巳類稿》卷十五﹑《繡水詩鈔》卷一﹑《宋詩紀事補遺》卷九四。

➀「妝罷」句﹕《癸巳類稿》《繡水詩鈔》作「團箭采絲縈」。

偶成

十五年前花月底﹐

相從曾賦賞花詩。

今看花月渾相似﹐

安得情懷似昔時。

文引《永樂大典》卷八八九詩字韻。

此首乃黃盛璋先生首先發現者﹐見《李淸照事迹考》。

皇帝閣春帖子

莫進➀黃金簟﹐

新除玉局牀。

春風送庭燎﹐

不復用沈香。

文引《詩女史》卷十一﹑《彤管遺編續集》卷十七﹑《古今女史詩集》卷七﹑《名媛詩歸》卷十八﹑《歷朝名媛詩詞》卷七﹑《繡水詩鈔》卷一。

各本載此首俱與前《皇帝閣端午帖子》﹝日月堯天大﹞一首合作一首﹐題作《皇帝閣》。傳世宋人帖子詞﹐或爲七言四句﹐或爲五言四句﹝新編《李淸照集》云「端午帖子均系五絕。」未知何據。﹞未見有五律或七律者。《浩然齋雅談》載「日月堯天大」等三首﹐亦俱爲五言四句﹐並不似誤奪半首。《浩然齋雅談》所載乃端午帖子﹐而此四句內有「春風」﹑「庭燎」﹐俱非端午事﹐此必春帖子也﹐﹝立春所進帖子詞﹐名「春帖子」﹞。《詩女史》等殆以其同韻而誤爲一首﹐今分爲兩首。此首依其內容攺題作《皇帝閣春帖子》。下貴妃閣一首﹐亦有「春」字﹐當亦爲春帖子。亦同樣攺題﹐不另作說明。

此首必作於紹興十三年或以後。《建炎以來系年要錄》載﹕建炎以來﹐進帖子事久廢﹐紹興十三年立春﹐學士院始進帖子詞。李淸照進帖子詞殆不止一次也。

➀進﹕《古今女史》《歷朝名媛詩詞》作「是」﹔《繡水詩鈔》作「其」。

貴妃閣春帖子

金環半後禮﹐

鉤弋比昭陽。

春生百➀子帳﹐

喜入萬年觴。

文引《詩女史》卷十一﹑《彤管遺編續集》卷十七﹑《歷朝閨雅》卷六﹑《名媛詩歸》卷十八﹑《歷朝名媛詩詞》卷七﹑《繡水詩鈔》卷一。

此首殆作於紹興十三年立春之前。據《宋史﹟后妃傳》﹕髙宗吳皇后於紹興十三年閏四月自貴妃立爲皇后後﹐宮中無貴妃。貴妃旣虛位﹐似不得有貴妃閣帖子。此詩其吳皇后爲貴妃時作乎﹖

➀百﹕各本俱作「柏」﹐此從《歷朝閨雅》攺。

烏江

生當作➀人傑﹐

死亦爲➁鬼雄。

至今思項羽﹐

不肯過江東。

文引《詩女史》卷十一﹑《彤管遺編續集》卷十七﹑《名媛詩歸》卷十八﹑《歷朝名媛詩詞》卷七﹑《繡水詩鈔》卷一﹑乾隆《章丘縣誌》卷十二。

《彤管遺編》《名媛詩歸》《章丘縣誌》《繡水詩鈔》題作《夏日絕句》。

➀作﹕《彤管遺編》《名媛詩歸》《歷朝名媛詩詞》作「爲」。

➁爲﹕同上作「作」。

分得知字

學語➀三十年﹐

緘口不求知。

誰遣好奇士﹐

相逢說項斯。

《詩女史》卷十一﹑《彤管遺編後集》卷十七﹑《名媛詩歸》卷十八﹑《繡水詩鈔》卷一

➀語﹕彤管遺編﹑名媛詩歸作「詩」。

曉夢

曉夢隨疏鐘﹐飄然躡雲霞。因緣安期生﹐邂逅萼綠華。

秋風正無賴﹐吹盡玉井花。共看藕如船﹐同食棗如瓜。

翩翩坐上客﹐意妙語亦佳。嘲辭斗詭辯﹐活火分新茶。

𨿽非助帝功﹐其樂莫可涯。人生能如此﹐何必歸故家。

起來斂衣坐﹐掩耳厭喧嘩。心知不可見﹐念念猶咨嗟。

詩女史卷十一﹑彤管遺編續集卷十七﹑名媛詩歸卷十八﹑古今名媛匯詩卷三﹑古今女史詩集卷二﹑宋詩紀事卷八十七﹑歷朝名媛詩詞卷七﹑癸巳類稿卷十五﹑繡水詩鈔卷一

➀躡﹕癸巳類稿﹑繡水詩鈔作「躋」。

➁坐上客﹕癸巳類稿作「垂發女」。

➂意妙﹕癸巳類稿作「貌妍」。

➃分﹕癸巳類稿作「烹」。

➄莫可﹕宋詩紀事作「何莫」。

「𨿽非」二句﹕癸巳類稿﹑繡水詩鈔作「𨿽乏上元術﹐遊樂亦莫涯」。

➅歸故﹕宋詩紀事作「故歸」。

春殘

春殘何事苦思鄕﹐

病裏梳頭恨最➀長。

梁燕語多終日在➁﹐

薔薇風細一簾香。

詩女史卷十一﹑彤管遺編續集卷十七﹑名媛詩歸卷十八﹑古今名媛匯詩卷十一﹑名媛璣囊卷三﹑古今女史詩集卷六﹑二如亭羣芳譜歲譜卷一﹑花鏡雋聲卷五﹑彤管摘奇卷下﹑歷朝閨雅卷九﹑宋詩紀事卷八十七﹑歷朝名媛詩詞卷七﹑癸巳類稿卷十五﹑繡水詩鈔卷一

➀最﹕癸巳類稿作「發」。

➁在﹕歷朝名媛詩詞作「伴」。

感懷

宣和辛丑八月十日到萊﹐獨坐一室﹐平生所見﹐皆不在目前。幾上有禮韻﹐因信手開之﹐約以所開爲韻作詩。偶得「子」字﹐因以爲韻﹐作感懷詩云。

寒窗敗幾無書史﹐公路可憐合➀至此。

靑州從事孔方君➁﹐終日紛紛喜生事。

作詩謝絕聊閉門﹐燕寢凝香➂有佳思。

靜中我➃乃得至交➄﹐烏有先生子虛子。

詩女史卷十一﹑彤管遺編續集卷十七﹑名媛詩歸卷十八﹑古今名媛匯詩卷五﹑古今女史詩集卷三﹑宋詩紀事卷八十七﹑歷朝名媛詩詞卷七﹑癸巳類稿卷十五﹑繡水詩鈔卷一

古今女史題作「感懷詩」﹐無序。

各本無序﹐從《詩女史》《彤管遺編》補。

➀可憐合﹕癸巳類稿作「生平竟」。合﹕彤管遺編作「竟」﹐歷朝名媛詩詞作「今」。

➁君﹕癸巳類稿作「兄」。

➂燕寢凝香﹕癸巳類稿﹑繡水詩鈔作「虛室香生」。

➃我﹕癸巳類稿作「吾」。

➄得至交﹕癸巳類稿作「見眞吾」。得﹕宋詩紀事作「見」。至﹕彤管遺編作「知」。

釣臺

巨艦只緣因利往﹐

扁舟亦是爲名來。

往來有愧先生徳﹐

特地通宵過釣臺。

釣臺集卷下﹑宋詩紀事卷八十七

《釣臺集》有數本﹐宋人所編久佚﹝見陳振孫《直齋書錄解題》所著錄﹐及元吳師道《吳禮部詩論》所引﹞﹐有無此詩﹐不得而知。明吳希孟所編《釣臺集》八卷﹐無此首。劉伯潮輯本卷下始載之。疑此詩爲宋本所未收。此首是否易安所作﹐或有疑問。如果爲其所作﹐則當作於紹興四年冬﹐或五年中淸照由臨安赴金華或其後回臨安時。

失題

詩情如夜鵲﹐

三繞未能安。

風月堂詩話卷上﹑宋詩紀事卷八十七﹑癸巳類稿卷十五﹑繡水詩鈔卷一

失題

少陵也自➀可憐人﹐

更待來➁年試春早。

風月堂詩話卷上﹑宋詩紀事卷八十七﹑癸巳類稿卷十五﹑繡水詩鈔卷一

➀自﹕癸巳類稿作「是」。

➁來﹕風月堂詩話以外各本俱作「明」。

此二斷句當作於北宋時期﹐參閱《李淸照事迹編年》公元一140年事迹。

上趙挺之

何況人間父子情。

洛陽名園記張掞序﹑癸巳類稿卷十五﹑繡水詩鈔卷一﹑山東通誌卷一百四十一

《洛陽名園記﹟張掞序》云「文叔在元佑﹐官太學。丁建中靖國﹐再用邪朋﹐串爲黨人。女適趙相挺之子﹐亦能詩﹐上趙相救其父云﹕『何況人間父子情。』識者哀之。」

按定黨籍事在崇寧元年﹝公元1102﹞﹐此詩殆作於是時﹐其時趙挺之𨿽爲執政﹝尙書左丞﹞﹐尙未爲相。張掞稱爲趙相﹐乃追敍之語。

又按黃庭堅詩中亦有此句﹝《憶邢惇父》詩﹕「眼看白璧埋黃壤﹐何況人間父子情。」﹞見《豫章黃先生文集》卷九。山谷於淸照爲前輩﹐疑淸照或用其成句﹐否則卽暗合也。

上趙挺之

炙手可熱心可寒。

昭徳先生郡齋讀書志卷四下﹑詩女史卷十一﹑癸巳類稿卷十五﹑繡水詩鈔卷一﹑山東通誌卷一百四十一

晁公武《郡齋讀書志》云「其舅正夫相徽宗朝﹐李氏曾獻詩云﹕『炙手可熱心可寒。』」

按《宋宰輔編年錄》﹐趙挺之於崇寧四年﹝1105﹞三月拜尙書右僕射﹐六月罷。崇寧五年﹝1106﹞二月又拜﹐大觀元年﹝1107﹞三月罷﹐尋卒。﹝《宋史﹟徽宗紀》同﹞淸照作此詩﹐必在崇寧四年或五年。

失題

南渡衣冠少➀王導➁﹐

北來消息欠➂劉琨。

雞肋編卷中﹑苕溪漁隱叢話後集卷四十引詩說雋永﹑詩人玉屑卷二十引詩說雋作﹑宋詩紀事卷八十七﹑癸巳類稿卷十五﹑繡水詩鈔卷一

➀少﹕雞肋編作「欠」﹐從其他各本。

➁王導﹕一百卷本詩話總龜作「安石」。明月窗道人本奪此二字﹐亦無空格。「安石」﹐謝安之字。

➂欠﹕雞肋編作「少」﹐從其他各本。

失題

南來➀尙➁怯➂吳江冷﹐

北狩應悲➃易水寒。

雞肋編卷中﹑苕溪漁隱叢話後集卷四十引詩說雋永﹑詩話總龜後集卷四十八引詩說雋永﹑詩人玉屑卷二十引詩說雋作﹑宋詩紀事卷八十七﹑癸巳類稿卷十五﹑繡水詩鈔卷一

➀來﹕雞肋編作「遊」﹐從其他各本。

➁尙﹕癸巳類稿作「猶」。

➂怯﹕雞肋編作「覺」﹐從其他各本。

➃悲﹕癸巳類稿作「知」。

詠史

兩漢本繼紹﹐

新室如贅疣➀。

所以嵇中散﹐

至死薄殷周。

朱子語類卷一百四十﹑朱文公遊藝至論卷下﹑事文類聚後集卷十一﹑精雋卷十四詩女史卷十一﹑彤管遺編續集卷十七﹑彤管摘奇卷下﹑崇禎歷城縣誌卷十四藝文志三﹑宋詩紀事卷八十七﹑乾隆章丘縣誌卷九又卷十二藝文﹑癸巳類稿卷十五﹑繡水詩鈔卷一

➀疣﹕歷城縣誌﹑章丘縣誌﹑繡水詩鈔作「旒﹝liu﹞」。

據朱子語類﹐上兩句與下兩句並本連接﹐蓋從一首中先摘二句﹐繼又另摘二句。各本多以此四句連接爲一首﹐非是。

失題

露花倒影柳三變﹐

桂子飄香張九成。

老學庵筆記卷二﹑詞苑叢談卷三﹑癸巳類稿卷十五﹑繡水詩鈔卷一

失題

猶將歌扇向人遮。

失題

水晶山枕象牙牀。

失題

彩雲易散月長虧。

失題

幾多深恨➀斷人腸。

➀恨﹕李龏梅花衲作「意」。

失題

羅衣消盡恁時香。

失題

閒愁也似月明多。

失題

直送淒涼到畫屏。

以上斷句俱見宋人胡偉集句《宮詞》﹐只「幾多深恨斷人腸」一句﹐亦見於李龏《梅花衲》中。胡氏所集有詩句﹐亦有詞句﹐但俱未注明。此七句不見於淸照傳世作品中﹐亦從未見人稱引﹐蓋隱晦已久。此七句究爲詩句或詞句﹐其用韻相同者是否屬於同一作品﹐無法考定。又胡偉所集﹐有時割裂原句﹐如李后主﹕「自是人生長恨水長東」一句﹐胡偉集作「人生長恨水長東」。此七句是否俱爲完整之句﹐亦不得而知。以各句風調觀之﹐似是詞句。傳世淸照詩﹐與之不甚相近。

胡偉字元邁﹐乃南宋人﹐《苕溪漁隱叢話》作者胡仔之從兄弟。其宮詞收入《十家宮詞》中。有汲古閣精抄影宋臨安府陳道人書籍鋪本﹐有康熙間據宋本重刻本﹐又有乾隆刻本﹐乃宋人舊籍。所引淸照斷句﹐決非僞作。此次輯《李淸照集》﹐由於徵引未廣﹐新發現者僅此斷句七句而已。

失題

行人舞袖拂梨花。

古今小說第三十三卷

張古老種瓜娶文女

《古今小說﹟張古老種瓜娶文女》﹐殆出自《寶文堂書目》所著錄之《種瓜張老》﹝《也是園書目》亦有之﹞﹐與《花艸粹編》所引之「張老小說」。《古今小說》此篇所引之詞如黃庭堅《踏莎行》﹑晁衝﹝chong﹞之《臨江仙》俱有問題﹝黃詞不見本集﹐晁詞亦爲各選本所未載﹞。而周紫芝《虞美人》一首則又不著撰人姓氏﹝《花艸粹編》亦載此詞﹐注﹕「張老小說。」﹞此句未必爲易安所作﹐爲詩爲詞﹐亦不可知。

●易安文全集

說明﹕

本集照王仲聞的《李淸照集校注》1997年新一版錄出﹐分正文﹑補遺兩部分﹐其中補遺爲黃墨谷的《重輯李淸照集》1981年版和徐培均的《李淸照集箋注》2002年版所出。

收文8篇﹐殘句2則。

﹝一﹞正集

打馬賦

歲令云➀䢐﹐盧或可呼。千金一擲﹐百萬十都。樽䢐具➁陣﹐已行揖讓之禮﹔主賓卽醉➂﹐不有博奕者乎﹗打馬爰興﹐摴蒲遂廢➃。實愽奕➄之上流﹐乃➅閨房➆之雅戲。齊驅驥騄﹐疑穆王萬里之行﹔間列➇玄黃﹐類楊氏五家之隊。珊珊佩響﹐方驚玉蹬➈之敲﹔落落星羅﹐忽見➉連錢之碎。若乃吳江楓冷⑾﹐胡⑿山葉飛﹔玉門關閉﹐沙苑艸肥。臨波不渡﹐似惜障⒀泥。或出入用奇⒁﹐有類⒂昆陽之戰﹔或優遊仗義⒃﹐正如涿鹿之師。或聞望久髙﹐脫復庾郎之失﹔或聲名素昧﹐便同⒄癡叔之奇。亦有緩緩而歸﹐昂昂而出⒅。鳥道驚馳﹐蟻封安步。崎⒆嶇峻阪﹐未遇⒇王良﹔跼促鹽車﹐難﹝21﹞逢造父。且夫丘陵雲遠﹐白雲在天﹐心存﹝22﹞戀豆﹐志在著鞭。止﹝23﹞蹄黃葉﹐何﹝24﹞異﹝25﹞金錢。用五十六采之間﹐行九十一路之內。明以賞罰﹐覈其殿最。運指麾於方寸之中﹐決勝負於幾微之外。﹝26﹞且好勝者﹝27﹞人之常情﹐小藝者士﹝28﹞之末技。說梅止渴﹐稍蘇奔競之心﹔畫餅充饑﹐少謝騰驤﹝29﹞之志。將圖實﹝30﹞效﹐故臨難而不回﹔欲﹝31﹞報厚恩﹐故知﹝32﹞機而先退。或銜枚緩﹝33﹞進﹐巳逾關塞之艱﹔或賈勇爭先﹐﹝34﹞莫悟阱塹之墜。皆由不知止足﹐﹝35﹞自貽﹝36﹞尢悔。況爲之不已﹐﹝37﹞事﹝38﹞實見於正經﹔用之以誠﹐﹝39﹞義必合於天徳。故遶牀大叫﹝40﹞五木皆盧﹔瀝酒一呼﹐六子盡赤。平生不負﹐遂成劍閣之師﹝41﹞﹔別墅未輸﹝42﹞﹐已﹝43﹞破淮淝之賊。今日豈無元子﹐明時不乏安石。又何必陶長沙博局之投﹐正當師袁彥道布帽﹝44﹞之擲也。辭曰﹕﹝45﹞佛貍定見卯﹝46﹞年死﹐貴賤紛紛尙流徙。滿眼驊驑雜騄駬。時危安得眞致此。老矣誰能志千里﹐﹝47﹞但願相將過淮水。

《詩女史》題作《打馬圖賦》﹐前有序云「予性專博﹐晝夜每忘食事。南渡金華﹐僑居陳氏。講博奕之事﹐遂作依經打馬賦曰。」云云﹐蓋摘自打馬圖經序。﹝此以說郛本爲校勘底本﹞

➀云﹕癸巳類稿﹑馬戲圖譜原賦﹝觀自得齋本《馬戲圖譜》此賦重出﹐文字不盡相同。以下一簡稱《圖譜原賦》﹐一簡稱《圖譜賦》﹐相同者稱《圖譜》﹞作「聿」。

➁具﹕同上書作「列」。

➂旣醉﹕同上書作「言洽」﹔欣賞編﹑淸江都秦氏石研齋鈔本打馬賦﹝以下簡稱秦鈔﹞作「旣辭」﹐誤。

➃遂廢﹕癸巳類稿﹑圖譜原賦作「者退」。

➄博奕﹕夷門廣牘本馬戲圖譜﹝以下簡稱夷本﹞﹑粵雅堂叢書本打馬圖經﹝以下簡稱粵本﹞﹑古今女史﹑歷代賦匯﹑癸巳類稿﹑圖譜作「小道」。

➅乃﹕癸巳類稿﹑圖譜原賦作「兢」。

➆閨房﹕夷本﹑粵本﹑古今女史﹑歷代賦匯﹑癸巳類稿﹑圖譜作「深閨」。

➇間列﹕癸巳類稿﹑圖譜原賦作「別起」。

➈蹬﹕同上書作「鐙」﹔明會稽鈕氏世學樓鈔本說郛﹝以下簡稱鈕鈔﹞﹑欣賞編﹑夷本﹑秦鈔﹑麗廔﹝lou﹞叢書﹑詩女史﹑粵本﹑古今女史﹑圖譜賦作「■﹝革登﹞」。

➉見﹕癸巳類稿﹑圖譜原賦作「訝」。

⑾冷﹕各本俱作「樂」。

⑿胡﹕粵本﹑歷代賦匯﹑癸巳類稿﹑圖譜原賦作「燕」。﹝此必編《歷代賦匯》諸臣所攺﹐其後各本從之﹐非原文﹞

⒀障﹕圖譜原賦作「幛」。

⒁用奇﹕癸巳類稿﹑圖譜原賦作「勝驤」。

⒂有類﹕同上書作「猛比」。

⒃優遊仗義﹕同上書作「縱容磬控」。

⒄便同﹕同上書作「倏驚」。

⒅出﹕同上書作「駐」﹔欣賞編﹑夷本﹑秦鈔﹑麗廔叢書﹑詩女史﹑歷代賦匯﹑古今女史作「立」﹔鈕鈔﹑粵本﹑圖譜賦作「去」。夷本注﹕「一本作『出』」。

⒆崎﹕欣賞編﹑夷本﹑秦鈔﹑麗廔叢書﹑圖譜賦﹑歷代賦匯﹑古今女史作「敧」。

⒇未遇﹕癸巳類稿﹑圖譜原賦作「慨想」。

﹝21﹞難﹕同上書作「忽」。

﹝22﹞存﹕同上書作「無」。

﹝23﹞止﹕同上書作「蹴」。

﹝24﹞何﹕說郛本原誤作「同」﹐玆攺從各本。

﹝25﹞異﹕癸巳類稿﹑圖譜原賦作「畫道」。

﹝26﹞「決」句﹕同上書作「決勝負以幾微之介」。

﹝27﹞者﹕同上書無此字。

﹝28﹞小﹕夷本﹑粵本﹑歷代賦匯﹑古今女史﹑圖譜賦作「遊」。小藝者士﹕癸巳類稿﹑圖譜原賦作「爭籌者道」。

﹝29﹞少謝騰驤﹕同上書作「亦寓踔勝」。

﹝30﹞圖實﹕同上書作「求遠」。

﹝31﹞欲﹕同上書作「畱」。

﹝32﹞故知﹕同上書作「或相」。

﹝33﹞緩﹕古今女史作「遠」。

﹝34﹞「或」句﹕癸巳類稿﹑圖譜原賦作「豈致奮足爭先」。

﹝35﹞「皆」句﹕同上書作「至於不習軍行」。

﹝36﹞自貽﹕同上書作「必占」。

﹝37﹞「況」句﹕癸巳類稿﹑圖譜原賦作「況乃爲之賢己」。此句上另有「當知範我之馳驅﹐勿忘君子之箴佩」十四字兩句﹐爲他本所無﹐不知所據。已﹕說郛本原誤作「異」﹐從各本攺。

﹝38﹞事﹕說郛本原誤作「是」﹐攺從各本。

﹝39﹞「用」句﹕癸巳類稿﹑圖譜原賦作「行以無疆」。誠﹕夷本﹑歷代賦匯﹑古今女史﹑圖譜賦作「經」。

﹝40﹞故遶牀大叫﹕同上書作「故宜遶牀大叫」。此句上另有「牝乃葉地類之貞﹐反亦記魯姬之式。鑑髻墮於梁家﹐溯滸循於岐國」四句二十六字﹐俱爲他本所無﹐未知所本。

﹝41﹞師﹕同上書作「勛」。

﹝42﹞輸﹕說郛本原誤作「逾」﹐攺從各本。

﹝43﹞已﹕癸巳類稿﹑圖譜原賦作「決」。

﹝44﹞布帽﹕說郛本誤奪此二字﹐從各本補。

﹝45﹞「辭曰」等句﹕「辭曰」二字起《歷代賦匯》未載﹐蓋以下有「佛貍定見卯年死」句﹐觸犯當時﹝康熙年間﹞忌諱﹐故被刪。辭﹕癸巳類稿﹑圖譜原賦﹑詩女史﹑古今女史作「亂」。

﹝46﹞卯﹕欣賞編﹑夷本﹑秦鈔﹑麗廔叢書﹑詩女史﹑古今女史作「酉」。按「佛貍死卯年」出《宋書﹟臧質傳》。淸照作此賦時爲紹興四年甲寅﹐下一年爲乙卯﹐「酉」字必誤。癸巳類稿﹑圖譜原賦注「是歲甲寅」。

﹝47﹞「老」句﹕癸巳類稿﹑圖譜原賦上有「木蘭橫戈好女子」一句﹐爲他本所無﹐未知何據。誰能﹕癸巳類稿﹑圖譜原賦作「不復」。志﹕說郛本﹑古今女史作「致」﹔鈕鈔作「至」﹐今從他本。

打馬圖序

慧➀卽通﹐通卽無所不達﹔專卽精﹐精卽➁無所不妙。故皰丁之解牛﹐郢人之運斤﹐師曠之聽﹐離婁之視➂﹐大至於堯﹑舜之仁﹐桀﹑紂之惡﹐小至於擲豆起蠅﹐巾角拂棋﹐皆臻至理➃者何➄﹖妙而已。後世之人﹐不惟學聖人之道﹐不到聖處。𨿽嬉戲之事﹐亦得其依稀彷佛而遂止者多矣。➅夫➆博者無他﹐爭先術耳﹐故專者能之➇。予性喜➈博﹐凡所謂博者皆耽之﹐晝夜每忘寢食。但平生隨多寡未嘗不進者何﹐精而巳。自南渡來流離遷徒﹐➉盡散博具﹐故罕爲之﹐然實未嘗忘於胸中也。⑾今年冬十月朔﹐聞淮上警報。江﹑浙之人﹐自東走西﹐自南走北﹐居山林者謀入城市﹐居城市者謀入山林﹐旁午絡繹﹐莫卜所之。⑿易安居士⒀亦自⒁臨安溯流﹐涉嚴⒂灘之險⒃﹐抵金華﹐卜居陳氏第。乍釋舟楫而見軒窗⒄。意頗適然。更長燭明﹐柰此良夜乎。於是乎博奕之事講矣。且長行﹑葉子﹑博塞⒅﹑彈棋﹐世無傳者。打揭⒆﹑大小﹑豬窩﹑族⒇鬼﹑胡畫﹑數倉﹑賭快之類﹐皆鄙俚﹐不經見。藏酒﹝21﹞﹑摴﹝chū﹞蒲﹑雙蹙融﹐近漸廢絕。選仙﹑加減﹑插關火﹝22﹞﹐質魯任命﹐無所施人﹝23﹞智巧。大小象棋﹑奕棋﹐又惟可容二人。獨采選﹑打馬﹐特爲閨房﹝24﹞雅﹝25﹞戲。嘗恨采選叢繁﹐勞於檢閱﹐故﹝26﹞能通者少﹐難遇勍﹝qíng﹞敵。打馬簡要﹐而無文采。按打馬世有二種﹕一種一將十馬者﹐謂之關西馬﹔一種無將二十﹝27﹞馬者﹐謂之依經馬。流行旣久﹐各有圖經凡例可考。行移賞罰﹐互有同異。又宣和間﹐人取兩種馬﹐參雜加減﹐大約交加徼﹝jiǎo﹞倖﹝xìng﹞﹐古意盡矣。所謂宣和馬者是也。予獨愛依經馬﹝28﹞﹐因取其賞罰互度﹐每事作數語﹐隨事附見﹐使﹝29﹞兒輩圖之。不獨施之博徒﹐實足貽諸好事。使千萬﹝30﹞世後﹐知命辭打馬﹐始自易安居士也。時﹝31﹞紹興四年十一月二十四日﹐﹝32﹞易安室﹝33﹞序。

書名《打馬圖經》﹐或卽名《打馬賦》﹐而序則曰「打馬圖序」。

➀慧﹕粵本﹑癸巳類稿﹑古今女史﹑馬戲圖譜﹝譜內此序重出﹐一云《打馬圖原序》﹐一云《打馬圖經序》﹐以下簡稱《圖譜原序》《圖譜序》﹐如二者相同﹐則簡稱《圖譜》﹞作「慧」。﹝此以說郛本爲底本﹐原作「惠」﹐從各本攺。﹞

➁卽﹕上四「卽」字各本多作「則」。

➂視﹕癸巳類稿﹑圖譜原序作「察」﹔鈕鈔做「明」。

➃至理﹕癸巳類稿﹑圖譜原序作「其極」。

➄何﹕癸巳類稿﹑圖譜原序無「何」字。

➅「後世之人」起「多矣」止三十三字﹕癸巳類稿﹑圖譜原序俱無。得﹕粵本﹑圖譜序作「不得」。

➆夫﹕「夫」字原無﹐從各本增。

➇能之﹕癸巳類稿﹑圖譜原序作「勝」。

➈喜﹕各本作「專」﹔只說郛本與圖譜序作「喜」﹔夷門廣牘本馬戲圖譜﹝以下簡稱夷本﹞作「善」。

➉「晝夜」起「遷徙」止二十九字﹕癸巳類稿﹑圖譜原序作「南渡流寓」。但﹕圖譜序作「且」。隨﹕粵本﹑圖譜序無「隨」字。

⑾「故罕爲之」至「胸中也」十三字﹕癸巳類稿﹑圖譜原序無。

⑿莫卜所之﹕粵本﹑圖譜序作「莫不失所」。

⒀易安居士﹕粵本﹑圖譜原序作「余」。

⒁亦自﹕欣賞編﹑古今女史﹑綠窗女史﹑淸江都秦氏石硯齋鈔本打馬圖﹝以下簡稱秦鈔﹞無「自」字﹔彤管遺編無作「亦自」二字。

⒂嚴﹕原作「巖」﹐從各本攺正。

⒃險﹕癸巳類稿﹑圖譜原序無「險」字。

⒄軒窗﹕癸巳類稿﹑圖譜原序作「窗軒」。

⒅塞﹕欣賞編﹑夷本﹑秦鈔﹑麗廔叢書﹑彤管遺編﹑古今女史﹑綠窗女史作「簺﹝sai﹞」。

⒆打揭﹕粵本﹑圖譜序二字上有一「若」。揭﹕原作「楬﹝jié﹞」﹔其他各本作「褐」﹔鈕鈔作「揭」﹐今從鈕鈔。

⒇族﹕原作「挨」﹐夷本注﹕「一作『挨』」。今攺從各本。

﹝21﹞酒﹕原作「弦」﹔鈕鈔作「彈」﹐今攺從各本。夷本作「驅」。

﹝22﹞火﹕原作「太」﹔夷本作「大」﹐注﹕「一作『火』」。攺從各本。

﹝23﹞人﹕秦鈔﹑麗廔叢書作「其」﹔古今女史作「行」﹔癸巳類稿﹑圖譜原序無此字。

﹝24﹞房﹕原作「防」﹐攺從各本。

﹝25﹞雅﹕欣賞編﹑麗廔叢書﹑古今女史﹑綠窗女史﹑彤管遺編作「雜」。

﹝26﹞故﹕欣賞編﹑夷本﹑秦鈔﹑麗廔叢書﹑彤管遺編﹑古今女史﹑綠窗女史作「彼」﹔癸巳類稿﹑圖譜原序作「又」。

﹝27﹞二十﹕圖譜序作「二十四」。

﹝28﹞馬﹕癸巳類稿﹑圖譜原序作「法」。

﹝29﹞使﹕圖譜序作「俟」。

﹝30﹞萬﹕癸巳類稿﹑圖譜原序作「百」。

﹝31﹞時﹕說郛本﹑圖譜序無「時」字﹐從各本補。

﹝32﹞「紹興」句﹕癸巳類稿﹑圖譜原序引至此句爲止。十一﹕癸巳類稿﹑圖譜原序作「十有二」。

﹝33﹞易安室﹕欣賞編﹑夷本﹑秦鈔﹑麗廔叢書﹑彤管遺編﹑古今女史﹑綠窗女史作「易安居士李淸照」。

投翰林學士綦崇禮啟

淸照啟﹕素習義方﹐粗明詩禮。近因疾病﹐欲至膏肓﹐牛蟻不分﹐灰釘已具。嘗藥𨿽存弱弟﹐譍門惟有老兵。旣爾蒼皇﹐因成造次。信彼如簧之說﹐惑玆似錦之言。弟旣可欺﹐持官文書來輒信﹔身幾欲死﹐非玉鏡架亦安知。僶俛難言﹐優柔莫決。呻吟未定﹐彊似同歸。視聽才分﹐實難共處﹐忍➀以桑楡之晚節➁﹐配玆駔儈之下才。身旣懷臭之可嫌﹐惟求脫去﹔彼素抱壁之將往﹐決欲殺之。遂肆侵淩﹐日加毆擊﹐可念劉伶之肋﹐難勝石勒之拳。局天扣地﹐敢效談娘之善訴﹔升堂入室﹐素非李赤之甘心。外援難求﹐自陳何害﹐豈期末事﹐乃得上聞。取自宸衷﹐付之廷尉。被桎梏而置對﹐同凶醜以陳詞。豈惟賈生羞絳灌爲伍➂﹐何啻老子與韓非同傳。但祈脫死﹐其望償金。友凶橫者十旬﹐蓋非天降﹔居囹圄者九日﹐豈是人爲﹗抵雀捐金﹐利當安往﹔將頭碎壁﹐失固可知。實自謬愚﹐分知獄市。此蓋伏遇內翰承旨﹐搢紳望族﹐冠蓋淸流﹐日下無雙﹐人間第一。奉天克➃復﹐本緣陸贄之詞﹔淮蔡底平﹐實以會昌之詔。➄哀憐無告﹐𨿽未➅解驂﹔感戴鴻恩﹐如➆眞出已。故玆白首﹐得免丹書。淸照敢不省過知慚﹐捫心識愧。責全責智﹐已難逃萬世之譏﹔敗徳敗名﹐何以見中朝之士。𨿽南山之竹﹐豈能窮多口之談﹔惟智者之言﹐可以止無根之謗。髙鵬尺鷃﹐本異升沈﹔火鼠冰蠶﹐難同嗜好。達人➇共悉﹐童子皆知。願賜品題﹐與加湔洗。誓當布衣蔬食﹐溫故知新。再見江山﹐依舊一瓶一缽﹔重歸畎畝﹐更須三沐三薰。忝在葭莩。敢玆塵瀆。

按此啟殆作於紹興二年九月或稍後﹐綦崇禮爲翰林學士之時。

➀忍﹕苕溪漁隱叢話﹑詩話總龜﹑事文類聚﹑宋詩紀事作「猥」。

➁晚節﹕各本作「暮景」﹐宋詩紀事作「晚景」。

➂伍﹕宋詩紀事作「儕﹝chái﹞」。

➃克﹕癸巳類稿作「收」。

➄「實以」句﹕癸巳類稿作「共傳昌黎之筆」。

➅𨿽未﹕癸巳類稿作「義同」。

➆如﹕癸巳類稿作「事」。

➇人﹕癸巳類稿作「者」。

金石錄後序

右金石錄三十卷者何﹖趙侯徳父➀所著書也。取上自三代﹐下迄五季﹐鐘﹑鼎﹑甗﹝yǎn﹞﹑鬲﹑盤﹑彜﹑尊﹑惇之款識﹐丰碑﹑大碣﹐顯人﹑晦士之事迹﹐凡見於金石刻者二千卷﹐皆是正➁僞➂謬﹐去取褒貶﹐上足以合聖人之道﹐下足以訂史氏之失者﹐皆載➃之﹐可謂多矣。嗚呼﹐自王播➄﹑元載之禍﹐書畫與胡椒無異﹔長輿﹑元凱之病﹐錢癖與傳癖何殊。名𨿽不同﹐其惑一也。余建中辛巳﹐始歸趙氏。時先君作禮➅部員外郎﹐丞相時➆作吏部侍郎。侯年二十一﹐在太學作學生。趙﹑李族寒﹐素貧儉。每朔望謁告出﹐質衣﹐取半千錢﹐步入相國寺﹐市碑文果實。歸﹐相對展玩咀嚼﹐自謂葛天氏之民也。後二年﹐出仕宦﹐便有飯蔬➇衣練➈﹐窮遐方絕域﹐盡天下古文奇字之志。日就月將﹐漸益堆積。丞相居政府﹐親舊或在館閣﹐多有亡詩﹑逸史﹐魯壁﹑汲冢所未見之書﹐遂力傳寫﹐浸覺有味﹐不能自已。後或見古今名人書畫﹐一➉代奇器﹐亦復脫衣市易。嘗記崇寧間﹐有人持徐熙牡丹圖﹐求錢二十萬。當時𨿽貴家子弟﹐求二十萬錢﹐豈易得耶。畱信宿﹐計無所出而還之。夫婦相向惋悵者數日。後屏居鄕裏十年⑾﹐仰取俯拾⑿﹐衣食有餘。連守兩郡﹐竭其俸入﹐以事鉛槧。每獲一書﹐卽同共勘校﹐整集簽題。得書﹑畫﹑彜﹑鼎﹐亦摩玩舒捲﹐指摘疵病﹐夜盡一燭爲率。故能紙⒀札精致﹐字畫完整﹐冠諸收書家。余性偶⒁彊記﹐每飯罷﹐坐歸來堂烹茶﹐指堆積書史﹐言某事在某書﹑某卷﹑第幾葉⒂﹑第幾行﹐以⒃中否角勝負﹐爲飲茶先後。中卽舉杯大笑﹐至茶傾覆懷中⒄﹐反不得飲而起。甘心老是鄕矣。故𨿽處憂患困窮﹐而志不屈⒅。收書旣成﹐歸來堂起書庫﹐大櫥簿甲乙﹐置書冊。如要講讀﹐卽請鑰上簿﹐關出⒆卷帙。或少損污﹐必懲⒇責揩完塗攺﹝21﹞﹐不復向時之坦夷也。是欲求適意﹐而反取憀﹝liao﹞栗。余性不耐﹐始謀食去重肉﹐衣去重采﹐首無明珠﹑翠羽﹝22﹞之飾﹐室﹝23﹞無塗金﹑刺繡之具。遇書史百家﹐字不刓﹝wán﹞缺﹐本不訛謬者﹐輒市之﹐儲作副本。自來家傳周易﹑左氏傳﹐故兩家者流﹐文字最備。於是几案羅列﹐枕席枕藉﹐﹝24﹞意會心謀﹐目往神授﹐樂在聲色狗馬之上。至靖康丙午歲﹐侯守淄川﹐聞金寇﹝25﹞犯京師﹐四顧茫然﹐盈箱溢篋﹝qiè﹞﹐且戀戀﹐且悵悵﹐知其必不爲己物矣。建炎丁未春三月﹐奔太夫人喪南來。﹝26﹞旣長物不能盡載﹐乃先去書之重大印本者﹐又去畫之多幅者﹐又去古器之無款識者﹐後又去書之監本者﹐畫之平常者﹐器之重大者。凡屢減去﹐尙載書十五車。至東海﹐連艫渡淮﹐又﹝27﹞渡江﹐至建康。靑州故第﹝28﹞﹐尙鎖書冊什物﹐用屋十餘間﹐期明年春再具舟載之。十二月﹐金人陷靑州﹐凡所謂十餘屋者﹐已皆爲煨燼矣。建炎戊申秋九月﹐侯起復知建康府。已酉春三﹝29﹞月罷﹝30﹞﹐具舟上蕪湖﹐入姑孰﹐將卜居贛水上。夏五月﹐至池陽。被旨知湖州﹐過闕上殿。遂駐家池陽﹐獨赴召。六月十三﹝31﹞日﹐始負擔﹝32﹞﹐捨舟坐岸上﹐葛衣岸巾﹐﹝33﹞精神如虎﹐目光爛爛射人﹐﹝34﹞望舟中告別。余意甚惡﹐呼曰「如傳聞﹝35﹞城中﹝36﹞緩急﹐建炎戊申秋九月﹐侯起復﹐知建康府。已酉春三月罷﹐具舟上蕪湖﹐入姑孰﹐將卜居贛水上。夏五月﹐至池陽。被旨知湖州﹐過闕上殿﹐遂駐家池陽﹐獨赴召。六月十三日﹐始負擔捨舟﹐坐岸上﹐葛衣岸中﹐精神如虎﹐目光爛爛射人﹐望舟中告別。余意甚惡﹐呼曰「如傳聞城中緩急柰何。」戟手遙應曰「從眾。必不得已﹐先棄輜重﹐次衣被﹐次書冊卷軸﹐﹝37﹞次古器﹐獨所謂宗﹝38﹞器者﹐可自負抱﹐與身俱存亡﹐勿忘之﹝39﹞。」遂馳馬去。途中奔馳﹐冒大暑﹐感疾。至行在﹐病店。七月末﹐書報臥病。余驚怛﹝dá﹞﹐念侯性素急﹐柰何。病店或熱﹐必服﹝40﹞寒藥﹐疾﹝41﹞可憂。遂解舟下﹐一日夜行三百里。比至﹐果大服柴胡﹑黃芩藥﹐瘧且痢﹐病危在膏盲。餘悲泣﹐倉皇不忍問後事。八月十八﹝42﹞日﹐遂不起。取筆作詩﹐絕筆而終﹐殊無分香賣履之意﹝43﹞。葬畢﹐余無所之。﹝44﹞朝廷已分遣六宮﹐又傳江當禁渡。時猶有書二萬卷﹐金石刻二千卷﹐器皿﹑茵褥﹐可待百客﹐他長物稱是。余﹝45﹞又大病﹐僅存喘息。事勢日迫。念侯有妹婿﹐任兵部侍郎﹐從衛在洪州﹐遂遣二故吏﹐先部送行李往投之。冬十二月﹐金寇﹝46﹞陷洪州﹐遂盡委棄。所謂連艫渡江之書﹐又散爲雲煙矣。獨﹝47﹞余少輕小卷軸書帖﹑寫本李﹑杜﹑韓﹑柳集﹐世說﹑鹽鐵論﹐漢唐石刻副本數十軸﹐三代鼎鼐十數事﹐南唐寫本書數篋﹐偶病中把玩﹐搬在臥內者﹐巋然獨存。上江旣不可往﹐又虜勢叵測﹐有弟迒﹝háng﹞任﹝48﹞敕局刪定官﹐遂往依之。到臺﹐守﹝49﹞已遁。之剡﹝shàn﹞出陸﹐﹝50﹞又棄衣被走黃巖﹐雇舟入海﹐奔行朝﹐﹝51﹞時駐蹕章安﹐從禦舟海﹝52﹞道道﹝53﹞之溫﹐又之越。庚戌十二月﹐放散百官﹐遂之衢。紹興辛亥春三月﹐復赴越﹐壬子﹐又﹝54﹞赴杭。先侯疾亟時﹐有張飛卿學士﹐攜玉壺過﹐視侯﹐便攜去﹐其實瑉﹝mín﹞也。不知何人傳道﹐遂妄言有頒﹝55﹞金之語﹝56﹞。或傳亦有密論列者。余大惶怖﹐不敢言﹐遂﹝57﹞盡將家中所有銅器等物﹐欲走﹝58﹞外廷投進。到越﹐已移幸四明。不敢畱家中﹐並寫本書寄剡﹝59﹞。後官軍收叛卒取去﹐聞盡入故李將軍家。所謂巋然獨存者﹐無慮十去五六矣。惟有書畫硯墨﹐可五七簏﹝60﹞﹐更不忍置他所。常在臥塌下﹐手自開闔。在會稽﹐卜居土民鐘氏捨。忽一夕﹔穴壁負五簏去。餘悲慟不已﹝61﹞﹐重立賞收贖。後二日﹐鄰人鐘復皓﹝62﹞出十八軸求賞﹐故知其﹝63﹞盜不遠矣。萬計求之﹐其餘遂不可出。今知盡爲吳﹝64﹞說運使賤價得之。所謂巋然獨存者﹐乃﹝nǎi﹞十去其七八。所有一二殘零不成部帙書冊三數種﹐平平書帙﹝65﹞﹐猶復愛惜如護頭目﹐何愚也耶。今日忽閱﹝66﹞此書﹐如見故人。因憶侯在東萊靜治堂﹐裝捲﹝67﹞初就﹐蕓簽縹帶﹐束十卷作一帙。每日晚更﹝68﹞散﹐輒校勘二卷﹐跋題一卷。此二千卷﹐有題跋者五百二卷耳。今手澤如新﹐而墓木已拱﹐悲夫﹗昔蕭繹江陵陷沒﹐不惜國亡﹐而毀裂書畫。楊廣江都傾覆﹐不悲身死﹐而復取圖書。豈人性之所著﹝69﹞﹐死生不能忘之歟。或者天意以余菲薄﹐不足以享此尢物耶。抑亦死者有知﹐猶斤斤愛惜﹐不肯畱在人間耶。何得之艱而失之易也。嗚呼﹐余自少陸機作賦之二年﹐至過蘧﹝qú﹞瑗﹝yuàn﹞﹝70﹞知非之兩歲歲﹐三十四年之間﹐憂患得失﹐何其多也。然有有必有無﹐有聚必有散﹐乃理之常。人亡弓﹐人得之﹐又胡足道﹗所以區區記其終始者﹐亦欲爲後世好古博雅者之戒云。紹興二﹝71﹞年﹑玄黓﹝chì﹞歲﹐壯月朔甲寅﹐易安室﹝72﹞題。

按此序大要﹐另見《容齋四筆》卷五。從之出者有《詩文史》卷十一﹑《彤管遺編》續集卷十七﹑《古文品外錄》卷二十三﹑詩詞雜俎本《漱玉詞》等﹐不另校。又《金石錄》舊抄本頗多﹐未能多校。此以呂無黨抄本爲底本。此序又收入孫星衍所編《續古文苑》卷十二﹐卽錄自雅雨堂本《金石錄》﹐不另校。

後序所署年月﹐以及序內所敍述各事之日期﹐多有問題﹐請參閱後附《李淸照事迹編年》。

➀徳父﹕商務印書館排印明抄本《說郛》卷十九載《瑞桂堂暇錄》﹝以下簡稱郛瑞本﹞作「夫」。按趙明誠之字﹐宋人或作徳甫﹐或作徳父﹐或作徳夫﹐蓋三字通用。

➁正﹕瑞本作「正其」。

➂僞﹕康熙謝世箕刻本《金石錄》﹝以下簡稱謝本﹞﹑雅雨堂《金石錄》﹝以下簡稱雅本﹐三長物齋叢書本《金石錄》出自雅本﹐不另校﹞﹑結一廬刊津逮祕書未刻本《金石錄》﹝以下簡稱結本﹞俱作「譌﹝é﹞」﹐「譌」卽「訛」字﹐訛謬較僞謬爲常見﹐疑作「譌」爲是。

➃載﹕瑞本作「具載」。

➄播﹕何義門校﹕「『播』當作『涯』。」﹝此據四部叢刊續編景印淸呂無黨手抄本《金石錄》所附校勘過錄。下引顧千里﹑呂無黨校語同。﹞顧亭林《日知錄》引作「王涯」﹐﹝見下﹞或顧所本作「王涯」也。

➅禮﹕瑞本作「吏」。按李淸照之父李格非似未嘗爲吏部員外郎﹐疑涉下趙挺之爲吏部侍郎而誤。

➆時﹕結本無「時」字。顧千里校﹝以下簡稱顧校﹞抹去﹐注﹕「『時』字錢本已衍。」﹝錢本指明錢叔寶抄本﹞

➇蔬﹕雅本作「疏」﹐明會稽鈕氏世學樓鈔說郛本《瑞桂堂暇錄》﹝以下簡稱鈕抄﹞作「素」。

➈練﹕謝本﹑雅本﹑鈕抄作「練」。顧校﹕「『練』﹐錢本已僞。」參閱注釋➆。

➉一﹕明謝行甫鈔本《金石錄》﹝以下簡稱謝抄﹞﹑結本﹑雅本﹑瑞本作「三」。

⑾十年﹕顧校抹去「十年」二字﹐注﹕作「錢本亦衍。」結本無此二字﹐與顧校合。

⑿拾﹕呂無黨校作「給」﹐謝本亦作「給」。

⒀紙﹕瑞本作「筆」。

⒁偶﹕瑞本作「偏」﹝鈕抄仍作「偶」﹞

⒂葉﹕結本作「葉子」﹔顧校「葉」下增一「子」字﹐注﹕「錢本已脫」。

⒃以﹕瑞本作「比」﹝鈕抄仍作「以」﹞

⒄中﹕顧校抹去「中」字﹐注﹕「錢本已衍。」

⒅屈﹕瑞本作「少緩」。

⒆出﹕顧校抹去「出」字﹐注﹕「錢本有。」﹝結本無此字﹐與顧校同。﹞

⒇懲﹕顧校攺「徵」。結本亦作「徵」﹐與顧校合。

﹝21﹞揩完塗攺﹕瑞本作「楷塗完整」。揩﹕雅本﹑結本作「楷」。

﹝22﹞翠羽﹕原作「翡翠」﹐據瑞本攺。

﹝23﹞室﹕謝抄作「體」。

﹝24﹞枕席枕藉﹕瑞本作「枕藉枕席」。枕席﹕雅本﹑結本無此字。枕藉﹕謝抄二字空格。

﹝25﹞寇﹕據瑞本攺。按此必淸照原文如是。今各本《金石錄》所載後序俱作「人」﹐蓋已經竄攺。

﹝26﹞「奔」句﹕鈕抄此下有空格若干。按後序此處文气不接﹐意義不明﹐必有闋文。鈕抄尙畱空格﹐足資考證﹐最爲善本。

﹝27﹞又﹕瑞本作「及」。

﹝28﹞第﹕原作「地」﹐據雅本﹑結本攺。

﹝29﹞三﹕顧校攺「二」﹐注﹕「錢本『三』」﹔結本亦作「二」。

﹝30﹞罷﹕瑞本「罷」字下有「建康」二字。

﹝31﹞三﹕瑞本作「二」。

﹝32﹞擔﹝擔﹞﹕顧校攺「檐」。

﹝33﹞葛衣岸巾﹕瑞本作「著衣巾」。「葛」﹕鈕抄作「著」。

﹝34﹞「目」句﹕瑞本作「目爛爛光射人」。

﹝35﹞聞﹕顧校「聞」下增一「或」字﹐注﹕「錢本脫」。

﹝36﹞中﹕結本「中」下有「或」字。

﹝37﹞次書冊卷軸﹕瑞本作「次書冊﹐次卷軸」。

﹝38﹞宗﹕鈕抄作「宋」﹔宋本《容齋四筆》亦作「宋」﹐據謝抄﹑雅本﹑結本﹑瑞本攺。

﹝39﹞忘之﹕謝抄﹑謝本﹑雅本作「忘也」﹐顧校「也」攺「之」。瑞本作「亡失」。

﹝40﹞服﹕據顧校增﹐注﹕「錢本脫」。

﹝41﹞疾﹕結本作「復」。

﹝42﹞八﹕瑞本作「七」。

﹝43﹞意﹕結本作「念」。

﹝44﹞余無所之﹕瑞本作「顧四維無所之」。

﹝45﹞余﹕結本作「且」﹐顧校攺「直」﹐注﹕「錢本『余』」。

﹝46﹞寇﹕他本作「人」。按宋本《容齋四筆》引作「虜陷洪」﹐《瑞桂堂暇錄》作「金寇陷洪州」。而通行本《容齋四筆》與傳本《金石錄》﹝明抄本亦然﹞俱不作「虜」或「寇」﹐必非淸照原文。後人妄攺﹐或出元人﹑淸人之手。今據瑞本攺。

﹝47﹞獨﹕結本作「獨余」﹔顧校下增「余」字﹐注﹕「錢本脫」。

﹝48﹞有弟迒任﹕謝抄作「有弟迒在」﹔結本作「有弟近任」﹔瑞本作「有弟仕」。

﹝49﹞守﹕謝抄﹑謝本﹑雅本﹑結本有「臺」字。

﹝50﹞之剡出陸﹕瑞本作「之嵊在陸」﹔鈕抄此句下有空格若干﹐蓋此處亦有脫文﹐舊抄本殊可貴也。

﹝51﹞奔行朝﹕瑞本作「奔赴行在」。

﹝52﹞海﹕瑞本作「岸」。

﹝53﹞道道﹕謝抄﹑謝本﹑雅本﹑結本﹑瑞本「道」字不疊。

﹝54﹞又﹕顧校抹去﹐注﹕「錢本衍」﹐結本無此字。

﹝55﹞頒﹕癸巳類稿引作「頌」﹐未知所據。

﹝56﹞語﹕瑞本作「詔」﹝鈕抄仍作「語」﹞

﹝57﹞遂﹕雅本﹑結本作「亦不敢遂己」。

﹝58﹞走﹕雅本﹑結本作「赴」﹔瑞本作「去」。

﹝59﹞剡﹕瑞本作「嵊縣」。

﹝60﹞簏﹕瑞本作「盝﹝lu﹞」。

﹝61﹞不已﹕雅本﹑結本作「不得活」。

﹝62﹞鐘復皓﹕瑞本作「鐘浩」﹔鈕抄作「鐘皓」。

﹝63﹞其﹕瑞本作「眞」﹝鈕抄作「其」﹞

﹝64﹞吳﹕顧校旁注﹕「吾」。

﹝65﹞帙﹕謝抄﹑謝本﹑雅本﹑結本﹑瑞本作「帖」。

﹝66﹞閱﹕雅本﹑結本作「開」。

﹝67﹞捲﹕瑞本作「幖﹝biāo﹞」﹔鈕抄作「標﹝標﹞」。

﹝68﹞更﹕雅本﹑結本﹑瑞本做「吏」。

﹝69﹞著﹕瑞本作「嗜」﹝鈕抄作「著」﹞

﹝70﹞過蘧瑗﹕瑞本作「蘧伯玉」﹔鈕抄作「過蘧伯玉」。

﹝71﹞二﹕瑞本作「四」﹐與《容齋四筆》所載合。

﹝72﹞室﹕瑞本作「堂」﹔三長物齋叢書本《金石錄後序》此下有「李淸照」三字署名。

祭趙湖州文

白日正中﹐嘆龐翁➀之機捷➁。堅城自➂墮﹐憐杞婦之悲深。

➀翁﹕歷城縣誌﹑癸巳類稿作「公」。

➁捷﹕癸巳類稿作「敏」。

➂自﹕堯山堂外紀﹑古今情史纂作「旣」。

漢巴官鐵量銘跋尾注

此盆色類丹砂。魯直石刻云「其一曰秦刀﹐巴官三百五十戊➀﹐永平七年第二十七酉。」余紹興庚午歲親見之。今在巫山縣治。韓暉➁仲云。

按﹕《金石錄》乃趙明誠所撰﹐李淸照亦筆削其間﹝見《貴耳集》卷上﹞。淸﹟王士禛《池北偶談》卷十四且云「趙明誠與其婦李易安撰《金石錄》﹐其書最傳。」趙明誠死於建炎三年﹝1129年﹞﹐而此注則敍及紹興二十年﹝1150年﹞事﹐近人頗以爲此注乃淸照所作。惟淸照未嘗至蜀﹐無由親見是器。明﹟曹學佺《蜀中廣記》卷六十八引作韓暉仲跋。如爲韓暉仲跋語﹐則頗似後人所附。「余紹興庚午親視見之」﹐極似紹興以後之語﹐或非李淸照所加注。

➀戊﹕雅雨堂叢書本《金石錄》校語云「魯直誤以『斤』爲『戊』」。

➁暉﹕四部叢刊本《金石錄》過錄顧千里校語云「『暉』旁注﹕注」。

詞論

樂府聲詩並著﹐最盛於唐。開元天寶間﹐有李八郎者﹐能歌擅天下。時新及第進士開宴曲江﹐榜中一名士先召李﹐使易服隱姓名﹐衣冠故敝﹐精神慘沮﹝jǚ﹞﹐與同之宴所﹐曰「表弟願與坐末。」眾皆不顧。旣酒行﹐樂作﹐歌者進﹐時曹元謙﹑念奴➀爲冠。歌罷﹐眾皆咨嗟稱賞。名士忽指李曰「請表弟歌。」眾皆哂﹝shěn﹞﹐或有怒者。及轉喉發聲﹐歌一曲﹐眾皆泣下﹐羅拜曰「此李八郎也。」自後鄭﹑衛之聲日熾﹝chì﹞﹐流靡之變日煩﹐已有菩薩蠻﹑春光好﹑莎雞子﹑更漏子﹑浣溪沙﹑夢江南﹑漁父等詞﹐不可徧舉。五代干戈﹐四海瓜分豆剖﹐斯文道熄。獨江南李氏君臣尙文雅﹐故有「小樓吹徹玉笙寒」﹑「吹皺一池春水」之詞。語𨿽奇甚﹐所謂亡國之音哀以思者也。逮至本朝﹐禮樂文武大備。又涵養百餘年﹐始有柳屯田永者﹐變舊聲作新聲﹐出樂章集﹐大得聲稱於世。𨿽協音律﹐而詞語塵下。又有張子野﹑宋子京兄弟﹑沈唐﹑元絳﹑晁次膺﹝yīng﹞➁輩繼出﹐𨿽時時有妙語﹐而破碎何足名家。至晏元獻﹑歐陽永叔﹑蘇子瞻﹐學際天人﹐作爲小歌詞﹐直如酌蠡﹝lǐ﹞水於大海﹐然皆句讀不葺之詩爾。又往往不協音律者何耶﹖蓋詩文分平側﹐而歌詞分五音﹐又分五聲﹐又分六律﹐又分淸濁輕重。且如近世所謂聲聲慢﹑雨中花﹑喜遷鶯﹐旣押平聲韻﹐又押入聲韻。玉樓春本押平聲韻﹐又押上去聲﹐又押入聲。本押仄聲韻﹐如押上聲則協﹐如押入聲﹐則不可歌➂矣。王介甫﹑曾子固文章似西漢﹐若作一小歌詞﹐則人必絕倒﹐不可讀也。乃知別是一家﹐知之者少。後晏叔原﹑賀方回﹑秦少遊﹑黃魯直出﹐始能知之。又晏苦無鋪敍﹔賀苦少典重﹔秦卽專主情致﹐而少故實﹐譬如貧家美女﹐𨿽極妍麗丰逸﹐而終乏富貴態﹔黃卽尙故實﹐而多疵病﹐譬如良玉有瑕﹐價自減半矣。

➀曹元謙﹑念奴﹕癸巳類稿誤作「曹元念謙」。

➁膺﹕癸巳類稿誤作「鷹」。

➂歌﹕癸巳類稿作「通」﹐此句下注﹕謂本可通側﹐不拘上去入﹐若本側則上去入不可相通。

賀人孿生啟

無午未二時之分﹐有伯仲兩楷之似➀。旣系臂而系足﹐實難弟而難兄。玉刻雙璋﹐錦挑對褓。

《詩詞雜俎》本《漱玉詞》云「《漱玉集》不載﹐此啟見《文粹拾遺》。」

按﹕《文粹拾遺》世無此書﹐毛晉亦未必曾見《漱玉集》﹐所云殆亦本《瑯繯﹝「繯」字換「女」字偏旁﹞記》。

又按﹕沈雄《古今詞話詞品》卷下誤引「玉刻雙璋﹐錦挑對褓。」二句﹐以爲李易安詞。

➀似﹕原作「侶」。古今詞統作「異」﹐從宋稗類抄﹑宋詩紀事﹑癸巳類稿攺。「似」或作「佀﹝sì﹞」﹐因字形相近而誤作「佀」。

﹝二﹞補遺﹝2篇﹞

琴銘

�山之桐﹐斫﹝zhuó﹞其形兮。冰雪之絲﹐宣其聲兮。����﹐和性情兮。廣寒之秋﹐萬古流兮。

此銘據龔一《藏琴與傳琴》一文錄入﹐文載《文匯報》一九九二年四月三十日第五版筆會﹐曰「﹝張正吟﹞傳給我的一張無名琴﹐先生在贈送時及後來發表的文章中﹐都曾提及『相傳是李淸照的遺物』。」

﹝龔一﹞後又有《正吟琴的鑑賞》一文﹐載上海今虞琴社編﹑上海音樂學院音樂研究所協編之《今虞琴刊續》﹐謂「龍池右側爲『��之桐﹐……萬古流兮。』」

《文匯報》脫一「流」字。

此銘或琴上固有﹐或爲淸照自撰﹐姑存疑。

以上據徐培均《李淸照集箋注》補。

《打馬圖經》例論

1﹑《李淸照全集評注》﹐徐北文﹐濟南出版社﹐2005年2月二版

《打馬圖經》例論

《﹝打馬圖經﹞例論》系李淸照爲「依馬經」所寫的打馬「命辭」。「取其賞罰互度﹐每事作數語﹐隨事附見」﹝上俱引自《打馬圖經序》﹞﹐是對打馬條例﹝規則﹞的闡釋和論述﹐也是對有關經驗教訓的總結。「論皆駢語﹐頗工雅。」﹝淸胡玉縉《許庾學林﹟﹝打馬圖經﹞跋》﹞

例論凡十三則﹐雜於《打馬圖經》各項條例之中。所論𨿽爲打馬﹐實則表現了李淸照主戰抗敵﹑收復失地的愛國主義思想﹐是研究李淸照生平思想的重要材料之一。

《打馬圖經》明代周履靖《夷門廣牘》本題作《馬戲圖譜》。

一﹑「鋪盆例」論

旣先設席﹐豈憚攫金。便請著鞭﹐謹令編埒。罪而必罰﹐已從約法之三章﹔賞必有功﹐勿效繞牀之大叫。

二﹑「本采例」論

公車射策之初﹐記其甲乙﹔神武掛冠之日﹐定彼去畱。汝其有始有終﹐我則無偏無黨。

三﹑「下馬例」論

夫勞多者﹐賞必厚﹔施重者﹐報必深。或再見而取十官﹐或一門而列三戟。又昔人君每有賜﹐臣下必先乘馬焉。秦穆公悔赦孟明﹐解左驂而贈之是也。丰功重錫﹐爾自取之﹐予何厚薄焉﹖

四﹑「行馬例」論之一

九陽數也﹐故數九而立窩﹔窩險塗也﹐故入窩而必賞。旣能據險﹐以一當千﹔便可成功﹐寡能敵眾。請回後騎﹐以避先登。

五﹑「行馬例」論之二

行百里者半九十﹐汝其知乎﹖方玆萬勒爭先﹐千羈競輳。得其中道﹐止於半塗。如能疊騎先馳﹐方許後來繼進。旣施薄效﹐須稍旌甄。

六﹑「行馬例」論之三

萬馬無聲﹐恐是銜枚之後﹔千蹄不動﹐疑乎立仗之時。如能翠幕張油﹐黃扉啟印﹔雁歸沙漠﹐花發武陵。歌筵之小板初齊﹐天發之流星暫聚。或受彼罰﹐或旌己勞。或當謝事之時﹐復過出身之數。語曰﹕鄰之薄﹐家之厚也。以此始者﹐以此終乎。皆得成功﹐俱無後悔。

七﹑「打馬例」論之一

眾寡不敵﹐其誰可當﹔成敗有時﹐夫復何恨。若往而旋返﹐有同虞國之畱﹔或去亦無傷﹐有類塞翁之失。欲刷孟明五敗之恥﹐好求曹劌一旦之功。其勉後圖﹐我不棄汝。

八﹑「打馬例」論之二

趙幟皆張﹐楚歌盡起。取功定霸﹐一舉而成。方西鄰責言﹐豈可蟻封共處﹔旣南風不競﹐固難金埒同居。便請回鞭﹐不須戀廏。

九﹑「打馬例」論之三

虧於一簣﹐敗此垂成。久伏鹽車﹐方登峻阪﹔豈期一蹶﹐遂失長塗。恨羣馬之皆空﹐忿前功之盡棄。素蒙剪拂﹐不棄駑駘﹔願守門闌﹐再從驅策。溯風驤首﹐已傷今日之障泥﹕戀主銜恩﹐更待明年之春艸。

十﹑「倒行例」論

惟敵是求﹐惟險是據。後騎欲來﹐前馬反顧。旣將有爲﹐退亦何害﹖語不云乎﹕日暮途遠﹐故倒行而逆施之也。

十一﹑「入夾例」論

昔晉襄公以二陵而勝者﹐李亞子以夾寨而興者﹐禍福依伏﹐其何可知。汝其勉之﹐當取大捷。

十二﹑「落塹例」論

凜凜臨危﹐正欲騰驤而去﹔駸駸遇伏﹐忽驚阱塹之投。項羽之騅﹐方悲不逝﹔玄徳之騎﹐已出如飛。旣勝以奇﹐當旌其異﹐請同凡例﹐亦倒全盆。

十三﹑「倒盆例」論

瑤池宴罷﹐騏驥皆歸。大宛凱旋﹐龍媒並入。已窮長路﹐安用揮鞭﹖未賜獘帷﹐尢宜報主。驥𨿽伏櫪﹐萬里之志常存﹔國正求賢﹐千金之骨不棄。定收老馬﹐欲取奇駒。旣以解驂﹐請拜三年之賜﹔如圖再戰﹐願成他日之功。

李淸照集校注

