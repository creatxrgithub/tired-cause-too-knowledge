顧太淸詞選淸顧春

顧太淸詞選

顧太淸﹝1799—1877﹞﹐大淸第一女詞人。滿洲鑲藍旗人﹐名春﹐字梅仙﹐又字子春﹐號太淸﹐又號云槎外史。爲淸髙宗曾孫奕繪貝勒側室。著有《天遊閣集》詩集7卷﹐《東海漁歌》詞集6卷﹐晚年著有小說《紅樓夢影》。太淸詞飄逸靈動﹐渾然天成﹐位大淸四大女詞人﹝顧太淸﹐吳藻﹐呂碧城﹐徐燦﹞之首﹐其與夫君奕繪的詩詞唱和亦堪稱一絕。

浪淘沙碧瓦指離宮﹐樓閣玲瓏﹐遙看艸色有無中﹐最是一年春好處﹐煙柳空蒙。湖水自流東﹐橋影垂虹﹐三山秀气爲誰鐘﹖武帝旌旗都不見﹐鬱鬱蟠龍。

長相思爲陳素安姊畫梅小幅深胭脂﹐淺胭脂。細蕊繁英壓滿枝﹐淸香入夢遲。乍開時﹐欲謝時。鐵幹錚錚瘦影欹﹐東風任意吹。

憶秦娥情蕭索﹐啼鴉過盡春寒作。春寒作﹐春城十里﹐月明吹角。哀音一片傷淒絕﹐黃昏更覺東風惡。東風惡﹐深深庭院﹐重重簾幕。

海棠春海棠扶頭怯怯嬌如滴﹐照銀燭﹑千金一刻。葉補翠云裘﹐花綴胭脂色。華淸浴罷疑無力﹐更生受﹑東君護惜。亭北牡丹花﹐試問誰傾國﹖

鵲橋仙夢石橊婢一年死別﹐千年幽恨﹐尙憶垂髫初會。眼前難忘小腰身﹐侍兒裏﹑此兒爲最。悠悠往事﹐不堪回首﹐空墮傷心淸淚。夜深時有夢魂來﹐夢覺後﹑話多難記。

賀聖朝秧歌滿街鑼鼓喧淸晝﹐任狂歌狂走。喬裝艷服太妖淫﹐盡京都遊手。插秧種稻﹐何曾能夠﹖古遺風不守。可憐浪費好時光﹐負良田千畝﹗

燕歸梁得意東風快馬蹄﹐細艸沙堤﹐幾枝丰艷照淸溪。垂楊外﹐小橋西。寫來還恐神難似﹐肥和瘦﹐要相宜。碧紗窗下倩君題﹐聊記取﹐舊遊時。

眼兒媚自笑當年費苦吟﹐陳迹夢難尋。幾卷詩篇﹐幾張畫稿﹐幾許光陰。唾壺擊碎頻搔首﹐磨滅舊胸襟。而今贏得﹐千絲眼淚﹐一个愁心。

踏莎行幻影浮泡﹐原無憑據。个中變化紛如縷。也生歡喜也生愁﹐其間似有通神處。念切情眞﹐千頭萬緒。相逢未準飄然去。輕如蝴蝶膩如雲﹐寒衾不耐天明雨。

南柯子中元由金頂山回南谷山中書所見溪谷生涼意﹐肩輿緩緩遊﹐連林梨棗綴枝頭﹐幾處背蔭蘺落掛牽牛。遠岫云初歇﹐斜陽雨乍收﹐牧蹤樵徑細尋求﹐昨夜驟添溪水繞屯流。

杏花天同遊南谷﹐雲林先返﹐悵然賦此倚樓目送人歸去﹐望不盡﹑杏花深處。香車轉過山前路﹐苦被垂楊遮住。方七日﹑唱予和汝。匆匆返去而不顧。𨿽云小別愁難訴﹐彼此相思情互。

風光好春日好風光﹐漸天長。正月遊蜂出蜜房﹑爲人忙。探春最是沿河好﹐煙絲裊。誰把柔條染嫩黃﹐大文章。

步蟾宮至日黃鐘律呂吹葭管﹐漸風日﹑陽和向暖。詩書相對坐晴窗﹐看野馬﹑紛紛過眼。五紋誰計絲長短﹐且圖个﹑晝長一綫。自知不共世人妝﹐何必問﹑畫眉深淺。

南鄕子雲林招遊三官廟看海棠﹐不果行﹐用來韻答之正好看花天﹐漠漠輕陰揚柳煙。最是海棠嬌太甚﹐躚翩。半要人憐半自憐。風信莫狂顚﹐艷色能畱幾日鮮。分付封姨休掃卻﹐飛仙。似帶餘酲晚更妍。

喝火令己亥驚蟄後一日﹐雪中訪雲林﹐歸途雪已深矣。遂題小詞﹐書於燈下久別情尢熱﹐交深語更繁。故人畱我飲芳樽。已到雅棲時候﹐窗影漸黃昏。拂面東風冷﹐漫天春雪翻。醉歸不怕閉城門。一路瓊瑤﹐一路沒車痕。一路遠山近樹﹐妝點玉乾坤。

玉樓春過棗花寺看牡丹扶頭霧雨催春盡﹐十日舊遊花尙嫩。東風一夜損芳菲﹐滿地落紅深幾許﹖風前弱絮吹成陣﹐欄外綠陰經雨潤。回頭一笑囑花王﹐來歲花開仍過問。

金縷曲上定郡王筠鄰主人人世誠難料。嘆英雄﹑未完夙志﹐天何艸艸。母子孤孀無人問﹐誰許王孫哀告。空騷首﹑難舒懷抱。可也九泉能念我﹐掩啼痕獨向風前悼。寫不盡﹐招魂稿。沈憂損性成顚倒。感靑天﹑一聲霹靂﹐陰霾都掃。拯救生民稍援手﹐泛出慈航仙棹。更無盡﹑神光普照。𨿽有覆盆終解釋﹐此生恩擬向來生報。聊獻上﹐陳情表。

意難忘哭雲林妹十載思量。幸蓮輿北上﹐重賭容光。芳顏仍似玉﹐雲鬢卻成霜。相把袂﹐語悲傷。說離亂兵荒。嘆年來﹐驚驚恐恐﹐無限淒惶。忽然病入膏肓。是長途辛苦﹐體不禁當。君心應自在﹐我意竟難忘。持素手﹐斷柔腸。問去者何方﹖望魂兮﹐望魂兮早降﹐享我杯漿。

醉春風雨後過和鳴館﹐主人畱飲。北窗外橊花一株﹐髙過檐芽﹐翠葉扶疏﹐絳英爛漫﹐予戲名曰一丈橊。歸來譜此。趨近髙人館﹐不避泥塗爛。多情畱客具盤飧﹐勸﹐勸﹐勸。酒泛金杯﹐菜香犀箸﹐瓜陳玉碗。雨過閒庭院﹐風引輕羅扇。主人含笑囑回頭﹐看﹐看﹐看。窗外新栽﹐橊花一丈﹐綠陰遮滿。

一剪梅月夜獨酌寂寞空庭月一方。窗裏燈光﹐簾外天光。深杯獨酌耐微涼﹐詩盡枯腸﹐酒滿愁腸。交枝花影不成行。才下回廊﹐又上東墻。三更敲過夜何長﹐收拾匡牀﹐炷好鑪香。

探春慢春陰九十韶光﹐淸明過了﹐一年春色將盡。雨灑芳田﹐煙霏深院﹐偏是淸陰惹困。燕子來時候﹐已辜負﹑幾番花信。海棠零落閒庭﹐風飄萬點成陣。懊惱畱春不住﹐算只有陌頭﹐楊柳勾引。漠漠情懷﹐懨懨天气﹐況又陰情無準。多少傷心處﹐柰歲月﹑暗催雙鬢。對酒當歌﹐回頭往事休論。

虞美人雨中答湘佩秋來比似春時瘦﹐空度如年晝。喓喓虫語報西風﹐早又銀一葉落梧桐。經旬霪雨難尋勝﹐積水連花徑。苔痕艸色映羅襟﹐時有竹梢相觸似鳴琴。

碧芙蓉雨後由三官廟同雲林﹑紉蘭過尺五莊看荷花作一帶小紅橋﹐同倚畫欄﹐池面荷靚。颭颭蘆梢﹐立蜻蜓不定。新雨過﹑璚珠萬點﹐蕩流霞﹑妙蓮香冷。聽垂楊岸﹐幾樹鳴蟬﹐催起遊人興。虛亭縈曲沼﹐望不盡﹑綠葉千柄。隔水盈盈﹐似美人臨鏡。雪冰藕﹑涼生羅袂﹐泛淸樽﹑風吹酒醒。斷雲殘照﹐漸花外﹑天光向暝。

金縷曲王子蘭公子壽同寄詞見譽﹐譜此致謝今古原如此。嘆浮生﹑飛花飄絮﹐隨風已矣。落混沾茵無定相﹐最是孤臣孽子。經患難﹑何曾容易。況是女身蕪薄命﹐愧樗材枉受虛名被。思量起﹐空揮涕。古人才調誠難比。借冰絲﹑孤鸞一操﹐安排宮徵。先世文章難繼緒﹐不過扶持培置。且免个﹑鶉衣粟米。教子傳家惟以孝﹐了今生女嫁男婚耳。承過譽﹐感無己。

暗香疏影自題澹月疏梅昏黃澹月。侵水邊籬下﹐縞衣瑩潔。仙骨珊珊﹐占斷小園風景別。認取朦朧影子﹐嫻雅處﹑丰姿淸絕。恍又是﹑水面低窺﹐窗外一枝瞥。羞與眾芳搖落﹐孤髙竟不與﹑眾芳爭悅。冷淡生涯﹐冰玉精神﹐耐到東風時節。尋檐寫出羅浮稿﹐忍便共﹑凡花輕折。任橫斜﹑素壁移燈﹐印上半林香雪。

金縷曲詠白海棠洞戶深深掩。笑世間﹑濃脂膩粉﹐那般妝點。認取朦朧明月下﹐不許東風偸颭。偏觸動﹐詞人系念。昨日微陰今日雨﹐好春光有限無餘欠。肯爲我﹐一時暫。冰綃霧縠誰烘染﹖愛依依﹑柔條照水﹐靚妝淸艷。墻角綠陰檻外影﹐印上蕓窗冰簟。隔一片﹐淸陰黯澹。不是封姨情太薄﹐是盈盈樹底魂難懺。春欲暮﹐易生感。

金縷曲送屏山姊扶柩旋裏豈是無情者。送將歸﹑家山安葬﹐聰聰車馬。此去長途須保重﹐仔細雨天風夜。況已是﹑暮年人也。卅載交情如手足﹐悵離懷﹑多少傷心話。難把你﹐車兒把。牽衣執手偏難捨。盼魚書﹑總然數字﹐也須親寫。我本多愁君善病﹐兩地情牽意惹。夢不到﹑橫河宅舍。硬著心腸眞个去﹐此時情﹑何日方能罷。相思淚﹐風前灑。

江城子題孫子勤西溪紀遊圖西溪溪水拍天長﹐放游船﹐足畱連。一片蘆梢飛雪滿前灘。仙侶同舟歸去晚﹐夕陽下﹐起寒煙。乘流欲上白雲間﹐小橋邊﹐浪花圓。只有忘機鷗鷺對人間。回首茅庵紅葉裏﹐僧送客﹐倚欄幹。

定風波謝云姜妹贈蜜漬荔支冰雪肌膚裹絳紗﹐者般滋味產天涯。二十七年風景變﹐曾見。連林閩海野人家。何必更求三百顆﹐珍果。數枚直比服丹砂。恰好嫩涼秋雨後﹐消受。感君髙義轉咨嗟。

淸平樂二月十日﹐金夫人惠蕓薹菜﹐予不食此味廿六年矣。遂以短詞記之春風春雨﹐醞釀春如許。三十六陂芳艸路﹐尙記昔年遊處。漠漠翠羽金英﹐菜花開近淸明。好是江南二月﹐者般滋味香淸。

醉春風自題畫梅﹐用竹葉庵韻暖室香成陣﹐老幹塗紅粉。梅花窗子月明時﹐忖﹐忖﹐忖。山意衝寒﹐湖光壓碧﹐乍傳春信。綠點苔衣襯﹐不許風吹損。夢爲蝴蝶到羅浮﹐問﹐問﹐問。疏影橫斜﹐暗香浮動﹐誰能拘緊﹖

金縷曲自題聽雪小照兀對殘燈讀。聽窗前﹑蕭蕭一片﹐寒聲敲竹。坐到夜深風更緊﹐壁暗燈花如菽。覺翠袖﹑衣單生粟。自起鉤簾看夜色﹐壓梅梢萬點臨流玉。飛雪急﹐鳴髙屋。亂雲黯黯迷空谷。擁蒼茫﹑冰花冷蕊﹐不分林麓。多少詩情頻在耳﹐花气燻人芳馥。特寫入﹑生綃橫幅。豈爲平生偏愛雪﹐爲人間畱取眞眉目。闌干曲﹐立幽獨。

浪淘沙人世競無休﹐驛馬耕牛。道人眉上不生愁。閒把丹書窗下坐﹐此外何求﹖光景去悠悠﹐歲月難畱。百年同作土饅頭。打疊身心安穩處﹐順水行舟。

浣溪沙立春前三日詠盆中茉莉。南北從來气候差﹐立春楊柳未舒芽。洞中先見素馨花。一綫柔風搖翠葉﹐滿枝香雪綴璚葩。水仙气味略差些。

花气襲人喜欲狂﹐花前對酒樂非常。美人名字有餘香。粵海炎天才菉蔌﹐燕京臘月已芬芳。從今休說小南彊。

定風波惡夢事事思量竟有因﹐半生嘗盡苦酸辛。望斷雁行無定處﹐日暮﹐鶺鴒原上淚沾巾。欲寫愁懷心已醉﹐憔悴﹐昏昏不似少年身。惡夢醒來心更怕﹐窗下﹐花飛葉落總驚人。

浪淘沙春日同夫子遊石堂﹐回經慈溪見鴛鴦無數﹐馬上成小令花木自成蹊﹐春與人宜。淸流荇藻蕩參差。小鳥避人棲不定﹐飛上楊枝。歸騎踏香泥﹐山影沈西。鴛鴦衝破碧煙飛。三十六雙花樣好﹐同浴淸溪。

金縷曲蕓臺相國屬題宋本金石錄日暮來靑鳥﹐啟瑤函﹑紙光如砑﹐香雲縹緲。風雅唱隨誇漱玉﹐夏鼎商彜細考。聚絕世﹑人間瑰寶。幾易滄桑悲散落﹐剩琳瑯小束雕鐫妙。揅經室﹐爲長保。相公白髮親讎校。擁書城﹑玉臺仙侶﹐況兼同好。南渡烽煙驚瑣尾﹐不盡亂離懷抱。更誰究﹑言妖顚倒。賴有名言爲昭雪﹐按編年﹑證取宣文老。蠅點璧﹐淨如掃。

好事近過棗花寺看牡丹﹐是時花尙含苞將近牡丹時﹐已是海棠零落。祝爾早些開者﹐怕東風擔閣。匆匆古寺暫分襟﹐執手更相約。十日重來恰好﹐定看花南郭。

傳言玉女雪夜不寐一夜風威﹐燈暈疏窗微照。雲母屏風﹐護羅幃寒峭。黃花影裏﹐數盡更籌多少﹖新愁舊悶﹐竟難忘了。多病何堪﹐紛緒亂﹑縈懷抱。茶鐺藥裹﹐揚輕煙香杳。稜稜瘦骨﹐顧影翻然成笑。遊仙有夢﹐也成顚倒。

江城子落花花開花落一年中﹐惜殘紅﹐怨東風。惱煞紛紛﹐如雪撲簾櫳。坐對飛花花事了﹐春又去﹐太勿匆。惜花有恨與誰同﹗曉妝慵﹐忒愁儂。燕子來時﹐紅雨畫樓東。盡有春愁銜不去﹐無才思﹐是遊蜂。

江城子記夢煙籠寒水月籠沙﹐泛靈槎﹐訪仙家。一路淸溪雙槳破煙劃。才過小橋風景變﹐明月下﹐見梅花。梅花萬樹影交加﹐山之涯﹐水之涯。澹宕湖天韶秀總堪誇。我欲徧遊香雪海﹐驚夢醒﹐怨啼鴉。

如夢令送春昨日送春歸了﹐枝上殘紅漸少。簾外綠陰多﹐滿地落花誰掃﹖休掃﹐休掃﹐一任東風吹老。

蒼梧謠聽﹐黃鶴樓中三兩聲。仙人去﹐天地有餘靑。

蒼梧謠正月三日自題墨牡丹扇儂﹐淡掃花枝待好風。瑤臺種﹐不作可憐紅。

冉冉雲雨中張坤鶴過訪秋雨瀟瀟意難暢。忽敲門﹑道人來訪。玄都客﹑談論海天方丈。全不管﹐世間得喪。惟有眞知最髙尙。一任他﹑你爭我讓。把身心﹑且自忘憂頤養。閱盡古今花樣。

風光好春日好時光﹐恁天長。正月遊蜂出蜜房﹐爲人忙。探春最是沿河好﹐煙絲裊。誰把柔絲染嫩黃﹐大文章。

憶江南題唐伯虎江南水村五首江南村﹐桑柘一村村。萬點鴨兒浮遠岸﹐兒家稚子候柴門﹐風雨近黃昏。

入塞盆梅好花枝﹐正淸香欲破時。似《霓裳》一曲﹐奏罷下瑤池。紅也宜﹐白也宜。小樓夜涼月影移﹐短屏山﹐衾冷夢遲。洞天深處護冰姿。蜂不知﹐蝶不知。

定風波雨中海棠曉起庭除積落花﹐亂紅和雨受風斜。惟許荼蘼同一夢﹐相共。飄零殘粉卸韶華。滿樹輕陰垂綠綬﹐剩有。翩翩碎影護檐牙。切莫東風盡吹落﹐斟酌。枝頭紅萼暫畱些。

琵琶仙題琵琶妓陳三寶小像歌舞風光﹐十三歲﹑索五千金髙價。休矜燕子輕盈﹐腰肢更嬌奼。春院靜﹑琵琶一曲﹐也應算﹑調髙和寡。十里湖光﹐無邊山色﹐花底遊冶。恍疑是﹑蘇小當年﹐又疑是﹑秋娘未曾嫁。眉目本然淸楚﹐被旁人偸寫。爭不似﹑潯陽湓浦﹐抱檀槽﹑感動司馬。好稱珠勒金鞍﹑許誰迎迓﹖

看花回題湘佩妹梅林覓句小照忽見橫枝近水開﹐香逐風來。惜花人在花深處﹐倚綠筠﹑幾度徘徊。前身明月是﹐應伴寒梅。冰作精神玉作胎﹐天付其才。怕教風信催春老﹐撚花枝﹑妙句新裁。暗香疏影裏﹐立盡蒼苔。

庭院深深杏莊婿屬絡緯美人團扇開到黃花秋老﹐涼風吹過妝樓。雲鬢宮樣罷梳頭。綺窗無个事﹐曉日上簾鉤。細檢瓜瓤菜葉﹐愛聽絡緯聲幽。持來素手慢凝眸。想因觀物化﹐應不解悲秋。

醉紅妝自題海棠折扇木欣欣兮春向榮。試新妝﹐出華淸。宿醒未解尙懵騰﹐嬌無那﹐畫欄憑。碎紅滴落染猩猩。昨宵雨﹐曉寒輕。特爲玉樓人作畫﹐三五朵﹐一枝橫。

淩波曲題吹笛仕女團扇西風露零﹐髙樓笛聲。無端吹起離情﹐落梧桐葉輕。三更四更﹐云窗未扃。小蟾斜影分明﹐掛欄幹正平。

鷓鴣天爲盂文郡君寫冬花小幅並題窗外寒梅報早春﹐山茶紅綻十分新。宓妃小試淩波襪。意態由來畫不眞。天上果﹐世間因﹐花枝常對玉堂人。夜來睡起含章殿﹐疏影婷婷是化身。

金縷曲題劉季湘夫人《海棠巢樂府》小雅離騷旨。好文章﹑半生事業﹐千秋名字。疊雪裁冰詞絕妙﹐不共吹花嚼蕊。早稱出﹑拖金衣紫。天際靈風飄玉葉﹐海棠巢﹑萬點胭脂醉。三復讀﹐羨無已。一輪明月前身是。迥超塵﹑海鏡流珠﹐寒茫萬里。羞煞凡間兒女語﹐錦瑟朱弦淸麗。使聽者﹑洋洋盈耳。肅肅雍雍廊廟器﹐豈尋常﹑粉黛嬌容止。想老筆﹐更精粹。

東風齊著力水波燕子來時﹐回塘向暖﹐野水煙生。剛勝柔絮﹐初泛落花輕。慢慢垂楊曲沼﹐才添了﹑幾點浮萍。魚苗長﹐生機浩蕩﹐恰趁新晴。霧縠太輕盈。波細細﹑參差碧浪縱橫。遙天倒影﹐渺渺動柔情。好是東風消息﹐吹不定﹐似皺還平。天涯路﹐一篙新漲﹐萬里春程。

南鄕子惜花詞一夜妒花風﹐吹過欄幹第幾重﹖何事封姨情太薄﹐匆匆﹐零落深叢與淺叢。春冷逼房櫳﹐曉起開簾掃落紅。風勢未停天又雨﹐濛濛﹐亂捲飛花小院中。

早春怨春夜楊柳風斜﹐黃昏人靜﹐睡穩棲鴉。短燭燒殘﹐長更坐盡﹐小篆添些。紅樓不閉窗紗﹐被一縷﹑春痕暗遮。淡淡輕煙﹐溶溶院落﹐月在梨花。

金縷曲題姚珊珊小像何處春風面﹖畫圖中﹑雲鬟倭鬌﹐羽衣輕軟。似有遊魂招不得﹐難寫寸心幽怨。絲不盡﹑春蠶在繭。離合神光空有夢﹐夢髙唐路杳情無限。陽臺女﹐更誰見﹖珊珊月下來何晚。是耶非﹑恍惚曾聞﹐筠簫象管。公子憑虛卿薄命﹐對影徒增浩嘆。好事者﹑新詞題滿。倩倩眞眞呼不應﹐惹相思海上三山遠。人間事﹐本如幻。

江城梅花引雨中接云姜信故人千里寄書來。快些開﹐慢些開。不知書中安否費疑猜。別後炎涼時序攺﹐江南北﹐動離愁﹐自徘徊。徘徊﹑徘徊﹑渺予懷。天一涯。水一涯。夢也﹑夢也﹐夢不見﹐當日裙釵﹗誰念西風翹首寸心灰﹖明歲君歸重見我﹐應不是﹐別離時﹐舊形骸﹗

浪淘沙慢又盼到﹑冬深不見﹐故人消息。況當雪後﹐幾枝寒梅﹐綠萼如滴。對暗香疏影思佳客。細思量﹑兩地相思﹐怕夢裏﹑行蹤無準﹐各自都成悲戚。無極。九回柔腸﹐十分幽怨﹐不啻海角天涯﹐難寄傷心淚﹐𨿽暫成小別﹐也勞心力。回首當初﹐在眾香國裏花同惜。最無端﹑寒來暑往﹐天天使人疏隔。問何時﹑共倚欄幹曲﹐坐西窗剪燭﹐千言與萬語﹐叨叨不盡﹐說從前相憶。

回文詩秋江一釣野情閒﹐赤葉楓林映碧灘。遊子客途鄕渺渺﹐寺樓山曲路漫漫。幽窗夜火孤村遠﹐闊岸荒沙落月殘。舟泊晚涼初過雁﹐愁生更盡望江寒。

臺髙接影雲山遠﹐漠漠煙溪碧繞廊。回浪細翻平柳岸﹐小舟輕蕩亂花塘。罍樽瀉露淸珠曉﹐簟枕浮光素月涼。苔徑覆篁新過雨﹐晚蟬鳴處動荷香。

玉房怨元宵夜﹐兀坐燈窗下。問蒼天﹐人在誰家﹖恨玉郎﹐全無一點直心話。叫奴欲罷不能罷。吾今合口不言他。論交情﹐曾不差。染塵皂﹐難說淸白話。恨不得﹑一刀兩斷分兩家。可憐奴﹑手中無力能拋下。我今設一計﹐教他無言可答。﹝按﹕藏了從一到十的數字﹕第一句﹐「元」字去掉「兀」是一﹔第二句﹐「天」字不見了「人」是二﹔第三句﹐「玉」字「無一點直」是三﹔第四句﹐繁體「罷」字沒有「能」是四﹔第五句﹐「吾」字「捨口」是五﹔第六句﹐「交」字「曾不差」卽不要「Ｘ」﹐是六﹔第七句﹐「皂」字「難說淸白」卽不要「白」﹐是七﹔第八句﹐將「分」字「一刀兩斷」是八﹔第九句﹐「拋」字沒有了「手」旁和「力」﹐是九﹔第十句﹐「計」字「無言」是十﹞

髙山流水南谷淸風閣落成﹝和丈夫奕繪的詞﹞羣山萬壑引長風﹐透林臯﹑曉日玲瓏。樓外綠陰深﹐憑欄指點偏東。渾河水﹑一綫如虹。淸涼極﹐滿谷幽禽啼嘯﹐冷霧溟蒙。任海天寥闊﹐飛躍此身中。云容。看白雲蒼狗﹐無心者﹑變化虛空。細艸絡危巖﹐巖花秀﹑媚日承紅。淸風閣﹐髙淩霄漢﹐列岫如童。待何年歸去﹐談笑各爭雄。﹝奕繪原詞﹕山樓四面敞淸風﹐俯深林﹐戶牖玲瓏。雨後憑欄﹐直望盡海云東。欄幹外﹑影接垂虹。夕陽轉﹐滿壑松濤浩浩﹐花露蒙蒙﹐擁鄴侯書架﹐老我此樓中。從容。啟云窗髙朗﹐微涼夜﹑秋緯橫空。襟袖拂星河﹐雞三唱﹑曉日通紅。同志者﹑二三良友﹐侍立靑童。問茫茫宇宙﹐屈指幾豪雄。﹞

鷓鴣天上巳同夫子遊丰臺南郭同遊上巳天﹐小橋流水碧灣環。海棠婀娜低紅袖﹐楊柳輕盈蕩綠煙。花艷艷﹐柳翩翩﹐斷魂花柳又春殘﹐夕陽影裏雙飛蝶﹐相逐東風下菜田。

髙山流水聽琴社中課題七條弦上寫柔情。一絲絲﹑彈動秋聲。風拍小簾櫳﹐花陰恰有人聽。芭蕉影﹑隔住紅燈。分明是﹐流水髙山絕調﹐戛玉敲冰。是幽蘭制佩﹐腕底散芳馨。泠泠。虛空度鴻雁﹐寒浦外﹐水靜沙平。何處怨蒼梧﹐送落葉舞風輕。掩朱帷﹑拍緩弦停。夜深也﹐還怕纖纖素指﹐錯點明星。默無言﹑恍若江上數峯靑。

滿江紅歸去來兮﹐怕君去﹐少畱君坐。說不盡﹑離愁彼此﹐淚隨聲墮。野店長途當自愛﹐脂車秣馬須親課。報平安兩字寄書頻﹐君休惰。新年事﹐匆匆過﹔冰初解﹐東風大。隔江關千里﹐相思無那。今日分襟何日見﹖觀音不管人些个。聽一聲珍重去難畱﹐傷心我。

鷓鴣天冬夜聽夫子論道﹐不覺漏三更矣﹐盆中殘梅香發﹐有悟賦此夜半談經玉漏遲﹐生機妙在本無奇。世人莫戀花香好﹐花到香濃是謝時。蜂釀蜜﹐蠶吐絲﹐功成安得沒人知﹖恆沙有數劫無數﹐萬物皆吾大導師。

意難忘自題梅竹雙淸圖一徑幽香。傍猗猗修竹﹐疏影彷徨。橫斜深院宇﹐冷艷小池塘。才雪後﹐乍芬芳。盡無語持觴。向夜闌﹑巡檐索句﹐特費思量。相思難話衷腸。想佳人空谷﹐一樣情傷。簾櫳燈黯黯﹐籬落月昏黃。多少事﹐意難忘。似不自禁當。更怕他新愁舊夢﹐虛度年光。

醉翁操題雲林﹤湖月沁琴圖﹥小照悠然。長天。澄淵。渺湖煙。無邊。淸輝燦燦兮嬋娟。有美人兮飛仙。悄無言﹐攘袖促鳴弦。照垂楊﹑素蟬影偏。羨君志在﹐流水髙山。問君此際﹐心共山間水間﹖云自行而天寬﹐月自明而露漙。新聲和且圓﹐輕微徐徐彈。發曲散人間﹐月明風靜秋夜寒。

一叢花題雲林連枝玉樹羨君家﹐天與好才華。知名彼此情先熟﹐恨萬重﹑水障雲遮。今始見君﹐神情散朗﹐淸潔比梅花。新詩示我妙無加﹐詞調更堪誇。丹靑更有生花筆﹐寫湖山﹑翠靄朱霞。咳唾成珠﹐池塘結夢﹐春艸徧天涯。

步蟾宮自題畫扇沈沈庭宇閒淸晝﹐惜春去﹑怕春消瘦。爲花寫出好精神﹐展紈紊﹑粉融脂澑。徽風不許絲兒透﹐看顏色﹑年年依舊。碧桃深處海棠開﹐低枝上﹑翠禽同宿。

浪淘沙夢遊一處曰天籟寺。壁間有詞﹐牢記半闕﹐醒卽筆之於簡樓外雨初晴﹐人倚云屏。月華如水照吹笙。多事夜寒添半臂﹐春也無情。殘燭尙熒熒﹐好夢初驚。紗窗曉色已平明。天籟不知何處寺﹐一片虛靈。

更漏子懷雲林雨絲絲﹐風細細﹐盡是銷魂滋味。風細細﹐雨絲絲﹐相思十二時。我憶君﹐君憶我﹐兩意一無不可。君憶我﹐我憶君﹐愁腸似轉輪。

金縷曲題《花簾詞》寄吳蘋香女士﹐用本集中韻何幸聞名早。愛春蠶﹑纏綿作繭﹐絲絲縈繞。織就七襄天孫錦﹐彩綫金鍼都掃。隔千里﹑系人懷抱。欲見無由緣分淺﹐況卿乎與我年將老。莫辜負﹑好才調。落花流水難猜料。正無妨﹑冰弦寫怨﹐雲箋起艸。有美人兮倚修竹﹐何日輕舟來到﹖嘆空谷﹑知音偏少。只有鶯花堪適興﹐對湖光山色舒長嘯。願寄我﹑近來稿。

浪淘沙正月聞雁憶云姜別後計行郵﹐將到揚州。相思一日似三秋。惱煞雁行天上字﹐字字離愁。回首憶春遊﹐花底勾畱。柰何歲月太悠悠。數至海棠開日近﹐不見歸舟。

迎春樂乙未新正四日看釗兒等采茵蔯東風近日來多少﹖早又見蜂兒了。紙鳶幾朵浮天杪﹐點染出晴如掃。暖處有星星細艸﹐看羣兒綠階尋繞﹐采采茵蔯芣苢﹐提个籃兒小。

惜分釵看童子抖空中春將至﹐晴天气﹐消閒坐看兒童戲。偕天風﹐鼓其中。結采爲繩﹐節竹爲筒。空﹗空﹗人間事﹐觀愚智﹐大都制器存深意。理無窮﹐事無終﹐實則能鳴﹐虛則能容。衝﹗衝﹗

鷓鴣天傀儡傀儡當場任所爲﹐訛傳故事惑癡兒。李唐趙宋皆無考﹐妙在妖魔變化奇。駕赤豹﹐從文貍﹐衣冠楚楚假威儀。下場髙掛成何用﹐刻木牽絲此一時。

燭影搖紅聽梨園太監陳進彈琴雪意沈沈﹐北風冷觸庭前竹。白頭阿監抱琴來﹐未語眉先蹙。彈徧瑤池舊曲。韻泠泠﹐水流云瀑。人間天上﹐四十年來﹐傷心慘目。尙記當初﹐梨園無數名花簇。笙歌縹緲碧雲間﹐享盡神仙福。太息而今老僕﹐受君恩﹑沾些微祿。不堪回首﹐暮景蕭條﹐窮途歌哭。

祝英臺近潭拓龍潭古松陰﹐幽澗底﹐流水漱山股。紅葉寒煙﹐飛鳥自來去。蒼茫艸界羊蹤﹐霜封樵徑﹐石頭滑﹑與夫相語。酌淸俎﹐穿林瑟毖風吹﹐陰崖望堆素。縹渺峯頭﹐指點過來路。平臨佛剎巍峨﹐鐘聲初起﹐梵音散﹑諸天花雨。

風入松亂山深處有人家﹐細路欹抖。長松萬樹圍茅屋﹐響寒濤﹐天際靑霞。曲澗平鋪略彴﹐飛泉髙掛檐牙。幽人肥遁厭煩嘩﹐雲水生涯。攜筇來有談經客﹐露疏窗﹑蘿薜周遮。陋室居之何陋﹖滿堂金玉無加。

飛雪滿羣山十五雪後銀海搖光﹐玉山霏素﹐平臨萬井煙村。嫩楊枝上﹐靑簾髙掛﹐飛來一縷春痕。妙香生佛宇﹐恍行入﹑桃源洞門。花光照眼﹐花香染袖﹐花底醉遊人。禪院裏﹑同登歡喜地﹐倚明窗西望﹐笑語欣欣。雲箋佳句﹐朱弦法曲﹐何殊桃李春園。良辰容易過﹐且消受﹑香溫酒溫。夕陽才沒﹐半城涼月天未昏。

奕繪詞選

念奴嬌十分憐愛﹐帶七分羞澀﹐三分猶像。彤管瓊琚畱信物﹐難說無憑無據。眼角傳言﹐眉頭寄恨﹐約略花間遇。見人佯避﹐背人攜手私語。誰料苦意甜情﹐酸離辣別﹐空負琴心許。十二碧峯何處是﹖化作彩雲飛去。璧返秦庭﹐珠還合浦﹐縹緲神仙侶。相思寤寐﹐夢爲蝴蝶相聚。

髙山流水山樓四面敞淸風﹐俯深林戶牖玲瓏。雨後一憑欄﹐直望盡海云東。欄幹外﹐影接垂虹。夕陰轉﹑滿壑松濤浩浩﹐花露朦朦。擁鄴候書架﹐老我此樓中。從容。啟云窗髙期﹐微涼夜秋緯橫空。襟袖拂星河﹐雞三唱曉日通紅。同志者二三良友﹐侍立靑童。問茫茫宇宙﹐屈指幾豪雄。

意難忘題太淸梅竹雙淸圖心境悠然。正寒梅初發﹐疏映瑯玕。淸涼香雪海﹐幽僻竹林園。君不見﹐小簾前﹐正月色娟娟。照雙淸﹑髙懷朗韻﹐葉淡花鮮。同心其臭如蘭。盡拈來微笑﹐悟處忘言。佳人翠袖薄﹐仙子石牀寒。杯酒後﹐夢魂邊。似暗惜芳年。惹相思閒情一片﹐畫裏難傳。

翠羽吟以十金易得古玉笛一枝赤羽旗﹐黑豹衣﹐大破蚩尢歸。化被萬方﹐洞庭張樂宴羣妃。武功始成之曲﹐鐃鈸鼓角追隨。遂繼之﹑登歌淸廟﹐黃鐘十二宮移。風起雲捲落花飛﹐冰弦輕泛﹐玉笛閒吹。此際蠆鬟美目﹐兩兩素女﹑連蜷舞袖垂。仙仙百獸彼靡﹐噦噦鳴鳳來儀。此樂今亡矣。此玉苗﹑不異當時。七孔玲瓏陸離﹑五千年上手曾持。土花斑膠﹐幸未敲殘﹐永世寶之。

金續曲題太淸畫白海棠扇頭離垢仙人境。認依稀﹑素衣縞袂﹐繽紛交映。十二玉樓春正好﹐萬點輕瓊相並。又離合﹑神光不定。雪濺煙霏香露滴﹐笑世間﹑桃李成蹊徑。春睡起﹐曉裝靚。明珠翠羽朝臨鏡。韻憨憨﹑疏花隱葉﹐柔枝出梗。冷淡情懷嬌態度﹐不柰遲遲晝永。更不柰﹑雨多風猛。碧水紅攔幽艷處﹐問个中﹑風味何人領﹖請看取﹐畫中影。

生查子記夢中句相見十年前﹐相思十年後。江月闔廬城﹐春風戀纖手。夢好合歡才﹐夢短將離又。惆悵悵遊人﹐夢繞寒山秀。

﹝淸﹞徐徳培爲顧太淸詞集《東海漁歌》所作題詞﹝代序﹞﹕

綺羅香飲水開場﹐樵風結局﹐占盡聖朝詞史。一笛漁歌﹐宛似中峯突起。記當年﹐馬上銅琶﹐揮蔥玉﹐聲淒雁水。甚稿掂﹐都屬銀潢﹐易安而後此居士。遺編零落何處﹖差幸浦珠津劍﹐合成雙美。妙筆鎪冰﹐想象皓衣朱邸。只海棠﹐舊館云迷。料萬樹﹐燕支香萎。最難忘﹐一握秋紈﹐匆匆交失臂。

