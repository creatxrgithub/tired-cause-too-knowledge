拙政園詩餘

徐燦﹐字香蘋﹐號深明﹐茂苑人。陳之遴繼室。善塡詞﹐工繪事。順治十五年﹝1658﹞﹐之遴譴謫遼海﹐家產籍沒﹐全家移徙盛京。之遴歿後五年﹐湘蘋疏請歸骨﹐獲允。晚年皈依佛法﹐更號紫�﹝「竹」頭下「言」﹐音yán﹞﹐靜座內養﹐無疾而終。有《拙政園詩餘》。

搗練子。春怨

依舊綠﹐爲誰紅。艸艸花花滿淚叢。欲挽遊絲縈好夢﹐一枝啼血灑春空。

望江南。燕來遲

無情燕﹐故故卻才來。飛傍繡簾還絮語﹐笑人依舊是天涯﹐戢翼正徘徊。

長相思。別意

花冥冥﹐水泠泠。雨雨風風滿碧汀。勞勞長短亭。

想淒淸﹐倚銀屏。點點聲聲不忍聽。盈盈淚滿蘦。

西江月。春夜

明月照人淸夜﹐多愁多悶輸他。夢魂無計駐飛花﹐展轉碧闌西下。

柳嫩慢縈春病﹐梅銷暗自酸牙。漏聲千點滴窗沙﹐未到送春先怕。

西江月。感舊

剪燭閒思往事﹐看花尙記春遊。侯門東去小紅樓﹐曾共翠娥杯酒。

聞說傾城尙在﹐可如舊日風流。匆匆彈指十三秋﹐怎不教人白首。

西江月。十五夜雨

不是人孤明月﹐月還負卻良宵。如何三五雨瀟瀟﹐偏滴助愁萋艸。

云捲微寒入暮﹐一燈瘦影魂搖。夢歸宵短路迢迢﹐今夜夢歸須早。

西江月。感懷

又是春光將盡﹐東風愁煞梨花。春魂不化蝶回家﹐繞徧玉闌干下。

燕子呢喃未了﹐一庭蕉雨交加。淒聲細雨柰何它﹐記得前春曾怕。

西江月。水仙

素女乍離綺閣﹐水晶簾動微霜。幽情未肯便分香﹐怕見桃花紅浪。

粉蕊含嗔抱喜﹐怕它蝶亂蜂忙。一枝淸瘦玉初妝﹐不許何郎窺望。

醉花陰。春閨

午夜沈沈香薄覆﹐夢醒春依舊。怕得燕雙歸﹐帶卻愁來﹐偏向人心授。

一剪東風寒欲逗﹐漸逼檀眉瘦。也擬醉花陰﹐膩白夭紅﹐淒雨先僝僽。

醉花陰。風雨

幾日愁風和恨雨。鄕夢教畱住。花外燕雙飛﹐等得它來﹐訴與傷心語。

碧雲有路須歸去﹐靑鳥書無據。殘月又模糊﹐空照人愁﹐沒个分明處。卜算子。春愁

小雨做春愁﹐愁到眉邊住。道是愁心春帶來﹐春又來何處。

屈指數花期﹐轉眼花歸去。也擬花前學惜春﹐春去花無據。

如夢令。閨思

細雨落花江上﹐風動玉鉤簾帳。試問倚闌人﹐愁鎖一天春望。怊悵﹐怊悵。波畔雙魚輕漾。

如夢令

雨過幾枝紅倦﹐寂寂瑣窗西畔。半夢半醒時﹐誰向繡衾低喚。魂斷﹐魂斷﹐花也爲人長嘆。

如夢令。春晚

花似離顏紅少﹐梅學愁心酸早。生怕子規聲﹐啼綠庭前芳艸。春老﹐春老﹐幾樹垂楊還裊。

如夢令。和韻

昨夜雨添春重﹐滴到眉端愁動。剪剪海棠風﹐一點殘燈紅弄。如夢﹐如夢﹐夢裏心兒還捧。

如夢令

貪看枝頭紅動﹐飛到愁邊如共。回首斷橋煙﹐是處畫闌朱棟。如夢﹐如夢﹐借陣好風吹送。

如夢令

楊柳絲絲靑縱﹐煙護晶簾無縫。不信玉闌干﹐偏得月華珍重。如夢﹐如夢﹐夢到江南春仲。

如夢令

便別桃源仙洞﹐春到愁邊誰共。腸斷聽陽關﹐珠靺玉驄催控。如夢﹐如夢﹐回首柳濃鶯閧。

如夢令

隔葉黃鸝嬌哢﹐驚起綺窗淒鳳。闌檻半簾垂﹐曉鏡春愁將共。如夢﹐如夢﹐一瞬水流春送。

南鄕子。秋雨

秋風試寒初﹐一片鄕心點滴閒。滴到湘江多是淚﹐珊珊。染得無情竹也斑。

百和夜燒殘。喚起徵鴻行路難。夢裏江南秋尙好﹐般般。皎月黃花次第看。

玉樓春。寄別四娘

風波忽起催人去﹐腸斷一朝分燕羽。無端殘夢怯相逢﹐夢破更添愁萬緒。

扁舟暫艤鴛鴦渚﹐幾度短長亭畔雨。雨聲欲逐淚痕多﹐知道淚痕多幾許。

菩薩蠻。恨春

恨春不忍春光景﹐昏昏似醉渾難醒。撇繡寫幽蘭﹐綠窗風雨寒。

夢回香尙裊﹐一枕愁痕小。負卻賞梅心﹐杏花春又深。

菩薩蠻。秋閨

西風幾弄冰肌徹﹐玲瓏晶枕愁雙設。時節是重陽﹐菊花牽恨長。

魚書經歲絕﹐燭淚流殘月。夢也不分明﹐遠山云亂橫。

菩薩蠻。春閨

困花壓蕊絲絲雨﹐不堪只共愁人語。斗帳抱春寒﹐夢中何處山。

捲簾風意惡﹐淚與殘紅落。羨煞是楊花﹐輸它先到家。

菩薩蠻。不雨

一春催試桃花雨﹐遊絲只共晴煙舞。燕也不曾來﹐湘簾空自開。

起看花影午﹐鸞鏡雙蛾俯。徙倚卻黃昏﹐蠟如紅淚痕。

武陵春。春怨

昨夜楊花飛幾許﹐冷暖在心頭。萍蹤浪影且隨流﹐切莫近紅樓。

未盡生前愁與悶﹐煙水古杭州。春魂黯黯繞蘭舟﹐卻是夢中遊。

木蘭花。秋夜

夜寒不耐西風勁﹐多情卻是無情病。月痕依約到南樓﹐樓頭鼓角三更盡。

蟬殘韻咽魂難定﹐百般煩惱千般恨。起來點檢露華深﹐秋蛩四壁聲相競。

木蘭花。秋感

春事茫茫秋有幾﹐眼前又近中秋矣。憐儂卻似夢中身﹐夢隨蝴蝶花閒雨。

七貴五侯誰爲語﹐瑤臺日敞悲風裏。飛雲流月總無情﹐有情淚滿湘江水。

木蘭花。秋暮

才見黃花秋以暮﹐滴滴虫聲啼繡戶。鴛鴦雙枕不知寒﹐銀蠟競成紅淚顆。

夢裏鄕關云滿路﹐釵壓綠鬟蟬半嚲。月延羅帳似依依﹐耐它只把人愁鎖。

少年遊。有感

衰楊霜徧灞陵橋﹐何物似前朝。夜來明月﹐依然相照﹐還認楚宮腰。

金尊半掩琵琶恨﹐舊諳爲誰調。翡翠樓前﹐胭脂井畔﹐魂與落花飄。

虞美人。有感

滿枕瀟瀟今夜雨﹐人共孤燈語。鳳凰臺畔亂香紅﹐只到尋常煙月竟匆匆。

江上蒓絲秋未采﹐莫怨朱顏攺。吳山幾曲碧漫漫﹐還有許多風景待人看。

虞美人。感興

東皇也合憐芳艸﹐不雨春先老。鵾弦才撥帶愁來﹐卻似當年佳月共徘徊。

隋堤弱絮年年舞﹐謾惜今和古。長江淒咽爲誰流﹐難道雨花春色片時休。

虞美人。春閨

楊花獨解隨風去﹐無柰廉纖雨。爲春茫未點離愁﹐且向辛夷花底聽軥輈。

不知驚起雙飛燕﹐偸入簾前見。休將紅淚暈香腮﹐正是春波帶日晚潮來。

一斛珠。有懷故園

恁般便過﹐元宵了踏歌聲杳。二月燕臺猶白艸。風雨寒閨﹐何處邀春好。

吳儂只合江南老﹐雪裏枝枝紅意早。窗俯碧河云半裊。繡幕才攬﹐一枕梅香繞。

一絡索。春閨

慣送好春歸去﹐怕和花語。一簾殘夢醉醒中﹐禁得這番紅雨。

羣玉山頭仙侶﹐亂雲無處。不須鄕淚染江流﹐倩个燕兒傳與。

點絳唇。春暮

未信桃花﹐偸將春色爭飛去。便成紅雨﹐不管鶯無主。

曲曲瑤房﹐玉暖香深處。春還許。海棠枝上﹐畱取三分住。

點絳唇。偶成

霞剪丹楓﹐鴻飛錦字山橫帶。綺窗無賴﹐時把歸云礙。

才捲珍珠﹐紫鶴如相待。花應暖。鏡中雙黛﹐也耐靑霜在。

惜分釵。旅懷

移春檻﹐芳菲黯。詠絮才情渾欲減。記江南﹐熟吳蠶。芍藥開時﹐花滿澄潭。探﹐探。

身長泛﹐花相賺。新來漸把閒愁懺。夢魂甘﹐是煙嵐。西子湖頭﹐結个花龕。參﹐參。

惜分釵。春閨

東風惱﹐鶯聲小。弄春楊柳絲絲裊。夢流連﹐見何年。倩个歸鴻﹐一寸香箋。傳﹐傳。

花時早﹐歡情少。分釵可惜妝臺老。枕雙鴛﹐幾曾眠。且近金籠﹐鸚鵡能言。前﹐前。

憶秦娥。初曉

霜飛早﹐花冠只向雞窗曉。雞窗曉。數聲不柰﹐一燈悄悄。

戍樓傳箭頻催曉﹐香寒玉枕愁心小。愁心小。淚盈秋水﹐鏡分多少。

憶秦娥。春感次素庵韻

春時節。昨朝似雨今朝雪。今朝雪。半春殘暖﹐競成拋撇。

銷魂不待君先說。淒淒痛還如咽。還如咽。舊恩新寵﹐曉云流月。

憶秦娥。春歸

東風老。起來點檢殘紅少。殘紅少。一簾疏雨﹐半庭煙艸。

燕鶯故故將人惱。千聲萬語春歸了。春歸了。雙蛾誰遣﹐鏡痕愁小。

憶秦娥。感舊

春風院﹐花前曾見如花面。如花面。淺斟低語﹐畫樓春晏。

聞來已作新巢燕﹐看花人在花如霰﹐花如霰。夢中王謝﹐那時愁見。

訴衷情。暮春

今春何事待將休。絲雨柳梢頭。恁般心緒撩亂﹐還要替花愁。

江南景﹐綠陰稠。惓紅收。暫飛鄕夢﹐試看歸鴻﹐也算忘憂。

浪淘沙。底樹

庭樹又秋花。做弄年華。滿城霜气濕靑笳。眼底眉頭愁未了﹐去數歸鴉。

殘月靄窗紗。莫便西斜。雁聲和夢落天涯。渺渺濛濛云一縷﹐可是還家。

錦堂春。感懷

回首舊遊勞夢﹐離亭幾度飛花。綠窗新燕周遮語﹐如向我咨嗟。

寶鏡淚痕微暈﹐起來紅日初斜。歸云未整春光去﹐只是在天涯。

采桑子。春宵

一春風雨和愁滴。珊枕寒時。玉漏遲遲﹐浪語燈花淚暗垂。

惜花未許春歸去﹐香鎖葳蕤。綠徧天涯。憑得闌干暖爲誰。

謁金門。聞雁

愁渺渺。禁得者番秋老。云外南鴻音均好。羨它歸甚早。

錦帳帶香風裊。鳳燭影分寒悄。幾點漏催天未曉。一庭星月皎。

踏莎行。初春

芳艸才芽﹐梨花未雨。春魂已作天涯絮。晶簾宛轉爲誰垂﹐金衣飛上櫻桃樹。

故國茫茫﹐扁舟何許。夕陽一片江流去。碧雲猶疊舊河山﹐月痕休到深深處。

踏莎行。餞春

萍葉將圓﹐桐華飛了。雕梁不見烏衣到。想應春在五侯家﹐東風怕拂寒閨艸。

歸計苕苕﹐禪心悄悄。簾前莫問花多少。試將杯灑餞春愁﹐從今別向修蛾繞。

踏莎行

水咽離亭﹐夢尋歸渡。今春曾向江南去。笑人柳絮不知愁﹐幾番弄雪還驕雨。

半榻茶煙﹐一絲香炷。春光有盡愁無數。杜鵑啼斷夕陽技﹐月明又到花深處。

浣溪沙。春閨

金斗香生繞畫簾。細風時拂兩眉尖。繡牀絨綫幾曾添。

數點落花春寂寂﹐一庭芳艸雨纖纖。不須春病也懨懨。

南唐浣溪沙。十四夜

已試華燈照錡筵。漸添奇巧斗新懸。明月似嫌芳景速﹐不輕圓。

佳節最憐前一日﹐舊歡長算幾何年。可惜金吾猶禁夜﹐促遊鞭。

南唐浣溪沙。十五夜

暖淺寒輕夜气和。踏春紅袂試纖羅。月似美人慵欲睡﹐暈橫波。

懶逐香塵看火樹﹐自箋新調當笙歌。半側流霞三兩爵﹐不須多。

南唐浣溪沙。十六夜

玉亂香忙午夜天。氍毺紅暖正初筵。佳月憐人渾不減﹐昨宵圓。

絳蠟消風歡未足﹐踏燈須又待明年。好倩鳳簫吹到曉﹐怕花瞑。

臨江仙。系舟

寂寞汀洲春欲暮﹐數聲杜宇帆收。夕陽斜系小孤舟。綠沈嘶馬路﹐紅點榜人頭。

煙柳易殘人易老﹐幾多閒悶閒愁。澹雲朦月伴魚鉤。一春消息事﹐已付水中漚。

臨江仙。病中寄素庵

病枕不知寒日午﹐起來愁雪彌漫。玉紅箋紙膩雙鸞。懨懨半息﹐彊寫个平安。

幾日離愁愁未了﹐今朝又上眉端。丁寧春老且爲歡。薰風𨿽軟﹐莫便試輕紈。

臨江仙。案﹕詞調原缺﹐據《詞匯》補。閨情

不識秋來鏡裏﹐笛中時見啼妝。碧波淸露殢紅香。蓮心羞結﹐多半是空房。

低閣垂楊罷舞﹐窺簾歸雁成行。夢魂曾到水雲鄕。細風將雨﹐一夜冷銀塘。

唐多令。感懷

玉笛送淸秋。紅蕉露未收。晚香殘﹑莫倚髙樓。寒月羈人同是客﹐偏伴我﹐住幽州。

小院入邊愁。金戈滿舊遊。問五湖﹑那有扁舟。夢裏江聲和淚咽﹐何不向﹐故園流。

唐多令。感舊

客是舊遊人。花非昔日春。記合歡﹑樹底逡巡。曾折紅絲圍寶髻﹐攜嬌女﹐坐斜曛。

芳樹起黃塵。苕溪斷錦鱗。料也應﹑夢繞燕云。還向鳳城西畔路﹐同笑語﹐拂花茵。

鵲橋仙。梅花

峭寒樓閣﹐早春簾檻﹐一樹冷煙愁徧。玉容初浣不曾妝﹐但粉淚﹑盈盈香濺。

惜花還住﹐羞花欲去﹐去住總教花怨。護花雙袖惹淸霜﹐怕風妒﹑花魂成片。

蘇幕遮。秋老

雨深深﹐秋自老。舊苑新花﹐莫問愁多少。玉爪侵弦寒料峭。才奏南音﹐陣陣驚風攪。

袖紅單﹐屏翠小。剪剪淸霜﹐不許夫容好。故國煙蕪昏復曉。尙有靑山﹐彊向江城繞。

蝶戀花。春閨

簾捲曉寒生怕起。一種分鸞﹐兩地黃昏雨。爲問海棠開也未。章臺有柳君休系。

春夢惜春春幾許。又聽離弦﹔玉柱鴻聲細。一縷水沈煙萬縷。畫樓十二春風裏。

蝶戀花。春曉

剩紫殘紅能幾許。曉枕驚回﹐無柰紛紛雨。雨過柳風吹不住。不吹愁去吹春去。

莫怪東君分別遽。鏡懶釵慵﹐不是畱春處。嫩葉漸看成綠霧。須臾又恐秋霜妒。

蝶戀花。每寄書素庵不到有感

頻寄錦書鴻不去。怕近黃昏﹐簾幕深深處。一寸橫波愁幾許。啼痕點點成紅雨。

倚徧闌干無意緒。閒理餘香﹐獨自誰爲語。盡日懨懨如夢裏。斜陽一瞬人千里。

蝶戀花。詠事

點就迎郎雙笑靨。近日人來﹐眞个歸期絕。盡日無言心自咽。春枝灑滿寒鵑血。

女伴彊來相解說。儂不相思﹐怎把相思歇。畱取羅裙香幾摺。何時教看啼痕疊。

蝶戀花

蝶不戀花花戀蝶。棄綠憐紅﹐不是它心劣。一種深情情獨切。無情只愛同心結。

幾縷春冰吹漸裂。謝得東風﹐肯送歸舟葉。日夜隨郎從未別。何須去共吳門月。

靑玉案。春晚

爲君顦顇春能幾。忘不了﹑東風意。燕子聲髙驚曉睡。玉樓簾捲﹐朱扉環動﹐人在傷心地。

羅袖動春香不已。折得花枝倩誰寄。徘徊簪向宜春髻。收匳未竟﹐薰衣欲換﹐驀地垂嬌淚。

靑玉案。弔古

傷心誤到蕪城路。攜血淚﹑無揮處。半月模糊霜幾樹。紫簫低遠﹐翠翹明滅﹐隱隱芊車度。

鯨波碧浸橫江鎖﹐故壘蕭蕭蘆荻浦。煙水不知人事錯﹐戈船千里﹐降帆一片﹐莫怨蓮花步。

千秋歲。感懷

簾前竹外。明月光相礙。櫚影照﹐霜橫帶。不知靑歲減﹐只說朱顏攺。君不見﹐河山幾疊誰爲買。

底事頻頻耐。畱得惺惺在。天有恨﹐花長害。柳煙春帶結﹐燕語春心碎。消得也﹐一番春色當眉黛。

洞仙歌。夢江南

霜寒夜悄﹐嘆韶華一瞬。往日閒愁料難盡。而今無計﹐且淒雨憐雲﹐江南信﹐知道梅花遠近。

殘燈窺短夢﹐夢也無多﹐消得啼鳥恁淩迸。展轉不成瞑﹐卻怨東風﹐吹春到﹑與愁相競。縱桃李﹑貪嬌也須知﹐近日者眉兒﹐不堪倒暈。

洞仙歌。夢女伴

月昏燈暈﹐向鴛鴦衾底。行盡江南數千里。見綠窗﹑女伴笑靨迎人﹐低寶髻﹐斜倚瓶花小兒。

問羈人邸捨﹐風雨鐘殘﹐可憶吳門舊煙水。儂道九回腸﹐夜夜鄕關﹐幸畫舫﹑今朝歸矣。正紅袂分花喜還疑﹐怕者度相逢﹐又成夢裹。

一翦梅。送春

春光九十已全拋。送也魂銷。畱也魂銷。束君傳語謝嬌嬈。去也無聊。住也無聊。

玉牀香被展輕綃。長也今宵。短也今宵。愁紅休怕綠陰交。早也明朝。遲也明朝。

禦街行。燕京元夜

華燈看罷移香屧。正禦陌﹑遊塵絕。素裳粉袂玉爲容﹐人月都無分別。丹樓云澹﹐金門霜冷﹐纖手摩娑怯。

三橋宛轉淩波躡。斂翠黛﹑低回說。年年長向鳳城遊﹐曾望蕊珠宮闕。茫茫只赤﹐眼前千里﹐況是明年月。案《瑤華集》末三句作「星橋云嫻﹐火城日近﹐踏徧天街月」

風中柳。春閨

春到眉端﹐還怕愁無著處。問年華﹑爲誰爲主。怨香蘦粉﹐待春來憐護。被東風﹑霎時吹去。

日望南云﹐難道夢歸無據。徧天涯﹑亂紅如許。絲絲垂柳﹐帶恨舒千縷。者番又﹑一簾梅雨。

河滿子。閨情

蘭炷舊縈裙摺﹐玉纖新換箏弦。怊悵一聲河滿子﹐雙流珠淚君前。七十二峯霜色﹐霎時吹到愁邊。

碧海靑天夜夜﹐綺窗綃帳年年。樓外金堤隄上月﹐昔人幾度偸圓。可惜紫驑嘶處﹐一行楊柳依然。

滿庭芳。丁丑春賀素庵及第﹐時中丞翁撫薊奏捷。

先太翁舉萬曆進士﹐亦丁丑也

麗日重輪﹐祥雲五色﹐噌吰玉殿名傳。紫袍珠勒﹐偏稱少年仙。最喜重華奕葉﹐周花甲﹑剛好蟬聯。泥金報﹐龍旗虎帳﹐歌凱沸春筵。

瑤池﹐初宴罷﹐冰肌雪骨﹐文彩翩然。拜木天新命﹐紫禁親詮。道是雞窗別也﹐從今始﹑再理蕓編。篝燈話﹐絲綸世掌﹐何以答堯天。

滿庭芳。姑蘇午日次素庵韻

舊柳濃耶﹐新蒲放也﹐依然風景吳閶。去年今午﹐何處把霞觴。贏得殘箋剩管﹐猶吟泛﹑幾曲回塘。傷心事﹐飛來雙燕﹐絮語訴斜陽。

石橊﹐花下飲﹐弔花珠淚﹐還倚花藏。過一番令節﹐如度星霜。向晚竹牕蕭瑟﹐淒淒雨﹑先試秋涼。難回想﹐彩絲艾虎﹐少小事微茫。

滿庭芳。寒夜別意

水點成冰﹐離云愁暮﹐能禁幾陣淒風。綺窗吟寂﹐頻倚曲闌柬。夢短宵長難寐﹐聽不了﹑點滴銅龍。銷魂也﹐梅花顦顇﹐飛雪斷來鴻。

翠幃﹐口乍逗﹐鴛鴦香冷﹐兩地愁同。況天涯離別﹐口又匆匆。爭柰多愁多病﹐無頭悶﹑一夜惺忪。風搖處﹐獸環雙控﹐銀燭影微紅。

滿庭芳。己丑冬壽梁五夫人。夫人姓王氏

閥閱無雙﹐聲名弟五﹐鏘鏘彩鳳和鳴。黃鐘應律﹐綺陽覺陽生。獨有梁園春早﹐瑤階畔﹑蘭暖芝榮。當初度﹐佳兒似玉﹐頻進紫霞觥。

琪花﹐應有種﹐佩連桂殿﹐笏滿槐庭。幸身來圓嶠﹐親見飛瓊。口況香閏二妙﹐生同月﹑恰好同庚。看歲歲﹐珠聯璧映﹐同聽九霄笙。

滿庭芳。寄素庵

气吐祥光﹐春生紫禁﹐飛塵尙阻歸輸。翠屏向曉﹐腰瘦不勝春。黛減眉消口口﹐妝臺冷﹑擬待伊人。梨花雪﹐蒼苔砌玉﹐歸馬試蹄痕。

別離﹐𨿽未久﹐羇窗寒月﹐更勝從軍。繞口口口口﹐越水吳云。惟有梅花耐雪﹐堪冷澹﹑伴我黃昏。鵲聾喜﹐傳來鳳閣﹐重典舊絲綸。

滿庭芳。丙戍立春﹐是日除夕

銀燭有情﹐今宵無限﹐難畱一霎黃昏。頻催玉漏﹐街鼓促香塵。舊恨肯隨臘盡﹐新煩惱﹑休更重增。鴛枕夢﹐時驚爆竹﹐春逐曉云生。

當年﹐嬌小日﹐屠蘇爭飲﹐肯讓它人。紫釵花勝子﹐鏡裏宜春。轉眼韶華偸換﹐回頭念﹑往事浮雲。而今瘦﹐梅花堪並﹐羅綺也難勝。

滿江紅。示四妹

碧海苕溪﹐彈指又﹑一年離別。看過眼﹑倦楊靑老﹐怨桃紅歇。相約每期鐙火夜﹐相逢長是葵橊月。倩殘鐙﹑喚起半生愁﹐今宵說。

采蓮沼﹐香波咽。鬥艸逕﹐芳塵絕。痛煙蕪何處﹐舊家華閱。嬌小鳳毛堂構遠﹐飄蘦蟬鬢門楣孑﹐拂銀檠﹑諳向玉參差﹐聲聲血。

滿江紅。和王昭儀韻

一種姚黃﹐禁雨後﹑香寒�色。誰信是﹑露珠泡影﹐暫凝瑤闕。雙淚不知笳鼓夢﹐幾番流到君王側。嘆狂風﹑一霎翦鴛鴦﹐驚魂歇。

身自在﹐心先滅。也曾向﹐天公說。看南枝杜宇﹐只啼淸血。世事不須論覆雨﹐閒身且共今宵月。便姮娥﹑也有片時愁﹐圓還缺。

滿江紅。有感

亂後家山﹐意中愁緒眞難說。春將去﹑冰臺初長﹐綺錢重疊。鑪燼水沈猶倦起﹐小窗依約云和月。嘆人生﹑爭似水中蓮﹐心同結。

離別淚﹐盈盈血。流不盡﹐波添咽。見鴻歸陣陣﹐幾增淒切。翠黛每從靑鏡減﹐黃金時向牀頭缺。問今春﹑曾夢到鄕關﹐驚鶗鴂。

滿江紅。將至京寄素庵

柳岸欹斜﹐帆影外﹑東風偏惡。人未起﹑旅愁先到﹐曉寒時作。滿眼河山牽舊恨﹐茫茫何處藏舟壑。記玉簫﹑金管振中流﹐今非昨。

春尙在﹐衣憐薄。鴻云盡﹐書難托。嘆徵途顦顇﹐病腰如削。咫尺玉京人未見﹐又還負卻朝來約。料殘更﹑無語把靑編﹐愁孤酌。

滿江紅。感事

過眼韶華﹐淒淒又﹑涼秋時節。聽是處﹑搗衣聲急﹐陣鴻淒切。往事堪悲聞玉樹﹐采蓮歌杳啼鵑血。嘆當年﹑富貴已東流﹐金甌缺。

風共雨﹐何曾歇。翹首望﹐鄕關月。看金戈滿地﹐萬山云疊。斧鉞行邊遺恨在﹐樓船橫海隨波滅。到而今﹑空有斷腸碑﹐英雄業。

滿江紅。聞雁

旣是隨陽﹐何不向﹑東吳西越。也只在﹑黃塵燕市﹐共人淒切。幾字吹殘風雨夜﹐一聲叫落關山月。正瑤琴﹑彈到望江南﹐冰弦歇。

悲還喜﹐工還拙。廿載事﹐心聞疊。卻從頭喚起﹐滿前羅列。鳳沼魚磯何處是﹐荷衣玉佩憑誰決。且徐飛﹑莫便沒髙云﹐明春別。

念奴嬌。初冬

黃花過了﹐見碧空云盡﹐素秋無迹。薄薄羅衣寒似水﹐霜逗一庭花石。回首江城﹐髙低禾黍﹐涼月紛紛白。眼前夢裏﹐不知何處鄕國。

難得此際淸閒﹐長吟短詠﹐也算千金刻。象板鶯笙猶醉耳﹐卻是酒醒今夕。有幾朱顏﹐鏡中暗減﹐不用塵沙逼。燕山一片﹐古今多少羈客。

念奴嬌。西湖雨感﹐次素庵韻

雨窗閒話﹐嘆浮生何必﹐是今非昨。幾徧靑山酬對好﹐依舊黛眉當閣。灑道輪香﹐潤花杯滿﹐不似前秋惡。繡簾才捲﹐一樓空翠回薄。

擬泛煙中片葉﹐但兩湖佳處﹐任風吹泊。山水淸音聽未了﹐隱岸玉箏金索。頭上催詩﹐枕邊滴夢﹐謾惜瑤卮落。相看不厭﹐兩髙天際孤削。

念奴嬌。己丑冬﹐壽梁大夫人。夫人姓桂氏

伯鸞佳偶﹐羨仙種桂苑﹐一稜淸馥。葭管將回陽律暖﹐人在玉堂華屋。半吐瓊芳﹐初圓蟾影﹐早弄龍章軸。綺筵雅奏﹐介眉春酒方熟。

頻年羈宦天涯﹐喜左連蘭蕙﹐右依珠玉。共擁獸鑪歡宴處﹐笑舉霞觴相祝。月殿長春﹐天香久駐﹐不似凡花木。疊累結子﹐滿庭垂滿金粟。

永遇樂。病中

翠帳春寒﹐玉鑪香細﹐病懷如許。永晝懨懨﹐黃昏悄悄﹐金博添愁炷。薄幸楊花﹐多情燕子﹐時向瑣窗細語。怨東風﹑一夕無端﹐狼藉幾番紅雨。

曲曲闌干﹐沈沈簾幕﹐嫩艸王孫歸路。短夢飛雲﹐冷香侵佩﹐別有傷心處。半暖微寒﹐欲晴還雨﹐消得許多愁否。春來也﹑愁隨春長﹐肯放春歸去。

永遇樂。寄索庵

澹澹離云﹐淒淒紫陌﹐香塵飛雪。淚滴鮫綃﹐愁盈珠勒﹐一霎成拋撇。別去丁寧﹐傳來芳信﹐頻寄錦書休絕。倩東風﹑吹向天涯﹐悄悄把離愁說。

減去沈腰﹐霜添潘鬢﹐怎似前秋離別。鏡裹分鸞﹐燈前瘦影﹐羞把湘簾揭。有恨黃昏﹐無情玉笛﹐催落江梅寒月。問今宵﹑多少淒涼﹐枕稜衾缺。

永遇樂。舟中感舊

無恙桃花﹐依然燕子﹐春景多別。前度劉郎﹐重來江令﹐往事何堪說。逝水殘陽﹐龍歸劍杳﹐多少英雄淚血。千古恨﹑河山如許﹐豪華一瞬拋撇。

白玉樓前﹐黃金臺畔﹐夜夜只畱明月。休笑垂楊﹐而今金盡﹐穠李還銷歇。世事流云﹐人生飛絮﹐都付斷猿悲咽。西山在﹑愁容慘黛﹐如共人淒切。

永遇樂。秋夜

團扇才收﹐涼風俄透﹐粉紅蘦翦。霞捲冰綃﹐一天寒碧﹐只有愁相見。慣愁雙黛﹐也須耐得﹐多少雨嗟雲倦。路茫茫﹑東籬在何處﹐羅韈稜稜尋徧。

回頭曾念﹐幾番塵夢﹐目斷還教腸斷。葉砌層階﹐霜欺余菊﹐去雁應相怨。玉漏頻傳﹐晶簾時曳﹐煙結香篝如霰。今宵對﹑依依明月﹐此情何限。

聲聲慢。感懷

寒寒暖暖﹐雨雨晴晴﹐無端催趲紅綠。濕燕雙雙﹐語語似憐幽獨。銀燈半昏碧影﹐十年愁﹑多到心曲。此際也﹐不銷魂斷盡﹐腸兒還續。

不忿靑蛾元鬢﹐才彈指﹑逢人便慚珠玉。吟徧花箋﹐想也半消淸福。惟應冰紈寶鈿﹐料天公﹑誰妒塵俗。試看取﹐古今來﹑嵇嘯阮哭。

風流子。同素庵感舊

只如昨日事﹐回頭想﹑早已十經秋。向洗墨池邊﹐裝成書屋﹐蠻箋象管﹐別樣風流。殘紅院﹑幾番春欲去﹐卻爲个人畱。宿雨低花﹐輕風側蝶﹐水晶簾捲﹐恰好梳頭。

西山依然在﹐知何意憑檻﹐怕舉雙眸。便把紅萱釀酒。只動人愁。謝前度桃花﹐休開碧沼﹐舊時燕子﹐莫過朱樓。悔煞雙飛新翼﹐誤到瀛洲。

水龍吟。次素庵韻感舊

合歡花下畱連﹐當時曾向君家道。悲歡轉眼﹐花還如夢﹐那能長好。眞个而今﹐臺空花盡﹐亂煙荒艸。算一番風月﹐一番花柳﹐各自斗﹐春風巧。

休嘆花神去杳。有題花錦箋香稿。紅陰舒捲﹐綠陰濃淡﹐對人猶笑。把酒微吟﹐譬如舊侶﹐夢中重到。請從今﹑秉燭看花﹐切莫待﹐花枝老。

水龍吟。春閨

隔花深處聞鶯﹐小閣鎖愁風雨驟。濃陰侵幔﹐飛紅堆砌﹐殿春時候。送晚微寒﹐將歸雙燕﹐去來迆逗。想冰弦淒鶴﹐寶釵分鳳﹐別時語﹐無還有。

怕聽玉壺催漏﹐滿珠簾﹑月和煙瘦。微云捲恨﹐春波釀淚﹐爲誰眉皺。夢裏憐香﹐燈前顱影﹐一番消受。恰無聊﹑問取花枝﹐人長悶﹐花愁否。

