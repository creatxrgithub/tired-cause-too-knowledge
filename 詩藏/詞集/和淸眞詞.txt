方千里

﹝約公元一一二二年前後在世﹞字不詳﹐信安人。生卒年均不詳﹐約宋徽宗宣和中前後在世。官舒州簽判。其他事迹不詳。千里會和周邦彥詞﹐有和淸眞詞一卷。《四庫總目》或以楊澤民所和﹐合刻爲三英集﹐傅於時。

淸眞者﹐周邦彥之別號。千里詞規橅邦彥﹐故追和其韻﹐如蘇軾之和陶﹐𨿽天然諧婉﹐終有芒忽之差。然亦似唐摹晉帖﹐幾於亂眞矣。

瑞龍吟

樓前路。愁對萬點風花﹐數行煙樹。依依斜日紅收﹐暮山翠接﹐平蕪盡處。

小畱佇。還是畫欄憑暖﹐半扃朱戶。簾櫳盡日無人﹐消凝悵望﹐時時自語。

堪恨行雲難系﹐賦情楊柳﹐徘徊猶舞。追想向來歡娛﹐懷抱非故。題紅寄綠﹐魂斷江南句。何時見﹑輕衫霧唾﹐芳茵蓮步。燕子西飛去。爲人試道﹐相思悶緒。空有腸千縷。淸淚滿﹐斑斑多於春雨。忍看鬢髮﹐密堆飛絮。

瑣窗寒

燕子池塘﹐黃鸝院落﹐海棠庭戶。東君暗許﹐借與輕風柔雨。柰春光困人正濃﹐畫欄小立慵無語。念冶遊時節﹐融怡天气﹐異鄕愁旅。

朝暮。凝情處。嘆聚散悲歡﹐歲常十五。連飛並羽﹐未抵鴛朋鳳侶。算章臺﹑楊柳尙存﹐楚娥鬢影依舊否。再相逢﹑拚解雕鞍﹐燕樂同杯俎。

風流子

春色徧橫塘。年華巧﹑過雨濕殘陽。正一帶翠搖﹐嫩莎平野﹐萬枝紅滴﹐繁杏低墻。惱人是﹐燕飛盤軟舞﹐鶯語咽輕簧。還憶舊遊﹐禁煙寒食﹐共追淸賞﹐曲水流觴。

回思歡娛處﹐人空老﹐花影尙占西廂。堪惜翠眉環坐﹐雲鬢分行。看戀柳煙光﹐遮絲藏絮﹐妒花風雨﹐飄粉吹香。都爲酒驅歌使﹐應也無妨。

渡江云

長亭今古道﹐水流暗響﹐渺渺雜風沙。倦遊驚歲晚﹐自嘆相思﹐萬里夢還家。愁凝望結﹐但掩淚﹑慵整鉛華。更漏長﹐酒醒人語﹐睥睨有啼鴉。

傷嗟。回腸千縷﹐淚眼雙垂﹐遏離情不下。還暗思﹑香翻香燼﹐深閉窗紗。依稀看徧江南畫﹐記隱隱﹑煙靄蒹葭。空健羨﹐鴛鴦共宿叢花。

應天長

嫩黃上柳﹐新綠漲池﹐東風艷冶天色。又見乍晴還雨﹐年華傍寒食。春依舊﹐身是客。對麗景﹑易傷岑寂。悵凝望﹑一帶平蕪﹐剪就茵藉。

前度少年場﹐醉記旗亭﹐聯句徧窗壁。調笑映墻紅粉﹐參差水邊宅。蘆鞭懶過故陌。恨未老﹑漸成塵迹。謾無語﹐立盡斜陽﹐懷抱誰識。

荔枝香

勝日登臨幽趣。乘興去。翠壁古木千章﹐林影生寒霧。空＿冷濕人衣﹐山路元無雨。深澗﹑斗瀉飛泉澑甘乳。

漁唱晚﹐看小棹﹑歸前浦。笑指官橋﹐風＿酒旗斜舉。還脫宮袍﹐一醉芳杯倒鸚鵡。幸有雕章蠟炬。

荔枝香

小園花梢雨歇﹐浪羞泫。碧瓦光霽﹐羅幕香浮﹐鶯啼燕語交加﹐是處池館春徧。風外﹑認得笙歌近遠。

醉魂半縈﹐夜酒吹未散。暗憶年時﹐正日赴﹑西池宴。笑攜艷質﹐郢曲新聲妙如剪。有愁容易排遣。

還京樂

歲華慣﹐每到和風麗日歡再理。爲妙歌新調﹐粲然一曲﹐千金輕費。記夜闌沈醉。更衣換酒珠璣委。悵畫燭搖影﹐易積銀盤紅淚。

向笙歌底。問何人﹑能道平生﹐聚合歡娛﹐離別興味。誰憐露浥煙籠﹐盡栽培﹑艷桃穠李。謾縈牽﹐空坐隔千山﹐情遙萬水。縱有丹靑筆﹐應難摹畫憔悴。

掃花遊

野亭話別﹐恨露艸芊綿﹐曉風酸楚。怨絲恨縷。正楊花碎玉﹐滿城雪舞。耿耿無言﹐暗灑闌干淚雨。片帆去。縱百種避愁﹐愁早知處。

離思都幾許。但漸慣徵塵﹐斗迷歸路。亂山似俎。更重江浪渺﹐易沈書素。瞪目銷魂﹐自覺孤吟調苦。小畱佇。隔前村﹑數聲簫鼓。

解連環

素封誰托。空寒潮浪疊﹐亂山云邈。對倦景﹐無語消魂﹐但香斷露晞﹐絮飛風薄。杜宇聲中﹐動多少﹑客情離索。遠闌干佇立﹐暗記那回﹐賞徧花藥。

依依歲華自若。更低煙暮艸﹐殘照孤角。�嘆息﹑故里春光﹐有幽圃名園﹐算也閒卻。早早歸休﹐漸過了芳條華萼。趁良時﹐按歌喚舞﹐舊家院落。

玲瓏四犯

傾國名姝﹐似暈雪勻酥﹐無限嬌艷。素質閒姿﹐天賦淡蛾丰臉。還是睡起慵妝﹐顧鬢影﹑翠云零亂。悵平生﹑把鑑驚換。依約瑣窗逢見。

繡幃凝想鴛鴦薦。畫屏烘﹑獸煙蔥茜。依紅傍粉憐香玉﹐聊慰風流眼。空嘆倦客斷腸﹐柰聽徹﹑殘更急點。仗夢魂一到﹐花月底﹑休飄散。

丹鳳吟

宛轉回腸離緒﹐懶倚危欄﹐愁登髙閣。相思何處﹐人在繡幃羅幕。芳年艷齒﹐枉消虛過﹐會合絲輕﹐因緣蟬薄。暗想飛雲驟雨﹐霧隔煙遮﹐相去還是天角。

悵望不將夢到﹐素書謾說波浪惡。縱有靑靑發﹐漸吳霜妝點﹐容易凋鑠。歡期何晚﹐忽忽坐驚搖落。顧影無言﹐淸淚濕﹑但絲絲盈握。染斑客袖﹐歸日須問著。

滿江紅

爲憶仙姿﹐相思恨﹑纏綿未足。從別後﹑沈郎消瘦﹐帶圍如束。消息三年沈過處﹐關山千里無飛肉。算誰知﹑中有不平心﹐彈棋局。

空想象﹐金釵卜。時畏玩﹐回紋曲。許何時重到﹐瑣窗華屋。長得一生花裏活﹐軟紅深處鴛鴦宿。也勝如﹑騎馬著徵衫﹐京塵撲。

瑞鶴仙

看靑山繞郭。更暮艸萋萋﹐疏煙漠漠。無風自花落。欲黃昏﹐誰向官樓吹角。剛腸頓弱。恨別來﹑辜負厚約。想香閨念舊﹐還憶去年﹐共舉杯酌。

寂寞。光陰虛度﹐未說離愁﹐淚痕先閣。珠簾翠幕。除相見﹐是奇藥。況中年已後﹐憑髙臨遠﹐情懷終是易惡。早歸休﹐月地云階﹐剩追笑樂。

西平樂

倦踏徵塵﹐厭驅匹馬﹐凝望故國猶賒。孤館今宵﹐亂山何許﹐平林漠漠煙遮。悵過眼光陰似瞬﹐回首歡娛異昔﹐流年迅景﹐霜風敗葦驚沙。無柰輕離易別﹐千里意﹐制淚獨長嗟。

綺窗人遠﹐靑門信杳﹐敍影何時﹐重見云斜。空怨憶﹑吹簫韻曲﹐旋錦回文﹐想象宮商蠹損﹐機杼生塵﹐誰爲新裝暈素華。那信自憐﹐悠揚夢蝶﹐浮沒書鱗﹐縱有心情﹐盡爲相思﹐爭如傍早歸家。

浪淘沙

素秋霽﹐雲橫曠野﹐浪拍孤堞。柔櫓悲聲頓發。驪歌恨曲未闋。念一寸回腸千縷結。柳條在﹑忍使攀折。但悵惘章臺路多少﹐相思拚愁絕。

淒切。去程浩渺空闊。柰斷梗孤蓬﹐西風外﹑蔌蔌殘吹咽。應暗爲行人﹐傷念離別。淚波易竭。凝怨懷﹑羞睹當時明月。煙浪無窮靑山疊。魚封遠﹑雁書漸歇。甚時合﹑金釵分處缺。謾飄蕩﹑海角天涯﹐再見日﹐應憐兩鬢玲瓏雪。

憶舊遊

念花邊玉漏﹐帳裏鸞笙﹐曾款良宵。鏤鴨吹香霧﹐更輕風動竹﹐韻響瀟瀟。畫檐皓月初掛﹐簾幕＿紋搖。記罷曲更衣﹐挑燈細語﹐酒暈全消。

迢迢。舊時路﹐縱下馬銅駝﹐誰聽揚鑣。柰可憐庭院﹐又徘徊虛過﹐淸夢難招。斷魂暗想幽會﹐回首渺星橋。試仿佛仙源﹐重尋當日千樹桃。

驀山溪

園林晴晝﹐花上黃峯尾。鶯語怯遊人﹐又還傍﹑綠楊深避。曲池斜徑﹐艸色碧於藍﹐欄倦倚。簾半起。魂斷斜陽裏。

江南春盡﹐渺渺平橋水。身在一天涯﹐問此恨﹑何時是已。飛帆輕槳﹐催送莫愁來﹐歌舞地。尊酒底。不羨東鄰美。

少年遊

丹靑閒展小屏山。香燼一絲寒。織錦回紋﹐生綃紅淚﹐不語自羞看。

相思念遠關河隔﹐終日望徵鞍。不識單棲﹐忍教良夜﹐魂夢覓長安。

少年遊

東風無力揚輕絲。芳艸雨餘姿。淺綠還池﹐輕黃歸柳﹐老去願春遲。

欄幹憑暖慵回首﹐閒把小花枝。怯酒情懷﹐惱人天气﹐消瘦有誰知。

秋蕊香

一枕盤鶯錦暖。初起懶勻妝面。綠云裊娜映嬌眼。酒入桃腮暈淺。

翠簾半捲香縈綫。礙飛燕。畫屏淺立意閒遠。春鎖深沈小院。

漁家傲

燭彩花光明似晝。羅幃夜出傾城秀。紅錦紋茵雙鳳斗。看舞後。腰肢宛勝章臺柳。

眼尾春嬌波態澑。金樽笑捧纖纖袖。一陣粉香吹散酒。更漏久。消魂獨自歸時候。

漁家傲

冷葉啼＿聲惻惻。銀牀曉起淸霜積。魂斷江南煙水國。書難得。想思此意無人識。

綠鬢金釵年少客。愁來懶傍菱花仄。霧閣云窗閒枕席。情何適。杯盈珠淚還偸滴。

南鄕子

西北有髙樓。淡靄殘煙漸漸收。幾陣涼風生客袖﹐颼颼。心逐年華衮衮流。

花卉滿前頭。老懶心情萬事休。獨倚欄幹無一語﹐回眸。鼓角聲中喚起愁。

望江南

春色暮﹐短艇艤長堤。飛絮空隨花上下﹐啼鶯占斷水東西。來往燕爭泥。

桑柘綠﹐歸去覓前蹊。夜甕酒香從蟻鬥﹐曉窗眠足任雞啼。猶勝旅情淒。

浣沙溪

楊柳依依窣地垂。麹塵波影漸平池。霏微細雨出魚兒。

先自別來容易瘦﹐那堪春去不勝悲。腰肢寬盡縷金衣。

浣沙溪

無數流鶯遠近飛。垂楊裊裊弄晴暉。斷腸聲裏送春歸。

鬢影空思香霧濕﹐襪塵還想步波微。去年花下酒闌時。

浣沙溪

淸淚斑斑著意垂。消魂迢遞一天涯。誰能萬里布長梯。

先自樓臺飛粉絮﹐可堪簾幕捲金泥。相思心上乳鶯啼。

迎春樂

參差鳳鐸鳴髙屋。漸驚覺﹑淸眠熟。看夕陽倒影花陰速。雙燕子﹑歸來宿。

幾曲危腸愁易束。問雪鬢﹑何時重綠。料想此情同﹐應暗損﹑香肌玉。

迎春樂

紅深綠暗春無迹。芳心蕩﹑冶遊客。記搖鞭跋馬銅駝陌。凝睇認﹑珠簾側。

絮滿愁城風捲白。遞多少﹑相思消息。何處約歡期﹐芳艸外﹑髙樓北。

點絳唇

池館春深﹐海棠枝上斑斑雨。酒旗斜舉。風滚楊花絮。

遊子徵衫﹐憑暖闌漧處。空凝佇。杜鵑啼苦。還報南樓鼓。

一落索

月影娟娟明秀。簾波吹皺。徘徊空度可憐宵﹐謾問道﹑因誰瘦。

不見芳音長久。鱗鴻空有。渭城西路恨依然﹐尙夢想﹑靑靑柳。

一落索

心抵江蓮長苦。淩波人去。厭厭消瘦不勝衣﹐恨淸淚﹑多於雨。

舊曲慵歌瓊樹。誰傳香素。碧溪流水過樓前﹐問紅葉﹑來何處。

垂絲釣

錦鱗繡羽。難傳愁態顰嫵。岸艸際天﹐云影垂絮。人何許。謾並欄倚柱。

煙光暮。悵楡錢滿路。送春＿酒。歡期幽會希遇。彩簫鳳侶。回首分攜處。雙臉吹愁雨。無限語。再見時記否。

滿庭芳

山色澄秋﹐水光融日﹐浮萍飄碎還圓。數行徵雁﹐分破白鷗煙﹐髙下回塘暗谷﹐寫幽思﹑終日濺濺。閒凝望﹐殘霞暝靄﹐何處一漁船。

江南﹐思舊隱﹐筠軒野徑﹐茅舍疏椽。慣攜壺花下﹐＿帽風前。想象淵明舊節﹐琴中趣。何必疏弦﹐不將五斗﹐輸與北窗眠。

隔浦蓮

垂楊煙濕嫩葆。別嶼環淸窈。紺影浮新漲﹐夷猶終日魚鳥﹐花妥庭下艸。鳴蟬鬧。暗綠藏臺沼。

野軒小。＿眠斷夢﹐閒書風葉顚倒。詩懷酒思﹐悔費十年昏曉。投老紅塵倦再到。愁覺。悠然心寄天表。

法曲獻仙音

庭葉飄寒﹐砌蛩催織﹐夜色迢迢難度。細剔燈花﹐再添香獸﹐淒涼洞房朱戶。見鳳枕羞孤另﹐相思灑紅雨。

有誰語。道年來﹐爲郎憔悴﹐音問隔﹐回首後期尙阻。寂寞兩愁山﹐鎖閒情﹑無限顰嫵。嫩雪消肌試羅衣﹑寬盡腰素。問何時夢裏﹐趁得好風飛去。

過秦樓

柳拂鵝黃﹐艸揉螺黛﹐院落雨痕才斷。蜂須霧濕﹐燕嘴泥融﹐陌上細風頻扇。多少艷景關心﹐長苦春光﹐疾如飛箭。對東風忍負﹐西園淸賞﹐翠深香遠。

空暗憶﹑醉走銅駝﹐閒敲金革登﹐倦迹素衣塵染。因花瘦覺﹐爲酒情鐘﹐綠鬢幾番催變。何況逢迎向人﹐眉黛供愁﹐嬌波回倩。料相思此際﹐濃似飛紅萬點。

側犯

四山翠合﹐一溪碧繞秋容靚。波定。見鷺立魚跳動平鏡。修林散步＿﹐古木通幽徑。風靜。煙霧直﹑池塘倒晴影。

流年舊事﹐老矣塵心瑩。還暗省。點吳霜﹑憔悴愧潘令。夢憶江南﹐小園路迥。愁聽。葉落轆轤金井。

塞翁吟

暮色催更鼓﹐庭戶月影朧＿。記舊迹﹑玉樓東。看枕上芙蓉。云屏幾軸江南畫﹐香篆燼暖煙空。睡起處﹐繡衾重。尙殘酒潮紅。

忡忡。從分散﹐歌稀宴小﹐懷麗質﹐渾如夢中。苦寂寞﹑離情萬緒﹐似秋後﹑怯雨芭蕉﹐不展愁封。何時細語﹐此夕相思﹐曾對西風。

蘇幕遮

扇畱風﹐冰卻暑。夏木陰陰﹐相對黃鸝語。薄晚輕陰還閣雨。遠岸煙深﹐仿佛菱歌舉。

燕歸來﹐花落去。幾度逢迎﹐幾度傷羈旅。油壁西陵人識否。好約追涼﹐小艤兼葭浦。

浣沙溪

菱藕花開來路香。滿船絲竹載西涼。波搖發彩粉生光。

翡翠雙飛尋密浦﹐鴛鴦濃睡倚回塘。閒情須與酒商量。

浣沙溪

密約深期卒未成。藏鉤春酒坐頻傾。向人嬌艷夜亭亭。

相顧無言情易覺﹐歸來單枕夢猶驚。眼梢怨淚幾時晴。

浣沙溪

面面虛堂水照空。天然一朵玉芙蓉。千嬌百媚語惺忪。

未散嬌雲輕＿鬢﹐欲融輕雪乍凝胸。石橊裙衩爲誰紅。

浣沙溪

刻樣衣裳巧刻繒。彩枝環繞萬年藤。生香吹透＿蠶冰。

嫩水帶山嬌不斷﹐濕云堆嶺膩無聲。香肩婀娜許誰憑。

點絳唇

閒蕩蘭舟﹐翠娥仙袂風中舉。鴛鴦深浦。綠暗曾來路。

畱戀荷香﹐薄晚慵歸去。還相顧。練波澄素。月上潮生處。

訴衷情

遠山重疊亂山盤。江上晚風酸。秋容更兼殘日﹐楓葉照人丹。

書未到﹐夢猶閒。鬢先斑。憑髙無語﹐徵雁知愁﹐聲斷雲間。

風流子

河梁攜手別﹐臨歧語﹐共約踏靑歸。自雙燕再來﹐斷無音信﹐海棠開了﹐還又參差。料此際﹐笑隨花便面﹐醉騁錦障泥。不憶故園﹐粉愁香怨﹐忍教華屋﹐綠慘紅悲。

舊家歌舞地﹐生疏久﹐塵暗鳳縷羅衣。何限可憐心事﹐難訴歡期。但兩點愁蛾﹐才開重斂﹐幾行淸淚﹐欲制還垂。爭表爲郎憔悴﹐相見方知。

華胥引

長亭無數﹐羈客將歸﹐故園換葉。乳鴨隨波﹐輕蘋滿渚時共唼。接眼春色何窮﹐更櫓聲伊軋。思憶前歡﹐未言心已愁怯。

欺鬢吳霜。恨星星﹑又還盈鑷。錦紋魚素﹐那堪重翻再閱。粉指香痕依舊﹐在繡裳鴛篋。多少相思﹐皺成眉上千疊。

宴淸都

暮色聞津鼓。煙波碧﹑數行徵雁時度。輕榔聚网﹐長歌和楫﹐水村漁戶。行人又落天涯﹐但悵望﹑髙陽伴侶。記舊日﹑酒卸宮袍﹐馬酬少妾詞賦。

如今鬢影蕭然﹐相逢似雪﹐徒話愁苦。芳塵暗陌。殘花徧野﹐歲華空去。垂楊翠拂門徑﹐尙夢想﹑當時住處。縱早歸﹑綠漸成陰﹐靑娥在否。

四園竹

花驄縱策﹐制淚掩斜扉。玉鑪細裊﹐鴛被半閒﹐蕭瑟羅幃。銀漏聲﹐那更雜﹑疏疏雨裏﹐此時懷抱誰知。

恨淒其。西窗自剪寒花﹐沈吟暗數歸期。最愛深情密意﹐無限當年﹐往復詩辭。千萬紙。甚近日﹑人來字漸稀。

齊天樂

碧紗窗外黃鸝語﹐聲聲似愁春晚。岸柳飄綿﹐庭花墮雪﹐惟有平蕪如剪。重門尙掩。看風動疏簾﹐浪鋪湘簟。暗想前歡﹐舊遊心事寄詩卷。

鱗鴻音信未睹﹐夢魂尋訪後﹐關山又隔無限。客館愁思﹐天涯倦迹﹐幾許良宵展轉。閒情意遠。記密閣深閨﹐繡衾羅薦。睡起無人﹐料應眉黛斂。

木蘭花

溶溶水映娟娟秀。淺約宮妝籠翠袖。舞餘楊柳乍縈風﹐睡起海棠猶帶酒。

憔悴蕭郎緣底瘦。那日花前相見後。西窗疑是故人來﹐費得羅箋詩幾首。

霜葉飛

塞云垂地﹐堤煙重﹐燕鴻初度江表。露荷風柳向人疏﹐臺榭還淸悄。恨脈脈﹑離情怨曉。相思魂夢銀屏小。柰倦客徵衣﹐自徧拂塵埃﹐玉鏡羞照。

無限靜陌幽坊﹐追歡尋賞﹐未落人後先到。少年心事轉頭空﹐況老來懷抱。盡綠葉紅英過了。離聲慵整當時調。問麗質﹐從憔悴﹐消減腰圍﹐似郎多少。

蕙蘭芳

庭院雨晴﹐倚斜照﹑睡餘雙鶩。正學染修蛾﹐官柳細勻黛綠。繡簾半捲﹐透笑語﹑瑣窗華屋。帶脆聲咽韻﹐遠近時聞絲竹。

乍著單衣﹐才拈圓扇﹐气候暄燠。趁驕馬香車﹐同按繡坊畫曲。人生如寄﹐浪勤耳目。歸醉鄕﹐猶勝旅情愁獨。

塞垣春

四遠天垂野。向晚景﹐雕鞍卸。吳藍滴艸﹐塞綿藏柳﹐風物堪畫。對雨收霧霽初晴也。正陌上﹑煙光灑。聽黃鸝﹑啼紅樹﹐短長音�如寫。

懷抱幾多愁﹐年時趁﹑歡會幽雅。盡日足相思﹐柰春晝難夜。念徵塵﹑滿堆襟袖﹐那堪更﹑獨遊花陰下。一別鬢毛減﹐鏡中霜滿把。

丁香結

煙濕髙花﹐雨藏低葉﹐爲誰翠消紅隕。嘆水流波迅。撫艷景﹑尙有輕陰餘潤。乳鶯啼處路﹐思歸意﹑淚眼暗忍。靑靑楡莢滿地﹐縱買閒愁難盡。

勾引。正記著年時﹐乍怯春寒陣陣。小閣幽窗﹐殘妝剩粉﹐黛眉曾暈。迢遞魂夢萬里﹐恨斷柔腸寸。知何時重見﹐空爲相思瘦損。

氐州第一

朝日融怡﹐天气艷冶﹐校英杏萼猶小。燕壘初營﹐蜂衙乍散﹐池面煙光縹渺。芳艸如薰﹐更瀲灩﹑波光相照。錦繡縈回﹐丹靑映發﹐未容春老。

倦客自嗟淸興少。念歸計﹑夢魂飛繞。浪闊魚沈﹐云髙雁阻﹐瞪目添愁抱。憶香閨﹑臨麗景﹐無人伴﹑輕顰淺笑。想象消魂﹐怨東風﹑孤衾獨曉。

解蹀躞

院宇無人晴晝﹐靜看簾波舞。自憐春晚﹐漂流尙羈旅。那況淚濕徵衣﹐恨添客鬢﹐終日子規聲苦。

動離緒。謾徘徊愁步。何時再相遇。舊歡如昨﹐匆匆楚臺雨。別後南北天涯﹐夢魂猶記關山﹐屢隨書去。

少年遊

人如穠李﹐香＿翠縷﹐芳酒嫩於橙。寶燭烘香﹐珠簾閒夜﹐銀字理鸞笙。

歸時醉面春風醒﹐花霧隔疏更。低輾雕輪﹐輕櫳驕馬﹐相伴月中行。

慶春宮

宿靄籠晴。層雲遮日﹐送春望斷愁城。籬落堆花﹐簾櫳飛絮﹐更堪遠近鶯聲。歲華流轉﹐似行蟻﹑盤旋萬星。人生如寄﹐利鎖名韁﹐何用縈縈。

駸駸皓發相迎。斜照難畱﹐朝霧多零。宜趁良辰﹐何妨髙會﹐爲酬月皎風淸。舞臺歌榭﹐遇得旅﹑歡期易成。莫辭杯酒﹐天賦吾曹﹐特地鐘情。

醉桃源

良宵相對一燈靑。相思寫砑綾。去時情淚滴紅冰。西風吹涕零。

愁宛轉﹐意飛騰。晴窗穿紙蠅。夢知關塞不堪行。憶君猶問程。

醉桃源

鴛鴦濃睡碧溪沙。荷花深處家。快風收電掣金蛇。涼波流素華。

吳國艷﹐楚宮娃。紅潮連翠霞。坐來忽忽燭光斜。城頭聞亂鴉。

點絳唇

綠葉陰陰﹐滿城風雨催梅潤。畫樓人近。朝霧來芳信。

從解雕鞍﹐休數花吹陣。無多悶。燕催鶯趁。付與春歸恨。

夜遊宮

一帶垂楊蘸水。映芳艸﹑萋萋千里。跋馬回堤少年子。擁靑蛾﹐向紅樓﹐南酒市。

拼飲鶯花底。恣歡笑﹑粉融香墜。不趁臨分醉中起。但依稀﹐寫柔情﹐畱蜀紙。

夜遊宮

城上昏煙四斂。畫樓外﹑陡聽更點。千里相思夢中見。恨年華﹐逐東流﹐隨急箭。

簾影參差轉。夜初過﹑水沈煙亂。剩枕餘衾故人遠。憶閒窗﹐＿雲鬢﹐低粉面。

訴衷情

一鉤新月淡於霜。楊柳漸分行。徵塵厭堆襟袂﹐雞唱促晨裝。

淮水闊﹐楚山長。暗悲傷。重陽天气﹐杯酒黃花﹐還寄他鄕。

傷情怨

閒愁眉上翠小。盡春衫寬了。舞鑑孤鸞﹐嚴妝羞獨照。

王孫音信尙渺。度寒食﹑禁煙須到。趁賞芳菲﹐今年春事早。

紅林檎近

花幕髙燒燭﹐獸鑪深炷香。寒色上樓閣﹐春威徧池塘。多情天孫罷織﹐故與玉女穿窗。素臉淺約宮裝。風韻勝笙簧。

遊冶尋舊侶﹐尊酒老吾鄕。淸歌度曲﹐何妨塵落雕梁。任瑤階平尺﹐珠簾人報﹐剩拼酩酊飛羽觴。

紅林檎近

曉起山光慘﹐晚來花意寒。映月衣纖縞﹐因風佩瑯玕。三弄江梅聽徹﹐幾點岸柳飄殘。宛然舞曲初翻。簾影捲波瀾。

把酒同喚醒﹐促膝小畱歡。淸狂痛飲﹐能消多少杯盤。況人生如寄﹐相逢半老﹐歲華休作容易看。

滿路花

簾篩月影金﹐風捲楊花雪。天邊鴻雁少﹐音塵絕。春光欲暮﹐客心歸心折。江湖波浪闊。目斷家山﹐料應易過佳節。

柔情千點﹐杜宇枝頭血。危腸餘寸許﹐誰能接。眠思夢憶﹐不似今番切。欲對何人說。攪鏡沈吟﹐瘦來須有差別。

解語花

長空淡碧﹐素魄凝輝﹐星斗寒相射。鳳樓鴛瓦。天風動﹐冉冉珮環髙下。歌淸韻雅。對好景﹑芳樽滿把。花霧濃﹐燈火熒煌﹐笑語烘蘭麝。

千斛明珠照夜。況人如圖畫﹐明艷容冶。繡巾香帕。歸來路﹐緩逐杏韉驕馬。笙歌散也。愁萬炬﹑絳蓮分謝。更漏殘﹐驚聽西樓﹐吹小梅初罷。

六麼令

照人明艷﹐肌雪消繁燠。嬌云慢垂柔領﹐紺髮濃於沐。微暈紅潮一綫﹐拂拂桃＿熟。羣芳難逐。天香國艷﹐試比春蘭共秋菊。

當時相見恨晚﹐彼此縈心目。別後空憶仙姿﹐路隔吹簫玉。何處欄幹十二﹐縹緲陽臺曲。佳期重卜。都將離恨﹐拚與尊前細畱囑。

倒犯

盡日﹑任梧桐自飛﹐翠階慵掃。閒雲散縞。秋容瑩﹑暮天淸＿。斜陽到地﹐樓閣參差簾櫳悄。嫩袖舞涼腮﹐拂拂生林表。蕩塵襟﹐寫名窈。

攜手故園﹐勝事尋蹤﹐松篁幽徑窈。曲沼瞰靜綠﹐蔭檐影﹑龜魚小。信倦迹﹑歸來好。倩叮嚀﹑長安遊子道。任鬢髮霜侵﹐莫待菱花照。醉鄕深處老。

大酺

正夕陽間﹐秋光淡﹐鴛瓦參差華屋。髙低簾幕迥﹐但風搖環珮﹐細聲頻觸。瘦怯單衣﹐涼生兩袖﹐零亂庭梧窗竹。相思誰能會﹐是歸程客夢﹐路諳心熟。況時節黃昏﹐閒門人靜﹐憑欄身獨。

歡情何太速。歲華似﹑飛馬馳輕轂。謾自嘆﹑河陽靑鬢﹐苒苒如霜﹐把菱花﹑悵然凝目。老去疏狂減﹐思墮策﹑小坊幽曲。趁遊樂﹑繁華國。回首無緒﹐淸淚粉於紅菽。話愁更堪剪燭。

玉燭新﹝海棠﹞

海棠初雨後。似露粉妝成﹐肉紅團就。太眞帳裏﹐春眠醒﹑緩蹙樓前宮漏。潮生酒暈﹐獨自倚﹑闌干時候。吹鬢影﹑斜立東風﹐餘寒半侵羅袖。

驪山宮殿無人﹐想笑問君王﹐艷容如否。萬花競斗。難比並﹑麗美巧勻丰瘦。閨房挺秀。＿顧﹑丹鉛低首。應對﹑羯鼓聲中﹐淸歌美奏。

花犯﹝荷花﹞

渚風低﹐芙蓉萬朵﹐淸妍賦情味。霧綃紅綴。看曼立分行﹐閒淡佳麗。靚姿艷冶相扶倚。髙低紛慍喜。正曉色﹑懶窺妝面﹐嬌眠＿翠被。

秋光爲花且徘徊﹐朱顏迎縞露﹐還應憔悴。腰肢小﹐腮痕嫩﹑更堪飄墜。風流事﹑舊宮暗鎖﹐誰復見﹑塵生香步裏。謾嘆息﹑玉兒何許﹐繁華空逝水。

醜奴兒

淩波臺畔花如剪﹐幾點吳霜。煙澹雲黃。東閣何人見晚妝。

江南春近書千里﹐誰寄淸香。別墅橫塘。鼓角聲中又夕陽。

水龍吟﹝海棠﹞

錦城春色移根﹐麗姿迥壓江南地。瓊酥拂臉﹐彩雲滿袖﹐羣芳羞避。雙燕來時﹐暮寒庭院﹐雨藏煙閉。正��未足﹐宮妝尙怯﹐還輕灑胭脂淚。

長是歡遊花底。怕東風﹑陡成怨吹。髙燒銀燭﹐梁州催按﹐歌聲漸起。綠態多慵﹐紅情不語﹐動搖人意。算吳宮獨步﹐昭陽第一﹐可依稀比。

六醜

看流鶯度柳﹐似急響﹑金梭飛擲。護巢占泥﹐翩翩飛燕翼。昨夢前迹。暗數歡娛處﹐艷花幽艸﹐縱冶遊南國。芳心蕩漾如波澤。系馬靑門﹐停車紫陌。年華轉頭堪惜。柰離襟別袂﹐容易疏隔。

人間春寂。謾云容暮碧。遠水沈雙鯉﹑無信息。天涯漸老羈客。嘆良宵漏斷﹐獨眠愁極。吳霜皎﹑半侵華幘。誰復省十載﹐勻得暈粉﹐髻傾鬟側。相思意﹑不離潮汐。想舊家﹑接酒巡歌計﹐今難再得。

虞美人

花臺響徹歌聲暖。白日林中短。春心搖蕩客魂消。搓粉揉香排比﹑一團嬌。

重來猶自尋芳徑。吹鬢東風影。步金蓮處綠苔封。不見彩雲雙袖﹑舞驚鴻。

虞美人

髙樓遠閣花飛徧。急雨捎池面。＿＿楊柳不知門。多少亂鶯啼處﹑暮煙昏。

銀鉤小字題芳絮。宛轉回文語。可憐單枕夢行雲。腸斷江南千里﹑未歸人。

蘭陵王

晚煙直。池沼波痕皺碧。年芳爲﹑花態柳情。挼粉揉情釀春色。繁華記上國。曾識。傾城幼客﹐風流是﹑聯句送鉤﹐箋綠綃紅遞書尺。

行雲去無迹。念暖響歌臺﹐香霧瑤席。當時誰信盟言食。知一歲離聚﹐幾多間阻﹐人生如夢寄堠驛。況分散南北。

悲惻。萬愁積。柰鸞鳳歡疏﹐魚雁音寂。天涯何處相思極。但目斷芳艸﹐恨隨塞笛。那堪庭院﹐更聽得﹐夜雨滴。

蝶戀花

漏泄東君消息後。短葉長條﹐著意遮軒牖。嫩比鵝黃初熟酒。染勻巧費春風手。

萬縷篩金新月透。入夜柔情﹐還勝朝來秀。彩筆雕章知幾首。可人標韻無新舊。

蝶戀花

一搦腰肢初見後。恰似娉婷﹐十五藏朱牖。春色惱人濃抵酒。風前脈脈如招手。

黛染修眉蛾綠透。態婉儀閒﹐自是閨房秀。堪惜年華同轉首。女郎臺畔春依舊。

蝶戀花

碎玉飛花寒食後。薄影行風﹐終日穿疏牖。有客思歸還把酒。閒吹倦絮輕黏手。

雪滿愁城寒欲透。飄盡殘英﹐翠幄成穠秀。張緒風流今白首。少年襟度難如舊。

蝶戀花

翠浪藍光新雨後。整整斜斜﹐髙下籠窗牖。萬斛深傾重碧酒。量愁知落何人手。

櫳霧梳煙晴色透。照影回風﹐一段嫣然秀。白下門東空引首。藏鴉枝葉長懷舊。

西河﹝錢塘﹞

都會地。東南王气須記。龍盤鳳舞到錢塘﹐瑞煙回起。畫圖彩筆寫西湖﹐波光溶漾無際。

翠欄最宜半倚。柳陰駿馬誰系。鱗差觀閣接飛翚﹐衙廬萬壘。倒空碧浸軟琉璃﹐云收天淨如水。

夕陽照晚聽近市。沸笙簫﹑歡動閭裏。比屋樂逢堯世。好相將載酒尋歌玄對。酬答年華鶯花裏。

三部樂

簾捲窗明﹐聽杜宇乍啼﹐漏聲初絕。亂雲收盡﹐天際�畱殘月。柰相送﹑行客將歸﹐悵去程漸促﹐霽色催發。斷魂別浦﹐自上孤舟如葉。

悠悠音信易隔。縱怨懷恨語﹐到見時難說。堪嗟水流急景﹐霜飛華發。想家山﹑路窮望睫。空倚仗﹑魂親夢切。不似嫩朵﹐猶能替﹑離緒千結。

菩薩蠻

黃雞曉唱玲瓏曲。人生兩鬢無重綠。官柳系行舟。相思獨倚樓。

來時花未發。去後紛如雪。春色不堪看。蕭蕭風雨寒。

品令

露晞煙靜。寂寥轉﹑梧桐寒影。天際歷歷徵鴻近。被風吹散﹐聲斷無行陣。

秋思客懷多少恨。謾厭厭誰問。暈殘蘭＿香消印。夢魂長定。愁伴更籌盡。

玉樓春

華堂銀燭堆紅淚。解說離人多少意。恨從別後恨無窮﹐愁到濃時惟一味。

江南渭北三千里。憔悴相思何日已。馬蹄淸曉艸黏天﹐庭院黃昏花滿地。

滿路花

鶯飛翠柳搖﹐魚躍浮萍破。班班紅杏子﹐交橊火。池臺晝永﹐繚繞花陰裏。山色遙供座。枕簟淸涼﹐北窗時喚髙臥。

翻思少年﹐走馬銅駝左。歸來敲鐙月﹐畱關鎖。年華老矣﹐事逐浮雲過。今吾非故我。那日尊前﹐只今問有誰呵。

