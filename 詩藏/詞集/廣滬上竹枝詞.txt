廣滬上竹枝詞﹝淸﹞沈云酒舲輯江流終古自朝宗﹐黃歇功髙溯舊蹤。去舶來檣渾不斷﹐南連三泖北吳淞。

參差雉堞互回環﹐城上髙樓俯市闤。我欲憑欄吹玉笛﹐不知丹鳳何飛還﹖

滄桑幾度弔孤忠﹐江上靈旗捲朔風。一樣畱芳兩祠宇﹐陳公而後又袁公。

門前車馬寂無喧﹐小有亭臺也是園。卻喜文星相近處﹐蕊珠宮傍紫微垣。

露香園屼未荒蕪﹐九曲橋邊似畫圖。一矗湖心亭址立﹐居然風景賽西湖。

城南境僻絕塵埃﹐傑閣層樓入望來。何必求仙瀛海去﹐此間亦有小蓬萊。

瑤池仙味勝醇醪﹐異品爭推水蜜桃。聞說黃泥墻更好﹐小紅圈子認鵝毛。

西城月老最稱靈﹐牽合紅絲到水萍。注定姻緣休錯過﹐紛紛兒女問簽經。

遙指皎嶒塔影斜﹐踏靑一路到龍華。碧桃滿樹剛三月﹐不爲燒香爲看花。

阿儂生小狎風波﹐浦隔東西一棹過。最是木棉花市鬧﹐勝他園客種香多。

一輪飛捲踏雛娃﹐不數山家課績麻。莫笑江鄕誇獨擅﹐問君何處覓三紗。滬城江鄕風土﹐婦人以紡績爲能。紡績尢以一手紡三紗爲藝之最勝﹐故終歲孜孜機聲﹐常徹旦云。

隙地晴開一道斜﹐筠筒个个玉無瑕。浣紗濯錦分明似﹐條理經綸上滴花。

篝火連宵遞一梭﹐機聲朗逐漏聲過。參橫月落虛無籟﹐六頁初成聽刮磨。

耐曉寒侵健踏霜﹐隔宵結伴趁星光。﹝去曷﹞來指認西風裏﹐遠郭燈紅早出莊。

築場重理隰原田﹐了卻官租快拍肩。秋社相邀年會舉﹐酡顏贏得九秋天。

萬國衣冠拜冕旒﹐堯天春色麗江洲。桃符戶戶開新序﹐第一良辰初唱酬。

滿城羣屐此匆匆﹐賓主循環一例同。卓午出門歸路晚﹐繞階名紙拾梅紅。

春盤八簋啟家廚﹐壓歲錢還重五銖。有客顏酡逢巷口﹐夕陽紅處送歸途。

三日新年息曳居﹐覓閒窗下覺顏舒。忽聞吉語聽來切﹐元寶一雙金鯉魚。

月明元夜炯天中﹐鐵鎖星橋啟碧空。峯頂陡看金綫撒﹐笑聲喧處逐花筒。邑廟舊倒﹐每逢元夜﹐好事者競以爆花筒爲戲也。

春到花朝染碧叢﹐枝梢剪彩裊東風。蒸霞五色飛晴塢﹐畫閣開尊助賞紅。花朝日﹐有以剪彩懸枝﹐名賞紅。

江鄕令節重三元﹐春露秋霜慰九原。聽徹鶯啼寒食路﹐家家誓墓酹深尊。

淸明報賽到城關﹐轂擊肩摩擁市闤。五里羽儀人靜肅﹐路由歲歲掣紅斑。

香車寶馬日紛紛﹐似此繁華古未聞。一入夷場官不禁﹐樓頭有女盡如雲。

玉笛瓊簫處處皆﹐洋涇橋畔勝秦淮。此間便是朝歌邑﹐不信人稱寶善街。俗呼夷場爲洋涇浜﹐故有洋涇橋稱。

三層樓閣似仙居﹐綺麗風情晝不如。最是動人流盼處﹐夕陽時節捲簾初。

五陵裘馬少年多﹐攜得紅兒共聽歌。不待曲終人已去﹐春宵一刻莫蹉跎。

共說京徽色技優﹐昆山舊部倩誰收。一枝冷落宮墻笛﹐白盡梨園子弟頭。

盈盈十五入倡家﹐歌舞終朝督責加。鴇母由來心似鐵﹐狂風吹落未開花。

蘭蕙如何混棘荊﹐半緣貧賤半刀兵。急須苦海回頭早﹐淒絕秋娘老去情。

笙歌豈獨滿庭芳﹐別調還聞陌上桑。最是有傷風化處﹐狂童妖女共登場。

氤氳毒气日燻蒸﹐髙聳雙肩瘦不勝。何況煙花成世界﹐美人長夜伴銀燈。

潮聲沸市夕陽闌﹐夜夜元宵收復彈。設得迷人新局陣﹐煙樓添有女堂倌。

花樣翻來局局新﹐京腔同唱玉堂春。阿儂值得千金價﹐好向燈前認美人。

三月淸明好天气﹐茅山殿裏去燒香。今年解餉難如願﹐求得明年加倍償。

𨿽然年少擅淸歌﹐一曲琵琶客聽多。不道芳名人競許﹐墨卿可柰月仙何。

湖北徽腔與廣東﹐兩樣戲術復無窮。女伶莫道於今老﹐演得衣冠一例同。

紅樓徹夜奏笙簫﹐花月淒迷舞細腰。只恐牀頭金盡後﹐更無人伴可憐宵。

竹枝競唱此春申﹐刻羽尋商語逼眞。一部文章題取正﹐渡人多少是迷津。

