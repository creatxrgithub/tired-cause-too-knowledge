納蘭詞全集

【納蘭性徳】﹝1655﹣1685淸代滿族詞人。字容若﹐號楞伽山人﹐原名成徳。滿族正黃旗﹝今內蒙古吐默特﹞人。自幼勤於修文習武。康熙十五年﹝1677﹞應殿試﹐賜進士﹐任殿前侍衛。曾隨從康熙巡遊北方。爲人謹愼﹐避涉世事。工於詩詞﹐擅長書法﹐精於書畫鑑賞。詞作自然流麗﹐淒婉蘊藉﹐鄭振鐸稱「纏綿淸婉﹐爲當代冠」。形式上以小令見長﹐語言淸淡素朴不尙雕飾。抒情狀物不落俗套﹐以白描手法寫眼前景物﹐自然流露出眞摯之情。王國維評價說﹕「納蘭容若以自然之眼觀物﹐以自然之舌言情。」內容上題材範圍狹小﹐多寫離別相思和个人閒愁﹐很少接觸社會問題。著有詞集《飲水詞》《側帽集》﹐輯有《全唐詩選》《詞韻正略》。

納蘭詞卷一

憶江南

昏鴉盡﹐小立恨因誰﹖急雪乍翻香閣絮﹐輕風吹到膽瓶梅。心字已成灰。

赤棗子

驚曉漏﹐護春眠。格外嬌慵只自憐。寄語釀花風日好﹐綠窗來與上琴弦。

憶王孫

西風一夜翦芭蕉。倦眼經秋耐寂寥﹖彊把心情付濁醪。讀離騷。愁似湘江日夜潮。

玉連環影﹝按此調譜律不載﹐或亦自度曲﹞

何處﹖幾葉蕭蕭雨。濕盡檐花﹐花底人無語﹐掩屏山﹐玉鑪寒。誰見兩眉愁聚倚闌干。

遐方怨

欹角枕﹐掩紅窗。夢到江南伊家﹐博山沈水香。湔裙歸晚坐思量。輕煙籠翠黛﹐月茫茫。

訴衷情

冷落繡衾誰與伴﹖倚香篝。春睡起﹐斜日照梳頭。欲寫兩眉愁﹐休休。遠山殘翠收。莫登樓。

如夢令

正是轆轤金井﹐滿砌落花紅冷。驀地一相逢﹐心事眼波難定。誰省﹖誰省﹖從此簟紋燈影。

又

纖月黃昏庭院﹐語密翻教醉淺。知否那人心﹖舊恨新歡相半。誰見﹖誰見﹖珊枕淚痕紅泫。

又

木葉紛紛歸路。殘月曉風何處。消息半浮沈﹐今夜相思幾許。秋雨﹐秋雨。一半西風吹去。

天仙子

夢裏蘼蕪靑一翦﹐玉郎經歲音書斷。暗鐘明月不歸來﹐梁上燕﹐輕羅扇﹐好風又落桃花片。

又

好在軟綃紅淚積﹐漏痕斜罥菱絲碧。古釵封寄玉關秋﹐天咫尺﹐人南北﹐不信鴛鴦頭不白。

又

水浴涼蟾風入袂﹐魚鱗觸損金波碎。好天良夜酒盈樽﹐心自醉﹐愁難睡﹐西南月落城烏起。

江城子

濕云全壓數峯低﹐影淒迷﹐望中疑。非霧非煙神女欲來時。若問生涯原是夢。除夢裏﹐沒人知。

長相思

山一程﹐水一程﹐身向逾關那畔行﹐夜深千帳燈。風一更﹐雪一更﹐聒碎鄕心夢不成﹐故園無此聲。

相見歡

微云一抹遙峯﹐冷溶溶﹐恰與个人淸曉畫眉同。紅蠟淚﹐靑綾被﹐水沈濃﹐卻與黃茅野店聽西風。

又

落花如夢淒迷﹐麝煙微﹐又是夕陽潛下小樓西。愁無限﹐消瘦盡﹐有誰知﹖閒教玉籠鸚鵡念郎詩。

昭君怨

深禁好春誰惜﹖薄暮瑤階佇立。別院管弦聲﹐不分明。又是梨花欲謝﹐繡被春寒今夜。寂寂鎖朱門﹐夢承恩。

又

暮雨絲絲吹濕﹐倦柳愁荷風急。瘦骨不禁秋﹐總成愁。別有心情怎說﹖未是訴愁時節。譙鼓已三更﹐夢須成。

酒泉子

謝卻荼蘼﹐一片月明如水。篆香消﹐猶未睡﹐早鴉啼。嫩寒無賴羅衣薄﹐休傍闌干角。最愁人﹐燈欲落﹐雁還飛。

生查子

東風不解愁﹐偸展湘裙衩。獨夜背紗籠﹐影著纖腰畫。爇盡水沈煙﹐露滴鴛鴦瓦。花骨冷宜香﹐小立櫻桃下。

又

鞭影落春堤﹐綠錦障泥捲。脈脈逗菱絲﹐嫩水吳姬眼。嚙膝帶香歸﹐誰整櫻桃宴﹖蠟淚惱東風﹐舊壘眠新燕。

又

散帙坐凝塵﹐吹气幽蘭並。茶名龍鳳團﹐香字鴛鴦餅。玉局類彈棋﹐顚倒雙棲影。花月不曾閒﹐莫放相思醒。

又

短焰剔殘花﹐夜久邊聲寂。倦舞卻聞雞﹐暗覺靑綾濕。天水接冥濛﹐一角西南白。欲渡浣花溪﹐遠夢輕無力。

又

愁悵彩雲飛﹐碧落知何許﹖不見合歡花﹐空倚相思樹。總是別時情﹐那得分明語。判得最長宵﹐數盡厭厭雨。

點絳唇詠風蘭

別樣幽芬﹐更無濃艷催開處。淩波欲去﹐且爲東風住。忒煞蕭疏﹐怎耐秋如許﹖還畱取﹐冷香半縷﹐第一湘江雨。

又

一種蛾眉﹐下弦不似初弦好。庚郎未老﹐何事傷心早﹖素壁斜輝﹐竹影橫窗掃。空房悄﹐烏啼欲曉﹐又下西樓了。

又黃花城早望

五夜光寒﹐照來積雪平於棧。西風何限﹐自起披衣看。對此茫茫﹐不覺成長嘆。何時旦﹐曉星欲散﹐飛起平沙雁。

又

小院新涼﹐晚來頓覺羅衫薄。不成孤酌﹐形影空酬酢。蕭寺憐君﹐別緒應蕭索。西風惡﹐夕陽吹角﹐一陣槐花落。

浣溪沙

淚浥紅箋第幾行﹐喚人嬌鳥怕開窗﹐那更閒過好時光。屏障厭看金碧畫﹐羅衣不耐水沈香。偏翻眉譜只尋常。

又

伏雨朝寒愁不勝﹐那能還傍杏花行﹖去年髙摘斗輕盈。漫惹鑪煙雙袖紫﹐空將酒暈一衫靑。人間何處問多情。

又

誰念西風獨自涼﹐蕭蕭黃葉閉疏窗。沈思往事立殘陽。被酒莫驚春睡重﹐賭書消得潑茶香。當時只道是尋常。

又

蓮漏三聲燭半條﹐杏花微雨濕輕綃﹐那將紅豆寄無聊﹖春色已看濃似酒﹐歸期安得信如潮﹐離魂入夜倩誰招﹖

又

消息誰傳到拒霜﹖兩行斜雁碧天長﹐晚秋風景倍淒涼。銀蒜押簾人寂寂﹐玉釵敲燭信茫茫。黃花開也近重陽。

又

雨歇梧桐淚乍收﹐遣懷翻自憶從頭﹐摘花銷恨舊風流。簾影碧桃人已去﹐屧痕蒼蘚逕空畱。兩眉何處月如鉤﹖

又西郊馮氏園看海棠﹐因憶香嚴詞有感

誰道飄零不可憐﹐舊遊時節好花天﹐斷腸人去自經年。一片暈紅才著雨﹐晚風吹掠鬢云偏。倩魂銷盡夕陽前。

又按此闕與前「伏雨朝寒」字句略同﹐顧刻本「西郊」二闕接錄﹐故因之。

酒醒香銷愁不勝﹐如何更向落花行﹖去年髙摘斗輕盈。夜雨幾翻銷瘦了﹐繁華如夢總無憑。人間何處問多情﹖

又

欲問江梅瘦幾分﹐只看愁損翠羅裙﹐麝篝衾冷惜餘燻。可柰暮寒長倚竹﹐便教春好不開門。枇杷花下校書人。

又

一半殘陽下小樓﹐朱簾斜控軟金鉤。倚欄無緒不能愁。有个盈盈騎馬過﹐薄妝淺黛亦風流。見人羞澀卻回頭。

又

睡起惺忪彊自支﹐綠傾蟬鬢下簾時﹐夜來愁損小腰肢。遠信不歸空佇望﹐幽期細數卻參差。更兼何事耐尋思﹖

又

五月江南麥已稀﹐黃梅時節雨霏微﹐閒看燕子教雛飛。一水濃陰如罨畫﹐數峯無恙又晴暉。湔裙誰獨上魚磯。

又

殘雪凝輝冷畫屏。落梅橫笛已三更﹐更無人處月朧明。我是人間惆悵客﹐知君何事淚縱橫。斷腸聲裏憶平生。

又

微暈嬌花濕欲流﹐簟紋燈影一生愁﹐夢回疑在遠山樓。殘月暗窺金屈戍﹐軟風徐蕩玉簾鉤。待聽鄰女喚梳頭。

又

五字詩中目乍成﹐盡教殘福折書生﹐手挼裙帶那時情。別後心期和夢杳﹐年來憔悴與愁並。夕陽依舊小窗明。

又

記綰長條欲別難﹐盈盈自此隔銀灣﹐便無風雪也摧殘。靑雀幾時裁錦字﹐玉虫連夜翦春旙。不禁辛苦況相關。

又北古口

楊柳千條送馬蹄﹐北來徵雁舊南飛﹐客中誰與換春衣﹖終古閒情歸落照﹐一春幽夢逐遊絲。信回剛道別多時。

又

身向雲山那畔行﹐北風吹斷馬嘶聲﹐深秋遠塞若爲情。一抹晚煙荒戍壘﹐半竿斜日舊關城。古今幽恨幾時平。

又

萬里陰山萬里沙﹐誰將綠鬢鬥霜華﹖年來彊半在天涯。魂夢不離金曲戍﹐畫圖親展玉鴉叉。生憐瘦減一分花。

又庚申除夜

收取閒心冷處濃﹐舞裙猶憶柘枝紅。誰家刻燭待春風﹖竹葉樽空翻彩燕﹐九枝燈炧顫金虫。風流端合倚天公。

又紅橋懷古和王阮亭韻

無恙年年汴水流﹐一聲水調短亭秋﹐舊時明月照揚州。惆悵絳河何處去﹖綠楊淸瘦綰離愁。至今鼓吹竹西樓。

又

鳳髻拋殘秋艸生﹐髙梧濕月冷無聲﹐當時七夕有深盟。信得羽衣傳鈿合﹐悔教羅襪送傾城。人間空唱雨淋鈴。

又

腸斷斑騅去未還﹐繡屏深鎖鳳簫寒。一春幽夢有無間。逗雨疏花濃澹攺﹐關心芳艸淺深難。不成風月轉摧殘。

又

旋拂輕容寫洛神﹐須知淺笑是深顰﹐十分天與可憐春。掩抑薄寒施軟障﹐抱持織影藉芳茵。無能無意下香塵。

又

十二紅簾窣地深﹐才移劃韈又沈詠﹐晚晴天气惜輕陰。珠衱佩囊三合字﹐寶釵攏髻兩分心。定緣何事濕蘭襟。

又

容易濃香近畫屏﹐繁枝影著半窗橫。風波狹路倍憐卿。未接語言猶悵望﹐才通商略已瞢騰。只嫌今夜月偏明。

又

十八年來墜世間﹐吹花嚼蕊弄冰弦﹐多情情寄阿誰邊﹖紫玉釵斜燈影背﹐紅綿粉冷枕函邊。相看好處卻無言。

又寄嚴蓀友

藕蕩橋邊理約筒﹐薴蘿西去五湖東﹐筆牀茶竈太從容。況有短墻銀杏雨﹐更兼髙閣玉蘭風。畫眉閒了畫芙蓉。

又

欲寄愁心朔雁邊﹐西風濁酒慘離筵。黃花時節碧雲天。古戍烽煙迷斥堠﹐夕陽村落解鞍韉。不知徵戰幾人還。

又

敗葉塡溪水已冰﹐夕陽猶照短長亭。行來廢寺失題名。駐馬客臨碑上字﹐鬥鷄人撥佛前燈。勞勞塵世幾時醒﹖

霜天曉角

重來丁酒﹐折盡風前柳。若問看花情緒﹐似當日﹐怎能夠﹖休爲西風瘦﹐痛飲頻搔首。自古靑蠅白璧﹐天已早安排就。

菩薩蠻回文

霧窗寒對遙天暮﹐暮天遙對寒窗霧。花落正啼鴉﹐鴉啼正落花。袖羅垂影瘦﹐瘦影垂羅袖。風翦一絲紅﹐紅絲一翦風。

又

隔花才歇簾纖雨﹐一聲彈指渾無語。梁燕自雙歸﹐長條脈脈垂。小屏山色遠﹐妝薄鉛華淺。獨自立瑤階﹐透寒金縷鞋。

又

新寒中酒敲窗雨﹐殘香細學秋情緒。端的是懷人﹐靑衫有淚痕。相思不似醉﹐悶擁孤衾睡。記得別伊時﹐桃花柳萬絲。

又

澹花瘦玉輕妝束﹐粉融輕汗紅綿撲。妝罷只水眠﹐江南四月天。綠陰簾半揭﹐此景淸幽絕。行度竹林風﹐單衫杏子紅。

又

夢回酒醒三通鼓﹐斷腸啼鴂花飛處。新恨隔紅窗﹐羅衫淚幾行。相思何處說﹐空有當時月。月也異當時﹐團圓照鬢絲。

又

催花未歇花奴鼓﹐酒醒已見殘紅舞。不忍覆餘觴﹐臨風淚數行。粉香看又別﹐空剩當時月。月也異當時﹐淒淸照鬢絲。

又早春

曉寒瘦著西南月﹐丁丁漏箭餘香咽。春已十分宜﹐東風無是非。蜀魂羞顧影﹐玉照斜紅冷。誰唱後庭花﹐新年憶舊家。

又

窗間桃蕊嬌如倦﹐東風淚洗胭脂面。人在小紅樓﹐離情唱石州。夜來雙燕宿﹐燈背屏腰綠。香盡雨闌珊﹐薄衾寒不寒﹖

又

朔風吹散三更雪﹐倩魂猶戀桃花月。夢好莫催醒﹐由他好處行。無端聽畫角﹐枕畔紅冰薄。塞馬一聲嘶﹐殘星拂大旗。

又

問君何事輕離別﹐一年能幾團圓月。楊柳乍如絲﹐故園春盡時。春歸歸不得﹐兩槳松花隔。舊事逐寒潮﹐啼鵑恨未消

又爲陳其年題照

烏絲曲倩紅兒譜﹐蕭然半壁兼營秋雨。曲罷髻鬟偏﹐風姿眞可憐。須髯渾似戟﹐時作簪花劇。背立訝卿卿﹐知卿無那情。

又宿灤河

玉繩斜轉疑淸曉﹐淒淒白月漁陽道。星影漾寒沙﹐微茫織浪花。金笳鳴故壘﹐喚起人難睡。無數紫鴛鴦﹐共嫌今夜涼。

又

荒雞再咽天難曉﹐星楡落盡秋將老。氈幕繞牛羊﹐敲冰飲酪漿。山程兼水宿﹐漏點淸鉦續。正是夢回時﹐擁衾無限思。

又

驚飈掠地冬將半﹐解鞍正值昏鴉亂。冰合大河流﹐茫茫一片愁。燒痕空極望﹐鼓角髙城上。明日近長安﹐客心愁未闌。

又

榛荊滿眼山城路﹐徵鴻不爲愁人住。何處是長安﹐濕雲吹雨寒。絲絲心欲碎﹐應是悲秋淚。淚向客中多﹐歸時又柰何。

又

黃雲紫塞三千里﹐女墻西畔啼烏起。落日萬山寒﹐蕭蕭獵馬還。笳聲聽不得﹐入夜空城黑。秋夢不歸家﹐殘燈落碎花。

又寄顧梁汾苕中

知君此際情蕭索﹐黃蘆苦竹孤舟泊。煙白酒旗靑﹐水村魚市晴。柁樓今夕夢﹐脈脈春寒送。直過畫眉橋﹐錢塘江上潮。

又

蕭蕭幾葉風兼雨﹐離人偏識長更苦。欹枕數秋天﹐蟾蜍下早弦。夜寒驚被薄﹐淚與燈花落。無處不傷心﹐輕塵在玉琴。

又

爲春憔悴畱春住﹐那禁半霎催歸雨。深巷賣櫻桃﹐雨餘紅更嬌。黃昏淸淚閣﹐忍便花飄泊。消得一聲鶯﹐東風三月情。

又

晶簾一片傷心白﹐雲鬟香霧成遙隔。無語問添衣﹐桐陰月已西。西風鳴絡緯﹐不許愁人睡。只是去年秋﹐如何淚欲流。

又

烏絲畫作回文紙﹐香煤暗蝕藏頭字。箏雁十三雙﹐輸他作一行。相看仍似客﹐但道休相憶。索性不還家﹐落殘紅杏花。

又

闌風伏雨催寒食﹐櫻桃一夜花狼藉。剛與病相宜﹐瑣窗薰繡衣。畫眉煩女伴﹐央及流鶯喚。半晌試開奩﹐嬌多直自嫌。

又

春云吹散湘簾雨﹐絮黏蝴蝶飛還住。人在玉樓中﹐樓髙四面風。柳煙絲一把﹐暝色籠鴛瓦。休近小闌干﹐夕陽無限山。

減字木蘭花新月

晚妝欲罷﹐更把纖眉臨鏡畫。準待分明﹐和雨和煙兩不勝。莫教星替﹐守取團圓終必遂。此夜紅樓﹐天上人間一樣愁。

又

燭花搖影﹐冷透疏衾剛欲醒。待不思量﹐不許孤眠不斷腸。茫茫碧落﹐天上人間情一諾。銀漢難通﹐穩耐風波願始從。

又

相逢不語﹐一朵芙蓉著秋雨。小暈紅潮﹐斜澑鬟心只鳳翹。待將低喚﹐直爲凝情恐人見。欲訴幽懷﹐轉過回闌叩玉釵。

又

從教鐵石﹐每見花開成惜惜。淚點難消﹐滴損蒼煙玉一條。憐伊太冷﹐添个紙窗疏竹影。記取相思﹐環珮歸來月下時。

又

斷魂無據﹐萬水千山何處去﹖沒个音書﹐盡日東風上綠除。故園春好﹐寄語落花須自掃。莫更傷春﹐同是懨懨多病人。

又

花從冷眼﹐自惜尋春來較晚。知道今生﹐知道今生那見卿。天然絕代﹐不信相思渾不解。若解相思﹐定與韓憑共一枝。

卜算子新柳

嬌軟不勝垂﹐瘦怯那禁舞。多事年年二月風﹐翦出鵝黃縷。一種可憐生﹐落日和煙雨。蘇小門前長短條﹐卽漸迷行處。

又塞寒

塞艸晚才靑﹐日落簫笳動。慽慽淒淒入夜分﹐催度星前夢。小語綠楊煙﹐怯踏銀河凍。行盡關山到白狼﹐相見惟珍重。

又午日

村靜午雞啼﹐綠暗新陰覆。一展輕簾出畫墻﹐道是端陽酒。早晚夕陽蟬﹐又噪長堤柳。靑鬢長靑自古誰﹐彈指黃花九。納蘭詞卷二

采桑子

彤霞久絕飛瓊字﹐人在誰邊。人在誰邊﹐今夜玉淸眠不眠。香銷被冷殘燈滅﹐靜數秋天。靜數秋天﹐又誤心期到下弦。

又

誰翻樂府淒涼曲﹖風也蕭蕭﹐雨也蕭蕭﹐瘦盡燈花又一宵。不知何事縈懷抱﹐醒也無聊﹐醉也無聊﹐夢也何曾到謝橋。

又

嚴宵擁絮頻驚起﹐撲面霜空。斜漢朦朧﹐冷逼氈帷火不紅。香篝翠被渾閒事﹐回首西風。數盡殘鐘﹐一穟燈花似夢中。

又

冷香縈徧紅橋夢﹐夢覺城笳。月上桃花﹐雨歇春寒燕子家。箜篌別後誰能鼓﹐腸斷天涯。暗損韶華﹐一縷茶煙透碧紗。

又詠春雨

嫩煙分染鵝兒柳﹐一樣風絲。似整如欹﹐才著春寒瘦不支。涼侵曉夢輕蟬膩﹐約略紅肥。不惜葳蕤﹐碾取名香作地衣。

又

非關癖愛輕模樣﹐冷處偏佳。別有根芽﹐不是人間富貴花。謝娘別後誰能惜﹐飄泊天涯。寒月悲笳﹐萬里西風瀚海沙。

又

桃花羞作無情死﹐感激東風。吹落嬌紅﹐飛入窗間伴懊儂。誰憐辛苦東陽瘦﹐也爲春慵。不及芙蓉﹐一片幽情冷處濃。

又

撥燈書盡紅箋也﹐依舊無聊。玉漏迢迢﹐夢裏寒花隔玉簫。幾竿修竹三更雨﹐葉葉蕭蕭。分付秋潮﹐莫誤雙魚到謝橋。

又

涼生露气湘弦潤﹐暗滴花梢。簾影誰搖﹐燕蹴風絲上柳條。舞鵾鏡匣開頻掩﹐檀粉慵調。朝淚如潮﹐昨夜香衾覺夢遙。

又

土花曾染湘娥黛﹐鉛淚難消。淸韻誰敲﹐不是犀椎是鳳翹。只應長伴端溪紫﹐割取秋潮。鸚鵡偸教﹐方響前頭見玉簫。

又

謝家庭院殘更立﹐燕宿雕粱。月度銀墻﹐不辧花叢那辧香﹖此情已自成追憶﹐零落鴛鴦。雨歇微涼﹐十一年前夢一場。

又

而今才道當時錯﹐心緒淒迷。紅淚偸垂﹐滿眼春風百事非。情知此後來無計﹐彊說歡期。一別如斯﹐落盡犁花月又西。

又

明月多情應笑我﹐笑我如今﹐孤負春心﹐獨自閒行獨自吟。近來怕說當時事﹐結徧蘭襟。月淺燈深﹐夢裏雲歸何處尋﹖

謁金門

風絲裊﹐水浸碧天淸曉。一鏡濕云淸未了﹐雨晴春艸艸。夢裏輕螺誰掃。簾外落花紅小。獨睡起來情悄悄﹐寄愁何處好﹖

好事近

簾外五更風﹐消受曉寒時節。剛剩秋衾一半﹐擁透簾殘月。爭教淸淚不成冰﹐好處便輕別。擬把傷離情緒﹐待曉寒重說。

又

馬首望靑山﹐零落繁華如此。再向斷煙衰艸﹐認蘚碑題字。休尋折戟話當年﹐只灑悲秋淚。斜日十三陵下﹐過新丰獵騎。

又

何路向家園﹐歷歷殘山剩水。都把一春冷澹﹐到麥秋天气。料應重發隔年花﹐莫問花前事。縱使東風依舊﹐怕紅顏不似。

一絡索長城

野火拂云微綠﹐西風夜哭。蒼茫雁翅列秋空﹐憶寫向屏山曲。山海幾經翻覆﹐女墻斜矗。看來費盡祖龍心﹐畢竟爲誰家築。

又

過盡遙山如畫﹐短衣匹馬。蕭蕭木落不勝秋﹐莫回首斜陽下。別是柔腸縈掛﹐待歸才罷。卻愁擁髻向燈前﹐說不盡離人話。

又雪

密灑徵鞍無數﹐冥迷遠樹。亂山重疊杳難分﹐似五里濛濛霧。惆悵瑣窗深處﹐濕花輕絮。當時悠颺得人憐﹐也都是濃香助。

淸平樂

煙輕雨小﹐望裏靑難了。一縷斷虹垂樹杪﹐又是亂山殘照。憑髙目斷徵途﹐暮云千里平蕪。日夜河流東下﹐錦書應托雙魚。

又

靑陵蝶夢﹐倒掛憐麼鳳。褪粉收香情一種﹐樓傍玉釵偸共。愔愔鏡閣飛蛾﹐誰傳錦字秋河﹖蓮子依然隱霧﹐菱花偸惜橫波。

又

將愁不去﹐秋色行難住。六曲屏山深院宇﹐日日風風雨雨。雨晴籬菊初香﹐人言此日重陽。回首涼雲暮葉﹐黃昏無限思量。

又

淒淒切切﹐慘淡黃花節。夢裏砧聲渾未歇﹐那更亂蛩悲咽。塵生燕子空樓﹐拋殘弦索牀頭。一樣曉風殘月﹐而今觸緒添愁。

又憶梁汾

才聽夜雨﹐便覺秋如許。繞砌蛩螿人不語﹐有夢轉愁無據。亂山千疊橫江﹐憶君遊倦何方。知否小窗紅燭。照人此夜淒涼。

又

塞鴻去矣﹐錦字何時寄﹖記得燈前佯忍淚﹐卻問明朝行未。別來幾度如珪﹐飄零落葉成堆。一種曉寒殘夢﹐淒涼畢竟因誰﹖

又

風鬟雨鬢﹐偏是來無準。倦倚玉蘭看月暈﹐容易語低香近。軟風吹過窗紗﹐心期便隔天涯。從此傷春傷別﹐黃昏只對梨花。

又秋思

涼云萬葉﹐斷送淸秋節。寂寂繡屏香篆滅﹐暗裏朱顏消歇。誰憐照影吹笙﹐天涯芳艸關情。懊惱隔簾幽夢﹐半牀花月縱橫。

又彈琴峽題壁

泠泠徹夜﹐誰是知音者﹖如夢前朝何處也﹐一曲邊愁難寫。極天關塞雲中﹐人隨雁落西風。喚取紅襟翠袖﹐莫教淚灑英雄。

又元夜月蝕

瑤華映闕﹐烘散蓂墀雪。比似尋常淸景別﹐第一團圓時節。影娥忽泛初弦﹐分輝借與宮蓮。七寶修成合壁﹐重輪歲歲中天。

憶秦娥

山重疊﹐懸崖一綫天疑裂。天疑裂﹐斷碑題字﹐古苔橫嚙。風聲雷動鳴金鐵﹐陰森潭底蛟龍窟。蛟龍窟﹐興亡滿眼﹐舊時明月。

又

春深淺﹐一痕搖漾靑如翦。靑如翦﹐鷺鷥立處﹐煙蕪平遠。吹開吹謝東風倦﹐緗桃自惜紅顏變。紅顏變﹐兔葵燕麥﹐重來相見。

又

長漂泊﹐多愁多病心情惡。心情惡﹐模糊一片﹐彊分哀樂。擬將歡笑排離索﹐鏡中無柰顏非昨。顏分昨﹐才華向淺﹐因何福薄。

阮郎歸

斜風細雨正霏霏﹐畫簾拖地垂。屏山幾曲篆煙微﹐閒庭柳絮飛。新綠密﹐亂紅稀。乳鶯殘日啼。春寒欲透繡縷金衣﹐落花郎未歸。

畫堂春

一生一代一雙人﹐爭教兩處銷魂。相思相望不相親﹐天爲誰春﹖漿向藍橋易乞﹐藥成碧海難奔。若容相訪飲牛津﹐相對忘貧。

眼兒媚

獨倚春寒掩夕霏﹐淸露泣銖衣。玉簫吹夢﹐金釵畫影﹐悔不同攜。刻殘紅燭曾相待﹐舊事總依稀。料應遺恨﹐月中教去﹐花底催歸。

又

重見星娥碧海槎﹐忍笑卻盤鴉。尋常多少﹐月明風細﹐今夜偏佳。休籠彩筆閒書字﹐街鼓已三撾。煙絲欲裊﹐露光微泫﹐春在桃花。

又詠梅

莫把瓊花比澹妝﹐誰似白霓裳。別樣淸幽﹐自然標格﹐莫近東墻。冰肌玉骨天分付﹐兼付與淒涼。可憐遙夜﹐冷煙和月﹐疏影橫窗。

朝中措

蜀弦秦柱不關情﹐盡日掩云屏。已惜輕翎退粉﹐更嫌弱絮爲萍。東風多事﹐餘寒吹散﹐烘暖微酲。看盡一簾紅雨﹐爲誰親系花鈴﹖

攤破浣溪沙

林下荒苔道韞家﹐生憐玉骨委塵沙。愁向風前無處說﹐數歸鴉。半世浮萍隨逝水﹐一宵冷雨葬名花。魂是柳綿吹欲碎﹐繞天涯。

又

風絮飄殘已化萍﹐泥蓮剛倩藕絲縈﹔珍重別拈香一瓣﹐記前生。人到情多情轉薄﹐而今眞个悔多情﹔又到斷腸回首處﹐淚偸零。

又

欲語心情夢已闌﹐鏡中依約見春山。方悔從前眞艸艸﹐等閒看。環佩只應歸月下﹐鈿釵何意寄人間。多少滴殘紅蠟淚﹐幾時幹﹖

又

小立紅橋柳半垂﹐越羅裙颺縷金衣。采得石橊雙葉子﹐欲遺誰﹖便是有情當落月﹐只應無伴送斜暉。寄語東風休著力﹐不禁吹。

又

一霎燈前醉不醒﹐恨如春夢畏分明。澹月澹雲窗外雨﹐一聲聲。人到情多情轉薄﹐而今眞个不多情。又聽鷓鴣啼徧了﹐短長亭。

又

昨夜濃香分外宜﹐天將妍暖護雙棲﹐樺燭影微紅玉軟﹐燕釵垂。幾爲愁多翻自笑﹐那逢歡極卻含啼。央及蓮花淸漏滴﹐莫相催。

靑衫濕悼亡

近來無限傷心事﹐誰與話長更﹖從教分付﹐綠窗紅淚﹐早雁初鶯。當時領略﹐而今斷送﹐總負多情。忽疑君到﹐漆燈風颭﹐癡數春星。

落花時﹝按此調譜律不載﹐疑亦自度曲。一本作好花時﹞

夕陽誰喚下樓梯﹐一握香荑。回頭忍笑階前立﹐總無語﹐也相宜。箋書直恁無憑據﹐休說相思。勸伊好向紅窗醉﹐須莫及﹐落花時。

錦堂春秋海棠

簾外澹煙一縷﹐墻陰幾簇低花。夜來微雨西風裏﹐無力在欹斜。仿佛个人睡起﹐暈紅不著鉛華。天寒翠袖添淒楚﹐愁近欲棲鴉。

海棠春

落紅片片渾如霧﹐不教更覓桃源路。香徑晚風寒﹐月在花飛處。薔薇影暗空凝佇﹐任碧颭輕衫縈住。驚起早棲鴉﹐飛過秋千去。

河瀆神

風緊雁行髙﹐無邊落木蕭蕭。楚天魂夢與香銷﹐靑山暮暮朝朝。斷續涼云來一縷﹐飄墜幾絲靈雨。今夜冷紅浦漵﹐鴛鴦棲向何處﹖

又

涼月轉雕闌﹐蕭蕭木葉聲幹。銀燈飄箔瑣窗間﹐枕屏幾疊秋山。朔風吹透靑縑被﹐藥鑪火暖初沸。淸漏沈沈無寐﹐爲伊判得憔悴。

太常引自題小照

西風乍起峭寒生﹐驚雁避移營。千里暮云平﹐休回首長亭短亭。無窮山色﹐無邊往事﹐一例冷淸淸。試倩玉簫聲﹐喚千古英雄夢醒。

又

晚來風起撼花鈴﹐人在碧山亭。愁裏不堪聽﹐那更雜泉聲雨聲。無憑蹤迹﹐無聊心緒﹐誰說與多情。夢也不分明﹐又何必催教夢醒。

四犯令

麥浪翻晴風颭柳﹐也過傷春候。因甚爲他成僝僽﹐畢竟是春拖逗。紅藥闌邊攜素手﹐暖語濃於酒。盼到園花鋪似繡﹐卻更比春前瘦。

添字采桑子﹝按此調詞律不載﹐詞譜有促拍采桑子﹐字同句異。一本作采花。﹞

閒愁似與斜陽約﹐紅點蒼苔﹐蛺蝶飛回。又是梧桐新綠影﹐上階來。天涯望處音塵斷﹐花謝花開﹐懊惱離懷。空壓鈿筐金綫縷﹐合歡鞋。

荷葉杯

簾捲落花如雪﹐煙月。誰在小紅亭﹖玉釵敲竹乍聞聲﹐風影略分明。化作彩雲飛去﹐何處﹖不隔枕函邊﹐一聲將息曉寒天﹐腸斷又今年。

又

知己一人誰是﹖已矣。贏得誤他生。有情終古似無情﹐莫問醉耶醒。未是看來如霧﹐朝暮。將息好花天。爲伊指點再來緣﹐疏雨洗遺鈿。

尋芳艸蕭寺紀夢

客夜怎生過﹖夢相伴綺窗冷和。薄嗔佯笑道﹐若不是恁淒涼﹐肯來麼﹖來去苦匆匆﹐準擬待曉鐘敲破。乍偎人一閃燈花墜﹐卻對著琉璃火。

菊花新送張見陽令江華

愁絕行人天易暮﹐行向鷓鴣聲裏住﹐渺渺洞庭波﹐木葉下楚天何處﹖折殘楊柳應無數﹐趁離亭笛聲催度。有幾个徵鴻相伴也﹐送君南去。

南歌子

翠袖凝寒薄﹐簾衣入夜空。病容扶起月明中﹐惹得一絲殘篆舊薰籠。暗覺歡期過﹐遙知別恨同。疏花已是不禁風﹐那更夜深淸露濕愁紅。

又

暖護櫻桃蕊﹐寒翻蛺蝶翎。東風吹絲漸冥冥﹐不信一生憔悴伴啼鶯。素影飄殘月﹐香絲拂綺欞。百花迢遞玉釵聲﹐索向綠窗尋夢寄餘生。

又古戍

古戍饑烏集﹐荒城野雉飛。何年劫火剩殘灰﹐試看英雄碧血滿龍堆。玉帳空分壘﹐金笳已罷吹。東風回首盡成非﹐不道興亡命也豈人爲。

秋千索淥水亭春望﹝按此調詞譜不載﹐或亦自度曲。一本作撥香灰﹞

藥闌攜手銷魂侶﹐爭不記看承人處。除向東風訴此情﹐柰竟日春靑語。悠揚撲盡風前絮﹐又百五韶光難住。滿地梨花似去年﹐卻多了廉纖雨。

又

遊絲斷續東風弱﹐悄無語半垂簾幕。紅袖誰招曲檻邊﹐颺一縷秋千索。惜花人共殘春薄﹐春欲盡纖腰如削。新月才堪照獨愁﹐卻又照梨花落。

又

壚邊換酒雙鬟亞﹐春已到賣花簾下。一道香塵碎綠蘋﹐看白袷親調馬。煙絲宛宛愁縈掛﹐剩幾筆晚晴圖畫。半枕芙蕖壓浪眠﹐教費盡鶯兒話。

憶江南宿雙林禪院有感

心灰盡﹐有發未全僧。風雨消磨生死別﹐似曾相識只孤檠﹐情在不能醒。搖落後﹐淸吹那堪聽。淅瀝暗飄金井葉﹐乍聞風定又鐘聲﹐薄福薦傾城。

又

挑燈坐﹐坐久憶年時。薄霧籠花嬌欲泣﹐夜深微月下楊枝。催道太眠遲。憔悴去﹐此恨有誰知﹖天上人間俱悵望﹐經聲佛火兩淒迷。未夢已先疑。

浪淘沙

紅影濕幽窗﹐瘦盡春光。雨餘花外卻斜陽。誰見薄衫低髻子﹐抱膝思量。莫道不淒涼﹐早近持觴。暗思何事斷人腸。曾是向他春夢裏﹐瞥遇回廊。

又

眉譜待全刪﹐別畫秋山﹐朝云漸入有無間。莫笑生涯渾是夢﹐好夢原難。紅咮啄花殘﹐獨自憑闌。月斜風起袷衣單。消受春風都一例﹐若个偏寒。

又

紫玉撥寒灰﹐心字全非﹐疏簾猶自隔年垂。半捲夕陽紅雨入﹐燕子了時。回首碧雲西﹐多少心期﹐短長亭外短長堤。百尺遊絲千里夢﹐無限淒迷。

又

夜雨做成秋﹐恰上心頭﹐教他珍重護風流。端的爲誰添病也﹐更爲誰羞﹖密意未曾休﹐密願難酬。珠簾四卷月當樓。暗憶歡期眞似夢﹐夢也須畱。

又

野店近荒城﹐砧杵無聲。月低霜重莫閒行。過盡徵鴻書未寄﹐夢又難憑。身世等浮萍﹐病爲愁成。寒宵一片枕前冰。料得綺窗孤睡覺﹐一倍關情。

又

悶自剔殘燈﹐暗雨空庭﹐瀟瀟已是不堪聽。那更西風偏著意﹐做盡秋聲。城柝已三更﹐欲睡還醒﹐薄寒中夜掩銀屏。曾染戒香銷俗念﹐怎又多情。

又

淸鏡上朝云﹐宿篆猶薰﹐一春雙袂盡啼痕。那更夜來孤枕側﹐又夢歸人。花底病中身﹐懶畫湘文﹐藕絲裳帶柰銷魂。繡榻定知添幾綫﹐寂掩重門。納蘭詞卷三

雨中花送徐藝初歸昆山

天外孤帆云外樹﹐看又是春隨人去。水驛燈昏﹐關城月落﹐不算淒涼處。計程應惜天涯暮﹐打疊起傷心無數。中坐波濤﹐眼前冷暖﹐多少人難語。

鷓鴣天

獨背殘陽上小樓﹐誰家玉笛韻偏幽。一行白雁遙天暮﹐幾點黃花滿地秋。驚節序﹐嘆沈浮﹐穠華如夢水東流。人間所事堪惆悵﹐莫向橫塘問舊遊。

又

雁貼寒云次第飛﹐向南猶自怨歸遲。誰能瘦馬關山道﹐又到西風撲鬢時。人杳杳﹐思依依﹐更無芳樹有烏啼。憑將掃黛窗前月﹐持向今朝照別離。

又

別緒如絲睡不成﹐那堪孤枕夢邊城。因聽紫塞三更雨﹐卻憶紅樓半夜燈。書鄭重﹐恨分明﹐天將愁味釀多情。起來呵手封題處﹐偏到鴛鴦兩字冰。

又

冷露無聲夜欲闌﹐棲鴉不定朔風寒。生憎畫鼓樓頭急﹐不放徵人夢裏還。秋澹澹﹐月彎彎﹐無人起向月中看。明朝匹馬相思處﹐知隔千山與萬山。

又送梁汾南還﹐時方爲題小影

握手西風淚不幹﹐年來多在別離間。遙知獨聽燈前雨﹐轉憶同看雪後山。憑寄語﹐勸加餐﹐桂花時節約重還。分明小像沈香縷﹐一片傷心欲畫難。

又詠史

馬上吟成促渡江﹐分明閒气屬閨房。生憎久閉金鋪暗﹐花冷回心玉一牀。添哽咽﹐足淒涼。誰教生得滿身香。只今西海年年月﹐猶爲蕭家照斷腸。

又七月初四夜風雨﹐其明日是亡婦生辰

塵滿疏簾素帶飄﹐眞成暗度可憐宵。幾回偸拭靑衫淚﹐忽傍犀奩見翠翹。惟有恨﹐轉無聊。五更依舊落花朝。衰楊葉盡絲難盡﹐冷雨淒風打畫橋。

河傳

春淺﹐紅怨。掩雙環﹐微雨花間畫閒。無言暗將紅淚彈。闌珊﹐香銷輕夢還。斜倚畫屏思往事﹐皆不是﹐空作相思字。記當時﹐垂柳絲﹐花枝﹐滿庭蝴蝶兒。

木蘭花擬古決絕詞柬友

人生若只如初見﹐何事秋風悲畫扇﹖等閒變卻故人心﹐卻道故人心易變。驪山語罷淸宵半﹐淚雨零鈴終不怨。何如薄倖錦衣郎﹐比翼連枝當日願。

虞美人

春情只到梨花薄﹐片片催零落。夕陽何事近黃昏﹐不道人間猶有未招魂。銀箋別夢當時句﹐密綰同心苣。爲伊判作夢中人﹐長向畫圖淸夜喚眞眞。

又

曲闌深處重相見﹐勻淚偎人顫。淒涼別後兩應同﹐最是不勝淸怨月明中。半生已分孤眠過﹐山枕檀痕涴。憶來何事最銷魂﹐第一折技花樣畫羅裙。

又

髙峯獨石當頭起﹐凍合雙溪水。馬嘶人語各西東﹐行到斷崖無路小橋通。朔鴻過盡音書杳﹐客裏年華悄。又將絲淚濕斜陽﹐多少十三陵樹亂雲黃。

又

黃昏又聽城頭角﹐病起心情惡。藥鑪初沸短檠靑﹐無那殘香半縷惱多情。多情自古原多病﹐淸鏡憐淸影。一聲彈指淚如絲﹐央及東風休遣玉人知。

又

彩雲易向秋空散﹐燕子憐長嘆。幾番離合總無因﹐贏得一回僝僽一回親。歸鴻舊約霜前至﹐可寄香箋字﹖不如前事不思量﹐且枕紅蕤欹側看斜陽。

又

銀牀淅瀝靑梧老﹐屧粉秋蛩掃。采香行處蹙連錢﹐拾得翠翹何恨不能言。回廊一寸相思地﹐落月成孤倚。背燈和月就花陰﹐已是十年蹤迹十年心。

又爲梁汾賦

憑君料理花間課﹐莫負當初我。眼看雞犬上天梯﹐黃九自招秦七共泥犁。瘦狂那似癡肥好﹐判任癡肥笑。笑他多病與長貧﹐不及諸公衮衮向風塵。

又

殘燈風滅鑪煙冷﹐相伴惟孤影。判叫狼藉醉淸樽﹐爲問世間醒眼是何人。難逢易散花間酒﹐飲罷空搔首。閒愁總付醉來眠﹐只恐醒時依舊到樽前。

鵲橋仙

倦收緗帙﹐悄垂羅幕﹐盼煞一燈紅小。便容生受博山香﹐銷折得狂名多少。是伊緣薄﹐是儂情淺﹐難道多磨更好﹖不成寒漏也相催﹐索性盡荒雞唱了。

又

夢來雙倚﹐醒時獨擁﹐窗外一眉新月。尋思常自悔分明﹐無柰卻照人淸切。一宵燈下﹐連朝鏡裏﹐瘦盡十年花骨。前期總約上元時﹐怕難認飄零人物。

又七夕

乞巧樓空﹐影娥池冷﹐說著淒涼無算。丁寧休曝舊羅衣﹐憶素手爲余縫綻。蓮粉飄紅﹐菱花掩碧﹐瘦了當初一半。今生鈿盒表予心﹐祝天上人間相見。

南鄕子

飛絮晚悠颺﹐斜日波紋映畫梁。刺繡女兒樓上立﹐柔腸﹐愛看晴絲百尺長。風定卻聞香﹐吹落殘紅在繡牀。休墜玉釵驚比翼﹐雙雙﹐共唼蘋花綠滿塘。

又搗衣

鴛瓦已新霜﹐欲寄寒衣轉自傷。見說徵夫容易瘦﹐端相﹐夢裏回時仔細量。支枕怯空房﹐且拭淸砧就月光。已是深秋兼獨夜﹐淒涼﹐月到西南更斷腸。

又禦溝曉發

燈影伴鳴梭﹐織女依然怨隔河。曙色遠連山色起﹐靑螺﹐回首微茫憶翠蛾。淒切客中過﹐未抵秋閨一半多。一世疏狂應爲著﹐橫波﹐作个鴛鴦消得麼﹖

又

煙暖雨初收﹐落盡繁花小院幽。摘得一雙紅豆子﹐低頭﹐說著分攜淚暗流。人去似春休﹐卮酒曾將酹石尢。別自有人桃葉渡﹐扁舟﹐一種煙波各自愁。

又爲亡婦題照

淚咽卻無聲﹐只向從前悔薄情﹐憑仗丹靑重省識。盈盈。一片傷心畫不成。別語忒分明。午夜鶼鶼夢早醒。卿自早醒儂自夢﹐更更。泣盡風檐夜雨鈴。

一斛珠元夜月蝕

星毬映徹﹐一痕微褪梅梢雪。紫姑待話經年別﹐竊藥心灰﹐慵把菱花揭。踏歌才起淸鉦歇﹐扇紈仍似秋期潔。天公畢竟風流絕﹐教看蛾眉﹐特放些時缺。

紅窗月﹝按詞律作紅窗影﹐一名紅窗迥﹞

夢闌酒醒﹐早因循過了淸明。是一般心事﹐兩樣愁情。猶記回廊影裏誓生生。金釵鈿盒當時贈﹐歷歷春星。道休孤密約﹐鑑取深盟。語罷一絲淸露濕銀屏。

踏莎行

春水鴉頭﹐春山鸚嘴﹐煙絲無力風斜倚。百花時節好逢迎﹐可憐人掩屏山睡。密語移燈﹐閒情枕臂﹐從教醖釀孤眠味。春鴻不解諱相思﹐映窗書破人人字。

又寄見陽

倚柳題箋﹐當花側帽﹐賞心應比驅馳好。錯教雙鬢受東風﹐看吹綠影成絲早。金殿寒鴉﹐玉階春艸﹐就中冷暖和誰道﹖小樓明月鎭長閒﹐人生何事緇塵老。

臨江仙寄嚴蓀友

別後閒情何所寄﹐初鶯早雁相思。如今憔悴異當時﹐飄零心事﹐殘月落花知。生小不知江上路﹐分明卻到梁溪。匆匆剛欲話分攜﹐香消夢冷﹐窗白一聲雞。

又永平道中

獨客單衾誰念我﹐曉來涼雨颼颼。椷書欲寄又還休﹐个儂憔悴﹐禁得更添愁。曾記年年三月病﹐而今病向深秋。廬龍風景白人頭﹐藥鑪煙裏﹐支枕聽河流。

又謝響櫻桃

綠葉成陰春盡也﹐守宮偏護星星。畱將顏色慰多情﹐分明千點淚﹐貯作玉壺冰。獨臥文園方病渴﹐彊拈紅豆酬卿。感卿珍重報流鶯﹐惜花須自愛﹐休只爲花疼。

又

絲雨如塵雲著水﹐嫣香碎拾吳宮。百花冷暖避東風﹐酷憐嬌易散﹐燕子學偎紅。人說病宜隨月減﹐懨懨卻與春同。可能畱蝶抱花叢﹐不成雙夢影﹐翻笑杏梁空。

又

長記碧紗窗外語﹐秋風吹送歸鴉。片帆從此寄天涯﹐一燈新睡覺﹐思夢月初斜。便是欲歸歸未得﹐不如燕子還家。春雲春水帶輕霞﹐畫船人似月﹐細雨落楊花。

又塞上得家報云秋海棠開矣﹐賦此

六曲闌干三夜雨﹐倩誰護取嬌慵。可憐寂寞粉墻東﹐已分裙釵綠﹐猶裹淚綃紅。曾記鬢邊斜落下﹐半牀涼月惺忪。舊歡如在夢魂中﹐自然腸欲斷﹐何必更秋風。

又廬龍大樹

雨打風吹都似此﹐將軍一去誰憐。畫圖曾記綠陰圓。舊時遺鏃地﹐今日種瓜田。系馬南枝猶在否﹖蕭蕭欲下長川。九秋黃葉五更煙。止應搖落盡﹐不必問當年。

又寒柳

飛絮飛花何處是﹖層冰積雪摧殘。疏疏一樹五更寒。愛他明月好﹐憔悴也相關。最是繁絲搖落後﹐轉教人憶春山。湔裙夢斷續應難。西風多少恨﹐吹不散眉彎。

又

帶得些兒前夜雪﹐凍雲一樹垂垂。東風回首不勝悲。葉幹絲未盡﹐未死只顰眉。可憐紅泥亭子外﹐纖腰舞困因誰﹖如今寂寞待人歸。明年依舊綠﹐知否系斑騅。

又孤雁

霜冷離鴻驚失伴﹐有人同病相憐。擬憑尺素寄愁邊﹐愁多書屢易﹐雙淚落燈前。莫對月明思往事﹐也知消減年年。無端嘹唳一聲傳﹐西風吹隻影﹐剛是早秋天。

蝶戀花

辛苦最憐天上月﹐一昔如環﹐夕夕長如玦。但似月輪終皎潔﹐不辭冰雪爲卿熱。無柰鐘情容易絕﹐燕子依然﹐軟踏簾鉤說。唱罷秋墳愁未歇﹐春叢認取雙棲蝶。

又

眼底風光畱不住﹐和暖和香﹐又上雕鞍去。欲倩煙絲遮別路﹐垂楊那是相思樹。惆悵玉顏成間阻﹐何事東風﹐不作繁華主。斷帶依然畱乞句﹐斑騅一系無尋處。

又

又到綠楊曾折處﹐不語垂鞭﹐踏徧淸秋路。衰艸連天無意緒﹐雁聲遠向蕭關去。不恨天涯行役苦﹐只恨西風﹐吹夢成今古。明日客程還幾許﹐沾衣況是新寒雨。

又

蕭瑟蘭成看老去﹐爲怕多情﹐不作憐花句。閣淚倚花愁不語﹐暗香飄盡知何處﹖重到舊時明月路。袖口香寒﹐心比秋蓮苦。休說生生花裏住﹐惜花人去花無主。

又夏夜

露下庭柯蟬響歇。紗碧如煙﹐煙裏玲瓏月。並著香肩無可說﹐櫻桃暗吐丁香結。笑捲輕衫魚子纈﹐試撲流熒﹐驚起雙棲蝶。瘦斷玉腰沾粉葉﹐人生那不相思絕。

又出塞

今古河山無定拒。畫角聲中﹐牧馬頻來去。滿目荒涼誰可語﹖西風吹老丹楓樹。從前幽怨應無數。鐵馬金戈﹐靑冢黃昏路。一往情深深幾許﹖深山夕照深秋雨。

又

盡日驚風吹木葉。極目嵯峨﹐一丈天山雪。去去丁零愁不絕﹐那堪客裏還傷別。若道客愁容易輟。除是朱顏﹐不共春銷歇。一紙寄書和淚摺﹐紅閨此夜團圓月。

又

準擬春來消寂寞。愁雨愁風﹐翻把春擔擱。不爲傷春情緒惡﹐爲憐鏡裏顏非昨。畢竟春光誰領略。九陌緇塵﹐抵死遮云壑。若得尋春終遂約﹐不成長負東君諾。

唐多令雨夜

絲雨纖紅茵﹐苔階壓繡紋。是年年腸斷黃昏。到眼芳菲都惹恨﹐那更說﹐塞垣春。蕭颯不堪聞﹐殘妝擁夜分。爲梨花深掩重門。夢向金微山下去﹐才識路﹐又移軍。

又

金液鎭心驚﹐煙絲似不勝。沁鮫綃湘竹無聲。不爲香桃憐瘦骨﹐怕容易﹐減紅情。將息報飛瓊﹐蠻箋署小名。鑑淒涼片月三星。待寄芙蓉心上露﹐且道是﹐解朝酲。

又塞外重九

古木向人秋﹐驚蓬掠鬢稠。是重陽何處堪愁。記得當年惆悵事﹐正風雨﹐下南樓。斷夢幾能畱﹐香魂一哭休。怪涼蟾空滿衾裯。霜落烏啼渾不睡﹐偏想出﹐舊風流。

踏莎美人淸明﹝按此調爲顧梁汾自度曲﹞

拾翠歸遲﹐踏靑期近﹐香箋小疊鄰姬訊。櫻桃花謝已淸明﹐何事緣鬢斜嚲寶釵橫。淺黛雙彎﹐柔腸幾寸﹐不堪更惹靑春恨。曉窗窺夢有流鶯﹐也說个儂憔悴可憐生。

蘇幕遮

枕函香﹐花徑漏。依約相逢﹐絮語黃昏後。時節薄寒人病酒﹐鏟地梨花﹐徹夜東風瘦。掩銀屏﹐垂翠袖。何處吹簫﹐脈脈情微逗。腸斷月明紅豆蔻﹐月似當時﹐人似當時否﹖

又詠浴

鬢雲松﹐紅玉瑩。早月多情﹐送過梨花影。半響斜釵慵未整。暈入輕潮﹐剛愛微風醒。露華淸﹐人語靜。怕被郎窺﹐移卻靑鸞鏡。羅韈淩波波不定。小扇單衣﹐可柰星前冷。

淡黃柳詠柳

三眠未歇﹐乍到秋時節。一樹斜陽蟬更咽﹐曾綰灞陵離別。絮已爲萍風捲葉﹐空淒切。長條莫輕折。蘇小恨﹐倩他說。盡飄零﹑遊冶章臺客。紅板橋空﹐湔裙人去﹐依舊曉風殘月。

靑玉案辛酉人日

東風七日蠶牙軟。一縷休教翦。夢隔湘煙徵雁遠。那堪又是﹐鬢絲吹綠﹐小勝宜春顫。繡屏渾不遮愁斷﹐忽忽年華空冷暖。玉骨幾隨花骨換。三春醉裏﹐三秋別後﹐寂寞釵頭燕。

又宿烏龍江

東風捲地飄楡莢﹐才過了﹐連天雪。料得香閨香正徹。那知此夜﹐烏龍江上﹐獨對初三月。多情不是偏多別﹐別離只爲多情設。蝶夢百花花夢蝶。幾時相見﹐西窗翦燭﹐細把而今說。

月上海棠中元塞外

原頭野火燒殘碣﹐嘆央魂才魄暗消歇。終古江山﹐問東風幾番涼熱。驚心事﹐又到中元時節。淒涼況是愁中別﹐枉沈吟千里共明月。露冷鴛鴦﹐最難忘滿池荷葉。靑鸞杳﹐碧天雲海音絕。

又瓶梅

重檐澹月渾如水﹐浸寒香一片小窗裏。雙魚凍合﹐似曾伴个人無寐。橫眸處﹐索笑而今已矣。與誰更擁燈前髻﹐乍橫斜疏影疑飛墜。銅瓶小注﹐休教近麝鑪煙气。酬伊也﹐幾點夜深淸淚。

一叢花詠並蒂蓮

闌珊玉佩罷霓裳﹐相對綰紅妝。藕絲風送淩波去﹐又低頭﹑軟語商量。一種情深﹐十分心苦﹐脈脈背斜陽。色香空盡轉生香﹐明月小銀塘。桃根桃葉終相守﹐伴殷勤﹑雙宿鴛鴦。菇米漂殘﹐沈云乍黑﹐同夢寄瀟湘。

金人捧露盤淨業寺觀蓮有懷蓀友

藕風輕﹐蓮露冷﹐斷虹收﹐正紅窗﹑初上簾鉤。田田翠蓋﹐趁斜陽魚浪香浮。此時畫閣垂楊岸﹐睡起梳頭。舊遊蹤﹐招提路﹐重到處﹐滿離憂。想芙蓉湖上悠悠。紅衣狼藉﹐臥看少妾湯蘭舟。午風吹斷江南夢﹐夢裏菱謳。

洞仙歌詠黃葵

鉛華不禦﹐看道家妝就。問取旁人入時否。爲孤情澹韻﹐判不宜春﹐矜標格﹑開向晚秋時候。無端輕薄雨﹐滴損檀心﹐小疊宮羅鎭長皺。何必訴淒淸﹐爲愛秋光﹐被幾日西風吹瘦。便零落蜂黃也休嫌﹐且對倚斜陽﹐勝偎紅袖。

翦湘云送友﹝按此調爲顧梁汾自度曲﹞

險韻慵拈﹐新聲醉倚。盡歷徧情場﹐懊惱曾記。不道當時腸斷事﹐還較而今得意。向西風約略數年華﹐舊心情灰矣。正是冷雨秋槐﹐鬢絲憔悴﹐又領略愁中送滋味。密約重逢知甚日﹐看取靑衫和淚。夢天涯繞徧盡由人﹐只樽前迢遞。

東風齊著力

電急流光﹐天生薄命﹐有淚如潮。勉爲歡謔﹐到底總無聊。欲譜頻年離恨﹐言已盡﹑恨未曾消﹑憑誰把﹑一天愁緒﹐按出瓊簫。往事水迢迢。窗前月﹐幾番空照魂銷。舊歡新夢﹐雁齒小紅橋。最是燒燈時候﹐宜春髻﹑酒暖蒲萄。淒涼煞﹑五枝靑玉﹐風雨飄飄。

滿江紅茅屋新成卻賦

問我何心﹖卻構此﹑三楹茅屋。可學得﹑海鷗無事﹐閒飛閒宿。百感都隨流水去﹐一身還被浮名束。誤東風遲日杏花天﹐紅牙曲。塵土夢﹐蕉中鹿。翻覆手﹐看棋局。且耽閒殢酒﹐消他薄福。雪後誰遮檐角翠﹐雨餘好種墻陰綠。有些些欲說向寒宵﹐西窗燭。

又

代北燕南﹐應不隔﹑月明千里。誰相念﹑胭脂山下﹐悲哉秋气。小立乍驚淸露濕﹐孤眠最惜濃香膩。況夜烏啼絕四更頭﹐邊聲起。消不盡﹐悲歌意﹔勻不盡﹐相思淚。想故園今夜﹐玉闌誰倚﹖靑海不來如意夢﹐紅箋暫寫違心字。道別來渾是不關心﹐東堂桂。

又

爲問封姨﹐何事卻﹑排空捲地。又不是﹑江南現好﹐妒花天气。葉盡歸鴉棲未得﹐帶垂驚燕飄還起。甚天公不肯惜愁人﹐添憔悴。攪一霎﹐燈前睡﹔聽半晌﹐心如醉。倩碧紗遮斷﹐畫屏深翠。隻影淒淸殘燈下﹐離魂縹緲秋空裏。總隨他泊粉與飄香﹐眞無謂。

滿庭芳

堠雪翻鴉﹐河冰躍馬﹐驚風吹度龍堆。陰燐夜泣﹐此景總堪悲。待向中宵起舞﹐無人處﹑那有村雞。只應是﹐金笳暗拍﹐一樣淚沾衣。須知今古事﹐棋枰勝負﹐翻覆如斯。嘆紛紛蠻觸﹐回首成非。剩得幾行靑史﹐斜陽下﹑斷碣殘碑。年華共﹐混同江水﹐流去幾時回。

又題元人蘆洲聚雁圖

似有猿啼﹐更無漁唱﹐依稀落盡丹楓。濕云影裏﹐點點宿賓鴻。占斷沙洲寂寞﹐寒潮上﹑一抹煙籠。全不似﹑半江瑟瑟﹐相映半江紅。楚天秋欲盡﹐荻花吹處﹐竟日冥濛。近黃陵祠廟﹐莫采芙蓉。我欲行吟去也﹐應難問﹑騷客遺蹤。湘靈杳﹑一樽遙酹﹐還欲認靑峯。

納蘭詞卷四

水調歌頭題西山秋爽圖

空山梵唄靜﹐水月影俱沈。悠然一境人外﹐都不許塵侵。歲晚憶曾遊處﹐猶記半竿斜照﹐一抹映疏林。絕頂茅庵裏﹐老衲正孤吟。雲中錫﹐溪頭釣﹐澗邊琴。此生著歲兩屐﹐誰識臥遊心。準擬乘風歸去﹐錯向槐安回首﹐何日得投簪。布襪靑鞋約﹐但向畫圖尋。

又題嶽陽樓圖

落日與湖水﹐終古嶽陽城。登臨半是遷客﹐歷歷數題名。欲問遺蹤何處﹐但見微波木葉﹐幾簇打魚罾。多少別離恨﹐哀雁下前汀。忽宜雨﹐旋宜月﹐更宜晴。人間無數金碧﹐未許著空明。澹墨生綃譜就﹐待倩橫拖一筆﹐帶出九疑靑。仿佛瀟湘夜﹐鼓瑟舊精靈。

鳳凰臺上憶吹簫除夕得梁汾閩中信因賦

荔粉初裝﹐桃符欲換﹐懷人擬賦然脂。喜螺江雙鯉﹐忽展新詞。稠疊頻年離恨﹐匆匆裏﹑一紙難題。分明見﹑臨緘重發﹐欲寄遲遲。心知。梅花佳句﹐待粉郎香令﹐再結相思。記畫屏今夕﹐曾共題詩。獨客料應無睡﹐慈恩夢﹑那值微之。重來日﹐梧桐夜雨﹐卻話秋池。

又守歲

錦瑟何年﹖香屏此夕﹐東風吹送相思。記巡檐笑罷﹐共撚梅枝。還向燭花影裏﹐催教看﹑燕蠟雞絲。如今但﹑一編消夜﹐冷暖誰知﹖當時。歡娛見慣﹐道歲歲瓊筵﹐玉漏如斯。悵難尋舊約﹐枉費新詞。次第朱幡翦彩﹐冠兒側﹑斗轉蛾兒。重驗取﹐廬郎靑鬢﹐未覺春遲。

金菊對芙蓉上元

金鴨消香﹐銀虯瀉水﹐誰家玉笛飛聲。正上林雪霽﹐鴛甃晶瑩。魚龍舞罷香車杳﹐剩尊前袖擁吳綾。狂遊似夢﹐而今空記﹐密約燒燈。追念往事難憑。嘆火樹星橋﹐回首飄零。但九逵煙月﹐依舊朧明。楚天一帶驚烽火﹐問今宵可照江城。小窗殘酒﹐闌珊燈灺﹐別自關情。

琵琶仙中秋

碧海年年﹐試問取﹑冰輪爲誰圓缺﹖吹到一片秋香﹐淸輝了如雪。愁中看好天良夜﹐知道盡成悲咽。隻影而今﹐那堪重對﹐舊時明月。花徑裏﹑戲捉迷藏﹐曾惹下蕭蕭井梧葉。記否輕紈小扇﹐又幾番涼熱。只落得﹑塡膺百感﹐總茫茫﹑不關離別。一任紫玉無情﹐夜寒吹裂。

禦帶花重九月

晚秋卻勝春天好﹐情在冷香深處。朱樓六扇小屏山﹐寂寞幾分塵土。虯尾煙消﹐人夢覺﹑碎虫零杵。便彊說歡娛﹐總是無憀心緒。轉憶當年﹐消受盡皓腕紅萸﹐嫣然一顧。如今何事﹐向禪榻茶煙﹐怕歌愁舞。玉粟寒生﹐且領略月明淸露。嘆此際淒涼﹐何必更滿城風雨。

念奴嬌

人生能幾﹖總不如休惹﹑情條恨葉。剛是尊前同一笑﹐又到別離時節。燈灺挑殘﹐鑪煙爇盡﹐無語空凝咽。一天涼露﹐芳魂此夜偸接。怕見人去樓空﹐柳枝無恙﹐猶掃窗間月。無分暗香深處住﹐悔把蘭襟親結。尙暖檀痕﹐猶寒翠影﹐觸緒添悲切。愁多成病﹐此愁知向誰說﹖

又

綠楊飛絮﹐嘆沈沈院落﹑春歸何許﹖盡日緇塵吹倚陌﹐迷卻夢遊歸路。世事悠悠﹐生涯非是﹐醉眼斜陽暮。傷心怕問﹐斷魂何處金鼓﹖夜來月色如銀﹐和衣獨擁﹐花影疏窗度。脈脈此情誰得識﹖又道故人別去。細樹落花﹐更闌未睡﹐別是閒情緒。聞余長嘆﹐西廊惟有鸚鵡。

又廢園有感

片紅飛減﹐甚東風不語﹑只催飄泊。石上胭脂花上露﹐誰與畫眉商略。碧甃瓶沈﹐紫錢釵掩﹐雀踏金鈴索。韶華如夢﹐爲尋好夢擔擱。又是金粉空梁﹐定巢燕子﹐滿地香泥落。欲寫華箋憑寄與﹐多少心情難托。梅豆圓時﹐柳棉飄處﹐失記當時約。斜陽冉冉﹐斷魂分付殘角。

又宿漢兒村

無情野火﹐趁西風燒徧﹑天涯芳艸。楡塞重來冰雪裏﹐冷入鬢絲吹老。牧馬長嘶﹐徵笳亂動﹐並入愁懷抱。定知今夕﹐庾郎瘦損多少。便是腦滿腸肥﹐尙難消受﹐此荒煙落照。何況文園憔悴後﹐非復酒壚風調。回樂峯寒﹐受降城遠﹐夢向家山繞。茫茫百感﹐憑髙惟有淸嘯。

東風第一枝桃花

薄劣東風﹐淒其夜雨﹐曉來依舊庭院。多情前度崔郎﹐應嘆去年人面。湘簾乍捲﹐早迷了﹑畫梁棲燕。最嬌人淸曉鶯啼﹐飛去一枝猶顫。背山郭﹑黃昏開徧。想孤影﹑夕陽一片。是誰移向亭臯﹐伴取暈眉靑眼。五更風雨﹐算減卻﹑春光一綫。傍荔墻牽惹遊絲﹐昨夜絳樓難辧。

秋水聽雨﹝按此調譜律不載﹐疑亦自度曲﹞

誰道破愁須仗酒﹐酒醒後﹐心翻醉。正香消翠被﹐隔簾驚聽﹐那又是點點絲絲和淚。憶翦燭幽窗小息。嬌夢垂成﹐頻喚覺一眶秋水。依舊亂蛩聲裏﹐短檠明滅﹐怎教人睡。想幾年蹤迹﹐過頭風浪﹐只消受一段橫波花底。向擁髻燈前提起。甚日還來﹐同領略夜雨空階滋味。

木蘭花慢立秋夜雨﹐送梁汾南行

盼銀河迢遞﹐驚入夜﹐轉淸商。乍西園蝴蝶﹐輕翻麝粉﹐暗惹蜂黃。炎涼。等閒瞥眼﹐甚絲絲點點攪柔腸。應是登臨送客﹐別離滋味重嘗。疑將。水墨罨疏窗。孤影澹瀟湘。倩一葉髙梧﹐半條殘燭﹐做盡商量。荷裳。被風暗翦﹐問今宵誰與蓋鴛鴦。從此羈愁萬疊﹐夢回分付啼螿。

水龍吟題文姬圖

須知名士傾城﹐一般易到傷心處。柯亭響絕﹐四弦才斷﹐惡風吹去。萬里他鄕﹐非生非死﹐此身良苦。對黃沙白艸﹐嗚嗚捲葉﹐平生恨﹑從頭譜。應是瑤臺伴侶。只多了﹑氈裘夫婦。嚴寒觱篥﹐幾行鄕淚﹐應聲如雨。尺幅重披﹐玉顏千載﹐依然無主。怪人間厚福﹐天公盡付﹐癡兒騃女。

又再送蓀友南還

人生南北眞如夢﹐但臥金山髙處。白波東逝﹐鳥啼花落﹐任他日暮。別酒盈觴﹐一聲將息﹐送君歸去。便煙波萬頃﹐半帆殘月﹐幾回首﹐相思苦。可憶柴門深閉﹐玉繩低﹑翦燈夜雨。浮生如此﹐別多會少﹐不如莫遇。愁對西軒﹐荔墻葉暗﹐黃昏風雨。更那堪幾處﹐金戈鐵馬﹐把淒涼助。

齊天樂上元

闌珊火樹魚龍舞﹐望中寶釵樓遠。靺鞨餘紅﹐琉璃剩碧﹐待屬花歸緩緩。寒輕漏淺。正乍斂煙霏﹐隕星如箭。舊事驚心﹐一雙蓮影藕絲斷。莫恨流年似水﹐恨消殘蝶粉﹐韶光忒賤。細語吹香﹐暗塵籠鬢﹐都逐曉風零亂。闌干敲徧。問簾底纖纖﹐甚時重見﹖不解相思﹐月華今夜滿。

又洗妝臺懷舊

六宮佳麗誰曾見﹐層臺尙臨芳渚。露腳斜飛﹐虹腰欲斷﹐荷葉未收殘雨。添妝何處﹐試問取雕籠﹐雪衣分付。一鏡空濛﹐鴛鴦拂破白頻去。相傳內家結束﹐有帊裝孤穩﹐靴縫女古。冷艷全消﹐蒼苔玉匣﹐翻出十眉遺譜。人間朝暮。看胭粉亭西﹐幾堆塵土。只有花鈴﹐綰風深夜雨過天晴。

又塞外七夕

白狼河北秋偏早﹐星橋又迎河鼓。淸漏頻移﹐微云欲濕﹐正是金風玉露。兩眉愁聚。待歸踏楡花﹐那時才訴。只恐重逢﹐明明相視更無語。人間別離無數。向瓜果筵前﹐碧天凝佇。連理千化﹐相思一葉﹐畢竟隨風何處。羈棲良苦。算未抵空房﹐冷香啼曙。今夜天孫﹐笑人愁似許。

瑞鶴仙丙辰生日自壽。起用彈指詞句﹐並呈見陽

馬齒加長矣﹐枉碌碌乾坤﹐問汝何事。浮名總如水。拚尊前杯酒﹐一生長醉。殘陽影裏﹐問歸鴻﹑歸來也未。且隨緣﹑去住無心﹐冷眼華亭鶴唳。無寐。宿酲猶在﹐小玉來言﹐日髙花睡。明月闌干﹐曾說與﹐應須記。是蛾眉便自﹑供人嫉妒﹐風雨飄殘花蕊。嘆光陰﹑老我無能﹐長歌而已。

雨霖鈴種柳

橫塘如練。日遲簾幕﹐煙絲斜捲。卻從何處移得﹐章臺仿佛﹐乍舒嬌眼。恰帶一痕殘照﹐鎖黃昏庭院。斷腸處又惹相思﹐碧霧濛濛度雙燕。回闌恰就輕陰轉。背風花﹑不解春深淺薄。托根幸自天上﹐曾試把霓裳舞徧。百尺垂垂﹐早是酒醒鶯語如翦。只休隔夢裏紅樓﹐望个人兒見。

疏影芭蕉

湘簾捲處﹐甚離披翠影﹐繞檐遮住。小立吹裙﹐常伴春慵﹐掩映繡妝金縷。芳心一束渾難展﹐淸淚裏﹑隔年愁聚。更夜深細聽﹐空階雨滴﹐夢回無據。正是秋來寂寞﹐偏聲聲點點﹐助人離緒。纈被初寒﹐宿酒全醒﹐攪碎亂蛩雙杵。西風落盡梧桐葉﹐還剩得﹑綠陰如許。想玉人﹑和露折來﹐曾寫斷腸詩句。

瀟湘雨送西溟歸慈溪﹝按此調譜律不載﹐疑亦自度曲﹞

長安一夜雨﹐便添了幾分秋色。柰此際蕭條﹐無端又聽﹑渭城風笛。咫尺層城畱不住﹐久相忘﹑到此偏相憶。依依白露丹楓﹐漸行漸遠﹐天涯南北。悽寂。黔婁當日事﹐總名士如何消得。只皂帽蹇驢﹐西風殘照﹐倦遊蹤迹。廿載江南猶落拓﹐嘆一人知己終難覓。君須愛酒能詩﹐鑑湖無恙﹐一蓑一笠。

風流子秋郊射獵

平原艸枯矣﹐重陽後﹐黃葉樹騷騷。記玉勒靑絲﹐落花時節﹐曾逢拾翠﹐忽憶吹簫。今來是﹑燒痕殘碧盡﹐霜影亂紅凋。秋水映空﹐寒煙如織﹐皂雕飛處﹐天慘云髙。人生須行樂﹐君知否。容易兩鬢蕭蕭。自與東風作別﹐剗地無聊。算功名何似﹐等閒博得﹐短衣射虎﹐沽酒西郊。便向夕陽影裏﹐倚馬揮毫。

沁園春

試望陰山﹐黯然銷魂﹐無言徘徊。見靑峯幾簇﹐去天才尺﹔黃沙一片﹐匝地無埃。碎葉城荒﹐拂云堆遠﹐雕外寒煙慘不開。踟躕久﹐忽冰崖轉石﹐萬壑驚雷。窮邊自足愁懷。又何必平生多恨哉﹖只淒涼絕塞﹐蛾眉遺冢﹔銷沈腐艸﹐駿骨空臺。北轉河流﹐南橫斗柄﹐略點微霜鬢早衰。君不信﹐向西風回首﹐百事堪哀。

又丁巳重陽前三日﹐夢亡婦淡裝素服﹐執手哽咽﹐語多不復能記。但臨別有云「銜恨願爲天上月﹐年年猶得向郎圓。」婦素未工詩﹐不知何以得此也﹐覺後感賦。

瞬息浮生﹐薄命如斯﹐低徊怎忘。自那番摧折﹐無衫不淚﹔幾年恩愛﹐有夢何妨。最苦啼鵑﹐頻催別鵠﹐贏得更闌哭一場。遺容在﹐只靈飆一轉﹐未許端詳。重尋碧落茫茫。料短髮朝來定有霜。信人間天上﹐塵緣未斷﹔春花秋葉﹐觸緒堪傷。欲結綢繆﹐翻驚漂泊﹐兩處鴛鴦各自涼。眞無柰﹐把聲聲檐雨﹐譜入愁鄕。

又

夢冷蘅蕪﹐卻望姍姍﹐是耶非耶﹖悵蘭膏漬粉﹐尙畱犀合﹔金泥蹙繡﹐空掩蟬紗。影弱難持﹐緣深暫隔﹐只當離愁滯海涯。歸來也﹐趁星前月底﹐魂在梨花。鸞膠縱續琵琶。問可及當年萼綠華﹖但無端摧折﹐惡經風浪﹔不如零落﹐判委塵沙。最憶相看﹐嬌訛道字﹐手翦銀燈自潑茶。今已矣﹐便帳中重見﹐那似伊家。

金縷曲贈梁汾

徳也狂生耳。偶然間﹑淄塵京國﹐烏衣門第。有酒惟澆趙州土﹐誰會成生此意﹖不信道﹑遂成知己。靑眼髙歌俱未老﹐向尊前﹑拭盡英雄淚。君不見﹐月如水。共君此夜須沈醉。且由他﹑蛾眉謠諑﹐古今同忌。身世悠悠何足問﹐冷笑置之而已。尋思起﹑從頭翻悔。一日心期千劫在﹐後身緣﹑恐結他生裏。然諾重﹐君須記。

又再贈梁汾﹐用秋水軒舊韻

酒涴靑衫捲﹐盡從前﹑風流京兆﹐閒情未遣。江左知名今廿載﹐枯樹淚痕休泫。搖落盡﹑玉蛾金繭。多少殷勤紅葉句﹐禦溝深﹑不似天河淺。空省識﹐畫圖展。髙才自古難通顯。枉教他﹑堵墻落筆﹐淩雲書扁。入格遊梁重到處﹐駭看村莊吠犬。獨憔悴﹑斯人不免。兗兗門前題鳳客﹐竟居然﹑潤色朝家典。憑觸忌﹐舌難翦。

又

生怕芳尊滿。到更深﹑迷離醉影﹐殘燈相伴。依舊回廊新月在﹐不定竹聲撩亂。問愁與﹑春宵長短。燕子樓空弦索冷﹐任梨花﹑落盡無人管。誰領略﹐眞眞喚。此情擬倩東風浣。柰吹來﹑餘香病酒﹐旋添一半。惜別江淹消瘦了﹐怎耐輕寒輕暖。憶絮語﹑縱橫名碗。滴滴西窗紅蠟淚﹐那時腸﹑早爲而今斷。任角枕﹐欹孤館。

又簡梁汾﹐時方爲吳漢槎作歸計

灑盡無端淚﹐莫因他﹑瓊樓寂寞﹐誤來人世。信道癡兒多厚福﹐誰遣偏生明慧。莫更著﹑浮名相累。仕宦何妨如斷梗﹐只那將﹑聲影供羣吠。天欲問﹐且休矣。情深我自拚憔悴。轉丁寧﹑香憐易爇﹐玉憐輕碎。羨殺軟紅塵裏客﹐一味醉生夢死。歌與哭﹑任猜何意。絕塞生還吳季子﹐算眼前﹑此外皆閒事。知我者﹐梁汾耳。

又慰西溟

何事添淒咽﹖但由他﹑天公簸弄﹐莫教磨涅。失意每多如意少﹐終古幾人稱屈。須知道﹑福因才折。獨臥藜牀看北斗﹐背髙城﹑玉笛吹成血。聽譙鼓﹐二更徹。丈夫未肯因人熱﹐且乘閒﹑五湖料理﹐扁舟一葉。淚似秋霖揮不盡﹐灑向野田黃蝶。須不羨﹑承明班列。馬迹車塵忙未了﹐任西風﹑吹冷長安月。又蕭寺﹐花如雪。

又姜西溟言別﹐賦此贈之

誰復畱君住﹖嘆人生﹑幾翻離合﹐便成遲暮。最憶西窗同翦燭﹐卻話家山夜雨。不道只﹑暫時相聚。衮衮長江蕭蕭木﹐送遙天﹑白雁哀鳴去。黃葉下﹐秋如許。曰歸因甚添愁緒。料彊似﹑冷煙寒月﹐棲遲梵宇。一事傷心君落魄﹐兩鬢飄蕭未遇。有解憶﹑長安兒女。裘敝入門空太息﹐信古來﹑才命眞相負。身世恨﹐共誰語。

又寄梁汾

木落吳江矣。正蕭條﹑西風南雁﹐碧雲千里。落魄江湖還載酒﹐一種悲涼滋味。重回首﹑莫彈酸淚。不是天公教棄置﹐是才華﹑誤卻方城尉。飄泊處﹐誰相慰。別來我亦傷孤寄。更那堪﹑冰霜摧折﹐壯懷都廢。天遠難窮勞望眼﹐欲上髙樓還已。君莫恨﹑埋愁無地。秋雨秋花關塞冰﹐且殷勤﹑好作加餐計。人豈得﹐長無謂。

又亡婦忌日有感

此恨何時已。滴空階﹑寒更雨歇﹐葬花天气。三載悠悠魂夢杳﹐是夢久應醒矣。料也覺﹑人間無味。不及夜臺塵土隔﹐冷淸淸﹑一片埋愁地。釵鈿約﹐竟拋棄。重泉若有雙魚寄。好知他﹑年來苦樂﹐與誰相倚。我自中宵成轉側﹐忍聽湘弦重理。待結个﹑他生知已。還怕兩人俱薄命﹐再緣慳﹑剩月零風裏。淸淚盡﹐紙灰起。

又

未得長無謂。竟須將﹑銀河親挽﹐普天一洗。麟閣才教畱粉本﹐大笑拂衣歸矣。如斯者﹑古龍能幾。有限好春無限恨﹐沒來由﹑短盡英雄气。暫覓个﹐柔鄕避。東君輕薄知何意。盡年年﹑愁紅慘綠﹐添人憔悴。兩鬢飄蕭容易白﹐錯把韶華虛費。便決計﹑疏狂休悔。但有玉人常照眼﹐向名花美酒拚沈醉。天下事﹐公等在。

摸魚兒午日雨眺

漲痕添﹑半篙柔緣﹐蒲稍荇葉無數。空濛臺榭煙絲暗﹐白鳥銜魚欲舞。橋外路。正一派﹑畫船簫鼓中流住。嘔啞柔櫓﹐又早拂新荷﹐沿堤忽轉﹐衝破翠錢雨。蒹葭渚﹐不減瀟湘深處。霏霏漠漠如霧。滴成一片鮫人淚﹐也似汨羅投賦。愁難譜。只彩綫香菇﹐脈脈成千古。傷心莫語﹐記那日旗亭﹐水嬉散盡﹐中酒阻風去。

又送別徳淸蔡夫子

問人生頭白京國﹐算來何事消得。不知罨畫淸溪上﹐蓑笠扁舟一隻。人不識。且笑煮鱸魚﹐趁著絲碧。無端酸鼻。向歧路銷魂﹐徵輪驛騎﹐斷雁西風急。英雄輩﹐事業東西南北。臨風因甚成泣。酬知有願頻揮手﹐零雨淒其此日。休太息。須信道諸公兗兗皆虛擲。年來蹤迹。有多少雄心﹐幾番惡夢﹐淚點霜華織。

靑衫濕悼亡﹝按此調譜律不載﹐疑亦自度曲﹞

靑衫濕徧﹐憑伊慰我﹐忍便相忘。半月前頭扶病﹐剪刀聲﹑猶共銀釭。憶生來小膽怯空房。到而今獨伴梨花影﹐冷冥冥﹑盡意淒涼。願指魂兮識路﹐教尋夢也回廊。咫尺玉溝斜路﹐一般消受﹐蔓艸斜陽。判把長眠滴醒﹐和淸淚﹑攪入椒漿。怕幽泉還爲我神傷。道書生薄命宜將息﹐再休耽﹑怨粉愁香。料得重圓密誓﹐難盡寸裂柔腸。

憶桃源慢

斜倚燻籠﹐隔簾寒徹﹐徹夜寒如水。離魂何處﹐一片月明千里。兩地淒涼﹐多少恨﹐分付藥鑪煙細。近來情緒﹐非關病酒﹐如何擁鼻長如醉。轉尋思不如睡也﹐看到夜深怎睡。幾年消息浮沈﹐把朱顏頓成憔悴。紙窗淅瀝﹐寒到个人衾被。篆字香消燈灺冷﹐不算淒涼滋味。加餐千萬﹐寄聲珍重﹐而今始會當日意。早催人一更更漏﹐殘雪月華滿地。

湘靈鼓瑟﹝按此調譜律不載﹐疑亦自度曲。一本作翦梧桐﹞

新睡覺﹐聽漏盡烏啼欲曉。屏側墜釵扶不起﹐淚浥餘香悄悄。任百種思量都來﹐擁枕薄衾顚倒。土木形骸﹐自甘憔悴﹐只平白占伊懷抱。看蕭蕭一翦梧桐﹐此日秋光應到。若不是憂能傷人﹐怎靑鏡朱顏便老。慧業重來偏命薄﹐悔不夢中過了。憶少日淸狂﹐花間馬上﹐軟風斜照。端的而今﹐誤因疏起﹐卻懊惱誤人年少。料應他此際閒眠﹐一樣百愁難掃。

大酺贈梁汾

怎一鑪煙﹐一窗月﹐斷送朱顏如許。韶華猶在眼﹐怪無端吹上﹐幾分塵土。手撚殘枝﹐沈吟往事﹐渾似前生無據。鱗鴻憑誰寄﹐想天涯隻影﹐淒風苦雨。便砑損吳綾﹐啼沾蜀紙﹐有誰同賦。

當時不是錯﹐好花月﹑合受天公妒。只索倩﹑春歸燕子﹐說與從頭﹐爭教他﹑會人言語。萬一離魂過﹐偏夢被﹑冷香縈住。剛聽得﹑城頭鼓。相思何益﹐待把來生祝取。慧業相同一處。

納蘭詞卷五

憶王孫

暗憐雙紲郁金香。欲夢天涯思轉長。幾夜東風昨夜霜。減容光﹐莫爲繁花又斷腸。

又

刺桐花下是兒家。已拆秋千未采茶。睡起重尋好夢賒。憶交加。倚著閒窗數落花。

調笑令

明月﹐明月。曾照个人離別。玉壺紅淚相偎。還似當年夜來。來夜﹐來夜。肯把淸輝重借﹖

憶江南

江南好﹐建業舊長安。紫蓋忽臨雙鷁渡﹐翠華爭擁六龍看。雄麗卻髙寒。

又

江南好﹐城闕尙嵯峨。故物陵前惟石馬﹐遺蹤陌上有銅駝。玉樹夜深歌。

又

江南好﹐懷古意誰傳﹖燕子磯頭紅蓼月﹐烏衣巷口綠楊煙。風景憶當年。

又

江南好﹐虎阜晚秋天。山水總歸詩格秀﹐笙簫恰稱語音圓。誰在木蘭船。

又

江南好﹐眞个到梁溪。一幅雲林髙士畫﹐數行泉石故人題。還似夢遊非﹖

又

江南好﹐水是二泉淸。味永出山那得濁﹐名髙有錫更誰爭﹐何必讓中泠。

又

江南好﹐佳麗數維揚。自是瓊花偏得月﹐那應金粉不兼香。誰與話淸涼。

又

江南好﹐鐵甕古南徐。立馬江山千里目﹐射蛟風雨百靈趨。北顧更躊躇。

又

江南好﹐一片妙髙云。硯北峯巒米外史﹐屏間樓閣李將軍﹐金碧矗斜曛。

又

江南好﹐何處異京華﹖香散翠簾多在水﹐綠殘紅葉勝於花。無事避風沙。

又

新來好﹐唱得虎頭詞。一片冷香惟有夢﹐十分淸瘦更無詩。標格早梅知。

點絳唇寄南海梁藥亭

一帽徵塵﹐畱君不住從君去。片帆何處﹖南浦沈香雨。回首風流﹐紫竹村邊住。孤鴻語。三生定許﹐可是梁鴻侶。

浣溪沙

十里湖光載酒遊﹐靑簾低映白蘋洲。西風聽徹采菱謳。沙岸有時雙袖擁﹐畫船何處一竿收。歸來無語晚妝樓。

又

脂粉塘空徧綠苔﹐掠泥營壘燕相催。妒他飛去卻飛回。一騎近從梅裏過﹐片帆遙自藕溪來。博山香燼未全灰。

又大覺寺

燕壘空梁畫壁寒﹐諸天花雨散幽關。篆香淸梵有無間。蛺蝶乍從簾影度﹐櫻桃半是鳥銜殘。此時相對一忘言。

又

拋卻無端恨轉長﹐慈云稽首返生香。妙蓮花說試推詳。但是有情皆滿願﹐更從何處著思量。篆煙殘燭並回腸。

又小兀喇

樺屋魚衣柳作城﹐蛟龍鱗動浪花腥。飛揚應逐海東靑。猶記當年軍壘迹﹐不知何處梵鐘聲。莫將興廢話分明。

又姜女祠

海色殘陽影斷霓﹐寒濤日夜女郎祠。翠鈿塵网上蛛絲。澄海樓髙空極目﹐望夫石在且畱題。六王如夢祖龍非。

菩薩蠻回文

客中愁損催寒夕﹐夕寒催損愁中客。門掩月黃昏﹐昏黃月掩門。翠衾孤擁醉﹐醉擁孤衾翠。醒莫更多情﹐情多更莫醒。

又回文

砑箋銀粉殘煤畫﹐畫煤殘粉銀箋砑。淸夜一燈明﹐明燈一夜淸。片花驚宿燕﹐燕宿驚花片。親自夢歸人﹐人歸夢自親。

又

飄蓬只逐驚飈轉﹐行人過盡煙光遠。立馬認河流﹐茂陵風雨秋。寂寥行殿鎖﹐梵唄琉璃火。塞雁與宮鴉﹐山深日易斜。

采桑子

那能寂寞芳菲節﹐欲話生平。夜已三更。一闋悲歌淚暗零。須知秋葉春花促﹐點鬢星星。遇酒須傾﹐莫問千秋萬歲名。

又九日

深秋絕塞誰相憶﹐木葉蕭蕭。鄕路迢迢。六曲屏山和夢遙。佳時倍惜風光別﹐不爲登髙。只覺魂銷。南雁歸時更寂寥。

又

海天誰放冰輪滿﹐惆悵離情。莫說離情﹐但值良宵總淚零。只應碧落重相見﹐那是今生。可柰今生﹐剛作愁時又憶卿。

又

白衣裳憑朱闌立﹐涼月趖西。點鬢霜微﹐歲晏知君歸不歸﹖殘更目斷傳書雁﹐尺素還稀。一味相思﹐準擬相看似舊時。

淸平樂

麝煙深漾﹐人擁緱笙氅。新恨暗隨新月長﹐不辧眉尖心上。六花斜撲疏簾﹐地衣紅棉輕霑。記取暖香如夢﹐耐他一晌寒。

眼兒媚

林下閨房世罕儔﹐偕隱足風流。今來忍見﹐鶴孤華表﹐人遠羅浮。中年定不禁哀樂﹐其柰憶曾遊。浣花微雨﹐采菱斜日﹐欲去還畱。

又詠紅姑娘

騷層西風弄晚寒﹐翠袖倚闌干。霞綃裹處﹐櫻唇微綻﹐靺鞨紅殷。故宮事往憑誰問﹖無恙是朱顏。玉墀爭彩﹐玉釵爭插﹐至正年間。

又中元夜有感

手寫香臺金字經﹐惟願結來生。蓮花漏轉﹐楊枝露滴﹐想鑑微誠。欲知奉倩神傷極﹐憑訴與秋檠。西風不管﹐一池萍水﹐幾點荷燈。

滿宮花

盼天涯﹐芳訊絕。莫是故情全歇。朦朧寒月影微黃﹐情更薄於寒月。麝煙銷﹐蘭燼減。多少怨眉愁睫。芙蓉蓮子待分明﹐莫問暗中磨折。

少年遊

算來好景只如斯。惟許有情知。尋常風月﹐等閒談笑﹐稱意卽相宜。十年靑鳥音塵斷﹐往事不勝思。一鉤殘照﹐半簾飛絮﹐總是惱人時。

浪淘沙望海

蜃闕半模糊﹐踏浪驚呼。任將蠡測笑江湖。沐日光華還浴月﹐我欲乘桴。釣得六鱉無﹖竿拂珊瑚。桑田淸淺問麻姑。水气浮天天接水﹐那是蓬壺﹖

又

雙燕又飛還﹐好景闌珊。東風那惜小眉彎。芳艸綠波吹不盡﹐只隔遙山。花雨憶前番﹐粉淚偸彈。倚樓誰與話春閒﹖數到今朝三月二﹐夢見猶難。

鷓鴣天

誰道陰山行路難。風毛雨血萬人歡。松梢露點沾鷹紲﹐蘆葉溪深沒馬鞍。依樹歇﹐映林看。黃羊髙宴簇金盤。蕭蕭一夕霜風緊﹐卻擁貂裘怨早寒。

又

小構園林寂不嘩﹐疏籬曲徑仿山家。晝長吟罷風流子﹐忽聽楸枰響碧紗。添竹石﹐伴煙霞。擬憑尊酒慰年華。休嗟髀裏今生肉﹐努力春來自種花。

南鄕子

何處淬吳鉤﹖一片城荒枕碧流。曾是當年龍戰地﹐颼颼。塞艸霜風滿地秋。霸業等閒休。躍馬橫戈總白頭。莫把韶華輕換了﹐封侯。多少英雄只廢丘。

鵲橋仙

月華如水﹐波紋似練﹐幾簇澹煙衰柳。塞鴻一夜盡南飛﹐誰與問倚樓人瘦。韻拈風絮﹐錄成金石﹐不是舞裙歌袖。從前負盡掃眉才﹐又擔閣鏡囊重繡。

虞美人

綠陰簾外梧桐影﹐玉虎牽金井。怕聽啼鴂出簾遲﹐恰到年年今日兩相思。淒涼滿地紅心艸﹐此恨誰知道。待將幽憶寄新詞﹐分付芭蕉風定月斜時。

茶瓶兒

楊花糝徑櫻桃落。綠陰下晴波燕掠。好景成擔閣。秋千背倚﹐風態宛如昨。可惜春來總蕭索。人瘦損紙鳶風惡。多少芳箋約﹐靑鸞去也﹐誰與勸孤酌。

臨江仙

點滴芭蕉心欲碎﹐聲聲催憶當初。欲眠還展舊時書。鴛鴦小字﹐猶記手生疏。倦眼乍低緗帙亂﹐重看一半模糊。幽窗冷雨一燈孤。料應情盡﹐還道有情無﹖

蝶戀花散花樓送客

城上淸笳城下杵。秋盡離人﹐此際心偏苦。刀尺又催天又暮﹐一聲吹冷蒹葭浦。把酒畱君君不住。莫被寒云﹐遮斷君行處。行宿黃茅山店路﹐夕陽村社迎神鼓。

金縷曲再用秋水軒舊怨

疏影臨書卷。帶霜華﹑髙髙下下﹐粉脂都遣。別是幽情嫌嫵媚﹐紅燭啼痕休泫。趁皓月﹑光浮冰繭。恰與花神供寫照﹐任潑來﹑澹墨無深淺。持素障﹐夜中展。殘釭過看逾顯。相對處﹑芙蓉玉綻﹐鶴翎銀扁。但得白衣時慰藉﹐一任浮雲蒼犬。塵土隔﹑軟紅偸免。簾幕西風人不寐﹐恁淸光﹑肯惜鸘裘典。休便把﹐落英翦。

納蘭詞補遺卷一

望江南詠弦月

初八月﹐半鏡上靑霄。斜倚畫闌嬌不語﹐暗移梅影過紅橋﹐裙帶北風飄。

鷓鴣天離恨

背立盈盈故作羞﹐手挼梅蕊打肩頭。欲將離恨尋郎說﹐待得郎歸恨卻休。云澹澹﹐水悠悠﹐一聲橫笛鎖空樓。何時共泛春溪月﹐斷岸垂楊一葉舟。

明月棹孤舟海澱

一片亭亭空凝佇。趁西風霓裳偏舞。白鳥驚飛﹐菇蒲葉亂﹐斷續浣紗人語。丹碧駁殘秋夜雨。風吹去采菱越女。轆轤聲斷﹐昏鴉欲起﹐多少博山情緒。

臨江仙

昨夜个人曾有約﹐嚴城玉漏三更。一鉤新月幾疏星。夜闌猶未寢﹐人靜鼠窺燈。原是瞿唐風間阻﹐錯教人恨無情。小闌干外寂無聲。幾回腸斷處﹐風動護花鈴。

望海潮寶珠洞

漢陵風雨﹐寒煙衰艸﹐江山滿目興亡。白日空山﹐夜深淸唄﹐算來別是淒涼。往事最堪傷。想銅駝巷陌﹐金穀風光。幾處離宮﹐至今童子牧牛羊。荒沙一片茫茫。有桑幹一綫﹐雪冷鵰翔。一道炊煙﹐三分夢雨﹐忍看林表斜陽。歸雁兩三行。見亂雲低水﹐鐵騎荒岡。僧飯黃昏﹐松門涼月拂衣裳。

憶江南

江南憶﹐鸞輅此經過。一掬胭脂沈碧甃﹐四圍亭碧幛紅羅。消息暑風多。

又

春去也﹐人在畫樓東。芳艸綠黏天一角﹐落花紅沁水三弓。好景共誰同﹖

赤棗子

風淅淅﹐雨織織。難怪春愁細細添。記不分明疑是夢﹐夢來還隔一重簾。

玉連環影

才睡。愁壓衾花碎。細數更籌﹐眼看銀虫墜。夢難憑﹐訊難眞。只是賺伊終日兩眉顰。

如夢令

萬帳穹廬人醉﹐星影搖搖欲墜。歸夢隔狼河﹐又被河聲攪碎。還睡﹐還睡﹐解道醒來無味。

天仙子

月落城烏啼未了﹐起來翻爲無眠早。薄霜庭院怯生衣﹐心悄悄﹐紅闌繞﹐此情待共誰人曉﹖

浣溪沙

錦樣年華水樣流﹐鮫珠迸落更難收。病餘常是怯梳頭。一徑綠云修竹怨﹐半窗紅日落花愁。愔愔只是下簾鉤。

又

肯把離情容易看﹐要從容易見艱難。難拋往事一般般。今夜燈前形共影﹐枕函虛置翠衾單。更無人與共春寒。

又

已慣天涯莫浪愁﹐寒云衰艸漸成秋。漫因睡起又登樓。伴我蕭蕭惟代馬﹐笑人寂寂有牽牛。勞人只合一生休。

采桑子居庸關

嶲周聲裏嚴關峙﹐匹馬登登。亂踏黃塵﹐聽報郵簽第幾程。行人莫話前朝事﹐風雨諸陵。寂寞魚燈﹐天壽山頭冷月橫。

淸平樂發漢兒村題壁

參橫月落﹐客緒從誰記。望裏家山云漠漠﹐似有紅樓一角。不如意事年年﹐消磨絕塞風煙。輸與五陵公子﹐此時夢繞花前。

又

角聲哀咽﹐襆被馱殘月。過去華年如電掣﹐禁得番番離別。一鞭衝破黃埃﹐亂山影裏徘徊。驀憶去年今日﹐十三陵下歸來。

又

畫屏無睡﹐雨點驚風碎。貪話零星蘭焰墜﹐閒了半牀紅被。生來柳絮飄零。便教咒也無靈。待問歸期還未﹐已看雙睫盈盈。

秋千索

錦帷初捲蟬云繞﹐卻待要起來還早。不成薄睡倚香篝﹐一縷縷殘煙裊。綠陰滿地紅闌悄﹐更添與催歸啼鳥。可憐春去又經時﹐只莫被人知了。

浪淘沙秋思

霜訊下銀塘﹐並作新涼。柰他靑女忒輕狂。端正一枝荷葉蓋﹐護了鴛鴦。燕子要還鄕﹐惜別雕梁。更無人處倚斜陽。還是薄情還是恨﹐仔細思量。

虞美人秋夕信步

愁痕滿地無人省﹐露濕瑯玕影。閒階小立倍荒涼。還剩舊時月色在瀟湘。薄情轉是多情累﹐曲曲柔腸碎。紅箋向壁字模糊﹐憶共燈前呵手爲伊書。補遺卷二

漁父收卻綸竿落照紅﹐秋風寧爲翦芙蓉。人淡淡﹐水濛濛﹐吹入蘆花短笛中。

菩薩蠻過張見陽山居賦贈

車塵馬迹紛如織﹐羨君築處眞幽僻。柿葉一林紅﹐蕭蕭四面風。功名應看鏡﹐明月秋河影。安得此山間﹐與君髙臥閒。

南鄕子秋莫村居

紅葉滿寒溪﹐一路空山萬木齊。試上小樓極目望﹐髙低﹐一片煙籠十里陂。吠犬雜鳴雞﹐燈火熒熒歸路迷。乍逐橫山時近遠﹐東西﹐家在寒林獨掩扉。

雨中花

樓上疏煙樓下路﹐正招余﹑綠楊深處。柰捲地西風﹐驚回殘夢﹐幾點打窗雨。夜深雁掠東檐去。赤憎是﹑斷魂砧杵。算酌酒忘憂﹐夢闌酒醒﹐愁思知何許﹖

滿江紅爲曹子淸題其先人所構楝亭﹐亭在金陵署中

籍甚平陽﹐羨奕葉﹑流傳芳譽。君不見﹑山龍補兗﹐昔日蘭署。飲罷石頭城下水﹐移來燕子磯邊樹。倩一莖黃楝作三槐﹐趨庭處。延夕月﹐承晨露。看手澤﹐深余慕。更鳳毛才思﹐登髙能賦。入夢憑將圖繪寫﹐畱題合遣紗籠護。正綠陰靑子盼烏衣﹐來非暮。

浣溪沙郊遊聯句

出郭尋春春已闌﹝陳維崧﹞﹐東風吹面不成寒﹝秦松齡﹞。靑村幾曲到西山﹝嚴繩孫﹞。並馬未須愁路遠﹝姜宸英﹞﹐看花且莫放杯閒﹝朱彜尊﹞。人生別易會常難﹝納蘭成徳﹞。

