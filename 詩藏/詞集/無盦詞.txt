無盦詞饒平詹安泰祝南

卷一

念奴嬌﹟簡黃葉海章過江人暮﹐悵韶華﹑岸艸徵袍搖碧。鸞鶴風髙餘幾輩﹖爽朗平生第一。梵土情懸﹐郁金夢冷﹐肝膽明冰日。飄然來去﹐吟鞭何處棲息﹖腸斷詞賦中年﹐關河極目﹐依舊鵑痕﹝黑冥﹞。慧劍長埋根性淨﹐忍聽玉龍哀篴﹖簇艸城彎﹐環林湖畔﹐踏碎樓心白。半奩詩就﹐山猿水鳥能識。

水龍吟﹟感舊用稼軒登建康賞心亭韻落花流水何窮﹐碧空描繢愁無際。雙旌繡簇﹐平湖光漾﹐翠羅云髻。隔岸笙簫﹐近橋簾幕﹐斷魂遊子。盡芳華未減﹐斜陽立盡﹐知誰會﹑淒涼意。

前度憑闌人換﹐倦風情﹑賦歸與未﹖鏡鸞慵照﹐那堪重騁﹐杜郎才气。萬派雌黃﹐十方悲笑﹐一齊來此。待都空色相﹐朱樓翠戶﹐柰盈盈淚。作者自注﹕韓山一名雙旌﹐西湖舊題平湖

琵琶仙如此江山﹐更寒艷﹑攪碎千巖風色。芳意輕落鳴潮﹐潮翻柳波直。聽隔水﹑箏琵競奏﹐又驚起﹑一雙鸂﹝敕鳥﹞。倚醉敲春﹐和香煮夢﹐山鬼知得。

再休訊﹑簫劍當年﹐已流月空花自今昔。依約舊家門巷﹐只歸魂難覓。淸淚斷﹑關河寸寸﹐問幾人﹑萬一憐惜﹖最苦殘照當樓﹐亂紅飄篴。

聲聲慢﹟江亭重到景物都非感賦此闋髙林脫葉﹐壞壁畱題﹐平波千里迢遙。一負孤亭經年﹐風色慵敲。吹花舊曾馳馬﹐換荒涼﹑艷冶難描。凝望久﹐有霜禽驚墜﹐啼向靑霄。

知是誰方哀怨﹖又黃昏﹑簫笛淒緊簾腰。擁鼻微哦﹐和愁寫上蠻蕉。休長惜春無夢﹐夢春歸﹑到底無憀。寒信急﹐好心情﹑分付去潮。

揚州慢﹟癸酉十月﹐霜風淒緊﹐繒纊無溫﹐憶枯萍獄中情況﹐悲痛欲絕。用白石自度腔寫寄冰若逸農髠柳歌臺﹐毒腥撾鼻﹐倚天劍气凝霜。望邊城一角﹐影舊日斜陽。自湖上﹑淸歡老去﹐﹝枯萍舊曾共事兩年﹐重來又三易寒暑矣。﹞病裏欺酒﹐羸馬逢場。甚多情﹑依戀年年﹐消受悽惶。

俊才澷許﹐有飛花﹑飛絮顚狂。況海國噓龍﹐孤亭唳鸖﹐大野荒荒。說與故山猿鳥﹐﹝罡刂﹞風緊﹑片月微茫。賸滄桑﹑危涕愁聽﹐空外吟商。

減蘭過橋風急﹐吹水無波吹鼻濕。眞个寒山﹐不展春痕抵死寒。

相憐前夜﹐磨鬢八分呵凍寫。一去何歸﹐一日憑闌一百回。

采桑子﹟韓山寓興八年已共韓山老﹐鳥雀瓏玲﹐蕉櫪蕭森﹐外有回波照眼明。

崚嶒時見童樵下﹐一擔紅靑﹐雙篴飛鳴﹐勝佀長齋作老僧。

少年遊搖紅簇翠見天驕﹐呼月上東橋。橋外靑山﹐山前小閣﹐相對坐深宵。

重來艸色浮孤影﹐綠鬢不禁凋。莫問行藏﹐馬牛身世﹐方寸響春潮。

惜雙雙令過雨條風梳萬縷﹐花外聽﹑一棚禽語。春色山山住﹐安心無地空凝竚。

上方古寺閒鐘鼓﹐樓閣隱﹑斜陽紅暮。休便鐘情去﹐野人歌笑天爲侶。

鷓鴣天佇聽花魂咒晚風﹐沈陰江表亂啼紅。﹝禹隹﹞憂人倚千林玉﹐警夢僧敲鬲岸鐘。云施施﹝去聲﹞﹐月溶溶。新詞誰寄水坣東。三年前事深深叩﹐淨果人天一例空。

木蘭花淸明節近毛毛雨﹐山崦浮煙花著露。傍簷怕見燕雛飛﹐貼枕如聞雷母語。

城外春波山外路﹐多少行人馱夢去。算來和酒最宜詩﹐寫向碧天天睡去。

蝶戀花﹟四首﹟詠事日日江頭愁遠水﹐明月來時﹐淸淚汪汪地。十丈塵天胡此醉﹐蠻方千古沈佳麗。

一味狂歡誰與記﹐宛宛垂楊﹐飛墜還飛起。除博人憐無好計﹐休尋往事添憔悴。

倦理雲鬟攏玉柱﹐夢外笙歌﹐夢裏空相覷。曾博君王回一顧﹐明珠百斛恣懽取。

一霎東風驚碧樹﹐小閣窗開﹐盡日濛濛霧。解得香囊尋系處﹐不辭夜夜隨潮去。

春事隔鄰無可說﹐十里春風﹐不耐珠簾揭。臨水折花心膽裂﹐舞腰酒面相拋撇。

媚向行人羞未得﹐顧影矜持﹐好夢成銷歇。一覺年華如過翼﹐沈沈恨海茫茫月。

明艷一春芳意鬧﹐眼底波翻﹐風外流鶯巧。塵掩鏡鸞慵對照﹐有誰惜取如花貌。

舊侶釵環夢縱到﹐各自飛沈﹐各自傷懷抱。短雨殘雲情不了﹐眉山摺疊天知道。

憶王孫簾波隔水動妝光﹐樹老天低雞子黃。啼夢驕花自短長﹐要思量﹐古月溶溶弄素璫。

謁金門春去遠﹐紅褪綠蕪庭院。院外淸波扇影亂﹐芰荷香四面。

風﹝日耎﹞晝長人倦﹐臂弱不勝斜臉。記向白蘋江上見﹐晴愁生淚綫。

雨中花敗壁午禽啼美睡﹐樹影合﹑涼陰滿地。石腹泉飛﹐云根篴響﹐別有羲皇意。

夢不散﹑相思江上醉。又商略﹑黃昏滋味。種秫天荒﹐蒔花人老﹐冉冉愁雲起。

淸平樂二首蒼山不語﹐人在山稜住。細味十香香篆古﹐零落幾簾花雨。

幽弦淒斷靑琴﹐年年病客孤衾。賣賦扶頭無分﹐黃鸝死守紅心。

愁雲不解﹐人在行雲外。一夕三星長百拜﹐障扇還羞風采。

春無消息誰描﹐靑環珠珮輕拋。未是無花憐見﹐見花轉覺難饒。

水調歌頭長日畫樓上﹐和淚慣箋天。對門花樹﹐蟬響淒切故依然。不共美人遊賞﹐尙想閒漚淸興﹐快泛五湖船。風雨鎭如晦﹐野馬走荒煙。

事難料﹐情不滅﹐恨誰捐。昂藏抵掌如鉅﹐野橫大河前。未信惟公獨健﹐且試推戈起舞﹐一笑斷千緣。賸有蘭成筆。與汝賦哀篇。

浣溪沙﹟窮侌凝閉﹐悶極成歌做雨還陰幕四垂﹐靑煙古柳裊殘絲﹐風簾輕放晚禽啼。

喚起別情餘夢在﹐待邀明月訴天知﹐一秋無月得人宜。

柳梢靑梧井飛霜﹐螿啼敗墄﹐月放寒芒。萬竅號風﹐天畱病葉﹐秋老何鄕﹖

十年日日愁望﹐負繡閣﹑波明臉芳。狂蕩無歸﹐牀頭有約﹐如此肝腸。

思遠人婉暗流年遲暮感﹐羞向碧空擲。疏花未老﹐荃橈江上﹐還對小樓篴。

曲欄徙倚愁千結﹐淚點茜窗槅。待問訊玉關﹐暗塵生袖﹐荒雞動行色。

夜行船﹟二首﹟郭介子﹝篤士﹞倚此調殊婉麗﹐余因繼聲。春事瞢騰妨說起﹐斜陽屚﹑景光淒麗。燕子樓空﹐鞦韆院靜﹐舊費傷秋心淚。

走馬馱金殘畫裏﹐江籬亂﹑蓼花紅醉。酒醒西風﹐月華如練﹐那更霜禽驚墜。

落日樓頭風葉鬧﹐寒威重﹑玉闌慵靠。坐盡殘更﹐畱閒半被﹐還見玉罏煙裊。

側院金鐙羞月皎﹐歌尊倦﹑繡緯低笑。鏡裏流光﹐少年懽樂﹐秋夢多時難到。

歸國遙﹟三首﹟擬花間秋欲晚﹐髙樹冷雲山半斷。頭白荻蘋江畔﹐片帆歸緩緩。

惆悵玉關人遠﹐問花仾雪面。萬一月圓相見﹐看伊量帶眼。

秋欲晚﹐小閣單衾眠未慣。紅瘦麝煤香篆﹐曉屏山四面。

露重落桐風亂﹐髻鬟慵不綰。唳雁畫橋東畔﹐別情偸淚彈。

秋欲晚﹐簷葉籬花相向爛。羅帳繡幃斜掩﹐透櫺紅一綫。

早是欲歸歸孏﹐綠蕪堂下滿。說與芷蘭微嘆﹐夢長天不管。

好事近秋老瘦千山﹐山外夕陽紅活。魂斷十年潮尾﹐況小樓明月。

水沈猶自裊殘香﹐細語古簾揭。驚聽玉階蛩韻﹐和亂絲從笛。

石州慢﹟甲戍九月﹐信步東津堤上﹐沙白艸黃﹐寒水流碧。夾岸人家稠密﹐雞犬之聲隱約可聞。遠處山容猶淸能見骨。客懷幽郁﹐對此淒然欲涕也。和東山水暯寒莎﹐山抱古城﹐人遠天闊。平堤十里樓臺﹐亂嶠秋痕圓折。籠煙翠野﹐立盡幾度西風﹐銷魂癡想明璫雪。苦語記亭臯﹐近花朝芳節。

舟發﹐爛桃鴛戲﹐瞑柳鶯啼﹐那回初別。目﹝平﹞斷經年﹐雲雨歌尊愁絕。口脂香冷﹐綠鬢漸換新霜﹐重逢怕共雙峯結。半面晚妝殘﹐柰當時明月。

前調﹟懷人有夢﹐寄慨無方﹐再和東山。古壘浮煙﹐絲雨弄寒﹐簾捲風闊。波嬌鬢嫋年華﹐玉蕊羞同攀折。星移物換﹐看漸瘦損圍腰﹐明朝知是風還雪。千浪早流紅﹐柰狂情難節。

花發﹐酒船簫鼓﹐曲院歌鐙﹐暗傷﹝禹隹﹞別。牙板停裁﹐過耳猿砧淒絕。密期還怪﹐未共玅笑鴛衾﹐新來底事腸千結。夢破一江天﹐又窺人東月。

天香敗葉鳴廊﹐荒禽唳野﹐深沈綠窗懽少。雨弄蒼煙﹐山浮黃月﹐意味靑鵑能道。香魂縹緲﹐來夢破﹑十年淒抱。容易春慵酒困﹐鴛鴦卅六﹝平﹞顚倒。

因思後堂俊俏﹐鬢雲鬆﹑臂痕紅小。辛苦蘭馨未款﹐客程邊擢﹐肯似珠歌翠笑。乍相遇﹑還﹝禹隹﹞莫相惱﹐倚枕瞢騰﹐霜空頓曉。

尉遲杯﹟拉因迪勳招飲樂珍樓﹐戴月歸來﹐意有所會﹐因作。樊樓上﹐共客裏﹑流恨十年往。斜橋綺陌看花﹐花落夕陽孤唱。昬鐘矮院﹐空澀冷﹑冰弦倩誰賞﹖念豪情﹑萬里風沙﹐綰愁霜鬢千丈。

明知不醉無歸﹐聽咽徴吟商﹐背面惆悵。薄倖才名誤贏得﹐漫料理﹑衫塵骯髒。開簾望﹑家家彩壁﹐暯楓岸﹑漁燈笛語響。好江天﹑久少人行﹐夢魂多恐癡妄。

望湘人﹟李冰若遠貽宋詞十九首﹑飲虹曲五種﹐賦此報謝並簡盧冀野。怕商音短气﹐尊酒動愁﹐海天沈夢千里。野勒蒼煙﹐櫂迷遠水﹐念舊有時私倚。螙墨重鐫﹐爨桐新引﹐芳蘅遙寄。盡髙木﹑截竹吹云﹐譜入傷秋心淚。

應自風流未墜﹐柰龍華縹緲﹐不成回睇。寫騷郁無端﹐恨滿斷香零翠。狂飇那管﹐玉樓昬醉﹐早覺花深無地。莫問訊﹑十載南荒﹐但看人間何世。

帝臺春郊原極目﹐晴空湧初旭。翠髻嶺雲﹐酒斾紅墻﹐撩人新沐。雨歇嬌禽隔岸滑﹐似呼喚﹑布帆歸速。漸黃昏﹐瞑色髙樓﹐教憐幽獨。

期未卜﹐愁暗伏。待剪燭﹐引春醁。料爲我厭厭﹐月明私倚﹐濺淚畫闌干曲。與說相思雁路遠﹐苦憶酣眠麗景促。且憑仗東風﹐爲吹花分綠。

南浦﹟歲暮有寄﹐用魯逸仲體。差紅怨碧﹐又因循﹑閒夢閣寒塘。空說秋悲無分﹐衫鬢點塵霜。記否昨宵杯酒﹐坐天明﹑苦淚涴淒香。正短堤嘶馬﹐瘦橋盤霧﹐前路共蒼茫。

便到園林繡簇﹐語東風﹑簾燕忒難量。影落滄波歸舸﹐憑寄早梅芳。誰耐廢堂愁對﹐聽黃昏﹑臘鼓喚椒觴。料暮云修竹﹐有人憔悴望還鄕。

二郞神鏡波凝瘦﹐又放過﹑一簾愁入。漸待渡人喧﹐倚梅笛緊﹐凍雀還垂倦睫。夢斷釵鈿驚風雨﹐做半夜﹑殘妝淒泣。空指冷玉笙﹐心隨流水﹐定誰憐惜。

猶憶趁時歌笑﹐偸拋刀尺。緩緩領芳歸﹐隔年春好﹐多恐消魂未得。沈韻宿煙﹐畫墻頹影﹐長負中仙詞筆。休竚立﹐廢麓斜陽﹐自照歲華非昔。

劍器近﹟題背面美人竹石圖歲華晚﹐念掛席﹑滄波人遠。棄捐怕同秋扇﹐暗悲嘆。

畫堂畔﹐枉幾度﹑鶧哥怪喚。鴛衾不成濃暖﹐捲簾看。

淒怨。石苔蛩語亂。﹖暾悄步﹐又瘦倚﹑翠竹教天管。湘弦彈淚到幽泉﹐縱江月肯明﹐舊時歸雁誰見。黛眉深淺。試一回頭﹐應有離魂寸斷。夢中顏色空依戀。

大酺﹟爲吳君懋題彊村先生遺墨﹐時甲戍十二月﹐先生下世三年矣想一生心﹐千秋業﹐終古晴空初旭。虫禽驚絕響﹐賸遼天孤鸖﹐響振林木。半死梧桐﹐不堪徒倚﹐霜重風驕人獨。吟懷看銷盡﹐怪頻驚春夢﹐誤傳鄰曲。更懷遠傷髙﹐怨紅啼翠﹐淚花紛觸。

棲遲窮海角﹐斷腸事﹑空抱淒香宿。肯記省﹑蘭情水盼﹐玉宇瓊樓﹐錦書催﹑醉眠還熟。且向癡兒說﹐恁了卻﹑百年歌哭。念頭白﹐深燈屋。宮調珍付﹐多恐哀絲危促。古芬忍臨夜讀。

髙陽臺﹟潮安除夜和韓子畊張綵瞞愁﹐燒船送鬼﹐番番作弄春心。一夜華燈﹐頓忘幾日沈陰。傷情不耐逢人笑﹐怕逢人﹑長笑愁侵。盡杯尊﹑掉臂模街﹐也作狂吟。

香欄粉市知多少﹐看紅裳綠鬢﹐佩玉盤金。回首棠梨﹐十分淸瘦誰禁。當年已自消魂甚﹐誤佳期﹑何況而今。莫重臨﹐澹月疏花﹐後夜園林。

卷二

鷓鴣天﹟二首﹟乙亥二月積雨初晴﹐膠柏街樓居作積雨春昏气不舒﹐劣晴雲浪散天衢。幽禽啼日還思乳﹐老樹臨樓漸著鬚。

花市遠﹐酒盃疏﹐爲誰辛苦此城居。未須長作還家夢﹐春艸池塘待種魚。

舊夢和燈閣淺塘﹐山城二月始聞香。舟依曲岸初牽纜﹐風送流花不過﹝土廧﹞。

春未老﹐景成傷﹐暗持心願語玄蒼。昏沈排日難消遣﹐何似年時坐夕陽。

慶宮春﹟乙亥三月層翠浮空﹐簇紅拖水﹐好春野醉誰約﹖宵夢輕回﹐重門緊閉﹐惱人啼鳥不覺。斷橋風柳﹐似窺慣﹑冰簾繡幕。商量歸去﹐揉碎蠻箋﹐轉憐虛諾。

幾年倦賦淸明﹐滿眼淒香﹐怨懷無託。陰晴難問﹐登臨費淚﹐可怪人情涼薄。笑桃心願﹐早分付﹑閒雲野鶴。斜陽紅滑﹐還傍妝樓﹐雨花飄落。

翠樓吟﹟乙亥淸明前三日寫寄黃葉畫舸淸波﹐垂楊院落﹐歡盟俊遊何許。扶嬌春力輭﹐笑輕薄輕離輕聚。東風無主﹐任剗地流紅﹐還招天妒。都塵土﹐嫁桃昬杏﹐燕鶯休訴。

最苦﹐過翼年光﹐算借云畱月﹐玉簫遲暮。淸明羞夢到﹐又驚見穿簾花雨。遙峯眉嫵﹐問脈脈靑鬟﹐斜陽前路。消魂誤﹐倚闌何計﹐不如歸去。

祝英臺近﹟潮安淸明紙燒山﹐人種柳﹐花濕市樓酒。細雨紛紛﹐還是去年候。平橋流水何窮﹐繡韉行處﹐谷風起﹑暗香輕逗。

漫回首﹐誰念客鬢星星﹐長日斂眉秀。哭祭無門﹐淒絕春陰厚。年年紅淚成缸﹐艸根肥了﹐試問訊﹑下泉知否。

淡黃柳云昏艸濕﹐江國繁英泣。燕怨酣春人寂寂。夢破十年雨屋﹐幽愫靑光倩誰惜﹖

問蹤迹﹐蠻孃笑行色。補天手﹐女媧石。算華亭鶴唳今猶昔。怕上危樓﹐更愁春去﹐簾下閒沈琥珀。

卜算子慢﹟北郭感春寫寄李冰若﹐與冰若別十年矣江梅掩瘦﹐園菜放肥﹐斷續燕鶯歌舞。記得前春﹐俊賞喜無風雨。向峨鬟﹑馬水車龍渡。共指點﹑珠街繡戶﹐還聽柳岸癡語。

歷歷懽悰誤。算杜曲看花﹐謝池吟絮。夢閣天香﹐誰念鬢邊人去。問興亡﹑何況斜陽暮。賸賦筆﹑髙寒私寫﹐寄十年離侶。

長亭怨慢﹟乙亥三月初八日﹐大水沖城﹐往還阻絕﹐夜復風雨交作﹐因篝燈倚此甚一片﹑春聲淒異。做就春昬﹐更催眠起。靜掩梨門﹐寸腸誰慣﹐舞楊系。戰簷風馬﹐簾隙過﹑千紅淚。燕子舊歸來﹐曾細說﹑江山如此。

何計﹐任天胸吸吐﹐萬丈鬢塵難洗。無題賦了﹐詩淺約﹑閒遊閒醉。夢怕到﹑少日淸狂﹐況淒絕﹑年來風味。賸殘柝孤檠﹐明媚瓶花癡對。

渡江云﹟撿舊簏得丙寅淸明同冰若遊廣州北郭詞﹐惜別傷時﹐百感奔赴﹐卽成一解寄冰若眞茹嬉春人易老﹐記澆怨結﹐種柳亂鳴鶯。古城疏酒琖﹐短白長紅﹐浥露豔欄櫺。遙峯劍矗﹐漸散入﹑云浪千層。還暗搖﹑隔﹝土廧﹞鞭影﹐舊夢怕全醒。

無情﹐珠船圍翠﹐荔渚烹香﹐換客裏孤迥。誰忍覓﹑詞仙歌譜﹐分付旗亭。通辭慣見天欺笑﹐柰五湖﹑三島平生。休悵惘﹐明年預約花舲。

虞美人﹟二首﹟暑中雨晴不定﹐悶人欲死﹐不得不言深煙小雨湘簾靜﹐閒病猜無應。笑桃將夢不曾醒﹐商略共誰系取舊金鈴。

鬢華﹝女藺﹞向人前說﹐鏡裏花難折。飛雲片片過橫塘﹐點逗秋情無路問斜陽。

輕羅團扇倩誰惜﹐淚滴江頭碧。扶花人去綠陰濃﹐長日懨懨做雨轉無風。

芭蕉葉捲蓮心苦﹐別院苔錢古。不成惆悵倚雕闌﹐昐到晚蟬消息覺微寒。

永遇樂﹟仲琴丈屬題陳恭甫舊藏武梁石刻靈劍飛霜﹐冤禽啣石﹐遺恨江表。黃土丹花﹐靑閨紅淚﹐鬼母騰空嘯。白衣豪送﹐頭顱輕擲﹐感慨悲歌燕趙。自當年﹑天畱禍水﹐那關匕椎顚倒。

愁雲萬疊﹐傷心重見﹐休問舞陽圖貌。梁燕巢林﹐仙娥荷擔﹝用《通鑑﹟宋紀》﹞﹐說與旁人笑。古今一夢﹐山河睡去﹐裂肚斬袍誰弔。試呼喚﹑英雄畫裏﹐聽吟變調。

蜨戀花﹟六首誰耐蕓窗挑繡綫﹐秀靨輕脣﹐活潑兜香﹝佀去掉單人旁﹢完﹞。日日嫣逢如乍見﹐傷情不在蓬山遠。

說起相思眉翠斂﹐心上天涯﹐妬煞千嬌面。嫁與東風渾未肯﹐春紅慣琢愁腸斷。

落日倦吟歸宴後﹐醉困蘭坣﹐一點燈如豆。自卸濃妝羞腿手﹐愁鬆譜出眉峯秀。

倩影模糊眠起柳﹐比佀个儂﹐綽約臨風袖。花下冝嗔翻病醜﹐紅蠶身世教憐又。

愛月眠遲風葉鬧﹐風外笙簫﹐來伴流鶯巧。罷唱閒情翻暗惱﹐依稀千蝶尋芳艸。

記嚼紅冰偎翠葆﹐待語還休﹐指向雙鴛笑。賸抱淒香和夢攪﹐宵長宵短天知道。

樹樹西風動地起﹐過了黃昬﹐悶悶和衣睡。繡帳單衾慵料理﹐枕痕綫綫紅生臂。

眼角無端垂粉淚﹐愁極春濃﹐好夢知誰是。又聽寒階鳴絡緯﹐覺來人遠天如水。

小撥檀槽煙篆瘦﹐換上棉衣﹐肖影銷凝久。鴻雁不來風信澑﹐當年虛種雙紅豆。

肯復推辭花下酒﹐此度重逢﹐死把芳心守。容易朱顏吹水皺﹐憶君千里君知否。

休唱桐花棲小鳳﹐冷澀珡弦﹐舊是淒涼種。殘楮江城風雨重﹐看潮心願誰曾懂。

千葉云衣勤護送﹐底事干卿﹐長作癡憨夢。日日相思無半縫﹐不辭日日相思痛。

應天長﹟廿四年七月十七日同龍楡生李冰若茗﹝左訁右上氏右下口﹞眞茹別墅﹐時將有湖上之遊深荷澹柳﹐朱瓦翠檐﹐川原樓觀紛觸。俊侶茗談幽閣﹐陰陰暎衫綠。風來去﹐蟬斷續。動萬里﹑勞生歌哭。笑行子﹐十載逢迎﹐暗恨空築。

梁燕久巢林﹐小扇輕羅﹐休省舊芬馥。佀海舞紅都落﹐憑誰賦鵬鵩。湖邊路﹐容問卜。泛一棹﹑酒波闌曲。柰爭向﹐千古牛山﹐痛淚相屬。

翠樓吟﹟乙亥新秋登淸涼山掃葉樓石磴噓涼﹐樓風掃葉﹐當年隱仙何許﹝樓爲龔半千隱處﹞。官楊搖亂綠﹐有迎客翩翾靈羽。莫愁延竚。問萬劫亰華﹐香車誰駐。荒庵古﹐夢深恩怨﹐故宮零譜。

寄語﹐拖帚殘僧﹐漫暗傷亡國﹐舊城東路。夕陽無限好﹐伴無恙年年玄武。羞花顰雨。算換得人憐﹐還招天妬。歸程誤﹐望昬雙眼﹐白雲來去。

澹黃柳﹟廿四年七月廿二日侍斠玄夫子遊後湖﹐時四山淡漠﹐一雨霏微﹐景光淒絕飄絲雨急﹐頹堞臺城泣。澹柳依人長悒悒。倦聽鄰娃笑篴﹐還向千荷棹船入。

蔣山色。封雲鬢邊立。訪幽勝﹐幾裠屐。算金陵傑踞今猶昔。細喚春歸﹐放將愁過﹐恐胡夷認得。

水龍吟﹟得夏瞿禪病訊﹐倚此慰問兼抒近褱﹐用瞿禪秦望山席上韻午禽啼夢危樓﹐不成西笑還輕憑。素心人遠﹐山門深閉﹐鬼車驚聽。八表同錯﹐一丘未老﹐嵇褱誰詠。怪巖堂死守﹐桑田坐閱﹐長癡望﹐東風醒。

瘴海侌晴無定﹐蕩吳魂﹑网梢松頂。繡春待款﹐登臨費淚﹐鏡華流暝。局外承平﹐人間遊戲﹐偶然乘興。漫連環索解﹐薲漁殘譜﹐付紅濤打。﹝薛據登秦望山詩﹕南登秦望山﹐極目大海空。朝陽半蕩漾﹐晃若天水紅。﹞按﹕薛據登秦望山詩﹐第四句應作晃朗天水紅。

燕山亭﹟書感分寄楡生羊石瞿禪杭州﹐時廿四年十一月空外哀笳﹐吹落凍禽﹐暝色旋籠髙樹。待指鬥牛﹐與說開天﹐一覺前宵風雨。﹝忄參﹞碧樓臺﹐問經碎﹑秋魂知否。遲暮。長夢澀關楡﹐教兒閒譜﹝劉后村﹕生怕客談楡塞事﹐且教兒誦花間集﹞。

須信掩淚孤吟﹐誤幾度憑闌﹐片帆南浦。腰肢瘦了﹐翠斝攜歸﹐知它舞楊誰妬。萬一回頭﹐看海水﹑橫飛天宇。休訴﹐離雁共﹑夕陽淒苦。

淒涼犯﹟沙洲鳳凰臺﹐爲潮中名勝。緜歷千年﹐遊人不絕。余久客鳳城﹐不以爲意也。頃聞有攺建之議﹐乃鼓興一履。其地荒煙蔓艸﹐斷瓦頹垣﹐已不勝其淒黯矣。越日以白石此調譜之脫楓冷荻﹐梭船外﹑沙明石老風急。瘦波墮影﹐蒼茫四顧﹐自憐筋力。心長地窄﹐更啼樹寒鴉向夕。待畱題﹑淒然淚落﹐零夢渺天北。

臺以山名鳳﹝洪斌題臺柱﹕臺以山名鳳﹐江因人姓韓﹞﹐鳳去臺空﹐暮山愁碧。十千美酒﹐醉春魂﹑幾勞裠屐。不恨生遲﹐恨辜負當年詞筆。怕重來﹑換盡舊主﹐認未得。

虞美人荒庭紅葉誰還掃﹐恨逐漂春老。劍花和雪艷郊畿﹐又聽百虫淒語馬頻嘶。

業殘銘碣寒鴉緊﹐煙月千家冷。箋天何意博癡頑﹐夢破十年哀樂气如山。

齊天樂﹟丙子首春有褱楡生廣州十年心迹寒鴉外﹐客途又逢春曉。舊賞疏慵﹐新潮起伏﹐羞卜陰夝花鳥。蠻孃慣笑。任腸斷歌戡﹐賦殘愁照。諱說荒寒﹐夜窗私勘夢亰稾。

髙丘無女自昔。酒醒天路遠﹐流恨多少。預約閒舠﹐封題淚墨﹐誰識辛酸坡老。靑睛譽早。仗疏鑿詞源﹐漫傷懷抱。望澀南云﹐近來和雁杳。

花心動﹟有憶說與東風﹐渺天涯﹐誰護个儂娟秀。鬥艷巖腰﹐罨綠江脣﹐幾度醉春晴晝。短長何限閒鶯燕﹐空惱亂﹑十年詩酒。賸零夢﹐銀笙曉響﹐鳳鞋宵逗。

未信嬌波浪澑。看香影華鬢﹐斷腸嗟又。泥笑幃邊﹐羞澀娘前﹐倘記此情歸否。怨﹝禹隹﹞不待秋潮起﹐黃昏雨﹑淸明前後。茜窗外﹑棠梨替人淚透。

木蘭花慢﹟春光明媚﹐不成薄遊﹐坐憶遊蹤﹐惟客秋勾畱湖上五日冣樂﹐卽賦此解﹐寄瞿禪泳先杭州﹐用遺山孟津官舍韻際春光澹蕩﹐忽回夢﹐過杭州。正髙柳層層﹐圓荷柄柄﹐湖上淸遊。誰收﹐薲漁豔唱﹐趁行雲都幻作﹝禹隹﹞愁。裠屐招邀甚處﹐鶯花歷亂江頭。

休休難喚舊風流﹐空典鷫鸘裘。看萬翠封庵﹐千紅障艇﹐結想前秋﹝潮州城東﹐韓山西之湖﹐湖上山中多古廟﹞。閒漚﹐倘來問訊﹐道家山念破怕遲畱。煙水淒迷腸斷﹐斜陽猶戀南樓。

玉樓春髙樓初過春寒重﹐素杏緋桃相向寵。曲池處處臥文鴛﹐綵蝶翩翩飛紫鞚。

閒愁久怕花侌弄﹐何況連宵多好夢。東風倘是戀花嬌﹐日日不勞親手種。

鷓鴣天﹟題王顯詔畫冊﹐顯詔兼精音樂一角山樓夕照殘遲﹐溫黁歌板燕鶯知。泣花屏鏡驚秋瘦﹐碎楮江城入夢癡。

盤月悄﹐柳煙低﹐微波何處託通辭。虛堂网得春魂住﹐始悔當年學畫眉。

前調﹟丙子夏旅居廣州﹐邵潭秋﹝祖平﹞亦因事南下﹐客裏相逢﹐�談至快﹐別後賦此卻寄﹐兼簡王祕書守詒東山﹝女藺﹞薄羈魂不耐刓﹐倩誰爲解百連環。十年艸閣傷孤寄﹐一夕風濤徹九關。

流月照﹐別人還﹐憑將燕子報東山。酒醒荔渚珠船上﹐領得南荒幾日閒。

一萼紅﹟秋老風髙﹐緐聲激耳﹐山樓坐對﹐情見乎詞。丙子重九前三日苦秋吟﹐甚涼螿抱恨﹐籬角引疏砧。剪徑風驕﹐題紅葉瘦﹐雲水何限冥沈。鎭消領﹑荒城歲月﹐悵落日﹑腥雨萬家深。點翠樓臺﹐慶平歌鼓﹐歡夢貪尋。

空惹客愁千里﹐又濤翻島外﹐斾觸天心。門掩燈昬﹐山空玉碎﹐零淚淒弔冤禽。漫回首﹑東華墜蹟﹐鬢花老﹑頹壘廢孤斟。趁約重陽到時﹐恣意登臨。

醉蓬萊﹟丁丑首春歸故山﹐和中仙倚環谿林野﹐亂雀煙啼﹐雜花香散。鬢影﹝禹隹﹞﹝禹隹﹞﹐指行雲歸晚。筍壁埋紅﹐鳳崗凝翠﹐嗤點憑髙眼。一十年來﹝余旅居十年﹐始一還鄕﹞﹐萬千愁擁﹐芳懷都﹝女藺﹞。

夢醒東塋﹐不成西笑﹐片月孤懸﹐艷魂誰攬。報答春華﹐吟望關河遠。俊侶簫腔﹐水樓眉譜﹐換幾聲金雁。偶篴生還﹐廢池喬木﹐看人淒黯。

天香﹟丁丑新秋爲陳廖士題單云閣圖玉蕊浮雕﹐空王浪說﹐癡肥惱亂人意。夢擣龍鱗﹐攜歸湖艸﹐不信孤根無寄。排云顧了﹐誰省識﹑哀絃激指。愁抱秋衣自忍﹐時時夜深驚起。

依回露涼似水﹐碎秋魂﹑瘦紅飄墜。何限故宮明月﹐故年心淚。一字籌邊未試。算流恨﹑江山縂詞費。半幅生綃﹐相看甚世。

被花惱﹟和紫霞翁自度腔朦朧月影透疏櫺﹐情切易傷淸曉。暗祓閒愁去多少。聞根不斷﹐鄰﹝土廧﹞有意﹐喘促妨驚覺。盟白水﹐指星期﹐醉魂何限成淒照。

孤了護花心﹐桃杏無端嫁秋艸。添香倚枕﹐笑燕憑肩﹐韻味幾曾到。想腰肢瘦損過年年﹐怕回首﹑天涯縂煩惱。約略記﹐淚濕鴛衾人自老。

鳳棲梧﹟三首云鸖無蹤春去遠﹐尋夢蘭階﹐星月朦朧見。何限秋魂千百剪﹐人生長願爲情騙。

嫁與東風花未肯﹐一霎西風﹐飄淚成淒怨。似惜華年隨斷梗﹐蕓窗日夕思量徧。

大錯鑄成誰肯顧﹐願結來生﹐拼把今生誤。萬里風濤吹夢去﹐鐵船水鳥看爭渡。

醒覺廔頭花著露﹐依樣冰鸞﹐淒照成今古。待訴人前差一語﹐斜陽立盡千千苦。

始信年來情緒惡﹐只爲情專﹐錯怪人情薄。百艸千花無住著﹐思量何事苦﹝禹隹﹞﹝上宀下索﹞。

入夢頻驚香豔約﹐勸說番番﹐翻自憐虛諾。賣斷風流春有腳﹐休從圍帶看消削。

定風波身世花飄不定風﹐多年秋病畏秋虫。隔歲歡期畱臂印﹐誰信﹐依然愁坐夕陽紅。

未必伊州成錯舞﹐辛苦﹐去來心力雨聲中。撼局猧兒天不管﹐休嘆﹐等閒哀樂負芳容。

湘月﹟題林靑萍母魏氏夜紡圖寒燈瘦影﹐更車聲軋軋﹐爲誰辛苦。夢破卅年恩愛重﹐忍此孤雛無據。畫荻傷根﹐和丸蘊淚﹐心事紗機訴。佩環何限﹐笑他世上兒女。

長自眉黛靑靑﹐放情遊冶﹐一覺驚風雨。多少肝腸酸裂久﹐只手支撐門戶。大地淵沈﹐妖星晝爛﹐畱得生綃古。精靈不爽﹐故人鄭重供護。

卷三

髙陽臺﹟病眼迷糊﹐若有所觸﹐卽就牀沿書此﹐﹝上宀下索﹞解人不易得也靈鵲欹﹝土廧﹞﹐春芳逝水﹐梨云夢遠誰知。笑淺顰深﹐重門依約蛾眉。穿簾舊識雙飛燕﹐渺天涯﹑似醒還癡。算輸伊﹑片雲幽懽﹐怎了心期。

占人懷抱知多少﹐甚長愁短病﹐斷藕連絲。小閣回廊﹐夜深恩怨曾題。伶俜自忍風埃老﹐柰消魂﹑一晌難支。莫相思﹑何處樓髙﹐煙月淒迷。

前調﹟丹銘師命題王忘庵花卉圖捲倚檻風驕﹐箋天語澀﹐飛光暗觸情潮。骨瘦神寒﹐拜花心願迢迢。山塘七里經行處﹐賸迷離﹑煙雨前朝。掩重門﹑澹月梨花﹐淸魄誰描。

應無人問春深淺﹐甚衙蜂夢蝶﹐不上輕綃。淸白承平﹐酧它酒甕詩瓢。侯門賓客休嗤點﹐寫相思﹑一寸難饒。肯年年﹑艸怨紅心﹐韻咽秋濤。

徴招﹟楓谿寄食﹐倏又經年﹐好夢成煙﹐淒懷在水﹐感今念舊﹐不知涕之何從也。書寄吳辛旨﹝三立﹞梧州斷腸難約憑髙眼﹐離情豔陽西路。啼鴂又聲聲﹐向無人行處。春心閒未許﹐短長夢﹑夢燕簾鶯戶。蠹墨羞花﹐俊遊欺老﹐恨愁誰訴。

歸去碧波深﹐當樓月﹑依前笑人輕誤。鬢影看離離﹐況番番風雨。天涯迷倦旅﹐賸一片﹑秋魂無主。待分付﹐悽調哀絲﹐怕水邊吟侶。

菩薩蠻輕鬟翠鬋妨經眼﹐閒猜病酒淸深院。何事苦傷情﹐無花不負卿。

春情還自耐﹐做淚空成海。錯怪倚闌干﹐夕陽山外山。

嬌云日日籠輕霧﹐沈沈消息堂堂去。一日百思量﹐思量總斷腸。

殘宵花下睡﹐心似秋星碎。不敢怨春歸﹐閒花四散飛。

此生誓作當門柳﹐鵑啼鵲噪難消受。化石砌花階﹐量伊寸寸鞋。

憨癡還膽怯﹐空領消魂牒。未信肯憐才﹐玉蘭親手栽。

平生只慣愁人惱﹐新來翻學癡人笑。笑惱兩難憑﹐心濤日夜鳴。

枕邊私語密﹐卻憶花邊屐。去住不須論﹐知他幾斷魂。

三姝媚﹟送人之廣右聽鵑心事苦﹐更樓頭狂飆﹐亂飛紅雨。慣自飄零﹐灑淚珠千斛﹐待畱誰住。倚徧危闌﹐共銷黯﹑河山今古。拼卻相思﹐選夢炊香﹐劇憐前度。

長是風波橫阻﹐幾誓水盟山﹐夕陽無語。一覺年華﹐笑楚蘭身世﹐肯傷遲暮。颯爽英姿﹐占此日﹑揚舲神宇。只恐歸期難定﹐庾郎老去。

玲瓏四犯﹟廿四年七月﹐余自滬之杭訪夏瞿禪教授於秦望山﹐因與縱遊湖上﹐忽忽周三年矣﹐大好湖山已非復我有。余寄食楓裏﹐瞿禪亦避地瞿溪。寇氛載途﹐淸懽難再。月夜懷思淒然欲涕。因仿白石舊譜倚此寄瞿禪玉殿嘯狐﹐宮花圍屐﹐江南哀賦無地。亂山騰野火﹐故國浮新壘。相看月明淚洗。惜分飛﹑寸心千里。泛海迷槎﹐叩閽無路﹐孤劍向誰是。

天涯夜涼如水﹐想幽單萬感﹐騷怨難寄。斂愁隨客坐﹐喚篴當樓倚。芳華盡捲狂濤去﹐漫追憶﹑風流前事。聞說起﹐湖山在﹑弓刀影裏。

采桑子髙樓一夕秋風緊﹐寫影蒼煙﹐語夢涼蟬﹐吹老寒花又一年。

鏡心未許朱顏駐﹐欄角牀沿﹐﹝女藺﹞起無眠﹐不是相思不問天。

秋宵吟﹟秋感﹐用白石自制曲。白石此調﹐宋元人無繼聲﹐蓋雙拽頭也。戈順卿謂須用上聲押﹐劉子庚謂末句必平入平入去去上﹐今依之鬢稜花﹐院落酒﹐晚雨涼生髙柳。憑闌望﹑慣念亂傷離﹐舊人歸後。

淚波深﹐好夢誘﹐倦客多年搔首。攀天去﹑正大月沈宵﹐戾星窺牖。

肯悔疏狂﹐自矮閣﹑昬鐘坐守。醉春籠幔﹐選席畱燈﹐豔意倩誰受。江國秋風陡﹐萬綠驚紅﹐芳訊滯久。甚樓頭﹑抵死相思﹐還擪長笛帶恨剖。

月下笛﹟六月十五日﹐夜漏三響﹐香夢出牀﹐四顧闃然﹐因移坐階前綠蔭下﹐皓月當空﹐暑气頓失﹐籬根亂蛩﹐聲聲如訴懷抱﹐惜無素心人來共酌酒﹐一領此幽淒況味也伴月樓陰﹐涼颸淨掃﹐片時煩暑。纖雲自度﹐出﹝土廧﹞蛩﹑亂啼訴。琵琶未解相思調﹐已微蕩﹑秋魂幾縷。算玉山醉倒﹐情長情短﹐一例塵土。

何苦﹐難忘處﹐有惹夢香盟﹐背人酸語。籠花坐石﹐鏡空淸媚如許。天涯同是飄零慣﹐倩誰問﹑煙程雁路。抱幽恨﹐悄向雙星拜﹐謾恁輕負。

長亭怨慢﹟將﹝禹隹﹞潮安﹐賦贈餞別諸友算諳盡﹑十年風露。世海茫茫﹐別程何許。掛眼蒼云﹐去來如笑亂蟬訴。夕陽髙柳﹐分一半﹑天涯樹。畫角又聲聲﹐驀起落﹑哀禽無數﹝時各地難民來潮者眾﹞。

凝佇﹐早心肝雜碎﹐夢破故家禾黍。靑袍誤老﹐忍重覓﹑玉嬌華步。便月影﹑豔照歌尊﹐待它日﹑看誰豪舉。怕容易飄零﹐休唱渭城朝雨。

法曲獻仙音﹟楓谿﹝得去彳﹞蒙盦書詞賦報荒麓啼鴉﹐小簾調藥﹐哀笳驚度。望極雲橫﹐櫂迷香散﹐騷蘭怨深誰訴。看瘦抱﹐殘更雨﹐扶愁趁危柱。

水邊路﹐想當日﹑醉花狂酒﹐歌嘯地﹑天許以春相付。好夢逐年空﹐問風流﹑王謝何處。謾惜芳期﹐認巢痕﹑鶯燕多誤﹝時已不少僞組織﹞。慰詩情無恙﹐賸憶長安兒女。

玉樓春﹟香港作當年約共緐華住﹐怕向空山眠夜雨。悄攜幽夢渡香雲﹐不道離情今更苦。

環環日夕魚龍舞﹝香港有上中西環﹞﹐媚態千方花萬樹。隔江還見一痕靑﹐待覓玲瓏何處去。

浣溪沙昨夢迷﹝禹隹﹞欲化煙﹐分明眼底異春妍。顚風簸雨又今年。

不忍擡頭看一笑﹐閒從碎語悟雙肩。誤人何限得人憐。

齊天樂﹟國難日深﹐客愁如織﹐孤憤酸情﹐蓋有長言之而猶不足者。香港作海天風日波濤壯﹐憑將劫灰磨洗。去國陳辭﹐橫戈躍馬﹐眼底英豪餘幾﹖風懷老矣。聽商女琵琶﹐隔江猶是。杯酒長空﹐望深到處騰光气。

東華事隨逝水。夢驕天路遠﹐愁恨誰寄。紅雨迷春﹐嬌花擁月﹐多少前遊佳麗。消殘痛淚。忍重覓秋魂﹐鬼歌聲裏。悵斷關河﹐倚樓中夜起。

鎖陽臺﹟蒙安自滬上寄聲存問﹐賦此報﹝左訁中身右矢﹞﹐兼抒近懷。徵塵未浣﹐僕禦在門﹐命筆黯然不自知其言之掩抑也零雀闚簷﹐孤花倒水﹐瘴深衣被罏薰。髙飇一派﹐四合暮天云。十載衫塵未浣﹐寒光起﹑邊馬嘶墩。歸來又﹐樓空燕去﹐費淚與何人﹖

淸遊經亂閣﹐澀殘琴桉﹐悽冷鵑春。況引歌呼酒﹐飛動吳門﹝蒙盦來書謂與大廠等日課一詞﹐極文酒之樂﹞。轉眼東風無賴﹐多少恨﹐﹝禹隹﹞笛黃昏。沈沈夜﹐休教夢醒﹐天遠斷知聞。

臺城路﹟爲黃麗貞女弟題其母氏遺象。麗貞孤苦零丁﹐依母長﹐養以至於成人。卜居潮州西湖虹橋東畔。客秋其母病故﹐麗貞猶掌汕頭聿懷中學也。淸明後三日﹐余將有滇蜀之遊﹐途次楓溪﹐麗貞奉母像乞題﹐率成此解歸之。已卯二月疏簾不隔湖山影﹐流空夕陽無語。艸變紅心﹐波沈痛淚﹐寸裂肝腸誰訴。懽悰怕數。又花月歌斟﹐春明前路。風竹瀟瀟﹐夜烏啼澈欞邊樹。

隨孃今向甚處。兒時門巷裏﹐飫聞淸譽。巾幗須眉﹐辛勤鞠育﹐百年世事如許。哀絲漫譜。賸一掬心魂﹐瓣香殘炷。肯復歸來﹐看人千萬苦。

虞美人﹟二首﹟旅食澂江﹐生意垂盡﹐中懷淒郁難已於言﹐已卯端午前三日芳洲不蘸娉婷影﹐花月成淒冷。鏡稜山黛未須描﹐舊見氤氳心字已全消。

關情一往教無寐﹐忍費憑髙淚。十年腸斷爲紅簫﹐依是粉香飄夢短長潮。

多情眞與天同老﹐別淚紅難掃。不堪香夢熨金堤﹐長伴百虫淒澈五更雞。

珠簾畫閣年時路﹐賺得柔魂住。簪花坐賞已難憑﹐漫向滿城風絮惜餘春。

齊天樂﹟羅元一﹝香林﹞教授兄﹝上宀下索﹞題手冊﹐走筆成此。遭世亂離﹐寸情天遠﹐不覺其言之淒異矣玉簫吹斷南州雁﹐淸盟俊遊何地。海國濤翻﹐山城綠繞﹐夢醒月明千里。吟懷似水。又一片邊聲﹐怨紅啼翠。絕徼相看﹐醉魂孤劍向誰是。

長安西笑尙隔﹐古香零亂處﹐門巷空記。點勘叢殘﹐激涼琴築﹝元一精考古﹐余學詩詞﹞﹐別有風雲生指。雄心未死。肯淚漬靑袍﹐恨題宮紙。預約荒雞﹐浩歌中夜起。

壺中天慢﹟兵火連天﹐鄕音沈滯﹐分寄渝滬諸友連年烽火﹐共飄零萬里﹐鄕心緜邈。廢社叢祠靑白疊﹐與守春魂一角。鰂墨慵鐫﹐癡云自笑﹐情事城烏覺。瀑梁飛濺﹐釀愁如海誰捉。

肯信十載詞場﹐聽歌呼酒﹐轉眼都無著。甚日收亰靈气迸﹐歸管故山猿鸖。咽月涼簫﹐倚天長劍﹐去住眞難碻﹝時友人約余赴渝﹞。前途珍重﹐壯褱未許消削。

菩薩蠻二首銅牀繡被蕭寥夜﹐嬌嗔暱笑妝初卸。不解略嫌猜﹐開窗引月來。

三星長自拜﹐肯把靑春買。等待幾多時﹐拂塵明鏡知。

桐陰石櫈聽蛩永﹐中天漏月迷雙影。纖指托香顋﹐綠云兩道開。

含差還卻顧﹐脈脈眉能語。苦憶少年狂﹐癡期畱薄妝。

卜算子雲水臉邊明﹐柳鳥風前語。乍覺傷情楚楚花﹐又浥疏疏雨。

搖落向誰憐﹐立盡斜陽路。塞北江南渾是愁﹐那更山深處。

慶淸朝慢﹟撫仙湖瀉水天低﹐量愁海闊﹐山根齧斷還連。空濛撥濯﹐遨遊何處飛仙。比似練湖西子﹐鳴潮未許簇花鈿。朝暾起﹐露風點蕩﹐玉宇靑煙﹝聞晨起望湖中﹐有樓閣矗立數十丈﹐殆海市蜃樓類也﹞。

誰種幾行穉柳﹐悵舞裠零落﹐做弄春妍。亭臺小築﹐何時容我閒眠。浴水鴛鴦乍並﹐笑桃人覓酒家船。銷凝久﹐眼昬雁外﹐與到鷗邊。

瑣窗寒﹟八月十三夜澂江坐雨水漲螺鬟﹐花沈酒閣﹐斗城孤旅。秋空待老﹐瘴霧羃雲飛吐。伴殘燈﹑三更四更﹐攪情萬谷風環語。念紅蕉翠裂﹐故園難認﹐放懷何許。

休訴﹐消魂路﹐有劫後寃禽﹐怨深金鼓。相思錯鑄﹐更好月圓誰住。辦歸艎﹑雙鬢尙靑﹐夕陽坐怯眠夜雨。試明朝﹑起看湖山﹐與結瀟湘譜。

水調歌頭﹟澂江中秋﹐不雨不月﹐只寒風淒緊﹐萬籟蕭騷而已。客中對此難乎其爲懷也﹐偶憶坡公明月幾時有詞﹐遂成一解山月轉難吐﹐寒力厲嚴冬。世間多少兒女﹐悵望玉樓中。不爲嬌羞卻步﹐似恐密雲作雨﹐歸去竟無蹤。直向天閽叩﹐環珮響乘風。

飄然下﹐如乍見﹐又朦朧。何曾對影﹐相視一笑萬緣空。縱是多情圓照﹐舊日尊前人老﹐樂事與誰同。但睡無復問﹐海宇正洶洶。

踏沙行側院梭飛﹐荒陂柳裊﹐月痕風片山前道。經時飄落斷魂香﹐花忙如蝶知多少。

濁酒瞞愁﹐昬燈伴老﹐殘宵記曲添秋稾。未須苦憶到鵑春﹐怨晴顰雨羞紅笑。

霜葉飛﹟澂江重九異鄕長苦淸懷渺﹐霜風吹老邊樹。冷紅千片下寒塘﹐妝晚棠梨雨。已一覺﹑傷春未許﹐登髙何意悲今古。賸舊約疏狂﹐斷夢入﹑孤樓借酒﹐換宮移羽。

休道馬足能驕﹐年華無恙﹐久客難曠延佇。萬山深處鎖吟魂﹐那更山深去。早百曲﹑抽揆亂緒﹐關天心事天無語。鎭畫角﹑聲聲緊﹐來歲重陽﹐看誰愁賦。

蝶戀花﹟四首幾度相思慵借問﹐落拓靑衫﹐舊爲尋詩困。夢覺柔腸剛一寸﹐柰他千萬﹝禹隹﹞愁恨。

眼底落紅紛陣陣﹐無據前歡﹐後約知誰分。又是一年芳意盡﹐人間何地埋孤憤。

一覺嬌娥如中酒﹐好夢無多﹐肯惜朱顏瘦。淸淚浥殘雙袖透﹐飄蕭只看當門柳。

不信情多長病醜﹐如此人生﹐早自天難咒。得意春波還起皺﹐休辭日日思量久。

日日傷秋如夢裏﹐長夜如年﹐月色還如水。如水流年風浪起﹐飄零滋味誰曾試。

去也不成歸計未﹐待展銀箋﹐中有淒深淚。獨掩疏櫺欹枕睡﹐分明眼底殷紅碎。

如約新愁生碧樹﹐鶯燕園林﹐商略黃昬住。雙枕隔紗聽夜雨﹐嬌多意澀知何處。

記得舊分和淚語﹐比似飄萍﹐吹散還吹聚。煙水重重芳夢阻﹐而今始覺多情誤。

減字木蘭花低佪不語﹐樓外孤蟾心上雨。入夢淒淸﹐如聽冰車鐵馬聲。

山程水驛﹐轉徙三年無气力。萬一重逢﹐壯調何人唱大風。

更漏子夜風淸﹐山月朗﹐花影簾衣微蕩。欹獨枕﹐聽鄰娃﹐遠人心在家。

笑相迓﹐妝輕卸﹐幾度幽懷如畫。尋好夢﹐忽顰眉﹐此情天豈知。

菩薩蠻﹟二首長眉秀口垂靑鬋﹐交行促坐香肌顫。更靜石闌斜﹐淸風挑臂紗。

玉璫緘翠札﹐情往還如答。半被待鑪燻﹐虫聲隔院聞。

綠楊花外掀風起﹐馬嘶芳艸人千里。春在小紅﹝土廧﹞﹐荼蘼一架香。

垂簾遮不住﹐舊是消魂處。幾日不歸來﹐荒山黃葉飛。

淸波引﹟遊澂江鳳山﹐山在北門外﹐翠竹參天﹐花樹四出﹐結庵其間﹐爲澂江名勝。庵前憑眺﹐則撫仙湖﹑金蓮山及其他小小村落﹐一一在眼簾中﹐使人依依殆不肯去。余自晨往﹐傍晚始歸。歸途遇雨﹐衣履盡濕。入夜月色皎然﹐倚欄悵望﹐猶耿耿於懷。念斯遊之不可數覯也﹐因篝燈賦此野雲生抱。蕩空翠﹑竹風曼埽。冷漪回照﹐綠螺映天曉。客路夢春遠﹐漸恐秋深人老。斷無歌扇招攜﹐遣閒日﹑試舒嘯。

芳蹤去杳﹐�疏影﹑吟袖暗繞。粉梢娟好﹐者靑鬢誰料。瀟瀟共愁聽﹐驀記昏黃淒調。但有淸夜花魂﹐伴他啼鳥。

探春慢﹟山城坐守﹐云物皆秋﹐觸緒成歌﹐渺兮予懷。依白石聲韻棲老巖腰﹐望空雁翼﹐荒荒雲气籠野。落葉明河﹐斜陽孤嶠﹐肥健來帆去馬。涼夢和燈遠﹐換千積﹑騷心難寫。鏡鸞淒舞冰絲﹐巧啼蛩陣如﹝左訁右上氏右下口﹞。

欺貌風塵黯久﹐知奏斷綠琴﹐香艷誰把。醉墨狂題﹐紅綃輕�﹐惱亂十洲嬌冶。休恐鼉蛟覺﹐但記省﹑銀濤髙下。凍結秋深﹐年涯銷慣長夜。

念奴嬌﹟送鄭國基之任南洋電輪飇起﹐看長空﹑杯酒放愁何地。汝自魚龍工變化﹐我已鬢星星矣。幽恨難埋﹐才名多誤﹐大夢眞兒戲。靑山如笑﹐狂歌飛上天際。

那得無限風流﹐舞裠遊屐﹐蹴踏緐華碎。百萬香鬟齊下拜﹐一別可堪重記。﹝忄參﹞極人寰﹐劫余身世﹐孰灑傷離淚。未須魂斷﹐十年霜刃初試。

卷四

鶯啼序﹟冰若客死渝中﹐余旣爲詩哭之﹐忽忽近半年矣。頃者整比舊稾﹐觸撥前塵﹐嘆逝傷離﹐益難自已。因復倚覺翁此曲以永余哀。庚辰天穿節後五日遙情趁春亂颭﹐蕩煙鬟霧水。酒醒後﹑鶗鴂聲聲﹐似約悲往傷逝。戍笳動﹑髙樓﹝忄參﹞結﹐邊空滚滚騰秋气。悵風流﹐一暝隨塵﹐頓驚何世。

莫問當年﹐醉醆露頂﹐放珠橋豔埭。夜闌聽﹑鄰曲淒涼﹐斷雲飛繞潮尾。買嬌嗔﹑臨流散發﹐更商略﹑天涯滋味。浣冰綃﹐千面啼妝﹐去程慵記。

昬燈嶺表﹐瘦鐸吳臯﹐舊狂尙共理。十載恨﹑石欄深訴﹐翠罨紅粲﹐短竹谿灣﹐暮禽催起。關河指點﹐蛟鼉掀攪﹐湛明肝膽長如濯﹐肯因循﹑老雪顚危涕。神亰夢入﹐鞭梢快拂徵塵﹐掩抑怨調誰倚。

湘云四極﹐鼓角南平﹐塟旅魂甚地。可再向﹑黃罏回首﹐斷己無腸﹐障眼叢祠﹐帶蘿山鬼。霜華未薦﹐籠紗愁認﹝余來澂江後冰若尙寄新篇﹞﹐荊髙驕響銷黯盡﹐化斑斑﹑鵑血臣精死。年年泉路蒼茫﹐花藥闌干﹐寸心萬里。

小重山﹟偕李品純﹝全佳﹞遊五靈廟揮劍腰嬌並作塵。水風滄海淚﹐夢痕新。瘦魂扶起對花顰。山稜住﹐天付眴閒身。

煙柳欲迷津﹐罏香千萬炷﹐簇仙云。吹蘭噴麝斷知聞。黃昬近﹐歸路得微呻。

山亭宴﹟澄江感春﹐寄呈夏吷盦先生滬瀆短長入鏡天多妬﹐淨鉛華﹑嫩寒幽愫。瘦倚翠屏寬﹐亂紅指﹑云籢玉宇。絮飄萍蕩戀回風﹐夢才覺﹑靑蕪非故。扶醉上吟韉﹐記徧江南路。

十年心事驚秋雨﹐換西笑﹑古城緩步。寒甃泫霜花﹐念舊賞﹑園林甚處。鮫綃封淚未能晴﹐肯惜似﹑宵蛩啼曙。戍鼓壓春聲﹐幾喚得﹑騷魂駐﹝時先生繼彊邨主漚社﹞。

丹鳳吟﹟髙吹萬先生屬題風雨勘詩圖黤黯悲沈何世﹐廢壘煙蕪﹐嚴城寒掠。誰招仙侶﹐閒夢水雲簾閣。琴尊換了﹐舊人知否﹐螙粉花蟫﹐解頤靈鐸。喚起湘纍萬古﹐暮倚猶妨﹐殘淚分付寥廓。

幾度家山念破﹐老來但覺凋劍萼。痛共靑鵑訴﹐賸殊鄊心賞﹐冰紈淒託。白頭吟望﹐莫說等閒哀樂。冣是傷情﹐前社客﹑盡飄零天各。妬風怨雨﹐癡傍燈焰落。

徵招﹟澄江春仲﹐用白石自度曲挽蔡孑民先生魂招碧凝﹝去﹞江關外﹐年芳頓驚淒楚。坐閱海桑心﹐枉蘭成哀賦。獨絃吟未苦﹐苦摧折﹑戟天危柱。厲角吹春﹐百城潸淚﹐下泉知否。

誰與挽狂瀾﹐靑冥路﹑應猶愛深神﹝上宀下禹﹞。九辯總無靈﹐認巢痕甚處。鐸鈴如解訴﹐萬千恨﹑亰塵燕樹。料人世﹐變入秋聲﹐對亂紅飛雨。

點絳脣一枕仙云﹐香魂縷縷微涼墜。畫闌十二﹐長篴聲初起。

宛轉相思﹐總是飄離淚。天如水﹐絮簾吹碎﹐花底貍奴睡。

菩薩蠻無言獨上樓頭望﹐廉纖細雨交如网。燕子不歸來﹐閒花四散開。

玉簾垂半面﹐心事曾誰見。見了亦尋常﹐夢多空夜長。

琵琶仙﹟昆明大觀樓欺鬢東風﹐又吹醒﹑舊日天涯遊樂。雙槳輕撥萍光﹐闌干影斜落。凝望處﹑空濛翠濕﹐戀波鏡﹑野雲飛弱。綠柳腰柔﹐珍禽語滑﹐芳步幽約。

記曾共﹑聽曲樓頭﹐看爭解香囊水中濯。空賸一絲殘淚﹐付當前眉萼。休問訊﹑雲今雨古﹐料客程﹑後夜如昨。已恁傷別傷春﹐好懷誰著。

臺城路﹟再爲髙吹萬丈題風雨勘詩圖書船慣載江南月﹐吟褱頓隨煙霧。鬧市孤樓﹐微涼自忍﹐還聽瀟瀟風雨。毛箋鄭譜。賸粲捲丹黃﹐一燈無語。念破家山﹐斷腸何限黍﹝禹隹﹞句。

髙情怕尋夢去﹐夜潮流不斷﹐恩怨誰訴。白日西頹﹐觚稜北望﹐眼底英雄如許﹝髙丈故家藏書﹐爲社友某師長嗾潰卒掠去﹞。登樓澷賦。且收拾叢殘﹐畫圖同住。待辦歸艎﹐暗愁飛雁柱。

聲聲慢﹟辛巳淸明後一日﹐羅元一﹑李白華兩兄約同出遊。自淸洞經井水門﹑單竹徑﹑羅家祠歸蓮谿寓所尋幽絕壑﹐抉翠層巒﹐荒塗客眼誰明。一片蒼云和風﹐撾樹成聲。流泉自憐淒奏﹐媚嬌禽﹑單佩叢鈴。蘭芷在﹐只隔花人面﹐入夢須驚。

依是靑靑雙鬢﹐柰春魂﹑一蕩千萬愁凝。履迹苔痕﹐他年畱話零星。因循舊情重省﹐賸當前﹑歌哭餘生。山路穩﹐趁芳時﹑休問雁程。

菩薩蠻二首﹟辛巳六月坪石作千山坐擁花如雪﹐思量與解連環結。隔院理瑤箏﹐嬌多睡未醒。

起來眉翠薄﹐私印瞢騰覺。淒淚不須彈﹐人前半語難。

舞楊嬌妬羞裠帶﹐當筵一忽愁如海。亭館故年心﹐暮云深復深。

搴芳情﹝女藺﹞散﹐團月誰還見。扶夢下樓西﹐夕陽紅幾時。

浣溪沙﹟二首碧樹臨江罨畫樓﹐一聲寒雁四山幽。夕陽古渡幾行舟。

曲岸拈花香染手﹐回廊說夢月低頭。天風雲浪柰何秋。

雲母屏風隱翠蛾﹐柳侌月下逗橫波。惜花心願枉江河。

潑乳春茶誰料理﹐乘肩小女自嬌歌。深慙薄怒得愁多。

蝶戀花﹟武江始秋寄瞿禪暈濕眉峯凝遠目﹐門外天涯﹐柳影搖波綠。風露五更蟬斷續﹐懷人心上湖山曲。

萬頃荷花千个竹﹐冷戍荒屯﹐一瞬勞歌哭。倦旅殘年休卜祝﹐江關夢短情緣足。

憶舊遊﹟題陳髙漢﹝國梁﹞半樓印稾鎭狂濤激枕﹐瘦石盤云﹐倦旅年年。未是幽棲客﹐柰花羞鬢老﹐夢逐春寬。半樓寄情何處﹐歌哭總無端。賸片玉玲瓏﹐埋將豔劫﹐媚與孤懽。

雕肝﹐倩誰省﹐盡裹錦封泥﹐漢簡唐箋。準擬摩崖去﹐怕啼煙鶴警﹐弔月猿寒。醉瓢久拼同守﹐名字忍人看。只殘社淒迷﹐心期盡日愁倚闌﹝髙漢嗜酒﹐無日不醉﹐故篇中及之﹞。

倦尋芳﹟芳華易逝懽事去﹐心慨乎言之﹐不自知其意之誰屬矣﹐辛巳九月涴痕未浣﹐夢雨驚回﹐涼夜如水。借酒頹顏﹐禁受幾番憔悴。去雁蒼茫天漸老﹐護花心願春難死。更淒然﹐有搖鬟影薄﹐渡江煙碎。

自封淚﹑題紅人杳﹐裠屐千年﹐佳麗誰記。籬腳山脣﹐依約賦秋閒地。斜照一鞭長劍折﹐舞風萬葉昬鴉起。莫憑闌﹐動商歌﹐暗塵無際。

念奴嬌﹟滬上勝流於八月十二日爲龔定盦百年祭﹐瞿禪詞來約同作濁塵輕墜﹐便紅禪豔說﹐奇情誰曉。待去罾蛟潭底月﹐驚聽玉龍哀調。憤極能癡﹐愁深畱夢﹐分付閒花艸。消魂一晌﹐鴛鴦卅六顚倒。

多少簫劍平生﹐狂名辜負﹐贏得傷秋稾。怕是滄桑殘影在﹐和淚和煙難埽。關塞風髙﹐齊梁劫永﹐今古成淒照。杯尊遙酹﹐百年人共悲嘯。附同作減蘭﹟辛巳八月十二日﹐集滬上諸友爲定盦百年祭﹟夏承燾﹝瞿禪﹞九州光怪﹐一墜靈文驚劫壞。鬢影鑪薰﹐了此非儒非俠人。

酬君杯釅﹐五十年中言盡驗。不用憐君﹐猶是紅桑一度塵﹝道光庚子雅片戰起﹐定盦卒前一歲也﹞。

髙陽臺﹟郭介子﹝篤士﹞自蜀中倚聲見懷賦報斷角吹春﹐昬鴉墜壘﹐離愁亂點蒼煙。背面回身﹐對牀人隔重關。臨流誰惜靑靑鬢﹐自桃花﹑羞見當年。剩吟箋﹐與喚淸狂﹐絮夢遙天。

招攜待共峨眉雪﹐柰淩波步弱﹐齧臂盟堅﹝廿八年春﹐余將入蜀﹐旋畱滇﹞。換羽移宮﹐飄歌荒水能言。鉤簾日夕猩紅涴﹐更何堪﹑坐老哀鵑。莫情懸﹐西北樓髙﹐正好閒眠。

附來作三姝媚﹟郭篤士﹝介子﹞相思君信否﹐歷山亭谿亭﹐瀹茗沽酒。解牽烏江﹐憶鳳城春漲﹐湘橋招手。紆紫拕靑﹐柰俱到﹑中年僝僽。碧血南州﹐佳气西陵﹐笑啼雙湊。

聞道新來消瘦﹐有亂石排峯﹐倚聲消受。莫向西風﹐問往日親種﹐倦桃慵柳。最斷人腸﹐是未老﹑還鄕時候。爲報名城景物﹐笙簧依舊。

翠樓吟﹟坪石晚春別館深燈﹐髙風斷柝﹐霞觴勸誰孤寄。歡遊飛豔約﹐記當日﹑烘晴天气。湘橋楓市﹐更古墖同攀﹐狂花分祭。箏弦碎﹐巧禽啼曉﹐暗泉聲細。

亂裏﹐休問飄蕭﹐幾瘦魂淒綠﹐化云紅醉。織春千萬態﹐只多賺﹑﹝禹隹﹞人無寐。闌干私倚﹐待夢入涼蕉﹐吟傷秋蟪。歸與未﹐斷腸長在﹐陌頭潮尾。

減字木蘭花﹟題王顯詔造像十年肝膽﹐一往中人春酒釅。歷落須眉﹐虎气苔花故劍知。

詩情畫意﹐亂樹驚烏和淚倚。逃命何方﹐賸向荒天弔夕陽。

髙陽臺﹟武江旅思﹐用蒙庵韻殘酒辭春﹐頹波閣淚﹐水樓目斷煙昬。鬢角沙棠﹐淸歌響著微云。暗愁怕共麼弦說﹐到無家﹑偏繞芳魂。怪溫存﹐簾幕輕侌﹐燕子辛勤。

梨花淡白空明夜﹐向仾眉乞笑﹐遊語尋根。便不思量﹐天涯可柰孤顰。桃笙一枕山亭夢﹐問何如﹑席錦堆茵。付淸尊﹐馬迹雞聲﹐風雨閒門。坿原作﹟陳運彰﹝蒙盦﹞虫网吹簾﹐遊絲礙路﹐春歸又幾黃昬。一篴梅風﹐髙樓夢斷行雲。買花載酒尋常慣﹐甚而今﹑容易消魂。盡溫存﹐影事鬘天﹐靑鳥殷勤。

相思不分從前誤﹐費珠穿淚綫﹐玉種愁根。手撚芳箋﹐低佪蹙損紅顰。垂楊解綰連環結﹐忍飛緜﹑飄墮香茵。倒金尊﹐拼盡良宵﹐月上重門。

繞佛閣﹟壬午三月偕黃葉遊紫霞洞古村景麗﹐幽艸淺濕﹐微雨初霽。山隱蕭寺﹐蕩魂舊稾臨春慣同倚。巧鶯喚起﹐衫影亂踏﹐沈恨誰洗。迆岸花气﹐送人洞口云深暗風細。

臥壁黝雙壘﹐穩抱菩提噴法﹝上﹞雨。長醉紫霞毒龍癡睡美。想萬古荒荒﹐畱此丸地。兩行淸淚﹐聽四面鵑聲﹐遊浪何計。寫心魂﹑夜涼如水。

翠樓吟﹟顯詔爲余制漱宋室塡詞圖﹐漫題一解葉顫纖柯﹐煙籠艸閣﹐天涯舊人歸未。紅桑驚換劫﹐況飄落﹑寒蟫身世。千花彈淚。對萬咽風蟬﹐長條曾系。歌珠細﹐串秋心願﹐夜燈私試。

便擬﹐狂浪江湖﹐問短簫橫笛﹐酒悲何地。月樓沈恨遠﹐幾荒亂﹑鴉呼眠起。吳宮燕市。賸冷谷棲香﹐冰綫調水。瞢騰醉﹐夢中猶戀﹐壓眉山翠。

臨江仙﹟皈塘松徑石路嶇嵚風乍軟﹐扶筇直過松林。千年盤石坐開襟。黝巖疑宅佛﹐叢櫪亂鳴禽。

半曲靑谿山翠落﹐寫情一派琴音。不須多動送迎心。約花遲六月﹐攜酒待重臨。

思佳客﹟聞楊瘦子﹝光祖﹞客死普寧楚些難招萬里魂﹐哭殘痛淚立黃昏。生余瘦骨憐終餓﹐詩與畱名已十分。

霜月黯﹐桂蘭焚﹐天涯何處弔孤墳。千山等待鵑開徧﹐爲掬心精驗艸根。

訴衷情蕭蕭風葉渡寒塘﹐亂影舞斜陽。山河舉目猶是﹐樓殿柰荒涼。

歸雁杳﹐碧天長﹐莫思量。西州淚斷﹐南國煙蕪﹐去住何鄕。

浣溪沙﹟二首翦翦霜風陣陣寒﹐客愁如水復如山。銀絲鮮鮀枉杯盤。

說夢幾逢又燕子﹐傷春不在小闌干。五年花向亂中看。

刺眼穿天立萬峯﹐臨河脫葉蕩回風。暮年心比夕陽紅。

遙夜城烏催涕淚﹐經時佳訊斷南東。緘情欲寄賺途窮。

卜算子風過葉能啼﹐月上山難睡。時聽鐘聲到客船﹐燈火還成市。

杯酒酹長星﹐倒瀉銀河水。詩意空明付與誰﹐夢外花如醉。

臨江仙秋老葉飛紅影墮﹐江頭客意淒迷。無人野渡斷橋西。夕陽如惜淚﹐寒水不平隄。

長短亭連誰復數﹐煙塵極目天低。弓刀陌上問行期。卻看身健在﹐難得鬢成絲。

前調﹟秋日山行晴日髙秋詩態活﹐看來全勝春工。畦蔬岸樹半靑紅。遠峯爭獻媚﹐野水欲浮空。

說與旁人休便笑﹐老夫此日猶龍。一枝竹杖萬山中。雲煙隨吐納﹐揖讓見黃農﹝山中時見小村落﹞。

三姝媚﹟得瞿禪永嘉書卻寄﹐壬午仲冬懷人歡夢杳﹐甚云昬天南﹐雁飛能到。謝屐輕攜﹐試舊情﹑應訝是何年少。賸笛梅邊﹐共明月﹑商量襟抱。知否如今﹐九點齊煙﹐一杯殘照。

聞道﹐湖山花鳥﹐自別去﹑當年不成啼笑。萬里麻鞋﹐便雨晴風定﹐亂愁誰掃。等待春歸﹐幽恨付﹑園禽池艸。莫忘荒寒﹐蘿薜霜空倚曉。

齊天樂﹟壬午冬至前三日和竹屋籠寒顰月千巖外﹐宵深更離魂遠。脫葉蕭蕭﹐飛雲片片﹐幾處年涯驚晚。江樓曠覽。正壞墖鵰盤﹐叢祠煙黯。一樣徵塵﹐劍歌懷抱與年減。

垂垂雙鬢漸白﹐任春風十里﹐珠簾誰捲。唳野荒鵑﹐嘶風戰馬﹐換與血花紅輭。淒迷癡苑。念萬劫亰華﹐九霄靈觀。又老斜陽﹐夢中山數點。

靑門引雁外風呼緊﹐吹碎十年心影。緘將紅淚寄桃花﹐春魂醉了﹐後約教誰訂。

眉稜薄有相思印﹐夢覺千山冷。柳橋片月猶媚笑﹐人始怪﹑流鶯警。

木蘭花澄波倒影花千樹﹐燕語鶯啼林下路。歌珠串串足魂銷﹐飛閣騰騰馱夢去。

多情肯爲昬鐘誤﹐立盡斜陽都幾度。朦朧一諾抵千歡﹐不道離懷今始苦。

浣溪沙﹟四首絲雨無邊不定風﹐閒花開向客愁中。心情嬾薄眼惺忪。

鶯燕笑人飛款款﹐輕狂入夢去匆匆。一春無日與從容。

略減閒愁特地難﹐苔磚悄換怯憑闌。一聲孤雁月明殘。

捲淚鸞箋消膩水﹐隔花門巷是蓬山。夕陽無語亂流寒。

百斛明珠未易量﹐何人弄水賦鴛鴦。一天云影蕩襟凉。

任是鶧哥諳豔譜﹐舊來銀漢卽紅﹝土廧﹞。柰無腸斷況情傷。

一角西樓盡日陰﹐碧桃開處亂鳴禽。無人說與少年心。

紅豆靑蘭和夢老﹐哀歌狂醉待花深。盡凋眉鬢獨沈吟。

鳳簫吟﹟春意模糊﹐寒風淒厲﹐傷離念遠﹐難已於言正天涯﹑東風吹動﹐髙樓黯黯離魂。玉鳧煙靜裊﹐一燈熒照﹐半被難溫。花開花總落﹐倩何人﹑待掃閒門。空悵望嬌紅﹐豔粉斷送黃昬。

芳尊﹐從今謾勸﹐經天淚﹑灑徧鵑春。浪持歡快語﹐蝶蜂都賺了﹐恩怨誰論。竛竮還自忍﹐向關河﹑萬里如焚。沈恨處﹐寒濤夜起﹐月冷荒邨。

浪淘沙﹟癸未臘不盡二日幾度惜流年﹐風雨遙山。壓簾雲气上眉彎。燕子不來人又去﹐閒煞闌干。

莫便問平安﹐病也無端。珠塵劫火一番番。便做梨花開恰好﹐可柰春寒。

雙雙燕﹟丘陶常﹑李貴蘭共事結縭﹐賦贈醉春甚處﹐怕一片春魂﹐緊縈孤抱。吹花嚼蘂﹐不是等閒花艸。無語相看一笑﹐已了卻﹑傷秋心稾。妝成燭影搖紅﹐的的量誰情貌。

休道﹐風塵易老。共颯爽神姿﹐過人才調。歌壺豪擊﹐肯學巧啼雙鳥。如此乾坤正小﹐待踏碎﹑十洲三島。畱將劍影簫聲﹐日日翠尊狂倒。

慶宮春﹟甲申立春陰寒零翠搖空﹐宿煙催暝﹐黛痕暗鎖闌曲。深院流嬌﹐黃鶯坐笑﹐粉梅初綻十幅。探春人遠﹐緊縈抱﹑眠花醉玉。而今何在﹐碎折箏弦﹐盡傷心目。

幾回做暖分香﹐燕子猶來﹐小簾窺熟。芳思難畱﹐酒悲突起﹐多少年涯輕逐。夢休尋去﹐早腸斷﹑待歌野哭。哀鵑啼又﹐誰剪閒花﹐寄情一掬。

點絳唇費盡鑪紅﹐山樓十日寒威重。待花親種﹐不見鶯兒哢。

只說春回﹐淚是春人貢。天如夢﹐一痕燈共﹐雨又瀟瀟送。

臺城路﹟龍思鶴丈屬題璇璣圖﹐圖爲管仲姬書﹐仇十洲繪十年望斷關山路﹐情傷去人歸未。瞥眼春空﹐搖風影瘦﹐幾度斜陽紅膩。機絲自理。又古月窺簾﹐墜歡扶起。百結回文﹐串將心願綿紋細。

相逢更誰與問﹐驚魂零落處﹐痕染纖指。豔劫長畱﹐奇情不老﹐千古夢縈佳麗。荒天萬里。秖一幅生綃﹐客愁能洗。定有幽靈﹐試呼圖畫裏。

鷓鴣天﹟花朝後二日﹐碧珠﹑寄儂來訪山樓投老情褱兀自支﹐猶能哀怨到蛾眉。相逢陌上花無語﹐小隔烘簾燕不歸。

燈外月﹐水邊梨﹐童心長與夢相欺。得來閒話寧非數﹐腸斷樓東只汝知。

南鄕子﹟悼張家璧一去竟何歸﹐大劫茫茫路總迷。未了恩哀將血淚﹐誰知﹐拼與窮泉老父期﹝家璧得父爲倭慘殺凶耗﹐不一月卽逝世﹞。

荒嶠落陽西﹐薄薄桐棺短短碑。彈指淸明風雨近﹐悲摧﹐定有寃禽日夜啼。

菩薩蠻﹟甲申淸明弱楊飄鬢參差綠﹐紅黃鵑亂闌干曲。痛淚自成瀾﹐雨晴天不關。

忍尋春夢去﹐艸死花開路。何日定風波﹐靑山靑塚多。

臨江仙飛雨無端搖夢﹐圍山不定飄風。壓堤芳艸遠連空。曲終蛾黛綠﹐腸斷蒜簾紅。

試酒燈痕淒冷﹐攤箋腕力疏慵。斜陽身世亂流中。依佪關塞北﹐消息水樓東。

前調﹟江臯晚步獨抱悽馨看落日﹐江流﹝氵虢﹞﹝氵虢﹞平沙。弄嬌霞尾展紅紗。春心疑化淚﹐殘夢不生花。

一例東風成過客﹐未須惆悵天涯。垂楊終古亂啼鴉。狂年銷鬢黛﹐急拍誤箏琶。

鷓鴣天簇繡江城醉乍醒﹐西湖東畔舊經行。獨簪寒玉樓心倚﹐雙笑徵塵陌上花。

惆悵事﹐短長亭﹐野棠開過幾淸明。山頭閒淚都無著﹐替濕春愁瀉雨聲。

前調隔院新聲動玉琴﹐飛雲狂蕩碧波深。輕搓縵鬢閒中弄﹐垂死紅情夢後尋。

春做海﹐月生襟﹐詩腸膠淚不成吟。髙樓尙有無窮目﹐可但懷人一寸心。

前調﹟甲申殘春一往尋春到了期﹐戀誰香夢苦支頤。人間別有迷樓在﹐花外何關杜宇啼。

嬌入鬢﹐麝平臍﹐定魂蜂蝶去猶疑。危闌正與斜陽近﹐腸斷東風不自知。

攤破南鄕子﹟落花滄海正塵飛﹐更誰問﹑輕聚輕離。紅情夢斷相思樹﹐開無人賞﹐落無人管﹐一去胡歸。

未醉已如泥﹐吹萬淚﹑鶯燕空迷。但教不近危闌倚﹐春長不老﹐心長不死﹐一任鵑啼。

鳳銜杯揉碎春魂天不管﹐看新綠﹐小池萍滿。正雨過涼生﹐寸魚輕與浮花欵。夕陽外﹐紅千片。

亂山昬﹐歸路遠﹐還淒動﹐暮鴉邊雁。便放下離愁﹐極天烽火音書斷。賴明月﹐長相見。

