駐夢詞四會嚴旣澄虞美人重尋朱戶烘春面。淺笑天傳電。劇憐小別倍淸臒﹐不負鶯兒呼夢逐羅裾。癡蠶繭後厭厭病。愁被東風警。畫簾花事不分明﹐如此春宵依舊短檠燈。洞仙歌風鬟霧鬢﹐襯云綃霞縠。驀地癡魂逐輕轂。悵朱輪電掣﹐渺渺驚鴻﹐雲路遠﹐徙倚危欄人獨。回頭畱一轉﹐含笑秋波﹐無恨蛾眉未知蹙。骨格最輕盈﹐淺淡裝成﹐勝多少駭紅紛綠。只羅傘低籠避人看﹐怕目箭輕狂﹐此身成鵠。﹝此爲弱冠前二三年間所作詞﹐回念爾時情狀﹐恍同隔世矣。錄而存之﹐不盡流水華年之感也。十三年二月七日記。﹞南鄕子人語靜﹐宿酲回。客心淒瑟欲成灰。荒犬吠聲傳枕席。眠不得。起對簾櫳纖月白。又

歸計阻﹐欲乘風。江南春在亂鶯中。千里離魂牽一綫。無人見。小夢畱痕情緒亂。又

三爵後﹐夜塡詞。春蠶心冷未成絲。一點靈犀依舊■﹝左言右共﹞。量珠夢。窄窄春檠誰與共。五彩結同心﹟爲友人題女伶張蘭卿造像﹐蘭卿有嘉號曰海棠仙子燕趙好女兒也。仙云妝簇﹐笑電冥迷﹐穠春特地愔愔。人在風花裏﹐斜陽外絲絮盡日沈沈。燕窺鶯逗銷魂地﹐東風倦誰締同心。還珍重通明奏筆﹐畫成一片春陰。畫屏不傳芳訊﹐憔悴而今。香掾憑肩慣﹐芳菲地辜負此日登臨。內家妝束矜嚴甚﹐無人會捐珮情深。薰香久﹐眞眞姚冶﹐慰人夜夜零衾。虞美人垂楊著意縈鶯燕。陡覺春心淺。新來濃綠替嫣紅。人在絮花堆裏餞東風。殘鵑未省新愁重。猶作芳菲夢。羈遲塵海負春光。畱得晴絲空與系斜陽。減字木蘭花髙樓月爛。繾綣雕欄輸一盼。秀色容餐。頗覺當筵下筯難。投懷弱燕。心怯金罍勞密勸。臨別殷勤。珍重明朝莫負人。髙陽臺﹟觀某女伶劇示王調甫團夢聲涼﹐啼春淚沍﹐無人解識芳心。霓羽飄殘﹐空勞蝶守鶯尋。靈犀辜負芳華逝﹐柰三年楚玉愁深。趁華燈奮袖低昂﹐心緒愔愔。新來省識東風惡﹐願花魂無恙﹐殘酹虔斟。幾折秦謳﹐對人長是哀吟。散花未解維摩病﹐怕蹉跎綠易成陰。斂箏弦擁髻歸來﹐同怯鸞衾。楊柳枝﹟有贈隔世新妝掩淚痕。不辭煙雨伴黃昏。分明初見桓司馬﹐恰向芳華炫一顰。又

掩抑春心不自驕。故畱靑眼看兒曹。爲誰玉立當風慣﹐笑與羣芳較舞腰。又

解向斜陽系別離。渭城經雨易成陰。誰知泊絮吹萍後﹐依舊章臺恨不沈。又

瘦碧臨流畫不成。苦攜嫣夢聽鵑聲。天涯別有傷離意﹐替惜尊前浪送迎。點絳唇﹟題帕一掬相思﹐淚花紅泫珍珠小。怨懷難料。應有襟痕較。不締同心﹐枉向離魂繞。重拋掉。障顰人渺。畱傍桃花笑。念奴嬌﹟紀遇鈿車低首﹐便匆匆拋棄﹐華燈春色。擘霧穿雲輸一盼﹐誰會斷魂幽寂。了了蛾煙﹐冥冥麝雨﹐芳澤禁尋暱。怨歌仙去﹐但餘江上蹤迹。無柰斷珮難緘﹐簫殘鼓勌﹐歸路愁如織。駿馬驕馳知感遇﹐勝與英雄笞策。願怯旛鈴﹐淚零風雨﹐並世鞭誰執。一天張角﹐憾人今夕何夕。前調﹟題把卷凝眺圖重門深鎖﹐甚厭厭不似﹐鈿車淸俊。應覺聰明無地託﹐佔我蟫魚身分。綺恨黏春﹐穠愁駐夢﹐慣潑閒金粉。才情天厭﹐勸卿文字休近。拼得對酒當歌﹐華年歡遣﹐鬱鬱安能忍。一眺沈吟如我倦﹐百折芳心難問。病蟀淒噓﹐涼蟾寂照﹐簾捲西風緊。也應驚念﹐友人同此幽困。楊柳枝新秋閒坐偶讀前人楊柳枝詞﹐愛其音節諧婉﹐姿韻與尋常絕句迥殊﹐爰摭眼前情事譜成四闋。過雨輕雲繞樹流。依簾殘熱未全收。安排功課催長日﹐午夢迢迢迹﹝楓注﹕原書不淸楚﹐估計是這个字。﹞畫樓。又

倦暝離魂系不牢。新愁吹夢薄涼霄。撲窗紅淚摹春事﹐小雨催開夾竹桃。又

國舞燕歌不自勝。隔年秋意忒分明。誰知銷損雙心後﹐不背牽牛目眾星。又

檐澑依徊濯眾塵。空庭淒厲近黃昏。共誰笑語分余念﹐只作潺湲獨坐人。菩薩蠻鉤簾不抹閒金碧。靚妝斜睇雙心寂。排悶對梳頭。明波依鏡流。咿唔低度曲。斂冉霏蛾綠。好夢莫蹉跎。人間別離多。燭影搖紅﹟萬生園值雨寒釀秋慵﹐亂雲遮斷凝眸處。小橋冥立客懷孤﹐蟬作低徊語。寥落衰黃掩樹。濯殘陰黃昏細雨。崢嶸淒抱﹐拼與銷凝﹐愁心難賦。人在天涯﹐舊情空逐冥鴻去。自埋孤憤入淸遊﹐誰是傷髙侶。回首緇塵襲素。盼髙寒西風又沮。冷香相對﹐畱取蔫荷﹐離魂銷與。摸魚兒辦瞢騰一宵淸醉﹐當筵幽緒如繭。蘭衾同入芳菲夢﹐初證夢中人面。愁自判。數月約鐙﹝楓注﹕疑當爲燈字。﹞期不算恩情淺。閒魂又綰。只慧業難量﹐云恬月笑﹐重對瘦眉展。丁寧語﹐無柰蓮絲乍剪。芳辰依舊悽遣。匆匆並鳳參鸞過﹐愁記枕邊零願。人已倦。剩一抱秋慵酒病終難管。溫存未遠。有錯落鮫綃﹐啼珠在握﹐描幻舊靑眼。玉樓春歸來風妒朝花眼。兩地離魂吹不散。眼前溫密信還疑﹐背後淒涼安未慣。一鐙﹝楓注﹕疑當爲燈字。﹞暗祝長相見。如此韶光殊不賤。柔云纏夢夢纏心﹐明月對人人對面。醉花陰一榻依徊棲暝晝。掩戶閒香獸。憔悴閱黃昏﹐百折幽心﹐涼月窺難透。銷凝對酒當歌後。剩唾襟啼袖。持贈夢中人﹐不證相思﹐只證新來瘦。臨江仙一綫秋魂無泊處﹐暝鐙﹝楓注﹕疑當爲燈字。﹞涼夜蕭然。九重丹闕鎖飛仙。不知銀漢遠﹐空拜月華圓。見說愁心殊未決﹐是誰寸折絲蓮。不祥身世柰何天。夢回千蝶帳﹐情盡五湖船。水龍吟﹟觀女伶盧月霞劇春愁不到雕鞍﹐彩雲簇仗簾初揭。鞭絲綽約﹐劍光寒峭﹐眉痕英絕。竹石敲崩﹐梁塵飛動﹐徊波低節。甚迷離傍地﹐雌雄未辧﹐兜鍪外﹐飄雲發。詫眼驚鴻輕瞥。亂華鐙﹝楓注﹕疑當爲燈字。﹞萬花飄忽﹐瑰姿颯爽﹐新萌蓓蕾。一時人傑﹐竟怯初蟬﹐旋榮枯夢﹐舊情難掇。趁春華努力﹐微云不翳﹐擁髙寒月。鷓鴣天舊夢飄煙懺淚痕。東墻明鏡欲辭春。心如三月欺風絮﹐愁似千年屑麝塵。看白日﹐送黃昏。天涯消息怯歸魂。冥冥碎念知誰會﹐坐惜鑪灰劫影新。髙陽臺﹟天涯歲暮風雪蕭然﹐淺醉沈吟﹐惘然有作。依枕新酲﹐明檐薄雪﹐隔簾鴉噪黃昏。聽罷風聲﹐相憐砌玉階銀。歲殘略動芳菲意﹐怕愁人枯夢難春。向梁園閣筆低徊﹐未賦先顰。飄零應怨天心誤﹐便不虧凝曜﹐已落緇塵。依據都無﹐風華一霎難眞。明朝莫便潺湲去﹐怯髙樓聽雨悽魂。負淸宵相伴涼蟾﹐誰共呼尊。浣溪沙﹟庚申元宵暖霧香塵動四筵。一時珠樹競枝連。彊陳弦管泥羣仙。對酒風懷依碎語﹐飄燈繁夢送芳年。醉呼瓊月較嬋媛。一萼紅小屏山。有華鐙﹝楓注﹕疑當爲燈字。﹞作證﹐佳會滌愁顏。軟語春穠﹐幽驩夢怯﹐誰料絲續芳蓮。盡偎傍低鬟倦黛﹐回一笑簾外噤啼鵑。中酒心情﹐泥人天气﹐不耐輕憐。前度便成荒夢﹐已東墻顦顇﹐明鏡幽單。殘碧勻襟﹐新紅篆枕﹐長分銷與芳年。慢相悵回腸往事﹐待重理余願入吟箋。共惜良宵未央﹐生廢春眠。點絳唇﹟夾竹桃暖夢嬌酣﹐絳雲簇簇窺簾笑。靚妝沈悄﹐新與蟬聲繞。鼓舞春心﹐更綴瓊多少。供憑弔。鬧紅飄老。人面分殘照。金縷曲倦矣吾何住。數生平霜蘭風絮。太無依據。螻蟻王侯塵夢冷﹐跼蹐人天最苦。星月外更誰堪語。衰謝難爲茵混計﹐怕藩籬進退無多路。天不問﹐意長沮。塵氛迸眼終無睹。悔蹉跎恩仇誤盡﹐少年心緒。長揖禁人靑白睞﹐噫气狂歌甚處。空悵望髙寒歸去。險阻艱難來日永﹐但培風小厲鳩蜩羽。身世恨﹐付黃土。西子妝﹟爲友人題女伶劉昭容嫦娥奔月像麐帶黏云﹐蟬鬟約霧﹐玉宇微茫春暖。明妝澹月認飛魂﹐試霓裳怨歌應倦。嬋娟再轉。已昨夜星辰夢斷。翠嚬深﹐恨笑啼圓缺﹐迷離簫管。幽懷遠。碧海靑天﹐慢傍瑤瑟怨。便依靈藥謝芳塵﹐怕冥冥劫胎難換。霜痕瘦損﹐剩漂泊髙寒誰伴。盡回腸﹐又看珠簾暮捲。浣溪沙﹟端午日作夢怯魂閒不自憐。再相逢處合無言。芳塵咫尺柰何天。彈指驩娛成隔世﹐斷腸消息又今年。心知明月更難圓。風入松厭厭秋意落空牀。憔悴舊潘郎。零云缺月飄蕭慣﹐隔年心重怯新涼。倦羽自憐歸雁﹐酲魂須付啼螿。歌塵酒霧耐思量。餘夢尙驩場。當筵未解畱春住﹐剩寒燈顰笑蒼茫。長伴西風嗚咽﹐幽階幾疊微霜。金縷曲了了年時月。畫秋心霧明星淡﹐夜光如雪。落抱珪瓊天咫尺﹐初信人間淸絕。休便向圓時傷缺。叱詫風雲良已倦﹐倚淸涼須勝嘶塵熱。依薄酒﹐酹佳節。三年積意禁磨滅。對芳辰低徊昨夢﹐舊情新揭。南北去來隨瘁雁﹐飄泊處流光揮忽。醉夢不辭歧路遠﹐近中年去住悲難決。誰與共﹐坐寥泬。浣溪沙﹟辛酉元宵後三日亞鶴召宴一往幽情特地眞。珠鈿曾未飾低顰。定知心怯酒邊人。拼得夢餘重入醉﹐可憐秋後略回春。無多芳意莫逡巡。玉樓春﹟擬花間詞薰鑪向晚灰餘燼。鸞鏡依徊千萬恨。心如冬日別逾溫﹐淚似秋霖霏不盡。今宵有夢須難穩。不耐愁眠禁悶損。一冬長自盼春來﹐只恐人殊花有信。點絳唇剪剪西風﹐爲人吹冷心頭血。舊驩難掇﹐休對窺簾月。俯仰生平﹐一夜腸千結。愁時節。便成芳夢﹐夢裏仍嗚咽。臨江仙﹟寄平伯頡剛都中西笑經年多悵惘﹐故人幽緒難言。只餘明月共嬋娟。夢猶矜綠鬢﹐人已近中年。貧病生涯安漸慣﹐低徊情性依然。此生應悔落晴天。逢場添眷戀﹐無恨不纏綿。浣溪沙炫世風流夢已醒。過人哀樂尙縱橫。不堪重話少年情。萬疊酸甜供點染﹐十年沾著誤生平。長宵無計脫愁扃。蝶戀花眉月盈盈霜滿路。對景茫茫﹐觸念成酸楚。休怪近來詩興沮。華年生被閒愁誤。心似斷萍無泊處。幽恨綿綿﹐不間風和雨。茵混人生無可語。殘魂安頓知何許。髙陽臺﹟淸夜讀斷鴻零雁記﹐淒感無已﹐爲塡此詞﹐恨不能寄示曼殊大師於泉壤也。南國緘魂﹐東洲訣夢﹐斷腸人太匆匆。灰盡心香﹐依然怨葉悽蓬。蛾眉並世恩難絕﹐是枯蘭不耐春風。遁寒山憔悴行吟﹐拼耗幽衷。瓊樓月暖知何恨﹐恨縈裙柳弱﹐不系遊驄。能幾低徊﹐朱顏又褪春紅。冥冥歲月驅人逝﹐悵仙山茫邈難通。剩沈沈怨霧愁雲﹐長伴孤鴻。臨江仙﹟丙寅九日登吳山恨蔚眞未預玆遊﹐作此寄之。信美湖山容俯仰﹐從頭感逝傷離。登臨情味絕淒其。芳年摧落照﹐歸夢系兒妻。﹝蔚眞閱林畏廬塊肉餘生述﹐自謂少不更事﹐因效都拉以兒妻自號。﹞長伴飄零湖上月﹐何時照取雙棲。中年憂患賴相持。莫將孤枕淚﹐愁損軟腰肢。浣溪沙﹟春宵聞笛昨夢低徊眷綺年。聞歌愁對落花天。綠陰陰地月初圓。尙有風情憐肉竹﹐未教春色蕩心弦。夜涼閒玩一庭煙。

後記余年十五﹐就學私塾中。偶於塾師案頭﹐獲睹白香詞譜一冊。取而誦之﹐雅愛其音節之諧婉﹐因以作法質於師。師曰﹐玆道大難﹐今世已無作者﹐非爾曹所能學也。爲之憮然者久之。逾年﹐獲見時人之作於日報中﹐始悟塾師之言﹐不過自文其陋。復於掃葉山房﹐購得石印本毛氏詞學全書﹑萬氏詞律﹐爰稍稍依譜試塡﹐以自娛焉。洎夫遊藝京華﹐爲之益力﹐間出所作示人﹐爲鄕先輩沈太侔﹝宗畸﹞先生所見﹐亟加稱賞﹐以書抵余﹐謂吾詞幽微婉約﹐實得詞之正則。且於余南歸而後﹐數以書來﹐督余勿荒故業﹐爲斯道延一綫之傳。實則時彥之工於詞者固多﹐若余則作輟不恆﹐旁騖滋甚﹐已無復抗手前賢之盛心。沈翁阿其所好﹐適以增吾媿汗而已。昔人有言﹐韓退之以文爲詩﹐蘇子瞻以詩爲詞。𨿽極天下之工﹐要非本色。余亦向持此論﹐以爲一切文體﹐胥各自有其特徵﹐豈可比而齊之﹐亂其畛域。詞之气骨﹐略遜於詩﹐至其纏綿幽咽﹐疏狀入微﹐若姚姬傳所謂得陰柔之美者﹐求諸古近體詩中﹐惟七言絕句﹐庶幾得其一二﹐斯吾所謂詞之特質﹐論詞者所當依爲圭臬者也。勝淸三百年間﹐詞人輩出﹐可謂洋洋乎大觀矣。然試執此以繩﹐納蘭才髙﹐時或失之縱恣﹔竹垞則華妝盛飾﹐眞美反掩而不彰。其能掇周柳之流風﹐嗣南唐之逸響者﹐惟項憶云﹐庶乎近之。此吾夙昔之蘄向﹐沈翁品題之語﹐可謂先得吾心﹐惜乎有志焉而未逮耳。向者﹐浙中詞人某公﹐嘗爲吾友言﹐吾詞亦自佳﹐獨惜了無寄托﹐不耐尋味耳。是殆年齡所限歟。不知常州諸子所謂主風騷﹐託比興之言﹐余向目爲魔道。溫飛卿之好爲側艷﹐本傳未嘗諱言。而張臯文之儔﹐必語語箋其遙旨﹐綺羅薌澤﹐借爲朝野君臣﹔荊棘斜陽﹐繹以小人亡國。自謂能探奧窔﹐實皆比附陳言。夫作家之處境萬殊﹐其所作又安得咸趨一軌﹐偶然寄意﹐固不必無。卽興成文﹐尢爲數見﹐又豈必人人工部﹐語語靈均﹐而後能垂諸久遠耶。余少不更事﹐閒來弄翰﹐奚敢謬託風騷﹐亦如小鳥嬉春﹐無心自炫﹐孤蛩弔月﹐有感斯鳴﹐固不解以迷離隱約之辭﹐聳人觀聽也。紀元二十有一年﹐九月二十日﹐記於故都。

自跋右存少作若干首﹐華年哀樂﹐略備於斯﹐從此洗淨心塵﹐當不復事此雕虫小技﹐天空海闊﹐何施不可﹐夫奚以呻吟擁鼻爲。辛酉六月﹐錄稿後自記。

顧跋此編淒迷哀怨﹐讀者且不勝情﹐想作者下筆時﹐其心頭之酸苦﹐當不知作何狀。予與旣澄遊﹐常謂是樂天一流﹐今讀此編﹐乃知所爲歡笑﹐悉由彊作。予性木訥﹐自知情感不深﹐不能爲文辭。然入世以來﹐猶覺我之眞性未泯﹐而他人魚魚鹿鹿﹐卽此尙不能求其保持領略﹐人我之間﹐遂觸手生障壁。況旣澄靈心善感﹐其處世之不安﹐必有什百倍於我者﹐其低回悵惘之情﹐更何能自已耶。願旣澄更抒心聲﹐多爲歌哭﹐招回人間已失之性靈。勿自鄙於呻吟擁鼻﹐閟情懷而弗宣也。頡剛讀記。

兪跋有至情感之流﹐殆無往而勿傾注。或奔蕩而爲江河﹐或停蓄而爲■■﹐或■束而爲谿渚。所弘纖異其趣﹐而傾注之勢畢具焉。故靈襟慧性﹐密守葳蕤﹐而芬韶自遠。猶彼桃李成蹊﹐何假言說﹔蘭生空谷﹐無人亦芳。旣非有所爲而發﹐夫豈以其獨諭而遂閟之乎。若必守型度而分正變﹐畫情性以別貞淫﹐則膠柱調絲﹐識曲者掩耳。旣澄兄此作﹐其佳處往往如良金美玉﹐自發精英﹐搖人靈魄﹐再施稠諭﹐匪持戾作者之素抱﹐且侮得讀是詩者﹐會心在邇﹐■契多方﹐一編行世以來﹐將聞跫然足音﹐振於寥廓。旣澄自重其業﹐又何所悵悢耶。平伯跋於西湖碧霞西捨。﹝兪平伯跋有數字不淸楚﹐以■代替。﹞《駐夢詞》終

