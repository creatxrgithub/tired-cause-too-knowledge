搗塵集詞鈔李恰

壺中天有寄天街寒月﹐隔碧城十二﹐相思消瘦。約略銀墻西去路﹐隱隱雷聲車走。綠意能通﹐紅腔細拍﹐半醉春微逗。湘簾低捲﹐篆香吹漾巾袖。念否杜牧淒涼﹐困眠紙帳﹐一榻燈如豆。屈戌重關飛不到﹐默數朦朧殘漏。有夢都遮﹐無愁與訴﹐欲睡沈吟又。虛闌躑躅﹐凍梅有鶴同守。

魚兒爲顧曲生題幽蘭墜露圖甚西風﹑情根寸寸﹐等閒吹墮塵土。悄無人候曾攜手﹐默默芳心私許。顏莫駐。早悟透靈因﹐夙蒂含愁吐。問花不語。記雨過淒晨﹐月來悲夕﹐總是淚零處。漫回首﹐夢好都無憑據。光陰三過飛絮。湘娥錯把東皇怨﹐畢竟生天非誤。且遲佇﹐最怕聽﹐鮑家秋唱斜陽暮。閒愁賦與。是一點幽燐﹐千年碧血﹐化作斷腸句。

氐州弟滄海波懸﹐仙盤路迥﹐長河夜夜淸淺。夢引情通﹐星能月替﹐只有愁痕難剪。瀉入荷心﹐可誤被﹑晨風吹散。屈曲絲穿﹐玲瓏酒咽﹐癡魂云綰。莫念漢臯人去遠。抵多少﹑長門新怨。錦字誰緘﹐羅襦暗系﹐又昨宵春暖。聽歌喉﹑低咽處﹐早勾起﹑柔腸萬轉。十斛終量﹐恁鮫綃﹐盈盈露泫。琵琶仙卽席呈李子才殘醉扶來﹐又重認﹑夕照烏衣陳迹。波外閒締鷗盟﹐前塵畫灰說。算紫陌﹐東風夢淺﹐恰忙過﹑試鐙時節。柳未成絲﹐花如濺淚﹐總助淒咽。剛一霎﹑人影衣香﹐只邀到﹑當頭昨宵月。都把十年幽約﹐換牢愁千疊。剩酒伴﹐晨星幾个﹐付睡鄕﹑鎖住冤魄。莫便歸去匆匆﹐夕筵飄瞥。

一萼紅與宋比部周太史夜話數更殘漏﹐恁風風雨雨﹐釀就夜窗寒。痕偶畱泥﹐夢還怯水﹐春情艸艸闌珊。算幾日﹑便逢寒食﹐漸花飛﹑胡蝶作成團。忙到鶯鶯﹐歸來燕燕﹐甚事卿幹。一樣光陰遊戲﹐有窺墻密約﹐顧曲偸歡。似醉疑醒﹐欲嗔成悔﹐無端兜惹淒酸。只可惜﹑柳支漂蕩﹐綰西東﹑遮莫浪棲攀。試問銅盤蠟燼﹐淚爲誰幹。

一萼紅中秋題壁雨餘天﹐悄晚霞淨捲﹐髙湧素輪圓。殿宇森寒﹐蓬瀛淸澈﹐此意待證羣仙。猛回首﹑關河歷歷﹐試默省﹑歸思在秋先。遼海塵沙﹐金臺幻夢﹐老卻遊鞭。凝望家山何許﹐認九疑縹緲﹐云影聯綿。桂蕊簪金﹐竹枝戛玉﹐團坐兒女嬋娟。可憶否﹑天涯倦客﹐吟魂遠﹑飛渡洞庭船。坐久霜華沁骨﹐瘦枕攲眠。

一萼紅味琴自山東來﹐出一萼紅詞。蓋於旅肆見人和予中秋題壁之作﹐因而感和者。詞意淒婉﹐殊難爲讀。適石生招飲﹐酒闌賦此奉答﹔並寄懷汪六﹑釋松﹐兼呈荇農﹑芾叔﹑竹人。訴幽心﹐積相思幾寸﹐黃葉碧波深。磨迹回旋﹐輪蹄銷歇﹐天涯綠徧園林。看脫手﹑新詞似彈﹐觸舊題﹐秋月十分臨。虛說籠紗﹐浪傳畫壁﹐五載流陰。聽罷樓頭晨鼓﹐笑那知許事﹐爛漫同斟。劍斫酣余﹐弦翻誤後﹐更闌星斗沈沈。細檢點﹑酒人無恙﹐只汪倫﹑不共醉時吟。待到花鈿狼藉﹐沒處追尋。

浣溪紗彈指光陰逼禁煙﹐曉風吹夢不成圓。早無消息到儂邊。春色二分流似水﹐碧城千丈遠於天。芙蓉密字待誰傳。

浣溪紗夜坐颯颯秋聲百轉蓬﹐是煙是月總朦朧。思量寸寸是虛空。踏雪了無痕可覓﹐行雲猶許夢能通。卻愁屈戌鎖重重。

浣溪紗簾箔沈沈晝影遲﹐忽顰忽憶忽相思。朝朝暮暮少年時。曉鏡都誇眉月小﹐西風不爲鬢云吹。略無幽怨逗冰絲。

玉京謠已是看春去﹐鴻爪迷離﹐意共東皇懶。喚苦啼鵑﹐聲聲空進哀怨。恁夕陽﹑燕子歸來﹐只冷落﹑誰家庭院。殘紅滿﹐樓臺簾幕﹐黃昏尋徧。誰教咫尺如天﹐遠驀相逢﹐又愁牽淚濺。細細宵長﹐朦朧幽夢難喚。聽隔窗﹑密雨絲絲﹐到枕畔﹑將魂同綰。鎭長見﹐莫任罡風吹斷。

菩薩蠻匆匆去也來何暮﹐夢中覓徧相思路。風急五更寒﹐門前山復山。悲嗔牽萬種﹐愁壓眉纖重。入骨淚痕深﹐要郎知此心。

水龍吟有贈並索美人畫幅嫩寒纖雨依微﹐晚妝怯倚簾幃薄。鴨壚翠裊﹐猩瓶紅濕﹐芳心遐托。脂點黏唇﹐波痕浸腕﹐一枝柔約。乍生綃細展﹐閒愁淡掃﹐春色在眉山著。韻事而今寂寞﹐恰香閨﹑占將淸樂。金釵度曲﹐烏絲寫艷﹐流霞遞酌。斷夢湘南﹐軟塵燕北﹐同嗟棲泊。看東風漸老﹐幽娥素絹﹐肯忘前約。

垂楊畱別周仲堅秋風信早﹐有晚蟬細柳﹐夕陽煙杪。忽唱將離﹐算程燕楚關河杳。緣誰絲鬢紅塵道﹐戍笳起﹑塞鴻淒艸。瞬搏沙﹑隻影天涯﹐剩別腸輪繞。如飲醇醪絕倒﹐記零露曉窗﹐夜涼亭沼。半載萍依﹐東軒風月開愁抱。年華暗換心如搗﹐猛棖觸﹑襟期蓬島。待重來﹑卻話巴山﹐春漫老。

揚州慢畱別孫晴齋磧漠沙塵﹐邊樓煙雨﹐論交算是心知。猛淒飆乍厲﹐觸別緒絲絲。正涼夕﹑虫吟幽怨﹐冷燈凝豆﹐螢影侵幃。柰浮雲﹑蹤迹無端﹐又惹沾衣。稻粱作計﹐笑天涯﹑何事奔馳。早射虎山空﹐盤雕路迥﹐怕說襟期。家在洞庭深處﹐湘波碧﹐都是相思。念人間滄海﹐朝朝多少遷移。

思嘉客香篆輕凝漏未闌﹐畫堂西角暫憑欄。桂排芳蕊垂金粟﹐蓮剝冰心浸玉盤。杯重把﹐鏡同看﹐半牀幽夢五更寒。城頭蟾兔蒼涼影﹐照我離愁第幾番。

念奴嬌梅花紫雲飄墮﹐正黃昏三弄﹐臨風嗚咽。照影驚鴻修竹暮﹐一樹幽香淸絕。翠袖籠寒﹐玉肌帶暈﹐漫說經霜雪。巡檐低問﹐林梢飛上新月。應念雨約雲期﹐橫波悄注﹐未忍輕攀折。只恐芳華容易減﹐浪惹去蜂來蝶。枝老肥紅﹐陰濃瘦綠﹐便是愁時節。更持殘燭﹐拍歌腸斷將別。

齊天樂荏平感舊西風吹上潘郎鬢﹐添來舊愁無數。笛裏關山﹐尊前月露﹐酒醒曾聞殘語。哀絲乍訴﹐記人間幽期﹐斗增別緒。兩載重來﹐鞭絲空自漬塵土。淒涼怕尋往夢﹐悵隨風柳絮﹐已將春去。桂冷驚寒﹐蓬飄怨遠﹐莫問相逢何處。徵鞍暫駐﹐笑滿眼箏琶﹐都非前侶。且自孤吟﹐和虫階細譜。

髙陽臺邵陵途次得捨弟書﹐卻寄並呈彭暄午。寒月淒魂﹐湖波蕩魄﹐殘年萬里歸來。三載徵輪﹐團圞算是今才。浮雲便有看山興﹐約同心﹐弔古荒臺。渺塵埃﹐鈷鉧潭邊﹐一片蒼苔。萍蹤已分飄零慣﹐只長頭弱弟﹐愁抱難開。霜鬢無情﹐那堪鏡裏潛催。秋風屢負連牀約﹐促飛鴻﹑急響淒哀。悄裴徊﹐知否郵亭﹐一樣羈懷。

滿江紅登雙淸亭同暄午作﹐用呂聖求體。蠡道千盤﹐孤亭在﹑江心矗峙﹐寥天闊﹑四圍雲水。林翠靜從欄檻落﹐幽巒峭共樓臺倚。數歸帆﹑無數夕陽明﹐微風起。襟袖潤﹐空漾裏﹐歌嘯發﹐樽晷底。剔蒼苔遺碣﹐手捫殘字。寶墨蒼涼罍舊渺﹐﹝謂程春海學使譚鐵蕭郡伯﹞白波浩蕩浮生寄。訪靈蹤﹑吾欲結茅庵﹐從玆始。

眉嫵香河初度書懷悵燕臺春寂﹐楚澤書沈﹐三載客遊倦。馬齒看遲暮﹐金風起﹐星星塵鬢催換。百年漸半﹐問病魔何事依伴。猛追省﹐莫鑄回頭錯﹐老身世蓬轉。往事重重虛幻。把意根細掃﹐情蒂輕剪。忽憶平湖杳﹐長空外﹐關山驚被兵燹。夢魂怯遠。料故園﹑三徑秋怨。怕醉倚闌干﹐髙樹咽﹑蟬碧斷。

賀新涼涼—作郎去歲荇農賀餘七夕詞﹐有「眞見綠華親降我﹐聽北風﹐裙帶溫言細」之句﹐蓋紀實也。棖觸前塵﹐重拈此闋﹐時在香河署中。云外河梁影。訂幽歡﹑迢迢此夜﹐玉拼渡穩。霞佩霓裳香霧濕﹐水面無波風定。看十二﹑闌干低亞。說到年時離緒惡﹐悔無錢﹑帝遣東西迥。漏遲唱﹐夢休警。天街寂寞笙歌冷。早隔斷﹑西飛靑鳥﹐碧城芳訊。昨歲相如秋病苦﹐勞汝綠華親問。空剩得﹑劫灰成寸。未必橋邊猶憶我﹐只漫漫﹑怨海難塡恨。星隱約﹐月重暈。

疏影歌者杜蝶云﹐善畫蘭﹐芋仙贈以詩。癸丑秋﹐倩蝶云畫扇贈許曉東﹐戲題此﹐並柬芋仙。芳心一掬。進墨魂栩栩﹐微逗淸馥。密雨驚秋﹐涼意生毫﹐蕭疏淡掃新綠。靈根似悟風沙苦﹐早默許﹑知音空谷。看碧街﹑萬點紅飄﹐誰似此香貞獨。爲有幽人勝賞﹐幾曾睡夢裏﹐忘了髙躅。試聽聲聲﹐伏枕吟余﹐但祝雙飛雙宿。團圞並結來生願﹐更休唱﹑琵琶哀曲。問甚時﹐拋卻歌衫﹐同把玉鑱輕劚。

疏影東風輕薄。把名園處處﹐捲地吹落。怕上髙樓﹐千點愁人﹐一片花飛減卻。杜鵑促送韶光去﹐欲駐景﹑恨無良藥。只淒涼﹑語燕重來﹐闖入水晶簾箔。莫說當年韻事﹐悵風景不遠﹐春夢如昨。無處追尋﹐空對尊前﹐滿眼綠云簾幕。絲絲縱有垂楊綫﹐系不住﹐萍飄絮泊。但沈吟﹑排日芳醪﹐移就水邊淸酌。

