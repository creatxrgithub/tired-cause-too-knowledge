雪壓軒詞

﹝淸﹞賀雙卿

﹝淸﹞陳廷焯﹕「西靑散記﹐載綃山女子雙卿詞十二闋。雙卿負絕世才﹐秉絕代姿﹐爲農家婦。姑惡夫暴﹐勞瘁以死。生平所爲詩詞﹐不願畱墨迹﹐每以粉筆書蘆葉上﹐以粉易脫﹐葉易敗也。其旨幽深窈曲﹐怨而不怒﹐古今逸品也。日用細故﹐信手拈來﹐都成異彩。」﹝《白雨齋詞話》﹞﹝淸﹞黃燮淸﹕「雙卿詞如小兒女﹐噥噥絮絮﹐訴說家常﹐見見聞聞﹐思思想想﹐曲曲寫來﹐頭頭是道。作者不以爲詞﹐而閱者亦忘其爲詞。而情眞語質﹐直接三百篇之旨﹐豈非天籟﹖豈非奇才﹖乃其所遇之窮﹐爲古才媛所未有﹐每誦一過﹐不知涕之何從也。」﹝淸﹞丁紹儀﹕「雙卿生有夙慧﹐嫁給金壇周姓樵子﹐家無紙筆﹐所爲詩詞悉蘆葉寫之。」﹝《聽秋館詞話》﹞

浣溪沙暖雨無晴漏幾絲﹐牧童斜插嫩花枝。小田新麥上場時。汲水種瓜偏怒早﹐忍煙炊黍又嗔遲。日長酸透軟腰肢。濕羅衣世間難吐只幽情﹐淚珠咽盡還生。手撚殘花﹐無言倚屏。鏡裏相看自驚﹐瘦亭亭。春容不是﹐秋容不是﹐可是﹝憐﹞雙卿﹗惜黃花慢孤雁碧盡遙天﹐但暮霞散綺﹐碎剪紅鮮。聽時愁近﹐望時怕遠﹐孤鴻一个﹐去向誰邊﹖素霜已冷蘆花渚﹐更休倩鷗鷺相憐。暗自眠﹐鳳凰縱好﹐寧是姻緣﹗淒涼勸你無言。趁一沙半水﹐且度流年。稻梁初盡﹐网羅正苦﹐夢魂易驚。幾處寒煙。斷腸可似嬋娟意﹐寸心裏多少纏綿﹗夜未闌﹐倦飛誤宿平田。孤鸞病中午寒偏準﹐早瘧意初來﹐碧衫添襯。宿髻慵梳﹐亂裹帕羅齊鬢。忙中素裙未浣﹐折痕邊﹐斷絲雙損。玉腕近看如繭﹝蘭﹞﹐可香腮還嫩。算一生淒楚也拚忍。便化粉成灰﹐嫁時先忖。錦思花情﹐敢被爨煙薰盡。東菑﹝風﹞卻嫌餉緩。冷潮回﹐熱潮誰問﹖歸去將棉曬取﹐又晚炊相近。薄幸詠虐依依孤影﹐渾似夢﹑憑誰喚醒﹗受多少﹑蝶嗔蜂怒﹐有藥難醫花癥。最忙時﹐那得功夫﹐淒涼自整紅鑪等。總訴盡濃愁﹐滴幹淸淚﹐冤煞媚眉不省。去過酉來先午﹐偏放卻﹑更深宵﹝永﹞詠。正千回萬轉﹐欲眠仍起﹐斷鴻叫破殘陽冷。晚山如鏡﹐小﹝柴﹞扉煙鎖﹐佳人翠秀懨懨病﹝喑喑殘喘看看盡﹞。春歸望早﹐只恐東風未肯。摸魚兒謝鄰女韓西饋食喜初晴﹐晚﹝曉﹞霞西現﹐寒山煙外靑淺。苔紋漧處容香履﹐尖印紫泥猶軟。人語亂﹐忙去倚柴扉﹐空負深深願。相思一綫﹐向新月搓圓﹔穿愁貫恨﹐珠淚總成串。黃昏後﹐殘熱誰﹝猶﹞憐細喘。小窗風﹐射如箭。春白秋紅無情艷﹐一朵似儂﹝還﹞難選。重見遠﹐聽說道﹐傷心已受殷勤餞。斜陽刺眼﹐休更望天涯﹐天涯只是幾片冷云展。鳳凰臺上憶吹簫送韓西寸寸微云﹐絲絲殘照﹐有無明滅難消。正斷魂魂斷﹐閃閃搖搖。望望山山水水﹐人去去﹐隱隱迢迢。從今後﹐酸酸楚楚﹐只似今宵﹝朝﹞。靑遙﹐問天不應﹐看小小雙卿﹐裊裊無聊。更見誰誰見﹐誰痛花嬌﹖誰望﹝共﹞歡歡喜喜﹐偸素粉﹐寫寫描描﹖誰還管﹐生生死死﹝身身世世﹞﹐暮暮﹝夜夜﹞朝朝﹖鳳凰臺上憶吹簫殘燈已暗忘吹﹐欲明誰剔﹖向儂無焰如螢。聽土階寒雨﹐滴破殘更。獨自懨懨耿耿﹐難斷處﹑也忒多情。香膏盡﹐芳心未冷﹐且伴雙卿。星星。漸微不動﹐還望你淹煎﹐有个花生﹗勝野塘風亂﹐搖曳漁燈。辛苦秋蛾散後﹐人已病﹑病減何曾﹖相看久﹝人﹞﹐朦朧成睡﹐睡去還﹝空﹞驚。鳳凰臺上憶吹簫餉耕紫陌春情﹐漫額裹春紗﹐自餉春耕﹐小梅春瘦﹐細艸春明。春日步步春生。記那年春好﹐向春鶯說破春情。到如今﹐想春箋春淚﹐都化春冰。憐春痛春春幾﹖被一片春煙﹐鎖住春鶯。贈與春依﹐遞將春你﹐是依是你春靈。算春頭春尾﹐也難算春夢春醒。甚春魔﹐做一場春夢﹐春誤雙卿﹗望江南春不見﹐尋過野橋西。染夢淡紅欺粉蝶﹐鎖愁濃綠騙黃鸝﹐幽恨莫重提。人不見﹐相見是還非﹖拜月有香空惹袖﹐惜花無淚可沾衣﹐山遠夕陽低。春從天上來梅花自笑懨懨﹐費半晌春忙﹐去省花尖。玉容憔悴﹐知爲誰添﹖病來分﹑與花嫌。正臘衣裳催洗﹐春波冷﹐素腕愁沾。硬東風﹑攔寒香一度﹐新月纖纖。多情滿天﹐墜粉偏只累雙卿﹐夢裏空拈。與蝶招魂﹐替鶯﹝鴛﹞拭淚﹐夜深偸誦﹝讀﹞楞嚴。有傷春佳句﹐酸和苦﹐生死俱甜。祝花年﹐向觀音稽首﹐掣徧靈簽。二郎神菊花絲絲脆柳﹐裊破淡煙依舊。向落日秋山影裏﹐還喜花枝未瘦。苦雨重陽挨過了﹐虧耐到小春時候。知今夜﹐蘸微霜﹐蝶去自垂首。生受﹐新寒侵骨﹐病來還又。可是我雙卿薄幸﹐撇你黃昏後。月冷闌干人不寐﹐鎭幾夜﹐未松金扣。枉辜卻開向貧家﹐愁處欲洗無酒。太常引玉人愁道遠行難。風雪怕衣單。日落到姬山。先去看梅花倚欄。新詞半捲﹐淚痕淹透﹐來與趙郎看。何忍便空還。第一夜孤眠最寒。玉京秋自題種瓜小影眉半斂。春紅已全褪﹐舊愁還欠。畫中瘦影﹐羞人難閃。新病三分未醒﹐淡胭脂空費輕染。涼生夜﹐月華如水﹐素娥無玷。翠袖啼痕堪驗。海棠邊曾粘萬點。怪近來尋常梳裹﹐酸鹹都厭。粉汗凝香﹐蘸碧水﹐羅帊時揩冰簟。有誰念。原是花神暫貶。一剪梅寒熱如潮勢未平﹐病起無言﹐自掃前庭。瓊花魂斷碧天愁﹐推下淒涼﹐一个雙卿。夜冷荒雞懶不鳴﹐擬雪猜霜﹐怕雨貪晴。最閒時候妾偏忙﹐才喜雙卿﹐又怒雙卿。

