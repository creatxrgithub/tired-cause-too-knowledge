《尊前集》《尊前集》跋

《尊前集》一卷﹐錢唐丁氏善本書室藏梅禹金抄本。《尊前集》﹐屢見宋人記載﹐惟《直齋書錄解題》「歌詞」一類所采至詳﹐獨未之及。明嘉禾顧梧芳刻於萬曆壬午﹐《序》稱﹕「聯其所制﹐爲上﹑下二卷﹐名曰《尊前集》。」又稱﹕「素愛《花間集》﹐而余所編﹐第有類焉。」毛子晉重刻之﹐則謂﹕「《尊前集》本不傳﹐梧芳采錄多篇﹐釐爲二卷﹐仍其舊名。」一若輯自顧氏之手者。《四庫提要》嘗辯之。明季刻書﹐往往故爲眩亂。顧氏此序﹐且不能自圓其說矣。朱竹垞見吳匏庵手抄本﹐取勘顧本﹐章次悉同。因定爲定初人編輯。是本爲禹金珍弆﹐押以印記。《丁氏藏書志》謂﹕「禹金去萬曆時不遠﹐如果爲顧輯﹐必不鄭重如此。」按歐陽公《近體樂府》羅泌校語﹐已引《尊前集》蝶戀花﹑玉樓春二條。《金奩集》菩薩蠻注云「五首已見《尊前集》」﹐並與今本合。惟羅校長相思《深畫眉》一首云「《尊前集》作唐無名氏詞」﹐爲今本所無。吳伯宛謂流傳稍有遺易。其非顧氏重輯﹐則碻無可疑。且卷中注舉一作云云﹐亦爲尙有他本之證。今依梅本寫定。其脫誤處﹐以毛本斠補﹐本暇旁證也。甲寅冬十有一月﹐歸安朱孝臧跋。

明皇一首

明皇﹐唐明皇﹐卽唐玄宗李隆基。

好時光寶宜偏宜宮樣﹐蓮臉嫩﹐體紅香。眉黛不須張敞畫﹐天教入鬢長。莫倚傾國貌﹐嫁取个﹐有情郎。彼此當年少﹐莫負好時光。

昭宗二首

昭宗﹐唐昭宗李曄。

巫山一段雲二首

上幸蜀﹐宮人畱題寶雞驛壁縹渺雲間質﹐盈盈波上身。袖羅斜舉動埃塵﹐明艷不勝春。翠鬢晚妝煙重﹐寂寂陽臺一夢。冰眸蓮臉見長新﹐巫峽更何人。

又蝶舞梨園雪﹐鶯啼柳帶煙。小池殘日艷陽天﹐薴羅山又山。靑鳥不來愁絕﹐忍看鶯鶯又結。春風一等少年心﹐閒情恨不禁。

莊宗四首

莊宗﹐後唐莊宗李存勗。

一葉落一葉落﹐褰朱箔﹐此時景物正蕭索。畫樓月影寒﹐西風吹羅幕。吹羅幕。往事思量著。

陽臺夢薄羅衫子金泥縫﹐困纖腰怯銖衣重。笑迎移步小花叢﹐﹝享單﹞金翹玉鳳。嬌多情脈脈﹐羞把同心拈弄。楚天雲雨卻相和﹐又入陽臺夢。

歌頭大石調賞芳春﹐暖風飄箔。鶯啼綠樹﹐輕煙籠晚閣。杏桃紅﹐開繁萼。靈和殿﹐禁柳千行斜﹐金絲絡。夏云多﹐奇峯如削。紈扇動微涼﹐輕綃薄。梅雨霽﹐火雲爍。臨水檻﹐永日逃煩暑﹐泛觥酌。露華濃﹐冷髙梧﹐凋萬葉。一霎晚風﹐蟬聲新雨歇。惜惜此光陰﹐如流水﹐東蘺菊殘時﹐嘆蕭索。繁陰積﹐歲時暮﹐景難畱﹐不覺朱顏失卻。好容光﹐旦旦須呼賓友﹐西園長宵﹐宴雲謠﹐歌皓齒﹐且行樂。

憶仙姿曾宴桃源深洞﹐一曲淸歌舞鳳。長記欲別時﹐和淚出門相送。如夢﹐如夢﹐殘月落花煙重。

李王五首

李王﹐卽李煜﹐南唐後主。

一斛珠商調曉妝初過﹐沈檀輕注些兒个﹐向人微露丁香顆。一曲淸歌﹐暫引櫻桃破。羅袖衣沾殷色可﹐杯深旋被香醪斡。繡牀斜憑嬌無那﹐爛嚼紅茸﹐笑向檀郎唾。

子夜人生愁恨何能免﹐消魂獨我情何限。故國夢重歸﹐覺來雙淚垂。髙樓誰與上﹖長記秋晴望。往事已成空﹐還如一夢中。

更漏子大石調金雀﹐紅粉面﹐花裏暫時相見。知我意﹐感君憐﹐此情須問天。香作穗﹐蠟成淚﹐還是兩人心意。山枕膩﹐錦衾寒﹐夜來更漏殘。

浣溪沙手卷眞珠上玉鉤﹐依前春恨鎖眉頭。風裏落花誰是主﹖思悠悠。靑鳥不傳云外信﹐丁香空結雨中愁。回首綠波三楚暮﹐接天流。

虞美人中呂調春花秋葉何時了﹖往事知多少。小樓昨夜又東風﹐故國不堪回首月明中。雕闌玉砌應猶在﹐只是朱顏攺。問君能有幾多愁﹖恰是一江春水向東流。

李白十二首

李白﹐唐代詩人。

連理枝黃鐘宮雪蓋宮樓閉﹐羅幕昏金翠。斗壓闌干﹐香心淡薄﹐梅梢輕倚。噴猊香燼麝煙濃﹐馥紅綃翠被。淺畫云垂帔﹐點滴昭陽淚。咫尺宸居﹐君恩斷絕﹐似遠千里。望水晶簾外竹枝寒﹐守羊車未至。

淸平樂五首禁庭春晝﹐鶯羽披新繡。百艸巧求花下斗﹐只賭珠璣滿斗。日晚卻理殘妝﹐禦理殘妝﹐禦前閒舞霓裳。誰道腰肢窈窕﹐折旋笑得君王。

又禁閨淸夜﹐月探金窗罅。玉帳鴛鴦噴蘭麝﹐時落銀燈香夜。女伴莫話孤眠﹐六宮羅綺三千。一笑皆生百媚﹐宸衷教在誰邊。

又煙深水闊﹐音信無由達。惟有碧天云外月﹐偏照懸懸離別。盡日感事傷懷﹐愁似鎖難開。夜夜長畱半被﹐待君魂夢歸來。

又鸞衾鳳褥﹐夜領航常孤宿。更被銀臺紅蠟燭﹐學妾淚珠相續。花貌些子時光﹐拋人遠泛瀟湘。欹枕悔聽寒漏﹐聲聲滴斷愁腸。

又畫堂晨起﹐來報雪花墜。髙捲簾櫳看佳瑞﹐皓色遠迷庭砌。盛气光引鑪煙﹐素艸寒生玉佩。應是天仙狂醉﹐亂把白雲揉碎。

菩薩蠻三首中呂宮遊人盡道江南好﹐遊人只合江南老。未老莫還鄕﹐還鄕空斷腸。繡屏金屈曲﹐醉入花叢宿。春水碧於天﹐畫船聽雨眠。

又平林漠漠煙如織﹐寒山一帶傷心碧。暝色入髙樓﹐有人樓上愁。玉階空佇立﹐宿鳥歸飛急。何處是回程﹖長亭接短亭。

又舉頭忽見衡陽雁﹐千聲萬字情何限。叵耐薄情夫﹐一行書也無。泣歸香閣恨﹐和淚淹紅粉。待雁卻回時﹐也無書寄伊。

淸平調三首云想衣裳花想容﹐春風拂檻露華濃。若非羣玉山頭見﹐會向瑤臺月下逢。

又一枝紅艷露凝香﹐雲雨巫山枉斷腸。借問漢宮誰得似﹐可憐飛燕倚新妝。

又名花傾國兩相歡﹐常得君王帶笑看。解得春風無限恨﹐沈香亭北倚闌干。

韋應物四首

韋應物﹐唐代詩人。

調笑二首胡馬﹐胡馬﹐遠放燕支山下。跑沙跑雪獨嘶﹐東望西望路迷。迷路﹐迷路﹐邊艸無窮日暮。

又河漢﹐河漢﹐曉掛秋城漫漫。愁人起望相思﹐江南塞北別離。離別﹐離別﹐河漢𨿽同路絕。

三臺二首一年一年老去﹐來日後日花開。未報長安平定﹐萬國豈得銜杯。

又冰泮寒塘水綠﹐雨餘百艸皆生。朝來門巷無事﹐晚下髙齋有情。

王健十首

王健﹐生卒年不詳。唐大歷十年進士。

宮中三臺二首魚藻池邊射鴨﹐鞭蓉苑裏看花。日色赭袍相似﹐不著紅鸞扇遮。

又池北池南艸綠﹐殿前殿後花紅。天子千秋萬歲﹐未央明月淸風。

江南三臺四首揚州池邊少婦﹐長幹市裏髙人。三年不得消息﹐各自拜鬼求神。

又靑艸臺邊艸色﹐飛猿嶺上猿聲。萬里湘客到﹐有風有雨人行。

又樹頭花落花開﹐道上人去人來。朝愁暮卽老﹐百年幾度三臺。

又斗身彊健且爲﹐頭白齒落難追。準擬百年千歲﹐能得幾許多時。

宮中調笑四首團扇﹐團扇﹐美人病來遮面。玉顏憔悴三年﹐誰復商量管弦。弦管﹐弦管﹐春艸昭陽路斷。

又胡蝶﹐胡蝶﹐飛上金枝玉葉。君前對舞春風﹐百葉桃花樹紅。紅樹﹐紅樹﹐燕語鶯啼日暮。又羅袖﹐羅袖﹐暗舞春風已舊。遙看歌舞玉樓﹐好日新妝坐愁。愁坐﹐愁坐﹐一世虛生虛過。

又楊柳﹐楊柳﹐日暮白沙渡口。船頭江水茫茫﹐商人少婦斷腸。腸斷﹐腸斷﹐鷓鴣夜飛失伴。

杜牧一首

杜牧﹐字牧之﹐晚唐詩人。

八六子洞房深﹐畫屏燈照﹐山色凝翠沈沈。聽夜雨冷滴芭蕉﹐驚斷紅窗好夢﹐龍煙細飄繡衾。辭恩久歸長信﹐鳳帳蕭疏﹐椒殿閒扇。輦路苔侵﹐繡簾垂﹐遲遲漏傳丹禁。舜華偸悴﹐翠鬟羞整﹐愁坐望處﹐金輿漸遠﹐何時彩仗重臨﹖正消魂﹐梧桐又移翠陰。

劉禹錫三十八首

劉禹錫﹐字夢得﹐唐代文學家。

楊柳枝十首塞北梅花羌笛吹﹐淮南桂樹小山詞。請君莫奏前朝曲﹐聽唱新翻楊柳枝。

又南陌東城春艸時﹐相逢何處不依依。桃紅李白皆誇好﹐須得垂楊相發揮。

又鳳闕輕遮翡翠幃﹐龍墀遙望麯塵絲。禦溝春水相輝映﹐狂殺長安年少兒。

又金穀園中鶯亂飛﹐銅駝陌上好風吹。城東桃李須臾盡﹐爭似垂楊無限時。

又花萼樓前初種時﹐美人樓上斗腰肢。如今拋擲長街裏﹐露葉如啼欲恨誰。

又煬帝行宮汴水濱﹐數株殘柳不勝春。晚來風起花如雪﹐飛入宮墻不見人。

又禦陌靑門拂地垂﹐千條金縷萬條絲。如今綰作同心結﹐將贈行人知不知。

又城外春風吹酒旗﹐行人揮袂日西時。長安陌上無窮樹﹐惟有垂楊管別離。

又輕盈弱那占年華﹐舞榭妝樓處處遮。春盡絮飛畱不得﹐隨風好去落人家。

又揚子江頭煙景迷﹐隋家宮樹拂金堤。嵯峨猶有當時色﹐半蘸波中水鳥棲。

竹枝十首白帝城頭春艸生﹐白鹽山下蜀江淸。南人上來歌一曲﹐北人莫上動鄕情。

又山桃紅花滿上頭﹐蜀江春水拍山流。花紅易衰似郎意﹐水流無限似儂愁。

又江上春來新雨晴﹐瀼西春水彀紋生。橋東橋西好楊柳﹐人來人去唱歌行。

又日出三竿春霧消﹐江頭蜀客駐蘭橈。憑寄狂夫書一紙﹐住在成都萬里橋。

又兩岸山花似雪開﹐家家春酒滿銀杯。昭君坊中多女伴﹐水安宮外踏靑來。

又瞿塘嘈嘈十二灘﹐此中道路古來難。長來人心不如水﹐等閒平地起波瀾。

又巫峽蒼蒼煙雨時﹐淸猿啼在最髙枝。个裏愁人腸自斷﹐由來不是此聲悲。

又城西門前灩澦堆﹐年年波浪不能摧。懊惱人心不如石﹐少時東去復西來。

又楊柳靑靑江水平﹐聞郎江上唱歌聲。東邊日出西邊雨﹐道是無晴還有晴。

又楚水巴山江南多﹐巴人能唱本鄕歌。今朝北客思歸去﹐回入紇那披綠羅。

紇那曲二首楊柳郁靑靑﹐竹枝無限情。同郎一回顧﹐咱唱紇那聲。

又踏曲興無窮﹐調同辭不同。願郎千萬壽﹐長作主人翁。

憶江南春去也﹐多謝洛城人。弱柳從風疑舉袂﹐叢蘭浥露似沾巾。獨坐亦含顰。

浪淘沙九首九曲黃河萬里沙﹐浪淘風簸自天涯。如今直上銀河去﹐同到牽牛織女家。

又洛水橋邊春日斜﹐碧流輕淺見瓊沙。無端陌上狂風急﹐驚起鴛鴦出浪花。

又汴水東流虎眼紋﹐淸雅曉色鴨頭春。君看渡口淘沙處﹐渡卻人間多少人。

又鸚鵡洲頭浪A﹡沙﹐靑樓春望日將斜。銜泥燕子爭歸舍﹐獨自狂夫不憶家。

又濯錦江邊兩岸花﹐春風吹浪正淘沙。女郎剪下鴛鴦錦﹐將向中流定晚霞。

又日照澄洲江霧開﹐淘女伴滿江隈。美人首飾侯王印﹐盡是沙中浪底來。

又八月濤聲吼地來﹐頭髙數丈觸山回。須臾卻入海門去﹐捲起沙堆似雪堆。

又莫道讒言如浪深﹐莫言遷客似沙沈。千淘萬漉𨿽辛苦﹐吹盡寒沙始到金。

又流水淘沙不暫停﹐前波未滅後波生。令人忽憶瀟湘渚﹐回唱迎神三兩聲。

瀟湘神二首湘水流﹐湘水流﹐九疑云物至今秋。若問二妃何處所﹐零陵芳艸露中愁。

又斑竹枝﹐斑枝﹐淚痕點點寄相思。楚客欲聽瑤瑟怨﹐瀟湘深夜月明時。

拋球樂二首五色繡團圓﹐登君玳瑁筵。最宜紅燭下﹐偏稱落花前。上客如先起﹐應須贈一船。

又春早見花枝﹐朝朝恨發遲。及看花落後﹐卻憶未開時。幸有拋球樂﹐一杯君莫違。

楊柳枝二首迎得春光先到來﹐輕黃淺綠映樓臺。只緣弱那多情思﹐便被春風長挫摧。

又巫峽巫山楊柳多﹐朝雲暮雨遠相和。因想陽臺無限事﹐爲君回唱竹枝歌。

白居易二十六首

白居易﹐字樂天﹐唐代詩人。

楊柳枝十首六麼水調家家唱﹐白雪梅花處處吹。古歌舊曲君休聽﹐聽取新翻楊柳枝。

又陶令門前四五樹﹐亞夫營裏百千條。何似東都正二月﹐黃金枝映洛陽橋。

又依依弱弱復靑靑﹐勾引春風無限情。白雪花繁空撲地﹐綠絲條弱不勝鶯。

又紅板江橋靑酒旗﹐館娃宮暖日斜時。可憐雨歇東風定﹐萬樹千條各自垂。

又蘇州楊柳任君誇﹐更有錢塘勝館娃。若解多情尋小小﹐綠楊深處是蘇家。

又蘇家小女舊知名﹐楊柳風前別有情。剝條盤作銀環樣﹐捲葉吹爲玉笛聲。

又葉含濃露如啼眼﹐枝弱輕風似舞腰。小樹不禁攀折苦﹐乞君畱取兩三條。

又人言柳葉似愁眉﹐更有愁腸似柳絲。柳絲挽斷腸牽斷﹐彼此應無續得時。

又一樹春風萬萬枝﹐嫩於金色軟於絲。永丰南角荒園裏﹐盡日無人屬阿誰。

又一樹衰殘委泥土﹐雙林榮曜植天庭。定知此後天文裏﹐柳宿光中添兩星。

竹枝四首瞿塘峽口水煙低﹐白帝城頭月向西。唱得竹枝聲咽處﹐寒猿閒鳥一時啼。

又竹枝苦怨怨何人﹐夜靜山空歇又聞。蠻兒巴女齊聲唱﹐怨殺江南病使君。

又巴東船舫上巴西﹐波面風塵雨腳齊。水蓼冷花江簌簌﹐江蘺濕葉碧淒淒。

又江畔誰家唱竹枝﹐前聲斷咽後聲遲。怪來調苦緣詞苦﹐多是通州司馬詩。

浪淘沙六首一泊沙來一泊去﹐一重浪滅一重生。相攪相淘無歇日﹐會教山海一時平。

又白浪茫茫與海連﹐平沙浩浩四無邊。暮去朝來淘不住﹐遂令東海變桑田。

又靑艸湖中萬里程﹐黃梅雨裏一人行。愁見灘頭夜泊處﹐風翻暗浪打船聲。

又借問江潮與海水﹐何似君情與妾心。相恨不如潮有信﹐相思始覺海非深。

又海底飛塵終有日﹐山頭化石豈無時。誰道小郎拋小婦﹐船頭一去沒回期。

又隨波逐浪到天涯﹐遷客西還有幾家。卻到帝都重富貴﹐請君莫忘浪淘沙。

憶江南三首江南好﹐風景舊曾諳。日出江花紅勝火﹐春來江水綠如藍。能不憶江南。

又江南憶﹐最憶是杭州。山寺月中尋桂子﹐郡亭枕上看潮頭。何日更重遊。

又江南憶﹐其次憶吳宮。吳酒一杯春竹葉﹐吳娃雙舞醉芙蓉。早晚復相逢。

宴桃源三首前度小花靜院﹐不比尋常時見。見了又還休﹐愁卻等閒分散。腸斷﹐腸斷﹐記取釵橫鬢亂。

又落月西窗驚起﹐好个匆匆些子。鬒鬢嚲輕松﹐凝了一雙秋水。告你﹐告你﹐休向人間整理。

又頻日雅歡幽會﹐打得來來越殺。說著暫分飛﹐蹙損一雙眉黛。無柰﹐無柰﹐兩个心兒總待。

盧貞一首

盧貞﹐字子蒙﹐生卒年不詳。

楊柳枝一樹依依在永丰﹐兩枝飛去杳無蹤。玉皇曾采人間曲﹐應逐歌聲入九重。

張志和﹐字子同﹐自號煙波釣徒﹐生卒年不詳。唐代詞人。

漁父五首西塞山前白鷺飛﹐桃花流水鱖魚肥。靑篛笠﹐綠蓑衣﹐斜風細雨不須歸。

又釣臺漁父褐爲裘﹐兩兩三三舴艋舟。能縱棹﹐慣乘流﹐長江白浪不曾憂。

又雲溪灣裏釣魚翁﹐舴艋爲家西復東。江上雪﹐浦邊風﹐笑著荷衣不嘆窮。

又松江蟹捨主人歡﹐菇飯蒓羹亦共餐。楓葉落﹐荻花幹﹐醉宿漁舟不覺寒。

又靑艸湖中月正圓﹐巴陵漁父棹歌連。釣車子﹐橛頭船﹐樂在風波不用仙。

司空圖一首

司空圖﹐字表聖﹐晚唐詩人。

酒泉子買得杏花﹐十載歸來方始坼﹐假山西畔藥闌東﹐滿枝紅。旋開旋落旋成空。白髮多情人便惜﹐黃昏把酒祝東風﹐且從容。

韓偓二首

韓偓﹐字致堯﹐晚唐詞人。

浣溪沙二首攏鬢新收玉步搖﹐背燈初解繡裙腰﹐枕寒衾冷異香焦。深院下關春寂寂﹐落花和雨夜迢迢﹐恨情暫醉卻無聊。

又宿醉離愁慢髻鬟﹐六銖衣薄惹輕寒﹐慵紅悶翠掩靑鸞。羅補救況兼金菡萏﹐雪肌仍是玉瑯玕﹐骨香腰細更沈檀。

薛能十八首

薛能﹐字太拙﹐累官司至工部尙書。晚唐詞人。

楊柳枝十八首華淸髙樹出深宮﹐南陌柔條帶晚風。誰見輕陰是良夜﹐瀑泉聲伴月明中。

又洛橋晴景覆江船﹐羌笛秋聲濕塞煙。閒想習池公宴罷﹐水蒲風絮夕陽天。

又嫩綠輕懸似綴旒﹐路人遙見隔宮樓。誰能更近丹墀種﹐解播皇風入九州。

又暖風晴日斷浮埃﹐廢路新條發釣臺。處處輕陰可惆悵﹐後人攀折古人栽。

又潭上江邊弱弱垂﹐日髙風靜絮相隨。靑樓一樹無人見﹐正是女郎眠覺時。

又汴水髙懸百萬條﹐風淸兩岸一時搖。隋家力盡虛栽得﹐無限春風屬聖朝。

又和花煙樹九重城﹐夾路春陰十萬營。惟向邊頭不堪望﹐一株憔悴少人行。

又窗外齊垂曉日初﹐樓邊輕暖好風徐。遊人莫道栽無益﹐桃李淸陰卻不如。

又眾木猶寒獨早靑﹐禦溝橋畔曲江亭。陶家舊日應如此﹐一院春條綠透廳。

又帳偃纓垂細復繁﹐人心想在石家園。風條月影皆堪重﹐何事侯門愛樹萱。

又數首新詞帶恨成﹐柳絲牽我我傷情。柔娥幸有腰肢穩﹐試踏吹聲作唱聲。

又髙出軍營遠映橋﹐賊兵曾斫火曾燒。風流性在終難攺﹐依舊春來萬萬條。

又縣依陶令想嫌迂﹐營伴將軍卻太粗。此日與君除萬恨﹐數篇風調更應無。

又朝陽晴照綠楊煙﹐一別通波十七年。應有舊枝無覓處﹐萬條風裏卓旌旃。

又晴垂芳態吐芽新﹐雨擺輕條濕面春。別有出墻髙數尺﹐不知搖動是何人。

又暖梳簪朵事登樓﹐困掛垂楊立地愁。牽斷綠絲攀不及﹐半空懸著玉搔頭。

又西園髙樹後庭根﹐處處尋芳有斷痕。終憶舊時桃葉合﹐一株斜映竹籬門。

又劉白蘇臺總近時﹐當時章句是誰推﹖纖腰舞盡春楊柳﹐未有儂家一首詩。

成文幹十首

成文幹﹐成彥雄﹐字文幹。南唐進士。

楊柳枝十首欲趁寒梅趁得麼﹐雪中偸眼望陽和。陽和若不先畱意﹐這个柔條爭柰何。

又輕籠小徑近誰家﹐玉馬追風翠影斜。愛把長條惱公子﹐惹他頭上海棠花。

又鵝黃剪出小花鈿﹐綴上芳枝色轉鮮。飲散無人收拾得﹐月明階下伴秋千。

又東君愛惜與先春﹐艸澤無人處也新。委屬露華並細雨﹐莫教遲日苦風塵。

又勾踐初迎西子年﹐琉璃爲帚掃溪煙。至今不攺當時色﹐畱與王孫系酒船。

又綠楊移傍小亭栽﹐便擁濃煙撥不開。誰把金刀爲刪掠﹐放教明月入窗來。

又遠接山河髙接雲﹐雨餘洗出半天春。牡丹不用相輕薄﹐自有淸陰覆得人。

又掩映鶯花媚有餘﹐風流才調比應無。朝朝奉禦龍池上﹐不羨靑松拜大夫。

又王孫宴罷曲江池﹐折得春光伴醉歸。怪得美人爭鬥乞﹐要他濃翠染羅衣。

又殘照林梢弱數枝﹐能招醉客上金堤。馬嬌如練纓如火﹐瑟瑟陰中步步嘶。

馮延巳三首

馮延巳﹐字正中﹐南唐詞人。

搗練子深院靜﹐小庭空﹐斷續寒砧斷續風。早是夜長人不寢﹐數聲和月到簾櫳。

謁金門風又起﹐吹皺一池春水。閒引鴛鴦花徑裏﹐手挼紅杏蕊。斗鴨闌干獨倚﹐碧玉瓏璁斜墜。終日望君君不至﹐舉頭聞鵲喜。

玉樓春雪云乍變春云簇﹐漸覺年華堪縱目。北枝梅蕊犯寒開﹐南浦波紋如酒綠。芳菲次第長相續﹐自是情多無處足。尊前百計得春歸﹐莫爲傷春眉黛蹙。

溫飛卿五首

溫飛卿﹐卽溫庭筠﹐見《花間集》卷第一。

菩薩蠻五首玉纖彈處眞珠落﹐流多暗濕鉛華薄。春露浥朝華﹐秋波浸晚霞。風流心上物﹐本爲風流出。看取薄情人﹐羅衣無此痕。

又南園滿地堆輕絮﹐愁聞一霎淸明雨。雨後卻斜陽﹐或者花零落香。無言彈睡臉﹐枕上屏山淹。時節欲黃昏﹐無聊獨倚門。

又夜來皓月才當午﹐重門悄悄無人語。深處麝煙長﹐臥時畱薄妝。當年還自惜﹐往事那堪憶。花露月明殘﹐錦衾知曉寒。

又雨晴夜合玲瓏月﹐萬枝香弱紅絲拂。閒夢憶金堂﹐滿庭萱艸長。繡簾垂籙簌﹐眉黛遠山綠。春水渡溪橋﹐憑闌魂欲消。

又竹風輕動庭除冷﹐珠簾月上玲瓏影。山枕隱穠妝﹐綠檀金鳳皇。兩蛾愁黛淺﹐故國吳宮遠。春恨正關情﹐畫樓殘點聲。

皇甫松十首

怨回紇二首白首南朝女﹐愁聽異域歌。收兵頡利國﹐飲馬胡盧河。毳布鮏羴久﹐穹廬歲月多。雕窠城上宿﹐吹笛淚滂沱。

又祖席駐徵棹﹐開帆候信潮。隔筵桃葉泣﹐吹管杏花飄。船去鷗飛閣﹐人歸塵上橋。別離惆悵淚﹐江路濕紅蕉。

竹枝六首檳榔花發﹝竹枝﹞鷓鴣啼﹝女兒﹞﹐雄飛煙瘴﹝竹枝﹞雌亦飛﹝女兒﹞。

又木棉花盡﹝竹枝﹞荔枝垂﹝女兒﹞﹐千花萬花﹝竹枝﹞待郎歸﹝女兒﹞。

又芙蓉並蒂﹝竹枝﹞一心連﹝女兒﹞﹐花侵隔子﹝竹枝﹞眼應穿﹝女兒﹞。

又筵中蠟燭﹝竹枝﹞淚珠紅﹝女兒﹞﹐合歡桃核﹝竹枝﹞兩人同﹝女兒﹞。

又斜江風起﹝竹枝﹞動橫波﹝女兒﹞﹐劈開蓮子﹝竹枝﹞苦心多﹝女兒﹞。

又山頭桃花﹝竹枝﹞谷底杏﹝女兒﹞﹐兩花窈窕﹝竹枝﹞遙相映﹝女兒﹞。

拋球樂二首紅撥一聲飄﹐輕裘墜越綃。墜越綃﹐帶翻金孔雀﹐香滿繡蜂腰。少少拋分散﹐花枝正索饒。

又金蹙花球小﹐眞珠繡帶垂。繡帶垂﹐幾回衝鳳蠟﹐千度入香懷。上客終須醉﹐觥盂且亂排。

韋莊五首

怨王孫錦裏蠶市﹐滿街珠翠﹐千萬紅妝。玉蟬金雀﹐寶髻花簇鳴璫﹐繡衣長。日斜歸去人難見﹐靑樓遠﹐隊隊行雲散。不知今夜﹐何處深鎖蘭房﹐隔仙鄕。

定西番二首挑盡金燈紅燼﹐人灼灼﹐漏遲遲﹐未眠時。斜倚銀屏無語﹐閒愁上翠眉。悶殺梧桐殘雨﹐滴相思。

又芳艸叢生結縷﹐花艷艷﹐雨蒙蒙﹐曉庭中。塞遠久無音問﹐愁消鏡裏紅。紫燕黃鸝猶生﹐恨何窮。

淸平樂二首瑣窗春暮﹐滿地梨花雨。君不歸來情又去﹐紅淚散沾金縷。夢魂飛斷煙波﹐傷心不柰春何。空把金鍼獨坐﹐鴛鴦愁繡雙窠。

又綠楊春雨﹐金綫飄千縷。花拆香枝黃鸝語﹐玉勒雕鞍何處。碧窗望斷燕鴻﹐翠簾睡眼溟蒙。寶瑟誰家彈罷﹐含悲斜倚屏風。

張泌一首

江城子窄羅衫子薄羅裙﹐小腰身﹐晚妝新。每到花時﹐長是不宜春。早是自家無气力﹐更被伊﹐惡憐人。

毛文錫一首

巫山一段雲貌掩巫山色﹐才過濯錦波。阿誰提筆上銀河﹐月裏寫嫦娥。薄薄施鉛粉﹐盈盈掛綺羅。菖蒲花役魂夢多﹐年代屬元和。

歐陽炯三十一首

南歌子錦帳銀燈影﹐紗窗玉漏聲。迢迢永夜夢難成﹐愁對小庭秋色﹐月空明。

漁父二首擺脫塵機上釣船﹐免教榮辱有流年。無系絆﹐沒愁煎﹐須信船中有散仙。

又風浩寒溪照膽明﹐小君山上玉蟾生。荷露墜﹐翠煙輕﹐撥剌遊魚幾个驚。

巫山一段雲二首絳闕登眞子﹐飄飄禦彩鸞。碧虛風雨佩光寒﹐斂袂下云端。月帳朝霞薄﹐星冠玉蕊攢。遠遊蓬島降人間﹐特地拜龍顏。

又春去秋來也﹐愁心似醉醺。去時邀約早回輪﹐及去又何曾。歌扇花光黦﹐衣珠滴淚新。恨身翻不作車塵﹐萬里得隨君。

春光好九首天初暖﹐日初長﹐好春光。萬匯此時皆得意﹐競芬芳。筍迸苔錢嫩綠﹐花偎雪塢濃香。誰把金絲裁剪卻﹐掛斜陽。

又花滴露﹐柳搖煙﹐艷陽天。雨霽山櫻紅欲爛﹐谷鶯遷。飲處交飛玉斝﹐遊時倒把金鞭。風颭九衢楡葉動﹐簇靑錢。

又胸脯雪﹐臉分蓮﹐理繁弦。纖指飛翻金鳳語﹐轉嬋娟。嘈囋如敲玉佩﹐淸泠似滴香泉。曲罷問郎名个甚﹐想夫憐。

又磧香散﹐渚冰融﹐暖空蒙。飛絮悠揚徧虛空﹐惹輕風。柳眼煙來點綠﹐花心日與妝紅。黃雀錦鸞相對舞﹐近簾櫳。

又雞樹綠﹐鳳池淸﹐滿神京。玉免宮前金榜出﹐列仙名。疊雪羅袍接武﹐團花駿馬嬌行。開宴錦江遊爛漫﹐柳煙輕。

又芳叢肅﹐綠筵張﹐兩心狂。空遣橫波傳意緒﹐對笙簧。𨿽似安仁擲果﹐未聞韓壽分香。流水桃花情不已﹐待劉郎。

又垂繡幔﹐掩云屏﹐想盈盈。雙枕珊瑚無限情﹐翠釵橫。幾見纖纖動處﹐時聞款款嬌聲。卻出錦屏妝面了﹐理秦箏。

又金轡響﹐玉鞭長﹐映垂楊。堤上采花筵上醉﹐滿衣香。無處不攜弦管﹐直應占斷春光。年少王孫何處好﹐競尋芳。

又蘋葉嫩﹐杏花明﹐畫船輕。雙浴鴛鴦出綠汀﹐棹歌聲。春水無風無浪﹐春來半雨半晴。紅粉相隨南浦晚﹐莫辭行。

西江月二首月映長江秋水﹐分明冷浸星河。淺沙汀上白雲多﹐雪散幾叢蘆葦。扁舟倒影寒潭裏﹐煙光遠罩輕波。笛聲何處響漁歌﹐兩岸蘋香暗起。

又水上鴛鴦比翼﹐巧將繡作羅衣。鏡中重畫遠山眉﹐春睡起來無力。鈿雀穩簪云髻綠﹐含羞時想佳期。臉邊紅艷對花枝﹐猶占鳳樓春色。

赤棗子二首夜悄悄﹐燭熒熒﹐金鑪香盡酒初醒。春睡起來回雪面﹐含羞不語倚云屏。

又蓮臉薄﹐柳眉長﹐等閒無事莫思量。每一見時明月夜﹐損人情思斷人腸。

女冠子二首薄妝桃臉﹐滿面縱橫花靨﹐艷情多。綬帶盤金縷﹐輕裙透碧羅。含羞眉乍斂﹐微語笑相和。不會頻偸眼﹐意如何。

又秋宵秋月﹐一朵荷花初發﹐照前池。搖曳燻香夜﹐嬋娟對鏡時。蕊中千點淚﹐心裏萬條絲。恰似輕盈女﹐好風姿。

玉樓春二首日照玉樓花似錦﹐樓上醉和春色寢。綠楊風送小鶯聲﹐殘夢不成離玉枕。堪愛晚來韶景甚﹐寶柱秦箏方再品。靑蛾紅臉笑來迎﹐又向海棠花下飲。

又春早玉樓煙雨夜﹐簾外櫻桃花半謝。錦屏香冷繡衾寒﹐怊悵憶君無計捨。侵曉鵲聲來砌下﹐鸞鏡殘妝紅粉罷。黛眉雙點不能描﹐畱待玉郎歸日畫。

更漏子二首玉闌干﹐金甃井﹐月照碧梧桐影。獨自个﹐立多時﹐露華濃濕衣。一向凝情望﹐待得不成模樣。𨿽叵耐﹐又尋思﹐怎生嗔得伊。

又三十六宮秋夜水﹐露華點滴髙梧。丁丁玉漏咽銅壺﹐明月上金鋪。紅綫毯﹐博山鑪﹐香風暗觸流蘇。羊車一去長靑蕪﹐鏡塵鸞影孤。

定風波暖日閒窗映碧紗﹐小池春水浸晴霞。數樹海棠紅欲盡﹐爭忍﹐玉閨深掩過年華。獨憑繡牀方寸亂﹐腸斷﹐淚珠穿破臉邊花。鄰捨女郎相借問﹐音信﹐教人休道未還家。

木蘭花兒家夫婿心容易﹐身又不來書不寄。閒庭獨立鳥關關﹐爭忍拋奴深院裏。悶向綠紗窗下睡﹐睡又不成愁已至。今年卻憶去年春﹐同在木蘭花下醉。

淸平樂春來階砌﹐春雨如絲細。春池滿飄紅杏蒂﹐春燕舞隨風勢。春幡細縷春繒﹐春閨一點春燈。自是春心撩亂﹐非干春夢無憑。

菩薩蠻四首曉來中酒和春睡﹐四肢無力雲鬟墜。斜臥臉波春﹐玉郎休惱人。日髙猶未起﹐爲戀鴛鴦被。鸚鵡語金籠﹐道兒還是慵。

又紅鑪暖閣佳人睡﹐隔簾飛雪添寒气。小院奏竹歌﹐香風族綺羅。酒傾金盞滿﹐蘭燭重開宴。公子醉如泥﹐天街聞馬嘶。

又翠眉雙臉新妝薄﹐幽閣斜捲靑羅幕。寒食百花時﹐紅繁香滿枝。雙雙梁燕語﹐蝶舞相隨去。腸斷正思君﹐閒眠冷繡茵。

又畫屏繡閣三秋雨﹐香唇膩臉偎人語。語罷欲天明﹐嬌多夢不成。曉街鐘鼓絕﹐嗔道如今別。特地气長吁﹐倚屏彈淚珠。

和凝七首

江城子五首初夜含嬌入洞房﹐理殘妝﹐柳眉長。翡翠屏中﹐親爇玉鑪香。整頓金鈿呼小玉﹐排紅燭﹐待潘郎。

又竹裏風生月上門﹐理秦箏﹐對云屏。輕撥朱弦﹐恐亂馬嘶聲。含恨含嬌獨自語﹐今夜月﹐太遲生。

又斗轉星移玉漏頻﹐已三更﹐對棲鶯。歷歷花間﹐似有馬蹄聲。含笑整衣開繡戶﹐斜斂手﹐下階迎。

又迎得郎來入繡闈﹐語相思﹐連理枝。鬢亂釵垂﹐梳墮印山眉。婭奼含情嬌不語﹐纖玉手﹐撫郎衣。

又帳裏鴛鴦交頸情﹐恨雞聲﹐天已明。愁見街前﹐還是說歸程。臨上馬時期後會﹐待梅綻﹐月初生。

喜遷鶯曉月墜﹐宿煙波﹐銀燭錦屏敧。建章欲曉玉繩低﹐宮漏出花遲。春態淺﹐來雙燕﹐紅日漸長一綫。嚴妝鐘罷囀黃鸝﹐飛上萬年枝。

麥秀兩歧涼簟鋪斑竹﹐鴛枕並紅玉。臉蓮紅﹐眉柳綠﹐胸雪宜新浴。淡黃衫子裁春縠﹐異香芬馥。羞道教回燭﹐未慣雙雙宿。樹連枝﹐魚比目﹐掌上腰如束。嬌嬈不柰人拳跼﹐黛眉微蹙。

孫光憲二十三首

浣溪沙十首風撼芳菲滿院香﹐四簾慵捲日初長﹐鬢云垂枕響微鍠。春夢未成愁寂寂﹐佳期難會信茫茫。萬般心﹐千點淚﹐泣蘭堂。

又碧玉衣裳白玉人﹐翠眉紅臉小腰身﹐瑞雲飛雨逐行雲。除卻弄珠兼解佩﹐便隨西子與東鄰﹐是誰容易比眞眞。

又何事相逢不展眉﹐苦將情分惡猜疑﹐眼前行止想應知。半恨半嗔回面處﹐和嬌和淚泥人時﹐萬般饒得爲憐伊。

又落絮飛花滿帝城﹐看看春盡又傷情﹐歲華頻度想堪驚。風月豈惟今日恨﹐煙霄終待此身榮﹐未甘虛老負平生。

又靜想離愁暗淚零﹐欲棲雲雨計難成﹐少年多是薄情人。萬種保持圖永遠﹐一般模樣負神明﹐到頭何處問平生。

又試問於誰分最多﹐便隨人意轉橫波﹐縷金衣上小雙鵝。醉後愛稱嬌姐姐﹐夜來畱得好哥哥﹐不知情事久長麼。

又時墜空階折早秋﹐細煙輕霧鎖妝樓﹐寸心雙淚慘嬌羞。風月但牽魂夢苦﹐歲華偏感別離愁﹐恨和相憶兩難酬。

又月淡風和畫閣深﹐露桃煙柳影相侵﹐斂眉凝緒夜沈沈。長有夢魂迷別浦﹐豈無春病入愁心﹐少年何處戀虛襟。

又自入春來月夜稀﹐今宵蟾彩倍凝暉﹐彊開襟袍出簾帷。嚙指暗思花下約﹐憑闌羞睹淚痕衣﹐薄情狂蕩幾時歸。

又十五年來錦岸遊﹐未曾何處不風流﹐好花長與萬金酬。滿眼利名渾信運﹐一生狂蕩恐難休﹐且陪煙月醉紅樓。

定風波簾拂疏香斷碧絲﹐淚衫還滴繡黃鸝。上國獻書人不在﹐凝黛﹐晚庭又是落花時。春日自長心自促﹐翻覆﹐年來年去負前期。應是秦云兼楚雨﹐畱住﹐向花誇說月中枝。

南歌子二首艷冶靑樓女﹐風流字楚眞。驪珠美玉未爲珍﹐窈窕一枝芳柳﹐入腰身。舞袖頻回雪﹐歌聲幾動塵。慢凝秋水顧情人﹐只緣傾國著處﹐覺生春。

又映月論心處﹐偎花見面時。倚郎和袖撫香肌﹐遙指畫堂深院﹐許相期。解佩君非晚﹐虛襟我未遲。願如連理合歡枝﹐不似五陵狂蕩﹐薄情兒。

應天長翠凝仙艷非凡有﹐窈窕年華方十九。鬢如雲﹐腰似柳﹐妙對綺筵歌綠酒。醉瑤臺﹐攜玉手﹐共宴此宵相偶。魂斷晚窗分首﹐淚沾金縷袖。

生查子四首春病與春愁﹐何事年年有。半爲枕前人﹐半爲花間酒。醉金尊﹐攜玉手﹐共作鴛鴦偶。倒載臥云屏﹐雪面腰如柳。

又爲惜美人嬌﹐長有如花笑。半醉倚紅妝﹐轉語傳靑鳥。眷方深﹐憐恰好﹐惟恐相逢少。似這一般情﹐肯信春光老。

又淸曉牡丹芳﹐紅艷凝金蕊。年占錦江春﹐永認笙歌地。感人心﹐爲物瑞﹐爛漫煙光裏。戴上玉釵時﹐迥與凡花異。

又窗雨阻佳期﹐盡日顒然坐。簾外正淋漓﹐不覺愁如鎖。夢難裁﹐心欲破﹐淚逐檐聲墜。想得玉人情﹐也合思量我。

遐方怨紅綬帶﹐錦香囊﹐爲表花前意﹐殷勤贈玉郎。此時更役心腸﹐轉添秋夜夢魂狂。思艷質﹐想嬌妝﹐願早傳金盞﹐同歡臥醉鄕。任人情妒﹐惡猜防﹐到頭須使似鴛鴦。

更漏子四首燭熒煌﹐香旖旎﹐閒放一堆鴛被。慵就寢﹐獨無憀﹐相思魂欲消。不會得﹐這心力﹐判了依前還憶。空自怨﹐柰伊何﹐別來情更多。

又掌中珠﹐心中气﹐愛情豈將容易。花下月﹐枕前人﹐此生誰更親。交頸語﹐合歡身﹐便同比目金麟。連繡枕﹐臥紅茵﹐霜天暖似春。

又對秋深﹐離恨苦﹐數夜滿庭風雨。凝想坐﹐斂愁眉﹐孤心似有違。紅窗靜﹐畫簾垂﹐魂消地角天涯。和淚聽﹐斷腸窺﹐漏移燈暗時。

又求君心﹐風韻別﹐渾似一團煙月。歌皓齒﹐舞紅籌﹐花時醉上樓。能婉媚﹐解嬌羞﹐王孫忍不攀畱。惟我恨﹐未綢繆﹐相思魂夢愁。

魏承班六首

生查子離別又經年﹐獨對芳菲景。嫁得薄情夫﹐長袍相思病。花紅柳綠間晴空﹐蝶舞雙雙影。羞看繡羅衣﹐爲有金鸞並。

滿宮花寒夜長﹐更漏永﹐愁見透簾月影。王孫何處不歸來﹐應在倡樓酩酊。金鴨無香羅帳冷﹐羞更雙鸞交頸。夢中幾度見兒夫﹐不忍罵伊薄幸。

菩薩蠻玉容光照菱花影﹐沈沈臉上秋波冷。白雪一聲新﹐雕梁起暗塵。寶釵搖翡翠﹐香惹芙蓉醉。攜手入鴛衾﹐誰人知此心。

謁金門三首煙水闊﹐人值淸明時節。雨細花零鸚語切﹐愁腸千萬結。雁去音徽斷絕﹐有恨欲憑誰說。無事傷心猶不徹﹐春時容易別。

又春欲半﹐堆砌落花千片。早是潘郎長不見﹐忍聽雙語燕。飛絮晴空揚遠﹐風送誰家弦管。愁倚畫屏凡事懶﹐淚沾金縷綫。

又長思憶﹐思憶佳人輕擲。霜月透簾澄夜色﹐小屏山凝碧。恨恨君何太極﹐記得嬌嬈無力。獨坐思量愁似織﹐斷腸煙水隔。

閻選二首

謁金門美人浴﹐碧沼蓮開芬馥。雙髻綰雲顏似玉﹐素蛾輝淡綠。雅態芳姿閒淑﹐雪映鈿裝金斛。水濺靑絲珠斷續﹐酥融香透肉。

定風波江水沈沈帆影過﹐遊魚到晚透寒波。渡口雙雙飛白鳥﹐煙裊﹐蘆花深處隱漁歌。扁舟短棹歸蘭浦﹐人去﹐蕭蕭竹徑透靑莎。深夜無風新雨歇﹐涼月﹐露迎珠顆入園荷。

尹鶚十一首

江城子裙拖碧﹐步飄香﹐纖腰束素長。鬢雲光﹐拂面瓏璁﹐膩玉碎凝妝。寶柱秦箏彈向晚﹐弦促雁﹐更思量。

河滿子雲雨常陪勝會﹐笙歌慣逐閒遊。錦裏風光應占﹐玉鞭金勒驊驑。戴月潛穿深曲﹐和香醉脫輕裘。方喜正同鴛帳﹐又言將往皇州。每憶良宵公子伴﹐夢魂長掛紅樓。欲表傷離情味﹐丁香結在心頭。

女冠子雙成伴侶﹐去去不知何處。有佳期﹐霞披金絲薄﹐花冠玉葉危。懶乘丹鳳子﹐學誇小龍兒。叵耐天風緊﹐挫腰肢。

菩薩蠻二首嗚嗚曉角調如語﹐畫樓三會喧雷鼓。枕上夢方殘﹐月光鋪水寒。蛾眉應斂翠﹐咫尺同千里。宿酒未全消﹐滿懷離恨饒。

又錦茵閒襯丁香枕﹐銀釭燼落猶慵寢。顒坐徧紅鑪﹐誰知情緒孤。少年狂蕩慣﹐花曲長牽絆。去便不歸來﹐空教駿馬回。

撥棹子二首風切切﹐深秋月﹐十朵芙蓉繁艷歇。小檻細腰無力﹐空贏得﹐目斷魂飛何處說。寸心恰似丁香結﹐看看瘦盡胸前雪。偏掛恨﹐少年拋擲﹐羞覷見﹐繡被堆紅閒不徹。

又丹臉膩﹐雙靨媚﹐冠子縷金裝翡翠。將一朵﹑瓊花堪比。窠窠繡﹐鸞鳳衣裳香窣地。銀臺蠟燭滴紅淚﹐淥酒勸人教半醉。簾幕外﹑月華如水。特地向﹐空帳顚狂不肯睡。

金浮圖繁華地﹐王孫富貴﹐玳瑁筵開﹐下朝無事。壓紅茵﹑鳳舞黃金翅。玉立纖腰﹐一片揭天歌吹﹐滿目綺羅珠翠。和風澹蕩﹐偸散沈檀气。堪判醉﹐韶光正媚。坼盡牡丹﹐艷迷人意﹐金張許史應難比。貪戀歡娛﹐不覺金烏墜。還惜會難別易﹐金船更勸﹐勒住花驄轡。

秋夜月三秋佳節。翠晴空﹐凝碎露﹐茱萸千結。菊蕊和煙輕拈﹐酒浮金屑。徵雲雨﹐調絲竹﹐此時難掇。歡極一片﹐艷歌聲揭。黃昏慵別。炷沈煙﹐燻繡被﹐翠帷同歇。醉並鴛鴦雙枕﹐暖偎春雪。語丁寧﹐情委曲﹐論心正切。深夜窗透﹐數條斜月。

淸平樂二首低紅斂翠﹐盡日思閒事。髻滑鳳凰釵欲墜﹐雨打梨花滿地。繡衣獨倚闌干﹐玉容似怯春寒。應待少年公子﹐鴛幃深處同歡。

又芳年妙妓﹐淡拂鉛華翠。輕笑自然生百媚﹐爭那尊前人意。酒傾琥珀杯時﹐更堪能唱新詞。贈得王孫狂處﹐斷腸一搦腰肢。

李珣十八首

中興樂後庭寂寂日初長﹐翩翩蝶舞紅芳。繡簾垂地﹐金鴨無香。誰知春思如狂﹐憶蕭郎。等閒一去﹐程遙信斷﹐五嶺三湘。休開鸞鏡學宮妝﹐可能更理笙簧。倚屏凝睇﹐淚落成行。手尋裙帶鴛鴦﹐暗思量。忍孤前約﹐教人花貌﹐虛老風光。

漁父三首水接衡門十里餘﹐信船歸去臥看書。輕爵祿﹐慕玄虛﹐莫道漁人只爲魚。

又避世垂綸不記年﹐官髙爭得似君閒。傾白酒﹐對靑山﹐笑指柴門待月還。

又棹警鷗飛水濺袍﹐影隨潭面柳垂絳。終日醉﹐絕塵勞﹐曾見錢塘八月濤。

南鄕子七首攜籠去﹐采菱歸﹐碧波風起雨霏霏。趁岸小船齊棹急﹐羅衣濕﹐出向桃榔樹下立。

又云髻重﹐葛衣輕﹐見人微笑亦多情。拾翠采珠能幾許﹐來還去﹐爭及村居織機女。

又登畫舸﹐泛淸波﹐采蓮時唱采蓮歌。欄棹聲齊羅袖斂﹐池光氈﹐驚起沙鷗八九點

又雙髻墜﹐小眉彎﹐笑隨女伴下春山。玉纖遙指花深處﹐爭回顧﹐孔雀雙雙迎日舞。

又紅豆蔻﹐紫玫瑰﹐謝娘家傍越王臺。一曲鄕歌齊撫掌﹐堪遊賞﹐酒酌螺杯流水上。

又山果熟﹐水花香﹐家家風景有池塘。木蘭舟上珠簾捲﹐歌聲遠﹐擲子酒傾鸚鵡盞。

又新月上﹐遠煙開﹐慣隨湖水采珠來。棹穿花過歸溪口﹐沽春酒﹐小艇纜牽垂岸柳。

定風波五首志在煙霞慕隱淪﹐功成歸看五湖春。一時舟中吟復醉﹐雲水﹐此時方認自由身。花鳥爲鄰鷗作侶﹐深處﹐經年不見市朝人。已得希夷微妙旨﹐潛喜﹐荷衣蕙帶絕纖塵。

又十載逍遙物外居﹐白雲流水似相於。乘興有時攜短棹﹐江島﹐誰知求道不求魚。到處等閒邀鶴伴﹐春岸﹐野花香气撲琴書。更飲一杯紅霞酒﹐回首﹐半鉤新月貼淸虛。

又又見新巢燕子歸﹐阮郎何事絕音徽。簾外西風黃葉落﹐池閣﹐隱莎蛩叫雨霏霏。愁坐算程千萬里﹐等閒經歲兩心違。聽鵲憑龜無定處﹐不知﹐淚痕流在畫羅衣。

又雁過秋空夜未央﹐隔窗煙月鎖蓮塘。往事豈堪容易想﹐惆悵﹐故人迢遞在瀟湘。縱有回文重疊意﹐誰寄﹖解鬟臨鏡泣殘妝。沈水香消金鴨冷﹐愁水﹐候虫聲接杵聲長。

又簾外煙和月滿庭﹐此時閒坐若爲情。小閣擁鑪殘酒醒﹐愁聽﹐寒風葉落一聲聲。惟恨玉人芳信阻﹐雲雨﹐屏帷寂寞夢難成。斗轉更闌心杳杳﹐將曉﹐銀釭斜照綺翠橫。

西溪子二首馬上見時如夢﹐認得臉波相送。柳堤長﹐無限意﹐夕陽裏﹐醉把金鞭欲墜。歸去想嬌嬈﹐暗魂消。

又金縷翠鈿浮動﹐妝罷倚窗圓夢。日髙時﹐春已老﹐人未到﹐滿地落花慵掃。離思正難緘﹐燕喃喃。

李王八首

李王﹐卽李煜﹐南唐後主。

望江南二首多少恨﹐昨夜夢魂中﹕還似舊時遊上苑﹐車如流水馬如龍﹐花月正春風。

又多少淚﹐斷臉復橫頤。心事莫將和淚說﹐鳳笙休向淚時吹﹐腸斷更無疑。

更漏子大石調柳絲長﹐春雨細﹐花外漏聲迢遞。驚塞雁﹐起寒烏﹐畫屏金鷓鴣。香霧薄﹐透重幕﹐惆悵謝家池閣。紅燭背﹐繡帷垂﹐夢長君不知。

蝶戀花遙夜亭臯閒信步﹐乍過淸明﹐早覺傷春暮。數點雨聲風約住﹐朦朧澹月云來去。桃杏依依風暗度﹐誰在秋千﹐笑裏低低語。一片芳心千萬緒﹐人間沒个安排處。

淸平樂別來春半﹐角目愁腸斷。砌下落梅如雪亂﹐拂了一身還滿。雁來音信無憑﹐路遙歸夢難成。離恨恰如春艸﹐更行更遠還生。

采桑子羽調亭前春逐紅英盡﹐舞態徘徊。細雨霏霏﹐不放雙眉時暫開。綠窗冷靜芳音斷﹐香印成灰。可柰情懷﹐欲睡朦朧入夢來。

喜遷鶯曉月墜﹐宿煙微﹐無語枕頻敧。夢回芳艸思依依﹐天遠雁聲稀。啼鶯散﹐餘花亂﹐寂寞畫堂深院。片紅休掃盡從伊﹐畱待舞人歸。

浣溪沙菡萏香消翠葉殘﹐西風愁起綠波間﹐還與韶光共憔悴﹐不堪看﹗細雨夢回雞塞遠﹐小樓吹徹玉笙寒。多少淚珠何限恨﹗倚闌干。

馮延巳七首

羅敷艷歌二首小庭雨過春將盡﹐片片花飛。獨折殘枝﹐不語憑闌只自知。玉堂香暖珠簾捲﹐雙燕歸來。舊約難期﹐肯信韶華得幾時。

又馬嘶人語春風岸﹐芳艸綿綿。楊柳橋邊﹐落日髙樓酒旆懸。舊愁新恨知多少﹖目斷遙天。獨立花前﹐更聽笙歌滿畫船。

更漏子二首夜初長﹐人近別﹐夢覺一窗殘月。鸚鵡臥﹐蟪蛄鳴﹐西風寒未成。紅蠟燭﹐彈棋局﹐牀上畫屏山綠。搴繡幌﹐倚瑤琴﹐前歡淚滴襟。

又玉鑪煙﹐紅燭淚﹐偏時畫堂秋思。眉翠薄﹐鬢云殘﹐夜長衾枕寒。梧桐樹﹐三更雨﹐不道離情正苦。一葉葉﹐一聲聲﹐空階滴到明。

臨江仙冷江飄起桃花片﹐靑春意緒闌珊。髙樓簾幕捲輕寒﹐酒餘人散﹐獨自倚闌干。夕陽千里連芳艸﹐風光愁殺王孫。徘徊飛盡碧天云﹐風城何處﹐明月照黃昏。

虞美人二首畫簾新霽情蕭索﹐深夜垂珠箔。洞房人睡月蟬娟﹐梧桐雙影上珠軒﹐立階前。髙樓何處連宵宴﹖塞管聲幽怨。一聲已斷別離心﹐舊歡拋棄杳難尋﹐恨沈沈。

又碧波朱戶垂簾暮﹐簾下鶯鶯語。薄羅衣舊泣靑春﹐野花芳艸逐年新﹐事難論。鳳笙何處髙樓月﹐幽怨憑誰說﹖亭亭殘照上梧桐﹐一時彈淚與東風﹐恨重重。

李王一首

子夜啼花明月暗籠輕霧﹐今宵好向郎邊去。剗襪步香苔﹐手提金縷鞋。畫堂南畔見﹐一向偎人顫。好爲出來難﹐教君恣意憐。

庾傳素一首

木蘭花木蘭紅艷多情態﹐不似凡花人不愛。移來孔雀檻邊栽﹐折向鳳凰釵上戴。是何芍藥爭風彩﹐自共牡丹長作對。若教爲女嫁東風﹐除卻黃鸝難匹配。

劉侍讀一首

劉侍讀﹐劉保義﹐生卒年不詳﹐後蜀時官司戶部郎中。

生查子雙調深秋更漏長﹐滴盡銀臺燭。獨步出幽閨﹐月晃波澄綠。菱荷風乍觸﹐一對鴛鴦宿。虛棹玉釵驚﹐驚起還相續。

歐陽彬一首

生查子竟日畫堂歡﹐入夜重開宴。剪燭蠟煙香﹐促席花光顫。待得月華來﹐滿院如鋪練。門外簇驊驑﹐直待更深散。

許岷二首

木蘭花二首大石調小庭日晚花零落﹐倚戶無聊妝臉薄。寶箏金鴨任生塵﹐繡畫工夫全放卻。有時覷著同心結﹐萬恨千愁無處說。當初不合盡饒伊﹐贏得如今長恨別。

又江南日暖芭蕉展﹐美人折得親裁剪。書成小柬寄情人﹐臨行更把輕輕拈。其中拈破相思字﹐卻恐郎疑蹤不似。若還猜妾倩人書﹐誤了平生多少事。

林楚煙一首

菩薩蠻中呂宮畫堂春晝重珠箔﹐臥來揉惹金釵落。簟滑枕頭移﹐鬢蟬狂欲飛。笑拖妖眼慢﹐羅袖籠花畫。重道好郎君﹐人前莫惱人。

薛昭蘊一首

謁金門春滿院﹐疊損羅衣金綫。睡覺水晶簾未捲﹐簾前雙語燕。斜捲金鋪一扇﹐滿地落花千片。早是相思腸欲斷﹐忍教頻夢見。

徐昌圖三首

木蘭花雙調沈檀煙起盤紅霧﹐一箭霜風歡繡戶。漢宮花面學梅妝﹐謝女雪詩裁柳絮。長垂夾幕孤鸞舞﹐旋炙銀笙雙鳳語。紅窗酒病嚼寒冰﹐冰損相思無夢處。

臨江仙飲散離亭西去﹐浮生長恨飄蓬。回頭煙柳漸重重﹐澹雲孤雁遠﹐寒日暮天紅。今夜畫船何處﹖潮平淮月朦朧。酒醒人靜柰愁濃﹐殘燈孤枕夢﹐輕浪五更風。

河傳秋光滿目。風淸露白﹐蓮紅水綠。何處夢回﹖弄珠拾翠盈盈﹐倚蘭橈﹐眉黛蹙。采蓮調穩﹐吳侶聲相續﹐倚棹吳江曲。鷺起暮天﹐幾雙交頸鴛鴦﹐入蘆花﹐深處宿。

