葛立方《歸愚詞》

卜算子

明鏡蓋紅蕖﹐軒戶臨煙渚。窣窣珠簾淡淡風﹐香裏開尊俎。

莫把碧筒彎﹐恐帶荷心苦。喚我溪邊太乙舟﹐瀲灩盛芳醑。

卜算子

裊裊水芝紅﹐脈脈蒹葭浦。淅淅西風淡淡煙﹐幾點疏疏雨。

艸艸展杯觴﹐對此盈盈女。葉葉紅衣當酒船﹐細細流霞舉。

水調歌頭

睡鴨凝香縷﹐白酒瀉無聲。郊墟不辦羊酪﹐照箸紫絲蓴。此去靑山深處﹐邀得白雲爲伴﹐絕意請長纓。一舸背君去﹐幾幅布帆輕。

帝恩重﹐容祿隱﹐吏祠庭。膝間文度安親﹐得計是揚名。珍重金蘭交契﹐共惜匆匆別去﹐送我幾煙林。異日懷君﹐凝睇亂層岑。

水龍吟

九州雄傑溪山﹐遂安自古稱佳處。云迷半嶺﹐風號淺瀨﹐輕舟斜渡。朱閣橫飛﹐漁無恙﹐鳥啼林塢。弔髙人陳迹﹐空瞻遺像﹐知英烈﹑垂千古。

憶昔龍飛光武。悵當年﹑故人何許。羊裘自貴﹐龍章難換﹐不如歸去。七里溪邊﹐鸕鷥鴻畔﹐一蓑煙雨。嘆如今宕子﹐翻將釣手遮日﹐向西秦路。

玉漏遲

窗戶明環堵。山容黛染﹐水光綃舞。荷蓋擎煙﹐花映步波神女。嫩臉鉛華掩素﹐無語向﹑薰風凝佇。晴又雨。徵鞞隱隱﹐云洲沙渚。

須臾風捲還晴﹐看香泄丹囊﹐乍飄炷。魚颭荷衣﹐珠顆亂無數。休話金沙玉井﹐爭似我﹑神龜�處。觴爲舉。何人解歌金縷。

玉樓春

靑女飛花濃剪水。寒气霏微度窗紙。人間那得骨爲簾﹐罏有麒麟尊有蟻。

笙簧凍澀閒纖指。香霧暖燻羅帳底。卻教試作忽雷聲﹐往往驚開桃與李。

多麗

冷云收﹐小園一段瑤芳。乍春來﹑未回窮臘﹐幾枝開犯嚴霜。傍黃昏﹑暗香浮動﹐照淸淺﹑疏影低昂。卻月幽姿﹐含章媚態﹐姮娥姑射下仙鄕。倚闌看﹑殷勤持酒﹐索笑也何妨。堪憐處﹐東君不管﹐獨自淒涼。

算何人﹑爲伊銷斷﹐古今才子篇章。有西湖﹑賦詩處士﹐�東閣﹑年少臺郎。驛使來時﹐吳王醉處﹐幾番牽動廣平腸。剩宴賞﹑微酸如豆﹐又是隔年長。髙樓外﹐莫教羌管﹐吹墮寒香。

多麗

破波光如鏡﹐三翼輕舟。對雨餘﹑重巖疊嶂﹐何妨影墮淸流。望芙蕖﹑渺然如海﹐張云錦﹑掩映汀洲。出水奇姿﹐淩波艷態﹐眼看�葉弄新秋。恍疑是﹑金沙池內﹐玉井認峯頭。花深處﹐田田葉底﹐魚戲龜遊。

正微涼﹑西風初度﹐一彎斜月如鉤。想天津﹑鵲橋將駕﹐看寶奩﹑蛛网初抽。曬腹何堪﹐穿鍼無緒﹐不如溪上少淹畱。競笑語﹑追尋惟有﹐沈醉可忘憂。憑淸唱﹐一聲檀板﹐驚起沙鷗。

好事近

幾騎漢旌回﹐喜動滿川花木。遙睇淸淮古岸﹐散離愁千斛。

煙籠沙嘴定連艘﹐鵲腳蘸波綠。歸話隔年心事﹐秉夜闌銀燭。

好事近

歸日指淸明﹐肯把話言輕食。已是飛花時候﹐賴東風無力。

靑簾沽酒送春歸﹐莫惜萬金擲。屈指明年春事﹐有紅梅消息。

行香子

風透紗窗。葉落銀牀。夾纈林﹑吹下嚴霜。新篘浮蟻﹐班坐飛觴。有巖中秀﹐籬中艷﹐洛中香。

金鈿放蕊﹐玉粒爭芳。慣年年﹑來趁淸商。不塵素節﹐還有花王。看正封詩﹐龜年調﹐太眞狂。

西江月

風送丹楓捲地﹐霜漧枯葦鳴溪。獸鑪重展向深閨。紅入麒麟方熾。

翠箔低垂銀蒜﹐羅幃小釘金泥。笙砍送我玉東西。誰管瑤花舞砌。

沙塞子

天生玉骨冰肌。瘦損也﹑知他爲誰。�寒底﹑傲霜淩雪﹐不教春知。

髙樓橫笛試輕吹。要一片﹑花飛酒卮。拚沈醉﹑帽簾斜插﹐折取南枝。

夜行船

百尺雕堂懸蜀繡。珠簾外﹑玉闌瓊甃。調鼎名家﹐吹簫賢冑﹐新卜鳳皇佳繇。

銀葉添香香滿袖。滿金杯﹑壽君芳酒。喜動蟾宮﹐祥生熊帳﹐應在細君歸後。

雨中花

壯歲嬉遊﹐樂事幾經﹐靑門紫陌芳春。未見廉纖﹐膏雨浥花塵。濯錦寶絲增艷﹐洗妝玉頰尢新。向韶光濃處﹐點染芳菲﹐總是東君。

蘇州老子﹐經雨南園﹐爲誰一掃花林。誰信道﹑佳聲著處﹐肌潤香勻。曉試何郎湯餅﹐暮畱巫女行雲。寄言遊子﹐也須畱眄﹐小駐蹄輪。

雨中花

寄徑濉陽﹐陌上忽看﹐夭桃穠李爭春。又見楚宮﹐行雨洗芳塵。紅艷霞光夕照﹐素華瓊樹朝新。爲奇姿芳潤﹐擬倩遊絲﹐畱住東君。

拾遺杜老﹐猶愛南塘﹐寄情蘿薜山林。爭似此﹑花如姝麗﹐獺髓輕勻。不數江陵玉杖﹐休誇花島紅雲。少須澄霽﹐一番淸影﹐更待冰輪。

春光好

去年曾壽生朝。正黃菊﹑初舒翠翹。今歲雕堂重預宴﹐梨雪香飄。

明年應傍丹霄。看寶胯﹑重重在腰。鵲尾吹香籠段﹐且醉金蕉。

春光好

禁煙卻釀春愁。正系馬﹑淸淮渡頭。後日淸明催疊鼓﹐應在揚州。

歸時元已臨流。要綺陌﹑芳郊恣遊。三月羈懷當一洗﹐莫放觥籌。

風流子

夜半春陽啟﹐東風峭﹑猶帶去年寒。嘆楡塞戰塵﹐玉關煙燧﹐壯心耿耿﹐靑鬢斑斑。又還是﹐一年頭上到﹐日月信跳丸。看門帖繪雞﹐歷頒金鳳﹐酒浮柏葉﹐人頌椒盤。

幽園。春信近﹐簾櫳靜﹑小宴取次追歡。聊�水沈煙裊﹐淸唱聲閒。況良辰漸有﹐梅舒瓊蕊﹐柳搖金縷﹐巧綴新旛。莫惜醉吟親側﹐衣曳荊蘭。

風流子

細艸芳南苑﹐東風裏﹑贏得一身閒。見花朵繡田﹐柳絲絡岸﹐沼冰方泮﹐山雪初殘。又還是﹐隴頭春信動﹐梅蕊入徵鞍。月裏暗香﹐水邊疏影﹐淡妝宜瘦﹐玉骨禁寒。

泛金溪上好﹐開幽戶﹑聊面翠麓云灣。知道醉吟堪老﹐名利難關。算書幃意懶﹐宦塗遊倦﹐舊時習气﹐惟有躋攀。擬待杖藜花底﹐直到春闌。

浪淘沙

休看輞川圖。未是幽居。何如雲水遶儲胥。新濕靑紅開棟宇﹐霧拱風疏。

小圃秀郊墟。花破平蕪。五峯列影水平鋪。只欠五城樓十二﹐便是蓬壺。

淸平樂

文章驚世。半挹南宮第。蟾窟澄輝天似洗。折得窅窊丹桂。

當年蓬矢生賢。流霞滿祝長年。更願巨鰲連釣﹐楓宸第一臚傳。

朝中措

暫時莫蕩出燕然。冰柱凍層檐。時節馬蹄歸路﹐楊花亂撲徵韉。

如今歸去﹐銀鐺宜見﹐七寶牀邊。待得退朝花底﹐家人爭捲珠簾。

減字木蘭花

搖毫鑄藻。縱有微之應壓倒。萬里鵬程。南省今書淡墨名。

臚傳丹陛。月裏桂花先著袂。雁塔髙題。玉季巍科尙覺低。

減字木蘭花

張南周北。謾說淸漳搖紺碧。何似幽棲。甥舅相望共一溪。

題璇沙版。不用買鄰糜百萬。餘戶增輝。庭列芝蘭戶戟枝。

菩薩蠻

井梧葉葉秋風晚。東籬點點金錢滿。開急爲重陽。日烘深院香。

幽姿無眾艸。莫恨生非早。嚼蕊傍池臺。壽公桑落杯。

瑞鷓鴣

橊花庭院戲氍毹。水剪雙眸畫不如。莫恨未能通瑟側﹐只今先已之無。

虎睛淺綴新花帽﹐龍腦濃燻小繡襦。乃祖未須貽厥力﹐及時須讀五車書。

滿庭芳

霜葉停飛﹐冰魚初躍﹐梅花猶閟芳叢。剪酥裝玉﹐應爲費天工。爭柰江南驛使﹐徵鞍待﹑一朵香濃。憑誰報﹐冰肌仙子﹐聞早駕飛龍。

溶溶。春意動﹐寒姿未展﹐終愧羣紅。與斬新來上﹐開伴長松。要看黃昏庭院﹐橫斜映﹑霜月朦朧。蘭堂畔﹐巡檐索笑﹐誰羨杜陵翁。

滿庭芳

扉映琉璃﹐窗搖雲母﹐水堂新甃云灣。際天波面﹐玉鏡寶奩寬。欄外靑山幾疊﹐瑤煙斂﹑影落千鬟。寒汀晚﹐蘆花飛雪﹐風定白鷗閒。

塵寰。何處﹐有方壺圓嶠﹐弱水波翻。問何如藜杖﹐此地躋攀。種竹今逾萬个﹐風枝靜﹑日報平安。他年事﹐蒼云屯處﹐千畝看棲鸞。

滿庭芳

栗裏田園﹐烏衣門巷﹐別來幾換星霜。華陽仙窟﹐翠桁彩衣香。夢墮當塗風月﹐披絳帳﹑欲指鱣堂。浮鷗外﹐來寧老子﹐特泛霅溪航。

相逢﹐春正好﹐梅舒香白﹐柳曳宮黃。且相將一笑﹐樂未渠央。須念離多會少﹐難輕負﹑百榼霞漿。深深觀﹐舞回飛雪﹐樂奏小宮商。

滿庭芳

江國麾幢﹐邊城鼓角﹐湓川幾報嚴更。笑談油幕﹐英傑爲時生。腹貯六韜三略﹐新詩就﹑矛槊頻橫。功名事﹐他年未晚﹐一笴落欃槍。

歸來﹐何早計﹐白蘋洲畔﹐危獲深耕。又何如﹐竹帛彜鼎垂名。犀節徵還伊邇﹐春風外﹑文鷁催行。巖廊上﹐談兵齒頰﹐讜論佐休明。

滿庭芳

未許蜂知﹐難交雀啅﹐芳叢猶是寒叢。東方解凍﹐春仗做春工。何事仙葩未放﹐寒苞祕﹑冰麝香濃。應須是﹐驚聞羯鼓﹐誰敢噴髯龍。

梅花﹐君自看﹐丁香已白﹐桃臉將紅。結歲寒三友﹐久遲筠松。要看含章檐下﹐閒妝靚﹑春睡朦朧。知音是﹐凍雲影底﹐鐵面葛仙翁。

滿庭芳

狂吹鳴籬﹐祥霙剪水﹐分明欺壓寒梅。冰威初斂﹐曦影上池臺。應有一番和气﹐南枝上﹑恐有春來。須勤探﹐呼吾筇杖﹐屐齒上蒼苔。

春風﹐渾未到﹐徘徊香徑﹐巡遶千回。見瓊英一點﹐小占條枚。且看先鋒素艷﹐看看便﹑繁蕾齊開。香浮動﹐微薰詩夢﹐須更著詩催。

滿庭芳

臘雪方凝﹐春曦俄漏﹐畫堂小秩芳筵。玉臺仙蕊﹐簾外冪瑤煙。莫話靑山萬樹﹐聊須對﹑一段孤妍。杯行處﹐香參鼻觀﹐百濯未爲賢。

吾廬﹐何處好﹐繡香竹畔﹐偶桂溪邊。且爲渠珍重﹐滿泛金船。已拚春酲一枕﹐如今且﹑醉倒花前。花飛後﹐歡呼一笑﹐又是說明年。

滿庭芳

庾信何愁﹐休文何瘦﹐範叔一見何寒。梅花酷似﹐索笑畫檐看。便肯嫣然一笑﹐疏籬上﹑玉臉冰顏。須勸賞﹐莫教靑子﹐半著樹頭酸。

朱闌。聊掩映﹐昆侖頂上﹐琪樹團欒。命兒曹班坐﹐艸艸杯盤。旋折溪邊�朵﹐璚◇泛﹑蕉葉杯寬。從教�﹐尊前有客﹐拍手笑頹山。

滿庭芳

弄月黃昏﹐封霜淸曉﹐數枝影墮溪濱。化工先手﹐幻出一番新。片片雕酥碾玉﹐寒苞似﹑已泄香塵。聊相對﹐畸人投分﹐尊酒認荀陳。

吾年﹐今老矣﹐佳人薄相﹐笑插林巾。愧蒼顏白髮﹐回授烏雲。玉鏡臺邊試看﹐相宜是﹑淺笑輕顰。君知否﹐壽陽額上﹐不似鬢邊春。

滿庭芳

一陣淸香﹐不知來處﹐元來梅已舒英。出籬含笑﹐芳意爲人傾。細看髙標孤韻﹐誰家有﹑別得花人。應須是﹐魏徵嫵媚﹐夷甫太鮮明。

北枝﹐方半吐﹐水邊疏影﹐綽約婷。問橫空皎月﹐匝地寒霙。何似此花淸絕﹐憑君爲﹑子細推評。幽奇處﹐素娥靑女﹐著意爲橫陳。

蝶戀花

緹室羣陰淸曉散。灰動葭莩﹐漸覺微陽扇。日永繡工才一綫。挈壺已報添銀箭。

六幕無塵開碧漢。非霧非煙﹐彷佛登臺見。梅萼飄香縈小宴。霞漿莫放琉璃淺。

錦堂春

气應三陽﹐氛澄六幕﹐翔烏初上云端。問朝來何事﹐喜動門闌。田父占來好歲﹐星翁說道宜官。擬更憑髙望遠﹐春在煙波﹐春在晴巒。

歌管雕堂宴喜﹐任重簾不捲﹐交護春寒。況金釵整整﹐玉樹團團。柏葉輕浮重醑﹐梅枝巧綴新幡。共祝年年如願﹐壽過松椿﹐壽過彭聃。

