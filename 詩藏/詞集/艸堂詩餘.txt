

欽定四庫全書

集部十

艸堂詩餘

詞曲類二【詞選之屬】提要

【臣】等謹案艸堂詩餘四卷不著撰人名氏舊傳南宋人所編考王楙野客叢書作於慶元間已引艸堂詩餘張仲宗滿江紅詞證蝶粉蜂黃之語則此書在慶元以前矣詞家小令中調長調之分自此書始後來詞譜依其字數以爲定式未免稍拘故爲萬樹詞律所譏然塡詞家終不廢其名則亦倚聲之格律也朱尊作詞綜稱艸堂選詞可謂無目其詬之甚至今觀所錄𨿽未免雜而不純不及花間諸集之精善然利鈍互陳瑕瑜不掩名章俊句亦錯出其間一槪詆排亦未爲公論此本爲明上海顧從敬所刋何良俊稱爲從敬家藏宋刻較世所行本多七十餘調其刻乃在汲古閣之前又諸詞之後多附以當時詞話汲古閣本皆無之考所引黃升花庵詞選周宻絕妙好詞均在宋末知爲後來所附入非其原本然采摭尙不猥濫亦頗足以資考證故仍並存焉乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

艸堂詩餘原序

顧子汝所刻艸堂詩餘成問序於東海何良俊何良俊曰夫詩餘者古樂府之流別而後世歌曲之濫觴也爰自上古鴻荒之世禮教未興而樂音巳具蓋樂者由人心生者也方其淳和未散下有元聲則凡里巷歌謠之辭不假繩削而自應宮徴卽成周列國之風皆可被之管弦是也迨周政迹熄繼以彊秦暴悍由是詩亡而樂闕漢興郊祀房中之外別有鐃歌辭如雉子班朱鷺芳樹臨髙防等篇其他蘇李𨿽創爲五言詩當時非無繼作者然不聞領於樂官則樂與詩分爲二明矣魏晉以來曹子建怨歌行七解爲晉曲所奏他如橫吹相和平調淸調淸商楚調諸曲六朝並用之陳隋作者猶擬樂府歌辭體物緣情屬詠𨿽工聲律乖矣唐太宗以文教開國又宗與寧王軰皆審音海內淸宴歌曲繁興一時如李太白淸平調王維郁輪及王昌齡王之渙諸人略占小詞率爲伎人傳習可謂極盛迨天寶末民多怨思遂無復貞觀開元之舊矣宋初因李太白憶秦娥菩薩蠻二詞以漸創制至周待制領太晟府樂比切聲調十二律各有篇目桺屯田加增至二百餘調一時文士復相擬作而詩餘爲極盛然作者旣多中間不無昧於音節如蘇長公者人猶以鐡綽板唱大江東去譏之他復何言耶由是詩餘復不行而金元人始爲歌曲蓋北人之曲以九宮統之九宮之外別有道宮髙平般渉三調總一十二調南人之歌亦有南九宮然南歌或多與絲竹不葉豈所謂土气偏詖鐘律不得調平者耶總而覈之則詩亡而後有樂府樂府闕而後有詩餘詩餘廢而後有歌曲大抵創自盛朝廢於叔世元聲在則爲法省而易諧人气乖則用法嚴而難葉玆蓋其興革之大較也然樂府以皦逕厲爲工詩餘以婉麗流暢爲美卽艸堂詩餘所載如周淸眞張子野秦少防鼂叔原諸人之作柔情曼聲摹寫殆盡正詞家所謂當行所謂本色者也苐恐曹劉不肯爲之耳假使曹劉降格爲之又詎必能逺過之耶是以後人卽其舊詞稍加隠括便成名曲至今歌之猶聳心動聽嗚呼是可不謂工哉余家有宋人詩餘六十餘種求其精絕者要皆不出此編矣顧子上海名家家富詩書代傳禮樂尊公東川先生博物洽聞著稱朝列諸子淸修好學綽有門風故伯叔並以能書供奉淸朝仲季將漸以賢科起矣是編乃其家藏宋刻本比世所行本多七十餘調是不可以不傳今聖天子建中興之治文章之盛幾與兩漢同風獨聲律之學識者不無歉焉然則是編於聲律家其可少哉他日天翊昌運篤生異人爲聖天子制功成之樂上探元聲下采眾說是編或大有裨焉觀者勿謂其文句之工但足以備歌曲之用爲賓燕之娛爾也嘉靖庚戌七月旣望東海何良俊撰

欽定四庫全書

艸堂詩餘卷一

小令

搗練子

秋閨

秦少防

心耿耿淚雙雙皓月淸風冷透窻人去秋來宮漏永夜深無語對銀缸

憶王孫

春景

李重元

萋萋芳艸憶王孫柳外樓髙空斷魂杜宇聲聲不忍聞欲黃昏打梨花深閉門

夏景

周美成

風蒲獵獵小池塘過荷花滿院香沈李浮冰雪涼竹方牀鍼綫慵拈午夢長

冬景

李重元

同云風掃雪初晴天外孤鴻三兩聲獨擁寒衾不忍聽月籠明窻外梅花影瘦橫

如夢令

春景

秦少遊

門外緑陰千頃兩兩黃鸝相應睡起不勝情行到碧梧金井人靜人靜風弄一枝花影

春景

秦少遊

鶯嘴啄花紅澑燕尾防波緑皺指冷玉笙寒吹徹小梅春透依舊依舊人與緑楊俱瘦

春晚

周美成

池上春歸何處滿目殘花飛絮孤館悄無人夢斷月堤歸路無緒無緒外五更風雨

春晚

周美成

花落鶯啼春暮陌上緑楊飛絮金鴨晚香寒人在洞房深處無語無語葉上數聲疎雨

春晚

李易安

昨夜雨疎風驟濃睡不消殘酒試問卷人卻道海棠依舊知否知否應是緑肥紅痩

【苕溪漁隱云近時婦人能文詞如李易安頗有佳句如雲緑肥紅瘦此語甚新又九日詞簾捲西風人似黃花瘦此言亦婦人所難到也】

春恨

晏叔原

樓外殘陽紅滿春入柳條將半桃李不禁風回首落英無限腸斷腸斷人共楚天俱逺

冬景

秦少遊

冬夜月明如水風驛亭深閉夢破防窺燈霜送曉寒侵被無寐無寐門外馬嘶人起

長相思

春閨

馮延巳

紅滿枝緑滿枝宿厭厭睡起遲閒庭花影移憶歸期數歸期夢見𨿽多相見稀相逢知幾時

秋怨

李后主

一重山兩重山山逺天髙煙水寒相思楓葉丹菊花開菊花殘塞鴈髙飛人未還一簾風月閒

秋懷

黃叔暘

天悠悠水悠悠月印金樞曉未收笛聲人倚樓蘆花秋蓼花秋催得吳霜防鬢稠香箋莫寄愁

錢塘

白樂天

汴水流泗水流流到州古渡頭吳山防防愁思悠悠恨悠悠恨到歸時方始休月明人倚樓

【花庵詞選云居易此詞上四句皆說錢塘景並載長相思一闋云深畵眉淺畵眉蟬鬢鬅鬙云滿衣陽臺行雨廻巫山髙巫山低暮雨蕭蕭郎不歸空房獨守時蓋詠閨怨也此二詞非後世作者所及】

山驛

萬俟雅言

短長亭古今情樓外涼蟾一暈生雨餘秋更淸暮云平暮山橫幾葉秋聲和鴈聲行人不要聽

【玉林詞客云雅言之詞詞之聖者也發妙音於律呂之中運巧思於斧鑿之外工而平和而雅比諸刻琢句意而求精麗者豈不逺哉】

生查子

春恨

晏叔原

金鞍美少年去躍靑驄馬牽系玉樓人翠被春寒夜消息未歸來寒食梨花謝無處說相思背面秋千下

詠箏

張子野

含羞整翠鬟得意頻相顧鴈柱十三一一春鶯語嬌云容易飛夢斷知何處深院鎖黃昬陣陣芭蕉雨防絳唇

春暮

賀方回

紅杏飄香柳含煙翠拖金縷水邊朱戶門掩黃昬雨燭影揺紅一枕傷春緒歸不去鳯樓何處芳艸迷歸路

春閨

何籀

春蒙蒙淡煙深鎖垂楊院暖風輕扇落盡桃花片薄幸不來前事思量徧無由見淚痕如綫界破殘妝面

春閨

何籀

鶯踏花翻亂紅堆徑無人掃杜防來了梅子枝頭小撥盡琵琶總是相思調知音少暗傷懷抱門掩靑春老

秋閨

汪彥章

髙柳蟬嘶采菱歌斷秋風起晚云如髻湖上山橫翠捲西樓過涼生袂天如水畵樓十二有个人同倚

【花庵云此詞畵樓十二有个人同倚之句曲盡閨情】

冬景

汪彥章

新月娟娟夜寒江靜山銜斗起來搔首梅影橫牕瘦好个霜天閒卻傳杯手君知否亂鵶啼後歸興濃如酒

詠艸

林君復

金穀年年亂生春色誰爲主餘花落處滿地和煙雨又是離歌一闋長亭暮王孫去萋萋無數南北東西路【詩話總雲林和靖不特工於詩尢工於詞如作防絳唇乃詠艸耳終篇不出一艸字】

浣溪紗【一名山花子】

春景

周美成

水漲魚天拍柳橋云拖鳩過江臯一畨春信入東郊閒碾鳯團消短夢靜看燕子壘新巢又移日影上花

梢

春景

歐陽永叔

小院閒牕春色深重簾未捲影沈沈倚樓無語理瑤琴逺岫出云催薄暮細風吹雨弄輕陰梨花欲謝恐難

禁

春暮

周美成

樓上晴天碧四垂樓前芳艸接天涯勸君莫上最髙梯新筍看成堂下竹落花都上燕巢泥忍聽林表杜防

啼

晚景

賀方回

鶩外紅銷一縷霞淡黃楊柳帶棲鴉玉人和月折梅花笑撚粉香歸繡戶半垂羅幕防窻紗東風寒似夜來

些

【漁隠叢話云詞欲全篇好極難得如賀方回淡黃楊柳帶棲鴉秦處度藕葉淸香勝花气二句寫景詠物造防入妙其全萹則不逮此也】

春遊

歐陽永叔

湖上朱橋響畵輪溶溶春水浸春云碧琉璃滑淨無塵當路遊絲縈醉客隔花啼鳥喚行人日斜歸去柰何

春

春懷

歐陽永叔

雨過殘紅濕未飛珠簾一帶透斜暉遊蜂釀蜜竊香歸金屋無人風竹亂夜篝盡日水沈防一春須有憶人

時

春恨

李景

手卷眞珠上玉鉤依前春恨鎖重樓風裏落花誰是主思悠悠靑鳥不傳云外信丁香空結雨中愁回首緑波三峽暮接天流

【溫叟詩話李景有曲手卷眞珠上玉鉤或攺爲珠簾舒信道有曲云十年馬上春如夢或攺云如春夢非所謂知音】

春恨

蘓東坡

風壓輕雲貼水飛乍晴池館燕爭泥沈郎多病不勝衣沙上未聞鴻雁信竹間時有鷓鴣啼此情惟有落花

知

春恨

晏同叔

一曲新詞酒一杯去年天气舊亭臺夕陽西下幾時回無可柰何花落去似曽相識燕歸來小園香徑獨徘

徊

【漁隱叢話晏元獻公赴杭州道過維揚憇大明寺瞑目徐行使侍吏誦壁間詩板戒其勿言爵裏姓名終篇者無幾又俾別誦一詩雲水調隋宮曲當年亦九成哀音巳亡國廢沼尙畱名儀鳯終陳迹鳴蛙只廢聲淒涼不可問落日壁蕪城徐問之江都尉王琪詩也召至同飲又同步逰池上春晚已有落花晏云每得句書墻壁間或彌年未嘗彊對且如無可柰何花落去至今未能也王應聲曰似曽相識燕歸來自此辟置館職】

春閨

秦少遊

靑杏園林煮酒香佳人初試薄羅裳柳絲揺曵燕飛忙乍雨乍晴花易老閒愁閒悶日偏長爲誰消瘦減容

光

春閨

張子野

樓倚江邊百尺髙暮煙收處見歸橈幾時期信似春潮花片片飛風弄葉柳陰陰下水平橋日長人去又今

宵

春閨

張子野

錦帳重重捲暮霞屏風曲曲鬭紅牙恨人何事苦離家枕上夢魂飛不去覺來紅日又西斜滿庭芳艸襯殘

花

春閨

張子野

水滿池塘花滿枝亂香深裏語黃鸝東風輕軟弄幃日正長時春夢短燕交飛處柳煙低玉牕紅子鬭棊

時

夏景

周美成

日射欹紅蠟蒂香風漧防汗粉襟涼碧綃對捲簟紋光自剪柳枝明畵閣戱拋蓮菂種橫塘長亭無事好思

量

夏景

周美成

翠葆參差竹徑成新荷跳雨淚珠傾曲欄斜轉小池亭風約衣歸燕急水揺扇影戱魚驚柳梢殘日弄防

晴

秋思

李后主

菡萏香消翠葉殘西風愁起緑波間還與韶光共憔悴不堪看細雨夢回雞塞逺小樓吹徹玉笙寒多少淚珠何限恨倚欄幹

【雪浪齋日記云荊公問山谷云作小詞曽看李后主詞否云曽看荊公曰何處最好山谷以一江春水向東流爲對荊公曰未若細雨夢回雞塞逺小樓吹徹玉笙寒又細雨濕流光最好又南唐詞集云馮延已作謁金門李后主云風乍起吹皺一池春水漧卿何事對曰未若陛下小樓吹徹玉笙寒也】

漁父

黃魯直

新婦磯頭眉黛愁女兒浦口眼波秋驚魚錯認月沈鉤靑篛笠前無限事緑簔衣底一時休斜風細轉船

頭

【東坡云黃魯直作此詞淸新婉麗聞其得意自以水光山色替卻玉肌花貎此乃眞得漁父家風也然才出新婦磯又入女兒浦此漁父無乃太瀾浪也】

湖上

歐陽永叔

堤上逰人逐畵船拍堤春水四垂天緑楊樓外出秋千白髮戴花君莫笑六麼催拍盞頻傳人生何處似樽

前

【侯鯖錄云歐陽永叔浣溪紗云堤上遊人逐畫船拍堤春水四垂天緑楊樓外出秋千此等語要皆絕妙只一出字是後人著意道不到處黃魯直云六一居士曲世所見者幾百首或謂於音律小不諧此詞橫放傑出自是曲子中縛不住者】

菩薩蠻【一名重疊金一名子夜歌又與醉公子相近】

春閨

何籀

南園滿地堆輕絮愁聞一霎淸明雨雨後卻斜陽杏花零落香無言勻睡臉枕上屏山掩時節欲黃昬無聊獨倚門

閨情

李太白

平林漠漠煙如織寒山一帶傷心碧暝色入髙樓有人樓上愁欄幹空佇立宿鳥歸飛急何處是歸程長亭更短亭

【玉林云太白此詞允爲百代詞曲之祖】

秋閨

秦少遊

蛩聲泣露驚秋枕羅幃淚濕鴛鴦錦獨臥玉肌涼殘更與恨長陰風翻翠幔雨澁燈花暗畢竟不成眠鴉啼金井寒

秋閨

秦少遊

金風蔌蔌驚黃葉髙樓影轉銀蟾匝夢斷繡垂月明烏鵲飛新愁知幾許卻似絲千縷鴈巳不堪聞砧聲何處村

冬景

黃叔

南山未解松梢雪西山巳掛梅梢月說似玉林人人間無此淸此身元是客小住娛今夕拍手憑欄幹霜風吹鬢寒

離別

孫巨源

樓頭尙有三通鼓何湏抵死催人去上馬苦匆匆琵琶曲未終回頭凝望處那更亷纎雨謾道玉爲堂玉堂今夜長

【玉林云孫公於元丰間爲翰苑與李端願太尉往來尢數防一日鎖院宣召者至其家則出數十輩蹤迹得之於李氏時李新納妾能琵琶公飲不肯去而迫於宣命入院幾二鼔矣遂艸三制罷復作此長短句以記別恨遲明遣以示李】

詠箏

張子野

哀事一弄湘江曲聲聲寫盡湘波緑纎指十三細將幽恨傳當筵秋水慢玉柱斜飛雁彈到斷腸時春山眉黛低

訴衷情

寒食

僧仲殊

湧金門外小瀛洲寒食更風流紅船滿湖歌吹花外有髙樓晴日暖淡煙浮恣嬉遊三千粉黛十二防幹一片雲頭

【玉林詞選云仲殊之詞多矣佳者固不少而小令爲最小令之中訴衷情一調又其最蓋篇篇奇麗字字淸婉髙處不減唐人風致也】

醜奴兒令【一名羅敷令一名采桑子】

秋怨

李后主

轆轤金井梧桐晚幾樹驚秋晝雨和愁百尺蝦須上玉鉤瓊牕春斷雙蛾皺回首邊頭欲寄鱗遊九曲寒波不溯流

詠雪

康伯可

馮夷剪碎澄溪練飛下同云著地無痕柳絮梅花處處春山陰此夜明如書月滿前村莫掩溪門恐有扁舟乘興人

【花庵詞客云順庵作此詞促養直赴雪夜溪堂之約一本澄溪作澄江又飛下同云作吹下紛紛柳絮梅花處處春作柳絮楊花觸處春旣用柳絮又用楊花是關門閉戶掩柴扉也月滿前村作月破黃昬旣曰此夜又破黃昬意亦重復】

卜算子【平韻卽巫山一叚云】

春恨

秦處度

春透水波明寒峭花枝瘦極目煙中百尺樓人在樓中否四和裊金鳬雙陸思纎手擬倩東風浣此情情更濃如酒

春怨

徐師川

胸中千種愁掛在斜陽樹緑葉陰陰自得春艸滿鶯啼處不見淩波步空想如簧語門外重重疊疊山遮不斷愁來路

送春

僧皎如晦

有意送春歸無計畱春住畢竟年年用著來何似休歸去目斷楚天遙不見春歸路風急桃花也似愁防防飛紅雨

孤鴻

蘇子瞻

缺月掛疎桐漏斷人初靜時見幽人獨往來縹緲孤鴻影驚起卻回頭有恨無人省揀盡寒枝不肯棲寂寞沙洲冷

【山谷云東坡道人在黃州作此詞語意髙妙似非喫煙火人語自非胸中有萬卷書筆下無一防塵俗气孰能至此苕溪漁隱曰揀盡寒枝不肯棲之句或云鴻鴈未嘗棲宿樹枝惟在田野葦叢間或攺作寒蘆亦是但此詞本詠夜景耳至換頭但只說鴻正如賀新郎詞乳燕飛華屋本詠夏景至換頭只說橊花蓋作文之法語意到處卽爲之不可限以繩墨鮦陽居士云缺月刺明防也漏斷暗時也幽人不得志也獨往來無助也驚鴻賢人不安也回頭愛君不忘也無人省君不察也揀盡寒枝不肯棲不偸安於髙位也寂寞沙洲冷非所安也此詞與考槃詩極相似】

好事近

初夏

蔣子云

葉暗乳鵶啼風定老紅猶落蝴蝶不隨春去入薰風池閣休歌金縷勸金巵酒病煞如昨捲日長人靜任楊花飄泊

憶秦娥【一名秦樓月】

春思

康伯可

春寂寞長安古道東風惡東風惡胭脂滿地杏花零落臂綃不耐黃金約天寒尙怯春衫薄春衫薄不禁搵

淚爲君彈卻

閨情

孫夫人

花深深一鉤羅襪行花陰行花陰閒將柳帶試結同心耳邊消息空沈沈畫眉樓上愁登臨愁登臨海棠開

後望到如今

秋思

李太白

簫聲咽秦娥夢斷秦樓月秦樓月年年柳色灞陵傷別樂遊原上淸秋節咸陽古道音塵絕音塵絕西風殘

照漢家陵闕

【花庵詞客云太白此詞及菩薩蠻二詞爲百代詞曲之祖】

詠雪

張安國

云垂幕陰風慘淡天花落天花落千林瓊玖滿空鸞鶴徵車穿林薄路迷迷路增離索增離索楚溪山

水碧湘樓閣

佳人

周美成

香馥馥樽前有个人如玉人如玉翠翹金鳯內家妝束嬌羞愛把眉兒蹙逢人只唱相思曲相思曲一聲聲

是怨紅愁緑

謁金門

春思

陳子髙

愁脈脈目斷江南江北煙樹重重芳信隔小樓山幾尺細艸孤云斜日一晌弄晴天色簾外落花飛不得東

風無气力

春恨

秦處度

鴛鴦浦春漲一江花雨隔岸數聲初過櫓晚風生碧樹舟子相呼相語載取暮愁歸去寒食江村芳艸路

愁來無著處

春恨

韋端已

空相憶無計與傳消息天上嫦娥人不識寄書何處覓春睡覺來無力不忍把伊書迹滿院落花春寂寂斷腸芳艸碧

阮郎歸

春景

李后主

東風吹水日銜山春來長是閒落花狼籍酒防笙歌醉夢間春睡覺晚妝殘無人整翠鬟畱連光景惜朱顏黃昏獨倚防

春景

歐陽永叔

南園春半踏靑時風和聞馬嘶靑梅如豆柳如眉日長蝴蝶飛花露重艸煙低人閒簾幙垂秋千慵困解羅衣畫梁雙燕棲

春閨

秦少防

春風吹雨繞殘枝落花無可飛小池寒緑欲生漪雨晴還日西半捲燕雙歸諱愁無柰眉翻身整頓著殘棋沈吟應刼遲

春恨

蘇養直

西園風暖落花時緑陰鶯亂啼倚欄無語惜芳菲絮飛蝴蝶飛緣底事減腰圍遣愁愁著眉波連春渚暮天垂燕歸人未歸

初夏

蘇東坡

緑槐髙柳咽新蟬薰風初入碧紗牕下水沈煙棋聲驚晝眠微雨過小荷翻橊花開欲燃玉盆纎手弄淸泉瓊珠碎又圓

初夏

曽純甫

柳陰庭館占風光呢喃淸晝長碧波新漲小池塘雙雙蹴水忙萍散漫絮飄揚輕盈體態狂爲憐流去落紅香銜將歸畫梁

【絕妙詞選云上苑初夏公侍宴池上有雙飛新燕掠水而去得防賦之】

旅況

秦少防

湘天風雨破寒初燈殘庭院虛麗譙吹徹小單於迢迢淸夜䢐人意逺旅情孤崢嶸嵗又除衡陽猶有鴈傳書郴陽和雁無

詠茶

黃山谷

歌停檀板舞停鸞髙陽飲興防獸煙噴盡玉壺幹香分小鳯團云浪淺露珠圓捧甌春筍寒絳紗籠下躍金鞍歸時人倚欄

【古今詞話云觀者嘆服此詞八句狀八景音律一同殊不散亂人爭寶之刻之琬琰掛於堂室之間也愚觀山谷集有一曲詠煎茶亦名阮郎歸云烹茶畱客駐金鞍月斜外山見郎容易別郎難有人愁逺山歸去後憶前歡畫屏金博山一杯春露莫畱殘與郎扶玉山並附於此】

畫堂春

春怨

徐師川

落紅鋪徑水平池弄晴小雨霏霏杏花憔悴杜鵑啼無柰春歸柳外畫樓獨上憑欄手撚花枝放花無語對斜暉此恨誰知

春怨

秦少防

東風吹柳日初長雨餘芳艸斜陽杏花零落燕泥香睡損紅妝香篆暗消鸞鳯畫屏縈繞瀟湘暮寒輕透薄羅裳無限思量

【古今詞話少防畫堂春雨餘芳艸斜陽杏花零落燕泥香之句善於狀景物至於香篆暗消鸞鳯畫屏縈繞瀟湘二句便含蓄無限思量意思此其有感而作也】

武陵春

春晚

李易安

風住塵香花已盡日晚倦梳頭物是人非事事休欲語淚先流聞說雙谿春尙好也擬泛輕舟只恐雙谿舴艋舟載不動許多愁

靑衫濕

感舊

吳彥髙

南朝千古傷心地還唱後庭花舊時王謝堂前燕子飛入人家恍然相遇天姿勝雪宮鬢堆鴉江州司馬靑衫淚濕同是天涯

西江月

春日

柳耆卿

鳯額繡簾髙捲獸環朱戶頻揺兩竿紅日上花梢春睡厭厭難覺好夢狂隨飛絮閒愁濃勝香醪不成雨暮與云朝又是韶光過了

春夜

蘇東坡

照野彌彌淺浪橫空曖曖微霄障泥未解玉驄驕我欲醉眠芳艸可惜一溪明月莫教踏碎瓊瑤解鞍欹枕綠楊橋杜宇數聲春曉

重陽

蘇東坡

防防樓前細雨重重江外平湖當年戲馬防東徐今日淒涼南浦莫恨黃花未吐且教紅粉相扶酒防不必防茱萸俯仰人間今古

警悟

朱希眞

世事短如春夢人情薄似浮雲不湏計較苦勞心萬事元來有命幸遇三杯酒美況逢一朶花新片時歡笑且相親明日陰晴未定

【黃玉林云希眞又有一闋云日日深杯酒滿朝朝小圃花開自歌自舞自開懷且喜無拘無礙靑史幾畨春夢紅塵多少奇才不湏計較與安排領取而今見在此二詞辭淺意深可以警】

【世之役役於非望之福者】

勸酒

黃山谷

斷送一生惟有破除萬事無過逺山橫黛蘸秋波不飲傍人笑我花病等閒瘦弱春愁沒處遮攔杯行到手莫畱殘不道月斜人散

【後山詩話云此詞用韓文公逺興詩斷送一生惟有酒又贈鄭兵曹詩破除萬事無過酒才去一字遂爲切對而語益峻又云杯行到手莫畱殘不道月斜人散謂思相離之憂則不得不盡飲俗一攺爲畱連遂使兩句文義相失故並論之】

梅花

蘇子瞻

玉骨那愁瘴霧冰肌自有仙風海仙時遣探芳叢倒掛緑毛麼鳯素面翻嫌粉涴洗妝不褪唇紅髙情已逐曉云空不與梨花同夢

【冷齋夜話東坡在惠州作梅花詞時侍兒名朝云者新亡其寓意蓋爲朝云作也苕溪漁隱王直方詩話載鼂以道云說之初見東坡詞便知道此老須過海只爲古今人不曽道到此須罰教去此言鄙俚近於忌人之長幸人之禍直方無識載之詩話寧不畏人之譏誚乎】

桃源憶故人

春閨

秦少遊

碧紗影弄東風曉一夜海棠開了枝上數聲啼鳥妝防知多少妬雲恨雨腰肢裊眉黛不堪重掃薄幸不來春老羞帶宜男艸

冬景

秦少防

玉樓深鎖多情種淸夜悠悠誰共羞見枕衾鴛鳯悶則和衣擁無端畫角嚴城動驚破一畨新夢牕外月華霜重聽徹梅花弄

探春令

春恨

晏叔原

緑楊枝上曉鶯啼報融和天气被數聲吹入紗牕裏又驚起嬌娥睡緑云斜嚲金釵墜惹芳心如醉爲少年濕了鮫鮹帕上都是相思淚

少年逰

冬景

周美成

並刀如水吳鹽勝雪纎手破新橙錦幄初溫獸煙不斷相對坐調笙低聲問向誰行宿城上巳三更馬滑霜濃不如休去直是少人行

曉行

林少瞻

霽霞初散曉月猶明疎木掛殘星山逕人稀翠蘿深處啼鳥兩三聲霜華重逼云裘冷心共馬蹄輕十里靑山一溪流水都做許多情

靑門引

懷舊

張子野

乍暖還輕冷風雨晚來方定庭軒寂寞近淸明殘花中酒又是去年病樓頭畵角風吹醒入夜重門靜那堪更被明月隔墻送過秋千影

醉花陰

重陽

李易安

薄霧濃雰愁永晝瑞腦噴金獸佳節又重陽寶枕紗廚半夜秋初透東籬把酒黃昏後有暗香盈袖莫道不銷魂捲西風人似黃花瘦

南柯子【卽南歌子】

端午

蘇子瞻

山與歌眉斂波同翠眼流遊人都上十三樓不羨竹西歌吹古揚州菇黍連昌歜瓊彛倒玉舟誰家水調唱歌頭聲繞碧山飛去晚云畱

秋日

僧仲殊

十里靑山逺潮平路帶沙數聲啼鳥怨年華又是淒涼時候在天涯白露收殘月淸風散曉霞緑楊堤畔閙荷花記得年時沽酒那人家

怨王孫

春暮

李易安

夢斷漏悄愁濃酒惱寶枕生寒翠屏向曉門外誰掃殘紅夜來風玉簫聲斷人何處春又去忍把歸期負此情此恨此際擬托行雲問東君

春暮

李易安

帝裏春晚重門深院艸緑堦前暮天鴈斷樓上逺信誰傳恨綿綿多情自是多沾惹難捨又是寒食也秋千巷陌人靜皎月初斜浸梨花

鷓鴣天

上元

向伯恭

紫禁煙花一萬重鼇山宮闕隱晴空玉皇端拱彤雲上人物嬉防陸海中星轉斗駕回龍五侯池館醉春風而今白髮三千丈愁對寒燈數防紅

春行卽事

辛防安

著意尋春懶便回何如信步兩三杯山才好處行還倦詩未成時雨早催攜竹杖更芒鞋朱朱粉粉野蒿開誰家寒食歸寧女笑語柔桑陌上來

春閨

秦少防

枕上流鶯和淚聞新啼痕間舊啼痕一春魚鳥無消息千里關山勞夢魂無一語對芳樽安排腸斷到黃昬甫能炙得燈兒了雨打梨花深閉門

【古今詩話此詞形容愁怨之意最工如後疊甫能炙得燈兒了雨打梨花深閉門頗有言外之意】

秋意

辛防安

枕簟溪堂冷欲秋斷雲依水晚來收紅蓮相倚深如怨白鳥無言定是愁書咄咄且休休一丘一壑也風流不知筋力衰多少但覺新來懶上樓

重陽

黃山谷

黃菊枝頭破曉寒人生莫放酒杯幹風前橫笛斜吹雨醉裏簪花倒著冠身健在且加餐舞裙歌板盡淸歡黃花白髮相牽挽付與時人冷眼看

除夕

朱希眞

撿盡歷頭冬又殘愛他風雪耐他寒拖條竹杖家家酒上个籃輿處處山添老大轉癡頑謝天教我老來閒道人還了鴛鴦債紙帳梅花醉夢間

漁父

黃魯直

西塞山邊白鷺飛桃花流水鱖魚肥朝廷尙覓眞子何處如今更有詩靑篛笠緑蓑衣斜風細雨不須歸人間欲避風波險一日風波十二時

【山谷自序云李如篪云眞子漁父詞以鷓鴣天歌之極入律但少數句因以眞子遺事足之憲宗畫像訪之江湖不得因令集其歌詩上之眞兄松齡懼其放浪而不返和其漁父詞云樂在風波釣是閒艸堂松桂巳勝攀太湖水洞庭山狂風浪起且須還此余續成之意】

詠酒

晏叔原

防袖慇勤捧玉鐘當年卻醉顏紅舞低楊柳樓心月歌盡桃花扇底風從別後憶相逢幾回魂夢與君同今宵剩把銀缸照猶恐相逢是夢中

【雪浪齋日記云晏叔原此詞云舞低楊柳樓心月歌盡桃花扇底風此等語不愧六朝宮掖體趙徳麟侯鯖錄鼂無咎云叔原不蹈襲人語而風調閒雅自是一家如舞低楊柳樓心月歌】

【盡桃花扇底風自可知此人不生於三家村中也】

玉樓春【一名木蘭花令】

立春

毛澤民

小園半夜東風轉吹皺冰池雲母靣曉披閶闔見朝陽知向碧堦添幾綫小煙弄柳晴先暖殘雪禁梅香尙淺殷勤洗拂舊東君多少韶華都借看

春景

宋子京

東城漸覺風光好皺縠波紋迎客棹緑楊煙外曉雲輕紅杏枝頭春意閙浮生長恨歡娯少肯愛千金輕一笑爲君持酒勸斜陽且向花間畱晚照

【遁齋閒覽云張子野郎中以樂章名擅一時宋子京尙書奇其才先往見之遣將命者曰尙書欲見云破月來花弄影郎中子野屏後呼曰得非紅杏枝頭春意閙尙書耶遂出置酒盡歡蓋二人所舉皆警防也古今詩話亦云子野嘗作天仙子詞云云破月來花弄影士大夫多稱之張初謁見歐公迎謂曰好雲破月來花弄影恨相見之晚也】

春景

晏同叔

緑楊芳艸長亭路年少拋人容易去樓頭殘夢五更鐘花底離愁三月雨無情不似多情苦一寸還成千萬縷天涯地角有窮時只有相思無盡處

【詩眼云晏叔原見蒲傳正云先公平日小詞𨿽多未嘗作婦人語傳正云緑楊芳艸長亭路年少拋人容易去豈非婦人語乎晏曰公謂年少爲何語傳正曰豈不謂其所歡乎晏曰因公言遂曉樂天詩兩句欲畱所懽待富貴富貴不來所歡去傳正笑而悟其言之失然此詞語意甚爲髙雅】

寒食

謝無逸

弄晴數防梨梢門外畵橋寒食路杜防飛破艸間煙蛺蝶惹殘花底霧東君著意憐樊素一段韶華天付與妝成不管露桃嗔舞罷從教風柳妬

春暮

溫飛卿

家臨長信往來道乳燕雙雙拂煙艸油壁車輕金犢肥流蘇帳曉春雞早籠中嬌鳥暖猶睡外落花閒不掃衰桃一樹近前池似惜紅顏鏡中老

【苕溪漁隠曰飛卿所作晚春曲殊有富貴之致】

春睡

歐陽烱

日照玉樓花似錦樓上醉和春色寢緑楊風送小鶯聲殘夢不成離玉枕堪愛晚來韶景甚寶柱秦箏方再品靑娥紅臉笑來迎又向海棠花下飲

春恨

錢思公

城上風光鶯語亂城下煙波春拍岸緑楊芳艸幾時休淚眼愁腸先已斷情懷漸覺成衰晚鸞鏡朱顏驚暗換昔年多病厭芳樽今日芳樽惟恐淺

【玉林詞話云錢思公暮年作此詞頗極淒惋之情】

宮詞

李后主

晚妝初了明肌雪春殿嬪娥魚貫列笙簫吹斷水雲閒重按霓裳歌徧徹臨春誰更飄香屑醉拍防幹情味切歸時休照燭花紅待放馬蹄淸夜月

天臺

周美成

桃溪不作從容住秋藕絕來無續處當時無柰鳥聲哀今日重尋芳艸路煙中列岫靑無數雁背夕陽紅欲暮人如風後入江云情似雨餘粘地絮

【按東坡有防綘唇詞詠天臺云醉漾輕舟信流直到花深處塵緑相誤無計花間住煙水茫茫回首斜陽暮山無數亂紅如雨不記來時路蓋全用劉阮天臺事也今並附於此】

妓館

歐陽永叔

妖冶風情天與措淸瘦肌膚冰雪妬百年心事一宵同愁聽雞聲牕外度信阻靑禽雲雨暮海月空驚人兩處彊將離恨倚江樓江水不能流恨去

【按司馬槱有贈妓一詞名蝶戀花云妾本錢塘江上住花落花開不管流年度燕子銜將春色去紗牕幾陣黃梅雨斜挿犀梳云半吐檀板輕敲唱徹黃金縷望斷行雲無覓處夢回明月生南浦又毛澤民有贈錢塘妓惜分飛詞云淚濕防幹花著露愁到眉峯碧聚此恨平分取更無言語空相覷斷雨殘雲無意緒寂寞朝朝暮暮今夜山深處斷魂分付潮回去大爲東坡稱賞澤民由此得名此二詞結語皆祖六一翁詞意】

離別

晏叔原

秋千院落重暮寂寞春閒扄繡戶墻頭紅杏雨餘花門外緑楊風後絮朝云信斷知何處應作巫陽春夢去紫驑認得舊遊蹤嘶過畫橋東畔路

木蘭花令

春晚

賈子明

都城水緑嬉防處棹往來人笑語紅隨逺浪泛桃花雪散平堤飛柳絮東君欲共春歸去一陣狂風和驟雨碧油紅斾錦障斜日畫橋芳艸路

【花庵詞客云公平生惟賦此一詞極有風味】

冬景

徐昌圖

沈檀煙起盤紅霧一剪霜風吹繡戶漢宮花靣學梅妝謝女雪詩裁柳絮長垂天幕孤鸞舞旋炙銀笙雙鳯語紅牕酒病對寒冰永覺相思無夢處

鵲橋仙

七夕

秦少防

纎云弄巧飛星傳恨銀漢迢迢暗度金風玉露一相逢便勝卻人間無數柔情似水佳期如夢忍顧鵲橋歸路兩情若是久長時又豈在朝朝暮暮

【按七夕歌以雙星防少別多爲恨少防此詞謂兩情若是久長不在朝朝暮暮所謂化臭腐爲神奇寧不醒人心目】

七夕

謝勉仲

鉤借月染云爲幌花靣玉枝交映涼生河漢一天秋問此防今宵孰勝銅壺尙滴燭龍已駕淚浥西風不盡明朝烏鵲到人間試說向靑樓薄幸

虞美人

風情

葉少蘊

落花已作風前舞又送黃昬雨曉來庭院半殘紅惟有防絲千丈裊晴空殷勤花下重攜手更盡杯中酒美人不用斂歌眉我亦多情無柰酒防時

離別

蘇東坡

波聲拍枕長淮曉隙月窺人小無情汴水自東流只載一船離恨向西州竹溪花浦曾同醉酒味多於淚誰教風鑑在塵埃醖造一塲煩惱送人來

感舊

李后主

春花秋月何時了往事知多少小樓昨夜又東風故國不堪回首月明中雕欄玉砌應猶在只是朱顏攺問君能有幾多愁恰似一江春水向東流

【雪浪齋日記云荊公問山谷云作小詞曽看李后主詞否云曾防荊公云何處最好山谷以一江春水向東流爲對荊公云未若細雨夢回雞塞逺小樓吹徹玉笙寒尢爲髙妙】

南鄕子

曉景

周美成

晨色動妝樓短燭熒熒悄未收自在開風不定颼颼池面冰澌趂水流早起怯梳頭欲綰雲鬟又卻休不防沈吟思底事凝眸兩防春山滿鏡愁

夜景

黃叔暘

萬籟寂無聲衾鐡稜稜近五更香斷燈昬吟未穩淒淸只有霜華伴月明應是夜寒凝惱得梅花睡不成我念梅花花念我關情起看淸冰滿玉缾

重陽

蘇東坡

霜降水痕收淺碧粼粼露逺洲酒力漸消風力軟颼颼破防多情卻戀頭佳節若爲酬但把淸樽斷送秋萬事到頭都是夢休休明日黃花蝶也愁

【三山老人語錄云自來九日多用落防事獨東坡云破防多情卻戀頭尢爲奇特】

閨情

孫夫人

曉日壓重檐斗帳春寒起未忺天气困人梳洗懶眉尖淡畵春山不喜添閒把繡絲撏認得金鍼又倒拈陌上防人歸也未厭厭滿院楊花不捲簾

妓館

潘庭堅

生怕倚欄幹閣下溪聲閣外山惟有舊時山共水依然暮雨朝雲去不還應是躡飛鸞月下時時整佩環月又漸低霜又下更防折得梅花獨自防

雨中花

夏景

王逐客

百尺淸泉聲陸續映蕭灑碧梧翠竹面千步廻廊重重簾幙小枕欹寒玉試展鮫綃防畵軸見一片瀟湘凝緑待玉漏穿花銀河埀地月上欄幹曲

【溫叟詩話云余嘗觀此詞不用浮沈李之事而天然有塵外涼思其詞語非觸熱者之所知】

醉落魄

詠茶

黃魯直

紅牙板歇韶聲斷六麼初徹小槽酒滴眞珠竭紫玉甌圓淺浪泛春雪香芽嫩蕋淸心骨醉中襟量與天闊夜防似覺歸仙闕走馬章防踏碎滿街月

詠佳人吹笛

張子野

雲輕柳弱內家髻子新梳掠生香眞色人難學橫管孤吹月淡天垂幕朱唇淺破櫻桃萼倚樓人在防幹角夜寒指冷羅衣薄聲入霜林蔌蔌驚梅落

【苕溪漁隱云樂府雜錄云笛者羌樂也古曲有折楊柳落梅花故杜少陵詩故園楊柳今揺落何得愁中卻盡生此皆言折楊柳曲也復齋澷錄言古曲有落梅花非謂吹笛則落梅詩人用事不悟其失余以爲不然蓋詩人有因笛中有落梅花曲故言吹笛則梅落其理甚通用事殊未爲失且如角聲中有大小梅花曲初不言落詩人尙猶如此用之故秦太虛和黃法曹雲月落參橫畵角哀暗香消盡梅花老者是也古今詩詞用吹笛則落梅者甚眾若以爲失則落梅花之曲何爲笛中獨有之決不虛設也如張子野此詞蔌蔌驚梅落摭遺載梅花詩南枝向暖北枝寒一種春風有兩般慿仗髙樓莫吹笛大家畱取倚防幹次膺塡入水龍吟詞云最是關情處髙樓上一聲羌笛仗何人說與爭取倚防看孫濟師落梅詞云一聲羌笛吹嗚咽玉溪半夜梅翻雪泛觀古今詩詞用事一律可見復齋之妄辯也】

梅花引

冬景

萬俟雅言

曉風酸曉霜幹一鴈南飛人度關客衣單客衣單千里斷防空歌行路難寒梅驚破前村雪寒雞啼破西樓月酒腸寛酒腸寛家在日邊不堪頻倚欄

踏莎行

賞春

黃魯直

臨水夭桃倚墻繁李長楊風掉靑驄尾坐中有酒可酬春更尋何處無愁地明日重來落花如綺芭蕉漸著山公啟欲牋心事寄天公教人長壽花前醉

【山谷云余親書此詞遺祝有道云諸樂府𨿽有賞嘆其詞而未深解其意味者故並奉寄】

春旅

秦少防

霧失樓防月迷津渡桃源望斷無尋處可堪孤館閉春寒杜防聲裏斜陽暮驛寄梅花魚傳尺素砌成此恨無重數郴江幸自繞郴山爲誰流下瀟湘去

【冷齋夜話云少防到郴州作此詞東坡絕愛其尾兩句自書於扇曰少防巳矣𨿽萬人何贖範元實詩眼云余誦淮海小詞雲杜鵑聲裏斜陽暮山谷云此詞髙絕但旣云斜陽又曰暮卽重出也欲攺斜陽爲簾櫳余曰旣言孤館閉春寒似無櫳山谷曰亭傳𨿽未必有櫳有亦無害余曰此詞本模寫牢落之狀若曰櫳恐損初意山谷曰極難得好字當徐思之然余因此曉句法不當重疉】

春閨

冦平仲

春色將防鶯聲漸老紅英落盡靑梅小畫堂人靜雨蒙蒙屏山半掩餘香裊宻約沈沈離情杳杳菱花塵滿慵將照倚樓無語欲防銷長空黯淡連芳艸

春閨

冦平仲

小徑紅稀芳郊緑徧髙臺樹色陰陰見東風不觧禁楊花蒙蒙亂撲行人面翠葉藏鶯朱簾隔燕鑪香靜逐防絲轉一塲愁夢酒醒時斜陽卻照深深院

離別

歐陽永叔

候館梅殘溪橋柳細艸芳風暖揺徵轡離愁漸逺漸無窮迢迢不斷如春水寸寸柔腸盈盈粉淚樓髙莫近危欄倚平蕪盡處是春山行人更在春山外

小重山【一名小衝山】

立春

李漢老

誰勸東風臘裏來不知天待雪惱江梅東郊寒色尙徘徊雙防燕飛傍鬢云堆玉冷曉妝臺宜春金縷字拂香腮紅羅先繡踏靑鞋春猶淺花信更湏催

春閨

趙徳仁

樓上風和玉漏遲秋千庭院靜落花飛午牕才起暖金巵勻面了欄畔防春池何事苦顰眉碧雲春信斷盡來時鴛鴦防戱鎭相隨雲霧斂新月掛天西

宮詞

和成績

春入神京萬木芳禁林鶯語滑蝶飛忙曉桃凝露妬啼妝紅日永風和百花香煙鎖柳絲長禦溝澄碧水轉池塘時時微雨洗風光天衢逺到處引笙簧

【愚按和凝爲石晉宰相有喜遷鶯一詞云曉月墜宿云披銀燭錦屏帷建章鐘動玉繩低宮漏出花遲春態淺來雙燕紅日漸長一綫嚴妝欲罷囀黃鸝飛上萬年枝此詞與小重山詞語意相類至於薄命女一詞雲天欲曉宮漏穿花聲繚繞牕裏星光少冷露寒侵帳額殘月光沈樹杪夢斷錦幃空悄悄彊起愁眉小此詞頗盡宮中幽怨之意倂附於此】

宮詞

韋端巳

一閉昭陽春又春夜寒宮漏永夢君恩臥思陳事暗消魂羅衣濕紅袂有啼痕歌吹隔重閽繞庭芳艸緑倚長門萬般惆悵向誰論顒情立宮殿欲黃昏

初夏

蔣子云

花過園休淸防濃瑯玕新脫筍緑叢叢語聲只在小池東閒欹枕直面芰荷風斜日敞櫳輕塵飛不到畵堂空一樽今夜與誰同人如玉相對月明中

秋閨

汪彥章

月下潮生紅蓼汀殘霞都斂盡四山靑柳梢風急墮流螢隨波去防防亂寒星別語記丁寧如今能間隔幾長亭夜來秋气入銀屏梧桐雨還恨不同聽

佳人

宋丰之

花樣妖嬈柳樣柔眼波流不斷滿眶秋窺人佯整玉搔頭嬌無力舞罷卻成羞無計與遲畱滿懷禁不得許多愁一溪春水送行舟無情月偏照水東樓

艸堂詩餘卷一

欽定四庫全書

艸堂詩餘卷二

中調

一剪梅

離別

李易安

紅藕香殘玉簟秋輕解羅裳獨上蘭舟雲中誰寄錦書來鴈字回時月滿樓花自飄零水自流一種相思兩處閒愁此情無計可消除才下眉頭卻上心頭

【苕溪漁隱云近時婦人能文詞者如趙明誠之妻李易安長於詞有潄玉集三卷行於世此詞頗盡離別之情當爲拈出】

臨江仙

立春

賀方回

巧剪合歡羅勝子釵頭春意翩翩艷歌淺笑拜嫣然願郎宜此酒行樂駐華年未至文園多病客幽襟淒斷堪憐舊遊夢掛碧雲邊人歸落鴈後思發在花前【復齋漫錄云方回詞有雁後歸詞乃山谷守當塗方回過之人日席上作也腔本臨江仙山谷以方回用薛道衡詩故易以鴈後歸云今仍其舊】

【唐劉餗傳記云隋薛道衡聘陳爲人日詩首云入春才七日離家巳二年南人嗤之及云人歸落雁後思發在花前乃曰名下無虛士】

春暮

鼂無咎

緑暗汀洲三月暮落花風靜防收垂楊低映木蘭舟半篙春水滑一段夕陽愁灞水橋東回首處美人親上鉤靑鸞無計入紅樓行雲歸楚峽飛夢到揚州

夏景

歐陽永叔

池外輕雷池上雨雨聲滴碎荷聲小樓西角斷虹明欄幹倚處待得月華生燕子飛來窺畵棟玉鉤垂下簾旌涼波不動簟紋平水晶雙枕傍有墮釵橫

夜景

李知幾

煙柳疎疎人悄悄畵樓風外吹笙倚欄聞喚小紅聲燻香臨欲睡玉漏巳三更坐待不來來不去一方明月中庭粉墻東畔小橋橫起來花影下扇子撲飛螢

宮詞

鹿防扆

金鏁重門荒苑靜綺窓愁對秋空翠華一去寂無蹤玉樓歌吹聲斷巳隨風煙月不知人事攺夜防還照深宮藕花相向野塘中暗傷亡國淸露泣香紅

【按周美成西河詞云燕子不知何世向尋常巷陌人家相對如說興亡斜陽裏亦是就煙月不知人事攺句變化出來】

感舊

陳去非

憶昔午橋橋上飲坐中多少豪英長溝流月去無聲杏花疎影裏吹笛到天明二十餘年成一夢此身𨿽在堪驚閒登小閣看新晴古今多少事漁唱起三更【苕溪漁隱云去非舊有詩云風流丘壑眞吾事籌防廟堂非所知其後登政府無所建明卒如其言九日詞云九日登臨有故常隨晴隨一傳觴用退之淮西碑欲事故常之語如憶吳中舊逰臨江仙一闋淸婉奇麗簡齋詞集推此詞最優】

蝶戀花【一名鳯棲梧一名鵲踏枝】

元日立春

辛防安

誰向椒盤簮防勝整整韶華爭上春風鬢往日不堪重記省爲花長抱新春恨春未來時先借問晚恨開遲早又飄零近今嵗花期消息定只愁風雨無憑凖

淸明

趙徳麟

欲減羅衣寒未去不捲珠人在深深處紅杏枝頭花幾許啼痕止恨淸明盡日水沈香一縷宿酒醒遲惱破春情緒飛燕又將歸信誤小屏風上西江路

春暮

李世英

遙夜亭臯閒信步才過淸明漸覺傷春暮數防聲風約住朦朧澹月云來去桃杏依稀香暗度誰在秋千笑裏輕輕語一寸相思千萬緒人間沒个安排處

春暮

蘇子瞻

花褪殘紅靑杏小燕子來時緑水人家繞枝上柳緜吹又少天涯何處無芳艸墻裏秋千墻外道墻外行人墻裏佳人笑笑漸不閒聲漸悄多情卻被無情惱【古今詞話予得此詞眞本於友人處極有理趣緑水人家繞非繞字乃曰人家曉曉字與繞字蓋霄壤也】

春暮

晏同叔

幙風輕雙語燕午醉醒來柳絮飛撩亂心事一春猶未見餘花落盡靑苔院百尺朱樓閒倚徧薄濃云抵死遮人面消息未知歸早晚斜陽只送平波逺

春暮

歐陽永叔

庭院深深深幾許楊柳堆煙幙無重數金勒雕鞍逰冶處樓髙不見章臺路橫風狂三月暮門掩黃昏無計畱春住淚眼問花花不語亂紅飛過秋千去【易安居士序歐陽公作蝶戀花有深深深幾許之句予酷愛之用其語作庭院深深數闋其聲卽舊臨江仙也】

春恨

趙徳麟

捲絮風頭寒欲盡墜粉飄香日日紅成陣新酒又添殘酒困今春不減前春恨蝶去鶯來無處問隔水樓髙望斷雙魚信惱亂橫波秋一寸斜陽只與黃昬近

深秋

晏叔原

庭院碧苔紅葉徧黃菊開時已近重陽宴日日露荷凋緑扇粉塘煙水明如練試倚涼風醒酒面鴈字來時恰向層樓見幾防防霜云影轉誰家蘆管吟秋怨

曉行

周美成

月皎驚烏棲不定更漏將殘轣轆牽金井喚起兩眸淸炯炯淚花滴破瑚枕執手霜風吹鬢影去意徊徨別語愁難聽樓上欄幹橫斗柄露寒人逺雞相應

懷舊

兪克成

夢斷池塘驚乍曉百舌無端故作枝頭閙報道不禁寒料峭未教舒展閒花艸盡日簾垂人不到老去情疎底事傷懷抱相對一樽歸計早玉山不減巫山好

懷舊

歐陽永叔

海燕雙來歸畵棟影無風花影頻移動半醉海棠春睡重緑鬟堆枕香雲擁翠被雙盤金縷鳯憶得前春有个人人共花裏鶯聲時一弄日斜驚起相思夢

感舊

王晉卿

鐘送黃昬雞報曉昬曉相催世事何時了萬苦千愁人自老春來依舊生芳艸忙處人多閒處少閒處光陰幾个人知道獨上小樓云杳杳天涯一防靑山小

離別

蘇東坡

春事防珊芳艸歇客裏風光又過淸明節小院黃昬人憶別落紅處處聞啼鴂咫尺江山分楚越目斷防銷應是音塵絕夢破五更心欲折角聲吹落梅花月唐多令

武昌

劉攺之

蘆葉滿汀洲寒沙帶淺流二十年重度南樓柳下系船猶未穩能幾日又中秋黃鶴斷磯頭故人曽到不舊江山都是新愁欲買桂花重載酒終不似少年逰蘇幙遮

懷舊

範希文

碧雲天黃葉地秋色連波波上寒煙翠山映斜陽天接水芳艸無情更在斜陽外黯鄕防追旅思夜夜除非好夢畱人睡明月樓髙休獨倚酒入愁腸化作相思淚

風情

周美成

隴云沈新月小楊柳梢頭能有春多少試著羅裳寒尙峭捲靑樓占得東風早翠屏深香篆裊流水落花不管劉郎到三疊陽關聲漸杳斷雲只怕巫山曉漁家傲

春景

王介甫

平岸小橋千嶂抱揉藍一水縈花艸茅屋數間牕窈窕塵不到時時自有春風掃午枕覺來聞語鳥欹眠似聽朝雞早忽憶故人今總老貪夢好茫茫忘了邯鄲道

【雪浪齋日記云荊公此詞略無塵土思】

【黃玉林詞選云半山老人此詞極能道閒居之趣】

春恨

周美成

幾日輕陰寒惻惻東風急處花成積醉踏陽春懷故國歸未得黃鸝久住如相識賴有蛾眉能暖客長歌屢勸金杯側歌罷月痕來照席貪歡適簾前重露成涓滴

秋思

範希文

塞下秋來風景異衡陽鴈去無畱意四靣邊聲連角起千嶂里長煙落日孤城閉濁酒一杯家萬里燕然未勒歸無計羌管悠悠霜滿地人不寐將軍白髮徵夫淚【東軒筆錄云範希文守邊日作漁家傲樂歌數闋皆以塞下秋來爲首句頗述邊鎭之苦永叔嘗呼爲窮塞主之詞及王尙書素守平涼永叔亦作漁家傲一詞以送之其斷章曰戰勝歸來飛防奏傾賀酒玉堦遙獻南山壽且謂王尙書曰此眞元帥之事也】

冬景

六一居士

十月小春梅蘂綻紅鑪暖閣新妝徧錦帳美人貪睡暖羞起懶玉壺一夜冰澌滿樓上四垂不捲天寒山色偏宜逺風急鴈行吹字斷紅日晚江天雪意云撩亂

漁父

謝無逸

秋水無痕淸見底蓼花汀上西風起一葉小舟煙霧裏蘭棹艤柳條帶穿雙鯉自嘆直鉤無處使笛聲吹散雲山翠鱠落霜刀紅縷細新酒美醉來獨枕簔衣睡

漁父

張仲宗

釣笠披云靑嶂繞緑簔雨細春江白鳥飛來風滿棹收綸了漁童拍手樵靑笑明月太虛同一照浮家泛宅忘昬曉醉眼冷看城市閙煙波老誰能認得閒煩惱【苕溪漁隱云張仲宗有漁家傲詞余往嵗在錢塘與仲宗從逰甚久仲宗手寫此詞相示云舊所作也其詞第二句原是橛頭雨細春江渺余謂仲宗曰橛頭𨿽是船名今以雨襯之語晦而病因爲攺作緑簔雨細仲宗笑以爲然又有一詞亦寄調漁家傲雲樓外天寒山欲暮溪邊雪後藏雲樹小艇風斜沙嘴露流年度春光巳向梅梢住短夢今宵還到否葦村四望知何處客裏從來無意緒催歸去故園正要鶯花主亦淸新流麗故附見於此】

醉春風

春閨

趙徳仁

陌上淸明近行人難借問風流何處不歸來悶悶悶回鴈峯前戱魚波上試尋芳信夜永蘭膏燼春睡何曾穏枕邊珠淚幾時幹恨恨恨惟有窻前過來明月照人方寸

品令

詠茶

黃魯直

鳯舞團團餅恨分破教孤另金渠體淨隻輪慢碾玉塵光瑩湯響松風早減二分酒病味濃香永醉鄕路成佳境恰如燈下故人萬里歸來對影口不能言心下快活自省

【苕溪漁隱云魯直諸茶詞余謂品令一詞最佳能道人所不能言尢在結尾三四句】

行香子

晚景

蘇子瞻

北望平川野水荒灣共尋春飛步孱顏和風弄袖香霧縈鬟正酒酣時人語笑白雲間飛鴻落照相將歸去澹娟娟玉宇淸閒何人無事宴坐空山望長橋上燈火亂使君還

【苕溪漁隠云淮北之地平夷自京師至汴口並無山惟隔淮方有南山南山石崖上有東坡行香子詞後題云與泗守過南山晚歸作字畫是東坡所書小字但無姓名崇觀間禁元祐文字遂鐫去之餘居泗上打得此碑詞至今尙存】

聲聲令

春思

兪克成

移碎影香褪衣襟舊家庭院嫩苔侵東風過盡暮云鎖緑窻深怕對人閒枕剩衾樓底輕陰春信斷怯登臨斷腸防夢兩沈沈花飛水逺便從今莫追尋又怎禁驀地上心

錦纒道

春景

宋子京

燕子呢喃景色乍長春晝覩園林萬花如繡海棠經雨胭脂透柳展宮眉翠拂行人首向郊原踏靑恣歌擕手醉醺醺尙尋芳酒問牧童遙指孤村道杏花深處那里人家有

【古今詞話云此詞海棠經雨胭脂透一句最善形容景物至下段用問酒杏花村事曲盡郊外春遊之情工於詞者也】

風中柳

閨情

孫夫人

銷減芳容端的爲郎煩惱鬢慵梳宮妝艸艸別離情緒待歸來都告怕傷郎又還休道利鎖名韁幾阻當年歡笑更那堪鱗鴻信杳蟾枝髙折願從今須早莫辜負鳯幃人老

鳯凰閣

傷春

葉道卿

徧園林綠暗渾如翠幄下無一片是花萼可恨狂風橫雨忒煞情薄盡底把韶華送卻楊花無柰是處穿透幙豈知人意正蕭索春去也這般愁沒處安著怎柰向黃昬院落

靑玉案

春日懷舊

歐陽永叔

一年春事都來幾早過了三之二綠暗紅嫣渾可事緑楊庭院暖風幙有个人憔悴買花載酒長安市又爭似家山見桃李不枉東風吹客淚相思難表夢防無據惟有歸來是

春暮

賀方回

淩波不過橫塘路但目送芳塵去錦瑟年華誰與度月樓花院綺窻朱戶惟有春知處碧雲冉冉衡臯暮防筆空題斷腸句試問閒愁知幾許一川煙艸滿城風絮梅子黃時雨

詠雪

陳瑩中

碧空黯淡同云繞漸枕上風聲峭明透紗窓天欲曉珠簾才捲美人驚報一夜靑山老使君命客金尊倒正千里瓊瑤未經掃欹壓江梅春信早十分農事滿城和气管取來年好

警悟

吳彥髙

人生南北如岐路世事悠悠等風絮造化小兒無定據翻來覆去倒橫直豎眼見都如許伊周功業何須慕不學淵明便歸去坎止流行隨所寓玉堂金馬竹籬茅舍總是無心處

天仙子

送春

張子野

水調數聲持酒聽午睡醒來愁未醒送春春去幾時回臨晚鏡傷流景往事後期空記省沙上並禽池上暝云破月來花弄影重重翠幙密遮燈風不定人初靜明日落紅應滿徑

【古今詩話有客謂張子野曰人皆謂公張三中卽心中事眼中淚意中人也公曰何不目之爲張三影客不曉公曰云破月來花弄影嬌柔懶起壓卷花影柳徑無人墜飛絮無影此余平生所得意】

【髙齋詩話子野有詩云浮萍斷處見山影又長短句云云破月來花弄影又云隔墻送過秋千影並膾炙人口世謂張三影按苕溪漁隱云細味二說當以古今詩話所載三影爲勝】

水閣

沈防宗

景物因人成勝槪滿目更無塵可礙等閒簾幙小防幹衣未解心先快明月淸風如有待誰信門前車馬隊別是人間閒世界坐中無物不淸涼山一帶水一流水白雲長自在

【苕溪漁隱云賈蕓老舊有水閣在苕溪之上景物淸曠防宗爲賦此詞其後水閣易主今巳摧毀久矣遺址正與餘水閣相近同在一岸景物悉如防宗之詞故余嘗有鄙句云三間小閣賈蕓老一首佳詞沈防宗無限當時好明月如今總屬績溪翁蓋謂此也】

江城子【卽江神子】

春思

謝無逸

杏花村館酒旗風水溶溶颺殘紅野渡舟橫楊柳緑陰濃望斷江南山色逺人不見艸連空夕陽樓外晚煙籠粉香融淡眉峯記得年時相見畵屏中只有關山今夜月千里外素光同

【復齋漫錄云無逸嘗於黃州關山杏花村館驛題此詞過者必索筆於館卒卒頗以爲苦因以泥塗之其爲人賞重可知】

春別

蘇子瞻

天涯流落思無窮旣相逢卻匆匆擕手佳人和淚折殘紅爲問東君餘幾許春總在與誰同隋堤三月水溶溶背歸鴻去吳中回望彭城淸泗與淮通寄我相思千防淚流不到楚江東

離別

秦少防

西城楊柳弄春柔動離憂淚難收猶記多情曾爲系歸舟碧野朱橋當日事人不見水空流韶華不爲少年畱恨悠悠幾時休飛絮落花時候一登樓便做春江都是淚流不盡許多愁

千秋嵗

春景

秦少防

柳邊沙外城郭輕寒退花影亂鶯聲碎飄零疎酒盞離別寛衣帶人不見碧雲暮合空相對憶昔西池防鴛鷺同飛蓋擕手處今誰在日邊淸夢斷鏡裏朱顏攺春去也落紅萬防愁如海

【後山詩話云王平甫之子嘗云今語例襲陳言但能轉移耳世稱此詞愁如海爲新奇不知李后主虞美人詞已云問君還有幾多愁恰似一江春水向東流但以江爲海耳】

【冷齋夜話云少遊小詞奇麗詠歌之想見其神淸在絳闕道山之間余兄思禹使余賦崔徽頭唇詞因次韻曰半身屏外睡覺面紅退春思亂芳心碎空餘簮髻玉不見流蘇帶誰與問今人秀韻誰宜對湘浦曽同防手弭靑羅蓋疑是夢中猶在十分春易盡一防情難攺多少事卻隨恨逺連雲海】

夏景

謝無逸

楝花飄砌蔌蔌淸香細梅過蘋風起情隨湘水逺夢繞吳峯翠琴書倦鷓鴣喚起南牕睡密意無人寄幽恨憑誰洗修竹畔疎裏歌餘塵拂扇舞罷風掀袂人散後一鉤澹月天如水

祝英臺近

春晚

辛防安

寶釵分桃葉渡煙柳暗南浦陌上層樓十日九風雨斷腸防防飛紅都無人管倩誰勸流鶯聲住鬢邊覷試把花卜歸期才簪又重數羅帳燈昬哽咽夢中語是他春帶愁來春歸何處又不解帶將愁去

側犯

夏景

周美成

暮霞霽雨小蓮出水紅妝靚風定看步襪江妃照明鏡飛螢度暗艸秉燭遊花徑人靜擕艷質追涼就槐影金環皓腕雪藕淸泉瑩誰念省滿身香猶是舊荀令見說吳姬酒壚寂靜煙鎖漠漠藻池苔井

四園竹【作西園誤】

秋怨

周美成

浮雲防月未放滿朱扉防揺暗壁螢度破窻偸入書幃秋意濃閒竚立庭柯影裏好風襟袖先知夜何其江南路繞重山心知謾與前期柰何燈前墮淚腸斷蕭娘舊日書辭猶在紙鴈信絕淸宵夢又稀

禦街行

秋日懷舊

範希文

紛紛墜葉飄香砌夜寂靜寒聲碎眞珠簾捲玉樓空天淡銀河垂地年年今夜月華如練長是人千里愁腸巳斷無由醉酒未到先成淚殘燈明滅枕頭欹諳盡孤眠滋味都來此事眉間心上無計相回避

過澗歇

夏景

柳耆卿

淮楚曠望極千里火雲燒空盡日西郊無雨厭行旅數幅輕防旋落棹蒹葭浦避畏景兩兩舟人夜深語此際爭可便恁奔利名九衢塵裏衣冠冒炎暑回首江鄕月觀風亭水邊石上幸有散髮披襟處

陽關引

離別

冦平仲

塞艸煙光闊渭水波聲咽春朝雨霽輕塵斂徵鞍發指靑靑楊柳又是輕攀折動黯然知有後防甚時節更盡一杯酒歌一闋嘆人生裏難歡聚易離別且莫辭沈醉聽取陽關徹念故人千里自此共明月

【苕溪漁隱云王右丞絕句云渭城朝雨裛輕塵客捨靑靑柳色新勸君更盡一杯酒西出陽關無故人此送元二使安西告別之詩也近世又歌入小秦王更名陽關曲蓋用詩中語也舊本蘭畹集載冦萊公陽關引其語豪壯送別之曲當爲第一亦以此絕句塡入詞云】

紅林檎近

冬初

周美成

風雪驚初霽水鄕增暮寒樹杪墮毛羽檐牙掛瑯玕才喜堆門積巷可惜迆邐銷殘漸看低竹翩翻淸池漲微瀾步屐晴正好宴席晚方歡梅花耐冷亭亭來入冰盤對山前橫素愁雲變色放杯同覓髙處看

冬雪

周美成

髙柳春才軟凍梅寒更香暮雪淸峭玉塵散林塘那堪飄風遞冷故遣度幙穿窓似欲料理新妝呵手弄絲簧冷落詞賦客蕭索水雲鄕援毫授簡風流猶憶東梁望虛檐徐轉回廊未掃夜長莫惜空酒觴

金人捧露盤

春晚感舊

曽純甫

記神京繁華地舊防蹤正禦溝春水溶溶平康巷陌繡鞍金勒躍靑驄觧衣沽酒醉弦筦柳緑花紅到如今餘霜鬢嗟前事夢魂中但寒煙滿目飛蓬雕欄玉砌空餘三十六離宮塞笳驚起暮天鴈寂寞東風

【玉林詞選云公東都故老及見中興之盛者詞多感慨庚寅春奉使過京師作金人捧露盤憶秦娥等曲淒然有黍離之悲如邯鄲道上望叢臺有感作憶秦娥云風蕭瑟邯鄲古道傷行客傷行客繁華一瞬不堪思憶叢臺歌舞無消息金尊玉管空陳迹空陳迹連天艸樹暮云凝碧亦有感慨故並錄之】

鬭百花【亦名夏】

春恨

柳耆卿

煦色韶光明媚輕靄低籠芳樹池塘淺蘸煙蕪簾幙閒乘風絮春困厭厭拋擲鬭艸工夫冷落踏靑心緒終日扄朱戶逺恨綿綿淑景遲遲難度年少傅粉依前醉眠何處深院無人黃昬乍拆秋千空鏁滿庭花雨新荷葉

采蓮

僧仲殊

雨過回塘圓荷嫰緑新抽越女輕盈畵橈穩泛蘭舟波光艶粉紅相間脈脈嬌羞菱歌隱隱漸遙依約凝眸堤上郎心波間妝影遲畱不覺歸時暮天碧襯蟾鉤風蟬噪晚餘霞暎幾防沙鷗漁笛不道有人獨倚危樓茉防

秋夜

柳耆卿

每到秋來轉添甚況味金風動冷淸淸地殘蟬噪晚甚防得人心欲碎更休道宋玉多悲石人也須下淚衾寒枕冷夜迢迢更無寐深院靜月明風細巴巴望曉怎生捱更迢遞料可兒只在枕頭根底等人睡來夢裏驀山溪

贈衡陽妓陳湘

黃山谷

鴛鴦翡翠小小思珍偶眉黛斂秋波盡湖南山明水秀婷婷嫋嫋恰是十三餘春未透花枝瘦正是愁時尋芳載酒肯落誰人後祗恐逺歸來緑成陰靑梅如豆心期得處每自不由人長亭柳君知否千里猶回首【雪浪齋日記雲山谷此詞云春未透花枝瘦正是愁時極爲學者稱賞秦湛處度嘗有小詞云春透水波明寒峭花枝瘦蓋法此也】

春半

張東父

靑梅如豆斷送春歸去小緑間長紅防幾處云歌柳舞偎花識靣對月共論心攜素手采香防踏徧西池路水邊朱戶曾記銷魂處小立背秋千空悵望娉婷韻度楊花撲靣香糝一風情脈脈酒厭厭回首斜陽暮

春情

易彥祥

海棠枝上畱得嬌鶯語雙燕幾時來並飛入東風院宇夢回芳艸緑徧舊池塘梨花雪桃花雨畢竟春誰主東郊拾翠襟袖霑飛絮寶馬趂雕輪亂紅中香塵滿路十千鬥酒相與買春閒吳姬唱秦娥舞拚醉靑樓暮

自述

宋謙父

壺山居士未老心先懶愛學道人家辦竹幾蒲團茗椀靑山可買小結屋三間開一逕俯淸溪修竹栽教滿客來便請隨分家常飯若肯小畱連更薄酒三杯兩琖吟詩度曲風月任招呼身外事不關心自有天公管

早梅

曹元龍

洗妝眞態不假鉛華禦竹外一枝斜想佳人天寒日暮黃昬院落無處著淸香風細細雪垂垂何況江頭路月邊疎影夢到銷魂處結子欲黃時又須作亷纎細雨孤芳一世供斷有情愁消瘦損東陽也試問花知否千秋嵗引

秋思

王介甫

別館寒砧孤城畫角一秋聲入寥廓東歸燕從海上去南來鴈向沙頭落楚臺風庾樓月宛如昨無柰被些名利縛無柰被他情擔閣可惜風流總閒卻當初謾畱華表語而今誤我秦樓約夢防時酒醒後思量著早梅芳

曉別

周美成

花竹深房櫳好夜闃無人到隔窓寒雨向壁孤燈弄餘照淚多羅袖重意密鶯聲小正防驚夢怯門外已知曉去難畱話未了早促登長道風披宿霧露洗初陽射

林表亂愁迷逺覽苦語縈懷抱謾回頭更堪歸路杳滿路花

冬景

周美成

金花落燼燈銀鑠鳴牕雪庭深微漏斷行人絕風扉不定竹圃瑯玕折玉人新間闊著甚悰情更當恁地時節無言欹枕帳底流淸血愁如春後絮來相接知他那

裏爭信人心切除共天公說不成也還似伊無个分別

風情

朱希眞

簾烘淚雨干酒壓愁城破冰壺防飲渇培殘火朱消粉褪絕勝新梳裹不是寒宵短日上三竿殢人猶要同臥如今多病寂寞章臺左黃昬風弄雪門深鎖蘭房密

愛萬種思量過也須知有我著甚情悰仰但防了人呵蕙蘭芳引

秋懷

周美成

寒瑩晚空防靑鏡斷霞孤鶩對客館深扄霜艸未衰更緑倦防厭旅但夢繞阿嬌金屋想故人別後盡日空疑風竹塞北氍毹江南圖障是處溫燠更花管云牋猶寫寄情舊曲音塵迢遞但勞遠目今夜長爭柰枕單人獨

華胥引

秋思

周美成

川源澄映煙月溟蒙去舟似葉岸足沙平蒲根水冷畱鴈唼別有孤角吟秋對曉風鳴軋紅日三竿醉頭扶起寒怯離思相縈漸看看鬢絲堪鑷舞衫歌扇何人輕憐細閱檢防從前恩愛鳯牋盈篋愁剪燈花夜來和淚雙疊

洞仙歌

初春

李元膺

雪雲散盡放曉晴庭院楊柳於人便靑眼更風流多處一防梅心相應逺約略顰輕笑淺一年春好處不在濃芳小艶疎香最嬌軟到淸明時候百紫千紅花正亂已失春風一半早占取韶光共追防但莫管春寒醉紅自暖

【公自序云一年春物惟梅柳間意味最深至鶯花爛熳時則春已衰遲使人無復新意予作洞仙歌使探春者歌之不至有後時之悔耳】

夏夜

蘇子瞻

冰肌玉骨自淸涼無汗水殿風來暗香滿繡簾開一防明月窺人人未寢欹枕釵橫鬢亂起來攜素手庭戶無聲時見疎星渡河漢試問夜如何夜巳三更金波淡玉繩低轉但屈指西風幾時來又不道流年暗中偸換【東坡自序云僕七嵗時見眉州老尼姓朱忘其名年九十餘自言嘗隨其師入蜀主孟昶宮中一日天熱主與花蕋夫人夜起避暑摩訶池上作一詞朱具能記之今四十年朱已死久矣人無知此詞者獨記其首兩句暇日尋味豈洞仙歌令乎乃爲足之云】

【漫叟詩話云楊元素作本事曲記東坡洞仙歌詞謂錢塘有一老尼能誦後主詩首章兩句後人爲足其意以塡此詞余嘗見一士人誦全篇云冰肌玉骨淸無汗水殿風來暗香滿開明月獨窺人欹枕釵橫雲鬢亂起來瓊戶啟無聲時見疎星渡河漢屈指西風幾時來只恐流年暗中換】

【苕溪漁隠云漫叟詩話所載本事曲云錢塘一老尼能誦後主詩首章兩句與東坡洞仙歌序全然不同當以序爲正也】

中秋

鼂無咎

靑煙羃處碧海飛金鏡永夜閒堦臥桂影露涼時零亂多少寒螿神京逺惟有藍橋路近水晶簾不下雲母屛開冷浸佳人淡脂粉待都將許多明付金樽投曉共流霞傾盡更攜取胡牀上南樓看玉做人間素秋千頃【苕溪叢話云凡作詩詞要當如常山之蛇救首救尾不可偏也如鼂無咎作中秋洞仙歌其首云靑煙羃處至閒堦臥桂影固已佳矣其後云待都將許多明付與金樽至素秋千頃若此可謂善救首尾者也至朱希眞作中秋念奴嬌則不知出此其首云挿天翠柳被何人堆上一輪明月照我藤牀涼似水飛入瑤防銀闕亦已佳矣其後云洗盡凡心滿身淸露冷浸蕭蕭發明朝塵世記取休向人說此兩句全無意味收拾得不佳遂並全篇其气索然矣】

詠雨

李元膺

亷纎細雨殢東風如困縈斷千絲爲誰恨向楚宮一夢多少悲涼無處問愁到而今未盡分明都是淚泣柳沾花常與騷人伴孤悶記當年得意處酒力方酣怯輕寒玉鑪香潤又豈識情懷苦難禁對防滴檐聲夜寒燈暈

垂虹橋

林外

飛梁壓水虹影澄淸曉橘裏漁村半煙艸嘆今來古往物換人非天地裏惟有江山不老雨巾風防四海誰知我一劍橫空幾畨過按玉龍嘶未斷月冷波寒歸去也林屋洞門無鎖認云屏煙障是吾廬任滿地蒼苔年年不掃

【古今詞話云此詞乃近時林外題於吳江垂虹亭世或傳以爲呂洞賔所作者非也】

江城梅花引

閨情

康伯可

娟娟霜月冷侵門怕黃昬又黃昬手撚一枝獨自對芳樽酒又不禁花又惱漏聲逺一更更縂斷防斷防斷防不堪聞被半溫香半薫睡也睡也睡不穩誰與溫存惟有牀前銀燭照啼痕一夜爲花憔悴損人瘦也比梅花瘦幾分

八六子

春怨

秦少防

倚危亭恨如芳艸萋萋剗盡還生念柳外靑驄別後水邊紅袂分時愴然暗驚無端天與娉婷夜月一幽夢春風十里柔情怎柰向歡娯漸隨流水素弦聲斷翠綃香減那堪片片飛花弄晚蒙蒙殘雨籠晴正銷凝黃鸝又啼數聲

魚防春水

春景

闕名

秦樓東風裏燕子還來尋舊壘餘寒猶峭紅日薄侵羅綺嫰艸方抽碧玉茵媚柳輕拂黃金縷鶯囀上林魚防春水幾曲欄幹徧倚又是一畨新桃李佳人應怪歸遲梅妝淚洗鳯簫聲絕沈孤鴈望斷淸波無雙鯉雲山萬重寸心千里

【復齋漫錄云政和中一中貴人使越州回得詞於古碑陰無名無譜不知何人作也錄以進禦命大晟府塡腔因詞中語賜名魚遊春水雲】

【古今詞話云東都防河卒於汴河上掘地得石刻有詞一闋不題其目臣僚進上上喜其藻思絢麗欲命其名遂摭詞中四字名曰魚防春水命教坊倚聲歌之詞凡八十九字而風花鶯燕動植之物曲盡之此唐人語也後之狀物寫情不及之矣二說不同未詳孰是】

夏雲峯

夏景

柳耆卿

宴堂深軒檻雨輕壓暑气低沈花洞彩舟泛斚坐繞淸潯楚臺風快湘簟冷永日披襟坐久覺疎弦脆管時換新音越娥蕙態蘭心逞妖艶泥歡邀寵難禁筵上笑歌間發舄履交侵醉鄕歸處須盡興滿酌髙吟向此免名韁利鎖虛費光陰

艸堂詩餘卷二

欽定四庫全書

艸堂詩餘卷三

長調

東風齊著力

除夕

胡浩然

殘臘收寒三陽初轉巳換年華東君律管迆邐到山家處處笙簧鼎沸防佳宴坐列仙娃花叢裏金鑪滿爇龍麝煙斜此景轉堪誇深意祝壽山福海增加玉觥滿泛且莫厭流霞幸有迎春壽酒銀缾浸幾朶梅花休辭醉園林秀色百艸萌芽

法曲獻仙音

初夏

周美成

蟬咽涼柯燕飛塵幕漏閣籖聲時度倦脫綸巾困便湘竹桐陰半侵朱戶向抱影凝情處時聞打窗雨耿無語嘆文園近來多病情緒懶尊酒易成間阻縹緲玉京

人想依然京兆眉嫵翠幕深中對徽容空在紈素待花前月下見了不教歸去

意難忘

佳人

周美成

衣染鶯黃愛停歌駐拍勸酒持觴低鬟蟬影動私語口脂香蓮露滴竹風涼拚劇飲淋浪夜漸深籠燈就月仔細端相知音見說無雙解移宮換羽未怕周郎長顰知有恨貪要不成妝些个事惱人腸試說與何妨又恐伊尋消問息痩減容光

塞翁吟

夏景

周美成

暗葉啼風雨牕外曉色瓏散水麝小池東亂一岸芙蓉蘄州簟展雙紋浪輕帳翠縷如空夢逺別淚痕重淡鉛臉斜紅忡忡嗟憔悴新寛帶結羞艶冶都銷鏡中有蜀紙堪憑寄恨等今夜灑血書詞剪燭親封菖蒲漸老早晚成花教見薫風

滿江紅

春暮

張仲宗

春水連天桃花浪幾畨風惡云乍起逺山遮盡晚風還作綠徧芳洲生杜若楚帆帶雨煙中落認向來沙嘴共停橈傷飄泊寒猶在衾偏薄腸欲斷愁難著倚蓬牕無寐引杯孤酌寒食淸明都過了可憐辜負年時約想小樓日日望歸舟人如削

春暮

鼂無咎

東武南城新堤固漣漪初溢隱隱徧長林髙阜臥紅堆碧枝上殘花吹盡也與君試向江邊覓問向前猶有幾多春三之一官裏事何時畢風雨外無多日相將泛曲水滿城爭出不見蘭亭修禊事當時座上皆豪逸到如今修竹滿山陰空陳迹

春閨

周美成

晝日移陰攬衣起春幃睡足臨寶鑑綠云繚亂未忺妝束蝶粉蜂黃都退了枕痕一綫紅生玉背畫欄脈脈悄無言尋棋局重防而何時卜無限事縈心曲想秦箏依舊尙鳴金屋芳艸連天迷逺望寶香薫被成孤宿最苦是蝴蝶滿園飛無心撲

【苕溪叢話蝶粉蜂黃都退了人以蜂蝶時節都退殊與下句不相屬兼卒章有蝴蝶滿園飛相反後見一相識云退字乃褪字而蝶粉蜂黃乃當時宮中時妝故宋子京蝶戀花云淚落胭脂界破蜂黃淺則知方睡起時宮妝褪盡所見惟一綫枕痕耳此說爲可據】

【鶴林玉露云楊東山言道藏經云蝶交則粉退蜂交則黃退周美成詞云蝶粉蜂黃都退了正用此也而說者以爲宮妝且以退爲褪余因嘆曰區區小詞讀書不博者尙不得其防況古人之文章而可臆見妄解乎】

秋望

趙元稹

慘結秋陰西風送絲絲雨濕凝望眼徵鴻幾字暮投沙磧欲往鄕闗何處是水雲浩蕩連南北但修眉一抺有無中遙山色天涯路江上客腸巳斷頭應白空搔首興嘆暮年離隔欲待忘憂除是酒柰酒行欲盡愁無極便挽將江水入樽罍澆胸臆

詠雨

張安國

斗帳髙眠寒牕靜瀟瀟雨意南樓近更移三鼓漏傳一水防防不離楊柳外聲聲只在芭蕉裏也不管滴破故鄕心愁人耳無似有遊絲細聚復散眞珠碎天應分付與別離滋味破我一牀蝴蝶夢輸他雙枕鴛鴦睡向此際別有好思量人千里

幽居

呂居仁

東裏先生家何在山陰溪曲對一川平野數椽茅屋昨夜江頭新雨過門前流水淸如玉抱小橋回合柳參天揺新綠疎籬下叢叢菊虛檐外蕭蕭竹嘆古今得失是非榮辱須信人生歸去好世間萬事何時足問此春春釀酒何如今朝熟

【苕溪叢話云余性樂間退一丘一壑蓋將老焉呂居仁所作此詞能具道阿堵中事毎一歌之未嘗不擊節也】

杜防

康伯可

腦殺行人東風裏爲誰啼血正靑春未老流鶯方歇蝴蝶枕前顚倒夢杏花枝上朦朧月問天涯何事苦闗情思離別聲一喚腸千結閩嶺外江南陌正長堤楊柳翠條堪折鎭日丁寕千百徧只將一句頻頻說道不如歸去不如歸傷情切

尾犯【一名碧芙容】

秋怨

栁耆卿

夜雨滴空堦孤館夢回情緒蕭索一片閒愁想丹靑難貎秋漸老蛩聲正苦夜將防燈花旋落最無端處總把良宵秪恁孤眠卻佳人應怪我別後寡信輕諾記得當初剪香雲爲約甚時向深閨幽處按新詞流霞共酌再同懽笑肯把金玉珠珍博

玉漏遲

春景

宋子京

杏香飄禁苑須知自古皇都春早燕子來時繡陌漸薰芳艸蕙圃夭桃過雨弄碎影紅篩淸沼深院悄綠楊影裏鶯聲低巧早是賦得多情更對景臨風鎭辜歡笑數曲防幹故人漫勞登眺天際微云過盡亂峯鎖一竿斜照歸路杳東風淚零多少

六麼令

重陽

周美成

快風收雨亭館淸殘燠池光靜橫秋影岸栁如新沐聞道宜城酒美昨日新醅熟輕鑣相逐衝泥防馬來折東籬半開菊華堂花艶對列一一驚郎目歌韻巧共泉聲間雜琮琤玉惆悵周郎巳老莫唱當時曲幽歡難卜明年誰健更把茱茰再三矚

掃地逰

春恨

周美成

曉陰翳日正霧靄煙橫逺迷平楚暗黃萬縷聽鳴禽按曲小腰欲舞細繞回堤駐馬河橋避雨信流去那一葉怨題今在何處春事能幾許任占地持杯掃花尋路淚珠濺俎嘆將愁度日病傷幽素恨入金徽見說文君更苦黯凝竚掩重闗徧城鐘鼓

天香

冬景

王充

霜瓦鴛鴦風簾翡翠今年又是寒早矮釘明窗側開朱戶斷莫亂教人到重陰未解云共雪商量不少靑帳垂氊要宻紅牕放圍宜小呵梅弄妝試巧繡羅衣瑞云芝艸伴我語時同語笑時同笑已被金樽勸酒又唱个新詞故相惱盡道窮冬元來恁好

對梅花懷王侍禦

劉方叔

漠漠江臯迢迢驛路天教爲春傳信萬木叢邊百花頭上不管雪飛風尋交訪舊惟翠竹寒松相認不意牽詩動興何心襯妝添暈孤標最甘冷落全不許蝶親蜂近直自從來潔白个中淸韻盡做重聞塞管也何害香銷粉痕盡待到和羮才明底蘊

燕春臺

春景

張子野

麗日千門紫煙雙闕瓊林又報春回殿閣風微當時去燕還來五侯池館屛開探芳菲走馬重簾人語轔轔車幰逺近輕雷雕觴霞灩翠幙雲飛楚腰舞栁宮面妝梅金猊夜暖羅衣暗裛香煤洞府人歸笙歌院落燈火樓臺下蓬萊猶有花上月淸影徘徊

滿庭芳

春景

秦少遊

晚色雲開春隨人意驟雨才過還晴古臺芳榭飛燕蹴紅英舞困楡錢自落秋千外綠水橋平東風裏朱門映栁低按小秦箏多情行樂處珠鈿翠蓋金轡紅纓漸酒空醽醁花困蓬瀛豆蔲梢頭舊恨十年夢屈指堪驚憑欄久疎煙澹月微映百層城

夏景

周美成

風老鶯雛雨肥梅子午陰嘉樹淸圎地卑山近衣潤費鑪煙人靜烏鳶自樂小橋外新綠濺濺憑防久黃蘆苦竹擬泛九江船年年如社燕飄流瀚海來寄修椽且莫思身外長近樽前憔悴江南倦客不堪聽急管繁歌筵畔先安枕簟容我醉時眠

秋思

秦少遊

碧水澄秋黃雲凝暮敗葉零亂空堦洞房久靜斜月照徘徊又是重陽近也幾處處砧杵聲催重門外風揺翠竹疑是故人來情懷增悵望新歡易失往事難猜問籬邊黃菊知爲誰開謾道愁須殢酒酒未醒愁巳先回憑欄久金波漸轉白露防蒼苔

冬景

康伯可

霜幕風簾閒齋小戶素蟾初上雕櫳玉杯醽醁還與可人同古鼎沈煙篆細玉筍破橙橘香濃梳妝懶脂輕粉薄約略淡眉峯淸新歌幾許低隨慢唱語笑相供道文書鍼綫今夜休攻莫厭蘭膏更繼明朝又紛冗匆匆酩酊也冠兒未缷先把被兒烘

晚景

秦少遊

山抹微雲天連衰艸畫角聲斷譙門暫停徵棹聊共飲離樽多少蓬萊舊事空回首煙靄紛紛斜陽外寒鴉數防流水繞孤村銷魂當此際香囊暗解羅帶輕分謾贏得秦樓薄幸名存此去何時見也襟袖上空染啼痕傷情處髙城望斷燈火巳黃昏

【侯鯖錄云鼂無咎云比來作者皆不及秦少遊如斜陽外寒鴉數防流水繞孤村𨿽不識字亦知是天生好語也】

【藝苑雌黃雲程公辟守防稽少遊客焉館之蓬萊閣一日席上有所悅自爾眷眷不能忘情因賦長短句所謂多少蓬萊舊事空回首煙靄紛紛是也其詞極爲東坡所稱道取其首句呼之爲山抹微云君中間有寒鴉數防流水繞孤村之句人皆以爲少遊自造此語殊不知亦有所本予在臨安見平江梅知錄云隋煬帝詩云寒鴉千萬防流水繞孤村少遊用此語也予又嘗讀李義山效徐陵體則更衣雲輕寒衣省夜金斗熨沈香乃知少遊詞玉籠金斗熨沈香與夫睡起熨沈香玉腕不勝金斗其語亦有來處苕溪云無咎謂少遊斜陽外寒鴉數防流水繞孤村𨿽不識字人亦知是天生好言語其褒之如此蓋不曾見煬帝詩耳】

佳人

蘇東坡

香靉雕盤寒生冰筯畫堂別是風光主人情重開宴出紅妝膩玉圎搓素頸藕絲嫩新織仙裳雙歌罷虛櫩轉月餘韻尙悠颺人間何處有司空見慣應謂尋常坐中有狂客惱亂愁腸報道金釵墜也十指露春筍纎長親曾見全勝宋玉想象賦髙唐

【玉林詞選云栁耆卿有晝夜樂詞云秀香家住桃花徑算神仙才堪並層波細剪明眸膩玉圎搓素頸愛把歌喉當筵逞遏天邊亂雲愁凝言語是嬌鶯一聲聲堪聽洞房飲散簾幃靜擁香衾歡心稱金鑪麝裊靑煙鳳帳燭揺紅影無限狂心乘酒興這歡娛漸入佳境猶自怨鄰雞道秋宵不永蓋爲贈妓作也此詞麗以淫不當入選以東坡嘗引用其語故並此詞錄之】

警悟

蘇東坡

蝸角虛名蠅頭微利算來著甚幹忙事皆前定誰弱又誰彊且趂閒身未老盡放我些子疎狂百年裏渾教是醉三萬六千思量能幾許憂愁風雨一半相妨又何須抵死說短論長幸對淸風皓月苔茵展云幙髙張江南好千鐘美酒一曲滿庭芳

【按詩僧號晦庵者亦有一詞名滿江紅雲擾擾勞生待足何時是足據見定隨家丰儉便堪縮得意濃時休進步須防世事多翻覆枉教人白了少年頭空碌碌誰不願黃金屋誰不愛千鐘粟算五行不是這般題目枉使心機間計較兒孫自有兒孫福又何須采藥訪蓬萊但寡欲此詞亦是達觀之見俗以此曲與坡詞作對刋碑刻云】

吉席

胡浩然

瀟灑佳人風流才子天然分付成雙蘭堂綺席燭影耀熒煌數幅紅羅繡帳寶妝篆金鴨焚香分明是芙蕖浪裏一對浴鴛鴦歡娛當此際山盟海誓地久天長願五男二女七子成行男作公卿將相女須嫁君宰侯王從玆去榮華富貴福祿壽無疆

漁舟

張子野

紅蓼花繁黃蘆葉亂夜深玉露初零霽天空闊雲淡楚江淸獨棹孤篷小艇悠悠過煙渚沙汀金鉤細絲綸慢捲牽動一潭星時時橫短笛淸風皓月相與忘形任人笑生涯泛梗飄萍飲罷不妨醉臥塵勞事有耳誰聽江風靜日髙未起枕上酒微醒

鳳皇臺上憶吹簫

離別

李易安

香冷金猊被翻紅浪起來慵自梳頭任寶奩塵滿日上簾鉤生怕離懷別苦多少事欲說還休新來痩非干病酒不是悲秋休休這回去也千萬徧陽闗也則難畱念武陵人逺煙鎖秦樓惟有樓前流水應念我終日凝眸凝眸處從今又添一段新愁

水調歌頭

春半

劉攺之

春事能幾許宻葉著靑梅日髙花困海棠風暖想都開不惜春衣典盡只怕春光歸去片片防蒼苔能得幾時好追賞莫徘徊雨飄紅風撲翠苦相催人生行樂且須痛飲莫辭杯坐則髙談風月醉則恣眠芳艸醒後亦佳哉湖上新亭好何事不曾來

春行

黃山谷

瑤艸一何碧春入武陵溪溪上桃花無數花上有黃鸝我欲穿花尋路直入白雲深處浩气展虹霓秪恐花深裏紅露濕人衣坐白石欹玉枕拂金徽謫仙何處無人伴我白螺杯我爲靈芝仙艸不爲朱唇丹臉長嘯亦何爲醉舞下山去明月逐人歸

中秋

蘇東坡

明月幾時有把酒問靑天不知天上宮闕今夕是何年我欲乘風歸去又恐瓊樓玉宇髙處不勝寒起舞弄淸影何似在人間轉朱閣低綺戶照無眠不應有恨何事長向別時圎人有悲歡離合月有陰晴圎缺此事古難全但願人長久千里共嬋娟

【東坡自序云丙辰中秋歡飲達旦大醉作此篇兼懷子由】

【苕溪漁隱云先君嘗云柳詞鼇山防結蓬萊島當云防締坡詞低綺戶當云窺綺戶二字旣攺其詞益佳】

【苕溪漁隠雲中秋詞自東坡水調歌頭一出餘詞盡廢然其後亦豈無佳詞如鼂次膺緑頭鴨一詞殊淸婉但尊俎間歌喉以其篇長憚唱故湮沒無聞焉其詞云晚云收淡天一片琉璃爛銀盤來從海底皓色千里澄輝瑩無塵素娥澹佇淨可數丹桂參差玉露初零金風未凜一年無似此佳時向坐久疎星時度烏鵲正南飛瑤臺冷闌干憑暖欲下遲遲念佳人音塵隔後對此應解相思最闗情漏聲正永暗斷腸花影漸移料得來宵淸光未減陰晴天气又爭知共凝戀如今別後還是隔年期人縱健淸尊素月長願相隨】

重陽

韓無咎

今日我重九莫負菊花開試尋髙處攜手躡屐上崔嵬放目蒼崖萬仞云防曉霜成陣知我與君來古寺倚修竹飛檻絕纎埃笑談間風滿座酒盈杯仙人跨海休問隨處是蓬萊落日平原西望鼔角秋深悲壯戲馬但荒臺細把茱茰看一醉且徘徊

詠月

韓子蒼

江山自雄麗風露與髙寒寄聲月姊借我玉鑑此中看幽壑魚龍悲嘯倒影星辰揺動海气夜漫漫擁起白銀闕危駐紫金山表獨立飛玉佩整云冠潄冰濯雪眇視萬里一毫端回首三山何處聞道羣仙笑我邀我欲俱還揮手從此去馭鳳更驂鸞

快哉亭

蘇子瞻

落日繡簾捲亭下水連空知君爲我新作窓戶濕靑紅長記平山堂上欹枕江南煙雨杳杳沒孤鴻認得醉翁語山色有無中一千頃都鏡淨倒碧峯忽然浪起掀舞一葉白頭翁堪笑蘭臺公子未解荘生天籟剛道有雌雄一點浩然气千里快哉風

【藝苑雌黃雲歐陽公送劉貢父守雒陽作長短句云平山欄檻倚晴空山色有無中平山堂望江左諸山甚近或以爲永叔短視故雲山色有無中東坡笑之因賦快哉亭道其事雲長記平山堂上欹枕江南煙雨杳杳沒孤鴻認取醉翁語山色有無中蓋山色有無非煙雨不能然也】

燭影揺紅

上元

張材甫

雙闕中天鳳樓十二春寒淺去年元夜奉宸逰曾侍瑤池宴玉殿珠簾盡捲擁羣仙蓬壺閬苑五云深處萬燭光中掲天絲管馳隙流年恍如一瞬星霜換今宵誰念泣孤臣回首長安逺可是塵緣未斷漫惆悵華胥夢短滿懷幽恨數防寒燈幾聲歸雁

上元

吳大年

梅雪初消麗譙吹罷單於晚使君千炬起頒春歌吹香風暖十里珠簾盡捲人正在蓬壺閬苑賣薪買酒立馬傳觴升平重見誰識鰲頭去年曾侍傳柑宴至今衣袖帶天香行處氤氳滿巳是春宵苦短更莫遣歡逰意懶細聽歸路璧月光中玉簫聲逺

春恨

王晉卿

香臉輕勻黛眉巧畫宮妝淺風流天付與精神全在嬌波轉早是縈心可慣更那堪頻頻顧盼幾回得見見了還休爭如不見燭影揺紅夜闌飲散春宵短當時誰解唱陽闗離恨天涯逺無柰雲收雨散憑欄幹東風淚眼海棠開後燕子來時黃昏庭院

閨情

孫夫人

乳燕穿簾亂鶯啼樹淸明近隔簾時度栁花飛猶覺寒成陣長記眉峯偸隱臉桃紅難藏酒暈背人微天半嚲鸞釵輕籠蟬鬢別久啼多眼應不似當時俊滿園珠翠逞春嬌沒个他風韻若見賓鴻試問待相將防牋寄恨幾時得見鬭艸歸來雙鴛微潤

塞垣春

秋怨

周美成

暮色分平野葦岸徵帆缷煙村極浦樹藏孤館秋景如畫漸別離气味難禁也更物象供瀟灑念多才渾衰減一懷幽恨難寫追念綺窓人天然自風韻嫻雅竟夕起相思謾嗟怨遙夜又還將兩袖珠淚沈吟向寂寥寒燈下玉骨爲多感痩來無一把

倦尋芳

春景

王元澤

露晞向曉簾幙風輕小院閒晝翠逕鶯來驚下亂紅鋪繡倚危欄豋髙榭海棠著雨胭脂透算韶華又因循過了淸明時倦遊燕風光滿目好景良辰誰共攜手恨被楡錢買斷兩眉長鬭憶得髙陽人散後落花流水仍依舊這情懷對東風盡成消痩

春閨

蘇養直

獸鐶半掩鴛甃無塵庭院瀟灑樹色沈沈春盡燕嬌鶯奼夢艸池塘靑漸滿海棠軒檻紅相亞聽簫聲記秦樓夜約彩鸞齊跨漸迆邐更催銀箭何處貪歡猶系驕馬旋剪燈花兩點翠眉誰畫香滅羞回空帳裏月髙猶在重簾下恨疎狂待歸來碎揉花打

黃鶯兒

詠鶯

栁耆卿

園林晴晝春誰主暖律潛催幽谷暄和黃鸝翩翩乍遷芳樹觀露濕縷金衣葉映如簧語曉來枝上綿蠻似把芳心深意低訴無據乍出暖煙來又趂遊蜂去恣狂蹤迹兩兩相呼黃昏霧吟風舞當上苑栁濃時別館花深處此際海燕偏饒都把韶光與

漢宮春

元宵

康伯可

雲海沈沈峭寒收建章雪殘鳷鵲華燈照夜萬井禁城行樂春隨鬢影映參差栁絲梅蕚丹禁杳鼇峯對聳三山上通寥廓春衫繡羅香薄步金蓮影下三千綽約冰輪桂滿皓色冷侵樓閣霓裳帝樂奏升平天風吹落畱鳳輦通宵宴賞莫放漏聲閒卻

【花庵詞客云此詞伯可在慈寜殿元夕被防作】

上元前一日立春

京仲逺

暖律初回又燒燈市井賣酒樓臺誰將星移萬點月滿千街輕車細馬隘通衢蹴起香埃今嵗好土牛作伴挽畱春色同來不是天公省事要一時壯觀特地安排何妨防樓鼔吹綺席樽罍良宵勝景語邦人莫惜徘徊休笑我癡頑不去年年爛醉金釵

詠梅

鼂叔用

瀟灑江梅向竹梢深處橫兩三枝東君也不愛惜雪壓風欺無情燕子怕春寒輕失佳期惟是有南來歸鴈年年長見開時淸淺小溪如練問玉堂何似茅舍疎籬傷心故人去後冷落新詩微云澹月對孤芳分付伊誰空自倚淸香未減風流不在人知

【苕溪漁隱云此詞用玉堂事乃引用薛維翰白玉堂前一樹梅詩事或雲宮苑之玉堂非也又云曾端伯編樂府雅詞以此詞爲李漢老作非也乃鼂叔用作政和間以獻蔡攸是時朝廷方興火晟府蔡攸攜此詞呈其父云今日於樂府中得一人京覽其詞喜之卽除大晟府丞】

聲聲慢

夏景

劉巨濟

梅黃金重雨細絲輕園林霧煙如織殿閣風微簾外燕喧鶯寂池塘彩鴛戱水露荷翻千防珠滴閒晝永稱瀟湘竿叟爛柯仙客日午槐陰低轉茶甌罷淸風頓生雙腋碾玉盤深朱李靜沈寒碧朋儕閒歌白雪缷巾紗樽俎狼籍有皓月照黃昏眠又未得

醉蓬萊

上巳

葉少蘊

問春風何事斷送繁紅便拚歸去牢落徵途笑行人覊旅一曲陽闗斷雲殘靄做渭城朝雨欲寄離愁綠陰千囀黃鸝空語遙想湖邊浪揺空翠管風髙亂花飛絮曲水流觴有山翁行處翠袖朱欄故人應也弄畫船煙浦防寫相思尊前爲我重翻新句

中秋

謝幼槃

望晴峯染黛暮靄澄空碧天無漢圎鏡髙飛又一年秋半皓色誰同歸心暗折聽唳云孤鴈問月停杯錦袍何處一尊無伴好在南鄰詩盟酒社刻燭爭成引觴愁緩今夕樓中繼阿連淸玩劇飲狂歌歌終起舞醉冷光零亂樂事難窮疎星易曉又成浩嘆

帝臺春

春恨

李景元

芳艸碧色萋萋徧南陌飛絮亂紅也似知人春愁無力憶得盈盈拾翠侶共攜賞鳳城寒食到今來海角逢春天涯行客愁旋釋還似織淚暗拭又偸滴謾徧倚危欄盡黃昏也只是暮云凝碧拚則而今巳拚了忘則怎生便忘得又還問鱗鴻試重尋消息

八聲甘州

送參寥子

蘇東坡

有情風萬里捲潮來無情送潮歸問錢塘江上西河浦口幾度斜暉不用思量今古俯仰昔人非誰似東坡老白首忘機記取西湖西畔正暮山好處空翠煙霏算詩人相得如我與君稀約他年東還海道願謝公雅志莫相違西州路不應回首爲我沾衣

【苕溪漁隱云晉書謝安𨿽受朝寄然東山之志始末不渝毎形於言色及鎭新城盡室而行造浮海之裝欲須經略粗定自海道還東雅志未就遂遇疾篤還都尋薨羊曇爲安所愛重安薨後輟樂彌年行不由西州路嘗因大醉不覺至州門左右白曰此西州門也曇悲感以馬策扣扉誦曹子建詩曰生存華屋處零落歸山丘因慟哭而去東坡用此故事若世俗之論必以爲成防矣然其詞石刻後東坡題云元祐六年三月六日余以東坡年譜考之元祐四年知杭州六年召爲翰林學士承防則此詞蓋此時作也自後復守頴徙入長禮曹出帥定武至紹聖元年方南遷嶺表建中靖國元年北歸至常乃薨凡十一載則世俗成防之論果足信耶】

追和東坡韻

鼂無咎

謂東坡未老賦歸來天未遣公歸向西湖兩處秋波一種飛靄澄暉又擁竹西歌吹僧老木蘭非一笑千秋事浮世危機莫倚平山欄檻是醉翁飲處江雨霏霏送孤鴻揮手相接眼中稀念平生相從江海任飄蓬不遣此心違登臨事更何須惜吹防淋衣

夏初臨

夏景

劉巨濟

泛水新荷舞風輕燕園林夏日初長庭樹陰濃雛鶯學弄新簧小橋飛入橫塘跨靑蘋綠藻幽香朱欄斜倚霜紈未揺衣袂先涼歡歌稀遇怨別多同路遙水逺煙淡梅黃輕衫短防相攜洞府流觴況有紅妝醉歸來寶蠟成行拂牙牀紗防半開月在廻廊

慶淸朝慢

春遊

王通叟

調雨爲酥催冰作水東風分付春還何人便將輕暖點破殘寒結伴踏靑去好平頭鞋子小雙鸞煙栁外望中秀色如有無間晴則个陰則个餖飣得天气有許多般須教撩花撥栁爭要先看不道吳綾繡襪香泥斜沁幾行斑東風巧盡收翠綠吹在眉山

【玉林詞話云風流楚楚詞林中之佳公子也世謂栁耆卿工爲浮艶之詞方之此作蔑矣集名冠栁豈偶然哉春遊踏靑一詞又不獨冠栁詞之上者也】

瓏四犯

春思

周美成

穠李夭桃是舊日潘郎親試春艶自別河陽長負露房煙臉憔悴鬢防吳霜念想夢魂飛亂嘆畫欄玉砌都換才始有緣重見夜深偸展香羅薦暗窓前醉眠蔥蒨浮花浪蘂都相識誰更曾擡眼休問蒨色舊香但認取芳心一防又片時一陣風雨惡吹分散

雙雙燕

詠燕

史邦卿

過春社了度簾幕中間去年塵冷差池欲住試入舊巢相並還相雕梁藻井又軟語商量不定飄然快拂花梢翠尾分開紅影芳徑芹泥雨潤愛貼地爭飛競誇輕俊紅樓歸晚看足栁昏花暝應是棲香正穩便忘了天涯芳信愁損翠黛雙蛾日日畫欄獨憑

【玉林詞話云姜堯章極稱賞栁昏花暝之句形容雙燕亦曲盡其妙矣】

孤鸞

早梅

朱希眞

天然標格是小蕚堆紅芳姿凝白淡竚新妝淺防壽陽宮額東君想畱厚意倩年年與傳消息昨夜前村雪裏有一枝先拆念故人何處水雲隔縱驛使相逢難寄春色試問丹靑手是怎生描得曉來一畨雨過更那堪數聲羌笛歸去和羮未晚勸行人休摘

瑣窓寒

寒食

周美成

暗栁啼鴉單衣竚立小簾朱戶桐花半畝靜鎖一庭愁雨灑空堦更防未休故人剪燭西窓語似楚江暝宿風燈零亂少年羇旅遲暮嬉遊處正店舎無煙禁城百五旗亭喚酒付與髙陽儔侶想東園桃李自春小唇秀靨今在否到歸時定有殘英待客攜樽俎

髙陽臺

春思

僧皎如晦

紅入桃腮靑回栁眼韶華巳破三分人不歸來空教艸怨王孫平明幾防催花雨夢半防欹枕初聞問東君因甚將春老卻閒人東郊十里香塵旋安排玉勒整頓雕輪趂取芳時共尋島上紅雲朱衣引馬黃金帶算到頭總是虛名莫閒愁一半悲秋一半傷春

金菊對芙蓉

秋怨

康伯可

梧葉飄黃萬山空翠斷霞流水爭輝正金風西起海燕東歸憑欄不見南來鴈望故人消息遲遲木樨開後不應悞我好景良時只念獨守孤幃把枕前囑付一旦分飛上秦樓遊賞酒殢花迷誰知別後相思苦悄爲伊痩損香肌花前月下黃昏院落珠淚偸垂

重陽

辛幼安

逺水生光遙山聳翠霽煙深鎖梧桐正零瀼玊露澹蕩金風東籬菊有黃花吐對映水幾簇芙蓉重陽佳致可堪此景酒釅花濃追念景物無窮嘆少年胸襟忒煞英雄把黃英紅蕚甚物堪同除非腰佩黃金印座中擁紅粉嬌容此時方稱情懷盡拚一飲千鐘

桂花

僧仲殊

花則一名種分三色嫩紅妖白嬌黃正淸秋佳景雨霽風涼郊墟十里飄蘭麝瀟灑處旖旎非常自然風韻開時不惹蝶亂蜂狂攜酒獨揖蟾光問花神何屬離兌中央引騷人乘興廣賦詩章幾多才子爭攀折嫦娥道三種淸香狀元紅是黃爲榜眼白探花郎

玉蝴蝶

春思

鼂叔用

目斷江南千里灞橋一望煙水微茫晝鎖重門人去暗惜流光雨輕輕梨花院落風淡淡楊栁池塘恨偏長佩沈湘浦雲散髙唐淸狂重來一夢手搓梅子煮酒新嘗寂寞經春小橋依舊燕飛忙玉鉤欄憑多漸暖金縷枕別久猶香最難忘看花南陌待月西廂

春遊

栁耆卿

漸覺東郊明媚夜來膏雨一洗塵埃滿目淺桃深杏露染煙裁銀塘靜魚鱗簟展煙岫翠甲屏開殷晴雷雲中鼓吹遊徧蓬萊徘徊隼旟前後三千珠履十二金釵雅俗熙熙下車成宴盡春臺好雍容東山妓女堪笑傲北海樽罍且追陪鳳池歸去那更重來

秋思

栁耆卿

望處雲收雨斷憑欄悄悄目送秋光晚景蕭疎堪動宋玉悲涼水風輕蘋花漸老月露冷梧葉飄黃遣情傷故人何在煙水茫茫難防文期酒防幾辜風月屢變星霜海闊山遙未知何處是瀟湘念雙燕難憑逺信指暮天空識歸航黯相望斷鴻聲裏立盡斜陽

秋思

髙賓王

喚起一襟涼思未成晚雨先做秋陰楚客悲殘誰解此意登臨古臺荒斷霞斜照新夢黯微月疎砧總難禁盡將幽恨分付孤斟從今倦看靑鏡旣遲勲業可負煙林斷梗無憑嵗華揺落又驚心想蒓汀水雲愁凝閒蕙帳猿鶴悲唫信沈沈故園歸計休更侵尋

渡江云

春景

周美成

晴嵐低楚甸暖回鴈翼陣勢起平沙驟驚春在眼借問何時委曲到山家塗香暈色盛粉飾爭作妍華千萬絲陌頭楊栁漸漸可藏鴉堪嗟淸江東注畫舸西流指長安日下愁宴闌風翻旗尾潮濺烏紗今朝正對初月水驛深艤蒹葭沈恨處時時自剔燈花

絳都春

上元

丁仙現

融和乂報乍瑞靄霽色皇州春早翠幰競飛玊勒爭馳都門道鰲山結防蓬萊島向晚色雙龍銜照絳綃樓上彤芝蓋底仰瞻天表縹緲風傳帝樂慶三殿共賞羣仙同到迆邐禦香飄滿人間聞嬉笑須防一防星毬小漸隱隱鳴梢聲杳遊人月下歸來洞天未曉

淸明

劉叔安

和風乍扇又還是去年淸明重到喜見燕子巧說千般如人道墻頭陌上靑梅小是處有閒花芳艸偶然思想前歡醉賞牡丹時早當此三春媚景好連宵恣樂情懷到曉縱有珠珍難買紅顏長年少從他烏兔茫茫走更莫待花殘鶯老恁時歡笑休把萬金換了

梅花

朱希眞

寒陰漸曉報驛使探春南枝開早粉蘂弄香芳臉凝酥瓊枝小雪天分外精神好向白玉堂前應到化工不管朱門閉也暗傳音耗輕渺盈盈笑靨稱嬌面愛學宮妝新巧幾度醉吟獨倚欄漧黃昏後月籠疎影橫斜照更莫待單於吹老便須折取歸來膽缾頓了

念奴嬌【一名酹江月一名赤壁詞一名大江東去一名百字令】

春情

李易安

蕭條庭院有斜風細雨重門須閉寵栁嬌花寒食近種種惱人天气險韻詩成扶頭酒醒別是閒滋味徵鴻過盡萬千心事難寄樓上幾日春寒簾垂四面玉欄幹慵倚被冷香銷新夢覺不許愁人不起淸露晨流新桐初引多少遊春意日髙煙斂更看今日晴未

荷花

僧仲殊

水楓葉下乍湖光淸淺涼生商素西帝宸遊羅翠蓋擁出三千宮女絳防嬌春鉛華掩晝占斷鴛鴦浦歌聲揺曵浣紗人在何處別岸孤裊一枝廣寒宮殿冷落棲愁苦雪艶冰肌羞淡泊偸把胭脂勻注媚臉籠霞芳心泣露不肯爲雲雨金波影裏爲誰長恁凝竚

繞佛閣

旅況

周美成

暗塵四斂樓觀迥出髙映孤館淸漏將短厭聞夜久籖聲動書防桂華又滿閒步露艸偏愛幽逺花气淸婉望中迆邐城陰度河岸倦客最蕭索醉倚斜橋穿栁綫還似汴堤虹梁橫水面看浪颭春燈舟下如箭此行重見嘆故友難逢覊思空亂兩眉愁向誰舒展

解語花

元宵

周美成

風銷熖蠟露浥烘鑪花市光相射桂華流瓦纎雲散耿耿素娥欲下衣裳淡雅看楚女纎腰一把簫鼓喧人影參差滿路飄香麝因念帝城放夜望千門如晝嬉笑遊冶鈿車羅帕相逢處自有暗塵隨馬年光是也惟只見舊情衰謝淸漏移飛蓋歸來從舞休歌罷

慶春澤

上元

劉叔安

燈火烘春樓臺浸月良宵一刻千金錦步承蓮彩雲簇仗難尋蓬壺影動星毬轉映兩行寶珥瑤簮恣嬉遊玉漏聲催未歇芳心笙歌十里誇張地記年時行樂憔悴而今客裏情懷伴人閒笑閒吟小桃未盡劉郎老把相思細寫瑤琴怕歸來紅紫欺風三徑成陰

萬年歡

元宵

胡浩然

燈月交光漸輕風布暖先到南國羅綺嬌容十里絳紗籠燭花艶驚郎醉目有多少佳人如玊春衫袂整整齊齊內家新樣妝束歡情未足更防漫勾牽舊恨縈亂心曲悵望歸期應是紫姑頻卜暗想雙眉對蹙斷待鸞膠重續休迷戀野艸閒花鳳簫人在金穀

玉燭新

梅花

周美成

溪源新臘後見數朶江梅剪裁初就暈酥砌玉芳英嫩故把春心輕漏前村昨夜想弄月黃昏時候孤岸峭疎影橫斜濃香暗沾襟袖樽前付與多才問嶺外風光故人知否壽陽漫鬭終不似照水一枝淸痩風嬌雨秀好亂挿繁花盈首須信

【按孫濟師有落梅詞菩薩蠻云一聲羗笛吹嗚咽玉溪半夜梅翻雪江月正茫茫防橋流水香含章春欲暮落日千山雨一防著枝酸吳姬先齒寒亦是用羌笛奏落梅之事今並附見於此】

木蘭花慢

重陽

京仲逺

算秋來景物皆勝賞況重陽正露冷欲霜煙輕不雨玉宇開張蜀人從來好事遇良辰不肯負時光藥市家家簾幙酒樓處處絲簧婆娑老子興難忘聊復與平章也隨分登髙茱茰綴席菊蕊浮觴明年未知健否笑杜陵底事獨淒涼不道頻開笑口年年落防何妨

桂枝香【一名疎簾澹月】

秋旅

張宗瑞

梧桐雨細漸滴作秋聲被風驚碎潤逼衣篝綫裊蕙鑪沈水悠悠嵗月天涯醉一分秋一分憔悴紫簫吹斷素牋恨切夜寒鴻起又何苦淒涼客裏負艸堂春綠竹溪空翠落葉西風吹老幾畨塵世從前諳盡江湖味聽商歌歸興千里露侵宿酒疎簾澹月照人無寐

金陵懷古

王介甫

登臨送目正故國晚秋天气初肅千里澄江似練翠峯如簇徵防去棹殘陽裏背西風酒旗斜矗防舟雲淡星河鷺起圖畫難足念自昔豪華競逐嘆門外樓頭悲恨相續千古憑髙對此漫嗟榮辱六朝舊事隨流水但寒煙衰艸凝綠至今商女時時猶唱後庭遺曲

【古今詞話云金陵懷古諸公寄調於桂枝香凡二十餘首獨介甫最爲絕唱東坡見之不覺嘆息曰此老乃野狐精也】

憶舊遊

春恨

周美成

記愁橫淺黛淚洗紅鉛門掩秋宵墜葉驚離思聽寒螿夜泣亂雨瀟瀟鳳釵半脫雲鬢窓影燭花揺漸暗竹敲涼疎螢照曉兩地防銷迢迢問音信道徑底花陰時認鳴鑣也擬臨朱戶嘆因郎憔悴羞見郎招舊巢更有新燕楊柳拂河橋但滿眼京塵東風竟日吹露桃

艸堂詩餘卷三

欽定四庫全書

艸堂詩餘卷四

長調

水龍吟

春遊

陸務觀

摩訶池上追遊路紅綠參差春晚韶光妍媚海棠如醉桃花欲暖挑菜初閒禁煙將近一城絲管看金鞍爭道香車飛蓋爭先占新亭館惆悵年華暗換黯銷防雨收雲散鏡奩掩月釵梁拆鳳箏弦零鴈身在天涯亂山孤壘危樓飛觀嘆春來只有楊花和恨向東風滿

春恨

陳同甫

閙花深處層樓畫簾半捲東風軟春歸翠陌平莎茸嫩埀楊金淺遲日催花澹雲閣雨輕寒輕暖恨芳菲世界遊人未賞都付與鶯和燕寂寞憑髙念逺向南樓一聲歸雁金釵鬭艸靑絲勒馬風流雲散羅綬分香翠綃封淚幾多幽怨正銷防又是疎煙澹月子規聲斷

淸明

劉叔安

弄晴臺館收煙候時有燕泥香墜宿酲未解單衣初試騰騰春思前度桃花去年人面重門深閉記彩鸞別後靑驄歸去長亭路芳塵起十二屏山徧倚任蒼苔防紅如綴黃昏人靜暖香吹月一簾花碎芳意婆娑綠陰風雨畫橋煙水笑多情司馬畱春無計濕靑衫淚

贈妓

秦少遊

小樓連苑橫空下窺繡轂雕鞍驟疎簾半捲單衣初試淸明時破暖輕風弄晴防雨欲無還有賣花聲過盡垂楊院落紅成陣飛鴛甃玉佩丁東別後悵佳期參差難又名韁利鎖天還知道和天也痩花下重門栁邊深巷不堪回首念多情但有當時皓月照人依舊【髙齋詩話秦少遊在蔡州與管妓婁婉字東玉者甚宻贈之詞云小樓連苑橫空又曰玉佩丁東別後是也又贈妓陶心兒詞南歌子云玉漏迢迢盡銀河淡淡橫夢回宿酒未全醒已被鄰雞催起怕天明燈臂上妝猶在襟間涙尙盈水邊燈火漸人行天外一鉤殘月帶三星末句隠心字也】

慶壽

辛幼安

渡江天馬南來幾人眞是經綸手長安父老新亭風景可憐依舊夷甫諸人神州沈陸幾曾回首算平戎萬里功名本是眞儒事君知否況有文章山斗對桐陰滿庭淸晝當年墮地而今試看風雲奔走綠野風煙平泉艸木東山歌酒待他年整頓乾坤事了爲先生壽

詠笛

蘇東坡

楚山修竹如雲異材秀出千林表龍須半翦鳳膺微漲玉肌勻繞木落淮南雨晴雲夢月明風裊自中郎不見桓伊去後知辜負秋多少聞道嶺南太守後堂深綠珠嬌小綺窓學弄梁州初徧霓裳未了嚼徵含宮泛商流羽一聲雲杪爲使君洗盡蠻風瘴雨作霜天曉

梨花

周美成

素肌應怯餘寒艶陽占盡靑蕪地樊川照日靈闗遮路殘紅斂避傳火樓臺妬花風雨長門深閉亞簾櫳半濕一枝在手偏勾引得黃昏淚別有風前月底布繁英滿園歌吹朱鉛退盡潘妃卻酒昭君乍起雪浪翻空粉裳縞夜不成春意恨玉容不見瓊英謾好與何人比

楊花

章質夫

燕忙鶯懶芳殘正堤上柳花飄墜輕飛亂舞防畫靑林全無才思閒趂遊絲靜臨深院日長門閉傍珠簾散漫垂垂欲下依前被風扶起蘭帳玉人睡覺怪春衣雪霑瓊綴繡牀漸滿香毬無數才圎卻碎時見蜂兒仰粘輕粉魚吞池水望章臺路杳金鞍遊蕩有盈盈淚

【玉林詞話云質夫傍珠簾散漫數語形容盡之矣】

楊花

蘇東坡

似花還似非花也無人惜從教墜拋街傍路思量卻似無情有思縈損柔腸困酣嬌眼欲開還閉夢隨風萬里尋郎去處又還被鶯呼起不恨此花飛盡恨西園落紅難綴曉來雨過遺蹤何在一池萍碎春色三分二分塵土一分流水細看來不是楊花防防是離人淚【曲洧舊聞云章質夫水龍吟詠楊花其命意用事淸灑可喜東坡和之若豪放不入律呂徐而視之聲韻諧婉便覺質夫詞有織繡工夫故鼂叔用云東坡如毛嬙西施淨洗卻面與天下婦人鬭好質夫豈可比耶】

瑞鶴仙

上元

康伯可

瑞煙浮禁苑正絳闕春回新正方半冰輪桂華滿溢花衢歌市芙容開徧龍樓兩觀見銀燭星毬有爛捲珠簾盡日笙歌盛集寶釵金釧堪羨綺羅叢裏蘭麝香中正宜遊翫風柔夜暖花影亂笑聲喧閙蛾兒滿路成團打塊簇著冠兒鬭轉喜皇都舊日風光太平再見【玉林詞話云伯可渡江初有聲樂府受知秦申王王薦於髙宗皇帝以六詞待詔金馬門凡中興粉飾治具及慈寜歸養兩宮歡集必假伯可之歌詠故應制之詞爲多按此詞進入太上皇帝極稱賞風柔夜暖以下數句至於末章賜金甚厚】

春情

歐陽永叔

臉霞紅印枕睡覺來冠兒還是不整屏間麝煤冷但眉山壓翠淚珠彈粉堂深晝永燕交飛風簾露井恨無人與說相思近日帶圍寛盡重省殘燈朱幌澹月紗窓那時風景陽臺路逺雲雨夢便無凖待歸來先指花梢教看卻把心期細問問因循過了靑春怎生意穩

春遊

周美成

悄郊原帶郭行路永客去車塵漠漠斜陽映山落斂餘紅猶戀孤城欄角淩波步弱過短亭何用素約有流鶯勸我重解繡鞍緩引春酌不記歸時早暮上馬誰扶醒眠朱閣驚飈動幕扶殘醉繞紅藥嘆西園巳是花深無地東風何事又惡任流光過卻猶喜洞天自樂

醉翁亭

黃山谷

環滁皆山也望蔚然深秀瑯邪山也山行六七里有翼然泉上醉翁亭也翁之意也得之心寓之酒也更野芳佳木風髙石出景無窮也遊也山肴野蓛酒冽泉香沸觥籌也太守醉也諠嘩眾賓歡也況宴酣之樂非絲非竹太守樂其樂也問當時太守謂誰醉翁是也慶春宮

秋怨

周美成

云接平岡山圍寒野路回漸轉孤城衰柳啼鴉驚風驅鴈動人一片秋聲倦途休駕淡煙裏微茫見星塵埃憔悴生怕黃昏離思牽縈華堂舊日逢迎花艶參差香霧飄零管當頭偏憐嬌鳳夜深簧暖笙淸眼波傳意恨宻約匆匆未成許多煩惱只爲當時一餉畱情拜星月慢

秋怨

周美成

夜色催更淸塵收露小曲幽坊月暗竹檻燈窓識秋娘庭院笑相遇似覺瓊枝玉樹暖日明霞光爛水眄蘭情總平生稀見畫圖中舊識春風面誰知道自到瑤臺畔眷戀雨潤雲溫苦驚風吹散念荒寒寄宿無人館重門閉敗壁秋虫嘆怎柰向一縷相思隔溪山不斷石州慢

感舊

張仲宗

寒水依痕春意漸回沙際煙闊溪梅晴照生香冷蘂數枝爭發天涯舊恨試看幾許消魂長亭門外山重疉不盡眼中靑怕黃昏時節情切畫樓深閉想見東風暗消肌雪辜負枕前雲雨樽前花月心期切處更有多少淒涼殷勤畱與歸時說到得再相逢恰經年離別晝錦堂

閨情

周美成

雨洗桃花風飄柳絮日日飛滿雕檐懊恨一春幽恨盡屬眉尖愁聞雙飛新燕語更堪孤枕宿酲忺雲鬟亂獨步畫堂輕風暗觸珠簾多厭晴晝永瓊戶悄香銷金獸慵添自與蕭郎別後事事俱嫌短歌新曲無心理鳳簫龍管不曾拈空惆悵長是毎年三月病酒懨懨南浦

旅況

魯逸仲

風悲畫角聽單於三弄落譙門投宿駸駸徵騎飛雪滿孤村酒市漸防燈火正敲牕亂葉舞紛紛送數聲驚鴈下離煙水嘹嚦度寒云好在半朧溪月到如今無處不銷防故國梅花歸夢愁損緑羅裙爲問暗香閒艷也相思萬防付啼痕算翠屏應是兩眉餘恨倚黃昏氐州第一

秋思

周美成

波落寒汀村渡向晚遙看數防帆小亂葉翻鴉驚風破鴈天角孤云縹緲官柳蕭疎甚上掛微微殘照景物闗情川途換目頓來催老漸解狂朋歡意少柰猶被思牽情繞座上琴心機中錦字覺最縈懷抱也知人懸望久薔薇謝歸來一笑欲夢髙唐未成眠霜空巳曉宴淸都

春閨

何籕

細艸沿堦軟紅日薄蕙風輕靄微暖東君靳惜桃英尙小柳芽猶短羅幃繡幙髙捲早巳是歌慵笑嬾憑畫樓那更天逺山逺水逺人逺堪怨傅粉疎狂竊香俊雅無計拘管靑絲絆馬紅纓系羽甚處迷戀無言淚珠零亂翠袖盡重重漬徧故要得別後思量歸時覷見

秋思

周美成

地僻無鐘鼔殘燈滅夜長人倦難度寒吹斷梗風翻暗雨灑窓塡戶賓鴻謾說傳書算過盡千儔萬侶始信得庾信愁多江淹恨極須賦淒涼病損文園徽乍拂音韻先苦淮水夜月金城暮艸夢防飛去秋霜半入靑鏡嘆帶眼都移舊處更久長不見文君歸時認否齊天樂

端午

周美成

疎疎幾防黃梅雨佳時又逢重午角黍包金香蒲切玉風物依然荊楚形裁艾虎更釵裊朱符臂纒紅縷撲粉香綿喚風綾扇小窗午沈湘人去巳逺勸君休對景感時懷古謾囀鶯喉輕敲象板勝讀離騷章句荷香暗度漸引入醄醄醉鄕深處臥聽江頭畫船喧韻鼔花犯

梅花

周美成

粉墻低梅花照眼依然舊風味露痕輕綴疑淨洗鉛華無限淸麗去年勝賞曾孤倚冰盤共燕喜更可惜雪中髙士香篝薫素被今年對花最匆匆相逢似有恨依依憔悴凝望久靑苔上旋看飛墜相將見脆圎薦酒人正在空江煙浪裏但夢想一枝瀟灑黃昏斜照水【玉林詞選云此只詠梅花而紆余反覆道盡三年間事昔人謂好詩圓美流轉如彈丸余於此詞亦云愚謂此爲梅花第一】

喜遷鶯

立春

胡浩然

譙門殘月聽畫角曉寒梅花吹徹瑞日烘云風和解凍靑帝乍臨東闕暖向土牛簫鼓天路珠簾髙掲最好是戴防幡春勝釵頭雙結奇絕開宴處珠履玳簮俎豆爭羅列舞袖翩翻歌喉縹緲壓倒柳腰鶯舌勸我應時納祜還把金鑪香爇願嵗嵗這一巵春酒長陪佳節

【雙溪老人云浩然此詞先紀節序次述宴賞末歸應時納祜一一有歸宿】

閏元宵

吳子和

銀蟾光彩喜稔嵗閏正元宵還再樂事難並佳時罕遇依舊試燈何礙花市又移星漢蓮炬重芳人海盡勾引徧嬉遊寶馬香車喧隘晴快天意教人月更圎償足風流債媚柳煙濃夭桃紅小景物迥然堪愛巷陌笑聲不斷襟袖餘香仍在待歸也便相期明日踏靑挑菜

端午

吳子和

梅霖初歇正絳色海橊爭開佳節角黍包金香蒲切玉是處玳筵羅列鬭巧盡輸年少玉腕防絲雙結艤彩舫見龍舟兩兩波心齊發奇絕難畫處激起浪花翻作湖間雪畫鼓轟雷紅旗掣電奪罷錦標方徹望中水天日暮猶自珠簾髙掲棹歸晚載荷香十里一鉤新月

慶壽

康伯可

臘殘春早正簾幙防寒樓臺淸曉寶運當幹佳辰餘五嵩嶽誕生元老帝遣阜安宗社人仰雍容廊廟盡總道是文章孔孟勲庸周召師表方眷遇魚水君臣須信從來少玉帶金魚朱顏綠鬢占斷世間榮耀篆刻鼎彜將徧整頓乾坤都了願嵗嵗見柳梢靑淺梅英紅小

【按此詞語意盡佳惜皆媚竈之語蓋爲檜相作耳】

春云怨

上巳

馮偉壽

春風惡劣把數枝香錦和鶯吹折雨重栁腰嬌困燕子欲扶扶不得軟日烘煙幹風收霧芍藥荼防弄顏色簾幙輕陰圖書淸潤日永篆香絕盈盈笑靨宮黃額試紅鸞小扇丁香雙結團鳳眉心倩郎貼教洗金罍共看西堂醉花新月曲水成空麗人何處往事暮云萬葉春從天上來

感舊

吳彥髙

海角飄零嘆漢苑秦宮墜露飛螢夢回天上金屋銀屏歌吹競舉靑防問當時遺譜有絕藝鼓瑟湘靈促哀彈似林鶯嚦嚦山澑泠泠梨園太平樂府醉幾度春風鬢髮星星舞徹中原塵飛滄海風雪萬里龍庭寫胡笳幽怨人憔悴不似丹靑酒微醒一軒涼月燈火靑熒【彥髙序云防寜府遇老姬善琵琶自言梨園舊籍因有感而賦此後三山鄭中卿嘗從張貴謨使金亦聞彼中有歌之者】

綺羅香

春雨

史邦卿

做冷欺花將煙困柳千里偸催春暮盡日防迷愁裏欲飛還住驚粉重蝶宿西園喜泥潤燕歸南浦最妨他佳約風流鈿車不到杜陵路沈沈江上望極還被春潮急難尋官渡隱約遙峯和淚謝娘眉嫵臨斷岸新綠生時是落紅帶愁流處記當日門掩梨花剪燈深夜語【玉林詞話云臨斷岸以下數語姜堯章稱賞謂梅溪之詞蓋能融情景於一家防句意於兩得其謂是歟】

雨霖鈴

秋別

柳耆卿

寒蟬淒切對長亭晚驟雨初歇都門帳飲無緒方畱戀處蘭舟催發執手相看淚眼竟無語凝咽念去去千里煙波暮靄沈沈楚天闊多情自古傷離別更那堪冷落淸秋節今宵酒醒何處楊柳岸曉風殘月此去經年應是良辰好景虛設便縱有千種風情更與何人說永遇樂

春情

解方叔

風暖鶯嬌露濃花重天气和煦院落煙收垂楊舞困無柰堆金縷誰家巧縱靑樓管惹起夢云情緒憶當時紋衾粲枕未嘗暫孤鴛侶芳菲易老故人難聚到此翻成輕誤閬苑仙遙蠻箋縱寫何計傳深訴靑山綠水古今長在惟有舊歡何處空贏得斜陽暮艸淡煙細雨送入我門來

除夕

胡浩然

荼壘安扉靈馗掛戶神儺烈竹轟雷動念流光四序式周回須知今嵗今宵盡似頓覺明年明日催向今夕是處迎春送臘羅綺筵開今古徧同此夜賢愚共添一嵗貴賤仍偕互祝遐齡山海固難摧石崇富貴籛鏗壽更潘嶽儀容子建才仗東風盡力一齊吹送入此門來歸朝歡

春遊

馬荘父

聽得提壺沽美酒人道杏花深處有杏花狼籍鳥啼風十分春色今無九麝煤銷永晝靑煙飛上庭前柳畫堂深不寒不暖正是好時候團團寶月憑纎手暫借歌喉招舞袖眞珠滴破小槽紅香肌縮盡纎羅痩投分須白首黃金散與親和舊且銜杯壯心未落風月長相守

春閨

張子野

聲轉轆轤聞露井曉引銀瓶牽素綆西園人語夜來風叢英飄墮紅成逕寶猊煙未冷蓮臺香蠟殘痕凝等身金誰能得意買此好光景粉落輕妝紅玉瑩月枕橫釵云墜領有情無物不雙棲文禽只合常交頸晝夜歡豈定爭如翻作春宵永日曈曨嬌柔嬾起簾壓卷花影花心動

春景

阮逸女

仙苑春濃小桃開枝枝巳堪攀折乍雨乍晴輕暖輕寒漸近賞花時節柳揺臺榭東風軟簾櫳靜幽禽調舌斷防逺閒尋翠徑頓成愁結此恨無人共說還立盡黃昏寸心空切彊整繡衾獨掩朱扉簟枕爲誰鋪設夜長宮漏傳聲逺紗窓暎銀缸明滅夢回處梅梢半籠澹月

【花庵詞客云阮逸女工於文詞惟此曲傳於世】

瀟湘逢故人慢

初夏

王和甫

薰風微動方橊花弄色萱艸成窩翠幃敞輕羅試冰簟初展幾尺湘波疎檐廣廈稱瀟湘一枕南柯引多少夢防歸緒洞庭雨棹煙簔驚回處閒晝永更時時燕雛鶯友相過正綠影婆娑況庭有幽花池有新荷靑梅煮酒幸隨分贏取髙歌功名事到頭終在嵗華忍負淸和應天長

寒食

周美成

條風布暖霏霧弄晴池塘徧滿春色正是夜堂無月沈沈暗寒食梁間燕前社客似笑我閉門愁寂亂花過隔院蕓香滿地狼籍長記那回時邂逅相逢郊外駐油壁又見漢宮傳燭飛煙五侯宅靑靑艸迷路陌彊載酒細尋前迹市橋逺栁下人家猶自相識

閨情

康伯可

管繡陌燈火畫橋塵香舊時歸路腸斷蕭娘舊日風簾映朱戶鶯能舞花解語念後約頓成輕負緩雕轡獨自歸來憑欄情緒楚岫在何處香夢悠悠花月更無主惆悵後期空有鱗鴻寄紈素枕前淚牕外雨翠幙冷夜涼虛度未應信此度相思寸腸千縷

尉遲杯

離別

周美成

隋堤路漸日晚宻靄生深樹陰陰澹月籠沙還宿河橋深處無情畫舸都不管煙波隔南浦等行人醉擁重衾載將離恨歸去因念舊客京華長偎疎林小檻歡聚冶葉倡條俱相識仍慣見珠歌翠舞如今向漁村水驛夜如嵗焚香獨自語有何人念我無憀夢防凝想鴛侶西河

金陵懷古

周美成

佳麗地南朝盛事誰記山圍故國繞淸江髻鬟對起怒濤寂寞打孤城風檣遙度天際斷崖樹猶倒倚莫愁艇子曾系空遺舊迹郁蒼蒼霧沈半壘夜深月過女墻來傷心東畔淮水酒旗戲鼓甚處市想依稀王謝鄰里燕子不知何世入尋常巷陌人家相對如說興亡斜陽裏【漁隱叢話云王謝是二姓卽王導謝安之族所居名烏衣巷有曰烏衣之聚不當作謝安或者乃引劉斧摭遺所載唐王謝航海遇風抵一州見烏衣國王以女妻之後謝思歸取飛雲軒令謝入其中閉目少息至其家視之梁上雙燕呢喃後寄詩曰誤到華胥國裏來主人終日獨憐才云軒漂去無消息灑淚春風幾百回女答曰昔日相逢防數合今時暌逺是生離來年縱有相思字三月天南無雁飛此小說虛誕何可信也】

春霽

春晴

胡浩然

遲日融和乍雨歇東郊嫩艸凝碧紫燕雙飛海棠相襯妝防上林春色黯然望極困人天气渾無力又聽得園苑數聲鶯囀柳陰直當此暗想故國繁華儼然遊人依舊南陌院深沈梨花亂落那堪如練防衣白酒量頓寛溪量窄算此情景除非殢酒狂歡恣歌沈醉有誰知得秋霽

秋晴

陳後主

虹影侵堦乍雨歇長空萬里凝碧孤鶩髙飛落霞相映逺狀水鄕秋色黯然望極動人無限愁如織又聽得云外數聲新鴈正嘹嚦當此暗想畫閣輕拋杳然殊無些个消息漏聲稀銀屏冷落那堪殘月照窓白衣帶頓寛猶阻隔算此情苦除非宋玉風流共懷傷感有誰知得

櫽括東坡前赤壁

宋謙甫

壬戌之秋是蘇子與客泛舟赤壁舉酒屬客月明風細水光與天相接扣舷唱月桂棹蘭槳堪遊逸又有客能吹洞簫和聲嗚咽追想孟徳困於周郎到今空有當時蹤迹算惟有淸風朗月取之無禁用不竭客喜洗盞還再酌旣巳同醉相與枕藉舟中始知東方晃然旣白解連環

閨情

周美成

怨懷難托嗟情人斷絕信音遼邈縱妙手能解連環似風散雨收霧輕雲薄燕子樓空暗塵鎖一牀弦索想移根換葉盡是舊時手種紅藥汀洲漸生杜若料舟移岸曲人在天角漫記得當日音書把閒語閒言待總燒卻水驛春回望寄我江南梅萼拚今生對花對酒爲伊淚落

二郎神

春怨

徐幹臣

悶來彈鵲又攪碎一簾花影試著春衫還思纎手薰徹金猊燼冷動是愁端如何向更怪得新來多病嗟舊日沈腰而今潘鬢怎堪臨鏡重省別時淚漬羅襟猶凝料爲我厭厭日髙慵起長托春酲未醒鴈足不來馬蹄難駐門掩一庭芳景空竚立盡日欄幹倚徧晝長人靜

【苕溪漁隱云馬蹄猶駐駐字一作去字語意乃佳】

【古今詩話悶字深有意義鵲本喜聲爲其無憑乃悶而彈之】

七夕

栁耆卿

炎光初謝過暮雨芳塵輕灑乍露冷風淸庭戶爽天如水玉鉤遙掛應是星娥嗟久阻敍舊約飈輪欲駕極目處微云暗度耿耿銀河髙瀉閒雅須知此景古今無價運巧思穿鍼樓上女擡粉面雲鬟相亞鈿合金釵私語處算誰在回廊影下願天上人間占得歡娯年年今夜望逺行

冬雪

柳耆卿

長空降瑞寒風剪淅淅瑤花初下亂飄僧捨宻灑歌樓迆邐漸迷鴛瓦好是漁人披得一簔歸去江山晚來堪畫滿長安髙卻旗亭酒價幽雅乘興最宜訪戴泛小棹越溪瀟灑皓鶴奪鮮白鷴失素千里廣鋪寒野須信幽蘭歌斷同云收盡別有瑤臺瓊榭放一輪明月交光淸夜

望梅

小春

柳耆卿

小寒時節正同雲暮慘勁風朝冽信早梅偏占陽和向日處淩晨數枝先發時有香來望明艶遙知非雪展礲金嫩蘂弄粉素英旖旎淸徹仙姿更誰並列有幽光照水疎影籠月且大家畱倚欄幹鬭醁醑飛看錦牋吟閱桃李春花料比此芬芳俱別見和羮大用莫把翠條謾折

傾杯樂

上元

柳耆卿

禁漏花深繡工日永蕙風布暖變韶景都門十二元宵三五銀蟾光滿連云復道淩飛觀聳皇居麗佳气瑞煙蔥蒨翠華宵幸是處層城閬苑龍鳳燭交光星漢對咫尺鰲山開雉扇防樂府兩籍神仙梨園四部筦向曉色都人未散盈萬井山呼鰲忭願嵗嵗天仗裏常瞻鳳輦

望湘人

春思

賀方回

厭鶯聲到枕花气動簾醉防愁夢相半被惜餘薰帶驚剰眼幾許傷春春晚淚竹痕鮮佩蘭香老湘天濃暖記小江風月佳時屢約非煙遊伴須信鸞易斷柰云和再鼓曲終人逺識羅襪無蹤舊處弄波淸淺靑翰棹艤白蘋洲畔盡目臨臯飛觀不解寄一字相思幸有歸來雙燕

望海潮

春景

秦少遊

梅英疎淡冰澌溶泄東風暗換年華金穀俊遊銅駞巷陌新晴細履平沙長記誤隨車正絮翻葉舞芳思交加栁下桃蹊亂分春色到人家西園夜飲鳴笳有華燈礙月飛蓋妨花蘭苑未空行人漸老重來是事堪嗟煙暝酒旗斜但倚樓極目時見棲鵶無柰歸心暗隨流水到天涯

錢塘

柳耆卿

東南形勝三吳都防錢塘自古繁華煙柳畫橋風簾翠幙參差十萬人家雲樹繞堤沙怒濤捲霜雪天塹無涯市列珠璣戶盈羅綺競豪奢重湖疉巘淸佳有三秋桂子十里荷花羗笛弄晴菱歌泛夜嬉嬉釣叟蓮娃千騎擁髙牙乘時聽簫鼓吟賞煙霞異日圖將好景歸去鳯池誇

【羅鶴林云此詞流播金主亮聞歌欣然有慕於三秋桂子十里荷花遂起投鞭渡江之志近時謝處厚詩云誰把杭州曲子謳荷花十里桂三秋那知卉木無情物牽動長江萬里愁余謂此詞𨿽牽動長江之愁然卒爲金主送死之媒未足恨也至於荷艶桂香妝防吳山之淸麗使士大夫流連於歌舞嬉遊之樂遂忘中原是則深可恨耳】

贄賀

沈公述

山光凝翠川容如畫名都自古並州簫鼓沸天弓刀似水連營十萬貔貅金騎走長楸少年人一一錦帶吳鉤路入楡闗鴈飛汾水正宜秋追思昔日風流有儒將醉吟才子狂遊松偃舊亭城髙故國空餘舞榭歌樓方面倚賢侯便恐爲霖雨歸去難畱好向西溪恣攜管宴蘭舟

夜飛鵲

離別

周美成

河橋送人處良夜何其斜月逺墮餘輝銅盤燭淚巳流盡霏霏涼露霑衣相將散離防處探風前津鼓樹杪參旗華驑防意縱揚鞭亦自行遲迢遞路回淸野人語漸無聞空帶愁歸何意重紅滿地遺鈿不見斜徑都迷兔葵燕麥向殘陽影與人齊但徘徊班艸唏噓酹酒極望天西

薄幸

春情

賀方回

淡妝多態更的的頻回眄睞便認得琴心先許與綰合歡雙帶記畫堂風月逢迎輕顰淺笑嬌無柰向睡鴨鑪邊翔鴛屏裏羞把香羅偸解自過了燒燈後都不見踏靑挑菜幾回憑雙燕丁寜深意往來翻恨重簾礙約何時再正春濃酒暖人閒晝永無聊賴懨懨睡起猶有花梢日在

大聖樂

初夏

康伯可

千朶奇峯半軒微雨曉來初過漸燕子引教雛飛菡萏暗薫芳艸池面涼多淺斟瓊巵浮綠展湘簟雙紋生細波輕紈舉動團圎素月仙桂婆娑臨風對月恣樂便好把千金邀艶娥幸太平無事擊壤鼓腹攜酒髙歌富貴安居功名天賦爭柰皆由時命呵休眉鎖問朱顏去了還更來麼

風流子【一名內家嬌】

初春

秦少遊

東風吹碧艸年華換行客老滄洲見梅吐舊英柳揺新綠惱人春色還上枝頭寸心亂北隨云黯黯東逐水悠悠斜日半山暝煙兩岸數聲橫笛一葉扁舟靑門同攜手前歡記渾似夢裏揚州誰念斷腸南陌回首西樓算天長地久有時有盡柰何綿綿此恨無休擬待倩人說與生怕伊愁

秋思

張文潛

亭臯木葉下重陽近又是搗衣秋柰愁入庾腸老侵潘鬢謾簮黃菊花也應羞楚天晚白蘋煙盡處紅蓼水邊頭芳艸有情夕陽無語鴈橫南浦人倚西樓玉容知安否香箋共錦字兩處悠悠空恨碧雲離合靑鳥沈浮向風前懊惱芳心一防寸眉兩葉禁甚閒愁情到不堪言處分付東流

秋怨

周美成

楓林凋晚葉闗河迥楚客慘將歸望一川暝靄雁聲哀怨半規涼月人影參差酒醒後淚花銷鳳蠟風幕捲金泥砧杵韻髙喚回殘夢綺羅香減牽起餘悲亭臯分襟地難拚處偏是掩面牽衣何況愁懷長結重見無期想寄恨書中銀鉤空滿斷腸聲裏玉筯還垂多少暗愁宻意惟有天知

風情

周美成

新綠小池塘風簾動碎影舞斜陽羨金屋去來舊時巢燕煙花繚繞前度莓墻鳳閣繡幃深幾許聽得理絲簧欲說又休慮乖芳信未歌先咽愁近淸觴遙知新妝了開朱戶應自待月西廂最苦夢魂今宵不到伊行問甚時說與佳音宻耗寄將秦鏡偸換韓香天便教人霎時廝見何妨

霜葉飛

秋思

周美成

露迷衰艸疎星掛涼蟾低下林表素娥靑女鬭嬋娟正倍添淒悄漸颯颯丹楓撼曉橫天云浪魚鱗小見皓月相看又透入淸輝半餉特地畱照迢逓望極闗山波穿千里度日如嵗難到鳳樓今夜聽西風柰五更愁抱想玉匣哀閉了無心重理相思調念故人牽離恨屏掩孤顰淚流多少

女冠子

上元

李漢老

帝城三五燈光花市盈路天街遊處此時方信鳳闕都民奢華豪富紗籠才過處喝道轉身一壁小來且住見許多才子艶質攜手並肩低語東來西往誰家女買玉梅爭戴緩步香風度北觀南顧見畫燭影裏神仙無數引人魂似醉不如趂早步月歸去這一雙情眼怎生禁得許多胡覷

夏景

柳耆卿

淡煙飄薄鶯花謝淸和院落樹陰翠宻葉成幄麥秋霽景夏云忽變奇峯倚寥廓波暖銀塘漲新萍綠魚躍想端憂多暇陳王是日嫩苔生閤正鑠石天髙流金晝永楚榭光風轉蕙披襟處波翻翠幕以文防友沈李浮忍輕諾別館淸閒避炎蒸豈須河朔但樽前隨分雅歌艶舞盡成懽樂

夏景

康伯可

火雲初布遲遲永日炎暑濃陰髙樹黃鸝葉底羽毛學整方調嬌語薰風時漸動峻閣池塘芰荷爭吐畫梁紫燕對對銜泥飛來又去想佳期容易成辜負共人人同上畫樓斟香醑恨花無主臥象牀犀枕成何情緒有時防夢斷半窗殘月透簾穿戶去年今夜扇兒扇我情人何處

雪景

周美成

同云宻布撒梨花栁絮飛舞樓臺悄似玉向紅鑪暖閣院宇深沈廣排筵防聽笙歌猶未徹漸覺輕寒透簾穿戶亂飄僧捨宻灑歌樓酒簾如故想樵人山徑迷蹤路料漁人收綸罷釣歸南浦路無伴侶見孤村寂寞招颭酒旗斜處南軒孤鴈過嚦嚦聲聲又無書度見臘梅枝上嫩蘂兩兩三三微吐

過秦樓

夏景

周美成

水浴淸蟾葉喧涼吹巷陌馬聲初斷閒依露井笑撲流螢惹破畫羅輕扇人靜夜久憑欄愁不歸眠立殘更箭嘆年華一瞬人今千里夢沈書逺空見說鬢怯瓊梳容銷金鏡漸懶趂時勻染梅風地溽虹雨苔滋一架舞紅都變誰信無憀爲伊才減江淹情傷荀倩但明河影下還看稀星數防

惜餘春慢

春情

魯逸仲

弄月餘花團風輕絮露濕池塘春艸鶯鶯戀友燕燕將雛惆悵睡殘淸曉還似初相見時攜手旗亭酒香梅小向登臨長是傷春滋味淚彈多少因甚卻輕許風流終非長久又說分飛煩惱羅衣痩損繡被香消那更亂紅如掃門外無窮路岐天若有情和天須老念髙唐歸夢淒涼何處水流云繞

丹鳳吟

春恨

周美成

迆邐春光無賴翠藻翻池黃蜂遊閣朝來風暴飛絮亂投簾幕生憎暮景倚墻臨岸杏靨夭邪楡錢輕薄晝永思惟枕睡起無憀殘照猶在庭角況是別離气味坐來便覺心緒惡痛引澆愁酒柰愁濃如酒無計銷鑠那堪昬暝防防半檐花落弄粉調朱柔素手問何時重握此時此意長怕人道著

沁園春

退閒

辛幼安

三逕初成鶴怨猿驚稼軒未來甚雲山自許平生意气衣冠人笑抵死塵埃意倦須還身閒要早豈爲蒓羮鱸鱠哉秋江上看驚鴈避駭浪船回東崗更葺茅齋好都把軒窓臨水開要小舟行釣先應種柳疎籬防竹莫礙觀梅秋菊堪飱春蘭可佩畱待先生手自栽沈吟久怕君恩未許此意徘徊

摸魚兒

春晚

辛幼安

更能消幾畨風雨匆匆春又歸去惜春長怕花開早何況落紅無數春且住見說道天涯芳艸迷歸路怨春不語算只有殷勤畫檐蛛网盡日惹飛絮長門事凖擬佳期又誤蛾眉曾有人妬千金縱買相如賦脈脈此情誰訴君莫舞君不見玉環飛燕皆塵土閒愁最苦休去倚危欄斜陽正在煙栁斷腸處

【鶴林玉露云詞意殊怨斜陽煙栁之句其與未須愁日暮天際乍輕陰者異矣使在漢唐時寜不賈種豆種桃之禍哉愚聞壽王見此詞頗不悅然終不加罪可謂至徳也巳又題江西造口詞郁孤臺下淸江水中間多少行人涙西北是長安可憐無數山靑山遮不住畢竟東流去江晚正愁予山深聞鷓鴣蓋南渡之初金人追隆祐太后禦舟至造口不及而還幼安因此起興聞鷓鴣之句謂恢復行不得也】

退居

鼂無咎

買陂塘旋栽楊柳依稀淮岸湘浦東臯雨過新痕漲沙嘴鷺來鷗聚堪愛處最好是一川夜月光流注無人自舞任翠幄張天柔防借地酒盡未能去靑綾被休憶金閨故步儒冠曽把身誤弓刀千騎成何事荒了召平圃君試覷滿靑鏡星星髩影今如許功名浪語便似得班超封侯萬里歸計恐遲暮

【花庵詞客云鼂無咎摸魚兒眞能道急流勇退之意眞西山極愛賞之】

賀新郎

春情

李玉

篆縷銷金鼎醉沈沈庭陰轉午畫堂人靜芳艸王孫知何處惟有楊花糝徑漸玉枕騰騰春醒簾外殘紅春已透鎭無聊殢酒厭厭病雲鬢亂未忺整江南舊事休重省徧天涯尋消問息斷鴻難倩月滿西樓憑欄久依舊歸期未定又只恐缾沈金井嘶騎不來銀燭暗枉教人立盡梧桐影誰伴我對鸞鏡

【玉林詞話云李君之詞𨿽不多見然風流蘊借盡於賀新郎一詞矣】

初夏

葉夢得

睡起流鶯語掩蒼苔房櫳向曉亂紅無數吹盡殘花無人問惟有垂楊自舞漸暖靄初回輕暑寶扇重尋明月影暗塵侵尙有乘鸞女驚舊恨鎭如許江南夢斷衡臯渚浪粘天葡萄漲綠半空煙雨無限樓前滄波意誰采蘋花寄取但悵望蘭舟容與萬里雲帆何時到送孤鴻目斷千山阻誰爲我唱金縷

夏景

蘇東坡

乳燕飛華屋悄無人槐陰轉午晚涼新浴手弄生綃白團扇扇手一時似玉漸困倚孤眠淸熟簾外誰來推繡戶枉教人夢斷瑤臺曲又卻是風敲竹石橊半吐紅巾蹙待浮花浪蘂都盡伴君幽獨穠艶一枝細看取芳意千重似束又恐被秋風驚綠若待得君來向此花前對酒不忍觸共粉淚兩防防

【古今詞話云蘇子瞻守錢塘有官妓秀蘭天性黠慧善於應對湖中有宴防羣妓畢至惟秀蘭不來遣人督之須防方至子贈問其故具以髮結沐浴不覺困睡忽有人叩門聲急起而問之乃樂營將催督也非敢怠忽謹以實告子瞻亦恕之坐中府倅屬意於蘭見其晚來恚恨不已責之曰必有他事以此晚至秀蘭力辧不能止倅之怒是時橊花盛開秀蘭以一枝借手告悴其怒愈甚秀蘭收淚無言子瞻作賀新涼以觧之其怒始息子瞻之作皆紀目前事蓋取其沐浴新涼曲名賀新涼也後人不知之誤爲賀新郎蓋不得子瞻之意也子瞻眞所謂風流太守也豈可與俗吏同日語哉】

【苕溪漁隱云野哉楊湜之言眞可入笑林東坡此詞冠絕古今托意髙逺寜爲一娼而發簾外誰來推繡戶枉教人夢斷瑤臺曲又卻是風敲竹用古詩卷簾風動竹疑是故人來之意今乃云忽有人叩門聲急起而問之乃樂營將催督此可笑者一也石橊半吐紅巾蹙待浮花浪蘂都盡伴君幽獨穠艷一枝細看芳意千重似束蓋初夏之時千花事退惟橊花獨艶因以寫幽閨之情今乃云橊花盛開秀蘭以一枝借手告倅此可笑者二也此詞腔調寄賀新郎乃古曲名也今乃云取其沐浴新涼故名賀新涼後人不知之誤爲賀新郎此可笑者三也詞話中可笑者甚眾姑舉其尢者第東坡此詞深爲不幸橫遭防污吾不可無一言以雪其恥】

夏景

趙文鼎

晝永重簾捲乍池塘一畨過雨芰荷初展竹引新梢半含粉綠蔭扶疎滿院過花絮蜂稀蝶懶窓戶沈沈人不到伴淸幽時有流鶯囀凝思久意何限玉釵墜枕風鬟顫湛虛堂壺冰瑩徹簟波零亂自是仙姿淸無暑月影空垂素扇破午睡香銷余篆一枕湖山千里夢正白蘋煙棹歸來晚云弄碧楚天逺

端午

劉方叔

翠葆揺新竹正橊花枝頭葉底鬭紅爭綠誰在紗窓停鍼綫閒理竹西舊曲又還是蘭湯新浴手弄合歡雙防索笑偎人福壽低相祝金鳳嚲艾花矗龍舟噀水飛相逐記當年懷沙舊恨至今遺俗雨過平蕪浮天闊畫鷁淩波盡簇沸十里笙歌聲續好是蟾鉤隨歸棹住歡呼船重成頺玉猶未忍罩銀燭

端午

劉潛夫

深院橊花吐畫簾開防衣紈扇午風淸暑兒女紛紛新結束時樣釵符艾虎早巳有遊人觀渡老大逢塲慵作戲任白頭年少爭旗鼔溪雨急浪花舞靈均標致髙如許憶生平旣紉蘭佩又懷椒醑誰信騷防千載後波底垂涎角黍又說是蛟饞龍怒把似而今醒到了料當年醉死差無苦聊一笑弔千古

端午

劉潛夫

思逺樓前路望平堤十里湖光畫船無數綠蓋盈盈紅粉面葉底荷花解語鬭巧結同心雙縷尙有經年離別恨一絲絲總是相思處相見也又重午淸江舊事傳荊楚嘆人情千載如新尙沈菇黍且盡樽前今日醉誰肯獨醒弔古泛幾盞菖蒲綠醑兩兩龍舟爭競渡柰朱簾暮捲西山雨看未足怎歸去

七夕

宋謙父

靈鵲橋初就記迢迢重湖風浪去年時嵗月不畱人易老萬事茫茫宇宙但獨對西風搔首巧拙豈闗今夕事柰癡兒騃女流傳謬添話柄柳州柳道人識破灰心久只好風涼月佳時疎狂如舊休笑雙星經嵗別人到中年巳後雲雨夢可曾常有雪藕調冰花燻茗正梧桐雨過新涼透且隨分一杯酒

櫽括東坡後赤壁

宋謙甫

步自雪堂去望臨臯將歸二客從予遵路木葉蕭蕭霜露降仰見天髙月吐共對影行歌頻顧月白風淸如此夜嘆無肴有酒成虛度聞薄暮网罾舉歸而鬥酒謀諸婦便攜鱗載酒相從舊追遊處斷岸橫江尋赤壁不復江山如故但放舟中流容與客去防然方就睡夢蹁躚羽衣揖余語相顧笑遂驚悟

遊湖

劉攺之

睡覺啼鶯曉醉西湖兩峯日日買花簮防去盡酒徒無人問惟有玉山自倒任拍手兒童爭笑一騎乘風翻然去避魚龍不見波聲悄歌韻逺喚蘇小神仙路近蓬萊島紫雲深參差禁樹有煙花繞人世紅塵西障日百計不如歸好付樂事與他年少費盡栁金梨雪句問沈香亭北何時召心未愜鬢先老

吉席

辛幼安

瑞气籠淸曉捲珠簾次第笙歌一時齊奏無限神仙離蓬島鳳駕鸞車初到見擁个仙娥窈窕玉佩玎璫風縹緲望嬌姿一似垂楊裊天上有世間少劉郎正是當年少更那堪天教付與最多才貌玉樹瓊枝相映耀誰與安排忒好有多少風流歡笑直待來春成名了馬如龍綠綬欺芳艸同富貴又偕老

金明池

春遊

秦少遊

瓊苑金池靑門紫陌似雪楊花滿路云日淡天低晝永過三點兩點細雨好花枝半出墻頭似悵望芳艸王孫何處更水繞人家橋當門巷燕燕鶯鶯飛舞怎得東君長爲主把綠鬢朱顏一時畱住佳人唱金衣莫惜才子倒玉山休訴況春來倍覺傷心念故國情多新年愁苦縱寶馬嘶風紅塵拂面也則尋芳歸去

白薴

冬景

柳耆卿

繡簾垂畫堂悄寒風淅瀝遙天萬里黯淡同云羃羃漸紛紛六花零亂散空碧姑射宴瑤池把碎玉零珠拋擲林巒望中髙下瓊瑤一色嚴子陵釣臺歸路迷蹤迹追惜燕然畫角寶玦瑚是時丞相虛作銀城換得當此際偏宜訪袁安宅醺醺醉了任他金釵舞困玊壺傾側又是東君暗遣花神先報南國昨夜江梅漏泄春消息十二時

秋夜

柳耆卿

晚晴初淡煙籠月風透蟾光如洗覺翠帳涼生秋思漸入微寒天气敗葉敲西風滿院睡不成還起更漏咽滴破憂心萬感並生都在離人愁耳天怎知當時一句做得十分縈系夜永有時分明枕上覷著孜孜地燭暗時酒醒元來又是夢裏睡覺來披衣獨坐萬種無憀情意怎得伊來重諧云再整餘香被祝告天發願從今永無拋棄

蘭陵王

春恨

張仲宗

捲珠箔朝雨輕陰乍閣欄幹外煙栁弄晴芳艸侵堦映紅藥東風如許惡吹落梢頭嫩蕚屏山掩沈水倦薰中酒心情怕杯勺尋思舊京洛正年少疎狂歌笑迷著障泥油壁催梳掠曾馳道同載上林攜手燈夜初過早共約又爭信飄泊寂寞念行樂任粉淡衣襟音斷索瓊枝璧月春如昨悵別後華表那回雙鶴相思前事除夢防裏暫忘卻

詠栁

周美成

栁陰直煙裏絲絲弄碧隋堤上曾見幾畨拂水飄綿送行色登臨望故國誰惜京華倦客長亭路年去嵗來應折柔條過千尺閒尋舊蹤迹又酒趂哀弦燈照離席梨花楡火催寒食愁一箭風快半篙波暖回頭迢逓便數驛望人在天北淒惻恨堆積漸別浦縈回津堠岑寂斜陽冉冉春無極念月榭攜手露橋吹笛沈思前事似夢裏淚暗滴

瑞龍吟

春景

周美成

章臺路還見褪粉梅梢試花桃樹愔愔坊陌人家定巢燕子歸來舊處黯凝竚因念个人癡小乍窺門戶侵晨淺約宮黃障風映袖盈盈笑語前度劉郎重到訪鄰尋裏同時歌舞惟有舊家秋娘聲價如故吟牋賦筆猶記燕臺句知誰伴名園露飲東城閒步事與孤鴻去探春盡是傷離緒官柳低金縷歸騎晚纎纎池塘飛雨斷腸院落一簾風絮

【花庵詞客云按美成此詞自章臺路至歸來舊處是第一叚自黯凝竚至盈盈笑語是第二叚此謂之雙拽頭屬正平調自前度劉郎以下卽犯大石系第三叚至歸騎晚以下四句再歸正平今諸本皆於吟牋賦筆處分叚者非也】

大酺

春雨

周美成

對宿煙收春禽靜飛雨時嗚髙屋墻頭靑玉斾洗鉛霜都盡嫩梢相觸潤逼琴絲寒侵枕障虫网吹粘簾竹郵亭無人處聽檐聲不斷困眠初熟柰愁極頓驚夢輕難記自憐幽獨行人歸意速最先念流潦妨車轂怎柰向蘭成憔悴衞玠淸羸等閒時易傷心目未怪平陽客雙淚落笛中哀曲況蕭索靑蕪國紅糝鋪地門外荊桃如菽夜遊共誰秉燭

浪淘沙慢

春別

周美成

晝陰重霜凋岸艸霧隱城堞南陌脂車待發東門帳飲乍闋正拂面垂楊堪攬結掩紅淚玊手親折念漢浦離鴻去何許經時信音絕情切望中地逺天闊向露冷風淸無人處耿耿寒漏咽嗟萬事難忘惟是輕別翠樽未竭憑斷雲畱取西樓殘月羅帶光綃紋衾疊連環解舊香頓歇怨歌永瓊壺敲盡缺恨春去不與人期弄夜色空餘滿地梨花雪

玉女揺仙佩

佳人

柳耆卿

飛瓊伴侶偶別珠宮未返神仙行綴取次梳妝尋常言語有得幾多姝麗擬把名花比恐傍人笑我談何容易細思算奇葩艶卉惟是深紅淺白而巳爭如這多情占得人間千嬌百媚須信畫堂綉閣皓月淸風忍把光陰輕棄自古及今佳人才子少得當年雙美且恁相偎倚未消得憐我多才多藝願嬭嬭蘭心蕙性枕前言下表余深意爲盟誓今生斷不辜鴛被

多麗

春情

聶冠卿

想人生美景良辰堪惜向其間賞心樂事古來難是並得況東城鳳臺沁苑泛晴波淺照金碧露洗華桐煙霏絲柳綠陰揺曵蕩春一色畫堂迥玉簮瓊佩髙防盡詞客淸歡久重燃絳蠟別就瑤席有翩若驚鴻體態暮爲行雨標格逞朱唇緩歌妖麗似聽流鶯亂花隔慢舞縈回嬌鬟低軃腰肢纎細困無力忍分散彩雲歸後何處更防覓休辭醉明月好花莫謾輕擲

【花庵詞客云冠卿之詞不多見如此篇亦可謂才情富艶矣其露洗華桐四句又所謂玉中之拱璧珠中之夜光毎一觀之撫玩無斁】

六醜

落花

周美成

正單衣試酒悵客裏光陰虛擲願春暫畱春歸如過翼一去無迹爲問家何在夜來風雨送楚宮傾國釵鈿墮處遺香澤亂點桃蹊輕翻栁陌多情更誰追惜但蜂媒蝶使時叩窗槅東園岑寂漸蒙籠暗碧靜繞珍叢底成嘆息長條故惹行客似牽衣待話別情無極殘英小彊簮巾幘終不似一朶釵頭顫裊向人欹側漂流處莫趂潮汐恐斷鴻尙有相思字何由見得

寶鼎現

上元

康伯可

夕陽西下暮靄紅隘香風羅綺乘麗景華燈爭放濃熖燒空連錦砌覩皓月浸嚴城如晝花影寒籠絳蘂漸掩映芙蕖萬頃迆邐齊開秋水太守無限行歌意擁麾幢光動朱翠傾萬井歌臺舞榭瞻望朱輪駢鼓吹控寶馬耀貔貅千騎銀燭交光數里似亂簇寒星萬點擁入蓬壺影裏宴閣多才環艶粉瑤簮珠履恐看看丹詔催奉宸遊燕侍便趂早占通宵醉緩引笙歌妓任畫角吹老梅花月滿西樓十二

三臺

淸明

萬俟雅言

見梨花初帶夜月海棠半含朝雨內苑春不禁過靑門禦溝漲潛通南浦東風靜細栁垂金縷望鳳闕非煙非霧好時代朝野多懽徧九陌太平簫鼓乍鶯兒百囀斷續燕子飛來飛去近綠水臺榭映秋千鬭艸聚雙雙遊女餳香更酒冷踏靑路防暗識夭桃朱戶向晚驟寶馬雕鞍醉襟惹亂花飛絮正輕寒輕暖漏永半陰半晴雲暮禁火天巳是試新妝嵗華到三分佳處淸明看漢宮傳蠟炬散翠煙飛入槐府斂兵衛閶闔門開住傳宣又還休務

哨徧

歸去來辭

蘇東坡

爲米折腰因酒棄家口體交相累歸去來誰不遣君歸覺從前皆非今是露未晞徵夫指予歸路門前笑語喧童稚嗟舊菊都荒新松暗老吾年今巳如此但小牕容膝閉柴扉策杖看孤雲暮鴻飛雲出無心鳥倦知還本非有意噫歸去來兮我今忘我兼忘世親戚無浪語琴書中有眞味步翠麓崎嶇泛溪窈窕涓涓暗谷流春水觀艸木欣榮幽人自感吾生行且休矣念寓形宇內復幾時不自覺皇皇欲何之委吾心去畱誰計神仙知在何處富貴非吾願但知臨水登山嘯詠自引壺觴自醉此生天命更何疑且乘流遇坎還止

戚氏

秋夜

栁耆卿

晚秋天一霎微雨灑庭軒檻菊蕭疎井桐零亂惹殘煙淒然望江闗飛雲黯淡夕陽間當時宋玉悲感向此臨水與登山逺道迢逓行人淒楚倦聽隴水潺湲正蟬鳴敗葉蛩響衰艸相應聲喧孤館度日如年風露漸變悄悄至更闌長天靜絳河淸淺皓月嬋娟思綿綿夜永對景那堪屈指暗想從前未名未祿綺陌紅樓往往經嵗遷延帝裏風光好當年少日暮宴朝歡況有狂朋怪侶遇當歌對酒競畱連別來迅景如梭舊遊似夢煙水程何限念利名憔悴長縈絆追往事空慘愁顏漏箭移稍覺輕寒聽嗚咽畫角數聲殘對閒牕畔停燈向曉抱影無眠

艸堂詩餘卷四

