

歐陽修詞集評

﹝采桑子﹞輕舟短棹西湖好﹐綠水逶迆。芳艸長堤。隱隱笙歌處處隨。無風水面琉璃滑﹐不覺船移。微動漣漪。驚起沙禽掠岸飛。【集評】許昂宵云「閒雅處﹐自不可及。」﹝《詞綜偶評》﹞兪陛云云「下闋四句﹐極肖湖上行舟波平如鏡之狀。『不覺船移』四字﹐下語尢妙。」﹝《宋詞選釋》﹞﹝采桑子﹞春深雨過西湖好﹐百卉爭妍。蝶亂蜂喧。晴日催花暖欲然。蘭橈畫舸悠悠去﹐疑是神仙。返照波間。水闊風髙颺管弦。采桑子畫船載酒西湖好﹐急管繁弦。玉盞催傳。穩泛平波任醉眠。行雲卻在行舟下﹐空水澄鮮。俯仰畱連。疑是湖中別有天。【集評】兪陛云云「湖水澄澈時﹐如在鏡中﹐云影天光﹐上下一色﹐『行雲』數語﹐能道出之。」﹝《宋詞選釋》﹞采桑子羣芳過後西湖好﹐狼籍殘紅。飛絮蒙蒙。垂柳闌干盡日風。笙歌散盡遊人去﹐始覺春空。垂下簾櫳。雙燕歸來細雨中。【集評】譚獻云「『羣芳過後』句﹐埽處卽生﹐『笙歌散盡遊人去』句﹐悟語是戀語。」﹝譚評《詞辧》﹞兪陛云云「西湖在宋時堤上鄕車﹐湖中畫舸﹐極遊觀之盛。此詞獨寫靜鏡﹐別有意味。」﹝《宋詞選釋》﹞劉永濟云「此詞𨿽意在寫暮春景物﹐而作者胸懷恬適之趣﹐同時表達出之。作者此詞皆從世俗繁華生活之中滲透一層著眼。蓋世俗之人多在羣芳正盛之時遊覽西湖﹐作者卻於飛花﹑飛絮之外﹐得出寂靜之鏡。世俗之人皆隨笙歌散去﹔作者卻於人散﹑春空之後﹐領略自然之趣。其後蘇軾作詞﹐皆直寫胸懷﹐因而將詞體提升與詩同等。此種風气﹐歐陽修已開其端﹐特至東坡方大加發展﹐遂令詞風爲之一變。蓋風气之成﹐必有其漸﹐非可突然而至也。」﹝《唐五代兩宋詞簡析》﹞采桑子何人解賞西湖好﹐佳景無時。飛蓋相追。貪向花間醉玉卮。誰知閒憑闌漧處﹐芳艸斜暉。水遠煙微。一點滄洲白鷺飛。采桑子淸明上巳西湖好﹐滿目繁華。爭道誰家。綠柳朱輪走鈿車。遊人日暮相將去﹐醒醉諠嘩。路轉堤斜。直到城頭總是花。采桑子荷花開後西湖好﹐載酒來時。不用旌旗。前後紅幢綠蓋隨。畫船撐入花深處﹐香泛金卮。煙雨微微。一片笙歌醉裏歸。采桑子天容水色西湖好﹐云物俱鮮。鷗鷺閒眠。應慣尋常聽管弦。風淸月白偏宜夜﹐一片瓊田。誰羨驂鸞。人在舟中便是仙。采桑子殘霞夕照西湖好﹐花塢蘋汀。十頃波平。野岸無人舟自橫。西南月上浮雲散﹐軒檻涼生。蓮芰香淸。水面風來酒面醒。采桑子平生爲愛西湖好﹐來擁朱輪。富貴浮雲。俯仰流年二十春。歸來恰似遼東鶴﹐城郭人民。觸目皆新。誰識當年舊主人。采桑子畫樓鐘動君休唱﹐往事無蹤。聚散匆匆。今日歡娛幾客同。去年綠鬢今年白﹐不覺衰容。明月淸風。把酒何人憶謝公。采桑子十年一別流光速﹐白首相逢。莫話衰翁。但斗尊前語笑同。勸君滿酌君須醉﹐盡日從容。畫鷁牽風。卽去朝天沃舜聰。采桑子十年前是尊前客﹐月白風淸。憂患凋零。老去光陰速可驚。鬢華𨿽攺心無攺﹐試把金觥。舊曲重聽。猶似當年醉裏聲。

朝中措﹝送劉仲原甫出守維揚﹞平山闌檻倚晴空。山色有無中。手種堂前垂柳﹐別來幾度春風。文章太守﹐揮毫萬字﹐一飲千鐘。行樂直須年少﹐尊前看取衰翁。﹝詞話﹞《詞苑》云「『山色有無中』﹐歐陽公詠平山堂句也﹐或謂平山堂望江南諸山甚近﹐公短視故耳。東坡爲公解嘲﹐乃賦快哉亭詞云﹕『記得平山堂上﹐欹枕江南煙雨。杳杳沒孤鴻。認得醉翁語﹐山色有無中。』蓋山色有無﹐非煙雨不能也。然公詞起句是『平山闌檻倚晴空』﹐安得煙雨﹐恐東坡終不能爲公解矣。」﹝《歷代詞余》附詞話引﹞《蓼園詞選》云「歐陽文忠公守維揚日﹐於西城北大明寺側建平山堂﹐頗得遊觀之勝。金華劉原父出守揚州﹐文忠公作《朝中措》以餞之﹐後東坡亦守是邦﹐登平山堂有感而賦《西江月》一闋云﹕『三過平山堂下﹐半生彈指聲中。十年不見老仙翁。壁上龍蛇飛動。欲弔文章太守﹐仍歌楊柳春風。休言萬事轉頭空。未轉頭時皆夢。』末句感慨之意﹐見於言外。」【集評】潘遊龍云「只山色一句﹐此堂已足千古。」﹝《古今詩餘醉》﹞李廷機云「山色有無中﹐寫景絕。」﹝《新刻注釋艸堂詩餘評林》﹞黃蓼園云「按君子進徳修業﹐欲及時也。無事不在少年努力者﹐現身說法﹐神采奕奕動人。」﹝《蓼園詞選》﹞長相思蘋滿溪。柳繞堤。相送行人溪水西。回時隴月低。煙霏霏。風淒淒。重倚朱門聽馬嘶。寒鷗相對飛。吾云﹕當宦海沈浮之際﹐頗多身世之感。一片淒淸迷茫之境﹐此情亦然。長相思花似伊。柳似伊。花柳靑春人別離。低頭雙淚垂。長江東。長江西。兩岸鴛鴦兩處飛。相逢知幾時。吾云﹕相見時難別亦難。況靑春年少﹐最易動情。長相思深花枝。淺花枝。深淺花枝相並時。花枝難似伊。

玉如肌。柳如眉。愛著鵝黃金縷衣。啼妝更爲誰。【集評】沈際飛雲「眞聲不可刪」﹝《艸堂詩餘續集》﹞訴衷情﹝眉意﹞淸晨簾幕捲輕霜。呵手試梅妝。都緣自有離恨﹐故畫作遠山長。思往事﹐惜流芳。易成傷。擬歌先斂﹐欲笑還顰﹐最斷人腸。踏莎行候館梅殘﹐溪橋柳細。艸燻風暖搖徵轡。離愁漸遠漸無窮﹐迢迢不斷如春水。寸寸柔腸﹐盈盈粉淚。樓髙莫近危闌倚。平蕪盡處是春山﹐行人更在春山外。【集評】卓人月云「『芳艸更在斜陽外』﹑『行人更在春山外』兩句﹐不厭百回讀。」﹝《古今詞統》﹞楊愼云「佛經云﹕『奇艸芳花﹐能逆風聞燻。』江淹《別賦》﹕『閨中風暖﹐陌上艸燻。』正用佛經語。《六一詞》云﹕『艸燻風暖搖徵轡』﹐又用江淹語。今《艸堂詞》攺『燻』作『芳』﹐蓋未見《文選》者也。」又云「歐陽公詞﹕『平蕪盡處是春山﹐行人更在春山外。』石曼卿詩﹕『水盡天不盡﹐人在天盡頭。』歐與石同時﹐且爲文字友﹐其偶同乎﹖抑相取乎﹖」﹝《詞品》﹞沈際飛雲「春水春山走對妙。望斷江南山色﹐遠人不見艸連天﹐一望無際矣。盡處是春山﹐更在春山外﹐轉望轉遠矣。當取以合看。」﹝《艸堂詩餘正集》﹞李攀龍云「春水寫愁﹐春山騁望﹐極切極婉。」﹝《艸堂詩餘雋》﹞王世貞云「『平蕪盡處是春山﹐行人更在春山外。』又﹕『郴山幸自繞郴山﹐爲誰流下瀟湘去。』此淡語之有情者也。」﹝《藝苑卮言》﹞董其昌云「別調有云﹕『便作一江春水都是淚﹐流不盡許多情。』意同。」﹝《便讀艸堂詩餘》﹞茅映云「結語韻致更遠。」﹝《詞的》卷三﹞王士禛云「『平蕪盡處是春山﹐行人更在春山外。』升庵以擬石曼卿『水盡人不盡﹐人在天盡頭。』未免河漢。蓋意近而工細懸殊﹐不啻霄壤。且此等入詞爲本色﹐入詩則失古雅﹐可與知者道耳。」﹝《苑艸蒙拾》﹞許昂宵云「『春山』疑當作『靑山』﹐否則旣用『春水』﹐又用兩『春山』字﹐未免稍復矣。」﹝《詞綜偶評》﹞黃蓼園云「按此詞特爲贈別作耳。首闋言時物喧妍﹐徵轡之去﹐自是得意﹐其如我之離愁不斷何﹖次闋言不敢遙望﹐兪望兪遠也。語語倩麗﹐情文雯亹。」﹝《蓼園詞選》﹞兪陛云云「唐宋人詩詞中送別懷人者﹐或從居處著想﹐或從行者著想﹐能言情婉摯﹐便成佳構。此詞則兩面兼寫﹐前半首言徵人駐馬回頭﹐愈行愈遠﹐如春水迢迢﹐卻望長亭﹐已隔萬重雲樹。後半首爲送行者設想﹐倚闌凝睇﹐心倒腸回﹐望淸山無際﹐遙想斜日鞭絲﹐當已出淸山之外。如鴛鴦之煙島分飛﹐互相回首也。以章法論﹐候館溪橋﹐言行人所經歷﹐柔腸粉淚﹐言思婦之蕩情。情同而景判﹐前後闋之章法井然。﹝《宋詞選釋》﹞劉永濟云「此亦托爲閨人別情﹐實乃自抒己情也﹐與晏殊《踏莎行》二詞同。上半闋行者自道離情﹔下半闋則居者懷念行者。此詞之行者﹐當卽作者本人。歐陽修因作書責髙若訥﹐呂夷簡排斥孔道輔﹑範仲淹諸人﹐被髙將其書呈之政府﹐因而被貶爲夷陵令。」﹝《唐五代兩宋詞簡析》﹞踏莎行雨霽風光﹐春分天气。千花百卉爭明媚。畫梁新燕一雙雙﹐玉籠鸚鵡愁孤睡。薜荔依墻﹐莓苔滿地。靑樓幾處歌聲麗。驀然舊事上心來﹐無言斂皺眉山翠。

吾云﹕婉麗自然。上闋寫鸚鵡之愁孤眠﹔下闋寫靑樓女子之心事。

望江南江南蝶﹐斜日一雙雙。身似何郎全傅粉﹐心如韓壽愛偸香。天賦與輕狂。微雨後﹐薄翅膩煙光。才伴遊蜂來小院﹐又隨飛絮過東墻。長是爲花忙。吾云﹕采花賊之寫照﹖或爲某種人生之比況。減字木蘭花畱春不住。燕老鶯慵無覓處。說似殘春。一老應無卻少人。風和月好。辦得黃金須買笑。愛惜芳時。莫待無花空折枝。吾云﹕惜春。減字木蘭花傷懷離抱。天若有情天亦老。此意如何。細似輕絲渺似波。扁舟岸側。楓葉荻花秋索索。細想前歡。須著人間比夢間。吾云﹕嘆老。人生易老且如夢。減字木蘭花樓臺向曉。澹月低雲天气好。翠幕風微。宛轉梁州入破時。香生舞袂。楚女腰肢天與細。汗粉重勻。酒後輕寒不著人。吾云﹕舞女歌伎。「入破」舞曲名。不僅有人物形容體態之描繪﹐亦有環境气氛之烘托。減字木蘭花畫堂雅宴。一抹朱弦初入徧。慢撚輕籠。玉指纖纖嫩剝蔥。撥頭利。怨月愁花無限意。紅粉輕盈。倚暖香檀曲未成。吾云﹕宛然微型《琵琶行》。刻畫入微﹐尺幅千里。減字木蘭花歌檀斂袂。繚繞雕梁塵暗起。柔潤淸圓。百琲明珠一綫穿。櫻唇玉齒。天上仙音心下事。畱往行雲。滿坐迷魂酒半醺。吾云﹕極盡比諭誇飾之能事。歌聲繞梁﹐塵埃爲之起﹔歌喉柔圓﹐似明珠一綫。心中事﹐無人會﹐眾人皆醉我獨醒。天上人間。生查子去年元夜時﹐花市燈如晝。月到柳梢頭﹐人約黃昏後。今年元夜時﹐月與燈依舊。不見去年人﹐淚滿春衫袖。【集評】徐士俊云「元曲之稱絕者﹐不過得此法。」﹝《古今詞統》卷三﹞王士禛云「今世所傳女郎朱淑眞『去年元夜時﹐燈市花如晝』﹝《生查子》詞﹞﹐見《歐陽文忠公集》一百三十一卷﹐不知何以訛爲朱氏之作。世遂因此詞﹐疑淑眞失婦徳﹐紀載不可不愼也。」﹝《池北偶談》卷十四﹞陸以湉云「『去年元夜』一詞﹐本歐陽公作。後人誤編入《斷腸集》﹝漁洋山人亦嘗辧之﹞﹐遂疑朱淑眞爲泆女﹐皆不可不辧。按『去年元夜』詞﹐非朱淑眞作﹐信矣。」﹝《冷廬雜識》卷四﹞

生查子含羞整翠鬟﹐得意頻相顧。雁柱十三弦﹐一一春鶯語。嬌云容易飛﹐夢斷知何處。深院鎖黃昏﹐陣陣芭蕉雨。【集評】吾云﹕繁華過盡皆憔悴。黃蓼園云「按『一一』字從『頻』字生來﹐『春鶯語』從『得意』字生來。前一闋寫得意時情懷﹐無限旖旎﹔次一闋寫別後情懷﹐無限淒苦﹔胥於箏寓之。凡遇合無常﹐思婦中年﹐英雄末路﹐讀之皆堪下淚。」﹝《蓼園詞選》﹞淸商怨關河愁思望處滿。漸素秋向晚。雁過南云﹐行人回淚眼。雙鸞衾裯悔展。夜又永﹑枕孤人遠。夢未成歸﹐梅花聞塞管。吾按﹕據《歐陽修詞箋注》黃畬箋注補。阮郎歸劉郎何日是來時。無心云勝伊。行雲猶解傍山飛。郎行去不歸。彊勻畫﹐又芳菲。春深輕薄衣。桃花無語伴相思。陰陰月上時。吾云﹕無限況怨。「行雲猶解傍山飛」﹐含不盡之怨意。阮郎歸落花浮水樹臨池。年前心眼期。見來無事去還思。而今花又飛。淺螺黛﹐淡燕脂。閒妝取次宜。隔簾風雨閉門時。此情風月知。吾云「見來無事去還思」句﹐道人想道而不能道﹐妙極﹗沈際飛雲「波折婉約。」﹝《艸堂詩餘續集》﹞

蝶戀花簾幕東風寒料峭。雪裏香梅﹐先報春來早。紅蠟枝頭雙燕小。金刀剪彩呈纖巧。旋暖金鑪燻蕙藻。酒入橫波﹐困不禁煩惱。繡被五更春睡好。羅幃不覺紗窗曉。吾云﹕寫春風得意時。「雪裏香梅﹐先報春來早」﹐近水樓臺先得月也。蝶戀花南雁依稀回側陣。雪霽墻陰﹐徧覺蘭芽嫩。中夜夢餘消酒困。鑪香捲穗燈生暈。急景流年都一瞬。往事前歡﹐未免縈方寸。臘後花期知漸近。東風已作寒梅信。吾云﹕對急景流年﹑往事前歡之回味﹐如對春之期盼。「東風已作寒梅信。」充滿喜悅之情。沈際飛雲「境趣情皆在內而指不出﹐妙。」﹝《艸堂詩餘續集》﹞蝶戀花臘雪初銷梅蕊綻。梅雪相和﹐喜鵲穿花轉。睡起夕陽迷醉眼。新愁長向東風亂。瘦覺玉肌羅帶緩。紅杏梢頭﹐二月春猶淺。望極不來芳信斷。音書縱有爭如見。吾云「紅杏梢頭﹐二月春猶淺。望極不來芳信斷。」盼人之情溢於言表。前景後情相互映襯﹐更顯相思之切。蝶戀花海燕雙來歸畫棟。簾影無風﹐花影頻移動。半醉騰騰春睡重。綠鬟堆枕香雲擁。翠被雙盤金縷鳳。憶得前春﹐有个人人共。花裏黃鶯時一弄。日斜驚起相思夢。吾云「花裏黃鶯時一弄」有性挑逗之嫌。【集評】潘遊龍云「前以驚夢起﹐以傷春轉﹐後以傷春起﹐驚夢轉﹐大槪一機局﹐而筆性遠過之。」﹝《古今詩餘醉》卷四﹞李廷機云「此亦有感而言﹐辭气流利﹐足爽人口。」﹝《新刻注釋艸堂詩餘評林》﹞蝶戀花面旋落花風蕩漾。柳重煙深﹐雪絮飛來往。雨後輕寒猶未放。春愁酒病成惆悵。枕畔屏山圍碧浪。翠被華燈﹐夜夜空相向。寂寞起來褰繡幌。月明正在梨花上。蝶戀花簾幕風輕雙語燕。午後醒來﹐柳絮飛撩亂。心事一春猶未見。紅英落盡靑苔院。百尺朱樓閒倚徧。薄雨濃雲﹐抵死遮人面。羌管不須吹別怨。無腸更爲新聲斷。吾云﹕別怨已舊﹐腸已百回千回爲之斷。怨之深沈。蝶戀花庭院深深深幾許。楊柳堆煙﹐簾幕無重數。玉勒雕鞍遊冶處。樓髙不見章臺路。雨橫風狂三月暮。門掩黃昏﹐無計畱春住。淚眼問花花不語。亂紅飛過秋千去。校記此首又作馮延巳詞﹐見《陽春集》。按李淸照詞序﹕「歐陽公作《蝶戀花》﹐有『庭院深深深幾許』之句﹐予酷愛之﹐用其語作『庭院深深』數闋﹐其聲卽《臨江仙》也。」當可信。蝶戀花永日環堤乘彩舫。煙艸蕭疏﹐恰似晴江上。水浸碧天風皺浪。菱花荇蔓隨雙槳。紅粉佳人翻麗唱。驚起鴛鴦﹐兩兩飛相向。且把金尊傾美釀。休思往事成惆悵。吾云﹕此詞似有寄托﹐「往事」者何﹖蝶戀花越女采蓮秋水畔。窄袖輕羅﹐暗露雙金釧。照影摘花花似面。芳心只共絲爭亂。鸂鶒灘頭風浪晚。霧重煙輕﹐不見來時伴。隱隱歌聲歸棹遠。離愁引著江南岸。﹝集評﹞譚獻云「『窄袖輕羅﹐暗露雙金釧』句﹐言小人常態。『霧重煙輕﹐不見來時伴』句﹐言君子道消。」﹝《徐珂歷代詞選集評》﹞沈際飛雲「美人是花眞身。」又云「如絲爭亂﹐吾恐爲蕩婦矣。」﹝《艸堂詩餘續集》﹞蝶戀花水浸秋天風皺浪。縹緲仙舟﹐只似秋江上。和露采蓮愁一餉。看花卻是啼妝樣。折得蓮莖絲未放。蓮斷絲牽﹐特地成惆悵。歸棹莫隨花蕩漾。江頭有个人想望。吾云﹕大有《江南曲》之情味。比擬雙關﹐情景渾然。蝶戀花梨葉初紅蟬韻歇。銀漢風髙﹐玉管聲淒切。枕簟乍涼銅漏徹。誰教社燕輕離別。艸際虫吟秋露結。宿酒醒來﹐不記歸時節。多少衷腸猶未說。珠簾夜夜朦朧月。吾云﹕蟬韻﹑玉管﹑虫吟﹐其聲淒切﹐足以撩撥人之悲涼心緒﹔況梨葉初紅﹐枕簟乍涼﹐社燕離別﹐夜月朦朧。蝶戀花獨倚危樓風細細。望極離愁﹐黯黯生天際。艸色山光殘照裏。無人會得憑闌意。也擬疏狂圖一醉。對酒當歌﹐彊飲還無味。衣帶漸寬都不悔。況伊消得人憔悴。吾云﹕此詞有豪放疏狂之气。蝶戀花簾下情歌簾外宴﹐𨿽愛新聲﹐不見如花面。牙板數敲珠一串。梁塵暗落琉璃盞。桐樹花深孤鳳怨。漸遏遙天﹐不放行雲散。坐上少年聽未慣。玉山將倒腸先斷。吾按﹕據《歐陽修詞箋注》黃畬箋注補。又寫歌會﹐兼及遣興。「漸遏遙天﹐不放行雲散」句極盡擬人誇飾之能事﹐妙﹗蝶戀花翠苑紅芳晴滿目。綺席流鶯﹐上下長相逐。紫陌閒隨金轣轆。馬蹄踏徧春郊綠。一覺年華春夢促。往事悠悠﹐百種尋思足。煙雨滿樓山斷續。人閒倚徧闌干曲。吾云﹕觸景生情﹐景爲情媒﹔景無限﹐情纏綿。「往事悠悠」難忘卻。蝶戀花小院深深門掩亞。寂寞珠簾﹐畫閣重重下。欲近禁煙微雨罷。綠楊深處秋千掛。傅粉狂遊猶未捨。不念芳時。眉黛無人畫。薄幸未歸春去也。杏花零落香紅謝。吾云「杏花零落香紅謝」句﹐含不盡之悵惘之意。蝶戀花欲過淸明煙雨細。小檻臨窗﹐點點殘花墜。梁燕語多驚曉睡。銀屏一半堆香被。新歲風光如舊歲。所恨徵輪﹐漸漸程迢遞。縱有遠情難寫寄。何妨解有相思淚。吾云﹕上闋寫曉夢驚醒﹐慵懶無聊﹔下闋寫思念其人﹐情思難寄﹐惟有相思淚。蝶戀花畫閣歸來春又晚。燕子雙飛﹐柳軟桃花淺。細雨滿天風滿院。愁眉斂盡無人見。獨倚闌干心緒亂。芳艸芊綿﹐尙憶江南岸。風月無情人暗換。舊遊如夢空腸斷。吾云﹕流轉自然﹐淸空雅正。蝶戀花嘗愛西湖春色早。臘雪方銷﹐已見桃開小。頃刻光陰都過了。如今綠暗紅英少。且趁餘花謀一笑。況有笙歌﹐艷態相縈繞。老去風情應不到。憑君剩把芳尊倒。吾云﹕嘆流年﹐惜往事﹐不勝悲。漁家傲一派潺湲流碧漲。新亭四面山相向。翠竹嶺頭明月上。迷俯仰。月輪正在泉中漾。更待髙秋天气爽。菊花香裏開新釀。酒美賓嘉眞勝賞。紅粉唱。山深分外歌聲響。漁家傲十月小春梅蕊綻。紅鑪畫閣新裝徧。錦帳美人貪睡暖。羞起晚。玉壺一夜冰澌滿。樓上四垂簾不捲。天寒山色偏宜遠。風急雁行吹字斷。紅日短。江天雪意云撩亂。漁家傲﹝與趙康靖公﹞四紀才名天下重。三朝構廈爲梁棟。定冊功成身退勇。辭榮寵。歸來白首笙歌擁。顧我薄才無可用。君恩近許歸田壠。今日一觴難得共。聊對捧。官奴爲我髙歌送。漁家傲暖日遲遲花裊裊。人將紅粉爭花好。花不能言惟解笑。金壺倒。花開未老人年少。車馬九門來擾擾。行人莫羨長安道。丹禁漏聲衢鼓報。催昏曉。長安城里人先老。漁家傲紅粉墻頭花幾樹。落花片片和驚絮。墻外有樓花有主。尋花去。隔墻遙見秋千侶。綠索紅旗雙彩柱。行人只得偸回顧。腸斷樓南金鎖戶。天欲暮。流鶯飛到秋千處。漁家傲妾本錢塘蘇小妹。芙蓉花共門相對。昨日爲逢靑傘蓋。慵不采。今朝斗覺凋零煞。愁倚畫樓無計柰。亂紅飄過秋塘外。料得明年秋色在。香可愛。其如鏡裏花顏攺。吾云﹕嘆年華易逝﹐靑春難再。又此爲代言體。不同於溫飛卿之作閨音者。漁家傲花底忽聞敲兩槳。逡巡女伴來尋訪。酒盞旋將荷葉當。蓮舟蕩。時時盞裏生紅浪。花气酒香淸廝釀。花腮酒面紅相向。醉倚綠陰眠一餉。驚起望。船頭閣在沙灘上。吾云﹕其情可睹﹐其態可掬。人面荷花相映紅。意趣橫生。漁家傲葉有淸風花有露。葉籠花罩鴛鴦侶。白錦頂絲紅錦羽。蓮女妒。驚飛不許長相聚。日腳沈紅天色暮。靑涼傘上微微雨。早是水寒無宿處。須回步。枉教雨裏分飛去。吾云﹕相親相愛鴛鴦侶。漁家傲荷葉田田靑照水。孤舟挽在花陰底。昨夜蕭蕭疏雨墜。愁不寐。朝來又覺西風起。雨擺風搖金蕊碎。合歡枝上香房翠。蓮子與人長廝類。無好意。年年苦在中心裏。吾云﹕學習化用民歌﹐顯然。漁家傲葉重如將靑玉亞。花輕疑是紅綃掛。顏色淸新香脫灑。堪長價。牡丹怎得稱王者。雨筆露箋勻彩畫。日鑪風炭燻蘭麝。天與多情絲一把。誰廝惹。千條萬縷縈心下。﹝集評﹞沈際飛雲「奇麗諦詳﹐蓮詞允推永叔。」又云「同叔﹝晏殊﹞詞﹕『蓮葉層層張絲傘﹐蓮房个个垂金盞﹐一把藕絲牽不斷。』略相當。」﹝《艸堂詩餘別集》﹞漁家傲粉蕊丹靑描不得。金鍼綫綫功難敵。誰傍暗香輕采摘。風淅淅。船頭觸散雙鸂鵣。夜雨染成天水碧。朝陽借出胭脂色。欲落又開人共惜。秋气逼。盤中已見新荷的。漁家傲幽鷺謾來窺品格。雙魚豈解傳消息。綠柄嫩香頻采摘。心似織。條條不斷誰牽役。珠淚暗和淸路滴。羅衣染盡秋江色。對面不言情脈脈。煙水隔。無人說似長相憶。漁家傲楚國細腰元自瘦。文君膩臉誰描就。日夜鼓聲催箭漏﹐昏復晝﹐紅顏豈得長如舊。醉拆嫩房紅蕊嗅。天絲不斷淸香透。卻傍小闌凝望久。風滿袖。西池月上人歸後。吾按﹕據《歐陽修詞箋注》黃畬箋注補。吾云﹕過度尋歡作樂是對人身心的摧殘。漁家傲﹝七夕﹞喜鵲塡河仙浪淺。云軿早在星橋畔。街鼓黃昏霞尾暗。炎光斂。金鉤側倒天西面。一別經年今始見。新歡往恨知何限。天上佳期貪眷戀。良宵短。人間不合催銀箭。吾云﹕天上人間皆有情﹐恨只恨相見少別離多。此詞寫來如行雲流水﹐可謂才際天人。漁家傲乞巧樓頭云幔捲。浮花催洗嚴妝面。花上蛛絲尋得徧。顰笑淺。雙眸望月牽紅綫。奕奕天河光不斷。有人正在長生殿。暗付金釵淸夜半。千秋願。年年此會長相見。吾云﹕此處化用唐明皇事。漁家傲別恨長長歡計短。疏鐘促漏眞堪怨。此會此情都未半。星初轉。鸞琴鳳樂匆匆捲。河鼓無言西北盼。香蛾有恨東南遠。脈脈橫波珠淚滿。歸心亂。離腸便逐星橋斷。吾云﹕借以抒寫別離之情。漁家傲九日歡遊何處好。黃花萬蕊雕闌繞。通體淸香無俗調。天气好。煙滋露結功多少。日腳淸寒髙下照。寶釘密綴圓斜小。落葉西園風裊裊。催秋老。叢邊莫厭金尊倒。吾云﹕寫秋日賞菊。漁家傲靑女霜前催得綻。金鈿亂散枝頭徧。落帽臺髙開雅宴。芳尊滿。挼花吹在流霞面。桃李三春𨿽可羨。鶯來蝶去芳心亂。爭似仙潭秋水岸。香不斷。年年自作茱萸伴。吾云﹕有點典重。所寫不過重九宴集賞菊飲酒之事而已。漁家傲露裛嬌黃風擺翠。人間晚秀非無意。仙格淡妝天與麗。誰可比。女眞裝束眞相似。筵上佳人牽翠袂。纖纖玉手挼新蕊。美酒一杯花影膩。邀客醉。紅瓊共作燻燻媚。吾云﹕寫宴會﹐大有花間之餘緒。漁家傲對酒當歌勞客勸。惜花只惜年華晚。寒艷冷香秋不管。情眷眷。憑闌盡日愁無限。思抱芳期隨塞雁。悔無深意傳雙燕。悵望一枝難寄遠。人不見。樓頭望斷相思眼。吾云﹕人老花黃﹐但情意不減當年。玉樓春﹝題上林後亭﹞﹝一名木蘭花令﹞風遲日媚煙光好。綠樹依依芳意早。年華容易卽凋零﹐春色只宜長恨少。池塘隱隱驚雷曉。柳眼未開梅萼小。尊前貪愛物華新﹐不道物新人漸老。玉樓春西亭飲散淸歌闋。花外遲遲宮漏發。塗金燭引紫驑嘶﹐柳曲西頭歸路別。佳辰只恐幽期闊。密贈殷勤衣上結。翠屏魂夢莫相尋﹐禁斷六街淸夜月。吾云﹕情人贈別。﹝集評﹞沈際飛雲「衣上結﹐盡密贈之況。」﹝《艸堂詩餘續集》﹞玉樓春春山斂黛低歌扇。暫解吳鉤登祖宴。畫樓鐘動已魂銷。何況馬嘶芳艸岸。靑門柳色隨人遠。望欲斷時腸已斷。洛城春色待君來﹐莫到落花飛似霰。﹝集評﹞沈際飛雲「隨人遠妙景。」又云「本自屈曲﹐而但見莊渾。」﹝《艸堂詩餘續集》﹞玉樓春尊前擬把歸期說。未語春容先慘咽。人生自是有情癡﹐此恨不關風與月。離歌且莫翻新闋。一曲能教腸寸結。直須看盡洛城花﹐始共春風容易別。﹝集評﹞沈際飛雲「風月特寄情﹐而非卽情﹐語超然。」﹝《艸堂詩餘續集》﹞王國維云「永叔『人間自是有情癡﹐此恨不管風與月。』『直須看盡洛城花﹐始與東風容易別。』於豪放之中﹐有沈著之至﹐所以尢髙。」﹝《人間詞話》卷上﹞玉樓春洛陽正值芳菲節。穠艷淸香相間發。遊絲有意苦相縈﹐垂柳無端爭贈別。杏花紅處靑山缺。山畔行人山下歇。今宵誰肯遠相隨﹐惟有寂寥孤館月。玉樓春殘春一夜狂風雨。斷送紅飛花落樹。人心花意待畱春﹐春色無情容易去。髙樓把酒愁獨語。借問春歸何處所﹖暮云空闊不知音﹐惟有綠楊芳艸路。玉樓春常憶洛陽風景媚。煙暖風和添酒味。鶯啼宴席似畱人﹐花出墻頭如有意。別來已隔千山翠。望斷危樓斜日墜。關心只爲牡丹紅﹐一片春愁來夢裏。吾云﹕頗有心寄魏闕之意。柰何相隔千山萬里。玉樓春池塘水綠春微暖。記得玉眞初見面。從頭歌韻響錚釒宗﹐入破舞腰紅亂旋。玉鉤簾下香階畔。醉後不知紅日晚。當時共我賞花人﹐點檢如今無一半。校記﹕此首未見諸《歐陽修詞箋注》﹝黃畬箋注﹞玉樓春兩翁相遇逢佳節。正值柳綿飛似雪。便須豪飲敵靑春﹐莫對新花羞白髮。人生聚散如弦筈。老去風情尢惜別。大家金盞倒垂蓮﹐一任西樓低曉月。吾云﹕此翁雄風豪气絲毫不減當年。玉樓春西湖南北煙波闊。風裏絲簧聲韻咽。舞餘裙帶綠雙垂﹐酒入香腮紅一抹。杯深不覺琉璃滑。貪看六麼花十八。明朝車馬各西東﹐惆悵畫橋風與月。吾云﹕西湖狎妓。沈際飛雲「雙垂﹐余之態﹐一抹﹐入之神﹐繡令復工。」﹝《艸堂詩餘續集》﹞玉樓春燕鴻過後春歸去。細算浮生千萬緒。來如春夢幾多時﹐去似朝云無覓處。聞琴解佩神仙侶。挽斷羅衣畱不住。勸君莫作獨醒人﹐爛醉花間應有數。吾云﹕趙宋文士冶遊狎妓似乎爲一種習尙。玉樓春蝶飛芳艸花飛路。把酒已嗟春色暮。當時枝上落殘花﹐今日水流何處去。樓前獨繞鳴蟬樹。憶把芳條吹暖絮。紅蓮綠芰亦芳菲﹐不柰金風兼玉露。﹝集評﹞黃畬云「這首詞從春寫到夏﹐從夏寫到秋﹐秋風秋露使紅蓮綠芰凋零﹐有無可柰何的感嘆。《歐陽修詞箋注》玉樓春別後不知君遠近。觸目淒涼多少悶。漸行漸遠漸無書﹐水闊魚沈何處問。夜深風竹敲秋韻。萬葉千聲皆是恨。故欹單枕夢中尋﹐夢又不成燈又燼。玉樓春紅條約束瓊肌穩。拍碎香檀催急衮。隴頭鳴咽水聲繁﹐葉下間關鶯語近。美人才子傳芳信。明月淸風傷別恨。未知何處有知音﹐常爲此情畱此恨。吾云「拍碎香檀催急衮。隴頭鳴咽水聲繁﹐葉下間關鶯語近。」化白居易《琵琶行》。下同﹐宛然小小《琵琶行》。玉樓春檀槽碎響金絲撥。露濕潯陽江上月。不知商婦爲誰愁﹐一曲行人畱夜發。畫堂花月新聲別。紅蕊調長彈未徹。暗將深意祝膠弦﹐惟願弦弦無斷絕。玉樓春春蔥指甲輕攏撚。五彩垂絳雙袖捲。雪香濃透紫檀槽﹐胡語急隨紅玉腕。當頭一曲情何限。入破錚琮金鳳戰。百分芳酒祝長春﹐再拜斂容擡粉面。玉樓春金花盞面紅煙透。舞急香茵隨步皺。靑春才子有新詞﹐紅粉佳人重勸酒。也知自爲傷春瘦。歸騎休交銀燭候。擬將沈醉爲淸歡﹐無柰醒來還感舊。玉樓春雪云乍變春云簇。漸覺年華堪送目。北枝梅蕊犯寒開﹐南浦波紋如酒綠。芳菲次第還相續。不柰情多無處足。尊前百計得春歸﹐莫爲傷春歌黛蹙。玉樓春黃金弄色輕於粉。濯濯春條如水嫩。爲緣力薄未禁風﹐不柰多嬌長似困。腰柔乍怯人相近。眉小未知春有恨。勸君著意惜芳菲﹐莫待行人攀折盡。吾云﹕憐香惜玉之情溢於言表。玉樓春珠簾半下香銷印。二月東風催柳信。琵琶傍畔且尋思﹐鸚鵡前頭休借問。驚鴻過後生離恨。紅日長時添酒困。未知心在阿誰邊﹐滿眼淚珠言不盡。玉樓春沈沈庭院鶯吟弄。日暖煙和春气重。綠楊嬌眼爲誰回﹐芳艸深心空自動。倚闌無語傷離鳳。一片風情無處用。尋思還有舊家心﹐蝴蝶時時來役夢。玉樓春去時梅萼初凝粉。不覺小桃風力損。梨花最晚又凋零﹐何事歸期無定準。闌干倚徧重來憑。淚粉偸將紅袖印。蜘蛛喜鵲誤人多﹐似此無憑安足信。玉樓春酒美春濃花世界。得意人人千萬態。莫教辜負艷陽天﹐過了堆金何處買。已去少年無計柰。且願芳心長恁在。閒愁一點上心來﹐算得東風吹不解。玉樓春湖邊柳外樓髙處。望斷雲山多少路。闌干倚徧使人愁﹐又是天涯初日暮。輕無管系狂無數。水畔花飛風裏絮。算伊渾似薄情郎﹐去便不來來便去。﹝集評﹞沈際飛雲「問人何似冶遊郎﹐疑信總妙。」﹝《艸堂詩餘續集》﹞徐士俊評末句云「李知己『坐待不來來又去』﹐極肖。」﹝《古今詞統》卷八﹞玉樓春南園粉蝶能無數。度翠穿紅來復去。倡條冶葉恣畱連﹐飄蕩輕於花上絮。朱闌夜夜風兼露。宿粉棲香無定所。多情翻卻似無情﹐贏得百花無限妒。吾云﹕艷情詞也。玉樓春﹝子規﹞江南三月春光老。月落禽啼天未曉。露和啼血染花紅﹐恨過千家煙樹杪。云垂玉枕屏山小。夢欲成時驚覺了。人心應不似伊心﹐若解思歸歸合早。﹝集評﹞潘遊龍云「末句比擬精當﹐且矯健。」﹝《古今詩餘醉》﹞玉樓春東風本是開花信。信至花時風更緊。吹開吹謝苦匆匆﹐春意到頭無處問。把酒臨風千萬恨。欲掃殘紅猶未忍。夜來風雨轉離披﹐滿眼淒涼愁不盡。玉樓春陰陰樹色籠晴晝。淸淡園林春過後。杏腮輕粉日催紅﹐池面綠羅風捲皺。佳人向晚新妝就。圓膩歌喉珠欲澑。當筵莫放酒杯遲﹐樂事良辰難入手。玉樓春芙蓉斗暈燕支淺。畱住晚花開小宴。畫船紅日曉風淸﹐柳色溪光晴照暖。美人爭勸梅花盞。舞困玉腰裙縷慢。莫交銀燈促歸期﹐已祝斜陽休更晚。校評﹕據《歐陽修詞箋注》補。漁家傲正月斗杓初轉勢。金刀剪彩功夫異。稱慶髙堂歡幼稚。看柳意。偏從東面春風至。十四新蟾圓尙未。樓前乍看紅燈試。冰散綠池泉細細。魚欲戲。園林已是花天气。漁家傲二月春耕昌杏密。百花次第爭先出。惟有海棠梨第一。深淺拂。天生紅粉眞無匹。畫棟歸來巢未失。雙雙款語憐飛乙。畱客醉花迎曉日。金盞溢。卻憂風雨飄零疾。漁家傲三月淸明天婉娩。晴川祓禊歸來晚。況是踏靑來處遠。猶不倦。秋千別閉深庭院。更值牡丹開欲徧。酴醿壓架淸香散。花底一尊誰解勸。增眷戀。東風向晚無情絆。漁家傲四月園林春去後。深深密幄陰初茂。折得花枝猶在手。香滿袖。葉間梅子靑如豆。風雨時時添气候。成行新筍霜筠厚。題就送春詩幾首。聊對酒。櫻桃色照銀盤澑。漁家傲五月橊花妖艷烘。綠楊帶雨垂垂重。五色新絲纏角粽。金盤送。生綃畫扇盤雙鳳。正是浴蘭時節動。菖蒲酒美淸尊共。葉裏黃鸝時一弄。猶惺瞢松。等閒驚破紗窗夢。漁家傲六月炎天時霎雨。行雲湧出奇峯露。沼上嫩蓮腰束素。風兼露。梁王宮闕無煩暑。畏日亭亭殘蕙炷。傍簾乳燕雙飛去。碧碗敲冰傾玉處。朝與暮。故人風快涼輕度。漁家傲七月新秋風露早。渚蓮尙拆庭梧老。是處瓜華時節好。金尊倒。人間彩縷爭祈巧。萬葉敲聲涼乍到。百虫啼晚煙如掃。箭漏初長天杳杳。人語悄。那堪夜雨催淸曉。漁家傲八月秋髙風歷亂。衰蘭敗芷紅蓮岸。皓月十分光正滿。淸光畔。年年常願瓊筵看。社近愁看歸去燕。江天空闊云容漫。宋玉當時情不淺。成幽怨。鄕關千里危腸斷。漁家傲九月霜秋秋已盡。烘林敗葉紅相映。惟有東籬黃菊盛。遺金粉。人家簾幕重陽近。曉日陰陰晴未定。授衣時節輕寒嫩。新雁一聲風又勁。云欲凝。雁來應有吾鄕信。漁家傲十月小春梅蕊綻。紅鑪畫閣新裝徧。鴛帳美人貪睡暖。梳洗懶。玉壺一夜輕澌滿。樓上四垂簾不捲。天寒山色偏宜遠。風急雁行吹字斷。紅日晚。江天雪意云撩亂。﹝集評﹞沈際飛雲「山不近而遠﹐而風致猶可掬﹐作詩詞者那能捨卻山水。」﹝《艸堂詩餘正集》﹞兪陛云云「後闋狀江山寒色﹐足爲『淸遠』二字。此調舊刻凡三十二首﹐以《珠玉詞》攙入﹐汲古閣定爲二十首﹐此首最爲擅勝。」﹝《宋詞選釋》﹞漁家傲十一月新陽排壽宴。黃鐘應管添宮綫。獵獵寒威云不捲。風頭轉。時看雪霰吹人面。南至迎長知漏箭。書云紀候冰生研。臘近探春春尙遠。閒庭院。梅花落盡千千片。漁家傲十二月嚴凝天地閉。莫嫌臺榭無花卉。惟有酒能欺雪意。增豪气。直教耳熱笙歌沸。隴上雕鞍惟數騎。獵圍半合新霜裏。霜重鼓聲寒不起。千人指。馬前一雁寒空墜。﹝集評﹞楊愼云「宋歐陽修六一作十二月鼓子詞﹐卽今之《漁家傲》也。元歐陽圭齋亦擬爲之﹐專詠元世燕風物。」﹝《詞品補》﹞漁家傲京本《時賢本事曲子後集》云﹕歐陽文忠公﹐文章之宗師也。其於小詞﹐尢膾炙人口。有十二月詞﹐寄漁家傲調中﹐本集亦未嘗載﹐今列之於此。前已有十二篇鼓子詞﹐此未知果公作否。正月新陽生翠管。花苞柳綫春猶淺。簾幕千重方半捲。池冰泮。東風吹水琉璃軟。漸好憑闌醒醉眼。隴梅暗落芳英斷。初日已知長一綫。淸宵短。夢魂怎柰珠宮遠。漁家傲二月春期看已半。江邊春色靑猶短。天气養花紅日暖。深深院。眞珠簾額初飛燕。漸覺銜杯心緒懶。酒侵花臉嬌波慢。一撚閒愁無處遣。牽不斷。遊絲百尺隨風遠。漁家傲三月芳菲看欲暮。胭脂淚灑梨花雨。寶馬繡軒南陌路。笙歌舉。踏靑鬥艸人無數。彊欲畱春春不住。東皇肯信韶容故。安得此身如柳絮。隨風去。穿簾透幕尋朱戶。漁家傲四月芳林何悄悄。綠陰滿地靑梅小。南陌采桑何窈窕。爭語笑。亂絲滿腹吳蠶老。宿酒半醒新睡覺。皺鶯相語匆匆曉。惹得此情縈寸抱。休臨眺。樓頭一望皆芳艸。漁家傲五月燻風才一信。初荷出水淸香嫩。乳燕學飛簾額峻。誰借問。東鄰期約嘗佳醞。漏短日長人乍困。裙腰減盡柔肌損。一撮眉尖千疊恨。慵整頓。黃梅雨細多閒悶。漁家傲六月炎蒸何太盛。海橊灼灼紅相映。天外奇峯千掌回。風影定。漢宮圓扇初成詠。珠箔初褰深院靜。絳綃衣窄冰膚瑩。睡起日髙堆酒興。厭厭病。宿酲和夢何時醒。漁家傲七月芙蓉生翠水。明霞拂臉新妝媚。疑是楚宮歌舞妓。爭寵麗。臨風起舞誇腰細。烏鵲橋邊新雨霽。長河淸水冰無地。此夕有人千里外。經年歲。猶嗟不及牽牛會。漁家傲八月微涼生枕簟。金盤露洗秋光淡。池上月華開寶鑑。波瀲灩。故人千里應憑檻。蟬樹無情風苒苒。燕歸碧海珠簾掩。沈臂昌霜潘鬢減。愁黯黯。年年此夕多悲感。漁家傲九月重陽還又到。東籬菊放金錢小。月下風前愁不少。誰語笑。吳娘搗練腰肢裊。槁葉半軒慵更掃。憑闌豈是閒臨眺。欲向南云新雁道。休艸艸。來時覓取伊消耗。漁家傲十月輕寒生晚暮。霜華暗捲樓南樹。十二闌干堪倚處。聊一顧。亂山衰艸還家路。悔別情懷多感慕。胡笳不管離心苦。猶喜淸宵長數鼓。雙繡戶。夢魂盡遠還須去。漁家傲律應黃鐘寒气苦。冰生玉水雲如絮。千里鄕關空倚慕。無尺素。雙魚不食南鴻渡。把酒遣愁愁已去。風摧酒力愁還聚。卻憶獸鑪追舊處。頭懶舉。鑪灰剔盡痕無數。漁家傲臘月年光如激浪。凍雲欲折寒要向。謝女雪詩眞絕唱。無比況。長堤柳絮飛來往。便好開尊誇酒量。酒闌莫遣笙歌放。此去靑春都一餉。休悵望。瑤林卽日堪尋訪。南歌子鳳髻金泥帶﹐龍紋玉掌梳。走來窗下笑相扶。愛道畫眉深淺﹑入時無。弄筆偎人久﹐描花試手初。等閒妨了繡功夫。笑問雙鴛鴦字﹑怎生書。﹝集評﹞徐士俊云「『愛道畫眉深淺入時無』句﹐『娥眉不肯讓人』卽在入時句中。」﹝《古今詞統》卷七﹞潘遊龍云「首寫態﹐後描情﹐各盡其妙。」﹝《古今詩餘醉》﹞先著云「公老成名徳而小詞當行乃爾﹗」﹝《詞潔》﹞許昂宵云「眞覺娉娉裊裊。」﹝《詞綜偶評》﹞

禦街行夭非華艷輕非霧。來夜半﹑天明去。來如春夢不多時﹐去似朝云何處。乳雞酒燕﹐落星沈月﹐紞紞城頭鼓。參差漸辧西池樹。朱閣斜欹戶。綠苔深徑少人行﹐苔上屐痕無數。遺香餘粉﹐剩衾閒枕﹐天把多情賦。吾云﹕當是艷情詞。桃源憶故人梅梢弄粉香猶嫩。欲寄江南春信。別後寸腸縈損。說與伊爭穩。小鑪獨守寒灰燼。忍淚低頭畫盡。眉上萬重新恨。竟日無人問。桃源憶故人鶯愁燕苦春歸去。寂寂花飄紅雨。碧艸綠楊岐路。況是長亭暮。少年行客情難訴。泣對東風無語。目斷兩三煙樹。翠隔江淹浦。臨江仙柳外輕雷池上雨﹐雨聲滴碎荷聲。小樓西角斷虹明。闌干倚處﹐待得月華生。燕子飛來窺畫棟﹐玉鉤垂下簾旌。涼波不動簟紋平。水精雙枕﹐傍有墮釵橫。﹝詞話﹞《錢氏私誌》云「歐文忠任河南推官﹐親一妓。時先文僖﹝錢惟演﹞罷政﹐爲西京畱守﹐梅聖兪﹑謝希深﹑尹師魯同在幕下。惜歐有才無行﹐共白於公﹐屢諷而不之卹。一日﹐宴於後園﹐客集而歐與妓俱不至﹐移時方來﹐在坐相視以目。公責妓云﹕『末至何也﹖』妓云﹕『中暑往涼堂睡著﹐覺失金釵﹐猶未見。』公曰﹕『若得歐推官一詞﹐當爲償汝。』歐卽席云﹝詞如上從略﹞﹐坐客皆稱善。遂命妓滿酌觴歐﹐而令公庫償釵。」﹝集評﹞沈際飛雲「雨忽虹﹐虹忽月﹐夏景爾爾﹐拈筆不同。玩末句風韻直當淩厲秦黃﹐一金釵曷足以償之。」﹝《艸堂詩餘正集》卷二﹞許昂宵云「不假雕飾﹐自成絕唱。」﹝《詞綜偶評》﹞兪陛云云「後三句善寫麗情。未乖貞則﹐自是雅奏。」﹝《宋詞選釋》﹞臨江仙記得金鑾同唱第﹐春風上國繁華。如今薄宦老天涯。十年岐路﹐空負曲江花。聞說閬山通閬苑﹐樓髙不見君家。孤城寒日等閒斜。離愁難盡﹐紅樹遠連霞。詞品

釋文瑩《湘山野錄》云「歐陽公頃謫滁州﹐一同年將赴閬倅﹝副職官﹞﹐因訪之﹐卽席爲一曲歌以送。其飄逸淸遠﹐皆李白之品流也。」聖無憂世路風波險﹐十年一別須臾。人生聚散長如此﹐相見且歡娛。好酒能消光景﹐春風不染髭須。爲公一醉花前倒﹐紅袖莫來扶。浪淘沙把酒祝東風。且共從容。垂楊紫陌洛城東。總是當時攜手處﹐遊徧芳叢。聚散苦匆匆。此恨無窮。今年花勝去年紅。可惜明年花更好﹐知與誰同。﹝集評﹞沈際飛雲「末三句𨿽少含蓄﹐不失爲情語。」﹝《艸堂詩餘正集》卷二﹞董其昌云「歐陽公云﹕『把酒祝東風﹐且共從容。』與東坡《虞美人》云﹕『持杯邀勸天邊月﹐願月圓無缺。』同一意致。」﹝《古今詞話》﹞黃蓼園云「按末二句憂盛危明之義﹐持盈保泰之心﹐在天道則虧盈易謙之理﹐俱可悟得。大有理趣﹐卻不庸腐﹐粹然儒者之言。令人玩味不盡。」﹝《蓼園詩選》﹞兪陛云云「因惜花而懷友﹐前歡寂寂﹐後會悠悠﹐至情語以一气揮寫﹐可謂深情如水﹐行气如虹矣》」﹝《宋詞選釋》﹞浪淘沙花外倒金翹。飲散無聊。柔桑蔽日柳迷條。此地年時曾一醉﹐還是春朝。今日舉輕橈。帆影飄飄。長亭回首短亭遙。過盡長亭人更遠﹐特地魂銷。浪淘沙五嶺麥秋殘。荔子初丹。絳紗囊裏水晶丸。可惜天教生處遠﹐不近長安。往事憶開元。妃子偏憐。一從魂散馬嵬關。只有紅塵無驛使﹐滿眼驪山。﹝集評﹞林賓王云「詩餘荔枝之詠﹐作者旣少﹐遂無擅長﹐獨歐陽公《浪淘沙》一首﹐稍存感慨悲涼耳。」﹝馮金伯《詞苑華編》卷二十三引﹞浪淘沙萬恨苦綿綿。舊約前歡。桃花溪畔柳陰間。幾度日髙春睡重﹐繡戶深關。樓外夕陽閒。獨自憑闌。一重水隔一重山。水闊山髙人不見﹐有淚無言。浪淘沙今日北池遊。漾漾輕舟。波光瀲灩柳條柔。如此春來春又去﹐白了人頭。好妓好歌喉。不醉難休。勸君滿滿酌金甌。縱使花時常病酒﹐也是風流。﹝集評﹞潘遊龍云「別病不可﹐病酒何妨。快甚。」﹝《古今詩餘醉》卷三﹞定風波把酒花前欲問他。對花何吝醉顏酡。春到幾人能爛賞。何況。無情風雨等閒多。艷樹香叢都幾許。朝暮。惜紅愁粉柰情何。好是金船浮玉浪。相向。十分深送一聲歌。定風波把酒花前欲問伊。忍嫌金盞負春時。紅艷不能旬日看。宜算。須知開謝只相隨。蝶去蝶來猶解戀。難見。回頭還是度年期。莫候飲闌花已盡。方信。無人堪與補殘枝。定風波把酒花前欲問公。對花何事訴金鐘。爲問去年春甚處。虛度。鶯聲撩亂一場空。今歲春來須愛惜。難得。須知花面不長紅。待得酒醒君不見。千片。不隨流水卽隨風。定風波把酒花前欲問君。世間何計可畱春。縱使靑春畱得住。虛語。無情花對有情人。任是好花須落去。自古。紅顏能得幾時新。暗想浮生何時好。惟有。淸歌一曲倒金尊。定風波過盡韶華不可添。小樓紅日下層檐。春睡覺來情緒惡。寂寞。楊花繚亂拂珠簾。早是閒愁依舊在。無柰。那堪更被宿酲兼。把酒送春惆悵甚。長恁。年年三月病厭厭。定風波對酒追歡莫負春。春光歸去可饒人。昨日紅芳今綠樹。已暮。殘花飛絮兩紛紛。粉面麗姝歌窈窕。淸妙。尊前信任醉醺醺。不是狂心貪燕樂。自覺。年來白髮滿頭新。驀山溪新正初破﹐三五銀蟾滿。纖手染香羅﹐剪紅蓮﹑滿城開徧。樓臺上下﹐歌管咽春風﹐駕香輪﹐停寶馬﹐只待金烏晚。帝城今夜﹐羅綺誰爲伴。應卜紫姑神﹐問歸期﹑相思望斷。天涯情緒﹐對酒且開顏﹐春宵短。春寒淺。莫待金杯暖。浣溪沙云曳香綿彩柱髙。絳旗風颭出花梢。一梭紅帶往來拋。束素美人羞不打﹐卻嫌裙慢褪纖腰。日斜深院影空搖。﹝集評﹞沈際飛雲「實粘秋千﹐紆回換眩。﹝《艸堂詩餘續集》﹞浣溪沙堤上遊人逐畫船。拍堤春水四垂天。綠楊樓外出秋千。白髮戴花君莫笑﹐六麼催拍盞頻傳。人生何處似尊前。﹝集評﹞楊愼云「不惟調句宛藻﹐而造理甚微﹐足喚醒人。」﹝《艸堂詩餘》卷一﹞沈際飛雲「一『出』字亦後人著意道不到處﹐未苟達人之言。」﹝《艸堂詩餘正集》﹞陳霆云「歐陽舊有春日詞云﹕『綠楊樓外出秋千』﹐前輩嘆賞﹐謂止一『出』字是著力道不到處﹐他日詠秋千作《浣溪沙》云﹕『云曳香綿彩柱髙﹐絳旗風颭出花梢。』予謂𨿽同用『出』字﹐然視前句﹐其風致不侔。」﹝《渚山堂詞話》卷二﹞王士禛云「『樓上晴天碧四垂』﹐本韓侍郎『淚眼倚樓天四垂』。不妨亞佳。歐文忠『拍堤春水四垂天』﹐柳員外『目斷四天垂』﹐皆本韓句而意致少減。」﹝《花艸蒙拾》﹞黃蓼園云「按第一闋寫世上兒女多少得意歡娛﹐第二闋寫老成意趣﹐自在眾人喧囂之外﹐末句寫無限淒愴沈鬱﹐妙在含蓄不盡。﹝《蓼園詞選》﹞王國維云「歐九《浣溪沙》詞﹕『綠楊樓外出秋千』﹐晁補之謂『只一出字﹐便後人所不能道。』余謂此本於正中﹝馮延巳﹞《上行杯》詞﹕『柳外秋千出畫墻』﹐但歐語尢工耳。」﹝《人間詞話》﹞兪陛云云「侯鯖錄》云永叔《浣溪沙》詞『堤上遊人逐畫船』三句﹐皆絕妙﹐『綠楊樓外出秋千』之『出』字﹐是後人著意道不到處。黃魯直云﹕『六一翁曲子﹐余所見及白首﹐或謂音律小有不諧。』余謂如《浣溪沙》詞﹐橫放傑出﹐是曲子中縛不住者。」﹝《宋詞選釋》﹞浣溪沙湖上朱橋響畫輪。溶溶春水浸春云。碧琉璃滑淨無塵。當路遊絲縈醉客﹐隔花啼鳥喚行人。日斜歸去柰何春。﹝集評﹞楊愼云「『柰何春』三字﹐新而遠。」﹝《艸堂詩餘》卷一﹞忘世貞云「永叔﹑東坡﹐極不能作麗語﹐而亦有之﹐永叔如『當路遊絲迎醉客﹐隔花啼鳥喚行人。』東坡如『彩索身輕常趁燕﹐紅窗睡重不聞鶯。』勝人百倍。」﹝張宗橚《詞林紀事》引﹞董其昌云「觸景賦詩﹐古人胸次何等活波波地。」﹝《便讀艸堂詩餘》﹞沈際飛雲「人謂永叔不能作麗語﹐如隔花句……非麗語耶﹗柰何二字春色撩人。」﹝《艸堂詩餘正集》﹞徐士俊云「『日斜歸去柰何天』句﹐湯若士﹝湯顯祖﹞『良辰美景柰何天』本此。」﹝《古今詞統》卷四﹞潘遊龍云「隔花句麗﹐柰何字﹐春色無邊。」﹝《古今詩餘醉》卷三﹞黃蓼園云「『柰何春』三字﹐﹐『喚』字下得有情﹐而『柰何』字自然脫口而出﹐不拘是比是賦﹐讀之亶亶情長。「﹝《蓼園詞選》﹞兪陛云云「上闋寫水畔春光明媚﹐風景宛然﹔下闋寫嬉春之醉客行人﹐營營擾擾﹐而遊絲啼鳥﹐復作意撩人﹐在冷眼觀之﹐徒喚柰何﹐惟有日斜歸去耳。「﹝《宋詞選釋》﹞浣溪沙葉底靑靑杏子垂。枝頭薄薄柳綿飛。日髙深院晚鶯啼。堪恨風流成薄幸。斷無消息道歸期。托腮無語翠眉低。吾云﹕狀物寫情﹐細致入微。「托腮無語翠眉低。」一句﹐以定格或造型之法﹐人物之心思盡在其中也。浣溪沙靑杏園林煮酒香。佳人初著薄羅裳。柳絲搖曳燕飛忙。乍雨乍晴花自落﹐閒愁閒悶晝偏長。爲誰消瘦損容光。浣溪沙紅粉佳人白玉杯。木蘭船穩棹歌催。綠荷風裏笑聲來。細雨輕煙籠艸樹。斜橋曲水繞樓臺。夕陽髙處畫屏開。浣溪沙翠袖嬌鬟舞《石州》。兩行紅粉一時羞。新聲難逐管弦愁。白髮主人年未老﹐淸時賢相望偏優。一尊風月爲公畱。浣溪沙燈燼垂花月似霜。薄簾映月兩交光。酒醺紅粉自生香。雙手舞餘拖翠袖﹐一聲歌已釂金觴。休回嬌眼斷人腸。浣溪沙十載相逢酒一卮。故人才見便開眉。老來遊舊更同誰。浮世歌歡眞易失。宦途離合信難期。尊前莫惜醉如泥。禦帶花靑春何處風光好﹑帝裏偏愛元夕。萬重繒彩﹐構一屏峯嶺﹐半空金碧。寶檠銀釭﹐耀絳幕﹑龍虎騰擲。沙堤遠﹐雕輪繡轂﹐爭走五王宅。雍容熙熙作畫會﹐樂府神姬﹑海洞仙客。拽香搖翠﹐稱執手行歌﹐錦街天陌。月淡寒輕﹐漸向曉﹐漏聲寂寂。當年少﹑狂心未已﹐不醉怎歸得。虞美人鑪香晝永龍煙白。風動金鸞額。畫屏寒掩小山川。睡容初起枕痕圓。墜花鈿。樓髙不及煙霄半。望盡相思眼。艷陽剛愛挫愁人。故生芳艸碧連云。怨王孫。鶴衝天梅謝粉﹐柳拖金。香滿舊園林。養花天气半晴陰。花好卻愁深。花無數。愁無數。花好卻愁春去。戴花持酒祝東風。千萬莫匆匆。夜行船憶昔西都歡縱。自別後﹑有誰能共。伊川山水洛川花﹐細尋思﹑舊遊如夢。今日相逢情愈重。愁聞唱﹑畫樓鐘動。白髮天涯逢此景﹐倒金尊﹑殢誰相送。夜行船滿眼東風飛絮。催行色﹑短亭春暮。落花流水艸連云﹐看看是﹑斷腸南浦。檀板未終人去去。扁舟在﹑綠楊深處。手把金尊難爲別﹐更那聽﹑亂鶯疏雨。洛陽春紅紗未曉黃鸝語。蕙鑪銷蘭炷。錦屏羅幕護春寒﹐昨夜三更雨。繡簾閒倚吹輕絮。斂眉山無緒。看花拭淚向歸鴻﹐問來處﹑逢郎否﹖雨中花千古都門行路。能使離歌聲苦。送盡行人﹐花殘春晚﹐又到君東去。醉藉落花吹暖絮。多少曲堤芳樹。且攜手畱連﹐良辰美景﹐畱作相思處。越溪春三月十三寒食日﹐春色徧天涯。越溪閬苑繁華地﹐傍禁垣﹑珠翠煙霞。紅粉墻頭﹐秋千影裏﹐臨水人家。歸來晚駐香車。銀箭透窗紗。有時三點兩點雨霽﹐朱門柳細風斜。沈麝不燒金鴨冷﹐籠月照梨花。賀聖朝影白雪梨花紅粉桃。露華髙。垂楊慢舞綠絲條。艸如袍。風過小池輕浪起﹐似江臯。千金莫惜買香醪。且陶陶。

洞天春鶯啼綠樹聲早。檻外殘紅未掃。露點眞珠徧芳艸。正簾幃淸曉。秋千宅院悄悄。又是淸明過了。燕蝶輕狂﹐柳絲撩亂﹐春心多少。憶漢月紅艷幾枝輕裊。新被東風開了。倚煙啼露爲誰嬌﹐故惹蝶憐蜂惱。多情遊賞處﹐畱戀向﹑綠叢千繞。酒闌歡罷不成歸﹐腸斷月斜春老。淸平樂小庭春老。碧砌紅萱艸。長憶小欄閒共繞。攜手綠叢含笑。別來音信全乖。舊期前事堪猜。門掩日斜人靜﹐落花愁點靑苔。涼州令﹝東堂石橊﹞翠樹芳條颭。的的裙腰初染。佳人攜手弄芳菲﹐綠陰紅影﹐共展雙紋簟。插花照影窺鸞鑑。只恐芳容減。不堪零落春晚﹐靑苔雨後深紅點。一去門閒掩。重來卻尋朱檻。離離秋實弄輕霜﹐嬌紅脈脈﹐似見胭脂臉。人非事往眉空斂。誰把佳期賺。芳心只願長依舊﹐春風更放明年艷。﹝集評﹞沈際飛雲「始終詳宛﹐不以爲纖。」﹝《艸堂詩餘續集》﹞南鄕子翠密紅繁。水國涼生未是寒。雨打荷花珠不定﹐輕翻。冷潑鴛鴦錦翅斑。盡日憑闌。弄蕊拈花仔細看。偸得褭蹄新鑄樣﹐無端。藏在紅房艷粉間。南鄕子雨後斜陽。細細風來細細香。風定波平花映水﹐休藏。照出輕盈半面妝。路隔秋江。蓮子深深隱翠房。意在蓮心無問處﹐難忘。淚裛紅腮不記行。﹝集評﹞沈際飛雲「詩中有雙關二意﹐其法乃比之變。比本用事﹐一變而用意﹐再變而用聲。或有比事比意更比聲者。此比事比意若何﹖曰藕幾時蓮﹐更比聲。」﹝《艸堂詩餘續集》﹞鵲橋仙月波淸霽﹐煙容明淡﹐靈漢舊期還至。鵲迎橋路接天津﹐映夾岸﹑星楡點綴。云屏未捲﹐仙雞催曉﹐腸斷去年情味。多應天意不教長﹐憑恐把﹑歡娛容易。聖無憂珠簾捲﹐暮云愁。垂楊暗鎖靑樓。煙雨濛濛如畫﹐輕風吹旋收。香斷錦屏新別﹐人閒玉簟初秋。多少舊歡新恨﹐書杳杳﹑夢悠悠。摸魚兒捲繡簾﹑梧桐秋院落﹐一霎雨添新綠。對小池閒立殘妝淺﹐向晚水紋如縠。凝遠目。恨人去寂寂﹐鳳枕孤難宿。倚闌不足。看燕拂風簷﹐蝶翻露艸﹐兩兩長相逐。雙眉促。可惜年華婉娩﹐西風初弄庭菊。況伊家年少﹐多情未已難拘束。那堪更趁涼景﹐追尋甚處垂楊曲。佳期過盡﹐但不說歸來﹐多應忘了﹐云屏去時祝。少年遊去年秋晚此園中。攜手玩芳叢。拈花嗅蕊﹐惱煙撩霧﹐拚醉倚西風。今年重對芳叢處﹐追往事﹑又成空。敲徧闌干﹐向人無語﹐惆悵滿枝紅。少年遊肉紅圓樣淺心黃。枝上巧如裝。雨輕煙重﹐無聊天气﹐啼破曉來妝。寒輕貼體風頭冷﹐忍拋棄﹑向秋光。不會深心﹐爲誰惆悵﹐回面恨斜陽。少年遊玉壺冰瑩獸鑪灰。人起繡簾開。春叢一夜﹐六花開盡﹐不待剪刀催。洛陽城闕中天起﹐髙下徧樓臺。絮亂風輕﹐拂鞍沾袖﹐歸路似章街。鷓鴣天學畫宮眉細細長。芙蓉出水斗新妝。只知一笑能傾國﹐不信相看有斷腸。雙黃鵠﹐兩鴛鴦。迢迢雲水恨難忘。早知今日長相憶﹐不及從初莫作雙。千秋歲﹝以下錄《醉翁琴趣外編》﹞羅衫滿袖﹐盡是憶伊淚。殘妝粉﹐餘香被。手把金尊酒﹐未飲先如醉。但向道﹐厭厭成病皆因你。離思迢迢遠﹐一似長江水。去不斷﹐來無際。紅箋著意寫﹐不盡相思意。爲个甚﹐相思只在心兒裏。千秋歲畫堂人靜﹐翡翠簾前月。鸞帷鳳枕虛鋪設。風流難管束﹐一去音書歇。到而今﹐髙梧冷落西風切。未語先垂淚﹐滴盡相思血。魂欲斷﹐情難絕。都來些子事﹐更與何人說。爲个甚﹐心頭見底多離別。醉蓬萊見羞容斂翠﹐嫩臉勻紅﹐素腰裊娜。紅藥闌邊﹐惱不教伊過。半掩嬌羞﹐語聲低顫﹐問道有人知麼。彊整羅裙﹐偸回波眼﹐佯行佯坐。更問假如﹐事還成後﹐亂了雲鬟﹐被娘猜破。我且歸家﹐你而今休呵。更爲娘行﹐有些鍼綫﹐誚未曾收囉。卻待更闌﹐庭花影下﹐重來則个。於飛樂寶奩開﹐美鑑靜﹐一掬淸蟾。新妝臉﹐旋學花添。蜀紅衫﹐雙繡蝶﹑裙縷鶼鶼。尋思前事﹐小屏風﹑仍畫江南。怎空教﹑艸解宜男。柔桑密﹑又過春蠶。正陰晴天气﹐更瞑色相兼。佳期消息﹐曲房西﹑碎月篩簾。鼓笛慢縷金裙窣輕紗﹐透紅瑩玉眞堪愛。多情更把﹐眼兒斜盼﹐眉兒斂黛。舞態歌闌﹐困偎香臉﹐酒紅微帶。便直饒﹑更有丹靑妙手﹐應難寫﹑天然態。長恐有時不見﹐每饒伊﹑百般嬌騃。眼穿腸斷﹐如今千種﹐思量無柰。花謝春歸﹐夢回雲散﹐欲尋難再。暗消魂﹐但覺鴛衾鳳枕﹐有餘香在。看花回

曉色初透東窗﹐醉魂方覺。戀戀繡衾半擁﹐動萬感脈脈﹐春思無託。追想少年﹐何處靑樓貪歡樂。當媚景﹐恨月愁花﹐算伊全妄鳳幃約。空淚滴﹑眞珠暗落。又被誰﹑連宵畱著。不曉髙天甚意﹐旣付與風流﹐卻恁情薄。細把身心自解﹐只與猛拚卻。又及生﹑見來了﹐怎生教人惡。蝶戀花幾度蘭房聽禁漏﹐臂上殘妝﹐印得香盈袖。酒力融融香汗透。春嬌入眼橫波畱。不見些時眉已皺。水闊山遙﹐乍向分飛後。大抵有情須感舊。肌膚拚爲伊銷瘦。蝶戀花﹝詠枕兒﹞寶琢珊瑚山樣瘦。緩髻輕攏﹐一朵雲生袖。昨夜佳人初命偶。論情旋旋移相就。幾疊鴛衾紅浪皺。暗覺金釵﹐磔磔聲相扣。一自楚臺人夢後。淒涼暮雨沾裀繡。蝶戀花一掬天和金粉膩。蓮子心中﹐自有深深意。意密蓮深秋正媚。將花寄恨無人會。橋上少年橋下水。小棹歸時﹐不語牽紅袂。浪淺荷心圓又碎。無端欲伴相思淚。蝶戀花百種相思千種恨。早是傷春﹐那更春醪困。薄幸辜人終不忿。何時枕畔分明問。懊惱風流心一寸。彊醉偸眠﹐也卽依前悶。此意爲君君不信。淚珠滴盡愁難盡。武陵春寶幄華燈相見夜﹐妝臉小桃紅。鬥帳香檀翡翠籠。攜手恨怱怱。金泥雙結同心帶﹐畱與記情濃。卻望行雲十二峯。腸斷月斜鐘。梁州令紅杏墻頭樹。紫萼香心初吐。新年花發舊時枝﹐徘徊千繞﹐獨共東風語。陽臺一夢如雲雨。爲問今何處﹖離情別恨多少﹐條條結向垂楊縷。此事難分付。初心本誰先許。竊香解佩兩沈沈﹐知他而今﹐記得當初否﹖誰教薄幸輕相誤。不信道﹑相思苦。如今卻恁空追悔﹐元來也會憶人去。漁家傲爲愛蓮房都一柄。雙苞雙蕊雙紅影。雨勢斷來風色定。秋水靜。仙郎彩女臨鸞鏡。妾有容華君不省。花無恩愛猶相並。花卻有情人薄幸。心耿耿。因花又染相思病。漁家傲昨日采花花欲盡。隔花聞道潮來近。風獵紫荷聲又緊。低難奔。蓮莖刺惹香腮損。一縷艷痕紅隱隱。新霞點破秋蟾暈。羅袖挹殘心不穩。羞人問。歸來剩把胭脂襯。漁家傲一夜越溪秋水滿。荷花開過溪南岸。貪采嫩香星眼慢。疏回眄。郎船不覺來身畔。罷采金英收玉腕。回身急打船頭轉。荷葉又濃波又淺。無方便。教人只得擡嬌面。漁家傲近日門前溪水漲。郎船幾度偸相訪。船小難開紅斗帳。無計向。合歡影裏空惆悵。願妾身爲紅菡萏。年年生在秋江上。重願郎爲花底浪。無隔障。隨風逐雨長來往。漁家傲妾解淸歌並巧笑。郎多才俊兼年少。何事拋兒行遠道。無音耗。江頭又綠王孫艸。昔日采花呈窈窕。玉容長笑花枝老。今日采花添懊惱。傷懷抱。玉容不及花枝好。一斛珠今朝祖宴。可憐明夜孤燈館。酒醒明月空牀滿。翠被重重﹐不似香肌暖。愁腸恰似沈香篆。千回萬轉縈還斷。夢中若得相尋見。卻願春宵﹐一夜如年遠。惜芳時因倚欄臺翠雲嚲。睡未足﹑雙眉尙鎖。潛身走向伊行坐。孜孜地﹑告他梳裹。發妝酒冷重溫過。道要飲﹑除非伴我。丁香嚼碎偎人睡﹐猶記恨﹑夜來些个。洞仙歌令樓前亂艸﹐是離人方寸。倚徧闌干意無盡。羅巾掩﹐宿粉殘眉﹑香未減﹐人與天涯共遠。香閨知人否﹐長是厭厭﹐擬寫相思寄歸信。未寫了﹐淚成行﹑早滿香箋。相思字﹑一時滴損。便直饒﹑伊家總無情﹐也拚了一生﹐爲伊成病。洞仙歌令情知須病﹐柰自家先肯。天甚教伊恁端正。憶年時﹑欄棹獨倚春風﹐相憐處﹑月影花光相映。別來憑誰訴﹐空寄香箋﹐擬問前歡甚時更。後約與新期﹐易失難尋﹐空腸斷﹑損風流心性。除只把﹑芳尊彊開顏﹐柰酒到愁腸﹐醉了還醒。鵲踏枝一曲尊前開畫扇。暫近還遙﹐不語仍低面。直至情多緣少見。千金不直雙回眄。苦恨行雲容易散。過盡佳期﹐爭向年芳晚。百種尋思千萬徧。愁腸不似情難斷。品令漸素景。金風勁。早是淒涼孤冷。那堪聞﹑蛩吟穿金井。喚愁緒難整。懊惱人人薄倖。負雲期雨信。終日望伊來﹐無憑準。悶損我﹑也不定。燕歸梁風擺紅藤捲繡簾。寶鑑慵拈。日髙梳洗幾時忺。金盆水﹑弄纖纖。髻雲謾嚲殘花淡﹐和嬌媚﹑瘦嵓嵓。離情更被宿酲兼。空惹得﹑病厭厭。燕歸梁屏裏金鑪帳外燈。掩春睡騰騰。綠云堆枕亂鬅鬙。猶依約﹑那回曾。人生少有﹐相憐到老﹐寧不被天憎。而今前事總無憑。空贏得﹑瘦稜稜。聖無憂相別重相遇﹐恬如一夢須臾。尊前今日歡娛事﹐放盞旋成虛。莫惜斗量珠玉﹐隨他雪白髭須。人間長久身難得﹐斗在不如吾。新釋

此爲感慨人生之作﹐「相別重相逢﹐恬如一夢須臾」萬事恬然處之﹐這是歷練有素者的感悟之言。表達的是一種狂放的灑脫的思想和人生態度。錦香囊一寸相思無著處。甚夜長難度。燈花前﹑幾轉寒更﹐桐葉上﹑數聲秋雨。眞个此心終難負。況少年情緒。已交共﹑春繭纏綿﹐終不學﹑鈿箏移柱。系裙腰水軒簷幕透燻風。銀塘外﹑柳煙濃。方牀徧展魚鱗簟﹐碧紗籠。小墀面﹑對芙蓉。玉人共處雙鴛枕﹐和嬌困﹑睡朦朧。起來意懶含羞態﹐汗香融。素裙腰﹐映酥胸。阮郎歸濃香搓粉細腰肢。靑螺深畫眉。玉釵撩亂挽人衣。嬌多常睡遲。繡簾角﹐月痕低。仙郎東路歸。淚紅滿面濕胭脂。蘭芳怨別離。阮郎歸去年今日落花時。依前又見伊。淡勻雙臉淺勻眉。靑衫透玉肌。才會面﹐便相思。相思無盡期。這回相見好相知。相知已是遲。阮郎歸玉肌花臉柳腰肢。紅妝淺黛眉。翠鬟斜嚲語聲低。嬌羞雲雨時。伊憐我﹐我憐伊。心兒與眼兒。繡屏深處說深期。幽情誰得知。怨春郎爲伊家﹐終日悶。受盡悽惶誰問。不知不覺上心頭﹐悄一霎身心頓也沒處頓。惱愁腸﹐成寸寸。已恁莫把人縈損。柰每每人前道著伊﹐空把相思淚眼和衣搵。滴滴金尊前一把橫波澑。彼此心兒有。曲屏深幌解香羅﹐花燈微透。偎人欲語眉先皺。紅玉困春酒。爲問鴛衾這回後。幾時重又。卜算子極得醉中眠﹐迆邐翻成病。莫是前生負你來﹐今世裏﹑教孤冷。言約全無定。是誰先薄倖。不慣孤眠慣成雙﹐柰奴子﹑心腸硬。感庭秋紅箋封了還重拆。這添追憶。且教伊見我﹐別來翠減﹐香銷端的。淥波平遠﹐暮山重疊﹐算難憑鱗翼。倚危樓極目﹐無情細艸長天色。滿路花銅荷融燭淚﹐金獸嚙扉環。蘭堂春夜疑﹐惜更殘。落花風雨﹐向曉作輕寒。金龜朝早﹐香衾餘暖﹐殢嬌由自慵眠。小鬟無事須來喚﹐呵破點唇檀。回身還﹑卻背屏山。春禽飛下﹐簾外日三竿。起來雲鬢亂﹐不妝紅粉﹐下堦且上秋千。好女兒令眼細眉長。宮樣梳妝。靸鞋兒走向花下立著。一身繡出﹐兩同心字﹐淺淺金黃。早是肌膚輕渺﹐抱著了﹑暖仍香。姿姿媚媚端正好﹐怎教人別後﹐從頭仔細﹐斷得思量。南鄕子淺淺畫雙眉。取次梳妝也便宜。酒著胭脂紅撲面﹐須知。更有何人得似伊。寶帳燭殘時。好个溫柔模樣兒。月裏仙郎淸似玉﹐相期。些子精神更與誰。南鄕子好个人人﹐深點唇兒淡抹腮。花下相逢﹐忙走怕人猜。遺下弓弓小繡鞋。剗襪重來。半嚲烏雲金鳳釵。行笑行行連抱得﹐相挨。一向嬌癡不下懷。踏莎行碧蘚回廊﹐綠楊深院。偸期夜入簾猶捲。照人無柰月華明﹐潛身卻恨花深淺。密約如沈。前歡未便。看看擲盡金壺箭。闌干敲徧不應人﹐分明簾下聞裁剪。踏莎行雲母屏低﹐流蘇帳小。矮牀薄被秋將曉。乍涼天气未寒時﹐平明窗外聞啼鳥。困殢橊花﹐香添蕙艸。佳期須及朱顏好。莫言多病爲多情﹐此身甘向情中老。訴衷情歌時眉黛舞時腰。無處不妖饒。初剪菊﹑欲登髙。天气怯鮫綃。紫絲障﹐綠楊橋。路迢迢。酒闌歌罷﹐一度歸時﹐一度魂消。訴衷情離懷酒病兩忡忡。攲枕夢無蹤。可憐有人今夜﹐膽小怯房空。楊柳綠﹐杏梢紅。負春風。迢迢別恨﹐脈脈歸心﹐付與徵鴻。恨春遲欲借江梅薦飲。望隴驛﹑音息沈沈。住在柳州東﹐彼此相思﹐夢回云去難尋。歸燕來時花期浸。澹月墜﹑將曉還陰。爭柰多情易感﹐風信無憑﹐如何消遣初心。鹽角兒增之太長﹐減之太短﹐出羣風格。施朱太赤﹐施粉太白﹐傾城顏色。慧多多﹐嬌的的。天付與﹑教誰憐惜。除非我﹑偎著抱著﹐更有何人消得。鹽角兒人生最苦﹐少年不得﹐鴛幃相守。西風時節﹐那堪話別﹐雙蛾頻皺。暗消魂﹐重回首。柰心兒裏﹑彼此皆有。後時我﹑兩个相見﹐管取一雙淸瘦。憶秦娥十五六﹐脫羅裳﹐長恁黛眉蹙。紅玉暖﹐入人懷﹐春困熟。展香裀﹐帳前明畫燭。眼波長﹐斜浸鬢云綠。看不足。苦殘宵﹑更漏促。少年遊綠云雙嚲插金翹。年紀正妖饒。漢妃束素﹐小蠻垂柳﹐都占洛城腰。錦屏春過衣初減﹐香雪暖凝消。試問當筵眼波恨﹐滴滴爲誰嬌。踏莎行慢獨自上孤舟﹐倚危檣目斷。難成暮雨﹐更朝雲散。涼勁殘葉亂。新月照﹑澄波淺。今夜裏﹐厭厭離緒難銷遣。彊來就枕﹐燈殘漏永﹐合相思眼。分明夢見如花面。依前是﹑舊庭院。新月照﹐羅幕掛﹐珠簾捲。漸向曉﹐脈然睡覺如天遠。蕙香囊身作琵琶﹐調全宮羽﹐佳人自然用意。寶檀槽在雪胸前﹐倚香臍﹑橫枕瓊臂。組帶金鉤﹐背垂紅綬﹐纖指轉弦韻細。願伊只恁撥梁州﹐且多時﹑得在懷裏。玉樓春艷冶風情天與措。淸瘦肌膚冰雪妒。百年心事一宵同﹐愁聽雞聲窗外度。信阻靑禽雲雨暮。海月空驚人兩處。彊將離恨倚江樓﹐江水不能流恨去。﹝集評﹞楊愼云「白樂天詞云﹕『門前冷落車馬稀﹐老大嫁作商人婦。』此是翻案。」﹝《艸堂詩餘》卷三﹞董其昌云「雞旣鳴則東方白矣。𨿽有迷花戀舊之情﹐不能久畱。故用一『愁』字最巧「﹝《便讀艸堂詩餘》﹞沈際飛雲「不能流淚﹐想從天落。子瞻『流不到楚江東』﹐少遊『爲誰流下瀟湘去』﹐識見略同。」﹝《艸堂詩餘正集》﹞玉樓春﹝印眉﹞半輻霜綃親手剪。香染靑蛾和淚捲。畫時橫接媚霞長﹐印處雙沾愁黛淺。當時付我情何限。欲使妝痕長在眼。一回憶著一拈看﹐便似花前重見面。玉樓春紅樓昨夜相將飲。月近珠簾花近枕。銀缸照客酒方酣﹐玉漏催人街已禁。晚潮去棹浮淸浸。古岸平蕪蕭索甚。大都薄宦足離愁﹐不放雙鴛長恁恁。玉樓春金雀雙鬟年紀小。學畫蛾眉紅淡掃。盡人言語盡人憐﹐不解此情惟解笑。穩著舞衣行動俏。走向綺筵呈曲妙。劉郎大有惜花心﹐只恨尋花來較早。玉樓春夜來枕上爭閒事。推倒屏山褰繡被。盡人求守不應人﹐走向碧紗窗下睡。直到起來由自殢。向道夜來眞个醉。大家惡發大家休﹐畢竟到頭誰不是。定風波把酒花前欲問伊。問伊還記那回時。黯淡梨花籠月影。人靜。畫堂東畔藥闌西。及至如今都不認。難問。有情誰道不相思。何事碧窗春睡覺。偸照。粉痕勻卻濕胭脂。減字木蘭花去年殘臘。曾折梅花相對插。人面而今。空有花開無處尋。天天不遠。把酒拈花重發願。願得和伊。偎雪眠香似舊時。減字木蘭花年來方寸。十日幽歡千日恨。未會此情。白盡人頭可得平。區區堪比。水趁浮萍風趁水。試望瑤京。芳艸隨人上古城。迎春樂薄紗衫子初腰匝。步輕輕﹑小羅靸。人前愛把眼兒札。香汗透﹑胭脂蠟。良夜永﹑幽期歡則洽。約重會﹑玉纖頻插。執手臨歸﹐猶且更待畱時霎。一落索小桃風撼香紅碎。滿簾籠花气。看花何事卻成愁﹐悄不會﹑春風意。窗在梧桐葉底。更黃昏雨細。枕前前事上心來﹐獨自个﹑怎生睡。﹝夜行船﹞閒把鴛衾橫枕。損眉尖﹑淚痕紅沁。花時良夜不歸來﹐忍頻聽﹑漏移淸禁。一餉無言都未寢。憶當初﹑是誰先恁。及至如今﹐教人成病﹐風流萬般徒甚。﹝夜行船﹞輕捧香腮低枕。眼波媚﹑向人相浸。佯嬌佯醉索如今﹐這風情﹑怎教人禁。卻與和衣推未寢。低聲地﹑告人休恁。月夕花朝﹐不成虛過。芳年嫁君徒甚。﹝望江南﹞江南柳﹐花柳兩个柔。花片落時黏酒盞﹐柳條低處拂人頭。各自是風流。江南月﹐如鏡復如鉤。似鏡不侵紅粉面﹐似鉤不掛畫簾頭。長是照離愁。淸商怨關河愁思望處滿。漸素秋向晚。雁過南云﹐行人回淚眼。雙鸞衾悔展。夜又永﹑枕孤人遠。夢未成歸﹐梅花聞塞管。望江南江南柳﹐葉小未成陰。人爲絲輕那忍折﹐鶯嫌枝嫩不勝吟。畱著待春深。十四五﹐閒抱琵琶尋。階上簸錢階下走﹐恁時相見早畱心。何況到如今。宴瑤池戀眼噥心終未攺。向意間長在。都緣爲﹑顏色殊常﹐見餘花﹑盡無心愛。都爲是風流煞。至他人﹑彊來廝壞。從今後﹑若得相逢﹐繡帳裏﹑痛惜嬌態。﹝解仙佩﹞有个人人牽系。淚成痕﹑滴盡羅衣。問海約山盟何時。鎭教人﹑目斷魂飛。夢裏似偎人睡。肌膚依舊骨香膩。覺來但堆鴛被。想忡忡﹑那里爭知。﹝少年遊﹞闌干十二獨憑春。晴碧遠連云。千里萬里﹐二月三月﹐行色苦愁人。謝家池上﹐江淹浦畔﹐吟魄與離魂。那堪疏雨滴黃昏。更特地﹑憶王孫。﹝桃源憶故人﹞碧紗影弄東風曉。一夜海棠開了。枝上數聲啼鳥。妝點愁多少。妒雲恨雨腰支裊。眉黛不忺重掃。薄幸不來春老。羞帶宜男艸。﹝阮郎歸﹞雪霜林際見依稀。淸香已暗期。前村已徧倚南枝。羣花猶未知。情似舊﹐賞休遲。看看隴上吹。便從今日賞芳菲。韶華取次歸。漁家傲戰勝歸來飛捷奏。傾賀酒。玉階遙獻南山壽。詞話魏泰《東軒筆錄》云「範文正公﹝仲淹﹞守邊日﹐作《漁家傲》數闋﹐皆以『塞下秋來』爲首句﹐頗述邊鎭之勞苦。歐陽公嘗呼爲窮塞主之詞。及王尙書素出守平津﹐文忠亦作《漁家傲》一詞以送之﹐其斷章曰﹕『戰勝歸來飛捷奏。傾賀酒。玉階遙獻南山壽。』顧謂王曰﹕『此眞元帥之事也。』」

