分春館詞近人朱庸齋

新會朱庸齋

佟序一

粵東文明之郁﹐人才之眾挽近最矣。至於藻翰之士﹐前世詩爲盛﹐文筆次之﹐詞爲遜。而邇來能詞者﹐陳述叔一人而已。庸齋佛然卒起於少年﹐遊於中原士夫﹐以詞知名﹐充其所詣﹐羣聚同好﹐或將以詞光前世未竟之緒﹐而與當代事功之士﹐相互競爽﹐則余之所望也。中原能詞者﹐推朱彊村爲至﹐而彊村又盛推述叔述叔﹐述叔壯而遺佚﹐晚始講詞於中山大學﹐其治詞取途夢窗﹐而極詣於淸眞婉約隱秀之境。少年如曾傳韶﹐如馬慶余﹐如鄧次卿﹐皆問業﹐而庸齋亦以年家子從述叔遊。此四君者﹐述叔皆許之﹐惟餘獨及交庸齋﹐其餘短命死矣。庸齋年才二十餘﹐而遭逢變亂﹐其遇又或得或失﹐故其志微﹐其情惝恍﹐夫興懷於綺羅芳菲之間﹐而發其空涼深窈之旨﹐亦庸齋之天性然也。述叔死矣﹐而庸齋春秋方富﹐紹述叔起而講詞﹐更十年或二十年﹐行見弦歌之聲﹐洋洋盈耳。余𨿽不能詞﹐異時海內乂治﹐亦願從庸齋遨嬉於山綠湖光﹐歌云舞繡﹐以寄其擊壤欣忭之情﹐聽庸齋及其徒髙歌相酬答也。甲申十一月佟紹弼序

佟序二

誠有以信於心﹐則縱浪自恣﹐而不以己徇人。君之於詞﹐將以爲寄耶﹐抑將與古爲徒而相狎於寥邈亢浪之表耶。君處人和易﹐從容步趨﹐內外開朗﹐人所不足﹐君獨有餘﹐惟至於言詞則反是﹐而人知與不知﹐大率指目君以爲笑者﹐可慨也。余識君至七八歲﹐而聚合日多﹐知之頗悉﹐從喪亂以迄於今﹐君際遇之奇﹐有爲眾人所嗟嘆駭異而蘄至弗獲者矣。君乃恬然自若﹐無所形色﹐至其跋躓厄塞挫辱而爲人所難堪﹐則又處之泰然。凡人患得患失﹐寵辱若驚者眾矣﹐君得失蓋皆以詞致﹐而曾不以間其專好之心﹐治之彌堅﹐鉆之彌至﹐日羣其徒侶﹐聲出乎沈酣﹐意廣乎冥漠﹐滂沛洋溢﹐口吟指畫﹐若將以此終身者然。夫惟君有以自得﹐然後敢騁其才﹐睥睨自快﹐而於當世無避就也。夫士可以辭天下之至榮﹐而不可奪其自尊﹐可以出眾人之胯下﹐而不可易其素守﹐乃世往往謂其大言爲狂﹐彼烏測乎君意量所在。甲申初刻﹐余嘗爲作序﹐故其詞今不復論﹐而言其人﹐旣以堅君之趣﹐抑亦以自發也。戊子佟紹弼

傅序三

曩者余選讀近人詞集﹐自水雲樓而下﹐繼以半塘﹑蕓閣﹑大鶴﹑彊村﹑蕙風﹑海綃凡七家﹐各系以詞﹐略仿彊村翁論詞之作﹐以爲百餘年來詞風之盛﹐豈特遠邁元明﹐抑亦超乎常浙也。自述叔先生謝世以來﹐吾粵之能詞者踵相繼起﹐而與余相交最久﹐相知最深者﹐則新會朱君庸齋。君有夙慧﹐嗜詞根乎天性﹐年甫弱冠﹐出語芳菲馨逸﹐富麗精妍﹐往往驚其長老。中歲以後﹐所作不多﹐而用筆臻於渾融隱秀﹐詞境益深。君少乏師承﹐惟自得於古近作者。於宋根植於小晏﹑秦郎﹐而廣之以周﹑吳﹑姜﹑史﹐於淸規範於水雲﹐而出入於王﹑朱﹑鄭﹑況。於以博取諸家之長﹐然後時出己意﹐以自成其爲一家之詞也。若以之上繼大鶴﹑蕙風﹐更以上繼水雲﹐世之君子得無以爲阿其所好耶。余晚歲始肆力於詞﹐與之函論此道者亦屢歲矣。乃知君之涉獵廣﹐持論精辟﹐研討之功與創制之美﹐足以相彰﹐自維與君以文字杯酒追歡於少年之日﹐忽忽垂四十年﹐余旅食海隅﹐日就衰朽﹐君亦屆六旬矣。顧其得名也早﹐其舊集之流行於世者亦旣有年﹐故港島人士得見其詞﹐竟有以君爲淸末詞人年輩甚尊者﹐余曾以此事告之﹐用爲笑謔。君性疏放而多病﹐其生平所作﹐又不自貴重﹐散佚者多﹐近歲始由其門人多爲檢拾﹐更從舊集選錄如乾首﹐共得百闋﹐由何君幼惠匯鈔成編﹐薇庵恐其久而遺佚也﹐乃商請何耀光先生斥資付印﹐收入至樂樓叢書中﹐以廣其傳。余因述其爲詞途徑及精詣如此。庚申六月靜庵傅子余序

何序四

新會朱君庸齋﹐自少年以工詞飲譽京華﹐聲名籍甚﹐故吾粵自海綃翁以後﹐三十年來﹐言詞者多愛推君。余久耳其名﹐而無一面之雅。近者家叔惠裒集其詞百餘闋﹐屬其弟幼惠錄爲一卷饋余﹐因得徧讀其所著分春館詞者。余於倚聲之道﹐本無所解﹐惟愛讀兩宋及淸名家詞﹐乃知詞有主情主格主气三種﹐若謂秦﹑晏主情﹐姜﹑張主格﹐辛﹑劉主气﹐則君之詞﹐其殆兼有主情與主格之妙﹐又能以潛气運之者與。夫情之至者﹐必具有雋上之才﹐始足以達之﹐至才與情之聯綿互發﹐暢以聲音﹐又必在其精力彌滿之日﹐故觀君少年所作﹐如璞含珠媚﹐光彩煥然﹐情丰而才富。中年以後﹐閱世旣深﹐撫物興懷﹐工於寄托﹐則又多連犿要眇之思﹐詞益精深邃密。迨至晚年﹐漸歸平淡﹐雅不欲以綿麗之筆﹐與少年爭勝毫釐也。顧余所知甚鮮﹐未足以測君之所至﹐謹識數語﹐藉表衷情﹐並亟爲付梓﹐以分贈愛讀君之詞者。庚申十月何耀光序於香港之至樂樓

臨江仙題朱庸齋分春館詞蘊章王西神

經醉湖山勞倦眼﹐天涯三見紅桑。曝書亭子久荒涼。平分春一半﹐消受淚千行。

便作詞人無一可﹐搗殘麝墨題香。梅邊花譜寫劉郎。瓊簫和恨咽﹐錦瑟比愁長。

醉落魄題朱庸齋詞稿楊鐵夫

茫茫塵世。滿座箏琶喧俗耳。悠然一盤雲山紫。海上牙弦﹐知否成連死。

梅詞片片隨風墜。洛陽聲價當時紙。西江月色襟懷似。露浣薇香﹐燻沐珠璣字。

分春館詞

曲玉管

岸雨啼花﹐溪煙禁柳﹐徘徊盡日收殘粉。卻被東鄰蜂燕﹐瘞此餘春。黯銷魂。渺渺天涯﹐茫茫滄海﹐紅箋後約愁難凖。待卸銀鉤﹐隔去簾外芳塵。過黃昏。一夜東風﹐又輕換﹑年時花訊。那知玉樹歌闌﹐依然夢斷釵分。忍殷勤。算如今憔悴﹐謝了蝶媒鶯客﹐剩山殘水﹐故國年年﹐目送徵云。

臨江仙庚辰秋望

故國登臨多少恨﹐驚心片霎滄桑。野旗戍鼓滿空江。重尋葵麥徑﹐猶識舊殘陽。

信道靑衫無淚濕﹐何堪半壁秋光。回風驚雁欲辭行。江山如夢裏﹐無處問興亡。

秋波媚

傷心天外夕陽過。亂離惜蹉跎。徵鴻信杳﹐寒鴉聲歇﹐滿地干戈。

前朝人事驚重省﹐夢裏舊笙歌。小樓昨夜﹐依然無恙﹐金粉山河。

瑤華慢爲羅孝錫丈題陳苕溪昭君倚梅圖

胡天望絕。明滅黃塵﹐蔽未央宮闕。貂裘寒脆﹐回首處﹑莫爲丹靑愁咽。麼弦倦撥﹐料早已﹑檀槽冰裂。更玉龍﹑盡日吹殘﹐催起故關晴雪。春風難度陰山﹐甚沙外疏梅﹐紅萼猶結。氈車過處﹐應暗憶﹑驛路幽香誰折。傷心臨鏡﹐怕重畫﹑漢家眉月。想夜深﹑夢裏歸魂﹐尙佩舊時環玦。

甘州登越秀樓賦示同遊諸子

又滄江歲晚倚髙秋﹐危旗拂殘星。認舊遊陳迹﹐離離禾黍﹐低接孤城。避地仍驚劫燹﹐風掠馬蹄腥。霸气銷磨盡﹐滿地笳聲。極目已非吾土﹐悵登樓王粲﹐醉魄難醒。感斜陽身世﹐應減鬢邊靑。對東墻﹑逞歌競舞﹐是重來﹑名士又新亭。同載酒﹑向荒薹下﹐休更論兵。

齊天樂寒夜聞歌

病骸中酒黃昏後﹐笙歌乍傳別院。被冷驚霜﹐樓空怯月﹐淒絕更聞淸變。重簾驟捲。正舞困離鸞﹐翠簫遲按。一片銷魂﹐聽來應是後庭怨。人間歡興未了﹐向承平偏愛﹐金縷蔥茜。故國繁弦﹐天涯倦客﹐消得醉時腸斷。靑衫淚滿。尙依約聲聲﹐和將更箭。送入行雲﹐夢痕誰爲浣。

南樓令冶城送客

風勁角聲幹。孤潮寂寞還。問六朝﹑興廢漫漫。今古石頭城下路﹐追往事﹐有無間。

喪亂滿鄕關。歸舟落日寒。想庾郎﹑重賦應難。眼底滄桑千劫過﹐誰認取﹐舊江山。

臨江仙別子余

寂寂天涯搖落處﹐勞身已厭登臨。江山如許著狂吟。無多飄泊淚﹐消得別離心。

濁酒一杯容我醉﹐任他明鏡霜侵。寒鴉辛苦又辭林。殊鄕風雨裏﹐憔悴是而今。

金縷曲秋夕

漏箭侵簾寂。望中庭﹑銀河似水﹐月波無色。暝想空林驚寒鵲﹐應是故枝重覓。莫負盡﹑天涯消息。冷落齊紈歌塵暗﹐傍西風﹑容易成疏隔。空檢點﹐唾花碧。危樓罷酒銷魂夕。恨如今﹑鴛鴦畫就﹐錦梳難織。待把尊前行雲約﹐分付秋來潮汐。怕依舊﹑蓬山未識。紅臘縱余當年淚﹐料多情﹑不向人間滴。消瘦影﹐倩誰憶。

臺城路

隔簾杜宇催人去﹐厭厭夢魂驚起。雁柱難調﹐鶯歌易闋﹐惜別銀河千里。闌干靜倚。費幾度徘徊﹐幾番凝睇。枉道相思﹐寸心灰盡倩誰記。垂楊門巷似舊﹐嘆天涯咫尺﹐重見無計。苦雨淒風﹐哀笳怨角﹐應是千紅剗地。文梁燕子﹐料難到蓬山﹐畫樓十二。漫想如今﹐舞衫和淚洗。

木蘭花慢

爲馬賓甫題何鄒崖﹑陳述叔詩詞合卷﹐時去述叔歸道山止一月耳

江山無限事﹐忍持恨﹐問新亭。縱故國繁弦﹐塵箋醉墨﹐孤抱誰傾。堪驚。夜臺夢語﹐話興亡﹑人海尙淒零。倦眼何堪乍瞑﹐吟魂應信難醒。僊城。休更望神京。狐兔想縱橫。剩荒涼笳角﹐迷離宮羽﹐早不成聲。泠泠。舊時楚些﹐閱滄桑﹑詞賦已無靈。淚盡新綃故稿﹐天涯禾黍靑靑。

春云怨

十一月十五夜與詠雩﹑湘碧﹑慈博步月城西﹐憶去年與霜筠曾畱是約﹐撫景追情﹐有不能已於言者

寒尊罷酌。正際空淸夜﹐一奩銀魄。病起沈腰憔悴﹐應嘆素娥渾未覺。燭底簾垂﹐梅梢風動﹐倩影迷離漸消卻。烏雀無聲﹐樓臺如水﹐悄把夢魂托。重來鏡裏顏非昨。料經時換盡﹐新妝眉萼。空有飛瓊舊畱約。誰分年年﹐幾許人間﹐霧屏云幄。萬里嬋娟﹐終宵風露﹐往事半沈畫角。

髙陽臺西園重過﹐人事都非﹐崔護劉郎﹐一時同感

芳艸延愁﹐閒雲駐夢﹐畫門低約花關。故榭驚鴻﹐何時歸影雕欄。綠陰漸滿天涯路﹐料相思﹑幾度闌珊。柰燻風﹑依舊無情﹐與恨俱還。笙歌已誤當年約﹐剩新蟬一曲﹐猶度屏山。待折垂楊﹐倩他重系朱顏。徘徊且問東流水﹐甚片紅﹑尙隔人間。最回腸﹐寂寂湘簾﹐未覺香殘。

臺城路白蓮

楚江餘恨消沈盡﹐芳心爲誰淒苦。翠蓋扶云﹐明璫照水﹐應是冰魂歸路。蘋洲漫譜。料褪酒奩邊﹐萬妝爭妒。一舸重來﹐故陂休問鬧紅侶。西風鉛淚似浣﹐嘆嬋娟舊約﹐空倩鷗鷺。太液荒涼﹐銅盤冷落﹐尙識鴛鴦眠處。霓裳罷舞。料難認當時﹐襪羅微步。夢到瓊樓﹐素肌人在否。

揚州慢依白石酬希穎

哀艸埋云﹐亂山明野﹐故園歸路無程。閱滄波倦眼﹐問更向誰靑。恁飄泊﹑年芳易晚﹐天涯猶有﹐未老戎兵。甚柰寒烏鵲﹐黃昏尙繞嚴城。舊期勝賞﹐料今宵﹑魂夢應驚。剩看劍停杯﹐行歌去國﹐如許心情。多少魚龍吟嘯﹐西風裏﹑都作潮聲。算靑衫無恙﹐年年空自塵生。

珍珠簾芍藥

萬紅帶雨翻寒砌。忍重話﹑金穀當年芳事。疊損舞衣裳﹐念脂痕誰洗。驚斷綠窗羅綺夢﹐早悄換﹑東風人世。憔悴。自謝郎去後﹐更無歌吹。堪嘆蝶戀蜂迷﹐問東鄰桃李﹐芳菲餘幾。憑徧玉回欄﹐莫拋殘鉛淚。二十四橋春去路﹐想故侶﹑濺裙歸未。無計。料剪罷重云﹐寸心難寄。

髙陽臺

蝶夢空尋﹐鴛盟已冷﹐靑衫漫惹啼痕。花事無多﹐綠章誰問東君。寸心未忍成灰燼﹐想連宵﹑尙托行雲。柰如今﹐一尺江波﹐難載桃根。故枝猶待春風發﹐怕離煙恨水﹐偏誤歸人。懶卸殘妝﹐也知鸞鏡塵昏。落花不管芳菲減﹐料因循﹑燕妒鶯顰。莫憑欄﹐衰艸斜陽﹐容易銷魂。

絳都春

蠻春未半。悵井畔露桃﹐紅銷妝淺。冷落畫屏﹐遙夜相思應腸斷。啼鵑難喚行雲轉。問客裏﹑芳菲誰遣。離魂依約﹐經年尙傍﹐舞裙歌扇。別苑。歡期正好﹐背人處﹑早結東風同伴。柳絮夢輕﹐鴛幄盟寒緣終短。當時菱鏡塵空滿。想灰盡﹑芳心千徧。漫憐隔雨樓臺﹐慣勞望眼。

三姝媚

癸丑春暮﹐客余菊庵家﹐時方擬作歸計﹐適楊鐵夫丈來約餞春﹐且出示新詞索和﹐因次原韻﹐並柬黎六禾丈

芳菲容易度。正千紅淒淒﹐好春誰主。燕子歸來﹐縱畫梁依舊﹐也應難住。數徧心期﹐都付與﹑半簾飛絮。回首天涯﹐雨歇雲沈﹐東風無路。十載疏狂休訴。怕醉魄猶尋﹐故園歌舞。浣盡金衣﹐倩何人念我﹐酒痕曾污。淚眼徘徊﹐空省識﹑啼鵑門戶。知否閒花陌上﹐新聲又譜。

踏莎行題曾希穎花橋感舊圖

南國尋春﹐東風買醉﹐相思不到花橋水。靑山曾是舊時妝﹐年年戎馬虛芳事。

錦字空題﹐玉璫難寄。酒旗歌板銷魂地。眼前紅豆暗拋殘﹐猶有丹靑扶夢起。

月下笛

倚檻衣單﹐窺尊月淡﹐謝家庭戶。燻風暗度。鏡裏千紅驟流去。醉中又換人間世。更休費﹑哀弦倦語。柰湖山魂夢﹐笙歌簾幕﹐昨宵難據。無緒。空延佇。料門隔花深﹐鈿車時駐。香塵繡霧﹐畫眉今在何許。天涯縱有閒蜂蝶﹐問知否﹑行雲舊處。想目斷﹑正關情﹐猶有垂楊萬縷。

瑞龍吟陪六禾﹑霞公﹑慈博諸丈小集蓮苑用淸眞原韻

橫塘路。重問故苑滄波﹐廢臺煙樹。殘蟬聲闋西風﹐鬧紅俊賞﹐淒涼舊處。共吟佇。庸覷淡妝圖畫﹐冷香簾戶。空餘萬葉顰秋﹐倩誰省識﹐鴛鴦對語。追認湖山芳事﹐酒邊花外﹐怯歌愁舞。憔悴夢回天涯﹐才思非故。殘箋蠹墨﹐猶寫登臨句。休凝念﹑歸鸞素約﹐淩波微步。鏡裏年華去。算來惟剩﹐零歡墜緒。宛轉成千縷。危魂斷﹑淸江沈沈宵雨。醉中未濯﹐一襟塵絮。

渡江云

重來吟賞地﹐淡煙衰艸﹐離恨滿長汀。滄桑能幾日﹐倦眼天涯﹐何處問歸舲。南來北去﹐只塵襟﹑依舊靑靑。誰復憐﹑未秋紈扇﹐寂寞對流螢。堪驚。迷離歌管﹐興廢江山﹐早風殘月剩。空畱得﹑亂蟬疏柳﹐一片淒淸。行雲縱到京華路﹐怕怨笳﹑偏落銀屏。明鏡裏﹐羞人短髮星星。

淸平樂

碧紗輕動。似怯銀鉤重。幾夜行雲誰與共。羞對被池雙鳳。

西風鉛淚拋殘。垂垂花影侵闌。檢點合歡羅帶﹐他時好倩人看。

南浦重九寄懷陳嘯湖

夢裏慣登臨﹐趁秋光踏徧﹐剩山殘水。拋卻舊芳菲﹐人天外﹑休說低徊無地。蕭蕭黃葉﹐離魂應被鴉驚起。佳節已拚隨分過﹐零落天涯行李。誰憐獨自攜壺﹐對歌沈舞歇﹐難消一醉。風雨滿危城﹐凝眸處﹐黯黯寸心千里。淸狂漫理。佩萸簪菊年時事。兩鬢吳霜容易見﹐供得幾多憔悴。

解語花爲人題照

輕籠霧縠﹐乍嚲雲鬟﹐一寸橫波淺。蝶翹鶯鈿。回眸處﹑早是萬花羞見。丹靑半面。料鏡裏﹑眞眞難喚。誰復憐﹑隻影娉婷﹐忍伴盧家燕。相去蓬山未遠。羨何郎﹑占盡春風無限。繡幄香薦。淸夜永﹐應識舞鸞孤怨。尋芳恨晚﹐更怕對﹑鴛鴦蔥茜。空自惜﹑箋罷相思﹐和淚痕偸捲。

掃花遊城西秋暮擬海綃翁

晚風院落﹐悄鬢影侵階﹐露華欺袖。怨題在否。想素幃未識﹐玉人新瘦。點綴秋容﹐幾費當時織手。試霜後。問一奩倩妝﹐還共誰斗。淸淚應化酒。濺罷舞羅裙﹐尙餘紅皺。畫闌倦柳。料如今不似﹐故山眉岫。覆幕重簾﹐早覺行雲去久。莫回首。又他鄕﹑雁歸時候。

東風第一枝

小黃山館寒梅著花﹐約黃詠雩各賦此調並呈主人馬武仲

夢冷愁雲﹐盟寒愧雪﹐相逢尊酒誰薦。瘦肌先結東皇﹐艷質暗移舊院。瓊瑰滿抱﹐想未忘﹑何郎天遠。等他時﹐憑仗春風﹐更與萬花重見。憔悴盡﹑素裳待剪﹐相思裏﹑翠禽乍轉。已憐瑤席人稀﹐尙惜繡幄香淺。歸鴻細雨﹐料知我﹑關山吟怨。趁如今﹑好傍離鸞﹐追省壽陽妝面。

鳳樓梧重九後二日

尊酒翠微休共載。殘畫滄洲﹐紺碧年年攺。黃葉西風成一派。重陽過了人空在。

後約登臨誰可待。故國茱萸﹐經亂難爲佩。眼底秋光千萬態。雁歸正近斜陽外。

渡江云

曩者與希穎﹑湘碧合作挹素樓圖﹐紅樹蒼山﹐淸泉白石﹐蕭蕭有重陽意。今秋無怠重爲屬題﹐因賦長調

危樓成獨倚﹐吟邊山色﹐芳訊倩誰緘。晚楓殘照外﹐倦夢醒時﹐秋气滿虛巖。經憂心素﹐對西風﹐尊酒難酣。空省得﹑故園今日﹐搖落似江南。懨懨。哀時詞賦﹐逝水韶華﹐付幽香寒艷。渾未覺﹑傷髙余涕﹐猶染靑衫。前朝紺碧分明在﹐向天涯﹑忍更開簾。重陽近﹐一城風雨愁兼。

水龍吟爲無怠題葉南雪李香君小像

南朝艷迹無多﹐閒愁應滿淮水。樓臺煙雨﹐笙歌金粉﹐幾更人世。香骨愁花﹐倩妝卻月﹐芳盟空委。算如今猶剩﹐嬌桃萬點﹐都化作﹑當時淚。一曲琵琶未已﹐引兵塵﹑驀然驚起。舊家桃葉﹐多時夢絕﹐徵衫千里。寶馬重來﹐故階應有﹐玉釵潛墜。向碧城望斷﹐前歡後約﹐倩行雲寄。﹝按﹕此首起韻作六六式﹐與慣常不同﹐似脫一字。﹞

燭影搖紅十月十二日賦海邊落葉

秋盡神宮﹐羈魂海外歸何世。西風到此卻無聲﹐空費千家淚。恨滿扶桑弱水。怪冤禽﹑驚寒不起。頓教流散﹐異國殘紅﹐前朝衰翠。斷梗空枝﹐彩幡縱有應難庇。嚴城暮鵲更何投﹐淒奏來天地。一曲舊遊莫記。渺滄波﹑斜陽倦倚。樽前起舞﹐恩怨無端﹐湘弦彈碎。

甘州

怪東風易別斷腸人﹐如今又天涯。似隨波墜絮﹐窺廉客燕﹐共惜無家。剩得幾番朝雨﹐和夢冷窗紗。多少淒淸淚﹐空暈鉛華。惆悵夕陽池閣﹐甚一時不見﹐鬢霧衫霞。嘆今宵重覷﹐猶是舊菱花。且拚作﹑半江春恨﹐縱相逢﹑休更怨琵琶。應難柰﹑有垂楊處﹐都付啼鴉。

滿庭芳江上送春

南浦波光﹐天涯鬢影﹐多情銷盡斜陽。蘭橈漸歇﹐流水斷餘香。欲系春韶暫住﹐空更倩﹑千縷垂楊。東風外﹐殘紅褪粉﹐明日便他鄕。疏狂。終付與﹐隔簾蛺蝶﹐別岸鴛鴦。怕淸歌未闋﹐先轉柔腸。多少今宵閒淚﹐應灑徧﹑故國離觴。滄江遠﹑零襟墜緒﹐休寄北歸檣。

三姝媚過綠海樓

秋千墻外道。正垂楊凝妝﹐黛蛾勻曉。漸綠汀洲﹐喚舊情都是﹐數聲啼鳥。單舸來時﹐問載得﹑落紅多少。廢榭荒簾﹐空伴離魂﹐送將殘照。漫省相思盈抱。嘆荏苒春韶﹐夢云應好。一鏡風花﹐念酒醒時節﹐更教誰掃。縱有羅裙﹐終不似﹑故園芳艸。莫惜靑靑雙鬢﹐樽前年易老。﹝按﹕三姝媚結句當爲四字﹐此首結句衍一字﹐不知何故﹐姑且從之。﹞

壽樓春過城南故圃有贈

聽哀鵑啼殘。縱天涯有夢﹐誰念家山。漫記開樽說劍﹐按歌低鬟。年少事﹐愁追攀。甚舊情﹑消磨都難。怪陌上閒花﹐江潭倦柳﹐終作去時看。春欲老﹐人初還。認神鴉社鼓﹐猶滿鄕關。

底事前朝余淚﹐酒邊空彈。芳艸外﹐斜陽間。過故階﹑淒涼憑欄。算不更銷魂﹐東風未闌吟鬢斑。

孤鸞

倦魂千縷。便樽酒天涯﹐幾曾招去。過了重陽﹐故國翠微誰主。愁心未隨秋遠﹐只畱得﹑雁行同住。空有匆匆客夢﹐逐一江殘絮。隔簾櫳﹐總是相思處。嘆舞歇歌沈﹐難緩離緒。換盡芳菲﹐贏得夕陽如許。遙山倦眉易斂﹐應減卻﹑舊時嬌嫵。猶剩危枝敗葉﹐識候虫淒苦。

臨江仙夢與艸衣小畫舫齋聽曲﹐醒而有作

夢落西園樽榼地﹐酒邊誰按勞商。淸歌從此換伊涼。家山仍故國﹐哀樂盡殊鄕。

算有湘箏銷舊淚﹐繁弦那更成行。回燈心事異尋常。無多霜後艸﹐辛苦砌前螿。

渡江云衡州秋夕寄懷

江楓漁火夜﹐暗潮擱恨﹐分夢向誰邊。驟驚身是客﹐更爲西風﹐寸緒墜樽前。拋殘望眼﹐認一發﹑何處山川。空聽得﹑透簾津鼓﹐終夕破愁眠。情牽。初捐團扇﹐待老垂楊﹐省秋容偸展。休更將﹑舊歡餘淚﹐輕委霜天。如今照鬢湘波綠﹐料魚龍﹑不礙歸船。鄕訊好﹐行程莫負啼鵑。

瑞鶴仙客有以城南梅訊見告﹐賦此答之

梅邊春訊徹。想垂垂江國﹐何人先折。屏山夢云爇。嘆參橫斗轉﹐素娥終別。歡悰慣歇。甚相思﹑淸鉛未絕。只消他﹑幾日東風﹐容易綠陰啼鴂。淒切。畫翹簪玉﹐寶帳圍香﹐舊家芳節。冰肌瘦怯。關山恨﹑倩誰說。怕鈿車南陌﹐明朝重過﹐早有淸愁暗結。待何時﹑消領黃昏﹐翠樽澹月。

燭影搖紅初春集飲花雨樓看梅﹐陳寂園見訊京華舊事﹐賦此奉答

芳艸天涯﹐幾曾遮卻東皇道。年年風訊每來遲﹐不似如今早。人共韶光正好。莫惜把﹑梅階共掃。婪杯拚醉﹐怕損他時﹐秋娘懷抱。誰分樽前﹐新愁那肯遲春到。傷心重認舊歌塵﹐偏染風檐帽。算有餘情未老。應更被﹑閒花暗惱。吟魂欲駐﹐爲倩疏鍾﹐黃昏休報。

甘州廢柳苑花

怪一春飛絮似遊人﹐經時更疏狂。記謝家池閣﹐依依蘸影﹐曾傍新妝。算有東風著力﹐吹夢到伊行。爭柰相逢路﹐偏礙橫塘。飄泊人天無地﹐信樓頭陌上﹐一例回腸。縱年芳未減﹐誰耐逐空香。嘆多少﹑徵衫舊淚﹐向淸明﹑檢點易淒涼。斜陽候﹐近闌漧處﹐都是愁鄕。

醉太平登衡州吳三桂點將臺

星垂角芒。山沈黛妝。驚風狐兔蒼皇。想平西故王。

殘碑數行。孤臺半荒。離離霜艸侵廊。有蛟螭待藏。

髙陽臺衡州守歲同子余

餞歲杯寬﹐偎人燭短﹐年年節序空驚。染柳燻梅﹐東風漸入郵程。誰家弦管終宵聚﹐伴關山﹑臘鼓同聽。怎禁他﹐一夜淸樽﹐老盡吟情。回燈試就家園夢﹐柰行雲輸與﹐馬影雞聲。剩有新愁﹐待教重付平明。他時芳艸江南滿﹐嘆迢迢﹑春路難經。最回腸﹐能幾花前﹐更續餘酲。

渡江云過城南故圃

流年傷錦瑟﹐淸樽綺夢﹐銷向有無中。故階行樂地﹐畫檻依然﹐低護舊芳叢。淒迷碎雨﹐乍掩卻﹑苔徑鴛蹤。空省識﹑晚來枝上﹐早作臉邊紅。何從。婪杯洗恨﹐疊錦緘書﹐拚狂疏一縱。空覷他﹑倩妝鄰女﹐猶鬥春工。如今更辦相思淚﹐好爲伊﹑灑徧簾櫳。飛絮急﹐明朝又換花風。

燭影搖紅

碎雨黃昏﹐倩誰偸喚春魂轉。亞階紅白盡辭枝﹐向晚餘寒淺。淸夢人間易斷。最難消﹑啼鵑又徧。傷心重過﹐綺戶朱門﹐風花盈面。翠管銀船﹐當時肯放韶光賤。一春心事水東西﹐流恨天涯遠。愁裏年華自換。費憑髙﹑相思淚眼。暮云過後﹐未了重陰﹐閒簾休捲。

臨江仙

九十春韶無著處﹐經時幾換陰晴。亂枝扶葉欲成林。燻風圓蝶夢﹐芳訊老鶯心。

依舊酒邊花外地﹐是誰一任消沈。粉綿飛絮莫相尋。謝他簾幕好﹐端護夕陽深。

國香慢題張韶石嶺表羣芳捲

絳魄冰魂。問誰牽錦纜﹐載得蠻春。淒涼舊家零落﹐合伴朝云。滄海如今何世﹐甚艷妝﹑竟鬥時新。相看縱憔悴﹐縞袂緋衣﹐不上京塵。國香遲暮怨﹐料宸筵上苑﹐終許移根。彩幡深幕﹐天外難護溫馨。漫理宣和故譜﹐嘆年年﹑低掩孤顰。披圖總腸斷﹐夢落東風﹐雨冷煙昏。

燭影搖紅

葉遐庵丈客館小集賦此兼呈黎六禾﹑詹無庵﹑陳寂園﹑馮秋雪﹑黃詠雩﹑胡伯孝諸同座

驛館新涼﹐壓枝餘綠當門斂。山眉空減晚來妝﹐一鏡車塵罨。樽酒旗亭未釅。怎消他﹑芳時荏苒。不如終付﹐欹枕分茶﹐秋光同占。倚曲愁邊﹐才情早謝承平艷。髙樓西北幾陰晴﹐淸淚應難掩。醒眼登臨自厭。近黃昏﹑孤悰瀲瀲。江湖倦鬢﹐接坐相看﹐吳霜盈點。

三姝媚中秋對月和劉伯端兼柬葉遐翁

吟壺休自撫。對淸輝無眠﹐相思重數。費盡秋心﹐占佳期終是﹐嫠蟾孤兔。寶扇歡叢﹐幾曾見﹑先窺朱戶。碧海漫漫﹐只有嫦娥﹐伴人淒苦。冷落雲鬟香霧。念簫管樽前﹐幾家如故。玉斧空磨﹐問而今金鏡﹐更教誰補。桂殿髙寒﹐料他日﹑天風難步。坐覺銀河西轉﹐關山夢阻。

﹝原注﹕佳﹑嫠﹑而三字﹐宋人多作仄聲﹐只以下筆不能自克﹐而情景又只取於當前﹐一時未及攺易耳。﹞

洞仙歌春盡日有感

綠陰臺榭﹐是東皇前地。百折離心付流水。廿四番風訊﹐總付閒過﹐渾未減﹑幾點看花淸淚。夢華千萬態﹐成碧看朱﹐檻外芳菲更何世。故國後歸人﹐老盡光陰﹐怕明日﹑歡盟頓委。待料理﹐鈿箏舊歌塵﹐怕指冷弦哀﹐傷春容易。

洞仙歌春暮寄白下陳寥士

酒邊餘夢﹐早飛紅成陣。隔岸東風夜來緊。甚故園歌舞﹐輕付消沈﹐腸斷處﹑才是淸明相近。鴛盟偏誤卻﹐能幾芳韶﹐休道陰晴未應凖。空繞舊西廊﹐佇苦停辛﹐誰更惜﹑彊支嬌俊。便招得﹑當年燕雛來﹐怕春老梁空﹐棲香難穩。

鎖窗寒

雁來紅與葉遐庵﹑黎六禾﹑詹安泰﹑黃詠雩﹑馮秋雪﹑胡伯孝﹑陳寂園﹑張紉詩同賦

瘁菊簪余﹐新楓醉後﹐晚芳誰款。西風昨夜﹐吹得故階紅轉。待追尋﹑少年舊懷﹐鏡前慣爲衰顏戀。算情根未老﹐相思徒種﹐盡成幽怨。淒斷。秋娘面。嘆玉柱空調﹐錦箋難遣。殘妝借酒﹐羞與夕陽重見。怕閒枝﹑蝶夢乍蘇﹐幾回錯料春尙淺。向明朝﹑檢點啼痕﹐一徑繁霜換。

三姝媚送友

樽前新舊淚﹐對西風行人﹐幾多愁悴。照眼紅桑﹐數去程偏在﹐剩山殘水。百折寒潮﹐空洗盡﹑蓬萊珠翠。故國離情﹐分付年年﹐短檣吟倚。次第婪杯拚醉﹐念消息天涯﹐頓成淒異。流轉經時﹐想夢華銷與﹐舊家羅綺。海气溟溟﹐料今夜﹑魚龍應睡。目斷頹波東注﹐秋陰又起。

宴淸都

綺陌東門路。斜陽候﹑往來風絮迎步。徵衫漫浣﹐淸樽倦試﹐怨歌誰訴。淩波尙隔橫塘﹐嘆望眼﹑低迷恁苦。算異國﹑多少芳菲﹐歡悰冷落前度。西園著意新妝﹐隨花趁蝶﹐先結鴛侶。微云未接﹐蠻箋枉寄﹐夢華空阻。疏衾乍憐年事﹐費別淚﹑今宵自貯。縱舊情﹑觸引春回﹐心期又誤。

燭影搖紅庚寅冬至前一日寄廖懺庵丈

濁酒聊斟﹐引杯休道寒仍淺。篆鑪重撥不成燃﹐袖手猶堪戀。寸臘黃昏未剪。迫疏簾﹑霜華又徧。層陰凝處﹐可有初陽﹐先回一綫。明日江頭﹐玉梅空報徵人怨。待他百六好芳菲﹐佳約應還踐。料有紅香翠軟。慰如今﹑情牽夢款。樽前心事﹐分付誰邊﹐天長人遠。

洞仙歌廖懺庵丈以詞見懷﹐賦此卻寄﹐並柬馮秋雪

滄江愁臥﹐悄不成疏放。倦借麼弦作孤賞。甚綠陰簾幕﹐消得還來﹐回睇處﹑禁得斜陽相向。煙波應夢老﹐渺渺菇蒲﹐可有歸程雙槳。枉道鬧紅期﹐明日西風﹐空冷落﹑靑墩餘唱。便輸與﹑涼蟾替昏黃﹐又腸斷流光﹐費人凝想。

渡江云

中秋芋園對月﹐詠雩先成此調索和﹐並次原韻。同賦者有勞墨齋﹑梁藕庵

淸輝流萬瓦﹐素蟾夢隔﹐舊譜散鈞天。自憐風訊斷﹐叵耐關人﹐一笛故依然。分明鏡約﹐料滄江﹑幾誤嬋娟。應妒他﹑玉樓靑女﹐竟夕斗秋妍。何緣。芳樽重對﹐素手同攜﹐話銀河淸淺。誰會卻﹑情銷星箔﹐淚擱金仙。暗塵不到髙寒處﹐只山河﹑影換當年。圓缺事﹐未須商略吟邊。﹝原注﹕「暗塵不到髙寒處」借海綃句﹞

慶春宮水仙用碧山韻酬芋園

湘水珠輝﹐蓬山玉茜﹐國香初破寒雪。露泫金莖﹐妝成黃額﹐綬羅禁得重撚。枕燻仍在﹐好珍重﹑淩波舊別。淸宵聽﹑斷續鵝笙﹐隔簾吹徹。步虛欲下還遲﹐路遠銀潢﹐環佩聲絕。錦瑟弦情﹐纖蔥寫恨﹐可悔鴛盟輕結。故宮回夢﹐盡消與﹑離腸寸折。王孫老去﹐空補宣和﹐聖朝風月。

菩薩蠻擬古四首次伯孝韻

其一

謝橋一霎閒風雨﹐回波暗裏漂花去。剩有幾芳菲﹐關心朝暮時。

畫樓雙語燕﹐怕向人前見。消息肯相瞞﹐累伊羅帶寬。

其二

隔簾蜂蝶曾相識﹐拘紅管翠勞春力。掩面怯相逢﹐屏山何處通。

舊情拚委棄﹐空剩還珠淚。煙水望中遙﹐新妝人正嬌。

其三

籌花鬥艸原無意。紅箋杠訊歡盟事。消息在重簾﹐金堂難免嫌。

垂楊千萬樹﹐只解東西舞。不敢佇春回﹐相思成寸灰。

﹝原注﹕「籌花鬥艸原無意」借彊村句﹞

其四

銀蟾鎖斷朱門路﹐不教彩鳳頻來去。郎意費猜疑﹐芳心難自持。

浣紗前日伴﹐邀得人回盼。此夕斗腰身﹐拖殘金縷裙。

八六子過暢秋堂話舊

放愁吟。亂山銷碧﹐多時換盡秋陰。記檻外幽花媚客﹐酒邊香燭迎云﹐綺懷滿襟。如今佳約空尋。影事休題白練﹐芳悰枉托靑禽。想未忘﹑天涯斷鴻歸訊﹐墜瓶引恨﹐翠釵封淚﹐禁他幾日西風送雨﹐當階黃葉辭林。縱登臨。難排少年舊心。

婆羅門令胡伯孝屬題湖濱偕隱圖

雙鴛夢醒﹐畫圖牽恨入西風。當時一鏡千紅。消盡淡妝濃抹﹐晴雨費春工。甚故山歸計﹐竟付匆匆。垂楊萬重。試認取﹑小簾櫳。未許鴟夷再辦﹐共覓鷗蹤。閒身轉蓬。悄換了﹐徵衫年少容。樓遲處﹑燕老巢空。﹝按﹕結句似應爲「棲遲處」﹐姑且從原本。﹞

念奴嬌壽黃子靜丈

臨流畫舸﹐負多時綠盡﹐垂楊千縷。老去情懷﹐難料理﹑只有丹靑分付。海國樓臺﹐鄕園花木﹐總是關吟緒。石湖仙調﹐阿誰今夜重譜。遙想客裏逢辰﹐開樽一笑﹐且倩朱顏駐。珍重深杯分兩地﹐宛又風流前度。畫裏紅桑﹐酒邊白髮﹐無復黃陳侶。醉來歡事﹐錦屏應記新句。

花心動擬古寄葉遐庵丈

問訊花枝﹐向斜陽﹑猶慳醉餘妝面。鏡掩繡塵﹐歌闋金衣﹐愁對故園歸燕。自珍殘歲成春困。空消領﹑透簾新暖。盡憔悴﹑東風恨縷﹐幾曾拋斷。費盡千回萬轉。偏欲說還休﹐錦箋題怨。重數舊盟﹐柳下鶯邊﹐何事總妨相見。酒醒時節飄燈近﹐恁冷落﹑淸宵庭院。倚欄又﹑靑衫淚痕涴徧。

齊天樂春盡有懷

畫欄欹到春歸後﹐燻風又吹愁醒。涴地紅稀﹐迷津綠暗﹐悄換芳韶一鏡。疏簾晝永﹐費沈炷重添﹐葛巾閒整。盡日呢喃﹐畫梁應是燕巢定。雙鴛惆悵望斷﹐嘆蘼蕪蹤迹﹐空掩幽徑。貼水荷嬌﹐飛綿柳老﹐此際相思誰並。歡悰漫省。又微雨黃昏﹐酒邊人靜。橋下春波﹐斷鴻羞照影。

三姝媚

團圞近矣﹐秋宵夜坐﹐悵觸無端﹐聊賦一解﹐寄北京葉遐庵丈

虛窗憐獨夜。任冰弦塵侵﹐經年長卸。著意吟秋﹐柰病餘爭似﹐往時陶寫。絮語疏虫﹐早聲入﹑相思臺榭。幾日西風﹐做冷催愁﹐盡將人惹。休道芳韶先謝。嘆明鏡淸輝﹐正須重借。駐夢回燈﹐念舊遊心事﹐自成淒詫。照坐頹蟾﹐又孤影﹑偸分蘭炧。漫想來宵濁酒﹐伊誰共把。

渡江云西園重過﹐被酒有賦

流年誰共惜﹐淸樽綺夢﹐銷向有無中。故階行樂地﹐畫檻依然﹐低護舊芳叢。淒迷細雨﹐乍掩卻﹑苔徑鴛蹤。空省識﹑晚來枝上﹐先減臉邊紅。何從。婪杯洗恨﹐疊錦緘書﹐拚狂疏一縱。偏惱他﹑倩妝鄰女﹐猶鬥春工。如今更辦相思淚﹐背孤燈﹑灑向簾櫳。飛絮急﹐明朝又換花風。﹝按﹕此首與前題作「過城南故圃」一首僅數字之別﹐當是攺定稿。﹞

燭影搖紅夜泊東堤﹐窩娘以酒款客﹐黃明伯﹑李曲齋囑紀以詞

錦纜西風﹐素云羞爲嬋娟展。搖波柔櫓大堤東﹐柳外飄燈亂。隔岸淸歌未斷。蕩情懷﹑宵涼浪軟。移船添酒﹐接坐圍香﹐桃笙人倦。鬢霧衫霞﹐阿姨玉貌分明見。莫辭一曲客途秋﹐宛是潯陽怨。舊淚羅襟尙泫。恨催歸﹑更遙漏短。料應畱夢﹐第四橋邊﹐蘭橈妝面。

髙陽臺早春過瀝溪舊居有悼

柳勒殘寒﹐梅慳晚色﹐翠房誰付深扃。倦客重來﹐瘞花愁續前銘。一樽欲薦芳魂住﹐柰今朝﹑不是淸明。嘆經時﹑索笑移燈﹐好夢都醒。橫塘斗鴨依然在﹐恨山眉波鏡﹐影絕娉婷。鈿盒空畱﹐茫茫碧落無憑。斜陽淒斷蘼蕪路﹐對昏鴉﹑休誤啼鶯。最回腸﹑江水如箋﹐難寄深情。

點絳唇明伯﹑曲齋招飲北園席間卽事

歡事相攜﹐玉梅消息春寒外。鬢絲空攺。應是蘭情在。

傳語桃根﹐莫誤佳期再。教誰耐。酒餘嬌睞。猶爲東君待。

燭影搖紅

曲齋來書﹐極道滬濱遊宴之樂﹐泰華樓集飲後約﹐恐未及歸踐賦此卻寄

風雨髙樓﹐十年佳日因循過。黃花何事慣欺人﹐偏弄霜前朵。芳約來朝定左。撫空樽﹑朱顏自破。閉門身世﹐夢落凇潮﹐滄江徒臥。百計沈冥﹐霎時應有春還我。從渠錦幄度淸宵﹐索笑圍香坐。閒裏新詞自課。盡低徊﹑悲秋未可。昏鴉趨暝﹐脫葉銷紅﹐相思誰个。

西子妝慢張鳳子以客中桃花詞見示﹐次韻奉答

簾底曲銷﹐酒邊客散﹐露井愁窺春好。舊家穠李未成妝﹐鏡奩空﹑負他凝笑。相逢太早。怕約後﹑因循誤了。燕歸時﹑料故園芳事﹐東風先掃。憑誰道。百繞珍叢﹐那計花著惱。曲塵流夢自年年﹐況天臺﹑斷紅難到。羈情滿抱。枉分付﹑胭脂吟稿。拚銷魂﹑索醉劉郎未老。

探春慢

壬寅開歲九日﹐與陳永正拿小舟薄遊城南諸村﹐殘寒棲樹﹐穠李待花﹐影事夢痕﹐頓呈心目。爰成一解﹐並擬梅溪

殘渚回潮﹐芳叢禁暖﹐柳眼舒春先醒。迓客鳧親﹐援波櫓瘦﹐暫綰東風吟艇。誰道殘寒在﹐但怪得﹑花期未定。負他穠李嬌桃﹐試妝空待臨鏡。往事墜瓶恨井。算廿載歡悰﹐忍教重證。蜀錦緘香﹐蠻箋檢淚﹐浪許離愁相並。豆蔻梢頭夢﹐早付與﹑雛鶯消領。舊識山眉﹐隔江猶自窺影。

月下笛秋宵孤坐悼陳應圻

月露髙寒﹐故人此夕﹐叩閽何處。宵蛩碎語﹐如聽孤吟夜臺句。枕邊心事徒商略﹐恁錦瑟﹑年華終負。嘆霜花長瘦﹐塵箋誰掃﹐夢醒鴛侶。延佇。云涯路。認喬木愔愔﹐斷魂應住。空簾淚注。玉田淒調誰譜。獨弦彈折天風外﹐暗恨鎖﹑淸商雁柱。盡病榻﹑幾消磨﹐猶待書成種樹。﹝原注﹕君年來編寫嶺南艸本新志數十萬言﹐病中不稍輟﹐垂成而竟下世﹐年僅五十耳。﹞

鷓鴣天夜起

待曙燈窗眼欲枯。起來隻影自相扶。酒能助淚休辭醉﹐夢到醒時始有吾。

花黯淡﹐月模糊。秋心幾曾爲春蘇。橫塘綺語知多少﹐只是新來記得無。

夜飛鵲

壬寅中秋酒餘﹐爲陳永正談秣陵往事

碧虛更誰步﹐惆悵飛瓊。來往素襪無聲。淸樽獨夜幾吟望﹐雲窗霧閣重扃。相思少年路﹐認隔墻宮笛﹐蠹壁旗亭。團圞計誤﹐甚先秋﹑早自關情。休問賞心淮水﹐法曲任拋殘﹐瑤殿淒淸。難遣舊家人老﹐徵衫痕污﹐歌扇塵零。嬋媛夢遠﹐負今宵﹑風露分明。總輸他鄰女﹐花陰淺拜﹐細雨裙輕。

鎖窗寒秋宵念往﹐泫然有懷

密柳藏燈﹐柔波款月﹐晚風池館。花邊酒外﹐往事記傳嬌盼。最妨他﹑流鶯妒人﹐寸心難似芭蕉展。嘆遊絲無賴﹐相隨竟日﹐未教拋斷。休怨。歡盟變。念綺陌芳韶﹐那從秋見。愁衾藥裹﹐畫裏眞眞徒喚。幾曾知﹑鴛枕舊香﹐此時一任宵淚浣。恨簾櫳﹑不礙笙歌﹐只隔歸來燕。

渡江云秋夜

盈虧何限意﹐爲誰獨夜﹐辛苦到頹蟾。露稠如過雨﹐脫葉依風﹐著地起還黏。欹欄倦睫﹐料天外﹑雁訊猶淹。牽別懷﹑來年茜色﹐流影動虛檐。頻添。新來帶眼﹐病裏霜華﹐任鸞塵空掩。渾未信﹑悲歡隨分﹐寒燠難占。莎虫絮絮閒消息﹐盡秋涼﹑尙擱疏簾。宵又永﹑耐他愁夢相兼。

三姝媚

題楓園憶鳳圖。圖爲陸丹林有悼亡姬而作。姬以鳳名﹐當彌畱際﹐口占「何生再倚楓園月﹐擁髻低吟淑玉詞」一絕方逝﹐尢爲丹老所不能已於懷者

江楓紅欲悴。點吳霜淒淒﹐濯妝臨水。到骨西風﹐記病來偏怯﹐鏡脂凝膩。小劫華鬘﹐情天遠﹑相思何計。碧落依然﹐枉道釵盟﹐未教輕棄。腸斷餘香銷被。便按徹秦簫﹐倩魂知未。秀句空畱﹐怕素蟾終負﹐約鬟低髻。夢醒芙蓉﹐花縱好﹑酹秋無地。拚卻團圓﹐今夜鴛衾倦起。

念奴嬌久不得葉遐翁起居﹐甲辰春月得寄示詠紫丁香詞﹐率依原調奉和

黃昏過雨﹐恁好春閒付﹐消凝一晌。費盡年年珍重意﹐愁與芳根潛長。綠臘難書﹐紫雲空倚﹐各自成惆悵。舊家欄檻﹐分無蜂蝶來往。曾是款夢花邊﹐傳香扇底﹐事去供回想。多少溫馨心上語﹐只換檀櫻低唱。盝減余脂﹐酒消前靨﹐吟緒隨風揚。柔腸結後﹐夜來生怕籠帳。

鷓鴣天馬武仲下世幾一月矣﹐偶過小黃山館故址﹐悼之以詞

宿鳥窺人去復來﹐沈沈山館爲誰開。攜憂委地空畱句﹐脫葉嘶風未散哀。

霜壞堞﹐月盈階。斷無歸魂戀蒿萊。十年久澀交親淚﹐注海傾河此一回。

洞仙歌次羅雨山原韻卻寄

年年塵夢﹐戀靑山如舊。枉道吟肩近來瘦。恁相逢一笑﹐今昔樽前﹐寧復似﹑北郭斜陽疏柳。綺懷銷減盡﹐百感黃壚﹐卻是生涯未疏酒。隨分過陰晴﹐明日看花﹐休更誤﹑東風時候。縱雙燕﹑呢喃破春愁﹐怕消息江南﹐畫梁空守。

玲瓏四犯

讀韓冬郎「把酒送春惆悵在﹐年年三月病懨懨」句﹐棖觸不已﹐倚聲寄懷

柳陌釀晴﹐簾花收雨﹐懨懨春夢猶淺。閉門歡味少﹐客燕如相款。淸樽自攜未慣。怕行吟﹑故家池館。拾翠無憑﹐斷紅難寄﹐空放此時眼。從教綺懷都換。誤芳菲幾日﹐煙絮零亂。酒旗寒食路﹐依舊慳人面。蘭情蕙盼分明在﹐第一是﹑年時重見。飄燈遠。誰堪共﹑東風夜暖。

甘州題秣陵歸夢圖﹐並柬龍楡生

嘆倚簾人易老天涯﹐滄溟幾紅桑。記移根當日﹐枉承嬌盼﹐誤托東皇。雲雨楚天疑事﹐好夢換回腸。冷落秦淮水﹐誰蘸新妝。無分巢鸞侶鳳﹐對臨春結綺﹐空耐斜陽。恁鶯飛艸長﹐釵隊又分行。盡辜他﹑蓬瀛望眼﹐怕褪波﹑從此斷餘香。淒迷處﹑掩紅巾淚﹐愁絕冬郎。

鷓鴣天讀遺山詞﹐偶擬其體

其一

蔌蔌飛紅欲過墻﹐天回一雨浣春芳。廿年哀樂紛成夢﹐三月風花各自忙。

添掩抑﹐轉思量。枕囊猶有未銷香。憑誰解道遺山句﹐雌蝶雄蜂枉斷腸。

其二

自起推衾坐到明﹐一燈重證昨年情。病蠶抱葉空成繭﹐弱絮經風易化萍。

春荏苒﹐夢沈冥。斷無花影近簾旌。還將十斛難言淚﹐擬向橫塘自一傾。

鵲橋仙聽歐淑芳琴奏有感

停雲駐夢﹐催花觸淚﹐弦底暗飄香麝。蔚藍多瑙寂無聲﹐蕩冷月﹑柔波輕瀉。

芳春何在﹐淸歌重按﹐老去未堪陶寫。明眸秀色異當時﹐剩幾許﹑蠟燈情話。

燭影搖紅西塘楊柳﹐楚楚可人﹐酒外欄邊﹐惘然興感

醉眼初回﹐驀然靑到簾鉤外。困煙梳月未成妝﹐猶是纖腰在。愁認臨風舊態。幾多時﹑芳華又攺。晴漪淺鏡﹐簇雪東欄﹐消他無賴。容易淸明﹐陌頭佳約應難再。夜來一笛正關人﹐不爲重門礙。消息天涯枉待。夢魂牽﹑迢迢翠海。此時心事﹐欲說還休﹐空持羅帶。

髙陽臺九月初三悼楊生作

趁暝鴉翻﹐堆寒葉積﹐畫樓消息重探。夢醒歡叢﹐家山望絕天南。燈昏羅帳沈沈夜﹐記年時﹑九月初三。更那堪﹑恨結垂楊﹐淚滿靑衫。閒來忍憶樽前句﹐甚驚秋搖落﹐先悼江潭。漫托春心﹐可憐怨宇冤銜。飆風倘逐羈魂去﹐怕九閽﹑天路難諳。渺煙嵐﹐楚些愁招﹐斷札誰緘。

髙陽臺戊申上元﹐有客被酒見過﹐撫時感事﹐不覺長言

垂老吟箋﹐困人杯酒﹐相逢暫抵生平。禁暖餘寒﹐愔愔猶滯簾旌。尋常門巷苔空滿﹐怕前巢﹑客燕還驚。怎消他﹑一度花風﹐一度沈冥。無端細雨燒燈後﹐盡燻梅染柳﹐分付愁生。翠管嬉春﹐從教換了新聲。醉來忍問閒消息﹐況芳時﹑次第陰晴。料明朝﹑才聽雛鶯﹐又戀殘英。

驀山溪戊申初夏攜浩江過陳村鎭二十四灣

彎環廿四﹐恰稱花風數。一碧恁銷魂﹐漾夕照﹑人家幾戶。綺羅香散﹐應恨我來遲﹐春縱在﹑夢難畱﹐只有啼鵑苦。蘭橈望渺﹐冷落芳洲渡。向晚綠愔愔﹐愁更聽﹑叢蕉過雨。扶頭一醉﹐猶解問前朝﹐橋斷續﹑樹髙低﹐錯認江南路。

隔浦蓮近午夢

新荷圓綠貼水。色斗羅裙綺。晌午初過雨﹐誰驚破﹑鴛鴦睡。移棹楊柳底。淸歌脆。玉笛臨風起。滯人醉。微波淺盼﹐難傳密約深意。樓臺髙鎖﹐寂寞畫簾孤倚。塵影分明在夢裏。凝睇。山眉空減餘翠。

荔枝香近戊申重五索佟紹弼見和

駭浪衝煙﹐連隊溪外去。繡旗指引千橈﹐上下隨鼉鼓。玉龍怒吻飛珠﹐灑作端陽雨。還記﹑少日承平舊時序。吟望苦。問愁魄﹑今何許。待薦蒲樽﹐渺渺楚江難注。垂老逢辰﹐莫向葵墻覓題句。夢落菱洲藕渚。

塞垣春溪亭兀坐澀調寄懷

素襪淩波斷。望不到﹑荷花面。煙滋荔塢﹐雨沈菇浦﹐涼勝秋淺。向步廊﹑百折逡巡徧。恁景物﹑供凝戀。只幽懷﹑無多剩﹐一衾香淚猶泫。傳與來年情﹐誰堪托﹑文杏嬌燕。拚得爲伊愁﹐似風絮難遣。問宵來﹑鬢翠餘幾﹐何心近﹑玉臺教重挽。寂寞水西榭﹐畫簾還獨捲。

浪淘沙與靜庵不通音問二十年矣﹐庚戌秋日﹐得來書相訊起居﹐並以詞見懷﹐賦此卻寄

綺陌換斜陽。地老天荒。憑誰商略藕花塘。一語平生都說盡﹐只有悲涼。

廿載海生桑。孤抱微茫。還愁風雨近蠻鄕。畱得瀟湘殘夢在﹐各自回腸。

最髙樓送秋

秋盡日﹐籬落況黃昏。誰是薦秋人。淸輝玉臂非前夜﹐露叢煙艸換蕭辰。帶空持﹐愁再認﹑舊腰身。衣袂冷﹐來年香未爇。桑海變﹐有情天易缺。燈款夢﹐鏡生塵﹐淚飄不爲鄰墻笛。雁來猶滯渡江云。怎消他﹑風定後﹐酒微醺。

齊天樂寄題賀文略所作溪山紅葉圖捲

殊鄕才入新霜候﹐蕭蕭頓饒秋勝。墜葉翻霞﹐驚鴻掠晚﹐誰伴濯妝畱影。餘醺未醒。嘆借酒衰顏﹐尙堪臨鏡。換翠移紅﹐故山還許杖藜領。重陽輕易過卻﹐黃花𨿽誤了﹐歡事猶剩。彩徹樓臺﹐濃堆錦繡﹐愁向馬鞍歸暝。遊蹤漫省。記醉眼迷花﹐絳都春水。斷句難緘﹐玉人天際迥。

憶舊遊辛亥新春感事

花陰結帶﹐柳下牽衣﹐曾領春光。幾日芳韶換﹐又湖萍岸蓼﹐頓起秋涼。畫簾自垂淸影﹐猶待燕成雙。柰攬翠人稀﹐題紅訊渺﹐空度斜陽。鴛鴦。定無分﹐任繡幄孤鸞﹐引鏡回腸。漫想淩波去﹐怕盈盈弱水﹐難到仙鄕。一樽倩誰商略﹐無夢夜偏長。記綺陌相逢﹐車塵尙逐裙袖香。﹝按﹕此調首句當有領字﹐而此首則脫去﹐原本亦未標明﹐不知何故﹐姑從之。﹞

紫萸香慢壬子重九前夕得門人梁占峯自長樂來書﹐倚聲報之

又閒居﹑數將重九﹐空階半霎晴陰。算溪山依舊﹐恁筋力﹑怯登臨。過盡無端風雨﹐甚江天寥廓﹐雁字都沈。負黃花後約﹐故徑罷追尋。對濁酒﹑與誰共斟。疏衾。只讓涼侵。來日事﹑費淒吟。嘆萸囊自裹﹐蘭釭靜掩﹐愁斷宵砧。客途淚痕休檢﹐料應比﹑去年深。待相攜﹑翠微流水﹐畫邊人老﹐徒惜秋訊蕭森。羈思未任。

水龍吟

林靄女弟模佇晴閣靑山無恙圖捲﹐深爲李居端所激賞﹐謂足以亂己之作﹐並曾許親爲跋識。詎裝池未竟﹐而居端遽歸道山﹐林靄亦遠遊海國﹐死生兩訣﹐人事疊更﹐癸丑初春﹐區季謀出此卷囑爲題詞﹐感逝傷離﹐曷勝棖觸

從知無恙靑山﹐相看那得終如故。春教眉斂﹐秋將客老﹐伴人淸苦。尺幅移來﹐寸心描就﹐只供愁聚。嘆鑪邊後約﹐海涯羈旅﹐生死恨﹑應難補。赭墨偏堆成淚﹐況披圖﹑尙慳題句。林昏滯雨﹐簾深礙燕﹐舊蹤何許。丘壑空尋﹐水天無夢﹐未須停佇。問客中誰爲﹐鷓鴣聲裏﹐話鄕關暮。

玉樓春

少年慣愛春光好。樽酒旗亭歡共倒。而今翻覺怕春來﹐會少離多長著惱。

刺桐花落楊花老。心上閒愁誰爲掃。須知百計未相逢﹐此恨東君能解道。

燭影搖紅

區季子返裏兩日﹐涼雨瀟瀟﹐秋意滿城﹐偶得「不雨怎成秋﹐隨涼入小樓。問人得句未﹐慚愧五更頭。」一絕﹐書以贈余﹐且約集飲﹐蓋日內又當言別矣﹐因廣其詩意﹐賦此報之

一雨成秋﹐換涼移燠渾無據。壓階餘綠乍蕭疏﹐天意終誰主。費盡莎虫絮語。向更蘭﹑催人秀句。聲聲葉葉﹐好入詩題﹐非關情苦。破睡新茶﹐半園淸夢畱誰住。暫來還去幾經時﹐空念閒庭宇。愁似辭枝倦羽。趁西風﹑歸期自許。直須明白﹐濁酒先排﹐滄洲離緒。

三姝媚

西園暝步﹐棖觸無端﹐歸讀靜庵郵示三姝媚近詞﹐希穎以爲在梅溪﹑碧山之間者﹐爰拾往時風懷﹐並用其同部韻﹐倚聲以報

淸溪鴻影悄。認闌干酥痕﹐舊情千繞。病骨支秋﹐柰峭風猶送﹐柳梢斜照。短袂單衣﹐愁躞蹀﹑芳菲池沼。十載幽懷﹐除卻相逢﹐幾曾歡笑。惆悵淩波天渺。羨睡足方塘﹐玉蓮嬌小。故徑依然﹐記墮釵聲似﹐隔花啼鳥。費盡琴心﹐誰復聽﹑文園孤調。料得今宵離淚﹐應彈到曉。﹝按﹕原本結句作「應彈到晚」﹐韻顯誤﹐度其意﹐當是「應彈到曉」﹐故攺。﹞

瑞鶴仙題沈進思蘿崗探梅圖捲

輕寒侵曉試。叩玉巖深處﹐先窺春意。堆云髻螺膩。﹝原注﹕蘿峯或稱螺峯﹞似因風隨月﹐縞衣酣醉。攜春袖底﹐數芳遊﹑當年第幾。料山靈﹑不預閒愁﹐冷眼酒邊人世。空記。繁英攀摘﹐小隊經行﹐賦情多麗。悲歡畫裏﹐花萬點﹑總成淚。怕冰魂天外﹐欲歸無地。誰酹淸杯問水。恁蒼茫﹑獨自披圖﹐舊狂倦理。

洞仙歌甲寅初春﹐得靜庵﹑墨齋來書﹐爲報熊閏同病逝靑山灣﹐泫然賦悼

靑山一臥﹐瞑看花愁眼。勸影孤杯更誰款。嘆投荒送老﹐空耐繁霜﹐吟望裏﹑幾見故園春轉。歸期終負了﹐夢醒鮫宮﹐肯爲斜陽暫時戀。幽恨海難平﹐待叩天閽﹐潮訊阻﹑暮雲飄斷。縱招引﹑吟魂返蓬蒿﹐怕寒徹東風﹐未成新暖。

惜紅衣

甲寅殘夏﹐小坐荷灣﹐追念昔遊﹐情不自已﹐因依白石原韻及四聲﹐賦寄傅靜庵﹑香棣方

彩羽翻歌﹐筒杯送日﹐分無心力。自展桃笙﹐冥搜對叢碧。亭亭顧影﹐難更待﹑花天情客。愁寂。風定野塘﹐著孤鴛棲息。蘭橈綺陌。前度追歡﹐紅香亂如藉。淩波步斷夢國。渺江北。忍憶舞衣初試﹐月榭水鄕曾歷。向醉來妝面﹐分得隔船嬌色。

摸魚兒偶檢書叢﹐得年時追和元遺山雁邱舊稿半闋﹐信筆補足之﹐奉寄靜庵

嘆中原﹑無多佳气﹐等閒銷與塵土。故陂難駐雙棲夢﹐又被西風吹去。天已妒。況更有﹑人間繒繳相期汝。逡巡自顧。剩辛苦南來﹐伶俜隻影﹐淒冒蓼花雨。並州路﹑寂寞神鴉社鼓。今宵誰共羈旅。茫茫碧落情何極﹐忍把舊盟輕負。空淚注。怕尙有﹑冤禽伴汝同終古。飄零斷羽。縱一曲平沙﹐哀弦切切﹐愁向此時訴。﹝按﹕原本首字作「歡」﹐顯爲「嘆」之誤﹐因攺。﹞

齊天樂客有以詠藕詞見示﹐因用其原調賦此寄懷

情根乍斷教誰續﹐絲絲自成千縷。擱岸萍疏﹐沾泥絮盡﹐秀色芳蹤何許。秋心恁苦。怕尙有枯香﹐暗埋洲渚。向晚潮生﹐畫船痕沒舊遊處。輕衫猶染茜色﹐記玲瓏瘦玉﹐偏愛涼露。約腕環寬﹐堆盤雪薄﹐曾耐半溪殘暑。沈鱗倦羽。料寸寸相思﹐定難拋去。往日雙蕖﹐怨歌愁更譜。

朝中措重九後三日擬遺山

病餘無柰酒相妨。辜負菊初黃。斗室聊堪位置﹐瘦筇且自低昂。

無端天意﹐暄明此日﹐卻費思量。尙有中心風雨﹐瀟瀟愁臥重陽。

髙陽臺寄懷紅豆蔻詞人陳襄陵

紅豆愁題﹐碧絲庸理﹐梨花舊苑成秋。酒醒蓬瀛﹐春心尙困梢頭。鶯圍蝶繞相憐慣﹐柰繁英﹑落盡難收。況禁他﹑燕影江南﹐空待髙樓。移情漫向灣頭水﹐記垂楊折罷﹐還駐蘭舟。幾換悲歡﹐風華少日都休。如今久斷家山夢﹐問伊誰﹑共領溫柔。自消凝﹐寸寸魚波﹐渺渺蘋洲。

瑞鶴仙溪塘暝坐

羅裙休更洗。怕洗多紅淡﹐人情相似。憑將舊來意﹐向橫塘送目﹐彊寬離思。闌干自倚。撲簾衣﹑涼風又起。並前川﹑趁晚潮生﹐先釀四圍秋味。愁記。回燈喚玉﹐引袖招香﹐步搖春綺。芳華易委。三生夢﹑廿年事。嘆圓荷過雨﹐擎珠乍瀉﹐頓化淸鉛淚水。待盛來﹑注入單杯﹐倩誰共醉。

甘州挽陳寂園

柰東風不返舊家春﹐低垂鬢毛斑。嘆刀頭魚尾﹐零篇剩句﹐欲續都難。七字曾驚四座﹐老去漸情慳。一瞑南園夜﹐杯酒生寒。誰共水樓淒調﹐黯空梁落月﹐斷碧分山。問攀天何所﹐回睇幾江關。掣長鯨﹑頓閒身手﹐任排空﹑駭浪自漫漫。來日又﹑有哀時淚﹐獨灑花間。

芰荷香靜庵倚此調見懷﹐淸夜孤坐﹐卽以同部走筆卻寄

護花光。引綠云十里﹐輕冪橫塘。酒邊人遠﹐舊奩空褪殘妝。裁紅斷碧﹐幾耐他﹑天末風涼。沈醉肯換回腸。淸歌彩袖﹐故國殊鄕。老了承平賦筆﹐誤水樓歸夢﹐消領斜陽。柳汀蓮浦﹐往來曾著鴛鴦。歡叢漫趁﹐怕鈿箏﹑金雁移行。前事忍自思量。簾深礙月﹐淺渚流香。

玉蝴蝶

丁巳中秋前夜﹐隔院簫管﹐淸宛撩人﹐展讀靜庵郵示此調﹐轉增惘悵﹐卽以同部韻賦答

按拍傳箋人遠﹐素蟾何意﹐分照愁鄕。一鏡秋生﹐應感鬢髮先涼。扇初藏﹑衣單仗酒﹐風乍歇﹑簾薄吹香。隔紅墻。怨歌塵麝﹐飄落文梁。休量。恨同海水﹐淸輝來夜﹐誰共孤光。擫笛無心﹐且催閒夢覆餘觴。負芳節﹑難酬剩句﹐渺海天﹑空引回腸。念歡場。團圓都誤﹐休問重陽。

美人何耀光翁屬畫至樂樓校書圖﹐圖成並系以詞

年光終日消銀蠹﹐珍重蕓香護。校余風葉亂簽聲﹐自撫縹囊空惜舊才名。

沈冥一字誰商略﹐滿硯楊花著。丹鉛檢點幾塵埃﹐百宋千元都自劫中來。

﹝按﹕此卽「虞美人」調﹞

木蘭花慢寄題梁鍥齋別業聽曉山房

曉山如拱玉﹐吟不斷﹑隔江靑。聽一夜銀濤﹐跳珠到枕﹐夢破滄溟。盈盈。故園望眼﹐料林泉﹑歌吹競新聲。袖取蓬瀛海气﹐佇將時序詩情。承平。別館記曾經。灣路尙分明。羨一壑能專﹐幽花自媚﹐鶴語猿應。忘形。更招舊隱﹐倩西風﹑吹浪促秋舲。沙漵遙開霽色﹐閒杯未許同傾。

浣溪沙何叔惠﹑幼惠賢昆仲見過分春館﹐別後奉寄

晴雨分江各一天。淸狂湖海早相憐。何郎詞筆領春先。

借得光輝生艸木﹐驅將才气領山川。幾時樽酒更畱連。

﹝按﹕此首短章兩出「領」字﹐不知何故﹐恐有誤﹐然未盡明﹐姑從原本。﹞

艸長鶯飛引客程。回車門巷笑相迎。不緣初見始心傾。

塵袂未銷新舊淚﹐浩歌空遣寂寥生。一時哀樂兩難平。

齊天樂木棉用靜庵調及同部韻卻寄

曉陽初破千家睡﹐晴空絳都圖展。紺雪融春﹐紅桑換世﹐一顧萬花容斂。燻風故苑。問奪目關山﹐是誰裝點。向暝歸鴉﹐蠟燈如炬引程轉。層樓休縱望眼。交柯餘幾樹﹐朱鳳曾眷。濯錦霞輕﹐堆塵絮薄﹐客裏徵衫猶暖。蓉砂漫檢。倩駐景神方﹐醉顏重見。夢落歡叢﹐只憐芳事短。

渡江云

別靜庵二十九年﹐己未夏日自港旋裏省親﹐偕飲荔灣﹐越二日﹐竟又別去﹐賦此送行。垂老詞筆﹐已趨平澹﹐欲如往日之綿密﹐不可得也

攜來滄海淚﹐卅年夢阻﹐客燕警歸心。舊家春在眼﹐柳外花邊﹐蹤迹暫相尋。行杯漫引﹐好珍重﹑頃刻光陰。消幾番﹑陌頭風雨﹐芳事久冥沈。如今。飛蓬鬢髮﹐送老蒿萊﹐付蠻煙一枕。應念卻﹑秋臺雁侶﹐候館霜砧。江關詞賦餘多少﹐嘆庾郎﹑空托愁吟。明日又﹑離懷各自愔愔。

瑞鶴仙送春

微茫春腳遠。嘆暫來還去﹐空教凝戀。花陰夕陽亂。向花深紅透﹐行人妝面。相逢恁短。賺匆匆﹑將離淚點。料明朝﹑多少閒愁﹐分付隔簾孤燕。淒斷。繁英換盡﹐杯酒誰同﹐較量深淺。垂楊倦挽。靑衫上﹑絮塵滿。算此時一任﹐情牽緒引﹐自把芳華暗檢。問何從﹑乞與東風﹐更吹夢轉。

分春館詞一卷終

跋

詞乃文學之一技耳﹐欲期其成就﹐亦屬匪易﹐非有胸襟性情﹐正途徑﹐嚴聲律者不爲功。有淸一代﹐詞復極盛﹐然周止庵辟四家之徑﹐王半塘倡重拙大之說﹐晚近學者始有所歸。新會朱庸齋先生﹐以英年特起﹐卽能融會周王二家之說﹐而造詣獨深。當讀其所制分春館詞﹐規矩法度﹐莫不一一與趙宋周﹑辛﹑吳﹑王四家相合﹐然能拓開境界﹐獨抒性情﹐而不爲古人所囿﹐渾厚重拙之處﹐正足爲淸季朱彊村﹑鄭大鶴﹑況蕙風等大家之接武也。至集中燭影搖紅賦落葉﹑東風第一枝賦寒梅二闋﹐沈鬱穠厚﹐尢臻上乘﹐而寄意命筆﹐抑又能言近指遠者﹐殆所謂登山臨水之際﹐綺羅香澤之間﹐興感所及﹐而發於不自克者歟。其對於四聲﹐則復矜矜相守﹐與其人之疏狂灑落﹐竟不相類﹐則尢可異耳。客臘先生自湘漢返粵﹐以手寫分春館詞一卷以貽家兄又同﹐取而讀之﹐視前刊者又略有增損﹐亟與王珩同學乞歸校閱一過﹐重付手民﹐並略誌先生爲詞之造境所在。戊子五月鄧圻同謹跋

分春館集外詞

蝶戀花十五歲時作

鸚鵡喚茶添意緒。不管春歸﹐只解畱春住。花事暗中知幾許。梨英尙有銷魂處。

樓外東風吹柳絮。倚徧闌干﹐明月空來去。爭似舊時春艸渡。桃花扇底遮人語。

好事近題溪山一角

一抹故山云﹐回首漸收殘雨。指點微茫笠澤﹐渺煙村漁渚。

晚風蕭瑟入孤篷﹐不礙釣絲住。待取錦鱗沽酒﹐趁松濤歸去。

浣溪沙

少日逢迎意气多。酒酣豪詠詟蛟鼉。今朝誰分老山阿。

托夢早教還彩筆﹐倚船空復憶靑娥。城南一水怕重過。

慶春澤北海景展覽爲廣東館題

翠蓋畱云﹐珍叢拱玉﹐翩躚彩鳳來儀。百盎東風﹐露華濃上苔衣。堆廊綠意迎淸曉﹐影瑯玕﹑一寸漣漪。費經時﹐錦幄筠屏﹐低護芳菲。移根嶺外歡悰滿﹐喜玉京煙月﹐初照幽姿。瓊島新妝﹐卅年共報春暉。嚴霜詎抵朝陽暖﹐綴蔥蘢﹑不負佳期。羨如今﹐秀石交柯﹐長歲相依。

﹝以上錄自《朱庸齋書法集》﹞

蝶戀花送春

門掩黃昏三月暮。風風雨雨﹐斷送閒花絮。昨夜刺桐芳艸路﹐朝來總是相思處。

一寸芳韶休更誤。憔悴年年﹐消盡溫馨語。若許春光心上住﹐從他輕向天涯去。

臨江仙辛丑春節題葉少秉百花圖

照眼千紅看不斷﹐生香喜見冰綃。雨滋煙護茁新苗。東風著力﹐齊放祝春朝。

耐盡霜寒矜盡冷﹐如今肯負芳韶。萬年枝上競嬌嬈。玉驄躍處﹐盈路彩霞招。

玉樓春病院有懷

明眸秀發相依慣﹐不惜追歡時已晚。須知情向老來眞﹐只恐病多心轉懶。

一春芳事原無限﹐花底鴛鴦驚乍散。終朝冷雨故淒迷﹐似對牀前拋淚眼。

百字令中國健兒登上珠穆朗瑪峯﹐喜賦

崢嶸絕仞﹐記八千尺外﹐未窺人迹。最後一區神祕地﹐舉世同稱三極。鴛彩翔金﹐獅茸燦白﹐勝境教誰識。憐她聖母﹐年年耐此孤寂。憑仗大勇豪情﹐蹬冰踏雪﹐開展英雄役。爭取最髙峯上去﹐一瞰萬山如席。解凍東風﹐淩雲壯志﹐絕頂今能辟。天堂咫尺﹐瓊梯步步堪歷。

﹝原注﹕傳說珠穆朗瑪峯爲「聖母之地」﹐上有金鴛鴦白獅子。﹞

小秦皇

癸丑初夏﹐偶作小幅﹐殊不愜意﹐方欲毀之﹐定國見過﹐以爲饒有詞韻﹐輒爾索去﹐爰題小秦皇一闋以歸之

淩波何日過橫塘。小立江樓思渺茫。平岸荻芽終礙目﹐更無秋訊寄瀟湘。

減字木蘭花爲某君嘉禮賦

鏡奩春透﹐燭影梅邊香欲澑。鴛侶新成﹐天注連鬟比翼情。

黔山粵海﹐千里同心終不礙。白首纏綿﹐掃黛簪花祝百年。

鳳棲梧爲賀文略題畫

花底枝頭芳事透。相惜相憐﹐欲與人爭秀。廿四番風𨿽過後﹐眼前依舊春長久。

擷得嫣紅香滿袖。淺笑新妝﹐情更濃於酒。繡幄淸樽期白首﹐纏綿未羨鴛鴦偶。

菩薩蠻七星巖卽景

長星何世蒼冥墜﹐環湖瀉影涵空翠。云徑玉屏通﹐振衣乘閬風。

出羣天柱聲﹐迎日嵐風動。倚檻俯淸秋﹐叢亭波上浮。

點絳唇飛水潭

碎玉跳珠﹐雨餘千斛傾亭榭。冷侵裙釵﹐濕翠隨風灑。

夢裏飛瓊﹐舞練淩空卸。淸歌罷﹑潭光罨畫﹐掬手花盈把。

浣溪沙木棉

嬌首芳叢獨出羣。燭天萬盞映朝昏。海涯歸燕未迷津。

朱鳳護巢花烘暖﹐素棉堆枕夢猶溫。絳都春屬嶺南人。

﹝以上錄自崔浩江筆記﹞

渡江云題寂園九老圖

滄江回短夢﹐旗亭絲管﹐容易換勞商。朅來觴詠地﹐露艸煙叢﹐芳物費評量。婪杯莫惜﹐趁西風﹑好避愁鄕。誰復憐﹑厭兵喬木﹐滿樹總斜陽。堪傷。先秋桐葉﹐未雪梅枝﹐信難憑孤賞。空結念﹑後期寒艷﹐往日幽香。畫圖不入興亡局﹐甚年年﹑紺碧荒涼。休省識﹑故園幾閱繁霜。

蝶戀花次葉遐翁出都原韻

幾日飛花紅過岸。無力東風﹐不挽年芳轉。陌上歌塵吹又散﹐珠鞭肯放鈿車緩。

蝶使蜂媒看漸斷。苦恨前歡﹐畢竟前緣短。回首髙城天樣遠﹐閒愁空趁斜陽滿。

洞仙歌春暮

酒邊餘夢﹐盡飛紅成陣。隔岸東風夜來緊。甚故園歌舞﹐早付銷沈﹐腸斷處﹑才是淸明相近。歡盟終誤了﹐能幾芳韶﹐休道陰晴未應凖。空繞舊西廊﹐佇苦停辛﹐誰更惜﹑彊支嬌俊。算招得﹑當年雙燕來﹐怕春老梁空﹐棲香難穩。

﹝按﹕此與正集中「春暮寄白下陳寥士」一首僅有數字之別﹐當是攺稿。﹞

三姝媚瑞京詞長有臺北之行﹐賦此話別﹐並希正和

尊前新舊淚﹐對西風行人﹐幾多愁悴。照眼紅桑﹐數去程偏在﹐剩山殘水。百折寒潮﹐空涴盡﹑蓬萊珠翠。故國離情﹐分付年年﹐短檣吟倚。次第婪杯沈醉﹐嘆消息天涯﹐頓成淒異。流轉經時﹐想夢華銷與﹐舊家羅綺。海气冥冥﹐料今夜﹑魚龍應睡。目斷頹波東注﹐秋陰又起。﹝按﹕此與正集中「送友」一首數字之別﹐當爲攺稿。﹞

鷓鴣天題馬小進文晚香圖

一掬幽花爾許香﹐當年幾閱少年場。情牽淮水橋邊月﹐鬢點並門路上霜。

身易老﹐日猶長。往來贏得是輕狂。不辭白袷臨風立﹐爲愛秋紅傅晚妝。

﹝以上錄自《嶺雅》﹞

風入松

一庭芳艸易黃昏。歡事滿紋窗。從來慣道銀河遠﹐甚而今﹑未抵紅墻。難耐春濃酒困﹐空消粉膩鬟香。最牽情處是斜陽。人比燕成雙。桃花如會相思意﹐認開時﹑偏近羅裳。且拚今宵腸斷﹐明朝定見新裝。

﹝以上錄自呂君愾筆記﹞

燭影搖紅丁酉上巳修禊市樓賦答同席諸公

晝雨才收﹐倚樓消領春如洗。百花從此各爭妍﹐裝點東風地。話到湔裙舊事。喜江山﹑如今信美。逢迎賡唱﹐報答升平﹐休慳文字。壯采奇思﹐出新原自推陳始。百年嶺表號多才﹐應省深期意。莫負佳辰上巳。更相攜﹑淸尊共試。傳杯隔座﹐未羨山陰﹐流觴曲水。

行香子一九六四年迎春娛老會卽席

開歲風光﹐鳳柱鶯簧。樂餘年筆陣茶槍。朱顏白髮﹐共赴歡場。似石嵯峨﹑梅挺健﹑柏淸剛。

迎春杖履﹐盛世文章。沐東風永慶倘佯。融融嘉話﹐此夜偏長。是心花紅﹑鋼花燦﹑稻花香。

﹝以上錄自《南方鼓吹》﹞

風入松丁酉重九步述叔韻

故園佳節若爲歡﹐風信待誰言。陰晴此日成何意﹐嘆近來﹑天亦無端。隨分閒眠淺醉﹐江山秋限猶寬。病餘差減舊朱顏﹐霜菊耐人看。相攜又誤西城約﹐對茗壺﹑淺注都難。小坐不成淸夢﹐虛窗縹緲雲山。

髙陽臺戊午歲末﹐聞應豪夫婦車禍見殞。淒然南望﹐賦此弔之

斷硯脂枯﹐空幃影絕﹐情天不庇棲香。黯黯車塵﹐偏教蝶魄成雙。可堪寒暖相憐際﹐柰歡緣﹑比夢難長。幾多時﹑翠護紅持﹐譜就鴛鴦。空山怨宇啼淸夜﹐算並門雁侶﹐未抵淒涼。縱有連枝﹐他生應自茫茫。殘圖剩句教誰補﹐待招魂﹑重寫回腸。怎禁他﹑老淚滄洲﹐白髮殊鄕。

蝶戀花題菊湖云影

珍重煙滋和露漑。粲粲東籬﹐一片黃金靄。誰道芳華秋易攺﹐眼前只覺春長在。

云影湖光花世界。錦綴珠聯﹐瑞气盈朝彩。多謝靑松常護蓋﹐相期共把風霜耐。

慶春澤題萬花會

彩檻堆菲﹐雕臺護玉﹐南燻喜入珍叢。換暖移寒﹐未須憑仗天公。從來慣愛花生日﹐向今朝﹑始慶相逢。各爭妍﹐鬥錦矜霞﹐奼紫嫣紅。天香國色長兼倚﹐伴四時多麗﹐齊會東風。寄托芳根﹐而今不借珠宮。萬年枝上崇光泛﹐映新妝﹑一片香融。對名園﹑酒外燈邊﹐同放歡悰。

菩薩蠻

人人共說東風好﹐人人共向東風道。花勝去年紅﹐定教年更丰。

彩獅騰旭日﹐瑞气呈阡陌。何以報春陽﹐稻云連社香。

淸平樂新會圭峯

輕風鳴玉﹐聲碎連山竹。好景一年欣滿目﹐便是橙黃橘綠。

圭峯眞面重開﹐龍潭百尺縈回。多少風流人物﹐不虛錦繡池臺。

浣溪沙新會盆趣公園

誰縮蒼虯入綺叢。移根接葉奪天工。十分培護謝東風。

露漑煙滋添郁律﹐云裁玉剪更蔥蘢。故園春色座中融。

浣溪沙圭峯玉湖

誰截朝虹作護欄。長橋百尺臥溪灣。登臨飽看故園山。

湖景花光畱客住﹐葵風梨雨款春還。紅樓髙聳綠屏間。

虞美人壬戌迎春茶酌喜賦

雲箋待琢宜春字﹐淑气先春至。千門萬戶向陽開﹐分付前巢海燕早歸來。

吟邊景物供茶話﹐南國妝如畫。明朝花勝去年紅﹐喜見花枝人面醉東風。

﹝以上錄自張桂光筆記﹞

江城子

幃孤鳳去日初長。倚西窗﹑冷如霜。一寸春心﹐灰似爇餘香。縷縷絲絲飄不斷﹐空繞裊﹑似柔腸。夜來月色倍淒涼。對空廂﹑望紅墻。寂寂淸燈﹐難望影成雙。荷葉離披憔悴損﹐無處著﹑舊鴛鴦。﹝按﹕「荷葉離披」疑爲「荷葉離枝」﹐然未擅攺。﹞

阮郎歸

荔湖秋老日遲遲。情如斷藕絲。彎環徧繞費猜疑﹐何從得見伊。

風料峭﹐夢迷離。新寒初上衣。一日相思十二時﹐伊人應未知。

好事近

密約抵千金﹐許我明朝相見。縱使生嗔含怒﹐也般般情願。

會心原不在多言﹐一語勝千萬。若使時時相對﹐願此身長健。

采桑子

秋來乍缺階前月﹐應是難圓。倘許重圓。一夜相看勝十年。

自從三五分攜後﹐淚滿吟箋。欲寄吟箋。比似銀河隔九天。

浪淘沙

淸淚濕羅衾。舊夢難尋。添香誰與向宵深。似此回腸天不管﹐且付孤吟。

簾影自沈沈。一任塵侵。何人能爲寄靑禽。朝夕相逢猶恨少﹐何況如今。

浣溪沙五首

其一

淺掠雲鬟坐晚涼。綠羅衫底暗聞香。一回追憶一回腸。

細細湖波流乍斷﹐依依柳帶恨偏長。可憐燕子尙成雙。

其二

轉眼歡情冷似冰。西窗孤守自沈冥。惱人天色易陰晴。

怕對紅鑪思往事﹐再燃情焰待他生。兩年恩怨總難明。

其三

湖水淸波漾翠紋。一雙淸影兩難分。憐伊原是似花人。

秋色供愁初入暝﹐柳條垂老未全髡。幾時重擁鬢邊云。

其四

夜色沈沈漸滿階。如潮往事未能排。何時重得見伊來。

云是薄情輕聚散﹐心因無主費徘徊。月華空照玉人懷。

其五

新怨偏從愛極生。掬心矢日料無憑。玉人應是未分明。

曾說柔情應似水﹐只今紅淚欲成冰。華年難遣恁淒淸。

秋波媚己未元宵詩卽席寄懷羈臺舊友

銀花火樹照東溟。飄送故鄕情。懷人今夜﹐淸樽月底﹐未許同傾。

嬋娟千里空相共﹐一水自盈盈。何當攜袖﹐越王臺上﹐徧數春燈。

﹝以上錄自朱荔詩﹑李文約藏原稿﹞

菩薩蠻丁未書事

茫茫誰弔中流血﹐怨魂淒對鵝潭月。錦纜斷西風﹐淸宵檣櫓空。

鮫珠徒自擱﹐也爲人間落。此夕叩閽難﹐天髙無處攀。

卜算子丁未書事

崢嶸百尺樓﹐樓上雲霞熱。創雁驚弦欲下難﹐只向人嗚咽。

怕上最髙樓﹐忍酹中元月。江蓼秋來瑟瑟紅﹐誰辧花和血。

蝶戀花丁未書事

郭北飄風平地起。陌上繁花﹐過眼胭成紫。年少驅車憐意气﹐不辭霜刃輕身試。

如墨戰云連十里。天若有情﹐應惜無名死。腐肉憑誰供野祭﹐饑烏號客斜陽裏。

木蘭花慢西樵白雲洞

振衣千仞嶺﹐沿磴道﹑躡巖扃。對延客云舒﹐流觴水曲﹐翠綰紅亭。泠泠。碎珠萬斛﹐繞巃嵸﹑百折出山淸。蕩月鰲波細細﹐開軒墨浪盈盈。堪聽。赴壑琴聲。梯宛轉﹐玉玲瓏。趁種霧茶新﹐醅秋桂熟﹐躍澗魚赬。忘形。置身入畫﹐步逍遙﹑長嘯破蒼冥。更上倚虹髙處﹐天湖一鏡浮靑。

淸平樂惠州西湖辛酉

五湖煙水﹐顧影憐西子。南國螺妝新點翠﹐肯讓錢塘佳麗。

開奩一鏡芳華﹐千紅蕩漾朝霞。三月春生萬戶﹐微波分付誰家。

淸平樂題廣州文化公園四季名花齊放盛會

萬千紅紫﹐花訊能隨意。南國四時春旖旎﹐釀得滿庭芳气。

卅年錦繡成叢﹐新妝沈醉東風。自有人間雨露﹐未須憑仗天工。

蝶戀花黃花崗七十周年祭

天地低昂三月暮。气壯南州﹐勢挾風雷怒。慷慨小東營外路﹐不辭七尺拚彊虜。

血洗春雲開玉宇。鬱鬱長松﹐兀立迎新曙。共酹國殤傾綠醑﹐旌旗濕徧黃花雨。

浣溪沙菊展

舊惜幽花擅瘦姿。今朝霜飽萼偏肥。捲簾淸曉競丰肌。

駐景不須憑濁酒﹐經風原未損繁枝。九秋猶是艷陽時。

虞美人東湖春曉

東風一夜回新綠﹐影浸琉璃玉。彎環九曲赤欄橋﹐人在曉鶯聲裏度花朝。

桃蹊柳岸深深處﹐畫舸隨歌駐。春來湖水不曾閒﹐盡日漂紅漾翠過芳灣。

﹝以上錄自《嶺南當代詩詞選》﹞

點絳唇櫻桃小鳥

數穎嫣紅﹐宛疑南國相思子。翠禽聲細﹐顆顆傳幽意。

嬌小樊姬﹐檀口教人醉。歌扇裏。粉融脂膩。誰賦三株媚。

減字木蘭花小蝶碧桃

鳳笙吹徹﹐入夜瓊枝香正爇。倚鏡妝慵﹐恰稱瑤臺月下逢。

宿云抱粉﹐紫蝶沈酣幽夢穩。玉屑珠霏﹐肯與春紅鬥艷姿。

鵲橋仙水仙

明璫銷夢﹐瑤箏傳恨﹐望斷湘雲洛水。國香終古倩誰招﹐任飄盡﹑銅仙鉛淚。

畫翹簪玉﹐織羅舞雪﹐舊曲酒邊猶記。待修花譜補宣和﹐嘆絕世﹑孤芳能幾。

虞美人翠羽白樓

矜寒翠羽啼淸曉﹐解道幽香早。東君綴玉上苔枝﹐誰向隴頭遊子報芳時。

還珠解佩人何在﹐淸夢應難再。舊時月色恁冥蒙﹐惆悵安排詞筆待春風。

小庭花兩色牡丹

施粉研朱未易描。鏡奩初試漢宮嬌。淡妝濃抹兩妖嬈。

國色天香矜絕代﹐錦帷繡被度春宵。不須解語亦魂消。

﹝按﹕此卽浣溪沙調﹞

﹝以上錄自張濤光筆記﹞

廣州好西苑盆景

廣州好﹐盆景露華濃。酌影回波春入座﹐蟠根尺木勢參空。西苑玉蔥蘢。

﹝按﹕此卽望江南調﹞

﹝以上錄自《詩詞報》﹞

分春館集外詞一卷終

分春館集外詩

落花壬午

曉日千紅下玉臺﹐半隨流水半塵埃。消沈六代江山夢﹐寂寞三春錦繡堆。

香國光陰曾一瞬﹐情天空色悟將來。杜郎未老才華盡﹐總爲芳時帶恨回。

雜詩七首

鈿車何日出東門﹐停佇陰晴總斷魂。墜絮飄花春漸老﹐聞聲對影夢難溫。

加餐小語徒相憶﹐遂願他生且莫論。除卻茶煙燈炧外﹐更無一計遣朝曛。

待人曾慣耐春寒﹐來日相逢各自難。淒絕落花微雨外﹐與誰私憑玉闌干。

長街躞蹀雨縱橫﹐心力空拋約未成。輸與定庵先會領﹐非將此骨媚公卿。

橫塘深淺未關懷﹐親采芙蓉願尙乖。生恐入秋風物攺﹐相逢猶隔水西涯。

虛杯相待酒仍斟﹐雨送新涼直到心。猛憶昨朝相見後﹐衣香雲鬢幾低吟。

白日經行卅六回﹐飛蓬兩鬢復連腮。倘教誤入南塘道﹐當負黃金走馬才。

﹝以上錄自陳永正筆記﹞

有懷

酒餘心事萬千縷﹐日午匆匆送別時。並立葵陰人不覺﹐此情惟有兩家知。

﹝以上錄自李文約筆記﹞

病臥經年管毫盡敗乞於曲齋二首癸丑

聞道星期六﹐門多問字車。寧非書有價﹐不復食無魚。

礙夢牀虛設﹐充棚楮尙餘。齊名愧夙昔﹐病困合窮居。

禿管書難就﹐成蠅誤每多。病羸疏過肆﹐門靜足張羅。

姓字今誰識﹐文章只自阿。老來規矩厭﹐叢帖任生蛾。

題百合花畫

百合入夜開﹐人花兩相俏。月色入簾時﹐淸輝爲人照。

自題七星巖圖己未

截取蒼巖半段陰﹐竹光松影冷愔愔。孤篷染盡星湖水﹐世外仙源詎可尋。

自題淺絳山水

尺幅丹靑一抹秋﹐山容淸瘦似工愁。何時蓋頂蒼崖下﹐收拾雲煙作臥遊。

﹝以上錄自崔浩江筆記﹞

悼老畫家沈仲彊甲寅初春

沈公愛畫菊﹐日就菊相親。傲霜矜晚節﹐深會菊之神。心身如花葉﹐與菊合一人。眾謂公善畫﹐焉能舉其眞。髙標竟遺世﹐拔腳無纖塵。卻顧向東籬﹐依依空斷魂。願菊不須開﹐赭墨誰復陳。

夜話贈應新永正兩棣甲寅

吾曹出處關興替﹐奪席還須仗爾才。下筆要存千載念﹐髙林豈是十年栽。

主奴今日應能辧﹐流派幹時竟孰開。若向南天論絕業﹐不教間气委蒿萊。

子畏尊兄以其先徳靖侯先生遺稿屬題

老閱滄桑眼倍明﹐傳家一集仰豪情。故園風物歸新筆﹐盛世文章得正聲。

返棹有圖供述徳﹐托車何意浪知名。肄江間气分明在﹐鬥酒無從爲一傾。

西堂早茗讀在山堂來詩次韻卻寄語多淺率以病多思澀不能過自繩刻矣

來年髡柳尙離離﹐不爲經寒攺舊姿。入座尙憐靑到眼﹐釀春難得雨成絲。

矜才詎可輕余命﹐愴別須拚縱一厄。惆悵極天無好夢﹐所思猶在水之湄。

﹝原注﹕「惆悵」原作「何況」﹐以全篇虛辭過多﹐遂爲攺易﹐而遠不逮原意矣。﹞

江蘇館夜飲

少年得意在揚州﹐名饌初嘗獅子頭。最憶夜分歌席散﹐呼燈重上十三樓。

菊庵道兄以詩見訊走筆卻寄

君來頓覺溪山美﹐攜帶春風到索居。老去情懷誰勝此﹐薦盤粗可辦雙魚。

蘿崗卽事

瓊枝十萬簇仙臺﹐侵曉迎陽次第開。自是蘿峯春訊早﹐非關玉管夜相催。

初見早梅

催詩巖外擁花光﹐十里初梅趁艷陽。莫道嶺南慳雪色﹐霏霏玉屑卻生香。

﹝以上錄自《朱庸齋書法集》﹞

夜坐三首甲寅

七日方居末﹐何如此寂寥。燈深邀影共﹐門靜讓虫嬌。

頹墨經三宿﹐淸尊忍自澆。市閭看咫尺﹐引步總迢迢。

喧恬髙樓會﹐年時我亦曾。揮毫偏惜墨﹐借月罷張燈。

似此平生趣﹐徒教濩落增。夜深搖兀久﹐凍蝠自飛騰。

諱疾空支拄﹐人云恐未眞。寸心何所負﹐薄徳本無鄰。

蠻觸難論大﹐蟪蛄寧有春。雕虫深自愧﹐屑屑未堪陳。

題余菊庵秋澗鳴泉圖

無多著墨轉新奇﹐頗與生平性分宜。掬得寒泉浣肝肺﹐此中容我更題詩。

﹝以上錄自《南方鼓吹》﹞

別白下

摹杜師韓我未能﹐獨將詞筆傲金陵。一從賦罷南樓令﹐兀兀臺城不再登。

﹝以上錄自麥淦源藏原迹﹞

十友亭

閬苑天風接玉屏﹐江山文字見英靈。蒼茫三百年間事﹐片石誰尋十友亭。

﹝以上錄自張鎭民藏原迹﹞

金雞嶺

共酌應知共此杯﹐尙憐巾幗奮登臺。金雞振翼催正急﹐湘粵雄關叩不開。

參觀新會博物館藏陳白沙手卷

辟惡蕓香護寶藏﹐重開一卷字生香。山茅健筆今傳世﹐徧寫豪情向艷陽。

怡春招飲卽席

萬恨都從老去生﹐所哀猶有少年情。簪花側帽無人管﹐曉淚宵樽只獨傾。

蹤迹每疑今異昔﹐相思寧計醉和醒。紅妝知己今誰屬﹐深海當年浪得名。

寄懷文略學長並謝惠畫冊

聞名慳一面﹐見畫悟同門。衣缽承盧趙﹐鉤皴逼宋元。

明窗堪自遣﹐斯道共誰論。格禁空翹跂﹐神交海內存。

嶺南盆景藝術匯展口占

裁得虯枝匯畫圖﹐迎燻錦蓋翠云鋪。相看各具參天意﹐老幹矜矜勢未孤。

平山小學六十二周年校慶

老榦新枝竟茁芽﹐春風時雨沐芳華。桃蹊李陌相矜秀﹐開徧鄕園燦爛花。

﹝以上錄自李文約藏原稿﹞

風懷簡梁逸七首

坐閱情天鬢欲華﹐依然水石作生涯。何曾結習消除盡﹐慣愛春紅且養花。

桔橰聊復灌閒階﹐無復當年舊綺懷。了卻浮生多少事﹐日長淸課早安排。

桃葉桃根獨有情﹐別來一水自盈盈。此身已分無餘恨﹐更乞相親到隔生。

年年夢落郁金堂﹐影事前塵幾斷腸。地老天荒人宛在﹐獨無消息到王昌。

春朝一闋定風波﹐未譜箜篌已渡河。從此相思無處著﹐長亭南北怕經過。

秋絲猶未斷蓮根﹐老去風情敢復論。爭似放翁身未死﹐卅年畱夢沈家園。

只隔羅衣不隔心﹐可憐同夢不同衾。多情少小𨿽珍重﹐只是幽期未許尋。

﹝以上錄自梁逸藏原稿﹞

分春館集外詩一卷終

