京華慷慨竹枝詞﹝淸﹞吾廬孺序端﹕蓋聞詞之詠也﹐柳枝之外﹐更有竹枝﹐寓情之餘﹐尙能諧俗。原以國風𨿽在﹐雅頌三百已亡﹐而世態或多滑稽﹐尋常皆是。僕奉閒人﹐詩無佳句﹐未嘗問俗﹐曷敢爲詞﹖今春風鶴滿天﹐四郊多壘﹐撫膺三嘆﹐慷慨生焉。於是運龍蛇於掌上﹐抒壘塊於胸中﹐曾未逾春﹐率成百首。𨿽彥和入袋﹐不敢必炙口於國門﹔而方朔揮毫﹐或無妨解頤於朝市。至格韻出入﹐意旨偏激﹐則又大雅之所客﹐抑亦鄙人之所希明教者爾。宣統庚戌序人力車短小輕盈制自靈﹐人人都喜便中乘。自由平等空談說﹐不向身前問弟兄。學生攘利欺名此一肩﹐如今世界總須官。也曾靑紫場中去﹐多少紛華誤少年。志士髙談雄辯驚四筵﹐吐囑歐風醉欲顚。博去功名心便死﹐算來不值一文錢。大老老大江山多大老﹐老姦大憝徧人間。問君大老名何取﹖第一功名不愛錢。編者注﹕大憝﹐大姦惡的意思。鼠疫城狐社鼠說當年﹐幾代余腥一舉殲。史簡四千翻閱畢﹐皇恩直越漢唐先。議員輕車疾馬走燕京﹐天下興亡在此行。只爲个中滋味好﹐大家所以負蒼生。帝國統一黨洛陽紙上談經濟﹐宣武城南記姓名。又是一年芳艸綠﹐諸兄何以答升平﹖國民當兵納稅是當然﹐何必要求分外權。國有一錢民一血﹐犬羊牛馬有誰憐﹖東三省代表興仁赴義先天下﹐著足鞭先世所難。不料中原人意足﹐窮途都唱大刀還。巡警市巷通衢自指揮﹐提刀策馬走如飛。閭閻守望憑誰助﹖都在朱門隊隊圍。禦史畢竟靑雲猶有路﹐不妨雌伏在朝陽。杏村去後無消息﹐曾記京華有二楊。外務部猶冀功髙曹利用﹐誰言心似張邦昌。勛名直越史彌遠﹐忠愛何如石敬瑭﹗靑雲閣靑雲閣上客常滿﹐靑雲閣下馬如飛。一路靑雲閒到此﹐管他人事幾芳菲﹗翰林途窮日暮已分明﹐曾記當年稽古榮。可惜而今翻立憲﹐十年宰相誤畱名。中國李完用平生志在齊馮道﹐且把江山供談笑。遼東易得好黃金﹐試問誰知幾百兆﹗小班都來飽飯黃昏後﹐誰憶江山白日斜﹖商女不知亡國恨﹐城南猶唱後庭花。碩學通儒杜欽谷永嗟何在﹐殷浩劉鉉負盛名。到底功名非學問﹐讀書種子奠凋零。預算持籌握算法西歐﹐錢谷薄書細展猷。惟是漏卮與中飽﹐無人能預此支收。前發彈冠相慶一時新﹐海內同風有幾人﹖最是當僧又還俗﹐一身變化兩層身。各部院錄事辛勤十載弄錐刀﹐多少蕭曹話此朝。莫怨孔方兄不便﹐年來日日賦《離騷》。孝廉方正國維仲父空空說﹐方正於今不孝廉。聞道還須風日夕﹐添名先進四知錢。康梁每依北斗憶京華﹐西望長安不見家。一臥滄江驚歲晚﹐杜鵑不是故鄕花﹗空中飛艇奇情妙制博髙名﹐墨巧羲經無此靈。堪笑海軍談甲午﹐空中少卻是飛艇。油飾鋪面丹楹刻舟滿春城﹐爲博徳儲一笑逢。今日徳儲歸去也﹐問君何事更花紅﹖火車入門下馬气如虹﹐永遠山長處處通。更有花車如錦閣﹐專門載去富家翁。小說嫏嬛處處映人眸﹐說部叢書不勝收。爲問流行何種快﹖裙裾脂粉最相投。農工試驗場春秋佳日遇新晴﹐公卿士女盡出城。京中到底多蠅蚋﹐消夏無如卐字亭。報律攝伏摘姦面面羅﹐無端搦管起風波。公卿畢竟威權厚﹐未若金科玉律何。文官新利器東洋法政到中原﹐惹得人人想做官。最是可兒新利器﹐功名值得幾文錢﹗東三省陪都丰沛鬱蔥籠﹐唐家河北漢關中。許多完用持籌便﹐勁把山河暗送迎。教育普及專門總比普通先﹐學校年來到處添。等到人人識字日﹐還須二萬幾千年。貴冑學堂

而今貴冑列專科﹐功課平均嫖賭多。最有驚人可傳事﹐也能唱得幾軍歌。馬車駟馬髙車意气橫﹐飄風暴雨路中行。從來權勢都如此﹐傾軋蒼生總不停。鴉片廢約歐風美雨恨迢迢﹐五十年災一旦消。孰似英商與外部﹐各人心事最難調。桐檜並傳圖人事迢迢迹象眞﹐桐心檜相自相親。李全蹤迹究何在﹖國賊更名不姓秦。立憲九年家國夜漫漫﹐片紙飛來薄海歡。一樣興亡都是夢﹐好畱眞僞與人看。行動自由行動於今說自由﹐歐鄰美土復何尢﹖請看一品當朝者﹐屠戮人民似馬牛。皖北人相食不見流民鄭俠圖﹐實官捐害到當塗。向來人命如兒戲﹐赤野靑苗慘不如。溫生嬴非仇非恨亦非名﹐擒賊擒王惜未能。滿目陸沈天下事﹐勞君枉次做荊卿。新內閣東風飛燕莫相催﹐萬喚千呼始出來。忍把江山孤注擲﹐當年荊棘是誰栽﹖政府大臣天下興亡在眼中﹐雍容揖讓古賢同。半閒堂上鬥蟋蟀﹐忍令君王淚染紅。中央集權興亡輕重不相牽﹐且集鈞權且集錢。未必眞心扶社稷﹐蒼生顚沛總年年﹗國民軍江東子弟動蠻云﹐渭北山河壯玉門。十萬貔貅齊拍手﹐金風鐵雨護中原。敢死黨不爲恩榮不爲仇﹐目空四海气橫秋。問君那得狂如許﹖笑指燕云十六州。賣國賊焦滇正法督亢圖今異國收﹐恨無奇貨覓封侯。東風回首休相怨﹐竊國何如去竊鉤﹗片馬銅山鐵壁動雄關﹐電信籌邊日往還。天瘴也能攔得住﹐不教胡馬度陰山﹗學堂人材國運兩相維﹐到處學堂盡解頤。管理生徒和教習﹐求分求利太離奇。華僑頻年指日返中華﹐泛宅浮家一水遮。飄泊異鄕爲異客﹐人人流淚在天涯。四國借款債務何年脫債權﹖一家告貸四家擔。東洋利益原均等﹐費盡吹灰也枉然。廣東督署被焚事不驚人死不休﹐溫贏剛落大刀頭。祝融也有中原恨﹐風火煙雲徧廣州。新官制平時腦滿腸肥慣﹐覆雨翻雲總未知。一紙飛來攔不住﹐許多歡喜許多悲。防家賊天下於今盜賊多﹐數人無若眾人何﹗保全大老眞經濟﹐普及人間警察科。六國飯店海外珍奇費客猜﹐兩洋風味一家開。外朋座上無多少﹐紅頂花翎日日來。打球房五陵年少喜權奇﹐酒後茶餘日午時。房內興髙來搏打﹐主人還代計雄雌。香場風吹名字滿城香﹐簇簇爭遊是此場。最是新正風月節﹐迷離滿眼斗新裝。自來水城北方塘一鑑開﹐千萬龍蛇地下排。問渠那得淸如許﹖謂有源頭活水來。弼徳院桑楡景暮更何歸﹖嘗徧風塵戀棧違。豈合此身居此地﹐妨賢屍祿自知非。八旗生計當年紫气指遼東﹐武帝旌旗在眼中。三百年來一剎那﹐日雲暮矣更途窮。維新守舊褒衣博帶登云履﹐狹袖蜂腰學楚宮。一樣爲官兼爲利﹐各人心路不能同。升官發財讀書入學莫徘徊﹐可以升官又發財。禽獸衣冠天下徧﹐人人都向此中來。外國使館楚館秦樓徧帝京﹐蒙塵問鼎幾回驚。江山自昔非兒戲﹐賠了夫人又折兵。鐘鼓樓暮鼓晨鐘不斷敲﹐婆心苦口總徒勞。滿城人競功名熱﹐猶向迷津亂渡橋。自治劣監刁生可若何﹖於今好事也多磨。一朝集款成功去﹐土芥泥濘到處多。電話十叩柴扉九不開﹐千呼萬喚始出來。諸君莫笑唐詩巧﹐電綫而今爲發財。大淸銀行銀行櫃裏卻無金﹐底事難言直到今。一易監督虧一次﹐知人知面不知心。修鉛筆刀爲官原不必圖書﹐大道生財向正途。一寸鉛刀猶有用﹐削成多少筆頭奴﹗運動會飛揚活潑是靑年﹐捷足先登各競前。恐怕將來到官場﹐無援無勢更無錢。飯局自笑生平爲口忙﹐朝朝事業總荒唐。許多世上辛酸味﹐都在車塵馬足旁。戲園管弦髀鼓一樓中﹐怪怪奇奇總毋同。曲罷不知人在否﹖餘音嘹亮尙飄空。償外債外債尋常行處有﹐重重疊疊上瑤臺。江山二百餘年事﹐不信東風喚不回﹗炸彈一團飛火亂蓬蓬﹐驀地燒天驀地空。大地從今多事了﹐電光霹靂也邀功。臨時會上奏公益先將私益圖﹐臨時會有也如無。分明封奏畱中矣﹐塗飾人民耳目乎﹖實官捐子孫萬世有金湯﹐貪吏爲之固不妨。惟是本錢須用足﹐自然源遠益流長。憲政籌備一个衙門一紙箋﹐明知籌備是雲煙。最好而今年限縮﹐將來諸事可遷延。蘇寶寶傾國傾城禍水深﹐歧王宮裏最傷心。只因誤識林和靖﹐惹得時人說到今。利益均沾異姓同居生意彊﹐東洋美味大家嘗。分羹染指公平事﹐得商量處漫商量。海牙保合會保合寰瀛在海牙﹐三年一次國西槎。來人莫問和平事﹐金風淚雨徧天涯﹗候補道中華土大物叢茸﹐江北江南到處逢。二十年來出產貨﹐道員應占第一宗。電報千山萬壑赴京門﹐不失人兮不失言。尢便好官訂暗碼﹐个中托囑最溫存。模稜派橫看成嶺側成峯﹐遠近髙低各不同。不識廬山眞面目﹐只緣身在此山中。編者注﹕詩本蘇東坡句﹐作者借來諷諭當時官場的騎墻派。每逢社會大變革之際﹐總是有這類人。瓜分傳聞海內傳聞處處同﹐外人閒事最通融。流言且莫深相信﹐自有鈞樞轉運工。銅幣順正康乾貨已終﹐同光嘉道更咸豐。相傳幣制而今攺﹐中國錢刀外國銅。監督財政銀行查賬最通行﹐外債何年可肅淸﹖洋人恐怕官難信﹐也是當然一片情。電燈大地茫茫日暮時﹐魯陽指日日仍馳。菩提揭起千方火﹐指點人間過客癡。散沙蒼茫傷國又傷家﹐五萬萬人如散沙。莫謂散沙如齏粉﹐沙心鐵石不能加﹗編者注﹕沙心鐵石﹐言百姓堅彊不可辱。婁夫大地山河盡臭腥﹐無人援手肅中庭。朝朝理出漧淨土﹐何事中原猶未淸﹖汽笛

天外飛來風鶴聲﹐人間聽慣不須驚。晨鐘暮鼓差相似﹐城裏黃粱總未醒。吉林大火新督指日到關東﹐滿眼虧空處處同。合省官員愁不了﹐一宵煙火一天風。不負責任一統江山向太平﹐公家責任自分明。如何政府能擔任﹖閣制從權且署名。鐵路國有政策掌上羅紋聚米成﹐中原官道自縱橫。無人指破其中隱﹐半是權姦盜盛名。

咨議局聯合會南去北來休便休﹐趑趄首鼠不勝愁。人民未負諸君望﹐諸君茹吐擇剛柔。天足會腳根不定欲何之﹖一失足爲千古譏。莫向女兒身上看﹐最無把握是須眉。浙江搶米蒼生饑餓最堪哀﹐政府徧通要電來。無論是良還是匪﹐大員籠統叫革排。北京社會山外靑山樓外樓﹐西湖歌舞幾時休﹖暖風燻得遊人醉﹐直把杭州作汴州﹗﹝《京華慷慨竹枝詞》﹞作者簡介﹕吾廬孺﹐河北淸河人。

