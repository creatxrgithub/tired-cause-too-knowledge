一落索月下風前花畔﹐此情不淺。欲畱風月守花枝﹐卻不道﹑而今遠。檣外鷺飛沙晚﹐煙斜雨短。靑山只管一重重﹐向東下﹑遮人眼。

七娘子山屏霧帳玲瓏碧。更綺窗﹑臨水新涼入。雨短煙長﹐柳橋蕭瑟。這番一日涼一日。離多綠鬢多時白。這離情﹑不似而今惜。云外長安﹐斜暉脈脈。西風吹夢來無迹。

七娘子月光波影寒相向。借團團﹑與做長壕樣。此老南樓﹐風流可想。殷勤冰彩隨人上。欲同次道傾家釀。有兵廚﹑玉碗金波漲。云外歸鴻﹐煙中飛槳。五湖秋興心先往。

八節長歡名滿人間。記黃金殿﹐舊賜淸閒。才髙鸚鵡賦﹐風檁惠文冠。濤波何處試蛟鱷﹐到白頭﹑猶守溪山。且做龔黃樣度﹐畱與人看。桃溪柳曲陰圓。離唱斷﹑旌旗卻捲春還。襦胯寄餘溫﹐雙石畔﹑惟聞吏膽長寒。詩翁去﹐誰細繞﹑屈曲闌干。從今後﹑南來幽夢﹐應隨月度云端。

八節長歡澤國秋深。繡楹天近﹐坐久魂淸。溪山繞尊酒﹐雲霧浥衣襟。餘霞孤雁送愁眼﹐寄寒閨﹑一點離心。杜老兩峯秀處﹐短髮疏巾。佳人爲折寒英。羅袖濕﹑眞珠露冷鈿金。幽艷爲誰妍﹐東癰下﹑卻教醉倒淵明。君但飲﹐莫覤他﹑落日蕪城。從教夜﹑龍山淸月﹐端的便解畱人。

上林春令蝴蝶初翻簾繡。萬玉女﹑齊回舞袖。落花飛絮蒙蒙﹐長憶著﹑灞橋別後。穠香斗帳自永漏。任滿地﹑月深云厚。夜寒不近流蘇﹐只憐他﹑後庭梅瘦。

於飛樂水邊山﹐雲畔水﹐新出煙林。送秋來﹑雙檜寒陰。檜堂寒﹐香霧碧﹐簾箔淸深。放衙隱幾﹐誰知共﹑雲水無心。望西園﹐飛蓋夜﹐月到淸尊。爲詩翁﹑露冷風淸。退紅裙﹐云碧袖﹐花艸爭春。勸翁彊飲﹐莫孤負﹑風月畱人。

於飛樂記瞢騰。濃睡裏﹐一片行雲。未多時﹑夢破云驚。聽轆轤﹐聲斷也﹐井底銀瓶。不如羅帶﹐等閒便﹑結得同心。系畫船﹐楊柳岸﹐曉月亭亭。記陽關﹑斷韻殘聲。被西風﹐吹玉枕﹐酒魄還淸。有些言語﹐獨自个﹑說與誰聽。

於飛樂並梅兄﹐雙蝶子﹐煙縷衫輕。鳳凰釵﹑繚繞香雲。淡梳妝﹐口得恁﹐雪膩酥勻。揉春撚就﹐更是他﹑花與精神。黛尖低﹐桃萼破﹐微笑輕顰。早做成﹑役夢勞魂。好風前﹐佳月下﹐莫忘行人。扁舟去也﹐沒个事﹑多樣離情。

小重山碧瓦朱甍紫翠深。玻鑗屏障裏﹐錦爲城。子胥英爽海濤橫。玉堂人﹐於此勸春耕。五月政當成。巖廊將去路﹐肯畱行。江山雄勝爲公傾。公惜醉﹐春月若爲情。

小重山﹝上闕疑有誤﹞誰勸東風臘裏來。不知天待雪﹐惱江梅。東郊寒色尙徘徊。雙彩燕﹐飛傍堆。玉冷曉妝臺。宜春金縷字﹐拂香腮。紅羅先繡踏靑鞋。春猶淺﹐花信更須催。

小重山門外東風糝玉塵。曲房花气藹﹐博山春。小槽珠滴桂椒芬。梅蕊綻﹐誰共醉中聞。睡起靜無人。曲屏橫遠翠﹐錦爲鄰。十年舊事夢加新。紅珊枕﹐猶暖楚峯云。

小重山鶴舞靑靑雪裏松。冰開龜在藻﹐綠蒙茸。一成不記蕊珠宮。蟠桃熟﹐應待幾東風。玉酒紫金鐘。非煙羅幕暖﹐寶燻穠。贈君春色臘寒中。君畱取﹐長伴臉邊紅。

天香進止詳華﹐文章爾雅﹐金鑾恩異羣彥。塵斷銀臺﹐天低鰲禁﹐最是玉皇香案。燕公視艸﹐星斗動﹑昭回云漢。對罷宵分﹐又是金蓮﹐燭引歸院。年來偃藩江畔。賴湖山﹑慰公心眼。碧瓦千家﹐少借﹐◇襦餘暖。黃气珠庭漸滿。望紅日﹑長安殊不遠。緩轡端門﹐靑春未晚。

少年遊遙山雪气入疏簾。羅幕曉寒添。愛日騰波﹐朝霞入戶﹐一綫過冰檐。綠尊香嫩蒲萄暖﹐滿酌破冬嚴。庭下早梅﹐己含芳意﹐春近瘦枝南。

水調歌頭九金增宋重﹐八玉變秦餘。千年淸浸﹐洗淨河洛出圖書。一段升平光景﹐不但五星循軌﹐萬點共連珠。垂衣本神聖﹐補衮妙工夫。朝元去﹐鏘環佩﹐冷云衢。芝房雅奏﹐儀鳳矯首聽笙竽。天近黃麾仗曉﹐春早紅鑾扇暖﹐遲日上金鋪。萬歲南山色﹐不老對唐虞。

水調歌頭金馬空故事﹐方朔漫多端。三千牘在﹐玉殿何日賜淸閒。難戀長安鐘漏﹐誰借靑雲欬唾﹐拂袖且東還。笑殺長纓使﹐復轉出秦關。吾道在﹐𨿽不遇﹐面何慚。雒陽年少﹐髙論難與絳侯談。官貴暫饒先手﹐曦盡艸頭秋露﹐掩鼻出東山。且飽鯨魚膾﹐風月過江南。

水調歌頭謝安涵雅量﹐叔夜賦剛腸。淸宵假寐﹐應笑長孺臥淮陽。盡徹東平屏障﹐不廢南樓談詠﹐宴寢自凝香。庭下一抔土﹐煩避赤帷裳。雙石健﹐含古色﹐照新堂。百年喬木陰下﹐僵立兩蛟蒼。目送千山爽气﹐簾卷一城風月﹐杖履合彷徉。他日蛾眉秀﹐相望隔明光。

玉樓春西風吹冷沈香篆﹐門掩小晴紅葉院。臥看黃菊送重陽﹐露重煙寒花未偏。衰翁病怯琉璃簟﹐日日愁侵霜鬢短。一杯菊葉小雲團﹐滿眼蕭蕭松竹晚。

玉樓春今朝何以爲公壽﹐極貴長年公素有。庭階不乏長芝蘭﹐少翁又是廷臣右。三能粲粲依魁秀﹐八柱巍巍蟠地厚。皇家卜冊萬斯年﹐年光長轉洪鈞手。

玉樓春當日嶺頭相見處﹐玉骨冰肌元淡佇。近來因甚要濃妝﹐不管滿城桃杏妒。酒暈臉霞春暗度﹐認是東皇偏管顧。生羅衣褪爲誰羞﹐香冷燻鑪都不覷。

玉樓春泥銀四壁盤蝸篆﹐明月一庭秋滿院。不知陶菊總開無﹐但見杜苔新雨徧。去年醉倒云爲簟﹐未盡百壺驚日短。小云今夜伴牢愁﹐好在鳳凰春未晚。

玉樓春三衢太守文章伯﹐七月政成如戲劇。坐中欬唾落珠璣﹐筆下神明飛霹靂。才髙莫恨溪山窄﹐且與燕公添秀發。風流前輩漸無多﹐好在魏公門下客。

玉樓春一年滴盡蓮花漏﹐碧井酴酥沈凍酒。曉寒料峭尙欺人﹐春態苗條先到柳。佳人重勸千長壽﹐柏葉椒花芬翠袖。醉鄕深處少相知﹐只與東君偏故舊。

玉樓春蕊珠宮裏三千女﹐滴粉爲春塵不住。月華冷處欲迎人﹐七里香風生滿路。一枝誰寄長安去﹐想得韶光能幾許。醉翁滿眼玉玲瓏﹐直到煙空云盡處。

玉樓春小園半夜東風轉﹐吹皺冰池雲母面。曉披閶闔見朝陽﹐知向碧階添幾綫。小煙弄柳晴先暖﹐殘雪禁梅香尙淺。殷勤洗拂舊東君﹐多少韶華聊借看。

玉樓春長安回首空雲霧﹐春夢覺來無覓處。冷煙寒雨又黃昏﹐數盡一堤楊柳樹。楚山照眼靑無數﹐淮口潮生催曉渡。西風吹面立蒼茫﹐欲寄此情無雁去。

玉樓春一春花事今宵了﹐點檢落紅都已少。阿誰追路問東君﹐只有靑靑河畔艸。尊前不信韶華老﹐酒意妝光相借好。檐前暮雨亦多倩﹐未做朝云容易曉。

玉樓春我公兩器兼文武﹐談笑嚴廊無治古。紅顏綠發已官髙﹐赤舄繡裳今仲父。我欲形容無妙語﹐頌穆淸風須吉甫。望公聊比泰山云﹐歲歲年年天下雨。

玉樓春壓玉爲漿麟作朒﹐珠樹瓊葩長不謝。翠簾繡暖燕歸來﹐寶鴨花香蜂上下。沙堤佩馬催公駕﹐月白風淸天不夜。重來赫赫照巖廊﹐不動堂堂凝太華。

生查子鱸蟹正肥時﹐煙雨新涼日。露蕊郁金黃﹐雲液蒲萄碧。此日古爲佳﹐此醉君寧惜。髙掛水精簾﹐盡放秋光入。

生查子日照小窗紗﹐風動重簾繡。寶炷暮云迷﹐曲沼睛漪皺。煙暖柳醒松﹐雪盡梅淸瘦。恰是可憐時﹐好似花穠後。

生查子釵上燕猶寒﹐勝裏紅偏小。恰有爾多春﹐不許羣花笑。酒麵粉酥融﹐香袖金泥罩。芳意已潛通﹐殘雪猶相照。

生查子春晚出山城﹐落日行江岸。人不共潮來﹐香亦臨風散。花謝小妝殘﹐鶯困淸歌斷。行雨夢魂消﹐飛絮心情亂。

生查子花地錦斑殘﹐月箔波淩亂。斗鴨玉欄旁﹐撲獸金鑪畔。小醉柰春何﹐輕夢催雲散。卻步蕙欄中﹐應被鴛鴦見。

如夢令深苑重調弦管﹐不覺銀臺燭短。相對有金波﹐天畔杯中都滿。人遠﹐人遠﹐醉倚欄桿玉冷﹝爲何不押韻﹖疑有誤﹞。

西江月花下春藏五馬﹐松間風落雙鳧。兵廚玉帳捲酃湖﹐人醉碧雲欲暮。歸去聊登文石﹐翺翔但是天衢。雅歌誰解繼投壺﹐桃李無言滿路。

西江月煙雨半藏楊柳﹐風光初到桃花。玉人細細酌流霞﹐醉裏將春畱下。柳畔鴛鴦作伴﹐花邊蝴蝶爲家。醉翁醉裏也隨他﹐月在柳橋花榭。

西江月雨後夾衣初冷﹐霜前細菊渾斑。觚稜淸月繡團環﹐萬里長安秋晚。槽下內家玉滴﹐盤中江國金丸。春容著面作微殷﹐燭影紅搖醉眼。

西江月席上芙蓉待暖﹐花間騕褭還嘶。勸君不醉且無歸﹐歸去因誰惜醉。湯點缾心未老﹐乳堆殘面初肥。畱連能得幾多時﹐兩腋淸風喚起。

更漏子玉狻猊﹐金葉暖﹐馥馥香雲不斷。長下著﹐繡簾重﹐怕隨花信風。傍薔薇﹐搖露點﹐衣潤得香長遠。雙枕鳳﹐一衾鸞﹐柳煙花霧間。

更漏子綠窗寒﹐淸漏短﹐帳底沈香火暖。殘燭暗﹐小屏彎﹐雲峯遮夢還。那些愁﹐推不去﹐分付一檐寒雨。檐外竹﹐試秋聲﹐空庭鶴喚人。

更漏子柳藏煙﹐云漏日﹐寒滿雕盤玉食。風捲旆﹐水搖天﹐魚龍挾彩船。水邊人﹐波面樂﹐太守與民同樂。春好處﹐總隨軒﹐花中誰狀元。

阮郎歸映階芳艸淨無塵﹐新晴隔柳陰。綠絲步障碧茸茵﹐遮藏欲盡春。寒未了﹐酒須深﹐殘花無處尋。年來陪盡惜春心﹐閒愁漸不禁。

阮郎歸雨餘煙艸弄春柔﹐芳郊翠欲流。暖風時轉柳花球﹐晴光爛不收。紅盡處﹐綠新稠﹐穠華只暫畱。卻應畱下等閒愁﹐令人雙鬢秋。

夜行船寒滿一衾誰共。夜沈沈﹑醉魂朦松。兩呼煙喚付淒涼﹐又不成﹑那些好夢。明日煙江◇暝曚。扁舟系﹑一行螮◇。季鷹生事水彌漫﹐過鱸船﹑再三目送。

夜行船弄水餘英溪畔。綺羅香﹑日遲風慢。桃花春浸一篙深﹐畫橋東﹑柳低煙遠。漲綠流紅空滿眼。倚蘭繞﹑舊愁無限。莫把鴛鴦驚飛去﹐要歌時﹑少低檀板。

夜遊宮長記勞君送遠。柳煙重﹑桃花波暖。花外溪城望不見。古槐邊﹐故人稀﹐秋鬢晚。我有淩霄伴。在何處﹑山寒云亂。何不隨君弄淸淺。見伊時﹐話陽春﹐山數點。

武陵春維嶽分公英特气﹐萬丈拂長虹。丙魏蕭曹總下風﹐千載友夔龍。寶燻嫋翠昏簾繡﹐嘉頌佩紳同。不用黃精掃鬢中﹐元是黑頭翁。

武陵春城上落梅風料峭﹐寒馥逼淸尊。爽興天教屬使君﹐雪意壓歌云。插帽殷羅金縷細﹐燕燕早隨人。畱取笙歌直到明﹐蓮漏已催春。

武陵春迎得春來聞好語﹐賀燕立簾鉤。轉蕙風光柳弄柔﹐喜气與春遊。萬錢珍鼎期公飯﹐天字壽畱侯。文物升平速置郵﹐江左屬風流。

武陵春銀浦流云初度月﹐空碧掛團團。照夜珠胎貝闕寒﹐光彩滿長安。春風爲拂新沙路﹐珂馬款天關。篆印金窠紅屈盤﹐嵬◇押千官。

武陵春風過冰檐環佩響﹐宿霧在華茵。剩落瑤花襯月明﹐嫌怕有纖塵。鳳口銜燈金炫轉﹐人醉覺寒輕。但得凊光解照人﹐不負五更春。

武陵春春在前村梅雪裏﹐一夜到千門。玉佩瓊琚下冷云﹐銀界見東君。桃花髻暖雙飛燕﹐金字巧宜春。寂莫溪橋柳弄晴﹐老也探花人。

河滿子急兩初收珠點﹐雲峯巉絕天半。轆轤金井捲甘冽﹐簾外翠陰遮徧。波翻水精重簾﹐秋在琉璃雙簟。漏永流花緩緩﹐未放崦嵫晼晚。紅荷綠芰暮天好﹐小宴水亭風館。云亂香噴寶鴨﹐月冷釵橫玉燕。

雨中花寒浸東傾不定﹐更柰櫓聲催緊。堤樹朧明孤月上﹐暗淡移船影。舊事十年愁未醒﹐漸老可禁離恨。今夜誰知風露裏﹐目斷雲空盡。

雨中花池上山寒欲霧﹐竹暗小窗低戶。數點秋聲侵短夢﹐檐下芭蕉雨。白酒浮蛆雞啄黍﹐問陶令﹑幾時歸去。溪月嶺雲紅蓼岸﹐總是思量處。

靑玉案芙蕖花上蒙蒙雨。又冷落﹑池塘暮。何處風來搖碧戶。捲簾凝望﹐淡煙疏柳﹐翡翠穿花去。玉京人去無由駐。恁獨坐﹑憑欄處。試問綠窗秋到否。可人今夜﹐新涼一枕﹐無計相分付。

靑玉案玉嬰初有排云分。向晚色﹑娟娟靜。秋入風枝淸不盡。月和粉露﹐徘徊孤映﹐獨夜扶疏影。子猷風調全相稱。是彼此﹑無凡韻。玉勒前頭花柳近。水邊石上﹐冷依煙雨﹐時有幽人問。

靑玉案玉人爲我殷勤醉。向醉裏﹑添姿媚。偏著冠兒釵欲墜。桃花气暖﹐露濃煙重﹐不自禁春意。綠楡陰下東行水。漸漸近﹑淒涼地。明月侵牀愁不唾。眉兒喫皺﹐爲誰無語﹐閣住陽關淚。

靑玉案今宵月好來同看。月未落﹑人還散。把手畱連簾畔。含羞和恨轉嬌盼。恁花映春風面。相思不用寬釧金。也不用﹑多情似玉燕。問取嬋娟學長遠。不必淸光夜夜見。但莫負﹑團圓願。

南歌子暮霰寒依樹﹐嬌云冷傍人。江南誰寄一枝春。何似瓏璁十里﹑更無塵。雨萼胭脂淡﹐香須蝶子輕。碧山歸路小橋橫。誰見暗香今夜﹑月瓏明。

南歌子庭下新生月﹐憑君把酒看。不須直待素團團。恰似那人眉樣﹑秀彎環。冷射鴛鴦瓦﹐淸欺翡翠簾。樹枝煙竹小橋寒。漸見風吹疏影﹑過欄桿。

南歌子綠暗藏城市﹐淸香撲酒尊。淡煙疏雨冷黃昏。零落酴醾花片﹑損春痕。潤入笙簫膩﹐春於笑語溫。更深不鎖醉鄕門。先迫歌聲畱住﹑欲歸云。

相見歡十年湖海扁舟﹐幾多愁。白髮靑燈今夜﹑不宜秋。中庭樹﹐空階雨﹐思悠悠。寂寞一生心事﹑五更頭。

剔銀燈簾下風光自足﹐春到席間屏曲。瑤甕酥融﹐羽觴蟻鬧﹐花映酃湖寒綠。汨羅愁獨。又何似﹑紅圍翠簇。聚散悲歡箭速﹐不易一杯相屬。頻剔銀燈﹐別聽牙板﹐尙有龍膏堪續。羅燻繡馥。錦瑟畔﹑低迷醉玉。

浪淘沙深院繡簾垂﹐前日春歸。畫橋楊柳弄煙霏。池面東風先解凍﹐龜上漣漪。酒瀲玉東西﹐香暖狻猊。速山郁秀入雙眉。待看碧桃花爛漫﹐春日遲遲。

破子酒美﹐從酒貴﹐濯錦江邊花滿地。鷫◇換得文君醉﹐暖和一團春意。怕將醒眼看浮世﹐不換云芽雪水。花好﹐怕花老﹐暖日和風將養到。東君須願長年少﹐圖不看花艸艸。西園一點紅猶小﹐早被蜂兒知道。

秦樓月薔薇折﹐一懷秀影花和月。花和月﹐著人濃似﹐粉香酥色。綠陰垂幕簾波疊﹐微風過竹涼吹髮。涼吹髮﹐無人分付﹐這些時節。

粉蝶兒雪徧梅花﹐素光都共奇絕。到窗前﹑認君時節。下重幃﹐香篆冷﹐蘭膏明滅。夢悠揚﹐空繞斷雲殘月。沈郎帶寬﹐同心放開重結。褪羅衣﹑楚腰一撚。正春風﹐新著摸﹐花花葉葉。粉蝶兒﹐這回共花同活。

偏地花白玉欄邊自凝佇。滿枝頭﹑彩雲雕霧。甚芳菲﹑繡得成團﹐砌合出﹑韶華好處。暖風前﹑一笑盈盈﹐吐檀心﹑向誰分付。莫與他﹑西子精神﹐不枉了﹑東君雨露。

惜分飛山轉沙回江聲小﹐望盡冷煙衰艸。夢斷瑤臺曉﹐楚云何處英英好。古寺黃昏人悄悄﹐簾捲寒堂月到。不會思量了﹐素光看盡桐陰少。

惜分飛淚濕欄桿花著露﹐愁到眉峯碧聚。此恨平分取﹐更無言語空相覷。短雨殘雲無意緒﹐寂寞朝朝暮暮。今夜山深處﹐斷魂分付潮回去。

惜分飛花影低徊簾幕捲﹐慣了雙來燕燕。驚散雕欄晚﹐雨昏煙重垂楊院。云斷月斜紅燭短﹐望斷眞个望斷。情寄梅花點﹐趁風吹過樓南畔。

惜分飛﹝下闕似有誤﹞恰則心頭托托地﹐放下了日多縈系。別恨還容易﹐袖痕猶有年時淚。滿滿頻斟乞求醉﹐且要時閒忘記。明日劉郎起﹐馬蹄去便三千里。

淸平樂九重寒少﹐煙暖丰瑤艸。金井碧梧雛鳳矯﹐南極人來最老。衣冠遠換裘氈﹐徳隨和气蟬連。萬里同開壽域﹐一年三秀芝田。

淸平樂重芳疊秀﹐風約仙云皺。椿不爭年松與壽﹐共出皇家忠孝。仁深枯冷皆蒙﹐托根不倚東風。日照恩光萬里﹐暖生塞艸叢中。

淸平樂鏤煙翦霧﹐◇鞢無層數。苜蓿靑深煩雪兔﹐引到祥華開處。仙人手翳朝陽﹐淸都絳闕相將。來覆東封翠輦﹐好遮化日舒長。

淸平樂九莖爲壽﹐千葉前無有。葉葉年年看不朽﹐天與君王意厚。君恩雨露無邊﹐玉筵暖接非煙。馬向華山烽冷﹐人安艸亦千年。

淸平樂絳河千歲﹐一照升平事。萬里靑銅開碧霽﹐俯見南山晚翠。紺寒不翅湘酃鄠﹐淸於練靜江澄。流向萬年觴裏﹐玉波可但如澠。

淸平樂銀河秋浪﹐遙出昆侖上。忽變澄瀾添碧漲﹐可道升平無象。黃雲濁霧初開﹐榮光休气徘徊。試覓當時五老﹐金泥玉檢將來。

淸平樂天連翠瀲﹐九折玻璃軟。回抱金堤淸宛轉﹐疑共蓬萊淸淺。吾君欲濟如何﹐唐虞風順無多。自有松丹檜楫﹐一帆三代同波。

淸平樂娟娟月滿﹐冉冉梅花暖。春意初長寒力淺﹐漸擬芳菲滿眼。當時吉夢重重﹐間生天子三公。付與人間桃李﹐年年管領春風。

淸平樂瀛洲春酒﹐滿酌公眉壽。日照沙堤春傍柳﹐恩暖朝天衮繡。東君著意丁寧﹐芳酸先許梅英。要就升平滋味﹐待公來進君羹。

淸平樂雪餘寒退﹐惟有靑松在。春不加榮寒不悴﹐用捨如公都耐。流肪磊硌龜蛇﹐會畱紅日西斜。欲助我公壽骨﹐蟠桃等見開花。

淸平樂流光電急﹐又過書云日。舊是天津花下客﹐老對山靑水碧。而今轉惜年華﹐遲陽爲暖西斜。試問東君音信﹐曉寒猶壓梅花。

淸平樂雲峯秀疊﹐露冷琉璃葉。北畔娑羅花弄雪﹐香度小橋澹月。與君踏月尋花﹐玉人雙捧流霞。吸盡杯中花月﹐仙風相送還家。

淸平樂東風桂影﹐低拂姮娥鏡。鏡裏妝寒酥粉瑩﹐越恁十分端正。素光行處隨人﹐柳邊照見靑春。一片笙蕭何處﹐花陰定有遺簪。

淸平樂曲房靑瑣﹐淺笑櫻桃破。睡起三竿紅日過﹐冷了沈香殘火。東風偏管伊家﹐剩教那與穠華。誰送一懷春思﹐玉臺燕拂菱花。

淸平樂杏花時候﹐庭下雙梅瘦。天上流霞凝碧袖﹐起舞與君爲壽。兩橋風月同來﹐東堂且沒塵埃。煙艇何時重理﹐更憑峯月相催。

淸平樂蘭堂燈灺﹐春入流蘇夜。衣褪輕紅聞水麝﹐云重寶釵未卸。知君不柰情何﹐時時慢轉橫波。一餉花柔柳困﹐枕前特地春多。

淸平樂風搖灺燼﹐吹下桃花影。醉倒碧鋪眠碎錦﹐誰伴香迷酒凝。少年不解孤春﹐年來減盡春心。猶下繡簾遮定﹐不教風雨侵淩。

淸平樂桃夭杏好﹐似筒人人好。淡抹胭脂眉不掃﹐笑裏知春占了。此情沒个人知﹐燈前子細看伊。恰似云屏半醉﹐不言不語多時。

淸平樂杯深莫厭﹐彊看桃花面。記約陽和初一綫﹐便恁芳菲滿眼。明年春色重來﹐東堂花爲誰開。我在蘆花深處﹐釣磯雨綠莓苔。

淸平樂錦屏夜夜﹐繡被燻蘭麝。帳捲芙蓉長不下﹐垂盡銀臺蠟灺。臉痕微著流霞﹐瞢騰越恁穠華。破睡半殘妝粉﹐月隨雪到梅花。

最髙樓微雨過﹐深院芰荷中。香冉冉﹐繡重重。玉人共倚欄桿角﹐月華猶在小池東。人人懷﹐吹鬢影﹐可憐風。分散去﹑輕如雲興夢﹐剩下了﹑許多風與月﹐侵枕簟﹐冷簾櫳。副能小睡還驚覺﹐略成輕醉早醒松。仗行雲﹐將此恨﹐到眉峯。

最髙樓新睡起﹐燻過繡羅衣。梳洗了﹐百般宜。東風澹蕩垂楊院﹐一春心事有誰知。苦畱人﹐嬌不盡﹐曲眉低。漫良夜﹑月圓空好意﹐恐落花﹑流水終寄恨﹐悲歡往往相隨。鳳臺癡望雙雙羽﹐髙唐愁著夢回時。又爭如﹐遵大路﹐合逢伊。

散餘霞墻頭花◇寒猶噤﹐放銹簾晝靜。簾外時有蜂兒﹐趁楊花不定。欄桿又還獨憑﹐念翠低眉暈。春夢枉惱人腸﹐更厭厭酒病。

減字木蘭花暖風吹雪﹐洗盡碧階今夜月。試覓雲英﹐更就藍橋借月明。從教不借﹐自有使君家不夜。誰道由天﹐光景隨人特地妍。

減字木蘭花曾教風月﹐催促花邊煙棹發。不管花開﹐月白風淸始肯來。旣來且住﹐風月閒尋秋好處。收取淒淸﹐暖日欄桿助夢吟。

減字木蘭花小橋秀絕﹐露濕芙蕖花上月。月下人人﹐花樣精神月樣淸。誰言見慣﹐到了司空情不慢。丞相瞠無﹐若不瞠時醉倩扶。

絳都春餘寒尙峭﹐早鳳沼凍開﹐芝田春到。茂對誕期﹐天與公春向廟廊。元功開物爭春妙。付與穠華多少。召還和气﹐拂開霽色﹐未妨談笑。縹緲。五云亂處﹐種雕菇向熟﹐碧挑猶小。雨露在門﹐光彩充閭烏亦好。寶燻郁霧城南道。天自錫公難老。看公身任安危﹐二十四考。

菩薩蠻玉卮細酌流霞濕﹐金釵翠袖勤畱客。行色小梅殘﹐官橋楊柳寒。賜環宣室夜﹐看落金蓮灺。人記海聽康﹐流風秀水旁。

菩薩蠻端端正正人如月﹐孜孜媚媚花如頰。花月不如人﹐眉眉眼眼春。沈香添小炷﹐共挹燻鑪語。香解著人衣﹐君心蝴蝶飛。

菩薩蠻含章檐下眉如月﹐融酥和粉描疏雪。杭杏莫爭春﹐淩風臺畔人。如今千萬樹﹐零亂孤村雨。和雨滴瑤觴﹐歸來肌骨香。

菩薩蠻淡煙琉雨東蘺曉﹐菊團淒露眞珠小。靑蕊抱寒枝﹐因誰特故遲。曾是騷人盼﹐羞做茱萸伴。揉破郁金黃﹐與君些子香。

菩薩蠻溪山不盡知多少﹐遙鋒秀疊寒波渺。攜酒上髙臺﹐與君開壯懷。枉做悲秋賦﹐醉後悲何處。白髮幾黃花﹐官裘付酒家。

菩薩蠻春潮曾送離魂去﹐春山曾見傷離處。老去不堪愁﹐憑欄看水流。東風畱不住﹐一夜檐前雨。明日覓春痕﹐紅疏桃杏村。

菩薩蠻雲山沁綠殘眉淺﹐垂揚睡起腰肢軟。不見玉妝臺﹐飛花將夢來。行雲何事惡﹐雨透羅衣薄。不忍濕殘春﹐黃鶯啼向人。

菩薩蠻當時學舞鈞天部﹐驚鴻吹下江湖去。家住百花橋﹐何郎偏興嬌。杏粱塵拂面﹐牙板聞鶯燕。勸客玉梨花﹐月侵釵燕斜。

訴衷情花陰柳影映簾櫳﹐羅幕繡重重。行雲自隨語燕﹐回雪趁驚鴻。銀字歇﹐玉杯空﹐蕙煙中。桃花髻暖﹐杏葉眉彎﹐一片春風。

訴衷情短疏縈綠象牀低﹐玉鴨度香遲。微雲淡著河漢﹐涼過碧梧枝。秋韻起﹐月陰移﹐下簾時。人間天上﹐一樣風光﹐我與君知。

感皇恩兩歲撫邦人﹐曾無恩意。別後何人更相記。題輿玉樹﹐愧與兼葭相倚。殷勤猶念我﹐同吟醉。畫舸相追﹐孤城已閉。不道扁舟口云外。夜分月冷﹐一段波平風細。憶君淸興滿﹐無由寄。

感皇恩綠水小河亭﹐朱欄碧甃。江月娟娟上髙柳。畫樓縹緲﹐盡掛窗紗簾繡。月明知我意﹐來相就。銀字吹笙﹐金貂取酒。小小微風弄襟袖。寶燻濃炷﹐人共博山煙瘦。露涼釵燕冷﹐更深後。

感皇恩多病酒尊疏﹐飲少輒醉。年少銜杯追記。無多酌我﹐醉倒阿誰扶起。滿懷明月冷﹐鑪煙細。云漢𨿽髙﹐風波無際。何似歸來醉鄕裏。玻璃江上﹐滿載春光花气。蒲萄仙浪軟﹐迷紅翠。

虞美人遊人莫笑東園小﹐莫問花多少。一枝半朵惱人腸。無限姿姿媚媚﹑倚斜陽。二分春去知何處﹐賴是無風雨。更將繡幕密遮花。任是東風急性﹑不由他。

虞美人百花趕定東君去﹐知與花何處。陽春但更買花栽。畱住蜂兒蝶子﹑等君來。翠輕綠嫩庭陰好﹐醉便眠芳艸。春波如酒不曾空。誰見東堂日日﹑自春風。

虞美人柳枝卻學腰肢嫋﹐好似江東小。春風吹綠上眉峯。秀色欲流不斷﹑眼波融。檐前月上燈花墮﹐風遞餘香過。小歡雲散已難收。到處冷煙寒雨﹑爲君愁。

滿庭芳爍石炎曦﹐過雲急雨﹐院落槐午陰淸。藕花開徧﹐綠細一池萍。槽下眞珠澑澑﹐龍團破﹑河朔餘酲。欄桿外﹐梧桐葉底﹐金井轆轤聲。盈盈。開霧帳﹐珊瑚連枕﹐雲母圍屏。對肌膚冰雪﹐自有涼生。翠袖風回畫扇﹐拂香篆﹑虯尾斜橫。北窗晚﹐娟娟靜色﹐竹影上簾旌。

滿庭芳馬絡靑絲﹐障開紅錦﹐小晴初斷香塵。芳醪滿截﹐持燭有佳人。飛蓋西園午夜﹐花梢冷﹑雲月朧明。折還惜﹐畱花伴月﹐占定可憐春。佳人。爭插帽﹐已殘芳樹﹐猶綴餘英。任紅辭香散﹐蝶恨峯瞠。醉也和春戴去﹐深院落﹑初馥鑪燻。玉臺畔﹐未教卸了﹐畱映晚妝新。

漁家傲年少莫尋潛玉老﹐無才無藝煩君笑。暖過茅檐霜日曉。休起早﹐竹間盡日無人到。別徑小峯孤碧峭﹐曲溝淺浸淸繞。此老相看情不少。渾忘了﹐渾教忘了長安道。

漁家傲恰則小庵貪睡著﹐不知風撼梅花落。一點兒春吹去卻。香約略﹐黃蜂猶抱紅酥萼。繞徧寒枝添索寞﹐卻穿竹徑隨孤鶴。守定微官眞个錯。從今莫﹐從今莫負雲山約。

漁家傲鬢底靑春畱不住﹐功名薄似風前絮。何似甕頭春沒數。都占取﹐只消一紙長門賦。寒日半窗桑柘暮﹐倚欄目送繁云去。卻欲載書尋舊路。煙深處﹐杏花菖葉耕春雨。

蝶戀花聞說君家傳窈窕。秀色天眞﹐更奪丹靑妙。細意端相都總好﹐春愁春媚生顰笑。瓊玉胸前金鳳小。那得殷勤﹐細托琵琶道。十二峯雲遮醉倒﹐華燈翠帳花相照。

蝶戀花江接寒溪家已近。想見秋來﹐松菊荒三徑。目送吳山秋色盡﹐星星卻入雙蓬鬢。鳧短鶴長眞个定。勛業來遲﹐不用頻看鏡。懶出問人人不問﹐綠尊倒盡橫書枕。

蝶戀花相見江南情不少。爾許多時﹐怪得無消耗。淡日暖云句引到﹐欄桿寂寞憐春小。宮面可忺勻畫了。粉瘦酥寒﹐一段天眞好。喚起玉兒嬌睡覺﹐半山殘月南枝曉。

蝶戀花紅杏梢頭寒食雨。燕子泥新﹐不住飛來去。行傍柳陰聞好語﹐鶯兒穿過黃金縷。桑落酒寒杯懶舉。總被多情﹐做得無情緒。春過二分能幾許﹐銀臺新火重簾幕。

蝶戀花三疊欄桿鋪碧甃。小雨新晴﹐才過淸明後。初見花王披衮繡﹐嬌云瑞日明春晝。彩女朝眞天質秀。寶髻微偏﹐風捲霞衣縐。莫道東君情最厚﹐韶光半在東堂手。

蝶戀花紅影斑斑吹錦片。露葉煙梢﹐寒月娟娟滿。更起繞庭行百徧﹐無人只有棲鶯見。覓个簿情心對換。愁緒偏長﹐不信春宵短。正是碧雲音信斷﹐半衾猶賴香燻暖。

蝶戀花城上春云低閣雨。漸覺春隨﹐一片花飛去。素頸圓吭鶯燕語﹐不妨緩緩歌金縷。墮紀頹綱公已舉。但見淸風﹐蕭瑟隨談緒。借寇假饒天不許﹐未須忙遣韶華暮。

蝶戀花花裏傳觴飛羽過。漸覺金槽﹐月缺圓龍破。素手轉羅酥作顆﹐鵝溪雪絹云腴墮。七殘能醒千日臥。扶起瑤山﹐嫌怕香塵涴。醉色輕松畱不可﹐淸風停待些時過。

蝶戀花不雨不晴秋气味。酒病秋懷﹐不做醒松地。初換夾衣圍翠被﹐薔薇水潤衙香膩。旋折秋英餐露蕊。金縷蚪團﹐更試康王水。幽夢不來尋小睡﹐無言劃盡屏山翠。

調笑城月﹐冷羅襪。郎睡不知鸞帳揭。香淒翠被燈明滅。花困釵枝時節。河橋楊柳催行色﹐愁黛有人描得。

調笑香歇﹐袂紅黦。記立河嬌花自折。隼旟紺幰城西闕。教妾驚鴻回雪。銅駝春夢空愁絕﹐云破碧江流月。

調笑無力﹐倚瑤瑟。罷舞霓裳今幾日。樓空雨小春寒逼。鈿暈羅衫煙色。簾前歸燕看人立﹐卻趁落花飛入。

調笑釵冷﹐鬢云晚。羅袖拂人花气暖。風流公子來應遠。半椅瑤琴羞懶。云寒曰暮天微霰﹐無處不堪腸斷。

調笑憔悴﹐何郎地。密寄軟綃三尺淚。傳心語眼郎應記。翠袖猶芬仙桂。願郎學做蝴蝶子﹐去去來來花裏。

調笑何處﹐長安路。不記墻東花拂樹。瑤琴理罷霓裳譜。依舊月窗風戶。薄情年少加飛絮﹐夢逐玉環西衣。

調笑芳艸﹐恨春老。自是尋春來不早。落花風起紅多。記得一枝春小。綠陰靑子空相惱﹐此恨平生懷抱。

調笑相望﹐楚江上。縈水繚云聞妙唱。龍沙醉眼看花浪。正要風將月傍。云車瑤佩成惆悵﹐衰柳白須相向。

踏莎行﹝下闕第三句似少一字﹞天質嬋娟﹐妝光蕩漾。禦酥做出花模樣。夭桃繁杏本妖妍﹐文鴛彩鳳能偎傍。艾綠濃香﹐鵝黃新釀。云淸切歌聲上。夜寒不近繡芙蓉﹐醉中祗覺春相向。

踏莎行映竹幽妍﹐臨池娟靚。芳苞先暖香初娠。南枝微弄雪精神﹐東君早寄春音信。奔月仙標﹐乘煙遠韻。玉臺粉點和酥凝。從來淸瘦可禁寒﹐爲誰早把霞衣褪。

踏莎行粟玉玲瓏﹐雍酥浮動。芳跗染得胭脂重。風前蘭麝作香寒﹐枝頭煙雪和春凍。蜂翅初開﹐蜜房香弄。佳人寒睡愁和夢。鵝黃衫子莤羅裙﹐風流不與江梅共。

踏莎行景泮冰檐﹐情回瑤艸。副能守得春來到。管曾獨自索春憐﹐而今覷著東風笑。粉凝酥寒﹐云房睡覺。胭脂也不添些小。天眞要與此花爭﹐是伊占得春多少。

踏莎行撥雪尋春﹐燒燈續晝。暗香院落梅開後。無端夜色欲遮春﹐天教月上官橋柳。花市無塵﹐朱門如繡。嬌雲瑞霧籠星斗。沈香火冷小妝殘﹐半衾輕夢濃如酒。

踏莎行階影紅遲﹐柳苞黃徧。纖雲弄日陰晴半。重簾不捲篆香橫﹐小花初破春叢淺。鳳繡猶重﹐鴨鑪長暖。屏山翠入江南遠。醉夢輕短枕閒敧﹐綠窗窈窕風光轉。

踏莎行芳气霏微﹐薄衣料峭。何人正倚桃花笑。流紅不出武陵溪﹐這回空與春風到。尊俎全稀﹐風情終較。安仁老也誰知道。碧雲無信失秦樓﹐舊時明月猶相照。

踏莎行碧樹陰圓﹐綠階露滿。金波瀲灩堆瑤盞。行雲會事不飛來﹐長空一片琉璃淺。玉燕釵寒﹐藕絲袖冷。只應未倚欄桿偏。隨人全不似嬋娟﹐桂花影裏年年見。

醉花陰檀板一聲鶯起速。山影穿疏木。人在翠陰中﹐欲覓殘春﹐春在屏風曲。勸君對客杯須覆。燈照瀛洲綠。西去玉堂深﹐魄冷魂淸﹐獨引金蓮燭。

醉花陰金葉猶溫香未歇。塵定歌初徹。暖透薄羅衣﹐一霎淸風﹐人映團團月。持杯試聽畱春闋。此个情腸別。分付與鶯鶯﹐勸取東君﹐停待芳菲節。

憶秦娥醉醉﹐醉擊珊瑚碎。花花﹐先借春光與酒家。夜寒我醉誰扶我﹐應抱瑤琴臥。淸淸﹐攬月吟風不用人。

憶秦娥夜夜﹐夜了花朝也。連忙﹐指點銀瓶索酒嘗。明朝花落知多少﹐莫把殘紅掃。愁人﹐一片花飛減卻春。

謁金門燈霧裏﹐老去昔遊不記。月似舊時人不似﹐小樓何處是。歸臥晚香翠被﹐玉酒著人小醉。欲睡先來都不睡﹐此情那恁地。

燭影搖紅一畝淸陰﹐半天瀟灑松窗午。牀頭秋色小屏山﹐碧帳垂煙縷。枕畔風搖綠戶。喚人醒﹑不教夢去。可憐恰到﹐瘦石寒泉﹐冷云幽處。

燭影搖紅老景蕭條﹐送君歸去添淒斷。贈君明月滿前溪﹐直到西湖畔。門掩綠苔應徧。爲黃花﹑頻開醉眼。橘奴無恙﹐蝶子相迎﹐寒窗日短。

燭影搖紅鬢綠飄蕭﹐漫郎已是靑雲晚。古槐陰外小欄桿﹐不負看山眼。此意悠悠無限。有雲山﹑知人醉懶。他年尋我﹐水邊月底﹐一蓑煙短。

臨江仙古寺長廊淸夜美﹐風松煙檜蕭然。石欄桿外上疏簾。過雲閒窈窕﹐斜月靜嬋娟。獨自徘徊無个事﹐瑤琴試奏流泉。曲終誰見枕琴眠。香殘虯尾細﹐燈暗玉虫偏。

臨江仙聞道長安燈夜好﹐雕輪寶馬如雲。蓬萊淸淺對斛稜。玉皇開碧落﹐銀界失黃昏。誰見江南憔悴客﹐端憂懶步芳塵。小屏風畔冷香凝。酒濃春入夢﹐窗破月尋人。

臨江仙莫恨那回容易別﹐不妨久遠情腸。爲人畱下舊風光。花枝長好在﹐馥馥十年香。便是舊時簾外月﹐卻來小檻低窗。朦朧影裏淡梳妝。相看如夢寐﹐回首乍思量。

點絳唇髙柳橫斜﹐冷光淩亂搖疏翠。露荷珠綴﹐照見鴛鴦睡。﹝下闕缺。﹞

點絳唇柏葉春醅﹐爲君親酌玻璃琖。玉蕭牙管﹐人意如春暖。鬢綠長畱﹐不使韶華晚。春無限﹐碧桃花畔﹐笑看蓬萊淺。

點絳唇手撫歸鴻﹐坐臨煙雨連旌潤。气淸天近﹐云日溫闌楯。壓玉浮金﹐一醉畱靑鬢。風光勝﹐淡妝人靚﹐眉黛生秋暈。

點絳唇何處君家﹐蟠桃花下瑤池畔。日遲煙暖﹐占得春長遠。幾見花開﹐一任年光換。今年見﹐明年重見﹐春色如人面。

點絳唇秀嶺寒靑﹐冷泉淩亂催秋意。配環聲裏﹐無限眞珠碎。嘆我平生﹐識盡閒滋味。來閒地﹐爲君一醉﹐萬事浮雲外。

點絳唇小院重簾﹐那回來處花相向。遲遲一餉﹐記得春模樣。昨夜月明﹐應照芙蓉帳。空凝望﹐蜂勞蝶攘﹐誰在花枝上。

點絳唇繡嶺橫秋﹐玉螭吹暑迎涼气。碧崖流水﹐流入春蔥裏。半倚朱弦﹐微嚲連環珥。通深意﹐月明風細﹐分付知音耳。

鵲橋仙紅摧綠到﹐鶯愁蝶怨﹐滿院落花風緊。醉鄕好夢恰瞢騰﹐又冷落﹑一成吹醒。柔紅不耐﹐暗香猶好﹐覷著翻成不忍。春心減盡眼長閒﹐更肯被﹑遊絲牽引。

鵲橋仙水精簾外﹐沈香欄畔﹐新下紅油畫幕。百花何處避芳塵﹐便獨自﹑將春占卻。月華淡淡﹐夜寒森森﹐猶把紅燈照著。醉時從醉不歸家﹐賢守定﹑不教冷落。

驀山溪雪空氈徑﹐撲撲憐飛絮。柔弱不勝春﹐任東風﹑吹來吹去。墻陰苑外﹐一片落誰家﹐葉依依﹐煙鬱鬱﹐依舊加張緒。那人拈得﹐吹向釵頭住。不定卻飛揚﹐滿眼前﹑攪人情愫。蜂兒蝶子﹐教得越輕狂﹐隔斜陽﹐點芳艸﹐斷送靑春暮。

驀山溪東堂先曉﹐簾掛扶桑暖。畫舫寄江湖﹐倚小樓﹑心隨望遠。水邊竹畔﹐石瘦蘚花寒﹐秀陰遮﹐潛玉夢﹐鶴下漁磯晚。藏花小塢﹐蝶徑深深見。彩筆賦陽春﹐看藻思﹑飄飄雲半。煙拖仙翠﹐和月冷西窗﹐玻璃琖﹐葡萄酒﹐旋落酴醾片。

驀山溪嬋娟不老﹐依舊東風面。華燭下珠軿﹐盛寒裏﹑春光一片。不教暮景﹐也似每常來﹐水精宮﹐銀色界﹐今夜分明見。碧街加水﹐人影花淩亂。誰在柳陰中﹐小妝寒﹑落梅數點。詩翁獨倚﹐十二玉欄桿﹐露蒙蒙﹐云冉冉﹐千嶂琉璃淺。

驀山溪梅花初謝﹐雪後寒微峭。誰送一城春﹐綺羅香﹑風光窈窕。插花走馬﹐天近寶鞭寒﹐金波上﹐玉輪邊﹐不是紅塵道。玻璃山畔﹐夜色無由到。深下水晶簾﹐擁嚴妝﹑鉛華相照。珠樓緲緲﹐人月兩嬋娟﹐尊前月﹐月中人﹐相見年年好。

攤聲浣溪沙日照門前千萬峯﹐晴飆先掃凍雲空。誰作素濤翻玉手﹐小團龍。定國精明過少壯﹐次公煩碎本雍容。聽訟陰中苔自綠﹐舞衣紅。

攤聲浣溪沙日轉堂陰一綫添﹐使君和气作春妍。祗有北山輕帶雪﹐見丰年。殘月夜來收不盡﹐行雲早起更畱連。急剪垂楊迎秀色﹐到窗前。

攤聲浣溪沙雨色流香繞坐中﹐映階疏竹一叢叢。不柰晚來蕭瑟意﹐子猷風。瀲灩滿傾金鑿落﹐淋漓從濕繡芵蓉。吸盡百川天上去﹐看長虹。

浣溪沙碧霧朦朧郁寶燻﹐和風容曳舞簾旌。花間千騎兩朱輪。金馬天材文作錦﹐玉堂仙骨气如冰。湖山何似使君淸。

浣溪沙竹送秋聲入小窗﹐香迷夜色暗牙牀。小屏風掩燭花長。雁過故人無信息﹐酒醒殘夢寄淒涼。畫橋露月冷鴛鴦。

浣溪沙會向瑤臺月下逢﹐爲誰回首矮墻東。春風吹酒退殘紅。庾嶺殷勤通遠信﹐梅家瀟灑有仙風。晚香都在玉杯中。

浣溪沙謝女淸吟壓郢樓﹐樓前風轉柳花球。學成舞態卻多羞。半落瓊瑤天又惜﹐稍浸桃李蝶應愁。酒家先當翠云裘。

浣溪沙小圃韶光不待邀﹐早通消耗與含桃。晚來芳意半寒梢。含笑不言春淡淡﹐試妝未偏雨蕭蕭。東家小女可憐嬌。

浣溪沙日照遮檐繡鳳凰﹐博山金暖一簾香。尊前光景爲君長。不信臘寒雕鬢影﹐漸勻春意土妝光。梅花長共占年芳。

浣溪沙花市東風捲笑聲﹐柳溪人影亂於云。梅花何處暗香聞。露濕翠云裘上月﹐燭搖紅錦帳前春。瑤臺有路漸無塵。

浣溪沙月樣嬋娟雪樣淸﹐索彊先占百花春。於中燭底好精神。多恨肌膚元自瘦﹐半殘妝粉不忺勻。十分全似那人人。

浣溪沙水北煙寒雪似梅﹐水南梅鬧雪千堆。月明南北兩瑤臺。云近恰如天上坐﹐魂淸疑向斗邊來。梅花多處載春回。

浣溪沙小雨初收蝶做團﹐和風輕拂燕泥乾。秋千院落落花寒。莫對淸尊追往事﹐更催新火續餘歡。一春心緒倚欄桿。

浣溪沙魏紫姚黃欲占春﹐不教桃杏見淸明。殘紅吹盡恰才晴。芳艸池塘新漲綠﹐官橋楊柳半拖靑。秋千院落管弦聲。

浣溪沙晚色寒淸入四檐﹐梧桐冷碧到疏簾。小花未了燭花偏。瑤甕孛堆春這里﹐錦屏屈曲夢誰邊。燻籠香暖索衣添。

浣溪沙碧浸澄沙上下天﹐曲堤疏柳短長煙。月明不待十分圓。鑿落末空牙板鬧﹐欄桿久憑夾衣寒。嬋娟薄幸冷相看。

浣溪沙碧戶朱窗小洞房﹐玉醅新壓嫩鵝黃。半靑橙子可憐香。風露滿簾淸似水﹐笙簫一片醉爲鄕。芙蓉繡冷夜初長。

浣溪沙松菊秋來好在無﹐寄聲猿鶴莫情疏。淵明不老久踟躕。打鼓楓林誰作社﹐枕溪茅屋憶吾廬。去年醉倒倩人扶。

浣溪沙本是靑門學灌園﹐生涯渾在亂山前。一犁春雨種瓜田。別後倩雲遮鶴帳﹐來時和月寄漁船。旁人莫做長官看。

浣溪沙晚色輕涼入畫船﹐雲峯飛盡玉爲天。疏飆自爲月褰簾。細酌流霞君且住﹐更深風月更淸妍。爲誰淒斷小橋邊。

浣溪沙錦裏無端無素書﹐長安秋晚憶家無。故人來此尙踟躕。舊事殷勤休忘了﹐老來淒斷惡消除。小樓雪夜記當初。

浣溪沙記得山翁往少年﹐靑樓一笑萬金錢。寶鞍逐月玉鞭寒。老對凍醪畱客話﹐醉爬短髮枕書眠。伴人松雨隔疏簾。

浣溪沙煙柳風蒲冉冉斜﹐小窗不用著簾遮。載將山影轉灣沙。略彴斷時分岸色﹐蜻蜓立處過汀花。此情此水共天涯。

浣溪沙蕙炷猶燻百和穠﹐蘭膏正爛五枝紅。風流雲散太匆匆。仙艸已添君勝爽﹐醉鄕肯爲我從容。剩風殘月小庭空。

浣溪沙銀字笙簫小小童﹐梁州吹過柳橋風。阿誰勸我玉杯空。小醉徑須眠錦瑟﹐夜歸不用照紗籠。畫船簾捲月明中。

浣溪沙灩灩金波暖做春﹐疏疏煙柳瘦於人。柳邊半醉不勝情。未解畫船畱待月﹐緩歌金縷細畱云。將云帶月入東門。

浣溪沙蠟燭花中月滿窗﹐楚梅初試壽陽妝。麒麟爲脯玉爲漿。花影燭光相動蕩﹐抱持春色入金觴。鴨鑪從冷醉魂香。

殢人嬌雪做屏風﹐花爲行帳。屏帳裏﹑見春模樣。小晴未了﹐輕陰一餉。酒到處﹑恰如把春拈上。官柳黃輕﹐河堤綠漲。花多處﹑少停蘭槳。雪邊花際﹐平蕪疊幛。這一段﹑淒涼爲誰悵望。

殢人嬌短棹猶停﹐寸心先往。說歸期﹑換做的當。夕陽下地﹐重城遠樣。風露冷﹑髙樓誤伊等望。今夜孤村﹐月明怎向。依還是﹑夢回繡幌。遠山想象。秋波蕩漾。明夜裏﹑與伊畫著眉上。

