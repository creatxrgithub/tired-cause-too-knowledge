夢窗稿﹝南宋﹞吳文英

卷一

瑣窗寒無射商﹐俗名越調﹐犯中呂宮﹐又犯正宮玉蘭紺縷堆云﹐淸腮潤玉﹐汜人初見。蠻腥未洗﹐海客一懷淒惋。渺徵槎﹑去乘閬風﹐占香上國幽心展。�遺芳掩色﹐眞姿凝澹﹐返魂騷畹。一盼﹐千金換。又笑伴鴟夷﹐共歸吳苑。離煙恨水﹐夢杳南天秋晚。比來時﹑瘦肌更銷﹐冷燻沁骨悲鄕遠。最傷情﹑送客咸陽﹐佩結西風怨。

尉遲杯夾鐘商﹐俗名雙調賦楊公小蓬萊垂楊徑。洞鑰啟﹐時見流鶯迎。涓涓暗谷流紅﹐應有緗桃千頃。臨池笑靨﹐春色滿﹑銅華弄妝影。記年時﹑試酒湖陰﹐褪花曾采新杏。蛛窗繡网玄經﹐才石硯開奩﹐雨潤雲凝。小小蓬萊香一掬﹐愁不到﹑朱嬌翠靚。淸尊伴﹑人閒永日﹐斷琴和﹑棋聲竹露冷。笑從前﹑醉臥紅塵﹐不知仙在人境。

渡江云三犯中呂商﹐俗名小石調西湖淸明羞紅顰淺恨﹐晚風未落﹐片繡點重茵。舊堤分燕尾﹐桂棹輕鷗﹐寶勒倚殘云。千絲怨碧﹐漸路入﹑仙鄔迷津。腸漫回﹐隔花時見﹐背面楚腰身。逡巡。題門惆悵﹐墮履牽縈﹐數幽期難準。還始覺﹑畱情緣眼﹐寬帶因春。明朝事與孤煙冷﹐做滿湖﹑風雨愁人。山黛暝﹐塵波澹綠無痕。

三部樂黃鐘商﹐俗名大石調賦姜石帚漁隱江鶂初飛﹐蕩萬里素云﹐際空如沐。詠情吟思﹐不在秦箏金屋。夜湖上﹑明月蘆花﹐傍釣蓑夢遠﹐句淸敲玉。翠罌汲曉﹐欸乃一聲秋曲。越裝片篷障雨﹐瘦半竿渭水﹐鷺汀幽宿。那知暖袍挾錦﹐低簾籠燭。鼓春波﹑載花萬斛。帆鬣轉﹑銀河可掬。風定浪息﹐蒼茫外﹑天浸寒綠。

霜葉飛黃鐘商重九斷煙離緒﹐關心事﹐斜陽紅隱霜樹。半壺秋水薦黃花﹐香噀西風雨。縱玉勒﹑輕飛迅羽。淒涼誰弔荒臺古。記醉蹋南屏﹐彩扇咽﹑寒蟬倦夢﹐不知蠻素。聊對舊節傳杯﹐塵箋蠹管﹐斷闋經歲慵賦。小蟾斜影轉東籬﹐夜冷殘蛩語。早白髮﹑緣愁萬縷。驚飆從捲烏紗去。漫細將﹑茱萸看﹐但約明年﹐翠微髙處。

瑞鶴仙林鐘羽﹐俗名髙平調

淚荷拋碎璧﹐正漏雲篩雨﹐斜捎窗隙。林聲怨秋色。對小山不疊﹐寸眉愁碧。涼欺岸幘。暮砧催﹑銀屏翦尺。最無聊﹑燕去堂空﹐舊幕暗塵羅額。行客。西園有分﹐斷柳淒花﹐似曾相識。西風破屐。林下路﹐水邊石。念寒蛩殘夢﹐歸鴻心事﹐那聽江村夜笛。看雪飛﹑蘋底蘆梢﹐未如鬢白。

瑞鶴仙林鐘羽﹐俗名髙平調晴絲牽緒亂﹐對滄江斜日﹐花飛人遠。垂楊暗吳苑。正旗亭煙冷﹐河橋風暖﹐蘭情蕙盼。惹相思﹑春根酒畔。又爭知﹑吟骨縈銷﹐漸把舊衫重翦。淒斷。流紅千浪﹐缺月孤樓﹐總難畱燕。歌塵凝扇。待憑信﹐拌分鈿。試挑燈欲寫﹐還依不忍﹐箋幅偸和淚捲。寄殘云﹑剩雨蓬萊﹐也應夢見。

瑞鶴仙林鐘羽﹐俗名髙平調贈絲鞋莊生藕心抽瑩繭。引翠鍼行處﹐冰花成片。金門從回輦。兩玉鳧飛上﹐繡絨塵軟。絲絇侍宴。曳天香﹑春風宛轉。傍星辰﹑直上無聲﹐緩躡素雲歸晚。奇踐。平康徳意﹐醉踏香泥﹐潤紅沾綫。良工詫見。吳蠶唾﹐海沈楦。任眞珠裝綴﹐春申客屨﹐今日風流霧散。待宣供﹑禹步宸遊﹐退朝燕殿。

瑞鶴仙林鐘羽﹐俗名髙平調丙午重九亂雲生古嶠。記舊遊惟怕﹐秋光不早。人生斷腸艸。嘆如今搖落﹐暗驚懷抱。誰臨晚眺。吹臺髙﹑霜歌縹緲。想西風﹑此處畱情﹐肯著故人衰帽。聞道。萸香西市﹐酒熟東鄰﹐浣花人老。金鞭騕褭。追吟賦﹐倩年少。想重來新雁﹐傷心湖上﹐銷減紅深翠窈。小樓寒﹑睡起無聊﹐半簾晚照。

瑞鶴仙林鐘羽﹐俗名髙平調壽史雲麓記年時茂苑。正畫堂凝香﹐璇奎初煥。天邊歲華轉。向九重春近﹐仙桃傳宴。銀罌翠管。寶香飛﹑蓬萊小殿。荷玉皇﹑恩重千秋﹐翠麓峻齊云漢。須看。鴻飛髙處﹐地闊天寬﹐弋人空羨。梅淸水暖。茗溪上﹐幾吟捲。算金門聽漏﹐玉墀班早﹐贏得風霜滿面。總不如﹑綠野身安﹐鏡中未晚。

瑞鶴仙林鐘羽﹐俗名髙平調癸卯歲壽方蕙巖寺簿轆轤春又轉﹐記旋艸新詞﹐江頭憑雁。乘槎上銀漢。想車塵才踏﹐東華紅軟。何時賜見。漏聲移﹑深宮夜半。問蒓鱸﹑今幾西風﹐未覺歲華遲晚。一片。丹心白髮﹐露滴研朱﹐雅陪淸宴。班回柳院。蒲團底﹐小禪觀。望罘罳明月﹐初圓此夕﹐應共嬋娟茂苑。願年年﹑玉兔長生﹐聳秋井幹。

瑞鶴仙林鐘羽﹐俗名髙平調餞郎糾曹之嚴陵分韻得直字夜寒吳館窄。漸酒闌燭暗﹐猶分香澤。輕帆展爲翮。送髙鴻飛過﹐長安南陌。漁磯舊迹。有陳蕃﹑虛牀掛壁。掩庭扉﹐蛛网黏花﹐細艸靜搖春碧。還憶。洛陽年少﹐風露秋檠﹐歲華如昔。長吟墮幘。暮潮送﹐富春客。算玉堂不染﹐梅花淸夢﹐宮漏聲中夜直。正逋仙﹑淸瘦黃昏﹐幾時覓得。

瑞鶴仙林鐘羽﹐俗名髙平調贈道女陳華山內夫人彩雲棲翡翠。聽鳳笙吹下﹐飛軿天際。晴霞翦輕袂。澹春姿雪態﹐寒梅淸泚。東皇有意。旋安排﹑闌干十二。早不知﹑爲雨爲雲﹐盡日建章門閉。堪比。紅綃纖素﹐紫燕輕盈﹐內家標致。遊仙舊事。星斗下﹐夜香裏。�華峯��﹐紙屏橫幅﹐春色長供午睡。更醉乘﹑玉井秋風﹐采花弄水。

滿江紅夷則宮﹐俗名仙呂宮澱山湖雲气樓臺﹐分一派﹑滄浪翠蓬。開小景﹐玉盆寒浸﹐巧石盤松。風送流花時過岸﹐浪搖晴練欲飛空。算鮫宮﹑祗隔一紅塵﹐無路通。神女駕﹐淩曉風﹐明月佩﹐響丁東。對兩蛾猶鎖﹐怨綠煙中。秋色未教飛盡雁﹐夕陽長是墜疏鐘。又一聲﹑欸乃過前巖﹐移釣篷。

滿江紅夷則宮﹐俗名仙呂宮甲辰歲盤門外寓居過重午結束蕭仙﹐嘯梁鬼﹑依還未滅。荒城外﹑無聊閒看﹐野煙一抹。梅子未黃愁夜雨﹐橊花不見簪秋雪。又重羅﹑紅字寫香詞﹐年時節。簾底事﹐憑燕說。合歡縷﹐雙條脫。自香消紅臂﹐舊情都別。湘水離魂菇葉怨﹐揚州無夢銅華闕。倩臥簫﹑吹裂晚天云﹐看新月。

解連環夷則商﹐俗名商調

暮檐涼薄。疑淸風動竹﹐故人來邈。漸夜久﹑閒引流螢﹐弄微照素懷﹐暗呈纖白。夢遠雙成﹐鳳笙杳﹑玉繩西落。掩綀帷倦入﹐又惹舊愁﹐汗香闌角。銀缾恨沈斷索。嘆梧桐未秋﹐露井先覺。抱素影﹑明月空閒﹐早塵損丹靑﹐楚山依約。翠冷紅衰﹐怕驚起﹑西池魚躍。記湘蛾﹑絳綃暗解﹐褪花墜萼。

解連環夷則商﹐俗名商調畱別姜石帚思和云結。斷江樓望睫﹐雁飛無極。正岸柳﹑衰不堪攀﹐忍持贈故人﹐送秋行色。歲晚來時﹐暗香亂﹑石橋南北。又長亭暮雪﹐點點淚痕﹐總成相憶。杯前寸陰似擲。幾酬花唱月﹐連夜浮白。省聽風﹑聽雨笙簫﹐向別枕倦醒﹐絮揚空碧。片葉愁紅﹐趁一舸﹑西風潮汐。嘆滄波﹑路長夢短﹐甚時到得。

夜飛鵲黃鐘商蔡司戶席上南花金規印遙漢﹐庭浪無紋。淸雪冷沁花燻。天街曾醉美人畔﹐涼枝移插烏巾。西風驟驚散﹐念梭懸愁結﹐蔕翦離痕。中郎舊恨﹐寄橫竹﹑吹裂哀云。空剩露華煙彩﹐人影斷幽坊﹐深閉千門。渾似飛仙入夢﹐襪羅微步﹐流水靑蘋。輕冰潤�﹐悵今朝﹑不共淸尊。怕云槎來晚﹐流紅信杳﹐縈斷秋魂。

一寸金中呂商贈筆工劉衍秋入中山﹐臂隼牽盧縱長獵。見駭毛飛雪﹐章臺獻穎﹐臞腰束縞﹐湯沐疏邑。筤管刊瓊牒。蒼梧恨﹐帝蛾暗泣。陶郎老﹑憔悴玄香﹐禁苑猶催夜俱入。自嘆江湖﹐雕龍心盡﹐相攜蠹魚篋。念醉魂悠揚﹐折釵錦字﹐黠髯掀舞﹐流觴春帖。還倚荊溪楫。金刀氏﹑尙傳舊業。勞君爲﹑脫帽篷窗﹐寓情題水葉。

一寸金中呂商

秋壓更長﹐看見姮娥瘦如束。正古花搖落﹐寒蛩滿地﹐參梅吹老﹐玉龍橫竹。霜被芙蓉宿。紅綿透﹑尙欺暗燭。年年記﹑一種淒涼﹐繡幌金圓掛香玉。頑老情懷﹐都無歡事﹐良宵愛幽獨。嘆畫圖難仿﹐橘村砧思﹐笠蓑有約﹐蒓洲漁屋。心景憑誰語﹐商弦重﹑袖寒轉軸。疏籬下﹑試覓重陽﹐醉擘靑露菊。

繞佛閣黃鐘商與沈東逸東臯天街盧樓追涼小飲夜空似水﹐橫漢靜立﹐銀浪聲杳。瑤鏡奩小。素娥乍起﹑樓心弄孤照。絮云未巧。梧韻露井﹐偏借秋早。晴暗多少。怕教徹膽﹐蟾光見懷抱。浪迹尙爲客﹐恨滿長安千古道。還記暗螢﹑穿簾街語悄。嘆步影歸來﹐人鬢花老。紫簫天渺。又露飲風前﹐涼墮輕帽。酒杯空﹑數星橫曉。

繞佛閣黃鐘商贈郭季隱蒨霞艷錦﹐星媛夜織﹐河漢鳴杼。紅翠萬縷。送幽夢與﹑人閒繡芳句。怨宮恨羽。孤劍漫倚﹐無限淒楚。����。賦情縹緲﹑東風揚花絮。鏡裏半髯雪﹐向老春深鶯曉處。長閉翠陰﹑幽坊楊柳戶。看故苑離離﹐城外禾黍。短藜靑屨。笑寄隱閒追﹐雞社歌舞。最風流﹑墊巾沾雨。

拜星月慢林鐘羽姜石帚以盆蓮數十置中庭宴客其中絳雪生涼﹐碧霞籠夜﹐小立中庭蕪地。昨夢西湖﹐老扁舟身世。嘆遊蕩﹐暫賞﹑吟花酌露尊俎﹐冷玉紅香罍洗。眼眩魂迷﹐古陶洲十里。翠參差﹑澹月平芳砌。專花滉﹑小浪魚鱗起。霧盎淺障靑羅﹐洗湘娥春膩。蕩蘭煙﹑麝馥濃侵醉。吹不散﹑繡屋重門閉。又怕便﹑綠減西風﹐泣秋檠燭外。

水龍吟無射商惠山酌泉艷陽不到靑山﹐古陰冷翠成秋苑。吳娃點黛﹐江妃擁髻﹐空蒙遮斷。樹密藏溪﹐艸深迷市﹐峭云一片。二十年舊夢﹐輕鷗素約﹐霜絲亂﹑朱顏變。龍吻春霏玉濺。煮銀缾﹐羊腸車轉。臨泉照影﹐淸寒沁骨﹐客塵都浣。鴻漸重來﹐夜深華表﹐露零鶴怨。把閒愁換與﹐樓前晚色﹐棹滄波遠。

水龍吟無射商用見山韻餞別夜分溪館漁燈﹐巷聲乍寂西風定。河橋徑遠﹐玉簫吹斷﹐霜絲舞影。薄絮秋云﹐澹蛾山色﹐宦情歸興。怕煙江渡後﹐桃花又泛﹐宮溝上﹑春流緊。新句欲題還省。透香煤﹑重牒誤隱。西園已負﹐林亭移酒﹐松泉薦茗。攜手同歸處﹐玉奴喚﹑綠窗春近。想驕驄﹑又踏西湖﹐二十四番花信。

水龍吟無射商賦張斗墅家古松五粒有人獨立空山﹐翠髯未覺霜顏老。新香秀粒﹐濃光綠浸﹐千年春小。布影參旗﹐障空云蓋﹐沈沈秋曉。駟蒼虯萬里﹐笙吹鳳女﹐驂飛乘﹑天風裊。般巧。霜斤不到。漢遊仙﹑相從最早。皺鱗細雨﹐層陰藏月﹐朱弦古調。問訊東橋﹐故人南嶺﹐倚天長嘯。待淩宵謝了﹐山深歲晚﹐素心才表。

水龍吟無射商壽嗣榮王望中璇海波新﹐泛槎又市銀河轉。金風細裊﹐龍枝聲奏﹐鈞簫秋遠。南極飛仙﹐夜來催駕﹐祥光重見。紫霄承露掌﹐瑤池蔭密﹐蟠桃秀﹑螽蓮綻。新棟晴翚淩漢。半涼生﹑蘭檠書卷。繡裳五色﹐昆臺十二﹐香深簾捲。花萼﹐樓髙處﹐連淸曉﹑千秋傳宴。賜長生玉字﹐鸞回鳳舞﹐下蓬萊殿。

水龍吟無射商壽尹梅津望春樓外滄波﹐舊年照眼靑銅鏡。煉成寶月﹐飛來天上﹐銀河流影。紺玉鉤簾處﹐橫犀塵﹐天香分鼎。記般云殿鎖﹐裁花翦露﹐曲江畔﹑春風勁。槐省。紅塵畫靜。午朝回﹑吟生晚興。春霖繡筆﹐鶯邊淸曉﹐金狨旋整。閬苑芝仙貌﹐生綃對﹑綠窗深景。弄瓊英數點﹐宮梅信早﹐占年光永。

水龍吟無射商送萬信州幾番時事重論﹐座中共惜斜陽下。今朝翦柳﹐東風送客﹐功名近也。約住飛花﹐暫聽畱燕﹐更攀情話。問千牙過闕﹐一封入奏﹐忠孝事﹐都應寫。聞道蘭臺淸暇。載鴟夷﹑煙江一舸。貞元舊曲﹐如今誰聽﹐惟公和寡。兒騎空迎﹐舜瞳回盼﹐玉階前借。便急回暖律﹐天邊海上﹐正春寒夜。

水龍吟無射商過秋壑湖上舊居寄贈外湖北嶺雲多﹐小園暗碧鶯啼處。朝回勝賞﹐墨池香潤﹐吟船系雨。霓節千妃﹐錦帆一箭﹐攜將春去。算歸期未卜﹐靑煙散後﹐春城詠﹐飛花句。黃鶴樓頭月午。奏玉龍﹑江梅解舞。燻風紫禁﹐嚴更淸夢﹐思懷幾許。秋水生時﹐賦情還在﹐南屏別墅。看章臺走馬﹐長堤種取﹐柔絲千樹。

水龍吟無射商癸卯元夕澹雲籠月微黃﹐柳絲淺色東風緊。夜寒舊事﹐春期新恨﹐眉山碧遠。塵陌飄香﹐繡簾垂戶﹐趁時妝面。鈿車催去急﹐珠囊袖冷﹐愁如海﹑情一綫。猶記初來吳苑。未淸霜﹐飛驚雙鬢。嬉遊是處﹐風光無際﹐舞蔥歌蒨。陳迹徵衫﹐老容華鏡﹐歡悰都盡。向殘燈夢短﹐梅花曉角﹐爲誰吟怨。

水龍吟無射商壽梅津杜陵折柳狂吟。硯波尙濕紅衣露。仙桃宴早﹐江梅春近﹐還催客句。宮漏傳雞﹐禁門嘶騎﹐宦情熟處。正黃編夜展﹐天香字暖﹐春匆翦﹐紅蜜炬。宮帽鸞枝醉舞。思飄揚﹐臞仙風舉。星羅萬卷﹐云驅千陣﹐飛毫海雨。長壽杯深﹐探春腔穩﹐江湖同賦。又看看﹑便系金狨鶯曉﹐傍西湖路。

玉燭新夾鐘商

花空簾隙透。向夢裏銷春﹐酒中延晝。嫩篁細掐﹐相思字﹑墮粉輕黏綀袖。章臺別後﹐展繡絡﹑紅蔫香舊。���﹐應數歸舟﹐愁凝畫闌眉柳。移燈夜語西窗﹐逗曉帳迷香﹐問何時又。素紈乍試﹐還憶是﹑繡懶思酸時候。蘭淸蕙秀。總未比﹑蛾眉螓首。誰訴與﹐惟有金籠﹐春簧細奏。

解語花林鐘羽梅花門橫皺碧﹐路入蒼煙﹐春近江南岸。暮寒如翦。臨溪影﹑一一半斜淸淺。飛霙弄晚。蕩千里﹑暗香平遠。端正看﹐瓊樹三枝﹐總似蘭昌見。酥瑩云容夜暖。伴蘭翹淸瘦﹐簫鳳柔婉。冷云荒翠﹐幽棲久﹑無語暗申春怨。東風半面。料準擬﹑何郎詞捲。歡未闌﹐煙雨靑黃﹐宜晝陰庭館。

解語花林鐘羽立春雨中餞處靜檐花舊滴﹐帳燭新啼﹐香潤殘冬被。澹煙疏綺。淩波步﹑暗阻傍墻桃薺。梅痕似洗。空點點﹑年華別淚。花鬢愁﹐釵股籠寒﹐彩燕沾云膩。還斗辛盤蔥翠。念靑絲牽恨﹐曾試纖指。雁回潮尾。徵帆去﹑似與東風相避。泥云萬里。應翦斷﹑紅情綠意。年少時﹐偏愛輕憐﹐和酒香宜睡。

慶春宮無射商越中錢得閒園春屋圍花﹐秋池沿艸﹐舊家錦藉川原。蓮尾分津﹐桃邊迷路﹐片紅不到人間。亂篁蒼暗﹐料惜把﹑行題共刪。小晴簾捲﹐獨占西墻﹐一鏡淸寒。風光未老吟潘。嘶騎徵塵﹐祗付憑闌。鳴瑟傳杯﹐辟邪翻燼﹐系船香斗春寬。晚林靑外﹐亂鴉著﹑斜陽幾山。粉消莫染﹐猶是秦宮﹐綠擾雲鬟。

慶春宮無射商

殘葉翻濃﹐餘香棲苦﹐障風怨動秋聲。云影搖寒﹐波塵銷膩﹐翠房人去深扃。晝成淒黯﹐雁飛過﹐垂楊轉靑。闌干橫暮﹐酥印痕香﹐玉腕誰憑。菱花乍失娉婷。別岸圍紅﹐千艷傾城。重洗淸杯﹐同追深夜﹐豆花寒落愁燈。近歡成夢﹐斷雲隔﹑巫山幾層。偸相憐處﹐燻盡金篝﹐銷瘦雲英。

塞垣春丙午歲旦漏瑟侵瓊管。潤鼓借﹑烘鑪暖。藏鉤怯冷。畫雞臨曉﹐鄰語鶯囀。殢綠窗﹑細咒浮梅琖。換蜜炬﹑花心短。夢驚回﹐林鴉起﹐曲屏春事天遠。迎路柳絲裙﹐看爭拜東風﹐盈灞橋岸。髻落寶釵寒﹐恨花勝遲燕。漸街簾影轉。還似新年﹐過郵亭﹑一相見。南陌又燈火﹐繡囊塵香淺。

宴淸都夾鐘羽﹐俗名中呂調餞嗣榮王仲亨還京翠羽飛梁苑。連催發﹐暮檣畱話江燕﹐塵街墮珥﹐瑤扉乍鑰﹐彩繩雙罥。新煙暗葉成陰﹐效翠嫵﹑西陵送遠。又趁得﹑蕊露天香﹐春畱建章花晚。歸來折仙桃﹐瓊樓宴萼﹐金漏催箭。蘭亭秀語﹐烏絲潤墨﹐漢宮傳玩。紅攲醉玉天上﹐倩鳳尾﹐時題畫扇。問幾時﹑重駕巫云﹐蓬萊路淺。

宴淸都夾鐘羽﹐俗名中呂調連理海棠繡幄鴛鴦柱。紅情密﹐膩云低護秦樹。芳根兼倚﹐花梢鈿合﹐錦屏人妒。東風睡足交枝﹐正夢枕﹑瑤釵燕股。障灩蠟﹑滿照歡叢﹐嫠蟾冷落羞度。人間萬感幽單﹐華淸慣浴﹐春盎風露。連鬟並暖﹐同心共結﹐向承恩處。憑誰爲歌長恨﹐暗殿鎖﹑秋燈夜語。敍舊期﹑不負春盟﹐紅朝翠暮。

宴淸都夾鐘羽﹐俗名中呂調壽榮王夫人萬壑蓬萊路。非煙霽﹐五云城闕深處。璇源媲鳳﹐瑤池種玉﹐煉顏金姥。長虹夢入仙懷﹐便洗日﹑銅華翠渚﹐向瑞世﹑獨占長春﹐蟠桃正飽風露。殷勤漢殿傳卮﹐隔江雲起﹐暗飛靑羽。南山壽石﹐東周寶鼎﹐千秋鞏固。何時地拂龍衣﹐待迎入﹑玉京閬圃。看��﹑剩擁湖船﹐三千彩禦。

宴淸都夾鐘羽﹐俗名中呂調壽秋壑翠市西門柳。荊州昔﹐未來時正春瘦。如今剩舞﹐西風舊色﹐勝東風秀。黃梁露濕秋江﹐轉萬里﹑云檣蔽晝。正虎落﹑馬靜晨嘶﹐連營夜沈刁鬥。含章換幾桐陰﹐千官邃幄﹐韶鳳還奏。席前夜久﹐天低宴密﹐禦香盈袖。星槎信約長在﹐醉興渺﹑銀河賦就。對小弦﹑月掛南樓﹐涼浮桂酒。

宴淸都夾鐘羽﹐俗名中呂調送馬林屋赴南宮分韻得動字柳色春陰重。東風力﹐快將云雁髙送。書檠細雨﹐吟窗亂雪﹐井寒筆凍。家林秀橘霜老﹐笑分得﹑蟾邊桂種。應茂苑﹑斗轉蒼龍﹐惟潮獻奇吳鳳。玉眉暗隱華年﹐淩雲气壓﹐千載云夢。名箋澹墨﹐恩袍翠艸﹐紫驑靑鞚。飛香杏園新句﹐眩醉眼﹑春遊乍縱。弄喜音﹑鵲繞庭花﹐紅簾影動。

宴淸都夾鐘羽﹐俗名中呂調

萬里關河眼。愁凝處﹐渺渺殘照紅斂。天低遠樹﹐潮分斷港﹐路回淮甸。吟鞭又指孤店。對玉露金風送晚。恨自古﹑才子佳人﹐此景此情多感。吳王故苑。別來良朋雅集﹐空嘆蓬轉。揮毫記燭﹐飛觴趕月﹐夢銷香斷。區區去程何限。倩片紙﹐丁寧過雁。寄相思﹐寒雨燈窗﹐芙蓉舊院。

齊天樂黃鐘宮﹐俗名正宮與馮深居登禹陵三千年事殘鴉外﹐無言倦憑秋樹。逝水移川﹐髙陵變谷﹐那識當時神禹。幽雲怪雨﹐翠萍濕空梁﹐夜深飛去﹐雁起靑天﹐數行書似舊藏處。寂寥西窗久坐﹐故人慳會遇﹐同翦燈語。積蘚殘碑﹐零圭斷璧﹐重拂人間塵土。霜紅罷舞。漫山色靑靑﹐霧朝煙暮。岸鎖春船﹐畫旗喧賽鼓。

齊天樂夾鐘羽﹐俗名中呂調白酒自酌有感芙蓉心上三更露﹐茸香漱泉玉井。自洗銀舟﹐徐開素酌﹐月落空杯無影。庭陰未暝。度一曲新蟬﹐韻秋堪聽。瘦骨侵冰﹐怕驚紋簟夜深冷。賞時湖上載酒﹐翠雲開處共﹐雪面波鏡。萬感瓊漿﹐千莖鬢雪﹐煙鎖藍橋花徑。畱連暮景。但偸覓孤歡﹐彊寬秋興。醉倚修篁﹐晚風吹半醒。

齊天樂夾鐘羽﹐俗名中呂調齊雲樓淩朝一片陽臺影﹐飛來太空不去。棟與參橫﹐簾鉤鬥曲﹐西北城髙幾許。天聲似語。便閶闔輕排﹐虹河平溯﹐問幾陰晴﹐霸吳平地漫今古。西山橫黛瞰碧﹐眼明應不到﹐煙際沈鷺。臥笛長吟﹐層霾乍裂﹐寒月溟蒙千里。憑虛醉舞。夢凝白闌干﹐化爲飛霧。淨洗靑紅﹐驟飛滄海雨。

齊天樂夾鐘羽﹐俗名中呂調

新煙初試花如夢﹐疑收楚峯殘雨。茂苑人歸﹐秦樓燕宿﹐同惜天涯爲旅。遊情最苦。早柔綠迷津﹐亂莎荒圃。數樹梨花﹐晚風吹墮半汀鷺。流紅江上去遠﹐翠尊曾共醉﹐云外別墅。澹月秋千﹐幽香巷陌﹐愁結傷春深處。聽歌看舞。駐不得當時﹐柳蠻櫻素。睡起懨懨﹐洞簫誰院宇。

齊天樂夾鐘羽﹐俗名中呂調毗陵陪兩別駕宴丁園竹深不放斜陽度﹐橫披澹墨林沼。斷莽平煙﹐殘莎剩水﹐宜得秋深才好。荒亭旋掃。正著酒寒輕﹐弄花春小。障錦西風﹐半圍歌袖半吟艸。獨遊淸興易懶﹐景饒人未勝﹐樂事長少。柳下交車﹐尊前岸幘﹐同撫云根一笑。秋香未老。漸風雨西城﹐暗攲客帽。背月移舟﹐亂鴉溪樹曉。

齊天樂夾鐘羽﹐俗名中呂調會江湖諸友泛湖曲塵猶沁傷心水﹐歌蟬暗驚春換。露藻淸啼﹐煙蘿澹碧﹐先結湖山秋怨。波簾翠捲。嘆霞薄輕綃﹐泛人重見。傍柳追涼﹐暫疏懷袖負紈扇。南花淸斗素靨﹐畫船應不載﹐坡靜詩卷。泛酒芳筩﹐題名蠹壁﹐重集湘鴻江燕。平蕪未翦。怕一夕西風﹐鏡心紅變。望極愁生﹐暮天菱唱遠。

齊天樂夾鐘羽﹐俗名中呂調

煙波桃葉西陵路﹐十年斷魂潮尾。古柳重攀﹐輕鷗聚別﹐陳迹危亭獨倚。涼颸乍起。渺煙磧飛帆﹐暮山橫翠。但有江花﹐共臨秋鏡照憔悴。華堂燭暗送客﹐眼波回盼處﹐芳艷流水。素骨凝冰﹐柔蔥蘸雪﹐猶憶分瓜深意。淸尊未洗。夢不濕行雲﹐漫沾殘淚。可惜秋宵﹐亂蛩疏雨裏。

齊天樂夾鐘羽﹐俗名中呂調壽榮王夫人玉皇重賜瑤池宴﹐瓊筵第二十四。萬象澄秋﹐羣裾曳玉﹐淸澈冰壺人世。鰲峯對起。許分得鈞天﹐鳳絲龍吹。翠羽飛來﹐舞鸞曾賦曼桃字。鶴胎曾夢電繞﹐桂根看驟長﹐玉幹金蕊。少海波新﹐芳茅露滴﹐涼入堂階彩戲。香霖乍洗。擁蓮媛三千﹐羽裳風佩。聖姥朝元﹐煉顏銀漢水。

齊天樂夾鐘羽﹐俗名中呂調贈姜石帚餘香才潤鸞綃汗﹐秋風夜來先起。霧鎖林深﹐藍浮野闊﹐一笛漁蓑鷗外。紅塵萬里。京中決銀河﹐冷涵空翠。岸觜沙平﹐水楊陰下晚初艤。桃溪人住最久﹐浪吟誰得到﹐蘭蕙疏綺。硯色寒云﹐簽聲亂葉﹐蘄竹紗紋如水。笙歌醉裏。步明月丁東﹐靜傳環佩。更展芳塘﹐種花招燕子。

丹鳳吟無射商賦陳宗之蕓居樓麗景長安人海﹐避影繁華﹐結廬深寂。燈窗雪戶﹐光映夜寒東壁。心雕鬢攺﹐鏤冰刻水﹐縹簡離離﹐風簽索索。怕遣花虫蠹粉﹐自采秋蕓燻架﹐香泛纖碧。更上新梯窈窕﹐暮山澹著城外色。舊雨江湖遠﹐問桐陰門巷﹐燕曾相識。吟壺天小﹐不覺翠蓬云隔。桂斧月宮三萬手﹐計元和通籍。軟紅滿路﹐誰聘幽素客。

掃花遊夾鐘商西湖寒食冷空澹碧﹐帶翳柳輕雲﹐護花深霧。艷晨易午。正笙簫競渡﹐綺羅爭路。驟捲風埃﹐半掩長娥翠嫵。散紅縷。漸紅濕杏泥﹐愁燕無語。乘蓋爭避處。就解佩旗亭﹐故人相遇。恨春太妒。濺行裙更惜﹐鳳鉤塵污。酹入梅根﹐萬點啼痕暗樹。峭寒暮。更蕭蕭﹑隴頭人去。

掃花遊夾鐘商春雪水雲共色﹐漸斷岸飛花﹐雨聲初峭。步帷素裊。想玉人誤惜﹐章臺春老。岫斂愁蛾﹐半洗鉛華未曉。艤輕棹。似山陰夜晴﹐乘興初到。心事春縹緲。記徧地梨花﹐弄月斜照。舊時鬥艸。恨淩波路鑰﹐小庭深窈。凍澀瓊簫﹐漸入東風郢調。暖回早。醉西園﹑亂紅休掃。

掃花遊夾鐘商贈蕓隱艸生夢碧﹐正燕子簾幃﹐影遲春午。倦茶薦乳﹐看風簽亂葉﹐老沙昏雨。古簡蟫篇﹐種得云根療蠹。最淸楚。帶明月自鋤﹐花外幽圃。醒眼看醉舞。到應事無心﹐與閒同趣。小山有語。恨逋仙占卻﹐暗香吟賦。暖通書牀﹐帶艸春搖翠露未歸去。正長安﹑軟紅如霧。

掃花遊夾鐘商送春古江村水園沁碧﹐驟夜雨飄紅﹐竟空林島。艷春過了。有塵香墜鈿﹐尙遺芳艸。步繞新陰﹐漸覺交枝徑小。醉深窈。愛綠葉翠圓﹐勝看花好。芳架雪未掃。怪翠被佳人﹐困迷淸曉。柳絲系棹。問閶門自古﹐送春多少。倦蝶慵飛﹐故撲簪花破帽。酹殘照。掩重城﹑暮鐘不到。

掃花遊夾鐘商賦瑤圃萬象皆春堂暖波印日﹐倒秀影秦山﹐曉鬟梳洗。步帷艷綺。正梁園未雪﹐海棠猶睡。藉綠盛紅﹐怕委天香到地。畫船系。舞西湖暗黃﹐虹臥新霽。天夢春枕被。和鳳築東風﹐宴歌曲水。海宮對起。燦驪光乍濕﹐杏梁雲气。夜色瑤臺﹐禁蠟初傳翡翠。喚春醉。問人間﹑幾番桃李。

應天長夷則商吳門元夕麗花斗靨﹐淸麝濺塵﹐春聲徧滿芳陌。竟路障空云幕﹐冰壺浸霞色。芙蓉鏡﹐詞賦客。競繡筆﹑醉嫌天窄。素娥下﹐小駐輕鑣﹐眼亂紅碧。前事頓非昔﹐故苑年光﹐渾與世相隔。向暮巷空人絕﹐殘燈耿塵壁﹐淩波恨﹐簾戶寂。聽怨寫﹑墮梅哀笛。佇立久﹐雨暗河橋﹐譙漏疏滴。

風流子黃鐘商芍藥金穀已空塵。燻風轉﹑國色返春魂。半攲雪醉霜﹐舞低鸞翅﹐絳籠蜜炬﹐綠映龍盆。窈窕窗人睡起﹐臨砌脈無言。慵整墮鬟﹐怨時遲暮﹐可憐憔悴﹐啼雨黃昏。輕橈移花市﹐秋娘渡﹐飛浪濺濕行裙。二十四橋南北﹐羅薦香分。念碎劈芳心﹐縈思千縷﹐贈將幽素﹐偸翦重云。終待鳳池歸去﹐催詠紅翻。

風流子黃鐘商前題芍藥溫柔酣紫曲﹐揚州路﹑夢繞翠盤龍。似日長傍枕﹐墮妝偏髻﹐露濃如酒﹐微醉攲紅。自別楚嬌天正遠﹐傾國見吳宮。銀燭夜闌﹐暗聞香澤﹐翠陰秋寂﹐重返春風。芳期嗟輕誤﹐花君去﹑腸斷妾若爲容。惆悵舞衣疊損﹐露綺千重。料繡窗曲理﹐紅牙拍碎﹐禁階敲徧﹐白玉盂空。猶記弄花相謔﹐十二闌東。

過秦樓黃鐘商芙蓉藻國淒迷﹐曲瀾澄映﹐怨入粉煙藍霧。香籠麝水﹐膩漲紅波﹐一鏡萬妝爭妒。湘女歸魂﹐佩環玉冷無聲﹐凝情誰愬。又江空月墮﹐淩波塵起﹐彩鴛愁舞。還暗憶﹐鈿合蘭橈﹐絲牽瓊腕﹐見的更憐心苦。玲瓏翠屋﹐輕薄冰綃﹐穩稱錦云畱住﹐生怕哀蟬﹐暗驚秋被紅衰﹐啼珠零露。能西風老盡﹐羞趁東風嫁與。

法曲獻仙音黃鐘商秋晚紅白蓮風拍波驚﹐露零秋覺﹐斷綠衰紅江上。艷拂潮妝﹐澹凝冰靨﹐別翻翠池花浪。過數點斜陽雨﹐啼綃粉痕冷。宛相向。指汀洲﹑素雲飛過﹐淸麝洗﹑玉井曉霞佩響。寸藕折長絲﹐笑何郎﹑心似春蕩。半掬微涼﹐聽嬌蟬﹑聲度菱唱。伴鴛鴦愁夢﹐酒醒月斜輕帳。

法曲獻仙音黃鐘商放琴客和宏庵落葉霞翻﹐敗窗風咽﹐暮色淒涼深院。瘦不關秋﹐淚緣輕別﹐情消鬢霜千點。悵翠冷搔頭燕﹐那能語恩怨。紫簫遠。記桃根﹑向隨春渡﹐愁未洗﹑鉛水又將恨染。粉縞澀離箱﹐忍重拈﹑燈夜裁翦。望極藍橋﹐彩雲飛﹑羅扇歌斷。料鶯籠玉鎖﹐夢裏隔花時見。

卷二

還京樂黃鐘商友人泛湖命樂工以箏笙琵琶方響疊奏宴蘭漵﹐促奏絲縈管裂飛繁響。似漢宮人去﹐夜深獨語﹐胡沙淒哽。對雁斜玫柱﹐瓊瓊弄月臨秋影。鳳吹遠﹐河漢去杳﹐天風飄冷。泛淸商竟。轉銅壺敲漏﹐瑤牀二八靑娥﹐環佩再整。菱歌四碧無聲﹐變須臾﹐翠翳紅暝。嘆梨園﹐今調絕音希﹐愁深未醒。桂楫輕如翼﹐歸霞時點淸鏡。

塞翁吟黃鐘商贈宏庵艸色新宮綬﹐還跨紫陌驕驄。好花是﹐晚開紅。冷菊最香濃。黃簾綠幕蕭蕭夢﹐燈外換幾秋風。敍往約﹐桂花宮。爲別翦珍叢。雕櫳。行人去﹑秦腰褪玉﹐心事稱﹑吳妝暈濃。向春夜﹑閨情賦就﹐想初寄﹑上國書時﹐唱入眉峯。歸來共酒﹐窈窕紋窗﹐蓮卸新蓬。

塞翁吟黃鐘商餞梅津除郎赴闕有約西湖去﹐移棹曉折芙蓉。算才是﹐稱心紅。染不盡燻風。千桃過眼春如夢﹐還認錦疊云重。弄晚色﹐舊香中。旋撐入深叢。從容。情猶賦﹑冰車健筆﹐人未老﹑南屏翠峯。轉河影﹑浮槎信早﹐素妃叫﹐海月歸來﹐太液池東。紅衣卸了﹐結子成蓮﹐天勁秋濃。

丁香結夷則商秋日海棠香裊紅霏﹐影髙銀燭﹐曾縱夜遊濃醉﹐正錦溫瓊膩。被燕踏﹑暖雪驚翻庭砌。馬嘶人散後﹐秋風換﹑故園夢裏。吳霜融曉﹐徒覺暗動偸春花意。還似。海霧冷仙山﹐喚覺環兒半睡。淺薄朱唇﹐嬌羞艷色﹐自傷時背。簾外寒掛澹月﹐向日秋千地。懷春情不斷﹐猶帶相思舊子。

六幺令夷則宮七夕露蛩初響﹐機杼還催織。婺星爲情慵懶﹐佇立明河側。不見津頭艇子﹐望絕南飛翼。云梁千尺。塵緣一點﹐回首西風又陳迹。那知天上計拙﹐乞巧樓南北。瓜果幾度淒涼﹐寂寞羅池客。人事回廊縹緲﹐誰見金釵擘。今夕何夕。杯殘月墮﹐但耿銀河漫天碧。

蕙蘭芳引林鐘商﹐俗名歇指調賦藏一家吳郡王畫蘭空翠染云﹐楚山迥﹑故人南北。秀骨冷盈盈﹐淸洗九秋澗綠。奉車舊畹﹐料未許﹑千金輕儥。淺笑還不語﹐蔓艸羅裙一幅。素女情多﹐阿眞嬌重﹐喚起空谷。弄野色煙姿﹐宜掃怨蛾澹墨。光風入戶﹐媚香傾國。湘佩寒﹑幽夢小窗春足。

隔浦蓮近黃鐘商泊長橋過重午橊花依舊照眼。愁褪紅絲腕。夢繞煙江路﹐汀菇綠燻風晚。年少驚送遠。吳蠶老﹑恨緒縈抽繭。旅情懶。扁舟系處﹐靑簾濁酒須換。一番重午﹐旋買香蒲浮琖。新月湖光蕩素練。人散。紅衣香在南岸。

垂絲釣近夷則商雲麓先生以畫舫載洛花宴客聽風聽雨﹐春殘花落門掩。乍倚玉闌﹐旋翦夭艷。攜醉靨。放溯溪遊纜。波光撼。映燭花黯澹。碎霞澄水﹐吳宮初試菱鑑。舊情頓減。孤負深杯灩。衣露天香染。通夜飲。問漏移幾點。

荔枝香近送人遊南徐錦帶吳鉤﹐徵思橫雁水。夜吟敲落霜紅﹐船傍楓橋系。相思不管年華﹐喚酒吳娃市。因話﹑駐馬新堤步秋綺。淮楚尾。暮云送﹑人千里。細雨南樓﹐香密錦溫曾醉。花谷依然﹐秀靨偸春小桃李。爲語夢窗憔悴。

荔枝香近七夕睡輕時聞﹐晚鵲噪庭樹。又說今夕天津﹐西畔重歡遇。蛛絲暗鎖紅樓﹐燕子穿簾處。天上﹑未比人間更情苦。秋鬢攺﹐妒月姊﹑長眉嫵。過雨西風﹐數葉井梧愁舞。夢入藍橋﹐幾點疏星映朱戶。淚濕沙邊凝佇。

西河陪鶴林登袁園春乍霽﹐淸漣畫舫融泄。螺云萬疊暗凝愁﹐黛蛾照水。漫將西子比西湖﹐溪邊人更多麗。步危徑﹑攀艷蕊。掬霞到手紅碎。靑蛇細折小回廊﹐去天半咫﹐畫闌日暮起東風﹐棋聲吹下人世。海棠藉雨半繡地。正殘寒﹑初禦羅綺。除酒銷春何計。向沙頭更續﹐殘陽一醉。雙玉杯和流花洗。

浪淘沙慢賦李尙書山園夢仙到﹑吹笙路杳﹐度巘云滑。溪谷冰綃未裂。金鋪晝鎖乍掣。見竹靜﹑梅深春海闊。有新燕﹑簾底低說。念漢履無聲跨鯨遠﹐年年謝橋月。曲折。畫闌盡日憑熱。半蜃起玲瓏樓閣畔﹐縹緲鴻去絕。飛絮揚東風﹐天外歌闋。睡紅醉纈。還是催﹑寒食看花時節。花下蒼苔盛羅襪。銀燭短﹑漏壺易竭。料池柳﹑不攀春送別。倩玉兔﹑別搗秋香﹐更醉蹋﹑千山冷翠飛晴雪。

西平樂慢過西湖先賢棠傷今感昔泫然出涕岸壓郵亭﹐路攲華表﹐堤樹舊色依依。紅索新晴﹐翠陰寒食﹐天涯倦客重歸。嘆廢綠平煙帶苑﹐幽渚塵香蕩晚﹐當時燕子﹐無言對立斜暉。追念吟風賞月﹐十載事﹐夢驚嘆號綠楊絲。畫船爲市﹐夭妝艷水﹐日落云沈﹐人換春移。誰更與﹑苔根洗石﹐菊井招魂﹐漫省連車載酒﹐立馬臨花﹐猶認蔫紅傍路枝。歌斷宴闌﹐榮華露艸﹐冷落山丘﹐到此徘徊﹐細雨西城﹐羊曇醉後花飛。

瑞龍吟賦蓬萊閣墮虹際。層觀翠冷玲瓏﹐五雲飛起。玉虯縈結城根﹐澹煙半野﹐斜陽半市。瞰危睇。門巷去來車馬﹐夢遊宮蟻。秦鬟古色凝愁﹐鏡中暗換﹐明眸皓齒。東海靑桑生處﹐勁風吹淺﹐瀛洲淸泚。山影泛出瓊壺﹐碧樹人世。槍芽焙綠﹐曾試云根味。巖流濺﹑涎香慣攪﹐嬌龍春睡。露艸啼淸淚。酒香斷到﹐文丘廢隧。今古秋聲裏。情漫黯﹑寒鴉孤村流水。半空畫角﹐落梅花地。

瑞龍吟送梅津黯分袖。腸斷去水流萍﹐住船系柳。吳宮嬌月嬈花﹐醉題恨倚﹐蠻江豆蔻。吐春繡﹐筆底麗情多少﹐眼波眉岫﹐新園鎖卻愁陰﹐露黃漫委﹐寒香半畝。還背垂虹秋去﹐四橋煙雨﹐一宵歌酒。猶憶翠微攜壺﹐烏帽風驟。西湖到日﹐重見梅鈿皺。誰家聽﹑琵琶未了﹐朝驄嘶漏。印剖黃金籀。待來共憑﹐齊云話舊。莫唱朱櫻口。生怕遣﹑樓前行雲知後。淚鴻怨角﹐空教人瘦。

瑞龍吟徳淸淸明競渡大溪面﹐遙望繡羽衝煙﹐錦梭飛練。桃花三十六陂﹐鮫宮睡起﹐嬌雷乍轉。去如箭。催趁戲旗遊鼓﹐素瀾雪濺。東風冷濕蛟腥﹐澹陰送晝﹐輕霏弄晚。洲上靑蘋生處﹐斗春不管﹐懷沙人遠。殘日半開一川﹐花影零亂。山屏醉纈﹐連棹東西岸。闌干倒﹑千紅妝靨﹐鉛香不斷。傍暝疏簾捲。翠漣皺淨﹐笙歌未散。簪柳門歸懶。猶自有﹑玉龍黃昏吹怨。重云暗閣﹐春霖一片。

大酺荷堂小隱綃石帆收﹐歸期差﹐林沼年銷紅碧。漁蓑樵笠畔﹐買佳鄰翻蓋﹐浣花新宅。地鑿桃陰﹐天澄藻鏡﹐聊與漁郎分席。滄波耕不碎﹐似藍田初種﹐翠煙生璧。料情屬新蓮﹐夢驚春艸﹐斷橋相識。平生江海客。秀懷抱﹑云錦當秋織。任歲晚﹑陶籬菊暗﹐逋冢梅荒﹐總輸玉井嘗甘液。忍棄紅葉。集楚裳﹑西風催著。正明月﹑秋無極。歸隱何處﹐門外垂楊天窄。放船五湖夜色。

解蹀躞

醉云又兼醒雨﹐楚夢時來往。倦蜂剛著梨花﹑惹鄕遊蕩。還作一段相思﹐冷波葉舞愁紅﹐送人雙槳。暗凝想﹐情共天涯秋黯﹐朱橋鎖深巷。會稀投得輕分﹑頓惆悵。此去幽曲誰來﹐可憐殘照西風﹐半妝樓上。

倒犯贈黃復庵茂苑﹐共鶯花醉吟﹐歲華如許。江湖夜雨。傳書問﹑雁多幽阻。淸溪上﹐慣來往扁舟﹑輕如羽。到興懶歸來﹐玉冷耕云圃。按瓊簫﹐賦金縷。回首詞場﹐動地聲名﹐春雷初啟戶。枕水臥漱石﹐數間屋﹐梅一鄔。待共結﹑良朋侶。載淸尊﹑隨花追野步。要未若城南﹐分取溪隈住。晝長看柳舞。

花犯謝黃復庵除夜寄古梅枝翦橫枝﹐淸溪分影﹐翛然鏡空曉。小窗春到。憐夜冷孀娥﹐相伴孤照。古苔淚鎖霜千點﹐蒼華人共老。料淺雪﹑黃昏驛路﹐飛香遺凍艸。行雲夢中認瓊娘﹐冰肌瘦﹐窈窕風前纖縞。殘醉醒﹐屏山外﹑翠禽聲小。寒泉貯﹑紺壺漸暖﹐年事對﹑靑燈驚換了。但恐舞﹑一簾胡蝶﹐玉龍吹又杳。

花犯郭希道送水仙索賦小娉婷﹐淸鉛素靨﹐蜂黃暗偸暈。翠翹攲鬢。昨夜冷中庭﹐月下相認。睡濃更若淒風緊。驚回心未穩。送曉色﹑一壺匆蒨﹐才知花夢準。湘娥化作此幽芳﹐淩波路﹐古岸雲沙遺恨。臨砌影﹐寒香亂﹑凍梅藏韻。燻鑪畔﹑旋移傍枕﹐還又見﹑玉人垂紺鬒。料喚賞﹑淸華池館﹐臺杯須滿引。

蝶戀花題華山道女扇北斗秋橫云髻影。鶯羽衣輕﹐腰減靑絲剩。一曲遊仙聞玉磬。月華深院人初定。十二闌干和笑憑。風露生寒﹐人在蓮花頂。睡重不知殘酒醒。紅簾幾度啼鴉暝。

蝶戀花九日和吳見山韻明月枝頭香滿路。幾日四風﹐落盡花如雨。倒照秦眉天鏡古。秋明白鷺雙飛處。自摘霜蔥宜薦俎。可惜重陽﹐不把黃花與。帽墮笑憑纖手取。淸歌莫送秋聲去。

浣溪沙仲冬望後出迓履翁舟中卽興新夢遊仙駕紫鴻。數家燈火灞橋東。吹簫樓外凍雲重。石瘦溪根船宿處﹐月斜梅影曉寒中。玉人無力倚東風。

浣溪沙題李中齋舟中梅屏冰骨淸寒瘦一枝。玉人初上木蘭時。懶妝斜立澹春姿。月落溪窮淸影在﹐日長春去畫簾垂。五湖水色掩西施。

浣溪沙觀吳人歲旦遊承天千蓋籠花鬥勝春﹐東風無力掃香塵。盡沿髙閣步紅雲。閒裏暗牽經歲恨﹐街頭多認舊年人。晚鐘催散又黃昏。

浣溪沙琴川慧日寺臘梅蝶粉蜂黃大小喬。中庭寒盡雪微銷。一般淸瘦各無聊。窗下和香封遠訊﹐墻頭飛玉怨鄰簫。夜來風雨洗春嬌。

浣溪沙

門隔花深夢舊遊。夕陽無語燕歸愁。玉纖香動小簾鉤。落絮無聲春墮淚﹐行雲有影月含羞。東風臨夜冷於秋。

浣溪沙

波面銅花冷不收。玉人垂釣理纖鉤。月明池閣夜來秋。江燕話歸成曉別﹐水花紅減似春休。西風梧井葉先愁。

浣溪沙題史菊屏扇門巷深深小畫樓。闌干曾識憑春愁。新蓬遮卻繡鴛遊。桃觀日斜香掩戶﹐蘋溪風起水東流。紫萸玉腕又逢秋。

浣溪沙桂

曲角深簾隱洞房。正嫌玉骨易愁黃。好花徧占一秋香。夜气淸時初傍枕﹐曉光分處未開窗。可憐人似月中孀。

玉樓春京市舞女茸茸貍帽遮梅額。金蟬羅翦胡衫窄。乘肩爭看小腰身﹐倦態彊隨閒鼓笛。問稱家住城東陌。欲買千金應不惜。歸來困頓殢春眠﹐猶夢婆娑斜趁拍。

玉樓春爲故人母壽華堂夜宴連淸曉。醉裏笙歌云窈裊。釀來千日酒初嘗﹐過卻重陽秋更好。阿兒早晚成名了﹐玉樹階前春滿抱。天邊金鏡不須磨﹐長與妝樓懸晚照。

點絳唇

推枕南窗﹐楝花寒入單紗淺。雨簾不捲。空礙調雛燕。一握柔蔥﹐香染橊巾汗。音塵斷。畫羅閒扇。山色天涯遠。

點絳唇

時霎淸明﹐載花不過西園路。嫩陰綠樹。正是春畱處。燕子重來﹐往事東流去。徵衫貯。舊寒一縷。淚濕風簾絮。

點絳唇試鐙夜初晴捲盡愁雲﹐素娥臨夜新梳洗。暗塵不起。酥潤淩波地。輦路重來﹐彷佛燈前事。情如水。樓燻被。春夢笙歌裏。

秋蕊香和吳見山落桂寶月驚塵墮曉。愁鎖空枝斜照。古苔幾點露螢小。銷減秋光旋少。佩丸尙憶春酥裊。故人老。斷香忍和淚痕掃。魂返東籬夢窅。

秋蕊香七夕懶浴新涼睡早。雪靨酒紅微笑。倚樓起把繡鍼小。月冷波光夢覺。怕聞並葉西風到。恨多少。粉河不語墮秋曉。雲雨人間未了。

訴衷情

陰陰綠潤暗啼鴉。陌上斷香車。紅雲深處春在﹐飛出建章花。春此去﹐那天涯。幾煙沙。忍教芳艸﹐狼藉斜陽﹐人未歸家。

訴衷情

柳腰空舞翠裙煙。盡日不成眠。花塵浪捲淸晝﹐漸變晚陰天。吳社水﹐系游船。又經年。東風不管﹐燕子初來﹐一夜春寒。

訴衷情

片雲載雨過江鷗。水色澹汀洲。小蓮玉慘紅怨﹐翠被又經秋。涼意思﹐到南樓﹐小簾鉤。半窗燈暈﹐幾葉芭蕉﹐客夢牀頭。

訴衷情七夕西風吹鶴到人間﹐涼月滿緱山。銀河萬里秋浪﹐重載客槎還。河漢女﹐巧雲鬟。夜闌干。釵頭新約﹐鍼眼嬌顰﹐樓上秋寒。

夜遊宮竹窗聽雨坐久隱幾就睡旣覺見水仙娟娟於鐙影中窗外捎溪雨響。映窗裏﹑嚼花燈冷。渾似瀟湘系孤艇。見幽仙﹐步淩波﹐月邊影。香若欺寒勁。牽夢繞﹑滄濤千頃。夢覺新愁舊風景。紺云攲﹐玉搔斜﹐酒初醒。

夜遊宮

春語鶯迷翠柳。煙隔斷﹑晴波遠岫。寒壓重簾幔拖繡。袖鑪香﹐倩東風﹐與吹透。花訊催時候。舊相思﹑偏供閒晝。春澹情濃半中酒。玉痕銷﹐似梅花﹐更淸瘦。

醉桃源荷塘小隱賦燭影金丸一樹帶霜華。銀臺搖艷霞。燭陰影兩交加﹐秋紗機上花。飛醉筆﹐駐吟車。香深小隱家。明朝新夢付啼鴉。歌闌月未斜。

醉桃源贈盧長笛沙河塘上舊遊嬉。膚郎年少時。一聲長笛月中吹。和云和雁飛。驚物換﹐嘆星移。相看兩鬢絲。斷腸吳苑艸淒淒。倚樓人未歸。

醉桃源芙蓉靑春花姊不同時。淒涼生較遲。艷妝臨水最相宜。風來吹繡漪。驚舊事﹐問長眉。月明仙夢回。憑闌人但覺秋肥。花愁人不知。

醉桃源會飲丰樂樓翠陰濃合曉鶯堤。春如日墜西。畫圖新展遠山齊。花深十二梯。風絮晚﹐醉魂迷﹐隔城聞馬嘶。落紅微沁繡鴛泥。秋千教放低。

如夢令

春在綠窗楊柳。人與流鶯俱瘦。眉底暮寒生﹐簾額時翻波皺。風驟。風驟。花徑啼紅滿袖。

如夢令

秋千爭鬧粉墻。閒看燕紫鶯黃。啼到綠陰處﹐喚回浪子閒忙。春光。春光。正是拾翠尋芳。

望江南賦畫靈照女衣白薴﹐雪面墮愁鬟。不識朝雲行雨處﹐空隨春夢到人間。畱向畫圖看。慵臨鏡﹐流水洗花顏。自織蒼煙湘淚冷﹐誰撈明月海波寒。天澹霧漫漫。

望江南茶

松風遠﹐鶯燕靜幽坊。妝褪宮梅人倦繡﹐夢回春艸日初長。瓷碗試新湯。笙歌斷﹐情與絮悠揚。石乳飛時離鳳怨﹐玉纖分處露花香。人去月侵廊。

定風波

密約偸香�蹋靑。小車隨馬過南屏。回首東風銷鬢影。重省。十年心事夜船燈。離骨漸塵橋下水﹐到頭難滅景中情。兩岸落花殘酒醒。煙冷。人家垂柳未淸明。

月中行賦黃復庵疏桐翠井早驚秋。葉葉雨聲愁。燈前倦客老貂裘。燕去柳邊樓。吳宮寂寞空煙水﹐渾不認﹑舊采菱洲。秋花旋結小盤虯。蝶怨夜香畱。

虞美人

背庭緣恐花羞墜。心事遙山裏。小簾愁捲月籠明。一寸秋懷禁得﹑幾蛩聲。井悟不放西風起。供與離人睡。夢和新月未圓時。起看檐蛛結网﹑又尋思。

菩薩蠻

落花夜雨辭寒食。塵香明日城南陌。玉靨濕斜紅。淚痕千萬重。傷春頭竟白。來去春如客。人瘦綠陰濃。日長簾影中。

菩薩蠻

綠波碧艸長堤色。東風不管春狼藉。魚沫細痕圓。燕泥花唾幹。無情牽怨抑。畫舸紅樓側。斜日起憑闌。垂楊舞曉寒。

賀新郎湖上有所贈湖上芙蓉早。向北山﹑山深霧冷﹐更看花好。流水茫茫城下夢﹐空指遊仙路杳。笑蘿障﹑云屏親到。雪玉肌膚春溫夜﹐飲湖光﹑山淥成花貌。臨澗水﹐弄淸照。著愁不盡宮眉小。聽一聲﹑相思曲裏﹐賦情多少。紅日闌干鴛鴦枕﹐那枉裙腰褪了。算誰識﹑垂楊秋裊。不是秦樓無緣分﹐點吳霜﹑羞帶簪花帽。但殢酒﹐任天曉。

賀新郎爲徳淸趙令君賦小垂虹浪影龜紋皺。蘸平煙﹑靑紅半濕﹐枕溪窗牖。千尺晴霞慵臥水﹐萬疊羅屏擁繡。漫幾度﹑吳船回首。歸雁五湖應不到﹐問蒼茫﹑釣雪人知否。樵唱杳﹐度深秀。重來趁得花時候。記畱連﹑空山夜雨﹐短亭春酒。桃李新栽成蹊處﹐盡是行人去後。但東閣﹑官梅淸瘦。欸乃一聲山水綠﹐燕無言﹑風定垂簾晝。寒正悄﹐嚲吟袖。

江城梅花引贈倪梅村江頭何處帶春歸。玉川迷。路東西。一雁不飛﹑雪壓凍雲低。十里黃昏成曉色﹐竹根籬。分流水﹑過翠微。帶書傍月自鋤畦。苦吟詩。生鬢絲。半黃煙雨﹐翠禽語﹑似說相思。惆悵孤山﹑花盡艸離離。半幅寒香家住遠﹐小簾垂。玉人誤﹑聽馬嘶。

婆羅門引爲懷寧趙仇香賦香霏泛酒﹐瘴花初洗玉壺冰。西風乍入吳城。吹徹玉笙何處﹐曾說董雙成。柰司空經慣﹐未暢髙情。瑤臺幾層。但夢繞﹑曲闌行。空憶雙蟬�翠﹐寂寂秋聲。堂空露涼﹐倩誰喚﹑行雲來洞庭。團扇月﹑只隔煙屏。

婆羅門引郭淸華席上爲放琴客而新有所盼賦已見喜風漣亂翠﹐酒霏飄汗洗新妝。幽情暗寄蓮房。弄雪調冰重會﹐臨水暮追涼。正碧雲不破﹐素月微行。雙成夜笙﹐斷舊曲﹑解明璫。別有紅嬌粉潤﹐初試霓裳。分蓮調郎。又拈惹﹑花茸碧唾香。波暈切﹑一盼秋光。

祝英臺近悼得趣贈宏庵黯春陰﹐收燈後﹐寂寞幾簾戶。一片花飛﹐人駕彩雲去。應是蛛网金徽﹐拍天寒水﹐恨聲斷﹑孤鴻洛浦。對君訴。團扇輕委桃花﹐流紅爲誰賦。����﹐從今醉何處。可憐憔悴文園﹐曲屏春到﹐斷腸句﹑落梅愁雨。

祝英臺近餞陳少逸被倉臺檄行部問流花﹐尋夢艸﹐云暖翠微路。錦雁峯前﹐淺約晝行處。不教嘶馬飛春﹐一奩越境﹐那銷盡﹑紅吟綠賦。送人去。長絲初染柔黃﹐晴和曉煙舞。心事偸占﹐鶯漏漢宮語。趁得羅蓋天香﹐歸來時候﹐共畱取﹑玉闌春住。

祝英臺近春日客龜溪遊廢園采幽香﹐巡古苑﹐竹冷翠微路。鬥艸溪根﹐沙印小蓮步。自憐兩鬢淸霜﹐一年寒食﹐又身在﹑雲山深處。晝閒度。因甚天也堅左心右堅春﹐輕陰便成雨。綠暗長亭﹐歸夢趁風絮。有情花影闌干﹐鶯聲門徑﹐解畱我﹑霎時凝佇。

祝英臺近上元晚雲開﹐朝雪霽﹐時節又燈市。夜約遺香﹐南陌少年事。笙簫一片紅雲﹐飛來海上﹐繡簾捲﹑湘桃春起。舊遊地。素蛾城闕年年﹐新妝趁羅綺。玉練冰輪﹐無塵涴流水。曉霞紅處啼鴉﹐良宵一夢﹐畫堂正﹑日長人睡。

祝英臺近除夜立春翦紅情﹐裁綠意﹐花信上釵股。殘日東風﹐不放歲華去。有人添燭西窗﹐不眠侵曉﹐笑聲轉﹐新年鶯語。舊尊俎。玉纖曾擘黃柑﹐柔香系幽素。歸夢湖邊﹐還迷鏡中路。可憐千點吳霜﹐寒銷不盡﹐又相對﹑落梅如雨。

西子妝慢湖上淸明薄遊流水曲塵﹐艷陽醅酒﹐畫舸遊情如霧。笑拈芳艸不知名﹐乍淩波﹐斷橋西堍。垂楊漫舞。總不解﹑將春系住。燕歸來﹐問彩繩纖手﹐如今何許。歡盟誤。一箭流光﹐又趁寒食去。不堪衰鬢著飛花﹐傍綠陰﹑冷煙深樹。玄都秀句。記前度﹑劉郎曾賦。最傷心﹑一片孤山細雨。

江南春賦張藥翁杜衡山莊風響牙簽﹐云寒古硯﹐芳銘猶在棠笏。秋牀聽雨﹐妙謝庭﹐春艸吟筆﹐城市喧鳴轍。淸溪上﹑小山秀潔。便向此﹑搜松訪石﹐葺屋營花﹐紅塵遠避風月。瞿塘路﹐隨漢節。記羽扇綸巾﹐气淩諸葛。靑天萬里﹐料漫憶﹑蒓絲鱸雪。車馬從休歇。榮華事﹑醉歌耳熱。天與此翁﹐芳芷嘉名﹐紉蘭佩兮瓊玦。

夢芙蓉趙昌芙蓉圖梅津所藏西風搖步綺。記長堤驟過﹐紫驑十里。斷橋南岸﹐人在晚霞外。錦溫花共醉。當時曾共秋被﹐自別霓裳﹐應紅銷翠冷﹐霜枕正慵起。慘淡西湖柳底。搖蕩秋魂﹐夜月歸環佩。畫圖重展﹐驚認舊梳洗。去來雙翡翠。難傳眼恨眉意。夢斷瓊娘﹐仙云深路杳﹐城影蘸流水。

髙山流水丁基仲側室善絲桐賦詠達音呂備歌舞之妙素弦一一起秋風。寫柔情﹐都在春蔥。徽外斷腸聲﹐霜霄暗落驚鴻。低顰處﹑翦綠裁紅。仙郎伴﹑新制還★舊曲﹐映月簾櫳。似名花並蒂﹐日日醉春濃。吳中﹐空傳有西子﹐應不解﹑換徵移宮。蘭蕙滿襟懷﹐唾碧總噴花茸。後堂深﹑想費春工。客愁重﹑時聽蕉寒雨碎﹐淚濕瓊鐘。憑風流也稱﹐金屋貯嬌慵。

霜花腴重陽前一日泛石湖翠微路窄﹐醉晚風﹑憑誰爲整敧冠。霜飽花腴﹐燭消人瘦﹐秋光作也都難。病懷彊寬。恨雁聲﹑偏落歌前。記年時﹑舊宿淒涼﹐暮煙秋雨野橋寒。妝靨鬢英爭艷﹐度淸商一曲﹐暗墜金蟬。芳節多陰﹐蘭情稀會﹐晴暉稱拂吟箋。更移畫船。引佩環﹑邀下嬋娟。算明朝﹑未了重陽﹐紫萸應耐看。

澡蘭香淮南重午盤絲系腕﹐巧篆垂簪﹐玉隱紺紗睡覺。銀瓶露井﹐彩箑云窗﹐往事少年依約。爲當時﹑曾寫橊裙﹐傷心紅綃褪萼。黍夢光陰漸老﹐汀洲煙蒻。莫唱江南古調﹐怨抑難招﹐楚江沈魄。燻風燕乳﹐暗雨梅黃﹐午鏡澡蘭簾幕。念秦樓﹑也擬人歸﹐應翦菖蒲自酌。但悵望﹑一縷新蟾﹐隨人天角。

玉京瑤陳仲文自號藏一蓋取坡詩中萬人如海一身藏語爲度夷則商犯無射宮腔制此贈之蝶夢迷淸曉﹐萬里無家﹐歲晚貂裘敝。載取琴書﹐長安閒看桃李。爛繡錦﹑人海花場﹐任客燕﹑飄零誰計。春風裏。香泥九陌﹐文梁孤壘。微吟怕有詩聲翳。鏡慵看﹑但小樓獨倚。金屋千嬌﹐從他鴛暖秋被。蕙帳移﹑煙雨孤山﹐待對影﹑落梅淸泚。終不似。江上翠微流水。

探芳新吳中元日承天寺遊人九街頭﹐正軟塵潤酥﹐雪銷殘澑。褉賞祇園﹐花艷云陰籠晝。層梯峭空麝散﹐擁淩波﹑縈翠袖。嘆年端﹑連環轉﹐爛漫遊人如繡。腸斷回廊佇久。便寫意濺波﹐傳愁蹙岫。漸沒飄鴻﹐空惹閒情春瘦。椒杯香幹醉醒﹐怕西窗﹑人散後。暮寒深﹐遲回處﹑自攀庭柳。

鳳池吟慶梅津自畿漕除右司郎官萬丈巍臺﹐碧罘罳外﹐衮衮野馬遊塵。舊文書幾閣﹐昏朝醉暮﹐覆雨翻雲。忽變淸明﹐紫垣敕使下星辰。經年事靜﹐公門如水﹐帝甸陽春。長安父老相語﹐幾百年見此﹐獨駕冰輪。又鳳鳴黃幕﹐玉宵平溯﹐鵲錦新恩。畫省中書﹐半紅梅子薦鹽新。歸來晚﹐待賡吟﹑殿閣南燻。

暗香送魏句濱宰吳縣解組分韻得闔字縣花誰葺。記滿庭燕麥﹐朱扉斜闔。妙手作新﹐公館靑紅曉云濕。天際疏星趁馬﹐簾晝隙﹑冰弦三疊。盡換卻﹑吳水吳煙﹐桃李靚春靨。風急。送帆葉。正雁水夜淸﹐臥虹平帖。軟紅路接。塗粉闈深早催入。懷暖天香宴果﹐花隊簇﹑輕軒銀蠟。更問訊﹐湖上柳﹐兩堤翠匝。

暗香疏影賦墨梅占春壓一。捲峭寒萬里﹐平沙飛雪。數點酥鈿﹐淩曉東風�吹裂。獨曳橫梢瘦影﹐入廣平﹑裁冰詞筆。記五湖﹑淸夜推篷﹐臨水一痕月。何遜揚州舊事﹐五更夢半醒﹐胡調吹徹。若把南枝﹐圖入淩煙﹐香滿玉樓瓊闕。相將初試紅鹽味﹐到煙雨﹑靑黃時節。想雁空﹑北落冬深﹐澹墨晚天云闊。

念奴嬌賦徳淸縣圃明秀亭思生晚眺﹐岸烏紗平步﹐春雲層綠。罨畫屏風開四面﹐各樣鶯花結束。寒欲殘時﹐香無艸處﹐千樹風前玉。遊蜂飛過﹐隔墻疑是金穀。偏稱晚色橫煙﹐愁凝峨髻﹐澹生綃裙幅。縹緲孤山南畔路﹐相對花房竹屋。溪足沙明﹐巖陰石秀﹐夢冷吟亭宿。松風古澗﹐髙調月夜淸曲。

惜紅衣余從姜石帚遊霅間三十五年矣重來傷今感昔聊以詠懷鷺老秋絲﹐蘋愁暮雪﹐鬢那不白。倒柳移栽﹐如今暗溪碧。烏衣細語﹐傷絆惹﹑茸紅曾約。南陌。前度劉郎﹐尋流花蹤迹。朱樓水側。雪面波光﹐汀蓮沁顏色。當時醉近繡箔﹐夜吟寂。三十六磯重到﹐淸夢冷雲南北。買釣舟溪上﹐應有煙蓑相識。

江南好友人還中吳密圍坐客杯深情浹不覺沾醉越翼日吾儕載酒問奇字時齋示江南好詞紀前夕之事輒次韻行錦歸來﹐畫眉添嫵﹐暗塵重拂雕櫳。穩瓶泉暖﹐花隘斗春容。圍密籠香晻靄﹐煩纖手﹐親點團龍。溫柔處﹐垂楊嚲髻﹐�暗豆花紅。行藏﹐多是客﹐鶯邊話別﹐橘下相逢。算江湖幽夢﹐頻繞殘鐘。好結梅兄礬弟﹐莫輕侶﹑西燕南鴻。偏宜醉﹐寒欺酒力﹐簾外凍雲重。

雙雙燕

小桃謝後﹐雙雙燕﹐飛來幾家庭戶。輕煙曉暝﹐湘水暮云遙度。簾外餘寒未捲﹐共斜入﹑紅樓深處。相將占得雕梁﹐似約韶光畱住。堪舉。翻翻翠羽。楊柳岸﹐泥香半和梅雨。落花風軟﹐戲促亂紅飛舞。多少呢喃意緒。盡日向﹑流鶯分訴。還過短墻﹐誰會萬千言語。

無悶催雪霓節飛瓊﹐鸞駕弄玉﹐杳隔平雲弱水。倩皓鶴傳書﹐衛姨呼起。莫待粉河凝曉﹐趁夜月﹑瑤笙飛環佩。正騫驢吟影。茶煙竈冷﹐酒亭門閉。歌麗。泛碧蟻。放繡簾半鉤﹐寶臺臨砌。要須借東君﹐灞陵春意。曉夢先迷楚蝶﹐早風戾﹑重寒侵羅被。還怕掩﹑深院梨花﹐又作故人淸淚。

水調歌頭賦魏方泉望湖樓屋下半流水﹐屋上幾靑山。當心千頃明鏡﹐入座玉光寒。雲起南峯未雨﹐雲斂北峯初霽﹐健筆寫靑天。俯瞰古城堞﹐不礙小闌干。繡鞍馬﹐軟紅路﹐乍回班。層梯影轉亭午﹐信手展湘編。殘照游船收盡﹐新月畫簾才捲﹐人在翠壺間。天際笛聲起﹐塵世夜漫漫。

卷三

洞仙歌方庵春日花勝宴客爲得雛慶花翁賦詞俾屬韻末芳辰良宴﹐人日春朝並。細縷靑絲裏銀餅。更玉犀金彩﹐沾應分簪﹐歌圍暖﹐梅靨桃唇鬥勝。露房花曲折﹐鶯入新年﹐添个宜男小山枕。待枝上﹐飽東風﹐結子成陰﹐藍橋去﹑還覓瓊漿一飲。料別館﹑西湖最情濃﹐爛畫舫月明﹐醉宮袍錦。

秋思荷塘爲括蒼名姝求賦其聽雨小閣堆枕香鬟側。驟夜聲﹑偏稱畫屏秋色。風碎串珠﹐潤侵歌板﹐愁壓眉窄。動羅箑淸商﹐寸心低訴敍怨抑。映夢窗﹐零亂碧。待漲綠春深﹐落花香泛﹐料有斷紅流處﹐暗題相憶。歡酌﹐檐花細滴﹐送故人﹐粉黛重飾。漏侵瓊瑟。丁東敲斷﹐弄晴月白。怕一曲﹑霓裳未終﹐催去驂鳳翼。嘆謝客﹑猶未識。漫瘦卻東陽﹐燈前無夢到得。路隔重云雁北。

江神子賦洛北碧沼小庵長安門外小林丘。碧壺秋。浴輕鷗。不放啼紅﹐流水通宮溝。時有晴空云過影﹐華鏡裏﹐翳魚遊。綺羅塵滿九衢頭。晚香樓。夕陽收。波面琴髙﹐仙子駕黃虯。淸磬數聲人定了﹐池上月﹐照虛舟。

江神子喜雨上麓翁一聲玉磬下星壇。步虛闌。露華寒。平曉阿香﹐油壁碾靑鸞。應是老鱗眠不得﹐云炮落﹐雨飄翻。身閒猶耿寸心丹。炷鑪煙﹐暗祈年。隨處蛙聲﹐鼓吹稻花田。秋水一池蓮葉晚﹐吟喜雨﹐拍闌干。

江神子李別駕招飲海棠花下翠紗籠袖映紅霏。冷香飛。洗凝脂。睡足嬌多﹐還是夜深宜。翻怕回廊花有影﹐移燭暗﹐放簾垂。尊前不按駐云詞。料花枝。妒蛾眉。丁屬東風﹐莫送片紅飛。春重錦堂人盡醉﹐和曉月﹐帶花歸。

江神子送桂花吳憲時已有檢詳之命未赴闕天街如水翠塵空。建章宮。月明中。人未歸來﹐玉樹起秋風。寶粟萬釘花露重﹐催賜帶﹐過垂虹。夜涼沈水繡簾櫳﹐酒香濃。霧蒙蒙。釵列吳娃﹐腰裏帶金虫。三十六宮蟾觀冷﹐畱不住﹐佩丁東。

江神子十日荷塘小隱賞桂呈朔翁西風來晚桂開遲。月宮移。到東籬。簌簌驚塵﹐吹下半冰規。擬喚阿嬌來小隱﹐金屋底﹐亂香飛。重陽還是隔年期。蝶相思。客情知。吳水吳煙﹐愁裏更多詩。一夜看承應未別﹐秋好處﹐雁來時。

江神子送翁五峯自鶴江遷都西風一葉送行舟。淺遲畱。艤汀洲。新浴紅衣﹐綠水帶香流。應是離宮城外晚﹐人佇立﹐小簾鉤。新歸重省別來愁。黛眉頭。半痕秋。天上人間﹐斜月繡鍼樓﹐湘浪莫迷花蝶夢﹐江上約﹐負輕鷗。

沁園春冰漕鑿方泉賓客請以名齋邀賦澄碧西湖﹐軟紅南陌﹐銀河地穿。見華星影裏﹐仙棋局靜﹐淸風行處﹐瑞玉圭寒。斜谷山深﹐望春樓遠﹐無此崢嶸小渭川。一泓地﹐解新波不涸﹐獨障狂瀾。老蘇而後坡仙。繼菊井嘉名相與傳。試摩娑勁石﹐無令角折﹐丁寧明月﹐莫涴規圓。漫結鷗盟﹐那知魚樂﹐心止中流別有天。無塵夜﹐聽吾伊正在﹐秋水闌干。

沁園春送翁賓暘遊鄂渚情如之何﹐暮塗爲客﹐忍堪送君。便江湖天遠﹐中宵同月﹐關河秋近﹐何日淸塵。玉塵生風﹐貂裘明雪﹐幕府英雄今幾人。行須早﹐料剛腸肯殢﹐淚眼離顰。平生秀句淸尊。到帳動風開自有神。聽夜鳴黃鶴﹐樓髙百尺﹐朝馳白馬﹐筆掃千軍。賈傅才髙﹐嶽家軍在﹐好勒燕然石上文。松江上﹐念友人老矣﹐甘臥閒雲。

珍珠簾春日客龜溪過貴人家隔墻聞蕭鼓聲疑是按歌佇立久之蜜沈燼暖萸煙裊。層簾捲﹑佇立行人官道。麟帶壓愁香﹐聽舞簫云渺。恨縷情絲春絮遠﹐悵夢隔﹑銀屏難到。寒峭。有東風嫩柳﹐學得腰小。還近綠水淸明﹐嘆孤身如燕﹐將花頻繞。細雨濕黃昏﹐半醉歸懷抱。蠹損歌紈人去久﹐漫淚沾﹑香蘭如笑。書杳。念客枕幽單﹐看看春老。

風入松爲友人放琴客賦春風吳柳幾番黃。歡事小蠻窗。梅花正結雙頭夢﹐被玉龍﹑吹散幽香。昨夜燈前歌黛﹐今朝陌上啼妝。最憐無侶伴雛鶯。桃葉已春江。曲屏先暖鴛衾慣﹐夜寒深﹑都是思量。莫道藍橋路遠﹐行雲只隔幽坊。

風入松

聽風聽過淸明。愁艸瘞花銘。樓前綠暗分攜路﹐一絲柳﹑一寸柔情。料峭春寒中酒﹐交加曉夢啼鶯。西園日日掃林亭。依舊賞新晴。黃蜂頻撲秋千索﹐有當時﹑纖手香凝。惆悵雙鴛不到﹐幽階一夜苔生。

風入松桂

蘭舟髙蕩漲波涼。愁被矮橋妨。暮煙疏雨西園路﹐誤秋娘﹑淺約宮黃。還泊郵亭喚酒﹐舊曾送客斜陽。蟬聲空曳別枝長。似曲不成商。禦羅屏底翻歌扇﹐憶西湖﹑臨水開窗。和醉重尋幽夢﹐殘衾已斷燻香。

風入松麓翁園堂宴客一番疏雨洗芙蓉。玉冷佩丁東。轆轤聽帶秋聲轉﹐早涼生﹑傍井梧桐。歡宴良宵好月﹐佳人修竹淸風。臨池飛閣乍靑紅。移酒小垂虹。貞元供奉梨園曲﹐稱十香﹑深蘸瓊鐘﹐醉夢孤云曉色﹐笙歌一派秋空。

風入松鄰舟妙香畫船簾密不藏香。飛作楚云狂。傍懷半捲金鑪燼﹐怕暖銷﹑春日朝陽。淸馥晴燻殘醉﹐斷煙無限思量。憑闌心事隔垂楊。樓燕鎖幽妝。梅花偏惱多情月﹐慰溪橋﹑流水昏黃。哀曲霜鴻淒斷﹐夢魂寒蝶幽揚。

鶯啼序丰樂樓天吳駕雲閬海﹐凝春空燦綺。倒銀海﹑蘸影西城﹐四碧天鏡無際。彩翼曳﹑扶搖宛轉﹐雩龍降尾交新霽。近玉虛髙處﹐天風笑語吹墜。淸濯緇塵﹐快展曠眼﹐傍危闌醉倚。面屏障﹑一一鶯花﹐薜蘿浮動金翠。慣朝昏﹑晴光雨色﹐燕泥動﹑紅香流水。步新梯﹐藐視年華﹐頓非塵世。麟翁舄衮﹐領客登臨﹐座有誦魚美。翁笑起﹑離席而語﹐敢詫京兆﹐以役爲功﹐落成奇事。明良慶會﹐賡歌熙載﹐隆都觀國多閒暇﹐遣丹靑﹑雅飾繁華地。平瞻太極﹐天街潤納璇題﹐露牀夜沈秋緯。淸風觀闕﹐麗日罘罳﹐正午長漏遲。爲洗盡﹑脂痕茸唾﹐淨卷曲塵﹐永晝低垂﹐繡簾十二。髙軒駟馬﹐峨冠鳴佩﹐班回花底修褉飲﹐禦鑪香﹑分惹朝衣袂。碧桃數點飛花﹐湧出宮溝﹐朔春萬里。

鶯啼序

殘寒正欺病酒﹐掩沈香繡戶。燕來晚﹑飛入西城﹐似說春事遲暮。畫船載﹑淸明過卻﹐晴煙冉冉吳宮樹。念羇情遊蕩﹐隨風化爲輕絮。十載西湖﹐傍柳系馬﹐趁嬌塵軟霧。朔紅漸﹑招入仙溪﹐錦兒偸寄幽素。倚銀屏﹑春寬夢窄﹐斷紅濕﹑歌紈金縷。暝堤空﹐輕把斜陽﹐總還鷗鷺。幽蘭旋老﹐杜若還生﹐水鄕尙寄旅。別後訪﹑六橋無信﹐事往花委﹐瘞玉埋香﹐幾番風雨。長波妒盼﹐遙山羞黛﹐漁燈分影春江宿﹐記當時﹑短楫桃根渡。靑樓彷佛﹐臨分敗壁題詩﹐淚墨慘淡塵土。危亭望極﹐艸色天涯﹐嘆鬢侵半薴。暗點檢﹑離痕歡唾﹐尙染鮫綃﹐嚲鳳迷歸﹐破鸞慵舞。殷勤待寫﹐書中長恨﹐藍霞遼海沈過雁﹐漫相思﹑彈入哀箏柱。傷心千里江南﹐怨曲重招斷魂在否。

鶯啼序荷和趙修全韻橫塘棹穿艷錦﹐引鴛鴦弄水。斷霞晚﹑笑折花歸﹐紺紗低護燈蕊。潤玉瘦﹑冰輕倦浴﹐斜拖鳳股盤云墜。聽銀牀聲細。梧桐漸攪涼思。窗隙流光﹐冉冉迅羽﹐訴空梁燕子。誤驚起﹑風竹敲門﹐故人還又不至。記瑯玕﹐新詩細掐﹐早陳迹﹑香痕纖指。怕因循﹐羅扇恩疏﹐又生秋意。西湖舊日﹐畫舸頻移﹐嘆幾縈夢寐。霞佩冷﹐疊瀾不定﹐麝靄飛雨﹐乍濕鮫綃暗盛紅淚。疏單夜共﹐波心宿處﹐瓊簫吹月霓裳舞﹐向明朝﹑未覺花容悴。嫣香易落﹐回頭澹碧銷煙﹐鏡空畫羅屏裏。殘蟬度曲﹐唱徹西園﹐也感紅怨翠。念省慣﹑吳宮幽憩。暗柳追涼﹐曉岸參斜﹐露零漚起。絲縈寸藕﹐畱連歡事。桃笙平展湘浪影﹐有昭華﹑穠李冰相倚。如今鬢點淒霜﹐半篋秋詞﹐恨盈蠹紙。

天香燻衣香珠絡玲瓏﹐羅囊閒斗﹐酥懷暖麝相倚。百和花須﹐十分風韻﹐半襲鳳箱重綺。茜垂四角﹐慵未揭﹑流蘇春睡。燻度紅薇院落﹐煙銷畫屏沈水。溫泉絳綃乍試。露華侵﹑透肌蘭泚。漫省淺溪月夜﹐暗浮花气。荀令如今老矣。但未減﹑韓郎舊風味。遠寄相思﹐餘燻夢裏。

天香臘梅蟫葉黏霜﹐蠅苞綴凍﹐生香遠帶風峭。嶺上寒多﹐溪頭月冷﹐北枝瘦﹑南枝小。玉奴有姊﹐先占立﹑墻陰春早。初試宮黃澹薄﹐偸分壽陽纖巧。銀燭淚深未曉。酒鐘慳﹑貯愁多少。記得短亭歸馬﹐暮衙蜂鬧。豆蔻釵梁恨裊。但悵望﹑天涯歲華老。遠信難封﹐吳云雁杳。

玉漏遲瓜涇度中秋夕賦雁邊風訊小﹐飛瓊望杳﹐碧雲先晚。露冷闌干﹐定怯藕絲冰腕。淨洗浮空片玉﹐勝花影﹑春燈相亂。秦鏡滿。素娥未肯﹐分秋一半。每圓處卽良宵﹐甚此夕偏饒﹐對歌臨怨。萬里嬋娟﹐幾許霧屏云幔。孤兔淒涼照水﹐曉風起﹑銀河西轉。摩淚眼。瑤臺夢回人遠。

金琖子賦秋壑西湖小築卜築西湖﹐種翠蘿猶傍﹐軟紅塵裏。來往載淸吟﹑爲偏愛吾廬﹐畫船頻繁。笑攜雨色晴光﹐入春明朝市。石橋鎖﹐煙霞五百名仙﹐第一人是。臨酒論深意。流光轉﹑鶯花任亂委。泠然九秋肺腑﹐應多夢﹑巖扃冷云空翠。漱流枕石幽情﹐寫猗蘭綠綺。專城處﹐他山小隊登臨﹐待西風起。

金琖子吳城連日賞桂一夕風雨悉已零落獨寓窗晚花方作小蕾未及見開有新邑之役朅來西館籬落間嫣然一枝可愛見似人而喜爲賦此解賞月梧園﹐恨廣寒宮樹﹐曉風搖落。莓砌掃珠塵﹐空腸斷﹐燻鑪燼銷殘萼。殿秋尙有餘花﹐鎖煙窗雲幄。新雁又﹑無端送人江上﹐短亭初泊。籬角。夢依約。人一笑﹑惺忪翠袖薄。悠然醉魂喚醒﹐幽叢畔﹑淒香霧雨漠漠。晚吹乍顫秋聲﹐早屏空金雀。明朝想﹐猶有數點蜂黃﹐伴我斟酌。

永遇樂過李氏晚妝閣見壁間舊所題詞遂再賦春酌沈沈﹐晚妝的的﹐仙夢遊慣。錦漵維舟﹐靑門倚蓋﹐還被籠鶯喚。裴郎歸後﹐崔娘沈恨﹐漫客請傳芳捲。聯題在﹐頻經翠袖﹐勝隔紺紗塵幔。桃根杏葉﹐膠黏湘縹﹐幾回憑闌人換。峨髻愁雲﹐蘭香膩粉﹐都爲多情褪。離巾拭淚﹐徵袍染醉﹐彊作酒朋花伴。畱連怕﹐風姨浪妒﹐又吹雨斷。

永遇樂乙巳中秋風雨風拂塵徽﹐雨侵涼榻﹐才動秋思。緩酒銷更﹐移燈傍影﹐淨洗芭蕉耳。銅華滄海﹐愁霾重嶂﹐燕北雁南天外。算陰晴﹐渾似幾番﹐渭城故人離會。靑樓舊日﹐髙歌取醉﹐喚出玉人梳洗。紅葉流光﹐蘋花兩鬢﹐心事成秋水。白凝虛曉﹐香吹輕燼﹐倚窗小瓶疏桂。問深宮﹐姮娥正在﹐妒云第幾。

永遇樂探梅次時齋韻閣雪云低﹐捲沙風急﹐驚雁失序。戶掩寒宵﹐屏閒冷夢﹐燈颭唇似語。堪憐窗景﹐都閒剌繡﹐但續舊愁一縷。鄰歌散﹐羅襟印粉﹐袖濕倩桃紅露。西湖舊日﹐畱連淸夜﹐愛酒幾將花誤。遺襪塵銷﹐題裙墨黯﹐天遠吹笙路。吳臺直下﹐湘梅無限﹐未放野橋香度。重謀醉﹐揉香弄影﹐水淸淺處。

玉胡蝶

角斷簽鳴疏點﹐倦螢透隙﹐低弄書光。一寸悲秋﹐生動萬種淒涼。舊衫染﹑唾凝花碧﹐別淚想﹑妝洗蜂黃。楚魂傷。雁汀沙冷﹐來信微茫。都忘﹐孤山舊賞﹐水沈熨露﹐岸錦宜霜。敗葉題詩﹐禦溝應不到流湘。數客路﹐又隨淮月﹐羨故人﹑還買吳航。兩凝望。滿城風雨﹐催送重陽。

絳都春爲郭淸華內子壽春深霧暖。正人在﹑錦瑟華年深院。舊日漢宮﹐分得紅蘭滋吳苑。臨池羞落梅花片。弄水月﹑初勻妝面。紫煙籠處﹐雙鸞共跨﹐洞簫低按。歌管。紅圍翠袖﹐凍雲外﹐似覺東風先轉。繡畔晝遲﹐花底天寬春無限。仙郎驕馬瓊林宴。待卷上﹑珠簾教看。更傳鶯入新年﹐寶釵夢燕。

絳都春餞李太博赴括蒼別駕羇云旅雁。斂倦羽﹑寄棲墻陰年晚。問字翠尊﹐刻燭紅箋慳曾展。冰灘鳴佩舟如箭。笑烏幘﹐臨風重岸。傍鄰垂柳﹐淸霜萬縷﹐送將人遠。吳苑﹐千金未惜﹐買新賦﹑共賞文園詞翰。流水翠微﹐明月淸風平分半。梅深驛路香不斷。萬玉舞﹑罘罳東畔。料應花底春多﹐軟紅霧暖。

絳都春題蓬萊閣鐙屏履翁帥越螺屏暖翠。正霧捲暮色﹐星河浮霽。路幕遞香﹐街馬衝塵東風細。梅槎淩海橫鰲背。倩穩載﹑蓬萊雲气。寶階斜轉﹐冰娥素影﹐夜淸如水。應記。千秋化鶴﹐舊華表﹑認得山川猶是。暗解繡囊﹐爭擲金錢遊人醉。笙歌曉度晴霞外。又上苑﹑春生一葦。便教接宴鶯花﹐萬紅鏡裏。

絳都春爲李篔房量珠賀情黏舞綫。悵駐馬灞橋﹐天寒人遠。旋翦露痕﹐移得春嬌栽瓊苑。流鶯常語煙中怨。恨三月﹑飛花零亂。艷陽歸後﹐紅藏翠掩﹐小坊幽院。誰見。新腔按徹﹐背燈暗﹑共倚篔屏忽蒨﹐繡被夢輕﹐金屋妝深沈香換。梅花重洗春風面。正溪上﹑參橫月轉。並禽飛上金沙﹐瑞香霧暖。

絳都春燕亡久矣京口適見似人悵然有感南樓墜燕。又燈暉夜涼﹐疏簾空捲。葉吹暮喧﹐花露晨晞秋光短。當時明月娉婷伴。悵客路﹐幽扃俱遠。霧鬟依約﹐除非照影﹐鏡空不見。別館。秋娘乍識﹐似人處﹑最在雙波凝盼。舊色舊香﹐閒雨閒雲情終淺。丹靑誰畫眞眞面。便祇作﹑梅花頻看。更愁花變梨霙﹐又隨夢散。

絳都春餘往來淸華池館六年賦詠屢矣感昔傷今益不堪懷乃復作此解春來雁渚。弄艷冶﹑又入垂楊如許。困舞瘦腰﹐啼濕宮黃池塘雨。碧沿蒼蘚云根路。尙追想﹑淩波微步。小樓重上﹐憑誰爲唱﹐舊時金縷。凝佇﹐煙蘿翠竹﹐欠羅袖﹑爲倚天寒日暮。彊醉梅邊﹐招得花奴來尊俎。東風須惹春云住。�莫把﹑飛瓊吹去。便教移取燻籠﹐夜溫繡戶。

惜秋華重九細響殘蛩﹐傍燈前﹑似說深秋懷抱。怕上翠微﹐傷心亂煙殘照。西湖鏡掩塵沙﹐翳曉影﹐秦鬟云擾。新鴻﹐喚淒涼﹑漸入紅萸烏帽。江上故人老。視東籬秀色﹐依然娟好。晚夢趁﹑鄰杵斷﹐乍將愁到。秋娘淚濕黃昏﹐又滿城﹑雨輕風小。閒了。看芙蓉﹑畫船多少。

惜秋華八日登髙飛翼樓思渺西風﹐悵行蹤﹑浪逐南飛髙雁。怯上翠微﹐危樓更堪憑晚。蓬萊對起幽云﹐澹野色﹐山容愁捲。淸淺。瞰滄波﹑靜銜秋痕一綫。十載寄吳苑。慣東籬深把﹐露黃偸翦﹐移暮影﹐照越鏡﹐意銷香斷。秋娥賦得閒情﹐倚翠尊﹑小眉初展。深勸。待明朝﹑醉巾重岸。

惜秋華七夕露罥蛛絲﹐小樓陰墮月。秋驚華鬢。宮漏未央﹐當時鈿釵遺恨。人間夢隔西風﹐算天上﹑年華一瞬。相逢﹐縱相疏﹑勝卻巫陽無準。何處動涼訊。聽露井梧桐﹐楚騷成韻。彩雲斷﹑翠羽散﹐此情難問。銀河萬古秋聲﹐但望中﹑嫠星淸潤。輕俊。度金鍼﹑漫牽方寸。

惜秋華七夕前一日送人歸鹽官數日西風﹐打秋林棗熟﹐還催人去。瓜果夜深﹐斜河擬看星度。匆匆便倒離尊﹐悵遇合﹑云銷萍聚。畱連﹐有殘蟬韻晚﹐時歌金縷。綠水暫如許。柰南墻冷落﹐竹煙槐雨。此去杜曲﹐已近紫霄尺五。扁舟夜宿吳江﹐正水佩霓裳無數。眉嫵。問別來﹑解相思否。

惜秋華木芙蓉路遠仙城﹐自王郎去後﹐芳卿憔悴。錦段鏡空﹐重鋪步障新綺。恆花瘦不禁秋﹐幻膩玉﹐腴紅鮮麗。相攜。試新妝乍畢﹐交扶輕醉。長記斷橋外。驟玉驄過處﹐千嬌凝睇。昨夢頓醒﹐依約舊時眉翠。愁邊暮合碧雲﹐倩唱入﹑六ㄠ聲裏。風起。舞斜陽﹑闌干十二。

惜黃花慢菊

粉靨金裳。映繡屏認得﹐舊日蕭娘。翠微髙處﹐故人帽底﹐一年最好﹐偏是重陽。避春祇怕春不遠﹐望幽徑﹑偸理秋妝。殢醉鄕。寸心似翦﹐飄蕩愁觴。潮腮笑入淸霜。斗萬花樣巧﹐深染蜂黃。露痕千點﹐自憐舊色﹐寒泉半掬﹐百感幽香。雁聲不到東籬畔﹐滿城但﹐風雨淒涼。最斷腸。夜深怨蝶飛狂。

惜黃花慢次吳江小泊夜飲僧窗惜別邦人趙簿攜小妓侑尊連歌數闕皆淸眞詞酒盡已四鼓賦此詞餞尹梅津送客吳臯。正試箱夜冷﹐楓落長橋。望天不盡﹐背城漸杳﹐離亭黯黯﹐恨水迢迢。翠香零落紅衣老﹐暮愁鎖﹑殘柳眉梢。念瘦腰。沈郎舊日﹐曾系蘭橈。仙人鳳咽瓊簫。悵斷魂送遠﹐九辯難招。醉鬟畱盼﹐小窗翦燭﹐歌云載恨﹐飛上銀霄。素秋不解隨船去﹐敗紅趁﹑一葉寒濤。夢翠翹。怨鴻料過南譙。

十二郎垂虹橋上有垂虹亭屬吳江素天際水﹐浪拍碎﹑凍雲不凝。記曉葉題霜﹐秋燈吟雨﹐曾系長橋過艇。又是賓鴻重來後﹐猛賦得。歸期才定。嗟繡鴨解言﹐香鱸堪釣﹐尙盧人境。幽興。爭如共載﹐越娥妝鏡。念倦客依前﹐貂裘茸帽﹐重向淞江照影。酹酒蒼茫﹐倚歌平遠﹐亭上玉虹腰冷。迎醉面﹐暮雪飛花﹐幾點黛愁山暝。

醉蓬萊和方南山望碧天書斷﹐寶枕香畱﹐淚痕盈袖。誰識秋娘﹐比行雲織瘦。象尺燻鑪﹐翠鍼金縷﹐記倚牀同繡。月嚲瓊梳﹐冰銷粉汗﹐南花燻透。盡是當時﹐少年淸夢﹐臂約痕深﹐帕綃紅皺。憑鵲傳音﹐恨語多輕漏。潤玉畱情﹐沈郎無柰﹐向柳陰期候。數曲催闌﹐雙鋪深掩﹐風鐶鳴獸。

燭影搖紅壽荷塘時荷塘寓京西子西湖﹐賦情合載鴟夷棹。斷橋直去是孤山﹐應爲梅花到。幾度吟昏醉曉。背東風﹑偸閒鬥艸。亂鴉啼後﹐解佩歸來﹐春懷多少。千里嬋娟﹐茂園今夜同淸照。櫻脂茸唾聽吟詩﹐爭似還家好。暱暱西窗語笑﹐鳳云深﹑瓊簫縹緲。願春如舊﹐柳帶同心﹐花枝壓帽。

燭影搖紅麓翁夜宴園堂新月侵階﹐彩雲林外笙簫透。銀臺雙引繞花行﹐紅墜香沾袖。不管簽聲轉漏。更明朝﹑棋消永晝。靜中閒看﹐倦羽飛還﹐遊雲出岫。隨處春光﹐翠陰那隻西湖柳。去年溪上牡丹時﹐還試長安酒。都把愁懷抖擻。笑流鶯﹑啼春漫瘦。曉風惡盡﹐妒雪寒銷﹐靑梅如豆。

燭影搖紅餞馮深居翼日其初度飛蓋西園﹐晚秋卻勝春天气。霜花開盡錦屏空﹐紅葉新裝綴。時放淸杯泛水。暗淒涼﹑東風舊事。夜吟不絕﹐松影闌干﹐月籠寒翠。莫唱陽關﹐但憑彩袖歌千歲。秋星入夢隔明朝﹐十載吳宮會。一棹回潮度葦。正西窗﹑燈花報喜。柳蠻櫻素﹐試酒爭憐﹐不教不醉。

燭影搖紅元夕雨碧澹山姿﹐暮寒愁沁歌眉淺。障泥南陌潤輕酥﹐燈火深深院。入夜笙歌漸暖。彩旗翻﹐宜男舞徧。恣遊不怕﹐素襪塵生﹐行裙紅濺。銀燭籠紗﹐翠屏不照殘梅怨。洗妝淸靨濕春風。宜帶啼痕看。楚夢畱情未散﹐素娥愁﹑天深信遠。曉窗移枕﹐酒困香殘﹐春陰簾捲。

燭影搖紅壽嗣榮王天桂飛香﹐禦花簇座千秋宴。笑從王母摘仙桃﹐瓊醴雙金琖。掌上龍珠照眼。映蘿圖﹑星暉海潤。浮槎遠到﹐水淺蓬萊﹐秋明河漢。寶月將弦﹐晚鉤斜掛西簾捲。未須十日便中秋﹐爭看淸光滿。淨洗紅塵障面。賀朝霖﹑催班正殿。喜回天上﹐紫府開筵﹐瑤池宣勸。

燭影搖紅賦徳淸縣圃古紅梅莓鎖虹梁﹐稽山祠下當時見。橫斜無分照溪光﹐珠网空凝徧。姑射靑春對面。駕飛虯﹑羅浮路遠。千年春在﹐新月苔池﹐黃昏山館。花滿河陽﹐爲君羞褪晨妝蒨。云根直下是銀河﹐客老秋槎變。雨外紅鉛洗斷。又晴霞﹐驚飛暮管。倚闌祗怕﹐弄水鱗生﹐乘東風便。

燭影搖紅越上霖雨應禱秋入燈花﹐夜深檐影琵琶語。越娥靑鏡洗紅埃﹐山斗秦眉嫵。相間金茸翠畝。認城陰﹑春耕舊處。晚舂相應﹐新稻炊香﹐疏煙林莽。淸磬風前﹐海沈宿裊芙蓉炷﹐阿香秋夢起嬌啼﹐玉女傳幽素。人駕梅槎未渡。試梧桐﹑聊分宴俎。采菱別調﹐畱取蓬萊﹐霎時云住。

醜奴兒慢雪麓翁飛翼樓觀東風未起﹐花上纖塵無影。峭云濕﹐凝酥深鄔﹐乍洗梅淸。釣捲愁絲﹐冷浮虹气海空明。若耶門閉﹐扁舟去懶﹐客思鷗輕。幾度問春﹐倡紅冶翠﹐空媚陰晴。看眞色﹑千巖一素﹐天澹無情。醒眼重開﹐玉鉤簾外曉峯靑。相扶輕醉﹐越王臺上﹐更最髙層。

醜奴兒慢雙淸樓錢塘門外空蒙乍斂﹐波影簾花晴亂。正西子﹑梳妝樓上﹐鏡舞靑鸞。潤逼風襟﹐滿湖山色入闌干。天虛鳴籟﹐云多易雨﹐長帶秋寒。遙望翠凹﹐隔江時見﹐越女低鬟﹐算堪羨﹑煙沙白鷺﹐暮往朝還。歌管重城﹐醉花春夢半香殘。乘風邀月﹐持杯對影﹐雲海人閒。

木蘭花慢遊虎邱陪倉幕時魏益齋已被親擢陳芳窟李方庵皆將秩滿紫驑嘶凍艸﹐曉云鎖﹑岫眉顰。正蕙雪初銷﹐松腰玉瘦﹐憔悴眞眞。輕藜漸穿險磴﹐步荒苔﹑猶認瘞花痕﹐千古興亡舊恨﹐半丘殘日孤云。開尊。重弔吳魂。嵐翠冷﹑洗微醺。問幾曾夜宿﹐月明起看﹐劍水星紋。登臨總成去客﹐更軟紅﹐先有探芳人。回首滄波故苑﹐落梅煙雨黃昏。

木蘭花慢重遊虎邱步層丘翠莽﹐��處﹐更春寒。漸晚色催陰﹐風花弄雨﹐愁起闌干。驚翰。帶云去杳﹐任紅塵﹑一片落人間。靑冢麒麟有恨﹐臥聽簫鼓遊山。年年。葉外花前。腰艷楚﹑鬢成潘。嘆寶奩瘞久﹐靑萍共化﹐裂石空盤。塵緣。酒沾粉污﹐問何人﹑從此濯淸泉。一笑掀髯付與﹐寒松瘦倚蒼巒。

木蘭花慢送翁五峯遊江陵送秋云萬里﹐算舒捲﹑總何心。嘆路轉羊腸﹐人營燕壘﹐霜滿蓬簪。愁侵。庾塵滿袖﹐便封侯﹑那羨漢淮陰。一醉蒓絲膾玉﹐忍教菊老松深。離音。又聽西風﹐金井樹﹑動秋吟。向暮江目斷﹐鴻飛渺渺﹐天色沈沈。沾襟。四弦夜語﹐問楊瓊﹑往事到寒砧。爭似湖山歲晚﹐靜梅香底同斟。

木蘭花慢重泊垂虹酹淸杯問水﹐慣曾見﹑幾逢迎。自越棹輕飛﹐秋蒓歸後﹐杞菊荒荊。孤鳴。舞鷗慣下﹐又漁歌﹑忽斷晚煙生。雪浪閒銷釣石﹐冷楓頻落江汀。長亭。春恨何窮﹐目易盡﹑酒微醒。悵斷魂西子﹐淩波去杳﹐環佩無聲。陰晴。最無定處﹐被浮雲﹑多翳鏡華明。向曉東風霽色﹐綠楊樓外山靑。

木蘭花慢餞韓似齋赴江東鹺幕潤寒梅細雨﹐捲燈火﹑暗塵香。正萬里胥濤﹐流花漲膩﹐春共東江。云檣。未傳燕語﹐過罘罳﹑垂柳舞鵝黃。畱取行人系馬﹐軟紅深處聞鶯。悠揚。霽月淸風﹐凝望久﹑鄮山蒼。又紫簫一曲﹐還吹別調﹐楚際吳旁。仙方。袖中祕寶﹐遣蓬萊﹑弱水變飛霜。寒食春城秀句﹐趁花飛入宮墻。

木蘭花慢餞趙山臺指罘罳曉月﹐動涼信﹑又催歸。正玉漲松波﹐花穿畫舫﹐無限紅衣。靑絲。傍橋淺系﹐問笛中﹑誰奏鶴南飛。西子冰綃冷處﹐素娥寶鏡圓時。淸奇。好借秋光﹐臨水色﹑寫瑤卮。向醉中織就﹐天孫云錦﹐一杼新詩。依稀。數聲禁漏﹐又東華﹑塵染帽檐緇。爭似西風小隊﹐便乘鱸膾秋肥。

木蘭花慢施蕓隱隨繡節過浙東作詞畱別用其韻以餞幾臨流送遠﹐漸荒落﹑舊郵亭。念西子初來﹐當時望眼﹐啼雨難晴。娉婷。素紅共載﹐到越吟﹑翻調倚吳聲。得意東風去棹﹐怎憐會重離輕。云零。夢繞浮觴﹐流水畔﹑敍幽情。恨賦筆分攜﹐江山委秀﹐桃李荒荊。經行。問春在否﹐過汀洲﹑暗憶百花名。鶯縷爭堪細折﹐禦黃堤上重盟。

喜遷鶯同丁基伸過希道家看牡丹凡塵流水。正春在﹑絳闕瑤階十二。暖日明霞﹐天香盤錦﹐低映曉光梳洗。故苑浣花沈恨﹐化作妖紅斜紫。困無力﹐倚闌干﹐還倩東風扶起。公子。畱意處﹐羅蓋牙簽﹐一一花名字。小扇翻歌﹐密圍畱客﹐云葉翠溫羅綺。艷波紫金杯重﹐人倚妝臺微醉。夜和露﹐翦殘枝﹐點點花心淸淚。

喜遷鶯吳江與閒堂王臞庵家煙空白鷺。乍飛下﹑似呼行人相語。細谷春波﹐微痕秋月﹐曾認片帆來去。萬頃素雲遮斷﹐十二紅簾鉤處。黯愁遠﹐向虹腰﹐時送斜陽凝佇。輕許。孤夢到﹐海上璣宮﹐玉冷深窗戶。遙指人間﹐隔江煙火﹐漠漠水葒搖暮。看揖斷磯殘釣﹐替卻珠歌雪舞。吟未了﹐去匆匆﹐淸曉一闌煙雨。

喜遷鶯福山蕭寺歲除江亭年暮。趁飛雁﹑又聽﹐數聲柔艫。藍尾杯單﹐膠牙餳澹﹐重省舊時羇旅。雪舞野梅籬落﹐寒擁漁家門戶。晚風峭﹐作初番花訊﹐春還知否。何處。圍艷冶﹑紅燭畫堂﹐博良宵午。誰念行人﹐愁先芳艸﹐輕送年華如羽。自剔短檠不睡﹐空索彩桃新句。便歸好﹐料鵝黃﹐已染西池千縷。

喜遷鶯甲辰冬至寓越兒輩尙畱瓜涇蕭寺冬分人別。渡倦客晚潮﹐傷頭俱雪。雁影秋空﹐蝶情春蕩﹐幾處路窮車絕。把酒共溫寒夜﹐倚繡添慵時節。又底事﹐對愁雲江國﹐離心還折。吳越。重會面﹐點檢舊吟﹐同看燈花結。兒女相思﹐年華輕送﹐鄰戶斷簫聲噎。待移杖藜雪後﹐猶怯蓬萊寒闊。最起晚﹐任鴉林催曉﹐梅窗沈月。

探芳信與李方庵聯舟入杭時方庵至嘉興索舊燕同載是夕雪大作林麓洲渚皆瓊瑤方庵馳小序求詞且約訪蔡公甫夜寒重。見羽葆將迎﹐飛瓊入夢。整素妝歸處﹐中宵按瑤鳳。舞春歌夜棠梨岸﹐月冷和云凍。畫船中﹑太白仙人﹐錦袍初擁。應過語溪否﹐試笑挹中郎﹐還叩淸弄。粉黛湖山﹐欠攜酒﹑共飛鞚。洗杯時換銅觚水﹐待作梅花供。問何時﹑帶雨鋤煙自種。

探芳信丙申歲吳鐙市盛常年餘借宅幽坊一時名勝遇合置杯酒接殷勤之歡甚盛也分鏡字韻暖風定。正賣花吟春﹐去年曾聽。旋自洗幽蘭﹐銀瓶釣金井。斗窗香暖慳畱客﹐街鼓還催暝。調雛鶯﹑試遣深杯﹐喚將愁醒。燈市又重整。待醉勒遊韁﹐緩穿斜徑。暗憶芳盟﹐綃帕淚猶凝。吳宮十里吹笙路﹐桃李都羞靚。繡簾人﹑怕惹飛梅翳鏡。

探芳信

爲春瘦。更瘦如梅花﹐花應知否﹐任枕函云墜﹐離懷半中酒。雨聲樓閣春寒裏﹐寂寞收燈後。甚年年﹑鬥艸心期﹐探花時候。嬌懶彊拈繡。暗背裏相思﹐閒供晴晝。玉合羅囊﹐蘭膏漬紅豆。舞衣疊損金泥鳳﹐妒折闌干柳﹐幾多愁﹑兩點天涯遠岫。

探芳信雲麓小園早飲客供棋事琴事轉芳徑。見霧捲晴漪﹐魚弄遊影。旋解纓濯翠﹐臨流撫菱鏡。半林竹色花香處﹐意足多新詠。試衣單﹑雁欲來時﹐舊寒才定。門巷對深靜。﹐但酒敵春濃﹐棋消日永。﹐舊曲猗蘭﹐待畱向﹑月中聽。藻池不通宮溝水﹐任泛流紅冷。小闌干﹑笑拍東風醉醒。

探芳信賀麓翁祕閣滿月探春到。見彩花釵頭﹐玉燕來早。正紫龍眠重﹐明月弄淸曉。夜塵不浸銀河水﹐金盎供新澡。鎭帷犀﹐護緊東風﹐秀藏芝艸。星斗粲懷抱﹐問霧暖藍田﹐玉長多少。禁苑傳香﹐柳邊語﹑聽鶯報。片雲飛趁春潮去﹐紅軟長安道。試回頭﹑一點蓬萊翠小。

聲聲慢詠桂花藍云籠曉﹐玉樹懸秋﹐交加金釧霞枝。人起昭陽﹐禁寒粉粟生肌。濃香最無著處﹐漸冷香﹑風露成霏。繡茵展﹐怕空階驚墜﹐化作螢飛。三十六宮愁重﹐問誰持金插﹐和月都移。掣鎖西廂﹐淸尊素手重攜。秋來鬢華多少﹐任烏紗﹑醉壓花低。正搖落﹐嘆淹畱﹑客又未歸。

聲聲慢四香友人梅蘭瑞香水仙供客曰四香分韻得風字云深山鄔﹐煙冷江臯﹐人生未易相逢。一笑燈前﹐釵行兩兩春容。淸芳夜爭眞態﹐引生香﹑撩亂東風。探花手﹐與安排金屋﹐懊惱司空。憔悴敧翹委佩﹐恨玉奴銷瘦﹐飛趁輕鴻。試問知心﹐尊前誰最情濃。連呼紫雲伴醉﹐小丁香﹑才吐微紅。還解語﹐待攜歸﹑行雨夢中。

聲聲慢陪幕中餞孫無懷於郭希道池閣閏重九前一日檀欒金碧﹐婀娜蓬萊﹐遊雲不蘸芳洲。露柳霜蓮﹐十分點綴成秋。新彎畫眉未穩﹐似含羞﹑低護墻頭。愁送遠﹐駐西臺車馬﹐共惜臨流。知道池亭多宴﹐掩庭花﹑長是驚落秦謳。膩粉闌干﹐猶聞憑袖香畱。輸他翠漣拍甃﹐瞰新妝﹑時浸明眸。簾半捲﹐帶黃花﹐人在小樓。

聲聲慢飲時貴家卽席三姬求詞春星當戶﹐眉月分心﹐羅屏繡幕圍香﹐歌緩��﹐輕塵暗簌文梁。秋桐泛商絲雨﹑恨未回﹑飄雪垂楊。連寶鏡﹐更一家姊妹﹐曾入昭陽。鶯燕堂深誰到﹐爲殷勤﹑須放醉客疏狂。量減離懷﹐孤負蘸甲淸觴。曲中倚嬌佯誤﹐算只圖﹑一顧周郎。花鎭好﹐駐年華﹐長在瑣窗。

聲聲慢宏庵宴席有持桐子侑俎者自云其姬親剝之寒筲驚墜﹐香豆初收﹐銀牀一夜霜深。亂瀉明珠﹐金盤來薦淸斟。綠窗細剝檀皺﹐料水晶﹑微損春簪。風韻處﹐惹手春酥潤﹐櫻口脂侵。重省追涼前事﹐正風吟莎井﹐月碎苔陰。顆顆相思﹐無情漫攪秋心。銀臺翦花杯散﹐夢阿嬌﹑金屋沈沈。甚時見﹐露十香﹑釵燕墜金。

聲聲慢畿漕新樓上尹梅津淸漪銜苑﹐禦水分流﹐阿階西北靑紅。朱栱浮雲﹐碧窗宿霧蒙蒙。璇題淨橫秋影﹐笑南飛﹑不過新鴻。延桂影﹐見素娥梳洗﹐微步瓊空。城外湖山十里﹐想無時長敞﹐罨畫簾櫳。暗柳回堤﹐何須系馬金狨。鶯花翰林千首﹐彩毫飛﹑海雨天風。鳳池上﹐又相思﹐春夜夢中。

聲聲慢贈藕花洲尼六銖衣細﹐一葉舟輕﹐黃蘆堪笑浮槎。何處汀洲﹐云瀾錦浪無涯。秋姿澹凝水色﹐艷眞香﹑不染春華。笑歸去﹐傍金波開戶﹐翠屋爲家。回施紅妝靑鏡﹐與一川平綠﹐五月晴霞。赬玉杯中﹐西風不到窗紗。端的舊蓮深薏﹐料采菱﹑新曲羞誇。秋瀲灩﹐對年年﹑人勝似花。

聲聲慢壽魏方泉鶯團橙徑﹐鱸躍蒓波﹐重來兩過中秋。酒市漁鄕﹐西風勝似春柔。宿舂去年村墅﹐看黃雲﹑還委西疇。鳳池去﹐信吳人有分﹐借與遲畱。應是香山續夢﹐又凝香追詠﹐重到蘇州。靑鬢江山﹐足成千歲風流。圍腰禦仙花底﹐襯月中﹑金粟香浮。夜宴久﹐攬秋云﹑平倚畫樓。

聲聲慢餞魏繡使泊吳江爲友人賦旋移輕鷁﹐淺傍垂虹﹐還因送客遲畱。淚雨橫波﹐遙山眉上新愁。行人倚闌心事﹐問誰知﹑只有沙鷗。念聚散﹐幾楓丹霜渚﹐蒓綠春洲。漸近香菇炊黍﹐想紅絲織字﹐未遠靑樓。寂寞漁鄕﹐爭如連醉溫柔。西窗夜深翦燭﹐夢頻生﹑不放云收。共悵望﹐認孤煙﹑起處是州。

髙陽臺丰樂樓分韻得如字修竹凝妝﹐垂楊駐馬﹐憑闌淺畫成圖。山色誰題﹐樓前有雁斜書。東風緊送斜陽下﹐弄舊寒﹑晚酒醒余。自銷凝﹐能幾花前﹐頓老相如。傷春不在髙樓上﹐在燈前敧枕﹐雨外燻鑪。怕艤游船﹐臨流可柰淸臞。飛紅若到西湖底﹐攪翠瀾﹑總是愁魚。莫重來﹐吹盡香綿﹐淚滿平蕪。

髙陽臺落梅宮粉雕痕﹐仙云墮影﹐無人野水荒灣。古石埋香﹐金沙鎖骨連環。南樓不恨吹橫笛﹐恨曉風﹑千里關山。半飄零﹐庭上黃昏﹐月冷闌干。壽陽空理愁鸞。問誰調玉髓﹐暗補香瘢。細雨歸鴻﹐孤山無限春寒。離魂難倩招淸些﹐夢縞衣﹑解佩溪邊。最愁人﹐啼鳥晴明﹐葉底靑圓。

髙陽臺送王歷陽以右曹赴闕淝水秋寒﹐淮堤柳色﹐別來幾換年光。紫馬行遲﹐才生夢艸池塘。便乘丹鳳天邊去﹐禁漏催﹑春殿稱觴。過松江﹐雪弄飛花﹐冰解鳴璫。芳洲酒社詞場。賦髙臺陳迹﹐曾醉吳王。重上逋山﹐詩淸月瘦昏黃。春風侍女衣篝畔﹐早鵲袍﹑已暖天香。到東園﹐應費新題﹐千樹苔蒼。

髙陽臺壽毛荷塘風裊垂楊﹐雪銷蕙艸﹐何如淸潤潘郎。風月襟懷﹐揮毫倚馬成章。仙都觀裏桃千樹﹐映曲塵﹑十里荷塘。未歸來﹐應戀花洲﹐醉玉吟香。東風晴畫濃如酒﹐正十分皓月﹐一半春光。燕子重來﹐明朝傳夢西窗。朝寒幾暖金鑪燼﹐料洞天﹑日月偏長。杏園詩﹐應待先題﹐嘶馬平康。

髙陽臺過種山帆落回潮﹐人歸故國﹐山椒感慨重遊。弓折霜寒﹐機心已墮沙鷗。燈前寶劍淸風斷﹐正五湖﹑雨笠扁舟。最無情﹐巖上閒花﹐腥染春愁。當時白石蒼松路﹐解勒母玉輦﹐霧掩山羞。木客歌闌﹐靑春一夢荒丘。年年古苑西風到﹐雁怨啼﹑綠水葒秋。莫登臨﹐幾樹殘煙﹐西北髙樓。

倦尋芳花翁遇舊歡吳門老妓李憐邀分韻同賦此詞墜瓶恨井﹐分鏡迷樓﹐空閉孤燕。寄別崔徽﹐淸瘦畫圖春面。不約舟移楊柳系﹐有緣人映桃花見。敍分攜﹐悔香瘢漫爇﹐綠鬟輕翦。聽細語﹑琵琶幽怨。客鬢蒼華﹐衫袖濕徧。漸老芙蓉﹐猶自帶霜宜看。一縷情深朱戶掩﹐兩痕愁起靑山遠。被西風﹐又驚吹﹐夢云分散。

倦尋芳上元海霞到影﹐空霧飛香﹐天市催晚。暮靨宮梅﹐相對畫樓簾捲。羅襪輕塵花笑語﹐寶釵爭艷春心眼。亂簫聲﹐正風柔柳弱﹐舞肩交燕。念窈窕﹑東鄰深巷﹐燈外歌沈﹐月上花淺。夢雨離雲﹐點點漏壺淸怨。珠絡香銷空念往﹐紗窗人老羞相見。漸銅壺﹐閉春陰﹑曉寒人倦。

倦尋芳餞周糾定夫暮帆掛雨﹐冰岸飛梅﹐春思零亂。送客將歸﹐偏是故宮離苑。醉酒曾同涼月舞﹐尋芳還隔紅塵面。去難畱﹐悵芙蓉路窄﹐綠楊天遠。便系馬﹑鶯邊淸曉﹐煙艸晴花﹐沙潤香軟。爛錦年華﹐誰念故人遊倦。寒食相思堤上路﹐行雲應在孤山畔。寄新吟﹐莫空回﹑五湖春雁。

三姝媚

吹笙池上道﹐爲王孫重來﹐旋生芳艸。水石淸寒過半春猶自﹐燕沈鶯悄。柳闌干﹐晴蕩漾﹑禁煙殘照。往事依然﹐爭忍重聽﹐怨紅淒調。曲榭方亭初掃。印蘚迹雙鴛﹐記穿林窈。頓隔年華﹐似夢回花上﹐露晞平曉。恨逐孤鴻﹐客又去﹑淸明還到。便鞚墻頭歸騎﹐靑梅已老。

三姝媚過都城舊居有感湖山經醉慣。漬春衫﹑啼痕酒痕無限。又客長安﹐嘆斷襟零袂﹐涴塵誰浣。紫曲門荒﹐沿敗井﹑風搖靑蔓。對語東鄰﹐猶是曾巢﹐謝堂雙燕。春夢人間須斷。但怪得﹑當年夢緣能短。繡屋秦箏﹐傍海棠偏愛﹐夜深開宴。舞歇歌沈﹐花未減﹑紅顏先變。佇久河橋欲去﹐斜陽淚滿。

三姝媚姜石帚館水磨坊方氏會飲總宜堂卽事寄毛荷塘酣春靑鏡裏。照晴波明眸﹐暮云秋髻。半綠垂絲﹐正楚腰纖瘦﹐舞衣初試。燕客飄零﹐煙樹冷﹑靑驄曾系。畫館朱樓﹐還把淸尊﹐慰春憔悴。離苑幽芳深閉。恨淺薄東風﹐褪花銷膩。彩箑翻歌﹐最賦情﹑偏在笑紅顰翠。暗拍闌干﹐看散盡﹑斜陽船市。付與金衣淸曉﹐花深未起。

晝錦堂

舞影燈前﹐簫聲酒外﹐獨鶴華表重歸。舊雨殘雲仍在﹐門巷都非。愁結春情迷醉眼﹐老憐秋鬢倚蛾眉。難忘處﹐猶恨繡籠﹐無端誤放鶯飛。當時。徵路遠﹐歡事差﹐十年輕負心期。楚夢秦樓相遇﹐共嘆相違。淚香沾濕孤山雨﹐瘦腰折損六橋絲。何時向﹐窗下翦殘紅燭﹐夜杪參移。

漢宮春牡丹追和尹梅津賦兪園牡丹花姥來時﹐帶天香國艷﹐羞掩名姝。日長半嬌半困﹐宿酒微蘇。沈香檻北﹐比人間﹑風異煙殊。春恨重﹐盤云墜髻﹐碧花翻吐瓊盂。洛苑舊移仙譜﹐向吳娃深館﹐曾奉君娛。猩唇露紅未洗﹐客鬢霜鋪。蘭詞沁壁﹐過西園﹑重載雙壺。休漫道﹐花扶人醉﹐醉花谷要人扶。

漢宮春壽梅津名壓年芳﹐倚竹根新影﹐獨照淸漪。千年禹梁蘚碧﹐重發南枝。冰凝素質﹐遣凡桃﹑羞濯塵姿。寒正峭﹐東風似海﹐香浮夜雪春霏。練鵲錦袍仙使﹐有靑娥傳夢﹐月轉參移。連山傍鶯系馬﹐玉翦新辭。宮妝鏡裏﹐笑人間﹑花信都遲。春未了﹐紅鹽薦鼎﹐江南煙雨黃時。

漢宮春壽王虔州懷得銀符﹐捲朝衣歸袖﹐猶惹天香。星移太微幾度﹐飛出西江﹐吳城駐馬﹐趁鱸肥﹑臘蟻初嘗。紅霧底﹐金門候曉﹐爭如小隊春行。何用倚樓看鏡﹐算橘中深趣﹐日月偏長。江山待吟秀句﹐梅靨催妝。東風水暖﹐弄煙嬌﹑語燕飛檣。來歲醉﹐鵲樓勝處﹐紅圍舞袖歌裳。

秋霽雲麓園長橋一水盈盈﹐漢影隔遊塵﹐淨洗寒綠。秋沐平煙﹐日回西照﹐乍驚飲虹天北。彩闌翠馥。錦云直下花成屋。試縱目。空際﹑醉乘風露跨黃鵠。★追想縹緲﹐釣雪松江﹐恍然煙蓑﹐秋夢重續。問何如﹑臨池膾玉﹐扁舟空艤洞庭宿。也勝飲湘然楚竹。夜久人悄﹐玉妃喚月歸來﹐桂笙聲裏﹐水宮六六。

花心動郭淸華新軒入眼靑紅﹐小玲瓏﹑飛檐度云微濕。繡檻展春﹐金屋寬花﹐誰管采菱波狹。翠深知是深多少﹐不都放﹑夕陽紅入。待裝綴﹐新漪漲翠﹐小圜荷葉。此去春風滿篋。應時鎖蛛絲﹐淺虛塵榻。夜雨試燈﹐晴雪吹梅﹐趁取玳簪重盍。捲簾不解招新燕﹐春須笑﹑酒慳歌澀。半窗掩﹐日長困生翠睫。

花心動柳

十里東風﹐裊垂楊﹑長似舞時腰瘦。翠館朱樓﹐紫陌靑門﹐處處燕鶯晴晝。乍看搖曳金絲細﹐春淺映﹑鵝黃如酒。嫩陰裏﹐煙滋露染﹐翠嬌紅澑。此際雕鞍去久。空追念郵亭﹐短枝盈首﹐海角天涯﹐寒食淸明﹐淚點絮花沾袖。去年折贈行人遠﹐今年恨﹑依然纖手。斷腸也﹐羞眉畫應未就。

龍山會芙蓉陪毗陵幕府載酒雙淸石徑幽云冷﹐步障深深﹐丰錦靑紅亞。小橋和夢過﹐仙佩杳﹑煙水茫茫城下。何處不秋陰﹐問誰借﹑東風艷治。最嬌嬈﹐愁侵醉頰﹐淚綃紅灑。搖落翠莽平沙﹐競挽斜陽﹐駐短亭車馬。曉妝羞未墮。沈恨起﹑金穀魂飛深夜。驚雁落淸歌﹐酹花倩﹑觥船快瀉。去未捨。待月向井梧梢上掛。

八聲甘州靈巖陪庾幕諸公遊渺空煙四遠﹐是何年﹑靑天墜長星。幼蒼崖雲樹﹐名娃金屋﹐殘霸宮城。箭徑酸風射眼﹐膩水染花腥。時靸雙鴛響﹐廊葉秋聲。宮裏吳王沈醉﹐倩五湖倦客﹐獨釣醒醒。問蒼波無語﹐華發柰山靑。水涵空﹑闌干髙處﹐送亂鴉﹑斜日落漁汀。連呼酒﹐上琴臺去﹐秋與云平。

八聲甘州姑蘇臺和施蕓隱韻步晴霞倒影﹐洗閒愁﹑深杯灩風漪﹐望越來淸淺﹐吳歈杳靄﹐江雁初飛。輦路淩空九險﹐粉冷濯妝池。歌舞煙霄頂﹐樂景沈暉。別是靑紅闌檻﹐對女墻山色﹐碧澹宮眉。問當時遊鹿﹐應笑古臺非。有誰招﹑扁舟漁隱﹐但寄情﹑西子卻題詩。閒風月﹐暗銷磨盡﹐浪打鷗磯。

八聲甘州和梅津記行雲夢影﹐步淩波﹑仙衣翦芙蓉。念杯前燭下﹐十香搵袖﹐玉暖屏風。分種寒花舊盎﹐蘚土蝕吳蛩。人遠云槎渺﹐煙海沈蓬。重訪樊姬鄰里﹐怕等閒易別﹐那忍相逢。試潛行幽曲﹐心蕩�匆匆。井梧雕﹑銅鋪低亞﹐映小眉﹑瞥見立驚鴻。空惆悵﹐醉秋香畔﹐往事朦朧。

新雁過妝樓

夢醒芙蓉。風檐近﹑渾疑佩玉丁東。翠微流水﹐都是惜別行蹤。宋玉秋花相比瘦﹐賦情更苦似秋濃。小黃昏﹐紺雲暮合﹐不見徵鴻。宜城當時放客﹐認燕泥舊迹﹐返照樓空。夜闌心事﹐燈外敗壁哀蛩。江寒夜楓怨落﹐怕流作題情腸斷紅。行雲遠﹐料澹蛾人在﹐秋香月中。

新雁過妝樓中秋過一夕李方庵月庭延客命小妓過新水令坐間賦詞閬苑髙寒。金樞動﹑冰宮桂樹年年。翦秋一半﹐難破萬戶連環。織錦相思樓影下﹐鈿釵暗約小簾間。共無眠。素娥慣得﹐西墜闌干。誰知壺中自樂﹐正醉圍夜玉﹐淺斗嬋娟。雁風自勁﹐雲气不上涼天。紅牙潤沾素手﹐聽一曲淸歌雙霧鬟。徐郎老﹐恨斷腸聲在﹐離鏡孤鸞。

淒涼犯重臺水仙空江浪闊。淸塵凝﹑層層刻碎冰葉。水邊照影﹐華裾曳翠﹐露搔淚濕。湘煙暮合。�塵襪﹑淩波半涉。怕臨風﹑�欺瘦骨﹐護冷素衣疊。樊姊玉奴恨﹐小鈿疏唇﹐洗妝輕怯。汜人最苦﹐粉痕深﹑幾重愁靨。花隘春濃﹐猛燻透﹑霜綃細折。倚瑤臺﹐十二金錢暈半掐。

尾犯贈陳浪翁重客吳門翠被落紅妝﹐流水膩香﹐猶共吳越。十載江楓﹐冷霜波成纈。燈院靜﹑涼花乍翦﹐桂園深﹑幽香旋折。醉云吹散﹐晚樹細蟬﹐時替離歌咽。長亭曾送客﹐爲偸賦﹑錦雁畱別。淚接孤城﹐渺平蕪煙闊。半菱鏡﹑靑門重售﹐采香堤﹑秋蘭共結。故人憔悴﹐遠夢越來溪畔月。

尾犯甲辰中秋紺海掣微云﹐金井暮涼﹐梧韻風急。何處樓髙﹐想淸光先得。江汜冷﹑冰綃乍洗﹐素娥忺﹐菱花再拭。影畱人去﹐忍向夜深﹐簾戶照陳迹。竹房苔徑小﹐對日暮﹑數盡煙碧。露蓼香淒﹐記年時相識。二十五﹑聲聲秋點﹐夢不認﹑屏山路窄。醉魂幽揚﹐滿地桂陰無人惜。

東風第一枝

傾國傾城﹐非花非霧﹐春風十里獨步。勝如西子妖嬈﹐更比太眞澹濘。鉛華不禦。漫道有﹑巫山洛浦。似恁地﹑標格無雙﹐鎭鎖畫樓深處。曾被風﹑容易送去。曾被月﹑等閒畱住。似花翻使花羞﹐似柳任從柳妒。不教歌舞。恐化作﹑彩雲輕舉。信下蔡﹑陽城俱迷﹐看取宋玉詞賦。

夜合花自鶴江入京泊葑門有感柳暝河橋﹐鶯晴臺苑﹐短策頻惹春香。當時夜泊﹐溫柔便入鄕。詞韻窄﹐酒杯長。翦蠟花﹑壺箭催忙。共追遊處﹐淩波翠陌﹐連棹橫塘。十年一夢淒涼。似西湖燕去﹐吳館巢荒。重來萬感﹐依前喚酒銀罌。溪雨急﹐岸花狂。趁殘鴉﹑飛過蒼茫。故人樓上﹐憑誰指與﹐芳艸斜陽。

探春慢憶兄翁石龜徑苔深﹐念斷無故人﹐輕敲幽戶。細艸春回﹐目送流光一羽。重云冷﹐哀雁斷﹐翠微空﹐愁蝶舞。蕩鳴澌﹐遊蓬小﹐夢枕殘云驚寤。還識西湖醉路。向柳下並鞍﹐銀袍吹絮。事影難追﹐那負燈牀聞雨。冰溪憑誰照影﹐有明月﹑乘興去。暗相思﹐梅孤瘦﹑共江亭暮。

卷四補箋

柳梢靑與龜翁登研意觀雪懷癸卯歲臘朝斷橋並馬之遊斷夢遊輪。孤山路杳﹐越樹陰新。流水凝酥﹐徵衫沾淚﹐都是離痕。玉屏風冷愁人。醉爛漫﹑梅花翠云。傍夜船回﹐惜春門掩﹐一鏡香塵。

生查子稽山對雪有感暮云千萬重﹐寒夢家鄕遠。愁見越溪娘﹐鏡裏梅花面。醉情啼枕冰﹐往事分釵燕。三月灞陵橋﹐心翦東風亂。

一翦梅贈友人遠目傷心樓上山。愁里長眉﹐別後峨鬟。暮云低壓小闌干。教問孤鴻﹐因甚先還。瘦倚溪橋梅夜寒。雪欲消時﹐淚不禁彈。翦成釵勝待歸看。春在西窗﹐燈火更闌。

點絳唇越山見梅春未來時﹐酒攜不到千巖路。瘦還如許。晚色天寒處。無限新愁﹐難對風前語。行人去。暗消春素。橫笛空山暮。

西江月賦瑤圃靑梅枝上晚花枝裊一痕雪在﹐葉藏幾豆春濃。玉奴最晚嫁東風﹐來結梨花幽夢。香力添燻羅被﹐瘦肌猶怯放綃。綠陰靑子老溪橋。羞見東鄰嬌小。

桃源憶故人

越山靑斷西陵浦。一片密陰疏雨。潮帶舊愁生暮。曾折垂楊處。桃根桃葉當時渡。鳴咽風前柔櫓。燕子不畱春住。空寄離檣語。

木蘭花慢壽秋壑記瓊林宴起﹐軟紅路﹑幾西風。想漢影千年﹐荊江萬頃﹐槎信長通。金狨。錦韉賜馬﹐又霜橫﹑漢節棗仍紅。細柳春陰喜色﹐四郊秋事年丰。從容。歲晚玉關﹐長不閉﹑靜邊鴻。訪武昌舊壘﹐山川相繆﹐日費詩筩。蘭宮。系書翠羽﹐帶天香﹑飛下玉芙蓉。明月瑤笙奏徹﹐倚樓黃鶴聲中。

夜行船贈趙梅壑碧甃淸漪方鏡小。綺疏淨﹑半塵不到。古鬲香深﹐宮壺花換﹐畱取四時春好。樓上眉山云窈窕。香衾夢﹑鎭疏淸曉。並蒂蓮開﹐合歡屏暖﹐玉漏又催朝早。

朝中措贈趙梅壑吳山相對越山靑。湘水一春平。粉字情深題葉﹐紅波香染浮萍。朝雲暮雨﹐玉壺塵世﹐金屋瑤京。晚雨西陵潮訊﹐沙鷗不似身輕。

風入松壽梅壑一帆江上暮潮平。騎鶴過瑤京。湘波山色靑天外﹐紅香蕩﹑玉佩東丁。西圃仍圓夜月﹐南風微弄秋聲。阿咸才俊玉壺冰。玉母最憐生。萬年枝上千年葉﹐垂楊鬢﹑春共靑靑。連喚碧筩傳酒﹐云回一曲雙成。

西江月登蓬萊閣看桂淸夢重遊天上﹐古香吹下雲頭。簫聲三十六宮愁。髙處花驚風驟。客路羇情不斷﹐闌干晚色先收。千山濃綠未成秋。誰見月中人瘦。

朝中措題陸桂山詩集殷云雕葉晚晴初。籬落認奚奴。才近西窗燈火﹐旋收殘夜琴書。秋深露重﹐天空海闊﹐玉界香浮。木落秦山淸瘦﹐西風幾許工夫。

聲聲慢和沈時齋八日登髙韻憑髙入夢﹐搖落關情﹐寒香吹盡空巖。墜葉消紅﹐欲題秋訊難緘。重陽正隔殘照﹐趁西風﹑不響云尖。乘半暝﹑看殘山濯翠﹐剩水開奩﹐暗省長安年少﹐幾傳杯弔甫﹐把菊招潛。身老江湖﹐心隨飛雁天南。烏紗倩誰重整﹐映風林﹑鉤玉纖纖。漏聲起﹐亂星河﹑入影畫檐。

點絳唇和吳見山韻金井空陰﹐枕痕歷盡秋聲鬧。夢長難曉。月樹愁鴉悄。梅壓檐梢﹐寒蝶尋香到。窗黏了。翠池春小。波冷鴛鴦覺。

點絳唇有懷蘇州明月茫茫﹐夜來應照南橋路。夢遊熟處。一枕啼秋雨。可惜人生﹐不向吳城住。心期誤。雁將秋去。天遠靑山暮。

玉樓春和吳見山韻闌干獨倚天涯客。心影暗雕風葉寂。千山秋入雨中靑﹐一雁暮隨云去急。霜去彊弄春顏色。相弔年光澆大白。海煙沈處倒殘霞﹐一杼鮫綃和淚織。

柳梢靑題錢得閒四時圖畫翠嶂圍屏。畱連迅景﹐花外油亭。澹色煙昏﹐濃光淸曉﹐一幅閒情。輞川落日漁罾。寫不盡﹑人間四並。亭上秋聲﹐鶯籠春語﹐難入丹靑。

浣溪沙陳少逸席上用聯句有贈秦黛橫愁送暮云。越波秋淺暗啼昏。空庭春艸綠如裙。彩扇不歌原上酒﹐靑門頻返月中魂。花開空憶倚闌人。

浣溪沙

一曲鸞簫別彩雲。燕釵塵澀鏡華昏。灞橋舞色褪藍裙。湖上醉迷西子夢﹐江頭春斷倩離魂。旋緘紅淚寄行人。

一翦梅賦處靜以梅枝見贈老色頻生玉鏡塵。雪澹春姿﹐越看精神。溪橋人去幾黃昏。流水泠泠﹐都是啼痕。煙雨輕寒莫掩門。萼綠燈前﹐酒帶香溫。風情誰道不因春。春到一分﹐花瘦一分。

燕歸梁對雪醒坐上雲麓先生一片遊塵拂鏡灣。素影護梅殘。行人無語看春山。背東風﹑兩蒼顏。夢飛不到梨花外﹐孤館閉﹑五更寒。誰憐消渴老文園。聽溪聲﹑瀉冰泉。

烏夜啼題趙三畏捨館海棠醉痕深暈潮紅。睡初濃。寒食來時池館﹐舊東風。銀燭換。月西轉。夢魂中。明日春和人去﹐繡屏空。

浪淘沙有得越中故人贈楊梅者爲賦贈綠樹越溪灣。過雨雲殷。西陵人去暮潮還。鉛淚結成紅粟顆﹐封寄長安。別味帶生酸。愁憶眉山。小樓燈外楝花寒。衫袖醉痕花睡在﹐猶染微丹。

蹋莎行

潤玉籠綃﹐檀櫻倚扇。繡圈猶帶脂香淺。橊心空疊舞裙紅﹐艾枝應壓愁鬟亂。午夢千山﹐窗陰一箭。香瘢新褪紅絲腕。隔江人在雨聲中﹐晚風菇葉生秋怨。

浪淘沙九日從吳見山覓酒山遠翠眉長。髙處淒涼。菊花淸瘦杜秋娘。淨洗綠杯牽露井﹐聊薦幽香。烏帽壓吳霜。風力偏狂。一年佳節過西廂。秋色雁聲愁幾許﹐都在斜陽。

思佳客

釵燕攏云睡起時。隔墻折得杏花枝。靑春半面妝如畫﹐細雨三更花又飛。輕愛別﹐舊相知。斷腸靑冢幾斜暉。斷紅一任風吹起﹐結習空時不點衣。

滿江紅餞方蕙巖赴闕竹下門敲﹐又呼起﹑胡蝶夢淸。閒裏看﹑鄰墻梅子﹐幾度仁生。燈外江湖多夜雨﹐月邊河漢獨晨星。向艸堂﹑淸曉捲琴書﹐猿鶴驚。宮漏靜﹐朝馬鳴。西風起﹐已關情。料希音不在﹐女瑟媧笙。蓮蕩折花香未晚﹐野舟橫渡水初晴。看髙鴻﹑飛上碧雲中﹐秋一聲。

極相思賦半面女髑髏玉纖風透秋痕。涼與素懷分。乘鸞歸後﹐生綃淨翦﹐一片冰云。心事孤山春夢在﹐到思量﹑猶斷詩魂。水淸月冷﹐香消影瘦﹐人立黃昏。

思佳客閏中秋丹桂花開第二番。東籬展卻宴期寬。人間寶鏡離仍合﹐海上仙槎去復還。分不盡﹐半涼天。可憐閒剩此嬋娟。素娥未隔三秋夢﹐贏得今宵又倚闌。

醉落魄題藕花洲尼扇春溫紅玉。纖衣學翦嬌鴉綠。夜香燒短銀屏燭。偸擲金錢﹐重把寸心卜。翠深不礙鴛鴦宿。采菱誰記當時曲。靑山南畔紅雲北。一葉波心﹐明滅澹妝束。

朝中措題蘭室道女扇楚臯相遇笑盈盈。江碧遠山靑。露重寒香有恨﹐月明秋佩無聲。銀燈炙了﹐金鑪燼暖﹐眞色羅屏。病起十分淸瘦﹐夢闌一寸春情。

杏花天詠湯蠻姜豆蔻相思味。算卻在﹑春風舌底。江淸愛與消殘醉。悴憔文園病起。停嘶騎﹑歌眉送意。記曉色﹑東城夢裏。紫檀暈淺香波細。腸斷垂楊小市。

滿江紅劉朔齋賦菊和韻露浥初笑﹐早遺恨﹑參差九日。還卻笑﹑萸隨節過﹐桂雕無色。杯面寒香蜂共泛﹐籬根秋訊蛩催織。愛玲瓏﹑篩月水屏風﹐千枝結。芳井韻﹐寒泉咽。霜著處﹐微紅濕。共評花索句﹐看誰先得。好漉烏巾連夜醉﹐莫愁金鈿無人拾。算遺蹤﹑猶有枕囊畱﹐相思物。

朝中措聞桂香海東明月鎖云陰。花在月中心。天外幽香輕漏﹐人間仙影難尋。並刀翦葉﹐一枝曉露﹐綠鬢曾簪。惟有別時難忘﹐冷煙疏雨秋深。

夢行雲和趙修全韻簟波皺纖縠。朝炊熟。眠未足。靑奴細膩﹐未拌眞珠斛。素蓮幽怨風前影﹐搔頭斜墜玉。畫闌枕水﹐垂楊梳雨﹐靑絲亂﹑如乍沐。嬌笙微韻﹐晚蟬理秋曲。翠陰明月勝花夜﹐那愁春去速。

天香壽筠塘內子碧藕藏絲﹐紅蓮並蒂﹐荷塘水暖香斗。窈窕文窗﹐深沈書幔﹐錦瑟歲華依舊。洞簫韻裏﹐同跨鶴﹑靑田碧岫。菱鏡妝臺掛玉﹐芙蓉艷褥鋪繡。西鄰障蓬澡手。共華朝﹑夢蘭分秀。未冷綺簾猶捲﹐淺冬時候。秋到霜黃半畝。便準擬﹑攜花就君酒。花酒年華﹐天長地久。

謁金門和勿齋韻雞唱晚。斜照西窗白暖。一沈午酲幽夢遠。素衾春絮軟。紫燕紅樓歌斷。錦瑟華年一箭。偸果風流輸曼倩。晝際生繡綫。

點絳唇

香泛羅屏﹐夜寒著酒宜偎倚。翠偏紅墜。喚起芙蓉睡。一曲伊州﹐秋色芭蕉裏。嬌和醉。眼情心事。愁隔湘江水。

夜遊宮

人去西樓雁杳。敍別夢﹑揚州一覺。云澹星疏楚山曉。聽啼烏﹐立河橋﹐話未了。雨外蛩聲早。細織就﹑霜絲多少。說與蕭娘未知道。向長安﹐對秋燈﹐幾人老。

瑤華分韻得作字戲虞宜興秋風采石﹐羽扇揮兵﹐認紫驑飛躍。江蘺塞艸﹐應笑春﹑空鎖淩煙髙閣。胡歌秦隴﹐問鐃鼓﹑新詞誰作。有秀蓀﹑來染吳香﹐瘦馬靑芻南陌。冰澌細響長橋﹐蕩波底蛟腥﹐不涴霜鍔。烏絲醉墨﹐紅袖暖﹑十里湖山行樂。老仙何處﹐算洞府﹑光陰如昨。想地寬﹑多種桃花﹐艷錦東風成幄。

思佳客癸卯除夕自唱新詞送歲華。鬢絲添得老生涯。十年舊夢無尋處﹐幾度新春不在家。衣懶換﹐酒難賒。可憐此夕看梅花。隔年昨夜靑燈在﹐無限妝樓盡醉嘩。

六丑壬寅歲吳門元夕風雨漸新鵝映柳﹐茂苑鎖﹑東風初掣。館娃舊遊﹐羅襦香未滅。玉夜花節。記向畱連處﹐看街臨晚﹐放小簾抵揭。星河瀲艷春云熱。笑靨攲梅﹐仙衣舞纈。澄澄素娥宮闕。醉西樓十二﹐銅漏催徹。紅消翠歇。嘆霜簪練發。過眼年光﹐舊情盡別。泥深厭聽啼鴃。恨愁霏潤沁﹐陌頭塵襪。靑鸞杳﹑鈿車音絕。卻因甚﹑不把歡期﹐付與少年華月。殘梅瘦﹑飛趁風雪。向夜放﹐更說長安夢﹐燈花正結。

靑玉案重遊龜溪廢園東風客雁溪邊道。帶春去﹑隨春到。認得踏靑香徑小。傷髙懷遠﹐亂雲深處﹐目斷湖山杳。梅花似惜行人老。不忍輕飛送殘照。一曲秦娥春態少。幽香誰采﹐舊寒猶在﹐歸夢啼鶯曉。

采桑子瑞香茜羅結就丁香顆﹐顆顆相思。猶記年時。一曲春風酒一卮。彩鸞依舊乘雲到﹐不負心期。淸睡濃時。香趁銀屏胡蝶飛。

水龍吟雲麓新葺北墅園池好山都在西湖﹐斗城轉北多流水。屋邊五畝﹐橋通雙沼﹐平煙蘸翠。遊疊云根﹐半開竹徑﹐鷗來須避。四時長把酒﹐臨花傍月﹐無一日﹑不春意。獨樂當時髙致。醉吟篇﹑如今還繼。舉頭見日﹐葵心傾�﹐��歸計。浮碧亭�﹐泛紅波迥﹐桃源人世。待天香��﹐開時又勝﹐翠陰靑子。

望江南

三月暮﹐花落更情濃。人去秋千閒掛月﹐馬停楊柳倦嘶風。堤畔畫船空。懨懨醉﹐長日小簾櫳。宿燕夜歸銀燭外﹐啼鶯聲在綠陰中。無處覓殘紅。

采桑子

水亭花上三更月﹐扇與人閒。弄影闌干。玉燕重抽攏墜簪。心期偸卜新蓮子﹐秋入眉山。翠破紅殘。半簟湘波生曉寒。

淸平樂書梔子扇柔柯翦翠。胡蝶雙飛起。誰墮玉鈿花徑裏。香帶燻風臨水。露紅滴�秋枝。金泥不染禪衣。結得同心成了﹐任教春去多時。

燕歸梁書水仙扇白玉搔頭墜髻松。怯冷翠裙重。當時離佩解丁東。澹雲低﹑暮江空。靑絲結帶鴛鴦琖﹐歲華晚﹑又相逢。綠塵湘水避春風。步歸來﹑月宮中。

西江月

江上桃花流水﹐天涯芳艸靑山。樓臺春鎖碧雲灣。都入行人望眼。一鏡波平鷗去﹐千林日落鴉還。天風裊裊送輕帆。驀過星槎銀漢。

滿江紅

翠幕深庭﹐露紅晚﹑閒花自發。春不斷﹑亭臺成趣﹐翠陰蒙密。紫燕雛飛簾額靜﹐金鱗影轉池心闊。有花香﹑竹色賦閒情。供吟筆。閒問字﹐評風月。時載酒﹐調冰雪。似初秋入夜﹐淺涼欺葛。人境不教車馬近﹐醉鄕莫放笙歌歇。倩雙成﹑一曲紫雲回﹐紅蓮折。

夜行船寓化度寺鴉帶斜陽歸遠樹。無人聽﹑數聲鐘暮。日與愁長﹐心灰香斷﹐月冷竹房扃戶。畫扇靑山吳苑路。傍懷袖﹑夢飛不去。懷別西池﹐紅綃盛淚﹐腸斷粉蓮啼路。

好事近僧房聽琴翠冷石牀云﹐海上偸傳新曲。彈作一檐風雨﹐碎芭蕉寒綠。冰泉輕瀉翠筩香﹐林果薦紅玉。早是一分秋意﹐到臨窗修竹。

鷓鴣天化度寺作池上紅衣伴倚闌。棲鴉常帶夕陽還。殷雲度雨疏桐落﹐明月生涼寶扇閒。鄕夢窄﹐水天寬。小窗愁黛澹秋山。吳鴻好爲傳歸信﹐楊柳閶門屋數間。

虞美人影詠香橙黃包先著風霜勁。獨占一年佳景。點點吳鹽雪凝。玉膾和齏冷。洋園誰識黃金徑。一棹洞庭秋興。香薦蘭臯湯鼎。殘酒西窗醒。

花上月令

文園消渴愛江淸。酒腸怯﹐怕深觥。玉舟曾洗芙蓉水﹐瀉淸冰。秋夢淺﹐醉雲輕。庭竹不收簾影去﹐人睡起﹐月空明。瓦瓶汲井和秋葉﹐薦吟醒。夜深重﹐怨遙更。

卜算子

涼掛曉雲輕﹐聲度西風小。井上梧桐應未知﹐一葉雲鬟裊。來雁帶書遲﹐別燕歸程早。頻探秋香開未開﹐恰似春來了。

鳳棲梧甲辰七夕開過南枝花滿院。新月西樓﹐相約同鍼綫。髙樹數聲蟬送晚。歸家夢向斜陽斷。夜色銀河情一片。輕帳偸歡﹐銀燭羅屏怨。陳迹曉風吹霧散。簾鉤空帶蛛絲捲。

霜天曉角題胭脂嶺陶氏門煙林褪葉。紅藉遊人屧。十里秋聲松路﹐嵐云重﹑翠濤涉。佇立。閒素箑。畫屏蘿嶂疊。明月雙成歸去﹐天風裏﹑鳳笙浹。

烏夜啼桂花西風先到巖扃。月籠明。金露啼珠滴翠﹐小銀屏。一顆顆﹐一星星。是秋情。香裂碧窗煙破﹐醉魂醒。

夜行船

逗曉闌干沾露水。歸期杳﹑畫檐鵲喜。粉汗餘香﹐傷秋中酒﹐月落桂花影裏。屏曲巫山和夢倚。行雲重﹑夢飛不起。紅葉中庭﹐綠塵斜�﹐應是寶箏慵理。

鳳棲梧化度寺池蓮一花最晚有感湘水煙中相見早。羅蓋低籠﹐紅拂猶嬌小。妝鏡明星爭晚照。西風日送淩波杳。○惆悵來遲羞窈窕。一霎畱連﹐相伴闌干悄。今夜西池明月到。餘香翠被空秋曉。

生查子秋社當樓月半奩﹐曾買菱花處。愁影背闌干﹐素髮殘風露。神前雞酒盟﹐歌斷秋香戶。泥落畫梁空﹐夢想靑春語。

霜天曉角

香莓幽徑滑。縈繞秋曲折。簾額紅搖波影﹐魚驚墜﹑暗吹沫。浪闊。輕棹撥。武陵曾話別。一點煙紅春小﹐桃花夢﹑半林月。

西江月丙午冬至添綫繡牀人倦﹐翻香羅幕煙斜。五更簫鼓貴人家。門外曉寒嘶馬。帽壓半檐朝雪﹐鏡開千靨春霞。小簾沽酒看梅花。夢到林逋山下。

戀繡衾

頻摩書眼怯細文。小窗陰﹑天气似昏。獸鑪暖﹑慵添困﹐帶茶煙﹑微潤寶燻。少年嬌馬西風冷﹐舊春衫﹑猶涴酒痕。夢不到﹑梨花路﹐斷長橋﹑無限暮云。

杏花天

鬢稜初翦玉纖弱。早春入﹑屏山四角。少年買困成歡謔。人在濃香繡幄。霜絲換﹑梅殘夢覺。夜寒重﹑長安紫陌。東風入戶先情薄。吹老燈花半萼。

醉桃源元日五更櫪馬靜無聲。鄰雞猶怕驚。日華平曉弄春明﹐暮寒愁翳生。新歲夢﹐去年情。殘宵半酒醒。春風無定落梅輕。斷鴻長短亭。

唐多令

何處合成愁。離人心上秋。縱芭蕉﹑不雨也颼颼。都道晚涼天气好﹐有明月﹑怕登樓。年事夢中休。花空煙水流。燕辭歸﹑客尙淹畱。垂柳不縈裙帶住﹐漫長是﹑系行舟。

好事近

雁外雨絲絲﹐將恨和愁都織。玉骨西風添瘦﹐減尊前歌力。袖香曾枕醉紅腮﹐依約唾痕碧。花下淩波入夢﹐引春雛雙鶒。

憶舊遊別黃澹翁送人猶未苦﹐苦送春﹑隨人去天涯。片紅都飛盡﹐正陰陰潤綠﹐暗裏啼鴉。賦情頓雪雙鬢﹐飛夢逐塵沙。嘆病渴淒涼﹐分香瘦減﹐兩地看花。西湖斷橋路﹐想系馬垂楊﹐依舊攲斜。葵麥迷煙處﹐問離巢孤燕﹐飛過誰家。故人爲寫深怨﹐空壁掃秋蛇。但醉上吳臺﹐殘陽艸色歸思賒。

宴淸都

病渴文園久。梨花月﹐夢殘春故人舊。愁彈枕雨﹐衰翻帽雪﹐爲情僝僽。千金醉躍驕驄﹐試問取﹑朱橋翠柳。痛恨不﹑買斷斜陽﹐西湖醞入春酒。吳宮亂水斜煙﹐畱連倦客﹐慵更回首。幽蛩韻苦﹐哀鴻叫絕﹐斷音難偶。題紅泛葉零亂﹐想夜冷﹑江楓暗瘦。付與誰﹑一半悲秋﹐行雲在否。

金縷歌陪履齋先生滄海看梅喬木生雲气。訪中興﹑英雄陳迹﹐暗追前事。戰艦東風慳借便﹐夢斷神州故里。旋小築﹑吳宮閒地。華表月明歸夜鶴﹐嘆當時﹑花竹今如此。枝上露﹐濺淸淚。遨頭小簇行春隊。步蒼苔﹑尋幽別鄔﹐問梅開未。重唱梅邊新度曲﹐催發寒梢凍蕊。此心與﹑東君同意。後不如今今非昔﹐兩無言﹑相對滄浪水。懷此恨﹐寄殘醉。

醉落魄院姬口主出爲戍婦柔懷難托。老天如水人情薄。燭痕猶刻西窗約。歌斷梨云﹐畱夢繞羅幕。寒更唱徧吹梅角。香消臂趁弓弰削。主家衣在羞重著。獨掩營門﹐春盡柳花落。

朝中措

晚妝慵理瑞云盤。鍼綫傍燈前。燕子不歸簾捲﹐海棠一夜孤眠。踏靑人散﹐遺鈿滿路﹐雨打秋千。尙有落花寒在﹐綠楊未褪春綿。

靑玉案

短亭芳艸長亭柳。記桃葉﹐煙江口。今日江村重載酒。殘杯不到﹐亂紅靑冢﹐滿地閒春繡。翠陰曾摘梅枝嗅。還憶秋千玉蔥手。紅索倦將春去後。薔薇花落﹐故園胡蝶﹐粉薄殘香瘦。

靑玉案

新腔一唱雙金斗。正霜落﹑分甘手。已是紅窗人倦繡。春詞裁燭﹐夜香溫被﹐怕減銀壺漏。吳天雁曉雲飛後。百感情懷頓疏酒。彩扇何時翻翠袖。歌邊拌取﹐醉魂和夢﹐化作梅邊瘦。

好事近

飛露灑銀牀﹐葉葉怨梧啼碧。蘄竹粉連香汗﹐是秋來陳迹。藕絲空纜宿湖船﹐夢闊水雲窄。還系鴛鴦不住﹐老紅香月白。

杏花天重午幽歡一夢成炊黍。知綠暗﹑汀菇幾度。竹西歌斷芳塵去。寬盡經年臂縷。梅黃後﹑林梢更雨。小池面﹑啼紅怨暮。當時明月重生處。樓上宮眉在否。

浪淘沙

燈火雨中船﹐客思綿綿。離亭春艸又秋煙。似與輕鷗盟未了﹐來去年年。往事一潸然。莫過西園。淩波香斷綠苔錢。燕子不知春事攺﹐時立秋千。

思佳客

迷蝶無蹤曉夢沈。寒香深閉小庭心。欲知湖上春多少﹐但看樓前柳淺深。愁自遣﹐酒孤斟。一簾芳景燕同吟。杏花宜帶斜陽看﹐幾陣東風晚又陰。

采桑子慢九日桐敲露井﹐殘照西窗人起。悵玉手﹑曾攜烏紗﹐笑整風攲。水葉沈紅﹐翠微云冷雁慵飛。樓髙莫上﹐魂消正在﹐搖落江蘺。走馬斷橋﹐玉臺妝榭﹐羅帕香遺。嘆人老﹑長安燈外﹐愁換秋衣。醉把茱萸﹐細看淸淚濕芳枝。重陽重處﹐寒花怨蝶﹐新月東籬。

古香慢賦滄海看桂怨娥墜柳﹐離佩搖葒﹐霜訊南圃。漫憶橋扉﹐倚竹袖寒日暮。還問月中遊﹐夢飛過﹑金風翠羽。把殘云﹑剩水萬頃﹐暗燻冷麝淒苦。漸浩渺﹐淩山髙處。秋澹無光﹐殘照誰主。露粟侵肌﹐夜約羽林輕誤。翦碎惜秋心﹐更腸斷﹑珠塵蘚路。怕重陽﹐又催近﹑滿城細雨。

蹋莎行敬賦艸窗絕妙好詞楊柳風流﹐蕙花淸潤。蘋�未數張三影。沈香倚醉調淸平﹐新辭�����。鮫室裁綃﹐����。��白雲爭歌郢。西湖同結杏花盟﹐東風休賦丁香恨。

