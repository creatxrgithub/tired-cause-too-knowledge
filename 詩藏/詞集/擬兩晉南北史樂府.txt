擬兩晉南北史樂府附鮚軒外集唐宋小樂府淸洪亮吉

擬兩晉南北史樂府／附鮚軒外集唐宋小樂府

呂子曰樂之有情譬若肌膚形體之性情也情失則蕩音必巨失則隘音必小失則危音必淸失則煩音必濁太巨太小太淸太濁則必若震霆若聚蛟若哀弦若噪蜩夫古之爲樂也有節有侈有正有滛陽散則定以陰陰閉則宣以陽陰陽滯則爲滛爲侈陰陽調則爲節爲正其所以爲滛爲侈者情之失也其所以爲節爲正者情之得也夫上古之樂情至而樂興中古之樂樂成而情生是故笙簧琴瑟樂之器也詞章譜曲樂之文也而皆非其情也執笙簧琴瑟之所調詞章譜曲之所著而彊襲焉脗合焉以爲是樂也是情也人人皆樂樂幾何不亡耶夫漢魏晉唐之樂府樂之糟粕也當其時之爲之則皆有情焉然其文止以述時事非以敍古人也敍古難於述時則以古人之情未必今人之情以情述情無過情無不及情則古今又未必不相及也何也夫人之形骸肥者瘠者髙者矮者髯者疾者肌膚之白者墨者赭者而皆不得以已與也然其爲情也則必隨乎其肥瘠髙矮髯疾白墨赭者各自肖而各不相肖故其爲樂也可觀可興可羣可怨其爲詞也可曲可直可丰可廉皆適如乎其情而止夫適如其情而止𨿽古之樂府可也況今之樂府乎夫今之詞章譜曲無所施於笙簧琴瑟之用而以爲樂府則樂之各有而樂之實亾矣然而吾不以名存實亾而樂府之者何也夫必漢魏之人之樂府有是題有是篇而今之人之樂府亦因以有是題有是篇是無情也是無樂也若古無是樂而今樂之則不必笙簧琴瑟而詞章譜曲固可以如其情而出之譬如優孟衣冠以爲樂也吾不謂然陶氏之琴無弦乃眞琴聲也夫今之樂府鐵崖始之茶陵繼之悔庵又繼之稚存洪子曰吾之爲樂府也祖此矣昨歲喜晤洪子且喜讀洪子之樂府將以吾之所以論樂府者質之而未有以間也今洪子梓其樂府乞余之序之餘固何以序之錄其將以告洪子者以寄洪子以爲然否耶夫淸廟之瑟朱弦而疏越一唱而三嘆者有進乎音者矣洪子年少力學而性情自得將不徒乎樂之有節無侈有正無滛已也異日者且與洪子相遇於無言也峕乾隆歲次辛卯夏月松崖學弟管幹珍拜跋

余童時從黃石緘先生遊先生素邃史學平居爲說典午南北之際事極詳余聽之靡靡忘倦毎日夕自塾中歸粗憶其節略爲諸姊弟言之太夫人顧而色喜忽忽十數載余童而冠而先生則已休神家衖矣頃歲以來粗知讀史又以不獲從先生遊得悉其緒論爲恨今秋文戰報罷因取兩晉南北史事雜書之爲擬古樂府百二十首非敢計工拙亦以志童時結習未盡而所聞於先生者𨿽忘失殆半輙棖觸於燈昏雨黑時也抑余聞先生言西涯西堂皆以樂府名家然西涯上下千百年而篇什較少西堂則珊瑚木難與牛溲馬勃並列有陸平原才多之嘆則先生𨿽伏膺二公之樂府而尙不能無遺議也因先生言益增今日之愧乾隆三十五年長至後二日稚存洪禮吉自序

擬兩晉南北史樂府目錄

陽湖洪禮吉稚存譔屠紳笏巖管幹珍松崖錢維喬竹初趙懷玉味辛

卷上

馬同槽廣武嘆蘇門嘯社稷勲作佳傳別駕謡峴山碑飛渡江銅駝嘆淸談誤雉短短金穀讖中臺坼華亭鶴除三害思子臺寧馨兒侍中血龍虎爭十三月赤白气特尙可壯士歌畱降欵中興瑞夜半舞王與馬新亭淚呼伯仁拜士行踐海冰義旗指獻行璽一目主識英物日書空海西公鬼董狐東山臥牛心炙阿房城長星見負畚來行路難丁零王新平寺五經表借鬼兵續佛經槐樹賦虎臺謀沭謙刺彗星岀義羲號桃源記

擬兩晉南北史樂府目錄

陽湖洪禮吉稚存譔屠紳笏巖管幹珍松崖錢維喬竹初黃景仁仲則

卷下

一尺劍味卿言金昌亭東山屐檀江州春月畋封狼胥佛貍讖宜速斷見要人竹林堂違導旨領軍腹石頭城天王家移吾牀易犬子郞君書解散髻八騶嘆閱武堂合肥捷談風月山中相鹿子開房公馬鮮卑奴水東流南飛吉明月謡狐非狐金甌缺臣如龍寒山石百年冤握槊來劉桃枝金叵羅延年杖無愁曲百升謡殺一圍腳杖痕景陽樓髙涼洗阿幹歌﹝附外域﹞魚鱉橋鬼鼓喧雌雉卜金羊牀新羅人雨爲歲孔雀羣燉煌西日岀處

擬兩晉南北史樂府卷上陽湖洪禮吉稚存譔

〇馬同槽

聲嘈嘈馬騰槽火炎炎龍上天去年秉黃鉞今年加九錫龍旗十二旒天子在頃刻桃花源武陵船問魏與晉何茫然﹝魏武帝夢三馬同食一槽甚惡之謂太子丕日司馬懿非人臣也泰始元年晉王炎稱皇帝廢魏主爲陳畱王﹞

〇廣武嘆

一日哭畱狂名百日醉畱酒名酒名狂名俱不免先生能作靑白眼驅車何茫茫廣武何荒荒當時楚與漢莽莽百戰場百戰場斜日下豎子成名尙堪詫擾擾何況牛與馬﹝阮籍登廣武觀楚漢戰處嘆曰時無英雄使豎子成名籍能爲靑白眼見禮俗之士以白眼對之﹞

〇蘇門嘯

阮生狂耶稽生傲耶先生何人泠泠嘯耶咸熙魏耶咸寧晉耶先生何人冥冥隱耶﹝孫登隱蘇門山善嘯阮籍見之歸著大人先生論稽康從登遊三年問其所圖終不答將別謂曰子才多識寡難乎免於今之世矣﹞

〇社稷勲

炎精中燼赤帝死祖龍西來作天子大開明堂錫弓矢謀臣誰裴與王股肱誰荀與羊金符玉冊何瑯瑯策勲第一推平陽當時曾殺髙貴鄕﹝武帝將廢賈後楊太后爭之日賈公閭有大勲於社稷公閭賈充字充使成濟殺髙貴鄕公﹞

〇作佳傳

一丸藥勞侍婢千斛米作傳紀彼哉譙周及門弟三分竊據孫興曹正統那付當途髙君不見一士已沒賴半士定論早出習鑿齒﹝陳壽遭父喪使婢丸藥謂丁儀子曰覓千斛米爲尊公作佳傳習鑿齒作漢晉春秋以蜀爲正統因有蹇疾苻堅稱爲半士﹞

〇別駕謡

海沂之康寔賴王祥邦國不空別駕之功嗚呼別駕今三公惜哉不作徐州終﹝王祥爲徐州別駕郡中謡云云魏亡入晉官太保年八十五始卒﹞

〇峴山碑

杜公碑碑書功髙岸爲谷谷作陵﹝葉﹞羊公碑碑墮淚茫茫淚枯碑不碎碑不碎由民心君不見古來賢達皆爭名羊公碑後碑俱冺此碑非金亦非石碑之崇崇以徳﹝羊祜墮淚碑在襄陽峴山杜預好爲後世名刻石爲二碑紀其勛績一沈萬山之下一立峴山之上﹞

〇飛渡江

前揚帆後執柁南人倉皇北人坐橈居前楫居左岸軍愁呼水軍臥城門開降帆來七萬騎全軍回當時若聽王渾指北兵安得飛至此﹝王浚率舟師直抵建業吳人曰北來諸軍乃飛渡江也詔浚至秣陵受王渾節度渾遣信令浚暫過計事浚舉帆直指報曰風利不得泊也﹞

〇銅駝嘆

立人當立徳擇子先擇嫡宮門老臣三嘆息銅駝會見在荊棘老奴亦言座可惜爲官乎爲私乎此座何不歸桃符﹝索靖知大下將亂指洛陽宮銅駝嘆曰會見汝在荊棘中齊獻王攸小字桃符文帝嘗指禦座曰此桃符坐也﹞

〇淸談誤

王與謝揮麈尾樂與衛饒名理淸談亹亹從天來洛中已建單於臺﹝王弼謝琨善淸談樂廣衛玠善名理桓溫自江陵北伐登平乘樓望中原嘆曰遂使神州陸沈百年邱墟王夷甫諸人不得不任其責﹞

〇雉短短

雉短短飛來入宮院欲竊主權欺主闇昨日殺龍母今日殺龍子可憐銅駝宮化作荊與枳﹝惠帝後賈充女也武帝嘗日賈公女有五不可種妬而少子丑而短黑後廢楊太后於金墉城絕膳八日而卒使太醫令程據毒太子﹞

〇金穀讖

紅蕤花開置行幕一杯兩杯緩行樂美人頭向盤中落珠歌翠舞昕斜陽珊瑚七尺施作牀人間夢醒春茫茫花枝如煙墮髙閣散盡黃金恣揮霍白首同歸訊潘嶽﹝潘嶽金穀園詩投分寄石友白首同所歸後嶽與石崇同死趙王倫之難遂成讖﹞

中臺坼

去年誅韓信今年醢彭越駿珧旣首禍瓘亮亦繼沒南風當國勢絕倫手持天下歸先生﹝葉﹞中臺星坼日復蝕先生不言務簡黙金墉城太后薨許昌宮太子凶誰與殺者張司空﹝中臺星圻張華少子韙勸華遜位華不聽華將死謂張林曰卿欲害忠臣耶林稱詔詰之日卿爲宰相太子之廢不能死節何也華日式幹之議諌事俱在曰諌而不聽何不去位華不能答﹞

〇華亭鶴

華亭鶴雲間哭聲何悲悲二陸白祫喜談兵貉奴寧作督機山深三泖陰蒓鱸千里方揚舲此時笑殺張季鷹﹝陸機將死嘆曰華亭鶴唳可得聞乎張翰聞秋風起思菇菜蒓羹鱸魚膾卽日掛冠歸﹞

〇除三害

禾兮芃芃稷兮翼翼父老不樂仰天太息﹝一解﹞長跪吿父老父老究何苦父老不苦長橋之蛟與南山之猛虎﹝二解﹞父老愼勿悲山有虎兮虎可摧水有蛟兮蛟可揮兒不讀書兒身何爲﹝三解﹞兒讀書讀書不忘始少慕奮身十年俠士長慕事親十年孝子﹝四解﹞兒讀書讀書不近名兒爲良臣兮天王聖明兒爲忠臣兮讒人釁成﹝五解﹞﹝周處爲禦史中丞梁王彤違法處深文按之及齊萬年反彤都督關中諸軍事賊有眾七萬彤逼處以五千兵撃之弦盡矢絕遂力戰而沒﹞

〇思子臺

南風狂惠風閉千歲髑髏齒牙利承華門詔誰作黃門侍郞有潘嶽許昌宮逆誰預黃門將軍有孫慮思子臺愁雲結許昌一聲飛蓋裂金墉城中貯金屑﹝惠帝爲湣懷太子立思子臺太子妃名惠風太子喪發許昌大風雷電幃蓋飛裂賈後廢金墉城飮金屑酒死﹞

〇寧馨兒

寧馨兒乃貝媚人骨少無宦情皇皇詣闕長無宦情營營三窟一代龍門竟誰識可憐車前拜石勒阿堵積室中持籌亦錢癖新婦可作阿戎匹﹝王衍勸石勒稱帝衍妻郭氏好聚斂嘗令婢以錢繞牀使衍不得行衍晨起見之謂婢日舉阿堵物卻﹞

〇侍中血

長安門開鼓聲死賊騎如雲走天子西來從輦無一人萬乘蒼茫艸間止行間殺气何紛紛侍中獨拜車前塵馬前飛矢著龍節侍中獨濺衣上血侍中血中散琹琴聲欲絕日欲沈有子乃不傳廣陵﹝稽紹蕩陰死節血濺帝衣後左右欲浣衣帝曰稽侍中血勿浣也稽康將刑顧視石影索琴題之日廣陵散於今絕矣﹞

〇龍虎爭

虎皇皇北來牽兩狼南飛值龍龍角張洛中碩鼠尺二長﹝一解﹞莫打虎打虎先傷龍龍鱗十十五五﹝二解﹞莫打鼠打鼠已驚犬犬聲欲聞數武﹝三解﹞雄鷄黙雌雞啼大馬死小馬饑﹝四解﹞﹝元康中童謡虎從北來鼻頭汗龍從南來登城看指齊王冏成都王頴永嘉初童謡洛中碩鼠尺二長若不早去大狗至鼠指東海王越狗指苟晞大寜初童謡老馬死小馬饑指明帝崩成帝幼而言﹞

〇十三月

十三月狼生貙十五月貙生狳貙生已難禦狳生柰何許蛟龍何況得雲雨絳灌無文隨陸無武以之讀書橫覽今古父作蒙珠離子作遮須夷神州擾擾不可止洛中又出新天子﹝劉淵十三月而生淵子聰十五月而生聰子嘗死復蘇見淵爲蒙珠離國主且日遮須夷國無主待汝父爲之﹞

〇赤白气

旗獵獵天門開雲中天子騎龍來赤光耀以西白气耀以東非煙非霧杳不知其蒙蒙熒熒煌煌遂開明堂礌礌落落雄藝卓犖石武鄕一生低首惟髙皇幕中乃有張子房﹝石勒生時赤光滿室白气自天屬於中庭勒嘗謂人曰若逢髙皇當北面事之遇光武當並驅中原勒以張賓爲謀主賓自比張子房﹞

〇特尙可

鍾離崩陷石穴一如丹一如漆入穴多於虫出穴莫敢雄拔劍刺屋居其中鹽神冉冉兮紛相從神之一飛兮九日盡落浹旬茫茫兮不見城郭天空空野夢夢遺以靑縷射以雕弓鹽神去王廩地特與雄廩君裔欲寄食寧作賊官貪如狼政如火李特尙可尙殺我﹝李特爲廩君苗裔先鍾離山崩陷赤黒二穴出黑穴者四姓岀赤穴者卽特先五姓爭爲神相約以劍刺穴屋惟廩君劍獨著遂爲神有鹽神從之其飛閉天廩君射殺之天乃開朗特據廣漢百姓謠日李特尙可羅尙殺我﹞

〇壯士歌

七尺刀八尺鞍壯士歌悲陳安啾啾喞喞天陰雨黑伏兵邀我西飛騎追我北班騅無聲艸間匿嗟嗟見入不見出西流水東流河壯士歌柰尓何﹝陳安與趙將平先戰會日暮雨甚匿於山中爲呼延靑所殺隴上人思之作壯士歌﹞

〇畱降欵

一千義軍守陴哭城中天子亦食粥誰歟守者索都督長安城闕生蒿萊長安城門不肯開車騎來萬戶來﹝劉曜逼長安城中饑甚湣帝食曲屑粥索琳畱降欵不發使子說曜日若許琳以車騎萬戶者請以城降﹞

〇中興瑞

綿綿延延華光燭天正气萃此者五百二十六年時巳過運乃昌朱旗卓地一丈長金符落天走建康化龍一馬興眞王龍爲王馬遂亾﹝始秦時望气者云五百年後金陵有天子气至晉元帝中興果五百二十六年初玄石圖有牛繼馬后故宣帝深忌牛氏及恭王妃夏后氏竟通小吏牛氏生元帝太安時童謡五馬浮渡江一馬化爲龍﹞

〇夜半舞

雞三聲客三喚起視東壁有疎燈啟明光已亂英雄乘時空浩嘆元明之間久無旦﹝祖逖與劉琨俱爲司州主簿共被同寢中夜聞荒雞鳴蹴琨起舞﹞

〇王與馬

王與馬共大下將軍前丞相亞將軍無謀丞相詐丞相謂將軍三州勢堪藉事成爲王失爲覇嗚呼將軍遽叱吒鼓頻頻肆逆氛丞相大義已滅親白旗懸首煩將軍﹝王惇王導秉政時人語日王與馬共天下永昌元年惇率眾內向以誅劉隗刁協爲名惇死懸首南桁莫敢收塟者﹞

〇新亭淚

愼勿學楚囚對愼勿酒新亭淚天茫茫天方醉人茫茫人方睡﹝過江人士毎至暇日相要出新亭飮宴周顗中坐嘆日風景不殊舉目有山河之異皆相視流涕王導愀然變色日當共戮力王室克復神州何至作楚囚相對﹞

〇呼伯仁

渡江來不安坐茂倫一言伯仁賀向見夷吾在江左夷吾有急呼伯仁伯仁百口還理君爲君瀝肝膽爲君全令名﹝葉﹞伯仁言感天子夷吾不言伯仁死三司耶令僕耶知人不易古所嗟夷吾亦殺鮑叔牙﹝王惇反王導毎旦率子弟詣朝待罪見周顗入導呼日伯仁以百口累卿顗不應及人爲導申救甚至出又上書明導忠誠導不知甚恨之及王惇問顗於導三問不對惇遂殺之﹞

〇拜士行

朝亦運百甓暮亦運百甓欲淸中原還致力古人陰惜寸今人時擲尺欲淸中原先惜日﹝葉﹞陶士行眞名臣神機魏武忠孔明﹝葉﹞陸遜陸抗非其偸前年撃杜弢今年殺蘇峻君不見元規枉自受顧命賊來亦拜陶士行﹝蘇峻反庾亮詣陶侃拜謝侃止之日庾元規亦拜陶士行耶尙書梅陶與曹識書日陶公機神明鑑似魏武忠順勤勞似孔明陸抗諸人不能及也﹞

〇踐海水

北風吹海海欲立海底潛蛟抱冰泣馬蹄踏海聲隆隆三日不拆玻璃宮玻璃平鋪三百里鐵騎茫茫踐之起君不見一聲篳篥海水開海厎已執乖龍回﹝燕慕容皝討慕容仁天寒海凍從昌黎東踐海冰而進凡三百餘里仁部下叛執仁以降﹞

〇義旗指

去年反王惇今年反蘇峻六師束手庾元規八州觀望陶士行君父之難安可逃義旗一指天爲髙官軍已成白石壘賊騎不越朱雀穚功成倘憶絕裾處夜夜精靈泣牛渚﹝蘇峻之難溫嶠約陶侃東下後侃以糧盡欲返嶠謂曰公若沮眾敗事義旗將回指於公矣初嶠欲將命母崔氏固止之嶠絕裾而去﹞

〇獻行璽

獻行糧獻行璽尙薄袁本初何敢學成李二十八宿纒宮門大業無愧張耳孫龍章九錫未八告白帢八棺還自悼還自悼百六乾坤總羣盜執手傳家自忠孝﹝前涼張軌漢張耳十七世孫據涼時有玄石白點成二十八宿於茂以未受王命白帢八棺勉嗣子以忠孝﹞

〇一目主

長安天子眇一目長安城中月鼎足妖星茫茫射黃屋死我者堅活我雄東海大魚化爲龍男皆爲王女爲公﹝苻生眇一目童時祖洪戲之日吾聞瞎兒一淚信乎生引佩刀刺岀血日此亦一淚也性殘忍祖洪欲殺之雄勸乃止生立太史奏長安城中三月並岀﹞

〇識英物

兒勿啼兒啼驚一切兒啼何奇知兒是英物兒勿來兒來光一室兒來何殊知兒有奇骨星茫茫墮兒顂中七山巖巖橫兒頂中一君不見溫太眞擅奇術燃犀照余幽魅出何不攜來照英物﹝桓溫生未期溫嶠見之日此兒有奇骨可試使啼及聞其聲日眞英物也溫面有七星﹞

〇日書空

夷甫矜空談神州已陸沈深源復中起蒼生更誰倚嗟嗟一百年處士相後先書空計已左周旋猶作我東山捉鼻四十春蒼生所望眞斯人﹝殷浩被廢在信安終日恆書空作字揚州吏民尋義逐之竊視惟作咄咄怪事四字而已﹞

〇海西公

局縮肉馬作犢海西公犢化龍犢化龍是龍子朝向離宮生暮向吳宮死吳宮死悲何如君不見永嘉袖手永昌呼入廟曾言帝室儲何因龍種欺黃犢會見雞雌擾鳳雛﹝海西公不男使左右句龍與內侍接生子以爲世子民間謡云本言是馬駒今定成龍子局縮肉元帝時謡孝武時謡云黃雌雞莫作雄父啼﹞

〇鬼董狐

鬼董狐事何略天地茫茫總初覺元凱誰蟒而攫元海誰鱗而躍惇與溫重筆削君不見枋頭旣敗史筆誣定論只有鬼董狐﹝幹寶作搜神記劉惔日卿可爲鬼之董狐杜預在荊州因宴醉臥外人聞嘔吐聲竊窺於戶見一大蛇垂頭而吐劉淵母祈子於龍門見一大魚頂有二角伏於祭所夜夢旦所見魚變爲人遂生淵孫盛作晉陽秋直書枋頭之敗溫見之大怒孫諸子懼遂竊攺之﹞

〇東山臥

大謝執如意小謝揮麈尾中謝無所爲泠泠善名理一門羣從眞無慚閨中飛絮還撒鹽君不見四十東山臥初足與人同憂亦同樂別墅風流賭棋局﹝謝安兄奕爲桓溫司馬喜執玉如意弟萬常著鶴氅裘白綸巾安悅兄子元戲賭紫香囊得卽焚之﹞

〇牛心炙

欲知名啖牛心欲書名聚鵝羣﹝葉﹞昔不減阮主簿今可伍王懷祖攜諸子抱弱孫婚嫁畢學尙平學尙平事亦足中年以後傷哀樂﹝葉﹞得閒且自陶絲竹﹝王羲之十三時詣周顗時重牛心炙坐客未啖顗先割啖之由是知名阮裕有重名爲王惇主簿惇嘗謂羲之日汝不減阮主簿王述字懷祖與羲之齊名﹞

〇阿房城

鳳凰鳳凰止阿房一雌一雄雙翶翔不見雀來入燕室但見浮雲閉白日鳳西飛雀東飛膓斷朱宮復紫堤錦袍一領軍前卻鳳皇鳳皇不如雀﹝苻堅時謡云一雌復一雄雙飛入紫宮又謡云鳳皇鳳皇止阿房時慕容衝與姊淸和公主俱有寵慕容垂妻亦得幸於堅與同輦宦者趙整歌日不見雀來入燕室但見浮雲閉白日慕容衝逼長安堅使送錦袍一領衝卻之﹞

〇長星見

熒惑入南斗天子下殿走熒惑來天垣天子坐未安坐未安亦何有長星勸汝一杯酒臣願天子聖列辟賢追古七十二帝恩綿延臣更左執矢右執鞭妖星射落淵厎眠陛下聖壽千萬年﹝長星見孝武帝甚惡之於華林園舉酒祝日長星勸汝一杯酒自古何有萬年天子耶﹞

〇負畚來

負畚來洛陽鬻望塵來司隸逐卿無忘螭蟠朕無忘龍伏嗟嗟景略奪何速不事西夷事南服八公山悲苻融五將山毒吳忠景略有君死萇手景略有兒縶泓首丕登先亡鎭惡後鎭惡死報苻氏﹝王猛少時鬻畚於市苻堅七歲戲官道左徐統戲日不畏司隸縛耶堅至五將山姚萇遣將軍吳忠圍之求傳國璽不得遂縊堅猛孫鎭惡奔晉隨劉裕滅後秦爲沈田子所殺﹞

〇行路難

行路難歌以哭四座茫茫慘無樂﹝葉﹞松栢何啾啾屋下尸自愁挽歌何慨慷道上殯自往袁山松愁何工君家兄弟才偏雄呼盧十萬擲布帽卿軰可識袁彥道﹝袁山松喜歌行路難詞又喜道上作挽歌時謂張湛屋下陳屍山松道丄行殯袁耽字彥道桓溫嘗博進負數萬求濟於耽耽許之就局十萬一擲直上百萬探布帽擲地日竟識袁彥道不﹞

〇丁零王

丁零中一隅地幾人稱王幾人帝﹝翟斌據丁零慕容垂以爲河南王翟釗攺元定鼎後敗爲慕容永所殺﹞

〇新平寺

長星出天十丈長東掃宛洛趨雍涼明光殿前老父走甲申乙酉悲魚羊魚羊食人人更少長安十陵長秋艸威鳳重飛入禁中蛟龍更出屯官道東帝鮮卑西帝秦英雄歸骨向新平萇登自構君臣禍垂永還操門戶兵﹝後秦姚萇縊堅於新平佛寺堅時有人於明光殿大呼日甲申乙酉魚羊食人慕容永爲西蕪後燕主垂復滅之苻登載堅木主與萇戰毎事必啟主後行﹞

〇五經表

宗生去大事已趙生來大事濟彼棄龍頭附蛇尾才何奇九州島小書何奇五經表不處城廬處洲島沮渠據北乞伏西自鄶以下還無譏﹝禿髮烏孤據廣武秦王興使韋宗覘之歸日吾乃知九州島之外五經之表復自有人也宗生名敞趙生名振烏孤日吾得趙生大事濟矣沮渠據張掖乞伏據金城﹞

〇借鬼兵

城門西鬼兵十萬啾啾啼城門東陰旗獵獵愁燐紅賊騎欲向南鬼伯趨﹛走參﹜﹛走覃﹜賊騎欲向北啾啾啼鬼伯城門開待鬼來椒漿爲汝奠靈甲爲汝裁一朝賊退歸海中幕府上簿皆鬼功鬼兵不來兮柰何許賊兵皇皇兮矢如雨風折兮蝥弧血染兮頭顱將軍苦身折天師竟無術彼夫人兮眞丈夫抽刀殺賊賊卽呼天壤欲似王郞無﹝孫恩攻會稽內史王凝之素奉天師道官屬請出兵凝之日我已請大道借鬼兵守諸城門各數萬不足憂也及敗遂爲恩所殺妻謝道蘊聞變肩輿出手殺數人﹞

〇續佛經

君不見長安天子好禪論浮屠沙門多以萬殿陛空陳丰艸詩深宮自進伊蒲飯又不見長安天子多武功蜀氛西靖燕東封一朝熒惑星失守萬刼昆明火更紅可憐徳修期愈促自謂當時邀佛福邀佛福三千佛經盈臥閣萬死難懴姚萇惡﹝後秦姚興好佛與鳩摩羅什續佛經長安裏中沙門至萬人興好獵杜挻著丰艸詩以諌熒惑入瓠瓜中忽亾不知所在是歲秦大旱昆明池竭童謡訛言國人不安﹞

〇槐樹賦

槐樹賦述志賦撰作遐方一何富上馬能殺賊下馬作露布龍吟夜半興眞人譜系乃出飛將軍彼夫人兮亦淸節三年不言似亾息﹝西涼王李嵩隴西人李廣裔著槐樹賦述志賦夫人尹氏有志節以先適馬元正三年不言﹞

〇虎臺謀

兄爲囚妹爲虜父命事仇無不可﹝葉﹞父已死兄已誅父命殺仇仇卽夫父仇不報豈女子反面事人有餘恥事已不成寧惜死黃泉有血流浩浩九州島之外五經表﹝南涼王傉檀女爲秦王熾盤後與其兄虎臺謀殺熾盤事泄死﹞

〇沐謙刺

一尺七首三尺云首提革囊飛入秦飛入秦殺龍子感恩茫茫復中止君有疾吾侍之君有藥吾奉之涔涔淚下不能止義士今時爲君死匣中夜半風颼颼恨不飛斬仇人頭﹝劉裕使沐謙刺司馬楚之楚之待謙甚厚謙未得間乃夜稱疾楚之果自賫湯藥往視情意勤篤謙感楚之恩反爲之用﹞

〇彗星岀

明堂坐一龍才升一龍墮慟哭來徐公徐公得無過星離離入太微經北斗絡紫微茫茫一百二十祀酖君以生不如死晉亡亦有死節士﹝彗星出天津晉恭帝禪位於宋自遜於瑯琊第祕書監徐廣痛哭謝晦日徐公得無小過裕使張偉酖帝偉日酖君以生不如死遂自飮而卒﹞

〇義羲號

仇池一隅世忠孝宋家日月飛不到永初年間義羲號當時彤弓與盧矢老臣自當臣晉死我死善事新天子嗚呼國亡不與亡柴桑處士仇池王﹝仇池王楊盛聞晉亡不攺義羲年號謂世子厷日吾老矣當終爲晉臣汝善事宋帝及厷立始用元嘉年號﹞

〇桃源記

不聞人聲但聞琴聲不聞弦聲但聞指聲桃源中人羲皇上人何論魏人何論晉人﹝陶濳性不解音畜素琴一張弦徽不具毎朋酒之會則撫而和之日但識琴中趣何勞弦上聲﹞

擬兩晉南北史樂府卷下陽湖洪禮吉稚存譔

〇一尺劍

一尺劍馴兩蛇五百載還劉家﹝一解﹞炎精斷典午亂眞人興紹皇漢﹝二解﹞艸粛肅沒輦轂金之刄之悔不速﹝三解﹞﹝宋武帝本漢後爲髙祖弟楚元王交裔武帝伐荻新洲大蛇長數丈射之傷明日見數童子靑衣搗藥宋時有童謡云欲知其姓艸肅肅蓋蕭道成受禪之讖﹞

〇味卿言

恪誰長慕容暐有霍光猛誰伍秦符堅有仲父裕誰堪司馬宗有曹瞞知人何詳已何略如君之才總誰角可憐死慚髙著作﹝崔浩與魏太宗論近世將相之臣太宗悅賜禦縹醪十觚水精鹽一兩日朕味卿言如此鹽酒浩後以譔國史族誅髙允爲著作郞十七年不遷官﹞

〇金昌亭

東華吳聲猶未已司空中書執戈起同謀亦聞檀道濟廬陵何人武皇愛子陛下弟金昌亭邊鼓聲沸磨刀霍霍且及帝五蛇升一龍去龍歸若得瞻皇馭應問爾來何太據﹝徐羨之與傅亮謝晦受遺詔輔少帝帝居喪無禮羨之等令檀道濟引兵入廢帝爲營陽王復弒之金昌亭並殺廬陵王義眞﹞

〇東山屐

東山屐屐不釋屐不釋作山賊西堂夢夢莫論夢莫論思王孫君才苦多實苦少別夢盈盈滿春艸君心苦雜迹苦幽探奇累累山靈愁山靈愁向天訴桃墟邨中夜相捕君須成佛骨未仙生天乃落孟顗前﹝謝靈運旣徙廣州欲要合鄕裏小兒於三江口篡取爲秦郡將宋齊所發於桃墟郵獲七人靈運遂坐誅靈運將刑捨須作維摩詰像孟顗事佛精懇靈運素輕之日卿生天當在靈運前成佛當在靈運後﹞

〇檀江州

可憐白浮鳩枉殺檀江州萬里長城君自毀明年飮馬長江水長江飮馬君有知目光裂電神騅馳﹝魏人聞檀道濟雄名憚之圖以禳鬼道濟被收脫幘投地怒日乃壞汝萬里長城魏太武引兵南下文帝登石頭城望之謂江湛日檀道濟若在豈使胡馬至此﹞

〇春月畋

咄爾簔嗟爾笠曷不遠暱我馬欲逸咄爾騎差爾王曷不傍皇我田欲荒一日荒不得實一日饑不得活王將四徵營三驅驅斥老農胡爲乎還君壺觴不敢食我田我田食我力﹝衡陽王義季都督荊湘嘗春月岀畋有老父被苦而耕左右斥之老父曰盤於遊畋古人所戒今陽和布气一日不耕民失其時柰何以從禽之樂而驅斥老農也義季曰賢者也賜之食不受﹞

〇封狼胥

朔風一夜長城倒百萬甲兵如電掃石頭城上烽連天不見居人見秋艸秋艸秋肥胡馬驕江南地赤總無苗雍徐白骨連靑冀又見催書集飛騎君不見耕當問奴織問婢封狼居胥亦何易﹝朱文帝欲經略中原王元謨尢好進策帝日觀元謨言令人有封狼居胥意沈慶之諌日耕當問奴織當問婢陛下伐國而與白面書生謀之何由濟帝不聽魏人凡破南徐徐兗豫靑冀六州所過赤地無苗春燕歸巢於林木﹞

〇佛貍讖

江水飮莫飽佛貍死江島去年歲在寅今年歲在卯崔伯深死亦早﹝魏太武南下童謡云虜馬飮江水佛貍死卯年佛貍太武小字崔浩字伯深﹞

〇宜速斷

禁林半夜愁烏號深宮一舉雙鴟梟鴟梟食母獍食父假以羽翼授以刀齋宮門開燭未滅舉幾一揮指齊裂湛之不斷江湛遲陛下裁弟難裁兒難裁兒已殺父嗟嗟雙鴟梟更假一鸚鵡﹝太子劭始興王浚與嚴道育王鸚鵡巫蠱事發帝欲廢太子劭賜浚死與徐湛之江湛王僧綽謀之僧綽日事宜速斷當斷不斷反受其亂帝久不決更以謀告潘淑妃妃浚母也以告浚於是太子劭遂與浚弒帝並殺潘淑妃徐湛之江湛俱死﹞

〇見要人

衣如鶉馬如狗道逢八騶不得走平生不喜見要人要人近復生公門君不見要人耶亦堪喜陛下有綸臣仲禮﹝顏延之子竣旣貴常乘羸牛笨車道逢竣鹵簿卽屏往道左謂竣日平生不喜見要人今不幸見汝侯景圍臺城邵陵王綸及都督柳仲禮按兵不戰梁武帝嘗問策於柳津對日陛下有邵陵臣有仲禮不忠不孝賦何由平﹞

〇竹林堂

寧馨兒父不知渠大齇鼻何如斯齇鼻不懼鬼射鬼鬼殺爾今日當屠豬急付大官廚豬來代爾宰天下竹林堂空鬼亦怕﹝廢帝射鬼於竹林堂爲壽寂之等所殺王太后疾篤呼廢帝不往怒曰那得生寜馨兒帝人太廟指世祖像日渠大齇鼻如何不齇帝嘗惡湘東王彧呼爲豬王一日忤旨帝縛之使擔付大官廚曰今日屠豬建安王休仁笑曰豬未應死待皇太子生彧遂免﹞

〇違導旨

欲言耶負導旨不言還負翟黑子宮中門啟戈矛森臣寜負迹不負心天威煌煌距尺咫臣寧負生不負死髙渤海眞純臣天文書上天顏溫臣才區區勞奬述淸河司徒臣不及﹝髙允嘗授太子經及崔浩國史事發並欲誅允太子人言允小心謹宻且制由浩請赦其死魏太武問曰國書皆浩所爲乎對曰浩所領事多總裁而已至於著述臣多於浩太武怒曰允罪甚於浩何以得生太子懼日天威嚴重允迷亂失次耳臣向問皆言浩所爲太武問信如東宮所言乎對曰臣罪當滅族不敢虛妄殿下哀臣欲乞其生耳太武爲太子曰臨死不易辭信也爲臣不欺君貞也遂赦之允退爲人曰我不奉東宮導旨者恐負翟黑子耳先是翟黑子奉使並州受布千匹事發謀於允允勸首寔翟黑子不從太武殺之魏太武使允集天文災異書凡八篇太武善之謂不減雀浩﹞

〇領軍腹

七日宴愼勿開司空血裹長安臺牽牛星愼勿見蒼梧首離仁壽殿江州首禍徐州亡天意總在蕭建康箙中有箭箭有鏃痛恨不穿領軍腹﹝宋明帝以七月七日殺巴陵王休若後廢帝亦以七夕死帝醉寢仁壽殿令楊玉夫何織女渡河日見當報我不見當殺汝玉夫懼遂弒之帝嘗直人領軍府值蕭道成晝臥帝畵其腹爲的欲射之以王天恩言遂以骲箭射﹞

〇石頭城石頭城悲孝子悲忠臣寜爲粲死慚淵生﹝葉﹞江陵市爲忠臣爲節士不作充生作陵死﹝袁粲與子最同死日汝不失孝於我不失忠臣沈攸之將起兵日吾寧爲王陵死不作賈充生攸司馬邊榮亦不屈死﹞

〇天王家

生不落降王車死不入天王家王敬則虎而翼板輿迎居別宮耳司馬家亾亦如此王光祿獺尾哭興亾兩見勿復哀鸞飛又向天邊來﹝宋順帝禪位於齊王敬則以板輿入迎帝帝曰欲見殺乎敬則曰岀居別宮耳官先取司馬家亦如此帝曰願生生世世勿復生天王家右光祿大夫王琨晉世已爲郎中至是攀車獺尾慟哭曰人以壽爲歡臣以壽爲戚旣不能先驅螻蟻遂復頻見此事﹞

〇移吾牀

紀僧眞無所須從官乞作士大夫士大夫非天子命江家謝家聽不聽欲娶須造中書堂欲貴須近尙書牀桃笙三尺牀七尺尙書移牀遠俗客﹝糺僧眞得幸於齊武帝請日臣岀自武吏階榮至此爲兒復得婚荀昭光女無所復須但願乞作士大夫武帝曰此由江斆謝瀹可自詣之僧眞詣斆登榻坐定斆顧左右曰移吾牀遠客僧眞喪气返曰士大夫固非天子所命﹞

〇易犬子

延昌宮中國祚短神龍墮地化作犬楊婆咒禱空紛紛寧知金翅銜王孫王孫憶翁須好作翁死旬時還奏樂花枝裊裊春綿綿楊郞宮中恣醉眠狐裘錦衣左右直徐郞殿前躬畫敕寧失官家朝莫犯周侯刀寧違至尊訓莫拒舍人命禁中刀敕空縱橫國運詎識歸宣城尙書不言侍中走舉朝盡醉吳興酒﹝齊武帝時有小史姓皇名太子帝爲移點於外作犬子何點日太子作犬不得立矣後文惠太子果卒鬰陵王爲皇太孫時令女巫禱祀速求天位及太子卒益加敬信世祖崩大斂畢卽呼伎作樂帝左右楊瑉與何后同寢處帝寵任綦母珍之周奉叔及宦者徐龍駒等珍之有所求無不應有司相語日寜拒至尊敕莫違舍人命奉叔有單刀二十日嘗語人日周侯刀不識君龍駒至代帝畫敕宜城公鸞謀繼大統多引朝中名士參畫侍中謝朏心不願求止爲吳興太守至郡致酒數斛與弟吏部尙書瀹日可力飲此勿豫人事﹞

〇郎君書

郞君書悲欲死不死三軍死尺紙田橫客走安歸先生血染門生衣陸家門生頸已折袁家門生遭狗嚙先生之靈幾時沒﹝晉安王子懋與防合陸超之董僧會舉兵討蕭鸞爲參軍於琳之所殺僧會見懋子昭基書曰郎君書也悲痛而卒或勸超之遠遁超之曰恐田橫客笑人遂爲門生所殺頭斷而身不僵門生亦助舉棺棺墮折其頸而死袁粲死後其家匿一少子投粲門生狄靈慶靈慶遂抱兒以首兒死後靈慶嘗見兒騎大﹛寧毛﹜狗戲年餘靈慶竟爲﹛寧毛﹜狗所殺﹞

〇解散髻

華林園中宴初設彥回琵琶稱第一淸歌沈季琹王郎三公解事惟拍張尙書尙書技偏乏稽首臣須用臣法臣今有法臣知書當時封禪推相如帝日休哉盛徳事琵琶聲停拍聲止一代風流比謝安插簪散髻解朝冠王郞何似吳興守力飮不肯解璽綬﹝王儉爲國子祭酒作解散髻斜插簪嘗謂人日江左風流宰相惟有謝安意以自比齊髙帝幸華林園宴集使各效技藝禇彥回琵琶王僧虔柳世隆彈琹沈文季歌子夜來王敬則脫朝服拍張獨儉無所解誦相如封禪書齊主日此盛徳事也齊主受宋禪以謝朏爲侍中不背解璽綬乃用王儉爲之﹞

〇八騶嘆

君不見鄧仲華二十佐命人爭誇又不見王僕射弱冠興齊推定策君名照耀同扶桑三十官止中書郞前無八騶任搥壁人何轟轟我寂寂絳衫戎服官門來嗟君殊非濟世才濟世才任輕薄驢乎驢乎汝好作如汝人材皆令僕﹝葉﹞﹝中書郎王融自恃人地三十內望爲公輔嘗夜直省中嘆曰爲爾寂寂鄧禹笑人行逢朱雀桁開喧啾不得進槌車壁嘆曰車前無八騶安得稱大丈夫齊武帝疾亟融欲矯詔立竟陵王子良戎服絳衫於中書省閣口斷太孫仗不果遂坐誅融嘗與劉祥同載祥見道旁驢日好爲之如汝人才今皆令僕矣﹞

〇閱武堂

閱武堂種楊柳至尊屠肉妃酤酒阿兄來盤馬走阿丈來醉一斗宮中夜遊誰敢毀宰相巳作破面鬼﹝東昏侯於芳樂苑設店坐而屠肉百姓歌曰閱武堂種楊柳至尊屠肉潘妃酤酒東昏呼潘妃父爲阿丈兪靈韻爲阿兄沈昭略臨死罵徐孝嗣日廢昏立明古今令典宰相無才致有今日以甌擲其面日使作破面鬼﹞

〇合肥捷

合肥城邊鼓三下將軍乘輿不跨馬麾幢傘扇沿河堤兵不貴多還貴寡三關關北增髙樓將軍閉壘徵人愁徵人誰知法中法法在用彊還用怯百戰孰比將軍功將軍豈數曹景宗原頭射獵師不競行路空歌霍去病﹝韋叡體素羸毎戰未嘗跨馬嘗乘板輿合肥之捷魏人歌之日不畏蕭娘與呂姥但畏合肥有韋虎先是諸將請益兵叡日兵貴用奇豈在眾也梁武帝使叡救馬仙琕叡至安陸增築城二丈餘更開大塹起髙樓眾頗訊其怯叡日不然爲將當有怯時曹景宗救義陽頓兵不進但原頭射獵而已﹞

〇談風月

南尙書奔競謫詹事官求不獲北尙書選格裁洛陽令爭不回停年格銓選格羽林夜火尙書宅南尙書北不如宵來風月談軒渠﹝徐勉爲吏部尙書客有因宴求詹事五官者勉正色日今日祗可談風月魏崔亮爲吏部尙書立停年格洛陽令崔琡上書諫不聽先是張瑀立銓選格排抑武人羽林相率焚其宅﹞

〇山中相

華陽夢破生紅塵山中宰相作外臣芒鞋尋山芝艸竟茯苓屢辱官家命官家手敕來巖陬先生不願金籠頭同時亦有何處士將須不得臣老子﹝陶宏景隱居茅山國有大事毎遣使咨訪時號山中宰相梁武帝遣所在給茯苓武帝手敕禮聘不岀惟畫兩牛一著水艸間一金籠頭武帝欲拜何點爲侍中點捋帝須日乃欲臣老子耶﹞

〇鹿子開

建康城頭眾驚走棖棖取人飼天狗朝呼食肉宵呼肝棖棖得人食始歡食始歡殺鹿子龍公不死鹿子死四十八年王气止﹝梁武帝立長子統爲皇太子時民間謡云鹿子開城門蓋反語爲來子哭也後太子果薨天監十三年都下訛言有棖棖取人肝肺及血以飴天狗百姓大懼﹞

〇房公馬

糗盈升艸盈把兒童競養房公馬見公之馬還思公連錢蹀躞奔兒童兒童粟多果馬腹更瓣名香馬前哭馬前哭因思公君不見房公之馬鮑氏驄﹝房謨爲大寧太守有惠政以不起兵應爾朱世隆爲所執以其馬別給戰士戰敗蜀人得之謂謨遇害莫不悲泣善養之謂爲房公馬﹞

〇鮮卑奴

銅拔打鐵拔元家歲將末鮮卑奴起渤海東電隱隱兮雷轟轟朱家魏家總非匹一冒空拳一穿鼻賊來百箭殺百人武牢不死眞有神宜訓宮中叩頭列一母三天亦人傑﹝髙歡累世北邊習其俗遂同鮮卑魏孝明時洛下以兩拔相撃謡言銅拔打鐵拔元家歲將末武牢之敗親信都督尉興慶謂歡曰王去矣興慶腰邊百箭足殺百人歡妻婁氏生六子洋演湛皆爲帝時謡云一母生三天﹞

〇水東流

欲要君四十啟﹝葉﹞欲爭君二千騎東帝不成作西帝徵途歔欷悲啼勿啼君心有南北此水無東西水東西猶入海魏東西天命攺﹝魏孝武帝惡丞相髙歡西依宇文泰歡上帝四十啟帝不省泰率二千騎逆帝中途帝謂侍臣日此水東流而朕西上因流涕泣下帝至關中復與丞相泰有隙飮酒遇酖而殂﹞

〇南飛吉

烏鴉耶燕雀耶南飛者利耶轅門中置大鼓將軍紫衣气如虎彎弓北來射鸚鵡﹝賀拔勝奔梁三年梁武帝遇之甚厚屢乞師討髙歡不果乃求還勝自後毎執弓矢見飛鳥南向者皆不射之以申懷徳之意魏時童謡云可憐靑雀子化作鸚鵡子靑雀指孝靜帝鸚鵡指髙歡﹞

〇明月謡

明月明月相隨不滅昨宵入懷抱今宵委荒艸﹝魏孝武帝閨門無禮從妹不嫁者三人皆封公主平原公主明月尢寵帝以之人關爲宇文泰所殺﹞

〇狐非狐

天門開焦梨狗子天邊來狐非狐貉非貉吠聲長達河朔靑雀何嗷嗷新巢復舊巢舊巢鸚鵡啄新巢飽犬腹犬乎犬乎爾何酷會見金雞樹頭哭﹝魏孝武時謡云狐非狐貉非貉焦梨狗子嚙斷索蓋指宇文泰俗謂之黑獺也泰母孕泰時夢抱子升天才不至而止周初童謡云白楊樹頭金雞鳴祗有阿舅無外甥蓋指隋受周禪之兆﹞

〇金甌缺

蕭繹盲老公侯景跛老子中原龍戰四十春乾坤戾气歸斯人斯人不來國不破誰使金甌向空墮當殺不殺慕紹宗當斷不斷吳老公跛奴之禍禍已酷盲僧釁成還骨肉﹝梁武帝欲納侯景日我國家如金甌無一傷缺脫納景致紛紜柰何后以朱異言卒納之景右足偏短慕容紹宗追景急景謂日景若就擒公復何用乃縱之湘東王繹眇一目初武帝夢盲僧托生王宮遂生繹﹞

〇臣如龍

天子勿走馬大將軍嗔大將軍勸陛下酒敢勿聞黃門郞來前且受意癡人勢亦小差未欲進食先揮刀龍耶虎耶亾崇朝亾崇朝反及禍臣如龍北面坐臣如虎尙是可臣如鼠已殺我﹝東魏髙澄忌魏靜帝使黃門郞崔季舒伺帝動靜嘗與書日癡人比復何似癡勢小差未澄爲膳奴蘭京所殺髙洋欲受魏禪母婁氏日汝父如龍兄如虎尙終身北面汝何人欲行舜禹之事乎﹞

〇寒山石

一片石寒山頂餘者誰比蛙黽蛙聲蚓聲猶可識邢家魏家工作賊﹝庾信使北歸人問北方人士何如日惟溫子升寒山一片石堪共語余若驢鳴犬吠耳邢邵日江南任昉文體木疎魏收非直模擬亦大偸竊收聞之謂人日伊嘗於沈約傳中作賊何敢言我﹞

〇百年冤

濟南毅魄死不灰九死上叫天關開精誠入日日忽變白气夾日如長圍涼風臺前血一斗百年來時繞階走兒今何罪生王家乞命作奴還俯首深宮半玦畱分明兒今已死忍獨生忍獨生還把玦明月不來空斷絕君不見婁家血淚還纏綿濟南悲罷悲百年﹝北齊昭帝廢故主爲濟南王尋復弒之立子百年爲太子及昭帝疾婁太后視之問濟南所在者三不對太后怒日殺之耶遂不顧而去武成帝立封百年爲樂陵王河淸三年五月白虹圍日再重又赤星見帝欲以百平厭之使召百年百年知不免割帶玦與妃斛律氏別見帝於涼風臺日乞命與阿叔作奴帝不聽卒殺之妃把玦不食月餘亦卒玦猶在手父光自擘之乃開﹞

〇握槊來

臣彈箏君進酒君持觴臣爲壽君王沈醉宮生春兒家乃有握槊臣趙郡痛哭宮門首臣爲國家不爲酒珠簾終蔽和士開兗州刺史需君來士開生趙郡死非常作事有龍子﹝北齊和士開以善握槊彈琵琶有寵於武成帝使士開與胡後握槊復得幸於胡後及武成帝殂後主尢委任之趙郡王叡與司空婁定遠立請岀士開外任太后命賜叡巵酒叡正色日臣論國家大事非爲巵酒後主不得已出爲兗州刺史士開載二美女珠簾詣婁定遠願得一辭二宮定遠許之士閒遂與太后及後主謀殺叡瑯琊王儼殺和士開斛律光聞之撫掌日龍子作事固自不凡﹞

〇劉桃枝

劉桃枝信力士所爲如此事永安耶鐵籠死平秦耶露車死趙郡耶雀離死大明宮裏呼家家膓肥臘滿悲瑯琊桃枝桃枝技還絕飛向靑天斬明月劉桃枝愼勿過君如鵂鶹見者禍嗚呼爾首何時墮﹝劉桃枝齊天保間力士齊文宣囚永安王浚上黨王渙於鐵籠使桃枝就籠刺浚因自殺渙平秦王歸彥被獲載以露車使桃枝拉殺之桃枝拉殺趙郡上叡於雀離佛院瑯琊王儼將死呼日乞見家家桃枝以袖掩口殺之周韋孝寛畏斛律光縱謡言日百升飛上天明月照長安光字眀月故言光至涼風臺桃枝自後撲之不僕光反顧日桃枝嘗爲如此事我不負國家齊文宣嘗使桃枝殺髙徳政桃枝不敢下顯祖怒日爾首卽墮﹞

〇金叵羅

爲丞郎郞善盜金叵羅在官帽爲達官官善溫胡桃油獻至尊爲三司司善刺黃金丹寛一死爲流囚囚善柔蕪菁子燻兩眸盲人當國亦識古官欲殺弟引慶父盲人當國還傾朝官欲殺舅引薄昭盲人耶竟誰恃外有和老公內有女媧氏﹝北齊著作郞祖珽疎率無行嘗因宴失金叵羅於珽髻上得之武成帝爲長廣王時珽爲胡桃油以獻武成帝將殺珽珽日陛下勿殺臣臣爲陛下合金丹因徙光州置地牢中夜以蕪菁於爲燭由是失明胡長仁瑯琊王儼之死皆珽引經成之珽媚後主保母陸令萱謂後主日令萱女媧以後一人而已﹞

〇延年杖

延年杖南面植大司馬前爲進舄太師前爲設席皇帝陛下北面進爵百僚捧匜三公洗勺臣學孫吳不學孔孟羣公雍雍陛下至聖﹝周武帝視太學以太傅於謹爲三老賜以延年杖謹入門帝迎拜謹答拜太師宇文護設席謹升席南面坐大司馬豆盧寧正舄帝立於斧扆之前西面有司進饌帝跪設醬豆祖割謹食畢帝跪受爵以酳謹幼好孫子兵書於經史但略窺而巳﹞

〇無愁曲

日短短苦未足夜遊還秉燭琵琶弦撥無愁曲鬥鷄開府鷹儀同無愁天子歡無窮歡無窮起相和杞人莫自憂天墮女媧宮中捧石坐﹝北齊後主好自彈琵琶爲無愁之曲內侍和者百數民間謂之無愁天子有鬥鷄號開府狗馬及鷹皆有儀同郡君之號﹞

〇百升謡

淸風園中菜租減盲老公言百升反棗枝十束弓廿張百升反貝何尋常老公言時老母證官家比來亦大聖天亾明月資秦人中河不事椎層冰吁嗟二妃一皇后敕勒老公知不久﹝北齊後主以鄴淸風園賜穆提婆於是官無菜賖買於人負錢至三十萬斛律光以爲言提婆大怨祖珽以韋孝寛謡言啟後主且續之日肓老公背受大斧饒舌老母不得語盲老公自言老母指陸令萱後主日人心亦大聖我前疑其欲反果然籍光家得棗枝二十束弓廿張先是周人懼齊兵之西度恆以冬月中河椎冰及齊政衰反畏周至冬月冰結齊嘗使人椎之﹞

〇殺一圍

撮許賊何能爲官家更勸殺一圍平陽城頭賊鋒挫美人不來城不破嚴兵何紛紛伐鼓何喧喧美人一呼官家奔官家奔亦何往君不見馬上徒膺禕翟榮車前已作降王長﹝周師圍急安吐根日一撮許賊馬上刺取擲汾水中耳後主與馮淑妃獵於天池聞晉陽陷齊主欲還淑妃請更殺一圍齊人作地道攻平陽城陷十餘步將士乘勢欲入後主敕馮淑妃共觀之妃妝點不時至城遂不下先是後主以淑妃爲有功動將立爲左皇后遣使詣晉陽取服禦禕翟等至是遇於中途後主按轡爲淑妃著之﹞

〇腳杖痕

欲從君君不可從陛下爲不孝孝伯爲不忠欲爲身身不可避堂上有老母地下有武帝天昏昏誰與伸嗟嗟陛下勿捫腳杖痕﹝周宣帝爲太子時有過武帝輙加捶撻及武帝崩捫杖痕大罵日死晚矣宣帝嘗從容問鄭譯日我腳杖痕誰所爲也對日事由烏丸軌宇文孝伯宣帝與孝伯謀殺齊王憲對日陛下爲不孝臣爲不忠尉遲運勸孝伯出外孝伯日今堂上有老母地下有武帝爲臣爲子知欲何之﹞

〇景陽樓

樓髙髙插天表玉樹一聲天下曉宮中天子樂事新一日可敵千萬春齊軍三來周再至不恃人心恃形勢宮女煙花狎客箋送君還上九重天噫吁嘻胭脂井冷何堪辱此間樂復不思蜀一曲吳歌酒千斛﹝陳後主聞隋兵臨江日王气在此齊兵三度來周兵再度至無不摧敗彼何爲者乎後主入隋嘗耽醉罕有醒時隋文帝問飮酒幾何對日與子弟日飮一石毎預宴文帝恐致傷心爲不奏吳音﹞

〇髙涼洗

中原龍戰苦不息兵戈變盡狼虎迹帝以倫常付巾幗江南王气悲銷沈銷沈忠義無一人投袂乃屬夫人城許家善心亦國士陳亾不死隋亾死死時應愧夫人耳﹝陳亾嶺南數郡共奉髙涼郡太夫人洗氏爲主號聖母保境拒守隋遣陳叔寶遺夫人書諭以國亾使之歸隋夫人集首領數千人盡日慟哭許善心聘於隋會陳亾痛哭三日後以宇文氏篡弒不屈死﹞

〇阿幹歌﹝附外域﹞

莫聽阿乾歌阿干心獨苦棘城西去白蘭山茫茫隔今古阿幹爲弟言馬傷君莫怒弟言報阿榦連枝本同父阿幹歌悲無窮阿幹有子還思忠登髙山而望遠海慨異國之朝宗阿幹歌歌自悼阿幹有孫還識孝報讎不得畱讎衣縛艸作讎兮射讎貌阿幹歌歌以風此歌安得流寰中君不見宋湘東與梁湘東﹝河南王吐谷渾慕容廆之庻兄也因二部馬鬭廆使讓之吐谷渾遂度隴而西居於白蘭地方數千里廆追思之爲作阿幹之歌河南王吐延雄勇多猜忌爲羗酋姜聽所殺子葉延立痛念父讎常縛艸泣射白蘭王阿柴登西彊山觀墊江源見水東流慨思朝宗因遣使入貢於宋﹞

〇魚鱉橋

髙句麗乃是河伯之甥赤烏子精誠貫日日倒戈河伯乃遣魚鱉爲塡河魚耶鱉耶今日濟我犬耶豕耶昔日飼我﹝髙麗王嘗得河伯女閉於室內女爲日所照遂有孕生一卵大如五升王棄於野犬豕飼之後破卵得一子名日朱蒙髙麗人謀殺朱蒙朱蒙出走遇一大水無梁后追騎甚急朱蒙告水日我是日之子河泊外孫今追兵垂及如何得濟於是魚鱉爲之成橋﹞

〇鬼鼓喧

銀刀霍霍波粼粼江魚見水不見人與魚同居識魚性刺魚要伺魚入定魚一尾直百錢得魚買醉神祠邊深秋鬼鼓何塡塡﹝獠人能臥水厎持刀刺魚百發百中以口嚼食以鼻飲取人面皮籠之於竹及燥號日鬼鼓毎有慶賞卽用之﹞

〇雌雉卜

羽肅肅飛來手中伏男王叩頭女王祝欲得粟須剖腹腹中粟如玉今年谷大熟九層樓中仙樂作蘇毗千秋阿修羅萬福﹝女國在蔥嶺南世以女爲王姓蘇毗俗祠阿修羅神歲初以人祭祭畢入山祝之有一鳥如雌雉來集掌上破其腹視之有米谷則稔瓦礫則凶謂之鳥卜土嘗居尢層樓﹞

〇金羊牀

陽春有腳不得走赤帝騎龍作歲首蠻王笑擁金羊牀琉璃珊瑚琥珀光眞珠瓔珞垂兩襠七月七日華筵張腰銀弓手金戟橐駝飛來能啖客﹝波斯國王坐金羊牀視朝國以六月爲歲首有鳥如橐駝能髙飛丈餘食艸與肉亦能食人其國嘗以七月七日宴會﹞

〇新羅人

新羅人新羅人新羅山多水復險終古猶匿秦遺民當是避秦竟深入深入千年作都邑武陵太守空驚傳寧知處處皆桃源桃源中共棲歇他時飮馬長城窟城邊猶認秦時月﹝新羅國其先世本秦亾人避長城役來此馬韓割其東界居之以秦人故名之日秦韓﹞

〇雨爲歲

婆羅蠡鼓喧沙堤綠魚千頭迎客飛舟行海中不見海云是鯨鯢腹中水王開北戶迎北人蔗酒旣設椰漿陳椰漿陳且髙醉春爲年雨爲歲﹝赤土國在南海中冬夏常溫多雨少霽隋使常駿通之旣入海見綠魚羣飛水上又數日至一處水色黃气腥舟行一日不絕云是大魚糞也其國重北戶北面毎有南使至則啟北戶迎之以甘蔗作酒亦以椰漿爲酒﹞

〇孔雀羣

孔雀孔雀頭珠懸尾翠壓朝飛暮飛與人狎蠻中不識文禽尊呼作家雞與野鴨毛霏霏羽堪衣尉犁山北不可棲雀乎何不東南飛﹝龜玆國土多孔雀羣飛山谷間人取而食之孳乳如雞鶩其王家常養千餘只尉犁山在龜玆國南﹞

〇燉煌西

燉煌西白骨撐日月飛不進鬼火欲與天爭靑朝行暮行不見影鬼聲西來落空井魑魅耶魍魎耶叢叢細艸生枯骸枯骸欲歌人欲哭燉煌之西且裹足﹝髙昌國在燉煌西自燉煌向其國多沙磧茫然無有蹊徑欲往者尋其人畜骸骨而去路中毎聞歌哭聲行人尋之多致亾失蓋魑魅魍魎也﹞

〇日出處

子夷人不可悉我家乃在扶桑之東見日出日出不識日所歸茫茫渡海尋光輝尋光輝光欲竭汝家乃在滄溟之西見日沒日出必有方日入必有鄕願隨東升日東升朝日王﹝倭國人自稱子夷其王以天爲兄日爲弟嘗以夜半治事至日出而息日付諸弟其誕妄如此隋時遣使入貢日日出處天子致書日入處天子無恙﹞

跋南北史樂府後屠紳譔

小年欲夢堪逞志者墨兵大雅相歡乍移情兮樂部擅三長而搦管原四始以審音聲與政通辭緣情綺論許毎稱爲史詠史那得廢詩振古如斯當今無輩耳洪君對巖才不患多書能求間以譚天之口成擲地之聲謂夫兩介山河六朝金粉天醉投壼之酒感此茫茫人迷夾岸之花憐其擾擾龍爭入好奇之局鵲起髙斗靡之文試將翠管塡詞難盡摸魚戀蜨若命紅牙按曲何妨換羽移宮爰變新聲獨彈古調事或未經人道言無不獲我心晉啟化龍陳亡擒虎三百年王气將終甥承冒頓舅代宇文十六國人情可見易滛哇而髙如白雪裁穢史則穆若淸風蓋筆有鹿盧胸無芥蔕矣若夫呼豨飮馬陳陳已苦於相因鹽州石壕戞戞更難其獨造何似取千秋金鑑爲兩部鼓吹登傀儡幹場中追魂而攝魄寄陽秋於皮裏怵目以劌心縣門且不易千金畫壁豈徒驚一絕此日博聞彊識官可祕書異時按部就班郞宜協律走也不知許事欲喚柰何樂認鈞天編疑艶異彼羌無故實等閒當剩馥殘膏苟別有會心遮莫付銅喉鐵板

附鮚軒外集唐宋小樂府目次

投牀下入牛口起義兵與公訣房公謀三斗蔥天策府文佳帝求繭紙新丰酒十三人呼畫師淩煙閣醉鄕記修本艸遠佞人今接輿撲此獠十八人阿母子矮子孝安金藏劉智遠今董狐生張說朝陽鳳眼孔大蜀當歸賢宰相用康聓檐鈴聲汾陽王中興功驪山泉偃月堂兄與妹祿山反六等罪於蔿於嗅靴鼻劉忠州盲宰相某可相一丁字兩拾遺陽道州陛下誤佑膽落送臨賀少連笏雁塔名呼陸九十六子中興相甘露變仙韶院好羸馬五色雲中朝黨柳長官孔吏部紇幹雀投濁流花林坊馬爭棧唐天子前進士羅秀才修降表殺髙郁耿先生殺潘福十國紀依樣畫豹畱皮長樂老王官谷降王長淚洗面鑄錯字讀典墳致太平不曉天女堯舜求發白楊無敵得狀元尙書令艮嶽成誤後世黨人碑城門開冬靑樹婦長舌曲端旗和議成梨花槍打六更嶽家軍賈平章放白鴿鄭所南鬥蟋蟀

附鮚軒外集唐宋小樂府

投牀下﹕開國主顏如婆婆形取嗤楊阿摩投牀顧欲拯舅氏宮中反出奇男子

入牛口﹕流星大如斛流星大如斗隋家天子下殿走君不見鄭家天子持羊幹夏家天子入牛口

起義兵﹕唐髙祖起義兵何不學湯武乃襲禪讓名

與公訣﹕殺建成殺元吉侯君集張亮又復與生訣君不見誅管蔡族信布上法周元公下法漢髙祖

房公謀﹕房公謀杜公斷不數蕭曹在西漢英公衛公逾絳灌君不見魏徵嫵媚誰可方西京庶比張子房

三斗蔥﹕寧食三斗艾不見屈突蓋寧食三斗蔥不見屈突通屈突通生勛第一死謚忠只惜面縛來河東

天策府﹕天策府足文武右班徐李左房杜一傳已復作叛臣杜衍房遣愛復有徐思文

文佳帝﹕作尼能奪壻作後先奪帝牝朝誰與開先聲﹖文佳皇帝陳碩貞

求繭紙﹕唐貞觀盛天子結習未忘何至此乃向雉奴求繭紙

新丰酒﹕長安百萬宅新丰一斗酒鳶肩火色人可惜不得久君不見褒公鄂公何足多薦士轉不如常何

十三人﹕十三人破萬人倘不反誰等倫豆子航髙雞泊霸才不入淩煙閣就中最惜王君廓

呼畫師﹕護兒兒作相世南男作匠君不見閻家兄弟更可嗤爲宰相爲大匠爲畫師

淩煙閣﹕淩煙閣升功臣文學館升詞臣二十四輩十八人何須復圖李嗣眞

醉鄕記﹕一家著述誰最長撰成世說記醉鄕君不見大儒縱自推文中究不若醉鄕居士王無功

修本艸﹕七略詳素問七錄升本艸吳公華公所搜討唐興百事皆修明李姚史學賈孔經醫方亦校於志寧

遠佞人﹕魏徵勸我遠佞人佞人誰﹖士及裴矩同封倫君不見佞人畢竟不可離兩朝富貴封徳彜

今接輿﹕一友古許由一作今接輿一師張畱侯一奉陶隱居丈人舟居士屩何似酒家南董好大業貞觀皆醉倒

撲此獠﹕還笏起血漬袍簾中乃云撲此獠君不見此獠撲殺罪亦當仁師劉洎命合償

十八人﹕終身讓路不枉百步終身讓畔不失一段君家難弟兄亦眞絜身不預十八人

阿母子﹕阿母子作皇帝裹兒亦欲緣此例君不見太平安樂遞擅朝此時皇后躬南郊

矮子孝﹕矮子勸食我必飽矮子進藥病必好君不見母得此兒可不死安得家家有矮子

安金藏﹕中興唐祚說五王論功不及安金藏

劉智遠﹕頭顱一擲幾不完攺名且復稱儒冠攺名誰﹖劉智遠後六百年當帝漢姓名先已成左券

今董狐﹕劉知幾死那可誣不畏生張說只有今董狐

生張說﹕才脫稿已立碣死姚崇算生張說

朝陽鳳﹕言路通主徳崇言路絕國祚厄牝朝气運亦已終一朝威鳳鳴神龍

眼孔大﹕是何胡兒眼孔大宰相尙不足只欲升禦座

蜀當歸﹕葉法善追魂碑何似羅仙翁能貽蜀當歸

賢宰相﹕賢宰相大手筆源張宋比漢三傑君不見開元相姚元崇天寶相楊國忠一朝賢佞何不同至今人惜唐玄宗

用康聓﹕僕射弄獐侍郎伏獵河湟使典專主調燮此時康聓誠惶惶日夜佇望官平章

檐鈴聲﹕鈴解語嘲君王三郎郎當郎當三郎

汾陽王﹕爲大將爲福將終唐世無與抗規模略具西平王已與宰相多參商

中興功﹕中興功不可刊李郭爲其易張許爲其難

驪山泉﹕周驪山烽火揚唐驪山泉水香一水一火國祚顚簸如何驪山兩值女禍

偃月堂﹕堂偃月閣格天一堂一閣構造完金甌天下已不全

兄與妹﹕兄封衛妹封虢一以讒一以色一傾城一傾國

祿山反﹕祿山反張公知朱泚逆姜公知烏乎宰相有眞識兩朝天子轉溺惑

六等罪﹕六等罪案如鐵張均張垍及希烈畢竟凝碧池難恕王摩詰君不見詩家可惜無鑑別如何杜八哀乃附鄭三絕

於蔿於﹕縱不識顏太師不可不識元紫芝縱不識段忠烈不可不識道州結君不見君家諷頌何紆徐十篇猗圩沮一曲於蔿於

嗅靴鼻﹕一則嗅靴鼻一不交一言若欲覘宰相孰佞與孰賢。

劉忠州﹕言利臣首宇文君不見劉忠州𨿽富國已殺身何況韋堅王鉷楊愼矜

盲宰相﹕盲宰相見地一何決李元平當李希烈

某可相﹕某可相某可將人方比伊周自復擬葛亮苑中天子射兔忙偏教母死不發喪

一丁字﹕能識一丁字勝挽弓十石君不見三傳宰相眞寡識二聖在河北竟欲呼作賊

兩拾遺﹕至徳中大歷中兩拾遺眞巨公李嶠元稹作才子豈比詩仙與詩史

陽道州﹕陽道州卻詔書臣州民短皆侏儒君不見道州愛民有如此直諫何妨忤天子

陛下誤﹕由畿尉擢言路如何新進臣敢說陛下誤文章一代推中唐柳韓元白各擅場品端終屬兩侍郎

佑膽落﹕居王屋爲處士居朝堂爲禦史李佑雪夜成奇功。今日膽落朝堂中

送臨賀﹕送罪人乃進職不負楊臨賀自不肯負國

少連笏﹕秀實笏擊賊臣少連笏擊姦臣姦臣擊縱不得死不可謂非偉男子

雁塔名﹕大雁塔小雁塔進士題名何雜沓李白杜甫蓋代才可向塔上題名來﹖

呼陸九﹕唐宰相資格可弗論翰林學士須得人君不見九重待若師舉友天子並聞呼陸九

十六子﹕八關十六子黨禍自此始孤寒八百淚並流此時畢竟思崖州

中興相﹕中興宰相誰最優﹖唐惟李文饒漢則魏弱侯

甘露變﹕用李訓用鄭注赤族禍兆甘露君不見當時宰臣最屍素莫更追吟牡丹賦

仙韶院﹕飯何所木蘭院錢何所仙韶院一家將相三十年少賴伊蒲餐老給優伶錢

好羸馬﹕寧就蔭不試文好羸馬不入羣會昌一品集。三唐進士皆不及

五色云﹕文章好門閥好天瑞五色云人瑞鄭仁表君家一事笑煞人歇後鄭五爲相臣

中朝黨﹕河北賊易易耳中朝朋黨哄不止黨人禍結唐已亡絕不關黃巢亦不關朱梁

柳長官﹕屆一州壽天子柳泌公然爲刺史君不見丹方莫笑柳長官鄭注藥要人心肝

孔吏部﹕孔吏部不樂居朝當有故

紇乾雀﹕離函秦入京洛紇幹山雀何不樂﹖

投濁流﹕唐家黨禍今始休淸流均已投濁流

花林坊﹕生何所花樹鄕死何所花林坊君不見韋平章詩名可繼韓致光

馬爭棧﹕二羊五馬擾及天下馬爭棧羊脫韁羊已屠馬亦亡

唐天子﹕夜郎自大竟如此洛州刺史唐天子

前進士﹕侍中多節使多君不見頭街何似梁髙士前進士名堪沒世

羅秀才﹕沈校書杜主客可憐唐進士連翩盡臣賊君不見羅家秀才未脫白﹑請兵誅梁一何力

修降表﹕一隅蜀何艸艸五十年中兩西討君不見文臣不合似李昊生世偏工作降表

殺髙郁﹕唐天子何太酷一語居然殺髙郁

耿先生﹕前朝天子方服丹後宮太后飛入山飛入山從道士如何耿先生亦復善生子君不見長身玉貌殊可憐賣藥市上求靑錢

殺潘福﹕金陵城寧作潘佑死不作張洎生君不見悔殺此人方出齒明日牽機藥隨至

十國紀﹕典午十六國大半起西北唐餘十國帝復王十九皆起東南方

依樣畫﹕陶學士佐命功禪稿文出袖中朱梁周郭皆禪讓君畫葫蘆亦依樣

豹畱皮﹕人畱名豹畱皮豈特王太師兼有王凝妻男能斷頭女斷臂千載英英有生气

長樂老﹕五代十數君無一臻壽考九朝歷事只一人死同宣聖年生作長樂老

王官谷﹕蹂函秦躪京洛賊不敢入王官谷詩人一例悲滄桑司空表聖韓致光

降王長﹕唐李煜蜀孟昶可惜覆國遲不作降王長

淚洗面﹕朝辭秦淮暮入汴此間日一夕淚洗面淚洗面何時幹不若叔實無心肝

鑄錯字﹕𨿽去逼已失勢四十三縣鐵難鑄一錯字

讀典墳﹕生明時讀典墳不然詠作何等人

致太平﹕半部論語王業成一篇周禮致太平宋朝儒術何崢嶸君不見學究來宋阼開語錄布傾宋阼

不曉天﹕祥符中宰相好歌柘枝輒醉倒戴花喫酒須年少不見宋家天不曉

女堯舜﹕靑苗除免役除女中堯舜誰得如君不見內朝亦建宣仁號仁政仁心法仁廟

求發白﹕染髭須染鬢髮染黑作白求宰執染白作黑媚側室君不見今人古人何太遠寧作寇準無陸展

楊無敵﹕李無雙楊無敵兩名將光簡策君不見一旣值衛靑一復逢王詵陳家谷遂殺身數奇亦似飛將軍

得狀元﹕得狀元由手搏狀元由手搏尙勝種祕閣

尙書令﹕尙書令中書令一張元執國柄西師十萬趨延安此時空說有範韓

艮嶽成﹕艮嶽成大有益北師攻城多炮石

誤後世﹕不可作平章事尢不可作學士君不見新法行害一世新經行害百世

黨人碑﹕碑燐燐列黨人碑首有君實碑尾無安民

城門開﹕言路開城門塞城門不塞言路塞靖康內禪亦可哀城門言路已並開二帝北狩何時回

冬靑樹﹕花石网北宋亡冬靑一樹畢宋南渡

婦長舌﹕臣粘罕臣兀術夫長腳婦長舌

曲端旗﹕十萬師敗符離畢竟元帥符不如曲端旗

和議成﹕和議成。兵革偃淸涼居士時策蹇

梨花槍﹕梨花槍擾淮北可憐二十年夫婦疊作賊

打六更﹕五更𨿽轉六國祚不可續

嶽家軍﹕寧撼山撼山易撼嶽家軍難嶽家軍易易耳除大將只小紙

賈平章﹕賈平章木棉庵何如半閒堂

放白鴿﹕放白鴿放白鴿引得白雁來宮中盡臣妾

鄭所南﹕畫樹不畫根畫蘭不畫土誰說鄭所南不及王炎午

鬥蟋蟀﹕荊襄一帶勝敗輕正鬥蟋蟀爭輸贏

餘年甫弱冠在外家團瓢書屋授諸表弟經時甫卒業史記漢書未暇讀他史也見案頭有新舊唐書五代史宋史暇卽取閱之日二卷爲率太宜人時依外王母龔太君以居太君年耄喜說稗官及歷史諸故事余出塾後卽以日所閱者抑揚其說爲太君言之太君及太宜人喜輒爲進一餐樓前有老杏一株枝葉森茂五六月間輒坐樹下陳說旣畢事因以己意制唐宋小樂府百篇太君尙袖範祖禹唐鑑以賜云

