花間集後蜀趙崇祚

提要花間集敍目錄卷一五十首卷二五十首卷三五十首卷四五十首卷五五十首卷六五十一首卷七五十首卷八五十首卷九四十九首卷十五十首跋

提要

《花間集》十卷﹐後蜀趙崇祚編。崇祚字宏基﹐事孟昶爲衛尉少卿﹐而不詳其裏貫。《十國春秋》亦無傳。案蜀有趙崇韜﹐爲中書令廷隱之子。崇祚疑卽其兄弟行也。詩餘體變自唐﹐而盛行於五代。自宋以後﹐體制益繁﹐選錄益眾。而溯源星宿﹐當以此集爲最古。唐末名家詞曲﹐俱賴以僅存。其中《漁父詞》《楊柳枝》《浪淘沙》諸調﹐唐人仍載入詩集﹐蓋詩與詞之轉變在此數調故也。於作者不題名而題官﹐蓋卽《文選》書字之遺意。惟一人之詞﹐時割數首入前後卷﹐以就每卷五十首之數﹐則體例爲古所未有耳。陳振孫謂所錄自溫庭筠而下十八人﹐凡五百首﹐今逸其二。坊刻妄有增加﹐殊失其舊。此爲明毛晉重刊宋本﹐猶爲精審。前有蜀翰林學士中書舍人歐陽炯序﹐作於孟昶之廣政三年﹐乃晉髙祖之天福五年也。後有陸遊二跋。其一稱斯時天下岌岌﹐士大夫乃流宕如此﹐或者出於無聊。不知惟士大夫流宕如此﹐天下所以岌岌﹐遊未反思其本耳。其二稱唐季﹑五代﹐詩愈卑而倚聲者輒簡古可愛﹐能此不能彼﹐未易以理推也。不知文之體格有髙卑﹐人之學力有彊弱。學力不足副其體格﹐則舉之不足。學力足以副其體格﹐則舉之有餘。律詩降於古詩﹐故中﹑晚唐古詩多不工﹐而律詩則時有佳作。詞又降於律詩﹐故五季人詩不及唐﹐詞乃獨勝。此猶能舉七十斤者舉百斤則蹶﹐舉五十斤則運掉自如﹐有何不可理推乎。花間集敍

鏤玉雕瓊﹐擬代工而迥巧﹐裁花剪葉﹐奪春艷以爭鮮。是以唱《雲謠》則金母詞淸﹔挹霞醴則穆王心醉。名髙《白雪》﹐聲聲而自合鸞歌﹔響遏行雲﹐字字而偏諧鳳律。《楊柳》《大堤》之句﹐樂府相傳﹔《芙蓉》《曲渚》之篇﹐豪家自制。莫不爭髙門下﹐三千玳瑁之簪﹔競富樽前﹐數十珊瑚之樹。則有綺筵公子﹐繡幌佳人﹐遞葉葉之花箋﹐文抽麗錦﹔舉纖纖之玉指﹐拍按香檀。不無淸絕之詞﹐用助嬌嬈之態。自南朝之宮體﹐扇北裏之娼風。何止言之不文﹐所謂秀而不實。有唐已降﹐率土之濱。家家之香徑春風﹐寧尋越艷﹔處處之紅樓夜月﹐自鎖嫦娥。在明皇朝﹐則有李太白應制《淸平樂》詞四首。近代溫飛卿復有《金筌集》。邇來作者﹐無愧前人。今衛尉少卿字弘基﹐以拾翠洲邊﹐自得羽毛之異﹔織綃泉底﹐獨殊機杼之功。廣會眾賓﹐時延佳論。因集近來詩客曲子詞五百首﹐分爲十卷。以烱粗預知音﹐辱請命題﹐仍爲敍引。昔郢人有歌《陽春》者﹐號爲絕唱﹐乃命之爲《花間集》。庶使西園英哲﹐相資羽蓋之歡﹔南國嬋娟﹐休唱蓮舟之引。時大蜀廣政三年夏四月日歐陽烱敍。目錄

卷一五十首

溫助教庭筠五十首

菩薩蠻十四首更漏子六首歸國遙二首酒泉子四首定西番三首楊柳枝八首南歌子七首河瀆神三首女冠子二首玉胡蝶一首

卷二五十首

溫助教庭筠十六首

淸平樂二首遐方怨二首訴衷情一首思帝鄕一首夢江南二首河傳三首番女怨二首荷葉杯三首

皇甫先輩松十二首

天仙子二首浪濤沙二首楊柳枝二首摘得新二首夢江南二首采蓮子二首

韋相莊二十二首

浣溪沙五首菩薩蠻五首歸國遙三首應天長二首荷葉杯二首淸平樂四首望遠行一首

卷三五十首

韋相莊二十六首

謁金門二首江城子二首河傳三首天仙子五首喜遷鶯二首思帝鄕二首訴衷情二首上行杯二首女冠子二首更漏子一首酒泉子一首木蘭花一首小重山一首

薛待郎昭蘊十九首

浣溪沙八首喜遷鶯三首小重山二首離別難一首相見歡一首醉公子一首女冠子二首謁金門一首

牛給事嶠五首

柳枝五首

卷四五十首

牛給事嶠五首

女冠子四首夢江南二首感恩多二首應天長二首更漏子三首望江怨一首菩薩蠻七首酒泉子一首定西番一首玉樓春一首西溪子一首江城子二首

張舍人泌二十三首

浣溪沙十首臨江仙一首女冠子一首河傳二首酒泉子二首生查子一首思越人一首滿宮花一首柳枝一首南歌子三首

卷五五十首

張舍人泌四首

江城子二首河瀆神一首蝴蝶兒一首

毛司徒文鍚三十一首

虞美人二首酒泉子一首喜遷鶯一首贊成功一首西溪子一首中興樂一首更漏子一首接賢賓一首贊浦子一首甘州徧二首紗窗恨二首柳含煙四首醉花間二首浣沙溪一首浣溪沙一首月宮春一首戀情深二首訴衷情二首應天長一首河滿子一首巫山一段雲一首臨江仙一首

牛學士希濟十一首

臨江仙七首酒泉子一首生查子一首中興樂一首謁金門一首

歐陽舍人烱四首

浣溪沙三首三字令一首

卷六五十一首

歐陽舍人烱十三首

南鄕子八首獻衷心一首賀明朝二首江城子一首鳳樓春一首

和學士凝二十首

小重山二首臨江仙二首菩薩蠻一首山花子二首河滿子二首薄命女一首梅花一首天仙子一首春光好二首采桑子一首柳枝三首漁父一首

顧敻十八首

虞美人六首河傳三首甘州子五首玉樓春四首

卷七五十首

顧敻三十七首

浣溪沙八首酒泉子七首楊柳枝一首遐方怨一首獻衷心一首應天長一首訴衷情二首荷葉杯九首漁歌子一首臨江仙三首醉公子二首更漏子一首

孫少監光憲十三首

浣溪沙九首河傳四首

卷八五十首

孫少監光憲四十八首

菩薩蠻五首河瀆神二首虞美人二首後庭花二首生查子三首臨江仙二首酒泉子三首淸平樂二首更漏子二首女冠子二首風流子三首定西番二首河滿子一首玉蝴蝶一首八拍蠻一首竹枝二首思帝鄕一首上行杯二首謁金門一首思越人二首楊柳枝四首望梅花一首漁歌子二首

魏太尉承斑二首

菩薩蠻二首

卷九四十九首

魏太尉承斑十三首

滿宮花一首木蘭花一首玉樓春二首訴衷情五首生查子二首黃鍾樂一首漁歌子一首

鹿太保虔扆六首

臨江仙二首女冠子二首思越人一首虞美人一首

閻處士選八首

虞美人二首臨江仙二首浣溪沙一首八拍蠻二首河傳一首

尹參卿鶚六首

臨江仙二首滿宮花一首杏園芳一首醉公子一首菩薩蠻一首

毛祕書熙震十六首

浣溪沙七首臨江仙二首更漏子二首女冠子二首淸平樂一首南歌子二首

卷十五十首

毛祕書熙震十三首

河滿子二首小重山一首定西番一首木蘭花一首後庭花三首酒泉子二首菩薩蠻三首

李秀才洵三十七首

浣溪沙四首漁歌子四首巫山一段雲二首臨江仙二首南鄕子十首女冠子二首酒泉子四首望遠行二首菩薩蠻三首西溪子一首虞美人一首河傳二首

卷一五十首

溫助教庭筠五十首

菩薩蠻十四首更漏子六首歸國遙二首酒泉子四首定西番三首楊柳枝八首南歌子七首河瀆神三首女冠子二首玉胡蝶一首

菩薩蠻

溫助教庭筠

其一

小山重疊金明滅﹐鬢云欲度香顋雪。懶起畫蛾眉﹐弄妝梳洗遲。

照花前後鏡﹐花面交相映。新帖繡羅襦﹐雙雙金鷓鴣。

其二

水晶簾裏玻璃枕﹐暖香惹夢鴛鴦錦。江上柳如煙﹐雁飛殘月天。

藕絲秋色淺﹐人勝參差剪。雙鬢隔香紅﹐玉釵頭上風。

其三

蕊黃無限當山額﹐宿妝隱笑紗窗隔。相見牡丹時﹐暫來還別離。

翠釵金作股﹐釵上蝶雙舞。心事竟誰知﹖月明花滿枝。

其四

翠翹金縷雙鸂鶒﹐水紋細起春池碧。池上海棠梨﹐雨晴紅滿枝。

繡衫遮笑靨﹐煙艸粘飛蝶。靑瑣對芳菲﹐玉關音信稀。

其五

杏花含露團香雪﹐綠楊陌上多離別。燈月在朧明﹐覺來聞曉鶯。

玉鉤褰翠幕﹐妝淺舊眉薄。春夢正關情﹐鏡中蟬鬢輕。

其六

玉樓明月長相憶﹐柳絲裊娜春無力。門外艸萋萋﹐送君聞馬嘶。

畫羅金翡翠﹐香燭消成淚。花落子規啼﹐綠窗殘夢迷。

其七

鳳凰相對盤金縷﹐牡丹一夜經微雨。明鏡照新妝﹐鬢輕雙臉長。

畫樓相望久﹐欄外垂絲柳。音信不歸來﹐社前雙燕回。

其八

牡丹花謝鶯聲歇﹐綠楊滿院中庭月。相憶夢難成﹐背窗燈半明。

翠鈿金壓臉﹐寂寞香閨掩。人遠淚闌干﹐燕飛春又殘。

其九

滿宮明月梨花白﹐故人萬里關山隔。金雁一雙飛﹐淚痕沾繡衣。

小園芳艸綠﹐家住越溪曲。楊柳色依依﹐燕歸君不歸。

其十

寶函鈿雀金鸂鶒﹐沈香閣上吳山碧。楊柳又如絲﹐驛橋春雨時。

畫樓音信斷﹐芳艸江南岸。鸞鏡與花枝﹐此情誰得知﹖

其十一

南園滿地堆輕絮﹐愁聞一霎淸明雨。雨後卻斜陽﹐杏花零落香。

無言勻睡臉﹐枕上屏山掩。時節欲黃昏﹐無聊獨倚門。

其十二

夜來皓月才當午﹐重簾悄悄無人語。深處麝煙長﹐臥時畱薄妝。

當年還自惜﹐往事那堪憶。花露月明殘﹐錦衾知曉寒。

其十三

雨晴夜合玲瓏日﹐萬枝香裊紅絲拂。閒夢憶金堂﹐滿庭萱艸長。

繡簾垂囗﹐眉黛遠山綠。春水渡溪橋﹐憑欄魂欲消。

其十四

竹風輕動庭除冷﹐珠簾月上玲瓏影。山枕隱濃妝﹐綠檀金鳳凰。

兩蛾愁黛淺﹐故國吳宮遠。春恨正關情﹐畫樓殘點聲。

更漏子

其一

柳絲長﹐春雨細﹐花外漏聲迢遞。驚塞雁﹐起城烏﹐畫屏金鷓鴣。

香霧薄﹐透簾幕﹐惆悵謝家池閣。紅燭背﹐繡簾垂﹐夢長君不知。

其二

星斗稀﹐鐘鼓歇﹐簾外曉鶯殘月。蘭露重﹐柳風斜﹐滿庭堆落花。

虛閣上﹐倚欄望﹐還似去年惆悵。春欲暮﹐思無窮﹐舊歡如夢中。

其三

金雀釵﹐紅粉面﹐花裏暫時相見。知我意﹐感君憐﹐此情須問天。

香作穗﹐蠟成淚﹐還似兩人心意。山枕膩﹐錦衾寒﹐覺來更漏殘。

其四

相見稀﹐相憶久﹐眉淺淡煙如柳。垂翠幕﹐結同心﹐侍郎燻繡衾。

城上月﹐白如雪﹐蟬鬢美人愁絕。宮樹暗﹐鵲橋橫﹐玉簽初報明。

其五

背江樓﹐臨海月﹐城上角聲嗚咽。堤柳動﹐島煙昏﹐兩行徵雁分。

京口路﹐歸帆渡﹐正是芳菲欲度。銀燭盡﹐玉繩低﹐一聲村落雞。

其六

玉鑪香﹐紅蠟淚﹐偏照畫堂秋思。眉翠薄﹐鬢云殘﹐夜長衾枕寒。

梧桐樹﹐三更雨﹐不道離情正苦。一葉葉﹐一聲聲﹐空階滴到明。

歸國遙

其一

香玉﹐翠鳳寶釵垂囗。鈿筐交勝金粟﹐越羅春水綠。

畫堂照簾殘燭﹐夢餘更漏促。謝娘無限心曲﹐曉屏山斷續。

其二

雙臉﹐小鳳戰篦金颭艷。舞衣無力風斂﹐藕絲秋色染。

錦帳繡帷斜掩﹐露珠淸曉簟。粉心黃蕊花靨﹐黛眉山兩點。

酒泉子

其一

花映柳條﹐閒向綠萍池上。憑欄幹﹐窺細浪﹐雨蕭蕭。

近來音信兩疎索﹐洞房空寂寞。掩銀屏﹐垂翠箔﹐度春宵。

其二

日映紗窗﹐金鴨小屏山碧。故鄕春﹐煙靄隔﹐背蘭釭。

宿妝惆悵倚髙閣﹐千里云影薄。艸初齊﹐花又落﹐燕雙雙。

其三

楚女不歸﹐樓枕小河春水。月孤明﹐風又起﹐杏花稀。

玉釵斜簪雲鬟髻﹐裙上金縷鳳。八行書﹐千里夢﹐雁南飛。

其四

羅帶惹香﹐猶系別時紅豆。淚痕新﹐金縷舊﹐斷離腸。

一雙嬌燕語雕梁﹐還是去年時節。綠陰濃﹐芳艸歇﹐柳花狂。

定西蕃

其一

漢使昔年離別﹐攀弱柳﹐折寒梅﹐上髙臺。

千里玉關春雪﹐雁來人不來。羌笛一聲愁絕﹐月徘徊。

其二

海燕欲飛調羽﹐萱艸綠﹐杏花紅﹐隔簾櫳。

雙鬢翠霞金縷﹐一枝春艷濃。樓上月明三五﹐瑣窗中。

其三

細雨曉鶯春晚﹐人似玉﹐柳如眉﹐正相思。

羅幕翠簾初捲﹐鏡中花一枝。腸斷塞門消息﹐雁來稀。

楊柳枝

其一

宜春苑外最長條﹐閒裊春風伴舞腰。正是玉人腸絕處﹐一渠春水赤欄橋。

其二

南內墻東禦路旁﹐須知春色柳絲黃。杏花未肯無情思﹐何事行人最斷腸。

其三

蘇小門前柳萬條﹐毿毿金綫拂平橋。黃鶯不語東風起﹐深閉朱門伴舞腰。

其四

金縷毿毿碧瓦溝﹐六宮眉黛惹香愁。晚來更帶龍池雨﹐半拂欄幹半入樓。

其五

館娃宮外鄴城西﹐遠映徵帆近拂堤。系得王孫歸意切﹐不關芳艸綠萋萋。

其六

兩兩黃鸝色似金﹐裊枝啼露動芳音。春來幸自長如綫﹐可惜牽纏蕩子心。

其七

禦柳如絲映九重﹐鳳凰窗映繡芙蓉。景陽樓畔千萬條﹐一面新妝待曉風。

其八

織錦機邊鶯語頻﹐停梭垂淚憶徵人。塞門三月猶蕭索﹐縱有垂楊未覺春。

南歌子

其一

手裏金鸚鵡﹐胸前繡鳳凰。偸眼暗形相﹐不如從嫁與﹐作鴛鴦。

其二

似帶如絲柳﹐團酥握雪花﹐簾捲玉鉤斜。九衢塵欲暮﹐逐香車。

其三

鬢墮低梳髻﹐連娟細掃眉﹐終日兩相思。爲君憔悴盡﹐百花時。

其四

臉上金霞細﹐眉間翠鈿深﹐倚枕覆鴛衾。隔簾鶯百囀﹐感君心。

其五

撲蕊添黃子﹐呵花滿翠鬟﹐鴛枕映屏山。月明三五夜﹐對芳顏。

其六

轉盻如波眼﹐娉婷似柳腰﹐花裏暗相招。憶君腸欲斷﹐恨春宵。

其七

懶拂鴛鴦枕﹐休縫翡翠裙﹐羅帳罷鑪燻。近來心更切﹐爲思君。

河瀆神

其一

河上望叢祠﹐廟前春雨來時。楚山無限鳥飛遲﹐蘭棹空傷別離。

何處杜鵑啼不歇﹐艷紅開盡如血。蟬鬢美人愁絕﹐百花芳艸佳節。

其二

孤廟對寒潮﹐西陵風雨蕭蕭。謝娘惆悵倚蘭橈﹐淚流玉箸千條。

暮天愁聽思歸樂﹐早梅香滿山郭。回首兩情蕭索﹐離魂何處飄泊﹖

其三

銅鼓賽神來﹐滿庭幡蓋徘徊。水村江浦過風雷﹐楚山如畫煙開。

離別櫓聲空蕭索﹐玉容惆悵妝薄。靑麥燕飛落落﹐捲簾愁對珠閣。

女冠子

其一

含嬌含笑﹐宿翠殘紅窈宨。鬢如蟬﹐寒玉簪秋水﹐輕紗捲碧煙。

雪胸鸞鏡裏﹐琪樹鳳樓前。寄語靑娥伴﹐早求仙。

其二

霞帔云發﹐鈿鏡仙容似雪。畫愁眉﹐遮語回輕扇﹐含羞下繡帷。

玉樓相望久﹐花洞恨來遲。早晚乘鸞去﹐莫相遺。

玉胡蝶

秋風淒切傷離﹐行客未歸時。塞外艸先衰﹐江南雁到遲。

芙蓉凋嫩臉﹐楊柳墮新眉。搖落使人悲﹐斷腸誰得知。

卷二五十首

溫助教庭筠十六首

淸平樂二首遐方怨二首訴衷情一首思帝鄕一首夢江南二首河傳三首番女怨二首荷葉杯三首

皇甫先輩松十二首

天仙子二首浪濤沙二首楊柳枝二首摘得新二首夢江南二首采蓮子二首

韋相莊二十二首

浣溪沙五首菩薩蠻五首歸國遙三首應天長二首荷葉杯二首淸平樂四首望遠行一首

淸平樂

溫助教庭筠

其一

上陽春晚﹐宮女愁蛾淺。新歲淸平思同輦﹐怎柰長安路遠。

鳳帳鴛被徒燻﹐寂寞花鎖千門。競把黃金買賦﹐爲妾將上明君。

其二

洛陽愁絕﹐楊柳花飄雪。終日行人恣攀折﹐橋下水流嗚咽。

上馬爭勸離觴﹐南浦鶯聲斷腸。愁殺平原年少﹐回首揮淚千行。

遐方怨

其一

憑繡檻﹐解羅帷。未得君書﹐腸斷﹐瀟湘春雁飛。不知徵馬幾時歸﹐海棠花謝也﹐雨霏霏。

其二

花半坼﹐雨初晴。未捲珠簾﹐夢殘﹐惆悵聞曉鶯。宿妝眉淺粉山橫﹐約鬟鸞鏡裏﹐繡羅輕。

訴衷情

鶯語花舞春晝午﹐雨霏微。金帶枕﹐宮錦﹐鳳凰帷﹐柳弱蝶交飛。依依﹐遼陽音信稀﹐夢中歸。

思帝鄕

花花﹐滿枝紅似霞。羅袖畫簾腸斷﹐卓香車。回面共人閒語﹐戰篦金鳳斜。惟有阮郎春盡﹐不歸家。

夢江南

其一

千萬恨﹐恨極在天涯。山月不知心裏事﹐水風空落眼前花﹐搖曳碧雲斜。

其二

梳洗罷﹐獨倚望江樓。過盡千帆皆不是﹐斜暉脈脈水悠悠﹐腸斷白蘋洲。

河傳

其一

江畔﹐相喚﹐曉妝鮮﹐仙景个女采蓮。請君莫向那岸邊﹐少年﹐好花新滿船。

紅袖搖曳逐風暖。垂玉腕﹐腸向柳絲斷。浦南歸﹐浦北歸﹐莫知﹐晚來人已稀。

其二

湖上﹐閒望﹐雨蕭蕭﹐煙浦花橋路遙。謝娘翠蛾愁不消﹐終朝﹐夢魂迷晚潮。

蕩子天涯歸棹遠。春已晚﹐鶯語空斷腸。若耶溪﹐溪水西﹐柳堤﹐不聞郎馬嘶。

其三

同伴﹐相喚﹐杏花稀﹐夢裏每愁依違。仙客一去燕已飛﹐不歸﹐淚痕空滿衣。

天際云鳥引晴遠。春已晚﹐煙靄渡南苑。雪梅香﹐柳帶長﹐小娘﹐轉令人意傷。

番女怨

其一

萬枝香雪開已徧﹐細雨雙燕。鈿蟬箏﹐金雀扇﹐畫梁相見。雁門消息不歸來﹐又飛回。

其二

磧南沙上驚雁起﹐飛雪千里。玉連環﹐金鏃箭﹐年年徵戰。畫樓離恨錦屏空﹐杏花紅。

荷葉杯

其一

一點露珠凝冷﹐波影﹐滿池塘。綠莖紅艷兩相亂﹐腸斷﹐水風涼。

其二

鏡水夜來秋月﹐如雪。采蓮時﹐小娘紅粉對寒浪。惆悵﹐正思惟。

其三

楚女欲歸南浦﹐朝雨﹐濕愁紅。小船搖漾入花裏﹐波起﹐隔西風。

天仙子

皇甫先輩松

其一

晴野鷺鷥飛一隻﹐水葓花發秋江碧。劉郎此日別天仙﹐登綺席。淚珠滴﹐十二晚峯髙歷歷。

其二

躑躅花開紅照水﹐鷓鴣飛繞靑山嘴。行人經歲始歸來﹐千萬里。錯相倚﹐懊惱天仙應有以。

浪濤沙

其一

灘頭細艸接疎林﹐浪惡罾船半欲沈。宿鷺眠鷗飛舊浦﹐去年沙嘴是江心。

其二

蠻歌豆蔻北人愁﹐蒲雨杉風野艇秋。浪起鵁鶄眠不得﹐寒沙細細入江流。

楊柳枝

其一

春入行宮映翠微﹐玄宗侍女舞煙絲。如今柳向空城綠﹐玉笛何人更把吹﹖

其二

爛熳春歸水國時﹐吳王宮殿柳絲垂。黃鶯長叫空閨畔﹐西子無因更得知。

摘得新

其一

酌一巵﹐須教玉笛吹。錦筵紅蠟燭﹐莫來遲。繁紅一夜經風雨﹐是空枝。

其二

摘得新﹐枝枝葉葉春。管弦兼美酒﹐最關人。平生都得幾十度﹐展香茵。

夢江南

其一

蘭燼落﹐屏上暗紅蕉。閒夢江南梅熟日﹐夜船吹笛雨蕭蕭﹐人語驛邊橋。

其二

樓上寢﹐殘月下簾旌。夢見秣陵惆悵事﹐桃花柳絮滿江城﹐雙髻坐吹笙。

采蓮子

其一

菡萏香蓮十頃陂舉棹﹐小姑貪戲采蓮遲年少。晚來弄水船頭濕舉棹﹐更脫紅裙裹鴨兒年少。

其二

船動湖光灩灩秋舉棹﹐貪看年少信船流年少。無端隔水拋蓮子舉棹﹐遙被人知半日羞年少。

浣溪沙

韋相莊

其一

淸曉妝成寒食天﹐柳球斜裊間花鈿﹐捲簾直出畫堂前。

指點牡丹初綻朶﹐日髙猶自憑朱欄﹐含顰不語恨春殘。

其二

欲上秋千四體慵﹐擬教人送又心忪。畫堂簾幕月明風。

此夜有情誰不極﹐隔墻梨雪又玲瓏﹐玉容憔悴惹微紅。

其三

惆悵夢餘山月斜﹐孤燈照壁背窗紗﹐小樓髙閣謝娘家。

暗想玉容何所似﹖一枝春雪凍梅花﹐滿身香霧簇朝霞。

其四

綠樹藏鶯鶯正啼﹐柳絲斜拂白銅堤﹐弄珠江上艸萋萋。

日暮飲歸何處客﹖繡鞍驄馬一聲嘶。滿身蘭麝醉如泥。

其五

夜夜相思更漏殘﹐傷心明月憑欄幹﹐想君思我錦衾寒。

咫尺畫堂深似海﹐憶來惟把舊書看﹐幾時攜手入長安﹖

菩薩蠻

其一

紅樓別夜堪惆悵﹐香燈半掩流蘇帳。殘月出門時﹐美人和淚辭。

琵琶金翠羽﹐弦上黃鶯語。勸我早歸家﹐綠窗人似花。

其二

人人盡說江南好﹐遊人只合江南老。春水碧於天﹐畫船聽雨眠。

鑪邊人似月﹐皓腕凝雙雪。未老莫還鄕﹐還鄕須斷腸。

其三

如今卻憶江南樂﹐當時年少春衫薄。騎馬倚斜橋﹐滿樓紅袖招。

翠屏金屈曲﹐醉入花叢宿。此度見花枝﹐白頭誓不歸。

其四

勸君今夜須沈醉﹐樽年莫話明朝事。珍重主人心﹐酒深情亦深。

須愁春漏短﹐莫訴金杯滿。遇酒且呵呵﹐人生能幾何﹖

其五

洛陽城裏春光好﹐洛陽才子他鄕老。柳暗魏王堤﹐此時心轉迷。

桃花春水綠﹐水上鴛鴦宿。凝恨對殘暉﹐憶君君不知。

歸國遙

其一

春欲暮﹐滿地落花紅帶雨。惆悵玉籠鸚鵡﹐單棲無伴侶。

南望去程何許﹖問花花不語。早晚得同歸去﹐恨無雙翠羽。

其二

金翡翠﹐爲我南飛傳我意。罨畫橋邊春水﹐幾年花下醉。

別後只知相愧﹐淚珠難遠寄。羅幕繡帷鴛被﹐舊歡如夢裏。

其三

春欲晚﹐戲蝶遊蜂花爛熳。日落謝家池館﹐柳絲金縷斷。

睡覺綠鬟風亂﹐畫屏雲雨散。閒倚博山長嘆﹐淚流沾皓腕。

應天長

其一

綠槐陰裏黃鶯語﹐深院無人春晝午。畫簾垂﹐金鳳舞﹐寂寞繡屏香一炷。

碧天云﹐無定處﹐空有夢魂來去。夜夜綠窗風雨﹐斷腸君信否﹖

其二

別來半歲音書絕﹐一寸離腸千萬結。難相見﹐易相別﹐又是玉樓花似雪。

暗相思﹐無處說﹐惆悵夜來煙月。想得此時情切﹐淚沾紅袖黦。

荷葉杯

其一

絕代佳人難得﹐傾國﹐花下見無期。一雙愁黛遠山眉﹐不忍更思惟。

閒掩翠屏金鳳﹐殘夢﹐羅幕畫堂空。碧天無路信難通﹐惆悵舊房櫳。

其二

記得那年花下﹐深夜﹐初識謝娘時。水堂西面畫簾垂﹐攜手暗相期。

惆悵曉鶯殘月﹐相別﹐從此隔音塵。如今俱是異鄕人﹐相見更無因。

淸平樂

其一

春愁南陌﹐故國音書隔。細雨霏霏梨花白﹐燕拂畫簾金額。

盡日相望王孫﹐塵滿衣上淚痕。誰向橋邊吹笛﹖駐馬西望消魂。

其二

野花芳艸﹐寂寞關山道。柳吐金絲鶯語早﹐惆悵香閨暗老。

羅帶悔結同心﹐獨憑朱欄思深。夢覺半牀斜月﹐小窗風觸鳴琴。

其三

何處遊女﹐蜀國多雲雨。雲解有情花解語﹐窣地繡羅金縷。

妝成不整金鈿﹐含羞待月秋千。住在綠槐陰裏﹐門臨春水橋邊。

其四

鶯啼殘月﹐繡閣香燈滅。門外馬嘶郎欲別﹐正是落花時節。

妝成不畫蛾眉﹐含愁獨倚金扉。去路香塵莫掃﹐掃卽郎去歸遲。

望遠行

欲別無言倚畫屏﹐含恨暗傷情。謝家庭樹錦雞鳴﹐殘月落邊城。

人欲別﹐馬頻嘶﹐綠槐千里長堤。出門芳艸路萋萋﹐雲雨別來易東西。不忍別君後﹐卻入舊香閨。

卷三五十首

韋相莊二十六首

謁金門二首江城子二首河傳三首天仙子五首喜遷鶯二首思帝鄕二首訴衷情二首上行杯二首女冠子二首更漏子一首酒泉子一首木蘭花一首小重山一首

薛待郎昭蘊十九首

浣溪沙八首喜遷鶯三首小重山二首離別難一首相見歡一首醉公子一首女冠子二首謁金門一首

牛給事嶠五首

柳枝五首

謁金門

韋相莊

其一

春漏促﹐金燼暗挑殘燭。一夜簾前風撼竹﹐夢魂相斷續。

有个嬌嬈如玉﹐夜夜繡屏孤宿。閒抱琵琶尋舊曲﹐遠山眉黛綠。

其二

空相憶﹐無計得傳消息。天上嫦娥人不識﹐寄書何處覓﹖

新睡覺來無力﹐不忍把伊書迹。滿院落花春寂寂﹐斷腸芳艸碧。

江城子

其一

恩重嬌多情易傷﹐漏更長﹐解鴛鴦﹐朱唇未動﹐先覺口脂香。緩揭繡衾抽皓腕﹐移鳳枕﹐枕潘郎。

其二

髻鬟狼籍黛眉長﹐出蘭房﹐別檀郎﹐角聲嗚咽﹐星斗漸微茫。露冷月殘人未起﹐畱不住﹐淚千行。

河傳

其一

何處﹐煙雨﹖隋堤春暮。柳色蔥蘢﹐畫橈金縷﹐翠旗髙颭香風﹐水光融。

靑娥殿腳春妝媚。輕雲裏﹐綽約司花妓。江都宮闕﹐淸淮月映迷樓﹐古今愁。

其二

春晚﹐風暖﹐錦城花滿﹐狂殺遊人。玉鞭金勒﹐尋勝馳驟輕塵﹐惜良晨。

翠娥爭勸臨邛酒﹐纖纖手﹐拂面垂絲柳。歸時煙裏﹐鐘鼓正是黃昏﹐暗銷魂。

其三

錦浦﹐春女﹐繡衣金縷。霧薄雲輕﹐花深柳暗﹐時節正是淸明﹐雨初晴。

玉鞭魂斷煙霞路﹐鶯鶯語。一望巫山雨﹐香塵隱映﹐遙見翠檻紅樓﹐黛眉愁。

天仙子

其一

悵望前回夢裏期﹐看花不語苦尋思。露桃花裏小腰肢﹐眉眼細﹐鬢云垂﹐惟有多情宋玉知。

其二

深夜歸來長酩酊﹐扶入流蘇猶未醒。醺醺酒气麝蘭和﹐驚睡覺﹐笑呵呵﹐長道人生能幾何﹖

其三

蟾彩霜華夜不分﹐天外鴻聲枕上聞。繡衾香冷懶重燻﹐人寂寂﹐葉紛紛﹐才睡依前夢見君。

其四

夢覺云屏依舊空﹐杜鵑聲咽隔簾櫳﹐玉郎薄幸去無蹤。一日日﹐恨重重﹐淚界蓮腮兩綫紅。

其五

金似衣裳玉似身﹐眼如秋水鬢如雲﹐霞裙月帔一羣羣。來洞口﹐望煙分﹐劉阮不歸春日曛。

喜遷鶯

其一

人洶洶﹐鼓冬冬﹐襟袖五更風。大羅天上月朦朧﹐騎馬上虛空。

香滿衣﹐云滿路﹐鸞鳳繞身飛舞。霓旌絳節一羣羣﹐引見玉華君。

其二

街鼓動﹐禁城開﹐天上探人回。鳳銜金牓出云來﹐平地一聲雷。

鶯已遷﹐龍已化﹐一夜滿城車馬。家家樓上簇神仙﹐爭看鶴衝天。

思帝鄕

其一

云髻墜﹐鳳釵垂。髻墜釵垂無力﹐枕函欹。翡翠屏深月落﹐漏依依﹐說盡人間天上﹐兩心知。

其二

春日遊﹐杏花吹滿頭。陌上誰家年少﹐足風流﹖妾擬將身嫁與﹐一生休。縱被無情棄﹐不能羞。

訴衷情

其一

燭燼香殘簾半掩﹐夢初驚。花欲謝﹐深夜﹐月朧明。何處按歌聲﹖輕輕。舞衣塵暗生﹐負春情。

其二

碧沼紅芳煙雨靜﹐倚蘭橈﹐垂玉佩﹐交帶﹐裊纖腰。鴛夢隔星橋﹐迢迢。越羅香暗銷﹐墜花翹。

上行杯

其一

芳艸灞陵春岸﹐柳煙深﹐滿樓弦管﹐一曲離聲腸寸斷。

今日送君千萬﹐紅縷玉盤金鏤盞。須勸珍重意﹐莫辭滿。

其二

白馬玉鞭金轡﹐少年郎﹐離別容易﹐迢遞去程千萬里。

惆悵異鄕雲水﹐滿酌一杯勸和淚。須愧珍重意﹐莫辭醉。

女冠子

其一

四月十七﹐正是去年今日﹐別君時。忍淚佯低面﹐含羞半斂眉。

不知魂已斷﹐空有夢相隨。除卻天邊月﹐沒人知。

其二

昨夜夜半﹐枕上分明夢見﹐語多時。依舊桃花面﹐頻低柳葉眉。

半羞還半喜﹐欲去又依依﹐覺來知是夢﹐不勝悲。

更漏子

鐘鼓寒﹐樓閣暝﹐月照古桐金井。深院閉﹐小庭空﹐落花香露紅。

煙柳重﹐春霧薄。燈背水窗髙閣﹐閒倚戶﹐暗沾衣﹐待郎郎不歸。

酒泉子

月落星沈﹐樓上美人春睡。綠云傾﹐金枕膩﹐畫屏深。

子規啼破相思夢﹐曙色東方才動。柳煙輕﹐花露重﹐思難任。

木蘭花

獨上小樓春欲暮﹐愁望玉關芳艸路。消息斷﹐不逢人﹐卻斂細眉歸繡戶。

坐看落花空嘆息﹐羅袂濕斑紅淚滴。千山萬水不曾行﹐魂夢欲教何處覓﹖

小重山

一閉昭陽春又春﹐夜寒宮漏永﹐夢君恩。臥思陳事暗消魂﹐羅衣濕﹐紅袂有啼痕。

歌吹隔重閽﹐繞庭芳艸綠﹐倚長門。萬般惆悵向誰論﹖凝情立﹐宮殿欲黃昏。

浣溪沙

薛侍郎昭蘊

其一

紅蓼渡頭秋正雨﹐印沙鷗迹自成行﹐整鬟飄袖野風香。

不語含顰深浦裏﹐幾回愁煞棹船郎﹐燕歸帆盡水茫茫。

其二

鈿匣菱花錦帶垂﹐靜臨蘭檻卸頭時﹐約鬟低珥算歸期。

茂苑艸靑湘渚闊﹐夢餘空有漏依依﹐二年終日損芳菲。

其三

粉上依稀有淚痕﹐郡庭花落欲黃昏﹐遠情深恨與誰論﹖

記得去年寒食日﹐延秋門外卓金輪﹐日斜人散暗消魂。

其四

握手河橋柳似金﹐蜂須輕惹百花心﹐蕙風蘭思寄淸琴。

意滿便同春水滿﹐情深還似酒杯深﹐楚煙湘月兩沈沈。

其五

簾下三間出寺墻﹐滿街垂柳綠陰長﹐嫩紅輕翠間濃妝。

瞥地見時猶可可﹐卻來閒觸暗思量﹐如今情事隔仙鄕。

其六

江館淸秋纜客船﹐故人相送夜開筵﹐麝煙蘭焰簇花鈿。

正是斷魂迷楚雨﹐不堪離恨咽湘弦﹐月髙霜白水連天。

其七

傾國傾城恨有餘﹐幾多紅淚泣姑蘇﹐倚風凝睇雪肌膚。

吳主山河空落日﹐越王宮殿半平蕪﹐藕花菱蔓滿重湖。

其八

越女淘金春水上﹐步搖雲鬢佩鳴璫﹐渚風江艸又淸香。

不爲遠山凝翠黛﹐只應含恨向斜陽﹐碧桃花謝憶劉郎。

喜遷鶯

其一

殘蟾落﹐曉鐘鳴﹐羽化覺身輕。乍無春睡有餘醒﹐杏苑雪初晴。

紫陌長﹐襟袖冷﹐不是人間風景。回看塵土似前生﹐休羨谷中鶯。

其二

金門曉﹐玉京春﹐駿馬驟輕塵。樺煙深處白衫新﹐認得化龍身。

九陌喧﹐千戶啟﹐滿袖桂香風細。杏園歡宴曲江濱﹐自此占芳辰。

其三

淸明節﹐雨晴天﹐得意正當年。馬驕泥軟錦連幹﹐香袖半籠鞭。

花色融﹐人競賞﹐盡是繡鞍朱鞅。日斜無計更畱連﹐歸路艸和煙。

小重山

其一

春到長門春艸靑﹐玉階華露滴﹐月朧明。東風吹斷紫簫聲﹐宮漏促﹐簾外曉鶯啼。

愁極夢難成。紅妝流宿淚﹐不勝情。手挼裙帶繞階行﹐思君切﹐羅幌暗塵生。

其二

秋到長門秋艸黃﹐畫梁雙燕去﹐出宮墻。玉簫無復理霓裳﹐金蟬墜﹐鸞鏡掩休妝。

憶昔在昭陽﹐舞衣紅綬帶﹐繡鴛鴦。至今猶惹禦鑪香﹐魂夢斷﹐愁聽漏更長。

離別難

寶馬曉韝雕鞍﹐羅帷乍別情難。那堪春景媚﹐送君千萬里。半妝珠翠落﹐露華寒。紅蠟燭﹐靑絲曲﹐偏能鉤引淚欄幹。

良夜促﹐香塵綠﹐魂欲迷﹐檀眉半斂愁低。未別﹐心先咽﹐欲語情難說出。芳艸路東西﹐搖袖立﹐春風急。櫻花楊柳雨淒淒。

相見歡

羅襦繡袂香紅﹐畫堂中。細艸平沙番馬﹐小屏風。

捲羅幕﹐憑妝閣﹐思無窮。暮雨輕煙﹐魂斷隔簾櫳。

醉公子

慢綰靑絲髮﹐光砑吳綾襪。牀上小燻籠﹐韶州新退紅。

叵耐無端處﹐撚得從頭污。惱得眼慵開﹐問人閒事來。

女冠子

其一

求仙去也﹐翠鈿金篦盡捨。入崖巒﹐霧捲黃羅帔﹐云雕白玉冠。

野煙溪洞冷﹐林月石橋寒。靜夜松風下﹐禮天壇。

其二

雲羅霧縠﹐新授明威法籙。降眞函﹐髻綰靑絲髮﹐冠抽碧玉簪。

往來云過五﹐去住島經三。正遇劉郎使﹐啟瑤緘。

謁金門

春滿院﹐疊損羅衣金綫。睡覺水晶簾未捲﹐檐前雙語燕。

斜掩金鋪一扇﹐滿地落花千片。早是相思腸欲斷﹐忍教頻夢見。

柳枝

牛給事嶠

其一

解凍風來末上靑﹐解垂羅袖拜卿卿。無端裊娜臨官路﹐舞送行人過一生。

其二

吳王宮裏色偏深﹐一簇纖條萬縷金。不憤錢塘蘇小小﹐引郎松下結同心。

其三

橋北橋南千萬條﹐恨伊張緒不相饒。金羈白馬臨風望﹐認得楊家靜婉腰。

其四

狂雪隨風撲馬飛﹐惹煙無力被春欺。莫教移入靈和殿﹐宮女三千又妬伊。

其五

裊翠籠煙拂暖波﹐舞裙新染曲塵羅。章華臺畔隋堤上﹐傍得春風爾許多。

卷四五十首

牛給事嶠五首

女冠子四首夢江南二首感恩多二首應天長二首更漏子三首望江怨一首菩薩蠻七首酒泉子一首定西番一首玉樓春一首西溪子一首江城子二首

張舍人泌二十三首

浣溪沙十首臨江仙一首女冠子一首河傳二首酒泉子二首生查子一首思越人一首滿宮花一首柳枝一首南歌子三首

女冠子

牛給事嶠

其一

綠云髙髻﹐點翠勻紅時世。月如眉﹐淺笑含雙靨﹐低聲唱小詞。

眼看惟恐化﹐魂蕩欲相隨。玉趾回嬌步﹐約佳期。

其二

錦江煙水﹐卓女燒春濃美。小檀霞﹐繡帶芙蓉帳﹐金釵芍藥花。

額黃侵膩發﹐臂釧透紅紗。柳暗鶯啼處﹐認郎家。

其三

星冠霞帔﹐住在蕊珠宮裏。佩玎璫﹐明翠搖蟬翼﹐纖珪理宿妝。

醮壇春艸綠﹐藥院杏花香。靑鳥傳心事﹐寄劉郎。

其四

雙飛雙舞﹐春晝後園鶯語。捲羅帷﹐錦字書封了﹐銀河雁過遲。

鴛鴦排寶帳﹐荳蔻繡連枝。不語勻珠淚﹐落花時。

夢江南

其一

含泥燕﹐飛到畫堂前。占得杏梁安穩處﹐體輕惟有主人憐﹐堪羨好因緣。

其二

紅繡被﹐兩兩間鶯鴦。不是鳥中偏愛爾﹐爲緣交頸睡南塘﹐全勝薄幸郎。

感恩多

其一

兩條紅粉淚﹐多少香閨意。彊攀桃李枝﹐斂愁眉。

陌上鶯啼蝶舞﹐柳花飛﹐柳花飛。願得郎心﹐憶家還早歸。

其二

自從南浦別﹐愁見丁香結。近來情轉深﹐憶鴛衾。

幾度將書托煙雁﹐淚盈襟﹐淚盈襟。禮月求天﹐願君知我心。

應天長

其一

玉樓春望晴煙滅﹐舞衫斜捲金條脫。黃鸝嬌囀聲初歇﹐杏花飄盡龍山雪。

鳳釵低赴節﹐筵上王孫愁絕。鴛鴦對含羅結﹐兩情深夜月。

其二

雙眉淡薄藏心事﹐淸夜背燈嬌又醉。玉釵橫﹐山枕膩﹐寶帳鴛鴦春睡美。

別經時﹐無限意﹐虛道相思憔悴。莫信彩箋書裏﹐賺人腸斷字。

更漏子

其一

星漸稀﹐漏頻轉﹐何處輪臺聲怨﹖香閣掩﹐杏花紅﹐月明楊柳風。

挑錦字﹐記情事﹐惟願兩心相似。收淚語﹐背燈眠﹐玉釵橫枕邊。

其二

春夜闌﹐更漏促﹐金燼暗挑殘燭。驚夢斷﹐錦屏深﹐兩鄕明月心。

閨艸碧﹐望歸客﹐還是不知消息。辜負我﹐悔憐君﹐告天天不聞。

其三

南浦情﹐紅粉淚﹐怎柰兩人深意。低翠黛﹐捲徵衣﹐馬嘶霜葉飛。

招手別﹐寸腸結﹐還是去年時節。書托雁﹐夢歸家﹐覺來江月斜。

望江怨

東風急﹐惜別花時手頻執。羅帷愁獨入﹐馬嘶殘雨春蕪濕。倚門立﹐寄語薄情郎﹐粉香和淚泣。

菩薩蠻

其一

舞裙香暖金泥鳳﹐畫梁語燕驚殘夢。門外柳花飛﹐玉郎猶未歸。

愁勻紅粉淚﹐眉剪春山翠。何處是遼陽﹖錦屏春晝長。

其二

柳花飛處鶯聲急﹐晴街春色香車立。金鳳小簾開﹐臉波和恨來。

今宵求夢想﹐難到靑樓上。贏得一場愁﹐鴛衾誰並頭﹖

其三

玉釵風動春幡急﹐交枝紅杏籠煙泣。樓上望卿卿﹐窗寒新雨晴。

燻鑪蒙翠被﹐繡帳鴛鴦睡。何處有相知﹖羨他初畫眉。

其四

畫屏重疊巫陽翠﹐楚神尙有行雲意。朝暮幾般心﹐向他情漫深。

風流今古隔﹐虛作瞿塘客。山月照山花﹐夢回燈影斜。

其五

風簾燕舞鶯啼柳﹐妝臺約鬢低纖手。釵重髻盤珊﹐一枝紅牡丹。

門前行樂客﹐白馬嘶春色。故故墜金鞭﹐回頭應眼穿。

其六

綠雲鬢上飛金雀﹐愁眉斂翠春煙薄。香閣掩芙蓉﹐畫屏山幾重﹖

窗寒天欲曙﹐猶結同心苣。啼粉污羅衣﹐問郎何日歸﹖

其七

玉樓冰簟鴛鴦錦﹐粉融香汗流山枕。簾外轆轤聲﹐斂眉含笑驚。

柳陰煙漠漠﹐低鬢蟬釵落。須作一生拚﹐盡君今日歡。

酒泉子

記得去年﹐煙暖杏園花正發﹐雪飄香。江艸綠﹐柳絲長。

鈿車纖手卷簾望﹐眉學春山樣﹐鳳釵低裊翠鬟上﹐落梅妝。

定西番

紫塞月明千里﹐金甲冷﹐戍樓寒﹐夢長安。

鄕思望中天闊﹐漏殘星亦殘。畫角數聲嗚咽﹐雪漫漫。

玉樓春

春入橫塘搖淺浪﹐花落小園空惆悵。此情誰信爲狂夫﹐恨翠愁紅流枕上。

小玉窗前嗔燕語﹐紅淚滴穿金綫縷。雁歸不見報郎歸﹐織成錦字封過與。

西溪子

捍撥雙盤金鳳﹐蟬鬢玉釵搖動。畫堂前﹐人不語﹐弦解語。彈到昭君怨處﹐翠蛾愁﹐不擡頭。

江城子

其一

鵁鶄飛起郡城東﹐碧江空﹐半灘風。越王宮殿﹐蘋葉藕花中。簾捲水樓魚浪起﹐千片雪﹐雨蒙蒙。

其二

極浦煙消水鳥飛﹐離筵分首時﹐送金巵。渡口楊花﹐狂雪任風吹。日暮天空波浪急﹐芳艸岸﹐雨如絲。

浣溪沙

張舍人泌

其一

鈿轂香車過柳堤﹐樺煙分處馬頻嘶。爲他沈醉不成泥。

花滿驛亭香露細﹐杜鵑聲斷玉蟾低﹐含情無語倚樓西。

其二

馬上凝情憶舊遊﹐照花淹竹小溪流﹐鈿箏羅幕玉搔頭。

早是出門長帶月﹐可堪分袂又經秋﹐晚風斜日不勝愁。

其三

獨立寒階望月華﹐露濃香泛小庭花﹐繡屏愁背一燈斜。

雲雨自從分散後﹐人間無路到仙家﹐但憑魂夢訪天涯。

其四

依約殘眉理舊黃﹐翠鬟拋擲一簪長﹐暖風晴日罷朝妝。

閒折海棠看又撚﹐玉纖無力惹餘香﹐此情誰會倚斜陽﹖

其五

翡翠屏開繡幄紅﹐謝娥無力曉妝慵﹐錦帷鴛被宿香濃。

微雨小庭春寂寞﹐燕飛鶯語隔簾櫳﹐杏花凝恨倚東風。

其六

枕障燻鑪隔繡帷﹐二年終日兩相思﹐杏花明月始應知。

天上人間何處去﹖舊歡新夢覺來時﹐黃昏微雨畫簾垂。

其七

花月香寒悄長塵﹐綺筵幽會暗傷神﹐嬋娟依約畫屏人。

人不見時還暫語﹐令才拋後愛微顰﹐越羅巴錦不勝春。

其八

偏戴花冠白玉簪﹐睡容新起意沈吟﹐翠鈿金縷鎭眉心。

小檻日斜風悄悄﹐隔簾零落杏花陰﹐斷香輕碧鎖愁深。

其九

晚逐香車入鳳城﹐東風斜揭繡簾輕﹐慢回嬌眼笑盈盈。

消息未通何計是﹖便須佯醉且隨行﹐依稀聞道太狂生。

其十

小市東門欲雪天﹐眾中依約見神仙﹐蕊黃香畫貼金蟬。

飲散黃昏人艸艸﹐醉容無語立門前﹐馬嘶塵烘一街煙。

臨江仙

煙收湘渚秋江靜﹐蕉花露泣愁紅。五云雙鶴去無蹤。幾回魂斷﹐凝望向長空。

翠竹暗畱珠淚怨﹐閒調寶瑟波中。花鬟月鬢綠云重。古祠深殿﹐香冷雨和風。

女冠子

露花煙艸﹐寂寞五云三島。正春深﹐貌減潛消玉﹐香殘尙惹襟。

竹疎虛檻靜﹐松密醮壇陰﹐何事劉郎去﹐信沈沈﹖

河傳

其一

渺莽雲水﹐惆悵暮帆﹐去程迢遞﹐夕陽芳艸千里﹐萬里﹐雁聲無限起。

夢魂悄斷煙波裏﹐心如醉﹐相見何處是﹖錦屏香冷﹐無睡﹐被頭多少淚。

其二

紅杏﹐交枝相映。密密蒙蒙﹐一庭濃艷倚東風。香融﹐透簾櫳。

斜陽似共春光語﹐蝶爭舞﹐更引流鶯妬。魂銷千片玉樽前﹐神仙﹐瑤池醉暮天。

酒泉子

其一

春雨打窗﹐驚夢覺來天气曉。畫堂深﹐紅焰小﹐背蘭釭。

酒香噴鼻懶開缸﹐惆悵更無人共醉。舊巢中﹐新燕子﹐語雙雙。

其二

紫陌靑門﹐三十六宮春色﹐禦溝輦路暗相通﹐杏園風。

咸陽沽酒寶釵空﹐笑指未央歸去﹐插花走馬落殘紅﹐月明中。

生查子

相見稀﹐喜相見﹐相見還相遠。檀畫荔枝紅﹐金蔓蜻蜓軟。

魚雁疎﹐芳信斷﹐花落庭陰晚。可惜玉肌膚﹐消瘦成慵懶。

思越人

燕雙飛﹐鶯百囀﹐越波堤下長橋。斗鈿花筐金匣恰﹐舞衣羅薄纖腰。

東風澹蕩慵無力﹐黛眉愁聚春碧。滿地落花無消息﹐月明腸斷空憶。

滿宮花

花正芳﹐樓似綺﹐寂寞上陽宮裏。鈿籠金鎖睡鴛鴦﹐簾冷露華珠翠。

嬌艷輕盈香雪膩﹐細雨黃鶯雙起。東風惆悵欲淸明﹐公子橋邊沈醉。

柳枝

膩粉瓊妝透碧紗﹐雪休誇﹐金鳳搔頭墮鬢斜﹐發交加。

倚著云屏新睡覺﹐思夢笑﹐紅腮隱出枕函花﹐有些些。

南歌子

其一

柳色遮樓暗﹐桐花落砌香﹐畫堂開處遠風涼。髙捲水晶簾額﹐襯斜陽。

其二

岸柳拖煙綠﹐庭花照日紅﹐數聲蜀魄入簾櫳。驚斷碧窗殘夢﹐畫屏空。

其三

錦薦紅鸂鶒﹐羅衣繡鳳凰﹐綺疎飄雪北風狂。簾幕盡垂無事﹐郁金香。

卷五五十首

張舍人泌四首

江城子二首河瀆神一首蝴蝶兒一首

毛司徒文鍚三十一首

虞美人二首酒泉子一首喜遷鶯一首贊成功一首西溪子一首中興樂一首更漏子一首接賢賓一首贊浦子一首甘州徧二首紗窗恨二首柳含煙四首醉花間二首浣沙溪一首浣溪沙一首月宮春一首戀情深二首訴衷情二首應天長一首河滿子一首巫山一段雲一首臨江仙一首

牛學士希濟十一首

臨江仙七首酒泉子一首生查子一首中興樂一首謁金門一首

歐陽舍人烱四首

浣溪沙三首三字令一首

江城子

張舍人泌

其一

碧欄幹外小中庭﹐雨初晴﹐曉鶯聲。飛絮落花﹐時節近淸明。睡起捲簾無一事﹐勻面了﹐沒心情。

其二

浣花溪上見卿卿﹐臉波明﹐黛眉輕。綠云髙綰﹐金簇小蜻蜓。好是問他來得麼﹐和笑道﹐莫多情。

河瀆神

古樹噪寒鴉﹐滿庭楓葉蘆花。晝燈當午隔輕紗﹐畫閣珠簾影斜。

門外往來祈賽客﹐翩翩帆落天涯。回首隔江煙火﹐渡頭三兩人家。

蝴蝶兒

蝴蝶兒﹐晚春時﹐阿嬌初著淡黃衣﹐倚窗學畫伊。

還似花間見﹐雙雙對對飛。無端和淚拭胭脂﹐惹教雙翅垂。

虞美人

毛司徒文錫

其一

鴛鴦對浴銀塘暖﹐水面蒲梢短。垂楊低拂曲塵波﹐蛟絲結网露珠多﹐滴圓荷。

遙思桃葉吳江碧﹐便是天河隔。錦鱗紅鬣影沈沈﹐相思空有夢相尋﹐意難任。

其二

寶壇金縷鴛鴦枕﹐綬帶盤宮錦。夕陽低映小窗明﹐南園綠樹語鶯鶯﹐夢難成。

玉鑪香暖頻添炷﹐滿地飄輕絮。珠簾不捲度沈煙﹐庭前閒立畫秋千﹐艷陽天。

酒泉子

綠樹春深﹐燕語鶯啼聲斷續。蕙風飄蕩入芳叢﹐惹殘紅。

柳絲無力裊煙空﹐金盞不辭須滿酌。海棠花下思朦朧﹐醉香風。

喜遷鶯

芳春景﹐曖晴煙﹐喬木見鶯遷。傳枝偎葉語關關﹐飛過綺叢間。

錦翼鮮﹐金毳軟﹐百囀千嬌相喚。碧紗窗曉怕聞聲﹐驚破鴛鴦暖。

贊成功

海棠未坼﹐萬點深紅﹐香包緘結一重重。似含羞態﹐邀勒春風。蜂來蝶去﹐任繞芳叢。

昨夜微雨﹐飄灑庭中﹐忽聞聲滴井邊桐。美人驚起﹐坐聽晨鐘。快教折取﹐戴玉瓏璁。

西溪子

昨日西溪遊賞﹐芳樹奇花千樣。鎖春光﹐金樽滿﹐聽弦管﹐嬌妓舞衫香暖。不覺到斜暉﹐馬馱歸。

中興樂

豆蔻花繁煙艷深﹐丁香軟結同心。翠鬟女﹐相與共淘金。

紅蕉葉裏猩猩語﹐鴛鴦浦﹐鏡中鸞舞。絲雨隔﹐荔枝陰。

更漏子

春夜闌﹐春恨切﹐花外子規啼月。人不見﹐夢難憑﹐紅紗一點燈。

偏怨別﹐是芳節﹐庭下丁香千結。宵霧散﹐曉霞輝﹐梁間雙燕飛。

接賢賓

香韉鏤襜五花驄﹐值春景初融。流珠噴沫﹐躞蹀汗﹐血流紅。

少年公子能乘馭﹐金鑣玉轡瓏璁。爲惜珊瑚鞭不下﹐驕生百步千蹤。信穿花﹐從拂柳﹐向九陌追風。

贊浦子

錦帳添香睡﹐金鑪換夕燻。懶結芙蓉帶﹐慵拖翡翠裙。

正是桃夭柳媚﹐那堪暮雨朝雲。宋玉髙唐意﹐裁瓊欲贈君。

甘州徧

其一

春光好﹐公子愛閒遊。足風流﹐金鞍白馬﹐雕弓寶劍﹐紅纓錦襜出長秋。

花蔽膝﹐玉銜頭﹐尋芳逐勝歡宴﹐絲竹不曾休。美人唱﹐揭調是甘州﹐醉紅樓。堯年舜日﹐樂聖永無憂。

其二

秋風緊﹐平磧雁行低。陣云齊﹐蕭蕭颯颯﹐邊聲四起﹐愁聞戍角與徵鼙。

靑冢北﹐黑山西。沙飛聚散無定﹐往往路人迷。鐵衣冷﹐戰馬血沾蹄﹐破番奚。鳳凰詔下﹐步步躡丹梯。

紗窗恨

其一

新春燕子還來至﹐一雙飛﹐壘巢泥濕時時墜﹐涴人衣。

後園裏看百花發﹐香風拂繡戶金扉。月照紗窗﹐恨依依。

其二

雙雙蝶翅塗鉛粉﹐咂花心。綺窗繡戶飛來穩﹐畫堂陰。

二三月愛隨飄絮﹐伴落花來拂衣襟。更剪輕羅片﹐傅黃金。

柳含煙

其一

隋堤柳﹐汴河旁。夾岸綠陰千里﹐龍舟鳳舸木蘭香﹐錦帆張。

因夢江南春景好﹐一路流蘇羽葆。笙歌未盡起橫流﹐鎖春愁。

其二

河橋柳﹐占芳春。映水含煙拂路﹐幾回攀折贈行人﹐暗傷神。

樂府吹爲橫笛曲﹐能使離腸斷續。不如移植在金門﹐近天恩。

其三

章臺柳﹐近垂旒。低拂往來冠蓋﹐朦朧春色滿皇州﹐瑞煙浮。

直與路邊江畔別﹐免被離人攀折。最憐京兆畫蛾眉﹐葉纖時。

其四

禦溝柳﹐占春多。半出宮墻妸娜﹐有時倒影醮輕羅﹐曲塵波。

昨日金鑾巡上怨﹐風亞舞腰纖軟。栽培得地近皇宮﹐瑞煙濃。

醉花間

其一

休相問﹐怕相問﹐相問還添恨。春水滿塘生﹐鸂鶒還相趁。

昨夜雨霏霏﹐臨明寒一陣。偏憶戍樓人﹐久絕邊庭信。

其二

深相憶﹐莫相憶﹐相憶情難極。銀漢是紅墻﹐一帶遙相隔。

金盤珠露滴﹐兩岸楡花白。風搖玉佩淸﹐今夕爲何夕﹖

浣沙溪

春水輕波浸綠苔﹐枇杷洲上紫檀開。晴日眠沙鸂鶒穩﹐暖相偎。

羅襪生塵遊女過﹐有人逢著弄珠回。蘭麝飄香初解佩﹐忘歸來。

浣溪沙

七夕年年信不違﹐銀河淸淺白雲微﹐蟾光鵲影伯勞飛。

每恨蟪蛄憐婺女﹐幾回嬌妬下鴛機﹐今宵嘉會兩依依。

月宮春

水晶宮裏桂花開﹐神仙探幾回。紅芳金蕊繡重臺﹐低傾瑪瑙杯。

玉兔銀蟾爭守護﹐嫦娥奼女戲相偎。遙聽鈞天九奏﹐玉皇親看來。

戀情深

其一

滴滴銅壺寒漏咽﹐醉紅樓月。宴餘香殿會鴛衾﹐蕩春心。

眞珠簾下曉光侵﹐鶯語隔瓊林。寶帳欲開慵起﹐戀情深。

其二

玉殿春濃花爛熳﹐簇神仙伴。羅裙窣地縷黃金﹐奏淸音。

酒闌歌罷兩沈沈﹐一笑動君心。永願作鴛鴦伴﹐戀情深。

訴衷情

其一

桃花流水漾縱橫﹐春晝彩霞明。劉郎去﹐阮郎行﹐惆悵恨難平。

愁坐對云屏﹐算歸程﹐何時攜手洞邊迎﹐訴衷情﹖

其二

鴛鴦交頸繡衣輕﹐碧沼藕花馨。偎藻荇﹐映蘭汀﹐和雨浴浮萍。

思婦對心驚﹐想邊庭。何時解佩掩云屏﹐訴衷情﹖

應天長

平江波暖鴛鴦語﹐兩兩釣船歸極浦。蘆洲一夜風和雨﹐飛起淺沙翹雪鷺。

漁燈明遠渚﹐蘭棹今宵何處﹖羅袂從風輕舉﹐愁殺采蓮女。

河滿子

紅粉樓前月照﹐碧紗窗外鶯啼。夢斷遼陽音信﹐那堪獨守空閨。恨對百花時節﹐王孫綠艸萋萋。

巫山一段雲

雨霽巫山上﹐雲輕映碧天。遠峯吹散又相連﹐十二晚峯前。

暗濕啼猿樹﹐髙籠過客船。朝朝暮暮楚江邊﹐幾度降神仙。

臨江仙

暮蟬聲盡落斜陽﹐銀蟾影掛瀟湘。黃陵廟側水茫茫﹐楚山紅樹﹐煙雨隔髙唐。

岸泊漁燈風颭碎﹐白蘋遠散濃香。靈娥鼓瑟韻淸商﹐朱弦淒切﹐雲散碧天長。

臨江仙

牛學士希濟

其一

峭碧參差十二峯﹐冷煙寒樹重重﹐瑤姬宮殿是仙蹤。金鑪珠帳﹐香靄晝偏濃。

一自楚王驚夢斷﹐人間無路相逢﹐至今雲雨帶愁容。月斜江上﹐徵棹動晨鐘。

其二

謝家仙觀寄云岑﹐崖蘿拂地成陰。洞房不閉白雲深﹐當時丹竈﹐一粒化黃金。

石壁霞衣猶半掛﹐松風長似鳴琴。時聞唳鶴起前林﹐十洲髙會﹐何處許相尋﹖

其三

渭闕宮城秦樹凋﹐玉樓獨上無聊。含情不語自吹簫﹐調淸和恨﹐天路逐風飄。

何事乘龍人忽降﹖似知深意相招。三淸攜手路非遙﹐世間屏障﹐彩筆畫嬌嬈。

其四

江繞黃陵春廟閒﹐嬌鶯獨語關關﹐滿庭重疊綠苔斑。陰雲無事﹐四散自歸山。

簫鼓聲稀香燼冷﹐月娥斂盡彎環﹐風流皆道勝人間。須知狂客﹐拚死爲紅顏。

其五

素洛春光瀲灩平﹐千重媚臉初生﹐淩波羅襪勢輕輕。煙籠日照﹐珠翠半分明。

風引寶衣疑欲舞﹐鸞回鳳翥堪驚﹐也知心許無恐成。陳王辭賦﹐千載有聲名。

其六

柳帶搖風漢水濱﹐平蕪兩岸爭勻﹐鴛鴦對浴浪痕新。弄珠遊女﹐微笑自含春。

輕步暗移蟬鬢動﹐羅裙風惹輕塵﹐水晶宮殿豈無因。空勞纖手﹐解佩贈情人。

其七

洞庭波浪颭晴天﹐君山一點凝煙﹐此中眞境屬神仙。玉樓珠殿﹐相映月輪邊。

萬里平湖秋色冷﹐星辰垂影參然﹐橘林霜重更紅鮮。羅浮山下﹐有路暗相連。

酒泉子

枕轉簟涼﹐淸曉遠鐘殘夢。月光斜﹐簾影動﹐舊鑪香。

夢中說盡相思事﹐纖手勻雙淚。去年書﹐今日意﹐斷離腸。

生查子

春山煙欲收﹐天淡稀星小。殘月臉邊明﹐別淚臨淸曉。

語已多﹐情未了﹐回首猶重道。記得綠羅裙﹐處處憐芳艸。

中興樂

池塘暖碧浸晴暉﹐蒙蒙柳絮輕飛。紅蕊凋來﹐醉夢還稀。

春云空有雁歸﹐珠簾垂。東風寂寞﹐恨郎拋擲﹐淚濕羅衣。

謁金門

秋已暮﹐重疊關山岐路。嘶馬搖鞭何處去﹖曉禽霜滿樹。

夢斷禁城鐘鼓﹐淚滴枕檀無數。一點凝紅和薄霧﹐翠蛾愁不語。

浣溪沙

歐陽舍人炯

其一

落絮殘鶯半日天﹐玉柔花醉只思眠﹐惹窗映竹滿鑪煙。

獨掩畫屏愁不語﹐斜倚瑤枕髻鬟偏﹐此時心在阿誰邊﹖

其二

天碧羅衣拂地垂﹐美人初著更相宜﹐宛風如舞透香肌。

獨坐含顰吹鳳竹﹐園中緩步折花枝﹐有情無力泥人時。

其三

相見休言有淚珠﹐酒闌重得敍歡娛﹐鳳屏鴛枕宿金鋪。

蘭麝細香聞喘息﹐綺羅纖縷見肌膚﹐此時還恨薄情無﹖

三字令

春欲盡﹐日遲遲﹐牡丹時。羅幌捲﹐翠簾垂。彩箋書﹐紅粉淚﹐兩心知。

人不在﹐燕空歸﹐負佳期。香燼落﹐枕函欹。月分明﹐花淡薄﹐惹相思。

卷六五十一首

歐陽舍人烱十三首

南鄕子八首獻衷心一首賀明朝二首江城子一首鳳樓春一首

和學士凝二十首

小重山二首臨江仙二首菩薩蠻一首山花子二首河滿子二首薄命女一首梅花一首天仙子一首春光好二首采桑子一首柳枝三首漁父一首

顧敻十八首

虞美人六首河傳三首甘州子五首玉樓春四首

南鄕子

歐陽舍人炯

其一

嫩艸如煙﹐石橊花發海南天。日暮江亭春影綠﹐鴛鴦浴﹐水遠山長看不足。

其二

畫舸停橈﹐槿花籬外竹橫橋。水上遊人沙上女﹐回顧﹐笑指芭蕉林裏住。

其三

岸遠沙平﹐日斜歸路晚霞明。孔雀自憐金翠尾﹐臨水﹐認得行人驚不起。

其四

洞口誰家﹐木蘭船系木蘭花﹖紅袖女郎相引去﹐遊南浦﹐笑倚春風相對語。

其五

二八花鈿﹐胸前如雪臉如蓮。耳墜金鐶穿瑟瑟﹐霞衣窄﹐笑倚江頭招遠客。

其六

路入南中﹐桄榔葉暗蓼花紅。兩岸人家微雨後﹐收紅豆﹐樹底纖纖擡素手。

其七

袖斂鮫綃﹐采香深洞笑相邀。藤杖枝頭蘆酒滴﹐鋪葵席﹐豆蔻花間趖晚日。

其八

翡翠鵁鶄﹐白蘋香裏小沙汀。島上陰陰秋雨色﹐蘆花撲﹐數隻漁船何處宿﹖

獻衷心

見好花顏色﹐爭笑東風。雙臉上﹐晚妝同。閉小樓深閣﹐春景重重。三五夜﹐偏有恨﹐月明中。

情未已﹐信曾通﹐滿衣猶自染檀紅。恨不如雙燕﹐飛舞簾櫳。春欲暮﹐殘絮盡﹐柳條空。

賀明朝

其一

憶昔花間初識面﹐紅袖半遮﹐妝臉輕轉。石橊裙帶﹐故將纖纖玉指偸撚﹐雙鳳金綫。

碧梧桐鎖深深院﹐誰料得兩情﹐何日教繾綣﹖羨春來雙燕﹐飛到玉樓﹐朝暮相見。

其二

憶昔花間相見後﹐只憑纖手﹐暗拋紅豆。人前不解﹐巧傳心事。別來依舊﹐辜負春晝。

碧羅衣上蹙金繡﹐覩對對鴛鴦﹐空裛淚痕透。想韶顏非久﹐終是爲伊﹐只恁偸瘦。

江城子

晚日金陵岸艸平﹐落霞明﹐水無情。六代繁華﹐暗逐逝波聲﹐空有姑蘇臺上月﹐如西子鏡﹐照江城。

鳳樓春

鳳髻綠云叢﹐深掩房櫳。錦書通﹐夢中相見覺來慵。勻面淚臉珠融。因想玉郎何處去﹖對淑景誰同﹖

小樓中﹐春思無窮。倚欄顒望﹐暗牽愁緒﹐柳花飛起東風。斜日照簾﹐羅幌香冷粉屏空。海棠零落﹐鶯語殘紅。

小重山

和學士凝

其一

春入神京萬木芳﹐禁林鶯語滑﹐蝶飛狂。曉花擎露妬啼妝。紅日永﹐風和百花香。

煙鎖柳絲長﹐禦溝澄碧水﹐轉池塘。時時微雨洗風光。天衢遠﹐到處引笙簧。

其二

正是神京爛熳時﹐羣仙初折得﹐郤詵枝。烏犀白紵最相宜﹐精神出﹐禦陌袖鞭垂。

柳色展愁眉﹐管弦分響亮﹐探花期。光陰占斷曲江池﹐新牓上﹐名姓徹丹墀。

臨江仙

其一

海棠香老春江晚﹐小樓霧縠涳蒙。翠鬟初出繡簾中﹐麝煙鸞佩惹蘋風。

碾玉釵搖鸂鶒戰﹐雪肌雲鬢將融。含情遙指碧波東﹐越王臺殿蓼花紅。

其二

披袍窣地紅宮錦﹐鶯語時囀輕音。碧羅冠子穩犀簪﹐鳳凰雙颭步搖金。

肌骨細勻紅玉軟﹐臉波微送春心。嬌羞不肯入鴛衾﹐蘭膏光裏兩深情。

菩薩蠻

越梅半坼輕寒裏﹐冰淸淡薄籠藍水。暖覺杏梢紅﹐遊絲惹狂風。

閒階莎徑碧﹐遠夢猶堪惜。離恨又迎春﹐相思難重陳。

山花子

其一

鶯錦蟬縠馥麝臍﹐輕裾花早曉煙迷。鸂鶒戰金紅掌墜﹐翠云低。

星靨笑偎霞臉畔﹐蹙金開襜襯銀泥。春思半和芳艸嫩﹐碧萋萋。

其二

銀字笙寒調正長﹐水紋簟冷畫屏涼。玉腕重金扼臂﹐淡梳妝。

幾度試香纖手暖﹐一回嘗酒絳唇光。佯弄紅絲蠅拂子﹐打檀郎。

河滿子

其一

正是破瓜年幾﹐含情慣得人饒。桃李精神鸚鵡舌﹐可堪虛度良宵。卻愛藍羅裙子﹐羨他長束纖腰。

其二

寫得魚箋無限﹐其如花鎖春暉。目斷巫山雲雨﹐空教殘夢依依。卻愛燻香小鴨﹐羨他長在屏帷。

薄命女

天欲曉﹐宮漏穿花聲繚繞﹐窗裏星光少。冷霞寒侵帳額﹐殘月光沈樹杪。夢斷錦帷空悄悄﹐彊起愁眉小。

望梅花

春艸全無消息﹐臘雪猶餘蹤迹。越嶺寒枝香自坼﹐冷艷奇芳堪惜。何事壽陽無處覓﹐吹入誰家橫笛﹖

天仙子

其一

柳色披衫金縷鳳﹐纖手輕拈紅豆弄。翠蛾雙斂正含情﹐桃花洞﹐瑤臺夢﹐一片春愁與誰共﹖

其二

洞口春紅飛蔌蔌﹐仙子含愁眉黛綠。阮郎何事不歸來﹖懶燒金﹐慵篆玉﹐流水桃花空斷續。

春光好

其一

紗窗暖﹐畫屏間﹐嚲雲鬟。睡起四肢無力﹐半春閒。

玉指剪裁羅勝﹐金盤點綴酥山。窺宋深心無限事﹐小眉彎。

其二

蘋葉軟﹐杏花明﹐畫船輕。雙浴鴛鴦出綠汀﹐棹歌聲。

春水無風無浪﹐春天半雨半晴。紅粉相隨南浦晚﹐幾含情。

采桑子

蝤蠐領上訶梨子﹐繡帶雙垂。椒戶閒時﹐競學樗蒲賭荔枝。

叢頭鞋子紅編細﹐裙窣金絲。無事顰眉﹐春思翻教阿母疑。

柳枝

其一

軟碧搖煙似送人﹐映花時把翠蛾顰。靑靑自是風流主﹐慢颭金絲待洛神。

其二

瑟瑟羅裙金縷腰﹐黛眉偎破未重描。醉來咬損新花子﹐拽住仙郎盡放嬌。

其三

雀橋初就咽銀河﹐今夜仙郎自姓和。不是昔年攀桂樹﹐豈能月裏索嫦娥﹖

漁父

白芷汀寒立鷺鷥﹐蘋風輕剪浪花時。煙羃羃﹐日遲遲﹐香引芙蓉惹釣絲。

虞美人

顧太尉敻

其一

曉鶯啼破相思夢﹐簾捲金泥鳳。宿妝猶在酒初醒﹐翠翹慵整倚云屏﹐轉娉婷。

香檀細畫侵桃臉﹐羅袂輕輕斂。佳期堪恨再難尋﹐綠蕪滿院柳成陰﹐負春心。

其二

觸簾風送景陽鐘﹐鴛被繡花重。曉帷初捲冷煙濃﹐翠勻粉黛好儀容﹐思嬌慵。

起來無語理朝妝﹐寶匣鏡凝光。綠荷相倚滿池塘﹐露淸枕簟藕花香﹐恨悠揚。

其三

翠屏閒掩垂珠箔﹐絲雨籠池閣。露沾紅藕咽淸香﹐謝娘嬌極不成狂﹐罷朝妝。

小金鸂鶒沈煙細﹐膩枕堆云髻。淺眉微斂注檀輕﹐舊歡時有夢魂驚﹐悔多情。

其四

碧梧桐映紗窗晚﹐花謝鶯聲懶。小屏屈曲掩靑山﹐翠帷香粉玉鑪寒﹐兩蛾攢。

顚狂少年輕離別﹐辜負春時節。畫羅紅袂有啼痕﹐魂消無語倚閨門﹐欲黃昏。

其五

深閨春色勞思想﹐恨共春蕪長。黃鸝嬌囀呢芳妍﹐杏枝如畫倚輕煙﹐鎖窗前。

憑欄愁立雙蛾細﹐柳影斜搖砌。玉郎還是不還家﹐教人魂夢逐楊花﹐繞天涯。

其六

少年艷質勝瓊英﹐早晚別三淸。蓮冠穩簪鈿篦橫﹐飄飄羅袖碧雲輕﹐畫難成。

遲遲少轉腰身裊﹐翠靨眉心小。醮壇風急杏花香﹐此時恨不駕鸞鳳﹐訪劉郎。

河傳

其一

燕揚﹐晴景﹐小窗屏暖﹐鴛鴦交頸。菱花掩卻翠鬟欹﹐慵整﹐海棠簾外影。

繡帷香斷金鸂鶒﹐無消息﹐心事空相憶。倚東風﹐春正濃。愁紅﹐淚痕衣上重。

其二

曲檻﹐春晚﹐碧流紋細﹐綠楊絲軟。露花鮮﹐杏枝繁﹐鶯囀﹐野蕪平似剪。

直是人間到天上﹐堪遊賞﹐醉眼疑屏障。對池塘﹐惜韶光﹐斷腸﹐爲花須盡狂。

其三

棹舉﹐舟去﹐波光渺渺﹐不知何處。岸花汀艸共依依﹐雨微﹐鷓鴣相逐飛。

天涯離恨江聲咽﹐啼猿切﹐此意向誰說﹖倚蘭橈﹐獨無聊﹐魂消﹐小鑪香欲焦。

甘州子

其一

一鑪龍麝錦帷傍﹐屏掩映﹐燭熒煌。禁樓刁鬥喜初長﹐羅薦繡鴛鴦。山枕上﹐私語口脂香。

其二

每逢淸夜與良晨﹐多悵望﹐足傷神。雲迷水隔意中人﹐寂寞繡羅茵。山枕上﹐幾點淚痕新。

其三

曾如劉阮訪仙蹤﹐深洞客﹐此時逢。綺筵散後繡衾同﹐款曲見韶容。山枕上﹐長是怯晨鐘。

其四

露桃花裏小樓深﹐持玉盞﹐聽瑤琴。醉歸靑瑣入鴛衾﹐月色照衣襟。山枕上﹐翠鈿鎭眉心。

其五

紅鑪深夜醉調笙﹐敲拍處﹐玉纖輕。小屏古畫岸低平﹐煙月滿閒庭。山枕上﹐燈背臉波橫。

玉樓春

其一

月照玉樓春漏促﹐颯颯風搖庭砌竹。夢驚鴛被覺來時﹐何處管弦聲斷續﹖

惆悵少年遊冶去﹐枕上兩蛾攢細綠。曉鶯簾外語花枝﹐背帳猶殘紅蠟燭。

其二

柳映玉樓春日晚﹐雨細風輕煙艸軟。畫堂鸚鵡語雕籠﹐金粉小屏猶半掩。

香滅繡帷人寂寂﹐倚檻無言愁思遠。恨郎何處縱疎狂﹐長使含啼眉不展。

其三

月皎露華窗影細﹐風送菊香沾繡袂。博山鑪冷水沈微﹐惆悵金閨終日閉。

懶展羅衾垂玉箸﹐羞對菱花簪寶髻。良宵好事枉教休﹐無計柰他狂耍壻。

其四

拂水雙飛來去燕﹐曲檻小屏山六扇。春愁凝思結眉心﹐綠綺懶調紅錦薦。

話別情多聲欲戰﹐玉箸痕畱紅粉面。鎭長獨立到黃昏﹐卻怕良宵頻夢見。

卷七五十首

顧敻三十七首

浣溪沙八首酒泉子七首楊柳枝一首遐方怨一首獻衷心一首應天長一首訴衷情二首荷葉杯九首漁歌子一首臨江仙三首醉公子二首更漏子一首

孫少監光憲十三首

浣溪沙九首河傳四首

浣溪沙

顧太尉敻

其一

春色迷人恨正賒﹐可堪蕩子不還家﹐細風輕露著梨花。

簾外有情雙燕揚﹐檻前無力綠楊斜﹐小屏狂夢極天涯。

其二

紅藕香寒翠渚平﹐月籠虛閣夜蛩淸﹐塞鴻驚夢兩牽情。

寶帳玉鑪殘麝冷﹐羅衣金縷暗塵生﹐小窗孤獨淚縱橫。

其三

荷芰風輕簾幕香﹐繡衣鸂鶒泳回塘﹐小屏閒掩舊瀟湘。

恨入空帷鸞影獨﹐淚凝雙臉渚蓮光﹐薄情年少悔思量。

其四

惆悵經年別謝娘﹐月窗花院好風光﹐此時相望最情傷。

靑鳥不來傳錦字﹐瑤姬何處鎖蘭房﹖忍教魂夢兩茫茫。

其五

庭菊飄黃玉露濃﹐冷莎偎砌隱鳴蛩﹐何期良夜得相逢﹖

背帳風搖紅蠟滴﹐惹香暖夢繡衾重﹐覺來枕上怯晨鐘。

其六

雲淡風髙葉亂飛﹐小庭寒雨綠苔微﹐深閨人靜掩屏帷。

粉黛暗愁金帶枕﹐鴛鴦空繞畫羅衣﹐那堪辜負不思歸﹖

其七

雁響遙天玉漏淸﹐小紗窗外月朧明﹐翠帷金鴨炷香平。

何處不歸音信斷﹖良宵空使夢魂驚﹐簟涼枕冷不勝情。

其八

露白蟾明又到秋﹐佳期幽會兩悠悠﹐夢牽情役幾時休﹖

記得泥人微斂黛﹐無言斜倚小書樓﹐暗思前事不勝愁。

酒泉子

其一

楊柳舞風﹐輕惹春煙殘雨。杏花愁﹐鶯正語﹐畫樓東。

錦屏寂寞思無窮﹐還是不知消息。鏡塵生﹐珠淚滴﹐損儀容。

其二

羅帶縷金﹐蘭麝煙凝魂斷。畫屏欹﹐雲鬢亂﹐恨難任。

幾回垂淚滴鴛衾﹐薄情何處去﹖月臨窗﹐花滿樹﹐信沈沈。

其三

小檻日斜﹐風度綠窗人悄悄。翠帷閒掩舞雙鸞﹐舊香寒。

別來情緒轉難拚﹐韶顏看卻老。依稀粉上有啼痕﹐暗銷魂。

其四

黛薄紅深﹐約掠綠鬟云膩。小鴛鴦﹐金翡翠﹐稱人心。

錦鱗無處傳幽意﹐海燕蘭堂春又去。來年書﹐千點淚﹐恨難任。

其五

掩卻菱花﹐收拾翠鈿休上面。金虫玉燕﹐鎖香奩﹐恨厭厭。

雲鬟半墜懶重簪﹐淚侵山枕濕﹐銀燈背帳夢方酣﹐雁飛南。

其六

水碧風靑﹐入檻細香紅藕膩。謝娘斂翠﹐恨無涯﹐小屏斜。

堪憎蕩子不還家﹐謾畱羅帶結﹐帳深枕膩炷沈煙﹐負當年。

其七

黛怨紅羞﹐掩映畫堂春欲暮。殘花微雨﹐隔靑樓﹐思悠悠。

芳菲時節看將度﹐寂寞無人還獨語。畫羅襦﹐香粉污﹐不勝愁。

楊柳枝

秋夜香閨思寂寥﹐漏迢迢。鴛帷羅幌麝煙銷﹐燭光搖。

正憶玉郎遊蕩去﹐無尋處。更聞簾外雨蕭蕭﹐滴芭蕉。

遐方怨

簾影細﹐簟紋平。象紗籠玉指﹐縷金羅扇輕﹐嫩紅雙臉似花明﹐兩條眉黛遠山橫。

鳳簫歇﹐鏡塵生﹐遼塞音書絕﹐夢魂長暗驚。玉郎經歲負娉婷﹐教人怎不恨無情﹖

獻衷心

繡鴛鴦帳暖﹐畫孔雀屏欹。人悄悄﹐明月時。想昔年歡笑﹐恨今日分離。銀釭背﹐銅漏永﹐阻佳期。

小鑪煙細﹐虛閣簾垂。幾多心事﹐暗地思惟。被嬌娥牽役﹐魂夢如癡。金閨裏﹐山枕上﹐始應知。

應天長

瑟瑟羅裙金綫縷﹐輕透鵝黃香畫袴。垂交帶﹐盤鸚鵡﹐裊裊翠翹移玉步。

背人勻檀注﹐慢轉橫波偸覷。斂黛春情暗許﹐倚屏慵不語。

訴衷情

其一

香滅簾垂春漏永﹐整鴛衾﹐羅帶重。雙鳳﹐縷黃金﹐窗外月光臨。沈沈﹐斷腸無處尋﹐負春心。

其二

永夜拋人何處去﹖絕來音。香閣掩﹐眉斂﹐月將沈﹐怎忍不相尋﹖怨孤衾﹐換我心爲你心﹐始知相憶深。

荷葉杯

其一

春盡小庭花落﹐寂寞﹐憑檻斂雙眉。忍教成病憶佳期﹐知麼知﹐知麼知。

其二

歌發誰家筵上﹖寥亮﹐別恨正悠悠。蘭釭背帳月當樓﹐愁麼愁﹐愁麼愁。

其三

弱柳好花盡拆﹐晴陌﹐陌上少年郎。滿身蘭麝撲人香﹐狂麼狂﹐狂麼狂。

其四

記得那時相見﹐膽戰﹐鬢亂四肢柔。泥人無語不擡頭﹐羞麼羞﹐羞麼羞。

其五

夜久歌聲怨咽﹐殘月﹐菊冷露微微。看看濕透縷金衣﹐歸麼歸﹐歸麼歸。

其六

我憶君詩最苦﹐知否﹖字字盡關心。紅箋寫寄表情深﹐吟麼吟﹐吟麼吟。

其七

金鴨香濃鴛被﹐枕膩﹐小髻簇花鈿。腰如細柳臉如蓮﹐憐麼憐﹐憐麼憐。

其八

曲砌蝶飛煙暖﹐春半﹐花發柳垂條。花如雙臉柳如腰﹐嬌麼嬌﹐嬌麼嬌。

其九

一去又乖期信﹐春盡﹐滿院長莓苔。手挼裙帶獨徘徊﹐來麼來﹐來麼來。

漁歌子

曉風淸﹐幽沼綠﹐倚欄凝望珍禽浴。畫簾垂﹐翠屏曲﹐滿袖荷香馥鬱。

好攄懷﹐堪寓目﹐身閒心靜平生足。酒杯深﹐光影促﹐名利無心較逐。

臨江仙

其一

碧染長空池似鏡﹐倚樓閒望凝情。滿衣紅藕細香淸﹐象牀珍簟﹐山障掩﹐玉琴橫。

暗想昔時歡笑事﹐如今贏得愁生。博山鑪暖淡煙輕﹐蟬吟人靜﹐殘日傍﹐小窗明。

其二

幽閨小檻春光晚﹐柳濃花淡鶯稀。舊歡思想尙依依﹐翠顰紅斂﹐終日損芳菲。

何事狂夫音信斷﹖不如梁燕猶歸。畫堂深處麝煙微﹐屏虛枕冷﹐風細雨霏霏。

其三

月色穿簾風入竹﹐倚屏雙黛愁時。砌花含露兩三枝﹐如啼恨臉﹐魂斷損容儀。

香燼暗消金鴨冷﹐可堪辜負前期。繡襦不整鬢鬟欹﹐幾多惆悵﹐情緒在天涯。

醉公子

其一

漠漠秋雲淡﹐紅藕香侵檻。枕欹小山屏﹐金鋪向晚扃。

睡起橫波慢﹐獨望情何限﹗衰柳數聲蟬﹐魂消似去年。

其二

岸柳垂金綫﹐雨晴鶯百囀。家住綠楊邊﹐往來多少年。

馬嘶芳艸遠﹐髙樓簾半捲。斂袖翠蛾攢﹐相逢爾許難。

更漏子

舊歡娛﹐新悵望﹐擁鼻含顰樓上。濃柳翠﹐晚霞微﹐江鷗接翼飛。

簾半捲﹐屏斜掩﹐遠岫參差迷眼。歌滿耳﹐酒盈樽﹐前非不要論。

浣溪沙

孫少監光憲

其一

蓼岸風多橘柚香﹐江邊一望楚天長﹐片帆煙際閃孤光。

目送徵鴻飛杳杳﹐思隨流水去茫茫﹐蘭紅波碧憶瀟湘。

其二

桃杏風香簾幕閒﹐謝家門戶約花關﹐畫梁幽語燕初還。

繡閣數行題了壁﹐曉屏一枕酒醒山﹐卻疑身是夢魂間。

其三

花漸凋疎不耐風﹐畫簾垂地晚堂空﹐墮階縈蘚舞愁紅。

膩粉半沾金靨子﹐殘香猶暖繡燻籠﹐蕙心無處與人同。

其四

攬鏡無言淚欲流﹐凝情半日懶梳頭﹐一庭疎雨濕春愁。

楊柳只知傷怨別﹐杏花應信損嬌羞﹐淚沾魂斷軫離憂。

其五

半踏長裾宛約行﹐晚簾疎處見分明﹐此時堪恨昧平生。

早是消魂殘燭影﹐更愁聞著品弦聲﹐杳無消息若爲情。

其六

蘭沐初休曲檻前﹐暖風遲日洗頭天﹐濕云新斂未梳蟬。

翠袂半將遮粉臆﹐寶釵長欲墜香肩﹐此時模樣不禁憐。

其七

風遞殘香出繡簾﹐團窠金鳳舞襜襜﹐落花微雨恨相兼。

何處去來狂太甚﹐空推宿酒睡無厭﹐怎教人不別猜嫌﹗

其八

輕打銀箏墜燕泥﹐斷絲髙罥畫樓西﹐花冠閒上午墻啼。

粉籜半開新竹徑﹐紅苞盡落舊桃蹊﹐不堪終日閉深閨。

其九

烏帽斜欹倒佩魚﹐靜街偸步訪仙居﹐隔墻應認打門初。

將見客時微掩斂﹐得人憐處且生疎﹐低頭羞問壁邊書。

河傳

其一

太平天子﹐等閒遊戲﹐疎河千里。柳如絲﹐偎倚綠波春水﹐長淮風不起。

如花殿腳三千女﹐爭雲雨﹐何處畱人住﹖錦帆風﹐煙際紅﹐燒空﹐魂迷大業中。

其二

柳拖金縷﹐著煙籠霧﹐蒙蒙落絮。鳳凰舟上楚女﹐妙舞﹐雷喧波上鼓。

龍爭虎戰分中土﹐人無主﹐桃葉江南渡。襞花箋﹐艷思牽﹐成篇﹐宮娥相與傳。

其三

花落﹐煙薄﹐謝家池閣。寂寞春深﹐翠蛾輕斂意沈吟﹐沾襟﹐無人知此心。

玉鑪香斷霜灰冷﹐簾鋪影﹐梁燕歸紅杏。晚來天﹐空悄然﹐孤眠﹐枕檀云髻偏。

其四

風颭﹐波斂﹐團荷閃閃﹐珠傾露點。木蘭舟上﹐何處吳娃越艷﹖藕花紅照臉。

大堤狂殺襄陽客﹐煙波隔﹐渺渺湖光白。身已歸﹐心不歸。斜暉﹐遠汀鸂鶒飛。

卷八五十首

孫少監光憲四十八首

菩薩蠻五首河瀆神二首虞美人二首後庭花二首生查子三首臨江仙二首酒泉子三首淸平樂二首更漏子二首女冠子二首風流子三首定西番二首河滿子一首玉蝴蝶一首八拍蠻一首竹枝二首思帝鄕一首上行杯二首謁金門一首思越人二首楊柳枝四首望梅花一首漁歌子二首

魏太尉承斑二首

菩薩蠻二首

菩薩蠻

孫少監光憲

其一

月華如水籠香砌﹐金鐶碎撼門初閉。寒影墮髙檐﹐鉤垂一面簾。

碧煙輕裊裊﹐紅戰燈花笑。卽此是髙唐﹐掩屏秋夢長。

其二

花冠頻鼓墻頭翼﹐東方淡白連窗色。門外早鶯聲﹐背樓殘月明。

薄寒籠醉態﹐依舊鉛華在。握手送人歸﹐半拖金縷衣。

其三

小庭花落無人掃﹐疎香滿地東風老。春晚信沈沈﹐天涯何處尋﹖

曉堂屏六扇﹐眉共湘山遠。怎柰別離心﹐近來尢不禁。

其四

靑巖碧洞經朝雨﹐隔花相喚南溪去。一隻木蘭船﹐波平遠浸天。

扣舷驚翡翠﹐嫩玉擡香臂。紅日欲沈西﹐煙中遙解觿。

其五

木綿花映叢祠小﹐越禽聲裏春光曉。銅鼓與蠻歌﹐南人祈賽多。

客帆風正急﹐茜袖偎檣立。極浦幾回頭﹐煙波無限愁。

河瀆神

其一

汾水碧依依﹐黃雲落葉初飛。翠華一去不言歸﹐廟門空掩斜暉。

四壁陰森排古畫﹐依舊瓊輪羽駕。小殿沈沈淸夜﹐銀燈飄落香灺。

其二

江上艸芊芊﹐春晚湘妃廟前。一方柳色楚南天﹐數行徵雁聯翩。

獨倚朱欄情不極﹐魂斷終朝相憶。兩槳不知消息﹐遠汀時起鸂鶒。

虞美人

其一

紅窗寂寂無人語﹐暗淡梨花雨。繡羅紋地粉新描﹐博山香炷旋抽條﹐暗魂消。

天涯一去無消息﹐終日長相憶。教人相憶幾時休﹖不堪掁觸別愁﹐淚還流。

其二

好風微揭簾旌起﹐金翼鸞相倚。翠檐愁聽乳禽聲﹐此時春態暗關情﹐獨難平。

畫堂流水空相翳﹐一穗香搖曳。教人無處寄相思﹐落花芳艸過前期﹐沒人知。

後庭花

其一

景陽鐘動宮鶯囀﹐露涼金殿。輕飆吹起瓊花旋﹐玉葉如剪。

晚來髙閣上﹐珠簾捲﹐見墜香千片。修蛾慢臉陪雕輦﹐後庭新宴。

其二

石城依舊空江國﹐故宮春色。七尺靑絲芳艸碧﹐絕世難得。

玉英凋落盡﹐更何人識﹖野棠如織。只是教人添怨憶﹐悵望無極。

生查子

其一

寂寞掩朱門﹐正是天將暮。暗淡小庭中﹐滴滴梧桐雨。

繡工夫﹐牽心緒﹐配盡鴛鴦縷。待得沒人時﹐偎倚論私語。

其二

暖日策花驄﹐嚲鞚垂楊陌。芳艸惹煙靑﹐落絮隨風白。

誰家繡轂動香塵﹐隱映神仙客﹖狂殺玉鞭郎﹐咫尺音容隔。

其三

金井墮髙梧﹐玉殿籠斜月。永巷寂無人﹐斂態愁堪絕。

玉鑪寒﹐香燼滅﹐還似君恩歇。翠輦不歸來﹐幽恨將誰說﹖

臨江仙

其一

霜拍井梧榦葉墜﹐翠帷雕檻初寒。薄鉛殘黛稱花冠﹐含情無語﹐延佇倚欄幹。

杳杳徵輪何處去﹖離愁別恨千般。不堪心緒正多端﹐鏡奩長掩﹐無意對孤鸞。

其二

暮雨淒淒深院閉﹐燈前凝坐初更。玉釵低壓鬢雲橫﹐半垂羅幕﹐相映燭光明。

終是有心投漢佩﹐低頭但理秦箏。燕雙鸞耦不勝情﹐只愁明發﹐將逐楚云行。

酒泉子

其一

空磧無邊﹐萬里陽關道路。馬蕭蕭﹐人去去﹐隴云愁。

香貂舊制戎衣窄﹐胡霜千里白。綺羅心﹐魂夢隔﹐上髙樓。

其二

曲檻小樓﹐正是鶯花二月。思無聊﹐愁欲絕﹐郁離襟。

展屏空對瀟湘水﹐眼前千萬里。淚掩紅﹐眉斂翠﹐恨沈沈。

其三

斂態窗前﹐裊裊雀釵拋頸。燕成雙﹐鸞對影﹐耦新知。

玉纖淡拂眉山小﹐鏡中嗔共照。翠連娟﹐紅縹緲﹐早妝時。

淸平樂

其一

愁腸欲斷﹐正是靑春半。連理分枝鸞失伴﹐又是一場離散。

掩鏡無語眉低﹐思隨芳艸萋萋。憑仗東風吹夢﹐與郎終日東西。

其二

等閒無語﹐春恨如何去﹖終是疎狂畱不住﹐花暗柳濃何處﹖

盡日目斷魂飛﹐晚窗斜界殘暉。長恨朱門薄暮﹐繡鞍驄馬空歸。

更漏子

其一

聽寒更﹐聞遠雁﹐半夜蕭娘深院。扃繡戶﹐下珠簾﹐滿庭噴玉蟾。

人語靜﹐香閨冷﹐紅幕半垂淸影。雲雨態﹐蕙蘭心﹐此情江海深。

其二

今夜期﹐來日別﹐相對只堪愁絕。偎粉面﹐撚瑤簪﹐無言淚滿襟。

銀箭落﹐霜華薄﹐墻外曉雞咿喔。聽咐囑﹐惡情悰﹐斷腸西復東。

女冠子

其一

蕙風芝露﹐壇際殘香輕度。蕊珠宮﹐苔點分圓碧﹐桃花踐破紅。

品流巫峽外﹐名籍紫微中。眞侶墉城會﹐夢魂通。

其二

淡花瘦玉﹐依約神仙妝束。佩瓊文﹐瑞露通宵貯﹐幽香盡日焚。

碧紗籠絳節﹐黃藕冠濃云。勿以吹簫伴﹐不同羣。

風流子

其一

茅舍槿籬溪曲﹐雞犬自南自北。菇葉長﹐水葓開﹐門外春波漲綠。聽織﹐聲促﹐軋軋鳴梭穿屋。

其二

樓倚長衢欲暮﹐瞥見神仙伴侶。微傅粉﹐攏梳頭﹐隱映畫簾開處。無語﹐無緒﹐慢曳羅裙歸去。

其三

金絡玉銜嘶馬﹐系向綠楊陰下。朱戶掩﹐繡簾垂﹐曲院水流花謝。歡罷﹐歸也﹐猶在九衢深夜。

定西番

其一

雞祿山前遊騎﹐邊艸白﹐朔天明﹐馬蹄輕。

鵲面弓離短韔﹐彎來月欲成。一隻鳴云外﹐曉鴻驚。

其二

帝子枕前秋夜﹐霜幄冷﹐月華明﹐正三更。

何處戍樓寒笛﹐夢殘聞一聲﹖遙想漢關萬里﹐淚縱橫。

河滿子

冠劍不隨君去﹐江河還共恩深。歌袖半遮眉黛慘﹐淚珠旋滴衣襟。惆悵雲愁雨怨﹐斷魂何處相尋﹖

玉蝴蝶

春欲盡﹐景仍長﹐滿園花正黃。粉翅兩悠揚﹐翩翩過短墻。

鮮飆暖﹐牽遊伴﹐飛去立殘芳。無語對蕭娘﹐舞衫沈麝香。

八拍蠻

孔雀尾拖金綫長﹐怕人飛起入丁香。越女沙頭爭拾翠﹐相呼歸去背斜陽。

竹枝

其一

門前春水竹枝白蘋花女兒﹐岸上無人竹枝小艇斜女兒。商女經過竹枝江欲暮女兒﹐散拋殘食竹枝飼神鴉女兒。

其二

亂繩千結竹枝絆人深女兒﹐越羅萬丈竹枝表長尋女兒。楊柳在身竹枝垂意緒女兒﹐藕花落盡竹枝見蓮心女兒。

思帝鄕

如何﹖遣情情更多。永日水堂簾下﹐斂羞蛾。六幅羅裙窣地﹐微行曳碧波。看盡滿池疎雨﹐打團荷。

上行杯

其一

艸艸離亭鞍馬﹐從遠道此地分襟﹐燕宋秦吳千萬里。

無辭一醉﹐野棠開﹐江艸濕。佇立﹐沾泣﹐徵騎駸駸。

其二

離棹逡巡欲動﹐臨極浦故人相送﹐去住心情知不共。

金船滿捧﹐綺羅愁﹐絲管咽。回別﹐帆影滅﹐江浪如雪。

謁金門

畱不得﹐畱得也應無益。白紵春衫如雪色﹐揚州初去日。

輕別離﹐甘拋擲﹐江上滿帆風疾。卻羨彩鸞三十六﹐孤鸞還一隻。

思越人

其一

古臺平﹐芳艸遠﹐館娃宮外春深。翠黛空畱千載恨﹐教人何處相尋﹖

綺羅無復當時事﹐露花點滴香淚。惆悵遙天橫綠水﹐鴛鴦對對飛起。

其二

渚蓮枯﹐宮樹老﹐長洲廢苑蕭條。想象玉人空處所﹐月明獨上溪橋。

經春初敗秋風起﹐紅蘭綠蕙愁死。一片風流傷心地﹐魂銷目斷西子。

楊柳枝

其一

閶門風暖落花幹﹐飛徧江城雪不寒。獨有晚來臨水驛﹐閒人多憑赤欄幹。

其二

有池有榭卽蒙蒙﹐浸潤翻成長養功。恰似有人長點檢﹐著行排立向春風。

其三

根柢𨿽然傍濁河﹐無妨終日近笙歌。驂驂金帶誰堪比﹖還共黃鶯不較多。

其四

萬株枯槁怨亡隋﹐似弔吳臺各自垂。好是淮陰明月裏﹐酒樓橫笛不勝吹。

望梅花

數枝開與短墻平﹐見雪萼紅跗相映。引起誰人邊塞情﹖

簾外欲三更﹐吹斷離愁月正明。空聽隔江聲。

漁歌子

其一

艸芊芊﹐波漾漾。湖邊艸色連波漲。沿蓼岸﹐泊楓汀﹐天際玉輪初上。

扣舷歌﹐聯極望﹐槳聲伊軋知何向﹖黃鵠叫﹐白鷗眠﹐誰似儂家疎曠﹖

其二

泛流螢﹐明又滅﹐夜涼水冷東灣闊。風浩浩﹐笛寥寥﹐萬頃金波澄澈。

杜若洲﹐香郁烈﹐一聲宿雁霜時節。經霅水﹐過松江﹐盡屬儂家日月。

菩薩蠻

魏太尉承斑

其一

羅裾薄薄秋波染﹐眉間畫時山兩點。相見綺筵時﹐深情暗共知。

翠翹雲鬢動﹐斂態彈金鳳。宴罷入蘭房﹐邀人解佩璫。

其二

羅衣隱約金泥畫﹐玳筵一曲當秋夜。聲戰覷人嬌﹐雲鬟裊翠翹。

酒醺紅玉軟﹐眉翠秋山遠。繡幌麝煙沈﹐誰人知兩心﹖

卷九四十九首

魏太尉承斑十三首

滿宮花一首木蘭花一首玉樓春二首訴衷情五首生查子二首黃鍾樂一首漁歌子一首

鹿太保虔扆六首

臨江仙二首女冠子二首思越人一首虞美人一首

閻處士選八首

虞美人二首臨江仙二首浣溪沙一首八拍蠻二首河傳一首

尹參卿鶚六首

臨江仙二首滿宮花一首杏園芳一首醉公子一首菩薩蠻一首

毛祕書熙震十六首

浣溪沙七首臨江仙二首更漏子二首女冠子二首淸平樂一首南歌子二首

滿宮花

魏太尉承斑

雪霏霏﹐風凜凜﹐玉郎何處狂飲﹖醉時想得縱風流﹐羅帳香帷鴛寢。

春朝秋夜思君甚﹐愁見繡屏孤枕。少年何事負初心﹖淚滴縷金雙衽。

木蘭花

小芙蓉﹐香旖旎﹐碧玉堂深淸似水。閉寶匣﹐掩金鋪﹐倚屏拖袖愁如醉。

遲遲好景煙花媚﹐曲渚鴛鴦眠錦翅。凝然愁望靜相思﹐一雙笑靨嚬香蕊。

玉樓春

其一

寂寂畫堂梁上燕﹐髙捲翠簾橫數扇。一庭春色腦人來﹐滿地落花紅幾片。

愁倚錦屏低雪面﹐淚滴繡羅金縷綫。好天涼月盡傷心﹐爲是玉郎長不見。

其二

輕斂翠蛾呈皓齒﹐鶯囀一枝花影裏。聲聲淸迥遏行雲﹐寂寂畫梁塵暗起。

玉斝滿斟情未已﹐促坐王孫公子醉。春風筵上貫珠勻﹐艷色韶顏嬌旖旎。

訴衷情

其一

髙歌宴罷月初盈﹐詩情引恨情。煙露冷﹐水流輕﹐思想夢難成。

羅帳裊香平﹐恨頻生。思君無計睡還醒﹐隔層城。

其二

春深花簇小樓臺﹐風飄錦繡開。新睡覺﹐步香階﹐山枕印紅腮。

鬢亂墜金釵﹐語檀偎。臨行執手重重囑﹐幾千回。

其三

銀漢云晴玉漏長﹐蛩聲悄畫堂。筠簟冷﹐碧窗涼﹐紅蠟淚飄香。

皓月瀉寒光﹐割人腸。那堪獨自步池塘﹐對鴛鴦﹖

其四

金風輕透碧窗紗﹐銀釭焰影斜。倚枕臥﹐恨何賒﹗山掩小屏霞。

雲雨別吳娃﹐想容華。夢成幾度繞天涯﹐到君家。

其五

春情滿眼臉紅綃﹐嬌妬索人饒。星靨小﹐玉璫搖﹐幾共醉春朝。

別後憶纖腰﹐夢魂勞。如今風葉又蕭蕭﹐恨迢迢。

生查子

其一

煙雨晚晴天﹐零落花無語。難話此時心﹐梁燕雙來去。

琴韻對燻風﹐有恨和情撫。腸斷斷弦頻﹐淚滴黃金縷。

其二

寂寞畫堂空﹐深夜垂羅幕。燈暗錦屏欹﹐月冷珠簾薄。

愁恨夢難成﹐何處貪歡樂﹖看看又春來﹐還是長蕭索。

黃鐘樂

池塘煙暖艸萋萋。惆悵閒宵﹐含恨愁坐﹐思堪迷。遙想玉人情事遠﹐音容渾似隔桃溪。

偏記同歡秋月底。簾外論心﹐花畔和醉﹐暗相攜。何事春來君不見﹖夢魂長在錦江西。

漁歌子

柳如眉﹐云似發﹐蛟綃霧縠龍香雪。夢魂驚﹐鐘漏歇﹐窗外曉鶯殘月。

幾多情﹐無處說﹐落花飛絮淸明節。少年郎﹐容易別﹐一去音書斷絕。

臨江仙

鹿太保虔扆

其一

金鎖重門荒苑靜﹐綺窗愁對秋空。翠華一去寂無蹤﹐玉樓歌吹﹐聲斷已隨風。

煙月不知人事攺﹐夜闌還照深宮。藕花相向野塘中﹐暗傷亡國﹐淸露泣香紅。

其二

無賴曉鶯驚夢斷﹐起來殘醉初醒。映窗絲柳裊煙靑。翠簾慵捲﹐約砌杏花零。

一自玉郎遊冶去﹐蓮凋月慘儀形。暮天微雨灑閒庭。手挼裙帶﹐無語倚云屏。

女冠子

其一

鳳樓琪樹﹐惆悵劉郎一去。正春深﹐洞裏愁空結﹐人間信莫尋。

竹疎齋殿迥﹐松密醮壇陰。倚云低首望﹐可知心。

其二

步虛壇上﹐絳節霓旌相向。引眞仙﹐玉佩搖蟾影﹐金鑪裊麝煙。

露濃霜簡濕﹐風緊羽衣偏。欲畱難得住﹐卻歸天。

思越人

翠屏欹﹐銀燭背﹐漏殘淸夜迢迢。雙帶繡窠盤錦薦﹐淚侵花暗香消。

珊瑚枕膩鴉鬟亂﹐玉纖慵整雲散。苦是適來新夢見﹐離腸怎不千斷﹖

虞美人

捲荷香淡浮煙渚﹐綠嫩擎新雨。瑣窗疎透曉風淸﹐象牀珍簟冷光輕﹐水紋平。

九疑黛色屏斜掩﹐枕上眉心斂。不堪相望病將成﹐鈿昏檀粉淚縱橫﹐不勝情。

虞美人

閻處士選

其一

粉融紅膩蓮房綻﹐臉動雙波慢。小魚銜玉鬢釵橫﹐石橊裙染象紗輕﹐轉娉婷。

偸期錦浪荷深處﹐一夢雲兼雨。臂畱檀印齒痕香﹐深秋不寐漏初長。

其二

楚腰蠐領團香玉﹐鬢疊深深綠。月蛾星眼笑微嚬﹐柳妖桃艷不勝春﹐晚妝勻。

水紋簟映靑紗帳﹐霧罩秋波上。一枝嬌臥醉芙蓉﹐良宵不得與君同﹐恨忡忡。

臨江仙

其一

雨停荷芰逗濃香﹐岸邊蟬噪垂楊。物華空有舊池塘﹐不逢仙子﹐何處夢襄王﹖

珍簟對欹鴛枕冷﹐此來塵暗淒涼。欲憑危檻恨偏長﹐藕花珠綴﹐猶似汗凝妝。

其二

十二髙峯天外寒﹐竹梢輕拂仙壇。寶衣行雨在雲端﹐畫簾深殿﹐香霧冷風殘。

欲問楚王何處去﹖翠屏猶掩金鸞。猿啼明月照空灘﹐孤舟行客﹐驚夢亦艱難。

浣溪沙

寂寞流蘇冷繡茵﹐倚屏山枕惹香塵﹐小庭花露泣濃春。

劉阮信非仙洞客﹐嫦娥終是月中人﹐此生無路訪東鄰。

八拍蠻

其一

云鎖嫩黃煙柳細﹐風吹紅蒂雪梅殘。光景不勝閨閣恨﹐行行坐坐黛眉攢。

其二

愁鎖黛眉煙易慘﹐淚飄紅臉粉難勻。憔悴不知緣底事﹐遇人推道不宜春。

河傳

秋雨﹐秋雨﹐無晝無夜﹐滴滴霏霏。暗燈涼簟怨分離﹐妖姬﹐不勝悲。

西風稍急喧窗竹﹐停又續。膩臉懸雙玉。幾回邀約雁來時﹐違期﹐雁歸人不歸。

臨江仙

尹參卿鶚

其一

一番荷芰生池沼﹐檻前風送馨香﹐昔年於此伴蕭娘。相偎佇立﹐牽惹敍衷腸。

時逞笑容無限態﹐還如菡萏爭芳。別來虛遣思悠揚﹐慵窺往事﹐金鎖小蘭房。

其二

深秋寒夜銀河靜﹐月明深院中庭。西窗幽夢等閒成﹐逡巡覺後﹐特地恨難平。

紅燭半消殘焰短﹐依稀暗背銀屏。枕前何事最傷情﹖梧桐葉上﹐點滴露珠零。

滿宮花

月沈沈﹐人悄悄﹐一炷後庭香裊。風流帝子不歸來﹐滿地禁花慵掃。

離恨多﹐相見少﹐何處醉迷三島﹖漏淸宮樹子規啼﹐愁鎖碧窗春曉。

杏園芳

嚴妝嫩臉花明﹐教人見了關情。含羞舉步越羅輕﹐稱娉婷。

終朝咫尺窺香閣﹐迢遙似隔層城。何時休遣夢相縈﹐入云屏﹖

醉公子

暮煙籠蘚砌﹐戟門猶未閉。盡日醉尋春﹐歸來月滿身。

離鞍偎繡袂﹐墜巾花亂綴。何處惱佳人﹖檀痕衣上新。

菩薩蠻

隴云暗合秋天白﹐俯窗獨坐窺煙陌。樓際角重吹﹐黃昏方醉歸。

荒唐難共語﹐明日還應去。上馬出門時﹐金鞭莫與伊。

浣溪沙

毛祕書熙震

其一

春暮黃鶯下砌前﹐水晶簾影露珠懸﹐綺霞低映晚晴天。

弱柳萬條垂翠帶﹐殘紅滿地碎香鈿﹐蕙風飄蕩散輕煙。

其二

花榭香紅煙景迷﹐滿庭芳艸綠萋萋﹐金鋪閒掩繡簾低。

紫燕一雙嬌語碎﹐翠屏十二晚峯齊﹐夢魂消散醉空閨。

其三

晚起紅房醉欲消﹐綠鬟雲散裊金翹﹐雪香花語不勝嬌。

好是向人柔弱處﹐玉纖時急繡裙腰﹐春心牽惹轉無聊。

其四

一隻橫釵墜髻叢﹐靜眠珍簟起來慵﹐繡羅紅嫩抹酥胸。

羞斂細蛾魂暗斷﹐困迷無語思猶濃﹐小屏香靄碧山重。

其五

云薄羅裙綬帶長﹐滿身新裛瑞龍香﹐翠鈿斜映艷梅妝。

佯不覷人空婉約﹐笑和嬌語太猖狂﹐忍教牽恨暗形相。

其六

碧玉冠輕裊燕釵﹐捧心無語步香階﹐緩移弓底繡羅鞋。

暗想歡娛何計好﹖豈堪期約有時乖﹖日髙深院正忘懷。

其七

半醉凝情臥繡茵﹐睡容無力卸羅裙﹐玉籠鸚鵡厭聽聞。

慵整落釵金翡翠﹐象梳欹鬢月生云﹐錦屏綃幌麝煙燻。

臨江仙

其一

南齊天子寵嬋娟﹐六宮羅綺三千。潘妃嬌艷獨芳妍﹐椒房蘭洞﹐雲雨降神仙。

縱態迷歡心不足﹐風流可惜當年。纖腰婉約步金蓮﹐妖君傾國﹐猶自至今傳。

其二

幽閨欲曙聞鶯囀﹐紅窗月影微明。好風頻謝落花聲﹐隔帷殘燭﹐猶照錦屏箏。

繡被錦茵眠玉暖﹐炷香斜裊輕煙。淡蛾羞斂不勝情﹐暗思閒夢﹐何處逐云行﹖

更漏子

其一

秋色淸﹐河影淡﹐深戶燭寒光暗。綃幌碧﹐錦衾紅﹐博山香炷融。

更漏咽﹐蛩鳴切﹐滿院霜華如雪。新月上﹐薄雲收﹐映簾懸玉鉤。

其二

煙月寒﹐秋夜靜﹐漏轉金壺初永。羅幕下﹐繡屏空﹐燈花結碎紅。

人悄悄﹐愁無了﹐思夢不成難曉。長憶得﹐與郎期﹐竊香私語時。

女冠子

其一

碧桃紅杏﹐遲日媚籠光影。彩霞深﹐香暖燻鶯語﹐風淸引鶴音。

翠鬟冠玉葉﹐霓袖捧瑤琴。應共吹簫侶﹐暗相尋。

其二

修蛾慢臉﹐不語檀心一點﹐小山妝。蟬鬢低含綠﹐羅衣淡拂黃。

悶來深院裏﹐閒步落花傍。纖手輕輕整﹐玉鑪香。

淸平樂

春光欲暮﹐寂寞閒庭戶。粉蝶雙雙穿檻舞﹐簾捲晚天疎雨。

含愁獨倚閨帷﹐玉鑪煙斷香微。正是消魂時節﹐東風滿樹花飛。

南歌子

其一

遠山愁黛碧﹐橫波慢臉明。膩香紅玉茜羅輕。深院晚堂人靜﹐理銀箏。

鬢動行雲影﹐裙遮點屐聲。嬌羞愛問曲中名。楊柳杏花時節﹐幾多情。

其二

惹恨還添恨﹐牽腸卽斷腸。凝情不語一枝芳。獨映畫簾閒立﹐繡衣香。

暗想爲云女﹐應憐傅粉郎。晚來輕步出閨房。髻慢釵橫無力﹐縱猖狂。

卷十五十首

毛祕書熙震十三首

河滿子二首小重山一首定西番一首木蘭花一首後庭花三首酒泉子二首菩薩蠻三首

李秀才洵三十七首

浣溪沙四首漁歌子四首巫山一段雲二首臨江仙二首南鄕子十首女冠子二首酒泉子四首望遠行二首菩薩蠻三首西溪子一首虞美人一首河傳二首

河滿子

毛祕書熙震

其一

寂寞芳菲暗度﹐歲華如箭堪驚。緬想舊歡多少事﹐轉添春思難平。曲檻絲垂金柳﹐小窗弦斷銀箏。

深院空聞燕語﹐滿園閒落花輕。一片相思休不得﹐忍教長日愁生。誰見夕陽孤夢﹖覺來無限傷情。

其二

無語殘妝淡薄﹐含羞嚲袂輕盈。幾度香閨眠過曉﹐綺窗疎日微明。雲母帳中偸惜﹐水晶枕上初驚。

笑靨嫩疑花坼﹐愁眉翠斂山橫。相望只教添悵恨﹐整鬟時見纖瓊。獨倚朱扉閒立﹐誰知別有深情﹖

小重山

梁燕雙飛畫閣前﹐寂寥多少恨﹐懶孤眠。曉來閒處想君憐。紅羅帳﹐金鴨冷沈煙。

誰信損嬋娟﹖倚屏啼玉箸﹐濕香鈿。四肢無力上秋千。羣花謝﹐愁對艷陽天。

定西番

蒼翠濃陰滿院﹐鶯對語﹐蝶交飛﹐戲薔薇。

斜日倚欄風好﹐餘香出繡衣。未得玉郎消息﹐幾時歸。

木蘭花

掩朱扉﹐鉤翠箔﹐滿院鶯聲春寂寞。勻粉淚﹐恨檀郎﹐一去不歸花又落。

對斜暉﹐臨小閣﹐前事豈堪重想著﹖金帶冷﹐畫屏幽﹐寶帳慵燻蘭麝薄。

後庭花

其一

鶯啼燕語芳菲節﹐瑞庭花發。昔時歡宴歌聲揭﹐管弦淸越。

自從陵谷追遊歇﹐畫梁塵黦。傷心一片如珪月﹐閒鎖宮闕。

其二

輕盈舞妓含芳艷﹐競妝新臉。步搖珠翠修蛾斂﹐膩鬟云染。

歌聲慢發開檀點﹐繡衫斜掩。時將纖手勻紅臉﹐笑拈金靨。

其三

越羅小袖新香蒨﹐薄籠金釧。倚欄無語搖輕扇﹐半遮勻面。

春殘日暖鶯嬌懶﹐滿庭花片。怎不教人長相見﹐畫堂深院﹖

酒泉子

其一

閒臥繡帷﹐慵想萬般情寵。錦檀偏﹐翹股重。翠云欹﹐暮天屏上春山碧。映香煙霧隔。蕙蘭心﹐魂夢役﹐斂蛾眉。

其二

鈿匣舞鸞﹐隱映艷紅修碧。月梳斜﹐雲鬢膩。粉香寒﹐曉花微斂輕呵展﹐裊釵金燕軟。日初升﹐簾半捲﹐對妝殘。

菩薩蠻

其一

梨花滿院飄香雪﹐髙樓夜靜風箏咽。斜月照簾帷﹐憶君和夢稀。

小窗燈影背﹐燕語驚愁態。屏掩斷香飛﹐行雲山外歸。

其二

繡簾髙軸臨塘看﹐雨翻荷芰眞珠散。殘暑晚初涼﹐輕風渡水香。

無聊悲往事﹐怎柰牽情思。光景暗相催﹐等閒秋又來。

其三

天含殘碧融春色﹐五陵薄幸無消息。盡日掩朱門﹐離愁暗斷魂。

鶯啼芳樹暖﹐燕拂回塘滿。寂寞對屏山﹐相思醉夢間。

浣溪沙

李秀才洵

其一

入夏偏宜淡薄妝﹐越羅衣褪郁金黃﹐翠鈿檀注助容光。

相見無言還有恨﹐幾回拚卻又思量﹐月窗香徑夢悠揚。

其二

晚出閒庭看海棠﹐風流學得內家妝﹐小釵橫戴一枝芳。

鏤玉梳斜雲鬢膩﹐縷金衣透雪肌香﹐暗思何事立殘陽。

其三

訪舊傷離欲斷魂﹐無因重見玉樓人﹐六街微雨鏤香塵。

早爲不逢巫峽夢﹐那堪虛度錦江春﹖遇花傾酒莫辭頻。

其四

紅藕花香到檻頻﹐可堪閒憶似花人﹐舊歡如夢絕音塵。

翠疊畫屏山隱隱﹐冷鋪紋簟水潾潾﹐斷魂何處一蟬新﹖

漁歌子

其一

楚山靑﹐湘水綠﹐春風澹蕩看不足。艸芊芊﹐花簇簇﹐漁艇棹歌相續。

信浮沈﹐無管束﹐釣回乘月歸灣曲。酒盈樽﹐云滿屋﹐不見人間榮辱。

其二

荻花秋﹐瀟湘夜﹐橘洲佳景如屏畫。碧煙中﹐明月下﹐小艇垂綸初罷。

水爲鄕﹐篷作捨﹐魚羹稻飯常餐也。酒盈杯﹐書滿架﹐名利不將心掛。

其三

柳垂絲﹐花滿樹﹐鶯啼楚岸春山暮。棹輕舟﹐出深浦﹐緩唱漁歌歸去。

罷垂綸﹐還酌醑﹐孤村遙指雲遮處。下長汀﹐臨淺渡﹐驚起一行沙鷺。

其四

九疑山﹐三湘水﹐蘆花時節秋風起。水雲間﹐山月裏﹐棹月穿雲遊戲。

鼓淸琴﹐傾綠蟻﹐扁舟自得逍遙志。任東西﹐無定止﹐不議人間醒醉。

巫山一段雲

其一

有客經巫峽﹐停橈向水湄。楚王曾此夢瑤姬﹐一夢杳無期。

塵暗珠簾捲﹐香消翠幄垂。西風回首不勝悲﹐暮雨灑空祠。

其二

古廟依靑嶂﹐行宮枕碧流。水聲山色鎖妝樓﹐往事思悠悠。

雲雨朝還暮﹐煙花春復秋。啼猿何必近孤舟﹖行客自多愁。

臨江仙

其一

簾捲池心小閣虛﹐暫涼閒步徐徐。芰荷經雨半凋疎﹐拂堤垂柳﹐蟬噪夕陽余。

不語低鬟幽思遠﹐玉釵斜墜雙魚。幾回偸看寄來書﹐離情別恨﹐相隔欲何如﹖

其二

鶯報簾前暖日紅﹐玉鑪殘麝猶濃。起來閨思尙疎傭﹐別愁春夢﹐誰解此情悰﹖

彊整嬌姿臨寶鏡﹐小池一朶芙蓉。舊歡無處再尋蹤﹐更堪回顧﹐屏畫九疑峯。

南鄕子

其一

煙漠漠﹐雨淒淒﹐岸花零落鷓鴣啼。遠客扁舟臨野渡﹐思鄕處﹐潮退水平春色暮。

其二

蘭棹舉﹐水紋開﹐競攜藤籠采蓮來。回塘深處遙相見﹐邀同宴﹐綠酒一巵紅上面。

其三

歸路近﹐扣舷歌﹐采眞珠處水風多。曲岸小橋山月過﹐煙深鎖﹐荳蔻花垂千萬朶。

其四

乘彩舫﹐過蓮塘﹐棹歌驚起睡鴛鴦。遊女帶香偎伴笑﹐爭窈窕﹐競折團荷遮晚照。

其五

傾綠蟻﹐泛紅螺﹐閒邀女伴簇笙歌。避暑信船輕浪裏﹐閒遊戲﹐夾岸荔枝紅蘸水。

其六

雲帶雨﹐浪迎風﹐釣翁回棹碧灣中。春酒香熟鱸魚美﹐誰同醉﹖纜卻扁舟篷底睡。

其七

沙月靜﹐水煙輕﹐芰荷香裏夜船行。綠鬟紅臉誰家女﹖遙相顧﹐緩唱棹歌極浦去。

其八

漁市散﹐渡船稀﹐越南雲樹望中微。行客待潮天欲暮﹐送春浦﹐愁聽猩猩啼瘴雨。

其九

攏云髻﹐背犀梳﹐焦紅衫映綠羅裾。越王臺下春風暖﹐花盈岸﹐遊賞每邀鄰女伴。

其十

相見處﹐晚晴天﹐刺桐花下越臺前。暗裏回眸深屬意﹐遺雙翠﹐騎象背人先過水。

女冠子

其一

星髙月午﹐丹桂靑松深處。醮壇開﹐金磬敲淸露﹐珠幢立翠苔。

步虛聲縹緲﹐想象思徘徊。曉天歸路去﹐指蓬萊。

其二

春山夜靜﹐愁聞洞天疎磬。玉堂虛﹐細霧垂珠佩﹐輕煙曳翠裾。

對花情脈脈﹐望月步徐徐。劉阮今何處﹐絕來書﹖

酒泉子

其一

寂寞靑樓﹐風觸繡簾珠碎撼。月蒙朧﹐花暗淡﹐鎖春愁。

尋思往事依稀夢﹐淚臉露桃紅色重。鬢欹蟬﹐釵墜鳳﹐思悠悠。

其二

雨漬花零﹐紅散香凋池兩岸。別情遙﹐春歌斷﹐掩銀屏。

孤帆早晚離三楚﹐閒理鈿箏愁幾許。曲中情﹐弦上語﹐不堪聽。

其三

秋雨聯綿﹐聲散敗荷叢裏﹐那堪深夜枕前聽﹐酒初醒。

牽愁惹思更無停﹐燭暗香凝天欲曙。細和煙﹐冷和雨﹐透簾旌。

其四

秋月嬋娟﹐皎潔碧紗窗外﹐照花穿竹冷沈沈﹐印池心。

凝露滴﹐砌蛩吟﹐驚覺謝娘殘夢﹐夜深斜傍枕前來﹐影徘徊。

望遠行

其一

春日遲遲思寂寥﹐行客關山路遙。瓊窗時聽語鶯嬌﹐柳絲牽恨一條條。

休暈繡﹐罷吹簫﹐貌逐殘花暗凋。同心猶結舊裙腰﹐忍辜風月度良宵。

其二

露滴幽庭落葉時﹐愁聚蕭娘柳眉。玉郎一去負佳期﹐水雲迢遞雁書遲。

屏半掩﹐枕斜欹﹐蠟淚無言對垂。吟蛩斷續漏頻移﹐入窗明月鑑空帷。

菩薩蠻

其一

回塘風起波紋細﹐刺桐花裏門斜閉。殘日照平蕪﹐雙雙飛鷓鴣。

徵帆何處客﹖相見還相隔。不語欲魂消﹐望中煙水遙。

其二

等閒將度三春景﹐簾垂碧砌參差影。曲檻日初斜﹐杜鵑啼落花。

恨君容易處﹐又話瀟湘去。凝思倚屏山﹐淚流紅臉斑。

其三

隔簾微雨雙飛燕﹐砌花零落紅深淺。撚得寶箏調﹐心隨徵棹遙。

楚天云外路﹐動便經年去。香斷畫屏深﹐舊歡何處尋﹖

西溪子

金縷翠鈿浮動﹐妝罷小窗圓夢。日髙時﹐春已老﹐人來到﹐滿地落花慵掃。無語倚屏風﹐泣殘紅。

虞美人

金籠鶯報天將曙﹐驚起分飛處。夜來潛與玉郎期﹐多情不覺酒醒遲﹐失歸期。

映花避月遙相送﹐膩髻偏垂鳳。卻回嬌步入香閨﹐倚屏無語撚云篦﹐翠眉低。

河傳

其一

去去﹐何處﹖迢迢巴楚﹐山水相連﹐朝雲暮雨。依舊十二峯前﹐猿聲到客船。

愁腸豈異丁香結﹐因離別﹐故國音書絕。想佳人花下﹐對明月春風﹐恨應同。

其二

春暮﹐微雨﹐送君南浦﹐愁斂雙蛾。落花深處﹐啼鳥似逐離歌﹐粉檀珠淚和。

臨流更把同心結﹐情哽咽﹐後會何時節﹖不堪回首﹐相望已隔汀洲﹐櫓聲幽。

跋

《花間集》皆唐末五代時人作﹐方斯時﹐天下岌岌﹐生民救死不暇﹐士大夫乃流宕如此﹐可嘆也哉﹗或者出於無聊故邪﹖笠澤翁書。

唐自大中後﹐詩家日趣淺薄﹐其間傑出者亦不復有前輩閎妙渾厚之作﹐久而自厭﹐然梏於俗尙不能拔出。會有倚聲作詞者﹐本欲酒間易曉﹐頗擺落故態﹐適與六朝跌宕意气差近﹐此集所載是也。故歷唐季五代﹐詩愈卑而倚聲者輒簡古可愛。蓋天寶以後詩人﹐常恨文不迨大中﹐以後詩衰而倚聲作﹐使諸人以其所長格力施於所短﹐則後世孰得而議。筆墨馳騁﹐則一能此不能彼﹐未易以理推也。開禧元年十二月乙夘務觀東籬書。

據陳氏云《花間集》十卷﹐自溫飛卿而下十八人﹐凡五百首﹐今逸其二﹐已不可考。近來坊刻往往繆其姓氏﹐續其卷帙﹐大非趙宏基氏本來面目。余家藏宋刻﹐前有歐陽烱序﹐後有陸放翁二跋﹐眞完璧也。隠湖毛晉識。

近來塡詞家輒效顰栁屯田﹐作閨幃穢媟之語﹐無論筆墨勸淫﹐應隓犂舌地獄於紙竹屋間﹐令人掩鼻而過﹐不慚惶無地邪﹖若彼白眼罵坐﹐臧否人物﹐自詫辛稼軒後身者﹐譬如靁大起舞﹐縱使極工﹐要非本色。張宛丘云﹕幽索如屈宋﹐悲壯如蘇李。始可與言詞也已矣。亟梓斯集以爲倚聲塡詞之祖﹐但李翰林菩薩鬘﹑憶秦娥及南唐二主﹑馮延已諸篇﹐俱未入選﹐不無遺珠之憾云。晉又識。

