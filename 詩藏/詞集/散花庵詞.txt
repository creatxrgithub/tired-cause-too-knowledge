散花庵詞

作者黃升﹝生卒年不詳﹞字叔暘﹐號玉林﹐又號花庵詞客﹐建安﹝今屬福建建甌﹞人。不事科舉﹐性喜吟詠。以詩受知於遊九功﹐與魏慶之相酬唱。著有《散花庵詞》﹐編有《絕妙詞選》二十卷﹐分上下兩部份﹐上部爲《唐宋諸賢絕妙詞選》﹐十卷﹔下部爲《中興以來絕妙詞選》﹐十卷。附詞大小傳及評語﹐爲宋人詞選之善本。後人統稱《花庵詞選》。

淳佑九年﹝1249﹞胡徳芳序云「玉林早棄科舉﹐雅意讀書﹐間以吟詠自適。閣學受齋遊公﹝九功﹞嘗稱其詩爲晴空冰柱。閩帥秋房樓公聞其與魏菊莊﹝慶之﹞爲友﹐並以泉石淸士目之」。《中興以來絕妙詞選》末附自作三十八首。其《木蘭花慢。乙巳病中》詞云「念少日書癖﹐中年酒病﹐晚歲詩愁。」乙巳爲淳佑五年﹝1245﹞﹐據此﹐其壽當逾六十以外。《四庫總目提要》謂其詞「上逼少遊﹐近摹白石﹐九功贈詩所云『晴空見冰柱』者﹐庶幾似之」。馮煦《蒿庵論詞》則謂其詞「專尙細膩」。

【黃升】散花庵詞

賀新郎

﹝題雙溪馮熙之交遊風月之樓﹞

倦整摩天翼。笑歸來﹑點畫亭臺﹐按行泉石。落落元龍湖海气﹐更著髙樓百尺。收攬盡﹑水光山色。曾駕飆車蟾宮去﹐幾回批﹑借月支風敕。斯二者﹐慣相識。

玲瓏窗戶靑紅濕。夜深時﹑寒光爽气﹐洗淸肝膈。似此交遊眞酒落﹐判與升堂入室。有萬象﹑來爲賓客。不用笙歌輕點涴﹐看仙翁手搦虹霓筆。吟思遠﹐兩峯碧樓對兩峯甚奇。

賀新郎

﹝乙巳正月十月﹐雙溪攜酒遺蛻亭﹐桃花方開﹐主人浩歌酌客﹐歡甚﹐卽席作此﹞風送行春步。漸行行﹑山回路轉﹐入云深處。問訊花梢春幾許﹐半在詩人杖屐。點點是﹑祥煙膏露。中有瑤池千歲種﹐整巖妝﹑來作巢仙侶。相嫵媚﹐試凝佇。

風流座上揮談塵。更多情﹐多才多調﹐緩歌金縷。趁取芳時同宴賞﹐莫惜淸樽緩舉。有明月﹑隨人歸去。從此一春須一到﹐願東君﹑長與花爲主。泉共石﹐聞斯語。

賀新郎﹝菊﹞

莫恨黃花瘦。正千林﹑風霜搖落﹐暮秋時候。晚節相看元不惡﹐采采東籬獨秀。試攬結﹑幽香盈手。幾劫修來方得到﹐與淵明﹑千載爲知舊。同冷淡﹐比蘭友。

柴桑心事君知否。把人間﹑功名富貴﹐付之塵垢。不肯折腰營口腹﹐一笑歸歟五柳。悵此意﹑而今安有。若得風流如此老﹐也何妨﹑相對無杯酒。詩自可﹐了重九。

賀新郎﹝梅﹞

自掃梅花下。問梢頭﹑冷蕊疏疏﹐幾時開也。間者闊焉今久矣﹐多少幽懷欲寫。有誰是﹑孤山流亞。香月一聯眞絕唱﹐與詩人﹑千載爲嘉話。餘興味﹐付來者。

淸臒不戀華亭榭。待與君﹑白髮相親﹐竹籬茅舍。喜甚今年無酒禁﹐澑澑小槽壓蔗。已準擬﹑雪天霜夜。自醉自吟仍自笑﹐任解冠﹑落珮從嘲罵。書此意﹐寄同社。

木蘭花慢﹝題馮雲月玉連環詞後﹞

自沈香夢斷﹐風雨外﹑失餘春。悵袍錦淋漓﹐金鑾論奏﹐四海無人。蛾眉古來見妒﹐柰昭陽﹑飛燕亦成塵。惟有空梁落月﹐至今能爲傳神。神遊八表跨長鯨。誰是再來身。愛雲月溪頭﹐玉環一曲﹐筆力千鈞。人間不堪著眼﹐但香名﹑百世尙如新。乞我九霞蜚珮﹐梯空共上秋旻。

木蘭花慢﹝乙巳病中﹞

問潘郎兩鬢﹐更禁得﹑幾番秋。悵病骨臞々﹐幽懷渺渺﹐短髮颼颼。云邊一聲長笛﹐這風情﹑多屬趙家樓。欹枕困尋藥裏﹐薰衣慵訊香篝。

悠悠。老矣復焉求。何止賦三休。念少日書辟﹐中年酒病﹐晚歲詩愁。已攀桂花作證﹐便從今﹑把筆一齊勾。只有煙霞痼疾﹐相陪風月交遊。

木蘭花慢﹝懷舊﹞

問春春不語﹐謾新綠﹑滿芳州。記歷歷前遊﹐看花南陌﹐命酒西樓。東風翠紅圍繞﹐把功名﹑一笑付糟丘。醉裏了忘身世﹐吟邊自負風流。

風流。莫莫復休休。白髮漸盈頭。恨十載重來﹐略無歡意﹐惟有間愁。多情向人似舊﹐但小桃﹑婀娜柳纖柔。望斷殘霞落日﹐水天拍拍飛鷗。

南柯子﹝丁酉淸明﹞

天上傳新火﹐人間試袷衣。定巢新燕覓香泥。不爲繡簾朱戶﹑說相思。側帽吹飛絮﹐憑欄送落暉。粉痕銷淡錦書稀。怕見山南山北﹑子規啼。

南柯子﹝丙申重九﹞

蘭佩秋風冷﹐茱囊曉露新。多情多感怯芳辰。彊折黃花來照﹑碧粼粼。

落帽參軍醉﹐空樽靖節貧。世間那復有斯人。目送歸鴻西去﹑一傷神。

行香子﹝梅﹞

寒意方濃。暖信才通。是晴陽﹑暗拆花封。冰霜作骨﹐玉雪爲容。看體淸臒﹐香淡佇﹐影朦朧。孤城小驛﹐斷角殘鐘。

又無邊﹑散與春風。芳心一點﹐幽恨千重。任雪霏霏﹐云漠漠﹐月溶溶。

賣花聲﹝己亥三月一日﹞

鶯蝶太匆匆。惱殺哀翁。牡丹開盡狀元紅。俯仰之間增感慨﹐花事成空。

垂柳綠陰中。粉絮蒙蒙。多情多病轉疏慵。不是東風孤負我﹐我負東風。

賣花聲﹝憶舊﹞

秋色滿層霄﹐剪剪寒飆。一襟殘照兩無聊。數盡歸鴉人不見﹐落木蕭蕭。

往事欲魂消。夢想風標。春江綠漲水平橋。側帽停鞭沽酒處﹐柳軟鶯嬌。

長相思﹝秋懷﹞

天悠悠。水悠悠。月印金樞曉未收。笛聲人倚樓。

蘆花秋。蓼花秋。催得吳霜點鬢稠。香箋莫寄愁。

長相思﹝秋夜﹞

砧聲齊。杵聲齊。金井欄邊敗葉飛。夜寒烏不棲。

風淒淒。露淒淒。影轉梧桐月已西。花冠窗外啼。

長相思﹝春晚﹞

惜春歸。愛春歸。脫了羅衣著貯衣。綠陰黃鳥啼。

酒醒時。夢醒時。淸簟疏簾一局棋。丁東風馬兒。

感皇恩﹝送饒溪嘉遊浙﹞

騎鶴上揚州﹐腰纏十萬。拈起詩人舊公案。看山看水﹐此去勝遊須徧。煩君收拾取﹐歸吟捲。

少日風流﹐暮年蕭散。佳處何妨小畱款。沙河塘上﹐落日繡簾爭捲。也須拂拭起﹐看花眼。

蝶戀花﹝春感﹞

百計畱春春不住。褪粉吹香﹐日日催教去。心事欲憑鶯語訴。流鶯劃地無憑據。

綠玉闌干圍綺戶。一點柔紅﹐應在深深處。想倚翠簾吹柳絮。淺顰惆悵芳期誤。

月照梨花﹝閨怨﹞

晝景。方永。重簾花影。好夢猶酣﹐鶯聲喚醒。門外風絮交飛。送春歸。

修蛾畫了無人問。幾多別恨。淚洗殘妝粉。不知郎馬何處嘶。煙艸萋迷。鷓鴣啼。

摸魚兒

﹝爲遺蛻山中桃花作﹐寄馮雲月﹞

問山中﹑小桃開後﹐曾經多少晴雨。遙知載酒花邊去﹐唱我舊歌金縷。行樂處。正蝶繞蜂圍﹐錦繡迷無路。風光有主。想倚杖西阡﹐停杯北望﹐望斷碧雲暮。

花知道﹐應倩蜚鴻寄語。年來老子安否。一春一到成虛約﹐不道樹猶如此。煩說與。但歲歲﹑東風妝點紅雲塢。劉郎老去。待有日重來﹐同君一笑﹐拈起看花句。

水龍吟﹝贈丁南鄰﹞

少年有志封侯﹐彎弓欲掛扶桑外。一朝斂縮﹐蕭然淸興﹐了無拘礙。袖裏陰符﹐枕中鴻寶﹐功名蟬蛻。看舌端霹靂﹐劇談玄妙﹐人間世﹑疑無對。

閬苑醉鄕佳處﹐想當年﹑綠陰猶在。君仙寄語﹐不須點勘﹐鬼神功罪。碧海千尋﹐赤城萬丈﹐風髙浪快。待踞龜食蛤﹐相期汗漫﹐與煙霞會。

西河﹝已亥秋作﹞

天似洗。殘秋未有寒意。何人短笛弄西風﹐數聲壯偉。倚欄感慨展雙眸﹐離離煙樹如薺。

少年事﹐成夢裏。客愁付與流水。筆牀荼具老空山﹐未妨肆志。世間富貴要時賢﹐深居宜有餘味。

大江東去日西墜。想悠悠千古興廢。此地閱人多矣。且揮弦寄興﹑氛埃之外。目送蜚鴻歸天際。

淸平樂﹝宮怨﹞

珠簾寂寂。愁背銀缸泣。記得少年初選入。三十六宮第一。當年掌上承恩。而今冷落長門。又是羊車過也﹐月明花落黃昏。

淸平樂﹝宮詞﹞

深深禁籞。霽日明鶯羽。風動槐龍交翠舞。恰恰花陰亭午。一簾暖絮悠颺。金鑪旋炷沈香。天子方看諫疏﹐內人休鬥新妝。

酹江月﹝戲題玉林﹞

玉林何有﹐有一彎蓮沼﹐數間茅宇。斷塹疏籬聊補葦﹐那得粉墻朱戶。禾黍秋風﹐雞豚曉日﹐活脫田家趣。客來荼罷﹐自挑野菜同煮。

多少甲第連云﹐十眉環座﹐人醉黃金塢。回首邯鄲春夢破﹐霧落珠歌翠舞。得似衰翁﹐蕭然陋巷﹐長作溪山主。紫芝可采﹐更尋巖谷深處。

酹江月﹝夜涼﹞

西風解事﹐爲人間﹑洗盡三庚煩暑。一枕新涼宜客夢﹐飛入藕花深處。冰雪襟懷﹐琉璃世界﹐夜气淸如許。剗然長嘯﹐起來秋滿庭戶。

應笑楚客才髙﹐蘭成愁悴﹐遺恨傳千古。作賦吟詩空自好﹐不直一杯秋露。澹月闌干﹐微云河漢﹐耿耿天催曙。此情誰會﹐梧桐葉上疏雨。

浣沙溪

鐘磬冷冷夜未央。梨花庭院月如霜。步虛聲裏拜瑤章。紫極淸都云渺渺﹐紅塵濁世事茫茫。未知誰有返魂香。

鷓鴣天﹝暮春﹞

沈水香銷夢半醒。斜陽恰照竹間亭﹐戲臨小艸書團扇﹐自揀殘花插淨瓶。

鶯宛轉﹐燕丁寧。晴波不動晚山靑。玉人只怨春歸去﹐不道槐云綠滿庭。

鷓鴣天﹝張園作﹞

雨過芙蕖葉葉涼。摩挲短髮照橫塘。一行歸鷺拖秋色﹐幾樹嗚蟬餞夕陽。

花側畔﹐柳旁相。微云澹月又昏黃。風流不在談鋒勝﹐袖手無言味最長。

秦樓月﹝秋夕﹞

心如結。西風老盡黃花節。黃花節。寒鴻聲斷﹐冷煙淒月。漢朝陵廟唐宮闕。興衰萬變從誰說。從誰說。千年靑史﹐幾人華發。

重疊金﹝壬寅立秋﹞

西風半夜驚羅扇。蛩聲入夢傳幽怨。碧藕試初涼。露痕啼粉香。

淸冰凝簟竹。不許雙鴛宿。又是五更鐘。鴉啼金井桐。

重疊金﹝冬﹞

南山未解松梢雪。西山已掛梅梢月。說似玉林人。人間無此淸。

此身元是客。小住娛今夕。拍手憑闌干。霜風吹鬢寒。

重疊金﹝除日立春﹞

銀幡彩勝參差剪。東風吹上釵頭燕。一笑繞花身。小桃先報春。

新春今日是。明日新年至。擘繭莫探官。人間行路難。

謁金門﹝初春﹞

花事淺。方費化工勻染。墻角紅梅開未徧。小桃才數點。人在暮寒庭院。閒續茶經香傳。酒思如冰詩思懶。雨聲簾不捲。

南鄕子﹝夏夜﹞

多病帶圍寬。未到衰年已鮮歡。夢破小樓風馬響﹐珊珊。缺月無情轉畫欄。涼入薴衾單。起探燈花夜欲闌。書冊滿牀空伴睡﹐慵觀。拈得漁樵笛譜看。

南鄕子﹝冬夜﹞

萬籟寂無聲。衾鐵稜稜近五更。香斷燈昏吟未穩﹐淒淸。只有霜華伴月明。

應是夜寒凝。惱得梅花睡不成。我念梅花花念我﹐關情。起看淸冰滿玉瓶。

花發沁園春﹝芍藥會上﹞

曉燕傳情﹐午鶯喧夢﹐起來檢梭芳事。荼コ褪雪﹐楊柳吹綿﹐迄邐麥秋天气。翻階傍砌。看芍藥﹑新妝嬌媚。正鳳紫勻染綃裳﹐猩紅輕透羅袂。

晝暖朱闌困倚。是天姿妖嬈﹐不減姚魏。隨蜂惹粉﹐趁蝶棲香﹐引動少年情味。花濃酒美。人正在﹑翠紅圍裏。問誰是﹑第一風流﹐折花簪向云髻。

阮郎歸﹝做姜堯章體﹞

粉香吹暖透單衣。金泥雙鳳飛。間來花下立多時。春風酒醒遲。

桃葉曲﹐柳枝詞。芳心空自知。湘臯月冷佩聲微。雁歸人不歸。

鵲橋仙﹝春情﹞

靑林雨歇﹐珠簾風細﹐人在綠陰庭院。夜來能有幾多寒﹐已瘦了﹑梨花一半。

寶釵無據﹐玉琴難托﹐合造一襟幽怨。雲窗霧閣事茫茫﹐試與問﹑可杏雙燕。

鷓鴣天

天气淸和僅兩旬。一旬前是佛生辰。當年來應徐卿夢﹐此夕遙瞻壽宿明。

拚一笑﹐對諸賢。山翁何以祝龜齡。蟠桃瓜棗皆虛誕﹐願把陰功福後人。

