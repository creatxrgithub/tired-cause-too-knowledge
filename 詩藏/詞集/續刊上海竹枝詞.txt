續刊上海竹枝詞﹝淸﹞佚名洋場雜詠洋場十里占風流﹐數國人才聚一州。多少黃金揮不惜﹐只知風月不知愁。

樓臺何處聽吹簫﹐遊子他鄕怕寂寥。雨日尋花晴問柳﹐不教孤負一春宵。

春風時送暗香來﹐一路紗窗頃刻開。何處有花何處去﹐月中簫管幾樓臺。

街中地火不堪描﹐仿佛銀花火樹搖。一到晚來燈百盞﹐教人錯認是元宵。

寶善街邊石路前﹐淸風淡淡夕陽天。簫管斷處琵琶續﹐多少人家設綺筵。

稻簾低漾舞風淸﹐聽到琵琶斷續聲。更向日新深處去﹐花迎花送最關情。

久安裏口月明時﹐共道門前盡麗姬。到處淡淸紅綠繞﹐教人各自惹相思。

雲鬟婀娜動人迷﹐十副湘裙望裏齊。明月滿街天未曉﹐琵琶聲急尙人西。

公興裏對聚丰園﹐蘿婢花妖笑語喧。但得檀郎如至寶﹐安排遊計話連番。

兆榮裏內可憐春﹐一帶湘簾處處新。壓鬢珠蘭三百朵﹐風來香撲倚樓人。

市聲喧鬧路迢迢﹐朗朗歌喉隱隱蕭。爲問大觀何處是﹐紅欄碧瓦晚煙飄。

烏雲一挽卻時妝﹐紈扇輕羅映夕陽。此去基盤街滑蹺﹐姨扶小妹妹扶娘。

車來馬去不停看﹐楊柳春風覺袖單。麗水臺邊簫管歇﹐猶畱明月滿棋盤。

洋涇橋下水成紋﹐雁齒欄桿兩道分。卻羨女郎無个事﹐終朝車馬自紛紛。

黃浦灘頭看晚潮﹐綠楊沿岸繞迢迢。來帆去棹渾無際﹐但聽喧嘩過板橋。

鐘聲忽聽不停敲﹐方記今朝禮拜交。一落斜陽車不絕﹐紅燈十里出墻稍。

兩髻盤來兩鬢同﹐癡情揀點坐車中。薰籠自覺衣香透﹐故意鉤人坐上風。

羣仙嬌小影伶俜﹐幽雅歌喉隔後庭。學得京腔新制曲﹐不教人近只教聽。

殷勤共道步盤桓﹐花對詩人分外歡。不是圍墻無界限﹐裁來方許萬人看。

千家脂粉效風流﹐兩兩吳姬話隔樓。遊子不知身落後﹐貪看花鳥又回頭。西人西洋賈舶日紛馳﹐風俗歐洲認往時。廣得新詩當小記﹐瀛堧聞見愈矜奇。

轉輪聒耳隱如雷﹐電掣雲飛日幾回。車上有人髙舉手﹐玉鞭羣聽指揮來。西人駕坐馬車﹐遇街道傍行人﹐輥揚鞭遠揮﹐令知走避。

鼓橐全憑一綫功﹐當空大扇制何工。七輪應笑丁家樣﹐張翕蒲帆四面風。夏間﹐堂設風扇﹐一人司之滿座涼。

顯微小鏡制偏精﹐方寸洋箋折疊平。暗拓小窗閒把玩﹐牛毛人物太分明。

焚膏繼晷笑徒勞﹐短巷長街萬炬燒。最好流星明月裏﹐遊人夜夜說元宵。

翠鸞紫鳳聚仙胎﹐樹陰苔枝日往回。盡自飛去忘网罟﹐鐵絲籠內放生回。畜鳥乏處﹐鐵网遮天﹐使不得逸。

舉頭鐵索路行空﹐電气能收奪化工。從此不愁魚雁少﹐音書萬里一時通。上有鐵綫橫空如紙鳶之綫者﹐皆電綫也。

玻璃四面聞玲瓏﹐鐵柱中空气可通。玉鏡銀瓶相對設﹐恍疑身在水仙宮。二擺渡有玻璃房一座。

娉婷小影掛中堂﹐認取蛾眉纓絡妝。啤酒對斟無一語﹐橫陳先上象牙牀。洋婦設有女閭﹐華人往遊﹐輒終席不交一言。榻上橫陳﹐必以帕覆面上。

洋槍小隊試春操﹐繡襖金環气象驕。引得兒童齊躲避﹐吹笳鳴鼓馬蕭蕭。

一枝銅管豁華眸﹐方寸能教大地收。千里山川供眼底﹐何須更上一層樓。

激水筒新機竅連﹐當檐飛瀑恍天然。客來對坐煩襟滌﹐疑是珍珠趵突泉。倚能水髙至數文﹐飛灑而下若雨。

層樓重疊接雲霄﹐上下何堪陟降勞。妙有仙梯能接引﹐螺紋錠子快生猱。螺紋銻盤旋而上﹐最爲輕便。

捲就名煙呂宋誇﹐自稱香味勝蘭花。嘴含不用攜筒往﹐爲有餘芬到齒牙。

當街髙矗自鳴鐘﹐十二聲敲度遠風。炮忽聽聲齊舉首﹐一輪紅日正當中。

攜手同登油壁車﹐鞭絲掩映鬢邊鴉。是誰眷屬同遊騁﹐擁得名花去看花。時攜婦女出遊各花園。

圓頂雞籠作戲篷﹐駿蹄飛舞四蹄風。綠橦擲鐙如神技﹐齊人魚龍曼衍中。西人精馬戲之技﹐蓋圓廠演試。

藤椅編成偃臥具﹐對牀風雨話何如。旁人莫訝橫陳狀﹐不是隋宮如意車。每賓客往來﹐移椅相就﹐以示親暱。

門首緣知彩幟揚﹐手持珍物叫當場。何人快應如千價﹐但聽髙臺一拍忙。

繚垣圍住樹黃昏﹐馬鬣封來土作門。知是天堂還地獄﹐一杯誰拜旅人魂。外國墳墓。

制出團圓大地球﹐量天有尺一鍼浮。海濱眞得疇人術﹐經度分明四部洲。

气揖空中鐵匣沈﹐表隨天意換晴陰。是誰盡瀉蒼穹祕﹐寒暑鍼兼風雨鍼。

連聞幾杵似鯨鏗﹐爲代傳呼語不明。知是午餐端正好﹐鐘聲搖動訝鈴聲。

商通萬國恍云屯﹐嗜欲懸殊且莫論。聊紀見聞供一噱﹐畱他海上雪泥痕。

靑樓江山煙花尙有村﹐門無關鎖自晨昏。春來萬斛紅桃浪﹐不及胭脂一抹痕。

小院東風幾度迎﹐桃花人面兩盈盈。桃花比妾原同貌﹐妾比桃花孰有情﹖

逡巡小步印弓弓﹐曲榭回廊一笑逢。茉莉珠蘭香不敢﹐吳娘頭上過來風。

宮樣新妝七寶嵌﹐袖長微露手摻摻。羞將團扇當胸掩﹐尺幅紅羅透雪衫。

莫恨氤氳使到遲﹐江南紅豆長春枝。一甌幻出茶如雪﹐便抵鴛鴦兩首詩。妓家薪相知者爲三加茶碗。

玳瑁筵開共醉春﹐邀來明月到三更。一簾斜照娉婷影﹐不辧嫦娥與玉人。

半開豆蔻韻偏幽﹐扇底鶯聲著意勾。杏白梨紅新日角﹐天然一例學蘇州。滬妓盡學蘇州。

晏罷更深唱懊依﹐珠鈿拋下翠鬟松。合歡牀上今宵夢﹐恍到瑤臺十二重。

明朝親試曉霞妝﹐手執花枝贈玉郎。郎若有心須記著﹐人生能得幾春光。

轉眼驪歌一曲終﹐香風猶繞畫樓東。珠簾捲罷檀郎去﹐知是欄桿淚滴紅。

枕上釵痕暖未消﹐曉風殘月恨迢迢。落花點盡拋球場﹐中有情人憶昨宵。拋球場﹐地名。

從此相思遂水長﹐衣香人影兩茫茫。何當沈醉珠樓夜﹐再作遊仙夢一場。

頻喚肩輿到畫堂﹐燈光似海照紅妝。一雙羅袖兜淸怨﹐丹桂畱人夜夜長。滬上戲多用自來火。丹桂﹐戲園名。

輕塵短夢付悠悠﹐打疊行蹤訪舊樓。一晌茗談天已暮﹐月明庭院使人愁。舊客閒遊曰打茶會。

名士傾城遇合難﹐相知須把俗情刪。珍珠十斛區區事﹐願贖文姬返雙關。

更有垂髫喚小名﹐淸歌妙舞學玲瓏。那知幾度湔裙去﹐一片黃河水尙淸。年幼未破瓜﹐俗名淸官人。

流水年年舊復新﹐江頭無數看花人。春申名字傳千古﹐如此風流定是春。

豈必繁華白下門﹐何須縹緲薴蘿村。善才妙曲秋娘態﹐爭盡人來不斷魂。

看徧江幹雨復雲﹐願將一語寄司勛。碧天如水蕭聲遠﹐勝似揚州月二分。

浪迹紅塵我亦驚﹐浮生休戀眼前春。試看花月樓臺上﹐不換風光只喚人。

女伶春申江上泛扁舟﹐曾爲尋芳小滯畱。數徧勾欄誰當意﹐最銷魂是杏花樓。茶樓。

海國風光本絕倫﹐相逢況是故鄕春。生成一種溫存態﹐扮作男兒更可人。寶和。

玉體丰肥擬太眞﹐登場舞袖轉輕盈。眉如新月膚如雪﹐兩道秋波別有情。九珠。

休論軟語慣撩人﹐兩瓣蓮鉤已醉心。不索纏頭索詩稿﹐知他翰墨也緣深。寶云。

丰姿消瘦態輕淸﹐合把梅花當小名。安得常來妝閣裏﹐調將金粉傅卿卿。梅林。

謔浪能教百媚生﹐解人頤處動人情。微憐鶯舌調難穩﹐格磔鉤輈聽未淸。阿桂。

老去秋娘態尙嬌﹐腰肢楊柳鼻瓊瑤。十年前若相逢早﹐定使吳儂意也消。阿男。

無恨柔情與暗思﹐而今回憶每情癡。最憐客館淒涼夜﹐正是髙樓歌舞時。

婦女看戲演戲剛逢十月朝﹐家家婦女講深宵。看臺宜與戲臺近﹐吩咐奚奴預作標。

鄰家姊妹各商量﹐明日如何作曉妝。小婢點燈親揀鑰﹐隔宵翻出好衣裳。

一夜芳衾睡不成﹐曉雞齊唱報天明。先挑錦帳窗前望﹐果否如何昨日晴。

胭脂微點粉勻粘﹐早起忽忙啟鏡奩。妝罷最無聊賴處﹐更將蓮瓣撚尖尖。

天气輕寒尙著棉﹐菊花斜插鬢云邊。晨餐未畢心先急﹐扶掖丫鬟已在前。

蓮步方移忽又回﹐菱花細照意徘徊。不知可有矜持處﹐翻被旁人暗笑來。

一路行來弱不支﹐生來眞个好丰姿。問鄕底事回頭去﹐看見人來避已遲。

看臺蜜蜜界西東﹐抄得三叉路更通。怪煞陌頭風一陣﹐藕絲裙底露鮮紅。

闌干幾曲只低憑﹐臺是篷張系是繩。背後一聲呼小姐﹐我家小姐也來登。

瞥見釵裙隊一過﹐交頭接耳話誰何。衣裳時式鬟時樣﹐誰是新娘誰是婆。

剛才流盼忽疑思﹐半作歡顰半作愁。爲底紅潮在兩頰﹐霎時走過是郎否。

士女紛紛來往頻﹐紅塵是處有迷津。聽殘鑼鼓喧闐甚﹐看戲人看看戲人。

驚飛檀板雜悲歡﹐蝶夢醒來又劈棺。生怕旁人相議論﹐婦人眞是鐵心肝。

最無情處最殷勤﹐冷眼看來面半醺。誰是鳳鸞誰是鵲﹐暗中心事定能分。

兩情脈脈最難拋﹐臺底肩兒影已交。消受下風都有韻﹐伊人身上掛香包。

本是無心算有心﹐秋波偶盼當知音。魂靈出竅回頭看﹐看買麻團不自禁。

腰如楊柳口櫻桃﹐翠鬢輕松首屢搔。只恨身難雙蝶化﹐好花圍繞兩三遭。

扇痕折疊手頻探﹐隙裏紅顏分外酣。可笑輕狂年少子﹐腹饑眼飽兩難堪。

狂生徧體已麻酥﹐適有人來偶一呼。故問此番第幾出﹖只優到是好規模。

京式煙筒京式鞋﹐墨晶眼鏡手還揩。兩行紅粉齊回首﹐第一消魂是墜釵。

風流公子是誰家﹐不道張郎貌如花。想到錯翻鴛牒處﹐依今又未風隨鴉。

郎君何事故依依﹐出眾人材出色衣。記得門前曾見過﹐看來越想越稀依。

若離若卽忽相逢﹐幾隊遊人奠定蹤。纖手故交攜茗碗﹐玉環金釧響錚錚。

未到場中眼已迷﹐紅妝遙對夕陽西。欠身欲惹旁人看﹐嬌倚娘肩首故低。

袖長微露手摻摻﹐个裏芳情豆蔻緘。欲買梅花憐小妹﹐不知滋味有酸鹹。

歸來曲曲路曾經﹐蜂蝶猶思影逐形。替爾擔驚揮不少﹐沿橋小路最零丁。

欲言又止漫評論﹐月影朦朧最斷魂。姊笑郎癡郎笑姊﹐各猜心事過黃昏。

更深獨坐剔銀缸﹐悄悄空憑六幅窗。玉漏驚魂孤枕冷﹐猶疑人影一雙雙。

含愁無柰是緣慳﹐銷損腰肢憔悴顏。不及鴛鴦堪剪紙﹐買來雙影尙回還。

西風消息渺愁予﹐過眼煙花總是虛。寄語紅樓須鄭重﹐戲場且莫駐香車。裏中十月朝演戲三日﹐遊人畢集﹐粉黛偕來﹐追趣橫生﹐眞情悉現﹐目之寓不覺技之癢。因於燈下卽其事而描摹之﹐得三十首以博一粲。

滬北十景相傳鞠部最好奢﹐不待登場萬口誇。一樣梨園名子弟﹐采從京國更風華。桂園觀劇。

酒侶吟朋任款邀﹐羊羹鴨臛好烹調。時新那厭更番換﹐風味由來重六朝。新樓選饌。

環房曲室客爭趨﹐縹緲雲霞頗足娛。不如酒家如賣酒﹐冶遊人總覷當壚。云閣賞煙。

煙窩酒戶兩忘機﹐浪說銜杯興欲飛。酒可解煙煙解酒﹐今朝不醉不言歸。醉樂飲酒。

鏤槅雕窗面面空﹐果堪消遣是松風。微聞薌澤來何處﹐隔座佳人笑話通。松風品茶。

燕瘦環肥任品論﹐脂香粉膩總溫存。可憐幾曲章臺路﹐不遇情人枉斷魂。桂馨訪美。

小榻璃窗近水樓﹐美人髙座說風流。聽來不是竺公法﹐頑石如何盡點頭。層臺聽書。

妝成墮馬髻雲蟠﹐雜座香車笑語歡。電掣雷轟驚一瞬﹐依稀花在霧中看。飛車擁麗。

電火千枝鐵管連﹐最宜舞館與歌筵。紫微供奉今休羨﹐徹夜渾如不夜天。夜市燃燈。

萬里長空一鏡磨﹐樓臺倒影入江波。此江亦有淸涼境﹐搔首何人發浩歌。浦灘步月。

新年城門徹夜不曾關﹐向曉香車水一般。何事燒香周十廟﹐任人環繞看雲鬟。

城中人愛洋場去﹐城外人爭入廟園。同是一般尋樂處﹐大家相見在無言。

看戲聽書與品茶﹐呼朋招友亂如麻。小東門到三茅閣﹐舉國若狂坐馬車。

新年气象鏡新磨﹐擲得金錢疾如梭。楚館秦樓千百所﹐果盤開處笑聲多。

有女如雲結束工﹐棋盤街裏劃西東。試從麗水臺邊望﹐多少紅裙自出風。

但買歡娛弗論錢﹐從來風月本無邊。通宵燈火兼簫管﹐信是金吾不禁天。

元夜踏燈申江無夜不笙歌﹐今夜笙歌分外多。十里紅燈珠箔底﹐銷金是處有行窩。

天因佳節放新晴﹐湧出春江月色明。綠酒似波燈似海﹐萬家鼓吹樂升平。

不須秉燭夜遊來﹐自有銀花火樹開。仿佛燈輪西域裏﹐一枝蓮炬一樓臺。

雕欄畫檻影層層﹐兒女爭看走馬燈。聞說廟園花樣好﹐金錢買得價頻增。

滿天璀璨散流星﹐禁弛金吾玉漏停。墜翠遺珠渾不覺﹐踏歌齊上水心亭。

梨園弦管各飛揚﹐贏得遊人興若狂。曼衍魚龍吹海立﹐今宵燈影倍輝煌。

六街如晝不關門﹐羅綺叢中笑語溫。何處雙鬟歌一曲﹐落梅聲裏黯消魂。

紛紛遊妓聞濃華﹐油壁香迎陌上車。一路紅塵隨馬去﹐頓教人眼炫生花。

吹簫挾瑟過靑樓﹐樓上家家捲玉鉤。記得黃昏曾有約﹐關心月上柳梢頭。

燈月年年一樣新﹐今年又換去年人。任他十萬腰纏客﹐未抵千金一刻春。

姑蘇山塘

行盡長亭七里賒﹐白公祠裏桂花初。遊人不減探秋興﹐只是從來景卻差。

屠沽好義本天良﹐史筆千秋志亦償。冷落人家劉墓在﹐更誰杯酒酹斜陽﹖

仙蓋神輿出意新﹐一二三度賽良辰。笑他士女紛如蟻﹐星簇霞蒸辧不眞。

散卻雲鬟插犯由﹐白裙紅袂更風流。玉人愛把春荑束﹐解索鋃鐺學楚囚。

治芳浜日夕陽空﹐普濟橋頭煙景籠。可惜疏陰才幾樹﹐不曾遮卻萬燈紅。

斜欹烏帽醉難盡﹐一片笙歌漾柳陰。煙外蘭橈星點密﹐風香薰透碧波淸。

憨泉頑石問推探﹐大好眉波奪霽嵐。笑拔翠釵插蜜果﹐擎來還要替含甘。

往日沙飛不晌停﹐亂劃畫楫換輕船。雙歌翠袖憐春影﹐紅閃琉璃萬顆星。

傀儡無非一笑看﹐幾家歌舞艷欄桿。玉奴老死媚娘嫁﹐誰把當年法曲彈。

依舊裁花滿壁排﹐剪新淸供四時佳。冶遊歸去憐無伴﹐攜取磁盆付小齋。

翠幕紅欄俯碧流﹐三山淸飲費觥籌。而今悵望庭橈處﹐指點槎湖坐酒樓。

兒女燈前鬧不休﹐紙糊泥塑滿籃兜。數錢都買乖乖貨﹐贏得人稱假虎丘。

蘇臺白公堤上艸萋萋﹐士女遊春路不迷。中有雛鬟年二八﹐犀梳斜掠鬢云齊。

憑他嬌艷眾相誇﹐終遜紅桂姊妹花。日暮門前閒倚眺﹐幾人腸斷過幾家。

新柳成行到處栽﹐翩翩子弟費徘徊。輕衫紈扇驕人態﹐都自章臺走馬來。

葛蘭生女史東風澹蕩興徧賒﹐翠袖靑裙笑語嘩。村女亦知春色好﹐鬢邊斜插小桃花。

隔夜商量結比鄰﹐鄰家姊妹共尋春。遲延才到山塘路﹐一笑低頭避熟人。蕙生女史。﹝﹤續刊上海竹枝詞﹞光緒庚辰刻本﹞

