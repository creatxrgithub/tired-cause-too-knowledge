

欽定四庫全書

集部十

於湖詞

詞曲類一【詞集之屬】提要

【臣】等謹案於湖詞三卷宋張孝祥撰孝祥有於湖集別著錄宋史藝文志載其詞一卷陳振孫書錄解題亦載於湖詞一卷黃升中興詞選則稱紫徴雅詞以孝祥曽官中書舍人故也此本爲毛晉所刋第一卷

末卽系以跋稱恨全集未見蓋只就詞選所載二十四闋更摭四首益之以備一家後二卷則無目錄亦無跋語蓋因已見全集刪其重復另編爲兩卷以續之而首卷則未重刋故體例特異耳卷首載陳應行湯衡兩序皆稱其詞寓詩人句法繼軌東坡觀其所作气槪亦幾幾近之朝野遺記稱其在建康畱守席上賦六州歌頭一闋感憤淋漓主人爲之罷席則其忠憤慷慨有足動人者矣又耆舊續聞載孝祥十八嵗時卽有防絳唇流水泠泠一詞爲朱希眞所驚賞或刻孫和仲或卽以爲希眞作皆誤今集不載是篇或以少作而佚之歟陳應行序稱於湖集長短句凡數百篇今本乃僅一百八十餘首則原稿散亡僅存其半已非當日之舊矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

於湖詞原序

蘇明允不工於詩歐陽永叔不工於賦曾子固短於韻語黃魯直短於散語蘇子瞻詞如詩秦少防詩如詞才之難全也豈前軰猶不免耶紫薇張公孝祥姓字風雷於一世辭彩日星於郡國其出入皇王縱橫禮樂固巳見於萬言之陛對其判花視艸演絲爲綸固巳形於尺一之詔書至於托物寄情弄翰戲墨融取樂府之遺意鑄爲毫端之妙詞前無古人後無來者散落人間今不知其幾也比逰荊湖間得公於湖集所作長短句凡數百篇讀之泠然灑然眞非煙火食人辭語予𨿽不及識荊然其瀟散出塵之姿自在如神之筆邁往淩雲之气猶可以想見也使天假之年被之聲歌薦之郊廟當其陰莖韶頀間作而逓奏非特如是而巳一日鳳鳥去千年梁木摧予深爲公惜也於湖者公之別號也昔陳季常晦其名自稱爲龍丘子嘗作無愁可解東坡爲之序引世之不知者遂以龍丘爲東坡之號予故表而出之乾道辛卯仲冬朔日建安陳應行季陸序

昔東坡見少防上已逰金明池詩有簾幙千家錦繡垂之句曰學士又入小石調矣世人不察便謂其詩似詞不知坡之此言蓋有深意夫鏤玉雕瓊裁花剪葉唐末詞人非不美也然粉澤之工反累正气東坡慮其不幸而溺乎彼故援而止之惟恐不及其後元祐諸公嬉弄樂府寓以詩人句法無一毫浮靡之气實自東坡發之也於湖紫薇張公之詞同一關鍵始公以妙年射策魁天下不數嵗入直中書帝將大用之未幾出守四郡多在三湖七澤間何哉衡謂玆地自屈賈題品以來唐人所作不過柳枝竹枝詞而巳豈天以物色分畱我公要與大江東去之詞相爲雄長故建牙之地不於此而於彼也歟建安劉溫父博雅好事於公文章翰墨尢所愛重片言隻字莫不珍藏旣裒次爲法帖又別集樂府一編屬予序之以冠於首衡嘗獲從公防見公平昔爲詞未嘗著稿筆酣興健頃刻卽成初若不經意反復防觀未有一字無來處如歌頭凱歌登無盡藏嶽陽樓諸曲所謂駿發踔厲寓以詩人句法者也自仇池仙去能繼其軌者非公其誰與哉覧者擊節當以予爲知言乾道辛卯六月望日陳郡湯衡撰

欽定四庫全書

於湖詞卷一

宋張孝祥撰

六州歌頭【此調或作三疊亦凋零止第一段且休兵止第二段】

長淮望防關塞莽然平徵塵暗霜風勁悄邊聲黯銷凝追想當年事殆天數非人力洙泗上弦歌地亦凋零隔水氊鄕落日牛羊下區脫縱橫看名王宵獵騎火一川明笳鼓悲鳴遣人驚念腰間箭匣中劍空埃蠧竟何成時易失心徒壯歲崢嶸神京干羽方懷逺靜烽燧且休兵冠蓋使紛馳騖若爲情聞道中原遺老常南望翠葆霓旌使行人到此忠憤气塡膺有淚如傾

水調歌頭【凱歌寄湖南安撫劉舍人】

猩嘯篁竹玉帳夜分弓少年荊楚劍客突騎錦襜紅千里風飛雷厲四挍星流彗埽蕭斧挫春蔥談笑靑油幕日奏防書同詩書帥黃閣老黑頭公家傳鴻寶祕略小試不言功聞道璽書頻下看卽沙堤歸去帷幄且從容君王自神武一舉朔庭空

又【舟過金山寺或作詠月或刻韓子蒼】

江山自雄麗風露與髙寒寄聲月姊借我寶鑑此中看幽壑魚龍悲嘯倒影星辰揺動海气夜漫漫擁起白銀闕危駐紫金山表獨立飛玉佩整云冠潄冰濯雪視萬里一毫端回首三山何處聞道羣仙笑我要我欲俱還揮手從此去翳鳳更驂鸞

又【隱靜寺觀雨寺有碧霄泉】

靑嶂度雲气幽壑舞回風江神助我雄觀喚起碧霄龍電掣金蛇千丈雷震靈鼉萬洶洶欲崩空盡瀉銀潢水散入寶蓮宮坐中客淩積翠看犇洪人間應失匕筯惟我獨從容淨洗從來塵垢潤及無邊枯槁造物不言功天宇忽開霽日在五云東

滿江紅【秋懷】

秋滿漓源瘴云靜曉山如簇動逺思空江小艇髙丘喬木策策西風雙鬢底暉暉斜日朱欄曲試側身回首望京蕐迷南北思歸夢天邊鵠遊宦事蕉中鹿想一年好處砌紅堆綠羅帕分柑霜落齒冰盤剝芡珠盈掬借春纖縷鱠搗香韲新篘熟

又【詠雨】

斗帳髙眠寒窗靜瀟瀟意南樓近更移三鼔漏傳一水點點不離楊柳外聲聲只在芭蕉裏也不管滴破故鄕心愁人耳無似有遊絲細聚復散眞珠碎天應分付與別離滋味破我一牀蝴蜨夢輸他雙枕鴛鴦向此際別有好思量人千里

又【玩鞕亭乾道元年正月十日】

千古淒涼興亡事但悲陳迹凝望眼吳波不動楚山空碧巴滇緑駿追風逺武昌云斾連天赤笑老姦遺臭到如今畱空壁邊書靜烽煙息通軺傳銷鋒鏑仰太平天子聖明無敵蹙踏揚州開帝裏渡江天馬龍爲匹看東南佳气鬱蔥蔥傳千億

念奴嬌【欲雪呈朱漕】

朔風吹送淒涼天意垂垂欲雪萬里南荒雲霧滿弱水蓬萊相接凍合龍岡寒侵銅柱碧海冰澌結憑髙一笑問君何處炎熱家在楚尾吳頭歸期猶未對此驚時節記得年時貂防煗鐵馬千羣觀獵狐兔成車歌鐘殷地歸踏層城月持杯且醉不須北望淒切

又【洞庭】

洞庭靑艸近中秋更無一點風色玉界瓊田三萬頃著我扁舟一葉素月分輝銀河共影表裏俱澄澈怡然心防妙處難與君說應念嶺海經年孤光自照肝肺皆冰雪短髮蕭騷襟袖冷穩泛滄浪空闊盡挹西江細傾北斗萬象爲賓客扣舷一笑不知今夕何夕

又【離思】

星沙初下望重湖逺水長云漠漠一葉扁舟誰念我今日天涯飄泊平楚南來大江東去處處風波惡吳中何地滿懷俱是離索長記送我行時緑波亭上泣透靑羅薄檣燕低飛人去後依舊湘城幙不盡山川無窮煙浪辜負秦樓約漁歌聲斷爲君雙淚傾落

木蘭花慢【離思向誤作木蘭花令】

送歸云去雁淡寒彩滿溪樓正佩觧湘腰釵孤楚鬢鸞鑑分収凝情望行處路但疎煙逺樹織離憂只有樓前溪水伴人淸淚長流霜華夜永逼衾裯喚誰防衣篝念粉館重來芳塵未埽爭見嬉遊情知悶來殢酒柰回腸不醉只添愁脈脈無言竟日斷魂雙鶩南州

又【別情】

紫簫吹散後恨燕子只空樓念璧月長虧玉簮中折覆水難収靑鸞送碧雲句道霞扄霧鎖不堪憂情與文梭共織怨隨宮葉同流人間天上兩悠悠暗淚灑燈篝記谷口園林當時驛舍夢裏曾遊銀屏低聞笑語但夢時冉冉醒時愁擬把菱花一半試尋髙價皇州

中花慢【長沙向失慢字悞】

一葉淩波十里禦風煙鬟鬢瀟瀟認得江臯玉佩水館冰綃秋淨眀霞乍吐曙涼宿靄初消恨微顰不語欲進還休凝竚迢遙神交冉冉愁思盈盈斷魂欲遣誰招還似待靑鸞傳信烏鵲成橋悵望胎仙琴疊羞看翡翠蘭苕夢回人逺紅雲一片天際笙簫

驀山溪【春情】

雄風豪時節淸眀近簾幙起輕寒煗紅鑪笑翻灰燼陰藏遲日欲驗幾多長繡工慵圍棋倦香篆頻銷印茂林芳徑緑變紅添潤桃杏意酣酣占前頭一番花信華堂尊酒但作艷陽歌禽聲喜流云盡眀日春遊俊

鷓鴣天【長沙餞劉樞宻】

浴殿西頭白玉堂湘江東畔碧油幢北辰躔次瞻星象南斗山川解印章隨步武借恩光送君先促舍人裝他年眞肻傳衣鉢今日先須酹一觴

又【春情】

日日靑樓醉夢中不知樓外已春濃杏花未遇疎疎楊柳初揺短短風扶畫鷁躍花驄湧金門外小橋東行行又入笙歌里人在珠簾第幾重

菩薩鬘【舟中】

十年長作江南客檣竿又掛西風席白鳥去邊明楚山無數靑倒冠仍落佩我醉君同醉試問識君否靑山與白鷗

又【杏花或作春暮】

東風約略吹羅幕一檐細春陰薄試把杏花看濕紅嬌暮寒佳人雙玉枕烘醉鴛鴦錦折得最繁枝防香生翠幃

鵲橋仙

橫波滴素遙山蹙翠江北江南腸斷不知何處禦風來雲霧裏釵橫鬢亂香羅疊恨鸞牋寫意付與瑤臺女伴醉時言語醒時愁道說與醒時休看

又【梅】

吹香成陣飛花如雪不朝來風可憐無處避春寒但玉立仙衣數縷淸愁萬斛柔腸千結醉裏一時分付勸君不用嘆飄零待結子成陰歸去

西江月【黃陵廟】

滿載一明月平鋪千里秋江波神畱我看斜陽喚起粼粼細浪明日風回更好今朝露宿何妨水晶宮裏奏霓裳凖擬嶽陽樓上

又【洞庭】

問訊湖邊春色重來又是三年東風吹我過湖船楊柳絲絲拂面世路如今已慣此心到處悠然寒光亭下水連天飛起沙鷗一片

又【爲劉樞密太夫人壽】

疇昔通家事契卽今兩鎭交承起居樞密太夫人緑發斑衣相映乞得神仙九醞祝敎福祿千春臺星直上壽星明長見門闌鼎盛

憶秦娥【雪】

云垂幕陰風慘澹天花落天花落千林瓊玖滿空鸞鶮徵車渺穿華薄路迷迷路增離索增離索楚溪山

水碧湘樓閣

又【梅】

梅花發寒梢掛著瑤臺月瑤臺月和羮心事履霜時節斷橋流水聲鳴咽行人立馬空愁絕空愁絕爲誰凝

竚爲誰攀折

又【元夕】

元宵節鳳樓相對鼇山結鼇山結香塵隨步柳梢微月多情又見珠簾揭遊人不放笙歌歇笙歌歇曉煙輕

散帝城宮闕

桃源憶故人【冬飲】

朔風弄月吹銀霰簾幙低垂三面酒入玉肌香軟壓得寒威斂檀槽乍撥麼絲慢彈得相思一半不道有人腸斷猶作聲聲顫

醉落魄【或悞作醉羅歌】

輕寒澹緑可人風韻閒梳束多情早是睂峯蹙一點秋波閒裏覻人毒桃花庭院閒妝束銅鞮誰唱大堤曲歸來想是櫻桃熟不道秋千誰伴那人蹴

於湖詞卷一

跋

字安國號於湖蜀之簡州人也後卜居歷陽故陳氏稱爲歷陽人甲戌狀元及第出自思陵親擢故秦相孫塤居其下檜忌惡之以事召致於獄檜亡上眷益隆不數載入直中書惜其不年上嘗有用不盡之嘆玉林集中興詞家選二十有四闋評云舊有紫薇雅詞湯衡爲序稱其平昔爲詞未嘗著稿筆酣興健頃刻卽成無一事無來處如歌頭凱歌諸曲駿蹈厲寓以詩人句法者也恨全集未見耳古虞毛晉記

欽定四庫全書

於湖詞卷二

宋張孝祥撰

水調歌頭【汪徳邵作無盡藏樓於棲霞之間取玉局老仙遺意張安國過之爲賦此詞】

淮楚襟帶地云夢澤南州滄江翠壁佳處突兀起紅樓憑仗史君胸次爲問仙翁何在長嘯俯淸秋試遣吹簫看騎鶴恐來遊欲乘風淩萬頃從扁舟山髙月小霜露旣降凜凜不能畱一弔周郎羽扇尙想曹公橫槊興廢兩悠悠此意無盡藏分付水東流

又【帥靖江作】

五嶺皆炎熱宜人獨桂林江南驛使未到梅蕊透春心繁防九衢三市縹緲層樓疊觀雪片一冬深自是淸涼國不遣瘴塵侵溪山好靑羅帶碧玉簪平沙細浪欲盡陡起忽千尋家種黃柑丹荔戶拾明珠翠羽簫鼓夜沈沈莫問驂鸞事有酒且頻斟

又【桂林中秋作】

今夕復何夕此地過中秋賞心亭上喚客追憶去年遊千里江山如晝萬井笙歌不夜夾路看鼇頭玉界湧銀闕珠箔捲瓊鉤馭風去忽吹到嶺南州去年明月依舊還照我登樓樓下水明沙淨樓外參橫斗轉搔首思悠悠老子興不淺聊復少淹畱

又【過瀟湘寺】

濯足夜灘急晞發北風涼吳山楚澤行盡只欠到瀟湘買得扁舟歸去此事天公付我六月下滄浪蟬蛻塵埃外蝶夢水雲鄕制荷衣紉蘭佩把萍房湘妃起舞一笑撫瑟奏淸商喚起九歌忠憤拂拭三閭文字還與日爭光莫遣兒輩覺此樂未渠央

又

艤棹太湖岸天與水相連垂虹亭上五年不到故依然洗我徵塵三斗快挹啇飈千里鷗鷺亦翩翩身在水晶闕眞作馭風仙望中秋無五日月還圓倚欄淸唱孤發驚起壑龍眠欲酹防夷西子未辦當年功業空系五湖船不用知餘事鱸鱠正甘鮮

又【聞采石戰勝】

雪洗徵塵靜風約楚云畱何人爲寫悲壯吹角古城樓湖海平生豪气關塞如今風景剪燭看吳鉤賸喜燃犀處駭浪與天浮憶當年周與謝富春秋小喬初嫁香囊猶在功業故優遊赤岸磯頭落照淝水橋邊衰艸渺渺喚人愁我欲乘風去擊楫誓中流

又

天上掌綸手閫外折衝才發蹤指示平蕩全楚息氛埃緩帶輕裘多暇燕寢森嚴兵衛香篆幾徘徊襦袴見歌詠桃李借栽培紫泥封天筆潤日邊來趣裝入覲行矣歸去作鹽梅祖帳不須遮道看取眉間一防喜气入尊罍此去沙堤路平步上三臺

又

隆中三顧客圯上一編書英雄當日感防餘事了寰區千載神交二子一笑然於世卻顧駕柴車常憶淮南岸耕釣混樵漁忽扁舟淩駭浪到三吳綸巾羽扇笑容與列仙如豈爲蒓羮鱸鱠便掛衣冠神武此興江湖學酒對明月髙曵紫霞裾

又【送謝倅之臨安】

客裏送行客常苦不勝情見公秣馬東去底事卻欣欣不爲靑氊俯拾自是公家舊物何必更關心且喜謝安石重起爲蒼生聖天子方側席選豪英日邊仍有知已應剡薦章間好把文經武略換取碧幢紅斾談笑掃徵塵勲業在此舉莫厭短長亭

又【送劉帥趍朝】

鼇禁輟頗牧熊軾賴龔黃一時林莽千險蠭午要驅攘金版六韜初試煙斂山空野迥低艸見牛羊旒纊釋南顧戈甲濯銀潢玉書下褎懿繢促曹裝帝衷天近紅斾東去帶朝陽登輔五云丹陛回首楚樓千里遺愛滿瀟湘應記依劉客曾此捧離觴

念奴嬌【再用韻呈朱丈】

繡衣使者度郢中絕唱陽春白雪人物應須天上去一日君恩三接粉署香濃宮林錦重便把絲鉤結片心如水不教炙手成熱還記嶺海相從長松千丈映我秋竿節忍凍推敲淸興滿風裏烏巾獵獵只要東歸歸心入夢夢泛寒江月不因蒓鱠白頭親望眞切

又【仲欽提刑仲冬行邊漫呈小詞以備鼔吹之闕】

弓刀陌上過蠻煙瘴朔云邊雪幕府橫驅三萬里一把平安遙接方丈三韓西山八詔慕義羞椎結梯航入貢路經頭痛身熱今代文武通人靑霄不上卻把南州節塞馬秋肥雕力健應看名王宵獵壯士長歌故人一笑趂得梅花月王春奏記便須平步淸切

滿江紅【思歸寄柳州林守】

秋滿衡臯煙蕪外吳山遙碧風乍起蘭舟不住浪花如席離岸櫓聲驚漸逺盈襟淚防淒猶滴問此情能有幾人知新相識追往事懽連夕經舊館人非昔把輕顰淺笑細思量紅葉題詩誰與寄靑樓薄幸今遺迹但長洲茂苑艸淒淒愁如織

定風波令

鈴索収聲夜未央起尋花影步廻廊莫道嶺南冬更暖君看梅花如雪月如霜見說墻西歌吹好玉人夾坐勸飛觴老子婆娑成獨冷誰省自挑寒灺自添香

木蘭花慢【送張魏公】

擁貔貅萬騎聚千里鐵衣寒正玉帳連云油幢映日飛箭天山錦城起方面重對籌壺盡日雅歌閒休遣沙場遊騎尙餘疋馬空還那看更值春殘斟緑醑對朱顏正宿催紅和風換翠梅小香慳牙旗漸西去也望梁州故壘暮雲間休使佳人斂黛斷腸低唱陽關

中花

一舸淩風鬥酒酹江翩然乘興東遊欲吐平生孤憤壯气橫秋浩蕩錦囊詩卷從容玉帳兵籌有當時橋下取履仙翁談笑同舟先賢濟世偶耳功名事成豈爲封畱何況我君恩深重欲報無由長望東南气王從教西北云浮斷鴻萬里不堪回首赤縣神州

水龍吟【過浯溪】

平生只說浯溪斜陽喚渡秋船系月華未吐波光不動新涼如水長嘯一聲山鳴谷應棲禽驚起自顏元者後水流花謝當年事無人記須信兩賢不死駕飛車時遊此地漫郎宅裏中興碑下應畱屐齒酌我淸尊洗君孤憤來同一醉待相期把袂淸都歸路騎鶴去三千歲

又【望九華作】

竹輿曉入靑陽細風涼月天如洗峯回路轉雲舒霧捲了非人世轉就丹砂鑄成金鼎碧光相荷料天關虎守箕疇龍負開神祕畱玆地縹緲朱幢羽衛望蓬萊初無弱水仙人拍手山頭笑我塵埃滿袂春瑣瑤房霧迷芝圃昔遊都記悵世緣未了怱怱又去空凝竚煙霄裏

多麗

景蕭疎楚江那更髙秋逺連天茫茫都是敗蘆枯蓼汀洲認炊煙幾家蝸捨映夕照一簇漁舟去國𨿽遙寜親漸近數峯靑處是吾州便乘取波平風靜荃棹且夷猶關情有冥冥去雁拍拍輕鷗忽追思當年往事惹起無限覊愁掛笏朝來多爽气秉燭夜永足淸遊翠袖香寒朱弦韻悄無情江水只東流拖樓晚淸商哀怨還聽隔船謳無言久餘霞散綺煙際帆収

蝶戀花

漠漠飛來雙屬玉一片秋光染就瀟湘緑雪轉寒蘆花蔌蔌晚風細起波紋縠落日孤雲歸意促小倚蓬窗寫作思歸曲過盡碧灣三十六扁舟只在灘頭宿

訴衷情【中秋不見月】

晚煙斜日思悠悠西北有髙樓十分凖擬明月還似去年遊揮玉斚捲銀鉤喚新愁嫦娥貪共暮朝云忘了中秋

鷓鴣天【上母夫人壽】

阿母蟠桃不記春長沙星裏壽星明金花羅紙新裁詔貝葉防行別授經同犬子祝龜齡天教二老鬢長靑明年今日稱觴處更有孫枝滿謝庭

又【餞劉共甫】

憶昔追遊翰墨場武夷仙伯較文章瑯函奏號銀臺省氊筆書名禦苑墻經十載過三湘橫睂麗錦照傳觴醉餘吐出胸中墨只欠彭宣到後堂

又【送錢使君守橫州】

舞鳳飛龍五百年盡將錦繡裹山川王家劵冊諸孫嗣主第笙歌故國傳居玉鉉擁金蟬祗今門戶慶綿聯君侯合侍明光殿且作橫槎海上仙

又【仲欽提刑行部萬里閱四月而後來歸轍奉蔬果爲太夫人壽】

去日淸霜菊滿叢歸來髙柳絮纒空長驅萬里山収瘴徑度層波海不風陰徳徧嶺西東天教慈母壽無窮遙知今夕稱觴處衣防還將衣繡同

又

楚楚吾家千里駒老人心事正關渠風流合是堦墀玉愛惜眞如掌上珠紆緑綬薦芳壺老人還醉弟兄扶間將何物爲兒壽付與家傳萬卷書

又【上元啟醮】

詠徹瓊章夜向闌天移星斗下人間九光倒影騰靑簡一气回春達絳壇瞻北闕祝南山遙知仙仗簇淸班何人曾侍傳柑燕翡翠簾開識聖顏

又

子夜封章扣紫淸五霞深裏佩環聲驛傳風火龍鸞舞步入煙霄孔翠迎防簡重羽衣輕金章雙引到通明三湘五筦同民樂萬歲千秋與帝齡

又

瞻蹕門前識个人香車油碧照雕輪短襟衫子新來棹四直冠兒內樣新秋色淨曉妝勻不知何事在風塵主公若也憐幽獨帶取妖嬈上玉宸

又

憶昔彤庭望日華怱怱枯筆夢生花欝輪袍曲慙新奏風送銀灣犯斗槎追往事及新瓜飛蓬何事及蘭麻一江湘水流餘潤千里河堤築淺沙

又

可意黃花人不知黃花標格世間稀園葵裛露迎朝日檻菊迎霜媚夕霏芍藥好是金絲緑藤紅刺引薔薇姚家別有神仙品似著天香染禦衣

又

割難畱乘馬東花枝爭看裊長紅衮衣空使斯民戀緑竹誰歌入相同回武事致年丰幾多遺恨在湘中深知楚水楓林下不似初聞長樂鐘

又

又向荊州住半年西風催放五湖船來時露菊團金顆去日池荷剪緑錢斟別酒扣離一時賓從最多賢今宵醉花迷坐後夜相思月滿川

眼兒媚

曉來江上荻花秋做弄个離愁半竿殘日兩行珠淚一葉扁舟須知此去應難遇直待醉方休如今眼底明朝心上後日睂頭

虞美人

盧敖夫婦驂鸞侶相敬如賓主森然蘭玉滿罇前案舉齊睂樂事看年年我家白髮雙垂雪已是經年別今宵歸夢楚江濱也學君家兒子壽吾親

又

柳梢梅蕊香全未誰會傷春意一年好處是新春柳底梅邊只欠那人人憑春約住梅和柳且待些時候錦帆風迅防舟來卻放香苞嬌蕊一齊開

又

云消煙漲淸江浦碧艸春無數江邊幾樹夕陽紅防防徵帆吹盡夜來風樓頭月壓章華館我已無腸斷斷行雙雁背人飛織錦廻文空在寄他誰

又

淸宮初入韶華管宮葉秋聲滿滿庭芳艸月嬋娟想見明朝喜色動天顏持杯滿勸龍頭客榮遇時難得詞源三峽瀉瞿塘便是醉中空去也無妨

鵲橋仙【上主管壽送南康酒北梨】

南州名酒北園珍果都與黃香爲壽風流文物是家傳睨血指防觀袖手東君消息西山爽气總聚公家戶牖舊時曾識玉堂仙在帝所頻開薦口

又

黃陵廟下送君歸去上水船兒一隻離歌聲斷酒杯空容易裏東西南北重湖風月九秋天气冉冉新愁如織我家住在楚江濱爲頻寄雙素尺

又【吳伯承侍兒】

明珠盈斗黃金作屋占了湘中秋色金風玉露不勝情看天上人間今夕枝頭一防琴心三疊算有詩名消得野堂從此不蕭疎何日向尊前喚客

又【邢少連送末利】

北窗涼透南窗月上浴罷滿懷風露不知何處有花來但怪底淸香無數炎州珍產吳兒未識天與人間獨步冰肌玉骨歲寒時倩間止堂中畱住【間止少連堂名】

又【上運使壽】

東明大士吾家老子是一元知非二共移甘趂生朝作萬里丰年歡喜司空山上長沙星裏乞與無邊祥瑞仙鄕日月正鎭常春笑人說長生久視

莎行【長莎花極小作此詞並二枝爲伯承欽天諸兄一觴之薦】

洛下根株江南栽種天香國色千金重花邊三閣建康春風前十里揚州夢油碧輕車靑絲短鞚看花日日催賓從而今何許定王城一枝且爲鄰翁送

又【別劉子思】

古木叢祠孤舟野渡靑年與客分攜處漠漠愁陰嶺上云蕭蕭別意溪邊樹我巳北歸君方南去天涯客裏多岐路須君早出瘴煙來江南山色靑無數

又【五月十三日夜月甚佳戲作】

藕葉池塘榕陰庭院年時好月今宵見雲鬟玉臂共淸寒冰綃霧縠誰裁剪撲粉香綿侵塵寶扇遙知掩抑成淒怨去程何許是歸程離腸爲我深深勸

又

旋葺荒園初開小徑物華還與東風競曲檻暉暉落照明髙城冉冉孤煙暝柳色金寒梅花雪靜道人隨處成幽興一杯不惜小畱連歸期巳理滄浪艇

又

萬里扁舟五年三至故人相見尢堪喜山陰乘興不須回毗耶問疾誰爲對不藥身輕髙談心會匆匆我又成歸計他時江海肯相尋緑莎靑篛看淸貴

又【朱漕生朝】

桂嶺南邊湘江東畔四年兩見生申旦知君心地與天通天教仙骨年年換便趂秋風橫翔霄漢相看黃紙書來喚但令丹鼎永頻添莫辭酒盞春無算

菩薩蠻【諸客往赴東鄰之集戲作此小詞】

庭葉翻翻秋向晚砧聲敲月催金剪樓上巳淸寒不堪頻倚欄鄰翁開社甕喚客情應重不醉且無歸醉時歸路迷

又

雪消墻角収燈後野梅官柳春全透池閣又東風燭花燒夜紅一尊畱好客欹盡欄桿月巳醉不須歸試聽烏夜啼

又【立春】

絲金縷翠幡兒小裁羅撚綫花枝裊明日是新春春風生鬢云吳霜看防染愁裏春來淺只願此花枝年年常戴伊

又

防蕪白芷愁煙渚曲瓊飛捲江南心事怯衣單樓髙生晚寒雲鬟香霧濕翠袖淒余泣春去有來時春從沙際歸

又

恰則春來春又去憑誰說與春教住與問坐中人幾回迎送春明年春更好只怕人先老春去有來時願春長見伊

又【林柳州生朝】

使君家枕吳波碧朱門鋪手揺雙防也到嶺邊州眞成汗漫遊歸期應不逺趂得東江暖翁媼雪垂肩雙雙平地仙

生查子【詠折疊扇】

宮紗蜂趕梅寶扇鸞開翅數折聚淸風一撚生秋意揺揺雲母輕裊裊瓊枝細莫解玉連環恐作飛花墜

臨江仙【帥長沙寄靜江三故人張仲欽朱漕滕憲】

試問宜齋樓下竹年來應長新篁使君五嶺又三湘舊遊知好在熟處更難忘尙念論心舒嘯不只今湖海相望遙憐陰至酒尊涼舉觴須酹我樓外是淸江

又

罨畵樓前初立馬隔簾笑語相親鉛華洗盡見天眞衫兒輕罩霧髻子直梳雲翠葉銀絲末利櫻桃澹注香唇見人不語解畱人數杯愁裏酒兩眼醉時春

二郎神

坐中客共千里瀟湘秋色漸萬寶西成農事了防防看黃雲阡陌橋口橘洲風浪穩嶽鎭聳倚天靑壁追前事興亡相續空與山川陳迹南國都會繁盛依然似昔聚翠羽明珠三市滿樓觀湧參差金碧乞巧處家家追樂事爭要做丰年七夕願明年彊健百姓歡娛還如今日

浣溪沙

只倚精忠不要兵捲旗直入蔡州城賊營半夜落妖星萬旅連屯看整暇十睂環坐卻娉婷白麻早晚下天

庭

又【餞劉共甫】

玉節珠轓出翰林詩書謀帥眷方深威聲虎嘯復龍吟我是先生門下士相逢有酒莫辭斟髙山流水遇知

音

又

絕代佳人淑且貞云爲肌骨玉爲神燭前花底不勝春倚竹袖長寒捲翠淩波襪小暗生塵十分京洛舊來

人

又

行盡瀟湘到洞庭楚天濶處數峯靑旗梢不動晚波平紅蓼一灣紋纈亂白魚雙尾玉刀明夜涼船影浸疎

星

又

只說閩山錦繡幃忽從團扇得生枝縐紅衫子映丰肌春綫應憐壺漏永夜鍼頻見燭花摧塵飛一騎憶來

時

又【瑞香】

臘後春前別一般梅花枯淡水仙寒翠云裘著紫霞冠妙品只今推第一寶香元不是人間爲君更酌小龍

團

又【餞別鄭憲】

寶蠟燒香夜影紅梅花枝防錦薰籠曲瓊低捲瑞香風萬里江山供燕幾一時賓主看談鋒問君歸計莫匆

匆

又【荊州約馬舉先登城樓觀塞】

霜日明霄水蘸空鳴鞘聲裏繡旗紅澹煙衰艸有無中萬里中原烽火北一尊濁酒戍樓東酒闌揮涙向悲

風

又【再用韻】

宮柳垂垂碧照空九門深處五云紅朱衣只在殿當中細撚絲稍龍尾北緩攜綸防鳳城東阿婆三五笑春

風

於湖詞卷二

欽定四庫全書

於湖詞卷三

宋張孝祥撰

浣溪沙

六客西來共一舟吳兒蹋浪翦輕鷗水光山影翠相浮我欲吹簫明月下略須停棹晚風頭從前三五到蘄

州

又

已是人間不繋舟此心原自不驚鷗臥看駭浪與天浮對月只應頻舉酒臨風何必更搔頭暝煙多處是神

州

又【中秋十八客】

同是登瀛府仙今朝聊結社中蓮秋笳按拍酒如泉喚起封姨淸晚暑更將荔子薦新圜從今三五夜嬋

娟

又

日暖簾幃春晝長纎纎玉指動枰牀低頭佯不顧檀郎荳蔲枝頭雙蛺蝶芙蓉花下兩鴛鴦壁間聞得唾絨

香

又【餞劉共父】

射策金門記昔年又教潘翰入陶甄不妨衣鉢再三傳粉淚但能添楚竹羅巾誰解系吳船捧杯猶願小畱

連

又【煙州亭定夫置酒作】

湖光緑一圍修林斷處白鷗飛天機云錦蘸空霏乞我百弓眞可老爲公一飲醉忘歸扁舟日日弄晴

暉

又【過臨川席上賦此詞】

我是臨川舊使君而今欲作嶺南人重來遼鶴事猶新去路政長仍酷暑主公交契更情親橫秋閣上晚風

勻

又【同前】

康樂亭前種此君重來風月苦畱人兒童竹馬笑談新今代孟士仍好客政成歸去眷方新十眉環坐晚妝

勻

又

羅襪生塵洛浦東美人春夢瑣窓空眉山細蹙恨千重海上蟠桃畱結子渥窪天馬去追風不湏多怨主人

公

西江月

諸老何煩薦口先生自簡淵衷千年聖學有深功妙處無非日用已授一編圯下卻須三顧隆中鴻鈞早晚轉春風我亦從君賈勇

又【同僚飲餞宜齋】

窓戶靑紅尙濕主人已作歸期坐中賓客盡鄒枚盛事他年誰繼別酒深深頻勸離歌緩緩休催扁舟明日轉淸溪好月相望千里

又

不識平原太守向來水北山人世間功業謾虧成華發蕭蕭滿鏡幸有田園故里聊分風月江城西陂西畔晚波平袖手來時照影

又【代闕宣教上母夫人壽】

慈母行封大國老仙早上蓬山天憐陰徳徧人間賜與還丹七返莫問淸都紫府長教緑鬢朱顏年年今日防衣班兄弟同扶酒盞

又

冉冉寒生碧樹盈盈露濕黃花故人玉節有光華髙防仍逢戲馬世事只今如夢此身到處爲家與君相遇更天涯了茱萸醉把

又【庾樓陪諸公飲醉甚和尙巨源任子嚴陶茂安韻呈周悅道使刻之樓上】

樓外疎星印水樓頭畫燭烘蓮憑髙舉酒思厭厭徵路虛無指防酒興因君開闊山容向我增添一鉤新月弄纎纎濃霧花房半斂

又

十里輕紅自笑兩山濃翠相呼意行著腳到精廬借我繩牀小住解飲不妨文字無心更狎鷗魚一聲長嘯暮煙孤袖手西湖歸去

減字木蘭花【上黃倅宅太淑人壽】

慈防生日見說今年年九十戲防盈門大底孩兒七个孫人間喜事只這一般誰得似願我雙親都似君家太淑人

又

江頭送客楓葉荻花秋瑟瑟弦索休彈淸淚無多怕濕衫故人相遇不醉如何歸得去我自忘歸煙滿空江月滿堤

又

一尊畱夜寶蠟烘簾光激射凍合銅壺細聽冰檐夜剪酥淸秋冉冉酒喚紅潮登玉臉明日重看玉界瓊樓特地寒

又【臘月二十六日立春】

春如有意未接年華春已至春事還新多得年時五日春春郊便緑只向臘殘春已足屈指元宵正是新春二十朝

又【贈尼】

吹簫泛月往事悠悠那更說碎破琉璃陡覺從前萬事非淸齋淨戒休作斷腸垂淚債識破囂塵作个消遙物外人

又

枷花搦栁知道東君畱意久慘緑愁紅憔悴都因一夜風輕狂胡蝶擬欲扶持心又怯要免離披不告東君更告誰

憶秦娥

天一角南枝向我情如昨情如昨水寒煙淡霧輕雲薄吹花嚼蕊愁無托年華冉冉驚離索驚離索倩春畱

住莫教搖落

浣溪沙

湓浦從君已十年京江仍許借歸船相逢此地有因緣十萬貔貅環武帳三千珠翠入歌筵功成去作地行

仙

又

一片西飛一片東髙情巳逐落花空舊歡休問幾時重爲習政如刀防蜜掃除須著絮因風諸君持此問龎

公

栁梢靑

碧雲風月無多莫被名韁利鎖白玉爲車黃金作印不戀休呵爭如對酒當歌人是人非恁麼年少甘羅老成呂望必竟如何

醜奴兒

年年有个人生日誰是君家誰是君家八十慈親發未華棠陰閣上棠陰滿滿勸流霞滿勸流霞來歳應添宰路沙

又

十分濟楚邦之媛此日追遊雨霽雲収夢入瀟湘不那愁主人白玉堂中老曾侍凝蔬滿酌瓊舟卽上羲皇香案頭

又

珠煙璧月年時節纎手同攜今夕誰知自撚梅花勸一巵逢人問道歸來也日日佳期管有來時趂得収燈也未遲

又

無雙誰似黃郎子自鄶無譏月滿星稀想見歌塲夜打圍畫眉京兆風流甚應賦蛜蝛楊栁依依何日文簫共駕歸

防絳唇

綺燕髙張玉潭月麗玻璃滿斾霞行捲無復長安逺夏木陰陰路裊薰風轉空畱戀細吹銀管別意隨聲緩

又

四到蘄州今年更是逢重九應時納佑隨分開尊酒屢舞婆娑醉我平生友休回首世間何有明月疎疎栁

卜算子

雪月最相宜梅雪都淸絕去歳江南見雪時月底梅花發今嵗早梅開依舊年時月冷艷孤光照眼明只欠些兒雪

又

萬里去擔簦誰識新丰旅好事些兒說與郎奴是姮娥侶若到廣寒宮但道奴傳語待我仙郎折桂枝揀个髙枝與

南歌子【上吳提宮壽】

人物羲皇上詩名沈謝間漫郎元是漫爲官醉眼瞢騰只擬看湘山小隱眞成趣鄰翁獨往還野堂梅栁尙春寒且趂華燈頻泛酒船寛

又

曾到蘄州否人人說使君使君才具合經綸小試邊城早晚上星辰佳節重陽近淸歌午夜新舉杯相屬莫辭頻後日相思我巳是行人

望江南【題南岸旌徳觀】

談子醉獨立睨東風未試玉堂揮翰手只今楚澤釣魚翁萬里舉杯空謀一笑與君同身老南山看射虎眼髙四海看飛鴻赤岸晚潮通

又

朝元去深殿扣瑤鐘天近月明黃道冷參回斗轉碧霄空身在九光中風露下環佩響丁東玉案燒香縈翠鳳松壇移影動蒼龍歸路海霞紅

栁梢靑【蔣文粟兄趍朝錢文茹橫槎宗文如古藤孝祥置酒作別賦此以侑尊】

滿城風雨重陽時節更催行色隴樹寒輕海山秋老淸愁如織一杯莫惜畱連我亦是天涯倦客後夜相思水長山逺東西南北

又

艸底蛩吟煙橫水際月淡松陰荷動香濃竹深涼早銷盡煩襟發稀渾不勝簪更客裏吳霜暗侵富貴功名本來無意何況如今

鳯棲梧

畫防遊閒刀入鞘安石橊花影落紅欄小似勸先生須飲酎枕中鴻寶防傳妙衮衮鋒車還急詔滿眼瀟湘總是恩波渺歸去槐庭思楚嶠觚稜月曉期分照

瑞鷓鴣

香佩潛分紫繡囊野塘波急折鴛鴦春風灞岸空回首落日西陵更斷腸雪下哦詩憐謝女花間爲令勝潘郎從今千里同明月再約圜時拜夜香

靑玉案【送頻統轄行】

相春堂上聞鶯語正花栁芳菲處有底尊前懽且舞滿堂賔客紫泥丹詔衮衮煙霄路君王天縱資仁武要尺箠平驕虜思得英雄親駕馭將軍行矣九重虛寧談笑淸寰宇

南鄕子【刑監廟餞送朱太傅張直閣阻雨賦此詞】

江上送歸船風雨排空浪拍天賴有淸尊澆別恨淒然寶蠟燒花看吸川楚舞趂湘弦暖響圍春錦帳氊坐上定知無俗客俱賢便是朱張與少連【少連謂刑監廟】

淸平樂

光塵撲撲宮栁低迷緑鬭鴨闌干春詰曲簾額微風繡蹙碧雲靑翼無憑困來小倚云屏楚夢未禁春晚黃鸝猶自聲聲

又

向來省左謀國參伊呂暫借良儔匪再舉談笑肅淸三楚良辰上客徜徉奏篇欲記傳香此日一尊相屬它時同在巖廊

又【詠梅】

吹香嚼蕊獨立東風裏欲凍雲驕天似水羞殺夭桃穠李如今見說闌干不禁月冷霜寒嶺上驛程人逺城頭戍角聲幹

霜天曉角

栁絲無力冉冉縈柔碧系我船兒不住楚江上曉風急棹歌休怨抑有人離恨極說道歸期不逺剛不信淚

偸滴

歸梧謠【送劉郎】

歸十萬人家兒樣啼公歸去何日是來時

又

歸獵獵薰風捲繡旗攔教住重舉送行杯

又

歸數得宣麻拜相時秋前後公衮更萊衣

醜奴兒

伯鸞徳耀賢夫婦見說宜家見說宜家庭砌森森長玉華天公遣注長生籍服日飡霞服日飡霞壽紀應須海算沙

蝶戀花

君泛仙楂銀海去後日相思地角天涯路艸艸杯盤深夜語防防四月黃梅雨莫拾明珠並翠羽但使斯民愛我如慈母待得政成民安堵朝天衣袂翩翩舉

念奴嬌

海云四斂太淸樓極目一天秋色明月飛來雲霧盡城郭山川歷歷良夜悠悠西風嫋嫋銀漢冰輪側云霓三弄廣寒宮殿長笛偏照紫府瑤臺香籠玉座翠靄迷南北天上人間凝望處應有乘風歸客露滴金盤涼生玉宇滿地新【闕】白壺中淸賞畫檐髙掛虛碧

又

風防更起望一天秋色離愁無數明日重陽尊酒裏誰與黃花爲主別岸風煙孤舟燈火今夕知何處不如江月照伊淸夜同去船過采石江邊望夫山下酌水應懷古徳耀歸來𨿽富貴忍棄平生荊布黙想音容遙憐兒女獨立衡臯暮桐鄕君子念予憔悴如許

拾翠羽

春入園林花信總諸遲速聽鳴禽稍遷喬木夭桃弄色海棠芬馥風雨霽芳徑艸心頻緑禊事才過相次禁煙追逐想千歳楚人遺俗靑旗沽酒各家炊熟良夜遊明月勝燒花燭

蝶戀花【秦樂家賞花】

爛爛明霞紅日暮艷艷輕雲皓月光初吐傾國傾城恨無語防鸞祥鳳來還去愛花常爲花畱住今歳風光又是前春處醉倒扶歸也休訴習池人笑山翁語

又

恰則杏花紅一樹撚指來時結子靑無數漠漠春陰纒栁絮一天風雨將春去春到家山須少住芍藥櫻桃更是尋芳處曉院碧蓮三百畝畱春伴我春應許

莎行

楊栁東風海棠春雨淸愁冉冉無來處曲徑驚飛蛺蝶叢回塘凍濕鴛鴦侶舞徹霓裳歌殘金縷蘼蕪白芷愁煙渚欲識陽臺夢裏云細聽華表歸來語

漁家傲【紅白蓮不可並栽用酒盆種之遂皆有花呈周倅】

紅白蓮房生一處雪肌霞艷難爲諭當是神仙來紫府雙稟賦人間相見猶相妒淸雨輕煙凝態度風標公子來幽鷺欲遣微波傳尺素歌曲悞醉中自有周郎顧

夜遊宮【句景亭】

聽話危亭句景芳郊迥艸長川永不待崇岡與峻嶺倚欄桿望無窮心已領萬事浮雲影最曠闊鷺閒鷗靜好是炎天煙雨醒栁陰濃芰荷香風日冷

鷓鴣天

月地云階歡意闌仙姿不合住人間驂鸞已恨車塵逺泣鳳空餘燭影殘情脈脈淚珊珊梅花音信隔關山只應楚雨淸畱夢不那吳霜緑易斑

又【詠桃菊花】

桃換肌膚菊換妝只疑春色到重陽偸將天上千年艷染卻人間九日黃新艷冶舊風光東籬分付武陵香罇前醉眼空相顧錯認陶潛是阮郎

又【送陳倅正字攝峽州】

人物風流冊府仙誰教落魄到窮邊獨班未引甘泉伏三峽先尋上水船斟楚酒扣湘竹枝歌裏意淒然明時合下淸猿淚閒日頻題采鳳牋

菩薩蠻【西齋爲杏花寓言】

胭脂淺染雙珠樹春風到處嬌無數不語恨懨懨何人思故園故園花爛漫笑我歸來晚我老只思歸故園花雨時

又【回文】

落霞殘照橫西閣閣西橫照殘霞落波淺戲魚多多魚戲淺波手攜行客酒酒客行攜手腸斷九歌長長歌九斷腸

又【回文】

渚蓮紅亂風翻雨雨翻風亂紅蓮渚深處宿幽禽禽幽宿處深澹妝秋水鑑鑑水秋妝澹明月思人情情人思月明

又【回文】

晚花殘雨風簾捲捲簾風雨殘花晚雙燕語虛牕牕虛語燕雙睡醒風愜意意愜風醒睡誰與話情詩詩情話與誰

又【回文】

白頭人笑花間客客間花笑人頭白年去似流川川流似去年老羞何事好好事何羞老紅袖舞香風風香舞袖紅

又

玉龍細防三更月庭花影下餘殘雪寒色到書帷有人淸夢迷墻西歌吹好獨暖香閨小多病怯杯觴不禁冬夜長

南歌子【過嚴闗】

路盡湘江水人行瘴霧間昬昬西北度嚴闗天外一簪初見嶺南山北雁連書斷秋霜防鬢斑此行休問幾時還惟擬桂林佳處過春殘

鵲橋仙

湘江東畔去年今日堂上簪纓羅綺弟兄今日拜尊前共一笑歡歡喜喜渚宮風月邊城鼔角更好親庭一醉醉時重唱去年詞願來歳彊如今歳

燕歸梁

風栁搖絲花纒枝滿目韶輝離鴻過盡伯勞飛都不似燕來歸舊來王謝堂前地情分獨依依畫梁雕栱啟朱扉看雙舞羽人衣

訴衷情【牡丹】

亂紅深紫過羣芳初欲減春光花王自有標格塵外鎖韶陽畱國艷問仙鄕自天香翠帷遮日紅燭通宵與醉千觴

浣溪沙【母氏生辰老者同在舟中】

穩泛仙舟上錦防桃花春浪舞淸灣壽星相伴到人間黃石公傳三百字西王母授九霞丹銀潢有路接三

山

又【以貢茶沈水爲齊伯壽】

北苑先春小鳳團炎州沈水勝龍涎殷勤送與繡衣仙玉食向來思苦口芳名久合上淩煙天教富貴出長

年

又【發公安風月甚佳明日至石首風雨驟至畱三日同行諸公皆有詞孝祥用韻】

方船載酒下江東孤管橫時浪拍空萬山紫翠晚云重擬看嶽陽樓上月不禁石首岸頭風作牋我欲問龍

公

卜算子

風生杜若洲日暮垂楊浦行到田田亂葉邊不見淩波女獨自倚危欄欲向荷花語無柰荷花不應人背立啼紅雨

防絳唇

萱艸橊花畫堂永晝風淸暑麝團菇黍助泛菖蒲醑兵辟神符命續同心縷宜歡聚綺筵歌舞歳歳酬重午

又

秩秩賓筵玉潭春漲玻瓈滿斾霞風捲可但長安逺夏木成陰路裊薰風轉空畱戀細吹銀管別意隨聲緩

西江月

風盡灘聲未已雨來篷底先知岸邊楊栁最憐伊憶得扁舟曾系朝霧平吞白塔茅檐似有靑旗三杯村酒醉如泥天色寒呵且睡

又【以寶鼎隋人寫小字蓮經爲總得壽】

漢鑄九金神缶隋書小字蓮經剛風劫火轉靑防防守應煩仙聖昨夢傳來帝所今朝壽我親庭只將此寶伴長生談笑中原底定

又【飲百花亭爲武夷樞密先生作亭望廬山雙劍峯爲惡竹所蔽是夕盡伐去】

落日鎔金萬頃晴嵐洗劍雙峯紫樞元是黒頭公佳處因公愈重分得湖光一曲喚回廬嶽千峯一尊今夜偶然同早晚商巖有夢

水調歌頭【方務徳生日】

紫槖論思舊碧落拜除新內家敕使傳詔親付玉麒麟千里江山增麗是處旌旗攺色佳气欝輪囷看取連宵雪借與萬家春建崇牙開盛府是生辰十洲三島都向今日祝松椿多少活人陰徳合享無邊長壽惟有我知君來歳更今日一气轉洪鈞

又【過嶽陽樓作】

湖海倦遊客江漢有歸舟西風千里送我今夜嶽陽樓日落君山雲气春到沅湘艸木逺思難収徙倚欄桿久缺月掛簾鉤雄三楚吞七澤隘九州人間好處何處更似此樓頭欲弔沈累無所但有漁兒樵子哀此寫離憂回首叫虞舜杜若滿芳洲

於湖詞卷三

