

波外樂章

﹝近人﹞喬曾劬撰

●波外樂章卷一

華陽喬曾劬大壯

河滿子

盡日紅羅斗帳﹐香囊四角低垂。樓上闌干樓下水﹐不知何處相思。卻愛宮黃山額﹐羨他長映修眉。

其二

帳裏屏間山枕﹐瓏玲裹就瑤圅。曲曲闌干雲水外﹐朝來過盡徵帆。卻愛相思紅淚﹐羨他長浸單衫。

花犯城西見桃花作

此門中﹑亭亭弄影﹐無言二三樹。帽檐欹處。酬鳳女。顚狂呼酒無數。信風未暖﹐繁英吐苔﹐蹊晴又雨。夢遠別﹑一春嗁倦﹐闌枝雙翠羽。燻香坐來喚更衣﹐妝成許幾輩﹐斜簪遙妬。殘照裏﹐垂鞭過﹑看忘前度。明年怕﹑送春更早﹐紅淚灑﹑橋邊閒院宇。到洞口﹑若逢劉阮﹐胡麻能勸否。

定風波

試望平原百艸腓﹐見無餘語但思歸。酒入深杯容易醉﹐蕉萃﹐半衾秋冷淚雙揮。昨過楊村橋上路﹐橋柱﹐煉來寒鐵也生衣。縱是朱顏無恙在﹐其柰﹐鏡中情事自然非。

惜秋華爲沈太侔題晚聞室塡詞圖

萬里淸商﹐喚吳霜﹑塞雪都來明鏡。紅豆記成﹐鮫人淚珠雙迸。經時帶孔頻移﹐試桂酒扶頭剛醒。丹靑﹐又分明畫出﹑東陽愁病。回首帝鄕迥。對姮娥絳闕﹐梧桐金井。選舊夢﹑銀燭畔﹐夜花香靚。人閒未識孤蹤﹐伴去來﹑野雲過嶺。重省。步虛中﹑洞天鬘影。

絳都春

樵柯又爛。任天際太一﹐東皇行遠。醉旅茂陵﹐驚到人間黃金盌。初明凝立荒臺畔。念昔歲﹑相如西返。舊承簪筆﹐新來奏表﹐鷺飛鵷散。誰管。黃粱未熟﹐繚墻外﹑螙柳宮蟬淒斷。暮角罷吹﹐斜嶺初銜冰輪滿。風鐙明暗沿溪岸。劍璽失﹑神光難見。夢回蓮漏交催﹐露零曠館。

解連環辛酉十月將之海上用覺翁畱別石帚韻答柳溪

淚和冰結。甚檐端瘁葉﹐怒飄天極。向畫省﹑時霎無言﹐黯屏上亂山﹐鏡中離色。過眼長安﹐暗塵蔽﹑夕陽西北。恁風棲露宿﹐短後制成﹑幾番尋憶。年華未消手擲。恐驪歌乍闋﹐人鬢都白。遣對花對酒閒愁﹐到月墮漏殘﹐雁過云碧。焰蠟成灰﹐換一枕﹑溫潮寒汐。噤荒雞﹑歲闌路遠﹐夢來便得。

浪淘沙

眉萼帶愁描。人過紅橋。花絲衫子木蘭橈。玉鏡不知春色故﹐綠上裙腰。邨外酒旗招。醉也無憀。斜陽一抹葬寒潮。料理花前雙鬢云﹐休待明朝。

其二

江海遠相從。云外冥鴻。弟兄佳節最難逢。須爲髙堂開口笑﹐金盞教空。往事問天工。斷梗飄蓬。中年不與少年同。明日掛帆天際路﹐愁水愁風。

大酺

到雜花飛﹐羣鶯懶﹐新柳勝雅無力。江南江北路﹐總煙昏塵曉﹐誤伊行迹。畫閣張鐙﹐旗亭賭唱﹐過盡蕃街油壁。沈吟如年夜﹐自危闌獨倚﹐鬢絲堪摘。聽哀角四喧﹐暗雞三喚﹐夢鄕難覓。徵衫千萬襞﹐送春宴﹑翻酒行行碧。倚醉賦﹑陽臺神去﹐下蔡人歸﹐惹相思﹑自來無益。雁背初弦月﹐天外落﹑玉牕消息。對紅藥﹑明朝客。菭滿芳徑﹐飛絮遊絲狼藉。翠陰又移幾尺。

眼兒媚

開罷紅桃試春寒。花事未相干。玉杯喚酒﹐瑣窗緘鏡﹐好夢飄殘。東皇應笑風情減﹐孤枕破宵閒。分明又見﹐挑回鐙穗﹐掩徧屏山。

臨江仙

少日山眉深淺﹐去年云髻髙低。夜來微雨濕春泥。五更鴛枕上﹐千里鳳城西。引鏡斜紅舊褪﹐緘書澹墨新題。江南自好自淒迷。柳花隨處起﹐鵯鵊盡情嗁。

傷情怨

天風吹繡袂舉。和四弦腰鼓。淚滿羅巾﹐後期禁幾誤。傳杯時怨夢雨﹐向醉中﹑難免回顧。翠襻鸞篦﹐蘭昌人第五。

浪淘沙慢

楚宮外﹑朝云萬里﹐暮雨三峽。寒日層陰漸合﹐嚴更戲鼓互畣。背客捨﹑明鐙欹短榻。理商調﹑玉管慵擪。甚倦旅﹑頻年向江海﹐隨人餞殘臘。妝閣。淚痕料伴紅蠟。念寄隴梅花殷勤意﹐艸艸收艾納。當素練初裁﹐金縷重壓。暝牕四闔。臨繡牀﹑閒了彈箏銀甲。心字穿簾搖犀押。天涯遠﹑夢回片霎。暗塵起﹑銅街誰與踏。對銀漢﹑織女黃姑﹐會未得﹑云屏掩處愁千匝。

浣溪沙

快翦催裁廣袖衣。暖挼鸞帶淚相依。隱鉤約珥彀朱絲。仙李盤根銀漢上﹐孤桐泛響玉樓西。萍生不定柳綿飛。

其二畣柳溪

入饌雙鰣細細鱗。東君扶醉詔花神。回身恰並弄珠人。笑電總欺明月影﹐歌梁乍感上京塵。涉江幽佩雜芳辛。

其三張大千士女

木筆闌枝掩畫樓。聞呼小玉上簾鉤。入時半臂足風流。夢裏云屏天樣闊﹐眼前花事雨中休。爲誰刻意貌春愁。

其四大千巫峽淸秋圖

鄕夢縈紆十二峯。鏡屏回暎細腰宮。冷蝯嗁處卸徵篷。艷豫堆邊秋水遠﹐黃陵廟口暮云重。酒醒依舊客江東。

南浦春帆和韻

五兩約歸艎﹐正石尢﹑暮生煙浪朝滿。白帝彩雲間﹐收還掛﹑連江薄寒如翦。鬣明衣飽﹐夢中飛渡蓬萊淺。畫樓竟日﹐顒望處﹑過卻斜蒲幾片。東來細雨如塵﹐對接食神雅﹐隨墻乳燕。宮錦記催裁﹐障泥卸﹑津鼓戒嚴撾徧。韶光客裏﹐鏡屏黏就楊花怨。小箋無恙何人寄﹐回首靑陽天遠。

菩薩蠻

謝橋一帶楊花轉。夢回深鏁梨花院。病樹幾成圍。畫屏鶯亂飛。北風吹細語。淚滴吳蠶縷。明月照流黃。玉簽宵短長。

其二

千絲萬縷連環結。朝來一片靑蕪歇。胡蜨肎低飛。越羅金綫衣。風流何處見。不似靈和殿。飛將玉關情。江南秋病成。

其三

彩雲歸後中天月。海上夜夜金銀闕。人世蘂珠郎。暗塵辭杏梁。候霜茸帽凍。細炙銀笙鳳。頩頰勸杯霞。漢年仙尉家。

荔枝香近題畫荔子

畫裏虯珠搖曳﹐風過處。冷入玉骨冰肌﹐誰翦紅羅護。當時一飲瓊漿﹐醉醒聞余語。花外﹑手艸王娘舊家譜。千里道﹐問僰郡﹑知何許。帶挺辭柯﹐遊客乍攜尊俎。笑指華淸﹐馬后紅塵異今古。望斷斜陽極浦。

祝英臺近

水邊林﹐風裏路﹐碪杵喚商籟。盡日辭枝﹐掃罷又還在。故山松桂畱人﹐人今不見﹐背寒照﹑驛樓都攺。隨樵外。過眼靑子光陰﹐黃金就誰買。一片題紅﹐咫尺禦溝界。陣云缺處盤雅﹐燒殘枯樹﹐憶衰艸﹑際天窮塞。

六麼令

語兒東畔﹐臨水紗如雪。晚涼暗生宮沼﹐數語花前別。一綫飄飄去影﹐錯認來時節。鈿梁珠鑷。新眉綠換﹐最不勝梳衛娘發。初夏蠶眠未絸﹐到死絲方絕。經爨桐尾全焦﹐變徵弦重撥。風定紅鱗又起﹐除是芳尊竭。西樓弦月。依前如夢﹐夢醒閒雲絮千疊。

宴淸都趙味滄橅元押

帶土苔花繡。西臺客﹐故京塵夢誰覆。零縑敗簡﹐分明俊押﹐武都泥舊。桑陰再冪中原﹐問過海﹑仙鬟見否。自部落﹑飲馬長河﹐黃金鑄來新紐。芳辰露滴研朱﹐寒增硯匣﹐煙避香獸。蠻箋字小﹐雙雙淚落﹐射雕衫袖。甘泉衛霍何處﹐笑鳳觜﹑空銜紅綬。戰海王﹑邨畔東風﹐髡餘萬柳。

鷓鴣天

陣破東風羯鼓停。柳街黃轉去年靑。醉中三徧陽關疊﹐酒醒雲山不記程。新客墅﹐舊棊棋經。天河黯澹嘒張星。空堂小婦流黃畔﹐六曲屏風翠織成。

其二

花窯冰融夕鴛催。美人頭上喚春回。紅裙阿醋渾年小﹐不怕塘風送雨來。山杏謝﹐海棠開。九門晝夜走輕雷。踏靑挑菜誰家子﹐笑道東君罷壽杯。

其三

薄霧如潮撲地衣。番風無力叩帷犀。靑陽一片花朝雪﹐莫誤梨雲遠夢歸。銀作海﹐玉成圍。謝郎賦罷倚闌時。采香徑裏春誰主﹐臺沼從伊學絮飛。

其四

柳未成金雪又闌。朝來一雨洗江山。圌參老去三椏紫﹐那得工夫救牡丹。三月暮﹐百花殘。胡沙飛處北中寒。夢云昨夜過揚子﹐略抵春人繡帶寬。

其五爲易均室題滄浪詞境圖

水佩風裳世外盟。十年刻意忍伶俜。畫橈回指彎環路﹐銀笛橫飛縹緲聲。今古事﹐往來情。不須扶病酒爲名。夢中何限雲山好﹐萬一荊關寫不成。

千秋歲引

席上金尊﹐門前鈿轂。別淚千行滴銀燭。飄搖素波鯉信滯﹐丁東露夜虯簽促。水精簾﹐紫羅冪﹐掩空局。愁外故山眉黛綠。雙燕到時巢君屋。鼓瑟彈箏手如玉。春來夢爲飄瓦雨﹐秋來看取橫波目。舊家人﹐小年事﹐風流足。

其二

玉笛飛聲﹐朱樓送客。獨臥淸秋袷衣白。當時放嬌紫鳳佩﹐經年悵望靑驄陌。水東流﹐斗西沒﹐宛形迹。明鏡照人朝又夕。無計柰他關山隔﹐粉落嗁多減容色。尊前內家何滿子﹐歸來漢女胡笳拍。燕梁空﹐彩雲散﹐長相憶。

隔浦蓮近

銀屏風過半掩。別夢誰拘檢。睡起單衣皺﹐餘香滅。紅銷黯。遙夜窺鏡檻。眉長斂。鬢也靑靑減。數幾點。沈吟舊事﹐春來秋往愁賺。闌干盡處﹐露重月斜星澹。人影伶俜淚瀲灩。燈暗。回身才照妝臉。

安公子

滿院黃花冷。冷香暗入當牕鏡。漉罷牀頭桑落酒﹐折茱萸誰贈。嘆抵死﹑西風捲去南鴻影。衣帶寬﹐早晚厭厭病。向畫闌扶醉﹐懷古傷髙無定。沈恨。誰人省。眼前惟有寥天迥。望斷山長兼水遠﹐盡浮雲催暝。話幕府﹑前遊落帽羞重整。歸去來﹐咫尺柴桑境。柰五柳蕭疏﹐就荒別時三徑。

滿庭芳題瑴庵塡詞第三圖

同裏東山﹐當年窮塞﹐夢華艸艸書成。十三金雁﹐取次泊鈿箏。過眼英流俊侶﹐憑誰主﹑四海詩盟。閒身手﹑商量畫裏﹐此意未能平。銷凝。人老去﹐樊樓醉後﹐一笑關情。到重飲瓊漿﹐萬感雲英。珍重相從歲晚﹐最堪隱﹑惟有王城。銀荷畔﹑煩君爲我﹐淥酒淺深傾。

波外樂章卷一終

●波外樂章卷二

華陽喬曾劬大壯

木蘭花

少年往往江南醉。商略歌聲酬酒意。鏡中不信去來潮﹐樓下君看深淺水。相思說與長幹裏。有限芳尊無限事。東歸燕羽北歸鴻﹐妾食猩唇郎食鯉。

其二

倚樓人倦遊絲起。手把去年書一紙。酒痕全透鏡邊衣﹐花露半垂巾上穟。擁衾重試殘春睡。檢點舊歡除夢裏。斜陽不是不多情﹐移過玉牕三十二。

其三

天涯寄與銀鉤帖。封就郵簽含意貼。隔宵垂淚燭雙花﹐侵曉犯潮舟一葉。水痕深淺山周匝。年去歲來離又合。馬前無語爲憐君﹐雁後有書憑報妾。

其四

露華庭院淸秋節。桂子飄殘紅靺鞨。舊人今日喚何戡﹐多媿貞元朝士末。輕煙散處傳宮蠟。急衮休催金焊撥。世閒誰共賞音來﹐萬頃昆明湖上月。

望海潮九江

蠡湖珠月﹐鄱陽風信﹐連天九派東流。前浦射蛟﹐孤亭送客﹐髙城自古江洲。揮手四弦秋。怕夜深商婦﹐移近空舟。萬里之官﹐千山遮斷望京樓。依然楚尾吳頭。惹尋常倦旅﹐滿目閒愁。殘照亂雅﹐一春夢雨﹐何人舉酒相酬。煙水助淸遊。向戍笳聲裏﹐隨分夷猶。從此機心盡矣﹐人事問沙鷗。

離別難

雲散雨收一霎﹐催花外分張。倚闌干﹑倦客神傷。水西樓﹑髙處閱斜陽。記初見﹑繡陌前頭﹐盈盈無語﹐攀折垂楊。暮春初﹑冶蜨遊蜂來去﹐時世巧梳妝。歌宛轉﹐賦荒唐。夢羅巾﹑錦帶成雙。待千紅萬綠都盡﹐畫屏風﹑天遠水流長。命小飲﹐倒盞垂蓮﹐微波心事﹐迅羽年光。柰此際﹑寶馬鈿車不見﹐鐙火舊平康。

虞美人

三年好在江心水。舊淚和新淚。吳山過盡楚山來。來日布帆休去郁孤臺。白頭料被匡君怪。多少風波債。流光如此不還家。人世更憑何物換年華。

采桑子

晚來雨過雲開處﹐涼月如鉤。羅袂淸秋。定子當筵薦酒籌。三更唱罷登車去﹐燭淚難收。從此西樓。十二回闌四面愁。

其二

天教人伴衡陽雁﹐歲歲南徵。病羽孤程。冷宿沙洲夜五更。眼前若遇琵琶手﹐寫入新聲。雁過人行。彈與天涯掩淚聽。

其三白門遇燕雛都講避兵南來卻贈

靑溪十里閒明鏡﹐小妹祠邊。霧鬢風鬟。詞女經過感易安。郵亭直北人來路﹐金鼓關山。客裏哀彈。濩索聲聲日未殘。

玉樓春集小山詞二首

昭華鳳管知名久。嬌妙如花輕似柳。盡將紅淚濕湘裙﹐幾處睡痕畱醉袖。花時惱得瓊枝瘦。惟有花閒人別後。至今猶作斷腸仙﹐悵恨不逢如意酒。

其二

珠簾不禁春風度。欲減羅衣寒未去。初將明月比佳期﹐試等夜闌尋別緒。輕春織就機中素。遠水來從樓下路。可憐人似水東西﹐縱得相逢畱不住。

新雁過妝樓題春華倚醉圖用彊邨韻

柳市塵黃。深杯畔﹑匆匆過客流光。試鐙風起﹐飄散艾納都梁。玉女來時三里霧﹐絳仙去後五更霜。徧春場。兔葵燕麥﹐誰念閒郎。山庭吟蝯怨鶴﹐爲倦遊賦筆﹐老去迷陽。醉歸甚處﹐依舊石徑荒涼。音書乍通又絕﹐任天末飛鴻千萬行。扶頭醒﹐對故家圖畫﹐難割柔腸。

相見歡

髙樓幾曲闌干。雁飛還。日暮碧雲無際錦書殘。天涯路﹐休回顧﹐萬重山。自古畫屏風上有徵鞍。

小梅花

邊庭雪。關山月。長城連綿古無缺。候烽明。控弦驚。一朝漢家東北煙塵生。牙旗慘淡收歌舞。胡騎憑陵雜風雨。五將軍。士如雲。三歲甘泉不見捷書聞。七國散。南交遠。地下終成亞夫反。右銀刀。左珠弢。八屯衛尉歷詆五都豪。連營十郡良家子。嗚咽聲中隴頭水。弄仙籌。獻金甌。桂觀飛廉萬歲復千秋。

拜星月慢秦淮秋夕和淸眞

桂檝乘潮﹐羅衣凝露﹐咫尺波明燭暗。笛裏飛聲﹐落銀屏深院。醉醒未﹐可惜﹑庭花入破初譜﹐水葉題詩紅爛。往事前朝﹐有何人親見。

鏡奩中﹑畫出新妝面。蘋風起﹑又過靑溪畔。漫戀左界斜河﹐把雙星驚散。被淸商﹑占卻閒亭館。回舟去﹑竟夕聞長嘆。似夢遇﹑玉手箜篌﹐撥朱弦欲斷。

滿江紅九日集淸涼山得必字

秋禊攜壺﹐周遭處﹑山圍故國。開笑口﹐重陽簪佩﹑六朝裙屐。闌外黃花香有信﹐眼中白雁飛無迹。嘆髯參﹑短簿共桓公﹐風流寂。人來去﹐今又昔。佳麗地﹐淸涼域。念明年誰健﹐此歡難得。快翦須裁東逝水﹐長繩好系西趖日。對牛山﹑風景淚沾衣﹐君何必。

摸魚兒

徧江南冷煙衰艸﹐碧雲千里遲暮。餞春筵畔商颷起﹐搖落今年芳樹。經過處。明月送﹑無情淮水西流去。亂山誰主。算雁磧枯蓬﹐龍沙堆雪﹐此恨忍終古。東山客﹐豪竹哀絲如故。新亭回首南渡。流人費盡神州淚﹐贏得麗譙笳鼓。驚倦旅。行館外﹑荒雞膈膊催天曙。昏鐙夢語。道破鏡飛天﹐旄頭落地﹐春滿柳城戍。

念奴嬌

半天飛絮﹐記來時楊柳﹑藏雅無隟。滿地落花遮去路﹐燕子尋巢不識。畫角譙樓﹐靑門祖帳﹐藍尾催寒食。秋千閒掛﹐那人何處行迹。從古事逐星移﹐春隨夢散﹑頭爲多情白。酒醒江南聞謝豹﹐望斷音書河北。屏上雲山﹐簾前煙水﹐鏡裏風塵色。吳蠶暗老﹐後期惆悵相失。

傾杯

玉笛吹花﹐翠樓藏柳﹐春寒二月猶惡。病旅建鄴﹐久別故國﹐怯晚來杯酌。流鶯不管興亡事﹐道六朝如昨。千門萬戶﹐斜照裏﹑隔葉閒關相約。醉托緐弦急管﹐等閒陶寫﹐翻被東風覺。數舊曲經過﹐風流何處﹐有丹靑圖貌。錦瑟塵生﹐銅壺更斷﹐一霎思量著。畫闌角。看月上﹑女墻旋落。

其二

淮水通潮﹐蔣山藏霧﹐春城付與裙屐。畫堂漏永﹐銀燭淚盡﹐觸薄寒簾隟。酒酣細說舊京事﹐見銅駝荊棘。吟風弄月﹐重記醒﹑南部煙花猶昔。勸君莫彈金縷﹐定場聲裏﹐年少今頭白。惹病旅閒愁﹐揚空無力﹐似晴絲千尺。早雁來時﹐晚鶯飛處﹐回首關河隔。到寒食。聽怨宇﹑催歸又急。

瑞龍吟乙亥白下送春喜柳溪至又言別和淸眞

金陵路。依舊細艸侵堤﹐亂雅爭樹。匆匆寒食淸明﹐晝長夜短﹐春歸甚處。晚延佇。雙燕舊巢新掃﹐畫簾朱戶。垂楊廣陌三條﹐玳梁暗換﹐銜泥對語。

千度旗亭相喚﹐夢中遊冶﹐花前飛舞。殘酒四更醒來﹐人異今故。誰家畫壁﹐能唱黃河句。煙塵滿﹑圍碁謝隱﹐胡牀桓步。淚與東流去。爲君點檢﹐危腸病緒。玄鬒成絲縷。吟望裏﹐沈沈吳天風雨。後期澷托﹐一江萍絮。

步蟾宮聞鶯和閒齋

玉驄驚破夢中事。慣織錦﹑縷金爲戲。這孜熬﹑分付石城人﹐覩艸長﹑花生迸淚。髙樓一帶隔柳是。況微雨﹑半晴天气。巧相隨﹐瑤軫手停時﹐寫睍睆﹑獨弦怎理。

還京樂

謝堂裏﹐昨夜銀屏畫燭春應淺。放繡簾垂地﹐誤伊隔晚﹐歸飛雙燕。任候風吹徧。蓬飄絮泊遊絲轉。曠望久﹐除是暮雨﹐朝云曾見。甚流波遠。送輕帆過盡﹐江東病客﹐驚心投老世換。尋常巷陌重來﹐近髙樓﹑乍聽歌管。幾陰晴﹑催麗日都長﹐良宵又短。頃刻花如雪﹐林鶯休恁淒怨。

換巢鸞鳳送曹纕蘅丈之貴陽

三月蘅臯。試連錢怒馬﹐竇錦徵袍。祖筵慵命酒﹐後約罷登髙。都亭楊柳鎭勞勞。柰何許聞天風海濤。移情久﹐向此際﹑故園飛到。靑艸。思遠道。如夢我旁﹐依舊朱顏好。太白人豪。夜郎淪轉﹐千萬匡山歸早。書信來時月中看﹐半輪心素交相保。花前人﹐被江南﹑別賦催老。

綺寮怨

走馬章臺遲暮﹐庾郎新賦工。徧九陌﹑絮委花飛﹐嗁鵑老﹑暗換燻風。朝來闌干憑熱﹐搊箏地﹑咫尺無路通。記去年﹑醉倒西樓﹐銀鐙灺﹑淚裛雙袖紅。半鏡笑人鬢容。蟠龍舊樣﹐相逢倦問春叢。掛壁絲桐。楚妃嘆﹑幾時重。新愁況如江水﹐翦未斷﹑鎭長東。驚塵蔽空。孤蓬帶影轉﹐斜照中。

歸朝歡

錦帕圓兜雲鬢髮。石黛開眉黃點頰。玉纖解了五銖衣﹐裲襠遮徧凝脂滑。楚腰剛一搦。影娥池內撈明月。弄潮兒﹐踏搖聲起﹐爭逐銀山沒。佳節湔裙春浪發。萬頃桃花漾紅雪。閒雲絆惹渚宮疑﹐酒狂禁忍糟丘渴。金溝題怨葉。藳碪去後音書絕。白狼河﹐十年徵戍﹐誰問死生別。

南歌子

野水丁沽路﹐平沙八里臺。材官戰馬避春雷。幕府淸秋零露上衣來。獨宿江城冷﹐臨風蠟苣灰。中天月照陣雲開。荒埭暗雞聲裏鈿車回。

玉蝴蜨

四面采菱歌起﹐鏡中倒影﹐七二鴛鴦。遠渚靑荷﹐看取盡日凝妝。水沈銷﹑羅衣褪粉﹐石黛淺﹑宮額添黃。野風涼。露濃煙重﹐誰倚沙棠。花房。無言有恨﹐五更斜月﹐萬柄新霜。楚客心驚﹐去年秋信滿銀塘。亂蟬噪﹑重經古岸﹐晚雁歸﹑憑涉空江。杜蘭香。駕還西浦﹐不待仙郎。

惜紅衣和白石

羽葆新秋﹐窪尊暇日。散愁無力。夜起憑闌﹐層雲四天碧。河臨太古﹐窮塞外﹑何年歸客。沈寂。馳道柳條﹐絕西烏棲息。

紅塵紫陌。前度金風﹐霜華恁淩籍。魂來尙戀異國。海東北。老惜楚衣吳制﹐別路等閒經歷。向夢闌誰見﹐斜月屋梁顏色。

泛淸波摘徧

金盤彩小。玉管灰殘﹐荊楚歲時依舊好。曙煙晴雪﹐幾點靑回謝塘艸。屏山道。孤帆遠水﹐徵馬長安﹐歸計未成身頓老。四疊陽關﹐太息尊前故人少。

瑣牕窈。芳信數番晝遲﹐錦字半行天杳。回首東京夢華﹐醉忘昬曉。俊遊早。蕭寺屢卓畫輪﹐秦樓每題花貌。此際停弦罷酌﹐斷腸江表。

倚風嬌近和艸牕

春雪沾衣﹐舊愁飄起千縷。鬧蛾聲裏回風舞。山色伴江城﹐小玉啟云屏﹐卻立婷婷縞素。無言嬌嫵。遊倦如今﹐依約梁園開處。賓席那堪重據。駟馬歸程蔽雲霧。翻琴譜。夜寒淚滴金莖露。

繞佛閣海南七夕和淸眞

桂旗稍斂。橋外喜鵲﹐飛報珠館。良夜何短。夢回對影﹐聞聲倚虛幔。絳河漲滿。回望大庾﹐人共天遠。星會幽婉。世閒海水﹐如山渡無岸。故國上弦月﹐照盡金鍼穿彩綫。料理翠尊﹐紅鱗生酒面。任逝水年光﹐催下更箭。此情誰見。正露悄煙收﹐潮退風亂。錦書緘﹑背鐙重展。

法曲獻仙音

明燭樓臺﹐暗塵簾幕﹐寸刻千金難換。露腳斜飛﹐桂輪髙揭﹐江風度來絲管。任起舞伊州變。羅裙蕅絲淺。彩雲散。鎭分明﹑大羅天上﹐殘酒在﹑回首眾仙去遠。打鼓疊漁陽﹐攺宮商﹑料理幷翦。四尺屏風﹐畫圖前﹑紅豆拈徧。感黃粱一枕﹐夢裏踏歌新怨。

碧牡丹

翠蓋迎風舞。水陌遠﹐春歸路。欸乃聲中﹐夢落湖云祠樹。暈色塗妝﹐擁髻看人處。鴛鴦殘﹐瓦飛去。歲華暮。無計畱教住。垂楊系船如故。黛蹙遙山﹐憑闌後約輕誤。脆笛波心﹐引洞庭龍女。晚來煙﹐曉來雨。

秋宵吟九月望夕不寐聞笛作

錦屏虛﹐絳簾皎。鳳管聲來云表。誰人手﹑恁換羽移宮﹐畫梁飛繞。倚髙樓﹐俯大道。望極千門人悄。徘徊處﹑盡漏滴頻催﹐睡香孤裊。露冷衣單﹐聽弟一﹑霓裳變了。夢闌湘水﹐淚落山陽﹐晚歲恨多少。吹徹梅花小。樹色難分﹐雞唱又早。度長風﹑萬里天山﹐明月如雪雁陣杳。

波外樂章卷二終

●波外樂章卷三

華陽喬曾劬大壯

霜葉飛和淸眞

暮煙秋艸。沙場外﹐徵鞍催去江表。就人燐火自然靑﹐向夜闌更悄。漸落落﹑參辰耿曉。淸淮東注彭城小。伴雁繩飛過﹐又路人﹑衡陽舊戍﹐一帶斜照。

蕉萃故宅江山﹐荒臺雲雨﹐宋玉何意重到。繡余雄劍尙龍鳴﹐對遠遊孤抱。寫蜀魄﹑新聲未了。琵琶無此傷心調。縱永夕﹑瞢騰醉﹐驚起荒雞﹐夢來時少。

八六子和樊川

夜屏深。麗譙笳斷﹐消息銀箭沈沈。障繡戶翦燭梳妝﹐訶子斜飛寶鏡﹐檀香換燻翠衾。遼西遠驚殘夢﹐鳳帶眞珠﹐宮樣羅衣﹐剗地塵侵。畫簾前﹑曈曨漸懸雞樹﹐露桃開後﹐戰篦風冷﹐時見﹑寄信孤鴻去遠﹐銜泥乳燕來臨。正思量﹐重城又連暮陰。

尉遲杯湘水舟中和淸眞

天涯路。暝色悄﹑日盡煙中樹。銀屏淺疊瀟湘﹐依約斜帆明處。秋風四起﹐吹不斷﹑邊聲落前浦。待歸鴻﹑萬里傳書﹐近船還又飛去。怊悵薊北荊南﹐閒世萍﹑浮梗轉難聚。野竹叢斑緪靈瑟﹐祈賽罷﹑神巫醉舞。西巖下﹑無眠秉燭﹐箭壺共﹑殘螿徹夜語。九回腸﹑正似江流﹐舊盟寒矣鷗侶。

安平樂慢和龍云

燕語危梁﹐馬嘶古巷﹐荏苒時序如煙。香衾未整﹐玉鏡初圓﹐垂楊四掛秋千。樓角飛花﹐幾燻鑪雨外﹐水調風前。扶醉借畱仙。枕圅知﹑邈若山川。大江流當歸﹐甚處對畫障﹐苦凝盼云邊。暗記不堪重﹐尋荷囊﹑細字蠶眠。一舸何緣。訪蝦菜﹑人入吳天。新愁似﹑蒼茫海水﹐精衛恐也難塡。

破陣子和雲謠二首

堂下簸錢歸後﹐微風送彩雲。柳陌凝妝荷鏡暗﹐鈿合當胸鳳紙新。水邊怨麗人。月魄催裁歌扇﹐壺冰孏比鍼神。行雨荒臺驚短夢﹐出塞哀弦疑舊恩。鶯花非去春。

其二

笛裏單於聲動﹐先驚粉淚人。萬里玉關開曉鏡﹐絡角銀河轉暮津。羅裳生网塵。落葉狂隨蓮步﹐飛花艷斗櫻唇。芳徑垂鞭嘶馬歇﹐微雨捲簾歸燕頻。相思忍重陳。

戚氏夏口作

楚江邊。獨客無語艤歸船。水驛鐙明﹐市橋人散雨連天。流連。念鄕關。西來迆邐隔平川。風流太白何苦﹐過此猶指彩雲閒。苣火南郡﹐胡牀軍府﹐澷論五渚身閒。付辭條敗葉﹐無主芳艸﹐長占湖山。何滿淚落君前。人世暗換﹐野老諙當年。憑誰問﹐數聲羌管﹐幾尺魚竿。射堂寬。夜舞到曉﹐香車接軫﹐駿馬爭先。翠簾畫閣﹐錦陌銅街﹐縹緲平地遊仙。鏡檻塵昬﹐久嗟雙鬢白﹐自正危冠。四野夷歌暗起﹐最髙樓﹑未忍望長安。一時會上題襟﹐夢中解佩﹐惟恐金尊淺。薜荔墻﹑依舊通銀漢。回首認﹑朱戶應難。去路遲﹑布襪靑纏。待明發﹑掛席聽嗁鵑。恨東風亂﹐行魚逝水﹐道裏三千。

燭影搖紅和王都尉

煙柳工愁﹐露桃忍笑寒深淺。鈿車行處抵天涯﹐輪共危腸轉。网戶塵箏冷慣。畫樓中﹑當年盼盼。井邊石畔﹐燕後鶯前﹐分明瞥見。隔水風來﹐背鐙雨住黃昏短。鴛鴦衾整異香焦﹐屏上關山遠。春夢人閒早散。夜如年﹑長開病眼。叵羅呼酒﹐麗錦酬歌﹐誰家深院。

曲玉管宜昌

楚雨連天﹐秦灰入市﹐夷陵艸木荒涼久。昨夜何人橫笛﹐吹動龍愁。倚江樓。錦鯉東徵﹐靑禽西上﹐謫居過此空搔首。晻靄層雲﹐早晚遮斷神州。淚難收。萬頃煙波﹐指三五﹑斜帆明處﹐羽書兩岸飛來﹐教人慷槪中流。幾時休。近黃昏鐙火﹐杜宇深山啼罷﹐白蘋風冷﹐水墨屏前﹐一片滄洲。

八聲甘州和東坡

好江山笑我亂離來﹐依然末成歸。對巫云千尺﹐吳船萬里﹐終古殘暉。二十年前鄕夢﹐人老事全非。除是廖天一﹐誰悟先機。客問魚蠶何處﹐付鷓鴣喚雨﹐朝暮霏霏。自東坡仙去﹐回首賦才稀。不堪看﹑孤亭風景﹐信轉蓬蹤迹與心違。蒼茫裏﹐忍神州淚﹐莫灑徵衣。

鳳樓春和歐陽舍人

鳳吹出芳叢。絲雨簾櫳。篆煙通。畫中泥墜燕飛嫞。妝罷黛﹐淺脂融。敲損玉釵雙翡翠﹐泛綠綺難同。楚雲中。凝望何窮。小樓春夢﹐片時千里﹐忍寒蕃錦屏風。斜月四更﹐人遠瓶墮井闌空。杏花開落﹐溝水流紅。

春晴和閒齋

逝水漂花﹐微風過柳﹐連朝乍晴還雨。巷陌都迷﹐芳艸萋萋春暮。舊扶殘醉行徧﹐蜀鵑啼處。望裏雙流自遠﹐四山誰語。年時有約長負。嗟衫袖遊絲﹐帽檐輕絮。夢繞云屏﹐淒絕醒來心緒。畫簾髙捲﹐燕子一時飛去。未解傳音﹐彩箋澷與。

芳艸渡

客捨悄﹐漸暝失回帆﹐亂撾津鼓。看蜀江重送﹐龍驤萬里樓櫓。無限玄豹侶。藏南山深霧。世事攺﹐望斷孤城﹐八陣何處。終古。鯉程在水﹐雁影迷空來又去。鏡屏裏﹑林幽澗冷﹐蝯啼怨人苦。酒醒此夜﹐怕惹起﹑少年離緒。翦畫燭﹐聽盡西牕細雨。

金浮圖和尹參卿

芳菲地。當壚價貴。謝豹聲催﹐故鄕春事。隔煙波﹑倦斂鴛鴦翅。促拍梁州﹐月夜玉樓笙吹。髣髴眼波眉翠。花時步障﹐蘭麝攙雲气。離筵醉。鶯憨燕媚。濯錦冶遊﹐夢牽歸意。燻香小史教排比。屏上巴山﹐日日陽烏墜。誰說去程不易。斑騅過處﹐玉鐙靑絲轡。

踏莎行

馬足關河﹐鶯啼院宇。舊經行地無尋處。無情惟有紙鳶風﹐年年吹綠臺城樹。三月桃花﹐一汀芳杜。柳綿如雪飛還住。夕陽西下水東流﹐蘭舟好載春愁去。

吳音子和東山

月子初弦﹐小舟似箭穿銀浦。千頃白浪來時﹐飄搖聽邪許。駟馬題橋﹐雒陽行賈。意气錢刀﹐風捲細語。錦江路。花發處。叢祠遠﹐木末沈簫鼓。羣山連岸﹐子規聲裏片時雨。酒澹更深﹐翦鐙裁句。水墨羅巾﹐何計贈與。

鬭百艸和晁氏琴趣

月魄陰晴﹐露華多少鼉更曉。鏡檻霜稠﹐畫簾波定﹐花裏乳鶯漸老。似牽衣﹑看四月薔薇﹐酬春欲笑。杏子單衫﹐桃根短槳﹐甚時歸耗。回首吳閶調馬﹐燕市呼盧﹐隨處俊遊忘了。一水東流﹐萬山西去﹐怕重酌﹑離觴淚攪。危樓外﹐日夜鵑聲風吹到。五弦悄。雨如煙﹑瑣牕夢杳。

蜨戀花

頭上玉繩西北轉。一葉隨波﹑衝破煙如練。海水自加前度淺。月華終讓今宵滿。舶趠風輕吹酒面。闌外魚龍﹑待與然犀看。孤劍十年遊已倦。人間不了閒恩怨。

其二

臨水數峯天外落。峯際斜陽﹑轉過闌干角。暈粉塗脂梳又掠。不辭新試羅裳薄。深淺宮眉隨意學。庭院東風﹑偏近黃昏惡。胡蜨飛來人未覺。楊花黏滿秋千索。

其三

舊解雕鞍芳艸渡。渡口紅橋﹑千萬垂楊樹。不定東風吹雪絮。流鶯宛轉啼難住。遠岸髙樓相識否。六曲闌干﹑過盡斜帆暮。人在靑衣江上路。靑山回首無重數。

侍香金童和東山

短袖生衣﹐嫩染江南水。共永夜﹑浮瓜沈李。吹罷鳳笙嬌莫比。玉女明星﹐鏡中誰美。露華濃﹐斜憑雕闌含笑指。繞樹南飛烏鵲起。殘酒醒來何處是。月落天西﹐霧迷三里。

梅香慢戊寅秋巴縣遇寒梧下峩眉復有貴築之役和東山

門泊吳船﹐正翠影浮空﹐浪花融雪。萬里風煙﹐永夜角聲﹐驚換客衣時節。蓼漵蘋洲﹐零露白﹑相看愁絕。向夜郎西﹐登山渡水﹐又成輕別。回首舊京人﹐但神山長閉﹐嘆息王烈。不信風流歇。問短亭衰柳﹐幾堪攀折。轉綠回黃﹐似帳飲﹑東城初闋。剩液池邊﹐當年對影﹐四更殘月。

徵部樂和耆卿

柳枝桃樹﹐黃金肎惜當筵擲。數年少﹑天涯浪迹。人影對﹑妝鏡連夕。秦樓事﹐難重覓。瘦削寶釵蓮的。伴暮雨﹑水閣銀簫﹐昨夢江南醒成憶。吳山乍隱﹐吳波不動﹐仙去舞裙畱得。雁過也﹑書來無準﹐幾行雲裏﹑離緒誰能識。澹臥屏秋色。畫舸渺﹑鯉魚風息。想甚時﹑與采夫容﹐趁月明新拆。

卜算子慢和子野

哀蟬咽暝﹐孤鷺破煙﹐一葉酒船來晚。欲采蘋花﹐醉比去年人面。畱盼。入秋來枉費登臨眼。背繡箔珠鐙﹐可惜荷囊半臂香散。縹緲西風館。送幾陣歸鴻﹐玉簫聲遠。拍駐梁州﹐此恨未同河滿。誰遣。夢層城﹑路隔相思斷。更天末﹑靑山萬疊﹐向扶頭醒見。

石州引和東山依星鳳閣傳斠本

尺五層霄﹐襟帶二江﹐星澹波闊。長堤冷落垂楊﹐譜入笛中難折。金風起處﹐夜夜搗盡寒碪﹐徵衣休洗胡天雪。頻歲玉關前﹐屬誰家芳節。

臨發。畫堂回首﹐雙燕丁寜﹐恁悲生別。翦紙相招﹐楚只聲聲垂絕。不知何處﹐妙手可解連環﹐眉間一點心頭結。照我拍闌干﹐有秦時明月。

傾杯和子野

夫容照水﹐紅深淺﹐菇蔣畔。网落漁梁﹐帆明沙觜﹐樵靑就路﹐蓮娃泊岸。趁北渚秋風﹐掃纖雲﹑淨拂冰輪滿。錦字回腸﹐驛亭窮目﹐煙中碧樹﹐霜前白雁。對酒莫思身外﹐天髙地遠。吳綿欲換。澹妝成﹑柰阻星河﹐問蘋末何人﹑吹玉管。淸商漸散。殷勤賞﹑舊序霓裳﹐月裏孀娥伴。金波浩渺魚更晚。

過秦樓和淸眞

錦陌秋生﹐玉京涼至﹐向夕水沈飄斷。鳴蛩暗井﹐墜葉重扃﹐此際賦成紈扇。回首醉裏畫樓﹐愁疊金衣﹐滴殘銀箭。問山川不語﹐來時期左﹐去時天遠。閒夢落﹑塞北風沙﹐江南煙樹﹐酒醒鬢霜濃染。天河未沒﹐鐙火猶明﹐隔捨紫簫淒變。經歲無書﹐到來云想孤顰﹐花猜雙倩。仗東流滚滚﹐將寄羅巾淚點。

綠頭鴨和閒齋

滿江風﹐鏡奩綠皺頗黎。桂華邊﹑山河倒影﹐彩筆從寫淸輝。畫闌長﹑教收步障﹐艇子遠﹑聞奏參差。燭暎千家﹐陰晴萬里﹐別來何苦少圓時。看斗轉﹑參橫無定﹐靈鵲背巢飛。瓊樓裏﹐金尊正煗﹐玉漏偏遲。謝郎情﹑而今不斷﹐賦後重有尋思。應新占﹑彗斿四掃﹐換舊躔﹑銀浦南移。後夕淸商﹐來年俊賞﹐霜娥凝涕未曾知。任襟袖﹑涼侵白露﹐投老失前期。人間世﹐南冠亂葆﹐行處愁隨。

鳳皇臺上憶吹簫和晁學士

秋水生波﹐暮云離岫﹐駒光逝矣無還。笑此去﹑娵隅俊語﹐枉帶諸蠻。逆旅貂裘也敝﹐襟袖染﹑燭淚斕斑。松楸畔﹐上冡路阻﹐滿眼家山。如何燕巢無定﹐卻過海經江﹐苦托梁閒。舊遊恁﹑風吹夢醒﹐月照花殘。畢竟柴門閉好﹐人世事﹑輸與長閒。中宵起﹐空籟萬壑天寒。

一叢花令和六一

當門流水遠無窮。淺綠比愁濃。銀箏怕理江南調﹐畫橋側﹑煙樹冥蒙。斜照墜鞭﹐昏黃索酒﹐如夢舊遊蹤。金波千里冷溶溶。消息可曾通。嬋娟二八年年見﹐柰塵掩﹑今夕房櫳。天際片帆﹐欲舒還捲﹐閒了半江風。

黃鸝繞碧樹寄懷旭生和淸眞

天末涼風到﹐違山十里﹐蟪蛄朝暮。短夢驚回﹐又凝霜鬢綠﹐涴塵衣素。倚樓望久﹐近書渺﹑時牽羈緒。琴調攺﹑妙手師涓爲我﹐重招春煦。檻角秋英稍吐。酒盈尊﹑勸收危慮。九州島大﹑看河崩自塞﹐金賤如土。鏡裏歲華再少﹐共小築﹑墻東住。消搖舊隱溪云﹐畫屏煙樹。

促拍滿路花和淮海

鳳管催離色。玉女窺云隟。浮世歌長短﹐賺心力。鏡屏幾尺。畱照雙飛翼。仙路無行迹。扶醉呼鐙﹐畫闌干外愁覓。桃紅柰白。露座遺薌澤。蠟淚成堆處﹐收鈿飾。夢聞金縷﹐曲罷天風息。說與長相憶。暮待無花﹐故枝空恁折得。

波外樂章卷三終

●波外樂章卷四

華陽喬曾劬大壯

內家嬌

雁早辭南﹐魚遲到海﹐書短恨長誰寄。隨風絮轉﹐因雨菭生﹐誤卻年年花事。到處玉觴斷酒﹐經時鈿箏移字。任畫屏﹑螙損香桃更瘦﹐重寫無自。病裏。春寒妨午睡。夢醒也忘歸計。沮孤帆天際。鬧古社神雅﹐亂山望帝。悄撫通中仙枕﹐還凝暮云遙睇。鬢成雪﹑入蜀桓郎﹐故衣浴罷新試。

水龍吟題適園憶舊圖

百年喬木書堂﹐螙魚愛食神仙字。淸風朖月﹐白蘋洲畔﹐駱駝橋底。禹穴東崩﹐秦灰西煽﹐人生到此。待狂塵靚掃﹐玉簽重整﹐呼桮酒﹐菭枝外。我憶君家刺史。老人星好辝誰繼。芳筵折柳﹐危灘逢雁﹐江山故事。暗惹相思﹐荷花一路﹐蒓羹千里。付南宗妙手﹐丹靑彷佛﹐寫嫏環地。

生查子

舵樓東逝波﹐鷁首西沈月。何似一心人﹐自此無期別。犯霧翦江來﹐打鼓淩晨發。君去骨成塵﹐我住頭如雪。

千秋歲引贈尹默

萐莆微涼﹐紅巾半蹙。隔座螺桮酌仙醁。新聲偏傳井水處﹐髙名自暎吳興錄。九天風﹐五湖雨﹐遠窮目。明鏡照人雙鬢綠。歸夢未闌更籌速。甚日經帷理絲竹。牀頭練帬斜艸滿﹐班中褏簡霜臺肅。和香方﹐養生論﹐花前續。

三部樂和淸眞

巫峽秋來﹐徧近渚遠灘﹐去檣過絕。霧濃煙澹﹐圓暈偏隨眉月。聽寒女﹑刀尺催人﹐甚鏡塵未掃﹐笥鏁嫞發。暗虫不語﹐乍墜還飛梧葉。天邊自歸晚雁﹐有素書到否﹐此時難說。臨風幾聲急管﹐千莖華發。可憐宵﹑露珠泫睫。流水樣﹑年光怨切。昨夢鈿合﹐紅燭照﹑香篆初結。

解語花上元翌夕和淸眞

江梅暗落﹐爆竹余喧﹐星火攢空射。露凝鴛瓦。僊娥瘦﹐捲起繡簾不下。新妝素雅。看小影﹑霞桮入把。絲管闌﹐人墮他州﹐枕障昏煤麝。街漏漸催禁夜。縱銀花千樹﹐長照妖冶。墜鞭遺帕。相思地﹑過盡少年車馬。燒鐙近也。禁幾度﹑鬧蛾飛謝。風信邊﹐鴻去鵑啼﹐剛紫姑占罷。

木蘭花

東風起處啼鵑急。新樹亂雲隨意碧。澷天飛絮有風流﹐到地殘花無气力。雕闌繞徧秋千拆。照影池波頭更白。而今秪怕醉無鄕﹐自古相傳春是客。

勝勝慢

龍宮馬鬣﹐驃國蓬科﹐夢魂飛度天山。酒半誰抽長劍﹐擊破連環。腸斷名姬道沒﹐三萬里﹑八駿追還。綺牕外﹐黯重圍月子﹐北斗闌干。雞聲此夜澷澷。人起舞﹑檐花落處鐙前。明鏡無愁﹐新來換卻朱顏。羊帬系伊雁足﹐怕匆匆﹑易墮空弦。畫角響﹐犯戟門﹑成陣曙寒。

蕙淸風和東山

流水暎靑山﹐雲開寒照。回首石磯頭﹐冷鷗相笑。簫鼓幾番過﹐諙與東風道。夢闌也﹑太平佳少。鴻翼海冥冥﹐遙碕近島。醉下五花驄﹐槳遲帆少。珠柱紫檀槽﹐變徵隨心好。怎柰向﹑定場人老。

淸平樂

畫簾鉤重。驚起孤衾夢。二月初頭桐花凍。人似綠毛麼鳳。日日苦霧巴江。歲歲江波路長。樓上燻衣對鏡﹐樓外芳艸斜陽。

隔浦蓮近題畫士女

秋來徵雁過盡。妾住誰期準。素手雙紅褏﹐龍香撥﹐無聲滚。眉樣新畫本。啼妝印。鏡裏韶顏損。晚風緊。明蟾掛處﹐蘆花楓樹煙暈。佳人此去﹐舊調不堪重引。前浦停舟蹔借問。鄕信。橫塘家遠天近。

倦尋芳乙酉淸明前夕雨和王元澤

少年系馬﹐寒食人家﹐買醉芳晝。絮亂花狂﹐隨步地衣誰繡。冷淘殘餳簫斷﹐五侯宅許輕煙透。卸吳綿﹐又鳴鳩誤了﹐陰晴風候。

夢中向﹑天涯海角﹐淺水深山﹐雲際招手。步障垂垂﹐是處瓦飄鴛鬭。百六韶華催去後。綠陰亭沼無交舊。上鐙初﹐罷淸尊﹐擁衾春瘦。

滿庭芳次韻公庶合川見贈

蒲雨招涼﹐梅風催煗﹐峭帆過處煙收。棹歌聲裏﹐三峽漾東流。世事沙隨浪捲﹐舊盟冷﹑孤負閒鷗。垂楊岸﹐髡條縱長﹐難系往來舟。江樓。呼酒慣﹐餘酲未解﹐歡計長休。有數行塵黯﹐敗壁空畱。此夜移宮換羽﹐幾人共﹑百里觥籌。峩眉月﹐淸輝霽彩﹐相伴下渝州。

菩薩蠻

夕陽紅過街南樹。夢飛不到春歸處。翠羽共明鐺。爲君申禮防。東風寒食節。闌外花如雪。百褶縷金帬。去年沈水燻。

江城子

江漧黃竹女兒箱。郁金香。嫁時裝。酒後花前﹑於此變滄桑。鳥爪仙人君不見﹐天似海﹐月如霜。孤墳夜夜短松岡。夢還鄕。醒回腸。自古釵盟﹑鈿約好相忘。向曉鐙花紅乍謝﹐衾百疊﹐字千行。

鷓鴣天四首

小別朱闌夢一場。相逢舊讖禮東皇。桃花紅雨棃花雪﹐各媚番風各自香。春又半﹐夜偏長。白頭何計賺年芳。十年幽誓無人省﹐忍訪名園聘海棠。

其二

百畮芳園火作藂。元宵獨樹水無蹤。紅英落向燕支井﹐粉絮飛隨舶趠風。長命女﹐白頭翁。人閒何苦與人同。樓臺後日曾霄際﹐枕障前生細雨中。

其三

玉宇銀河自古今。鈿分釵擘早沈吟。巫山西去無多路﹐滄海東來幾嗣音。連理樹﹐覆巢禽。當時閒事換傷心。郁金堂上鐙明滅﹐嬰武桮中酒淺深。

其四

楚制新成借女工。唐溝故事委流紅。杏花飄後天無雨﹐燕子歸時地有風。春黯黯﹐話匆匆。長眠人與不眠同。迎神已辦千場醉﹐破夢誰能一笑逢。

臨江仙

昔昔長吟身外﹐年年極望天西。背鐙閒夢幾成歸。有情梁上燕﹐無賴汝南雞。花好番風又換﹐樓空缺月還低。平生不合愛單棲。匣鳴雄劍繡﹐書借練帬題。

調笑

南陌。南陌。何處鳳鞾行迹。鈿車碾盡香塵。試望平原暮春。春暮。春暮。細雨蒙蒙如霧。

小重山

江樹成陰岸艸齊。楝花開未半﹐杜鵑啼。伯勞東去燕西飛。相逢夢更遠﹐更依依。楊柳笛中吹。小紅亭子外﹐雨如絲。一天寒色冶春歸。黃昏後﹐人影度簾衣。

齊天樂四首

野棠開後楊花亂﹐街頭賣花聲裏。乍暖辰光﹐無人院落﹐斜日秋千嫞倚。番風尙幾。算楡筴靑錢﹐送春婪尾。片霎陰晴﹐漢南誰種樹如此。東來西去漸遠﹐漸聞行路﹐嘆當面千里。半枕香存﹐曾城霧沒﹐消息銀瓶井底。抽刀斷水。柰玉押輕簾﹐玳梁殘壘。過社飛回﹐舊年新燕子。

其二

碧雲如水愔愔地﹐枝頭護花鈴簸。夜雨菭錢﹐朝陽菜甲﹐寒食淸明新火。葳蕤暗鏁。任階藥香翻﹐禁櫻紅墮。夢斷吳天﹐亂鶯啼處翠衾裹。妝成回照鏡裏﹐笑人顦顇﹐甚頭上釵朵。病酒今年﹐傷離去日﹐油壁驚逢道左。通詞未可。對錄曲闌干﹐綺疏靑瑣。送了春歸﹐渡江招畫舸。

其三寄懷柳溪成都

蜀江千里芳菲路﹐斜陽下時春盡。廢井喧鼃﹐閒庭戲蜨﹐佳節金盤櫻筍。離觴快引。念遊迹靑蓱﹐歲華朱槿。燕寢香銷﹐繡屏風上布帆穩。長空煙霧自掃﹐故山無賴處﹐螺黛凝損。駟馬新橋﹐飛鸞舊閣﹐頭白方充小隱。啼妝淚粉。換一曲琴絲﹐兩三詩本。樹杪鵑聲﹐勸人歸計準。

其四重到秣陵次韻畣倦鶴

綠楊千尺臺城路﹐新翻洞簫淒異。畫省香鑪﹐沙場箭鏃﹐西北髙樓同倚。胡塵乍洗。看初日曾陰﹐暮赮遲霽。賦後江南﹐暈蛾依舊數峯翠。都亭前度喚酒﹐故人誰健在﹐沈恨天地。暗井雙桐﹐輕舟片石﹐今日竛竮身世。來風去水。送仙鶴餘音﹐冷蝯淸淚。鬢點匆匆﹐賺將明鏡裏。

驀山溪

玉樓天半﹐袖手重來倚。臨鏡擁煙鬟﹐六朝山﹑依然畫裏。井桐不見﹐前日總持家﹐金粉地。斜陽外。陣陣秋風起。靑袍到處﹐染就尋常淚。回首定新巢﹐說興亡﹑穿簾燕子。吳姬壓酒﹐勸客早嘗看﹐離別意。三千里。樓下東流水。

鷓鴣天

過雨塵淸汗血驕。舊聞歌處近南譙。春來杜宇還鄕夢﹐水際吳王送女潮。花有信﹐燕無巢。薄寒濃暖夜連朝。危弦欲斷攀鞍去﹐祖帳經年酒未銷。

定風波

一葉飄然萬里來。夢中不鏁望僊臺。楊柳新聲飛玉管。筵畔。蒲桃初醱暎金杯。白雁隨陽成陣去。秋暮。紅鵑帶血亞枝開。日落西川何處認。休問。江投東海幾時回。

蘇幕遮和谷音

暖風吹﹐寒雨滴。白髮花前﹐前路從頭覓。昨夜銅龍鳴太急。牕外魚天﹐一派鯨濤碧。酒鱗生﹐簾影隔。明日陰晴﹐未敢尋消息。牀上四弦曾裂帛。撥也無聲﹐斷也無人惜。

波外樂章卷四終

