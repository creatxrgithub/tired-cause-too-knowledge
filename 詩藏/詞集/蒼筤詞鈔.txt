蒼筤詞鈔孫鼎臣杏花天淸明禁煙時節花飛絮﹐又一點分來宮炬。冶春心事低迷處﹐豆蔻梢頭風雨。漸移了暖紅簾幕﹐又閒了踏靑簫鼓。鶯鶯燕燕都來訴﹐—無計將伊分付。南浦次顧子山和玉田春水韻暗渡柳梢春﹐只欄邊﹑斗鴨今朝先曉。新綠沒篙痕﹐漁梁外﹐﹐殘雪東風全掃。魚鱗漸起﹐嫩紅一點溪桃小。早有漁榔句引出﹐來問落英芳艸。春風底事干卿。把鏡裏新蛾﹐無端縐了。南浦畫船橫﹐垂楊岸﹑已是玉驄嘶到。蘅臯路渺﹐江梅靑子流鶯悄。料得浣紗溪畔石﹐後日來時應少。金縷曲秋柳。次張仲遠韻明月揚州路。是何人﹑玉簫低咽﹐傷心金縷﹖司李風流銷沈後﹐一片竹西煙雨。又瑟瑟﹑江天遲暮。繡陌弓腰看不見﹐上寒潮﹑淰淰荒江渡。霜信緊﹐角聲苦。長堤曾系龍艫處。數前遊﹑鈿箏北裏﹐畫船南浦。十里春波明如鏡﹐照見樊娘眉嫵。恨殘照﹑西風無緒。舊事蕪城重觸忤。裊柔絲﹑不綰人愁住。歌板在﹐忍重訴。解佩令柳

春波南浦。輕塵亭塢﹐約空煙﹐蕩成柔縷。一晌靑靑﹐不會得﹑別離情苦。送斜陽﹑白門春暮。紫鞭停處﹐碧衫憑處﹐鎭低迷﹐天涯歸路。淚眼東風﹐隨曉夢﹑化成飛絮。更何時﹑化將愁去。西湖月本意平湖灩瀲寒光﹐浸十里長堤﹐晶瑩如許。藕花香滿﹐三更畫舫﹐一枝柔櫓。柳汀蘆漵外﹐暗照見﹑鴛鴦雙宿處。但怪得﹐隱隱歌聲﹐漸入段家橋路。羅裳乍倚西風﹐便忘去了湖中﹐一天秋露。彩雲休散﹐還愁寂靜﹐白鷗無主。采菱人去遠﹐尙暗想﹑淩波前日步。剩蕭瑟﹑蟹火漁燈﹐夜深來去。百字令卽念奴嬌﹑﹐題朱竹垞靜志居琴趣後紅嬌綠怨﹐有芳魂一縷﹐苦縈湘管。歌板酒旗零落盡﹐忍把瑤箏重按。舊枕痕幹﹐曲屏塵掩﹐心事空銀漢。彩鸞捲裏﹐問眞眞可能喚。休道柳絮羞狂﹐蓮心茹苦﹐省識情長短。減字偸聲尋笛譜﹐曲曲春風腸斷。紅豆啼煙﹐靑箋砑露﹐心字香難散。三生片石﹐定應他日相見。百字令九日集福善寺懷沈栗仲先生寺門疏柳﹐作輕煙淡雨﹐過江秋色。黃葉聲中人載酒﹐來問籬東消息。落帽風髙﹐寒沙平楚﹐斷雁如殘客。茱萸醉把﹐人生嘉會難得。回首前度琴尊﹐柴桑歸去﹐縹緲飛鳧隔。山色綠蘿無恙在﹐看我登臨此日。佛火深龕﹐鐘樓返照﹐短衲僧頭白。蒲團閒話﹐雪鴻猶認遊迹。探春慢春煙夾水樓臺﹐峭寒城郭﹐平林淺蘸如畫。似有還無﹐欲開仍合。膩住垂楊無賴。微雨空濛裏﹐便忘了﹑踏靑挑菜。釀成十日春陰﹐牡丹芳意偸解。迢遞板橋西畔﹐卷一桁碧波﹐銀蒜髙掛。雁趁疏鐘﹐鴉拋殘墨﹐盈望亂山暮靄。好是愁人也﹐漸暝入﹑碧紗窗外。甚日歸來﹐淡痕掃上眉黛。疏影春露海棠庭榭﹐看黃昏月上﹐涼玉微瀉。奪得燕支﹐獺髓和勻﹐風容十倍輕冶。畫欄不覺羅裙涴﹐只怪道﹑寒添今夜。滑盈盈﹑一道蒼苔﹐銀砌等閒休下。瓶竇井華新汲﹐起來對寶鏡﹐蛾綠新寫。小朵斜簪﹐穠艷未幹﹐便覺鬟云低亞。洛妃無語淩波遠﹐見說弄﹑明珠盈把。但憑伊﹑散入花間﹐莫上相思鮫帕。河傳春去春去﹐何處﹖雨溟漾﹐深徑鶯啼亂紅。二十四番花信風﹐惺忪﹐海棠愁正濃。遙想翠樓天共遠﹐腸欲斷﹐春緒隨春換。兩相思﹐春不知﹐不知﹐含情當語誰﹖湘月梅花素琴膝上﹐悄偎人寒玉﹐疏影簾際。漸近春宵三九後﹐月色便多歡喜。綠萼分攜﹐蠟書不到﹐夢裏江南水。綺窗微雪﹐不知此日開未。孤負湖上靑山﹐疏枝冷蕊﹐正東風初試。鶴病新蘇﹐可耐得﹑凍石淸泉滋味。詞筆粗疏﹐笛家哀怨﹐心緒都難寄。無人林下﹐一雙翠羽飛起。湘月送朱石禪歸長沙嶽雲如畫﹐記蒼莨谷裏﹐曾種叢竹。老鶴歸來﹐那見我兩鬢絲絲新綠。杜若寒沙﹐蘼蕪曉露﹐夢斷平汀曲。數重山色﹐幾回寫入橫幅。輸與一葉歸舟﹐湘灣卅六﹐漾文波如轂。雪底孤篷﹐可記得﹑前夜同燒銀燭﹖酒漬靑衫﹐歌翻絳樹﹐別恨連番觸。梅花無語﹐滿林靜綴寒玉。髙陽臺舊琴松月潮聲﹐蕙煙人影﹐幽蘭裊入新詞。流水年芳﹐緗囊暗換蛛絲。前身酒病狂中散﹐論風懷﹐焦尾方知。甚吳桐﹑寸寸冰紋﹐畫壁愁窺。起來還按湘妃譜﹐柰神蛟倦舞﹐錦薦寒欺。秋老文園﹐瀟瀟碧斂梧枝。春弦只被柔荑誤﹐把幾行﹑金雁差池。聽淸商﹐款款調來﹐可似年時。淒涼犯舊扇冷螢閃入簾旌暗﹐梧階驟雨初歇。篝香散盡﹐懷中宛轉﹐舊時圓月。秦鸞影絕。剩一角﹑靑繒山活。問秋風﹑今生那日﹐再與片時熱。密密湘東字﹐翠墨秋毫﹐素紈愁滑。郁金未涴﹐憶鍼樓晚涼時節。容易經年﹐淸夢斷﹑桃笙如雪。更誰禁枕畔絡緯﹐語切切。望海潮珠江月錦帆十﹝平﹞幅﹐牙檣百萬﹐連江滉漾波淸。蜃市乍收﹐驪宮正滿﹐一輪火齊初晴。風定暮潮平。早山樓水閣﹐齊上華燈。銀甲彈箏﹐金魚貰酒喚娉婷。無端觸忤愁生。自騎羊仙去﹐碧漢無情。翠羽暗銷﹐素馨零落﹐花田一片靑靑。往事已消凝﹐剩幾行珠淚﹐鮫帕盈盈。那更春江花滿﹐重聽蜑歌聲。漢宮春扇子湖春望風軟於綿﹐蕩亭臺一水﹐綠影如煙。遙看雉場艸淺﹐鶯榭花連。春人未識﹐試靑驄﹑楊柳堤前。誰更把﹑金魚換酒﹐玉尊閒款芳年。回望五云生處﹐已禁鐘初過﹐萬樹陰圓。沈沈鳳樓十二﹐復道髙懸。蓬山事少﹐但微聽﹑宮漏遙傳。早又是﹑鳴珂散直﹐來尋鷗鷺湖邊。倦尋芳慢淡煙罨柳﹐微雨催花﹐深院春早。燕子飛來﹐簾捲晝長人悄。沈水燻鑪香漸減﹐遠山眉黛愁難掃。怕黃昏﹐便黃昏時節﹐也難捱到。盼暝色﹑髙樓初上﹐銅樓無聲﹐銀燭低照。滿架薔薇﹐還倚月兒低裊。曲枕頻移眠不穩﹐羅衾乍展寒猶峭。甚今宵﹐數殘更﹐夢兒偏少。燕山亭暢園微雨池塘﹐無數白蓮﹐開過畫橋東去。楊柳水西﹐一个風亭﹐新綠溶溶圍住。魚浪吹香﹐更蟬影藏雲深樹。人不到﹐時聞燕梁雙語。誰念倦容長安﹐又看徧鶯花﹐匆匆歸路。鞭絲漸晚﹐人影初晴﹐湖山暫時畱住。故國瀟湘﹐知老卻幾多蘅杜。凝佇﹐又忘了明朝重午。桂枝香旅中秋思幽蛩蘚砌﹐正庭院黃昏﹐晚涼天气。落葉西風﹐吹作滿空寒意。華年半是天涯度﹐暗思量﹐舊歡今事。蕭條書劍﹐淒涼弦管﹐倦遊情味。黯回首﹑家園此際。但千嶂寒煙﹐都無層次。耿耿羈懷﹐說與斷鴻應寄。只愁迢遞書難到﹐更關河﹑帶將離思。鬢絲涼怯﹐帶圍新減﹐爲誰憔悴。二郎神寸箋寄與﹐剛算到﹑隔年離別。任紫綬情牽﹐綠尊心醉﹐冷墮半江飛雪。一寸柔腸千回轉﹐冷落到﹑者番花月。盼春到梅梢﹐一枝玉瘦﹐不堪攀折。淒切﹐鏡鸞羞掩﹐鬢蟬慵貼。再休把閒愁﹐無端觸迕﹐蹙損雙蛾翠葉。春盡鴻歸﹐相思錦字﹐要與頻頻細說。休忘﹝去﹞了﹑明歲東風芳約﹐杏花時節。雨中花令別思芳艸淒迷天外碧﹐細雨滿城寒食。怨別驚離﹐年年心醉﹐怕見灞橋春色。淸尊彊就花前席﹐自扶起宿酲無力。一晌牢愁﹐一春岑寂﹐惟有燕兒知得。祝英臺近江上遇雨霧初收﹐風未定﹐煙柳系孤艇。臨水人家﹐約略倚深徑。峭寒細雨疏籬﹐綠惜惜處﹐早扶出﹑一枝紅杏。問江上﹐添得幾許春潮﹐鎭日沒笭箵。凝碧無情﹐芳艸渡頭影。鷓鴣煙外飛來﹐一聲聲喚﹐正十里﹑春山人靜。聲聲慢題陳慶覃侍禦傷心曲後蘅蕪夢冷﹐桃葉歌殘﹐簾前猶喚鸚鵡。莫道多情﹐憔悴東風無主。靑春幾多怨抑﹐寫鸞弦﹐一聲聲苦。吟不得﹐正黃昏後也﹐滿庭微雨。早是凋紅損翠﹐更休檢﹑生綃海棠遺譜。零落秋花﹐試與問花無語。當時翠樓瘦影﹐化纖雲﹑沈沈遙浦。剩碧藕﹐綰情絲﹑千縷萬縷。

