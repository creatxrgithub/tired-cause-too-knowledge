香銷酒醒詞淸趙慶熹

憶蘿月夢魂如絮。隨定東風去。一堵紅墻攔不住。直到畫樓深處。

落花小院池塘﹐鸚哥喚醒回廊。誰道晝長春永﹐只消幾炷沈香。

點絳唇獨上城樓﹐一聲畫角吹寒早。楚天云杳。帆去如飛鳥。

樹裏靑山﹐山外長江繞。西風到。斜陽古道。明日多秋艸。

長相思湖上春暮蘇公堤﹐白公堤﹐十里亭臺髙復低﹐斷橋流水西。

鷓鴣啼﹐杜鵑啼﹐樓外斜陽一酒旗﹐楊花不住飛。

菩薩蠻條條方空絲橫直﹐白菱花印琉璃格。六扇水瀟湘﹐一重和合窗。

窗中人影倩﹐窗外人微見。只自不分明﹐是他釵釧聲。

憶江南無錫華荔生春樓寄夢圖春樓夢﹐夢裏隔紅墻。一世情懷原委曲﹐三生魂魄亦荒唐。說也斷人腸。春樓夢﹐人憶曲欄憑。幡定風姨深掩護﹐屏張雲母不分明。空答畫檐鈴。春樓夢﹐日日記凝眸。偶爲晝眠常掠鬢﹐多應酒病不擡頭。何苦放簾鉤。春樓夢﹐絮語聽都訛。扶醒香魂呼燕子﹐軟調酸語教鸚歌。私祝順風多。春樓夢﹐夢入曉窗前。壓鈕衣香雙蝶扣﹐盤云髻重兩鴉偏。淸早累人眠。春樓夢﹐半晌晚勻妝。尺八簫兒新按曲﹐初三月子夜燒香。約略記昏黃。春樓夢﹐夜閉綠窗紗。微有低聲傳燭剪﹐斷無私語卜燈花。樓外柳藏鴉。春樓夢﹐刺繡耐尋思。偶倚紅窗閒破綫﹐微擎翠袖想挑絲。呆煞斷魂時。春樓夢﹐斑管見曾描。想界絲闌防屈曲﹐約摹琴譜寫勾挑。不道有人瞧。春樓夢﹐一病已春深。白柰開花生再世﹐紅梔結子死同心。天上杳鸞音。春樓夢﹐夢斷幾番春。扇棄坤靈思寵寵﹐圖開軟障喚眞眞。畫出意中人。春樓夢﹐舊夢與誰談。一曲琴心悲綠綺﹐連宵淚眼搵靑衫。怎不憶江南。

一剪梅連日陰晴不定乍暖還寒覺晝長﹐才疊棉裝﹐又整羅裳。天公節序也匆忙﹐寒是重陽﹐暖是端陽。

小小疏籬短短墻﹐一曲幽房﹐幾曲回廊。春遊排日費思量﹐晴後花香﹐雨後花香。

鳳蝶令夏閨兩黛彎眉葉﹐雙紅印枕文。醒來一晌整羅裙。驀向碧梧桐下自開門。

書院吟蟬靜﹐香鑪寶鴨溫。如今天也怕銷魂。卻怎日長不肯作黃昏。

金縷曲藥階桂舟叔客醴陵書後附寄又近中秋矣。向靑天﹐可憐負卻﹐團團月子。叢桂小山花已發﹐眼底人俱千里。引無數﹑別離滋味。燕子飛來飛又去﹐認條條﹑古巷紅燈謎。去年事﹐我猶記。

故園無恙西風裏。總負他﹑六橋煙柳﹐花天酒地。愁煞阿咸空四壁﹐難把家常話起。只報道﹑平安而已。彈鋏不堪重乞食﹐走天涯﹑又乏江湖技。詩酒耳﹐問何濟。欲向秋風哭。嘆人生﹑胸塡塊壘﹐酒澆不落。棋子從頭成錯著﹐不合苦將書讀。把多少﹑心腸束縛。一樹紫藤花館裏﹐十年前﹑同剪西窗燭。思往事﹐兩眉蹙。

當時曾譜離騷曲。有幾篇﹑紅蘭碧杜﹐何堪三復。楚北楚南同作客﹐一樣風塵魚鹿。況此去﹑兩人重復。眞个竹林傳雅號﹐算黃崗﹑竹又湘潭竹。新舊句﹐大家續。楚地皆奇妙。數行程﹑某山某水﹐想曾遊到。水驛篷窗山驛店﹐受盡星霜多少。閒指點﹑黃陵之廟。可有鷓鴣啼廟裏﹐說聲聲﹑不若歸來好。飄泊意﹐感同調。

蒼茫落日靑天小。望城頭﹑吚吚畫角﹐一絲紅照。客路加餐須穩健﹐且喫黃粱飯飽。切莫向﹑西風懊惱。記取春江三月浪﹐把桃花﹑歸買湘波棹。人聚散﹐似飛鳥。

金縷曲亡友陳小魯一窗秋影盦詞集一睡中山覺。醉劉伶﹑荷鋤埋我﹐請公無弔。名士眼前塵污面﹐且向夜臺笑倒。原不算﹐聰明誤了。嘔出心肝拼死殉﹐是何人﹑手段伸長爪。歸去矣﹐玉樓召。

可憐筆陣千人掃。柰何他﹑古今常例﹐詞場紗帽。傳與不傳原偶耳﹐傳者豈皆絕調。只達士﹑付之一笑。如此奇才偏抹煞﹐想天涯﹑埋沒知多少。布衣耳﹐有誰曉。咄咄靑天怪。怪天公﹐聰明懵懂﹐一般看待。處仲唾壺成底事﹐如意鐵都敲壞。此公死﹐諸君大快。落拓江湖年少侶﹐只君先﹑了結文魔債。作仙佛﹐永無礙。

雨聲燈影魂何在。還記他﹑偏衫醉帽﹐狂奴故態。滿紙白描秋水影﹐落筆山林气慨。在秦柳﹑蘇辛之外。不少旗亭同賭酒﹐柰詞壇﹑從此無君派。眼中淚﹐爲誰灑。

憶蘿月海棠花謝﹐長日閒庭榭。坐久無聊眠也罷﹐且把簾鉤放下。

心愁好夢多磨﹐偏他一霎南柯。原是惺忪慣了﹐卻來埋怨鸚哥。

浣溪沙還記宵深解玉璫﹐此時模樣怎生當。是何福分作鴛鴦。

別淚雙緘紅豆蔻﹐同心百結紫丁香。教人那肯不思量。

壽樓春自題招魂篇後招香魂歸來﹐趁良宵月冷﹐吹落瑤臺。幾度情河恨海﹐水流花開。淸霧濕﹑淩波鞋﹐認碧桃﹑春風天臺。柰鶴斷笙遙﹐鸞空簫破﹐鵲滅鏡長埋。

柔腸結誰安排。又燈昏夢路﹐酒瀉愁懷。多分彩雲蹤逝﹐步虛音乖。憐薄命﹑空多才。誤少年﹑飄零天涯。記燭影屏聲﹐連枝碎敲雙玉釵。

柳梢靑春分日懷梁晉竹薄酒微醺。水晶欹枕﹐擁被思君。雨雨風風﹐昨宵人病﹐今日春分。

憐他靜掩重門。料打疊﹑梨花夢魂。六扇文紗﹐兩枝紅燭﹐一个黃昏。

金縷曲春雨連綿桃花落盡忽憶去年今日姚小春集同人作臯亭之遊今小春去都中一載矣黃昏不寐悵然久之挑燈爲譜三痊並寄小春春色今年又。怪無端﹑東風多事﹐綠波吹皺。眼底桃花都不見﹐但見枝枝楊柳。忽憶到﹑別離時候。蠟屐雨聲催不止﹐兩三杯﹑上馬河橋酒。君欲去﹐掉頭走。

黃沙射獵然乎否。誤人生﹑少年俠气﹐儒冠依舊。門外雷聲車似水﹐多少公卿拍手。中有个﹑書生兩袖。我亦靑衫眞困絕﹐病毛錐﹑聊代談天口。君擊築﹐我敲缶。風雨雞鳴夜。忽挑燈﹑枕書而臥﹐莊周蝶化。一路邯鄲都夢到﹐看徧長安車馬。卻待要﹑與君閒話。無柰窗紗關不住﹐一聲聲﹑雨點芭蕉打。書未盡﹐廢然罷。

思君此夕燕臺下。問何人﹑空羣肯顧﹐黃金置價。誤我天涯曾作客﹐提起舊遊還怕。只采得﹑蘅蘭滿把。豪气全消還跌宕﹐便淮陰﹑也待鉆人胯。聲咄咄﹐向空寫。且莫悲潦倒。走窮途﹑嗣宗狂哭﹐士龍狂笑。名士風流無不可﹐管甚寒氈破帽。終不似﹑怨秋虫鳥。拔劍出鞘君試舞﹐冷芙蓉﹑脫手雙丸跳。龍破壁﹐大聲嘯。

仙居見說瑤臺好。又何須﹑豪情盛气﹐一番艸艸。天上罡風吹十面﹐星斗總能捫到。盡煉起﹑藥鑪丹竈。煉出文通生花筆﹐便千人﹑也作尋常掃。余咳唾﹐惠同調。

南鄕子深院罷秋千。落盡殘紅滿地鮮。盼得春來無好日﹐天天。只自斜風橫雨連。

鑪冷水沈煙。無力瑤琴不上弦。人意亦如春意懶﹐年年。多半欹牀中酒眠。

鷓鴣天小字桃根姊妹傳﹐輕舟如葉載團圞。眉邊山色愁雙暈﹐眼底潮痕酒一圈。

風側側﹐月圓圓。兩枝飛槳渡頭船。曲終楊柳紅橋路﹐過盡靑溪幾个灣。

浪淘沙好夢忒匆忙。無處猜詳。綠陰陰院小池塘。卍字闌干丁字檻﹐亞字花墻。

此景費思量。驀斷人腸。被池如水冷鴛鴦。數盡五更鐘百八﹐月照西廊。

鵲橋仙夏閨愔愔庭院﹐沈沈簾幕。坐到黃昏無那。玉鑪片腦已都消﹐剛剩得﹑一星兒火。

蛾燈剔罷﹐蚊櫥掩卻。斜扣金訶待臥。恰愁夜短夢偏長﹐含笑約﹑檀郎分作。

沁園春獨坐獨坐無聊﹐衫欹帽側﹐回腸斷時。算合儂消受﹐原非薄命﹐無人可憶﹐不道相思。黃月初斜﹐靑燈欲滅﹐酒醒誰家笛一枝。魂消煞﹐便東陽不病﹐也瘦腰肢。

憐他小艸菤葹。柰亂擺西風力不支。想身如藥裹﹐拈來便苦﹐心同蠟燭﹐積久成癡。柳性纏綿﹐梨魂潦艸﹐抵死眠蠶總有絲。紅衾冷﹐把淚冰濕透﹐除枕誰知。

髙陽臺明白梨花﹐昏黃楊柳﹐生來都會魂消。如雪如絲﹐一般各度春宵。重門深閉葳蕤鎖﹐只相思﹑夢不關牢。漏迢迢。醒也今朝﹐睡也今朝。

銅盤尙記承紅淚﹐記封題﹑羅帕濕裹鮫綃。愁煞雙鱗﹐何曾信息如潮。人間容易裴航老﹐盼雲英﹑目斷藍橋。盡無聊。酒盡三杯﹐燭換三條。

蘇幕遮鬢絲絲﹐香縷縷﹐深院黃昏﹐獨自和燈語。簾外東風天又雨﹐昨夜春歸﹐夢也今朝去。

枕衾寒﹐更漏數﹐還是芭蕉﹐解得儂心苦。一句一聲相對訴﹐隔个窗紗﹐說到天明住。

鵲橋仙秋荷一宵兒雨﹐一宵兒露﹐不管紅衣涼死。曉來秋水照明妝﹐已換了﹑當時梳洗。

絲還相結﹐心還帶苦﹐到老依然並蒂。累他扶病立西風﹐多分那﹑鴛鴦不是。

好事近到底幾時歸﹐門外連天芳艸。剛是海棠花謝﹐又荼蘼開了。

紅燈夜夜卜﹐金錢遮莫雁魚杳。試把一春輪指﹐有夢兒多少。

菩薩蠻三月二日偕華荔生晉竹湖上晚歸一湖水碧濃於酒﹐兩堤環抱如梳柳。淺醉帽檐斜﹐滿天飛雨花。

輕寒偏惻惻﹐薄暮風猶力。花落又江南﹐明朝三月三。

柳梢靑江舟偶成四面窗紗。玻璃格子﹐照見些些。有个人人﹐紅船六柱﹐烏髻雙丫。

莫愁湖上兒家。水漲候秦淮劃。妹喚桃根﹐姊名桃葉﹐郎是桃花。

憶蘿月不茶不酒。松了衣雙扣。心是梧桐身是柳。到得秋來都瘦。

日間略可眉顰。一燈上過銷魂。偏是天公無賴﹐近來只慣黃昏。

行香子冬夜下了簾旌﹐掩了燈屏。擁紅鑪﹑小坐調笙。十三銀字﹐一一春鶯。看天如水﹑人如玉﹑月如冰。

兔魄剛明﹐獸焰初停。滿窗兒梅影低橫。絲絲風細﹐籠袖寒生。正燭三枝﹐香三炷﹐漏三更。

江城子重重樓閣有銅環。月兒圓﹐月兒彎。十五初三﹐何日是團圞。眼底眉梢心上事﹐誰解得﹐九連環。

一回相見一嫣然。髻珠盤﹐耳璫懸。膽大東風﹐不爲落花瞞。說道銀河淸淺甚﹐何處去﹐覓靑鸞。

菩薩蠻回廊剛閉鸚籠鎖﹐銷金鴨子沈檀火。明月可憐宵﹐个人吹洞簫。

夜深秋露墜﹐蟾影淸如水。照見薄羅裳﹐替他身上涼。

鳳蝶令獨酌圖小院淸於水﹐涼云薄似羅。鱗鱗紅疊玉缸波。如此良宵不飲待如何。

淺醉科頭坐﹐髙吟拍掌歌。天邊有个醒姮娥。笑道書生酒力也無多。

百字令贈徐寶幢卽題其詩詞集仰天不語﹐怪無端而笑﹐無端而涕。杯酒未幹雙劍跳﹐看爾悲歌斫地。鋤下黃金﹐牀前阿堵﹐短盡英雄气。不妨狂語﹐諸君浪得名耳。

可憐豪竹哀絲﹐中年多感﹐坐作靑氈計。斗大鵝籠愁悶煞﹐那得伸腰臥起。李賀心肝﹐劉郎髀肉﹐無限悲涼意。此中有恨﹐人生難得知己。

金縷曲一樣傷心慣。月明中﹐南來烏鵲﹐楚天飛倦。身是湘江斑竹子﹐點點淚珠成串。曾熟讀﹑離騷一卷。王謝才名休浪許﹐怕舊家門第滄桑換。爲君語﹐定腸斷。

窮途憂結悲秋伴。盡無聊﹐蘭啼蕙泣﹐花箋灑滿。消盡少年豪蕩气﹐此意有誰情願。便化作﹑石人都軟。流水琴材君絕妙﹐遇中郎﹑定識桐枝爨。焦尾恨﹐且休怨。

滿江紅我不工詩﹐君卻以詩篇示我。因想到﹑本來面目﹐廬山眞个。猿背將軍金鏃羽﹐虯髯仙客丹鑪火。叫長空﹑霹靂一聲飛﹐靑天破。

滄海句﹐憑誰和。春江淚﹐憑君墮。是毫端活現﹐才人坎坷。未免有情難遣此﹐呼之欲出斯公其可。怪諸公﹑摹宋復摹唐﹐僵蠶裹。

摸魚兒問西湖﹑花天月地﹐晨星幾點何處。玉川漸老元龍死﹐大半天涯羈旅。君且住﹐聽五鼓燈雞﹐起作劉琨舞。俠腸快吐。算櫪馬騰蹄﹐韝鷹脫臂﹐莫便怨遲暮。

年來事﹐聚散波萍幾度。華筵那得千古。讀書容易多情累﹐紅豆相思最苦。今漸悟。把別調琵琶﹐翻入伊涼譜。他年遇汝﹐認畫壁旗亭﹐雙鬟疊唱﹐貰酒兩人賭。

洞仙歌嫩涼如水﹐記新秋池館。向晚桐陰畫簾捲﹐正銀燈初上﹐掩過屏山﹐人靜也﹐有个黃昏坐慣。

玉簫何處去﹐良夜沈沈﹐花影黃階﹐兔華滿深院。起微風一點涼螢﹐自飛上白羅團扇。看楊柳梢頭月趖西﹐盡把冷闌干和衣靠暖。

鵲橋仙重陽一溪野水﹐滿山落葉﹐曉郭寒煙初透。前宵風雨昨宵陰﹐才畫出﹑今朝重九。

紅萸結佩﹐烏菱佐盞﹐獨自淺斟杯酒。黃花瘦總似當年﹐算我比﹑當年還瘦。

滿江紅重陽後四日偕姚古芬荔生晉竹酒樓小飲薄暮而歸古芬限登樓持螯四字各塡平韻滿江紅一闋分得持字何處斜陽﹐剛照見﹑西風鬢絲。早一陣﹑晚鴉盤急﹐髙樓暮時。剖橘搓橙鄕味好﹐霜螯左手且須持。有故人﹑招飲補重陽﹐吾敢辭。

巾邊側﹐花一枝。鑪邊熟﹐酒一鴟。也不妨狂飲﹐燒燈寫詩。前夕靑山應冷笑﹐明朝紅葉莫來遲。便黃昏﹑歸路不愁迷﹐明月知。

花非花西湖曲長橋長﹐短橋短。妾意深﹐郎情短。西湖湖水十分淸﹐流出橋花波太軟。

金縷曲今夜今夜仍無夢。冷紅蕤﹑枕函如水﹐但和愁共。綃帳一層﹐張薄霧燈影﹐絲絲迸縫。覺帳外﹑玉鑪煙重。安得蘅蕪香在手﹐便濃燒﹑心字成何用。銀鴨睡﹐繡衾擁。

迢迢捱過淸宵永。數銅壺﹑不多幾刻﹐寺鐘應動。簾外五更風漸緊﹐想是釀寒催凍。早一陣﹑雨聲相送。不恨梧桐先作響﹐恨梧桐原是儂親種。心上事﹐酒俱湧。

陌上花西風畫角﹐荒城吹上滿天霜气。遠水斜陽﹐紅到亂山無際。樓臺一味銷魂色﹐翠袖有人寒倚。料珠簾半捲﹐斷愁如我﹐百端難理。

向關河走馬﹐飄零長劍﹐舊夢淒涼空記。便作黃花瘦也﹐問誰提起。年來多少無名淚﹐何處生綃緘寄。但靑衫幅幅﹐啼痕印滿﹐湖波不洗。

浪淘沙一樹碧桃花。花外兒家。綠陰深處柳藏鴉。二月東風寒惻惻﹐又采新茶。

籬竹水紋斜。四面窗紗。畫梁文杏一簾遮。燕子飛來儂不管﹐去也由他。

河傳飛絮。無語。碧闌干。楊柳絲絲曉寒。美人夢醒羅袖單。偸彈。淚痕紅枕山。

廊下雕籠鸚鵡喚﹐簾影捲。小響聞金釧。兩蛾彎﹐兩鴉盤。嫣然。酒渦雙臉圓。

陌上花病中春去有感流光去也﹐斜陽紅處一絲畱定。艸斷虹橋﹐前度踏靑心冷。東風吹得鬆無力﹐不把柳花團緊。但湖樓四面﹐陰陰飛絮﹐綠煙低暝。

憶年來縱酒﹐羅衣才試﹐便有畫船鷗訂。舊夢重尋﹐一樹熟梅黃盡。行雲逝水﹐知何意﹐誰教惜春人病。下簾鉤﹐燕子雕梁﹐不語日髙晝靜。

醉太平花香水香。風涼雨涼。靑荷葉不多長。覆鴛鴦一雙。

橋西碧窗。橋南畫廊。綠陰陰裏紅墻。是誰家女郎。

水龍吟過孤山懷林處士月明仙鶴飛來﹐孤山山上人吹笛。一湖雲水﹐兩堤煙艸﹐四山花石。漱雪心淸﹐飡霞肌冷﹐个人無匹。便茂陵老去﹐玉簪殉土﹐終不上﹑相如冊。

尙有玉梅相識﹐好姻緣﹑古今難得。笑他蘇小尋郎﹐橋畔香車油壁。菊蕊煎茶﹐淥波釀酒﹐陪君蘇白。想天寒﹑竹裏詩魂﹐可許我﹑呼而出。

洞仙歌送晉竹之江南烏篷艇子﹐有兩枝柔櫓。一路靑山畫眉嫵﹐正江南葉落﹐酒味初濃﹐霜天好﹐飛盡吳娘六柱。

相思紅豆曲﹐畫壁旗亭﹐此去雙鬟定須顧。記取夜深時﹐明月楓橋﹐曾照我﹑淚痕揩處。算鬢影衣香易魂銷﹐休忘卻﹑西湖梅花待汝。

蘇幕遮玉闌干﹐金屈戌﹐簾外長廊﹐廊響弓弓屧。鬢影春云衫影雪﹐如水裙拖﹐幅幅相思褶。

阮弦鬆﹐笙字澀﹐心上燒香﹐香上心先滅。安得返魂枝底葉﹐便作靑虫﹐也褪花蝴蝶。

摸魚兒姚秋芷姑丈復有楚北之行塡此贈別不多時霜痕徧糝﹐滿山紅了烏桕。斜陽怕照人離別﹐幾日濃云絮厚。潘鬢瘦已秋老﹐荷花絲斷鴛鴦藕。銷魂還又。又柔櫓枝枝﹐峭帆葉葉﹐重過漢江口。

天涯路﹐頗憶雨窗燈牗。惱人情味如酒。當初尙道郵程苦﹐何況淚沾衫袖。頻執手。說我亦﹑相如臥病文園久。臨行話舊﹐有潭水汪倫﹐匡廬李白﹐寄語問安否。

憶蘿月自鋤明月種梅花圖梨云凍碎﹐劚得冰痕脆。香影滿庭天似水。此刻嫦娥也睡。

一鋤鴉嘴輕持﹐補來籬落橫枝。若問種花年月﹐除非仙鶴能知。

水龍吟秋晚過城東有感夕陽一陣盤鴉﹐西風落葉吹如紙。明霞斷處﹐角聲寒堞﹐鐘聲古寺。十里河橋﹐萬家檐瓦﹐月街燈市。漸南園霜滿﹐黃花過了﹐閒經過﹐魂銷起。

一樣湖山位置。盡繁華水流云逝。玉牌詩沒﹐珠襦匣冷﹐弔殘宮址。瓦子勾欄﹐板兒門巷﹐酒樓銀寧。但歌沈舞榭﹐更無人憶﹐話當年事。

鳳凰臺上憶吹簫樊慈花室葉織卿夫人遺捲碧月無聲﹐銀河有影﹐佩環飛去瑤天。料彩鸞﹑人世住不多年。幾幅淡螺殘墨﹐空剩下﹑香冷雲箋。君知否﹐從來好夢﹐只合如煙。

仙仙。九張機下﹐聞說道﹑秋星曾墜涼筵。柰玉虹橋缷﹐鵲也難塡。便是荀郎情厚﹐怎禁得﹑淚瀉紅鉛。東風峭﹐瑯然一聲﹐吹斷琴弦。

疏影魏滋伯大滌山房讀書圖一間老屋﹐在萬山深處﹐四面皆竹。竹裏開門﹐流水聲中﹐有人把卷初讀。瑯嬛自昔偸遊去﹐正洞口癡龍眠熟。想書中﹑亂走紅蟫﹐仙字也都盈腹。

試看夕陽天外﹐芙蓉十二朵﹐朵朵寒綠。便欲將身﹐畫裏尋詩﹐也算片時淸福。南湖此去無多路﹐恰笑我﹑未能免俗。問幾時瘦襪寬鞵﹐來與白雲相逐。摸魚兒又題綠天覓句圖綠陰陰﹑嫩涼如水﹐西風好个庭院。一間矮屋烏篷樣﹐種得芭蕉葉滿。窗六扇﹐把格子玻璃﹐淺碧文紗換。寒陰隔斷。正石磴科頭﹐花廊叉手﹐丫髻小僮伴。

西窗夜﹑尙憶雨聲零亂。一枝紅燭燒短。當時我道淒涼煞﹐料是君應聽慣。愁不管。有天外飛來﹑仙語都成串。吟情未倦。便香字蟠灰茶煙散。縷翠影﹐畫簾捲。

石湖仙又題花灘漁唱詞稿並懷其樓居之勝花灘漁唱﹐認紅樹溪邊﹐天影云蕩。云外結詩樓﹐倚樓人悠然運想。沙鷗都熟﹐畫半頃涼波相讓。閒放。喜此間﹐水竹無恙。

前林幾家老屋﹐正斜陽當門曬网。一笛西風﹐吹得靑山都響。酒醒闌憑﹐夢回月上。句如飛槳。才一晌。髙歌已拍仙掌。

蘇幕遮雨聲多﹐梧葉墜﹐點點相思﹐點點相思淚。貧裏相如秋更累﹐得酒偏難﹐得酒偏難醉。

鼓三通﹐燈一穗。入夜還愁﹐入夜還愁睡。四壁寒虫心叫碎﹐夢也全無﹐夢也全無謂。

生查子靑溪幾尺長﹐中有雙枝櫓。楊柳小於人﹐便解畱船住。

歌聲按暮云﹐酒气蒸香霧。又落碧桃花﹐紅了來時路。

髙陽臺渡河後寄家書有作鼠影窺燈﹐雞聲叫月﹐馬蹄催送徵輪。才渡黃河﹐夢兒也阻三分。春宵寒暖憑誰問﹐況霜花﹑滿地如銀。得知他﹑燭燼香銷﹐幾个黃昏。

來時只說長安遠﹐便長安不遠﹐說總銷魂。一月程途﹐今宵已過三旬。平生爛醉渾閒事﹐到天涯﹑薄酒難醺。可憐人﹐我盼云鴻﹐卿盼波鱗。

摸魚兒梅花易銷魂﹐一枝涼笛﹐憑誰石榻三弄。東風約住輕寒信﹐深怕夜來吹猛。花似夢﹐卻寸寸橫枝﹐萬朵梨云凍。碧天無縫。算如水淸陰﹐除他修竹﹐只有月明共。

江南好﹐好在鶴房仙隴﹐孤山山上曾種。翠禽小集香深處﹐不羨釵頭幺風。簾影動。看雪片飛來﹐恰補蒼苔空。不歸誰送。記酒醒今宵﹐玉人何處﹐蝴蝶滿衫重。

髙陽臺夜雨不寐細咽風砧﹐緩敲檐鐵﹐無端作出聲聲。透薄窗紗﹐偏生不肯天明。芭蕉自說淒涼語﹐又何嘗﹑必要人聽。柰多情﹐至此魂銷﹐入耳偏淸。

衫邊記起斑斑淚﹐記秋江夜泊﹐枕上潮生。一樣無聊﹐烏篷換了靑燈。常時慣說儂多夢﹐恁今宵﹑作也難成。一更更﹐容易教人﹐候到雞鳴。

沁園春嘉定竹煙筩圓潤可愛茗香姑母索詞篆刻其上萬篠連山﹐新粉叢邊﹐分來露梢。記金搖竿影﹐橫量鈿尺﹔珠排節數﹐圓截銀刀。密裊龍頭﹐細拖鳳尾﹐水樣鵝黃玉一條。中通處﹐有拾余瑤艸﹐好逗心苗。

琴余書後無聊。便濃注薰絲著意燒。盡荷筩暗吸﹐篆隨云吐﹐蘭膏徐﹝蓻灬﹞﹐香逐風飄。紅膩油脂﹐黑蟠灰字﹐一點星星火易消。淸宵坐﹐更斜籠翠袖﹐未忍輕拋。

摸魚兒汪又邨柳暗花明又一村圖一程程﹑山山水水﹐人家都在深處。彎環不辧羊腸徑﹐只覺樹陰無數。香似霧。問四面樓臺﹐多少春鸚鵡。相逢俊侶。正潭水桃花﹐踏歌聲裏﹐滿地落紅雨。

仙源好﹐見說藍橋有路﹐胡麻飯熟如許。馬蹄催送佂輪急﹐可是軟紅塵土。君記取﹐記步步移時﹐便入長安去。此中小住。笑圖書尋來﹐絳雲靑瑣﹐還似壻鄕否。

金縷曲徐問渠六橋艸堂圖冊瑪瑙坡前路。認虹橋﹑髙低十里﹐亭臺無數。落日荒荒紅不語﹐只照長廊短廡。指斷碣﹑重來摩撫。南宋衣冠何處是﹐算六陵並少冬靑樹。髙隱士﹐自千古。

好山依舊靑當戶。想深宵﹑月明人靜﹐水仙歌舞。我有先人祠宇在﹐恰對梅花古墓。料寒食﹑淸明逢汝。桐帽椶鞋須結社﹐須他年﹑分作湖山主。圖畫裏﹐可容補。

念奴嬌何春洲在艸堂圖杏花門巷﹐試雨聲多處﹐問春消息。中酒燒燈人意懶﹐又是銷魂時刻。見說江南﹐連朝天气﹐只覺東風急。題詩須記﹐莫教忘了寒食。

因想十里香塵﹐紫驑嘶斷﹐帽影鞭絲客。爭似艸堂淸絕好﹐紅到枝頭顏色。水竹籬邊﹐山桃檐外﹐燕子能相識。明年花放﹐我來此處橫笛。

洞仙歌姚眉史紅樓相望圖碧紗六扇﹐記銅環春晝。人在髙樓倚雙袖﹐正試燈風細﹐月子初圓﹐相逢處﹐好在上元時候。

銀河原不隔咫尺﹐紅墻贏得﹐書生暗回首。眾裏最關心﹐一注橫波﹐算值得明珠論斗。便賣酒臨邛也風流﹐還未識﹐當壚卿卿肯否。

髙陽臺停琴佇月圖心篆初燒﹐丁簾初試﹐卷一燈﹑掩過山屏。古錦囊空﹐玉琴膝上斜橫。碧梧桐院闌干曲﹐理冰絲﹑還自消停。看靑天﹑幾片微云﹐幾點疏星。

髙山流水知何意﹐除廣寒仙府﹐不許人聽。難道今宵﹐嫦娥還未妝成。銀河不動風如翦﹐漸瑤階白露泠泠。再沈吟﹐蛤粉墻西﹐一暈初生。

賣花聲許羣修碧聲山館圖風露夜泠泠。何處秋聲。梧桐葉上最分明。此際碧紗關不住﹐紅出書燈。

簾幙峭寒生。壚鴨煙停。兔華如水漾中庭。安得一枝橫竹好﹐吹到三更。

摸魚兒曹柳橋春江放鴨圖放輕橈﹐靑山靜處﹐一江春水初暖。沙痕漸沒潮痕長﹐幾尺蘆芽短﹐短萍影斷。看一綫拖來﹐鴨腳紅欲軟。綠隨波轉。正浴向花間﹐偶聞人語﹐驚起自相喚。

江鄕好﹐無數漁梁蟹籪。此生淸夢誰管。夕陽細雨持竿出﹐一霎闌陰聚滿。誰是伴﹐惜少个紅裙﹐弄水船頭慣。閒尋畫卷。算買屋移家﹐栽菱種茨﹐便我也都願。

淸平樂吳次歐蕉窗坐雨圖雨聲不住。都在芭蕉樹。銀豆拋來如按譜﹐此際有人細數。

黃昏庭院廉纖。髙燒絳蠟垂簾。一樣燻香獨坐﹐今宵只覺寒添。

金縷曲林秋園二十四橋醉月圖十里珠簾路。最風流﹐玉簫夜夜﹐玉人處處。身是三生狂杜牧﹐醉倒靑尊幾度。料唱徧﹑竹西樂府。豆蔻梢頭春二月﹐問芳名﹑可記煙花簿。能幾个﹐好眉嫵。

荒臺一片瓊花土。說當時﹐鴉鋤耕出﹐寶釵雙股。依舊雷塘風雨夕﹐閃閃涼螢無數。誰解照﹑宮中歌舞。江水自流兒女怨﹐只嫦娥﹑天上圓如故。明鏡裏﹐自千古。

疏影蔡木龕丈庭中有翠云艸徵詩盈捲復索倚聲因塡此闋綠陰如滴﹐在苔花疏處﹐深蒨堪摘。櫛櫛斜梳﹐小樣魚鱗﹐涼煙一翦猶濕。年來南浦多離恨﹐想鈿朵有人拋擲。恰笑他﹐吹出無心﹐還似鬢邊曾貼。

最好手攜鸞尾﹐呼龍一片種﹐橫掃無迹。道是蘭江神女﹐行來有此﹐襪羅顏色。水天環佩短何處﹐只滿把靈苗拾得。料此時﹐采藥歸來﹐補取滿庭濃碧。

水龍吟石帆搴來非葉非花﹐海風吹老珊瑚色。細垂瓔珞﹐斜分釵股﹐勻排竹節。鎖鎖相連﹐鉤鉤不斷﹐峭篷孤立。便石家如意﹐也難敲碎﹐誰曾見﹑髙三尺。

尙憶荒磯古石﹐月明中﹐潮生潮沒。印次梭裊霧﹐鱟簰貼水﹐羅紋密織。紫幹撐時﹐紅瀾蕩處﹐枯查浮出。算瓊田以外﹐更無人種﹐也無人識。

洞仙歌吳閬峯覓句晚歸圖碧桃花下﹐認重門雙徑。輕扣銀環犬聲應。向落紅多處﹐駿馬行來人醉﹐也有个﹐燻衣坐等。

六街更漏轉﹐良夜迢迢﹐明月當頭兔華冷。底事太歸遲﹐選韻分牌﹐料詩句苦吟未定。便拚著黃昏﹐細推敲﹐連晝燭燒殘﹐諒伊心肯。

水調歌頭碧瑯玕書館圖一笑問修竹﹐相識是何年。此君瀟灑無侶﹐惟愛主人賢﹐門外數竿煙雨﹐門內數竿風月﹐中構屋三間。枯坐淡忘語﹐對影冷於仙。

展書匳﹐攤畫稿﹐理琴弦。不妨燒筍開尊﹐同坐落花天。黃熟香消﹐古篆白定﹐甆翻細乳﹐新粉落衣邊。萬綠蕩如水﹐抱石好橫眠。

疏影綠陰和滋伯一重窗网﹐認碧玻璃紙﹐三面屏障。不是梧桐﹐便是芭蕉﹐紅亭半角都讓。斷無人處簾垂地﹐便幾點疏疏雨響。有隔花架上﹐鸚哥恰好﹐翠毛新長。

最憶沙堤裏外﹐斷橋四五月﹐湖水新漲。密密層層﹐幾个灣頭﹐暗裏只通雙槳。傷春杜牧來何暮﹐已贏得天涯惆悵﹐看夕陽山外靑山﹐又費一番濃想。

梅花引美人彈琴圖畫屏前﹐玉壚邊﹐一縷香生心字煙。落花天﹐落花天﹐深院綠陰﹐誰來驚晝眠。

五銖衣薄當風冷﹐斷紅雙臉明霞影。七條弦﹐七條弦﹐今夜月明﹐聽他彈水仙。

摸魚兒送宋月樵同年之官閩中記天街一條軟繡﹐馬蹄催送歸意。杏花開滿旗亭路﹐又早蘆花風起。人去矣﹐看一棹秋江﹐萬里還千里。宦遊誰比。有處處靑山﹐題詩選勝﹐莫厭折腰米。

天涯好﹐最好武夷仙地。榕城萬綠如水﹐放衙聽鼓何曾慣﹐且學黃綢擁被。成臥理﹐料養鶴調琴﹐都在紅蕉底。訟庭無事﹐但竹馬騎來﹐兒童笑說﹐領略荔枝味。

金縷曲鏡眉關雪圖題吳梅梁太史尊人遺幀一片銀云濕。記當時﹑鞭絲帽影﹐馬蹄得得。萬縷千絲都不見﹐只見太行山色。且莫問﹑春風消息。瓊屑灑空飛不住﹐撲徵衫﹑還道楊花白。曾聽到﹑玉門笛。

家鄕萬里程程隔。有彎環﹑鑑湖一曲﹐垂條似織。回首若耶溪畔路﹐溪水魚鱗自碧。怕鏡裏﹑眉痕非昔。二十年來人事換﹐向畫圖﹑重認陶彭澤。歸去好﹐渭城客。

南樓令潯溪訪舊圖茅屋三兩家﹐臨水小閣斜。一重重﹑水竹籬笆。幾日東風濃似夢﹐又開了﹑紫藤花。

難得酒生涯﹐相逢我與他。玉東西﹑且酌紅霞。但願年年長在手﹐休放過﹑好韶華。

念奴嬌家次閒寶月山居圖次閒先人有舊居在寶月山今已屢遷矣追憶不忘因繪此圖舊時門巷﹐有舊時池館﹐舊時花石。一帶彎環屏障好﹐對面蛾眉山色。細徑羊腸﹐疏籬麂眼﹐此境都如昔。春來雙燕﹐杏梁還是相識。

尙記丸髻荷衣﹐兒時學步﹐細數山坡級。轉眼滄桑塵事換﹐已是可憐陳迹。畫里人琴﹐卷中詩句﹐也變山陽笛。蒲團香裊﹐結廬終勝行客。

疏影秋分日偕吳夢蕉汪子雨石芷卿篠珊叔祖買舟由古蕩至畱下秋水空明樹陰合匝意甚閒適因賦此解溪光澹沱﹐趁嫩晴出﹝鄗﹞﹐催放輕舸。港路彎環﹐柔艣搖涼﹐秋陰兩岸低鎖。單衫小扇蕭閒甚﹐看軟鏡碧琉璃破﹐倚水窗盞許茶時﹐又是一橋穿過。

石上勻藍點點﹐幾叢澹竹葉﹐娟秀花朵。古木攲斜﹐修藤屈曲﹐時見墜枝紅果。遊魚吹沫圓紋細﹐錯道是雨珠飛墮。卻羨他﹑開扇柴門﹐臨水老漁閒坐。

金縷曲孤山探梅圖欲向靑山問。問靑山﹑白雲多處﹐幾番春信。著意尋春春尙淺﹐侵曉薄寒能忍。又早是﹑段家橋近。流水無言人影悄﹐但盤空撲雪鴉成陣。還只恐﹑北風緊。

打門仙鶴曾相認。剩枝頭﹑夜來殘月﹐半鉤黃暈。石古林深煙磴滑﹐一路鞋痕細印。渾不管﹑蒼苔立損。我欲此間橫玉笛﹐把萬花吹暖都開盡。林處士﹐料應肯。

太常引陳秋穀畫溪漁父圖冊平湖如畫遠山低。小小缺瓜皮。白酒一瓶攜﹐舉网處﹑銀刀正肥。

萍花洲渚﹐鷗波亭館﹐只在水東西。靑笠綠蓑衣﹐渾不是﹐苕溪霅溪。

摸魚兒又題塡詞圖小屏山最渾深處﹐鴨鑪銀葉薰透。烏絲闌格紅絲硯﹐安放月窗風牗。人坐久﹐恰襞襞羅衣﹐天气新涼後。萍花渡口。看一朵遙山﹐一灣流水﹐一樹水邊柳。

新詞好﹐合數梅溪石帚。休言秦七黃九。年來笑我疏慵甚﹐忘卻笛牀歌袖。憑妙手﹐把玉盒輕拋﹐記曲相思豆。燈前夢後﹐盡減字偸聲﹐拈毫寫韻﹐銷盡夜來酒。

髙陽臺無錫華竹樓於鳳凰山麓民家得牙牌一面背刻荔枝紋面鐫宋詞玉樓春其上字畫明勁決爲南宋宮禁物因偕汪小米晉竹滋伯同賦細字蠶眠﹐斷紋犀裂﹐深黃暈透鵝脂。一片文牙何人手﹐刻烏絲東風荔子。年華好﹐要宜男翠葉靑枝﹐最分明﹐兩面圭稜﹐兩朵靈芝。

自從鳳輦宸遊少﹐有遺鈿墜佩﹐散落瓊墀。春去春來﹐知他是否宮詞。迢迢禁蒼葳蕤鎖﹐料當年﹑曾系金匙。易銷魂﹐結子同心﹐翠袖攜時。

金縷曲東坡先生元符硯搨本爲嶺南黃蓉石題片石摩挲久。記當時﹑恍榔庵內﹐寶同尊卣。割取龍巖云一朵﹐洗盡纖瑕宿垢。渾不是﹑涵星鳳咮。食芋著書非易事﹐望瓊樓玉宇空回首。鸚鵒眼﹐淚痕澑。

銘詞璽篆應俱壽。七百年﹑枯棋小劫﹐圭稜依舊。想到松煙揮灑日﹐常置先生座右。在磨蠍宮中磨透。不少西山柔脆質﹐黨人碑﹑枉自刊元祐。希世物﹐仗君守。

臺城路三月中旬吳夢蕉約同人作臯亭之遊一春好似黃梅雨﹐今朝嫩晴天气。艣響離城﹐云移出樹﹐拂面牽絲風細。船頭舵尾。看水碧羅羅﹐野塘十里。一路桃花﹐淺深紅到半山裏。

年來花事有幾。再消停﹑數日枝上如洗。歡喜橋邊﹐甘惇村外﹐都是曾經遊地。尋春倦矣。問前度劉郎﹐鬢霜添未。有約重遊﹐酒杯還自理。

前調小滿後十日同人復遊臯亭舟行小港中綠陰夾岸意境幽絕不寒不暖晴時節﹐開箱袷衣初試。酒舫重移﹐釣竿新把﹐且學老漁身世。花開楝子﹐看風過搖涼﹐水痕都紫。兩岸人家﹐晝長門掩正蠶市。

枝頭靑杏尙小﹐只桑陰﹑豆莢肥綠如指。土沒鞵平﹐衫兜扇出﹐又過斜陽山寺。紅橋雁齒。有曲港通船﹐艸香蘅芷。除卻閒鷗﹐問誰能到此。

滿江紅乙未臘月北行連日風雪舟阻孟河江口因如姜白石泊巢湖故事私祝江神倘得風平浪定當以平韻滿江紅爲壽曉起天果大晴因塡此闕天末靈旗﹐看一展雲散霧消。和春到﹑秣稜暗漲﹐瓜步寒潮。萬里樓臺鋪水墨﹐兩山鬟髻露金焦。趁曉來﹑排陣集神鴉﹐開畫橈。瑤車碾﹐珠佩搖﹐擁芝蓋﹐泊蘭臯。有螺童擊鼓﹐鮫女吹簫。明月西來畱後約﹐大江東去認前朝。願順風﹑飛夢過揚州﹐紅板橋。

