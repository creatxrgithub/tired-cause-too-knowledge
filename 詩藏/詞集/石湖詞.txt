石湖詞範成大

滿江紅冬至

寒谷春生﹐燻葉气﹐玉筒吹谷。新陽後﹐便占新歲﹐吉云淸穆。休把心情關藥裹﹐但逢節序添詩軸。笑彊顏﹐風物豈非癡﹐終非俗。淸晝永﹐佳眠熟。門外事﹐何時足。且團﹝�欒﹞同社﹐笑歌相屬﹐著意調停雲露釀﹐從頭檢舉梅花曲。縱不能﹐將醉作生涯﹐休拘束。

又始生之日﹐丘宗卿使君攜具來爲壽。坐中賦詞﹐次韻謝之。

竹裏行廚﹐來問訊﹐諸侯賓老。春滿座﹐彈絲未徧﹐揮毫先了。云避仁風收雨腳﹐日隨和气薰林表。向尊前﹐來訪白髯翁﹐衰何早。志千里﹐功名兆。光萬丈﹐文章耀。洗冰壺胸次﹐月秋霜曉。應念一堂塵网暗﹐故將百和香雲繞。算賞心﹐情語古來多﹐如今少。

又雨後攜家遊西湖﹐荷花盛開。

柳外輕雷﹐催幾陣﹐雨絲飛急。雷雨過﹐半川荷气﹐粉融香浥。弄蕊攀條春一笑﹐從教水濺羅衣濕。打梁州﹐簫鼓浪花中﹐跳魚立。山倒影﹐云千疊﹐橫浩蕩﹐舟如葉。有采菱淸些﹐桃根雙楫。忘卻天涯漂泊地﹐尊前不放閒愁入。任碧筒﹐十丈捲金波﹐長鯨吸。

又罨畫溪山﹐行欲徧﹐風蒲還舉。天漸遠﹐水雲初靜。柁樓人語。月色波光看不定﹐玉虹橫臥金鱗舞。算五湖今夜只扁舟﹐追千古。懷往事﹐漁樵侶。曾共醉﹐松江渚。算今年依舊﹐一杯滄浦。宇宙此身元是客﹐不須悵望家何許。但中秋﹐時節好溪山﹐皆吾土。

千秋歲重到桃花塢

北城南埭﹐玉水方流匯。靑樾裏﹐紅塵外。萬桃春不老﹐雙竹寒相對。回首處﹐滿城明月曾同載。分散西園蓋。消減東陽帶。人事攺﹐花源在。神仙𨿽可學﹐功行無邊醉。新酒好﹐就船況有魚堪買。

浣溪沙燭下海棠

傾坐東風百媚生。萬紅無語笑逢迎。照妝醒睡蠟煙輕。采蝀橫斜春不夜﹐絳霞濃澹月微明。夢中重到錦宮城。

又

催下珠簾護綺叢。花枝紅裏燭枝紅。燭光花影夜蔥蘢。錦地繡天香霧裏。珠星壁月彩雲中。人間別有幾春風。

又新安驛席上畱別

送盡殘冬更出遊。風前蹤迹似沙鷗。淺斟低唱小淹畱。月見西樓淸夜醉﹐雨添南浦綠波愁。有人無計戀行舟。

又

歙浦錢塘一水通。閒雲如幕碧重重。吳山應在碧雲東。無力海棠風澹蕩﹐半眠官柳日蔥蘢。眼前春色爲誰濃。

又元夕後三日王文明席上

寶髻雙雙出綺叢。妝光梅影各春風。收燈時候卻相逢。魚子箋中詞宛轉﹐龍香撥上語玲瓏。明朝車馬莫西東。

又

紅錦障泥杏葉韉。解鞍呼渡憶當年。馬驕不肯上航船。茅店竹籬開席市﹐絳裙靑袂﹖﹖姜田。臨平風物故依然。

又

白玉堂前綠綺疏。燭殘歌罷困相扶。問人春思肯濃無。夢裏粉香浮枕簟﹐覺來煙月滿琴書。个儂情分更何如。

朝中措丙午立春大雪﹐是歲十二月九日丑時立春。

東風半夜度關山。和雪到闌干。怪見梅梢未暖﹐情知柳眼猶寒。靑絲菜甲﹐銀泥餅餌﹐隨分杯盤。已把宜春鏤勝﹐更將長命題旛。

又身閒身健是生涯﹐何況好年華。看了十分秋月﹐重陽更插黃花。消磨景物﹐瓦盆社釀﹐石鼎山茶。飽喫紅蓮香飯﹐儂家便是仙家。

又系船沽酒碧簾坊。酒滿勝鵝黃。醉後西園八夢﹐東風柳色花香。水浮天處﹐夕陽如錦﹐恰似鱸鄕。中有憶人雙淚﹐幾時流到橫塘。

又海棠如雪殿春餘。禽哢晚晴初。倦客長慚杜宇﹐佳辰且醉提壺。逍遙放浪﹐還他漁子﹐輸與樵夫。一棹何時歸去﹐扁舟終要江湖。

又天容云意寫秋光。木葉半靑黃。珍重西風祛暑﹐輕衫早怯秋涼。故人情分﹐畱連病客﹐孤負淸觴。陌上千愁易散。尊前一笑難忘。

蝶戀花春漲一篙添水面。芳艸鵝兒﹐綠滿微風岸。畫舫夷猶灣百轉﹐橫塘塔近依前遠。江國多寒農事晚。村北村南﹐谷雨才耕徧。秀麥連岡桑葉賤。看看嘗面收新繭。

南柯子槁項詩餘瘦﹐愁腸酒後柔。晚涼團扇欲知秋。臥看明河銀影。界天流。鶴警人初靜﹐虫吟夜更幽。佳辰只合艸花籌。除了一天風月﹐更何求。

又悵望梅花驛﹐凝情杜若洲。香雲低處有髙樓。可惜髙樓﹐不近木蘭舟。緘素雙魚遠﹐題紅片葉秋。欲繞江水寄離愁。江已東流﹐那肯更西流。

又七夕

銀渚盈盈渡﹐金風緩緩吹。晚香浮動五雲飛。月姊妒人。嚬畫一彎眉。短夜難畱處﹐斜河欲淡時。半愁半喜是佳期。一度相逢﹐添得兩相思。

水調歌頭

細數十年事﹐十處過中秋。今年新夢﹐忽到黃鶴舊山頭。老子个中不淺﹐此會天教重見﹐今古一南樓。星漢淡無色﹐玉鏡獨空浮。斂秦煙﹐收楚霧﹐熨江流。關河離合﹐南北依舊照淸愁。想見姬娥冷眼﹐應笑歸來霜鬢﹐空敝黑貂裘。釃酒問蟾兔﹐肯去伴滄洲。

又燕山九日作萬里漢家使﹐雙節照淸秋。舊京行徧﹐中夜呼禹濟黃流。寥落桑楡西北﹐無限太行紫翠﹐相伴過盧溝﹐歲曉客多病﹐風露冷貂裘。對重九﹐須爛醉﹐莫牽愁。黃花爲我﹐一笑不管鬢霜羞。袖裏天書咫尺﹐眼底關河百二﹐歌罷此生浮。惟有平安信﹐隨雁到南州。

西江月十月誰云春小﹐一年兩見紅嬌。人間霜葉滿庭臯。別有東風不老。百媚朝天淡粉﹐六銖步月生綃。雲英寂寞倚藍橋﹐誰伴玉京霜曉。

又北客開眉樂歲﹐東君著意華年。遮風藏雨晚雲天。應怕杏梢紅淺。不惜燈前放夜﹐從教雪後畱寒。水晶簾箔萬花鈿。聽徹南樓曉箭。

鵲橋仙七夕雙星良夜﹐耕慵織懶﹐應被羣仙相妒。娟娟月姊滿眉嚬﹐更無柰﹐風姨吹雨。相逢艸艸﹐爭如休見﹐重攪別離心緒。新歡不抵舊愁多﹐倒添了﹐新愁歸去。

宜男艸籬菊灘蘆被霜後。裊長風﹐萬重髙柳。天爲誰﹐展盡湖光渺渺﹐應爲我﹐扁舟入手。桔中曾醉洞庭酒。輾雲濤﹐掛帆南斗。追舊遊﹐不減商山杳杳﹐猶有人﹐能相記否。

又捨北煙霏捨南浪。雪傾籬﹐雨荒薇漲。問小橋﹐別後誰過﹐惟有迷鳥羈雌來往。重尋山水問無恙。掃柴荊﹐土花塵网。畱小桃﹐先試光風﹐從此芝艸瑯玕日長。

秦樓月窗紗薄﹐日穿紅幔催梳掠。催梳掠﹐新晴天气﹐畫檐聞鵲。海棠逗曉都開卻。小云先在闌干角。闌干角﹐楊花滿地﹐夜來風惡。

又珠簾狹﹐捲簾春院花圍合。花圍合﹐晝長人靜﹐雙雙蝴蝶。花前苦﹖﹖金蕉葉。瞢騰午睡扶頭怯。扶頭怯。閒愁無限。遠山斜疊。

又香羅薄﹐帶圍寬盡無人覺。無人覺﹐東風日暮﹐一簾花落。西園空鎖秋千索。簾垂簾捲閒池閣。閒池閣。黃昏香火﹐畫樓吹角。

又樓陰缺﹐闌干影臥東廂月。東廂月﹐一天風露﹐杏花如雪。隔煙催漏金虯咽。羅幃暗淡燈花結。燈花結﹐片時春夢﹐江南天闊。

又浮雲集﹐輕雷隱隱初驚蟄。初驚蟄﹐鵓鳩鳴怒﹐綠楊風急。玉鑪煙重香羅浥。拂墻濃杏燕支濕。燕支濕。花梢缺處﹐畫樓人立。

念奴嬌雙峯疊障﹐過天風海雨﹐無邊空碧。月姊年年應好在﹐玉闕瓊宮愁寂。誰喚癡云﹐一杯未盡﹐夜气寒無色。碧城凝望﹐髙樓縹緲西北。腸斷桂冷蟾孤﹐佳期如夢﹐又把闌干拍。霧鬢風鬟相借問﹐浮世幾回今夕。圓缺晴陰﹐古今同恨﹐我更長爲客。嬋娟明夜﹐尊前誰念南陌。

又十年舊事﹐醉京花蜀酒﹐萬葩千萼。一棹歸來吳下看﹐俯仰心情今昨。彊倚雕闌﹐羞簪雪鬢﹐老恐花枝覺。揩摩愁眼﹐霧中相對依約。聞道家宴團﹝�欒﹞﹐光風轉夜﹐月傍西樓落。打徹梁州春自遠﹐不飲何時歡樂。沾惹天香﹐畱連國艷﹐莫散燈前酌。襪塵生處﹐爲君重賦河洛。

又吳波浮動﹐看中流翻月﹐半江金碧。醉舞空明三萬頃﹐不管姮娥愁寂。指點瓊樓﹐憑虛有路﹐鯨背橫東極。水雲飄蕩﹐闌干千丈無力。家世回首滄洲﹐煙波漁釣﹐有鴟夷仙迹。一笑閒身遊物外﹐來訪扁舟消息。天上今宵﹐人間此地﹐我是風前客。濤生殘夜﹐魚龍驚聽橫笛。

又水鄕霜落﹐望西山一寸﹐修眉橫碧。南浦潮生帆影去﹐日落天靑江白。萬里浮雲﹐被風吹散﹐又被風吹積。尊前歌罷﹐滿空凝淡寒色。人世會少離多﹐都來名利﹐似蠅頭蟬翼。贏得長亭車馬路﹐千古羈愁如織。我輩情鐘﹐匆匆相見。一笑眞難得。明年誰健﹐夢魂飄蕩南北。

又和徐尉遊石湖湖山如畫﹐系孤篷柳﹐莫驚魚鳥。料峭春寒花未徧﹐先共疏梅索笑。一夢三年﹐松風依舊﹐蘿月何曾老。鄰家相向﹐這回眞个歸到。綠鬢新點吳霜﹐尊前彊健﹐不怕衰翁號。賴有風流車馬客﹐來覓香雲花島。似我粗豪﹐不通姓字﹐只要銀瓶倒﹐奔名逐利﹐亂帆誰在天表。

惜分飛易散浮雲難再聚﹐遮莫相隨百步。誰喚行人去。石湖煙浪漁樵侶。重別西樓腸斷否。多少淒風苦雨﹐休夢江南路﹐路長夢短無尋處。

夢玉人引送行人去﹐猶追路﹐再相覓。天末交情﹐長是合堂同席。從此尊前﹐便頓然少个﹐江南羈客。不忍匆匆﹐少駐船梅驛。酒斟𨿽滿﹐尙少如別淚萬千滴。欲語吞聲﹐結心相對嗚咽。燈火淒淸﹐笙歌無顏色。從別後﹐盡相忘﹐算也難忘今夕。

又共登臨處﹐飄然袂﹐倚空碧。雨捲雲飛﹐長有桂娥看客。簫鼓生春﹐徧錦城如畫﹐雪山無色。一夢才成﹐況天涯南北。舞餘歌罷﹐料宣華﹐回首盡陳迹。萬里秦吳﹐有情應問消息。我欲歸耕﹐如何重來得。故人若望江南﹐且折梅花相憶。

如夢令罨畫屏中客住﹐水色山光無數。斜日滿江聲。何處撐來小渡。休去﹐休去﹐驚散一洲鷗鷺。

又兩兩鶯啼何許。尋徧綠陰濃處。天气潤羅衣﹐病起卻飲微暑。休雨﹐休雨﹐明日橊花端午。

菩薩蠻小軒今日開窗了。揉藍染碧緣階艸。檐佩可憐風﹐杏梢煙雨紅。飄零歡事少﹐鬢點吳霜早。天色不愁人﹐眼前無限春。

又元夕立春雪林一夜收寒了﹐東風恰向燈前到。今夕是何年﹐新春新月圓。綺叢香霧隔﹐猶記疏狂客﹐畱取縷金旛﹐夜蛾相並看。

又黃梅時節春蕭索﹐越羅香潤吳紗薄。絲雨日朧明﹐柳梢紅未晴。多愁多病後﹐不識曾中酒。愁病送春歸﹐恰如中酒時。

臨江仙羽扇綸巾風裊裊﹐東廂月到薔薇﹐新聲誰喚出羅幃。龍須將笛繞﹐雁字入箏飛。陶寫中年須个裏﹐畱連月扇云衣。周郎去後賞音稀。爲君持酒聽﹐那肯帶春歸。

又萬事灰心猶薄宦﹐塵埃未免勞形。故人相見似河淸。恰逢梅柳動﹐髙興逐春生。卜晝匆匆還卜夜﹐仍須月墜河傾。明年我去白鷗盟。金閨三玉樹﹐好向紫霄程。

減字木蘭花玉煙浮動﹐銀闕三山連海凍。翠袖闌干﹐不怕樓髙酒力寒。雙松凍折﹐忽憶衰翁容易別。想見鷗邊﹐壓損年時小釣船。

又折殘金菊﹐橙子香時新酒熟。誰伴芳尊﹐先問梅花借小春。道人破戒。染酒題詩金鳳帶。愁病相關﹐不似年時酒量寬。

又枕書睡熟﹐珍重月明相伴宿。寶鴨金寒﹐香滿圍屏宛轉山。雞人聲杳﹐瑤井玉繩相對曉。黯淡窗紗﹐卻下風簾護燭花。

又臘前三白﹐春到西園還見雪。紅紫花遲﹐借作東風萬玉枝。歸田計決。麥飯熟時應快活。身在髙樓﹐心在山陰一葉舟。

鷓鴣天休舞銀貂小契丹。滿堂賓客盡關山。從今裊裊盈盈處﹐誰復端端正正看。模淚易﹐寫愁難。瀟湘江上竹枝斑。碧雲日暮無書寄﹐寥落煙中一雁寒。

又蕩漾西湖采綠蘋。揚鞭南埭衮紅塵。桃花暖日茸茸笑﹐楊柳光風淺淺嚬。章貢水﹐郁孤云。多情爭似桂江春。崔徽卷軸瑤姬夢﹐縱有相逢不是眞。

又嫩綠重重看得成。曲闌幽檻小紅英。酴醿架上蜂兒鬧﹐楊柳行間燕子輕。春晼晚﹐客飄零。殘花淺酒片時淸。一杯且買明朝事﹐送了斜陽月又生。

又雪梅壓蕊拈須粉作團。疏香辛苦顫朝寒。須知風月尋常見﹐不似層層帶雪看。春髻重﹐曉眉灣。一枝斜並縷金旛。酒紅不解東風凍﹐驚怪釵頭玉燕幹。

好事近云幕暗千山﹐腸斷玉樓金闕。應是髙唐小婦﹐妒姮娥淸絕。夜涼不放酒杯寒。醉眼漸生纈。何待桂華相照﹐有人人如月。

又昨夜報春來﹐的皪嶺梅開雪。攜手玉人同賞﹐比看誰奇絕。闌干倚徧憶多情﹐怕角聲嗚咽。與折一枝斜戴。襯鬢云梳月。卜算子涼夜竹堂虛。小睡匆匆醒。銀漏無聲月上階﹐滿地闌干影。何處最知秋﹐風在梧桐井。不惜驂鸞弄玉簫﹐露濕衣裳冷。

又云壓小橋深﹐月到重門靜。冷蕊疏枝半不禁﹐更著橫窗影。回首故園春﹐往事難重省。半夜淸香入夢來﹐從此燻鑪冷。

三登樂一碧鱗鱗﹐橫萬里﹐天垂吳楚。四無人﹐艣聲自語。向浮雲﹐西下處﹐水村煙樹。何處系船﹐暮濤漲浦。正江南﹐搖落後﹐好山無數。盡乘流﹐興來便去。對靑燈﹐獨自嘆。一生羈旅﹐欹枕夢寒﹐又還夜雨。

又路轉橫塘﹐風捲地﹐水肥帆飽。眼雙明﹐曠懷浩渺。問菟裘﹐無恙否。天教重到。木落霧收﹐故山更好。過溪門﹐休蕩槳﹐恐驚魚鳥。算年來﹐識翁者少。喜山林﹐蹤迹在﹐何曾如掃。歸鬢任霜﹐醉紅未老。

又今夕何期﹐披岫幌﹐云關重啟。引冰壺﹐素空似洗。捲簾中﹐欹枕上﹐月星浮水。天鏡夜明。半窗萬里。盼庭柯﹐都老大﹐樹猶如此。六年前﹐轉頭未幾﹐喚鄰翁﹐來語舊﹐同﹖﹖新蟻。秉燭夜闌﹐又疑夢裏。

又方帽衝寒﹐重檢校﹐舊時農圃。荒三徑﹐不知何許。但姑蘇臺下﹐有蒼然平楚。人笑此翁﹐又來訪古。況五湖﹐元自有﹐扁舟祖武。記滄洲﹐白鷗伴侶。嘆年來﹐孤負了﹐一蓑煙雨。寂寞暮潮﹐喚回棹去。

浪淘沙黯淡養花天。小雨能慳。煙輕雲薄有無間。官柳絲絲都綠徧﹐猶有春寒。空翠濕徵鞍。馬首千山。多情若是肯俱還。別有玉杯承露冷﹐畱共君看。

寄人覓梅霜餘好探梅消息。日日溪橋側。不如君有似梅人﹐歌裏工嚬妍笑兩眉春。疏枝冷蕊風情少。卻稱衰翁老。從教來作靜中鄰﹐冷淡無言無笑也無嚬。

又落梅時節冰輪滿。何似中秋看。瓊樓玉宇一般明﹐只爲姮娥添了萬枝燈。錦江城下杯殘後﹐還照鄞江酒。天東相見說天西﹐除卻衰翁和月更誰知。

又玉簫驚報同云重。仍怪金瓶凍。淸明將近雪花翻﹐不道海棠消瘦柳絲寒。王孫沈醉狨氈幕。誰怕羅花薄﹐燭燈香霧兩厭厭。仿佛有人愁損上眉尖。

又紅木犀誰將擊碎珊瑚玉﹐裝上交枝粟。恰如嬌小萬瓊妃。除罷額黃嫌怕污燕支。夜深未受淸香絕。風露溶溶月﹐滿身花影弄淒涼。無限月和風露一齊香。

醉落魄元夕春城勝絕﹐暮林風舞催花發。垂云捲盡添空闊﹐吹上新年﹐美滿十分月。紅蕖影下勾絲抹。老來牽彊隨時節﹐無人知道心情別。惟有蛾兒﹐驚見鬢邊雪。

補遺

醉落魄棲鳥飛絕﹐絳河綠霧星明滅。燒香曳簟眠淸樾。花影吹笙﹐滿地淡黃月。好風碎竹聲如雪。昭華三弄臨風咽。鬢絲撩亂綸巾折。涼滿北窗﹐休共軟紅說。《絕妙好詞》

朝中措長年心事寄林扃。塵鬢已星星。芳意不如水遠﹐歸心欲與云平。畱連一醉﹐花殘日永﹐雨後山明。從此量船載酒﹐莫教閒卻春情。《絕妙好詞》

眼兒媚萍鄕道中乍晴﹐臥輿中困甚﹐小憩柳塘。酣酣日腳紫煙浮。妍暖破輕裘。困人天气﹐醉人花底﹐午夢扶頭。春慵恰似春塘水﹐一片縠紋愁。溶溶泄泄﹐東風無力﹐欲皺還休。

霜天曉角梅

晚晴風歇﹐一夜春威折﹐脈脈花疏天淡﹐云來去﹐數枝雪。勝絕。愁亦絕。此情誰共說。惟有兩行低雁﹐知人倚﹐畫樓月。《絕妙好詞》

惜分飛南浦舟中與江西帥漕酌別﹐夜後忽大雪。畫戟錦車皆雅故﹐簫鼓畱連客住。南浦春波暮。難忘羅襪生塵處。明日船旗應不駐﹐且唱斷腸新句﹐捲盡珠簾雨。雪花一夜隨人去。《花庵詞選》

菩薩蠻湘東驛客行忽到湘東驛。明朝眞是瀟湘客。晴碧萬重云﹐幾時逢故人。江南如塞北﹐別後書難得。先自雁來稀﹐那堪春半時。《花庵詞選》

滿江紅淸江風帆甚快﹐作此與客劇飲歌之。千古東流﹐聲捲地﹐雲濤如屋。橫浩渺﹐檣竿十丈﹐不勝帆腹。夜雨翻江春浦漲﹐船頭鼓急風初熟。似當年﹐呼禹亂黃川﹐飛梭速。擊楫誓﹐空驚俗。休拊髀﹐都生肉。任炎天冰海﹐一杯相屬。荻筍蔞芽新入饌﹐鵾弦鳳吹能翻曲﹐笑人間﹐何處似尊前﹐添銀燭。《花庵詞選》

謁金門宜春道中野塘春水可喜﹐有懷舊隱。塘水碧﹐仍帶麯塵顏色。泥泥縠紋無气力。東風如愛惜。恰似越來溪側。也有一雙鸂鶒﹐只欠柳絲千百尺。系船春弄笛。《花庵詞選》

秦樓月寒食日湖南提舉胡元髙家席上聞琴。湘江碧。故人同作湘中客。湘中客。東風回雁﹐杏花寒食。溫溫月到藍橋側。醒心弦裏春無極。春無極﹐明朝殘夢﹐馬嘶南陌。《花庵詞選》

玉樓春梅花佳人無對甘幽獨﹐竹雨松風相澡浴。山深翠袖自生寒﹐夜久玉肌元不粟。卻尋千樹煙江曲﹐道骨仙風終絕俗。絳裙縞袂各朝元﹐只有散仙名萼綠。《全芳備祖》

醉落魄海棠馬蹄塵撲。春風得意笙歌逐。款門不問誰家竹。只揀紅妝﹐髙處燒銀燭。碧雞坊裏花如屋。燕王宮下花成谷。不須悔唱關山曲。只爲海棠﹐也合來西蜀。《全芳備祖》

玉樓春牡丹雲橫水繞芳塵陌﹐一萬重花春拍拍。藍橋仙路不崎嶇﹐醉舞狂歌容倦客。眞香解語人傾國﹐知是紫雲誰敢覓。滿蹊桃李不能言﹐分付仙家君莫惜。《全芳備祖》

菩薩蠻木芙蓉冰明玉潤天然色。淒涼拚作西風客。不肯嫁東風﹐殷勤霜露中。綠窗梳洗晚﹐笑把玻璃盞。斜日上妝臺﹐酒紅和困來。《全芳備祖》

水龍吟壽畱守仙翁家在叢霄﹐五云八景來塵表。黃扉紫闥﹐化鈞髙妙。風霆揮掃。漠北寒煙﹐嶠南和气﹐笑談都了。自玉麟歸去﹐金牛再款﹐卻回首﹐人間少。天與丹臺舊籍﹐笑蒼生﹐祝公難老。春葩秋葉﹐暄寒易變﹐壺天長好。物外新聞﹐鳳歌鸞翥﹐龍蟠虎繞。想知心髙會﹐寒霜夜永﹐盡橫參曉。《翰墨全書》

酹江月嚴子陵釣臺浮生有幾﹐嘆歡娛常少﹐憂愁相屬。富貴功名皆由命﹐何必區區僕僕。燕蝠塵中﹐雞虫影裏﹐見了還追逐。山間林下﹐幾人眞个幽獨。誰似當日嚴君﹐故人龍衮﹐獨抱羊裘宿。試把漁竿都掉了﹐百種千般拘束。兩岸煙林﹐半溪山影﹐此處無榮辱。荒臺遺像﹐至今嗟詠不足。《花艸粹編》

醉落魄雪晴風作。松梢片片輕鷗落。玉樓天半褰珠箔。一笛梅花﹐吹裂凍雲幕。去年小獵漓山腳。弓刀濕徧猶橫槊。今年翻怕貂裘薄。寒似去年﹐人比去年覺。《陽春白雪》

霜天曉角少年豪縱。袍錦團花鳳。曾是京城遊子﹐馳寶馬﹐飛金鞚。舊遊渾似夢。鬢點吳霜重。多少燕情鶯意﹐都寫入﹐玻璃甕。《陽春白雪》

法駕導引步虛詞琳霄境﹐卻似化人宮。梵炁彌羅融萬象﹐玉樓十二倚晴空。一片寶光中。《蘆浦筆記》

又浮黎路﹐依約太微間。雪色寶階千萬丈。人間遙作白虹看﹐幢節度髙寒。同前

又剛風起﹐背負玉虛廷。九素煙光寒一色。扶闌四面是靑冥。環拱萬珠星。同前

又流鈴響﹐龍馭籋云來。夾道搴華籠彩仗﹐紅雲扶輅輾天街。迎駕鶴毰毸。同前

又鈞天奏﹐流韻滿空明。琪樹玲瓏珠网碎﹐仙風吹作步虛聲。相和八鸞鳴。同前

又樓闌外﹐輦道插非煙。閒上郁霄臺上看﹐空歌來自始靑天。揚袂揖飛仙。同前

輯佚

菩薩蠻寓直晚對內殿彤樓鼓密催金鑰。沈沈靑瑣重重幕。宣喚晚朝天﹐五云籠暝煙。風急東華路。暖扇遮微雨。看霧撲人衣﹐上林鳥滿枝。《咸淳臨安志》卷十五

滿江紅山繞西湖﹐曾同泛﹐一篙春綠。重會面﹐未溫往事﹐先翻新曲﹐勁柏喬松霜雪後﹐知心惟有孤生竹。對荒園﹐猶解兩髙歌﹐空驚俗。人更健﹐情逾熟。櫻共柳﹐冰和玉。恐相逢如夢﹐夜闌添燭。別後書來客悵望﹐尊前酒到休拘束。笑簞瓢﹐未足已能狂﹐那堪足。《永樂大典》卷二千二百六十六湖字韻引範石湖《大全集》

水調歌頭人日元日至人日﹐未有不陰時﹐新年葉气﹐無處人物不熙熙。萬歲聲從天下﹐一札恩隨春到﹐光采動天雞。壽域徧寰海﹐直過雪山西。憶曾預﹐宣王冊﹐捧金卮。如今萬里﹐魂夢空繞五雲飛。想見大庭宮館﹐重起三山樓觀﹐雙指赭黃衣。此會古無有﹐何止古來稀。《永樂大典》卷三千零一人字韻引範石湖詞

浣溪沙江村道中十里西疇熟稻香。槿花籬落竹絲長。垂垂山果掛靑黃。濃霧知秋晨气潤﹐薄雲遮日午陰涼。不須飛蓋護戎裝。《永樂大典》三千五百七十六村字韻引範石湖《大全集》

破陣子祓禊漂泊天隅佳節﹐追隨花下羣賢。只欠山陰修禊帖﹐卻比蘭亭有管弦。舞裙香未湔﹐淚竹斑中宿雨﹐折桐雪裏蠻煙。喚起杜陵饑客恨﹐人在長安曲水邊。碧雲千疊山。《永樂大典》卷一萬三千九百九十三禊宇韻引範石湖《大全集》

鷓鴣天席上作樓觀靑紅倚快晴﹐驚看陸地湧蓬瀛。南園花影笙歌地﹐東嶺松風鼓角聲。山繞水﹐水縈城。柳邊沙外古今情。坐中更有揮毫客﹐一段風流畫不成。《永樂大典》卷二萬零三百五十三席字韻引範石湖詞

水調歌頭萬里籌邊處﹐形勝壓坤維。恍然舊觀重見﹐鴛瓦拂參旗。夜夜東山銜月﹐日日西山橫雪﹐白羽弄空暉﹐人語半霄碧﹐驚倒路傍兒。分弓了﹐靑劍罷﹐倚闌時﹐蒼茫平楚無際﹐千古鎭煙霏。野曠岷嶓江動﹐天闊崤函云擁﹐太白暝中低。老矣漢都護﹐卻望玉關歸。《全蜀藝文志》卷二十五鷓鴣天仗下儀容筆下文﹐天風駕鶴住仙眞。橊花三日迎端午﹐蕉葉千春紀誕辰。經圀志﹐立朝身。暫煩髙手活吳民。明朝莫遣書丹篆﹐怕引新符刻玉麟。北京圖書館珍藏明鈔本《詩淵》

洞仙歌碧城風物﹐有湖中天地。長笑羲娥不停軌。記蟠桃枝上﹐金母嗔嘗﹐回首處﹐還又三千歲矣。料仙人拊頂﹐曾授長生﹐名在云瓊賜書裏。懶上郁蕭臺﹐應厭髙寒﹐飄然下﹐赤城遊戲。且山澤畱連作臞仙﹐不要管蓬萊﹐海中塵起。北京圖書館珍藏明鈔本《詩淵》

西江月櫻筍園林綠暗。槐楡院落淸和。年年髙會引笙歌﹐戲采人隨燕賀。一笑難逢身健﹐十分休惜顏酡。還將瓜棗送金荷﹐徧照金章滿座。北京圖書館珍藏明鈔本《詩淵》

臨江仙功行三千宜五福﹐長生何假金丹。從教滄海又成田﹐瓊枝春不老﹐壁月夜長妍。上界從來官府滿﹐何妨遊戲人間。年年彊健到尊前﹐莫辭杯瀲灩﹐君是酒中仙。北京圖書館珍藏明鈔本《詩淵》

鷓鴣天繡戶當年瑞气充。紫陽駕鶴下天風。萬山秀色渾鐘盡﹐六月炎光一洗空。蕉葉滿﹐彩衣重。刻符持節盡人雄。坐中金母欣餘慶﹐歡醉周公勸魯公。北京圖書館珍藏明鈔本《詩淵》

滿江紅天气新晴﹐尋昨夢﹐池塘春早。雨過湔裙﹐水上柳絲風裊。卻憶去年今日﹐桃花人面依前好。惟今年﹐酒量卻添多﹐銀杯小。誰勸我﹐玉山倒。催細抹。翻新調。漸金猊壓錦﹐噴首云繞。籠帕飛來雙翠袖﹐弓彎內樣人間少。爲畱連﹐春色伴山翁﹐都休老。

淸平樂降嵩儲昂﹐仙馭來塵表﹐身佩安危人不老﹐化國風光長好。功名南北天涯。歡聲蠻嶠胡沙。艸木何��露﹐小春桃李都花。北京圖書館珍藏明鈔本《詩淵》

又何須輕舉﹐上界多官府。身似靈光長鎭魯﹐俯仰人間今古﹐雨餘簾捲江流﹐朱顏流映瓊舟。不假崗陵�壽﹐西山低似西樓。

