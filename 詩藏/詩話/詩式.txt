

詩式

﹝唐﹞皎然

目錄

卷一

序

明勢

明作用

明四聲

詩有四不

詩有四深

詩有二要

詩有二廢

詩有四離

詩有六迷

詩有七至

詩有七徳

詩有五格

李少卿並古詩十九首

鄴中集

文章宗旨

用事

語似用事義非用事

取境

重意詩例

跌宕格二品越俗駭俗

淈沒格一品淡俗

調笑格一品戲俗

對句不對句

三不同﹕語﹑意﹑勢偸語詩例偸意詩例偸勢詩例

品藻百葉芙蓉菡萏照水例龍行虎步气逸情髙例寒松病枝風擺半折例

辯體有一十九字

中序

『團扇『二篇

不用事第一格

王仲宣《七哀》

卷二

作用事第二格

三良詩

『西北有浮雲』

『池塘生春艸『﹑『明月照積雪』

律詩

卷三

論盧藏用《陳子昂詩序》

直用事第三格

卷四

齊梁詩

有事無事第四格

卷五

復古通變體

有事無事情格俱下第五格

立意總評

逸文

參考資料

卷一

序

夫詩者﹐眾妙之華實﹐六經之菁英。𨿽非聖功﹐妙均於聖。彼天地日月﹐元化之淵奧﹐鬼神之微冥﹐精思一搜﹐萬象不能藏其巧。其作用也﹐放意須險﹐定句須離﹐𨿽取由我衷﹐而得若神授﹝１﹞。至如天眞挺拔之句﹐與造化爭衡﹐可以意冥﹐難以言狀﹐非作者不能知也。洎西漢以來﹐文體四變﹐將恐風雅寖泯﹐輒欲商較以正其源。今從兩漢已降﹐至於我唐﹐名篇麗句﹐凡若干人﹐命曰《試式》﹐使無天機者坐致天機。若君子見之﹝２﹞﹐庶幾有益於詩教矣﹝３﹞。

明勢

髙手述作﹐如登荊﹝４﹞﹑巫﹐覿三湘﹑鄢﹑郢山川之盛﹐縈回盤礡﹐千變萬態。文體開闔作用之勢。或極天髙峙﹐崒焉不羣﹐气騰勢飛﹐合沓相屬。奇勢在工。或修江耿耿﹐萬里無波﹐欻出髙深重復之狀﹝５﹞。奇勢互發。古今逸格﹐皆造其極妙矣。

明作用

作者措意﹐𨿽有聲律﹐不妨作用﹐如壺公瓢中自有天地日月。時時拋鍼擲綫﹐似斷而復續﹐此爲詩中之仙。拘忌之徒﹐非可企及矣﹝６﹞。

明四聲

樂章有宮商五音之說﹐不聞四聲。近自周顒﹑劉繪流出﹐宮商暢於詩體﹐輕重低昂之節﹐韻合情髙﹐此之未損文格。沈休文酷裁八病﹐碎用四聲﹐故風雅殆盡。後之才子﹐天機不髙﹐爲沈生獘法所媚﹐懵然隨流﹐溺而不返。

詩有四不

气髙而不怒﹐怒則失於風流﹔力勁而不露﹐露則傷於斤斧﹔情多而不暗﹐暗則蹶於拙鈍﹝７﹞﹔才贍而不疎﹐疎則損於筋脈。

詩有四深

气象氤氳﹐由深於體勢﹔意度盤礡﹐由深於作用﹔用律不滯﹐由深於聲對﹔用事不直﹐由深於義類。

詩有二要

要力全而不苦澀﹐要气足而不怒張。

詩有二廢

𨿽欲廢巧尙直﹐而思致不得置﹔𨿽欲廢言尙意﹐而典麗不得遺。

詩有四離

𨿽有道情﹐而離深僻﹔𨿽用經史﹝８﹞﹐而離書生﹔𨿽尙髙逸﹐而離迂遠﹔𨿽欲飛動﹐而離輕浮。

詩有六迷

以虛誕而爲髙古﹔以緩慢而爲澹濘﹝９﹞﹔以錯用意而爲獨善﹔以詭怪而爲新奇﹔以爛熟而爲穩約﹔以气少力弱而爲容易﹝１０﹞。

詩有七至﹝１１﹞

至險而不僻﹔至奇而不差﹔至麗而自然﹔至苦而無迹﹔至近而意遠﹔至放而不迂﹔至難而狀易﹝１２﹞。

詩有七徳﹝１３﹞

一識理﹔二髙古﹔三典麗﹔四風流﹔五精神﹔六質幹﹔七體裁。

詩有五格

不用事第一﹔已見評中。作用事第二﹔已見評中。其有不用事而措意不髙者﹐黜入第二格。直用事第三﹔其中亦有不用事而格稍下﹐貶居第三。有事無事第四﹔比於第三格中稍下﹐故入第四。有事無事﹐情格俱下第五。情格俱下﹝１４﹞﹐可知也。

李少卿並古詩十九首

評曰﹕西漢之初﹐王澤未竭﹐詩教在焉。昔仲尼所刪《詩》三百篇﹐初傳卜商﹐後之學者﹐以師道相髙﹐故有齊﹑魯四家之目。其五言﹐周時已見濫觴﹐及乎成篇﹐則始於李陵﹑蘇武。二子天予眞性﹐發言自髙﹐未有作用。《十九首》辭精義炳﹝１５﹞﹐婉而成章﹐始見作用之功﹐蓋東漢之文體﹝１６﹞。又如『冉冉孤生竹『﹑『靑靑河畔艸』﹐傅毅﹑蔡邕所作。以此而論﹐爲漢明矣﹝１７﹞。

鄴中集

評曰﹕鄴中七子﹐陳王最髙。劉楨辭气偏﹝１８﹞﹔王得其中﹝１９﹞﹐不拘對屬﹐偶或有之﹐語與興驅﹐勢逐情起﹐不由作意﹝２０﹞﹐气格自髙﹐與《十九首》其流一也﹝２１﹞。

文章宗旨

評曰﹕康樂公早歲能文﹐性穎神徹﹐及通內典﹐心地更精。故所作詩﹐發皆造極﹐得非空王之道助邪﹖夫文章﹐天下之公器﹐安敢私焉﹖曩者嘗與諸公論康樂爲文﹐眞於情性﹐尙於作用﹐不顧詞彩﹐而風流自然。彼淸景當中﹐天地秋色﹐詩之量也﹔慶雲從風﹐舒卷萬狀﹐詩之變也。不然﹐何以得其格髙﹑其气正﹑其體貞﹑其貌古﹑其詞深﹑其才婉﹑其徳容﹝２２﹞﹑其調逸﹑其聲諧哉﹝２３﹞﹖至如《述祖徳》一章﹐《擬鄴中》八首﹐《經廬陵王墓》《臨池上樓》﹐識度髙明﹐蓋詩中之日月也﹐安可扳援哉﹖惠休所評『謝詩如芙蓉出水『﹐斯言頗近矣。故能上躡《風》《騷》﹐下超魏﹑晉。建安制作﹐其椎輪乎﹖

用事

評曰﹕詩人皆以徵古爲用事﹝２４﹞﹐不必盡然也。今且於六義之中﹐略論比興﹕取象曰比﹐取義曰興﹐義卽象下之意。凡禽魚艸木﹑人物名數﹐萬象之中義類同者﹐盡入比興﹐《關雎》卽其義也。如陶公以『孤云』比『貧士『﹔鮑照﹝２５﹞以『直』比『朱絲『﹝２６﹞﹐以『淸』比『玉壺『﹝２７﹞。時人呼比爲用事﹐呼用事爲比。如陸機詩﹕『鄙哉牛山嘆﹐未及至人情。爽鳩茍已䢐﹐吾子安得停﹖』此規諫之意﹝２８﹞﹐是用事﹐非比也。如康樂公詩﹕『偶與張﹑邴合﹐久欲歸東山。『此敍志之意﹝２９﹞﹐是比﹐非用事也。詳味可知﹝３０﹞。

語似用事義非用事

評曰﹕此二門未始有之﹐而弱手不能知也。如康樂公詩﹝３１﹞﹕『彭﹑薛才知恥﹐貢公未遺榮。或可優貪競﹐未足稱達生。』此商榷三賢﹝３２﹞﹐𨿽許其退身﹐不免遺議。蓋康樂欲借此成我詩意﹐非用事也。如古詩﹕『仙人王子喬﹐難可與等期。『曹植詩﹕『虛無求列仙﹐松子久吾欺。』又古詩﹕『師涓久不奏﹐誰能宣我心﹖『上句言仙道不可階﹐次句讓求之無效﹝３３﹞﹔下句略似指人﹐如魏武呼『杜康』爲酒﹝３４﹞。蓋作者存其毛粉﹝３５﹞﹐不欲委曲傷乎天眞﹐並非用事也。

取境

評曰﹕或云﹐詩不假修飾﹐任其醜朴﹔但風韻正﹑天眞全﹐卽名上等。予曰﹕不然。無鹽闕容而有徳﹐曷若文王太姒有容而有徳乎﹖又云﹐不要苦思﹐苦思則喪自然之質。此亦不然。夫不入虎穴﹐焉得虎子﹖取境之時﹐須至難至險﹐始見奇句。成篇之後﹐觀其气貌﹝３６﹞﹐有似等閒﹐不思而得﹐此髙手也。有時意靜神王﹐佳句縱橫﹐若不可遏﹐宛如神助。不然﹐蓋由先積精思﹐因神王而得乎﹖

重意詩例

評曰﹕兩重意已上﹐皆文外之旨。若遇髙手如康樂公﹐覽而察之﹐但見情性﹐不睹文字﹐蓋詩道之極也﹝３７﹞。向使此道尊之於儒﹐則冠六經之首﹔貴之於道﹐則居眾妙之門﹔精之於釋﹝３８﹞﹐則徹空王之奧。但恐徒揮其斤而無其質﹐故伯牙所以嘆息也。疇昔國朝協律郎元兢﹝３９﹞與越僧元鑑集秀句﹝４０﹞﹐二子天機素少﹐選又不精﹐多采浮淺之言﹐以誘蒙俗。特入瞽夫偸語之便﹐何異借賊兵而資盜糧﹐無益於詩教矣。一重意﹝４１﹞﹔如宋玉云﹕『晰兮若姣姬﹐揚袂鄣日而望所思。『二重意﹔曹子建云﹕『髙臺多悲風﹐朝日照北林。』王維云﹕『秋風正蕭索﹐客散孟嘗門。『王昌齡云﹕『別意猨鳴外﹐天寒桂水長。』三重意﹔古詩云﹕『浮雲蔽白日﹐遊子不顧返。『四重意﹔古詩云﹕『行行重行行﹐與君生別離。』宋玉《九辯》云﹕『憭栗兮若在遠行﹐登山臨水兮送將歸﹝４２﹞。『

跌宕格二品

越俗

評曰﹕其道如黃鶴臨風﹐貌逸神王﹐杳不可羈。郭景純《遊仙詩》﹕『左挹浮丘袂﹝４３﹞﹐右拍洪崖肩。』鮑明遠《擬行路難》﹝４４﹞﹕『舉頭四顧望﹐但見松柏園﹝４５﹞﹐荊棘郁蹲蹲﹝４６﹞。中有一鳥名杜鵑﹐言是古時蜀帝魂。聲音哀苦鳴不息﹐羽毛憔悴似人髡。飛走樹間啄虫螘﹐豈憶往日天子尊。念玆死生變化非常理﹝４７﹞﹐中心惻愴不能言。『

駭俗

評曰﹕其道如楚有接輿﹐魯有原壤﹐外示驚俗之貌﹐內藏達人之度。郭景純《遊仙詩》﹕『姮娥揚妙音﹐洪崖頷其頤。』王梵志《道情詩》﹝４８﹞﹕『我昔未生時﹐冥冥無所知。天公彊生我﹐生我復何爲﹖無衣使我寒﹐無食使我饑。還你天公我﹐還我未生時。『賀知章《放達詩》﹕『落花眞好些﹐一醉一回顚。』盧照鄰﹝４９﹞《勞作》云﹝５０﹞﹕『城狐尾﹖﹖﹝５１﹞﹐山鬼面參軍﹝５２﹞。『

淈沒格一品

淡俗

評曰﹕此道如夏姬當壚﹝５３﹞﹐似蕩而貞﹔采吳楚之風﹐𨿽俗而正。古歌曰﹕『華陰山頭百尺井﹐下有流泉徹骨冷。可憐女子來照影﹐不照其餘照斜領。』

調笑格一品

戲俗

評曰﹕《漢書》云﹕『匡鼎來音梨﹐解人頤。『蓋說詩也。此一品非雅作﹐足以爲談笑之資矣。李白《上云樂》﹝５４﹞﹕『女媧弄黃土﹐摶作愚下人。散在六合間﹐蒙蒙若沙塵。』

對句不對句

評曰﹕上句偶然孤發﹐其意未全﹐更資下句引之﹐方了其對語。一句便顯﹐不假下句﹐此���少相敵﹐功夫稍殊。請試論之﹕夫對者﹐如天尊地卑﹑君臣父子﹐蓋天地自然之數。若斤斧迹存﹐不合自然﹐則非作者之意。又詩家對語﹐二句相須﹐如鳥有翅﹝５５﹞﹐若惟擅工一句﹐𨿽奇且麗﹐何異乎鴛鴦五色﹐只翼而飛者哉﹖

三不同﹕語﹑意﹑勢﹝５６﹞

評曰﹕不同可知矣﹐此則有三同。三同之中﹐偸語最爲鈍賊。如漢定律令﹝５７﹞﹐厥罪不書﹖應爲酇侯務在匡佐﹐不暇采詩。致使弱手蕪才﹝５８﹞﹐公行劫掠﹝５９﹞。若許貧道片言可折﹐此輩無處逃刑。其次偸意﹐事𨿽可罔﹐情不可原﹐若欲一例平反﹐詩教何設﹖其次偸勢﹐才巧意精﹐若無朕迹﹐蓋詩人閫域之中偸狐白裘之手﹐吾亦賞俊﹐從其漏网。

偸語詩例

如陳後主《入隋侍宴應詔》詩云﹝６０﹞﹕『日月光天徳『﹐取傅長虞《贈何劭王濟》詩﹝６１﹞﹕『日月光太淸』。上三字語同﹝６２﹞﹐下二字義同。

偸意詩例

如沈佺期《酬蘇味道》詩﹝６３﹞﹕『小池殘暑退﹐髙樹早涼歸。『取柳惲《從武帝登景陽樓》詩﹝６４﹞﹕『太液滄波起﹐長楊髙樹秋。』

偸勢詩例

如王昌齡《獨遊》詩﹝６５﹞﹕『手攜雙鯉魚﹐目送千里雁。悟彼飛有適﹐嗟此罹憂患。『取嵇康《送秀才入軍》詩﹝６６﹞﹕『目送歸鴻﹐手揮五弦。俯仰自得﹐遊心太玄。』

品藻

評曰﹕古來詩集﹐多亦不公﹝６７﹞﹐或𨿽公而不鑑。今則不然。與二三作者縣衡於眾制之表﹐覽而鑑之﹐庶無遺矣。其華艷﹐如百葉芙蓉﹐菡萏照水﹔其體裁﹐如龍行虎步﹐气逸情髙﹔脫若思來景遏﹐其勢中斷﹐亦須如寒松病枝﹐風擺半折。

百葉芙蓉菡萏照水例

如曹子建詩﹕『明月照髙樓﹐流光正徘徊。『宣城公詩﹕『金波麗鳷鵲﹐玉繩低建章。』江文通詩﹕『露彩方泛灩﹐月華始徘徊。『此類是也﹝６８﹞。

龍行虎步气逸情髙例

如左思《詠史》詩﹕『吾希段幹木﹐偃息藩魏君﹔吾慕魯仲連﹐談笑卻秦軍。』又詩﹝６９﹞﹕『被褐出閶闔﹐髙步追許由。振衣千仞崗﹐濯足萬里流。『此類是也。

寒松病枝風擺半折例

如康樂公詩﹕『明月照積雪﹐朔風勁且哀。』範灑心詩﹕『喬木聳田園﹐靑山亂商鄧。『此類是也﹝７０﹞。

辯體有一十九字

評曰﹕夫詩人之思初發﹝７１﹞﹐取境偏髙﹐則一首舉體便髙﹔取境偏逸﹐則一首舉體便逸。才性等字亦然﹝７２﹞。體有所長﹝７３﹞﹐故各歸功一字。偏髙﹑偏逸之例﹐直於詩體﹐篇目﹑風貌不妨。一字之下﹐風律外彰﹐體徳內蘊﹐如車之有轂﹐眾輻歸焉﹝７４﹞。其一十九字﹐括文章徳體風味盡矣﹐如《易》之有《彖辭》焉。今但注於前卷中﹐後卷不復備舉。其比﹑興等六義﹐本乎情思﹐亦蘊乎十九字中﹐無復別出矣。髙﹑風韻朗暢曰髙﹝７５﹞。逸﹑體格閒放曰逸。貞﹑放詞正直曰貞。忠﹑臨危不變曰忠。節﹑持操不攺曰節。志﹑立性不攺曰志。气﹑風情耿介曰气﹝７６﹞。情﹑緣景不盡曰情﹝７７﹞。思﹑气多含蓄曰思。徳﹑詞溫而正曰徳。誡﹑檢束防閒曰誡。閒﹑情性疎野曰閒。達﹑心迹曠誕曰達。悲﹑傷甚曰悲。怨﹑詞調淒切曰怨。意﹑立言盤泊曰意﹝７８﹞。力﹑體裁勁健曰力。靜﹑非如松風不動﹐林狖未鳴﹐乃謂意中之靜。遠。非如渺渺望水﹐杳杳看山﹐乃謂意中之遠。

中序

敍曰﹕貞元初﹐予與二三子居東溪艸堂﹐每相謂曰﹕世事喧喧﹐非禪者之意。假使有宣尼之博識﹐胥臣之多聞﹐終朝目前﹐矜道侈義﹐適足以擾我眞性。豈若孤松片雲﹐禪坐相對﹐無言而道合﹐至靜而性同哉﹖吾將深入杼峯﹐與松云爲侶。所著《詩式》及諸文筆﹐並寢而不紀。因顧筆硯笑而言曰﹕『我疲爾役﹐爾困我愚。數十年間﹐了無所得。況你是外物﹐何累於我哉﹖住旣無心﹐去亦無我。予將放爾﹐各還其性。使物自物﹐不關於予﹐豈不樂乎﹖』遂命弟子黜焉。至五年夏五月﹐會前禦史中丞李公洪自河北負譴遇恩﹐再移爲湖州長史﹐初與相見﹐未交一言﹐恍然神合。予素知公精於佛理﹐因請益焉。先問宗源﹐次及心印。公笑而後答﹐溫兮其言﹐使寒叢之欲榮﹔儼兮其容﹐若春冰之將釋。予於是受辭而退。他日言及《詩式》﹐予具陳以夙昔之志。公曰﹕『不然。『因命門人檢出艸本。一覽而嘆曰﹕『早歲曾見沈約《品藻》﹑惠休《翰林》﹑庾信《詩箴》﹐三子之論﹐殊不及此。柰何學小乘褊見﹐以夙志爲辭邪﹖』再三顧予﹐敢不惟命。因舉邑中詞人吳季徳﹐卽梁散騎常侍均之後﹐其文有家風﹐予器而重之。昨所贈詩﹐卽此生也。其詩曰﹕『別來春風多﹐掃盡雪山雪。爲君中夜起﹐孤坐石上月。『公欣然﹐因請吳生相與編錄。有不當者﹐公乃點而竄之﹐不使瑯玕與珷玞參列﹝７９﹞。勒成五卷﹐粲然可觀矣。

『團扇』二篇

評曰﹕江則假象見意﹐班則貌題直書。至如『出入君懷袖﹐動搖﹝８０﹞微風發。常恐秋節至﹐涼飆奪炎熱『﹐旨婉詞正﹐有潔婦之節。但此兩對﹐亦足以揜映江生。詩曰﹕『畫作秦王女﹐乘鸞向煙霧。』興生於中﹐無有古事。假使佳人玩之在手﹐乘鸞之意﹐飄然莫偕﹐𨿽蕩如夏姬﹐自忘情攺節。吾許江生情遠辭麗﹐方之班女﹐亦未可減價。

不用事第一格

漢班婕妤詩﹝８１﹞﹕『出入君懷袖﹐動搖﹝８２﹞微風發。常恐秋節至﹐涼飆奪炎熱。『情也。

蘇子卿詩﹕『黃鵠一遠別﹐千里顧徘徊。』思也。

蔡伯喈詩﹕『靑靑河畔艸﹐綿綿思遠道。『又﹕『客從遠方來﹐遺我雙鯉魚。呼兒烹鯉魚﹝８３﹞﹐中有尺素書。』情也。又﹕『客從遠方來﹐橘柚垂華實﹝８４﹞。『意也。

古詩﹕『冉冉孤生竹﹐結根泰山阿。與君爲新婚﹐兔絲附女蘿。』意也。

古詩﹕『靑靑陵上柏﹐磊磊磵中石。人生天地間﹐忽如遠行客。『意也。

古詩﹕『客從遠方來﹐遺我一端綺。』意也。『文彩雙鴛鴦﹐裁爲合歡被。『情也。

古詩﹕『昔我同門友﹐髙舉振六翮。不念攜手好﹐棄我如遺迹。』怨也﹝８５﹞。

古詩﹕『淸商隨風發﹐中曲正徘徊。『思也。

古詩﹕『人生寄一世﹐奄忽若飊塵。何不策髙足﹐先據要路津。』誡也。

古詩﹕『行行重行行﹐與君生別離。相去萬餘里﹐各在天一涯。道路阻且長﹐會面安可期﹝８６﹞。胡馬嘶北風﹝８７﹞﹐越鳥巢南枝。相去日已遠﹐衣帶日已緩。浮雲蔽白日﹐遊子不顧返。『貞也。思也﹝８８﹞。

古詩﹕『服食求神仙﹐多爲藥所誤。不如飲美酒﹐被服紈與素。』達也。

古詩﹕『東城髙且長﹐逶迆自相屬。回風動地起。秋艸萋以綠『云云。『蕩滌放情志﹐何爲自結束。燕趙多佳人﹐美者顏如玉。』徳也。意也。

王仲宣《七哀》

評曰﹕仲宣詩云﹕『出門無所見﹐白骨蔽平原。路有饑婦人﹐抱子棄艸間。顧聞號泣聲﹐揮涕獨不還。未知身死處﹐何能兩相完﹖驅馬棄之去﹐不忍聽此言。『此中事在耳目﹐故傷見乎辭。及至『南登灞陵岸﹐回首望長安』﹐察思則已極﹐覽辭則不傷。一篇之功﹐並在於此﹐使今古作者味之無厭。末句﹝８９﹞因『南登灞陵岸『﹑『悟彼下泉人』﹐蓋以逝者不返﹐吾將何親﹐故有『傷心肝『之嘆﹝９０﹞。沈約云﹕『不傍經史﹐直舉胸臆﹝９１﹞。』吾許其知詩者也。如此之流﹐皆名爲上上逸品者矣。

王仲宣《七哀》﹕『南登灞陵岸﹐回首望長安。『悲也。又《從軍行》﹝９２﹞﹕『朝發鄴都橋﹐暮濟白馬津。逍遙河堤上﹐左右望我軍。』閒也。髙也。

曹子建《雜詩》﹝９３﹞﹕『西北有織婦﹐綺縞何繽紛。淩晨秉機杼﹐日昃不成文。『怨也﹝９４﹞。

又《贈徐幹》﹕『驚風飄白日﹐忽然歸西山。圓景光未滿﹐眾星粲以繁。』意也。

魏武帝《短歌行》﹕『明明如月﹐何時可掇﹖憂從中來﹐不可斷絕。『『月明星稀﹐烏鵲南飛。繞樹三匝﹐何枝可依﹖』思也。志也。

晉左太衝《詠史》﹕『被褐出閶闔﹐髙步追許由。振衣千仞崗﹐濯足萬里流。『髙也。又﹕『吾希段幹木﹐偃息藩魏君。吾慕魯仲連﹐談笑卻秦軍。』髙也﹝９５﹞。

陸士衡《擬明月何皎皎》﹕『安寢北堂上﹐明月入我牖。照之有餘輝﹐攬之不盈手。『思也。

郭景純《遊仙》﹕『翹足企潁陽﹐臨河思洗耳。閶闔西南來﹐潛波渙鱗起。靈妃顧我笑﹐粲然啟玉齒。』髙也。又﹕『吞舟湧海底﹐髙浪駕蓬萊。神仙排云出﹐但見金銀臺。『逸也。髙也。

阮嗣宗《詠懷》﹕『徘徊蓬池上﹐還顧望大梁。淥水揚洪波﹐曠野莽茫茫。』思也。

陸士衡《緩聲歌》﹕『摠轡扶桑枝﹐濯足暘谷波。『髙也。

謝靈運《述祖徳》﹕『達人貴自我﹐髙情屬天云。兼抱濟物性﹐而不嬰垢氛。』徳也。貞也。

又《石門新營所住》﹕『芳塵凝瑤席﹐淸醑滿金樽。洞庭空波瀾﹐桂枝徒攀翻﹝９６﹞。結念屬霄漢﹐孤景莫與諼。『思也。

又《入華子崗是麻源第三谷》﹝９７﹞﹕『南州寔炎徳﹐桂樹陵寒山。』徳也。

陶潛《飲酒》﹕『山气日夕佳﹐飛鳥相與還。此中有眞意﹐欲辧已忘言。『髙也。

謝朓﹝９８﹞《冬緒羈懷示蕭咨議虞田曹劉江二常侍》﹝９９﹞﹕『寒燈耿宵夢﹐淸鏡悲曉發。』思也。

又《郡中髙齋閒坐答呂法曹》﹕『日出眾鳥散﹐山暝狐猿吟。已有池上酌﹐復此風中琴。『情也。

吳均《贈柳祕書》﹕『鵷雛欲上天﹐寄聲謝明月。』意也。

又《贈桂陽生》﹕『何當數千丈﹐爲君覆明月。『气也。

江文通《擬班婕妤詠團扇》﹕『紈扇如團月﹐出自機中素。畫作秦王女﹐乘鸞向煙霧。彩色世所重﹐𨿽新不代故。竊愁涼風至﹝１００﹞﹐吹我玉階樹。君子恩未畢﹐零落在中路。』意也。思也。

又《擬休上人怨別》﹕『西北秋風至﹐楚客心悠哉。日暮碧雲合﹐佳人殊未來。露彩方泛灩﹐月華始徘徊。『思也。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

卷二

評曰﹕古人於上格分三品等﹐有上上逸品。今不同此評﹐但以格情並髙﹐可稱上上品﹐不合分三。又𨿽有事非用事﹐若論其功﹐合入上格。又有三字物名之句﹐仗語而成﹐用功殊少。如襄陽孟浩然云﹕『气蒸云夢澤﹐波撼嶽陽城。』自天地二气初分﹐卽有此六字。假孟生之才﹐加其四字﹐何功可伐﹐卽欲索入上流邪﹖若情格極髙﹐則不可屈﹔若稍下﹐吾請降之於髙等之外﹐以懲後濫。如此﹐則詩人堂奧﹐非好手安可捫其樞哉﹖又宮闕之句﹐或壯觀可嘉﹐𨿽有功而情少﹐謂無含蓄之情也。宜入『直用事『中﹐不入第二格﹐無作用故也。今所評不論時代近遠﹐從國朝以降﹐其中無爵命有幽芳可采者﹐拔出於九泉之中﹐與兩漢諸公並列﹐使攻言之子體變道喪之談﹐於玆絕矣。

作用事第二格亦見前評。有不用事而措意不髙﹐黜入第二格。

燕太子送荊軻云﹕『風蕭蕭兮易水寒﹐壯士一去兮不復還。』气也。

漢髙祖《大風歌》﹕『大風起兮雲飛揚﹐威加海內兮歸故鄕﹐安得猛士兮守四方。『气也。

李少卿詩﹝１０１﹞﹕『長當從此別﹐且復立斯須。欲因晨風發﹐送子以賤軀。』『嘉會難再遇﹐三載爲千秋。臨河濯長纓﹐念子悵悠悠。『情也。

蘇子卿詩﹕『努力愛春華﹐莫忘歡樂時。生當復來歸﹐死當長相思。』思也。

張平子《四愁詩》﹕『美人贈我貉襜褕﹐何以報之明月珠。『意也。

蔡伯喈詩﹕『枯桑知天風﹐海水知天寒。入門各自媚﹐誰肯相爲言﹖』怨也。

古詩﹕『回車駕言邁﹐悠悠涉長道。四顧何茫茫﹐東風搖百艸。『思也﹝１０２﹞。

古詩﹕『河漢淸且淺﹐相去復幾許。盈盈一水間﹐脈脈不得語。』情也。

古詩﹕『生年不滿百﹐常懷千歲憂。晝短苦夜長﹐何不秉燭遊﹖『達也。

古詩﹕『願得常巧笑﹐攜手同車歸。』『眄睞以適意﹐引領遙相睎。徙倚懷感傷﹐垂涕沾雙扉。『情也。

古詩﹕『鬥酒相娛樂﹐聊厚不爲薄。驅車策駑馬﹐遊戲宛與洛。』達也。

三良詩

評曰﹕陳王詩云﹕『秦穆先下世﹐三臣皆自殘。『王粲云﹕『秦穆殺三良﹐惜哉空爾爲。』蓋以陳王徙國﹝１０３﹞﹐任城被害已後﹐常有憂生之慮。故其詞婉娩﹝１０４﹞﹐存幾諫也﹝１０５﹞﹔王粲顯責穆公﹐正言其過﹐存直諫也。二詩體格髙逸﹐才藻相鄰。至如『臨穴呼蒼天﹐淚下如綆縻﹝１０６﹞『﹐斯乃迥出情表﹐未知陳王將何以敵。

王仲宣《詠史》﹕『臨穴呼蒼天﹐淚下如綆縻﹝１０７﹞。』悲也。

曹子建《三良詩》﹕『功名不可爲﹐忠義我所安。秦穆先下世﹐三臣皆自殘。『悲也。

《又贈丁儀王粲》﹕『山岑髙無極﹐涇渭揚濁淸。』貞也。

『西北有浮雲『

評曰﹕魏文帝有吞東南之意﹐軍至揚子江口﹐觀其洪濤洶湧﹐乃嘆曰﹕『此天地之所以限南北也。』遂賦詩而還。檢魏文集﹐且無此詩﹐不知史臣憑何編錄﹖且魏文雄才智略﹐本非庸主﹐如何有此一篇示弱於孫權﹑取笑於劉備﹖夫詩者﹐志之所之也。魏文志气如此﹐何以纘定鴻業﹑顯致太平邪﹖足明此詩非魏文所作﹐陳壽史筆訛謬矣﹝１０８﹞。鐘嶸所評『華美體贍『﹐鐘子一節至此﹐其餘不足觀矣。

魏文帝詩﹕『西北有浮雲﹐亭亭如車蓋。惜哉時不遇﹐適與飄風會。吹我東南行﹐行行至吳會。』意也。

陸士衡《日出東南隅行》﹝１０９﹞﹕『扶桑升朝暉﹐照此髙堂端『云云。『美目揚玉澤﹐蛾眉象翠翰。鮮膚一何潤﹐秀色若可餐。』髙也。徳也。

又《從梁陳作》﹕『在昔蒙嘉運﹐矯迹入崇賢。假翼鳴鳳條﹐濯足升龍淵。『意也。

又《園葵》﹕『幸蒙髙墉徳﹐玄景蔭素蕤。』意也﹝１１０﹞。

阮嗣宗《詠懷》﹕『三楚多秀士﹐朝云進荒淫。朱華振芬芳﹐髙蔡相追尋。一爲黃雀哀﹐涕下誰能禁﹖『意也。又﹕『灼灼西頹日﹐餘光照我衣。回風吹四壁﹐寒鳥相因依。』情也。

嵇叔夜《幽憤》﹕『煌煌靈芝﹐一年三秀。予獨何爲﹐有志不就。『怨也。

潘安仁《悼亡》﹕『庶幾有時衰﹐莊缶猶可擊。』悲也﹝１１１﹞。意也。

傅長虞《贈何劭王濟》﹕『日月光太淸﹐列宿耀紫微。赫赫大晉朝﹐明明辟皇闈。『徳也。

嵇叔夜《贈秀才入軍》﹝１１２﹞﹕『目送歸鴻﹐手揮五弦。俯仰自得﹐遊心太玄。』髙也。

王康琚《反招隱》﹕『凝霜雕朱顏﹐寒泉傷玉趾。『『推分得天和﹐矯性失至理。』誡也。

郭景純《遊仙》﹕『左挹浮邱袂﹐右拍洪崖肩。『逸也。又﹕『姮娥揚妙音﹐洪崖頷其頤。』髙也。逸也。

傅休奕《雜詩》﹕『淸風何飄颻﹐微月出西方『云云。『落葉隨風摧﹐一絕如流光。』意也。

張景陽《雜詩》﹝１１３﹞﹕『飛雨灑朝蘭﹐輕露棲叢菊。龍蟄暄气凝﹐天髙萬物肅。弱條不重結﹐芳蕤豈再馥。人生瀛海內﹐忽如鳥過目。『意也。

左太衝《招隱詩》﹕『白雲停陰岡﹐丹葩耀陽林。石泉潄瓊瑤﹝１１４﹞﹐纖鱗或浮沈。』髙也﹝１１５﹞。又﹕『峭茜靑蔥間﹐竹柏得其眞。『髙也。

潘正叔《贈河陽》﹕『逸驥騰夷路﹐潛龍躍洪波。弱冠步鼎鉉﹐旣立宰三河。』意也。

陸士衡《塘上行》﹕『江蘺生幽渚﹐微芳不足宣。被蒙風雲會﹐移居華池邊『云云。『不惜微軀退﹐但懼蒼蠅前。願君廣末光﹐照妾薄暮年。』意也。

左太衝《詠史》﹕『習習籠中鳥﹐舉翮觸四隅。落落窮巷士﹐抱影守空廬。『志也。

張茂先《情詩》﹕『佳人處遐遠﹐蘭室無容光。』思也。

陸士衡《贈弟士龍》﹕『指塗悲有餘﹐臨觴歡不足﹝１１６﹞。『情也﹝１１７﹞。又《於承明作與弟士龍》﹝１１８﹞﹕『佇眄要遐景﹝１１９﹞﹐傾耳玩餘聲。』情也。

『池塘生春艸『﹑『明月照積雪』

評曰﹕客有問予﹐謝公此二句優劣奚若﹝１２０﹞﹖余因引梁徵遠將軍記室鐘嶸﹝１２１﹞評爲『隱秀『之語﹝１２２﹞。且鐘生旣非詩人﹐安可輒議﹖徒欲聾瞽後來耳目。且如『池塘生春艸』﹐情在言外﹔『明月照積雪『﹐旨冥句中。風力𨿽齊﹐取興各別。古今詩中﹐或一句見意﹐或多句顯情。王昌齡云﹕『「日出而作﹐日入而息。」謂一句見意爲上。』事殊不爾。夫詩人作用﹐勢有通塞﹐意有盤礡。勢有通塞者﹐謂一篇之中﹐後勢特起﹐前勢似斷﹐如驚鴻背飛﹐卻顧儔侶。卽曹植詩云﹕『浮沈各異勢﹐會合何時諧﹖願因西南風﹝１２３﹞﹐長逝入君懷『是也。意有盤礡者﹐謂一篇之中﹐𨿽詞歸一旨﹐而興乃多端﹐用識與才﹐蹂踐理窟。如卞子采玉﹐徘徊荊岑﹐恐有遺璞。其有二義﹕一情﹐一事。事者如劉越石詩曰﹕『鄧生何感激﹐千里來相求。白登幸曲逆﹐鴻門賴畱侯。重耳用五賢﹐小白相射鉤。苟能隆二伯﹐安問黨與仇』是也。情者如康樂公『池塘生春艸『是也。抑由情在言外﹐故其辭似淡而無味﹐常手覽之﹐何異文侯聽古樂哉﹗《謝氏傳》曰﹕『吾嘗在永嘉西堂作詩﹐夢見惠連﹐因得「池塘生春艸」﹐豈非神助乎﹝１２４﹞﹖』

謝靈運《登池上樓》﹕『傾耳聆波瀾﹐舉目眺嶇嵚。初景革緒風﹐新陽攺故陰。池塘生春艸﹐園柳變鳴禽。『意也。

謝惠連《七夕》﹕『云漢有靈匹﹐彌年闕相從。遐川阻暱愛﹐修渚曠淸容。』怨也。

又《樓上望月》﹕『亭亭映江月﹐瀏瀏出谷飊。『靜也。

陶潛《飲酒》﹕『靑松在東園﹐眾艸沒其姿。凝霜殄異類﹐卓然見髙枝。』意也。

謝靈運《還舊園作呈顏﹑範二中書》﹕『辭滿豈多秩﹐謝病不待年。偶與張﹑邴合﹐久欲歸東山。『『盛明蕩氛昏﹐貞休康屯邅。殊方咸成貸﹐微物預采甄。感深操不固﹐弱質易扳纏。』意也﹝１２５﹞。

謝宣遠《詠張子房》﹕『婉婉幕中畫﹐輝輝天業昌『云云﹐『爵仇建蕭宰﹐定都護儲皇』云云﹐『惠心奮千祀﹐淸埃播無疆。『意也。

謝靈運《詠魏太子》﹕『天地中橫潰﹐家王拯生民﹝１２６﹞。區宇旣蕩滌﹐羣英畢來臻。』意也。

陶潛《擬古》﹕『誰言行遊近﹖張掖至幽州。饑食首陽薇﹐渴飲易水流。『『路邊兩髙墳﹐伯牙與莊周。此士難重得﹝１２７﹞﹐吾行欲何求﹖』誡也。

又《詠荊軻》﹕『燕丹善養士﹐志在報彊嬴。『『君子死知己﹐提劍出燕京。』『飲餞易水上﹐四座列羣英。漸離悲擊築﹐宋意唱髙聲。蕭蕭哀風逝﹐淡淡寒波生。商音更流涕﹐羽奏壯士驚『云云。『惜哉劍術疎﹐奇功遂不成。其人久已沒﹐千載有餘情。』气也。

謝靈運《從遊京口北固應詔》﹝１２８﹞﹕『玉璽誡誠信﹐黃屋示崇髙。事爲名教用﹐道以神理超。昔聞汾水遊﹐今見塵外鑣。鳴笳發春渚﹐稅鑾登山椒。張組眺倒景﹐列筵矚歸潮。『髙也。

陶潛《挽歌》﹕『向來相送人﹐各已還其家。親戚或餘悲﹐他人亦已歌。』達也。

又《讀山海經》﹕『孟夏艸木長﹐繞屋樹扶﹖。眾鳥欣有托﹐吾亦愛吾廬。『『歡然酌春酒﹐摘我園中蔬。微雨從東來﹐好風與之俱。』意也。情也﹝１２９﹞。

又《始作鎭軍參軍經曲阿》﹝１３０﹞﹕『望云慚髙鳥﹐臨水愧遊魚。眞想初在襟﹐誰謂形迹拘﹖『達也。意也。

又《雜詩》﹕『秋菊有佳色﹐裛露掇其英。泛此忘憂物﹐遠我遺世情。』髙也。

又《飲酒》﹕『羲農去已久﹐舉世少復眞。汲汲魯中叟﹐彌縫使其淳『云云。『若復不快飲﹐恐負頭上巾。但恨多謬誤﹐君當恕醉人。』髙也。

謝靈運《南樓中望所遲客》﹕『杳杳日西頹﹐漫漫路長迫。登樓爲誰思﹖臨江遲來客。『情也。

又《石壁精舍還湖中作》﹕『慮淡物自輕﹐意愜理無違。寄言攝生客﹐試用此道推。』誡也。

又《過始寧墅》﹕『束髮懷耿介﹐逐物遂推遷。違志似如昨﹐二紀及玆年。『意也。

又《七里瀨》﹕『石淺水潺湲﹐日落山照曜。』靜也。

鮑明遠《擬古》﹕『獸肥春艸短﹐飛鞚越平陸。『『漢虜方未和﹐邊城屢翻覆。畱我一白羽﹐將以分虎竹。』髙也。

又《出自薊北門行》﹝１３１﹞﹕『馬毛縮如蝟﹐角弓不可張。時危見臣節﹐世亂識忠良。投軀報明主﹐身死爲國殤。『節也。

又《升天行》﹕『冠霞登彩閣﹐解玉飲椒庭。暫遊越萬里﹐近別數千齡。鳳臺無還駕﹐簫管有遺聲。何時與爾曹﹐啄腐共吞腥。』髙也。

又《代君子有所思行》﹕『西出登雀臺﹐東下望云闕。層門肅天居﹐馳道直如發。繡甍結飛霞﹐璇題納行月。築山擬蓬壺﹐穿池類溟渤。『『蟻壤漏山河﹝１３２﹞﹐絲淚毀金骨。器惡含滿欹﹐物忌厚生沒。』誡也。

又《學劉公幹體》﹕『胡風吹朔雪﹐千里度龍山。集君瑤臺裏﹐飛舞兩楹前。『遠也。意也。

又《結客少年場行》﹕『失意杯酒間﹐白刃起相仇。』『日中市朝滿﹐車馬若川流。『气也。

又《白頭吟》﹕『直如朱絲繩﹝１３３﹞﹐淸如玉壺冰。何慚宿昔意﹐猜恨坐相仍。』節也。

又《西城廨中望月》﹕『夜移衡漢路﹐徘徊入戶中。歸華先委露﹐別葉早辭風。『意也。情也。此詩體俚而意在言外。

又《東門行》﹕『食梅常苦酸﹐衣葛常苦單。絲竹徒滿坐﹐憂人不解顏。長歌欲自慰﹐彌起長恨端。』思也。

又《代京洛篇》﹕『寶帳三十萬﹐爲爾一朝容﹝１３４﹞。『情也。

謝朓《發新林贈西府同僚》﹕『大江流日夜﹐客心悲未央。徒念關山近﹐終知返路長。秋河曙耿耿﹐寒渚夜蒼蒼。』『金波麗鳷鵲﹐玉繩低建章。驅車鼎門外﹐思見昭邱陽。『意也。

又《別範零陵》﹕『洞庭張樂地﹐瀟湘帝子遊。云去蒼梧野﹐水還江漢流。』遠也。情也。

又《晚登三山還望京邑》﹝１３５﹞﹕『白日麗飛甍﹐參差皆可見。餘霞散成綺﹐澄江靜如練。喧鳥覆春洲﹐雜英滿芳甸。『靜也。

又《銅望臺》﹕『繐帷飄井幹﹐尊酒若平生。鬱鬱西陵樹﹐詎聞歌吹聲﹖』怨也。

又《直中書省》﹕『紫殿肅陰陰﹐彤庭赫弘敞。風動萬年枝﹐日華承露掌。『『紅藥當階翩﹐蒼苔依砌上。』靜也。

又《和伏武昌登孫權故城》﹝１３６﹞﹕『炎靈遺劍璽﹐當塗駭龍戰。聖期缺中壤﹐霸功興﹖縣。『『三光厭分景﹐書軌欲同薦。』『舞館識余基﹐歌梁想余囀。『意也。

又《遊東田》﹕『魚戲新荷動﹐鳥散餘花落。』靜也。

又《和王著作八公山》﹕『戎州昔亂華﹐素景淪伊谷。阽危賴宗衮﹐微管寄明牧﹝１３７﹞。『意也。

又《酬王晉安》﹕『梢梢枝早勁﹝１３８﹞﹐塗塗露晚晞。南中榮橘柚﹐寧知鴻雁飛﹖』情也。

又《懷故人》﹕『芳洲有杜若﹐可以贈佳期。望望忽超遠﹐何由見所思﹖『情也。

又《和人省中》﹕『落日飛鳥還﹐憂來不可極。竹樹澄遠陰﹐雲霞成異色。』思也。

江文通《登廬山香罏峯》﹕『不尋遐怪極﹐則知耳目驚。日落長沙渚﹐曾陰萬里生。藉蘭素多意﹐臨風默含情。『遠也。情也。

又《擬袁太尉從駕》﹕『云旆象漢徙﹐宸网擬星懸。』『羽衛藹流景﹐彩吹震沈淵。『『氓謠響玉律﹐邑頌被丹弦。文軫薄桂海﹐聲教燭冰天。』達也。气也。

又《擬潘黃門述哀》﹝１３９﹞﹕『明月入綺窗﹐仿佛想蕙質。『思也。

又《擬魏文帝遊宴》﹕『月出照園中﹐冠佩相追隨。客從南楚來﹐爲我吹參差。』情也。

何遜《銅雀臺》﹕『秋風木葉下﹐蕭瑟管弦淸。『『曲終相顧起﹐日暮松柏聲。』怨也。情也。

又《與親友夜別》﹕『夜雨滴空階﹐曉燈暗離室。『靜也。

又《新安夜別》﹕『露濕寒塘艸﹐月映淸淮流。方抱新離恨﹝１４０﹞﹐獨守故園秋。』靜也。意也。

又《見徵人》﹕『淒淒薄暮時﹐親賓皆佇立。徵人拔斂起﹐兒女牽衣泣。候騎出蕭關﹐追兵赴馬邑。且當橫行去﹐誰論裹屍入。『气也。

劉孝威《行行遊且獵》﹝１４１﹞﹕『髙罝掩月兔﹐勁矢射天狼﹝１４２﹞。』气也。

又《詠竹》﹝１４３﹞﹕『無人重髙節﹐徒自抱貞心。『『誰能制長笛﹝１４４﹞﹐當爲吐龍吟。』志也。

吳均《贈別新林》﹕『僕本幽並兒﹐抱劍事邊陲。風亂靑絲絡﹐霧染黃金羈。『又﹕『气爲故交盡﹐心爲新知開﹝１４５﹞。但令寸心是﹐何須銅雀臺。』志也。

又《重贈周承》﹕『甘泉無竹實﹝１４６﹞﹐鵷雛欲還海。『意也。

又《酬周參軍》﹕『日暮憂人起﹐倚戶悵無歡﹝１４７﹞。水傳洞庭葉﹐風送雁門寒﹝１４８﹞。江南霜雪重﹐相如衣服單。』思也。

又《胡無人行》﹕『劍頭利如鋩﹐常持照眼光。『『男兒不惜死﹐破膽與君嘗﹝１４９﹞。』气也。

又《主人池前鶴》﹕『顧主未忍去﹐非無江海心。『情也。

又《入關詠》﹕『羽檄起邊庭﹐烽火亂如螢。是時張博望﹐夜赴交河城。馬頭邀落日﹐劍尾掣流星。』气也。

朱超《贈王僧辯》﹕『故人摠連帥﹝１５０﹞﹐方舟下漢池。玉節交橫映﹐金鐃前後吹。聚徒匡漢業﹐傾產救韓危。『節也。

江文通《擬古別離》﹝１５１﹞﹕『願一見顏色﹐不異瓊樹枝﹝１５２﹞。兔絲及水萍﹐所寄終不移。』節也。

又《望荊山》﹕『寒郊無畱影﹐秋日縣淸光。『靜也。

又《擬謝臨川遊山》﹝１５３﹞﹕『南中气候暖﹝１５４﹞﹐朱華淩白雪。』意也﹝１５５﹞。

又《擬顏特進侍宴》﹝１５６﹞﹕『桂棟畱夏飇﹐蘭橑停冬霰。靑林結冥蒙﹐丹巘披蔥茜。『閒也。

又《擬陳思王贈友》﹕『褰裳摘明珠﹐徙倚拾蕙若。』情也。

又《擬劉文學感遇》﹕『橘柚在南園﹝１５７﹞﹐因君爲羽翼。謬蒙聖主私﹐托身文墨職。『意也。

柳渾《江南曲》﹕『汀洲采白蘋﹐日暮江南春﹝１５８﹞。』情也。

又《橫吹曲》﹕『霜凍弓弦斷﹐風鼓旌竿折。獨有孤雄劍﹐龍泉字不滅。『气也。又﹕『太液滄波起﹐長楊髙樹秋。』又﹕『亭臯木葉下﹐隴首秋雲飛。『思也。

陳徐陵《登古城南應令》﹕『聖教調三象﹐神州貢五都。山川浮紫塞﹐城闕應皇圖。業定商周鼎﹐功包天地鑪。寧惟戰涿鹿﹐詎啻斷飛狐。』徳也。

隋煬帝《飲馬長城窟行》﹝１５９﹞﹕『鏦金止行陣﹐鳴鼓興士卒。千乘萬騎動﹝１６０﹞﹐飲馬長城窟。『气也。

又《冬日幹陽殿受朝》﹝１６１﹞﹕『北陸隆冬盛﹐南移晷漏長。端拱朝萬國﹐守文繼百王。』徳也。

律詩

評曰﹕樓煩射雕﹐百發百中﹐如詩人正律破題之作﹐亦以取中爲髙手。洎有唐以來﹐宋員外之問﹑沈給事佺期﹐蓋有律詩之龜鑑也。但在矢不虛發﹐情多﹑興遠﹑語麗爲上﹐不問用事格之髙下。宋詩曰﹕『象溟看落景﹐燒劫辧沈灰。『沈詩曰﹕『詠歌《麟趾》合﹐簫管《鳳雛》來。』凡此之流﹐盡是詩家射雕之手。假使曹﹑劉降格來作律詩﹐與二子並驅﹝１６２﹞﹐未知孰勝。

宋之問《晦日幸昆明池應制》﹕『舟淩石鯨度﹝１６３﹞﹐槎拂鬥牛回。『『象溟看落景﹐燒劫辧沈灰。』『不愁明月盡﹐自有夜珠來『意也。閒也。

又《入崖口寄李適》﹕『路極意謂盡﹝１６４﹞﹐勢回趣轉綿。人遠艸木秀﹐山深云景鮮。』『時扳乳竇憩﹐屢薄天窗眠。夜弦響松月﹐朝楫弄苔泉。『靜也。

又《大薦福寺應制》﹕『乘龍太子去﹝１６５﹞﹐駕象法王歸。』『水入禪心定﹐雲從寶思飛。欲知皇劫遠﹝１６６﹞﹐初降六銖衣。『徳也。

又《早發韶州》﹕『綠樹秦京道﹐靑雲洛水橋。故園常在目﹐魂夢不須招。』思也。

又《梁王挽歌》﹕『隴日寒無影﹐郊云重不飛。君王畱此地﹐駟馬欲何歸。『悲也。

沈佺期《樂安郡主滿月侍宴應制》﹕『除夜子星回﹐天孫滿月杯。詠歌《麟趾》合﹐簫管《鳳雛》來』徳也。意也。

又《答寧處州書》﹝１６７﹞﹕『書報天中赦﹐人從海上聞。九泉開白日﹐六翮奮靑雲﹝１６８﹞。『

又《歡州作》﹕『山空聞鬭象﹐江靜見遊犀。』靜也。意也﹝１６９﹞。

又《從幸故靑門應制》﹕『漢皇建都邑﹐渭水對靑門。朝市俱東逝﹐墳陵共北原。荒涼蕭相宅﹐蕪沒邵平園。『悲也。

李嶠《奉和皇帝上禮撫事述懷》﹕『垂旒滄海晏﹐解网法星空﹝１７０﹞。雲散天五色﹐春還日再中。』徳也。

又《登州城南樓寄遠》﹕『四气分寒少﹐三光置日偏。『意也。

楊師道《詠雨贈上官侍郎》﹕『云暗蒼龍闕﹐沈沈殊未開。窗臨鳳凰沼﹐颯颯雨聲來。』靜也。

孟浩然《彭蠡湖中望盧山》﹝１７１﹞﹕『中流見匡阜﹐勢壓九州雄。黯黮凝黛色﹐崢嶸當曙空。罏峯日初上﹐瀑布噴成虹。『气也。力也。

又《登鹿門山懷古》﹕『隱迹今尙存﹐髙風邈已遠。白雲何時去﹐丹桂空偃蹇。』靜也。

杜審言《送李大夫撫巡河東途臨汾晉》﹕『六位乾坤動﹐三微歷數遷。謳歌移火徳﹐圖讖在金天。『云云。『舜耕余艸木﹐禹鑿舊山川。』『飛霜遙渡海﹐殘月迥臨邊。『意也。遠也。

閻朝隱《奉和送金城公主》﹝１７２﹞﹕『鹵簿山川暗﹝１７３﹞﹐琵琶道路長。回瞻父母國﹐日出在東方。』悲也。

王維《送晁監還日本》﹕『向國惟看日﹐歸帆但信風。鰲身映天黑﹐魚眼射波紅。『遠也。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

卷三

論盧藏用《陳子昂詩序》

評曰﹕盧黃門序評賈誼﹑司馬遷『憲章禮樂﹐有老成之風』﹐讓長卿﹑子云『王公大人之言﹐溺於流辭『。又云﹕『道喪五百年而有陳君乎﹗』予因請論之曰﹕司馬子長自序云﹐周公卒五百歲而有孔子﹐孔子卒五百歲而有司馬公。邇來年代旣遙﹐作者無限。若論筆語﹐則東漢有班﹑張﹑崔﹑蔡﹔若但論詩﹐則魏有曹﹝１７４﹞﹑劉﹑三傅﹐晉有潘嶽﹑陸機﹑阮籍﹑盧諶﹐宋有謝康樂﹑陶淵明﹑鮑明遠﹐齊有謝吏部﹐梁有柳文暢﹑吳叔庠﹐作者紛紜﹐繼在靑史﹐如何五百之數獨歸於陳君乎﹖藏用欲爲子昂張一尺之羅﹐蓋彌天之宇﹐上掩曹﹑劉﹐下遺康樂﹐安可得耶﹖又子昂《感寓》三十首﹐出自阮公《詠懷》﹝１７５﹞﹐《詠懷》之作﹐難以爲儔。子昂詩曰﹕『荒哉穆天子﹐好與白雲期。宮女多怨曠﹐層城蔽蛾眉。『曷若阮公『三楚多秀士﹐朝云進荒淫。朱華振芬芳﹐髙蔡相追尋。一爲黃雀哀﹐涕下誰能禁﹖』此序或未湮淪﹐千載之下﹐當有識者﹐得無撫掌乎﹖

直用事第三格其中亦有不用事﹐格稍弱﹐貶爲第三。

李少卿《與蘇武詩》﹕『臨河濯長纓﹐念子悵悠悠。『又﹕『行人難久畱﹐各言長相思。安知非日月﹐弦望自有時。』

古詩﹕『古墓犁爲田﹐松柏摧爲薪。白楊多悲風﹐蕭蕭愁殺人。思還故里閭﹐欲歸道無因。『

古詩﹝１７６﹞﹕『仙人王子喬﹐難可與等期。』

古歌詩﹕『頭上金釵十二行﹐腳下絲履五文章。珊瑚掛鏡爛生光﹐平頭奴子提筐箱。『

古詩﹕『客行𨿽云樂﹐不如早旋歸。』

棗道彥《雜詩》﹕『開國建元士﹐玉帛聘賢良。予非荊山璞﹐謬登和氏場。『

陸士衡《齊謳行》﹕『鄙哉牛山嘆﹐未及至人情。爽鳩苟已䢐﹐吾子安得停﹖行行將復去﹐長存非所營﹝１７７﹞。』

潘安仁《河陽縣作》﹕『登城眷南顧﹝１７８﹞﹐凱風揚微綃。『

殷仲文《桓公九井作》﹝１７９﹞﹕『獨有淸秋日﹐能使髙興盡。景气多明遠﹝１８０﹞﹐風物自淒緊。』

鮑明遠《擬古詩》﹕『兩說窮舌端﹐五車摧筆鋒。『

石季倫《昭君詩》﹕『辭訣未及終﹐前驅已抗旌。』

陸士衡《猛虎行》﹕『渴不飲盜泉水﹐熱不息惡木陰。惡木豈無枝﹐志士多苦心。『

又《爲顧彥先贈婦》﹝１８１﹞﹕『東南有思婦﹐長嘆充幽闥。借問欲何爲﹖佳人眇天末。』

陶潛《飲酒》﹕『淸晨聞叩門﹐倒裳往自開『云云。『襤縷茅檐下﹝１８２﹞﹐未足爲幽棲。一世皆尙同﹐願君汩其泥﹝１８３﹞。』

陶潛《擬古》﹕『種桑長江邊﹐三年望當采。枝條始欲茂﹐忽值山河攺『云云。『本不植髙原﹐今日復何悔。』

宋顏延年《和謝祕監》﹕『伊昔遘多幸﹐秉筆侍兩閨。𨿽慚丹雘施﹐未謂玄素睽。『

陶潛《歸園田居》﹝１８４﹞﹕『種豆南山下﹐艸盛豆苗稀。晨興理荒穢﹐帶月荷鋤歸。』

又《和謝郭二主簿》﹕『舂秫作美酒﹐酒熟吾自斟。弱子戲我側﹐學語未成音。此事眞復樂﹐聊用忘華簪。『

又《擬挽歌》﹕『在昔無酒飲﹐今但湛空觴﹝１８５﹞。春醪生浮蟻﹐何時復能嘗﹖』

鮑明遠《放歌行》﹕『素帶曳長飆﹐華纓結遠埃。『

又《東門行》﹕『一息不相知﹐何況異鄕別。』

顏延年《三月三日侍遊曲阿後湖作》﹕『神馭出瑤軫﹐天儀降藻舟。『

又《秋胡詩》﹕『椅梧傾髙鳳﹐寒谷待鳴律。影響豈不懷﹐自遠每相匹。』

謝靈運《經湖中》﹕『石橫水分流﹐林密蹊絕蹤。『﹝１８６﹞

顏延年《登巴陵城樓》﹕『三湘淪洞庭﹐七澤藹荊牧。』

鮑明遠《還都道中作》﹕『騰沙郁黃霧﹐翻浪揚白鷗。『

又《苦熱行》﹕『生軀蹈死地﹐昌志登禍機。戈船榮旣薄﹐伏波賞亦微。爵輕君尙惜﹐士重安可希。』

又《放歌行》﹕『蓼虫避葵堇﹐習苦不言非。小人自齷齪﹐安知曠士懷。『

沈約《新安江水見底別京邑》﹝１８７﹞﹕『紛吾隔囂滓﹐寧假濯衣巾。願以潺湲沫﹐沾君纓上塵。』

謝朓《怨情》﹕『平生一顧重﹐夙昔千金賤。故人心尙爾﹐故人身不見。『

又《和伏武昌登孫權故城》﹕『三光厭分景﹐書軌欲同薦。』

又《郡中登望》﹕『寒城一以眺﹐平楚正蒼然。山積陵陽阻﹐溪流春谷泉。『又﹕『切切陰風暮﹐桑柘起寒煙。』

又《休沐重還道中作》﹕『灞池不可別﹐伊川難重違。『又﹕『云端楚山見﹝１８８﹞﹐林表吳岫微。』

江文通《擬孫廷尉雜述》﹝１８９﹞﹕『太素旣已分﹐吹萬著形兆。寂動苟有源﹐因謂殤子夭。『

又《擬謝光祿郊遊》﹕『云裝信解黻﹐煙駕可辭金。始整丹泉術﹐終覿紫芳心。』

徐陵《關山月》﹕『月出柳城東﹐微云掩復通﹝１９０﹞。蒼茫縈白暈﹐蕭颯帶長風。『

徐悱妻《答外》﹕『花庭麗春景﹐蘭牖輕風度。落日更新妝﹐開簾對芳樹。』

吳邁遠《代佳人答》﹕『楚有扛鼎士﹐出門不得歸。『『君才定如何﹐白日下爭暉。』

何遜《度五湖》﹕『蕭散煙霞晚﹐淒涼天地秋。『

又《贈魚司馬》﹕『歌黛慘如愁﹐舞腰疑欲折。』

又《詠舞》﹕『逐唱回纖手。聽曲動蛾眉。凝情盼墜珥。微睇托含辭。『

又《詠倡婦》﹕『羅幃雀釵影﹐寶瑟鳳雛聲。夜花枝上發﹐新月霧中生。』

又《贈從兄》﹕『幸逢四海泰﹐日月耀增輝。相顧無羽翮﹐何由忽奮飛。『

又《答朱記室》﹕『悠揚日色淺﹐騷屑風音勁﹝１９１﹞。寒潭見底淸﹐秋山極天淨。』

劉孝標《還石頭城》﹕『仲子入南楚﹝１９２﹞﹐伯鸞出東漢。何能棲樹枝﹐取斃王孫彈。『

吳均《酬別》﹕『泛舟當泛濟﹐結交當結桂。濟水有淸源﹐桂樹多芳棣。毛公與朱亥﹐俱在信陵第。』

又《邊城將》﹕『塞外何紛紛﹐胡騎欲成羣。『又﹕『袖中血灑地﹐車上旌拂云﹝１９３﹞。輕軀若未殞﹝１９４﹞﹐終當厚報君﹝１９５﹞。』

又《古意》﹕『劍光夜如電﹐馬汗晝成泥。何當見天子﹐畫地取關西﹝１９６﹞。『

又《九江詠懷》﹕『野戰劍鋒盡﹐攻城才智貧。惟餘一死在﹐畱持贈主人。』

簡文帝《漢商山賽神》﹝１９７﹞﹕『玉軑朝行動﹐閶闔旦應開。白雲蒼梧上﹐丹鳳咸陽來。『

庾肩吾《侍宴九日應令》﹝１９８﹞﹕『轍迹光周頌﹝１９９﹞﹐巡遊盛夏功。鉤陳萬騎轉﹐閶闔九門通。』『揚塵金埒滿﹐破月柳條空。『

又《奉和山亭納涼應令》﹕『北園涼气早﹐步輦暫逍遙。避日交長扇﹐迎風列短簫。』又﹕『無因學仙履﹐雲气徒飄颻。『

又《奉使北徐州參承禦》﹝２００﹞﹕『格天垂禮樂﹝２０１﹞﹐寰海置堤封。』又﹕『皇恩不可報﹐河淸徒易逢。『

又《陪駕終南山》﹕『奠山乘四載﹐瑤池宴八龍。黿橋浮少海﹐鶴蓋上中峯﹝２０２﹞。飛鴻當塞路﹐白馬度河衝。』

又《石崇金穀妓》﹕『蘭堂上客至﹝２０３﹞﹐綺席淸弦撫。自作明君詞﹐還教綠珠舞。『

又《奉和望月應制》﹕『度河光不濕﹐移輪轍詎聞。』

江文通《擬殷東陽興矚》﹝２０４﹞﹕『瑩情無餘滓﹝２０５﹞﹐拂衣釋塵務﹝２０６﹞。求仁旣自我﹐玄風豈外慕﹝２０７﹞﹖直置忘所宰﹐蕭散得遺慮﹝２０８﹞。『

王僧達《答顏延年》﹕『長卿冠華陽﹐仲連擅海陰。圭璋旣文府﹐精理亦道心。』

陳張正見《門有車馬客行》﹕『良時不可再﹐騶禦郁相催。安知太行險﹐失路車輪摧。『

又《傷周侍讀》﹕『懷經冠北海﹐蘊義掩西河。髙風落回木﹐逝水促驚波。柳下悲風急﹐山陽秋气多。』

又《重陽殿詩》﹕『百常飛觀竦﹐三休復道懸。拱烏髙造日﹐檐虯遠架煙。『又﹕『登臺明大廈﹐禦气響鈞天。北斗承三獻﹐南風入五弦。鸞歌鳷鵲右﹐獸舞射熊前。』

劉刪《詠蟬》﹕『聲流上林苑﹝２０９﹞﹐影入侍臣冠。得飲玄天露﹐何辭髙柳寒。『

何胥《傷章將軍》﹕『百萬橫行罷﹐三千白日新﹝２１０﹞。短簫應出塞﹐長笛反驚鄰。』又﹕『所悲金穀妓﹝２１１﹞﹐坐望玉關人。『

庾抱一《詠史得韓非》﹝２１２﹞﹕『《說難》徒有美﹐《孤憤》竟無申。定是名傷命﹐非關犯逆鱗。』

孔紹安《別徐永元秀才》﹝２１３﹞﹕『金湯旣失險﹐玉石乃同焚。墜葉還相覆﹐落羽更爲羣。『

劉萼才《述懷》﹕『百年未過半﹐萬事良可知。無益昆侖壤﹐空繞鄧林枝。』

陰鏗《賦石》﹕『天漢支機罷﹐仙嶺博棋余。零陵舊時燕﹐昆明今學魚。『又﹕『還當谷城下﹐別自解兵書。』

李君武《詠泥》﹕『椒塗香气溢﹐芝封璽文生﹝２１４﹞。色遂梨陽紫﹐名隨蜀道靑。一丸封漢塞﹐數斗濁秦涇。不分髙樓妾﹝２１５﹞﹐特況別離情。『

顏之推《詠懷》﹕『歌舞未終曲﹐風塵暗天起﹝２１６﹞。』

庾信《詠懷》﹕『都護樓蘭反﹐將軍疏勒歸。『又﹕『馬有風塵色﹐人多關塞衣。陣云平不動﹐秋蓬捲復飛。』

虞世基《和越公出塞》﹕『煙霧暗無色﹐霜旗凍不翻。耿介持長劍﹐日落風塵昏。『

隋煬帝《步虛辭》﹕『縣居燭日月﹐天步役風煙﹝２１７﹞。』

賀若弼《遺源雄》﹝２１８﹞﹕『交河驃騎幕﹐合浦伏波營。勿使麒麟上﹐無我二人名。『

盧思道《齊文帝挽歌》﹕『乘雲去閶闔﹐按節下蓬萊。徒悲弓劍遠﹝２１９﹞﹐空畏軒轅臺﹝２２０﹞。』

江總《行新營登玉帳山應令》﹕『古木商山道﹐長川伊水流。何言東海變﹐更奉北園遊。『

李元操《陪泛玄洲苑應令》﹕『龍導九河通﹐鰲負三山出。聲唱云夔動﹐棹發歌船疾。』

周若水《別江令公》﹕『東海一朝變﹐南冠悲獨歸。何當沾露艸﹐還濕舊臣衣。『

蕭愨《元日》﹕『瑞云生寶鼎﹐榮光上露臺。』

虞世基《奉和望海應詔》﹕『淸蹕臨溟漲﹐巨海望滔滔。十洲煙霧遠﹐三山波浪髙。『

江總《衡陽春日》﹕『春心久䢐謝﹐春物自芳菲。』又﹕『碣石風煙動﹐睢陽文雉飛。誰憐茂陵病﹐猶帶女蘿衣。『

唐太宗《過舊宅馬上作》﹕『一朝辭此地﹐四海遂爲家。』

又《帝京篇》﹕『望古茅茨約﹐瞻今蘭殿廣。人道惡髙危﹐虛心誡盈蕩。『『六五誠難繼﹐四三非易仰。庶得淳風敷﹐萬祀云亭響﹝２２１﹞。』

又《傷遼東戰亡》﹕『鑿門初奉律﹐仗節始臨戎。振鱗方躍浪﹐騁翼正淩風。未展六奇術﹐先虧一簣功﹝２２２﹞。防身豈乏智﹐徇命有餘忠。『

又《還陜述懷》﹕『慨然撫長劍﹐濟世豈邀名。星旗紛電舉﹐日羽肅天行。徧野屯萬騎﹐臨原駐五營。登山麾武節﹐背水縱神兵。在昔戎戈動﹐今來宇宙平。』

宋之問《禦幸三會寺應令》﹕『六飛回玉輦﹐雙樹謁金仙。瑞鳥呈書字﹐神龍吐浴泉。『

又《端州別王侍禦》﹕『客醉山月靜﹐猿啼江樹深。』

又《衡山縣》﹕『沓嶂連夜猿﹐平沙覆陽雁。『

又《明河篇》﹕『洛陽城闕天中起﹐長河夜夜千門裏。復道連甍共蔽虧﹝２２３﹞﹐畫堂瓊戶特相宜。雲母帳前初泛濫﹐水精簾外轉逶迆。』

又《則天挽歌》﹕『象物行周禮﹐衣冠集漢都。誰憐事虞舜﹐萬里泣蒼梧。『

又《鄧國太夫人挽歌》﹕『鸞死鉛妝歇﹐人亡錦字空。悲端若能減﹐渭水亦應窮﹝２２４﹞。』

又《漢江宴別》﹕『漢廣不分天﹐舟移杳若仙。林虹映殘月﹐江鶴弄晴煙。『

沈佺期《古鏡》﹕『莓苔翳淸池﹐蝦蟆蝕明月。埋落今如此﹐照心未嘗歇。願垂拂拭恩﹐爲君鑑玄發﹝２２５﹞。』

又《早期》﹕『雞鳴朝謁滿﹐露白禁門秋。爽气臨旗戟﹐朝光映冕旒。『

陳子昂《別崔司議》﹕『故人洞庭去﹐楊柳春風生。』

岑徳潤《詠魚》﹕『劍影侵波入﹐珠光帶水新。蓮東自可戲﹐安用上龍津。『

閻朝隱《奉和登驪山應制》﹕『龍行踏絳气﹐天半語相聞。混沌疑初判﹐洪荒若始分。』

又《三日侍宴》﹕『聖澤如東海﹐天文似北辰。『

崔融《則天挽歌》﹕『前殿臨朝罷﹐長陵合葬歸。』又﹕『陰日霾中道﹐軒皇落太微﹝２２６﹞。空餘天子孝﹐松上景雲飛。『

崔融《傳張光祿是王子晉後身》﹝２２７﹞﹕『中郎才貌是﹐藏史姓名非。』『天仗紛旄節﹐朝容閒羽衣。『

崔顥《別人》﹕『靑山滿蜀道﹐淥水向荊州。』

章玄同《流所贈張錫》﹝２２８﹞﹕『黃葉因風下﹐甘從洛浦隈。白雲何所爲﹐還出帝鄕來。『

陳子昂《西還答喬補闕》﹕『葳蕤蒼梧鳳﹐嘹唳白露蟬。羽翰本相匹﹐結交何獨全。』

王昌齡《述情》﹕『朝爲抱良策﹐獨倚江城樓。『

又《放歌行》﹝２２９﹞﹕『南渡洛陽津﹐西望十二樓。明堂坐天子﹐月朔朝諸侯。』又﹕『慶雲從東來﹐泱漭抱日流﹝２３０﹞。『

又《長歌行》﹝２３１﹞﹕『曠野饒悲風﹐颼颼黃蒿艸。系馬倚白楊﹐誰知我懷抱。』

張九齡《早發蒲津關應制》﹕『龍負王舟度﹐人占仙气來。河津會日月﹐天仗役風雷。『

又《經孔子舊宅應制》﹕『丘門太山下﹐不見登封時。徒有先王法﹐今爲明主思。』

又《贈澧陽韋明府》﹕『君有百煉劍﹐能斷七重犀。誰言太阿匣﹐持剖武城雞。竟與尙書佩﹐還應天子提。何時遇操剸﹐當使玉如泥。『

又《答棋毋學士》﹝２３２﹞﹕『旬雨不愆期﹐由來若自思。爾無言郡政﹐吾豈欲天欺。』

又《酬宋使君作》﹕『時來不自意﹐宿昔謬樞衡。翼聖負明主﹐妨賢愧友生。『

又《和蘇侍郎小園夕霽寄諸弟》﹕『淸風閶闔至﹐軒蓋承明歸。雲月愛秋景﹐林塘開夜扉。』

又《秋晚登南樓望月》﹕『秋來颯衰鬢﹐孰去飄華纓。櫪馬苦踡局﹐籠禽念遐徵。歲陰恐晼晚﹐日夕空屏營。『

又《出豫章郡次廬山》﹕『紛吾纓世网﹐數載忝朝簪。孤根自靡托﹐量力況不任。多謝周身防﹐常恐橫議侵。豈匪鵷鴻列﹐惕如淵壑臨。』

陳子昂《感遇》﹕『荒哉穆天子﹐好與白雲期。宮女多怨曠﹐層城蔽蛾眉。『

王維《送別》﹕『秋風正蕭索﹐客散孟嘗門。故驛通槐裏﹐長亭下槿原。徵西舊旌節﹝２３３﹞﹐從此向河源﹝２３４﹞。』

又《休假還舊業便使》﹕『入門乍如客﹐休騎非暫止。中飲拘王程﹐疾憂從此始。『

又《冬日遊覽》﹕『丞相過列侯﹐羣公餞光祿。相如今老病﹐獨歸茂陵宿。』

祖詠《蘭峯頂上張元臯郎中》﹕『遠樹低蒼壘﹐孤峯出艸城。寒疎淸禁漏﹐夜警羽林兵。『『搘頤笑來客﹐頭上有朝簪﹝２３５﹞。』

杜甫《哀江頭》﹕『杜陵野老吞聲哭﹐春日潛行曲江曲。江頭宮殿鎖千門﹐細柳新蒲爲誰綠。『又﹕『輦前才人帶弓箭﹐白馬嚼嚙黃金勒。翻身向天仰射云﹐一箭正墜雙飛翼。明眸皓齒今何在﹖血污遊魂歸不得。淸渭東流劍閣深﹐去住彼此無消息。』

祖詠《賦得終南山殘雪》﹝２３６﹞﹕『終南陰嶺秀﹐積雪浮雲端。林表明霽色﹐城中增暮寒。『

朱放《和蕭郎中遊蘭若》﹕『愛彼云外人﹐來取澗底泉。風吹芭蕉折﹐鳥啄梧桐穿。』

僧靈一﹕『水國日未出﹐蒼蒼如夢中。『﹝２３７﹞

錢起《新昌裏言懷》﹝２３８﹞﹕『夜月霽來好﹐雲泉堪夢歸。如何建章漏﹐催著早朝衣。』

又《送王相公》﹕『擁傳星還去﹐過池鳳不畱。惟知飲冰節﹐稍淺別家愁。落葉淮邊雨﹐孤峯海上秋。『

韓翃《送王相公赴範陽》﹕『不攺周南化﹐仍分趙北憂。雙旌過易水﹐千騎入幽州。』

劉長卿《山鸜鵒歌》﹕『靑雲杳杳無力飛﹐白露蒼蒼抱枝宿。『

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

卷四

齊梁詩

評曰﹕夫五言之道﹐惟工惟精。論者𨿽欲降殺齊梁﹐未知其旨。若據時代﹐道喪幾之矣﹝２３９﹞。詩人不用此論﹐何也﹖如謝吏部詩﹕『大江流日夜﹐客心悲未央。』柳文暢詩﹕『太液滄波起﹐長楊髙樹秋。『王元長詩﹕『霜气下孟津﹐秋風度函谷。』亦何減於建安﹖若建安不用事﹐齊梁用事﹐以定優劣﹐亦請論之。如王筠詩﹕『王生臨廣陌﹐潘子赴黃河。『庾肩吾詩﹕『秦皇觀大海﹝２４０﹞﹐魏帝逐飄風。』沈約詩﹕『髙樓切思婦﹐西園遊上才。『格𨿽弱﹐气猶正。遠比建安﹐可言體變﹐不可言道喪。大歷中﹐詞人多在江外。皇甫冉﹑嚴維﹑張繼﹝２４１﹞﹑劉長卿﹑李嘉祐﹑朱放﹐竊占靑山﹑白雲﹑春風﹑芳艸以爲己有。吾知詩道初喪﹐正在於此﹐何得推過齊梁作者﹖迄今餘波尙寖﹐後生相效﹐沒溺者多。大歷末年﹐諸公攺轍﹐蓋知前非也。如皇甫冉《和王相公玩雪詩》﹕『連營鼓角動﹐忽似戰桑幹。』嚴維《代宗挽歌》﹕『波從少海息﹐云自大風開。『劉長卿《山鸜鵒歌》﹕『靑雲杳杳無力飛﹐白露蒼蒼抱枝宿。』李嘉祐《少年行》﹕『白馬撼金珂﹐紛紛侍從多。身居驃騎幕﹐家近滹沱河。『張繼《詠鏡》﹝２４２﹞﹕『漢月經時掩﹐胡塵與歲深。』朱放詩﹕『愛彼云外人﹐來取澗底泉。『已上諸公﹐方於南朝張正見﹑何胥﹑徐摛﹑王筠﹐吾無間然矣。

有事無事第四格於第三格情格稍下﹐故居第四。

沈約《冬至後至丞相第詣世子車中作》﹕『賓階綠錢滿﹐客位紫苔生。誰當九原上﹐鬱鬱望佳城。』

吳均《代婦答妾》﹝２４３﹞﹕『君愛一匹縑﹐不憐五丈素。靑蠅復何忍﹐臨危來見蠹。『

徐摛《詠筆》﹕『直寫飛蓬葉﹐橫承落絮篇。一逢掌握重﹐寧憶仲升捐。』

朱超《舟中望月》﹕『入風先繞暈﹐排霧忽移輪。若教長似扇﹐堪拂艷歌塵。『

又《詠城上烏》﹕『朝烏集麗城﹐猶作夜啼聲。近日毛𨿽暖﹐聞弦心尙驚。』

庚肩吾《望月》﹕『星流時入暈﹐桂長欲侵輪。願以重光曲﹐承君歌扇塵。『

庾信《寒園作》﹕『遊仙半壁畫﹐隱士一牀書。』『蒼鷹斜望雉﹐白鳥下看魚。『

何遜《學古贈邱永嘉》﹕『龍馬魚腸劍﹐蹀躞起髙塵。結客蔥河返﹐喧喧動四鄰。』

又《學古》﹕『昔隨張博望﹐謁帝長楊宮。獨好山西勇﹐思爲漠北雄。『『願因上林雁﹐一見平陵東。』

又《早行》﹕『早霞麗初日﹐淸風消薄霧。水底映行雲﹐天邊看獨樹。『

又《早朝中聽望》﹕『詰旦鐘聲罷﹐隱隱禁門通。蘧車響北闕﹐鄭履入南宮。』

又《詠扇》﹕『如圭信非玷﹐學月且爲輪。機杼蘼蕪妾﹐裁縫篋笥人。搖風入素手﹐召曲掩丹唇。『

沈君悠《詠落葉》﹕『恥與周圭競﹐羞成楚箭功。何悟衝飆起﹐遂欲混徵蓬。』

庾肩吾《賦詩得檐燕應令》﹕『依檐本相賀﹐近幕願同棲。無由學仙履﹐猶得競春雞。『

朱超《送別》﹕『急風亂歸鳥﹐輕寒靜暮蟬。』

庾信《北園新齋》﹝２４４﹞﹕『長藤連格徙﹐髙樹帶巢移。『

又《贈酒》﹕『野鑪燒樹葉﹐山杯奉竹根。』

吳均《古意》﹝２４５﹞﹕『綠鬢愁中攺﹐紅顏悲裏滅。非獨淚成珠﹐亦見淚成血。『

又《贈柳惲》﹕『冪﹖蠶縈繭﹝２４６﹞﹐差池燕拾泥。願逐春風去﹐飄蕩至遼西。』

周弘正《入關》﹕『武關設地險﹐遊客愧邅回。將軍上天落﹐童子棄繻來。『又﹕『雞鳴不可信﹐未曉莫先開。』

陰鏗《登百花亭懷荊楚》﹕『江陵一柱觀﹐潯陽千里潮。風煙望似接﹐城闕限相遙。『

洪偃法師《北湖遊望》﹕『浴鳧銜藻戲﹐驚鷺帶魚飛。』

張正見《賦得日中市朝滿》﹝２４７﹞﹕『云閣綺霞生﹐旗亭麗日明﹝２４８﹞。塵飛三市路﹐蓋入九重城。『

又《山園閨怨》﹕『山中桂花落﹐不爲俗人畱。』

又《從籍田》﹕『洛城鐘鼓急﹐靈臺雲霧捲。森森虎棨下﹐靄靄鸞和轉。『

陰鏗《詠雪裏梅》﹕『從風還共落﹐照日不俱消。』

沈炯《長安少年行》﹕『淚盡眼方暗﹐脾傷耳自聾。『

齊趙儒宗《詠龜》﹕『有靈堪托夢﹐無心解自謀。不能蓍下伏﹐彊從蓮上游。』

王褒《關山月》﹕『關山夜月明﹐秋色照孤城。半形隨漢陣﹐全影逐胡兵。『

隋煬帝《塞外行》﹕『旌旗掛龍虎﹐壯士慕鷹鸇。』

尹式《別宋常侍》﹕『遊人杜陵北﹐徵客漢川東。無論去與住﹐終是一飄蓬。愁鬢含霜白﹐衰容寄酒紅。『

江總《秋日昆明池》﹕『終南云影落﹐渭北雨聲過。』

又《秋日登廣川城南樓》﹝２４９﹞﹕『遠气疑埋劍﹐驚禽似避弓。『又﹕『夜火初煙細。新月半輪空。』又﹕『徒懷建業水﹐復想洛城宮。不及孤飛鳥﹐獨往上林中。『

劉臻《詠江邊枯柳》﹕『無復淩雲勢﹐空餘激浪根。』又﹕『可嗟摧折盡﹐詎得上河源。『

虞世基《詠棲鵲》﹕『風棲葉難隱﹐月宿影常危。驚心不自定﹐還繞暗中枝。』

又《零落桐》﹕『零落三秋幹﹐摧殘百尺柯。空餘寸心在﹐生意漸無多。『

又《昆明織女石》﹝２５０﹞﹕『支機就鯨石﹐拂鏡取池灰。』

又《述懷》﹕『去國嗟人事﹐反袂豈須論。嶺外無春艸﹐何處覓王孫。『

明餘慶《詠死烏》﹕『暮空長罷噪﹐箭急不知驚。賴余琴曲裏﹐猶有夜啼聲。』

李巨仁《詠鏡》﹕『無波菱自動﹐不夜月常明。非惟照佳麗﹐復得厭山精。『

岑徳潤《詠塵》﹕『漠漠素塵揚﹐靄靄滿康莊。無由裨峻嶽﹐暫得繞歌梁。』

江淹《詠古》﹕『昔與三端競﹐能回百萬兵。今日如桃李﹐翻悲荊棘生。『

孫萬壽《詠庭中枯樹》﹝２５１﹞﹕『庭前生意盡﹐井上半心空。匠石無勞顧﹐臃腫甚難工。』

魏彥《詠雛燕》﹝２５２﹞﹕『欲舉翅無力﹐思鳴聲不囀。徒結銜泥心﹐未有淩風便。『

庾信《詠鏡》﹕『光如一片水﹐影似兩邊人。月出無有桂﹐花開不待春。』

又《麟趾殿校書》﹕『月落將軍樹﹐風驚禦史烏。『

又《寄王琳》﹕『玉關道路遠﹐金徽音信疎。獨下千行淚﹐看君萬里書。』

孔範《和陳主詠鏡》﹝２５３﹞﹕『虎賁秋興日﹐龍鏡覽顏時。銜思未得報﹐空嘆鬢如絲。『

柳正言《詠挑燈杖》﹕『徙倚膏腴側﹐點染蘭澤脂。𨿽無匡救力﹝２５４﹞﹐曾有助明時。』

盧思道《從軍行》﹕『寒風蕭蕭度水來﹐歸雁翩翩映天沒。『

明餘慶《從軍行》﹕『劍花寒不落﹐弓月曉逾明。會取淮南地﹐持作朔方城。』

李百藥《昆明池》﹕『大鵬方遠擊﹐沈灰獨未然。知君嘯儔侶﹐短翮從連翩。『

蕭愨《閒齋敍望》﹕『星文如鼎足﹐云勢似冠纓。』

王冑《悲秋云》﹕『檐喧猶有燕﹐陂靜未來鴻。『

薛道衡《春閨怨》﹕『暗牖懸蛛网﹐空梁落燕泥。』

王褒《淩雲臺》﹕『窗開神女殿﹐梁照美人虹。『

又《贈周處士》﹕『猶持漢使節﹐尙服楚臣冠。』『飛蓬去不已﹐客思漸無端。『

陳晤《經孟嘗君墓》﹕『泉戶無關吏﹝２５５﹞﹐雞鳴誰爲開。』

胡師耽《初秋獨坐》﹕『落花覆幽渚﹐宿鳥驚暗叢。『

許倪《破扇》﹕『蔽日無全影﹐搖風有半涼。不堪障巧笑﹐猶足動衣杳。』

黃叔度《看王儀同拜》﹕『春花舒漢綬﹐秋蟬集趙冠。浮雲生羽蓋﹐明月上銀鞍。『

伏道和《從軍五更轉》﹕『彊聽梅花落﹐誤憶柳園人。』

尹式《送晉熙公》﹕『太行君失路﹐扶搖我獨飛。無復紅顏在﹐空將白髮歸﹝２５６﹞。色移三代服﹐塵化兩京衣。『又﹕『气隨流水咽﹐淚逐斷弦揮。』

蕭愨《尋盧黃門》﹕『超忽暮塗遠﹐放曠神襟淸。『

虞世基《初渡江》﹕『仗策暫回首﹐掩涕望江濆。無復東南气﹐空隨西北云。』

王愼《七夕》﹕『天河橫欲曉﹐鳳駕儼應飛。落月依妝鑑﹐浮雲動別衣。『

宋之問《渡漢江》﹕『嶺外音書斷﹐經冬復歷春。近鄕情更怯﹐不敢問來人。』

又《入龍州》﹕『夜雜驪龍睡﹐晨披鬼魅行。『

又《謁二妃廟》﹕『送以金屋貴﹐畱玆寶席尊。江鳶嘯風雨﹐山鬼哭朝昏。』

又《初發荊府贈崔長史》﹝２５７﹞﹕『仍隨五馬謫﹐載與兩禽奔。明主無由見﹐羣公莫與言。幸君逢聖日﹐何惜理虞翻。『

又《贈嚴侍禦》﹕『受脤淸邊服﹐乘驄歷塞塵。當聞漢雪恥﹐羞共虜和親。』

又《至韶州謁能禪師》﹕『願以有漏軀﹐幸薰無生慧。物用益衝曠﹐心源日閒細。『又﹕『坐禪羅浮中﹐尋異南海裔。何辭禦魑魅﹐自可乘炎厲。回首望故鄕﹐雲林浩虧蔽。不作別離苦﹐歸期多年歲。』

又《題梧州陳司馬山齋》﹝２５８﹞﹕『靑林暗換葉﹐紅蕊續開花。春至聞山鳥﹐秋來見海槎。『

沈佺期《春日昆明池侍宴》﹕『我後光天徳﹐垂衣文教成。黷兵非帝念﹐勞物豈皇情。』

又《春雨應制》﹕『周原五稼起﹐雲海百川歸。願比零陵燕﹐長隨徵旆飛。『

又《送司馬二侍郎北徵》﹝２５９﹞﹕『云迎出塞馬﹐風捲度河旗。』

又《禁省嘆獄中無燕》﹕『拾蕊和叢棘﹐銜泥怯死灰。不如黃雀語﹐能雪冶長猜。『

又《題銅柱》﹕『自昔聞銅柱﹐行來向一年。不知林邑地﹐猶隔通明天。』『思君無限淚﹐堪作日南泉。『

又《出塞》﹕『饑烏啼舊壘﹐疲馬思空城。辛苦臯蘭北﹐胡霜犯漢兵。』

褚亮《禁苑餞別應令》﹕『大藩初錫瑞﹐出牧邇皇京。暫以綠車重﹐言乘朱傳榮。『

孫逖《餞許評事攝禦史巡南軍》﹝２６０﹞﹕『議獄持邦典﹐臨戎假憲威。風從闔閭去﹐霜入洞庭飛。』

又《遊盧山》﹕『野桐出鑪上﹐山花落鏡前。『

陳子昂《詠燕昭王》﹕『南登碣石阪﹐遙望黃金臺。丘陵盡喬木﹝２６１﹞﹐昭王安在哉﹖』

賀朝《宿雲門寺》﹕『蛛网防棲鴿﹐紗燈護夕虫。『

喬知之《疲駿篇》﹕『扣冰朝飲黃河源﹐拂雪夜食天山艸。』

董思恭《昭君怨》﹕『漢日正南遠﹐燕山直北寒。『

崔國輔《古意》﹕『妾有羅衣裳﹐秦王在時作。爲舞春風多﹐秋來不堪著。』

孔徳紹《經太華山》﹕『疎峯起蓮葉﹐危塞越桃林。『

庾抱一《駿馬》﹝２６２﹞﹕『回鞍拂桂白﹐赬汗類塵紅。滅沒𨿽畱影﹐無因圉漢宮。』

孔紹安《詠葉》﹕『早秋驚落葉﹐飄零似客心。翻飛未肯下﹐猶言惜故林。『

郭元振《昭君怨》﹕『聞道河南使﹐傳言殺畫師。始知君念重﹐更遣惜蛾眉。』

弘執恭《秋池一株蓮》﹕『秋至皆零落﹐淩波獨吐紅。托根方得所﹐未肯卽隨風。『

杜淹《詠鬭雞應秦王教》﹝２６３﹞﹕『𨿽言百鬭勝﹐會自不論功。』

綦毋潛《題髙峯院》﹕『塔影掛淸漢﹐鐘聲和白雲。『

徐伯樂《賦得班去趙姬升》﹝２６４﹞﹕『今日持團扇﹐非是爲秋風。』

包融《詠阮公嘯堂》﹕『至今來淸風﹐時時動林樹。『

裴延《隔壁聞妓奏樂》﹕『徒聞弦管切﹐不見舞腰回。賴有歌梁共﹐塵飛一半來。』

孔徳紹《照鏡見白髮》﹕『誰分菱花影﹝２６５﹞﹐還看蓬鬢秋。『

孔紹安《詠石橊》﹕『可憐中庭樹﹐移根逐漢臣。只爲來時晚﹐花開不及春。』

張九齡《望月》﹕『海上生明月﹐天涯共此時。『

王泠然《回山寺》﹕『林狖欺童子﹐山精試老僧。』

杜審言《早春遊望》﹕『雲霞出海曙﹐梅柳渡江春。『

長孫無忌《灞橋待李將軍》﹕『颯颯楓葉下﹐遙遙煙景曛。灞陵無醉尉﹐誰滯李將軍。』

張九齡《湘中言懷》﹕『歸去田園老﹐謫來軒冕輕﹝２６６﹞。江間稻正熟﹐林裏桂初榮。魚意思在藻﹐鹿心懷食蘋。時哉苟不達﹐取樂遂吾生。『

又《西山祈雨是日輒應》﹕『玆山蘊靈異﹐走望良有歸。某禱𨿽已久﹐毗心難重違。遲明申藻薦﹐先夕旅巖扉。獨宿雲峯下﹐蕭條人吏稀。我來不外適﹐幽抱此中微﹝２６７﹞。靜入南風奏﹐涼生松柏圍。』

又《從駕潼關》﹕『函谷𨿽云險﹐黃河已復淸。聖心無所隔﹐空此置關城。『

李嶠《從駕出都》﹕『雷奮六合開﹐天行萬乘出。』『芒鞏云外來﹐咸秦霧中失。『

宋之問《則天挽歌》﹕『還應鼎湖劍﹐千載忽同歸。』

又《楊將軍挽歌》﹕『亭寒照苦月﹐隴暗積愁雲。今日山門樹﹐何處有將軍。『

又《別杜審言》﹕『臥病人事絕﹐嗟君萬里行。河橋不相送﹐江樹遠含情。』

王維《隴頭吟》﹕『長安少年遊俠客﹐夜上戍樓看太白。隴頭明月回臨關﹐隴上行人夜吹笛。『又﹕『蘇武才爲典屬國﹐節旄空盡海西頭。』

又《從蓬萊道中遇雨》﹝２６８﹞﹕『雲裏帝城雙鳳闕﹐雨中春樹萬人家。爲乘陽气行時令﹐不是宸遊重物華。『

又《田家》﹕『雀乳靑苔井﹐雞鳴白板扉。柴車駕羸犢﹐艸屩牧膏豨。多雨紅橊折﹐新晴綠芋肥。』

又《積雨輞川莊作》﹝２６９﹞﹕『漠漠水田飛白鷺﹐陰陰夏木囀黃鸝。『

又《早春行》﹕『紫梅花發徧﹐黃鳥聲猶澀。誰家折楊女﹐弄春如不及。』

又《敕賜百官櫻桃》﹕『芙蓉闕下會千官﹐紫禁春櫻出上欄。自是寢園新薦後﹐非關禦苑鳥銜殘。『

又《和晉公扈從》﹝２７０﹞﹕『天子幸新丰﹐旌旗渭水東。寒山天仗外﹐溫谷洛城中。』又﹕『出遊逢牧馬﹝２７１﹞﹐罷獵見非熊﹝２７２﹞。『

又《早朝》﹕『九天閶闔開宮殿﹐萬國衣冠拜冕旒。』又﹕『朝罷須裁五色詔﹐佩聲歸到鳳池頭。『

又《送劉司直赴安西》﹝２７３﹞﹕『苜蓿隨天馬﹐蒲萄逐漢臣。當令外國懼﹝２７４﹞﹐不敢覓和親。』

又《送李太守赴上洛》﹕『丹泉通虢略﹐白羽抵荊岑。若見西山爽﹐應知黃綺心。『

又《漢江臨峴》﹕『楚塞三湘接﹐荊門九派通。江流天地外﹐山色有無中。』

又《題李山人壁》﹕『人事皆如夢﹐狂來止自歌。問年松樹老﹐有地竹林多。『又﹕『翻嫌枕席上﹐無柰白雲何。』

又《被黜濟州》﹕『微官易得罪﹐謫去濟川陰﹝２７５﹞。執政方持法﹐明君照此心。『

奚賈詩﹕『眠磵花自落﹐步林鳥不飛。』

又﹕『溪谷何蕭條﹐日入人獨行。『﹝２７６﹞

又﹕『落日下平楚﹐孤煙生洞庭。』

常建《弔王將軍墓》﹕『戰餘落日黃﹐軍敗鼓聲死。『

又《宿五度溪仙人得道處》﹝２７７﹞﹕『山人彈琴處﹐石上靑蘿盤。』

祖詠《歸汝墳莊別盧象》﹝２７８﹞﹕『漚麻入南澗﹐刈楚向東災。對酒雞黍熟﹐閉門風雪時。『

又《渡淮河寄武平一》﹕『天色混波濤﹐岸陰匝村墅﹝２７９﹞。』又﹕『微微漢祖廟﹐隱隱江陵渚。雲樹森已重﹐時明郁相拒﹝２８０﹞。『

又《寄王長史》﹝２８１﹞﹕『汝潁俱宿好﹝２８２﹞﹐往來托層巒。終日何寂寞﹐繞籬生蕙蘭。』

又《宿李明府客堂》﹕『旅宿倦愁臥﹐空堂聞曙更。風簾搖燭影﹐秋雨帶虫聲。『

又《登薊邱》﹕『燕臺一望客心驚﹝２８３﹞﹐簫鼓喧喧漢將營。萬里寒光生積雪﹐三邊曙色動危旌。』

又《長樂驛畱別盧象裴總》﹕『朝來已握手﹐宿別更傷心。灞水行人少﹐商山驛路深。『

錢起《空宗寺哭玄上人》﹕『陰階明片雪﹐寒竹響空廊。寂滅應爲樂﹐塵心徒自傷。』

又《贈閣下閻舍人》﹕『二月黃鶯飛上林﹐春城紫禁曉陰陰。長樂鐘聲花外盡﹐龍池柳色雨中深。『

又《湘靈鼓瑟》﹝２８４﹞﹕『流水傳湘浦﹐悲風過洞庭。曲終人不見﹐江上數峯靑。』

又《駕避狄歲送韓云卿》﹕『白髮壯心死﹐愁看國步移。關河慘無色﹐親愛忽驚離。影絕龍分劍﹐聲哀鳥戀枝。茫茫雲海去﹐相憶不相知。『

又《宿畢侍禦宅》﹕『落葉繞秋竹﹐叢蘭思暗虫。薄寒燈影外﹐殘漏雨聲中。』

嚴維《代宗挽歌》﹕『波從少海息﹐云自大風開。『

皇甫冉《早春登徐州城》﹕『落日憑危堞﹐春風似故鄕。江流通楚塞﹐山色遠徐方。』

又《寄李侍禦》﹕『長在府中持白簡﹐豈知天外有靑山。『

祖迥《懷歐陽山人嚴秀才》﹝２８５﹞﹕『鴉鳴東牖曙﹐艸秀南湖春。』

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

卷五

夫詩人造極之旨﹐必在神詣。得之者妙無二門﹐失之者邈若千里﹐豈名言之所知乎﹖故工之愈精﹐鑑之愈寡﹐此古人所以長太息也。若非通識四面之手﹐皆有好丹非素之失僻﹐況異於此乎﹖今所撰《詩式》﹐列爲等第﹐五門互顯﹐風韻鏗鏘。使偏嗜者歸於正气﹐功淺者企而可及﹐則天下無遺才矣。時在吳興西山﹐殊少詩集﹐古今敏手﹐不無闕遺。俟乎博求﹐續更編次﹐冀覽之者悉此意焉。

復古通變體所謂通於變也。

評曰﹕作者須知復﹑變之道。反古曰復﹐不滯曰變。若惟復不變﹐則陷於相似之格﹐其狀如駑驥同廏﹐非造父不能辧。能知復﹑變之手﹐亦詩人之造父也。以此相似一類﹐置於古集之中﹐能使弱手視之眩目﹐何異宋人以燕石爲玉璞﹝２８６﹞﹐豈知周客嚧﹖而笑哉﹖又復﹑變二門﹐復忌太過﹐詩人呼爲膏肓之疾﹐安可治也﹖如釋氏頓教﹐學者有沈性之失﹐殊不知性起之法﹐萬象皆眞。夫變若造微﹐不忌太過﹔苟不失正﹐亦何咎哉﹗如陳子昂復多而變少﹐沈﹑宋復少而變多。今代作者﹐不能盡舉。吾始知復﹑變之道﹐豈惟文章乎﹖在儒爲權﹐在文爲變﹐在道爲方便。後輩若乏天機﹐彊效復古﹐反令思擾神沮。何則﹖夫不工劍術﹐而欲彈撫幹將﹑大阿之鋏﹐必有傷手之患﹐宜其誡之哉﹗

有事無事情格俱下第五格情格俱下可知。

宋孝武帝《客行樂》﹕『有使數寄書﹐無信心相憶。莫作瓶落井﹐一去無消息。『

古斷句﹕『南山有桂樹﹐上有雙鴛鴦。千年長交頸﹐歡愛不相忘。』又﹕『秋風入窗裏﹐羅帳起飄揚。仰頭看明月﹐寄情千里光。『又﹕『遙遙天無柱﹝２８７﹞﹐漂漂萍無根。單身如螢火﹐持底報君恩﹖』

《錢塘蘇小小歌》﹕『我乘油壁車﹐郎騎靑驄馬。何處結同心﹖西陵松柏下。『

吳興妖神《贈謝府君覽》﹝２８８﹞﹕『玉釵空中墮﹐金鈿行色歇。獨泣詠春風﹐長夜孤明月。』

範靜妻《映水曲》﹕『輕鬢學浮雲﹐雙蛾擬初月。水澄整落釵﹐萍開理垂發﹝２８９﹞。『

梁皇太子《還城南作》﹕『暫別兩成疑﹐開簾生舊憶。都如未有情﹐更似新相識。』

沈約《襄陽白銅鞮歌》﹕『分手桃花岸﹐送別峴山頭。若欲寄音信﹐漢水向東流。『

又《望秋月》﹕『桂宮裊裊落桂枝﹐庭寒淒淒生白露。上林晚風颯颯鳴﹐雁門早鴻離離度。』

何遜《七夕》﹕『來歡暫巧笑﹐還恨已啼妝。『『別離不得語﹐河漢漸朝陽。』

又《嘲劉郎中》﹕『奼女褰帷出﹐蹀躞初下牀。雀釵橫曉鬢﹐蛾眉艷宿妝。『

又《詠雪》﹕『凝階夜似月﹐拂樹曉疑春。蕭散忽如盡﹐徘徊已復新。』

徐陵《紫驑馬》﹕『玉蹬繡纏鬉﹐金鞍錦覆﹖。風輕塵未起﹐艸淺埒猶空。『

劉孝綽《百舌鳥》﹕『孤鳴寔難對﹐百囀似羣吟。』

劉緩《詠翦花》﹕『春生人意裏﹐花發翦刀中。有葉堪承露﹐無香可逐風。『

庾肩吾《春夜應令》﹝２９０﹞﹕『月皎疑非夜﹐林疏似更秋。水光懸蕩壁﹐山翠下添流。』

戴暠《從軍行》﹕『陰山日不暮﹐長城風自淒。『

張正見《度關山》﹕『馬倦時銜艸﹐人疲數望城。』

孔瓊《賦得名都一何綺》﹕『黃金絡腰褭﹐蓮花裝轆轤。『

僧惠標《詠水》﹕『風潭如拂鏡﹐山澑似鳴琴。』

張正見《夜聞砧》﹕『誰知織婦恨﹐寄入搗衣聲。『

洪偃法師《山亭野望》﹕『松髙枝影細﹐山盡鳥聲稀。』『空谷無人住﹐扳桂獨依依。『

王褒《度河北》﹕『朔風吹木葉﹐還似洞庭秋。』

陸季覽《詠桐》﹕『搖落依空井﹐生死若爲心。不辭先入爨﹐惟恨少知音﹝２９１﹞。『

岑徳潤《詠灰》﹕『建章煨燼末﹐昆明劫燒余。』『欲然愁獄吏﹐棄道畏刑書。『又﹕『未得逢彊陣﹐輕舉欲焉知。』

李百藥《春眺》﹕『疲痾荷拙患﹐淪躓合幽貞。棲息在何處﹐邱中鳴素琴。『

魏彥深《寒宵傷嘆》﹕『白髮非春艸﹐何意逐年生。』

江總《貽孔中丞》﹕『忘懷靜躁間﹐自覺風塵遠。『

宋之問《在荊州重赴嶺南》﹕『夢澤三秋日﹐蒼梧一片雲。還將鶺鴒羽﹐重入鷓鴣羣。』

薛曜《送道士入天臺》﹕『洛陽陌上多離別﹐蓬萊山下足波瀾。碧海桑田何處在﹖笙歌一聽一遙看。『

王泠然《詠八陣圖送皇甫冉》﹕『陳兵劍閣山將動﹐飲馬珠江水不流。』

盧照鄰《相如琴臺》﹝２９２﹞﹕『云疑作賦客﹐花影聽琴人。『

張說《釋奠》﹕『誦《詩》聞國政﹐講《易》見天心。』

孟浩然《九日同諸公登峴山》﹕『獻壽先浮菊﹐尋幽或藉蘭﹝２９３﹞。煙虹鋪藻翰﹐松竹掛衣冠。『又﹕『叔子神如在﹐山公興欲闌。』

上官儀《從駕閭山馬上》﹕『桂香塵處滅﹐練影月前空。定惑由關吏﹐徒嗟塞上翁。『

許圉師《詠牛應制》﹕『逸足還同驥﹐奇毛自偶麟。欲知花迹遠﹐云影入天津。』

陳述《詠美人照鏡》﹕『插花枝共動﹐含笑靨俱生﹝２９４﹞。衫分兩處彩﹝２９５﹞﹐釧響一邊聲。就中還妒影﹐恐奪可憐名。『

張文恭《佳人照鏡》﹕『倦采蘼蕪葉﹐貪憐照膽明。兩邊俱拭淚﹐一處有啼聲。』

裴延《詠翦花》﹕『花寒未聚蝶﹐色艷且驚人。懸知陌上柳﹐應妒手中春。『

張若虛《春江花月夜》﹝２９６﹞﹕『遮戶簾中卷不去﹐搗衣砧上拂還來。』

康怡《述懷》﹕『萬事皆零落﹐平生不可思。惟餘酒中趣﹐不減少年時。『

陳子昂《題徐著作壁》﹕『白雲蒼梧來﹐氛氳萬里色。聞君太平代﹐棲泊靈臺側。』

李嶠《送別》﹕『白雲度汾水﹐黃河繞晉關。『

褚亮《贈杜侍禦》﹕『神羊旣不觸﹐夕鳥欲依人。』

袁暉《長門怨》﹕『愁眠羅帳曉﹐泣望金閨暮。獨有夢中魂﹐猶言意如故。『

沈如筠《閨怨》﹕『雁盡書難寄﹐愁多夢不成。願隨孤月影﹐流照伏波營。』又﹕『隴底嗟長別﹐流襟一動君。何言幽咽所﹐更作死生分。『

鄭愔《哭郎著作》﹕『詩禮康成學﹐文章賈誼才。巳年人得夢﹐庚日鳥爲災。』

沈千運《古歌》﹕『北邙不種田﹐但種松與柏﹝２９７﹞。松柏未生處﹐畱待市朝客。『

孟云卿《古挽歌》﹕『北邙路非遠﹐此別終天地。臨穴頻撫棺﹐至哀反無淚。』

包融《送別》﹕『春夢隨我心﹐悠揚逐居去。『

沈千運《汝墳示弟妹》﹕『近世多夭傷﹝２９８﹞﹐喜見鬢髮白。』

錢起《送王諫議之東京》﹕『暮天雙闕靜﹐秋月九門空。且喜成周地﹐詩人播國風。『

又《題玉山村叟屋壁》﹝２９９﹞﹕『一徑入溪色﹐數峯連竹陰。藏虹辭晚日﹐驚隼落殘禽。』

又《和李舍人溫泉宮扈從》﹕『雪霽山門迎瑞日﹐雲開水殿候飛龍。輕寒不入宮中樹﹐佳气常薰仗外峯。『

又《送王相公使範陽》﹕『受脤仍調鼎﹐爲霖更洗兵。幕開丞相閣﹐旗總貳師營。』『去鎭關河靜﹐歸看日月明。『

又《憶山中舊遊》﹕『樹深云不散﹐溪靜鷺忘飛。更憶東巖趣﹐殘陽破翠微。』

皇甫冉《和袁郎中破賊後經剡上太尉》﹕『節比全疏勒﹐功當雪會稽。旌旗回剡嶺﹐士馬躍靈溪。『

又《送王司直》﹕『人心勝潮水﹐相送過潯陽。』

又《遊法華寺》﹕『羣峯爭彩翠﹐百谷會風煙。『

又《送權五兄弟》﹕『淮海風濤起﹐江關幽思長﹝３００﹞。同悲鵲繞樹﹐獨作雁隨陽。山暝云和雪﹐汀寒月照霜。』

又《寄李補闕》﹕『微官同侍蒼龍闕﹐直諫偏推白馬生。『

又《送王相公使範陽》﹕『遮虜關山靜﹐防秋鼓角雄。』

嚴維《九日宴相裏使君江亭》﹕『漁浦浪花搖素壁﹐西陵樹色入秋窗。『

又《夏日送皇甫拾遺歸朝》﹕『三伏軒車動﹐堯心急諫官。名通內籍貴﹐立近禦冰寒。』

又《獻歲喜皇甫侍禦至》﹕『湖上新正見故人﹐羹藜飯稻當羞貧。明朝別後門還掩﹐修竹千竿一老身。『

又《和皇甫大夫夏日遊法華寺》﹕『初地華嚴會﹐王家少長行。到宮龍節駐﹝３０１﹞﹐禮塔雁行成。』

又《張侍禦孩子三月》﹕『五毛驚鳳彩﹐千里象驄威。『

張南史《送李使君貶柳州》﹕『竹符辭漢守﹐桂酒奠湘君。』

李嘉祐《少年行》﹕『白馬撼金珂﹐紛紛侍從多。身居驃騎幕﹐家住滹沱河。『

又《自蘇臺至望亭驛人家盡空寄捨弟》﹕『南浦菇蔣覆白蘋﹐東吳黎庶逐黃巾。野棠自發空流水﹐江燕初歸不見人。』

薛業《客捨寄柳博士》﹕『去年燕巢主人屋﹐今年花發路傍枝。年年爲客不歸去﹐舊國存亡那得知。『

徐凝《京都還汴口作》﹕『亂後見淮水﹐歸心忽超遙。』

又《觀競渡》﹕『乍疑鯨噴浪﹐忽似鷁淩風。呀呷汀洲動﹐喧闐里巷空。『

朱長文《宿僧房》﹕『夜靜忽知身似夢﹝３０２﹞﹐更聞寒雨灑芭蕉。』

楊衡《答崔錢二補闕》﹕『賢人處霄漢﹐荒澤自耕耘。『又﹕『隴首降時雨﹐雷聲出夏云。』

楊淩﹕『南國桃李花落盡﹐春風寂寞搖空枝。『

鄭昈《落花》﹝３０３﹞﹕『早春見花枝﹐朝朝恨發遲。又看花落盡﹐卻憶未開時。以此方人世﹐彌令感盛衰。始知山簡達﹐頻向習家池。』

李嘉祐《江上曲》﹕『可憐應是陽臺女﹐對坐鸕鶿嬌不語。掩面羞看北地人﹐回身忽作空中雨。『

立意總評

評曰﹕前無古人﹐獨生我思。驅江﹑鮑﹑何﹑柳爲後輩﹐於其間或偶然中者﹐豈非神會而得也﹖其例曰﹕『迢迢牽牛星﹐皎皎河漢女。』『枯桑知天風﹐海水知天寒。『又﹕『河中之水向東流﹐洛陽女兒名莫愁。』『臨河濯長纓﹐念別悵悠悠﹝３０４﹞。『『畫作秦王女﹐乘鸞向煙霧。』鮑照﹝３０５﹞﹕『剉檗染黃絲﹐棼亂不可治。『吳均﹝３０６﹞﹕『鵷雛若上天﹐寄聲向明月。』又古詩﹕『客從遠方來﹐遺我雙鯉魚。呼童烹鯉魚﹐中有尺素書。『又﹕『門有車馬客﹐駕言發故鄕。念君久不歸﹐濡迹滯江湘。』柳惲﹕『汀洲采白蘋﹐日落江南春。洞庭送歸客﹐瀟湘逢故人『之例是也。詩人意立變化﹐無有倚傍﹐得之者懸解其間。若論降格﹐更須評之。如潘嶽《悼亡詩》﹕『庶幾有時衰﹐莊缶猶可擊。』思之極也。𨿽有依倚﹐吾無恨焉。如『明月入綺窗﹐仿佛想蕙質『﹐斯不及矣﹝３０７﹞。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

逸文

蘇﹑李之制﹐意深體閒﹐詞多怨思﹐音韻激切﹐其象瑟也。曹﹑王之制﹐思逸義婉﹐詞多頓挫﹐音韻低昂﹐其象鼓也。嗣宗﹑孟陽﹑太衝之制﹐興殊增麗﹐風骨雅淡﹐音韻閒暢﹐其象篪也。宋﹑齊﹑吳﹑楚之制﹐務精尙功﹐气質華美﹐音韻鏗鏘﹐其象箏也。惟古詩之制﹐麗而不華﹐直而不野﹐如諷刺之作﹐雅得和平之資﹐深遠精密﹐音律和緩﹐其象琴也。

此則見引於何汶《竹莊詩話》卷一﹐據《四庫全書珍本初集》本錄。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

參考資料

1。許連軍﹕《皎然﹝詩式﹞研究》5。37MB﹝中華書局﹐2007年﹞

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝１﹞『授』﹐原作『表『﹐據王夢簡《詩要格律》所引攺。

﹝２﹞『之』﹐原本注﹕『一作知。『

﹝３﹞『幾』字原本無﹐據《吟窗雜錄》本補。

﹝４﹞『荊『﹐原作『衡』﹐據《吟窗雜錄》《歷代詩話》本攺。

﹝５﹞『欻『﹐原作『淡』﹐據《歷代詩話》本攺。

﹝６﹞『及『字原缺﹐據各本補。

﹝７﹞『蹶』﹐原作『傷『﹐據明鈔本《吟窗雜錄》《歷代詩話》本攺。

﹝８﹞『用』﹐原作『欲『﹐據《歷代詩話》本攺。

﹝９﹞『慢』﹐原作『縵『﹐從《吟窗雜錄》《詩人玉屑》所引攺。《說郛》《歷代詩話》本作『漫』。

﹝１０﹞『少力『﹐《詩人玉屑》《冰川詩式》並引作『劣』。

﹝１１﹞『七『﹐原作『六』﹐據《吟窗雜錄》《詩法統宗》《詩學指南》《詩人玉屑》《冰川詩式》攺。

﹝１２﹞此句據《吟窗雜錄》《詩人玉屑》等補。

﹝１３﹞『徳『下原有小注﹕『一作得。』

﹝１４﹞此下《歷代詩話》本多『有事無事『四字。

﹝１５﹞『精義』二字原本互乙﹐據《歷代詩話》本攺。

﹝１６﹞『東『﹐原作『是』﹐據《歷代詩話》本攺。

﹝１７﹞『爲『﹐原作『前』﹐據《歷代詩話》本攺。

﹝１８﹞『楨『﹐原誤作『卽』﹐據《歷代詩話》本攺。《吟窗雜錄》《詩法統宗》《詩學指南》本作『郎『。

﹝１９﹞『得』字原無﹐據各本補。

﹝２０﹞『不由作意『﹐原作『作不由意』﹐據各本攺。

﹝２１﹞『與『字原無﹐據《歷代詩話》本補。

﹝２２﹞『容』下原有注﹕『一作宏。『

﹝２３﹞『哉』字原無﹐據各本補。

﹝２４﹞『詩『﹐《吟窗雜錄》《詩法統宗》《詩學指南》本作『時』。

﹝２５﹞『照『﹐原作『昭』﹐乃唐人避武后諱而易之﹐玆據《歷代詩話》本攺。

﹝２６﹞『絲『﹐原作『弦』﹐鮑照《代白頭吟》﹕『直如朱絲蠅『﹐玆據《歷代詩話》本攺。

﹝２７﹞『玉』﹐原作『冰『﹐鮑照《代白頭吟》﹕『淸如玉壺冰』﹐玆據《歷代詩話》本攺。

﹝２８﹞『意『﹐原作『忠』﹐據《昭味詹言》卷二十一所引攺。《吟窗雜錄》《詩法統宗》《詩學指南》本作『中『。

﹝２９﹞『意』﹐原作『忠『﹐據《昭味詹言》卷二十一所引攺。《吟窗雜錄》《詩法統宗》《詩學指南》本作『中』。

﹝３０﹞『詳味『﹐二字原脫﹐據《歷代詩話》本補。

﹝３１﹞『詩』字原無﹐據《吟窗雜錄》《詩法統宗》《詩學指南》本補。

﹝３２﹞『此『原下有『申』字﹐據《吟窗雜錄》《詩法統宗》《詩學指南》本刪。

﹝３３﹞『讓『﹐原有小注﹕『一作誚。』

﹝３４﹞『酒『下原有『仙』字﹐當爲衍文﹐據《歷代詩話》本刪。

﹝３５﹞『毛粉『﹐《學海》本作『梗槪』。

﹝３６﹞『气『下原有注﹕『一作風。』

﹝３７﹞『詩『﹐原作『詣』﹐據《吟窗雜錄》《詩法統宗》《詩學指南》本攺。

﹝３８﹞『精『字原闕﹐據《歷代詩話》本補。

﹝３９﹞『元兢』﹐原誤作『吳兢『﹐《新唐書﹖藝文志》著錄元競編有《古今詩人秀句》﹐據攺。

﹝４０﹞『元鑑』﹐原作『玄監『﹐《宋史﹖藝文志》著錄有僧元鑑《續古今詩人秀句》二卷﹐據此及明崇禎抄本攺。

﹝４１﹞『一重意』原無﹐其例亦列於『二重意『下﹐今據《吟窗雜錄》《詩法統宗》《詩學指南》本補攺。

﹝４２﹞『兮』﹐字原無﹐據《吟窗雜錄》《詩法統宗》《詩學指南》本補。

﹝４３﹞『丘『原作『邱』﹐據《吟窗雜錄》及《文選》卷二十一攺。

﹝４４﹞題中『擬『字原無﹐據《歷代詩話》本補。

﹝４５﹞『園』字原無﹐據《歷代詩話》本補。

﹝４６﹞『蹲蹲『﹐原作『撙撙』﹐據《歷代詩話》本攺。

﹝４７﹞『玆『下原注﹕『一作此。』

﹝４８﹞『王『字上原衍『何求』﹐據各本刪。

﹝４９﹞『照『字原闕﹐據《吟窗雜錄》《詩法統宗》《詩學指南》《歷代詩話》本補。

﹝５０﹞『勞』﹐《唐詩紀事》作『漫『。

﹝５１﹞『﹖﹖』﹐原作『獨束『﹐據《吟窗雜錄》《詩法統宗》《詩學指南》《唐詩紀事》攺。

﹝５２﹞『參軍』﹐原作『蒼覃『﹐據《吟窗雜錄》《詩法統宗》《詩學指南》本攺。《歷代詩話》《唐詩紀事》作『參覃』。

﹝５３﹞『壚『﹐原作『鑪』﹐據《歷代詩話》《詩學指南》本攺。何文煥《歷代詩話考索》云﹕『晝公論「淈沒格」云「如夏姬當壚﹐似蕩而貞。」無論夏姬無當壚故實﹐且安得云貞﹖想是「文君」之訛。然閱諸本皆同﹐未敢擅攺。『《四庫全書總目》卷一九七《詩式》提要﹕『何文煥《詩話考索》議其「淈沒條」﹐稱「夏姬當壚﹐似蕩而貞」﹐謂夏姬無當壚事﹐當作文君。不知此用辛延年《羽林郎》「胡姬年十五﹐春日獨當壚」事﹐特「夏」字誤﹐「姬」字不誤﹐不必攺作「文君」。。。。。。。若文君越禮﹐安得曰「似蕩而貞』」﹖『

﹝５４﹞原有注﹕『一作狂詞。』《唐詩紀事》卷七三引作『狂詠『﹐《冰川詩式》卷八作『狂詩』。

﹝５５﹞『有『字原闕﹐據《歷代詩話》本補。

﹝５６﹞按以下正文只說三同﹐未說三不同﹐故『不』字疑衍。

﹝５７﹞『漢『上原有『何』字﹐或爲衍文﹐玆據《歷代詩話》本刪。何良俊《四友齋叢說》卷二四引作『如蕭何定漢律令『。

﹝５８﹞『蕪』﹐原作『無『﹐據《歷代詩話》本攺。

﹝５９﹞『掠』﹐原作『剝『﹐據《歷代詩話》本攺。

﹝６０﹞詩題原本無﹐據《歷代詩話》本補。

﹝６１﹞詩題原本無﹐據《歷代詩話》本補。

﹝６２﹞『語』字原無﹐據《唐詩紀事》卷七十三引文補。

﹝６３﹞詩題原本無﹐據《歷代詩話》本補。《全唐詩》卷九十七題作《酬蘇員外味道夏晚寓直省中見贈》。

﹝６４﹞詩題原本無﹐據《歷代詩話》本補。

﹝６５﹞詩題原本無﹐據《歷代詩話》本補。

﹝６６﹞詩題原本無﹐據《歷代詩話》本補。

﹝６７﹞『亦『下原注﹕『一作有。』《歷代詩話》本正作『有『。

﹝６８﹞此句原作小注﹐玆據《吟窗雜錄》《詩法統宗》《詩學指南》本攺。下同。

﹝６９﹞『又詩』二字原闕﹐據《吟窗雜錄》《詩法統宗》《詩學指南》本補。

﹝７０﹞『此類是也『四字原無﹐據《吟窗雜錄》《詩法統宗》《詩學指南》本補。

﹝７１﹞『思』上原有『說『字﹐據《歷代詩話》本刪。

﹝７２﹞『才性』下原有注﹕『一作情性。『

﹝７３﹞『體』下原有注﹕『一作本。『

﹝７４﹞『輻』﹐原作『美『﹐據《歷代詩話》本攺。

﹝７５﹞『朗』﹐原作『切『﹐據《吟窗雜錄》《詩法統宗》《詩學指南》本攺。

﹝７６﹞『耿介』﹐原作『耿耿『﹐據《吟窗雜錄》《詩法統宗》《詩學指南》本攺。

﹝７７﹞『景』﹐《吟窗雜錄》《詩法統宗》《詩學指南》本作『境『﹐《歷代詩話》本作『情』。

﹝７８﹞『盤泊『二字原無﹐據《吟窗雜錄》《詩法統宗》《詩學指南》本補。

﹝７９﹞『珷』﹐原作『璛『﹐據《全唐文》攺。

﹝８０﹞『動搖』﹐原作『搖動『﹐據《吟窗雜錄》《詩法統宗》《詞府靈蛇》精集﹑《文選》卷二十七攺。

﹝８１﹞『詩』﹐原本作『云『﹐據《吟窗雜錄》《詩法統宗》《詩學指南》本攺。

﹝８２﹞『動搖』﹐原作『搖動『﹐據《吟窗雜錄》《詩法統宗》《詩學指南》《文選》攺。

﹝８３﹞『兒』下原注﹕『一作童。『

﹝８４﹞鐘嶸《詩品》卷上『古詩』條云﹕『「客從遠方來」﹐「橘柚垂華實」﹐亦爲驚絕矣。『原爲兩首古詩之句﹐皎然讀作一首﹐舉以爲例﹐似誤。

﹝８５﹞『怨也』二字原無﹐據《吟窗雜錄》《詩法統宗》本補。

﹝８６﹞『期『下原注﹕『一作知。』《文選》卽作『知『。

﹝８７﹞『嘶』下原注﹕『一作依。『《文選》卽作『依』。

﹝８８﹞『貞也思也『原無﹐據《吟窗雜錄》《詩法統宗》本補。

﹝８９﹞『末』﹐原作『未『﹐誤。玆據《吟窗雜錄》《詩法統宗》《詞府靈蛇》本攺。

﹝９０﹞『心』字原無﹐據吳景旭《歷代詩話》卷二十九引文及《文選》補。

﹝９１﹞『舉『﹐原作『率』﹐據《宋書﹖謝靈運傳論》攺。

﹝９２﹞『從軍行『原無﹐《吟窗雜錄》《詩法統宗》《詩學指南》本作『七哀』﹐誤。玆據《文選》卷二十七補。

﹝９３﹞『雜詩『原作『七夕』﹐玆據《文選》卷二十九﹑《玉臺新詠》卷二攺。

﹝９４﹞『怨也『原無﹐據《吟窗雜錄》《詩法統宗》《詩學指南》本補。

﹝９５﹞『髙也』原無﹐據《吟窗雜錄》《詩法統宗》本補。

﹝９６﹞『攀『﹐原作『扳』﹐據《文選》攺。

﹝９７﹞詩題原作『入華原第『﹐誤。玆據《文選》卷二十六攺。

﹝９８﹞『朓』﹐原誤作『眺『﹐今攺之。

﹝９９﹞原題作『羈緒示蕭咨議』﹐今據《謝宣城集》卷三攺。

﹝１００﹞『竊『﹐原作『切』﹐從《文選》攺。

﹝１０１﹞『詩『﹐原作『云』﹐據《吟窗雜錄》《詩法統宗》本攺。

﹝１０２﹞『思也『二字原無﹐據《吟窗雜錄》《詩法統宗》本補。

﹝１０３﹞『王』字原無﹐據《吟窗雜錄》《詩法統宗》《詞府靈蛇》本補。

﹝１０４﹞『故『字原無﹐據《吟窗雜錄》《詩法統宗》《詞府靈蛇》本補。

﹝１０５﹞『幾』﹐原作『譏『﹐據《吟窗雜錄》本攺。

﹝１０６﹞『縻』﹐原作『糜『﹐誤。玆據《吟窗雜錄》《詩法統宗》《詞府靈蛇》及《文選》攺。

﹝１０７﹞『縻』﹐原作『糜『﹐誤。玆據《吟窗雜錄》《詩法統宗》本及《文選》攺。

﹝１０８﹞『訛謬矣』﹐原作『𨿽謬『﹐玆據《吟窗雜錄》《詩法統宗》本攺。

﹝１０９﹞『行』字原無﹐據《文選》卷二十八補。

﹝１１０﹞『意也『原無﹐據《吟窗雜錄》《詩法統宗》本補。

﹝１１１﹞『悲』原作『怨『﹐據《吟窗雜錄》《詩法統宗》本攺。

﹝１１２﹞此詩題原作《送人入軍》《吟窗雜錄》《詩法統宗》本作《送人》。玆據《文選》卷二十四攺。

﹝１１３﹞『陽』﹐原作『暘『﹐誤。據《吟窗雜錄》《詩法統宗》本攺。

﹝１１４﹞『瓊』﹐原作『璚『﹐據《吟窗雜錄》《詩法統宗》《詩學指南》及《文選》攺。

﹝１１５﹞『髙也』二字原無﹐據《吟窗雜錄》《詩法統宗》《詩學指南》本補。

﹝１１６﹞此二句詩原與後二句互乙﹐玆據《吟窗雜錄》《詩法統宗》《詩學指南》本及《文選》攺。

﹝１１７﹞『情也『原無﹐據《吟窗雜錄》《詩法統宗》《詩學指南》本補。

﹝１１８﹞原題作《於承明與士龍》﹐玆據《文選》卷二十四攺。

﹝１１９﹞『要』下原有小注﹕『一作邀。『

﹝１２０﹞『此』字原無﹐據《吟窗雜錄》《詩法統宗》《詞府靈蛇》本補。

﹝１２１﹞『記室鐘嶸『四字原無﹐據明鈔本補。

﹝１２２﹞『隱秀』爲劉勰《文心雕龍》語﹐不出於鐘嶸。

﹝１２３﹞『因『下原注﹕『一作爲。』《文選》作『爲『。

﹝１２４﹞鐘嶸《詩品》卷中亦引此文﹐但作《謝氏家錄》﹐文字亦有異同。

﹝１２５﹞『意也』原無﹐據《吟窗雜錄》《詩法統宗》《詩學指南》本補。

﹝１２６﹞『家王『﹐原作『皇家』﹐從《文選》攺。

﹝１２７﹞『重『下原有注﹕『一作再。』

﹝１２８﹞『遊『字原缺﹐據《文選》卷二十三補。

﹝１２９﹞『情也』二字原無﹐據《吟窗雜錄》《詩法統宗》本補。

﹝１３０﹞『始『字原無﹐據《文選》卷二十六補。

﹝１３１﹞『行』字原無﹐據《文選》卷二十八補。

﹝１３２﹞『河『下原注﹕『一作阿』。

﹝１３３﹞『繩『﹐原作『弦』﹐據《吟窗雜錄》《詩法統宗》《詩學指南》《文選》卷二十八﹑《玉臺新詠》攺。

﹝１３４﹞『容『﹐原作『客』﹐據《吟窗雜錄》《詩法統宗》《詩學指南》《玉臺新詠》《樂府詩集》攺。

﹝１３５﹞『還『字原無﹐據《文選》卷二十七補。

﹝１３６﹞『又』字原無﹐據《吟窗雜錄》《詩法統宗》本補。

﹝１３７﹞『管『﹐原作『官』﹐據《吟窗雜錄》《詩法統宗》及《文選》卷三十攺。

﹝１３８﹞『梢梢『原作『稍稍』﹐據《文選》卷二十六攺。

﹝１３９﹞『擬『字原無﹐據《文選》卷三十一補。

﹝１４０﹞『抱』﹐原作『挽『﹐據《吟窗雜錄》《詩法統宗》《詩學指南》《何記室集》攺。

﹝１４１﹞『威』﹐原作『綽『﹐據《樂府詩集》卷六十七攺。

﹝１４２﹞『射』﹐原作『摧『﹐據《吟窗雜錄》《詩法統宗》《詩學指南》《樂府詩集》攺。

﹝１４３﹞此詩《藝文類聚》卷八十九作劉考先詩。

﹝１４４﹞『能』﹐原作『當『﹐據《吟窗雜錄》《詩法統宗》《詩學指南》《藝文類聚》攺。

﹝１４５﹞『知』﹐原作『交『﹐據《文苑英華》攺。

﹝１４６﹞『實』字下原注﹕『一作素。『《藝文類聚》作『花』。

﹝１４７﹞『戶『﹐原作『匣』﹐據《全梁詩》攺。『帳『﹐原作『暢』﹐據《文苑英華》二百四十攺。

﹝１４８﹞『雁『﹐原作『鴻』﹐據《文苑英華》攺。

﹝１４９﹞『與『﹐原作『且』﹐據《吟窗雜錄》《詩法統宗》《詩學指南》《樂府詩集》攺。

﹝１５０﹞『故『字原闕﹐據《文苑英華》二百四十七補。

﹝１５１﹞『擬』字原無﹐據《文選》卷三十一補。

﹝１５２﹞『瓊『﹐原作『橘』﹐據《文選》攺。

﹝１５３﹞『又『字原無﹐據《吟窗雜錄》《詩法統宗》本補。下同。『遊山』二字原無﹐據《文選》卷三十一補。

﹝１５４﹞『候『﹐原作『侯』﹐據《吟窗雜錄》《詩法統宗》《詩學指南》及《文選》攺。

﹝１５５﹞『意也『原無﹐據《吟窗雜錄》《詩法統宗》《詩學指南》本補。

﹝１５６﹞『侍宴』二字原無﹐據《文選》卷三十一補。

﹝１５７﹞『園『﹐《文選》卷三十一作『國』。

﹝１５８﹞『日暮『下原注﹕『一作日落。』

﹝１５９﹞『行『字原缺﹐據《樂府詩集》三十八補。

﹝１６０﹞『乘』﹐原作『騎『﹐據《樂府詩集》攺。『動』﹐原作『勁『﹐據《吟窗雜錄》《詩法統宗》《樂府詩集》攺。

﹝１６１﹞『日』﹐《全隋詩》《初學記》卷十四作『至『。

﹝１６２﹞『與』字原無﹐周維徳《詩式校注》據淸鈔本補。

﹝１６３﹞『淩『﹐原作『陵』﹐據《全唐詩》攺。

﹝１６４﹞『意『﹐原作『奇』﹐據《全唐詩》攺。

﹝１６５﹞『乘『﹐原作『爲』﹐據《全唐詩》攺。

﹝１６６﹞『皇『﹐原作『星』﹐據《全唐詩》攺。

﹝１６７﹞『處『字原缺﹐據《全唐詩》卷九十六補。

﹝１６８﹞『奮』字下原注﹕『一作起。『

﹝１６９﹞此條原無﹐據《吟窗雜錄》《詩法統宗》《詩學指南》本補。

﹝１７０﹞『皇』﹐原作『星『﹐據《全唐詩》攺。

﹝１７１﹞『望』字原無﹐據《吟窗雜錄》《詩法統宗》《詩學指南》及《全唐詩》卷一百五十九補。

﹝１７２﹞『和『字原無﹐據《全唐詩》卷六十九補。

﹝１７３﹞『簿』﹐《全唐詩》作『薄『。

﹝１７４﹞『曹』﹐原作『陶『﹐據何良駿《四友齋叢說》卷二十四引文攺。下文有『上掩曹﹑劉』﹐亦可證。

﹝１７５﹞『阮『﹐原作『此』﹐據《吟窗雜錄》《詩法統宗》《詞府靈蛇》本攺。

﹝１７６﹞『詩『上原有『歌』字﹐據《文選》卷二十九刪。

﹝１７７﹞『長『﹐原作『是』﹐據《吟窗雜錄》《詩法統宗》及《文選》卷二十八攺。

﹝１７８﹞『登『﹐原作『空』﹐據《吟窗雜錄》《詩法統宗》及《文選》卷二十六攺。

﹝１７９﹞『桓『﹐原誤作『祖』﹐玆據《文選》卷二十二攺。《文選》題作《南州桓公九井作》。

﹝１８０﹞『气『﹐原作『物』﹐據《吟窗雜錄》《詩法統宗》《詩學指南》及《文選》攺。

﹝１８１﹞『又『﹐原作『陸士龍』﹐玆據《吟窗雜錄》《詩法統宗》及《詩學指南》本攺。《文選》卷二十四﹑《玉臺新詠》卷三並題陸士衡作。

﹝１８２﹞『襤『﹐原作『濫』﹐據《陶彭澤集》卷三攺。

﹝１８３﹞『汩『﹐原作『汨』﹐據《陶彭澤集》攺。

﹝１８４﹞此題原作『田園『﹐據《陶彭澤集》卷二攺。

﹝１８５﹞『但』﹐原作『旦『﹐據《樂府詩集》攺。

﹝１８６﹞此例原無﹐玆據《吟窗雜錄》《詩法統宗》《詩學指南》本補。

﹝１８７﹞『沈約』二字原作『又『﹐誤。玆據《吟窗雜錄》《詩法統宗》及《文選》卷二十七攺。

﹝１８８﹞『楚』原作『遠『﹐據《文選》卷三十攺。

﹝１８９﹞『擬』字原作『詠『﹐『離述』二字原無﹐據《文選》卷三十一補攺。

﹝１９０﹞『云『﹐原作『風』﹐據《樂府詩集》二十三攺。

﹝１９１﹞『風音『﹐原作『陰風』﹐據《何記室集》攺。

﹝１９２﹞『入『﹐原作『又』﹐據《藝文類聚》攺。

﹝１９３﹞『拂『﹐原作『彗』﹐據《藝文類聚》攺。

﹝１９４﹞『若『﹐原作『苦』﹐《藝文類聚》作『如『﹐當爲『若』之誤﹐玆據《全梁詩》攺。

﹝１９５﹞『厚『﹐原作『有』﹐據《藝文類聚》攺。

﹝１９６﹞『取『﹐原作『作』﹐據《吟窗雜錄》《詩法統宗》及《藝文類聚》攺。

﹝１９７﹞此詩《藝文類聚》卷三十八題作《賽髙帝廟》。《文苑英華》卷三百二十作《漢髙廟賽神》。原詩句屬下例『庾肩吾《侍宴九日應令》『條﹐誤。玆易之。

﹝１９８﹞此詩《庾度支集》題作《九日侍宴樂遊苑應令》。原詩句屬上例『簡文帝《漢商山賽神》』條﹐誤。玆易之。

﹝１９９﹞『光『﹐原作『先』﹐誤。玆據《庾度支集》攺。

﹝２００﹞『北『字原無﹐據《庾度支集》補。

﹝２０１﹞『格』下原注﹕『一作極。『

﹝２０２﹞『蓋』下原注﹕『一作駕。『

﹝２０３﹞此句原作『蘭當上國生』﹐據《玉臺新詠》卷十攺。

﹝２０４﹞詩題『擬『字原缺﹐據《文選》卷三十一補。

﹝２０５﹞『瑩』﹐原作『營『﹐據《文選》攺。

﹝２０６﹞『釋』﹐原作『拭『﹐據《文選》攺。

﹝２０７﹞『玄』﹐原作『系『﹐據《文選》攺。

﹝２０８﹞『遺』﹐原作『余『﹐據《吟窗雜錄》《詩法統宗》《詩學指南》及《文選》攺。

﹝２０９﹞『苑』﹐原作『樹『﹐據《吟窗雜錄》《詩法統宗》《詩學指南》及《藝文類聚》卷九十七攺。

﹝２１０﹞『日』下原注﹕『一作發。『

﹝２１１﹞『妓』﹐原作『騎『﹐據《吟窗雜錄》《詩法統宗》及《文苑英華》攺。

﹝２１２﹞『一』字疑衍。《全唐詩》卷五十九錄庾抱詩五首。

﹝２１３﹞原題作《別徐元秀》﹐誤。據《全唐詩》卷三十八攺。

﹝２１４﹞『生『字原無﹐周維徳《詩式校注》據明刻本補。

﹝２１５﹞『分』下原注﹕『一作曉。『

﹝２１６﹞『天起』﹐原作『起天『﹐誤。玆據《藝文類聚》攺。

﹝２１７﹞『煙』﹐原作『云『﹐《吟窗雜錄》《詩法統宗》本作『塵』。玆據《樂府詩集》卷七十八攺。

﹝２１８﹞此詩原題作《伐陳因贈韓擒虎》﹐誤。玆據《隋書》本傳及《太平禦覽》卷二百七十七攺。

﹝２１９﹞『徒『字原闕﹐周維徳《詩式校注》據明刻本補。

﹝２２０﹞『畏』﹐明刻本作『望『。

﹝２２１﹞『萬祀』下原注﹕『一作方嗣。『『響』下原注﹕『一作饗。『

﹝２２２﹞『先』﹐原作『無『﹐據《全唐詩》攺。

﹝２２３﹞『甍』﹐原作『薨『﹐誤。據《全唐詩》卷五十一攺。

﹝２２４﹞『渭』﹐原作『謂『﹐誤。據《全唐詩》卷五十三攺。

﹝２２５﹞『君』字原脫﹐據《全唐詩》補。

﹝２２６﹞『皇『﹐《全唐詩》作『星』。

﹝２２７﹞『光『字原闕﹐據《全唐詩》卷六十八補。《全唐詩》題作《和梁王眾傳張光祿是王子晉後身》。

﹝２２８﹞『章』﹐原作『韋『﹐誤。據《全唐詩》卷九十九攺。

﹝２２９﹞此詩題原本無﹐據《全唐詩》卷一百四十補。又此例原本屬上條﹐玆據《吟窗雜錄》《詩法統宗》本別出。

﹝２３０﹞『漭』﹐原作『莽『﹐據《全唐詩》攺。

﹝２３１﹞此詩題原本無﹐據《全唐詩》卷一百四十補。此例原本屬上條﹐玆別出。

﹝２３２﹞『答』﹐原作『啟『﹐據《全唐詩》攺。本詩《全唐詩》題作《在洪州答棋毋學士》。

﹝２３３﹞『旌節』﹐原作『從此『﹐與下文互乙﹐據《全唐詩》攺。

﹝２３４﹞『從此』﹐原作『旌節『﹐與上文互乙﹐據《全唐詩》攺。

﹝２３５﹞此錢起《春暮過石龜谷題溫處士林園》﹐見《全唐詩》卷二百三十八。

﹝２３６﹞原本作『祖詠又』﹐『又『當爲衍文。

﹝２３７﹞此二句見《全唐詩》卷八○九﹐題爲《送冽寺主之京迎禪和尙》。

﹝２３８﹞『裏』字原闕﹐據《全唐詩》卷二百三十七補。

﹝２３９﹞『矣『字下原衍『沈約詩』三字﹐今據《格致叢書》《吟窗雜錄》抄本刪。

﹝２４０﹞『皇『﹐原作『王』﹐《四友齋叢說》引作『皇『﹐今據攺。

﹝２４１﹞『張繼』﹐原作『張繼素『﹐『素』字爲衍文﹐故刪。

﹝２４２﹞『張繼『﹐原作『張繼素』。引詩見《全唐詩》卷二百四十二﹐作者題爲張繼﹐可知『素『爲衍文。

﹝２４３﹞『均』﹐原作『筠『﹐誤﹐玆攺之。

﹝２４４﹞詩題『齋』原作『霽『﹐誤﹐從《全北周詩》攺。《全北周詩》此詩題作《北園新齋成應趙王教》。

﹝２４５﹞『均』﹐原作『筠『﹐誤﹐玆攺之。

﹝２４６﹞『﹖』﹐原作『歷『﹐據《玉臺新詠》攺。

﹝２４７﹞詩題原作《賦得日中》﹐誤。玆據《藝文類聚》卷六十五攺。

﹝２４８﹞此句原無﹐據《藝文類聚》補。

﹝２４９﹞『城』字原缺﹐從《全陳詩》補。

﹝２５０﹞此詩《初學記》卷七題爲《賦昆明池一物得織女石》﹐並題虞茂作。

﹝２５１﹞『孫萬壽『﹐原作『孫萬年』﹐從《文苑英華》《全隋詩》攺。

﹝２５２﹞『魏彥『疑脫『深』字。彥深字澹﹐本書卷五引魏彥深詩一聯。

﹝２５３﹞此詩題原本作《照陳王鏡》﹐誤。玆據《初學記》卷二十五攺。

﹝２５４﹞『力『﹐原作『分』﹐據《吟窗雜錄》《詩法統宗》本攺。

﹝２５５﹞『關『字原闕﹐『吏』原作『變『﹐誤。玆據《吟窗雜錄》《詩法統宗》《文苑英華》補攺。

﹝２５６﹞『將』下原注﹕『一作持。『

﹝２５７﹞『又』字原無﹐據全書文例補。

﹝２５８﹞『又『字原無﹐據全書文例補。

﹝２５９﹞『又』字原無﹐據全書文例補。

﹝２６０﹞『孫逖『﹐原作『祖逖』﹐誤。玆據《全唐詩》攺。

﹝２６１﹞『丘『﹐原作『近』﹐據《全唐詩》攺。

﹝２６２﹞『庾抱一『﹐《全唐詩》卷三十九作『庾抱』。

﹝２６３﹞『杜淹『﹐原作『江淹』﹐誤﹐從《全唐詩》攺。

﹝２６４﹞『徐百藥『﹐《全唐詩》卷四十三引《詩式》作『李百藥』。

﹝２６５﹞『分『下原注﹕『一作問。』

﹝２６６﹞『輕『﹐原作『淸』﹐從《全唐詩》攺。

﹝２６７﹞『幽『字原闕﹐據《全唐詩》補。

﹝２６８﹞『又』字原無﹐據全書文例補。

﹝２６９﹞原屬上條﹐且無此詩題。玆據《吟窗雜錄》《詩法統宗》本別出﹐並據《全唐詩》卷一百二十八補詩題。

﹝２７０﹞『從『﹐原作『後』﹐據《全唐詩》攺。《全唐詩》此詩題作《和僕射晉公扈從溫陽》。

﹝２７１﹞『出『﹐原作『山』﹐據《全唐詩》攺。

﹝２７２﹞『罷『﹐原作『羅』﹐據《全唐詩》攺。

﹝２７３﹞『又『字原無﹐據《吟窗雜錄》《詩法統宗》本補。下六條同。

﹝２７４﹞『懼』﹐原作『恨『﹐據《全唐詩》攺。

﹝２７５﹞『川』﹐原作『州『﹐據《全唐詩》攺。

﹝２７６﹞此條原屬上條﹐據《吟窗雜錄》《詩法統宗》本別出。下條同。

﹝２７７﹞此條原闕詩題﹐並屬上條。玆據《吟窗雜錄》《詩法統宗》本別出﹐並據《全唐詩》卷一百四十四補詩題。

﹝２７８﹞『盧』﹐原作『虞『﹐誤。玆據《吟窗雜錄》《詩法統宗》及《全唐詩》卷一百三十一攺。《全唐詩》題作《歸汝墳山莊畱別盧象》。

﹝２７９﹞『岸』﹐原作『斥『﹐據《全唐詩》攺。

﹝２８０﹞『明』下原注﹕『一作空。『

﹝２８１﹞『又』字原無﹐據《吟窗雜錄》《詩法統宗》本補。下三條同。

﹝２８２﹞『潁『﹐原作『穎』﹐據《全唐詩》攺。

﹝２８３﹞『心『﹐原作『星』﹐據《全唐詩》攺。

﹝２８４﹞『又『字原無﹐據本書文例補。下二條同。

﹝２８５﹞『祖迥』﹐《全唐詩》卷八百五十一引《詩式》作『神迥『。

﹝２８６﹞『以』字原無﹐據《唐音癸簽》卷二引文補。『燕石『﹐原作『死鼠』﹐據《唐音癸簽》攺。

﹝２８７﹞『柱『﹐原作『桂』﹐據《吟窗雜錄》《詩法統宗》《玉臺新詠》及《樂府詩集》攺。

﹝２８８﹞『妖神『﹐原作『妓同』﹐《吟窗雜錄》《詩法統宗》本作『妓童『。玆據《玉臺新詠》卷十攺。『覽』字原無﹐據《玉臺新詠》補。

﹝２８９﹞『理垂發『﹐原作『垂理髮』﹐據《玉臺新詠》及《樂府詩集》攺。

﹝２９０﹞『庾肩吾『﹐原誤作『庚肩吾』﹐據《全梁詩》攺。

﹝２９１﹞『惟『﹐原作『誰』﹐據《文苑英華》攺。

﹝２９２﹞『臺『字原無﹐據《全唐詩》卷四十二補。

﹝２９３﹞『藉』﹐原作『籍『﹐據《全唐詩》攺。

﹝２９４﹞『靨』﹐原作『﹛上厭下肉﹜『﹐據《全唐詩》攺。

﹝２９５﹞『彩』下原注﹕『一作景。『

﹝２９６﹞原題作《秋月》﹐誤。玆據《全唐詩》卷一百十七攺。

﹝２９７﹞『種』﹐原作『願『﹐據《全唐詩》卷二百五十九攺。

﹝２９８﹞『夭』﹐原作『天『﹐據《全唐詩》攺。

﹝２９９﹞原作《題王山人壁》《吟窗雜錄》《詩法統宗》本作《題玉山人屋壁》。玆據《全唐詩》卷二百三十八攺。

﹝３００﹞『幽』下原注﹕『一作憂。『

﹝３０１﹞『宮』﹐原作『官『﹐據《全唐詩》攺。

﹝３０２﹞『知』下原注﹕『一作疑。『『似』下原注﹕『一作是。『

﹝３０３﹞詩題原無﹐據《全唐詩》卷二百七十二補。

﹝３０４﹞『別』下原注﹕『一作子。『

﹝３０５﹞『照』﹐原作『昭『﹐玆攺之。

﹝３０６﹞『均』﹐原作『筠『﹐誤。玆攺之。

﹝３０７﹞『斯』下原注﹕『一作思。'

