全閩詩話淸鄭方坤

鄭方坤﹝淸﹞﹝約公元一七二九年前後在世﹞字則厚﹐號荔鄕﹐福建建安人﹐鄭方城之弟。生卒年均不詳﹐約淸世宗雍正中前後在世。雍正元年﹝公元一七二三年﹞進士﹐知直隸邯鄲縣。舉卓異﹐擢知景州。歷官武定知府﹐以足病自免。在官多善政。方坤博學有才藻﹐爲詩下筆不休﹐有淩厲一切之槪﹐與兄方城友於最篤﹐競爽齊名﹐有《卻埽齋倡和集》。自著有《蔗尾詩集》十五卷﹐文集二卷﹐《補五代詩話》十卷﹐《全閩詩話》十二卷﹐《國朝詩鈔小傳》二卷﹐及《嶺海叢編》共百卷﹔均《淸史列傳》並行於世。

欽定四庫全書

集部九

全閩詩話

詩文評類

提要

臣等謹案全閩詩話十二卷國朝鄭方坤撰方坤字則厚號荔鄕侯官人寄籍建安雍正癸卯進士官至兗州府知府平生鋭意著述著有經稗歷代文抄本朝文抄本朝詩抄嶺海文編嶺海叢編讀書札記杜箋評本五代詩話四六談柄詩話醍醐古今詞選蔗尾集卻掃齋唱和集諸書而尢邃於詩是編皆薈萃閩人詩話及他詩之有闗於閩者閩士著名始於唐初薛令之盛於歐陽詹故六朝以上惟載郭璞謝朓到漑江淹四人而郭璞地讖尙引周亮工書影之說辧其出於依托頗爲謹嚴唐以後則彬彬矣凡六朝唐五代一卷宋元四卷明三卷國朝一卷附無名氏及宮閨一卷方外一卷神仙鬼怪雜綴一卷所采諸書計四百三十八種摭拾繁富未免細大不捐而上下千餘年間一方文獻犂然有徵舊事遺文多資考證固亦談萟之淵藪矣

乾隆四十五年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

全閩詩話卷一

兗州府知府鄭方坤撰

○六朝唐

五代

郭璞

福州郡城自無諸開建以都冶曰冶城在今府治東北依山置壘據將軍山甌冶池稱形勝矣晉太康三年旣詔置郡命嚴髙治故城髙謂故城隘不足以廣聚將移白田渡嫌非南向圖以咨郭璞璞指其小山阜曰是宜城城成璞爲記曰桑田爲海人事更攺六旬甲子當見其害更著重衣周回重載鄭國歸朝重關爲待鳥出朩空千載不昧前有雙眉重施粉黛溪澗水來盡歸於海主揖其客客住主在穏首東日髙山鎭寨本自添金因成右兌但見蛇影莫如坐亥事過方知知而未會龍山髙山光照其代巧婦能裁得令人愛若解修心得其終倍市籠放火聚集磊磊有一老翁手把竹■﹝畾﹞重添新宰在言不在銘曰太康之載遷揷甌基四色牢城層巒三徑洪許南流瑞龍地應其主螺女現對花峯千載不雜世代興隆諸邦萬古繁盛仁風其城形狀如鸞似鳯勢气盤拏遇兵不饉遇荒不掠遇災不染其甲子滿廢而復興﹝閩書﹞

閩郡邑誌書中多載郭璞讖武夷志載九曲溪頭有晉郭璞題讖曰黃岡降勢走飛龍鬰鬰蒼蒼气象雄兩水護纒歸洞府諸峯羅立拱辰宮林中猛虎橫安迹天外狻猊對面崇玉佩霞衣千萬眾萬年仙境似空同璞時詩體便有七律便有晉安惡濫派之七律眞可發一噱諸志中如此類者甚多編者皆存而不刪不解其故﹝因樹屋書影﹞

謝朓

謝朓酬王晉安詩南中榮橘柚寜知鴻鴈飛後人不解此句之妙晉安卽閩泉州也南中榮橘柚卽諺雲樹蠻不落葉也寜知鴻鴈飛卽諺云鴈飛不到處也樹不凋鴈不到本是瘴鄕乃以美言之此是隠句之妙﹝丹鉛錄﹞

到漑

梁到漑爲建安太守任昉與之友以詩贈之求二衫段云鐵錢兩當一百代易名實爲惠當及時無待涼秋日漑答云予衣本百結閩中徒八蠶假令金如粟詎使亷夫貪任與到夙相賞好漫有此乞到不答之以物而答之以詩其風致足尙也按漑以淸白自修性又率儉不好聲色虛室單牀旁無姬侍冠履十年一易朝服或至穿補百結之云諒非欺友昉之死而其子便流離不振亦非人可得而衣食者﹝金罍子﹞

杜暮秋遣興虛名但蒙寒暄問泛愛不救溝壑辱意諸侯數賜金耳到漑爲建安任昉詩求衫段爲惠當及時無待涼秋日漑亦答以詩予衣本百結閩中徒八蠶何嘗分惠今悠悠者浪以解衣推食誑人耶﹝蓉槎蠡記﹞

江淹

江淹有遊黃蘗山一首蓋江曾爲浦城令遊福淸之黃蘗山也湖州杼山西南五里亦有黃蘗山顏魯公作妙喜寺碑銘以爲江淹賦詩之所似未詳審詩中語也江詩雲長望竟何極閩云連越邊已顯言一閩字矣又雲南州饒奇怪赤縣多靈仙金峯各虧日銅石共臨天是山有十二峯最髙也又云陽岫照鸞采陰溪噴龍泉是山有龍潭九處也又云殘杌千代木翠廧萬古煙禽嗚丹壁上猿嘯靑崖間是山至今古朩陰翳若梁代又不知何如其蔽虧也又云況我葵藿志松木橫眼前此正淹爲令尹時望闕而見也若湖州之黃蘗不過山淸水秀而已與此詩全不合矣浦城縣三國吳曰吳興至唐始攺爲浦城按淹本傳宋建平王景素好士淹隨景素日久後黜淹爲建安吳興令卽今之建寜浦城令也魯公誤以吳興爲湖州此又是一證﹝因樹屋書影﹞

浦城縣泉山頂有泉二派一入建溪一入處州梁江淹渡泉嶠詩岑崟蔽日月左右信艱哉萬壑共馳騖百谷爭往來鷹隼旣厲翼蛟魚亦曝鰓崩壁疊枕臥嶄石屢盤回伏波未能鑿樓船不敢開百年積流水千歲生靑苔行行詎半景予馬以長懷南方天炎火魂兮可歸來﹝閩書﹞

李白

霍童山之香鑪峯乃司馬承禎修煉之處而李太白時訪之承禎謂其有仙風道骨可與神遊八極之表白詩雲家本紫雲山道風未淪落沈懷丹壑志衝賞歸寂寞朅來遊閩荒捫步涉禹鑿夤緣泛湖海偃蹇陟廬霍﹝閩書﹞

薛令之

薛令之字珍君初居山聞龍吟及第開元中遷右庶子與賀知章並侍肅宗東宮知章自右庶子遷賓客授祕書監而令之以右補闕兼侍讀積歲不遷又官次淸淡令之題詩壁間曰明月上團團照見先生盤盤中何所有苜蓿長闌漧飯澀匙難綰羮稀筯易寛只可謀朝夕何由度歲寒玄宗幸東宮見之索筆題其傍啄朩嘴距長鳯凰毛羽短若嫌松桂寒任逐桑楡暖令之因謝病徒步歸玄宗聞其貧命有司資其歲賦令之量受而己肅宗立以舊恩詔而令之已卒因敕其村曰廉村水曰亷溪著明月先生集﹝閩書﹞

唐薛令之居靈谷艸堂在福安縣山中嘗聞龍吟之聲後登神龍二年進士開元中累補左補闕太子侍講卽題明月上團團之詩也﹝名勝志﹞

開元中東宮官僚淸澹薛令之爲左庶子以詩自悼曰朝日上團團照見先生盤盤中何所有苜蓿長闌漧飰澀匙難綰羮稀筯易寛以此謀朝夕何由保歲寒上幸東宮因題其旁云若嫌松桂寒任逐桑楡暖令之惶恐謝病歸每誦此未知爲何物偶同宋雪嵓伯仁訪鄭墅鑰見所種者因得其種葉緑紫色而尖長或丈餘采用湯焯油炒姜鹽如意羮茹皆可風味本不惡令之何爲厭苦如此東宮官寮當極一時之選而唐世諸賢見於篇什皆爲左遷令之寄興恐不在此上人乃諷以去薄矣﹝稗史彚編﹞

苜蓿一名光風生罽賓國爾雅翼似灰翟今謂之鶴頂貮師伐宛將種歸中國西京雜記樂遊苑中自生玫瑰樹樹下多苜蓿一名懷風時或謂之光風茂陵人謂之連枝艸長安中有苜蓿園北人極重此味旣老則以飼馬唐廣文嘆有盤中何所有苜蓿長闌干闌干橫斜貌言旣老而食之不已爲可嘆也漢貴武則以飼馬唐賤文則以養士一物足以觀世矣﹝堅瓠集﹞

太姥山距州東百里而遙髙十餘里周遭四十里力牧錄云黃帝時容成先生嘗棲之王烈蟠桃記堯時有老母家路旁藍練爲業性喜給施有道士就母求漿母飲以醪道士奇之授以九轉丹砂之法服之七月七日乘九色龍馬仙去因相傳呼爲太母山漢武帝命東方朔勅天下名山文乃攺母爲姥唐邑人薛令之詩揚靈窮海島選勝訪神山鬼斧巧開鑿仙蹤常往還東甌冥漠外南越渺茫問爲問容成子刀圭乞駐顏﹝閩書﹞

繆氏子

福安繆家峬山唐時有繆氏子七歲能文開元間以神童召試賦新月詩初出如弓未上弦分明掛在碧雲邊時人莫道蛾眉小十五團圓照滿天有竊掘其山者流出淡血其人遂不顯今又呼爲蛾眉山﹝閩書﹞

顧況

閩人謂子爲囝謂父爲郎罷故顧況有哀囝一篇曰囝生閩方閩吏得之乃絕其陽爲臧爲獲致金滿屋爲髠爲鉗如視艸木天道無知我罹其毒神道無知彼受其福郎罷別囝吾悔生汝及汝旣生人勸不舉不從人言果獲是苦囝別郎罷心摧血下隔地絕天及至黃泉不得在郎罷前蓋唐世多取閩童爲閹奴以進之故況陳其苦以諷焉﹝靑箱雜記﹞

予官閩中見其風俗呼父爲郎罷呼子爲囝顧況有詩云郎罷別囝囝別郎罷及至黃泉不得在郎罷前乃知顧況本用此方言也山谷送秦少章往余杭從蘇公詩斑衣兒啼眞自樂從師學道也不惡但使新年勝故年卽如常在郎罷前唐子西詩兒餒嗔郎罷皆用況語也﹝漁隠叢話﹞

秦系

秦系呈韋蘇州詩云久臥雲間已息機靑袍忽著狎鷗飛詩興到來無一事郡中今有謝元暉系字公緒會稽人隠泉州南安九日山張建封聞系不可致就加校書郎自號東海釣客與劉長卿善權徳輿曰長卿自以爲五言長城系用偏師攻之矣韋答系云知掩山扉三十秋魚須翠碧滿牀頭莫道謝公方在郡五言今日爲君休蓋以五言得名久矣年八十餘歲卒南安人號其峯爲髙士峯﹝全唐詩話﹞

韋蘇州集載秦系詩自署東海釣客試祕書省校書郎而詩有久臥雲間已息機靑袍忽著狎鷗飛之句蓋系嘗隠泉州九日山故有東海之號靑袍忽著自謂其新授校書郎爾故韋和詩云知掩山扉二十秋魚須翠碧弄牀頭正答其意也或者乃謂靑袍翠碧皆爲韋發旣失詩意又謂唐刺史不借服色則又誤矣牛叢對宣宗云臣今服緋是刺史所借而白樂天忠州被召時詩言之極詳何考之不審耶﹝朱子大全集﹞

黃子野

黃子野字仲唐時侯官人也父周行賈於杭州子野年十三從於杭州其父偶適他郡以子野守舎適王伾微時覆舟於羅剎江子野行見之奮臂大呼曰能生得人者予百金於是漁者得伾子野卽與以舎中裝直百金其父歸大異之子野曰身得其名乃令父喪贏非考也遂去爲人僕賃主人微聞救伾事義其爲人陰倍其償乃爲小賈小賈之息所得常愈於父久之旣致蓄蔵以其半爲親甘毳費以其半振貧友昆弟乃折節讀書治左氏春秋亡何客有勸之仕者子野不答因自悔見知於人遂變姓名焚毫素耕於方山其後王伾爲散騎常侍使人召之則亡去令福州觀察處置使以物色訪之得之於陽岐江上有一男子扁舟披蓑獨臥雪中忽扣舷曰早潮初上海門開漠漠彤雲雪作堆一百六峯都掩盡不知何處有僧來又歌曰幾日江頭醉不醒滿天風雪臥滄溟定知酒伴無尋處門外松濤坐獨聴使者疑其子野遙呼之曰仲無恙乎子野曰唯唯於是遂達伾之命隨子野至深山中家徒壁立幾上獨周易一卷子野佯喜悅與之約曰旦日雪霽會於傳舎旦日傳舎長展車待客夕時子野不至使者馳至其家則書幣封識如故子野已遁去矣﹝稗史彚編﹞

歐陽詹

徳宗貞元八年是歲壬申兵部侍郎陸贄知貢舉所取二十二人賈稜爲首歐陽詹第三人是榜其後爲宰相者三人王涯李絳崔羣賦題明水詩題禦溝新栁﹝登科記﹞

歐陽詹字行周泉州晉江人弱冠能屬文天縱浩汗貞元年登進士第畢關試薄遊太原於樂籍中因有所恱情甚相得及歸乃與之盟曰至都當相迎耳卽灑泣而別仍贈之詩曰驅馬漸覺逺回頭長路塵髙城已不見況復城中人去意旣未甘居情諒多辛五原東北晉千里西南秦一屨不出門一車無停輪流萍與系瓠早晚期相親尋除國子四門助教住京籍中者思之不已經年得疾且甚乃題絕句一首顧謂女弟曰吾其死矣茍歐陽生使至可以是詩遺之詩曰自從別後減容光半是思郎半恨郎欲識比來常淚下爲奴驗取紫羅裳絕筆而逝及詹使至女弟如言徑持歸京具白其事詹啟函見其詩一慟而卒故孟簡賦詩哭之序曰閩之英惟歐陽生以能文擢第爰始一命食太學之祿助成均之教有庸績矣我唐貞元年已卯歲獻書相府論大事風韻淸雅詞旨切直會東方軍興府縣未暇慰薦久之倦遊太原還來帝京卒官靈臺悲夫生於單貧以徇名故心専勤儉不識聲色及玆筮仕未知洞房纎腰之爲蠱惑初抵太原居大將軍宴席上有妓北方之尢者屢盼於生生感悅之畱賞累月以爲燕婉之樂盡在是矣旣而南轅妓請同行生曰十目所視不可不畏辭焉請待至都而來迎許之乃去生竟以蹇連不克如約過期命甲遣乘宻往迎妓妓因積望成疾不可爲也先夭之夕謂侍兒曰所歡應訪我當以詩遺之甲至得之以乘空歸授詩於生生爲之痛怨涉旬而生亦歿則韓退之作何蕃書所謂歐陽詹生者也河南穆玄道訪予嘗嘆息其事嗚呼鐘愛於男女素共效死何蔽之甚耶大凡以斷割不爲麗色所汨豈若是乎古樂府詩有華山畿玉臺新詠有廬江小吏更相死或類於此暇日偶作詩以繼之云有客非北逐驅馬次太原太原有佳人神艷照行雲座上轉橫波流光注夫君夫君意蕩漾卽日相交歡定情非一詞結念誓靑山生死不變易中誠無間言此爲太學徒彼屬北府官中夜欲相從嚴城限軍門白日欲同居君畏仁人聞忽如隴頭水坐作東西分驚離腸千結滴淚眼雙昏本達京師回駕期相追攀宿約始乖阻彼憂已纒綿柔情托侍兒將詩遺所歡所歡使者來侍兒因復前收淚取遺寄深誠祈爲傳封來贈君子願言慰窮泉使者回復命遲遲蓄悲酸詹生喜言施倒屨走迎門長跪聽未畢驚傷涕漣漣不飲亦不食哀心千百端襟情一夕空精爽旦日殘哀哉浩然气潰散歸化元短生𨿽別離長夜無阻難雙魂終會合兩劍遂蜿蜒丈夫早通晚巧笑安能幹防身本苦節一去何由還後生莫沈迷沈迷喪其眞﹝閩川名士傳﹞

夔州營妓爲諭迪孺扣銅盤歌劉尙書竹枝詞九解尙有當時含思宛轉之艷他妓者皆不能也迪孺云歐陽詹爲並州妓賦髙城已不見況乃城中人詩今其家尙爲妓詹詩本亦尙在妓家夔州其先必事劉尙書者故獨能傳當時之聲也﹝聞見後錄﹞

梨嶺路通衢之江山厥土宜梨宋楊億談苑雲天下水皆東獨梨嶺水北流入廣信唐歐陽詹詩南北風煙卽異方連峯危棧倚蒼蒼哀■﹝犭員﹞咽木傍髙處誰不沾衣望故鄕﹝閩書﹞

福平山唐林蘊先世居此歐陽詹自泉詣莆與蘊兄弟讀書築靈巖精廬亦於此作別墅焉詹客蜀門寄蘊詩村步如延壽川原似福平自注延壽蘊別墅福平余別墅也﹝閩書﹞

歐陽詹玩月詩序雲月可玩玩月古也謝賦鮑詩眺之庭前亮之樓中皆玩月也貞元十二年甌閩君子陳可封遊在秦寓於永崇裏華陽觀予與鄕人安陽邵楚萇濟南林蘊潁川陳詡亦旅長安秋八月十五夜詣陳之居修厥玩事月之爲玩冬則繁霜太寒夏則蒸云太熱云蔽月霜侵人蔽與侵俱害乎玩秋之於時後夏先冬八月於秋季始孟終十五於夜又月之中稽於天道則寒暑均取於月數則蟾兔圓況埃壒不流太空悠悠嬋娟徘徊桂華上浮升東林入西樓肌骨與之疎涼神气與之淸泠四君子恱而相謂曰斯古人所以爲玩也旣得古人所玩之意宜襲古人所玩之事作翫月詩云八月十五夕舊嘉蟾兔光斯從古人好共下今宵堂素魄皎孤凝芳輝紛四揚徘徊林上頭泛艷天中央皓露助流華輕風佐浮涼淸泠到肌骨潔白盈衣裳惜此苦宜翫攬之非可將含情顧廣庭願勿沈西方﹝唐詩紀事﹞

髙蓋山方平如蓋名山也以其有歐陽詹詩亦名詩山其下有村曰詩村舊傳詹赴舉時母歿里人爲塟是山旣歸作詩哀母曰髙蓋山前日影微黃昏宿鳥傍林飛墳前滴酒空垂淚不見叮嚀道早歸明一統志亦載是詩今按韓文公歐陽生哀辭則於歿時父母具存考之永福縣誌陳嵩詩也永福縣亦有髙蓋山然郡人言詹子檟故居鄰詩山之下或檟詩歟﹝閩書﹞

歐陽詹有詩行於世聞猿云啼猿非有恨行客自多悲聞笛云不知吹者意何似聴人心臥屏雲橫琴遮逺洞舉手出髙峯公宇蘆云漁家合得兩三莖公退徐吟思倍淸官滿不將歸舊隠蕭蕭畱與後人聴﹝雅言雜載﹞

余在白門時編刻歐陽詹集自謂無遺矣偶閱全蜀藝文志詹有新都行雲縹緲空中絲蒙蘢道傍樹翻玆葉間吹惹彼花上露悠揚絲意去苒蒻花枝住何計脫纒綿天長春日暮原本所遺尙俟續補﹝筆精﹞

林藻

徳宗貞元七年是歲辛未刑部侍郎杜黃裳知貢舉所取二十人尹樞爲首林藻第十人是榜其後爲宰相者四人令狐楚竇楚皇甫鑄蕭俛賦題珠還合浦詩題靑雲幹呂﹝登科記﹞

林藻靑雲幹呂詩曰應節偏幹呂亭亭在紫氛綴霄初度影捧日已成文結蓋祥光迥爲樓翠色分還同起封上更似出橫汾作瑞來蕃國成形表聖君徘徊如有托誰道比閒雲﹝唐人試帖﹞

泗洲嶺舊名折桂唐林藻與弟蘊登第過此題詩有而今折得兩枝桂又向山頭聨影歸之語後有僧自泗上入關度嶺見水車碓磨嘆息機巧人擬泗洲和尙遂易是名﹝閩書﹞

林蘊

林蘊仕不稱意縱酒自適多忤時政白居易以詩戒之曰世上如今重檢身吾儕恃酒似狂人西曹舊日多持論愼莫吐他丞相茵﹝閩川名士傳﹞

陳通方

陳通方登貞元進士第與王播同年播年五十六通方甚少因期集撫播背曰王老奉贈一第言其日暮途逺及第同贈官也播恨之後通方丁家艱辛苦萬狀播捷三科爲正郎判鹽鐵通方窮悴求助不甚給之時李虛中爲副使通方以詩求爲汲引云應念路傍憔悴翼昔年喬木幸同遷播不得已薦爲江西院官﹝唐詩紀事﹞

潘存實

潘存實字鎭之漳浦人初應舉以晨光麗仙掌賦及雙陸子賦得名元和十三年庾承宣侍郎下試禮耕情田賦及玉聲如樂詩入格登第初授東宮左庶子累遷戶部侍郎浦人登第自存實始始存實有用世志覽郭璞閩城記曰南臺沙合公輔卽出自是凡遇自閩來者輒問南臺江可掲衣未也有孟嘗春申平原信陵四公子贊載唐文粹其詞曰四人爲身萬二千人爲耳目四人爲梁萬二千人爲榱桷有危可平有死可生豈彼威憑實惟義爭嗟乎人之家或財不自與心不自是妻不睦夫父不慈子而況乎萬二千士乎哉恨不覩此﹝閩書﹞

黃滔壺公山詩作賦前儒闕沖虛南國先省郎求牧看野老葺齋眠自注潘郎中存實詩云雙旌放靑原吟看壺公翠又歐陽秬先輩與刺史蘇君書求泉山之圖爲畫屏云壺公之髙洛陽之深夢寐所思﹝全唐詩話﹞

卲楚萇

卲楚萇字待倫閩縣人貞元十五年試信及豚魚賦行不由徑詩登第爲校書郎時馬侍中燧有木香亭侈麗楚萇作馬侍中亭子歌述之春朩遲遲古香閣窈窕佳人褰繡幕淋漓玉露滴紫蕤綿蠻黃鳥窺朱蕚橫漢碧雲歌處斷滿地花鈿舞時落樹影參差斜入檐風舞淋漓水晶箔馬以爲媿遂毀其亭由是詩名益振﹝閩書﹞

陳彥博

陳彥博閩縣人元和四年與謝楚同爲廣文生夢至一官司几案有尺牘如金字者謂明年進士榜見其名在三十二上二人皆李姓而無楚名明年果如所夢二李卽願行仍叔也又明年楚於尹躬下擢第先是李師道請贖魏徵宅學士白居易言事關激勸合出朝廷師道何人敢掠其美憲宗然之其後有司以爲試題彥博詩云阿衡隨逝水池館主他人天意能酬徳云孫喜庇身生前由直道沒後振芳塵雨露承恩日芝蘭故里春勛庸流奕世光彩映諸鄰共喜升平代從玆得諌臣﹝風雅叢談﹞

周匡物

周匡物字幾本漳州人唐元和十二年王播榜進士及第時以歌詩著名初周以家貧徒步應舉落魄風塵懷刺不偶路經錢塘江乏僦船之資久不得濟乃於公館題詩云萬里茫茫天塹遙秦皇底事不安橋錢塘江口無錢過又阻西陵兩信潮郡牧出見之乃罪津吏至今天下津渡尙傳此詩諷誦舟子不敢取舉選人錢自此始﹝閩川名士傳﹞

周匡物題古鏡歌有欲向髙臺對曉開不知誰是孤光主時宰王播見而異之元和十一年播知貢舉匡物進士及第爲漳人登進士之始﹝閩省通誌﹞

名第山本名天城山唐周匡物讀書此山登第後勅賜名第以漳人及第自匡物始也又匡物登第一時同擢者三十三人有贈之詩云元和天子丙申年三十三人同得僊今漳南五里有名第院記匡物而山又有得僊亭蓋取贈詩語劉禹錫詩有危亭誰結據山椒名第山人不可招之句匡物自題云窓外捲簾侵碧落檻前敲竹響靑冥﹝閩書﹞

匡物及第後謝座主云一從東越入西秦十度聞鶯不見春試向昆山投瓦礫便容靈沼洗埃塵悲歡暗負風雲力感激潛生土朩身中夜自將形影語古來吞炭是何人﹝唐詩紀事﹞

林傑

林傑字智周幼而秀異言則成文年六歲請舉童子時父肅爲閩府大將性樂善尢好聚書又妙於手談當時名公多與之交及有是子益大其門亷使崔侍郎於亟與遷職鄕人榮之傑五歲父攜行至王仙君覇壇戲問童子能詩乎傑口占云羽客已登雲路去丹鑪艸木盡凋殘不知千載歸何日空使時人掃舊壇父初不謂眇歲之作遽臻於此羣親益驚異逓相傳諷自此日課所爲未幾盈軸明年遂獻唐中丞唐旣伸幅窺吟聳爾駭嘆命子弟延入學院時會七夕賦乞巧詩傑援筆曰七夕今宵看碧霄牛郎織女渡河橋家家乞巧望秋月穿盡紅絲幾百條唐嘆曰眞神童耳傑又精於琴棋艸隸俱有天然不煩師授唐因與賓從棊或全局輸者令罩之勿觸取童子來繼終其事傑必指縦出奇往往反勝曲盡其妙時謂神助後復業詞賦頗振聲問有仙客入壺中賦云仙客以變化隨形逍遙放情處於外則一壺斯在入其中則萬象俱呈飛閣重樓不是人間之狀奇花異木無非物外之名至九歲謁盧大夫身黎常侍直無不嘉奬尋就賓廡日在筵宴李侍禦逺趙支使格深所知仰不捨斯須和趙支使詠荔支詩云金盤摘下排朱顆紅殻開時飲玉漿鄭副使立作奇童傳劉制置潼爲序以貽之至年十七方結束琴書將西邁而䢐﹝唐詩紀事﹞

林傑五歲與父同遊王仙君壇父曰能詩乎傑曰羽客已登雲路去丹砂艸朩盡凋殘不知千歲歸何日空使時人掃舊壇又同唐中丞作七夕詩曰七夕今宵看碧霄牽牛織女渡河橋家家乞巧望秋月穿盡紅絲幾萬條唐公曰眞神童也年十歲方秋初忽有雙鶴盤空而下欣然下階抱得一隻父恐非常令放之鶴升而去是夕得疾而卒鄭立以詩哭之曰方髙未及賈生年何事孤魂逐逝川螢聚帳中人已去鶴離臺上月空圓﹝古今詩話﹞

李徳裕

盤陀嶺梁山嶺也叢薄﨑峻盤桓可十里入潮廣道也嶺有巡檢司在焉漢南越曰蒲葵闗唐大中十二載嶺南節度使楊發詩南盡封陲見好山蒼蒼松桂類商顏誰憐後夜思鄕處白艸黃茅舊漢關按唐李衛公徳裕貶嶺南次漳浦驛詩嵩少心期杳莫攀好山聊復一開顏明朝便是南荒路更上層樓望故關發移鎭南海道出漳浦寓止驛樓聞衛公舊題尋訪不得翌日得本於士人爰飭驛吏更屬其詩發詩蓋次李韻也﹝閩書﹞

唐宣宗

夕陽山在同安城南六十里上有遁迹巖眞寂寺唐宣宗居邸時遁迹此巖三載後還京卽位勅賜眞寂禪寺云宣宗與黃蘗斷際和尙山中觀瀑聨句蘗先詠云穿巖越壑不辭勞到底方知出處髙宣宗續雲溪澗豈能畱得住終歸大海作波濤又詩惟愛禪林秋月空誰能歸去宿龍宮夜深聞法飱甘露喜在蓮花世界中按唐宣宗長慶中封光王唐書第稱韜晦未嘗遁迹而唐尉遲偓作中朝故事載宣宗憲皇少子也皇昆卽穆宗也穆宗敬宗之後文宗武宗相次卽位宣皇皆叔父也武宗初登極深忌焉一日會鞠於禁苑間武宗召上遙覩瞬目於中官仇士良躍馬向前曰適有旨王可下馬士良命中官輿出軍中奏曰落馬已不救矣尋請爲僧行遊江表間會昌末中人請還京遂卽位則其事固有據矣﹝閩書﹞

李頻

唐詩人李頻字徳新名列唐書文藝傳才調集所載中流欲暮見湘煙一篇其作也懿宗時爲建州刺史卒見神梨嶽郡人祠祀之宋紹興中封靈顯忠惠公後加靈佑善應王再加廣濟王又加福佑威濟信順王明洪武初攺建州刺史之神載在祀典宋眞文忠公序其詩今所傳梨嶽集是也詩人歿而爲神未有如頻之昭昭者﹝池北偶談﹞

東溪在府城東南政和門外發源處州松源會松溪政和之水而下至城東南遶而西合甌寜西溪之水爲一大溪南注延平抵福州入於海唐李頻東溪泛舟詩登岸還入舟水禽驚笑語晚葉低眾色溫云帶殘暑落日乘醉歸溪流復幾許﹝閩書﹞

梨山上有廟唐李頻刺州時雅好此山公暇時往遊頻卒官父老相率塟之縣之永洛洲旣卽此山立廟宗時雨暘應禱累封靈佑福應威濟信順王元初於學宮作澤民分靈祠祀之掲佑民作祠樂歌山爲鉤曲蔵神宮拂天云旗掲靈風雲何王陽招之東乘彼赤羆駕文熊飄然遨遊顧環廱帝裔隊仗王儀容手挾隋矢並和弓下庭考鼓兼鳴鐘銅梨白雉血在中淋漓酒肴薦和雝引接我士俱登庸上天翩翩策飛龍﹝閩書﹞

唐李頻四皓廟云東西南北人髙迹自相親天下已歸漢山中猶避秦龍樓曾作客鶴氅不稱臣獨有千年後靑靑廟木春頻詩寫出四皓心事而頻心事亦自可見後爲建州刺史卒於官民懷其徳立廟梨嶽至今血食不絕可謂千年廟木春矣﹝筆精﹞

李商隠

義山武夷山詩只得流霞酒一杯空中簫鼓幾時回武夷洞口生毛竹老盡曾孫更不來按武夷山在今福建建寜府崇安縣唐地裏志爲江南東道山屬建州建陽縣嘗見武夷山誌題詠之詩以義山爲始考義山平生蹤迹未至建州不知何爲而有是作蓋亦借山詠事也武夷之山不著上古至漢武帝始列祀典史記封禪書所謂以干魚祀武夷君是也漢武蓋好仙者豈詩爲武宗建九天道場築望仙臺觀而發耶空中簫鼓一去不回老盡曾孫無緣重見仙之不足信也明矣與穆王何事不重來略同若作題武夷山恐失詩意﹝李詩箋注﹞

龍丘途中詩云漢苑殘花別吳江盛夏來惟看萬樹谷不見一枝開水色饒湘浦灘聲怯建溪淚流回月上可得更猨啼按龍丘秦太末縣歷代沿攺不一唐貞觀中復置龍丘縣屬衢州唐書地裏志衢州爲江南道蓋古揚州南境本吳地故前首曰吳江盛夏來也龍丘南接建州故次首曰灘聲怯建溪也中卷有武夷山詩武夷山在建州愚竊以爲義山蹤迹未至觀此二詩豈義山嘗從衢州而至建州耶本傳未載不可考也﹝李詩箋注﹞

陳黯

虎山西北有嶺曰薛嶺嶺南唐陳黯居焉嶺北唐薛令之自福安徙家於此時號南陳北薛按黯字希儒父贄通經及第娶妻黃甚賢而生黯獨身而已黯十歲能詩十三袖詩通謁淸源牧其首篇詠河陽花時面豆新愈牧戲之曰藻才花貌胡不詠歌應聲曰玳瑁應難比斑犀定不加天嫌未端正滿面與裝花由是聲名大振於州裏十七作蘇武謁漢武帝陵廟賦便爲作者推伏早孤事母至孝無意求仕子蔚旣冠母氏勉之曰付蔚潘嶽之筵俟爾郤詵之桂方起鄕薦求試貢闈已過不惑之年矣黯松姿栁態山屹波注語黙有程進退可法其爲文章不尙奇而重切理意不偶立而重師古詩篇詞賦箋檄皆精尢工官試乃會昌乙丑逮咸通乙酉凡十八舉不第所著有綺蔵集同郡王肱蕭樞同邑林顥漳浦赫連韜福州陳蔇陳發詹雄皆一時秀士黯名價相埒而並不遇世嘆其屈﹝閩書﹞

薛逄

薛老峯山頂突起向陽峯三字周朴詩薛老峯頭三个字須知此與石齊生直教截斷蒼苔色浮世人儕眼始明薛老薛逄也咸通中爲侯官令與僧靈觀遊創亭其側人書其峯曰薛老云按逄字陶臣蒲州人會昌進士有元日田家詩南村晴雪北村梅樹裏茅簾晚盡開蠻榼出門兒婦去烏飛迎路女郎來想閩中詩也但唐書本傳未見逄令侯官爾﹝閩書﹞

施肩吾

泉郡誌云東出海門舟行二日程曰彭湖嶼在巨浸中環島三十六如排衙然昔人多僑寓其上苫茅爲廬推年大者爲長不畜妻女耕漁爲業牧牛羊散食山谷間各剺耳爲記訟者取決於晉江縣城外貿易歲數十艘爲泉之外府後屢以倭患墟其地或云抗於縣官故墟之今鄕落屋址尙存唐施肩吾島夷行雲腥臊海邊多鬼市島夷居處無鄕裏黒皮年少學采珠手把生犀照咸水卽其處也今彭湖己設遊兵汛守焉﹝泉南雜誌﹞

歐陽澥

章正字孝標下第時爲燕歸詩畱獻庾侍郎承宣小宗伯得詩展轉吟諷誠恨遺才乃候秋期必當引薦庾果重秉禮曹孝標來年擢第羣議以爲二十八字而致大科則名路可遵遞相礲礪也其詩曰舊壘危巢泥已落今年故向社前歸連云大廈無棲處更傍誰家門戶飛後五十年來有閩川歐陽澥者四明詹之孫也澥娶婦經句而辭赴舉抗節不還詩云黃菊離家十四年又云離家已是夢松年又云落日望鄕處何人知客情自憐十八年之帝鄕未遇知已也亦爲燕詩以獻主司鄭愚侍郎其詞𨿽爲朝貴稱羨尙未第焉其詩曰翩翩雙燕畫堂開送古迎今幾萬回長向春秋社前後爲誰歸去爲誰來﹝雲溪友議﹞

王肱

王肱字用輔晉江人爲文好刺譏當世以是累舉不第嘗著濟狀一篇言濁河貫淸濟濟詰其凂混時甚奇之又有無題古詩一百三十首詞多淒惋﹝閩省通誌﹞

蕭膺

蕭膺字次元侯官人開成進士是歲閩中登第四人朝士詩云幾人天上爭仙桂一歲閩南折四枝自是號爲文儒之鄕﹝閩省通誌﹞

陳嘏

陳嘏惠安人唐開成三年進士以詞賦擅名尢工篆隸宣宗嘗善其所制霓裳羽衣曲以爲琬琰之器官終刑部郎中﹝閩書﹞

張拙

張拙秀才因禪月大師指參石霜霜問秀才何姓曰姓張名拙霜曰覓巧尙不可得拙自何來張忽有省乃呈偈曰光明寂照徧河沙凡聖含靈共一家一念不生全體現六根才動亂雲遮破除煩惱重增病趨向眞如亦是邪隨順世緣無罣礙湼盤生死等空花﹝五燈會元﹞

張拙秀才他無籍貫可考只據呈石霜一偈附列宗門卽以偈論亦是吾輩見解近時衲子作此言句者多如麻豆拙卽寜人於寜何重乎﹝寒支初集﹞

栁逄

莆田縣有染家巨富因醉毆兄至髙標十朩旣歸鄕親爲會有柳逄秀才旅遊掇席主人不樂栁生怒而題壁染人遂與束帛贖其詩詩曰紫綠終朝染因何不識非莆田竹朩貴背負十柴歸﹝雲溪友議﹞

黎瓘

崔衮咸通間刺漳州有麻衣黎瓘者南海狂士也遊於漳衮禮遇之瓘頻於席上喧酗爲押衙王剬所惡鄕飲之日諸賓悉赴客司獨不召瓘瓘作翻韻詩贈崔使君坐中皆大笑崔使馳騎迓之其詩曰慣向溪邊折柳楊因循行客到州漳無端偶觸王衙押不得今朝看飲鄕按刺史崔衮其押衙王剬名俱見開元寺咸通塔中﹝閩省通誌﹞

柯崇

鄭希顏天復元年杜徳祥榜放曹松王希羽劉象柯崇鄭希顏等及第時上新平內難聞放新進士喜甚詔選中有孤貧之人宜令以名聞特敕授官故徳祥以松等塞詔各授校正制略曰念爾登科之際當予反正之年宜降異恩各膺寵命松舒州人希羽歙州人甲子皆七十餘象京兆人崇希顏閩人皆以詩卷及第亦俱年逾耳順時號五老榜﹝摭言﹞

周朴

朴唐末詩人寓於閩中僧寺假丈室以居不飲酒茹葷塊然獨處諸僧晨鬻卯食朴亦攜巾盂廁諸僧下畢飯而退率以爲常郡中豪貴設供率施僧錢朴卽巡行拱手各丐一錢有以三數錢與者朴止受其一耳得千錢以備茶藥之費將盡復然僧徒亦未嘗厭也性喜吟詩尢尙苦澀每遇景物搜奇披思日旰忘返茍得一聨一句則忻然自快嘗野逢一負薪者忽持之且厲聲曰我得之矣樵夫矍然驚駭掣臂棄薪而走遇巡徼卒疑樵者爲偸兒執而訊之朴徐往告卒曰適見負薪因得句耳卒乃釋之其句云子孫何處閒爲客松栢被人伐作薪彼有一士人以朴僻於詩句欲戲之一日跨驢於路遇朴在傍士人乃欹帽掩頭吟朴詩云禹力不到處河聲流向東朴聞之忽遽隨其後且行士但促驢而去略不回首行數里追及朴告之曰僕詩河聲流向西何得言流向東士人頷之而已閩中傳以爲笑或曰曉來山烏鬧雨過杏花稀亦朴詩也﹝全唐詩話﹞

唐之晚年詩人無復李杜豪放之格然亦務以精意相髙如周朴者構思尢艱每有所得必極其雕琢故時人稱朴詩月煆季煉未及成篇已播人口其名重當時如此而今不復傳矣予少時猶見其集其句有云風暖鳥聲碎日髙花影重又云曉來山鳥鬧雨過杏花稀誠佳句也﹝六一詩話﹞

處士周朴有能詩名於唐末歐陽公嘗稱朴詩風暖鳥聲碎日髙花影重之句然此杜荀鶴詩非朴句也見唐風集公言少時見其集今不復傳又言鄭谷詩號雲臺編者今亦不行於世然今市肆實有此集二人唐史皆不爲立傳獨朴死巢丘不屈其節自見巢傳中余家有朴詩百餘篇嘗爲之序異日當別加搜訪遺逸爲全集以傳於世﹝捫虫新話﹞

晚唐人詩風暖鳥聲碎日髙花影重曉來山鳥鬧雨過杏花稀元人詩布榖叫殘雨杏花開半村皆佳句也然總不如右丞興闌啼鳥緩坐久落花多自然入妙盛唐髙不可及如此﹝池北偶談﹞

唐李嘉佑春思詩淸明桑葉少榖雨杏花稀乃悟周朴詩曉來山鳥鬧雨過杏花稀﹝能攺齊漫錄﹞

周朴詩古陵寒雨絕髙鳥夕陽明髙情千里外長嘯一聲初右張爲取作主客圖﹝唐詩紀事﹞

閩縣薛老峯山頂突起向陽峯三字周朴詩薛老峯頭三个字須知此與石齊生直教截斷蒼苔色浮世人才始眼明薛老薛逢也咸通中爲侯官令與僧靈觀遊創庭其側人書其峯曰薛老云僞閩癸卯歲一夕風雨聞山上如數千人喧噪旦則三字倒立其年閩亡云﹝樵書初編﹞

周朴嘗詠蝶云可憐黃雀銜將去從此荘周夢不成至是爲黃巢所殺人以爲詩讖後人於鄰霄臺祀之張浚帥閩奏請廟額曰剛顯﹝閩大紀﹞

陳陶

陶劍浦人居南昌之西山宋齊丘守南昌因有蒲安之覲乃自詠雲中原莫道無麟鳯自是皇家結网疎與水曹任畹郎中友善寄畹詩云好向明時薦遺逸莫教千里又靈均江南後主卽位知其運祚衰替以修養爲事故詩云乾坤見了文章懶龍虎成來印綬疎嚴尙書宇鎭豫章遣小妓蓮花者往西山侍陶陶殊不顧妓爲詩曰蓮花爲號玉爲腮珍重尙書遣妾來處士不生巫峽夢虛勞神女下陽臺陶答之曰近來詩思淸如月老大心情薄似云已向升天得門戶錦衾深愧卓文君﹝唐詩紀事﹞

處士陳陶者有逸才歌詩中似負神仙之術或露王覇之說𨿽文章之士亦未足憑而以詩見志乃宣父之遺訓也其詩句云江湖水深淺不足掉鯨尾又云飲冰狼子瘦思日鷓鴣寒又雲中原不是無麟鳯自是皇家結网疎又云一鼎雄雌金液火十年寒暑鹿麑衣寄與東流任斑鬢向隅終守鐵梭飛諸如此例不可殫記著癖書十卷聞其名而未嘗見之﹝北夢瑣言﹞

陶唐末自稱布衣開寶中人或見之或云已得仙矣蟬聲將月短艸色與秋長比屋歌黃竹何人撼白楡右張爲取作主客圖﹝唐詩紀事﹞

西山產靈藥陶與妻日劚而餌之而二子小字柤梨或問其優劣答曰味𨿽不同皆可於口陶有詩云磻溪老叟無人問閒列柤梨敎六韜蓋指二子也﹝十國春秋﹞

南唐書陳陶傳陶所遁西山先產藥物數十種陶采而餌之開寶中嘗見一叟角髮被褐與一老媼貨藥於市獲錢則市鮓對飲旁若無人旣醉行舞而歌曰籃采禾籃采禾塵世紛紛事更多爭如賣藥沽酒飲歸去深崖拍手歌或疑爲陶夫婦云按此卽晚唐詩人陳陶賦一將功成萬骨枯者觀本傳則知俗繪八仙中之藍采和豈人名哉以禾爲和以籃爲藍謬矣﹝因樹屋書影﹞

漢賈捐之議罷珠崖疎云父戰死於前子鬭傷於後女子乘亭障孤兒號於道老母寡婦飲泣巷哭遙設虛祭想魂乎萬里之外後漢南匃奴傳唐李華弔古戰場文全用其語意總不若陳陶詩云誓掃匈奴不顧身五千貂錦喪胡塵可憐無定河邊骨猶是春閨夢里人一變而妙眞奪胎換骨矣﹝丹鉛錄﹞

陳陶詩可憐無定河邊骨猶是春閨夢里人按無定河在今靑澗縣東六十里南入黃河一名奢延水又名銀水輿地記唐立銀州東北有無定河卽圁水也後人因潰沙急流深淺無定故更今名又唐陳佑詩無定河邊暮笛聲赫連臺畔旅人情函闗歸路千餘里一夕秋風白髮生﹝丹鉛錄﹞

陶少與水曹任畹相善寓之詩云好向明時薦遺逸莫敎千古弔靈均又自詠云近來世上無徐庶誰向桑麻識臥龍﹝十國春秋﹞

劍浦陳陶唐末隠西山步虛引云小隠山人十洲客莓苔爲衣雙耳白靑編爲我忽降書暮雨虹蜺一千尺赤城門閉六丁直曉日已燒東海色朝天半夜聞玉雞星斗離離礙龍翼奇峭不減李賀﹝筆精﹞

陳陶詠竹詩靑嵐帚亞思君祖緑潤編多憶蔡邕陳張君祖竹賦靑嵐運帚碧空掃煙蔡邕竹贊云綠潤碧鮮紺文紫錢﹝丹鉛錄﹞

扶桑山有玉雞鳴則金雞鳴而後石雞鳴天下雞皆鳴所謂天雞也李詩半壁見海日空中聞天雞溫庭筠詩漏轉霞髙滄海低玻璃枕上聞天雞俱用天雞耳陳陶詩朝天半夜聞玉雞星斗離離礙龍翼蓋用玉雞矣詩人獨無用石雞者毋乃貴玉賤石歟﹝稗史彚編﹞

吳公

幹寜石刻在吳塘山唐末有吳公者棄官隠於此山故山川村落皆以吳名元時有人淘井得石有詩字隠隠可辧詩云去國投玆土編茅隠舊蹤年年秋水上獨對數株松字大徑寸筆力遒勁末小書幹寜三年秋吳餘數字漫滅不可識﹝閩省通誌﹞

閩王繼鵬

繼鵬元妃梁國夫人李氏同平章事敏之女繼鵬寵春燕欲廢夫人內宣徽使參政事葉翹諌曰夫人先帝之甥聘之以禮柰何以新愛易乎繼鵬不聴翹復上書極爭繼鵬批其疏後曰春色曾看紫陌頭亂紅飛盡不禁秋人情自厭芳華歇一葉隨風落禦溝放翹歸永泰梁國竟廢﹝金鳯外傳﹞

韓偓

韓偓天復初入翰林其年冬車駕出幸鳯翔偓有扈從之功返正初上面許偓爲相奏云陛下運契中興當復用重徳鎭風俗臣座主右僕射趙崇可以副陛下是選乞回臣之命授崇天下幸甚上嘉嘆翌日制用崇曁兵部侍郎王贊爲相時梁太祖在京素聞崇之輕佻贊復有嫌釁馳入請見於上前具言二公長短上曰趙崇是偓薦時偓在側梁主叱之偓奏曰臣不敢與大臣爭上曰韓偓出尋謫官入閩故偓有詩曰手風慵展八行書眼暗休看九局圖窓裏日光飛野馬案前筠管長蒲盧謀身拙爲安蛇足報國危曾捋虎須滿世可能無黙識未知誰擬試齊竽﹝摭言﹞

偓於昭宗朝召入院試學士試文五篇萬邦咸寜賦禹拜昌言詩武臣授東川節度使制答佛■﹝巧上言下﹞國王進貢書批三功臣讓圖形表﹝金鑾宻記﹞

朱全忠忌偓貶濮州司馬昭宗執偓手流涕曰左右無人矣再貶榮經尉徙鄧州司馬哀帝復召爲學士還故官偓不敢入朝挈族來依王審知僑居南安天佑三年復有前命偓又辭爲詩曰豈獨■﹝氏鳥﹞夷解歸去五湖漁艇且餔糟已而梁簒唐復召亦辭不往龍徳三年卒於南安龍興寺自貶後以甲子歷歷自記所在其詩皆手寫成帙歿之日家無餘財惟燒殘龍鳯燭一器而已﹝十國春秋﹞

偓十歲能詩嘗卽席爲詩送父友李商隠一坐盡驚富才情詞靡麗初喜爲閨閣詩後遭故逺遁出語依於節義得詩人之正焉﹝全唐詩錄﹞

山谷嘗爲予言杜子美𨿽流離顚沛心未嘗一日不在本朝故善陳時事句律精深超古作者蓋忠義之气奮發而然韓偓貶逐後依王審知其集中所載手風慵展八行書眼暗休看九局圖窓裏日光飛野馬案頭筠管長蒲盧謀身拙爲安蛇足報國危曾捋虎須滿世可能無黙識未知誰擬試齊竽其詞淒楚切而不廹不忘其君也﹝潘子眞詩話﹞

偓與吳融同時爲詞臣偓忠於唐爲朱三面斥貶責不悔如捋虎須之句人未嘗誦似爲香奩所掩及朱三簒弒偓羈旅於閩時王氏割據偓詩文只稱唐朝官職與淵明稱晉甲子異世同符予讀其集壯其志錄其警聨於篇內三數篇自述其玉堂遭遇唐季非復承平舊觀而待詞臣之禮猶然存之以備金鑾記之闕﹝後村詩話﹞

韓偓當崔胤朱全忠表裏亂國獨守臣節不變寜不爲相而在翰苑竟忤全忠貶濮州司馬事見本傳所謂報國危曾捋虎須非虛語也﹝瀛登律髓﹞

韓致光天復二年隨駕鳯翔冬至夜作不道慘舒無定分卻憂蚊響又成雷是時朱全忠圍岐甚急李茂貞有連和之意偓之孤忠處此殆知其必一反一覆終無定在歟此關時事不但詠至節也﹝瀛奎律髓﹞

吳融韓偓同時慨嘆兵戈之間詩律精切皆善用事﹝瀛奎律髓﹞

唐史偓傳貶濮州後卽不甚詳吾家所得偓詩皆以甲子歷歷自記有天佑二年乙丑在袁州得人賀復除戎曹依舊承旨詩又有丁卯年聞再除戎曹依前充職詩蓋兩召皆辭不赴也終身不食梁祿大節與司空表聖略相等惜乎唐史止書乙丑一召不爲少發明之﹝石林集﹞

韓偓流寓閩中所作詩僅傳南臺懷古一首云無那離腸日九回彊舒懷抱立髙臺中華地向天邊盡南國雲從島上來四序有花長見雨一冬無雪卻聞雷離宮紫气生冠冕試望扶桑病眼開偓卒於閩其子寅亮與鄭文寶言偓捐館日溫陵帥聞其家蔵箱笥頗多而扃鐍甚固發觀得燒殘龍鳯燭金縷紅巾百餘條蠟淚尙新巾香猶郁乃偓爲學士日視艸金鑾夜還翰苑當時皆秉燭以送悉蔵之又文寶少遊於延平見一老尼亦說斯事尼乃偓之妾耳第未解偓塟於何所也﹝筆精﹞

韓偓詩極淸麗有手寫詩百餘篇在其四世孫奕處偓天復中避地泉州之南安子孫遂家焉慶曆中予過南安見奕出其手集字極淳勁可愛後詣闕獻之以其忠臣之裔得司士參軍終於殿中丞予在京師見偓送■﹝巧上言下﹞光上人詩亦墨迹也與此無異﹝夢溪筆談﹞

偓自號玉樵山人所著歌詩頗多其間綺麗得意者數百篇膾炙人口或樂工配入聲律粉墻椒壁竊詠者不可勝計行書亦可喜題懷素艸書詩云怪石會秋澗寒藤掛古松若教臨水畔字字恐成龍非濳心字學作語不能逮此﹝宣和書譜﹞

釣龍臺上有盤石越王余善釣白龍處也又名越王臺韓偓流寓閩中題詩云無那離腸日九回彊舒懷抱立髙臺中華地向城邊盡外國雲從島上來四序有花常見雨一冬無雪卻聞雷離宮紫气生冠冕試望扶桑病眼開﹝竹窓離錄﹞

韓偓昭宗時爲翰林學士承旨頗與國論爲崔胤朱全忠所不容謫濮州司馬其後復官不敢入朝挈其族依閩中王審知嘗道沙陽■﹝宀禹﹞居天王院者歲餘與老僧蘊明善以詩贈之至後唐時邑令張僚爲之記敍偓始末甚詳且述唐末亂離之事頗與唐史合予來沙陽聞之竊欲一觀而其碑因寺中廢爲有力者取去祕不示人久之始得見其副本感而賦之且錄偓詩卷中傳諸好事者云偶訪眀公大徳贈長句四韻前翰林學士承旨戶部侍郎知制誥韓偓上寸髮如霜袒右肩倚肩笻竹貌怡然懸燈深屋夜分坐移榻向陽齋後眠刮膜且揚三毒諭攝心徐指二宗禪淸涼藥分能知否各自胸中有醴泉詞臣謫去墮天南詩墨從來牓寺檐好事不須收拾去世間遺集有香奩﹝李忠定梁溪集﹞

韓致光吳子華皆唐末詞臣位望通顯𨿽國蹙主辱而賦詠唱和不輟存於集者不過流連光景之語如感時傷事之作絕未之見當時公卿大夫往往皆如此﹝後邨詩話﹞

致光昭宗時以翰林承旨謫嶺表道湖南謝人惠含桃詩云金鑾歲歲長宣賜忍淚看天憶帝都自注云毎歲初進之後先宣賜學士韓子蒼謝人恵茶云白髮前朝舊史官風鑪煮茗暮江寒蒼龍不復從天下拭淚看君小鳯團意本致光而語益工﹝復齋漫錄﹞

予溺章句信有年矣誠知非丈夫所爲不能忘情天所賦也自庚辰辛已之際迄辛丑庚子之間所著歌詩不啻千首其間以綺麗得意者亦數百篇往往在士大夫之口或樂工配入聲律粉墻椒壁斜行小字竊詠者不可勝計大盜入關緗帙都墜遷徙不常厥居求生艸莽之中豈復以吟諷爲意或天涯逢舊識或避地遇故人醉詠之暇時及拙唱自爾鳩輯復得百篇不忍棄捐隨時編錄遐思宮體未敢稱庾信攻文卻誚玉臺何必倩徐陵作敍粗得捧心之態幸無折齒之慚栁巷靑樓未嘗糠粃金閨繡戶始預風流咀五色之靈芝香生九竅咽三危之瑞露春動七情如有責其不經亦望以功掩過翰林學士承旨行尙書戶部侍郎知制誥韓偓序﹝香奩集自序﹞

予自辛酉歲戲作無題十四韻故奉常王公相國首於繼和故內翰吳侍郎融令狐舎人渙閣下劉舎人崇譽吏部王員外渙相次屬和予因作第二首卻寄諸公二內翰及小天亦再和余復作第三首二內翰亦三和王公一首王小天二首二學士各三首予又倒押舊韻成第四首二學士笑謂予曰謹豎降旗何妍如是也遂絕筆是歲十月末予在內直一旦兵起隨駕西狩文稿咸棄更無孑遺丙寅年九月在福建寓止有前東都度支院蘇暐端公挈予淪落詩稿見授中得無題一首因追味舊作缺亡甚多惟第二第四首彷佛可記其第三首才得數句而已今亦依次編之以俟他時偶獲全本餘五人所和不復憶省矣﹝香奩集無題詩序﹞

世傳香奩集江南韓熙載所爲誤沈存中筆談又謂晉相和凝所爲後貴惡其側艷嫁名於偓亦非也余家有唐吳融詩一集其中有和韓致光無題三首與香奩集中無題韻正同而偓序中亦具載其事又予曾在溫陵於偓裔孫駉處見偓親書所作詩一卷𨿽紙墨昏淡而字畫宛然其裊娜多情春盡等詩多在卷中此可驗矣偓富於才情詞致婉麗能道人意外事固非凝所及據北夢瑣言云凝少年好爲小詞令布於汴洛洎作相専令人收拾焚毀契丹入汴號爲曲子相公然則凝𨿽有集名香奩與偓同乃浮艷小詞耳安得便以今世所行香奩集爲凝作耶﹝石林集﹞

韓偓香奩集百篇皆艷體也沈存中筆談云乃和凝所作凝後貴悔其少作故嫁名韓偓耳今香奩集有無題詩序云予辛酉年戲作無題詩十四韻故奉常王公內翰吳公舎人令狐渙相次屬和是歲十月一旦兵起隨駕西狩文槁咸棄丙寅歲在福建有蘇暐以稿見授得無題詩因追詠舊詩缺亡甚多予按唐書韓偓傳偓嘗與崔嗣定策誅劉季述昭宗反正爲功臣與令狐渙同爲中書舎人其後韓全晦等刼帝西幸偓夜追及鄠見帝慟哭至鳳翔遷兵部侍郎天佑二年挈其族依王審知而卒以紀運圖考之辛酉乃昭宗天復元年丙寅乃哀帝天佑二年其序所謂丙寅歲在福建有蘇暐授其稿則正依王審知之時也稽之於傳與序無一不合者則此集韓偓所作無疑而筆談以爲和凝嫁名於偓特未考其詳耳筆談云偓又有詩百篇在其四世孫奕處見之豈非舊詩之缺亡者乎﹝韻語陽秋﹞

致光筆端甚髙唐之將亡與吳融詩律皆全不似晚唐善用事極忠憤惟香奩之作詞工格卑豈非世事已不可救姑流連荒亡以紓其憂乎﹝瀛奎律髓﹞

香奩之作爲韓偓無疑也或以爲和凝之作嫁名於韓劉潛夫誤信之考諸同時吳融集有依韻唱和者何可掩哉誨淫之言不以爲恥非唐之衰而然乎﹝瀛奎律髓﹞

髙秀實云元氏艷詩麗而有骨韓偓香奩集麗而無骨時李端叔意喜韓偓詩誦其序云咀五色之靈芝香生九竅咽三危之瑞露春動七情秀實云勸不得也勸不得也﹝彥周詩話﹞

韓偓詩牕裏日光飛野馬案頭筠管長蒲盧上句謂牕隙日影中多見飛塵人猶易解至次句則案頭竹管豈長蘆葦耶便相顧錯愕按中庸夫政也者蒲盧也舊注蒲盧是蜾蠃名爾雅云卽細腰蜂也蜾蠃取螟蛉納書案筆管間以泥封之閱數日而化爲螺蠃其以之證政舉者正以言民化之易也是以家語曰天道敏生人道敏政地道敏樹夫政也者蒲盧也待化而成其著待化而成四字明明解敏政之譬此夫子自言之且自注之者自宋人作章句攺盧爲蘆以蒲葦當之則不惟中庸家語爾雅毛詩俱不能解卽韓冬郎一七字詩亦無解處矣嗟夫讀經讀詩皆不可無學如此﹝西河詩話﹞

香奩集云後魏時相州人作李波小妺歌疑其未備因補之李波小妹字雍容窄衣短袖蠻錦紅未解有情夢梁苑何曾自媚妬吳宮誰教牽引知酒味因令悵望成春慵海棠花前秋千畔背人撩鬢道怱怱韓偓所補似言閨房之意大非其實北史廣平人李波宗族彊盛殘掠不已百姓語云李波小妹字雍容褰裾逐馬如捲蓬左射右射必疊雙婦女尙如此男子安可逢李安世設方略誘殺之州內肅然﹝西溪叢語﹞

韓偓詩鵝兒唼啑梔黃觜鳯子輕盈膩粉腰不識鳯子定是何物有問予姑以蜨應之問者依違而己退念蔵書萬數不能貯心亦病也徐悟乃崔豹古今注耳謂蛺蝶大者爲鳯子﹝金玉詩話﹞

子規人但知其爲催春歸去之鳥蓋因其聲曰歸去了故又名思歸鳥而不知亦爲先春而鳴之鳥史記曆書百艸奮興姊規先嘷索隠曰子規春气發動則先出野澤而鳴是也韓致光春恨詩殘夢依依酒力余城頭批頰伴啼烏批頰鳥卽鵯頰也催明之鳥﹝靜志居詩話﹞

唐盧延遜詩樹上諮諏批頰鳥牕間壁剝叩頭虫王半山詩翳林窺搏黍藉艸聽批頰元人送春詩批頰穿林叫新緑韓致光春恨詩云殘夢依依酒力余城頭批頰伴啼烏平明乍捲西樓幙院靜初聞放轆轤批頰蓋鳥名但不詳爲何形狀耳或曰卽鵯頰也催眀之鳥﹝丹鉛總錄﹞

韓偓詩云洞門深閉不曾開橫臥烏龍作妒媒又云栢風不動鳥龍睡時有幽禽自喚名又云遙知小閣還斜照羨殺烏龍臥錦茵祝鎰子權賢良窮探古詩無不貫通一日問予曰韓致堯詩用烏龍爲何事予答白樂天和元微之夢春遊詩云烏龍臥不驚靑龍飛相逐當是犬爾子權曰何所據余戲之曰豈不聞俚語云拜狗作鳥龍後閱沈汾續仙傳云韋善俊攜一犬號烏龍化爲龍棄之飛升而去樂天致光詩未必不用此事﹝槁簡贅筆﹞

北都使宅舊有過馬廳按唐韓偓詩云外使進鷹初得按中官過馬不敎嘶注雲乘馬必中官馭以進謂之過馬旣乘之然後蹀躞嘶鳴也蓋唐時方鎭亦效之因而名廳事也﹝溫公詩話﹞

張邦基墨荘漫錄云婦人之纒足起於近世前世書傳皆無所自南史齊東昏侯爲潘貴妃鑿金爲蓮花以帖地令妃行其上曰此步步生蓮花然亦不言其弓小也如古樂府玉臺新詠皆六朝詞人纎艷之言類多體狀美人容色之姝麗及言妝飾之華眉目唇口要支手指之類無一言稱纒足者如唐之杜牧李白李商隠之輩作詩多言閨幃之事亦無及之者韓偓香奩集有詠屧子詩云六寸膚圓光致致唐尺短以今較之亦自小也而不言其弓惟道山新聞云李后主宮嬪窅娘纎麗善舞後主作金蓮髙六尺飾以寶物細帯纓絡蓮中作品色瑞蓮令窅娘以帛纒腳令纎小屈上作新月狀素襪舞雲中回旋有淩雲之態唐鎬詩曰蓮中花更好雲裏月長新因窅娘作也由是人皆效之以纎弓爲妙以此知札腳自五代以來方爲之如熈寜元丰以前人猶爲者少近年則人人相效以不爲者爲恥也﹝輟耕錄﹞

婦人纒足不知始自何時或云始於齊東昏則以步步生蓮一語也然予向年觀唐文皇長孫後繡履圖則與男子無異又見則天后畫像其芳趺亦不下長孫可見唐初大抵俱然惟大歷中夏侯審詠被中睡鞋云雲裏蟾鉤落鳯窠玉郎沈醉也摩挲蓋弓足始見此至杜牧詩云鈿尺才量減四分纎纎玉筍裹輕雲又韓偓詩云六寸膚圓光致致唐尺只抵今制七寸則六寸當爲今四寸二分亦弓足之尋常者矣因思此法當始於唐之中葉今又傳南唐後主爲宮婢窅娘作新月樣以爲始於此時似亦未然也﹝野獲編﹞

韓致堯詩白玉堂東遙見後令人評泊畫楊妃李子田云評泊者論貶人是非人也今作評駁者非近諸本或作斗薄或轉訛陡薄殊無意義萬首絕句本作評泊當猶近古﹝池北偶談﹞

梅聖兪河豚詩云春岸飛楊花永叔謂河豚食楊花則肥韓偓詩栁絮覆溪魚正肥大抵魚食楊花則肥不必河豚也﹝詩話總龜﹞

韓致光湖南食櫻桃詩云苦筍恐難同象七酩漿無復瑩蠙珠自注云秦中謂三月爲櫻筍時乃知李綽秦中歲時紀所謂四月十五日自堂廚至百司廚通謂之櫻筍廚非妄也陳無已春懷詩云老形已具臂膝痛春事無多櫻筍來﹝能攺齋漫錄﹞

李賀桃花亂落如紅雨韓偓杏花飄雪小桃紅桃花紅而長吉以雨比之杏花紅而致堯以雪比之皆可爲善用不拘拘於故常者所以爲奇不然則栁雪李月梨雪桃霞誰不能道﹝靜志居詩話﹞

杜子美云魚吹細浪搖歌扇李洞云魚搖淸影上簾櫳韓偓云池面魚吹栁絮行此三句皆言魚戲而韓爲﹝優捫虫新語﹞

五七字絕句最少而最難工𨿽作者亦難得四句全好者晚唐人與王介甫最工於此如韓偓云昨夜三更雨臨明一陣寒薔薇花在否側臥捲簾看四句皆好﹝誠齋詩話﹞

農圃家風漁樵樂事唐人絕句摹寫精矣余摘十首題壁間每菜羮豆飯後啜苦茗一杯偃臥松窓竹榻間令兒童吟誦數過自謂勝如吹竹彈絲今記於此韓偓云聞說經旬不啟闗藥窓誰伴醉開顏夜來雪壓前村竹剰看溪南幾尺山又云萬里淸江萬里天一村桑柘一村煙漁翁醉著無人喚過午醒來雪滿船長孫佐輔云獨訪山家歇還涉茅屋斜連隔松葉主人聞語未開門繞籬野菜飛黃蝶薛能云邵平瓜地接吾廬榖雨幹時偶自鋤昨夜春風欺不在就牀吹落讀殘書韋荘雲南鄰酒熟愛相招蘸甲傾來緑滿瓢一醉不知三日事任他童穉作漁樵杜荀鶴雲山雨溪風捲釣絲瓦甌篷底獨斟時醉來睡著無人喚流下前灘也不知陸龜蒙雲雨後沙虛古岸崩漁梁攜入亂雲層歸時月落汀洲暗認得山家結网燈鄭谷云白頭波上白頭翁家逐船移浦浦風一尺鱸魚新釣得兒孫吹火荻花中李商隠云城郭休過識者稀哀猿啼處有柴扉滄江白石漁家路薄暮歸來雨濕衣張演云鵝湖山下稻梁肥豚柵雞棲對掩扉桑柘影斜春社散家家扶得醉人歸﹝鶴林玉露﹞

松江詩話曰有松棚詩一聫曰采來猶帯煙霞气月明滿地金釵細以爲佳句恨不見全篇僕謂月照松影但見參差黒影耳安知其爲金釵松葉比之金釵者謂架上月照暎則可不可謂地上之影也不如曰月明滿架金釵細此語爲得前輩謂韓退之聨句中竹影金瑣碎之語所謂金瑣碎者非直謂竹影也謂竹間之日影耳以此驗之益信僕之說爲然韓偓詩曰長松夜落釵千股此語無病李涉詩曰疎林透明月散亂金光滴此正退之竹影金瑣碎﹝野客叢書﹞

詠浴詩初似洗花難抑按終憂沃雪不勝任豈知侍女簾帷外剩取君王幾餅金按趙后外傳昭儀浴帝竊觀之令侍女勿言投贈以金一浴賜百餅此詩尙有所諷謂世之爲君者亦惑乎此也﹝瀛奎律髓﹞

意有餘而不及於褻則風懷之作猶之可也書婦人之言於雅什不已卑乎故香奩之作惟取七言律六首此詩仙樹有花難問種禦香聞气不知名句佳尾句太猥﹝瀛奎律髓﹞

凡寫迷離之況者止須述景如小窓斜日到芭蕉半牀斜月疎鐘後不言愁而愁自見因思韓致光空樓鴈一聲逺屏燈半滅已足色悲涼何必又贅眉山正愁絕耶覺首篇時復見殘燈和煙墜金穂如此結句更自含情無限﹝花艸蒙拾﹞

詩有銷魂者三香奩集其一也夫銷魂者卽壞心田之謂也其曰打疊紅箋書恨字與奴方便寄卿卿詩媒詞逗也其曰但得暫從人繾綣何妨長任月朦朧踰墻鉆穴也其曰最是斷腸禁不得殘燈影裏夢初回旦气梏亡也其曰欲把禪心銷此病破除才盡又重生淫惡不悛也聞之必增益滛邪之念故當以綺語爲戒﹝堅瓠集﹞

余嘗愛韓致光宮詞云繡裙斜立正銷魂宮女移燈掩殿門燕子不歸花著雨春風應是怨黃昏﹝侯鯖錄﹞

致光醉著絕句云萬里淸江萬里天一村花栁一村煙漁翁醉著無人喚過午醒來雪滿船葛亞卿集句云萬里淸江萬里天一村桑柘一村煙漁翁醉睡醒又睡髙唱夕陽孤島邊前輩集句詩每一句取一家詩今亞卿全用致光前兩句極爲無味又後兩句不是好句不稱前兩句豈若致光之渾成也杜荀鶴亦有溪興絕句曰山雨溪風捲釣絲瓦甌篷底獨斟時醉來睡著無人喚流下前溪也不知語句俱弱亦不若韓致光雅健也﹝漁隠叢話﹞

丙戌之冬予初病起深居簡出終日曝背晴檐萬事不到自以荊公所選唐百家詩反復熟味之𨿽無豪放之气而有修整之功髙爲不及卑復有餘適中而已荊公謂欲觀唐人詩觀此足矣詎不然乎集中佳句世所稱道者不復錄出惟予別所喜者命兒輩筆之以備遺忘七言六聨韓偓殘春雲樹頭蜂抱花須落池面魚吹栁絮行又雲細水流花歸別澗斷雲含雨入孤村又訪王同年村居雲門庭野水■﹝衤離﹞褷鷺鄰里斷墻咿喔雞吳融閒望云三點五點映山雨一枝兩枝臨水花許渾山居雲龍歸曉洞云猶濕麝過春山艸自香崔櫓春日云杏酪漸香鄰捨粥楡煙欲變舊鑪灰﹝漁隠叢話﹞

閒之爲義或曰月到門庭方是閒也古皆從日與閒同其音稍異耳閒亦人之所難得者杜牧之有云不是閒人閒不得願爲閒客此閒行吳興因建得閒亭余性極愛閒而閒中不能靜處尋詩問酒灌卉調禽實無閒時因憶韓致堯有詩云書墻暗記移花日洗甕先知醞酒期須信閒人有忙事早來衝雨覓漁師玉山樵人可謂同調矣﹝靜志居詩話﹞

閩中壤狹田少山麓皆治爲隴畝昔人所謂磳田也喪亂以來逃亡略盡磳田蕪穢盡矣予寒食登邵武詩話樓詩有遺令不須仍禁火四郊茅舍久無煙之句及觀唐韓偓過閩中有千村冷落如寒食不見人煙只見花之句明張式之撫閩亦有除夜不須燒爆竹四山烽火照人紅之句千古有同悲也﹝閩小紀﹞

飛燕於太液池歌歸風送逺之曲酒酣風起揚袖曰仙乎仙乎帝令馮無方持後裾帬爲之縐唐人艷句餘暖戀香韀讀之心妒況持湘江六幅耶然宮奴赤鳯早並溫柔鄕竊之﹝蓉槎蠡說﹞

徐寅

徐寅字夢昭博學經史尢長於賦幹寕初舉進士試止戈爲武賦有破山加點擬戌無人之句侍郎李懌奇之擢祕書省正字寅嘗作人生幾何賦四方傳寫長安紙價爲髙者三日時朱全忠以梁國兼制四鎭寅投所業引見間無雲而雨索詩立成一絕全忠大喜一日醉誤觸諱全忠色變殺其主客寅大懼時全忠竊窺唐祚屢與李克用相攻時夢淮陰侯授以兵法寅遂作遊大梁以獻有千年大將感精魄以神交一眼庸奴望英風而膽落之語大將指韓淮陰一眼庸奴指克用也全忠讀之大喜令軍士誦之手酬一縑不責前慢及梁祖受襌再試進士第一梁祖曰是賦人生幾何者耶三皇五帝不死何歸此語盍攺之寅曰臣寜可無官不可攺賦遂拂衣歸梁祖怒削其名﹝閩書﹞

九國誌載大梁賦云客有得意還鄕遊於大梁遇郊坰之耆舊問今古之侯王父老曰且說當今休論往古昔時之功業誰見今日之聲名有覩中一聨云遂使千年漢將憑吉夢以神符一眼胡奴望英風而膽喪﹝十國春秋﹞

寅才思敏絕黃滔爲威武節度推官太祖饋以魚會滔與寅方接談卽請寅爲謝箋寅殊不經意援筆疾書曰銜諸斷索才從羊續懸來列在琱盤便到馮讙食處時人大稱之有探龍集一卷雅道機要並詩八卷亦曰釣磯集又有賦五卷其最著者過驪山賦略曰宅彼岡巒光斯陵闕猶驅六宮以殉葬豈言蔓艸之縈結嫌示儉於當時更窮奢於旣歿融銀液雪疏下地之江河帖玉懸珠皎窮桑之日月嶫嶫層層不騫不崩斯髙之喉舌方滑劉項之云雷忽興軹道一朝璽獻漢家之主驪山三月火燒秦帝之陵斬蛇劍賦略曰磨霜礪云兮熒煌錯落伊逐鹿之英聖有斬蛇之鋒鍔蓋以麾正乾坤劃分善惡楚國之姦雄徒爾烹若窮鱗常山之首尾胡爲斷如朽索斯劍也哭白帝之亡符赤帝之昌𨿽行大義亦假雄鋩龜文龍藻玉鏤金裝世亂將用時淸則蔵十二年兮如我淬七十陣兮摧爾剛空山吞象之蛇豈鈋蓮鍔大澤銜珠之血不污星光句踐進西施賦略曰寶馬騰龍香車碾風迎織女於銀漢聘姮娥於月宮炫耀云外喧騰洞中妝成而瑞玉凝彩服麗而朝霞剪紅曉別越溪暮歸吳苑越慮計失吳嫌進晚歌一聲兮君魄醉笑百媚兮君心捲坐令佞口因珠翠以興言立遣謀臣棄洪濤而不返勾踐乃走電驅雷星馳箭摧投醪而士卒皆醉嘗膽而胸襟洞開虎噬骨碎山崩卵摧楚腰衛鬢化爲鬼鳯閣龍樓燒作灰於是命屠蘇之酒上姑蘇之臺伊霸業以何去俄英風之聿來禦溝水賦略曰重輪而瑞照紅日五色而光搖彩霞時時而翡翠埀波飛穿禁栁往往而鴛鴦逐浪銜出宮花他賦多類此﹝十國春秋﹞

初太祖從子延彬刺泉州徐寅每同遊賞及陳郯倪曙等賦詩酣酒爲樂凡十餘年常被病求藥物於延彬延彬答書善自調護亦可自開豁三皇五帝不死何歸蓋舉寅人生幾何賦語以戲之也賦云七十戰爭如虎豹竟到烏江三千賓客若鴛鴻難尋珠履又雲南陵公子緑鬢攺而華髮生北裏豪家昨日歌而今朝哭又云常聞蕭史王喬長生孰見任是三皇五帝不死何歸寅賦膾炙人口渤海髙元固來言本國得斬蛇劍賦禦水溝及人生幾何賦家家皆以金書列爲屏幛其珍重如此﹝十國春秋﹞

延壽溪唐徐正字寅隠此溪有延壽橋橋北有石微露者寅釣磯也有潭名徐潭亦以寅故寅常作斬蛇及人生幾何二賦渤海髙元固入閩求識之言其國得其二賦家家以泥金書幛及隠此自賦詩云賦就神都振大名斬蛇工與樂天爭歸來延壽溪頭住終日無人問一聲劉克莊溪潭詩有門外靑山皆我有從今不必喚徐潭之句夜夢寅拊背云我昔勝君昔君今勝我今有隆還有替何必苦相侵良一異也﹝閩書﹞

徐寅莆田人幹寜中進士海內多故依王審知嘆曰丈尺之水安能容萬斛之舟隠居終身其妻字月君有贈內詩中一聨云神傳尊聖陀羅咒佛授金剛般若經卽此堪偕隠者矣寅有探龍釣磯二集作詩甚多中以東西南北爲題﹝湧幢小品﹞

黃巷山唐較書黃璞所居山也璞家在福州人名其居巷曰黃巷後避黃巢冦徙是山下尙以黃巷名之徐寅黃較書閒居詩取得驪龍第四珠退依僧寺卜貧居靑山入眼不幹祿白髮盈頭猶著書徐寅先輩詩如丰年甲子春無雨良夜庚申夏足眠身閒不厭常來客年老偏憐最小兒又五言歲計懸僧債以此知閩人苦貧貸僧而取其息自唐末已然矣閩書﹝劉后邨集﹞

予友貢士徐君端衡請跋其八世祖諱昶雍熙端拱二誥予旣著語於雍熙之後矣因問貢士家譜君曰本徐彥伯之後彥伯見唐史與蘇味道李嶠崔融同時以文章擅名彥伯生務天寶末避亂入閩居泉州莆田縣崇仁裏徐村務生在蒙始居延壽又五傳至先輩是爲延壽之徐先輩晚年有歸來延壽溪頭坐終日無人問一聲之句今釣磯艸堂猶存至曾孫以俸薄能亷官卑不屈爲詞臣王黃州所稱蓋徐氏自彥伯後種詩書遺子孫綿綿不絕貢士於先輩爲十一世祖於曺州郡掾爲八世祖詞章似先輩操履似郡掾其淵源所漸逺矣復書此於端拱誥之後﹝後村題跋﹞

黃滔

黃滔字文江幹寜二年進士除四門博士朱梁移國因歸閩不復西以監察禦史裏行充威武軍節度推官王審知據有全閩而終其身爲節將者滔規正有力焉中州名士避地於閩者若李絢韓偓王滌崔道融王標夏侯淑王拯楊承休楊贊圖王倜歸傳懿輩悉主於滔有泉山秀句集及文集行世洪邁序滔文贍蔚典則策扶敎化詩淸淳手潤若與人對語鬱鬱有貞元長慶風祭陳林先輩諸文悲愴激越馬嵬館娃景陽水殿諸賦雄新雋永使人讀之如身生是時目攝其故楊萬里稱滔詩如聞新鴈一聲初觸夢半白已侵頭余燈依古壁片月下滄洲遊東林寺寒三伏雨松偃數朝枝上李補闕諫艸封山藥朝衣施衲僧退居詩靑山寒帶雨古木夜啼猿與韓偓吳融輩並遊未知何人徐行後長者也﹝閩書﹞

唐昭宗幹寕二年試進士刑部尙書崔凝下二十五人發榜後宣詔翰林學士陸扆祕書監馮渥入內各贈衣一襲副及氈被於武徳殿前復試但放十五人自狀頭張貽範以下重落其六人許再入舉場四人所試再下不許再入蘇楷其一也故挾此憾至於駁昭宗聖文之謚崔凝坐貶合州刺史是時國祚如贅疣悍鎭彊藩請隧問鼎之不暇顧惓惓若此其再試也詩賦各兩篇內良弓獻問賦以太宗問工人朩心不正脈理皆邪若何道理十七字皆取五聲字依輪次以雙周隔句爲韻限三百二十字張貽範等六人訖唐末不復綴榜蓋是時不糊名一黜之後主司不敢再收拾也有黃滔者是年及第閩人也九世孫沃爲吉州永丰宰刋其遺文初試覆試凡三賦皆在焉曲直不相入賦以題曲直兩字爲韻釋云邪正殊途各有好惡終篇只押兩韻良弓獻問賦取五聲次第用各隨聲爲賦格於是第一韻尾句云資國祚之崇崇上平聲也第二韻垂寶祚於綿綿下平聲也第三韻曽非唯唯上聲也第四韻露其言而粲粲去聲也而闕入聲一韻賦韻如是前所未有國將亡必多制亦云可笑矣﹝容齋四筆﹞

晚唐士人作律賦多以古事爲題寓悲傷之旨如吳融徐寅諸人是也黃滔字文江亦以此擅名有明皇回駕經馬嵬坡隔句云日慘風悲到玉顏之死處花愁露泣認朱臉之啼痕褒云萬疊斷腸新出於啼猿秦樹千層比翼不如於飛鳥羽衛參差擁翠華而不發天顏愴恨覺紅袖以難畱神仙表態忽零落以無歸雨露成波已沾濡而不及六馬歸秦卻經過於此地九泉隔越幾淒惻於平生景陽井云理昧納隍處窮泉而詎得誠乖馭朽攀素綆以胡顏靑銅有恨也從零落於秋風碧浪無情寜解流傳於夜壑荒涼四面花朝而不見朱顏滴瀝千尋雨夜而空啼碧澑莫可追尋玉樹之歌聲邈矣最堪惆悵金瓶之咽處依然館娃宮云花顏縹緲欺樹裏之春風銀熖熒煌卻城頭之曉色恨畱山鳥啼百艸之春紅愁寄隴云鏁四天之暮碧遺堵塵空幾踐羣遊之鹿滄洲月在寜銷怒觸之濤陳皇后因賦復寵云己爲無雨之期空懸夢寐終自淩雲之制能致煙霄秋色云空三楚之暮天樓中歷歷滿六朝之故地艸際悠悠白日上升云較美古今列子之乘風固劣論功晝夜姮娥之奔月非優凡此數十聨皆研確有情致若夫格律之卑則自當時體如此耳﹝容齋四筆﹞

黃滔省試內出白鹿宣示百官詩上瑞何曾乏毛羣表色難推於五靈少宣示百寮觀形奪場駒潔光交月兔寒已馴瑤艸列孤立雪花團戴豸慚端士抽毫躍史官貴臣歌詠日皆作白麟看又省試奉詔漲曲江池地脈寒來淺恩波注後新引將諸派水別貯大都春幽咽疏通處淸泠迸入辰漸平連杏岸旋闊映梅津沙沒迷行徑洲寛恣躍鱗願當舟楫便一附濟川人此題一本無省試字且云詔字當是試字之悞按唐制登進士後又有試名奉試前崔曙荊冬倩皆有奉試題是也且此試不用題韻似特試者況省試二字亦決有誤按此題注乾符二年在僖宗朝而前內出白鹿題注幹寜二年在昭宗朝則自乾符至乾寜約二十餘年未有乾符旣中省試而復赴幹寜省試者也此必有一試系制試或奉試而題誤注作省字耳然不可考矣﹝唐人試帖﹞

律有嫌韻謂通韻之疑似者多用之律詩首一句以唐律四韻首句原不在韻例之內旣非姦犯亦非兼用只以韻音疑似故及之謂之嫌韻然嫌韻可通而不可轉如東之嫌冬有黃滔寄楊贊圖學士東堂第一領春風時怪關西小驥慵王建上張弘靖相公傳封三世盡河東家占中條第一峯諸詩冬之嫌東有白居易妻初授邑號誥身弘農舊縣受新封細鈿金泥誥一通皮日休寄滑州李副使員外兵繞臨淮數十重鐡衣才子正從公諸詩他韻盡然﹝古今通韻﹞

天佑元年翁承贊以右拾遺受詔冊王審知爲瑯琊王賜金紫以行易其鄕名裏號曰文秀光賢書錦黃滔贈以詩有建水閩山無故事長卿嚴助是前身之語梁開平四年復爲閩王冊禮副使滔復贈詩曰衣錦還鄕翻是客回車謁帝卻爲歸﹝閩書﹞

囊山形如懸囊僧湼盤隠其下曰囊山院廟階甚爲宏壯外有放生池唐黃滔詩山有重囊勢門開兩徑斜溪聲寒走澗海色月流沙庵外曾遊虎堂中舊雨花不知遺讖地一一落誰家﹝閩書﹞

俗傳羅隠出語成讖著有異迹若羅裳山之畫馬石深滬之石壁山書字及建安書筒灘所載予初尙未信其果此羅隠與否及讀楊文敏書筒灘記已稍信之因閱黃滔贈隠詩三徵不起時賢議九轉終成道者言方知隠學道修眞人也﹝閩書﹞

茅鹿門先生晚喜作詩自稱半路修行語多率易次子國縉登第喜而口占曰堂前正索千金賞門外髙懸五丈旗聞者皆笑然黃滔已先之矣滔發榜詩曰白馬嘶風三十轡朱門秉燭一千家禦試曰九華燈作三條燭萬乘君懸四首題以古凖今如出一手然則先生未可笑也﹝湧幢小品﹞

翁承贊

承贊字文饒福淸人舉唐幹寜三年進士累官右拾遺戶部員外郎後失節爲梁諌議大夫自號狎鷗翁有詩集一卷見唐書藝文志並晝錦集宏詞前後集共二十卷俱軼不傳余家收得冊封閩王時律詩三十餘首中多佳句如窓含孤岫影牧臥斷霞陰早涼生戶牖孤月照闗河參差鴈陣天初碧寥落漁家蓼欲紅長江月上魚翻鬛荒渚人稀獺印蹄松都舊日門人種路是前朝禪子開誠晚唐作手也﹝榕陰新檢﹞

翁承贊唐末爲諌議大夫使福州至劍浦見舊識僧亞棲贈詩云蕭蕭風雨建陽溪溪畔維舟見亞棲一軸新詩劍潭北十年舊識華山西吟魂惜向江村老空性原知世路迷應笑乘軺靑瑣客此時無暇聽猿啼﹝鑑戒錄﹞

出寜越門二里曰橫山迆西南爲惠澤山一名獨山爲南臺山崇阜屹立俯瞰巨潭臺上可坐百餘人舊記越王余善釣得白龍於此遂築臺表瑞臺髙四丈周回三十六步名釣龍臺今市廛矣有宋米芾書全閩第一江山趙汝愚隸古南臺皆刻石上臺西有靈溝廟其地故名洪溝有堤名新丰市堤唐翁承贊冊封閩王審知還朝於此餞別承贊詩有登雲樓上方停樂新市堤邊又舉杯之﹝句閩書﹞

俗云槐花黃舉子忙翁承贊詩雲雨中妝點望中黃勾引蟬聲送夕陽憶得當年隨計吏馬蹄終日爲君忙乃知俗語亦有所自也﹝詩話總龜﹞

江爲

緗素雜記載江南野錄云江爲者宋世淹之後先祖仕於建陽因家焉予觀南史江淹傳淹濟陽考城人宋少帝時黜爲建安吳興令終於梁天監中左衛將軍又吳均傳云濟陽江洪工屬文爲建陽令坐事死竟陵王子良開西邸招文學洪以美詞藻遊焉淹與洪俱出考城又俱仕齊梁間淹爲建安吳興令而後他遷洪爲建陽令而死於建陽疑爲之系出於洪非出於淹爲工詩如天形圍澤國秋色露人家之句極膾炙人口少遊江南有詩云吟登蕭寺栴檀閣醉倚王家玳瑁筵後主見之曰此人大是富貴家而劉夜坐夏江城等並就傳句法後以讒死今建陽縣之西七里有靖安寺卽爲之故居畱題者甚眾惟陳師道洙一篇最佳云處士亡來幾百年舊居牢落變祗園詩名長伴江山秀寃气上摩星斗昏臺榭幾人畱雅句漁樵何處問曾孫當時泉石生涯地日暮云寒古寺門﹝藝苑雌黃﹞

南唐書云江爲其先宋人避亂建陽遂爲建陽人爲有題白鹿寺詩云吟登蕭寺栴檀閣醉倚王家玳瑁筵元宗南遷駐於寺見其詩稱美久之爲由是放肆自謂俯拾靑紫乃詣金陵求舉屢黜於有司爲怏怏不能自己欲束書亡吳越會同謀者上變按得其狀伏罪予以二書考之藝苑謂後主見爲詩有富貴家之語及爲後以讒死其言悉非是當以南唐書爲正也﹝漁隠叢話﹞

江爲山水障歌云適來一觀山水障萬里江山在其上逺近猶如二月春咫尺分成百般象一巖嵯峨在雲際七賢鎭在靑松裏潭水澄泓不見波孤帆晃漾張風勢釣魚老翁無伴侶孑然此地經寒暑灘頭坐久鬢絲垂手把漁竿不曾舉樹婀娜山崔嵬片雲似去又不去雙鶴如飛又不飛良工巧匠多分布筆頭寫出江山路垂栁風吹不動條樵夫負重難移步﹝聲畫集﹞

江爲嶽陽樓詩云倚樓髙望極展轉念前途晚葉紅殘楚秋江碧入吳雲中來鴈急天末去帆孤明月誰同我悠悠上帝都﹝唐詩紀事﹞

江爲詩竹影橫斜水淸淺桂香浮動月黃昏林君復只攺二字爲疎影暗香以詠梅遂成千古絕調詩字點化之妙如丹頭在手瓦礫皆金﹝紫桃軒雜級﹞

殘雪未消雙鳯闕新春先入五侯家晚唐張蠙詩也劉孟熙易殘以霽易新春以春風攘爲已作遂以此得名人或少之然竹影橫斜水淸淺桂香浮動月黃昏非江爲詩乎林君復易疏暗二字竟成千古名句所云一字之師與活剝生吞者有別也﹝靜志居詩話﹞

王延彬

延彬圭之子忠懿之猶子也圭死襲其父封於泉性多藝而奢縱日服一巾櫛日易一汗衫能爲詩亦好談佛理詞人禪客謁見多爲所沮初圭領兵至泉州舎於開元寺始生延彬於寺之堂旣生而有白雀一棲於堂中迄延彬之終方失其所在凡三十年仍歲丰稔每發蠻舶無失墜者人因謂之招寶侍郎朝廷贈延彬雲中節度使及卒復葬雲臺山迄今閩人謂之雲臺侍中有詩曰兩衙前後訟堂淸軟錦披袍擁鼻行雨後綠苔侵履迹春深紅杏鎖鶯聲因攜久醞松醪酒自煮新抽竹筍羮也解爲詩也爲政儂家何似謝宣城人多誦之﹝稗史彚編﹞

徐寅興化軍莆田人以祕書正字歸老鄕裏旣死節度使王延彬以詩哭之曰延壽溪頭嘆逝波古今人事半消磨昔除正字今何在所謂人生能幾何延壽溪寅所居也﹝詩史﹞

泉州開元寺弘則禪師率性簡素不求贏餘稍食亡有𨿽王公予膏腴卻不納刺史王延彬贈句有莫怪我來偏禮足蕭宮無个似吾師之語﹝閩書﹞

陳貺

陳貺閩人性淡漠孤貧力學積書至數千卷隠廬山幾四十年衣食乏絕不以動心有季父爲沙門時時賴其資給苦思於詩得句未成章已播逺近學者多師事焉元宗以幣致之布裘鹿鞹進止閒肆因獻景陽宮懷古詩云景陽六朝地運極自依依一會皆同是到頭誰論非酒濃沈逺慮花好失前機見此尢宜戒正當家國肥元宗稱善欲授以官貺固不受賜粟帛遣還舊隠卒年七十﹝榕海詩話﹞

貺有詩數百首骨格彊梗出於常態﹝江南野史﹞

顏仁郁

顏仁郁泉州人仕閩爲歸徳場長時土荒民散仁郁撫之一年𦇤負至二年田萊辟閱三歲而民用足有詩百篇宛轉回曲歷道人情邑人途歌巷唱之號顏長官詩其勸農詩曰夜半呼兒趁曉耕羸牛無力漸艱行時人不識農家苦將謂田中榖自生﹝十國春秋﹞

龍尋邑東有顏長官仁郁祠長官五代時能撫循其民使不見兵革龍尋志所刻詩百篇皆道民疾苦皇皇不給之狀餘生三百年後奉天子命守玆邑首謁祠下因次韻以寄甘棠之思且使來者知我愛桐鄕之意云﹝朱繼芳龍尋稿﹞

林無隠

林鼎字煥文閩人父無隠鼎生於眀州大隠村初刺史黃晟頗好禮士無隠依之有詩名嘗爲詩云雪消二月江湖闊花發千山道路香知言者以無隠必生貴子鼎仕吳越果至丞相﹝吳越備史﹞

楊鳬

楊鳬字舄之閩人山中云背日流泉生凍早逆風歸鳥入巢遲﹝雅言系述﹞

陳嵩

永福之澄潭山去城六十里五代時陳嵩居此嵩嘗出遊有辭父墓詩云髙蓋山頭日影微野風吹動紙錢飛墳前滴酒空垂淚不見叮嚀道早歸萬首唐人絕句又作陳去疾詩按大明一統志載此詩於南安縣髙蓋山下以爲歐陽詹所作閱歐陽集無載乃知纂修當有考也﹝閩書﹞

江文蔚

江文蔚建陽人長於詞賦仕南唐拜禦史中丞坐劾宰相貶江州治柴車奉母欣然就道嘗作詩曰屈原若幸髙堂在終不懷沙葬汨羅﹝尙友錄﹞

虞臯

羅源虞臯者嘗鬻黃精於市僞閩龍啟中爲道士陳守元所辱故人木當敏者挾之去供以酒肉無倦色一日謂當敏曰予累公多年矣請過吾廬可乎當敏笑曰爾安有家臯曰亦有之但拍余肩頃刻可至遂從梅嶺抵茅山羅喜洞以杖三叩洞門大開洞中玉堂金闕麗人被珠襦者百數所飲食皆非人世所有居十日而歸送之洞門眾吹尺八擊玉磬相和而歌曰朝爲雄兮夕爲雌天地終盡兮人生幾時歌畢俱散當敏歸至邑乃眀洪武十二年矣城郭人民皆非昔日徧訪羅源無一朩姓者但西隅半街陳氏尙呼其住屋爲木厝裏﹝嘉話補遺﹞

詹惇仁

詹惇仁字君澤避亂隠仙遊植徳峯下上閩主繼鵬書累數百言繼鵬召之飲且欲畱之命決參軍事惇仁謝以詩有周粟縱榮寜忍食艸廬頻顧漫勞思句彊以袍笏不受已復杜門不出淸源節度使畱從效再辟之乃求監小溪場旣至請升場爲縣未幾舉王直道自代隠居佛耳山自號淸隠﹝十國春秋﹞

閩詹惇仁復畱從效問劉儼攺名龑字音義詩云伏羲初畫卦蒼氏乃制字點畫有偏傍陰陽貴恊比古者不嫌名周人始稱諱始諱猶未酷後習轉多忌或援他代易或變文回避濫觴久滋蔓傷心日益熾孫休命子名吳國尊王意■﹝雨上單下﹞莔■﹝雷上大下﹞■﹝覀上升下﹞僻壾昷■﹝亠﹝先攵﹞■﹝禾午﹞上火下﹞異梁復踵已非時亦迹舊事■﹝端免﹞傑自其一■﹝蜀﹐圭代虫﹞闖是其二鄙哉仉■﹝啟﹐目代口﹞名陋矣越■﹝黃端﹞義大唐有天下武后擁神器私制迄無取古音實相類■■■囝星■■﹝一上忠下﹞厓■埊缶圀及瞾■作史難詳備唐祚值傾危劉龑懷僭僞吁嗟毒蛟輩睥睨飛龍位龑儼𨿽同音義體殊乖致廢學媿未弘來問辱不棄奇字難雄博摛文伏韓智因誦鄙所聞敢布諸下吏從效得詩大加嘆服﹝淸源文獻志﹞

劉乙

鳯山安溪縣主山也五代劉乙隠其下乙字子眞不知何許人仕閩爲鳯閣舎人後隠是山與周朴詹君澤友所爲詩有掃石云隨帚耕山鳥傍人之句君澤嘗遣子琲訪之贈以詩掃石耕山舊子眞布衣艸履自隨身石崕壁立題詩處知是當年鳯閣人觀君澤所贈乙詩乙蓋髙士也﹝閩書﹞

南安丸日山山麓有寺曰延福晉太康中所剙去山二里許其移山麓則唐大歷三年寺額歐陽四門所書也五代劉乙詩曾見畫圖勞健羨如今親見畫猶粗山之勝故可見矣寺故五十有四宋元丰問合爲延福禪寺云﹝閩書﹞

黃子稜

世以考亭稱文公予癸已陪巡過建陽宿麻沙見晦翁後人所蔵家譜知考亭是黃氏之亭後從徐存永得見黃詩按五季亂黃端公子稜隨父禮部尙書入閩見建陽山水秀麗遂家焉子稜詩云靑山朩笏尙初官未老金魚是等閒世上幾多名將相門前無此好溪山市樓晚日紅髙下客艇春波緑往還人過小橋頻指點全家都在畫圖間歿而葬於三桂裏子稜乃築亭於半山以望其考因名曰望考文公居近其地世因以考亭稱之以地稱人可也以他人之考稱文公於理甚悖然公在日實無以此稱之者後人誤謬急當攺正﹝閩小紀﹞

唐末侍禦史黃子稜自洛陽寓居建陽東觀山築亭以望其父之墓曰望考亭因以名裏朱文公之父韋齋先生愛建陽山水未及卜居公築考亭以承先志正取黃侍禦之意後人専以考亭屬文公侍禦之名湮矣人過小橋頻指點全家都在畫圖間侍禦詩中句﹝敬業堂詩注﹞

鍾謨

鍾謨建安人爲李璟奉表於周孫晟遇害獨赦謨爲輝州司馬有詩與州將云翩翩歸盡塞垣鴻隠隠初聞蟄戶虫渭北離愁春色裏江南家事戰塵中還同逐客糿蘭佩誰聴累囚奏土風多謝賢侯振吾道免令搔首泣途窮後畫江爲界世宗召爲衛尉卿放還因作詩以獻略云三年耀武羣雄伏一日回鑾萬國春南北通歡永無事謝恩歸去老陪臣世宗悅﹝談苑﹞

孟貫

閩嶺孟貫性疎野喜篇章不以名宦爲意大諫楊徽之稱之如寄張山人艸堂云掃葉林風後拾薪山雨前﹝詩史﹞

周世宗幸廣陵孟貫以詩獻之云不伐有巢樹多移無主花謂貫曰弔民伐罪何有巢無主之有遂釋褐授官﹝江南野錄﹞

孟浩然詩不才明主棄多病故人疎唐玄宗聞之曰卿自棄朕朕何嘗棄卿孟貫詩不伐有巢樹多移無主花周世宗聞之曰朕伐叛弔民何謂有巢無主二子正坐詩窮所謂轉喉觸諱﹝漫叟詩話﹞

王感化

江南李氏樂人王感化建州人隸樂籍建州平入金陵敎坊善爲詞時本鄕節制更代餞別感化前獻詩曰旌斾赴天臺溪山曉色開萬家悲更喜迎佛送如來至金陵宴苑中有白野鵲李璟令賦詩應聲曰碧雲深洞恣遊遨天與蘆花作羽毛要識此來棲息處上林瓊樹一枝髙又題怪石凡八句皆用故事但記其一聫云艸中誤認將軍虎山上曾爲道士羊﹝談苑﹞

緗素雜記云楊文公談苑載伶人王感化少聰敏未嘗執捲而多識故實口諧捷給滑稽無窮會中主引李繼勲嚴續二相遊苑中適見系牛於株枿上令感化賦詩應聲曰曽遭寗戚鞭敲角幾被田單火燎身獨向斜陽嚼枯艸近來問喘更無人因以譏二相也又中主徙豫章潯陽遇大風中主不悅命酒獨酌指北岸山問舟人云■﹝白宛﹞公山愈不懌感化獨前獻詩曰龍舟萬里駕長風漢武潯陽事正同珍重■﹝白宛﹞公山色好影斜不落壽杯中中主大恱賜束帛﹝漁隠叢話﹞

韋添

僞閩中書吏韋添天字謎云露頭更一日眞是艷陽根﹝淸異錄﹞

何瓚

何瓚閩人也唐末舉進士及第後唐荘宗爲太原節度使辟爲判官荘宗每出徵伐畱張承業守太原承業卒瓚代知畱守事荘宗卽位拜諌議大夫已而求畱守北京瓚與明宗有舊眀宗稱大號召還見於內殿勞問久之未幾進秩僕射以爲西川節度副使是時後蜀髙祖方以副使趙季良爲腹心聞瓚代之亟奏畱季良遂攺瓚行軍司馬瓚不得已來成都初髙祖在北京爲馬步軍都虞侯而瓚畱守太原髙祖以軍禮事瓚瓚常繩以法髙祖不樂及瓚爲司馬猶勉待之甚厚髙祖舉兵罷瓚司馬置之私第瓚飲恨而死瓚常有蜀城書事詩云到頭須卜林泉隠自媿無能繼臥龍題詩後十旬遂得篤疾﹝十國春秋﹞

黃夷簡

夷簡閒雅有詩名在錢忠懿王俶幕中陪樽俎二十年開寶初太祖賜俶開吳鎭越崇文耀武功臣遣夷簡謝於朝將歸上謂夷簡曰歸語元帥朕已於薫風門外建離宮規模華壯不減江浙兼賜名禮賢宅以待李煜與元帥先朝者卽賜之夷簡受天語俛首而歸私自籌曰玆事大難王或果以去就之計見決於我胡以爲對迨歸見俶因不匿盡以天訓授之遂稱疾於安溪別業保身潛遁夷簡山居詩有宿雨一畨蔬甲嫩春山幾焙茗旗香﹝玉壺淸話﹞

鄭文寶

鄭工部文寶謫監郢州京山縣稅過信陽軍白馬驛作絕句郢州工部詩集無之詩云得罪前朝出粉闈五原功業有誰知年餘放逐無人識白雪闗前一望時在京山又有寒食紆秀上人禪房詩云花時懶看花來訪野僧家勞師擊新火勸我雨前茶詩篆書刻石多寶寺中﹝麈史﹞

鄭文寶字仲賢南唐近事江表誌二書其所作也律詩多佳句惜其全集不傳郊居云百艸千花路斜風細雨天送枝江秦長官云官嫌容易逹家愛等閒貧送曹緯云小舟聞笛夜微雨養花天長安別友雲杜曲花香濃似酒灞陵春色老於人又緑野堂雲水暖鳬鷖行哺子春深桃李臥開花歐陽公亟稱之謂不減王維杜甫﹝寒夜錄﹞

西洛故都荒臺廢沼遺迹依然見於詩者多矣惟錢文僖公一聨最爲警絕云日上故陵煙漠漠春歸空苑水潺潺裴晉公緑野堂在午橋南往時嘗屬張僕射齊賢家僕射罷相歸洛日與賓客吟宴於其間惟鄭工部文寶一聨最爲警絕雲水暖鳬鷖行哺子春深桃李臥開花人謂不減王維杜甫也錢詩好句尢多而鄭句不惟當時人莫及𨿽其集中自及此者亦少﹝六一詩話﹞

亭亭畫舸系寒潭直到行人酒半酣不管煙波與風雨載將離恨過江南嘗有人客捨壁間見此詩莫知誰作或云鄭兵部仲賢也然集中無有好事者或塡入樂府仲賢當前輩未貴杜詩時獨知愛尙往往造語警拔但體小弱多一律可恨耳歐陽文忠公稱其張僕射園中一聨以爲集中少此恐公未嘗見其全編大抵仲賢情致深婉比當時輩流能不専使事而尢長於絕句如一夜西風旅鴈秋背身調鏃索徵裘關山落盡黃楡葉駐馬誰家唱石州又江云薄薄日斜暉江館蕭條獨掩扉梁燕不知人事攺雨中猶作一雙飛若此等類須在王摩詰伯仲之間劉禹錫杜牧之不足多也﹝蔡寛夫詩話﹞

緱氏王子晉升仙之地有祠在焉鄭工部文寶常題一絕云秋陰漠漠秋雲輕緱氏山頭月正明帝子西飛仙馭逺不知何處夜吹笙後晏元獻守洛過見之取白樂天語書其後云此詩在在處處有神物護持﹝西淸詩話﹞

予於叢話前集云鄭兵部仲賢鄭工部文寶不知其果一人耶果二人耶今觀歐陽永叔詩話云鄭工部文寶於張僕射園吟詩一聨最爲警絕雲水暖鳬鷖行哺子春深桃李臥開花蔡寛夫詩話云鄭兵部仲賢歐陽文忠公稱其張僕射園中一聫以爲集中少比卽前一聨詩是也以此考之則文寶仲賢蓋是一人名與字耳但工部兵部之稱不同西淸詩話云緱山王子晉祠詩是鄭工部文寶題則工部之稱與歐公同但寛夫誤作兵部耳﹝漁隠叢話﹞

予弟姚安太守未庵慥字用能酒邊誦一絕句云亭亭畫舸系春潭只待行人酒半酣不管煙波與風雨載將離恨過江南兄以爲何人詩予曰按宋文鑑是張文潛詩也未庵取艸堂詩餘周美成尉遲杯注云唐鄭仲賢詩予因嘆唐之詩人姓名隠而不傳者何限或文濳愛而書之遂以爲文潛作耳﹝藝林伐山﹞

杜甫終於耒陽槁塟之至元和中其孫始攺塟於鞏縣元微之爲志而鄭刑部文寶謫官衡州有經耒陽子美墓詩豈但爲志而不克遷或已遷而故塜尙存耶﹝溫公詩話﹞

雷州及海外瓊崖多香木夷民以爲槽飼雞犬鄭文寶詩曰沈檀香植在天涯賤等荊衡水面槎何必爲槽飼雞犬不如煨燼向豪家﹝談苑﹞

郢中寺壁有鄭文寶詩親筆寒食訪僧舎云客捨愁經百五春雨餘溪寺緑無塵金花何處秋千鼓粉頰誰家闘艸人水上碧桃流片段梁間歸燕語逡巡髙僧不飲客攜酒來勸先朝放逐臣﹝詩話總龜﹞

鄭文寶郊居云百艸千花路斜風細雨天重經貶所云過關已躍摴蒱馬悞喘尢驚顧兔奔洛城云星沈會節歌鐘早天半上陽煙樹微贈張靈州云越絕曉殘蝴蝶夢單於秋引畫龍聲長安送別雲杜曲花光濃似酒灞陵春色老於人送人歸湘中云滿帆西日催行客一夜東風落楚梅南行雲失意慣中遷客酒多年不見侍臣花棲靈隠寺云舊井霜飄仙界橘雙溪時落海邊鷗送人知韶州云碧落春風老朱陵古渡頭永熙陵云承露气淸駒送日觚稜人靜鳥呼風邊上雲鬢間相似雪峯外寂寥煙﹝詩話總龜﹞

臨潼縣靈泉觀唐華淸宮也自唐迄今題詠不可紀惟張文定及進士楊正倫詩最佳文定詩云當時不是不窮奢民樂升平少嘆嗟姚宋未亡妃子在塵埃那得到京華正倫詩云休罪明皇與貴妃大都衰盛兩相隨惟憐一派溫泉水不逐人心冷暖移又鄭文寶詩云只見開元無事久不知貞觀用功深皆爲知音所賞﹝詩話總龜﹞

全閩詩話卷一

●欽定四庫全書

全閩詩話卷二

兗州府知府鄭方坤撰

○宋

陳致雍

陳致雍莆田人仕閩爲太常卿入南唐以通禮及第舊章典故多所諳練後歸宋開寶中除祕書監致仕徐鉉送以詩有三朝恩澤馮唐老萬里鄕關賀監歸之句旣歸陳洪進辟掌書記撰海物異名志五禮儀鑑後好事者編次其在南唐禮官時論議爲曲臺奏議﹝閩省通誌﹞

龔頴

龔頴邵武人先仕江南歸朝爲侍禦史自負文學少許人談論多所折難太宗朝知朗州士罕造其門獨丁謂贄文求見頴倒屣延迓酬對終日以至忘食曰自唐韓栁後今得子矣異日丁獻詩於頴頴次韻和酬曰膽怯何由戴鐵冠祗緣昭代奨孤寒曲肱未遂違前志直指無聞是曠官三署毎傳朝客說五溪閒憑郡樓看祝君早得文場雋況值天階正舞幹﹝靑箱雜記﹞

劉昌言

劉昌言泉州人先仕陳洪進爲幕客歸朝願補校官舉進士三上始中第後判審官院未百日爲樞宻副使時有言其太驟者太宗不聽言者不已乃謂昌言閩人語頗獠恐奏對間陛下難會太宗怒曰我自會得其眷如此然昌言極有才思當下第作詩落句云惟有夜來蝴蝶夢翩翩飛入刺桐花復爲啇丘記室王禹偁贈詩曰年來復﹝缺﹞事堪嗟載筆啇丘鬢欲華酒好未陪紅杏宴詩狂多憶刺桐花蓋爲是也刺桐花深紅毎一枝數十蓓蕾而葉頗大類桐故謂之刺桐惟閩中有之﹝靑箱雜記﹞

世人嘗言一舉首登龍虎榜十年身到鳯凰池之句不知此乃宋太宗朝泉州劉昌言上呂蒙正詩也重名淸望徧區陲恐是神仙不可知一舉首登龍虎榜十年身到鳯凰池廟堂只是無言者門館長如未貴時除卻洛京居守外聖朝賢相復書誰昌言仕至工部侍郎嘗獻聖徳詩五十韻得君之盛未有其比﹝閩小紀﹞

唐書歐陽詹傳曰詹舉進士與韓愈李觀李絳崔羣王涯馮宿庾承宣聨第皆天下選時稱龍虎榜故先逹詩曰一舉首登龍虎榜十年身到鳯凰池世以爲榮﹝漁隠叢話﹞

楊徽之

楊侍讀徽之以能詩聞太宗知其名索其所著以百篇獻上卒章曰少年牢落今何幸叨遇君王問姓名太宗和賜且語近臣曰徽之文雅可尙操履端正拜禮部侍郎選十聨寫於禦屏梁周翰詩曰誰似金華楊學士十聨詩在禦屏風者是也其江行雲犬吠竹籬沽酒客鶴隨苔岸洗衣僧寒食雲天寒酒薄難成醉地迥樓髙易斷魂塞上云戍樓煙自直戰地雨常腥嘉陽川云靑帝已敎春不老素娥何惜月長圓又云浮花水入瞿塘峽帶雨雲歸越嶲州哭江爲云廢宅寒塘水荒墳宿艸煙花夜云春歸萬年樹月滿九重城僧舎云偶題巖石云生筆閒繞松庭露濕衣湘江舟行雲新霜染楓葉皓月借蘆花宿東林雲開盡菊花秋色老落遲桐葉雨聲寒﹝宋稗類鈔﹞

楊徽之侍讀奏禦獻詩太宗選十聫書於禦屏間僧文瑩嘗謂楊公必以天池浩渺滌筆於冰甌雪椀中則方與公詩神骨相副﹝稗史彚編﹞

廖融隠於衡山與逸人任鵠王正已陸蟾王元皆一時名士爲詩相善湘守楊徽之代歸闕枉道南嶽宿融山齋畱詩云淸和春尙在歡醉日何長谷鳥隨柯轉庭花奪酒香初晴巖翠滴向晚樹陰涼別有堪吟處相畱宿艸堂﹝郡閣雅談﹞

宋初人佳句如楊徽之春望云杳杳香蕪何處盡搖搖風栁不勝垂江行雲新霜染楓葉皓月借蘆花嘉陽川云靑帝已敎春不老素娥何惜月長圓元夜云雪歸萬年樹月滿九重城徐鉉病中云向空咄咄頻書字舉世滔滔莫問津梁周翰山居雲宿雨一番蔬甲拆春山幾處茗旗香鄭文寶春郊云百艸千花路斜風細雨天送別雲杜曲花光濃似酒灞陵春色老於人送人云滿帆西日催行客一夜東風落楚梅劉師道寄別雲南浦未傷春艸碧北山仍媿曉猿驚嘆世云野馬牕邊日酰雞甕裏天李宗鄂春郊云一溪晚緑浮鸂萬樹春紅叫杜鵑利瓦伊渚宮亭云故宮荒艸在往事暮江流送人越州云風樵若耶路霜釣洞庭秋丁謂送章南云梅花過嶺路桃葉渡江船芭蕉云緑章封事緘初啟靑鳯求凰尾乍開晏殊云東陽詩骨痩南浦別魂銷錢昭度村居云黃蜂衙退海潮上白蟻戰酣山雨來自詠云剛腸欺竹葉衰鬢怯菱花春晝云人歸漢後黃金屋燕在盧家白玉堂登樓雲逺水淨林色微云生夕陽皆可誦也﹝稗史彚編﹞

李巽

五代之際天下割裂太祖啟運𨿽則下西川平嶺表收江南而吳越荊閩納籍歸覲然猶有河東未殄其後太宗再駕乃始克之海內自此一統故因禦試進士乃以六合爲家爲賦題時進士王世則遽進賦曰構盡乾坤作我之龍樓鳯閣開窮日月爲君之玉戶金關帝覽之大悅遂擢爲第一人是年李巽亦以六合爲家賦登第賦云辟八荒而爲庭衢並包有截用四裔而作藩屏善閉無關此亦善矣然不若世則之雄壯巽字仲權邵武人以蜃樓土鼓周處斬蛟三賦馳名累舉不第爲鄕人所侮曰李秀才應舉空去空回知席帽甚時得離身巽亦不較至是乃遺鄕人詩曰當年蹤迹困泥塵不意乘時亦化鱗爲報鄕閭親戚道如今席帽已離身蓋國初猶襲唐風士子皆曵袍重戴出則以席帽自隨巽後仕至度支郎中兩浙轉運使卒與王禹偁相友善今小畜集有送李仲權赴官序卽巽也﹝靑箱雜記﹞

李慶孫

錢熙字大雅南安人登甲科獻四夷來王賦萬餘言太宗奇之直史館熙好學善談精筆札第負气狷躁後以事罷職憤恚卒嘗撰三酌酸文世稱精絕略曰渭水凝碧早拋釣月之流髙嶺排靑不逐眠云之客又曰年年落第春風徒泣於遷鶯處處羈遊夜雨空悲於斷鴈其卒也鄕人李慶孫哭之曰四夷妙賦無人誦三酌酸文舉世傳﹝閩書﹞

晏元獻公𨿽起田裏而文章富貴出於天然嘗覽李慶孫富貴曲云軸裝曲譜金書字樹記花名玉篆牌公曰此乃乞兒相未嘗諳富貴者故予每詠吟富貴不言金玉錦繡而惟說其气象若樓臺側畔楊花過簾幕中間燕子飛梨花院落溶溶月栁絮池塘淡淡風之類是也公嘗自以此句語人曰窮兒家有此景致也無﹝宋禆類抄﹞

黃宗旦

黃宗旦字叔才晉江人少有神童稱其大父禹錫命賦早春詩有就中喜有龍門客躍出淸波正待時之句見者異之咸平元年進士第二人晚直史館歐陽修稱爲閩中文士﹝閩省通誌﹞

宗旦赴闕以文贄冦萊公王元之錢若水咸見器重咸平初中甲科第二人與其鄕人李慶孫齊名人爲語曰國朝才子黃宗旦天下文章李慶孫﹝閩書﹞

吳簡

言唐都督閻公伯嶼重修滕王閣因九日宴僚屬於閣欲誇其婿吳子章能文令宿構爲序時王勃省父次馬當去南昌七百餘里水神告其故且助風天明而至與宴果請諸賓爲敍皆辭之至勃不辭閻不樂命吏得句卽報至落霞與孤鶩齊飛秋水共長天一色矍然曰此天才也其婿慚而退世所傳時來風送滕王閣者是也宋吳簡言經巫山神女廟題絕句云惆悵巫娥事不平當時一夢是虛成只因宋玉閒唇脗流盡巴江洗不淸是夜夢神女來見曰君詩雅正當以順風爲謝明日解纜一瞬數百里風行水上曰渙蓋風水相遭而成文馬當之神助文人之風於文未成之先巫山之神助文人之風於詩已成之後各有攸當也﹝樵書﹞

陳從易

陳舎人從易當時文方盛之際獨以醇儒古學見稱其詩多類白樂天蓋自楊劉唱和西昆集行後進學者爭效之風雅一變謂西昆體由是唐賢諸詩集幾廢而不行陳公時偶得杜集舊本文多脫誤至送蔡都尉詩云身輕一鳥其下脫一字陳公因與數客各用一字補之或云疾或云落或雲起或云下莫能定其後得一善本乃是身輕一鳥過陳公嘆服以爲𨿽一字諸君亦不能到也﹝六一詩話﹞

宋景文言大小孤山以孤獨爲字有廟江壖乃爲婦人狀龍圖閣直學士陳公簡夫畱詩曰山稱孤獨字廟塐女郎形過客𨿽知悞行人但乞靈時稱佳句﹝春明退朝錄﹞

王文穆罷相知杭州朝士送之詩惟陳從易學士云千重浪裏平安過百尺竿頭穩下來冀公愛之﹝侯鯖錄﹞

江西俚俗罵人有曰客作兒按陳從易寄荔枝與盛參政詩云櫻桃眞小子龍眼是凡姿橄欖爲下輩枇杷客作兒盛問其說曰櫻桃味酸小子也龍眼無文采凡姿也橄欖初澀後甘下輩也枇杷核大肉少客作兒也凡言客作兒者傭夫也﹝能攺齋漫錄﹞

鄭褒

鄭褒字成之宋初之文尙沿五代褒力脫浮華追古作者舉進士至都會詔罷徒步走徐州謁王元之贄所爲文元之亟稱之是歲閏在孟秋前一日煩暑特甚元之畱褒涉秋而行褒曰褒有老母今詔下將及閩鄕人必以告母母氏計程而待後一日至必貽倚門之憂元之爲褒泣賦曰褒也甌閩士文髙行益修干名逢詔罷歸計解親憂咸平初登第未命卒年三十七同年爲槁塟京城南時元之掌制誥復作詩哀之有集十卷行世張景爲序謂宗尙韓吏部而體勢近之蔡襄論閩中文章自歐陽詹後惟推褒褒之自處亦不讓於詹云﹝閩省通誌﹞

章得象

章相性簡靜差試舉人出人爲天地心賦舉子白雲先朝嘗開封府發解出此題郭稹爲解元學士豈不聞乎曰不知不知匆遽別出一題目教猶寒暑旣非已豫先杼軸舉人上請題出樂記此敎乃樂敎也當用樂否應曰諾又一舉人云上在諒陰而用樂事恐或未便紛紜不定爲無名子嘲曰武成廟裏沽良玉﹝開封府舉人就武成王廟試良玉不璪賦﹞夫子門墻弄簸箕﹝國學試良弓之子必學爲箕賦﹞惟有太常章得象往來寒暑不曾知﹝江鄰幾雜誌﹞

章子平言其祖郇公初宰信州玉山縣以憂去服除再知玉山縣帶京債八百千赴任旣而玉山縣數豪僧爲償其債郇公作詩謝其僧僧以石刻流布四方而時無貶議者玉山有舉子徐生郇公與之逰嘗過生生置酒酣郇公作詩書於壁曰村醪山果簇杯盤措大家風總一般今日相逢非俗客憑君莫作長官看﹝東軒筆錄﹞

以屈原五月五日投汨羅江而死裹飯祀之風土記端午日以菇葉裹粘米栗棗灰汁煮熟謂之糭一說開元宮中造粉團及糭以小角弓躬之中者方食故曰角黍宋以菖蒲或縷或屑泛酒章郇公端午帖子云菖花泛酒堯樽緑菇葉縈絲楚糭香﹝堅瓠集﹞

端午粽子名品甚多形制不一有角粽錐粽筒粽秤錘粽又有九子糭王沂公端午皇后閣子帖云爭傳九子糭皇祚續千春章簡公端午帖子云九子粘筩玉粽香五絲縈臂寶符光﹝歲時雜記﹞

五月五日以五彩絲系臂者辟鬼及兵一名長命縷一名辟兵繒章簡公皇帝閣帖云淸曉會披香朱絲續命長一絲增一歲萬縷獻君王又云繭館初成長命縷珠囊仍帶辟兵繒﹝事文類聚﹞

桃印本漢制以止惡气今世端午以彩繒篆符相問遺亦以置屏帳之間章簡公帖子云桃印敞金扉嗚環璽館歸又云赤符神印穿人縷團扇鮫綃畫鳯文﹝事文類聚﹞

抱朴子或問辟兵之道答曰以五月五日作赤靈符著心前王沂公端午天人閣帖子欲謝君恩卻無語心前笑指赤靈符章簡公帖子云自有百神長侍衛不應湏佩赤靈符歐陽公云五兵消以徳何用赤靈符﹝事文類聚﹞

荊楚人端午采艾結爲人懸門戶上以禳毒气王沂公帖子仙艾垂門緑靈絲繞戶長又云百靈扶繡戶不假艾爲人章簡公帖子云艾葉成人後橊花結子初﹝事文類聚﹞

端午以艾爲虎形至有如黒豆大者或剪彩爲小虎粘艾葉以戴之王沂公帖子釵頭艾虎辟羣邪曉駕祥雲護寶車章簡公云花陰轉午淸風送玉燕釵頭艾虎輕﹝事文類聚﹞

五月五日有鬭百艸之戲歐詩云共鬭今朝勝盈襜百艸香章簡公帖子五蓂開瑞莢百艸鬭香苕又云五日看花憐並葉今朝鬭艸得宜男﹝事文類聚﹞

大戴禮五月五日蓄蘭爲沐浴楚詞浴蘭湯兮沐芳華王禹玉作夫人閣帖云金縷黃龍扇蘭芽翠釡湯章簡公帖子菖酒朝觴滿蘭湯曉浴溫﹝事文類聚﹞

丁謂

建安北苑茶始於太宗朝太平興國二年遣使造之取象於龍鳯以別庶飲由此入貢至道間仍添造石乳其後大小龍茶又起於丁謂而成於蔡君謨謂之將漕閩中實董其事賦北苑焙新茶詩其序雲天下產茶者將七十郡毎歲入貢皆以社前火前爲名悉無其實惟建州出茶有焙焙有三十六三十六中惟北苑發早而味尢佳社前十五日卽采其芽日數千工聚而造之逼社卽入貢造甚精皆載於所撰建陽茶錄仍作詩以大其事云北苑龍茶者甘鮮的足珍四方惟數此萬物更無新才吐微茫緑初沾少許春散尋縈樹徧急采上山頻宿葉寒猶在芳芽冷未伸茅茨溪口焙籃籠雨中民長疾勾萌並開齊分兩均帶煙蒸雀舌和露疊龍鱗作貢勝諸道先嘗祗一人緘封瞻闕下郵傳渡江濱特旨畱丹禁殊恩賜近臣啜爲靈藥助用與上樽親頭進英華盡初烹气味醇細香勝卻麝淺色過於筠顧渚慚投朩宜都媿積薪年年號供禦天產壯甌閩此詩敍貢茶頗爲詳盡亦可見當時之事也﹝漁隠叢話﹞

泉州城五代時畱從效重加版築傍植刺桐歲久繁宻其朩髙大枝葉蔚茂初夏時開花鮮紅葉先萌芽而花後發則年榖丰熟亷訪丁謂至此賦詩云聞得鄕人說刺桐葉先花後始年丰我今到此憂民切只愛靑蔥不愛紅﹝閩省通誌﹞

楊億

楊大年年十一建州送入闕下眞宗親試一詩一賦頃刻而就上喜令中人送中書俾宰臣再試時參政李至狀臣等今月某日入內都知王仁睿傳聖旨押送建州十一歲習進士楊億到中書其人來自江湖對揚軒陛殊無震懾便有老成蓋聖祚承平神童間出也臣亦令賦喜朝京闕詩五言六韻亦頃刻而成其詩謹封進詩內有七閩波渺邈雙闕气岧嶤曉登云外嶺夜渡月中潮斷句云願秉淸忠節終身立聖朝之句﹝湘山野錄﹞

宋初之詩沿五季卑靡之習詞多率易至楊文公大年始創爲西昆體同時和之者有劉筠錢惟演胡宿晏殊晁迥諸人其詩組織工麗𨿽門徑自玉溪生而才富力彊終是綦隆人物其唱和集澶淵晁氏書目中有之人多未見然其詩往往見於宋文鑑瀛奎律髓諸選中如詠漢武諸作卽義山諸人不能過也今錄其佳句與世共賞之如楊大年風來玉宇烏先覺露下金莖鶴未知錢思公立堠東溟邀鶴駕窮兵西極待龍媒劉承儀行廚爨蠟雕胡熟永埒鋪金汗血驕晏元獻秦聲未覺朱弦潤楚夢先知薤葉涼宋景文風經禦冦仙逰外野識禆諶艸創余楊黎州人歸漢後黃金屋燕在盧家白玉堂宋宣獻江涵帝子翚飛閣山際眞君鶴馭天丁晉公乞珠泉客通關市種玉仙翁寄版圖劉師道金穀路塵埋國艷武陵溪水泛天香李宗鄂一溪曉緑浮鸂萬萬樹春紅叫杜鵑胡武平雕戈夜統千廬衛緹騎秋盤五柞宮諸句整麗精工其用事亦時時可取世嗤其撏撦義山未悉諸公耳義山詩號西昆三十六體者以義山及溫庭筠叚成式三人俱行十六故也﹝因樹屋書影﹞

祥符天禧中楊大年錢文僖晏元獻劉子儀以文章立朝爲詩皆宗向李義山號西昆體後進多竊義山語句賜宴優人有爲義山者衣服敗敝告人曰吾爲諸館職撏撦至此聞者歡笑大年漢武詩曰力通靑海求龍種死諱文成食馬肝待詔先生齒編貝忍令索米向長安義山不能過也元獻王文通詩曰甘泉栁苑秋風急卻爲流螢下詔書子儀畫義山像寫其詩句列左右貴重之如此﹝中山詩話﹞

楊億劉筠作詩務故實而語意輕淺一時慕之號西昆體識者病之歐公云大年詩有峭帆橫度官橋栁疊鼓驚飛海岸鷗此何害爲佳句予見劉子儀詩有雨勢宮城闊秋聲禁樹多亦不可誣也﹝隠居詩話﹞

咸平景徳中錢惟演劉筠首變詩格而楊文公與之鼎立號江東三虎詩格與錢劉亦絕相類謂之西昆體大率訪李義山之爲丰富藻麗不作枯寂語故楊文公在至道中得義山詩百餘篇至於愛慕而不能釋手公嘗論義山詩以爲包蘊宻致演繹平暢味無窮而炙愈出鉆彌堅而酌不竭使學者少窺其一斑若滌腸而浣胃是知文公之詩得於義山者爲多矣又嘗以錢惟演詩二十七聨如雪意未成云著地秋聲不斷鴈連天劉筠詩四十八聨如溪箋未破冰生硯鑪酒新燒雪滿天之類皆表而出之﹝丹陽集﹞

談苑云錢劉首變詩格錢詠漢武云立堠東溟邀鶴駕窮兵西極待龍媒劉詠明皇云棃園法部兼畨部玉輦長亭復短亭工則工矣予按首變詩格者文公也文公亦詠漢武云力通靑海求龍種死諱文成食馬肝詠明皇云河叛臣驚舞馬渭橋遺老識眞龍比之錢劉尢老健﹝後邨詩話﹞

宋初詩如王元之楊大年皆守唐人法度然黃州新奇時有出入武夷篇篇渾雄穏重如南源院雲路入藤蘿十里餘松窓瀟灑竹房虛燕巢新舊金人殿虫网縱橫貝葉書當晝風雷生洞穴欲齋猿鳥下庭除昔年曾此題詩住細拂流塵認魯魚送欒司農知洪州云司農搜粟漢名卿千里江西擁斾旌腰下金龜三品綬手中銅虎八州兵屬鞬牧伯趨庭見騎竹兒童塞路迎洪井主人今重士肻教懸榻有塵生他皆類此難以句摘至於表啟儷語尢極溫贍﹝小艸齋詩話﹞

楊大年錢惟演劉子儀號西昆體組織華麗楊南朝詩云五皷端門漏滴稀夜籖聲斷翠華飛繁星曉埭聞雞度細雨春場射雉歸步試金蓮波濺襪歌翻玉樹涕沾衣龍盤王气終三百猶得澄瀾對敞扉錢和云結綺臨春映夕扉景陽鐘動曙星稀潘妃寶釧光如晝江令花箋落似飛舴艋淩波朱火度觚稜拂漢紫煙微自從飲馬秦淮水蜀栁無因對殿幃劉和雲華林酒滿勸長星靑漆樓髙未稱情麝壁燈回偏照畫雀航波漲欲浮城鐘聲但恐嚴籹晚衣帶那知敵國輕千載風流佳麗地盡供哀思與蘭成楊詠始皇云滄波沃日虛鞭石白刃凝霜枉鑄金錢云金椎漫築甘泉道匕首還隨督亢圖楊詠成都云漫傳西漢祠神馬已見南陽起臥龍錢雲雨經蜀市應和酒琴到臨卭別寄情楊詠漢武云力通靑海求龍種死諱文成食馬肝錢云立堠東溟邀鶴駕窮兵西極待龍媒劉云桑田欲看千年變瓠子先成此日歌皆用事精確對偶森嚴卽義山丁卯不是過也豈可槪目宋詩爲陳腐哉﹝筆精﹞

楊文公南朝詩繁星曉埭聞雞度細雨春場射雉歸步試金蓮波濺襪歌翻玉樹涕沾衣今按夜半至雞嗚埭及射雉乃齊事金蓮潘妃事玉樹陳後主事此雜賦南朝耳詩並見西昆倡酬事組織華麗蓋一變晚唐詩體香山詩體而效李義山自楊文公劉子儀始歐梅旣作尋又一變然歐公亦不非之而服其工﹝瀛奎律髓﹞

楊劉諸人師李義山可也又師唐彥謙唐詩𨿽雕斵對偶然求如一抔三尺之聨惜不多見五言敍亂離云不見泥函谷俄驚火建章剪茅行殿濕伐栢舊陵香語猶渾成未甚破碎若西昆酬唱集對偶字面𨿽工而佳句可錄者殊少宜爲歐公之所厭也﹝後邨詩話﹞

君謨以詩寄歐公公答云先朝楊劉風采聳動天下至今使人傾想世謂公尢惡楊劉之作而其言如此豈公特惡其碑版奏疏磔裂古文爲偶儷者其詩之精工律切者自不可廢歟﹝後邨詩話﹞

篇章以含蓄天成爲上破碎雕鎪爲下如楊大年西昆體非不佳也而弄斤操斧太甚所謂七日而混沌死也以平夷恬澹爲上怪險蹶趨爲下如李長吉錦囊句非不奇也而牛鬼蛇神太甚所謂施諸廟廊則駭矣﹝珊瑚詩話﹞

楊大年不喜杜工部詩謂爲村夫子鄕人有彊大年續杜句者曰江漢思歸客楊亦屬對鄕人徐舉乾坤一腐儒楊黙然若少屈﹝中山詩話﹞

楊大年同陳恕讀李義山詩酷愛一絕雲珠箔輕眀覆玉墀披香新殿鬭腰肢不須看盡魚龍戲終遣君王怒偃師嘆曰古人措意如此深妙各嘆服﹝詩話總龜﹞

世傳楊文公方離𦇤褓猶未能言一日其家人攜以登樓忽自語如成人因戲問之今日上樓汝能作詩乎卽應聲曰危樓髙百尺手可摘星辰不敢髙聲語怕驚天上人舊見古今詩話載此一事後又見一石刻乃李太白夜宿山寺所題字畫淸勁而大且云布衣李白作而此又以爲楊文公作何也豈好事者竊太白之詩以神文公之事歟抑亦太白之碑爲僞耶﹝竹坡詩話﹞

楊文公初爲光祿丞太宗頗愛其才一日後苑賞花宴詞臣不得預以詩貽諸館閣曰聞帶宮花滿鬢紅上林弦管侍重曈蓬萊咫尺無因到始信仙凡迥不同諸公不敢匿以詩進呈上詰有司所以不召左右以未貼職例不得預卽命直言院免謝令預晚宴時以爲榮﹝澠水燕談錄﹞

眞宗初詔種隠君放至闕以敷對稱旨日旣髙中人送中書膳諸相皆盛服俟其來種隠君韋布止長揖而已楊大年聞之頗不平以詩嘲曰不把一言裨萬乘祗叉雙手揖三公上聞之獨召楊曰知卿有詩戲種某楊汗浹股栗不敢匿避又曰卿安知無一言禆朕乎出一皂囊內有十軸乃放所奏之書也其書曰十議所謂議道議徳議仁議義議兵議刑議政議賦議安議危俾大年觀之從容奏曰臣當翊日負荊謝之﹝湘山野錄﹞

楊文公在館中文穆或繼至必徑出他所亦然幾類袁晁故事文穆去舉朝皆有詩獨文公不作文穆辭日奏眞廟傳宣令作詩竟遷延不送﹝江鄰幾雜誌﹞

丁晉公嘗忌楊文公文公一日詣晉公旣拜而髯拂地晉公曰內翰拜時髯撇地文公起視其仰塵曰相公坐處幕漫天時人稱其敏而有理﹝聞見近錄﹞

楊文公在翰林以讒佯狂去職然聖眷不衰聞疾愈卽起爲郎未幾復以判祕監召旣到闕以詩賜之曰瑣闥往年司制誥共嘉藻思類相如蓬山今日詮墳史還仰多聞過仲舒報政列城歸覲後疏恩髙閣拜恩初諸生濟濟彌瞻望鉛槧咨詢辧魯魚祖宗愛惜人材保全忠賢之意如此文公後卒與冦萊公力排宮闈恊定大策功𨿽不終其盡力於國者亦可以無媿也﹝石林詩話﹞

冦萊公在中書與同列戲雲水底日爲天上日未有對而會楊大年適來白事因請其對大年應聲曰眼中人是面前人一坐稱爲的對﹝歸田錄﹞

石資政中立好詼諧樂易人也楊文公一日置酒作絕句招之末云好把長鞭便一揮石畱其僕卽和曰尋常不召猶相造況是今朝得指揮其詼諧敏捷類如此也﹝拊掌錄﹞

張季常名彛憲三與計偕不利絕意功名放懷林壑與楊文公世親文公自括蒼解印趨朝兩造其居贈之詩云疊巘參差翠繞門雕梁賀燕自成羣割雞日夕期嘉客種秫寒暄對此君且向東臯輸黍稷便應北闕降玄纁子眞漫說耕巖石不柰聲名四逺聞﹝萬姓統譜﹞

楊文公深達性理精悟禪觀捐館時作偈曰漚生復漚滅二法本來齊要識眞歸處趙州東院西﹝靑箱雜記﹞

朱子語錄云人謂楊億通禪學者以其有八角磨盤之句耳按北澗禪師偈云六月一日前萬象森羅替說禪六月一日後八角磨盤空裏走今朝正當六月一無位眞人赤角律金毛獅子解翻身無角鐡牛眠少室十聖三賢總不知笑倒寒山並拾得楊億因演而爲頌曰八角磨盤空裏走金毛獅子變作狗擬欲藏身北斗中應須合掌南辰後﹝丹鉛錄﹞

楊大年因奏事論及比紅兒詩大年不能對甚以爲恨徧訪比紅兒詩終不可得忽一日見鬻故書者有一小編偶取視之乃比紅兒詩也自此士大夫始多傳之﹝夢溪筆談﹞

前輩嘗說北朝致祭皇后文楊大年捧讀空紙無一字隨自撰曰惟靈巫山一朶云閬苑一團雪桃源一枝花秋空一輪月豈期雲散雪消花殘月缺伏惟尙饗仁宗大喜其才敏給有壯國體﹝宋稗類鈔﹞

占城進獅子楊文公館閣讀書進詩賀云渡海鯨波息登山豹霧淸當時激賞﹝江鄰幾雜誌﹞

困學紀聞云容齋五筆石尢風引陳子昻戴叔倫詩意其爲打頭風也李義山作石郵楊文公詩亦作郵石郵風惡客心愁以上俱王伯厚說予謂石尢之尢作郵字殊勝近以用修拈出瑯瑘伯仲亦多用之﹝少室山房筆叢﹞

杜甫有星落黃姑渚秋辭白帝城之句說者但見古詩云東飛伯勞西飛燕黃姑織女時相見意謂黃姑乃牽牛然不見其所出不曉黃姑之說故楊儀大年荷花詩云舒女淸泉滿黃姑別渚通劉筠子儀七夕詩云伯勞東翥燕西飛又報黃姑織女期大年和雲天孫已度黃姑渚阿母還來漢帝家皆用此事予後讀緯書始見引張平子天象賦云河鼓集軍以嘈雜囋張茂先李淳風等注云河皷三星在牽牛星北主軍皷蓋天子三軍之象昔傳牽牛織女見此星是也故爾雅河鼓謂之牽牛又古詩云東飛伯勞西飛燕黃姑織女時相見黃姑卽河鼓也音訛而然又張茂先小家賦曰九坎至牽牛織女期河鼓石錬注云河鼓星在牽牛北天鼓也主軍鼓主鈇鉞李淳風雲自昔相傳牽牛織女七月七日相見者乃此星也予因此始知黃姑乃河鼓爲牽牛之別名昔人雲開卷有益信然﹝墨荘漫錄﹞

魏武召穪衡爲鼓吏著岑牟單絞之衣爲漁陽摻撾暇弋篇漁陽摻撾曲名摻擊鼓法撾擊鼓槌楊文公說苑載穪衡鼓歌曰邊城晏開漁陽摻黃塵蕭蕭白日暗﹝堅瓠集﹞

楊大年傀儡詩云鮑老當筵笑郭郎笑他舞袖太郎當若敎鮑老當筵舞轉更郎當舞袖長語俚而意切相傳以爲笑﹝後山詩話﹞

楊大年石硯詩云得自燕臺北然則燕石亦可作硯也﹝硯箋﹞

秦竇滔妻蘇若蘭織錦回文圖詩字止八百耳唐則天記云可讀二百餘篇宋楊文公題曰千詩織就回文錦如此陽臺暮雨何據是可讀千首矣又起宗和尙細繹是篇分爲七圖一百四十七段得三四五六七言詩至三千七百首讀者謂閨房笄褘浚發巧思標奇闘捷窮極工妙如此宜無有儷之者而嘉靖五年三月天臺起復知縣潘淵進嘉靖龍飛頌內外六十四圖五百段一萬二千章效若蘭織錦回文體世宗以其文字縱橫不可辧識使寫正文再上﹝堅瓠集﹞

雲際山下有永慶寺寺後有陸羽泉相傳唐陸羽所鑿然羽實未嘗到此宋楊億詩陸羽不到此標名慕昔賢山麓有開元寺晉太康中建俗傳爲吳呂蒙故宅﹝閩書﹞

眞宗時日本遣使入貢詔本國建寺貢使乞詞臣撰寺記時直院之文多張君房代爲旣宣令撰記貢使待命而君房醉飲市樓索之不獲直院大窘後楊億攺閒忙令曰世上何人號最忙紫微失卻張君房﹝尙友錄﹞

王安國作詩多使酒樓嘗語予曰楊文公詩有江南一酒樓堤栁拂人頭李白題詩徧酒樓錢昭度詩亦有長憶錢塘江上望酒樓人散雨千絲子詩有幾酒樓余答曰吾詩有二酒樓安國曰足矣﹝靑箱雜記﹞

蔡伯俙

蔡伯俙字景蕃四歲應童子科試誦眞宗禦制歌詩卽日授守祕書正字眞宗賜詩曰七閩山水多才俊三歲奇童出盛時家世應傳淸白訓嬰兒自得老成姿初當移步來朝謁方及能言便誦詩更勵孜孜圖進益靑雲千里看前期蓋伯俙名爲四歲齒未三周尋宣赴東宮侍仁宗皇帝讀書元符初以司農卿致仕年八十七矣凢食祿八十一年伯俙伴讀東宮戲圖村民蒿目菜色眞宗適見而問對曰臣所居瘴鄕其人皆然帝嗟嘆久之程伊川上太皇太后書周公輔成王使伯禽與處眞宗使蔡伯俙侍仁宗乃師古也乞擇臣僚家子弟十歲上十二下端謹頴悟者三人侍上下左右則伯俙端謹可見建陽志稱蔡元定爲俙後人﹝閩書﹞

宋眞宗有賜神童蔡伯俙詩云七閩山水多才俊三歲神童出盛時家世應傳淸白訓嬰兒自得老成資初能學步來朝闕方及能言解誦詩更勵孜孜圖進益靑雲千里有前期授祕書郎春宮伴讀伯俙福淸人時歲未三周也亦異矣古稱早慧者夏睪子周項槖秦甘羅漢張辟疆班固孔融魏曹植隋唐而後亦歷歷可舉固亦其生稟淸秀之气特厚然亦未有未三周者國朝解縉張適蘇福鄒智李東陽程敏政楊一淸皆稱神童其後貴賤壽夭旣各殊別而其人之賢否尢迥不同蓋有始以神童見推而終與愚拙之夫同一朽腐者然則人之早慧尢貴於充養之力生質所稟不足恃也﹝少洲詩話﹞

李虛已

李虛已次韻遊淨土詩苔破閒階幽鳥立艸芳深院老僧眠二語甚佳虛已官至工侍初與曽致堯唱和致堯謂子之詩工矣而其音猶啞虛已惘然退而精思得沈休文浮聲切響之說遂再綴數篇示曽曽乃駭然嘆曰得之矣予謂此數語詩家大機括也工而雅不如不必工而響潘邠老以句中眼爲響字呂居仁又有字字響句句響之說朱文公又以二人晚年詩不皆響責備焉學者當先去其啞可也亦在乎抑揚頓挫之間以意爲脈以格爲骨以字爲眼則盡之﹝瀛奎律髓﹞

蘇紳

本朝翰林蘇公紳嘗題潤州金山寺一聨云僧依玉鑑光中住人踏金鰲背上行時公方舉大科識者以人踏金鰲背上行乃榮入玉堂之兆已而果然公位止於內相豈亦詩之讖耶﹝靑箱雜記﹞

詹先野

詹先野字景舒崇安人經史諸書歷覽無遺天聖四年領鄕薦繼應賢良後竟不仕隠居廩江之濱每嘯詠武夷山林間終日忘歸人謂其有仙風道骨焉嘗賦詩曰武夷溪九曲曲曲好垂鉤自得江山樂何須公與侯﹝尙友錄﹞

黃通

黃通字介夫邵武人嘉佑二年進士韓琦範仲淹薦其才除大理寺丞風韻瀟灑嘗騎牛吹鐡笛浩歌長嘯眾目爲異人有賦元夕燈詩者通病其詞語未壯自作云秦樓十二玉梯橫紫府千門夜不扃疑是嫦娥弄春色彩雲移下一天星世稱其雄偉﹝閩省通誌﹞

謝伯初

閩人有謝伯初者字景山當天聖景佑之間以詩知名予謫夷陵時景山方爲許州法曹以長韻見寄頗多佳句有雲長官衫色江波緑學士文華蜀錦張予答云參軍春思亂如雲白髮題詩愁送春蓋景山詩有多情未老已白髮野思到春如亂雲之句故予以此戲之也景山詩頗多如自種黃花添野景旋移髙竹聽秋聲園林換葉梅初熟池館無人燕學飛之類皆無媿於唐諸賢而仕宦不偶終以困窮而卒其詩今已不見於世其家亦流落不知所在其寄予詩逮今三十五年矣予猶能誦之蓋其人不幸旣可哀其詩淪棄亦可惜因錄於此詩曰江流作險似瞿塘滿峽猿聲斷旅腸萬里可堪人謫宦經年應合鬢成霜長官衫色江波緑學士文華蜀錦張異域化爲儒雅俗逺民爭識挍讎郎才如夢得多爲累情似安仁久悼亡下國難畱金馬客新詩傳與竹枝娘典辭懸待修靑史諌艸當來集皁囊莫謂明時暫遷謫便將纓足濯滄浪﹝六一詩話﹞

古今來詩佳而名不著者多矣非得有心人及操當代文柄者表而出之與煙艸同腐者何限宋歐陽文忠謫夷陵許州法曹謝伯初景山以詩送之雲長官衫色江波緑學士才華蜀錦張下國難畱金馬客新詩傳與竹枝娘明嶽文肅正外謫欽天監博士馬軾送以詩云五嶺瘴髙煙蔽日兩孤雲濕雨鳴秋又云祭罷鱷魚歸去晚刺桐花外月如鉤使當時専門名家操觚腐毫未必能道也﹝漁洋詩話﹞

歐陽文忠公詩話稱謝景山之詩如園林換葉梅初熟不若庭艸無人隨意緑也池館無人燕學飛不若空梁落燕泥也蓋景山句意凢近似所謂西昆體而王冑薛道衡峻潔可喜也﹝隠居詩話﹞

王逵

福州神光寺舊有佛湼盤像旁列十弟子有捫心按趾哭泣躃踴出涕失聲之狀毎歲中元日供盂蘭盆會因怪像以招遊人寺中遂成墟市相傳謂之看死佛舊記閩王鏻於薛老峯西作百道階毎歲中元郡人盛遊於此王祠部逵有中元宴百丈小樓詩云薛老峯前更近西小樓髙閣與云齊中元酒熟中元節歸去從他醉似泥﹝淳熙三山誌﹞

元綘

元厚之絳平生不喜處外及以給事中領長樂親舊祖道都門勉以東閩盛時百貨所聚永嘉之柑烏石荔支珍絕天下厚之下車作詩謝之云丹荔黃柑北苑茶勞君誘我向天涯爭如太液池邊看池北池南總是花﹝名賢淸話﹞

程師孟

宋治平中張伯玉守福州編戶植榕熙寜以來緑陰滿城暑不張蓋程師孟詩云三樓相望枕城隅臨去猶栽木萬株試問國人來往處不知曾憶使君無﹝福州府誌﹞

閩山烏石之支也有巨篆閩山二字又名玉尺山宋守程師孟以光祿卿知郡嘗遊此寺石刻光祿吟臺四字師孟詩永日淸陰喜獨來野僧題石作吟臺無詩可比顏光祿每憶登臨卻自回﹝閩書﹞

蔡襄

宋慶曆初歐陽永叔余安道王素俱除諌官蔡君謨以詩賀曰禦筆新除三諌官喧然朝野競相歡當年流落丹心在自古忠良得路難必有謀猷禆帝右直湏風采動朝端世間萬事俱塵土畱取功名久逺看三人以其詩薦於上尋亦除諫官時號爲一棚鶻﹝見聞近錄﹞

範仲淹貶知饒州余靖上疏論救尹洙請與同貶歐陽修移書責司諌髙若訥皆坐貶蔡襄作四賢一不肖詩以紀其事四賢仲淹靖洙修不肖指若訥也詩播都下士人爭傳寫之鬻書者市之頗獲厚利契丹使至宻市以還後張仲庸使北幽州館舎中有寫襄所作歐陽修詩於壁者﹝仁宗政要﹞

蔡君謨娶予祖姑淸源君已而赴漳南幕余曾祖通議贈之詩曰藻思舊傳靑管夢哲科新試碧雞才且依仲寶蓮花幕更下溫郎玉鏡臺可謂佳句矣韓退之送陸暢詩云一來取髙第官佐東宮軍迎婦丞相府誇映秀士羣鳴鸞桂樹間觀者何繽紛此二詩事相類而語皆奇也﹝韻語陽秋﹞

宋蔡襄耕園驛佛桑花詩並序明道中予爲漳州軍事判官晚秋嘗至州西耕園驛驛庭有佛桑數十株開花繁盛念其寒月窮山方自媚好乃作耕園驛佛桑花詩一首旣而乘桴東下又作溪行一首慶曆七年予使本路眀年夏四月自汀來漳復至是驛花尙仍舊追感昔遊因紀前事並載舊篇龕於西壁雲溪館初寒似早春寒花相倚媚行人可憐萬朩凋零盡獨見繁枝爛熳新淸艷夜沾云表露幽香時過轍中塵名園不肯爭顏色灼灼夭桃野水濱使軺迢逓到天涯候館遷延感歲華白髮卻攀臨砌樹靑條猶放過墻花悲來惟有金城栁醉後曽乘海客槎欲問昔遊無處所晚煙生水日沈沙﹝羣芳譜﹞

蔡君謨作福守日有一書生投詩來謁云逺入靑靑疊疊峯峯前眞宰讀書宮半巖冷落髙宗雨一枕淒涼吉甫風煙鎖豹眠閒霧露井凋鳯宿舊梧桐九龍山下英雄气盡屬君家世冑中君謨異之尋令人伺其所歸至一山下忽不見四顧無人惟一社屋爾意其社神也﹝墨荘漫錄﹞

州民以寒食日踏靑東郊尢盛多拾野菜煮臛亦唐人杏粥楡羮之意也太守以假日拉僚屬登臨蔡宻學襄寒食遊西湖詩山前雨气曉才収水際風光翠欲流盡處旌旗停曲岸滿潭鉦皷競飛舟浮來煙島凝相就引去沙禽好自由歸騎不令歌吹歇萬枝燈燭度花樓是時西湖競渡可知也程太卿師孟寒食遊九仙烏石山詩有賓客相從筵已冷士民同出食猶寒通判馬益和有公私不禁三朝火風雨都無一日寒之句﹝淳熙三山誌﹞

蔡君謨守泉詣飛陽廟禱雨歲以大稔題詩廟中曰年年乞雨問山神羞見耕耘隴上人太守自知才徳薄彼蒼何事罪斯民王龜齡題其後云賢侯去久迹猶遺乞雨詩奇字更奇世俗妄論公政猛愛民心有彼蒼知﹝閩書﹞

翰林學士聶冠卿嘗於李良定公席上賦多麗詞云露洗華桐煙霏絲栁緑陰搖曳蕩春一色又云休辭醉明月好花莫漫輕擲蔡君謨時知泉州寄良定公書云新傳多麗詞使病夫舉首增嘆又近者有自京師言諸公春日多會於元伯園池因念昔遊輙形篇詠云緑蕖春水走潺湲畫閣峯巒映碧鮮酒令已行金盞側樂聲初認翠裙圓淸遊勝事傳都下多麗新詞到海邊曾是尊前沈醉客天涯回首重依然﹝詞苑叢談﹞

呂洞賓入峩眉山采藥著詩云太乙宮前是我家詩書萬卷作生涯春風醉酒不歸去落盡碧桃無限花五百年後當遭雷厄洞賓化靑蛇隠於泉州蔡襄鑪內襄鎔鑪讀書一夕雷震判官云雷部速退無驚學士天乃開霽洞賓出揖曰蒙君福蔭謝以筆墨泉人嘗譏襄曰雨打衰雞形襄卽曰腳下有龍鱗五更髙聲叫驚起世間人後登科仁宗朝爲學士出守泉州造洛陽橋以洞賓筆墨爲檄使隸之海若而告之隸嘆曰茫茫逺海何所投檄買酒酣飲醉臥海岸潮落而醒則檄已易封矣襄啟閱之惟一醋字襄曰神示我矣廿一日酉時興工乎至期潮水果三晝夜不進其日正犯九良星襄策馬當之曰你是九良星我是蔡端明相逢不下馬各自分前程遂興作無忌或上言擅開官庫襄謝恩詩云得饒人處且須饒曽借龍王三日潮十萬貫錢常在世我王恩在洛陽橋上許之橋成時人以詩頌之曰疊石爲橋與路通恵安之北晉江東幾時募化千家寶一旦緣成萬載功五尺欄桿遮巨浪兩頭華表鎭危峯往來無限行人口日月齊休頌蔡公﹝堅瓠集﹞

墨妙堂在奉先院中林少卿以東壁有蔡忠惠詩因以墨妙名之忠恵東壁詩曰日照溪山生翠光春深花艸雜幽香登臨誰識遲畱意門外埃塵去路長末云莆陽蔡襄慶曆四年二月二十日入延福寺登秦君亭觀白雲井訪北臺還書奉先東壁忠恵字刻在泉郡凢六三在寺一在州治一在郡庠一在洛陽之涘在寺者此其一也﹝閩書﹞

慶曆中蔡襄自福建轉運使召入諌垣時王逵知福州作詩送行首二語失傳其後六句云好將公道口去沃聖君心民困魚思水兵驕隼在林天涯一樽酒不爲別離斟﹝呂原明雜記﹞

蔡君謨謝賜禦書云臣襄伏蒙陛下特遣中使賜臣禦書一軸其文曰禦筆賜字君謨者臣孤賤逺人無大材藝陛下親灑宸翰推著經義俾臣佩誦以盡謨謀之道事髙前古恩出非常臣感懼以還謹撰古詩一首以敍遭遇干冒聖慈臣無任荷戴兢榮之至朝奉郎起居舍人知制誥權同判吏部流內銓上騎都尉賜紫金魚袋臣蔡襄上進皇華使者臨淸晨手開寶軸香煤新法名與字發深旨宸毫灑落奎鉤文精神髙逺照日月勢力雄健生風雲混然气質不可寫乃知學到非天眞緘藏自語價希代誰顧四壁嗟空貧臣聞帝舜優聖域臯陶大禹爲其鄰吁兪敇戒成典要垂覆後世如穹旻陛下仁明加舜禹豪英進用司鴻鈞臣襄材智最駑下豈有志業通經綸獨是丹誠抱忠朴常欲贊奏上古珍又聞孔子春秋法片言褒貶愚賢分考經內省莫能稱但思至理書諸紳乾坤大施入洪化將圖報效無緣因誓心願竭謨謀義庶禆萬一唐虞君﹝閩書﹞

仁宗正月十四日禦樓遣中使傳宣從官曰朕非好遊觀與民同樂耳翼日蔡君謨獻詩云髙列千峯寶炬森端門方喜翠華臨宸遊不爲三元夜樂事還同萬眾心天上淸光畱此夕人間和气閣春陰要知盡慶華封祝四十餘年恵愛深﹝東齋錄﹞

蔡君謨詩禁林京尹荷恩光三上需頭乞郡章蔡邕獨斷凢羣臣上書於天子者四一曰章二曰奏三曰表四曰駁議章奏需頭表駁議不需頭需頭者謂空其前幅以候批答也﹝天祿識余﹞

張子野弔林君復詩煙雨詞亾艸更靑蔡君謨寄李良定詩多麗新詞到海邊一篇之工見之吟詠﹝詞綜發凡﹞

沈邈字子山弋陽人進士及第歷知福州疏爽有治才延舊儒講經術立課程要束以示學者蔡襄贈邈詩有荷葉新詞天下知之句﹝閩書﹞

陳少常亞以滑稽著稱蔡君謨嘗以其名戲之曰陳亞有心終是惡陳復之曰蔡襄無口便成衰時以爲名對﹝倦遊雜錄﹞

蔡君謨廣陵詩廣陵歸客嘆飛蓬懷古傷離向此中前世翻波那復問十年彈指已成空樓頭畫角催殘日城上孤鴉噪晚風井徑蕭條人不見又隨潮信渡江東亦宋詩中之楚楚者也他如花間行印露沾紙山下放衙云滿旗春水倒行潮欲上晚云平壓日先低空蒙野色當樓處索莫春寒帶雨時陰雲藏月不知處急雨落天無數聲山色每隨朝气變水光長共夕陽來亦稍峭健得溫許之致惜其全璧寥寥才學筆气尙在蘇黃之下﹝小艸齋詩話﹞

君謨有遊金山寺詩云波濤圍四際臺殿起中央魚聽晨飱皷云和夕炷香祜魴之後才見斯語﹝小艸齋詩話﹞

西湖遊覽志第三橋與西岸第四橋斜對水名花港所謂花港觀魚者是也蔡襄西湖晚歸詩酒到三橋月滿身﹝西湖新志﹞

東坡云僕在錢塘一日謁陳述古邀予飲堂前小閣中壁上小書一絕君謨眞迹也又有人和雲長垂玉筯殘妝臉肎爲金釵露指尖萬斛閒愁何日盡一分眞態更難添二詩皆可觀後詩不知誰作也﹝郁氏書畫題跋記﹞

蔡公詩云荔支才似小靑梅蓋四月初作四月未有荔枝所謂似小靑梅者乃一種早荔名火山亦有佳品熟以五月間人不以爲貴也又一帖借六典劉茂才何人藏書乃富於蔡公耶騰本當作謄疑筆誤或通用也﹝後村題跋蔡端明帖﹞

蔡襄詠艸詩云時平生戰地農惰入春田王禹玉謂其言關教化非野火燒不盡春風吹又生之比襄孫楙亦工詩如竹靜深畱月花多不辧香曙分林影外春盡雨聲中皆風人所膾炙﹝劉后村集﹞

蔡君謨謂範文正曰公采茶歌云黃金碾畔緑塵飛碧玉甌中翠濤起今茶絕品其色甚白翠緑乃下者耳欲攺爲玉塵飛素濤起希文曰善﹝珍珠船﹞

沙隨先生嘗蓄一歙硯後有蔡忠恵題詩曰玉質純蒼理致精鋒芒都盡墨無聲相如間道還持去肯要秦人十五城後以送汪書季路﹝宦遊紀聞﹞

松間喝道甚殺風景嚴維遊雲門寺云深朩鳴騶馭晴山耀武賁實不雅也蔡襄云欲望喬松卻飛蓋爲聽山烏歇鳴騶庶幾免俗﹝筆精﹞

朝奉郎李遘知興化軍時蔡君謨襄自福帥尋罷歸鄕病革以後事屬李守守夜夢神人紫綬金章從數百鬼物升廳與守云迓代者守問何神代者復何人神曰予閻羅王蔡襄當代我明日蔡公薨李作挽詞有不向人間爲冢宰卻歸地下作閻王之句蓋實錄也﹝泊宅編﹞

員山之麓有大仙巖大仙者康仙也昔有賣藥自言姓康家在琵琶阪語竟不見後人立祠祀之唐時黃碣爲中丞朝退毎遇之長安市中見其舉止非常揖而問焉自言康長史居淸漳員山下後碣轉運安南過漳問員山康長史家安在咸曰山已在目康家不知也碣驅馬造祠入覩神像宛如長安市所見後碣來典郡欲移祠山椒一夜月明如晝小直防城使陳僚夢神衣羽衣手彩箋授之曰賣藥因循未得還卻因耽醉到人間有心只戀琵琶阪無意更登山上山碣乃知宋蔡襄員山廟詩風雅遺芬嶽有神此山靈祀越千春彩毫佳句言猶在翠剡新詞意未眞﹝閩書﹞

陳烈

陳烈幼與蔡君謨同硯席後君謨鎭福唐勵精爲郡嚴肅吏治豪發不容一日先生往見維舟庭下聞公嚴察遂不往謁畱詩曰溪山龍虎盤溪水鼓角喧中宵鄕夢破六月夜襟寒風雨生殘樹蛟螭喜怒瀾殷勤祝舟子移棹過前灘庭吏錄詩以呈公見遽命以記謝過曰先生旣以詩誨之不若耳提面教之也先生竟去公爲之少霽威﹝韓府名談﹞

旴江李覯一日與處士陳烈同赴蔡君謨飲時正春營妓皆在後圃賣酒君謨因命以佐飲烈已不樂酒行眾妓方歌烈踰墻而遁覯座中賦詩曰七閩山水掌中窺乘興登臨看落暉誰在畫樓沽酒處幾多鳴櫓趁潮歸晴來海色依稀見醉後鄕心積漸微山鳥不知紅粉樂一聲檀板便驚飛烈聞之遂投牒云李覯本無士行輙造賓筵詆釋氏爲妖狐指孟軻爲非聖經云非聖人者無法合依名教肆諸市朝君謨覽牒笑謂來者云傳語先生今後不復使弟子也﹝道山淸話﹞

三山誌云劉待制瑾爲守元夕不問貧富毎戶科燈十盞陳烈以詩題鼓門大燈籠云富家一盞燈太倉一粒粟貧家一盞燈父子相對哭風流太守知不知猶恨笙歌無妙曲瑾聞而謝之按晁氏客語謂蔡君謨於上元令民間點燈七盞陳烈作大燈籠書此詩其上君謨見之還輿罷燈與此不同考之於史君謨與烈同時最厚而劉瑾爲郡後三十六年晁氏之言蓋或有據﹝弘治通誌﹞

宋陳烈鼓山銘曰鼓屴崱峯頂特窮島夷俯封域屏閩東拱辰北歲辛亥帝司赤竦神烈從陗陟搴若華揖瑤極呵蜚霆蹴鰲脊披云根殫目力髙者仰深必惕謹其至惟古則蓋烈以熙寜四年辛亥與守丁竦提刑沈紳同遊是山而作銘也﹝閩書﹞

陳襄

升山舊號飛山世傳越王勾踐時自會稽一夕飛來唐天寶中仙人任放於此升舉因名升山今洗藥池升仙臺遺址猶存程師孟詩行處松蘿深似幄望中城郭細如棋淸泉可惜藏巖下不作先生洗藥池陳襄和詩雲中直有三淸路塵外都如一局棋聞欲引泉深洗藥未應奪我鳯凰池﹝閩書﹞

烏石山宿猿洞前舊有荔支樹極佳名曰洞中紅古靈陳襄贈湛兪詩云此去蓬萊峯頂月夢魂應到荔支園﹝廣羣芳譜﹞

述古以詩見責屢不赴會復次前韻云我生孤僻本無鄰老病年來益自珍肎對紅裠辭白酒但愁新進笑陳人北山怨鶴休驚夜南畝巾車欲及春多謝新詩屢推轂狶膏那解轉方輪公自注來詩有雲霄蒲輪之句﹝施注蘇詩﹞

陳述古古城詩云蘆葦蕭疏天气淸水含山色照重城緑蕪何處管弦地碧落舊時鐘鼓聲三峽橋邊春雨過六鰲宮裏夜潮生蕭郎秦女無歸約十二瑤臺空月明酷似許渾和子瞻西湖寒食詩云春陰漠漠燕飛飛可惜春光與子違半嶺煙霞紅斾入滿湖風月畫船歸緱笙一闋人何在遼鶴重來事已非猶憶去年離別處鳥啼花落客沾衣聲調淒婉中晚之楚楚者惜其它作全璧寥寥﹝小艸齋詩話﹞

陳文恵公述古杭州喜江南梅度支至二首淡薄交情老更濃爲君彈瑟送金鍾薴蘿香徑無人到姑射仙姿在處逢鸞鶴品流慚晚逹煙霞門戶憶先容公餘莫放西湖景步步蒼苔岸岸松其二公望當年最得名畫圖城郭喜同羣門前碧浪家家海樓上靑山寺寺雲松下玉琴邀鶴聽溪邊苔石共僧分情多景好知難盡且倒金尊任半醺杭州繁盛自前宋時巳然此詩錢塘景物已略盡矣﹝西湖志余﹞

鄭穆

鄭穆字閎中閩士所尊四先生鄭其一也元佑初爲國子祭酒久而請老太學諸生數千人狀詣司業又詣丞相府請畱不報以待制奉祠將行公卿大夫多以詩贈之三學之士皆爲詩且出祖汴東門外三獻酒再拜堂下辭訣而去觀者嘆息輝義從合肥王公助學王與鄭中表親有一編曰歸榮乃送行詩也後未見此本﹝淸波雜誌﹞

鄭待制穆字閎中福州人與劉彛陳襄皆以徳行爲世所尊號四先生時鄭歸閩公亦有詩送之曰淸曉都門祖帳開路人相與嘆賢哉流塵幾翳看山眼落日休停別酒杯何待諸生畱北闕自存遺直在東臺連江四老嗟誰在白首今朝只獨來﹝孫公談圃﹞

劉彛

前剡令過昱字彥旉皇佑三年以祕書郎來知剡事連值歲祲出常平錢糴米以活流民復割俸麥七十斛爲種假超化院十餘項役饑民耕種之明年得麥五百餘斛民賴以活熙寜中昱已亡劉彛過故院與僧追頌欷歔見民有談及公者無不泣下因作詩題院壁曰良田十頃接晴煙曾假過矦救旱年俸麥一車開徳濟流民千里荷生全人嗟逝水今亡已俗感遺風尙泫然獨對老僧談舊事斜陽春色漫盈川﹝嵊縣誌﹞

徐陟

徐陟年未冠挾所爲文入京師見孫何何大加嘆賞上其奏議五十卷召試會有家難不赴時丁謂當國陟不肎見作詩寄意有止渇當擇水暫憇須芳陰之語擢祥符二年進士累官永州判官陟𨿽老於諸侯賓佐而气不少衰猶練邊事嘗作白馬謠數百言以勵邊將有君恩山嶽重汝命鴻毛輕之句﹝閩書﹞

蘇隨

蘇隨晉江人嘉佑二年爲愽羅令忽屏騶從遊羅淳山因酣睡覺題詩云夢乘鸞鳯到仙家侍女風流魏月華琥珀杯傾千載酒琉璃瓶種四時花金函藏籙文刋玉石壁題名篆點砂一枕北窓初睡覺日移門外栁陰斜遂棄官歸家﹝小艸齋詩話﹞

黃孝先

宗衮嘗賞黃子溫詩子溫名孝恭天聖八年登進士第爲大理寺丞失官其從兄子思亦善詩詠懷曰日者未知裴令貴世人爭笑穪生狂重午曰風檐燕引五六子露井橊開三四花子思名孝先天聖三年登進士第終太常博士﹝春明退朝錄﹞

宿州妓張玉姐字溫卿色藝冠一時沈子山爲獄掾最所鐘愛罷官途次南京念之不忘爲剔銀燈一闋云一夜隋河風勁霜混水天如鏡古栁長堤寒煙不起波上月無流影那堪懶聽疏星外離鴻相應須信道情多足病酒未到愁腸還醒數疊蘭衾餘香未減甚時枕鴛重並教伊須更將盟誓後言約定其後明道中張子埜黃子思相繼爲掾尢賞之偶陳師之求古以光祿卿來掌榷酤溫卿遂托其家僅二年而亡才十九歲子思以詩弔之云人生第一莫多情眼看仙花結不成爲報兩京才子道好將詩句弔溫卿先是子思有愛姬宜哥客死舟中遺言葬堤下冀他日過此得一見以慰孤魂子思從之作詩納棺中其斷章云恩同花上露畱得不多時二人皆葬宿州之東﹝能攺齋漫錄﹞

黃子思云余嘗守官咸陽縣廨之後臨渭河汀嶼中連歲秋有孤鴈來棲於葭葦中今歲冬深不復至矣或已在繒弋或去而之他皆不可知也感而爲詩題亭壁雲天寒霜落鴈來棲歲晚川空鴈不歸江海一身多少事淸風明月我沾衣﹝侯鯖錄﹞

林坰

眞廟朝寢殿側有古檜秀茂不羣名禦愛檜然橫礙殿檐眞皇意欲去之一夕風雷轉折其枝因以爲瑞題詠者多惟羅源林坰唐律稱旨賜號南華翁詩名由此大顯﹝話腴﹞

張伯玉

張端公伯玉仁廟朝人也名重當時號張百杯又曰張百篇言一飲酒百杯一掃詩百篇也﹝鐡圍山叢談﹞

張端公伯玉大科成名篇什豪邁尢爲淸脫過姑熟見李太白十詠嘆美久之周流泉石間後見一水淸激詢土人曰此水名明月泉公曰太白不題此泉將畱以待我也公有詩曰至今千丈松猶伴數巖雪不見纎塵飛寒泉湛明月﹝墨客揮犀﹞

陳純

陳純字符朴莆田人因遊桃源中秋遇玉源靈源桃源三夫人玉源令純舉中秋月詩純言一聨云莫辭終夕看動是來年期桃源曰意𨿽佳但不見中秋作七月十五夜亦可三夫人因作詩云云純和桃源夫人作曰仙源嘗誤到羈思正蕭然秋靜夜方靜月圓人更圓淸尊歌越調仙棹泛晴川幽意知多少重重類楚綿﹝詩話總龜﹞

崔唐臣

崔唐臣閩人也與蘇子容呂晉叔同學相好二公先登第唐臣遂罷舉久不相問嘉佑中二公在館下一日忽見艤舟汴岸坐於船窓者唐臣也亟就見之邀與歸不可問其別後事曰初倒篋中有錢百千以其半買此舟往來江湖間意所欲往則從之初不爲定止以其半居貨間取其贏以自給粗足卽已不求有餘差愈於應舉覓官時也二公相顧太息而去翌日自局中還唐臣有畱刺乃攜酒具再往謁之則舟已不知所在矣歸視其刺之末有細字小詩一絕雲集賢仙客問生涯買得漁舟度歲華案有黃庭尊有酒少風波處便爲家訖不復再見頃見王仲弓說此﹝避暑錄話﹞

陳軒

劉氏女寜化縣人生不茹葷艷慧喜文九齡與羽人談道自誓不嫁及笄父母以許石城何氏子卜吉彊行淡餙就車劉氏聚族送之甫越境忽有白鵝從天下乘之飛去莫窮所往眾異之剏祠乘鵝之地郡守陳軒過其下題詩云白鵝乘去人何在靑鳥飛來信已遙若使何郎有仙骨也須同引鳯凰簫﹝閩書﹞

玉田峯下有龜山舊有寺宋陳軒讀書其中及第後重遊有詩山樹似添新喜色野猿猶聽舊吟聲﹝建陽縣誌﹞

蓮花峯聳開八石若蓮花然元丰中有眞覺添志大師居之師永春人得佛祕宻印住巖時持戒如冰雪黃庭堅贈詩云蒲團木榻付禪翁茶鼎燻鑪與客同萬戶參差寫明月一家寥落共淸風刑部侍郎陳軒亦嘗贈之詩車輪馬足衮風煙競看成都萬炬燃獨我踏開庭下雪伴師同坐一庵禪﹝閩書﹞

阮逸

至和中阮逸爲王宮教授有宗室能詩多與逸唱和逸有句曰易立泰山石難枯上林栁有言其事者朝廷方治之會逸復以請求受賄事因廢斥之﹝臨漢詩話﹞

世傳王氏元經薛氏傳關子明易李衛公問對皆阮逸擬作逸嘗以私稿示蘇眀允也晁以道云逸才辧莫敵其擬元經等書以欺一世之人不難也予謂逸後爲仇家告立泰山石枯上林栁之句編竄抵死豈亦有陰禍耶﹝聞見後錄﹞

曽公亮

曾魯公公亮自嘉佑秉政至熙寜中尙在中書年𨿽髙而精力不衰故臺諌無非之者惟李復圭以爲不可作詩曰老鳯池邊蹲不去饑烏臺上噤無聲公亦去﹝名臣言行錄﹞

黃龍山產蔬菜特美故曾魯公有飯思白石紅桃米菜憶黃龍紫芥心之句﹝詩話總龜﹞

栁永

栁永崇安人字耆卿初名三變舉進士累官屯田貟外郎工詞章尢擅樂府仁宗誕辰太史奏老人星見永爲醉蓬萊詞以獻語不稱旨曰此人不宜仕宦且去塡詞因自稱奉旨塡詞栁三變範鎭見永作嘆曰仁宗四十年太平鎭在翰苑不能出一語乃於耆卿詞見之而歐陽凱贊之曰錦爲耆卿腸花爲耆卿骨名章雋語笙簧間發王元澤追慕永才亦有賴有樂章傳樂府落落驪珠照今古之詠﹝閩書﹞

栁永字耆卿爲舉子時多遊狹邪善爲歌詞教坊樂工每得新腔必求永爲詞始行於世於是聲傳一時初舉進士登科爲睦州掾舊初任官薦舉法不限成考永到官郡將知其名與監司連薦之物議喧然及代還至銓有摘以言者遂不得調自是詔初任官須滿考乃得薦舉自永始永初爲上元詞有樂府兩籍神仙梨園四部弦管之句傳禁中多稱之後因秋晚張樂有使作醉蓬萊詞以獻語不稱旨仁宗亦疑有欲爲之地者因置不問永亦善爲他文詞而偶先以是得名始悔爲已累後攺名三變而終不能救擇術不可不愼予仕丹徒嘗見一西夏歸明官云凢有井水飲處卽能歌栁詞言其傳之廣也﹝避暑錄話﹞

栁永爲屯田員外郎會太史奏老人星見時秋霽宴禁中仁宗命左右詞臣爲樂章內侍屬栁應制栁方冀進用作醉蓬萊詞呈上云漸亭臯葉下隴首雲飛素秋初霽葉闕中天鎖蔥蔥佳气嫩菊黃深拒霜紅淺近寶階香砌玉宇無塵金莖有露碧天如水正值升平萬幾多暇夜色澄鮮漏聲迢遞南極星中有老人呈瑞此際宸遊鳯輦何處度管弦聲脆太液波翻披香簾捲月明風細上見首有漸字色若不懌讀至宸遊鳯輦何處乃與禦制眞宗挽詞暗合上慘然又讀至太液波翻曰何不言波澄投之於地自此不復擢用菊荘曰栁七此遇與孟襄陽卿自棄朕無異始嘆人才遭際不偶不如摩詰以鬰輪袍爲王門伶人通公主關節也﹝詞苑叢談﹞

栁之樂章人多稱之然大槪非羈旅窮愁之詞則閨門滛媟之語若以歐陽永叔晏叔原蘇子瞻黃魯直張子野秦少遊輩較之萬萬相遼彼其所以傳名者直以言多近俗俗子易恱故也皇佑中老人星現永應制撰詞意望厚恩無何始用漸字終篇有太液波翻之語其間宸遊鳯輦何處與眞廟挽詞暗合遂致忤旨士大夫惜之餘謂栁作此詞借使不忤旨亦無佳處如嫩菊黃深拒霜紅淺竹籬茅舎間何處無此景物方之李謫仙夏英公等制詞殆不啻天冠地履也世傳永嘗作輪臺子早行詞頗自以爲得意後張子野見之云旣言匆匆策馬登途滿目淡煙衰艸則已辧色矣而後又言楚天闊望中未曉抑何語意顚倒如是﹝萟苑雌黃﹞

仁廟嘉佑中開賞花釣魚宴介甫以知制誥預坐帝出詩示羣臣次第屬和末至介甫日將夕矣亟欲奏禦得披香殿字未有對時鄭毅夫獬接介甫席曰宜對太液池故其詩有云披香殿上畱珠輦太液池邊送玉杯是日都下盛傳王舎人竊栁詞太液波翻披香簾捲介甫頗銜之﹝西淸詩話﹞

西淸詩話荊公賞花釣魚詩披香殿上畱珠輦太液池邊送玉杯都下人以公用栁耆卿太液波翻披香簾捲之句予讀唐上官儀初春詩步輦出披香淸歌臨太液乃知荊公取儀詩豈謂栁詞耶庾信春詩宜春苑中春已歸披香殿上作春衣長安有宜春宮此又以宜春而對披香矣﹝復齋漫錄﹞

栁三變旣以調忤仁廟吏部不放攺官三變不能堪詣政府晏公曰賢俊作曲子麼三變曰祇如相公亦作曲子公曰殊𨿽作曲子不曽道綠綫慵拈伴伊坐栁遂退﹝畫墁錄﹞

仁宗畱意儒雅深斥浮艷虛華之文初進士栁三變好爲滛冶歌曲傳播四方嘗有鶴衝天詞云黃金榜上偶失龍頭望明代暫遺賢如何向未遂風雲便爭不恣遊狂蕩何須論得喪才子詞人自是白衣卿相煙花巷陌依約丹靑屏障幸有意中人堪尋訪且恁偎紅倚翠風流事平生暢靑春都一餉忍把浮名換了淺斟低唱及臨軒發榜時人語之曰且去淺斟低唱何要浮名栁後攺名永景佑元年方及第﹝能攺齋漫錄﹞

孫何帥錢塘栁耆卿作望海潮詞贈之云東南形勝三吳都會錢塘自古繁華煙栁畫橋風簾翠幙參差十萬人家雲樹繞堤沙怒濤捲霜雪天塹無涯市列珠璣戶盈羅綺競豪奢重湖疊巘淸佳有三秋桂子十里荷花羗管弄晴菱歌泛夜嬉嬉釣叟蓮娃千騎擁髙牙乘醉聽簫鼓吟賞煙霞異日圖將好景歸去鳯池誇此詞流播金主亮聞歌欣然有慕於三秋桂子十里荷花遂起投鞭渡江之志近時謝處厚詩云誰把杭州曲子謳荷花十里桂三秋那知卉木無情物牽動長江萬里愁予謂此詞𨿽牽動長江之愁然卒爲海陵自斃之媒未足恨也至於荷艷桂香妝點湖山之淸麗使士大夫流連於歌舞之樂遂忘中原是則深可恨耳因和其詩云招尢漫道是淸謳牛渚依然一片秋卻恨荷花畱玉輦竟忘煙栁汴宮愁﹝鶴林玉露﹞

仁宗朝內臣孫可久賦性恬澹年踰五十卽乞致仕都下有居第堂北有小園城南有別墅每良辰美景以小車載酒優遊自適石曼卿嘗過其居題詩屯田員外郎栁永亦贈詩曰故侯幽隠直城東艸樹扶疏一畝宮曾珥貂璫爲近侍卻紆絳褐作閒翁髙吟擁鼻詩懷壯雅論盱衡道气充厭盡繁華天上樂始將蹤迹學冥鴻﹝靑箱雜記﹞

周月仙余杭名妓也栁耆卿年甫二十五歲來宰玆郡造翫江樓於水滸中召月仙至樓歌唱調之不從栁緝知與隔渡黃員外暱每夜乘舟往來乃宻令艄人半渡刼而滛之月仙不得已從焉惆悵作詩一絕云自嘆身爲妓遭滛不敢言羞歸明月渡懶上載花船明日耆卿召佐酒酒半栁歌前詩月仙大慚因順耆卿耆卿喜作詩曰佳人不自奉耆卿卻駕孤舟犯夜行殘月曉風楊栁岸肯教辜負此時情自此日夕常侍耆卿耆卿亦因此日損其名﹝情史﹞

張子韶對策有桂子飄香之語趙明誠妻李氏嘲之曰露花倒影栁三變桂子飄香張九成﹝老學庵筆記﹞

蘇子瞻於四學士中最善少遊故他文未嘗不極口稱善然猶以气格爲病故嘗戲雲山抹微云秦學士露花倒影栁屯田露花倒影栁永破陣子語也﹝避暑錄話﹞

東坡在玉堂有幕士善歌因問我詞比栁耆卿何如對曰栁郎中詞只好十七八女郎按執紅牙拍歌楊栁岸曉風殘月學士詞須關西大漢執鐵綽板唱大江東去公爲之絕倒﹝吹劍續錄﹞

東坡嘲栁七云楊栁岸曉風殘月此是稍公登混處耳戲爲栁七反唇云大江東去浪淘盡千古風流人物死屍狼籍臭穢何堪﹝詞統﹞

東坡云世言栁耆卿曲俗非也如八聲甘州云霜風淒緊關河冷落殘照當樓此語於詩句不減唐人髙處﹝侯鯖錄﹞

栁七亦自有唐人妙境今人但從淺俚處求之遂使金荃蘭畹之音流入掛枝黃鶯之調此學栁之過也﹝金粟詞話﹞

栁屯田情語多俚淺如祝告天發願從今永無拋棄開元曲一派詞流之下乘者也﹝詩辧坻﹞

劉潛夫云耆卿有教坊丁大使意陳質齋云栁詞格不髙而音律諧婉詞意妥帖承平气象形容曲盡尢工於羈旅行役﹝詞綜﹞

沈天羽云今宵酒醒何處二句耆卿爲詞宗實甫爲曲祖求其似之秦少遊酒醒處殘陽亂鴉魏承班簾外曉鶯殘月﹝詞統﹞

朱新仲少仕江寜在王彥昭幕中有代昭彥春日畱客致語云寒食止數日間才晴又雨牡丹蓋十數種欲折又芳皆魯公帖與牡丹譜中全語也彥昭好令人歌栁三變樂府新聲又嘗作樂語曰正好歡娛歌葉樹數聲啼鳥不妨沈醉■﹝扌棄﹞畫堂一枕春酲又皆栁詞中語﹝揮塵後錄﹞

詩膚如凝脂凝音佞唐詩日照凝紅香白樂天詩落絮無風凝不飛又舞繁紅袖凝歌切翠眉愁又舞急紅腰凝歌遲翠黛低徐幹臣詞重省別時淚漬羅巾猶凝張子野詞蓮臺香燭殘痕凝髙賓王詞想蒓汀水雲愁凝閒蕙帳猿鶴悲吟栁耆卿詞愛把歌喉當筵逞遏天邊亂雲愁凝今多作平音失之音律亦不恊也﹝丹鉛錄﹞

陰鏗有夜雨滴空階之句栁耆卿用其語人但知爲栁詞耳﹝芥隠筆記﹞

韓少師持國每酒後好謳栁三變一曲其一句云多情到了多病有老婢毎聽之輙云大官體中毎與人別我天將風雨輒軆中不佳而貴人多晴致病耶﹝明道雜誌﹞

宋時行都節序皆有休假惟七夕百司皆入局不準假有時相古朴問堂吏云七夕不作假有何典故吏應曰七夕古今無假時相但唯唯不知其有所侮也蓋用栁詞七夕二郎神云須知此景古今無價﹝委巷叢談﹞

栁耆卿卒於京口王和甫葬之然今儀眞西地名仙人掌有栁墓則是葬於眞州非潤州也予少在廣陵有詩云江鄕春事最堪憐寒食淸明欲禁煙殘月曉風仙掌路何人爲弔栁屯田﹝分甘餘話﹞

鄭俠

鄭俠字介夫福淸人第進士調光州司法參軍秩滿入都見安石言新法非便安石不恱使監安上門會久旱俠繪門上所見流民圖發馬遞投銀臺進之神宗覽圖噓唏罷新法浹日大雨用事者爭置俠擅發馬遞之罪編管汀州攺英州哲宗立放還除泉州錄事參軍元符復送英州建中靖國放還復前職旋追毀前命勒停五年降告復將仕郎敍用俠遂不復出還鄕所存惟一拂故號一拂居士宣和元年忽夢鐵冠道士遺之詩視之乃子瞻也嘆曰吾將逝矣作詩云似此平生只藉天勝如過鳥在雲煙如今身畔無餘物贏得虛堂一枕眠授孫而卒年七十九俠少苦學其古詩疏朴老直有次山東野之風不得以當行格調律之﹝西塘詩鈔﹞

鄭俠字介夫福淸人初從王安石學舉進士熙寜中監東京西上門有和荊公詩云何處難緘口熙寜政失中四方三面戰十室九家空見佞眸如水聞忠耳似聾君門深萬里焉得此言通時亢旱俠以本門所見流離之民扶老攜幼饑寒困苦之狀呼畫工列爲流民圖上獻之﹝尙友錄﹞

俠少隨父官江寜讀書淸涼寺閉戶苦學時王安石以舎人居憂聞而奇之使其徒楊驥往依俠學雪寒俠讀書過夜半拉驥起登閣望雪酣賦浩然他日驥爲安石誦之安石嘆賞其漏隨書卷盡春逐酒瓶開之句﹝閩書﹞

熙寜中鄭俠上書事作下獄悉治平時所往還厚善者晏幾道叔原皆在數中俠家搜得叔原與俠詩云小白長紅又滿枝築球場外獨支頤春風自是人間客張主繁華得幾時裕陵稱之卽令釋出﹝侯鯖錄﹞

俠性淸儉布衣糲食終其身平居進止必以禮法閨門怡然不肅而治喜賓客藥敎訓嗇用廣施鄕裏敬之暇日聞子侄誦詩考盤之義曰弗諼者弗忘君之惡弗過者弗過君之朝弗告者弗告君以善碩人之於君有捲捲之不忍也故永矢以絕之俠嘆曰是何言歟古之人在畎畆不忘其君況於賢者一不用而忿戾若是哉蓋弗諼者弗忘君也弗過者弗以君爲過也弗告者弗以告它人也其存心如此俠𨿽流落頓挫之餘一話一言未嘗忘君云﹝東都事略﹞

先生𨿽淪落齟齬未嘗少有怏怏見政役繁興民物嗷嗷但嚬顣而已亦不形於言嘗作觀棋詩百言句句有爲如傍觀饒好著當局柰嗔言坐觀成敗者安得不驚魂憂國之思深矣﹝榕陰詩話﹞

鄭介夫喜作詩多至數千篇謫英州遇赦得歸有句云未言路上舟車費尙欠城中酒藥錢絕似王元之也﹝老學庵筆記﹞

西塘先生集九卷宋福淸鄭介夫俠著萬曆中其鄕人葉文忠公向髙得祕閣本刻於金陵按先生集南渡後凢三刻今本乃第四刻也先生之人所謂浩然之气至大至剛其詩文亦如之大抵似石守道而無其怒張叫呶之習有徳之言仁者之勇彷佛見之古詩如古交行呈子京等篇在樂天東野之間近體和荊公何處難忘酒一章令姦邪九原之下猶當慚汗先生子壻卽艾山林光朝也﹝居易錄﹞

宣化元年夢客有稱鐵冠道人者遺之詩視之乃蘇子瞻也先生與蘇子瞻同貶嶺外以風節相髙見於唱酬子瞻在海外號鐵冠道人其詩云人間眞實人取次不離眞官爲憂君失家因好禮貧門闌多杞菊庭檻盡松筠我友迂疏者相從恨不頻窹而嘆曰吾將逝矣作詩二首云薄食延殘喘麤衣覆病身貧居避風雨仁義保天鈞似此平生只藉天勝如過鳥在雲煙如今身畔無餘物贏得虛堂一枕眠授其孫而卒﹝福淸縣誌﹞

鄭俠初謫眞陽並舎植桃李花實甚盛旣去則不生其再至也穠艷如初至是又絕不生矣英人以爲有徳所致尢思慕之有挽先生詩云昔日雲天曾泣雨明年桃李又傷春時以爲能紀其實﹝福淸縣誌﹞

蘇頌

劉丞相莘老殿試時蘇丞相子容爲詳定官子容後尹南京莘老復僉判在幕中相與歡甚元佑初莘老自中司入爲左丞子容猶爲翰林學士承旨及莘老遷黃門子容始爲左丞莘老宿東省嘗以詩寄子容云膺門早歲預登龍僉幕中間托下風敢謂彈冠煩貢禹毎思移疾避胡公蓋記前事而子容答之有末路自驚黃髮老平時曾識黒頭公之句當時以爲盛事又三年莘老旣相而罷子容始踐其位云﹝石林詩話﹞

韓康公得解過省殿試皆第三人其後爲執政自樞宻副使參知政事拜相及再宰四遷皆在熙寜中此前輩所未有也蘇子容挽詞云三登慶曆三人第四入熙寜四輔中﹝石林燕語﹞

宋桐陰舊話載韓絳發解過省殿試皆第三以元佑三年三月薨皆三數故蘇公頌挽詩有三登慶曆三人第之句蓋異事也可談載何執中第五微時從人筮窮達其人曰公莫第五何曰然其人拊掌大笑連稱奇絕因云公凢遇五卽有喜慶後何以熙寜五年鄕薦余中榜第五人及第五十五歲隨龍崇寜五年作相每遷官或生子非五年卽五月或五日元困學齋雜鈔云轉運田特秀大定十九年進士善作詩所居裏名半十行第五以五月五日生小名五兒二十五歲鄕府省殿四試皆中第五年五十五八月十五卒往往造物之戲人有如此﹝金罍子﹞

蘇子容愛元白劉賓客輩詩如汝洛唱和皆往往成誦苦不愛太白輩詩曽誦汝洛集九日送人云淸秋方落帽子夏正離羣以爲假對工夫無及此聨又舉劉夢得送李文饒再鎭浙西詩以爲最著題﹝詩話總龜﹞

魏收有庯峭難爲之語人多不知其義文潞公以問蘇子容子容曰向聞之宋元憲云事見朩經蓋梁上小柱取其有曲折峻峭之勢耳言人之儀矩可喜者曰庯峭就乃用此事作詩爲謝曰髙宴初陪聽鼓鼙淸談仍許奏揮犀自知伯起難庯峭不及淳於善滑稽舞奏未終花十八酒行先困玉東西荷公徳度容狂簡故敢忘懷去町畦﹝宋禆類鈔﹞

呂恵卿

趙鑑堂朝野遺事云呂吉甫在趙韓王南園京師丐人風乞兒者持大扇造呂求詩呂卽書扇上云無人肯作除非乞沒藥堪醫最是風求乞害風都占斷算來世上少如公﹝賓退錄﹞

揚州呂吉甫觀文宅乃晉鎭西將軍謝仁祖宅也在唐爲法云寺有雙檜存焉猶當時物也劉禹錫有詩云雙檜蒼然古貌奇含煙吐霧鬰參差晚依禪客當金殿初對將軍映畫旗龍象界中成寶蓋鴛鴦瓦上出髙枝長明燈是前朝熖曽照靑靑年少時吉甫家居時檜尙依然李之儀端叔用夢得詩韻云故迹悲涼古木奇相公庭下蔚相差霜根半露出林虎畫影全舒破賊旗寶界曽回鋪地色節麾逺映插云枝劉郎風韻知誰敵儒帥端能表異時建炎兵火樹遂亡予後到鄕裏訪其遺迹不可得矣﹝墨莊漫錄﹞

蘇子美詩笠澤鱸肥人膾玉洞庭橘熟客分金呂吉甫詩魚出淸波庖膾玉菊含寒露酒浮金呂勝於蘇蓋人客兩字𨿽無亦可﹝復齋漫錄﹞

樂天詩相爭兩蝸角所得一牛毛后之使蝸角事悉稽之而偶對各有所長呂吉甫雲南北戰爭蝸兩角古今興廢貉同丘山谷云千里追奔兩蝸角百年得意大槐宮又云功名富貴蝸兩角險阻艱難酒一杯洪龜父云一朝厭蝸角萬里騎鯨背﹝髙齋詩話﹞

王景亮與鄰里仕族浮薄子數人結爲一社純事嘲誚士大夫無問賢否一經諸人之目無有不被不雅之名者嘗號其裏爲豬嘴闗元佑間呂恵卿察訪東京呂天姿淸瘦每說話輒以雙手指畫社人目爲說法馬畱時邵箎以上殿泄气出知東平邵髙鼻圈須髯社人目爲泄气師子王景亮又從而湊爲七字對曰說法馬畱爲察訪泄气師子作知州恵卿大銜之因諷部使者發以他事舉社皆虀粉矣蓋口之爲業非獨發人陰私敗人成事賈憎斂怨禍亦及之﹝桐江詩話﹞

方愼從

方愼從愼言之弟歷知弋陽懷寜同安淮安導江蘭溪六縣潮漳嘉三州再知漳州守漳之日適愼言守泉旌旄相望二州榮之曾孫禧殿中侍禦史初愼從在嘉州手植荔枝於郡圃賦詩畱取淸陰待子孫至大觀中禧持節按蜀郡學父老稱詩爲賀﹝樵書﹞

徐九思

徐九思字公謹調蘄水尉歷知雙流宣州南陵三縣趙抃唐介交薦入判三司坐忤時相通判廣州神宗召對面賜褒諭王安石以其譏議新法附司馬光坐廢十餘年元佑初召爲江淮等路發運使致仕寓居浙西世稱姑蘇十老九思其一也初唐介謫英州其夕雷震九思送之詩有忠讜若教無竄逐姦邪何計竊安榮最是中宵雷激烈爲君特地發寃聲之句仁宗聞之遂召介還﹝閩書﹞

楊蟠

楊蟠字公濟以詩知名歐陽修贈詩有臥讀楊蟠一千首乞渠秋月與春光之句元佑中蘇軾知杭州蟠爲通判與軾唱酬居多有集二十卷﹝閩書﹞

柯述

柯述南安人嘗倅漳賑饑有惠政有二異鵲來巢廳上秩滿移居鵲亦隨之曁歸飛翔數十里喧噪彷徨蘇軾以詩紀焉其詩曰昔我先君子仁孝行於家家有五畆園麼鳯集桐花是時烏與鵲巢鷇可俯拏憶我與諸兒飼食觀羣呀里人驚異瑞野夫笑而嗟云此方乳哺甚畏鳶與蛇手足之所及一物不敢加主人若可信眾鳥不我遐故知中孚化可及魚與豭柯矦故循吏悃愊眞無華臨漳所全活數等江幹沙仁心格異族雙鳥棲其衙但恨不能言相對空楂楂善惡以類應古語良非誇君看彼酷吏所至號鬼車﹝閩書﹞

孫升

公在汀州避謗罕作詩有云慈竹筍抽疑夏籜朩犀花發認春香此一聨道盡汀州景物﹝孫公談圃﹞

吳育

吳春卿參政以資政殿大學士知河南過郭店謁文靖公墓云漢相巖巖眞國英門庭曽是接諸生陽秋談論四時具河嶽精神一座傾議者以爲頗盡文靖儀觀論議云﹝紫薇詩話﹞

襄陽峴山羊公祠有石幢一枚凡六面髙六尺每面闊九寸有蓋有座又幢一臥峴山上其文可辧者十三字曰石於山巓播淸芬而不已余盡漫漶末雲開國男張九齡撰前一幢詩可辧者三首尙書工部員外郎直龍圖閣知襄州事王洙七言古詩給事中知蔡州事吳育絕句羊公千載得淸吟芳迹𨿽遙契昔心更與峴山爲故事凜然風格照來令尙書屯田員外郎知光化軍事李宗易律詩叔子祠荒歲已深異時賢守重登臨峴山岑寂瞻風槪漢水靈長想徳音奉詔始聞新締葺有知那復嘆湮況又刋翠琰畱南夏先後功名照古今其端眀殿學士尙書禮部侍郎李淑諸人詩皆缺﹝池北偶談﹞

吳充

神宗朝詔修仁英兩朝國史開局日詔史院賜筵時吳衝卿爲首相提舉二府及修史官就席上成詩賦衝卿唱首云蘭臺開史局玉斚賜君余賓友求三事規摹本入書汗靑裁仿此衰白盍歸歟詔許從容會何妨醉上車王禹玉云曉下金門路君筵聽召余簮纓三壽客筆削兩朝書身老𨿽逢此恩深盡醉歟傳聞訪餘事應走使臣車元厚之云殿帷昕對罷省戶雨陰余詔賜堯罇酒人探禹穴書夔龍方客右班馬蓋徒歟徑醉俄歸弁云西見日車王君貺云累聖千年統編年四紀余官歸柱史筆經約魯麟書班馬才長矣仁英道偉歟恩招宴東觀釃酒荷盈車馮當世雲天宻叢云曉風淸一雨餘三長太史筆二典帝皇書接武知何者沾恩匪幸歟吐茵平日事何憚污公交車曽令綽云禦府攽醇釀君恩錫餕余賜筵遵故事紬史重新書燕飲難偕此風流不偉歟素飱非所軄媿附相君車宋次道云二聖垂鴻烈天臨四紀余元臺來率屬賜會寵刋書世業叨榮甚君恩可報歟衮衣相照爛歸擁鹿鳴車王正仲云上聖思論著前言摭緒餘瓊筵初賜醴石室載紬書徽範貽來者成功念昔歟欲知開局盛門擁相君車黃安中云禮攽三事宴史發兩朝余偶綴金閨彥來紬石室書法良司馬否辭措子遊歟盛事逢衰懶重須讀五車林子中云調元臺極貴頒宴帝恩余昔副名山錄今裁史觀書天心憂作者國論屬誰歟寂寂懷鉛客容瞻相府車可見一時人物之盛眞迹今蔵禹玉孫曉處嘗出以示明淸曉云史院賜宴唱和國朝故事也﹝揮塵後錄﹞

方子容

方子容南圭爲惠州太守適東坡謫居於此雅相友善其詩刻猶存今東坡集中有和方南圭寄迓周文之三首最後一首云此生眞欲老墻陰卻掃都忘歲月深拔薤已觀前守政摘蔬聊慰古人心風流賀監常吳語憔悴鍾儀獨楚音治狀兩邦俱第一頴川歸去肯重臨﹝閩省通誌﹞

黃通

黃通閩人累舉不第作官數任年將耳順鎖廳應舉或嘲云老妓舞柘枝剰員呈武藝﹝江鄰幾雜誌﹞

徐常

徐常揚歷州縣所至有聲每慕二宋爲人而與蘇氏兄弟遊從甚久嘗有詩云事業要須師二宋文章端是學三蘇長蘇嘗稱其爲天下奇男子﹝閩書﹞

章惇

章子厚初生時父母欲不育浸於水盆後復舉之旣長工詩文爲時所重出守湖州嘗以詩二首寄東坡東坡和云方丈仙人出渺茫髙情猶愛水雲鄕功名誰使連三捷身世何緣得兩忘早歲歸休心共在他年相見話偏長只因未報君恩重淸夢時時到玉堂絳闕雲臺總有名應須極貴又長生鼎中龍虎黃金賤松下龜蛇綠骨輕霅水未渾纓可濯弁峯初見眼應明兩巵春酒眞堪羨獨占人間分外榮前詩言其出渺茫而終貴顯後詩言其好鑪火而餌茯苓皆善謔也子厚得詩不樂數日﹝菊坡叢話﹞

章子厚與劉子先友善子先守姑蘇以新醞洞庭春寄子厚子厚答詩云洞霄宮裏一閒人東府西樞舊老臣多謝姑蘇賢太守殷勤分送洞庭春後契闊十年子厚拜相亦不通問子厚寄書言其相忘逺引之意子先以詩謝之曰故人天上有書來責我疎愚喚不回兩處共瞻千里月十年不寄一枝梅塵泥自與雲霄隔駑馬難追騕褭才莫謂無心向門下也曾終夕望三臺子厚得書大喜召爲戶部侍郎﹝堅瓠集﹞

鄱陽胡詠之朝散生平好道元符初嘗於信州弋陽縣見一道人靑巾葛衣神气特異因揖而延之對飲道人指取大白滿飲無算曰君有從軍之行去否胡悚然曰當去蓋是時欲就熙河帥姚雄之辟也道人曰西陲方用師好去索紙書詩曰濟世應須不世才調羮重見用鹽梅種成白璧人何處熟了黃粱夢未回相府舊開延士閣武夷新築望仙臺靑雞唱徹函關曉好捲遊幃歸去來授詠曰爲我以此寄章相公且曰章相公好个人又錯了路徑也詠叩其說但云未可立談詠問其姓名亦不肯言但曰吾早晚亦遊邊可復相見夜艾詠曰先生可就此寢曰吾歸邸中只在河下乃拂衣去明日遣人往諸邸尋問皆云未嘗有道人因告縣令徧邑物色竟無曾見者詠至京師見王駙車詵具告以此欲持詩謁子厚詵曰愼不可上方以邊事倚辦相公丞相得此必堅請去上必疑怪詰其所以然君且得罪詠以爲然徑趨姚幕從取靑唐曁還朝則子厚已去矣他日子厚北歸聞有此詩就詠求之其眞本已爲駙車奄有乃錄寄之子厚見詩嘆曰使吾早得此詩去位久矣豈復有今日之事乎﹝墨莊漫錄﹞

熙寜中章子厚奉詔城沅州時陶弼知辰州贈詩云善戰無如新息侯漢兵才渡緣﹝缺﹞州愛君挽我陶溪粟直到■﹝牜羊﹞牱水口頭詩刻今在沅州洪江寨寨正與■﹝牜羊﹞牱水相直﹝東臯雜錄﹞

長沙國漢髙帝始王吳芮芮將梅鋗時以益陽默林爲家號梅山後爲蠻王扶氏據之至宋熙寜六年章惇諭平五寨分其地爲二始以下梅山地安化縣屬武安軍惇有梅山歌雲開梅山開梅山梅山萬仞摩星躔捫蘿鳥道十步九曲折時有僵朩橫崖巓肩摩直下視南嶽回首蜀道猶平川人家迆邐見板屋火耕磽確多畬田穿堂之鼓堂壁懸兩頭擊鼓歌聲傳長藤酌酒跪而飲何物爽口鹽爲先白巾裹髻衣錯結野花上果靑垂肩如今丁口漸繁息世界𨿽異如桃源熙寜天子聖慮逺命將傳檄令開邊給牛代種使開墾植桑種稻輸緡錢不持寸刃得地一千里主道蕩蕩堯爲天大開庠序明禮教撫柔新俗威無専小臣作詩備雅樂梅山之崖詩可鐫此詩可勒不可冺頌聲千載長潺潺﹝湖廣總志﹞

冷齋夜話云章子厚謫海康過貴州南山寺寺有老僧名奉忠蜀人也自眉山來欲渡海見東坡不及因病於此寺子厚宿山中邀與飲忠欣然從之又以蒸蛇勸食之忠舉筯噉之無所疑子厚曰子奉佛戒乃食蒸蛇何哉忠曰相公愛人以徳何必見誚已而倚檻看層雲子厚曰夏云多奇峯眞善比類忠曰曾記夏云詩甚奇子厚使誦之忠曰如峯如火復如綿飛過微陰落檻前大地生靈幹欲死不成霖雨漫遮天﹝漁隠叢話﹞

蔡確

蔡持止少於泗州道中山寺讀書僧厭其久書捨有竹書一絕壁間云窓前翠竹兩三竿瀟灑風吹滿院寒常在眼前君莫厭化成龍去見應難已有宰相气味蔡作相其詩尙存先子經過嘗見之﹝過庭錄﹞

蔡確車蓋亭詩一案朝論忿爭凢理確者皆坐確黨免黜劉器之至謂確包藏禍心睥睨兩宮按揮麈錄吳處厚始謟事確後以推治舒亶獄爲確所怒確旣守安州處厚知漢陽兩人益交惡會漢陽吏至安州確問處厚近況吏誦其秋興亭詩云云共去時天杳杳鴈連來處水茫茫確笑曰猶亂道如此吏歸以告處厚怒曰我文章蔡確乃敢譏笑耶會安州有舉子販米至漢陽規免和糴乃謁縣令陳當且言離鄕裏時蔡丞相作車蓋亭詩十章舟中有本歸舟以詩送之處厚得詩於當遂箋注上之謂其子柔嘉曰二十年深讎今報之矣其子問知其詳泣曰此非人所爲大人何以自立於世處厚悔悟遣健步剩給緡錢追之則文書已投矣然則處厚與確不過語言責望遂造大獄確之爲人固死有餘罪然告訐一倡卒兆搢紳之禍可嘆也﹝鈍翁類槁﹞

蔡確以弟碩贓敗謫守安州夏日登車蓋亭作此十絕時吳處厚知漢陽軍箋注以聞其略云五篇涉譏諷何處機心驚白鳥誰人怒劍逐靑蠅以譏讒譛之人葉底出巢黃口鬧波間逐隊小魚忙譏新進用事之人睡起莞然成獨笑方今朝廷淸眀不知確笑何事矯矯名臣郝甑山忠言直節上元間按郝處俊安陸人封甑山公唐髙宗欲遜位天后處俊上疏諌此事正在上元三年今皇太后垂簾遵用章獻明肅故事確指武后以比太后又云嘆息思公俯碧灣按詩綠衣我思古人實獲我心者衛莊姜妾上僣而作也確以處俊爲古人又嘆息而思之其意可見沈沈滄海會揚塵謂人壽幾何尢非佳語宣仁盛怒令確分晰終不自明坐貶新州大臣得罪度嶺自持正始﹝堯山堂外紀﹞

朱彧可談蔡詩有睡起莞然成獨笑句處厚注云未知蔡確此時獨笑何事又彧父帥廣崇寜元年正月遊蒲澗見遊人簮鳯尾花因作口號中一聨孤臣正泣龍須艸遊子空簮鳯尾花蓋以被遇先朝自傷流落監司指此句爲罪誣注云契勘正月十二日哲宗皇帝已大祥豈是孤臣正泣之時讒口可畏如此旣不得笑又不得哭以是知車蓋亭一案器之輩疾惡未能免乎已甚矣﹝東都事略跋﹞

持正守安州夏日登車蓋亭作十絕句爲吳處厚箋注得罪謫新州其間一絕云紙屏石枕竹方牀手倦拋書午夢長睡起莞然成獨笑數聲漁笛在滄浪殊有閒適自在之意﹝漁隠叢話﹞

飽食緩行新睡覺一甌新茗侍兒煎脫巾斜倚繩牀坐風送水聲來枕邊丁崖州詩也細書妨老讀長簟愜昏眠取簟且一息拋書還少年半山翁詩也相對蒲團睡味長主人與客兩相忘須臾客去主人覺一半西窓無夕陽放翁詩也讀書已覺眉稜重就枕方欣骨節和睡起不知天早晚西窓殘日巳無多吳僧有規詩也老讀文書興易闌須知養病不如閒竹牀瓦枕虛堂上臥看江南雨後山呂滎陽詩也紙屏石枕竹方牀手倦拋書午夢長睡起莞然成獨笑數聲漁笛在滄浪蔡持正詩也予習懶成癖每遇暑晝必須偃息客有嘲孝先者我必以此自解然每苦枕熱展轉數四後見前輩言荊公嗜睡夏月常用方枕或問何意公云睡气蒸枕熱則轉一方冷處此非眞知睡味未易語此也﹝齊束野語﹞

蘇文忠以作詩下獄自黃州再起徧歷侍從然其詩爲不知者咀味以爲有譏訕遂出守錢塘來別文潞公公曰願君至杭州少作詩恐爲不善者誣謗再三言之臨別上馬潞公笑曰若還興也便有箋云時吳處厚取蔡安州詩作注以上安州遂被禍故潞公有箋云之戲又云願君不忘鄙言某𨿽老悖然所謂者希之歲不妨也善之言﹝明道雜誌﹞

蔡持正謫新州侍兒從焉名琵琶常養一鸚鵡甚慧丞相呼琵琶卽扣一響板鸚鵡傳呼之琵琶逝後誤扣響板鸚鵡猶傳言丞相大慟感疾不起嘗爲詩云鸚鵡言猶在琵琶事已非傷心瘴江水同渡不同歸﹝侯鯖錄﹞

陳睦

陳睦熙寜間爲監察禦史天聖以來髙麗職貢稍闕至是連歲修貢中國之使不踰海者幾百年始命門下侍郎安燾往聘擇爲副者皆畏蹜不行及命睦睦慨然無難色神宗曰卿奉命卽行可嘉特賜仙花金帯睦使還奏言本朝故事惟寶文閣直學士以上乃服金帯前以使事不敢辭今願還所賜特旨令服之後錢勰楊景略欲援例競弗許後睦出知潭州東坡以詩送之雲華淸縹緲浮髙棟上有纈林藏石甕一杯此土初識君千巖夜上同飛鞚君時年少面如玉一飲百觚嫌未痛白鹿泉頭山月出寒光潑眼如流汞朝元閣上酒醒時臥聽風鸞鳴鐵鳯舊遊空在人何處二十三年眞一夢我得生還雪髯滿君亦老嫌金帯重有如社燕與秋鴻相逢未穏還相送洞庭芳艸渺無際天柱紫蓋森欲動湖南萬古一長嗟付與騷人發嘲弄﹝閩省通誌﹞

陳睦字和叔嘉佑六年第進士初和叔爲兩浙提刑嘗駁勘裴氏婢夏沈香獄差秀州倅張若濟重勘夏沈香遂坐死杜陳戚三椽亦得衝替公時倅杭賦詩送之云殺人無驗中不快此恨終身恐難了蓋指和叔若濟云玆送和叔所述者止少時登臨相從而已並無一語及其人則不與之意可見﹝蘇詩施注﹞

吳處厚

余皇佑壬辰歲取國學解試律設大法賦得第一名樞宻邵公元翰林賈公黯宻直蔡公杭修注江公休復爲考官內江公尢見知語予曰滿場程試皆使蕭何惟足下使蕭規對漢約足見其追琢細膩又所問春秋策對答詳備及賦押秋茶之宻用唐宗赦受縑事諸君皆不見云只有秦法繁於秋茶宻於凝脂然則君何出余避席斂袵自陳逺方寒士一旦程文誤中甄采因對自文選策秀才文有解秋茶之宻网唐宗赦受縑事出杜佑通典唐書卽入載公大喜又曰滿場使次骨皆作刺骨對凝脂惟足下用杜周傳作次骨又對吹毛只這亦煁作解元予再三遜謝是舉登科名在行間授臨汀獄椽公作詩送余曰太學魯諸生南州漢椽卿故鄕千里外丹桂一枝榮莫嘆功名屈難將力命爭他年重射策詞句太縱橫蓋公欲激予應大科故也樞宻邵公亦蒙屢加論薦嘗謂予詩淺切有似白樂天一日閱相國寺書肆得馮瀛王詩一帙而歸以語公公曰子詩格似白樂天今又愛馮瀛王將來撚取个豁逹李老遂皆大笑然予賦才鄙拙不能彊爲豪爽今齒已老而詩格定時時遣興實有李老之風足見公之知言也熙寜中予辟定武管勾機宜文字公時牧鄆州附所作詩一大軸並寄予詩曰流年直似隙中駒別後情懷懶似疎天上又頒新歲歷牀頭未答故人書殷勤魚鴈功曹檄狼籍杯盤上客魚好在仲宣家萬里從軍苦樂定何如未幾公卽捐館追念知巳每增感愴﹝靑箱雜記﹞

王安國作詩多使酒樓嘗語予曰楊文公詩有江南一酒樓堤栁拂人頭李白題詩徧酒樓錢昭度詩亦有長憶錢塘江上望酒樓人散雨千絲子詩有幾酒樓余答曰吾詩有二酒樓安國曰足矣蓋予有題九江琵琶亭小詩云夜泊潯陽宿酒樓琵琶亭畔荻花秋云沈鳥沒事已往月白風淸江自流昔年送客西陵亦作小詩曰若耶溪畔醉秋風獵獵船旗照水紅後夜錢塘酒樓上夢魂應遶浙江東﹝靑箱雜記﹞

安國俊邁而貌陋黒肥熙寜中與予同官於洛下嘗謂予曰子可作詩贈我予因援筆戲之曰飛卿昔號溫鐘馗思道通侻還魁肥江淹善啖筆五色庾信能文腰十圍只知外貌乏粉澤誰料滿腹塡珠璣相逢把酒洛陽社不管淋漓身上衣﹝靑箱雜記﹞

富文忠公深逹性理嘗與吳處厚書托訪荷澤諸禪師處厚以偈戲公云是身如幻泡盡非眞實相況玆紙上影妄外更生妄到岸不須船無風休起浪惟當淸淨觀妙法了無像公答偈云執相誠非破相亦妄不執不破是名實相人皆服公精詣﹝焦氏類林﹞

吳處厚知漢陽軍毎謂鸚鵡洲沔鄂佳處欲賦詩未就一日綱吏來告覆舟吳問所在吏曰鸕鶿堰吳拊案連唱大奇徐曰吾經年爲鸚鵡洲尋一對不得天俾汝也因得末減﹝萍州可談﹞

王榖字正叔潁川郾城人有吏才於儒學之外又寓意丹靑多取今昔人詩詞中意趣寫而爲圖繪故鋪張布置率皆瀟灑居郾城邑之南城有小亭下臨■﹝氵隱﹞水榜曰■﹝氵隱﹞景亭南通淮蔡北望箕潁川原明秀甚類江鄕景物吳處厚曽有詩云亂鶯啼處栁飛花拍拍春流漲曉沙正是江南梅子熟年年離恨寄天涯榖常遊其上得助甚多時發其妙於筆端間耳﹝宣和畫譜﹞

蘇緘字宣甫性忠義喜功名皇佑中以祕書丞知英州值儂賊作亂他州皆不能守獨緘捍禦有功恩換閣職尋坐事貶房州司馬嘉佑中復官權知越州諸曁縣余與之同僚常贈緘詩曰燕頷將軍欲白頭昔年忠勇動南州心如鐵石老不挫功在桑楡晚可收後十有八年緘如邕管交趾叛攻城力戰陷歿朝廷憫之贈奉國軍節度使賜謚忠勇則所謂忠勇之謚已先於餘詩纎之矣﹝靑箱雜記﹞

鄭叔熊

鄭叔熊好談兵王安石贈之詩云鄭子喜論兵魁然萬人敵嘗持一尺箠跨馬河南北方今邊利害口手能講畫疑師榖城翁方略已自得天兵捲甲老壯士不肉食低徊向詩書文字鋭鐫刻利名又齟齬棄置非人力黃塵雕罽裘逆旅同逼仄秋風吹殘汴霰雪已驚客浩歌隨東舟別我無慘惻閩生今好逰往往老妻息南陔子所慕天命豈終塞﹝閩書﹞

羅可

羅可沙陽之碩儒也性度寛宏詞學贍麗嘗預鄕薦見黜於禮部遂慨然不復有進取意以疎放自適鄕人共以師禮事焉人有竊刈其園中蔬者可適見因躡足伏艸間避之以俟其去又有攘殺其雞者可乃攜壺就之其人慚悚服罪可執其手曰與子幸同裏閈不能烹雞以待子我誠自愧乃設席呼其妻孥環坐盡醉而歸終不以語人人由是相誡無犯年六十七而卒所爲詩賦多播人口嘗作百韻雪詩其間有斜侵潘嶽鬢橫上馬良眉誠佳句也﹝墨客揮犀﹞

薛利和

薛利和字天益興化人寶元元年進士累遷屯田員外郎王安石議榷茶欲擢利和提舉廣東茶事利和作詩謝之曰一路生靈陟頓貧廟堂康濟豈無人君侯若問茶租法請把茶租乞與民乃就通判廣州卒﹝閩省通誌﹞

徐大正

徐大正字得之甌寜人少舉進士便馬善射慷慨有气略其赴省試過釣魚臺題詩蘇東坡見之遂與定交及其入仕齒髮不衰輙欲處閒就幽嘗築室北山下爲閒軒居之秦少遊爲之記而東坡爲賦詩人以北山學士呼之又少遊贈詩建安自古多俊髦徐子磊磊尢其豪論兵說劍走湖海身勤事在無所遭緑水五校已屠膾黒衣三衛羞徒勞歸來故山便卜築脫棄萬事輕鴻毛﹝閩書﹞

徐大正過釣臺詩雲光武初從血戰回故人長短尙論材中宵若起唐虞興未必先生戀釣臺﹝尙友錄﹞

練葆光

浦城練葆光亨甫年八歲侍伯父出逰葆光以手搔頭伯父戲之曰猴悲摸索頭光應聲曰虎怒縱橫步又指道傍松曰喬松夭矯龍蛇勢葆光曰怪石巉巖虎豹形年十四以所業見王安石王喜之呼爲小友表除崇文館說書從髙遵西徵途中題詩云靈州城下千株栁忽被官軍砍作薪他日玉關歸去後將何攀折贈行人﹝堅瓠集﹞

廖正一

廖正一字明略將樂人元丰問與晁補之同榜晁贈廖詩云十年山林廖居士今隨詔書稱舉子文章弘麗學西京新有詩聲似矦喜山谷詩云廖矦言如不出口銓量今古大如斗度越崔張與二班古風蕭蕭筆追還有詩號白雲集元佑中召試館職除正字東坡大奇之嘆賞其策毎以宻雲龍茶飲之時黃秦晁張號蘇門四學士故名亦得亞於四學士後入元佑黨﹝尙友錄﹞

全閩詩話卷二

●欽定四庫全書

全閩詩話卷三

兗州府知府鄭方坤撰

○宋

許將

藝苑雌黃雲修眞入道祕言曰以立春日淸晨北望有紫綠白雲者爲三元君三素飛雲三元君以是日乘八輿上詣天帝子候見再拜自陳某乙乞得給侍輪轂三過見元君之輦者白日登天歲時廣記載此事云臣昔按舉場常試立春日望三素云取此事故蘇子容作皇太妃閣春帖子云萬年枝上看春色三素雲中望玉宸許衝元作皇帝閣春帖子云三素雲飛依北極九農星正見南方﹝漁隠叢話﹞

唐世五月五日揚州於江心鑄鏡以進故國朝翰苑撰端午帖子詞多用其事然遣詞命意工拙不同王禹玉云紫閣曈曨隠晚霞瑤墀九禦薦菖華何時又進江心鑑試與君王卻眾邪李邦直云艾葉成人後橊花結子初江心新得鑑龍瑞護仙居趙彥若云揚子江心方鑄鏡未央宮裏更飛符■﹝艸麥﹞花欲共朱靈合驅盡神姦又得無又揚子江中百煉金寶奩疑是月華沈爭如聖後無私鑑朗照人間萬善心許衝元云江中今日成龍鑑花外多年廢鷺陂合照乾坤共作鏡放生河海盡爲池蘇子由云揚子江中寫鏡龍波如細縠不揺風宮中驚捧秋天月長照人間助至公大槪如此惟東坡不然曰講余交翟轉回廊始覺深宮夏日長揚子江心空百錬只將無逸監興亡其輝先气焰可畏而服也﹝容齋五筆﹞

胡璞

胡璞工詩嘗經采石渡題詩弔李白雲抗議金鑾反見讎一壞蟬蛻此江頭當時醉弄波間月今作寒光萬里流東坡見之疑唐人所作嘆賞不置﹝閩書﹞

周諝

周諝延之尢溪人字希聖宋熙丰間人知廣之新會縣不肯奉行王安石新法有寄子弟詩浪有虛名落世間自慚無實骨毛寒未年三十身先倦才得一官心已闌卜宅擬尋栽藥圃買田宜近釣魚灘他年子弟重相見藜杖蓑衣筍籜冠詩𨿽淺頗不類宋一時門人稱周夫子其風致可想也又著孟子解義禮記說亦一博學之士﹝溪山餘話﹞

林希

吳興之水晶宮不載圖經刺史楊漢公九月十五日夜絕句云江南地暖少南風九月炎涼正得中溪上玉樓樓上月淸光合作水晶宮後來林子中聞滕元發得湖州以詩賀何洵直邦彥曰淸風樓下兩溪春三十餘年一夢新欲識玉皇香案吏水晶宮主謫仙人因爲故事﹝豹隠紀談﹞

林希子中知潤州東坡自錢塘赴召有官妓鄭容髙瑩求脫籍東坡爲一詞書牒尾云鄭莊好客容我尊前時墜幘落筆風生籍籍聲名滿帝京髙山白早瑩骨冰肌那解老從此南徐良夜淸風月滿湖林判云鄭容落籍髙瑩從良蓋取句端八字云﹝東臯雜錄﹞

東坡贈傳眞妙善大師惟眞詩先言平生慣寫龍鳯質後言邇來傳寫亦到我林子中謂失爲臣體予以爲論詩豈當爾耶﹝能攺齋漫錄﹞

劉涇書來漣漪曰收唐絹本蘭亭予答以詩何時大叫劉子前跪閱墨皇三復返君貽餘詩嘗曰祕籍墨皇會敬識林希送予詩壺嶺共傾銀霅水墨皇猶展玉樓風﹝米芾書史﹞

徐遹

徐遹閩人博學尙气累舉不第久困場屋崇寜二年爲特奏名魁時已老矣赴聞喜集賜宴於瓊林苑歸騎過平康同年所簮花多爲羣娼丐取惟遹花獨存因戲題一絕云白馬靑衫老得官瓊林宴罷酒腸寛平康過盡無人問畱得宮花醒後看後仕至朝官知廣徳軍謝事而歸﹝宋稗類鈔﹞

宋徐遹秋闈中式買舟扺都下時同舟六人乃陳李張黃周蘇姓也徐遹亦附舟共濟陳姓者曰舟中之人凡七請以七人同舟聨一律周姓者起曰陳李張黃蘇藇周張姓者云更添徐子分相投陳姓者云竹林風月連三郡李姓者云北宿光芒聚一舟蘇姓者云作者應知同議論黃姓者云諍臣須是合謀猷徐遹云胸中各有平津策此去知誰作狀頭及次年春榜徐遂狀元及第﹝堅瓠集﹞

張勵

張公翊淸溪圖畫池陽淸溪也郭功父題五絕句有惟欠子瞻詩之語遂求東坡爲賦淸溪詞蘇公復令某示秦少遊寫小杜弄水亭詩其後自元丰以來諸賢題詠甚多眞迹在金華智者寺艸堂蓋宋季王佖元敬使君得之易世後其家以售於寺坡公作詞之後有長樂張勵深道長句彷佛蘇體亦佳﹝吳禮部詩話﹞

洪翁

熙寜間有福州洪浩居太學累年其父以詩寄之云太學何蕃且一歸十年甘旨誤庭闈休辭客路三千逺應念人生七十稀腰下𨿽無蘇子印篋中幸有老萊衣歸期定約春前後免使髙堂詠式微浩得詩感泣於是揖諸生遂歸聞而歸者十五六焉逮紹聖間始著歸省之令然猶九年爲限崇寜二年推行三舍有司以學法進呈徽宗曰興學校以厚人倫申孝弟而學生有祖父母父母不得省侍立法有九年之久考之人情頗爲未安因攺爲三年之限﹝上庠錄﹞

葉祖洽邵武郡庭有石橊一株士人視所實之數以爲登科之信熙寜庚戌歲有雙實於朩末者又有附枝而雙實者是歲葉祖洽上官均名在一二何與京兄弟同榜祖洽有詩曰巳分桂葉爭雲路不負橊花結露枝蓋謂此也﹝海錄碎事﹞

何去非

翟三丈公巽少年侍龍圖出守會稽時嘗賦猩猩毛筆詩甚奇妙何去非次韻和之云貌姸足巧語軀惡招歋歈賦形具人獸寜脫荊榛居肉嘗登鼎俎餉饋傳甘腴失計墮醉鄕顚躓無與扶柔毫付束縛航海歸仙臒浴質逸少池摛藻知章湖殺身固有用賦芧從眾狙坐令宣城工無復誇栗須﹝宣城出栗鼠須也﹞文房甲四寶萬兔慚蒙膚數管友十年閉門賦三都之子信豪邁嗜學每致劬未冠遊膠庠已推經行儒蓬山天祿閣崢嶸淩碧虛期予早登躡同捨校魯魚公巽之詩恨未見有緑毛龜詩皆少年所作也﹝墨莊漫錄﹞

李景

武彜幔亭峯云虛洞中有石刻云政和丁酉古酆李景來貳府事瓜期俯仰因過武夷遊換骨巖瞻禮聖迹久之漫書一絕以紀其實區區三載抗塵顏拙直無由脫謗讒今日捫蘿叩仙室願將凡骨換雲巖庚子六月十二日﹝武夷山誌﹞

方惟深

方惟深字子通隠居不仕以詩知名嘗吟古栢詩云四邊喬朩盡兒孫曾見吳宮幾度春若使當時成大廈也應隨例作埃塵又舟下建溪詩云湍流怪石礙通津一一操舟若有神自是世間無妙手世間何事不由人荊公一見大愛之﹝云齋廣錄﹞

方惟深以詩受知王荊公極蒙愛重初無一毫迎合意隠居城東故廬嘗造一園亭不遇主人自盤桓終日因題壁間云何年突兀庭前石昔日何人種松栢乘興閒來就榻眠一枕春風君莫惜城西千古陽山色城中誰有千年宅來往何必見主人主人自是亭中客其灑落類如此﹝稗史類編﹞

子通最長於詩凡有所作王荊公讀之必稱善謂深得唐人句法子通遊王氏之門初無迎合意後隠城東故廬與樂圃先生皆爲一時所髙每部使者及守帥下車必卽其廬而見之前後上章論薦者甚眾竟絕祿仕意僧仲殊贈詩有依舊淒涼無長物只餘松檜養秋風之句可以見其淸髙矣年八十三卒無子一女適樂圃先生之子發﹝中吳紀聞﹞

方惟深有詩云風帆收浦月黃昏野店無燈欲閉門半出岸沙楓欲死系舟猶有去年痕王荊公甚喜之﹝小艸齋詩話﹞

範石湖梅譜稱換骨凝脂之聨爲絕唱曽季貍裘甫著艇齋詩話以爲徐師川十三歲時詩見知東坡蓋妄也慶元中陳剛刋板已著爲方子通子通名惟深有莆田小集行於世他詩亦佳裘甫詩話多諛師川恐非作家子通王荊公同時人半出岸沙楓欲死系舟時有去年痕蓋子通詩也荊公愛之書於座右乃誤刋入荊公集曾慥詩選不收此詩謂爲姑蘇人其實莆田人也﹝瀛奎律髓﹞

方惟深子通隠於吳吳人宗之以詩行其詩格髙下似晚唐諸人絕不喜蘇子瞻詩文至云淫言褻語使驢兒馬子決驟胡文仲連因語及蘇詩云淸寒入山骨艸朩盡堅瘦子通曰做多自然有一句半句道得著也余問何故曰子通及識蘇公蘇公之譏評詩文殆無逃者子通必嘗見薄於蘇故終身銜之﹝野客叢書﹞

紅梅與江梅同開紅白相間園林初春絕景也承平時此花獨盛於姑蘇晏元獻云始移梅西岡圃中一日貴遊賂園吏得一枝分接由是都下有二本王琪君玉時守吳郡以詩遺公曰館娃宮北發精神粉痩瓊寒露葉新園吏無端偸折去鳯城從此有雙身當時罕得如此比年展轉移接殆不可勝數矣世傳吳下紅梅詩甚多惟方子通一篇絕唱有紫府與丹來換骨春風吹酒上凝脂之句﹝梅譜﹞

林知

林子黙先生知熙寜間詣闕上書論時政不報恵安簿林迥訪其旅邸題壁間云先生平昔命何非萬卷詩書一布衣回首長安成底事吳山蒼翠幾時歸知遂歸隠不出劉濤有經林處士冢詩云處士墳三尺吳山松萬株空餘著書稿不見錬丹鑪道古言難合年髙身易孤淸時禮樂偹無處用眞儒﹝閩書﹞

王鯨

王鯨字彥龍福寜人熙寜元丰間兩預鄕舉遊鐘山讀王安石碑文薄其爲人蘇軾守杭日開西湖鯨投以詩有時辟西湖作勝遊使君原是濟川舟之句軾大稱賞﹝閩省通誌﹞

徐鐸

徐鐸未第時有瞽者過延壽掏溪水飲之曰此地當出狀元行至白杜家塾聞侍郎方會誦書聲曰其人矣翌日遇鐸曰此乃是也熙寜九年鐸擢第一同郡薛奕亦首武舉神宗賜詩一方文武魁天下四海英雄入彀中而自是莆田之名重宇內﹝閩書﹞

曾誠

曽誠存之元符間任館職嘗與同捨諸公飲王詵都尉家有侍兒輩侍香求詩求字者以煙濃近侍香爲韻存之得濃字賦詩云俛仰佳人看墨蹤和硏親炷寶燻濃詩情過筆當千里妙思凝香欲萬重山盎泄云傾白酒越羅沾露浥黃封從來粉黛宜燈燭妙手憑誰寫醉容又有七夕王都尉邀同捨置酒聴琵琶詩云寶檻淩雲結綺髙小奩爭巧暮分曺春蔥細撚龍香撥香頸偏眀邏逤槽牛女寫形呈粔籹馬軍馳酒送蒲萄淚珠散作人間露最覺更闌潤錦絳道山學士尙與貴戚駙車過從宴飲眞太平盛事也其後禁之詵元丰中坐與子瞻交結嘗竄均州矣後復與諸名士遊蓋風流好事者不忘於情寜獲譴戾是可尙也﹝墨莊漫錄﹞

何藗

薳仲兄藗字子薦兒時嘗過僧居賦藏筠軒詩云不使翠分旁牖去卻緣淸甚畏人知踰冠而卒與友人張圖南伯鵬者俱寓居余杭又姻家也伯鵬亦不幸早世伯鵬嘗與予分韻賦詩繼有一詩督予所作云坐中競病分明久驢上推敲兀未裁用事精穏如老作者惜乎造物者不少假之年以觀其所止也余嘗集二人遺句名之曰南金錄且爲之跋云﹝春渚記聞﹞

陳俌

陳俌元佑間與劉棠同裏俱有詩賦聲時人稱曰劉棠陳俌漳南賦虎棠旣登科俌遂隠溪南不出嘗賦詩云大不手持卿相印小無人擁使君符門前溪水緑如染好把一竿坐釣鱸﹝閩省通誌﹞

王寘

王寘字季達晉江人遊太學大觀初與同捨生陳朝老等上書論蔡京坐遷自訟齋十餘年嘗有詩云耕田博飯未爲辱爲米折腰眞可憐髙臥北窓風颯至更於何處覓神仙﹝閩書﹞

陳覺民

楊億家集載眞神哲三宗皆自十三仙中出世眞人吳懷玉亦嘗醉中指武夷君像曰應世人主實在戊子未幾哲宗登極果符其年又指魏眞君像曰三十有八載當撫平四海後果然是以陳覺民過武夷詩云升眞洞口接天門靈艸丹花日日春聴說列仙來瑞世三朝徳澤在斯民﹝閩書﹞

黃裳

黃裳字冕仲南劍人爲書生時嘗有魁天下之志元丰四年郡之譙門一柱忽爲迅雷所擊裳聞之口詹四句云風雷昨夜破枯株借問天公有意無莫是臥龍蹤迹困放教頭角直亨衢次年對策爲天下第一﹝尙友錄﹞

閩縣之東山有橊花洞唐永泰中樵者藍超遇白鹿逐之度水入石門始極偪窄忽豁然有雞犬人家主翁謂曰吾避秦人也畱卿可乎超云請歸訣親舊乃來主翁與橊花一枝而出撫而尋之恍若夢中黃裳詩一枝樵客夢兩腋石門風﹝福州府誌﹞

葉常

葉常舉進士甲科授太學正遷博士大觀初出知河中府卒於官常與同裏侍郎黃應圖交厚後以職事相失經年因作燕燕詞以遺之燕燕出幽谷短羽方羗池營巢依廣廈辛苦將芹泥崇朝濕丹頷一點污羅衣重幕護綺繡方簾放珠璣平時頡頏地咫尺天一涯雨露不上天水覆收之誰王謝堂前物肯作尋常飛吾才媿相如願賦長門詞應圖得詩甚喜相好如初﹝閩書﹞

黃畸翁

興化黃畸翁年八十餘喜作詩嘗云流落人間一萬篇又曰身閒不入紅塵市夢好頻驚畫角聲春日閒居云日髙三丈宿酒醒烏喚一聲春夢驚﹝小艸齋詩話﹞

鄭彊

鄭彊閩人宣和中萍鄕令化成巖詩云城郭囂塵外江山勝槪中鏗然一灘水和以萬松風夾徑森奇石危亭納大空蒼巖不能語曽識贊皇公﹝袁州府誌﹞

蔡京

宣和元年九月十二日皇帝詔臣蔡京等宴保和殿酬勸交錯上顧羣臣曰桂子三秋七里香七里香桂子名也臣楷頃許對曰麥云九夏兩岐秀臣攸曰雞舌五年千歲棗臣曰菊英九日萬齡黃乃賡載歌曰君臣燕衎升平際屬句論文樂未央臣奏曰陛下樂與人同不間髙卑日且暮久勤聖躬不敢安上曰不醉無歸更勸疊進酒行無算上忽憶紹聖春宴口號二句問曰卿所作否餘句云何臣曰臣所進詩歲久不記上曰是時以疾告假哲宗召至宣和西合問所告假者對曰臣有負薪之疾不果預需云之燕哲宗曰蔡承旨有佳句曰紅蠟靑煙寒食後翠華黃屋太微間不可不赴上曰臣敢不力疾遵奉是日待漏東華哲宗已遣使詢來否語罷命郝隨持杯以勸凡三酬大醉免謝扶出因沈吟曰記上下句有曰集英班者繼而曰牙牌曉奏集英班日照雲龍下九闗紅蠟靑煙寒食後翠華黃屋太微間繼又曰三天樂奏三春曲萬歲聲連萬歲山欲識君臣同樂意天威咫尺不違顏臣頓首謝曰臣操筆注思於今二十年陛下語及方省髣髴然不記一字陛下藩邸已知臣蓋非今日豈勝榮幸再拜謝上輪指曰二十四年矣左右皆大驚非聖人孰與夫此﹝燕保和殿記略﹞

明淸頃於蔡微處得觀佑陵與蔡元長賡歌一軸皆眞迹也今錄於後已亥十一月十三日南郊祭天齋宮卽事賜太師報本精禋自國南先期淸廟宿齋嚴層霄初擴同雲霽暖吹俄回海日暹十萬軍容冰作陣九街鴛瓦玉爲檐肅雍顯相同元老行慶均釐四海沾太師臣京恭和雪晴至日日初南帝舉明禋祀事嚴萬瓦溝中寒色在一輪空外曉光暹云和龍軫開冰轍風暖鸞旗拂凍檐共喜天心扶聖徳珠璣更誤寵恩沾展采齊明拱面南濃云深入夜更嚴風和不放瓊英落日暖髙隨玉漏暹照地神光臨午陛嗚臯仙羽下重檐五門回仗如天上看舉雞竿雨露沾衮龍朱履午階南大輦鸞嗚羽衛嚴玉軫乍回黃道穏金烏初上白雲暹五門曉吹開旗尾萬騎花光入帽檐已見神光昭感格鶴書恩下萬邦沾飲福初回八陛南凝旒裒對百神嚴睍消塵入康衢潤神應光隨北極暹丹檻雉開中扇影朱繩鶴下五門檐羣生鼔舞明禋畢卻憶花飛舞袖沾淸廟齋幄常有詩賜太師已會和進禋祀禮成以目擊之事依前韻再進今亦用元韻復賜太師非特以此相困蓋淸時君臣賡載亦一時盛事耳靈鼓黃麾道指南紫壇蒼璧示凝嚴聨翩玉羽層霄下烜赫神光愛景暹爲喜鸞輿冋鳯闕故畱芝蓋出虯檐禮天要作斯民福解雨今當萬物沾太師以被賜暹字韻詩前後凡三次進和蓋欲示其韻愈嚴而愈工耳復以前韻又賜太師天位迎陽轉斗南千官山立盡恭嚴共欣奠玉煙初達爭奉回鸞日已暹歸問雪中誰詠絮冥搜花底自巡檐禮成卻喜歌盈尺端爲來麰萬沾太師臣京題神霄宮下馬神霄第一回

晴空宮殿九秋開月中桂子看時落云外仙軿特地來參差碧瓦切昭回繡戶云輀次第開仙伯九霄曾付托得隨眞主下天來神霄玉淸萬壽宮慶成卿以使事奉安聖像聞有二詩書屏俯同其韻復賜太師碧落金風爽气回藂霄乍喜瑞霞開經營欲致黎元福敢謂詩人詠子來曈曚日馭曉光回金碧相宜玉府開步武煙霞還舊觀百神應喜左元來昨日召卿等自卿私第泛舟經景龍江遊擷芳園靈沼聞卿有小詩今俯同其韻賜太師景龍江靜喜安流玉色閒看浴翅鷗已覺西風頗無事何妨穏泛濟川舟登山想見畱雲際賞日還能傍水涯對此已多重九興先輸黃髮賞黃花錦繡煙霄碧玉山縈紆靜練照晴川畱連不惜厭厭去雅興難忘旣醉篇上淸寶籙宮立冬日講經之次有羽鶴數千飛翔空際公卿士庶眾目仰瞻卿時預榮觀作詩紀實來上因俯同其韻賜太師以下上淸講席郁蕭臺俄有靑田萬侶來蔽翳晴空疑雪舞低徊轉影類雲開翻翰淸唳遙相續應瑞疑時尙不回歸美一章歌盛事喜今重見謫仙才又上已日賜太師金眀春色正芳姸修禊佳辰集眾賢久矣愆陽罹暵旱沛然膏雨潤農田乘時剩挾花盈帽胥樂何辭酒滿船所賴爕調功有自佇期髙廩報丰年微元長之孫自云當其父祖富貴鼎盛時悉貯於隆儒亨會閣此百分之一二焉國禍家艱之後散落人間不知其幾也﹝揮塵餘話﹞

杜牧之華淸宮詩雲雨露偏金穴乾坤入醉鄕許彥周謂如此天下焉得不亂蓋以明皇寵幸妃族賞賚無極君臣終日酣宴所以兆漁陽之變耳余聞東都宣政間禁中有保和殿殿西南廡有玉眞軒軒內有玉華閣卽安妃妝閣也妃姓劉氏入宮進位貴妃林靈素以左道得幸謂上爲長生帝君妃爲九華玉眞安妃每神降必別置妃位畫妃像於其中每祀妃像妃方寢而覺有酒容是時羣臣惟蔡元長最承恩遇嘗賦詩題殿壁曰瓊瑤錯落密成林檜竹交加午有陰恩許塵凡時縱步不知身在五云深侍宴於保和殿上令妃見京先有詩曰雅興酒酣添逸興玉眞軒內見安妃命京賡補成篇京卽題曰保和新殿麗秋暉恩許塵凡到綺闈云云須臾命京入軒但見妃像京又有詩云玉眞軒內暖如春只見丹靑未見人月裏嫦娥應有恨鑑中姑射未應眞已而至合妃出見京勸酬至再日暮而退且君門九重睡榻之側豈容他人咳唾至令人臣縱步褻飲於其間當時恩幸可從而知矣然其它日之禍殆甚於天寶之季此可爲萬世君臣之戒﹝碧湖雜記﹞

薛昂賦蔡京君臣慶會閣詩云逢時可謂眞千載拜賜應須更萬回時人謂之薛萬回﹝姑蘇筆記﹞

詩說雋永云蔡攸入燕其父魯公寄詩云百年盟誓宜深念六月師徒盍少休緇衣堂下淸風滿早早歸來醉一甌苕溪漁隠曰蔡京知伐燕之謀爲不可胡不以告於上但形於詩句以沽名其不忠之甚歟﹝漁隠叢話﹞

東都事略蔡京傳末燕山之役攸實在行而京送之以詩戒其啟釁冀不成得以自釋云云考北徵紀實京送詩云老慣人間不解愁封書寄與淚橫流百年信誓當深念三伏修途好少休目送旌旗如昨夢身非帷幄若爲籌緇衣堂下淸風滿早早歸來醉一甌徐達上聴讀之乃曰好攺作六月王師好少休也庚溪詩話亦載此予謂蔡氏父子分立門戶攸之宣撫或不出京意揮麈錄亦言徽宗有意北徵蔡元長鄭達夫不以爲然惟王黼蔡攸贊成之﹝鈍翁類槁﹞

泰陵時蔡元長爲學士故事供帖子皇太后皇帝皇后合各有詞諸妃合同用四首而巳時昭懷劉太后充貴妃元長特撰四首以供之有三十六宮人第一玉樓深處夢熊羆﹝墨莊漫錄﹞

家公在玉堂春日帖子云三十六宮人第一玉樓春困夢熊羆龍燭影中猶是臘鳯簫聲裏巳吹春世傳蔣頴叔所作也﹝西淸詩話﹞

西淸詩話謂蔡元長春帖子龍燭影中猶是臘鳯簫聲裏已吹春薦紳類能傳誦以爲蔣頴叔作非也予以爲此一聨全是方幹除夜詩寒燈短熖方燒臘畫角殘聲已報春﹝能攺齋漫錄﹞

姑蘇南園錢氏廣陵王之舊圃也老朩皆合抱流水奇石參錯其間最爲勝境王翰林元之爲長洲縣宰時無日不攜客醉飲常有詩曰它年我若功成後乞取南園作醉鄕今園中大堂遂以醉鄕名之大觀末蔡魯公罷相欲東還詔以園賜公公卽戲以詩示親黨云八年帷幄竟何爲更賜南園寵退師堪笑當時王學士功名未有便吟詩﹝石林詩話﹞

範致虛謙叔與蔡元長相迕久處閒散宣和初自唐州方城召還提舉寶籙宮未幾執政時元長以五日一造朝居西第乃與謙叔釋憾一日觴於西園主禮勤渥元長作詩見意云一日趍朝四日閒荒園薄酒願交歡三峯崛起無平地二派爭流有激湍極目榛蕪惟野蔓忘憂魚鳥自波瀾滿船載得圭璋重更掬珠璣洗眼看三峯二派𨿽是園中景蓋有激而云時罷政未久王黼靈素師成輩方盛也﹝墨莊漫錄﹞

世傳蔡相當國有二人求堂除適有美闕二人競欲得之且皆有薦拔也蔡莫適所與卽謂曰能誦盧仝月蝕詩乎內一耆年者應聲朗念如注缾水音吐鴻暢一座盡傾蔡喜遂與美除頃因夜話及此余因言前輩讀書類皆成誦如此不似今人滅裂艾愼幾雲月蝕詩要是難讀遽讀之有不能句者予曰栁子厚天對更是難讀時時問人人皆不解其屈曲聲牙不獨三盤五誥也只此便可成侍讀侍講矣團坐大笑﹝捫虱新話﹞

西淸詩話記其父蔡元長嘗謂之曰汝知歌行吟謠之別乎近人昩此作歌而爲詩制謠而爲曲者多矣且𨿽有名章秀句若不得體如人眉目娟好而顚倒位置可乎予退讀少陵諸作嘿有所契惟心語口未嘗爲人道也予按宋書樂志曰詩之流乃有八名曰行曰引曰歌曰謠曰吟曰詠曰怨曰嘆皆詩人六義之餘也然則歌行吟謠其別豈自子美耶﹝能攺齋漫錄﹞

劉知常旣得金丹之訣眞人常降其室徽宗聞其名詔往襄陽尋訪至京師見於內殿驗其方術知常取鹽數斛布地上疏爲畦畛毎畦相去數寸爲一竅取藥置竅中有頃悉成金蓮子又取故敗鐵器錢鎛之類以藥點化皆成黃金上神其術賜以金冠象簡緋袍皂襈號丹華處士視朝散大夫知常又自作金合數百貯所煉丹分遺公卿太師蔡元長京嘗贈之詩有萬鎰黃金手化鐡五色彩雲神授丹之句蓋記其實也﹝暌車志﹞

佑陵時有僧妙應者江南人往來京洛間能知人休咎其說初不言五行形神且不在人之求而告之佯狂奔走初無定止飲酒食肉不拘戒行人呼之爲風和尙蔡元長褫職居錢塘一日忽直造其堂書詩一絕云相得端明似虎形搖頭擺尾得人憎看取明年作宰相張牙劈口喫眾生又書其下云眾生受苦兩紀都休已而悉如其言﹝揮麈餘話﹞

蔡元長旣南遷中路有旨取所寵姬慕容邢武者三人以金人指名來索也元長作詩以別云爲愛桃花三樹紅年年歲歲惹東風如今去逐他人手誰復尊前念老翁初元長之竄也道中市食飲之類問知蔡氏皆不肯售至於詬罵無所不道州縣吏爲驅逐之稍息元長轎中獨嘆曰京失人心一至於此至潭州作詞曰八十一年住世四千里外無家如今流落向天涯夢到瑤池闕下玉殿五回命相彤庭幾度宣麻只因貪戀此榮華至有如今事也後數日卒門人呂川卞老醵錢葬之爲作墓志乃曰天寶之末姚宋何罪云﹝揮麈後錄﹞

蔡卞

蔡卞之妻王夫人頗知書能詩詞蔡有國事先謀之於私第然後宣之於廟堂時執政相語曰吾輩每日奉行者皆其咳唾之餘也蔡拜右相家宴張樂伶人揚言曰右丞今日大拜都是夫人裙帯譏其官職自妻而致中外傳以爲笑﹝淸波雜誌﹞

會文肅初與蔡元長兄弟皆臨川王氏之姻黨後來位勢旣隆遂爲仇敵崇寜初文肅爲元長攘其相位文肅以觀文守南徐時元度帥維揚赴鎭過郡元度開宴甚勤自爲口號云並居二府同事三朝悵契闊於當年喜逢迎於斯地又云對掌紫樞參大政同扶赫日上中天謬爲恭敬如是而中實不然已而興獄文肅遂遷衡陽﹝揮麈餘話﹞

毛澤民受知曽文肅擢置館閣文肅南遷坐黨羽得罪流落久之蔡元度鎭潤州與澤民俱臨川王氏壻澤民傾心事之惟謹一日家集觀池中鴛鴦元度席上賦詩末句云莫學饑鷹飽便飛澤民卽席和以呈元度曰貪戀恩波未肯飛元度夫人笑曰豈非適從曾相公池中飛過來者耶澤民慚不能舉首﹝宋稗類鈔﹞

蔡元度魯公在位錫賚無窮而用度亦廣京師感慈寺修浮圖題三千緡時有吳錬師者丹陽人辟榖修養館於西園庵中後有隙地吳勸令蒔麥旣獲頗厭狼籍公見之題詩於庵曰塔緣便捨三千貫月俸無踰一萬緡卻向西園課小麥老來顚倒見愁人﹝墨莊漫錄﹞

蔡卞壬人也然其作毛詩雜解頗有可取者如朩瓜詩云齊桓信義及於諸侯率懷其徳不専畏其力故問遺得以稱其重輕以爲禮孔子所以嘆曰吾於朩瓜見苞苴之禮行焉﹝香祖筆記﹞

蔡卞毛詩名物解宋志二十卷陳振孫曰卞王介甫壻故多用字說其目自釋天至釋雅凡十類大略似爾雅而瑣碎穿鑿於經無補也﹝經義考﹞

六經名物之多無踰於詩者自天文地理宮室器用山川艸朩鳥獸虫魚靡一不具學者非多識博聞則無以通詩人之旨意而得其比興之所在自爾雅釋詩而後如博雅埤雅爾雅翼諸書𨿽主於訓詁要以名物爲重此外復有疏艸朩魚虫及門類物性鈔集傳名物者若蔡卞之毛詩名物解亦其一也卞爲王介甫壻其學一以王氏爲宗其書自釋天至雜釋類凡十卞爲人固不足道然爲是書貫穿經義會通物理頗有思致蓋熙丰以來之小人如呂恵卿章惇曾布及卞兄弟咸能以文采自見而亦或傅致經義以文其邪說所以能惑世聴而自結於人主也嗟夫當其誣罔宣仁竄逐眾正之時吾不知其於興觀美刺之義何居斯其人所謂豺虎不食有北不受者而吾猶錄其書存之者殆所謂不以人廢言之意也歟﹝昆山徐氏經解﹞

章持

紹聖丁丑章持魁南省時有詩云何處難忘酒南宮放牓時有才如杜牧無勢似章持不取通經士先收執政兒此時無一盞何以展愁眉紹興間秦伯暘魁多士汪彥章啟賀其父以南宮進士對東閣郎君尙疑爲譏已其敢顯斥如前之詩乎﹝淸波雜誌﹞

蔡攸

蔡攸初以淮康節領相印徽宗賜曲宴因語之曰相公公相子蓋是時京爲太師號公相攸卽對曰人主主人翁其善爲諧給如此﹝老學庵筆記﹞

蔡絳

蔡絳京之子撰西淸詩話宣和五年或言絳論議専以蘇軾黃庭堅爲本奉旨特落職勒停後山居士集有與魯直書云正夫有幼子明誠頗好文義毎遇蘇黃半簡數字必錄藏以此失好於父正夫挺之子也蔡趙輩勢能禁天下不敢習蘇黃詩文而不能得之於其子異哉﹝池北偶談﹞

蔡絳約之西淸詩話云人之好惡固自不同杜子美在蜀作悶詩乃云捲簾惟白水隠幾亦靑山若使予居此應從王逸少語吾當卒以樂死豈復更有悶乎予謂此時約之未契此語耳人方憂愁亡聊𨿽淸歌妙舞滿前無適而非悶子美居西川一飯未嘗忘君其憂在王室而又生理不具與死爲鄰其悶甚矣故對靑山靑山悶對白水白水悶平時可愛樂之物皆寓之爲悶也約之處富貴所欠者二物耳其後竄斥經歷﨑嶇險阻必悟此詩之爲工也﹝墨莊漫錄﹞

西淸詩話蔡百衲絳所撰也已嘗行於世矣余舊錄得百衲所作詩評今列於此云栁子厚詩雄深簡淡迥拔流俗至味自髙直揖陶謝然似入武庫但覺森嚴王摩詰詩渾厚一段覆蓋古今但如久隠山林之人徒成曠淡杜少陵詩自與造化同流孰可擬議至若君子髙處廊廟動成法言恨終欠風韻黃太史詩妙脫蹊徑言謀鬼神惟胸中無一點塵故能吐出世聞語所恨務髙一似參曹洞下禪尙墮在玄妙窟裏東坡詩天才宏放宜與日月爭光凡古人所不到發明殆盡萬斛流泉未爲過也然頗恨方朔極諫時雜以滑稽故罕逢醞藉韋蘇州詩如渾金璞玉不假雕琢成姸唐人有不能到至其過處大似村寺髙僧柰時有野態劉夢得詩典則旣髙滋味亦厚但正若巧匠矜能不見少拙白樂天詩自擅天然貴在近俗恨如蘇小𨿽美終帯風塵李太白詩逸態淩雲照映千載然時作齊梁間人體段略不近渾厚韓退之詩山立霆碎自成一法然譬之樊侯冠佩微露粗疎栁栁州謂若捕龍蛇搏虎豹急與之角而力不敢暇非輕蕩也薛許昌詩天分有限不逮諸公逺矣至合人意處正若芻豢時復咀嚼自佳王介甫詩𨿽乏風骨一畨出淸新方似學語之小兒酷令人愛歐陽公詩溫麗深穏自是學者所宗然似三館畫手未免多與古人傳神杜牧之詩風調髙華片言不俗有類新及第少年略無少退藏處固難求一唱而三嘆也右此十四公皆吾生平宗師追仰所不能及者畱心旣久故咸得而議之至若古今詩人自是珠聨玉映則又有不得而知也已﹝漁隠叢話﹞

陳瓘

陳瑩中爲橫海軍通守先君與之爲代嘗與言蔡元長兄弟了翁言蔡京若秉鈞軸必亂天下後爲都司力排蔡氏之黨一日朝會與蔡觀同語云公大阮眞福人觀問何以知之了翁曰適見於殿廷目視太陽久之而不瞬觀以語京京謂觀曰汝爲我語瑩中旣能知我何不容之甚也觀致京語於陳了翁徐應之曰射人先射馬擒賊先擒王觀黙然後竟有郴州之命﹝春渚記聞﹞

陳文惠公畱題松陵詩其末有秋風斜日鱸魚鄕之句屯田郎林肇爲吳江日作亭江上因以鱸鄕名之了翁初至吳江簿賦詩雲中郎亭榭據江鄕雅稱詩翁賦卒章蒓菜鱸魚好時節秋風斜日舊煙光一杯有味功名小萬事無心歲月長安得便拋塵网去釣舟閒系畫欄旁﹝中吳紀聞﹞

政和間林靈素主張道敎建議以僧爲徳士使加冠巾其意以釋氏爲出其下耳臨川饒徳操時業儒爲僧作徳士頌四首其一云徳士舊來稱進士黃冠初不異儒冠種種是名名是假世人誰不被名謾徳操自號倚松道人意取閒禪師詩雲閒攜經卷倚松立笑問客從何處來故以名庵又以自號陳瑩中有詩寄之曰舊時饒措大今日壁頭陀爲問安心法禪儒較幾何﹝能攺齋漫錄﹞

僧如壁饒氏臨川人初名節字徳操博學能文後之榖城香嚴寺聴智海說法而悟遂落髮陳瑩中與詩云舊時饒措大今日壁頭陀借問安心法儒禪隔攜何先是如壁有偈雲閒攜經卷倚松立試問客從何處來因號倚松道人﹝撫州府誌﹞

陳瑩中謫通州夜讀洛浦錄乃大有所悟斂目長息曰此句惟覺範可解然渠在海外無定先佛手何能招之明年予還自朱崖館於髙安大愚瑩中自臺州載其家來漳浦過九江廬山因家焉督予兼程來予以三日至湓城瑩中曰自此公可禁作詩無益於事予曰敬奉教然予兒時好食肉母使持齋予叩頭乞先飫食肉一日母許之今亦當準食肉例先吟兩詩喜吾二人死而復生何如瑩中許之予詩曰鴈蕩天臺看得足盡搬兒女寄篷窗徑來漳水謀二頃偶愛廬山家九江名節逼眞如醉白生涯領略似襄龎向來萬事都休理且聽樓鐘一夜撞與公靈鷲曾聽法遊戲人間知幾生夏口甕中藏畫像孤山月下認歌聲翳消已覺華無蒂礦盡方知珠自明數抹夕陽殘雨外一番飛絮滿江城瑩中喜而謂曰此詩如岐下豬肉也𨿽美無多食後三年予客漳水見瑩中侄勝柔自九江來出詩示予曰仁者難逢思有常平居愼勿恃何妨爭先世路機闗惡近後語言滋味長可口物多終作疾快心事過必爲傷與其病後求良藥不若病前能自防予謂勝柔曰公癡叔詩如食鰣魚惟恐遭骨刺耳與岐下豬不可仝日而語也﹝冷齋夜話﹞

陳瑩中謫合浦時予在長沙以書抵予爲負華嚴入嶺有偈曰大士遊方興盡回家山風月絕塵埃杖頭多少閒田地挑取華嚴入嶺來予和之曰因法相逢一笑開俯看人世過飛埃湘江廟外休分別常寂光中歸去來又聞嶺外大雪作二偈寄之曰傳聞嶺下雪壓倒千年樹老人拊手笑有眼未嘗覩故應潤物林一洗瘴江霧寄語牧牛人莫教頭角露又曰徧界不曾藏處處光皎皎開眼失卻蹤都緣太分曉園林忽生春萬瓦粲一笑遙知忍凍人未悟安心了﹝冷齋夜話﹞

黃伯思

梁中書郎虞龡表云逸少爲會稽子敬爲吳興故三吳之地偏多遺迹又是暮年遒美之時今此卷中亦時有吳興帖然大令帖傳於世佳者尙多如乞假表庾公帖周姉帖洛神賦劉氏所藏十二字等帖官帖中皆遺之僕頃以韻語題河南王氏所藏子敬帖云君家大令書盈紙筆勢翩翩趣多媚𨿽云沓拖如少年豈至拘攣同餓隸會稽七子五知名此公風槪尢超詣大極璇題猶重書﹝謂不書太極殿榜﹞一時凜凜標英气半袖精裓眾爭求數幅新裙世尢貴當時親過得已難況復傳今近千歲龍珠歸浦劍還津此帖君藏眞得地才披尺許目增明鸞跂鴻驚欲飛逝硬黃響搨若傳吾完碧摹刋願垂世以記大令書事漫附於此﹝東觀餘論﹞

楊時

楊龜山爲吾閩道學之祖世人但知其語錄而不知龜山之詩亦有可誦者如含云寺詩雲山前咫尺市朝賖垣屋蕭條似隠家過客不須攜鼔吹野塘終日有嗚蛙又云竹間幽徑艸成圍藜杖穿雲翠滿衣石上坐忘驚覺晚山前明月伴人歸又如嶽陽樓長歌宛然唐響絕無宋人習气筆精

此日不再得頺波注扶桑躚躚黃小羣毛髮忽已蒼願言媚學子共惜此日光術業貴及時勉之在靑陽此龜山示同學首章也足以警惰﹝黃氏日抄﹞

題釣臺詩謂東漢不任三公故子陵不受其招恐未必然若子陵意果出此合爲光武一言題吳國華釣臺以璜溪嚴瀬對起而總之云聖賢遇合自有時潔身亂倫非所知以國華自作記不取子陵也又恐貶子陵太過﹝黃氏日抄﹞

呂與叔嘗作詩云文如元凱徒成癖賦似相如只類俳惟有孔門無一事止傳顏子得心齋楊中立云知此詩則可以讀三百篇矣橫渠讀詩詩云致心平易始知詩﹝能攺齋漫錄﹞

孟子曰人之患在好爲人師夫師惡可好也溫故知新子云之矣曾子習聖傳而汲汲吾友所從事難並則憂之友其僅以文會已乎龜山寄定夫曰絳幃燕侍毎從容一聽微言萬慮空朱子謂擇之不用丁寜防曲學寒牕久矣共心期﹝補堂文跋﹞

武夷山閩祀山也列仙傳云茅君內傳仙家有三十六洞天武夷第十六升眞玄化洞天也相傳彭祖隠居此山有子二人曰武曰夷繼之故名武夷宋楊時詩函闗﨑嶇走秦鹿天下共逐爭羣雄抉云翻空折鰲足黔黎竄伏如寒蛩武夷山深水淸泚避世合有髙人蹤龍泓東注海波湧玉女翠湧秋雲松藏舟浮梁跨絕壑隠見似與天河通當時雞犬不復見空巖依舊煙霞籠我來秋杪月旣望尙有幽菊埋榛叢天容洗淨雨初霽云幕四卷淸無風掀篷進棹窮異境注目想見流殘紅回船杖屨躡幽徑松竹窈窕環琳宮翠琬溫辭輝華衮金牓大字纒蛟龍自憐病骨猶塵网幔亭髙會何由逢解衣歸臥釣磯畔仰看明月穿疎篷﹝閩書﹞

楊龜山廟祀在常州有豪家欲奪其地者郡守知之行香日題詩壁間豪家媿而寢焉詩曰瓣香覓路拜龜山獨立斜陽未忍還廟貌儼如生气在斷碑惟見蘚痕斑道傳伊洛名千古迹寄毘陵屋半間黃鳥不知誰是主隔林猶自語間闗﹝堅瓠集﹞

林子山

畢狀元漸使福建日嘗按部過羅源時南華翁林子山致仕居南華洞年已八十餘以詩迓之有當年春榜首傳名對禦如君有幾人之句畢公和贈之多所奬借其詩曰兒童聞說子山名將謂先生是故人海上偶經仙洞府巖前猶見玉精神南華久徹逍遙夢兜率重來自在身攜得新詩天上去不教辜負到全閩人言畢狀元眉目如畫詩詞亦自淸拔予兒時人多誦此詩至今父老猶能誦之眞佳句也今靑瑣集中多載當時諸公贈子山詩而獨無此篇故記於此以補靑瑣之闕﹝捫虱新話﹞

林子山詩中亦多佳句其自敍過門人指朝郎宅入室渾如野老家人皆許其有隠者之致然輕薄子猶誦其出山詩云尺書中夜至淸曉卽揚鞭人謂子山三詔不起於是聞者莫不絕倒﹝捫虱新話﹞

哀謙

哀謙字彥先崇安人靖康中耕隠黃洋原結廬名玉泉有時人不識田園樂只羨相如駟馬車之句﹝尙友錄﹞

吳武陵

吳武陵汪應辰榜進士累官至煥文閣學士吏部尙書未遇時嘗夜寐於吉昌橋樂肆人聞有鬼至橋橋神叱之曰學士在此鬼乃涉水而過其人明燭視之乃武陵醉臥也邦人相謂曰鬼亦畏讀書人又嘗往田坑索助役錢夜臥於橋上主人夜夢黒龍纒柱覺命僕往視之報曰今日索助役錢人也亟命延入嚴待之出題於橋雲一水長流出澗溪眾山綿密與云齊武陵橋上觀春色自笑劉郎出路迷﹝吳氏家譜﹞

上官仲恭

兗州先聖廟壁嘗有題詩者曰靈光殿古生秋艸曲阜城荒散晚鴉惟有孔林殘照日至今猶屬仲尼家不顯姓名頗爲士大夫傳誦予頃在福州於李虛已處見邵武上官校書詩一冊內一篇題爲州西行州西者蔡京所居處也注云靖康元年作時京謫湖湘子孫分竄所居第摧毀索寞殆無人迹故爲古調以傷之凡三十餘韻今但記其末聨云君不見喬朩參天獨樂園至今仍是溫公宅其意甚與前相類﹝容齋三筆﹞

蔡京父子在京城之西南坊對賜甲第四區極天下土朩之工一曰太師第乃京之自居也二曰樞密第乃攸之居也三曰駙馬第乃絳之居也攸妻劉乃明達明節之族有寵而二劉不能容乃出嫁攸權寵之盛亞之京攸四第對開金碧相照嘗見上官仲恭詩一編其間有城西曲言蔡氏侈奢敗亡之事最爲豪健末句云君不見喬朩參天獨樂園至今猶是溫公宅仲恭乃上官彥衡之子也惜其詩不行於世﹝朱子語類﹞

何薳

相州魏武故都所築銅雀臺其瓦初用鉛丹雜胡桃油搗治火之取其不滲雨過卽幹耳後人於其故基掘地得之鑱以爲硯𨿽易得墨而終乏溫潤好事者但取其髙古下有金錫文爲眞毎硯成受水處嘗恐爲沙粒所隔去之則便成沙眼至難得平瑩者蓋初無意爲硯而不加澄濾如後來呂硯所制也章序臣得之屬予爲詩將刻其後云阿瞞恃姦雄挾漢令天下惜時無英豪磔裂異肩踝終令盜壞土埏作三臺瓦𨿽云當途髙會有食槽馬人愚瓦何罪淪蟄翳梧檟錫花封雨苔鴛彩晦云罅當時丹油法實非謀諸野因之好奇士探琢助揮寫歸參端歙材堅澤未渠亞章侯捐百金訪獲從吾詫興亡何復論徒足增忿罵但嗟瓦礫微亦以材用捨徒令瓴甓余當擅瓊瑰價士患徳不備不憂老田舎﹝春渚紀聞﹞

余經霅川偶得數雷斧於耕夫𨿽小大不等而體皆如玉因擇其厚者窪而爲硯膚理鋭澤取墨磨硏而墨光可鑑但恨其大而薄者不容窪治則以鐵爲周郭如靑州提硯所制亦几案間一尢物也因銘之曰石化殞星龍雨刀槊是從震霆散墜風雹形實斧也其質玉璧窪而爲硯以資鋭澤與翰墨而周旋誅姦諛之死魄﹝春渚紀聞﹞

鄭廣

海冦鄭廣陸梁莆福間颿駛兵犀云合亡命無不一當百官軍莫能制自號滚海蛟有詔勿捕命以官使主福之延祥兵以徼南溟延祥隸帥閫廣旦望趨府羣寮以其故所爲徧賓次無與立談者廣鬱鬱弗言一日晨入未衙羣僚偶語風檐或及詩句廣矍然起於坐曰鄭廣麄人欲有拙詩白之諸官可乎眾屬耳乃長吟曰鄭廣有詩上眾官文武看來總一般眾官做官卻做賊鄭廣做賊卻做官滿座慚噱章以初好誦此詩每曰今天下士大夫愧鄭廣者多矣吾儕可不知自警乎﹝桯史﹞

鄧肅

佑陵登極之初皇嗣未廣道士劉混康言京城東北隅地葉堪輿倘形勢加以少髙當有多男之祥始命爲數仞岡阜已而後宮占熊不絕上甚以爲喜由是崇信道教土朩之工興矣一時佞幸因而逢迎遂竭國力而經營之是爲艮嶽宣和壬寅歲始告成禦制爲記又命睿思殿應制李質曹組各爲賦以進又詔二臣共作艮嶽百詠詩質字文伯熙陵時參知政事昌齡之曾孫組字符寵潁昌陽翟人俱有才思晚始際遇悉授右列侍佑陵時寵臣皆內侍梁師成所引遂得愛幸質少不檢文其身賜號錦體謫仙後隨從北狩組逢辰未久而沒官止副使有子卽勛也頗能文佑陵卽以其父官補之是時獨有太學生鄧肅上十詩備述花石之擾其末句云但願君王安萬姓圃中何日不東風詔屏逐之靖康初李伯紀啟其事薦其才召對賜進士出身後爲右正言著亮直之名於當日肅字志宏南劍人有文集號栟櫚遺文三十卷詩印集中﹝揮塵後錄﹞

鄧肅入太學所與遊皆天下名士宣和末東南貢花石綱肅作詩十一章以獻疏言臣聞功足利一國者當享一國之樂徳足被四海者當受四海之奉恭惟皇帝陛下至仁所眇神道所化覃乎無外不可量數是𨿽移嵩嶽以爲山決江河以爲沼竭東風之所披拂以爲臺榭之觀且不足奉聖徳之萬一區區官吏輒以根莖之細塊石之微挽舟而來動數千里竊竊然自謂其神刓鬼劃冠絕古今若眞足報國者以臣觀之是特以一方之物奉天子曾不以天下之物奉天子也臣今有策欲取率土之濱山石之秀者花朩之奇者不問大小畢置陛下圃中若天造地設曾不煩唾手之勞蓋其策爲甚易而天下初弗知也臣獨知之喜而不寐謹吟成古詩十有一章章四句以敍其所欲言𨿽越祝代庖固不勝誅然春風鼓舞之下則候虫時鳥亦不約而自鳴耳惟陛下畱神幸甚幸甚肅詩十一章其五章言皇帝之圃浩無涯日月所照同一家北連幽薊南交趾東極蟠朩西流沙其六章言是中日月磨星斗下視羣山眞■﹝山咅﹞嶁千年老朩矯龍蛇天風夜作雷霆吼其七章言三月和風塞太空天涯海角競靑紅不知花卉何逺近六合內外俱春容其八章言聖主胸襟包率土天賜園池乃如許坐觀塊石與根莖毋乃卑凡不足數其九章言飽食官吏不深思務求新巧日孳孳不知均是圃中物遷逺而近蓋其私其十章言恭惟聖徳髙舜禹一圃豈嘗分彼此世人用管妄窺天水陸馳驅煩赤子其十一章言安得守令體宸衷不復區區踵前蹤但爲君王安百姓天地一圃樂何窮是時羣臣皆欲置肅死地欽宗嗣位乃賜召對﹝閩書﹞

鄭肅字志宏沙縣人別號栟櫚有栟櫚先生文集栟櫚山水奇絕今屬永安縣誌宏有文行與朱韋齋先生交好一日韋齋觴客栟櫚以冠帯寓之醉起韋齋曰畱以質紙筆明日如約韋齋受筆還冠而以紙少畱帯曰倘無千幅竟不還栟櫚爲寄一詩曰歸帽納毫眞得策要箋畱帶計還疎公如買菜苦求益我已忘腰何用渠閉戶羽衣聊自適推窓柿葉對人書帝都聲價君知否寄付新傳折檻朱前輩風流調笑藹藹若此﹝溪山餘話﹞

戴公嶺紆回凡二十二折宋正言鄧肅詩天寒歲暮兩無聊訪戴寜辭千里遙直上洞天三十六馬蹄迆邐步瓊瑤﹝閩書﹞

李綱

梁溪李忠定公綱忠義勲業照耀千古人但知傳其奏疏耳至其所爲詩气格渾雄才情宛至如和東坡四時詞云美人半醉軟玉肌不語憑欄知恨誰莫把春愁自銷損且唱尊前金縷衣又云綠院沈沈淸晝永畫屏玉枕冰肌冷轆轤驚起寶釵橫香篆浮煙簾幙靜翠眉不爲捧心顰鬢亂妝殘約略勻情似楊花無定處可憐金穀墜樓人其風流蘊藉不亞眉山吾又愛其春意詩云春鳥窺緑窓踏落庭前花美人爲之笑鬢腳風中斜不惜花踏殘只愁鳥驚去吒啞背人飛林深無覓處想其風韻殆不類其爲人斯亦宋廣平賦梅花之比也﹝小艸齋詩話﹞

李伯紀丞相過海絕句云假使黒風漂蕩去不妨乘興訪蓬萊與坡公九死南荒吾不恨玆遊奇絕冠平生之句殆相伯仲異乎李文饒盧多遜窮愁無憀之作矣﹝後邨詩話﹞

李伯紀在靖康間忽夏日夢乘舟行亂石間四顧峯巒奇秀覺頗異之後謫官劍浦道武夷山小舟溯流水落石出徧覽勝槪至晞眞館雪作巖壑俱白恍如夢遊然後信出處之分定而斯遊已先兆於夢也乃作詩以紀其事曰淸夢先曾到武夷玉峯積雪倍幽奇小舟遊罷尋歸路恰似翛然夢覺時﹝名勝志﹞

李忠定公梁溪集云韓偓昭宗時爲翰林學士承旨頗與國論爲朱全忠所不容謫濮州司馬其後復官不敢入朝挈其族依閩中王審知嘗道沙陽寓居天王院者歲餘與老僧蘊明善以詩贈之至後唐時邑令張僚爲之記敍偓始末甚詳且述唐末亂離之事頗與唐史合予來沙陽聞之竊欲一觀而其碑因寺中廢爲有力者取去祕不示人久之始得見其副本感而賦之詞臣謫去墮天南詩墨從來牓寺檐好事不須收拾去世間遺集有香奩又五言古詩不具錄﹝五代詩話﹞

李忠定謫沙陽有畫荔枝詩以陳紫比姚黃又詩云不知誰是善知識斷送歸來食荔支比玉畫荔枝懸余小閣中見之者以爲可旋摘也﹝閩書﹞

紹興初都下盛傳蘇武令一詞聲韻淒楚言是李綱丞相作﹝詞譜﹞

鱔溪在鼓山之北本乘之南山峽間有二潭下潭距上潭五里其廣六丈深不可計昔閩越王郢第三郎騎射於此射中大鱔鱔躍出以尾纒三郎人馬俱溺土人爲立廟號白馬三郎唐貞元十年觀察使王翊旱禱得雨太和元年觀察使張仲方率僚屬禱雨歸至聖泉寺雨已至作詩曰入門池色淨登閣雨聲來僚屬皆和之宋李忠定綱詩千年鱔骨専車在百丈龍湫瀑布垂﹝閩書﹞

顯應廟詩刻在寜化縣西三里艸倉有顯應廟神爲艸倉將軍姓長孫名山宋李綱南謫日過此題詩云不愁芒屨長南謫滿願靈旗助北徵酹徹一杯揩涙眼煙雲何處是三京﹝閩省通誌﹞

胡安國

胡文定公安國宣和七年乙已賦元夕詩一聨云詞臣侍宴詩能好頴客披圖事莫傳文定原注云舍人呂子晉賦元夕十詩首篇云何處元宵好迎鑾冊府西鞘聲云外起扇影日邊低祕禁威容肅名流步武齊舜瞳回左顧眞欲過金閨末篇云何處元宵好雙林宴坐僧戒圓三五夜心耀百千燈茅舎門常掩繩牀幾漫憑世間娛樂事一念不曽興時皆諷誦之又注慶曆中潁昌一童子有道之士嘗至花月著道士服攜酒果飲野外隨意所適至元夜則閉門不出有詩云閉門獨看華山圖後不知所往有人飲京師市樓見過樓下急往追之不及呂原明有詩紀其事按胡文定公賦此詩明年而汴京亂矣﹝瀛奎律髓﹞

手握乾坤殺活機縱橫施設在臨時滿堂兔馬非龍象大用堂堂總不知踏徧江南春寺苔野雲蹤迹去還來如今宴坐孤峯頂無法可傳心自灰祝融峯似杜城天萬古江山在目前須信死心元不死夜來明月又重圎眀公從小便超羣佳句流傳繼碧雲聞道別來諸念息定將何法退魔軍十年音信斷鴻鱗夢想云居頂上人香飯可能長自飽也應分濟百千身右胡文定公答僧五詩公子侍郎所書以授墳僧妙觀而妙觀之所摹刻也儒釋之間蓋有所謂毫釐之差者讀之者能辧之則庶乎知言矣乾道乙酉十一月庚午新安朱熹書﹝朱子大全集﹞

胡康侯久依上封得言外之旨崇寜中過藥山有禪人舉南泉斬貓話問公公以偈答曰手握乾坤殺活機縱橫施設在臨時玉堂兔馬非龍象大用堂堂總不知又寄上封有曰祝融峯似杜城天萬古江山在目前須信死心元不死夜來秋月又同圓﹝焦氏類林﹞

陳鑑之

三山陳鑑之剛父東齋集稍有江西風气而筆力苦孱其佳句云踏徧苔溪石梅花又滿林花淡水紋麗鳥啼人意閒彎彎竹徑微微雪小小溪橋淡澹雲畫蘭云托迹不辭巖谷深異於蕭艾亦何心淸風披拂自多事斜日澹雲香滿林﹝居易錄﹞

翁績

翁績字熙載福淸人以特科爲奉議郎政和末上書言夏人無故請和金人趙良嗣董才來降生邊隙乞斬二人以篤信好不報遂飄然南歸渡江老於白嶼之上宣和初年童貫使熙河經略使劉法帥師伐夏戰歿貫以捷聞績哭以詩曰千里寒沙遺白骨一番新鬼哭黃雲偸生同惡終相蔽安得忠誠達聖君時蔡京當國聞此詩者皆服其直所著有天山十議﹝閩書﹞

余深

生荔支紹興初始貢至二十四年罷宣和間以小株結實者置瓦器中航海至闕下移植宣和殿錫二府宴賞禦制有詩示羣臣時太宰余深有賜比西山藥一丸之句﹝淳熙三山誌﹞

劉韐

劉韐始爲尉於洪之丰城性不飲酒飲則面色爲烘然郡推官沿檄抵邑能飲啖與公同會以諺語戲公曰小器易盈眞縣尉公答云窮坑難滿是推官﹝復齋漫錄﹞

劉子翚

劉子翚字彥衝以父韐任授承務郎辟幕屬韐死靖康之難子翚痛憤哀毀服除通判興化軍事以羸疾丐祠歸隠屏山學者稱屏山先生而自號病翁與籍溪胡原仲白水劉致中爲道義交所學深逺朱子受遺命往遊其門告以不逺復三言俾佩之終身一日感微疾卽謁廟訣別家人與朱子言入道次第而沒詩與曾茶山韓子蒼呂居仁相往還故所詣殊髙五言幽淡卓錬及陶謝之勝而無康樂繁縟細澀之態則以其用經學不同所得之理異也﹝屏山集鈔﹞

劉屏山題李忠湣集云二帝蒙塵非幸蜀六臣奉璽更朝梁敍當時事忠憤悲壯尹少稷聞僞齊入冦酬功不惜賞千布送死惟堪縛一驢足與前句相上下﹝後邨詩話﹞

劉屏山北風詩忠憤至矣五六紫色鼃聲眞倔彊翠華龍衮暫徘徊命意尢切屏山又有汴京紀事絕句二十首今書四首於此空嗟覆鼎誤前朝骨朽人間罵未消夜月池臺王傅宅春風楊栁相公橋萬炬銀花錦繡圍景龍門外軟紅飛淒涼但有雲頭月曾照當時步輦歸梁園歌舞足風流美酒如刀解斷愁憶得少年多樂事夜深燈火上樊樓輦轂繁華事可傷師師垂老過湖湘縷衣檀板無顏色一曲當時動帝王﹝瀛奎律髓﹞

月髙夜鳴箏聲從綺窓來隨風更迢逓縈云暫徘徊餘音若可玩繁先互相催不見理箏人遙知心所懷寜悲舊寵棄豈念新期乖含情郁不發寄曲宣余哀一彈飛霜零再撫流光頺每恨聽者稀銀甲生浮埃幽幽孤鳯吟眾鳥聲難諧盛年嗟不偶況乃容華衰道同符片諾誌異勞事媒棲棲墻東客亦抱淩雲才此病翁先生少時所作聞箏詩也規模意態全是學文選樂府諸篇不雜近世俗體故其气韻髙古而音節華暢一時輩流少能及之逮其晚歲筆力老健出入眾作自成一家則已稍變此體矣然予嘗以爲天下萬事皆有一定之法學之者須循序而漸進如學詩則且當以此等爲法庶幾不失古人本分體制向後若能成就變化固未易量然變亦大是難事果然變而不失其正則縱橫妙用何所不可不幸一失其正卻似反不若守古本舊法以終其身之爲穏也李杜韓栁初亦皆學選詩者然杜韓變多而栁李變少變不可學而不變可學故自其變者而學之不若自其不變者而學之乃魯男子學栁下惠之意也嗚呼學者其毋惑於不煩繩削之說而輕爲放肆以自欺也哉已未五月二十二日﹝晦庵題跋﹞

吳傅朋遊絲書賦詩者以百數汪彥章五言數十句多用翰墨故事固巳超拔而劉子翚彥衝古風一篇蓋爲絕唱其詞云圓淸無瑕二三月時見遊絲轉空闊誰人寫此一段奇著紙春風吹不脫紛紜糾結疑非書安得龍蛇如許臒神蹤正喜縈不斷老眼只愁看若無定知苖裔出飛白古人妙處君潛得勿輕漠漠一縷浮力遒可掛千鈞石眷予弟兄情不忘軸之逺寄悠然堂謝公遺髯凜若活衛后落鬒揺人光翻思長安夜飛蓋醉哦聲落南山外亂離契闊四十秋筆意與人俱老大政成著腳明河津外家風流今絕倫文章固自有機杼戲事豈足勞心神此詩尢馳騁痛快且卒章含譏諷正中傅朋之癖予少時見斯作殊敬愛之至今五十年尙能記憶懼其益久而不傳故紀於此﹝容齋三筆﹞

劉屏山子翚朱文公師也其屏山集詩往往多禪語如牧牛頌云軟艸丰苖任滿前蒼然觳觫臥寒煙直饒牧得渾純熟痛處還應著一鞭徑山寄道服云逺信殷勤到艸庵卻慚衰病豈能堪聊將佛日三端布爲造靑州一領衫粲粲休誇綺與紈紉蘭制芰亦良難此袍編滿三千界要與寒兒共解顏此類是也先生常語文公云吾少官莆田以疾病時接佛老之徒聞其所謂淸淨寂滅者而心悅之比歸讀儒書而後知吾道之大其體用之全乃如此故文公講學初亦由禪入﹝池北偶談﹞

明妃曲已見甲集復錄劉屏山云羞貌丹靑鬭麗顏爲君一笑定天山西京自有麒麟閣畫向功臣衛霍間許梅屋云漢宮眉嫵息邊塵功壓貔貅十萬人好把深閨舊脂粉艷收顏色上麒麟語意俱淸新可誦﹝堅瓠集﹞

先朝上元駕禦端門示與民同樂之意而已宣和間燈尢盛至於騎年連月警蹕夜出尹少稷靖康元夕詩云景龍只是當時路不見金錢打著人劉屏山亦云淒涼但有雲頭月曾照當時步輦歸皆記向來禦門之事﹝後村詩話﹞

汴都角妓郜六李師師多見前輩雜記郜卽蔡奴也元丰中命待詔崔白圖其貌入禁中師師著名宣和入至掖庭頃見鄭左司子敬云汪端明家有李師師傳欲借鈔不果劉屏山詩云輦轂繁華事可傷師師垂老過湖湘縷衣檀板無顏色一曲當年動帝王亦前人感慨杜秋娘梨園弟子之類﹝後邨詩話﹞

山谷與坡公云只欠小蠻樊素在我知造物愛公深屏山問李漢老疾云欲袖雲門竹箆子室中驅出散花人愛朋友之言也白公云病與樂天相伴住春隨樊子一時歸放翁云九十老翁緣底健一生彊半是單棲自愛之言也﹝後邨詩話﹞

東溪諸灘黯淡最險宋天聖中守劉滋開其港道元丰中朝命歲度僧一人導湮塞劉子翚詩南來甌粵無平陸林巒起翠波騰緑扶輿政恐犯霜露買舟倘可休僮僕淸灘白晝雷霆作亂石驚湍犬牙錯平生珍重千金軀舟子一篙那可托飄揺葉漾勢轉急釜竈傾頹不能立眼看白浪散銀山蛟螭百怪堂堂出人皆乘險欲趨利我不安行悔何及吁嗟世路風波猛巧穽危機暗馳騁江湖溺舟猶自戒勢利溺人終莫省矯情鎭物未足言書此聊爲後來警﹝閩書﹞

蠣初生如拳石四面漸長有一二丈者嶄巖如山毎一房內輒有肉一塊大房如馬蹄小者如人指面毎潮來則諸房皆開有小虫入則和之以充腹是名蠣房亦名蠔山海人取之或連鑿其房炙以烈火候房開取肉宋劉子翚食蠣房詩蠣房生海壖堅頑宛如石其中儲可欲𨿽錮必生隙嵌嵓各包藏碨■﹝石亞﹞相附積終逢霹靂手妙若啟扃鐍鉆灼諒難堪曷不吐餘瀝南庖富腥盤豈惟此稱特吞航大絕倫梯臠萬夫食鍼鱗九牛毛小嚼逾千百光螺暈紫斑蠞膏湛金色水母脆鳴牙章舉懸疣密烏黏力排奡貼石不可索妾魚戲浮波媚鱟雌雄匹蟹躁輒橫騖鱉縮常畏出車螯不服箱馬鮫非駿迹江瑤貴一柱嗟豈棟梁質骨柔競愛■﹝魚戔﹞多鯁鯯乃斥蚶虹鮭赤文肉黒魚之賊鰷鱨鰋鯉鰻鱣鮪鰍魴鯽鱅庸而■﹝魚小﹞小瑣冗難盡述包涵知海量長養荷天徳貪生族類繁失地波濤窄网罼人創禍甘鮮已爲厄紛然均可口流品當別白微物倘見知捐軀不足惜﹝閩書﹞

酴醿黃魯直詩云名字因壺酒注云本酒名花色似故取以名酒韓持國云毎恐春歸有餘恨典刑元在酒杯中劉彥衝云只恐春歸有遺恨典刑猶在濁醪中皆非也此花本作荼■﹝艸縻﹞乃因花以名酒耳如李太白雲鵝兒黃似酒亦因鵝兒黃以名酒也﹝靜志居詩話﹞

黃公度

秦檜以公度與趙丞相鼎善不悅小人希檜意論公度著私史以謗時政罷歸主管臺州崇道觀初公度赴朝道過分水嶺有詩云嗚咽泉流萬仭峯斷腸從此各西東誰知不作多時別依舊相逢滄海中及公度歸莆趙丞相先已謫潮陽小人傅會其說謂此詩指趙而言將不久偕還中都也檜益怒以惡地處之﹝知稼翁集小傳﹞

黃公度秋後獨酌詩雲溪山態足身無事天地功深歲有秋投老相從管城子平生得意醉鄕侯捲簾淸坐月排闥橫笛人家風滿樓可是離人更遺物何緣身世兩無求方萬里云公度字師憲莆田人紹興八年大魁思陵在禦丁未至壬午三十六年首甲科十有一人梁克家丞相陳誠之樞使三尙書曰汪應辰劉章王佐五從官曰李易張九成趙逵張孝祥王十朋獨師憲以忤秦檜得正字卽被論與祠後倅肇慶紹興二十五年檜死得召爲考功員外郎年不逮五十而卒﹝瀛奎律髓﹞

公度工詩律在肇慶題官舍詩簿書休吏早花塢向人開秋夜獨酌詩溪山態足身無事天地功深歲有秋投老相從管城子平生得意醉鄕侯又有雨意欲晴山鳥樂寒聲初到井梧知還鄕且盡田家樂舉世誰非市道交醉鄕歸去疑無路詩筆拈來似有神世人誦之所著知稼翁集十二卷﹝閩書﹞

知稼翁集進士入試詩要令庾語題虀臼莫把玄經覆醬瓿注臨安人以黜捲羃酒﹝南宋雜事詩注﹞

公旣以詞賦壓英躔故於詩尢精大抵鏗鏘蹈厲發越沈鬱精深而不浮於巧平淡而不近俗與彊名作詩者直相千萬風檣陣馬不足呈其勇犀渠鶴膝不足侔其珍悲秋之句曰迢迢別浦帆雙去漠漠平蕪天四垂雨意欲晴山鳥樂寒聲初到井梧知吾不知謫仙少陵以還大歷十才子尙能窺其藩否﹝洪容齋集知稼翁集序﹞

陳修

紹興間黃公度榜第三人陳修福州人解試四海想中興之美賦第五韻隔對云蔥嶺金堤不日復廣輪之土泰山玉牒何時淸封禪之塵時諸郡試卷多經禦覽髙宗親書此聨於幅紙黏之殿壁及唱名玉音云卿便是陳修吟誦此聨淒然出涕問卿年幾何對曰臣年七十三問卿有幾子對曰臣尙未娶乃詔出內人施氏嫁之年三十貲奩甚厚時人戲爲之語曰新人若問郎年紀五十年前二十三﹝鶴林玉露﹞

韓南老

朴樕翁陶朱集載閩人韓南老就恩科有來議親者韓以一絕示之讀盡文書一百擔老來訪得一靑衫媒人卻問予年紀四十年前三十三朴樕單父人嘗宦於政宣間或云陳君向也﹝淸波雜誌﹞

鄭昂

烏石山剛顯祠宋紹興中建以祠周朴朴字大朴吳人其初隠於安溪縣南山下後徙此山寺僧靈觀薛令逢皆與友善雙峯寺法主李中丞瓚大潙寺僧懶安亦爲禪悅之交黃巢至福州求得朴問曰能從我乎朴曰我尙不仕天子安能從賊巢怒殺之湧白乳尺五寸後人立祠焉並祀觀與逢曰三賢而雙峯寺亦有三賢堂則法主李中丞瓚寺僧懶安及朴也宋紹興初張浚謫福州將遊雙峯夜夢一僧與一金紫人及白袍士來謁翼日登山堂見三公如夢中異之後爲帥遊烏石至朴祠嘆朴死節三百餘年未有廟額乃以奏請賜號剛顯郡人鄭昻記而序之曰東漢之衰陳蕃李固孔融之徒相與標榜以節義名世故𨿽以曹公之陰賊終身睥睨漢室不敢取唐末名節掃地君子在野小人在位朱溫以斗筲穿窬之才談笑而攘神器士大夫亦欣然與之莫敢正議使公得志其肯以國與人乎乃以詩貽來者俾歌以祀公詩曰公昔隠居烏石岡老觀禪師同道場法主懶安共徜徉李薛咨參互擊揚擺脫利欲心淸涼是以能全此至剛黃巢兵亂來福唐公力抗之不肯降欣然引頸齒劍芒白乳上湧如雪霜老賊自謂暴無傷才殺人半於南方公無爵位至周行史臣不書名不彰後三百年丞相張夜夢三賢與迎將翼日遊山登公堂宛如夢中貌昻藏再來爲州剡奏章賜名剛顯烈有光葺祠爲廟飾棟梁普與州人奉肴觴於薦荔丹與蕉黃歲時來享以爲常我作銘詩刻其旁千萬億載死未亡﹝閩書﹞

張元幹

紹興戊午秦會之再入相遣王正道爲計議使以修和盟十一月樞密院編修官胡銓邦衡疏入謫爲昭州鹽倉而攺送吏部與合入差遣注福州簽判蓋上初無深怒之意也至壬戌歲慈寧歸養秦諷臺臣論其前言弗效詔除名勒停送新州編管張仲宗元幹寓居三山以長短句送其行雲夢遶神州路悵秋風連營畫角故宮離黍底事昆侖傾砥柱九陌黃流亂注聚萬落千村狐兔天意從來髙難問況人生易老悲如許更南浦送君去涼生岸栁銷殘暑耿斜河疎星澹月斷雲微度萬里江山知何處回首對牀夜語鴈不到書成誰與目斷靑天懷今古肯兒曹恩怨相爾汝舉大白唱金縷又數年秦始聞仲宗之詞仲宗掛冠已久以他事追赴大理削籍焉﹝揮塵後錄﹞

長樂張元幹字仲宗在政和宣和間已有能樂府聲今傳於世號蘆川集凡百六十篇以賀新郎二篇爲首其前遺李伯紀丞相其後卽此詞送客貶新州而以賀新郎爲題意其若曰失位不足弔得名爲可賀也﹝益公題跋﹞

山谷題玄眞子圖詞所謂人間底是無波處一日風波十二時者固已妙矣張仲宗詞云釣笠披云靑嶂繞橛頭細雨春江渺白鳥飛來風滿棹收綸了漁童拍手樵靑笑明月太虛同一照浮家泛宅忘昏曉醉眼冷看朝市鬧煙波老誰能惹得閒煩惱語意尢飄逸仲宗年逾四十卽掛冠後因作詩送胡澹庵貶新州忤秦檜亦得罪其標致如此宜其能道玄眞子心事﹝鶴林玉露﹞

予宣和間居泗上於王周士處見張仲宗詩一卷因借錄之後三十年於錢塘與仲宗同館榖始相識余因戲謂仲宗曰三十年前已識公於詩卷中仲宗請予舉其詩渠皆不能記殆如隔世反從予求之向伯恭仲宗之舊也仲宗有香林九詠其間雍熙堂詩云鼎彜勲業推元老文采風流及後昆家世從來耐官職百年猶見典型存麥秋亭詩云東坡喜雨事如此君舊名亭事不羣不問兩岐何許秀且看十頃捲黃雲皆可喜也﹝漁隠叢話﹞

張仲宗有漁家傲一詞云釣笠披云靑嶂繞緑蓑雨細春江渺白鳥飛來風滿棹收綸了漁童拍手樵靑笑明月太虛同一照浮家泛宅忘昏曉醉眼冷看城市鬧煙波老誰能惹得閒煩惱予往歲在錢塘與仲宗從遊甚久仲宗手寫此詞相示云舊所作也其詞第二句原是橛頭雨細春江渺予謂仲宗曰橛頭𨿽是船名今以雨襯之語晦而病因爲攺作緑蓑雨細仲宗笑以爲然﹝漁隠叢話﹞

蘆川夜遊宮詞云半吐寒梅未拆雙魚洗冰澌初結不觀博古圖不知雙魚洗之名李伯紀爲行營使日王仲時張仲宗俱爲屬王頎長張短小白事相隨一館職同在幕中戲云大雞昻然來小雞竦而待詞林﹝詩說雋永﹞

沈休文四聲韻中如朋與蒸靴與戈車與麻打與等卦畫與怪壊之類挺齋升庵俱駁爲鴃舌而宋詞中張仲宗呼否爲府以葉主舞林外呼鎖爲掃以葉老兪克成呼我爲襖以葉好詞品皆指爲閩音其說甚當而毛穉黃謂沈韻本屬同文非江淮間偏音挺齋詆之謬巳蓋自三百篇楚詞以迄南曲一系相承俱屬爲韻統而北曲偏音四聲不備爲別統故金元人作詩亦用沈韻作詞亦不専用周韻從無以入聲分葉平上去者又安得以曲韻廢詞韻且上格詩韻乎﹝逺志齋詞表﹞

艸堂詩餘載張仲宗滿江紅詞蝶粉蜂黃都褪卻注蝶粉蜂黃唐人宮妝僕觀李商隠詩有曰何處拂胸資蝶粉幾時塗額藉蜂黃知詩餘所注爲不妄唐花間集卻無此語或者謂蝶交則粉落蜂交則黃落﹝野客叢書﹞

梁宗範

梁宗範年十三母攜謁縣宰見其神采秀異問所能拱對曰粗學詩宰因以所握墨竹扇命賦援筆立就有只恐半天雷雨夜化龍應向手中成之句後登進士有文名﹝閩書﹞

遊操

遊操字存誠醳之子工於文紹興中與潘良能沈介洪景伯俱爲祕書省正字同日赴館職少監秦熺會食次命對潘遊洪沈泛瀛洲操用絳繹繪維綰綸綍爲偶蓋神宗朝元絳陳繹韓維楊繪相先後除學士也自祕書少監權禮部侍郎橋居旴江奉祠晚號定庵居士﹝閩書﹞

鄭厚

仙人巖有野橘其實無時得者瑞之宋慶曆間陳方黃中庸元佑間方亞夫薛蕃以九日遊巖人得一橘並登第後鄭厚鄭樵繼得之厚試魁南宮樵以艸澤召厚詩短帽依然九日風巖頭的的問仙翁神仙料不私將橘乞與陳黃方薛公﹝閩書﹞

鄭樵

荊楚歲時記山臊惡鬼犯人則病惡爆竹之聲李彤雲元日爆竹於庭辟山臊惡鬼今人除夕以竹著人燒爆於庭中兒童當街燒爆相望戲呼達旦謂之燒火爆張丞相浚爲帥日除夕莆人鄭樵客郡中與觀火爆丞相命賦詩給竿字爲韻樵口占云駒隙光陰歲巳殘千門竹爆共團欒燒成熖熖丹砂塊碎盡瑯瑯碧玉竿喚轉韶光新景燠辟除惡魅舊時寒主人從此占佳瑞再入爲霖灑旱漧﹝閩書﹞

薌林山有薌林寺流泉環繞宋鄭厚與弟樵讀書其處有修史堂幻住庵通遊宴寂二閣樵詩有泉聲潄玉開心孔山色挼藍熨眼花之句陳正獻修史堂詩流水三間屋明公半席分帝嘗招此老天未喪斯文人去畱靑竹山空鎖白雲升堂時想象金石恍然聞﹝閩書﹞

本朝絕句有夾漈詠漢髙祖五言乃唐於季子詩又荊公絕句詠叔孫通亦見宋景文公集﹝困學紀聞﹞

陳剛中

胡澹庵乞斬秦檜得貶瀘溪先生王廷珪字民瞻以詩送之曰癡兒不了公家事男子要爲天下奇亦貶辰陽太府寺丞陳剛中字彥柔以啟賀之云屈膝請和知廟堂禦侮之無策張膽論事喜樞庭經逺之有人身爲南海之行名若泰山之重又云誰能屈大丈夫之志寜忍爲小朝廷之謀知無不言願請尙方之劍不遇故去聊乘下澤之車亦貶安逺宰瀘溪晚年孝宗召赴闕除直祕閣一子扶掖上殿亦予官壽踰九十寺丞竟死安逺無子其妻削髮爲尼幸不幸之不同如此吉州縣江濱有石材廟隆佑太后避冦禦舟泊廟下一夕夢神告曰速行冦至太后驚寤卽命發舟指章貢冦果躡其後追至造口不及而還事定特封廟神剛應侯寺丞南行題詩廟柱云疏爵新剛應論功舊石材能形文母夢還訝佞人來海市爲誰出衡云豈自開乞靈如見告逐客幾時回卒不如其願悲夫﹝鶴林玉露﹞

剛中以忤秦檜與張九成等七人同謫知逺縣士論惜之有詩云同日七人俱去國何時萬里許還家剛中至縣適有嶺冦盡瘁撫定冒瘴而死家貧櫬不能歸葬杭州風篁嶺﹝閩省通誌﹞

李彌遜

李彌遜字似之連江人大觀二年進士髙宗朝試中書舍人再試戶部侍郎以爭和議忤秦檜乞歸田隠連江西山有筠溪集樓大防序云公以力辟和議歸隠西山凡十六年不復有仕宦意詠詩自娛筆力愈偉﹝宋詩紀事﹞

宿觀妙堂遇雨旣度復回一日竟遊九曲而行賦詩二首人間何地寄衰翁偶到神仙一葦中可是仙居謝逋客船頭無處避剛風渡口回舟未忍移淨坊聴雨坐題詩餘齡倘有尋眞路試與披云問鳯兒朱子跋云觀妙堂東楹李公侍郎遺墨語意淸婉字畫端勁至其下輒諷玩不能去然歲久剝裂又適當供帳處後十數年當不復可讀矣別爲模刻授道士使陷寘壁間庶幾來者得以想見前輩風度李公諱某時以力抵和議出守臨漳云慶元乙夘正月新安朱某謹奉書﹝宋詩紀事﹞

王晞韓

王晞韓紹興間爲幕屬遷攺京秩屬朝廷欲借兵西夏犄角金人差管押生蕃三百餘口歸夏國道無疎虞累遷大理少卿方廷賓宣諭陜西贈之詩晞韓和之曰誰憐定逺不生還驛騎翩翩出漢關未肯西風回馬首要傳飛檄過千山秦檜方主和議深嫉之且誣寘之死朝廷憫其勞移潯州赦歸卒﹝閩書﹞

詹慥

詹慥弱冠薦鄕書試南宮弗售遂爲鄕學師晚調信丰尉會金人渝盟往見張浚論滅金祕計浚辟爲屬稗贊居多嘗渡桐江弔子陵詩雲光武親徵血戰回舉朝誰識渭川才羆熊果有周王卜未必先生戀釣臺其慨然有用世之志如此﹝閩書﹞

胡宏

幽人偏愛靑山好爲是靑山靑不老山中出雲雨太虛一洗塵埃山更好右衡山胡子詩也初紹興庚辰熹臥病山間親友仕於朝者以詩見招熹戲以兩詩代書報之曰先生去上蕓香閣﹝時籍溪先生除正字赴館供職﹞閣老新峩豸角冠﹝劉共父自祕書丞除察官﹞畱取幽人臥空谷一川風月要人看甕牖前頭列畫屏晚來相對靜儀刑浮雲一任閒舒卷萬古靑山只麼靑或傳以語胡子子謂其學者張欽夫曰吾未識此人然觀此詩知其庶幾能有進矣特其言有體而無用故吾爲是詩以箴警之庶其聞之而有發也明年胡子卒又四年熹始見欽夫而後獲聞之恨不及見胡子而卒請其目也因敍其本末而書之於策以無忘胡子之意云﹝朱子大全集﹞

杜陵詩雲雨晴山不攺晴罷峽如新言或雨或晴山之體本無攺變然旣雨初晴則山之精神煥然乃如新焉朱文公寄籍溪胡原仲詩云甕牖前頭翠作屏晚來相對靜儀刑浮雲一任閒舒卷萬古靑山只麼靑胡五峯見之以爲有體而無用乃賡之曰幽人偏愛靑山好爲是靑山靑不老山中雲出雨乾坤洗出一畨靑更好文公用杜上句意五峯用杜下句意然杜只是寫物二公則以諭道﹝鶴林玉露﹞

陶淵明作桃源記云源中人自言先世避秦時亂率妻子邑人來此絕境不復出焉乃不知有漢無論魏晉系之以詩曰嬴氏亂天紀賢者避其世黃綺之商山伊人亦云逝願言躡輕風髙舉尋吾契自是之後詩人多賦桃源行不過稱贊仙家之樂惟韓公云神仙有無何渺茫桃源之說誠荒唐世俗那知僞與眞至今傳者武陵人亦不及淵明所以作記之意按宋書本傳云潛自以會祖晉世宰輔恥復屈身後代自宋髙祖王業漸隆不復肯仕所著文章皆題其年月義熙以前則書晉氏年號自永初以來惟云甲子而已故五臣注文選用其語又繼之云意者恥事二姓故以異之此說𨿽經前輩所詆然予竊意桃源之事以避秦爲言至云無論魏晉乃寓意於劉裕托之於秦借以爲諭耳近時胡宏仁仲一詩屈折有奇味大略云靖節先生絕世人柰何記僞不考眞先生髙步窘末代雅志不肯爲秦民故作斯文寫幽意要似寰海離風塵其說得之矣﹝容齋三筆﹞

胡憲

建安胡原仲憲宣和中赴省試於京都屆中途夜夢對白鷴而賦長篇旣覺但能記四句云惟餘虛名在長江與蒼山不逢堯舜世終此若爲閒念之不樂且起爲同途士友言以爲方從事進取而得此詩前岐事不問可知必老死布衣無爲汲汲西笑也諸友彊挽之行競不第紹興中用趙忠簡公薦敎授本州島誥詞云朕聞堯舜之世天下無窮人然後恍悟前語宋孝宗在禦復用大臣薦拜大理寺直祕書省正字引老乞歸特攺京秩與祠祿後以壽終﹝夷堅志﹞

胡寅

武夷五曲舊有鐵笛亭舊志云宋胡寅與隠士劉衡遊此劉善吹鐵笛胡贈之詩云更煩橫鐡笛吹與眾仙聴劉沒亭廢朱文公一日與客尋其故址俄有笛聲發於林外悲壯回郁巖石皆震文公驚異因復作亭故處以鐡笛名之萬曆初吾郡陳司馬於五曲築云窩凡亭榭皆以云名更鐡笛之名曰遲云泊然無味矣﹝筆精﹞

葉廷珪

廷珪性故喜讀書每間士大夫家有異書無不借讀讀卽無不終捲常恨無貲不能盡寫作數十大冊擇其可用手抄之名曰海錄旣知泉州公餘無事因取類之爲門七十五爲卷二十有二事多新奇未經前人引用者復好爲詩與吏部員外宋喬年以詩相善喬年議論少許可獨喜稱廷珪詩在泉中與傅自得一見如平生會卽議詩一日誦其所作郡齋羅漢室示自得末句云幾多鴈騖行間吏衙退頻來禮釋迦自得謂廷珪予毎讀韋蘇州詩今朝郡齋間欲問楞迦字未嘗不廢捲太息想象蘇州之風流蘊藉而知其當時之政泉故劇郡公使吏輩優遊如此此可觀公廷珪欣然以爲會心之友﹝閩書﹞

李安期

李安期字泰伯淹貫經史援筆成文尢以詩名遨遊江湖間嶽飛死作表忠詩百二十首弔之一日謁四川茶馬使王涯因賦白鷺云漁父家風不設罾錦鱗爲飯水爲羮銀袍只當蓑衣著自在江湖過一生王奇其才將以賢良薦因弈爭道安期推枰曰公平章天下亦可如此反復乎拂衣去王深自刻責以末藝失天下士有集行世﹝閩書﹞

朱松

詩選云朱喬年絕句春風吹起萚龍兒戢戢滿山人未知急喚蒼頭劚煙雨明朝吹作碧參差蓋前人有詠筍云意忙且喫莫踟躕一夜南風變成竹喬年點化乃爾精巧予觀魯直已先有此句從斌老乞苦筍云煩君更致蒼玉束明日風雨皆成竹前詩並蹈襲魯直也﹝漁隠叢話﹞

城山上有金印石釣魚臺唐薛令之棄官居此有靈谷艸堂宋朱松題薛補闕故居有唐進士薛補闕官兼侍讀開元未懸知野鹿欲銜花回向桑楡全晚節靈武疋馬還京師伊人駒谷猶遐思甘同西山采薇蕨團團朝旭升暘谷﹝閩書﹞

宋朱松次韻李堯端見嘲食蕨眞人官府未夤緣且向龍山作散仙春入燒痕催采蕨雨翻泥隴憶歸田蔬腸我若枵蟬腹詩格君如擊鶻拳筯下萬錢謀更鄙諸公飽煞大官膻﹝廣羣芳譜﹞

韋齋先生墓在崇安縣東寂歷山中子熹爲行狀有云公卒之明年熹奉葬於五夫裏西塔山其地卑濕懼非久計乃奉而遷於上梅裏寂歷山中峯僧舎之北公之詩嘗有鄕關落日蒼茫外樽酒寒花寂歷中豈其讖耶﹝閩省通誌﹞

白雲洞今爲人家園囿朱韋齋招卓民表來白雲洞詩剝啄渾無去客嗔丁寜招喚只懷人南風殿角涼如水來洗眼前朱墨塵﹝閩書﹞

廖剛

世彩堂在順昌縣靖安都宋廖剛居此剛世享眉壽五代相見作堂扁曰世彩士大夫賦詩美之紹興六年詩經髙宗禦覽因名禦覽世彩堂詩集﹝閩省通誌﹞

莆田方略家有萬卷樓廖剛嘗還所借書其詩曰平生何啻兩瓻酒歸計元無擔石儲﹝閩書﹞

廖尙書剛用中嘗夢中作詩其末句雲家住五湖明月樓其後公薨塟於沙縣二十五里交溪鳯山之下其子遂建樓以明月目之張給事致逺賦詩曰明月樓前可萬家鳯山庵下日初斜風流耆舊消沈盡空睇寒江耿暮霞﹝能攺齋漫錄﹞

袁樞

袁樞字幾衝建安人幼頴悟七八歲時題詩壁間云泰山一葉輕滄浪一滴水我觀天地間何啻猶一指眾大奇之﹝尙友錄﹞

李三英

紹興二十七年禦筵進士四百二十六人溫州王十朋爲之首其鄕人吳已正綴末特奏狀元則福州李三英例賜出身附名正奏之後已正有詩舉頭不忍看王十回首猶欣見李三﹝二老堂詩話﹞

朱繼芳

靈芝寺在湧金門外錢王故苑芝生其間捨以爲寺髙宗孝宗凡四臨幸朱靜佳有詩云黃金市地小橋通四面淸平納逺空雲气長扶天子座日光浮動梵王宮殘碑幾字莓苔雨疎磬一聲楊栁風沙鳥不知行樂事背人飛過夕陽東﹝武林舊事﹞

淳熙間壽皇以天下養毎奉徳壽三殿遊幸湖山凡遊觀買賣皆無所禁小舟時有宣喚賜予如宋五嫂魚羮嘗經禦賞人所共趨遂成富媼朱靜佳六言詩云栁下白頭釣叟不知生長何年前度君王遊幸賣魚收得金錢往往修舊京金明池故事以安太上之心豈特事遊觀之美哉﹝武林舊事﹞

黃徹

黃徹字常明莆田人紹興十五年進士官辰州有■﹝鞏上石下﹞溪詩話﹝宋詩紀事﹞

北夢瑣言載江陵在唐世號衣冠藪澤琵琶多如飯甑措大多如鯽魚退之酬崔少府伊陽詩云下言人吏稀惟足彪與虥予官辰溪時士人皆可喜而不多得近城人虎雜居戲爲對云圓冠思得多於鯽刻朩惟宜少似彪﹝■﹝鞏上石下﹞溪詩話﹞

予題友人居云但遣一枝居巧婦不殊大廈供嘉賓蓋用爾雅注鷦鷯俗呼巧婦炙轂子雀一名嘉賓﹝■﹝鞏上石下﹞溪詩話﹞

栁子厚過盧少府郊居一聨云蒔藥閒庭延國老開樽虛室值賢人只似稱坐客而有兩意蓋甘艸國老濁酒賢人也夢得又有藥鑪燒奼女酒甕貯賢人近於湯燖右軍矣有爲郊行詩云江幹食息呼扶老朩末攀緣訝宛童乃古令注禿鶖一名扶老爾雅女蘿謂之宛童也又題一士人所居云但遣一枝居巧婦不殊大廈賀嘉賓言集人屋居如賓客也樂天曽用巧婦對慈姑﹝稗史彚編﹞

澧陽道旁有甘泉寺因萊公丁謂曽畱行記從而題詠者甚眾孫諷有平仲酌泉曽頓轡謂之禮佛遂南行髙臺下瞰炎荒路轉使髙僧薄寵榮人獨傳道余獨恨其語無別自古以直道見黜者多矣豈皆貪寵榮者哉又有人云此泉不洗千年恨畱與行人戒覆車害理尢甚萊公之事亦例爲覆車乎因過之偶爲數韻其間有云已憑靜止鑑忠精更遣淸泠洗讒喙蓋指二公也﹝■﹝鞏上石下﹞溪詩話﹞

■﹝鞏上石下﹞溪詩話十卷宋黃徹常明撰書錄解題謂是莆田人而八閩通誌則云邵武人舉紹興十五年進士殆家莆田而占籍邵武者編中持論多本少陵自言官辰沅逾年顧志州郡官師者不載姓氏集亦失傳其送弟詩句云就捨勿令人避席過江莫與馬同船語淺情眞不失風雅之旨矣﹝曝書亭集﹞

林外

林外字豈塵泉南人詞翰瀟爽談譎不羈飲酒無算在上庠暇日獨遊西湖幽寂處得小旗亭飲焉外美風姿角巾羽氅飄飄然若神仙中人預市虎皮錢篋數枚藏腰間每出其一命酒家保傾倒使視其數償酒直卽藏去酒且盡復出之一篋傾倒如初建暮所飲幾斗餘不醉而篋中錢若循環無窮者肆人皆驚異之將去索筆題壁間曰藥鑪丹竈舊生涯白雲深處是吾家江城戀酒不歸去老卻碧桃無限花明日都下盛傳某家酒肆有神仙至云又嘗爲垂虹亭詞所謂飛梁遏水者倒題橋下人傳爲呂翁作惟髙廟識之曰是必閩人也不然何得以鎖字協老字已而知其果外也南劍黯淡灘湍險善覆舟行人多畏避之外嘗戲題灘傍驛壁曰千古傳名黯淡灘十船過去九船翻惟有泉南林上捨我自岸上走你怎柰我何𨿽一時戲語頗亦有味﹝齊東野語﹞

春色闌珊四月天數聲啼鳥落花前荷因有熱先擎蓋栁爲無寒漸脫綿處處勸耕梅子雨家家繰繭竹籬煙憑誰寄語仙源客洞口云封信不傳昔鄕人孔淸甫誦此詩云玉山得道者還過其家所作也余曰林館市肆題詠流傳出自近人因無名氏訛爲仙語往往有之元周密記泉南人林外在上庠日獨遊西湖旗亭飲焉將去題壁間曰藥鑪丹竈舊生涯白雲深處是我家江城戀酒不歸去老卻碧桃無限花庚溪詩話謂臨安邸壁間一紙云云不著名氏以爲必神仙語彼不知爲外詩也陶宗儀書又雲龍川藍喬宋時舉進士不第隠霍山嘗吹鐵笛賦詩云太乙峯前是我家滿牀書史作生涯春深戀酒不歸去老卻碧桃無限花一日飛升而去詩與外異數字耳卽外一事言之可以例其餘矣﹝餘冬序錄﹞

曾懷

城南玉津園在嘉會門外四里紹興四年北使來賀天申節遂宴射其中孝廟嘗臨幸命皇太子宰執親王侍從五品以上官及管軍官講宴射禮孝廟禦制詩宰臣曾懷恭和云名園佳气靄非煙冠佩朝宗似百川五品並令陪宴射四鍭端欲序賓賢恩涵春意魚翻藻威入秋聲鴈落弦竣事更容窺典雅宸章應陋栢梁篇﹝夢梁錄﹞

施逵

邵武吳郛說其父頃當三舎時居軍學與郡士吳淑黃鑄施逵同舎有明道人者不知所従來雅擅人倫風鑑之譽有求相者每人須百錢四士共延致於齋閣郛父首與答問云君乃山林之人無功名分及吳淑云𨿽然不得力猶滕別勞心次及黃鑄云君年二十六預貢二十七登第官至員郎壽幾八十末乃及施逵曰異哉君之相法也今未可宣言俟翌日無人時當來訪我如約而往則座上客滿矣次日復然第三日天未明過之道人執燭辧視徐問曰君有父母妻子乎曰赤立一身耳又問有叔伯兄弟宗族乎曰只一叔在道人云君面有反相須眉皆逆生他時決背畔不終臣節逵大笑口占一詩贈之云休論道骨與仙風自許平生義與忠千古已嘗窺治亂一身何足計窮通仰天只覺心如鐵覽鏡猶欣髮未篷塵世紛紛千百輩只君雙眼識英雄味其詞意崢嶸不律帖頗似張元所賦後以捨選登政和七年貢士第爲第四人又數年貪以敗官建炎末陷範汝爲賊中卒降金人躋顯秩紹興二十九年以侍讀學士來賀正旦命吏部尙書張忠定公館伴𨿽敍舊識無由敢發一言浙江亭觀潮乘引接使臣不在側上介注目欄外僅能出微詞有自爲備之語郛父終老場屋淑魁鄕貢常聚徒講學束脩之入甚厚竟不第鑄登科仕爲栁州太守享年七十八盡如道人之言﹝夷堅志﹞

全閩詩話卷三

●欽定四庫全書

全閩詩話卷四

兗州府知府鄭方坤撰

○宋

吳激

吳激字彥髙宋宰臣拭之子王履道外孫而米芾元章壻也工詩能文字畫得其婦翁筆意將命帥府以知名畱之仕爲翰林待制出知深州到官三日而卒有東山集十卷並樂府行於世東山其自號也出散關詩云春風蜀棧靑山盡曉日秦川緑樹平愈甫索水墨以詩寄之雲煙拂云梢畱淡白雲蒸山腹出深靑三衢夜泊雲山侵平野髙低樹水接晴空上下星太淸宮云玉座煙霞春寂寂石壇星斗夜蒼蒼呈正甫云手版西山聊復爾角巾東第定何時逰南溪潭云竹院鳴鐘疑物外畫橋流水似江南飛瀑巖云數樹殘花喜春在一聲啼鳥覺山深詠鄭邸故伎云玉雪自知塵不染丹靑難寫酒微醺送樂之侍郎云四海蒼生謝安石一言宣室賈長沙送韓鳯閣使髙麗雲海東絕域皇華使天上仙官碧落鄕偶題云江湖欹枕夢風雪打窓時此類甚多樂府夜寒茅店不成眠南朝千古傷心事誰挽銀河等篇自當爲國朝第一手而世俗獨取春從天上來謂不用他韻風流子取對屬之工豈眞識之論哉﹝中州集﹞

吳彥髙建州人宋宰臣拭之子米芾之壻工詩文其字畫得婦翁筆意會寜府遇老姬善琵琶自言梨園舊籍有感爲賦春從天上來一闋雲海角飄零嘆漢苑秦宮墜露飛螢夢回天上金屋銀屏歌吹競舉靑冥問當時遺譜有絕萟鼓瑟湘靈促哀彈似林鶯嚦嚦山澑泠泠梨園太平樂府醉幾度春風鬢髮星星舞破中原塵飛滄海風雪萬里龍庭寫胡笳哀怨人憔悴不似丹靑酒微醒對一窓涼月燈火靑熒後三山鄭中卿從張貴謨使北日聞尙有歌之者元遺山曰曽見王防禦公玉說此詞句句用琵琶故實引據甚明今忘之矣﹝詞統﹞

先公在燕山赴北人張總侍禦家集出侍兒佐酒中有一人意狀摧抑可憐叩其故乃宣和小宮姬也坐客翰林直學士吳激賦長短句紀之聞者揮涕其詞曰南朝千古傷心地還唱後庭花舊時王謝堂前燕子飛向誰家恍然相遇仙姿勝雪宮鬢堆鴉江州司馬靑衫淚濕同是天涯﹝容齋隨筆﹞

彥髙七言如春風蜀棧靑山盡曉日秦川緑樹平煙拂林梢畱淡白雲蒸山腹出深靑山侵平野髙低樹水接晴空上下星竹院嗚鐘疑物外畫橋流水似江南數樹殘花喜春住一聲啼烏覺山深皆淸新婉麗具軆中晚無伉厲之气﹝金詩選﹞

康與之

康與之在髙宗朝以詩章應制與左璫狎適睿思殿有徽祖禦畫特爲卓絕上時持玩以起羮墻之悲璫下直竊攜至家而康適來畱之飲因出示之康紿璫入取殽核輒書一絕於上曰玉輦宸逰事已空尙餘奎藻貯春風年年花鳥無窮恨盡在蒼梧夕照中璫見之大駭然無可柰何明日伺間叩頭請死上大怒亟取視之天威頓霽但一慟而巳﹝娛書堂詩話﹞

詞𨿽宜於艷冶亦不可流於穢褻吾極喜康與之滿庭芳寒夜一闋眞所謂樂而不淫且𨿽塡詞小枝亦兼詞令議論敍事三者之妙首云霜幕風簾閒齋小戶素蟾初上雕籠寫其節序景物也繼云玉杯■﹝酉靈﹞醁還與可人同古鼎沈煙篆細玉筍破橙橘香濃梳妝懶脂輕粉薄約略淡眉峯則陳設之濟楚肴核之精良與夫手爪顏色一一如見矣換頭云淸聲歌幾許低隨漫唱語笑相供道文書鍼綫今夜休攻莫厭蘭膏更繼明朝又紛冗匆匆則不惟以色萟見長宛然慧心女子小窓中喁喁口角末云酩酊也冠兒未卸先把被兒烘一段溫存旖旎之致咄咄逼人觀此形容節次必非狹邪曲裏中人又非望宋窺韓之事眞所云眞个憐惜也但爲其憐惜者亦難消受耳放翁有句云璧月何妨夜夜滿擁芳條恨今年寒尙淺此生差堪相匹﹝詞筌﹞

康伯可有聲樂府待詔金馬門凡中興粉飾治具及慈寜歸養兩宮歡集必假伯可之歌詠故應制之詞爲多一日上元節進瑞鶴仙詞云瑞煙浮禁苑正絳闕春回新正方半冰輪桂華滿溢花街歌市芙蓉開徧龍樓兩觀見銀燭星球有爛捲珠簾盡日笙歌盛集寶釵金釧堪羨綺羅叢裏蘭麝香中正宜逰玩風柔夜暖花影亂笑聲軟鬧蛾兒滿路成團打塊簇著冠兒斗轉喜皇都舊日風光太平再見上皇覽之極稱賞風柔夜暖以下賜金甚厚﹝詞苑叢談﹞

慈寜殿賞牡丹時椒房受冊三殿極歡上洞達音律自制曲賜名舞楊花停觴命小臣賦詞俾貴人歌以爲壽左右皆呼萬歲詞云牡丹半拆初經雨雕檻翠幕朝陽嬌困倚東風羞謝了羣芳洗煙凝露向淸曉步瑤臺月底霓裳輕笑淡拂宮黃淺擬飛燕新妝楊栁啼鴉晝永正秋千庭院風絮池塘三十六宮簪艷粉濃香慈寧玉殿慶淸賞占東風誰比花王良夜萬燭熒煌影裏畱住年光此康伯可樂府所載﹝貴耳集﹞

陳翔

陳翔字子飛建陽人七歲時劉子翚命賦燈詩援筆立成曰耿耿照幽房熒熒鶴熖長昔年江上女曾向乞餘光坐客皆奬嘆紹興中由童選進士累官國子監簿時韋太后旣歸慈寜宮祥瑞交至獻紹興十二章其一章曰天意回皇母歸戢烽燧敞宮闈朝陽赫奕明鞠衣皇之孝惟母慈陳仙仗薦壽巵從之冢後與庶妃奏之九成與咸池沓珍瑞駢福祺山陬水裔咸熙熙惟天之相與帝之宜千萬年無窮期一時文譽隠然動京師﹝閩書﹞

吳棫

吳棫字才老建安人舉進士所著有書裨傳詩補音論語指掌考異續解楚詞釋音韻補又作字學補韻朱文公謂近代訓釋之學惟才老爲優遂據以葉三百篇之韻其所作韻補武夷徐蕆爲之序曰才老長鬛丰頰危冠大帯進止閒暇中和溫厚之气晬然見於色仁義道徳之音藹然見於言蕆從所從造官識之退而嘆曰古所謂君子儒者非斯人耶才老從容爲蕆言擢第後數年不求官築室三間中設夫子像古書陳前謝事凝神以味古訓常若遊洙泗間而稱遜聖賢前後也才老評論古人前後賢否優劣率能探其蘊奧如與並時平生著書皆淵源精確自補音書成然後三百篇始得爲詩從而考古銘箴頌歌謠諺之類莫不字順音恊其書初引證甚博懼其繁重稍削去獨於最古者中古者近古者各存三二行復有稍增損而才老沒矣﹝閩書﹞

毛詩補音十卷陳氏曰吳棫撰其說以爲詩韻無不葉者如來之爲釐慶之爲羌馬之爲姥之類詩音舊有九家唐陸徳明始定爲釋文燕燕以南韻心沈重讀南作尼心切徳明則謂古人韻緩不煩攺字揚之水以沃韻樂徐邈讀沃郁縛切徳明亦所不載顏氏糺繆正俗以傅毅郊祀賦穰有而成切張衡東京賦激有吉躍切今之所作大略仿此其援據精博信而有證朱晦翁注楚詞亦用棫例皆葉其韻棫又有韻補一書不専爲詩作也要之古人韻緩之說最爲確論不必一一攺字詳見韻補﹝文獻通考﹞

郭朏

郭朏字景初泉州人少有才學而性甚輕脫嘗夜出爲醉人所誣太守詰其情狀朏笑曰諺所謂張公喫酒李公醉者乃朏是也太守怪其言不屈命取紙筆使作張公喫酒李公醉賦一首朏操紙立就其略云事有不可測人當防未然何張公之飲也乃李老之醉焉淸河文人方肆杯盤之樂隴西公子俄遭酩酊之愆太守見而大笑乃釋之﹝墨客揮犀﹞

陳長方

吾友胡少明教官以王文正家所得蘭亭恵其甥王立之定武石刻屢經牧守私易此本信非近年撫榻失眞者所能髣髴也紹興乙卯上元日閩人陳長方齊之題於笠澤寓捨系以詩曰昭陵一入見無從鐫石猶將贗本供八法典刑今在此華山天外立三峯不須苦恨厭家雞自是鹽車後月題弄筆數行書紙背莫教人喚庾安西此甥此舅兩風流翰墨相傳不誤投大似曹溪付衣缽臨池他日看銀鉤﹝蘭亭續考﹞

祖秀實

吳駿字晞逺中元丰八年進士調潞州上黨簿太宰張商英首加薦引知虔化縣通判永州未幾告老祖秀實以詩寄之云官路聲名二十年江鄕舊仰貳車賢推將事業歸塵外收得功名到酒邊解榻幾聞招隠士炷香終日對韋編公朝況是登耆哲早晚蒲輪穏著鞭﹝萬姓統譜﹞

鄭瑴

建炎已酉苖劉之變端明殿學士同簽書樞密事鄭瑴奏苖傅劉正彥等悖逆肆虐擅行殺戮朝庭近日差除多出二人之意兼聞以簽書樞密院召呂頥浩以禮部尙書召張浚又分張俊之兵以五百人歸陜及浚不受命俊不肎分所部兵遂謫浚以散官居郴州擢俊以節度知鳯翔皆出傅等姦謀使外無彊兵謀臣內生變亂事不可緩遂一章乞畱呂頤浩知金陵一章言張浚不當謫而求有膽气謹密可共事之人得奉議郎謝向令爲客旅徒步如平江見張浚等具言城中之事令嚴兵備大張聲勢持重緩進使其自遁無致城中之變驚動三宮撰杜鵑詩四句親寫令攜去執呈諸人以爲信驗﹝建炎復辟記﹞

建炎間苖傅劉正彥作亂是時中丞鄭瑴密遣謝向如平江仍作詩示呂元直張徳逺二公曰杜鵑飛飛無定棲寄巢生子百鳥依園林花老晝夜啼安得百鳥挾以歸呂張得詩卽起兵成復辟功詩不徒作也﹝梅磵詩話﹞

唐鄭谷作鷓鴣詩得名宋建炎中諫議大夫鄭瑴作杜鵑詩諭百官當迎乘輿反正之意稱鄭杜鵑﹝筆精﹞

梁克家

紹興二十八年九月潮州掲陽縣治東壖梅花盛開嶺外梅著花固早於江浙然亦須至冬乃有之邑人甚以爲異士子多賦詩大抵皆諂令尹時梁鄭公正爲館客寓此齋亦賦一篇曰老菊殘梧九月霜誰家先暖入東堂不因造物於人厚肯放梅枝特地香九鼎爕調端有待百花羞澀敢言芳看來冰玉渾相映好取龍吟播樂章語意不凢類王沂公𨿽然未得和羮用且向百花頭上開之句明年還泉州解試第一又明年遂魁天下致位上宰﹝夷堅志﹞

梁文靖公梅花詩云九鼎爕調終有待百花羞澀敢言芳用王沂公之意亦魁天下位宰相然梁公之句失於雕琢﹝困學紀聞﹞

梁揆叔子解試鵰鶚離風塵詩當時無不擊節天人徑說鵰鶚衝天品凢禽未易倫三秋乘志气一舉離風塵或者喜其自諭見志果超詣上上第幼嘗誦此一篇巳自迅口轉過初不覺其所以妙處及至暮年始悟髙騰霄鳯翥下睨塞鴻賓借翥對賓無如此之巧始嘆伏不能自巳大凡玩古人糟粕須是字字究竟句句勘破方是讀書又要熟讀古人云讀書百徧其義自見又云舊書不厭百回讀熟讀應須子自知﹝螢雪叢話﹞

蕭國梁

翀峯蕭公登科歲第一人本丞相忠定趙公故事設科以待艸茅士凢預屬籍掛仕版者法當遜避唱名日遂升蕭爲榜首故蕭對禦吟有名傳玉陛星辰曉澤霈金枝雨露春之句其謝啟云預飛龍之選淮安論次以當先無汗馬之勞酇侯何功而居上蓋用宗室及蕭氏事人多稱之﹝宋稗類鈔﹞

福州永福縣瑞雲峯有古讖雲天寶石移瑞云來期龍爪花紅狀元西東宋乾道間天寶瑞云寺後崕石橫山而行嚙地成溪旣而此石松上復生龍爪花是年蕭國梁魁天下鄭僑黃定繼之蕭居衝峯鄭居龜嶺黃居龍嶼當時詩云衝峯龜嶺與龍嶼三處山川壯矣哉相去其間只百里七年三度狀元來俱載府誌亦海內所罕儷也﹝閩小紀﹞

陳元

侯官陳元居縣之甘洲以進士第二人登科未食祿而卒癸志嘗載其三夢旣歿二年鄕士請紫姑仙得兩大字曰陳元復書一詩曰月桂曽攀第二枝綠袍得意拂丹墀不沾雨露空歸去折斷連環多少悲蓋陳巍捷之後方娶妻才爲夫婦月餘而永訣故卒章不能忘亦可哀也﹝夷堅志﹞

曽陟

三山曽先生陟嘗寓館於陳氏七載音信不通夏月靑衿俱歇獨處一室有道人自吳山來謂之曰子思鄕之切何不少歸陟曰水歸三千里幾時得到道人剪紙爲馬令合眼上馬以水噀之其疾如風祝曰汝歸不可久畱須臾到家門戶如舊妻令入浴易新衣陟曰我便去妻曰才歸便去何不念父母妻子乎陟便上馬而行所騎馬足折驚寤乃身在書館中隨身衣服皆新制者道人亦不見惟畱一藥籃中有一詩云一騎如龍送客歸銀鬃緑耳步相隨佳人未許輕分別不是仙翁豈得知﹝泊宅編﹞

鄭昌齡

鄭昌齡字夢錫耿介不茍合秦檜當國聞其才名欲處以美官命客以書諭意昌齡爲詩謝之有曰先生傲睨醉客傍不覺滂沱入醉鄕來書恐是醉中語使我大笑幾荒唐後以太常寺簿召不赴﹝閩書﹞

湯莘叟

湯莘叟少好吟詠有馬上吟夜雨洗山新緑嫩曉風吹杏淺紅幹幽居吟葛巾簪下無多發茅舍門前有好山皆膾炙人口終饒州推官﹝閩書﹞

葉紹翁

建安葉紹翁嗣宗靖逸集其佳句云古栁無多樹新蟬第一聲西湖秋晚云愛山不買城中地畏客長撐屋後船荷葉無多秋事晚又隨鷗鷺過殘年北關云脫衣命僕浣塵埃籬落人家未見梅出得城門能幾步船頭便有白鷗來﹝居易錄﹞

蕭徳藻

蕭徳藻字東夫閩淸人所居屏山千巗競秀自號千巗老人楊誠齋稱云近世詩人若範石湖之淸新尢梁溪之平淡陸放翁之敷腴蕭千巗之工致皆余所畏也﹝閩書﹞

蕭徳藻字東夫三山人初與楊誠齋湖湘同官誠齋盛稱其詩爲尢蕭範陸止於福建帥參使不早死𨿽誠齋詩格猶出其下其詩苦硬頓挫而極其工次韻傅帷肖一聨肝腸與世苦相反巗壑嗔人不早還諸公並不能及起句竹間蟋蟀太多事喚得秋來籬落間最爲奇峭姜堯章乃其壻云詩板舊在永州傳者罕焉﹝瀛奎律髓﹞

宋蕭徳藻號千巖閩淸人以詩名於時采蓮曲云淸曉去采蓮蓮花帶露鮮溪長須急槳不是趁前船又云相隨不覺逺直到暮煙中恐嗔歸得晚今日打頭風絕似玉臺劉后村酷稱之﹝筆精﹞

範石湖賞海棠云憶向宣華夜倚闌花光姸暖月光寒如今蹋颯嫌風露且只銅瓶滿揷看宣華王蜀宮名也蕭千巗機杼與誠齋同但才慳於誠齋而思加苦亦一生屯蹇之驗同時獨誠齋奬重以配範石湖尢遂初陸放翁而放翁絕無一字及之今摘其律帖精詣不甚費硏尋者於此著語能奇怪呼天與唱酬疾走建徳國乃爲淵明先失腳墮榛莽劉伶扶我還乾坤生長我貧病怨尢誰湘妃危立凍蛟背海月冷掛珊瑚枝醜怪驚人能嫵媚斷魂只有曉寒知百千年蘚著枯樹一兩點春供老枝絕壁笛聲那得到直愁斜日凍蜂知﹝古梅二絕﹞造物巧能相補得破慳賖與一天秋一時節到崔嵬上有底勲勞得給扶秋浩蕩中遙指點一螺許是定王城穉子推窓窺過鴈數峯乘隙入西軒眼冷寒梢明數點知他是雪是梅花秋陽直爲田家計饒得漁村一抹紅眞誠齋敵手也﹝後邨詩話﹞

蕭千巗亦師茶山有樵夫詩云一擔漧柴古渡頭盤纒一日頗優遊歸來澗底磨刀斧又作全家明日謀乃寓茍且一時之意﹝貴耳集﹞

吳虎臣辧唐異聞集所載開元中道者呂翁經邯鄲道上邸舎中以囊中枕借盧生睡事謂此呂翁非洞賓自序以爲呂渭之孫渭仕徳宗朝今曰開元中則呂翁非洞賓無可疑者而或者又以爲開元恐是開成字亦非也開成𨿽文宗時然洞賓此時未可稱翁本朝國史稱關中逸人呂洞賓年百餘歲而狀貌如嬰兒世傳有劍術時至陳摶室若以國史証之止云百餘歲則非開元人明矣雅言系述有呂洞賓傳云關右人咸通中舉進士不第值巢賊爲梗攜家隠居終南學老子法以此知洞賓乃唐末人此皆吳說蕭東夫呂公洞詩云復此經過三十年惟應巗谷故依然城南老樹朽爲土檐外穉松靑拂天枕上功名秪擾擾指端變化又玄玄刀圭乞與起衰病稽首秋空一劍仙第五句誤用呂翁事﹝賓退錄﹞

徐錫之

鼓山去福州府治東三十里康熙壬子六月偕歙人鄭珵乘竹轎往逰晨曦射人面扇以障之手指皆流汗旣而行松陰三里達湧泉寺寺創自梁開平二年閩王審知所建延國師神晏居之入門山僧迎客飯香積廚尋挾之出探靈源洞下巖磴數十級中裂一澗跨以石梁下視乏水山僧語予此喝水巗也國師安禪於是惡澗水之喧喝之水乃倒流遂涸予爲悵然旁多宋人題字有徐錫之者刋詩於石云重巒復嶺鎖松關只欠泉聲入座間我若當年侍師側不教喝水過他山辭頗淸拔先得吾心言之矣鄭子登崱屴峯予納涼僧廊日旣暮畱宿廊下愛靑松架壑信宿乃還用苕帚拂塵題名於壁﹝曝書亭集﹞

趙汝愚

趙汝愚登鼓山詩江月不隨流水去天風常送海濤來朱文公愛之遂書天風海濤字於石令人不知趙公詩也﹝丹鉛錄﹞

呂造

宋進士呂造詩云閩海雲霞遶刺桐往年城郭爲誰封鷓鴣啼困悲前事荳蔻香銷減舊容刺桐城今泉州築城時環城皆植刺桐故號桐城﹝泉南雜誌﹞

翁點

南山廣化寺有庵百餘區檐楹相摩軒檻層出如中峯瑞泉天宮皆號絕景宋翁點爲諸生時讀書此寺夜醉擊鐘忽一人出呵詰之其人狀貌詭異點亦轉詰其人其人曰能屬對吾語汝乃云拆破磊文三石獨點應曰分開出字兩山單其人頷之曰正郎言訖不見後點官至正郎矣石獨山單皆花名也﹝閩書﹞

陳善

秋塘陳敬甫善有雪篷夜話三卷淳熙間一豪士嘗書貴家扇云春風一日歸深院巫峽千山鎖暮云有滿江紅詞曰三月風前花薄命五更枕上春無力上李季章啟云父子太史公提千古文章之印玉堂眞學士躋中朝公輔之班送輔漢卿過考亭詩云聞說平生輔漢卿武夷山下啜殘羮﹝貴耳集﹞

陳彥才

陳彥才平陽人宣和進士秦檜寓永嘉彥才與鄰不謁也後檜再相竟以年老注邑連江彥才與檜生辰偶同戲作詩曰命賤安能比巨公偶然年月與時同只因日上差些子甘向連江作釣翁﹝閩書﹞

王十朋

筍江在臨漳門石塔山下宋皇佑初郡守陸廣造舟爲梁紹興三十年陳孝則知柔二公倡令僧文繪作石橋長八十餘丈王十朋作石筍橋詩記之刺桐爲城石爲筍萬壑西來流不盡黃龍壑宅占上游呼吸風濤勢湍緊怒潮拍岸鳴霹靂淫潦滔天沒畦畛行人欲渡無翼飛魚腹蛟涎吁可憫二三大士爲時出目覩狂瀾心不忍小試閒居濟川手逺水孤水冦忠湣亦有山僧願力深解使邦人捐倉囷五丁挽石沒浩渺萬指琢山登■﹝石隱﹞燐辛勤塡海效精衛突兀橫空飛海蜃趾於千尺鮫人室護以兩傍獅子楯南通百粵北三吳擔負肩輿走騋牝論功不減商舟楫遺利宜書漢平凖﹝閩書﹞

洛陽橋名萬安橋蔡忠恵襄所造橋心有洲洲上有關門晉惠二邑界此江也王忠文十朋詩人行跨海金鰲背亭壓橫空玉虹腰蓋詠此關﹝閩書﹞

泉州府治署庭有宋太宗禦制戒石銘髙宗手勅權邦彥等題跋其碑尙存銘曰爾俸爾祿民膏民脂下民易虐上天難欺髙宗手勅近得黃庭堅所書太宗皇帝禦制戒石銘恭味旨意是使民於今不厭宋徳也因思朕異時所歷郡縣其戒石多置欄檻植以花艸爲守爲令者鮮有知戒石之所謂也可令摹勒庭堅所書頒降天下非惟刻諸庭石且令置座右爲晨夕之念豈曰小補之哉勅後有一缶字髙宗禦押也權邦彥等題其後云云王忠文十朋有修戒石詩君以民脂膏祿爾大夫士脂膏飽其腹曽不念赤子貪暴以自謀誅求不知恥指呼有鷹犬嗜欲肆蛇豕但言民至愚孰謂天在邇昭然甚可畏殃必反乎爾聖訓十有六簡嚴具天理大字刻山骨朝夕臨坐起一念茍或違方寸寜不媿淸源庭中石整頓自今始何敢警同僚兢兢惟勅已又有髙宗禦制籍田碑在戒石碑之右石俱精瑩煜煜有神气﹝閩書﹞

泉州郡治有忠獻堂以韓魏公生此得名云後人易以淸署至王忠文一仍其舊詩云相出相州生此州巍巍勲業宋伊周後人莫要輕更攺更有堂名勝此不復卽郡圃祠祀之中有安靜堂蔡忠惠所作嘗於此書荔支譜忠文解官時又有復安靜堂舊額詩端明之孫字子彊銀鉤鐵畫傳遺芳昔年作郡古平海大筆親書安靜堂自從宣和至乾道字與輪奐爭光芒一朝忽遭俗眼白毀滅名姓爭埋藏我來搜訪久乃獲老兵據爲寢處牀滌除五載塵土面字向堂上增激昂祖爲第一孫是似書有家法稱莆陽體具萬安頗雄壯榜與忠獻同翺翔因知文字乃至寶一時之厄庸何傷石鼓文有鬼神護淮西碑並日月光豈容泯滅暴秦火誰肎膾炙段文昌書生作郡太迂闊理財聴訟俱非長吾君若問何以治堂復韓蔡祠秦姜今才五日京兆爾眷此陳迹猶未忘但願玆堂日安靜名與國壽俱無疆﹝閩書﹞

劉懋

太平山三十里有寒泉林朱文公母祝夫人墓在焉寒泉林之右爲宋劉懋母墓世傳懋越鄕授徒歲暮得七金歸道逢孕婦攜兒欲赴水死問之曰夫婦不相存債迫到此問債幾何曰七金卽解與之及守歲篘酒炙蝦夫妻相對了無慍色且爲詩曰蝦小紅鑪炙酒熟布裙篘正歲之夜遂有續題其門曰門將金鎖鎖簾掛玉鉤鉤居數日有以佳壤告者曰金鉤掛玉簾形也懋以塟母而文簡爚文安炳兄弟生焉﹝閩書﹞

劉珙

建陽劉忠肅珙少謁夢大幹神祠夢金牌上有曲巷勒回風五字迨登第除諸王官上幸宮邸問諸王何業珙答以屬對時月照窓隙上上曰可令對斜窓抝明月諸王方注思間珙遽以曲巷勒回風對上曰神語也﹝謁夢錄﹞

徐壽仁

壽仁讀書追古尢長於詩出逰遇佳山水極興乃返晚傍所居築坡種菊自號菊坡叟中葺數椽命庵曰夢蝶軒曰觀魚臺曰漉酒泉守王十朋贈之詩南方有髙士仁義偃王裔家山辟幽陂手不香艸藝秋至有黃花采采滿衣袂客采酒盈尊詩出語驚世無心學淵明偶與淵明契﹝閩書﹞

梁龜年

梁龜年字永之長汀人王十朋寄之詩詠歌溯水舞雩風气壓當時冠與童人似賈生年更少家傳孫綽賦尢工孤羆傲兀深叢裏一鶚軒昻眾鳥中早取功名寄衣缽古來相種出山東﹝閩書﹞

陳知柔

孫褒字惟庵邃於經學詞藻丰贍尢精書法嘗與人誦說內外典四方瞻敬值歲晚吏索逋稅褒方講韓詩笑謂吏曰且候講畢因誦贈盧玉川詩曰玉川先生洛城裏破屋數間而己矣殊不經意陳知柔題其涵淸閣詩曰追憶惟庵眞可人詩成咳唾筆如神使登此閣一快寫定有銀鉤鐵畫新﹝永春州誌﹞

鄭域

宋鄭域字中卿三山人號松窓使北回有燕谷剽聞二卷紀北事甚詳昭君怨詠梅一詞云道是春來花未道是雪來香異水外一枝斜野人家冷澹竹籬茅舍富貴玉堂瓊榭兩地不同栽一般開興比甚佳麗情云合是一釵雙燕卻成兩鏡孤鸞樂府多傳之﹝筆精﹞

林彖

宋林彖莆人工詩閒行雲風搖麥壠東西浪春入郊原逺近花閒趂溪流到村曲斷垣喬朩兩三家卽事云艸上濃霜泫未幹曈曨初日破朝寒林中槁葉隨風去紅柿猶餘鳥啄殘彖號萍齋乾道間詔舉遺逸起家爲迪功郎仙逰法華庵是其隠處﹝筆精﹞

吳錡

永福邑東有嶽宮乃吳太博經創大門內建三淸殿上梁日邑中諸寓公咸在吳以書梁儷語首遜給事黃公龜年公卽領略立解手帖濡筆作字云風馬云車儷百順勾陳之衛金枝玉葉拱萬齡宸極之尊詞語鏗潤筆法髙古太博初見公略不經思復疑帛書非法旣而雙美吳始大喜心服歸語家人子侄輩曰吾邦山川之秀有如此者詹事王公十朋曽逰作十奇律詩五言六十字見公集內亡友吳信可亦有紀逰詩云曽訪神仙巖洞來人言偉觀似天臺藤蘿足下猿猱嘯鐘鼓聲邊日月開燈續佛光凝紫翠云將蜃气作樓臺最憐貫石神龍尾猶帶天東雨露回信可諱錡永福人誠敬而疏通博學而和粹月旦之評最所雅重世南方以得友爲喜納交不百日而遂隔今古嗟夫信可踐履如此而遽止於斯亦可悲也已追思紀錄以備遺忘﹝遊宦紀聞﹞

林光朝

林光朝字謙之閩之莆田人隆興元年進士以集英殿修撰提舉與國宮卒光朝學於陸子正子正學於尹焞而光朝之學一傳爲林亦之再傳爲陳藻三傳爲林希逸其師友之際如此林俊曰艾翁不但道學倡莆詩亦莆之祖用字命意無及者後村𨿽工其深厚未至也﹝艾軒詩鈔﹞

林艾軒以道學名而歌行亦效長吉如疎籬短短花枝闌鳩婦不鳴天雨寒橫枝凍雀昨夜死水底黏魚吹不起盤古一笑鴻蒙開神馬負圖從天來等作皆奇俊可喜惜其篇什不多﹝小艸齋詩話﹞

艾軒讀江西詩云神仙本自無言說尸解由來最下方﹝後村詩話﹞

林亦之

林亦之字學可盛年挾策逰四方卒不契去之紅泉謁林光朝而師之左右三十餘年遂爲髙弟光朝卒莆人推亦之嗣講席光朝之學一本躬行亦之戶外屨幾半於師矣或勸其著書答之詩曰講學紅泉不著書只將心學授生徒趙汝愚帥閩辟入東井書堂待以賓友之禮上其學業於朝命未下卒學者稱网山先生﹝閩書﹞

网山林亦之學道於林艾軒喜爲詩有出藍之譽其佳句如把酒桂山下山云片片飛山房逢雨好人意與秋髙江從朩杪見秋向菊邊多林缺孤峯出檐低逺樹齊酒旗孤樹見書卷一山無天逺未知萍梗迹書來說在藕花村身如燕子年年去家在漁舟處處移不諳水土愁爲客忽聴鄕談喜近家八州斧鉞迎行客十里旌旗遶暮峯年歲卻從爲客盡家書長是倩人題其它歌行佳者尙多理學中作如此才情語指不數僂﹝小艸齋詩話﹞

网山自海口西行可三里居民皆業漁故名宋林亦之嘗作亭讀書其上扁曰月魚爲詩曰屋舎髙低住比鄰活計同笭箵嫌月白螃蟹要霜紅吠犬隨村落賣魚成老翁地咸耕種少海熟抵年丰﹝閩書﹞

烽火山在鎭東衛城外聞警舉燧之處山頂有嵌如屋凡三十六間名虎屋林綱山詩興來走上烽火山著足不定秋風寒四邊黃茅涓如雨低頭一看毛髮豎幾年要到紫萊鄕大練小練並東墻如今一時在眼傍白雲浮水天茫茫酒闌更欲弔虎屋無端日腳相催促一奴魋髻一跛足逐我下山如野鹿﹝閩書﹞

彭止

彭止字應期自號漫者嘗謁辛棄疾值其晝寢題詩而去詞云棊子聲幹案接塵午窓詩夢暖於春淸風不動階前竹誰道今朝有故人棄疾覺遣人追之延畱累月所爲詩皆淸麗典雅有刻鵠集﹝閩書﹞

梁宗範

梁宗範字世則永福人年十三父攜謁縣宰見其神采秀異問所能垂拱對曰學詩宰因以所握墨竹扇命賦宗範援筆立就有只恐半天雷雨夜化龍應向手中成之句後登進士有文名﹝閩書﹞

張汰

蟄龍潭上有洲形如半月名半月洲宋進士張肩孟居此其子勔六歲誦唐詩誰把玉環分兩片半將江水半浮空之句以形容其勝又有張汰者七歲不能言一日過此潭開口詠云蟄龍潭裏蟄潭上風波急一日飛上天魚蝦不相及﹝永福縣誌﹞

朱文公

胡澹庵上章薦詩人十人朱文公與焉文公不樂誓不復作詩迄不能不作也嘗同張宣公逰南嶽唱酬至百餘篇忽瞿然曰吾二人得無荒於詩乎楊宋卿以詩集求品題公答之曰詩者志之所至豈有工拙哉亦觀其志之髙下如何耳是以古之君子徳足以求其志必出於髙明純一之地其於詩固不學而能之至於格律之精粗用韻屬對比事遣詞之善否今以魏晉以來諸賢之作考之蓋未有用意於其間者而況於古詩之流乎近世作者乃始畱情於此故詩有工拙之論葩藻之詞勝言志之功隠矣又曰古今之詩凡三變蓋自書傳所載虞夏以來及漢魏自爲一等自晉宋間顏謝以後下及唐初自爲一等自沈宋以後定著律詩下及今日又爲一等然自唐初以前其爲詩者固有髙下而法猶未變至律詩出而後詩之與法始皆大變以至今日益巧益密而無復古人之風矣故嘗妄欲抄取經史諸書所載韻語下及文選漢魏古詩以盡乎郭景純陶淵明之所作自爲一編而附於三百篇楚詞之後以爲詩之根本凖則又於其下二等之中擇其近於古者各爲一編以爲之羽翼與衛且以李杜言之如李之古風五十首杜之秦蜀紀行遣興出塞潼關石壕夏日夏夜諸篇律詩則如王維韋應物輩亦自有蕭散之趣未至如今日之細碎卑冗無餘味也其不合者則悉去之不使其接於吾之耳目而入於吾之胸次要使方寸之中無一字世俗言語意態則其詩不期髙逺而自髙逺矣又曰來諭欲潄六藝之芳潤以求眞澹此誠極至之論然亦須先識得古今體制雅俗向背仍更洗滌得盡腸胃間夙生葷血脂膏然後此語方有所措如其未然竊恐穢濁爲主芳潤入不得也近世詩人只緣不曽透得此關而規規於近局故其所就皆不滿人意無足深論又曰作詩須從陶栁門庭中來乃佳不如是無以發蕭散衝澹之趣無由至古人佳處又曰作詩不學六朝又不學李杜只學那峣嵠底便學得十分好後把作什麼用公之論詩可謂本末兼該矣公嘗題廣成子像云陳光澤見示此像偶記李太白詩云世道日交喪澆風變淳源不求桂樹枝反棲惡朩根所以桃李樹吐花竟不言大運有興廢羣動若飛奔歸來廣成子去入無窮門因寫以示之今人捨命作詩開口便說李杜以此觀之何曾夢見他腳板耶又言予平生愛王摩詰詩云漆園非傲吏自缺經世具偶寄一微官婆娑數株樹以爲不可及而舉以語人領解者少觀此則公之所取槪可見矣公嘗舉似所作絕句示學者云半畝方塘一鑑開天光云影共徘徊問渠那得淸如許爲有源頭活水來蓋借物以明道也又嘗誦其詩示學者云孤燈耿寒熖照此一窓幽臥聽檐前雨浪浪殊未休曰此𨿽眼前語然非心源澄靜者不能道觀此則公之所作又可槪見矣﹝鶴林玉露﹞

澹庵有薦賢錄首章謂上欲求詩人遂薦十五人以王庭珪爲首晦翁亦以能詩薦此時伊洛之學未甚専門也﹝貴耳集﹞

予頃年經行順昌憩篔簹鋪見有題煌煌靈芝一年三秀予獨何爲有志不就之語於壁間者三復其詞而悲之不知題者何人適與予意會也慶元丁已八月七日再過其處舊題故不復見而屈指歲月忽忽餘四十年此志眞不就矣道間偶讀此書並感前事戲題絕句鼎鼎百年能幾時靈芝三秀欲何爲金丹歲晚無消息重嘆篔簹壁上詩﹝晦庵題跋書參同契後﹞

朱晦翁旣以道學倡天下涵造義理言無虛文少喜作詩晚年居建安乃作齋居感興二十篇以反其習自序其意斷斷乎皆有益於學而非風雲月露之詞也予從吾鄕蔡元思念成誦得之其序曰予讀陳子昻感遇詩愛其詞旨幽邃音節豪宏非當世詞人所及如丹砂空靑金膏水碧𨿽近乏世用而實物外難得自然之奇寶欲效其體作十數篇顧以思致平凢筆力萎弱意不能就然亦恨其不精於理而自托於仙佛之間以爲髙也齋居無事偶書所見得二十篇𨿽不能探索微眇追迹前言然皆切於日用之實故言亦近而易知旣以自警且以貽諸同志云一曰昆侖大無外旁礡下深廣陰陽無停機寒暑互來往皇羲古神聖妙契一俯仰不待窺馬圖人文已宣朗渾然一理貫昭晰非象罔珍重無極翁爲我重指掌二曰吾觀陰陽化升降八紘中前瞻旣無始後際那有終至理諒斯存萬世與今同誰言混沌死幻語驚盲聾三曰人心妙不測出入乘气機凝冰亦焦火淵淪復天飛至人秉元化動靜體無違珠藏澤自媚玉韞山含輝神光燭九垓玄思徹萬微塵編今寥落嘆息將安歸四曰靜觀靈臺妙萬化此從出云胡自蕪穢反受眾形役厚味紛朶頥妍姿坐傾國崩奔不自悟馳騖靡終畢君看穆天子萬里窮轍迹不有祈招詩徐方禦宸極五曰涇舟膠楚澤周綱已淩夷況復王風降故宮黍離離玄聖作春秋哀傷實在玆祥麟一以踣反袂空漣洟漂淪又百年僣侯荷爵珪王章久已喪何復嗟嘆爲馬公述孔業托始有餘悲拳拳信忠厚毋乃迷先機六曰東京失其禦刑臣弄天綱西園植姦穢五族沈忠良靑靑千里艸乘時起陸梁當塗轉凶悖炎精遂無光桓桓左將軍仗鉞西南疆伏龍一奮躍鳯雛無飛翔祀漢配彼天出師驚四方天意竟莫回王圖不偏昌晉史自帝魏後賢合更張世無魯連子千載徒悲傷七曰晉陽起唐祚王明紹巢封垂統已如此繼體宜昏風麀聚瀆大倫牝晨司禍凶乾綱一以墜天樞遂崇崇向非狄張徒誰辦取日功云何歐陽子秉筆迷至公唐經亂周紀凡例孰此容侃侃範太史受說伊川翁春秋二三策萬古開羣蒙八曰朱光徧炎宇微陰眇重淵寒威閉九野陽徳昭窮泉文明昩謹獨昏迷有開先幾微諒難忽善端本綿綿掩身事齋戒及此防未然閉關息商旅絕彼柔道牽九曰微月墮西嶺爛然眾星光明河斜未落斗柄低復昂感此南北極樞軸遙相當太一有常居仰瞻獨煌煌中天照四國三辰環侍旁人心要如此寂感無邊方十曰放勲始欽明南面亦恭已大哉精一傳萬世立人紀猗歟嘆日躋穆穆歌敬止戒獒光武烈待旦起周禮恭惟千載心秋月照寒水魯叟何常師刪述存聖軌十一曰吾聞庖羲氏爰初辟乾坤干行配天徳坤布恊地文仰觀玄渾周一息萬里奔俯察方儀靜隤然千古存悟彼立象意契此入徳門勤行當不息敬守思彌惇十二曰大易圖像隠詩書簡編訛禮樂矧交喪春秋魚魯多瑤琴空寶匣弦絕將如何興言理餘韻龍門有遺歌十三曰顏生躬四勿曽子日三省中庸首謹獨衣錦思尙絅偉哉鄒孟氏雄辧極馳騁操存一言要爲爾挈裘領丹靑著明法今古垂煥炳何事千載余無人踐斯境十四曰元亨播羣品利貞固靈根非誠諒無有五性實斯存世人逞私見鑿智道彌昏豈若林居子幽探萬化原十五曰飄颻學仙侶遺世在雲山盜啟元命祕竊當生死關金鼎蟠龍虎三年養神丹刀圭一入口白日生羽翰我欲往從之脫屣諒非難但恐逆天道偸生詎能安十六曰西方論緣業卑卑諭羣愚流傳世代久梯接淩空虛顧盼指心性名言超有無快捷方式一以開靡然世爭趨號空不踐實躓彼榛棘途誰哉繼三聖爲我焚其書十七曰聖人司教化黌序育羣材因心有明訓善端得深培天序旣昭陳人文亦褰開云何百代下學絕教養乖羣居競葩藻爭先冠倫魁淳風反淪喪擾擾胡爲哉十八曰童蒙貴養正遜弟乃其方雞鳴咸盥櫛問訊謹暄涼奉水勤播灑擁篲周室堂進趨極虔恭退息常端莊劬書劇耆炙見惡逾探湯庸言戒麤誕時行必安詳聖途𨿽云逺發軔且勿忙十五志於學及時起髙翔十九曰哀哉牛山朩斤斧日相尋豈無萌蘗在牛羊復來侵恭惟皇上帝降此仁義心物欲互攻奪孤根孰能任反躬艮其背肅容正冠襟保養方自此何年秀穹林二十曰玄天幽且黙仲尼欲無言動植各生遂徳容自淸溫彼哉誇毗子呫囁徒啾喧但逞言詞好豈知神監昏曰予昧前訓坐此枝葉繁發憤永刋落奇功收一原馳騁今古剟華反實斯可謂志之所存者其中二篇論二氏之學猶若有輕重有無之辧晚學恨不得撰杖屨以質疑焉﹝桯史﹞

感興詩二十首轉陳子昂自托仙佛之髙條而爲切於日月之實一章言伏羲肇人文皆造化自然之理二章言陰陽無始謂鑿死混沌者爲妄三章言人心與造化通惟至人能體之四章言不能體造化者爲形役五章言周哀已久孔子作春秋而司馬公乃責後世封大夫爲諸侯非先見六章言漢衰獨孔明伸大義而帝魏之失當革七章言唐啟土不以正而致賊後之簒賴範太史聲其罪八章言陰陽常倚伏當體陽復之端九章言北辰居其所當體爲人心之要十章言聖人刪詩定書皆以敬爲傳心之本十一章言伏羲仰觀俯察以立象十二章言六經無傳而程氏作十三章言顏曽子思孟子傳習有要領十四章言元亨利貞之動靜以誠爲主十五章言學仙者逆天偸生十六章言佛論緣業而繼之者談空虛十七章言育材失其道十八章言作聖當自早十九章言仁義之心當守二十章言文辭之獘當除﹝黃氏日鈔﹞

西方論緣業卑卑諭羣愚流傳世代久梯接淩空虛顧瞻指心性名言超有無快捷方式一以開靡然世爭趨號空不踐實躓彼荊榛途誰哉繼三聖爲我焚其書此紫陽辟佛詩也飄飄學仙侶遺世在雲間盜啟玄命祕竊當生死關金鼎蟠龍虎三年養神丹刀圭一入口白日生羽翰我欲往從之脫屣諒非難但恐逆天理偸生詎能安此紫陽辟仙詩也功不在孟子之下﹝遡園語商﹞

愚謂人居天地間有生必有死乃理之常生順死安或壽或夭惟修身以俟之而巳或者偸生怖死盜竊天機欲爲長生不死之計斯惑矣司馬溫公示道人有云借令眞有蓬萊山未免亦居天地間君不見太上老君頭似雪世人浪說駐紅顏朱文公感興詩云刀圭一入口白日生羽翰但恐逆天理偸生誰能安二公可謂達生死之理而安性命之常者也﹝言鯖﹞

或請予曰朱子感興詩比子昻感遇詩有理致予曰譬之靑裙白髮之節婦乃與靚妝袨服之宮娥爭妍取憐埒材角妙不惟取笑旁觀亦且自失所守要之不可同日而語也彼以擬招續楚詞感興續文選無見於此矣故曰離之則雙美合之則兩傷要有契予言者﹝丹鉛錄﹞

宋世五言古惟感興三十八章尙有拾遺風格𨿽多作儒流見解其體制實髙出一時梅蘇黃陳諸子各以詩名世無此調也茍律以唐人奚俟用修卽五尺童子今皆能道矣夫感遇本詠懷者也伯玉唐人不能追嗣宗元晦宋人責以肩伯玉不已舛乎﹝少室山房筆叢﹞

逺遊篇指要在願子馳堅車之句﹝黃氏日鈔﹞

雲谷諸詩先生寫幽居自得之樂其雲天道固如此吾生安得寜自言不息之功如此幽居云乎哉﹝黃氏日鈔﹞

卜居喜雲谷之成﹝黃氏日鈔﹞

感春賦空同賦皆用騷體而無其愁思寄興悠逺矣﹝黃氏日鈔﹞

桂林虞帝廟樂歌迎之章三一章思其所安在而後迎送之章三一章極其所往而猶思文法髙妙語意無窮其曰渺冀州兮何有而應之曰暢威靈兮無外慨然斯世之意所寄焉者也﹝黃氏日鈔﹞

汲泉潰奇石詩末句云慨然思古人尺璧寸陰重觀詩至此喚醒處多﹝黃氏日鈔﹞

晦庵先生誦佛經詩云聊披釋氏書結之曰了此無爲法身心同晏如又讀道書詩終朝觀道書繼之曰於道𨿽未庶已超名迹拘先生之博覽旁通蓋如此然有先生之識則可無先生之識則惑也且此皆初卷詩多少年時所作晚歲論語集序自悔昔者吾幾陷焉豈謂此時此類歟不然先生他日謂昌黎自說與大顚交此是昌黎平生死案何嚴也近世流獘浸淫凡言吾儒者多陰用異端之說甚者昌言異端之不可廢而自貶吾儒之不及恐又誤指先生初年之詩爲證故書﹝黃氏日鈔﹞

至日詩自敍頃以多言害道絕不作詩而詩末句云行迷亦已逺及此旋吾輈此悔心也然以先生晚年之學謂漫辭爲虛費工夫則可若言以明道𨿽多何害耶﹝黃氏日鈔﹞

西林再題謂向來妙處今遺恨萬古長空一片心此亦非先生晚年之學﹝黃氏日鈔﹞

公濟勉以教外之樂先生答詩云如雲教外傳眞的卻是瞿曇有兩心就渠所嗜處喚醒此納約自牖之義也愚平生謂禪學爲異端之異端鑿空無據自號教外正其自納敗缺處然未有可余之說者今見先生詩庶以自信﹝黃氏日鈔﹞

觀洪遵雙陸譜詩云近從新譜識梟盧擬喚安陽舊博徒只恐分陰間裏過更教人誚牧豬奴蓋用陶侃摴蒱者牧豬奴戲之語譏之深矣頃予會京口有蜀人袁象澦舉林和靖語云平生所不能擔矢與圍棋予因謂慱之與弈其廢時亂日一也吾夫子云爲之猶賢乎巳者正借無益之事以甚言無所用心之爲害非眞謂博弈之猶可爲也陶威公與林和靖之說殆天生自然之對因合之爲四句曰雙陸牧豬比圍棊擔矢同二公皆妙語千載仰髙風繼又反之爲四句曰牧豬滋畜養擔矢漑禾蔬博弈何爲者猶疑反不如﹝黃氏日鈔﹞

答袁機仲諸書袁謂河圖洛書不足信先生謂無柰顧命系詞論語皆有是言袁謂邵子先天之說不足信先生謂自初未有畫說六畫滿處爲先天伏羲所畫及卦成後各因一義推說則後天之學而文王所演其餘答卦位納甲等說纎悉具偹且寄以詩曰忽然半夜一聲雷萬戶千門次第開若識無心涵有象許君親見伏羲來其意象殆有不知乎舞足蹈者袁終不從先生嘆曰信乎其道之窮矣﹝黃氏日鈔﹞

答許順之謂子韶說得盡髙盡妙處病痛愈深又一書近聞越州洪適欲刋張子韶經解爲之憂嘆不能去懷半畆方塘一鑑開天先云影共徘徊問渠那得淸如許爲有源頭活水來此詩亦見答許順之書中﹝黃氏日鈔﹞

聞雷詩誰將神斧破頑陰地裂山開鬼失林我願君王法天造早施雄斷答羣心讀之令人感動豈爲龍大淵輩發耶﹝黃氏日鈔﹞

黃雀鮓詩坐以食稻果之罪蓋戲爲口腹解嘲耳豈亦有所指而言之耶﹝黃氏日鈔﹞

遊白鹿洞詩云不及楊李霸謂南唐興書院事﹝黃氏日鈔﹞

招隠操蓋謂淮南小山初作本招隠者而使之仕後世皆失此意故再爲申其旨又爲反招隠言道義自得之樂時止時行無入而不自得也﹝黃氏日鈔﹞

東坡與客論事難在去欲客曰蘇子卿嚙雪啖氈縮背出血無一語少屈可謂了死生之際矣然猶不免納婦生子窮居海上且爾況洞房綺疏之下乎乃知此事不易消除王相公旦性儉約初無姬侍其家以二直省官治錢眞宗使內東門司呼二人者責限爲相公買妾二人以告公公不樂然難逆上旨遂聽之初沈倫家破其子孫鬻銀器直省官議以銀易之白公公曰吾家安用此及姬侍旣具呼二人問昔沈氏器尙在可求否二人謝曰向私以銀易之今見在也公喜用之如素有聲色之移人如此以是觀之退之中秋夜琵琶箏見於張籍之詩範文正慶朔堂前花著於鄱陽之石刻者槪其平生其可勿信矣乎杜祁公衍兩帥長安其初守淸儉宴飲簡薄倡妓不許升廳服飾粗質袴至以布爲之及再至筵會或至夜分自索歌舞或系紅裹肚勒帛吳曽漫錄以爲公之通變予不知何也胡澹庵海外北歸飲胡氏園爲侍姬黎蒨作詩殊累其爲人朱子胡氏客館觀壁間詩自警云十年湖海一身輕歸對黎渦卻有情世路無如人欲險幾人到此誤平生爲胡發也賢者於此且借以自警況在他人吾聞老耼不見可欲使心不亂詩末句或作男兒到此試平生春不其然今定前語爲是善哉魯男子吾所願學者﹝餘冬序錄﹞

胡澹庵十年貶海外北歸之日飲於湘潭胡氏園題詩云君恩許歸此一醉傍有梨頰生微渦謂侍妓黎蒨也厥後朱文公見之題絕句云十年浮海一身輕歸對黎渦卻有情世上無如人欲險幾人到此誤平生文公全集載此詩但題曰自警云余觀東坡志林載張元忠之說曰蘇子卿嚙雪啖氈蹈血出背可謂了死生之際矣然不免與胡婦生子而況洞房綺繡之下乎乃知此事未易消除文公之論澹庵亦猶張元忠之論蘇子卿也近時鄭叔友論劉項曰項王有吞嶽瀆意气鹹陽三月火骸骨亂如麻哭聲慘怛天日而眉容不斂是必鐵作心肝者然當垓下訣別之際寶區血廟了不經意惟眷眷一婦人悲歌悵飲情不自禁髙帝非天人歟能決意於太公呂后而不能決意於戚夫人杯羮可分則笑嫚自若羽翼已成則欷歔不止乃知尢物移人𨿽大智大勇不能免由是言之世上無如人欲險信哉﹝鶴林玉露﹞

晁以道與陳叔易俱隠嵩山叔易被召出山以道作詩云處士何人爲作牙盡攜猿鶴到京華故山巖壑應惆悵六六峯前只一家籍溪胡原仲除正字朱文公寄詩云先生去上蕓香閣閣老新峩豸角冠畱取幽人臥空谷一川風月要人看二詩相似然以道後亦出山時人反以此詩嘲之文公捲舒以道難進易退髙節全名師表百世乃知終南少室之流與有道之士正不可同年語也﹝鶴林玉露﹞

朱文公有足疾嘗有道人爲施鍼熨之術旋覺輕安公大喜厚謝之且贈以詩云幾載相扶藉瘦笻一鍼還覺有奇功出門放杖兒童笑不是從前勃窣翁道人得詩徑去未數日足疾大作甚於未鍼時亟令人尋逐道人已莫知其所往矣公嘆息曰某非欲罪之但欲追索其詩恐其持此誤他人爾﹝鶴林玉露﹞

世傳滿江紅詞云膠擾勞生待足後何時是足據見定隨家丰儉便是龜縮得意濃時休進步須知世事多翻覆漫教人白了少年頭徒碌碌誰不愛黃金屋誰不羨千鍾祿柰五行不是這般題目枉費心神空計較兒孫自有兒孫福更不須采藥訪神仙惟寡欲以爲朱文公所作予讀而疑之以爲此特安分無求者之詞耳決非文公口中語後官於容南節推翁諤爲予言其所居與文公鄰嘗舉此詞問公公曰非某作也乃一僧作其僧亦自號晦庵雲又水調歌頭云富貴有餘樂貧賤不堪憂那知天路幽險倚伏互相酬請看東門黃犬更聴華亭鶴唳千古恨難收何似鴟夷子散發弄扁舟鴟夷子成霸業有餘謀收身千乘卿相歸把釣魚鉤春晝五湖煙浪秋夜一天雲月此外盡悠悠永棄人間事吾道付滄洲此詞乃文公作然特敷衍櫽括李杜之詩耳﹝鶴林玉露﹞

朱文公嘗病女戒鄙淺欲別集古語成一書立篇目曰正靜曰卑弱曰孝愛曰和睦曰儉質曰寛惠曰講學且言如杜詩云嗟汝未嫁女秉心郁忡忡防身動如律竭力機杼中凢此等句便可入正靜他皆仿此嘗以書屬靜春先生劉子澄纂輯迄不能成公蓋欲以配小學書也﹝鶴林玉露﹞

唐人栁詩雲水邊楊栁緑煙絲立馬煩君折一枝惟有春風最相惜殷勤更向手中吹朱文公每喜誦之取其興也﹝鶴林玉露﹞

朱文公於當世之文獨取周益公於當世之詩獨取陸放翁蓋二公詩文气質渾厚故也﹝鶴林玉露﹞

朱文公與徐賡載書云放翁詩讀之爽然近代惟見此人爲有詩人風致如此篇初不見其著意用力處而語意超然自是不凡令人三嘆不能已近報又已去國不知所坐何事恐只是不合做此好詩罰令不得做好官也文公於詩頗邃故能識放翁詩佳處洛陽劉文靖公謂李杜只是酒徒眞孟浪語﹝池北偶談﹞

朱子不見梅再用來字韻詩舊歲將除新歲來梅花長是雪毰堆如何此日三州路不見寒葩一樹開野水風煙迷慘淡故園霜月想徘徊夜窓卻恐勞幽夢速把新詩取次裁按文公以乾道三年丁亥八月如長沙訪南軒十一月同遊衡嶽十二月公歸建陽道中抵新諭西境賦詩曰北嶺蒼茫雨欲來南山騰踏翠成堆穉松遶麓千旗捲野水涵空一鑑開客路情懷無倥傯今晨逰眺且徘徊自然觸目成佳句云影無勞更剪裁故不見梅詩有此篇韻三州路謂潭衡袁也﹝瀛奎律髓﹞

朱文公詩迫近後山登定王臺詩尾句從知爽鳩樂莫作雍門哀𨿽後山亦只如此乾道二年丁亥文公訪南軒於長沙所賦用事命意定格下字悉知律令雜老杜後山集中可也爽鳩出左傳昭公二十年﹝瀛奎律髓﹞

朱子九日登天湖分韻賦詩得歸字去歲瀟湘重九時滿城風雨客思歸故山此日還佳節黃菊淸樽更晚暉短髮無多休落帽長風不斷且吹衣相看下視人寰小祇合從今老翠微此乾道四年戊子也文公去年訪南軒於長沙故有此起句予嘗謂文公詩深得後山三昧而世人不識且如故山此日還佳節黃菊淸樽對晚暉上八字各自爲對一瘦對一肥愈更覺好蓋法度如此虛實互換非信口信手之比也山谷簡齋皆有此格此詩後四句尢意气闊達時以去年冬除樞密院編修猶待闕於家﹝瀛奎律髓﹞

朱子觀梅花開盡不及吟賞感嘆成詩二首憶昔身無事尋梅只怕遲沈吟窺老樹取次折橫枝絕艷驚衰鬢餘芳入小詩今年何艸艸政爾負幽期棐幾冰壺在梅梢雪蘂空不堪三弄咽誰與一樽同鼻觀殘香裏心期昨夢中那知北枝北猶有未開叢文公詩似陳后山勁瘦淸絕而世人不識此兩詩皆八句一串又何必晚唐家前頷聨後頸聨堆塞景物求工於一字二字而實則無味耶﹝瀛奎律髓﹞

性理中止采朱子詩之有性理字面者其餘好詩俱刪去豈知流連景物止以一二語見性情及寄托全在言外者其詩更妙如芣苢之篇何嘗有一字說到室家和平化行俗美上﹝榕村語錄﹞

朱子上母壽詩述韋齋平生無不詳悉韋齋學問人品迥出人羣朱子作行述止平平敍次伊川爲大中作文亦無一語褒揚曰先子之命云爾惟其如此所以可信東坡父子相命直欲淩絕古今至王荊公則竟父子相聖矣如何服人﹝榕村語錄﹞

宋人用韻多錯朱子𨿽古詩亦不出本韻卻無破綻﹝榕村語錄﹞

朱子每事議論都當行一點不錯如詩表章陶靖節文推史漢韓栁之類﹝榕村語錄﹞

建陽文公之鄕也士者侈談文公如東魯之名孔子也書坊之書盛天下其絨毯氎囊不名毳罽其竹可以紙其泉氿洌可以釀其釀行東南茶歲三收薴歲四收白雪之梨豆腐之薧以文公之詩名諸郡﹝閩書﹞

自雲谷過佛嶺至玉枕山考亭在其麓宋朱韋齋逰此愛其溪山淸邃可以卜居紹熙壬子文公成先志自崇安徙築時年六十一矣越年學徒益眾廣而居之名精舍曰竹林後更攺曰滄洲前作孔子燕居廟扁堂中和中奉孔聖配以顏曽思孟廡壁畫濓溪明道伊川康節橫渠洓水六先生像後增李延平爲七賢文公與門徒晨夕禮拜而自居其右周垣之旁若廟祝然其尊奉聖道可謂至矣中和堂聨曰道迷先聖統學誤逺方來則其自任之重若有不得而辭者玉枕翠屏皆文公所命滄洲精舍文公實卒是間﹝閩書﹞

武夷之溪東流凡九曲而第五曲爲最深蓋其山自北而南者至此而盡聳全石爲一峯抜地千尺上小平處微戴土生林朩極蒼翠可玩而四隤稍下則反削而入如方屋帽者舊經所謂大隠屏也直屏下兩麓相抱之中西南向爲屋三間者仁智堂也堂左右兩室左曰隠求以待棲息朱氏隠求室詩曰晨窓林影開夜枕山泉響隠去復何求無言道心長﹝稗史彚編﹞

武夷在閩地十六洞天第五曲朱子精舍在焉作九曲棹歌以識其勝槪云﹝地輿志﹞

永春小尖山西有大劇小劇二嶺邑峻嶺殊多而是嶺尢劇朱文公劇頭鋪詩有如何獨宿荒山夜更擁寒衾聽子規之句﹝閩書﹞

龜仙山在福安縣治西邑巨鎭也朱文公到此鄕民飯焉文公贈之句水雲深處神仙府黍稻丰時富庶家﹝閩書﹞

仙洲山兩峯並峙一尖一方下有永丰寺有密庵蓋朱文公所頻逰者有四亭曰晝寒曰紫微曰淸湍曰野鶴皆文公所命文公前後遊詩如閩鄕饒奇山仙洲故稱傑擘開千丈峽寫盡一襟寒飲泉云出袖臥嶺月流空陽崖驚素雪午扇怯淸秋澗瀉千尋白峯回四面靑明滅靑羅帶周遭碧玉環晴嵐染襟裾水石淸肺肝雲泉增舊觀怒樂震寒朩雲山合匝還生霧雪澗崩騰怒吼雷暖翠乍看渾欲滴寒流重聽不勝淸已驚素雪淸人骨更喜蒼煙染客衣直到仙丹奇絕處晝寒亭下玉龍飛皆其佳句﹝崇安縣誌﹞

蘇紹成徳化人委業天慶觀後隠北山朱文公嘗造其廬書亷靜二字贈之且銘其琴曰養君中和之正性去子忿欲之邪心乾坤無言物有則我獨與子鉤其深﹝閩書﹞

沈鞠山失其名字袁州宜春人由進士知錢塘嘗植菊數百本以自樂晚節益堅適以九月九日歿朱文公挽之以詩愛鞠平生不愛錢此君原是菊花仙正當地下修文日恰值人間落帽天生與唐詩同一脈死隨陶令葬千年如今忍向西郊哭東野無兒更可憐鞠山名字失傳建樹無考可據者晦翁一挽詞耳然賢者不輕與人繹其語意徵爲亷吏云﹝杭州府誌﹞

南塘挽趙忠定公云空令考亭老垂白注離騷楊楫跋楚詞集注云慶元乙夘治黨人方急趙公謫死於道先生憂時之意屢形於色一日示學者以所釋楚詞一篇﹝困學紀聞﹞

月波臺在開化縣金錢山北宋山長江天然建朱子過訪作詩遺之曰潺湲流水注回塘中作平臺受晚涼四面不通車馬迹一樽聊飲芰荷香韓公無復吟花島楚客何妨賦藥房少待須臾更淸徹月華零露洗匡牀﹝衢州府誌﹞

劉韞字仲固歷倅三州典二郡歸隠於崇安縣南所居有家山堂拙致堂昉齋仙人方丈龜峯樓月波臺積芳園藥圃春谷香界晚蔬秋香徑曲池軒前村秀野朱晦翁爲作十五詠以紀其勝﹝建寜府誌﹞

敖東谷英一日山行午飯農家見壁上四絕句意甚警策或曰晦翁詩也一云鵲噪未爲吉鴉鳴豈是凶人間凶與吉不在鳥聲中二云耕牛無宿艸倉鼠有餘糧萬事分已定浮生空自忙三雲翠死因毛貴龜亡爲殻靈不如無用物安樂過平生四云雀啄復四顧燕寢無二心量大福亦大機深禍亦深﹝堅瓠集﹞

朱晦庵訪婿蔡沈不遇其女出蔥湯麥飯畱之意謂簡褻不安晦庵題詩曰蔥湯麥飯兩相宜蔥補丹田麥療饑莫謂此中滋味薄前村還有未炊﹝時堅瓠集﹞

先生爲絕學梯航斯文菽粟卽童蒙皆能道之故先哲尙論者輒作道巍徳尊等語至若癖耽山水跌宏詩文一往情深幾爲理學所掩惟壽昌吳氏一贊頗具隻眼贊云先生毎觀一水一石一艸一朩稍淸陰處竟日目不瞬飲酒不過兩山行又移一處大醉則趺坐髙拱經史子集之餘𨿽記錄雜說舉輒成誦微醺則吟哦古文气調淸壯某所聞見則先生每愛讀屈原離騷孔明出師表陶淵明歸去來辭並杜子美數詩而已余今獨梓其題跋若干捲亦卽與壽昌同欣賞雲海隅毛晉識﹝津逮祕書﹞

考亭先生毎飲後則以■﹝艸捍﹞菜供■﹝艸捍﹞一出於旴江分於建陽一生於嚴灘石上公所供蓋建陽種集有■﹝艸捍﹞詩可考﹝稗史彚編﹞

朱文公大全集同僚小集梵天寺坐間雨作已復開霽步至東橋玩月賦詩二首有層雲生薄晚涼雨徧空山之句﹝南宋雜事詩注﹞

朱子詩種豆豆苖稀力竭心已腐早知淮南術安坐獲泉布蓋本艸言豆腐爲淮南王劉安所作者也黃豆斗加菉豆升磨調油滓瀝煮後點石膏者妙入萊菔一二片卽不成腐漿合鹽醋入釜化紅水豆油衣掲幹者先浸泔水後熱之爛﹝物理小識﹞

朱文公刈麥詩霞觴幸自誇眞一垂缽何須問畢羅集韻畢羅修食也按小說唐宰相有櫻筍廚食之精者櫻桃饆饠今北人呼爲波波南人訛爲磨磨﹝丹鉛錄﹞

檳榔生南海气味苦辛溫澀無毒消榖逐水除痰澼三虫伏屍寸白朱子有檳榔五絕卒章戲簡及之主簿雲暮年藥裹關心切此外翛然百不貪薏苡載來緣下气檳榔收得爲袪痰錦文屢切勸加餐蜃炭扶畱共一盤食罷有時求不得英雄邂逅亦饑寒向來試吏著南冠馬甲蠔山得飫餐卻藉芳辛來解穢雞心磊落看堆盤个中有味要君參螫吻舂喉久不甘珍重人心亦如此莫將寒苦換春酣髙士沈迷簿領書有時紅糝綴玄須定知不著金盤貯兒女心情本自無﹝廣羣芳譜﹞

李約曰茶須慢火炙活水煎朱子詩地鑪茶鐺烹活火一淸足稱讀書者﹝白眉故事﹞

王孫似猴而小大僅如拳朱文公山中詩王孫逺相喚韓元吉武夷精舍記山故多王孫是也﹝武夷山記﹞

宋黃山谷有二十八宿干支詩朱文公乃云讀十二辰詩卷掇其餘作此聊奉一笑曰夜聞空簞嚙饑鼠曉駕羸牛耕廢圃時方虎圈聽豪誇舊業兔園嗟莽鹵君看蟄龍臥三冬頭角不與蛇爭雄毀車殺馬罷馳逐烹羊酤酒聊從容手種猴桃垂架緑養得鵾雞鳴喔喔客來犬吠催煮茶不用東家買豬肉﹝羣談采余﹞

身閒可以養气心閒可以養神身心俱閒與道合眞韓退之詩曰斷送一生惟有酒尋思百計不如閒陶淵明曰形迹憑化往靈府獨常閒朱晦翁曰深源定是閒中得妙用原從樂處生是閒一也韓不如陶陶不如朱韓也放陶也達陶也虛朱也實羅念庵曰影滿棠梨晝日長筠簾風細紫蘭香午窓睡醒無他事胎息閒中有祕方可謂通於閒之旨趣者﹝羣談采余﹞

朱韋齋晦庵先生父也酷信地理嘗招山人擇地問富貴何如山人久之答曰富也只如此貴也只如此生个小孩兒便是孔夫子後生晦庵果爲大儒文公爲同安主簿日民以有力彊得人善地者索筆題曰此地不靈是無地理此地若靈是無天理後得地之家不昌﹝堯山堂外紀﹞

義烏東平山有宋平昌刺史劉豪墓隆慶戊辰長至裔孫尙恭重修墓碑掘數尺見墳臺臺上有磚方尺許刻晦庵卜墓數雲天聖戊辰葬此丘蔭十八紀出公侯子子孫孫垂不替繩繩武武永無休五百四十一年損十七八歳裔孫修戊辰戊辰新一石重修重修千百秋祕書郎朱熹書按天聖戊辰至隆慶戊辰年數良是而長至又恰戊辰仍孫劉仕龍在宋贈武節侯修墓裔果年十七歲文公之數亦奇矣劉之曽孫輝熺皆文公門人故爲之卜而刻之墓﹝筆精﹞

朱文公逰山寺逢僧談命詩云此地相逢亦偶然漫將牛斗話因緣時行時止非人力莫問流年祇問天﹝樵書﹞

朱文公云陸子靜之學自是胸中無柰許多禪何夫禪豈有許多般哉晚年則不然賦詩云了此無爲法身心同晏如至無爲而禪字亦無何多之與有﹝尺牘藏弆集﹞

丹鉛錄云朱子嘗云某气質有病多在忿懥又云某之質失之暴悍又云不得已有言則衝口而出必至於傷事而後已此亦太陽之餘證也愼按朱子平日與人論辧多奮發直前而乏和平委曲此不失爲剛毅至於聞呂子約之死嘆曰子約竟賫了許多鶻突道理去矣聞陸象山死哭之良久曰可惜死了告子夫評品切劘在朋友平日則可至聞其死亡不加惋惜而以譏訕何耶孔子於仲由嘗曰若由也不得其死然戒之也至聞其死則嘆曰天祝予朱子學孔子此處大相背矣按朱子語類記陸子靜死先生率門人往寺中哭之旣罷良久曰可惜死了告子此說得之文卿右朱子門人胡泳所記然不謂耳聞而云此說得之文卿蓋記者亦有所疑也凡語類中門人雜記皆箋所自聞未嘗假借他人而此云爾則其說之訛可知竊意朱門好事惡陸氏者設爲此言考亭必萬萬不然而楊執以爲奇貨因家語而波及仲尼可乎朱子生平論辧無大於鵝湖者今錄三律於左子壽詩孩提知愛長知欽古聖相傳只此心大抵有基方築室未聞無址可成岑畱情傳注翻榛塞著意精微轉陸沈珍重友朋勤切琢須知至樂在於今子靜詩墟墓生哀宗廟欽斯人千古不磨心涓流積至滄溟水拳石崇成太華岑昜簡功夫終久大支離事業竟浮沈欲知自下升髙處眞僞先須辧只今文公詩徳義風流夙所欽別離三載更關心偶扶藜杖出寒谷又枉籃輿度逺岑舊學商量加邃密新知培養轉深沈卻愁說到無言處不信人間有古今方萬里云文公於二陸輩行仕宦皆先今陸氏兄弟詩題乃云示同志又有榛塞陸沈等語不遜甚矣而文公和之詞意渾厚反以邃密深沈奬借之冀其自悟二家气象居然可見按方非論學者而其言如此所謂塗人皆知也楊以爲忿懥然乎否乎﹝少室山房筆叢﹞

益都髙朩王予從女兄之夫博雅君子也嘗遺予晦翁墨迹一卷詩云風雪集歲宴掩關聊自休今晨展遐眺倚此寒巖幽同云暗空室皓彩迷林丘崩奔小澗歇飛舞增綢繆仰看鸞鶴翔俯視江漢流乾坤有奇變澒洞驚兩眸三酌不自溫倚杖空冥搜悲歌動華薄璀璨忽滿裘向來一杯酒浩蕩千里逰亦復有玆賞微言寄淸酬解攜今幾許光景逝不畱懷人眇山嶽省已紛愆尢對此奇絕境一歡生百憂茫然發孤詠逺思誰能收雪中與林擇之祝弟登劉園之宴坐巖有懷南嶽舊逰賦此呈擇之屬和並寄敬夫兄乾道三年冬十二月上浣新安朱熹奉寄時燈下走筆右詩蓋書寄南軒者昔人謂先生字學曹公今此書正類東坡先生卷首有柯敬仲題字後有歐陽圭齋及大梁班彥功跋﹝池北偶談﹞

公以天下所系賴之身受六經之托著書滿家望風承敎於門下者不可數計名斯堂也其將禮耕義種與天下治人情之田乎抑良農能稼而不能穡藏之名山待其人乎朱子之詩曰面似凍梨頭似雪後生誰與屬遺經公其念經之久荒而與吾徒鋤治之則當何如也﹝朱字綠鋤經堂記﹞

蔡元定

蔡元定字季通博學彊記通術數逰朱晦翁門極喜之詹元善尢重之薦其傳康節之學命使定歷密院札令赴行在蔡𨿽不應命人猶以聘君稱之晦翁以道學不容於時胡紘章疏並及蔡謂之妖人坐謫道州以死蔡善地理學毎與鄕人卜塟攺定其間吉凶不能皆驗及貶有贈詩者曰掘盡人間好隴丘寃魂欲訴更無由先生若有堯夫術何不先言去道州﹝談藪﹞

紹興辛已蔡元定在顯慶堂推衍後世子孫休咎賦云顯慶堂將後世推子孫紹復承吾書四傳學業家還在五世因貪人產除纉俗流風六七代繼興遺迹八九渠數終輪奐猶有代禦史尹仁爲吹噓厥後子沈集書經傳注盛行於世而孫模杭輩相繼表揚曽孫希仁以貪酷籍沒成化丙申巡按禦史尹仁入關夜夢一老人囑求棲身之地叩其姓名曰蔡某也及至建陽訪蔡氏子孫得其所傳家譜閱之見西山推演後世之詩中預有姓名不覺悚然卽捐俸爲建傳心堂蓋其賦毫不爽云﹝湧幢小品﹞

趙忠定當國招蔡季通不至猶坐趙黨謫死道州僞禁方嚴朱文公題其墓云有宋西山先生蔡季通之墓章泉哭之云鵑叫春林辱贈詩鴈回湘浦忽傳悲蘭枯蕙死迷三楚雨暗煙香礙九疑早日力辭公府檄暮年名入黨人碑烏虖季子延陵字不待鑱詞行可知是時章泉句律如此宜爲一世所宗晚年詩太坦率幾於鳯徳之衰矣﹝後村詩話﹞

會景建送蔡季通赴貶云四海朱夫子徵君獨典刑靑雲伯夷傳白首太玄經有客憐孤憤無人問獨醒瑤琴空鏁匣弦絕不堪聽其後景建亦坐詩禍謫舂陵而卒﹝後村詩話﹞

花竹幽窓午夢長此中與世暫相忘華山處士如容見不覓仙方覓睡方深得黒甜三昧西山蔡季通有睡訣云先睡心後睡眼海庵以爲此古今未發之妙然其語本千金方云半醉酒獨自宿軟枕頭暖蓋足能息心自瞑目此睡訣也﹝堅瓠集﹞

嚴羽

嚴羽字儀卿自號滄浪逋客自風騷而下講究精到卽雜出古人之詩隠其姓名舉以相試悉能辧別其世代門戶嘗作詩辧譬之禪乘漢魏晉與盛唐第一義也大歷以還小乘禪也晚唐聲聞辟支果也學漢魏晉盛唐者臨濟下也學大歷以還者曹洞也又論詩法有五曰體制曰格力曰气象曰興趣曰音節詩品有八曰髙曰深曰逺曰長曰雄渾曰飄逸曰悲壯曰淒愴其用有三曰起結曰句法曰字眼其大槪有二曰優遊不迫曰沈著痛快其極致有一曰入神其自詡詩辧自謂千百年公案析骨還父析肉還母李杜復生不易斯言也羽詩𨿽太祖唐人然其體裁勻密詞調淸壯無一語軼繩尺之外同時臺人戴石屏深加奬重其子鳯山鳯山子子野半山邑人上官閬風吳潛夫朱力庵吳半山黃則山盛傳宗派殆與黃山谷江西詩派無異﹝閩書﹞

夫詩有別才非關書也詩有別趣非關理也然非多讀書多窮理則不能極其至所謂不涉理路不落言筌者上也詩者吟詠性情也盛唐諸人惟在興趣羚羊掛角無迹可求故其妙處透徹玲瓏不可湊泊如空中之音相中之色水中之月鏡中之象言有盡而意無窮近代諸公乃作奇持解會遂以文字爲詩以才學爲詩以議論爲詩夫豈不工終非古人之詩也蓋於一唱三嘆之音有所歉焉且其作多務使事不問興致用字必有來歷押韻必有出處讀之反復終篇不知著到何在其末流甚者叫噪怒張殊乖忠厚之風殆以罵詈爲詩詩而至此可謂一厄也然則近代之詩無取乎曰有之吾取其合於古人者而已國初之詩尙沿襲唐人王黃州學白樂天楊文公劉中山學李商隠盛文肅學韋蘇州歐陽公學韓退之古詩梅聖兪學唐人平澹處至東坡山谷始自出已意以爲詩唐人之風變矣山谷用工尢爲深刻其後法席盛行海內稱爲江西宗派近世趙紫芝翁靈舒輩獨喜賈島姚合之詩稍稍復就淸苦之風江湖詩人多效其體一時自謂之唐宗不知止入聲聞辟支之果豈盛唐諸公大乘正法眼者哉嗟夫正法眼之無傳久矣唐詩之說未唱唐詩之道或有時而明也今旣唱其體曰唐詩矣則學者謂唐詩誠止於是耳得非詩道之重不幸歟故予不自量度輒定詩之宗旨且借禪以爲諭推原漢魏以來而截然謂當以盛唐爲法𨿽獲罪於世之君子不辭也﹝滄浪詩話﹞

嚴儀卿論詩以爲當如水中之月鏡中之花此詩家妙語也又引禪家羚羊掛角香象渡河等語見作詩者當不落理路不著言筌學詩者誠不可不知此意然觀王右丞輞川別業與積雨輞川莊作李頎題璇上人山池諸篇皆從實地說何曽作浮濫語今人則全無血脈一句說向東一句說向西以爲此不落理路不著言筌卽水中月鏡中花也此何異向癡人說夢而儀卿數語無乃爲疑誤後人之本耶﹝稗史彚編﹞

遵王錢氏曰世之論唐詩者必曰初盛中晚老師豎儒逓相傳述揆厥所由蓋創於宋季之嚴羽而成於明初之髙棅承訛踵繆三百年於此矣夫所謂初盛中晚者論其世也論其人也以人論世張燕公曲江世所稱初唐宗匠也燕公自嶽州以後詩章淒惋傳得江山之助則燕公亦初亦盛曲江自荊州以後同調諷詠猶多暮年之作則曲江亦初亦盛以燕公系初唐也遡嶽陽唱和之作則孟浩然應亦盛亦初以王右丞系盛唐也酬春夜竹亭之贈同左掖梨花之歌則錢起皇甫冉應亦中亦盛一人之身更歷二時將詩以人次耶抑人以詩降耶世之薦樽盛唐開元天寶而已自時厥後皆自鄶無譏者也誠如是則蘇李枚乘之後不應復有建安有黃初正始之後不應復有太康有元嘉開元天寶已往斯世無煙雲風月而斯人無性情同歸於墨穴朩偶而後可也嚴氏以禪諭詩無知妄論謂漢魏盛唐爲第一義大歷爲小乘禪晚唐爲聲聞辟支果不知聲聞辟支卽小乘也謂學漢魏盛唐爲臨濟宗大歷以下爲曹洞宗不知臨濟曹洞初無勝劣也其似是而非誤入箴芒者莫甚於妙悟之一言彼所取於盛唐者何也不若議論不涉道理不事發露指陳所謂玲瓏透徹之悟也三百篇詩之祖也知我者謂我心憂不知我者謂我何求我不敢效我友自逸非議論乎昊天曰明及爾出王無然畔援無然歆羨誕先登於岸非道理乎胡不遄死投畀有北非發露乎赫赫宗周褒姒滅之非指陳乎今任其一知半見指爲妙悟如照熒光如窺隙日以爲詩之妙解盡在是學者沿途覓迹搖首側目吹求形影摘抉字句曰此第一第二義也曰此小乘大乘也曰是將流而爲中爲晚盛唐之牛迹兔徑佹乎其惟恐折而入也目翳者別見空華熱膓者旁指鬼物嚴氏之論詩亦其翳熱之病耳而其癥傳染於後世舉目皆嚴氏之眚也發言皆嚴氏之譫也而互相標表期以藥天下之詩病豈不傎哉﹝因樹屋書影﹞

堯峯汪鈍翁極論嚴滄浪以禪諭詩之非而於髙廷禮之分四唐則案以當時作詩之歲月而駁之曰燕公曲江亦初亦盛孟浩然亦盛亦初錢起皇甫冉亦中亦盛夫詩不可以若是論也予以毛詩考之作誦之家父見於桓公八年來聘十五年來求車爲東遷以後之人矣其於詩也不害其爲小雅黍離行役之大夫及見西京之喪亂當爲東遷以前之人矣其於詩也不害其爲王降而風故初盛中晚亦舉其大槪耳而盛唐之詩實有不同於中晚者非獨中晚而已自漢魏及今有過之者乎蓋論詩之气運則爲中天極盛之運而在作者心思所注則常有不極其盛之意所謂不涉理路不落言筌言有盡而意無窮譬之於禪則正所謂透徹之悟也不求之此而但規撫於浮響慢句以爲气象而托之盛唐此明嘉隆以來稱詩者之過也於前人乎何尢﹝姜西銘集﹞

吾友汪鈍翁不喜妙悟之論其一生病痛正坐此然儀卿詩實有刻舟之誚髙新寜亦然大抵知及之而才不逮云是歲重陽前一日記於京邸﹝蠶尾續文﹞

陸士規黃陵廟詩與嚴羽聞笛詩皆絕似唐而起句皆出韻故選者不之及然張籍洛陽城裏見秋風何害其佳﹝小艸齋詩話﹞

胡元瑞詩藪所選南宋絕句初讀之似亦可喜細玩俱不甚佳今摘其勝此者陸士規黃陵廟詩云東風吹艸緑離離路入黃陵古廟西帝子不知春又去亂山無主鷓鴣啼嚴儀卿聞笛詩云江上誰家吹笛聲月明霜白不堪聽孤舟萬里瀟湘客一夜歸心滿洞庭塞下曲云古戍秋生畫角哀思歸泣盡望鄕臺胡天日落寒風起但見黃沙萬里來陸務觀采蓮云雲散靑天掛玉鉤石城艇子近新秋風鬟霧鬢歸來晚忘卻荷花記得愁𨿽格不甚馴而有言外之意書之以待法眼﹝小艸齋詩話﹞

詩話樓在邵武東城上卽望江樓宋邑人嚴羽與客戴石屏談詩於此世所傳滄浪詩話是也後人奉羽像祀於其中﹝閩省通誌﹞

予訪滄浪先生吟捲積有歲年康熙戊申始得宋刻於亡友程太史翼蒼一則幸夙願之頓酬一則感故人之新逝秋窓篝火展捲憮然﹝蠶尾續文﹞

嚴粲

宋嚴粲坦叔華谷詩集一卷气格卑弱類晚唐之靡靡者一二絕句差有可觀如秋入白蘋風浪生癡云未放楚天晴靑山湖外知何處中有斜陽一段明昨夜湖心共泊船一天星露宿寒煙朝來極目無洲渚知采蘋花何處邊稍有唐人音節華谷作詩緝林希逸以爲在歐蘇王劉東萊諸巨儒之上今盛傳其書又稱其五七言幽深夭矯意具言外觀此集殆不然也集中贈李賈詩云汝與吾宗好注賈與嚴滄浪逰華谷與滄浪蓋有宗族之誼詩派相似而差不及戴石屏贈二嚴詩云前年得嚴粲今年得嚴羽我自得二嚴牛鐸諧鐘呂﹝居易錄﹞

嚴氏詩緝三十六卷粲自序曰二兒初爲周南召南受東萊義誦之不能習予爲輯諸家說句析其訓章括其旨使之暸然易見旣而友朋訓其子若弟者競傳寫之困於筆札胥命鋟之朩此書便童習耳詩之興幾千年於此矣古今性情一也人能會孟氏說詩之法涵泳三百篇之性情則悠然見詩人言外之趣毛鄭以下且束之髙閣此書覆瓿可也袁甫曰坦叔於黍離中谷有蓷葛藟不用舊說獨能深得詩人優柔之意其它一章一句時出新意大抵宛轉有旨趣可與言詩也已矣﹝經義考﹞

謝克仁

謝克仁字夢得以文詞詩律遊江湖間淳熙初元薦於鄕有題金山詩云半夜鬼神朝水府五更鼓角動揚州大爲張於湖所知以國士畏友待之謂其文如觴濫岷山不捨晝夜其爲蕩雲沃雨之浸夫復何疑有詩集行世﹝閩書﹞

陳子常

陳子常字常翁仙遊人精於周禮如井田封建先儒所未發明者悉畫爲圖有詩云爲成者十復爲終終十還爲百里同祗爲諸儒泥方法不知起數總皆縱有周禮解﹝閩書﹞

黃銖

黃銖字子厚崇安人少師事劉子翚與朱熹爲同門友少熹一歲爲文略相上下熹毎嘆其不可企及其文學太史公詩喜屈宋曹劉而下及韋應物尢喜琴書隸法甚古得魏晉以前筆意其於騷詞能以楚聲古韻爲之﹝尙友錄﹞

李呂

雲際嶺北溪水出焉宋李呂詩淩空石磴三千丈匝地瑤林百萬花自有眼來方見此直疑身已到仙家﹝光澤縣誌﹞

鄭徳普

鄭徳普字汝施幼頴敏淹洽刻意爲詩與趙若槸範師孔遊從唱和其題靈巖雲山蒸雲气睛能雨泉挾風聲夏亦寒題齊雲峯云石潤黏蒼蘚澗髙流白雲詠南樓云鴈斷風仍急烏啼天正陰皆佳句也﹝閩書﹞

黃巖老

堯章自號白石道人潘徳久贈詩云世間官職似摴蒱采到枯松亦大夫白石道人新拜號斷無繳駁任稱呼時黃巖老亦號白石亦學詩於千巖詩亦工時人號雙白石云﹝鶴林玉露﹞

黃朴

近時都下有士人許其姓者能迎致大仙所言多奇中嘉定壬午之春三山黃公朴同一二朋友訪許扣功名大略卽書沙門光逺降先作自贊云伸腳自由屈腳自在不知十二部尊經不識三千條大戒醉後髙歌無障無礙當時若見閻王任他枷鎖杻械又一云無疑無疑自有東西目前行檢眼下阿鼻不認眞實法性不念如來菩提捉取金毛獅子任教烏兔如飛後再書云黃子黃子文魁多士醞藉胸中十萬兵縱橫筆下三千字無垢爲朋汪公相似若得火土相逢一躍禹門浪裏後八年歲在已丑黃公果大魁天下黃生於壬子魁於已丑實符火土相逢之句狀元局中諸公唱和詩有醞藉縱橫一聫不差一字鬼物已先知之矣﹝遊宦紀聞﹞

陳宓

安溪視諸邑最僻深山窮谷距縣有閱五六日至者又气候多燠春夏之交雨淖則河魚腹疾旱則瘴痞作焉俗信巫尙鬼市絕無藥有則低價以貿州之滯腐不佳者貧人利其亷間服不瘳則淫巫之說益信詩曰藍水秋來八九月芒芒山瘴一齊發時人信巫紙多燒病不求醫令自活×陳復齋集﹝

祝穆

先君子幼孤文公朱夫子重渭陽之念實教育於家塾猶及親炙當時講論之益西山蔡先生勉齋黃先生特加敬愛先君子師事之晚年卜居建陽麻沙之南溪上扁於室曰南溪樟隠蓋朱夫子之大書也述於文曰南溪樟隠記蓋先君子之絕筆也又嘗規一便坐取朱夫子歲寒二大字勒於其楣且系之以詩曰豫章偃蹇納蒼龍姿幹寜須匠石逢借重歲寒雲谷字絕勝松拜大夫封觀是詩也可以知先君子固窮之志矣噫先君子嗜書手不釋卷見於是記者無非述其刻苦問學勉勵後人將欲以儒業承其家洙輒犯不韙僣以樟隠記附於先儒名世之作之次庶幾托以有傳用警其子若孫益求所以承先志云寶佑戊午仲秋上澣孤洙涕泣謹跋﹝事文類聚續集﹞

黃幹

作詩第一對病是道學何者酒色放蕩禮法所禁一也意象空虛不踏實地二也顚倒議論非聖非法三也議論杳眇半不可解四也觸景偶發非有指譬五也宋時道學諸公詩無一佳者至於黃勉齋登臨詩開口便云登山如學道可止不可已此正是譬如爲山注疏耳晦翁詩卻有不著相處然便欲以感遇擬子昻終覺不侔﹝小艸齋詩話﹞

林希逸

劉克莊序希逸詩宋自光朝三傳至希逸比之於師槁而華矣散而密矣嚴而紆矣搜索如象罔之求珠斵削如巨靈之施鑿經緯如鮫人之織綃及其得心應手也簡者如虫魚小篆之古焉協者如韶鈞廣樂之奏焉偶者如雌雄二劍之合焉﹝閩書﹞

林希逸鬳齋十一稿入局句云寛心可要流香酒圓夢何須正焙茶其明皇按笛達摩渡蘆二圖長歌皆佳又六言蚯蚓兩頭是性桃花一見不疑了得葛藤三昧卻參芣苢諸詩鬳齋爲林艾軒理學嫡派而詩多宗門語﹝居易錄﹞

幹淳間林艾軒始好深湛之思加鍛錬之功有經歲累月繕一章未就者一傳爲网山林氏名亦之字學可再傳爲樂軒陳氏名藻字符潔三傳爲竹溪詩比其師槁幹中含華滋蕭散中藏嚴密窘狹中見紆余﹝劉后村題跋﹞

余良弼

余良弼順昌人子大雅與遊敬仲同時從朱子遊深得求放心之旨兩捧鄕書良弼有教子詩云白髮無憑吾老矣靑春不再汝知乎年將弱冠非童子學不成名豈丈夫幸有明窓並淨幾何勞鑿壁與編蒲功成欲自殊頭角記取韓公訓阿符﹝萬姓統譜﹞

馮取洽

馮取洽號雙溪翁延平人題風月樓一聨一溪流水一溪月八面疏欞八面風詩林皆以爲秀傑之句﹝詩人玉屑﹞

翁定

吾郡胡季昭寶慶初爲大理評事應詔上書言濟邸事竄象郡建人翁定送行詩云應詔書聞便逺行廬陵不獨詫邦衡寸心只恐孤天地百口何期累弟兄世態浮雲多變換公朝初日盍淸明危言在國爲元气君子從來豈願名﹝鶴林玉露﹞

郭周孚

建安郭周孚未第時夢人以詩一聨示之云雞人唱曉沈潛際漢殿傳聲彷佛問郭於夢中口占續之云自慶寒儒千載遇夢魂先得覲天顏繼於余中榜登甲科初與同袍伏闕以待唱第忽聞岧嶤間有連聲長歌了不成詞調不覺問其旁坐有應之者曰此所謂雞人唱曉也郭欣然悟前詩之先定後恬於仕進官至員郎所至以淸愼稱之﹝春渚紀聞﹞

黃子信

黃子信長泰人嘉定中特科以文章學誼爲學者師初調新會鹽場帥楊長孺以其老故心易之子信投以詩云六年兩度拜宸旒換得靑衫白上頭飛鵲祇因無樹繞窮猿何暇擇林投明知著腳當來誤幾欲抽身不自由安得有錢了官債便無三徑也歸休遂拂衣去長孺得詩恨相知之晚及歸又作詩云笑倩西風拂舊埃歸時行李似初來也知三載淸貧好博得抽簪彊健回有散翁集行世﹝閩省通誌﹞

全閩詩話卷四

●欽定四庫全書

全閩詩話卷五

兗州府知府鄭方坤撰

○宋元

阮元齡

乾道元年寜徳大旱官民禱而不應漳灣仕人阮元齡撰愬旱魃文齋禱龍湫大雨三日乃止是夕元齡夢黃衣使者來曰上帝命取愬魃文君請促裝元齡覺悟乃起齋沐錄其文而焚之明日遂卒年三十五其文曰吁咄哉酷魃肆虐多歷時所恆暘烈熇燉燥灼煦譬堪輿大於一髙俎窮極萬一羅致罙弆﹝音舉藏也﹞百億魃屬悉持巨炬燹笈爍毛个籚皴■﹝目皮﹞﹝个末五切籚米古切皴音胥火烈也﹞風伯■﹝田垂﹞怨﹝■﹝田垂﹞音篆怨音戀不靡也﹞■﹝籚力﹞厥貪污﹝■﹝籚力﹞音籚助也﹞動塸■﹝土屋﹞堁﹝音課塵也﹞出入胥■﹝白上功下﹞﹝音舉﹞■﹝火離﹞云疾雷震赫時暑九泉焦而揚塵蘋荇燎而成■﹝音舉漧菜也﹞流泉石之淵淵窘蛟龍而就肗﹝音汝魚不鮮也﹞粢盛夷於蒿艾糠粃彌於稷黍民■﹝入上林下﹞而顚﹝■﹝入上林下﹞音覽愁也﹞物妥而脯﹝妥音俵落也﹞倒懸不足以諭其急啖荼不足以擬其苦乃刲羊乃■﹝疋上皿下﹞醑﹝■﹝疋上皿下﹞音亞杯也﹞乃鳴螺乃敤鼓﹝敤音凂擊也﹞乃登崇丘而臨吉土巫咸抑揚歌間降汝汝魃百億於時處處濟濟衣冠盤辟俯傴亦有奇章彰我肺腑汝醉而歌汝樂而語巫咸受辭曰爲我語我語諸甫無病斯旱無徒斯楚吾將倒天潢而下流吾將擊滄海而下■﹝霝上冉下﹞﹝音濡雨也﹞吾將瀉積石之源吾將決常山之渚遲吾須臾百美俱舉人皆汝然歡聲噳噳閱日涉旬俯伏以佇石燕不飛商羊不舞縱一瓢會不入意杼咄哉酷魃俟吾之舉嗟魃汝來無念爾祖在昔帝乙孔仁宣王孔武戒五事而嘉應未符奉圭璧而寜莫我許春秋二百四十二年屢書不雨歷漢涉唐其間循良之吏聰明之主憂民重糓小心詡詡乃祖■﹝亻日日﹞然悍如蛟蜛名聲不詳談者孰數少而乳汝小子凶緒遭逢聖明宜規宜矩如何不悛尢深鉏■﹝晉禦﹞﹝音語﹞計汝之辜當膏鉞斧我骨不凡行跨飛霧叩之帝閽再拜覼縷帝哀下民寜不震怒諒勅六丁撮汝驍鼠汝於斯時𨿽悔何補言未及旣有一旱豎犴然而來剖析今古曰子儒者也言胡妄吐洪範之書如日之午恆暘之罰由僭之取方今上自朝廷下至郡府細及黔民逺逮戎虜或専威福或司衡■﹝更斗﹞﹝音汝﹞倡優之飾■﹝犭兪﹞■﹝犭伏﹞楚楚凡庶之居侈於禁禦乖天之和以來斯阻於我何辜而蒙我啞﹝音塢﹞淫巫不信又何足與肯彼之言疑我騰怚子殆未明耶主人未及應雲霧滃然而去﹝閩書﹞

林宋偉

林宋偉字力叟永福人在太學時袁公爕無罪而與羣小同被蘗言去國士論不平宋偉送袁詩有云韓非老子還同傳乞與時人仔細看之句詩出名震輦下﹝閩書﹞

嘉定間北人交攻廷臣有以和戰守三策爲言者謂戰爲上策守爲中策和爲下策是時胡榘侍郎端主和議會入朝時四明袁爕侍郎與胡公廷爭専主戰守議仍以笏擊胡公額遂下侍從臺諫集議後袁公以此辭歸太學諸生三百五十四人作詩以送袁公曰天眷頻年惜掛冠誰令今日逺長安舉幡莫遂諸生願祖帳應歌行路難去艸豈知因害稼彈烏何事更驚鸞韓非老子還同傳馮仗時人品藻看今江東倉使狀元公甫卽其子也﹝白獺髓﹞

曽從龍

曽參預從龍赴省時館於衢之順溪題一絕云紅照西沈暫解鞍偶然假館豈求安新丰獨酌誰爲侶坐對窓前竹一竿﹝娛書堂詩話﹞

林叔弓

張乂延平人少負才入太學有聲爲率性齋長旣又爲時中齋長其人眇小而好作爲動以苛禮律諸生同舎多不平之莆田林叔弓亦輕浮之士也於是以其名字作詩賦各一首嘲之其警聨云身材短小欠曹交六尺之長腹內空虛乏劉又一點之墨詩警句雲中分爻兩段風使十橫斜文上元無分人前彊出些曲盡形容之妙聞者絕倒又私試舜辟四門賦云想帝女下嬪大展親家之禮諒商均不肖幾成太子之逰天子之堂九尺云假令晏子來朝莫窺其面縱使曹交入見僅露其頭顏淵具體而微賦云博我以文約我以禮望之儼然遒與之貌天與之形眇乎小耳亦皆叔弓之所爲也﹝齊東野語﹞

李東

李東字子賢綱族孫也受學朱文公旣登第簿廬陵秩滿周必大餞以詩云地跨江南秀气兼玉成界尺直方亷西曹久處習鑿齒髙士惟知孫子嚴﹝閩書﹞

劉裒

伯寵武夷文士嘗宦於朝以臺評而歸有句云去日春蠶吐素絲歸時秋菊剝金衣沙鷗不入鴛鴻侶依舊滄浪遶釣磯怨而不怒之詞也﹝詩人玉屑﹞

馬子嚴

子嚴字莊父號古洲建安人烏林行雲荊州兒曹不足恃何物老瞞欺一世兵書浪語十三篇不料烏林出奇計隆凖云孫驅伏龍紫髯彊援要江東戈船植羽蔽寒日雪浪崩崖驚晚風行間一卒如兒戲持火絕江人不意灰銷漢賊終老心功入喬家少年壻君不見華容道旁春艸生魂銷不聽車馬聲哀猿夜啼霜月冷空餘野燐沙邊明詩人玉屑謂此詩詞意精深不減張王樂府惜世無知者錄遺後人共評之﹝宋詩紀事﹞

宋馬子嚴宿仙霞嶺詩雲月影自催人起早泉聲不許客眠安摹寫眞切余家在閩北上往來必由斯嶺輒賞此句不置白玉蟾集亦載此首未知孰是﹝筆精﹞

建安馬子嚴莊父博涉經史工詩文尢長於詞有閨思鷓鴣天云睡鴨徘徊煙縷長日髙春困不成妝步欹艸色金蓮潤撚斷花須玉筍香輕洛浦笑巫陽錦衣親織寄檀郎兒家閉戶藏春色戲蝶遊蜂不敢狂﹝堅瓠集﹞

陳讜

莆陽陳讜文人也刻金字於靈壁石以壽韓侂冑至稱曰我王韓敗遂爲言者所彈陳畱題吳山三茅觀梅亭句云竹宻不知雲欲雨山髙盡見水朝宗繼是猶未有和者﹝四朝聞見錄﹞

劉淸夫

劉淸夫字靜甫建陽人詩學與劉子寰齊名尢長樂府所作多入中興選中居麻沙嘗至武夷有詠梅念奴嬌一詞云亂山深處見寒梅一朶皎然如雪的礫姸姿羞半吐斜映小窓幽絕玉染香腮酥凝冷艷客態天然別故人𨿽逺對花誰肯輕折疑是姑射神仙幔亭宴罷迆邐停瑤節愛此溪山供嘯詠飽玩洞天風月萬石叢中百花頭上誰與爭髙潔穠桃艷李不須連夜催發﹝武夷山誌﹞

眞徳秀

王梅溪守泉會邑宰勉以詩曰九重天子愛民深令尹宜懷惻隠心今日黃堂一杯酒使君端爲庶民斟眞西山帥長沙宴十二邑宰於湘江亭作詩曰從來官吏與斯民本是同胞一體親旣以脂膏供爾祿須知痛癢切吾身此邦素號唐朝古我輩當如漢吏循今日湘亭一杯酒便吹散作十分春二詩眞有萬物一體之意今日令尹與邑宰會飲可亦有此懷抱否﹝知新錄﹞

陳子長韔守瑞陽用刑甚峻西山眞公勉以詩曰粉省郎官出把麾故人何以贈箴規孔門仁恕眞心法漢史循良乃吏師聽訟莫嫌刀似筆愛民終見口成碑玉麟夜語如相問爲說如今兩鬢絲與諛悅者異矣﹝隨隠漫錄﹞

陳子文好賑施浦城貴糴而子文賤糶之眞文忠爲作勸糶詩陽和二月春艸朩皆生意那知田野間斯人極憔悴殷勤問由來父老各長喟富室不憐貧千倉盡封閉只圖價日髙弗念民已敝去年值饑荒自恨無噍類幸哉活至今且復遇荒歲庶幾一餉樂養育謝天地豈期新春來米榖更翔貴況又絕市無縱有濕且碎何由充饑腸何由飽孥累恨不死荒年免復見憂畏我聞父老言痛切貫心肺行行至平洲境象殊頓異白粲玉不如一升才十四問誰長者家作此利益事父老合掌言子文姓陳氏起家本儒生疇昔樂賑施憶昨難食時巨室爭謀利米斗三百餘獨收七十二三都數千口受彼更生惠開庫質敝衣假此賑貧匱取本不取息所活豈勝計我曹非此翁久作溝中胔吁嗟薄俗中乃有此髙義吾邦賢使君愛民均幼穉一聞平糶家褒賞無不至或與旌門閭或與錫金幣獨有潁川翁寵光未之被故作行路謠庶徹鈴齋邃且俾殖利徒聞風黙知媿﹝閩書﹞

眞西山帥長沙郡人爲立生祠一夕有大書一詩於壁間者其詞云舉世知公不愛名湘人苦欲置丹靑西天又出一活佛南極添成兩壽星幾百年方鍾間气八千春願祝修齡不須更作生祠記四海蒼生口是銘﹝鶴林玉露﹞

眞文忠負一時重望端平更化人徯其來若元佑之洓水翁也是時楮輕物貴民生頗艱意謂眞儒一用必有建明轉移之間立可致治於是民間爲之語曰若欲百物賤直待眞直院及童馬入朝敷陳之際首以尊崇道學正心誠意爲第一義繼而復以大學衍義進愚民無知乃以其所言爲不切於時務復以俚語足前句云喫了西湖水打了一鍋面市井小兒囂然誦之﹝癸辛雜識﹞

文章正宗初萌芽西山先生以詩歌一門屬予編類且約以世教民彜爲主如仙釋閨情宮怨之類皆勿取予取漢武帝秋風辭西山曰文中子亦以此辭爲悔心之萌豈其然乎意不欲收其嚴如此然所謂攜佳人兮不能忘之語蓋指公卿羣臣之扈從者似非爲後宮設凡子所取而西山去之者大半又增入陶詩甚多如三謝之類多不入﹝後村詩話﹞

龍州劉攺之詩云退一步行安樂法道三个好喜歡緣眞西山喜誦之蓋好侫惡直人之常情直言賈禍在昔不免故萬事道好不特司馬徳操爲然卽夫子亦有危行言孫之說眞西山喜誦亦有感而然也﹝知新錄﹞

王邁

實之莆人登甲科甚有文名落魄不羈爲正字日因輪對及故相擅權理宗宣諭曰姑置衛王之事邁卽抗聲曰陛下一則曰衛王二則曰衛王何容保之至耶上怒不答徑轉禦屏曰此狂生也邁後歸裏自稱勅賜狂生嘗有詩云未知死所先期死自笑狂生老更狂又賦沁園春云狂如此更狂狂不已押赴瓊崖﹝齊東野語﹞

月峯山上有大仙巖歲旱禱之宋傅誠築月山書院其下王邁詩山下聞書聲勝似聽絲竹山中嚼書味勝似飽梁肉絲竹無趣空有音粱肉悅口不悅心月山主人眞好事積書連屋牀橫琴直面靑天垂闊野滿懷月色娛良夜羣兒誦書鸞鶴鳴臥而聽之神思淸人間樂事天所惜月山之樂爲第一我看羣兒个个奇腰斤行斫月中枝伊渠來作月山客未肯輕和月山詩﹝閩書﹞

洪天錫

近世敢言之士𨿽間有之然能終始一節明目張膽言人之所難者絕無而僅有曰溫陵洪君天錫君疇一人而已公在閩閫日嘗書桃符云平生要識瓊崖面到此當堅鐡石心蓋其剛勁之气未嘗一日少沮也﹝齊東野語﹞

潘牥

潘牥字庭堅落筆不凡有鐔津懷舊詞云怕見倚闌干閣下溪聲閣外山空有舊時山共水前歡暮雨朝雲去不還想是躡飛鸞月下時時認佩環月又漸低霜又下更闌折得梅花獨自看﹝後邨詩話﹞

庭堅才髙气勁讀書五行俱下終身不忘作文未嘗起艸尢長於古樂府年六七歲時嘗和人詩云竹才生便直梅到死猶香識者已知其不永其論巴陵一疏至今人能論之以此終身坎■﹝土稟﹞焉劉潛志其墓云公論如元气兮入人之肝脾有一時之榮辱兮有千載之是非昔在有周兮觀孟津之師於叩馬之諌兮曰扶而去之彼八百國之同兮不能正一士之異嗚呼此所謂世教兮所謂民彜正謂此也﹝齊東野語﹞

潘庭堅題嶽麓寺道鄕臺曰坡仙不謫黃黃應無雪堂道鄕不如新此臺無道鄕靑山非其人山靈能頡頏一落名勝手境與人俱香悲吟倚空寂臨眺生慨慷道鄕不可作承君不可忘﹝困學紀聞﹞

馬光祖知髙郵軍適值管軍官榮全率眾叛據城縱軍刼掠與同黨王安等飲宴有妓毛惜惜不服趨侍全痛責之惜惜云妾𨿽賤妓不曽服侍反臣全遂斬之秋崖方嶽作義娼傳閫臣以聞特封英烈夫人潘庭堅詩云淮海艷姬毛惜惜蛾眉有此萬人英恨無七首學秦女向使裹頭眞杲卿玉骨花顏城下土冰魂雪魄史間名古今無限腰金者歌舞筵中過一生﹝知新錄﹞

宋趙汝談直玉堂詩雲宮井城鴉欲動時春猿夢斷北山移攬衣擬艸歸田賦猶是金蓮燭半枝潘牥陪祀詩云玉天無滓月光寒霽色分明在露盤一夜九重全不寐時敎中使捲簾看雋永有味不似宋格﹝筆精﹞

徐範

宋三山徐範字彜甫慶元中與楊宏中劾韓侂冑編管逺方禁錮志乘及綱鑑稱爲六君子然未傳能詩也嘗登太行山云茫茫逺樹隔煙霏獵獵西風振客衣山雨未晴嵐气濕溪流欲盡水聲微回車廟古丹靑老碗子城荒艸朩稀珍重狄公千載意馬頭重見白雲飛範登嘉定進士通判澤州官終朝奉大夫實不肖族祖也詩所傳者僅此耳見河南通誌﹝筆精﹞

廖衡

廖衡順昌人六歲能屬文縣尉催租見之命吟雨中山茶有淚多陳后愁離殿浴出楊妃困倚闌之句尉喜甚尉湖外人時方得家書復出駢語洞庭消息寄來遲衡應聲曰巫峽夢魂歸去早尉大奇之名聞郡守檄縣禮遣至試以詩迎題立就婉麗可喜卽赴鄕舉主司得其文置在第三守私易之自是絕意功名終老林壑﹝閩書﹞

林洪

泉南林洪字龍發號可山肄業杭泮粗有詩名理宗朝上書言事自稱和靖七世孫冒杭貫取鄕薦刋中興以來諸公詩號大雅復古集亦以已作附於後時有無名子作詩嘲之曰和靖當年不娶妻只畱一鶴一童兒可山認作孤山種正是瓜皮撘李皮蓋俗語以彊認親族者爲瓜皮撘李樹云﹝梅磵詩話﹞

林可山稱和靖七世孫不知和靖不娶已見梅聖兪序中矣姜石帚嘲之曰和靖當年不娶妻因何七世有孫兒若非鶴種並梅種定是瓜皮撘李皮石帚之詩特甚於郭崇韜李環之撾戒之﹝隨隠漫錄﹞

向遊武夷六曲訪止止師偶雪天得一兔無庖人可制師雲山間只用薄批酒醬椒料沃之以風鑪安座上用水少半銚候湯響一杯後各分以筯令自筴入湯擺熟啖之乃隨宜各以計供之因用其法不獨易行且有團欒暖熱之樂越五六年來京師乃復於楊泳齋伯昺席上見此恍然去武夷如隔一世楊勲家嗜古學而淸苦者宜安此山林之趣因作詩云浪湧晴江雪風翻晚照霞日憶山中味多忘貴客家﹝山家淸供﹞

蓮花中嫩房截底剜穰畱其孔以酒漿香料和魚塊實其內仍以底坐甑內蒸熟或中外塗以蜜出楪用漁父三鮮供之向在季春坊席上曽受此供得詩云錦瓣金房織幾重逰魚何事得相容湧身旣入花房去好似華池獨化龍季大喜送端硯一枚龍墨五笏﹝山家淸供﹞

敖陶孫

陶孫字器之一字臞翁福淸人淳熙庚子鄕薦第一慶元已未登進士主通州海門縣簿教授漳州辟酒所幹官攺廣東轉運司主管文字用薦攺簽書平海軍節度判官兼內外宗正簿轉奉議郎主管華州西嶽卒年七十四所與逰趙汝讜楊長儒李韶林公遇劉克莊皆一時知名之士有臞翁詩二卷﹝南宋詩選﹞

初朱文公在經筵以耆艾難立講除外祠先生送篇有曰當年靈壽杖只合扶孔光趙丞相謫死先生爲甲寅行以哀之語不渉權臣也或爲律詩托先生以行京尹承望風旨急遽捕先生微服變姓名去當是時先生少壯忠憤鳴號於都邑眾大之區幾不免矣卒幸免旣退旣老呫嗶於寂寞之濱隻字半句不易爲人致然先生名益重托先生以行者益眾而江湖集出焉會有詔毀集先生卒不免嗚呼前世以言語得罪者多矣種豆觀桃往哲深戒至本朝列聖好文憐才騷人雅士往往以文墨受知簡齋放翁詩嘗驗矣先生之詩主乎忠孝不主乎刺議送朱哀趙之作發於性情義理之正顧藏稿不輕出眞詩未爲先生福而贗詩乃爲先生禍鳴呼悲夫﹝劉后村集﹞

先生起寒苦涉憂患明練世務居官多可書而談者目以名儒自有載籍以來悉記覽亂籖叢書搜硏抄纂奇字粵義穿抉呈露諸文皆有奇骨可行世傳逺而人獨誦其詩﹝劉后村集﹞

趙忠定旣以議者之言去國善類多力爭而逐韓平原之權遂張公議嘩然日有懸書北闕下者捕莫知主名太學生敖器之陶孫亦有詩其間曰左手旋乾右轉坤羣公相扇動流言狼胡無地歸姬旦魚腹終天痛屈原一死固知公所欠孤忠賴有史長存九原若遇韓忠獻休說渠家末代孫一時都下競傳旣乃知其出於器之平原聞之亦不之罪也器之後登進士第今猶在選調中﹝桯史﹞

桯史謂趙忠定旣以人言投荒善類多力爭被逐而韓侂冑之權遂張公議嘩然謗書日懸闕下𨿽加疏捕莫得其名太學生敖器之亦有詩末云九原若遇韓忠獻休道渠家末代孫蓋侂冑乃韓忠獻琦曽孫也一時都下競爲傳寫侂冑𨿽知出器之手亦不之罪器之後登進士按器之成是詩墨未漧而壁已輿去器之恐易服逃去變姓名侂冑逐始成進士此云侂冑不之罪未之考也器之閩人﹝因樹屋書影﹞

慶元初韓侂冑旣逐趙忠定太學諸生敖陶孫賦詩於三元樓云云方書於樓之朩壁壁已不復存陶孫知捕者至急更行酒者衣持暖酒具下捕者與交臂問敖上捨在否對以若問太學秀才耶飲方酣陶孫亟亡命歸走閩後登乙丑第﹝四朝聞見錄﹞

寶紹間中興江湖集出劉潛夫詩云不是未三能跋扈只緣鄭五欠經綸又云東風謬掌花權柄卻忌孤髙不主張敖器之詩云梧桐秋雨何王府楊栁春風彼相橋曽景建詩云九十日晴春景少一千年事亂時多當國者見而惡之並行貶斥﹝鶴林玉露﹞

寶慶元年轉奉議郎賜緋魚袋主管華州西嶽廟年七十二矣異時交遊類當世聞人至是旁落將盡又少娶昆山沈氏嚴之如賓奉祠之年適甫悼亡室無妾媵躬執炊爨稍有俸錢買田二畦築室一區深居簡出客至從戶內搖手謝絕之所與往還同裏林公遇連江李韶莆田劉克莊二三君子而已間有占■﹝亻畢﹞則之寂寞之野時謂金璧易求其片言難致也然詩名益重托者益眾故江湖集出而有詔毀之矣卒年七十四合沈氏葬祔東臯先塋劉文定題曰臞庵敖先生墓其銘議郎之秩華山之廟旣嗇於少復奪之老卓哉臞翁疇昔自號掲之碑顏以配貞曜今遺文眞者僅僅一二大都善名理而世則多其言詩云﹝閩書﹞

閒暇日與弟侄輩評古人諸名人詩魏武帝如幽燕老將气韻沈雄曹子建如三河少年風流自賞鮑明逺如饑鷹獨立奇矯無前謝康樂如東海楊帆風日流麗陶彭澤如絳雲在霄舒捲自如王右丞如秋水芙蕖倚風自笑韋蘇州如園客獨繭暗合音徽孟浩然如洞庭始波朩葉微脫杜牧之如銅丸走阪駿馬注坡白樂天如山東父老課農桑事言言皆著實元微之如李龜年說天寶遺事貌悴而神不傷劉夢得如鏤冰雕瓊流光自照李太白如劉安雞犬遺響白雲核其歸存恍無定處韓退之如囊沙背水惟韓信獨能李長吉如武帝食露盤無補多欲孟東野如埋泉斷劍臥壑寒松張籍如優工行鄕飲時有詼气栁子厚如髙秋獨眺霽晚孤吹李義山如百寶流蘇千絲鐡网綺宻環妍要非自然本朝蘇東坡如屈注天潢倒連滄海變眩百怪終歸雄渾歐公如四瑚八璉正可施之宗廟荊公如鄧艾縋兵入蜀要以險絕爲功山谷如陶弘景祗詔入官析理談玄而松風之夢故在梅聖兪如關河放澑瞬息無聲秦少遊如侍女步春終傷婉弱後山如九臯獨唳深林孤芳衝寂自姸不求識賞韓子蒼如梨園按樂排比得倫呂居仁如散聖安禪自然奇逸其它作者未易殫陳獨唐杜工部如周公制作後世莫能擬議此評子侄得之爲多外自寫兩紙其一以遺莆陽劉潛夫其一以遺同捨朱仁叔二公皆知詩者且其語亹亹逼人故爲之書嘉定八年夏至後二日長樂敖陶孫﹝宋人小集﹞

宋季敖陶孫字器之嘗作詩譏韓侂冑坐斥著有詩評自漢魏至宋皆隨人譬諭楊用修引入丹鋸錄題曰孫器之評詩不知爲敖姓誤爲姓孫也敖實閩之福淸人今後裔繁盛﹝因樹屋書影﹞

升庵外集載孫器之評詩一則而稱定陶孫器之夏振叔云按其人姓敖名陶孫而器之其字也楊誤以敖陶爲地而攺敖爲定以合郡邑之名與誤認劉徳升爲劉景升索幼安爲管幼安者同一可笑﹝因樹屋書影﹞

敖陶孫器之臞翁集古詩歌行頗有盛時江西風气其詩評尢爲談萟家所推引﹝居易錄﹞

林興宗

宋嘉定寶佑間叛將李全駐兵山東之山陽驕悍難制戕許國逐姚翀殺命士茍夢玉杜耒士大夫視山陽不啻如蛇鄕虎落時莆人林興宗景復授法曹以往時論壯之安晚鄭公在瑣闥餞行有詩云淮海轅門立奇士要看左袒爲劉時蓋勉其盡節也景復到任後攺淮安令辛夘春全破通泰犯揚州爲王師掩擊殪城下其妻楊姑姑懼朝廷必討遂掃眾盡俘執南官北去景復羈囚山東凡十年挺節無所污安晚餞詩可無負矣信庵趙公遣問物色損金貲得之以反縣國印與告身俱存趙公奏乞旌擢以勸盡節者朝廷錄用官至曲江守景復北地詩云最是北來詩料少地寒難得見梅花形容變盡頭如雪不攺當時一寸心江湖間多稱之﹝梅磵詩話﹞

劉淮

韓侂冑居太廟三茅之旁後山爲閱古堂爲閱古泉舊名靑衣有靑衣童兒見泉上故名爲流觴曲水泉自靑衣下注於池凡有十二折旁砌以瑪瑙泉流而下瀦於閱古堂渾涵數畝有桃坡十有二級夜宴則殿巖用紅燈數百出於桃坡之後以燭之其雲巖之最奇者曰云岫侂冑居之旣久歲累月積剔奇抉勝窈窕渟深疑爲洞天福地之居不類其爲在天衢咫尺舊皆寧壽觀中地也韓敗有旨盡給還寜壽復爲禁地建陽劉淮賦詩云寶蓮山下韓家府鬱鬱沈沈深幾許主人飛頭去和戎緑戶雕墻鎖風雨九世卿家一朝覆太師之誅魏公辱後車不信有前車突兀眼前看此屋﹝四朝聞見錄﹞

劉克莊

劉克莊字潛夫莆陽人後村其號學於眞西山以蔭入仕除潮倅遷建陽令移仙都嘗詠落梅有東君謬掌花權柄卻忌孤髙不主張讒者箋其詩以示柄臣由此閒廢十載因有病後訪梅絕句云夢得因桃卻左遷長源爲栁忤當權幸然不識桃並栁也被梅花累十年初趙紫芝徐道暉諸人擺落近世詩律斂情約性因狹出奇合於唐人時謂四靈體格後村年甚少刻琢精麗與之並驅已而厭之謂諸人極力馳驟才望見賈島姚合之藩而已欲息唐律専造古體趙南塘曰不然言意深淺存人胸懷不系體格若气象廣大𨿽唐律不害爲黃鐘大呂否則手操云和而驚飆駭電猶隠隠弦撥間也後村感其言而止然自是思益新句愈工涉歷老練布置闊逺論者謂江西苦於麗而冗莆陽得其法而能痩能淡能不拘對又能變化而活動蓋𨿽會眾作而自爲一家者也﹝宋詩鈔小傳﹞

陸夫人之賢略似予妻世間悍婦不死乃使二婦死耶覽捲淒然系以小詩一夕死生異百年甘苦同孤身操井臼愁殺老梁鴻﹝後村題跋陸氏墓志﹞

司馬溫公王荊公曽南丰最推尊揚雄以爲不在孟軻下至朱文公作通鑑綱目乃始正其附王莽之罪書莽大夫揚雄死莽之行如狗彘三尺童子知惡之雄肯附之乎劇秦美新不過言孫以免禍耳然旣受其爵祿則是甘爲之臣僕矣獨得辭莽大夫之名乎文公此筆與春秋爭光麟當再出也劉潛夫詩云執戟浮沈計未疎無端著論美新都區區所得能多少枉被人書莽大夫予謂名義所在豈當計所得之多少若以所得之少枉被惡名爲恨則三公之位萬鐘之粟所得倘多可以甘受惡名而爲之乎此詩頗礙義理予不可以不辧﹝鶴林玉露﹞

徐仲車謂尊官重祿人之所好也安肯曰吾不才吾辱其位甚者亡人之國危人之天下不顧也鄭綮可謂知其量矣後村詩謂未必朱三能跋扈祗因鄭五欠經綸朱溫之簒崔栁諸人之罪也於鄭綮何譏焉﹝困學紀聞﹞

後村劉克莊絕句云新剃闍黎頂尙靑滿村聽講法華經那知世有彌天釋萬衲如雲座下聽謂小道易惑眾而不知有大道也又云刮膜良方直萬金國醫曽費一生心誰知髽髻攜籃者也有盲人問善鍼謂精藝難成而小藝亦可售也又云黃童白叟往來忙負鼓盲翁正作場死後是非誰管得滿村聽說蔡中郎亦可感嘆云﹝歸田詩話﹞

劉后村詩云興亡畢竟緣何事専罪淸談恐未公此名言也﹝稗史彚編﹞

寶慶間李知孝爲言官與曽極景建有隙每欲尋釁以報之適極有春詩云九十日春晴景少百千年事亂時多刋之江湖集中因復攺劉子翚汴京紀事一聫爲極詩雲秋雨梧桐皇子宅春風楊栁相公橋及劉潛夫黃巢戰場詩云未必朱三能跋扈都緣鄭五欠經綸遂皆指爲謗訕押歸聽讀同時被累者如敖陶孫周文璞趙師秀及刋詩陳起皆不得免焉由是江湖以詩爲諱者兩年﹝齊東野語﹞

或謂作詩使事必用六朝已上爲古此語亦拘墟不足信要之唐宋事須選擇用之不失古雅乃可如劉后村詩専用本朝故實畢竟欠雅如錬句豈非林處士鬻書莫是穆參軍艱虞夷甫方謀窟老懶堯夫少出窩未愛潘郎呼作友便教米老拜爲兄山房惜未從公擇書局聞曽擬道原立志如歐母生兒似富公野人只識羮芹美相國安知食筍甘事先白傳求閒後銜似溫公約史年公閒去伴種司諫我懶思尋靖長官淸於坡老逰杭市儉似乖厓在劍州軍皆歌範老民各像乖厓賈董奇才無地立歐蘇精鑑與人同安知李廌揮門外不覺劉幾入彀中此類數十聨皆宋事也後見後村四六亦然﹝池北偶談﹞

範曄作東漢史爲方士立傳如左慈之事妖怪特甚君子所不道而乃大書特書之何其陋也曹子建辧道論曰世有方士吾王悉所招致甘陵有甘始廬江有左慈陽城有郤儉善辟榖悉號數百歲所以集之魏國者誠恐此人挾姦究以欺眾行妖惡以惑民豈復欲觀神仙於瀛洲求安期於邊海釋金輅而顧云輿棄文驥而求飛龍哉子建此論其識過範瞱逺矣漢武帝刻意求仙至以愛女妻方士可謂顚倒之極末年乃忽悔悟曰世豈有仙者節食服藥差可少病耳此論卻甚確近時劉潛夫詩云但間方士騰空去不見童男入海回無藥能令炎帝在有人曽哭老聃來﹝鶴林玉露﹞

嘉定辛已三月金人圍黃州黃州守何大節字中立召僚佐告之曰城危矣而救不至諸君多有親老且非守土之臣可以死可以無死乃各予以差出之檄使爲去計自取郡印佩之誓以死守一夕輿兵忽奔告曰城陷矣擁之登車才出門金兵已紛集大節竟自沈於江未一月又陷蘄州守李誠之字茂卿手殺其妻子奴婢然後自殺官屬多死之朝廷褒贈誠之且爲立廟而寜宗帝紀書大節棄城遁二人皆出太學劉潛夫詩云淮堧便合營雙廟太學今方出二儒又云世俗今猶疑許逺君王原未識眞卿蓋爲中立解嘲然等死耳茂卿果決是以全節中立遲懦是以敗名忠臣義士可以鑑矣﹝鶴林玉露﹞

近時豫章嘗於孺子亭前賣酒劉潛夫題詩云孺子亭前揷酒旗遊人那解薦江蘺白鷗欲下還飛起曽見當年解榻時帥聞之亟令住賣嘉定間臨安西湖上三賢堂亦賣酒太學士人題詩云和靖東坡白樂天幾年秋菊薦寒泉如今往事都休問且爲官司趁酒錢府尹聞之亦愧而止﹝鶴林玉露﹞

後村詩自萇弘至劉蕡爲十臣尹伯奇至唐寜王爲十子伯夷至司空圖爲十節許由至汾亭釣者爲十隠荀卿至王通爲十儒孟之反至劉琨爲十勇廣成子至孫思邈爲十仙瞿曇至志公爲十釋衛姜至廬江小吏妻爲十婦召南媵至栁家婢爲十妾毛遂至周戴爲十豪鬼穀子至蒯通爲十辧墨翟至李衛公爲十智韓起至桑維翰爲十貪尹氏至馮道爲十憸巷伯至張承業爲十嬖神農至韓伯休爲十醫巫咸至袁天綱爲十卜項槖至阿買爲十穉漆室女至靈照爲十女各五言四句寄意而已其臚列未當也﹝湧幢小品﹞

劉克莊詠落梅東君謬掌花權柄卻忌孤髙不主張讒者箋其詩以示柄臣由此閒廢十載集中有贈陳起詩陳侯生長繁華地卻以蕓香自沭燻錬句豈非林處士鬻書莫是穆參軍雨檐兀坐忘春去雪案淸談至夜分何日我閒君閉肆扁舟同泛北山云陳卽刋江湖集以售與劉同坐罪者﹝南宋雜事詩注﹞

紹定庚寅春汀冦入譙趙守竄殿司禆將胡斌領弱卒二百巷戰矢盡力拆易雙鐡鞭所殺尢眾死焉坐執雙鞭屢日不僵民賴其力多獲竄免守臣王埜聞於朝贈武節大夫賜廟額忠勇劉后村詩云士各全軀命惟侯視死輕張巡須盡怒先軫面如生短刃猶梟冦空弮尙背城新祠簫鼓盛人敬此神明﹝隨隠漫錄﹞

予涉世齟齬毎誦歐公平生名節爲後生描畫略盡之言輒爲慨然晚逐於朝交遊皆棹臂去惟湯伯紀寄詩云唐朝空自貴宏詞科目何嘗得退之掌制徒聞誇子厚殘編僅見命惇詩堪嗟實錄無先傳太息淮西有後碑寄語莆田紫微老文章蓋世例如斯余固不足以當此詩然在西掖艸制七十不止一首伯紀未之見爾﹝後村詩話﹞

劉原父與永叔相友善然原父常言好个歐九可惜不讀書仁宗嘗問宰執劉敞何如魏公極稱其才歐對曰劉敞文亦未佳其博雅足重也二公似以名髙相失後村江西道中詩云毎嘲介甫行新法常恨歐公不讀書浩嘆諸劉今已矣路傍喬朩日蕭疎﹝池北偶談﹞

宋眞徳秀建陽縣賑糶倉記曰建陽縣自諸侯用始置倉藏米幾四千石市直翔則糶平則止民歌舞之未幾而大獘寶慶元年劉侯克莊實來核舊藏不能五之一乃斥經費之餘財凡三於余緡爲糴本迄明年秋積米凡四千斛有奇懼來者莫之繼書其倉之兩扉曰聊爲吾民畱飯盌豈無來者續心燈﹝斯文正統﹞

翁靈舒有詩名劉后村贈以詩有云徧問諸郎皆冠帶自言別業可漁樵﹝尙友錄﹞

陳簡齋目疾詩云不怪參軍騎瞎馬但妨中散送飛鴻曽茶山齒脫詩云政恐曲生眞作祟可成髯部頓成疎又云落勢今年殊未已只應從此並無餘範石湖耳鳴詩云牛蟻誰知牀下闘雞蠅任向夢中鳴劉后村發脫詩云論爲城旦寜非怒度作沙彌亦自佳穉子笑翁簮栢葉侍兒諱老匣菱花種種老態備矣﹝小艸齋詩話﹞

金陵後湖西南洲有郭璞墓四周皆水浪嚙苔侵不可復辧宋劉后村詩云先生精數學卜穴未應疎因捋虎須死還尋魚腹居如何師鬼谷卻去友靈胥此理憑誰詰人方塟寶書蓋笑璞擇地之不審也﹝小艸齋詩話﹞

予少時有落梅詩爲李定舒亶輩箋注幾陷罪罟後見梅花輒怕見畫梅花亦怕然不能不爲補之作跋小兒觀儺又愛又怕予於梅花亦然﹝後村題跋﹞

寶慶初史彌逺廢立之際錢唐書肄陳起宗之能詩凡江湖詩人皆與之善宗之刋江湖集以售劉潛夫南嶽稿與焉宗之詩有雲秋雨梧桐皇子府春風楊栁相公橋哀濟邸而誚彌逺本攺劉屏山詩句也或嫁爲敖臞庵器之所作言者並潛夫梅詩論列劈江湖集板二人皆坐罪於是詔禁士大夫作詩如孫花翁季蕃之徒攺業爲長短句紹定癸已彌逺死詩禁始開潛夫爲病後訪梅絕句云夢得因桃卻左遷長源爲栁忤當權幸然不識桃並栁卻被梅花累十年又云一言半句致魁臺前有沂公後簡齋自是君詩無警策梅花窮殺幾人來又云春信分明到艸廬呼兒沽酒買溪魚從前弄月嘲風罪卽日金雞已赦除時潛夫廢閒恰十年矣其詩格本卑晚而漸進如原詩飄如遷客來過嶺墜似騷人去赴湘枝疎似被金刀剪片細疑經玉杵殘二聫皆費妝點气骨甚弱如憶眞州梅園詩次韻方孚若瀑上種梅窓龎之韻至於十首今無可選後集梅絕句至百首謂之百梅如方烏山澄孫諸人各和至百首頗不無贅而亦有奇者惟此可備梅花大公案也﹝瀛奎律髓﹞

劉后村集趙禮部和予梅詩十絕送林錄參韻雜之萬如詩中殆不可辧別課一詩以謝更無一點涴鉛華狀出冰枝糝玉葩十絕頓令儂北面萬如元住子東家自羞貧女釵邊朶難傍宮人額上花縱使北風如鐡勁未妨雪月照槎牙按禮部當是趙時煥寓居泉州林錄參當是林觀後四句有所諷自羞貧女釵邊朶言詩之淡者難傍宮人額上花言詩之艷者北風雪月二句以諭夫臨患難而不可奪也然後村詩未爲全淡蓋出處之際亦似未然萬如居士李縝字伯玉李云龕之子朱文公作墓志稱其有文十卷梅百詠寓泉州後村初爲石塘林同林合賦梅花百絕未知有萬如詩後見之乃謂萬如詩如漢宮洞簫梨園羯皷用事精切下字淸新音節流麗有二宋王仲至晏叔原之風惜其太脂粉視陳簡齋便自邈然後村又自謂所賦如樵歌牧唱姸詞巧思不及李逺甚卽此詩五六意也然以予觀之梅花詩淸痩瀟灑近年莫如尢延之𨿽楊誠齋陸放翁亦頗浮肥矣後村之言良是其詩未臻乎粵地也﹝瀛奎律髓﹞

後村逰淨居庵詩不來陪客語應恐壊禪心母處歸全少師邊悟已深云云爲人之女離其母不顧而屈從老尼果何所悟耶不來陪客恐壞禪心如此則見所欲而此心亂耶讀此詩爲婦人出家者之戒後村殆弄筆頭學晚唐詩詩似唐人而語意鑿脫予故備論之﹝瀛奎律髓﹞

後村劉公名克莊字潛夫此老將及老馬老妓詩其少作也見南嶽第一稿著題本難措手後村初學晚唐旣知名丞相鄭淸之奏賜進士出身賈似道當國仕至尙書端明詩文諛鄭及賈已甚晚節詩欲學放翁才終不逮對偶巧而气格卑惟老妓詩題差易故傳者多今具如左籍中歌舞昔馳聲憔悴猶存態與情愛說舊官當日寵偏呼狎客少時名薄鬟已脫梳難就半被常空睡不成卻羨鄰姬門戶熱隔墻張燭到天明此詩八句語意俱工然亦褻矣﹝瀛奎律髓﹞

初但選老將至老吏七首今加以老奴老妾老兵三首足爲十首予嘗謂後村詩其病有三曰巧曰冗曰俗而格卑不與焉此三詩可見矣金瘡常有些兒痛俗也樂器全拋曲譜生俗也曽陪太尉斟還唱猶記司空眼與聲冗也自從毀齒初成券直至長須尙不冠巧也又每人名單是一字尢不可法﹝瀛奎律髓﹞

白樂天陳簡齋之目張文潛曽茶山之齒範石湖之耳加以後村髮禿詩可發一笑然後村詩不及諸公﹝瀛奎律髓﹞

寶佑六年戊午後村年七十二元日第二首末句臥聞兒女誇翁健詩句年光一樣新是年四月程訥齋罷相丁大全繼之危亂始此自鄭淸之歿吳潛謝方叔董槐並爲五相並不能用後村賈似道入乃招致之爲尙書端明而歸景定四年癸亥正旦予寓行在所聞劉朔齋與後村在朝論詩後村年已七十七矣今忽復二十年﹝瀛奎律髓﹞

後邨詩欠變格寒食漢寢唐陵無麥飯山蹊野徑有梨花一聨殆近前輩句法﹝瀛登律髓﹞

上巳詩山陰修竹水邊麗人一聨亞於趙昌父紹定五年壬辰詩後村年四十六閒居莆中所以言俊逰亦恐是前身皆思舊事也﹝瀛奎律髓﹞

淳佑十二年壬子有九日詩去年辛亥後村在朝爲祕書監直玉堂九月十日宣鎖有六絕句其冬鄭丞相淸之卒去國恰近一年家居之樂亦何至村酤艸塞瓶乎周益公四六有云朝趨鳯闕綰五組之光華夕侶漁舟披一簔之襤縷文人之言例過實也尾句卻笑癡人妄分別何曽未必勝劉伶猶不能忘情於榮進者﹝瀛奎律髓﹞

理宗聖學髙明尢工於文周漢國公主薨志銘詔楊平齋撰挽詩以劉后村爲第一詩曰孝謹親顏悅溫恭婦徳修鵲橋方紀節鸞扇忽驚秋魯筆王姬卒湘弦帝子愁願言寛聖抱況返蕊宮逰賜館恩通內妃塋詔卜鄰來應是仙佛去尙戀君親望送龍綃濕封崇鶴表新不能秉彤管羞媿作詞臣﹝庶齋老學叢談﹞

劉后村詠十老謂老僧老道老農老醫老巫老吏老妓老儒老將老馬也老吏詩云少諳刀筆老尢工舊貫新條問便通闘智固應雄鶩輩論年亦合作狙公孫魁明有堪瞞處包老嚴猶在套中祇恐閻羅難抹過鐡鞭他日鬼臀紅此詩痛快鐡鞭打鬼臀乃章子厚語移以用之老吏姦譎亦足以寒其膽也﹝堅瓠集﹞

東坡守杭元夕獨行入僧室了無燈火畱詩有不把琉璃閒照佛之句淸於坡老逰杭市劉后村句也﹝栁漁詩鈔﹞

古人詠貓絕句甚多而用意各別黃山谷乞貓詩云秋來鼠輩欺貓死窺甕翻盆攪夜眠聞道貍奴將數子買魚穿栁聘銜蟬諭小人得志冀用君子之意劉子亨云口角風來薄荷香緑陰庭院醉斜陽向人只作猙獰勢不管黃昏鼠輩忙語涉訕刺劉潛夫云古人養客乏車魚今爾何功客不如食有溪魚眠有毯忍教鼠嚙案頭書語稍含蓄而督責亦露陸務觀云裹鹽迎得小貍奴盡護山房萬卷書慚愧家貧策勲薄寒無氈毯食無魚庶乎厚施薄責而報者自愧惟劉伯溫云碧眼烏圓食有魚仰看蝴蝶坐階除春風漾漾吹花影一任人間鼠化鴽眞豁達含容法禁不施而姦宄自化信乎王佐才也﹝委巷叢談﹞

王實之邁莆陽人丁丑第四人及第劉后村賀啟云聲名早著不數黃香之無雙科目小低猶壓杜牧之第五元化孕此五百年之間气同輩立於九萬里之下風又云朱云折檻諸公慚請劍之言陽子哭庭千載壯裂麻之語一葉身輕何去之勇五丁力盡而挽不回有謫仙人駿馬名姬之風無杜少陵冷炙殘杯之態麗人歌陶秀實郵亭之曲好事繪韓熙載夜宴之圖擁通徳而著書命便了以沽酒又贈之詞雲天壤王郎數人物方今第一談笑裏風霆驚座雲煙生筆落落元龍湖海气瑯瑯董相天人策問如何十載尙徵衫諸侯客其重之如此﹝詞苑叢談﹞

隆興間魏勝戰死淮陰孝宗追惜之一日諭近臣曰人才取用而後見使魏勝不因邊釁何以見其才如李廣在文帝時是以不用使生髙帝時必將有大功矣其後放翁贈劉攺之曰李廣不生楚漢間封侯萬戶宜其難蓋用阜陵語也攺之大喜以爲善名我異時劉潛夫作沁園春曲云使李將軍遇髙皇帝萬戶侯何足道哉又祖放翁之語也﹝齊東野語﹞

生子當如孫仲謀句稼軒用之南鄕子後村用之沁園春不許第三人吞剝﹝詞統﹞

閆古古在濟南有詩云四圍松竹山當面一望樓臺水半城𨿽本白太傅燈火萬家樓四面星河一道水中央實難甲乙也劉后村亦云地占百弓全是水樓無一面不當山予少時在濟南亦有句云郭邊萬戶皆臨水雪後千峯半入城今前集不載﹝池北偶談﹞

錢塘公曆官華膴後房無巾櫛之侍壬申五月孑焉失儷其時年未五十也索處之際時有吟詠以遣悲懷命其集曰獨旦蓋有感於予美亡此誰與獨旦之詩取以自矢將守是以終身焉吁今田舍之子尙以多收易婦朝拜官而夕買妾世俗相習以爲宜然亦有外托方雅之名內多邪侈之行者求如公之重倫守義確乎不奪於聲色其孰能之以故進可以辦國退不難束身而詩之工其餘事矣或曰李玉溪韓致堯之徒將不得以稱詩耶予觀玉溪自述云夙聞妙諭常在道場可使國人共保展禽酒肆無疑阮籍劉后邨讀金鑾宻記有云小窓細讀金鑾記始信香奩別屬人韓李諸君豈眞聲色之徒耶誦其詩而不考其人其不惑於浮薄之論者鮮矣﹝雄雉齋文鈔﹞

江鉌

江鉌字貴叔崇安人聰敏絕人十歲應童子科賦並蒂梅詩聞者嘆賞紹定中與兄鎔再舉於鄕後受業魏了翁遂髙臥廬山講明正學嘗賦隋堤栁詩云錦纜龍舟萬里來醉鄕繁盛忽塵埃空遺兩岸千株栁雨葉風花作恨媒﹝閩書﹞

陳璣

陳璣字介行永春人學問該貫尢長於詩信筆立成出人意表嘗有讀易詩雲從此不除窓外艸要觀天地發生心又曰須信生生是眞易疎籬依舊竹生孫﹝閩書﹞

畱元剛

泉之紫帽山有髙人嘗作梅花湯餅供初浸白梅檀香末水和麫作餛飩皮每一疊用五出鐡鑿如梅花樣者鑿取之侯煮熟乃過於雞淸汁內每客上二百餘花可想一食亦不忘梅後畱玉堂元剛亦有詩恍如孤山下飛玉浮西湖﹝山家淸供﹞

潘用中

嘉熙丁酉福建潘用中隨父候差於京邸潘喜笛毎父出必於邸樓憑欄吹之隔墻一樓相距二丈許畫欄綺窓朱簾翠幕一女子聞笛聲垂簾窺望久之或掲簾露半面潘問主人知爲黃府女孫若是月餘潘與太學彭上捨聨輿出郊值黃府十數轎春遊歸路窄過時相挨其第五轎乃其女孫也轎窓皆半推四目相視不逺尺餘潘神思飛揚若有所失作詩云誰教窄路恰相逢脈脈靈犀一點通最恨無情芳艸路匿蘭含蕙各西東暮歸吹笛時月明見女捲簾憑欄潘朗誦前詩數過適父歸遂寢黃府館賓晏仲舉建寜人也潘明往訪邀歸邸樓縱飲橫笛見女復垂簾潘因曰對望誰家樓也晏曰卽吾館寓所窺主人女孫幼從吾父學聰明俊爽且工詩詞潘愈動念晏去女復掲簾半露潘醉狂取胡桃擲去女用帕子裹桃復擲來帕子上有詩云欄桿閒倚日偏長短笛無情苦斷腸安得身如輕燕子隨風容易到君旁潘亦用帕子題詩裹胡桃復擲去云一曲臨風值萬金如何難買玉人心君如解得相如意比似金徽更恨深女復以帕題詩裹胡桃擲來擲不及樓墜於檐下潘急下樓取之爲店婦所拾矣潘以情告懇求得之帕上詩云自從聞笛苦匆匆魄散魂飛似夢中最恨粉墻髙幾許蓬萊弱水隔千重遂令店婦往道殷勤女厚遺婦囑勿泄且曰若諧酬更不薄未幾潘父遷去與鄕人同邸潘忽忽不樂厭厭成病展轉兩月不愈一日語彭上捨曰吾其殆哉吾病非藥石所能愈乃告以故曰卽某日郊逰所遇者也彭告之父父憂之旣而店婦訪至潘寓曰自官人遷後女病垂死母於枕中得帕究知其故今願以女適君如何潘不敢諾未幾晏仲舉至具道父母眞意適彭亦至遂語潘父竟偕伉儷奩具巨萬焉前詩喧傳都下達於禁中理宗以爲奇遇時潘與黃皆年十六也﹝剪燈新話﹞

劉濟

劉濟字應徐有詩名嘗題趙必漣梅花莊雲莊後莊前千萬枝元方題扁季方詩何當把酒對花樹坐到參橫月落時有日行辧明徳辧行世﹝閩書﹞

章才邵

章才邵性喜賦詩嘗題嚴子陵釣臺云短棹夷猶七里灘人亡依舊水光寒漢家名節君知否盡在先生一釣竿時以爲佳作﹝建寜府誌﹞

林喬

林喬泉州人頗有記問初遊京庠淳佑丙午宗學時芹齋與太學禔身齋爭妓魏華喬挾府學諸僕爲助遂成大閧押往信州聽讀因與時貴遊從賡唱放浪狎邪題詩於茶肆云斗州無頓閒身處時向梅花走一遭士論薄之﹝癸辛雜識﹞

彭巖肖

彭巖肖嗜學不倦詩文窺韓杜戶庭搯肝劌腎無一字輕綴縣尹楊補植淸獻梅命賦云淸獻堂前樹無枝可著春豈知三百載復有種花人慶元中領鄕薦前輩咸以老成禮之﹝閩書﹞

朱復之

建人朱復之字幾仲多材藝爲詩有思致初夏云忽聽夏禽三五弄新紅突過石橊枝秋日云紅蕖老去羞明鏡推讓朱榮上蓼梢視趙紫芝一樹木犀供夜雨淸香移在菊花枝之句尢覺工致﹝後村詩話﹞

趙庚夫

趙庚夫字仲白居莆田舉進士不第以宗子取應得右選不得志而歿其平生志業無所泄一寓於詩遇廣座稠賓張宴命題諸人方嚬呻營度庚夫飛筆滿軸神色自得也其詩旣多自刪取五百首哀藏之旣沒劉克莊擇百篇爲山中集屬趙以夫序而傳焉今其可見者如鶴食從妻給花窠課子鋤絕糧緣買硯止酒爲耽書佳句也﹝閩書﹞

仲白於古體寓其髙逺於大篇發其精博於短章窮其要妙﹝劉后村跋﹞

趙仲白歲除卽事詩連夜縫紉辦今朝杵臼頻買花簮穉女送米贈窮鄰宦薄惟名在年華與歲新桃符新句好恐動往來人方萬里云趙仲白寓居興化軍趙紫芝爲晚唐詩仲白亞之末句太自矜﹝瀛奎律髓﹞

紹興末曾茶山卜居於越得禹迹寺東偏空捨十許間居之手種竹盈庭日讀書賦詩其中公平生淸約不營尺寸之產所至寓僧捨蕭然不蔽風雨公詩有曰手自栽培千个竹身常枕藉一牀書蓋寓居時所賦也公年𨿽髙吟詠猶不輟莆田趙仲白讀公詩集有詩云茶山八十二臒仙千首新詩手自編吟到瘴煙因避冦貴登從橐只棲禪新於月出初三夜淡比湯煎第一泉咄咄逼人門弟子劍南已見祖燈傳蓋山陰陸務觀實從公學詩陸有劍南集行世故末句及之﹝梅磵詩話﹞

戴復古

戴復古字式之紹定中任邵武軍學教授有學行工詩與郡人嚴粲嚴羽相善有別邵武諸故人詩白髮亂紛紛鄕心逐海云此行堪一哭無復見諸君老馬尋歸路孤鴻戀舊羣酒闌何處笛今夜不堪聞﹝閩書﹞

陳日照

安南國王陳日照者本福州長樂邑人姓名爲謝升卿少有大志不屑爲舉子業間爲歌詩有云池魚便作鯤鵬化燕雀安知鴻鵠心類多不羈語好與博徒豪俠遊屢竊其家所有以資妄用遂失愛其父其叔乃獨異之毎加回護會其家有燕集羅列器皿頗盛至夜悉席捲而去往依族人之仕湖湘者至半途呼渡舟子所須未滿毆之中其要害舟遽離岸謝立津頭以俟聞人言舟子已殂因變姓名逃去至衡爲人所捕適主者亦閩人遂陰縱之至永州久之無聊授生徒自給永守林岊亦同裏頗善遇之居無何有邕州永平寨巡檢過永一見奇之遂挾以南寨居邕宜間與交趾鄰近境有棄地數百里每慱易則其國貴人皆出爲市國相乃王之壻有女亦從而來見謝美少年悅之因請以歸令試舉人謝居首選因納爲壻其王無子以國事授相相又昏老遂以屬壻以此得國焉自後屢遣人至閩訪其家或以爲事不可料不宜與之通竟以歲久難以訪問返命焉其事得之陳惟善僉樞云﹝齊東野語﹞

翁邁

翁邁字和衝崇安人年十二爲郡舉首邑侯歐陽竦試而奇之郡守元暕以其穉齡不甚加禮且叩所讀何書邁曰近講相鼠之詩暕異其言尙意其詞采未逮及宴鹿鳴乃遣小妓索詩邁賦云年方十三四嬌羞懶舉頭舞餘駒皎皎歌罷鹿呦呦近座香先噴持杯玉更柔髙唐人去逺誰與話風流守火稱賞﹝閩書﹞

魏幾

魏幾字天隨從林光朝以克已復禮問光朝曰五湖明月因以穎悟賦丹霞夾明月有半白在梨花之句人以半白梨花郎目之﹝閩書﹞

陳垓

陳漫翁監轉般倉與鎭江守喬平章爭一事平章乞回避漫翁得嶽祠吏持牒索回文漫翁就書一絕云硯幹筆禿墨胡塗半夜敲門送省符擲得麼麼監嶽廟恰如輸了選官圖﹝吹劍圖﹞

鄭寀

福安福源山下有穆洋宋鄭寀所居寀嘗侍理宗因言其居在北山築有澄庵理宗禦書北山澄庵賜之時有分縣之請擇韓陽阪爲治所論未定宷因獻詩韓陽風景世間無堪與王維作畫圖四顧羅山朝虎井一條帶小繞龜湖形如丹鳯飛銜印勢似蒼龍臥吐珠此處不堪爲縣治更於何處拜皇都理宗許之因題扇賜答曰秋思太華峯頭雪晴憶巫山一片雲去國歸來猶未得詩篇遙贈北山君韓陽阪卽今縣治也﹝閩書﹞

陳經

陳經字叔綸知福淸縣首務教化歷官循州知欽封二州工詩文一時文士若趙汝讜敖陶孫危稹傅伯成皆推服之威恵廟建通仙樓眾屬經記經對客援筆以丈夫當廟食仙人好樓居爲發端楊長孺帥廣得其封州軫民訓兵二詩謝之曰一封無已帖兩首樂天詩﹝閩書﹞

李杜

李杜字符白自號棗坡志尙恬退常與劉后村唱和其詩警句有曰眼花天易曉足繭路偏長又曰蠟屐齒消因雨久朱簾額動覺風來又曰轎角拂檐冰澑斷車轅碾路雪泥分一時誦之﹝閩書﹞

楊珂

楊珂長泰人自號竹溪胸懷灑落倘佯林壑有夜泛西湖詩明月欺人醉不知夜深偸入讀書幃好將松戶牢關鎖畱此春光莫放歸﹝閩書﹞

畱碩

宋畱碩字季膺丞相正之子也官南恩州勸農詩云春風勾引出郊行小隊迢迢艸路平自笑田蕪不歸去三千里外勸人耕﹝筆精﹞

林駉

林駉寜徳人淸修苦學景炎元年以易魁鄕薦江古心漕江西駉謁之試之曰盍以一而至十爲賦破乎應聲曰四後五六一先二三七八九而至十偶奇位而揲參古心稱賞著書授徒鄰境爭迎師之﹝閩書﹞

丘葵

丘葵字吉甫居海嶼中因自號釣磯有魏秀才者逸其名隠浯江之上葵贈詩二章其一屋茅蕭索泣寒虫獨自吟詩學已工敗葉能令溝水黒亂雲不放夕陽紅半生辛苦空儒服一歲蹉跎又朔風不意窮鄕有奇事暮春得拜席門翁其二月淡蓬門掩候虫窮通底解問天工茶烹粟面紛紛白燈吐花心灼灼紅屢攺新吟添硯水宻糊舊稿護窓風相逢莫道龎公老覽鏡先慚似老翁其人有太上隠者之風不可使冺冺也﹝閩書﹞

邑人張曰益訪釣磯故居記略同遵海而南巨島錯列小嶝於諸島若浮漚而丘釣磯先生產其上因是以有名萬曆壬子夏予約友往訪之舟及懸崖之下見白沙數武有泉出沙石間酌而飲之爽發於口更攝衣緣崖上從西南行里許■﹝山集﹞嶸多石或峭或圓如珠如璧沙有蒼然出者天與方石周二尺許琢爲弈局中一道鐫萬機分子路一局笑顏回十字已遭斵沒獨萬機分及回字完明可摹而且甚工蓋先生手筆﹝閩書﹞

陳公榮

陳公榮長樂人初逰太學景炎元年同子宗傳族子老成募兵勤王蒲壽庚作亂泉州幼帝舟自泉趨潮逾年張世傑會師討壽庚公榮兵赴之老成戰沒詔贈禦史臺簡法公榮挽老成詩曰邊城將星落浩蕩煙塵黃我亦在陣行生死未可量涕滂感永訣激烈摧肝腸昔爾仗雄劍志在淸八荒神武埒頗牧奇計如平良遇賊奮英果逐殺何其彊气數乘人事竟向鋒刃僵忠魂薄日月耿耿萬古光𨿽云獲死所國恥猶未忘便應作厲鬼仇讎罄殺傷詞悲壯可讀也﹝閩書﹞

林同

子眞性純孝父寒齋病左右侍湯藥至不忍入州應舉嘗赴冑試自裏抵家得詩一卷十之九皆思親之言年未四十慨然罷舉志尢潔非躬耕不食植梅百株日哦其下﹝後邨題跋﹞

徐經孫

宋淳熙三山誌閩中寺始晉太康之紀因終晉世益二寺而巳越二百載齊之寺一梁之寺十七陳之寺十三隋之寺三唐自髙祖至文宗二百二十二年寺三十九至宣宗四十一懿宗一百二僖宗五十六昭宗十八殫窮土朩絢寫宮省極天下之侈矣王氏有閩更加營繕增寺二百六十七費耗過之自屬吳越首尾三十七年建寺亦二百二十一入宋頹風獘習侵入骨髓富民翁媼傾施貲產以立院宇者無限蓋慶曆中通至千六百二十五所云宋末安撫徐經孫福州卽景詩潮田種稻重收榖道路逢人半是僧城裏三山千簇寺夜間七塔百枚燈閩中舊寺之多可以想見﹝閩書﹞

翁捲

宋翁捲黃蘗山詩天下兩黃蘗此中山是眞碑看前代刻僧值故鄕人一宿禪房雨經時客路塵將行更曕禮十二祖師身捲永嘉人詩言僧值故鄕人謂天臺僧也﹝閩書﹞

文天祥

百辟巖在福寜境宋少帝航海入閩集勤王師於此文天祥自鎭江亡歸追至則少帝已入復州矣故天祥長溪道中詩有宮殿扄春仗衣冠鎖月遊傷心今北府遺恨古東洲之句今按名巖百辟猶舜至上虞今有地名百官也﹝閩書﹞

李瓘

度宗戊辰龍飛狀元興化陳文龍同郡李瓘太學貫道齋上舎系第三甲正奏名於唱名之後乞以本身官致仕恩例盡以回贈父母上書畢辭先聖及三魁同捨出錢塘門脫緑袍掛於門之上泛舟而去時三魁同捨皆送別瓘有詩云人言學古須入官我謂學易而官難平生透出夢覺關本來面目祗儒酸吾親不俟若爲歡不如歸去臥林間殿前三策罄忠肝多謝皇恩天地寛戲衫卸了白衣還扁舟飛過子陵灘前修亦有逋與摶聖世許之俱寛閒何物種放太厚顏山鬼移文伐其姦此行無復出閩山休音息影谷之盤今朝釀酒酹雩壇便向錢塘門掛冠﹝古杭雜記﹞

謝翺

謝翺字臯羽慕屈平托逺逰乃號晞髮子福之長溪人文丞相開府延平翺以布衣咨議參軍丞相卒亡匿所至輒感哭挾酒登浙江子陵釣臺設丞相主亭隅再拜號哭以竹如意擊石歌曰魂朝往兮何極暮歸來兮關水黒化爲朱鳥兮有咮焉食歌畢竹石俱碎詳西臺慟哭記欲爲文冢瘞之臺南後往來杭睦間與方韶卿鳯吳子善思齊等厚乙未以肺疾死囑妻劉以文與骨授之方有許劍錄其會友之所名汐社取晚而信也每執筆遐思身與天地俱忘語人曰用志不紛鬼神將避之古詩頡頏昌谷近體則卓煉沈著非長吉所及也﹝晞髮集鈔﹞

臯父性耿介不以貧累人所居產薪若炭率秋暮載至杭易米卒歲少裕則資逰江海訪前代故實著宋史補唐詩人無傳者三十餘篇傳近世隠逸數篇歲甲午與杭人鄧牧相遇會稽結爲方外友牧因爲言杭大都會文士輩出予知若干人盍往見之旬日別去逮牧歸杭君已挈家錢塘江上所從逰皆前所聞者其信好學也乙未秋牧薄遊山水間君病篤望牧不至懷以詩曰謝豹花開桑葉齊戴勝芊生艸藥肥九鎖山人歸未歸蓋絕筆於此鄧牧﹝謝臯羽傳略﹞

謝翺冬靑引注冬靑樹山南陲九日靈禽居上枝知君種年星在尾根到九泉護龍髓恆星書隕夜不見七度山南與鬼戰願君此心無所移此樹終有開花時山南金粟見離離白衣人拜樹下起靈禽啄粟枝上飛第一句第二句蘭亭山在越城之南有天章寺卽冬靑所識之地張兼云遺骸瘞蘭亭山後種冬靑樹爲識鄭元佑雲林霽山得髙孝兩朝骨爲兩函貯之歸葬於東嘉按霽山詩水到蘭亭轉嗚咽不知眞帖落誰家則已明言葬蘭亭矣元佑旣載其詩乃不深維其義何其粗也第三句冬靑之上有鳥來巢以記異也知者唐玉潛詩遙遙翠蓋萬年枝上有鳯巢下龍穴其記事同也謂之鳯謂之靈禽不敢以凡鳥斥言之九日者臯羽過越臺而哭之之時也第四句尾在析朩之次謂葬年是戊寅也發陵之年羅靈卿云戊寅十二月十二日孟兼亦同之而貝瓊穆陵行以爲至元二十一年周宻以爲二十二年八月則是甲申乙酉也陶九成謂元下江南丙子至乙酉立國十載法制已明安得有發陵事𨿽辧其非乙酉然無確據何不以是詩爲證也況臯羽作此在丙戌若是乙酉則相去不及一年其事方新不如此爲追憶之詞矣第五句龍髓卽六陵之骨也王修竹造石函六刻紀年一字爲號髙孝兩陵則霽山所收餘四陵玉潛與諸人分任之章祖程曰余骸棄艸莽中霽山以艸囊拾取又聞理宗顱骨爲北軍投湖水中購之漁者而得之盛以二函則是霽山所云雙匣猶傳竺國經者一匣爲諸陵棄骨一匣爲理宗之顱與鄭元佑云髙孝兩朝骨者相背觀後穆陵之骼得自北平則祖程之說爲謬第六句第七句此言收骨之艱難也恆星晝隕言發陵在晝夜不見者諸人夜往覓骨不能卽得七度鬼戰者凡經七夜或七歷險事也第八句第九句開花時猶鄭思肖望陳宜中從占城至也第十句蘭亭山後葬處其地多桂知者霽山詩有金粟堆前幾吠鴉可證九日桂猶未謝故云見離離杜詩金粟堆前松栢裏謂明皇泰陵在金粟山也故卽以金粟堆爲陵寢之名第十一句第十二句此臯羽自敍與玉潛同拜陵下之景拜起而靈禽飛也宋陵收骨事山陰王修竹英孫所爲而唐玉潛林霽山爲之先後蓋修竹富而好客玉潛霽山皆在其門張孟兼所謂享諸少年造六石函皆修竹事也鄭元佑所謂背竹籮爲丐者章祖程所謂艸囊采藥則玉潛霽山事也其後知玉潛者以其事實之玉潛知霽山者以其事實之霽山因時忌諱故私記有異同耳若原其本末則修竹在霽山玉潛之上其時同事不止二人霽山集中有鄭朴翁而楊維楨云楊璉眞伽發陵事翺春陰移冥轉之功則臯羽亦在其中也﹝閩書﹞

臯羽江上別友詩云相看仍慟哭欲學晉諸賢戍近風鳴柝江空雨送船朔云侵別色南雪憶歸年擬共鋤靑朩無爲俗事牽﹝西臺慟哭記注﹞

福唐黃坤五語予晞髮集近世行本多遺漏曽抄畜二十餘首皆刻板所無予聞之心往恨其不攜行笈得一見也從子愚中自苕上潘氏抄得晞髮近稿一帙爲發狂喜原集古詩大半此多近體屈蟠沈鬰吐茹奇艷皆世所未覩豈卽黃春坊所謂歟然黃雲二十餘首而此篇有五十首數旣不合且此著晞髮道人近稿當是末年未定殘艸別爲一卷流傳人間又非刻本零星遺漏比也然則黃氏二十餘首又不知何詩矣惜春坊云亡不得一質証之此帙附天地間集十餘首卽臯羽所編當時諸公詩也按本傳有二卷此亦不完書潘氏藏本爲陸子傳手迹有題識子傳名師道吳人﹝晞髮近槁鈔﹞

謝臯羽晞髮集詩皆精致奇峭有唐人風未可例於宋視之也予尢愛其鴻門宴一篇天云屬地汗流宇杯影龍蛇分漢楚楚人起舞本爲楚中有楚人爲漢舞鸊鵜淬光雌不語楚國孤臣泣俘虜君看楚舞如楚何楚舞未終聞楚歌此詩𨿽使李賀復生亦當心服李賀集中亦有鴻門宴一篇不及此逺甚可謂靑出於藍矣元楊廉夫樂府力追李賀亦有此篇愈不及臯羽矣其它如短歌行秦淮沒日如沒鶻白波搖空濕弦月舟人倚棹商聲發洞庭脫朩如脫髮建業水雲太白入月魚腦減武昌城頭鼓紞紞海上曲雲水花生雲起如葑神龍下宿藕絲孔明河篇云牽牛夜入明河道淚滴相思作秋艸婺女神頭玩月華星君冡上無啼鳥俠客吳歌云潮動西風吹杜荊離歌日夜斗西傾似飛廟下蛇含艸靑拭吳鉤入匣鳴效孟郊體云牽牛秋正中海白夜疑曙野風吹空巢波濤在孤樹律詩如驛花殘楚水烽火到交州夜气浮秋井陰花冷碧田山鬼下茅屋野雞啼薴蘿戍近風鳴柝江空雨送船鄰逋燈下索鄕夢戍邊回柴關當太白藥气近樵靑暗光珠母徙秋影石花消下方聞夕磬南斗掛秋河𨿽未足望開元天寶之蕭墻而可以據長慶寶歷之上座矣集多臯羽手抄濕字多作濕蓋從古字濕之省史子堅隸格載漢碑有此字觀者弗識或攺爲沄非﹝丹鉛錄﹞

謝臯羽爲宋末詩人之冠其學李賀歌詩入其室而不蹈其語比之楊鐡崖蓋十倍矣小絕句如牽牛秋正中海白夜疑曙野風吹空巢波濤在孤樹絕妙可傳郊島不能過也﹝丹鉛錄﹞

元詩所以一變乎宋者謝臯羽之功也明詩所以知宗夫唐者髙廷禮之功也﹝小艸齋詩話﹞

天地間集一卷宋謝翺臯羽編自文信國及家鉉翁文及翁謝疊山鄭協柴望徐直方何新之王仲素謝鑰陸壡何天定王曼之範協吳子文韓竹坡林景怡凡十七人詩僅二十首按宋文憲公作臯羽傳天地間集五卷此太寥寥卽臯羽之友如吳思齊翁登仇逺之屬皆無一字當是不完之書也附晞髮道人近集一卷詩四十八首刻畫晚唐酸澀無足錄惟山帶去年雪春來何處峯一聨差佳豈才盡耶抑刪去之詩而後人摭拾之者耶﹝居易錄﹞

晞髮集吳山謁祠詩吳山坊頂戴髙祠禁地淒涼江水悲卻是北人題記壁迆南耆舊獨無詩﹝南宋雜事詩注﹞

鄭思肖

鄭所南先生福州連江人宋太學上舎應博學宏詞科剛介有立志會天兵南叩闕上疏犯新禁眾爭目之由是遂變今名曰肖曰南義不忘趙北面他姓也隠居吳下一室蕭然坐必南向歲時伏臘望南野哭而再拜乃返人莫識焉誓不與朔客交往或於朋友座上見有語音異者便引去人咸知其狷潔亦弗爲怪工畫墨蘭不妄與人邑宰求之不得聞先生有田三十畝因脇以賦役取先生怒曰頭可砟蘭不可畫嘗自寫一■﹝弱﹐左半﹞長丈餘髙可五寸許天眞爛熳超出物表題云純是君子絕無小人深山之中以天爲春過齊子芳之書塾云此世但除君父外不曽別受一人恩寒菊云禦寒不藉水爲命去國自同金鑄心其忠肝義膽於此可見晚年究竟性命之學以壽終﹝輟耕錄﹞

所南詩云不知今日月但夢宋山川又題寒菊詩寜可枝頭抱香死不曽吹落北風中吳人好事者爲鍥其所爲錦錢集者行於世﹝閩書﹞

宋旣亡鄭所南攺名思肖隠居長洲之承天寺終身不娶時時向南慟哭爰作心史沈於寺之狼山房井中歷四百餘年至崇禎戊寅仲冬僧浚眢井而其書始出鐡函重匱錮以堊灰啟之則楮墨猶新有咸淳大義中興等集久久書及雜文其夏駕湖晚步詩云豈獨吳王事可憐人生回首總淒然空嗟落日猶如夢不記東風幾換年寶駕迹消前古地菱歌聲斷晚來船如今城郭多遷變茅屋荒頹艸積煙春日登臨詩云城頭啼鳥隔花鳴城外逰人傍水行遙認孤帆何處去栁塘煙重不分明春詞云春气暄妍禦夾紗玉釵雙裊緑云斜倚闌看徧庭前樹盡是枝頭結子花懷友云今日尊前忽憶君爲憐秋事又平分坐來凝睇西風久過盡天邊數片雲春日逰承天寺云野梅香軟雨初晴來此閒聽笑語聲不管少年人老去春風歲歲闔閭城閨怨云畫眉夫壻客逰梁獨理瑤琴山水長莫上翠樓憑檻望陌頭無數碧垂揚睡覺有云千古英雄人不見一樓風雨夢初回空中變化觀龍見世上淒涼誤鳯來又鳯凰身宇宙麋鹿性山林天下皆秋雨山中自夕陽等句其感慨一寓之於詩又有隠居謠曰布衣暖菜羮香詩書滋味長﹝堅瓠集﹞

所南性嗜詩題蘭云玉佩淸風挽不回暮雲長合楚王臺靑春好在幽花裏招得香從筆硯來﹝梧溪集﹞

鄭思肖侍父來吳素不娶孑然一身念念不忘君如過徐子方書塾不知今日月但夢宋山川題菊云寜可枝頭抱香死不曽吹落北風中精墨蘭自更祚後爲蘭不畫土根無所憑借或問其故則云地爲人奪去汝不知耶趙孟俯才名重當世思肖惡其受元聘遂與之絕孟俯數往候之終不得見臨終囑其友唐東嶼曰思肖死矣煩爲書一牌位當云大宋不忠不孝鄭思肖語訖而絕年七十八宋社旣墟適意緇黃自稱三外野人嘗著大無工十空經一卷空字去工而加十宋字也寓爲大宋經自題其後云臣思肖嘔血三斗作此後當有巨眼識之﹝姑蘇志﹞

蔣粹翁

九蓬山其最髙峯蔥翠雄峙者龍馬峯也宋末太學生蔣粹翁先世家此山之下捨側有龍潭所養牝馬入潭而浴生駒焉龍首馬身狀如河圖父老語之曰此馬與龍媾瑞物也昔仲尼筆削六經而麒麟出今晦翁表章四書而龍馬生蓋其應乎粹翁先世聞之甚喜養馬殊謹後牧放林中竟失所在粹翁詩有千載聖人閩海出喜看龍馬亦騰驤之句﹝閩書﹞

倪文一

倪文一字符芳福安人咸淳間由進士知淸流縣元兵南下遂隠居山林世祖徵之不起嘗作詩曰編籬已種淵明菊鑿沼還栽茂叔蓮後以壽終﹝尙友錄﹞

鄭伯淵

鄭伯淵號秋浦急公好義邑靑衿半出其門咸淳六年邑大旱伯淵年七十餘徒步至福源潭爲民祈禱翌日大雨如注明年又旱亦如之邑有三溪歲久壅塞伯淵捐金髮粟協眾力復之居民感其徳有詩曰十里淸溪流活水連村緑稼有甘霖羅川野叟千年史秋浦先生一片心﹝閩書﹞

蒲壽■﹝山上成下﹞

宋季益廣二王從福州行都航海幸泉州駐驆港口守臣蒲壽庚距城不納壽庚武人寡謀其計皆其兄壽■﹝山上成下﹞所籌劃壽■﹝山上成下﹞仕宋知吉州逆計宋事已去辭不赴壽庚迎降及殱淮兵誅宗室皆■﹝山上成下﹞陰謀部署決策旣定佯著黃冠野服入法石山下自稱處士示不臣二姓之意而宻畀壽庚以蠟丸裹降表命善水者由水門潛出納款於唆都旣而元以壽庚歸附之功授官平章開平章省於泉州富貴冠一時壽■﹝山上成下﹞亦居甲第一日有二書生踵門自雲從潮州來求謁處士閽人以處士方書寢弗爲白生曰願得紙筆書姓名俟覺敢煩一投閽人取紙筆遂各賦詩一首詩曰梅花落地點蒼苔天意商量要入梅蛺蝶不知春去也雙雙飛過粉墻來劍戟紛紜扶主日山林寂寞閉門時水聲禽語皆時事莫道山翁總不知書畢不著姓名拂袖而去壽■﹝山上成下﹞旣覺閽人以詩進惶汗失措大恚不早白遂遣人四出追之竟不復見﹝弘治通誌﹞

蒲壽■﹝山上成下﹞宋咸淳七年知蒲州性儉約於民一毫無所取建曽井汲水二缾置座右人頌曰曽氏井泉千古冽蒲侯心事一般淸﹝尙友錄﹞

陳普

普字尙徳寜徳人居石堂山下淳熙間朱紫陽嘗過石堂異其風土曰後數十年此中當出儒者普生淳佑甲辰鷓鴣百數繞屋七歲時坐田間有白鷺飛止有士人戲語之曰汝能賦一詩乎應聲曰我在這邊坐爾在那里歇靑天無片雲飛下數點雪士人奇之﹝元詩三集﹞

陳普古田女詩序吾州近郭五六縣土風悉如老杜所賦夔州而郭尢甚毎慚無以答四海兄弟之詰問一日來古田見傍縣一二十里內於揷秧時亦如之以爲三時惟此時最忙不可不爲夫子之助也其說則甚善而其事則未可愚以爲不如其已也皆吾人也作詩以道之幸其一聽作華夏人豈不足以美吾東南一隅哉詩云昔年過饒州一事獨希差淸川俗婦人以晝不以夜上流濯垢膩下流汲歸舍供佛與事尊共享如啖蔗朝昏賣魚蝦晴雨親耕稼樵采與負戴咸與夫並駕流汗浴豈非失禮事可訝我時適逆旅一見爲汗下欲言不可得況敢加譏罵靜惟天下事無邊可悲吒一從文王沒聲教不踰華巴兜與閩粵至今愧華夏男不耕稼穡女不専桑柘內外悉如男遇合多自嫁雲山恣歌謠湯池任騰藉揷花作牙儈城市稱雄霸梳頭半列肆笑語皆機詐新奇弄濃妝會合持物價愚夫與庸奴低頭受淩跨吾閩自如此他方我何暇福州縣十三予幸窮崖下十里近郭縣此俗獨未化一日來古田拔秧適初夏靑裙半絞札水泥和撥迓事事亦不惡位分無假借三王二帝年人倫宻無罅冀方古當塗丰水今滻灞見惡如豺狼嗜禮如膾炙固無期桑中亦無舞臺榭一國皆若狂一年惟有蠟盛年事耕織斑白可休暇習見宜如常驟異良以乍勸君但勤饁玆事宜永謝倘能用吾言雞豚願同社又李良玉見賡有此風久矣是乃方伯連帥之職吾輩且當從俗之說再用前韻北人見■﹝風貝﹞風掀箥嗟眞羗君子逢不若白畫成黒夜日月同一天寜復殊次捨禮義無乖夷悅心悉如蔗披沙欲出金惡莠爲害稼朝歌與勝母賢者同回駕中爲去偏倚庸但無怪訝安敢亢亢方卻無伈伈下禮不慮咈違義不卹怒罵恭惟秦漢前禮樂止河華七閩底處所目不覩韶夏食才美馬甲衣僅知檿柘應無鴈幣聘寧識棗修嫁歷漢晉至唐談口無可藉令孜與思朂畏作貂璫霸第從常衮來始識不逆詐珠玉滿面前猶或迷光價一二百年來驊驑漸知跨述古與介夫各有詩書暇晦翁黃勉齋遂以教天下昔時蠻隸國今作齊魯化沂風藹暮春弦誦殷長夏蹡蹡多規行穆穆親衡迓方喜地無偏又喜才不借獨余男女俗缺漏畱微罅未能秣駒漢頗礙雪驢灞有心卽知禮有口皆思炙男女旣冠笄屋宇仍臺榭朝夕曉凊溫春秋能社蠟溱洧秉蕳逰此日何可假禮自標枝來心無傾蓋乍風流與衣冠猶當軼王謝田漁非女事詩以告同社﹝閩書﹞

唐書宦官楊思勗羅州石城人田令孜蜀人也而宋陳石堂普皆以爲福州人七閩轉海卽洙泗僅有令孜與思勗令人不忍讀史書不勝林壑溪山辱此石堂詠閩中詩也按唐時諸道進私白閩中爲盛坐是閩多閹杜宣猷來福建爲觀察使毎寒食遣吏分祭其先壠時謂宣猷爲敕賜墓戶然則思勗令孜大抵然矣私白者閹兒也﹝閩書﹞

眞山民

偶於陳幼儒案上檢破冊一帙糜爛酰難前後俱損失不存姓氏幼孺云此冊得之邵武仁壽寺僧寮中多佳句如蜂王衙早晚燕子社春秋煙碧栁出色燒靑山返魂白沙難認月黃葉易爲霜棠醉風扶起栁眠鶯喚醒檻低檐礙月窓破紙吟風與鷗分渚泊邀月共船眠窓月燈昏見巖泉雨歇聞花影掃不去艸根鋤又生風竹有聲畫石泉無操琴許猿分野果畱鶴守雲林水淸明白鷺花落失靑苔飛花逰蕩子古朩老成人途窮身是累痛定語猶悲葉新林掛緑花落地生香蕉葉捲舒雨鳩聲問答春七言如雲開逺嶂碧千疊雨過落花紅半溪塵書邀我共髙閣濁酒勸人歸故鄕碑因藤蔓無完字城爲田侵失舊基气增浙左霜威勁面帶終南山色寒書猶能看未爲老詩亦莫吟方是閒寛著庭除貪貯月少栽竹樹要看山廊下蝸粘沿砌蘚佛前蜂戀揷瓶花靑山隔絕市朝面白髮消磨豪傑心雕鏤花栁春無迹沐浴山川雨有恩花影忽生知月到竹梢輕響覺風來皆自創新意𨿽有酸饀气亦可喜向不知誰作近讀元人詩中有眞山民一卷卽此詩也山民西山先生裔﹝筆精﹞

熊禾

道源堂在建陽宋乾道中朱子建熊禾詩伊洛何年此道南道源堂上意誰參古文夫子遺經六建學文公精舍三落落此生徒苦志悠悠吾道豈空談是邦賴有賢師帥扶植斯文首晦庵﹝閩省通誌﹞

先生之論詩曰靈均之騷靖節子美之詩痛憤憂切皆自其肺肝流出故可傳也不然𨿽嘔心冥思極其雕鎪冺冺何益先生言此蓋已得詩之本原矣﹝元詩選﹞

劉濩

劉濩字聲之三山人嘗以經學教授錢塘鄜州劉師魯與交最久歿後門人瞿士弘集其遺文師魯爲序其首金華黃侍講晉卿跋其後曰聲之同時輩流人物凋落殆盡士弘得師魯以爲聲之不朽之托獨惜其所纂錄殊有未備以僕所藏聲之遺墨校之集所不載者五七言古律詩猶有十二首輒書而歸之俾置卷中僕所不及知者固不止此也嘗與聲之鑪亭夜話贈詩有云昭代尊經術先生尙布衣晉卿之推服先生者至矣﹝元詩三選﹞

洪巖虎

洪希文希文字汝質莆田人其父巖虎號吾圃宋貢士爲興化敎諭希文其次子也巖虎與坐萬山中朝晡盂飯燒芋咬菜相倡和無慍色巖虎有集曰軒渠希文因自號續軒渠集巖虎卒嗣爲鄕先生郡之名族爭致西席郡庠聘爲訓導大賓延請無虛歲卒時年八十有五以生平考之當生於前至元壬午卒於至正丙午實與元代相終始郡人林以順謂其詩得意處皆自肺腑流出至於造語煉字之法頗費工夫易隠卓器之曰吾圃試校遊洋翁季枕邊談詩以僧敲未敢一言定鳥過曽安幾字來之句授之夜臥三皷聞書聲云有子定知吾事足貧家頗覺此聲佳志喜云甫譏失學難爲比琰見趨庭喜可知所謂是父是子自成一家機軸者也﹝元詩選﹞

汝質集中警句如題靈巖廣化寺云佳句不隨飛鳥盡名山可想屬僧多守歲云沈香已帶寅前气臘酒初聞子後香水仙花雲月明夜色玉連鎖露冷秋莖金屈巵夏政齋權府再舉畱莆郡鎭守云作賦重逰前赤壁題詩一笑再玄都雪髭云功名不建頭顱老日月如馳髀肉生幽居云舊書余艸風搜徧好樹開花月送來官築城垣起眾墳石云淒其死者無歸路羞與讎人共戴天皆自成一家機軸酷肖其父所謂以似以續是也﹝元詩選跋﹞

方瀾

方瀾字叔淵莆陽人隠居吳中自少時不娶閉門讀書訓徒以自給後至元已夘卒年七十有七平日喜吟詠然不茍作友人樊士寛錄其五言詩若干首其詩句如詠樂天云以詩爲佛事隨地學山居臨平道中云暖容時借酒寒力曉欺綿梅花云香能占夜月春不棄茅檐夜雨雲萬緒集雙鬢百年堪幾愁皆從苦吟得之朱澤民曰壯年厭世紛歲暮少知已卽其人亦可知也﹝元詩選﹞

翁某

至元間宋文丞相有子出爲郡教授行數驛而卒人皆作詩以悼之閩人翁某一聨云地下修文同父子人間讀史各君臣獨爲絕唱﹝輟耕錄﹞

黃鎭成

黃鎭成字符鎭弱冠卽慨然以聖賢道學自勵學者號存齋先生至正間築室城南名南田耕舍作詩寫懷曰白日不停馭頹波竟東馳忽忽年歲攺念此將安歸我欲驅車行太行路崄巘我欲駕方舟滄海無津涯豈不顧行邁出門愼所之有田南山下可以供盛粢中廬在中田可以談書詩上探羲皇際下及商周時賢聖尙淪落微生亦何疑懷哉羨門子千載以爲期部使者相繼論薦授江西儒學提舉不應以壽終所著有尙書通考周易通義中庸章旨性理髮蒙秋聲集﹝閩書﹞

元黃鎭成元鎭秋聲集四卷予愛其秋風詩云秋風淅淅生庭柯蕭蕭朩落洞庭波紅樹夕陽蟬噪急白蘋秋水鴈來多王孫不歸怨芳艸山鬼欲啼牽女蘿蒹葭蒼蒼白露下望美人兮將柰何又李仲明秋山小景雲家住夕陽三峽口人行秋雨二崤間不知何處眞堪畫移得柴門對楚山五曲精廬云歌棹曽窮九曲源精廬迢遞隠屏前閒尋五曲樵溪上三十六峯秋滿船甚有風調按謚法通考鎭成邵武人至正間謚貞文處士﹝居易錄﹞

越王臺在邵武城東北世傳越王臺獵之所樵牧者時得古瓦皆羅紋鴈翅扣之鏗如金石元黃鎭成詩北平山上越王城獵騎如雲此駐兵瓦礫不隨塵土化市廛空逐海田更鴻泥雪點深無迹鴈翅羅紋碎有聲訪古獨來舒望眼萬峯浮翠入空明其下古烏阪城在焉蕭子開建安記越王築六城以拒漢烏阪其一也郡人名其地曰故縣﹝閩書﹞

鄭鏗字子聲攻詩尢善於畫鏗死黃鎭成有詩懷之云能畫能詩鄭廣文丹成揮手謝塵氛不知笙鶴逰何處畱得瀟湘一片雲﹝閩書﹞

元季詞人輩出而邵武有黃鎭成詩多奇警秋聲集十卷佳句疊出如王孫不歸怨芳艸山鬼欲啼牽女蘿鐵檄召雷秋雨足瑤壇謁帝夜云髙逰山采藥辭家早掃石看云出洞遲靑山盡處海門闊紅日上來天宇低花竹一家巢絕頂煙塵九點認齊州潮來估客船歸市月上人家水浸空惜梨棗朽腐尠有覩其全篇者﹝筆精﹞

楊載

虞伯生先生集楊仲弘先生載同在亰日楊先生毎言伯生不能作詩虞先生載酒請問作詩之法楊先生酒旣酣盡爲傾倒虞先生遂超悟其理繼有詩送袁伯長先生桷扈駕上都以所作詩介他人質諸楊先生先生曰此詩非虞伯生不能也或曰先生嘗謂伯生不能作詩何以有此曰伯生學問髙余曽授以作詩法余莫能及又以詣趙魏公孟俯詩中有山連閣道晨畱輦野散周廬夜屬槖之句公曰美則美矣若攺山爲天野爲星則尢美虞先生深服之故國朝之詩稱虞趙楊範掲焉範卽徳機先生梈掲卽曼碩先生傒斯也嘗有問於虞先生曰仲弘詩如何先生曰仲弘詩如百戰健兒徳機詩如何曰徳機詩如唐臨晉帖曼碩詩如何曰曼碩詩如美女簮花先生詩如何笑曰虞集乃漢庭老吏蓋先生未免自負公論以爲然﹝輟耕錄﹞

初吳興趙魏公孟俯在翰林得仲弘所爲文極推重之由是文名隠然動京師凡所撰述人多傳誦史稱其文章一以气爲主而其詩尢有法度自其詩出一洗宋季之陋云臨江範亨父序其詩曰仲弘天稟曠達气象弘朗開口論議直視千古每大眾廣集占紙命辭敖睨橫放盡意所止眾方拘拘已獨坦坦眾方紆余己獨馳駿馬之長阪而無畱行要一代之傑作也﹝元詩選﹞

楊仲弘載一日逰鳯凰山過宋大內獨步微吟尋香問玉泫然興感至披香閣址拾得玉牌一事上有鐫詞云內人曉起怯春寒輕掲珠簾看牡丹一把栁絲收不得和風搭在玉闌干楊爲之憮然﹝堅瓠集﹞

仲弘詩前輩以宗陽宮望月一首爲絕唱詩云老君臺上涼如水坐看冰輪轉二更大地山河微有影九天風露寂無聲蛟龍並起承金榜鸞鳯雙飛載玉笙不信弱流三萬里此身今夕到蓬瀛﹝元詩選﹞

中興中字去聲杜詩漢家新數中興年楊仲弘詩一代人才頗中興此字槪無平聲中酒中字平聲如气味如中酒濁賢淸聖時中之皆平聲此字槪無平聲近人用二字往往交誤﹝池北偶談﹞

祖浩然

祖浩然浦城人至元二十年建安政和有黃華之亂浩然母爲官軍所擄去之廿有八年母寄信曰在河南問來人不能名其地於是浩然之生三十有三年矣亟告父往求之往復奔走幾徧河南諸州卒得之唐州境上奉以來歸楊載以其事與朱壽昌大相類爲之求詩以傳之掲徯斯詩浦城孝子身姓祖自憐性命如糞土生才五歲遭亂離有母更被官軍虜零丁二十八春秋母縱得生何處求天地茫茫明月恨江山漠漠白雲愁忽得母書驚母在看書未盡淚先流書云流落河南縣河南蹋徧無由見唐州境上忽相逢白髮蕭蕭霜滿面誰知喜極情轉悲旁人更問初別時千生萬死到今日始爲母子東南歸﹝閩書﹞

連文鳯

元至正間浦江吳淸翁渭有月泉吟社預於丙戌小春月望命題至正月望收卷用好紙楷書謄副聘謝翺爲考官三月三日掲曉收二千七百三十五卷選中二百八十名首名羅公福吟社中人詩限五七言律刻至六十名止皆有詩賞者也第一名公服羅一縑七文筆五帖墨五笏余遞差詩以春日田園雜興爲題公福詩云老我無心出市朝東風林壑自逍遙一犂好雨秧初種幾道寒泉藥旋澆放犢曉登云外壠聽鶯時立栁邊橋池塘見說生新艸已許吟魂入夢招李西涯懷麓堂詩話亦載此事言此集未及見予家有藏本因錄出之然佳句甚多不獨公福也公福本姓連名文鳯吾閩人字伯正號應山僞名羅公福集中皆不著的名﹝筆精﹞

送詩賞小札羅公福云伏以月泉舊社久盟湖海之交春日新題剩寫田園之興得周南而正始可冀北之空羣執事振響武林舒翹文苑種秧澆藥已朝市之無心放犢聽鶯更池塘之入夢杼機自別冠冕爲宜某心所甚欣手之不釋詩成奪錦誦珠玉者扇然禮以爲羅媿瓊瑤則多矣餘如玄穎並致篚筐﹝月泉社刻﹞

劉邊

劉邊字近道建安人與同邑虞韶虞廷碩毛直方四人齊名所著有自家意思集及讀史摭言若干捲月泉吟社分賦春日田園雜興詩近道有句云耕鋤曉雨有餘地應接東風無暇時吳淸翁極賞嘆之﹝元詩三集﹞

彭炳

彭炳字符亮崇安人畱心經學詩仿陶栁喜與海內豪傑逰歷齊秦至都下聞昌平隠者何得之名遂往謁焉由是知名駙馬烏谷孫事以師禮至正中徵爲端本堂說書不就有集一卷如明河夜無聲茅亭四檐月璧樹落秋子風吹白雲起之句眞不減柴桑愚溪品致也﹝元詩三集﹞

楊稷

楊稷字宗璉好古慕學隠居不仕至正間邑庠缺官令彊聘攝學事以義理行誼爲教所著有田家樂歌人能誦之其詩曰田家樂田家樂樂在堯天事耕鑿大兒北隴種白雲小兒南澗飲黃犢婦姑談笑課蠶桑深夜寒機響茅屋﹝閩書﹞

林淸

三山林淸者諭徳志之祖也避元不仕匿姓名隠居山寺太守一日入寺中見淸儀表不羣問曰能詩乎曰能卽以八音爲題淸應聲曰金紫何曽一掛懷石田茅屋自天開絲竿釣月江頭住竹杖桃云嶺上來匏實曉收栽藥圃土花春長讀書臺革除一點浮雲慮朩筆題詩酒數杯太守驚異因與往來無間一夕忽論海濱人物因曰若林淸者雄才碩徳惜未見其人林不覺嘆息守曰君殆林淸耶林曰若淸者公安得見之此吾所以有感也明日再往訪之已不知所之矣﹝閩小紀﹞

陳楠老

陳楠老政和人至元元年以鄕貢進士授涵江書院山長轉雲莊書院山長至正間棄官歸嘗過萬竹庵題詩曰靑山回望合萬竹淨娟娟寶殿晴光冷瑤階翠色妍龍吟明月夜鶴舞早秋天坐聽涼風發軒欞響澗泉﹝閩書﹞

陳旅

元揚州陳新甫生日出紅玉杯飲客莆田陳眾仲旅賦詩云昆侖東阿含海日石中玉子如日赤神工夜發昆吾刀剜作雙杯盛酒喫蟠桃初開緱母家丹露滴入芙蓉花廣陵公子酒如海年年顏色襯朝霞﹝堅瓠集﹞

盧琦

塗嶺在觀音山北元時有要束朩者爲嶺巡檢遷莆田尉邑人盧琦贈之詩曰將軍有英气負劍逰南荒曽陪繡衣客經踏烏臺霜戎閫拔才雋奔走殊勿遑屬時臨漳郡羣盜方獗猖匹馬汗如雨戰袍北風涼奮身良間關許國誠慨慷茂績固當酬小試焉足償菱溪枉車轍司警驛道傍蒞政肅初令頹綱日更張月靜鼯鼠驚山暝狐鬼藏編戶復溪事在在樂歲康所居傍林塢訟簡白晝長鄰家稻田肥子捨蕓編香優遊有旨趣於焉度年光夕露集野艸秋風在垂楊解裝欲何之作尉壺山陽莆民喜公至夾道相迎將泉人惜公去所懷未渠央民俗豈不殊善化端有方願言頌政謠毋庸詠離章他日登要津萬里誰能量觀是詩也豈非儀封夷門之流歟﹝閩書﹞

壺山一名蓬壺嘗出土兵元尹盧琦詩匹馬重尋蓬鳥路東風二月栁花香曉風滿笠人耕隴夜雨孤燈客臥牀﹝永春縣誌﹞

泉州惠安盧圭齋名琦字希韓登元至正進士令永春攺寧徳所著有圭齋詩集歲久弗傳近惠安莊戶部徵甫搜而梓之誤入鴈門薩天錫詩六十餘首薩詩世有傳本較者一時未之考耳亟當釐正不然恐後世以圭齋爲齊丘之盜化書也盧詩自佳如嵐气滿林晴亦雨溪聲近驛夜如秋潮生逺浦孤帆小雨過蒼崖古朩寒小橋跨澗村舂急老樹吹花野店香暮雲松徑僧歸寺夜雨蓬窓客在船門掩落花春去後夢回殘月酒醒時梧葉幾畨深夜雨梅花一樹短籬霜淸典可詠元詩多纎弱若圭齋者實有唐調者也﹝筆精﹞

宋介夫

宋香陳紫所從出核有斧痕予驗之實然樹在宋氏宗祠後至正戊戌六月宋介夫遺百顆與盧希翰並搨蔡公詩墨一紙不和蔡韻有多情故舊偏憐我一種甘香更可人宋祖芳名傳不滅蔡公妙迹玩猶新之句亦刻於石永樂以後樹漸枯死今其世孫宋比玉烏山屋傍尙有一樹大數十圍樹腹已空可坐四五人相傳是其孫枝云﹝閩逰志﹞

王翰

王翰字用文先世本齊人沒於西夏元初從下江淮以領兵千戶鎭廬州家焉翰年十六襲父官領所部有能名省府交薦除廬州府治中攺福州路尋以同知升理問官綜理永福羅源二縣擢福建江西行省郎中平章陳有定據守全閩畱居幕府敬且憚之表授潮州路總管督兼循梅惠三州陳氏敗浮海抵交古界不果屏居永福之觀獵山自號友石山人萚冠卉服葛履繩帶與樵童牧豎田夫漁父雜處如是者十年辟書再至嘆曰女豈可更適人哉時長子偁才九歲屬其友人吳海且賦詩見志云昔在潮陽我欲死宗嗣如絲我無子彼時我死作忠臣覆祀絕宗良可恥今年辟書親到門丁男屋下三人存寸刃在手顧不惜一死卻了君親恩遂自引決年四十六時明洪武戊午之二月也用文將家子有古烈士風晚年隠忍林壑尢以詩自娛廬陵陳仲述謂皆心聲之應而非茍然炫葩組華者比遺稿卽其子偁所掇拾偁永樂中爲簡討以能詩名﹝元詩選﹞

陳有定

有定旣據有閩中地陳友諒方國珍等來攻悉力拒敵屢立戰功時大都道絕歲遣貢舶由海道取登萊以達元主嘉之戊申明將湯和兵逼延平以書諭降有定大會諸將殺使者取血置酒中慷慨飲之誓以死報明兵夾水而陣戰不利乘城死守城破坐省堂按劍仰藥天大雷雨復蘇及送京師瞑目就銅馬而死臨沒有詩云失勢非人事重圍戟似林乾坤今已老不死舊臣心子宗海聞父被執泣曰父爲忠臣子豈不能爲孝子耶遂自將樂來同赴京師就死﹝閩省通誌﹞

陳有定元末倡義勤王太祖恨其不歸附置之重辟髙岱王世貞郭造卿嘉其忠各爲立傳有定據閩有功於閩閩郡誌皆出林宗伯司空二公之手林氏世沐國恩自不宜爲有定作傳得數君紀之實不冺其忠義耳有定𨿽起行伍而亦能詩送趙將軍云縱橫薄海內不愴別離顏幾載飄零意秋風一劍寒及被收之後作詩云失勢非人事重圍戟似林乾坤今已老不死舊臣心﹝筆精﹞

有定以農家子起傭伍目不知書及據八郡數招致文學知名士如閩縣鄭定廬州王翰之屬畱置幕下麤渉文史習爲五字小詩皆有意理﹝明史稿﹞

元至正末陳有定據閩入寜徳過棲雲忠烈祠入謁叩已當爲天子神懸箕書詩云將軍何事訪山家火冷鑪灰漫煮茶若問聖明吾豈敢只能療病與驅邪有定不懌而去﹝長溪瑣語﹞

全閩詩話卷五

●欽定四庫全書

全閩詩話卷六

兗州府知府鄭方坤撰

○明

張以寧

張以寧學士奉使安南禦制詩送之至則其國王陳日煃卒其世子日堅遣陪臣阮亮求詔璽以寧不許曰此吉禮非凶事也且旣易世矣當以奉聞因畱居洱江俾人往諭之安南世子遂復遣陪臣杜順卿來告訃太祖喜以寧稱任使親爲祭文遣吏部主事林唐臣翰林編修王亷往祭安南王復禦制詩八章並璽書褒賜之稱其控忠貞之气奮守節之剛又安南人以揖爲禮以寧始教之稽首長跽璽書並以能化殊俗美之北還道卒詔有司返柩其家所在致祭給歳祿卹妻子以寧亮直通敏亷謹自將臨終口詹曰覆身惟有黔婁被垂槖都無陸賈金有翠屏集行世﹝閩書﹞

承旨重峯送別詩云君家重峯下我家大溪頭君家門前水我家門前流摹仿太白可稱合作李方伯楨題雙燕圖寄人詩云君家吟溪北我家郡北西君家梁間燕我家梁間棲周尙書忱送人詩云我家白沙渚君家桐江頭我家門前水亦向桐江流當皆從此出可知是作膾炙當時﹝靜志居詩話﹞

大河以北之水多從直沽入海此卽古者九河入海之處地勢卑下遇霖潦直與海平昔人嘗欲因其塡淤置稻田以足賦今府境諸水類以直沽爲壑張以寧直沽詩野濼天低水人家時兩三鴈聲連漠北魚味勝江南雪擁蘆芽短寒禁栁眼緘持竿吾欲往拙宦爾何堪﹝日下舊聞﹞

張以寧題爛柯山圖詩云人說仙家日月遲仙家日月轉堪悲誰將百歳人間事只換山中一局棋﹝堯山堂外紀﹞

張以寜以元學士入明嘗過焦磯廟題詩壁上云碧殿紅欞翠浪間江風縹緲動煙鬟神雞不逐雲中去啼殺淸秋月滿山後再過之有人攺其末句云神雞忍逐他人去羞殺淸秋月滿山以寧大慚遂刮去其詩﹝小艸齋詩話﹞

張以寧志道元泰定進士仕國子祭酒洪武間由薦舉復爲學士素有文名遺詩二卷宋濓劉三吾陳璉爲之敍宋稱其丰腴而不流於叢冗雄削而不失於麄厲淸圓而不涉於浮巧委蛇而不病於細碎爲一代之奇作劉稱其節制似栁宏放似韓蘇醺經飫史吞吐百代爲一代之完音陳稱其雄健沈鬱者可追漢魏淸婉俊逸者足配盛唐今觀集中果亦不類常調宜表出之以示來學﹝詞林人物考﹞

淮西閫帥夏貴以至元丙子附明授中書左丞至已夘薨有弔以詩曰自古誰不死惜君遲四年問君今日死何似四年前元學士古田張以寧以洪武二年徵爲原官四年卒與夏貴略相似﹝筆精﹞

國初詩派西江則鐂泰和崧閩中則張古田志道泰和以雅正標宗古田以雄麗樹幟江西之派中降而歸東裏步趨臺閣其流也卑冗而不振閩中之派旁出而宗膳部規模唐音其流也膚弱而無理予錄二公之詩竊有嘆焉江閩之士其亦有當於吾言乎﹝明詩綜﹞

藍仁

网巾之制相傳明孝陵微行見之於神樂觀遂取其式頒行天下冠禮加此以爲成人三百年未之攺然題詠者寡獨藍靜之有三詩其一詩賦网巾白頭難掩雪霜蹤纎手穿成絡索同映帶暮年微矍鑠遮藏秋色久髼松牽絲祇訝蛛臨戶覽鏡翻愁鶴在籠便與黃花相見好不愁破帽落西風其二詩謝劉蘭室見惠而作一云故人於我最相親分惠靑絲作网巾鏡裏形容加束縛眼中綱目細條陳少遮白髮安垂老轉襯烏紗障俗塵更與籜冠藜杖稱世間還有葛天民一云故人念我鬢毛疎結网裁巾寄敝廬白雪盈簪收巳盡烏紗著紙畫難如門臨寒水頻看鏡籬掩秋蓬不用梳昨日客來應怪問衰容欲變少年餘﹝靜志居詩話﹞

靜之昆仲切磨塤篪疊奏和平雅澹詞意融怡語不雕鎪气無脂粉出乎性情之正而有太平之風惜其不列承明著作浮湛閭裏傲睨林泉有達士之襟懷無騷人之哀怨卽屢更患難而心恆裕如要其所作皆治世之音也﹝明詩綜﹞

二藍學文於武夷杜淸碧學詩於四明任松卿其體格専法唐人間入中晚蓋十子之先閩中詩派實其昆友倡之藍澗仕而藍山隠其戲題絕句云朝野文章自不同壤歌何敢敵黃鐘山林別有鈞天奏長在松風澗水中然其述懷詩云無才甘下位有識笑庸人又云何事漁磯棄空煩鵲印隨又有甲寅仲冬攝官詩題則靜之亦不終於山林者也集有蔣易張榘二序易字師文自號橘山眞逸嘗選皇元風雅榘字孟方自號雲松樵者靜之贈詩云文宗曾子固篆逼李陽冰惜其著作罕傳矣﹝靜志居詩話﹞

藍靜之紙帳詩云數幅秋藤拂地齊匡牀閒對竹鑪低山中一枕梅花月不識雞聲送馬蹄﹝筆精﹞

二藍集閩人無知者何氏閩書藍仁有藍山集藍智有藍澗集竹垞嘗輯入詩綜中以爲十子之先閩中詩派實其昆友倡之集本合刻吳明經焯嘗於吳門買得藍山集是洪武時刋有蔣易張榘二序與竹垞言脗合而藍澗究不可購徐惟和輯風雅時二藍闕焉則此集之亡久矣﹝榕陰詩話﹞

藍智

武夷藍明之名智永樂中辟爲廣西僉憲與兄布衣靜之齊名詩詞俊逸雅有唐風嘗見其書銅雀臺瓦詩於建陽友人處可泣鬼神詩云曹瞞騁志吞劉社銅雀臺髙瞰中夏徒知扼腕有臥龍豈料垂涎已司馬萬里河山尙出師九原魂魄歸何時淸秋風雨滿陵樹落日笙歌空繐帷翠蛾紅袖恩情絕廢冢荒臺狐兔穴空餘片瓦落人間千載姦雄磨未滅﹝筆精﹞

夏秦

嘉靖中泉紳莊用賓於石鼓神廟東旁設主以祀其鄕先正之賢者曰夏秦曰蔡居陽率鄕人行鄕約其中約規甚嚴至於桃李垂街田疇被畝人和盜絕一時爲盛夏秦字西仲元季進士不知何許人避亂居此郡守胡器與部使者多造其廬洪武十六年召至京師以老乞歸簞瓢屢空處之晏如有送郡守詩離筵對芳艸去路遶靑山日暮雙旌逺邦人拭淚看時稱爲二十顆眞珠用賓奉祀之日爲文以祭曰幸隻字之見貽𨿽兼金而莫擬﹝閩書﹞

瞿莊

出寧越門二里曰橫山迆西南爲南臺山崇阜屹立俯瞰巨潭閩王無諸廟在焉廟循漢制王西坐夫人東坐洪武十年布政使葉茂禱雨有應以聞中書下禮官議從神故封稱漢閩越王之神右參政瞿莊爲文刻石系之詩曰炎荒之隅閩海濱赫熛照耀光郁分維王奕葉神禹孫首驅虎豹鋤荊榛殿此荒服保黎民斡旋機軸轉化鈞謳歌來歸赤帝尊鐵騎汗血趨昆侖手扶烈日開冥昏彤弓玈矢昭殊勲艸朩衣被生陽春漸磨風教俗以淳秀民挺拔宜人文甘棠蔽芾森若云翼翼遺廟今尙存歳時報祀羅酒罇手薦薫郁香苾芬翕張造化參乾坤神靈赫若搏桑暾﹝閩書﹞

林廷綱

林廷綱洪武初承太祖親擢吏科給事中寵遇日隆嘗侍遊江間殿太祖首唱詩二句曰江間小殿與云齊梁上新添燕子泥公承旨足成之曰雉扇曉開紅日近龍衣春濕彩雲低旌旗影裏貔貅息斧鉞門前騏驥嘶簪筆詩成同拜舞太平天子賜新題又承旨作春江漁父圖親題於殿壁間曰浩蕩乾坤一釣徒絲綸終日倚菇蒲桃花浪暖魚堪膾桑柘春深酒可酤歳月不知蓬鬢攺江湖眞與世情疎熊羆不入君王兆四海於今重帝謨後賜名恆忠﹝閩小紀﹞

夏太和

夏太和字伯陽福淸人洪武中舉明經任本縣訓導升南國子監助教侍講經筵太祖喜曰眞老儒士也因乞骸骨賜詩以榮其歸詩云千林掃作一番黃只有芙蓉獨自芳喚作拒霜名未稱思量卻是最宜霜﹝閩省通誌﹞

莊希俊

國初有莊希俊者閩人生元季不仕聖祖龍興辟倅臨洮擢濟南太守有擊壤集一卷其詠牡丹云亭臺幽處鎖芳菲一撚春姿百寶圍色借丹砂連曉瑩肌生紅玉藹晴暉風飄香入玻璃酒露潤光添錦繡幃毎殢遊人歸興晚接■﹝罒離﹞倒著步蟾輝繞屋淸陰玉樹連春深花笑雨餘天紅潮醉臉施輕粉綠慘愁蛾掃翠煙合榭天香風細細半窓鸞影月娟娟淸平一曲稀人和且向樽前問絳仙獨掃蒼苔坐錦叢金尊綠酒蘸輕紅鶴翎濕露梳晴日蝶翅黏香趁曉風粉黛藏羞綃帳裏丹靑難寫素屏中醉來捲幔窺明鏡似約仙娥在月宮半酣夘酒醉斜曛綽約宮妝自不羣膏雨弄晴新賜浴薫風煦暖暗飄芬錦襠珠佩垂腰衱玉葉瓊枝壓鬢云麗質厭隨桃李列殿春獨舞絳羅裙詠紅梅云綺雲散彩篆煙斜萬象光中雨寶花碧玉明珠天女佩靑樓珠箔美人家蘭堂夜暖流蘇帳蓬府春生伏火砂回首桃溪顏色早巳隨流水泛殘霞夜來微雨浥芳叢洗淨鉛華笑靨紅飛觀簾開迎海日廣庭鸞舞落天風霓裳光動歌聲裏繡被香溫醉夢中坐久忽驚淸露冷恍疑身在蕊珠宮膏雨收晴布暖曛芳姿步出萬花羣鳯冠髙簇看新艷雞舌初含吐異芬羅襪輕塵淩洛浦歌臺緩響遏卿云可憐飛燕嬌無力莫遣東風蕩繡裙又灞橋風雪一絕六花飛壓帽檐低十里西風楊栁堤詩興不知何處去蹇驢空過灞橋西又題漁樵問答云漁翁系船淸溪濱樵夫息肩臨水瀕欣然抵掌坐盤石苦樂何妨同討論漁翁問樵長所苦朝去暮來冒風雨層巒絕壁難躋攀幽徑荒林足豺虎何如一葉隨中流風淸月白涼颼颼瓦甌蓬底動春酌去去來來長自由樵夫答云誰所慍雨笠煙簔足風韻曉來腰斧入山林晚去舒遲忘逺近行行且誦復歌歌暮去朝來樂更多擔柴入市換春酒醉來和月眠春坡樵夫復問漁翁苦窄窄孤篷無定宇風波旦夕相喧豗短棹長篙那得主何如林下長嬉遊或薪或棫忘春秋時來卽作會稽守命薄從教空白頭漁翁答言余所樂蓼岸蘋洲隨意泊女兒浦口日初長新婦磯頭潮未落■﹝鼻勾﹞■﹝鼻勾﹞一枕篷底眠醒來猶在蘆花邊人間若訪玄眞子何異隨流覓水仙兩言問答皆云爾苦樂平分忘彼此相攜一笑暮雲橫坎遇流行隨所止詩皆淸麗直抒胸臆亦足傳也黃氏增訂﹝筆精﹞

黃麟

黃麟字伯厚莆田人以文學薦對大廷稱旨賜第一人授翰林應奉冬至祀圜丘禦制門聨云大明日月光天徳洪武山河壯帝居麟佯狂踢僕之上怒麟奏曰此陳後主句天朝效之不旣羞乎上曰爾便易之麟口占曰乾坤一統歸洪武日月雙輪照大明上稱善一日亂髮敝冠以朝上命械系之麟應聲曰髮亂冠不正頭中蟣虱多若能皆剃盡願唱太平歌上解其意宥之命作京城曉望詩麟卽奏曰淸晨獨上鳯凰臺極目乾坤气壯哉萬里江流連海闊五湖樓閣倚天開金門鐘響千官擁玉筍班分萬馬回聖主無爲崇治化衣冠濟濟總英才上大喜賜帽帶紵絲不受拜疏乞歸從之﹝閩書﹞

鄭文華

鄭文華國初以薦辟爲廣東僉事題齋自勵曰一貧未必饑寒死百病皆因飽暖生﹝閩書﹞

兪應則

趙宋第十六飛龍元朝降封瀛國公元君召公尙公主時承錫宴明光宮酒酣伸手扒金柱化爲龍爪驚天容元君含笑語羣臣鳯雛寧與凡禽同侍臣獻謀將見除公主泣淚沾酥胸幸脫虎口走方外易名合尊沙漠中是時明宗在沙漠締交合尊情頗濃合尊之妻夜生子明宗隔帳聞笙鏞乞歸行宮養爲嗣皇考崩時年甫童元君降詔移南海五年乃歸居九重憶昔宋祖受周禪仁義綽有三代風至今兒孫主沙漠吁嗟趙氏何其隆此詩舊錄於鄕人趙指揮問其所從來云得之上虞布衣素鉉未知何人作也後於王元眞學正家見福建閩縣誌書始知爲閩人兪應則所作若其事則備載錢塘瞿宗吉歸田詩話及袁忠徹臺符外槁然忠徹以此爲虞伯生作則非也玩味詩中至兒孫主沙漠之句似言元君避歸朔漠後事應則其國初人歟記此以俟知者﹝稗史彚編﹞

王褘

王褘字子充官起居注忤旨出判漳嘗作漳南十詠詩曰漳水南邊郡閩鄕到此窮地偏冬少雪海近夜多風百粵山川屬三吳景物同昔賢遺化在千載紫陽翁此地多煙瘴時淸喜漸除阻山猶賊盜並海盡鹽魚田稻春秋種園姜伏臘需不才叨郡倅廩祿頗贏餘奢儉仍民俗纎華亦土工杯盤簫鼓裏燈火綺羅中茉莉頭圍白檳榔口嚼紅良宵上元節紈扇巳揺風近歳兵戎後民風亦稍衰番船收港入畬酒入城遲綠暗桄榔樹靑懸橄欖枝薫風荔子熟舊數老楊妃可是閩南徼陽多气候先麥收正月盡茶摘上元前綠筍供春饌黃蕉入夏筵南風吾所適久住亦相便文物如鄒魯斯言信不誣科名唐進士道學宋先儒祠宇依山曲遺書布海隅風流今孰繼林子亦其徒是處方言別漳南覺更彊兒童皆喚囝男女總稱儂不雨猶穿屐因暄盡佩香人人牙子紫都爲嚼檳榔山秀英靈聚溪淸爽气開水晶疑石髓月彩耀珠胎瑉紫裁爲硯犀花解作杯最憐沙上艸顏色在根荄試上南樓望羇愁覺易消兩溪遙合港大海暗通潮白露垂靑野丹霞映碧霄夢神曽獻吉日暮不堪招郡署經年久吾來爲一新重門森畫戟別駕儼朱輪榕葉軒陰晚梅花閣气春祇憐去國逺爲政愧能循﹝閩書﹞

丁顯

洪武乙丑會試命翰林待詔朱善前助教聶鉉爲考試官取中式四百七十二人黃子澄第一練子寧次之皆監生也第三名花綸乃浙江新解首及殿試有司奏綸第一子寧次之子澄又次之先一夕上夢殿前一鐵巨釘綴白絲數縷悠揚日下覺以語左右莫知其爲何祥及拆狀元捲乃花綸也上嗛其不葉夢取第二人爲首巳而得丁顯捲姓名與夢相符遂擢爲狀元顯時年二十八子寧次之綸又次之三人皆拜修撰而第二甲馬京齊麟爲編修吳文及三甲蔡福南爲檢討子澄抑置三甲爲翰林庶吉士久之亦授修撰云或傳童謡曰黃練花花練黃上惡其語以綸及子澄年少髙科故抑之也顯字彥偉建陽人徳業文章無聞焉嘗得其題蘭窓詩云公子善居室猗蘭蔚東窓素榮浥輕露冷風振芬芳流玩引日夕恍若臨沅湘豈不艷桃李懿玆王者香況逢同心友結佩森翺翔嘉名旣云錫詠言列篇章持謝二三子徳馨尙無忘顯後獲譴歸終於修撰﹝雙槐歳抄﹞

張顯宗

張顯宗進士及第建文時爲祭酒靖難後旣歸附矣尋以嘗募兵江西謫戍興州永樂五年起爲交趾左布政使七年卒官水東日記載張顯宗狀元及第時髙皇夢雙絲墜地後爲祭酒升工部右侍郎往江西起義兵不知所終寧化令懷集人陳統以爲顯宗之卒因被召而仰藥發疽而交趾之行又以從徵而往蓋考其家乘及日記遺事云然而稱顯宗江西募兵之舉此時有千萬人吾往之气被謫交州從徵交南所以忍死間闗不就匹夫之諒者其志有在至於新命甫加遽爾卽世似夷齊之恥周粟淸流人戶部郎鄧向榮亦稱顯宗蒙難正志箕疇以明首陽苦節周鼎以尊今考顯宗洪武二十四年及第第二人非狀元也交趾布政使與從徵交南卒於官下與仰藥發疽國載家乘未知孰的苐顯宗有交趾夜坐偶成詩雲天外蟾光透短欞寒氈獨坐適幽情園林花朩多開落寰宇英雄幾謝榮莽操懿溫猶有迹蕭曹房杜祇存名鑑觀往事渾如許何用紛紛智力爭令陳統稱顯宗遺文詞气溫醇典雅不露圭角而獨微見其意於夜坐之聨此充養有道之士予以爲此詩無論服官從徵皆涉於訕蒙召仰藥豈詩禍歟姑志以待尙論者﹝閩書﹞

林鴻

林鴻字子羽福淸人洪武初以人材薦授將樂縣儒學訓導歷禮部員外郎性脫落不善仕年未四十自免歸閩中善詩者數十才子鴻爲之冠十才子者閩鄭定侯官王褒唐泰長樂髙棅王恭陳亮永福王偁及鴻弟子周玄黃玄時人目爲二玄者也鴻之論詩大指謂漢魏骨气𨿽雄而菁華不足晉祖玄虛宋尙條暢齊梁以下但務春華少秋實惟唐作者可謂大成然貞觀尙習故陋神龍漸變常調開元天寶間聲律大備學者當以是爲楷式閩人言詩者率本之鴻﹝曝書亭集﹞

林子羽以薦至京師應試賦龍池春曉詩名動京師旣歸家從者如雲毘陵浦舎人源聞其名往見之鴻不出使弟子周玄黃玄往見之問其來意曰欲爲詩耳因出所作二玄讀之至云邊路遶巴山色樹裏河流漢水聲驚曰此吾家詩也因白鴻出見之定交而去﹝閩小紀﹞

閩南林鴻師法盛唐唐臨晉帖殆逼眞矣惜惟得其貌耳時若危徳華名髙子羽格調秀峻唐泰髙棅周玄王恭俱淸雅又任道不知何許人亦秀俊﹝詩話﹞

林子羽鳴盛集専學唐袁凱在野集専學杜蓋皆極力摹擬不但字面句法並其題目亦效之開卷驟視宛若舊本然細味之求其流出肺腑卓爾有立者指不能一再屈也宣徳間有晏鐸者選本朝詩亦名鳴盛詩集其第一首林子羽應制曰堤栁欲眠鶯喚起宮花乍落鳥銜來蓋非林最得意者則其它所選可知﹝懷麓堂詩話﹞

唐有舞馬祿山使舞不就而戮之昭宗時又有猿賜以緋衣謂之猴部頭朱溫旣篡引坐側猿急擲號裂衣溫叱殺之此世皆知也若宋亡崖山時有白鷴見幼主崩哀鳴躑躅竟墜水死元有駕象太祖登極不肯拜跪竟死殳下國初林子羽有義象行弘治間張庭實有白鷴歌嗚呼可以人而不如鳥與舞馬駕象緋猿乎其義象行雲有象有象來大都大江欲渡心咨且誘之旣渡獻天子拜跪不與眾象俱象奴勸之拜怒鼻觸象奴賜酒不肯飲浦之亦不餔屹然十日受饑渴俛首垂淚憤且吁天子命殺之眾官束手不敢屠侍衛傳宣呼壯士披甲各執丈二殳象戰久不克兵捷象乃殂憶昔君王毎巡幸象當法駕行天衢珊瑚錯落明月珠被服美錦紅氍毹紫泥函封載玉璽萬樂爭擁羣龍趨玉璽歸沙漠龍亦歸鼎湖所以老象心南來誓死骨爲枯嗟爾食祿人空負七尺軀髙髙白玉堂赫赫黃金符伊昔軒冕今泥塗嗟爾食祿人不若飯豆芻象何潔爾何污天子垂衣治萬世俾全象徳行天誅嗚呼象兮古所無嗚呼象兮古所無﹝稗史彚編﹞

閩中十子子羽稱巨擘焉而循行矩步無鷹揚虎視之姿此猶翡翠蘭苕方塘曲渚非不美觀未足與量江海之大﹝靜志居詩話﹞

鍾伯敬評林鴻經綺岫故宮詩云此等歌行妙在與盛唐酷肖而其不甚妙處亦在與盛唐酷肖當其未肖也求其肖及其肖又當脫其肖肖與不肖之間詩之道過半矣芬謂此可爲近人好言盛唐者作一指南夫詩各有性情興會以勉彊規摹古人古人未必似也而巳之性情興會已失矣吾不知未有盛唐之先而漢魏而風騷古人其從何規摹之乃竟不可磨滅耶夫亦可以悟矣﹝香泉偶贅﹞

堤栁欲眠鶯喚起宮花未落鳥銜來一聨謂林非最得意則可其气韻終是髙超不得抑之也﹝說詩樂趣﹞

林員外諸體皆工五律尢勝置唐錢劉間不復辧別七言如珠林霽雪明山殿玉澗飛流帶苑墻气色髙華風骨遒爽﹝詩藪﹞

林子羽鳴盛集廬陵劉子髙序其詩窺陳拾遺之閫奧駸駸開元之盛風吳興倪桓又擬爲大歷十子以今觀之在國初眞足名一家矣﹝詞林人物考﹞

林鴻寓郡城洪武中薦授訓導超拜膳部員外郎嘗爲僧吟白蓮云澹月瑤池夜微風太華陰翠翻擎露蓋玉冷墜波簪一洗有爲法應同不染身誰能招惠逺結社向東林又贈行腳僧云朝衡暮復嵩那識白雲蹤度磧逢馴象浮河抗毒龍衲經何限雪山過幾多峯年老無筋力方懷故國松閩當國初詩法尙沿宋元之故至鴻始以唐人音調倡鳴鄕黨遂爲一時風雅之宗同時如唐泰黃濟周玄黃玄鄭定髙廷禮王恭林敏吳海林伯璟鄭迪王偁諸人羽翼先後丕然變其文風於此一鄕開來之功亦不可冺云﹝少洲詩話﹞

子羽詩文一洗元人纎弱之習爲開國宗派第一萬曆初袁太守景從馬參軍用船同選十才子詩𨿽復精勤不無罣漏如人分滄海色江轉白雲痕山鐘知寺逺海月憶家貧落日扁舟去秋風萬里心重關逢雪度走馬見星移郢樹侵吳近淮流入海長古栁垂春蔓沙河急暮流三軍隨虎竹萬里度龍沙古戍兵成壘春湟雪作花溪橋寒吐月驛樹晚藏煙關雲遮越斷海雨入吳深皆五言佳境何以去之又七言如雲邊夜犬鳴沙驛海上寒山出郡城殘煙野戍聞寒笛落日楓林見驛梅南粵云來螺浦白東甌天接虎門蒼蘇小門前人散後灞陵橋上燕來時江田未熟晴蕪曉館樹新涼夕鳥喧淮邊落朩南天盡江上寒云北鴈飛寒山月落靑楓晚野戍霜空白鴈晴疎砧舊館空江上逺火人家積雨中亂山背水孤城晚獨樹臨闗一葉秋如此蒼辣警策豈全首精力更有不及之處亦在所刪何也蓋作文易選文難作者遇倦則不作人人能之選者未免牽彊耳故多疎略害事也﹝槎上老舌﹞

林員外子羽才思藻麗如遊魚潛水翔鳶薄天髙下各適性情五言如燈影秋雲裏書聲晚磬中有似塔影掛淸漢鐘聲扣白雲信不在大歷下也﹝國雅﹞

林子羽曉起空庭寂無人衣上有殘月塞上逢故人出塞難爲客逢君似到家江心亭江心絕島晴浮出雨外孤云濕倦飛送僧衲經鴈蕩千峯雪定入峨眉半夜鐘﹝徹剩八篇﹞

髙棅

髙棅字彥恢長樂人永樂初自布衣召入翰林爲待詔更名廷禮別號漫士久之遷典籍性善飲喜談謔工書畫尢専於詩嘗采唐人所作以體類從依世次定品目初唐爲正始盛唐爲正宗爲大家爲名家爲羽翼中唐爲接武晚唐爲正變爲餘響方外異人等爲傍流書成曰唐詩品彚凡九十卷拾遺十卷又擇其尢合格者爲唐詩正聲十二卷論者謂其詩音節可觀神理未足然棅之言曰予夙耽詩恆欲窺唐人之藩籬首踵其域如墜終南萬疊間茫然弗知其所往然後左攀右涉晨躋夕覽下上登頓進退周旋歷數十年厥中僻蹊通莊髙門邃室歷歷可指數蓋其學之専如是終明之世館閣宗之﹝曝書亭集﹞

廷禮擬唐如薛稷鍾紹京之雙鉤終下眞迹一等五古若長空一飛鴈落日千里至夜色不映水微風忽吹裳銜杯雙樹間百里見海色飛雨一峯來微云度疎竹不失唐人遺韻﹝靜志居詩話﹞

廷禮博學能文工書晝尢長於詩所輯有唐詩品彚其序言有唐三百年詩體備美矣興於始成於中流於變侈於終竊不自揆偶心前哲摭采羣英載觀諸家選本詳略不侔立意造論各該一端惟近代襄城楊伯謙唐音集頗能別體制之終始審音律之正變然而李杜大家不錄岑劉古調僅存張籍王建許渾李商隠律詩載諸正音髙適王昌齡五言稍見遺響毎一披讀未嘗不嘆息於斯由是逺覽窮搜審詳取捨分體從類定其品目別其始終正變各立序論以弁其端爰自貞觀至天佑通得六百二十人凡詩五千七百六十九首總題曰唐詩品彚學詩者要當以數十百篇之詩隠其姓名知其孰初盛孰中孰晚何者爲王楊盧駱何者爲沈宋何者爲陳拾遺何者爲李杜何者爲孟儲二王髙岑常劉韋栁何者爲韓李張王元白郊島辧盡諸家剖晰毫芒方是作者﹝閩書﹞

髙棅曰今試以數十百篇之詩隠其姓名以示學者須要識得何者爲初唐何者爲盛唐何者爲中唐爲晚唐又何者爲王楊盧駱又何者爲沈宋又何者爲陳拾遺又何爲李杜又何爲孟爲儲爲二王爲髙岑爲常劉韋栁爲韓李張王爲元白郊島之制辧盡諸家剖晰毫芒方是作者此英雄大言欺人爾鴻運升降𨿽天不能齊聲气變趨𨿽聖不能挽醇醨巧拙得世道之闗濃淡偏全定人品之槪足矣倘索瘢於垢𨿽神手豈無旁落之倪若披沙求金卽末代亦有掩古之筆安能銖量寸較以紙上陳言遽欲定三百年之人物哉試以此語還質之棅棅亦未必遽了了也﹝小艸齋詩話﹞

宋元論唐詩不甚分初盛中晚故三體鼓吹等集率詳中晚而略初盛覽之憒憒楊仲弘唐音始稍區別有正音有餘響然猶未暢其說間有舛謬迨髙廷禮品彚出而所謂正始正宗大家名家羽翼接武正變餘響皆井然矣獨七言古詩以李太白爲正宗杜子美爲大家王摩詰髙達夫李東川爲名家則非是三家者皆當爲正宗李杜均之爲大家岑嘉州而下爲名家則確然不可易矣﹝香祖筆記﹞

五言古詩漢魏而下其響絕矣六朝至初唐祇可謂之半格又曰近體作者本自曉分品者亦能區別髙棅選唐詩正聲首以五言古詩而其所取如陳子昻故人江北去楊柳春風生李太白去國登玆樓懷歸傷暮秋劉眘虛滄溟千萬里日夜一孤舟崔曙空色不映水秋聲多在山皆律也而謂之古詩可乎譬之新寡之文君屢醮之夏姬美則美矣謂之初笄室女則不可於此有盲妁取損礶而充完璧以白練而爲黃花茍有孱壻必售其欺髙棅之選誠盲妁也近見蘇刻本某公之序乃謂正聲其格渾其選嚴噫是其孱壻乎﹝丹鉛總錄﹞

髙廷禮棅少與同郡陳亮王恭爲布衣交著詩數百篇號曰嘯臺集洪武初入翰林爲待詔遷典籍著詩數卷號曰木天集爲人惇厚有至性事親以孝聞善與人交無新故賢愚一也其爲山水畫極工客從廷禮求之輒自戲曰令我作無聲詩耶以此稱廷禮有二絕云﹝玉堂叢語﹞

林眞士長樂人工山水與髙棅友善棅題眞士畫云楚雲天外數峯靑春水桃花滿洞庭落日樓臺明鏡裏欲停瑤瑟候湘靈﹝閩書﹞

劉有源永樂中爲長樂簿翰林典籍髙棅贈以詩有云此邦訟少自無爲惟侯之徳能撫綏臨民不忍鞭笞苦判筆無容人吏欺公餘時復開仙館坐對白雲心共逺首石泉聲送酒涼當山秋色當窓晚落日琴臺聽奏弦淸風松下唱酬篇諸公且以同坐嘯百里何妨枉大賢其才韻可見也﹝閩書﹞

髙漫士摹米南宮方方壺妙絕一時李文正初賞識之曰異日當爲名家在翰苑二十年求者日至酬應無遺嘗自題所圖有興酣不自惜之句﹝悅生近語﹞

王偁

孟揚平生气節髙勁議論英發文章偉博書法遒妙學士解大紳嘗稱其人品在蘇長公之列文亦相類至於詩則淩轢盛唐使眉山見之未必不避竈而煬也所著有虛舟集至今海內重之﹝詞林人物考﹞

吉水解學士縉天質甚美爲文不屬艸頃刻數千言不難一時才名甚噪時杭有王洪希範吳有王燧汝玉閩有王偁孟揚常有王達達善皆官翰林四人者詞翰流麗孟揚嘗謂希範曰解學士名聞海內吾四人者足以撐柱東南半壁識者謂爲知言﹝懸笥瑣探﹞

孟揚才名與解大紳相伍其獲罪亦同然詩格華整逺勝學士聞當日有明詩選惜無從見之﹝靜志居詩話﹞

王恭

王恭字安中寓居長樂采樵行歌自號皆山樵者文廟時修永樂大典鄭定髙廷禮交薦之彊起至京年六十餘矣同郡王偁戲謂曰君無以會稽章綬故來耶恭答曰山中斧柯幸自無恙大典成試詩髙第授翰林典籍不就歸益徜徉丘壑足迹殆徧有詩數十卷廬陵解縉稱其布衣蕭然不慕榮寵彊起決去若朝陽孤鳳﹝閩書﹞

林衡者云皆山善得中唐之韻如渭水寒流秦塞晚灞陵殘雨漢原秋他鄕見月長爲客別路逢霜半在船鳥外明河秋一葉天涯涼月夜千峯雲歸獨樹天邊小雪罷孤峯鳥外靑驛館夜殘明堠火市樓霜曉度寒砧椶櫚葉上驚新雨砧杵聲中憶故園幾處移家驚落葉十年歸夢在孤舟家臨故苑長洲樹鐘度寒山半夜船帆飛楚水舟中飯夢繞淮山樹裏行均有大歷十子遺音﹝明詩綜﹞

袁景文以白燕詩得名然如月明湘水初無影雪滿梁園尙未歸翻不若琴川時大本之珠簾十二中間捲玉翦一雙髙下飛也顧光逺以白鴈詩得名然如錦瑟夜調冰作柱玉闗曉度雪侵衣亦不若王安中之夜雨蘆花看不定夕陽楓樹見初飛也安中整練不及子羽而風華跌宕多縹緲之音固似勝之﹝靜志居詩話﹞

元鄧善之題淵明像云詩中甲子春秋筆籬下黃花雨露秋便向斜川頻載酒風光不似義熙時又貢泰父詩云竹杖芒鞵白鹿裘山中甲子幾春秋呼童檢點門前柳莫放飛花過石頭明閩王典籍恭詩云束帯何須見督郵寧辭五斗便歸休秋風幾度黃花酒醉看飛鴻過石頭彭學士華詩云解組歸來雪鬢飄呼童滴露寫前朝丁寧莫取江頭水恐是金陵一夜潮沈石田詩云典午山河已莫支先生歸去自嫌遲寄奴小艸連天綠剛剩黃花一兩籬五詩皆有韻致﹝堅瓠集﹞

鄧定

國初鄧布衣定題昭君出獵圖云傳呼莫射南飛鴈欲寄平安到漢家一時傳詠以爲絕唱然元陸子方昭君詞云勸君莫射南飛鴈欲寄思鄕萬里書巳先道之矣按子方詩又云誰知塞外風塵貌不似昭陽殿里人則東方虯詩單於浪驚喜無復舊時容已先之矣信哉詩不蹈襲之爲難也﹝小艸齋詩話﹞

林枝

林枝字昌達閩縣人號古平山人有效顰集自十才子外能詩而不與其列者有趙迪景哲林紹淳裕鄭文霖汝眾林敏漢孟陳本叔固及枝也昌達集不傳徐興公家有老儒手錄明初詩今歸林鹿原予借觀錄之寄彭韞玉詩云空齋牢落事寥寥荏苒年光逝水消憶得當時分袂處栁花如雪過江橋﹝靜志居詩話﹞

黃玄

林子羽倡風雅於八閩從之遊者頗眾而獨矜許二玄爲入室弟子其贈玄之詩云予也夙穎悟十五始知文冥心三十年尋源頗知津探奇始有得服膺如獲珍逝將覺後生庶以酬先民靑衿二十徒達者惟黃玄持此欲有授二玄乃其人然二子詩太荏弱句續字湊不能成家似非孟揚漫士皆山之伍南皮李氏稱二子詩托興悠逺殊不爾也﹝靜志居詩話﹞

周玄

周玄字又玄一字微之閩縣人永樂初以文學徵授禮部員外郎其詩瓌奇悲壯嘗賦掲天謡論者以爲不減李賀初遊長樂令蒼頭肩書數千卷止髙廷禮家別去盡棄其書曰在吾腹中矣所著有宜秋集﹝閩省通誌﹞

王孟揚挽微之詩未嘗言其無嗣而趙景哲哭微之詩云可恨傳家無令子空憐許國有孤忠又云幽薊一官成永訣東甌三載慕淸風則微之無後而卒於官矣惜夫﹝鰲峯集﹞

鍾明徳

閩縣人邵京實字仲堅務學而尙隠洪永間名宿若葉鉞林玉鍾耆徳明徳任宗仁林延孫吳忠皆爲道誼交有過從卽相與唱和爲樂詞皆淸雅遺稿散逸弗傳明徳爲京實題山居十六詠僅存山屏秋月詩云浩歌起舞不成眠淸寒入骨疑欲仙山風吹夜露華滴一聲孤鶴秋連天赤石暮霞詩雲巖前昔日仙人家仙人結廬煉丹砂火光照石石爲赤祇今暮暮流紅霞巫頂飛雲詩云白雲飛去山色深白雲飛歸山色陰時來時去自今古山亦無語云無心有人結廬古巫頂白石支頭臥云影淸宵雲起隨飛龍行雨歸來人未醒﹝弘治通誌﹞

方用晦

方用晦莆田人善詩學醫於蜀人虞仲文其察病治不治率一言決莆中名能醫者皆廢自號杏翁所著有杏林肘後方傷寒書脈理精微書傳世用晦詩如哭郭維楨山人破屋瀛洲上淸貧獨可憐書存無子讀詩好有僧傳葬卜中元夜墳臨北漈邊窮交共白首莫贈買山錢淒斷可誦也﹝閩書﹞

楊榮

閩有貧生客京師饑寒瀕死然頗善丹靑不能售一錢因以兩幅獻於楊文敏公榮公題其上而還之詩云誰家老屋枕溪濆十里靑山半是云此處更無塵迹到祇應啼鳥隔花聞其二云小橋流水漾晴沙策杖歸來日未斜昨夜東風花落盡一林髙樹鎖煙霞明日張此畫於市價遂湧起人爭延致因而饒裕﹝閩小紀﹞

東楊詩頗溫麗上擬西楊不及下視南楊有餘﹝靜志居詩話﹞

趙迪

錢遵王云兪憲百家詩以迪爲山人徐庸湖海耆英集載迪元夕應制詩徐泰皇明風雅云宜陽人官吏部侍郎未詳孰是然景哲非山人明矣﹝明詩綜﹞

景哲五古學唐人而得其丰韻二玄逺遜之不知當日何以不列十子之目遵王據二徐氏辯景哲非山人其實不然福州林孝亷佶獲徐興公所藏鈔本鳴秋集有景泰五年迪仲子壯後序中云先人值時多故投老林泉而同時閩人鄭閻公望鄭闗公啟郭厪敬夫均有挽鳴秋山人詩則宜陽人官吏部侍郎賦元夕應制詩者自是別一人矣壯懷安人中宣徳十年鄕試官南海知縣具載閩省賢書﹝靜志居詩話﹞

趙迪字景哲閩縣人工水墨山水師法二米王恭題其畫云濡毫不見米南宮墨客猶傳寶晉風應有離情何處著盡隨殘雨上靑楓可以知其風旨矣﹝閩畫記﹞

趙山人景哲郭椽史子章興洽情眞並是逸才趙如殘雨掛空江作又飛花香度樓前月作亦佳甚﹝國雅﹞

鳴秋先生系出宋室林尙黙爲序未嘗談及讀其寫懷詩有云衣冠有恨先王后家世應從南渡來則先生誠天水之裔苐未考何王之後耳再讀鄭公望挽鳴秋詩有白湖小隠入雲間之句則先生又隠居白湖其子姓今未知誰是也﹝鰲峯集﹞

黃澤

黃旗山名澤字敷仲閩之侯官人永樂辛夘以詩魁省闈壬辰成進士超拜河南參政擢浙江左轄以憂去再奪情前後在浙十餘年奏罷無徵米百三十六萬石七冶課銀九萬兩劾罷貪守令五十七人竟爲其黨所中逐之去時正統六年也亡何土朩變起大盜充斥而公先憂之計驗歸田後一意著述時與文人韻士頡頏唱酬其詩間雜俚語𨿽未脫宋元習气然淸揚瀟散婉而多風不作窮愁拂郁語今錄其五言古幽居發長嘆嘆彼東鄰姬芳年得佳壻跬步無暌離光陰﹝缺﹞逝水雲鬢今成絲良人沒沙漠訃聞如不知開窓拂鸞鏡染黛描雙睂自矜新寵盛卻笑傍人癡古來漆室女何事傾葵我廬旗山陽我墓旗山麓薄田百畝餘亦足供饘粥有廬可庇棲有墓足埋玉人生百年身譬彼髙堂燭聖人恆戒盈達士貴知朂嗟嗟旗山翁永言保淸福五言律雨歇夕陽斜孤舟掛落霞城頭聞戍角海口見人家衰鬢驚秋葉歸心逐暮鴉今宵何處泊棹月入蘆花﹝直沽晚渡﹞臨安多沃土宜麥復宜蠶塔影錢王墓鐘聲淨土庵吳衣輕白薴越果重黃柑父老何爲者官亭候使驂﹝臨安卽景﹞扁舟上石灘沙淺水痕幹白首忘機久淸時謝病難篷牕孤月暝鄕夢五更殘明發常山道霜風拂面寒﹝塔溪夜泊﹞臺閣雲霄上蒼蒼日鑑臨莫張虞氏网須辧漢郎金臣道如弦直君恩若海深南歸返初服永遂老農心﹝出獄﹞風塵遊歷久天與老來閒去國長憂國還山少出山人煙秋水外釣艇夕陽間不是無交接云深戶自闗﹝歸自紹興﹞七言律鰲峯雪霽喜春和仙佩翩翩候晚過玉宇無雲畱璧月星橋有路上銀河九重閶闔喧簫鼔十二街衢度綺羅深荷幸生堯舜世年年侍宴沐恩波﹝戊戌元夕﹞江水微茫漾綠波花前勸酒唱離歌郎心似水東流急妾貌如花柰別何孤棹斜陽郎去逺重門細雨妾愁多封侯早佩黃金印百歳光陰一織梭﹝惜別﹞帝城漏盡禁鐘淸玉佩瑲瑲進列卿風捲龍旗開鹵簿云隨鳯輦出蓬瀛班分銀燭移花影樂奏仙韶繞仗聲侍宴丹霄歸獨後垂鞭紫陌馬蹄輕﹝早朝﹞無諸城外雨初收江栁依依暫系舟上國風雲憐逺別故山花朩憶同遊簾垂畫省晨開閣門掩孤村夕倚樓返棹重來尋舊好一樽相候碧溪頭﹝別友﹞天風吹袂上層臺云外湖山次第開帆影暝垂孤鳥沒秋聲遙帶暮潮來玩花池涸余衰栁響屧廊空半綠苔寂寞不須傷往事登臨且醉菊花杯﹝九日登靈巖山﹞水落蘇堤見斷橋棲霞嶺下駐蘭橈東西兩樹悲風起南北諸陵王气消遺廟殘碑春寂寂臥麟芳艸雨瀟瀟古今多少登臨恨半付江云半海潮﹝嶽王廟﹞龍躍雲飛幸有期托交況在布衣時九重詔向桐江起五夜星從禦榻移碧海天空鴻去逺彤庭春晚鳯歸遲如今寂寞荒臺上煙雨冥蒙濕釣絲﹝嚴先生祠﹞逺山迢遞上靑霄回首吳城路轉遙十載功名勞夢寐半生蹤迹媿漁樵蒼苔古道連危棧曲澗流嘶擁斷橋明出棃闗歸興動隔溪喜見朩蘭橈﹝自浙回閩﹞客懷寥落嘆離居況復他鄕遇歳除積水連天帆影沒平蕪飛雪鴈行疎何須凍筆題愁札未必浮雲蔽太虛霄漢春來多雨露九重應見鳯銜書﹝淮陽除夕﹞柴門雨過稻花香獨步松陰趁晚涼上疏謫來憐賈誼辭封歸去想張良山中有豹藏深霧渭曲何人釣夕陽昏黒莫行林外路淋漓艸露濕衣裳﹝雨後晚步﹞屴崱峯髙紫翠深閒隨飛錫到雲林橋邊艸露沾行屐磵外松風度梵音霄漢昔勞靑嶂夢煙霞今遂白頭心忘形共了三生約蓮社相過日抱琴﹝遊鼓山寺﹞落職南歸逸興多倚雲閒唱伐檀歌新開池館移松菊舊隠巖扉剪薜蘿細雨半坡黃犢艸淸風一棹白鷗波林泉隔斷紅塵夢不識春城有綺羅﹝山莊卽事﹞誰搗霜藤換絳紗更將凍墨灑寒花剡溪人去芳魂斷庾嶺春歸別夢賖欹枕醉疑云蕩漾擁衾吟愛月橫斜淸風不逐豪華盡流落山林處士家﹝梅花紙帳﹞一气初分水最先龍湫源出此山巓塘開太液池邊石波漾滄溟鏡底天濕漲溶溶紅杏雨晴生淡淡綠蕪煙品題今入歐蘇筆長得淸名在簡編﹝石塘春波﹞禹會諸侯在會稽何緣鄰境得玄圭松煙浥露薫龍腦花气凝香入麝臍半笏穹隆從地起一峯突兀與天齊羣英接武靑雲上俯視衡嵩■﹝山咅﹞嶁低﹝雙墨鍾英﹞衰軀漸覺病來侵炎溽蒸人更不禁解渴每思冰在澗閉門還怯暑銷金涼飄落葉疑秋早月滿虛堂喜夜深四海蒼生共憔悴濟時誰解作甘霖﹝病中苦熱﹞石仙潭下買荒原林麓周圍十畝園竹塢疎籬新院落桃花流水舊溪源靑山對酒晴移席綠樹垂陰晝掩門浮世纎塵飛不到此中此意自忘言﹝山居﹞十二天閒閬苑西奚官調護異狻猊冰刀不剪靑絲尾月斧曽修碧玉蹄陪直毎知依仗立向人多是隔花嘶幾回賜浴龍池上一道芳塵過禦堤﹝三鬃圖﹞疊嶂迢遙擁畫屏淩雲寶剎耀丹靑長廊人設松花供丈室僧翻貝葉經夜永禪燈光耿耿春深祗樹影亭亭隨緣且了三生約不管流年兩鬢星﹝瞿曇古剎﹞新種南園玉一叢半含粉籜半揺風數聲戛戛龍吟水片影翩翩鳯下空獨伴蒼松霜後綠肯依繁杏日邊紅白頭野老歌淇澳淸節相依保始終﹝顧侍禦翠竹園﹞七言絕門巷蕭條白髮新古來憂道不憂貧一尊獨向東籬坐卻愛黃花似故人﹝初冬病起﹞七言歌行炎精沈赤龍死五陵松柏號秋雨鑾輿幸許謀已成天下紛紛各爲主先生自是人中豪頡頑管樂輕孫曹云窩久蟄一朝起三軍奔走隨旌旄間闗隴蜀忘勞瘁欲掃妖氛剪吳魏五丈陰霾暗將星江流不盡當年涙凜凜英魂今有無錦城冷落故宮蕪汗靑千載芳名在塵世空驚八陣圖﹝題諸葛武侯像﹞南溟息上人深居絕塵想鋤云種靑松松隨白雲長禪心何悠悠開樓坐閒敞微風天上來朩末動淸響初疑琴聲弦上起非角非商亦非徵又疑山陽鐵笛聲嗚嗚雙蛟夜泣寒潭水淸如玄都仙人騎鸞上玉京疾如長江風帆日走三千里疾而徐廢庭涼夜吹笙竽芭蕉捲綠雨聲碎池荷瀉露驚遊魚疏而數九臯月冷聞孤鶴蕭蕭黃葉階下飛簌簌風泉澗邊落陰晴風雨聲隨變老衲聴之渾不厭俗耳昏聾豈解聞塵眸茫昧何由見騑騑四牡皇華使公餘偶向名山去松下逢人問所之相邀直到云深處琳宮寶剎何崔嵬髙樓百仞雲中開䢐徠秀色滿窓戶虯枝戛戛鳴春雷須臾坐定風轉息萬籟無聲山寂寂上人索我聴松詩醉墨淋漓掃樓壁詩成相對巳忘言松月娟娟松露滴﹝題息上人聴松樓﹞金門朝啟初日紅珊珊環佩揺春風宰臣稽首上邊報綸音煥發徵才雄賢侯自是三槐裔文武全才冠當世品士論兵邁古風搴旗斬將多奇計淸晨受脤辭帝京百官出餞金陵城龍旗髙拂野天迥鼉鼓長擊江湖平樓船六月來南楚雞犬不驚民晏堵虯髯劍士气成虹碧眼材官力如虎交城到日瘴煙收馬箠投江江不流伐謀悉聴將軍令敵愾深紆聖主憂旬宣有道風行艸殱厥渠魁愼天討散財發粟拔沈微耄倪共慶來蘇早九重注意在遺黎露布應將大筆題請看漢代麒麟閣爲問元勲孰與齊﹝上徵夷王將軍﹞括蒼之山淩紫煙石門丹洞遙相連飛湍千尺瀉寒玉晴峯萬葉開靑蓮何人甲第山之麓鳯舞龍飛長在目暮靄朝云繞座浮髙梧疎竹依窓綠公餘對此塵慮消輕裘緩帶風飄飄蕓香積案書千卷花影當簾酒一瓢君不見謝安石瀟灑東山恣登歷又不見康樂侯政成好入山中遊將軍愛山不出戶借此翠色供吟眸笑予亦有林泉癖海內名山徧行迹明當振佩上蓬萊浩蕩天風送飛舄括山靑遙相憶﹝題余將軍惜翠軒﹞我志在遺安卜築得前嶼門巷隔塵囂靜中有眞趣別築亭臺大宅西閒時登眺拂煙霓臺江逺樹云邊斷屴崱晴峯鳥外低鳯岡春雨莓苔綠旗壠秋雲長在目南風小圃荔枝紅香露平疇晚禾熟沙浦寒流漾碧潮樟林斜日度歸樵漁樵不作簪纓夢蹤迹何由到市朝石林昏靑嶂曉鶴在雲松魚在沼白髮柴門長子孫江湖故舊歸來少喬朩蒼蒼舊縉紳諸郎守道莫憂貧牀頭萬卷遺書在期爾淸修繼古人﹝題前嶼莊﹞沙上蠏何橫行爪甲纎利雙睛明江湖取食日巳飽香膏凝雪光熒熒自矜老大無驚駭豈料秋容暗中攺易牙調味喜淸新玉甕橙虀竟成醢巍巍廊廟姿竊權蔽光彩君不見沙上蠏﹝沙上蠏﹞君不見河陽地暖桃花紅繁英著雨餘空叢又不見湘江蘋蓼含秋色一夕微霜竟蕭瑟浮艷紛紛不耐看曽似孤芳雪中白石根鐵漧冰玉胎皴皮半裂封莓苔暗香浮動風前度疎影橫斜月下來列仙雜沓朝丹闕羽蓋霓旌起超忽醉乘鶴馭下瑤臺無數遺珠落香雪山澤臒宮苑腴照水懸巖體總殊楊王筆意久寂寞當塗太守今有無羨君家住西湖西萬頃湖光映書屋气接孤山一脈春眼空浮世千鐘粟豈料功名自有期十年薇省鬢成絲老天堅爾靑靑實金鼎和羮想未遲﹝題梅花﹞松頭鶴髙且淸縞衣玄裳朱頂明林空月冷萬籟息仰天引頸而長鳴長鳴飛入靑雲表俯視鵾鵬一毫渺鸞臺鳯閣春沈沈不重仙禽重凡鳥瑤池有水亦有芝不飲不啄心如癡飄然直返故巢去白雲卻訝歸來遲新巢漸多松最密此鳴彼和甘岑寂諸雛長大毛骨奇儀表天朝還有日﹝白鶴歌﹞漁翁家住靑溪上生來不帶封侯相早年結得白鷗盟梗迹萍蹤甘蕩漾桃花源頭春水生執篙童子船邊撐綸竿在手隨所適眼中萬事鴻毛輕江村亥日人爲市聒耳煩囂算微利蒲帆半幅西復東似厭炎塵上衣袂新蒓長葉鱸漸肥瓦缸酒熟銜杯時推篷見月如有待傍舟何事歸來遲同云作霰風飄忽披簔獨釣寒江雪直鉤無餌那得魚坐對空山笑衰拙滄浪濁滄浪淸濁斯濯足淸濯纓桐江一絲扶九鼎至今靑史流芳聲﹝漁父詞﹞君不見花與栁嫩綠嬌紅隨處有無情惟解賞芳菲誰信芳菲易衰朽又不見松竹梅玉榦瓊枝產深谷幽人擬結歳寒盟移種庭前蔭書屋嚴冬艸朩皆零落三樹蒼蒼宛如昨我心相配金石堅甘抱長材老丘壑九重恩下徵賢詔萬里靑雲豁長嘯濟時事業須早爲廟廊未可輕年少﹝題歳寒三友﹞公以直道被讒一去不復廢居三十年不忘憂國其淸風勁節所謂姜桂老猶辣者鄧汝髙閩中正聲徐惟和晉安風雅槪末之及豈遺集久湮不獲寓目耶余特爲表出以志髙山之仰云﹝黃氏增訂筆精﹞

馬鐸

狀元馬鐸少時夢中有語之者曰雨打無聲鼓子花不省所謂後與同邑林志同舉進士志髙才鄕會皆第一殿試時忽夢馬踏其首以是怏怏爭於上前上曰朕有一對對佳者狀元也曰風吹不響鈴兒艸馬卽對以夢語而志思竭不能於是得賜狀元﹝禆史彚編﹞

長樂舊有首石山鳴出大魁十羊成市狀元來之讖至永樂壬辰其山大鳴適三寶太監駐軍十洋街人物輳集如市其年邑人馬鐸狀元及第戊戌首石又鳴邑人李騏狀元及第﹝稗史彚編﹞

林震

林震字起龍福建長泰人性質穎悟幼有大志讀書九龍山見宋陳堯叟詩云人生五馬貴山有九龍遊之句遂續云極品何榮貴須先占狀頭及長每開卷輒曰尼父韋編三絕豈可少間學問該博果狀元及第﹝狀元圖考﹞

鄭居貞

鄭居貞河南左參政永樂初坐與方孝孺友善論死方孝之爲漢中教授也居貞作鳯雛行贈之曰翩翩紫鳯雛羽翮備五彩徘徊千仞翔餘音散江海於是覽徳輝濟濟鏘環佩天門何嵳峩羣山久相待晨沐晞朝陽夜息飲沆瀣如何復西飛去去秦關外岐山諒匪遙啄食良自愛終當巢阿閣庶以鳴昭代右坐黨死者七人劉瑞王髙鄭公智鄭居貞林嘉柔黃希範廖鏞夫君子以同道爲朋古固有恥不與其黨者居貞諸公不廢君臣之義又全朋友之交不亦烈丈夫哉﹝羣談采余﹞

林眞

林眞字汝實號朩庵莆田人遷居閩縣永樂乙酉舉人以薦選庶吉士侍書經筵出知慈溪江寧宜興三縣有越王臺一首屠龍人去幾時歸空有髙臺對夕暉回首舊時歌舞地年年春艸鷓鴣飛﹝明詩綜﹞

林謹夫

閩忠懿王及夫人任氏初葬於閩縣靈岫鄕鳯池山後唐長興三年攺葬永福山今蓮花峯是也宣徳四年有屯軍三十人盜發王冢壙門甚堅鑿上角一孔以巨繩腰一人先下忽中絕呼之不應眾愕然乃以松脂燃火照壙中用長梯魚貫而入見先入者死矣壙制廣如屋前祀王像幾列五供壚瓶燭臺皆以金玉爲之後寢紅棺二王與夫人也隨將器物珍寶盜出死者之妻夢其夫泣告發冢時先入被大蛇咬死欲分盜物一半其妻以夢告羣盜不肯控於管屯百戶王傑傑受賂不問又控於懷安縣典史朱玉得其金鐲玉帶又不問復控於憲司副使李素僉事鄒穆窮治其事捕盜系獄典史大怖以爲匿帝王物欲自縊或教以自首乃以金鐲玉帶呈官郡諸生王琨者稱王後裔當領所盜物有司未之信閱其家譜壙中物悉載焉按譜追物物畢出堂上懸王畫像方面大耳巨目弓鼻紫面修髯儼然可畏有水碗瑩如金色不識爲何寶召回回人辧之曰此玻璃鏡也壙中盜物藏庫以十之一並畫像與王琨領回王墓官爲修治時庫役鄭浩督工爲予言親見壙中懸棺推之卽動棺蓋爲盜所開隨卽封固墳前石人石獸制極工巧嗟嘆久之乃爲詩曰蓮花之峯髙入云巍峩下有前王墳松圍翁仲如相語艸暗麒麟似出羣當時卜築嗟埋玉春色開殘紅躑躅曉雨初晴叫鷓鴣寒煙欲掩遊麋鹿惜昔朱連兩構凶層城如昨霸圖空故宮總付蒼茫外羨道都歸寂寞中寢園祕器期千古宣徳初年發行伍金壚瓈椀落人間玉帶眞容歸禦府吾聞發者三十人一人墜死其妻嗔互相告首殞囹圄無人得脫王憾伸所幸官司卽修繕舊時塋域皆安奠富沙派出來中州蘋藻時思致明薦惟王秀挺英雄姿保障東西建鼔旗軍中王气誠非偶五百年來徳政碑古松老樹多遺愛濯濯英靈宛如在後來勿學屯田軍踏破苔花愼勿再﹝如齋類稿﹞

盛福

盛福字伯祈長溪人宣徳間任上虞訓導服闋赴闕上親試端陽閱武詩福援筆立就云藝苑天開紫禁中聖皇親閱武臣功追風駿馬騰金電繞日驤龍絢彩虹球擊半空星錯落楊穿百步气豪雄百年際此升平日天保賡歌四海同大稱旨擢國子學錄仍降勅褒奬﹝長溪瑣語﹞

林■﹝號上土下﹞

林方伯﹝號上土下﹞

由粵西左藩歸省適太夫人臥病躬侍湯藥甫六日棄世人以爲孝誠所感免喪後遂不出曰三江漁隠吾素志也乃約桐山陳貢士文厚僉憲文用仙居學諭葉茂才時乘扁舟載酒爲秋江泛月之遊倡和有詩成集視世態榮辱升沈漠如也所居之南築圃鑿池環植花朩以供淸吟構堂乎中匾曰乃逸亭曰志正曰二樂曰天心水面予敬訪公一造其所公畱夜飲笙歌達旦猶未停聲也﹝林文安公集﹞

陳周

陳周字仲昌嗜學問通春秋好爲詩所居石潭之上種竹萬个結廬棲隠嘗倚竹而歌曰修竹兮靑靑中虛兮外直素節兮貞姿寒暑兮一色泠冷風兮朝夕余舎之兮焉適﹝閩書﹞

朱永崇

朱永崇黃石墻頭人壽百歳子良仁八十六良徳八十八侄良善八十五良典八十六孫廷佐八十九廷鳯八十五曾孫子翼八十六子源八十八崇自爲聨句云眼前白髮皆孫子門外靑松是故人侄孫宏謹八十七謹子宜獻九十六宜淸八十三邦光九十九光子時和和子藩卿俱八十二卿子登云云子子咸俱八十三郡守朱衮扁邦光之堂曰五世同春曾侄孫子錫七十八錫長子光騰七十九次子光逺八十一應奎八十三應舉八十周翰八十二應春士鎭俱幾八十今地名壽鄕云﹝興化郡誌﹞

吳稔

吳稔字時耕嘗賦廬山瀑布詩有入云聲作雨映地色涵秋之句初試鄕闈不利中年被薦爲訓導以母老不就晚築艸庵蒔菊千餘本花時招致名流賞玩窮日因以菊泉自號﹝閩書﹞

朱坻

政和之蓮花峯下有護國禪院宋朱松尉縣父退林公森來就養卒官舎時方臘亂道梗權厝院西廡外後竟葬焉其八世孫坻有謁墓詩鬱鬱佳城二百年一番瞻拜一潸然種松來借僧家路薦藻猶收縣尉田春水池塘添驟雨夕陽巖樹抹橫煙芒鞋竹杖無人識深媿弦歌失舊傳﹝閩省通誌﹞

田頊

桃水嶺縈回可五十里自嶺址至巓凡三疊皆數百丈回視數十里中川原隠隠溝塍棋布如在雲霄間邑人田頊詩丹溪嶺頭流水濺濺上有石蹊盤云造天嶺頭流水■﹝氵虢﹞■﹝氵虢﹞西下祁寒晨登凍顏爲赭髙山多風刮膚裂唇斧冰作麋指詘不伸熊蝟窟棲鳥鵲林號馬瘏不前客行柰何﹝尢溪縣誌﹞

林文

葉孟禎惠安人永樂丁酉舉人司訓髙州念親老陳情乞歸省隨攺授泉州朝夕子舎備盡孝養邑有陳禦史者橫甚鄕裏苦之公上書陳狀禦史坐削籍惠安人皆徳之莆田林太史文有送歸省詩後四句云江燕迎人語山云傍馬飛到家歡侍日應著老萊衣﹝湧幢小品﹞

陳眞晟

陳白沙贈陳布衣先生詩云千載武夷峯伊誰事幽討垂老赴江山懷賢薦蘋藻多謝泉南翁神交願傾倒聊將一瓣香寄向君懷抱其跋雲泉南陳布衣先生者其學以子朱子爲宗予嘗聞陳蒙庵及周進士梁石粗得其大致而恨不能與接今年秋予過江西訪張廷祥內翰乃知先生曩歳亦常有意於不肖值予在京師行至潮弗果今因鄕友余習之之官莆田賦此詩贈之蓋特借以寓景仰之思云耳先生歿白沙寄詩挽之云武夷爲約後垂死又三年明月羅浮外髙樓鎭海前獨疑何面目相望此山川忽報龍巖訃乘春欲理船末云拙詩一章奉煩龍巖掌教致之布衣陳先生柩前以表哀悼之忱布衣先生予雅敬慕久矣是歳有書約余遊武夷冀得一會今弗及矣可勝悼哉﹝陳布衣集後﹞

郭厪

郭厪字敬夫福州人有鏡湖淸唱徐興公云敬夫吾鄕隠君子百年來罕有知者其題靑鋪嶺絕句雲家林想在空蒙外一帶螺江隠翠微又有門前湖白與山靑分攜空過白湖亭之句其所居當在白湖螺浦之間與趙景哲相鄰並也﹝明詩綜﹞

姚銑

姚銑字孟聲宣徳初授刑科給事中正統間遷兵科都給事中扈從北徵死土朩之難銑儀貌端偉器局夷曠入仕歷二十餘年傔傔遷一級竟卒王事方其急時寄家人詩云許國丹心今日盡輸忠白骨幾時還﹝閩書﹞

王佐

王佐宮詞芙蓉帳冷減容光愁倚燻籠懶著牀寒气逼人眠不得鐘聲催月下回廊按是詩載廷用集中侯官曹能始十二代詩采之遊用之夢蕉詩話謂南寧伯毛舜臣畱守南都灑埽舊內見別院墻壁多舊宮人題詠年久剝落不可辧識其一署曰媚蘭仙子書卽此詩末二句也當出好事者傅會不然裕陵定都北京之後康陵未南巡以前安有宮人以廷用詩書之南內壁乎﹝靜志居詩話﹞

丁暉策

丁暉策宋知幾之裔也博洽經史正統間爲凶渠所獲刼之爲主簿曰不從刃上汝頭矣暉策爲詩曰我祖知幾特奏名區區也解苦窮經靑雲路杳身難到白刃芒寒膽乍驚地下修文知有分兵中主簿愧無能髙堂老母無人養懇向麾前丐一生賊笑釋之﹝閩書﹞

沈源

沈源授南禦史時畱都諸勲貴怙寵恣行源點視團操一繩以三尺諸勲貴不能堪因交疏詆坐貶盧氏令至縣政教盛行當道特薦大用而源卒矣源博極羣書制作甚富然少傳於世其自詠詩有云明月滿船無薏苡淸風一擔有圖書恬澹簡逺可槪見也﹝閩書﹞

王申

王申建陽人有才而輕薄鄕人遊必舉連生二女作湯餅王必與席至於三慚不招客王贈詩曰數年生女必相邀今席如何不見招但願君家常弄瓦弄來弄去弄成窯﹝笑史﹞

周瑩

周瑩字次玉有文名坦夷不拘世故正統中進士歷撫州知府歸閒居三十年莆之詩學自瑩振之年四十時作擬放歸詩云二十居官四十歸急流勇退世應稀投閒故里蘭紉佩戲彩髙堂錦制衣林下新開延客館水邊豫拂釣魚磯是非不管人間事長弄扁舟看鶴飛﹝閩書﹞

陳■﹝火阜﹞

陳■﹝火阜﹞字文厚領成化鄕薦才豪气逸脫略世故上公交車不偶輒斷家累去義溪十里營桐山而居蕭然一榻嘯歌酣適善行艸書其詩有叩竹聲寒天地秋拂須目送滄江晚之句﹝閩省通誌﹞

徐嶽

金雞嶺有興慶寺成化間有徐氏子名嶽年七歳從其父與客遊寺客戲題詩命嶽和之嶽卽題雲松菊寒仍秀梅花冷更香夜來三尺雪淸曉玉爲堂又雲風雨惜春殘閒庭獨閉闗白雲飛去盡還我舊靑山客嘆服亟自刮所題嶽所題壁間書亦蒼勁有法至今尙存﹝閩書﹞

賴世隆

九龍灘上下二十餘里毎過一灘兩岸石峽如闕水中石髙可數丈如龍橫截其間屈曲如之玄乘舟直下一似墜天稍失手卽百能不救凡舟至此須沽酒市牲拜禱龍王舟人更取竹編篛葉裏船頭以拒浪倩本土最能者爲之攔護然後敢下耆舊傳聞宋元時舟楫不通元陳有定始鑿以運汀糧然張籍寄元汀州詩有爲郡暫辭雙鳯闕全家逺過九龍灘之句則唐時已行舟矣明成化十八年令淩寀冬時募工鑿去惡石灘勢少殺然中有十八灘終爲險迅故俗云九龍十八灘邑人賴世隆詩九龍之險無與比江淮河海風波爾豈如此水怪石多朝夕無風波自起天劈地辟幾春秋何人作俑先泛舟畏途一開不可塞至今來往行人愁憶昨乘槎秋壑竭淸流挽至龍頭歇朝來減載覓擔夫舟中無物輕如葉舵頭夾起護波篷左右絆索俱新椶舵師不敢自放去又尋本土人梢龍宰牲酌酒龍王廟拜禱龍王求好筶祭罷潛身急上船相戒舟人勿言笑一篙撐入碧潭心中流喝采呼神明遙觀龍下浪花滚喧天萬壑春雷鳴靑山兩岸開圖畫銀河一道當中瀉槎牙古朩遮雲霄天日無光晝如夜峽口初過第一龍禹門三汲髙更雄船從天上跌落地回頭白雪翻晴空第二龍中長且大狂瀾駭浪奔澎湃梢呼舵應疾若飛生死須臾不停待三龍才過四龍迎滿船浪入舟人驚欲求小路逃性命倚天石壁難飛騰五龍曲折憂回柁六龍峻瀨防危禍亂濤勢合如山束船行水底鉆將過嶺下擔夫已過磯息肩岸上待多時行近溪村日將反停橈裝載具午炊暫時蘇息難久駐龍上梢公別我去急流數里至七龍俗傳魘怪畱神蹤莫言此龍易與爾前後覆溺在眼中八龍崎嶇尢可畏浪髙石大難回避九龍出峽到安沙船內人人皆賀喜維舟上岸扣溪鄰典衣沽酒如更生斜陽無事同暢飲夢魂半夜猶頻驚起來篷上觀山色龍裏月沈雲气黑所經歷歷皆可陳悔奉親軀臨不測﹝閩書﹞

王勝

正統間福建都司王勝博學能文亷介自持出巡則賫食自隨人呼爲菜王一日有千戶奉白金不受命造亭衛北名卻金明年勝到亭題曰每因性褊遭彈劾四十年過不動心匣內惟存三尺劍囊中肯受四知金平生節操何曽攺半點秋毫孰敢侵今對此亭堪駐馬仰天無媿發長吟時海道副使李顒曰孔子忍渴盜泉之水曾子回車勝母之閭惡其名也暮夜金不受義也何必求聞於人因題云懷金相送獨能辭髙構華亭照路岐不比當年胡刺史平生淸節畏人知﹝堅瓠集﹞

嶽正

嶽季方以閣臣出爲興化太守城中有水自西來堰而匯之立石爲記題小西湖三字遒勁有韻媚曹石者因騰謗書彭惠安郡人也力明無他僅得致仕公薨幾上一紙飛下中有一絕句云年來爲戀小西湖塵世飄飄一幻軀日下云生扶拄杖天邊露滴掛冰壺宛然手筆其子亟入公舊書室見硯有墨汁筆潤如新﹝湧憧小品﹞

嶽文肅正知興化鑿小西湖賦詩有林巒淸似滴城郭隠如無句書生林照戒石工畱似字勿刻工以照言告公公親詣問故照謝徐曰似與如未免合掌更以欲字何如公撫掌大喜再拜謝之贈以束帛﹝名勝志﹞

柯潛

芝山峭石巑岏艸樹蓊郁爲海濱勝處山巓舊有庵曰萬松學士柯潛嘗讀書於此潛重遊詩眼底皆親舊相邀訪白雲好山看不了名酒飲都醺晴旭移花影輕鷗獲水紋莫談人世事詩思正紛紛﹝閩書﹞

彭韶

彭公以左僉都禦史巡視浙江兼理鹽法憐亭戶之苦繪八圖上進各系以詩𨿽未盡工然有元次山舂陵示官吏二詩風骨若臨江詞一篇慷慨激烈信足以起頑懦其云後來姦佞儒巧言自粉飾叩頭乞餘生毋乃非直筆蓋指修實錄者而言考髙皇帝實錄一修於建文元年五月至三年十二月書成再修於靖難後至永樂元年六月書成迨九年復修至十六年五月書成文皇帝實錄修自洪熈元年五月至宣徳五年正月書成四次纂修總裁楊東裏一人均與焉卽如書傳會選許觀景淸實預纂修之列今刋本猶書其名而實錄去之則建文諸臣在洪武中嘉言懿行槪從刪削而顚倒其是非可知巳彭公所指斥殆爲東裏言之乎﹝靜志居詩話﹞

陳音

陳太常音在京師酷貧所居與顧侍郎淸相比常於墻上作輪竿以便投詩名曰詩鉤詞林傳爲佳話﹝莆陽志﹞

陳少卿音文學士也用心於內而於外多愚態弘治間與李西涯諸名公最善嘗傳神而衣服非制凂西涯贊之李曰其容甚肖其鬢甚齊其貌則是其衣則非必須蓬其鬢更其衣陳師召之像庶幾𨿽然中之美不在於外之威歟贊𨿽近謔而有至理存焉﹝七修類稿﹞

西涯嘗得良馬以贈師召師召騎入朝歸至門成詩二章怪而還其馬西涯問故師召曰吾舊所乘馬朝回必成六詩今馬止成二詩非良也西涯笑曰馬以善走爲良此固非良耶師召唯唯復騎而去﹝堅瓠集﹞

莆田陳師召音號媿齋有盲馬售錢六百李西涯諗之以詩戲曰六百靑蚨十里才忍將筋骨付塵埃驚魂已脫池邊險往事無勞塞上猜﹝師召已連失二馬﹞鬥酒杜陵堪再醉千金郭隗幸重來知公自是忘機者一笑能令萬事該﹝堅瓠集﹞

白雲觀元大極宮故墟出西便門一里觀中塑丘眞人像白晳無須眉都人正月十九日致酹祠下謂之燕九節莆田陳音重九白雲觀詩長春宮殿鎖寒煙駐馬斜陽古樹邊白鶴不歸人影外黃花仍發酒杯前龍山峴石參軍帽藍水寒山子美篇聚散幾回時序別令人對此一茫然﹝帝京景物略﹞

鄭紀

尙書無詩名然如古塹斜連江樹沒饑烏低傍野人飛橋頭雨歇溪初澑天際云收山漸多亦自瑯然可誦﹝靜志居詩話﹞

小孤嶼上有程氏八老堂尙書鄭紀贊珠江之濆叟八人棣蕚聨輝六百春葛天無懷渾噩民寄迹煙霞心隠淪結社銜杯疊主賓塤篪唱酬樂天眞謳歌熙皞沐皇仁觀風采俗獻帝闉﹝閩書﹞

林瀚

文安公父元美中永樂辛丑進士仕至撫州守以循良聞公有子九人康懿文僖官皆至尙書諸孫爲尙書者復二人其它階大夫郎者不數焉門閥可云盛矣公嫻於制舉藝吾鄕姚處士澣裒集明一代時文三百八十家特推公爲之首詩不耐深思然一門濟濟儒雅風流不特三世五尙書有集而巳﹝靜志居詩話﹞

平山宋少帝航海時駐兵於此以其崎嶇鏟而平之林瀚平山懷古詩翠輦金輿載恨遊豈緣南越覓丹丘鐘聲落日孤村寺海色西風萬里舟王气銷沈天地老沙塵溟漠古今愁傷心最是濓江水還繞行宮麓下流有九曲山有薫風隴南華峯蓬萊橋錦繡谷逍遙臺俱有篆隸石刻甚佳﹝閩書﹞

三山林亨大得第四男李西涯用舊韻賀之云莫謂三山道路賖人間仙果不論瓜筵前會客犀錢散醉裏題詩蠟炬斜三鳯豈須誇薛氏八龍今已半荀家他時細說熊羆夢夜榻流連到幾茶﹝堅瓠集﹞

林廷模林煜

少府秋江公廷模長史小江公煜兩江宦迹所至綽有賢聲父子相繼生於宦族自束髮固已漸陶於菁華漱潤乎芳澤加以懸車旣早山林日長益得肆力於詞章究觀作者之意今觀其詩思髙興逺其气韻藹然而和平其才藻斐然而色澤秋江之題東溪如閒垂嚴子釣晴放米家船渡江如晴沙明鳥迹腥水帶蛟涎寄百煉如半榻白雲垂紙帳一簾香雪落崖梅小江之題病僧如榻畱云共宿身與鶴同臒話別如歸騎衝寒雪閒心夢野田述懷如紅樹影中閒聴鳥白雲堆裏偶逢僧皆五七言佳境於閒淡平易中而時出其精煉奇警之韻譬之王謝子弟貴遊簡逺時吐淸言翩翩然气韻自別也﹝王懋復三幻集﹞

昔屈原賦離騷托漁父之詞以自況終之以滄浪之詠莊生寓言於漁父重以苦心勞形爲戒蓋遺形骸超物累榮華得失不攖其心惟漁者得之故古之達人毎寄意焉今觀兩江之詩有曰美人在逺道舉世無知音靑天一輪月照我平生心曰夜窓蕉葉雨秋岸蓼花風此其襟懷風致似非瑣瑣然苦心而勞形者又曰樽酒斜陽閒放棹斷磯春水靜垂綸則與漁父之意何異﹝羣談采余﹞

林廷玉

林都憲廷玉詠酒詞云米明王原掌奇門印曲將軍會擺迷魂陣水郎中穏坐云安鎭柴令公傳示蘭陵信祭遵壺矢威李白蠻書令那愁城攻破難逃命詼諧可喜也公善擘窠書口山勝處多存手迹有詩集行世﹝筆精﹞

周濓溪爲廣南提刑廣人因於西湖創濓溪書院前種白蓮扁曰愛蓮其前爲提學廳事後池漸淤塞林廷玉爲廣督學令人佃地植禾以取稅焉有無名子題詩壁上云當日紅蕖蘸碧波薫風時節一來過於今景色非前度誰道先生又愛禾林公見之大笑亟命植蓮建亭云﹝小艸齋詩話﹞

洪武間張彥倫有詠愁詩警策可誦來何容易去何遲半在胸中半在眉門掩落花春去後窓含殘月酒醒時濃如野外連天艸亂似空中惹地絲除卻五侯歌舞地人間無處不相隨又成化中侯官林粹夫廷玉有詠愁塞鴻秋詞云妒離情輾轉相迱逗惹羇懷來往閒交構對菱花怕照容顏瘦數歸鴻難展眉峯皺秋風葉落時夜雨燈昏候那其間淚濕香羅袖﹝堅瓠集﹞

林粹夫醉中戲作淸江引慨世曰世上人心眞个歹牽鬼街頭賣與了白尙書瞞過陳員外漢鍾離看見通不倸沒嘴葫蘆就地滚好歹休相問花妝扮戲棚紙做盛錢囤陳摶華山閒打盹春花正紅春酒美多少蟠桃會休做看財奴枉著金銀累死到黃泉才是悔勝水名山和我好每日相尋討人情上苑花世事襄陽炮霎時間虛飄飄都過了﹝堅瓠集﹞

林廷玉挑燈杖詩云檠椀常存竹朩莖余功時或賴扶傾卻憐形體纎還短能使光芒暗復明天上長庚原有焰人間太乙又騰精心燈聞說無明滅何用區區得擅名﹝堯山堂外紀﹞

吳鏘

侯官吳仲和鏘舉成化甲辰進士宰揭陽流冦陷治謫南海衛幕時陳白沙唱道東南往叩之適送一閫帥出遂投刺陳以其衛幕也竟拒之仲和大書廳壁云考亭亭下迹荒蕪野鳥庭中獨自呼欲向白沙問眞處越人曽笑楚人愚復見壁間懸漁父曬网圖又題一絕云扁舟一葉抵天涯罷釣歸來曬晚霞莫道水邨兒女拙也曽梳洗揷金花書畢而去白沙見詩悵恨追之不及﹝堅瓠集﹞

趙珤

趙珤字徳用宋宗懿王徳昭後也成化初領鄕薦第一明年第進士授官刑曹同考會試擢廣東提學僉事卒於官嘗登厓山見張弘範勒石紀滅宋年月題詩其後曰觸目警心憶往事乾坤回首不勝悲鐫功勒石張弘範不道原來是漢兒時人稱之珤旣尙气節又名知文其同考會試得謝文正公遷捲薦置選首以郎故爲翰林諸公所壓而珤批謝捲曰狀元拜相必此人也﹝閩書﹞

崔昌

閩寧徳崔用吉昌知河源縣甫三年求歸作詩曰此心原不爲官縻當道云胡不允辭貪餌遊魚隨釣去知還倦鳥傍巢飛除凶幸喜韜戈甲拯溺還須緩蠒絲幾度欲歸歸未得故園松菊系遐思尋以憂歸不起林居二十年未嘗以私幹人時頗稱之﹝駒陰冗記﹞

林聰

正統間杭教授陳某年長而髮鮮矣時方伯艾英最爲多須乃舊知也艾故以一事籠絡之教授乘气進司與講艾乃謾曰陳教授數莖細髮無髻可施陳隨口應曰艾方伯一臉胡髯何須如此又成化間司馬陜西楊鼎一日與司冦福建林聰會坐林戲曰胡兒十歳能騎馬蓋楊多須而年少之故楊答曰癩子三年不似人林在位已久而閩地有癩也﹝七修類稿﹞

李黙

嘉靖辛亥有無名子揭詩於朝堂曰侍郎一載擢天官蠟等超升固有緣屬下晚生門簿寫部前嚴示眾人看曽嗔廚役捶三十爲謝當塗借八千反復小人逢敵手始援終陷勢應然﹝堅瓠集﹞

周瑛

周瑛字梁石莆田人成化已丑進士仕至四川布政使有翠渠類稿林雨可雲先生奇語奇情出之簡易嘗自題稿云老去歸平淡時人或未知當爲定評﹝明詩綜﹞

履霜操母兮兒憎父兮兒怒局蹐天地憯不知其故父在髙堂兒在郊圻曩興履霜踵血淋漓荷衣不暖楟食不飽不卽捐溝壑念我父母父本兒愛母本兒憐一朝放逐實兒之愆維鳥有鷇維虫有臝父兮母兮其或歸我羅子應云韓子履霜操覺伯奇有怨怒之气未免害義若翠渠作一篇之內吉甫惑於後妻之失旣不可掩伯奇傷已自訟不敢怨怒而覬父母自省之意亦明詞婉意切足補韓子之失與拘幽操並讀可謂一忠一孝也矣﹝明詩綜﹞

鄭蒲澗

閩鄭蒲澗有三禽言詩云快快揷禾淸明谷雨天气和田中水滿未可揷轉眼便是人催科快快揷禾子歸子歸胡不歸田園旣蕪屋成灰遲遲吾行當訴誰王門抱瑟不如抱竽吹須髮攺筋力衰不歸不歸更何爲提葫蘆沽美酒三百靑銅何處有桃花落盡杏花殘十分春色今無九縱遇采樵人勒馬空回首況又多年失孟光一斗誰爲藏之久休聴提壺休飲酒殊警策可誦﹝堅瓠集﹞

林俊

楊應寧云見素詩宗子美晚乃出入黃山谷陳無已間初視之若有隠澀語久而咀嚼悠然有餘味焉王元美雲林待用如太湖中頑石非不具微致無乃癡重﹝明詩綜﹞

正徳中見素林公俊以右都禦史命平蜀冦未幾卽乞休時閹宦與佞幸用事故也空同李夢陽以詩寄公雲錦水啼鶯起巴山春望微干戈滿眼急江漢一身歸花送琴書色霜畱斧鉞威所傷豺虎亂公也惜鷗機諸葛能安蜀穰苴本善兵向來優詔起翻作急流行老益丹心壯憂堆白髮驚祇憐川父老涕泣挽歸旌二詩摹寫公盡矣﹝稗史彚編﹞

林蘊唐末就試試合浦還珠賦思之未得忽假寐有人告之曰何不雲珠去勿珠還也覺而異之卽用其語遂登第後見素林公俊有族父康爲亷州二守見素以詩寄之曰破荒詞賦落人間水異川精兩媿顏今日云仍居此地祇令珠去勿珠還蓋用前事云﹝閩小紀﹞

莆田林待用俊聞宸濠反卽範錫爲佛郎機銃式並火藥方遣人間道遺王伯安書至王巳擒濠因作佛郎機行有云佛郎機誰所爲截取比干腸裹以鴟夷皮老臣忠憤寄所泄震驚百里賊膽披﹝堅瓠集﹞

鄭昭

鄭昭字養晦閩之惠安人系出莆朱氏襲母姓以子苑馬卿一龍封主事贈中憲大夫所著小園抱甕錄有蠧朩賦何穉孝司空刻之文徵矣予錄其桃源行雲當年父老苦秦苛扶攜去種武陵桃種桃父老死巳久只有兒孫食土毛後來漁者因迷路忽入桃源驚指顧殷勤相訊果云何從此諄諄各言故我爲先世避秦來種桃自活山之隈世世但知桃有實年年不問今何時花開葉落長如此地析天分豈所知漁人爲道秦不久鹿因爲馬死劉手炎精尋蝕復重光四百餘年有九有三龍鼎峙難久居五馬渡江晉室余紛紛戎馬彌寰宇我要避秦曷去諸一聞此語共愀然自是人間別有天旣脫秦人狼虎口又免漢魏幾倒懸爾今逺來可共處倘若辭歸勿浪語此中奇隠六百年未許外人來遊此漁郎謂我有妻兒不得久畱遂去之一行一顧一表識去後重來失路岐世人便作神仙道神仙蹤迹豈人到古來避世深谷中豈獨商山有四皓吁嗟世變日異常在處無非爭奪場不是深居何有鄕胡能不見网羅傷手植園竹雲嗟我先人舊卜居四圍未有一枝竹鷦鷯巢林鼴飲河環堵蓬蒿豈問俗邇來學古手移栽甫及二年筍抽玉咫尺瑯玕迸地穿須臾不覺仞有六居然孫子傍母生孫子自髙母自卻一年勝似一年髙四時無攺幽軒綠孤風凜凜迫古人夷齊不食周家粟西晉七賢願卜鄰李唐六逸思攺築嗟予無事時玩之日食何須更有肉此身𨿽瘦道自淸敢望對之仍大嚼森森君子立園東安得異時鸞鳯宿古人以竹比兒孫我今作歌歌淇澳二詩淸眞簡逺超然塵壒之外課子及孫有處世寧須辭爵祿立身全賴有詩書之句今孫又煥以名進士官瑣闥能世其家云﹝黃氏增訂筆精﹞

黃仲昭

僉事以詞臣建言宜有巖巖气象而詩特和易近人其謫居寫懷也有云一片歸心畱不住非因故國有蒓鱸其歸田雜詠也有云悔殺昔年成底事紅塵鞭馬聴朝鐘其淡於世味也可見巳初自號未軒羅彜正謂曰君之未予知之吾道未至於孔孟吾功未至於伊周吾民未至於唐虞君之未也若士未大夫大夫未公卿則眾人之未也晚居下臯築俱樂亭更號退巖居士云﹝靜志居詩話﹞

永樂六年太常博士劉履節奉命正祀典謂文天祥忠於宋室而燕市乃其死節之所請祠祀從之祠堂三楹前爲門又前爲大門祠之西爲懷忠會館江右士夫歳時聚會於此以祭公者也宣徳四年保定李庸爲府尹重拓其祠信國所著有日錄吟嘯集指南錄集杜詩並刋板祠中黃仲昭謁祠詩故宮芳艸泣銅人滄海樓船是紫宸赤手欲擎西墜日丹心誓掃北來塵山河萬里雙垂淚廟宇千年獨愴神翹首燕山知幾仞至今髙節共嶙峋﹝日下舊聞﹞

徐貞一

政和徐貞一號玄虛子能詩嘗過仙霞闗闗吏訝其異服執之貞一瞪目不答吏系之郵亭迨夜紿守者出袖中出大筆書二絕於壁云一劍淩空海色秋玉皇賜宴紫虛樓醉來跨鶴須彌頂指點培塿見十洲碧殿歌傳阿濫堆玉笙吹徹海桃開仰天一嘯江風發笑接白雲歸去來乘夜遁去晨起盛傳仙人至闗走看墨迹不絕於道﹝筆精﹞

余伯宜

余伯宜建寧人幼善屬文尢工詩綠陰移席就黃鳥隔簾聞半山云遏磬深竹雨畱禽翠低垂雨竹綠碎受風蕉皆其警句﹝閩書﹞

余鎡

余鎡以貢入太學奏南雍賦其詠韓信詩云可憐千古英雄將生死都歸兩婦人﹝閩書﹞

傅凱

南安傅行人凱方使夷域謁夢九鯉湖問出使事有孺子歌曰靑艸流沙六六灣黙識之比至夷王設宴請曰小國有一對語請天使屬之曰黃河躍浪三三曲傅卽舉夢語應聲夷王驚服久之蓋中國黃河九曲而夷域有流沙三十六灣彼自謂知吾華之勝而吾乃悉彼疆界之詳用是悚詟﹝異林﹞

許天錫

黃門奉使安南卻其贐賦詩云菁茅又喜重包貢薏苡何須滿載歸比歸劉瑾疑其金多不知其不受饋也黃門之死瑾矯詔逮問潛遣人殺之而撰府誌者或謂其自經或謂是夜尙艸疏皆謬當以世宗實錄爲正鄭少谷詩云風流不見許黃門遺字丹靑閣上存卻畱詩句車盤驛黃犢靑山何處村蓋黃門過車盤驛曾題詩壁間有靑山對面疑無路黃犢出林知有村之句爲時所稱謝在杭亦有詩紀其事﹝靜志居詩話﹞

許黃門正徳中奉使安南於僧寮中得枯朩一片狀若山峯黃門厚酬主僧攜歸閩中自刻詩云萬年朩精化靑年瘦骨不朽沈江洲江洲水急魚龍湫神物始出隨回流玲瓏崒嵂誰能鎪山僧得之溪峒酋蠻荒僻逺絕賞鑑朩爾韜晦誰怨尢洞江先生好事者邂逅願脫千金裘古今琴材出爨下拔爾幸免爲人槱風厓雨谷偕我老無復夢想仍丹丘歲久流落士夫家巳百年不知寶惜棄之泥滓予友髙景倩博物好古見而賞識遂乞以歸洗刷塵垢置之齋中名其齋朩山同社俱有詩紀其事然竟不知何朩也金陵姚允初觀察海南得一石如朩有枝云出之海中予曾見之﹝筆精﹞

陳琛

先生反身自檢少不慊志痛自刻責或爲之箴或爲之誡朝夕觀省嘗誦孟子三自反之言謂其英气太露終不如顏子淵程伯淳之气象深厚尢爲可愛故其詩曰春風面目對人好秋水心情到處安英气有些還害事銘盤朝夕願希顏又曰未能一日勤三省每到中宵念百非何物厭甘翻作苦幾時戰勝得心肥又作誡曰斯人亦人我何埃塵尢物爲媒斵喪吾眞若不猛克俯仰愧怍一戰而勝夢寐亦樂﹝門人事述﹞

吳尙書東湖廷舉於陳紫峯爲前輩以道義意气忘年相友一日上疏乞歸而猶掌部篆先生以詩諷之此去看花猶半吐何人完筆肯遲畱東湖公亦傾心相咨自述其所以不卽行之故而曰知己寥寥誰可告去處惟先生道明徳立於生交𨿽淺而愛則深教曰宜速生不日行矣教曰宜遲生如諸老言便候朝報也﹝蔡存微事實﹞

張嶽

襄恵初釋褐與林希元陳琛談理學時目爲泉州三狂始以言禮忤永嘉繼忤貴溪分宜幸以功名終文治武功所至登績詩其餘技然如宛宛西飛日餘光照我裳江空流日華白石光淩亂理深物有悟興極感相因幽篁迷舊蹊回磴拒飛轍微風萬里陰落日半江煙非熟精文選理者不能作也﹝靜志居詩話﹞

龍泉山北有員常院院東北麓大石上石痕濃淡隠隠成山字怪偉可喜也張嶽詩突兀石痕古蒼茫字畫分千秋誰辧此我輩發奇聞﹝閩書﹞

張經

襄湣死非其罪郡誌寃之國史白之東吳錢氏以爲東南之論殊不然傳聞異詞不可不核以予所聞趙文華病篤命禱其平生所陷六人襄湣其一則文華已心悔其誣且與楊忠湣同日死於市公論亦可定矣其詩特淸婉無拔劍橫槊气﹝靜志居詩話﹞

閩張大司經懸車日久忽有倭亂起公總督公行止未決聞里人能以箕召仙者命卜之神良久不至忽然箕旋轉如風食頃乃止大書曰吾闗雲長也畱詩曰萬里縱橫事已空戰袍裂盡血猶紅夜來空有思鄕夢雨暗闗河路不通書畢而去公殊惡之然逼於朝命遂出破賊後果爲趙文華所譛棄市﹝閩小紀﹞

都城黃金臺出朝陽門循壕而南至東南角巋然一土阜是也日薄崦嵫茫茫落落弔古之士登斯臺者輒低徊睠顧有千秋之想張半洲詩燕王本意築金臺祇謂能收濟世才何事荊軻終逺去空憐樂毅不歸來平沙古嶂河山在落日鳴琴艸朩哀三輔云晴瞻北極九重宮闕自天開﹝日下舊聞﹞

林希元

林希元作面皮薄歌其題曰利見齋分巡自稱面皮薄不會做無亷恥事深契予心歌以自慰人生莫得面皮薄皮薄一事做不著心頭才有半分虧十分面赤害羞辱官中不曾持一文歸來稱貸無所獲常時或可彊支持凶年無錢那得谷宗姻知我別稱貸爲我所累多怨讟始信厚皮之人百做美爲馬爲牛皆不避歸來金銀滿箱篋腴田美宅任意置凶年土荒田宅賤此時仍獲萬倍利相爾面皮太薄人苦樂何啻差萬里如今欲作厚皮人富貴榮華可立致只爲面皮生定不可易欲作令人復羞死不如且畱一个名好與後人上靑史見齋見齋當世之人面皮幾尺厚何爾與我獨相似﹝閩書﹞

林景淸

林景淸閩縣人成化已亥冬以鄕貢北上歸過金陵院妓楊玉香年十五色藝絕羣喜讀書不與俗偶獨居一室貴遊慕之卽千金不肯破顏姊曰邵三亦一時之秀景淸與之狎飲於瑤華之館因題詩曰門巷深沈隔市喧湘簾影裏篆浮煙人間自有瑤華館何必還尋弱水船又曰朱翠行行間碧簪羅裙淺淡映春衫空傳大令歌桃葉爭似花前倚邵三明日玉香偶過見之擊節嘆賞援筆續曰一曲霓裳奏不成彊來別院聴瑤笙開簾覺道春風暖滿壁淋漓白雪聲題甫畢適景淸至投筆而去景淸一見魂銷堅持邵三而問三曰吾妺也彼且簡對不偶詩書自娛未易動也景淸彊之乃與同至其居穴壁潛窺玉香方倚牀竚立若有所思頃之命侍兒取琵琶作數曲景淸情不自禁歸館寄以詩曰倚牀何事斂雙蛾一曲琵琶帶恨歌我是江州舊司馬靑衫染得淚痕多玉香答之曰銷盡鑪香獨掩門琵琶聲斷月黃昏愁心正恐花相笑不敢花前拭淚痕明日景淸以邵三爲介盛飾訪之一見交歡恨相知之晚也景淸詩曰髙髻盤云壓翠翹春風並立海棠嬌銀箏象板花前醉疑是東吳大小喬玉香詩曰前身儂是許飛瓊女伴相攜下玉京解佩江幹贈交甫畫屏涼夜共吹笙夜旣闌邵三避酒先歸景淸畱宿軒中則玉香眞處子也景淸詩曰十五盈盈窈窕娘背人燈下卸紅妝春風吹入芙蓉帳一朶花枝壓眾芳玉香詩曰行雨行雲待楚王從前錯怪野鴛鴦守宮落盡鮮紅色明日低頭出洞房居數月景淸將歸玉香流涕曰妾𨿽娼家身常不染顧以陋質幸侍淸光今君當歸勢不得從但誓潔身以待令此軒無他人之迹君異日幸一過妾也景淸感其意與之引臂約盟期不相負遂以一淸名其軒賦鷓鴣天一闋畱別曰八字嬌蛾恨不開陽臺今作望夫臺月方好處人相別潮未平時僕巳催聴囑付莫疑猜蓬壺有路去還來■﹝毛參﹞■﹝毛參﹞一樹垂絲栁休傍他人門戶栽玉香亦以鷓鴣天答之曰郎是閩南第一流胸蟠星鬥气橫秋新詞宛轉歌才畢又逐徵鴻下碧樓開錦纜上蘭舟見郎歡喜別郎憂妾心正似長江水晝夜隨郎到福州景淸遂訣別歸閩音信不通者六年至乙已冬景淸復攜書北上舟泊白沙忽於月中見一女子獨行沙上迫視之乃玉香也且驚且喜問所從來玉香曰自君別後天各一方魚水懸情懷思日切是以買舟南下期續舊好不意於此邂逅耳景淸喜出望外遂與聨臂登舟細敍疇昔景淸詩曰無意尋春恰遇春一回見面一回新枕邊細說分離後夜夜相思入夢頻玉香詩曰鴈杳魚沈各一天爲君終日淚潸然孤篷今夜煙波外重訴琵琶了宿緣吟畢悲啼不能自止天將曙遂不復見景淸疑懼累日及至金陵首訪一淸軒門館寂然惟邵三縞素出迎泣謂景淸曰自君去後妹閉門謝客或有彊之萬死自誓竟以思君之故遂成沈疾一月之前死矣景淸聞之大駭入臨其喪拊棺號慟是夜獨宿軒中吟詩曰往事淒涼似夢中香奩人去玉臺空傷心最是秦淮月還對深閨燭影紅因徘徊不寐惘惘間見玉香從帳中出唏噓良久亦吟曰天上人間路不通花鈿無主畫樓空從前爲雨爲雲處總是襄王曉夢中景淸不覺失聲呼之遂隠隠而沒云﹝情史﹞

全閩詩話卷六

●欽定四庫全書

全閩詩話卷七

兗州府知府鄭方坤撰

○明

鄭善夫

鄭善夫字繼之閩縣人弘治乙丑進士除戶部主事理滸墅闗正徳初逆瑾亂政力告得請築少谷艸堂於金鰲峯作遲淸亭以見志焉居六載起攺禮部祠祭武皇南狩與諸曹郎黃鞏等跪闕門泣諫杖闕下尋復乞歸嘉靖初用薦起南刑部攺稽勲郎中好遊名山峻陟冥搜經時忘返再得請走浙弔孫太初於道場山中畢遊越山水八月而後返其赴召也便道遊武夷深入九曲絕糧抱病放舟南下抵家而卒年三十九其徒髙瀫傅汝舟爲庀棺斂太守汪文盛葬焉有少谷山人集十卷林尙書貞恆撰福州誌刺少谷詩専仿杜時匪天寶地逺拾遺以爲無病而呻吟以毅皇帝時政觀之視天寶何如猶曰無病呻吟則爲臣子者必將請東封頌巡狩而後可乎甚矣尙書之傎也顧華玉稱繼之詩气秀巖谷𨿽才韻弗充而古言精思霞映天表黃淸甫曰繼之才故沈鬱去杜爲近過爲摹仿幾喪其眞壽陵之步亦可稱工奚必邯鄲也合兩家之評觀之繼之之所就爲可知矣﹝明詩統﹞

鄭善夫字繼之福州人仕至南京驗封郎中气秀巖谷發情聲詩𨿽才韻未充而古色精言髙映霞表飄飄然有逍遙逺舉之志好遊名山嘗入武夷鴈蕩峻陟冥搜都忘內顧養屙自逺逡巡郎署樂負髙標殆輕人爵時與衢州方豪同好意泊如矣嘗與予期曰明年海上有紫气東來是吾觀化至矣赴官畱省中道奄殂吁亦奇怪也哉贊曰靈運樂遊嵇康慕仙超然驗封千載同然南海孕靈陽春呈響鵠性鴻情永遺遐想﹝國寶新編﹞

鄭善夫嘗雪中遊天臺美髯白晳毛褐筍輿戒從者勿言姓名人以爲神仙盛傳郡中太守顧璘聞之曰此必吾繼之亟使人邀之善夫答以詩云客有飄飄者閒來湖海遊雲端尋鴈蕩雪裏過臺州白業藏賢達浮槎近鬥牛丰幹漫饒舌太守是閭丘﹝閩小紀﹞

鄭郎中善夫初不識王儀封廷相作漫興十首中有雲海內談詩王子衡春風坐徧魯諸生後鄭卒王始知之爲位而哭走陳千里致奠爲經紀其喪仍刻其遺文文人之愛名也如此﹝藝苑巵言﹞

鄭繼之如冰稜石骨質勁不華又如天寶父老談喪亂事皆實際時時感慨﹝藝苑巵言﹞

予家有鄭善夫批點杜詩其指摘疵颣不遺餘力然實子美之知已餘子議論𨿽多直觀場之見耳嘗記其數則一云詩之妙處正在不必說到盡不必寫到眞而其欲說欲寫者自宛然可想𨿽可想而又不可道斯得風人之義杜公往往要到眞處盡處所以失之一雲長篇沈著頓挫指事陳情有根節骨格此老杜獨擅之能唐人皆出其下然詩正不以此爲貴但可以爲難而已宋人學之往往以文爲詩雅道大壊由杜老起之也一雲杜陵只欲脫去唐人工麗之體而獨占髙古蓋意在自成一家不肯隨場作劇也如孟詩云當杯已入手歌妓莫停聲便自風度視玉佩仍當歌不啻霄壤矣此詩終以興致爲宗而气格反爲病也善夫之詩本出子美而其持論如此正子瞻所謂知其所長而又知其敝者也﹝焦氏筆乘﹞

繼之在弘正間不襲李何餘論別開生面好盤硬語往往气過其詞𨿽源出杜陵實有類山谷者集中感時之作可觀可怨頗不猶人其論詩五言云大哉杜少陵苦心良在斯末流但叫噪古意漫莫知鳯鳥空中鳴眾禽反見嗤蓋有獨立不遷之槪焉當時孫鄭並稱孫非鄭敵朱鄭並稱朱亦非鄭匹也﹝靜志居詩話﹞

徐子元云少谷師杜殊乏歡悰宛然一生愁也黃淸甫云繼之才故沈鬱去杜爲近過爲摹仿幾喪其眞壽陵之步亦可稱工奚必邯鄲也謝在杭云鄭繼之一洗鉛華力追大雅然掊擊百家獨宗少陵呻吟枯寂之語多而風人比興之義絕譬之時無春而遽秋人未少而先老才情未肆气格變衰樂事未陳聲淚俱下此在少陵爲之已非得意之筆況效顰學步者哉﹝明詩綜﹞

鄭繼之賦才英邁往往有新語如暝煙分野色山鬼習人聲馬上琵琶曲流悲入漢宮二作並佳﹝國雅﹞

太初少谷兩家詩亦多雜宋人而鑑者莫悟﹝楊升庵集﹞

閩人家能占■﹝亻畢﹞而不甚工詩國初林鴻髙廷禮唐泰輩皆稱能詩號閩南十才子然出楊徐下逺甚無論季迪其後气骨崚崚差堪旗鼓中原者僅一鄭善夫耳其詩𨿽多摹杜猶是邊徐薛王之亞林尙書貞恆修福志志善夫云時非天寶地匪拾遺殆無病而呻吟云至以林釴傅汝舟相伯仲又云釴與善夫頗爲鄕論所訾過矣閩人三百年來僅得一善夫詩卽瑕當爲掩善夫𨿽無奇節不至作文人無行殆非實錄也友人陳玉叔謂數語卻中善夫之病予謂以入詩品則爲雅談入傳記則傷厚道玉叔大以爲然林公餘早年知巳獨此一叚不敢傅會此非特爲善夫亦爲七閩文人吐气也﹝藝圃擷余﹞

嘉靖癸未廣賊冦閩莆與難者曰王文奎女江口前王村人方笄被賊掠行至屋後山紿曰吾欲汲江水飲之約帛束衣投下死順流下海數日屍乘潮回肌體不露顏色如生曰詹秉直妻黃氏與其姑同爲賊獲賊索金帛箠姑慘楚黃曰願代賊不聴殺姑黃奪賊刀自殺事聞並賜旌表鄭善夫作苦節行曰下南四郡三郡兵閩盜此日眞縱橫安溪莆口備慘毒殺气上冒天爲腥六師不法無戰情賊過一程移一程兵驕將怯往必敗疆場之事誰曽經官軍畏賊逺護送民兵不教將何用坐遣羣羊啖虎口萬姓何辜死無訟前王少女不就擄抽身抱石沈江水詹家少婦賊殺姑罵賊不屈同姑死我歌苦節行淚下哽咽悲不止吾輩堂堂七尺軀況作男兒把天紀淸風嶺曹溪渚長使志士哀千古吁嗟乎詹家少婦前王女曰王原徳妻陳氏居王莊寡居有年賊至盡得王莊諸婦女惟陳抗死房闥中事聞旌表鄭善夫爲作傷哉行曰傷哉乎尙陽之南廣業之裏千數茅茨變賊壘殺人成丘山旬月不見官軍至我思八閩十七衛太祖以來食盡多少官倉米一朝緩急不得分寸力惡用飼爾民膏髓膻風吹塵污詩禮安能一沃滄溟水傷哉乎壩頭山新渡嶺婦女不行刃加頸新渡嶺壩頭山黃金滿意婦女還可憐蛾眉七十二竟無一下淸風灘死生在前良獨難傷哉乎前王寡妻獨死房帷間令人苦憶太古時上有堯舜下臯夔契敷五教張四維稷播百谷民忘饑九州島分理十二牧天子端拱而無爲四凶旣誅戮六合歌雍熈畊者讓畔行讓路重門暴客從何來嗟彼盜賊豈無民彜犂鋤化兵誰使之傷哉乎聖主不作吾巳而﹝閩書﹞

朩蘭陂宋李長者廟迎神之詞曰負鍤兮如雪散金兮如泥昔斥鹵兮今穰昔董荼兮今飴明鄭善夫詩滄海未銷錢女恨路人惟誦李侯碑秋江極浦生寒水神至靈風滿素旗﹝閩書﹞

鄭繼之野興詩末云年來混迹漁樵下況有銅鞮伯氏風按春秋晉叔向其兄銅鞮伯華匿徳藏光不與叔向遊者罕知伯華仲尼稱之曰多聞內植進退兩尊繼之銅鞮句用伯華事耳向見鄭詩刻本疑其用白銅鞮故事攺曰習氏不惟失作者本意而於題旨句法不相符矣板本未更因筆而出之以俟知者﹝筆精﹞

鄭少谷上泰陵詩云千林松檜郁相回永夜風生瀚海哀萬國昔曾瞻气象五云空復護崔嵬古來鳯鳥長難至天上龍髯定不回苦憶焚香賜第日報恩眞愧濟時才蓋泰陵乙丑科宮中焚香祝天願得賢才以輔太平故云﹝堅瓠集﹞

李空同於公祠堂記有曰予觀今人論肅湣公事未嘗不酸鼻流涕焉蓋傷爲臣不易云夫事莫大於君出冦入排遷主戰四者旦夕之勢而存亡之判也乃今人議則異是或見鮑莊事輒曰夫葵猶能衛其足然獨不思勇士不忘喪其元乎孟子曰所欲有甚於生者故生而有所不用也然將軍蠡畱侯良功成身退天下兩髙焉此又何也豈所謂計免者非忠貪盛者違智歟而也先擁太上皇大同城下勒降也大同人登城謝曰賴天地宗社之靈國有君矣至宣府城下宣府人登城謝曰賴天地宗社之靈國有君矣至京城下京城人又謝曰賴天地宗社之靈國有君矣於是公揚言曰豈不聞社稷爲重君爲輕斯言也事以之成疑以之生者歟且太子之易南宮之錮二者有能爲公恕者否耶公有不如意輒撫膺忿曰此一腔血竟灑何地聞其言孰非酸鼻流涕者而獨咎予也嗚呼傷乎傷乎此段旣能明於之功與心又能推原致禍之由反復變化文益奇而功益崇讀之眞令人酸鼻也文刺史漫抄以錮南宮易太子爲公之罪余巳辧之矣近時鄭繼之詩又曰𨿽重獲罪戾社稷功不小不知何罪戾耶可笑可笑﹝七修類槁﹞

髙瀫

少谷居鰲峯北從之遊者九人鄕黨目爲十才子少谷詩所云一時賢士俱傾蓋滿地萍蹤笑舉杯是也九人者髙二十二宗呂居首傅二朩虛次之餘有林九王七施二其名不得而詳矣宗呂家最貧少谷稱其事母至孝事兄至悌又稱其甘貧守節安安然人無知者蓋髙傳爲鄭門弟子之冠少谷於傅盛誇其文於髙則美其行雲﹝靜志居詩話﹞

臥龍山有三石圓聳如品字名品者叩之則諸山響應有翠楚亭來遊者眾題刻甚多明髙瀫詩天開翠楚臥云根品字中分石字門莫向此中畱篆刻古來名氏蝕苔痕﹝閩書﹞

侯官髙瀫號霞居子善隸艸八分詩畫皆逸品登嶽陽樓殘雨數峯衡嶽曉暮云孤樹洞庭秋亦有畫意﹝徹剩八編﹞

傅汝舟

前丘生詩刻意學少穀子故多崛奇語句如楚樹懸猿直衡云帶鴈斜宿雲長抱殿遊鶴不歸松野客逢迎少山僧出入尊白爲溟海浪靑盡島夷山地濕菇蒲气風生鸛鶴毛皆錘煉而出不肯猶人生弟汝楫有句云種桃求漢核食棗想齊花頗饒韻致汝楫字朩剡亦有詩名時號二傅或是鰲峯九人之一乎﹝靜志居詩話﹞

武夷天心峯在火焰峯右象鼻巖左三峯屈曲毗連如心字之形又此地深隠爲洞天中心嘉靖戊子徽人韓洞虛鑿荒構屋張眞人彥頨扁曰天心傅汝舟詩朝登三仰峯夕宿天心庵久入名山遊溪徑頗盡諳始知九曲外復有南山內森邃更險豁深篁倚煙嵐沙田稻翼翼巖桂花毿毿疎籬隔雞犬朽樹藏蜂蠶﹝閩書﹞

繼之同時倡和諸子有傅山人汝舟髙山人瀫林侍禦釴許黃門天錫然皆格卑語俚不能自振獨傅差有塵外之語如松花風送時入口竹杖云生常滿衣永夜松風掃星月經旬衾枕傍天河天風驅云不出洞家鶴拜客時登堂等語亦自蹀躞可喜黃門靑山對面疑無路黃犢出林知有村管中窺豹耳同時有林太守春澤喜爲詩亦效法繼之林太學世璧稍後語多奇雋早卒﹝小艸齋詩話﹞

傅生詩淵致蕭散多發之性情其道江湖林壑神仙隠逸直臻其要妙上下魏晉抗聲於武徳天寶之間大歷而還不論也﹝少谷集﹞

傅丁戊山人初家朱紫坊卽宋陳忠肅芙蓉園故址也鄭繼之爲題門帖云巷陋過顏老去無心朱紫園名曰宋秋來有意芙蓉晚歲居桂枝坊有詩云巷隠桂枝堪偃息家存土窟省經營﹝筆精﹞

鐘模石在瑯玕巖前圓聳數丈類鐘形舊志云在鼓子峯後謬矣傅朩虛詩石如鐘鼓兩巖開竟分鼓子之一峯當之蓋爲舊說所誤玆從李志正之﹝武夷山記﹞

林春澤

侯官林徳敷春澤正徳申戌進士戶部主事遷員外郎疏諫南巡出守南安生於成化庚子至萬曆己卯一百歲劉中丞商禦史爲建人瑞坊徳敷謝詩雲翠旗谷口萬松風喘息猶存一老翁詎意夔龍黃閣上尙憐園綺白雲中擎天華表三山壯醉日桑楡百歳紅願借末光垂晚照康衢朝暮頌華封又四年卒子應亮嘉靖乙未進士以戶部侍郎侍養年亦八十六卒孫如楚嘉靖乙丑進士工部侍郎卒年八十二﹝堅瓠集﹞

林旗峯公春澤成化庚子生正徳甲戌第進士歷官程番知府隆慶戊辰予方舉子公時八十九矣以詩賀雲天闕桂庭光奕葉歳深瓊樹挺新枝玉壺寒露淸如許玄圃春風﹝缺﹞未遲驥足已酬千里步鳯毛定有五云期怪來野老巖棲久湯餅筵開總不知其精健乃爾萬曆十一年歳一百四以微疾卒前數月猶有自嘲之作云歳月嗟無幾形骸笑不同白眉三寸許靑眼一雙朦丘壑煙霞外詩書夢寐中止余腔子裏端坐主人翁公冢嗣少峯應亮戶部亞卿孫碧麓如楚廣東憲副三世科甲金紫諸羣從英妙夫公之壽巳異而精健且貴顯復多子孫亦古今鮮儷矣﹝少洲詩話﹞

百年上壽世曰徒然然或有過之者侯官林太守徳敷百歳有司爲建人瑞坊榮之集中喜玄孫生詩曰傳家二十有三世老我百年仍四春蓋卽於是年卒萬曆癸未歳也徳敷子應亮戶部右侍郎孫如楚工部右侍郎﹝靜志居詩話﹞

公少年與鄭少谷方棠陵張昆侖爲詩友應亮則少谷之壻也有人瑞翁詩十二卷行世﹝閩小紀﹞

林秀桂

林秀桂幼有志行父歿事繼母盡孝正徳中應貢謁選時劉瑾有掛號常例秀桂曰以賂進非士也攺之南雍托詠飛雪有狂憑風雨張聲勢亂入庭除任積堆之句尋行取入選堅辭不赴歸講明易學成就後進浦中論明經修行之士以爲稱首﹝閩書﹞

莊維春

莊維春閩人年十三時父官瓊州維春往省之將抵海陾作詩曰十里至海路巳絕四面無村人獨行百夢不能一到此雙親猶自隔蓬瀛後官至豫章太守﹝小艸齋詩話﹞

鄭逑

閩鄭參知逑年八十四元日夢中作詩云皇極開三統金丹轉九還𨿽居人世上卻巳出塵寰曉而誦之不知其解是歳卒﹝小艸齋詩話﹞

戴大賓

戴大賓字寅仲莆田人八歳遊泮主師指廳上椅屬對云虎皮褥蓋學士椅卽對曰兔毫筆寫狀元坊十三中鄕試第三正徳戊辰年十四探花及第授翰林院編修無何卒﹝耳談﹞

弘治攺元莆田迎春戴大賓尙幼父兄抱看有指謂守曰神童也守以龍飛二字令屬對戴見春牛對曰牛舞守不然之戴曰百獸率舞牛寧不舞乎守稱善又以虎皮褥蓋學士椅令對戴曰兔毫筆寫狀元坊守厚賞之年十三魁天下考科舉時同輩見其年少謂曰小朋友就要做官做到何官答曰閣老眾戲出對云未老思閣老應聲曰無才做秀才眾閧笑知反爲所傷也﹝堅瓠集﹞

海昌董氏二十嫁爲朱俊妻三歳夫亡生子鑑甫周歳董水漿不入口者三日或勸曰子在而殉夫溝瀆之諒耳乃彊起飲食晝夜哭不絕聲聞者憐之莆田戴大賓弔以詩曰望夫歸夫歸定何時兒啼夫不聞妻哭夫不知此身不惜化爲石汝兒無母當怨誰芳艸年年靑吁嗟夫兮歸不歸又云兒勿哭兒哭傷母心汝翁棄汝去汝母愛汝不敢嗔何日兒當言何日兒當步母養兒兮苦復苦吁嗟兒兮莫作潘郎負阿母后鑑果能樹立當道爲表其閭曰慈節云﹝情史﹞

黃鞏

黃鞏字伯固官武選郎武宗有南巡之命鞏危言極諫疏方上同舎郎陸震讀之嘉嘆遂附名同入是時吏部員外郎夏良勝禮部郎中萬潮太常博士陳九川皆有疏諫嗣後羣臣伏闕者二百餘人武宗怒甚皆杖之以鞏震與良勝等倡首下鎭撫司嚴治巳鎖項械手足廷跽之五日正跪時眾曰天子且出鞏曰天子出吾牽裾死之旣三加訊杖坐系一月除名爲民始鞏以職方艱居其弟謂鞏此時縣官北狩人心危疑兄且無仕鞏題其書室曰茅屋石田爲生太拙鴟夷馬革自許何愚至是遺弟詩曰不用汝謀方至此須知我道固當然歸杜門著書貸米畱客日中未爨晏如也嘉靖攺元起大理寺丞疏辧大禮反復千餘言尋病卒﹝閩書﹞

方邦望

表民與郭澄卿皆喜爲詩林文恪謂郭學杜而短於才方學孟而學不足以充之鄕曲之言不阿所好可使掌邦國之志矣﹝靜志居詩話﹞

蔡景榕

蔡景榕者寧徳縣諸生也頗能詩嘉靖辛酉五月倭破縣城擄之歸至海西道薩摩州麑塢郡髠其首奴使之困苦備極求死不得閱兩月賞與肥前州商得錢八千文而去至八月朔隨往松源山南林寺寺老僧俊可異而詢之景榕書大明秀才示之僧因試以芙蓉詩景榕援筆立就曰風來翠蓋動露滴霞杯濃不與春芳競秋江獨逞容僧乃畱之寺中命錄書經典及太平記倭國玉篇等書逾年景榕求歸甚切僧與眾議欲妻之且給以田景榕題鴈詩於便面曰金風蕭瑟碧天秋淺水平沙亦暫遊萬里靑霄終一去野鳬無計漫相畱僧知其意不復彊之然倭頻年入冦無便可歸癸亥春乃潛命畜髮甲子秋有漳州通番舶至懇於僧得附歸聞於官仍復書後以歳薦官至隨州廣文﹝長溪瑣語﹞

王履吉

養老新書雲松蘂去赤皮嫩白者蜜漬之略燒令蜜透勿太熟極香脆吳興劉司空麟自弁山寄王履吉松英藥餌履吉謝以詩云坦林晝永團松蓋弁壑春英長藥苗寄我逺從丹洞口報君惟有白雲謡﹝小艸齋詩話﹞

林澄

林澄字太淸侯官人年十七與同裏戴貴共學館於戴之西軒一日購得佳書期貴分錄澄匝旬猶未卒業而貴五日巳繕寫成帙且點畫媚人澄心異之徵其故貴曰予女弟伯璘素閒翰墨爲我分其任故速成耳時生未議聘而女亦未字人因陰有所屬第不敢白之父母一日適貴他往女刺繡簾中窺生容顏韶秀相目成者久之生歸西軒情不自禁乃題一詩於團扇之上云目似秋波鬢似云繡簾深處見紅裙東風裊裊吹香气夢裏猶聞百和薫女有侍兒名壽娘者頗解事值他故之西軒見生所題扇因攜示女女見詩知生屬意有在乃密賦古詩一章命壽娘寄生云妾本葑菲姿靑春誰爲主欲結箕帚緣嚴親猶未許憐君正少年胸中富經史相逢荷目成愁緒千萬縷咫尺隔重簾脈脈不得語願君盟勿渝早諧鸞鳯侶莫學楚襄王夢中合雲雨自後書札往還無間晨夕上元之夜女至西軒赴生期約雞鳴而別且訂偕老之期生因賦詩云四鄰歌吹玉釭紅始信藍橋有路通無賴汝南雞唱曉驚回魂夢各西東女亦有詩云風透紗窓月影寒鬢云撩亂晚妝殘胸前羅帶無顏色盡是相思淚染斑蹤迹由是益密家人莫之覺也中秋之夕生復會女於繡房枕席綢繆極其款曲漏下四鼓甫畢餘歡而貴之家奴貴郎陰知其事持斧突入意有所挾而生急奔出不謂觸斧遽殞女見生气絕乃取羅帕自經雙手抱生屍而死兩家父母聞之無不嗟悼簡其篋得詩數十首皆情至之語不忍讀竟焚之女兄貴素與生深交議爲合葬因殯於東郊淸貴裏題曰雙鴛冢云時有文士吳子明爲之銘曰璧碎珠沈蘭摧玉折生願同衾死期共穴冢號鴛鴦魂爲蝴蝶華山畿英臺墓連理枝合歡樹古有之今再遇時正徳三年事也﹝情史﹞

伍晏

淸流伍晏弘治中貢爲廣文能詩如艸根蛙鼓吹花底鳥笙歌閒階秋埽葉荒徑晚挑蔬隔寺聞僧磬微燈認釣舟又漁滄廟云漁滄之下潭水流漁滄之上云悠悠行雲流水自今古荒城故壘行人愁龍爲蛇兮鼠爲虎腥毛臭骨皆塵土遊魂寂魄無所歸時傍寒蛩泣秋雨俱淸雋可喜﹝筆精﹞

詹洧

詹洧字仕潤徳化人仕髙要縣丞與王愼中講學晚歳造詣有得於天機流動無入不自得之趣嘗爲予先子作洗心精舎詩髙人巳把塵心洗精舎乾坤盡廓開惟有一眞含泰宇更無二念擾靈臺碧空雲散靑天淨銀漢宵深寶月來浩浩淵淵神莫測冰淸玉潔絕纎埃讀其詩知其有得於道也﹝閩書﹞

林紀

林粵山紀善畫工詩官石城令歸與先君鄰居論交最密常賦二律詩寄先君於京邸云花屏一別幾經秋錦里長懷舊日遊邨碓溪流春月急野亭路接古云幽虛名自笑身爲累往事徒驚鬢是愁吾道看君髙誼在暮煙回首思悠悠自憐野性生來僻愛住溪山斷俗氛林下一笻穿鳥出沙邊半舫與鷗分野僧久別詩還寄鄰老頻過酒又醺目送徵鴻度天碧悠悠巖際有歸云遺稿散逸二詩曽書扇頭予至今寶藏之﹝筆精﹞

魏時敏

余閱燈市有魏竹溪詩多雋永可味佚其半得之郭聖僕合璧焉初不知竹溪何人也載讀其序言則家學憲未軒先生筆乃知竹溪名時敏少遊鄕校以才辟爲邑從事治文書之暇不輟翰墨或揮毫作山水而尢篤於詩謁選銓曹冢宰尹公試以詩有簡拔自慚非漢吏威儀今喜誦周官之句深加器賞超除無錫丞復除桃源丞所至皆有題詠致政裏居薦紳學士多與酬唱年八十餘未嘗一日廢吟事其五言若寄吳太守孤燈殘夜夢千里故人心送林郎中致仕煙雲新世態花竹舊郊居其七言若懷江湖故人千里宦情星拱北百年人事水流東秋日病起黃花籬落家家酒白鴈江天處處砧寄余汝盛閒吟有客知何遜獨酌無人識馬周尢爲學憲擊節餘所賞者五絕亭小貯琴聲池淸蘸花影曉日上窓紗幽人夢初醒﹝體息軒﹞露濕一庭苔鴉啼長門樹寂寞對孤螢飛入昭陽去﹝長門怨﹞雪裏靑山茅屋雨中芳艸溪橋野艇空橫古渡滄江自落寒潮野水渾通籬落川源綠繞桑麻云里數聲雞犬山深更有人家流水半沈石腳浮嵐半抹山腰閒卻小亭孤棹幽人逺上雲霄﹝俱題畫﹞歳晚行尋溪上春風遙憶隴頭何處一聲長笛月明醉倚南樓﹝詠梅﹞七絕郎去西湖莫賦詩詩情到處誤歸期妾心一似湖中藕不斷長絲與短絲﹝竹枝詞﹞短籬疎雨正離披淡白深紅朶朶宜自計老年才思減重陽過後不題詩﹝賞菊﹞郎駕扁舟泛五湖不知湖水幾時枯願郎早過黃陵廟苦竹叢邊聴鷓鴣去日栽松一尺彊如今已見倚雲長不知萬里闗山夜淸夢曽無到故鄕別後衡門鎭不開年年春雨長莓苔東風似欲添離恨故引雙飛燕子來﹝俱閨思﹞聞說沙場雪未幹移師又欲破樓蘭憑誰爲借東風力吹轉三邊地不寒﹝徵婦怨﹞社鼓聲喧送酒杯春風落盡一庭梅不知白首狂吟客醉飲屠蘇更幾回﹝殘年﹞煬帝宮前春巳深含煙帶雨自陰陰栁條縱有三千丈難系離人一寸心嫩葉柔條拂短檐鶯啼燕語曉風恬傷春無計畱春住怕見飛花不捲簾﹝折楊栁﹞五律孤館涼風發長天白鴈過旅懷秋易斷鄕思夜偏多野曠云連樹江寒月浸波不知楊子宅秋興近如何﹝秋夜懷楊大使﹞梅花送殘臘艸色報新年客夢雞聲裏鄕心鴈影邊髮隨時事攺酒爲故人延卻憶滄江上蘆花隠釣船﹝除夜﹞最喜投閒日蒓鱸正及秋鐘聲林下寺燈影水邊樓老去仍靑眼吟多易白頭還思爲客處梧雨滴鄕愁﹝和王文偉﹞巖風吹野樹溪雨浸山田自汲烹茶水誰供買酒錢苦吟方得句多病只貪眠不管人間事淸閒過歳年﹝除夕宿大云院﹞淸貧終不厭未老亦宜休楊栁閶門曉蒹葭笠澤秋園蔬乘雨種林果帶霜收感慨應懷古題詩上虎丘﹝寄姑蘇劉欽謨﹞風雨越江邊郵亭對夜眠鄕心孤島迥客思一燈懸論舊懷他日談詩記往年離魂將別夢幾度到臨川尋幽臨絕壑春望倚晴闌舉世情皆薄謀生道更難云邊雙闕迥林下一官寒自笑卑棲意塵冠未敢彈﹝寄周鶴洲太守﹞七律久旱村園豆麥焦鑿池引水灌田苗籬疎野竹橫窓戶潮滿春帆礙浦橋酌酒不愁無苜蓿揮毫深喜有芭蕉人生適意應如此莫怪淵明懶折腰﹝寄余汝盛﹞斷鴈聲寒隴日昏畫船撾鼓入孤村燈前感舊無書札枕上思親有夢魂短髮尙紆新宦牒好懷都負舊琴樽題詩卻憶山莊下風雨瀟瀟晝掩門﹝琴川道中﹞鴛帳畱春上錦文髙堂賓客賀新婚穠華似玉生蘭砌衰落如花棄艸根薄命漫垂今日淚愁顏猶憶舊時恩班姬紈扇秋風早滿院蒼苔獨閉門﹝去婦詞﹞林屋虛寒半掩扉野情偏稱綠荷衣栁風乍起燕雛軟梅雨初晴荔子肥歳月無情催客老溪山有意待君歸浮沈世事何須問好整絲綸問釣磯﹝夏日寄髙尊卿州守﹞香閨頻蹙逺山眉不似昭君出嫁時有恨染斑湘浦竹多情讀罷峴山碑殘春故國難爲別撫景新亭空對垂蓋世英雄亦如此楚歌聲斷益堪悲橋成織女斂雙眉雨灑人間七夕時書寄邊鴻持舊節劍畱孤冢對殘碑鮫人雙袖因珠濕和氏千行有玉垂笑殺步兵狂太甚窮途回首不勝悲﹝效李商隠詠淚﹞使節遙臨嶺海西桄榔椰葉暗春溪連村禾黍沈云綠繞廓桑麻似掌齊夜月滿城無吠犬晨煙隨處有鳴雞太平气象多吟詠喜雨亭前取次題﹝寄黃文大化州﹞萬事無心酒一瓢庭前積雪待春消嵇康箕踞眞成癖陶令歸來懶折腰看竹熟知旁舎近尋詩生怕出城遙紛紛裘馬紅塵裏忙聴鐘聲趂早朝﹝懶庵﹞栗裏柴桑秋正深歸舟尢喜遂初心閒情都付籬邊菊佳趣惟畱壁上琴紅葉客來長不掃白衣人去自成吟一從蓮社攢眉後直向山中醉到今﹝題淵明歸五栁圖﹞塞鴈驚寒下浦沙故人千里未還家暮年詩酒醫愁藥浮世功名過眼花白屋漫栽髙士栁靑門懶種故侯瓜日長社散歸來晚倚杖行吟送落霞林泉深處臥煙霞流水寒云八九家江客帆檣懸网罟野人籬落帯桑麻案頭墨迹兒臨帖燈下車聲婦絡紗待到春風二三月石鑪敲火試新茶﹝殘年書事﹞他警句甚多不能殫述再抽一二以示同好如殘歷愁中盡流年夢裏過客思秋聞鴈鄕心夜聴潮林深芳樹合磵轉夜泉分流泉分古澗荒蘚上殘碑門掩花空落人閒鳥不知石壁苔侵字松杉鳥護林山花嚲綠鬢月鏡暈靑天有田皆種秫無竹不當樓身病仍耽酒家貧易廢詩梅開人別久書寄鴈來遲江沙粘野艇樓月照秋琴交情貧後見鄕夢客邊多天空孤鳥沒江闊逺帆來野色低靑嶂亭陰壓翠苔世途輕白髮交態重黃金帶雨隨孤艇穿林翳晚鐘川云沈野色溪雨亂泉聲書帶從爲艸荷衣不受塵曉日黃泥阪春風綠艸坡﹝畫牛﹞俗塵隨事減詩價少時無徑竹籠煙翠池荷戰雨喧野水帆歸浦秋山燒隔林小杓連云汲方缾帶月盛﹝蟹井﹞旗翻曉帳云連塞角奏寒譙月滿樓﹝送都使﹞雨餘一水當溪落嵐淨千峯入戶低﹝松門書院﹞催我年光惟曉屋擾人離思是秋砧雙杵搗殘千里夢一尊傾盡百年心﹝秋日偶成﹞雉扇影分雙闕下羊車聲度百花中啼鳥無情過別苑飛花有意到深宮﹝無題﹞林隠曉嵐山半出湖添秋雨水平鋪﹝西湖﹞茶竈曉煙籠野色硯池秋雨洗溪聲﹝南寺﹞白酒熟時畱客醉黃花開晚待詩催世事無憑蕉覆鹿禪心巳作絮沾泥﹝送僧﹞數點遙峯天地外一聲長笛海山秋﹝幽居﹞一樽酒盡空明月千里書來見古人﹝寫懷﹞南畝躬耕非管樂北窓髙臥卽羲皇﹝冬蒼艸堂﹞江上有詩楓落早籬東無酒菊開遲﹝寄黃儼仁﹞南畝雨添耕後艸西齋塵掩讀殘書看竹有詩畱野寺尋梅無路到溪橋﹝挽林從韶﹞庭梅破雪回殘夢林鳥啼春怨落暉酒杯此別憑誰共吟社它生得再回﹝挽吳拙戒方伯﹞皆婉轉切情新越可喜其爲名卿虛左引之入林不虛也﹝黃氏增訂筆精﹞

林登桂

近有吳韋卿者以老抱闗學杜詩積艸幾千餘首而於潛尉林登桂休官後亦稱詩其詠瓶菊云霜枝分折後猶貯半瓶秋色自籬間出香從幾上流差堪娛眾目寧許揷盈頭一勺涵餘潤能存數日幽梅都尉園看竹雲人去秦臺竹尙靑四時疑有彩雲停霜中節凜孤臣操地下根分貴主靈三徑陰森連舊闕半溪煙雨暗荒亭孫枝爲染虹橋血化碧竿頭似有腥二詩爲余鑑賞卽未堪鴈行竹溪亦見莆功曹中之不乏人耳﹝黃氏增訂筆精﹞

張嘉猷

福建張獻叔嘉猷爲龍泉教諭王禦史應箕亦同鄕人巡按至處州張欲王以出格之禮相待而王反甚倨王合槪府縣學官而試之張不得巳勉彊就試王以秋江曉齋命題張落句云芙蓉最是無情物又向前溪作晚陰王覽之大怒痛恨入骨蓋王之未遇時其母攺節適人前溪故張辱之也次日對眾官漫然嗔罵將別一教官重責十五下而張亦竟署最下考左遷其所作如獨憐芳艸別共醉菊花杯坐席流花气徵鞍拂栁絲可謂俊雅性嗜酒有晉人風致﹝閩書﹞

江騰鯨

江騰鯨建陽人署教卽墨轉銅陵府推官萊州府通判爲人恬介不邀上官詞色官暇輒稱詩灑墨曰不敢以區區俗吏荒廢吾心也其論詩法曰詩寫性情天竅發而萬籟生有不得而自知者一近色相詩而俳優一著煙火詩而土朩一苦思索詩而酖毒一假剽竊詩而穿窬﹝閩書﹞

康太和

嘉靖初莆田有逸老會皆鄕邦之望都憲林茂達年七十五憲副吳希由逸士林嘉績俱年六十七禦史林季瓊知縣宋元翰俱年六十五憲副林有年年六十四侍郎鄭嶽年六十三侍郎林富寺丞李廷梧亦幾六十有逸老詩集行於世隆慶已巳有耆老會太守鄭弼年七十八少參雍瀾年七十七太守陳敍年七十六運使林汝永年七十五主事柯維騏年七十四太守林允宗年七十二尙書康太和年七十一太和賦詩云故里重開耆老會七人五百二十三後尙書林云同年六十九亦與斯會眞太平盛事也﹝筆精﹞

洪朝選

同安洪侍郎朝選贈侍郎鄭世威詩我昔懷古人夢寐想見之行行半海內如何所見希偉哉陶元亮讀書誦其詩斯人何眞朴千古見光儀當其饑寒迫出仕良云宜及至恥折腰歸去復奚疑雅性本耽酒舉杯不復辭若還不得酒吟哦亦自怡去畱曾不恡心事固易知淳風邈不作髙駕亦難追安知千載後公也嗣音徽長翮戛宇宙昻然孤鶴姿又如松與柏眾卉伏以卑往昔蒞大藩髙論固葳蕤自知不諧俗歸臥一茅茨性亦嗜醇酒杯至不停揮酒酣大筆落屹屹森戟旗時來通塞異脫履登君墀抗章復蹇諤立論亦恢奇今歳得賜歸還向江海湄昔如雲無心今如鳥倦飛宛然兩陶公千載結襟期﹝閩書﹞

陳震

陳啟東震諭學寧徳嘗作詩述閩人常談云蠻音鴂舌語胡塗雨落翻將禍斷呼誰信撻佻原是要怎知詐講卻云誣﹝吳人稱說謊也﹞長公仔販南瓜賣李剉﹝屋也猶言李家也﹞門書老酒沽昨聴鄰家罵新婦聲聲明白喚貍奴﹝其罵聲云貌貌卽貓叫聲如吳人雲杜貨也﹞閩人聞之亦爲絕倒﹝石田雜記﹞

陳安

嘉靖初建州士人陳安性嗜酒落魄不羈好吟詠嘗作戒酒詩雲門前冷落故人疎日日銜杯世事無寄語東風林下鳥春來切莫喚提壺﹝筆精﹞

陳瓚

閩中陳成玉瓚善謔友人周行可續弦謔以詩云十分春色海棠開雲雨漫天暗裏來可是東君勤愛惜煙蓑乘夜護花臺行可多須故嘲之云﹝堅瓠集﹞

林燫

林燫作閩中三公詩一爲開府張公嶽開府元凱倫特達廟廊器代工感熈明濟世懷深志直道諒難容險阻方歷試長驅百萬師深入不毛地鬼方難巳夷魏闕戀空積霧雨晦遐陬前軍大星墜靑編勛業崇赤縣經綸祕千載峴山碑行道空垂淚一爲太宰李公黙太宰風塵表盛名自弱冠揮麈吐淸言登壇弄柔翰振羽覽徳輝髙舉淩霄漢旣懷人倫識復負經濟幹蛾眉不見容貝錦紛爲患淒涼梁獄書惻愴東門嘆啟事有遺規皇猷無共贊精忠諒若存耿耿南箕煥一爲司馬張公經司馬文武才磊落萬夫望平生覽穰苴笑談在帷帳云擾亂江東據鞍一何壯未寒息壤盟巳速中山謗哀哉誰爲明功髙不相讓鶴唳寧復聞弓藏空惆悵三軍气喑噆海嶠戈相向千秋麟閣勲終記靑冥上﹝閩書﹞

閩縣林燫天寧寺塔寺古傳因塔莊嚴禮上方髙標出云漢浩劫記隋唐縹緲聞淸梵虛空散妙香直疑多寶湧時現佛珠光﹝帝京景物略﹞

朱汶

朱汶號碧潭以名家子少從父薄遊歷覽名勝退而學詩耽酒自放屋壁戶牖題墨皆滿貧不自謀家人誚之曰何物可憎徒涴墻戶曽不可食取筆硯投擲之汶不變也一日郡守出教訪所謂朱詩人碧潭者吏人持教喧問市中久乃知爲汶至門彊汶入謁汶衣褐衣穿袖而長裾闊步趨府守下與爲禮汶無所不敢當其所居西郊僻處守獨出訪之數椽欹傾植竹撐拄坐守其下突煙晝濕旋拾櫧葉煨火燒筍煮茗以飲守皂隸忍饑詬罵門外汶若不聞於是泉人乃知有朱詩人﹝閩書﹞

江一鯉

江一鯉號艸塘家本武冑倜儻跌宕喜談孫吳豪气逼人盡傾一座旣與朱汶幹宗亮等爲詩格調淸越音節鏘然有室數椽有園一區方塘半畝雜植花果蔬薤薹笠短褐攜鋤抱甕園無樊墻佳實離離盜不忍竊知爲髙人所樹也好天良日挾策引觴詠歌倘佯其下每得句躍然自喜客至摘柑剝棗烹葵剖柿延款之性嗜酒或置酒招之造飲輒盡未嘗向人語貧有所求假﹝閩書﹞

陳鷗

陳鷗號忘機與邑中朱汶江一鯉朱梧幹宗亮結詩社爲五子王愼中序其詩謂五子者各有奇節怪行旣無所用於時而一力於此叫呼唱和以爲極歡旁觀皆笑爲狂謬甚或加指斥五子獨喜自得不顧也鷗少而無妻黃克晦爲作海翁圖系之詩曰我悲我兄世不知年當十八巳無妃而今七十待阿誰﹝閩書﹞

王礦

王礦字公範閩縣人嘉靖甲午舉人官思明府同知有冶山拙稿其送大行謝驛梅使琉球詩云使節分星象仙舟捧禦函絲綸宣海嶽天地極東南服荷殊恩賜才推絕域堪逺人胥樂附異俗乃能諳父老相如檄詩書陸賈談徵牢宵踰十館谷日過三牛馬風何隔金銀气不貪兩階遐格舜九扈乍聞郯専對名非黍周咨迹豈慚歸航應載石赴闕及傳柑國體從玆振兵威不自戡梅花洋信近延竚慰朋簪﹝明詩綜﹞

陳蕃爲樂安太守郡人周璆髙潔士也前後郡守招之不至惟蕃能致之爲置一榻去則懸之今人止用徐孺子事而鮮及周璆閩中王郡丞鐄有詩雲南州只說徐髙士能使陳蕃下榻時北海更憐周隠者不將懸榻使人知﹝堅瓠集﹞

陳謹

嘉靖癸丑狀元陳謹號環江授翰林修撰左遷惠州府推官終右春坊右中允早卒所著詩文稿軼弗傳天啟丙寅夏日偶翻舊帙得先生手書詩一紙貽先大令者先大令與先生契厚蠧蝕之餘字迹尙可辧恐日久湮滅謹識於後贈林心泉紀績大羅雲南滇波靜陣云微暫假行旌閱戰圍殺气隨風傍戍戟霜威凝霧護戎衣鯨鯢忽報吳江盡狐兔今看越嶺稀投筆勲名成指顧燕然莫數羽書飛幕府軍聲動太微笑談尊俎破重圍功勞細紀新編簡汗血環污舊鐵衣怪洞妖氛須盡掃窮山水火未全稀沈寃惟仗畱冰鑑霜節爭傳雨露飛同林心泉憲伯赴蒼梧舟行卽事嶺海投荒賦式微得從仙侶解愁圍舟經水寺聞僧磬簾放溪風上客衣對奕坐忘春雨濕論文閒望暮云稀酒闌未盡相思話兩地徵帆共晚飛天涯景物轉霏微多病應寛舊帶圍按劍知誰憐夜璧彈冠空自愧宮衣煙深野圃花容老日暗郊原樹影稀獨羨嚶鳴枝上鳥不因春去更分飛題小金山控海樓次毛東塘韻爲愛層樓髙控海少維徵棹步苔坡虛窓隔水塵難到芳艸傍花景自多雨過不妨遊屐興風淸應送扣舷歌回瞻蘇老臺前像涕淚春添兩岸波粵南蜃气噓滄海逺結樓臺駕水坡晝靜檐飛紅雨亂日遲幔捲白雲多孤峯突起潮頭幛好鳥長調樹杪歌憑幾凝眸天地闊不知人世有風波登羅浮山悠悠歸棹度東洲獨上羅浮作勝遊徵斾曉飛千嶂露振衣涼動一山秋蓬萊積翠侵禪閣錦繡生花映石樓借問仙蹤何處覓采芝遙指白雲頭靑霞洞新創明覺樓登眺洞門蘿薜鎖靑霞樓閣新看近築沙謫吏逺尋蘇老迹探奇應訪葛仙家藥槽丹竈畱眞勝晴日和風爲我賖如意好峯俱著眼仰天長嘯興無涯遊天華宮值雨天華佳勝近如何乘興登攀載酒過古帝宮前空蔓艸諸賢祠裏巳新蘿鶴鳴淸漢傳風逺龍起澄潭帯雨多四望雙流懸絕澗滿前郊野借餘波﹝筆精﹞

謝傑

吾鄕謝大司農傑宿云窩有詩云刀圭有分仙緣熟雞犬無聲午夢閒佳句也﹝筆精﹞

鄭憲

明長樂鄭憲未第時館於大姓家東家之親以作宦自京還主召飲鄭與焉定位首宦鄭次之將登席宦虛讓鄭鄭毅然就之宦頗慍酒數巡宦指壁間畫曰先生髙才請各賦一絕鄭題楊太眞圖曰龍顏回首顧紅顏醉臥東風上馬難不是侍兒扶不起只因恩愛重如山圖乃太眞醉臥於地二宮娥扶之不勝明皇顧笑之狀故詩云然次題朱買臣采樵讀書詩曰一擔荊薪一束書且行且讀樂何如擔頭自有經綸策堪笑糟糠妾婦愚又題韓淮陰乞食漂母詩曰乞丐當時事本虛英雄未遇古誰無臨題恨殺丹靑手不畫登壇拜將圖一座稱善宦乃愧﹝堅瓠集﹞

王愼中

王遵巖與弟少卿惟中書來書所問作詩豈容易談第一要有學問次亦要才力不弱吾向贈宋仲石詩如起句洛陽橋外路萬里指長安今贈唐婁江如帝心嘉勞來戶口不虛增結句如相送情無已寧因感遺肝莫倚鸞鳳志今當作鷙鷹皆不容易得然知之者少矣舊歲與方洲遊山詩句句俱是風格不涉陳套不守言筌然方洲亦未解其妙也如取路非髙足入山力復余畏影在城市聊玆息茂陰此等起語如堪嗟二畝半促促邑中居明歸應復望惆悵使顏衰此等結句總是唐人中翻來都是史漢文气一字一句都健吾詩自覺於古人合處不如文文則有全篇合或有過之者詩則不能如此然今人窺我門戶則猶未耳﹝閩書﹞

漳州開元寺智海禪師法力髙勝來開堂泉州半嶺王愼中贈詩二章峻絕髙峯透步難黃龍三問是巖闗繡鴛呈出鍼紋隱駿馬自驚鞭影間生如靈樹契冥符貶剝諸方沒破除自笑欲談詞忽喪江州鈍置老尙書﹝閩書﹞

劉淵材憾曾子固不能詩予嘗見宋人所輯唐宋八家詩韻則子固與焉不得謂非詩家矣評明人詩者不及王道思然道思五古文理精密足以嗣響顏謝而論者輒言文勝於詩非知音識曲者也﹝靜志居詩話﹞

李漢號東甲仕桐鄕訓導王愼中贈漢詩東甲先生愛靜便辭官正及未衰年忘機不賭圍棊墅好飲多開種秫田每誇妙得閒中坐更詫無如醉後眠子夜弦歌娛客處一春風雨養花天紅英漸委蒼苔上白雪來侵緑鬢邊世態無端爭夢里人生何事勝樽前品可知矣﹝閩書﹞

柯維騏

柯希齋維騏自登第後卽疏病歸削迹公門二三同年若李太宰黙吳太宰鵬徐閣老階並不通書丁夘聞科舉交薦有詩云落落閒身多病餘乞歸實自肅皇初生來柰有雲林癖交絕全無政府書著述何功叨薦剡行藏巳老合懸車朩蘭孤艇煙波裏免負馴鷗與狎魚﹝莆陽志﹞

蔡一槐

晉江蔡公沙塘年六歳往姑夫家看燈姑夫試以對曰元宵燈火滿街衢卽應聲曰大地文章連斗柄後十四中鄕試塡榜矣主考慮早達不成令器故不以題名而猶令赴宴次科十七始中﹝耳談﹞

王佐

王佐初知睢州值河決竭力捍禦擢南戶部員外郎中以忤大司農出爲兩淮運同爲人剛介家甚淸白屏居年八十三矣睢人請於督學祀之名宦不知其尙在適移文至令徐待贈之詩曰白頭如越世赤子未忘慈百畝家無羨千秋食有餘亦竟以其年卒﹝閩書﹞

黃釧

福安黃後谷釧字珍夫舉嘉靖丁酉鄕薦爲溫州郡丞丙辰倭冦溫州將兵拒戰乘勝直進孤軍無援遂大潰賊脇之降叱之索之金復叱之賊怒支解寸斬之年四十七詔贈右參議祠祀之弇州王元美爲作衣冠墓志先生能詩有墮樵錄野望云連朝微雨恰新晴沙艸含風軟綠平碧水畫船歸棹去夕陽煙樹一痕淸又云竹松疎護兩三家流水浮香帶落花樵笛數聲煙漠漠隔溪人散夕陽斜曉行雲誰家流水石橋邊蕎麥花開白滿田日出柴門人未起嵐雲飛滿小樓前先生無子猶子嗣之蔭太學生﹝筆精﹞

王世貞挽詩云刲後杲卿空有舌哭回弘演巳無肝從教一蹶星同殞畱得孤忠璧自完﹝閩書﹞

周石梁

蘇東坡與朱鄂州書云昨武昌王殿直天麟見過言鄂嶽間田野小人例只養二男一女過此則殺之尢諱養女以故民多鰥夫女初生輒以冷水浸殺之其父母不忍率閉目背面以手按之水盆中吚嚶良久乃死此風天下有數處閩之建陽崇安尢甚𨿽富家亦養二女爲極莆田周石梁戒殺女歌云虎狼性至惡猶知有父子人爲萬物靈柰何不如彼生男與生女懷抱一而已生男則收養生女顧不舉我聞殺女時其苦狀難比胞血尙淋漓有口不能語吚嚶水盆中良久乃得死吁嗟父母心殘忍一至此我因勸吾民毋輕殺其女荊釵與裙布未必能貧汝隨分而嫁娶男女兩得所此歌播民間萬姓當記取﹝堅瓠集﹞

陳昻

白雲先生陳昻者福建莆田黃石街人也所居所至人皆不知何許人自隠於詩性命以之獨與馬公子用昭善先生詩所謂自天亡我友者卽其人也莆田中倭城破領妻子奔豫章織艸屨爲日不給繼之以卜泛彭蠡憇匡廬山已入楚由江陵入蜀附僧舟傭爨以往至亦輒傭於僧遂徧歷三峽劍門之勝登峨嵋焉所傭僧輒死返自蜀寓江陵松滋公安巴陵諸處至金陵姚太守稍客之給居食久之姚太守亦死無所依賣卜秦淮或自牓片紙於扉爲人傭作詩文巷中人有小小慶弔持百錢斗米與之隨所求以應無則又賣卜或雜以織屨而林古度與其兄楙者閩人寓居金陵一日過其門見所牓片紙於扉突入其室問知爲莆田人頗述其平生一扉之內席牀缶竈敗紙退筆錯處其中檢其詩誦之是時古度𨿽年少頗曉其大意稱之毎稱其一首輒反面向壁流涕嗚咽至於失聲其後每過其門輒袖餅餌食之輒喜復出其詩泣如前居數年竟窮以死其子倉皇出覓棺衣舁之中野古度兄弟急走索其集無所得得手書五言今體一帙其自序略云昻壯夫時尢嗜五言苐家貧無多古書得王右丞卽誦讀右丞得杜工部卽誦讀工部間取其所中規中矩者時或一周旋之又時或一折旋之含筆腐毫研精殫思今觀其五言律七百首則先生所學所得盡此數言矣其云末一卷爲排律亦不存謝兆申云有集十六卷在江浦族人家論曰近有徐渭宋登春皆以窮而顯晦於詩然未有如昻之窮者也予嘗黙思公織屨賣卜傭爨傭書時胸中皆作何想其視世人紛紛藉藉過乎其前者眼中皆以爲何物求其意象所在而不得吾友張愼言曰自今入市門見賣菜傭皆宜物色之恐有如白雲先生其人者甚矣有激乎其言之也﹝靜志居詩話﹞

陳第

陳第字季立連江人爲學官弟子教授淸漳生徒雲集兪都督大猷召致幕下教以古今兵法南北戰守方略盡得其指要勸以武功自見曰子當爲名將非一書生也爲言於譚襄毅綸譚一見亦奇之曰兪戚之流亞也起家京營出守古北歷遊擊將軍居薊鎭者十年薊鎭自隆慶初譚戚爲督鎭修舉戎政邊塵不聳十有五年而季立爲譚所知又與戚論兵抵掌相得慨然有長驅逺略之志巳而兪死戚罷邊事隤廢督府私人行賈塞下侵冒互市金錢季立力持之督府恚將中以文法嘆曰吾投筆從戎頭須盡白思傾灑一腔熱血爲國家定封疆大計而今不可爲矣吾仍爲老書生耳遂拂袖歸裏角巾蕭寺徧閱佛藏入羅浮游西樵弔宋故宮於崖山窮蒼梧桂林諸勝聞焦狀元弱侯老而好學裹糧來白門離經析疑扣擊累年弱侯嘆服以爲弗如撰著甚富毛詩古音考其一也巳復遊嵩山而返久之乃卒季立不得繼兪戚之後登壇爲名將卒爲名儒以終其學通五經尢長於詩易論兵學論文章皆鑿鑿有根據萬曆辛亥年七十有一彚其四言五言古詩爲一帙命曰寄心集感古之作其在萬曆中年儲危政黷之時乎昔人有言千載而下難以情測也﹝靜志居詩話﹞

一齋投筆從軍受知於譚襄毅兪武襄戚武毅三公江陵旣沒論者謂武毅不宜於北徙之嶺南一齋作塞外燒荒行有云年年至後罷防賊出塞燒荒灤水北枯根朽艸縱火焚來春突騎饑無食又云隆慶二載譚戚來文武調和費心力從前獘政頓掃除臺城兵器重修飭迄今一十五年間閭閻雞犬獲寧息譚今巳死戚復南邊境危疑慮叵測患難易共安樂難念之壯士摧顏色論者不引今昔觀紛紛搜摘臣滋惑又送戚都護絕句云轅門遺愛滿幽燕不見烽煙十六年誰把旌麾移嶺表黃童白叟哭天邊誦其詩扼腕於封疆之事深矣一齋儲書最富予嘗遊閩臨發林秀才侗持其後人所輯世善堂書目求售燈下閱之見唐五代遺書琳瑯滿目如披靈威唐述之藏多平生所未見不覺狂喜秀才許至連江代購逾年得報書則巳散佚徒有惋惜而巳﹝靜志居詩話﹞

季立繼戚兪之後爲名將卒爲名儒有寄心集行世詠懷云火用在得薪才用在識眞隨宜作蟄躍龍徳乃全身﹝徹剩八編﹞

朱梧

朱梧字子琴晉江人長文學好爲詩自序其詩曰梧也少好詩旣領薦三走南宮不售思脫去筆墨蹊徑就職爲博士猖狂恣肆喜怒愉快一於是詩𨿽有瑕釁不屑彌縫稍遷楚令遽罹廢黜嗚呼梧之不達詩窮之矣𨿽然梧之不窮詩達之也梧見今人見棄於時則輒憤慍怨尢下者娛財作荒梧之廢也無饑寒俛仰之憂人事奔趨之擾謝絕過從杜門卻掃毎遭時或林泉魚鳥之適田夫野父之儔出數言紀之長篇短章惟所欲爲又性不喜俗人堆積蠧編於東軒北窓之下日與數千載間騷人文士爲伍光景滿前應接不暇追念隸博士時好而不能専爲造士司政教時専焉不能入今則専而且入死生不足奪況窮達乎梧所畏王遵巖氏見梧贈詩十篇復梧曰奧意險語殆搜神髒而破鬼膽何但仰參黃陳直將上闖韓孟眼中何意見此奇特嗚呼搜神破鬼未也奇特然哉遵巖於文章少許可彼其視一世能言之士直若瓦礫蛙蟬而許梧若此僞也非眞也據以爲信梧其顧長康哉然有觀梧出處憂樂之際者則詩果窮梧者耶果窮梧也寧詩窮梧毋梧窮詩﹝閩書﹞

陳鳴鶴

黃讓者粵長樂儒生也嘉靖時父墓爲山賊所發質其骨以責贖讓罄產贖而葬之乃募壯士百餘人從督府討賊二子啟愚啟魯死之讓出奇計斬賊首二百人降者一千七百有奇賊旣滅推其功於諸校竟不受賞而去時閩陳奎以參政監軍知其事奎弟鳴鶴爲作詩紀之云五湖東煙塵起蘆嘯一聲天欲圯七十九堡春艸深流血轔淪成海水椎埋相徧富人墳白骨累累幾千里黃生本是縫掖儒投筆武噪張虯須盡將田宅結年少軍門借箸談陰符登峯履刃質賊壘雪恥豈顧千金軀二男戰死顆不蔽生也搴旗戰愈厲日落沙飛陣色昏鯨冦千羣一時殪幕府論功數未奇鵲印封侯非所計軍吏𨿽有言黃生保貞素怨毒旣巳酬荷衣守墳墓定知貧賤樂富貴禍尢伏綠林奴輩利吾財先隴陳尸子遭戮君不見鴟夷革浮入吳江怨潮汐山田數畝屋數椽衡門終歳無塵迹黃生黃生眞丈夫匣中長劍雙龍魄﹝小艸齋詩話﹞

鄭堂

閩鄭堂字汝昻者太守珞之子爲諸生有詩文名而性滑稽自號雪樵山人郡守喪妻將斂而目不瞑堂自贊能祝之卽髙吟曰夫人一貌玉無瑕四十年來鬢未華何事臨終含淚眼恐教兒子著蘆花吟訖而瞑守厚禮之時正徳攺元守一日於西湖遊宴堂故衝其前導守怒之曰作一詩可釋汝命紙筆堂卽書數苦字守大笑曰汝今始知苦乎堂卽足成之曰苦苦苦苦苦苦天上皇晏駕未經年江山艸朩皆垂淚太守西湖看畫船守亟遣之至今閩人言作戲謔詩者動曰鄭堂也﹝閩小紀﹞

三山鄭汝昻善詩且多滑稽貧甚一親知令廣東鄭寄之詩曰三尺兒童事未諳饑來彊扯我襕衫老妻牽住輕輕語爹正修書去嶺南其人得詩一笑因厚贈之按靑瑣集有張球獻呂許公一絕云近日廚中乏短供兒童啼哭飯籮空內人低語向兒道爺有新詩謁相公鄭之詩固有本矣﹝閩小紀﹞

三山士人鄭堂有逸才好譏謔有老人寫眞乞題堂索飲題之曰精神炯炯老貌堂堂烏巾白髮龜鶴呈祥數年有讀之者曰此四語橫讀則精老龜也老人毀之有隸卒乞門聨堂書其左曰英雄右曰豪傑其人大喜具饌飲乞足成之堂書之曰英雄手執苗竹片豪傑頭簪野雉毛其人悔恨後以詼謔黜儒爲吏口占曰生員黜罷去充吏不怨他人只怨自絲絳員領都一般只是頭巾添兩翅聞者絕倒嘗爲州長書門聨云架有春風筆門無暮夜金州長喜大加禮敬﹝駒陰冗記﹞

鄭堂能詩捷於占對武廟初荒遊無度人人有社稷之危閩僻於一隅鎭撫藩臬諸公日逐燕遊略無介意時元夕大爇鰲山燈堂題一聨云鰲山北聳今宵樂聖駕南巡何日還諸當事因感思曰書生有國家之慮吾儕尙不省乎遂屏迹不出﹝髙齋筆記﹞

劉駟

宗道講學逺師北溪其辟釋老甚嚴目佛爲泥廝集中有同安嘆云噫嘻吁紫陽之化衰家家阿彌儒也墨衣墨也墨衣滿城遊遨誰我知不如歸也不如歸又遊天蓋寺詩云若無僧寺塔直是一唐虞斯亦能言距楊墨者巳﹝靜志居詩話﹞

林萬潮

林萬潮字養晦莆田人嘉靖戊戌進士司理寧波補贑州年三十八卒於官萬潮有奇思奏記臺使者手自削牘牘多古文詞其命椽作書通諸故人憑幾口占各有意致故與唐公順之遊而因得以交於羅文恭洪先其沒也文恭爲銘墓所著有贑州集七歳時作聞鼔詩誰擊堂前鼔如聞出地雷梅花猶未發全仗數聲催集中如半山斜日含靑壑萬里晴空度白雲一帆淮浦晴雲細三月黃河春水多世人賞之﹝閩書﹞

黃天全

黃天全字全之棄縫掖而從戚少保繼光汪司馬道昆遊一意修古語司馬曰惟王者黃屋左纛玉食衮衣僣擬者爲不臣端章甫路車鑾和此亦人臣盛節矣夫六經聖者事也沿屈左兩司馬而爲騷賦史傳此亦吾人之端章甫鑾和也全之所爲詩獨工五言古司馬序之曰燕也石巴也瑟牙也琴直以一音取重全之五言古詩一唱三嘆廣樂畢陳弗加此矣﹝閩書﹞

胡江

夏桂洲白鷗園攺賜陶眞人閩人胡江題云相公禦賜是何年又見眞人築墓田行過鄰家乞新火竹籬茅舎只依然﹝堅瓠集﹞

田一儁

田一儁無題詩兩朝勲業列旗常連正臺階十五霜功格皇天誰可比只應前世有空桑爲江陵奪情發也又春日偶感詩兩夜東風作意吹桃紅李白冠當時多情卻恨春光少底事同林隔一枝似指張懋修嗣修兄弟若云曷少渠家一探花云爾情見乎詞﹝國史惟疑﹞

延平田一儁蓮花庵避暑人天獨步滌煩襟鐘磬偏能入客心石澗泉鳴晴亦雨松堂煙遶午常陰寒弦細向風前聴冷簟翻疑月下侵卻怪當年飲河朔不來此地避招尋﹝帝京景物略﹞

鄭鏜

百舌鳥名閩鄭鏜題詩云生來學得百般聲長向枝頭弄五更只恐春隨流水去綠陰深處聴蟬鳴閩鄭鵬題云追逐黃鶯上苑遊穿花度栁亦風流於今巳是朱明景莫弄東風巧舌頭二詩必有所刺而作﹝堅瓠集﹞

陳圖南莫知所出有漁人舉网得物甚巨裹以紫衣如肉球狀攜以還家漑釡爇薪將烹食之曁水初熱俄雷電繞室大震漁人惶駭取出擲地衣裂兒生乃從漁人姓陳名摶後藝祖召至闕問天下始終事摶對曰一汴二杭三閩四廣再問對曰非臣之所知也明鄭鏜題詩曰驢背無心大笑還壺中有藥臥空山三閩四廣英雄恨都付先生一夢間﹝羣談采余﹞

王繼臯

三伏日洗象錦衣衛官以旗鼓迎象出順承門浴響閘象次第入於河也則蒼山之頹也額耳昻回鼻舒糾吸噓出水面矯矯有蛟龍之勢象奴挽索據脊時時出沒其髻觀者兩岸各萬眾面首如鱗次貝編焉然浴之不能須臾象奴輒調禦令起雲浴久則相雌雄相雌雄則狂福州王繼臯六月九日宣武門外看洗象詩十韻舞獸蒙恩澤炎蒸湯沐施金吾開衛仗玉殿輟朝儀旗鼓壕池漲喧闐男女窺沈浮山起伏噓吸雨紛絲垂首欣先浴前蹤戀久嬉驚波魚杳杳逺影燕遲遲兩岸人如壁連鑣官共隨齒妨泥內石身避水中坻薄澣馴人意潛涵伏火時載歸毛骨悚跪上萬年巵﹝帝京景物略﹞

詹仰庇

淸水巖有來憇亭宋嘉定中令趙彥侯鑿池引泉公暇則攜琴遊息於此明邑人詹仰庇詩面擁琪林翳耳喧玉髓鳴一時天幾色半榻鳥千聲﹝閩書﹞

謝祖

謝祖字繩夫長樂之江田人名家子嗜酒落魄歳暮有所逋負縣令韓公紹系之從獄中上詩二首韓大驚釋而禮焉詩曰陳情淚血叩蒼天事去人非四十年祖父乞骸沾帝祿兒孫落魄負官錢身長寄食丁猶斂田巳飛沙賦未蠲安得於公開活路此心一寸是龍泉又長夜漫漫夢不成譙樓禁鼓已三聲星河暗透西窓穴鈴柝寒生北斗城短褐不堪深淺雪單衾難度短長更何年早了公門賦一把鋤犁一卷經﹝閩小紀﹞

範鹿

徐文長逸槁有詩雲南海大夫歐泉州處士尢泥中雙綠鬢詩伴兩蒼頭自注尢山人侍者範鹿能詩不減歐楨伯之僕惜其稿不得見也﹝靜志居詩話﹞

莆田尢宗謙有靑衣範生能彈琴吹簫亦學爲詩王弇州調之詩云瑤琴罷鼔紫蕭來手艸新詩阿濫堆除卻數行僮約外還應事事勝方回﹝筆精﹞

林鳯儀

閩林九成先生名鳯儀舉孝亷作令歸落魄不羈詩興甚豪嘗浪遊謁一故人故人曰知君能詩時聞彈棉花聲因指爲題九成援筆立就云聲聲何處響丁東想在秦樓燕市中休問孤弦無古調輕彈白雪捲春風軟隨蜀錦宜宮制暗度金鍼趁夜工縱舊莫令拋擲易綈袍憐取故人窮令大喜因厚贈之﹝小艸齋詩話﹞

九成復有寄臨安妓詩云曾上髙峯喚不聞尺書隨便寄殷懃夢從建水月中去袖自錢塘雪裏分金穀歌聲隨逝水石橊裙影逐行雲鶯花久負西湖約縮地功成再見君﹝小艸齋詩話﹞

王世懋

南山隈有霹靂巖宋元佑間白晝迅雷一聲劃開巖洞中有丹竈丹井其旁一石名烏鼻石明嘉靖中徐中行子與爲汀守宗臣子相以臬帥行郡相與飲酒賦詩此中傳爲佳迹王世懋詩選地偏多物外情捫碑忽著故人名千秋霹靂開丹竈四面芙蓉出化城其二絳帳南過五百灘不煩絲竹有淸歡金鰲對湧丹樓出石燕斜侵玉洞寒﹝閩書﹞

宗臣

廣陵宗子相爲閩督學歳餘卒於官僚屬生儒赴弔於靈幾上得遺詩三首云四海相逢盡臥龍龍江夜夜采芙蓉我今先跨晴虹去遲爾崆峒第一峯又一謫人間四十年靑山萬里隔蒼煙於今更返華陽洞千樹桃花待舉鞭又長嘯一聲歸去來玉龍髙駕彩雲回獨畱明月詩千首萬里寒光燭上臺﹝閩小紀﹞

林世璧

嘉靖間閩龔大司成用卿招諸賓客及其壻林世璧同遊鼓山風日恬朗分韻賦詩坐客皆逡巡遜讓林時巳醉奮筆題詩略不停思文藻橫逸公及諸客讀之至眼中滄海小衣上白雲多之句擊節嘆曰吾不及也遂不復題林詩至今尙在壁間寺僧寶惜墨色如新最後徐孝亷惟和讀之有詩雲閒尋老衲叩禪堂墨迹淋漓滿上方一自題詩人去後白雲滄海兩茫茫蓋引林語也﹝閩小紀﹞

鼓山在福州城外饒有風景遊者必有詩予以不及遊毎與土人道鼓山詩句相傳寺墻有林世璧題詩甚佳世璧本龔大司成女夫是日召宴賓客分韻題詩世璧詩先成眾遂閣筆今其長律多韻中猶有眼中滄海小衣上白雲多諸句膾炙人口其後徐舉人惟和讀之書其後曰閒尋老衲叩禪堂墨迹淋漓滿上方一自題詩人去後白雲滄海兩茫茫白雲滄海正用世璧語也一客述其事一客笑曰題詩人固佳評詩者尢佳近有一仕宦客按部到此題七律曰烏喙銜鼓鎭山門又一曰我來臯比擁雙騶一輕薄少年續書曰烏喙﹝音灰﹞能鎭寺虎皮﹝音被﹞可持騶請毀三尋壁遮君半面羞大噱而罷﹝西河詩話﹞

世傳林天瑞鼔山詩眼中滄海小衣上白雲多然亦尋常語耳故不及惟和松際窺人孤嶂月山中畱客半牀云也天瑞詩尙有佳者如詠月云玉露淸初墜天河迥欲流誰憐今夜月還似去年秋影逐寒雲起光緣暮杵畱闗山千萬里偏照漢家樓秋宮詞云碧山涼月澹悠悠獨上髙樓望女牛昨夜西風何處起宮中無樹不知秋儼然靑蓮少伯語也七言歌行如搗衣篇尢精謹有法度惜其遊於酒人故不能篇篇盡美﹝小艸齋詩話﹞

韓退之詩阿買不識字頗知書八分詩成使之寫亦足張吾軍或以阿買爲韓擇朩非也擇朩與蔡有鄰顧文學皆善八分書受知於明皇並直供侍而擇朩師蔡邕法風流閒媚號伯喈中興明皇師之嘗書彩箋以賜張說今閩林世璧乃尙書林公廷■﹝木昂﹞之孫以左書扇寄詩與予有曽無阿買書之句故疑而著之﹝閩書﹞

周如塤

周所諧名如塤莆處士也足迹不出戶庭苦吟弗輟未嘗妄與顯者遊裏中鄕紳學士罕識其面故其爲詩綽有林壑之致自作田家吟云不識市朝車馬喧殘簔弱笠老田園柴門去郭無多路野竹臨流自一村春雨桑麻終歳足淸時雞犬數家存兒孫牧畜南山下爲道須防猛虎繁可以見其逸韻矣他如風生極浦潮常白霜冷空林艸變衰萬里寒山橫積雪半汀衰艸隠斜陽百花潭上漁竿在五栁門前鶴徑荒因嫌城市非吾土卻傍漁家作比鄰墻壓花枝妨客過泥深苔徑喚人扶等句全無煙火食气﹝筆精﹞

韓夢云

福淸諸生韓夢云嘉靖甲子過石湖山見遺骼掩之其夜夢一麗人自稱王秋英字澹容楚人也元至正間隨父之任遇冦石湖山投崖而死今感掩骼之恩願諧伉儷自是數日一至詩詞甚多明年寒食夢云攜雞黍奠其墓秋英出見韓作瀟湘逢故人慢一闋云春光將暮見嫩栁拖煙嬌花帶霧頃刻間風雨把堂上深恩閨中遺事鉆火畱餳都付卻落花飛絮又何心挈榼提壺鬥艸踏靑盈路子規啼蝴蝶舞徧南北山頭紙灰綠醑奠一丘黃土嘆海角飄零湘陰淒楚無主泉扃也能得有情雞黍畫角聲吹落梅花又帶離愁歸去遂與夢云同歸產一子萬曆癸巳年自言緣巳盡揮涕而別﹝詞苑叢談﹞

陳鑰

吾鄕嘉靖中有陳鑰字徳音隠士也詩法唐人人無知者近其孫鴻出遺稿一帙佳句層出如山深僧餉早天逺鶴歸慵日影沈秋磬松聲響暮山歸心秋轉切逺夢老難成窓寒葉落後竹響雨來時久客依人懶虛名到老休行裝衝片雨歸夢落千山棲鴉驚夜火歸鴈過更樓殊有幽人之致﹝筆精﹞

薛欽

薛欽字寅甫懷安人嘉靖甲午舉人太平儒學教諭有東山集薛君詩頗淸越近於皆山樵者曹能始序徐惟和詩云閩自林膳部後百餘年而得鄭考功又數十年而得薛博士其推重若是﹝靜志居詩話﹞

江仲魚

崇安江仲魚諸生也予從王粹夫識仲魚乙未予之武夷仲魚導予遊三十六峯仲魚𨿽經生有碩人之致武夷諸峯各置書帙筆硯隨意所適畱連旬月衣道衣冠道冠又儼然羽流也仲魚善詩詩不作人間語嘗賦秋風懷友吟二十餘首皆道侶漁父樵夫與猿鶴而巳風塵之客不預焉如懷朱漁父云九溪深處似嚴灘渺渺風塵白眼看葉艇毎隨幽嶂出茅房孤掩落花殘芙蓉衣上云千片楊栁磯頭月一竿釣罷瓦缾曽共醉滿身零露不知寒未幾仲魚逝矣年僅三十也毎過武夷不勝山陽之愴﹝筆精﹞

何其漁

何樵仲名其漁邵之建寧人也爲詩有苦思樵仲死予哭之詩偶檢其手稿絕句有泠然之韻梅口待渡云野曠微風起白蘋村居三里若比鄰江幹風冷秋山暮立盡斜陽無渡人碧簫洞雲長林籟靜自盤桓松露侵衣夜未殘三十六峯明月曉碧雲吹破洞簫寒山下買酒云隔浦漁家傍酒家漁罾掩映酒簾斜探囊恰好供歸興買得黃魚並杏花﹝筆精﹞

林春秀

古田隠士林春秀字子實號云波性嗜酒耽詩家貧不能取酒有友鄭鐸多良醞日往飲焉醉後則酒狂不可禁鄭度其量錫造一壺刻云波二字至卽盛酒飲之三十年如一日也林詩奇警不凡山居云但住溝西第五村香秔釀熟少開門家僮祇自爲樵牧徑竹憑他長子孫雨過曉山泉噪澗花生春菜蝶穿園抱琴客到棠梨下夘酒猶醺藉栁根又云回巷短垣緣枸杞古塘枯竹立鵁鶄壁間寫徧籬花影雲裏崩來水碓聲又云野老眼經門刻字漁郎親見水沈碑鄭歸泉下數年林亦髮種種矣毎讀其詩輒詫與人兩絕也﹝筆精﹞

黃鳯翔

萬曆已丑冬至前二日余以叨貳春省將祇事郊壇齋宿署中是夜與僚長東阿於公富順李公擁榻玄談宵分乃罷旣就枕四壁閴寥鼾睡甚適忽夢有遞刺者予誰何之則曰於尙書使者也開函睇視弗覩名姓刺中苐有二語云空山一淚憑誰寄萬古孤云祇自愁讀竟遽覺心自駭愕通昔不寐晨起具述以告二公於公乃訝曰所謂於尙書者非眼中人耶予慚悚無以對少選浙江上奏椽來呈副封則巡撫中丞傅某所題疏也略曰伏覩故少保兵部尙書臣於謙當睿皇北狩景帝嗣統之日內修政事盡瘁竭誠俾九鼎旣危而獲安鑾輅旣去而復返忠甚盛也遭萋斐之構竟死非辜睿皇旋復悔之聖聖相承後先昭雪贈官賜謚建祠吳山恩華備矣惟時棅事者弗克將順徳意易名肅湣未愜眾心乞聖明裁攺以彰顯勛慰幽魂於公覽疏顧謂予曰夢徵矣幽明感通一至是耶顧少保公獨見夢於公何也蓋予嘗陟吳山之陽謁少保祠爲詩弔焉良謂有一面之識乎乃謂二公誦予詩有主聖臣忠語於公嘆曰公爲少保公知已舊矣比疏下於公請攺謚曰忠肅天子兪之於是輿論稱愜謂足妥少保公九京云﹝異夢記﹞

李贄

袁小修嘗語予曰卓老多病寡欲妻莊夫人生一女莊歿後不復近女色其戒行老禪和不復是過也平生痛惡僞學毎入書院講堂峩冠大帶執經請問輒奮袖曰此時正不如攜歌姬舞女淺斟低唱諸生有挾妓女者見之或破顏微笑曰也彊似與道學先生作伴於是麻黃之間登壇講學者銜恨次骨遂有宣淫敗俗之謗蟾蜍擲糞自其口出豈足以污卓老哉予兄中郎以吳令謝病歸再起儀部卓老以爲理不當復出爲詩曰王符巳著潛夫論爲問中郎到也無巳而中郎將抵國門乃攺前句曰黃金臺上思千里爲報中郎速戒途其於進退出處介介如此人知卓老爲栁下之不恭不知其爲伯夷之隘也卓老風骨稜稜中燠外冷參求理乘剔膚見骨迥絕理路出語皆刀劍上事獅子送乳香象絕流直可與紫柏老人相上下遺山中州集有異人之目吾以爲卓老可以當之錄其詩附於髙僧之後傳燈所載旁出法嗣卓老或其儔歟﹝閩書﹞

溫陵李贄贈利西秦詩逍遙下北溟迆邐向南徵剎剎標名姓山山記水程回頭十萬里舉目九重城觀國之光未中天日正明﹝帝京景物略﹞

世稱海門先生都不曽聆其作義今日始讀其所爲挽李禿翁詩知眞正學道人持論極平眼界極寛憐才極切其詩曰半成伶俐半胡塗惑亂乾坤膽气麤惹得世人爭欲殺眉毛狼籍在囹圄又曰天下聞名李卓吾死餘白骨暴皇都行人莫向街頭認面目由來此老無有一字破綻否有一字不墮淚否﹝梅花艸堂集﹞

葉向髙

東林諸子奉福淸爲倫魁沙汰江河和調水火海內服其公忠歸田之日蘊藉風流銜左相之窪尊賭東山之棋墅詩品在山林臺閣之間諸體皆具﹝靜志居詩話﹞

天主堂在宣武門內東城隅大西洋奉耶蘇教者利瑪竇自歐羅巴國航海九萬里入中國神宗命給廩賜第此邸福淸葉向髙贈西國諸子詩天地信無垠小智安足擬爰有西方人來自八萬里言慕中華風深契吾儒理著書多格言結交皆賢士俶詭良不矜熈攘乃所鄙聖化被九埏殊方表同軌拘儒徒管窺達觀自一視我亦與之遊泠然得深旨﹝帝京景物略﹞

定陵塟神宗範天合道哲肅惇簡光文章武安仁止孝顯皇帝葉向髙謁陵詩康衢何處不歌謡五十年來荷帝堯泰運正當熙洽會乾綱獨攬聖明朝風傳天語來三殿日麗宸章下九霄漫說深宮娛晚歲憂勤睿慮幾曽消一望陵京气鬱蔥蕭蕭松栢起悲風長畱日月光元壤更借煙雲護寢宮彷佛翠華馳道裏淒涼淸蹕夢魂中傷心最是攀髯日猶有微臣抱帝弓﹝日下舊聞﹞

鄧原嶽

吾郡在國初林子羽王孟揚軰以詩名號稱十才子翩翩然有大雅之音矣其後則有鄭吏部少谷自吏部歿而稱詩者遂少年來才士蔚起復修明其業而觀察翠屏鄧公之於喁鼓舞於其間雅道大振海內之求詞人於三山幾若縣圃之玉鄧林之材乃公尢其連城合抱者也﹝蒼霞艸﹞

錢王祠在湧金門外進石坊折而爲橋又石坊爲門有東坡書表忠觀石刻碑亭正宇奉五王像有新建伯王守仁順天者存扁鄧原嶽詩一畝芳祠卽故邱錢王香火此重畱水犀獨擁三千卒裘馬橫行十四州畫棟秋風棲鳥雀靑巒夜雨泣松楸英魂不散封疆異山下寒泉空自流﹝西湖志﹞

鼓山半巖茶色香風味當爲閩中第一不讓虎邱龍井也雨前者每兩僅十錢其價亷甚鄧原嶽詩雲雨後新茶及早收山泉石鼎試磁甌誰知屴崱峯頭產勝卻天池與虎邱一云國朝每歲進貢至楊文敏當國始奏罷之然近來官取其擾甚於進貢矣﹝小艸齋詩話﹞

林堯兪

滿井徑五尺餘淸泉突出冬夏不竭好事者鑿石欄以束之水常浮起散漫四溢井旁蒼藤丰艸掩映小亭都人詫爲奇勝莆田林堯兪詩寒泉凝碧甃一酌冷人心素綆無妨短銀牀半欲沈畦渟魚藻入林影鳥巢深偶值池邊叟悠然似漢陰﹝日下舊聞﹞

亡友蒲田林嘉璣字衡者述其從祖文簡公善書法魏忠賢惇請不與忠賢矯詔命公題扁公大書畏天命三字題曰禮部尙書某奉旨書時忠賢出餅啖公云出手制公以南人不慣食麫辭忠賢方銜之公遽請歸裏陛見徳陵謂曰長尙書乃欲歸耶賜之蟒玉以公儀表頎而長也林子又言公五言律原出右丞誦溪堂集信衡者不我廷也﹝靜志居詩話﹞

何喬逺

閩中多鳳尾蕉相傳樹之亭中可避火災蕉性宜鐵種者每埋鐵其下何鏡山前軰詩云欲比麒麟能食鐵眞同鳳凰不羣雞公自注蕉影照日其中梗虛空若無梗然亦奇聞也﹝閩小紀﹞

蕃薯萬曆中閩人得之外國瘠土砂礫之地皆可以種用以支歲有益貧下予嘗作蕃薯頌可以知其槪也旣又爲之歌曰令珠而如沙人以之彈鵲令金而如泥人以之塗雘令朱薯而如玉山之禾瑤池之桃人以之爲不死之大藥𨿽不死藥不足佐五穀吾亦不忍其禾玉山桃瑤池獨從羽人於丹邱坐視下界之人瘁饑啾啾而不得一嚼﹞閩書——

蔡復一

同安蔡復一閏六月望立秋集張園玩月時積雨新霽素練隨風展鮫珠片片虛金精秋欲盛水气雨之餘照葉全窺鳥翻波半起魚荷香風斷續杯影亦蕭疎積雨夕光暗月隨行阻修九分猶是夏一滿始登秋全領素娥笑新從白帝遊徘徊今夜永渺渺獨予愁﹝帝京景物略﹞

林章

曹能始云初文才士不欲以庸孝亷是處好爲人排難解紛乃以無心獲罪謝司冦出之縲紲之中適遼海有警累上書進奇策願身列戎行煉甲兵備緩急爲嫉者所繩觸憲而死詩如客情似春艸無處不堪生無家逢寺好多病見僧親曉煙常帶雨夜月忽啼禽千山風雨裏一任子規啼皆絕酸楚﹝明詩綜﹞

福唐林春元七歳能詩師召試之適有牧羊者指爲題卽應聲曰三百羣中步獨先有時髙叫白雲天曽從北海風霜裏伴過蘇卿十九年又試以對曰風翻白浪舟難進卽答曰雪擁藍闗馬不前後舉於鄕更名章字初文有集行世﹝小艸齋詩話﹞

林初文嘗在揚子江中靑山口覆舟坐皮箱上見有持紅燈二從前過隨朩商救之又嘗夢人贈之以扇上題茂陵風雨四字自以爲不佳後以上書得禍作蛾眉篇因有茂陵風雨千秋夢揚子波濤一夜悲之句﹝閩小紀﹞

閩林初文孝亷古度之父也嘗有送人詩云不趂東風不待潮渡江十里九停橈不知今夜秦淮水送到揚州第幾橋以示梅禹金禹金激賞之宣城有老儒丘華林嘗以詩質禹金但爲分句讀而巳見之大恚曰林詩二十八字正得二十八圏吾詩字數不啻倍之乃不得一圏耶聞者笑之﹝漁洋詩話﹞

林春元才士也桀驁不羈常作蛾眉篇自述其意凡數千言又有渡江詞云不趂東風不待潮渡江十里九停橈不知今夜秦淮水送到揚州第幾橋別妓詩云畫槳夷猶錦纜回美人東上鳯凰臺朝朝梳洗臨秋水一路芙蓉不敢開春日詩云春城栁色入東華莫惜驊驑過酒家記得去年江上別風吹二十四橋花才情楚楚信自可人子古度亦能詩﹝小艸齋詩話﹞

陳勲

陳勲字符凱閩縣人魁庚子辛丑鄕會榜歷文學博士戶部郎謝病歸終日扃戶卻掃嘗一至烏石山聞客聲卽走談佳山水心輒動畏客輒不往其友董見龍嘲曰世皆如子直須以環堵爲天地卽日月山川皆爲空設矣大笑不爲意指庭間花石瓦水盆曰此非吾之五嶽江湖耶其意趣如此多材善畫妙有詞翰𨿽不出戶庭日搰搰筆硯間有以自遣其拈筆造次必擇言不爲近語詩入唐人室字與畫皆精妙人寶貴之見龍評曰讀其所作如入淸溪棹曉月兩山倒影蕩漾於舲楫之下而空明激射如近如逺其淸言瑩骨雅步繩趨不失尺寸斟酌於古今之間動中倫慮亦似其爲人又曰元凱盛年獨居似王右丞終年焚香默坐寄懷淸逺似韋蘇州然右丞有輞川差足樂元凱貧無一林亭可適卒而後有紹興之命視之蘇州猶爲不遭然其出處語默蕭然韻致則二子莫之先也﹝湧幢小品﹞

全閩詩話卷七

●欽定四庫全書

全閩詩話卷八

兗州府知府鄭方坤撰

○明

曹學佺

明三百年詩凡屢變洪永諸家稱極盛微嫌尙沿元習迨宣徳十子一變而爲晚唐成化諸公再變而爲宋弘正間三變而爲盛唐嘉靖初八才子四變而爲初唐皇甫兄弟五變而爲中唐至七才子已六變矣久之公安七變而爲楊陸所趨卑下竟陵八變而枯槁幽冥風雅掃地矣獨閩粵風气始終不易閩自十才子後惟少谷小變而髙傅之外寥寥寡和若曹能始謝在杭徐惟和輩猶然十才子調也粵自五先生後惟蘭汀小變而歐楨伯黎維敬區用孺子猶是五先生調也能始與公安竟陵往還倡和而能皭然不滓尢人所難﹝靜志居詩話﹞

徐禎卿洞庭葉未下瀟湘秋欲生一篇非太白不能作千古絕調也曹學佺亦有秦淮送別一篇云疎籬豆花雨逺水荻蘆煙忽弄月中笛欲開江上船情致殆不減徐徐五集中有一絕云渺渺太湖秋水闊扁舟搖動碧琉璃松陵不隔東南望楓落寒塘露酒旗曹一絕可以相敵新林浦云夾岸人家映栁條玄暉遺迹艸蕭蕭曾爲一夜靑山客未得無情過板板﹝池北偶談﹞

七言律聯句神韻天然古人亦不多見如髙季迪白下有山皆遶郭淸明無客不思家楊用修江山平逺難爲畫云物髙寒易得秋曹能始春光白下無多日夜月黃河第幾灣近人節過白露猶餘熱秋到黃州始解涼瓜步空江微有樹秣陵天逺不宜秋釋讀徹一夜花開湖上路半春家在雪中山皆神到不可湊泊﹝香祖筆記﹞

謝在杭云曹能始詩以淺淡情致爲工不甚學盛唐然其送西安太守雲長安西望路漫漫泰華峯陰日色寒長樂故宮秦輦絕未央前殿漢鐘殘月明渭水浮三輔花滿驪山繡七盤京兆風流誰不羨時從閨閣畫眉看大歷以來罕見斯語予謂此詩尙非石倉極境在杭學七子者故獨醉心於此耳﹝閩小紀﹞

閩中曹能始在閩末以詩人稱有得家信詩驟驚函半損幸露語平安時在平逺臺飲次道此各以爲佳獨一客謂露字不如剩字之當大抵平安注函外損余曰剩若內露不必巧值此字矣及予歸寓寓客五六人夜坐飲爲述其語眾復稱佳中一客又曰不用兩語不必接露不屬損剩便拙鑿說詩之各有意見如此﹝西河詩話﹞

會城迎春土牛必於閩忠懿王廟前乞土始成曹能始有迎春詩馬從太守分驂去牛向前王乞土來﹝閩小紀﹞

閩中近制墨紗燈精巧異常海爭重之之曹能始曾於杭州逢元夕人家有張此燈者乃邀友人同詠能始詩云質裂橫疑水光生薄似苔憑將彩筆畫認作剪刀裁鳥向空中度花從鏡裏開細看若無力不畏曉風催諸子罷唱﹝筆精﹞

明萬曆中年以後迄啟禎間無詩惟侯官曹能始宗伯詩得六朝初唐之格一時名士如吳兆徐桂林古度輩皆附之然海內宗之者尙少吳梅村所折服惟臨川湯先生義仍與先生二人而已能始官四川參政與監司謁撫按必於館中別設一幾隸人置書幾上對眾一揖卽就幾披閱不交一言其孤亢如此晚年大節如江萬里尢不可及﹝池北偶談﹞

葉進卿云能始詩刻意三百篇取材漢魏下及王韋其旨沈以深其節紆以婉其辭淸泠而曠絕其初爲眾所嘩久而世稱之朱郁儀云能始天才典贍研請精深軒輊三唐吐納漢晉貌境必似造語斯眞气峭以潔而操調極平意鍜以煉而摛詞若朴興會所至神情獨往﹝明詩綜﹞

有俗僧欲遊鵝湖以卷子徧求諸貴人贈詩閩中能能始學佺題一絕云性內本無文字障縦耽山水亦支離我曽一宿鵝湖寺峯頂禪師不要詩﹝孑庵雜錄﹞

學佺雅志著述有石倉諸集及天下名勝志十二代詩選西峯字說皆盛行於世明亡自經死遺有生前一管筆死後一條繩之句﹝閩省通誌﹞

友人能始曹君七齡受書千言倒覆對客善答果之敏逢人解題鳯之義莫不謂幹莫有立斷之鋒騏驥有立至之足髫年得雋忽播芳名綺歳登朝遂膺華譽文章乃其宿業詞翰爲其本來積歳稍深好學彌篤丹鉛黒槧終日隨身緗帙縹囊無時去手植之八斗曽之書倉方之爾祖殆無過焉其計部長安也則有薊門之什其廷尉陪京也則有金陵之集其乞寧親之假也則有芝社之詠其參紫微之省也則有入蜀之篇詞气舂容自然中律才情雅贍蔚爾名家至於山水蕩其性靈丘壑鼓其幽致毎形賦詠輒記練箋山則岱嶽匡廬峨眉鴈宕水則太湖彭蠡灩澦西湖寄興殊深托懷愈逺篇章日富記撰尢繁騷客至則如歸標雅壇之赤幟緇流從之若赴固佛國之金湯故交遊盡海內之名流隨喜極震旦之寶剎其丰神也如此其才調也如彼誠吾黨之俊流淸時之偉器也﹝紅雨樓集﹞

謝肇淛

謝肇淛字在杭長樂人萬曆壬辰進士除湖州推官量移東昌遷南京刑兵二部轉工部郎中管河張秋作北河紀略詳載河流原委及歷代治河利病談河工者考焉升雲南參政歷廣西按察使至右布政林若撫曰在杭詩以年進下菇集司理吳興作也坐論需次眞州有鑾江集移東昌有居東集格調漸工然其詩亦止於此嘗有寄予詩云曽從紫气識龍文忽見新詩過所聞老去自慚牛馬走書來猶問鹿麋羣春城樹色連吳苑夜雨鴻聲叫海云荔子輕紅榕葉綠相期同拜武夷君在小艸堂全集中晚年所作聲調宛然不復進矣予觀閩中詩國初林子羽髙廷禮以聲律圓穏爲宗厥後風气沿襲遂成閩派大抵詩必今體今體必七言磨礲娑蕩如出一手在杭近日閩派之眉目也在杭故服膺王李巳而醉心於王伯谷風調諧合不染叫囂之習蓋得之伯谷者爲多在杭之後降爲蔡元履變閩而之楚變王李而之鍾譚風雅淩夷閩派從此熸矣﹝稽古堂集﹞

在杭格不聳髙而詩律極細其持論亦平如於鱗元美敬美子與伯玉皆所傾心漫興詩云徐陳裏閈久相親鍾李湖湘非我鄰丸泥久巳封函谷怕見江東一片塵徐指孝亷惟和山人興公陳謂文學汝大孝亷幼孺山人振狂是時景陵派已盛行而在杭能距之又云石倉衣缽自韋陶吳越從風赤幟髙若問老夫成底事雪山銀海瀉秋濤此則在杭自任匪淺矣﹝靜志居詩話﹞

萬曆已醜予與徐惟和下第過杭州六和塔愛其幽靜各賦一詩欲題壁間而寺僧號呼柰何浪疥吾壁吾且取水滌之予笑不復題越三載予拜吳興司李行部至杭詢之則寺僧懼罪逸去久矣余大笑因復題云雙旌五馬遶江城驚起山僧合掌迎三載重來渾似夢終軍原是棄繻生﹝小艸齋詩話﹞

謝在杭十餘歳時學爲詩有人持蘇武牧羊圖者卽爲題雲沙滿旃裘雪滿天節旄零落海云邊上林飛鴈來何晚空牧羝羊十九年﹝閩小紀﹞

謝在杭肇淛小艸齋詩話殊多憒憒啟發人意處絕少如雲詩境貴虛故仙語勝釋釋語勝儒夫仙語如步虛辭等最易厭釋語入詩最近雅今乃反之豈非彊作解事者惟所云王右丞律選歌行絕句種種臻妙圖繪音律獨步一時尢精禪理晚居輞川窮極山水園林之樂唐三百年詩人僅見此耳如雲明詩逺過於宋又云本朝僅數名家力追上古然刻畫摹擬已不勝其費力矣其它作者如林上乘雋語人不數篇要其究竟尙不及宋宋人有實學而本朝多剽竊故也右二條自相矛盾當以後論爲允又云國初詩林鴻髙啟尙矣鴻一意盛唐而啟雜出元白長吉夫鴻之爲盛唐贗鼎耳安得與啟並稱而且語有軒輊此眞齊人之知有管晏而巳又云李西涯樂府野狐外道夫西涯樂府𨿽變體自是天地間一種文字弇州晚年尙爾服膺遽斥之爲野狐外道可乎約略駁正數端以例其餘至外篇雜篇以下多載晚唐五代宋元詩無可采者正與劉后村詩話同耳﹝香祖筆記﹞

東坡有喫語詩云故居劍閣隔錦官柑果姜桂交荊菅奇孤甘掛汲古綆僥覬敢揭金鉤竿巳歸耕稼供槁稭公貴幹蠱髙巾冠更攺句格各謇喫姑固狡獪加間闗又戲武昌王居士詩云江幹髙居堅闗扃犍耕躬稼角掛經篙竿擊舸菇茭隔笳鼓過軍雞狗驚解襟顧景各箕踞擊劍賡歌幾舉觥荊笄供膾愧攪聒幹鍋更戛甘瓜羹內覬字當音攺系字當音計愧字當音貴不然當易此三字予友人舉孝亷口喫惟流音念不正一日雨中予與徐興公各賦絕句爲喫人念不得詩以遺之予得二首云綠栁龍樓老林蘿嶺路涼露來蓮漏冷兩淚落劉郎又棃嶺連連路蘭陵累累樓琉璃憐冷落郎輦懶來畱興公得一首云畱戀蘭陵令淋漓兩淚流嶺蘿涼弄籟路栁綠連樓﹝文海披沙﹞

在杭題吳興海天閣飛閣接天都珠宮控太湖山光圍百雉野色入三吳水落琴聲盡云崩塔勢孤東南多王气回首起棲烏徐興公云云崩塔勢孤句爲時人傳誦鄭翰卿寄詩雲翠荇靑蒲碧浪湖裁詩對酒憶人無謝郎近日縱橫甚尙有云崩塔勢孤﹝堅瓠集﹞

李本寜云在杭樂府丰約文質適得其中五古贍而不俳華而不靡七古音節鮮明气勢沈鬱律詩比耦精嚴絕句意在筆先韻在言外大都率循古法而中有特造體無所不備變無所不盡今詩道向衰余將以在杭爲砥柱焉張幼於云在杭蓄藻於建安騰聲於慶曆希躅於少陵泛駕於長慶兼綜潘陸妙契陶韋其辭婉以麗其气雄以健其攄思優以雋其援事典以則其振響和以平旣美才情尢深寄興﹝明詩綜﹞

劉邦彥有五夜元宵詩十三夜云近喜元宵雪更晴千門翠竹結髙棚珠簾半捲將團月玉指初調未合笙新放華燈連九陌舊傳金鑰啟重城少年結伴嬉遊去遮莫雞聲下五更十四夜云燈光漸比夜來饒人海魚龍混暮潮月照梅花靑瑣闥煙籠楊栁赤欄橋香車過去拋珠果寶騎重來聽玉簫共約更深歸及早大家明日看通宵十五夜云一派春聲送管弦九衢燈燭上薫天風回鰲背星球亂雲散魚鱗璧月圓逐隊馬翻塵似海踏歌人盻夜如年歸遲不厲金吾禁爭覓遺簪與墜鈿十六夜云次第看燈屬舊傳寶箏重按十三弦人心未必今宵別兔魄還如昨夜圓尙覺繁華誇樂土何須廣樂聽鈞天追歡莫羨兒童健靜對梅花憶往年十七夜云繡簾窣地護輕寒明月來遲鳯蠟殘風掃煙花春爛漫云沈星斗夜闌珊醉敲馬鐙還家去誰抱龍香隔院彈試看燒燈如白日鰲山無影海漫漫萬曆已酉予在閩中與徐興公各有此詩予詩云千枝鳯蠟一時懸共道元宵勝去年人影漸隨香霧合月輪還讓彩燈圓虹橋乍起揺星鬥錦幛初開試管弦更說閩山香火勝魚龍百戲列齋筵彩棚髙結紫霞標火樹銀花第二宵兔魄卻疑今已滿燈花還比夜來饒翠翹浮月盤龍動玉勒嘶風寶馬驕士女喧闐春似海更祈圓滿到明朝舞鳯蟠龍百戲陳寒空如水湧冰輪三千世界團欒夕十萬人家富貴春碧海有天皆紫霧錦城無地不紅塵行遊漫道今宵永漏咽銅壺夜又晨銀燭花開月漸遲看來已減一痕絲莫言燈市將殘夜只當蟾光欲滿時驄馬壁車尋舊路紅牙檀板變新詞春光一夕都衰謝浪蝶遊蜂尙未知春色闌珊事漸非賞心誰復惜芳菲敲闌禁鼓月初上踏徧殘燈人已稀楊栁舞多調綠綺芙蓉焰少落紅衣六街尙有餘香在拾得遺簪信馬歸徐興公詩云瑞靄蒙蒙夜色虛千門萬戶放燈初銀蟾未滿光猶薄絳蠟新燃跋有餘一曲梅花調玉管六街油壁試香車星河半落歌聲歇剰有春風拂綺疏向夕燒燈未盡歡今宵重出九衢看買來玉勒聨鑣度抱得銀箏促柱彈楚舞三千爭卜夜秦樓十二不知寒髙唐乍醒行雲夢又見東窓日一竿處處鰲山燭影揺春風同賞可憐宵火龍列掛煙中市寶馬爭穿月下橋金縷齊翻遊女曲紅樓髙弄玉郎簫香塵擾擾雞聲急陌上行人拾翠翹鳯燭燒多淚漸灰漏聲催出月輪來金吾不比前宵弛寶扇還同昨夜開再撥檀槽和紫霧重移蓮步踏香埃人心不厭燈殘夕歌舞猶尋百尺臺九陌猶然掛九枝嫦娥來看寶燈遲堂前玉斚無心醉花裏瑤笙不耐吹遊子淒涼愁永夜美人惆悵惜芳時魚龍百戲銀花合又是春風隔歳期﹝小艸齋詩話﹞

蘇東坡云無事此靜坐一日是兩日若活七十年便是百四十可謂得靜之理矣近來任達者更之曰無事此遊戲一日是三日若活七十年便是二百一其語𨿽達然恐不能勝蘇語也予有耽書之癖常悔早年玩愒日月近者痛自刻厲又戲演前語云無事常讀書一日是四日若活七十年便二百八十然恐名根未除又是一重魔障但性之所近各適其適﹝文海披沙﹞

謝在杭小影一幀予得見於鰲峯坊薛士玉家丰頥隆凖粹容充悅姬人桃葉就其所執之捲而舒之流觀盻睞翩若燕翔童子煮茶石鼎沸聲與松籟互答蓋曽鯨所寫也考公居東集有雪夜寄侍兒詩又有壬寅元日寄桃葉侍兒詩又有客中夢桃葉侍兒詩鑾江集中又有六憶詩寄桃葉侍兒又代答詩則公之繾綣於桃葉者深矣同時徐惟和有侍兒名紫玉見幔亭集﹝榕陰詩話﹞

在杭小艸齋遊燕下菇居東鑾江諸集而外有五雜組文海披沙西吳枝乘滇略百粵風土記支提山誌長溪瑣語薛士玉悉以贈予薛妻是其玄孫故能道其家世今皆微落板亦散亡矣手抄文集及所輯郡國職林諸考尙在士玉家﹝榕陰詩話﹞

貞吉王孫過余幹詩云余汗城頭云泊天琵琶洲下水如弦推篷理詠隨州句落日平沙似往年謝在杭宿弋陽云羣峯回合俯淸溪寂寞荒城古渡西惟有女墻秋月在只今猶照夜烏啼二詩皆用劉隨州句略無痕迹余近過弋陽亦效顰云俯憶文房舊日題余幹水落弋陽溪平沙渺渺孤城在朝暮猶聞山鳥啼﹝筆精﹞

徐熥

徐熥字惟和父以易學名家仕永寜令熥數上公交車不第與其弟■﹝火勃﹞肆力詩歌諸體並擅所著幔亭集二十卷又歷選閩中諸先輩詩十二卷名晉安風雅﹝閩書﹞

晉安風雅凡十二卷自洪永迄萬曆總二百六十餘人凡例云閩得什六侯官長樂各得什一懷福共得什一古田永福連江僅得什一若羅源閩淸則風气未開或有待也序謂不論窮達顯晦皆因詩采拾至於野狐外道格律稍畔者𨿽有梁竇之權不敢濫廁詞組爲雅道蟊賊﹝榕陰詩話﹞

惟和力以唐人爲圭臬七絕原本王江寜聲諧調暢情至之語誦之蕩气回腸﹝靜志居詩話﹞

月仙者武林名妓也戊子冬閩縣徐惟和北上過而眷之越數夕予至妓詢徐孝亷不去口翊歳下第復過竟諧繾綣徐作詩云匆匆相見未分明別後逢人便寄聲萬里歸期看乳燕一春心事付流鶯栁枝猶記當年曲豈蔻難消此夜情搗盡玄霜三萬杵夢中還見舊雲英越三年上計復過其地則月仙死矣﹝小艸齋詩話﹞

徐■﹝火勃﹞與鄧道協簡足下謂僕藏生荔枝於巨竹中至冬春不變神其說啟後世之惑此非僕之臆說也三山元宵最盛而神廟中各出珍奇生荔畱至春時往往目擊之家兄元夕詞有云閩山廟裏賽靈神水陸珍羞滿案陳最愛鮮紅盤上果荔枝如錦色猶新此一證也足下居與閩山最近試詢之鄕長老則知吾言之不誣矣﹝荔枝譜﹞

吾郡中似當以徐惟和爲冠其才情聲調足伯仲髙季迪所微憾者古體稍不及耳鄧汝髙喜爲雄聲其源蓋出歷下陳幼孺工麗婉至卻自中晚得來三者皆巨擘也皆相次夭折悲夫﹝小艸齋詩話﹞

徐惟和有友鄭君大豪爽滑稽喜遊山水嘗至武夷折筍峯峯有三梯鄭登其一懼而下恐爲眾笑乃令從者細記景物歸而詫曰吾登折筍矣詰之一一不謬又數年惟和復至武夷宿折筍峯有詩懷君大云幾人白首困塵氛垂老看山獨有君莫道年髙筋力少芒鞋曽踏一梯云君大見詩大恚曰道人負我道人負我蓋當時深囑道人勿泄其事至是見一梯之語疑爲得其情也具言所以聞者皆爲絕倒﹝小艸齋詩話﹞

筆叢謂唐人骰子近方寸凡四點當加緋者或嵌相思子其中溫庭筠詩云玲瓏骰子安紅豆入骨相思知也無相思子卽今紅豆也愚按嶺南閩海有相思朩歳久結子色紅如豆大故名相思子毎一樹結子數斛非卽紅豆也惟和兄子夜歌云紅豆落深坑到底相思子亦沿襲溫語之誤﹝筆精﹞

朱竹古無所本起於明初宋仲溫有一卷不知何人筆髙季迪題水龍吟云淇園丹鳯飛來幾時畱得參差翼簫聲吹斷彩雲忽墮碧雲猶隔想是湘靈淚彈多處血痕都積看蕭疎瘦影隔簾欲動應是落花狼籍莫道淸髙也俗再相逢子猷還惜此君未老歳寒猶有少年顏色誰把珊瑚和煙換去瑯玕千尺細看來不是天工卻是那春風筆此卷舊爲王太史家物徐惟和收得之珍若重寶自題其後云根如頳虯髯葉如丹鳯尾有時截作釣魚竿珊瑚亂拂桃花水有時擲杖化爲龍白日靑天赤鱗起能將紅霧變蒼煙產在朱明幾洞天須臾絳節生彤管只向松間滴露研﹝詞苑叢談﹞

國初唐肅題陶谷郵亭圖云紫鳯檀槽綠髮娼玉堂見慣可尋常作歌未必腸能斷明日聽歌更斷腸先兄惟和曽題秦弱蘭一首足爲陶學士解嘲莫笑郵亭一夜春此身原巳落風塵韓家亦有如花女枕畔衣裳著向人﹝筆精﹞

徐■﹝火勃﹞

錢遵王云興公博學工文善隸書萬曆間與曹能始狎主閩中詞盟後進皆稱興公詩派南損齋云興公聚書至數萬卷所居鰲峯麓客從竹間入環堵蕭然而牙籖四圍縹緗之富卿侯不能敵也其考據精核詩自樂府歌行及近體無所不備﹝明詩綜﹞

嚴儀卿論詩謂詩有別才非闗學也其言似是而實非不學墻面安能作詩自公安竟陵派行空疎者得以借口果爾則少陵何苦讀書破萬卷乎興公藏書甚富近已散佚予嘗見其遺籍大半點墨施鉛或題其端或跋其尾好學若是故其詩典雅淸穏屏去粗浮淺俚之習與惟和足稱二難以此知興觀羣怨必學者而後工今有稱詩者問以七略四部茫然如墮雲霧顧好坐壇坫說詩其亦不自量矣﹝靜志居詩話﹞

元人施鈞詠淚云獺髓空勞補舊痕離筵歌罷忽沾巾半江湘竹斑斑雨三月棃花點點春字濕錦機啼戍婦珠明綃室泣鮫人琵琶滴到情深處洗盡靑衫幾掬塵林方懋和云傾天東注欲成河千載湘筠怨未磨易水

寒風人逺去西州斜日客重過痕添玉筯消紅頰濕透羅襦掩翠蛾最是潯陽醉司馬琵琶聽後恨偏多予在請室云有目憐雙瞀桔橰出巳枯多惟堪盥面貴不肯成珠冷濺階前雨悲翻夜半烏三年麻服血得到故園無而徐隠君■﹝火勃﹞楚雨滴分和氏璞漢風吹上李陵衣句尢傑出惜不記其全﹝因樹屋書影﹞

春申君因李園而進園妺於楚王竟爲園所殺唐張祜詩云薄俗何人議感恩諂容卑迹賴君門春申還道三千客寂寞無人殺李園杜牧詩烈士思酬國士恩春申誰與快寃魂三千賓客皆珠履欲使何人殺李園近吳郡林若撫詩云豫讓心銜國士恩斬衣猶可快寃魂春申亦有三千客至竟何人死棘門皆未足以定三千客之罪也園旣進妹生子時朱英勸春申殺園不聽且曰李園弱人也僕又善之未幾死於棘門是春申之計失矣客何能爲徐興公有詩云食客三千盡在門各穿珠履耀平原寃魂地下多遺恨不許朱英殺李園庶幾爲三千客卸罪﹝因樹屋書影﹞

髙景倩齋頭啖礦玉荔枝賦得漢人名謝肇淛詩夏季布華筵礦玉陳蕃枝輕黃香四座殷朱浮靑絲出井丹液涼雪竇融凝脂楊盧植上苑桃李廣西陂未若三伏生微寒朗侵肌吾曹操彩筆揮霍光陸離餘甘寧可忘向子長相思徐■﹝火勃﹞詩江陳萬年種夏景丹顆垂檀欒布礦玉香甘始當時千枚乘露摘盆子盛累累諦審食其實核焦延壽宜楊盧植太酢靑李尋傷頤綺疏受殘照林髙相蔽虧盤桓譚轉劇三伏湛涼颸﹝廣羣芳譜﹞

宋徽宗繪事極精題詠者眾今摘其可采者康與之題花鳥云玉輦宸遊事巳空尙餘奎藻繪春風年年花鳥無窮恨盡在蒼梧夕照中成廷珪題白頭翁云梔子紅時人正愁故宮衰艸不勝秋西風吹落靑城月啼得山禽也白頭張來儀題桂枝圖云玉色官瓶出內家天香濃澹月中葩六宮總愛新涼好不道金風捲翠華汪廣洋題雙鴛圖云蘆葉靑靑水滿塘文鴛晴臥落花香不因羌管驚飛起三十六宮春夢長周仲方題雙燕圖云江南簾幙重重雨艮嶽河山處處花兩地舊巢傾覆盡西風萬里入誰家徐興公題墨蘭圖云嫩蘂疎枝寫澤蘭宣和禦墨半凋殘國香莫道蕭條甚北地風霜不耐寒﹝小艸齋詩話﹞

趙子昻畫馬題詠亦多而佳者較少惟李文正東陽云宋家龍種墮燕山猶在秋風十二閒千載畫圖非舊價任他評品落人間黃方伯澤云黒髮王孫舊宋人汴京回首已成塵傷心忍見長城飲何事臨池又寫眞徐處士■﹝火勃﹞云宋室王孫粉墨工銀鞍玉勒貌花驄天閒十二眞龍種空自驕嘶向北風𨿽含譏刺而筋骨不露﹝小艸齋詩話﹞

元季嘗發亞父冢獲寶劍一國初劉玉詩云雲龍山下路縈回亞父墳邊戲馬臺寶劍卻隨金盌出定知曽教項莊來近徐興公亦有詩云魚膓三尺气如虹未遂鴻門殺沛公神物千年猶欲吼肯教長閉九原中﹝小艸齋詩話﹞

林丙卿福淸人生平倜儻好遊俠邪遇當意揮千金不顧劉姬鳯臺者年十五有聲教坊貴遊爭慕之姬不與狎一見丙卿歡甚托以終身丙卿破數百金納爲妾久之丙卿遊吳越間道聞姬死慟哭幾絕疾馳抵燕日夜哀痛刻玉爲主提攜不去左右爲賦長短句題玉上曰入時倒郎懷出時對郎面隨郎南北復東西芳艸天涯空繞徧勝寫丹靑圖勝妝水月殿玉魄與香魂都在此一片願作巫山枕畔云願作盧家梁上燕莫似生前輕別離教人看作班妃扇歳丁酉丙卿去燕復遊西粵僦舟東下爲舟人陳亞三所殺沈其屍於江掠其貲以去蒼梧林司李丙卿友也半夜忽見婦人稱寃狀因邏卒嚴捕禦人者卒搜亞三槖得玉主司理大驚窮索餘黨伏辜求得屍顏面如生肌肉不損觀者異之葉太史傳其事予爲作玉主行燕山幻出蛾眉質翠羽鳴璫金屈膝就中百萬倚門倡若个輕盈稱第一傾城少女長劉家十五妖嬈未破瓜到處名姬羞粉黛一時佳冶避鉛華櫻唇半啟飄金縷百囀嬌喉鶯乍乳間拂朱弦奏鳯凰時拋紅豆調鸚鵡對客閒參湖上禪桃花重制蜀中箋芙蓉學繡相思枕楡莢羞看買笑錢五陵俠客紛無數爭進千金求一顧妾貌𨿽同解語花妾心已作沾泥絮風流閩海說林郎年少曽登遊冶場黃金盡買纒頭錦贏得聲名徧教坊明珠欲換娉婷女金穀園中貯歌舞滿眼無人荷目成劉姬一見心相許結束歡然出狹邪九枝銀燭七香車鴛鴦忽比雙飛翼菡萏俄開並蒂花珊瑚寶玦流蘇帳蜀錦紫絲縈步障占斷春風歳復年秦箏趙瑟搊相傍可憐行樂在須臾夫壻長遊入五湖膏沐懶施雲鬢亂空牀獨守夜燈孤春花秋月無情去誤妾佳期等閒度婉意柔情孰與伸千愁萬恨憑誰訴明河耿耿路迢迢望絕音書嘆寂寥紅頰毎於愁處損朱顏多向暗中凋思君不見令人老栁葉雙眉畫慵掃香魂渺渺落黃泉玉骨累累瘞香艸人傳消息五湖西夫壻傷情掩面啼碧沼遊魚乖比目雕梁飛燕失雙棲哀弦絲斷聲難續死別生離成一哭沈思無計表深情售得連城舊明玉磨礲朗潤復輝光賦得悲哀句短長中間自鏤芳卿字未下金刀先斷腸錦囊裝貯殷勤記鎭日重重牢系臂東西南北但身隨旦夕何曽暫相離攜向蒼梧萬里遊逢人開取淚先流鷓鴣叫月悲長夜蛤蚧鳴風感素秋江頭忽遇探丸客化作杜鵑歸不得黃昏野魅泣精靈暮雨遊燐啼怨魄玉主飄零何處歸芳魂長繞粵江飛夜臺飲恨重相見朽骨含寃事巳非蒼梧司李眠官閣忽覩仙姬來綽約含怨含顰若有詞半羞半怯如相托索索隠風毛骨寒分明環佩韻珊珊漸聽嗚咽聲初逺起視星河病欲殘心知非幻仍非夢定有幽魂抱深痛彩綫縫裾獲赭衣驟看玉主神驚動由來此物屬林郎刻玉題詩爲悼亡珍藏久識依懷袖流落何因在異鄕傷心細向公庭鞫舊鬼呼哀新鬼哭始覺孤身入虎牙更悲俠骨塡魚腹詎信蛟龍不忍吞隨波逐浪幾朝昏千秋重閱曹旴事九辧難招屈子魂吁嗟此事何奇絕名姓從玆播西粵眞邀白日照重泉果有嚴霜飛六月片玉堪將恩遇酬死生肝膽在紅樓方知白璧能伸恨不獨靑萍解報仇﹝徐興公集﹞

錢起贈鄰居齊六詩云雞聲共林巷燭影隔茅茨於鵠題鄰居云蒸棃常共竈澆薤亦同渠傳履朝尋藥分燈夜讀書髙季迪贈鄰友雲林近書燈露溪回酒舫通放鳬長合隊移竹毎分叢傅朩虛贈鄰人馬水莆雲樓迥常分月墻低不隔花陳軒伯贈鄰友云夜泉皆屋後曉塔共窓中趙仁甫題鄰捨云戶外分垂栁墻頭過落花又徐鎧喜李少保卜鄰云井泉分地脈砧杵共秋聲梅堯臣贈鄰居云籬根分井口壁隙透燈光皆能摹寫眞切者也予與鄰友吳元化交最密戲題十韻云艸舎相鄰並幽居隔短垣山光齊列屋樹蔭兩遮園碧露篝燈影香聞壓酒尊花分粘戶片苔長過籬根碩鼠均偸果驕龍互守門萟蔬先得種蒔竹易移根蛛网牽檐近雞羣鬭柵繁不窺家室好時聽笑聲喧賽社輪僮僕摶沙狎子孫杜華與王翰朝夕往來煩﹝筆精﹞

落花詩始於二宋漢臯佩冷臨江失金穀樓危到地香將飛更作回風舞巳落猶存半面妝誠絕唱也余襄公云金穀巳空金步障馬嵬徒見舊香囊至國朝作者愈甚多至三十首矣文徵仲云丹葩漂泊明妃淚綠葉差池杜牧情沈啟南云錦裏門前溪可浣黃陵廟裏鳥還啼近歳滇中馬弢叔云武陵路別回漁艇金穀春深落妓釵影揺團扇愁班女艷逐微波度洛妃山東於文若云紅樓白日憐珠墜靑冢黃昏痛玉埋吾鄕董叔允云拂地霓裳回妙舞淩波羅襪冷香魂楚妃腰細難勝雨漢女身輕合避風建溪魏君屏云馬嵬妃死香猶在垓下人亡血未幹余少時亦曽賦十首有云麗華魂散胭脂井闗盻香消燕子樓𨿽皆效法二宋然比興之體亦自俊麗可傳也﹝筆精﹞

徐■﹝火勃﹞閒居詩未春豫借看花騎欲雨先徵種樹書足稱雅致﹝香泉偶贅﹞

吾閩劍津山川奇秀多鍾喆人尢溪爲劍屬邑巖壑幽勝水朩淸華山有九仙靈迹白鶴銜果墜地食之者辟穀得仙至今侈爲美談啟文黃先生產於其鄕少穎敏博覽羣書工舉子業隸籍膠庠先後試輒髙等屢戰棘闈𨿽淹抑而志猶未衰一經庭訓聿啟後昆今歳年周花甲族黨稱觴爲賀趙生十五寫松石圖以致祝予忝世誼乃爲之歌曰吾聞泰山之松髙百尺老幹盤挐傍奇石喬柯映日捲龍鱗素髓經霜凝琥珀丈人介壽比松齡天陵偃蓋長靑靑采取脂肪堪服食延年何必羨椿靈﹝紅雨樓集﹞

烏石山有宿猿洞怪石森聳昔有老翁畜一猿毎夜輒宿洞中唐季大築城垣隔此洞於城外宋熙寧中湛郎中兪棄官歸隠於此程大卿師孟篆書宿猿洞三字於石徑尺許洞前舊有荔枝樹極佳名曰洞中紅古靈陳襄贈湛兪詩云此去蓬萊峯頂月夢魂應到荔枝園羅源林迥詩云荔枝影裏安吟榻菡萏香中系釣舟國朝廢爲叢冢荔樹已無存矣謝肇淛有句云湛侯當年拂衣歸卜築喜就城南陲菡萏香風垂釣裏荔枝寒影對僧時予亦有詩云怪石髙於雉堞齊昔人曽此卜幽棲白楊滿地髑髏出蒼蘚上崖名姓迷夜雨徒聞山鬼哭秋風不見野猿啼荔枝樹死洞門塞行到此中生慘淒壁上諸名公題刻具存無人修復良可慨也﹝筆精﹞

宋徽宗繪畫題詠者多含譏刺髙季迪題畫眉百合圖云百合無殘六合塵汴京啼鳥怨無人不知風雪龍沙地還有圖中此樣春又題宣和畫云禦翰親題賞畫工疎枝野鳥怨秋風那知回首宣和殿物色淒涼與畫同釋宗泐題小鵲圖云落日黃塵五國城中原回首幾含情巳無過雁傳家信獨有松枝喜鵲鳴又雪江獨棹云艮嶽秋深百卉腓邊塵吹滿衮龍衣淒涼五國城邊路得似寒江獨棹歸張璨題墨蘭云禦墨淋漓寫楚蘭披圖卻憶政宣間分明一種湘絫怨萬里靑城似武闗夏忠靖題墨竹雲寶殿無心論治安碧窓著意寫瑯玕枝枝葉葉眞瀟灑爭耐金人不愛看又無名氏題石橊云金風吹綻絳紗囊零落宣和禦墨香猶喜樹頭霜露少南枝有子殿秋光王元美題馬圖雲天閒萬里盡權奇寫出丹靑意自悲長白山頭三萬匹可憐龍種一雄嘶康與之題花鳥云玉輦宸遊事巳空尙餘奎藻繪春風年年花鳥無窮恨盡在蒼梧夕照中項忠題鸜鵒圖云五國城邊掩淚時汴梁宮闕了無遺爭如鸜鵒知春意猶占東風第一枝楊森題艸書云艮嶽風淸玉几涼閒將心事學鍾王當時肯艸勤民詔不使金人到大梁予題秋江獨釣圖鏡水無波釣艇閒人間治亂豈相闗金風忽動黃沙暗不見中原萬歳山又題墨蘭圖嫰蕋疎花寫墨蘭宣和禦墨半凋殘國香莫道蕭條甚北地風霜不耐寒﹝筆精﹞

楊鐵厓嘗論四老人者秦皇漢帝之不可迹而招者也使爲子房一呼而至子房之奴不翅也豈足爲四老人哉子房之所呼者老人之贗者也蓋子房一時巧術借人間四老以動漢廷如優孟之衣冠面目髭鬢爲叔敖而出者漢祖驚見以爲眞而太子之羽翼遂成豈料其爲贗也哉漢廷諸人罔有覺者墮良之計深矣太史公闕而不錄其知良之所爲歟唐李頻題四皓詩雲龍樓曽作客鶴氅不稱臣尊之也予曽遊桃源有詩云種得桃花洞裏居子孫相約事耕鋤采芝笑殺龎眉叟輕出南山翼漢儲正謂四老人未宜輕出商山不如秦人之髙蹈也﹝筆精﹞

國初王澤題宋髙宗所書杜詩云江頭宮殿日遲遲朝退千官黙坐時春盡龍沙無鴈度素縑只寫少陵詩髙壁云萬里龍沙信不通江頭虛築上皇宮中興謀略無心定較得臨池筆法工吾鄕陳參藩全之題髙宗鸚鵡云隴山鸚鵡說還鄕中使傳宣出禁墻漠北有人歸不得思鄕愁比隴山長予題敗荷鶺鴒圖雲遊宴湖山啟禦園紹興粉本至今存弟兄急難龍沙北不獨悲鳴痛在原﹝筆精﹞

先曽祖孟麐公

鄭邦祥一名紱字孟麐著述甚富今其家所藏玉蟬庵散編不過千百中之什一也先生遇不酬才年不符志早歳卽以詩名見推閩俗最重反馬壻娶婦後擇吉日雙返外家治具甚設卜所以延賓其人者余兄弟子姓環而觀新壻所爲先生娶於謝謝本著姓妻兄在杭先生早貴顯矣是日主其事預使傳言曰吾輩文人不可學世俗新親窠臼請聮名句以光嘉禮先生時年甫十八慨應曰諾於是豆登旣行觴酌旣設一人呼韻則一人操筆墨就主賓前伸紙請書書訖卽去循環疊進不踰晷刻是日所成至八十韻執事者奔走頗以爲煩而主賓之意常若有餘滿堂觀者傳爲盛事於是先生遂與在杭謝公能始曹公惟和興公二徐公主持斯文爲騷壇弁冕口誅筆擊與世之號爲眉目者不能無齟齬謝曹旣早達二徐又早謝諸生獨先生尙淹沈黌序竟陵督學閩南昌言於眾曰吾往南中他無可喜者惟必將鄭孟麐抑置劣等且痛抶之亦足以豪矣語流聞至閩先生念弟子員自不宜與學使者抗在杭先生時方伯粵西遂往依之凡所遊歷無不於詩焉發之天啟癸亥除日韶陽溪上忽得句云五千歸路才過半四十行年尙待三語亦無大沈痛而不知其爲讖也先生早年著述爲曹能始先生采入十二代詩選兵燹後此書罕覯卽所嘩爲盛事若八十韻者亦久巳聲希響絕傳其軼事如左一謦一欬正可於冠裳劍佩外求之耳﹝劍虹續稿﹞

鄭孟麐先生以驚世越俗之才稱謝天池公快壻與武陵先生鴈行弱冠博極羣書管鏤五色著述最富惜中道失禦未竟令子有二室二銘兩博士承志遜學爲時師表恨遭兵以來柴桑副墨津逮杳然所流傳人間者片鱗只羽耳邇來二銘苦心搜求僅得初年所作及嶠遊艸數卷予得借觀其詩皆沈博絕麗在當日諸詞壇之上所謂嶠南者卽武陵能始二公宦遊地先生云屐所至與之唱和爲多此幅予壻孚世轉丐於故家壊簏中乃先生送謝公以繕部還朝墨迹也細楷精工點畫不茍中間剝落尙墜片版先輩名迹傳逺之難如此非孝子慈孫永慕神感何以能刮垢磨光傳看奕世乎又得石倉先生遺筆合爲雙美石倉先生遺筆合爲乃以忠節終今二三公共在斯軸恍似當年一堂倡予和汝時凡得仰觀莫不肅然生敬而況其子子孫孫哉﹝和敬堂集﹞

鄭琰

朱小姬名葵其先姑蘇人母夢人以犀釵投其懷感而孕乃小字犀生四歲父客宛洛間不返母又善病值歲饑徙之檇李檇李富人王姓者與其母故中表稍周貸之巳而富人又以貲入京貧益甚母利人金賣爲兪家姬故又名兪葵時年十二玉膚雪理風骨媚人喜閉戶焚香鼔琴爲哀鳳之音聞者淒絕久之入武林閩鄭翰卿方僑居西湖夏日偕友人陳伯孺坐長堤綠陰中見小艇載紅妝者知爲葵招與語悅之葵亦慕鄭名士遂與俱歸陳伯孺贈蔡詩云相逢剛道不魂銷抱得云和曲未調蓮子有心張靜婉栁枝無力董嬈嬈春風綺閣流蘇帳夜月髙樓碧玉簫莫憶西鄰松柏下斷腸只合在今宵居月餘葵繾綣不捨鄭乃出犀簪爲贈葵見之曰此吾母夢徵也或者其天乎鄭因出重貲聘之葵旣遂遂屏去艷飾親女紅與鄭居吳山之麓且半載值月妓周麗卿者以他事被逮翰卿與杭守令皆雅交乃以二絕爲之從臾卒得脫詩云不掃蛾眉黯自傷誰憐多病老徐娘腰支剩有梅花瘦刺史看時也斷腸妾家朱樓垂栁邊閒人湖上逗春煙使君打鴨渾閒事一夜鴛鴦飛上天及翰卿攜家入沼溪兪之假父素無賴窺鄭逆旅乃募惡少數十人邀諸途奪姬歸閉幽室中葵斷髮矢曰吾寜有死不受辱人卒不敢犯之斡卿鳴之當道檄下一令君雜治之令曰曩君爲他人居間乃有打鴨驚鴛鴦語不意遂成奇讖因捕治諸惡少寘之法而斷葵歸鄭遂判詞云兪氏良婦也麗籍期年願得好逑而偕老鄭卿才子也傾貲三斛將攜淑女以於歸何期梟獍之無良幾致鳯鸞之失偶相如滌器臨卭令甚恥之襄王行雲巫峽夢不虛也淩霄琰气幸逢合浦之珠向日葵心堪並章臺之栁鴛鴦諧波面之歡行看比翼鬼蜮潛水中之影敢復含沙任將一片雲帆攜作八閩春色蘇長公原自風流祗借數言爲三尺韓夫子豈長貧賤用聫雙璧以百年後十年葵生三子皆韶秀徐興公寄之詩云秋葉何須倩作媒畫堂紅拂肯憐才滎陽公子遺鞭過湘浦佳人解佩來繡戶星稠杯合巹王閨春蚤鏡安臺祇緣十斛明珠換掌上於今有蚌胎蓼庵髙太史曰朱小姬義不辱卒歸鄭生身名俱完卽烈丈夫奚讓焉令君翩翩有斐哉其文之詞也﹝情史﹞

福淸鄭翰卿琰客於西寧侯邸第晝夢黃衣少年邀至廡下共飲忽有一麗人至少年起舞歌春逰之曲曰芳艸多情王孫未歸遲我良朋東風吹衣麗人乃作迎風之舞春春愁之曲曰金衣公子話春愁幾度畱春更不畱昨日漫天吹栁絮玉人從此懶登樓飲正歡少年駭然曰文羌校尉至矣見一人綠袍張目突至前罷席而寤起視庭中牡丹一花初放有葉蝶繞之則少年也一螳螂集蕉葉上是爲文羌校尉麗人則牡丹花神也是年西寜侯夢﹝明詩綜﹞

張復亨

張陽生者名復亨郡諸生也能詩而名不顯丙午歲始與予定交一再執臂而陽生遂以疫死年未三十也遺稿散佚予從友人處拾其北徵一集有遊西湖雲山翠湖光晝染緋珠宮縹緲晚鐘微僧尋三竺沿堤過鶴認孤山背水歸橋影亂分公子棹荷香輕著美人衣繁華不醉飄零客愁聴啼鵑又夕暉又上寧夏黃開府登壇十載拜西徵部落爭傳建節名虎竹嚴分秦斥堠狼煙初斷漢長城卜萄月上降羌舞苜蓿風寒戰馬鳴幕席能容前箸借少年原是棄繻生又魚窺法座澄波淨龍起空山宿雨腥寄食應尋彈鋏侶埋名終托鼓刀屠春陰香徑宮蕪沒煙斷松橋岸栁疎五言如花開招客至松老著書成晚晴催積雪殘雨入輕寒雨聲分夜話岸火對愁眠皆警句也﹝筆精﹞

林宗大

林宗大字時中邑諸生也屏居邨落不及城市好吟詠人無知焉獨與予兄弟交最歡沒後遺稿散落偶得數首亦自有致送人尉西蜀云百仞髙峯入縣門官閒何處不君恩莫將萬里思家淚落盡巴江一夜猿又範增墓云鴻門玉玦計難行楚漢雌雄勢巳成何待彭城方發憤可知亞父亦虛名孤墳不濺英雄淚落日堪傷鸛雀聲此去赤松應咫尺白雲千載壯畱城﹝筆精﹞

商家梅

商孟和父令西楚自父任所攜貲入金陵因遊曲中作秦淮詩二十首甚麗又贈妓詩可憐十二峯頭雨化作秦淮八月波句或戲攺之云可憐幾兩江西錁買得秦淮一个波曲中謂在在行者曰波老﹝露書﹞

陳價夫陳薦夫

宋韓無咎以紹興甲子寓建安夏大水舉家蕩覆幾危僅脫杜受言提舉茶事募人拯之作詩自唁云孤城雨腳暮云平不覺魚龍自滿庭托命已甘同朩偶置身端亦似羸瓶浮江卻羨鴟夷子弄月常憂太白星當日乘槎便仙去故人應在曲江靈萬曆巳酉夏五月廿五日建安亦大水城邑漂蕩陳太史五昌陳山人仲湊陳茂才價夫皆宿驛中夜中倉皇起乘屋梁得免價夫有詩紀之云歲已酉夏五友人陳伯全攜家逺赴闕取道將之燕陸行至潭城阻雨遂不前還車暫止宿廨宇鄰長川日入洪水來平地聲潺湲頃刻數丈餘漸沒城東偏屋舍俱漂蕩垣墻悉摧顚樹杪罥牀第梁間跨鞍韀壚竈雜污圊蛙黽集危椽浮海苦無筏渡河那得船孰雲巢可營安得藤攀緣所賴洄洑中版柵相勾連攀援稍獲濟幸不垂蛟涎我來附軿輜薄言同止旃徒懷五嶽興擬入曾孫筵何期逆陽侯不復會子騫牛馬旣莫辧懷襄竟誰愆人生若浮萍那比金石堅嗟我七尺軀豈應丘壑塡大匏本無用自合全天年誇詡笑河伯望洋嘆無邊未見北海涯空使面目旋鴟夷泛溟涬伯鯉湮重泉屈子竟沈湘申徒甘赴淵倚伏毎不爽名實何相懸歷陽化湛湖滄海爲桑田至人自不溺大浸徒稽天風波在平地安得常晏然畏途縱自戒倏忽頻推遷危哉行路難何必論九埏不如息行役杖策還丘廛所以宗少文頹然髙枕眠﹝小艸齋詩話﹞

宋呂雪屋贈陳隠父子有句云人羨杜閒生杜甫天教蘇頲繼蘇瓌予以庚戌歳得元孫友人陳伯孺贈予云慚長慚卿終不惡生玄生運總多奇用祖孫父子事皆切當﹝筆精﹞

閩縣陳幼孺孝亷偶之延平謁陸太守志孝其伯父憲副同年也拒不許見適有楚孝亷李某挾憲臺書來謁陸倉皇張宴禮甚恭幼孺上以詩云莫作靑衫老腐儒黃堂那許拜階除投來名刺畱中久死後年情到底疎失路鯫生歸去夜同袍嘉客宴回初始知天府聨名籍不及霜臺薦士書陸大慚時楊叔向爲大參駐節延津聞其詩厚款之結爲莫逆﹝閩小紀﹞

詩有不用正面故作反筆側筆而題意愈爾沈痛者明詩如陳薦夫宮詞云𨿽言逐隊向長門十載何曽識至尊命薄不教人見妒始知無寵是君恩李至淸題五栁圖云淒慘江城栁萬條淡煙疎雨夜蕭蕭輕柔不似先生節逢著東風便折腰皆能反題立意自出機杼別見峭致﹝香泉偶贅﹞

陳幼孺工麗宛至卻自中晚得來與徐惟和鄧汝髙皆巨擘也相次夭折悲夫﹝小艸齋詩話﹞

林子眞

林生子眞讀書烏石山房往返里巷間有一姝素服淡妝倚門露半面曰徐徐行誰氏郎君耶林愕然猝無可語行道之人復沓至目招而過之陽顧侍兒言他事侍兒心知微指志其居歸令復往通殷勤因訪鄰嫗知爲張璧娘璧娘者良家女也於歸半歳夫亡璧娘光麗艷逸妖冶動人裏中少年聞其新寡競委禽焉張皆不受獨竊窺林心悅而好恐不得當也張所居後卽山山上折而數十武卽林讀書處張卽期以旦日踏靑來會時載酒遊者趾相錯張出諸遊者薄而觀之林亦混其中各自引嫌不交一語而歸林鬱鬱不自得乃賦詩云秋波頻轉瞥檀郎脈脈低徊暗斷腸只爲傍人羞不語縞衣縹緲但聞香張所居妝臺上有復閣枕山麓甚祕是夕張使侍婢引林匿其中夜靜張篝燈至遂爲長夜之歡平明林從山麓而出如是者累月而張亦時詣林讀書山房謔浪綢繆無所不至無何林移家臨汀就父公署臨別之夕不復與言但極歡痛飲而已明日登車徑去久之張始知林去逺忽忽若有亡又以林去不爲一言感想懊恨遂成沈屙因作詩一章以寄云黃消鵝子翠消雅簟拂層冰帳九華裙縷褪來腰束素釧金松盡臂纒紗牀前弱態眠新栁枕上回鬟壓落花不信登墻人似玉斷腸空盻宋東家林得詩始知其病惟日飲泣因附書問起居且與爲約而張於數日前死矣使者歸言其狀林失聲投地幾不自勝因作悼亡二絕云有客何來自越城聞君去伴董雙成相期總在瑤池會不向人間哭一聲潘嶽何須賦悼亡人間無驗返魂香更憐三載窮途淚猶灑秋風一萬行明年林自臨汀歸閩過張所居塵网妝樓燕鳴故壘而張巳埋玉西郊矣林自是不復讀書舊館復賦感舊詩二章曰落梅到地夜無聲■﹝巾兼﹞掛空階碎月明徙倚朱闌人不見雙懸淸淚聴寒更梅花歷落柰愁何夢裏朱樓掩淚過記得去年今夜月美人吹入笛聲多張好音尢善吹簫曽詣林書室倚梅三弄故林詩及之﹝情史﹞

謝臯羽鴻門宴一篇可泣鬼神楊用修極稱之又有楊亷夫韓仲邨繼作稍不及也予友林子眞復擬一首云翳云埋空日色黃一龍一蛇閒相將指天有約君莫舞後入者臣先者王此日鴻門判生死戰場咫尺華筵裏漢王若失我爲擒寶玦無光玉劍起覆巵壯士怒酒醺芒碭山北愁歸云一雙玉斗正飛屑漢王間道馳至軍奇峭可喜不減亷夫仲邨也﹝筆精﹞

賦詩不祥人以爲讖驗之良然予友林子眞少年有雋才甲辰暮春晦日諸同社集王永啟塔影園作送春詩子眞有句云花爲離愁魂易斷栁當別淚眼難開眾詫爲工不久逝矣﹝筆精﹞

林希哲

林希哲宋香詩曰吾莆名果鮮荔枝君謨有譜世所知陳紫方紅固爲貴宋香品彚尢珍奇六月炎歊日正長累累綠葉垂絳囊薫風微度疎林晚比鄰猶覺聞淸香核上儼若斤斧痕玆事奇怪難評論云是當年巢冦亂欲伐其枝投爨焚皤皤老嫗以身庇天然幻出斯靈異至今又歷數百年後人培植常畱意﹝荔枝譜﹞

吳仲聲

枉寄扇頭佳什泠泠大雅之音再誦香雪新篇趙璧隋珠燦然驚目如綠野暫看盟獨鶴紫宸還說夢非熊千聲爆竹催殘臘萬疊煙波滯去身剔罷紅燈愁剪素敲殘明月怨流黃盤惟苜蓿頻沽酒齋有芙蓉且擁氈可謂七言長城僕所佩誦不忘者又不獨何穉孝所賞五言數聨已也﹝紅雨樓尺牘﹞

陳言

陳言字於庭善詩長集句評者謂其裁錯揉合匠意經營若八金在鑪五絲就軸無牽比析湊之狀抱奇不偶落魄江湖一日過滁上石惟信郡齋商訂風雅吐露胸中之奇已放舟東下道潯陽望匡廬經采石弔李謫仙探靈谷牛首奇勝石口占贈之曰西華山人海上來獨騎黃鶴楚江隈秣陵秋興三千首又駕天風過鳯臺﹝閩書﹞

陳仲溱

陳仲溱字惟秦侯官人性拙直寡言笑與人交接言辭少拂卽掩耳而去詩苦求工不愜意不止毎出其詩示人以手按紙手顫口吟人或誦其詩口喃喃與相應和其自喜如此﹝明詩綜﹞

郭天中

聖僕孤情絕照迥出流俗購畜古法書名畫不事生產専精篆隸之學窮厓斷碑搜訪撫搨閉戶宴搜寢食都廢故人泰和楊嘉祚守維揚延致聖僕贈遺數千金斥以買歌姬數人購書畫古物並散給諸貧交緣手而盡諸姬中有朱玉耶工山水師董北苑李陀那工水仙直逼趙子固疏牕棐幾菜羹疏食談諧旣暢出二姬淸歌以娛客或邀髙人程孟陽輩瀏覽點染指授筆法鍾伯敬贈詩曰姬妾道人侶惇彜貧士家亦實錄也﹝明詩綜﹞

莆田郭天中太學石鼓詩鼓非石霣者星文非鼓勒者銘焚外書刪外經經雅頌書典刑隸秦漢徑睒庭篆龍鳥藍■﹝氵臾﹞靑臼謝杵舂■﹝翟攴﹞停嵌辭金波畫零我拜手神之聽﹝帝京景物略﹞

陳衎

陳衎字盤生與徐興公同入曹能始閬風樓詩社而賦才懦鈍光焰郁而不舒其自敍比於春艸蔓生秋虫孤響良亦自得之言﹝靜志居詩話﹞

陳遁

陳遁字鴻節閩之侯官人少爲諸生忽忽不得志一日盡發篋衍中應舉文字及所著衣巾燔之逃入越王山中以釣弋自娛者二年出爲村夫子教授復棄去家貧從人借書口吟手寫窮日繼晷作爲歌詩髙歌長嘯視鄕人如無也鄕人益惡之貸富人金爲逺遊觀泰山日出遊嶧陽拜闕裏登戲馬臺涉淮渡江抵陪京覽故宮軒渠自喜謂少陵壯遊莫巳若也過桃葉渡遇曲中諸姬揄長袂侻薄裝酒闌促坐目眙手握以爲果媚已也命酒極宴流連宿昔槖中裝盡矣還寄食於僧院故人黎博士贈百金遣遊錫山途中遇何人自稱公安袁小修穉弟邀與同載夜發篋盜其金亡去益大困臥病於江上李生家亡友何季穆賞其詩載歸虞山具湯沐視藥食旬月乃彊起季穆偕過予山中賦詩飲酒相樂也季穆爲庀衣裝送之於斷橋痛哭而別自後不復相聞亦未知其存亾今年忽訪予於虎丘握手道故喜劇而涕問其年長予二歳耳素髮被領兩目兜眵觀鴻節而吾衰可知也出其詩則卷帙日益富曹能始爲采入十二代詩選中矣鴻節之詩用物博使事切煉句穏譬之於膳烹羊炰鱉右腴割鮮非餖飣之具也譬之於酒縹淸醇酎三釀五齊非糟醨之屬也傳有之學猶殖也誦詩百篇讀賦千首古學之不講久矣詩可以觀其鴻節之謂乎鴻節詩能始選者爲工五七言今體尢工贈能始七言長句至八十韻多矣哉古未有也鴻節將行予爲略次其生平與其出遊之槪以敍其詩且以爲別屬其歸也以質諸能始﹝稽古堂集﹞

康彥登

康彥登字符龍又字孟擔閩縣諸生爲人慷慨負气一言不合輒拂袖去嘗遊歷邊塞無所遇有朔方遊稿年二十六貧困以死賦詩好自攺竄不成篇輒棄去萬曆間稱七才子彥登其一也﹝明詩綜﹞

張松茂

探花王剛中爲禦史出巡福建尢溪張松茂與鄰女金媚蘭私通被獲到官王見檐前蛛网懸蝶指謂張曰汝能賦此免罪張卽應聲曰只因賦性太顚狂遊徧花叢覓異香今日誤投羅网裏脫身還藉探花郎王又指竹簾命金賦之遂吟曰綠筠劈破條條直紅綫相連眼眼奇只爲如花成片叚遂令失節致參差王稱賞見二人供狀俱未議婚卽判云佳人才子兩相宜致福端由禍所基判作夫妻永諧老不勞鉆穴隙相窺人目爲王方便云﹝醒睡編﹞

林少白

北史紀楊五伴侶詩最拙惡市日傳寫以售人及唐王氏見聞所記楊錚秀才故作落韻或醜穢語取人笑玩裝修卷軸投謁王侯到者無不倒屣雄藩大幕爭馳車馬迎之竊謂士人無賴作此伎倆餬口眞千古罕見近乃有閩之莆田人林少白者刻稿行京師俚拙之極見者無不噴飯予幼時曾覩其集記其贈一吳中周山人者云蘇州城外有虎丘蘇州城內出老周圖畫張張勝之冕楷書字字葉天球蓋俱取周姓也其後四句則忘之矣一時公卿貴戚延爲上賓乞其咳唾以博歡笑蓋無日不飽五侯鯖也其自序云予號少白非少家父白齋也家父不知詩書何足少哉蓋老母夢太白而生予故號少白以少太白也予疑其詐狂貢媚後聞其人曽爲諸生見斥貧寠無計乃出奇北遊蓋姦人之尢也孰意楊錚衣缽直傳此人哉﹝野獲編﹞

有一邊道轉禦史中丞作除夕詩云幸喜荊妻稱太太且斟柏酒樂陶陶蓋部民呼有司眷屬惟中丞以上得呼太太耳故幸而見之歌詠讀者大爲絕倒然此特近於俚鄙耳至若閩人林少白有作卽爲眾所傳誦如宋人日出桌八腳之類最多好事故爲鏤板書價一旦騰踴貿者如市蓋人喜得之用爲笑資耳亦詩道一惡刼也﹝甲乙剰言﹞

崔世召

槎翁陳梁記曰崔徵仲使君以限字韻箱見貽旣立約之次日爲鶴亭載功之始集予寓是役也使君賞幽首輸俸錢爲之同社徐仲陵經理焉皆處士知已也而崔長君非石曁趙雪舟恰以是日來自閩楊若朩恰以是日來自禾顧霖調恰以是日訪使君於湖上咸集予寓旣飯命舠往謁處士遂攜限字箱試之使君雪舟若朩仲陵各得五言古霖調得七言絕非石得五言絕予得四言古使君有卻似花時媚幽塘進暖航騷臺荒臥栁萋藻擁寒牀之句雪舟有徵驂經麓始命屐擬爲誰覓岸呼漁艇鉤鱗過硯池之句若朩有壓韻索紆險披荊憐寢竹之句仲陵有冷岫懷偏洽孤岑筆鬥奇及香滿云蒸眼妝蕪雪著眉之句霖調有望舒孤嶺愜玄暉登臺響結九臯飛之句非石有欲憇先坡美移軒赴鶴汀之句予有主客雅泛興仰梅叟之句𨿽倉率一時字有限制而各如情事亦復勝彥書以記之﹝韻史﹞

崔孝亷徵仲貽余新梓問月樓詩中多儁語贈州同王九臯云笑我無魚歌幸舎憐君有蟹領監州送劉之罘將軍云射虎功髙偏不賞雕龍才老竟如斯贈陶嗣養云鳥畱書法皆成篆龍是文心不用雕贈王藎卿再舉子云搗盡玄霜原得偶捧來明月本成雙弔謝臯羽云魂隨宋寢冬靑樹墓傍嚴陵古釣磯煆煉工巧詞壇之射雕手也﹝筆精﹞

宋玨

宋玨字比玉莆田人家世仕宦不屑從鄕裏衣冠浮湛徵逐年三十負笈入太學遊金陵走吳越徧交其賢士大夫初從人扇頭見程孟陽荔枝酒歌行求七載始識孟陽遂以兄事之因孟陽以交予長身玉立神情軒舉開顏談笑不立崖岸其胸中涇渭井如也善八分書規橅夏承碑蒼老雄健骨格斬然畫出入二米仲圭子久不名一家而又泛愛施易不自以爲能事酒酣歌罷筆騰墨飛或卽席賦詩或當筵染翰書窓涴壁淋漓戲劇或醒而自謂無以加又或旦而忘其誰作也人以是多易而親之滯淫旅人默默不自得客死吳門其卒也孟陽撫之乃瞑而就含予與孟陽欲畱葬虞山不果返葬後十餘年金陵顧夢遊入閩哭其墓乞余爲文代石以表之比玉爲詩才情爛漫信腕疾書不加持擇詩成亦不畱稿余取其荔枝詞一首以爲近古人諷諭之遺今其遺稿刻於金陵者其里人所掇拾非比玉意也﹝明詩統﹞

莆田宋玨字比玉善八分而小詩亦工嘗記其一絕云來時梅瘦未成花別後垂楊金作芽他日相思如見畫板橋西望是吾家﹝漁洋詩話﹞

予與吳楚友人嘗荔枝酒戲作一詩紀之我有一尊酒已是來年藏泥頭𨿽未開繞屋生幽香日夕遲所歡緘固不忍嘗夫君自逺來下馬坐我牀逺行應渴饑得無思瓊漿感此開泥頭盥手稱一觴君問此何酒是名十八娘暑月辧色起裛露提筠筐梢頭掇繁星樹底敷鞶囊初卸紫羅襦後脫絳紗裳薌澤異蘭■﹝氵茝﹞膚理等雪霜浴之以■﹝酉靈﹞醁肌骨日淸涼一酌袪世慮再酌澆仙腸三酌風滿腋吹君將翺翔願君且勿翔爲君歌短章妾本水晶球今成琥珀光無由觀上國老死守炎方茗艼不成曲惆悵情內傷﹝荔枝譜﹞

又與周六郎嘗荔枝酒詩一首釀得荔枝酒泥頭爲汝開香風繞屋散翠色撲罌來擬茗春初芥方花雪後梅一斟三贊嘆坐看玉山頹﹝荔枝譜﹞

又荔酒初熟紀事傳釀瓊漿法丁寧授老妻色純精種火味辣愼封泥缸面收新漉甕頭驗舊題世間何物比應與岕茶齊﹝荔枝譜﹞

丙寅秋日歸故園噉龍眼有極佳者因隨意作一詩紀之以示侄孫廷翼諸人今記其一平昔輕旁挺不堪荔作奴今知奴有等賢蠢亦多途方回及陶峴自比常奴殊外裹黃金飾中懷白玉膚劈破皆走盤顆顆夜光珠更憐核似漆湛湛小兒矑龍目與虎目比諭何其愚但恨荔熟時主在奴不俱安得共盤惇牀頭捉刀夫際此淸秋候晶晶空滿盂尼父思伯玉使乎復使乎﹝荔枝譜﹞

林尙炅

燕京歌妓劉鳯臺以艷名一時今上丙子宣城沈君與吾鄕馮開之俱以公交車入燕與之遊後沈馮同爲子丑廷會二元而劉委身於閩中福淸人林尙炅林本賈人字丙卿與沈馮二公俱相善至戊子年劉死於燕林方賈於武林聞訃星馳以北馮以謫居在家爲詩送之曰昔年曽醉美人家卻恨花開又落花司馬靑衫舊時淚因風吹不到琵琶其感慨甚深林不以爲忤比入都迎劉嫗厚養之刻玉爲主書鳯臺名而題長短句於背曰入時倒郎懷出時對郎面隨郎南北復東西芳艸天涯空繞徧勝寫丹靑圖勝妝水月殿玉魄與香魂都在這一片願作巫山枕畔云願作盧家梁上燕莫作生前輕別離教人看作班姬扇因抱玉主自隨晝則供食夕則附枕仍攜以賈於四方偶至粵西爲劇盜陳亞三等所戕而沈其屍於江會同邑人亦林姓者爲梧州府推官習聞玉主事適亞三等以他事捕至拷掠不服及搜槖中得玉主始駭曰此吾裏林丙卿物汝何從得之盜始吐實得林屍於江斂而歸之盜盡伏辜時謂非玉主則林寃終不白劉蓋得請於冥司以報林始終之誼也林之姻家葉少宰巳爲丙卿傳紀其事而予又聞於林之侄號經宇者因記其略如此﹝野獲編﹞

丁起浚

丁起浚字哲初晉江人萬曆壬辰進士歷官刑部侍郎歸田以病終爲人沈默有幹局崇禎初予有閣訟烏程藉上寵勢張甚鞫治浙闈事禦史郎署莫敢作爰書侍郎奮筆起艸抉摘其原奏凜如秋霜烏程𨿽咆哮無以難也及其入相謝病歸遂不復起哲初初不以詩名林茂之曰亦知哲初有古驛一燈深之句乎相與徘徊吟咀求得其全什楓落吳江冷古人以五字傳不朽余錄此詩亦可以酬哲初於九京矣詩云古驛一燈深蕭蕭車馬臨薄寒添暝色入夜動鄕心戒寢預愁夢喜晴翻量陰首塗才此夕忽漫話家林﹝明詩綜﹞

戴燝

長泰戴方伯燝詞林宗工也題三蘇詞云一門父子三詞客千古文章四大家極爲妥貼﹝閩小紀﹞

張於壘

張童子於壘字凱甫龍溪人友人燮字紹和之子也紹和舉鄕榜以方聞受薦舉號曰徵君童子年七歳賦詩有明月小池平之句年十四紹和攜之入閩與徐興公諸賢卽席分韻童子倚幾立成四坐閣筆巳復侍紹和徧遊吳越三楚所至皆有詩年二十二而歿紹和以文章自命所著詩文集凡數百卷予驚怖其浩汗不能錄也錄童子詩一首使人知紹和有子如古之九齡與玄者亦因是以存紹和云﹝稽古堂集﹞

謝兆申

晉江黃監丞明立序耳伯集稱其喜交異人購異書摭異聞自墳典丘索經緯流略稗官璅語靡不甄錄交遊旣廣槖中裝半以佞佛半以市書有三十乘畱僧舎巳散佚予嘗入閩購其手鈔張伯雨詩與世所傳者迥別惜乎三十乘者悉蕩爲煙塵矣耳伯詩非不銳意法古柰其辭郁而不舒蓋耳伯踰嶺遊吳首以詩文請業於劉子威未免問道於盲宜其所就止此學者擇師誠不可不愼爾﹝靜志居詩話﹞

林士造

莆陽林士造字吾宗太守鳴盛子也少年能詩未幾發狂疾夭死登烏石訪太虛上人云老僧髙臥處幽絕到人稀半榻無長物空山獨掩扉竹疎常漏日苔古欲侵衣相送斜陽在淸風滿翠微遊牛首山云野剎半空齋山深路屢迷經聲參鳥韻塔影印云梯倚策追前迹磨厓認舊題諸峯看不極惆悵夕陽西送人之衡陽云依微艸樹接汀洲一葦臨河送逺遊幾處啼猿湘水暮一行寒鴈洞庭秋霜前古寺疎鐘急雪後空山亂瀑流明到故人因下榻郡齋無日不淹畱惜其稿不傳﹝因樹屋書影﹞

何璧

玉長任俠見知於黃陂張濤張后開府遼東將疏薦以布衣拜大將會罷鎭乃止濤卒入楚哭之遂以病死亦矜奇之士也寄友詩云士到出山誰不賤術惟遊世最難工足當阮生之泣矣﹝靜志居詩話﹞

黃景昉

相君務去陳言専尙新警其近體尢雕繪如侍楚王宴云隆凖衣冠髙帝後夥頥宮闕大江濱登太和絕頂雲天野星躔包兩戒國朝嶽瀆視三公南臺燕集云仙家閬苑琉璃浦禹貢揚州筱蕩田贈友云少從魯國稱男子家近茅山得異人壽樊叟云公餘穉子燒松液酒半材官舞蔗竿集北郭艸堂云誰邀玉佩神仙客自唱淸歌菩薩蠻答友云枚叔賦遊梁上苑伏生書重漢西京寄友云以吾一日長乎爾如此三星粲者何要不作沿襲語﹝靜志居詩話﹞

城隍廟市月朔朢念五日東弼教坊西逮廟墀廡列肆三里圖籍之曰古今彜鼎之曰商周匜鏡之曰秦漢書畫之曰唐宋珠寶象玉珍錯綾錦之曰滇粵閩楚吳越者集市之日族族行而觀者六貿遷者三謁乎廟者一晉江黃景昉廟市詩黃金百如意但向燕市趨燕市何所有燕市何所無大寮靑瑯玕中使錦氍毹呵聲塡道路競過波斯胡波斯坐上頭呼使碧眼奴朩客來秦地鮫人出海隅兼復善拂拭手爪自然殊十榻十氈圍問君何所需買琴得蛇跗買劍得鹿盧雙玉謂之瑴五瑴謂之區釵頭金鳯子飾以明月珠仙家髙靺鞨石室富珊瑚珊瑚何離離枝葉自相扶金膏差大國水晶如小邾是日正三五傾城爭此途如在玉山行不覺白日晡好物好售主大家各歡娛譬彼燕市中荊卿遇狗屠一客獨憔悴似復是吾徒探囊無一物手但捋髭須終日空摩挲爲彼所揶揄歸來自怨怒自悔身爲儒﹝帝京景物略﹞

文皇求張三丰愈切而張愈固自匿學道宜秉宿根秦皇漢武空褰裳濡足況別有所假借求之乎卽復嵾嶺輝煌何足動神仙一盻予嘗過之詩云金碧酬初願龍池動殺機當年方外客也護首陽薇頗自淡中﹝國史惟疑﹞

追維辛巳壬午時沸如蜩螗天子疑於上黨與成乎下溫陵二相同日入政府當遇巷之時正人獲罪如石齋公禍幾難測東厓先生經筵申救必霽而後巳於是毎不自安不旋踵謝歸所畱連往復於本朝之故一切寄意於單詞寸牘中名曰國史惟疑其文約其旨該顧甚惜不以示人獨畱其副於髙云客氏云客公之髙足弟子也滄桑之後云客以授林同人吉人兄弟同人又授鄭宮允幾亭及予於是三山始有抄本凡四家先是公林居余小子曽趨侍甌安館累晨夕貽詩有聲名轉大憂方始文网多繁夢未安之語蓋猶有疊山對客之恨焉韜光以來更歷二十餘載山川如故夢若隔塵手捧遺編撫膺四涕﹝和敬堂集﹞

黃東崖相國和予寄周芮公先生詩中一聨曰徵書鄭重眠飱損法曲淒涼涕淚橫知已之言讀之感嘆﹝梅村集詩注﹞

黃文煥

黃文煥字維章永福人天啟乙丑進士爲文淹博無涯涘歷知海陽番禺山陽三縣皆有聲崇禎中召試擢翰林院編修時黃道周以論楊嗣昌陳新甲得罪逮問詞連文煥遂與道周同下詔獄獄中箋注楚詞聴直八卷陶詩析義二卷旣釋獄乞身歸裏別道周詩云自聞鉤黨獨行憂痛哭批鱗淚未休欲格君心甘濺血不教漢祚付淸流雷霆怒盡天回笑生死移時我掉頭今日全軀同去國莫將廚俊傲林丘﹝閩省通誌﹞

蔡道憲

江門自序悔後集云悔後者何前日妄作詩今而後悔也悔後而復有集者何吾但能焚前日之詩今日之作且輯之以俟後日之再悔也其虛懷可見詩𨿽音節未諧而淸婉越俗如移竹已抽三尺筍種桃爭發一庭花又湘水淸紫藤花落魚子生皆不失爲佳句﹝靜志居詩話﹞

莊際昌

際昌雅善談謔風發泉流四座厭心兼通祿命醫藥形家之書人服其多才尢曠達自築生壙題曰羹玄眞息鐫詩其傍曰百年忙半逝四大本歸虛竟年五十二亦詩讖也﹝閩書﹞

張利民

張利民字能因侯官人崇禎庚辰進士除桐城知縣擢戶科給事中晚披緇入山自稱田中和尙有野衲詩略先生牽絲之日值張獻忠來攻危同累卵而以忠義激勸將士執所佩刀斬白雞以血灑地曰諸公有二心者視彼又折矢誓曰利民今日藉諸公力堅守有功不以上聞者有如此矢將士咸感泣獻忠百計攻之不克賴黃得功援師至城以獲全宰邑三年治行推天下第一當其墨守無暇作詩詩多行遁後作情辭淒戾惜其未醇﹝靜志居詩話﹞

林汝元

林汝元閩王粹夫家靑衣錫山兪汝成輯盛明百家詩錄靑衣一人南海李英也曹能始十二代詩集更益以二人扶溝李佸內鄕馬來如余錄詩綜又益一人閩林汝元也聞閩中靑衣善詩者不止汝元尙有陳香初陳竹逸鄭蘭子三人未詳其名﹝靜志居詩話﹞

林汝元者閩王粹夫家靑衣也工書善爲詩其溪行雲雪壓梅花破霜侵楓葉稀林間黃犢臥沙際白鷗飛水急灘聲亂溪回樹影微前峯新月吐樵采踏歌歸別家云悵別不能歡他鄕出戶間欲遊千里逺難計幾時還宿是云邊店行經雪裏山悠悠溪上水雙淚共潺湲送人云落朩亂蕭蕭休嗟去路遙馬經山縣市舟趁海門潮楓葉含霜醉梅花破雪嬌不禁離別淚頻逐朔風飄京口夜泊云隠隠漁歌隔岸聴娟娟新月照中泠江南風景今宵始回首瓜州一抹靑塞下曲云廿年徵戰事沙場一劍歸來兩鬢霜未博封侯君莫笑邊塵生骨幾還鄕洪江夜泊云潮回沙白夕陽天錦水江邊獨系船新月一輪秋色淡美人雙立玉樓前他如棃花連嶂白桃雨落溪紅佛燈明滅夜香供有無時落葉錢塘渡新梅歙縣城靑羊投洞去玄鶴遶壇回斷橋余積雪古道半飛沙風敲疎竹渾疑雨雪壓寒梅不辧花古廟丹楓過客路空山黃葉定僧禪日暮亂維南浦楫夜深長聴隔山鐘綠栁靑驄沽酒肆紅妝畫槳采蓮舟幾欲靑而壓藍矣惜未經陶鑄而爲巨賈所羅代爲典記得意之語半爲他人掩取無何而卒﹝小艸齋詩話﹞

陳香初陳竹逸

鄭蘭子閩陳香初陳竹逸鄭蘭子皆許生靑衣俱能詩香初送客澄江楓葉老斷岸菊花低竹逸村居古墓棃花鸜鵒雨荒原麥穗鷓鴣天蘭子村居月明黃葉路花隠赤欄橋皆楚楚有致因樹屋書影云尢喜蘭子曠地夕陽多之句謂其壓倒二陳﹝榕陰詩話﹞

懷林

李卓吾侍者懷林甚穎慧病中作詩數首袁小修隨筆載其一絕云哀告太陽光且莫急如梭我有禪未參念佛尙不多亦可念也﹝堅瓠集﹞

黃虞龍

黃監丞居中子虞龍字兪言少負逸才作落花水中鴈字詩各數十首長老嘆異未及艾而卒嗜酒及書作書酒詩云我自呼書傖君當恕酒人池上酌君酒山中讀我書蟹佐持螯酒牛供掛角書安得中山千日酒載來惠子五車書杯中有聖方中酒天上無仙不讀書亦可想見其風致也﹝閩省通誌﹞

李世熊

元仲鏤錯見長澄濾不足昔人謂陸士衡胸中書太多能痛割捨乃佳元仲亦犯此癥句若幽棲雲浮雲揮袖起明月入懷多病中作云懷人惟故鬼作客在家鄕則灑然可誦也﹝靜志居詩話﹞

曾異撰

鐵佛殿在開元寺東下有古井僞閩時爲藏經院括銅億萬觔鑄辟支佛像髙數丈禦史黃滔有記明曾異撰榜其楹曰古佛由來皆鐵漢凡夫但說是金身﹝閩省通誌﹞

黃道周

詞臣無言責居無咎無譽之地需次待遷而巳迨石齋先生入翰苑與上虞同年倪文貞公俱自任天下之重崇正去邪盡忠補過引裾折檻九死不回先生詩所云親從霹靂推車過又得滂沱自在春蓋實錄也及退而講學於杭則大滌洞天於閩則蓬萊峽少長咸集遐邇具來監史主賓琴瑟鐘磬庶幾濓洛之遺風焉先生璣象之學詞義深奧後生或昧其指歸詩才亦未免蹖駁要其光焰不啻萬丈也曲周路皓月過銅山弔先生詩云道徳公自重文章公自深若夫軍旅事似非公所任用違其才此百世所惋惜者﹝靜志居詩話﹞

漳州黃道周京師物繁蒼蠅爲最爰伸樊棘別成小言何來遽集此相扇爾繁徒赤豆分余鬼皂衣散短儒寒香驅不誡炙熱合羣呼終日煩搔洗依呵祇路隅詎解四方語偏知有醜情慍於看瑣瑣逢彼動營營不復顧人面何須通姓名鍼頭鮏气在狗茍自昆兄稱文白鳥氏守義玄駒家楚服爾何有英聲卿自嘉尋膻從入幕選鼻坐髙衙拔劍無須怒幽陰蠍虎義﹝帝京景物略﹞

黃石齋先生蔡夫人名潤石字玉卿工書法與先生逼似康熈庚辰春得其楷書律詩一卷楷法稍雜分隸題云偶寄夏太守時山中聞警崇禎丙子秋八月蔡氏玉卿書於石養山中詩多崇禎中魔道語蓋先生作也﹝居易錄﹞

近見漳浦先生律詩多用比興寓意深渺但其中使事多僻用意過晦气格不類盛唐反似李義山錦瑟一詩又未審得比興之正否也以愚度之覺律體必兼比興始深渾變化而自杜以外求之古人合者殊少﹝澹寧堂集﹞

黃石齋先生貽先中允公詩二章其一章云心可知無怨途窮未倒行陰晴隨小鳥毒苦共蒼生故事經開眼畱人別點睛江河終日計豈有不澄淸又一章云臒遁無淸嘯通途得雅舂舊冠誰合度扁帶若爲容蹙國看玄兔遊師恣赤松驚心非一事旦晚又秋蛩﹝香艸齋詩話﹞

陳鴻

侯官陳鴻字叔度家貧無人物色之能始石倉園在洪塘中有渺閣集諸同人爲詩叔度有一山在水次終日有泉聲句能始嘆賞爲之延譽因卽以石倉爲居停名其詩曰秋室篇取李長吉秋室之中無俗聲也丙戌之變能始殉節叔度年七十二不能自存以貧病死無子不能葬戊子予入閩時客以其詩來予悲其蒿露謂客曰予任其葬子任其詩因助以金凂諸生徐存永董其事先是莆田布衣趙十五名璧亦工詩善作畫所謂枯朩竹石類閩人珍之然性孤僻不多爲人作惟山房寺壁則淋漓潑墨與叔度先後死亦不能葬存永因舉十五之棺與叔度合墓於小西湖之側予爲書碑曰明詩人陳叔度趙十五合墓客刻叔度集予爲之序板式精好傳之南中莫不知閩有陳叔度矣十五不多爲詩無傳者﹝因樹屋書影﹞

胡上琛

胡上琛字席公閩縣人年十六襲蔭都指揮使嘗過易水賦懷古詩云一死酬知已丈夫非所難至今過易水遺恨悞燕丹明亡上琛與妾劉氏易服北向再拜作詩有孝旣存宗忠惟盡職欲求死所於斯爲得數語其妾亦題壁云嚴妝朝大士大士亦低眉死忠君得所殉節妾安辭上琛時年三十七妾甫二十並端坐飲藥死﹝閩省通誌﹞

徐尙卿

徐尙卿南平人萬曆戊午舉人崇禎間守劍州甫蒞任獻冦突至尙卿謀守禦兵僅五十有奇賊渡河破昭化請援不至尙卿以鹽庫諸務分屬領之而系印左肘曰此君命也存亡與共親登陴督士民守禦矢石俱盡城陷乃北面再拜曰臣力竭矣以血書襟帶云孤城不可守仗節死君恩鼠竄豈無計殊羞衾影存自經於城樓上賊入戒勿毀其衣冠﹝閩省通誌﹞

丁之賢

何梅選綏安兩布衣集其一爲丁之賢字徳峯崇禎中流冦起西北布衣挾策入都門客南司空邸第思欲獻書闕下言兵事會司空罷官歸秦中挾布衣與俱書不果上布衣至秦中則固請於司空厚爲資裝賫十日糧短衣匹馬循賀蘭山出長城訪求古戰陣營壘日與朔方豪傑畫沙聚米釃酒橫槊爲搗賊巢之計謀甫合而李自成陷西安破潼關明社遂以亡布衣念家有老母脫身南下有王將軍者建牙汀州聞布衣名招致幕下復稍稍資給之贈以一婢小字海蠻生一子未幾王將軍別調去布衣偕海蠻窮老無所聊賴僦屋城東桃花溪上客至樵蘇不爨淸談而巳家貧不能具紙筆所爲詩多艸書歷日背上字漫漶不可識認沒後邑令秋浦檀光熿爲斂而葬之書其碑曰詩人丁布衣之墓之賢在秦中時曽刻詩百餘首五言若林壑秋摧葉江鄕夜聚航﹝夜泊儀眞﹞平沙含月迥逺火雜星明﹝曉度沙苑﹞河流當晉曲山勢出秦平﹝登潼闗城樓﹞七言若潼闗東抱成金陡灞水西來作禦溝﹝西京懷古﹞皆淸峭刻露余可誦者亦希﹝榕陰詩話﹞

朱國漢

朱國漢字爲章晚號獨星居士少孤事母以孝聞崇禎甲申變聞狂走登故越王臺址北向號慟累日夜不休悉焚棄其素業托於賈人以自晦歷吳越涉荊豫往來燕趙齊魯郊與僮僕傭儈共甘苦權子母所至遇古忠臣名賢祠廟墟墓掬石泉摘山花俯伏拜奠歌詩憑弔有騷人之遺意五言若烽火夷陵道冰霜息壤城﹝荊門道上﹞綠蒲畬客飲紅葉女郎樵﹝新羅道中﹞鋤芝沿鹿去拾橡伴狙歸﹝田居秋興﹞七言若無情漳水流何極垂死姦雄意可憐﹝銅雀臺故址﹞煙霞滅沒三山外江海蒼茫一气中﹝金山晚眺﹞九秋鴈帶斜陽雨一路鴉啼濁浪河﹝寓樓﹞皆極鍛煉﹝榕陰詩話﹞

陳侍禦

閩中陳侍禦典南畿學政甚得士心正徳間以諫去國諸生皆作詩送之獨朱良有詩最爲傳誦其詩云春風露冕出郊原落日停驂望國門抗疏要談天下事謫官應過海南村湯湯江漢羇人淚納納乾坤聖主恩歷試古來名節士爲言身屈道尢尊識者以爲不下李師中送唐禦史也﹝堅瓠集﹞

趙教諭

惠安歐知縣與泉學趙教諭飲酒知縣將教諭姓氏爲聨云趙先生飲酒一走便消教諭亦將知縣姓答云歐大尹徵糧合區全欠﹝堅瓠集﹞

薛太守

福淸薛生爲予言乃祖刺吳淞一孝亷以文呈閱置之案上批其牘曰醋醋蓋以其酸甚也是孝亷明年亦及第作詩寄之曰寄語淞江賢太守於今二醋已酸牙乃祖隨投刻以去嗟夫齒歳升沈豈能意度尊前往日隨地排場玉堂脆薄之嘲渴睡殘燈之戲一時惡語結怨終身巳自古而然矣﹝仁恕堂筆記﹞

陳禦史王參政

延平府上九里黯淡灘有神廟極靈舟人到此作福此灘下水最險陳禦史會試時過此詩云黯淡灘兮黯淡灘上時容易下時難吾儕本是龍門客見此波濤膽亦寒王參政詩云不去燒香獻楮錢應知廟裏有神仙人間莫作虧心事黯淡灘頭醉倒眠﹝示我周行﹞

全閩詩話卷八

●欽定四庫全書

全閩詩話卷九

兗州府知府鄭方坤撰

○國朝

周亮工

閩將樂歸化人以三月爲小淸明八月爲大淸明展墓者或小廢無敢大廢者子庚寅仲秋過其地火焰山下壤皆正赤紙錢徧野如雪如霞作大淸明曲孤墳亦識歳時更短竹齊挑八月籯赤壤靑松雪色紙鏞州獨作大淸明銀瓶山下展新塋蠻榼紛將橡栗盛敢向春風偏認小長眠人亦畏秋聲骷髏欲共鐵犁爭閱盡春秋鬼不盲莫嘆云仍渾忘卻舊墳彊半小淸明﹝閩小紀﹞

志稱天下有十大名山建寧府漁梁山其一也然四方人與建寧人但稱武夷卽取道其間者亦但稱霞嶺俱不及漁梁餘霞嶺詩有漁梁北接大竿長之句閩人異之蓋未之考也閩之以漁梁入詩者自予始﹝因樹屋書影﹞

閩諸灘惟汀之淸流九龍灘最號奇險予嘗過之作口號云渴龍無數截中流一葉斜從石隙浮解纜戒人咸莫語齊編竹著裹船頭雪花翻滚浪聲■﹝音共﹞十八灘前九曲龍估客到來齊減載逆風駕起護波篷刑牲載酒拜龍頭安濟祠中筶亂求費盡土梢無限力過龍便自賣淸流都將絆索換新椶曲曲防他八面風卻笑長年堅似鐵甘心膜拜土梢公﹝閩小紀﹞

朱竹初但求之楮穎間頃過劍津西山數頃瑯玕丹如火齊乃知此君亦戲著緋爲賦二詩云髙情直與晚楓鄰傞舞安知醉有辰舊族傳爲絳縣老孫枝近作赤城人瀟湘淚盡終余血淇澳花繁不是春曽在龍門柯畔立支離更見爨中身亂擗桃花映客酡斜批鶴頂間靑蘿翻新競比紅兒曲截笛畱吹赤帝歌酒醞宜城光未定冠裁薛縣色全訛遙看巖下斕斒處或是秋聲桕葉多﹝閩小紀﹞

崔嵸

崔嵸字殿生閩縣人十三能詩自號西竺村童卒業陳徵君仲醇從父徵仲宦遊吾杭刋有耕秋詩一卷古詩摹形長吉文深義淺近體尢纖微癄瘁有輿雨一絕云葉香亂打冷霏霏輿夢尋秋鴈影稀煙雨滿溪行不了渡頭扶傘一僧歸又舟行雲春到江聲掃碧天漁船不系入孤煙開窓依舊山無雪水鴨呼寒宿栁邊殊有畫理寒食五言云晨鐘全瘖雨春巒半養煙乃爲漸近自然﹝榕陰詩話﹞

何其偉

何其偉字梧子號鼎石山人著濤國別集同年陳元登龍淮爲敍有七絕云黃文森內人吳氏死烈亂中予妻爲存其鏡貽詩一首歸之云尙有菱花不減輝新妝幾度拭羅衣𨿽然無復嫦娥影不似他家破月歸其偉又著春秋胡諍﹝榕陰詩話﹞

黎士弘

黎士弘字媿曾長汀人負岸異姿自爲孤童卽能讀等身書嗜聲詩又不好繁艷諧俗語少遊寧化李元仲之門稱入室弟子應試三山見曽弗人作蘭與蘭語詩爲贄弗人大擊節且語人曰黎生漢魏之苗裔也時新建徐世溥有文名與梅村司業書謂今海內人士惟長汀黎媿曾及漢陽李文孫兩人已耳而周櫟園方伯謂黎自可單行若比並漢陽恐疑噲伍其爲名公大人所傾倒若此順治甲午捷京闈屢試禮部不第需次授廣信司理旋以裁缺補永新令舉能其職歷官至甘山道移節寧夏適邊將倡亂河西一帶無固壘人心風鶴訛言日數起顧獨以鎭靜處之督餉籌邊治軍書毎至達旦八年塞上勞苦功髙迨干羽舞階膚功克奏諸公多以節鉞相推而屢疏陳情卒遂初服以去一畝之宮彈琴賦詩蕭然有以自樂幾忘當日之赤羽白旗而以身爲長城之寄也者昔臧文仲有言賢者急病而讓夷若此者可不謂加於人一等歟著作甚富選家謂其古文淸新俊逸未嘗步武前人而動與古會詩格隨年而變大抵刋落陳言淸眞朴老與周櫟園汪舟次諸公後先競爽異於以鞶悅爲工者寅湖靑艸之奇靈洞翠華之秀吾於托素一集蓋悠然而觀其深矣﹝本朝詩鈔小傳﹞

黎士弘字媿曾長汀人少時賦蘭與蘭語詩投曾弗人弗人曰黎生漢魏之苗裔也著有托素齋集周櫟園爲之序推崇甚至櫟園有閩茶曲媿曾作閩酒曲以配之云板橋官栁拂波流也勾春朝半月遊數盡紅衫分隊隊賫錢齊上謝公樓﹝唐張九齡詩謝公樓上好醇酒五百靑蚨買一斗今樓在城南爲士女觀臨之所﹞長槍江米接鄰香冬至先教辦壓房燈子才光新月好傳箋珍重喚人嘗﹝汀俗於冬至日戶皆造酒而鄕中有壓房一種尢爲珍重藏之經時待嘉賓而後發也﹞社前宿雨暗荊門接手東鄰隔短垣直待韓婆風力軟一巵陽鳥各寒溫﹝長汀呼冷風爲韓婆風鄕人鬻炭者戶祀韓婆蓋誤以寒爲韓也值歳暖則倒置韓婆水中謂能變寒風使其炭速售陽鳥酒名釀之隔歳至陽鳥啼時始飲者﹞新泉短水拍香浮十斛梨香載扁舟獨讓吳兒専價值編蒲泥印冒蘇州﹝上杭酒之佳者曰短水猶縮水也載貨郡中冒名三白然香气甘冽竟能亂眞矣﹞閒分飲部酒如潮三合東坡滿一蕉讓卻登壇銀海子久安中戶注風消﹝汀人以薄酒爲見風消﹞曽酌當壚細埔中髙簾短栁逆糟風近無人乞雙頭賣幾戶朱牌掛半紅﹝上酒爲雙頭其次者名半紅延邵汀三郡皆同稱﹞誰爲狡獪試丹砂卻令紅娘字酒家怪得女郎新解事隨心亂揷兩三花﹝釀家毎當酒熟時其色變如丹砂俗稱紅娘過缸酒謂有神仙到門則然家以爲吉祥之兆競揷花賞之榕陰詩話﹞茶山傳爲陸鴻漸舊居陸好茶故名茶山山側有泉因遂目爲第四泉是未嘗考張又新煎茶記也然山因陸固足傳泉性甘冽又自足傳正不當以次第爲髙下耳秋深無事與同官策騎相過謀構數椽存其遺迹學佛人徳如慨然任之予爲額其楣曰獨淸書一聨於柱千年舊姓存前哲一掬寒泉付老僧意殊適也﹝托素齋文鈔﹞

水仙汀地不產一二賈客自贑地攜至汀人不識多以靑蒜目之憶予初至張掖見民間歳首家各刳蘿菔空中以代盆盎一一靑蔥可愛私念邊西苦寒之地猶見水仙繁盛乃爾及就問乃蒜也里人固指水仙爲蒜而余又誤以蒜爲水仙俱可爲他日笑柄當嚴冬淒緊百卉俱腓獨水仙一種標新領異結根水石之間離塵絕俗眞不愧命名之義矣予向有句云士女行春多結伴仙人浪迹總浮家似上語長於下語在有意無意間而座客各以下語爲勝要從比擬形似間論耳﹝托素齋文鈔﹞

道士吳嵩隠自負相人之術偶見之於鄢在公太守座上論予骨法合應得仙卽尙爾遊戲人間亦當得一百二十二歳予爲撫掌大笑故壽太守公長歌有曰山陰道士迹太奇許我年歳過期頥倘果一百更二十我時爛醉公扶攜曽記五代間王相國溥父祚爲周觀察使富貴極所不知者壽一術者窺其隠爲之執策布算曰怪哉公乃壽至一百四十歳惟一百二十歳上春夏間星辰參錯略防微恙餘皆坦途也祚顰蹙見顏色顧令子弟筆記之曰某月日萬勿令我噉生冷物事人生妄念癡腸眞有如是者時幼子稚孫在側手撫而笑語之曰爾曹愼毋忘乃翁一百二十二歳時也近暑甚於屋東廂攺辟窓戶以納涼气適道士來顧旣退因揀佳紙序次其語聊一書之粘壁﹝托素齋文鈔﹞

林古度

林茂之詩客來自何處爲言南山頭昨夜片時雨新添春澗流入白門云白門迢逓夕陽間千里閩天一日還依舊客情無別事逢人都問武夷山芳艸云春風吹百卉艸色徧相侵到處沒馬足有時驚客心逺連空漢上寒漾碧波潯獨有明妃冢靑靑恨至今又孔雀庵云依然一茅宇宛在千竹林秦淮新漲云春雪消溪岸江潮上水門雪夜簡胡彭舉云今歳山城雪偏於昨夜深同爲閉戶客故自絕相尋同諭宣仲鷲峯寺聴秋鶯云物候遷移愴客魂啼鶯何意戀山邨不因落葉林間滿猶道啼春在寺門潯陽別曹汝載云扁舟客思共閒餘分手那堪卽到初明月中秋九江水愁人無暇作鄕書又雲樹見楚色詩篇聞越吟黃鳥暫啼去淸風時下來右皆與曹能始吳非熊唱和時作刻意六朝未染楚派者也﹝漁洋詩話﹞

戊申九月十六日偶過陳翰林子端所出手鈔白雲先生陳昻五言律二卷讀之因憶辛丑壬寅間予在江南嘗與林茂之先生遊爲言白雲出處甚奇時林方攜其萬曆甲辰以後六十年所作屬予論定予謂先生昔能傳一陳白雲吾獨不能傳先生乎因爲披揀得百五六十首皆淸新婉縟有六朝初唐之風施愚山過廣陵讀之驚曰世幾不知此老少年面目矣子眞茂之知巳也乙已予見之金陵時兩目巳失明垂涕而別亡何遂卒今日讀陳詩及鍾退谷敍茂翁識陳始末感慨書之﹝池北偶談﹞

詩人袁孟逸死無子夫婦寄棺於法水寺之旁上雨旁風暴露者十年林若撫艸疏告哀莫有應者閩人林古度寓法水寺弔而悲之取一折扇畫兩棺貯敗室中極荒涼慘淡之狀而題詩其上曰兩柩荒荒墻翣存雨淋日炙旁頹垣君平善卜自不料伯道無兒誰與言倘仗詩篇埋白骨猶憑風雨閱黃昏何時墓上眞行殯千古山松共姓袁以扇授僧牧庵俾爲募葬新安程月樵見而慨然出錢以庀窀穸乃得葬於袁氏祖山而古度題其碣﹝梅村集﹞

林翁茂之居金陵年八十餘貧甚冬夜眠敗絮中其詩有恰如孤鶴入蘆花之句方爾止寄翁詩云積雪初晴鳥曬毛閒攜幼女出林臯家人莫怪兒衣薄八十五翁猶縕袍及卒周櫟園侍郎葬之鐘山﹝池北偶談﹞

林茂之夏無蚊幬愚山少參自湖西制紵帳貽之恐其貧不能守屬予與仲調阮懷題詩其上俾無售者詩曰隆萬詩人林茂之江闗垂老益支離從今睡穏蘆花被孤鶴寧教白鳥欺茂之被裂夜寒曽有孤鶴入蘆花之句故云﹝梅耦長集﹞

林茂之窮老金陵冬夜詩云老來貧困實堪嗟寒气偏歸我一家無被夜眠牽破絮渾如孤鶴入蘆花夏又無帷帳或遺之則舉以易米予謂暑無幮病於寒無氈君能守之當爲作計處士笑曰願守之以虎客皆絕倒予在豫章爲寄紵帳書絕句其上屬同志者各題一幅不問知爲林先生物卽謂之墨守可也詩曰北窓髙臥豈知貧料理偏愁白髮人紵帳親題林處士艸堂長伴百年身﹝愚山全集﹞

餘懷

余澹心莆田人居建康嘗賦金陵懷古詩不減劉賓客謝公墩云髙臥東山四十年一堂絲竹敗苻堅至今墩下瀟瀟雨猶唱當時柰何許孫楚酒樓云江南城西酒樓紅無數楊栁迎春風孫楚去後李白醉千年不見紫髯公雨花臺雲雨花臺上艸靑靑落日猶銜朩末亭一綫長江三里寺千年鶴唳九秋螢勞勞亭云蔓艸離離朝送客驪駒愁唱新亭陌夜深苦竹啼鷓鴣空牀獨宿頭皆白順治辛丑屬嚴子餐寄予廣陵予答詩云千載秦淮水東流繞舊京江南戎馬后愁絕庾蘭成鍾阜蔣侯祠靑溪江令宅傳得石城詩腸斷蕪城客﹝漁洋詩話﹞

李香身軀短小膚理玉色慧俊婉轉調笑無雙人名之爲香扇墜予有詩贈之曰生小傾城是李香懷中婀娜袖中藏何緣十二巫峯女夢裏偏來見楚王武塘魏子中爲書於粉壁貴陽楊龍友寫崇蘭詭石於左偏時人稱爲三絕由是香之名盛於南曲四方才士爭一識面以爲榮﹝板橋雜記﹞

尹春字子春姿態不甚麗而舉止風韻綽似大家性格溫和談詞爽雅無抹脂障袖習气専工戲劇排場兼擅生旦予遇之遲暮之年延之至家演荊釵記扮王十朋至見娘祭江二出悲壯淋漓聲淚俱迸一座盡傾老梨園自嘆弗及余曰此許和子永新歌也誰爲韋靑將軍者乎因贈之以詩曰紅紅記曲采春歌我亦聞歌喚柰何誰唱江南斷腸句靑衫白髮影婆娑春亦得詩而泣後不知其所終﹝板橋雜記﹞

靑箱雜記云王安國詩好用酒樓常問子詩有幾酒樓余因憶甲子奉命往祭南海大雪渡潯陽江後二十二年作詩贈鄆城人樊裬云苦竹黃蘆滿目愁嘈嘈切切似江州茫茫九派多風雪憶泊潯陽舊酒樓不知安國見之以爲何如也又陳倉有古賣酒樓東坡嘗賦詩予丙子再以祭告入蜀過之題一絕句云昨向宜春下苑遊曲江煙艸似悲秋珠簾甲觀俱黃土何必陳倉賣酒樓故友余澹心詠孫楚酒樓云江南城西酒樓紅無數楊栁迎春風孫楚去後李白醉千年不見紫髯公予選入感舊集此亦二酒樓也﹝分甘餘話﹞

十七八女郎歌楊栁岸曉風殘月若在曲中則處處有之時時有之予作憶江南詞云江南好景本無多隻在曉風殘月下思之祗益傷神見之不堪回首矣﹝板橋雜記﹞

明日有人招弟肩輿三十里往看栁鋪灣梅花因思老愛靑春貧愛酒尋花只當作生涯父執余澹心佳句今人能到乎弟眼白今人詩非過也兄自不覺耳不宣﹝潛邱札記﹞

西堂挽余曼翁絕句云生逢鼎革覩流離扺掌常談南渡時贏得人呼魚肚白夜臺同看黨人碑曼翁與杜於皇白仲調齊名號余杜白金陵市語有魚肚白染名﹝艮齋詩注﹞

徐延壽

崇禎已夘存永侍尊甫興公徵君訪予拂水存永方綺歳才藻麗逸予以孝穆期之後十餘年存永偕陳開仲自閩過存坐絳雲樓下摩挲沁雪石周視挿架古史舊文談興公與孟陽遊迹余爲詩曰髙人有福先歸地野老無謀但詛天酒罷悲吟欷歔別去是歳絳雲樓災存永寓書相三日之哭又七年以尺朩集請序存永之詩富有日新至是而大就哭曹能始長篇述陽秋詢琬琰富矣哉古良史也往存永談閩詩深推其友許有介頃遊南京見有介詩毎逢佳處爬搔狂叫喜存永爲知言乃愾然命筆爲其集敍乳山道士適來告曰存永所居偪塞戎馬宛委江雨桑架礟車播遷困厄其詩當益工所就當不止此嗟夫讀有介之詩知閩之才士與存永爭能鬥捷者後出而愈奇聴乳山之言卽存永一人之詩所謂見新非故者屢遷而未見其止甚矣人才之難盡而斯人之文心靈气未可以終窮也﹝梅村集﹞

徐延壽字存永閩人徐興公之子也家鰲峯藏書與曹能始謝在杭埒亂後並田園盡失之將移家湖南道廣陵與予定交有過燕子磯作云馮夷吹浪嚙山根雲樹千重暗白門故壘尙聞雙燕語空江曽見六龍奔楊花暮雪行人路杜宇春風古帝魂扣枻中流頻喚酒客情難遣是黃昏﹝漁洋詩話﹞

許友

楚人門巷瀟湘色竟陵胡君信句野航人逺鴈聲低侯官許有介句﹝漁洋詩話﹞

先生才兼三絕名盛一時漁洋山人最愛其詩尢當日諸名家所擊節嘆賞者不屑蹈襲前人正如俊鶻生駒未可施以鞲靮﹝靜志居詩話﹞

黃元啟徐謙

芝城髙士徐謙與同郡學博黃元啟爲莫逆交徐舉丈夫子三年當彊仕忽先後奪去自傷家赤貧無力買妾悲悼之餘幾作削髮入山想矣黃時官汀州廣文聞其變尋作書招之畱署齋者月餘至除日徐力求去黃買舟送之臨發爲治祖席酒半從容語徐曰君毋悲吾早爲君地此來特屈君駕非徒以晤言解憂也遂入內攜二女郎出皆殊色徐不知所謂愕曰此何爲者此君家何人黃笑曰將欲爲君家人耳贈妾古有行者吾何遽不古人若君雅善風鑑就中誰可任宗祧者請擇一人相與枕藉乎舟中矣徐素長者逡巡力辭者久之黃正色言曰君煢煢終鮮兄弟今年逾四十似續之計可謂迫矣今日之舉有萬種傷心在勿徒作風流豪舉觀也徐口塞黃知其終不肯擇乃鬮書二妾名氏置瓶中設香幾偕徐望空拜祝畢檢其一卽以鼓吹送至舟中筵席衾帳咸備諧花燭而還妾名綠嫣年二十云附黃遣妾古詩非不憐卿去義在愛所輕行行不須念我自全友情古人贈妾應有以蛾眉何用戀知已卿當此日重如山仗卿不在顏色美昔發故人書感嘆復唏噓掌珠連墮地渺渺獨愁予中年此事難艸艸以卿歸之願卿好早甘同夢葉熊羆明年定有嬰兒抱從今善事徐君子莫弄嬌癡舊相似卿曽熟讀小星詩我代風人亦如此又五言律二首商得心中事仗卿在此行不須疑薄幸豈復說多情一榻輕移去雙蛾別畫成南州春幾許回首暮云平信步尋幽艸無心到海棠自從花易手空抱月歸房栁浪鶯聲切冰壺客思長只今髙燭下不許照紅妝又徐謝贈妾七言四律十年三失掌中珠司馬靑衫淚幾枯不自意君行古道竟能於我贈名姝如蘭風味懷千載種玉心情及薄軀俠處五陵輕換馬翩翩豪舉總成麄一縷宗支百感憂此行端不爲風流灘髙千尺黿鼉怒雨積三旬艸朩愁厚誼故人輕割愛淺情妮子漫言羞麒麟但乞天邊種非用蛾眉款白頭熊夢初生願莫違春來小艇弄輝輝芳洲文鳥聨拳宿鏡渚桃花對面飛櫓自有聲呼碧玉云如作態捧江妃故將托贈卿何恨倘得寧馨歸不歸小星詩綴二南篇風雅由來不偶然入戶梅花能避雨當庭樛朩解含煙聲齊鼛鼔喧元日盤進屠蘇送客年從此螽斯能蟄蟄隆恩髙並海之天﹝促膝齋類槁﹞

陳一策

陳一策字爾忱晉江人著有香雪齋七律淸婉可誦夜宿山園云故人畱宿在山園幽僻居然絕世喧萬朩叢中煙繞徑千峯缺處月窺軒鸛聲聒耳能醒夢虎迹闗心早閉門見說梅花開逺寺明朝相約過前村訪友云艸堂新築傍苔磯城郭風塵到此稀背閃夕陽雙鳥沒屐黏晴雪一僧歸石橋水色虛揺檻板屋梅花亂撲扉今日似遊人境外與君相對欲忘機﹝榕陰詩話﹞

劉芳蔭

劉芳蔭字震蕃莆田人過姚氏園云晨起日光薄看山負杖行落花松徑滿流水石橋平嵐气涼侵閣江聲晚度城翻嫌金穀麗此地最幽淸﹝榕陰詩話﹞

黃錫衮

黃錫衮字素公閩縣人詠秋風有落葉入寒多句﹝榕陰詩話﹞

先外祖處庵黃公

子月望夜夢同曹膺玉至一書館淸幽絕俗幾硯精良帷間有一先生夷蹲榻上白晳淸臒可望而不可卽外一媼侍客待茶逺視簾外盆石蒙茸似予家豢魚盌對壁題何石二字媼笑謂曹子曰非孝亷所題乎曹方沈吟帷間先生呼曰二君不可無詩意在詠石也二人各欣然執筆予曰山根云影罩潛魚趺坐長宜水竹居眼裏英雄全不識幽齋只伴古人書曹曰蒙籠望裏見維摩瓔珞垂肩手貝多我自何年題字去紅塵障斷眼生波帷中剛稱善頓醒憶念二詩悟吾與膺玉似各有聲世之故在其中謹錄封此﹝和敬堂集﹞

陳伊斐嘗有豢養之患予因閒談偶舉眉公筆記云百折山中道士常檻虎初餓之後稍給飯及菜終不與肉久而雄心都盡遂賣與人守門大者千五百錢小者千錢率爲定值初至猶駭牛馬后則見駒犢而驚避矣此事有無不可知然其理則甚耐思因爲口占一絕云久慣丰林不治生饑來悞傍檻邊行莫言平昔欺羣鹿菜飯多時見犢驚嗟夫虎而至於咬菜根豈非不治生之過哉﹝東窓書事﹞

處庵忘情圭組益肆力於文章凡夫金版玉匱瑤氈怪牒莫不窮其要眇故搦札含毫郁風霞之情而備雅頌之體其文出經入史在龍門扶風之間詩則五言古本於漢魏七言古近體本於盛唐渟濚含蓄麗而有則蓋確知詩之源流利病而不爲輇才諷說之所易遂能去其癥結歸於雝喈嘗遊齊魯吳越之邦所至人爭傾慕莫不結縞紵之歡曽寓虎丘僧舎曹秋嶽侍郎紀伯紫處士過訪皆有詩曹云怪底衰年多快遇滄波剰有濯纓人紀云蒼涼白石無塵迹不問千人問一人其爲名流見推如此﹝道山亭集﹞

髙兆

丁夘客福州飲方氏水亭時大雨卽席分韻牌限七律詩予前四云別院樽前水榭通雙鳬唼藻近簾櫳筵前忽見驚濤白樹杪爭翻洗露紅適同席者鄭幾庭先輩髙固齋在坐間並讀余所爲曼殊別誌甚感固齋因吟云丰臺人在翻新句小調應名洗露紅遂作洗露紅詞弔之幾庭復取洗露紅三字作酒政以三六翻底成牌者飲亦一佳話﹝西河詩話﹞

少陵五古如塞蘆子畱花門及在鳯翔送四判官等作灼形勢切事情說者謂以韻語爲奏議成一家之言後之人無能爲役是固然矣予從荔鄕鄭君處得見其鄕前輩髙固齋荷蘭使舶歌紀述詳明見微知著直可作一篇籌邊策讀卓然與杜老代興無疑也詩云乙巳冬十月鈴閣日淸祕撫軍坐籌邊頗及荷蘭事幕下盛才賢共請窺其使連騎出城隅江聲來漰濞橫流蔽大舶望之若山墜千重列樓櫓五色飄幡幟飛廬環朩偶﹝舶上周遭刻朩偶如人以疑逺﹞層檻含火器﹝大佛郎機百位含伏檻中﹞畫革旣彌縫﹝外裹牛革﹞丹漆還塗■﹝土旣﹞﹝每月塗伽馬漆一周故堅固﹞叩舷同堅城連鏁足馳騎佇立望崇髙眞非東南利某也亦賓客縋藤許登跂番兒候雀室探首如鬼魅﹝上下以藤結梯雀室舶中候望之竇番兒見客緣梯從竇探首以手援引﹞攝衣升及半火攻炫長技煙霧橫腰合雷電交足至﹝客登舶施放諸炮爲敬﹞譯使前致辭此其事大義其上容千人方車矧並轡其人各垂手周行若沈思﹝舶上人無事則負手閒行竟日千周不息不測其故﹞中央匱指南樞紐浮天地﹝舶中央以匱閉大羅經爲行舟指南之主最鄭重﹞鐵軸夾其間淩雲百丈植七帆恆並張八風無定吹﹝帆以布凡七張之受八面之風﹞沓施如网羅坐臥引猿臂﹝帆繂交結如网舶人暇升繂坐臥其中逺望之如猿猱﹞下觀空洞底委積於焉寄﹝舶下數層深數丈﹞懸釜熾飲食﹝舶第二層以四鐵索懸大釜作食﹞載土滋種蒔﹝舶面有土種蔬﹞但可嘆博厚安能測逺邃舶師亦國臣逢迎慰臨蒞坐我臥榻旁■﹝毛瞿﹞毺足明媚雕欞障玻璃﹝舶盡處牕皆玻瓈﹞懸桁垂卥觶﹝飲器皆以桁懸懼舟行傾仄﹞發笥云葡萄洗盞注翡翠髙瀉成貫珠傳飲勸沾醉﹝國俗行酒以傾瀉杯中成珠爲禮﹞銀盤薦瓜蔬風味頗浸漬﹝瓜蔬味酸脆碧色可餐﹞豈欲傾其釀因之窮審視明明簮筆邊﹝朩爲筆如冠簮而紐﹞半捲有文字繪事江海迹水道何太備島嶼分微茫山川入詳委﹝是日於其貯筆處得一卷長丈許繪畫山水各有番字如蟻分識其下考之皆五虎門內外沿海地圖及水深淺處詰問譯人以識水停舶爲對時使者相視旁皇﹞觀圖見包藏寧惟一驕恣上馬大橋頭目送增憂惴嗚呼通王貢詎可忘覬伺周防勿逡巡公其戒將吏揚去勢巳形禮義不足餌﹝銷夏錄﹞

黃虞稷

龍眠方復齋先生爲江南望族行七予年二十復齋巳六十九矣方氏諸名宿往來水繪園最久故復齋談冒氏掌故尢詳所言同人贈答詩文多有本集他書所不載者辟疆有姬人董白字小宛金陵人善書畫兼通詩史早卒辟疆作影梅庵憶語悼之一時名士吳園次以下無不賦詩以贈溫陵黃兪邰虞稷二絕更佳冒見之哀感流涕其詩曰珊瑚枕薄透嫣紅桂冷霜淸夜色空自是愁人多不寐不闗天末有哀鴻半牀明月殘書伴一室昏燈霧閣緘最是夜深淒絕處薄寒吹動茜紅衫﹝蓮坡詩話﹞

毛西河答贈黃兪邰詩二首云黃金髙築不曽逢敢道才髙气似龍客路經年乘下澤官齋臥日到髙舂王通家有三珠樹和嶠身如千丈松何幸臺城重會合秋宵一聴景陽鐘虛傳往日賦明河十載長淮未放舸秋盡論詩逢沈約年來講易共田何龍江過雨低紅蓼牛首看云捫綠蘿建業重逢愁思逺敢言對酒不當歌按原詩云麗藻淸詞鄴下逢西河才子气如龍頻年變姓嘗爲客是處移家欲賃舂又云明河詠罷添愁思故有賦明河及气似龍句明河篇卽淮陰所賦者一時傳誦人口見七古卷﹝西河詩注﹞

馬瑤艸士英貴陽人罷鳯督時僑寓白門肆力爲畫學董北苑而能變以已意王貽上云蔡京書與蘇黃抗行瑤艸胸中乃亦有丘壑黃兪邰題一絕半閒亭上艸離離尙有遺蹤寄墨池猶勝當年林甫輩弄麞貽笑誤書時貽上又題云秦淮往事已如斯斷素流傳自阿淮比似南朝諸狎客何如江令擘箋時瑤艸爲後人邪揄如此﹝讀畫錄﹞

丁煒

閩詩派自林子羽髙廷禮後三百年間前惟鄭繼之後惟曹能始能自見本色耳丁鴈水煒亦林派之錚錚者其五言佳句頗多如靑山秋後夢黃葉雨中詩鶯啼殘夢後花發獨吟時花桞看憔悴江山待祓除皆可吟諷丁晉江人歷官湖廣按察使﹝漁洋詩話﹞

虔南花鳥比中土絕異紅白梅常與桂花齊開可譜入風土歳時諸記丁觀察鴈水持節雙江於使院傍隙地構甓園雜植名卉新城王司成祭告南海道出雙江題甓園詩云初來甓園裏早愛甓園詩夜雨前山過靑苔使院滋故人傾夘酒名卉發辛夷物候炎方異春風生桂枝鴈水有自賦鶯啼序紀事詞雲閒來署東屐履見芭蕉覆地鎖頹墻破屋三間榱桷空存而巳淒然念前人退食荒涼苃舎今如此急鳩傭垂槖命僕購材於市壬戌之秋八月旣朢乃經營爰始厥工肇先自軒房塈茨丹堊毋侈徧中庭名葩雜植是棠桂梅桃稱最愛霜枝虯舞螭翻鸞停鵠峙層軒當北別甃疎垣使園通花气更別向黃柑林下結成亭子繞以闌干蔭將櫻李徑鋪錦石籬牽芳荔墻陰修竹揺寒翠看深宵月色涼如水龜魚藻影何殊濯魄冰壺此境疑非人世檐楹旣具燕雀還來樂在其中矣且消受素屏淸幾贏得身閒客至傳觴夢回觀史四美或並六宜粗備彈琴灌圃皆吾事較陶公運甓差堪比玆園非敢爲家但欲流行聊隨坎止此詞一出好事者爭相鈔寫遂與坡公八境臺並傳﹝詞苑叢談﹞

古平原村店中姑蘇女子題壁鷓鴣天一闋有收拾菱花把劍彈之句庚申春暮丁觀察之任虔南和詞云瓜字初分碧玉年花枝憔悴一春前陌頭塵涴文鴛錦栁外風欺墮馬鬟郵壁上墨光懸柔腸百疊念鄕闗才人廝養千秋恨箏柱調來拭淚彈掩抑低徊頗有白香山商婦琵琶之感﹝詞苑叢談﹞

鄭■﹝火鼎﹞新

鄭■﹝火鼎﹞新字鞠思閩縣人閒居雲閒居何所適開卷有深情水性原宜澹花心故喜晴曠觀云入定幽夢艸初生忽聴簾前鳥聲聲解不平﹝榕陰詩話﹞

李贊元

李贊元字巨侯龍溪人春日象山山莊云羣峯當戶牖積翠落庭陰不入此中路安知物外心石橋通澗細煙火旁山深爲語武陵叟桃源尙可尋﹝榕陰詩話﹞

吳第

吳第字曰庸晉江人竟陵署中以詩代家書寄弟曰不久成歸耳聊先報數行眞看衰相見肯爲熱官忙酒可畱新醅花須蓄晚香西園松竹下早設竹方牀﹝尺牘新鈔﹞

林堯英

莆田林堯英官戶部主事名列長安十子中已未以鴻詞徵五七古抜奇於韓全集外間罕覯有七八篇附見宋尙書西陂類稿田侍郎古歡堂集和田綸霞移居詩云曉碾霜屑推莾車先生借地今何家街西繚垣乍墁堊鄰人稍聚如麕麚又聞寒榮好慈竹兩行疎栁同排衙窓壁冰油裹藤角勁風錯迕回帷斜指麾局室設麑幾別置土簣藏松花香緘彩攀足鉛槧秦皮墨迹靑於鴉官閣有時召詩客斫鮮擊鼓周摻撾投我佳吟發逸響五十絙瑟搊靈媧又田郎攺築懸櫟車索綯葺菼同山家南榮兩廂立短柵萍可飼鶴莎飼麚借問何以得幽曠水朝無事休朝衙西望香山隔墻角千尖萬尖云袂斜遂摹淸景寄寒竹破眼艷艷叢節花君才十倍頗驚眾坐飛虎僕揮靑鴉我如江鼓久喑啞手無蜀朩寧堪撾讀君新詩煉山骨直窮天巧追皇媧通惠河秋汛圖歌云田子爾能歕吐趵突之飛流骨格蕭爽誰與儔水關甃石縛亭子頗似張融岸上舟昨日戎戎山雨來登髙辜負冥鴻秋晨朝風色霽更好折簡報我東河遊紅螺爲蓋沙棠楫紫英黃叢置兩頭此地涆瀨數尺許老蛟亦或潛深湫須臾上客驅■﹝馬蒙﹞出銀匼錦帕紛相糾輿臺趨走卽揮汗榜人牽挽驚哀喉五閘迸開詄蕩蕩柂底下瀉如圓鷗世間樂事那有此觀者摩肩提新篘兩岸老樹霜拳打鳥飛不救落楓稠平頭行觴酒將半河幹容裔揚棹謳賀老琵琶李謩笛鵁鶄翡翠聲啁啾各言樂極不可又閃忽側枕檣烏收憶爾昔刺湖心艇蒓絲捲葉凝脂柔對玆六橋渺在眼宗炳動操良悠悠西吳郁生亦好手鼠須貌得壑與丘圖成痛飲臥其下眾岫倒侵林塘幽讀雙江唱和集作云屋背神鵲喧晴朝石根老柏垂勁條望子晨星久落落忽喜稅鞅塵聲消左停鞭弭右鞬屬有若迸水回赤蛟竹寮炯炯好圍坐﹝時牧仲同阮亭實庵漪亭峨嵋蛟門方山集余寓齋﹞自言淸興窮遊遨虔州二月春如海雜花結幛篁抽苞更躡郁孤臺眺聽崩云千丈迎飛潮砰訇雷鼓日奔吼崆峒天竺疑動揺城南官閣靜無事不辭佳客頻招邀共剪溪藤命虎僕江風吹字成靑瑤顧我經遊已十載螺亭入夢眞湫漻把君此卷轉自失恨無傑句畱山椒投以小詩當杜舉徑須痛飲訶陵醪送田子綸郎中歸省云霜信折綿江有蒹筠牀喞喞虹孫纖司水大夫賢且亷桴棟之材楩與柟上言臣雯忝郎潛匏豕枲桑波俱沾歳在丁巳丹地瞻靑蚨硯窪麟角拈移司邦計權度兼念彼杼柚空窮檐天子申令光炎炎曹職甫拜非久淹敢曰懷歸耽退恬小臣有母旬又添倚門而望蓍莢占曷月曷日將釜鬵千言疏入感涕漣舞彩歸寧復何嫌崇文門外出宿僉紫螯菊酒聊厭厭子實攻我心曲痁比飛毛羽如鶼鶼赤豹罽裘袪可摻貽子五色冰蠶縑旋奉板輿資帷幨白魚錦羹和吳鹽堂下屢舞揺初暹神房嶽頂明勾鈐人道約純天益謙方今土朩罷無惔東南鼯麕猶未殱母也寧只良辰詹水衡早待紓閭閻﹝榕陰詩話﹞

林麟焻

康熈甲子莆田林舎人玉巗使琉球歸有竹枝詞一卷出以示予爲錄數篇用志一時文物之盛云手持龍節渡滄溟忠信應邀護百靈淸比胡威臣所切觀風先到卻金亭徐福當年采藥余傳聞島上子孫居每逢卉服蘭闍問欲乞嬴秦未火書日斜沙市趁虛多村婦靑筐藉綠莎莫惜籌花無酒盞人歸買得小紅螺匹練明河牛斗橫冬冬衙鼓欲三更思鄕坐擁黃紬被靜聴盤窓蜥蝪聲三十六峯瀛海環怒潮日夜響潺湲樓西一抹靑林裏露出煙蘿馬齒山射獵山頭望海云割鮮桐酒醉斜曛紙錢掛道松楸老知是歡斯部落墳心齋生白室能虛棐幾焚香把道書讀罷憑闌笑幽獨藤墻西角對棕櫚廟門斜映虹橋路海鳥髙巢古柏枝自是島夷知向學三間瓦屋祀宣尼王居山第兔園開松櫪椶花倚石栽多少從官思授簡不知若个是鄒枚奉神門內列鵷行眾裏僉名達大荒萬里車書歸一統乘槎不見海波揚閟宮甍桷壓山原將享今看幾葉孫二十七王禋祀在釐圭錫卣見深恩譯章曽記莋都夷盤朩白狼歸漢時何似島王知舊典工歌三拜鹿鳴詩宗臣淸俊好兒郎學畫宮眉十樣妝翹袖招要小垂手簪花砑帽舞山香望仙樓閣倚崔嵬日看銀山十二回笙鶴彩雲飛咫尺不教弱水隔蓬萊纎腰馬上側乘騎艸圏銀釵折栁枝連臂哀歌上靈曲月明齊賽女君祠久稽異域歳將䢐自笑流連似賈胡三老亦知歸意速時時風色相桐烏林康熈庚戌進士與林同使者爲汪檢討舟次別撰中山沿革志若干捲進呈禦覽二君皆予門人也﹝池北偶談﹞

門人林石來麟焻莆田人康熈庚戌進士自禮部郎中督學貴州其玉巖詩集予爲序之閩舊無牡丹惟墖山獨有數本石來題詩云催放鼠姑花信風錦茵銀燭照鞓紅何當澹月慈恩寺傳徧新詞到六宮品題國色總尋常姚魏爭誇壓眾芳不是宣和翻舊譜何人解賞女眞黃﹝漁洋詩話﹞

孫墢字艾庵浙人爲福寧總兵官吳萬福客閩逆叛於福州以書招諸大帥墢力勸吳公斬其使絕之發兵拒守而賊兵奄至吳公死之墢從死林舎人石來有詩弔之云誓師幕府勸移兵靑史應傳慷慨名死節千秋比袁粲肯教人笑禇淵生﹝池北偶談﹞

琉球天王寺有僧號瘦梅道人賦七夕詩云陶公簾外赤龍下漢武殿前靑鳥來又萬松院僧不羈有詩云黃葉落三徑白雲歸數峯予門人汪翰林舟次林舎人石來康熈癸亥奉使其國見之石來有詩云瘦梅道者人不識梵夾吟題聳兩肩賦得赤龍靑鳥句樊南甲乙可同傳浮屠亦有不羈人祗樹蕭蕭絕世塵唐體詩中風格好白雲黃葉斗淸新﹝池北偶談﹞

莊振徽

莊振徽字世愼福淸人登朩末亭云最喜淩虛勢風髙爽气淸秋光千里盡云影亂峯生朩落舒寒色亭空納逺聲呼朋相坐笑無限碧江情﹝榕陰詩話﹞

魏憲

魏憲字惟度福淸人撰海內百家詩選同友宿白雲洞云白雲畱一宿同聴海潮音漁火空江亂鐘聲隔院沈煙光浮半榻夜气結層陰忽唳松間鶴能淸夢裏心﹝榕陰詩話﹞

周嬰

周嬰字方叔莆田人撰巵林十卷援據該博偶記其數條可資詩話者如石尢風引元相詩罔象睢盱頻逞怪石尢翻動忽成災義山古意詩去夢隨川後來風竚石郵以石郵對川後蓋奇相飛亷之屬又古咄唶歌棗適今日賜誰當仰視之引方言云賜盡也潘嶽西徵賦若循環之無賜維摩詰經如來缽飯悉飽眾會猶故不賜太平廣記引啟顏錄山東人謂盡爲賜是也又光明經食巳飽足飯不消瀃瀃與賜同予按集韻儩盡也見釋典瀃泄水門南史有石瀃杼山詩應思石瀃訪春泉石瀃淸心胸不云盡義又楊用修曰唐人云君苗無姓宛委余編曰君苗姓應瑒之從弟見文選注非也按陸云與兄平原書云前作登臺賦極未能成而崔君苗作之又云君苗作愁霖賦極佳見兄文輒云欲燒筆硯曹志苗之婦公其婦與兒皆能作文頃借其釋詢二十七卷當百餘紙寫之則君苗淸河族也休璉與二陸相距且百年其從弟安得尙存復修少年鉛槧事耶又髙似孫緯略金樓子云劉子玄爲水仙花賦時人謂不減洛神予固不敢望知幾云云按金樓子梁元帝也劉子玄知幾也知幾在證聖中作史通二十卷後以名類玄宗攺名子玄在元帝後百餘年矣禦覽引金樓子云劉休玄爲水仙賦云云是南宋南平王鑠也水仙乃水上神女陶弘景亦有賦髙氏以休玄爲子玄以水仙爲花名豈不謬歟此類數十條皆足解頤胡元瑞陳晦伯作正楊筆叢等書以駁用修方叔作廣陳諗胡尢爲楊氏功臣予按以休玄爲子玄正如書家以劉徳升爲景升也﹝池北偶談﹞

北齊房君豹有山池在歷城參軍尹孝逸將還鄴詞人餞宿於此自爲詩曰風淪歷城水月倚華山樹時人以比謝氏此自北齊詩詩藪誤作中唐且訛華山爲華陽方叔正之是矣至云猿啼洞庭樹人在朩蘭舟句格近六朝而方叔疵之謂是晚唐面目則謬甚吳郡皇甫少玄百泉兄弟論詩以此二語爲五言極則藝苑流傳焉可誣也﹝池北偶談﹞

諸國樞

諸邦協字克一綏安人康熈壬子孝亷耿逆變聞挈家人十四口竄迹邑西鄕石窠砦砦去城六十里丙辰冬王師下延平賊弟耿二率潰卒萬餘人由間道適江右抵石窠砦下索牛酒爲犒砦中人不與且罵之賊怒攻砦火礟並舉砦焚無一人免者克一闔門燼焉族人順昌司訓國樞哭以詩云三年抗節萬山行密箐深林母子並誰遣多生逢浩刼直教一死重科名闔門眥決朝探磧枯骨飛灰夜請兵靑艸年年寒食路招魂惟有杜鵑聲國樞字在紫有靑山別墅藏稿五言有艸荒蕭寺路人倚夕陽樓七言有天空晴送羣峯翠野曠寒生落葉愁句﹝榕陰詩話﹞

李光地

安溪相國詩不多作深得晉魏之遺戊辰正月疏請侍養遊成云洞用朱子登蘆峯韻雲溪深樵路微峯回面勢盡涉亂渡雜沓探崖窮攀引邨火蔽煙樹居然成異畛寒筱釣沙黃奇石剝山燐霽色限霜飆淸聲絕虫黽昔我營玆村髙天風雪緊修途節又弭直徑步方窘白日照歸鳥和風罷徵隼況是日邊書取次浮名泯有願劚金芝無心聨玉筍一諾在山靈乃肯爲微允八風正鳴條四節時在蠢冠童眞五六日暮命歸軫﹝榕陰詩話﹞

某近選詩必篇中有緣故方存不然𨿽做得好無闗於人讀了亦醞釀不出甚好意思來如此選擇自漢至宋不過三百餘首但觀論語中興觀羣怨及無以立専對四方達於政事正墻面而立等語可見聖人刪詩都是要有實濟杜詩細加選擇尙存五十餘首李詩卻是一種仙气都無收煞絕無吉凶與民同患一叚意思工部見元結兩首詩就那樣傾倒送朋友之官皆拳拳以忠君愛國爲囑忠告善道非太白可比﹝榕村語錄﹞

選詩自應從蘇李起而以蘇冠卽其詩亦當冠首骨肉緣枝葉結交亦有因二句便足蔽詩之義言骨肉固同根共命卽結交之友亦非無因天下大矣何獨這幾人該做朋友蓋或意气相投或徳業相勸卽唐虞之五臣周之十亂孔子之七十二弟子皆是有因者也首句可該父子兄弟夫婦次句可該君臣朋友意味深厚﹝榕村語錄﹞

陶淵明詩有杜韓不能到處其語气似未說明義蘊實巳包涵在內如羲農去我久一首識見超出尋常自秦漢來黃老盛行都說聖賢以禮樂詩書教得人姦僞叢生此詩卻說汲汲魯中叟彌縫使其淳黃老之說如言人元气本足卻被後來飲食藥餌戕賊生命不知陰陽之气自初而盛而老知識開後人事錯雜嗜欲紛起亦理勢之自然所以用飲食藥餌者正欲保固其先天元气也鳯鳥𨿽不至到底禮樂一新自仲尼沒而微言絕七十子亡而大義乖老莊之學果兆焚坑之禍不知詩書所以明民非愚民也何罪而至此漢之伏生孔安國輩惇勤辛苦存此六籍如何至今又不以此爲事終日馳驅於名利之場不見有問津於此者下遂一筆澑到飲酒上去謂我若不快飲尢而效之豈不負此儒巾乎其澑到酒者彼何等時元亮尙敢講學立教目標榜耶但恨多謬誤君當恕酒人又謙得有意思謂吾之行事謬誤於詩書禮樂者曲蘗之托而昏冥之逃非得已也謝靈運鮑明逺之徒稍見才華無一免者可以觀矣﹝榕村語錄﹞

老杜詩說治民用兵都有幾句好說話老馬夜知道蒼鷹饑著人便是用兵要語知道形勢經過戰場者所謂老馬選將之法也至於卒伍不過飲食勞苦體卹頒給他便爲用如鷹饑則就食飽則揚去此使卒之要也顧寧人說經書後有幾部書可以治天下前漢書其一杜詩其一也﹝榕村語錄﹞

文物多師古朝廷半老儒直辭寧戮辱賢路不崎嶇極有意味如風塵三尺劍社稷一戎衣何嘗不好然漢髙祖豈不如此至此四句卻是貞觀致治之根道得出太宗擅長處當時承宇文之後文物獨盛而十八學士之屬半於朝廷然不聴其言𨿽多奚爲若後進無人亦非長治之道詩家誰見到此然使入宋人口中便直而淺薄其妙在朴而雅朝廷半老儒似不成語卻造句甚古有斷華反朴之意﹝榕村語錄﹞

韓詩溫柔惇厚纒綿悱惻不如工部然如所云春秋書王法不誅其人身則工部有不及者蓋春秋立義之最大處懼亂賊者懼後世之亂賊也若本人之身已爲亂賊尙何畏於死後之誅此等實說著深微千古不刋﹝榕村語錄﹞

李光坡

李光坡茂夫安溪相國介弟隠居不仕潛心經學著三禮述注貫串明豁采摭精確可爲漢儒功臣二戴諍友也且長於詩云詩如白沙定山家塾旣集用昌黎符讀書城南韻云今日家塾立諸子念權輿先人勤何爲望世有詩書謀道及謀食均要在心虛虛心且立志聖賢同此初低首腐爛義所滋皆蕭閭試思宇宙間頂立何不如聰明在生質理道在繭魚從頭讀到尾究竟莫密疎看來又認去意味得疎渠自然涉筆好糞壤讓孤豬疾急不可恃金烏與玉蜍冬寧墐向戶夏豈卹蚊蛆但有無事頃趂程莫懷居爭此陰陽候安不超詣歟跂立與跨行不如分寸儲日計𨿽不足歳計自有餘一張時一弛亦莫禁切且不見南陽公長嘯於揮鋤不見闗中賢閒居喜聞驢此誠得道趣餘外勿菑畬達觀屈伸際造物有乘除何人揣摩成而不曳朝裾誰附靑雲士而不盛聲譽沈船破釜濟棄死霸趙墟莫言時與命通塞自捲舒欲致明水火先齊燧共諸祖徳方煦茂善刀待躊躇﹝榕陰詩話﹞

彭鵬

足下以非常之人膺非常之遇粵西巳被深仁粵東又入大造一時嶽牧四君子以莆田爲首稱良可健羨前奉贈拙句云孤蹤巳致層霄上羣望方殷末路中竊自比於他山及讀尊札有句桂性歳增惟老辣葵心晨發卽朝陽媿我饒舌矣﹝西陂文略﹞

毛鳴岐

南中有相思子卽紅豆一苞兩實古詩所謂紅豆最相思是也若建寧相思鳥則雌雄二小鳥朱唇緅羽間以彩翠碎語喞喞同笯而居假開樊放其一初亦忻然揚去旣卽復來稍或鍵閉則啄鍵求入萬不爽一舊傳放雄而畱雌則然若放雌則否因競云女之無良與男之蚩蚩小物可驗及閩中林偉親買二鳥驗其然否則雄雌並然然後知從前之言皆輕薄無賴厚誣閨中非實錄也家明府文山有相思鳥詩四章其一云頃刻離還合無分雄與雌散拋紅豆子何處不相思此眞能解嘲者頃刻無分對仗甚巧何處一作若个亦佳﹝西河詩話﹞

傅從龍

傅從龍閩良家子幼隨仁和縣令張玉甲張延趙驪淵於幕傅方十齡爲伴讀學詩能畫張去任趙乞得之依倚貧約無嫌怨康熈已酉趙登賢書北上路至徳州趙病垂危傅泥首嶽神撾鼓請代時廟方演劇聚千萬人皆爲泣下旣而趙病漸巳傅不三日而歿趙痛甚攜其柩附糧艘歸題曰義旅傅從龍墓不敢以僕從視也傅有詩云岸低因水闊山小帶云平頗有致惜遺集不傳﹝曠園雜誌﹞

施世綸

晉江施世綸南堂先生歷官漕督淸名著天下南堂詩鈔二十卷如璞玉輝春蠙珠浴月瑯然可誦尢工五言詩中有愛山移舫對隔水問花多岸火潛魚躍沙更宿鳥飛看云生磵戶聴雨過經樓孤城侵海角銅柱出天涯飛花懸隙网行雀上空階風塵𨿽近市心迹喜多閒海气連吳越秋聲入鼓鼙水气涼疑雨松聲瀉似濤等警句擬之姚少監鄭都官當不媿也子廷龍官禮部郎中余僚壻也曽舉南堂全集見贈﹝蓮坡詩話﹞

張逺

張逺字超然侯官人少孤從母氏受章句輒了了稍長遂貫串經書大義下筆有奇气時海氛未靖軍需旁午諸長吏率以箕斂爲事戶有逋亡則瓜蔓及親黨先生以孱弱孤童猝罹此阨乃急裝作亡命計吳楚百粵萍蹤無定處中遭逆藩煽亂道路梗塞蓋音書不達者數年比事平返裏母夫人巳棄世先生亦遂含酸茹痛窮人無歸琴劍飄然不復作枌楡想矣旣慕琴川虞山之勝從卜宅焉居久之乃以上舎生領已夘科鄕薦第一晚得滇之祿丰令卒於官方先生之跳身出闗也身不名一錢顧獨挈數書簏以去雞聲茒店雪浪風颿千里間闗未嘗輟鉛槧弗事偶道出西江題詩滕王閣上適曹秋嶽侍郎持節過此大加激賞亟招入芙蓉幕所至爲延譽一日而詩名滿長安漁洋綿津二公尢深器重皆引之爲入室弟子揚雄更有河東賦惟待吹噓送上天巖穴之士所由願附靑雲而聲施後世也﹝靜志居詩話﹞

張逺字超然閩縣人領康熈已夘鄕薦第一遊京師與竹垞初白諸人唱和甚富有集梓行初嘗挾策遊四方未有所遇登滕王閣題詩云髙閣登臨此大觀四山對面壓龍盤豈無詞賦驚閻帥巳把文章讓子安人世百年風浩浩長江千古水漫漫南州髙士今誰是有客斜陽獨倚闌一達官嗟賞爲之延譽詩名遂振其詠松濤有月明何處雨風定數聲鐘亦佳句也﹝榕陰詩話﹞

劉坊

五月晦日蛟川齋中得鰲石寄詩代柬止記丙戌春季歳月不及其所寄之地憶癸酉因先君子被難之京師遇鰲石於季野叔祖寓舎與之談如故交者每索予沽火酒飲醉狂叫曰吾可以不娶哉吾先人死於忠其爲若敖氏之鬼耶後數年以彈射巨公詩文忌才者乘機煽禍叔祖曁授一叔父謀之姜西溟先生密令南還適陳莘學知漳浦去鰲石上杭家不逺持予書往謁陳竭蹷贈以娶資比辛巳再被難從西安歸東行至華陰忽有呼萬萬萬而西者回顧則鰲石也下馬道近狀依然未娶叩其所贈曰予與之人矣蓋其爲人不通世故亦不知物力之艱難視所爲詩天下莫已若天下固鮮有若者夫與予交八九年猝遇焉則忘其字見人之急傾囊與之竟忘其身之未娶卽今隔絕五六年不寄書而寄詩又不及身在何所其天機可知已嗟乎鰲石世之欲殺之者多矣別來所閱之人所歷之地更不知其幾大抵率性而行不復遇有漳浦君者詩曰我爲鬼揄頻躑躅蓋爲此耶獨是鰲石廿年閱歷不爲不久乃云近日金臺多士聚可能復作帝京遊是不但不通世故且不知予予能爲金臺中人物鰲石又何貴有予又何敢交於予而憶之千里萬里之外意者念吾親憂患餘生無以爲養勸予貶損其節而爲之耶而吾親亡矣隠幾涕泣者久之答詩成復不知將寄何所﹝冰雪集﹞

林信

前百年而居是坊後百年而官是郎逮百年而卜是藏鳯兮鳯兮吾與汝相將鹿原叟銘鳯硯林氏世居郡城鳯池坊而先塋聚葬城北五鳯山鹿原先生官鳯凰池者十一年鳯兮鳯兮未鳴國家之盛幾疑徳衰矣予爲轉一語曰池上於今有鳯毛也田生甸書佳句曽標政事堂我來何處乞靑囊眼中人與懷中璧如對先生眉髮光句山陳兆侖題﹝硯史﹞

依吾身者將及紀從吾遊者萬餘里相予書者億萬字是宜策勲酬吾子乙未四月之朔鹿原銘於警露軒按銘者名也銘器以自警也商盤周鼎爲銘本義周寧王巾劍諸制乃後人僞作春秋衛大夫禮至滅邢自紀其功與孔悝讒鼎又創爲銘勲之體班孟之勒燕然張孟陽之摩劍閣由此其選也故知銘辭有體合作爲難後世雕鎪撰刻皆失本意讀鹿原舅氏此制精深古奧蘊藉風流於銘體尢宛合古文老手非餘子所敢望應推壓捲乾隆已未重陽日甥道承重觀並題﹝硯史﹞

余甸

蜀宮瓦銅綠色尢可愛白者石灰漿受日月雨露之精華寶色射人三百餘年舊物也甲午秋入試院與江津令余甸田生行斷垣中得此田生詩絕代繁華地深秋細雨天宮門余片瓦不忍憶當年隸書刻之亦可作硯但出自沙土耳有以翰林院編修視學蜀中者諸生金盡飾此相餉詭云不知何代所遺編修公以少見而受之厥後恚甚分投同官閔佩云﹝邊州聞見錄﹞

直方溫栗能容受此款此制得未有端溪一片靑花雲飛來燕市落吾手壬寅孟冬月幾朢客京城見此研於小市以二百四十錢購歸口占題識﹝硯史﹞

他山半畝佃秋煙琢得方形井地連自笑不曽持一硯畱將片石當公田余視端州八閱月未嘗得一硯其冬端之人伐東西巖羣采取焉因饋片石予制井田硯並系以詩記於其上莘田任霞光片片罩輕煙崖別東西短劍連自是天公憐傲吏硯材假手遺莘田田生次韻﹝硯史﹞

許均

端溪璞玉夜珠色探向驪龍頷下得吳趨孀女女媧手煉石如泥工翦刻蚌形琢出月初圓秋水澄江練一幅案傍亦有玉蟾蜍對此垂涎敢吞蝕鏤肝刻腎玉川子箋奏天公枉費墨何如研露寫烏絲翠袖佳人勤拂拭壬寅九月九日雪邨居士題余與雪邨同館閣者三年每敝車羸馬聨轡看天壇牡丹丰臺芍藥月夕花朝無勝不與內子廖則來齋舅氏女也詩翰繪事色色精工魏國趙管未多讓也雍正丙午臘月大雪予過訪雪邨圍鑪擁酒掃梅花大幅雪邨發幹表姊氏圏花筆墨精潤極閨房之韻事詩所云滴露烏絲翠袖拂拭予皆目覩其事玆歳薄宦京師故人長謝回想曩年文酒縱談目斜燈炧時有如隔世已未九月二日與涪云五弟夜坐守缾齋談都門舊話展冊題記古梅道承﹝硯史﹞

謝道承

謝編修道承字又紹別號古梅閩縣人釋褐後謁文廟賦詩云六經原不爲科名爵判天人在此行今日瓣香分獻後驅車歸去自分明﹝榕陰詩話﹞

光祿林氏昆季六人與予皆以文章相契中表情踰手足惰農二兄與予同修省誌晨夕相見者三年餘壽惰農詩有退去殘毫眞似嶽吞來名酒可如淮之句惰農詩宗韓孟小行書蕭疎淡拖眞逸品也乾隆丙辰旅櫬歸吳閶茗椀詩瓢此緣難續閱銘硯作如見老頰微赬拈花蹙口時也古梅道承﹝硯史﹞

秋宵不寐重讀莘田題硯諸制愴然有懷口占二絕句寄意徧踏蠻溪琬琰空詩人筆墨尙熊熊文昌樂府三千首誰爲修書李浙東■﹝牜羊﹞牱一葉下閩江十硯蕭然鎖夜牕起剔秋釭拜東野寒風襲襲影幢幢乾隆已未秋九月旣望道承題﹝硯史﹞

古梅於詩文不肯輕作余則不憚自衒且以先人窀穸未卜徑欲棄此一官歸營葬事師友親戚愛而見阻此中郁勃不能自遂因而有觸輒吟有吟則非君無與語者君則似爲畱行似爲勸駕記其和予冬至感懷有云令節異鄕愁裏過微名他日史中求笑渠賈傅支離甚猶勸靈均相九州島友朋肝隔之意自可於言外得之﹝劍虹初稿﹞

吳文煥

吳文煥字觀侯一字劍虹長樂人其先世已居會城而身猶占縣籍甲午舉於鄕辛丑第二人及第旋假歸家食者久之再入史館攺部曹除禦史以病乞休今林居又三年矣劍虹落拓不羈喜讀書性尢耽酒一月曽不得數日醒土朩形骸似無意於當世務者然當夫酒酣耳熱奮袖起舞或泣或歌輒發泄其胸中之塊壘殆亦阮仲容石曼卿之流亞也詩最豪爽大致於蘇陸爲近吾鄕比戶能吟顧羣奉林膳部髙典籍爲鼻祖聲調圓融千手如一如所稱晉安風雅者是已劍虹辭而辟之獨標雅健盤空硬語傑出於柔筋脆骨之間雄鷄一聲天下白固未易爲一二俗人言也劍虹曽有句云欲覓相知定文者近來沈韻比江花蓋指同裏江爾熈曁同年沈珊友而言玆余有采詩之役輒就篋衍所藏選錄得數十首竊自比於江沈之列樽酒論文則更俟之異日﹝靜志居詩話﹞

周紹龍

江淹彩筆丘遲錦夢境流傳是也非我有端溪親付汝管教才子競春暉癸丑二月瑞峯題付履藏袖裏靑天劃翠微海山歸去是耶非晚年購宅渾閒事畱取三峯與阿暉右次同年周瑞峯京兆韻並柬謙亭世講金壇於振﹝硯史﹞

端溪初割紫雲堆望裏森森玉筍開拾似江郎山下過三峯我竟袖之來康熈庚子四月紹龍題瑞峯二兄丁酉秋過江郎山題壁上有三峯我欲袖之去畱補靑天煉五云句予辛丑過斯地戲署其尾曰气壓諸山雨下坡欲吞雲海靜風波補天自有金鍼在還厭三峯袖裏多今二十餘年矣瑞峯補天才露一斑而卽云亡予潦倒無成彌增媿悔玆讀銘詞回思昔年意气之盛磊落英多如尋舊夢爲之慨然蒼巖林正靑識﹝硯史﹞

黃任

黃任字於莘又字莘田永福人居會城之光祿坊弱冠舉於鄕屢上春官不第匆匆捧檄得粵之四會令莘田故名士無齷齪俗吏態坐是爲上官所不喜劾其縱情詩酒不治事拂衣歸裏宦槖蕭然惟端坑石數枚詩束兩牛腰而巳所居矮屋三楹花竹秀野圖史縱橫飲饌裙屐間具有雅人深致最工詩菁蔥韶蒨務去陳言又不墮澀體與秀水朱昆田髙郵李百藥同其標格閩人戶能爲詩彬彬風雅顧習於晉安一派磨礲沙蕩以聲律圓穏爲宗守林膳部髙典籍之論若金科玉律凜不敢犯幾於團扇家家畫放翁矣莘田逸出其間聰明淨冰雪欲語羞雷同可稱豪傑之士其艷體尢擅場細膩溫柔感均頑艷所傳秋江集香艸箋諸作傅閬林前輩謂其實有所指擬諸玉溪之賦錦瑟元九之憶雙文杜書記之作靑樓薄幸楚雨含情殆詩家之賦而興也然昔賢謂知梵志翻著襪法始可作無題詩知九方歅相馬法始可讀無題詩東坡詩云多生綺語磨不盡尙有宛轉詩人情夫詩人之情亦何所紀極哉出之宛轉蘊之遙深可以廣騷可以參禪慧業文人吾於莘田首屈一指矣﹝靜志居詩話﹞

黃任字莘田永福人壬午鄕貢官四會令罷歸家居食貧僦屋委巷七絕秀韻獨出兼饒逸气較諸體尢爲擅場泰安道中雲巖巖典則魯千峯玉檢金泥拜秩宗七十二君銷歇盡夕陽驢背話東封倡條冶葉拂瓏璁帽影鞭絲困午風十里棗花香不斷行人五月出東蒙昭陵石迹雲際會風雲未足難始終恩禮羨貞觀漢家多少韓彭將不得銘旌一字看夢遊仙雲霧縠冰絲幅幅存故香猶染舊帷痕彩鸞歸去文簫別徹夜西風寫韻軒七里瀧云終日嵐光濕畫幢有時松露滴篷牕一聲櫓板千巖響知在諸峯未出瀧孟家堰云艸店危扶老樹腰江頭沽酒布旗招一帆細雨西興渡正趂錢塘未落潮﹝榕陰詩話﹞

莘田丰髯秀目工書法好賓客詼嘲談笑一座盡傾罷官歸裏壓裝惟端坑石數枚詩束兩牛腰而巳侍兒金櫻明艷絕世妙解文翰兼工絲竹是其千金所購酒間子遜舉其夜來香絕句云知隔絳紗帷暗坐謝娘頭上過來香風致固自不淺﹝榕陰詩話﹞

余以雲月硯寄泰安公公爲鐫銘搨一紙寄示賦詩四首奉呈幾年修斧屬吳剛帶得蠻煙上玉堂一握忽生云五色蓬萊新署兩三行三洞驚傳煥紫泥亦分典策到端溪丁丁宮漏絲綸筆特爲寒巖一品題嘉名偶合在平津應象天章信有神得作西園結鄰客勝他東府掃門人巖穴何緣到玉除十年曽此伴窮居但將膚寸供霖雨不上昌黎宰相書黃任﹝硯史﹞

一寸幹將切紫泥専諸門巷日初西如何軋軋鳴機手割徧端州十里溪余此石出入懷袖將十年今春攜入吳吳門顧二娘見而悅之爲制斯硯余喜其藝之精而感其意之篤爲詩以贈並勒於硯陰俾後之傳者有所考焉顧家於専諸舊裏淡淡梨花黯黯香芳名誰遣勒詞場明珠七字端溪吏樂府千秋顧二娘誰傾幾滴梨花雨一灑泉臺顧二娘莘田句也哀感頑艷能移我情故作斷句美之勾山兆侖筆﹝硯史﹞

莘田有硯癖自號十硯先生集中詠硯詩最多俱泠然可誦其自題靑花硯雲雨暗羚羊半壁昏何年浸著紫雲根野夫割去山窓玩認得蠻溪舊漲痕汝是端人質有文相將致雨更興雲而今護落持無用只寫羊欣白練裙又贈友人硯雲秋水泠泠浸一泓下巖西洞第三層與君細膩風光寫麗澤如斯得未曾白石靑花出水鮮羚羊峽口晚生煙紫雲一片剛如掌待染山陰九萬箋吳中林別駕作歌贈之云十硯先生淡無欲作官不戀五斗粟歸來傲投黃菊花俗塵不敢閒相觸叩門惟有陳﹝學圃太史﹞趙﹝明府﹞予城北徐公﹝嫻云﹞交倍篤室中更喜吟伴多饑來頓頓餐珠玉硯癖不顧千金讎詩成自謂萬事足今春見我絕糧詩大笑謂我未免俗相別先生二十日近狀直登髙士錄聞有陽翟大賈人推轂先生造門數先生堅臥竟不起謂此衡茅不足辱賈人歸望長者車寄聲無事苦蜷局囊中自有千黃金可爲先生具■﹝酉靈﹞醁先生笑謂我不貧明月淸風皆我屬田荒偏喜令威瘦水淸且給陶泓浴三山作鄰不待買倚閣年年眉黛綠此身一落阿堵中入山恐愧紅躑躅春風春雨日杜門把筆自譜遊仙曲﹝榕陰詩話﹞

莘田跋余紀行詩後云辛苦爲郎君所知惟君志業古人期從今不寫閒風月多賦舂陵數韻詩﹝紀行詩箋﹞

郭雍

郭雍字仲穆一字書禪福淸人僑居會城康熈癸已舉人少卽工詩最後乃出一帙問世而謂其友人曰吾前後作詩不下千篇今存其略成章法者得律詩絕句若干首古風歌行僅畱一二樂府絕無所解請俟十年後別有窺尋乃敢議及夫書禪之於詩伐毛洗髓幾三十年其用功不可謂不深而其言若此則信乎寸心得失如飲水者之冷暖自知正復索解人不得也吾鄕自林松址前輩雄踞詞壇銳意學杜獨標少谷空同爲從入之門徑後進靡然從風鹵莽粗豪無復雅人深致書禪謝絕流品因心師古纎毫塵垢不以混其筆端上焉者淡逺精微步趨王孟次亦刻露淸新不失賈長江姚武功家法竹垞太史所云如食哀家梨止渴𨿽爽而不伐性如水精鹽進酒𨿽薄亦能醉人者移贈約園庶幾惟肖可謂鶴立雞羣而不隨人作計者也書禪素淸羸畏寒特甚每涼風始戒卽重繭襲裘圍鑪墐戶所以調護者甚至故自癸已以後心怯北地風霜絕不赴禮闈試迨雍正元年九月特開鄕科則大喜襆被遄徵五月過嶺伏雨炎風舟車委頓竟暍病姑蘇以死豈非豹養其內而虎食其外毅養其外而病攻其內有非意計所得料者哉凥輪神馬虫臂鼠肝遊於物之所不得遁而皆存斯所稱逹生之旨矣﹝本朝詩鈔小傳﹞

郭雍字仲牧福淸人康熈癸巳舉於鄕工詩古體學陶近體宗王孟五言尢稱長城有約園集行世書法規摹鍾王人亦髙潔拔俗讀衛霍傳云募士三河盡從軍五幕悲艸沈天馬骨車壓漢臣脂責簿摧飛將通侯到小兒武皇方好戰正是奉恩時嫖姚眞壯士年少喜奇功拔幟天驕幕飛書漢主宮老駝蹲積雪驚斾裂悲風主將方談笑貂裘蹴鞠中登於山云聊復登髙去仙臺一放歌夕陽山外盡疎雨鳥邊多秋色老如此流年傷若何蓬山不可接江月落松蘿﹝榕陰詩話﹞

陳純

陳純字驥仲閩縣人有詩名久遊京師一中副車不遇而反詩多激楚之音題太白酒樓云我亦江南客徘徊濟水東江山殘照裏天地一樓中縱酒非無托工詩自合窮千秋無賀監春日更飄篷﹝榕陰詩話﹞

範咸

正月元夜未字之女偸折人家花枝竹葉爲人詬詈謂異日必得佳壻範巡方咸有詩二截女郎元夜踏蒼苔攀折靑枝笑落梅底事含羞佯不采月明犬吠有人來難將心事語人知暗祝燈前有所思爲是傾城顏色好不教開到落花時﹝臺海見聞錄﹞

番俗成婚後三日會親宴飲各婦艷妝赴集以手相挽面相對舉身擺蕩以足下軒輊應之循環不斷爲兩匝圓井形引聲髙唱互相答和揺頭閉目備極媚態範巡方有二絕句連臂相看笑踏歌陳詞道是感恩多劇憐不似弓鞋影一曲春風柰若何妙相天魔學舞成垂肩瓔珞太憨生分明卽是西番曲齊唱多羅作梵聲諸羅周令鐘瑄有五絕蠻姬兩兩斗新妝蹀■﹝薛﹞花陰學舞娘珍重一天明月夜春來底事爲人忙不掄檀板不吹笙一點鉦聲一隊行气味何如初中酒山花翠羽鬢邊橫聨翩把袖自歌呼別樣風流絕世無番調可知輸白雪也應不似發寒胡野气森森欲曙天維摩新病未成眠空餘無限羅伽女亂把天花散舞筵一曲蠻歌酒一巵使君那惜醉淋漓但令風物闗王會我欲從今學畫師﹝臺海見聞錄﹞

七里香木本花叢生如緋珠婆娑可愛五瓣色白香气濃鬱能辟瘴气所種之地蠅蚊不生一名瓊花又名瑒花又名玉蕊又名山礬又名春桂範巡方詩翠蓋團團密葉藏繁花如雪殢幽芳分明天上三珠樹散作人間七里香丹桂婆娑猶入俗繡球攢簇太郎當何如瓊島嫣然秀采掇還傳辟瘴方又有六絕句唐昌玉蕊無蹤迹后土瓊花再見難官閣獨餘春桂影婆娑長得月中看小葉荼蘼一丈餘花開五出襲瓊裾生憐靑瑣無消息﹝白香山玉蕊花詩不緣啼鳥春饒舌靑瑣仙郎那得知﹞難覓吹簫紫鳯車﹝張文昌玉蕊詩五色雲中紫鳳車尋仙來到洞仙家﹞瑤臺原不在人間素艷何來綠玉鬟長見蘂珠宮裏雪只緣地近補陀山聚仙也合依稀似玉質濃香總不同欲向通明上封事彈文先斥妒花風幸畱七里香名在認取山礬爲寫眞寄語世人休聚訟冰姿原不藉前塵瀛壖合是洞仙家宴賞貪看玉樹花賦罷新詩消受得春風何處七香車﹝劉賓客玉蕊詩玉女來看玉樹花異香先引七香車臺海見聞錄﹞

水仙花一本五六莖鮮芳絕倫粵東市上標臺灣水仙花頭其實產自漳州及蘇州也範巡方有詩霓裳翠袖剪吳綾煙霧輕籠弱不勝綽有風神淩海嶠憐他冷艷斵春冰銀盤皎潔還疑雪金醆嬌嬈好試燈擬與梅花同配食水仙王廟最相應﹝臺海見聞錄﹞

檳榔樹直無枝髙一二丈皮類靑桐節似筠葉如椶竹花淡黃白色朶朶連珠香芬襲人實若棗自初秋至孟夏生生不絕與椰肉蔞藤同■﹝虫罕﹞灰夾啖醉人如酒張巡方有詩丹頰無端生酒暈朱唇那復吐脂香饑餐飽嚼日百顆傾盡蠻州金錯囊範巡方詩南海嗜賓門﹝檳榔一名賓門﹞初嘗面覺溫苦饑如中酒得飽謝朝餐種必連椰子功寧比稻孫瘴鄕能巳疾畱得口脂痕﹝臺海見聞錄﹞

陳繩

五鳴雞一名五更雞大如鵪鶉雄者項下有黑白文如太極圖每漏下一鼓卽鳴三五聲土番曰標標以其音相似也諸羅陳司訓繩有詩標標引嗉自呼名太極平分自繪成二十五聲隨漏滴底須侵曉候雞鳴﹝臺海見聞錄﹞

藍鼎元

藍鼎元漳浦拔貢生爲人倜儻負經濟才少日卽以文名壯歳往來海上從事諸節鎭幕府多所贊畫康熈季年提督施世驃之收復全臺也功第一鼎元實在行間相須如左右手用薦授廣州太守有臺灣近詠十首番俗夷情洞若觀火所謂坐而言起而可行者非若前代詞人徒誇山川之瑰麗賦物產之珍奇巳也詩曰東寧大海荒從古無人至明末羣盜窩島夷互竊踞鄭氏奄而有蔓延爲邊忌我師撻伐張震詟及魑魅遂使瘴癘鄕文物漸昌熾川原靈秀開郁勃不可閉式廓惟日增蹙縮非長計﹝時有議棄近山田廬禁入番界樵采﹞所當順自然疆理以時議勿因去歳亂畏噎卻飯饎﹝一﹞去歳羣醜張揭竿三十萬我旅一東徵倒戈云見睍七日復全臺壺簞匝地獻可知入人深望云爭革面餘孽𨿽時有死灰謀欲煽旋起卽撲除夫誰與爲叛當玆振遒鐸教化不容緩民心原猶水東西流乍變棄之鋌而走理之忠以勸﹝二﹞臺俗敝豪奢亂後風猶昨宴會中人產衣裘貴戚愕農惰士弗勤逐末趨驕惡囂陵多健訟空際見樓閣無賤復無貴相將事摴博所當禁制嚴威信同鋒鍔勿謂我言迂中心細忖度爲火莫爲水救時之良藥﹝三﹞閩學追鄒魯東寧昧如障當爲延名儒來玆開絳帳俾知道在邇尊君與親上子孝及父慈友恭更亷讓從玆果力行誘掖端趨向其次論文章經史爲醞釀古作秦漢前八家當酰醬制義本儒先理明气欲王洗伐去皮毛大雅是宗匠此地文風靡起衰亦所望﹝四﹞臺地一年耕可餘七年食冦亂繼風災民間更蕭索今歳大有秋倉儲補云急谷貴慮民饑穀賤農亦惻厲禁久不弛乃利於姦墨徒有遏糴名其實竟何益估客旣空歸裹足此寥寂何如撙節之一艘一百石窮年移不盡農商惠我徳幸與諸當途從長一籌劃﹝五﹞累累何爲者西來偸渡人銀鐺雜貫索一隊一酸辛嗟汝爲饑驅謂玆原隰畇舟子任無咎拮據買要津寧知是偸渡登岸禍及身可恨在舟子殛死不足云汝道經鷺島稽察司馬門司馬有印照一紙爲良民汝愚乃至斯我欲淚沾巾哀哉此厲禁犯者仍頻頻姦徒畏盤詰持照竟莫嗔玆法果息姦𨿽寃亦宜勤如其或未必寧施法外仁﹝六﹞臺邑最褊小徵糧視鳯諸土狹賦獨重民困曷以紓臺灣田一甲內地十畝餘甲租八九石畝銀一錢輸將銀來比粟相去竟何如納粟獘多端斗斛交相愈折色比時價加倍復何居鳯諸𨿽厚斂什百臺版圖墾多或報少以羨補不敷臺土瘠無曠衝壓且偏枯安得相均勻丈輕三邑俱徵收同內地含哺樂只且﹝七﹞郡東萬山裏形勝羅漢門其內開平曠可容數十村雄踞通南北姦宄往來頻近以逋逃藪議棄爲荊榛此地田土饒山朩利斧斤移民遷產宅兵之亦齗齗何如設屯戍守備爲遊巡左拊岡山背右塞大武臀旣淸逸賊窟亦靖野番氛府治得屏障相需若齒唇﹝八﹞諸羅千里縣內地一省同萬山倚天險諸港大海通廣野渾無際民番各喁喁上呼下卽應往返彌月終不爲分縣理其患將無窮南劃虎尾溪北踞大雞籠設令居半綫更添遊守戎健卒足一千分汛扼要衝臺北不空虛全郡勢自雄晏海此上策猶豫誤乃公﹝九﹞臺灣𨿽絕島半壁爲藩籬沿海六七省口岸密相依臺安一方樂臺動天下疑未雨不綢繆侮予適噬臍或雲海外地無令人民滋有土此有人气運不可羈民弱盜將據盜起番亦悲荷蘭與日本眈眈共朶頥至治大無外何畏此繁蚩政教消頗僻名言允在玆﹝十赤嵌筆談﹞

薛士玉

雨歇街塵一閧淸偶逢佳處便閒行野人入市惟看畫活水在瓶如沸笙徑可積苔容懶掃窓須厚紙莫貪明謝郎瑣事君能說桃葉圖開笑靨生此予過薛士玉居作也薛字瑞庭福淸人居在鰲峯坊灑灑絕塵俗畫槅東西臚陳匫董能作韻語時有理解頷聨是其九日所題稍足成之﹝榕陰詩話﹞

張湄

臺俗婦女靚妝入市無肩輿以傘蒙首而行時伸時縮以窺行人張巡方湄有詩云香車碧幰厭紛紜擁蓋微行擬鄂君一隊新妝相掩映紅蕖葉底避斜曛﹝臺海見聞錄﹞

臺地閭裏詬誶輒易構訟親到其家送檳榔數口卽可消怨釋忿張巡方詩睚眥小忿久難忘牙角頻爭雀鼠傷一抹腮紅還舊好解紛惟有送檳榔﹝臺海見聞錄﹞

番眾不知年月以谷熟爲一歳月圓爲一月嘗以藤絲編爲球會社眾爲蹋踘之戲與秋千爲樂張巡方有詩藤球擲罷舞秋千世外嬉怡別有天月幾回圓禾幾熟歳時頻換不知年﹝臺海見聞錄﹞

七夕爲乞巧會家家設牲醴果品花粉之屬夜向檐前祝七娘壽或曰魁星於是日生士子爲魁星會竟夕歡飲張巡方有詩露重風輕七夕涼魁星髙燕共稱觴幽窓還聴喁喁語花果香燈祝七娘﹝臺海見聞錄﹞

臺艸朩經歳不萎花開無節黃巡方云予仲冬按部至斗六門見桃花方謝至笨港見人擎荷花數枝回署見橊花照眼丁河峯歳除一聨迎年蓮菊猶芳奚但梅傳春信獻歳瓜茄未老還同韭薦辛盤張巡方有詩少寒多燠不霜天朩葉長靑花久妍眞个四時皆似夏荷花慶臘菊迎年﹝臺海見聞錄﹞

陳昻

陳昻字軒年侯官諸生富才藻尢工駢麗之言少日爲仇家告訐謫戍山左康熈末年遇赦放歸裏縱遊海上多感懷弔古之作其詠僞鄭逸事詩云戰衂旋師返北轅轉教航海辟乾坤金多舊借牛皮地水漲遙通鹿耳門赤嵌城孤遺故壘紅夷援絕駐新屯何緣自比虯髯客豈昧幾先讓太原片石能容百萬人跳梁小醜踞南閩也知中國全歸漢妄托仙源可置身荒嶼畬田登版籍土酋番族雜流民開荒絕勝田橫島易世相傳絕徼臣荒逺羇棲幸弗誅敢通叛逆約齊驅漫勞蝸戰爭天下先自鯨吞竊海隅三載相持誰得利千兵紛集好長驅彼蒼藉手平南紀曠古新增一統圖昔年亡將濟時才仰仗威靈涉險來地轉海鹹生淡水天回風颶起奔雷官軍血戰滄波沸鼠子魂銷刼火灰澳嶼全收三十六受降澎島戟門開﹝赤嵌筆談﹞

周某

建寧亦有淨慈寺寺濱溪結宇前爲放生池僧房蜂綴林朩窈窕方袍迎客沙彌送茗亦一大選佛場也壁有雲散鐘聲出逺村之句是郡人周某題予愛其理致同人約相屬和王霖云靜夜蒲牢喧法界遙林松火閃漁村王霂云潛鱗依穴初知夜倦羽衝煙亦識村陸秩云近灘花石盤雙徑繞屋濃陰綠一村美詞秀致均能冰寒於水予以屬韻不諧■﹝忄典﹞墨而謝勉賡弱句爲不施之檀呈慧首座裁之﹝榕陰詩話﹞

族子三才

族子三才字廷贊別號參亭侯官人爲弟子員有聲儀封張相公撫閩拔入鰲峯書院舉業之外兼課詩古文詞參亭每試必上等戊子舉於鄕癸巳成進士用薦入武英殿修書受知陳恪勤公試第一出爲東光令連丁內外艱服闋補上元未之官而虧帑事發轉徙燕趙三十年百口嗷嗷傭硯以食晚病痿蹣跚而歸不兩月遽卒參亭丰頤皤腹飲饌兼數人詩才敏捷乂手卽成與人言吶吶不出口下筆輒不能自休性畏岑寂所居之地賓朋滿座狂吟縱酒六博圍棊竟日夜讙呼不倦間閉戶孤坐則伏几欠伸少焉齁聲達戶外矣其興趣如此先君宰固安參亭時自京師來視與余兄弟唱酬比余居官數集名流結詩社參亭常往來其間故集中詩半皆同作其體格不雜晉安派間入蘇陸諸家而爽气豪情湧出於筆墨之外如生駒振鬛仗馬失鳴翔鼓數通琴聲解穢異乎閉目揺首自詫唐音者也參亭旣以詩名平生志業終抑鬱不得泄則一寄之於詩遇稠人廣座張宴命題諸人方呻吟營度參亭巳落紙如風四座勿諠意自得也蓋其豪情勝槪一往無前故意到筆隨於前輩所云抑之欲其奧亷之欲其節固而存之欲其重者實未嘗屑屑措意一時同社諸子咸效箴規謂君才髙學富力敵萬人然當下筆臨文能痛自割捨乃佳不則易於語言未免蛟螭之雜螻蚓若昌黎氏之譏崔侯然者豈不可惜參亭心善其言然性之所便迅筆疾書兔起鶻落不能少遼緩也參亭在都日常招唫侶至八里莊看杏花酒酣卽席賦七言古詩一章臨川李穆堂先生在他席見之擊節咨賞時冠蓋如雲彼此不相顧而散遲十年臨川總制畿輔參亭方罷官落拓循例修謁刺入遽延見首及杏花詩背誦不遺一字問記憶李生否參亭茫然久之乃省悟其後卒藉臨川力以完夙逋論者稱爲詩人奇遇獨是元稹才子名徹禁中韓翃暮年詩傳禦筆類皆以一聨一韻梯富貴而弋榮華參亭乃僅僅藉以免罪文章九命能勿誦鳯洲遺言而長太息也哉﹝本朝詩鈔小傳﹞

伯兄石幢先生

伯兄石幢先生諱方城字則望先大夫蕉溪公冢子幼不好弄端重如成人稍長從蕉溪公學入則稟母訓不從他師蕉溪公教子嚴以長子屬望尢切日授經書尺許背誦偶訛則笞罵不少貸年二十爲諸生先是病瘧半載嘗自言幼讀書困於程限若有物橫梗胸中格格不快至是忽開豁心地空明病起復按前所習書皆有新解殆禪家所謂頓悟者機耶顧久困場屋年四十六始舉雍正癸夘科鄕試又十年成進士筮仕得蜀之新繁邑固彈丸然密邇省會號稱殷繁而闗隴楚粵滇黔之民蜂屯蟻聚紛擾無巳先生以慈惠忠信臨之調劑得宜民胥悅服乾隆十年計吏舉治行尢異旋以蜀闈磨勘事鐫一秩先生怡然而上官深扼腕不令俶裝延主錦江書院蜀士聞名景附負笈者踵相接書舎至塡溢不可容踰年竟以疾卒方坤當髫齕之歳先生巳績學工文籍甚邦國三冬文史嘗從講業迨弱冠薄有文名先生則囅然色喜引以爲友毎花晨月夕塤箎疊奏一字未安推敲竟日風雨對牀之樂自謂不讓前哲在都門與任釣臺陳徳泉孫沛村伍鯤扶洪月航周瑞峯諸公往來唱和金石爭鳴一時傳爲美談顧方坤沾沾自喜享敝帚以千金先生則意思蕭散含毫邈然每一篇出逺近傳鈔幾於紙貴而先生顧退然如不勝也又嘗於叢臺官舎刻燭賦詩拈題得寒柝限雙字韻方坤先得句云遲久更疑六於喁唱或雙客皆嘆其新穎及先生詩成則云偶作行歌互應驚好夢雙於時徐靜谷先生在坐乃拍案叫絕謂是題能以神韻勝斯爲絕無僅有豈但壓倒元白巳哉其爲哲匠所咨賞如此蓋嘗竊論先生之詩有根柢焉有興會焉根柢原於學問興會發於性情二者兼之而又天骨森張才鋒側出故能銜華佩實大放厥詞世人皆以韓蘇目之而精深華妙大致於坡仙爲近入蜀後藻思綺合不名一格曽以將進酒髙軒過十數篇相寄奇古纎穠宛然長吉飛卿家數無老人衰颯態方竊喜爲壽徵不謂曽未半年而竟溘然長逝隙駟不畱風流頓盡掩卷不知涕之何從也昔篋中收季川詩中州登敏之作而近代漁洋之撰感舊集也亦以考功名列紙尾故方坤於詩鈔竣事之日敬援此例而以玆集爲條理之終上視百年巳交呂攀嵇之不愧矣而豈阿私其所好也哉﹝本朝詩鈔小傳﹞

先生入闈始已夘凡八試而後遇季弟荔鄕公先取科第比令邯鄲偕行邑中大政事必與參考盡善及出輿頌翕然初先生從侍固安署多嘉賓爲築雪泥居觴詠其間春秋勝日潔肴肅容酒數巡蕉溪公當席賦詩黃太夫人自帷中應之先生兄弟及賓從賡和極一時之盛至是與廖公耨田族侄參亭唱消寒會倦柝聲斷殘月影微活火欲燼侍者盡散而吟興愈髙或故構難題或連拈險韻旗鼓相當金石交戛然視先生兄弟詩皆謝弗如退自裂其稿先是壬寅癸夘先生昆季結社裏中常主騷壇後荔鄕牧景州歌詠尢多合付剞劂曰唱和集藝林貴之擬之二陸﹝九畹古文﹞

莊子稱水之積也不厚則其負大舟也無力韓子謂水大而物之浮者大小畢浮又曰气之於言猶是也水固可通於言乎余拙於言者也志在知言言一耳而不無辧有光焰有排奡有雅麗淸奧有希微淡泊其諸水之爲淪爲瀾爲漣漪爲滄波而無定質哉少時從潘立夫華實錄中獲讀吾友石幢先生制義謂當吾世而有立言者其在斯乎乾隆二年餘在什邡石幢令新繁晤於錦城同官雜沓余獨愛與石幢遊石幢亦偸閒時時過我出五言古詩神似昌黎余固奇之猶謂石幢當如是耳是後旋離旋合離數月必合合四五月復離合時少而離未嘗不合六年冬餘赴南充石幢恨逺離恐不可復合余亦恨之然自謂固巳得我石幢矣今年春王子質夫參軍果郡出石幢詩十卷余受視且驚且喜曰君胡致此盡三日讀竟古詩類曹劉間出入昌黎長歌旣類韓又類杜亦似元白東坡排律端效韓孟近體則盛晚諸家不可悉數竊念與石幢交最深知工詩不知其富見其富不意其大無不該如此乃知向者窺之淺也未幾謁大府復見石幢不暇作他語問何以詣此石幢曰吾於詩無不讀不久讀讀一詩過再取一詩方讀一詩卽學爲一詩似不似弗知亦弗計也嗟乎士固有窮年一編手摹心追常苦其不似者石幢無不似乃無不讀而不久讀耶吾知其所積矣源頭活水本無定質是以沫成淪激成瀾風行而漣漪朝宗而滄波以成其不測要之則惟一大何以大曰厚而巳﹝九畹古文﹞

余官於蜀有厚而親者曰故新繁侯鄭石幢先生先生有道而文博聞彊識尢精爲詩與弟荔鄕先生鵲起閩南並噉名比二陸而風流儒雅允有詩人之度故同官多稱石幢先生云余與先生爲同年友先生善闗中劉九畹識先生自九畹始同時故重郡守李蔚州於碧泉則慕與之交予最劣先生益親予予呼曰兄尊如師先生愛予如弟相依如駏蛩先生之詩曰二人相對胡相善自不知其所以然還以質之秦中劉九畹予得於先生如此﹝省齋自存艸﹞

足下詩力追古人近代所罕覯僕深愛之故亟請付梓期廣其傳足下謙讓未遑至謂僕阿所好久欲裁答多事匆匆未暇一言前月李子枚臣自西江來與僕晤果郡云於潘立夫處見足下作心儀者屢矣未窺全豹深以爲憾僕出王質夫所藏足下詩十卷相示反復讀拳拳不能舎悵然而去使早付梓寧有是哉昔左思三都賦成一時傳寫紙貴洛陽王之渙昌齡諸所吟詠旗亭歌謳以故人人得而見之今旣無好事者之傳寫又無知音伶倫被之管弦不過二三同志千里相思復以未經艱於流播吉光片羽徒想象於聞風契嘆之餘是則僕所睠念而不能釋然者也﹝九畹古文﹞

雍正元年舉於鄕又十年捷南宮筮新邑殊無枳棲鄙夷意至則門庭新造一本最初念頭愛民爲主作士其本來面目修廢墜皆有法大約政識體要簿書期會不必不疎時以人心風俗爲急急而錦江玉壘適逢故物間亦寓之於詩其有感憤不無嘲笑隠約不爲擊刺而寛閒淸麗抒其和平托諸風雲鳥獸禽魚艸朩之狀類沈浸濃鬱時爲衝逸亦見老勁故無知不知皆推仙吏繁江依爲慈母編史訟庭遂備一邑之獻余尹定邑時驅車過之士安於庠農安於野商賈安於市殘堞初粉人靜官廨靑山印堂素琴一具流溢虛窓碧艸間何物吟弄化作輞川圖昔李良齋初不許先生吏治及署篆嘆曰以徳化民吾見不早然則知其詩不知其政者固多知其政不知其表裏雅頌者亦謬也﹝省齋自存艸﹞

晉安鄭荔鄕方坤與兄石幢方城先後成進士有卻掃齋倡和集妥帖排奡最擅奇警荔鄕詠暖鍋云涸陰司頊冥寒威變俄頃夜臥衾生稜晨書筆垂綆臒儒尢貪食非不列杯皿朔風動地來攢眉愁齒冷嚼雪將柰何水懦濟以猛江南錫爲用椎鑿出頑礦巧匠琢成模制與豆豋等燦燦白如銀飾之苗山鋌彭亨足有容那復分畦畛圓蓋一太極幕首免露頂帖妥鱉裙垂不作鳬鶴脛右挈而左提兩耳弓束檠中央洞無物毋乃象廢井阿奴策火攻焰焰生稈秉離上巽斯下於卦名爲鼎揭視悅饞目一一皆雋永髖髀或解丁鱗鬐倘出丙受辛滋桂姜抽甲芼藻荇鱻薧盡收羅聶切任斜整沈焉星隕石浮者桃斷梗微沫噴珠璣亂響聒蛙黽老饕恣大嚼眾客紛延頸下著揭長竿舉匕泛小艇蠶食豈割魏狼吞乃入郢藉此勸加餐何嘗礙說餅捫腹巳果然發言莫聴瑩側聞古之人每飯祝噎哽酸鹹洪範陳■﹝疒酋﹞膻內則警食單欠講明心疾起蛇影是物固驅寒內熱亦宜省動揺及齒牙燀灼延項領或作馬卿痟或嘲杜預癭譬彼嗜酒人腐腸終不醒寄語囑廚娘此後亟當屏和以冷淘槐啜以甘泉茗物候一轉移習習淸涼境石幢和云河源始濫觴倐忽波千頃又如汲旣深勢定系修綆不見箸與杯因緣作器皿所以隆冬時忽亦防齒冷畫腹一低頭妙諦思精猛頗聞始制人含意金在礦出奇眾所歡試說與公等廣州錫最佳鎔化無堅鋌恆苦八簋陳餖飣太分畛囫圇眾品羅共飱熱露頂簡便更易隨提挈走不脛有是百弗需棄之若短檠客問狀若何取視果井井朝列映日浮旰食輝燭秉形旣異商盤象特摹周鼎中立銅柱標炎海勒勲永空洞嘆洪壚下口穴爲丙烈焰生槐檀縷煙裊藻荇復有兩耳垂對待亦修整上圓下砥平偶爾藉雙梗方其水沸翻跳躑同鼃黽久乃浪益騰气蒸緣項頸食單種種投出沒儼泛艇攘臂無後先誰唱誰和郢絮嚃徧菜羮淋漓及湯餅放著興巳闌撥灰色微瑩尙有腸未充無憂喉或哽復謀榾柮添火攻應再警固閉開須臾餘波蕩人影如是且復然饕餮宜三省竊聞物性殊薤藙各意領狗臊而牛■﹝疒酋﹞殆如朩有癭明者見道深昩者呼寐醒有忌定有宜一取須一屏淆雜毋乃傷至理柯中茗所喜此具工豆間辟異境﹝榕陰詩話﹞

全閩詩話卷九

●欽定四庫全書

全閩詩話卷十

兗州府知府鄭方坤撰

○無名氏宮閨

官家子弟

先君舊說嘗隨侍祖父官閩有一官人家子弟秀穎美風表善作詩詩格似李長吉有一聨云細艸行藤路垂楊席帽風然夭卒又嘗見張去華說一道人能詩一聨云窓風枯硯滴山雨慢琴弦亦頗幽奇﹝續明道雜誌﹞

滑稽子

閩滑稽子有好作十七字詩者時久旱太守多方祈禳而烈景如故作詩曰太守祈雨澤萬民皆喜悅夜半登髙樓好月守聞之怒捕而笞之至十八而止系之獄又作詩曰作詩字十七捉來打十八若上萬言書打殺其妻眇一目送食獄中又作詩云夫壻禁東廂山妻送飰忙兩人齊下淚三行﹝小艸齋詩話﹞

無名子

弘治末泉州府學某教授南海人頗立崖岸一日設宴於明倫堂搬演西廂雜劇翌日有無名子書一聯於學門云斯文不幸明倫堂上除來南海先生學校無光教授館中搬出西廂雜劇某出見之赧然自媿故態頓去﹝堅瓠集﹞

閩士

閩士有好詩者不用陳語常談寫投梅聖兪答書曰子詩誠工但未能以故爲新以俗爲雅爾﹝後山詩話﹞

閩淸野人

僧惠了行閩淸山谷中到一空捨稍憇有一人荷鋤來便向壁臥僧旣尋路還他日再往已焚其舎惟砍樹書云偶與雲水會不與雲水同雲散水流去杳然天地空﹝谷音﹞

梅妃

梅妃姓江氏莆田人年九歲能誦二南語父曰我𨿽女子期以此爲志父奇之名曰采蘋髙力士使閩粵選歸侍明皇大見寵幸妃善屬文淡妝雅服而姿態明秀筆不可描畫性喜梅所居闌檻悉植數株上榜曰梅亭梅開賦賞至夜分尙顧戀花下不能去上以其所好戲名曰梅妃妃有簫蘭梨園梅花鳯笛玻杯剪刀綺窓八賦會太眞楊氏入侍寵愛日奪上無疎意而二人相疾避路而行上嘗方之英皇議者謂廣狹不類竊笑之太眞忌而智妃性柔緩亡以勝竟爲楊氏遷於上陽東宮後上憶妃夜遣小黃門滅燭密以戲馬召妃至翠華西閣敍舊愛悲不自勝繼而上失寤侍禦驚報曰妃子已屆閣前當柰何上披衣抱妃藏夾幙間太眞旣至問梅精安在上曰在東宮太眞曰乞宣至今日同浴溫泉上曰此女已放屏無並往也太眞語益堅上顧左右不答太眞大怒曰肴核狼籍禦榻下有婦人遺舄夜來何人侍陛下寢歡醉至於日出不視朝陛下可出見羣臣妾止此閣以俟駕回上媿甚曳衾向屏復寢曰今日有疾不可臨朝太眞怒甚徑歸私第上頃覓妃所在巳爲小黃門送令步歸東宮上怒斬之遺舄並翠鈿命封賜妃妃謂使者曰上棄我之深乎使者曰上非棄妃誠恐太眞無情耳妃笑曰恐憐我則動肥婢情豈非棄也妃以千金壽髙力士求詞人擬司馬相如爲長門賦欲邀上意力士方奉太眞且畏其勢報曰無人解賦妃乃自作樓東賦略曰玉鑑塵生鳯奩香殄懶蟬鬢之巧梳閒縷衣之輕練苦寂寞於蕙宮但凝思乎蘭殿信摽落之梅花隔長門而不見太眞聞之訴明皇曰江妃庸賤以庾詞宣言怨望願賜死上黙然會嶺表使歸妃問左右何處驛使來非梅使耶對曰庶邦貢楊妃果實使來妃悲咽泣下上在花蕚樓會貢使至命封珍珠一斛密賜妃妃不受以詩付使者曰爲我進禦前也曰栁葉雙眉久不描殘妝和淚污紅綃長門自是無梳洗何必珍珠慰寂寥上覽詩悵然不樂令樂府以新聲度之號一斛珠曲名始此也﹝梅妃傳﹞

太原王氏

永福創自唐代宗時割福泉建三州之地因年號曰永泰後避哲宗陵寢諱攺名永福在唐新創縣後有邑宰潘君滿解遺愛在民攀臥祖餞畱連累日其夫人王氏先巳解舟泊五里汰王灘下俟久不至月夜登岸書一絕於石壁云何事潘郎戀別筵歡情未斷妾心懸汰王灘下相思處猿叫山山月滿船末署太原王氏書詩迹巳漫滅獨太原二字入石至今尙存字方五六寸許邑人因以名其灘政和陳武佑慮歳久詩亡大書系以記文鐫之於石自唐及今流潦巨浸之所漂嚙震風淩雨之所滌蕩不知其幾而墨色爛然如新一婦人望夫之切精神入石終古不變如此則知至誠之道感鬼神而裂金石者詎不信然﹝遊宦紀聞﹞

陳金鳯

端陽日造彩舫數十於西湖每船載宮女二十餘人衣短衣鼔楫爭先延鈞禦大龍舟以觀金鳯作樂遊曲使宮女同聲歌之曲曰龍舟揺曳東復東采蓮湖上紅更紅波澹澹水溶溶奴隔荷花路不通又曰西湖南湖鬥彩舟靑蒲紫蓼滿中洲波渺渺水悠悠長奉君王萬歳遊遊人士女綺繡夾岸雜沓如市﹝十國春秋﹞

小吏歸守明弱冠白晳如玉延鈞嬖之日侍禁中夤緣與金鳯通百工院使李可殷因歸郎以通於金鳯造縷金五彩九龍帳於長春宮織八龍於帳外而以延鈞爲一龍極其華靡延鈞歡甚益暱歸郎日畱宿於內不出國人歌之曰誰謂九龍帳惟貯一歸郎後李仿盛飾其妺春燕以進冊爲賢妃不復禦九龍帳矣元夕禦大酺殿觀燈賜宴各賦大酺樂前翰林學士承旨韓偓感長春宮失寵賦詩曰淚滴珠難盡容殘玉易銷倘隨明月去莫道夢魂遙延鈞爲動念因返駕長春宮﹝五代詩話﹞

謝希孟

天聖七年予始遊京師得吾友謝景山景山少以進士中甲科以善歌詩知名其後又得今舎人宋公所爲景山母夫人之墓銘言夫人好學通經自教其子乃知景山出於甌閩數千里之外負其藝於大眾之中一賈而售遂以名知於人者繄其母之賢也今年予自夷陵歸許昌景山出其女弟希孟所爲詩百餘篇然後又知景山之母不獨成其子之名而又以其餘遺其女也景山學杜甫杜牧之文以雄健髙逸自喜希孟之言尢隠約深厚守禮而不自放有古幽閒淑女之風非特婦人之能言者也然景山嘗從今世賢豪者遊故得聞於當時而希孟不幸爲女子莫自章顯於世昔衛莊姜許穆夫人錄於仲尼而列之國風今有傑然巨人能輕重時人而取信後世者一爲希孟重之其不冺沒矣予固力不足者復何爲哉復何爲哉希孟嫁進士陳安國卒時年二十四﹝六一居士集﹞

陳述古女

陳述古女適李氏從夫仕晉寧軍判官部使者以小鴈屏求詩自作黃魯直小楷題其上云紅蓼淡蘆攲曲水幾雙容與對西風扁舟阻向江鄕去卻喜相逢一枕中曲屏誰畫小瀟湘鴈落秋風蓼半黃雲淡雨疎孤嶼逺泠泠淸夢到髙唐﹝耆舊續聞﹞

申屠氏

申屠氏宋時長樂人美而艷申屠虔之女也旣長慕孟光之爲人名希光十歳屬文讀書一過輒成誦其兄漁釣海上作詩送之曰生計持竿二十年茫茫此去水連天往來酒灑臨江廟晝夜燈明過海船霧裏鳴螺分港釣浪中拋纜枕霜眠莫辭一棹風波險平地風波更可憐其父常奇此女不妄許人年二十侯官有董昌以秀才異等爲學官弟子虔旣見之學宮遂以希光妻昌希光臨行作畱別詩曰女伴門前望風帆不可畱岸鳴蕉葉雨江醉蓼花秋百歳身爲累孤云世共浮淚隨流水去一夜到閩州入門絕不復吟食貧作苦晏如也居久之當靖康二年郡中大豪方六一者虎而冠者也聞希光美心悅而好之乃使人誣昌陰重罪罪至族六一復陽爲居間得輕比獨昌報殺妻子幸無死因使侍者通殷勤彊委禽焉希光具知其謀謬許之密寄其孤於昌之友人乃求利匕首懷之以往謂六一曰妾自分身首異處矣賴君髙誼生死而骨肉之妾之餘君之身也敢不奉承君命但亡人未歸淺土心竊傷之惟君哀憐旣克葬乃成禮六一大喜立使人以禮葬之於是希光僞爲色喜易服入室六一旣至卽以匕首刺之帳中立死因復殺其侍者二人至夜中詐謂六一卒病危篤以次呼其家人家人皆愕卒起不意先後奔入希光皆殺之盡滅其宗因斬六一頭置囊中馳至董昌墓所以其頭祭之明旦悉召山下人告之曰吾以此下報董君吾死不媿魂魄矣遂以衣帶自縊而死﹝稗史彚編﹞

孫道絢

孫夫人名道絢號沖虛居士富沙浦城人黃銖之母宮詞如夢令雲翠劈紅蕉影亂日上朱欄一半風自碧空來吹落歌珠一串不見不見人被簾繡遮斷又詠雪云悠悠揚揚做盡輕模樣半夜瀟瀟窓外響多在梅邊竹上朱樓向曉簾開六花片片飛來無柰薫鑪煙霧騰騰扶上金釵二詞堪與李淸照頡頏﹝詞苑叢談﹞

黃公銖字子厚富沙浦城人與朱文公爲交友長於詩劉濳夫宰建陽刻其谷城集於縣齋黃之母筆力甚髙世南嘗見黃親錄詞稿今載於此云先妣沖虛居士少聰明穎異絕人於書史無所不讀一過輒成誦年三十先君捐棄卽抱貞節以終平生作爲文章詩詞甚富晚遭回祿煆爇無餘此詞數篇皆膾炙在人口者因訪求得之適予與景紹主簿兄有好且屢見索敬書以贈紹興三年中春二十有四日黃銖識景紹則大參鄭公昭先也其一滴滴金雲月光飛入林前屋風策策度庭竹夜半江城擊柝動寒梢棲宿等閒老去年華促祗有江梅伴幽獨夢繞夷門舊家山恨驚回難續其二序云力修寶學賢表宴胡明仲侍郎遣歌姬來乞詞作醉蓬萊令歌之看鷗翻波濺蘋末風輕水軒消暑云疊奇峯破桐陰亭午列岫連環澑泉鳴玉對幅巾芒屨況有淸時風流故人劇談揮麈才冠一時論髙兩漢書扇豪蹤吐鳯辭語晝錦歸來慶長年老母且盡綠尊莫懷歸興聴扇歌髙舉會見登庸泥封詔下促朝天去其三菩薩蠻闌干六曲天圍碧松風亭下梅初白臘盡見春回寒梢花又開曲瓊閒不捲沈燎看星轉凝竚小徘徊雲間徵鴈來其四序云葛氏侄女子告歸作少年遊送之雨晴雲斂煙花澹蕩遙山凝碧驅車問徵路賞春風南陌正雨後梨花幽艷白梅匆匆過了寒食歸家漸春暮探酴醿消息其五序云季溫老友歸樵陽人來因以爲寄人寂寞春風夜雨傷離索傷離索老懷無柰涙珠零落故人一去無期約尺書忽寄西飛鶴西飛鶴故人何在水村山郭其六醉思仙晚霞紅看山迷暮靄煙暗孤松動翩翩風袂輕若驚鴻心似鏡鬢如蓬弄淸影月明中謾悲涼歲冉冉蕣華潛攺衰容前事銷凝久十年光景匆匆念云軒一夢回首春空彩鳯逺玉簫歇寒夜悄悄無窮嘆黃塵久埋玉斷腸揮淚東風﹝遊宦紀聞﹞

韓玉父

韓玉父宋南渡時女子也其題漠口鋪詩雲南行踰萬山復入武陽路黎明與雞興理髮漠口鋪旴江在何所極目煙水暮生平良自珍羞爲浪子婦知君非秋胡彊顏且西去其序云妾本秦人先大父嘗仕於朝因亂遂家錢塘幼時易安居士教以學詩及筓父母以妻閩上舎林子建去年林得官歸閩妾傾囊以助其行林許秋冬間遣騎迎妾久之杳然何其食言耶爰攜女奴自錢塘而之三山比至林已官旴江矣因而復回延平經由順昌假道昭武而去嘆客旅之可厭笑人事之多乖因理髮漠口鋪漫題數語於壁云﹝情史﹞

李樗妻

忠宣守信陽簽判李樗大夫之室有才藻魏國夫人嘗與往來有謝魏國詩云朝來瑞靄徧祥虛果見麻姑降陋居陶令滿籬惟有菊相如四壁但藏書蕭條庭館門羅雀冷落林盤食欠魚逸後二句﹝過庭錄﹞

曁氏女

建安曁氏女子十歳能詩人令賦野花詩云多情樵牧頻簪髻無主蜂鶯任宿房觀者𨿽加驚賞而知其後不保眞素竟更數夫流落而終﹝春渚紀聞﹞

古田妓

夷堅志云陳築字夢和莆田人崇寧初登第爲福州古田尉旣至官惑一妓周氏周能詩嘗有詩贈築曰夢和殘月過樓西月過樓西夢已迷喚起一聲腸斷處落花枝上鷓鴣啼首句蓋寓築字也又有春情詩曰瞥然飛過誰家燕驀地香來甚處花深院日來無个事一瓶春水自煎茶﹝漁隠叢話0

建寧妓

姚文公燧爲翰林學士承旨日玉堂設宴歌妓羅列中有一人秀麗閒雅微操閩音公使來前問其履歷初不以實對叩之再泣而訴曰妾乃建寧人氏眞西山之後也父官朔方時祿薄不足以給侵貸公帑無償遂賣入娼家流落至此公命之坐仍遣使詣丞相三寶奴請爲落籍丞相素敬公意公欲以侍巾櫛卽令教坊除籍公得報語一小史曰我以此女爲汝妻女卽以我爲父也史忻然從命京師之人相傳以爲盛事云嘉興貝闕嘗有詩曰斷絲棄道邊何日緣長松墜羽別炎洲不復巢梧桐昔在至元日六合車書同玉堂盛文士燕集來雍雍金刀手割鮮酒給葡萄濃坐有一枝春秀色不可雙娉婷劉碧玉綽約商玲瓏寶釧金雀釵巳覺燕趙空或聞操南音未解歌北風上客驚且疑姓字初未通問之慚復泣乃起陳始終妾本建寧女逺出西山翁父母生妾時謂是金母童梨花鎖院落燕子窺簾櫳迢迢官朔方位卑食不充侵貸國有刑桎梏加父躬鬻女以自贖白璧淪泥中秋娘教歌舞屢入明光宮永爲娼家婦遂屬梨園工京華多少年門外嘶靑驄不如孟光醜猶得嫁梁鴻自傷妾薄命失落似秋蓬客聞爲三嘆天道何懵懵遣使白宰相削籍歸舊宗小史十八九勿恨相如窮配爾執箕帚今夕看乘龍鴛鴦並玉樹鸚鵡開金籠棄汝桃花扇紅牙不復從提甕自汲水絺綌自禦冬時多困轗軻事或忻遭逢安知百尺井忽登羣玉峯借問爲者誰內相姚文公﹝輟耕錄﹞

雲溪友議載李翺在潭州席上有妓舞柘枝者顏色憂悴問知爲蘇州韋中丞女殷堯藩當筵贈詩姑蘇太守靑娥女流落長沙舞柘枝云云李乃於賓榻中選士嫁之輟耕錄載姚燧官翰林學士日玉堂設宴歌妓中一人秀麗閒雅微操閩音叩之泣而訴曰妾建寧人眞西山之後也遂白丞相三寶奴爲落籍嫁小史黃埭嘉興貝闕有詩記事妾本建寧女逺出西山翁云云此皆好事者爲之媢嫉君子污蔑大賢亦猶南渡小人傾朱晦翁至有帷薄不修之謗可謂無忌憚之尢者矣友議出範攄手鄙俚不足道陶宗儀元末名士乃亦爾可怪也﹝居易錄﹞

玉帶

龍麟州先生過福建憲府設宴命官妓小玉帶佐觴酒半憲使舉杯請曰今日之歡皆玉帶爲也願先生酬之以詩先生其毋辭時先生負海內重名雅畏淸議又不能違憲使之請遂書一絕句云菡萏池邊風滿衣朩樨亭下雨霏霏老夫記得坡仙語病體難禁玉帶圍於是舉席稱嘆極歡而散蓋前輩旣不肯拂人意又不欲失所守而且用事淸切一時風致可想見信非野儒俗士所能及﹝輟耕錄﹞

賈蓬萊

上官守愚者揚州人爲奎章閣授經郎時居順天館東與國史檢討賈虛中爲鄰賈閩人柯敬仲友也工詩善畫家藏古琴三張曰瓊瑤音環佩音蓬萊音皆敬仲所鑑定守愚亦雅好吟詠兼嗜綠綺與賈交遊特厚毎休暇過從詩酒琴棋從容竟日賈無嗣只三女嘗曰吾三女可比三琴遂取琴名名女焉守愚子粹甚淸俊聰敏生時人送唐文粹一部故小字粹奴年十歳因遣就賈學賈夫婦愛之如子三女亦兄弟視之呼爲粹舎嘗與其幼女蓬萊同讀書學畫深相愛重賈妻戲之曰使蓬萊他日得壻如粹舎足矣歸以告守愚曰吾意正然遣媒往議各已許諾粹二人亦私喜不勝不意賈忽罷歸姻事竟弗諧後三年守愚出爲福州治中始至僦居民舎得樓三楹而對街一樓尢淸雅問之乃賈氏宅也守愚卽日往訪則瓊瑤環佩巳適人惟蓬萊在室亦許婚林氏矣粹聞之悒怏殊甚蓬萊𨿽爲父母許他姓然亦非其意知粹至欲一會而無由彼此凝立樓欄相視不能發語蓬萊一日以白練帕裹象棋子擲粹粹接視上畫緋桃題一詩曰朱砂顏色瓣重臺曽是劉晨舊看來只好天臺雲裏種莫教移近俗人栽粹𨿽美其意然莫如之何亦畫梅花一枝復以詩曰玉蕋含春搵素羅歳寒心事諒無他縱令肯作仙郎伴其柰孤山處士何用彩繩系琴軫三枚墜之投還蓬萊蓬萊展看悶悶而巳未踰時適上元節閩俗放燈甚盛男女縱觀粹察賈氏宅眷必往乃潛伺於其門更深後果有女夫舁轎數乘而前蓬萊與母三四輩上轎婢妾追隨相續不絕粹尾其後過十餘街度不得見乃行吟簥旁曰天遣香街靜處逢銀燈影裏見驚鴻彩輿亦似蓬山隔鸞自西飛鶴自東蓬萊知爲粹也欲呼與語而礙於從者亦於轎微吟曰莫向梅花怨薄情梅花肯負歲寒盟調羮欲問眞消息巳許風流宋廣平粹知是答已梅花之作不覺感嘆歸念蓬萊之意𨿽堅而林氏之聘終不可攺乃賦鳳分飛曲詩成無便寄去忽賈遣婢送荔子一盤來粹詭曰往在都下與蓬萊同學有書數冊未取乞以此帖呈之望早送還婢不疑有他持送蓬萊蓬萊讀之泣乃作龍劍合曲答之示終身相從之意寫以魚箋宻置古文中付婢綠荷曰粹捨取舊所讀書此是也汝可持還粹讀之服其才而感其意俄而閩中大疫蓬萊所議林生竟死賈家婦知粹未婚乃遣人求終好守愚欣然從之花燭之夕各賦詩志喜時至正十九年已亥二月八日也粹詩曰海棠開處燕來時折得東風第一枝鴛枕且酬交頸願魚箋莫賦斷腸詩桃花染帕春先透栁葉舒眉畫未成不用同心雙結帯新人原是舊相知蓬萊詩曰與君相見卽相憐有分終須到底圓舊女壻爲新女壻惡姻緣化好姻緣秋波淺淺羅幃畔春筍纎纎玉鏡前天遣赤繩先系足從今喚作並頭蓮蓬萊有詩集粹序之名曰絮雪至正壬寅閩城爲盜所據城中大姓多避匿山谷粹亦攜家遁盜蹤迹得之盡戕其一門畱蓬萊一人不殺將以爲妻蓬萊知不免紿盜曰我無歸矣願事將軍𨿽然俟埋其故夫未晚也盜喜從之同至屍所拔佩刀爲掘一坑掘訖擲刀於地坐於傍曰吾倦矣目蓬萊使取刀抄土掩之蓬萊卽舉刀自刎曰死作一處無恨盜遽起奪刀巳絕咽矣盜怒曰汝望同穴乎遂埋蓬萊二十步外使兩塜相望後兩墓之上各生一樹相向枝連柯抱糾結不可解﹝剪燈餘話﹞

徐嗣元女

浦城徐嗣元女至正間靑田冦侵縣女爲兵所掠作詩寫懷詩雲萬水千山去路賖靑鞵踏破幾層沙登山絕頂重逢嶺渡水尢深又復涯鴈字只傳夫與子魚書難寄母和爺回頭遙望鄕闗處云下峯前是我家﹝閩書﹞

徐彩鸞

徐彩鸞字叔和浦城人適邑士李文景每誦文天祥六歌爲感泣也元末賊冦浦彩鸞從父嗣源逃山谷間賊欲害之彩鸞曰寧殺我遂得釋語嗣源曰兒死之父必速去賊拘彩鸞至桂林橋拾炭題壁曰惟有橋下水照見妾心淸遂罵賊投橋下賊出之乘間復投水沒﹝閩書﹞

張紅橋

張紅橋閩縣良家女常曰欲得才如李靑蓮者事之福淸林鴻投詩稱意遂侍巾櫛鴻有金陵之遊作詞畱別云鐘情太甚人笑我到老也無休歇月露煙雲都是恨況與玉人離別軟語丁寧柔情婉戀鎔盡肝腸鐵岐亭把酒水流花謝時節應念翠袖籠香玉壺溫酒夜夜銀屏月蓄喜含嗔多少態海嶽誓盟都設此去何之碧雲春樹晚翠千千疊圖作羇思歸來細與伊說紅橋次韻答云鳯凰山下恨聲聲玉漏今宵易歇三疊陽闗歌未竟啞啞棲烏催別含怨吞聲兩行淸淚漬透千重鐵柔情一縷不知多少根節還憶浴罷描眉夢回攜手踏碎花間月漫道胸前懷荳蔻今日總成虛設桃葉津頭莫愁湖畔逺樹雲煙疊寒燈旅邸熒熒與誰閒說後紅橋竟以念鴻而死遺稿中有蝶戀花半闋云記得紅橋西畔路郎馬來時系在垂楊樹漠漠梨云和夢度錦屏翠幕畱春住﹝詞苑叢談﹞

朱氏

林子羽妻朱氏長於詩詞其勉外詩云玉食叨陪近上方五云深處列鵷行經綸樹績從人仰竹帛流芳與世長待漏衣沾仙掌露趨朝身惹禦鑪香功成身退歸寧日一榻淸風綠野堂朱氏年十九卒子羽終身不娶按鴻爲員外郎年近四十此詩卽爲郎時作而朱氏年方十九豈其繼室耶﹝閩小紀﹞

陳若瑛

陳若瑛義門人聘舒郎未嫁舒沒陳不食死其日題詩云有女名若瑛義門陳氏子女紅中饋余頗亦嫻書史十九聘舒郎雙璧燦盈貯百年偕老期竟爲天所阻妾身𨿽未明妾心良巳許豈無展轉匹志奪妾所恥名旣爲君婦能不爲君死我生尙气節賦終毛髮豎﹝閩書﹞

楊玉英

楊玉英涉獵書史善吟詠年十八父母許適儒流官時中旣聘時中家有事父母遂悔前盟攺受黃廬山聘幣玉英聞之囑其婢曰吾篋有荷包布鞋諸物異日以遺官官人婢弗悟諾之而巳於是竊入寢室自經死目不瞑時中聞訃具禮往祭以手掩之遂瞑婢出所欲遺時中物付父母啟之有詩云昆山一片玉旣售與卞和和足苦被刖玉堅不可磨若再付他人其如平生何﹝閩書﹞

潘英奴

永春潘英奴美如仙姝父母擇配未諧同安苗徳純販薴主潘家生美姿容巳娶二年嫌妻貌醜詐言未配英奴窺之時露半面或全身一日折紙方寸外包油紙置飯中苗得之開視有詩曰天生一對兩嫣然司馬文君宿世緣欲遣中書傳好信幾回未易到君邊是夜潛至臥邸告以宜遂琴瑟苗魂飛神蕩以求歡合英奴堅拒曰聘幣未將不可茍就以金指環與生囑曰幸勿爽約慿此爲信禮拜而退苗還出妻欲聘英奴無媒未果遷延半載父發布鳯陽時沙縣鄧茂七擾亂苗四載不得歸景泰三年道路始通苗歸抵潘家英奴已嫁林氏矣苗以貨絲爲由訪宿林家英奴潛書鷓鴣天貽生云欲侍鴛幃奉枕衾誰知薄幸苦相侵移花卻向他人主狂蝶無情莫再尋君負信妾傷心魚沈鴈杳悄無音如今追憶前時話剰得潸然淚滿襟苗見之鬱鬱而歸及再娶姚氏容貌更不如前妻想念益深友人爲作指環篇以譏之曰金指環金指環看汝徒辛酸猶記相攜處羅帶結同歡態濃語巧美無極未行雲雨情先密好懷豁然開驀地迢親覓撩人嬌思撥不平一團和气迥春晴廣寒嫦娥初會遇又如君瑞見鶯鶯自別佳人冰雪面寤思寐想深相戀千山萬水阻塵紛歸鴻難托張生怨指環本黃金解贈注意深安知物理多遷變似此堅圓能倍心因敍指環事勸人夫與婦赤繩系足親何必輕拋負苗生本期得芳妍豈知再娶不如前我聞在徳不在色請君讀此指環篇﹝堅瓠集﹞

楚云

楚云者秦川名妓也自恃才色擇配而偶與武陵申生歡有伉儷之約無何生以省試還家姬亦逼於父母願弗克諧追送至鹽田渡牽袂隕涕哀動路人姬爲詩贈生曰仙斾云裝不忍看一聲去也下牀難春歸忽憶花無主鶯語應憐栁易殘枕上淚痕湘竹冷鏡中人影楚云寒因風掩泣還藏笑歌扇何時制合歡生亦答以詩云茫茫春海渡不及兩情深紅燭相逢淚靑衫欲別心山畱愁黛色鶯學子歌音枕上鴛鴦約重來未可尋從此遂別時人多傳誦之﹝長溪瑣語﹞

李氏

李氏雲霄人以詩名其姊大李亦能詩與相唱和也有汲水書懷二詩汲水詩雲汲水佳人立曉風靑絲輾盡轆轤空銀瓶觸破殘妝影零亂桃花滿井紅書懷詩雲門對雲霄碧玉流數聲漁笛一江秋衡陽鴈斷楚天闊幾度潮來問過舟﹝閩書﹞

鄧氏

鄧氏女閩邑竹嶼人萬曆中嫁瓊河鄒氏夫不類女鬱鬱不自得發爲詩詞多幽憤淒怨語居二年竟以怨死臨終以遺艸付其甥人爭傳錄有東園踏靑雲芍藥叢邊露气沈步隨芳艸共幽尋桃花薫日紅濃淡栁葉迷煙翠淺深何處香泥忙社燕誰家晴檻噪時禽悄寒羅襪渾無力斜倚東風碧樹陰又啼鳥落花春巳暮孤燈殘漏夜偏長又垂簾阻歸燕開戶入飛花皆有情思﹝筆精﹞

林氏

林氏福建人有晚春詩云拋卻銀鍼到小庭遣情無柰獨傷情髙低別院秋千影逺近人家笑語聲黃鳥曉寒藏翠栁綠苔春盡點紅英一年好景仍辜負堪嘆嫦娥老此生﹝閩小紀﹞

徐氏黃氏

宋玨比玉作莆陽二婦傳云徐氏居莆之北闗父龎鄕薦爲新安郡丞字澄渚兪氏紈袴兒也合巹之夕傅姆基之曰郎君當屬對句而就寢徐指二硯屬句曰點點楊花入硯池近朱者赤近墨者黒兪縮瑟不能成句徐笑曰何不云雙雙燕子飛簾幙同聲相應同气相求自後抱賈大夫之恨時形筆墨其嬸林氏貽書勸勉徐與之往復纒綿惻愴爲人所傳徐卒兪氏子取其著作焚棄之僅存批點二十一史又悼志賦一首梁鴻王凝妻諸贊及讀離騷六朝隋唐史論數十篇友人鄭邦衡梓之以傳黃氏名幼藻字漢宮莆陽塘下人蘇州別駕黃議之女林儀部啟昌子恭卿婦也姿韻髙秀少受業於宿儒方泰年十三四工聲律通經史所著有栁絮編沈靜知大節儀部沒傾家以事其姑所居不蔽風雨近戚罕見其面年三十九患心痛誦殘燈無焰影幢幢之句而瞑生一子名鐘愛東粵山水祝髮名海印亦能詩靜志﹝居詩話﹞

莆田黃氏名幼藻家蘇州倅公議愛女也幼耽風雅韻言駢語皆臻妙境世父給諫公謙深加器賞以方謝道韞名其集曰栁絮編孀居無子佚不傳存者十二首其詠雨中紅芍藥云晨妝乍點自傾城冉冉風生繡閣淸厭說廣陵春欲暮胭脂和淚雨中傾恨白芍藥不開云灼灼花開斗曉紅玉顏寂寞怨東風素妝不理因誰倦一段春藏粉黛中﹝筆精續訂﹞

潘仲徽室

季蘭易安之後明未有其匹者今人最所膾炙則淮安妓淮艸靑靑一絕耳然亦淺弱閩進士潘仲徽室人寄夫詩暮雨沈沈不肯休知君今夜宿誰樓遙知楚水吳山外旅況閨情一樣愁足以伯仲水國蒹葭之什趙仁甫有二女皆能詩而才情不甚合作﹝小艸齋詩話﹞

王虞鳯

女郎王虞鳯字儀卿侯官人許嫁林氏萬曆中年十七卒有罷繡吟一卷春日閒居詩濃陰栁色罩窓紗風送鑪煙一縷斜庭艸黃昏隨意綠子規啼上朩蘭花春閨詞融和天气喜初晴爲愛簪花卻放鍼玉枕夢回人寂寂瑤琴揮罷院沈沈黃鶯戲水穿荷影紫燕銜泥織綠陰畫靜金鑪香欲燼推窓滿地落紅深﹝榕海詩話﹞

吳慧鏡

方氏孟式字如耀桐城人山東布政張秉文含之之妻也志篤詩書備有婦徳含之舉萬曆庚戌進士同年生閩人孫昌裔翁爲樞攜家長安邸中孫之婦鄭翁之婦吳皆諳文墨承平多燕女子從夫宦遊者歳時伏臘以粔籹花勝相貽而三家婦獨以篇詠相往復如耀繪大士像得慈悲三昧兩家皆藏棄焉崇禎初含之官於閩兩家婦爲如耀刻集皆爲其序而翁婦吳序其次集劇談佛理以爲文章現世之佛法能文之人卽現世之佛人善文之心亦現世之佛心金剛離一切相況以無色界諸天空定所持猶作男子女人相乎其文縱橫辧博殊爲閨房吐气吳名慧鏡翁之女佩玖婦曰蔣玉君皆與校讎蔣有長歌題其後此吾庚戌榜下一美談也﹝明詩綜﹞

陳氏

張利民母陳氏雅耽書史能爲五七言歌詩年二十四夫卒撫孤守節作詩自朂且以誡子曰不亞和熊母能爲斷鼻人又聞雷詩曰空中霹靂聞天語夫在山頭知不知幼子未能傳故事王裒抱冢亦人兒年三十三以哀毀卒後利民旣成進士自疏其節於朝懷宗詔旌焉母葬在田中人呼爲田中墓﹝景物考﹞

鄧鈴

鄧氏名鈴字徳和閩縣人儒士鄭坦妻坦卒刲雙耳自誓詔旌表其門年八十二萬曆中以嗣子云鎬貴贈宜人有風教錄其讀嶽鄂王傳詩雲英雄誓復舊山河曽柰姦邪誤國何鐵馬長驅河洛水金牌亟返郾城戈中原父老空遮訴南渡君臣不恥和五國城頭煙月慘千年墳樹盡南柯﹝明詩綜﹞

林娙

林娙字美君福淸人姓王氏父雪窓爲番禺尉生美君於官舎愛而教之以孝經六歳卽能通曉年及筓父攜入覲於長安字林初文以爲得壻初文讀書鼔山毎有寄將必佐以詩初文舉於鄕攜上春官下第遂居南京初文十年不歸先後下吏值萬曆間歳凶美君以女紅爲活教其二子君遷古度備嘗荼苦無怨尢焉詩作後卽焚其稿存者其百一也白門感述二首白門連歳值饑荒十載良人旅朔方顧影自嗟還自笑妾身贏得是糟糠生平淡飯與黃虀不道饑荒乏五齊嫁得文人非薄命人間多少富兒妻詠鳯仙花鳯鳥久不至花枝空復名何如學葵蕋開卽向陽傾﹝榕海詩話﹞

林玉衡

林玉衡字似荊福淸人林初文孝亷之女倪方伯之孫廷相妻也幼聰敏喜讀書初文愛而課之七歳時初文建小樓落成值雪後月命之吟應口卽成一絕云梅花雪月本三淸雪白梅香月更明夜半忽登樓上望不知何處是瑤京長老傳誦皆爲驚嘆他詩多不存﹝靜志居詩話﹞

周玉簫

周玉簫者閩中女子武人方輿之妾也輿建議撫紅夷忤大帥指系獄七年遣玉簫玉簫誓死不去輿事解感憤時事詣闕上書遇國變又數年不得歸玉簫感慕病歿有詩一百三十篇授其女蕙女蕙刻而傳之玉簫自言在孩提日好啼哭父母以書帙遙示之卽止輿讀書任俠妻妾皆諳曉書史玉簫一弱女子好談古今節義事常采古列女懿可法佚可戒者各爲詩一篇比於彤管其於名姬才女瑕疵嗤點者往往嚴酷擊排比於狗彘詞𨿽不文君子旌其志焉﹝靜志居詩話﹞

鄔氏

崇禎戊辰十月予兒起宗奉使入閩宿崇安別司見壁上題詩云五月天气佳山行不厭逺他年抱子還彩輿入何館傍注云丙寅仲夏攜侍兒四五輩赴任嶺南宿此館中漫題鄙句四明鄔氏書嗚呼婦人嫻於詞翰而能不妬爲夫求子眞人情之所最難者天眷有徳豈有不憐而賜之子者哉﹝冒汝九■﹝口龎﹞語﹞

邵飛飛

邵飛飛福州府人色藝俱絕康熙中耿精忠反有旗下羅禦史者以從軍入閩見而悅之賄媒氏佯爲欲娶繼室其父母得千金許之旣嫁隨羅北歸其大婦妒悍以飛飛配一奴飛飛作薄命詞三十首流傳京師有謀欲娶之者飛飛旋死附詩曰韋韝仍是紫臺宮馬上琵琶曲未終嫁得傖夫雙足健報人佳壻好乘龍煙樹闗山幾萬重殘妝零落爲誰容如何的的親生女只愛金錢不愛儂疎風冷雨對銀釭心自酸辛淚自雙髙壘愁城堅似鐵酒兵十萬總難降荻簾日影上遲遲亂綰烏雲不畫眉羨殺隔鄰誰氏女金錢閒擲買胭脂鶼鶼比翼兩相依文彩蹁躚世所稀不料風濤生洛浦鎩翎又逐野雞飛自傷薄命更誰如蘭蕙當年竟被鋤回首五年成底事風流好似夢華胥無端遴壻慕金味堪慟雙親一樣愚寄語故園諸姊妹荊釵裙布好歡娛白雲飄渺望中迷獨倚南窓掩面啼萬里飄零親念否碧梧不是鳯凰棲積雨污泥巳沒階行行濕透小弓鞋遙思多少侯門女指點靑鬟對對排騾車陣陣響如雷門外風吹百尺灰可惜春蔥纎似玉自生鑪火簇煙煤土屋茅檐撲面塵可憐觸目也傷神看他赫赫司晨牝端坐華軒常帶嗔炎天斗室穢難聞蒜蒜蔥蔥盡日薫記得故園風景好白羅衫襯石橊裙獅子容他吼獨尊卻將奴去嫁司閽兒郎薄幸眞堪恨不記添香枕畔溫憶昔雙雙倚畫欄名花曽對並頭看何期棄置如秋葉忍把琵琶別調彈哮言狺語侉多般翻道奴儂鴃舌蠻悵望夕陽芳樹外嬌聲嘹嚦語家山挑燈含淚疊雲箋萬里函封報可憐爲問生身親父母賣兒還剰幾多錢淡淡春山楚楚腰菱花自對亦魂銷如何願食鶬鶊婦相見誰憐竟不饒柰爾鳴鳩居鵲巢啄將紅蕋出枝梢堪嗟薄命愁如織卻與詩人作解嘲自悔當初望太髙今成明月水中撈風箏本是無情物莫怪絲絲綫不牢鮫綃染血蹙雙蛾搔首呼天怎柰何俗子不知人意懶燈前只管唱秧歌想後思前恨轉加悞人多是浣溪紗旣然負卻當年意何必尋春到若耶良宵無柰酒人狂雨怨雲愁總斷腸一枕難成鄕國夢淒其殘月照空梁丰韻全消病巳生人人猶道妾傾城郎心何似秋江水一任桃花逐浪萍蜀魄啼殘不忍聴斷腸最是雨淋鈴紅顏千古同淒惻我又如斯慟小靑豕圏雞棲暑气蒸嗡嗡滿屋鬧蒼蠅有人水閣珠簾裏猶說今朝熱不勝十里湖西憶舊遊而今無復泛蘭舟孤山曽弔眞娘墓此日相思泣素秋不須重賦白頭吟入骨憂煎死巳尋贏得芳魂歸去好一丘黃土百年心栁色依依逐漢南樹猶如此我何堪輸他鄰婦無思慮碗大葵花滿鬢簪北地玄溟風太嚴滿天飛絮壓茅檐炕頭不是金鑪火馬糞如香細細添褲腿郎襠短短衫金箍頭髻更巉巖教奴依樣更妝束■﹝髟上委下﹞墮雲鬟道不凡﹝寄園寄所寄﹞

延平女子

郵亭旅舎好事者往往贗爲巾幗之語書以媚筆以資過客傳誦多不足信沈公子二聞夜宿垜莊所見延平女子題壁詩驛亭未逺墨痕猶新小記短章淒惋可誦惜其依違寡斷閱者不無夫人少商量之嘆也序云妾閩嶠名家延平著姓十三織素左家賦嬌女之詩二八結褵新婦獲參軍之配何異莫愁南國早嫁盧家庶幾弄玉秦樓相逢蕭史方調琴瑟頓起干戈夫死於兵妾乃被掠含羞辭故里魂銷劍浦之津掩面彊登輿腸斷西陵之路玆當北上永隔南天爰題驛舎數言聊破愁城百疊嗟夫昔年薫香染翰枌印靑編今日滴血濡毫綃封紅淚秋墳鬼唱哀似峽猿三兩聲靑冢魂歸恨擬胡笳十八拍詩云野燒獵獵北風哀細馬氈車去不回紫玉靑陵悵已矣泉臺當有望鄕臺那堪驛舎又黃昏樺燭三條照淚痕想象延津沈故劍相期靑冢一歸魂昨夜嚴親入夢來教兒忍死暫徘徊曹瞞死後交情薄誰把文姬贖得回不道臨時死亦難彊爲歡笑淚偸彈同行女伴新梳裹皂帕蒙頭壓繡鞍後書庚申季春延平張氏題於沂水縣垜莊驛舎﹝觚剩﹞

黃淑窕淑畹

莘田二女皆擅詩名長曰淑窕字姒洲次曰淑畹字紉佩紉佩有題杏花雙燕圖云艷陽天气試輕衫媚紫嬌紅正鬥酣記得春明池館靜落花風裏話呢喃夕陽亭院曲闌東語燕時飛扇底風不管春來與春去雙雙長在杏花中時人皆稱之﹝榕陰詩話﹞

先妣黃太恭人

黃夫人名曇生字護花蕉溪鄭先生妻也父處安公閩縣諸生沈酣六籍有志當世明末李自成破郡屠縣當事庸懦無能感激上書言平冦方略召授中書舎人遷工部營繕司主事憤不得施行棄去遊吳越間時歸鬱鬱無所試寄情書史時夫人幼日侍几案聴說忠孝事受經學作詩文溫純大雅不爲閨閣香艷之句處安公喜曰是伏生女曹大家流蘇若蘭豈足方哉嘗曰必擇快壻旣見鄭先生遂受聘年二十於歸鄭先生令固安期年政平招戚友滯畿下者至署作竟歳歡拈韻賦詩觥政具舉夫人在捆內亦與羣從子壻通家子倡和除日夫人剪絹成梅花揷膽瓶奉客偶作小詩諸子競次其韻爲夫人壽夫人喜謂鄭先生曰邇來落拓一官獨此耳九畹古文﹝九畹古文﹞

好施而有次第幼小見兄鐫私印文曰得意金多日贈人易人爲貧識者嘆爲仁者立達與墨氏兼愛之分也著作甚富祕不示人惟吳興臧夫人皆綠軒詩西陵林大家集奉處安公命爲序兩家壽梨棗今得膾炙人口他有存者皆女孫翰蒓所錄櫝而藏之﹝九畹古文﹞

先生諱方城字則望石幢其號也有母曰黃太恭人湛深六籍有伏生女曹大家之目佐蕉溪公勞逸教子琴堂賦詩帷中答之故先生兄弟績學半由母訓女子子皆知詩九畹爲立傳﹝省齋自存艸﹞

全閩詩話卷十

●欽定四庫全書

全閩詩話卷十一

兗州府知府鄭方坤撰

○羽士緇流

張湛

控鶴仙人名屬仁乃天臺元虛老君華眞仙師第七子也嘗駕鶴至武夷時魏王子騫與張湛等禱雨龍潭而仙人適至騫等具懇遂獲甘霖湛因獻詩曰武夷山上武夷君白馬垂鞭入紫雲空裏只聞三奠酒龍潭波上雨紛紛屬仁見子騫等丰骨異常訪道精確乃遣何鳯兒往天臺取仙籍檢視具載子騫與湛等先以飲酒過度忤黃元眞人謫居此山八百年後仍得蛻骨仙化因授以九品丹書﹝武夷山誌﹞

徐登

閩國西嶽名山其山有如寶蓋浮空所以名爲髙蓋神仙徐君登兄弟姊妹七人同隠於此世莫知也迄於幹封時歳乃因東嶽霍童山趙君昞出彼杳冥來於絕頂白巖樵者戢步林間伏形巖下見趙與徐酌東巖水剝枯桑皮二人飲罷俱醉臥焉良久昞起語登曰吾當先去子亦速來登曰鳯立煙霄迥桃香碧澗逢言畢不見樵者出山初疑玄夢復似前生至於儀封二年上元之旦果見登兄弟姊妹化於壇上並如蟬蛻上升詳於鳯立之年果應鶴化之讖登所居宅在仙壇之上藥竈丹井今尙存焉按漢書登傳云登物故昞東入章安章安令惡其惑眾收殺之則二人並無升仙事鳯立煙霄桃香碧澗殆非漢時人語意宋邑令黃敍所記云爾姑存其說﹝閩書﹞

許碏

許碏唐時髙陽人自稱髙陽酒徒少舉進士不第學仙於王屋山徧遊名山嘗至武夷絕頂題云許碏自峨山尋偃月子到此又題詩云閬苑花前是醉鄕踏翻王母九霞觴羣仙拍手嫌輕薄謫向人間作酒狂或詰之曰我爲就宴昆侖失儀見謫眾目爲顚後忽乘雲去﹝武夷山誌﹞

吳崇嶽

吳崇嶽泉州人爲龍興觀道士辟穀多年嘗登其宮松梢禮拜處松枝可六七十尺福建漕使周謂因請隨行抵於徳化縣縣治之東有古松一株髙八九十尺上有鶴巢乃命崇嶽登之輕若猿狖容易直上出鶴巢之外端身飛步手無攀援就纎枝拜如平地其松枝柔軟隨步低昻略無損處謂乃爲詩贈曰楮爲冠子布爲裳吞得丹霞壽最長混俗性靈常樂道出塵風格早休糧枕中經妙誰傳與肘後方新自寫將百尺松梢幾飛步鶴棲枝上禮虛皇太平興國中詔見﹝郡閣雅談﹞

李陶眞

李陶眞東京人熈寧末至武夷居一曲止止庵出牒示人乃唐開元時所給眾皆笑之好吹鐵笛毎作穿雲裂石之音值臘節道士各招飲李俱赴之諸房笛聲一時同發眾駭之後又居建平裏之通仙巖一日畱詩別眾云毛竹森森自剪裁試吹一曲下瑤臺當途不遇知音者拂袖白雲歸去來眾聞笛聲隠隠漸逺不知所適﹝武夷山誌﹞

丘公

丘公名代失傳在九曲靈峯左石室修煉一日坐化畱詩曰本是瀛洲仙子徜徉玄化洞天笑指蓬萊歸去衝飛直入蒼煙今名其洞爲丘公洞﹝武夷山誌﹞

王文卿

建寧縣鳯山迎釐觀宣和中有一道士來遊觀中貼二符於壁旁書云召和气作融風神府末吏王文卿書又題詩云不肖年少日仰服志公名恨不生羽翼裹糧問道情旣而風馬牛蹤迹遊神京遂失平昔願至今猶飲聲此行謁玄元邂逅瞻神形令人遂解體後嗣皆豪英可以光大教振我三元情﹝閩書﹞

裴道人

紹興中有人自稱江東裴道人頭戴通艸花行歌於市曰好酒喫三盞好花揷一枝思量今古事安樂是便宜一日於北山石嵌中端坐而逝﹝泉州府誌﹞

白玉蟾

紫帽山有金粟洞唐元徳眞人鄭文叔居此有道術有羽士寓書文叔文叔握粟犒使歸視精金也宋寧宗禦書金粟洞刻於石白玉蟾詩白雲亂山深復深洞口枯樹鳴幽禽玉雪影梅春寂寞瑯風韻竹夜蕭森海流城外靑羅帶巖聳天邊碧玉簪憶著仙人鄭文叔淚隨夕照落平林﹝閩書﹞

先生姓葛諱長庚字白叟福之閩淸人母夢食一物如蟾蜍覺而分娩時大父董教瓊管是生於瓊蓋紹興甲寅三月之十五日七歳能詩賦背誦九經父亡母攺適先生師翠虛陳泥丸學道得太乙刀圭之妙九鼎金丹之書長生久視之術紫霄嘯命風霆之文出有入無飛升隠顯之法始棄家從師遊海上至雷州繼白氏後攺姓名白玉蟾嘉定癸酉翠虛假水解於臨漳復出於武夷悉受諸玄祕先生盡得其旨乃披髮佯狂徧走名山有旨召見遁而去壬午孟夏伏闕言天下事阻不得達十月至臨江軍之江月亭飲酣袖出一詩與諸從遊未及展玩巳躍身江流中諸從遊疾呼援溺先生出水面揺手止之皆謂巳水解矣是月又見於融州老君洞由是度桂嶺返三山復歸於羅浮紹定已夘冬或傳先生解化於旴江先生常有詩云待我年當三十六靑雲白鶴是歸期以歳計之似若相符逾年人皆見於隴蜀又未嘗死莫知其所終彭耜﹝白玉蟾傳﹞

楊升庵云白玉蟾詠燕秋千節後初相見祓禊人歸有所思此二句不媿詞人﹝詞統﹞

白玉蟾事陳翠虛九年始得其道蓬頭洗足一衲敝甚喜飲酒未見其醉博洽羣書出言成章文不加點大字艸書若龍蛇飛動兼善篆隸尢妙梅竹常自贊云千古蓬頭洗足一生服气飱霞笑指武夷山下白雲深處吾家﹝尙友錄﹞

一人以十八學士軸獻豪士甚愛之許以百金及數畫中止得十七人卻還之其人抱軸而泣於途遇白玉蟾問以故玉蟾題詩於上曰臺閣崢嶸倚碧空登瀛學士久遺蹤丹靑想出忠良手不畫當年許敬宗仍獲百金﹝半庵夕話﹞

諸葛琰以任子累官邵武軍光澤尉閩冦弄兵山谷州郡騷動琰提步兵轉斗不旬日授首眞徳秀上其事於朝進階儒林郎琰聰邁豪放居官淸貧家居與白玉蟾相善蟾贈之詩有指點篇書說向誰武侯之後獨君奇許瓢卻大堯天小嚴瀨應髙漢座卑之句﹝閩書﹞

葛長庚自號白玉蟾閩人也居武夷山中嘉定間詔徵赴闕館太乙宮封紫淸明道眞人嘗至武昌賦酹江月懷古云漢江北瀉下長淮洗盡胸中今古樓櫓橫波徵鴈逺誰見魚龍夜舞鸚鵡洲云鳯凰山月付與沙頭鷺功名何處年年惟見春絮非不豪如周瑜壯如黃祖亦逐秋風度野艸閒花無限數渺在西山南浦黃鶴樓人赤烏年事江漢亭前路浮萍無據水天幾度朝暮﹝詞苑叢談﹞

白玉蟾本姓葛名長庚嘉定末詔徵赴闕對禦稱旨命館太乙宮一日不知所往海瓊集賀新郎詞昔在神霄府是上皇嬌惜便自酣歌醉舞來此人間不知歳仍是酒龍詩虎﹝南宋雜事詩注﹞

白玉蟾幼敏慧十歳應神童科主司命賦織機詩卽應聲曰大地山河作織機百花如錦栁如絲虛空白處做一匹日月雙梭天外飛其後屢試不第拂袖入羅浮得洞玄雷法能呼召雷雨生平文思汪洋頃刻數千言善詩其艸書有龍翔鳯翥之勢復徧遊名山後至武夷曽講法於衝佑之采隠堂居止止庵嘉定間召對稱旨館太乙宮一日不知所往詔封紫淸明道眞人有瓊管集行世﹝武夷山誌﹞

陳氈頭

紹興末福州有丐者陳氈頭不知何許人衣裳垢獘不與人接語形容尢極穢濁然未嘗梳髮而頭無蟣虱未嘗澡浴而身不臭多處於安泰橋之西偏以破絮自蔽僅能容膝口中常吐一物於掌瑩白正圓玩弄不已或爲人所窺則笑而復吞之蓋內丹也若坐若臥動經月餘不出乞食驀然一出則奔走不少駐張圓覺頗識其異遺之詩曰釋氏三千金世界道家十二玉樓臺不知云鶴歸何處空使氈頭夜臥階後數年失其所在﹝夷堅志﹞

馮觀國

馮觀國邵武人遊方外遇異人得內丹之法自稱無町畦道人寓宜春二年言人吉凶盡驗或有誚其醉狂者觀國以詩謝曰踏徧紅塵四百州幾多風月是良儔朝來應笑酡顏叟道不相侔風馬牛紹興中端坐而逝﹝閩書﹞

張道人

福唐張道人多與人言偈語人禍福如徐神公言法華旣過無不神驗然亦時有戲劇警動小人者郡有胥魁其性剛悍素爲郡人所惡偶以年勞出職旣府謝而出躍馬還家道逢道人衝突而過旣內不自安下馬挽張且求偈言張於茶肆取紙大書與之曰畜生騎畜生兩个不相爭坐者只管坐行者只管行胥覽之大慚而退予兒時嘗聞魏處士隠居陜府有孔目官姓王者好爲惡詩嘗至東郊舉示魏又言其精於屬對魏甚苦之而不能卻也一日忽有數客訪魏而王至云某夜得一聨似極難對能對者當輸一飯會眾請其句云籠牀不是籠牀蚊廚乃是籠牀方竊自稱奇而魏卽應聲曰我有對矣可以孔目不是孔目驢紂乃是孔目一座稱快王卽拂衣而出終身不至艸堂也蓋小人僣妄不可堪忍𨿽大修行人與大雅君子箭在機上不得不發也﹝春渚記聞﹞

王與敬

王與敬號秋崖三山人居武夷山嘗在云州求雨大應城中有妖治之頓滅當事薦於朝授號至道玄應通妙法師至大間乞還山有句云依然拂袖歸山去止止庵前伴白雲﹝武夷山誌﹞

彭日隆

彭日隆號隠空崇安人初爲萬年宮新戒遇異人傳授雷法禱雨極驗剏和陽道院於九曲虞文靖公集爲之記初未嘗學問讀淸淨經有悟信口吟詠頗有理致嘗自贊云五五二十五隻管從頭數到底一也無松梢月當午卒時正七十五歳﹝武夷山誌﹞

兪震齋

兪震齋沙人祕傳符籙精五雷祈禱術同時有黃天玄者住持宜福觀亦能此術洪武二十年省城大旱藩司召二人祈雨旣至分東西立壇私約曰吾二人雨當有辧乃以書符朱墨二硯分投水缸中須臾雨至一壇水黒一壇水紅時有贈之詩曰三日登壇三日雨一聲號令一聲雷﹝閩書﹞

沽飲道人

福州安翁者以市酤爲業常有道人沽飲輒去不償直翁亦不責久之道人來會翁曰良意久不酬今幸枉過乞遂偕行翁許之須臾至一山下艸庵中成賓主畢道人曰有一道友去此甚近亦有仙術僕往邀請共君相娛可乎翁喜諾道人遂去久不來翁且餒顧室中蕭然無供具惟破釜在壁下余飯可升許仰視屋梁上懸橘數顆壁上張畫梅一軸翁不勝餒取釜中飯食訖道人適至曰道侶不遇無以爲款不陋貧居可遂畱數日耳翁懇辭道人再三曰煩君逺臨無以相贈柰何翁曰可掇壁間畫耳道人曰此吾道友之物柰何與君君旣相愛吾當搨之耳旣覆之以手拭之宛然如畫因題其上曰爲買東平酒一巵邇來相會話仙機壺天有路容人到凡骨無緣化鶴飛莫道煙霞愁縹緲好將家國認希夷可憐寂寞空歸去休向紅塵說是非翁持此遂別迷道不知所向問野中人曰福州離此四日程耳翁始悟遇仙悵怏而歸翁後以壽終於家云﹝異林﹞

卓晚春

卓晚春莆人生嘉靖間自號無山子亦曰上陽子人呼爲小仙幼孤無資行丐於市八歳善算籌指掌上𨿽千萬不爽言休咎事皆奇中初不識字十四能詩十六善艸書當道聞其名召見之輒與抗禮少時蓬跣履霜著黒麻布裙及長冬寒或贈之縕矣顧𨿽霜夜必露宿石上或日走浴溪涘飲水十數甌曰漂我紫金丹也時莆中冦疫頻仍甲寅歳托言北徵過江橋謂人曰我去後橋石折莆陽變矣丙辰橋石果折壬戌遂有陷城之變其先知如此後蛻化於杭州淨慈寺小仙所爲詩曰天上逍遙卓晚春桃源深處老乾坤倒騎黃鶴歸滄海腳帶靑天幾片雲唐順之作小仙艸書歌有瓌譎東海黃公符蒼古太廟姬王瑑藤纒老樹千尺掛鷹攫寒厓百鳥愞之句﹝閩書﹞

癡頥子

武夷汪道人自號癡頥子又號麗陽嘉靖初修眞於接筍峯遺蛻葬於峯之石壁予遊武夷得汪手錄吟稿一冊中多佳句有答葉東林云柴扉終日對云闗何事遊人興未闌花雨正迷蝸角競茶煙初歇鶴聲殘閒儲白石資荒歉旋種丹田不屬官近獲兩枝歐冶劍請君夜傍鬥牛看又如石榻枕泉眠竹影柴門畱月浴金丹又如紫檀匣鎖玄中印白玉絳懸肘後符又如曉炊石鼎三歐雪午枕山屏一縷煙絕句如幔亭峯下寒云外流水飛花送小舠夜宿山房淸不寐紫簫吹徹月云髙又如赤壁玄堂水火交靑山旋繞白雲■﹝土幻﹞枕琴臥誦黃庭罷新月鉤簾傍鶴巢絕無煙火食气﹝筆精﹞

天柱峯樵者

嘉靖間有田父於武夷天柱峯下遇一樵者坐談久之問父曽見仙乎父曰未也所謂仙窟特虛語耳樵者笑出袖中詩一紙與之其詩云曽買金陵酒一巵與君相共話玄機壺天有路容人到凡骨無緣化鶴飛莫道煙霞愁縹緲好將鄕國認依稀可憐寂寞空歸去休向紅塵說是非以紙示人忽風過字迹皆滅父自是不食不眠浪迹雲水不知所終﹝武夷山誌﹞

東觀道士

顧野王舊宅在建寧東觀有道士題詩雲天上歸來鬢巳皤故山涼月在松蘿自傳一曲廣陵散幾見桑田生白波正徳庚辰攺觀爲建安學宮桑田之嘆其先讖歟﹝筆精﹞

粲和尙

元和十二年觀音菩薩大慈悲力欲化陜右示現爲美女人見其姿貌風韻欲求爲配女曰我亦欲有所歸但一夕能誦普門品者事之黎明徹誦者二十餘輩女曰女子一身豈能配眾可誦金剛經至旦通者猶十數人女復不允更授以法華經七卷約三日通至期獨馬氏子能通經女令具禮成婚馬氏迎之女曰適體中不佳俟少安相見客未散而女死馬乃葬之數日有老僧杖錫謁馬氏問女所由馬氏引之葬所僧以杖撥之屍已化雄黃金鎖子之骨存焉僧錫挑骨謂眾曰此聖者憫汝等障重故垂方便化汝耳宜善思因免墮苦海語訖飛空而去泉州粲和尙贊曰丰姿窈窕鬢欹斜賺煞郎君念法華一把骨頭挑去後不知明月落誰家﹝感應傳﹞

靈云禪師

福州靈云志勤禪師本州島長溪人也初在潙山因見桃花悟道有偈曰三十年來尋劍客幾回葉落又抽枝自從一見桃花後直至如今更不疑潙覽偈詰其所悟與之符契囑曰從緣悟達永無退失善自護持﹝指月錄﹞

僧義存

雪峯難提塔義存禪師所預造自序曰夫從緣得者始終成壊非從緣得者歷刼常堅堅則在壊則損𨿽然離散未至何妨預置者哉所以石室未函搬土爲龕諸事已備腳北頭南比至其時橫山睡酣塔後黃滔爲作銘者也蘸月池旁有古杉乃閩王審知與義存手植皆數十圍義存植者直而參天閩王植者樛而逮地水磨磨下絕雀初義存題云庵前永日無狼子磨下終年絕雀兒至今信然﹝閩書﹞

唐懿宗咸通六年七月雪峯祖師登象骨山曰眞吾居也乃誅茅爲庵學徒翕然其山屬侯官縣環控四邑峭拔萬仞先冬而雪盛夏而寒因以雪峯名焉師住山後嘗作詩曰光陰迅速暫須臾浮世何能得久居出嶺年登三十二入閩早是四旬餘他非不用頻頻舉巳過還須旋旋除報與滿朝朱紫道閻王不怕佩金魚﹝小艸齋詩話﹞

僧師貴

福州白鹿師貴禪師問牛頭未見四祖時百鳥銜花供■﹝亻養﹞見後爲甚麼不來師曰曙色未分人盡望及乎天曉也如常﹝閩書﹞

僧如體

福州芙蓉山如體禪師僧問如何是古人曲調師示頌曰古曲發聲雄今時韻亦同若教第一指祖佛盡迷蹤﹝閩書﹞

僧神祿

瑞峯院神祿禪師久爲瑞巖侍者後開山創院學侶依附有偈曰蕭然獨處意沈吟誰信無弦發妙音終日法堂惟靜坐更無人問本來心﹝閩書﹞

師郁

僧問如何是隨色摩尼珠師曰靑黃赤白曰如何是不隨色摩尼珠曰靑黃赤白問維摩與文殊對談何事曰惟有門前鏡湖水淸風不攺舊時波﹝閩書﹞

僧懷浚

秭歸僧懷浚不知何所人幹寧初知來識往皆有神驗刺史於公以其惑眾系而詰之乃以詩代通狀雲家在閩山西復西其中歳歳有鶯啼如今不在鶯啼處鶯在舊時啼處啼又詰之復有詩雲家在閩山東復東其中歳歳有花紅而今不在花紅處花在舊時紅處紅守異而釋之詳其詩意似在海中得非杯渡之流乎﹝北夢瑣言﹞

僧契盈

契盈者閩僧也從吳越王登綠波亭王曰三千里外一條水契盈曰十二時中兩度潮人以爲切對﹝五代詩話﹞

僧法輝

泉州開元寺法輝禪師禪余頗以詩自娛與呂縉叔石聲叔陳原道釋居億居全爲同社嘗題憲師壁曰逺浸溪光碧寒生松檜陰漁舟驚暮雨髙吹入秋林此境長年在吾師靜隠心﹝閩書﹞

僧惠崇

國朝浮圖以詩名於世者九人故時有集號九僧詩今不復傳矣余少時聞人多稱其一曰惠崇餘八人者忘其名字也予亦略記其詩有云馬放降來地鵰盤戰後云又云春生桂嶺外人在海門西其佳句多類此其集巳亡今人多不知有所謂九僧者矣是可嘆也當時有進士許洞者善爲詞章俊逸之士也因會諸詩僧分題出一紙約曰不得犯此一字其字乃山水風雲竹石花艸雪霜星月禽鳥之類於是諸僧皆閣筆洞咸平三年進士及第時無名子嘲曰張康渾裹馬許洞鬧裝妻者是也﹝六一詩話﹞

歐陽文忠公詩話載宋朝詩僧九人時號九僧詩其間惠崇尢多佳句有百句圖刻石於長安甚有可嘉者﹝隠居詩話﹞

九僧詩極不多崇到長安有人遊曲江少艸入未央深之句爲時所稱崇非但能詩畫亦有名世謂惠崇小景者是也畫史紛紛何足數惠崇晚出吾最許荊公詩云爾﹝宋稗類鈔﹞

僧惠崇不但繪事精妙詩句亦淸逺有冰雪松霞之韻嘗作句圖書其所最得意如嶺暮春猿急江寒白鳥稀掩門淸桂老出定白髭長鳥歸杉墮雪僧定石沈云空潭聞鹿飲疎樹見僧行磬斷虫聲出峯回鴈影沈繁霜衣上積殘月馬前低移家臨醜石租地得靈泉殘月楚山曉孤煙江廟春松風吹髮亂巖澑濺棋寒云殘僧掃石風動鶴歸林禽寒時動竹露重忽翻荷埜人傳相鶴山吏學彈琴地遙羣馬小天闊一鵰平河分岡勢斷春入燒痕靑地形吞蜀盡江勢抱蠻回露下牛羊靜河明桑柘空霜多秦朩迥云盡漢山孤夜閒潮動舸秋迥月臨城葉落風中盡虫聲月下多扇聲猶泛暑井气忽生秋湘云隨鴈斷楚路背人遙闗河雙鬢白風月一燈靑松風傳夕磬溪霧擁春燈圭竇先知曉盆池別見天孤云還靜境逺籟發秋空古戍生煙直平沙落日遲來時云擁衲別夜月隨笻古朩風煙盡寒潭星斗深﹝宋稗類鈔﹞

惠崇詩有劍靜龍歸匣旗閒虎繞竿其尢自負者有河分岡勢斷春入燒痕靑時人或有譏其犯古者嘲之河分岡勢司空曙春入燒痕劉長卿不是師兄多犯古古人詩句犯師兄進士潘閬常謔之曰崇師爾當憂獄事吾去夜夢爾拜我爾當歸俗耶惠崇曰此乃秀才憂獄爾惠崇沙門也惠崇拜沙門倒也秀才得無詣沙門島耶﹝溫公詩話﹞

冦萊公一日延詩僧惠崇於池亭探鬮分題丞相得池上栁靑字韻崇得池上鷺明字韻崇默遶池徑馳心於杳冥以搜之自午及晡忽以二指點空微笑曰巳得之巳得之此篇功在明字凡五押之俱不倒方今得之丞相曰試請口舉崇曰照水千尋迥棲煙一點明公笑曰吾之栁功在靑字巳四押之終未愜不若且罷崇詩全篇曰雨絕方塘溢遲徊不復驚曝翎沙日暖引步島風淸及斷句云主人池上鳯見爾憶蓬瀛﹝湘山野錄﹞

惠崇善爲寒汀煙渚瀟灑虛曠之狀世謂惠崇小景畫家多喜之故魯直詩云惠崇筆下開江面萬里晴波向落暉梅影橫斜人不見鴛鴦相對浴紅衣東坡詩云竹外桃花三兩枝春江水暖鴨先知蔞蒿滿地蘆芽短正是河豚欲上時舒王詩云畫史紛紛何足數惠崇晚出吾最許沙平水淡西江浦鳬鴈靜立將儔侶皆謂其工小景也﹝韻語陽秋﹞

東坡言僧詩要無蔬筍气固詩人龜鑑今時誤解便作世网中語殊不知本分家風水邊林下气象蓋不可無若盡洗去淸拔之韻便與俗同科又何足尙齊已云春深遊寺客花落閉門僧惠崇云曉風飄磬逺暮雪入廊深華實相副顧非佳句耶﹝西淸詩話﹞

唐僧詩云河分岡勢斷春入燒痕靑有僧嘲其蹈襲云河分岡勢司空曙春入燒痕劉長卿不是師兄偸古句古人詩句犯師兄此𨿽戲言理實如此作詩者豈故欲竊古人之語以爲已語哉景意所觸自有偶然而同者蓋自開辟以至於今只是如此風花雪月只是如此人情物態﹝鶴林玉露﹞

僧文兆

宋九釋詩惟惠崇師絕出嘗有河分崗勢斷春入燒痕靑之句傳誦都下籍籍喧著余緇遂寂寥無聞因忌之乃厚誣其盜閩僧文兆以詩嘲之曰河分崗勢司空曙春入燒痕劉長卿不是師兄偸古句古人詩句犯師兄﹝湘山野錄﹞

宋時詩僧最多如祕演惟儼參寥善權輩皆與歐蘇秦黃友善故名重一時又有九僧者同出宋初其詩皆學賈島周賀瀛奎律髓中有南越文兆宿西山精舎云西山乘宿興靜稱寂寥心一徑杉松老三更雨雪深艸堂僧語息云閣磬聲沈未遂長棲此雙峯曉待尋﹝稗史彚編﹞

僧可仕

東坡言僧家詩要無蔬荀气此爲太著相者道耳要之世間神情境物與詩合者莫過於僧若舎方外之蹤而逐煙花綺麗之場不但失本來面目亦且墮惡道而不知天聖間閩僧可仕有送僧詩云一缽卽生涯隨緣度歳華是山皆有寺何處不爲家笠重吳天雪鞋香楚地花他年訪禪室寧憚路岐賖𨿽小乘語亦自楚楚若以蔬筍气病之非知詩者如洪覺範詩已收一霎臥龍雨忽起千巖攧鷂風麗句妙於天下白髙才俊似海東靑非不奇也如醜惡何﹝小艸齋詩話﹞

僧朋多

洪州西山與滕王閣相對一僧盡覽詩板告郡守曰盡不佳因朗吟曰洪州太白方積翠倚穹蒼萬古遮新月半江無夕陽守異之遣出閩僧有朋多詩如虹收千嶂雨潮展半江天又曰詩因試客分題僻棋爲饒人下著低亦巧思也﹝中山詩話﹞

古今詩話雲南方浮屠能詩者多士大夫鮮有汲引多汨沒不顯福州僧有詩百餘篇其中佳句如虹收千嶂雨潮展半江天不減古人也苕溪漁隠曰此一聨乃軆李義山詩虹收靑嶂雨鳥沒夕陽天所謂屋下架屋者非不經人道語不足貴也﹝漁隠叢話﹞

僧懷璉

懷璉漳州陳氏子住明州育王山賜號大覺禪師住持東京仁宗皇帝與爲法喜遊和宸翰詞句甚多然皆蹤迹上語初不敢出新奇宏妙之言至觀平日所作則驚絕之句甚夥﹝林間錄﹞

大覺璉禪師學外工詩舒王少與遊嘗以其詩示歐公曰此道人作肝臟饅頭也舒王不悟其意歐公曰是中無一點菜气璉蒙仁廟賞識畱住東京禪院甚久嘗作偈乞還山云千簇雲山萬壑流閒身歸老此峯頭殷勤願祝如天壽一炷淸香滿石樓﹝冷齋夜話﹞

僧可遵

福州僧可遵好作詩暴所長以蓋人叢林貌禮之而心殊不然嘗題詩湯泉壁間東坡遊廬山偶見爲和之遵曰禪庭誰立石龍頭龍口湯泉沸不休直待眾生塵垢盡我方淸冷混常流東坡曰石龍有口口無根龍口湯泉自吐吞若信眾生本無垢此泉何處覓寒溫遵自是愈矜伐客金陵佛印元公自京師還過焉遵作詩贈之曰上國歸來路幾千渾身猶帯禦鑪煙鳯凰山下敲篷詠驚起山翁白晝眠元戲答曰打睡禪和萬萬千夢中趨利走如煙勸君打快修禪定老境如蠶已再眠元詩𨿽少蘊藉然一時快之﹝冷齋夜話﹞

僧可遵者詩本凡惡偶以直待眾生總無垢之句爲東坡所賞書一絕於壁間繼之山中道俗隨東坡者甚眾卽日傳至圓通遵適在焉大自矜詡追東坡至前途而途中又傳東坡三峽橋詩遵卽對東坡自言有一絕卻欲題三峽之後旅次不及書遂朗吟曰君能識我湯泉句我卻愛君三峽詩道得可咽不可潄幾多詩將豎降旗東坡旣悔賞拔之誤且惡其無禮因促駕去觀者稱快遵方大言曰子瞻護短見我詩好甚故妬而去徑至棲賢欲題所舉絕句寺僧方礱石刻東坡詩大詬而逐之山中傳以爲笑﹝老學庵筆記﹞

仁王寺僧

福州仁王寺有僧喜唱望江南一日忽題壁曰不嫌夫壻醜亦勿厭深村但得一回嫁全勝不出門或曰此僧欲出世矣言於當路延主一剎未久若有不樂者又題云當初只欲轉頭銜轉得頭銜轉不堪何似仁王髙閣上倚欄閒唱望江南李內翰元善每稱此二絕倦遊輒曰吾欲唱望江南矣﹝後邨詩話﹞

此與不暇唱渭城語相似而僧詩特佳﹝居易錄﹞

僧圓悟

崇安髙善院圓悟和尙法性圓徹學貫儒釋嘗和晦庵梅詩有可憐萬朩凋零後屹立風霜慘淡中之句又贊晦庵像雲巖巖泰山之聳浩浩海波之平凜乎秋霜澄肅溫其春陽發生立天地之大本極萬物之性情傳先聖之心印爲後人之典刑順寂之日晦庵哭以詩曰一別人間萬事空焚香瀹茗悵相逢不須更話三生石紫翠參天十二峯悟又善畫喜作竹石號枯崖﹝閩書﹞

僧天石

天石福州侯官水西石松寺僧紹興十年天石栽松三本於石上自刻石云一與寺門作名實二與山林作標致三與遊人作陰涼題詩云偃蓋覆巖石歳寒傲霜雪深根蟠茯苓千古飽風月寺初名石嵩後名石松以此﹝續髙僧傳﹞

僧倚遇

倚遇禪師住法昌在分寧北千峯萬壑古屋數間火種刀耕衲子至者皆不堪其枯澹坐此成單丁開鑪日輒以一力撾鼔升座曰法昌今日開鑪行腳僧無一个惟有十八髙人緘口圍鑪打坐不是規矩嚴難免見諸人話墮﹝古歡錄﹞

僧徳丰

僧徳丰三山人有重陽詩云戰盡今秋見太平西風多作北風聲不吹烏帽吹氈帽籬下黃花笑不成鐘山長老舉以自代答云耿耿孤吟對古梅忽傳軍將送書來倚崖枯朩摧殘甚虛負陽和到一回竟不赴﹝山房隨筆﹞

文謙

文謙閩縣人十一歳出家遊吳越歷金陵住臺之洪福寺振揚宗教洪武初召對稱旨久之語其徒曰吾將去矣援筆書偈云有世可辭是眾生見無世可辭是如來見踏倒須彌廬虛室無背面端坐而化有秋懷次韻詩命晉昔聞千矢賜拜韓今見一軍驚地連赤縣成中阻水入黃河總未淸幾莖素髮殊方病半幅鄕書故國情洛下傷時同賈誼成都買卜似君平﹝靜志居詩話﹞

僧祖庭

祖庭和尙初事儒聞天界宗泐來復名往師之居東林庵嘗賦詩諷時士云除卻淵明賦歸去更無一个肯休官有語錄行於叢林﹝閩書﹞

僧正淳

正淳字古心閩縣人洪武中詩僧有詠苔詩靑如蚨血染頹垣漢寢唐陵幾斷魂莫笑貧家春寂莫漸隨積雨上靑門﹝閩書﹞

僧笑堂

巖僧有笑堂與其徒二人皆名能詩笑堂詩如海天一色雙鴈去山月半規猿自啼佳句也﹝閩書﹞

僧大圭

釋大圭晉江人博極儒書兼精內典常曰不讀東魯論不知西來意自號夢觀有夢觀集及紫雲開士傳常作窮箴曰家無其饔君子不窮徳不有諸已其窮也恥彼何人斯饑乎陳之都其善自謀卽眾人不如﹝閩書﹞

泉州東禪寺用平禪師與釋大圭善其歿也大圭祭之文曰公以碩朴謙而彌尊遇人以徳亦莫不親春風無言勾萌津津厥行孔淑維道之醇人徒知之謂鳴以文公推緒餘黼黻其身四方問奇繭足造門公志堅髙卻掃深云室曰寒趣藝惟松筠﹝閩書﹞

大圭字恆白晉江人泉州開元寺僧有夢觀集恆白語法侶云不讀東魯書不知西來意此逃墨歸儒之言也嘗題山居雲山色宜茅屋松風滿飯盂湖中泛月云偶臨湖坐得嘉樹欲傍花行無小船均饒風致﹝靜志居詩話﹞

源潭

侯官雪峯山有二十四景天順中寺僧源潭作也雪峯云瑤臺凍合深迷路玉樹花開半雜松藍田莊雲分水逺從寒澗落隔云常見夕陽舂一洞山雲松徑月斜巢鶴唳石門雲濕雨龍還無字碑云剝落舊紋惟蘚迹模糊新篆是蝸涎萬松闗云琥珀气浮成翠靄黃金花落混香泥梯云嶺雲雲開鳥道層層險路入松門步步通蘸月池云弄珠神女乘空去臨鏡嫦娥倒影看閩中詩僧此爲上乘﹝筆精﹞

僧天印

天順間延津天寧寺天印禪師年四十足不出闗至八十一歸寂謂眾曰吾寂後三年某日有星自東飛入西葬吾時也僧徒寄肉身於篙中三年蠅蚋不侵及期有星大如斗從東入西遂葬之所著黃蘗心要天印語錄徹空內集直透禪微嘗和永明山居詩有云穿來冷鐵多年衲坐破寒龕幾片氈風寒夢醒巢松鶴日暖藤牽掛樹猿鴈將舊侶穿雲去鴉引新雛背雨過寒燈一盞半間屋夕磬三聲幾个山槿籬土暖花開早竹版泥深筍出長澗水喧空懸瀑布巖松掛月展冰輪皆警句也﹝筆精﹞

僧明秀

明秀侯官人嘉靖中鐘山寺僧有哭鄭善夫詩少谷髙人無曰起百年淸淚幾時收嗚呼滄海談詩夜翻作延陵掛劍秋﹝閩書﹞

僧道盛

道盛字覺浪閩人住金陵天界寺浪公早登猊座聲動楚越之交白蓮之社不少宗雷靑豆之房恆多龍象詩如淸明微雨後花鳥亂飛時苦竹常遮徑髙松自護闗足稱天籟淸機也﹝靜志居詩話﹞

全閩詩話卷十一

●欽定四庫全書

全閩詩話卷十二

兗州府知府鄭方坤撰

○神仙鬼怪雜綴

武夷君

武夷君地官也相傳於八月十五日大會村人於武夷山上置幔亭化虹橋通山下村人旣往是日太極玉皇太姥魏眞人武夷君三座空中告呼村人爲曾孫汝等若男若女呼至乃命鼔師張安陵等作樂行酒令歌師彭令昭唱人間可哀之曲其詞曰天上人間兮會合疎稀日落西山兮夕鳥飛歸百年一餉兮志與願違天宮咫尺兮恨不相隨﹝武夷山記﹞

莊君平

福有道人嘗見老叟同室歳余告之曰吾莊君平也取一書授之天明叟出不歸視其書皆修身度世之說今但記其語云事業與功名不直一杯水﹝夷堅志﹞

西幹廟神

宋葉堯蓂建溪人未第時乞靈於西幹夢王者賜詩云十日陰沈雨皇都喜乍晴浪平龍角穏風細馬蹄輕後南宮發榜之日久雨乍晴果擢髙第﹝小艸齋詩話﹞

九龍道士

宋濟龍王廟在鐵石洞口名九龍宋蔡襄守泉州時有布衣投謁自稱寧化九龍道士頃忽不見取刺觀之得詩一首逺逺靑靑疊疊峯峯峯眞宰讀書翁半空冷落髙宗雨一洞淒涼吉甫風溪隠豹眠寒霧露井凋鳳宿舊梧桐九龍山下英雄气盡屬君王宇宙中明年襄過謁廟亦答以詩宋時淸流尙屬寧化故謂寜化九龍道士也﹝閩書﹞

靑衣童

宋王諮諮弟誥並讀書福平山諮誥俱擢第諮尉古田誥令歸善當兄弟讀書是間時忽有靑衣童指階前桂云試同梅福尋眞隠聊爲東坡問故居後言皆驗蓋古田山梅福嘗隠之而恵州東坡謫居在焉歸善恵屬也﹝閩書﹞

回仙

回仙巖在招賢裏一石突起髙數十丈下創佛室有僧名秀者嘗見一道人來遊啖以筍朗吟畢以手畫石作回仙巖三字而去其詩雲天風扶我上崔嵬此是登臨第二回

長嘯一聲山谷應山靈知是道人來﹝羅源縣誌﹞

恵應廟神

邵武惠應廟神初封佑民公建中靖國元年建陽江屯裏亦立祠事之士人江衍謁祠下夜夢往溪南之神宇聞歌聲閽者止之曰公與夫人方坐白雲障下調按新詞汝勿遽進少選神命呼衍問曰汝得此詞否衍恐懼謝曰世間那復可聞神曰此黃鐘之錦纒絆也乃誦其詞曰屈曲新堤占斷滿村佳气畫檐兩行連雲際亂山疊翠水回環岸邊樓閣金碧遙相倚栁陰低艷映花光美好升平爲誰初起大都風物只由人舊時荒壘今日香煙地衍驚覺卽錄而傳之然無有能歌者﹝異聞總錄﹞

九鯉湖山

江西舒修撰芬孝亷時詣祠謁夢五宿無有題壁間去曰千里尋眞意自虔五宵無夢見無緣神仙不識人間事歸去揮毫作狀元至莒溪假寐中夢一叟酬之曰千里尋眞未作虔五宵無夢豈無緣神仙不泄人間事歸去揮毫作狀元﹝閩書﹞

鄧朴予里人家陽邏嘗祈夢於九鯉仙夢人吟曰蝴蝶花叢戲功名在竹間不省所謂已中正徳丁夘鄕試簡公霄者邑令也之鄂城阻雪過其家鄧避不出公銜之後公以大中丞節鎭浙省而鄧方倅其屬郡九月菊盛開蝴蝶滿廨宇郡守張席集諸僚方訝候暖而軍門牒下乃部民訟鄧詞也竹間簡也方悟夢語卽日掛冠﹝耳談﹞

箕仙

箕仙之卜不知起於何時自唐宋以來卽有紫姑之說矣今以箕召仙者裏巫俗師卽士人亦或能之大率其初皆本於遊戲幻惑以欺俗人而行之旣久似亦有物憑焉蓋遊鬼因而附之吉凶禍福間有奇中卽作者亦不知其所以然也余友人鄭翰卿最工此戲萬曆庚寅辛夘間吾郡瘟疫大作家家奉祀五聖甚嚴鄭知其妄也乃詐箕降言陳眞君奉上帝勅命専管瘟部諸神令卽立廟於五聖之側不時文書下城隍及五聖愚民翕然崇奉請卜無虛日適閩獄失囚召箕書曰天网固難漏人寰安可逃石牛逢鐵馬此地可尋牢無何果於石牛驛鐵馬鋪中得之名遂大噪逺近祈禳雲集時有同事數人皆余友也余笑問之諸君亦自詫不知其何以中也洎數年諸君倦於應酬術漸不靈矣然裏中兒至今不知其僞也﹝閩書﹞

福州西闗外轉華庵壁上有箕仙詩一幅云綠云出洞又入洞白鶴上山復下山道人此日歸何處云自無心鶴自還字體龍蛇飛動不類人工﹝閩小紀﹞

隆慶間閩嶼有求箕仙者書一詩云赤甲依稀稀舊戰屯斜陽衰艸記家村千秋壁灑英雄血萬歲堂開忠義魂成旅未能慚捲土車書猶喜正中原平生事業全無補自信身完天地恩問其姓名不答不知其何鬼也﹝小艸齋詩話﹞

林玠

侯官林廷珪玠天順壬午年二十領鄕薦至成化乙酉弟廷玉瑭亦領薦同赴會試至鵝湖驛玠得疾瑭扶以歸甫及門卒其魂郁不散家人每接之夢寐彷佛聞其聲迹靈幾聞器物或自動乃如紫姑神法置箕布灰於幾箕輒自舉遂令人扶之箕運不休就視則皆詩文也別父母有句云如今我已終天別何計能酬寸艸心別兄弟云鴻鴈層雲憐隻影池塘芳艸憶殘春別妻云寄言與爾無他說節義冰霜不可虛賦書樓極目云淸風揺動硯池雲飛鴻點破江山影觀蓮云呼童泛飲酒對此紅芳傾若人巳仙去此花空自馨作文贈序凡七十餘首家人次以成編自名之曰靜庵遺玉序之有曰玉之體𨿽藏於山而其徳自弗冺焉蓋以自況也初箕動成文之時親友臨者毛髮竦豎久之則答問如平生矣如是年餘乃巳塘後爲禦史提學南畿語人如此而其妻守志果不虛冰霜之戒云﹝雙槐歲抄﹞

吳師禹

成化中侯官吳師禹結屋吳嶼每月夜載酒呼漁翁十數輩酣飲髙歌至嘉靖間吳巳物故士人張君壽者舟泊吳嶼忽上流一翁蕩漿而歌曰蓼香月白醒時稀潮去潮來自不知除卻醉眠無一事東西南北任風吹君壽刺舟與語翁曰我吳師禹也邀君壽至其家酒行復賦詩云世路無媒君莫悲開闌看取牡丹枝姚黃魏紫俱零落能得春風有幾時夜闌就寢旦覺乃在叢莽中所賦詩箋觸手成灰矣﹝明詩綜﹞

永福溪鬼

侯官唐澞微時泊舟永福溪夜聞二鬼共語一鬼吟詩曰隨波逐浪滯孤魂白骨沈沙漾水痕幾寸柔腸魚嚙斷不闗今夜聽啼猿又一吟曰饑烏隨我棠棃道雨打風吹棃樹老寒食何人奠一巵髑髏戴土生春艸旣復相謂曰明日鐵帽生至當得代矣明日澞候之果有戴釜濟者澞苦挽之且告之故得止至夜二鬼復語曰今日鐵帽生乃爲唐參政所救柰何唐聞大喜遂請道士作章度鬼越數日坐齋中彷佛見二人來謝後果官至參政﹝閩小紀﹞

董槐

閩董槐者萬曆間人也能文彊記十七而歿父母傷之甚槐遂形見能爲母護湯藥他人間亦見之後殯於裏之龍山墓樹往往虫嚙成字或蟻緣土爲字皆成詩句末必云行仙董郎其詩有云原南原北綠如煙萬囀幹嬌鳥可憐擷得楡錢盈兩袖春風散買自年年又云壠頭流水樹頭鶯斷續聲低月又明誰道泉扄無曉日陽臺無比夜臺淸又云薜蘿未擬裁衣服躍冶何曽入夢思螢亂夜空猿鳥寂山前長坐月西移如此甚多後三年蟻於墳上作董郎升化四字自後絕無詩矣﹝閩小紀﹞

莘七娘

莘七娘五代時人從夫徵討夫沒於明溪鄕七娘葬焉而卽居於明溪七娘死合夫葬人莫之靈也明溪者延汀接境要道是有巡檢司驛驛左七娘葬處一夕客假館驛中夜聞吟詩聲甚悲客驚異使反之再誦瑯然其詞曰妾身本是良家女幼習女工及書史笄年父母常愛憐遂使良人作鴛侶五季亂離多冦盜良人被命事徵討因隨奔逐道途間忽染山气命喪夭軍令嚴肅行緊急良人命沒難收拾獨將骸骨葬明溪數尺孤墳空寂寂屈指經今二百年四時絕祀長蕭然未能超脫紅塵路妾心積恨生雲煙達旦客語鄰並書其詞壁間去自是鄕人構室墓前祀之禱祈響應每有艸冦攻掠屢獲神助宋嘉定中勅封惠利夫人復加福順夫人相傳六月十一日爲神誕自宋元迄今士庶虔恭賽饗毋敢少懈宋文天祥題廟詩曰百萬貔貅掃虎狼家山萬里受封疆男兒若不平彊敵死愧明溪莘七娘﹝閩書﹞

石眞妃

羅源紫霄巖有二女神號石眞妃靈顯頗著二妃者羅源徐公里石氏女也姊曰月華妺曰雪英皆有姿色涉書史五季末處州靑巾賊作亂二女被擄義不受辱相繼投河死宋時林孝子戅孫入山采樵遇二女明妝儼然肅入其家延茶久之吟詠閒雅月華有百尺潺湲探禹穴寸心皎潔付陶泓雪英有肉芝勝比蓮花鮓甘露何如竹葉濃之句謂戅孫曰吾石氏女遭難而死上帝憫吾貞烈勅吾爲火部曜靈眞妃吾妺爲水部風毒眞妃封此巖爲紫霄巖命吾主之俗呼曰石八娘巖是也君以孝聞今𨿽貧不久當貴已而相別送出戅孫回望無復人宇矣﹝涉異志﹞

紫姑

元至順辛末間福建亷訪使密蘭沙求仙紫姑降筆云刀筆相從四十年非非是是萬千千一家富貴千家怨半世功名百世愆牙笏紫袍今巳矣芒鞋竹杖任悠然有人問我蓬萊事云在靑山水在天﹝堅瓠集﹞

某寺僧母

閩某寺僧某母年老窶無所歸日止於寺之天王廟從其子乞食其子與約云每食時喚母一聲須母應乃下食又須日織一艸屨如是者三年一日織屨次聞喚云阿娘來忽隨口出偈云叫一聲來應一聲應的就是本來人如今不用頻相喚萬丈寒潭徹底淸顧謂其子曰無復須汝粥飯矣遂跏趺而逝﹝吹景集﹞

劉妙淸

棘隠庵者宋女道人劉妙淸所結白玉蟾記丹樞先生結廬五曲之奧扄戶絕粒有女道人來訴所以求道之狀遂歷試以恬淡淸苦復語以風俗惡薄又言居巖谷之難女道人答曰糲粒可以糜敝紈可以衣藜藿可以餐榾柮可以煨但欲覓片地可以安茅茨無使雨我頭無使霜我肌父母未生前寒暑何所思枯骨旣火後無復可訴饑山中巳如此辧道亦所宜俄而道果成鸞鶴滿空飛先生笑曰入道之易如窮猿投林叛道之易如遊魚躍涯汝能終始吾何幸焉於是亦作數椽附先生之廬名曰棘隠蓋取何仙姑幽居山林間荊棘隠此身之句﹝武夷山誌﹞

洪聖保

將軍巖在瀨溪上宋洪氏女名聖保者居之聖保和同志頌曰一个巖龕萬物周塵中擾擾到無由儂家盡有居山意問著依前隔數州聖保居巖十餘載年五十於惠安龍泉出家布衣一食或絕粒逾年皇佑季冬鄕人夜深聞音樂聲次早潔髮更衣而卒﹝閩書﹞

夢中宮女

福州士人李愼言字希古嘗夢至一處水殿中觀宮女戲球山陽蔡繩爲之傳敍其事甚詳有拋球曲十餘詞皆淸麗今獨記兩闋﹝夢溪筆談﹞

予少從李愼言希古學自言昔夢中至一宮殿有儀衛中數百妓拋球人唱一詩覺而記得三首云侍宴黃昏未肯休玉階夜色月如流朝來自覺承恩最笑倩傍人認繡球又云隋家宮殿鎖淸秋曽見嬋娟揚繡球金鑰玉簫俱寂寂一天明月照髙樓又云堪恨隋家幾帝王舞裀揉盡繡鴛鴦如今重到拋球處不是金鑪舊日香﹝侯鯖錄﹞

董蕓香

辛酉之歳十月旣朢予與諸客遊玉華洞酒旣酣藉艸而臥夢入一莎徑行可百步許見一華表朱榜金書曰瑤華洞天予憶是必眞仙之居因蹤而入見宮殿一所金碧熒煌制度閒麗兩觀迥絕而門扄閉不可得入沈吟一絕雲翠微臺殿濕紅雲五粒髙松寄鶴羣銀鑰巳扄苔蘚合不知何處寄茅君乃沿西墉而行墉外有流水一帶夾岸植奇花美竹極淸可鑑毛髮又多白石靑蒲有一女奴靑衣紺裳雙鬟翠蛾據石磯而澣予方諦視女奴輟澣斂衣拜曰子非林郎耶妾之女郎待子久矣幸毋惜一往顧妾當爲子通刺予驚愕唯唯女奴從一便門而入少頃出曰女郎倩妾請肅客予踵其武而入路經後苑奇卉異朩皆人世所無過冷然禦風之館道華萼葆光之樓至怡神亭亭西偏有天葩軒軒中碼碯石幾上有紫雲端硯一方兔毫筆二枝玄圭一笏宣和灑金粉箋數幅書集一冊顏曰霞光集女奴曰子姑止此予拱竢斯須女奴掖一女年可二八冠翠云之冠衣霞綃之衣姿容端麗精彩炫耀向予再拜予答禮巳延坐於西席女坐東席女奴以白玉甌饋茶味極淸芬茶罷予因前席請曰塵凡下士廁迹瑤宮敢請仙眞姓字女曰妾之嚴父瑤華洞主葆素眞君董其姓處點其字妾乃第三女小字蕓香也嚴君階列地仙職司文衡凡文人才子詩文佳者皆錄於霞光集以備上帝觀覽妾嘗觀君之詩數十首其一鳥鏡天淨萬花潭雨香與檄雨古壇暝禮星寒殿開之句尢爲嚴君之所稱賞是以知君姓字頃者嚴君巡視武夷洞天未歸旣荷見遇願求雅作乃令女奴研墨捧筆以俟予謙讓殊久乃揮翰書曰白玉仙源隔紫霞人間有路入瑤華絳囊倘示餐松訣長向天壇掃落花女子覽詩笑曰佳則佳矣然子方以文章宦達揚名於世辟穀之事俟時至方可議耳乃援筆而和若不構思而詩立就曰天葩芳艷絢雲霞自愧才非萼綠華待得塵緣收拾盡鳯笙同奏碧桃花予覽畢忽聞鐃吹之音閽者報曰眞君歸矣女子辭謝而逝予返出戶猶墜萬仞之淵而覺向視諸客猶枕藉未起予黙識其事而不敢泄旣罷會夜宿耕禮軒追賦是事云赤欄鳥道掛雲煙寤入瑤華小洞天塵念一萌仙境閉桃花流水自年年翌日避客閒遊先迹履夢中所行之徑宛然如故但阻一潭深不可測旁皆石徑巉巖陟不可攀緣潭中有赬鯉數尾浮沈自若予曰古人尺素因鯉而傳得非天假其便耶乃制一詩投之淵曰曽入瑤華洞裏來天葩軒檻絕纎埃玉笙未奏靑鸞曲山下碧桃空自開忽有雙魚銜箋而入如吹黍久見一蠟上浮有詩雲天葩小院敞銀屏鵲散天河逗客星欲識別來幽思苦晚峯長想黛眉靑予覽畢精神惚惚如失尋所得蠟箋乃一黃葉字亦尋滅緩步怏怏而歸﹝鳴盛集﹞

王秋英

嘉靖中福淸諸生韓夢云過石湖山見遺骸哀而掩之是夜宿藍田書舎一麗人斂袵拜燈下曰妾王秋英字澹容楚人也父徳育元至正間以兵曹郎參軍入閩妾從父之官遇冦投厓死荷君子厚徳惠及骼胔是亦宿世緣也遂定情焉生一子曰鶴算萬曆癸已言塵緣巳盡揮淚而別詩曰兩年歡會夢魂中聚散人間似轉蓬歳月無情催去燕闗河有信寄來鴻劍沈延浦光終合瑟鼓湘靈調自工他日扁舟尋舊約夕陽疎影楚云東﹝明詩綜﹞

韓生所遇女子曰王秋英能詩長篇短詠落筆數千言皆臻理致其詠某貞婦詩曰芳心未可輕行露髙節何須怨凱風其憶生云洞裏仙人路不遙洞庭煙雨晝瀟瀟莫教吹笛城頭閣尙有銷魂烏鵲橋莫訝鴛鸞會有緣桃花結子已千年塵心不釋藍橋路信是蓬萊有謫仙朝暮云驂閩楚闗靑鸞信不斷塵寰乍逢仙侶拋桃打笑我淸波照霧鬟諸篇爲人所誦生始命賦萬鳥鳴春卽成四律今便以名集計十餘卷﹝耳談﹞

莆田女鬼

萬曆初莆田有王太守良臣者築園亭郊外且傾圯矣崇禎中邑諸生梁鼎鐘假爲學舎有女夜至自稱太守女鼎鐘與之定情逾三年一夕別去作詩以贈生曰側側復力力與君長嘆息出入自苦愁單情還相憶﹝明詩綜﹞

荔支神

福建官譚微之元符末出郊見一園荔支垂熟微之采食少憇樹下朦朧中夢至一室美人盛服出迎攜手而入飲間吟云妾身原在粵閩間六月南州始薦盤肉嫩色嬌丹鳯髓皮枯稜澀紫雞冠咽殘風味淸心渴嚼破天漿沁齒寒卻憶當年妃子笑紅塵一騎過長安﹝廣異記﹞

鶉怪

蔡元長京旣貴享用侈靡喜食鶉每預畜養之烹殺過當一夕夢鶉數千訴於前其一前致詞云食君廩中粟作君羹中肉一羹數百命下箸猶未足羹肉何足論生死猶轉轂勸君宜勿食禍福相倚伏觀此可爲饕餮而暴天物之戒﹝庚溪詩話﹞

論語疏公冶長辧鳥語唶唶嘖嘖白蓮水邊有車覆粟車腳淪泥犢車折角收之不盡相呼共啄蔡京嗜鶉烹殺過當一夕夢數千鶉訴於前一鶉前致詞食君廩中粟作君羹中肉一羹數百命下箸猶未足羹肉何足論生死猶轉轂怪哉雀能四言鶉能五古似欲以詩専家者﹝榕槎蠡說﹞

妖鼠

成化二年長樂士人陳丰獨坐山齋梁上二鼠相鬥忽墜爲二老翁長可五六寸對坐劇飲聲如小兒旣而有二女子歌舞勸酬其歌詞雲天地小如喉紅輪自吞吐多少世間人都被紅輪誤又歌曰去去去此間不是畱儂處儂住三十三天天外天玉皇爲儂養兒女酒旣闌乃合爲一大鼠向士人作拱揖狀而去﹝靜志居詩話﹞

仙壇讖

蕭梁有王霸者王氏逺祖也居福州怡山爲道士常云吾子孫當王於此方乃爲讖瘞壇下光啟中爛柯道士徐玄景劚地獲其詞曰樹枯不用伐壇壊不須結不滿一千年自有系孫列又曰後來是三王潮水蕩禍殃巖逢二乍間未免有銷亡子孫依吾道代代封閩疆解者以潮水蕩禍殃謂潮除禍患開基業也巖逢二乍間謂陳巖逢潮未幾而亡也代代封閩疆謂潮與審知兩世也﹝十國春秋﹞

上藍讖

洪州上藍院和尙失其名精於術數所言輒驗常於唐末著讖云石橊花發石橊開蓋暗伏晉漢之姓也再言石橊者明享祚不過二世也王審知齋供豫章問國休咎和尙以十字回報云不怕羊入屋只怕錢入腹時楊行密方盛常有並吞東南之志審知嘆曰腹者福也得非福州之患不在行密而在錢氏乎至延羲之亂江南來伐兩浙乘之福州果爲錢氏所有﹝全唐詩紀﹞

湼盤讖

湼盤唐末人名文炬福州黃氏子生時火裏開蓮旣長出家口吐異光發言成讖歷歷如券嘗曰生吾前者非聖人生吾後者非聖人吾去世六十年後當有無邊身菩薩來治此國聴吾偈曰小月走爍爍千落及萬落處處鳯離穴家家種葵藿又爲人語莆中事曰吾所居地不動干戈又曰烏石山前官職綿綿又曰白湖腰欲斷莆陽朱紫半水遶壺公山此時大好看後人解其語云小月走者趙也爍爍火徳王也鳯離穴藩鎭散也種葵藿人耕耘也無邊身廣大也莆陽比事世言藝祖自無邊身菩薩以誓願救來世者未有所出當俟尋討彼未見讖言也藝祖登極以建隆庚申去其示滅於唐光化戊午蓋年六十二也五季云擾莆不及兵畱從效陳洪進先後歸順民用安堵故言不動干戈也烏石山前官職綿綿者九大姓居山下也白湖腰欲斷者熈寧時斷水爲橋也水遶壺公山者李宏築朩蘭陂成也凡湼盤讖驗皆此類也﹝閩書﹞

黃公度興化人旣爲大魁郡人同登第者幾三十人予一日於江路茶肆小憇繼一士人坐側因揖之且詢其鄕裏云興化落第人也予因謂之曰仙裏旣今歳出大魁而登科之數復甲天下是可慶也其人嘆息曰昔黃湼盤有讖語云拆了屋換了椽朝京門外出狀元初徐鐸振夫作魁時攺建此門近軍爲變城門焚毀太守復新四門而此門尢增崇麗黃居門外區市中而左右六人同遇𨿽一時盛事亦皆前定非人力所能較也﹝春渚紀聞﹞

畱從效讖

閩王氏亡國畱從效繼領畱務𨿽稱藩南唐實雄據一隅先是妙應大師黃湼盤有讖云先打南後打北畱取淸源作佛國後淸源果有干戈之擾爲從效姓名之應又畱坡人陳智廣者中和初居九座山不茹葷所言禍福必驗畱從效待之甚厚常有讖云卯下田力交連井中坐二十年從效果據泉州如其言而後滅﹝全唐詩紀﹞

山海諺

閩中諺山上麞海下鯧又方言山食鷓鴣麞海食馬鮫鯧蓋兼美﹝閩書﹞

橘黃諺

莆田諺曰橘子黃醫師藏﹝明詩綜﹞

陸建州謡

陸長源字詠之吳人諧易無威儀而淸白自將其刺史建州民歌之曰陸貟外今我州郡我州郡泰令我戶口裕令我活計大陸使君陸使君令我家不分令我馬成羣令我稻滿囷後爲汝州刺史送車二乘曰吾祖罷魏州有車一乘圖書半之吾媿不及先人矣﹝閩書﹞

閩王謡

光啟中陳巖爲福建觀察使童謡曰潮水來山嚴沒潮水去矢口出其後王潮果代巖而審知襲位乃其應也時又有謡曰騎馬來騎馬去蓋光啟丙午國亡之應也王審知治城城有錢文惡之命剗去而其文愈明又有謡曰風吹楊葉鼓山下不得錢來兵不罷後福州軍校李仁福殺帥自立而歸款於金陵旣而又叛李璟璟攻之仁福又求救於錢塘比錢塘兵至而江南圍解獲其將楊匡業乃其應也﹝靑箱雜記﹞

潑菜謡

蔡京童貫用事當時謡曰打破筒潑了菜便是人間好世界﹝宋稗類鈔﹞

蘿卜精謡

蔡侍郎準少時常有二人見於馬前百方禳禬不能遣慶曆二年生京而一人不見又二年生卞乃俱滅元符末都城童謡雲家中兩个蘿卜精撞著潭州海藏神至崇寧中賣餞餡又有一包菜之語其事皆驗而京於靖康初貶死長沙豈潭州海藏亦驗於此耶﹝閩省通誌﹞

團社謡

元至正十七年正月諸鄕各起團社吞並田土民怨有謡云吾儂生長莆山曲三尺茅檐四尺屋大男終歳食無鹽老婦蒸藜淚盈掬阿郎辛苦學弄兵年年販鹽南海濱擔頭有鹽兵一束羣行大隊驚四鄰邇來紅巾掠州縣沃野平民不知戰賢哉太守死作灰勇矣林僧命如綫林僧一戰功業單策馬東走來莆山山人躑躅喜相遇邀我鄰社東南旋我鄰我社輕死士苦竹長鎗兼丈五自我行刼出社來社甲吹螺整行伍時維癸巳夏五月暍暑微民正愁絕螺聲隠隠入郭門白斾央央下林樾饑兒寡婦常諮諮老弱奔走趨道隅■﹝秋鳥﹞鶬翻羽動天哭虎豹掉尾何時需空城一炬灰燼後車蓋歸來仍白授阿娘垢面迎相公西鄰椎牛換新酒酒酣拍掌浩浩歌天地𨿽大如吾何女兒朝餐饜粱肉走卒出市陳干戈市人累累喪家狗路上相逢盡纒首儒巾驚駭迎先鋒小兒號哭畏郎吼老翁再拜乞見憐自從亂後無一錢舎人官買雞豕盡有田未種蠶未眠先鋒拔刀倍嗔怒縛得老翁出門去妻兒哭泣投社官願獲生全拜君賜社官點頭兒始歡年來錢鈔交莫慳爾田倘入莆社籍爾屋老稚從居安我田我廬不足惜應當門戶誰出入生男願作社中吏生女願作先鋒妾胡然太府亶不聰有書輒上莆社公柏臺主人任刀筆札札按覆皆相同向來壊地方萬里比屋豪華皆武士五侯同封不足誇一家十輪未爲易匹夫勢轉千乘彊驅役百姓如驅羊編民貢稅入私室小大驅合無邊方手提文印緣衣者饑食無魚出無馬流離安集無定期蓬蒿獵獵荒城下道旁遺老問行人泰安有社民未貧行人蹙額皆相語我聞公社吏更仁前年泰安掠城邑未曽入城先報捷前師失利後師奔一市橫屍更稠疊至今大廈環州宮一門公相皆弟兄豺狼盤踞食人肉一叱一吒風雲生我聞有命不敢告俯首未言膽先破老翁聞此雙淚垂風雨洗天何日到﹝福寧州誌﹞

築城謡

至正二十一年十月泰安社築城是時凡橋道墳墓盡毀掘莫敢誰何民作謡傷之云袁君袁君誠兒嬉東山之下築城池掘人冢石疊墻塹占民田土開營基欲謀於此肧霸業井蛙尊大情何癡役民荷鍤任犁穴無骸不露堪歔欷前人盡辭長夜室天陰露冷涼楸悲山中獨存袁氏墓若堂之封何巍巍又見若坊若夏屋芙蓉築城芳菲飛無歸之鬼欲托處遊目一見動所思鬼靈相率語其下主人肅入安便宜眾鬼夜深苦啼哭主人慰勉甘其詞惟桑與梓焉有舊顚危自合相扶持兒孫祭掃同爾享佳城爽塏同爾歸且敍平生受苦語又奚深夜啼悲爲眾鬼致詞卹久逺天地循環何所期城池恐爲他人得他人又嫌墻塹卑發號令民更增築吾家巳破墻無基恐人掘石及君墓嗟予與君俱無依﹝福寧州誌﹞

開田謡

至正二十四年開王埕田令人四方射矢所及悉爲社田民怨有謡雲山巍巍兮無麥原白麫細粉常盈盈林森森兮無桑柘錦繡綾羅色相亞出門見嶺不見江案前羅列皆鱸魴兒童吼閧南山下剰逐牛羊與驢馬山妻嘻笑臨堂前滿頭珠翠垂翩翩自言獲功始三載勝如仕宦數十年但願魁冦未殄滅與我增財廣買山間田﹝福寧州誌﹞

提學謡

嘉興譚昌言爲福建提學人有投私書者槪不發試竣題數行裹原書復之閩人語云來一封去兩封以爲不信視郵筒﹝明詩綜﹞

南平民頌

眞寶蒙古人由崇安主簿擢政和達魯花赤攺調南平政和人集其政績曰泰和善政錄旣至南平民爲歌曰眞彜齋早不來田棄稼穡家棄孩天之復從民欲彜齋下車悍吏逐風雨適時歳成熟彜齋眞寶號也後官至監察禦史﹝閩書﹞

刻石頌

蔡眞元延佑中任興化尹士民刻石頌之曰遊洋山水髙且淸蔡侯作宰稱神明不貪以昩如壺冰不反以側如衡平田野以辟學校興盜賊以息獄訟淸棹楔謂何先民旌義廩謂何窮餓矜磨崖有石我鐫銘彼來嗣者監典刑﹝閩書﹞

石壁篆文

唐開元中漳泉二州分疆界不均互訟於臺制使不能斷迨數年辭理紛亂終莫之決於是州官焚香告於天地山川以祈神應俄雷雨大至霹靂一聲崖壁中裂所競之地拓爲一徑髙千尺深僅五里因爲古道壁中有古篆六行二十四字皆廣數尺𨿽約此爲界人終莫識貞元初流人李協辯之曰漳泉兩州分地太平永安龍溪山髙气淸千年不惑萬古作程所云永安龍溪者兩郡界首鄕名也﹝太平廣記﹞

永福石篆

右在福州永泰縣觀音院後山上世俗多傳以爲僊篆太常博士黃孝立閩人也嘗爲予言其山無名上多頑石無復鐫刻之迹如人以手指畫泥而成文文隨圓石之形環布之如車輪循環莫知其首尾又言孝立嘗至廣州見南蕃人以夷法事天日夕焚香拜金書字號爲天篆者正類此然不能曉也今人亦有以道家之言譯之者曰勤道守三一中有不死術亦莫知其是非也﹝集古錄﹞

於山石字

九仙山麓居民嘗淘井出石一片廣踰尺縱尺五六寸有文九行雲我有一莊園寄在於山邊於山九道士呼名爲九仙輒然來相賀磊老自相傳李公來戰日此無二一物只有一積金寄在於山莊不在中山中只在隴西郡我住東西城莊在於山下有人若不信但看碑中話只看於山松於山金出現不在路旁只在中隴西拾得無分張時人莫笑金泥師拾得金泥也有富語多鄙俚又有一石末有太和二年字文云吾年乙丑金圍一片寄在山前在山左臂不歸庚申須歸乙未畱傳子孫衣錦次第時人見碑吾今在世按太和乃晉廢帝年號碑語不可解字迹婉秀似晉人風度林來齋﹝金石考﹞

縣治石銘

宋慶曆四年祕書丞張緯出宰莆田再新縣中堂其基太髙不與他室等治之使平得石銘長五尺闊如之按之無刋鏤痕乃墨迹也其文曰石敢當鎭百鬼壓災殃官吏福百姓康風教盛禮樂張唐大歷五年四月十日縣令鄭押字記並有石符二枚具存自唐大歷五年至宋慶曆四年墨迹如新亦一奇事也﹝靑瑣集﹞

熊博古冢銘

熊博爲建州刺史寓治建陽嘗乘舟江上見山岸崩囓處有棺將墜博使人往視之則有銘焉其詞曰筮卦吉龜卦凶三十年後洪水沖欲陷不陷被藤縛欲落不落被沙閣五百年後遇熊博博感嘆爲移葬他裏後仕至工部尙書﹝湧幢小品﹞

沈彬壙銘

沈彬同安人嘗指葬穴於長泰縣恭順裏曷山之旁以示家人後開壙有漆燈一盞以石爲臺壙頭有銅牌篆文云佳城今巳開𨿽開不葬埋漆燈猶未滅畱待沈彬來後有狀元沈晦者卽其苗裔也﹝古今詩話﹞

韓熈載妻墓銘

大觀初有危氏葬於西塔山踰月雨過視墳側有痕掘之得銀杯二銅水缶及鏡一又得埋銘石其文曰瑯琊王氏女江南熈載妻丙申閏七月葬在石城西云按熈載北海人南唐時爲中書侍郎有才气多藝能談笑風流爲當時冠然少年疎傲老忽細謹畜妓四十輩縱其與客雜居曰以自污避禍後主短其少檢貶右庶子分司東都乃盡斥諸妓後主喜畱爲祕書監俄復故官欲遂大用之而去妓悉還今未知熈載妻是姓王與否豈在四十餘人之列者乎﹝夷堅志﹞

罾浦坊

罾浦坊地名河東初郡人有詩曰疑是分開混沌初奔奇走秀兩相於等閒開圃多栽竹行到人家盡讀書宴飲直嘗千戶酒盤餐惟候兩潮魚九華峯頂眞仙宅罾浦坊中出輔車﹝閩書﹞

髙蓋山

髙蓋爲閩中佳山𨿽左僻名勝往往逺從遊覽吟題甚富有一聨云云幄護壇仙世界水簾遮室佛家風時人賞之以爲能點出山中眼目云﹝遊宦紀聞﹞

南浦

南浦以江淹名舊志載詩一首甚佳不知何人所作詩曰南浦春流漲綠波溶溶漾漾浴鷗多銷魂尙記江淹賦碧艸靑苔送別何﹝浦城縣誌﹞

逃奴嶺

政和有逃奴嶺縣誌云嶺名不知何義舊傳詩云憶昔炎劉法网疎季生當醢卻傭逋至今猶號逃奴嶺簇簇人家誰姓朱蓋不知其義而借用季布事今按建安志梅福煉丹響山其徒陳先生嘗竊食之福怒持劍逐先生先生逃入浮玉洞乃捨之今洞名逃奴意陳先生經斯嶺矣﹝閩書﹞

分水驛

夢筆驛乃江淹舊居有題絕句云一宵短夢驚流俗千載髙名掛裏閭遂使晚生矜此意癡眠不讀半行書又有書建州崇安分水驛一絕云江南三月巳聞蟬麥熟梅黃繭作綿料得故園煙雨裏輕寒猶作養花天詩有風人遺意惜不知作者姓氏也﹝堅瓠集﹞

沙溪

興化沙溪驛有詩題壁雲沙溪祇是舊沙溪今日重來路欲迷獨有暮鴉知我意白雲深處盡情啼﹝座右編﹞

臨江軍驛舎

紹聖中有人過臨江軍驛舎題二詩不書姓名時貶東坡毀上淸宮碑令蔡京別撰詩云李白當年謫夜郎中原不復漢文章納官贖罪何人在壯士悲歌淚兩行又云晉公功業冠皇唐吏部文章日月光千載斷碑人膾炙不知世有叚文昌﹝侯鯖錄﹞

上元張燈

上元有燈球燃燈弛門禁自唐先天始本州島準假例三日舊例官府及在城乾元萬歳大中慶城神光仁王諸大剎皆掛燈球蓮花燈百花燈琉璃屏及列置盆燎惟左右二院燈各三或五並徑丈餘簇百花其上燈■﹝虫葛﹞燭十餘炬對結彩樓爭靡鬥艷又爲紙偶人作緣竿履索飛龍舞獅之像縱士民觀賞朱門華族設看位東西衙廊外通衢大路比屋臨觀仍弛門禁逺鄕下邑來者通夕不絕有彩山州向譙門設立巍峩突兀中架棚臺集俳優娼妓大合樂其上渡江後停寢紹興元年張丞相浚爲帥復作自是不廢有觀燈舊例太守以三日會監司命僚屬招郡寄居者置酒臨賞旣夕太守以燈炬千百郡妓雜戲迎往一大剎中以覽勝州人士庶卻立跂望排眾爭觀爲樂本州島司理方孝能詩街頭如晝火山紅酒面生鱗錦障風佳客醉醒春色裏新妝歌舞月明中﹝淳熈三山誌﹞

建灘

海寧查侍讀嗣瑮同梅定九朱字綠張靑雨過建灘作詩曲盡形險今錄其八首初登淸流船船小防內首一龕不盈丈兀兀坐夘酉及經火燒灘灘淺尙堪受此地昔崄峽山根蟠地厚傳聞用火攻石爛泄水口一綫鑿凶門乖龍渴逾吼榕城百水驛硉矹十八九直宜捨舟楫復事馬牛走一笑謝長年毀車吾巳久似罄眾灘石力聚堆一門寧知跬步間溪轉石愈繁大者各磊落五嶽分位尊小者尢縱橫八陣連云屯此方昔割據局促開乾坤霸气郁未消石勢猶並吞撫玆一長嘆恃暴安足存積陰埋幽壑灣澴萬古黒形气所軋成變幻謝繩墨位置諭人工並非造化力欲以五字詩竭意作鐫刻有如艸間虎屢射鏃不沒安得煉石手叱汝變五色石勢逞雄傑欲遣水郁盤水從排空來鐵梢不可攔有時千百丈掣電飛雲端有時五三折陡起尺咫間兩怒各未平白晝蛟龍搏舟子力難恃應變須神完倒纜挽逆篙如作壁上觀決計在鍼鋒脫險過彈丸水亦自相鬥直立髙於屋我舟擲水底低受浪不足如逢吞舟魚突過滿魚腹驚雷雜風雨眩轉失耳目一躍出重圍天晴山水綠山形乍開豁灘怒似少息蕩槳聊咿啞夷猶弛腕力我亦覽幽賞微吟意稍適有石聲砉然忽破船底入水面石可防水中石難測君子愼履坦索塗須擿埴造舟爾何人斷朩如紙薄常恐遭魚龍未足當一攫豈知逢擊觸善受賴柔弱百折付一招繞指霹靂作彎環象運鼻屈曲蛇赴壑招招眞吾友性命卬汝托下水例買米上水例買鹽買米利無幾買鹽贏倍添利多非汝福官府禁最嚴貪心溺不戢終恐罹髠鉗往來各有欲輕取巳不亷擇利莫若輕米賤汝勿嫌﹝榕陰詩話﹞

閩中寺

建州山水奇秀剏寺落落相望僞唐建安寺三百五十一建陽二百五十二浦城一百七十八崇安八十五松溪四十一闗隸五十二僅千區杜牧江南絕句雲南朝四百八十寺謂是金陵﹝詩話總龜﹞

銀倀

朱元芳族人家閩邵汀山峪中得窖金銀器歸忽忽穢甚不可禁且小口時有瘛厥長老云是流賊窖金時常困苦一人至求死不得約之曰爲我守窖否其人應許復苦之如是數四應許閉之窖中遇金者祭度而後可朱氏如教上章曰汝爲賊守久當我得此金度汝命巳而穢淨病巳朱氏用富有中表周氏遇此度之終不能得也反其金窖中昔聞虎倀玆爲作銀倀詩死仇爲仇守倀爾何其愚試語穴金人此術定何如﹝寄園寄所寄﹞

鳯咮硯

東坡鳯咮古硯銘云帝規武夷作茶囿山爲孤鳯翔且嗅下集芝田啄瓊玖玉乳金沙散虛竇殘璋斷璧澤而黝治爲書硯美無有至珍驚世初莫售黒眉黃眼爭妍陋蘇子一見名鳯咮坐令龍尾羞牛後余至富沙按其地裏武夷在富沙之西隸崇安縣去城二十餘里北苑乃龍焙每歳造貢茶之處卽與武夷相去逺甚其言帝規武夷作茶囿者非也想當時傳聞不審又以武夷山爲鳯凰山故有山爲孤鳯翔且嗅之句其實北苑茶山乃名鳯凰山也北苑土色膏腴山宜植茶石殊少亦頑燥非硯材余屢至北苑詢之土人初未嘗以此石爲硯方悟東坡爲人所誤耳若劍浦黯淡灘有一種石黒眉黃眼自舊人以爲硯余意鳯味硯必此灘之石然亦與武夷相去逺矣﹝漁隠叢話﹞

北苑茶冠天下歳貢龍鳯團然不得鳯凰山咮潭水則不成潭中石蒼黒堅致如玉以爲硯與筆墨宜世初莫知也熈寧中太原王頥始發其妙吾兄子瞻始名之然石性薄厚者不及寸最後得此長博丰碩蓋石之傑子瞻方爲易傳日效於前與有功焉銘曰陶土塗鑿崖石玄之蠧穎之賊涵淸泉閟重谷聲如銅色如鐵性滑堅善凝墨棄不取長嘆息招伏羲揖西伯發祕藏與有力非相待誰爲出﹝欒城集﹞

天冠千佛

支提山華嚴寺去霍童二十里寺前有五龍潭禱雨神應按華嚴經東南有處名山號曰支提從昔以來諸菩薩眾於中止住現有菩薩名曰天冠與其眷屬諸菩薩眾一千人俱常在其中而演說法山在霍童萬山中周回數十里茂林蔽日古朩生斑四面拱翠絕無煙火東聨髙蓋山西接那羅延窟南入化成林界北距紫芝峯常有祥雲覆其頂時夜放光現未常有經雲天下有五法界天地水風火玆爲天界云宋大梁王平國詩羣峯翠擁古禪闗夾道松篁五月寒欲識天冠眞隠處白雲架頂鎖金壇主簿陸遊詩髙明每慣習鑿齒巨眼適逢支道林共語不知紅燭短對牀空嘆白雲深現前鐘鼔何曾隠匝地毫光不用尋欲識天冠眞面目鳥啼猿嘯總知音﹝閩書﹞

石船

石船山在洛陽江頂奇石橫挿山巓形類船然令葉春及詩石船髙駕碧山頭似畏風波急暮流十二時中平地起問君何事不堪愁又朩蘭爲楫桂爲橈南接端明學士橋我自虛舟人不識海門風雨日瀟瀟令錚錚彊項蓋自感而作﹝惠安縣誌﹞

漁榔

馬嶺又名甲嶺宋僞學禁起晦庵朱子過泰寧宿是地小均李氏遺琴一張爲書恂如二大字以去琴之陰有鐫刻首橫漁榔二字下分兩行書之曰襏襫夫須蕭然萬物之表槁項黃馘闖然一葦之杭與鷗鸕而物化發山水之天光潛鱗出聴是謂漁榔後歷數家傳以爲寶﹝閩書﹞

荔枝

閩士赴科臨川人赴調會京師旗亭各舉鄕產閩士曰我土荔枝眞壓枝天子釘坐眞人天下安有並駕者撫人不識荔枝之未臘者故盛主楊梅閩士不忿遂成喧競旁有滑稽子徐爲一絕云閩誇玉女含香雪吳美星郎駕火雲艸朩無情爭底事靑明經對赤參軍﹝貴耳集﹞

金釵雙捧玉纎纎星宿光芒動滿奩解笑詩人誇博物祇知紅果味酸甜曾子固荔枝詩也白樂天荔枝詩曰津液甘酸如醴酪杜子美詩云紅顆甜酸秖自知故前詩譏二公也政和初閩中貢連珠者移植禁中次年結實不減土出道君禦制詩云玉液乍凝仙掌露絳紗初脫水晶丸蓋體物之工矣時羣臣皆應制焉﹝墨莊漫錄﹞

柚

柚大而麤柑橘中最下品也福延間多有之花亦奇大三月間開香气甚郁余嘗有詩云最好南平三月景滿城微雨柚花香﹝閩部疏﹞

壑源茶

蘇黃二公皆有詩稱道壑源茶蓋壑源與北苑爲鄰山阜相接才二里餘其味甘香特在諸私焙之上東坡和曹輔寄壑源試焙新芽詩云仙山靈雨濕行雲洗徧香肌粉未勻明月來投玉川子淸風吹破武林春要知玉雪心腸好不是膏油首面新戲作小詩君一笑從來佳茗似佳人山谷謝送碾賜壑源揀茶詩云矞雲從龍小蒼璧元丰至今人未識壑源包貢第一春緗奩碾香供玉食睿思殿東金井欄甘露薦椀天開顏橋山事嚴庀百局補衮諸公省中宿中人傳賜夜未央雨露恩光照宮燭左丞似是李元禮好事風流有涇渭肯憐天祿校書郎親敕家庭遣分似春風飽識大官羊不慣腐儒湯餅腸搜攪十年燈火讀令我胸中書傳香巳戒應門老馬走客來問字莫載酒文昌雜錄云庫部林郎中說建州上春采茶時茶園人無數擊鼔聲聞數里然一園中才間壠茶品已相逺又況山園之異耶﹝漁隠叢話﹞

芽茶槍旗

凡芽茶數品最上曰小芽如雀舌鷹爪以其勁直纎銳故號芽茶次曰中芽乃一芽帶一葉者號一槍一旗次曰紫芽一芽帶兩葉者號兩旗一槍其帶三葉四葉者皆老矣芽茶早春極少景徳中建守周絳爲補茶經言芽茶只作早春馳奏萬乘嘗之可矣故一槍一旗才號芽茶最爲挺特王金陵送人長閩詩云新茗齋中試一旗謂揀芽也﹝北苑貢茶錄﹞

進茶

陸羽茶經裴汶茶述皆不載建品唐末然後北苑出焉宋開寶間始命造龍團以別庶品厥後丁晉公漕閩乃載之茶錄蔡忠惠又造小龍團以進東坡詩云武夷溪邊粟粒芽前丁後蔡相籠加吾君所乏豈此物致養口體何陋耶茶之爲物滌昏雪滯於務學勤政未必無助其與進荔枝桃花者不同然充類至義則亦宦官宮妾之愛君也忠惠直道髙名與範歐相亞而進茶一事乃儕晉公君子之舉措可不謹哉﹝鶴林玉露﹞

世言團茶始於丁晉公前此未有也慶曆中蔡君謨爲福建漕使更制小團以充歳貢元丰初年建州又制密雲龍以獻其品髙於小團而制益精矣曾文昭詩云莆陽學士蓬萊仙制成月團飛上天又云密雲新樣眞可喜名出元丰聖天子論者謂君謨學行政事髙出一世獨貢茶一事比於宦官宮妾之愛君而閩人勞費於茶貽禍無窮蘇長公亦以進茶譏君謨有前丁後蔡之言云﹝堅瓠集﹞

協韻

四方聲音不同形於詩歌往往多礙其來久矣如北方以行作形故列子直以太行山爲太形又如居姬與以髙俄等音古今文士皆作協韻𨿽釋文亦然禮記何居注云居音姬列子何姬卻注云音居其它詩文與以呂累之類尢多近世士大夫頗笑閩人作賦協韻雲天道如何仰之彌髙殊不知蘇子由蜀人也文集第一卷

嚴碑長韻磨訛髙豪何曹荷戈亦相間而用云﹝二老堂詩話﹞

四方之音有訛者則一韻盡訛如閩人訛髙字則謂髙爲歌謂勞爲羅秦人訛靑字則謂靑爲萋謂經爲稽蜀人訛登字則一韻皆合口吳人訛魚字則一韻皆開口他仿此中原惟洛陽得天地之中語音最正然謂弦爲玄謂玄爲弦謂犬爲遣謂遣爲犬之類亦是不少﹝老學庵筆記﹞

紅酒

酒之種類多矣有以綠爲貴者白樂天所謂傾如竹葉盈尊綠是也有以黃爲貴者老杜所謂鵝兒黃似酒是也有以白爲貴者樂天所謂玉液黃金巵是也有以碧爲貴者老杜所謂重碧酤新酒是也有以紅爲貴者李賀所謂小槽酒滴眞珠紅是也今閩廣間所釀酒謂之紅酒其色殆類胭脂酉陽雜俎載賈■﹝王將﹞家蒼頭能別水常乘小艇於黃河中以瓠■﹝瓜句﹞接河源水以釀酒經宿色如絳名爲昆侖觴是又紅酒之尢也﹝韻語陽秋﹞

酒簾

王達以祠部外郎知福州尙气自矜福唐有當壚老媼嘗釀美酒士人多飲其家有舉子謂曰吾能與媼致十數千媼信乎媼曰倘能之敢不奉教因俾媼市布爲一酒簾題其上曰下臨廣陌三條闊斜倚危樓百尺髙又謂曰太守若出呵道者必令媼卸酒簾但佯若不聞俟太守行馬至簾下卽出卸之如見責稽緩卽推以事故謝罪而已必問上酒簾詩句何人題寫但云某嘗聞飲酒者好誦此二句言是酒望子詩媼遂托善書者題於酒旗上自此酒售數倍王果大喜呼媼至府與錢五千酒一斛曰賜汝作酒本詩乃王詠酒旗詩也平生最爲得意﹝稗史彚編﹞

淸流船

錢塘吳中林廷華以中書舎人通守興化數年去職僑居蕭寺穿穴賈孔著二禮疑義數十卷其集有龍山歐冶金鰲見山南臺皆在閩時作也淸流船十首云五篙何處賦招招一片雲帆近大橋生怕橫山溪水急開船趂得午時潮﹝橫山橋溪水東下船必乘潮而西乃得濟﹞篷如半月壓船舷只許侏儒自在眠桅腳開窓方尺五居然小有洞中天荒村破曉一雞鳴朝日山頭漸次明不似惜花春起早擁衾徐聴戛鍋聲﹝天明爨者戛鍋舟人乃起﹞不爲和羹佐傅巖何曽忘味有蘇髯上游玉粒成觔換水口闗頭爭食鹽﹝上游鹽價甚昻舟人多私載覓利水口設闗巡查許貯食鹽五十觔﹞如戟如刀千萬峯羊腸鳥道水溶溶鐵梢公自誇能事不怕崚嶒石有鋒花豬肥肉玉如昉還買河魚一尺彊菡萏灘髙明日過晚來先獻九龍王﹝舟人専祀九龍王蓋九龍灘神﹞鐵腳層冰未覺寒百錢水袴費艱難赤身不怕陽侯怪笑踏波濤過淺灘﹝水袴長不滿尺入水穿之﹞村醪無過壓茅柴秫米朝蒸甕晚開一飯便浮三大白餔糟不待漉巾來樵蘇水畔一舟橫畱得靑山客不爭柯斧滿林誰是主白雲深處聴丁丁上水艱難千里多柴枝米粒易消磨今朝到岸都歡喜小武當山一笑過﹝山在浦城縣南榕陰詩話﹞

鐵佛殿石■﹝石曹﹞

福州開元寺在城中小山上而寺包於山所謂三山見三山藏者此一藏山也其山名芝山又名欏山相傳以本山欏朩爲寺因山有怪鑄鐵佛鎭之又名鐵佛殿殿後香積有大石■﹝石曹﹞長二丈橫二尺彊髙三尺勒以字云僧有餘等十人回何宅法事錢七貫蕨山弟子倪先與室王四娘捨五貫勸緣僧以慈捨二貫霖化二貫同造石■﹝石曹﹞及棧尾澗永安廚下作緣大觀二年五月日題按大觀宋徽宗年號此亦五六百年舊物且題字亦甚古其所云回法事錢者卽西廂所云回施者也勸緣僧卽募緣僧也化者抄化也特不知棧尾澗是何物或曰棧卽筧可承水者間以石爲之因承水之末故曰尾水然不可考矣時見者多題詩壁間有五絕頗佳曰蓮磵銷紅字苔錢洗碧流不虞香積下尙有石綱畱然惜無姓字﹝西河詩話﹞

通應子魚

莆陽通應子魚名著天下蓋其地有通應侯廟廟前有港港中魚最佳今人必求其大可容印者謂之通印子魚故荊公亦有詩雲長魚俎上通三印此傳聞之訛者﹝遁齋閒覽﹞

魚通印之語本出於王荊公送張兵部知福州詩長魚俎上通三印之句蓋以福州瀕海多魚其大如此初不指言爲子魚也東坡始以通印子魚對披綿黃雀乃借子字與黃字爲假對耳山谷所云子魚通印蠔破山蓋承而用之陳正敏遁齋閒覽云其地有通應廟廟前港中子魚最佳王初寮詩通印子魚鹽透白正采其說郡人黃處權云興化子魚去城五十里地名迎仙者爲上所產之處土名謂之子魚潭而巳初無通應港之名有天神祠賜額曰顯應乃遁齋所指之廟者亦非通應也潭傍又有小祠一間卑陋之甚農家以祠田神好事欲實遁齋之說遂粉刷一扁妄標曰通應廟側題五小字曰元佑某年立此尢可笑且用神廟封額以名土物他處未嘗有也﹝容齋四筆﹞

韓子蒼謝泉州連使君寄子魚絕句驛騎持書自海傍開籃剰喜子魚香紅螺紫蛤俱羞避獨許渠儂近酒觴子魚味鹽止可噉水飯若作酒品之物殊無風味子蒼之言誤矣﹝漁隠叢話﹞

光餅

榕城市有光餅相傳爲戚繼光行軍時所作中林有詩云餅師曉爇紅鑪炭光餅羅羅出火熯初疑穿破沈郎錢﹝餅有孔如錢黃色﹞還如壓扁韓嫣彈聞昔南唐戚將軍禦倭逺走東海岸三軍千里裹糧來徵發往往悞朝爨特作此餅散軍中一串隨身掛鎧焊干戈衝斥任鯨吞臨陣含餔和血汗身經百戰兵不饑士气激發倍驍悍以此克奏保障功東南半壁推屏翰將軍去今二百年餅式依然傳裏閈此餅因冒將軍名婦豎知名日相喚我生太平不知兵出謀不翅肉食漢朝來市得數十枚一時恣啖早過半朶頥最喜得眞味入座無事求鹽蒜有時爲客添肥甘裹食呼童割膴胖飽餐閒聴餅家謳鼔腹遊行樂無算走筆書成光餅歌饌經補作新公案﹝榕陰詩話﹞

全閩詩話卷十二

