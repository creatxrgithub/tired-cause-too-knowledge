蘭叢詩話﹝淸﹞方世舉

詩話屢作而屢失﹐今老矣﹐復何心哉﹗惟是工匪良而心獨苦﹐薄有甘苦得失﹐無以質之當世﹐鼠璞終未分﹐雞肋又可惜也。初從朱竹先生遊﹐值友人顧俠君《箋洋昌黎詩集》新出﹐凡宋人有說皆收之﹐用力勤矣。而諸說於昌黎身世﹐多有不合。少年率爾﹐遂貿貿指摘於先生前﹐先生不責而喜之﹐且慫恿通考﹐以爲異日成書。此余爲《韓詩編年箋注》所自始也。旣而覽唐詩﹐又有詩話﹐未及成而以事入都﹐先生亦歸道山矣。無所就正﹐蒼黃行李中﹐遂棄去不遑顧。

康熙末﹐畱都下者十年﹐諸翰苑之初爲布衣交者﹐不時過從﹐談詩爲事。汪武曹﹑何屺瞻不甚爲詩﹐而特許語有根柢。末契少年舒張編修子展一一錄之﹐以爲《梁園詩話》。梁園者﹐水木淸華﹐余寓居也。及雍正初南歸﹐汪﹑何已先歿﹐舒亦旋以訃聞﹐不復知所錄猶在人間否也﹖

南歸舟過揚州﹐表弟程編修午橋畱箋注李義山集。一日﹐宜田侄來自金陵﹐一見而立成《語言》一律﹐已覺老成﹐又出其古近體十數篇﹐尢佳。余驚喜過望﹐深談數日﹐辭歸﹐遂於江舟中記一小冊﹐余不知也。歷久爲兒子所有﹐始見之。王武子竟以癡叔爲不癡耶﹖門內个中﹐文望溪而詩此子矣。後以徵辟起﹐從相國鄂公視河﹐又一遇之﹐爲誦前軍中五律十數首。時余臥矣﹐聞至「馬嚼冰連鐵﹐狼奔雪帶沙」﹐「辧面戈攢火﹐開關鑰墜霜」等句﹐不覺決然起﹐拍其肩背﹕「子欲搞髙﹑岑塞上作﹐直入杜《秦州雜詩》耶﹗」久之累官直臬﹐奉使閱兵﹐便道故鄕﹐一宿去﹐不及言詩。官直藩﹐余送兒子入監肄業﹐道病熱﹐迂折至保定休養﹐得家書﹐以事而返﹐遂無商略風雅事。逮其秉節鉞﹐撫浙江﹐督直隸﹐凡通顯者故學多廢﹐而書來省問外﹐輒復言詩。其《次京口不得拜先隴》七律﹐有云「舟邊鶴過山沈月﹐江上烏啼夜有霜。」情致獨絕。後又寄《三世詩刻》《述本堂集》屬余筆讀﹐余方有《漢書辧注》《世說考義》《家塾恆言》諸小著述﹐兼盧雅雨使君爲刻《韓詩箋注》垂成﹐零星樣本﹐寄本正訛﹐未遑答也。今雜著已成﹐而詩話之屢作屢失者﹐猶有宜田小冊子在。見獵心善﹐程子且不免﹐而況小子﹐因復理而出之。凡前人所有者﹐不敢剿說﹐不敢雷同﹐惟吐胸中之片知只解﹐而宜田之有當余心者﹐入之以爲一家言。

詩屢變而至唐﹐變止矣﹐格局備﹐音節諧﹐界畫定﹐時俗準。今日學詩﹐惟有學唐。唐詩亦有變﹐今日學唐﹐惟當學杜﹔元微之斷之於前﹐王半山言之於後﹐不易之論矣。然其規模鴻遠﹐如周公之建置六官﹐體國經野﹔又如大禹之會同四海﹐則壤成賦﹐後學能驟窺耶﹖登髙自卑﹐宜先求其次者﹐以爲日漸之徳。五古五律先求王﹑孟﹑韋﹑柳﹐七古歌行先求元﹑白﹑張﹑王﹐庶有次第。王荊公以爲先從李義山入﹐似謂七律﹐然亦初學所不易求。其文太繁縟﹐反恐五色亂目﹐五聲亂聰也。

余家傳詩法多宗老杜。明初﹐先斷事公殉建文之難﹐有絕命詞五律二首﹐所謂「死豈論官卑」者﹐已是杜《初達行在》之沈痛。至先太僕公好爲七律﹐全得《秋興八首》之鴻音壯采。先宮詹公又集學杜之大成﹐晚而批杜﹐章法﹑句法﹑字法皆有指授。小子才薄力弱﹐不能專宗﹐老而自傷﹐終莫能一。望溪兄﹑宜田侄實確守之﹐兄以文勝而詩居功半﹐今藏於家﹔侄則表見於世矣。

古體皆有平仄﹐但非律體一定﹐無譜可言﹐惟熟讀深思﹐乃自得之。趙秋谷宮坊笑人古詩不諧﹐不諧則讀不便串﹐古有此謇澀無宮商之古詩乎﹖一篇之中﹐又當間用對句﹐李天生太史言之。對乃健舉﹐如《古詩十九首》中「胡馬嘶北風﹐越鳥巢南枝」是也。余推而求之﹐七古亦多﹐歌行尢甚。至若杜﹑韓二家﹐有通篇對待者﹐益見力量。

七古音節﹐李承六朝﹐杜逆漢﹑韓旁取《柏梁》《黃庭》。譬之曲子﹐李南曲﹐杜﹑韓北曲。元﹑白又轉而爲南曲﹐日趨於熟﹐亦宜略變。然歌行終以此爲圓美﹐吹竹彈絲﹐嬌喉宛轉﹐畢竟勝雷大使舞。

換韻﹐老杜甚少﹐往往一韻到底。太白則多﹐句數必勻﹐勻則不緩不迫﹐讀之流利。元﹑白歌行﹐或一韻卽換﹐未免气促﹐今讀熟不覺耳。吾輩終當布置均平。

叶韻必不可用。不得其唇吻喉舌淸濁髙下﹐而惟韻書之附見者是從﹐徒見窘迫。於本韻中不得已而ㄎ扌奢以便棘手﹐曾何合於自然之古音乎﹖李間有之﹐杜則絕無﹐昌黎惟用之於四言。四言宜也﹐是仿《三百篇》。若他體用之﹐則龜玆王驢非驢﹑馬非馬矣。

通韻亦不可依。今韻注者﹐如一東通二冬﹐冬之半耳﹐鐘字以下則不通。《廣韻》依古另爲三鐘﹐後每部一一分署﹔今上下平各十五部﹐乃後人所並耳。作古詩當以《廣韻》爲主。

通五古耳﹐七古不通。昔在京言之﹐館閣諸君問所依據﹐余舉杜以例其餘。徧尋杜集﹐果然惟《憶昔》七古二首中通一二字﹐或偶誤耳。七古之通自東坡始﹐人利其寬而鉅公以自便耳。

昌黎五古通韻有濫常格之外者﹐歐陽子不求其故而臆說之﹐不可爲讀書法也。余考得《史記龜傳》「乃刑白雉﹐及與驪羊」一段﹐凡二十六韻﹐雜用東﹑江﹑陽﹑庚﹑靑﹑元﹑寒﹑先﹑眞諸部﹐此韓之所本也。詳在《韓箋》﹐不復具。

古樂府必不可仿。李太白𨿽用其題﹐已自用意。杜則自爲新題﹐自爲新語﹔元﹑白﹑張﹑王因之。明末好襲之以爲復古﹐腐爛不堪﹐臭厥載矣。李西涯𨿽間有可取﹐亦可不必。杜句「衣冠與世同」﹐可作詩訣。

唐之創律詩也﹐五言猶承齊﹑梁格詩而整飭其音調﹐七言則沈﹑宋新裁。其體最時﹐其格最下﹐然卻最難﹐尺幅窄而束縛緊也。能不受其畫地濕薪者﹐惟有老杜﹐法度整嚴而又寬舒﹐音容鬱麗而又大雅﹐律之全體大用﹐金科玉律也。但初學不能驟得﹐且求唐人之次者以爲導引。如白香山之疏以達﹐劉夢得之圜以閎﹐李義山之刻至﹐溫飛卿之輕俊﹐此亦杜之四科也。宜田冊子中未舉香山﹐而言二劉﹐一長卿也。然長卿起結多有不逮。

大歷十子一派﹐言律者推爲極則。然名上駟而實下乘﹐狀貌端嚴似且勝杜﹐究之枯木朽株﹐裝素佛﹑老耳。望之儼然﹐卽之無气﹐安得如杜之千秋下猶凜凜有生气耶﹗

五排六韻八韻﹐試帖功令耳。廣而數十韻百韻﹐老杜作而元﹑白述。然老杜以五古之法行之﹐有峯巒﹐有波磔﹐如長江萬里﹐鼓行中流﹐未幾而九子出矣﹐又未幾而五老來矣。元﹑白但平流徐進﹐案之不過拓開八句之起結項腹以爲功﹐寸有所長﹐尺有所短耳。其長處鋪陳足﹐而气亦足以副之﹐初學爲宜。李義山五排在集中爲第一﹐是乃學杜﹐𨿽峯巒波磔亦少﹐而非百韻長篇﹐其亦可也。

七排似起自老杜﹐此體尢難﹐過勁蕩又不是律﹐過軟款又不是排﹐與五排不同﹐句長气難貫也。

王新城教人少作長篇﹐恐其傷气﹐是也。然杜﹑韓二家獨好長篇﹐學者誠熟誦上口﹐如懸河泄水﹐久之理足乎中而气昌於外﹐亦莫能自禁。余與望溪兄五古所謂「大李杜韓﹐小王孟柳」﹐言气勢也。

韓昌黎受劉貢父「以文爲詩」之謗﹐所見亦是。但長篇大作﹐不知不覺﹐自入文體。漢之《盧江小吏》已傳體矣﹐杜之《北徵》序體﹐《八哀》狀體﹐白之《遊悟眞寺》記體﹐張籍《祭退之》竟祭文體﹐而韓之《南山》又賦體﹐《與崔立之》又書體。他家尙多﹐不及徧舉﹐安得同短篇結構乎﹖

長篇以杜爲最﹐案之是讀得《風》之《東山》《七月》﹑「氓之蚩蚩」﹑「習習谷風」以及《雅》之「厥初生民」﹑「皇矣上帝」諸篇爛熟﹐得其遠近兼收﹐鉅細畢集。韓得其細碎以求逸致﹐如《史》之射虎﹑牧羝而止。

韓詩不可專學。東坡云「退之仙人也﹐遊戲於斯文。」遊戲三昧﹐何可易言﹖香山寄韓詩云「戶大嫌甜酒﹐才髙笑小詩。」畢竟是髙才而後能戲﹐亦始可戲。要之還要博學﹐博學不是獺祭﹐獺祭終有痕迹。手不釋卷﹐日就月將﹐不待招呼而百靈奔赴矣。余家不蓄類書﹐不蓄《韻府》﹐剛制於己﹐使無可以望救﹐亦是一法。

《陸渾山火》詩不過秋燒耳﹐遂曼衍詭譎﹐說得上九霄而下九幽。玩結句自爲一炙手可熱之權門發﹐然終未考得其人。以詩而言﹐亦遊戲已甚矣﹐但藝苑中亦不可少此一種瑰寶。先宮詹爲門生子侄之爲翰林者﹐選《玉堂詩膾》一書﹐又取《董生行》一首﹐而此詩亦不遺﹐卻不加點﹐似默諭以審乎才學﹐以爲取捨。

徐文長有云「髙﹑岑﹑王﹑孟固布帛菽粟﹐韓愈﹑孟郊﹑盧仝﹑李賀卻是龍肝鳳髓﹐能捨之耶﹖」此言當王﹑李盛行之時﹐眞如淸夜聞晨鐘矣。余嘗因此言﹐而效梁人鍾嶸《詩品》﹐爲四家品藻﹕韓如出土鼎彜﹐土花剝蝕﹐靑綠斑斕﹔孟如海外奇南﹐枯槁根株﹐幽香緣結﹔盧如脫砂靈璧﹐不假追琢﹐秀潤天成﹔李如起网珊瑚﹐臨風欲老﹐映日澄鮮。此無關於專論大端之詩話﹐聊及之以資談柄。

七律八句﹐五六最難﹐此腹耳。腹怕枵﹐一枵則《孟》之陳仲子﹐《莊》之子桑戶﹐有匍匐耳﹐尙何助於四體之手舞足蹈哉﹗何以充之﹖要跳出局外﹐以求理足﹐又僉入局中﹐以使气昌﹐是在熟誦工夫。

第七句又難﹐此尾耳。尾要掉﹐不掉則如棄甲曳兵而走﹐安能使落句善刀而藏﹐爲之四顧﹐爲之躊躇滿志哉﹗何以掉之﹖要思鷹轉尾﹐翔而後集。八句是集﹐七句要翔。

宮詹公嘗問人﹕「汝輩作詩﹐今從何句作起﹖」此佛門棒喝。蓋料皆先有項聯﹐而後裝頭﹐此則非頭矣。內而血脈﹐外而肢骸﹐全系乎首以領之﹐可不貫冒﹐可不自然耶﹖故必先得起句﹐卻又非下筆卽得之滑句。

押韻未有不取易者﹐如東韻之「中」﹐支韻之「詩」﹐灰韻之「來」﹐庚韻之「情」﹐皆似易而實難﹐往往如柳絮漂池﹐風又引去﹐須當如舂人下杵﹐腳腳著實。宜田嘗舉杜「江從灌口來」﹐晚唐人「巴蜀雪消春水來」﹐以一「來」字見萬里險急排蕩之勢。太白「落日故人情」﹐老杜「因見古人情」﹐以實字寫虛神﹐有點晴欲飛之妙。又如義山「卻話巴山夜雨時」﹐東坡「春在先生杖履中」﹐「時」字﹑「中」字皆有力。引證甚當﹐足解人頤。

古人用韻之不可解者﹐唐李賀﹐元薩都刺﹐近體皆古韻﹐今昔無議之者﹐特記之邂逅解人。

比興率依《國風》之花木艸﹐《楚辭》之美人香艸止耳。愚意兼之以《周易》彖爻﹐《太玄》離測﹐尢足以廣人思路。

余嘗覺文格前一代髙一代﹐文心後一代進一代。香山云「詩到元和體變新。」豈元和前腐臭耶﹖但日益求新耳。老杜自喜有云「每於百僚上﹐猥誦佳句新。」然又云「賦詩新句穩﹐不覺自長吟。」則新必須穩。宜田冊子中有言不可求冷癖事﹐不可用作態句﹐此便隱射著求新而不穩者。

宜田又云「意有專注﹐迹涉趨逗﹐亦見醜態。」旨哉言乎﹗就無學無才而好和險韻者觀之﹐每於上文早謀安頓﹐便是趨逗﹐便是醜態。

宜田冊子中﹐又有其別後自記者云「詩有不必言悲而自悲者﹐如『天淸木葉聞』﹐『秋パ醒更聞』之類﹐覺塡注之爲贅。有不必言景而景自呈者﹐如『江山有巴蜀』﹐『花下復淸晨』之類﹐覺刻畫之爲勞。」

又云「《三百篇》之五言﹐如『艷妻煽方處』﹐句眼在『煽』字﹐此少陵字法之祖。」余嘗喜《考工記》每有一字而曲盡物理物情者﹐安得與宜田覿面縷指而共論之。

又云「少陵《夢李白》詩﹐童而習之矣。及自作夢友詩﹐始益恍然於少陵語語是夢﹐非憶非懷。乃知讀古人詩文以爲能解﹐尙有欠體認者在。」

又云「句法要分律絕。余嘗爲舟行詩﹐起句『幾層輕浪幾層風』﹐自謂是絕句語﹐不合入律。」宜田此見﹐鞭心入微。

又云「余嘗舉宮詹公批杜有云﹕『是排句﹐不是律句。』分別安在﹖質諸息翁先生﹐先生曰﹕『排句稍勁蕩耳。』余曰﹕『匪惟是﹐音節承遞間讀之﹐自不可易。』先生曰﹕『子論更細。』」

又云「『習習谷風﹐以陰以雨』。婦值風雨而愁嘆﹐是觸感生情耳。注云﹕『陰陽和而後雨澤降﹐猶之夫婦和而家道成。』婦人之見﹐豈暇出此﹖朱子釋經﹐自應依理立論耳。」其讀書得間如此。余亦有經史之探微索隱者﹐惜不能與之印正。今載在《家塾恆言》中。宜田別論甚多﹐往往附札子後﹐再撿續。

老杜晚年七律﹐有自注時體﹑吳體﹑俳諧體。俳諧易知﹐時體﹑吳體不解。案之不過稍稍野朴﹐以「老樹著花無醜枝」博趣﹐而辭气無所分別。當時皆未有此﹐何自而立名目﹖又杜所稱賞之蘇渙﹐據《唐書》有爲「白跖」者﹐不知卽此人否﹖其詩有古律二十餘首﹐不知卽杜所稱殷殷幾席者否﹖其事其人皆不足以深究﹐其詩非古非律﹐不知何所據而創之﹖

晚唐體裁愈廣﹐如杜牧之有五律﹐結而又結成十句﹔如義山又有七古似七律音調者﹐《偶成轉韻七十二句》是也。

香山有半格詩﹐分卷著明。昔問之竹先生﹐亦未了了。意其半是古詩﹐半是格詩﹐以詩考之﹐又不然也。今吳下汪氏新刻本﹐不得其解﹐竟削之。然陸放翁七律﹐以「莊子七篇論﹐香山半格詩」爲對﹐又必實有其體。

余於七律﹐取爲杜氏四輔者分之﹐卻皆不可專學。四人中劉夢得差可耳﹐伐毛洗髓不如白﹐鏤金錯采不如李﹐風流自賞不如溫﹐卻抄撮三家之長﹐骨肉亦停勻矣﹐中邊亦俱到矣﹐不知者幾以爲可專學矣。然其气浮﹐其音靡﹐其熨貼近俗﹐其圓美近時﹐猶之子莫執中﹐執中無杜之權﹐亦與如白如李如溫各偏一長者何異。

五七絕句﹐唐亦多變。李靑蓮﹑王龍標尙矣﹐杜獨變巧而爲拙﹐變俊而爲傖﹐後惟孟郊法之。然傖中之俊﹐拙中之巧﹐亦非王﹑李輩所有。元﹑白淸宛﹐賓客同之﹐小杜飄蕭﹐義山刻至﹐皆自辟一宗。李賀又辟一宗。惟義山用力過深﹐似以律爲絕﹐不能學﹐亦不必學。退之又創新﹐然而啟宋矣。宋七絕多有獨勝﹐王新城《池北偶談》略采之﹐又由東坡開導也。

東坡亦未必逼眞古人﹐卻是妙絕時人。王荊公﹑歐陽子﹑梅都官工夫皆深於坡﹐而坡亭亭獨上。

詩之有齊名者﹐幸也﹐亦不幸也。凡事與其同能﹐不如獨勝。若元﹑白﹐若張﹑王﹐若溫﹑李﹐若皮﹑陸﹐一見如伯諧﹑仲諧之不可辧﹐令子產「不同如面」之言或爽然﹔久對亦自有異﹐讀者不可循名而不責實。張﹑王﹑皮﹑陸﹐其辧也微﹐在顰笑動靜之間。元﹑白﹑溫﹑李﹐則有顯著﹐如元之《騅馬歌》﹐白或未能﹔溫之《蘇武廟》﹐李恐不及。其無和﹐亦或不能和耶﹗

懷古五七律﹐全首實做﹐自杜始﹐劉和州與溫﹑李宗之﹐遂當爲定格。凡項聯者﹐不足觀。

溫之《蘇武廟》結句「空向秋波哭逝川」﹐「波」字誤。旣「川」復「波」﹐涉於侵復。且「波」專言「秋」﹐亦覺不穩﹐上有何來路乎﹖老杜云「賦詩新句穩」﹐名手有不穩耶﹖當是「風」字﹐用漢武帝《秋風辭》﹐乃非設湊句﹐乃與通篇之用事實者稱。從無推敲及之者﹐負古人苦心矣。又有詩題《過孔北海墓》﹐案之是其本朝先輩李北海也﹐與孔融何與乎﹖當作「李」。凡唐詩誤句﹑誤字﹑誤先後次第者﹐余辧之批於各集甚多﹐老而倦勤﹐不能一一拈出。惟辧義山﹑辧昌黎已刻全集﹐世可見之。又批有人從不置喙者﹐如太白《上樂》﹐微之《競渡》詩﹐玉川《與馬異結交》詩﹐皆非遊談無根。已載之《家塾恆言》﹐不重出。

唐詩大集之有後人補遺者﹐固多誤收﹐正集亦有﹐如杜之《洗兵馬》﹐王荊公以爲僞是也。愚見並《杜鵑》行僞﹐平拖曼衍﹐中才所能。若「西川有杜鵑」一首﹐則是中有波致。又如韓之《和李相公兩事》兩篇皆僞﹐以李漢之爲諸胥者﹐尙且誤編﹔而《嘲鼾睡》之五言兩篇﹐又不知其眞而不編。各集多有﹐往往批在本書。新刻《施注蘇詩》﹐顧俠君補遺﹐其誤收者不可枚舉﹐多在北宋人集﹐何以竟未經目﹖

李賀集固是教外別傳﹐卽其集而觀之﹐卻體體皆佳。第四卷

多誤收。大抵學長吉而不得其幽深孤秀者﹐所爲遂墮惡道。義山多學之﹐亦皆惡﹔宋﹑元學者﹐又無不惡。長吉之才﹐佶然以生﹐瞿然以淸﹐謂之爲鬼不必辭﹐襲之以人卻不得﹐直是造物異撰。余恆思玉樓之召﹐初非謾語﹐不然科名試帖中無處著﹐塵寰唱和中亦無處著﹐杜牧一序﹐義山一傳﹐長爪生可淩一笑矣。杜牧序中引昌黎諸比擬語﹐足以爲嘔出心肝者慰。

孟郊集截然兩格﹐未第以前﹐單抽一絲﹐裊繞成章﹐《太玄經》所謂「紅蠶緣於枯桑﹐其繭不黃」﹐是其評品。及第後﹐變而入於昌黎一派﹐乃妙。且有昌黎所不及﹐比兩人《秋懷》可知也。東坡全目之爲苦風味﹐誠苦矣﹐得毋有橄欖回味耶﹖余少不知﹐老乃咀嚼之。昔聞竹先生稱其略去皮毛﹐孤淸骨立。余漫戲云「宋人說部有妓瘦而不堪﹐人謂之風流骸骨﹐孟詩是也。」今愧悔之。

李賀﹑孟郊五言﹐造語有似子書者﹐有似《漢書律曆志》者﹐皆安石碎金。

韓﹑孟聯句﹐是六朝以來聯句所無者﹐無篇不奇﹐無韻不險﹐無出不扼抑人﹐無對不抵當住﹐眞是國手對局。然而難﹐若郾城軍中與李正封聯者﹐則平正可法。李賀有《昌谷》五古長篇﹐獨作也﹐而造句與韓﹑孟《城南聯句》同其險阻﹐無怪退之早已愛之訪之矣。然萬不可學。

長排隔句對者多﹐杜有隔兩句者尢趣﹐局易板﹐聯宜變也。又有起對而承接轉不對者更活﹐然有杜﹐杜亦惟末年有之﹐總是功夫熟而後可。

杜五七律多有八句全對者﹐後學興會所至﹐偶一爲之﹐不可有心學﹐恐才小力薄﹐領衤會不淸﹐收煞不住。

案《飲中八仙歌》是學謝混品目子弟五字韻語﹐又學《柏梁》七字音調﹐學古變化當如此。其命題亦自安穩﹐《新唐書》乃攺爲《飲八仙人》﹐語拙。宋祁好變舊文﹐而不成語者甚多﹐何怪乎歐公之於列傳推之﹐名爲讓能而實畏同過也。

偶值春暖花開﹐思及宋子京得名詞句「紅杏枝頭春意鬧」﹐「鬧」字亦佳。但詞則可用﹐字太尖。若詩﹐如老杜「九重春色醉仙桃」﹐略迹而會神﹐又追琢﹐又混成。「醉仙桃」不可解﹐亦正大必求解。晉人謂王導能作無理事﹐此亦無理詩也。

宜田論詩﹐獨不喜怪。怪如盧仝﹐想所屏棄﹐然未嘗怪也。《月蝕詩》﹐退之小減字句﹐以爲效作而入己集﹐豈漫然耶﹗王州斥之爲醉人說夢﹐特州醉夢耳。其詩爲元和六年討王承宗軍﹐政句句有所指﹐段段有所謂﹐余詳注之於韓集矣。《與馬異結交詩》則誠似怪﹐然耐心求之﹐大有理在。如《易》之爻詞﹐無所不奇而終歸於法。乃慨世風不古﹐元气不存也。余有細批於其集額。大抵胸有經術而貌爲詭詞﹐不然﹐何至方正如退之﹐而津津稱道一異端之玉川先生哉﹗

此番詩話﹐梗槪大端﹐又老多遺忘﹐缺漏難想。然至末乃有心濫及於盧仝﹑李賀﹐豈雅終轉奏曲耶﹖亦奉杜「轉益多師是汝師」之指點耳。

詩有似浮而勝精切者﹐如劉和州《先主廟》﹐精切矣﹔劉隨州《漂母祠》﹐無所爲切﹐而神理自不﹐是爲上乘。比之禪﹐和州北宗﹐隨州南宗。但不可驟得﹐宜先法精切者﹐理學家所謂腳踏實地。

有似淺薄而勝刻至者﹐如《馬嵬》﹐李義山刻至矣﹔溫飛卿淺淺結構﹐而從容雅過之。比之試帖﹐溫是元﹐李是魁。用力過猛﹐畢竟耳紅面赤﹐倘遇趙州和上﹐必儆醒歇歇去。

感懷詩必有點眼處﹐然有點眼不覺者。如白香山《故衫》七律﹐點眼在「吳郡」﹑「杭州」兩地名。故衫本不足以作詩﹐作故衫詩﹐非古人裘敝履穿之意﹐蓋慨身世耳。斥外以來﹐已遷忠州﹐苟邀眷顧﹐可以召還﹐乃忠州不已﹐又轉杭州﹐杭州不已﹐又轉蘇州﹐是則衫爲故物﹐而人亦故物矣。如此推求﹐乃得詩之神理。

有同一訪人不遇而詩格髙下迥別者﹐太白有兩五律﹐前六句全揭起不遇之情以入景﹐至結一點。一云「語來江色暮﹐獨自下寒煙」﹐一云「無人知處所﹐愁倚兩三松」﹐眞是天馬行空﹐羚羊掛角﹐驟學如何能得﹖若白香山項聯「看院畱雙白鶴﹐入門惟見一靑松」﹐溫飛卿項聯「隔竹見籠疑有鶴﹐捲簾看畫靜無人」﹐是則𨿽平﹐卻易知易能矣。

施諸廊廟之詩﹐尢宜平易。如《早朝大明宮》﹐杜之「九重春色醉仙桃」﹐仙語也﹐卻不如賈至﹑王維之穩。《敕賜百官櫻桃》﹐亦惟王維合局。後來韓昌黎﹑張文昌亦有此題一律﹐則寒儉粗疏﹐似爲長裙髙屐﹐不屑循行逐隊者﹐而宗廟會同﹐有此五服五章哉﹗

七律章法﹐宜田尢善言之。就一首﹐如劉夢得《西塞山懷古》﹐白香山所讓能﹐其妙安在﹖宜田云「前半專敍孫吳﹐五句以七字總括東晉﹑宋﹑齊﹑梁﹑陳五代﹐局陣開拓﹐乃不緊迫。六句始落到西塞山﹐『依舊』二字有髙峯墮石之捷速。七句落到懷古﹐『今逢』二字有居安思危之遙深。八句『蘆荻』是卽時景﹐仍用『故壘』﹐終不脫題。此摶結一片之法也。到於前半一气呵成﹐具有山川形勢﹐制勝謀略﹐因前驗後﹐興廢皆然﹐下以『幾回』二字輕輕兜滿﹐何其神妙﹗」

宜田又言「七律八句﹐要摶結完固﹐宛轉玲瓏﹐句中寓有層疊﹐乃妙。若是四層﹐未見圓活﹐俗語所謂『死版貨』。」

宜田札至﹕「數年前偶得句云﹕『破寺門前野水多。』此七字。」因記贈公有「人煙補斷山」之句﹐亦此五字。所謂好句本在世間﹐爲宜田橋梓拾得﹐正不必湊泊成篇也。

詩要有理﹐不是「萬物靜觀皆自得﹐四時佳興與人同」才爲理。一事一物皆有理﹐看《左傳》臧孫達之言「先王昭徳塞違者﹐如昭其文也」之類﹐皆是說理﹐可以省悟於詩。杜牧之敍李賀集﹐種種言其奇妙﹐而要終之言曰「稍加以理﹐奴僕命《騷》可也。」見詞𨿽有餘而理或不足是大病。

詩話總說不盡﹐杜有絕句多首﹐元遺山又有多首﹐皆是說詩﹐學者當尋繹其中。二公之大言炎炎﹐勝後人之小言﹐天壤也。余小言亦且有誤﹐或誤人﹐或誤題﹐直抒胸次而未遑檢對﹐老不耐煩﹐又無胥鈔﹐一气疾書﹐擲筆而止。時年八十五矣。

