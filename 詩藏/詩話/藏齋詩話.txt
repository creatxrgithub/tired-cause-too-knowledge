藏齋詩話民國趙元禮

●卷上

民國八年予遊北海﹐得「層樓出云表﹐萬葉戰秋聲」之句﹐郵寄範孫﹐得覆云「昔郭丈曼生有句云﹕『孤磬一聲秋葉黃』﹐因有郭秋葉之名。大作『萬葉戰秋聲』之句﹐合稱爲趙秋聲﹐君家倚樓不能專美於前矣﹗」距「空水紅蓼」之句三十年﹐而先生獎勵之心不減於疇昔也。

嵌字詩之佳者﹐七言絕句二十八字內嵌十个一字。錢鶴灘先生《題秋江獨釣圖》詩云「一蓑一笠一魚鉤﹐一个漁翁一葉舟。一櫓一帆兼一槳﹐一人獨釣一江秋。」眞絕妙好辭也。

前人云「吟安一个字﹐撚斷數莖髭。」此「安」字驟看似易實則難﹐有楊君《題許祕書琴伯畫佛》﹐起二句云「吾鄕許子善畫佛﹐妙相莊嚴齊彷佛」。予謂「齊」宇不安﹐於是同人皆擬一字﹐「如」﹑「同」﹑「皆」﹑「都」等字﹐細思之均不甚安﹐予則爲之攺一「佛」字﹐頗爲人所贊許﹐以「妙相莊嚴佛仿佛」字法句法皆甚老矣。

三河王式金茂才淸才博學﹐弱不勝衣﹐曾館天津劉氏﹐光緒甲午隨嚴範孫先生視學貴州襄校﹐後數年以貧卒。記其《出都》一詩云「作客輕千里﹐平沙極目遙。有懷腸九折﹐無計淚雙拋。長辛店中店﹐蘆溝橋下矯﹐不堪回首處﹐風雨晚瀟瀟。」逼近唐人﹐予與範老常誦之。

王廉甫大令招飲。坐間有董季友李又塵兩君﹐酒半以談詩爲樂﹐董述其得意句云「美人眼淚英雄血﹐不是黃金買得來。」李述其得意句云「無邊樓閣瀟瀟雨﹐獨倚朱欄有所思。」合座嘆賞﹐予以董詩似袁隨園語﹐李詩意味尢勝。

予十九歲由平谷赴津﹐就婚郭氏﹐秋深攜眷買船還平﹐途中得《卽景》一句云「空水倒涵紅蓼花。」郵奇京都﹐範孫答函云「此句神妙﹐全在一『空』字﹐他人所不能﹐亦不敢也。」獎借後進﹐情見乎詞。

李太白詩云「長風破浪會有時﹐直掛雲帆濟滄海。」又云「東山髙臥時起來﹐欲濟蒼生未爲晚。」磊落雄健﹐此老豈沈湎於酒者。杜少陵詩云「安得壯士挽天河﹐淨洗甲兵常不用。」此是何等抱負。韓昌黎詩云「我能屈曲自世間﹐安能從汝巢神山。」又「侯王將相望久絕﹐神縱欲福難爲功。」皆有堀彊气。蘇東坡詩云「平生寓物不畱物﹐在家學得忘家禪。」又「相逢握手一大笑﹐白髮蒼顏略相似。」又「先生食飽無一事﹐散步遙逍自捫腹。不問人家與僧捨﹐拄杖敲門看修竹。」坦白闊大﹐熟讀此等持﹐可以變化气質。

友人王君仁安﹝守恂﹞過固安﹐見壁間題詩云「西來一片太行色﹐東去千秋無定河。落日牛羊野蒼莽﹐短衣匹馬劍蹉跎。誰能將月補離恨﹐我欲乘風淩酒波。燕市無人識屠狗﹐醉來且拊瓦盆歌。」音節蒼涼﹐气體雄壯﹐不知何人所作也。

予作詩半生不下千餘首﹐有爲人稱賞者﹐有爲人指摘者﹐予皆淡然置之﹐所謂得失寸心知也。最愜心者只兩句云「握手今宵訴肝肺﹐他生覿面知爲誰。」自以爲沈痛到二十四分﹐惜被人滑口讀過也。

箴之則曰「外作禽荒﹐甘酒嗜音。有一於此﹐未或不亡。」頌之則曰「六宮才人大垂手﹐願君千年萬年壽﹐朝出射糜暮飲酒。」「禽荒」﹑「甘酒」﹐已具亡國之二矣。是作詩與作訓誥﹐固是兩種筆墨也。

宋唐子西先生云「作文當學司馬遷﹐作詩當學杜子美。」洵扼要語也。

桐城王右弼先生﹐少年英異﹐從戴存莊先生﹝鈞衡﹞學持﹐有《江南曲》一絕云「十里酒旗外﹐人家半掩門。桃花落江水﹐銷盡美人魂。」爲人所傳誦﹐時王君十八歲也﹐予於役石城﹐遇君之曾孫曉芝﹐飲酒談藝甚暢﹐追述如此。

人不必因作詩始讀書也﹐然不讀書則積蓄不厚﹐出語必淺薄﹔不必因作詩始讀古人之詩也﹐然不讀古人之詩﹐則不知韻味之髙﹑格律之協﹑機杼之熟﹐出語必致扞格。由前之說証之杜詩所謂「讀書破萬卷﹐下筆如有神」也﹐証之蘇詩所謂「腹有詩書气自華」也﹔由後之說証之成語所謂「能讀千賦則能賦」﹐對於詩亦然﹐証之諺語所謂「熟讀唐詩三百首﹐不會作詩亦會謅」也。

予十六﹑七歲時﹐同人郊行﹐過一荒冢﹐得句云「亂艸粘上天﹐老松綠到地。荒徑埋斷碑﹐不辧何年字。」描寫實景頗肖﹐以其太衰颯未收入集﹐昨偶憶及﹐輒續入詩話﹐以存少作﹐不計其佳否也。

「海甸陰風艸木腥﹐史篇特筆姓名馨。一腔熱血存餘瀝﹐分與兒曹灑賊廷。」庚子冬日﹐日本兵上百合本以此索書﹐不知何人作﹐確是日本人詩也。

作八股文﹐攝全題之神理作首兩句﹐曰「破題」。如《孟懿子問孝》題﹐破題云「記魯大夫之間孝爲《魯論》﹐開問孝之端也。」《唐虞之際》破題云「才兼二代﹐聖人鄭重於其際焉」之類﹐比讀《國史補》﹕「李程作《日五色賦》﹐起二句云﹕『徳動天地﹐祥開日華。』以此破題擢狀元。」又《六一詩話》謂﹕「梅聖兪《河豚詩》起二句云﹕『春洲生荻芽﹐春岸飛楊花』﹐只此破題﹐以說盡河豚好處。」《螢雪雜說》記湯黃中作《秋燕已如客》詩﹐起二句云「近人方賀廈﹐如客已驚秋。」謂此破題非人所及。是詩賦皆有破題﹐不獨八股爲然也。

吾邑陶仲明孝廉﹝喆甡﹞心精力果﹐博學多能。甲午以後﹐知中國舊學問﹑舊政治之不足以圖存也﹐則剴切懇至﹐呼號國人﹐力求新學新政爲職志。其時眾人幾以狂怪目之。庚子亂後。憔悴憂傷﹐竟死牖下。劉云生挽以詩云「思親魂斷白雲邊﹐萱艸花枯止隔年。雙鶴不來孤月冷﹐春風吹淚到重泉。」「五洲胸貫气如雲﹐燕市悲歌世不聞。直待沙虫殘劫後﹐人間靑眼始憐君。」「濟世婆心豹隱余﹐消磨壯志半窮居。瘡痍滿目何人補﹐腸斷靑囊一卷書。」「才人無祿恨茫茫﹐枉自憂時鬢爲蒼。他日金臺重市駿﹐先生墓已有垂楊。」「命蹇時乖事可危﹐少微星隕哲人萎。惟將一片韓陵石﹐勒爲中郎《有道碑》。」仲明在嚴範老家教授多年﹐故範老挽之云「經籍史乘﹑金石文字﹑訓詁詞章﹑醫方算術﹑列朝掌故﹐旁逮海外國書﹐學博矣哉﹐我尢服君居心誠懇﹐慮事精詳﹐立志堅定﹔勸諭諷誡﹑扶持調護﹑討論辯駁﹑講貫切磋﹑處世精言﹐兼及家庭瑣事﹐教多術矣﹐君之於我忘形賓主﹐異姓兄弟﹐急難友生。」讀此數詩一聯﹐可知孝廉之爲人矣。

予童年有《秋日》一聯云「殘蟬四五噪﹐籬豆兩三花。」歷四十餘年﹐久忘之矣。前與至友李君錫三飲範孫家﹐兩君以予編詩話﹐特爲述及之。

予刻詩十一本矣﹐惜少名句佳章﹐敝帚自珍﹐聊自怡悅而已。偶憶在日本西京爲一詩﹐未載入集﹐玆補記於此﹕「薄寒忽已襲重襲﹐霜气稜稜逼瓦溝。老鶴不歸松影靜﹐一丸涼月下西樓。」唐企林大令亟賞之。

建徳周玉山尙書﹝馥﹞僑寓天津﹐年八十餘﹐精神矍鑠﹐讀書作字不倦﹐曾以新刻《玉山詩集》一冊見贈﹐受而讀之﹐激切處似少陵﹑次山﹐閒適處似香山﹑務觀﹐必傳之作也。其中警句如《過海》云「可憐無限黃粱夢﹐同破天雞第一聲。」又《侯家林舟中》云「重裘三月冷﹐小酌一燈親。」又「禾深曉露酣」五字尢佳﹐非秋郊曉行者不見此景也。

楊香吟先生﹝光儀﹞﹐品端學粹﹐吾津之鄕祭酒也﹐八十歲時灤州蔣香農先生壽以四律﹐如「名土無官才脫俗﹐丈人得壽亦由天」﹐「知己感深由昔日﹐傳人私幸得同時。」非泛泛酬應之作。予作四律﹐中有「漢代傳經宗伏勝﹐晉人髙節愛陶潛」。兩句差可﹐餘皆浮淺﹐時戊戌三月也。

東坡先生謫儋州﹐初僦官屋以庇風雨﹐有司以爲不可﹐則買地築室﹐爲屋三間﹐與其子過泥水雜作﹐可謂困阨矣。而其《新居》詩曰「朝陽入北林﹐竹樹散疏影。短籬尋丈間﹐寄我無窮境。」收處則曰「數朝風雨涼﹐畦菊發新穎。俯仰可卒歲﹐何必謀二頃」云云。胸次悠然﹐得聖賢樂趣﹐宜乎李越縵先生遇拂逆時﹐常誦之以自遣也。

東坡《郭綸》詩﹕「河西猛士無人識﹐日暮津亭閱過船。」又《縱筆》詩﹕「溪邊古路三叉口﹐獨立斜陽數過人。」兩詩同一意境。

詩讖之說﹐自古有之。嚴侍郎範孫前年出美國﹐其長公子約衝在駐日公使館充書記官。是歲約衝四十歲﹐範老寄以詩曰「我年二十失雙親﹐兒事雙親到四旬」云云﹐作詩之宗旨是欣幸之意﹐不謂約衝竟以是年卒於日本﹐恰四十歲也。

光緒戊子順天鄕試﹐粵西人陳某於試前夢人示以一詩云「淸香飛遇小橋東﹐半在垂楊隱約中。問徧漁家三十六﹐無人知是藕花風。」空靈婉約﹐似中晚唐髙作。見《越縵堂日記》。

唐人有句云「苦吟僧入定﹐得句將成功。」言詩成之不易也。前淸李竹溪句云「相逢馬上搖頭者﹐得句知他勝得官。」又李懷民句云「思苦如中酒﹐吟成勝得官。」言得句之足樂也。又尹似杜云「看花好似尋良友﹐得句渾疑是舊詩。」陳古漁句云「得句渾疑先輩語﹐登筵初僭少年人。」言得之似天成也。作詩之難﹐余尙未臻其境﹐得句之樂﹐我亦莫名其妙。惟時得佳句﹐每疑爲先輩詩人有之於前﹐或他日詩人有之於後﹐抑或同時詩人有之於現在﹐蓋我亦猶人﹐不必人之不猶我也﹐與陳尹句略同。余曾有句云「詩句本天成﹐得之便屬我。一朝犯雷同﹐人云亦云可。」又句云「苦吟時入夢﹐得句亦奇逢。」余之詩境略如此。

「水田飛白鷺﹐夏木囀黃鸝。」李羣玉詩也﹐王摩詰加「漠漠」﹑「陰陰」四字﹐便成佳句﹐是否襲用成語﹐今懸爲疑案。予昔遊北海﹐得「層樓出云表﹐萬葉戰秋聲」﹐爲範孫所激賞﹐例以郭秋葉詩名﹐擬「趙秋聲」之名以獎之﹐曾記入詩話﹐今十餘年矣。昨讀周美成詞﹐有「萬葉戰秋聲﹐露結雁度砂磧」云云﹐無意中用宋詞入詩﹐眞出人意外矣。

蔣香農先生篤於友朋﹐其《哭陶仲明》詩云「海內宿儒同歿日﹐山陽舊侶再來時。」又《天津逢王仁安》詩云「垂老故交同性命﹐未忘結習是文章。」深情如揭﹐淒惻動人。又「四海無家者﹐行吟任馬蹄。五言抗東野﹐一字動昌黎。渭水秋風冷﹐並州落日低。桑乾人又渡﹐回首太行西。」此先生《過賈島故里》詩也﹐似非唐以後人所能。

前總統徐公六十歲時方爲相國﹐海內人上爲詩文以祝者盈編累牘﹐典麗矞皂﹐不爲異也。嚴範孫侍郎奇一詩只二十八字﹐可謂包掃一切﹐其詩云「舊北江廬人就菊﹐古蓮池上客臨觴。念年往事如彈指﹐又見耆英政事堂。」蓋徐公四十歲在都門﹐五十歲在保定﹐六十歲爲國務卿也。

唐人《詠蓮花》詩﹕「無情有恨何人見﹐月白風淸欲墮時。」東坡《詠梅花》詩﹕「風淸月落無人見﹐洗妝自趁霜鐘早。」淸空微妙﹐寫盡二花之神理。

杜少陵《樂遊園歌》歷敍酒筵歌舞之盛﹐而以「此身飲罷無歸處﹐獨立蒼茫自詠詩」作結﹐蘇東坡《攜妓樂遊張山人園》詩前敍細馬紅妝﹐而以「酒闌人散卻關門﹐寂歷斜陽掛疏木」作結﹐同一機軸。

徐鶴亭國琮館嚴範孫家司會計﹐十有餘年。幼嘗從梅小樹先生讀﹐故酷好詩賦﹐邑有翰香詩社課試律詩﹐徐每爲嚴氏昆仲捉刀﹐輒冠一軍。簿記之暇﹐不廢哦詠。遣稿散失﹐僅記一聯云「柳岸微茫鴉背影﹐板橋勻稱馬蹄聲。」

慈溪費冕卿﹝紹冠﹞﹐嚴範老族弟子均之表兄也﹐其《五十自壽》詩有云「腰爲種花甘屢折﹐口非飲酒不輕開。」新穎可喜。

陳奉周﹝璋﹞﹐陳亞蘭﹝珍﹞﹐兄弟也。先世籍廈門﹐其尊人商於津﹐遂家焉。奉周博識通西學﹐善談名理﹐亞蘭則以詩畫名。奉周喜爲予誦亞蘭詩﹐其尢得意者﹐如某處卽景云「窗咽晚潮淘落日」﹐《詠史閣部》云「不載欺民戰欺君﹐不死何爲死何益。」皆屢屢述之。宋少南﹝坤﹞嘗誦亞蘭《題福壽宮壁》云「王母侍兒許飛瓊﹐低鬟似道渾相識。」少南愛其淸折。亞蘭有《鴣葉庵集》行世﹐奉周亦能詩﹐然祕不示人﹐某年雪後遊左悲院﹐有句云「戰卒掃大旂﹐老漁理釣綫。」陳幼璋爲範老述之。

王式金﹝鋆﹞過桃源縣白馬渡有句云「輿中不敢搴簾望﹐人在懸崖影在溪。」奇險可想。

壬寅嚴範孫遊日本﹐有本田幸者投以詩云「先生末肯閉簾肆﹐天干或因思釣臺。」切姓頌揚﹐大似中國體裁。

天津私立第一小學在文廟後院﹐舊爲會文書院﹐專課舉人副貢﹐同治年邑紳婁君允孚﹝舉信﹞請於地方有司而創設者也﹐一切規制皆婁君手訂﹐婁君終年宿院中﹐以院爲家﹐未幾喪偶﹐欲不復娶﹐戚友勸之﹐爭投以詩﹐嚴範孫尊人仁波翁有句云「豈爲娶妻難作佛﹐漫云住廟卽爲僧。」僉以爲切合。

吾鄕同光以來﹐稱詩者推楊香吟﹑梅小樹﹐兩先生深居髙隱﹐不與世事。楊有句云「有生皆險境﹐無物不爭機。」梅有句云「不耐饑寒立品難。」閱世之深﹐持躬之峻﹐於詩句中見之﹐非尋常人所能道。

吾鄕李筱筠先生嗜酒好吟詠﹐五律極似少陵。居室中不事灑掃﹐塵垢滿幾壁間﹐手書故事粘貼殆徧﹐殘書斷簡外無他物。每有所作﹐隨手撿拾破紙以大艸書之﹐《題抱靑園》有句云「滿地綠蕪酣石气﹐半林黃葉攪秋聲。」逼近唐音。

周玉山尙書有《過膠州》一律云「朔風雨雪海天寒﹐眼底蒼茫不忍看。諸國共稱周版籍﹐斯民猶重漢衣冠。何人持算盤盤錯﹐當局枯蓁著著難。挽日回天容有力﹐可憐筋骨已衰殘。」有幽燕老將气韻沈雄之槪。聞此詩曾由日本公使髙平君譯成英文﹐函達美總統﹐以示東方文藝優美之一斑。日本除其本國之唄外﹐詩則全爲漢詩﹐故髙平君譯此律以爲代表。美總統極爲欣賞﹐並索得漢文原稿藏之。

灤縣蔣香農先生﹝蘭畬﹞﹐沈酣經史﹐尢長於詩古文詞﹐予記先生有《扶蘇石》一詩云「白骨築長城﹐猶照秦時月。一窟紫燕支﹐中有扶蘇血」四句。其後先生刊詩﹐攺爲「萬里築長城﹐白骨塡冰雪。誰知片石中﹐紅紫扶蘇血。」予以爲不如原作之渾成瀏亮也。

香農先生《挽李文忠詩》云「緇時術大人才少﹐謀國心孤世變多。」又《弔張文襄》詩云「作督封疆八州內﹐調停門戶兩朝中。」又云「殘局勉支公尙在﹐大星忽隕國旋亡。」包掃一切﹐濡染大筆何淋漓。

直隸新城王晉卿先生﹝樹柟﹞爲近代一大詩家﹐蓋繼梅村﹑漁洋而起者﹐集中佳句美不勝收﹐余尢愛其《牧羊詞》﹐玆錄其第二首云「秋霜肅肅百艸痱﹐冬雪深深小麥肥。羊肉一斤麥一畝﹐努力且待春風歸。」詩能俚質﹐最爲上乘。如李崆峒之《豆花行》云「昨當大風吹雪過﹐湖船無數冰打破。冰驤﹛山﹜山嶽立﹐行人駭觀淚交墮。」通體非不俚質﹐然終嫌生硬少味﹐晉卿之詩則渾穆如古謠諺﹐而用筆極瀟灑﹐質朴風華蓋兼而有之矣。

桐城徐宗亮﹝晦甫﹞﹐光緒中當事者嘗延修《長盧鹽法志》。晦甫與張廉卿﹑吳贄甫交最善﹐嘗見其《夏日苦熱答廉卿以文集見示》七律一首云「髙門炎火耀通衢﹐天末涼風不可呼。一曲淸音嚼冰雪﹐長身雜佩拾瑤瑜。蒼茫獨立憂何限﹐寂寞千秋事莫慮。茅屋滄江容僥仰﹐興酣風雨看成圖。」又《廉卿扇頭見吳中書費甫詩甚似山谷﹐向未聞也﹐因戲題短句》云「舍人作文深泉活﹐對席奪毫驚腕脫。眼明三十六驪珠﹐搖動涼風起天末。西江舊社傳開宗﹐千秋長恨曾南丰。海棠國裏覓香骨﹐心苦分明儀衛翁。」世傳曾子固不能詩﹐而方植之所著《昭昧詹言》極推之﹐謂足比美韓黃﹐故晦甫引之。晦甫在近世桐城諸子中名不甚顯﹐然此詠頗雋永有致。

浙江兪恪土先生﹐光緒甲午在天津﹐寓肯堂先生所。先生詩弟子以詩呈恪士﹐少許可者﹐嘗有句云「落日無根大地懸。」又云「不向深山坐秋艸﹐人間誰識夕陽深。」沈至淸深﹐不可端倪。謂吾鄕王仁安曰「君欲爲詩﹐流俗人能爲之詩﹐吐棄之可也。」

明季詩凡庸蕪�﹐故漁洋救之以淸新。淸季詩荒寒纖戾﹐尢蹈鍾﹑譚之習﹐惟蕪州章式之進士鈺有漁洋之風。嘗見其《題族弟生甫扇上》七律一首云「西風消息又寒鴉﹐自剔殘燈注《夢華》。蠟屐猶憐猩嗜酒﹐玳梁未見燕還家。奇肱有策譚飛口﹐隸首無才算散沙。我已閉門成久計﹐蒯緱唱罷出無車。」式之盛年不仕﹐隱居津上﹐日討金石﹐詩之淸新如此﹐可以想見其風韻也。

經生家詩多苦澀﹐惟阮蕓臺先生爲詩空靈秀倩﹐無格格不吐之談。其《春盡日阻風和張子白原韻》云「又放甌江黃篾船﹐餘寒料峭透輕棉。山來一一重相見﹐春去堂堂不受憐。括嶺淸流千百轉﹐秣墜秋雨十三年。今宵涼話應無夢﹐泊近西堂對榻眠。恐是芙蓉海上城﹐仙都坐見月初生。宵來料有胎仙過﹐春去應無杜宇聲。屐齒溪山閒後想﹐燈花詩句客中情。請聽一夜船頭浪﹐巳覺東風暗裏更。」先生研精覃思﹐可謂夢見孔﹑郭﹑賈﹑許﹐而又不失顏﹑謝山水懷抱也。

山左泰安汪進士東渠﹝寶樹﹞﹐嘗主講天津問津書院。後令直隸饒陽﹐接鄕人書﹐因答以七律一首﹐中有云「千里音書勞悵望﹐十年魂夢繞山河。」薄宦終身不歸﹐斯蓋深可想也。

少陵七絕寓奇於正﹐藏拙於巧﹐後人罕有能及之者。陸放翁崛起南末﹐能深得其用意。近世惟新城王晉卿先生能與放翁並駕齊驅﹐其《都中贈蔣藝圃侍禦》云「十年幾見烏頭白﹐萬里相逢客眼靑。一曲胡歌燕市土﹐座中哀怨不堪聽。」又《過函谷關》云「一關深鎖桃林塞﹐萬嶺遙連華嶽雲。牛背偶然逢李耳﹐雞聲何處覓田文。」不著議論﹐又宛然少陵矣。

「晚樹寒鴉元緯路﹐秋風黃葉李公祠」﹐此近人詩﹐頗雋逸有致﹐又另一律﹐其末句云「欲著十年民國史﹐寒燈下筆淚如絲。」亦佳﹐惜皆不憶其全首﹐其人忘之。又蘇州項孝廉薇垣名增壽﹐光緒庚子官京師南城指揮使﹐死聯軍之難。其《潞河夜歸》有句云「夾岸叢蘆搖月白﹐夜村孤犬吠燈紅。」亦爲當時人所傳誦。

有用顏色字入妙者﹐如苤人詩﹕「萬綠叢中紅一點﹐動人春色不須多」之類是也。又揚升庵《丹鉛總錄》謂「唐白樂天《琵琶行》中句云﹕『楓葉蘆花秋瑟瑟』﹐解者以爲風景蕭瑟﹐不知非也」﹐升庵直謂「楓葉色紅﹐蘆花色白﹐又映以秋江瑟瑟之碧耳﹐乃逾見句法之妙」。晉卿《安西道》中亦有句云「白楊河畔白楊秋﹐も馬城邊水自流。綠樹蔥龍山一角﹐夕陽如火照河頭。」亦正堪與前人比美也。

古今人自擬齋名﹐泰半皆寓斂退之意。如曾文正則求缺齋﹐徐東海則齋﹐張楚寶則樓﹐蔣伯偉則庸庵﹐周緝之兄弟曰止庵﹑息庵﹐不勝枚舉。江安傅沅叔則藏園﹐予則藏齋﹐不相謀不相襲也。一山﹝味云﹞誤以藏園稱予﹐戲答二詩曰「藏齋忽寫作藏園﹐一字無心誤筆端。我愧江安傅沅叔﹐圖書萬卷臥長安。」「笑我無園只有齋﹐小庭風月自徘徊。癡心亦作東坡語﹐一壑能專萬事灰。」其事頗有趣。

「犬吠水聲中﹐桃花帶雨濃。樹深時見鹿﹐溪午不聞鐘。」此是何等境界﹔「一溪初入千花明﹐萬壑度盡松風聲。」此又是何等境界。畫也畫不到﹐我以爲世間無仙境﹐此卽仙境也。置身塵土中﹐那得不起靑鞋布襪思想。

親串郭君﹐家小康﹐年將六十矣。友人劉某爲其了債務﹐乾沒二十元。郭偵知怒極﹐奮髯抵幾﹐難須臾忍。予勸之曰「債已了﹐君未喫虧﹐渠之力也。損款可勿問。」郭仍怏怏﹐甫兩月以病死。又友人劉君家貧而好虛榮﹐賒借度日﹐不計還償﹐勸之不聽﹐死時幾無以爲殮﹐負債無算﹐至今畱話柄也。盧仝詩曰「有錢無錢皆可憐﹐百年驟過如流川。」哀哉﹗

「便與先生應永訣﹐九重泉路盡交期。」令人增交契之重。「與君世世爲兄弟﹐又結他生未了因。」令人增手足之感。至少陵《夢太白》詩﹕「冠蓋滿京華﹐斯人獨憔悴。」昌黎《答東野》詩﹕「人皆余酒肉﹐子獨不得飽。」則眞有交情乃能爲諄摯之語也。

東坡詩「不問人家與僧捨﹐拄杖敲門看修竹。」又「貧無隙地栽桃李﹐日日門前看賣花。」胸襟浩大灑落﹐眞天人也。而其《獄中詩》曰「夢繞雲山心似鹿﹐魂飛湯火命如雞。」恐懼情詞讀之令人心悸﹐獄吏之尊古今同慨﹐文忠且然﹐何況世人。

湖南齊白石翁寓北平﹐賣畫得大名﹐春間蜀友迎其往遊﹐兼售畫﹐謂可得巨資。且預購一鬟﹐以給伸紙磨墨之役。翁以年老辭﹐寄二百金囑速遣嫁﹐媵以詩曰「衣裳作嫁爲君縫﹐靑鳥殷勤蜀道通。向後從夫休忘記﹐羅敷曾許借山翁。」「桃根一諾卽爲恩﹐舊恨新愁總斷魂。又把赤繩甘割斷﹐永丰園裏屬何人。」予佩其髙義﹐和作云「嫁衣珍重與裁縫﹐千里迢遙一紙通。最是深情最髙義﹐世人誰及此詩翁。」「無言已覺有慈恩﹐遠道空教托夢魂。兩首新詩一端綺﹐黃金合鑄白頭人。」借山翁﹐白石別署也。

杜少陵《夢李白》詩﹕「水深波浪澗﹐無使蛟龍得。」蘇東坡《贈劉莘老》詩﹕「歲晚多霜露﹐歸耕當及辰。」古人交誼最重﹐鑑於仕途之險﹐人情之詭詐﹐勉其友謹身遠禍﹐不敢質言而以蛟龍霜露諭之﹐眞溫柔惇厚之旨也。

神仙鬼怪之說﹐予素不迷信﹐然亦未必絕無﹐但若焚香畫符﹐招之卽來﹐麾之卽去﹐亦無此容易之事。至示人休咎﹐爲人治病﹐亦多半附會之談。呂洞賓之詩﹐世多傳之﹐《東坡詩集》中附見二詩﹐一曰「西鄰已富憂不足﹐東老𨿽貧樂有餘。白酒釀來因好客﹐黃金散盡爲收書。」一曰「肘傳丹篆千年術﹐口誦《黃庭》兩卷經。鶴觀天壇槐影裏﹐悄無人迹戶常扃。」予謂此兩詩似非僞托﹐第二首尢有仙气。

世傳東坡作字用偃筆﹐又曰如石壓蝦蟆﹐大約卽字體扁蹇﹑不用中鋒之謂。坡《論書詩》曰「吾聞古書法﹐守駿莫如跛。」以跛諭書﹐是自得語﹐及讀趙子固之論﹐則謂「徐會稽之濁在跛偃﹐李北海之濁在欹斜﹐跛偃之獘流而誤吾坡公﹐欹斜之獘流而爲元章父子。」是跛字﹑斜字皆非書法元燈也。

「凡事皆有奉原﹐六經﹑子﹑史﹐大家之本原也﹔文則兩司馬﹑班﹑揚﹑韓﹑柳﹑歐﹑蘇﹑曾﹐詩則曹﹝植﹞﹑阮﹑陶﹑謝﹑李﹑杜﹑韓﹑小李﹑杜﹑李長吉﹑蘇﹑黃﹑陸﹑元而已。彼其根只﹐亦皆植於六經﹑子﹑史﹐而發揮其才力﹐蔚然爲一代之宗。吾人於各家之精神﹑意气﹑淵源﹑宗派肆力研求﹐必有所得矣。」此吳辟疆先生示其門入學詩文之門徑﹐言簡義賅﹐循此求之﹐庶不誤入歧途也。

「詩貴有品﹐無名利心則詩境必超﹐無娼嫉心則詩境必廣﹐無取悅流俗心則詩格必髙﹐無自欺欺人心則詩語必人人能解﹔有性情則詩必眞﹐有才力則詩必健﹐有福澤則詩必腴﹐有風趣則詩必雋。」此樊山先生論詩語也﹐予益以兩語曰「有書卷則詩必雅﹐能煆煉則詩有味﹔書卷不是堆砌﹐煆煉不是晦澀。」

唐鄭啟好爲歇後詩﹐非正軌也。後拜相﹐鄭自語曰「歇後鄭五爲宰相﹐時事可知矣」云云。昨讀黃菊裳學士日記﹐學士晚年無子﹐自爲一聯云「天之生是使﹐離人而立於。」藏兩獨字﹐以老而無子曰獨也。友人方君地山爲歌妓來福撰一聯曰「人皆惠然肯﹐我亦自求多。」上下聯分藏兩字﹐巧不可階。予爲範老偶誦之﹐範老大欣賞﹐謂他人無此聰雋也。

東坡詩﹕「憂時𨿽自白﹐駐世有還丹。」不醒出「須髮」字﹐不能以一「白」字槪之。又﹕「福中常服儼不動﹐孤臣入門涕自滂。」應用「滂沱」﹐不能以一「滂」字槪之。又﹕「太守歸國龍歸泉﹐至今人詠淇園綠。」應有「竹」字﹐不能以一「綠」字槪之。東坡此等處極多﹐由其天資超逸﹐落筆率易﹐故欠檢點。吾人於古人不敢妄下雌黃﹐而其語病﹐則不可不知也。

東坡詩﹕「歲晏風日暖﹐人牛相對閒。」眞寫出鄕村冬日閒適之景。又「猿吟鶴唳本無意﹐不知下有行人行。」「空階夜雨自淸絕﹐誰使掩抑啼孤懷。」何其淸冷幽渺也。又﹕「秋月墮城角﹐春風搖酒杯。遲君爲座客﹐新詩出瓊瑰。樓成君已去﹐人事固多乖。他年君倦遊﹐白首賦《歸來》。登樓一長嘯﹐使君安在哉。」開闔動蕩﹐淸豁如話﹐一種空靈噴薄之气﹐尢爲人所不及。

予老病衰頹﹐俗事冗雜﹐風塵勞苦﹐擾擾一生﹐而性好讀書﹐痼癖不釋。稍得閒暇﹐則一卷自持﹐傾然意遠﹐別有天地。蓋樂其所樂﹐所謂「蓼虫不知苦」也。故案頭榻上堆疊書冊﹐不自覺其狼藉焉。殷仲堪云「三日不讀《道徳論》﹐便覺舌本間彊。」黃魯直云「三日不讀書﹐便覺語言無味﹐面目可憎。」予謂此等語猶著迹象也。

作詩論政治﹐易涉迂腐﹐惟大家不然。少陵詩﹕「舜舉十六相﹐身尊道益髙。秦時用商鞅﹐法律如牛毛。」東坡詩﹕「斯民如魚耳﹐見网則驚奔。皎皎千丈淸﹐不如尺水渾。」皆洞達治體之言﹐他人所不能道也。

姜白石《詩說》謂﹕「詩有四種髙妙﹕一曰理髙妙﹐二曰意髙妙﹐三曰想髙妙﹐四曰自然髙妙。」予謂此等議論與前記某君之「神圓﹑意圓﹑筆圓」之說同一窠臼﹐迹近禪悟﹐引人入魔﹐絕非說詩正軌。但讀書多﹐積理富﹐機軸熟﹐無論作詩作文﹐亦無論自動被動﹐一題到手﹐自有佳詠﹐仍不外「文成法立」四字﹐不必故爲虛無縹緲﹐使人可解不可解也。試問以共見共聞李﹑杜普通之詩﹐是某種髙妙﹐恐亦瞠目不能答也。

東坡《題文與可畫竹》詩起句云「與可畫竹時﹐見竹不見人。豈獨不見人﹐嗒然遺其身。其身與竹化﹐無窮出淸新。」《題畫雁》詩云「野雁見人時﹐未起意先攺。君從何處看﹐得此無人態。」何其空靈超妙乃爾﹐是畫是詩﹐渾合無迹﹐後有作者弗能及也矣。

久早得雨謂之「喜雨」﹐或曰「甘霖」﹐久雨未晴謂之「苦雨」﹐或曰「霪雨」。雨之爲物﹐招之不來﹐麾之不去﹐眞神祕也。近人苦雨詩曰「冷雨淒淒夜欲闌」﹐又曰「空江積雨愁寒潦。」喜雨詩﹐姜白石﹕「人生難得秋前雨﹐乞我虛堂自在眠。」陸放翁﹕「樓一夜聽春雨﹐深巷明朝賣杏花。」春雨﹑秋雨各有佳趣﹐近人之「平生聽雨愛虛堂」﹐「得雨徹宵聽」﹐「要畱此雨在山聽」﹐亦皆有味。予最喜東坡兄弟《夜雨聯牀》詩意﹐予終鮮兄弟﹐而以明燈夜雨樓名書室﹐用以寄意﹐特聽雨之眞趣殊不可多得也。

宋王元之自黃移蘄州﹐間啼鳥﹐問其名﹐或對曰「此名蘄州鬼」。元之大惡之﹐果卒於蘄。東披作《禽言》曰「使君向蘄州﹐更唱蘄州鬼」云云。前淸葉損軒官邳州﹐邳州有地名貓兒窩﹐葉奇陳老詩云「螺女江歸陳學士﹐貓兒窩屬葉邳州。」陳拾遺以爲不倫﹐其後葉《臥病詩》云「招魂我在貓窩裏﹐門對長河入大江。」詩有鬼气﹐尋歿。兩事相類﹐特一覺﹐一不覺耳。

《唐詩品匯》總謂﹕「開元﹑天寶間則有孟襄陽之淸雅﹑王右丞之精致﹐大歷﹑貞元間則有韋蘇州之雅淡﹑劉隨州之閒曠。」予謂四人之詩各以兩字括之未必允當﹐然尙可括也。若李太白之奇气橫海﹑天葩吐芬﹐杜少陵之翡翠蘭苕﹑鯨魚碧海﹐𨿽欲括之而無能括也。故批評古今人之文字極是難事﹐不能孟浪﹐友人陳君問予﹕「李﹑杜二人詩究竟孰優﹖」予戲答之曰「烹魚與燒肉﹐二味究竟孰美﹖君不能答此﹐猶我之不能答彼也。」一笑。

五言律收二句最忌松散空泛﹐平塌下去﹐索然無味。近人《典衣詩》收句﹕「忽作大裘想﹐彌天萬族溫」﹐可謂才气橫溢﹐匪夷所思。古人如太白《送白利登將軍西徵》收句﹕「抗手凜相顧﹐寒風生鐵衣。」《贈錢徵君》收句﹕「如逢渭川獵﹐猶可帝王師。」何等英壯。少陵之《泊嶽陽城下》收句﹕「圖南未可料﹐變化有鯤鵬。」《春日江村》收句﹕「藩籬頗無限﹐恣意向江天。」何等雄闊﹐後之作者有此筆仗者殊少。

前記近人《典衣詩》收兩句「忽作大裘想﹐彌天萬族溫」﹐以詩論﹐收筆能振﹐頗爲兀傲﹔以事實論﹐爲大言以自壯耳。朱九江先生《典衣詩》有﹕「春衣與我同飄蕩﹐南北東西奇歲年。」又「袖底雨花襟上酒﹐可能畱到上元宵。」以滑稽出之﹐較有情味。善夫灤州蔣香農先生《典衣詩》收句云「一衣何足珍﹐條條慈母綫。」則深摯非尋常人吐囑矣。

仁安襟懷夷曠﹐不亟亟於進取﹐其《夏日齊居詩》云「蟬嘶髙樹閒生趣﹐魚躍淸池靜有聲。簾隙風來穿牖爽﹐檐頭日轉照窗明。好詩多自無心得﹐世事何勞有意成。老去何求求卻病﹐欲培元气在和平。」和平之致﹐溢於言表﹐似乾嘉時士大夫﹐故浮沈郎署中二十餘年﹐晚乃出尹會稽。趙智庵﹑孫伯蘭皆以後進位其上﹐而先生處之恬如。

金希候少保《春柳》警句云「刺史植成空有蔭﹐先生歸去已無家。」蓋自傷身世飄泊也﹐又句云「不才幸免明君棄﹐顧影翻憐識者稀。」亦頗肖金之爲人。又《贈張今頗將軍》云「上馬逐彊賊﹐下馬擁愛妾。回首白頭峯﹐春風好顏色。」

廣智館附設之存社﹐每月徵詩﹐上月章式之先生主課以《謁李文忠祠》命題﹐約收四十餘卷。城南社員應課者甚多﹐張芍暉孝廉賈勇作十八卷﹐才气橫溢﹐同儕亻免首﹐好在糊名易書﹐無通榜之嫌也﹐其佳句如「聶馬有祠勛莫並﹐駱胡專閫謚從同」﹑「八旬衰老仍籌筆﹐九命榮哀到蓋棺」﹑「平心功罪何須掩﹐瞑目河山不忍看」﹑「舉世誰持非戰論﹐至今才識議和難」﹑「塞上風雲沽上水﹐不堪廟貌亦滄桑」﹑「晟由天降安宗社﹐絳慣和戎恃老成」﹑「大老蓋棺元气盡﹐蓋臣謀國小民知」﹑「末世英雄東去浪﹐君家壁壘北平王」﹑「丹書鐵券等閒事﹐剩水殘山空夕陽」﹑「望滿寰中身已老﹐盟臨城下事堪哀」﹑「預知浩劫難籌筆﹐故使純忠早蓋棺」。佳聯甚多﹐不能悉記矣。

王靜安先生謂詩詞之境界在乎不隔。詩之神祕﹐則須有朦朧性者﹐隔也﹐不隔則無朦朧性矣。文學之妙在乎隔與不隔之間﹐盡不隔則味薄﹐然顯豁﹕盡隔則味濃﹐然晦澀﹐貴乎參差運用也。「隔不隔之間」﹐五字是文字祕訣。

某小說載某君詩曰「亂離年少無多累﹐行李家貧只舊書。」某君𨿽貧﹐然「亂離年少」句確是太平景象﹐今則幾乎無年不亂離﹐無處不亂離﹐無論貧富﹐蓋無人不多累也。又寫定庵句爲聯云「避席畏聞文字獄﹐著書都爲稻粱謀。」甚佳﹐不必如呂晚村﹑錢南山之獄也。斷斷辧論﹐吹毛索瘢﹐甚至疾言遽色﹐皆文字獄也。果能賞奇析疑﹐豈非文人之樂事乎﹖至著書而爲稻粱之謀﹐則其書必無眞詣﹐𨿽不著可也。

冀州趙湘帆先生論文曰「我誠有所得耶﹐據理而發論﹐不主故常﹐懼愉之詞﹐窮苦之言﹐皆足以信今而傳後。我誠無所得耶﹐夫何如默而息焉之爲得也。蹈循前人之軌迹﹐章摹而句仿之﹐以求其合﹐此豈壯夫所爲者」云云﹐眞能抉出文字之眞諦。無所得而勉彊爲之﹐絕無好文字﹐又何能到不主故常境界耶﹖何以有所得﹐是在讀書多﹐積理富﹐吾始終以此語人也。

長洲葉鞠裳學土﹐論自唐初至宋﹐書法凡五變﹐武徳﹑貞觀如日初升﹐鴻朗莊嚴﹔自垂拱迄武周﹑長安﹐超逸研秀﹐兼有褚河南﹑薛少保之能事﹔開元﹑天寶﹐華腴精整﹐盛極而衰﹐蘇靈芝﹑吳通微之流卽出於是時﹔乾元以後﹐體格稍卑﹐以肉勝者近靈芝﹐以骨勝者近誠懸﹔至開成遂有經生一派﹐學歐者失之枯臘﹐學虞者失之沓拖﹔馴至爲宋初之袁正已﹑孫宗望﹐於是蘇黃諸家出而振之。此書學遷流之大槪也﹐其說似爲前人所未發。

作詩豈易言哉。宋人謂「詩有別才﹐非關書也」﹐其說未圓滿﹐有能文而不能詩者﹐以其無別才﹐且性之所不近也。然枵腹必不能作詩﹐則「非關書」一語非篤論矣。予自十八九歲卽嗜吟詠﹐師則張公筱云﹐友則嚴範孫﹑李錫三兩君而已。其後辦教育﹐辦實業﹐交遊日廣﹐朋友日多。民國二年在營口﹐始所作益多﹐系與王維宙﹑鄧孝先﹑黎仲蘇﹑蔣伯偉﹑郭嘯岑諸君時常倡和﹐一時稱盛。充議員後﹐徐東海爲之介紹柯鳳老﹑張貞老﹑王晉老﹐請益之餘﹐意境一變。其後城南詩社詩友益多﹐唱酬益夥。厥後見鄭蘇戡﹑楊昀谷兩先生﹐意境又一變﹐而昀老之益我尢多。至章太炎﹑朱古微﹑陳庵﹑章一山諸公﹐僅瞻風采﹐未敢與之言詩也。且古今人之詩集﹐幾乎日不去手﹐而才力孱弱﹐所造並不深邃。作詩豈易言哉﹗

城南詩社已故之詩友不計外﹐今之時與賡和者﹐則顧君壽人之典雅﹐王君逸塘之博洽﹐周君熙民之篤摯﹐髙君彤皆之沈鏈﹐楊君味云之朗潤﹐陳君︱之諧暢﹐許君琴伯之沖淡﹐張君芍暉之朴茂﹐王君仁安之閒適﹐曹君鑲蘅之雅贍﹐劉君潤琴之淸潤﹐李君一庵之雅飭﹐劉君云孫之濃鬱﹐李君琴湘之遒雋﹐陳君誦洛之警拔﹐濟濟一堂﹐於今未墜。「轉益多師是我師」﹐非敢妄事品題﹐社友尙夥﹐各擅勝場﹐更僕未可終也。

城南社友十餘年來先後溘逝者若﹐而人未能悉記﹐就憶者述之﹐則徐君友梅之揮灑自如﹐嚴君範孫之志和音雅﹐楊君意箴之開闔動蕩﹐王君緯齋之詩雜仙心﹐馮君問田之篤實輝光﹐天上樓成﹐人間響絕﹐不禁感慨系之。仍有遺珠﹐尙容續纂。

城南社外有星二社﹐又儔社﹐予皆從事其中﹐尊酒論文﹐脫略形迹﹐命儔嘯侶﹐佳詠實多﹐如方君地山之奇崛﹐袁君豹岑之淸麗﹐曾君次公之精湛﹐許君溯伊之靜謐﹐侯君疑始之名雋﹐許君佩臣之淸曠﹐郭君蟄云之婉約﹐林君笠似之淸雅﹐陳君葆生之明秀﹐窺豹一斑﹐嘗鼎一臠﹐「咳唾落九天﹐隨風生珠玉」﹐望塵不及﹐溯洄從之。

近人詩﹕「月色鍾柴門﹐二人自成世。」意境幽絕﹐是從「白沙翠竹江村暮﹐相送柴門月色新」兩句化出。「白沙」兩句情景交融﹐詩中有畫﹐宜李愛伯先生之酷愛之也。「月色」十字亦復淸迥﹐有人謂「鍾」字未的然﹐實無以易之﹐可見吟安一字之難。又兪恪士先生《贈陳仁先》詩云「手寫種菊詩﹐閉門自成世。」「閉門」五字亦佳。

「夜來一事眞堪笑﹐夢見山妻年少時」﹐此範老《客中偶成》句也﹐老友劉子澄茂才《哭亡妻》詩曰「無告煢民怎自持﹐末秋心緒已如絲。邇來一事尢心痛﹐頻夢亡妻少小時。」兩詩筆致相同﹐而哀樂大異﹐蓋一則閒情﹐一則苦境也。於詩筆平凡﹐而吟詠殊夥﹐悼亡時欲爲詩數首敍貧賤夫妻舊事﹐而心緒惡劣﹐卒不成章﹐只撰挽聯云「四十年持家勤儉﹐大願難償﹐可憐悲慨時多歡娛事少﹔兩閱月構疾纏棉﹐沈屙莫救﹐從此人天路隔恩怨情空。」以兩人性气不同﹐時有小衝突﹐然其勤儉之績不可沒也。

範希文作《嚴先生祠堂記》﹐「先生之徳」﹐「徳」字經人攺爲「風」宇﹐遂成名句﹔僧齊己「前村深雪裏﹐昨夜幾枝開」﹐「幾」字經人攺爲「一」字﹐亦成名句﹐不但昌黎定閬仙之「僧推月下門」爲「敲」字之爲千古佳話也。作詩文偶不經意﹐常有差一个字及半个字者﹐一經推敲﹐乃得眞諦。息庵先生《步韻和蒼虯詩》第二首起二句﹕「蝸角寧堪國﹐駒光共惜身」﹐絕佳﹐予以爲「光」字差半个字﹔三四句﹕「友朋眞性命﹐文字要精神」﹐似不如攺爲「友朋能托命﹐文字要凝神」﹐較爲曲折。惜息公徜徉山水間﹐不知其遊蹤所在﹐無從商酌也。

《石遺室詩話》謂「不先爲詩人之詩﹐而徑爲學人之詩﹐往往終於學人﹐不到眞詩人境界﹐蓋學問有餘﹐性情不足也」云云﹐予以爲此段議論似乎皆欠眞諦﹐蓋詩者以人工而鳴天籟者也﹐興﹑觀﹑羣﹑怨﹐隨事歌詠﹐皆可以見性情﹐未有無性情之詩與文。且無須分此爲學人之詩﹐此爲詩人之詩也。唐之李﹑杜﹑元﹑白﹐宋之蘇﹑黃﹑歐﹑梅﹐能區分其爲何派人之詩乎﹖程﹑朱道學人也﹐其詩具在﹐能確定其爲學人之詩乎﹖石遺翁詩學甚深﹐此等議論似未經意。

「官還諸朝﹐身還諸我﹐命還諸造化﹐公議還諸天下﹐一無所得﹐將何所失﹖飽飯安行卽有餘日﹐伸腳長臥卽有餘夜﹐屋裏靑山卽有餘景﹐案上羲皇卽有餘人。」此林警庸先生語也﹐超雋有味﹐吾日三復之。

陳眉公云「萬綠叢中﹐小亭避暑。洞開八達﹐幾簟皆碧。忽聞雨過﹐蟬聲風來﹐花气不覺﹐令人心醉。」此逸品文字也。又云「人有一字不識而多詩意﹐一偈不參而多禪意﹐一勺不濡而多酒意﹐一石不曉而多畫意。」此四句固屬妙語﹐然何處遇此人﹖

明袁中郎先生名宏道﹐公安人。其《致劉云嶠祭酒書》中有云「陶石簣近學道﹐其宦情灰冷﹐弟曰﹕吾儒說『立達』﹐禪宗說﹐『度一切』﹐皆賴些子暖气流行宇宙間﹐若直恁冷將去﹐恐釋氏亦無此公案。白香山﹑蘇玉局非彼法中人乎﹗今讀二公集﹐其一副憂世心腸何等緊切﹐以冷爲學﹐非所聞也。聖言『立大達人﹐如饑如溺』﹐佛言『我不入地獄﹐誰入地獄』者﹐此物此志也。」遺世獨立﹐矯激嗚髙﹐非處世之正軌也。

李愛伯先生序與陳牧莊之交誼云「此年蓋無三四日之間隔者﹐其寓在城東﹐去予居三四里﹐隆冬盛暑﹐輒徒步來過﹐𨿽溽雨冰雪﹐不少止。來則盡日至夜﹐商榷疑義﹐綜涉四部﹐常苦日之不足。嘗謂子曰﹕『比不解何故﹐一二日不來﹐則心爲之不寧』云云。」鄭蘇戡先生記與顧子朋交誼之詩云「每見不能去﹐歡笑輒竟夕。西州門前路﹐爾我畱行迹。相送至數里﹐獨返猶惻惻。小橋分手處﹐驢背斜陽色。」又「當年無日不相見﹐晝語夜談樂難比。憶嘗酒半去不告﹐君自追我及水次。仰天執手長太息﹐過爾摧折非吾意。子宜爲世善自愛」云云。一記一詩﹐敍述道義﹑文字交契之濃摯﹐令人生羨。

「當橫陳時﹐味如嚼蠟。」佛經語也。又宋人詩﹕「禪心已作沾泥絮﹐不逐東風上下狂。」又敬安和尙詩﹕「維摩居士太猖狂﹐天女何來散妙香。自笑禪心如槁木﹐花枝相伴也無妨。」予謂此皆門面語也﹐非道徳髙尙如黃石齋之與顧橫波﹐或衰老病廢﹐鮮見有心如古井﹑漠然不動者也。善夫某老僧有句曰「一遞一聲貓叫春。」第二句予忘之矣﹐「老僧也有貓兒意﹐不敢人前叫一聲。」此則能自克制﹐朴實說理﹐所謂或勉彊而行之者﹐勝於言淸髙而行猥瑣者多矣。

日本遞信大臣南弘嗜讀《漁洋詩集》﹐曾作《云仙口占一絕》云「薰風度樹綠無涯﹐路入雲中日已斜。天外一聲啼血去﹐滿山紅滴杜鵑花。」眞有漁洋風味﹐可見其功候之深。百年以前﹐日本人之能詩者甚多﹐且有極成家數者﹐明治維新醉心歐化﹐此風逐漸消歇。庚子﹑卒丑間﹐予識其國文武官吏頗夥﹐無一能詩者﹐森槐南遂如鳳毛麟角矣。

東坡詩﹕「耕田欲雨刈欲晴﹐去得順風來者怨。若使人人禱輒遂﹐造物應須日千變。」天道至大﹐且不能事事遂人之意﹐我以一人之身﹐焉能事事遂人之意乎﹐而謂人人皆能遂我之意乎﹖坡公此詩﹐眞是見道之語。人之怨天尢人者﹐應時時猛省﹐勿徒戚戚也。

「今之言詩者必窮紙累幅﹐千篇一律﹐綴比重墜之字則曰﹕此漢魏也﹔依仿空曠之語則曰﹕此陶韋也﹔風雲月露﹐堆砌虛實﹐則以爲六朝﹔天地乾坤﹐佯狂痛哭﹐則以爲老杜﹔雜塡險字﹐生湊硬語﹐則以爲韓孟。作者惟知剿襲剽竊以爲家數﹐觀者惟知影響比附以爲評目。振奇之士﹑大言之徒又務尊六朝而薄三唐﹐注漢魏以詆李﹑杜﹐狂譫﹝B178﹞語﹐陷於一無所知。」此李愛伯先生語也。抉透詩學虛僞之獘﹐乃可以知眞實之詣。無論何種事業學問﹐未有不眞實而能成功者也。

「學詩之道﹐必不能專一家限一代。凡規規摹擬者﹐必其才力薄弱﹐中無眞詣﹐循墻模壁不可尺寸離也。五古自枚叔﹑蘇﹑李﹑子建﹑仲宣﹑嗣宗﹑太衝﹑景純﹑淵明﹑康樂﹑延年﹑明遠﹑元暉﹑仲言﹑休文﹑文通﹑子壽﹑襄陽﹑摩詰﹑嘉州﹑常尉﹑太祝﹑太白﹑子美﹑蘇州﹑退之﹑子厚﹐以及宋之子瞻﹐元之雁門﹑道園﹐明之靑田﹑君﹑空同﹑大復﹐淸之樊榭﹐皆獨具精詣﹐卓絕千秋﹐作詩者當汰其繁蕪﹐取其深蘊﹐隨物賦形﹐悉爲我有。七古子美一人足爲正宗﹐退之﹑子瞻﹑山谷﹑務觀﹑遺山﹑靑邱﹑空同﹑大復可稱八俊﹐梅村別調﹐具足風流。此外無可學也。五律自唐迄淸﹐佳手林立﹐更僕難數﹐淸奇濃淡不名一家﹐而要以密實沈著爲主。七律取骨於杜﹐所以導揚忠愛﹐結正風騷﹐而趣悟所昭﹐體會所及﹐上自東川﹑摩詰﹐下至公安﹑松圓﹐皆微妙可參﹐取材不廢。其唐之文房﹑義山﹐元之遺山﹐明之大復﹑滄溟﹑州﹑獨漉﹐國朝爲漁洋﹑樊榭﹐詣各不同﹐尢爲傑出。七絕則江寧﹑右丞﹑太白﹑君虞﹑義山﹑飛卿﹑致堯﹑東坡﹑放翁﹑雁門﹑滄溟﹑子相﹑松圓﹑漁洋﹑樊榭十五家﹐皆絕調也。晚唐﹑北宋多堪取法﹐不能悉指。我朝之王﹑厲尢風雅替人﹐辦香可奉。五絕則王﹑裴其最著矣。」此愛伯侍禦日記中語﹐上下千古﹐擷取精華﹐盡把金釒咸度與人矣。

聞張文襄官京朝日﹐嘗言平生有三不爭﹕一不與俗人爭利﹐二不與文士爭名﹐三不與無謂人爭閒气。又晚年戲撰一聯曰「不合時宜蘇玉局﹐事多天幸霍驃姚。」書懸燕坐﹐其胸襟風度卽此可見也。不爭利﹐予能辦到﹔不爭名﹐卽不容易﹔不爭閒气﹐看似容易﹐實則甚難。人之擾擾﹐日費腦力﹐費口舌﹐大半所爭者皆閒气也。記以自勉﹐並助世人。

予於詩文等作﹐𨿽未入門徑﹐尙可學步﹐惟苦於不能聯語﹐不得已則以集句搪塞。仁安六十歲﹐子集四言曰「必得其壽﹐可與言詩。」七十歲予集七言曰「老去詩篇渾漫與﹐人生七十古來稀。」周殷愼公八十歲﹐予集七言曰「老子於此興不淺﹐化國之日舒以長。」頗爲此老所賞。其後愨愼祠落成﹐予又集七言曰「湖山具有英雄气﹐詩卷常畱天地間。」似亦確切﹐此外尙多﹐不能記也。

「鄭道昭《雲峯山上下碑》﹐上承分篆﹐筆力健拔﹐而遊刃於虛﹐全以神運。唐初歐﹑虞﹑褚﹑薛諸家﹐皆在籠罩之內﹐自有眞書以來﹐可稱第一。舉世瞰名﹐目右軍爲書聖﹐僅執《蘭亭》之一波一磔﹐盱衡贊嘆﹐非眞知書者也。」葉鞠裳學士所論如此。

曾文正謂﹕「古文之道﹐須有奇橫之趣﹐自然之致﹐二者並進。」又謂「作字之法﹐險字﹑和字﹐二者缺一不可」云云。余謂無論詩文與字﹐須多讀古人名作﹐多看古人名迹﹐將各種境界醞釀胸中﹐然後落筆﹐自無俗薄之獘。入手須由橫字險字﹐漸漸到自然與和字境界﹐但橫非粗也﹐險非怪也﹐自然與和亦非率易枯寂也。非眞用功者烏足以語此。

龍遊余越園先生之言曰「書籍者﹐載道之具﹐奕世遽嬗﹐日就廣博﹐先民作之以貽吾人﹐所貴裨於實用也﹐吾人藏之﹐守而勿失﹐復以貽諸來世﹐意亦猶是﹐關切人生﹐如布帛菽粟之不可或缺﹐非僅供夫珍賞而已。」謂書籍所以載道如布帛菽粟之不可或缺﹐親切有味。

某君引古人之詩有「學到能貧殊不易﹐上毋自賤乃爲髙」兩句。適友人在坐﹐頗加嘆賞﹐予曰未也。人苟有學固自無貧富之見存﹐所謂貧而樂﹐富而好禮者也。人之貧富是一時之境遇﹐勿庸容心於其間。必以能貧爲不易﹐是仍有貧富之見存﹐可知其學之未至也。憂貧固非﹐貧賤驕人亦非上品﹐不可不知。至「士毋自賤」云云﹐則爲至論﹐人之輕視夫士﹐必由士之自賤啟之﹐士宜知所自待矣。

前記日本近數十年來力行科學﹐講求舊學者少﹐研究作詩者尢少﹐乃閱王什公遊記﹐內記近日聽松主人之詩﹐有「夏景媚新樹﹐鵑聲穿白雲。」又《香城次韻》云「巖花寒照水﹐春樹夜藏雲」之句﹐逼眞晚唐也。至什公之作如「生平爲善非求福﹐垂老臨池當種田」﹑「寒酒尊前春話舊﹐丹楓庭角晚生煙」﹐則雅鏈超逸﹐餘味盎然﹐非老手不辦矣。將來日本詩壇大啟﹐則森槐南之後不患繼起之無人也。

南宋詩人陸放翁爲一大家﹐獨爲悲壯之詩﹐以發揮其愛國之忱。如「書生忠義與誰論﹐骨朽猶應此念存」﹑「砥柱河流仙掌日﹐死前恨不見中原」﹐臨終《示兒詩》云「死去元知萬事空﹐但悲不見九州同。王師北定中原日﹐家祭無忘告乃翁。」何其沈痛也。至吳則禮則曰「華館相望接使星﹐長淮南北已休兵。便須買酒催行樂﹐更覓何時是太平。」金兵壓迫﹐南渡偏安﹐而猶爲此卑靡頹廢之作﹐國欲不亡﹐其可得耶﹖

唐韓致堯詩﹕「臨軒一酸悲春酒﹐明日池塘是綠陰。」宋孫明復詩﹕「淸樽素琴宜先賞﹐明日陰晴未可知。」前淸張文襄公﹝香濤﹞詩﹕「闌前火急張汕幕﹐明日陰晴未可知。」三詩皆以詠風景而寓國勢興衰之感者﹐意致相同﹐讀之使人淒惻。

詩要透過一層說乃爲有味﹐宋人詩曰「荷葉似云香勝花。」遂將「荷風送香气」﹐「消受白蓮花世界﹐風來四面臥中央」等語﹐超過矣。荊公詩曰「綠陰幽艸勝花時。」遂將「春城無處不飛花」﹐「若待上林花似錦」等語超過矣。予常患失眠之病﹐動則徹夜不寐﹐因得句云「竟夜欲眠眠不得﹐未明喜聽曉鍾聲。」自以爲亦透過一層也。

祁文端《詠牡丹》詩﹕「培植一年開十日﹐人間富貴作花看。」全行說破﹐索然無味。至其《詠舊書小楷題後》詩﹕「食盡人間無用字﹐可憐辛苦作覃魚。」便覺蘊籍﹐此中消息甚微。

鄭蘇戡詩﹕「夜色不可畫﹐畫之以殘月。」何梅生詩﹕「暝色不可寫﹐只疑天漸低。」微渺之思﹐幽峭之筆﹐同一機軸。所謂詩中有畫﹐恐畫亦畫不到也。予舊有失眠之癥﹐二十年來﹐每年必患數次﹐始以爲苦﹐久亦安之。梅生句云「夜豈忘深睡故難。」亦眞能寫得出也。

詩是藝術﹐亦是癖好﹐能詩者不必以之騙人﹐不能亦無害﹐無須勉彊襲詩人之名也。某公子以其詩數首來求教﹐不古不今﹐無律無情﹐因告以作詩之槪要﹐勸其努力讀書作文﹐不必作詩﹐徒耗日力也。嚴範老臥病半年﹐久廢吟詠﹐日中偶欲爲一詩﹐苦不成章﹐入夜則夢魂顚倒於其詩﹐動至徹夜不眠矣。前年九月下旬﹐彊盜數人來寓劫奪﹐予見一小盜﹐貌不甚凶﹐欲稍誡之﹐盜以手槍相擬﹐予遂中止﹐倉猝中得一律﹐內有「未能理遣眞滋愧﹐等是饑驅更可憐」兩句﹐嘯麓太史頗賞之﹐以爲劣題乃得佳詩也。嚴老病魔﹐予經盜劫﹐猶復作詩﹐是卽癖好之象徵﹐非以藝術自矜也明矣。都昌黃養和先生詩云「能貧能病還多事﹐野Η齋糜更苦吟。」其癖好如此。

魏武帝詩﹕「老驥伏壢﹐志在千里。烈士暮年﹐壯心未已。」慷慨激昂﹐眞有「幽燕老將﹐气韻沈雄」之槪。蘇文忠則曰「人老簪花不自羞﹐花應羞上老人頭。平康過盡無人問﹐十里珠簾半下鉤。」傷老也﹐而以遊戲出之﹐較有別趣。放翁詩云「卻笑平生臂鷹手﹐挑燈閒送佛前香。」遺山詩云「一瓶一缽生涯了﹐慚愧南窗打睡僧。」兩詩亦傷老之作﹐𨿽稍衰颯﹐而別饒情韻﹐子最喜誦之。

張今頗將軍《庚子中秋無月》詩云「嫦娥未忍開明鏡﹐千里沙場戰骨多。」何其悲慨也。樊樊山方伯《中秋前夕雨》詩云「嫦娥見慣渾閒事﹐轉愛淸秋雨滴階。」何其瀟灑也。同一題目而境地不同﹐故詞气亦異﹐所以詩貴淸切也。

相傳翁文恭﹝同﹞一日訪祁文端﹝﹛宀雋﹜藻﹞﹐見壁上懸錢南園臨《論坐位帖》﹐甚奇偉﹐祁指謂翁曰「試觀其橫畫之平﹐昔劉石庵自稱其橫畫能平﹐此書家一大關鍵」云云。翁﹑祁皆前淸大書家﹐此論頗有價值。予憶某筆記亦記有姚姬傳先生論寫字橫畫最忌空怯﹐與此相合。予見近世書家之字夥矣﹐以老友劉幼樵太史寫橫平實爲不可及﹐太史以予爲譏誚﹐其實則傾佩之言也。

少陵詩「錦江春色來天地﹐玉壘浮雲變古今。」林傳甲仿之曰「龍江秋色來天地﹐燕塞浮雲變古今。」太落窠臼﹐無此作法。少陵詩「獨使至尊憂社稷﹐諸君何以答升平」﹐林翰仿之曰「獨使書生憂水早﹐幾間官府念饑寒。」說破索然。可知不善學古人﹐便有此等流獘。

南皮張君一桐﹐有《遜廬詩思圖》﹐甲子歲予爲題四十字﹐一時名流題詠甚夥﹐予最喜鄭太夷與王什公兩君之作。鄭曰「抹月批風奮筆初﹐矜唐抑宋力爭余。詩人《小雅》今何在﹐欲袖葩經問遜廬。」王曰「梧竹蕭疏著此廬﹐能逃物外卽吾徒。南皮文采髙天下﹝謂文達﹞﹐失喜淸門有鳳雛。」兩詩皆所謂髙挹羣言者﹐題圖詩詞以此爲上乘。

範伯華﹝闊﹞﹐桂林人﹐與予居比鄰。𨿽充律師﹐而性情淡退﹐閒以詩畫自娛。句如「由來陰徳能鳴耳﹐難信人情善察眉」﹐又「愁因善遣終能樂﹐生本無涯怕得名」﹐又「老去逃禪知福薄﹐偶然索處覺心淸」﹐皆含道气﹐造句亦近放翁。

趙嘏《經汾陽舊宅》詩﹕「門前不攺舊山河﹐破虜曾經馬伏波。他日獨經歌舞地﹐古槐疏冷夕陽多。」張籍《法雄寺東樓》詩﹕「汾陽舊宅今爲寺﹐猶有當時歌舞樓。四十年來車馬散﹐古槐深巷暮蟬愁。」兪曲園謂讀之黯然。予以爲盛衰倚伏﹐尋常之理﹐無足異也。古詩「生存華屋處﹐零落歸山邱」﹐唐人詩﹕「只今惟有西江月﹐曾照吳王宮里人」﹐又「宮女如花滿春殿﹐只今惟有鷓鴣飛」﹐同此感喟也。

錢夢龜女士云「『死』之一字﹐千古愁人之佳境也。何也﹖人在愁中﹐苦無可柰﹐一死則安。猶人在睡中﹐方遇惡夢﹐一醒便快。因之得聯曰﹕『病多轉覺身爲累﹐愁到方知死是佳。』」予以爲「愁到」﹐「到」字未安﹐攺「極」字較妥﹐且不但愁極欲死﹐卽病極不愈﹐亦欲速死﹐此等境界非親歷者不知也。

白香山狀年老之時代曰「遠行將盡路﹐春夢欲覺時。」夫路將盡﹐夢將覺﹐可以止矣﹐而猶爭名奪利﹐冥行不已﹐爲己身謀利益﹐爲兒孫作馬牛﹐不亦大可哀哉﹖其論養老之法曰「家事口不問﹐世名心不思。饑飽進退食﹐寒暄加減衣。」亦復親切有味。惜乎能知之不能行者多也。又曰「只有一身宜愛護﹐少教冰炭逼心神。」予於家庭親友間﹐向持和平主義﹐故對人從不過苛﹐而冰炭之逼我心神仍復不免。如何﹐如何﹗

周紹朴先生《寓居潛若齋中詠齋前老槐》句有云「兩槐森向人﹐坐閱世代長。婆娑送日月﹐海田今幾桑。與樹論年輩﹐當我大父行」云云。同社髙彤皆孝廉《今年元夜詠懷用誦洛大令元旦試筆韻生字韻》云「醉招明月來虛室﹐笑指羣松是後生。」文人之筆可以吐納風雲﹐驅策艸木﹐周目槐如大父行﹐髙指松爲後生﹐詞意雋妙﹐足饜讀者﹐彤翁年七十五﹐極康健也。

予思之﹐詩之境界約分四種﹐曰聖﹑仙﹑鬼﹑傑﹐少陵﹐聖也﹔太白﹐仙也﹔長吉﹐鬼也﹔退之﹐傑也。古今詩人難以數計﹐要不出此四境。江西楊昀谷先生深於詩學﹐予與之周旋半生﹐獲益不。其境實兼仙傑二者之妙﹐有庵之淸切﹐而能渾括﹔有散原之奧衍﹐而能瀏亮﹔有蘇戡之伉爽﹐而能懇摯﹔憂乎上矣。燈下與誦洛大令論詩﹐發此妄論﹐仍落言詮﹐暇當質之一山太史也。

日前間庵太傅仙逝﹐老成凋謝﹐爲之黯然。老官庶子時﹐直言敢諫﹐一時無兩﹐晚年聲望益重﹐海內奉爲大師。詩學深邃﹐尢多懇摯之作。予最喜讀其哭寶竹坡﹑張幼樵兩先生詩﹐其《哭竹坡詩》云「大夢先醒棄我歸﹐乍聞除夕淚頻揮。隆寒並少靑蠅弔﹐渴葬懸知大鳥飛。千里訣言遺稿在﹐一秋失悔報書稀。梨渦未算平生誤﹐早羨陽狂是鏡機。」《哭幼樵詩》雲「雨聲蓋海更連江﹐進作辛酸淚滿腔。一酹至言從此絕﹐九幽孤憤孰能降。少須地下龍終合﹐孑立人間鳥不雙。徙倚虛樓最腸斷﹐年時期與倒春缸。」有深交乃能有此至情之作也﹐近年與公同席數次﹐且共撮一影﹐歲月不居﹐遂成陳迹矣。

持約不甚能詩而酷嗜之﹐倘能致力數年﹐後當有可觀。前年繼範老之後﹐亦入城南詩社。予喜贈一律﹐項聯云「杜陵詩派傳宗武﹐蘇過文名繼子瞻。」蓋屬望甚深也﹐其後詩社醵飲﹐及水西莊宴集﹐又李君琴湘之重九詩會﹐皆如期而至﹐皆有詩﹐皆送予刪潤。其院中梨花開時﹐亦援範老舊例﹐邀客吟賞﹐今年初春由故都購蜂糕見貽﹐媵以三詩﹐只記其兩句云「故都糕點饒眞味﹐歸奉髙堂更饋師。」不幸短命﹐香火緣﹑文字緣﹐而今已矣。

葩經載父母生鞠之恩只「欲報之徳﹐昊天罔極」八字﹐獨絕千古﹐非後人所能及。蓋父母之恩﹐徳如天覆地載﹐不易形容。凡作思親詩與哭親詩之不易著筆﹐猶詠天與地之難著筆也。惟不以詩名之人﹐偶有數句﹐反能動人。如僧人智能養母最孝﹐有一絕云「濁酒渾漿丐一杯﹐歡顏但博阿娘開。著娘微醉扶娘睡﹐不敢溫經獨坐陪。」又某《哭母詩》曰「叫一聲﹐哭一聲﹐兒的聲音娘慣聽﹐如何娘不應。」以上兩作﹐讀之未有不淒然生感者。

人有賢子最是樂事﹐以其能繼述也。若年已老耄﹐無子無女﹐白頭夫婦黯然相對﹐眞有難以爲情者。範孫慰仁安之詩曰「生兒豚犬不如無。」𨿽至語﹐我不知當境之苦也。朱友鶴先生詩曰「白傅無兒空下淚﹐中郎有女亦相親。曾何著述傳當代﹐任把詩書付別人。」又「買得泥孩兒一个﹐歸來算我已添丁。」語極淒惻﹐吾友王仁安《賀劉幼樵提學娶兒媳》詩曰「我家開閣事堪憐﹐燕子空巢世變遷。一樣龍鍾君獨好﹐佳兒佳婦慰餘年。」又喜弟生子詩曰「阿弟侵尋已五旬﹐今朝方見後來人。老夫膝下淒然慣﹐亦喜添丁是近親。」淒惻之語較朱君爲甚。上年仁安生日﹐送詩聯者或有「子孫繞膝」等詞句﹐宜仁安讀之愀然也。

徐東海總統今年八十一歲﹐精神彊固﹐似六十許人﹐初以翰林參新建陸軍幕﹐其後總督東三省﹐勛業赫然。記其《小站夜出巡營詩》云「夜深海气浸衣袂﹐滿馬疏風聽咽笳。」又《賦贈日本鮫島中將》詩﹕「牛酒酣歌夜未闌﹐平沙萬里雪漫漫。會當大漠東風轉﹐海上羣山立馬看。」又《贈大島大將》詩﹕「酒酣起舞爲君壽﹐萬馬無聲月正中。」又「東風能識裁宮錦﹐萬簇桃花逐隊行。」如此等句﹐眞有吞吐大荒俯視一切之槪。誦洛大令評予詩﹐謂爲長槍大戟﹐震動一切﹐以之評東海諸作﹐殊爲允當﹐予烏足以當之。

作詩用闊大字面較爲雄渾﹐但須通首相稱﹐乃爲合作。近見友人詩兩用「放眼中原」四字﹐皆屬傑構。許琴伯祕書《臨川感賦》云「寒迫饑驅事可哀﹐靑碧血滿蒿萊。澄淸寰宇知何日﹐放眼中原幾霸才﹖」劉云孫大令《過水坡渡口》云「滿地黃花認水坡﹐北來我又渡黃河。年年爭戰民財盡﹐放眼中原老淚多。」兩詩皆有噴薄之气﹐故佳。又云孫《過娘子關》云「雄關髙與萬峯齊﹐回首並州落日低。浩瀚渾流來眼底﹐亂山排到井陘西。」亦有盛唐气派﹐以其無蹈空之字句也。

今春陳老病故於北平。予見挽聯﹑挽詩頗多﹐而以陳散原先生所撰挽詩爲最。詩曰「一擲耆賢與世違﹐猥成後死更何依﹖傾談侍坐空畱夢﹐啟聖回天埃見幾。終出精魂親斗極﹐早彰風節動宮闈。平生餘事仍難及﹐冠古詩篇欲表微。」意亦猶人﹐而鏈字鏈句﹐極爲沈摯。兪恪士先生謂尋常人能爲之詩﹐不作可也。散原翁之詩﹐可謂不尋常矣。

潘彥輔先生謂﹕詩不可爲人彊作﹐必勃勃不可以已也﹐而後爲之。欲作一詩﹐宜全力與俱﹐初定意格﹐終研詞句﹐如良醫診脈﹐精神入微﹔如法吏斷獄﹐反覆勘問﹐凡易悅而自足﹐皆文章之大病也云云。予述此論時﹐有友人詰之曰﹕作詩如此﹐不太苦乎﹖予曰﹕由苦方能得甘﹐若以爲苦﹐最好是不作﹐不必人人皆作詩也。

少子遠遊不歸﹐思之幾至成疾。去年十一月六日﹐自三義莊歸途﹐爲一詩曰「木葉疏艸不肥﹐長堤漁火影霏微。炊煙四起天垂暮﹐目極飛鴻何處飛﹖」車中低吟﹐爲之淚落﹐以思有所奇也。又《有感》詩云「空負表翁舐犢情﹐不堪邪說誤平生。朝來更有傷心事﹐繞膝童孫覓父聲。」華壁老評之以爲不忍卒讀。今年二月上旬﹐乃意外歸來﹐又得二十八字曰「遊子歸來倦飛鳥﹐先生老去蟄居龍。冤親恩怨何從說﹐只合癡聾作阿翁。」意𨿽不滿﹐而心境安貼許多矣。

陳石遺序鄭蘇戡詩﹐內有云「爲朋友而作詩﹐然往往爲此友而工﹐爲彼友而不工者﹐以其意之屬不屬也。謝靈運對惠連轍有佳句﹐千古傳爲佳話。又有刻意求工而不工﹐不刻意求工而轉工﹐則天之事與學之功有不同也。沈子培遇鄭蘇戡﹐則詩思自生﹔陳老遇謝枚如﹑張幼樵﹐則工於他作﹔鄭蘇戡爲个子朋而作者﹐則尢工。此與謝靈運對惠連轍有佳句相類。」此等議論﹐頗有意味。

作詩造意貴曲折﹐不貴直質﹐以直質便說盡無餘味也。陳伯嚴《贈吳彥復》詩﹕「彭嫣非獨憐才耳﹐誰識彭嫣萬劫心﹖我友堂堂終付汝﹐彌天四海一沈吟。」本系以彭嫣付彥復﹐偏說以彥復付彭嫣。鄭蘇戡《哭顧子朋》詩﹕「自意死窮邊﹐不復能見子。歸來誰與歸﹐得我子所喜。」本系蘇戡得子朋而喜﹐偏說得蘇戡而子朋喜﹐故意曲折﹐兩作同一機軸。

予昔年有句曰「老去心肝涼似水﹐更無餘地起情瀾」。自以謂解脫矣﹐年來名韁利鎖﹐碌碌塵中﹐仍未能解脫也。因憶彭甘亭《花燭詞》曰「阿儂消瘦倦花顚﹐色界刪除兜率天。恰似東坡蕉葉量﹐但看人醉亦欣然。」又張亨甫有句曰「何曾兩廡愛孤豚﹐漸覺中年百感存。只合落花風裏坐﹐看人兒女自消魂。」兩君爲此等語﹐豈不自以爲解脫乎。其實亦如我之不能解脫也。

予舊藏有陳秋舫《白石山館詩》鈔本﹐魏默深跋其後曰「空山無人﹐沈思獨往。木葉盡脫﹐石气自靑。羚羊掛角﹐無迹可求。成連東海﹐刺舟而去。」漁洋山人能言之﹐而不能爲之也﹐太初其庶幾乎﹐其語甚雋﹐不必讀秋舫詩已可知其詩之境界矣。

三十年前予遊日本﹐一日同友人訪印刷局長得能通昌寓所﹐見其壁間懸一條幅﹐爲西鄕南浦所書﹐圓潤寬博﹐有王可莊修撰筆意﹐詩亦飄然有仙气﹐其詞曰「樓閣如煙橫曉天﹐蓬萊自古會羣仙。丹成余粒分龜鶴﹐又至千年又萬年。」予在西京旅邸亦得一絕句曰「薄寒忽已襲重裘﹐霸气稜稜逼瓦溝。老鶴不歸松影靜﹐一丸涼月下西樓。」自謂亦有淸曠之致。

予嘗爲集句挽聯挽李嘯溪先生﹝映庚﹞云「徒此挹淸芬﹐天涯烈士空垂涕﹔無由親雄略﹐河上仙翁去不回。」又代溫支英君﹝世霖﹞挽之云「結髮事文章﹐甘山廬阜郁相望﹔暮景迫摧倒﹐淸江赤壁照人悲。」又挽潘端甫云「楚些招歸來﹐舊事眞成一夢過﹔魯經有遺嘆﹐勝遊難復五人同。」又挽袁勵之云「維時遭艱虞﹐更爲後會知何地﹔對牀老兄弟﹐又結來生未了因。」又代天津紅十字分會挽廣西紅十字分會理事長周巨川聯曰「乾坤含瘡痍﹐足繭荒山轉愁疾﹔人生若塵露﹐徙倚危樓一愴神。」蓋撰聯不易渾成﹐反不如集句也。

昔毛西河之夫人嘗誚西河﹐語其門人曰「君輩以渠爲博雅乎﹐不知渠作七律一首而翻檢書籍﹐動或數十種﹐直獺祭耳」云云。西河聞之﹐笑曰「此正吾之不可及也。」袁簡齋天才卓越﹐下筆千言﹐而爲某中丞作題某圖四絕句﹐壓倒一切﹐四坐傾服。簡齋出字簏示之﹐蓋已七易稿矣。觀此則知凡爲文字必幾經攺竄﹐而後方能定稿﹐非可艸率從事也。

十五年前秋間﹐淩潤苔先生約同符曾壁臣燕孫麟閣賞菊﹐首倡四詩﹐予有和作﹐今憶其詩云「寂歷秋花晝掩屏﹐一簾疏影散晴暉。多情蛺蝶時相顧﹐爲戀寒香不肯歸。」「容易秋風上鬢絲﹐天寒袖薄竟相欺。只餘濁酒黃花意﹐舉盞無人屬阿誰。」「老夫白屋戀重衾﹐徹夜寒風定不禁。破曉披衣扶杖出﹐萬緣畱得愛花心」之句﹐韻味深雋﹐耐人吟諷﹐今潤翁早故﹐其寓樓鬻爲酒肆矣。每過其地﹐輒起黃壚之感。

宋芷灣先生﹝湘﹞《種松詩》曰「不見蒼山已六年﹐舊遊如夢事如煙。多情竹報平安在﹐流水桃花一惘然。」「古雪神云念幾回﹐十圍柳大白頭催。才知萬里滇南走﹐天遣蒼山種樹來。」「一粒丹砂一鼎封﹐一枚松子一株松。何時再買三千石﹐種雲中十九峯。」時道光二年三月也。碑在大理西云書院。芷灣先生文章政事歷劫不刊﹐此詩飄然有仙气﹐予最喜誦之。

「夙興夜寐﹐無忝爾所生。」可以興矣。「鼓瑟鼓琴﹐和樂且湛。我有旨酒﹐以宴樂嘉賓之心。」可以羣矣。「瞻望弗及﹐泣涕如雨。哀我顚寡﹐宜岸宜獄。」可以怨矣。仲可懷也﹐人之多言亦可畏也﹐所謂發情止乎禮義也﹐詩之爲用大矣哉。

王漁洋《贈徐東癡隱君夜詩》有云「先生髙臥處﹐柴門翳苦竹。雪深門末開﹐村雞鳴喬木。日午炊煙絕﹐吟聲出茅屋。」韻致超絕﹐髙文敏公不解「雞鳴喬木」之句﹐漁洋以古詩「雞鳴髙樹顚」﹑陶詩「雞鳴桑樹顚」兩句証之。究之雞寒上樹﹐𨿽系古語﹐其事不經見也。

劉云孫口述元宋子虛先生《老農詩》﹕「倩搔背養坐深村﹐愛說前朝賜帛恩。懸帖不來尋社長﹐自攤牛契教玄孫。」又《老牛詩》﹕「艸繩穿鼻系柴扉﹐殘喘無人問是非。春雨一犁鞭不動﹐夕陽空送牧兒歸。」予喜其閒適。又述其《綠珠詩》﹕「紅粉捐軀爲主家﹐明珠一斛委泥沙。年年金穀園中燕﹐銜取香泥葬落花。」予喜其淒艷。

藍采和爲世所傳八仙之一﹐系唐末逸士﹐衣服藍縷﹐佯狂街市﹐其後升仙而去。故臨淮城中有升仙坊﹑升仙橋名迹﹐采和作《踏踏歌》以警世﹐其歌曰「踏踏歌﹐藍采和﹐人生能幾何。紅顏三春樹﹐流光一擲梭。古人混混去不返﹐今人紛紛來更多。朝騎鸞鳳到碧落﹐暮看桑田生碧波。長影明輝在空際﹐金銀宮闕髙嵯峨。藍采和﹐踏踏歌﹐人生能幾何。」明髙季迪先生有《題采和詩》曰「石崇步幛四十里﹐王愷珊瑚八百珠。寧可黃金堆下死﹐街頭不散一靑蚨。」《中都志》敍之綦詳。

李嘉佑「水田飛白鷺﹐夏木囀黃鸝。」王摩詰每句上加「漠漠」﹑「陰陰」兩字﹐便成佳句﹐有意無意﹐殊不可知也。元遺山七律中最好用前人整句﹐大約胸中成詩甚多﹐信手寫入﹐不設成心。若套襲古人成句﹐尢可不必﹐以絕不能佳也。李義山《子初郊墅詩》起句曰「看山對酒君思我﹐聽鼓離城我訪君。」予以爲此近滑調﹐非詩家上乘。乃吳梅村先生仿之云「靑衫憔悴卿憐我﹐紅粉飄零我憶卿。」尢覺淺率﹐宜乎戈芥舟先生評之爲「俗不可耐」也。

歙縣曹君靜濟以《看云覓句圖》求劉潤琴修撰題詩﹐酬之以雙紅豆﹐此物北方殊少見﹐修撰作一截句﹐擬捐付博物院。詩云「一詩換得雙紅豆﹐坡老團尖比若何。畢竟饑來不堪食﹐相思空白惹人多。」詩有風趣。記十年前南方友人亦以雙紅豆見貽﹐愛而藏之﹐日久竟自失去﹐金杯羽化﹐覓之無從矣。

悲哀出涕﹐人之常情﹐然喜極亦出涕﹐所謂感激涕零﹐亦人之常情也。予向喜陳散原《贈吳彥復七截》後兩句云「我友堂堂終付汝﹐喜心和淚說彭嫣。」「喜心和淚」四字﹐可謂奇而法矣。近讀李義山《贈劉黃ナ》詩有「萬里相逢歡復泣﹐鳳巢西隔九重門。」乃知散原老人脫胎於此也。

陸放翁《十月十四夜月》詩﹕「掬露以爲漿﹐屑玉以爲餐。泠泠漱齒頰﹐皓皓濯肺肝。」又《野飯詩》﹕「薏實炊明珠﹐苫筍餿白玉。輪區芋﹐芳辛采山蔌。山深少鹽酪﹐淡薄味至足。」或設寓言﹐或敍實事﹐不必問其事之有無﹐理之眞幻﹐而讀之但覺淸潔芳香﹐芬流齒頰矣。

山東滋陽賈鳧西先生名應龍﹐曾充交趾大使﹐前官郎中﹐時其子在家鄕與鄰家爭墻基﹐馳書北京﹐求其致函地方官﹐意在必爭也。乃先生覆書只二十八字曰「千里寄書爲一墻﹐讓他三尺又何妨。秦皇枉作千年計﹐只見長城不見王。」其事遂息﹐至今傳爲佳話。予記其詩後二句是「長城萬里今猶在﹐不見當年秦始皇。」未知孰是﹐然先生之讓徳固可傳也。明亡後﹐先生恥事二姓﹐佯狂避世以終﹐尢非尋常人所能及也。

楊叔嶠先生《旅夜》詩﹕「燈懸疏雨夜﹐門掩候虫秋。」逼眞唐音。《汴梁懷古》詩﹕「忍取黃袍孤寡手﹐竟忘紅燭兄弟情。」工力悉敵。《紅葉》詩﹕「客路徵衣遊子淚﹐禦溝流水美人心。」又「人迹秋光山店樹﹐馬頭寒色驛門楓。戍樓指點明霞外﹐旅棧荒涼夕燒中」皆可誦也。

林暾谷先生《與石遺大興裏飲罷》詩﹕「髙樓罷酒天初雨﹐短榻挑燈夜向闌。流落傾城同一嘆﹐忖量終歲得多懼。」俗事能雅。《寄內》詩﹕「六月長安無一事﹐借人亭館看西山。鹿車甚處堪同挽﹐畱滯何因卻未還。」起兩句髙邁。又《禮塔》詩﹕「老樹刺天靑自直﹐空潭畱日綠還沈。」又《直夜》詩﹕「依違難述平生好﹐寂寞差欣咎眚寬。身鎖千門心萬里﹐淸暉爲照倚闌干。」詩格淸迥﹐而無形中有淒苦之音。

武進謝君玉岑名覲虞﹐不相識也﹐介唐君玉虯通訊數月以來﹐函札頻通﹐推挹倍至﹐日前寫扇寄我﹐系其《懷大千宣南》詩﹕「半年不見張夫子﹐聞臥昆明呼寓公。湖水湖風行處好﹐桃根桃葉逐歌逢。嚇雛眞累圖南計﹐相馬還憐代北空。只恨故人耽藥石﹐幾時韓孟合雲龍。」書法頹唐散漫﹐與每次來札同﹐然字有逸致﹐詩亦超雋。猶記其《浣溪紗》詞云「十二雕闌十二簾﹐秋河初落夜懨懨﹐已涼還暖自家憐。柔葉螺痕空對影﹐錦書鳳紙欲生煙﹐人生何處是當年。」「人生」句﹐讀之使人有惘惘不盡之意。頃巢君章父函告玉岑有逝世之耗﹐聞之淒惻﹐幾欲涕下﹐蓋𨿽無一面之緣﹐而文字往來極爲契合﹐招魂何處﹐覿面無從﹐不自覺其愴恨也。

●卷下

予五十歲時﹐嚴範孫先生壽以詩曰「昔我識君君未婚﹐而今繞膝羅兒孫。昔我識君君就傅﹐而今桃李盈君門。驚君孟晉日千里﹐羲和失色窮追奔。文采風流震壇坫﹐方駕玉局兼梅村。徧交賢豪與長者﹐客常滿坐酒滿尊。朝爲曹邱夕季布﹐此曰知己彼感恩。說士肉甘且雋永﹐口頰拂拂春風溫。超然應物物無滯﹐天生慧力由夙根。才學器識與年進﹐其間亦有福命存。況復神完气尢健﹐興來直擬云夢吞。行年五十猶力壯﹐使我欲信西儒言。人生能活二百歲﹐期頤大耋安足論。」六十歲時又壽以詩曰「十年前有壽公詩﹐公謂知予捨子誰。又擬今玆周甲頌﹐仍依往歲侑觴詞。梅村玉局猶前日﹐季布曹邱甚昔時。結語猶如操左券﹐信公壽可信期頤。」期許之殷﹐獎借之重﹐溢於楮墨。今範老之歿已逾六年﹐予則年將七十矣。徳業不進﹐故我依然﹐殊自愧也。

又予六十歲時﹐華壁臣先生祝以二律﹐工楷書扇見贈﹐其詩曰「昔年識面甫成童﹐文酒縱橫气吐虹。不屑衣冠爲傀儡﹐竟將筆墨老英雄。書名盛似蘇髯叟﹐詩樣多於陸放翁。鄕校巍然絕學﹐狂瀾共障百川東。」「天寒相率守冬藏﹐獨善居鄕抱熱腸。四座春風常客滿﹐一車終日爲人忙﹐魯連不仕圍頻解﹐柳下𨿽和行自方。六十老翁餘勇在﹐當筵仍復醉幹觴。」揄揚逾分﹐殊不敢承。「四座春風」兩句﹐則予三十年來之實在情形也。

《朝野僉載》﹕「梁庾信從南陽初至北方﹐文士多輕之。信將《枯樹賦》以示之﹐於後無敢言者。時溫子升作《韓陵山寺碑》﹐信讀而寫其本。南人問信曰﹕『北方文字如何﹖』信曰﹕『惟有《韓陵山》一片石堪共語﹐薛道衡﹑盧思道稍解把筆﹐自余驢鳴犬吠﹐聒耳而已。』」文人相輕﹐自古已然﹐蘭成所言﹐亦似太過。時至今日﹐文字愈漓﹐幾於不可方物。而爲驢鳴狗吠之作者﹐猶復大言不慚﹐沾沾自喜﹐不亦大可哀哉。

東坡詩﹕「半醒半醉問諸黎﹐竹刺藤梢步步迷。但尋牛矢覓歸路﹐家在牛欄西復西。」雲南詩僧擔當自敍其詩云「禪若分淨穢﹐將幹屎橛﹑布袋裏豬頭﹐置於何處﹐非禪也﹔僧詩若無姬酒﹐都是些豆腐渣﹑饅頭气﹐名曰偈頌﹐非詩也。」夫牛矢也﹐幹屎橛也﹐豬頭也﹐取以入詩文者甚鮮﹐而東坡與擔當用來﹐恰好不可及也。

九年前夏閒﹐四川喬君信孫旅津﹐幾於每夕相訪﹐談藝甚歡。曾口述其兄大壯數詩﹐雅健遒麗﹐得未曾有。今記其兩律如下﹕《癸亥不朽堂春宴﹐京曹同官夫婦會者二十有二人》詩云「時淸黻列賡歌﹐柰此勞生負載何。故國榛蕪蠶市歇﹐勝遊裙屐鳳城多。驚心火後催婪尾﹐扶醉風前寄茗柯。鬢未成絲花欲雪﹐堂堂隙駟礙簾波。」又《三十初度》云「夢魂昔昔赴漚鄕﹐道裏悠悠阻雁行。累尺文章資旅食﹐十年少賤答淸狂。盈觴獨獻髙堂酒﹐勝鑷微驚滿鏡霜。汲汲修名頻顧景﹐未應夕駕是迷方。」時阿弟在歐洲﹐信孫少年英俊﹐新學舊學通博無倫﹐而鬱鬱平生﹐近聞幾以病廢﹐爲之不怡者累日。

陳散原先生《贈方地山澤山兄弟》兩律﹐前四句云「維揚俊物好兄弟﹐共我狂言亦一奇。蕭瑟江關成自廢﹐流傳文字肯相知。」李小石先生《贈地山詩》﹕「大方諧隱似東方﹐日逐淫娃作色荒﹐故紙堆中萬金去﹐襤錢眼裏一身藏。」兩詩一莊一諧﹐可見地山之爲人。李詩尢妙肖﹐年來與予爲文酒之會﹐月四五次﹐大言炎炎﹐興復不淺﹐屬對極速﹐有匪夷所思者﹐眾以「聯聖」目之﹐君亦居之不疑﹐嘗語子曰﹕我狷人也。人乃目之爲狂。予以爲知言。

「北驥辭賢豆﹐南鴻就稻粱。經天除是淚﹐縮地更何方。華省曾霄上﹐連枝若木旁。十年行色在﹐江海鑑蒼黃。亭堠驚心攺﹐河山到眼新。臨岐無算酒﹐去國少年人。生事虛料理﹐微言失具陳。過江渾艸艸﹐不爲庾公塵。」此亦喬大壯詩也﹐題爲《辛酉南遊》﹐無一猶人語﹐故樂爲存之。又聞其弟將由歐洲歸﹐得詩云「壯藏間關曾是命﹐寒門危立此何時。」何等警悚。

孔東搪論詩謂﹕「凡人不爲詩則已﹐若爲之﹐必有一得焉。爲之而亦有不得者﹐乃不以己之意爲詩﹐而假人之意以爲詩﹐久假不歸﹐𨿽山川風物亦不能效其功也。」語頗切實。又謂﹕「詩有二道﹕曰工﹐曰佳。工者多出苦吟﹐佳者多由快詠﹐工者屬於窮﹐佳者則必風流文彩。」云云。予以爲此論大謬﹐工未有不佳者﹐佳未有不工者﹐兩者如何分開說﹖如何以「苦吟」﹑「快詠」分貼﹐善乎﹖袁簡齋《詩品》曰「知一重非﹐進一重境﹐亦有生金﹐一鑄而定。」眞善於說詩者矣。

王摩詰《送梓州李使君詩》﹕「萬壑樹參天﹐千山響杜鵑。山中一夜雨﹐樹杪百重泉。」據元校本作「一半雨」﹐故鄭君文焯顏所居曰半雨樓﹐言之津津。予以爲按之詩境﹑詩格﹐以「一夜雨」爲髙渾﹐元奉未必果優也。

「五言古詩﹐琴聲也﹐醇至澹泊﹐如空山之獨往﹔七言歌行﹐鼓聲也﹐屈蟠頓挫﹐若《漁陽》之怒撾﹔五言律詩﹐笙聲也﹐雲霞縹緲﹐疑鶴背之初搏﹔七言律詩﹐鐘聲也﹐震越渾﹐似蒲牢之乍吼﹔五言絕句﹐磬聲也﹐淸深促數﹐想羈館之朝擊﹔七言絕句﹐笛聲也﹐曲折嘹亮﹐類江城之暮吹。」此管緘若先生以樂器論詩之語﹐比諭𨿽未悉當﹐而頗有趣味﹐惜末諭及樂府之長短句也。

鄭太夷先生《訓女詩》內警句云「莫信鬼神信道理﹐莫愛豪華愛義禮﹐容人之過﹐稱人之善﹐居心仁厚百福始。」《訓子詩》內警句云「男人胸中寬﹐要作萬人豪。敬賢閔不肖﹐愛物隨所遭。寡欲自超然﹐富貴眞鴻毛。」著墨不多﹐而語皆精粹。

江叔先生集巾附錄沈山人《貧況》詩云「遮窮諱苦亦徒然﹐欲訴還休更可憐。昨夜舉家聊啜粥﹐今朝過午未炊煙。彊顏且去賒升米﹐默計都無值一錢。誰信先生誰不信﹐禦寒無被已三年。」可謂窮矣。叔亦有《歲除詩》云「庭角無梅座不春﹐門扉𨿽闔豈遮貧。晚年雪屐鳴深巷﹐半是吾家索債人。」亦述貧況﹐而較有風趣。吾輩飽食暖衣﹐差免饑寒之苦﹐無所用其牢騷矣。

當塗李君醉僑﹐先後爲許靜仁﹑呂燮甫兩省長上客。曾自撰一聯云「春日睡﹐秋日醉﹐福穰穰﹐心滋愧﹔長歌狂﹐短歌彊﹐詩平平﹐樂未央。」似歌似謠﹐惜「彊」宇未甚安。

天津郭外原有土墻﹐墻外有河﹐今墻久圮﹐而河尙存﹐俗呼爲墻子河。俗而不雅﹐人人知之﹐但一入詩詞﹐便有風致。邵次公詩﹕「盈盈墻子河邊水﹐艸長鶯飛又一年。」馮殊軍詩﹕「心隨墻子河中水﹐流過橋西倘見君。」郭嘯麓詩﹕「夜涼墻王河邊路﹐無數流螢作雨飛。」三詩各有寄托﹐而皆稱妙句﹐故愛而記之。

六月五日﹐見報紙登一詩﹐題爲《古槐感夢》﹐詩曰「微聞劍履壓庭除﹐盡室倉皇走傳車。大厲ウ操新劫運﹐纖兒眞壞好家居。饑鴟戛羽終顚國﹐社鼠搬姜又過墟。冷眼人間桑海事﹐倚天何處覓龍屠。」詩境在義山﹑遺山之間﹐Ы署虞芒﹐何人也﹖頗欲一見之。「手疊花箋鈔稿去﹐天涯到處訪斯人」﹐同此思想也。

曾文正《復陳右銘書》論爲古文之四忌﹕「一﹐剿襲陳言﹔二﹐褒貶逾量﹔三﹐散漫無主﹔四﹐僻字澀句。」又世所傳之《詩法指南》﹐論作詩之五戒﹕「一譏訕﹐二訁舀諛﹐三鄙俗﹐四纖褻﹐五剽竊。」以上兩則﹐均扼要之論﹐但能讀書多﹐積理富﹐自能不蹈以上諸獘也。

「乍著微棉彊自勝﹐陰晴向晚未分明。南回寒雁淹孤月﹐東去驕風黯九城﹐駒隙存身爭一瞬﹐蛩聲吠夢欲三更。絕憐髙處多風雨﹐莫到瓊樓最上層。」此袁寒云於項城籌備帝制時所作﹐南北文人﹐一時許爲佳構。某筆記有此全稿﹐錄而存之。又寒云作《蝶戀花》詞云「乍散離愁吹又聚﹐簾底微波﹐簾外狂花絮。十二重欄遮不住﹐柔枝合倩金鈐護。手把明珠和淚訴﹐昨日相逢﹐今日君何處。剪剪情絲千萬縷﹐爲歡爲怨都無據。」亦酷似納蘭容若。

殷浩被黜放﹐徙於東陽之信安縣﹐但終日書空作「咄咄怪事」四字。王安石放廢﹐知爲呂惠卿所擠﹐每書「福建子」三字。此兩人力能自矯﹐口無怨言﹐而胸中介介﹐所蘊深矣。善夫東坡先生《渡海詩》收句曰「九死南荒吾不恨﹐玆遊奇絕冠平生。」不露牢騷而以骯髒奇崛出之﹐是何等胸次。

王采臣先生丙寅夏五月陪趙次珊先生泛舟八里臺﹐作詩八首﹐其末一首云「卜築溪莊狎水鷗﹐避居聊作稻粱謀。十年樹木談何易﹐況是園翁已白頭。」寄托遙深﹐予最喜誦之。采老所期稻粱之謀﹐究未能發展﹐固知求田問舍﹐又是一種學問。

丰城任瑾存大令傳藻精爽﹐而有肝膽。歷宰河北劇縣﹐安良除暴﹐聲施爛然。與予訂交十年﹐休戚與共。從政之暇﹐不廢吟詠﹐句如《與誦洛夜話》﹕「亂後牧民心自赤﹐衰時說士眼誰靑。」又《和芍暉》﹕「忍睹瘡痍醫術拙﹐不談冷暖世情諳。」又《登衛輝白雲閣》﹕「農圃心情丰稔好﹐神仙蹤迹有無中。」皆穩鏈沈摯﹐不落凡響。至「黃河一綫橫千里﹐白髮頻年添數莖」﹐則蘇﹑黃妙境矣。

周養庵先生《辛未十剎海修楔》詩內有數句云「座中詞客多白頭﹐散蕩樊翁閉泉室。嬉春疇昔盛佳麗﹐內家裝裹眞嫻逸。繁華轉瞬成寂寥﹐世事未來黑如漆。對酒不飲寧非癡﹐休更沈埋事占畢」云云。字裏行間有一種沈鬱驅邁之气﹐詩人之詩﹐爲人所不及。先生近作挽聯多作三字句﹐廉悍絕倫﹐能者不可測如此。

孫師鄭太史﹝雄﹞﹐予三十年前老友也﹐淹滯舊都﹐著述終老﹐昨間已病故矣。記其序《荔圓樓集》﹐序內引淵明之言曰「文所不能言之意﹐詩或能言之。大抵文善醒﹐詩善醉﹐醉中語亦有醒時道不到者﹐蓋其天機之發﹐不可思議也。《詩》曰﹕『惟此聖人﹐瞻言百里。』論文之旨也。」又曰「百爾所思不如我所之﹐論詩之旨也。」先生又謂﹕「詩不可有我而無古﹐又不可有古而無我。典雅﹐精神兼之斯善」云云。各語皆耐人尋味。

張幼樵先生《澗於集夢所奇詩六絕依韻答之》﹐記其三首云「流傳臣亮街亭表﹐天鑑《春秋》督咎心。末學鳳雛輕一死﹐平生梁父恨孤吟。」「絳侯不解結袁絲﹐劉柳從來善退之。恩怨一身何足校﹐羣公平賊是匡時。」「薰盡衙香典賜裘﹐椰冠學士配軍頭。故人書到渾無酒﹐寂寞溪山感獨遊。」淒涼嗚咽﹐悱惻纏綿﹐《騷》《雅》之遺也。

「先生休矣復何如﹐出或無車食有魚。近市一樓天地窄﹐時還讀我綫裝書。」此方君地山舊作也﹐看似不經意﹐然非醞釀古今﹐胸多積捲﹐不能到此境界。又許君佩臣《題畫詩》﹕「岸上人家多種柳﹐船中客飯每供魚。」據云系劉獻臣作﹐予最愛之。佩臣不自炫其畫﹐曾以此意爲予畫扇﹐蕭疏有逸气﹐已什襲藏之。

《貞一齋詩》說﹕「《贏奎律髓》所選皆西江皮毛﹐只此四字立名﹐已堪遺笑」云云。前年予購《昭昧詹言》一部﹐楊昀谷先生見之曰「內容不必問﹐只此書名﹐便傷雅道。」以其自命爲若明若昧﹐詹詹小言﹐殊爲可哂也。其說與貞一齋正同。

袁子才《續詩品》數十則﹐頗多精粹語﹐《齋心》一則云「禪偈非佛﹐理障非儒﹐心之孔嘉﹐其言藹如。」《藏拙》一則云「因謇徐言﹐因跛緩步﹐善藏其拙﹐巧乃益露。」《著我》一則云「不學古人﹐法無一可﹐竟似古人﹐何處著我。字字古有﹐言言古無。吐故吸新﹐其庶幾乎。」子謂此諸語不但作詩應爾﹐作人亦應爾也。

人譏荊公詩「含風鴨綠鱗鱗起﹐弄日鵝黃裊裊垂」﹐上句詠水﹐下句詠柳﹐謂之「詩謎子」。「詩謎子」語﹐固然矣﹐然而韓呂黎詩「紅皺曬檐瓦﹐黃團系門衡」﹐上句是棗﹐下句是瓜簍﹐何以人不譏其詩謎子耶﹖

李濯愚《過蘆溝橋詩》﹕「輕裝一襲出孤城﹐默數輪車軋軋聲。到眼蘆溝橋下水﹐照人來去總分明。」陳誦洛《過黃河橋》詩﹕「風聲挾夢夢能驕﹐又向霜晨度此橋。橋上飈輪橋下水﹐英雄成敗等無聊。」李詩渾涵﹐陳詩慨爽﹐皆近作也。

「林和靖《梅花詩》﹕『疏影橫斜水淸淺﹐暗香浮動月黃昏。』膾炙人口者百餘年矣﹐自東坡在惠州作《梅花詩》云﹕『紛紛初疑月掛樹﹐耿耿獨與參橫昏。』此語一出﹐和靖之气遂已索然。」此宋周紫芝所撰《竹坡詩話》中語。予以爲東坡此兩句遠遜於「疏影」﹑「暗香」也﹐乃謂其勝於林﹐似非的論。

同治已巳﹐先父梅巖公托人畫一老翁曳車﹐自集兩句云「不捨晝夜其﹐如示諸斯乎。」其時予二歲也﹐至光緒乙未﹐求楊香吟師題詩﹐爲之題云「曳車曳車﹐身瘁路賒。問君安往﹐辛苦作家。曳車曳車﹐無取牛馬。誰其驅之﹐有執鞭者。車也簿笨﹐人也淸瞿。著來衤交衤了﹐便我步驅。車無停輪﹐人無停趾。圖示後人﹐服勞視此。」此圖至今已六十餘年﹐今日檢出﹐敍其緣起﹐蓋不勝風樹之感也。

友人任琴孫云﹐先父梅巖公善作擘窠大字﹐予幼年失怙﹐未之見也。只得手書質田券艸四行﹐予監督工藝學堂時﹐徵人題詠﹐蔣性甫侍禦題云「手澤迢迢二寸餘﹐西風吹雨滴方諸。孤兒且作零丁讀﹐我亦傷心問曝書。」章式之徵君題云「不肯求田竟質田﹐淸貧況味想從前。汝歸許假尋常事﹐難得孤兒是象賢。」藏之書笥﹐今四十餘年矣。

三十年前予讀楊掌生之《京塵雜錄》﹐內引「少年聽雨歌樓上」云云﹐心竊好之﹐今年夏始於門人工伯龍許得窺其全詞﹐爲「少年聽雨歌樓上﹐紅燭昏羅帳。中年聽雨客舟中﹐江闊云寒斷雁叫西風。」

而今聽雨僧寮下﹐鬢髮星星也﹐悲歡離合總無情﹐一任窗前滴滴到天明。」詞極雋美﹐而不知爲何人作﹐詢之味云﹑葆生﹑嘯麓諸大詞家﹐亦記憶不淸。葆生謂之出張夢晉﹑祝枝山﹑唐伯虎三人之手﹐但亦恍惚﹐姑記於此﹐以質來者。

王右軍《蘭亭集序》云「修短隨化﹐終期於盡﹐古人云﹕『死生亦大矣﹗』豈不痛哉﹗」錢幼光效淵明《飲酒》詩云「寄生大塊中﹐何者爲我故。譬如逆旅物﹐暫有安足據。在世𨿽百年﹐畢竟捨之去。臨去豈不戀﹐戀亦不得住。」古今人詩文﹐敍述生死之際﹐沈痛多若此﹐其收束處大槪用曠達語﹐誰知愈曠達愈沈痛也。唐人詩﹕「舉世盡從忙裏過﹐誰人肯向死前休。」一日不死﹐便一日不肯放下﹐哀哉眾生。

「樓臺冷落收燈夜﹐門巷蕭條掃雪天。」此一境界也﹐「雪消池館初春後﹐人倚闌干欲暮時。」此又一境界也。情景交融﹐所謂詩中有畫也。昔人謂有無可柰何境界﹐此爲近之。

荊公在鍾山官牀與客夜坐﹐作詩云「各據槁梧同不寐﹐偶然聞雨落階除。」東坡《宿余杭山寺》詩云「白灰旋撥通紅火﹐臥聽蕭蕭雪打窗。」聽雨﹐聽雪﹐本尋常事﹐必如兩公淸超之筆以詠之﹐方不負此淸景。

「洞庭險阻﹐不能億度﹐阻風六日者﹐予也。有火輪拖帶而阻風﹐與予略等者﹐廣西學使馮也。舟閣淺處﹐水退而不得動者﹐今日所見之兩船也。風覆而沈﹐僅露兩桅者﹐昨日所見煤船也。輪船拖帶遇風沈溺者﹐今日所聞長沙米船也。近者數日﹐遠者不過一年﹐或身經﹑或耳聞﹑或目見﹐類而記之﹐以見洞庭之險﹐遠過江海。而予之僅僅阻風﹐卒平安而至﹐此眞萬幸也。」此嚴範老使黔歸途﹐戊戌二月三日過洞庭時所記﹐可知其險矣。並有一詩云「嶽陽城下水彎環﹐金口新堤指顧閒。八百洞庭糊眼遇﹐閒看落日下君山。」敍次歷落有致﹐而險夷之遭亦若有前定也。

孫馨遠聯帥在居士林爲施女士狙擊以死﹐章一山太史挽之云「人雄鬼雄﹐同在佛堂﹐一擊竟成殿腳女﹔私仇國仇﹐是何世界﹐九原應問賣餅家。」郭嘯麓提學挽之云「蘭擅雄才﹐蓋世勛名天竟厄﹔蒲團驚急劫﹐收場恩怨佛無言。」予爲一詩云「一念菩提念未差﹐寒燈淸磬靜無嘩。死生事大天難問﹐居士林中濺血花。」不敢加議論也。

予作《藏齋二筆》﹐內一條記「少年聽雨歌樓上」一詞不知何人作﹐且謂詢之味云﹑嘯麓諸君﹐亦記憶不淸。其時味云在北平﹐未及詢也﹐頃得味公書云「此詞系蔣竹山所作。蔣﹐北宋詞家﹐宜興人。題爲《聽雨調奇虞美人》。」味公曾用其意作《聽雨詞調奇玲瓏四犯》﹐亦極纏綿淒惻之致﹐見《煙沽漁唱集》。多年疑團﹐今打破矣﹐爲之一快。

孫師鄭太史﹝雄﹞﹐常熟人﹐光緒癸巳南元﹐譜名同康﹐人極博雅。光緒三十年前後﹐充《北洋宮報》編纂﹐予始識之。酬唱數十年如一日。太史以運蹇﹐時發牢騷﹐今秋病歿於北平。宗君子威挽詩有曰「貧無可戀生何樂﹐病究何固死不知。」又「老尙寓公眞客死﹐生畱詩史作遺聞。」頗切其爲人﹐以其曾作《道咸同光四朝詩選》也。甚賞予疊韻之作。

湘潭羅順循提學﹐文章政事卓然成家。其權保定府時﹐予曾晤談數次。尢工爲聯語﹐記其《保定畿輔學堂聯》云「《風》首《二南》﹐備異日幹城腹心之選﹔學通六藝﹐掃末流詞章考據之蕪。」《講堂》云「地近西山﹐長玆慷慨悲歌﹐郁爲朝气﹔天臨北斗﹐願共激昂起舞﹐惜此分陰。」《食堂》云「正臣子臥薪嘗膽之時﹐莫恥斷風太儉﹔是古人擊築飲酣之地﹐相期學劍術無疏。」又《定興河陽書院聯》云「乾嶽儒宗﹐紫峯介節﹐芥子文章﹐先哲具遺型﹐好向傳書尋墜緒﹔金臺日暮﹐易水風寒﹐江村亭古﹐奇蹤欣一遇﹐欲偕多士滌塵襟。」皆可誦也。

又順循挽左文襄云「兼贊皇江陵所長﹐武功過之﹐是眞亞東人傑﹔繼益陽湘鄕䢐逝﹐宗臣代謝﹐莫窺此後天心。」挽劉忠誠云「望重大江南北﹐佐武愼治兵﹐繼文正治民﹐聲績無慚往哲﹔晚屯時局艱危﹐戊戌能守經﹐庚子能應變﹐風節不愧名臣。」挽曾惠敏云「博望侯槎泛鬥牛﹐悵倫惇遠島﹐巴勒嚴城﹐仗節尙能持國體﹔富鄭公聲驚甲馬﹐正北狄寒盟﹐西陲伏莽﹐臨軒應復嘆才難。」皆言之有物﹐扣之有聲也。

宣統二年夏﹐予以事之舊京﹐寓嚴範孫宅﹐一日晚餐後閒話﹐忽接電話云「張中堂病故矣。」﹝卽文襄﹞範老悚然起立曰「此國家有數人物也﹐故去柰何。」急往弔﹐徹夜未歸。開弔日﹐挽詩挽聯甚多﹐有極劣者。其時都中人語曰「文襄最講文學﹐今死而雜作亂投﹐是欺侮老頭子﹐可笑也。」最佳者汪衮甫一聯爲﹕「立朝苦費調停策﹔絕筆驚看諷諭詩。」皆取材於文襄之詩﹐著墨不多﹐包掃一切。按文襄詩﹕「璇宮憂國動沾巾﹐朝土翻爭舊與新。門戶都忘薪膽事﹐調停白首範純仁。」又「誠感人心心乃歸﹐君民末世自乖離。豈知人感天方感﹐淚灑香山諷諭詩。」皆詞旨深厚﹐非尋常詩人吐囑。

範孫挽張文襄聯爲一時傳誦﹐聯曰「任重似陳文恭﹐好古似阮文達﹐愛才如命似胡文忠﹐若言通變宜民﹐閎識尢超前哲上﹔使蜀有《軒語》﹐督鄂有《勸學篇》﹐餘事作詩有《廣雅集》﹐尙冀讀書論世﹐後賢善體我公心。」

某筆記記兪平伯兩律﹐內有句云「老去善才還貼戲﹐南來閒漢懶參衙。街坊幾閱新朝貴﹐煤米都知舊賬佳。」詩近遊戲﹐而老伶演劇﹐政客從公﹐宦迹無常﹐生計日促種種現象﹐躍然紙上﹐而說來絕不喫力﹐的是聰明人吐屬。

王紫詮爲蔣純甫詞作序﹐內有云「詞之一道易流於纖麗空滑﹐欲反其獘﹐往往變爲質木﹐或過作謹嚴﹐味同嚼蠟矣。故鏈意﹑鏈詞斷不可少。鏈意所謂添幾層意思﹐多幾分渲染﹐是作詩文密訣﹔有詞無意﹐而詞又不渲染﹐何以爲文﹖語云﹕『言欲信﹑詞欲巧。』此卽所謂巧也。」

王羲之往都﹐臨行題壁﹐子敬密拭除之﹐輒書易其處﹐私謂不惡。羲之還見﹐乃嘆曰「吾去時眞大醉也。」敬乃大慚。傅眉﹐字壽毛﹐靑主之子也。靑主偶醉後作艸﹐眉見而效之﹐書置幾上。靑主醒而愀然不樂﹐眉問其故﹐靑主曰「我昨醉書﹐今視之﹐中气已絕﹐殆將死矣。」眉驚愕﹐白其故。靑主曰「然則﹐汝不食新矣。」後果然。二事絕相類﹐靑主之說尢奇。

詩語入詞﹐詞語入曲﹐善用之卽是出處﹐襲而愈工。阮亭極持此論﹐嘗評金粟《花心動秋思詞》有云「白太傅『吳娘暮雨瀟瀟曲﹐自別江南久不聞』﹐錢宗伯『東風誰唱吳娘曲﹐暮雨瀟瀟ウ禁城』﹐及自作『年來慣聽吳娘曲﹐暮雨瀟瀟水閣頭』。金粟乃云﹕『驚秋客到傷心處﹐江南夢一曲。』」「『瀟瀟暮雨』總由『暮雨瀟瀟郎不歸』生出﹐如許心想﹐使拙筆爲之﹐便如芻狗再夢﹐數見不鮮矣。」此武進周程村先生語。「瀟瀟暮雨」四字﹐尋常景物也﹐能加數字趁貼﹐則入詩與入詞皆成妙語。予以「明燈夜雨」名其樓﹐求齊白石翁狀此景﹐畫一豎幅﹐極蒼茫之致。然眞得領略此種況況之時﹐每年亦不過數夕耳。

予以明燈夜雨樓名其齋﹐繪圖徵詩。嘯麓提學云「萬態翻云未是奇﹐先生晏坐自支頤。一燈外卽鴻界﹐看到移山倒海時。」「滿眼雲山潑墨成﹐千林黯ホ一樓明。荒雞聲裏漫漫夜﹐猶戀平生舊短檠。」誦洛大令云「山樓雷雨之所藉﹐有叟岸然坐燈下。誰歟貌此蒼莽姿﹐人間此際夜非夜。」兩作各擅勝場﹐嘯麓詩「一燈」兩句尢渾灝。

姬人靜生之歿﹐今百日矣。冥紙香花聊伸悲慨﹐適檢《袁簡齋詩鈔》﹐內有《哭聰娘》一律﹐中四句云「少姜不作旁妻待﹐長妾原兼舊雨情。𨿽向空王問因果﹐早知薄福是聰明。」詩固甚佳﹐然文勝於情﹐非其至者也。上月予《悼靜生詩》有句云「五夜思君君識否﹐可憐夢不到泉臺。」又「也算姻緣同夢幻﹐是何因果不分明。」又「料應風雪寒天裏﹐小膽孤魂更可憐。」情勝於文﹐曷勝愴惻。

「宋明以來﹐詩人學杜子美者多矣﹐予謂退之得杜神﹐子瞻得杜气﹐魯直得杜意﹐獻吉得杜體﹐鄭繼之得杜骨。他如李義山﹑陳無己﹑陸務觀﹑袁海叟輩又其次也﹐陳簡齋最下。《後村詩話》謂『簡齋以簡嚴掃繁縟﹐以雄渾代尖巧﹐其品格在諸家之上』﹐何也﹖」此《池北偶談》中語﹐不滿《後村詩話》中論﹐誠是也。然各詩家性情不同﹐詞筆各異﹐卽服膺工部﹐亦只具體而微。旣不必句仿字摹﹐形同傀儡﹐亦不必句挑字剔﹐僅得一端﹐必謂某人得神﹐某人得气﹐不但無此手段﹐亦且無此品評。前人謂漁洋才力薄弱﹐於村集未下工夫﹐其論不謬也。

表侄工綸閣數年不見﹐昨自四川歸﹐以舊作見示﹐錄其好句存之﹐如「性孤朋舊少﹐身賤姓名輕」﹐又「久客始知鄕裏好﹐衰年更覺弟兄親」﹐又「更有異聞堪紀述﹐我經蜀道不知難」﹐又「道惟自信差堪樂﹐事得隨緣未覺窮」﹐皆可誦也。

漢末崔爰與蔡邕友善﹐魏氏以降﹐鍾繇在南﹐衛在北﹐繇宗蔡者也﹐衛夫人﹑王羲之﹑獻之﹑謝安出之﹐王﹑謝風流﹐盛稱一時。自晉而後﹐六朝相繼皆此派也。宗崔者也﹐經石峪大字﹐雲峯山五言詩﹐鄭羲﹑刁遵﹑朱義章﹑楊大眼﹑張猛龍﹑賈思伯諸碑出之。史稱艸書有楷則﹐而論者以《般若碑》爲眞書之始。自西晉後﹐石刻多北魏書﹐皆此派也。今之傳者南派則帖﹐北派則碑﹐兩派之分﹐北爲漢人嫡嗣﹐南其支系。隋合而一統之﹐如《龍藏寺碑》可見﹐入唐愈工整﹐歐陽信本﹐《龍藏》之亞也﹐諸遂良﹑虞世南﹑鍾紹京﹑藍靈芝近南派﹔李邕﹑柳公權﹑顏眞卿近北派。而艸書首推張旭﹐篆書崛起陽冰﹐自此以後﹐唐人書爲正宗。宋蘇軾﹑黃庭堅乃一變之﹐米芾﹑蔡襄又一變之﹐而書體窮矣。南朝全帖不如北朝斷碑﹐盡人知之﹐以帖愈翻印愈失原神﹐碑則原石具在﹐果能精拓﹐原神不失﹐非屢翻之帖所及也。

米元章對宋仁宗曰「蔡京不得筆﹐蔡卞得筆而乏逸气﹐蔡襄勒字﹐杜衍擺字﹐黃庭堅描字﹐蘇軾畫字﹐臣刷宇。」其說盡人知之﹐鄒虎臣評宋四家之書則曰「蔡嫩蘇俗﹐黃野米賤。」吾不知鄒氏爲何許人﹐乃有此不經之言。

劉后村云「宋詩豈惟不愧於唐﹐蓋猶過之。」又云「本朝文人多﹐詩人少﹐其所爲詩系文之有韻者﹐非古人之詩也」云云。一人之論﹐自相矛盾如此。甚矣﹗論詩論事之難也。

東坡詩﹕「江東估客木棉裘﹐會散金山月滿樓。日暮潮來風又熟﹐臥吹簫管到揚州。」朱希眞詩﹕「靑羅包髻白行纏﹐不是凡夫不是仙。家在洛陽城裏住﹐臥吹銅笛過伊川。」此南宋人蹈襲北宋人詩之顯見者。

劉節之《題松雪宮女啜茗圖》云「秋宮肅肅古衣裳﹐靜女無愁黛亦蒼。不點疏螢和月色﹐絹頭已作百年涼。」吳天章《題雲林秋山圖》云「經營慘淡意如何﹐渺渺秋山遠遠波。豈但華謝桃李﹐空林黃葉亦無多。」皆透過一層說法﹐較爲深至。

宋政和間以詩爲元佑學術﹐禦史李彥章遂上疏論陶淵明﹑李白﹑杜甫﹐以下皆貶之。因詆魯直﹑少遊﹑無咎﹑文潛﹐請爲科禁﹐著於律令﹐諸士庶傳習詩賦者﹐杖一百云云。此等紕謬之律令﹐可謂奇文﹐可笑亦復可嘆。

宋長白述其父舊作兩詩﹐一通首皆平﹐一通首皆仄。詩如下﹕「桃花參差開紅芳﹐邯鄲歌姬垂羅裳。香薰龍涎和都梁﹐臨風翻翻歌琳瑯。遊人觀之佳淸揚﹐徘徊頻傾流霞觴﹐歌聲將終相思長。」又「岸柳弱弱舞不歇﹐落絮滿地似積雪。所嘆昔者此際別﹐歲月幾易信問絕。蕩子遠戌發已素﹐少婦久憶淚應血。」兩詩格調𨿽不甚髙﹐而气體渾成﹐錄之以備一格。

東坡詩﹕「秋來霜露滿東園﹐蘆菔生兒芥有孫。我與何曾同一飽﹐不知何苦食雞豚。」眞藹然仁者之言。王漁洋先生仿其意爲一詩曰「灤鯽黃羊滿玉盤﹐萊雞紫蟹等閒看。不如隨分閒茶飯﹐春韭秋菘未是難。」與東坡一鼻孔出气也。

今年正月廿四日﹐周立之觀察六十生日﹐親朋以文字爲壽者極夥﹐佳作頗多﹐略記如下﹕散原老人聯云「縱談王霸藏詩境﹐同命巖巒養道心。」嘯麓詩有云「世事推排俱老物﹐吾人笑自天眞。」誦洛詩有云「文字得名原已僅﹐觚陵回首總難忘。斑衣歲歲占鳥喜﹐白髮軒軒序雁行。」予作五言古詩﹐中間云「詩成泣鬼神﹐不暇豈妍巧。廢陵破山寺﹐爲君蘊詩稿。狎比到倡優﹐抑或亻妄佛老。是豈君所耽﹐聊以寄懷抱。」余亦不作頌揚之詞﹐似亦眞切不俗﹐蓋予與立之固不拘形迹也。

漁洋謂﹕「七言古詩惟杜甫橫絕古今﹐同時大匠無敢抗行。李白﹑岑參二家別出機軸﹐語羞雷同﹐亦稱奇特。」又「唐宋大家七言歌行﹐譬之宗門﹕李﹑杜﹐如來禪﹔蘇﹑董﹐祖師禪。」又「七言歌行﹐子美似《史記》﹐太白﹑子瞻似《莊子》﹐魯直似《維摩詰經》」云云。詩是詞章﹐故謂之有韻之文﹐似不必攙入佛語禪宗﹐使人誤入歧途也。

鄭蘇堪先生《和嚴範孫侍郎六十自壽詩》收四句云「灰飛煙滅在一瞬﹐中興赫赫歸周宣。橋邊日者私許我﹐爲問諸子然不然。」曾記有人《贈陳其年詩》云「朝來日者橋邊過﹐見說功名似馬周。」後果以博學宏詞薦入翰林﹐「橋邊日者」四字﹐忘其出典﹐實則街頭賣卜人耳﹐何足重輕﹐而以之入詩﹐則覺嫵媚。

正月二十九日夜﹐大雪滿庭﹐燈窗人靜﹐與豫生談靜生軼事﹐以奇思念。﹝幾乎無日不談﹐不妒也。﹞隨檢徐東海《辛丑春感》詩﹐有「英雄事業如塵隙﹐兒女衷情有淚痕。寒燈舊事悲流水﹐孤館殘春感落花。山川寥人何在﹐池館蕭疏春自深。蜂當蜜熟偏無力﹐蠶到絲成已化身」﹐第八首收句「可憐一掬傷春淚﹐灑向東風恨有餘」﹐蓋悼其姬人何氏歿於產難之所作也。讀之聲咽淚下﹐詩之感人如此﹐而予心气之衰亦可知也。

徐東海作詩極多﹐出版者已有《退耕堂集》《水竹村人詩選》《海西艸堂詩集》《歸雲樓詩集》﹐中有「艸含無盡意﹐花有不言情」﹐「斷橋疏柳風無定﹐野岸平沙水不流」﹐「深秋露重如過雨﹐長夜月明不見星」﹐「造物回天易﹐英雄悔過難」﹐「鑄劍未成龍气隱﹐養丹欲就月華新」。此數聯柯鳳孫學士以爲歷劫不磨。

山陰任堇叔詩﹕「完巢風雪坐殘更﹐喜對妻孥說太平。近市盤飧仍臘味﹐入門笑語卽春聲。寒花妖眼都心許﹐辣酒轟腸諭耳鳴。猶有兵氛吳越分﹐一星窈窕瞰長庚。」袁寒云詞﹕「今宵怯倚闌干﹐思無端﹐可柰西風經雨太淒寒。月何處﹐江南路﹐又團圈。只是中秋容易欲歸難。」又樊山斷句﹕「省識世間饑下飯﹐砂鍋糙米亦奇香。」又馬君敍倫斷句﹕「薄產愁租重﹐多男授職難。」皆可誦。

誦洛自識楊昀谷先生後﹐詩境一變﹐上年八月予自英租界移居特別三區﹐誦洛賦詩見寄﹐詩云「石遺論朋友﹐謂緣卽是債。藏齋我所兄﹐七十不衰邁。豈徒文字交﹐道義互規誡。譽我每過實﹐諍我我不怪。何者爲沆瀣﹐何者爲緘芥。但覺我兩人﹐宜共一世界。曩也對宇居﹐日必就君話。今玆隔水遙﹐走訪肯辭憊。頗聞好院落﹐繞屋盛芳薈。仍當晨夕來﹐取我襟抱快。信此非緣耶﹐謂債復奚害。此債償難完﹐此緣亦靡屆。」其意極摯﹐其气極淸﹐其骨極健﹐同時流輩中所不及也。

王逸塘先生所撰之《今傳是樓詩話》謂「朱子七言近體﹐字字生動」。擇錄數首﹐斷句如﹕「故人只在千巖裏﹐桂樹無端一夜秋。」「曉起蒼涼承墜露﹐晚來光景亂蒸霞。」「四面不通車馬迹﹐一尊聊飲芰荷香。」眞詩人之詩也。「不向用時勤猛省﹐卻於何處味眞腴」等句﹐純粹語錄中語﹐似不宜入詩﹐且無須選錄也。

光緒甲辰予遊武昌﹐乘興登黃鶴樓﹐不意樓已傾斜﹐風景亦劣﹐貨攤卜肆﹐淩雜不堪﹐眞所見不如所聞矣。記端忠湣聯云「我輩復登臨﹐昔人已乘黃鶴去﹔大江流日夜﹐此心吾與白鷗盟。」可謂名雋。聞張文襄擬奧略樓聯云「昔賢整頓乾坤﹐締造都從江漢起﹔今日交通文軌﹐登臨不覺亞歐遙。」予以爲未盡其妙。其後蕭珩珊《題紀念文襄聯》云「宣勤陶甓﹐遺愛羊碑﹐經幾番荊棘銅駝﹐名與斯樓不朽﹔昔炙蘇門﹐今瞻召捨﹐聽一曲梅花玉笛﹐神隨黃鶴飛來。」尙屬典雅。嚴範老述廣東三賢祠集句聯云「海气百重樓﹐總爲浮雲能蔽日﹔文章千古事﹐蕭條異代不同時。」眞絕妙好辭﹐予最喜誦之。三賢﹐虞翻﹑韓愈﹑蘇軾也。

陶然亭在故都南下氵﹐其地本爲黑窯廠﹐淸康熙時郎中江藻創造﹐取白香山詩「更待菊花家釀熟﹐與君一醉一陶然」之意﹐名曰陶然亭﹐亦稱江亭。水木明瑟﹐風物幽美﹐文酒之會多在此間。亭北蘆葦中有香冢及鸚鵡冢﹐旁有小碑銘﹐四十五字﹐無年月﹐亦無撰者姓名﹐銘云「浩浩愁﹐茫茫劫。短歌終﹐明月缺。鬱鬱佳城﹐中有碧血。碧亦有時盡﹐血亦有時竭﹐一縷香魂無斷絕。是耶﹑非耶﹐化爲蝴蝶。」又詩云「飄零風雨可憐生﹐香夢迷離綠滿汀。落盡夭桃又李﹐不堪重讀葬花銘。」《鸚鵡銘》云「文兮禍所伏﹐慧兮禍所生。嗚呼作賦傷正平。」有謂冢中爲葬花者﹐有謂爲葬文者﹐有謂爲某士人葬歌妓倩云者﹐諸說紛紜﹐未知孰是。前人筆記多有記此事者﹐予喜其詞淒艷﹐故亦記之。

兪曲園先生八十四歲﹐精神彊固。偶以文字遊戲﹐作反正體詩﹐以小篆寫之﹐反正面皆成字也。詩曰「密室工夫善自閒﹐丹靑圖畫尙斑斑。美才一半東南竹﹐同輩無非大小山。甘苦文章終莫賞﹐崇髙富貴不容攀。時而杲杲時而雨﹐爲告吾曹早閉關。」「常因合坐共商量﹐黨異宗同兩不當。小品尙容登米芾﹐大才未必困王章。山中幽艸生空谷﹐天上髙文貢玉堂。莫向並時問行輦﹐本來非宋亦非唐。」一山太史有和作﹐亦甚佳。﹝終字爲字﹐寫大篆﹐故反正皆成字。﹞

《重陽夜雪》云「雪意且兼風雨至﹐不能籠燭照黃花。客來已失登髙約﹐夜冷偏宜處士家。判與窮陰連歲晚﹐斷無殘夢感天涯。《牛羊日曆》吾慵記﹐寂寞城隅噪暮鴉。」《辛未冬夜和李釋戡》云「九街燈火照歌塵﹐獨坐還於短燭親。節候何曾隨世攺﹐文章幸得饋吾貧。茫茫夜气花千樹﹐耿耿中心月一輪。商略孤延斗雷手﹐好抽壺矢射天神。」此邵次公舊作也﹐可當淸新俊逸四字。

程卓太守品格髙介﹐學問淹博﹐駢散文及古今體詩皆有名雋气。記其所作詩鐘數則﹐如《女﹟花》云「織女機絲虛夜月﹐桃花流水失秦人。」又《尖﹟果》云「雪堂斗險尖叉韻﹐風雅閒箋果贏詩。」又以「之乎者也」嵌首尾云「乎而助詞詩教也﹐者何創例傳有之。」又《打﹟茶》云「寒食內人常白打﹐去年斗品充官茶。」此君之緒餘﹐而新穎已如此。其《贈葛匏庵聯語》云「汝作麯蘗﹐吾豈瓠瓜。」又詩句有「新築尙遲張老賀﹐幽居只許稚川畱」﹐則雅韻欲流矣。

卓介弟佛肩詩筆極雄放﹐記其《酬潤生詩》云「春非春﹐秋非秋﹐曰大一統書之愁。便收五季蜀玉璽﹐可惜十丈香山裘。君思湛湛北斗北﹐予懷浩浩流水流。老兵自有《破陣樂》﹐吾儕當先天下憂。勝淸亡鼎先亡詩﹐此論奇創君一思。昔賢名理語娓娓﹐今時新體臣期期。子能復興古代雅﹐我亦屏絕錦城絲。我詩君詩兩不滅﹐春江夜月光陸離。」其挽伍介康云「滄海杖潮歸﹐此去玉宇瓊樓﹐問天上何年﹐定難忘庾信《江南》﹐永初甲子﹔靈光歷劫盡﹐我亦大荒披髮﹐向新亭誰語﹐獨剩有秣陵遺恨﹐錦水斜陽。」又挽駱公繡雲「孟曰取義﹐孔曰成仁﹐淸史若疑蓋棺﹐爲文丞相橫冠歸故鄕﹐先進一解﹔主憂臣辱﹐主辱臣死﹐廷對敢於破格﹐與賈長沙痛哭長太息﹐各有千秋。」挽謝徳堪團長太翁云「八千精銳遂破賊﹐還問謝家如意﹐誰當對客圍棋﹐不見謝安石﹐空懷謝幼度﹔六十行年未知死﹐所更江上消魂﹐此別望船流涕﹐何若江仲元﹐卻愧江文通。」

章太炎先生論文取汪中﹑姚姬傳﹑張惠言三人﹐又謂﹕「惲敬太恣﹐龔自珍太儇。」又謂「王闓運文學湛深﹐至說經則華詞破道。康有爲才肆神王。馬其昶孤桐絕弦﹐聲在塵境之外。嚴復﹑林紓之徒﹐辭气𨿽飭﹐气體比於制舉﹐所謂曳行作姿﹐紓則彌下﹐精采雜污﹐更浸潤唐人小說之風」云云。散原翁評馬氏之文﹐則謂﹕「曾﹑張之後﹐吳先生之文至矣﹐然過求壯觀﹐稍涉矜气。作者之不逮吳先生而淡簡天素﹐或反掩吳先生者﹐以此也。」嗚呼﹗作古文之難如此﹐人其可侈然自詡哉。

某筆記謂﹕「作詩須有情感﹐無情感之人﹐不能爲詩人。」引袁子才之語曰「凡作詩﹐寫景易﹐言情難﹐以景從外來﹐畱心便得﹔情從心出﹐非有芬芳悱惻之懷﹐便不能哀感頑艷。然亦各人之性情所近﹐杜甫長於言情﹐李白不能也。永叔長於言情﹐子瞻不能也。王介甫﹑曾子固偶作小歌詞﹐讀者笑倒﹐亦天性情少之故」云云。然無書卷以澤之﹐而機軸復不熟﹐𨿽有情亦達不出﹐又安得佳詩耶﹖某君曰「人亦何必定作詩﹐作詩有何益﹖」予曰「誠然﹐君大可以不作。」

閏三月十一日﹐予在崇化學會與華壁臣﹑髙彤皆﹑王仁安﹑趙聘卿諸人公宴章式之主講於講堂﹐攝影後飲酒甚歡。式之七十二歲﹐頗健壯﹐爲學會題聯云「大哉言乎﹐窮則變﹑變則通﹑通則久﹔學者效也﹐士希賢﹑賢希聖﹑聖希天。」眞大文也。談及樊樊山翁詩稿如何整理﹐式之云「多至二萬首﹐無法整理﹐可爲太息。」因述樊山《中秋無月》七絕後二句云「莫愁遮斷山河影﹐照澈山河應更愁。」其深至爲他人所不能道。又談及有成句「老來兒女費周旋」﹐詞意之妙﹐無人能對﹐式之對以「病後夫妻增愛重」七字﹐眞對得起矣。

易實甫先生於民國二﹑三年間﹐漫遊天橋﹐遇歌女馮鳳喜﹐爲之狂喜﹐於是排日畱戀﹐無或間。有《天橋曲》記之﹐曲曰「垂柳腰支全似女﹐斜陽顏色好於花。酒旗戲鼓天橋市﹐多少遊人不憶家。」「天橋橋外好斜陽﹐莫怪遊人似蟻忙。入市一錢看西子﹐滿村疊鼓唱中郎。」「不待滄桑感逝波﹐已看龍種道旁多。牛衣泣盡腸雷轉﹐猶自貪聽一曲歌。」「幾人未遇幾途窮﹐兩種英雄在此中。滿眼哀鴻自歌舞﹐聽歌人亦是哀鴻。」「燕樂歌舞兩髙臺﹐更有茶園數處開。何處秋多人轉少﹐卻尋樂子館中來。」「秋寒翠袖如空谷﹐日暮黃昏似古原。那怪杜陵魂斷盡﹐哀王孫又感公孫。」「疏寮茶坐獨淸虛﹐對菊人都號澹如。三五女郎三五客﹐一回曲子一回書。」一作﹝「雙鬟人本澹如菊﹐九月楓還艷似花。三五女郎三五客﹐二文戲價一文茶。」﹞「箏人去後獨無聊﹐燕市吹殘尺八簫。自見天橋馮鳳喜﹐不辭日日走天橋。」「哭老去黃金盡﹐鳳喜秋來翠袖寒。汝豈久寒吾速老﹐賴寒博得幾回看。」「薴蘿湓浦兩紅妝﹐感事憐才益自傷。兩種才人三種淚﹐一齊分付與斜陽。」

「天際昂頭孰可畱﹐逍遙篇外更翺遊。燕遼來往才經宿﹐坡潁追隨又一秋。人物西山須野老﹐畫圖喬木待髙樓。長廊徐步間行地﹐定有乾坤眼底收。」此鄭蘇堪先生詩﹐髙視闊步﹐老筆紛披﹐當是其近作也。

範秋門大令﹝鎧﹞﹐爲肯堂先生介弟﹐予不識也。在山東候補﹐友人王曜忱與之相稔。予告王君﹐秋門學問淵博﹐君宜師之。王以語秋門﹐乃作詩寫扇見奇﹐時甲辰秋日也。詩曰「北海知名趙幼梅﹐葆予詩句未成灰。迷離書扇西遊作﹐恍惚前吾獨夜回。」「十載不爲文字業﹐一時欲覓嘯歌才。須眉我固尋常者﹐何日相逢笑口開。」「王生才地古能多﹐入世猶憐未折磨。一爲尊親流痛淚﹐重來意气欲澄波。同子地獄應無兩﹐作笑天街定幾過。落日層臺愧君意﹐問君何事不巍峨。」甲辰距今三十三年﹐此扇仍葆存也。

廣智館新印《秋吟集》七律一百餘首﹐系道光時南北詩人梅樹君﹑李香雨﹑張亦癡﹑趙二川諸君在津社所作。仁安先生謂其雅懷深致者也。摘句如下﹕《秋聲》云「欲譜瑤琴憐惝恍﹐偶憑玉枕聽分明。」《秋風》云「客驚旅邸徵衣薄﹐童掃階前落葉深。」《秋河》云「神仙眷屬憑髙會﹐塵世江河盡下流。望去只餘雲水气﹐挽來曾洗甲兵愁。」《秋霜》云「板橋馬踏三更月﹐菱鏡人悲兩鬢絲。」《秋煙》云「長林鳥散秋無迹﹐深巷人歸月有痕。」《秋堤》云「長橋流水人爭渡﹐衰艸西風客問途。」《秋槐》云「三公富貴余佳蔭﹐一夢繁華繞舊柯。」《秋鶴》云「五夜露寒孤夢迥﹐九秋霜落一聲髙。」《秋馬》云「窮途誰許千金價﹐伏櫪猶堪百戰身。」《秋螢》云「六朝舊恨余荒苑﹐七夕閒愁奇畫屏。」《秋賽》云「滿村巫鼓西風急﹐一路靈旗夕照斜。」佳句尙多﹐不勝記矣。

章式之先生壽內詩極佳﹐摘其數首如下﹐《五十詩》云「甘從亂世作閒人﹐殺字仇書老此身。女布男錢多少事﹐賴君事事是躬親。」「豺狼魑魅互稱豪﹐吾守吾常守要牢。不管當今何世界﹐誓將人樣付兒曹。」《六十詩》云「累我無如百篋書﹐曰歸又乏一廛居。茫茫前路從誰問﹐此日眞煩一慰予。」「羣經補習冀知新﹐甘把氈冠老此身。鄭重一言君記取﹐彊畱面目讀書人。」式之品端學粹﹐經師人師﹐詩凡念余首﹐「誓將人樣付兒曹」一句﹐句奇語重﹐一語抵人千百矣。

翁森《四時讀書樂》四首﹐四收句如﹕「綠滿窗前艸不除﹐瑤琴一曲來薰風」云云﹐的是佳句﹐然按之讀書之樂﹐終覺似是而非。柳君冀謀《劬堂詩錄》內佳句云「薰習異書冊萬卷﹐不曾三食亦神仙。」又「禹域茫茫勞割據﹐百城吾且傲王侯。」又「萬花未吐蛟龍蟄﹐誰會山翁夜讀心。」又「勸君莫更思梨棗﹐歸讀遺編敵萬金。」形容讀書之樂﹐較爲眞切。「禹域」兩句﹐吾曾領略其趣﹐「萬花」兩句尢超妙﹐非尋常意境也。

詠乘飛機詩不多見﹐番禺許君崇灝《乘飛機入甘靑》云「看罷黃河兩岸山﹐奇峯收入畫圖間。明朝再奮淩天翼﹐攜取春風度玉關。」又「乘風直欲渡天河﹐萬里雲程轉瞬過。」見《石遺詩話》。

陳散原先生評童晦聞詩云「格淡而奇﹐趣新而妙﹐造意鑄語﹐冥辟羣界﹐自成孤詣﹐莊生稱藐姑射之神﹕『肌膚若凝雪﹐綽約若處子。』詩境似之。」推許備至。記其《鄰雞》云「豈有惡聲來午夜﹐欲持一寐了吾生。」《中秋訁燕集寄人》云「萬影接天惟自俯﹐一舟臨水不堪招。故人顏色凝秋夢﹐往事淒迷有落潮。」《題寒夜聽琴圖》云「動壁哀弦支獨夜﹐罷機鄰婦泣殘絲。」《偶成》云「小子不才寧足論﹐古人今日定何如。」《宿潭柘寺》全首云「勞蹤不補平生事﹐博得緇塵六街。獨對西山尋晚約﹐要令今夕屬吾儕。曾知花徑因誰掃﹐未寤茅庵此處佳。涼月疏星試回望﹐宣南燈火夜無涯。」淸而有味﹐所謂雋也。

袁子才作某將軍挽詩云「男兒欲報君恩重﹐死到沙場是善終。」洪稚存詩云「男兒自信頭顱貴﹐須爲朝廷喫一刀。」同一機軸。譚復生詩云「我自橫刀向天笑﹐去畱肝膽兩昆侖。」汪精衛詩云「引刀成一快﹐不負少年頭。」同一機軸。或爲人作﹐或自詠﹐皆以壯語奇其骯髒之气者﹐予以爲不如楊忠湣之「浩气還太虛﹐丹心照千古。平生未報恩﹐畱作忠魂補」﹐懇摯深厚﹐卽汪精衛《獄中》「淒絕昨宵燈影裏﹐故人顏色半模糊」之意味深長也。

作詩意境第一﹐詞藻第二﹐無論古體近體﹐收處尢須卓異﹐方免凡近。汪精衛《秋庭晨課圖》敍述母徳﹐石遺翁題詩收處云「蕭晨挹夾雞鳴起﹐拒霜花發朝曦初。乾坤淸气風吹垢﹐啼鳥反哺徒區區。」頗爲新穎。曹君鑲蘅題詩收處云「丈夫手援天下溺﹐但酬烏哺毋乃私。疲氓方待蘇瘡痍﹐請從錫類鋪仁慈。」是從大處落墨者。精衛《遊春詞》收句﹕「我更爲花深禱告﹐折花人少種花多。」此則蹈常﹐至「千紅萬紫各成行﹐日暖林塘靄靄香。此際園丁髙枕臥﹐遊人自爲看花忙。」便覺卓異﹐有「須臾慰滿三農望﹐收斂神功寂似無。」气象也。

張廉卿先生贈朱曼君詩內有云「龍虎忽騰上﹐雄出爲幹將。希寶寧復有﹐欲持貢玉堂。」又「英英範與張﹐驛驂騏驑。」「範」卽肯堂﹐「張」卽季直也。其推重如此﹐張幼樵先生致李文正函則云「狀元張謇乃吳提督長慶幕客﹐與朱銘盤﹑範當世稱通州三怪。朱中乙科﹐已故﹐範未售﹐近在合肥處課讀﹐三怪技倆不同﹐其爲怪一也」云云。武昌譽之﹐丰潤毀之﹐知人論世﹐談何客易耶。

範孫先生不以詩名﹐而其詩實有溫柔惇厚之意﹐非尋常披風抹月修飾字句之比儔。貴池方震初《尊人生日》詩有﹕「八月秋風入鄕樹﹐九華山色上萊衣」之句。某年範老生日﹐予與震初﹑蘭濱饋ゾ謝詩﹐有「華國皖南兩文彥﹐移家甌北一詩人。何期記室賢勞日﹐猶念迂生覽揆辰」之句。以震初﹑蘭濱均在礦局治文牘﹐且均爲皖人﹐予亦充祕書也﹐評以淸辭麗句﹐當無愧色。

「文家要養精神﹐人只靠精神幹事﹐精神不旺﹐昏沈到老﹐一事無成矣。故須戒浩飲﹐浩飲傷神﹔戒貪色﹐貪色減神﹔戒厚味﹐厚味昏神﹔戒飽食﹐飽食悶神﹔戒多動﹐多動亂神﹔戒多言﹐多言損神﹔戒多憂﹐多憂鬱神﹔戒多思﹐多思撓神﹔戒久睡﹐久睡倦神﹔戒久讀﹐久讀苦神。人若調養得精神完固﹐何事不成﹐奚止能作文字已哉。」此董文敏語﹐錄之以當座右銘。

張冰王大令有吏才﹐又能詩畫﹐曾爲予畫梅一幅﹐題詩曰「萬古千秋﹐浮雲富貴。大雪埋天﹐閉門一醉。」不卽不離﹐予頗喜誦之。記其題畫梅詩極多﹐如「劍膽縱橫﹐詩魂逋峭。美人不來﹐明月寫照」﹐「茅屋幾椽﹐淸溪一曲。微雪園林﹐幽人往復」﹐「寒林漠漠﹐遠水迢迢。何人驢背﹐風雪灞橋」﹐「羅浮淸景﹐昨夜花開。明月到窗﹐入我夢來」﹐「綠苔步屨﹐香雪成塵。奇石一峯﹐亭亭美人」﹐「星月初曉﹐璇室瑤臺。霓車羽軒﹐眾仙下來」﹐「喝破癡云﹐日華天上。招回陽春﹐百花未放」﹐「雪聚花濃﹐醉呼不起。香蘿沈酣﹐白雲鄕裏」﹐「月淡煙輕﹐夜景如畫。漠漠空庭﹐冷香欲瀉」。詩有仙气﹐妙卽在不卽不離也。

從前火車未通時﹐京津大路車馬不絕﹐如楊村﹑河西務等處皆有客店﹐𨿽甚簡陋﹐而題壁詩頗有佳者。記有二詩﹐一﹕「始識客中味﹐奇寒侵�膚。遠村炊火直﹐大野夕陽孤。」字甚蒼老﹐忘其後四句。又﹕「梅花飛雪憶吾鄕﹐柳絮飛時別洛陽。鳳翼昔年攜弄玉﹐牛衣今日泣王章。」字甚娟媚﹐亦忘其後四句。此予十九歲由三河赴天津宿河西務客店時所見也。

宋秦淮海詩﹕「風定小軒無落葉﹐靑虫相對吐秋絲。」元張翥《露坐詩》﹕「宮街人靜鼓冬冬﹐獨坐中庭滿扇風。墮地一絲和露濕﹐靑虫懸在月明中。」兩用靑虫字﹐形容靜境﹐妙幾其微。

近人漠中《鳳州柳枝詞》云「一角秦關壓亂流﹐飄零金綫問鑪頭。低徊玉手搴簾處﹐斜日行人出鳳州。」鳳州有三絕﹐曰酒﹑曰手﹑曰柳。酒不亞山西之汾酒﹔該處女子之手﹐類瘦削如玉筍﹔柳則倒垂金綫﹐婀娜多姿﹐亦爲他處所不及。《柳枝詞》一首﹐秀倩芋綿﹐佳作也。

「長安花事到酴釅﹐塞外春來故故遲。淺艸成茵堪試屐﹐綠楊如畫漸垂絲。」「千羣牛馬名王幕﹐列戍貔貅大將旗。一夕關河風景異﹐客途記入《北徵》詩。」此傅君沅叔《平綏道中口占》詩也。夫爲大雅﹐卓爾不羣。

予詩學不深﹐而好吟詠﹐已印至十三本。又編隨筆三本﹐以贈友人。他日某君謂予曰「我日日讀君詩也﹐佳極﹐佳極。」予字學不深而好塗抹﹐曾屢叨某君飲餵﹐欲答席﹐苦無機會﹐因寫字幅贈之。他日某君謂子曰「我日日學君書也﹐佳極﹐佳極。」幸予有自知之明﹐知此兩君皆譏笑予也。予之以詩﹑字贈之者﹐以爲談笑之資﹐切磋之具耳﹐非自炫其才﹑求名利也﹐而尙被譏笑如此﹐此古人之所以貴ウ修也。友人鄧君孝先﹐別號曰正ウ﹐華君壁臣別號曰思ウ﹐「ウ」之時義大矣哉。

張季直先生七十生日﹐撰《千齡觀自壽詞》云「花萼樓髙溯李唐﹐紅牙玉笛按《霓裳》。何如西塞漁兄弟﹐不覺人間有帝王。」「觀北風瀾夾小湖﹐觀南山靄落平蕪。行都不見無南北﹐坐倚危欄聽鷓鴣。」「次第諸孫盡解行﹐今年早晚又添丁。扶翁他日頻來戲﹐下看羣流上列星。」「世間盡有百年身﹐不數彭殤過去人。欲種萬花當一局﹐四時無限爛柯辰。」子喜其詞翰之美。《張季子詩錄》不載此詩。

余撰《藏齋三筆》訖﹐請至友徐君蔚如校閱。蔚如爲題四截句﹐時乙亥仲冬也。今日補行奇來﹐幾一年矣。譽言不敢當﹐然故人之誼不能沒也。錄如下﹕「大名兩字擬登籠﹐耆壽眞同陸放翁。咄咄子陵資望重﹐才華我道不如公。」「避面當年笑尹邢﹐秋來新建六如亭。卻憐此老多情甚﹐又見銀河露小星。」「《藏齋隨筆》才三筆﹐百卷成書定可期。難得白頭遺老在﹐寸心先爲祝期頤。」「拈豪重記開天事﹐檢點靑衫有淚痕。同是結廬在塵境﹐人間何處有桃源﹖」蔚如品行髙峻﹐舊學淸通﹐並耽禪悅﹐詩亦淸雅﹐此特遊戲之作﹐非其至者也。

徐靑藤先生故居有王君繼香書聯云「數椽風雨﹐幾劫滄桑﹐想月中跨鶴來歸﹐詩魂當下陳蕃榻﹔半架靑藤﹐一池乳液﹐看石上飛鴻畱影﹐名迹應光《越絕書》。」淵雅可誦。

黃魯直《登快閣》詩﹕「癡兄了卻公家事﹐快閣東西倚晚晴。」王盧溪《送胡淡庵》詩﹕「癡兒不了公家事﹐男子要爲天下奇。」又﹕「我曾道汝不了事﹐喚作癡兒果是癡。」不知「癡兒」﹑「公事」是何處出典。

馳兒問寫字之法於予﹐予告之曰「要雅不要俗﹐要生不要熟﹐要苦不要甜﹐要蒼不要嫩﹐要緊飭不要松弛﹐要頓挫不要浮滑﹐要精細不要疏脫﹐要深摯不要淺率﹐要沈實不要輕剽﹐要恢宏不要猥瑣﹐要奇而法不要狂怪﹐要臨古而得其意﹐不要出奇立異﹐至會通後當成一體。不第字也﹐詩文及繪事皆然。」

嚴範孫二十餘歲丁外艱﹐其鄰人趙氏兄弟先後皆客死河南。範孫挽之云「荊樹蔭雙凋﹐悵招魂都隔重山﹐未必仙遊仍作客﹔綠楊春不永﹐念讀《禮》甫逾一載﹐我懷父執更思親。」甲午督學貴州省﹐城外翠微閣﹐名勝也﹐大吏求撰聯句云「蠻花貢媚﹐瘴而流甘﹐自西林相國重辟天荒﹐十八洞武功前無往古﹔佛閣吟秋﹐僧橋眺夕﹐有北江先生提倡風雅﹐二百年文教未墜於今。」範孫在貴州時﹐同官中最契重王臣﹑陳劭吾兩君。民國己丑《挽劭吾》聯云「來鶴深談﹐圖雲龍餞﹐廿年往事如煙﹐服君識燭幾先﹐謂莽莽神州淪胥已兆﹔程朱道學﹐賈董文章﹐並世眞儒有幾﹐倏爾魂歸天上﹐嘆滔滔江水逝者如斯。」聯語固佳﹐而劭吾之學識亦可知矣。

吳梅村《偶成》云「世間何物是江南。」謝玉岑《浣溪沙》辭云「人生何處是當年。」讀之眞使人有惘惘不盡之意。前人謂張孟晉「髙樓明月淸歌夜﹐此是人生第幾回」﹐讀之有惘惘不盡之意﹐吾亦云﹐然終嫌其說盡也。「正是江南好風景﹐落花時節又逢君」﹐盡而不盡﹐眞絕唱矣。

某筆記謂王摩詰詩淸超絕俗﹐然好以古人成句入詩﹐「水田飛白鷺」兩句﹐加「漠漠」﹑「陰陰」四字﹐便成佳句﹐人人知之。「行到水窮處」兩句﹐亦謂是他人之詩也。又唐人《白蓮詩》「無情有恨何人覺﹐月曉風淸欲墮時」﹐有謂爲陸龜蒙作﹐有謂爲李商隱作﹐待考。

東坡詩「萬堅雲山一破裘」一首﹐第二句「百錢」﹐第三句「五車」﹐第四句「二頃」﹐第五句「兩部」﹐第六句「千頭」﹐一詩中乃有「萬」﹑「一」﹑「百」﹑「五」﹑「二」﹑「兩」﹑「千」七个數目字﹐不可學也。

劉遜甫太守《次公約韻》詩云「萬靈沈廢詩能起﹐數子交期月與明。」又《天津雜感》云「百劫將灰歸蕩薄﹐萬人收淚向歡娛。」嗚呼﹗「收淚向歡娛」﹐滔滔皆是﹐獨天津人也哉﹖

子《贈任公》詩﹕「茫茫國事急﹐惻惻憂懷著。當憑衛道心﹐用覺斯民寤。古人濟物情﹐反身先自訴。功名豈足寶﹐貴克全予素。君子但求已﹐小人常外騖。願以宣聖訓﹐長與相攻錯。」此詩中之後半首也﹐剴切而不腐﹐「及身先自訴」﹐旨哉言乎﹗

隋煬帝以事殺薛道衡﹐語人曰「尙能爲『空梁落燕泥』否﹖」宋之問向其甥索「年年歲歲花相似﹐歲歲年年人不同」兩句﹐欲攘爲已作﹐劉吝而不與﹐宋竟以土囊壓殺之。予謂作詩風雅事也﹐而竟以此啟殺機﹐不亦大可怪哉。

某相國問某僧曰「喫肉是乎﹐不喫是乎﹖」答曰「喫是相公的祿﹐不喫是相公的福。」某皇帝問某僧曰「殺豬是乎﹐不殺是乎﹖」答曰「殺是解脫﹐不殺是慈悲。」此𨿽有理致﹐亦模稜以避禍耳。

張獻忠亂蜀﹐遇破山和尙於渝﹐逼令食肉﹐旣食乃曰「酒肉穿腸過﹐佛在當中坐。」因免渝人之戮。後示寂於保寧﹐嘗作偈曰「頂笠腰包到酒樓﹐酒風頭也牧頭牛﹐可將繩索放還收﹐好把只笛吹江秋﹐一聲喚起鼾ぴぴ。」此僧大有來歷。

「君試觀世界如何乎﹐橫流滄海﹐突起大風波﹐山河帶礪屬誰家﹐願諸君嘗膽臥薪﹐每飯不忘天下事﹔士多爲環境所累耳﹐咬定菜根﹐方是奇男子﹐王侯將相原無種﹐思古人斷薺畫粥﹐立身端在秀才時。」此聯爲譚祖安監督湖南師範學堂時所作。學生以飯食不佳﹐欲起風潮﹐故撰此聯曉之﹐而風潮以息﹐文字之感人如此。

凡詩以第三句對第一句﹐以第四句對第二句。如東坡詩「邂逅陪車馬﹐尋芳謝州。淒涼望鄕國﹐得句仲宣樓」﹐聖兪詩「昔時花下畱連飲﹐暖日夭桃鶯亂啼。今日江邊容易別﹐淡煙芳艸馬頻嘶」﹐見《蘇長公外紀》。此體今人罕有爲之者。

邵堯夫詩「前有一萬古﹐後有一萬世。中間一百年﹐作得幾多事。而況人之生﹐幾人能百歲。如何不喜歡﹐將身自憔悴」﹐此與《詩經》《魏詩》「且以喜樂﹐且以永日。宛其死矣﹐他人入室」﹐《古詩》「人生不滿百﹐常懷千歲憂。晝短苦夜長﹐何不秉燭遊」﹐同是一意﹐特堯夫之詩爲坦白耳。

秦少遊謫雷州﹐有詩曰「南土四時都熱﹐愁人日夜俱長。安得此心如石﹐一時忘了家鄕。」黃魯直謫宜州﹐作詩曰「老色日上面﹐歡情日去心。今旣不如昔﹐後當不如今。輕紗一幅巾﹐短罩六尺牀。無客日自靜﹐有風終夕涼。」少遊鍾情﹐故詩酸楚﹔魯直學道﹐故詩閒暇。至東坡《南中詩》曰「平生萬事足﹐所欠惟一死。」則英特之气非人所及矣。

南海張樵野侍郎﹐戊戌五月時﹐憂讒畏譏。曾爲人畫扇﹐濕云氵翁郁﹐作欲雨狀﹐雲气中露紙鳶一角﹐一童子牽其綫﹐立危石上。題詩曰「天邊任爾風雲變﹐握定絲綸總不驚。」其抱負可見。及在戍所﹐臨刑之前數時﹐告其從子曰「爾常索我畫﹐久未得暇﹐今當了此宿願﹐卽出兩扇﹐從容染翰﹐模山範水﹐異常縝密﹐盎然有靜穆之气。」畫畢就刑﹐眞可謂絕筆矣﹐其鎭定非人所及也。宋景文與客奕棋一局後﹐舉杯飲鴆而死﹐且曰「此酒不可相讓。」古今人之行徑﹐竟爾相同。

唐明皇在南內耿耿不樂﹐每吟太白《傀儡詩》曰「刻木牽絲作老翁﹐雞皮鶴髮與眞同。復臾弄罷渾無事﹐還似人生一世中。」見《明皇雜錄》。人生一世﹐固無日無時不在弄中﹐身死則舞罷矣﹐所謂「誰人肯向死前休」也。哀哉﹗

某筆記記有數貴人遊某寺﹐酒酣誦前人詩﹕「因過竹院逢僧話﹐又得浮生半日閒。」僧聞而竊笑曰「尊官得半日閒﹐老僧卻忙了三日。」蓋一日供張﹐一日燕集﹐一日掃除也。又某筆記﹐某人遊僧寺﹐遇一僧懵懂特甚﹐戲顚倒詠前人詩曰「又得浮生半日閒﹐忽聞春盡彊登山。因過竹院逢僧話﹐終日昏昏醉夢間。」可發一笑。

唐人某作詩屬艸極潦艸﹐次日命其侄鈔之﹐許多難辧之字﹐執冊詢之。某也熟視莫辧也﹐責其侄曰「何不早問﹐予亦不識矣。」宋人某作詩命其子錄之﹐偶有誤字﹐則口子之臂﹐血流及肘。兩事頗相類﹐亦頗可笑。

楊昀谷先生撰《寅寮睡譜》百餘條﹐發揮睡趣﹐極有理致﹐並自序﹐以爲「睡之爲徳﹐能令黠者朴﹐暴者溫﹐貪者廉﹐囂者寂﹐養生恆於斯﹐化俗恆於斯也」。檢錄四則於下﹕「金相玉几﹐危乎其艱﹐不如鳥巢﹐安於泰山。」「希夷先生﹐睡心睡目﹐穆穆﹐掩關滅燭。」「寶此幽獨﹐永矢弗告。」「睡非睡﹐非非睡﹐宅於衝邃﹐以存夜气。」

曹健亭省長故後﹐挽聯甚多﹐惟嚴範老聯沈摯有獨到處﹐聯曰「咄咄死喪威﹐賴兄弟得暫相依﹐急難孔懷君不愧﹔淒淒亂離瘼﹐嘆始終未嘗主戰﹐憂心覯閔世誰知。」健亭不主戰﹐政變時可去而不去﹐遂及於難。

《雪濤詩評》﹕「李沅南《赴公車別所愛姬人》詩﹕『寶馬金鞭白玉鞍﹐槁砧明日上長安。夜深幾點傷心淚﹐滴入紅鑪火亦寒。』」第四句奇創。城南社友胡秀漳先生能畫梅﹐有題句云「奇暖是冰雪。」亦奇創也。

前記隔句對詩﹐如東坡之「邂逅陪車馬」云云。前之有左太衝《詠史》詩﹕「習習籠中鳥﹐舉翮觸四隅。落落窮巷士﹐抱影守空廬。」薛道衝《詠側理紙》詩﹕「昔時應春色﹐引綠泛靑溝。今來承玉管﹐布字轉銀鉤。」七言亦有此體﹐然不多見﹐如《鄭都官》詩云「昔年共照松溪影﹐松折碑荒僧已無。今日還思錦城事﹐雪消花謝夢何如。」卽此類也。

有富室設館於花園﹐園中種茄極多﹐但從未入餿。師寫詩兩句云「東家茄子滿園間﹐不與先生當一餐。」日日吟之﹐學生白其父﹐父命今後每飯設茄﹐久而不輟。師厭之﹐續兩句云「不料一茄茄到底﹐招茄容易退茄難。」此早年相傳之諧詩也﹐本不足記。昨閱《梅澗詩話》﹐記有河北三鴉鎭小官﹐地僻惟藕可食﹐吟詩云「二年憔悴在三鴉﹐無米無錢怎養家。每日三餐都是藕﹐看看口里長蓮花。」與《詠茄詩》同趣。

倪春潮族子有句云「殘花寒士面﹐枯木老僧頭。」許滇生冢子《詠棺》云「卽此已爲身外物﹐須知都是个中人。」二人皆少年夭折﹐人皆以爲詩讖。越縵先生不以爲然。子亦謂偶然寄興﹐何預休咎﹖若作詩必作富貴吉祥語﹐幾何不貽所謂至寶丹之誚耶﹗

吾邑劉幼樵太史今夏病故﹐年七十七歲。周孝懷先生挽之云「共危舟值大波﹐權活艸間﹐零落已無幾老﹔捨此都適樂國﹐知從煙外﹐欷獻時數九州。」兩人淸末同官四川。

「枯藤老樹昏鴉﹐小橋流水人家﹐古道西風瘦馬﹐夕陽西下﹐斷腸人在天涯。」補庵謂此絕妙好辭﹐千古不磨﹐若翻成白話﹐便索然無味。

「黃梅一例纖纖雨﹐分外添淒楚。添泥衾絮煞一燈嬌﹐不信人間還有可憐宵。

更挨盡人誰共﹐拚得都無夢﹐擁來滋味上心頭。瘦盡鑪煙終覺不成秋。」調寄《虞美人》。「往事慣消魂﹐銀甲金尊﹐蛛絲應照舊題痕。孤館簾垂燈上早﹐雨到江村。

短夢暫溫存﹐只欠分明﹐花陰燕子鎖重門。兩地酒醒香燼裏﹐一樣黃昏。」調寄《浪淘沙》。以上兩辭越縵先生少作。

段合肥歿於上海﹐王逸塘先生挽之云「一代完人﹐其自任以天下之重如此﹔萬方多難﹐是知其不可而爲之者歟。」誦洛述。

北平黃二南能以舌濡墨畫花卉﹑蔬果等物﹐極富天趣。且能以果皮木屑畫山水﹐尢超妙。誦洛贈詩云「掉舌儀秦只取輕﹐酈生休矣下齊城。多君作計空前古﹐突兀山川出口成。」「無可固知無不可﹐言超故自阿龍超。選毫百輩矜姿媚﹐爭及殘磚破酒瓢。」「故李將君醉尉訶﹝黃曾任旅長﹞﹐邵平瓜較又如何。爲君更誦丹靑引﹐未免寒宵熱淚多。」

「捧讀遺編漏欲殘﹐迢迢人靜夜生寒。音容恍似承歡暇﹐手澤須防繼世難。猶憶退朝時起艸﹐每成佳句喜忘餐。傷心東閣梅梢月﹐倦倚窗前淚暗彈。」廬江吳女士綺琴夜讀其父詩艸﹐作七律一首﹐妥貼眞摯﹐不類女士作也。

易哭庵《楸陰感舊圖題詩》云「爲看芍藥屢停車﹐幾度楸陰聽煮茶。尋夢更尋尋夢地﹐送春先送送春花。閒思棋局都成劫﹐小坐琴牀便當家。感舊卻憐君似我﹐鬢絲禪榻共生涯。」第三﹑四句𨿽非大雅﹐而造句新穎可喜。

「忠孝何曾盡一分﹐年來姜被識奇溫。眼中犀角非耶是﹐身後牛衣怨亦恩。

泡露影﹐水雲身﹐任拋心力作詞人﹐可哀惟有人間世﹐不結他生未了因。」調寄《鷓鴣天》。爲朱古微先生絕筆﹐邵君次公所傳者。

劉君孟揚舊作云「人皆笑我癡﹐𨿽癡亦自適。不癡何所得﹐癡又何所失﹖居官本爲民﹐貪求非吾志。錢多終非福﹐人格足矜式。富貴等浮雲﹐虛榮能幾日﹖人生數十年﹐所爭在沒世。」「不癡何所得﹐癡又何所失」﹐名言也。

十月五日儔社同人餞壽人太史於丰澤園﹐嘯麓卽席賦詩曰「搔鬢霜風又入秦﹐重關飛度气嶙峋。隔年訪戴都疑夢﹐垂老依劉正坐貧。客日一尊添鬢影﹐離心萬葉送車塵。灞橋驢子應相待﹐方便新詩寄故人。」是日兩席﹐逸塘﹑仲瑩臨時加入爲主人。

李越縵先生《寒宵坐雨懷孟調汴中》詩﹕「等是文章誤此身﹐念君比我倍傷神。危城風雪朱門閉﹐萬里孤寒落第人。」又《唁陳閒谷商邱》詩﹕「念爾勞勞爲養親﹐倚閭難待百年身。傭書近得天涯信﹐淒絕靈牀薦一緡。」兩詩均沈摯﹐七截中罕見之作。

雪甌以近作五律見視﹐皆穩秀老成。如「盆花招瘦蝶﹐硯水潤饑蠅」﹐「一水繞修竹﹐數峯明夕陽」﹐「溪魚朝曉日﹐山鳥落初花」。上希大歷十子﹐下不失永嘉四靈﹐見《越縵堂日記》。

納蘭容若之小令能得鍾隱﹑淮海之悟﹐如「寄語釀花風日好﹐綠窗來與上琴弦。記得別伊時﹐桃花柳萬絲」﹐「妝罷只思眠。江南四月天﹐風也蕭蕭﹐雨也蕭蕭﹐瘦盡燈花又一宵」﹐「甚日還來同領略﹐夜雨空階滋味﹐一鉤殘照﹐半簾微絮﹐總是惱人時」﹐皆淸靈婉約﹐誦之使人之意也消。同上。

曾文正挽莫子孝廉云「京華一見便傾心﹐當時書肆訂交﹐早欽夙學﹔江表十年常聚首﹐今日酒尊和淚﹐來弔詩人。」

「客中風雨﹐又淒涼﹑過了淸明寒食。小屋荒燈扶病坐﹐形影暫相憐惜。水市笙簫﹐山廚餳粥﹐故國三年別。杜鵑難到﹐夜深何處啼血。愁絕海北孤兒﹐江南老母﹐兩地無消息。更念松楸先壠在﹐濁酒一杯誰滴。冷月山花﹐天涯魂夢﹐應有歸時節。艸間弟妹﹐今朝知倍相憶。」調奇《百字令》﹐題爲《壬戌淸明風雨淒沓夜坐﹐奇故園弟妹》。越縵先生作。

《南燼記聞》記「一日至一處﹐謂是長城基址﹐聞番人吹笛﹐聲嗚咽如哭﹐太上口占一詞曰﹕『玉京曾憶舊京華﹐萬國帝王家﹐金殿瓊樓。朝吟鳳管﹐暮弄龍琶。化成人去今蕭索﹐春夢繞胡沙﹐向晚不堪回首﹐坡頭吹徹梅花。』少帝唱其詞﹐復和之曰﹕『宸傳百戰舊京華﹐仁孝自名家。一旦姦邪﹐天傾地坼﹐忍聽琵琶。如今塞外多離索﹐迆逞繞胡沙。萬里邦家﹐伶仃父子﹐向晚宿霜花。』歌不成曲﹐大哭而止。」予謂此殆後人僞托之詞也﹐二帝流離顚沛﹐痛苦極矣﹐安有閒情爲此詞耶﹖

杜少陵《石居吏》起四句云「暮投石壕村﹐有吏夜捉人。老翁逾墻走﹐老婦出門看。」施愚山《蠖齋詩話》謂「看」字乃「首」字之誤﹐此解未經人道。

傅沅叔總長昔年贈英君斂之集句聯云「是何意態雄且傑﹐不露文章世已驚。」又梁任公贈斂之聯云「萬事無如公論久﹐微言惟有故人知。」上句用陸放翁﹐下句用王荊公﹐極雅切。其時斂之辦《大公報》﹐頗有聲也。斂之好遊西山﹐曾有詩云「午禦單縑朝挾纊﹐上升旭日並鳴雷。」句頗奇警。

族弟生甫能古文﹐不拘拘桐城家法﹐雄厚近張濂卿。嘗贈予詩云「下筆噓枯見性情﹐當關報客無昏曉。」惜忘其全首矣。

長白如冠九都轉﹝山﹞﹐嘗爲人書楹聯云「鏡裏有梅新晉馬﹐釜中無藥舊唐雞。」咸不知「唐雞」爲何物。詢之如﹐如答之云「只是釜底舊鍋巴飯耳。」未知其何所本也。

世傳王摩詰作《桃源行》﹐年十四歲﹔王阮亭作《秋柳詩》﹐年二十四歲。黃叔度十歲時作試帖詩﹐出語驚人﹐《一覽眾山小》起句云「天下猶爲小﹐何論眼底山。」又《一路春鳩啼落花》起句云「春從何處去﹐鳩亦盡情啼。」蓋具宿慧也。

揚州名士方君地山﹝爾謙﹞。二十年前﹐予見日本租界一家春帖云「且食蛤蜊﹐安問狐貍。」門旁四字﹕「揚州方家。」詢之﹐知爲地山寓也。五年以來﹐常爲詩酒之聚﹐交誼日親。君境況殊窘﹐而興致不衰。近頃逝世﹐同人咸哀悼之。嘯麓挽之云「色身非壯﹐甘貧气漸頹。微間臨簀嘆﹐不見叩門來。多樂中年過﹐無家末路哀。彌天輕自擲﹐終惜此狂才。人謂劉公幹﹐吾知謝幼輿。文名慳貢舉﹐俠骨殉裙裾。﹝一作『飛騰爲夢了﹐豪宕入官初。』﹞玩世存孤狷﹐戕身坐百疏。曰歸如旱決﹐猶足守田廬。」誦洛挽之云「骨頭支離突兀﹐𨿽窮愁從不牢騷﹐或誚狂生﹐我憐狷者﹔心地磊落光明﹐卽綺障亦關慧業﹐自稱情種﹐人羨仙才。」予不能爲聯語﹐亦挽之云「襟懷灑落﹐生事蕭條﹐玩世不恭﹐古之狂也﹔酒食酣嬉﹐文章遊戲﹐乘化歸盡﹐大哉死乎。」不足形容其人也。

芷升監督云﹕地山前腐北京時﹐自書門聯云「捐四品官﹐無地皮可鏟﹔租三間屋﹐以天足自娛。」狂態可想。記李越縵先生北京春帖云「保安寺街﹐藏書十萬卷﹔戶部郎中﹐補缺一千年。」調侃之詞﹐如出一轍。

前日陳君病樹以《生日示客詩》見寄﹐淸雋不俗。詩云「客久渾忘歲月深﹐逢辰對酒一沈吟。忄漸減如玄發﹐嘉客無多況素心。可得磨菱似圓芡﹐莫從散木乞春陰。龍鍾態度支離骨﹐彊說能狂恐不禁。」予步韻和一首﹐不如也。

前年冬楊昀谷先生病死天津﹐詩學失一導師。同人無不悼惜﹐記數挽聯如下。吳達詮云「來哭在家頭陀﹐從此不聞雪竇語﹔夢回問字門下﹐那堪重唱野人歌。」誦洛云「永懷寂寞人﹐有憐其窮與不朽﹔意出筆墨外﹐但使一气轉洪鈞。」上二句後山﹐下二句山谷。予集張文襄詩挽之云「直會南北宗﹐舊徳巍然資顧問﹔久作江湖客﹐大招何日入修門。」

第六子藏嚴範老所臨《縉雲縣城隍廟碑》字﹐裝成頁冊﹐徵名人題詠﹐一山太史題云「詞館諸臣楷法工﹐先朝小篆說孫洪。淸卿繼起摹籀古﹐直到蟑香國運窮。」可謂大處落墨。

伊墨卿先生官揚州知府﹐故後士民思之﹐附祀於歐陽文忠﹑蘇文忠﹑王文簡祠﹐稱四賢焉。墨卿書法出諸城之門﹐而別辟蹊徑﹐偉岸自喜﹐結構波磔﹐時露荒怪﹐故何子貞題之云「丈人八分出二篆﹐使墨如漆楮如簡。行艸亦無唐後法﹐懸壓澑雨馳荒蘚。不將俗書薄文淸﹐覷破天眞辟道眼。」蓋眞道得出也。

吳昌碩晚年耳聾足病﹐自撰聯云「龍兩耳﹐夔一足﹔缶無咎﹐石敢當。」又自營生壙聯云「山水佳處有三官谷﹐子孫守之爲萬石家。」均爲人傳誦。

雲南羅岷山山頂有江定寺﹐王徳甫先生日記云「予入寺遊覽﹐見兩僧方畫佛﹐意態蕭寂﹐見客了不相關。曲折而下﹐鑿坡開道﹐曲折如「之」字。俯瞰蘭滄江水﹐色如碧玉。霽虹橋亙其上﹐橋東山壁有諸葛武侯祠﹐幅巾深衣﹐寧靜淡泊之意﹐然如見。孫葉飛編修﹝見龍﹞撰聯云﹕『江色照須眉﹐公獨有大儒气象﹔山光明幾席﹐我還瞻名士風流。』橋長三十餘丈﹐下視浪花噴薄﹐如雷如雪﹐石壁上題云﹕『西南第一橋』。」

劉景文《贈東坡詩》﹕「四海共知霜鬢滿﹐重陽曾插菊花無﹖」坡極賞之。其爲忻州守時﹐自知死期﹐後一日復蘇﹐起作三詩﹐乃復就暝。其詩云「中宮在天半﹐其上乃吾家。紛紛鸞風舞﹐往往芝木華。揮手謝世人﹐聳身入雲霞。公暇詠天海﹐我非世人嘩。」又「仙都非世間﹐天神繞樓殿。髙低霞霧勻﹐左右龍蛇。云車山嶽聳﹐風顰天地擅。從玆得舊渥﹐萬動毫端變」。又「從來英傑自銷磨﹐好哭人天事更多。艮上巽中爲進發﹐千車安穩渡銀河」。詩成﹐謂其家人曰「吾今掌事雷部中﹐不復爲世間人矣。」

吳天章《題雲林秋山圖》云「經營慘淡意如何﹐渺渺秋山遠遠波。豈但華謝桃李﹐空林黃葉亦無多。」又《過眞定》云「鎭州荷花一萬柄﹐正對城門是酒家。下馬當門更斟酌﹐醉臨明鏡看吳娃。」風格不減楊廉夫。

宋文康公過蒲州謁關侯廟﹐見一聯云「怒同文武﹐道卽聖賢。」以對句不工﹐思有以易之。午睡時夢侯告之曰「何不云﹕『志在春秋』﹖」憬然而寤﹐遂書而送之廟中。

學書之法﹐非口傳心受﹐不得其精。然臨摩古人墨迹﹐須下深功夫﹐方能入妙。古張芝學書﹐池水盡墨。鍾丞相入抱犢山十年﹐水石盡黑。趙子昂十年不下樓。夔子山每日坐衙罷﹐寫字一千才進。唐太宗或夜半起﹐秉燭學《蘭亭帖》不寢。見《春雨雜述》。

通行本陶淵明《桃花源記》收處﹕「及郡詣太守﹐說如此。太守卽遣人隨所往﹐尋向所志﹐遂迷﹐不復得路。南陽劉子驥﹐髙尙士也﹐聞之﹐欣然親往﹐未果。尋病終﹐後遂無間津者」云云。予近讀《搜神後記》﹐乃迥乎不同﹐收處云「乃詣太守﹐說如此﹐太守劉歆卽遣人隨之往﹐尋向所志﹐不復得焉。」至此而止。此篇後另有一則曰「南陽劉ら之﹐字子驥﹐好遊山水。嘗采藥至衡山﹐深入忘返﹐見一澗水﹐南有二石﹐一閉一開﹐深廣不得渡﹐欲還失道﹐遇伐薪人﹐問徑﹐僅得還。或云中皆仙方靈藥﹐ら之欲更尋索﹐不復知處」云云。此則與《桃花源記》不相涉﹐不知何時附入記後爲一篇也。

曾忠襄《題林至山先生鑑園聯》云「天爵在身﹐無官自貴﹔異書滿室﹐其富莫京。」又先生自撰園中各齋館聯云「微雨新晴﹐協風應律﹔貞筠抽箭﹐秋蘭被壓。」又「機象外融﹐升髙有屬。恬淡自適﹐養物作春」﹐又「四壁梅花孤塔影﹔半城晴雪萬家煙」﹐又「壁繞藤苗﹐窗含竹影﹔鳳依桐樹﹐鶴聽琴聲」﹐又「致石成山﹐蓄溪得水﹔安門對月﹐就閣臨風」﹐皆佳。忠襄敍先生《自編年譜》﹐有云「不必盡謝世网而遺榮利﹐自具修然物外之槪﹐性旣定而逃誒全。此其所以難能而可貴也。」又「世固未有厚於其親﹐而不推其仁愛以及於人者也﹐亦未有薄於其親﹐而厚於他人者也。」語極警切。

東坡先生一日在學士院閒坐﹐忽取紙筆寫「平疇交遠風﹐良苗亦懷新」兩句﹐大書﹑小楷﹑行﹑艸書凡七八紙﹐擲筆太息曰「好﹗好﹗」遂散之於左右給事者。又東坡愛杜牧之《華淸宮詩》﹐自言已爲人寫過三四十本﹐其精勤如此。

劉后村詩﹕「黃童白叟往來忙﹐負鼓盲翁正作場。死後是非誰管得﹐滿村聽說蔡中郎。」陸放翁詩﹕「斜陽古柳趙家莊﹐負鼓盲翁正作場。死後是非誰管得﹐滿村爭說蔡中郎。」兩詩只首句不同﹐豈放翁剿襲後村之句耶﹖

瞿宗吉先生謂﹕「元朝諸人詩﹐𨿽以範﹑楊﹑虞﹑揭並稱﹐然光芒變化﹑諸體咸備﹐當推道園﹐如宋之有坡公也。」潘彥復先生則謂﹕「道園詩乍觀無可喜﹐細讀之﹐气蒼格迥﹐其妙總由一『質』字生出。『質』字之妙﹐胚胎於漢人﹐涵泳於老杜。其長篇鋪敍處﹐𨿽時仿東坡﹐而無其疏快無餘之獘。」吾以爲瞿評道園「光芒變化」似不甚切﹐不如潘評之爲「气蒼格迥」也。

光緒戊子李越縵夫人病故﹐先生作悼亡詩十四首﹐有「四十七年前合巹﹐三杯冷奠了平生」。又「而今雞骨支杖﹐慟告靈牀總不膺」。又「從頭細數平生事﹐那有歡懷一響同」。末首收兩句﹕「只須收拾殘年淚﹐鐘動雞鳴各自休。」皆極沈痛。是年臘月﹐先生六十歲﹐繆仲英觀察祝聯云「著書十餘萬言﹐此後更增幾許﹔上壽百有廿歲﹐至今才得半云。」先生極賞之。

黃谷原山水畫冊十幅內﹐一幅題云「坐久談深天漸曉﹐紅霞冷露滿蒼苔。」十四字極淸深幽峭之觀。

鈔舊作數首﹐托瑾存轉呈陳散願先生。昨奉評回云「抒寫胸臆﹐格淡气逸﹐不假雕飾而自臻渾灝流轉之勝境。丁丑初春散原老人三立題記。」老人獎勵後學有褒無貶也。

楊誠齋《至後入城道中雜興》云「大熟仍教得大晴﹐今年又是一升平。升平不在簫韶裏﹐只在村村打稻聲。」「畦蔬甘似臥沙羊﹐正爲新經幾夜霜。蘆菔過拳菘過膝﹐北風一路菜羹香。」越縵老人極賞之。

廉南湖先生悼亡聯﹕「流水夕陽﹐到此方知眞夢幻﹔孤兒弱女﹐可堪相對述遺言。」又﹕「我實負君﹐回頭事事應追悔﹔生不如死﹐此恨綿綿那得知。」不假雕飾﹐直攄胸臆﹐眞摯之作也。

門人東莞張次溪自題《燕歸來移圖捲》詩多首﹐或隱有所指﹐或羌無故實﹐不可知也。玆記其兩首云「彩雲半壁隔蓬山﹐夢斷瀟湘洛浦間。怕聽深宵添絮語﹐銅千無柰譯郎擐。」「一龕瓔珞委橫塘﹐冷篆何堪自引香。卻爲蕉欄破岑寂﹐輕寒未忍怯空房。」惝恍迷離﹐奇懷幽怒﹐《騷》《雅》之遺也。

日前李木齋先生逝世﹐鄧孝先﹑傅沅叔兩太史各有挽聯﹐鄧云「問學如錢潛研﹑盧抱經﹐闡導宗風爲今代人師之冠﹔藏書比楊海源﹑黃士禮﹐校仇史義非吾儕小子所能。」傅云「公爲光宣人物之冠﹐宇內大名垂﹐𨿽晚膺疆節﹐頻賦黃華﹐經世閎才終未竟﹔我受文字恩知最舊﹐暮年風義篤﹐舉典籍鑑藏﹐丹鉛校錄﹐平生遺緒幸能承。」均極推崇也。

虞伯生《家兄孟修父輸賦南還》﹐前半首云「大兄五月來作客﹐八年不見頭總白。五人兄弟四人在﹐每憶中郎淚沾臆。我家蜀西忠孝門﹐無田無宅惟書存。兄𨿽箋庫實父蔭﹐弟竊微祿承君恩。文章不如仲氏好﹐叔氏最少今亦老。五郎十歲未知學﹐嗟我何爲長遠道。諸兒讀書俱不多﹐又不力耕知柰何。憂來每得二三友﹐看花把酒臨風哦。」又《題柯博士畫》﹕「磯頭風急潮水長﹐蒹葭蒼蒼系魚榜。靑山一發是江南﹐白頭不歸神獨往。幽篁繞屋茅覆檐﹐木葉脫落秋滿簾。買魚沽酒待明月﹐定是黃州蘇子瞻。」兩詩𨿽超渾不如李﹑杜﹐豪宕不如蘇﹑黃﹐而情韻優美﹐使人誦之不厭﹐不愧爲大家也。

李越縵先生之先人家訓楹聯云「多積徳﹐多讀書﹐多喫虧﹐以多爲貴﹔寡意气﹑寡言語﹑寡嗜好﹐欲寡未能。」此確是老先生語。若今之所謂智者﹐對於「多喫虧」三字﹐必有是非之辧﹐不以徒喫虧爲是也。

越縵先生《先徳天山公京邸冬夜夢亡內》四絕句之一云「梅花奧裏一株松﹐泉路他年與子同。笑看兒孫澆麥飯﹐滿山寒雪紙錢風。」極淒淸之致。

蔡松坡將軍故後﹐楊子挽聯﹕「魂魄異鄕歸﹐於今豪傑爲神﹐萬里江山皆雨泣﹔東南民力盡﹐太息瘡痍滿目﹐當時成敗已滄江。」郭霞紫雲「不才曾作《美新》文﹐倘罵父寇賊仇仇﹐苦難下筆﹔英雄本是尋常物﹐能捨得髙官厚祿﹐乃足成名。」彭少衡云「萬方多難此登臨﹐把酒話滄桑﹐試看莽莽風雲色﹔三年奔走空皮骨﹐哀時問詞客﹐誰識悠悠天地心。」石廣權云「子爲柱國元勛﹐倘早薨二十年前﹐八座榮哀動朝野﹔家有回天偉業﹐乃貧居八百里外﹐一門衰盛系鄕邦。」

曾忠襄平江南後家居。時有朱暝庵者﹐流寓長沙。歲暮貧甚﹐榜詩於門曰「申椒零落菊英殘﹐從古瀟湘作客難。連日市門三尺雪﹐更無人記問袁安。」忠襄聞之﹐嘆曰「此我輩之責也。」急造訪﹐贈錢十萬。

章太炎先生挽蔣觀云云「卅年與世相浮沈﹐朝市山林捲舒由己﹔千古論才無準的﹐黃鍾瓦缶際遇爲之。」挽祖安云「治大國如烹小鮮﹐何曾食萬錢﹐胡廣理萬事﹔樂與餌而止過客﹐負羈捨其室﹐康成保其鄕。」免胡展堂云「君眞是介甫後身﹐舉世誰知新法便﹔我但學茂弘彈指﹐九泉應笑老儒迂。」

江亢虎和《金息侯先生六十自壽詩》二律云「俊遊回首卅餘年﹐志業如君自可傳。野史亭成焚諫艸﹐故侯瓜熟賣文錢。眼中桑海通三世﹐夢裏觚稜隔一天。歷盡劫灰身健在﹐瓦偏先碎玉能全。」「編詩猶記義熙年﹐一卷新騷萬口傳。沽上煙波容泛宅﹐湖濱風月不論錢。霸才無主閒知命﹐靈感如神儻格天。周甲婆娑長散秩﹐轉從投置得安全。」音節髙亮﹐和韻中傑作也。

康南海病故後﹐門生等設祭於畿輔先哲祠。梁任公挽聯云「祝宗祈死﹐老眼久枯﹐翻幸生也有涯﹐免卒睹全國魚爛陸沈之慘﹔西狩獲麟﹐微言遽絕﹐正恐天之將喪﹐不僅動吾黨山頹木壞之悲。」何其沈痛也。

苗沛霖以諸生辦團練﹐剿寇有功﹐保至川東道﹐其後叛淸歸匪。聞其將叛時﹐題《畫石》兩絕云「星河耿耿明玉臺﹐謫墮人間事可哀。知己縱邀顚米拜﹐摩抄終屈補天才。」「位置豪家白玉門﹐終嫌格調太孤寒。何如飛去投榛莽﹐畱與將軍作虎看。」眞怪傑語也。

《書感用牛字韻》﹕「�段眞輸馬少遊﹐車茵何意混時流。本無橫議供捫虱﹐豈有狂歌出飯牛﹖誤說豺聲猶下上﹐空憐猿臂不封侯。讓他笠澤知幾早﹐才憶蒓鱸遜一籌。」「ㄡ梁園悔宦遊﹐排口幾嘆厄淸流。飛升有術慚雞犬﹐趨走殊風誤馬牛。乞米詛希彭澤宰﹐補篁長羨渭川侯。扁舟擬作盟鷗計﹐出處年來已熟籌。」此湖北王君云孫作也﹐第一首連用虱﹑牛﹑豺﹑猿四字。

曹植《洛神賦》﹕「遠而望之﹐皎若太陽升朝霞﹔迫而察之﹐灼若芙蕖出淥波。」陸機《前緩聲歌》﹕「太容揮髙弦﹐洪崖發淸歌。獻酬旣已周﹐輕舉乘紫霞。」謝琨《遊西池》﹕「迥阡被陵闕﹐髙臺眺飛霞。惠風蕩繁囿﹐白雲屯曾阿。」三作皆讀「霞」爲「何」﹐是古韻相通也。見《讀詩拙言》。

駐日大使許世英氏﹐由日歸來﹐疊向中央呈辭﹐曾有一詩云「朝朝暮暮盼休期﹐待到休期未可知。正欲小眠聞客至﹐偶思散步報書遺。云沈歇浦艨艟黯﹐雪滿陰山羽檄馳。還是五更人不寐﹐每懷時事曷勝悲。」可見其旨趣也。

華瑞安太史學瀾﹐辛丑年簡放貴州副主考所﹐記日記極詳細。擇錄數則﹕「何鐵生題光武廟聯云﹕『舊說本無稽﹐想四百年火徳承家﹐福受王明﹐或應占井勿幕耳﹔中興今再見﹐看廿八將雲臺畫像﹐生逢景運﹐可但作壁上觀乎。』貴州試院劉蔭樞題衡監堂云﹕『此中有循吏名臣﹐況當側席求賢﹐夢縈巖野﹔何字非筆耕心織﹐記否攜朋觀榜﹐淚滿秋衫。』浪穹縣有潛龍庵﹐爲建文入滇所居﹐聯云﹕『祖以僧爲帝﹐孫以帝爲僧﹐彈指疊興亡﹐法席難追皇覺寺﹔君不死竟歸﹐臣不歸竟死﹐撫膺悲宇宙﹐梵鐘莫問景陽宮。』臬署夢艸亭林贊虞題聯云﹕『好邀佳客來題句﹐共趁春時一補花。』」瑞安爲故兒婦劉氏之舅父﹐坦平和暢﹐學問優長﹐惜僅中壽也。

武漢名流王葆心諸君﹐定本月十二日假抱冰堂修楔﹐因雨攺於二十三日舉行﹐參加者一百餘人﹐以資紀念。文人文酒之會﹐曩者北京多有所舉﹐在武漢則屬僅見焉。玆將啟事錄後﹐題爲《展上巳啟》﹕「丁丑暮春之初﹐貫重三酒﹐飛六十箋﹐召同人楔飲抱冰堂。值朔則黃沙鋪地﹐白晝須燈﹔侵晨又黑雲遮天﹐靑春如甕。午雨將歇﹐富興者囊琴而來﹔晚雨更濃﹐敗興者蠟屐而去。每逢佳節﹐欲伸好懷﹐不障天時﹐便困人事。《蘭亭》一敍﹐開萬古之牢騷﹔洛濱之詩﹐想當時之風雅。昔人展上巳有作﹐見於紀載者夥。美事類多曲折﹐實促其成雅人。漸感凋零﹐樂爲之倡。況媚時桃柳﹐爲誰綠﹐爲誰紅﹔耐歲松筠﹐仍其蒼﹐仍其翠。江上藻繢﹐憑仗羣賢﹔日月萍飄﹐低徊九有。斯文不作﹐後覽奚由﹔妙趣環生﹐古歡宜續。駒光荏苒﹐何者堪迨古人﹔燕語呢喃﹐因之未忘春事。望迷離林樹﹐只桂以十傳﹔有參差樓臺﹐問鶴胡孤往﹖再申前約﹐莫事遲疑﹔與子髙觀﹐聊圖緩步。倘使不祥能祓﹐展十日亦何妨﹔還期此會長畱﹐歷千秋而勿替。王葆心﹑錢葆靑﹑余晉芳﹑張翊六﹑程明超﹑胡大華﹑周景墀﹑鄧一鶴再簡。」

