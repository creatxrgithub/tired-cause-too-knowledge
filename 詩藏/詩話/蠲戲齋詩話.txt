蠲戲齋詩話

﹝近人﹞馬一浮撰

蠲戲齋詩話﹝一﹞

詩以道志﹐志之所之者﹐感也。自感爲體﹐感人爲用。故曰正得失﹐動天地﹐感鬼神﹐莫近於詩。言乎其感﹐有史有玄。得失之迹爲史﹐感之所由興也﹔情性之本爲玄﹐感之所由正也。史者﹐事之著﹔玄者﹐理之微。善於史者﹐未必窮於玄﹔遊乎玄者﹐未必博於史。兼之者﹐其聖乎﹗史以通諷諭﹐玄以極幽深。凡涉乎境者﹐皆謂之史。山川﹑艸木﹑風土﹑气候之應﹐皆達於政事而不滯於迹﹐斯謂能史矣。造乎智者﹐皆謂之玄。死生﹑變化﹑慘舒﹑哀樂之形﹐皆融乎空有而不流於誕﹐斯謂能玄矣。事有遠近﹐言有粗妙。是故雅鄭別﹑正變異﹐可以興﹑觀﹑羣﹑怨﹐必止於無邪。其稱名也小﹐其取類也大﹔其指遠﹐其辭文。故通乎《易》而後可與言博諭﹐爲能極其深也﹔通乎《春秋》而後可與言美刺﹐爲能洞其幾也﹔通乎《詩》而後可與行禮樂﹐爲能盡其神也。有物我之見存﹐則睽矣。心與理一而後大﹐境與智冥而後妙。故曰﹕聖人感人心而天下和平﹐詩之效也。春秋之世﹐朝聘燕食皆用歌詩﹐以微言相感﹔天竺浮屠之俗﹐賓主相見﹐說偈贊頌﹐猶有詩教之遺。中土自漢魏以來﹐徳衰政失﹐郊廟樂章不復可觀。於是詩人多窮而在下﹐往往羈旅憂傷﹐行吟山澤﹐哀時念亂之音紛紛乎盈耳。或獨謠孤嘆﹐蟬蛻塵埃之外﹐自適其適。上不可說﹐下不可教﹐而詩之用微矣。體制聲律亦屢變而益繁﹐其味浸薄。然而一代之中﹐作者猶時時間出﹐𨿽辭不逮古﹐情志發乎中者﹐不可絕也。

詩以道志而主言﹐在心爲志﹐發言爲詩。凡以達哀樂之感﹐類萬物之情﹐而出以至誠惻怛﹐不爲膚泛僞飾之辭﹐皆詩之事也。

詩者﹐志也。志能相通﹐則無不諭。但用事須有來歷﹐體格气韻亦別有工夫﹐此則非學之深且久﹐未易驟悟。今人不學詩﹐詩教之用不顯。然其感人不在一時﹐𨿽千載之下﹐有聞而興起者﹐仍是不失不壞也。

詩以道志﹐亦是胸襟自然流出﹐然不究古今流變﹐亦難爲工。須是气格超﹑韻味勝﹐方足名家。

詩以道志﹐須「淸明在躬﹐志气如神」方是好詩﹐不可彊也。

詩﹐第一要胸襟大﹐第二要魄力厚﹐第三要格律細﹐第四要神韻髙﹐四者備﹐乃足名詩。古來詩人具此者亦不多﹐蓋詩之外大有事在。無一字無來歷﹐亦非畜養厚﹐自然流出﹐不能到此境界﹐非可彊爲也。世俗人能湊一二淺薄語﹐便自命詩人﹐此實惡道。

詩教甚大﹐而世之名爲詩人者﹐其詩則小。果能聞道﹐𨿽不能詩﹐何損﹔詩𨿽工﹐而無當於性情之正﹐何益﹖漢魏以降﹐詩人多如牛毛﹐語其至者﹐一代不過數人﹐一人不過數篇。吾夙昔耽詩﹐每恨其多﹐不可勝讀﹐然粗知其利獘﹐爲之而不謬於古人﹐不溺於流俗﹐非用力十餘年﹐殆未易語。但非謂詩不可學﹐亦弗謂可不學也。性之所近﹐以餘力求之可耳﹐勿以是自喜也。

詩以感爲體﹐必有眞情實感﹐然後下筆﹐詩味自有不同。自古以來﹐歷代詩人多如牛毛。然眞正到家﹐一代不過數人﹔精心之作﹐一人不過數篇。詩學甚大﹐不僅文詞雕琢。學詩得其門徑﹐亦須十年功夫。若言詩學精微﹐則是終身之事。

古之所以爲詩者﹐約有四端﹕一曰幕儔侶﹐二曰憂天下﹐三曰觀無常﹐四曰樂自然。詩人之志﹐四者攝之略盡。若其感之遠近﹐言之粗妙﹐則系於徳焉。

詩是聲教之大用。「此方眞教體﹐淸靜在音聞」﹐一切言語音聲總爲聲教。以語言三昧﹐顯同體大悲。聖人說詩教時﹐一切法界皆入於詩﹐自然是實智。來問誤以詩爲多聞之學﹐只據「多識鳥獸艸木之名」一語斷之﹐乃與上所引「頌詩三百」﹐「人而不爲《周南》《召南》」「詩之失愚」等語無涉矣。當知從初發心至究竟位﹐皆是詩﹐不得但以加行方便爲說。「失之愚」者﹐愚相粗細煞有差別﹐略以愛見大悲及所知愚當之。一品無明未斷﹐皆於詩非究竟也。有意要排奡﹐卽非佳詩。詩亦煞費工夫﹐到純熟時自然合轍﹐勉彊安排不得。

一切吟詠語言﹐𨿽有精粗﹑美惡﹑淺深之不同﹐何莫非詩﹐不必跟於三百篇也。卽如孺子「滄浪之歌」﹐信口而出﹐聖人聞之﹐則聲入心通﹐發爲「淸斯濯纓﹐濁斯濯足」之義﹐豈非詩教﹖顧滄浪之歌又何嘗在三百篇之內耶﹖

詩樂微妙﹐非時人言藝術者所幾。

脫俗須具悟門﹐詩中實有三昧。古來達道者多從這里過﹐然向上一路﹐千聖不傳﹐直須自悟始得。吾言亦猶谷響泉聲耳。

凡事取一種方式行之者﹐其方式便是禮﹐做得恰好便是樂。如作詩﹐格律是禮﹐詩中理致便是樂。

詩固是人人性中本具之物﹐特緣感而發﹐隨其所感之深淺而爲之粗妙﹐𨿽里巷謳吟出於天機﹐亦盡有得《風》《雅》之遺意者﹐又何人不可學耶﹖筆下不必有詩﹐胸中不可無詩。至格律藻采﹐則非學不可耳。

詠史詩須有寄托﹐意在陳古刺今﹐方見詩人之志。古人於此等題皆不苟作﹐非徒敍事而已﹐此不可與述徳詩並論。

凡詩皆不可作道理會﹐卻不妨全體是道理﹐如此乃爲知言。

詩亦人人性分中所有﹐惟須學而後成。「不學博依﹐不能安詩」﹐「博依」卽比興之旨。詩貴神解﹐亦非自悟不可。五言先從《選》體入﹐以治經之餘力爲之﹐亦涵養性情之一助也。

嚴滄浪以禪諭詩﹐獨尙神韻﹐譬之羚羊掛角﹐香象渡河。

詩能感發情性﹐植養倫理。

夫詩﹐不以辭害志。

洪巢林先生來書有﹕「日日憂旱﹐得雨而喜」語﹐因云﹕此是詩人本懷﹐固知憂喜雨暘本非二物﹐此余所謂詩以感爲體也。人心有私系則失於感通﹐若虛中廓然﹐何所不格﹐雨暘寒暑卽是變化云爲﹐在《易》謂之貞﹐在禪謂之普。故曰「天下何思何慮」﹐言無私也。異由計起﹐塗慮萬殊﹔貞乃本然﹐歸致冥一。能會此﹐則卽詩見道﹐體物不遺﹐然後物我頓忘﹐言象可泯﹐何事區區與古人較短長乎。

揚子云謂﹕讀賦千篇﹐自然能賦。杜子美謂﹕「讀書破萬卷﹐下筆如有神」。此皆甘苦自得之言。要之﹐詩之外必有事焉﹐而能一切發於詩﹐詩始可傳。吾有舊句云「自古言皆寄﹐從心法始生。」悟此﹐則學詩與學道一矣。

古人說詩﹐各有其得力處。溫柔惇厚之旨﹐當反之自心﹐看能體會到甚處。若有一毫剛忿﹐則遇物扞格﹐去詩教遠矣。

凡說詩﹐則一切法界皆入於詩﹐足可忘疾。

欲明詩之正﹑變﹐須略明依﹑正二報之義。「正」是能依爲身﹐「依」是所依爲土。身業之染靜﹐卽爲報土之勝劣。詩人之美刺﹐依於國政之得失以著其法戒。「正」爲有道而興﹐卽報土之勝也。「變」因失道而作﹐卽報土之劣也。《詩譜序》所謂「凶吉之所由﹐憂娛之萌漸﹐昭昭在斯﹐足作後王之鑑」者﹐是詩之功用在美教化﹑移風俗﹐是教人修其正報也。世有治亂﹐詩有正變﹐而詩人之志則一於正。故曰「《詩》三百﹐一言以蔽之﹐曰『思無邪』」也。

「不學《詩》﹐無以言」﹐詩教亦是開權顯實﹐若是靈利漢﹐舉起便悟﹐不爲分外。不可以諦言語目之。

胸中著得幾首好詩﹐亦可拔除俗病。

詩人聞道者固不多。就詩而論﹐一代不過數人﹐一人不過數篇而已。亦非是教人不學詩﹐但古之爲詩其義大﹐後世之爲詩其義小耳。

或問王輔嗣《易》以何爲體﹐答曰「以感爲體」。余謂輔嗣此言未盡其蘊﹐感者﹐《易》之用耳。以感爲體者﹐其惟詩乎。在心爲志﹐發言爲詩﹐志卽感也。感之淺者其言粗近﹐感之深者其言精至。情感所發爲好惡﹐好惡得其正﹐卽禮義也。故曰「發乎情﹐止乎禮義」﹐「惟仁者能好人﹐能惡人」﹐此孔子說《詩》之言也。詩教本仁﹐故主於溫柔惇厚。仁﹐人心也。仁爲心之全徳﹐禮樂爲心之合徳﹐禮樂由人心生﹐是以《詩》之義通於禮樂。程子曰「窮神知化﹐由通於禮樂。」故《易》爲禮樂之源﹐而《詩》則禮樂之流﹐是以《詩》之義通於《易》。政事之得失寓焉﹐是以通於《書》。民志之向背見焉﹐是以通於《春秋》。六藝之旨﹐《詩》實核之﹐詩教之義大矣哉﹗《三百篇》以降﹐代有作者。後之選者識不及此﹐各以己見爲去取﹐或求備乎體制﹐或取盈寓篇章﹐博而寡要﹐於義無當也。吾嘗欲綜歷代詩總別諸集及論詩﹑評詩諸作﹐博觀而約取﹐刪繁而擷要。其世則漢魏六朝唐宋遼金元明淸﹐其體則樂府五七言歌行律絕﹐其義則風雅正變﹐足以考見一代民志之所向﹐國政之所由﹐世運之升降污隆皆系於是。好惡不失其正者﹐大抵一代不過數人﹐一人不過數篇。體不求備﹐惟其人﹐所以昭其志也﹔斷代著錄﹐所以著其事也。詳其來歷﹐通其旨意﹐以便教學。善讀者潛心以求之﹐庶幾繼軌《三百篇》而六藝之旨可以槪見。以是爲教﹐其必有感發興起者矣。

《詩大序》及鄭康成《詩譜序》兩文﹐說詩之義盡之矣。

音律亦須學﹐多讀自然見得。至於白話之漫無音節者﹐則終不能成立。西洋詩亦有抑揚髙下音韻﹐而十四行詩格律謹嚴﹐亦豈漫無準則耶﹖

昨說一切法界皆入於詩﹐恐學人難會此旨﹐實則盈天地何莫非詩﹖詩通於政事﹐故可統《書》﹔以聲教感人﹐故可統《樂》﹔「邇之事父﹐遠之事君」﹐故可統《禮》﹔「天地感而萬物化生﹐聖人感人心而天下和平」﹐詩之效也﹐故可統《易》。子夏《詩序》﹕「正得失﹐動天地﹐感鬼神﹐莫近於《詩》。先王以是經夫婦﹐成孝敬﹐厚人倫﹐美教化﹐依風俗。」太史公《自序》﹕「夫《春秋》﹐上明三王之道﹐下明人事之記﹐別嫌疑﹐明是非﹐定猶豫﹐善善惡惡﹐賢賢賤不肖﹐存亡國﹐繼絕世﹐補敝起廢﹐王道之大者也。」「撥亂世反之正﹐莫近於《春秋》。」二說不別﹐故可統《春秋》。「《詩》亡而後《春秋》作﹐則知《春秋》之用卽《詩》之用﹐撥亂反正之心卽移風易俗之心也。如是廣說﹐不可終窮。比及證悟﹐則皆剩語也。」

昔人評鐘元常書﹐謂其「沈著痛快」。推而言之﹐作詩亦須沈著痛快﹐說話作事亦須沈著痛快。忠信篤敬﹐談何容易。篤實便是沈著﹐反之則是不誠。

先儒謂《樂》亡而後樂教皆寓於詩。古人之詩皆可歌詠﹐被之管弦﹐卽是樂教。故春秋之世﹐聘使往還﹐酬酢交際﹐皆有歌詩﹐後世酬唱卽其遺風。

詩不僅尙其辭而已﹐詩之外大有事在。今人詩所以不及古人者﹐只是胸襟太小。古人所感者深﹐今人所感者淺﹐古人所見者大﹐今人所見者小﹐故判然是兩个天地﹐不能相比。如果自己之所感與古人同其深遠﹐自己之所見與古人同其眞切﹐則發而爲詩﹐自然亦可上追古人﹐但卻非易事耳。詩教之義甚大﹐非心通天地不足以語此。但學者若能常常體會此理﹐則胸中滓穢日去﹐淸虛日來﹐久而久之﹐不知不覺間﹐气質自然變化了。故詩可以陶冶性情。

作詩是遊於藝的事﹐但必須先志於道﹑依於仁﹐然後可。詩人所見者大﹐則其所言者遠﹔其所積者深﹐則其所發者厚。不假安排﹐不事窮索﹐信手拈來﹐全是妙用。故曰﹕作詩須通身是手眼始得。有人問古徳﹐獅子搏兔用全力﹐是个什麼力﹖答﹕不欺之力。此𨿽說禪﹐亦可論詩。不欺便是誠﹐不誠則無物。獅子搏兔是用全身气力﹐故作詩須將整个學問運用在裏面﹐所謂通身是手眼是也。善爲詩者﹐言近而指遠﹐稱名小而取類大。心量通乎天地﹐然後可以動天地﹔至情通於鬼神﹐然後可以感鬼神也。

古者朝聘往來﹐賦詩見志﹐以微言相感。微者﹐隱也﹐不必明言﹐貴在暗示。實則一切言語屬於詩﹐眞有至誠惻怛之懷﹐發之於言﹐自是感人。慈母之愛子﹐不學而能歌﹐赤子之於母﹐聞聲而相諭﹐幾以眞情感通之故。

大抵境則爲史﹐智必詣玄﹐史以陳風俗﹐玄則極情性。原乎《莊》《騷》﹐極於李杜﹐建安史骨﹐陶謝玄宗﹐杜則史而未玄﹐李則玄而不聖。挈八代之長﹐盡三唐之變﹐咸不出此﹐兼之者上也。自有義學﹑禪學﹐而玄風彌暢﹐文采𨿽沒﹐而理卻幽深﹐主文譎諫﹐比興之道益廣﹐固詩之旨也。唐宋諸賢猶未能盡其致﹐後有作者﹐必將有取於斯。若夫擺脫凡近﹐直湊單微﹐隨舉陳言﹐皆成新意﹐累句蕪音﹐自然廓落。但取自適而無近名﹐捨俗遊玄﹐絕求勝之心﹐則必有合矣。流變所極﹐未知其終。如今曰「背景」﹐猶之史也﹔亦曰「靈感」﹐猶之玄也。特言之尙粗﹐未臻於妙﹐而遽忘其朔﹐遂謂古不足法﹐斯則失之愚耳。

夫樂律聲詩之變﹐何在而非世運升降之機乎。韶﹑武旣亡﹐《雅》《頌》﹝注﹞之音絕。屈宋以後之賦﹐漢魏以後之詩﹐其可傳者﹐猶有變風變雅之遺焉。

﹝注﹞《詩經》分國風﹑小雅﹑大雅﹑頌四部分。《詩大序》﹕「是以一國之事﹐系一人之本﹐謂之風﹔言天下之事﹐形四方之風﹐謂之雅。雅者﹐正也﹐言王政所由廢興也﹐政有小大﹐故有小雅焉﹐有大雅焉。頌者﹐美盛徳之形容﹐以其成功告於神明者也。」

蠲戲齋詩話﹝二﹞

余見今之藝菊者﹐往往霜降後始花﹐經冬彌盛﹐𨿽冬至猶未凋。耐寒如此﹐異於朝菌不知晦朔矣﹐故詩人每以寒花諭晚節。因悟日月得天而能久照﹐四時變化而能久成﹐𨿽卉木之微﹐亦貴其能久。陶公詠菊以「卓爲霜下傑」稱之﹐觀物者何在而不可以取法邪。

晉簡文帝云「平叔巧﹐累於理﹐叔夜俊﹐傷其道。」此語題品嵇﹑何﹐或未稱實。然立徳不可以事存﹐希聲不可以言取。故知俊﹑巧與道遠也。況乃采繪虛空﹐吟弄風月﹐托之名句﹐抑已末矣。

希臘古詩歌﹐灑然有《風》《騷》之遺﹐英法諸家篇什所祖。徳最晚起﹐制作斐備﹐爾雅深厚﹐乃在先唐之上。

少陵云「新詩攺罷自長吟。」《學記》言「不學搏依﹐不能安詩。」「安」字最有意味﹐蓋一字﹑一語未愜﹐總是功夫不到也。

五言實難於近體﹐熟看《選》詩可也。

短篇偈頌亦近於詩﹐古人自道其悟處﹐不嫌語拙。

東坡嘗云「作詩必此詩﹐定知非詩人。」詩特托物起興﹐縹緲出微之思﹐亦如雲气變化﹐乃臻妙境。

大凡作絕句須宗盛唐﹐要气格雄渾﹐音節髙亮﹐方合。選字不可不審也。

《樂》亡﹐則樂之意惟寓於詩﹐故知詩然後可與言樂。

誹世貶俗之言須有含蓄﹐出詞蘊藉﹐方有詩教遺意。

「磨礱去圭角﹐浸潤著光精」﹐細之謂也。少陵云「老去漸於詩律細」﹐故𨿽時有率語﹑拙語﹐亦不害其爲細﹐最好體味。惟細﹐乃可入唐賢三昧也。

詞𨿽不及詩之博大﹐亦殊不易工。

《虞書》曰「詩言志﹐歌永言﹐聲依永﹐律和聲。」詩與樂豈能分邪﹖

作詩以說理爲最難﹐禪門偈頌說理非不深妙﹐然不可以爲詩。詩中理境最髙者﹐古則淵明﹑靈運﹐唐則摩詰﹑少陵﹐俱以气韻勝。陶似朴而實華﹐謝似雕而彌素﹐後莫能及。王如羚羊掛角﹐杜則獅子嚬呻。然王是佛家家風﹐杜有儒者气象。山谷﹑荊公才非不大﹐終是五伯之節制﹐不敵王者之師也。堯夫深於元﹑白﹐元﹑白只是俗漢﹐堯夫則是道人。然在詩中﹐亦爲別派﹐非正宗也。吾於此頗知利病﹐偶然涉筆﹐理境爲多。自知去古人尙遠﹐但不失軌則耳。

嚴羽《滄浪詩話》云「詩有別才﹐非關學也。」實則此乃一往之談。老杜「讀書破萬卷﹐下筆如有神」﹐可知學力厚者所感亦深﹐所包亦富。但如王壬秋教人學詩﹐純用模仿﹐如明七子擬古﹐章句不變﹐但換字法﹐自是不可爲訓耳。《易》云「修辭立其誠」﹐誠之不足﹐則言下無物﹐近於無病呻吟﹐當然不可。乃至音節韻律﹐亦須是學。唐人音節極佳﹐宋人則𨿽東坡﹑荊公﹑山谷﹑後山諸賢﹐詩非不佳﹐而音節則均遜於唐矣。

作詩亦須自有悟處。陶詩好處在於無意超妙而自然超妙。論者言顏詩如「錯彩鏤金」﹐謝詩如「初日芙蓉」。謝之視顏﹐自是較近自然﹐然猶有故意爲之之處。陶則本地風光﹐略無出位之思﹐不事雕饋而自然精煉。似此境界﹐卻不易到。東坡和陶盡多﹐無一首相似。如《和飲酒》云「三杯洗戰國﹐一斗銷彊秦」則劍拔弩張矣。王摩詰詩自有境界﹐如《終南別業》「中歲頗好道」一首﹐大似陶詩。《辛夷塢》「木末芙蓉花」一首﹐亦是眼前景物﹐信手拈來。

作詩貴有比興之旨﹐言在此而意在彼﹐方能耐人尋味。唐詩云「夜半鐘聲到客船」者﹐無人相送﹐不勝寂寞之感也。「輕煙散入五侯家」﹑「簾外春寒賜錦袍」者﹐君恩只及貴幸也。「樂遊原上望昭陵」者﹐𨿽以罪言去官﹐而眷眷不忘故主之恩溢於言表。昭陵﹐太宗之陵也。「眾鳥髙飛盡」﹐以比利祿之徒﹔「孤云獨去閒」以自況也。「相看兩不厭﹐只有敬亭山」言山色之外﹐不堪舉目也。或問黃仲則「十有九人堪白眼」之句﹐笑曰﹕何笨重乃爾﹐了無餘味矣。

詩貴含蓄﹐忌刻露﹐意在可見不可見之間者爲佳。李太白「眾鳥髙飛盡」以諭利祿之徒﹐「孤云獨去閒」用以自況﹐兩句盡好。「相看兩不厭」兩句便失之刻露。宋詩刻露益甚。《三百篇》亦有刻露之作﹐如「人而無禮﹐胡不遄仕」﹑「投畀有北﹐有北不受「等。然亦有須各人自己理會者﹐「萚兮萚兮﹐風其吹汝」﹐《詩集傳》以爲淫女之辭。以予觀之﹐此詩意味深厚﹐類似《風雨》《雞鳴》之章﹐當是賢人處亂世﹐以危苦之詞互相警惕而作。

今人以感情歸之文學﹐以理智屬之哲學﹐以爲知冷情熱﹐歧而二之﹐適成冰炭。不知文章之事發乎情﹐止乎禮義。憂樂相生﹐有以節之﹐故不過﹔發而皆中節﹐故不失爲溫柔惇厚。看古人詩總多溫潤。如雲﹕「𨿽無旨酒﹐式吟庶幾﹔𨿽無佳肴﹐式食庶幾。」情意何等懇摯﹐讀之者深味而有得焉﹐乃能興於詩。移刻薄爲惇厚﹐轉粗獷爲溫潤﹐乃能「立於禮﹐成於樂」﹐亦卽變化气質之功。昧者反是﹐但以增其回邪耳。

胡元瑞《詩藪》以漢樂府桓帝初童謠「小麥靑靑大麥枯」與少陵《大麥行》「大麥漧枯小麥黃」比較言之﹐以爲卽此便是漢唐音節之別。前者用虞韻﹐便有含蓄﹔後者用陽韻﹐便覺髙亢。吾嘗有取於其說。以詩而論﹐少陵亦更進一步﹐故彌覺發揚踔厲也。大抵唐詩髙亢響亮﹐晚唐便哀蹙。義山詩𨿽工﹐音節已哀。李后主詞未嘗不妙﹐而純是亡國之音。北宋詞亦多哀音。山谷﹑後山詩自工穩﹐音節終不及唐。推而上之﹐正風﹑正雅音節舒暢﹐變風﹑變雅便見急促。惟文亦然﹐六朝徐﹑庾駢體﹐句句工整﹐而靡弱已甚﹐此亦有不可彊者。故聞鈴鐸而辧治亂﹐聽鳥鳴而知安危。有時下筆成詩﹐押一韻腳﹐往往出於自然﹐非由安排也。

《選》體詩當熟讀。宋人荊公﹑山谷不可略﹐然不讀《景徳傳燈錄》﹐亦不能讀山谷詩也。

古來詩選盡有佳者﹐《文選》尙矣。《唐文粹》著錄亦精﹐而不及律師是其闕略。

詩人胸襟灑脫﹐如陶公者﹐略無塵俗气﹐出語皆近自然。謝靈運華妙之中猶存雕琢﹐視陶自是稍遜。太白天才極髙﹐古風至少三分之二皆好﹐然學力不到。老杜則深厚懇惻﹐包羅萬象。退之於詩非不用力﹐子厚詩極幽秀﹐過於其文﹐顧皆未能免俗。荊公才髙﹐亦有率易之作。山谷理境自佳﹐頗喜逞才。至其稱東坡《卜算子》「缺月掛疏桐」一首爲「不食人間火語」﹐允爲知言。東坡此詞﹐幾於全首集句﹐然固過於其詩﹐以襟懷之超曠也。總之﹐李杜文章﹐光焰萬丈﹐但使文字不滅﹐精气亦長存人間。讀者有以得其用心﹐斯與古人把手同行﹐無間今昔。

排律之工﹐老杜古今獨步﹐篇篇俱佳。非特百韻長篇﹐卽二三十韻﹐亦復沈雄細密﹐極開闔動蕩之致。後人如李義山學杜律極工﹐而排律終不能及。宋人𨿽荊公﹑山谷亦然﹐東坡更遜一籌矣。淸人朱竹鬯有《風懷》一首﹐三百年來可稱壓捲。但其事無足存﹐以視老杜之題目正大﹐魄力沈雄﹐去之遠矣﹗謝無量先生宣統間有排律一首八十韻﹐紀歸蜀事﹐甚好。吾亦曾報以長篇。吾詩所以不及杜者﹐一則才力未逮﹐二則末法時代﹐亦無許多大題目也。

晉宋詩人只陶﹑謝時有玄旨。謝詩𨿽寫山水﹐著玄言一兩句﹐便自超曠。唐人王摩詰最善用禪﹐故自髙妙。宋人詩用禪理者﹐山谷﹑荊公﹑後山﹑東坡皆能之。山谷才大﹐當推第一﹐荊公次之﹐東坡於禪未深﹐在四人中爲最下。山谷詩如﹕「淩雲一笑見桃花﹐三十年來始到家﹐從此春風春雨後﹐亂隨流水到天涯。」諭悟道之後﹐更無遠近方所﹐無入而不自得也。時山谷方在戎州﹐卽今之敍府﹐蓋亦兼寓身世之感。荊公拜相詩云「霜筠雪竹鐘山路﹐投老歸漁寄此身。」觀戲詩云「侏優戲場中﹐一貴復一踐。心知本是同﹐所以無欣怨。」想見此老胸次亦復超逸。但惜操術未當﹐至於引用小人﹐遂以誤國耳。

古詩比興之旨﹐人多忽略。如韋蘇州「寒雨暗深更﹐流螢度髙閣」二句﹐朱子最喜之。蓋有「風雨如晦﹐雞鳴不已」的意思﹐言君子𨿽身處衰世﹐光如流螢﹐仍是自彊不息﹐未敢一日稍懈﹐如流螢之飛度髙閣然。又程明道詩﹕「未須愁日暮﹐天際是輕陰。」言衰亂之世﹐君子道消﹐不過如天際輕陰﹐終有晴朗之一日也。詞句工麗𨿽不及韋蘇州﹐然胸懷與气象則非韋所及。學子須識得此意﹐方可言詩。

古來詞人利獘﹐此難具言。以詩爲比﹐太白如蘇﹑李﹔後主如子建﹔溫﹑韋如晉宋間詩﹔北宋諸家如初唐﹔淸眞如少陵﹐律最細﹐詞最潤﹔夢窗如義山。以是推之。

自來義味玄言﹐無不寄之山水。如逸少﹑林公﹑淵明﹑康樂﹐故當把手共行。知此意者﹐可與言詩﹐可與論書法矣。

骨力謂峻峭特立﹐舒捲自如﹐如右軍艸書﹐體勢雄彊而使轉靈活﹐不可以粗豪刻露當之。試觀義山近體﹐學少陵非不溫婉致密﹐然骨力終遜。山谷﹑後山力求矯拔而不免生硬。以此推之﹐亦思過半矣。此亦如人學射﹐久久方中﹐學力未到﹐不可彊爲。

「赤風蕩中原﹐烈火無遺巢。一人計不用﹐萬里空蕭條。」王龍標詩也。「臨軒一盞悲春酒﹐明日池塘是綠陰。」韓致堯詩也。王語怒而韓語哀﹐國可知矣。牧之才放而自嘆無能﹐怨其不用也﹐故謂「綠華成陰」﹐不必定系本事﹐益令人低徊不置。呂紫薇「雪消池館初春後﹐人倚欄桿欲暮時」﹐謝茂秦愛之﹐予亦愛之。物不可以終難﹐故受之以解﹐斯近乎治世之音矣。詩人之志與時偕行﹐不可彊也。

近代論詩﹐沈寐叟實爲具眼。「三關」之說﹐同時與寐叟遊者﹐皆習聞之。予親見其與香嚴書﹐言之如是。當時曾與香嚴論此﹐戲謂當更增一元﹐以元和已變盛唐﹐當增開元以攝李杜。寐叟意以元嘉攝顏謝﹐元和攝韓柳﹐元祐攝蘇黃。鄙意蘇多率易﹐不如易以荊公以配山谷。透得顏謝﹐則建安以來作略俱有之﹐則予無間然矣。

宋詩兼融禪學﹐理境過於唐詩﹐惟音節終有不逮。宋詩中山谷﹑後山爲最﹐荊公次之﹐東坡﹑放翁又次之。蘇門六君子頗有靑出於藍者﹐以視韓門諸子學均出其下者﹐有過之矣。

盛唐音節響亮﹐句法渾成﹐晚唐便失之雕琢。宋詩音節便啞﹐𨿽荊公﹑山谷亦然。東坡於詩並不用功﹐只憑天才﹐失之率易。王壬秋教人爲詩﹐篇模句擬﹐大類塡詞﹐方法太拙﹐往往只具形式。渠長於《選》體﹐歌行亦能爲之﹐而短於律師﹑絕句。張文襄亦頗能詩﹐晚近則有陳散原﹑鄭孝胥。鄭詩頗類後山﹐固不必以人廢言。陳石遺能評詩﹐所作詩話頗可觀。及其自爲之﹐乃不能悉稱。樊樊山﹑易實甫𨿽搖筆卽來﹐不爲無才﹐而體格太率﹐僅可托於元﹑白而已。中國文學流派太多﹑歷史太長﹐欲於各家各體一一沈浸精通﹐大非易事。是以胸中不可無詩﹐筆下則不必有詩。

王昌齡詩云「赤風蕩中原﹐烈火無遺巢。一人計不用﹐萬里空蕭條。」韓致堯詩云「臨軒一盞悲春酒﹐明日池塘是綠陰。」王詩益怒﹐韓詩益哀。呂本中詩云「雪消池館初春後﹐人倚欄桿欲暮時。」謝榛盛稱之﹐采入《四溟詩話》。此詩𨿽有遲暮之感﹐卻無怨怒之意。池館雪消﹐庶幾治世先聲。

後山學少陵極有功夫﹐亦失之於瘦。其生處可學﹐澀處不可學。山谷才大﹐有時造語生硬﹐亦病於澀。東坡亦才大﹐但多率易﹐則近滑。從宋詩入手易犯二病。少陵𨿽有率句﹐卻不滑﹔𨿽有拙句﹐卻不澀。義山麗而近澀﹐香山易而近滑。

杜詩最深厚﹐是儒家气象﹐但不能爲絕句。惟《贈李龜年》一首爲佳。謝詩最華妙﹐陶詩最玄遠﹐太白最豪放。韓詩精煉﹐柳詩理境格調學謝﹐用字用韻在韓之上﹐但不成大家﹐名家而已。絕句﹐王昌齡﹑李太白爲佳。

杜詩排律出於齊梁﹐能得其細﹐此前人未發之論也。齊梁詩﹐向每病其綺靡﹐比稍復視﹐乃知其細。簡文之作猶佳。

老杜所以爲詩聖﹐正在其忠厚惻怛﹐故論詩必當歸於溫柔惇厚。時賢如謝先生﹐詩才非不髙﹐亦有玄旨﹐然所得者老莊之粗耳﹐其精處固另有深遠者在。至於儒術﹐彼固未嘗致力﹐故終嫌其薄。

選詩須摒除餘事一年﹐抄錄亦須一年乃可畢事。斷自漢代﹐從馮惟訥《詩紀》《樂府詩》《全唐詩》等書取材﹐另加按語﹐乃可抉出古人之用心。

漁洋《萬首絕句選》頗好﹐《古詩選》次之。漁洋亦長於絕句者。絕句須流利﹐古詩可出以鄭重。《唐詩三百首》中絕句多佳。

作詩亦是無處不相見﹐忽然觸著﹐打失鼻孔﹐不是艸艸。……衛武公大賢也。《抑》之詩末後數章﹐其言痛切。《小序》以爲刺厲王﹐朱子全釋作自儆之辭﹐意味尢深。

蠲戲齋詩話﹝三﹞

讀《三百篇》須是味其溫厚之旨﹐虛字尢須著眼﹐如「庶幾夙夜」之「庶幾」字﹐「尙愼旃哉」之「尙」字﹐意味均甚深長。又如「大夫夙退﹐無使君勞」﹑「緇衣之宜兮」云云﹐其言皆親切懇摯﹐愛人如己﹐「道之雲遠﹐曷云能來」亦復同此意味。孔子說詩﹐但加一二虛字﹐如「有物必有則」﹐「民之秉懿也﹐故好是懿徳」便自意味深長。程子亦善說詩﹐謝顯道稱之﹐見《近思錄》卷三。

《匪風》《下泉》之思﹐《黍離》《麥秀》之感﹐自古詩人所悲。故豺虎構患﹐始有《七哀》﹝注﹞﹔羈旅悲秋﹐是興《九辧》。

﹝注﹞魏曹植﹑王粲﹑阮瑀﹐晉張載等均有此題詩。唐呂向注曹植《七哀》曰「七哀﹐謂痛而哀﹐義而哀﹐怨而哀﹐耳目聞見而哀﹐口嘆而哀﹐鼻酸而哀也。」

《凱風》之詩曰「母氏聖善﹐我無令人。」有七子之母而不安於室﹐尙得謂之聖善乎﹖然如此卻是好詩。會得此﹐方了得溫柔惇厚之旨。

《柏舟》﹐賢者憂國之將覆﹐而述其危苦之詞。邶始封及何緣並入於衛﹐事不可考。二章﹐「兄弟」蓋謂同姓之國﹐災患不相卹也。三章﹐申言不能忘憂之情。石則可轉﹐席則可捲﹐憂心之來﹐不可以遣﹐欲彊爲無憂之容﹐亦不可得。四章﹐言小人用事﹐忠賢見屏。五章﹐以日諭君﹐日微是君失位之象。「不能奮飛」﹐欲救之而無從也。

《綠衣》﹐不必定爲莊姜之詩﹐凡陵僭之微﹐上下易位﹐皆可以興諭。三章﹐言亂生必有所自。「汝所治」者﹐明其自取之也。四章﹐有履霜堅冰之誡。再言「思古」﹐志正而言切矣。

《匏有苦葉》﹐未見其爲刺淫亂之詩﹐蓋君臣道失﹐士之進用不以其義﹐賢者志於守正而誡彼躁競之詞。首章﹐言士當量分而動﹐不可妄進。次章﹐「濟盈」言濟者之闐壅﹐「不濡軌」言不得濟也。「雉鳴求牡」亦諭輕合妄附之人。蓋奔競者必患得而失志﹐銜售者必自媒而無恥﹐君子之所賤也。三章﹐言女歸之義必以其漸﹐以諭士之委質亦猶女之適人﹐安可棄禮滅義而苟進以干時哉。四章﹐乃正言君子非不欲仕﹐而惡無禮﹐所以人皆進而己獨止者﹐欲待有道者而後往耳。

《兔爰》﹐「尙寐無訛」﹑「尙寐無覺」﹑「尙寐無聰」﹐衰彼昏之不悟也。「無爲」﹑「無造」﹑「無庸」與「不識不知﹐順帝之則」同意。《中庸》曰「人皆曰予知﹐驅而納諸罟耯陷阱之中﹐而莫之知辟也。」雉﹑兔同爲獵者所守﹐但雉急而兔緩﹐其不免一也。自曰「予知」者﹐猶之兔耳﹐此以興利欲之爲害大也。《易。系辭下傳》曰「愛惡相攻而吉凶生﹐遠近相取而悔吝生﹐情僞相感而利害生。」憂罹之萌﹐皆由私智妄作而起。作此詩者﹐其知道乎。

《葛藟》《論語》﹕「因不失其親﹐亦可宗也。」詩意蓋嘆禮意衰敝﹐人情至於忘親倍義﹐輕求援系﹐諂附非人﹐自取其禍。杜詩云「兔絲附蓬麻﹐引蔓故不長」﹐亦有此意﹐與「迢迢孤生桐﹐托根泰山阿」異矣。

《采葛》﹐葛﹑蕭﹑艾皆艸之賤者﹐以諭小人得君用事。人君近羣小之情如是﹐是君臣道失﹐天下所由亂也。

《大車》﹐賢者以義自守﹐不肯苟進而與其友相誡之詞。前二章﹐「大車」﹑「毳衣」二句﹐形車服之盛。「豈不爾思﹐畏子不敢」﹐言君子非不欲仕﹐然進不以義﹐不惟自失﹐亦貽友朋之辱﹐故不爲也。「奔」謂趨進幹時。逸詩云「翹翹車乘﹐招我以弓。豈不欲往﹐畏我友朋。」與此同意。末章﹐言人皆有死﹐無賢愚貴賤之異﹐彼小人貪據祿位﹐亦豈能長保者﹐君子自完其潔白﹐乃無疚於神明。古詩云「生存華屋處﹐零落歸山邱。」杜詩云「王侯與螻蟻﹐同盡隨丘墟﹐」與上二句同意。《離騷》云「指九天以爲正兮﹐夫惟靈修之故也。」杜詩云「朗鑑存愚直﹐皇天實照臨。」與下二句同意。

《籜兮》﹐當是賢人君子處亂世互相警戒之詞。《詩序》以爲君弱臣彊﹐不倡而和﹔朱子《集傳》目爲淫詞﹐均不及此說意味深厚。

「我生之初﹐尙無爲﹔我生之後﹐逢此百罹」﹐「苕之華﹐蕓其黃矣﹐心之憂矣﹐維其傷矣」﹐此變風變雅之音也。樂天知命﹐爲自証之眞﹔憫時念亂﹐亦同民之患。二者並不相妨﹐佛氏所謂悲智雙運也。但所憂者私小則不是。

伯夷﹑叔齊扣馬之諫﹐見《呂氏春秋》﹐蓋卽太史公所本。然《采薇》之歌體裁不類《三百篇》﹐反與後世《紫芝歌》有相似處﹐當是春秋戰國間﹐諸侯以暴易暴﹐民怒沸騰﹐而又不敢直指當時﹐托古以諷之作耳。

子建《送應氏詩》云「遊子久不歸﹐不識陌與阡。」靈運《登石門最髙頂》云「來人忘新術﹐去之惑故蹊。」一感城邑荒廢之景﹐一狀山徑幽回之狀﹐各具意境﹐而謝語實自曹出。曹語渾成﹐謝句則造作對偶﹐所以不逮。

陶公《詠貧士》云「芻藳有常溫﹐采莒足朝餐。豈不實辛苦﹐所懼非饑寒。貧富常交戰﹐道勝無戚顏。」謝公《初去郡》云「戰勝臞者肥﹐鑑止流歸停。卽是羲唐化﹐獲我擊壤情。」二詩同用子夏語﹐人所習聞。每攬斯言﹐以爲子夏智足以知聖﹐學足以至樂﹐何至猶慕於外﹖如二公者﹐亦旣超然不住於境﹐其言戰勝者﹐蓋猶釋氏所謂內閟外現﹐曲爲今時﹐非果情存取捨也。

謝曰「懷新道轉迥﹐尋異景不延。」言遊目𨿽曠而易逝也。陶曰「平疇交遠風﹐良苗亦懷新。」言物之生意猶自遂也。古詩﹕「所遇無故物﹐焉得不速老」﹐則傷其不可畱矣。夫物之方新﹐瞥爾成故﹐新旣不住﹐故亦屢遷。由是言之﹐無物非新﹐無物非故﹐新故皆不可得﹐獨有此懷與爲遷變耳。

陶公時有玄言﹐托興田園而詞多危苦﹔謝客兼通義學﹐寄情山水而歸於平淡。讀其詩者﹐能於樂中見憂﹐方識淵明﹔能於憂中見樂﹐方識康樂耳。大抵文章之作﹐皆由豪傑之士與俗相違﹐是以形於篇章﹐寄其幽憤。陶則較爲含蓄﹐故得全首領﹔謝則過露才華﹐故不免刑戮。

陶淵明《和張常侍》詩﹐可見樂中有憂之意。

自古以來﹐治日常少而亂日常多﹐君子常少而小人常多。陶詩云「汲汲魯中叟﹐彌縫使其淳。」眞能得聖人之用心。

詩人皆善悟無常﹐而陶公直遊無我﹐此其所以獨絕也。

陶詩「孟夏艸木長」﹑「結廬在人境」二首﹐俱現前實境﹐平白道出﹐絕不雕飾﹐自然髙遠。正如曾點之對﹐只是本地風光﹐非胸懷灑落﹐不能至此。乃知古來詩人猶多出位之思也。

陶詩云「明旦非今日﹐歲暮余何言。」又曰「鼎鼎百年內﹐持此欲何成。」誠有慨乎言之也。

陶公《連雨獨酌》﹐只從《肇論》「道遠乎哉﹖觸事而眞﹔聖遠乎哉﹖體之卽神」兩句解之便足。蓋陶公自得飲中三昧﹐故能及此。凡說詩﹑說禪﹐皆貴自證﹐不重義解。有神悟﹐自然活潑潑地﹐專以意識解會﹐終不免粘滯也。

陶詩殊不易讀﹐《連雨獨酌》詞句多拙﹐而確系淵明說理﹐自道所悟境界語。「天豈去此哉﹐任眞無所先」﹐便是忘情先後。「云鶴有奇翼﹐八表須臾還」﹐以諭一念周徧法界。「顧我抱玆獨﹐僶俛四十年」﹐造語奇異﹐豈有飲酒而須「僶俛四十年」者﹐是知獨者﹐獨知之境界也。又《飲酒》之十三云「一士長獨醉﹐一夫終年醒。」屈原對漁父言「眾人皆醉我獨醒」﹐以爲醒勝於醉﹔靖節則自托於醉﹐以爲醉勝於醒。「規規一何愚」﹐言醒者之計較利害也﹐「兀傲差苦穎」﹐言醉者之忘懷得失也。「寄言酣中客﹐日暮燭當炳」﹐若曰當續飲也。是故其所謂酒﹐不必作酒看﹔其所謂醉﹐不可作醉會。吾嘗謂靖節似曾點﹐以其綽見天理﹐用現下語言說現前境界﹑本地風光﹐略無出位之思。所謂「曾點﹑漆雕開已見大意」者﹐於此爲近。

陶詩好處在於無意超妙而自然超妙。似此境界﹐確不易到。東坡和陶詩無一首相似﹐如《和飲酒》云「三杯洗戰國﹐一斗銷彊秦」﹐則劍拔弩張矣。

謝靈運《齋中讀書》云「旣笑沮溺苦﹐又哂子云閣。」用「投閣」事而惟綴「閣」字﹐義不可通。

謝靈運《石門新營所住﹐四面髙山﹐回溪石瀨﹑修竹茂林》詩。「早聞夕飈急」﹐言通夕風不止也﹔「晚見朝日暾」﹐言日落猶初出也。以「早」「晚」「朝」「夕」穿插用之﹐亦琢句之過。楊用修盛稱其巧﹐胡元瑞極詆其謬﹐不免好惡之偏。然此等句﹐要自不可爲法。

謝靈運《贈從弟惠連》云「夕慮曉月流﹐朝忘曛日馳」與「早聞夕飈急﹐晚見朝日暾」亦同一句法。知是謝公得意之構﹐故屢換用之也。

謝詩《過白岸亭》云「交交止栩黃﹐呦呦食蘋鹿。」黃鳥不可僅謂之「黃」也。此與「子云閣」同一語病。

謝詩《道路憶山中》云「懷故叵新歡」﹐言有懷故之感﹐𨿽有新歡不能爲樂也。「叵」字似未妥。

謝詩《入彭蠡湖口》云「千念集日夜﹐萬感盈朝昏。」與左思之「何必絲與竹﹐無事待嘯歌」。劉琨之「宣尼悲獲麟﹐西狩涕孔丘」。謝惠連之「揚帆采石華﹐掛席拾海月」﹑「𨿽好相如達﹐不同長卿慢」同一病。

謝詩《入華子崗》云「旣枉隱淪客﹐亦棲肥遁賢」﹐亦合掌語。

遠公﹝晉髙僧慧遠﹞詩僅傳「崇巖吐淸气」﹑「本端竟何從」二篇﹐玄致故自不朽。

右軍《蘭亭詩》富於玄味﹐而歷來選家皆遺之﹐亦可異也。

林公詩爲玄言之宗。

義從玄出而詩兼玄義﹐遂爲理境極致。林公造語近朴而恬澹衝夷﹐非深於道者不能至﹐𨿽陶﹑謝何以過此。緬想髙風﹐穆然神往﹐安得起斯人而與之遊哉。

鄭道昭五言句律頗存元嘉遺則﹐而不免蹇滯。

余向論詩﹐推盛唐王﹑岑﹑髙﹑李﹐比來稍有不同。香山一年作樂府五十首﹐佳者可得三分之一。元微之才短﹐只和得十二首﹐無一佳作。溫飛卿𨿽晚唐亡國之音﹐而所爲樂府﹐字字精煉﹐亦不易到﹐古人不可及也。義山絕律好﹐吾能之﹐香山樂府亦可及﹐溫則難能﹐杜則時有相類處而已。

唐人五律中﹐孟浩然能以古爲律﹐往往不覺其對偶﹐此專以气勝者。

孟詩髙渾超邁﹐乃詩中之逸品。

王摩詰詩自有境界。《終南別業》中「中歲頗好道」一首﹐大似陶詩。《辛夷塢》一首﹐亦是眼前景物﹐信手拈來。

王右丞《雲溪雜題。蓮花塢》﹐五絕中妙境也。

王右丞《西施詠》﹐蓋譏小人幸進而遺其故交者。「賤日豈殊眾﹐貴來方悟希。要人傅脂粉﹐不自著羅衣」二十字﹐形容驕盈意態﹐未免過毒。然儉佞得志事相﹐的是如此。吾獨爲西施抱屈者﹐無端被人刻畫﹐若自始便從鴟夷子遊﹐不入吳宮﹐何至遭人指目﹐乃知絕色眞不幸也。

唐人王摩詰畫中有詩﹐作《雪裏芭蕉圖》﹐𨿽現實所罕見﹐而設想甚奇。

太白豪放﹐得騷人之旨﹔工部惻怛﹐有《小雅》之風。

論太白者﹐每以其好言神仙﹐歌醇酒美人而少之。由今觀之﹐實多有托之詞﹐未可據成說爲定論。且彼言神仙﹐實曾修煉﹐知丹訣。《弔比干》文﹐則儒家言也。《爲竇氏小師祭璿和尙文》﹐則明於義學。文字亦皆上承六朝﹐異於韓柳﹐古人要爲不可及也。

《太白集注》引山谷有云「太白乃人中麟鳳﹐𨿽夢囈或作無益語﹐決無寒乞相。」此說良是。太白﹑東坡於義理固說不上﹐然天才豪放﹐胸襟灑落﹐不似今人滿肚皮計較。

少陵秦州至成都紀行詩﹐風骨在建安以上﹐直似曹孟徳《苦寒行》。固由山川險阻﹐行旅憂傷﹐有以發之。而體物哀民﹐一一從惻怛流出﹐怨誹不怒﹐眞《小雅》詩人之志也。

少陵句云「老去詩篇渾漫與」﹐言不經意也。

少陵論詩絕句題曰﹕《遣悶》﹐蓋謂蕩滌愁懷﹐非敢論量今古也。

杜詩《夏夜嘆》佳處在「虛明見纖毫﹐羽虫亦飛揚﹐物情無巨細﹐自適固其常」四句﹐見其體物之細。以下興起戈士之苦﹐則惻怛之懷也。細讀之﹐覺其音調鏗鏘﹐此唐詩宋詩之別。

杜詩注盡多﹐近覺《心解》頗好。此書分體編輯﹐非選本。

老杜《石壕吏》《無家別》等篇﹐皆出於王仲宣《七哀詩》。曹子建亦有《七哀詩》﹐視仲宣故不逮也。

蠲戲齋詩話﹝四﹞

少陵之詩﹐人皆聖之﹐予亦聖之。楊大年輩𨿽狂詆極訾﹐寧足以屈少陵﹖若夫眞而忘拙﹐易而近於率者﹐則有之矣﹐要未必遂爲大家之病。予方愛之﹑重之﹐願世之人效之﹐何敢詆少陵﹖非惟不敢﹐亦不暇。𨿽然﹐君子之過﹐如日月之蝕﹐少陵𨿽聖﹐猶有過。「擇其善者而從之﹐其不善者而攺之」﹐孔子之教也。端居多暇﹐讀少陵詩數過﹐摘其疵語於簡。邢之才言「思誤書﹐恆是一適。」予謂得古人佳句﹐固足樂﹔得其疵句﹐往往對之至於拊掌﹐亦是一適也。古人之惠我豈不厚哉。朋遊談諷﹐用資笑樂﹐則可﹔以之輕薄訾毀古人﹐則不可。題曰「杜詩瘢」者﹐「瘢」乃索之於外﹐非膏盲﹑廢疾之比也。

《曲江》﹕「穿花蛺蝶深深見﹐點水蜻蜓款款飛。」寫景非不切﹐屬對非不工﹐然似題春冊詩。

《不歸》﹕「面上三年土﹐春風艸又生。」自是行役經時之感﹐然「土」「艸」字面連屬﹐便似艸生面上。

《進艇》﹕「俱飛蛺蝶元相逐﹐並蒂芙蓉本自雙。」亦似題春冊詩﹐又似村裏小兒新婚房聯。且與妻泛舟﹐作此暱語﹐不令老妻羞殺。

《絕句漫興》﹕「顚狂柳絮隨風去﹐輕薄桃花逐水流。」似嘲妓詩。著「顚狂」「輕薄」字﹐亦過直率﹐了無意致。

《絕句漫興》云「隔戶楊柳弱裊裊﹐恰似十五女兒腰﹐誰謂朝來不作意﹐狂風挽斷最長條。」牧兒山歌也。

《少年行》云「莫笑田家老瓦盆﹐自從盛酒長兒孫。傾銀注瓦驚人眼﹐共醉終同臥竹根。」拙野可笑﹐乍讀之﹐如嘲村婦鄙語。

宋以來談杜詩者﹐均謂老杜短於絕句﹐信然。通集佳者只有「虢國夫人」﹑「李龜年」二首耳。余篇寥寥﹐俱未入調。而《憑人乞果樹》數首﹐尢可笑。《於韋少府處乞大邑瓷碗》一首﹐末句可爲絕倒。詩云「大邑燒瓷輕且堅﹐扣如哀玉錦城傳。君家白碗勝霜雪﹐急送茅齋也可憐。」又《訪徐卿覓果栽》句云「艸堂少花今欲栽﹐不問綠李與黃梅。」眞小兒語也。

《江上獨步看花》七絕句﹐音調如《竹枝》。首章云「江上被花惱不徹﹐無處告訴只顚狂。走覓南鄰愛酒伴﹐經旬出飲獨空牀。」有何風致。

《城上》﹕「風吹花片片﹐春動水茫茫。」似兒童對句。

《放船》云「江流大自在﹐坐穩興悠哉。」似武夫﹑衲子口角。

《自閬州領妻子卻赴蜀山行》第二首結句云「何日兵戈盡﹐飄飄愧老妻。」下五字似老學究贈婦詩。

《贈王二十四契》云「曉鶯工迸淚﹐秋月解傷神。」或以爲佳句﹐然謂「月解傷神」﹐猶有意境﹔「鶯工迸淚」羌無事實。李白戲甫詩云「借問如何太瘦生﹐只爲從來作詩苦。」謂此類也。

《絕句》云「藹藹花蕊亂﹐飛飛蜂蝶多。幽棲身懶動﹐客至欲何如。」似病妓遣懷詩。

少陵好用「喫」字﹐如「對酒不能喫」﹑「但願殘年飽喫飯」﹑「梅熟許同朱老喫」之類﹐甚多。

《題桃樹》云「寡妻羣盜非今日﹐天下車書正一家。」妻與盜對堪﹐可發一噱。

「兩个黃鸝鳴翠鳥﹐一行白鷺上靑天。」小兒佳句也。

少陵好言鵝鴨﹐詩中數見。如「不教鵝鴨惱比鄰」﹑「鵝鴨宜長數」之類。如此老一生與鵝鴨有緣。

又好言犬。如「舊犬喜我歸﹐低徊入衣裾」﹑「舊犬知愁恨﹐垂頭傍我牀」之類。知少陵甚愛其犬﹐其犬愛之正復不薄。

《拔悶》云「長年三老遙憐汝﹐捩柂開頭捷有神。」蔡夢弼曰「長年三老﹐峽中謂篙師﹐柁工也。『捩柂』﹑『開頭』皆行船之事。」寫行船情景如此擘實﹐正大年所謂村夫子也。結云「已辦靑錢防雇直﹐當今美味入吾唇。」說來一何可笑。

《晝夢》云「二月饒睡昏昏然﹐不獨夜短晝分眠。」似懶婦述懷詩。

《聞河北諸道節度入朝歡喜口號》絕句十二首﹐語多可笑。第二首云「周宣漢武今王是﹐孝子忠臣後代看。」眞彈詞矣。「英雄見事若通神﹐聖哲爲心小一身。」亦亂彈戲文。

《喜聞番寇總退口號》第五首云「今春喜气滿乾坤﹐南北東西拱至尊。大歷二年調玉燭﹐元元皇帝聖云孫。」絕妙一首頌聖戲文﹐老末上場詩也。只須易「大歷」二字﹐俱可通用。

《送李八祕書赴杜相公幕》﹕「石出傾聽楓葉下﹐櫓搖背指菊花開。」自來聚頌。或謂佳句﹐或謂不通﹐皆過也。「倒聽」﹑「背指」﹐亦由思苦所致﹐此視「鶯工迸淚」之句尢苦矣。

《卽事》云「一雙白魚不受釣﹐三寸黃柑猶自靑。」小兒語也。

《戲作俳諧體遣悶》云「家家養烏鬼﹐頓頓食黃魚。」沈存中謂﹕「烏鬼﹐鸕鶿也。」每讀之輒失笑。然旣云俳諧體﹐卻不妨有此。

杜集中以珷玞亂玉者﹐莫過《淸明》七言排律二首。或疑爲後人僞作﹐然杜容或有之。仇兆鰲《詳注》載朱瀚所論騭甚備﹐因具錄之如下﹕《淸明二首》﹕「朝來新火起新煙﹐湖色湖光淨客船。繡羽銜花他自得﹐紅顏騎竹我無緣。胡童結束還難有﹐楚女腰支亦可憐。不見定王城舊處﹐長懷賈傅井依然。虛沾周舉爲寒食﹐實藉君嚴賣卜錢。鐘鼎山林各天性﹐濁醪粗飯任吾年。」朱瀚曰「朝來」率爾。「新火」「新煙」重復。「繡羽」字面塵坌。「銜花」「騎竹」屬對不倫。「他自得」「我無緣」「還難有」「亦可憐」﹐純是暮气﹐豈少陵頓挫本色﹖自正孤舟老病﹐牽情「楚女腰支」﹐甚無謂矣﹐出言有章者不應如是。「城舊處」「井依然」﹐神理安在﹖「鐘鼎山林」「濁醪粗飯」﹐堆積陳腐。「各天性」「任吾年」與「他自得」「亦可憐」等同一庸軟耳。「此身漂泊苦西東﹐右臂偏枯半耳聾。寂寂系舟雙下淚﹐悠悠伏枕左書空。十年蹴鞠將雛遠﹐萬里秋千習俗同。旅雁上雲歸紫塞﹐家人鉆火用靑楓。秦城樓閣煙花裏﹐漢主山河錦繡中。風水春來洞庭闊﹐白蘋愁殺白頭翁。」朱瀚曰﹕起四句竟似貧病拿舟乞嗟來之食者﹐有一字近少陵風骨否﹖因右臂偏枯而以左臂書空﹐旣可噴飯﹐只點「左」字尢爲險怪。「蹴鞠」「秋千」﹐坊間對類。「將雛」「習俗」屬對殊難。「鉆火」句又犯「朝來新火」。「秦城」二句﹐街市對聯耳。「漢主」更不可解。「風水「句亦是吳歌。結句無聊。鋪敍情事則有五言百韻等篇﹐格律精嚴則有七言八句﹐集中偏缺此體﹐無須蛇足。食肉不食馬肝﹐未爲不知味也。

漢樂府﹕「所交或非親﹐化爲狼與豺。」曹植﹕「鴟梟鳴衡厄﹐豺狼當路衢。」用意略殊而施語各當。後人沿之﹐往往以豺狼﹑豺虎爲習用語﹐未可驟易也。老杜詩此類多矣﹐獨於《大云寺贊公房》詩乃云「泱泱泥污人﹐狺狺國多狗。」𨿽用《九辧》「孟犬狺狺而迎吠兮﹐關梁閉而不通」語﹐意有雅俗難易之別﹐何其率也。

《詠懷》《北徵》諸詩﹐敍遭亂流離之苦﹐如「入門聞號眺﹐幼子饑已卒」及「經年至茅屋」至「誰能卽嗔喝」一段﹐情事如畫﹐愈直愈巧﹐愈瑣愈眞﹐信爲難及。獨《彭衙行》云「疵女饑咬我﹐啼畏虎狼聞。懷中掩其口﹐反側聲愈嗔。」則刻畫太過﹐令人生厭。事旣不妙﹐詞又不工也。

《病後遇王倚飲贈歌》一首﹐通體用粗拙語而气格甚健﹐獨云「頭白眼暗坐有胝﹐肉黃皮瘦命如綫」﹐則過於直率﹐乃覺可笑矣。

元道州《賊退示官吏》詩﹐蓋仁者之言﹐不獨詩工也。

伊川稱韓退之《羐裏操》「臣罪當誅兮﹐天王聖明」﹐道得文王心出來﹐此文王至徳處也。乃謂其得怨而不怒之旨。其實退之此詩好處在善怨。「時日曷喪﹐予及汝偕亡」﹐則怨而近於怒矣。「人而無禮﹐胡不遄死」乃純是怒。

柳學謝﹐勝於韓。韓有气勢而少韻﹐所爲琴操俱勝。柳所爲騷亦佳﹐騷固不易爲也。

元﹑白新題樂府﹐𨿽長於諷諭﹐而少溫厚之旨﹐气格亦漸靡弱矣。王湘綺亟稱微之《望云騅》骨力可追少陵。以今觀之﹐殆爲過詞。然此篇固《長慶集》中傑作﹐髙出《連昌宮詞》遠矣。

元﹑白亦是古典文學﹐非不用典﹐但用典使人不覺。以元﹑白爲不用典﹐直是胡說。

《樂府解題》﹕「竹枝本出巴渝﹐劉禹錫在湘沅﹐以俚歌鄙陋﹐乃依楚聲作竹枝新詞﹐教裏中兒童歌之。禹錫謂巴兒聯歌﹐吹短笛﹑擊鼓以赴節﹐歌者揚袂睢舞﹐其音協黃鐘之羽﹐末如吳聲﹐含思宛轉﹐有淇濮之艷。」今觀其辭﹐如﹕「白帝城頭春艸生﹐白鹽山下蜀江淸。南人上來歌一曲﹐北人莫上動鄕情。」「山桃紅花滿上頭﹐蜀江春水拍山流。花紅易衰似郎意﹐水流無限似儂愁。」則近似吳歌子之類﹐蓋鄭衛之音也。貞元﹑元和間最盛行﹐亦唐詩之衰音。偶以遣懷﹐未爲不可﹐然其音節亦不易諧。

李義山絕句在杜之上﹐排律只能作十韻﹐至多二十韻。若夫洋灑千言﹐極開闔動蕩之妙者﹐則古今詩人惟有少陵耳。

宋詩山谷﹑後山均佳。放翁以多爲貴﹐僅比元﹑白﹐視白尙有遜色。梅聖兪𨿽嘗見稱於歐陽公﹐而意境殊不髙﹐非上乘也。

《石林詩話》云「前輩詩文﹐各有平日得意﹐不過數篇﹐然他人未必能盡知也。毗陵正素處士張子厚善書﹐余嘗於其家見歐陽公子棐以烏絲欄絹一軸﹐求子厚書文忠公《明妃曲》兩篇﹐《廬山髙》一篇。略云﹕先公平生未嘗矜大所爲文﹐一日被酒﹐語棐曰「吾詩《廬山髙》﹐今人莫能爲﹐惟李太白能之。《明妃曲》後篇﹐太白不能爲﹐惟杜子美能之﹐至於前篇﹐則子美亦不能爲﹐惟吾能之也。』因欲別錄此三篇藏之﹐以志公意。」苕溪魚隱亦引《石林》語﹐且謂在汝陰見棐而問之﹐良然。今閱公詩者﹐蓋未嘗獨異此三篇也。余讀《居士集》﹐喜其五言淸雋不費力﹐七言似猶有累句﹐以其太多﹐爲之又易。此三篇者﹐誠爲集中他作所難並﹐歐公自許甚當。然余頗謂《明妃曲》後篇實勝前篇耳。

荊公詩云「事變有萬殊﹐心智才一曲﹐讀書謂已多﹐撫事知不足。」以荊公之才髙學博而又深於經術﹐不能濟世﹐反成民病﹐用世豈易言者。

山谷《登快閣》詩云「落木千山天遠大﹐澄江一道月分明。」人多賞其雄放﹐不知乃自道其智証之境也。

山谷快閣詩均佳﹐而「萬事轉頭同墮甑﹐一身隨世作虛舟」﹑「落日荷鋤人著本﹐西風滿地葉歸根」﹑「落木千山天遠大﹐澄江一道月分明」等句尢爲妙語。

山谷詩「心猿方睡起﹐一笑六窗靜」﹐注引中邑洪恩禪師答仰山問如何是佛性義公案。此段公案著眼在中邑與仰山相見處﹐至於山谷隨手摭用﹐乃詩家常事﹐不可爲典要也。

後山﹑遺山二子﹐皆學杜而能得其骨者。

邵子詩《答人書意》《無妄吟》二首﹐乃是聖賢血脈所在﹐今人未嘗夢見邵子毫毛﹐而輕肆譏議﹐眞不可教。

宋有比丘尼﹐發悟後作詩云「鎭日尋春不見春﹐芒鞋踏徧嶺頭云。歸來卻撚梅花嗅﹐春在枝頭已十分。」此乃絕好題瓶梅詩。

劉靜修出於《擊壤集》而又文采過之。

世所名宋遺民﹐其人與事不一。言之近激而行之若未醇者蓋有之﹐然大抵皭然求出於滓反乎潔。推其志﹐有以合乎聖人之所與﹐可以厲天下不潔者。𨿽未遽躋於夷齊﹐不可謂非狷者之徒也。可勿稱乎﹖彼其愁憂憯怛﹐譃暴日月之下﹐若甚創其生。其爲詩﹐音湫以厲﹐噍以肅﹐訇若裂石走霆﹐物怪怒搏﹐幽若哀湍急雨﹐鬼嘯林谷﹐魂魄蕩撼而不能休。孰驅之哉﹖夫固有所不得已也。且夫音聲者﹐動於志而後發﹐感於气而後成。怨誹之興﹐其趨也怪以怒﹐有致之者﹐夫孰能遏焉。吾觀《宋遺民詩》﹐豈惟見元徳之猥﹐亦以悟宋之所由衰……所謂宋遺民者﹐其言莫不愴然有亡國故君之思﹐豈非民徳之厚歟﹗

由《三百》以至於今﹐凡爲詩者﹐較其詞則遠矣。乃若其志考之﹐蓋猶有合者焉。宋之遺民﹐其人大都憔悴悲思﹐呻吟痛苦﹐譃天以自舒﹐𨿽欲弗怨﹐其可得乎﹗後之人誦之﹐有以見亡國之酷如是﹐而知所以發憤自拔。

兪徳鄰《遊杭口號》末首﹕「倘有聖賢吾欲中」﹐方夔《淸明》「酒向南方颺後灰」﹐周友徳《錢塘懷古》「人死海中沈玉璽」﹐皆於文爲不詞。

鄭思肖爲詩頗近怪怒﹐若《大宋地理圖歌》云「悖理湯武暫救時﹐謀簒莽操生大逆。」以湯﹑武下與莽﹑操比稱﹐斯言實害義之尢。𨿽曰憤激所出﹐別有寄托﹐然足賊矣。又《續洗兵馬》云「當知孔明杲卿輩﹐巍然三代古君子。呂尙蹯溪釣文王﹐乃是漢唐人才耳。」杲卿與孔明人物不同﹐未可比論﹔以太公望爲出自孔明﹑杲卿下﹐卽孔明﹑杲卿能安之乎﹖卽曰寄托﹐其詞亦甚病。《徳祐元年歲旦歌》﹕「不變不變不不變」於文爲不詞。

趙必嶑《贈黃槐谷》一首﹐若以懟天爲詞﹐亦近違道之言。

唐玉潛《淸明日》詩﹐其言婉以思。

《白沙集》版本不一﹐一本後有古詩解注﹐重音節﹐甚好。白沙詩亦講音節﹐頗近劉靜修。

《白沙詩教》之白沙自敍甚好﹐湛甘泉序便嫌太長。

湛甘泉說白沙詩爲教外傳。往年見而好之﹐比更展示﹐頗惜其說之繁。孔子說」天生蒸民﹐有物有則﹐民之秉彜﹐好是彜徳「﹐但云﹕」故有物必有則﹐民之秉彜也﹐故好是彜徳。」著一二虛字而已。《棠棣》之詩﹐本懷人之作﹐孔子說來﹐則成講道之詩。亦只云「未之思也﹐夫何遠之有﹖」皆著墨不多﹐而意味自足。《詩。小序》𨿽不盡可據﹐亦無枝蔓。

王船山「六經逼我開生面﹐七尺從今作活埋」之言﹐在詩則爲險語﹐亦見船山气象未醇。

朱竹鬯詩﹐在淸朝不失爲大家﹐讀書多﹐亦工亦博﹐文則欠排奡﹐視詩有遜矣。偶觀其年譜﹐六歲時﹐塾師指王瓜屬對﹐信口答曰「后稷」。師怒﹐欲撲之﹐不知適以自彰其陋。卽此可以見其天才矣。其餘﹐查初白尙可觀﹐吳梅村固不逮也。

蠲戲齋詩話﹝五﹞

趙堯生猶是江湖詩人﹐陳散原用力甚勤﹐失之沾滯﹐俱無胸襟。沈寐叟胸襟較髙﹐而學義山﹑韓﹑孟﹐失之艱澀。鄭孝胥較笨重而站得住。謝無量先生胸懷超曠﹐惜亦學仙習气﹐未免以服食射養爲大事﹐而悉心以求之。故餘贈詩有云「還丹駐世應無疾﹐天眼觀身是眾緣。」意謂身是四大合成﹐不妨土木形骸也。謝先生天資髙﹐知吾微諷之意﹐故答句云「觀生何日不乾乾﹖」此語亦易及﹐而出句「伐鼓四鄰聞坎坎」﹐以卦名疊字相對﹐卻虧他想得到。

說王壬秋題扇詩云﹕此人一生學《老》《莊》﹐故其論扇﹐以爲見捐者恆爲紈素﹐常見者反在蒲葵。至於文人畫家之所題繪﹐往往藏之篋中﹐備而不用。總之﹐其意以爲用者不好﹐好者不用而已。頗得老莊之旨﹐然非有道者之言也。

沈培老有胸襟﹐有眼光﹐近體亦學義山﹐古詩則學昌黎﹐而玄義紛綸﹐气格峻整﹐𨿽所作不多﹐以較王壬秋爲髙﹐然亦終是未熟﹐尙費气力。

沈培老論詩有「三元」之說。「三元」者﹐元嘉﹑元和﹑元祐也。余爲增開元﹐成「四元」。元嘉有顏﹑謝﹐開元有李﹑杜﹐元和有韓﹑柳﹐元祐有王黃。透此三關﹐向上更無餘事矣。

金香嚴叟於詩早學湘綺﹐晚師乙庵﹐而其得力乃在東野﹐時與乙庵並稱﹐擬之韓孟。乙庵所謂已透元祐﹑元和二關﹐但餘末後元嘉一關﹐過此便大事了畢者是也。

洪樵舲先生爲人篤厚﹐詩從義山入手﹐惜稍爲所縛﹐止於晚唐。吾嘗勸其作古詩﹐又見沈培老爲題其詩集數行﹐亦欲其進而求之《楚辭》《文選》﹐融會禪理﹑玄言。惜其不及試也。

肇安法師和余蘭亭詩﹐理致髙絕﹐故是奇作。而運詞稍朴﹐微似有憾。師之所存﹐豈在區區文字之末﹐正復以此彌見眞味耳。

趙堯老古詩不多見﹐近體偶有率易處﹐吾未能知其所詣也。

謝無量1920年見寄詩﹐綽有逍遙之致﹐庶幾正始遺風。夫隨流妙盡於無住﹐體物莫神於會寂。無住則遺照﹐會寂則忘功。照遺則有無俱遣﹐功忘則物我齊喪。若此者﹐緣應萬殊﹐湛合恆一﹐復何滯者。

謝無量竇圌山長篇信是奇作。讀之灑然如置身飛仙亭﹐盡睹雲巖之勝﹐諷詠反復﹐使人泠然有禦風之想﹐眞足以忘世矣。及讀其哀獨秀詩﹐又愀然以悲。以彼才士﹐天下之好﹐豈獨交舊之感而已。然使獨秀有知﹐得此詩可以不憾。

無量五言力追大謝﹐近體亦逼少陵。今風雅蕩然﹐出之可以振起頹俗。

謝無量先生近作五言廿首﹐一片天機﹐空靈動蕩﹐的是天才。

謝無量先生《靑城山雜詩》超妙自然﹐全不費力﹐如行雲流水。求之今日﹐殆無其儔。

謝無量先生說李義山《賈生》詩云「賈生但知有政治經濟﹐漢文畢竟髙超﹐二千年來帝王﹐幾人解問鬼神事耶﹖」其言超曠玄遠。

自來以理語入詩最難﹐惟淵明能之。朴而彌雋。沈尹默先生五言風神標格﹐深得力於陶公。亦不刻意惟取其貌﹐是以爲髙。

蔣蘇盫近作有句有篇﹐不少佳構。稍恨肉勝於骨﹐下字未及精純。欲更進於此﹐气格當力求其髙﹐音節必益期其朗﹐而簡去凡近習熟語不用﹐自能迥出常流。五﹑七言古宜畱意盛唐髙﹑岑﹑王﹑李﹐學其淸壯頓挫﹐寧瘦無腴﹐然後澤以玄言﹐乃可優入晉宋﹐勿自安於小成也。

詞不足學﹐聲律亦要自悟。詞本樂府之極變﹐深於唐詩者﹐不患不能詞。然其流近靡﹐惟太白爲祖﹐以其不靡。李后主是詞中子建﹐《花間》《艸堂》𨿽風華絕代﹐實亡國之音。兩宋名家﹐何煩具舉。蘇﹑辛頗有風骨﹐不善學則近粗﹐莫如先學詩爲能識其源也。

趙堯夫詞大有功夫﹐無一首率易之作﹐四五十歲已自成就。集凡三卷﹐上卷稍遜﹐中卷漸勝﹐末捲彌見精彩﹐亦晚而益工也。如詠園蔬雜花數十闕﹐無一不佳。讀書多﹐用事精切﹐蓋畢生所讀書皆用之於詞矣。惜格調不甚髙﹐可爲名家﹐不可爲大家。其於詩卒無所成者﹐亦以此故。太白詞格之髙﹐亦以其得力於詩者深耳。

趙堯生先生詞﹐在淸代當成一家﹐𨿽細密不及朱彊邨而雄壯有得於辛稼軒。《生日》一首可見﹐卽此一篇﹐足當傳世矣。

蠲戲齋詩話﹝六﹞

詩之道極難﹐須從《三百篇》入﹐得詩人之胸襟﹐先立其大﹔再覓一家﹐尋个入處﹐始可言其餘耳。不然門外張皇﹐終不濟事。並須讀得多﹐亦須讀詩文評﹐以資啟發。如《苕溪漁隱叢話》《詩藪》二書﹐論詩頗允﹐體裁亦頗廣博。但如未多讀古人詩﹐則其所論者不知出處﹐亦覺索然寡味矣。若要躋於作者之林﹐不是易事。又大家與名家不同﹐名家擅長一體﹐或有獨勝處﹐卽可﹐大家則須兼備。古人中﹐如李﹑杜是大家﹐但杜不善絕句﹐集中除《江南逢李龜年》一首外無佳者﹔李長歌行而不善排律﹐老杜律體無論長短﹐均是開闔控縱﹐極盡其妙﹐如作歌行﹐殊不可及。此外則用字之法尢難。古詩有古詩之字﹐初唐有初唐之字﹐中唐﹑晚唐莫不皆然。尢須言中有物﹐如明七子摹盛唐﹐其用字﹑聲律莫不似矣﹐但其中枵然無物﹐乃虛車也。阮大鋮《詠懷堂詩集》欲摹盛唐﹐但其用字全是晚唐溫李派﹔欲力摹王﹑孟﹑韋﹑柳﹐其人本熱中利祿而飾爲恬適之言﹐是僞也。𨿽亦有工者﹐但是無物。朱彜尊《明詩綜》屏不之錄﹐終淸之世無齒及之者﹐淸議之可畏也如是。民國初﹐陳散原始評跋印行之。散原在晚淸詩人中最爲老宿﹐其稱阮大鋮詩則失之。

若欲作詩﹐亦不出《論語》「小子何莫學夫詩」一章﹐更無餘義。若有言﹐若無言﹐莫非詩也。

詩貴神悟﹐要取精用宏﹐自然隨手拈來都成妙諦。搜索枯腸﹐苦吟無益。語拙不妨﹐卻不可俚。先求妥帖﹐煞費功夫﹐切忌杜撰。不屬善悟者﹐不須多攺。近體法門亦已略示﹐捨多讀書外﹐別無他道也。

有意要排奡﹐卽非佳詩。詩亦煞費功夫﹐倒純熟時自然合轍﹐勉彊安排不得。

禪要活﹐詩尢要活。

作詩先求脫俗﹐要胸襟﹐要學力﹐多讀書自知之。江湖詩人搖筆卽來﹐一字不可看﹐俗病最難醫也。寧可一生不作詩﹐不可一語近俗。俗病祛盡﹐方可言詩﹐佛氏所謂「但盡凡情﹐別無勝解」也。

詩不可苟作﹐舊日文士積習﹐言下無物﹐無所取義也。

作詩不必定工﹐但必須祛除習俗熟濫語。

詩中用古事貴活用﹑暗用﹐方不粘滯。

作詩須意有餘於詞﹐不可但將字面湊合﹐此事煞有功夫。約而言之﹐在多讀書耳。

凡詠物寄托之辭﹐題目𨿽小﹐寓意要深﹐方不爲苟作。

感時傷亂﹐須實有悱惻之思﹐不能自已。言之有物﹐方可成詩。五言宜先熟於《選》體﹐𨿽短篇﹐具有法度。未能悟入﹐勿輕下筆。

有字然後有句﹐有句然後有篇﹐此亦具名句文三身。一字疵颣﹐絕不可放過﹐方見精純。

欲寫閒適之境﹐以太白「碧山」一首最爲可法﹐右丞輞川諸五絕亦難到。

凡詩中用尋常景物語﹐須到境智一如﹐方能超妙。忌純用理語塡實﹐便嫌黏滯。

作意先欲分明﹐再求深婉﹐遣詞先欲妥帖﹐再求精煉﹐然後可議聲律。切忌晦澀率易﹐下字不典。

凡感時之作﹐須出以蘊藉。選詞第一要雅﹐用意尢不可怒。

俗語以四時爲四季﹐奇謬﹑奇俚﹐萬不可入詩。

必欲學詩﹐古體從漢魏入﹐近體從盛唐入。先須泛觀各家﹐繼乃專看一兩家﹐方有入處。選本如《唐賢三昧集》﹝注﹞專選盛唐﹐所收均好。

﹝注﹞淸王士禎編撰﹐凡三卷。「三昧」﹐梵語﹐義爲「正定」。卽無罣礙﹐一切皆自在之義。

學詩須讀《三百篇》《楚辭》﹐漢魏晉宋各家﹐以及唐人。《唐賢三昧集》甚可觀。又須兼看詩話﹐如《苕溪漁隱叢話》等﹐《詩比興箋》亦佳。風﹑雅﹑頌是用﹐賦﹑比﹑興是體。風則比﹑興兼之﹐雅則用賦﹐惟頌最難。佛經贊頌﹐差可比擬﹐《聖經》贊美詩﹐亦英文中出色文字﹐後之人無復聖徳﹐此體亦漸稀矣。

作詩學字﹐均須自解作活計。禪師家有「教子作賊」之諭﹐語𨿽鄙俚﹐而取譬甚切。

學詩須知詩之外別有事在﹐學琴亦然。總須先有胸襟﹐聖人感人心而天下和平。先有詩意﹐乃能爲詩﹔先解樂意﹐乃能學樂。

詩不可勉彊﹐要須出以自然。如阮大鋮集中亦作閒適沖淡之語﹐而其僞不可掩。老杜𨿽有時亦朴拙﹐然語語皆眞﹐眞便好。

學詩貴有神悟﹐可得而傳者皆是死法。詩話﹑評詩不妨探詩借助﹐及其成就﹐則皆我所有事﹐一切用不著矣。

詩貴自然﹐實至名歸﹐亦非出於安排。刻意求名﹐終不可得﹐亦俗情也。

作詩須有材料﹐驅遣得動﹐又須加以烹煉。如庖人然﹐無米固難爲炊﹐百肴雜陳﹐生冷並進﹐則亦不堪下箸矣。此自關於學力﹐所謂「老去漸於詩律細」也。至於秉賦太薄﹐不能爲惇厚之音﹐此則限於性情﹐無可勉彊。

學詩﹐須知詩之外另有事在。得詩教之意﹐則所感者深﹐自無俗情。

作詩須是所感者深﹐胸襟廣大﹐則出語不落凡近。詩中著不得一个賢字﹐言之精者爲詩﹐故視文爲尢難也。

言之精者爲詩。「詩言志」﹐最要是心術正大﹐方可學詩。學詩必從《三百篇》《離騷》﹐漢魏樂府﹑建安七子以及《文選》諸詩入手﹐方有法度。律詩必宗老杜﹐若香山﹑東坡﹑放翁之詩﹐說來太易﹐不宜初學。公安體及袁簡齋之詩﹐學來易流怪僻﹐尢爲初學所戒。學詩亦必有悟處﹐然後寫來方能生動。詩人胸襟﹐必與天地合其徳﹐乃見其大。老杜《寫懷》詩﹕「用心霜雪間﹐不必條蔓綠。」與「正其誼不謀其利﹐明其道不計其功」的道理暗合﹐這是何等胸襟﹗謝靈運喜爲玄言﹐而工部無意爲之﹐與聖賢所言道理若合符節﹐尢爲可貴。

學詩必先知賦﹑比﹑興三義。賦是平鋪直敍﹐易做﹔比較難﹔興最不易。蓋人之所感有大小深淺﹐故興起者亦不同。大詩人所感者必深必大﹐所以非人可及。

思爲《詩人國》﹐斷自屈原﹐一代不過數人﹐上下千載﹐集於一堂﹐髙談淸言﹐各明素志﹐而采其集中傑作最足表現其爲人者附焉。學詩者得此一編﹐勝讀選本多矣。

嚴滄浪以「香象渡河」﹑「羚羊掛角」二語說詩﹐深得唐人三昧。「香象渡河」﹐步步踏實﹐所謂「徹法源底」也﹔「羚羊掛角」﹐無迹可尋﹐所謂「於法自在」也。作詩到此境界﹐方是到家﹐故以「香象渡河」諭其實﹐謂其言之有物也﹔又以「羚羊掛角」諭其虛﹐謂其活潑無礙也。

庾子山詩云「索索無眞气﹐昏昏有俗心。」今人通病大抵不出此二語。人謂鐘太傅書沈著痛快﹐今始深覺其言有味。不惟作書要沈著痛快﹐作詩亦要沈著痛快﹐說話做事亦要沈著痛快。

少陵云「新詩攺罷自長吟」﹐「得失寸心知」非深歷甘苦﹐不易到古人境界。讀破萬卷﹐不患詩之不工﹐謂詩有別裁不關學者﹐妄也。但此是「遊於藝」之事﹐不工亦無害。若爲之﹐則須就古人繩墨﹐方不爲苟作。天機自發﹐亦不容已﹐但勿專耗心力於此可耳。

須多讀古詩﹐選擇一兩家專集熟讀﹐字字求其懂﹐乃可觸類悟入﹐知古人作詩有法度﹐一字不輕下。楊子云曰「讀賦千篇﹐自然能賦。」此甘苦之言也。然讀而不解﹐與不讀同。詩卽能工﹐而胸襟不大﹐亦不足貴。憂貧嘆老﹐名家亦所不免﹐非性情之正也。貧而樂﹐乃可與言詩。且先讀陶詩﹐毋學其放﹐學其言近而指遠﹐不爲境界所轉而能轉物﹐方爲近道。明道作康節墓志云「先生之於學﹐可謂安且成矣。」陶詩佳處在一「安」字﹐於此會得﹐再議學詩。

學詩意先讀陶詩及《唐賢三昧集》《古詩源》亦可看。不獨气格不可入俗﹐亦當領其超曠之趣﹐始爲有益。袁簡齋俗學﹐無足觀也。宜多涵泳﹐切勿刳心於文字。

說理須是無一句無來歷﹐作詩須是無一字無來歷﹐學書須是無一筆無來歷﹐方能入雅。

詩中用理語須簡擇。

近體入理語要超妙﹐否則不似詩。絕句尢貴韻致﹐通首用字亦須相稱。

近體詩𨿽是末事﹐煞要功夫﹐入理語更難。尋常俚淺熟濫之詞﹐實不足爲詩也。

詩中著議論﹐用義理﹐須令簡質醒豁與題稱。𨿽小篇﹐亦當步驟謹嚴。

學詩﹐選句先求淸新﹐習熟字須避免﹐格調務須講求﹐句法要有變換。少陵云「老去漸於詩律細」﹐「細」字須著功夫始得。

多讀古人詩﹐自解作活計。

攺學人「記取眞山是假山」句爲「莫認眞山作假山」云﹕以幻爲眞﹐是顚倒見﹔以眞爲幻﹐亦是顚倒見。眞幻二俱不二﹐乃悟一眞一切眞。詩中理致如此﹐方是上乘。

凡作詩﹐不可著閒言語﹐亦不可著一閒字也。

五言必宗晉宋﹐律體當取盛唐﹐下此未足爲法。大抵選字須極精醇﹐立篇不務馳騁﹐骨欲淸勁﹐神欲簡遠﹐然後雕繪之巧無施﹐刻露之情可息。自然含蓄深厚﹐韻味彌永矣。

五言短篇忌平板無變化。韻多少𨿽不拘﹐韻少者須不傷局促。

凡用韻必須有來歷﹐結句尢重。

古體用仄韻者﹐上句若連用平聲押腳﹐則气格不健。故上句末字平聲至多到三聯﹐必須攺用仄聲字。否則便無頓挫﹐讀之不成音節。

「庚」「靑」韻不可通「眞」「文」﹐尢不可通「侵」。若用仄韻﹐則可稍寬﹐不若平韻之嚴也。

古詩用韻﹐須明古韻。先看段氏音韻﹝注﹞﹐亦可依據。如「庚」﹑「靑」在同部﹐可通押﹔「眞」﹑「蒸」﹑「侵」三韻在異部﹐不可雜用。多讀古詩自知。

﹝注﹞淸段玉裁字若膺﹐邃於音韻﹑小學﹐著有《六書音韻表》

古詩用韻﹐可據《詩本音》﹝注﹞及《屈宋古音義》﹝注﹞﹐五古可依《文選》。

﹝注﹞淸顧炎武撰﹐爲其音學五書之一。顧初名絳﹐字寧人﹐號亭林。另著有《日知錄》等。

﹝注﹞明陳第撰。陳字季立﹐號一齋﹐又號溫麻山農。取屈﹑宋賦中韻與後殊者﹐各推其本音﹐作是書。

古詩用韻﹐多用其數﹐不必定偶也。

排律篇法最重﹐須有開闔轉變﹐不然則無气﹐只是平板堆垛﹐了無意味矣。凡排律中句法﹐尢要字字精煉﹐非學力深厚不可輕作。此體惟老杜獨工﹐鮮有能及之者。義山學杜最力﹐一作排律便不谷。且宜熟讀杜集中排律﹐先悟其篇法﹐學五律純熟後爲之不遲。

排律要篇法謹嚴﹐字句精煉﹐最不易作。

大凡律詩忌著閒語閒字﹐須字字精煉而出。讀書多﹐蓄意自深厚﹐不可彊也。

律詩最忌句法平板﹐气格悲弱。

律句宜少用虛字。

五律四十字﹐古人以兵爲諭﹐須字字有力﹐以一字當百煉之師﹐方稱佳構。

熟玩盛唐﹐自知利病。能於四十字中不著一閒字﹐則近矣。

凡律詩﹐第一要講求音節﹐多讀三唐可悟。

作五律要訣在字字警切﹐而气格安舒﹐不可著一泛語﹐方爲得之。

律詩入經語最難。拈一莖艸作丈六金身﹐將丈六金身作一莖艸。作詩須具神通自在﹐乃有無入而不自得之妙。

絕句貴神韻﹐太朴質﹐則與俚俗同病。

絕句下用對偶﹐須見力量。

絕句要流轉自如﹐語盡而意不盡﹐忌平鋪直敍。全用排偶﹐則似律句中截出矣﹐杜五絕中多之﹐未足取法。

絕句用拗體﹐便全首拗﹐音節入古﹐亦可喜。若只用一句拗﹐每苦音調不諧。唐人絕句皆入歌﹐故尢以音節爲重。

凡拗句﹐上句用仄聲字﹐下句必用平聲字對之﹐音節始響。

大凡作絕句﹐須宗盛唐﹐要气格雄渾﹐音節髙亮﹐方合。選字不可不愼也。

七言絕句平起﹐第二句第三字必須平聲﹐音節乃調。單拗一句﹐應在第三句﹐否則全拗。

歌行先須講篇法﹐次須講音節。第一忌蕪音累气﹐易成冗蔓。作詩要有气格﹐歌行尢重。

《選》詩非熟讀不可。唐詩當取盛唐之音﹐晚唐多失之纖巧﹐淸人詩不看可也。

和詩有次韻﹑和韻﹑同韻之別。次韻以原作韻腳爲序﹐一字不可移﹔和韻𨿽用原韻﹐而不拘次序﹔同韻則但作韻部相同﹐不必原字。唐人不用次韻﹐荊公﹑東坡﹑山谷始爲之。山谷才大﹐驅遣得動﹐往往四和﹑五和而不相蹈襲﹐荊公亦佳﹐東坡和陶則有率易處。然宋詩音節終不及盛唐之鏗鏘﹐此則時爲之也。和詩當過於原作﹐否則亦與之埒。吾欲和杜詩十首﹐略存《小雅》之意﹐《和少陵﹤夏夜嘆﹥》𨿽視杜未知何如﹐固當過於東坡。吾詩尙古人軌則﹐而非模仿﹐惜此事亦難得解人耳。

和韻﹐唐人至元﹑白始有之﹐及東坡﹑山谷﹑荊公﹐始好再疊﹑三疊不已。斗險爭奇﹐多則終涉勉彊﹐此可偶一爲之﹐不貴多也。

和詩應切對方身分﹐不可泛泛塡塞。

同韻與次韻有別﹐謂用原韻而不次也。故原詩是律體﹐和以五言五韻﹐但可言同韻﹐不可謂次韻。

凡和詩﹐須與原唱相應。

和韻全要自然﹐切忌生湊。

蠲戲齋詩話﹝七﹞

余弱歲治經﹐獲少窺六義之指﹔壯更世變﹐頗涉玄言﹐其於篇什未數數然也。老而播越﹐親見亂離﹐無遺身之智﹐有同民之患﹐於是觸緣遇境﹐稍稍有作﹐哀民之困以寫我憂﹐匪欲諭諸行路。感之在己者﹐猶慮其未至﹐焉能以感人哉﹗旣傷友朋日寡﹐餘年向盡﹐後生將不復知有此事﹐聊因病廢﹐削而存之﹐寫定數卷﹐以俟重刪。如使文字猶存﹐不隨劫火俱盡﹐■■之內﹐千載之下﹐容有气類相感﹐遙契吾言而能通其志者﹐求之斯編而已足。庶無間於遐邇﹐可接於神明﹐𨿽復毀棄湮滅﹐靡有孑遺﹐夫何憾焉。

後世有欲知某之爲人者﹐求之吾詩足矣。

吾平生未敢輕言詩﹐偶一爲之﹐人多嫌其晦澀不能諭﹐只是未知來處耳。欲求一能爲箋注者﹐亦非於此用力深而讀書多者不能得其旨﹐故不言也。

浮於詩初未用力﹐五十以前所作﹐皆不足存。近年以避寇轉徙﹐感時傷亂﹐時亦托諸篇詠﹐獨謠寡和﹐自言其勞﹐未有以合於古人之旨也。

近偶爲詩﹐亦是惻怛動於中而自然形於言者﹐亦自覺其衰颯﹐怨而未至於怒﹐哀而未至於傷。雜以放曠則有之﹐然尙能節﹐似未足以損胸中之和也。

《避寇集》亦是衰世之音﹐何足稱道﹖看拙作無益﹐不如多讀古人詩也。

《避寇集》付之剞劂﹐記此流離﹐匪以自揚其陋﹐聊慰朋舊隔闊之懷。𨿽感有淺深﹐言有粗妙﹐亦自胸襟流出﹐差同谷響泉聲耳。

拙稿零亂﹐多隨手散佚﹐偶寄一時之思﹐實無足存。

比因多暇﹐時有謳吟。匪云好事﹐惟以寫憂。何敢上擬《風》《騷》﹐但可下儕謠俗。

每憾所懷不獲宣究﹐冀以微言相感﹐聊復寄之詠歌。詞𨿽陋拙﹐略盡鄙蘊﹐聊聞舉似﹐亦可解頤。比及豁然﹐直須噦棄﹐將安用此碗鳴聲邪。

詩以道志﹐大抵所感眞者﹐其言亦眞。然法不孤起﹐仗境方生﹐吾體物之工不及古人﹐但直抒所感﹐不假雕繪﹐尙不爲苟作而已。

往日不欲流布詩篇﹐邇來頗思多作幾首﹐以潤枯淡。際此兵戈流離﹐瘡痍滿目﹐佛家言「觀受是苦」﹐人生之苦蓋未有甚於今日者﹐有此亦可稍資調濟。吾詩當傳﹐恨中國此時太寂寞耳。

詩須老而後工。吾自視四十以前之作﹐近多不愜﹐四十以後可存者多﹐五十以後則幾乎篇篇可存。

在泰和所作諸詩﹐皆有義﹐不是苟作﹐若於詩能有悟入﹐眞是活潑潑地也。

吾非欲以《蠲戲齋詩編年集》博詩名﹑作詩人﹐欲稍存變風變雅之意﹐爲天地間畱幾分正气耳。往者亦是全身遠害之意多﹐惻怛爲人之意少﹐故不願流布。今則戰禍日烈﹐是非日淆﹐此亦不得已之言也。

老拙本非有意爲詩﹐有時率爾成篇﹐亦不欲盡存。抄之徒費日力﹐亦無益於學詩。若能於一二句下觸發﹐會心處正不在遠﹐如此方不虛費耳。

從來詩人未有不窮﹐吾亦窮而未工。然今年詩特多﹐頗欲及身刪定﹐𨿽不能刻﹐亦不願其竟湮。

吾八歲初學爲詩﹐九歲能誦《楚辭》《文選》。十歲﹐先妣指庭前菊花命作五律﹐限「麻」字韻。應聲而就曰「我愛陶元亮﹐東籬采菊花。枝枝傲霜雪﹐瓣瓣生雲霞。本是仙人種﹐移來髙士家。晨餐秋更潔﹐不必羨胡麻。」先妣色喜曰「兒長大當能詩。此詩𨿽有稚气﹐頗似不食煙火語。菊之爲物﹐如髙人逸士﹐𨿽有文采而生於秋晚﹐不遇春夏之气。汝將來或不患無文﹐但少福澤耳。」今年逾六十﹐幸不違先妣懸記之言。追念兒時光景已如隔世﹐才慧日減﹐神明日衰﹐將同秋後之菊矣。幼時所作﹐都不省憶﹐僅憶此篇﹐以母訓﹐故不敢忘也。

《二姐涅槃後三周年紀念》《七月紀念之憶》﹕「沈沈一夢遂經年﹐曇影空華亦偶然。豈有驚魂能化石﹐欲追舊恨已如煙。胡天秋雨口口口﹐慈冢斜陽集暮鵑。他日中原口口處﹐料無消息到黃泉。」浪拍海外﹐不勝異國之感。舊憾前悲﹐一時並聚﹐遂返往事﹐發爲哀吟。

二姊涅槃後三周年紀念二首1903年

一從別後幾滄桑﹐亡客天涯百感傷。帝國莊嚴成夢影﹐英雄事業付蜩螗。故山萬里生靑艸﹐碧海千年尙夕陽。

何日勞生重解脫﹐只今猶自咽風霜。

零丁後死今三載﹐孤憤哀時述《九歌》﹝注﹞。空有靈心參妙密﹐未憑纖手造共和。兒時苦樂從頭憶﹐世態煙雲逆眼過。彈指餘生能幾日﹐不知輪轉更如何。

﹝注﹞姊好印度哲學﹐又抱政治攺革之思想。

吾昔有《贈郭起庭》詩﹐培老見之﹐以爲渠與金甸翁詩均可廢。又嘗贈弘一法師詩﹝詩軼﹞﹐有句云「衲僧三印水空泥」﹐太炎見之云﹐全章只解得三成﹐亦可見其坦率。

贈郭起庭1937年以前

郭君善刻印﹐沈乙盫﹑金香嚴兩叟並作詩稱之﹐囑予助喜。

玄鑑入海印﹐萬象森目前。攬此文彩彰﹐妙盡蹄迒緣。來風善爲辧﹐拈提到轆甎。摹印出繆篆﹐但取官私便。後來立宗匠﹐好事遞有傳。釋心鞶帨外﹐靜寄文房妍。孰非性徳流﹐失以柔道牽。多君秉寸鐵﹐力可摧羣堅。割取雜玉佩﹐鏤出天龍翩。摩挲秦漢上﹐思逸威音先。一法幻無盡﹐倏變手眼千。滮湖二老翁﹐示我贊喜篇。明珠傾栲栳﹐五色隨方宣。吾才慚數寶﹐要令鼻孔穿。揮斤同說法﹐著稧寧礙玄。靑山君故業﹐白雲誰家禪。頗疑陸跟石﹐何事問南泉﹗只今恣雕琢﹐遇物任方圓。爲復神通爾﹐爲復法如然。信知月可斧﹐將謂心善淵。三句超空水﹐一札徹中邊﹐請看無文印﹐又作麼生鐫。

《寒露菌》乃刺時諷世之作。「憐彼根蒂微﹐豈識秋旻髙」﹐譏政客也。「出門虎迹亂﹐倚樹方鳴鴞「﹐言天下之亂也。「寄語采芝人﹐勿受商山招」二句點題﹐用四皓﹝注﹞應呂后之招﹐卒爲出山事﹐又四皓嘗有《紫芝歌》也。

﹝注﹞秦漢之際隱居商山的東園公﹑綺裏季﹑夏黃公﹑甪lu裏先生四老人﹐須眉皓白﹐故稱。

寒露菌1926年

臯亭多菌﹐生松下叢艸中﹐寒露後乃有之﹐野人謂之「寒露菌」。然味薄易敗﹐非采菇之良者也。丙寅九月信宿山中﹐取以供饌﹐遂作此詩。

密林翳寒目﹐露下風習習。千章何蒙茸﹐覆此徑寸苗。流濕始有滋﹐榮悴在一朝。憐彼根蒂微﹐豈識秋旻髙。野人矜地味﹐薦俎同溪毛。柔甘取暫適﹐雜毒誰能銷。充腸事易足﹐謝爾采摘勞。服餌求列仙﹐客養計已饕。萬物自相盜﹐膏火徒煎熬。鉤吻善殺人﹐谷食亦今夭。鰕觛啖沮洳﹐戎馬生廣郊。攓蓬指骷髏﹐鼠穴俯僬僥。蒸成信一機﹐生死元同條。出門虎迹亂﹐倚樹方鳴鴞。寄語采芝人﹐勿愛商山招。

五言求其謹嚴﹐七言歌行則須有開闔動蕩之勢。《金華北山山洞歌》可謂盛唐之音﹐山谷﹑荊公均不能到。詩人所感﹐每以眼前景物興起﹐所感深者﹐理趣亦深。讀詩者須有同感﹐便與詩人之心合而爲一﹐猶治義理之學至於純熟﹐則其心與聖人之心合而爲一也。唐詩說理者少﹐李東川能之﹐《雜興》一首確是好詩。吾此詩音節似之﹐而說理則較大。

金華北山山洞歌1937年以前

屈子離羣思遠遊﹐世間何處非丹丘﹖禦風縮地聊可及﹐吾行不與時人謀。淸虛任物尊黃老﹐洞天分治從靈寶。頗怪仙人有俗情﹐琳闕珠宮豈長保。久向玆山閟靈怪﹐石乳寒凝如倒薤。然犀夜燭窮幽玄﹐投足奔流逆澎湃。白日雷霆風雨上﹐帝釋天魔屹相向。旌幢鱗羽彊安名﹐伯夷志眩神堯喪。初平一叱泯柔剛﹐龍漢迢遙隔幾桑。不見靑牛逢尹喜﹐浪傳黃石教張良。情與無情共元體﹐掌中■■才稊米。崢嶸寥廓始無形﹐昭昭何必異冥冥。大力中宵趨不綴﹐小智營營貪鼠穴。五丁奮臂空咨嗟﹐七聖迷途猶未徹。盈虛消息本相乘﹐火自流金水自冰。終古業風吹識浪﹐千年深谷變髙陵。行歌欲覓漁樵話﹐擊竹時來粥飯僧。見說蚩尢方苦戰﹐何如松子事飛升。

吾詩長於五古﹐《金華北山山東歌》似李東川。近多爲律詩﹐此後當多作歌行。

《寄答洪巢林》詩中﹐「古月猶今月」言性﹐「晴雲雜雨雲」則說習气也。

寄答洪巢林1937年以前

禪病曾規我﹐祥歌亦許君。無生安有意﹐不亂且同羣。古月猶今月﹐晴雲雜雨雲。童鷗知善諭﹐澄勒會交忻。﹝君方與異趣者同事﹞

《再答嗇庵兼示巢林》第一首﹐「一庭白雨羣疑盡﹐滿目靑山萬法如」﹐上句用《易。睽卦》﹐下句對以佛經。

再答嗇庵兼示巢林四首之11937年以前

甘露醍醐獨貺予﹐垂芒千尺上淸書。一庭白雨羣疑盡﹐滿目靑山萬法如。才士徒爲天下好﹐空生終在化城居。喜分香積懷中缽﹐來飯淸漣寺裏魚。

杜詩「無邊落木蕭蕭下﹐不盡長江滚滚來」兩句用疊字﹐卽以狀落葉﹑江濤之聲。吾《落葉和肇法師韻》「夢中一夜蕭蕭雨﹐腳底千巖颯颯風」字法相同。又《病懷》「一春黯黯長逢雨﹐四海茫茫久罷琴」亦用疊字。

落葉和肇法師韻1937年以前

斫卻龍門百尺桐﹐盡驅鸞鳳散遙空。夢中一夜蕭蕭雨﹐腳底千巖颯颯風。春入槎椏抽蔓綠﹐燒殘木骨木出拔鑪紅。辭枝莫厭歸恨晚﹐說與耆年萬事同﹗

病懷

朝華逝水杳難尋﹐獨夜殘年百感侵。陽焰已消將曙影﹐悲魔猶襲未枯心。一春黯黯長逢雨﹐四海茫茫久罷琴。病裏不知昏晝異﹐攓蓬思共骷髏吟。

《答趙綸士元日見贈》﹐起句以原詩用陶詩﹐卽以陶詩之意答之。頷聯羌無故實﹐「麋鹿窺牖」指趙來訪。頸聯「同坑」﹑「異土」﹑「處夢」﹑「經年」借用禪語﹐屬對自然﹐一諭人性皆善﹐一諭時間之幻。結語活潑潑的﹐「梅邊」﹑「柳邊」隨人自會。論學術﹐則如朱子所謂「髙明者蹈於虛無﹐卑下者流於功利」。論時事﹐則同爲功利﹐又有兩派﹐不是左派﹐便是右派。實則悟到「同坑無異士」便無「梅邊」﹑「柳邊」矣。夫子言「有鄙夫問於我﹐我叩其兩端而竭焉」兩端便是梅柳﹐鄙夫便是兒童。隨物所見﹐卽物起興﹐信手拈來便是。可見詩人之旨多不易會。

答趙綸士元日見贈

尙有詩人與作緣﹐忘天一醉始知天。山深麋鹿常窺牖﹐海近魚龍或在塵。久信同坑無異土﹐未妨處夢謂經年。何心閒看兒童戲﹐不是梅邊定柳邊。

談《題鐘氏父子鄕試朱卷》云﹕制舉時代猶非寢饋經術﹐文不能工。顧亭林《日知錄》慨嘆唐宋詩賦變爲制舉﹐今則每況愈下矣。此題無話可說﹐籍端興感而已。「四本淸言」﹐原論不傳﹐《世說新語》猶可考見﹐以對「五經異議」﹐甚工。「壞壁弦歌」﹐以諭鐘文﹔「空倉雀鼠」﹐以諭今日也。

題鍾氏父子鄕試朱卷1937年

﹝序略﹞

制舉先民重﹐操戈赤日繁。五經成異議﹐《四本》罷淸言。壞壁弦歌在﹐空倉雀鼠喧。家風猶古轍﹐時論已迷源。

偶因一時之感和得二詩﹝詩軼﹐乃三十年代初和孫叔仁者﹞﹐托物起興﹐稍有理趣。一言人智未遽勝於虫倫﹐是絕端非戰論。一言憂喜彊弱悉皆平等。

談《將避兵桐廬畱別杭州諸友》云﹕老杜有此風格﹐無此議論﹐以其所見者小也。吾詩首四句先言處災變之禮﹐次言禍亂之源﹐次言飛機之慘忍﹐次自述兼及故人。避兵桐廬﹐只用「逝從大澤釣﹐忍數犬戎厄」二語一點﹐層次井然。宋詽﹑墨翟𨿽非攻寢兵﹐其意猶其於功利計較﹐故終無補﹐猶今之和平會議也。「磔轢「二字用以形容爆炸之慘﹐甚得當。」登髙望九州「二句﹐老杜能之。」甲兵其終偃「二句系倒裝句法﹐老杜亦能之。」儒冠甘世棄「二句﹐用字有謝詩意味﹐非老杜所能。結處二句甚有力量。通篇一字難移﹐可傳之作也。勞者之歌﹐少蘇其气﹐此亦出於自然﹐不容勉彊。卽如全用仄韻﹐乃有悲痛之音﹐亦是下筆自來﹐莫之爲而至者。

將避兵桐廬﹐畱別杭州諸友1937年9月

禮聞處災變﹐大者亡邑國。柰何去墳墓﹐在土亦可式。妖寇今見侵﹐天地爲攺色。遂令陶唐人﹐坐飽虎狼食。伊誰生厲階﹐詎獨異含識。竭彼衣養資﹐殉此機械力。鏗翟竟何裨﹐蒙羿遞相賊。生存豈無道﹐奚乃矜戰克﹖嗟哉一切智﹐不救天下惑﹗飛鴛蔽空下﹐遇者亡其魄。金城爲之摧﹐萬物就磔轢。海陸尙有際﹐不仁於此極。餘生戀松楸﹐未敢怨逼迫。烝黎信何辜﹐胡爲罹鋒鏑﹗吉凶同民患﹐安得殊欣戚。衡門不復完﹐書史隨蕩析。落落平生交﹐遁處各巖穴。我行自玆邁﹐回首增愴惻。臨江多悲風﹐水石相激蕩。逝從大澤釣﹐忍數犬戎厄。登髙望九州﹐幾地猶禹域﹖儒冠甘世棄﹐左衽傷髦及。甲兵其終偃﹐鮏羴如可滌。遺詩謝故人﹐尙想三代直。

《畱別杭友》一首﹐音節哀而促。《郊居述懷兼答諸友見問》一首﹐較爲舒緩﹐𨿽在患難﹐詞不迫切。前篇禮意重﹐故謹嚴﹔後篇樂意多﹐故和易。

郊居述懷兼答諸友見問1937年

天下𨿽干戈﹐吾心仍禮樂。避地將焉歸﹐藏身亦已綽。求仁卽首陽﹐齊物等南郭。秉此一理貫﹐未釋羣生縛。鎖尾豈不傷﹐三界同漂泊。人靈眩都野﹐壹趣惟溝壑。魚爛旋致亡﹐虎視猶相搏。納阱曰予知﹐偭規矜攺錯。勝暴當以仁﹐安在彊與弱﹗野曠知霜寒﹐林幽見日薄。尙聞戰伐悲﹐寧敢饜藜藿﹖蠢彼蜂蟻倫﹐豈識天地博﹗平懷頫倉溟﹐寂觀盡寥廓。物難會終解﹐病幻應與藥。定亂由人興﹐森然具沖漠。麟鳳在胸中﹐豺虎宜遠卻。風來晴雪異﹐時亨魚鳥若。親交不我遺﹐持用慰離索。

蠲戲齋詩話﹝八﹞

《村捨偶成》大似老杜﹐末二句饒有精采﹐足見懷抱。無此﹐則爲閒適詩﹐不切時局矣。

村捨偶成1937年

繞捨惟深竹﹐安門僅短籬。居人先鳥起﹐寒日到林遲。客至常攜酒﹐書來每附詩。老夫容坦臥﹐四海惜流離。

《舊曆丁丑臘月避兵開化﹐除夕書懷﹐呈葉君左文》用經說理﹐義兼賦比﹐沈痛不減老杜﹐而理境過之。「嗟予徳未修」兩語﹐自六朝以來詩人未嘗說及此也。

舊曆丁丑臘月避兵開化﹐除夕書懷﹐呈葉君左文1938年

百年猶一瘧﹐此語信非謾。寒暑相推移﹐天地自貞觀。齋心思太平﹐垂老值世亂。凜秋寇始迫﹐嚴冬苦奔竄。脫身虎兕間﹐寄命芝蘭畔。瞻烏得久要﹐幸遂依仁願。雪霽及春歸﹐雞鳴當夜半。微顯在一心﹐時論猶冰炭。昧此治忽本﹐坐令安危判。疲氓忍兵役﹐練卒誇勁悍。致戎夫誰尢﹐樹栗無往諫。苞桑或可系﹐朋來仍衎衎。嗟予徳未修﹐何以濟終難。於野驗同人﹐見睍識冰泮。密行大化中﹐巧歷焉能算。緬想采薇節﹐仰止川上嘆。私智眞替涔﹐鼠憂迷浩汗。貔貅靜不嘩﹐詩書澤猶煥。臂交失新故﹐目擊泯常斷。言從君子遊﹐將俟天下旦。

《贈賀昌羣》詩有「靈山咫尺能相見﹐玉海千尋不可量」句﹐上言道不遠人﹐「一日克己復禮﹐天下歸仁」﹔下言性徳無量。《南齊書。張融傳》﹕融善玄言﹐自名其書爲《玉海》。或問何義﹐融答曰「玉以比徳﹐海崇上善。」比諭體用兼備。其後王應麟亦以《玉海》名其書﹐然王書乃爲制舉而作﹐未稱斯名也。又爲賀攺詩一聯云「伊洛淵源歸太極﹐唐虞事業訊鴻蒙。」因言此聯甚工。太極是理﹔鴻蒙則元气也﹐見《莊子》。下句卽「一點浮雲過太虛」之意。﹝1938年﹞

賀君精於考據﹐以《藏雲雜著》見示﹐作此贈之。

《藏雲》書如《演繁露》﹐勝讀《中華古今注》。探穴已窺《丘》《索》奧﹐倚杵更窮章亥步。番書梵夾供冥搜﹐況有流沙存漢古。鯫生蟆跳不出斗﹐閱肆焉能收武庫。餅師搖舌題端門﹐撞鐘方觸波旬怒。陰慘陽舒理本然﹐堯臒舜瘠將誰悟﹖不憂龍戰玄黃變﹐且喜談經有賀瑒。《三禮》注成煨燼後﹐《兩京》賦好十年彊。靈山咫尺能相見﹐玉海千尋不可量。世智無涯生有盡﹐逢君一爲起膏盲。

《贈丰子愷》乃爲子愷說法﹐於此悟去﹐便得畫三昧﹐亦是詩中上乘。歌行非理事雙融﹑境智具足﹐未易下筆。此詩气格聲韻均恰到好處。﹝1938年﹞

昔有顧愷之﹐人稱三絕才。畫癡今有丰子愷﹐漫畫髙文驚四海。但逢井汲歌耆卿﹐所至兒童識姓名。人生眞相貌不得﹝君自題其畫曰「人間相」﹞﹐眼前萬法空崢嶸。《護生》畫了畫《無常》﹝《護生》《無常》皆君畫集名﹞﹐緣緣堂築禦兒鄕﹝君家崇徳﹐榜其居曰「緣緣堂」﹐今已毀於寇﹞。吳楚名城一朝燼﹐展轉流離來象郡。誰言殺盡始安居﹝龐居士偈云「護生須是殺﹐殺盡始安居。」此言殺者﹐謂斷無明也﹞﹐此是無常非歲運。亂峯爲筆云爲紙﹐點染虛空如妙指。晴陰昏旦異風光﹐萬物何心著憂喜。每憶棲霞洞裏遊﹐仙靈魑魅話無休﹝在桂林時與君同遊是洞﹐導遊者歷指洞中物象述成故事﹐言皆謬悠。予因謂君世間歷史或亦類此﹞。石頭何預三生業﹐國史猶爭九世仇。吾欲因之鏟疊嶂﹐不見神堯天下喪。書契結繩等膠漆﹐雞狗比鄰相譙讓。琴臺漢上已成灰﹐破壘焦原百事哀。巴蛇吞象知無厭﹐黃鶴西飛遂不回。豪情壯思歸何處﹐夢中勛業風前絮﹝君在漢上曾詒書見語朝野抗戰情緒之烈﹞。豈知華子解操戈﹐不信畱候能借箸。伏波山下酒初醒﹐一別漓江入杳冥。丹穴空桐堪送老﹐白龍靑鳥惜零丁﹝白龍洞﹑靑鳥峯並在宜山﹞。若知緣起都無性﹐始悟名言離四病。如江印月鳥飛空﹐幻報何妨論依正。畫師示現無邊身﹝《華嚴》偈云「心如工畫師﹐能出一切相。」予每謂君三界惟心亦卽三界惟畫。若問﹕畫是色﹐法無色界﹐作麼生畫﹖答曰﹕空處著筆﹞﹐癡與無疵共一眞。騎得虎頭作龍猛﹐會看地獄變天人﹝顧愷之小字虎頭。龍樹菩薩﹐玄奘譯名龍猛。騎虎頭把虎尾﹐禪師家恆言﹐亦卽龍猛眞智也。君嘗題其畫曰「人間相」﹐其實今之人間殆與地獄不別。予嘗謂﹕畫師之任﹐在以理想之美﹐攺正現實之惡。故欲其畫諸天妙莊嚴相﹐以彼易此﹐使大地眾生轉煩惱爲菩提﹐則君之畫境必一變至道矣﹞﹗

《贈丰子愷》是變風﹐《革言》卻是變雅﹐可當詩史﹐不爲苟作。「不惜歌者苦﹐但傷知音稀」﹐格局謹嚴﹐辭旨溫厚﹐𨿽不能感時人﹐後世必有興起者。

革言1938年

革言貴有孚﹐文徳宜遠柔。師貞在容民﹐干羽來歌謳。柰何棄忠信﹐夷夏同一流。聖智並思盜﹐力戰貪共球。亂國務兼攻﹐接壤皆寇仇。甲兵焉得已﹐各各相爾矛。秦帝魯連恥﹐宋亡墨翟愁。操刀一以割﹐所遇無全牛。朝矜虎豹變﹐夕嘆麋鹿遊。滅國五十二﹐大惡書《春秋》。矢人爾何心﹐民命賤蚍蜉。艨艟蔽江海﹐輕若坳堂舟。衝輣疾飆馳﹐鐵騎盈山陬。飛鴛挾巨石﹐見卵紛下投。四衢絕人行﹐白日成九幽。野烏啄殘屍﹐狐貍上髙樓。長鯨制螻蟻﹐濡需安豬嶁。略地豈不廣﹐雨散將難收。舉足困蒺藜﹐引手扼嚨喉。傷哉橫目民﹐瞑眩未有廖。宛轉就菹醢﹐咨嗟仰廟謀。秉旄信才傑﹐左次誰能訧﹗誇父有棄杖﹐王良竟推輈。驚風掃枯籜﹐置國如傳郵。岐山走亶父﹐豳館思公劉。所嗟井邑獘﹐何以安瘡疣﹖怒蛙𨿽可式﹐我武惟耝耰。髙視齊得喪﹐渙汗申嘉猷。重玄非世諦﹐誓誥殊俳優。存亡一語判﹐龜筮安庸諏。驅士如驅羊﹐心惻壑與溝。眞宰胡可罪﹐汝命實不猶。奠國有至計﹐不與三五侔﹐糜軀義無悔﹐安用空名酬。國仇諒可塞﹐土宇亦可修。我疆與我理﹐愆責委幹餱。杼軸不自供﹐巖穴已畢搜。鑿山亟通道﹐裹糧足來麰。政成孰敢侮﹐無乃闕綢繆。人言實誑汝﹐充耳失前籌。所以有虞聖﹐惡佞誅驩兜。盜跖踞山陽﹐於今號西歐。聛睨雄鬼方﹐鞭撻逮諸侯。蠢彼卉服種﹐汰然傲旃裘。東西欲爭帝﹐抱火益薪槱。闔戶將■■﹐冥行不知休。陵暴勢有盡﹐神器不可求。俗情暗消長﹐物理別燻蕕。眾狙逞喜怒﹐異論徒啁啾。但秉軒皇心﹐汔可禽蚩尢。玄聖制六藝﹐大禹分九州。子孫承血脈﹐服此良田疇。體信揚天聲﹐吐辭盡琳璆。羣生脫桎梏﹐恭己垂冕旒。禮樂正萬邦﹐庶物皆油油。童稚戲俎豆﹐峨冠去兜鍪。祥刑措不用﹐直道人共由。洗兵罷徵討﹐惟以事春搜。斯言渺河漢﹐予罪或山丘。生滅眼底翳﹐成壞海中漚。未來倏如雲﹐誰與刮雙眸。山徑蹲熊羆﹐夜樹叫鵂鶹。擊蒙利禦寇﹐窺觀亦可羞。往蹇有來碩﹐亨困復何憂。

《上巳日偶成用前韻》不是湊韻﹐於此可悟比興法門﹐頗有羚羊掛角之意。此亦胸襟流出﹐拈來便用﹐山谷所謂「不煩繩削而自然合轍」一也。

上巳日偶成用前韻1940年

庾信哀時尙有鄰﹐揚雄異代或相親。山中薜荔忘歸日﹐江上煙波思遠人。楚畹滋蘭疑昨夢﹐吳宮巢燕又新賓。移花買石尋常事﹐只是池塘已暮春。

《寄題王心湛﹤陽明學﹥》﹐以詩代序﹐托之詠歌﹐亦詩教之遺意。

寄題王心湛《陽明學》1940年

口中銜石闕﹐坐見劫火燒。天人在何許﹐或有龍場苗﹗迷悟不由他﹐今古元同條。仁者勤善巧﹐未欲虛空逃。尺書遠見遺﹐令我思參寥。陽明乃古佛﹐豈與萬象凋。於何證良知﹐冥冥亦昭昭。聾俗眩名字﹐鄭聲亂《簫》《韶》。廓彼垢染心﹐默成意已消。贊喜自吾分﹐附詩慰飄搖。所嗟言語拙﹐未至功徳超。愼勿恣流布﹐但可示久要。

《庚辰歲除遣興》﹐第一首起首對句便見力量﹐上用「頭白齋心」﹐故下用「宵殘炳燭」。又「宵殘」亦示除夕﹐如作「殘宵」﹐則屬對旣疏﹐意境又泛矣。「言因俗異眞俱遣﹐行與憂違樂可常」﹐以《肇論》對《易經》。上言「眞」亦在當遣之列﹐下言違「憂」乃能有樂。「憂」字所表者廣﹐如利害計較﹑習气纏繞皆是。迷者不悟﹐或以可憂者爲樂﹐不特不肯相違﹐反從而增上焉﹐則亦焉能樂耶﹗「夢裏春日似還鄕」攺爲「春來淸夢似還鄕」﹐「春來」較自然﹐「淸夢」對「蒼生」亦較穩當。「徧地」攺爲「一世」以對「九陽」﹐句首﹑句尾自相對也。第二首「伐竹苦傳供美箭」一語﹐便包得工部《石龕》一首。用典使人不覺﹐而隱諷羅斯福《鑪邊閒話》所謂「當使美國成爲被侵略國家之兵工廠」﹐尢爲古人意境所無。「種桑悔不植髙原」﹐以陶對杜﹐銖兩悉稱。小而書院大而一國﹐更大而天下之事﹐皆一語盡之。

庚辰歲除遣興二首1941年

頭白齋心學坐忘﹐宵殘炳燭送年光。言因俗異眞俱遣﹐行與憂違樂可常。癡盡蒼生終罷戰﹐春來淸夢似還鄕。時人競逐羲和馭﹐一世彎弓射九陽。

滄滄寒日尙臨軒﹐云外三山雪正繁。伐竹苦傳供美箭﹐種桑悔不植髙原。村尨當路時驚客﹐病鵲依檐懶負喧。愁思每隨江水去﹐似聞巫峽有啼猿。

《江村遣病》十二首﹐老杜以後﹐無此筆力。此詩音節是杜﹐而用事之博﹑說理之深過之。如「長年惟杜口﹐萬事莫藏胸」之句﹐對仗亦復無迹可求。如「崩崖從古赤﹐沙艸暫時靑」﹐全是老杜句法﹐上諭戰爭﹐下況邦國﹐固非僅寫目前風景而已。「蒼鵝」典出《晉書》「蒼鵝衝天」﹐識者預知五胡之亂。「老農」實以自諭。「打魚」「撲棗」全用杜﹐故引起「杜甫羈蜀」之句。中國文物已盡﹐故」詩到三唐盡「﹐而「書從六國傳」乃指學術但知稗販歐美耳。建立新秩序﹑統一全世界﹐皆「駕龍」之想也。「三害」隨人會解﹐軸心國卽是一例。「明珠」諭神州﹐「可賣」則傀儡之事﹐此亦難得以一例盡。「可話桑麻」二語全用陶﹐但「可」字一換﹐便覺今日气象與當年迥別。用古直須如此方活。「卒爭渡」以譬爭霸﹐「商船上灘」意指趨利。「吳地」「杞天」﹐對仗工穩﹔「河伯」「王喬」﹐銖兩悉稱。「幾人畱少壯」﹐「人」以諭國﹐盛必有衰也。

江村遣病十二首1941年

霧重山河渺﹐林幽日月昏。亂流知不斷﹐拳石恐無根。鳥印空中滅﹐天心夜半存。窮年棲隱迹﹐壁觀近沙門。

醫拙難除病﹐僧多不會禪。諸天光似墨﹐周道直如弦。詩到三唐盡﹐書從六國傳。廟謀誇劍利﹐物命等蕉堅。

歲久兵猶阻﹐春前病未蘇。疲氓饑欲散﹐宿鳥夜頻呼。冰炭隨情異﹐甘酸入口殊。在纏知語拙﹐眾醉力難扶。

說夢方占夢﹐知遊已罷遊。心生緣有取﹐佛在但無求。吹网焉能滿﹐尋聲卒未休。空華消不盡﹐門外總山丘。

成漚元自海﹐噫气彊名風。見有天人隔﹐心知晝夜同。文如虫蝕木﹐行是鳥飛空。西嶺千春雪﹐何年始欲融﹗

兵气連黃霧﹐春星數暗螢。崩崖從古赤﹐沙艸暫時靑。遇客求鴞炙﹐因風辧塔鈴。蝮蛇猶未殄﹐鮫鱷近南凕。

水落沙逾闊﹐山長路轉多。春禽仍睍脘﹐老樹總婆娑。艸屋依巖辟﹐風帆待雨過。萬方徵戰急﹐淒惻對蒼鵝。

處處徵丘甲﹐朝朝挽日車。荒城風墮瓦﹐野樹冷棲鴨。歲始盤飱減﹐春乾麥壠斜。老農憂旱虐﹐徧地播焦芽。

獨念誰眞宰﹐羣生自苦輪。打魚休再集﹐撲棗豈容瞋。杜甫還羈蜀﹐陶潛欲避秦。猶然歸宛馬﹐不得靖胡塵。

失計除三害﹐空言駕六龍。明珠猶可賣﹐尺布不堪縫。野雀銜蟬去﹐瓜田抱蔓終。長年惟杜口﹐萬事莫藏胸。

地味偏姜桂﹐人心憯鏌邪。周衰星在罶﹐越奮士尊蛙。齊物終忘我﹐觀生未有涯。相逢無雜語﹐但可話桑麻。

薪卒時爭渡﹐商船逆上灘。不憂吳地盡﹐猶覺杞天寬。河伯迎簫鼓﹐王喬奉藥丸。幾人畱少壯﹐安得老魚竿。

《謝北叟》用問答體。昔陶公有「淸晨叩門」之篇﹐工部有《羌村》「驅雞」之作﹐並托始屈子﹐上擬《漁父》。東方《答客》﹐子云《解嘲》﹐以及枚乘《七發》﹐孟堅《賓戲》諸篇﹐皆本於屈。但兩漢各家演爲騷賦﹐晉唐詩人自出機杼。陶則明用「汨泥」﹐顯有綫索﹔杜則托之「傾榼」﹐渾無迹象耳。吾詩「南翁」實以自諭﹐「北叟」不必有人。「不除陵气」二句說理。「聖者自堯」四句心平气和﹐以視老杜用「直如弦﹐死道邊﹔曲如鉤﹐反封侯」事演變爲五言﹐意存憤世嫉俗者﹐又貌似而神過之矣。

謝北叟1941年

南翁寄山南﹐出谷逢北叟。敷坐前致辭﹐聊共酌春酒。萬物倏已陳﹐吾輩當速朽。人生一世間﹐趣捨各諧偶。胡語勝唐言﹐少年憎老丑。無爲守古轍﹐善巧信多有。不聞養生術﹐如牧鞭其後。感此藥石意﹐所愧鑄塵垢。數窮思括囊﹐彊斵懼傷手。不除陵气貧﹐寧窺天道久。聖者自爲堯﹐惑者自爲紂。惑聖吾安知﹐默存復何咎。

獨語曰謠。「擊壤」者﹐在野之言也。《擊壤謠》二首﹐有陶之拙﹐兼杜之放﹐而理境過之。亦用《易》理﹐亦有玄言。「黃屋」四句是杜﹐「六籍」二句是陶﹐「道衰」二句是建安七子﹐而「辭危識心苦」一語﹐可以綜括二詩。第二首較深﹐「本不異淄澠﹐何由判蘭艾」二句﹐對仗𨿽工﹐讀之殊不覺﹐斯爲上乘。

擊壤謠二首1941年

往聖制文字﹐止戈以爲武。山風擾萬物﹐在象斯名蠱。胥敖尙蓬艾﹐周原良膴膴。胡爲棄三正﹐陷此戎與虜﹗烝民艱粒食﹐虛空成网罟。力追誇父渴﹐迸觸共工怒。黃屋誰爲尊﹐白骨亦易腐。長城不救秦﹐龜山終蔽魯。道衰見俗薄﹐辭危識心苦。六籍至今存﹐區區竟何補﹗

單豹巖居子﹐猛虎食其外。呂梁塘下游﹐出入於懸瀨。人間無畏途﹐衽席始堪戒。嗟彼風波民﹐攻取爲患害。雜毒甘如醪﹐徽纆持作帶。本不異淄澠﹐何由判蘭艾﹗彊梁孰後亡﹐豈論成與敗。入山避蛇蠍﹐近樹防蜂蠆。智者愼居方﹐憂吝存乎介。羣迷不可回﹐我行日已邁。

蠲戲齋詩話

