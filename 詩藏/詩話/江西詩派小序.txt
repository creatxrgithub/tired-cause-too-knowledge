《江西詩派小序》﹝宋﹞劉克莊撰

山谷

國初詩人﹐如潘閬﹑魏野﹐規規晚唐格調﹐寸步不敢走作。楊﹑劉則又專爲昆體﹐故優人有尋扯義山之誚。蘇﹑梅二子﹐稍變以平淡豪俊﹐而和之者尙寡。至六一﹑坡公﹐巍然爲大家數﹐學者宗焉。然二公亦各極其天才筆力之所至而已﹐非必鍛煉勤苦而成也。豫章稍後出﹐會萃百家句律之長﹐究極歷代體制之變﹐搜獵奇書﹐穿穴異聞﹐作爲古律﹐自成一家﹐𨿽隻字半句不輕出﹐遂爲本朝詩家宗袓﹐在禪學中比得達摩﹐不易之論也。其《內集》詩尢善﹐信乎其自編者。頃見趙履常極宗師之﹐近時詩人惟趙得豫章之意﹐有絕似之者。

後山

後山樹立甚髙﹐其議論不以一字假借人﹐然自言其詩師豫章公。或曰「黃﹑陳齊名﹐何師之有﹖」余曰「射較一鏃﹐弈角一著﹐惟詩亦然。後山地位去豫章不遠﹐故能師之。若同時秦﹑晁諸人﹐則不能爲此言矣。此惟深於詩者知之。文師南丰﹐詩師豫章﹐二師皆極天下之本色﹐故後山詩文髙妙一世。然﹝題太白畫像﹞云﹕『江西勝士與長吟﹐後來不憂身陸沈。』勝士謂饒徳操也。按徳操此詩去手污吾足之作﹐大爭地位﹐太白非徳操﹐遂陸沈耶﹖似非篤論。」

韓子蒼

子蒼蜀人。學出蘇氏﹐與豫章不相接。呂公彊之入派﹐子蒼殊不樂。其詩有磨淬翦截之功﹐終身攺竄不已﹐有已寫寄人數年﹐而追取更易一兩字者﹐故所作少而善。

徐師川

豫章之甥﹐然自爲一家﹐不似渭陽﹐髙自標樹﹐藐視一世。同時諸人﹐多推下之﹐然集中不能皆善。舊傳豫章見師川﹝雙廟﹞詩﹐勉諸洪進步﹐今﹝雙廟﹞詩不存﹐則其詩零落亦多矣。師川在靖康中﹐朝列有攺名避僞楚諱者﹐師川名婢曰昌奴﹐朝士至則呼之﹐以名節自任﹐故其詩云「直道庶幾師柳下﹐不應四海獨詩名。」可謂實錄。諸人所以推下之者﹐蓋不獨以其詩也。

潘邠老

東坡﹑文潛先後謫黃州﹐皆與邠老遊﹐其詩自云師老杜﹐然有空意無實力。余舊讀之﹐病其深蕪。後見夏均父讀邠老詩﹐亦有深蕪之評。

三洪

三洪與徐師川﹐皆豫章之甥。龜父警句﹐往往前人所未道﹐然早卒﹐惜不多見。駒父詩尢工﹐初與龜父遊梅仙觀﹐龜父有詩﹐卒章云「願爲龍鱗嬰﹐勿學蟬骨蛻。」是以直節期乃弟矣。駒父後居上坡﹐晚節不終﹐不特有愧於舅氏﹐亦有愧於長君也。玉父南渡後﹐爲少蓬﹐聞師川召﹐有﹝懷駒父﹞詩云「欣逢白鶴歸華表﹐更想黃龍出羽淵。」然師川卒不能返駒父於鯨波之外﹐玉父愛兄之道至矣﹐余讀而悲之。

夏均父

均父集中﹐如擬陶﹑韋五言﹐亹亹逼眞﹐律詩用事琢句﹐超出繩墨﹐言近旨遠﹐可以諷味﹐蓋用功於詩﹐而非所謂無意於文之文也。然竦之諸孫﹐故其詩云「堂堂文莊公﹐事業何崢嶸。」孟子曰「孝子慈孫﹐百世不能攺。」均父欲攺之乎﹖其志亦可悲已。

二謝

呂紫微評無逸詩似康樂﹐幼盤詩似玄暉。按康樂一字百煉乃出冶﹐玄暉尢麗密。無逸輕快有餘而欠工致﹐幼盤差苦思﹐其合玄暉者亦少。然弟兄在政﹑宣間﹐科舉之外﹐有歧路可進身﹐韓子蒼諸人﹐或自鬻其技至貴顯﹐二謝乃老死布衣﹐其髙節亦不可及。

二林

二林詩極少﹐曾端伯作﹝髙隱小傳﹞﹐云有詩文百二十卷﹐今所存十無一二。兄弟皆隱君子﹐不但以詩重。

晁叔用

諭汝礪作﹝具茨集序﹞云「予曩遊都城﹐與晁用道爲同門生。後三十六年﹐識公武於涪陵﹐不知爲用道子也。一日來謁﹐曰﹕『先公平生論著﹐自丙午之亂﹐存者特歌詩二百許篇﹐敢丐先生一言以發之。』又出其家譜牒﹐乃知其先君名衝之﹐字叔用﹐世所謂具茨先生者也。予聳然曰﹕『是吾用道耶﹗第今字叔用爲小異耳。』方紹聖初﹐天下偉異豪爽絕特之士﹐離讒放逐﹐晁氏羣從﹐多在黨中﹐叔用於是飄然遺形﹐逝而去之﹐宅幽阜蔭茂林於具茨之下﹐世之网羅﹐不得而嬰也。曁朝廷諸公謀欲起之﹐乃復任心獨往﹐髙挹而不顧﹐世之榮利﹐不得而羈也。至於疾革﹐乃取平生所著書﹐聚而焚之﹐曰﹕『是不足以成吾名。』世之言語文章﹐不得而污也。然則吾叔用所以傳於後世者﹐果於詩乎﹖顧其胸中必有含章內奧﹐而深於道者矣。宋興﹐至咸平﹑景徳中﹐儒學文章之盛﹐不歸之平棘宋氏﹐則屬之淸丰晁氏。二氏者﹐天下甲門也。文元公事章聖皇帝二十年﹐當是時﹐甄明舊儀﹐緒正禮樂﹐一時詔令﹐皆出其手﹐於是朝廷典章法度之事﹐非六籍之英﹐則三代之器也。迨其子文莊公繼踐西省﹐時文元公方請老家居也。宋宣獻謂世掌書命者﹐惟唐新昌楊氏及見其子﹐而晁氏繼之。叔用以文莊爲曾大父﹐以文元公爲髙袓﹐家藏至二萬卷﹐故其子孫焠掌勵志﹐錯綜而藻繢之﹐皆以文學顯名。予嘗從叔用商近朝人物﹐嘉言善行﹐朝章國典﹐禮文損益﹐靡不貫洽﹐以詩鳴者﹐豈叔用之志也哉﹗𨿽然﹐叔用旣已油然棲志於林澗曠遠之中﹐遇事寫物﹐形於興屬﹐淵雅疏亮﹐未嘗爲淒怨危憤激烈愁苦之音﹐其於晦明消長用捨得失之際﹐未嘗不安而樂之也。嗚呼﹐所謂含章內奧而深於道者非耶﹗秦﹑漢以來﹐士有抱奇懷能﹐畱落不遇﹐往往燥心污筆﹐有怨誹憤悷沈抑之思﹐气候急刻﹐不能閒退﹐古之詞人皆是也。太史公作﹝賈誼傳﹞﹐蓋以屈原配之﹐又裁錄其二賦焉。至誼論三代之陶世振俗﹐固結天下之具﹐與夫秦之所以暴興棘亡﹐斬艾天下之術﹐則遷有所不錄。豈謂誼一不平於其中﹐遂哀怨壹郁﹐泣涕以死﹐借使文帝盡用其言﹐誼亦安能有所建立於天下乎﹖惟深於道者﹐遁於世而不怨﹐發於詞而不怒﹐君子是以知其必能有爲於世者也。吾於叔用豈直以詩人命之哉﹗」此序筆力浩大﹐與叔用之詩相稱。余讀叔用詩﹐見其意度宏闊﹐气力寬余﹐一洗詩人窮餓酸辛之態。其律詩云「不擬伊優陪殿下﹐相隨於蒍過樓前。」亂離後追書承平事﹐未有悲哀警策於此句者。晁氏家世貴顯﹐而叔用不宜於此時陪伊優之列﹐而甘隨於蒍之後﹐可謂賢矣。它作皆激烈慷槪﹐南渡後放翁可以繼之。

汪信民

呂滎陽居符離﹐信民爲教官﹐從滎陽學﹐故紫微公尢推尊信民。其詩云「富貴空中華﹐文章木上癭。要知眞實地﹐惟有華嚴境。」蓋呂氏家世本喜談禪﹐而紫微與信民皆尙禪學。

李商老

公擇尙書家子弟也﹐東坡﹑山谷﹑文潛諸公皆與往還﹐頗博覽彊記﹐然詩體拘狹少變化。

三僧

三僧中﹐如璧詩輕快似謝無逸﹐亦欠工﹔祖可�讀書﹐詩料多無蔬筍气﹐僧中一角麟也﹔善權與可相上下。

髙子勉

親見山谷﹐經指授。記覽多﹐如﹝麥城﹞詩押險韻﹐略無窘態。集中健語層出﹐紫微公乃以殿諸人何也﹖可升。

江子之

子我弟也。子我詩多而工﹐捨兄而取弟﹐亦不可曉。豈子我自爲家﹐不肯入社﹐如韓子蒼耶﹖

李希聲

與徐師川﹑潘邠老諸人同時。

揚信祖

「吏道官官惡﹐田家事事賢」﹐唐人得意語也。

呂紫微

紫微公作﹝夏均父集序﹞云「學詩當識活法。所謂活法者﹐規矩備具而能出於規矩之外﹐變化不測而亦不背於規矩也。是道也﹐蓋有定法而無定法﹐無定法而有定法﹐如是者則可以與語活法矣。謝玄暉有言﹕『好詩流轉圜美如彈丸。』此眞活法也。近世惟豫章黃公首變前作之獘﹐而後學者知所趣向﹐畢精盡知﹐左規右矩﹐庶幾至於變化不測。然予區區淺末之論﹐皆漢﹑魏以來有意於文者之法﹐而非無意於文者之法也。子曰﹕『興於《詩》。』又曰﹕『《詩》可以興﹐可以觀﹐可以羣﹐可以怨﹐邇之事父﹐遠之事君﹐多識於鳥獸艸木之名。』今之爲詩者﹐讀之果可以使人興起其爲善之心乎﹐果可以使人興觀羣怨乎﹐果可以使之知事父事君而能識鳥獸艸木之名之理乎﹖爲之而不能使人如是﹐則如勿作。吾友夏均父賢而有文章﹐其於詩﹐蓋得所謂規矩備具而出於規矩之外變化不測者。後更多從先生長者遊﹐聞聖人之所以言詩者﹐而得其要妙﹐所謂無意於文之文而非有意於文之文也。」余嘗以爲此序天下之至言也。然均父所作﹐似未能然﹐往往紫微父自道耳。所引謝宣城「好詩流轉圜美如彈丸」之語﹐余以宣城詩考之﹐如錦工機錦﹐玉人琢玉﹐極天下巧妙。窮巧極妙﹐然後能流轉圜美﹐近時學者﹐往往誤認彈丸之諭而趨於易﹐故放翁詩云「彈丸之論方誤人。」又朱文公云「紫微論詩﹐欲字字響﹐其晚年詩多啞了。」然則欲知紫微詩者﹐以﹝均父集序﹞觀之﹐則知彈丸之語﹐非主於易﹐又以文公之語驗之﹐則所謂字字響者﹐果不可以退惰矣。

﹝總序﹞

呂紫微作《江西宗派》﹐自山谷而下﹐凡二十六人﹐內何人表顒﹑潘仲達大觀有姓名而無詩﹐詩存者凡二十四家。王直方詩絕少﹐無可采。餘二十三家﹐部帙稍多﹐今取其全篇佳者﹐或一聯一句可諷詠者﹐或對偶工者﹐各著於編﹐以便觀覽。派中如陳后山彭城人﹐韓子蒼陵陽人﹐幡邠老黃州人﹐夏均父﹑二林蘄人﹐晁叔用﹑江子之開封人﹐李商老南康人﹐祖可京口人﹐髙子勉京西人﹐非皆江西人也。同時如曾文淸乃贛人﹐又與紫微公以詩往還﹐而不入派﹐不知紫微去取之意云何﹐惜當日無人以此叩之。後來誠齋出﹐眞得所謂活法﹐所謂流轉圜美如彈丸者﹐恨紫微公不及見耳。派詩舊本﹐以東萊居後山上﹐非也。今以繼宗派﹐庶幾不失紫微公初意。

