談藝錄﹝明﹞徐禎卿撰

詩理宏淵﹐談何容易。究其妙用﹐可略而言。﹝卿云﹞江水﹐開《雅》《頌》之源﹔﹝烝民﹞﹑﹝麥秀﹞﹐建《國風》之始。覽其事迹﹐興廢如存﹐占彼民情﹐困舒在目。則知詩者﹐所以宣元郁之思﹐光神妙之化者也。先王協之於宮徵﹐被之於簧弦﹐奏之於郊社﹐頌之於宗廟﹐歌之於燕會﹐諷之於房中。蓋以之可以格天地﹐感鬼神﹐暢風教﹐通世情。此古詩之大約也。漢祚鴻朗﹐文章作新﹐﹝安世﹞楚聲﹐溫純厚雅﹐孝武樂府﹐壯麗宏奇。縉紳先生﹐咸從附作。𨿽規迹古風﹐各懷剞劂。美哉歌詠﹐漢徳雍揚﹐可爲《雅》《頌》之嗣也。及夫興懷觸感﹐民各有情。賢人逸士﹐呻吟於下裏﹐棄妻思婦﹐歌詠於中閨。鼓吹奏乎軍曲﹐童謠發於閭巷﹐亦十五《國風》之次也。東京繼軌﹐大演五言﹐而歌詩之聲微矣。至於含气布詞﹐質而不釆﹐七情雜遣﹐並自悠圓。或間有微疵﹐終難掩玉。兩京詩法﹐譬之伯仲塤箎﹐所以相成其音調也。魏氏文學﹐獨專其盛。然國運風移﹐古朴易解。曹﹑王數子﹐才气慷慨﹐不詭風人。而特立之功﹐卒亦未至。故時與之闇化矣。嗚呼﹗世代推移﹐理有必爾。風斯偃矣﹐何足論才﹖故特標極界﹐以俟君子取焉。

夫任用無方﹐故情文異尙﹕譬如錢體爲圓﹐鉤形爲曲﹐箸則尙直﹐屏則成方。大匠之家﹐器飾雜出。要其格度﹐不過總心機之妙應﹐假刀鋸以成功耳。至於眾工小技﹐擅巧分門﹐亦自力限有涯﹐不可彊也。姑陳其目﹐第而爲言。郊廟之詞莊以嚴﹐戎兵之詞壯以肅﹐朝會之詞大以雝﹐公燕之詞樂而則。夫其大義固如斯已。深瑕重累﹐可得而言。崇功盛徳﹐易誇而乏雅﹔華疏彩繪﹐易淫而去質﹔干戈車革﹐易勇而亡警﹔靈節韶光﹐易采而成靡。蓋觀於大者﹐神越而心遊﹐中無植幹﹐鮮不眩移﹐此宏詞之極軌也。若夫款款贈言﹐盡平生之篤好﹔執手送遠﹐慰此戀戀之情。勗勵規箴﹐婉而不直﹔臨喪挽死﹐痛旨深長。雜懷因感以詠言﹐覽古隨方而結論。行旅迢遙﹐苦辛各異﹔遨遊晤賞﹐哀樂難常﹔孤孽怨思﹐達人齊物﹔忠臣幽憤﹐貧士郁伊。此詩家之錯變﹐而規格之縱橫也。然思或朽腐而未精﹐情或零落而未備﹐詞或罅缺而未博﹐气或柔獷而未調﹐格或莠亂而未協﹐咸爲病焉。故知驅蹤靡常﹐城門一軌﹐揮斤污鼻﹐能者得之。若乃訪之於遠﹐不下帶衽﹔索之以近﹐則在千里。此詩之所以未易言也。

情者﹐心之精也。情無定位﹐觸感而興﹐旣動於中﹐必形於聲。故喜則爲笑啞﹐憂則爲吁戲﹐怒則爲叱吒。然引而成音﹐气實爲佐﹔引音成詞﹐文實與功。蓋因情以發气﹐因气以成聲﹐因聲而繪詞﹐因詞而定韻﹐此詩之源也。然情實眑眇﹐必因思以窮其奧﹔气有粗弱﹐必因力以奪其偏﹔詞難妥帖﹐必因才以致其極﹔才易飄揚﹐必因質以禦其侈。此詩之流也。由是而觀﹐則知詩者乃精神之浮英﹐造化之祕思也。若夫妙騁心機﹐隨方合節﹐或約旨以植義﹐或宏文以敍心﹐或緩發如朱弦﹐或急張如躍楛﹐或始迅以中畱﹐或旣優而後促﹐或慷慨以任壯﹐或悲淒以引泣﹐或因拙以得工﹐或發奇而似易。此輪匠之超悟﹐不可得而詳也。《易》曰「書不盡言﹐言不盡意。」若乃因言求意﹐其亦庶乎有得歟﹗

魏詩﹐門戶也﹔漢詩﹐堂奧也。入戶升堂﹐固其機也。而晉氏之風﹐本之魏焉。然而判迹於魏者﹐何也﹖故知門戶非定程也。陸生之論文曰「非知之難﹐行之難也。」夫旣知行之難﹐又安得云知之非難哉﹖又曰「詩緣情而綺靡。」則陸生之所知﹐固魏詩之渣穢耳。嗟夫﹗文勝質衰﹐本同末異﹐此聖哲所以感嘆﹐翟﹑朱所以興哀者也。夫欲拯質﹐必務削文﹐欲返本﹐必資去末。是固曰然。然非通論也。玉韞於石﹐豈曰無文﹐淵珠露采﹐亦匪無質。由質開文﹐古詩所以擅巧。由文求質﹐晉格所以爲衰。若乃文質雜興﹐本末並用﹐此魏之失也。故繩漢之武﹐其流也猶至於魏﹔宗晉之體﹐其敝也不可以悉矣。

夫情能動物﹐故詩足以感人。荊軻變徵﹐壯士瞋目﹔延年婉歌﹐漢武慕嘆。凡厥含生﹐情本一貫﹐所以同憂相瘁﹐同樂相傾者也。故詩者風也﹐風之所至﹐艸必偃焉。聖人定經﹐列國爲風﹐固有以也。若乃歔欷無涕﹐行路必不爲之興哀﹔愬難不膚﹐聞者必不爲之變色。故夫直戇之詞﹐譬之無音之弦耳﹐何所取聞於人哉﹖至於陳采以眩目﹐裁虛以蕩心﹐抑又末矣。

詩家名號﹐區別種種。原其大義﹐固自同歸。歌聲雜而無方﹐行體疏而不滯。吟以呻其郁﹐曲以導其微﹐引以抽其臆﹐詩以言其情﹐故名因象昭。合是而觀﹐則情之體備矣。夫情旣異其形﹐故辭當因其勢。譬如寫物繪色﹐倩盼各以其狀﹔隨規逐矩﹐圓方巧獲其則。此乃因情立格﹐持守圜環之大略也。若夫神工哲匠﹐顚倒經樞﹐思若連絲﹐應之杼軸﹐文如鑄冶﹐逐手而遷﹐從衡參互﹐恆度自若。此心之伏機﹐不可彊能也。

朦朧萌坼﹐情之來也﹔汪洋漫衍﹐情之沛也﹔連翩絡屬﹐情之一也﹔馳軼步驟﹐气之達也﹔簡練揣摩﹐思之約也﹔頡頏累貫﹐韻之齊也﹔混沌貞粹﹐質之檢也﹔明雋淸圓﹐詞之藻也。髙才閒擬﹐濡筆求工﹐發旨立意﹐𨿽旁出多門﹐未有不由斯戶者也。至於﹝垓下﹞之歌﹐出自流離﹔「煮豆」之詩﹐成於艸率。命詞慷慨﹐並自奇工。此則深情素气﹐激而成言﹐詩之權例也。傳曰「疾行無善迹。」乃藝家之恆論也。昔桓譚學賦於揚雄。雄令讀千首賦。蓋所以廣其資﹐亦得以參其變也。詩賦粗精﹐譬之絺綌﹐而不深探研之力﹐宏識誦之功﹐何能益也﹖故古詩三百﹐可以博其源﹔遺篇十九﹐可以約其趣﹔樂府雄髙﹐可以厲其气﹔《離騷》深永可以裨其思。然後法經而植旨﹐繩古以崇辭﹐𨿽或未盡臻其奧﹐我亦罕見其失也。嗚呼﹗雕繢滿目﹐並已稱工﹐芙蓉始發﹐尢能擅麗。後世之惑﹐宜益滋焉。夫未睹鈞天之美﹐則「北裏」爲工﹔不詠﹝關睢﹞之亂﹐則﹝桑中﹞爲雋。故匪師曠﹐難爲語也。

夫詞士輕偸﹐詩人忠厚。上訪漢﹑魏﹐古意猶存。故蘇子之戒愛景光﹐少卿之厲崇明徳﹐規善之辭也。魏武之悲東山﹐王粲之感鳴鶴﹐子卹之辭也。甄后致頌於延年﹐劉妻取譬於唾井﹐繾綣之辭也。子建言恩﹐何必衾枕﹐文君怨嫁﹐願得白頭﹐勸諷之辭也。究其微旨﹐何殊經術﹖作者蹈古徹之嘉粹﹐刊佻靡之非輕﹐豈直精詩﹐亦可以養徳也。﹝鹿鳴﹞﹑﹝頍弁﹞之宴好﹐﹝黍離﹞﹑﹝有蓷﹞之哀傷﹐﹝氓﹞蚩﹑﹝晨風﹞之悔嘆﹐﹝蟋蟀﹞﹑﹝山樞﹞之感慨﹐﹝柏舟﹞﹑﹝終風﹞之憤懣﹐﹝杕杜﹞﹑﹝葛藟﹞之憫卹﹐﹝葛屨﹞﹑﹝祈父﹞之譏訕﹐﹝黃鳥﹞﹑﹝二子﹞之痛悼﹐﹝小弁﹞﹑﹝何人斯﹞之怨誹﹐﹝小宛﹞﹑﹝雞鳴﹞之戒惕﹐﹝大東﹞﹑﹝何艸不黃﹞之困疵﹐﹝巷伯﹞﹑﹝鶉奔﹞之惡惡﹐﹝綢繆﹞﹑﹝車舝﹞之歡慶﹐﹝木瓜﹞﹑﹝采葛﹞之情念﹐﹝雄雉﹞﹑﹝伯兮﹞之思懷﹐﹝北山﹞﹑﹝陟岵﹞之行役﹐﹝伐檀﹞﹑﹝七月﹞之勤敏﹐﹝棠棣﹞﹑﹝蓼莪﹞之大義﹐皆曲盡情思﹐婉孌气辭。哲匠縱橫﹐畢由斯閾也。

詩之詞气﹐𨿽由政教﹐然支分條布﹐略有徑庭。良由人士品殊﹐藝隨遷易。故宗工鉅匠﹐詞淳气平﹔豪賢碩俠﹐辭雄气武﹔遷臣孽子﹐辭厲气促﹔逸民遺老﹐辭玄气沈﹔賢良文學﹐辭雅气俊﹔輔臣弼士﹐辭尊气嚴﹔閹僮壼女﹐辭弱气柔﹔媚夫幸士﹐辭靡气蕩﹔荒才嬌麗﹐辭淫气傷。

七言始起﹐咸曰「柏梁」。然寧戚扣牛﹐已肇﹝南山﹞之篇矣。其爲則也﹐聲長字縱﹐易以成文。故蘊气琱詞﹐與五言略異。要而論之﹕﹝滄浪﹞擅其奇﹐﹝柏梁﹞宏其質﹐﹝四愁﹞墜其雋﹐﹝燕歌﹞開其靡。他或雜見於樂篇﹐或援格於賦系﹐妍醜之間﹐可以類推矣。

詩貴先合度﹐而後工拙。縱橫﹑格軌﹐各具風雅﹔繁欽﹝定情﹞﹐本之鄭﹑衛。「生年不滿百」﹐出自《唐風》﹔王粲﹝從軍﹞﹐得之二《雅》﹔張衡﹝同聲﹞﹐亦合﹝關雎﹞。諸詩固自有工醜﹐然而並驅者﹐托之軌度也。

夫哲匠鴻才﹐固由內穎﹔中人承學﹐必自迹求。大扺詩之妙軌﹕情若重淵﹐奧不可測﹔詞如繁露﹐貫而不雜﹔气如良駟﹐馳而不軼。由是而求﹐可以冥會矣。

樂府往往敍事﹐故與詩殊。蓋敍事辭緩﹐則冗不精。「翩翩堂前燕」﹐疊字極促乃佳。阮瑀「駕出北郭門」﹐視﹝孤兒行﹞太緩弱﹐不逮矣。

詩不能受瑕。工拙之間﹐相去無幾﹐頓自絕殊。如﹝塘上行﹞云「莫以豪賢故﹐棄捐素所愛。莫以魚肉賤﹐棄捐蔥與薤。莫以麻枲賤﹐棄捐菅與蒯。」﹝浮萍篇﹞則曰「茱萸自有芳﹐不若桂與蘭。新人𨿽可愛﹐無若故可歡。」本自倫語﹐然佳不如﹝塘上行﹞。

古詩句格自質﹐然大入工。﹝唐風﹖山有樞﹞云「何不日鼓瑟。」鐃歌詞曰「臨髙臺以軒」﹐可以當之。又「江有香艸目以蘭﹐黃鵠髙飛離哉翻」。絕工美﹐可爲七言宗也。

气本尙壯﹐亦忌銳逸。魏祖云「老驥伏櫪﹐志在千里。烈士暮年﹐壯心不已。」猶曖曖也。思王﹝野田黃雀行﹞﹐譬如錐出囊中﹐大索露矣。

樂府中有「妃呼豨」﹑「伊阿那」諸語﹐本自亡義﹐但補樂中之音。亦有疊本語﹐如曰「賤妾與君共餔糜」「共餔糜」之類也。

「生年不滿百」四語﹐﹝西門行﹞亦掇之﹐古人不諱重襲﹐若相援爾。覽﹝西門﹞終篇﹐固咸自鑠古詩﹐然首尾語精﹐可二也。

溫裕純雅﹐古詩得之。遒深勁絕﹐不若漢鐃歌樂府詞。

樂府﹝烏生八九子﹞﹑﹝東門行﹞等篇﹐如淮南小山之賦﹐气韻絕峻﹐止可與孟徳道之﹔王﹑劉文學﹐皆當袖手爾。

韋﹑仲﹑班﹑傅輩四言詩﹐窘縛不蕩。曹公﹝短歌行﹞﹐子建﹝來日大難﹞﹐工堪爲則矣。白狼﹑盤木詩三章﹐亦佳﹐緣不受《雅》《頌》困耳。

漢﹑魏之交﹐文人特茂﹐然衰世叔運﹐終鮮粹才。孔融懿名﹐髙列諸子﹐視﹝臨終詩﹞﹐大類銘箴語耳。應瑒巧思逶迆﹐失之靡靡﹐休璉﹝百一﹞﹐微能自振﹐然傷媚焉。仲宣流客﹐慷慨有懷﹐西京之餘﹐鮮可誦者。陳琳意气鏗鏗﹐非風人度也。阮生優緩有餘﹐劉楨錐角重峭﹐割曳綴懸﹐並可稱也。曹丕資近美媛﹐遠不逮植﹐然植之才﹐不堪整栗﹐亦有憾焉。若夫重熙鴻化﹐烝育叢材﹐金玉其相﹐綽哉有斐﹐求之斯病﹐殆寡已夫。

古詩降魏﹐辭人所遺。𨿽蕭統簡輯﹐過冗而不精。劉勰﹝緒論﹞﹐亦略而未備。況夫人懷敝帚﹐自過千金﹐《法言》懿則﹐遂見委廢。至於篇句﹐零落𨿽深﹐猶幸有存者﹐可足徵也。故著此篇﹐以標準的﹐粗方大義﹐誠不越玆﹐後之君子﹐庶可以考已。

客論曰﹕傳云「王者之迹熄而詩亡」﹐蓋傷之也。降自桓﹑靈廢而禮樂崩﹐晉﹑宋王而新聲作﹐古風沈滯﹐蓋已甚焉。述者上緣聖則﹐下擿儒玄﹐廣教化之源﹐崇文雅之致﹐削浮華之風﹐惇古朴之習﹐誠可尙已。恐學士狎耳目之玩﹐譏瑣尾之文﹐故序而系之﹐俾知所究。

