國朝詩評王世貞

髙季迪如射鵬胡兒﹐伉健急利﹐往往命中﹔又如燕姬靚妝﹐巧笑便辟。劉伯溫如劉宋好武諸王﹐事力旣稱﹐服藝華整﹐見王﹑謝衣冠子弟﹐不免低眉。袁可潛如師手鳴琴﹐流利有情﹐髙山尙遠。劉子髙如雨中素馨﹐𨿽復嫣然﹐不作寒梅老樹風骨。楊孟載如西湖柳枝﹐綽約近人﹐情至之語﹐風雅掃地。汪朝宗如胡琴羗管﹐𨿽非太常樂﹐瑯瑯有致。徐幼文﹑張來儀如鄕士女﹐有質有情﹐而乏體度。孫伯融如新就街馬﹐步驟未熟﹐時見輕快。孫仲愆如豪富兒入少年場﹐輕脫自好。浦長源﹑林子羽如小乘法中作論師﹐生天則可﹐成佛甚遙。解大紳如河朔大俠﹐須髯戟張﹐與之周旋﹐酒肉傖父。楊東裏如流水平橋﹐粗成小致。曾子啟如封節度募兵東徵﹐解華雜沓﹐精騎殊少。湯公釀﹑劉原濟如淮陰少年﹐斗健作瞰人狀。劉欽謨如村女簪花﹐穠艷羞澀﹐正得各半。夏正夫如鄕嗇夫衣繡見達官﹐𨿽復整嚴﹐時露本態。李西涯如陂塘秋潦﹐汪洋淡沲﹐而易見底裏。謝方石如鄕里社塾師﹐日作小兒號嗄。吳匏庵如學究出身人﹐𨿽復閒雅﹐不脫酸習。沈啟南如老農老圃﹐無非實際﹐但多俚辭。陳公甫如學禪家﹐偶得一自然語﹐謂爲遊戲三昧。莊孔陽佳處不必言﹐惡處如村巫降神﹐裏老罵座。陸鼎儀如喫人作雅語﹐多在咽喉間。張亨父如作勞人唱歌﹐滔滔中俗子耳。張靜之如小棹急流﹐一瞬而過﹐無復雅觀。楊文襄如老弋陽伎﹐發喉甚便而多鼻音﹐不復見調。桑民懌如洛陽博徒﹐家無擔石﹐一擲百萬千金。林待用如太湖中頑石﹐非不具微致﹐無柰癡童何﹖喬希大如漢官出臨遠郡﹐亦自粗具威儀。祝希哲如盲賈人張肆﹐頗有珍玩﹐位置總雜不堪。蔡九逵如灌莽中薔薇﹐汀際小鳥﹐時復娟然﹐一覽而已。王敬夫如漢武求仙﹐欲根正染﹐時復遇之﹐終非實境。石少保如披沙揀金﹐時時見寶。文徵仲如仕女淡妝﹐維摩坐語﹔又如小閣疏窗﹐位置都雅﹐而眼境易窮。康徳涵如靖康中宰相﹐非不處貴﹐恇擾粗率﹐無大處分。蔣子云如白臘糖﹐看似甘美﹐不堪咀嚼。王欽佩如小女兒帶花﹐學作軟麗。唐虞佐如苦行頭佗﹐終少玄解。王子衡如外國人投唐﹐武將坐禪﹐威儀解悟中﹐不免露抗浪本色。熊士選如寒蟬乍嗚﹐疏林早秋﹐非不淸楚﹐恨乏他致。張琦如夜蛙嗚露﹐自極聲致﹐然不脫淤泥中。唐伯虎如乞兒唱《蓮花樂》﹐其少時亦復玉樓金埒。邊庭實如洛陽名園﹐處處綺艸﹐不必盡稱姚﹑魏﹔又如五陵裘馬﹐千金少年。顧玉華如春原盡花﹐苞蘼不少。劉元瑞閩人彊作齊語﹐多不辧。朱升之如桓宣武﹐似劉司空﹐無所不恨。殷近夫如越兵縱橫江淮間﹐終不成霸。王新建如長爪梵志﹐彼法中錚錚動人。陸子玄如入貲官作文語雅步﹐𨿽自有餘﹐未脫本來面目。鄭繼之如冰淩石骨﹐質勁不華﹔又如天寶父老談亂﹐事皆實際﹐時時感慨。孟望之如貧措大置酒﹐寒酸澹泊﹐然不至鮏羴。黃勉之如假山池﹐𨿽爾華整﹐大費人力。髙子業如髙山鼓琴﹐沈思忽往﹐木葉盡脫﹐石气自淸﹔又如衛洗馬言愁﹐憔悴婉篤﹐令人折。薛君采如宋人葉玉﹐幾奪天巧﹔又如倩女臨池﹐疏花獨笑。胡孝思如驕兒郎愛吳音﹐興到卽謳﹐不必合板。馬仲房如程衛尉屯西宮﹐斥堠精嚴﹐甲仗雄整﹐而士乏樂用之气。丰道生如沙苑馬﹐駑駿相半﹐恣情馳騁﹐中多敗蹶。王舜夫如敗鐵綱取珊瑚﹐用力堅深﹐得寶自少。孫太初如雪夜偏師﹐間道入蔡﹔又如嗚蜩伏蚓﹐聲振月露﹐體滯泥壤。施子羽如寒鴉數點﹐流水孤村﹐惜其景物蕭條﹐迫晚意盡。王履吉如鄕少年久遊都會﹐風流詳雅﹐而不盡脫本來面目﹔又似揚州大宴﹐𨿽鮭珍水陸﹐時有宿味。常明卿如沙苑兒駒﹐驕嘶自賞﹐未諧步驟。張文隱如藥禱鼎﹐燦爛驚人﹐終乏古雅。王稚欽如良馬走阪﹐美女舞竿﹐五言尢自長城。陳約之如靑樓小女﹐月下箜篌﹐初取閒適﹐終成淒楚﹔又如過雨殘荷﹐𨿽爾衰落﹐嫣然有態。楊用修如暴富兒郎﹐銅山金埒﹐不曉喫飯著衣。李子中如刁家奴﹐輝赫車馬﹐施散金帛﹐原非己物。廖嗚吾如新決渠浮楚濁泥﹐一瞬皆下。皇甫子安如玉盤露屑﹐淸雅絕人﹐惜輕縑短幅﹐不堪裁剪。袁永之如王﹑謝門中貴子弟﹐動止可觀。黃才伯如紫瑛石﹐大似靺鞨﹐晚年不無可恨。周以言如中智芘蒭﹐𨿽乏根具﹐不至出小乘語。施平叔如小邑民築室﹐器物俱完。張以言如甘州石斗﹐色澤似玉﹐膚理粗漫。胡承之如病措大習白猿公術﹐操舞如度﹐擊刺未堪。華子潛如盤石疏林﹐淸溪短棹﹐𨿽在秋冬之際﹐不廢楓橘。張孟獨如罵陣兵﹐嗔目喧袖﹐果勢壯往。張愈光如拙匠琢山骨﹐斧鑿宛然﹔又如束銅錮腹﹐滿中外道。湯子重如鄕三老入城﹐威儀舉舉﹐終少華冶態。傅汝舟如言《法華》作風話﹐凡多聖少。喬景叔如淸泉放澑﹐新月掛樹﹐然此景殊少﹐不柰縱觀。蔡子木如驕女織流黃﹐不知絲理﹐彊自斐然。王道思如驚弋縮鳥﹐撲剌遒迅﹐殊愧幽閒之狀。許伯誠如賈胡子作獨遊﹐隨事揮散﹐無論中節。陳羽伯如東市倡﹐慕靑樓價﹐微傅粉澤﹐彊工顰笑。王允寧如馬服子陳師﹐自作奇正﹐不得兵法﹔又如項王嘔嘔未了﹐忽發喑嗚。徐昌谷如白雲自流﹐山泉泠然﹐殘雪在地﹐掩映新月﹔又如飛天仙人﹐偶遊下界﹐不染塵俗。何仲默如朝霞點水﹐芙蕖試風﹔又如西施﹑毛嬙﹐無論才藝﹐卻扇一顧﹐粉黛無色。李獻吉如金鳷擘天﹐神龍戲海﹔又如韓信用兵﹐眾寡如意﹐排蕩莫測。李於鱗如峩眉積雪﹐閬風蒸霞﹐髙華气色﹐罕見其比﹔又如大商舶明珠異寶﹐貴堪敵國﹐下者亦是木難﹑火齊。宗子相如渥窪神駒﹐日可千里﹐未免嚙決之累﹔又如華山道士﹐語語煙霞﹐非人間事。梁公實如綠野山池﹐繁雅勻遭﹔又如漢司隸衣冠﹐令人驚美﹐但非全盛儀物。吳峻伯如子陽在蜀﹐亦具威儀﹔又如初地人見聲聞則入﹐大乘則遠。馮汝行如幽州馬行客﹐𨿽見伉俍﹐殊乏都雅。馮汝言如晉人評會稽王﹐有逮體而無遠神。張茂參如荒傖度江﹐揖讓簡略﹐故是中原門第。盧少根如翩翩濁世佳公子﹐輕俊自肆。朱子價如髙坐道人﹐衩衣躡屐﹐忽發胡語。陳嗚野如子玉兵﹐過三百乘則敗。彭孔嘉如光祿宴使臣﹐餖飣詳整﹐而中多宿物。徐汝思如初調鷹見擊鷙﹐故難獲鮮。黃淳父如北裏名姬作酒糾﹐才色旣自可觀﹐時出俊語﹐爲客所賞。謝茂秦如大官舊庖﹐爲小邑設宴﹐𨿽事僎非奇﹐而餖飣不苟。魏順甫如黃梅坐人談上乘﹐縱未透汗﹐不失門宗。

