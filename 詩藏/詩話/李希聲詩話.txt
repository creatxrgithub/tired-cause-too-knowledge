宋詩話輯佚﹟李希聲詩話宋李錞

一﹑唐詩一詩傳爲兩人例

唐人詩流傳訛謬﹐有一詩傳爲兩人者。如「漠漠水田飛白鷺﹐陰陰夏木囀黃鸝」﹐旣曰王維﹐又曰李嘉祐﹐以全篇考之﹐摩詰詩也。➀又﹕「楚鄕寒食梅花時﹐野渡臨風駐彩旗。艸色連云人去住﹐水紋如谷燕差池」﹐旣見《杜牧集》中﹐又《劉夢得外集》作八句﹐其後云「朱轓尙憶羣飛雉﹐靑綬初聯左顧龜。非是湓城白司馬﹐水曹何事與新詩」﹐考其全篇﹐夢得詩也。然前四句絕類牧之。﹝《叢話》十五﹑《詩林》一﹞

﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《詩林》引至此。

二﹑詩以風調髙古爲主

古人作詩正以風調髙古爲主﹐𨿽意遠語疏皆爲佳作﹐後人有切近的當﹐气格凡下者﹐終使➀人可➁憎。﹝《玉屑》十﹑《鑑衡》一﹑《詩學旨學》本《名賢詩旨》《唐詩品匯》卷首﹑《仕學規範》卷三十六﹞

﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《名賢詩旨》「使」作「爲」。

➁《名賢詩旨》「可」作「所」。

三﹑有道人之詩

有道之士胸中過人﹐落筆便造妙處。彼淺陋之人﹐雕琢肺肝﹐不過僅然嘲風弄月而已。﹝《詩學指南》本《名賢詩旨》《仕學規範》卷三十六﹞

四﹑作詩之要

崔鷃能詩﹐或問作詩之要﹐答曰「但多讀而勿使﹐斯爲善。」﹝《名賢詩旨》﹞

五﹑始字音

「皂雕寒始急」﹐「千呼萬喚始出來」﹐人皆以爲語病。然始有二音﹕﹝終始之始則音上聲﹐「萬物資始」是也﹔﹞➀有所宿﹝畱﹞➁而今甫然者﹐當從去聲﹐﹝「蟬始鳴」是也。﹞➂二詩自非語病。﹝《學林》八﹑《示兒編》二十三﹞

﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《履齋示兒編》有此語。

➁《示兒編》有「畱」字。

➂《示兒編》有此五字。

六﹑朱池寺僧詩

余往歲侍親睦州壽昌縣﹐朱池寺僧卒方數日﹐弟子出卒前一日手寫頌云「孤燈寂寂夜堂深﹐寒雨蕭蕭響竹林。大抵浮生只如此﹐不須哀怨動悲吟。」➀字甚端謹﹐斯亦異矣。﹝《宋紀》九十二﹑《類苑》四十三﹞

﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀「悲吟」﹐《皇朝事實類苑》作「悲音」。

七﹑孟郊詩

案﹕《王直方詩話》引李希聲曰「孟郊詩正如晁錯﹐爲人不爲不佳﹐所傷者峻直耳。」疑亦《詩話》中語。

八﹑張文潛詩記妙處

案﹕《王直方詩話》引李希聲云「見文潛外生言文潛每作詩﹐其有用得妙處﹐必自記錄。如《法云會中懷無咎》云﹕『獨覺欠此翁』﹐自以欠字頗佳。」疑亦《詩話》中語。

九﹑杜過洞庭詩

案﹕《王直方詩話》稱「詩曰﹕『蛟室圍靑艸﹐龍堆隱白沙。護江盤古木﹐迎棹舞神鴉。破浪南風正﹐收帆畏日斜。雲山千萬疊﹐何處上仙槎﹖』此老杜《過洞庭詩》也。李希聲云﹕『得之於江心一小石刻』。」疑亦見《李希聲詩話》。

一○﹑舒王題句

案﹕《王直方詩話》引李希聲云「舒王罷政事時﹐居州東劉相宅﹐於東院小廳題『當時諸葛成何事﹖只合終身作臥龍』者數十處。」疑亦《詩話》中語。

玆據誦芬堂影刻日本元和翻宋紹興本《皇朝事實類苑》補輯﹐得七則錄後。

一一﹑吏人詩

衛縣舊市場務壁間﹐題字數行﹐乃舊吏人詩也﹐云「罷樹猿辭檻﹐歸耕馬脫銜。庸錢貧易合﹐官事老難擔。」亦意之可取。﹝《類苑》三十八﹞

一二﹑江子之

余友江子之夢與餘同登樓飲酒送客。子之夢中作詩云「晚風殘日下危樓﹐斜倚欄幹滿眼愁。休唱《陽關》催別酒﹐春情離恨總悠悠。」﹝《類苑》四十六﹞

一三﹑邵謁詩

余亡友李秉彜徳叟嘗爲余曰「家藏唐邵謁詩八十篇﹐甚工。謁選於吏部﹐部中榜此詩曰﹕『有能過此者﹐當先注官。』眾無間言﹐如李太白雲﹕『今人不見古時月﹐今月曾經照古人』﹐世以爲工矣。謁詩云﹕『不知天上月﹐曾照幾多人』﹐造語尢更省力。」余欲借傳﹐因循不果。此事不載於《唐書》﹐野史小說中皆未嘗見之。《唐文藝傳》中有邵說﹐無邵謁也。﹝《類苑》五十九﹞

一四﹑詩嘲

近世集句﹐始於王荊公﹐然石曼卿已好爲此體。京師有舉子夜觀人家娶婦﹐徘徊不去﹐至排墜門扉﹐其家大怒﹐喧爭。邏者領赴廂主﹐廂主以其舉子﹐慰諭遣之。曼卿適過其傍﹐駐馬集句贈之﹐曰「司空愛爾爾須知﹐月下推門更有誰﹖尀耐一雙窮相眼﹐得便宜是落便宜。」﹝《類苑》六十三﹞

一五﹑語病

諫議大夫鮮於公子駿守揚州﹐嘗至隋煬帝九曲池等處﹐徘徊賦詩﹐俾郡中屬和﹐用陰字韻。郡人秦少遊和云「司花人遠樹陰陰」﹐蓋用煬帝司花女故事也。有教官頗通經術而詩非所長﹐和詩有「蒼鼠臥花陰」之句。鮮於公讀之﹐笑曰「老杜《玉華宮詩》云『蒼鼠臥古瓦』﹐蓋宮久廢﹐故蒼鼠竄於瓦間。今乃臥於花陰﹐此無限殺大四體也。」﹝《類苑》六十五﹞

一六﹑機辧

蘇州李璋舉進士有聲﹐才气過絕於人。放誕浮薄﹐竟止於小官。王荊公嘗拜之。爲舉子日﹐因與人踢球﹐誤墜良家婦頭上﹐碎其冠梳﹐其家訟於官﹐因至庭下。太守曰「若眞舉子乎﹖吾將試之。」璋乞賦題。太守曰「可賦汝踢球誤辟良家婦冠梳事。」璋應聲曰「偶與朋遊﹐閒築气球﹐起自卑人之足﹐忽升娘子之頭。方一丈八尺之時﹝球別無故事﹐其髙止於一丈八尺﹞﹐不妨好看﹔喫八棒十三之後﹐著甚來由﹗」太守大笑﹐遣之。﹝《類苑》六十七﹞

一七﹑贈縣令詩

元丰中﹐有人爲建州建陽縣令﹐一舉子以貧謁之﹐待之甚薄。舉子大怒﹐作《贈縣令詩》云「寒儒登第十三年﹐衝第歸來賣盡田。除卻職田淸俸外﹐不知何處遇神仙。」詩旣盛傳﹐郡守刺史皆疑其人﹐終任無薦之者。﹝《類苑》七十四﹞

