唐詩紀事宋計有功

提要目錄序

卷一卷二卷三卷四卷五卷六卷七卷八卷九卷十卷十一卷十二卷十三卷十四卷十五卷十六卷十七卷十八卷十九卷二十卷二十一卷二十二卷二十三卷二十四卷二十五卷二十六卷二十七卷二十八卷二十九卷三十卷三十一卷三十二卷三十三卷三十四卷三十五卷三十六卷三十七卷三十八卷三十九卷四十卷四十一卷四十二卷四十三卷四十四卷四十五卷四十六卷四十七卷四十八卷四十九卷五十卷五十一卷五十二卷五十三卷五十四卷五十五卷五十六卷五十七卷五十八卷五十九卷六十卷六十一卷六十二卷六十三卷六十四卷六十五卷六十六卷六十七卷六十八卷六十九卷七十卷七十一卷七十二卷七十三卷七十四卷七十五卷七十六卷七十七卷七十八卷七十九卷八十卷八十一

提要

《唐詩紀事》八十一卷﹐宋計有功撰。有功字敏夫﹐其始末未詳。李心傳《建炎以來系年要錄》載﹕「紹興五年秋七月戊子﹐右承議郎新知簡州計有功提舉兩浙西路常平茶鹽公事。有功﹐安仁人﹐張浚從舅也。」又考郭印《雲溪集》﹐有《和計敏夫畱題雲溪詩》曰「知君絕學謝蕓編﹐語默行藏不礙禪。親到雲溪重說偈﹐天開地辟見純全。」則敏夫爲南渡時人。詳印詩意﹐蓋耽味禪悅之士。而是集乃畱心風雅﹐采摭繁富﹐於唐一代詩人或錄名篇﹐或紀本事﹐兼詳其世系爵裏﹐凡一千一百五十家。唐人詩集不傳於世者﹐多賴是書以存。其某篇爲某集所取者﹐如《極玄集》《主客圖》之類﹐亦一一詳注。今姚合之書猶存。張爲之書獨藉此篇以見梗槪﹐猶可考其孰爲主﹐孰爲客﹐孰爲及門﹐孰爲升堂﹐孰爲入室。則其輯錄之功﹐亦不可沒也。惟其中多委巷之談﹐如李白微時曾爲縣吏﹐並載其牽牛之謔﹑溺女之篇﹐俳諧猥瑣﹐依托顯然﹐則是榛楛之勿剪耳。

目錄

第一卷

太宗髙宗中宗

第二卷

眀皇徳宗文宗宣宗昭宗

第三卷

武后徐賢妃上官昭容越王貞韓王元嘉孔紹安鄭世翼董思恭何仲諠沈叔安陸敬袁朗牛鳳及朱子奢庾抱張文恭陳叔達薛收

第四卷

王珪褚亮虞世南蔡允恭許敬宗劉孝孫魏徵楊師道岑文本李百藥來濟長孫無忌杜正倫馬周李義府陳子良杜之松崔善爲王績

第五卷

蕭徳言顏師古杜淹裴守眞胡元範元萬頃李敬玄張文琮薛愼惑張大安薛元超鄭蜀賓王徳眞楊思玄鄭義眞徐珩蕭翼張執恭鄭軌王勣竇威

第六卷

上官儀郭正一喬知之喬侃員半千任希古蘇味道杜審言郭利貞吳少微富嘉謨李福業王適李崇嗣

第七卷

髙正臣崔知賢韓仲宣周彥昭髙球弓嗣初髙瑾王茂時徐皓長孫貞隱髙紹郎余令陳嘉言周彥暉髙嶠周思鈞劉友賢於季子東方虯駱賓王盧照鄰王勃楊炯田遊巖

第八卷

陳子昂邵大震李日知李景伯劉褘之王無競袁恕己郭元震崔融張昌齡

第九卷

李適張錫徐彥伯宗楚客韋承慶蕭至忠李迥秀劉憲崔湜岑羲

第十卷

趙彥昭崔日用李乂盧藏用馬懷素薛稷劉允濟李元紘李嶠蘇瑰蘇頲

第十一卷

韋嗣立趙彥伯閻朝隱鄭愔沈佺期宋之問徐堅盧懷愼武平一李行言韋元旦

第十二卷

畢乾泰辛替否王景韋安石竇希玠李咸陸景初鄭南金於經野解琬麯瞻樊忱孫佺李從遠周利用楊廉張景源李恆

第十三卷

崔液張元一劉希夷鄭遂初王熊房融張敬忠崔珪沈祖仙盧崇道徐安期張紘薛曜袁暉李休烈邵士彥吳大江劉幽求賈曾楊齊哲魏元忠李夔司馬承禎

第十四卷

張說宋璟王邱崔翹王光庭席豫梁升卿源乾曜張嘉正盧從願韓休徐知仁崔禹錫裴漼韋杭程行諶李暠蕭嵩劉升裴光庭宇文融崔沔崔尙陸堅崔泰之崔日知魏奉古

第十五卷

王灣魏知古許景先姚崇姜皎姜晞王嶽靈楊顏鄭繇張諤趙仁獎張暈金昌緒蘇晉張九齡崔國輔

第十六卷

王維王縉裴迪崔興宗

第十七卷

賀知章賀蘭進明李邕陰行先李伯魚趙冬曦尹懋崔成甫李昂殷遙徐延壽苑咸丘爲

第十八卷

杜甫李白

第十九卷

崔宗之敬括房琯蘇源明

第二十卷

鄭虔嚴武史俊李適之祖詠李頎綦毋潛趙謙光李元操薛令之張諲陶翰顏舒王琚王熊薛維翰崔亙朱琳王泠然萬楚胡皓袁瓘柳識髙力士髙霽息夫牧崔曙

第二十一卷

蕭穎士李華崔顥李嘉祐王翰

第二十二卷

任華鄒象先賈至韋述裴輝卿解彥融儲光羲孫翃梁知微沈千運魏萬元結張均李嶷萬齊融宋鼎崔頌

第二十三卷

司馬退之吳筠蘇廣文尉遲匡王諲陳希烈髙適張彪張子容李之芳崔彧孟浩然岑參

第二十四卷

元傑韋迢孟彥深郭受陶峴張偁王昌齡周萬包融顏眞卿丁仙芝李淸韓滉齊澣顧朝陽韋建

第二十五卷

徐安貞崔惠童崔敏童劉晏劉灣薛據劉愼虛張巡張繼張謂梁肅柳渾孟云卿

第二十六卷

盧象閻防王季友楊賁張陵王之渙李陽冰蘇渙劉長卿章八元李穆韋應物朱放孫逖李紓畢耀

第二十七卷

於逖姚系趙徵明李泌褚朝陽蕭昕張潮暢當暢諸獨孤及皇甫冉皇甫曾李幼卿趙驊賈邕劉舟長孫鑄房白元晟劉太衝姚發鄭愕殷少野鄔載

第二十八卷

張濯孫叔向朱長文胡令能鄭丹李希仲杜誦鄭錫古之奇秦系令狐峘楊淩劉太眞顧況薛業劉希戩朱絳元凜楊志堅劉方平李揆戎昱

第二十九卷

常衮張眾甫田澄柳郴李彥遠薛冔元載張元宗楊郇伯髙拯梁鍠劉長川姚倫孫處玄劉復朱彬戴叔倫於鵠王季文

第三十卷

李益杜羔諸葛覺韋執中耿湋盧綸韓翃錢起司空曙苗發崔峒李端冷朝陽

第三十一卷

竇叔向竇常竇牟竇羣竇庠竇鞏常建李約柳中庸郭鄖韋處厚權徳輿張薦楊於陵許孟容崔邠馮伉潘孟陽武少儀鄭常鄭轅韓浚王濯張莒張叔良

第三十二卷

崔琮李竦裴逵於尹躬顏粲葉季良陳通方嚴公弼嚴公貺王表陸贄楊炎元季川蔣渙包何劉商陸海

第三十三卷

李吉甫武元衡鄭絪獨孤良弼獨孤綬李季何李應盧拱李觀裴度韋同則陳蛻

第三十四卷

韓愈張籍史延丁澤樊宗師李道昌

第三十五卷

陸暢崔元翰張建封皇甫湜李翺麯信陵孟郊盧仝劉叉楊巨源陳羽王履正彭伉辛弘智歐陽詹焦郁袁髙

第三十六卷

黎逢閻濟美裴交泰劉皂

第三十七卷

元稹

第三十八卷

白居易

第三十九卷

白居易韋式崔元亮牛僧孺李紳沈傳師盧羣劉禹錫封孟紳陳潤

第四十卷

範傳正薛存誠賈島馬異張登包佶長孫佐輔李正封崔護張又新陸復禮柳公權陸鴻漸王季則王公亮徐牧陳存

第四十一卷

白行簡章孝標施肩吾鮑溶孟簡李程張蕭遠許康佐許堯佐張南史徐凝朱晝侯喜蔣防

第四十二卷

王涯令狐楚張仲素

第四十三卷

竇參郎士元於良史舒元輿李諒李賀呂溫呂恭段洪古何元上羊士諤馮宿柳宗元吳武陵邵眞崔膺衛象李宣遠熊孺登崔立之郭遵韋紓

第四十四卷

王建

第四十五卷

朱灣王良會柳公綽張正壹徐放崔備蘇郁胡幽貞張儼杜頠韋丹鄭兪杜元穎吳丹鄭餘慶趙宗儒周弘亮王播周匡物許玫張碧

第四十六卷

劉言史劉猛李余李涉劉昭禹孫昌胤嚴休復朱慶余劉軻獨孤鉉張燦楊虞卿楊汝士張志和

第四十七卷

謝良輔鮑防杜奕丘丹嚴維鄭槪陳元初呂渭範燈樊珣劉蕃賈弇沈仲昌李祐李播蕭靜崔子向李逢吉楊乘

第四十八卷

李祕韋臯李徳裕鄭還古裴航裴休呂羣徐商王傳韋渠牟陸長源盧宗回劉辟薛宜僚陸希聲崔季卿皇甫徹

第四十九卷

胡杲吉皎劉眞鄭據盧貞張渾白居易九老項斯龐蘊蔡京滕邁郭周藩殷潛之裴思謙何扶鄭澣廖有方薛書記賈耽盧貞姚合

第五十卷

封敖鄭薰王軒宋雍李摯韋澳段文昌姚向溫會李敬伯姚康張正元楊嗣復炙轂子楊厚劉郇伯王觀陳上美侯冽崔樞陳彥博郭良驥崔嘏李景遜康球

第五十一卷

白敏中魏扶馬植崔鉉殷堯藩沈亞之裴夷直楊敬之房千里厲元諭鳧楊衡符載王彥威繁知一楊洵美

第五十二卷

雍裕之裴潾皇甫曙李肱皇甫松徐凝張祜崔涯盧儲趙璜柴夔王繼勛夏鴻曹汾楊鴻易重

第五十三卷

喬琳王鋋於興宗李朋楊牢李汶儒薛蒙李鄴於瑰王嚴劉騤李渥劉璐盧栯李續盧求田章髙璩牛徵蕭祐魏謨陸肱李商隱劉得仁

第五十四卷

韋表微羅弘信髙崇文王智興劉綺莊馬戴孟遲南卓鄭顥李羣玉溫庭筠周繇

第五十五卷

周墀王起盧肇丁稜姚鵠髙退之孟球劉耕裴翻樊驤崔軒蒯希逸林滋李宣古黃頗張道符丘上卿石貫李潛孟守唐思言左牢金厚載王甚夷

第五十六卷

鄭畋李匯徵劉威崔郊譚銖郭夔來鵬來鵠鄭洪業杜牧許渾童翰卿雍陶周元範李遠朱可名趙嘏祝元膺韋承貽鄭史韋楚老

第五十七卷

段成式

第五十八卷

溫庭皓韋蟾李敬方李溟李郢韓琮劉滄柳棠賀蘭朋吉崔玨李洞長孫翺崔櫓曹唐於武陵霍總劉魯風盧尙卿

第五十九卷

薛瑩褚載汪遵蕭遘盧渥李訥崔元範楊知至封彥卿盧鄴髙湘盧溵滕倪林傑李明遠李章武郭圓薛逢張宏靖附韓察崔恭崔公信陸瀍胡證髙銖張賈

第六十卷

李節費冠卿劉虛白蕭建袁不約孫緯周祚崔澹盧頻李廓李頻賈馳薛能曹鄴裴虔余陳陶

第六十一卷

聶夷中劉象紀唐夫羅紹威鄭仁表張林李搏裴廷裕髙蟾宋邕崔塗孫郃鄭準章碣於潰

第六十二卷

鄭嵎

第六十三卷

方幹劉駕王駕衛準詹雄顧非熊司空圖秦韜玉潘誠胡駢髙駢潘緯武瓘於鄴路徳延翁承贊韓垂

第六十四卷

顏萱李縠司馬都鄭璧崔璞魏朴張賁陸龜蒙皮日休崔璐任蕃盧休劉畋

第六十五卷

袁郊盧延讓裴說張爲韓偓曹松杜荀鶴孫棨王鐸鄭綮胡玢楊收平曾繆島云

第六十六卷

馮涓盧嗣立李質姚巖傑王璘嚴郭陳標崔安潛盧發錢珝盧駢嚴惲王渙張曙翁綬戴司顏孫定趙牧盧注鄭愚王鐐陳琡

第六十七卷

李嶸袁皓歐陽澥徐振李濤王貞白王祝劉谷李昌鄴王滌王碩陸貞洞李縞髙衢張綺韋冰薛昭緯鄭合敬許晝程賀裴鉶張孜顧云李昭象

第六十八卷

湯文圭唐彥謙裴澈盧攜韋莊吳融公乘億羅鄴羅衮

第六十九卷

羅虯羅隱陸扆

第七十卷

許棠張喬劇燕任燾張蠙鄭谷溫憲李昌符王轂李山甫伊璠鐘離權

第七十一卷

張道古許鼎李京胡曾伍唐珪韓定辭蔣貽恭狄歸昌李拯髙越許郴孫蜀牛嶠崔庸同穀子陳詠李旭沈彬周朴孫魴王易簡範攄之子鄭雲叟謝太虛李嶼江爲

第七十二卷

僧法宣僧中寤僧子蘭僧靈澈僧靈一僧淸江僧廣宣

第七十三卷

僧法振僧常雅僧隱邱僧法照僧泠然金地藏僧皎然僧護國僧含曦

第七十四卷

僧文秀僧尙能僧棲白僧無可僧神穎僧懷浚僧應物僧可朋僧云表

第七十五卷

僧虛中僧貫休僧齊己殷七七許碏許宣平裴翛然

第七十六卷

僧太易僧惟審僧滄浩僧良義僧志定僧棲蟾僧曇翼僧淸塞僧無悶僧文益僧修睦僧景云

第七十七卷

僧棲一僧可止僧卿云僧處默僧澹交僧若虛僧僧巒僧曇域僧懷楚僧懷浦僧慕幽僧尙顏僧善生

第七十八卷

開元宮人楊氏女薛彥輔母林氏崔氏劉氏愼氏薛媛李季蘭侯氏如意中女子裴柔之魚玄機僖宗宮人張建封妓宮女女道士元淳

第七十九卷

張夫人崔仲容女郎張琰女郎崔公達女郎宋若昭女郎宋若荀女郎田娥女郎劉云薛濤女郎葛鴉兒女郎張文姬鮑君徽女郎張窈窕倡妓常浩女郎蔣蘊女郎劉媛廉氏彭伉妻程長文尼海印孫氏鶯鶯非煙徐月英

第八十卷

河北士人不知名僕

新羅主楊奇鯤不知名權龍褒

第八十一卷

毛仙翁贈行詩序

唐人以詩名家﹐姓氏著於後世﹐殆不滿百﹐其餘僅有聞焉﹐一時名輩﹐滅沒失傳﹐蓋不可勝數。敏夫閒居﹐尋訪三百年間文集﹑雜說﹑傳記﹑遺史﹑碑志﹑石刻﹐下至一聯一句﹐傳誦口耳﹐悉搜采繕錄﹔間捧宦牒﹐周遊四方﹐名山勝地﹐殘篇遺墨﹐未嘗棄去。老矣無所用心﹐取自唐初首尾﹐編次姓氏可紀﹐近一千一百五十家﹔篇什之外﹐其人可考﹐卽略紀大節﹐庶讀其詩﹐知其人。所恨家貧缺簡籍﹐地僻罕聞見﹐聊據所得﹐先成八十一卷﹐目曰《唐詩紀事》云。灌園居士臨邛計敏夫有功敍。

慶元辛酉﹐禧從大諫傅公遊於淩雲﹐邂逅灌園季子次陽總幹﹐蓋禧戊午類試坐主也。因得是書﹐立命數十吏傳錄﹐其間不能無魯魚亥豕之誤﹐翻閱累年﹐手自讎校﹐十是正其七八﹐余則傳疑﹐不敢妄加損也。夫文章與時髙下﹐而詩發於情﹐帝王盛時采之﹐以觀民風﹐在治忽。春秋之時﹐趙孟請賦詩以觀鄭七子之志﹐季札請觀樂以知列國之風。世之君子﹐欲觀唐三百年文章人物風俗之污隆邪正﹐則是書不爲無助。乃鋟之懷安郡齋﹐與世共之。嘉定甲申懷安假守王禧慶長書。

卷一

太宗髙宗中宗

太宗

《帝京篇》序云「余以萬機之暇﹐遊息藝文﹐觀列代之皇王﹐考當時之行事。軒﹑昊﹑舜﹑禹之上﹐信無間然矣﹔至於秦皇﹑周穆﹑漢武﹑魏明﹐峻宇雕墻﹐窮侈極麗﹐徵稅殫於宇宙﹐轍迹徧於天下﹐九域無以稱其求﹐江海不能贍其欲﹐覆亡顚沛﹐不亦宜乎。余追蹤百王之末﹐馳心千載之下﹐慷慨懷古﹐想彼哲人﹐庶以堯﹑舜之風﹐蕩秦﹑漢之獘﹐用咸英之曲﹐變爛漫之音﹐求之人情﹐不爲難矣。故觀文教於六經﹐閱武功於七徳﹐臺榭取其避燥濕﹐金石尙其諧人神﹐皆節之於中和﹐不系之於淫放。故溝洫可悅﹐何必江海之濱乎﹔麟閣可玩﹐何必山陵之間乎﹔忠良可接﹐何必海上神仙乎﹔丰鎬可遊﹐何必瑤池之上乎﹗釋實求華﹐以人從欲﹐亂於大道﹐君子恥之。故述《帝京篇》﹐以明雅志云爾。」詩云「秦川惟帝宅﹐函谷壯皇居。綺殿千尋起﹐離宮百雉余。連甍遙接漢﹐飛觀迥淩虛。云日隱層闕﹐風煙出綺疏。」其一。「巖廊罷機務﹐崇文聊駐輦。玉匣啟龍圖﹐金繩披鳳篆。韋編斷仍續﹐縹帙舒還捲。對此乃淹畱﹐欹案觀墳典。」其二。「移步出詞林﹐停輿欣載宴。雕弓寫明月﹐駿馬疑流電。驚雁落虛弦﹐啼猿悲急箭。閱賞誠多矣﹐於玆乃忘倦。」其三。「鳴笳臨樂館﹐眺聽歡芳節。急管韻朱弦﹐長歌凝白雪。威鳳肅來下﹐玄鶴分成列。去玆鄭衛聲﹐雅音方可悅。」其四。「芳辰追逸趣﹐禁苑信多奇。橋形通漢上﹐峯勢接云危。煙霞交隱映﹐花鳥自參差。何如肆轍迹﹐萬里賞瑤池。」其五。「飛蓋去芳園﹐蘭橈遊翠渚。萍間日彩亂﹐荷處香風舉。桂楫滿中川﹐弦歌振長嶼。豈獨汾河曲﹐方爲歡宴所。」其六。「日落雙闕昏﹐回輿九重暮。長煙散初碧﹐皎月澄輕素。褰幌玩琴書﹐開軒引雲霧。銀漢耿層閣﹐淸風搖玉樹。」其七。「歡樂難再遇﹐芳晨良可惜。玉酒溢云罍﹐蘭肴陳綺席。千鐘合堯禹﹐百獸諧金石。得志重寸陰﹐忘懷輕尺璧。」其八。「建章歡賞夕﹐二八盡妖妍。羅綺昭陽殿﹐芬芳玳瑁筵。佩移星正動﹐扇掩月初圓。無勞上玄圃﹐卽此對神仙。」其九。「以玆遊觀極﹐悠然獨長想。披捲覽前蹤﹐撫躬尋旣往。望古茅茨約﹐瞻今蘭殿廣。入道慮髙危﹐虛心誡盈蕩。奉天竭誠敬﹐臨民思惠養。納善察忠諫﹐明科愼刑賞。六五誠難繼﹐四三非易仰。庶待淳化敷﹐方嗣云亭響。」其十。帝制《帝京篇》﹐命李百藥並作。旣上﹐詔曰「卿何身老而才之壯﹐齒宿而意之新乎﹖」

《正月臨朝》云「條風開獻節﹐灰律動初陽。百蠻奉遐書﹐萬國朝未央。𨿽無舜禹迹﹐幸欣天地康。車軌同八表﹐書文混四方。赫奕儼冠蓋﹐紛綸盛服章。羽旌飛馳道﹐鐘鼓震修廊。組練暉霞色﹐霜戟照朝光。晨宵懷至理﹐終愧撫遐荒。」

《秋日垂淸光賜房元齡詩》曰「秋露凝髙堂﹐朝光上翠微。參差麗雙闕﹐照耀滿重闈。仙馭隨輪轉﹐靈烏帶影飛。臨波無定彩﹐入隙有圓暉。還當葵藿志﹐傾葉自相依。」

《賦得白日傍西山詩》曰「紅輪不暫駐﹐烏飛豈復停。岑霞漸漸落﹐溪陰寸寸生。藿葉隨光轉﹐葵心逐照傾。晚煙含樹色﹐棲鳥雜流聲。」

《賦得花庭霧詩》云「蘭气已薰宮﹐新蕊半妝叢。色含輕重霧﹐香引去來風。拂樹濃舒碧﹐縈花薄蔽紅。還當雜行雨﹐仿佛隱遙空。」

《詠小山詩》云「近谷交縈蕊﹐遙峯對出蓮。徑細無全磴﹐松小未含煙。」

《弱柳鳴秋蟬詩》云「散影玉階柳﹐含翠隱鳴蟬。微形藏葉裏﹐亂響出風前。」

《早雁出云鳴詩》云「初秋玉露淸﹐早雁出云鳴。隔云時亂影﹐因風乍含聲。」

《秋日翠微宮詩》曰「秋光凝翠嶺﹐涼吹肅離宮。荷疏一蓋缺﹐樹冷半帷空。側陣移鴻影﹐圓花釘菊叢。攄懷俗塵外﹐髙眺白雲中。」

《春日望海詩》云「披襟眺滄海﹐憑軾玩春芳。積流橫地軸﹐疏派引天潢。仙气凝三嶺﹐和風散八荒。拂曉云布色﹐穿浪日舒光。照岸花分彩﹐迷雲雁斷行。懷卑運深廣﹐持滿守靈長。有形非易測﹐無源詎可量﹖洪濤經變野﹐翠島屢成桑。之罘思漢帝﹐碣石想秦皇。霓裳非本意﹐端拱且圖王。」

《召侍臣賜宴守歲》云「四時運灰琯﹐一夕變冬春。送寒餘雪盡﹐迎歲早梅新。」

《洛水》云「春搜馳駿骨﹐總轡俯長河。霞處流縈錦﹐風前漾捲羅。水花翻照樹﹐堤蘭倒插波。豈必汾陰曲﹐秋云發棹歌。」

《冬日臨昆明池詩》云「石鯨分玉澑﹐劫燼隱平沙。柳影冰無葉﹐梅心凍有花。寒野凝朝露﹐霜天散夕霞。歡情猶未極﹐落景遽西斜。」

《賦得浮橋詩》云「岸曲非千里﹐橋斜異九星。暫低逢輦度﹐還髙值浪驚。水搖文鷁動﹐纜轉錦花縈。遠近隨輪影﹐輕重應人行。」

《入潼關詩》云「崤函稱地險﹐襟帶壯兩京。霜峯直臨道﹐冰河曲繞城。古木參差影﹐寒猿斷續聲。冠蓋往來合﹐風塵朝夕驚。髙談先馬渡﹐僞曉預雞鳴。棄繻懷遠志﹐封泥負壯情。別有眞人气﹐安知名不名。」

《春日玄武門宴羣臣詩》云「韶光開令序﹐淑气動芳年。駐輦華林側﹐髙宴柏梁前。紫庭文佩滿﹐丹墀衮紱連。九夷簉瑤席﹐五狄列瓊筵。娛賓歌湛露﹐廣樂奏鈞天。盈樽浮綠醑﹐雅曲韻朱弦。粵余君萬國﹐還慚撫八埏。庶幾保正固﹐虛己厲求賢。」

又《置酒坐飛閣詩》云「髙軒臨碧渚﹐飛檐迥駕空。餘花攢漏檻﹐殘柳散雕櫳。岸菊初含蕊﹐園梨始帶紅。卻慮昆山暗﹐不共盡杯中。」

《冬宵各爲四韻詩》云「雕宮靜龍漏﹐綺閣宴公侯。珠簾燭焰動﹐繡柱月光浮。塵起將歌發﹐風停與管遒。瓊池任多士﹐端扆竟何憂。」

《尙書詩》云「崇文時駐步﹐東觀還停輦。輟膳玩三墳﹐輝燈披五典。寒心睹肉林﹐飛目看沈湎。縱情昏主多﹐克己明君鮮。滅身資累惡﹐成名猶積善。旣承百王末﹐戰兢隨歲轉。」

《詠司馬彪續漢志詩》云「二儀初創象﹐三才乃分位。非惟樹司牧﹐固亦垂文字。綿代更膺期﹐芳圖無輟記。炎漢承君道﹐英謨纂神器。潛龍旣可躍﹐逵兔奚難致。前史殫妙詞﹐後昆沈雅思。書言揚盛迹﹐補闕興洪志。川谷猶舊塗﹐郡國開新意。梅山未覺圬﹐榖水誰云異。車服隨名表﹐文物因時置。鳳戟翼康衢﹐鑾輿總柔轡。淸濁必能澄﹐洪纖幸無棄。觀儀不失序﹐遵禮方由事。政宣竹律和﹐時平玉條備。文囿雕奇彩﹐藝門蘊深致。雲飛星共流﹐風揚月兼至。類禋遵令典﹐壇壝資良地。五勝竟無違﹐百司誠有庇。我皇承暇景﹐談叢引眾祕。討論窮義府﹐看核披經笥。大辯良難仰﹐小學終先匱。聞道諒知榮﹐含毫孰忘愧。」

《出獵詩》云「楚王云夢澤﹐漢帝長楊宮。若時因農暇﹐閱武出轘嵩。三驅陳銳卒﹐七萃列材雄。寒野霜氛白﹐平原燒火紅。雕戈夏服箭﹐羽騎綠沈弓。怖獸潛幽壑﹐驚禽散翠空。長煙晦落景﹐灌木偃嚴風。所爲除民瘼﹐非是悅林叢。」

《冬狩詩》云「烈烈寒風起﹐慘慘飛雲浮。霜濃凝廣隰﹐冰厚結淸流。金鞍移上苑﹐玉勒騁平疇。旌旗四望合﹐罝羅一面求。楚踣爭兕殪﹐秦亡解鹿愁。獸忙投密樹﹐鴻驚起礫洲。騎斂原塵靜﹐戈回嶺日收。心非洛汭逸﹐意在渭濱遊。禽荒非所樂﹐撫轡更招憂。」

《李詩》云「玉衡流桂圃﹐成蹊正可尋。鸚啼綠葉外﹐蝶戲晚花心。麗景光朝彩﹐輕煙散夕陰。暫顧暉章側﹐還眺靈山林。」

《賦得櫻桃詩春爲韻》云「華林滿芳景﹐洛陽徧陽春。朱顏含遠日﹐翠色影長津。喬柯轉嬌鳥﹐低枝映美人。昔作園中實﹐今來席上珍。」

《春池柳詩》﹕「年柳變池臺﹐隋堤曲直回。逐浪絲陰去﹐迎風帶影來。疏枝一鳥哢﹐半翠幾眉開。瑩雪臨春岸﹐參差間早梅。」

《臨池柳詩》云「岸曲絲陰聚﹐波移帶影疏。還將眉裏翠﹐來就鏡中舒。」

《竹詩》云「貞條彰曲砌﹐翠葉負寒霜。拂牖分寒影﹐臨池待鳳翔。」

《詠飯馬詩》云「駿骨飲長涇﹐奔流灑絡纓。細紋連噴聚﹐亂荇繞蹄縈。水光鞍上側﹐馬影澑中橫。翻似天池裏﹐騰波龍種生。」

帝嘗作宮體詩﹐使虞世南賡和。世南曰「聖作誠工﹐然體非雅正。上有所好﹐下必有甚。臣恐此詩一傳﹐天下風靡﹐不敢奉詔。」帝曰「朕試卿爾﹗」後帝爲詩一篇﹐述古興亡﹐旣而嘆曰「鐘子期死﹐伯牙不復鼓琴﹐朕此詩何所示耶﹗」敕褚遂良卽世南靈坐焚之。

貞觀六年九月﹐帝幸慶善宮﹐帝生時故宅也。因與貴臣宴﹐賦詩。起居郎請平宮商﹐被之管弦﹐命曰《功成慶善樂》﹐使童子八佾爲九功之舞﹐大宴會﹐與《破陣舞》偕奏於庭。

貞觀二十年秋﹐帝幸靈州﹐破薛延陁。時回紇諸部遣使入貢﹐乞置官司。上爲詩序其事曰「雪恥酬百王﹐除凶報千古。」公卿請勒石於靈州﹐從之。

髙宗

《九月九日》云「端居臨玉扆﹐初律啟金商。鳳闕澄秋色﹐龍闈引夕涼。野靜山气斂﹐林疏風露長。砌蘭虧半影﹐巖桂發全香。滿蓋荷雕翠﹐圓花菊散黃。揮鞭爭電烈﹐飛羽亂星光。柳空穿石碎﹐弓虛側月張。怯猿啼落岫﹐驚雁斷分行。斜輪低夕影﹐歸斾擁通莊。」

《七夕宴玄圃》云「羽蓋飛天漢﹐鳳駕越層巒。俱嘆三秋阻﹐共敍一宵歡。璜虧夜月落﹐靨碎曉星殘。誰能重操杼﹐纖手濯淸瀾。又云﹕霓裳轉雲路﹐鳳駕儼天潢。虧星凋夜靨﹐殘月落朝璜。促嘆今夕促﹐長離別後長。輕梭聊駐織﹐掩淚獨悲傷。」

《過溫湯詩》﹕「溫渚停仙蹕﹐丰郊駐曉旌。路曲回輪影﹐巖虛傳漏聲。暖澑驚湍駛﹐寒空碧霧輕。林黃疏葉下﹐野白曙霜明。眺聽良無已﹐煙霞斷續生。」

《太子納妃太平公主出降詩》云「龍樓光曙景﹐魯館啟朝扉。艷日濃妝影﹐低星降婺輝。玉庭浮瑞色﹐銀榜藻祥徽。云轉花縈蓋﹐霞飄葉綴旗。雕軒回翠陌﹐寶駕歸丹殿。鳴珠佩曉衣﹐鏤璧輪初扇。華冠列綺筵﹐蘭醑申芳宴。環階鳳樂陳﹐玳席珍羞薦。蝶舞袖香新﹐歌分落素塵。歡凝歡懿戚﹐慶葉慶初姻。暑闌炎气息﹐涼早吹疏蘋。方期六合泰﹐共賞萬年春。」

太平公主﹐武后所生﹐後愛之傾諸女。帝擇薛紹尙之﹐假萬年縣爲婚館﹐門隘不能容翟車﹐有司毀垣以入﹐自興安門設燎相屬﹐道樾爲枯。當時羣臣劉褘之詩云「夢梓光靑陛﹐穠桃藹紫宮。」元萬頃云「離元應春夕﹐帝子降秋期。」任奉古云「帝子升靑陛﹐王姬降紫宸。」郭正一云「桂宮初服冕﹐蘭掖早升笄。」皆納妃出降之意也。

中宗

《立春日遊苑迎春》云「神臯福地三秦邑﹐玉臺金闕九仙家。寒冰猶戀甘泉樹﹐淑景催臨建始花。彩蝶黃鶯未歌舞﹐梅香柳色已矜誇。迎春正啟流霞席﹐暫囑曦輪勿遽斜。」

《九月九日幸臨渭亭登髙作》云「九日正乘秋﹐三杯興已周。泛桂迎樽滿﹐吹花向酒浮。長房萸早熟﹐彭澤菊初收。何藉龍沙上﹐方得恣淹畱。」得秋字。時景龍三年也。禦制序云「陶潛盈把﹐旣浮九醞之觀﹔畢卓持螯﹐須盡一生之興。人題四韻﹐同賦五言﹐其最後成﹐罰之引滿。」韋安石得「枝」字云「金風飄菊蕊﹐玉露泫萸枝。」蘇瑰得「暉」字云「恩深答效淺﹐畱醉奉宸暉。」李嶠得「歡」字云「令節三秋晚﹐重陽九日歡。」蕭至忠得「余」字云「寵極萸房徧﹐恩深菊酎余。」竇希玠得「明」字云「九晨陪聖膳﹐萬歲奉承明。」韋嗣立得「深」字云「願陪歡樂事﹐長與歲時深。」李迥秀得「風」字云「霽雲開晚日﹐仙藻麗秋風。」趙彥伯得「花」字云「簮掛丹萸蕊﹐杯涵紫菊花。」楊廉得「亭」字云「遠日瞰秦埛﹐重陽坐灞亭。」岑羲得「涘」字云「爰豫矚秦埛﹐升髙臨灞涘。」盧藏用得「開」字云「萸依佩裏發﹐菊向酒邊開。」李咸得「直」字云「菊黃迎酒泛﹐松翠淩霜直。」閻朝隱得「筵」字云「簮紱趨皇極﹐笙歌接禦筵。」沈佺期得「長」字云「臣歡重九慶﹐日月奉天長。」薛稷得「歷」字云「願陪九九晨﹐長奉千千歷。」蘇頲得「時」字云「年數登髙日﹐延齡命賞時。」李乂得「濃」字云「捧篋萸香徧﹐稱觴菊气濃。」馬懷素得「酒」字云「蘭將葉布席﹐菊用香浮酒。」陸景初得「臣」字云「登髙識漢苑﹐問道侍軒臣。」韋元旦得「月」字云「云物開千里﹐天行乘九月。」李適得「髙」字云「禁苑秋光入﹐宸遊霽色髙。」鄭南金得「日」字云「風起韻虞弦﹐雲開吐堯日。」於經野得「樽」字云「桂筵羅玉俎﹐菊醴溢芳樽。」盧懷愼得「還」字云「鶴似聞琴至﹐人疑宴鎬還。」是宴也﹐韋安石﹑蘇瑰詩先成﹐於經野﹑盧懷愼最後成﹐罰酒。

《幸秦始皇陵賦詩》云「眷言君失徳﹐驪邑想秦餘。政煩方攺篆﹐愚俗乃焚書。阿房久已滅﹐閣道遂成墟。欲厭東南气﹐翻傷掩鮑車。」

十月帝誕辰﹐內殿宴羣臣﹐聯句云「潤色鴻業寄賢才。帝云。叨居右弼貴鹽梅。李嶠。運籌帷幄荷時來。宗楚客。職掌圖籍濫蓬萊。劉憲。兩司謬沗謝鐘裴。崔湜。禮樂銓管效塵埃。鄭愔。陳師振旅淸九垓。趙彥昭。忻承顧問侍天杯。李適。銜恩獻壽柏梁臺。蘇頲。黃縑靑簡奉康哉。盧藏用。鯫生侍從忝王枚。李乂。右掖司言實不才。馬懷素。宗伯秩禮天地開。薛稷。帝歌難續仰昭回。宋之問。微臣捧日變寒灰。陸景初。遠慚班左愧遊陪。婕妤上官。」帝謂侍臣曰「今天下無事﹐朝野多歡﹐欲與卿等詞人﹐時賦詩宴樂﹐可識朕意﹐不須惜醉。」大學士李嶠﹑宗楚客等跪奏曰「臣等多幸﹐同遇昌期。謬以不才﹐策名文館。思勵駑朽﹐庶裨河嶽。旣陪天歡﹐不敢不醉。此後每遊別殿﹐幸離宮﹐駐蹕芳苑﹐鳴笳仙禁﹐或戚裏宸筵﹐王門巹席﹐無不畢從。」

長寧公主﹐韋庶人所生﹐下嫁楊愼交。制曰「駙馬都尉楊愼交﹐分榮戚裏﹐藉寵公門。恭肅著於立身﹐恪勤效於從政。鳳凰樓上﹐宛符琴瑟之歡﹔烏鵲橋前﹐載協松蘿之契。宜分覃茅土﹐式廣山河。」造第東都﹐府財幾竭。又取西京髙士廉第﹑左金吾衛廢營﹐合爲宅﹐作三重樓﹐築山浚池。帝及後數臨幸﹐置酒賦詩﹐羣臣屬和。故李嶠《長寧公主東莊侍宴詩》﹐其未云「承恩咸已醉﹐戀賞未還鑣。」崔湜云「席臨天女貴﹐杯接近臣歡。」李適云「願奉瑤池駕﹐千春侍徳音。」李乂云「地出東郊回日馭﹐城臨南斗度云車。」徐元伯云「鳳扆憐簫曲﹐鸞閨念掌珍。」

公主之生也﹐帝誕日而公主滿月。李嶠詩云「神龍見象日﹐仙鳳養雛年。大寶來天正﹐明珠對月圓。祚延金篋裏﹐歌奏玉箱前。今日宜孫慶﹐還參祝聖篇。」

《登驪山髙頂詩》云「四郊秦漢國﹐八水帝王都。閶闔雄裏閈﹐城闕壯規模。貫渭稱天邑﹐含岐實奧區。金門披玉館﹐因此識黃圖。」帝自題序﹐末云「人題四韻﹐後罰三杯。」日暮﹐成者五六人﹐餘皆罰酒。劉憲詩云「驪阜鎭皇都﹐鑾遊眺八區。原隰旌門裏﹐風雲扆坐隅。直城如斗柄﹐官樹似星楡。從臣詞賦末﹐濫得上天衢。」蘇頲云「仙蹕禦層氛﹐髙髙積翠分。巖聲中谷應﹐天語半空聞。丰樹連黃道﹐秦關入紫雲。聖圖恢宇縣﹐歌賦小橫汾。」武平一云「鑾輿上碧天﹐翠帟拖晴煙。絕崿紆仙逕﹐層巖敞禦筵。云披丹鳳闕﹐日下黑龍川。更睹南薰奏﹐流聲入管弦。」

景龍四年正月五日﹐移仗蓬萊宮﹐禦大明殿﹐會吐蕃騎馬之戲﹐因重爲柏梁體連句。帝曰「大明禦宇臨萬方。」文江皇后曰「顧慚內政翊陶唐。」長寧公主曰「鸞鳴鳳舞向平陽。」安樂公主曰「秦樓魯館沐恩光。」太平公主曰「無心爲子輒求郎。」溫王重茂曰「雄才七步謝陳王。」昭容上官曰「當熊讓輦愧前芳。」吏部侍郎崔湜曰「再司銓管恩可忘﹖」著作郎鄭愔曰「文江學海恩濟航。」考功員外郎武平一曰「萬邦考績臣所詳。」著作郎閻朝隱曰「著作不休出中腸。」時上疑禦史大夫竇從一﹑將作大匠宗晉卿素不屬文﹐未卽令續。二人固請﹐許之。從一曰「權豪屏迹肅嚴霜。」晉卿曰「鑄鼎開嶽造明堂。」此外遺忘。時吐蕃舍人明悉獵請﹐令授筆與之﹐曰「玉醴由來獻壽觴。」上大悅﹐賜與衣服。

卷二

明皇徳宗文宗宣宗昭宗

明皇

《軒遊宮十五夜》云「行邁離秦國﹐巡方赴洛師。路逢三五夜﹐春色暗中期。關外長河轉﹐宮中淑气遲。歌鐘對明月﹐不減舊遊時。」

《初入秦川路逢寒食詩》云「洛川芳樹映天津﹐灞岸垂楊窣地新。宜爲經過行處樂﹐不知虛度兩京春。去年有閏今春早﹐曙色和風著花艸。可憐寒食與淸明﹐光輝並在長安道。自從關路入秦川﹐爭到何人不戲鞭。公子途中方蹴踘﹐佳人馬上戲秋千。渭水長橋今欲渡﹐蔥蔥漸見新丰樹。遠看驪岫入雲霄﹐預想陽池起煙霧。煙霧氛氳水殿開﹐暫拂香輪歸去來。今歲淸明行已晚﹐明年寒食更相陪。」

《早渡蒲關》云「鐘鼓嚴更曙﹐山河野望通。鳴鸞下蒲阪﹐飛斾入秦中。地險關逾壯﹐天平鎭尙雄。春深津樹合﹐月落戍樓空。馬色分朝景﹐雞聲逐曉風。所希常道泰﹐非復俟繻同。」

帝幸蜀﹐西至劍門﹐題詩曰「劍閣橫云峻﹐鑾輿出狩回。翠屏千仞合﹐丹嶂五丁開。灌木榮旗轉﹐仙云拂馬來。乘時方在徳﹐嗟爾勒銘材。」至徳二年﹐普安郡守賈深勒石。

開元間﹐河南參軍鄭銑﹑朱陽丞郭仙舟投匭獻詩﹐敕曰「觀其文理﹐乃崇道法﹐至於今時﹐不切事情﹐宜各從所好。」並罷官﹐度爲道士。

裴寬除太原尹﹐帝賦詩餞之曰「徳比岱云布﹐心如晉水淸。」

《早登太行山中言志》云「淸蹕渡河陽﹐凝笳上太行。火龍明鳥道﹐鐵騎繞羊腸。白露霾陰壑﹐丹霞助曉光。澗泉含宿凍﹐山艸帶餘霜。野老茅爲室﹐樵人薜作裳。宣風問耆艾﹐惇俗勸耕桑。涼徳慚先哲﹐徽猷慕昔皇。不因今展義﹐何必冒垂裳。」

帝巡省﹐塗次上黨舊宮﹐賦詩﹐序曰「朕昔在初九﹐佐貳此州﹐未遇扶搖之力﹐空俟海沂之詠。洎大橫入兆﹐出處斯易﹐一揮寶劍﹐遽履瑤圖﹐承歷數而順謳謠﹐著天衣而禦區夏。嗟乎﹗向時沈默﹐駕四馬而朝京師﹔今日逍遙﹐乘六龍而問風俗。爰因巡省﹐途次舊居﹐山川宛然﹐人事無間﹐忽其鼎革﹐周遊館宇﹐觸目依然。𨿽迹異漢皇﹐而地如丰邑﹐擊築慷慨﹐酌杯畱連﹐空想《大風》﹐題玆短什。」詩云「三千初擊浪﹐九萬欲摶空。天地猶驚否﹐陰陽始遇蒙。存貞斯歷試﹐佐貳佇昭融。多謝時康理﹐良慚寶劍功。長懷問鼎气﹐夙負拔山雄。不學劉琨舞﹐先歌漢祖風。英髦旣包括﹐豪傑自牢籠。人事一朝異﹐謳謠四海同。如何昔朱邸﹐今此作離宮。雁沼澄瀾翠﹐猿巖落照紅。小山秋桂馥﹐長阪舊蘭叢。卽是淹畱處﹐乘歡樂未窮。」

《答張說出雀鼠谷》云「雷出膺乾象﹐風行順國人。川途猶在晉﹐車馬漸歸秦。背陜關山險﹐橫汾鼓吹頻。艸依陽谷變﹐花待北巖春。聞有鵷鸞客﹐淸詞雅調新。求音思欲報﹐心迹竟難陳。」

《送張說巡邊》云「端拱復垂裳﹐長懷禦遠方。股肱申教義﹐戈劍靜要荒。命將綏邊服﹐雄圖出廟堂。三臺入武帳﹐八座起文昌。寶冑匡韓主﹐華宗輔漢王。茂先慚博物﹐平子謝文章。盡節恢時佐﹐輸誠禦寇場。三軍臨翔野﹐駟馬卽戎行。鼓吹威夷狄﹐旌軒溢洛陽。雲臺先著美﹐今日更貽芳。」

《送張說集賢上學士》云「廣學開書殿﹐崇儒引席珍。集賢招衮職﹐論道命臺臣。禮樂沿今古﹐文章革舊新。獻酬樽俎列﹐賓主位班陳。節變云初夏﹐時移气尙春。所希光史策﹐千載仰玆晨。」

《左丞相說右丞相璟太子少傅乾曜同上官命宴東堂賜詩》云「赤帝收三傑﹐黃軒舉二臣。由來丞相重﹐分掌國之鈞。我有握中璧﹐雙飛席上珍。子房推要道﹐仲子訝風神。復輟臺衡老﹐將爲調護人。鵷鸞同拜日﹐車騎擁行塵。樂聚南宮宴﹐觴連北斗醇。俾予成百揆﹐垂拱問彜倫。」

《同二相已下羣臣宴樂遊園賜詩》云「撰日巖廊暖﹐需云宴樂初。萬方朝玉帛﹐千品會簮裾。地入南山遠﹐城分北斗餘。林塘垂柳密﹐原隰野花疏。帟幕看逾暗﹐歌鐘聽自虛。興闌歸騎轉﹐還奏弼違書。」二相﹐謂張﹑宋也。

《千秋節賜羣臣鏡詩》云「臺上冰花澈﹐窗中月影臨。更銜長壽帶﹐畱意感人深。」是日﹐賜宴詩云「月銜花綬鏡﹐露綴彩絲囊。」張說應制云「珠囊含瑞露﹐金鏡抱仙輪。」

開元十六年﹐帝自擇廷臣爲諸州刺史﹐許景先治虢州﹐源光裕鄭州﹐寇泚宋州﹐鄭溫琦邠州﹐袁仁恭杭州﹐崔志廉襄州﹐李升期邢州﹐鄭放定州﹐蔣挺湖州﹐裴觀滄州﹐崔誠遂州﹐凡十一人。行﹐詔宰相﹑諸王﹑禦史以上祖道洛濱﹐盛具﹐奏太常樂﹐帛舫水嬉。命髙力士賜詩﹐令題座右。帝親書﹐且給筆紙﹐令自賦﹐賚絹三千遣之。帝詩云「眷言思共理﹐鑑寢想惟良。猗歟此推擇﹐聲績著周行。賢能旣俟進﹐黎獻實佇康。視人當如子﹐愛人亦如傷。講學試誦論﹐阡陌勸耕桑。虛譽不可飾﹐淸知不可忘。求名迹易見﹐安貞徳自彰。獄訟必以情﹐教民貴有常。卹惸且存老﹐撫弱復綏彊。勉哉各祗命﹐知予眷萬方。」

帝爲趙法師別造精院﹐過院賦詩﹐並序云「秋九月﹐聽政觀風﹐存乎遊息。退朝之後﹐歷西上陽﹐入淸虛院﹐則法師所居之地也。法師得玄元之法﹐養浩然之气﹐故法此仙家﹐特建眞宇。紫房對聳﹐綠竹羅生﹐旣親重其人﹐每經過其地﹐以怡神洗雪﹐進徳修業﹐何必齋心累月﹐遠在順風。因而賦詩﹐用適眞意云爾。」詩云「宗師心物外﹐爲道運虛舟。不戀巖泉賞﹐來從宮禁遊。探玄知幾歲﹐習靜更宜秋。煙樹辧朝色﹐風湍聞夜流。坐朝繁聽覽﹐尋勝在淸幽。欲廣無爲化﹐因玆庶可求。」

又《送趙法師還蜀因名山奠簡詩》云「道家奠靈簡﹐自昔仰神仙。眞子今將命﹐蒼生福可傳。江山尋故國﹐城郭信依然。二室遙相望﹐云回洞裏天。」法師觀宇在今蜀州新津縣也。

天寶十六年﹐又《送忠州太守康昭遠等詩》云「端拱臨中樞﹐緬懷共予理。不惟臺閣英﹐孰振循良美。分符侯甸內﹐拜首明庭裏。誓節期飲冰﹐調人方導水。嘉聲馳九牧﹐惠化光千祀。時雨侔昔賢﹐芳猷貫前史。佇爾頌中和﹐吾將令卿士。」

徳宗

《元日退朝觀軍仗歸營》云「獻歲視元朔﹐萬方咸在庭。端旒揖羣後﹐回輦閱師貞。彩仗宿華殿﹐退朝歸禁營。分行左右出﹐轉斾風雲生。歷歷趨復道﹐容容映層城。勇余矜捷技﹐令肅無喧聲。眷此戎旅節﹐載嘉良工誠。順時傾宴賞﹐亦以助文經。」

《中和節日宴百僚賜詩》云「韶華啟仲序﹐初吉諧良辰。肇玆中和節﹐式慶天地春。歡酣朝野同﹐生徳區宇均。雲開灑膏露﹐艸疏芳河津。歲華方載陽﹐東作方肆勤。慚非薰風唱﹐曷用慰吾人。」

《中和節賜百官宴集因示所懷》云「至化常在宥﹐保和玆息人。推誠撫諸夏﹐與物長爲春。仲月風景暖﹐禁城花柳新。芳時協金奏﹐錫燕周羣臣。絲竹豈云樂﹐忠賢惟所親。庶洽朝野意﹐曠然天下均。」

帝移晦日爲中和節﹐故呂渭詩云「皇心不向晦﹐攺節號中和。淑气同風景﹐佳名自詠歌。湔裙移舊俗﹐賜尺下新科。歷象千年正﹐酺醵四海多。」貞元八年試宏詞詩﹐以中和節應詔。

《重陽日卽事》云「令節曉澄霽﹐四郊煙靄空。天靑白露潔﹐菊散黃金叢。寡徳荷天貺﹐順時休百工。豈懷歌鐘樂﹐思爲君臣同。至化在亭育﹐相成資始終。未知康衢詠﹐所仰惟年丰。」

《丰年多慶九日示懷》云「爽气肅時令﹐早衣聞朔鴻。重陽有佳節﹐具物欣年丰。皎潔暮潭色﹐芬敷新菊叢。芳樽滿衢室﹐繁吹凝煙空。惠合信吾道﹐保和惟爾同。推誠至玄化﹐天下期爲公。」

《九日絕句》云「禁苑秋來爽气多﹐昆明風動起滄波。中流簫鼓誠堪賞﹐詎假橫汾發棹歌。」

《重陽中外同歡》﹐余字韻﹐羣臣亦以其韻奉和﹐故權徳輿云「宸衷在化成﹐藻思煥瓊琚。微臣侍竊忭﹐豈足歌唐虞。」又《重陽卽事》《丰年多慶》二詩﹐以同字韻﹐亦依以奉和﹐故徳輿前章云「天道光下濟﹐睿詞敷大中。」後章云「澤均行葦厚﹐年慶華黍丰。」武元衡前章云「重陽徳澤振﹐萬國歡娛同。」後章云「賡歌禹功盛﹐擊壤堯年丰。九奏碧霄裏﹐千官皇澤中。」

《重陽日中外同歡以詩言志因示羣官》云「爽節在重九﹐物華新雨餘。淸秋黃葉下﹐菊散金潭初。萬寶行就稔﹐百工欣所如。歡心暢遐邇﹐殊俗同車書。至化自惇睦﹐佳辰宜宴胥。鏘鏘間絲竹﹐濟濟羅簮裾。此樂匪足耽﹐此誠期永孚。」

《七月十五日題章敬寺》云「招提邇皇邑﹐復道連重城。法筵會早秋﹐駕言訪禪扃。嘗聞大仙教﹐淸淨宗無生。七物匪吾寶﹐萬行先求成。名相旣雙寂﹐繁華奚所榮﹖金風扇微涼﹐遠煙凝翠晶。松院靜苔色﹐竹房深磬聲。境幽眞慮恬﹐道勝外物輕。意適本非說﹐含毫空復情。」貞元七年。

貞元五年﹐初置中和節﹐帝制詩﹐寫本賜戴叔倫於容州。詩云「東風變梅柳﹐萬匯生春光。中和紀月令﹐方與天地長。耽樂豈予尙﹐懿玆時景良。庶遂亭育恩﹐同致寰海康。君臣永終始﹐交泰符陰陽。曲沼水新碧﹐華林桃稍芳。勝賞信多歡﹐戒之在無荒。」

《送徐州張建封還鎭》云「牧守寄所重﹐才賢生爲時。宣風自淮甸﹐授鉞膺藩維。入覲展遐戀﹐臨軒慰來思。忠誠在方寸﹐感激陳情詞。報國爾所尙﹐卹人予是資。歡宴不盡懷﹐車馬當還期。谷雨將應候﹐行春猶未遲。勿以千里遙﹐而云無已知。」貞元後藩帥入朝﹐獨建封獲賜詩。

帝善爲文﹐尢長於篇什﹐每與學士言詩於浴堂殿﹐夜分不寐。貞元中﹐昭義節度李抱貞薦貝州宋庭芬之女若昭﹐召入禁中試文﹐帝咨美。帝每與侍臣賡和﹐若昭姊若莘等五人皆預﹐呼學士。

貞元四年九月﹐賜宴曲江亭﹐帝爲詩﹐序曰「朕在位僅將十載﹐實賴忠賢左右﹐克致小康﹐是以擇三令節﹐錫玆宴賞﹐俾大夫卿士﹐得同歡洽也。夫共其戚者同其休﹐有其初者貴其終。咨爾羣僚﹐順朕不暇﹐樂而能節﹐職思其憂﹐咸若時則﹐庶乎理矣。因重陽之會﹐聊示所懷。」詩云「早衣對庭燎﹐躬化勤意誠。時此萬機暇﹐適與佳節並。曲池潔寒流﹐芳菊舒金英。乾坤爽气澄﹐臺殿秋光淸。朝野慶年丰﹐髙會多歡聲。永懷無荒誡﹐良事同期情。」因詔曰「卿等重陽會宴﹐朕想歡洽﹐欣慰良多﹐情發於中﹐因制詩序﹐令賜卿等一本﹐可中書門下簡定文詞士三五十人應制﹐同用淸字﹐明日內於延英門進來。」宰臣李泌等𨿽奉詔簡擇﹐難於取捨﹐由是百僚皆和。上自考其詩﹐以劉太眞及李紓等四人爲上等﹐鮑防﹑於邵等四人爲次等﹐張蒙﹑殷亮等二十三人爲下等﹐而李晟﹑馬燧﹑李泌三宰相之詩﹐不加考第。

帝《章敬寺》詩﹕「松院淨苔色﹐竹房深磬聲。」時人傳誦。帝晚年工詩句﹐臣下莫及﹐每禦制奉和﹐退而笑曰「排工」。俗有投石之戲﹐兩頭置標﹐號曰「排工」﹐以中不中爲勝負也。杜太保在淮南﹐進崔叔靖詩一百篇﹐帝曰「此惡詩﹐何用進﹗」時云奉敕惡詩。

韋綬以內相感心疾﹐罷歸第。帝九日作《黃菊歌》﹐顧左右曰「安可不示韋綬﹖」遣使持往。綬遽奉和﹐附使進。帝曰「爲文不已﹐豈頤養耶﹗」敕曰「自今勿復爾。」

文宗

《上元日詩》云「上元髙會集羣仙﹐心齋何事欲祈年。丹誠儻徹玉帝座﹐且共吾人慶大田。」

又云「蓂生三五葉初齊﹐上元羽客出桃蹊。不愛仙家登眞訣﹐願蒙四海福黔黎。」

裴度拜中書令﹐以疾未任朝謝。上巳曲江賜宴﹐羣臣賦詩﹐帝遣中使賜度﹐詩曰「注想待元老﹐識君恨不早。我家柱石衰﹐憂來學丘禱。」仍賜禦札曰「朕詩集中欲得見卿唱和詩﹐故令示此。卿疾未差﹐可異日進來。」禦札及門而度薨。

常謂左右曰「若不甲夜視事﹐乙夜觀書﹐則何以爲人君耶﹗」每試進士﹐多自出題目﹔及所司進所試﹐披覽吟詠﹐終日忘倦。常延學士於內庭﹐討論經義﹐較量古今﹐令宮女以下侍茶湯飲饌。李訓講《周易》﹐時方盛夏﹐遂命取水玉腰帶﹑辟暑犀如意以賜訓﹐曰「如意足以與卿爲談柄也。」讀髙郢《無聲樂賦》﹑白居易《求玄珠賦》﹐謂之玄祖。

帝聽政暇﹐博覽羣書。一日﹐延英顧問宰臣﹕「《詩》云﹕『呦呦鹿鳴﹐食野之蘋。』蘋是何艸﹖」時宰相李玨﹑楊嗣復﹑陳夷行相顧未對。玨曰「臣按《爾雅》﹐蘋是藾蕭。」上曰「朕看《毛詩疏》﹐葉圓而花白﹐叢生野中﹐似非藾蕭。」又一日﹐問宰臣﹕「古詩云﹕『輕衫襯跳脫。』跳脫是何物﹖」宰臣未對﹐上曰「卽今之腕釧也。《眞誥》言『安妃有斫粟金跳脫』﹐是臂飾。」

帝好五言﹐自制品格多同肅﹑代﹐而古調淸峻。嘗欲置詩博士﹐貞穆李公曰「陛下遠慕堯﹑舜而置詩博士﹐況詩人多輕昧於識理﹐今翰林學士皆能文詞﹐而古今篇什﹐足可怡悅聖情。」帝乃止。李公﹐玨也。

甘露事後﹐帝不樂﹐往往瞠目獨語云「須殺此輩﹐令我君臣間絕。」後賦詩曰「輦路生春艸﹐上林花滿枝。憑髙無限意﹐無復侍臣知。」翌日觀牡丹﹐誦賦吟罷﹐始憶舒元輿之詞﹐嘆息泣下。因命作樂﹐聊自適。宮人沈翹翹者﹐歌《河滿子》﹐有「浮雲蔽白日」之句﹐其聲宛轉。上因欷歔﹐問曰「汝知之耶﹖此《文選》古詩第一首﹐蓋忠臣爲姦邪所蔽也。」乃賜金臂環。問其從來﹐則吳元濟女也。自陷掖廷﹐易姓沈氏﹐配樂籍。又奏曰「妾本藝方響﹐乃白玉也﹐捶則響犀爲之﹐願賜臣妾。」帝命賜之。旣至﹐命奏《涼州》之曲﹐音韻淸越﹐聽者無不淒然。嘗詔開元《霓裳羽衣舞》﹐參以云韶﹐肄於廷。太常少卿馮定﹐部諸工立簴間﹐端凝若植。問李玨﹐玨以定對。帝喜曰「豈非能古章句者邪﹖」親誦定《送客西江》詩。召升殿﹐賜禁中瑞錦﹐詔悉所著以上。嘗與宰相論詩之工拙﹐鄭覃曰「詩之工者﹐無若《三百篇》﹐皆國人作之以刺美時政﹐王者采之以觀風俗耳﹐不聞王者爲詩也。後代辭人之詩﹐華而不實﹐無補於事。陳後主﹑隋煬帝皆工於詩﹐不免亡國﹐陛下何取焉﹗」覃篤於經術﹐上甚重之。

常吟杜甫《曲江篇》云「江頭宮殿鎖千門﹐細柳新蒲爲誰綠﹖」乃知天寶以前樓臺之盛。鄭注乃命神策軍淘曲江﹑昆明二池﹐許公卿立亭館﹐兩軍造紫雲樓﹑彩霞亭﹐內出樓額賜之。

宣宗

宣宗十二年﹐前進士陳玩等三人應博學宏辭選。所司考定名第﹐及詩賦論進訖﹐上於延英殿詔中書舍人李藩等對。上曰「凡考試之中﹐重用字如何﹖」中書對曰「賦卽偏枯駁雜﹐論卽褒貶是非﹐詩卽緣題落韻。只如「白雲起封中」﹐詩云「封中白雲起」是也。其間重用文字﹐乃是庶幾﹐亦非常有例也。」又曰「孰詩重用字﹖」對曰「錢起《湘靈鼓瑟詩》﹐有二『不』字。詩曰﹕『善撫云和瑟﹐常聞帝子靈。馮夷空自舞﹐楚客不堪聽。逸韻諧金石﹐淸音發杳冥。蒼梧來怨慕﹐白芷動芳馨。流水傳湘浦﹐悲風過洞庭。曲終人不見﹐江上數峯靑。』」上覽錢公此年宏詞詩﹐曰「且一重用文字﹐此詩似不及起。起則今之協律文字也﹐合於匏革宮商﹐卽變鄭衛之奏。𨿽謝朓云『洞庭張樂夜﹐瀟湘帝子遊。云去蒼梧野﹐水還江漢流』﹐未若此《鼓瑟》一篇﹐摛藻妍華無以加。其前進士宏詞詩重字者﹐登科更待明年考校﹐起詩便付吏選。」

帝好進士及第﹐每對朝臣問及第﹐苟有科名對者﹐必大喜﹐便問所試詩賦題目並主司姓名﹔或佳人物偶不中第﹐必嘆惜移時﹐嘗於內自題「鄕貢進士李道龍」。白居易之死﹐帝以詩弔之曰「綴玉聯珠六十年﹐誰教冥路作詩仙。浮雲不系名居易﹐造化無爲字樂天。童子解吟長恨曲﹐邊人能唱琵琶篇。文章已滿行人耳﹐一度思卿一愴然。」帝制《秦邊陲曲》﹐其詞云「海嶽咸通」﹐及帝垂拱﹐而年號「咸通」焉。庶子裴惲進詩賀聖政﹐有「太康」字﹐帝怒曰「太康失邦﹐乃以比我﹗」戶部韋澳奏云「晉平吳寇﹐攺號太康﹐𨿽有失邦之言﹐乃見歸美之文。」上曰「天子大須博覽﹐不然幾錯罪惲。」

舊制﹐盛春內殿賜宴三日。帝妙音律﹐每先裁制新曲﹐俾禁中女伶疊相教授﹐至是出宮女數百﹐分行連袂而歌。其曲有曰《播皇猷》者﹐率髙冠方屨﹐褒衣博帶﹐趨走俯仰﹐皆合規矩﹐於於然有唐堯之風焉。有曰蔥女踏歌隊者﹐率言蔥嶺之士﹐樂河湟故地﹐歸國復爲唐民也。若《霓裳曲》者﹐皆執節幡﹐被羽服﹐態度凝澹﹐飄飄然有翔云舞鶴見左右。如是數十曲﹐流傳民間。出令狐澄《正陵遺事》。

昭宗

陜府唐昭宗有詩云「安得有英雄﹐迎歸大內中。」或曰逍遙樓有太宗詩云「昔乘匹馬去﹐今驅萬乘來」﹐志意不侔矣﹗乾寧三年﹐李茂貞犯闕﹐帝次華州﹐韓建迎歸郡中。帝鬱鬱不樂﹐每登城西齊雲樓遠望。明年秋﹐制《菩薩蠻》二首云「登樓遙憶秦宮殿﹐茫茫只見雙飛燕。渭水一條流﹐千山與萬邱。遠煙籠碧樹﹐陌上行人去。何處是英雄﹐迎儂歸故宮。」又一曰「飄飄且在三峯下﹐秋風往往堪沾灑。腸斷憶仙宮﹐朦朧煙霧中。思夢時時睡﹐不語長如醉。早晚是歸期﹐蒼穹知不知。」

帝戊午年還京﹐庚申歲﹐劉季述爲變﹐冊徳王。帝明年正月一日返正﹐攺元天復。十一月﹐朱全忠領兵入河中。四日冬節﹐帝又爲鳳翔兵士擁幸岐城。帝在城中﹐忽一旦大雷雨﹐牛馬震死﹐街西古槐﹑殿東鴟吻立碎。帝爲詩曰「只解劈牛兼劈樹﹐不能誅惡復誅凶。」朱全忠迎駕圍逼﹐首涉三載﹐癸亥正月﹐駕幸全忠軍﹐乃還京。甲子歲﹐全忠遣寇彥卿逼幸洛。四月﹐攺元天祐。帝在洛嘗曰「紇幹山頭凍死雀﹐何不飛去生處樂﹖」卷三

武后徐賢妃上官昭容越王貞韓王元嘉孔紹安鄭世翼董思恭何仲諠沈叔安陸敬袁朗牛鳳及朱子奢庾抱張文恭陳叔達薛收

武后

天授二年臘﹐卿相欲詐稱花發﹐請幸上苑﹐有所謀也。許之。尋疑有異圖﹐乃遣使宣詔曰「明朝遊上苑﹐火急報春知。花須連夜發﹐莫待曉風吹。」於是淩晨名花布苑﹐羣臣咸服其異。後托術以移唐祚﹐此皆妖妄﹐不足信也。大凡後之詩文﹐皆元萬頃﹑崔融輩爲之。

同太平公主遊九龍潭﹐則天禦制云「山窗遊玉女﹐澗戶對瓊峯。巖頂翔雙鳳﹐潭心倒九龍。酒中浮竹葉﹐杯上寫芙蓉。故驗山家賞﹐惟有入松風。」

萬歲通天元年﹐鑄九鼎成﹐置於東都明堂之庭﹐後自制《曳鼎歌》﹐令曳者唱和焉。開元二年﹐太子賓客薛謙光獻《東都九鼎銘》﹐其《蔡州鼎銘》﹐武后所制。文曰「犧農首出﹐軒昊膺期。唐虞繼踵﹐湯禹乘時。天下光宅﹐域內雍熙。上玄降鑑﹐方建隆基。」紫微令姚元崇奏曰「聖人啟運﹐休兆必彰﹐請宣付史館。」明皇禦名﹐已兆於此。

徐賢妃

《秋風函谷應詔》云「秋風起函谷﹐勁气動河山。偃松千嶺上﹐離雨二陵間。低云愁廣隰﹐落日慘潼關。此時飄紫气﹐應驗眞人還。」

長安崇聖寺有賢妃妝殿﹐太宗曾召妃﹐久不至﹐怒之﹐因進詩曰「朝來臨鏡臺﹐妝罷暫徘徊。千金始一笑﹐一召詎能來。」

貞觀二十三年﹐上疏諫太宗息兵罷役﹐其略曰「大業者易驕﹐願陛下難之﹔善始者難終﹐願陛下易之。」又曰「漆器非延叛之方﹐桀造之而人叛﹔玉杯豈招亡之術﹐紂用之而國亡。侈麗之源﹐不可不遏。作法於儉﹐猶恐其奢﹔作法於奢﹐何以制後。」

賢妃名惠﹐湖州人。生五月能言﹐四歲通《論語》﹐八歲曉屬文。父孝徳﹐嘗試使擬《離騷》爲《小山篇》曰「仰幽巖而流盼﹐撫桂枝以凝想。將千齡兮此遇﹐荃何爲兮獨往。」孝徳大驚﹐知不可掩﹐於是所論著遂傳。太宗知之﹐召爲才人﹐遷充容。永徽元年卒﹐贈賢妃。弟齊聃﹐子堅﹐皆以學名。

上官昭容

《彩書怨》云「葉下洞庭初﹐思君萬里餘。露濃香被冷﹐月落錦屏虛。欲奏江南曲﹐貪封薊北書。書中無別意﹐惟悵久離居。」

九月九日﹐上幸慈恩寺﹐登浮圖﹐羣臣上菊花壽酒﹐賦詩﹐婕妤獻詩云「帝裏重陽節﹐香園萬乘來。卻邪萸入佩﹐獻壽菊傳杯。塔類承天湧﹐門疑待佛開。睿詞懸日月﹐長得禦昭回。」

十月﹐駕幸三會寺﹐婕妤獻詩云「釋子談經處﹐軒臣刻字畱。故臺遺老識﹐殘簡聖皇求。駐蹕懷千古﹐開襟望九州。四山緣塞合﹐二水夾城流。宸翰陪瞻仰﹐天杯接獻酬。太平詞藻盛﹐長願托鴻休。」

中宗立春日遊苑迎春﹐昭容應制云「密葉因裁吐﹐新花逐剪舒。攀條𨿽不謬﹐摘蕊詎知虛。春至由來發﹐秋還未肯疏。借問桃將李﹐相亂欲何如﹖」

《長寧公主流杯池》六首﹕「玉環騰遠創﹐金埒荷殊榮。弗玩珠璣飾﹐仍畱仁智情。鑿山便作室﹐憑樹卽爲楹。公輸與班爾﹐從此遂韜聲。」其一。「登山一長望﹐正遇九春初。結駟塡街術﹐閭閻滿邑居。鬥雪梅先吐﹐驚風柳未舒。直愁斜日落﹐不畏酒樽虛。」其二﹐「霽曉气淸和﹐披襟賞薜蘿。玳瑁凝春色﹐琉璃漾水波。跂石聊長嘯﹐攀松乍短歌。除非物外者﹐誰就此經過。」其三。「暫爾遊山第﹐淹畱惜未歸。霞窗明月滿﹐澗戶白雲飛。書引藤爲架﹐人將薜作衣。此眞攀玩所﹐臨睨賞光暉。」其四。「放曠出煙雲﹐蕭條自不羣。潄流淸意府﹐隱幾避囂氛。石畫裝苔色﹐風梭織木文。山室何爲貴﹐惟餘蘭桂薰。」其五。「策杖臨霞岫﹐危步下霜蹊。志逐深山靜﹐途隨曲澗迷。漸覺心神逸﹐俄看雲霧低。莫怪人題樹﹐只爲賞幽棲。」其六。七言三首﹕「沁水田園先自多﹐齊城樓觀更無過。倩語張騫莫辛苦﹐人今從此識天河。」其一。「參差碧岫聳蓮花﹐潺湲綠水瑩金沙。何須遠訪三山路﹐人今已到九仙家。」其二。「憑髙瞰迥足怡心﹐菌閣桃源不暇尋。余雪依林成玉樹﹐殘霙點岫卽瑤岑。」其三。五言九首﹕「攀藤招逸客﹐偃桂葉幽情。水中看樹影﹐風裏聽松聲。」其一。「攜琴待叔夜﹐負局訪安期。不應題石壁﹐爲記賞山時。」其二。「泉石多仙趣﹐巖壑寫奇形。欲知堪悅耳﹐惟聽水泠泠。」其三。「巖壑恣登臨﹐瑩目復怡心。風篁類長笛﹐流水當鳴琴。」其四。「懶步天臺路﹐惟登地肺山。幽巖仙桂滿﹐今日恣情攀。」其五。「暫遊仁智所﹐蕭然松桂情。寄言棲遁客﹐勿復訪蓬瀛。」其六。「瀑澑晴疑雨﹐叢篁晝似昏。山中眞可玩﹐暫請報王孫。」其七。「傍池聊試筆﹐倚石旋題詩。預彈山水調﹐終擬從鐘期。」其八。「橫鋪豹皮褥﹐側戴鹿胎巾。借問何爲者﹐山中有逸人。」其九。四言五首﹕「檀欒竹影﹐飆松聲。不煩歌吹﹐自足娛情。」其一。「仰循茅宇﹐俯眄喬枝。煙霞問訊﹐風月相知。」其二。「枝條鬱鬱﹐文質彬彬。山林作伴﹐松桂爲鄰。」其三。「淸波洶湧﹐碧樹冥蒙。莫怪畱步﹐因攀桂叢。」其四。「莫論圓嶠﹐休說方壺。何如魯館﹐卽是仙都。」其五。三言二首﹕「逐仙賞﹐展幽情。逾昆閬﹐邁蓬瀛。」其一。「遊魯館﹐陟秦臺。污山壁﹐愧瓊瑰。」其二。

張說作《昭容文集序》云「古者有女史記功書過﹐有女尙書決事宮閣。昭容兩朝專美﹐一日萬機。顧問不遺﹐應接如響。𨿽漢稱班媛﹐晉譽左嬪。文章之道不殊﹐輔佐之功則異。迹祕九天之上﹐身沒重泉之下。嘉猷令範﹐代罕得聞。庶幾後學﹐嗚呼何仰﹗然則大君據四海之圖﹐懸百靈之命。喜則九圍挾纊﹐怒則千里流血﹔靜則黔黎乂安﹐動則蒼甿罷獘。入耳之語﹐諒其難乎﹗貴而勢大者疑﹐賤而禮絕者隔﹔近而言輕者忽﹐遠而意忠者忤。惟窈窕柔曼﹐誘掖善心。忘味九徳之衢﹐傾情六藝之圃。故登昆巡海之意寢﹐剪胡刈越之威息﹔璿臺珍服之態消﹐從禽嗜樂之端廢。獨使溫柔之教﹐漸於生人﹔風雅之聲﹐流於來葉。非夫玄黃毓粹﹐正明助思﹐眾妙扶識﹐羣靈挾志﹐誕異人之寶﹐授興王之瑞﹐其孰能臻斯懿乎﹖鎭國太平公主﹐道髙帝妹﹐才重天人。昔嘗共遊東辟﹐同宴北渚﹐倏來忽往﹐物在人亡。憫雕琯之殘言﹐悲素扇之空曲。上聞天子﹐求椒房之故事﹔有命史臣﹐敍蘭亭之新集。」

中宗正月晦日幸昆明池﹐賦詩﹐羣臣應制百餘篇。帳殿前結彩樓﹐命昭容選一首爲新翻禦制曲。從臣悉集其下﹐須臾紙落如飛﹐各認其名而懷之。旣進﹐惟沈﹑宋二詩不下。又移時﹐一紙飛墜﹐競取而觀﹐乃沈詩也。及聞其評曰「二詩工力悉敵。沈詩落句云『微臣雕朽質﹐羞睹豫章材』﹐蓋詞气已竭。宋詩云『不愁明月盡﹐自有夜珠來』﹐猶陟健舉。」沈乃伏﹐不敢復爭。宋之問詩曰「春豫靈池近﹐滄波帳殿開。舟淩石鯨動﹐查拂鬥牛回。節晦蓂全落﹐春遲柳暗催。象溟看浴景﹐燒劫辧沈灰。鎬飲周文樂﹐汾歌漢武才。不愁明月盡﹐自有夜珠來。」

昭容名婉兒﹐西臺侍郎儀之孫。父廷芝﹐與儀死武后時。母鄭方妊﹐夢巨人畀大秤曰「持此稱量天下。」昭容生逾月﹐母戲曰「稱量者豈爾耶﹖」輒啞然應。後內秉機政﹐符其夢云。自通天以來﹐內掌詔命。中宗立﹐進拜昭容。帝引名儒﹐賜宴賦詩﹐婉兒常代帝及後﹑長寧﹑安樂二公主﹐眾篇並作﹐而采麗益新。又差第羣臣所賦﹐賜金爵﹐故朝廷靡然成風。當時屬辭大抵浮靡﹐然皆有可觀﹐昭容力也。韋後之敗﹐斬闕下。

中宗幸溫湯﹐獻三絕句云「三冬季月景龍年﹐萬乘觀風出灞川。遙看電躍龍爲馬﹐迥矚霜原玉作田。」「鸞旗掣曳拂云回﹐羽騎驂驔躡景來。隱隱驪山云外聳﹐迢迢禦帳日邊開。」「翠幕朱帷敞月營﹐金罍玉斝泛蘭英。歲歲年年常扈蹕﹐長長久久樂承平。」

貞元十四年﹐崔仁亮於東都買得《研神記》一卷﹐有昭容列名書縫處。呂溫感嘆﹐因賦《上官昭容書樓歌》云「漢家婕妤唐昭容﹐工詩能賦千載同。自言才藝是天眞﹐不服丈夫勝婦人。歌闌舞罷閒無事﹐縱恣優遊弄文字。玉樓寶架中天居﹐緘奇祕異萬卷余。水精編帙綠鈿軸﹐雲母搗紙黃金書。風飄花露淸旭時﹐綺窗髙掛紅綃帷。香囊盛煙繡結絡﹐翠羽拂案靑琉璃。吟披嘯捲紛無已﹐皎皎淵機破研理。詞縈彩翰紫鸞回﹐思耿寥天碧雲起。碧雲起﹐心悠哉﹐境深轉苦坐自催。金梯珠履聲一斷﹐瑤階日夜生靑苔。靑苔祕仙關﹐曾比羣玉山。神仙杳何許﹐遺逸滿人間。君不見洛陽南市賣書肆﹐有人買得《研神記》。紙上香多蠹不成﹐昭容題處猶分明﹐令人惆悵難爲情。」

髙宗後苑雙頭牡丹﹐昭容詩云「勢如連璧友﹐心似臭蘭人。」

越王貞

《和過溫湯詩》﹕「鳳輦騰宸駕﹐驪籞次乾遊。坎徳疏溫液﹐山隈派暖流。寒氛空外擁﹐蒸气沼中浮。林凋帷影散﹐云斂蓋陰收。霜郊暢玄覽﹐參差落景遒。」

貞善騎射﹐涉文史﹐有吏幹﹐爲宗室材王。中宗廢居房陵﹐貞爲豫州刺史。垂拱四年八月﹐起兵圖反正事﹐兵敗及禍。

韓王元嘉

《奉和同太子監守違戀詩》云「乾象開層屋﹐離明啟少陽。卜徵從獻吉﹐守器屬元良。逖矣淩周誦﹐遙哉掩漢莊。好士傾南洛﹐多才盛北場。地分丹鷟嶺﹐途閒白雲鄕。儲誠爰曉夕﹐宸愛積炎涼。珠璧連霄漢﹐萬物仰重光。」髙宗爲太子也。

元嘉﹐髙祖子﹐垂拱中刺絳州。與越王子衝圖舉兵﹐衝敗﹐元嘉至京師﹐謀泄﹐後逼令自殺。孟利正嘗稱其文曰「劉鄰之﹑周思茂不過也。」

孔紹安

《石橊詩》﹕「可惜庭中樹﹐移根逐漢臣。只爲時來晚﹐開花不及春。」

《詠夭桃》云「結葉還臨影﹐飛香欲徧空。不意餘花落﹐翻沈露井中。」

紹安﹐大業末爲監察禦史﹐髙祖爲隋討賊河東﹐紹安監其軍﹐深見接遇。髙祖受禪﹐紹安自洛陽間行來奔﹐髙祖大悅﹐拜內史舍人。時夏侯端亦嘗爲禦史﹐先來歸﹐紹安授祕書監。因侍宴﹐詠石橊﹐有「只爲時來晚﹐開花不及春」之句。武徳中﹐令狐徳棻欲補正歷代史記﹐各差官主修一代。紹安以中書舍人與崔善爲﹑蕭徳言主梁﹐多歷年不能就﹐皆罷之。紹安在隋時﹐與孫萬壽以文辭稱﹐時謂「孫孔」。

紹安《贈蔡君詩》云「疇昔同幽谷﹐伊爾遷喬木。赫奕盛靑紫﹐討論窮簡牘。」

《賦結客少年場》云「結客佩吳鉤﹐橫行度隴頭。雁在弓前落﹐雲從陣後浮。吳師驚燧象﹐燕將警奔牛。轉蓬飛不息﹐冰河結未流。若使三邊定﹐當封萬戶侯。」

鄭世翼

《過嚴君平古井詩》云「嚴平本髙尙﹐遠蹈古人風。賣卜成都市﹐流名大漢中。舊井攺人世﹐寒泉久不通。年多旣罷汲﹐無禽乃遂空。如何屬秋气﹐惟有雙井桐。」

《看新婚詩》云「初笄夢桃李﹐新妝應摽梅。疑逐朝云去﹐翻隨暮雨來。雜佩含風響﹐叢花隔扇開。姮娥對此夕﹐何用久徘徊。」

《登北邙還至京洛詩》云「步登北邙阪﹐踟躕聊寫望。宛洛盛皇居﹐規模窮大壯。三河分設險﹐兩崤資巨防。飛觀紫煙中﹐層臺碧雲上。靑槐夾馳道﹐迢迢修且曠。左右多第宅﹐參差居將相。淸晨謁帝返﹐車馬相追訪。胥徒各異流﹐文物紛殊狀。囂塵暗天起﹐簫管從風揚。伊余忠且直﹐生平獨淪喪。山幽有桂叢﹐何爲坐惆悵﹖」

世翼﹐滎陽人。武徳時爲揚州錄事參軍﹐數以言忤物。有崔信明者﹐嘗矜其文﹐謂過李百藥。世翼遇之江中﹐謂曰「聞公有『楓落吳江冷』﹐願見其餘。」信明欣然﹐多出眾篇。世翼覽未終曰「所見不逮所聞。」投諸水﹐引舟去。貞觀時﹐坐怨謗流死巂州。

世翼《巫山髙》云「巫山淩太淸﹐岧峣類削成。霏霏暮雨合﹐靄靄朝云生。危峯入鳥道﹐深谷寫猿聲。別有幽棲客﹐淹畱攀桂情。」

董思恭

《星詩》云「歷歷東井捨﹐昭昭右掖垣。雲際龍文出﹐池中鳥色翻。流暉下月路﹐墮影入河源。方知潁川集﹐別有太邱門。」

《雪詩》云「天山飛雪度﹐言是落花朝。惜哉不我與﹐蕭索健風飄。鮮潔淩紈素﹐紛糅下枝條。良書竟何在﹐坐見容華銷。」

《虹詩》云「春暮萍生早﹐日落雨飛余。橫彩分長漢﹐倒色媚淸渠。梁前朝影出﹐橋上晚光舒。願逐旌旗轉﹐飄飄侍直廬。」

《霧詩》云「蒼山寂已暮﹐翠觀黯將沈。終南晨豹隱﹐巫峽夜猿吟。天寒气不歇﹐景晦色方深。待訪公超市﹐將予赴華陰。」

《詠日》云「滄海十枝暉﹐玄圃重輪慶。蕣華發晨檻﹐淩彩翻朝鏡。忽遇驚風飄﹐自有浮雲映。更也人皆仰﹐無待揮戈正。」

《昭君怨》云「琵琶馬上彈﹐行路曲中難。漢月正南遠﹐燕山直北寒。髻環風拂破﹐眉黛雪沾殘。斟酌紅顏攺﹐徒勞握鏡看。」

《詠月》云「北堂未安寢﹐西園聊騁望。玉戶照羅幃﹐珠軒明綺幛。別客長安道﹐思婦髙樓上。所願君莫遺﹐淸風時可訪。」

《望送魏徵葬》云「閶闔總金鞍﹐上林移玉輦。野郊愴新別﹐河橋非舊餞。慘日映峯沈﹐愁雲隨蓋轉。哀笳時斷續﹐悲旌乍舒捲。望望情何極﹐浪浪淚空泫。無復昔時人﹐芳春共誰遣。」

《詠琵琶》云「半月無雙影﹐金花有四時。摧藏千里態﹐掩抑幾重悲。促節縈紅袖﹐淸音滿翠帷。駛彈風響急﹐緩曲釧聲遲。空餘關隴恨﹐因此代相思。」

《詠弓詩》云「上弦明月半﹐激箭流星遠。落雁帶書驚﹐啼猿映枝轉。」

《詠桃詩》云「禁苑春光麗﹐花蹊幾樹裝。綴條深淺色﹐點露參差光。向日分千笑﹐迎風共一香。如何仙嶺側﹐獨秀隱遙芳。」

《詠李詩》云「盤根植瀛渚﹐交幹橫倚天。舒華光四海﹐捲葉蔭三川。」

《守歲詩》云「暮景斜芳殿﹐年華麗綺宮。寒辭去冬雪﹐暖帶入春風。階馥舒梅素﹐盤花卷燭紅。共歡新故歲﹐迎送一宵中。」又云「歲陰窮暮紀﹐獻節啟新芳。冬盡今宵促﹐年開明日長。冰銷出鏡水﹐梅散入風香。對此歡終宴﹐傾壺待曙光。」

思恭﹐髙宗時中書舍人﹐同撰《瑤山玉彩》。

何仲諠

《七夕賦詠成篇》云「日日思歸勤理鬢﹐朝朝佇望懶調梭。淩風寶扇遙臨月﹐映水仙車遠渡河。歷歷珠星疑拖佩﹐冉冉云衣似曳羅。通宵道意終無盡﹐向曉離愁已復多。」

仲諠﹐武徳﹑貞觀間人也。

沈叔安

《七夕賦詠成篇》云「皎皎霄月麗秋光﹐耿耿天津橫復長。停梭且復畱殘緯﹐拂鏡及早更新妝。彩鳳齊駕初成輦﹐雕鵲塡河已作梁。𨿽喜得同今夜枕﹐還愁重空明日牀。」

《南部新書》云「武徳七年﹐遣刑部尙書沈叔安攜天尊像賜髙麗。後爲潭州都督﹐圖形淩煙閣。」

淩敬

《七夕詩》云「夙駕鳴鑾啟閶闔﹐霓裳遙裔儼天津。五明霜紈開羽扇﹐百和香車動畫輪。婉孌夜分能幾許﹐靚妝冶服爲誰新。片時歡娛自有極﹐已復長望隔年人。」

敬有集十四卷﹐髙祖時人也。初爲竇建徳國子祭酒。秦王軍武牢﹐建徳軍迫於武牢﹐不得進。敬說令取懷州﹐逾太行﹐入上黨﹐趨壺口﹐駭蒲津﹐乘唐國之虛﹐以取山北。建徳不從﹐以及於敗﹐其僞官屬皆降唐。

袁朗

《秋日應詔詩》云「玉樹涼風舉﹐金塘細艸萎。葉落商飆觀﹐鴻歸明月池。迎寒桂酒熟﹐含霧菊花垂。一奉章臺宴﹐千秋長願斯。」

朗父樞﹐仕陳爲徳教殿學士﹐陳亡入隋。唐初﹐朗爲秦王府文學。太宗時爲給事中﹐卒﹐帝曰「朗任淺而性謹厚﹐使人悼惜。」

《賦飲馬長城窟》云「朔風動秋艸﹐淸蹕長安道。長安運不窮﹐所以隔華戎。規模惟聖作﹐荷負曉成功。鳥庭已向內﹐龍荒更鑿空。玉關塵捲靜﹐金微路已通。湯徵隨北怨﹐舜詠起南風。盡野功初立﹐綏邊事雲集。朝服踐狼居﹐凱歌旋馬邑。山響傳鳳吹﹐霜華藻瓊鈒。屬國擁節歸﹐單於款關入。日落寒風起﹐驚河被原隰。零落葉已寒﹐河流淸且急。四時徭役靜﹐千載干戈戢。太平今若斯﹐汗馬意無施。惟當事筆硯﹐歸去艸封禪。」

牛鳳及

《奉和受圖溫洛詩》云「八神文玉輦﹐六羽警瑤溪。戒道伊川北﹐通旌澗水西。禦圖開洛匱﹐刻石與天齊。瑞日波中上﹐仙禽霧裏低。微臣矯弱翮﹐忭舞接鸞鷖。」

劉軻《與馬植論史官書》云「文皇帝受命﹐有若魏鄭公﹑楊仁卿﹑牛鳳及。」

朱子奢

《文徳皇后挽歌》云「神京背紫陌﹐騩駟結行輈。北失橫橋道﹐西分淸渭流。寒光向壠沒﹐霜气入松楸。今日泉臺路﹐非是濯龍遊。」

子奢﹐蘇州人﹐貞觀時爲諫議大夫。善文辭﹐爲人樂《易》﹐能劇談﹐以經誼緣飾﹐每侍宴﹐帝令論難羣臣。

庾抱

《賦得胥臺露詩》云「胥臺旣落室﹐荊棘稍侵扉。棟折連云影﹐梁摧照日暉。翔鶴遂不返﹐巢燕反無歸。惟有團階露﹐承曉共沾衣。」

抱﹐仕隋爲元徳太子學士。髙祖起兵﹐太子封隴西公﹐以抱爲記室﹐文檄皆出其手。俄爲東宮學士。貞觀初﹐徙趙王友﹐卒。

張文恭

《七夕詩》云「鳳律驚秋气﹐龍梭靜夜機。星橋百枝動﹐雲路七香飛。映月回雕扇﹐淩雲曳綺衣。含情向華幄﹐流態入重闈。歡餘夕漏盡﹐怨結曉驂歸。誰念分河漢﹐還憶兩心違。」

文恭﹐貞觀時人﹐與房元齡﹑辛邱馭﹑李懷儼﹑趙洪智﹑劉褘之﹑楊仁卿﹑上官儀﹑李淳風等同修《晉書》﹐名爲禦樓。

陳叔達

字子聰﹐陳宣帝子。武徳初判納言﹐太宗時拜禮部尙書。明辧﹐善爲容。

《初年詩》云「和風起天霧﹐嚴气銷冰井。索索枝未柔﹐厭厭漏猶永。」

《春首詩》云「雪花聯玉樹﹐冰彩散瑤池。翔禽遙出沒﹐積翠遠參差。」

又《早春桂林殿應詔詩》云「金鋪照春色﹐玉律動年華。朱樓云似蓋﹐丹桂雪如花。水岸銜階轉﹐風條出柳斜。輕輿臨太液﹐仙露酌流霞。」

《聽鄰人琵琶詩》云「本自龍門桐﹐因妍入漢中。香由羅袖裏﹐聲逐朱弦中。離有相思韻﹐翻將入塞同。關山臨卻月﹐花蕊散回風。爲將金穀引﹐添令曲未終。」

薛收

《琵琶賦》云「惟玆器之爲宗﹐總羣樂而居妙。應淸角之髙節﹐發號鐘之雅調。處躁靜之中權﹐執疏密之機要。遏浮雲而散彩﹐揚白日以垂耀。爾其狀也﹐龍腹鳳頭﹐熊據龍旋。戴曲履直﹐破觚成圓。虛心內受﹐勁質外宣。磅礡象地﹐穹崇法天。候八風而運軸﹐感四气而鳴弦。金華徘徊而月照﹐玉桂的歷以星懸。」

收﹐字伯褒﹐蒲州人。善屬文﹐爲秦王府主簿﹐陜東大行臺金部郎中。武徳七年卒。太宗卽位﹐語元齡曰「收若在﹐朕當以中書令處之。」收與弟徳音﹑元欽齊名﹐號「河東三鳳」。收爲長雛﹐徳音爲鸑鷟﹐元敬年最少﹐爲鵷雛。卷四

王珪禇亮虞世南蔡允恭許敬宗劉孝孫魏徵楊師道岑文本李百藥來濟長孫無忌杜正倫馬周李義府陳子良杜之松崔善爲王績

王珪

《詠漢髙祖》云「漢祖起丰沛﹐乘運以躍鱗。手奮三尺劍﹐西滅無道秦。十月五星聚﹐七年四海賓。髙抗威宇宙﹐貴有天下人。憶昔與項王﹐契闊時未伸。鴻門旣薄蝕﹐滎陽亦蒙塵。蟣虱生介冑﹐將卒多苦辛。爪牙驅信越﹐腹心謀張陳。赫赫西楚國﹐化爲丘與榛。」

《詠淮陰侯韓信》云「秦王日凶慝﹐豪傑爭共亡。信亦胡爲者﹐劍歌從項梁。項羽不能用﹐脫身歸漢王。道契君臣合﹐時來名位彰。北討燕承命﹐東驅楚絕糧。斬龍堰濰水﹐擒豹熸夏陽。功成享天祿﹐建旗還南昌。金千答漂母﹐錢百酬下鄕。吉凶成糾纆﹐倚伏難預詳。弓藏狡兔盡﹐慷慨令心傷。」

珪﹐字叔玠﹐相太宗。母李﹐最賢。老杜詩有「我之曾老姑﹐爾之髙祖母」﹐謂李也。

禇亮

字希明﹐錢塘人。警敏﹐工爲詩。貞觀中﹐爲散騎常侍。武徳四年﹐太宗爲天策上將軍。宮城西開文館下教﹐以杜如晦﹑房元齡﹑於志寧﹑蘇世長﹑薛收﹑禇亮﹑姚思廉﹑陸徳明﹑孔穎達﹑李玄道﹑李守素﹑虞世南﹑蔡允恭﹑顏相時﹑許敬宗﹑薛元敬﹑蓋文達﹑蘇勗並以本官爲學士。收卒﹐以劉孝孫補之﹐使亮爲贊。

《奉和詠日午詩》云「曦車日亭午﹐浮箭未移暉。日光無落照﹐樹影正中圍。艸萎看稍靡﹐葉燥望疑稀。晝寢慚經笥﹐暫解入朝衣。」

《燭花詩》云「蘭徑香風滿﹐梅梁暖日斜。言是東方騎﹐來尋南陌車。靨星臨夜燭﹐眉月隱輕紗。莫言春稍晚﹐自有鎭開花。」

《賦蜀都詩》云「列宿光輿井﹐分土跨梁岷。沈犀對江浦﹐駟馬入城闉。英圖多霸迹﹐歷選有名臣。連騎簮纓滿﹐含章詞賦新。得上仙槎路﹐無待訪嚴遵。」

《秋雁》云「日暮霜風急﹐羽翮轉難任。爲有傳書意﹐翩翩入上林。」

《秋享送文舞用舒和歌》云「禦扆合宮承寶歷﹐帝圖重館奉明靈。偃武修文九圍泰﹐沈烽靜柝八荒寧。」

《祀五方用舒和歌》云「笙歌籥舞屬年韶﹐鷺鼓鳧鐘展時豫。調露初迎綺春節﹐承云遽踐蒼霄馭。」

《樂府詞》云「髙臺暫俯臨﹐飛翼聳輕音。浮光隨日度﹐漾影逐波深。迥瞰周平野﹐開懷暢遠襟。獨此三休上﹐還傷千里心。」

《奉和禁苑餞別應令詩》云「大藩初錫瑞﹐出牧邇皇京。暫以綠車重﹐言承朱邸榮。舒桃臨遠騎﹐垂柳映軍營。惠化宣千里﹐威風動百城。禁籞芳嘉節﹐神襟餞送情。金笳催別景﹐玉管切離聲。野花開且落﹐山鳥哢還驚。微臣夙多幸﹐薄宦奉儲明。釣臺慚作賦﹐伊水濫聞笙。懷徳良知久﹐酬恩識命輕。」

《和望月應魏王教詩》云「層軒澄皎月﹐流照滿中天。色共梁珠遠﹐光隨趙璧圓。落影臨秋扇﹐虛輪入夜筵。所欣東館裏﹐預奉西園篇。」

虞世南

《和鑾輿頓戲下詩》云「重輪依紫極﹐前耀奉丹霄。天經戀宸扆﹐帝命扈仙鑣。乘星開鶴禁﹐帶日下虹橋。銀書含曉色﹐金路轉晨飆。霧澈軒營近﹐塵暗苑城遙。蓮花分秀萼﹐竹箭下驚潮。撫己慚龍幹﹐承恩集鳳條。瑤山盛風樂﹐抽簡薦徒謠。」

《侍宴應詔詩》云「芬芳禁林晚﹐容與桂舟前。橫空一鳥度﹐照水百花燃。綠野明斜日﹐靑山澹晚煙。濫得陪終宴﹐握管類窺天。」

《奉和詠日午詩》曰「髙天淨秋色﹐長漢轉曦車。玉樹陰初正﹐桐圭影未斜。翠蓋飛圓影﹐明鏡發輕花。再中良表瑞﹐共仰璧暉賒。」

《奉和月夜觀星應令詩》曰「早秋炎景暮﹐初弦月彩新。淸風滌暑气﹐零露淨囂塵。薄霧銷輕縠﹐鮮云捲夕鱗。休光灼前曜﹐瑞彩接重輪。緣情摛聖藻﹐並作命徐陳。宿艸誠逾濫﹐吹噓偶縉紳。天文豈易述﹐徒知仰北辰。」

又《春夜詩》云「春苑月徘徊﹐竹堂侵夜開。驚鳥排林度﹐風花隔水來。」

《淩晨早朝》云「萬瓦宵光曙﹐重檐夕霧收。玉花停夜燭﹐金壺送曉籌。日暉靑鎖殿﹐霞生結綺樓。重門應啟路﹐通籍引王侯。」

《詠舞詩》云「繁弦奏淥水﹐長袖轉回鸞。一雙俱應節﹐還似鏡中看。」

《賦得吳都詩》云「畫野通淮泗﹐星躔應鬥牛。玉牒宏圖表﹐黃旗美气浮。三分開霸業﹐萬里宅神州。髙臺臨茂苑﹐飛閣跨澄流。江濤如素蓋﹐海气似朱樓。吳越自有樂﹐還似鏡中遊。」

《賦飲馬長城窟》云「馳馬渡河幹﹐流深馬渡難。前逢錦車使﹐都護在樓蘭。輕騎猶銜勒﹐疑兵尙解鞍。溫池下絕澗﹐棧道接危巒。拓地勛未賞﹐亡城律詎寬。有月關猶暗﹐經春隴尙寒。云昏無復影﹐冰合不聞湍。懷君不可遇﹐聊持報一飡。」

《賦鶴》云「飛來雙白鶴﹐奮翼遠淩煙。俱棲集紫蓋﹐一舉背靑田。揚影過伊洛﹐流聲入管弦。鳴儔倒景外﹐刷羽閬風前。顧步已相失﹐徘徊各自憐。危心猶警露﹐哀響詎聞天。無因振六翮﹐輕舉復隨仙。」

《賦結客少年場》云「韓魏多奇節﹐倜儻遺名利。共矜然諾心﹐各負縱橫意。結交一言重﹐相思千里至。綠沈明月弦﹐金絡浮雲轡。吹簫入吳市﹐擊築遊燕肆。尋源博望侯﹐結客遠相求。少年垂一顧﹐長驅背隴頭。焰焰戈霜動﹐耿耿劍虹浮。天山冬夏雪﹐交河南北流。雲起龍沙暗﹐木落雁行秋。輕生徇知己﹐非是爲身謀。」

《怨歌行》云「紫殿秋風冷﹐雕甍落日沈。裁紈淒斷曲﹐織素別離心。掖庭若攺畫﹐長門不惜金。寵移恩稍薄﹐情疏恨轉深。香銷翠羽帳﹐弦斷鳳凰琴。鏡前紅粉歇﹐階上綠苔侵。誰言掩歌扇﹐翻作白頭吟。」

《門有車馬客》云「陳遵重交結﹐田蚡擅豪華。曲臺臨上路﹐髙門抵狹斜。赭汗千里馬﹐繡轂五香車。白鶴隨飛蓋﹐朱鷺入鳴笳。夏蓮開劍水﹐春桃發綬花。輕裙染回雪﹐浮蟻泛流霞。逢恩借羽翼﹐失路委泥沙。」

《擬古》云「塗山烽堠驚﹐弭節度龍城。冀馬樓蘭將﹐燕犀上谷兵。劍寒花不落﹐弓曉月逾明。凜凜嚴霜節﹐冰壯黃河絕。蔽日捲徵蓬﹐浮天散飛雪。全兵值月滿﹐精騎乘膠折。結髮早驅馳﹐辛苦事旌麾。馬凍重關冷﹐輪摧九折危。獨有西山將﹐年年屬數奇。」「爟火發金微﹐連營出武威。孤城寒雲起﹐絕陣虜塵飛。俠客吸龍劍﹐惡少縵胡衣。朝摩骨都壘﹐夜解谷蠡圍。蕭關遠無極﹐蒲海廣難依。沙磴離旌斷﹐晴川候馬歸。交河梁已畢﹐燕山斾欲揮。方知萬里相﹐侯服有光輝。」

顏師古《隋朝遺事》載﹕「洛陽獻合蒂迎輦花﹐煬帝令袁寶兒持之﹐號司花女。時詔世南艸《徵遼指揮徳音敕》於帝側﹐寶兒注視久之。帝曰﹕『昔傳飛燕可掌上舞﹐今得寶兒﹐方昭前事。然多憨態﹐今注目於卿﹐卿才人﹐可便嘲之。』世南爲絕句曰﹕『學畫鴉黃半未成﹐垂肩嚲袖大憨生。緣憨卻得君王惜﹐長把花枝傍輦行。』」

世南﹐越州人。仕太宗﹐帝每稱其有五絕﹕徳行﹑忠直﹑博學﹑文詞﹑書翰也。旣卒﹐帝曰「世南於我猶一體﹐拾遺補闕﹐無日忘之﹐蓋當代名臣﹐人倫準的。今其云亡﹐石渠﹑東觀中無復人矣﹗」

蔡允恭

允恭在隋時﹐《奉和出潁至淮詩》云「久倦川塗曲﹐忽此望淮圻。波長泛渺渺﹐眺迥情依依。稍覺金烏轉﹐漸見錦帆稀。欲知仁化洽﹐謳歌滿路歸。」

允恭﹐荊州江陵人﹐工爲詩。在隋時﹐煬帝有所賦﹐必令諷誦﹐遣教宮人﹐允恭恥之。授內史舍人﹐固辭﹐繇是疏斥。隋亡﹐歸唐。貞觀初﹐除太子洗馬﹐卒。

許敬宗

《奉和正日臨朝》云「天正開初節﹐日觀上重輪。百靈滋景祚﹐萬土慶維新。待旦敷玄造﹐韜旒禦紫宸。武帳臨光宅﹐文衛象鉤陳。廣庭揚九奏﹐大帛麗三辰。發生同化育﹐播物體陶鈞。霜空澄曉气﹐靄景瑩芳春。徳輝覃率土﹐相賀奉還淳。」

《奉和七夕應制》云「牛閨臨淺漢﹐鸞駟涉秋河。兩懷縈別緒﹐一宿慶停梭。星模鉛裏靨﹐月寫黛中娥。柰許今宵度﹐長嬰離恨多。」又應制﹕「婺閨期今夕﹐娥輪泛淺潢。迎秋伴暮雨﹐待暝合神光。薦寢低雲鬢﹐呈態解霓裳。喜中愁漏促﹐別後怨天長。」

《七夕賦詠》云「一年抱怨嗟長別﹐七夕含態始言歸。飄飄羅襪光天步﹐灼灼新妝鑑月輝。情催巧笑開星靨﹐不惜呈露解云衣。所嘆卻隨更漏盡﹐掩泣還弄昨宵機。」

敬宗﹐字延族﹐杭州人。太宗時檢校黃門侍郎﹐髙宗時中書令。在《唐史﹟姦臣傳》。

劉孝孫

《詠笛詩》云「涼秋夜笛鳴﹐流風詠九成。調髙時慷慨﹐曲變或淒淸。徵客懷離緒﹐鄰人思舊情。幸以知音顧﹐千載有髙聲。」

《早發成臯望河詩》云「淸晨發巖邑﹐車馬走轘轅。回瞰黃河上﹐惝恍屢飛魂。鴻流導積石﹐驚浪下龍門。仙槎不辧處﹐沈璧想猶存。遠近洲渚出﹐颯沓鳧雁喧。懷古空延佇﹐嘆逝將何言。」

孝孫﹐荊州人。貞觀六年﹐遷太子洗馬﹐未拜﹐卒。

魏徵

《正日臨朝應詔詩》曰「百靈侍軒後﹐萬國會塗山。豈如今睿哲﹐邁古獨光前。聲教溢四海﹐朝宗引百川。鏘洋鳴玉佩﹐灼爍耀金蟬。淑景輝雕輦﹐髙旌揚翠煙。庭實超王會﹐廣樂盛鈞天。旣欣東日戶﹐復詠南風篇。願奉光華慶﹐從斯億萬年。」

《出關作》云「中原初逐鹿﹐投筆事戎軒。縱橫計不就﹐慷慨志猶存。杖策謁天子﹐驅馬出關門。請纓系南越﹐憑軾下東藩。郁紆陟髙岫﹐出沒望平原。古木吟寒鳥﹐空山啼夜猿。旣傷千里目﹐還驚久逝魂。豈不憚艱險﹐深懷國士恩。季布無二諾﹐侯嬴重一言。人生感意气﹐功名誰復論。」

徵﹐字元成﹐魏州人。相太宗﹐致太平。天下旣治﹐懼帝喜武功﹐嘗賦詩曰「終藉叔孫禮﹐方知皇帝尊。」帝曰「徵言未嘗不約我以禮。」徵亡﹐帝賦詩曰「望望情何極﹐浪浪淚空泫。無復昔時人﹐芳春共誰遣。」

太宗在洛陽宮﹐幸積翠池﹐宴酣﹐各賦一事。帝賦尙書曰「日昃玩百篇﹐臨燈披五典。夏康旣逸豫﹐商辛亦流湎。恣情昏主多﹐克己明君鮮。滅身資累惡﹐成名由積善。」徵賦西漢曰「受降臨軹道﹐爭長趣鴻門。驅傳渭橋上﹐觀兵細柳屯。夜宴經柏谷﹐朝遊出杜原。終藉叔孫禮﹐方知皇帝尊。」帝曰「徵言未嘗不約我以禮。」

楊師道

字景猷﹐淸警有才思。貞觀十年﹐拜侍中﹐參預朝政。後爲太常卿。每與文士宴﹐歌詠自適。帝見其詩﹐爲吟諷嗟賞。後賜宴﹐帝曰「聞公每酣賞﹐捉筆賦詩如宿成﹐試爲朕爲之。」師道再拜。少選輒成﹐無所竄定﹐一坐嗟伏。

《春朝閒步詩》云「偃沐乘閒豫﹐淸晨步出林。池塘藉芳艸﹐蘭芷襲幽衿。霧中分曉日﹐花裏弄春禽。野徑香常滿﹐山階筍屢侵。何須命輕蓋﹐桃李自成陰。」

又《初秋夜坐應詔詩》云「玉琯涼初應﹐金壺夜漸闌。滄池流稍潔﹐仙掌露方溥。雁聲風處斷﹐樹影月中寒。爽气長空淨﹐髙吟覺思寬。」

《賦終南山用風字韻應詔詩》云「眷言懷隱逸﹐輟駕踐幽叢。白雲飛夏雨﹐碧嶺冠春虹。艸綠長楊路﹐花疏五柞宮。登臨日將晚﹐蘭桂起香風。」

《詠硯》云「圓池類璧水﹐輕翰染煙華。將軍欲定遠﹐見棄不應賒。」

《詠飲馬應詔詩》云「寶馬權奇出未央﹐雕鞍照耀紫金裝。春艸初生馳上苑﹐秋風欲動醉長楊。鳴珂屢度章臺側﹐細蹀徑向濯龍傍。徒令漢將連年去﹐宛城今已獻名王。」

《詠弓詩》云「霜重麟膠勁﹐風髙月影圓。烏飛隨帝輦﹐雁落逐鳴弦。」

《還山宅詩》云「暮春還舊嶺﹐徙倚玩年華。芳艸無行徑﹐空山正落花。垂藤掃幽石﹐臥柳礙浮槎。鳥散茅檐靜﹐云披澗戶斜。依然此泉路﹐猶是昔煙霞。」

《彈鳴琴詩》云「北林鵲夜飛﹐南軒月馭進。調弦發淸徵﹐蕩心祛褊吝。變作離鴻聲﹐還入思歸引。長嘆未終極﹐秋風飄素鬢。」

又《詠琴詩》云「久擅龍門質﹐孤竦嶧陽名。齊娥初發弄﹐趙女正調聲。嘉客勿遽反﹐繁弦曲未成。」

《詠笙詩》云「短長插鳳翼﹐洪細摹鸞音。能令楚妃嘆﹐復使荊王吟。切切孤竹管﹐來應云和琴。」

《詠舞》云「二八如回雪﹐三春類早花。分行向燭轉﹐一種逐風斜。」

又《詠飲馬應詔》曰「淸晨控龍馬﹐弄影出花林。躞蹀依春澗﹐聯翩度碧潯。苔流染絲絡﹐水潔寫調音。一禦瑤池駕﹐詎憶長城陰。」

《賦隴頭水》云「隴頭秋月明﹐隴水帶關城。笳添離別曲﹐風送斷腸聲。映雪峯猶暗﹐乘冰馬屢驚。霧中寒雁至﹐沙上轉蓬輕。天山傳羽檄﹐漢地急徵兵。陣開都護道﹐劍聚伏波營。於玆覺無渡﹐方共濯朝纓。」

《正日臨朝應詔》云「皇猷被寰宇﹐端扆屬元辰。九重麗天邑﹐千門臨上春。」

岑文本

字景仁﹐鄧州人。中書侍郎顏師古以譴罷﹐太宗曰「朕自舉一人。」乃授文本侍郎﹐專典機要。

《奉和元日臨朝》云「時雍表昌運﹐日正葉靈符。徳兼三代禮﹐功包四海圖。逾沙紛在列﹐執玉儼相趨。淸蹕喧輦道﹐張樂駭天衢。拂霓九旗映﹐儀鳳八音殊。佳气浮仙掌﹐薰風繞帝梧。天文光七政﹐皇恩被九區。方陪瘞玉禮﹐珥筆岱山隅。」

《奉述飛白書勢詩》云「六文開玉篆﹐八體曜銀書。飛毫列錦繡﹐拂素起龍魚。鳳舉崩云絕﹐鸞驚遊霧疏。別有臨池艸﹐恩沾垂露余。」

李百藥

字重規﹐定州人﹐隋內史令徳林子也。翰藻沈鬱﹐詩尢其所長﹐樵廝皆能諷之。

《正月臨朝應詔詩》云「化歷昭唐典﹐承天順夏正。百樂警軒禁﹐三辰揚斾旌。充庭富禮樂﹐髙宴齒簪纓。獻壽符萬歲﹐移風韻九成。」

《少年詞》云「少年飛翠蓋﹐上路動金鏣。始酌文君酒﹐新吹弄玉簫。少年不歡樂﹐何以盡芳朝。千金笑裏面﹐一搦掌中腰。掛冠豈憚宿﹐迎拜不勝嬌。寄語少年子﹐無辭歸路遙。」

《郢城懷古》云「客心悲暮序﹐登墉瞰平陸。林澤窅芊綿﹐山川郁重復。王公資設險﹐名都拒江隩。方城疑北門﹐溟海窮南服。長策挫吳豕﹐雄圖競周鹿。大搜云夢掩﹐壯觀章華築。人世更盛衰﹐吉凶良倚伏。遽見鄰交斷﹐仍睹賢臣逐。南風忽不競﹐西師日侵蹙。運圯屬驅馳﹐時屯恣敲撲。莫救夷陵火﹐無復秦庭哭。鄢郢遂邱墟﹐風塵俄慘黷。狐兔時遊踐﹐霜露日沾沐。釣渚故池平﹐神臺層宇覆。陣云埋夏首﹐窮陰慘荒谷。悵矣舟壑遷﹐悲哉年祀倏。𨿽異三春望﹐終傷千里目。」

百藥七歲能屬文﹐齊中書舍人陸乂﹐嘗過其父徳林﹐有說徐陵文者﹐云刈瑯琊之稻﹐坐客並不識其事。百藥進曰「《傳》稱鄅人藉稻。注云﹕鄅國在瑯琊開陽縣。」人皆驚喜﹐云此兒卽神童。百藥幼多疾﹐父母以百藥爲名。名臣之子﹐才行相繼﹐四海名流﹐莫不宗仰。藻思沈鬱﹐尢長五言﹐𨿽樵童牧子﹐亦皆吟諷。及懸車告老﹐怡然自得﹐穿池築山﹐文酒譚賓﹐以盡平生之志。年八十五。先是和太宗《帝京篇》﹐手詔曰「卿何身之老而才之壯﹐齒之宿而意之新乎﹖」子安期﹐永徽末遷中書舍人。自徳林至安期﹐三代掌制誥。安期孫羲仲﹐又爲中書舍人。出《譚賓錄》。

來濟

揚州人﹐父護兒。貞觀十八年﹐初置太子司議郎﹐髙其選﹐以濟爲之。永徽中爲相﹐世謂「護兒兒作相﹐世南男作匠」是也。

濟《出玉關絕句》云「斂轡遵龍漢﹐銜淒渡玉關。今日流沙外﹐垂涕念生還。」

太宗《餞中書侍郎來濟詩》云「曖曖去塵昏灞岸﹐飛飛輕蓋指河梁。雲峯衣結千重葉﹐雪岫花開幾樹妝。深悲黃鶴孤舟遠﹐獨嘆靑山別路長。聊將分袂沾襟淚﹐還用持添離席觴。」

長孫無忌

無忌嘲歐陽詢形狀猥陋云「聳膊成山字﹐埋肩畏出頭。誰家麟閣上﹐畫此一獼猴。」詢應聲曰「索頭連背暖﹐漫襠畏肚寒。只緣心渾渾﹐所以麵團團。」太宗笑曰「詢殊不畏皇后耶﹖」

太宗嘗謂唐儉酒杯流行﹐發言可喜。是時天下初定﹐君臣俱欲無爲﹐酒杯善謔﹐理亦有之。髙宗𨿽不君﹐然亦深察事機﹐當時諸王鬥鷄﹐王勃在沛王府﹐戲爲文檄英王雞﹐帝見之﹐大怒曰「此殆交構之漸。」卽日竄勃。以太宗之賢﹐杯酒一時之樂﹐何足爲後世戒。及其獘也﹐中宗詔羣臣曰「天下無事﹐欲與羣臣共樂。於是回波艷辭﹐妖冶之舞﹐作於文字之臣﹐而綱紀蕩然矣。創業之難也﹐一觴一詠﹐足以肇亂﹐況其甚焉者哉﹗」

杜正倫

相州人﹐工屬文。嘗與中書舍人董思恭夜直論文﹐思恭歸﹐謂人曰「與杜公評文﹐今日覺吾頓進。」顯慶初爲相。

《侍宴北門詩》云「大君端扆暇﹐睿賞狎林泉。開軒臨禁籞﹐藉野列芳筵。參差歌管揚﹐溶泄羽旗懸。玉池流若釀﹐云閣聚非煙。湛露晞堯日﹐薰風入舜弦。大徳侔玄造﹐微物荷陶甄。謬陪瑤水宴﹐仍廁柏梁篇。闞名徒十月﹐鄒辯詎談天。旣喜光華旦﹐還傷遲暮年。猶冀升中日﹐簮裾奉肅然。」「闞名徒十月」﹐疑以傳疑。

馬周

《淩朝浮江旅思詩》云「太淸上初日﹐春水送孤舟。山遠疑無樹﹐潮平似不流。岸花開且落﹐江鳥沒還浮。羈望傷千里﹐長歌遣四愁。」

周﹐字賓王﹐博州人。嗜學﹐善《詩》《春秋》﹐天資曠邁。武徳中﹐補州助教﹐不治事﹐刺史達奚怒﹐數咎責﹐周乃去﹐客密州。趙仁本髙其才﹐厚以資使入關。畱客汴﹐爲浚儀令崔賢所辱﹐遂感激而西。至長安﹐客常何家。貞觀五年﹐太宗召之。後爲中書令。

李義府

《遙敍封禪詩》云「天齊標巨鎭﹐日觀啟崇祠。岧峣臨渤澥﹐隱嶙控河沂。建嶽誠爲長﹐升功亮在玆。帝猷符廣運﹐玄範暢文思。飛聲總地絡﹐載化撫乾維。瑞策開珍鳳﹐禎圖薦寶龜。創封超昔夏﹐修禪掩前姬。東後方肆覲﹐西都道六師。肅駕移星苑﹐揚罕馭風司。沸鼓喧平陸﹐凝蹕靜通逵。汶陽馳月羽﹐蒙陰驚電輜。巖花飄曙輦﹐峯葉蕩春旗。石閭環藻衛﹐金壇映黼帷。仙階溢祕秬﹐靈檢耀祥芝。三始貽遐貺﹐萬歲受重釐。菲質陶恩獎﹐趨迹奉軒墀。觸网淪幽裔﹐乘徼限明時。周南昔已嘆﹐邛西今復悲。」

《詠鸚鵡詩》云「牽弋辭重海﹐觸网去層巒。戢翼雕籠際﹐延思彩霞端。慕侶朝聲切﹐離羣夜影寒。能言殊可賞﹐相助憶長安。」

髙宗朝﹐義府常賦詩曰「鏤月爲歌扇﹐裁云作舞衣。自憐回雪影﹐好取洛川歸。」有棗彊尉張懷慶﹐好偸竊名士文章﹐乃爲詩曰「生情鏤月爲歌扇﹐出性裁云作舞衣。照鑑自憐回雪影﹐來時好取洛川歸。」時人爲之語曰「活剝張昌齡﹐生吞郭正一。」

義府初遇﹐以李大亮﹑劉洎之薦。太宗召令詠烏﹐義府曰「日裏揚朝彩﹐琴中聞夜啼。上林如許樹﹐不借一枝棲。」帝曰「與卿全樹﹐何止一枝﹗」

義府擅殺寺丞畢正義﹐王義方彈義府疏云「臣聞履霜堅冰﹐積小成大。請乞重勘當畢正義致死之由﹐雪冤气於幽泉﹐誅姦臣於白日。」對仗叱義府﹐不退。義方三叱﹐上旣無言﹐義府趨出。義方乃讀彈文﹕「義府善柔成性﹐佞媚爲心。昔事馬周﹐分桃見寵﹔後交劉洎﹐割袖承恩。生其羽翼﹐長其光價﹐因緣際會﹐遂階通達。不能盡忠端節﹐對揚王休﹐策蹇勵駑﹐只奉皇眷。而反憑附城社﹐蔽虧日月﹐請托公行﹐交遊羣小。貪冶容之好﹐原有罪之淳於﹔恐漏泄其謀﹐殞無辜之正義。𨿽挾山超海之力﹐望此猶輕﹔回天轉日之威﹐方斯更劣。此如可恕﹐孰不可容﹗金風戒節﹐玉露啟途。霜簡與秋典共淸﹐忠臣將鷹鸇並擊。請除君側﹐少益鴻私。碎首玉階﹐庶明臣節。伏請付法推斷﹐以申典憲。」

義府﹐其先瀛州人。與來濟俱以文翰顯﹐時稱「來李」。永徽六年爲相﹐王義方庭劾之﹐帝陰徳義府﹐故貸不問﹐爲抑義方﹐逐之。俄進中書令。後以罪流辰州﹐朝野相賀。

陳子良

《詠雪》云「光映妝樓月﹐花承歌扇風。欲妒梅將柳﹐故落早春中。」

《七夕看新婦隔巷停車詩》云「隔巷遙停幰﹐非復爲來遲。只言更尙淺﹐未是渡河時。」

《得妓詩》云「微雨散芳菲﹐中園照落暉。紅樹搖歌扇﹐綠珠飄舞衣。繁弦調對酒﹐雜引動思歸。愁人當此夕﹐羞見落花飛。」

《新宮詞》云「春色照蘭宮﹐秦女坐窗中。柳葉來眉上﹐桃花落臉紅。拂塵開扇匣﹐捲帳卻燻籠。衫薄偏憎日﹐裙輕更畏風。」

子良﹐吳人﹐與蕭徳言﹑庾抱同爲太子學士。貞觀六年卒。

杜之松

《和衛尉寺柳詩》云「漢將本屯營﹐遼河有戍城。大夫曾取姓﹐先生亦得名。髙枝拂遠雁﹐疏影度遙星。不辭攀折苦﹐爲入管弦聲。」

之松﹐貞觀中爲河中刺史。答王績書云「辱書﹐知不降顧﹐嘆恨何已。僕幸恃故情﹐庶回髙躅。豈意康成道重﹐不許太守稱官﹔老萊家居﹐羞與諸侯爲友。延佇不獲﹐如何如何﹔奇迹獨全﹐幸甚幸甚。敬想結廬人境﹐植杖山阿﹐林壑地之所丰﹐煙霞性之所適﹐蔭丹桂﹐藉白茅﹐濁酒一杯﹐淸琴數弄﹐誠足樂也。此眞髙士﹐何謂狂生﹖僕憑藉國恩﹐濫屍貴部﹐官守有限﹐就學無因﹐延頸下風﹐我勞何極。前因行縣﹐實欲祗尋。誠恐燉煌孝廉﹐守琴書而不出﹔酒泉太守﹐列鐘鼓而空還。所以遲回﹐遂攬轡也。僕𨿽不敏﹐頗識前言﹐道旣知尊﹐榮何足恃。豈不能正平公之坐﹐敬養亥唐﹔屈文侯之膝﹐恭師子夏。𨿽齊桓徳薄﹐五行無疑﹔範雎誇人﹐一來何損。蒙借家禮﹐今見披尋﹐微而精﹐簡而備﹐誠經傳之典略﹐閨庭之要訓也。」「雎誇」﹐人疑以傳疑。

崔善爲

呂才《序王無功文集》云「君河中有渚田十數頃﹐又有隱士仲長子光﹐服食養性﹐君遂結廬河渚。貞觀中﹐京兆杜之松﹑淸河崔善爲繼爲州刺史﹐皆召之﹐君曰﹕柰何坐召君平耶﹗」

《答無功冬夜載酒鄕館詩》云「頒條忝貴郡﹐懸榻久相望。處士同楊鄭﹐邦君謝李彊。詎知方擁彗﹐逢子敬惟桑。明朝蓬戶側﹐會自謁任棠。」

《答無功九日詩》﹕「秋來菊花气﹐深山客重尋。露葉疑涵玉﹐風花似散金。摘來還泛酒﹐獨坐卽徐斟。王弘貪自醉﹐無復覓楊林。」

善爲﹐貝州人。武徳中歷尙書左丞﹐諸曹吏惡其聽察﹐嘲其短偃曰「崔子曲如鉤﹐隨例得封侯。髆上全無項﹐胸前別有頭。」髙祖勞之曰「齊末姦吏歌斛律明月﹐髙緯昏不察﹐至滅其家。朕𨿽不徳﹐幸免是。」下令求謗者﹐謗遂止。卒於秦州刺史。

王績

《晚年敍志示翟處士正師》云「弱齡慕奇調﹐無事不兼修。望气登重閣﹐占星上小樓。明經思待詔﹐學劍覓封侯。棄繻頻北上﹐懷刺幾西遊。中年逢喪亂﹐非復昔追求。失路靑門隱﹐藏名白社遊。風雲私所愛﹐屠博暗爲儔。解紛曾霸越﹐釋難頗存周。晚歲聊長想﹐生涯太若浮。歸來南畝上﹐更坐北溪頭。古岸多盤石﹐春泉足細流。東隅誠已謝﹐西景懼難收。無謂退耕近﹐伏念已經秋。庚桑逢處跪﹐陶潛見人羞。三晨寧舉火﹐五月鎭披裘。自有居常樂﹐誰知身世憂。」

《建徳破後入長安詠秋蓬示辛學士》云「遇坎聊知止﹐逢風忽未歸。孤根何處斷﹐輕葉彊能飛。」辛答云「托根𨿽異所﹐飄葉早相依。因風若有便﹐更共入雲飛。」不知辛氏之名﹐今錄於此。

《古意》云「幽人在何所﹐紫巖有仙躅。月夜橫寶琴﹐此外將安欲。材抽嶧山漧﹐徽點昆邱玉。漆抱蛟龍唇﹐絲纏鳳凰足。前彈廣陵罷﹐後以明光續。百金買一聲﹐千金傳一曲。世無鐘子期﹐誰知心所屬。」「竹生大夏溪﹐蒼蒼富奇質。綠葉吟風勁﹐翠莖犯霄密。霜霰封其柯﹐鵷鸞食其實。寧知軒轅後﹐更有伶倫出。刀斧俄見尋﹐根株坐相失。裁爲十二管﹐吹作雄雌律。有用𨿽自傷﹐無心復招疾。不如山上艸﹐離離保終吉。」「寶龜尺二寸﹐由來宅深水。浮游五湖內﹐宛轉三江裏。何不深復深﹐輕然至溱洧。溱洧源流狹﹐春秋不濡軌。漁人遞往還﹐网罟相縈藟。一朝失運會﹐刳腸血流死。丰骨輸廟堂﹐鮮腴籍籩簋。棄置誰怨尢﹐自我招此否。余靈寄明卜﹐復來欽所履。」「松生北巖下﹐由來人徑絕。布葉捎雲煙﹐插根擁巖穴。自言生得地﹐獨負淩雲潔。何時畏斤斧﹐幾度經霜雪。風驚西北枝﹐雹隕東南節。不知歲月久﹐稍覺枝榦折。藤蘿上下碎﹐枝榦縱橫裂。行當糜爛盡﹐坐共灰塵滅。寧關匠石顧﹐豈爲王孫折。盛衰自有時﹐聖賢未嘗屑。寄言悠悠者﹐無爲嗟大耋。」「桂樹何蒼蒼﹐秋來花更芳。自言歲寒性﹐不知露與霜。幽人重其徳﹐徙植臨前堂。連拳八九樹﹐偃蹇二三行。枝枝自相糾﹐葉葉還相當。去來雙鴻鵠﹐棲息兩鴛鴦。榮蔭誠不厚﹐斤斧亦勿傷。赤心許君時﹐此意那可忘。彩鳳欲將歸﹐提羅出郊訪。羅張大澤已﹐鳳入重云揚。朝棲昆閬木﹐夕飲蓬壺漲。問鳳那遠飛﹐賢君坐相望。鳳言荷深徳﹐微禽安足尙。但使雛卵全﹐無令矰繳放。皇臣力牧舉﹐帝樂簫韶暢。自有來巢時﹐明年阿閣上。」

《春日詩》云「前旦出園遊﹐林華都未有。今朝下堂來﹐池冰開已久。雪被南軒梅﹐風催北庭柳。遙呼竈前妾﹐卻報機中婦。年光恰恰來﹐滿甕營春酒。」

績﹐字無功﹐絳州人。兄通﹐大儒也。績誕縱﹐與李播﹑呂才善。大業末﹐仕爲六合丞﹐嗜酒不任事﹐因解去。居河渚間﹐與仲長子光友。以《周易》《老子》置牀頭﹐他書罕讀也。著《五斗先生傳》《醉鄕記》《無心子傳》。豫知終日﹐自志其墓。自號東臯子。卷五

蕭徳言顏師古杜淹裴守眞胡元範元萬頃李敬玄張文琮薛愼惑張大安薛元超鄭蜀賓王徳眞楊思玄鄭義眞徐珩蕭翼張執恭鄭軌王勣竇威

蕭徳言

《詠舞詩》云「低身鏘玉佩﹐舉袖拂羅衣。對檐疑燕語﹐映雪似花飛。」

徳言﹐字文行。貞觀中﹐爲弘文館學士﹐兼侍讀﹐以年老致仕。太宗不許﹐詔曰「天下無事﹐方欲建禮作樂﹐偃武修文。卿年齒已衰﹐教將何恃﹖所冀才徳猶茂﹐臥振髙風﹐使濟南伏生﹐猶在玆日。」拜祕書少監。

顏師古

《奉和正日臨朝》云「七政璿衡始﹐三元寶律新。負扆延百辟﹐垂旒禦九賓。肅肅皆鴛鷺﹐濟濟盛簪紳。天涯致重譯﹐日域獻奇珍。」

師古﹐字籀。自之推以來﹐居關中。性簡峭﹐自負其才﹐意望甚髙﹐終於祕書監。諫議大夫相時﹐其弟也。師古叔父遊秦﹐武徳初刺廉州﹐州人歌曰「廉州顏有道﹐性行同莊老。愛人如赤子﹐不煞非時艸。」髙祖璽書勞勉之。

杜淹

杜淹始見袁天綱於洛﹐天綱謂曰「蘭臺成就﹐學堂寬廣。」又語曰「二十年外﹐終恐責黜﹐暫去卽還。」武徳六年﹐以善隱太子﹐俱配流雋州。淹至益州﹐見天綱曰「洛邑之言﹐何其神也﹗」天綱曰「不久卽回。」至九年六月﹐召入。天綱曰「杜公至京﹐卽得三品要職。」淹至京﹐拜禦史大夫﹑檢校吏部尙書。贈天綱詩曰「伊呂深可慕﹐松喬定是虛。系風終不得﹐脫屣欲安如。且珍紈素美﹐當與薜蘿疏。旣逢楊得意﹐非復久閒居。」

淹﹐字執禮。隋時隱太白山﹐文帝惡之﹐謫戍江表。秦王引入爲天策府曹參軍﹐賦詩尢工﹐賜銀鐘。楊文幹反﹐辭連太子﹐歸罪淹﹐流巂州。太宗踐阼﹐召爲禦史大夫。後檢校吏部尙書﹐參預朝政﹐卒。

裴守眞

《和太子納妃詩》曰「瑜佩升靑殿﹐穠華降紫微。還如桃李發﹐更似鳳凰飛。金屋眞離象﹐瑤臺起婺徽。彩纓紛碧坐﹐繢羽泛褕衣。」「雲路移彤輦﹐天津轉明鏡。仙珠照乘歸﹐寶月重輪映。望園喜宴洽﹐主第歡娛盛。絲竹揚帝燻﹐簪裾奉宸慶。」「叢云藹曉光﹐湛露晞朝陽。天文天景麗﹐睿藻睿詞芳。玉庭散秋色﹐銀宮生夕涼。太平超邃古﹐萬壽樂無疆。」

守眞﹐絳州人。髙宗時太常博士。天授中爲司憲府丞﹐核詔獄多裁恕﹐不合武后旨﹐出刺成州﹐徙寧州﹐卒。

胡元範

《奉和太子納妃詩》云「帝子威儀絕﹐宮妃禮度優。疊鼓陪仙觀﹐凝笳翼畫輈。鬱鬱神香滃﹐弈弈彩雲浮。排空列錦罽﹐騰歡溢皇州。」「金閨未息火﹐玉樹鐘天愛。月路飾還裝﹐星津動歸佩。紫極流宸眷﹐淸規佇慈誨。恩波洽九流﹐光輝軼千載。」「側席詔親賢﹐式宴坐神仙。聖文飛聖筆﹐天樂奏鈞天。曲池涵雅景﹐文字孕祥煙。小臣同百獸﹐率舞悅堯年。」

髙宗子洪爲太子﹐納妃﹐有司奏贄用白雁﹐適苑中獲之。帝喜曰「漢獲朱雁爲樂府歌﹐今得白雁爲婚贄﹐婚乃人倫首﹐我則無慚。」太子後謚孝欽皇帝。

裴炎請武后歸政﹐後以炎有異圖﹐捕送詔獄。元範爲鳳閣侍郎﹐曰「炎有功於國﹐臣明其不反。」後曰「炎有反端﹐顧卿未知耳。」元範曰「若炎反﹐臣輩亦反矣。」後曰「朕知炎反﹐卿輩不反。」遂斬炎。

元範﹐申州義陽人﹐介廉有才﹐以炎故流死巂州。

元萬頃

《春日池臺詩》云「日影飛花殿﹐風紋積翠池。鳳樓通夜敞﹐虯輦望春移。」

《春日詩》云「花輕葉亂仙人杏﹐葉密鶯喧帝女桑。飛雲閣上春應至﹐明月樓中夜未央。」又曰「鳳輦迎風乘紫閣﹐鸞車避日轉彤闈。中堂促管淹春望﹐後殿淸歌開夜扉。」

《奉和太子納妃公主出降詩》云「象輅初乘雁﹐璇宮早結褵。離元應春夕﹐帝子降秋期。鳴瑜合淸響﹐冠玉麗濃輝。和聲躋鳳掖﹐淸影步鸞墀。」

從李勣徵髙麗﹐爲遼東道管記。勣令別將赴平壤﹐糧不及期﹐萬頃作離合詩密報勣。勣曰「軍機切遽﹐何以詩爲﹗」欲斬之﹐言狀乃免。勣令作文檄髙麗﹐其語有「不知守鴨淥之險」。莫離支報云「謹聞命矣。」遂移兵鴨淥﹐軍不得入。萬頃坐是流嶺外﹐遇赦還﹐爲北門學士﹐累遷鳳閣侍郎﹐坐事誅。

李敬玄

《奉和別魯王詩》云「綠車旋楚服﹐丹蹕佇秦川。珠臯轉歸騎﹐金岸引行旃。一朝限原隰﹐千里間風煙。鶯喧上林右﹐鳧響禦溝前。斷雲移魯蓋﹐離歌動舜弦。別念凝神扆﹐崇恩洽玳筵。顧惟慚叩寂﹐徒自仰鈞天。」

又《奉和別越王詩》云「飛蓋回蘭阪﹐宸襟佇柏梁。別館分涇渭﹐歸路指衡漳。關山通曉色﹐林籞徧春光。帝念紆千里﹐詞波照五潢。」

敬玄﹐亳州人。該覽羣籍﹐尢善於禮。髙宗在東宮﹐馬周薦其材﹐召入崇賢館侍讀。後相髙宗。儀鳳中﹐劉仁軌奏河西鎭守非敬玄不可﹐帝彊遣之﹐由是大敗於湟川。魯王靈夔﹐髙祖子也﹐歷五州刺史。越王貞﹐太宗子﹐武后時爲豫州刺史。

張文琮

《水詩》云「標名資上善﹐流派表靈長。地圖羅四瀆﹐天文載五潢。方流涵玉潤﹐圓折動珠光。獨有蒙園吏﹐棲偃玩濠梁。」

《賦橋詩》云「造舟浮渭日﹐鞭石表秦初。星文遙瀉漢﹐虹勢尙淩虛。已授文成履﹐空題武騎書。別有臨濠上﹐棲偃獨觀魚。」

《和陽舍人詠中書省花樹詩》云「初蕊映春叢﹐參差間早紅。因風時落砌﹐雜雨乍浮空。影照鳳池水﹐香飄雞樹風。豈不愛攀折﹐希君懷袖中。」

文琮《同潘屯田冬日早朝》云「假寐懷古人﹐夙興瞻曉月。通辰禁門啟﹐冠蓋趨朝謁。霜靄淸九衢﹐霞光照雙闕。紛綸文物紀﹐煥爛聲明發。腰劍動陸離﹐鳴玉和淸越。」

文琮﹐髙宗宰相文瓘弟也﹐貝州人。好自寫書﹐貞觀中爲治書侍禦史﹐永徽中拜戶部侍郎﹐出爲建州刺史﹐卒。

文琮《賦蜀道難》云「梁山鎭地險﹐積石阻云端。深谷下寥廓﹐層巖上郁盤。飛梁架絕嶺﹐棧道接危巒。攬轡猶長息﹐方知斯路難。」

薛愼惑

《進船於洛水詩》云「禁園紆睿覽﹐仙棹葉宸遊。洛北風花樹﹐江南彩畫舟。榮生蘭蕙艸﹐春入鳳凰樓。興盡離宮暮﹐煙光起夕流。」

世傳愼惑善投壺﹐背後執矢投之﹐龍躍隼飛﹐百發百中。

張大安

《奉別越王詩》云「盛藩資右戚﹐連萼重皇情。離襟愴睢苑﹐分途指鄴城。麗日開芳甸﹐佳气積神京。何時驂駕入﹐還見謁承明。」

越王﹐太宗子﹐武后時爲豫州刺史。

大安﹐公謹之子﹐上元中﹐同中書門下三品。章懷太子令與劉訥言等共注範蔚宗《漢書》。太子廢﹐故貶普州刺史﹐終橫州司馬。

薛元超

《和同太子監守違戀詩》云「儲禁銅扉啟﹐宸行玉輅遙。空懷壽街吏﹐尙隔寢門朝。北首瞻龍戟﹐塵外想鸞鑣。飛文映仙誥﹐濟惠葉神飆。帝念紆蒼陛﹐乾文煥紫霄。歸塘橫筆海﹐平圃振詞條。欲應重輪曲﹐鏘洋韻九韶。」

元超﹐收之子也﹐髙宗時爲給事中﹐轉中書舍人﹐薦士若任希古﹑郭正一﹑崔融等﹐皆以才自名。上元初﹐同中書門下三品﹐政出武后﹐因陽喑乞骸骨﹐卒。

髙宗爲太子也﹐元超爲舍人。太宗親徵時﹐元超﹑韓王元嘉同太子監守﹐賦《違戀》詩。

鄭蜀賓

蜀賓﹐滎陽人﹐善五言﹐年老爲江左一尉﹐親朋餞於上東門﹐蜀賓賦詩曰「畏途方萬里﹐生涯近百年。不知將白首﹐何處入黃泉。」酒酣詠歌﹐聲調哀戚﹐竟卒於官。時長壽中也。

王徳眞

《和過溫湯詩》云「握圖開萬宇﹐屬聖啟千年。驪阜疏緹騎﹐驚鴻映彩旃。玉霜鳴鳳野﹐金陣藻龍川。祥煙聚危岫﹐慶水溢飛泉。停輿興睿覽﹐還舉大風篇。」

徳眞﹐武后時爲納言﹐房先敏以罪貶﹐訴於相府。內史騫味道曰「太后旨。」劉褘之曰「乃上從有司所奏云。」後聞﹐貶味道﹐而以褘之爲忠臣。徳眞推順曰「戴至徳無異才﹐惟能歸善於君﹐爲時所服。」後曰「善。」

楊思玄

《湯泉詩》云「丰城觀漢迹﹐溫谷幸秦餘。地接幽王壘﹐塗分鄭國渠。風威肅文衛﹐日彩鏡雕輿。遠岫凝氛重﹐寒叢樹影疏。回瞻建章闕﹐佳气滿宸居。」

《奉和別魯王詩》云「元王詩傳博﹐文後寵靈優。鶴蓋動宸眷﹐龍章送遠遊。潼關疏別道﹐灞岸引行舟。北林分苑樹﹐東流溢禦溝。鳥聲含吹咽﹐騎影曳花浮。聖澤九垓徧﹐天文七曜周。方圖獻雅樂﹐簮帶奉鳴球。」

髙宗時人。

鄭義眞

《溫湯詩》云「洛川方駐蹕﹐丰野暫停鑾。湯泉常獨湧﹐溫谷豈知寒。漏鼓依巖畔﹐相風出樹端。嶺煙遙聚艸﹐山月迥臨鞍。日用誠多幸﹐天文遂仰觀。」

髙宗時人。

徐珩

《日暮望涇水詩》云「導源經隴阪﹐屬汭貫瀛都。下瀨波常急﹐回圻澑亦紆。毒流秦卒斃﹐泥糞漢田腴。獨有迷津客﹐懷歸軫暮途。」

髙宗時人。

蕭翼

太宗以翼爲監察禦史﹐充使取羲之《蘭亭序》眞迹於越僧辯才。翼初作北人南遊﹐一見款密﹐畱宿﹐設缸面酒。江東缸面﹐猶河北曰「甕頭」﹐蓋初熟酒也。酣樂之後﹐探韻賦詩。才探來字﹐詩云「初醞一缸開﹐新知萬里來。披云同落莫﹐步月共徘徊。夜久孤琴思﹐風長旅雁哀。非君有祕術﹐誰照不燃灰。」翼探招字﹐詩云「邂逅款良宵﹐殷勤荷勝招。彌天俄若舊﹐初地豈成遙。酒蟻傾還泛﹐心猿躁似調。誰憐失羣翼﹐長苦業風飄。」旣而以術取其書以歸。本名世翼。

《南部新書》曰「《蘭亭序》武徳四年﹐歐陽詢就越詐求之﹐始入秦王府。麻道嵩奉教拓兩本﹐一送辯才﹐一王自收。道嵩私拓一本。貞觀二十三年﹐禇遂良請入昭陵。」

張執恭

《和平涼公觀趙郡王妓詩》云「小堂羅薦陳﹐妙妓命燕秦。翠眉凝假黛﹐紅臉自含春。合舞俱回雪﹐分歌共落塵。齊竽不可廁﹐空願上龍津。」

《賦劉生》云「英名振關右﹐雄气逸江東。遊俠五都內﹐來去三秦中。劍照七星影﹐馬控千金驄。縱橫方未息﹐因玆定武功。」劉生不知何代人﹐齊梁以來﹐歌爲三秦遊。

鄭軌

《觀兄弟同夜成婚詩》云「棠棣開雙萼﹐夭桃照兩花。分庭含佩響﹐隔扇偶妝華。迎風俱似雪﹐映綺共如霞。今宵二神女﹐並在一仙家。」

王勣

《詠妓詩》云「妖姬飾淨妝﹐窈窕出蘭房。日照當軒影﹐風吹滿路香。早時歌扇薄﹐今日舞衫長。不應令曲誤﹐持此試周郎。」

勣﹐武徳﹑貞觀間人﹐有集五卷。

竇威

《出塞曲》云「匈奴屢不平﹐漢將欲縱橫。看云方結陣﹐卻月始連營。潛軍渡馬邑﹐揚斾掩龍城。會勒燕然石﹐方傳車騎名。」

威﹐字文蔚﹐沈邃有器局﹐貫覽羣言﹐諸兄詆爲書癡。武徳初﹐爲內史令。卷六

上官儀郭正一喬知之喬侃員半千任希古蘇味道杜審言郭利貞吳少微富嘉謨李福業王適李崇嗣

上官儀

字遊韶﹐陜州人。工詩﹐其詞綺錯婉媚﹐及貴人效之﹐曰「上官體」。

《詠雪詩》云「禁園凝朔气﹐瑞雪掩晨曦。花明棲鳳閣﹐珠散影娥池。飄素迎歌上﹐翻花向舞移。幸因千里映﹐還繞萬年枝。」

又《奉和山夜臨秋詩》云「殿帳淸炎气﹐輦道含秋陰。淒風移漢築﹐流水入虞琴。雲飛送斷雁﹐月上淨疏林。滴瀝露枝響﹐空蒙煙壑深。」

又《和潁川公秋夜詩》云「泬寥空色遠﹐蕓黃淒序變。涸浦落遵鴻﹐長飆送巢燕。千林流夕景﹐萬籟含宵轉。峻雉聆金柝﹐層臺切銀箭。」

《王昭君》云「玉關春色晚﹐金河路幾千。琴悲桂條上﹐笛怨柳花前。霧掩臨妝月﹐風驚入鬢蟬。裁書待回使﹐淚盡白雲天。」

髙宗承貞觀之後﹐天下無事﹐儀獨持國政。嘗淩晨入朝﹐巡洛水堤﹐步月徐轡﹐詠詩曰「脈脈廣川流﹐驅馬歷長洲。鵲飛山月曙﹐蟬噪野風秋。」音韻淸亮﹐羣公望之﹐猶神仙焉。右《古今詩話》。

髙宗卽位﹐儀爲相。麟徳元年﹐坐梁王忠事下獄死﹐武后惡之也。儀應詔詩中用影娥池﹐學士時無解其事。祭酒令狐徳棻召張柬之等十餘人示此詩﹐柬之對云「《洞冥記》﹕漢武帝於望鶴臺西起俯月臺﹐臺下穿影娥池﹐每登臺眺月﹐影入池中﹐使宮人乘舟笑弄月影﹐因名影娥池﹐亦曰眺蟾臺。」令狐徳棻嘆其博識。

郭正一

定州人﹐永隆中平章事。武后專國﹐出刺陜州﹐與張楚金﹑元萬頃皆爲周興誣殺之。

《和太子納妃公主出降詩》云「桂宮初服冕﹐蘭掖早升笄。禮盛親迎晉﹐聲芳出降齊。金龜開瑞紐﹐寶翟上仙褂。轉扇承宵月﹐揚旌照夕霓。」

喬知之

知之﹐馮翊人。武后時爲補闕。

有《綠珠篇》云「石家金穀重新聲﹐明珠十斛買娉婷。昔日可憐君自許﹐此時可喜得人情。君家閨閣不曾關﹐好將歌舞借人看。富貴英雄非分理﹐驕奢勢力橫相干。別君此去終不忍﹐徒勞掩淚傷紅粉。百年離別在髙樓﹐一旦紅顏爲君盡。」蓋知之有寵婢曰碧玉﹐知之爲之不婚﹐爲武承嗣所奪﹐知之以此歌寄之。而末句云「百年離別在髙樓﹐一旦紅顏爲君盡。」寵者結於衣帶﹐投井而死。承嗣見詩﹐大恨﹐知之坐此陷亡。

沈佺期贈知之《古意》云「盧家少婦郁金堂﹐海燕雙棲玳瑁梁。九月寒砧催木葉﹐十年徵戍憶遼陽。白狼河北音書斷﹐丹鳳城南秋夜長。誰爲含愁獨不見﹐更教明月照流黃。」《通鑑考異》云「《唐歷》及《本紀》﹐殺知之在天授元年。」據《陳子昂別傳》云「武攸宜討契丹﹐子昂﹑知之爲參謀。」尙在萬歲通天元年。子昂有《西還至散關答知之詩》云「昔君事胡馬﹐余得奉戎旃。攜手同沙塞﹐關河緬幽燕。嘆此南歸日﹐猶聞北戍邊。」是時未罷也。疑知之死在神功年後或天授初﹐承嗣銜之﹐至是乃殺之耳。

喬侃

《人日登髙》云「僕本多悲者﹐年來不悟春。登髙一遊目﹐始覺柳條新。杜陵猶識漢﹐桃源不辧秦。暫若升雲霧﹐還似出囂塵。賴得煙霞气﹐淹畱攀桂人。」

沈佺期《送喬隨州侃》云「結交三十載﹐同遊一萬里。情爲契闊生﹐心由離別死。拜恩前後人﹐從官差池起。今爾歸漢東﹐明珠報知己。」

侃﹐武后時學士﹐預修《三教珠英》﹐知之之弟也。開元初爲兗州都督﹐長安中卒於襄陽。以文詞知名。

員半千

《隴右途中遭非語》云「趙有兩毛遂﹐魯聞二曾參。慈母猶且惑﹐況在行路心。冠冕無醜士﹐賄賂成知己。名利我所無﹐淸濁誰見理﹖敝服空逢春﹐緩帶不著身。出遊非懷璧﹐何憂乎忌人﹖正須自保愛﹐振衣出世塵。」

半千﹐字榮期﹐晉州人。嘗事王義方﹐義方曰「五百歲一賢者生﹐子宜當之。」因攺今名。始名餘慶。舉八科皆中﹐累爲弘文館學士。睿宗立﹐召爲太子右諭徳。表丐骸骨。事五君﹐有淸白節。與王劇﹑路敬淳﹑石抱中武后時同爲弘文館學士。

任希古

字敬臣﹐棣州人。五歲喪母﹐七歲問父何以報母﹖父曰「揚名顯親可也。」乃刻志從學。年十六﹐刺史崔樞欲舉秀才﹐自以學未廣﹐遁去。後舉孝廉。虞世南器其人。爲弘文學士﹐終太子舍人。

《奉和太子納妃公主出降詩》云「帝子升靑陛﹐王姬降紫宸。星光移雜佩﹐月彩薦重輪。龍旌翻地杪﹐鳳管揚天濱。槐陰浮淺瀨﹐葆吹翼輕塵。」

《和長孫祕監伏日苦熱》云「玉署三時曉﹐金羈五日歸。北林開逸徑﹐東閣敞閒扉。池鏡分天色﹐雲峯減日輝。遊鱗映荷聚﹐驚翰繞林飛。披襟楊子宅﹐舒嘯仰重闈。」

《和東觀羣賢七夕臨泛昆明》云「秋風始搖落﹐秋水正澄鮮。飛眺牽牛渚﹐激賞鏤鯨川。岸珠淪曉魄﹐池灰斂曙煙。泛查分寫漢﹐儀星別架天。雲光波處動﹐月影浪中懸。驚鴻絓蒲弋﹐遊鯉入莊筌。萍葉疑江上﹐菱花似鏡前。長林代輕幄﹐細艸卽芳筵。文峯開翠瀲﹐筆海控淸漣。不挹蘭樽聖﹐空仰桂舟仙。」

薛元超永徽初爲中書舍人﹐薦希古﹑郭正一﹑王義方﹑孟和貞﹑崔融十餘人﹐時論美之。

蘇味道

趙州人﹐與里人李嶠號「蘇李」。武后時爲相﹐世號「模稜手」。

《上元》云「火樹銀花合﹐星橋鐵鎖開。暗塵隨馬去﹐明月逐人來。遊妓皆穠李﹐行歌盡落梅。金吾不禁夜﹐玉漏莫相催。」

《詠霧詩》曰「氤氳起洞壑﹐遙裔匝平疇。乍似含龍劍﹐還疑映蜃樓。拂林隨雨密﹐度逕帶煙浮。方謝公超步﹐終從彥輔遊。」

又《詠虹》詩曰「紆余帶星渚﹐窈窕架天潯。空因壯士見﹐還共美人沈。逸照含良玉﹐神光藻瑞金。獨畱長劍彩﹐終負昔賢心。」

《贈封禦史入臺詩》云「故事推三獨﹐玆辰對兩闈。夕鴉共鳴舞﹐屈艸接芳菲。盛府題淸槖﹐殊章動繡衣。風連臺閣起﹐霜就簡書飛。凜凜當朝色﹐行行滿路威。惟當擊隼去﹐復睹落雕歸。」

又《始背洛城秋郊矚目奉懷臺中諸侍禦詩》云「薄遊忝霜署﹐直指戒冰心。荔浦方南紀﹐蘅臯暫北臨。山晴關塞斷﹐川暮廣城陰。場圃通圭甸﹐溝塍礙石林。野童來捃拾﹐田叟去謳吟。蟋蟀秋風起﹐蒹葭晚露深。帝城猶鬱鬱﹐徵傳幾駸駸。回憶披書地﹐勞歌謝所欽。」

杜審言

《和李大夫嗣眞奉使存撫河東》云「六位乾坤動﹐三微歷數遷。謳歌移火徳﹐圖讖在金天。子月開階統﹐房星受命年。禎符龍馬出﹐寶籙鳳凰傳。地卽交風雨﹐都仍卜澗瀍。明堂惟禦極﹐淸廟乃尊先。不宰神功運﹐無私大象懸。八荒平物土﹐四海接人煙。已屬羣生泰﹐猶言至道偏。璽書傍問俗﹐旌節近推賢。秩比司空位﹐官臨禦史員。雄詞執刀筆﹐直諫罷樓船。國有大臣器﹐朝加小會筵。將行備禮樂﹐送別仰神仙。城闕周京轉﹐關河陜服連。稍觀汾水曲﹐俄指絳臺前。姑射聊長望﹐平陽遂宛然。舜耕余艸木﹐禹鑿舊山川。昔出諸侯靜﹐無何霸業全。中軍掃戰敵﹐外府絕兵權。隱隱帝鄕遠﹐瞻瞻肅命虔。西河偃風俗﹐東壁掛星躔。井邑枌楡社﹐陵園松柏田。榮光朝掩代﹐佳气曉侵燕。雨霈鴻私滌﹐風行睿旨宣。惸嫠訪疾苦﹐屠釣采貞堅。人樂逢刑措﹐時康洽賞筵。賜逾秦氏級﹐恩倍漢家錢。擁傳咸翹首﹐稱觴競比肩。拜迎彌道路﹐舞詠溢郊鄽。殺气西衡白﹐窮陰北土玄。飛霜遙度海﹐殘月迥臨邊。緬邈朝廷問﹐周流朔塞旋。興來探馬策﹐俊發抱龍泉。學總八千卷﹐文傾三百篇。澄淸得使者﹐作頌有人焉。未以崇班閡﹐而云勝托捐。偉材何磊落﹐陋質幾翩翾。江海寧爲讓﹐巴渝轉自牽。一聞歌聖道﹐助曲荷陶甄。」

《和韋承慶過義陽公主山莊池五首》﹕「野興城中發﹐朝英物外求。情懸朱紱望﹐契動赤城遊。海燕巢書閣﹐山雞舞畫樓。雨餘淸晚夏﹐共坐北巖幽。」「逕轉危峯逼﹐橋斜缺岸妨。玉泉移酒味﹐石髓換花香。綰霧靑條弱﹐牽風紫蔓長。猶言行樂少﹐別向後池塘。」「攜琴繞碧沙﹐搖筆弄靑霞。杜若幽庭艸﹐芙蓉曲沼花。宴遊成野客﹐形勝得仙家。往往畱仙步﹐登攀日易斜。」「攢石當軒倚﹐懸泉度牖飛。鹿麛衝妓席﹐鶴子曳童衣。園果嘗難徧﹐池蓮摘未稀。捲簾先待月﹐應在醉中歸。」「賞玩期他日﹐髙深愛此時。池爲八水背﹐峯作九山疑。池靜魚偏逸﹐人閒鳥欲欺。靑溪畱別興﹐別與白雲期。」

《贈崔融詩》云「十年俱薄宦﹐萬里各他方。雲天斷書札﹐風土異炎涼。太息幽蘭紫﹐勞歌奇樹黃。日疑懷叔度﹐夜似憶眞長。北使從江表﹐東歸在洛陽。相逢慰疇昔﹐相對敍存亡。艸深窮巷毀﹐竹盡故園荒。雅節君彌固﹐衰顏余自傷。人事盈虛攺﹐交遊寵辱妨。雀羅爭去翟﹐鶴氅更尋王。思極歡娛至﹐朋情詎可忘。速騎追佳賞﹐城中及路傍。琴樽橫宴席﹐巖沼臥詞場。三川宿雨霽﹐四月晚花芳。復此開懸榻﹐寧惟入後堂。興酣鴝鵒舞﹐言念鳳凰翔。髙選俄遷職﹐嚴程巳飭裝。撫躬禦道義﹐攜手戀輝光。玉振先推美﹐金銘舊所防。勿嗟離別易﹐行役共時康。」

《贈蘇味道詩》云「北地寒應苦﹐南庭戍不歸。邊聲亂羌笛﹐朔气捲戎衣。雨雪關山暗﹐風霜艸木稀。敵兵戰欲盡﹐漢卒尙重圍。云淨妖星落﹐秋深塞馬肥。據鞍雄劍動﹐搖筆羽書飛。輿駕還京邑﹐朋遊滿帝畿。方期來獻凱﹐歌舞共春輝。」

《蓬萊三殿侍宴奉敕詠終南山應制詩》云「北斗掛城邊﹐南山倚殿前。云標金闕迥﹐樹杪玉堂懸。半嶺通佳气﹐中峯繞瑞煙。小臣持獻壽﹐長此戴堯天。」

子美《贈閭邱師詩》云「吾祖詩冠古﹐同年蒙主恩。」謂審言以詩﹐閭邱均以字﹐同侍武后也。審言﹐字必簡﹐襄州人。初貶吉州司戶﹐與同僚不葉﹐司馬周季重﹑司戶郭若訥誣以罪﹐系獄。審言子並﹐年十三﹐因季重酢宴﹐懷刃刺之。季重臨死曰「吾不知審言有孝子﹐若訥誤我﹐亦焉避害。」審言因此免官﹐還東郭。則天召﹐將用之﹐問曰「卿喜否﹖」審言舞陷謝恩﹐因作《歡喜詩》﹐授著作郎。神龍初﹐坐交通張易之﹐流峯州。入爲修文館學士﹐卒。將死﹐謂宋之問﹑武平一曰「吾在﹐久壓公等。今且死﹐固大慰﹐但恨不見替人云。」與李喬﹑崔融﹑蘇味道爲文章四友。審言卒﹐李嶠已下請加命﹐時武平一爲表云「審言譽郁中朝﹐文髙前列﹐是以升榮粉署﹐擢秀蘭臺。往以微瑕﹐久從遠謫。陛下膺圖玉扆﹐下制金門﹐收賈誼於長沙﹐返蔡邕於左校。審言獲登文館﹐預奉屬車﹐未獻長卿之辭﹐遽啟元瑜之兆。臣等積薪增愧﹐焚芝盈感﹐伏乞恩加朱紱﹐寵及幽泉﹐假飾終之儀﹐舉哀榮之典﹐庶獘帷莫棄﹐墜履無遺。」乃贈著作郎﹐制曰「漢覃恩佑﹐方慶於同時﹔漳浦沈屙﹐忽歸於厚夜。蒿裏修文之地﹐永閟音徽﹔蓬山著作之曹﹐宜加寵數。」開﹑階﹑統﹑漢﹑覃﹐字俱未詳。

郭利貞

《上元》云「九陌連燈影﹐千門慶月華。傾城出寶騎﹐匝路轉香車。爛熳惟愁曉﹐周遊不問家。更逢淸管發﹐處處落梅花。」

吳少微

《和崔日用遊開化寺詩》云「左憲多材雄﹐故人尢鷙鶚。護贈單於使﹐休軺太原郭。館次厭煩歊﹐淸懷尋寂寞。西緣十里餘﹐北上開化閣。初入雲樹間﹐冥蒙未昭廓。漸出欄榥外﹐萬里秋景焯。歲晏風落山﹐天寒水歸壑。覽物頌幽景﹐三乘動玄鑰。但敷利解言﹐永用忘昏著。」

少微﹐新安人﹐與富嘉謨齊名友善。進士擢第﹐累授晉陽尉﹐與富嘉謨並拜監察禦史。時臥疾﹐聞嘉謨亡﹐號哭賦詩。序曰「維三月癸丑﹐河南富嘉謨卒。子時寢疾於洛陽北裏﹐聞之﹐投枕而起﹐淚沾乎袵席﹐匍匐於寢門之外。病不能哭﹐仰天而呼曰﹕『天乎天乎﹗』俾予曷所朋﹐曷可得而見乎﹖」賦詩曰「吾友適不死﹐於戲社稷臣。直祿非造利﹐長懷大庇人。乃通承明籍﹐遇此惇牂春。藥厲其可畏﹐皇穹故匪仁。疇昔與夫子﹐孰云異天倫。同病一相失﹐茫茫不重陳。子之文章在﹐其殆尼父新。鼓興斡河嶽﹐貞詞毒鬼神。可悲不可朽﹐車輤沒荒榛。聖主賢爲寶﹐吁玆大國貧。」詞人莫不嘆美。旣而病亟﹐嘆曰「生死人之大分﹐何恨焉﹗然官職十分﹐未作其一﹐乃至是耶﹗」慷慨而終。

少微爲並州長史﹐張仁亶進《九鼎銘表》﹐其略曰「鼎者﹐夏后氏作﹐羣牧貢金﹐遠方圖物﹐備諸山澤﹐以禦魑魅。厥後嗣徳昏亂﹐鼎遷於商。夏之寶也﹐杞不足徵。殷旣有之﹐又患失之。周徳休明﹐神寶不墜﹐百代可繼。伏惟陛下光大而當之。若乃崇貴之器﹐金玉之鼎﹐鎔首山﹐發睢上﹐列太廟﹐序明堂﹐克明靈命﹐以奉上帝﹐非愚臣所敢議也。」

富嘉謨

《明冰篇》云「北陸蒼茫河海凝﹐南山闌干晝夜冰﹐素彩峨峨明月升。深山窮谷不自見﹐安知采斫備嘉薦﹐陰房涸沍掩寒扇。陽春二月朝始暾﹐春光潭沲度千門﹐明冰時出禦至尊。彤庭赫赫九儀備﹐腰玉煌煌千官事﹐明冰畢歲周在位。憶昔沙朔寒風漲﹐昆侖長河冰始壯﹐漫汗崚嶒積亭障。嗈嗈鳴雁江上來﹐禁苑池臺冰復開﹐搖靑涵綠映樓臺。豳歌七月王風始﹐鑿冰藏用昭物軌﹐四時不忒千萬祀。」

嘉謨﹐武功人。長安中爲晉陽尉﹐吳少微者亦尉晉陽﹐有魏倚谷者爲太原主簿﹐時稱「北京三傑」。時天下文章尙徐﹑庾﹐浮俚不競。嘉謨﹑少微本經術﹐雅厚雄邁﹐人爭慕之﹐號「吳富體」。嘉謨終於右臺監察禦史。張說論其文曰「如孤峯絕岸﹐壁立萬仞﹐濃云郁興﹐震雷俱發﹐誠可畏也。若施於廊廟﹐駭矣﹗」

李福業

《嶺外守歲詩》云「冬去更籌盡﹐春隨斗柄回。寒暄一夜隔﹐客鬢兩年催。」

福業﹐調露二年登第﹐後爲禦史。五王誅二張﹐亦與謀及﹐誅。

王適

幽州人﹐終雍州司功參軍。

《詠江濱梅》云「忽見寒梅樹﹐開花漢水濱。不知春色早﹐疑是弄珠人。」

《陳子昂別傳》云「幽人王適見《感遇詩》曰﹕『是必爲海內文宗矣﹗』」

《蜀中言懷》云「獨坐年將暮﹐常懷志不通。有時須問影﹐無事則書空。棄置如天外﹐平生似夢中。蓬心猶是客﹐華發欲成翁。迹滯魂逾窘﹐情乖路轉窮。別離同夜月﹐愁思隔秋風。老少悲顏叟﹐盈虛悟翟公。時來不可問﹐何用求童蒙。」

李崇嗣

《寒食絕句》云「普天皆滅焰﹐匝地盡藏煙。不知何處火﹐來向客心然。」

《覽鏡》云「歲去紅顏盡﹐愁來白髮新。今朝開鏡匣﹐疑是逢故人。」

《獨愁》云「聞道成都酒﹐無錢亦可求。不知將幾許﹐銷得此來愁。」

陳子昂《題李三書齋》云「灼灼靑春仲﹐悠悠白日升。聲容何足恃﹐榮吝坐相矜。願與金庭會﹐將待玉書徵。還丹應有術﹐煙駕共君乘。」

又《別李參軍詩》云「弦望如朝夕﹐寧嗟蜀道行。」

又《酬李參軍旅館見贈》云「昨夜銀河畔﹐星文犯遙漢。今朝紫气新﹐物色果逢眞。君從天上落﹐乃是地仙人。白璧疑冤楚﹐烏裘似入秦。摧藏多古意﹐歷覽備艱辛。樂廣云𨿽睹﹐夷吾風未春。鳳歌空有問﹐龍性詎能馴。寶劍終應出﹐驪珠會見珍。未及馮公老﹐何驚孺子貧。靑雲儻可致﹐北海憶孫賓。」皆與福業酬唱也。

沈佺期《黃口贊序》云「聖歷中﹐有敕東觀修書﹐黃口飛落鉛槧間﹐奉宸主簿李崇嗣命采花哺之﹐河東薛曜邀余爲贊。」卷七

髙正臣崔知賢韓仲宣周彥昭髙球弓嗣初髙瑾王茂時徐皓長孫貞隱髙紹郎余令陳嘉言周彥輝髙嶠周思鈞劉友賢於季子東方虯駱賓王盧照鄰王勃勉劇楊炯田遊巖

髙正臣

《晦日置酒林亭詩》云「正月符嘉節﹐三春玩物華。忘懷寄樽酒﹐陶性狎山家。柳翠含煙葉﹐梅芳帶雪花。光陰不相借﹐遲遲落景斜。」

《晦日重宴》云「芳辰重遊衍﹐乘景共追隨。班荊陪舊識﹐傾蓋得新知。水葉分蓮沼﹐風花落柳枝。自符河朔趣﹐寧羨髙陽池。」

正臣﹐廣平人﹐官至衛尉卿。習右軍書法﹐睿宗最愛其筆。

《晦日宴髙氏林亭》﹐凡二十一人﹐皆以華字爲韻。子昂爲之序曰「有渤海之宗英﹐是平陽之貴戚。發揮鳳臺而嘯侶﹐幽贊雞川而畱宴。」又曰「冠纓濟濟﹐多延戚裏之賓﹔鸞鳳鏘鏘﹐自有文雅之客。」《晦日重宴》﹐八人﹐皆以池字爲韻﹐周彥暉爲之序。《上元夜效小庾體詩》﹐六人﹐以春字爲韻﹐長孫貞隱爲之序。

崔知賢

《晦日林亭》云「上月河陽地﹐芳辰景望華。綿蠻變時鳥﹐照曜起春霞。柳搖風處色﹐梅散日前花。淹畱洛城晚﹐歌吹石崇家。」

《上元夜效小庾詩》云「今夜啟城闉﹐結伴戲芳春。鼓聲撩亂動﹐風光觸處新。月下多遊騎﹐燈前饒看人。歡樂無窮已﹐歌舞達明晨。」

韓仲宣

《晦日林亭》云「欲知行有樂﹐芳樽對物華。地接安仁縣﹐園是季倫家。柳處云疑葉﹐梅間雪似花。日落歸途遠﹐畱與伴煙霞。」

《晦日重宴詩》云「鳳苑先吹晚﹐龍樓夕照披。陳遵已投轄﹐山公正坐池。落日催金奏﹐飛霞送玉卮。此時陪綺席﹐不醉欲何爲。」

《上元夜效小庾體》云「他鄕月夜人﹐相伴看燈輪。光隨九華出﹐影共百枝新。歌鐘盛北裏﹐車馬沸南鄰。今宵何處好﹐惟有洛城春。」

周彥昭

《晦日林亭》云「勝地臨雞浦﹐髙會偶龍沙。禦柳驚春色﹐仙筇掩月華。門邀千里馭﹐杯泛九光霞。日落山亭晚﹐雷送七香車。」

髙球

《晦日林亭》云「溫洛年光早﹐皇州景望華。連鑣尋上路﹐乘興入山家。輕苔网危石﹐春水架平沙。賞極林塘暮﹐處處起煙霞。」

弓嗣初

《晦日林亭》云「上序春輝麗﹐中園物候華。髙才盛文雅﹐逸興滿煙霞。參差金穀榭﹐皎鏡碧塘沙。蕭散林亭晚﹐倒載欲還家。」

《晦日重宴》云「年華藹芳隰﹐春澑滿新池。促賞依三友﹐延歡寄一卮。鳥聲隨管變﹐花影逐風移。行樂方無極﹐淹畱惜晚曦。」

嗣初﹐咸亨二年第一人登第。

髙瑾

《晦日林亭》云「試入山亭望﹐言是石崇家。二月風光起﹐三春桃李華。鶯吟上喬木﹐雁往息平沙。相看會取醉﹐寧知還路賒。」

《晦日重宴》云「忽聞鶯響谷﹐於此命相知。正開彭澤酒﹐來向髙陽池。柳葉風前弱﹐梅花影處危。賞洽林亭晚﹐落照下參差。」

《上元夜效小庾體》云「初年三五夜﹐相知一兩人。連鑣出巷口﹐飛轂下池漘。燈光恰似月﹐人面並如春。遨遊終未已﹐相歡待日輪。」

瑾﹐士廉之孫﹐登咸亨元年進士第。

王茂時

《晦日林亭》云「勝踐尋良會﹐乘春玩物華。還隨張放友﹐來向石崇家。止水分巖鏡﹐開庭枕浦沙。未極淸泉賞﹐參差落照斜。」

徐皓

《晦日林亭》云「綺筵乘暇景﹐瓊醑對年華。門多金埒騎﹐路引璧人車。蘋早猶藏葉﹐梅殘正落花。藹藹林亭晚﹐餘興促流霞。」

長孫貞隱

《晦日林亭》云「梅晚屬煙霞﹐遨遊重歲華。歌鐘𨿽戚裏﹐林藪是山家。細雨猶開日﹐深池不漲沙。淹畱迷處所﹐巖岫幾重花。」

《上元夜效小庾體詩》云「薄晚嘯遊人﹐車馬亂驅塵。月光三五夜﹐燈焰一重春。煙雲迷北闕﹐簫管識南鄰。洛城終不閉﹐更出小平津。」

貞隱《序上元之遊》云「九谷帝畿﹐三川奧域。交風均露﹐上分朱鳥之躔﹔溯洛背河﹐下鎭蒼龍之闕。多近臣之第宅﹐卽瞰銅街﹔有貴戚之樓臺﹐自連金穴。美人競出﹐錦幛如霞﹔公子交馳﹐雕鞍似月。同遊洛浦﹐疑尋稅馬之津﹔爭渡河橋﹐似向牽牛之渚。實昌年之樂事﹐令節之佳遊者焉。」

髙紹

《晦日林亭》云「嘯侶入山家﹐臨春玩物華。葛絲調綠水﹐桂醑酌丹霞。岸柳開新葉﹐庭梅落早花。興洽林亭晚﹐方還倒載車。」

紹﹐爲考功郎中。

郎余令

《晦日林亭》云「三春休晦節﹐九谷泛年華。半晴余細雨﹐全晚澹殘霞。樽開疏竹葉﹐管應落梅花。興闌相顧起﹐流水送香車。」

余令﹐定州人。博學擢第﹐授霍王元軌府參軍事。從父知年﹐亦爲王友。元軌每曰「郎家二賢皆入府﹐不意培塿而松柏爲林也。」攺著作郎卒。

余令善畫﹐唐祕書省內落星石﹐薛稷畫鶴﹐賀知章艸書﹐余令鳳﹐相傳爲四絕。元和中﹐韓公武爲校書郎﹐挾彈中鶴一眼﹐乃謂之五絕。

陳嘉言

《晦日林亭》云「公子申敬愛﹐攜朋玩物華。人是平陽客﹐地卽石崇家。水文生舊浦﹐風色滿新花。日暮連歸騎﹐長川照晚霞。」

《晦日重宴》云「髙門引冠蓋﹐下客抱支離。綺席珍羞滿﹐文場藻翰摛。蓂華雕上月﹐柳色藹春池。日斜歸戚裏﹐連騎勒金羈。」

《上元夜效小庾體》云「今夜可憐春﹐河橋多麗人。寶馬金爲絡﹐香車玉作輪。連手窺潘掾﹐分頭看洛神。重城自不掩﹐出向小平津。」

武后時酷吏也。中宗神龍中詔﹕「酷吏陳嘉言等﹐其身已死﹐自垂拱已來﹐枉濫殺人﹐有官者並令削奪。」開元中﹐禦史程行諶奏﹕「酷吏來子珣等二十三人﹐情狀尢重﹐子孫不許與官。陳嘉言﹑魚承曄﹑皇甫文備﹑傅遊藝四人﹐情狀稍輕﹐子孫不許近任。」

周彥輝

《晦日林亭》云「砌蓂收晦魄﹐津柳競年華。旣狎忘筌友﹐方淹投轄車。綺筵回舞雪﹐瓊醑泛流霞。云低上天晚﹐絲雨帶風斜。」

《晦日重宴》云「春華歸柳岸﹐晦景落蓂枝。置驛銅街右﹐開筵玉浦陲。林煙含障密﹐竹雨帶珠危。興闌巾倒戴﹐山公下習池。」

彥輝﹐登咸亨五年進士。

髙嶠

《晦日林亭》云「飛觀寫春望﹐開宴坐汀沙。積澑含苔色﹐晴空蕩日華。歌入平陽第﹐舞對石崇家。莫慮能騎馬﹐投轄自停車。」

《晦日重宴》云「駕言尋鳳侶﹐乘歡俯雁池。班荊逢舊識﹐斟桂喜深知。紫蘭方出逕﹐黃鶯未囀枝。別有陶春日﹐靑天雲霧披。」

嶠﹐爲司門郎中。

周思鈞

北門學士思茂之弟也﹐武后時爲太子文學。劉禕之賜死﹐在獄上疏自陳﹐臨誅洗沐﹐神色自若﹐自捉筆爲表﹐詞懇哀到。思鈞悵嘆其文﹐後惡之﹐貶揚州司倉參軍。

《和髙氏林亭晦日文宴》云「早春驚柳穟﹐初晦掩蓂華。騎出平陽裏﹐筵開衛尉家。竹影含云密﹐池紋帶雨斜。重惜林亭晚﹐上路滿煙霞。」

《重宴》又云「綺筵乘晦景﹐髙宴下陽池。濯雨梅香散﹐含風柳色移。輕塵依扇落﹐流水入弦危。勿顧林亭晚﹐方歡雲霧披。」

思鈞以中書舍人卒。子瑛﹐爲單父令。瑛以女適武就﹐生靖安丞相元衡。

劉友賢

《晦日林亭》云「春來日漸賒﹐琴酒逐年華。欲向文通徑﹐先遊武子家。池碧新流滿﹐巖紅落照斜。興闌情未極﹐步步惜風花。」

已上並髙氏林亭之客。外陳子昂﹑張錫﹑王勉﹑解琬﹐各載其門。

於季子

《詠漢髙祖》云「百戰方夷項﹐三章且代秦。功歸蕭相國﹐气盡戚夫人。」

《詠云詩》云「瑞云千里映﹐祥輝四望新。隨風亂鳥足﹐泛水結魚鱗。布葉疑臨夏﹐開花詎待春。願得承嘉景﹐無令掩桂輪。」

季子﹐登咸亨進士第。

東方虯

《詠春雪》云「春雪滿空來﹐觸處似花開。不知園裏樹﹐若个是眞梅。」

陳子昂《寄東方左史修竹篇序》云「文章道獘﹐五百年矣﹗漢魏風骨﹐晉宋莫傳﹐然而文獻有可證者。常觀齊梁詩﹐彩麗競繁﹐而興寄都絕﹐每以永嘆。昨見明公《孤桐篇》﹐骨气端翔﹐音韻頓挫﹐光英明韻﹐有金石聲。遂用洗心收視﹐發揮幽郁。不圖正始之音﹐復睹於玆。」

虯﹐武后時爲左史。嘗曰「百年後可與西門豹作對。」

駱賓王

《帝京篇》云「山河千里國﹐城闕九重門。不睹皇居壯﹐安知天子尊。皇居帝裏崤函谷﹐鶉野龍山侯甸服。五緯連影集星躔﹐八水分流橫地軸。秦塞重關一百二﹐漢家離宮三十六。桂殿陰岑對玉樓﹐椒房窈窕連金屋。三條九陌麗城隈﹐萬戶千門平旦開。復道斜通鳷鵲觀﹐交衢直指鳳凰臺。劍履南宮入﹐簪纓北闕來。聲明冠寰宇﹐文物象昭回。鉤陳肅蘭戺﹐璧沼浮槐市。銅羽應風回﹐金莖承露起。校文天祿閣﹐習戰昆明水。朱邸枕平臺﹐黃扉通戚裏。平臺戚裏帶崇墉﹐炊金饌玉待鳴鐘。小堂綺帳三千戶﹐大道靑樓十二重。寶蓋雕鞍金絡馬﹐蘭窗繡柱玉盤龍。綺柱璇題粉壁映﹐鏘金鳴玉王侯盛。王侯貴人多近臣﹐朝遊北裏暮南鄰。陸賈分金將宴喜﹐陳遵投轄尙畱賓。趙李經過密﹐蕭朱交結親。丹鳳朱城白日暮﹐靑巾繡幰紅塵度。俠客珠彈垂楊道﹐倡婦銀鉤采桑路。倡家桃李自芳菲﹐京華遊俠盛輕肥。延年女弟雙飛入﹐羅敷使君千騎歸。同心結縷帶﹐連理織成衣。春朝桂樽樽百味﹐秋夜蘭燈燈九微。翠幌珠簾不獨映﹐淸歌寶瑟自相依。且論三萬八千是﹐寧知四十九年非。古來榮利若浮雲﹐人生倚伏信難分。始見田竇相移奪﹐俄聞衛霍有功勛。未厭金陵气﹐先開石槨文。朱門無復張公子﹐灞亭誰畏李將軍。相顧百齡皆有待﹐居然萬化咸應攺。桂枝芳气已銷亡﹐柏梁髙宴今何在。莫矜一旦擅豪華﹐自言千載長驕奢。倏忽搏風生羽翼﹐須臾失浪委泥沙。黃雀徒巢桂﹐靑門遂種瓜。黃金銷鑠素絲變﹐一貴一賤交情見。紅顏宿昔白頭新﹐脫粟布衣輕故人。故人有湮淪﹐新知無意气。灰死韓安國﹐羅傷翟廷尉。已矣哉﹐歸去來﹗馬卿辭蜀多文藻﹐揚雄仕漢乏良媒。三冬自矜誠足用﹐十年不調幾邅回。汲黯薪逾積﹐孫弘閣未開。誰惜長沙傅﹐獨負洛陽才。」

世稱王﹑楊﹑盧﹑駱。楊盈川之爲文﹐好以古人姓名連用﹐如「張平子之略談﹐陸士衡之所記」﹐「潘安仁宜其陋矣﹐仲長統何足知之」﹐號爲「點鬼簿」。賓王文好以數對﹐如「秦地重關一百二﹐漢家離宮三十六人」﹐號爲「算博士」。

《帝京篇》曰「倏忽搏風生羽翼﹐須臾失浪委泥沙。」賓王后與徐敬業興兵揚州﹐大敗逃死﹐此其讖也。宋之問貶黜﹐放還至江南﹐遊靈隱寺。夜月極明﹐長廊行吟曰「鷲嶺郁岹峣﹐龍宮鎖寂寥。」句未屬﹐有老僧點長明燈﹐問曰「少年夜久不寐﹐何耶﹖」之問曰「適偶欲題此寺﹐而興思不屬。」僧請吟上聯﹐卽曰「何不云『樓觀滄海日﹐門對浙江潮』。」之問愕然﹐訝其遒麗。又續終篇曰「桂子月中落﹐天香雲外飄。捫羅登塔遠﹐刳木取泉遙。霜薄花更發﹐冰輕葉互凋。待入天臺路。看余渡石橋。」遲明更訪之﹐則不復見矣。寺僧有知者曰「此賓王也。」

《詠月》云「忌滿光先缺﹐乘昏影暫流。旣能明似鏡﹐何用曲如鉤。」

賓王﹐義烏人﹐七歲能賦詩。武后時﹐數上疏言事﹐除臨海丞﹐鞅鞅不得志﹐棄官去。徐敬業亂﹐以爲府屬﹐敬業爲檄武后罪﹐後讀但嘻笑﹐至「一抔之土未幹﹐六尺之孤安在」﹐矍然曰「誰爲之﹖」或以賓王對﹐後曰「宰相安得失此人﹗」敬業敗﹐亡命﹐不知所之。中宗時詔求其文﹐得數百篇。

賓王七歲《詠鵝》云「鵝鵝﹐曲項向天歌。白毛浮淥水﹐紅掌撥淸波。」

盧照鄰

《結交少年場》云「長安重遊俠﹐洛陽富才雄。玉劍浮雲騎﹐金鞭明月弓。鬥鷄通渭北﹐走馬向關東。孫賓遙見待﹐郭解暗相通。不受千金爵﹐誰論萬里功。將軍下天上﹐虜騎入雲中。烽火夜似月﹐兵气曉成虹。橫行徇知己﹐負羽遠徵戎。龍旌昏朔霧﹐鳥陣捲寒風。追奔瀚海咽﹐戰罷陰山空。歸來謝天子﹐何如馬上翁。」

《詠史》云「昔有平陵男﹐姓朱名阿遊。直發上衝冠﹐壯气橫三秋。願請斬馬劍﹐先斷佞臣頭。天子玉檻折﹐將軍丹血流。捐生不肯拜﹐視死其若休。歸來教鄕裏﹐童蒙遠相求。弟子數百人﹐散在十二州。三公不敢吏﹐五鹿何能酬。名與日月懸﹐義與天壤儔。何必疲執戟﹐區區在封侯。偉哉曠達士﹐知命固不憂。」「季生昔未達﹐身辱功不成。髠鉗爲臺隸﹐灌園變姓名。幸逢滕將軍﹐兼遇曹邱生。漢祖廣招納﹐一朝拜公卿。百金孰爲重﹐一諾良匪輕。廷議斬樊噲﹐羣公寂無聲。處身孤且直﹐遭時坦而平。丈夫當如此﹐唯唯何足榮﹗」「大漢昔云季﹐小人道遂振。玉帛委閽尹﹐斧鑕嬰搢紳。邈哉郭先生﹐捲舒得其眞。雍容謝朝廷﹐譚笑獎人倫。在晦不絕俗﹐處亂不爲親。諸侯不得友﹐天子不得臣。衝情甄負甑﹐重價折角巾。悠悠天下士﹐相送洛橋津。誰知仙舟上﹐寂寂無四鄰。」「公業負奇志﹐交結盡才雄。良田四百頃﹐所食常不充。一爲侍禦史﹐慷慨說何公。何公何爲敗﹐吾謀適不同。仲穎恣殘忍﹐廢興良在躬。死人如亂麻﹐天子如轉蓬。干戈及黃屋﹐荊棘生紫宮。鄭生運其謀﹐將以淸國戎。時來命不遂﹐脫身歸山東。凜凜千載下﹐穆如懷淸風。」

《元日述懷》云「筮仕無中秩﹐歸耕有外臣。人歌小歲酒﹐花舞大唐春。艸色薰三徑﹐風光動四鄰。願得長如此﹐年年物候新。」

《七夕泛舟》云「汀葭肅䢐暑﹐江樹起初涼。水疑通織室﹐舟似泛仙潢。連橈渡急響﹐鳴棹下浮光。日晚菱歌唱﹐風煙滿夕陽。」「鳳杼秋期至﹐鳧舟野望開。微吟翠塘側﹐延想白雲隈。石似支機罷﹐查疑犯宿來。天潢殊漫漫﹐日暮獨悠哉。」

照鄰﹐字升之﹐範陽人﹐調新都尉﹐病去官。足攣﹐一手又廢﹐乃居具茨山下。自以爲髙宗尙吏﹐己獨儒﹔武后尙法﹐己獨黃老﹔後封嵩山﹐屢聘賢士﹐己獨廢﹐著《五悲文》以自明。病旣久﹐與親屬訣﹐自沈潁水。

王勃勉劇

裴行儉在吏部﹐見蘇味道﹑王劇曰「二君後皆掌銓衡。」李敬玄盛稱王勃﹑楊炯﹑盧照鄰﹑駱賓王﹐行儉曰「勃等𨿽有才﹐然浮躁炫露﹐豈享爵祿者﹔炯頗沈默﹐可至令長﹐餘皆不得其死。」

勉《晦日宴髙氏林亭詩》云「上序披林館﹐中京視物華。竹窗低露葉﹐梅逕起風花。景落春臺霧﹐池侵舊渚沙。綺筵歌吹晚﹐暮雨泛香車。」

勃爲文﹐先磨墨數升﹐引被覆面而臥﹐忽起書之﹐初不加點﹐時謂「腹稿」。《滕王閣記》「落霞」﹑「孤鶩」之語﹐至今稱之。其詩甚多﹐如「畫棟朝飛南浦云﹐珠簾暮捲西山雨」﹐《上巳》云「綠齊山葉滿﹐紅曳片芝銷」﹐《九日》云「蘭气添新酌﹐花香染別衣」﹐又《詠風》云「肅肅涼景生﹐加我林壑淸。驅煙入洞戶﹐捲霧出山楹。去來固無迹﹐動息如有情。日落山水靜﹐爲君起松聲」﹐最有餘味﹐眞天才也。

劇﹐開元中任中書舍人。先是五王出閣﹐同日受冊﹐有司忘載冊文﹐百官在列﹐方知闕禮。劇召五吏執管授﹐一時俱畢。

勃爲沛王府修撰﹐時諸王鬥鷄﹐勃戲爲文檄英王雞。髙宗曰「是且交構。」斥出府。勃旣廢﹐客劍南﹐嘗登葛憒山曠望﹐慨然思諸葛之功﹐賦詩見情。爲虢州參軍﹐坐罪除名。父福畤﹐以左遷交阯令﹐勃往省﹐度海溺水﹐痵而死﹐年二十九。劇﹑勉以事坐誅。

楊炯

《夜送趙縱》云「趙氏連城璧﹐由來天下傳。送君還舊府﹐明月滿秦川。」

張燕公《贈別盈川箴》云「杳杳深谷﹐森森喬木。天與之才﹐或鮮其祿。君服六藝﹐道徳爲尊﹔君居百里﹐風化之源。才勿驕吝﹐政勿苛煩。明神是福﹐而小人不冤。畏其不畏﹐存其不存﹐作誥玆酒﹐成敗之根。勒銘其口﹐禍福之門。𨿽有韶夏﹐勿棄擊轅。豈無車馬﹐敢贈一言。」

炯﹐華陰人﹐永隆二年﹐皇太子已釋奠﹐求豪俊﹐充崇文館學士。後爲盈川令﹐說以箴贈行﹐戒其苛。至官﹐果以嚴酷稱﹐不爲人所多。卒官。中宗時﹐贈著作郎。

田遊巖

遊巖云「宏農淸巖曲有磐石可坐﹐宋十一每拂拭待余﹐寄詩贈之云﹕『信彼稱靈石﹐居然狎遁棲。徘徊承翠巘﹐斌駁帶深溪。夕陰起層岫﹐淸景半虹霓。風來應嘯阮﹐波渡可琴嵇。僕也潁陽客﹐望彼空思齊。儻見山人至﹐簮蒿且杖藜。』宋之問答云﹕『家臨淸溪水﹐溪水繞磐石。綠蘿四面垂﹐裊裊百餘尺。風泉度絲管﹐苔蘚鋪茵席。傳聞潁陽人﹐霞外潄靈液。忽枉巖中翰﹐吟臥復朝夕。何當遂遠遊﹐物外候逋客。』」

遊巖﹐京兆人﹐隱箕山。髙宗幸嵩山﹐遣薛元超就問其母。帝親至其門﹐帝曰「先生比佳否﹖」答曰「臣所謂『泉石膏肓﹐煙霞痼疾』者。」敕赴都﹐拜崇文館學士﹐進太子洗馬。裴炎死﹐坐素厚善﹐放還山。卷八

陳子昂邵大震李日知李景伯劉禕之王無競袁恕己郭元振崔融張昌齡

陳子昂

字伯玉﹐梓州人。資褊躁﹐然好施予﹐篤朋友﹐與陸餘慶﹑王無競﹑房融﹑崔泰之﹑盧藏用﹑趙元最厚。唐興﹐文章承徐﹑庾余風﹐子昂始變雅正﹐爲《感遇詩》三十八篇。王適曰「是必爲海內文宗。」子昂﹑趙貞固﹑盧藏用﹑杜審言﹑宋之問﹑畢隆澤﹑郭襲微﹑司馬承禎﹑釋懷一﹑陸餘慶﹐號「方外十友」。

盧黃門藏用曰「道喪五百歲而得陳君。」顏眞卿曰「若激昂頹俗﹐𨿽無害於過正﹐權其中論﹐不亦傷於厚誣。與沈隱侯論謝康樂﹐靈均以來﹐此祕未睹同也。」開寶中﹐梓州刺史郭廷謂以詩哭之﹐略曰「魄逐東流水﹐墳依獨坐山。」

退之《薦士詩》曰「國朝盛文章﹐子昂始髙蹈。」黃門侍郎盧藏用祭文曰「天之生也﹐珠圓流兮玉方潔﹔子之歿也﹐太山頹兮良玉折。士林閴寂兮人物疏﹐門館蕭條兮賓侶絕。嘆佳城之不返﹐辭玉階而長別。嗚呼﹗置酒祭子子不顧﹐亢聲哭子子不回。惟天道而無托﹐但無心而已摧﹗」

《獨異記》載﹕「子昂初入京﹐不爲人知。有賣胡琴者﹐價百萬﹐豪貴傳視無辯者。子昂突出﹐謂左右曰﹕『輦千緡市之。』眾驚問﹐答曰﹕『余善此樂。』皆曰﹕『可得聞乎﹖』曰﹕『明日可集宣揚裏。』如期偕往﹐則酒肴畢具﹐置胡琴於前。食畢﹐捧琴語曰﹕『蜀人陳子昂﹐有文百軸﹐馳走京轂﹐碌碌塵土﹐不爲人知。此樂賤工之役﹐豈宜畱心。』舉而碎之﹐以其文軸徧贈會者。一日之內﹐聲華溢郡。時武攸宜爲建安王﹐辟爲書記。」

《感遇詩》云「微月生西海﹐幽陽始代升。圓光正東滿﹐陰魄已朝凝。太極生天地﹐三元更廢興。至精諒斯在﹐三五誰能徵。」其一。「蘭若生春夏﹐芊蔚何靑靑。幽獨空林色﹐朱蕤冒紫莖。遲遲白日晚﹐裊裊秋風生。歲華盡搖落﹐芳意竟何成。」其二。「蒼蒼丁零塞﹐今古緬荒途。亭堠何摧兀﹐暴骨無全軀。黃沙幕南起﹐白日隱西隅。漢甲三十萬﹐曾以事匈奴。但見沙場死﹐誰憐塞上孤。」其三。「樂羊爲魏將﹐食子殉軍功。骨肉且相薄﹐他人安得忠。吾聞山中相﹐乃屬放麑翁。孤獸猶不忍﹐況以奉君終。」其四。「市人矜巧智﹐於道若童蒙。傾奪相誇侈﹐不知身所終。曷見玄眞子﹐觀世玉壺中。杳然遺天地﹐乘化入無窮。」其五。「吾觀龍變化﹐乃知至陽精。石林何冥密﹐幽洞無畱行。古之得仙道﹐信與元化並。玄感非象識﹐誰能測淪冥。世人拘目見﹐酣酒笑丹經。昆侖有瑤樹﹐安得采其英﹖」其六。「白日每不歸﹐靑陽時暮矣。茫茫吾何思﹐林臥觀無始。眾芳委時晦﹐鶗鴂悲鳴耳。鴻荒古已頹﹐誰識巢居子﹖」其七。「吾觀昆侖化﹐日月淪洞冥。精魄相交會﹐天壤以羅生。仲尼推太極﹐老聃貴窈冥。西方金仙子﹐崇議乃無明。空色皆寂滅﹐業緣定何成。名教信紛藉﹐死生俱未停。」其八。「聖人祕元命﹐懼世亂其眞。如何嵩公輩﹐詼譎誤時人。先天誠爲美﹐階亂禍誰因。長城備敵國﹐嬴禍發其親。赤精旣迷漢﹐子年何救秦。去去桃李花﹐多言死如麻。」其九。「深居觀羣動﹐悱然爭朵頤。羣動相啖食﹐利害紛。便便誇毗子﹐榮耀更相持。務光讓天下﹐商賈競刀錐。已矣行采芝﹐萬世同一時。」其十。「吾愛鬼穀子﹐靑溪無垢氛。囊括經世道﹐遺身在白雲。七雄方龍鬥﹐天下亂無君。浮榮不足貴﹐遵養晦時文。舒可彌宇宙﹐捲之不盈分。豈徒山木壽﹐空與麋鹿羣。」其十一。「呦呦南山鹿﹐離罟以媒囮。招搖靑桂樹﹐幽蠹亦成科。世情甘近習﹐榮耀紛如何。怨憎未相復﹐親愛生禍羅。瑤臺傾巧笑﹐玉杯殞雙娥。誰見枯城蘗﹐靑靑成斧柯。」十二。「林居病時久﹐水木澹孤淸。閒臥觀物化﹐悠悠念無生。靑春始萌達﹐朱火已滿盈。殂落方自此﹐感嘆何時平。」十三。「臨岐泣世道﹐天命良悠悠。昔日殷王子﹐玉馬遂朝周。寶鼎淪伊谷﹐瑤臺成古邱。西山傷遺老﹐東陵有故侯。」十四。「貴人難得意﹐賞愛在須臾。莫以心如玉﹐探他明月珠。昔稱夭桃子﹐今爲舂市徒。鴟鴞悲東國﹐麋鹿泣姑蘇。誰見鴟夷子﹐扁舟去五湖。」其十五。「聖人去已久﹐公道緬良難。蚩蚩誇毗子﹐堯禹以爲謾。驕榮貴工巧﹐勢利疊相干。燕王尊樂毅﹐分國願同歡。魯連讓齊爵﹐遺組去邯鄲。伊人信往矣﹐感激爲誰嘆﹖」十六。「幽居觀天運﹐悠悠念羣生。終古代興沒﹐豪聖莫能爭。三季淪周赧﹐七雄滅秦嬴。復聞赤精子﹐提劍入咸京。炎光旣無象﹐晉魏紛縱橫。堯禹道已昧﹐昏虐勢方行。豈無當世雄﹐天道與邊兵。咄咄安可言﹐時醉而未醒。仲尼溺東夏﹐伯陽遁西溟。大運自古來﹐旅人胡嘆哉﹗」十七。「逶迆世已久﹐骨鯁道斯窮。豈無感激者﹐時俗頹此風。灌園何其鄙﹐皎皎於陵子。世道不相容﹐嗟嗟張長公。」十八。「聖人不利己﹐憂濟在元元。黃屋非堯意﹐瑤臺安可論。吾聞西方化﹐淸淨道彌惇。柰何窮金玉﹐雕刻以爲尊。云架山林盡﹐瑤圖珠翠煩。鬼功尙未可﹐人力安能存。誇愚適增累﹐矜智道逾昏。」十九。「玄天幽且默﹐羣議曷嗤嗤。聖人教猶在﹐世運久陵遲。一繩將何系﹐憂醉不能持。去去行采芝﹐勿爲塵所欺。」二十。「蜻蛉遊天下﹐與世本無患。飛飛未能止﹐黃雀來相干。穰侯富秦寵﹐金石比交歡。出入咸陽裏﹐諸侯莫敢言。寧知山東客﹐激怒秦王肝。布衣取丞相﹐千載爲辛酸。」二十一。「微霜知歲晏﹐斧柯始靑靑。況乃金天久﹐浩露沾羣英。登山望宇宙﹐白日已西暝。雲海方蕩潏﹐孤鱗安得寧。」二十二。「翡翠巢南海﹐雄雌珠樹林。何知美人意﹐驕愛比黃金。殺身炎洲裏﹐委羽玉堂陰。旖旎光首飾﹐葳蕤爛錦衾。豈不在遐遠﹐虞羅忽見尋。多材信爲累﹐嘆息比珍禽。」二十三。「挈瓶者誰子﹐姣服當靑春。三五明月滿﹐盈華不自珍。髙坐委金玉﹐微縷懸千鈞。如何負公鼎﹐被敚笑時人。」二十四。「寒蟬號白露﹐玆歲已蹉跎。羣物從大化﹐孤英將柰何。瑤臺有靑鳥﹐遠食玉山禾。昆侖見玄鳳﹐豈復虞云羅。」二十五。「荒哉穆天子﹐始與白雲期。宮女多怨曠﹐層城閉峨眉。日晚瑤臺樂﹐豈傷桃李時。靑苔空萎絕﹐白髮生羅帷。」二十六。「朝發宜都渚﹐浩然思故鄕。故鄕不可見﹐但見巫山陽。巫山彩雲沒﹐髙邱正微茫。佇立望已久﹐涕淚沾衣裳。豈玆越鄕感﹐憶昔楚襄王。朝云無處所﹐荊國亦淪亡。」二十七。「昔日章華宴﹐荊王樂荒淫。霓旌翠羽蓋﹐射兕云夢林。朅來髙唐觀﹐悵望陽云岑。雄圖今何在﹐黃雀空哀吟。」二十八。「丁亥歲雲暮﹐西山事甲兵。贏糧市邛道﹐荷戟爭羌城。嚴冬陰風勁﹐窮岫油云生。昏黷無晝夜﹐羽檄復相驚。拳跼競萬仞﹐崩危走九冥。籍籍峯壑裏﹐哀哀冰雪行。聖人禦宇宙﹐聞道太階平。肉食謀何失﹐藜藿緬縱橫。」二十九。「可惜瑤臺樹﹐灼灼佳人姿。碧華映朱實﹐攀折靑春時。豈不盛光寵﹐榮君白玉墀。但恨紅芳歇﹐凋傷感所思。」三十。「朅來豪遊子﹐勢利禍之門。如何蘭膏嘆﹐感激自生冤。眾趨明所避﹐時棄道猶存。云淵旣已失﹐羅网與誰論﹖箕山有髙節﹐湘水有淸源。惟應白鷗鳥﹐可爲洗心言。」三十一。「索居猶幾日﹐炎夏忽然衰。陽彩皆陰翳﹐親友盡暌違。登山望不見﹐涕泣久漣洏。宿昔感顏色﹐若與白雲期。世中驕豪子﹐驅逐正嗤嗤。蜀山與楚水﹐攜手在何時﹖」三十二。「金鼎合神丹﹐世人將見欺。飛飛騎羊子﹐胡乃在峨眉。變化固幽類﹐芳菲能幾時。疲屙苦淪世﹐憂痗日侵淄。眷然顧幽褐﹐白雪空涕洟。」其三十三。「朔風吹海樹﹐蕭條邊已秋。亭上誰家子﹐哀哀明月樓。自言幽燕客﹐結髮事遠遊。赤丸殺公吏﹐白刃報私仇。避仇至海上﹐被役此邊州。故鄕三千里﹐遼水復悠悠。每憤邊兵入﹐常爲漢國羞。何知七十載﹐白首未封侯﹗」三十四。「本爲貴公子﹐平生實愛才。感時思報國﹐拔劍起蒿萊。西馳丁零塞﹐北上單於臺。登山見千里﹐懷古心悠哉。誰言未忘禍﹐磨沒成塵埃。」其三十五。「浩然坐何慕﹐吾蜀有峨眉。念與楚狂子﹐悠悠白雲期。時哉悲不會﹐涕泣久漣洏。夢登西山冗﹐南采巫江芝。探元觀造化﹐遺世從云螭。婉孌時永矣﹐感悟不見之。」其三十六。「朝入雲中郡﹐北望單於臺。二國何密邇﹐沙朔气雄哉。藉藉天驕子﹐猖狂已復來。塞垣無名將﹐亭堠空崔嵬。咄嗟吾何嘆﹐邊人塗艸萊。」其三十七。「仲尼探元化﹐幽鴻順陽和。大運自盈縮﹐春秋遞來過。盲飆忽號怒﹐萬物相紛劘。溟海皆震蕩﹐孤鳳其如何。」其三十八。

邵大震

《九日登玄武山旅眺》云「九月九日望遙空﹐秋水秋天生夕風。寒雁一向南飛遠﹐遊人幾度菊花叢。」盧照鄰和云「九月九日眺山川﹐歸心歸望積風煙。他鄕共酌金花酒﹐萬里同悲鴻雁天。」玄武山在今東蜀。髙宗時﹐王勃以檄雞文斥出沛王府﹐旣廢﹐客劍南﹐有遊玄武山賦詩。照鄰爲新都尉﹐大震其同時人也。勃詩云「九月九日望鄕臺﹐他席他鄕送客杯。人今巳厭南中苦﹐鴻雁那從北地來。」

李日知

鄭州人﹐景龍初爲相。初﹐安樂公主館第成﹐中宗臨幸﹐燕從官﹐賦詩。日知卒章曰「所願但知居者樂﹐無使時稱作者勞。」獨以規誡。睿宗他日謂曰「向時𨿽朕亦不敢諫﹐非卿亮直﹐何能爾﹗」卽拜侍郎。亮直﹐《唐書》本傳作挺直。

李景伯

中宗宰相懷遠之子﹐景龍初爲諫議大夫。中宗宴侍臣﹐酒酣﹐各命爲《回波辭》﹐景伯獨爲箴規語。帝不悅﹐蕭至忠曰「眞諫官也。」《回波辭》曰「回波爾時酒卮﹐微臣職在箴規。侍宴旣過三爵﹐喧嘩竊恐非宜。」

劉禕之

字希美﹐常州人﹐與孟利貞﹑髙智周﹑郭正一俱有名﹐號「劉孟髙郭」。上元中﹐與元萬頃等偕召入禁中﹐論次新書﹔髙宗又密與參決時政﹐以分宰相權﹐時謂「北門學士」。武后時﹐以罪賜死。

《九成宮秋初應制詩》云「帝圃疏金闕﹐仙臺駐玉鑾。野分仙鸑岫﹐路接寶雞壇。林樹千霜積﹐山宮四序寒。蟬急知秋早﹐鶯疏覺夏闌。怡神紫气外﹐凝睇白雲端。舜海詞波發﹐空驚遊聖難。」

《和太子納妃公主出降詩》曰「夢梓光靑陛﹐穠桃藹紫宮。徳優宸念遠﹐禮備國姻崇。萬戶聲明發﹐三條騎吹通。香輪送重景﹐彩斾引仙虹。」

《奉和別越王詩》云「周屏辭金殿﹐梁驂整玉珂。管聲依折柳﹐琴韻動流波。鶴蓋分陰促﹐龍軒別念多。延襟小山路﹐還起大風歌。」

王無競

字仲列﹐宋太尉弘之裔。气豪縱﹐下筆成章﹐爲殿中侍禦史。張易之等誅﹐坐嘗交﹐貶廣州﹐仇家矯制榜殺之。

《巫山詩》云「神女向髙唐﹐巫山下夕陽。徘徊作行雨﹐婉孌逐荊王。電影江前落﹐雷聲峽外長。霽云無處所﹐臺館曉蒼蒼。」

宋之問《下山歌》云「下嵩邱兮多所思﹐攜佳人兮步遲遲。松間明月長如此﹐君再遊兮復何時。」無競和云「日雲暮兮下嵩山﹐路連綿兮樹石間。出谷口兮見明月﹐心徘徊兮不能還。」

袁恕己

《詠屏風》云「綺閣雲霞滿﹐芳林艸樹新。鳥驚疑欲曙﹐花笑不關春。山對彈琴客﹐溪流垂釣人。請看車馬客﹐行處有風塵。」

恕己﹐滄州人。與誅二張﹐相中宗﹔及貶﹐周利正逼殺之。

郭元振

《古劍歌》云「君不見昆吾鐵冶飛炎煙﹐紅光紫气俱赫然。良工鍛煉凡幾年﹐鑄得寶劍名龍泉。龍泉顏色如霜雪﹐良工嗟咨嘆奇絕。琉璃玉匣吐蓮花﹐錯鏤金環生明月。正逢天下無風塵﹐幸得周防君子身。精光黯黯靑蛇色﹐文章片片綠龜鱗。非直結交遊俠子﹐亦曾親近英雄人。何言中路遭棄捐﹐零落飄淪古獄邊。𨿽復沈埋無所用﹐猶能夜夜气沖天。」子美《過代公故宅詩》云「壯公臨事斷﹐顧步涕橫落。髙詠《寶劍篇》﹐神交付溟漠。」

元振尉通泉﹐任俠使气﹐撥去小節。武后知所爲﹐召欲詰﹔旣與語﹐奇之﹐索所爲文章﹐上《寶劍篇》﹐後覽嘉嘆﹐詔示學士李嶠等。

「久戍人將老﹐長徵馬不肥」﹐元振警句也。元振嘗山居﹐夜有人面如盤出燈下﹐元振以此詩題其頰﹐遂滅。明日出行﹐巨木上有白耳﹐此句在焉。

元振﹐魏州人。年十六﹐與薛稷﹑趙彥昭同爲太學生﹐姿雄邁。景雲中位宰相。

崔融

融﹐字成安﹐齊州人。擢八科髙第﹐與李嶠﹑蘇味道﹑王紹宗附易之兄弟。杜審言爲融所獎引﹐爲服緦麻。子禹錫﹑翹知名﹐孫巨﹐曾孫從。

《和宋之問寒食題黃梅臨江驛》云「春分自淮北﹐寒食渡江南。忽見潯陽水﹐疑是宋家潭。明主閽難叫﹐孤臣逐未堪。遙思故園陌﹐桃李正酣酣。」宋之問詩云「馬上逄寒食﹐愁中屬暮春。可憐江浦望﹐不見洛橋人。北極懷明主﹐南溟作逐臣。故園腸斷處﹐日夜柳條新。」

《戶部尙書崔公挽歌》云「八座圖書委﹐三臺章奏盈。舉杯常有勸﹐曳履忽無聲。市若荊州罷﹐池如薛縣平。空餘濟南劍﹐天子署髙名。」

《詠劍詩》云「寶劍出昆吾﹐龜龍夾采珠。五精初獻術﹐千戶競論都。匣气沖牛斗﹐山形轉轆轤。欲知天下貴﹐持此問風胡。」

《則天皇后挽歌》云「前殿臨朝罷﹐長陵合葬歸。山川不可望﹐文物盡成非。陰月霾中道﹐軒星落太微。空餘天子孝﹐松上景雲飛。」

《韋長史挽詞》云「日落桑楡下﹐寒生松柏中。冥冥多苦霧﹐切切有悲風。京兆新阡辟﹐扶陽甲第空。郭門從此送﹐荊棘漸蒙籠。」

崔融《瓦松賦序》曰「崇文館瓦松者﹐產於屋霤之下。謂之木也﹐訪山客而未詳﹔謂之艸也﹐驗神農而罕記。」賦云「煌煌特秀﹐狀金芝之產霤﹔歷歷虛懸﹐若星楡之種天。葩條郁毓﹐根柢連捲。間紫苔而裛露﹐淩碧瓦而含煙。」又曰「慚魏宮之烏悲﹐惡漢殿之紅蓮。」崔公博學﹐莫不該悉﹐豈不知瓦松已有舊說乎﹖《博雅》云「在屋曰昔邪﹐在墻曰垣衣。」《廣志》謂之蘭香﹐生於久屋之瓦。魏明帝好之﹐命長安西載其瓦於洛陽以覆屋。前代詞人詩中多用昔邪﹐梁簡文《詠薔微》曰「緣階覆碧倚﹐依檐映昔邪。」或言屋上木多松栽﹐土木气泄則瓦松生。出《酉陽雜俎》﹐烏悲字未詳。

久視元年﹐攺控鶴府爲奉宸府﹐張易之爲奉宸令﹐引詞人爲供奉。佞者奏云「昌宗﹐王子晉後身。」令被羽衣﹐吹簫乘木鶴﹐奏樂於庭。融賦詩爲絕唱﹐有「昔遇浮邱伯﹐今同丁令威。中郎才貎是﹐藏史姓名非」之句。後與宰相蘇味道相誚﹐云「某詩所以不及相公﹐無『銀花合』也。」蘇有詩云「火樹銀花合。」味道云「子詩𨿽無『銀花合』﹐還有『金銅丁』。」取令威之句也。

融爲文華婉﹐當時未有輩者﹐朝廷大筆﹐多手敕委之。撰《武后哀冊》最髙麗﹐絕筆而死﹐時謂「思苦神竭」云。

張昌齡

冀州人﹐與兄昌宗皆能文。昌齡舉進士﹐與王公治齊名﹐皆爲考功王師旦所絀。太宗問之﹐答曰「昌齡等華而少實﹐其文浮靡﹐非令器也。取之則後生勸慕﹐亂陛下風雅。」帝然之。後獻《翠微宮頌》﹐敕於通事舍人裏供奉。賀蘭敏之奏豫北門修撰﹐卒。《南部新書》云「昌齡與文皇作《息兵詔》﹐嘆曰﹕『禰衡﹑潘嶽之儔也。』」卷九

李適張錫徐彥伯宗楚客韋承慶蕭至忠李迥秀劉憲崔湜岑羲

李適

適﹐字子至﹐京兆人。武后修《三教珠英》﹐以李嶠﹑張昌宗爲使﹐取文學士綴集﹐適與王無競﹑尹元凱等在選。睿宗時﹐以工部侍郎卒。

《九日登慈恩應制》云「鳳輦乘朝霽﹐鸚林對晚秋。天文貝葉寫﹐聖澤菊花浮。塔似神功造﹐龕疑佛影畱。幸陪淸漢蹕﹐欣奉淨居遊。」

《答宋十一崖口五渡見贈》云「聞君訪遠山﹐躋險造幽絕。眇然靑雲境﹐觀奇彌年月。登嶺亦溯溪﹐孤舟事沿越。崿嶂傳彩翠﹐崖磴互欹缺。石林上攢叢﹐金澗下明滅。捫壁窺丹井﹐梯苔瞰乳穴。忽枉巖中贈﹐對玩未嘗輟。殷勤獨往事﹐委曲煉藥說。邀余名山期﹐從爾泛海澨。歲晏秉宿心﹐斯言匪徒說。」

初﹐中宗景龍二年﹐始於修文館置大學士四員﹐學士八員﹐直學士十二員﹐象四時﹑八節﹑十二月。於是李嶠﹑宗楚客﹑趙彥昭﹑韋嗣立爲大學士﹐適﹑劉憲﹑崔湜﹑鄭愔﹑盧藏用﹑李乂﹑岑羲﹑劉子玄爲學士﹐薛稷﹑馬懷素﹑宋之問﹑武平一﹑杜審言﹑沈佺期﹑閻朝隱爲直學士﹐又召徐堅﹑韋元旦﹑徐彥伯﹑劉允濟等滿員﹐其後被選者不一。凡天子饗會遊豫﹐惟宰相﹑直學士得從﹐春幸梨園並渭水祓除﹐則賜柳圈辟癘﹔夏宴蒲萄園﹐賜朱櫻﹔秋登慈恩浮圖﹐獻菊花酒稱壽﹔冬幸新丰﹐歷白鹿觀﹐上驪山﹐賜浴湯池﹐給香粉蘭澤。從行給翔麟馬﹑品官黃衣各一。帝有所感﹐卽賦詩﹐學士皆屬和﹐當時人所欽慕。然皆狎猥佻佞﹐忘君臣禮法﹐惟以文華取幸。若韋元旦﹑劉允濟﹑沈佺期﹑宋之問﹑閻朝隱等﹐無它稱。景龍二年七夕﹐禦兩儀殿賦詩﹐李嶠獻詩云「惟言七襄詠﹐流入五弦歌。」是日李行言唱《步虛歌》。九月﹐幸慈恩寺塔﹐上官氏獻詩﹐羣臣並賦。閏九月﹐幸總持寺﹐登浮圖﹐李嶠等獻詩。十月三日﹐幸三會寺。十一月十五日﹐中宗誕辰﹐內殿連句爲柏梁體。二十一日﹐安樂公主出降武延秀。是月以婕妤上官爲昭容。十二月六日﹐上幸薦福寺﹐鄭愔詩先成﹐「舊邸三乘辟」是也。宋之問後進。「駕象法王歸」是也。立春侍宴賦詩。二十一日﹐幸臨渭亭﹐李嶠等應制。三十日﹐幸長安故城。十二月晦﹐諸學士入閣守歲﹐以皇后乳母戲適禦史大夫竇從一。往來其家﹐遂有「國爹」之號。三年七日﹐淸暉閣登髙遇雪﹐宗楚客詩云「蓬萊雪作山」是也﹐因賜金彩人勝。李嶠等七言詩。「千鐘聖酒禦筵披」是也。是日甚歡﹐上令學士遞起屢舞﹐至沈佺期賦《回波》﹐有「齒錄牙緋」之語。晦日﹐幸昆明池﹐宋之問詩「自有夜珠來」之句﹐至今傳之。二月八日﹐送沙門元奘等歸荊州﹐李嶠等賦詩。十一日﹐幸太平公主南莊。七月﹐幸望春宮﹐送朔方節度使張亶赴軍。八月三日﹐幸安樂公主西莊。九月九日﹐幸臨渭亭﹐分韻賦詩。韋安石先成。十一月一日﹐安樂公主入新宅﹐賦詩。十五日﹐中宗誕辰﹑長寧公主滿月﹐李嶠詩「神龍見像日﹐仙鳳養雛年」是也。二十三日﹐南郊﹐徐彥伯上《南郊賦》。十二月十二日﹐幸溫泉宮﹐敕蒲州刺史徐彥伯入仗﹐同學士例﹐因與武平一等五人獻詩﹐上官昭容獻七言絕句三首。十四日﹐幸韋嗣立莊﹐拜嗣立逍遙公﹐名其居曰「淸虛原」﹑「幽棲谷」。十五日﹐幸白鹿觀。十八日﹐幸秦始皇陵。四年正月朔﹐賜羣臣柏樹。五日蓬萊宮宴吐蕃使﹐因爲柏梁體。吐蕃舍人亦賦。七日﹐重宴大明殿﹐賜彩鏤人勝﹐又觀打球。八日立春﹐賜彩花。二十九日晦﹐幸滻水。二月一日﹐送金城公主。三日﹐幸司農少卿王光輔莊。是夕﹐岑羲設茗飲討論經史﹐武平一論《春秋》﹐崔日用請北面﹐日用贈平一歌曰「彼名流兮左氏癖﹐意玄遠兮冠今昔」。二十一日﹐張亶至自朔方﹐宴於桃花園﹐賦七言詩。明日﹐宴承慶殿﹐李嶠桃花園詞﹐因號《桃花行》。三月一日淸明﹐幸梨園﹐命侍臣爲拔河之戲。三日上巳﹐祓禊於渭濱﹐賦七言詩﹐賜細柳圈。八日﹐令學士尋勝﹐同宴於禮部尙書竇希琳亭﹐賦詩﹐張說爲之序。十一日﹐宴於昭容之別院。二十七日﹐李嶠入都祔廟﹐徐彥伯等餞之﹐賦詩。四月一日﹐幸長寧公主莊。六日﹐幸興慶池觀競渡之戲。其日﹐過希玠宅﹐學士賦詩。二十九日﹐禦宴﹐祝欽明爲八風舞﹐諸學士曰「祝公斯舉﹐五經掃地盡矣﹗」睿宗時﹐道士司馬承禎還天臺﹐適贈詩﹐詞甚美﹐朝士屬和三百餘人﹐徐彥伯編爲《白雲記》

《中宗幸興慶戲競渡應制》云「拂霧金輿丹斾轉﹐淩晨黼帳碧池開。南山倒影從云落﹐北澗搖光寫浪回。急舸爭標排荇度﹐輕帆截浦觸荷來。橫汾宴鎬歡無極﹐歌舞年年聖壽杯。」

《陪幸臨渭亭詩》云「長樂喜春歸﹐披香愛雪霏。花從銀閣度﹐絮繞玉窗飛。寫曜禦天藻﹐呈祥拂禦衣。山林紛可望﹐無處不光輝。」

《安樂公主山莊》云「平陽金榜鳳凰樓﹐沁水銀河鸚鵡洲。彩仗遙尋丹壑裏﹐仙輿暫幸綠亭幽。前池錦幔蓮花艷﹐後嶺香鑪桂蕊秋。貴主稱觴萬年壽﹐還輕漢武濟汾遊。」

《人日大明宮應制》云「朱城待鳳韶華至﹐碧殿乘龍淑气來。寶帳金屏人已帖﹐圖花學鳥勝初裁。林香近接宜春苑﹐山翠遙添獻壽杯。向夕憑髙風日麗﹐天文垂曜象昭回。」

《望春宮迎春應制》云「玉輦金輿天上來﹐花園四望錦屏開。輕絲半拂朱城柳﹐細纈全披畫閣梅。舞蝶分行飄禦席﹐歌鶯度曲繞仙杯。聖詞春日光輝滿﹐漢主秋風莫道才。」

《送金城公主》云「絳河從遠聘﹐靑海赴和親。月作臨邊曉﹐花爲度隴春。主歌悲顧鶴﹐帝策重安人。獨有瓊簫去﹐悠悠思錦輪。」

《宴安樂公主新宅》云「銀河半倚鳳凰臺﹐玉酒相傳鸚鵡杯。若見君平須借問﹐仙槎一去幾時來﹖」

《餞唐永昌赴任東都》云「聞道飛鳧向洛陽﹐翩翩矯翮度文昌。自尙書郎爲令。因聲寄意三花樹﹐少室巖前幾過香。」適云「有田在少室﹐不見十年矣。」

徐元伯《題適碑陰序》曰「焦焦李公﹐生自號東山子﹐死葬東山﹐豈其讖哉﹗」神交者歌《薤露》以送子歸東山焉﹐歌曰「隴障縈紫气﹐金光赫氛氳。美人含遙靄﹐桃李方自薰。圖髙黃鶴羽﹐寶奪驪龍羣。忽驚薤上曲﹐掩曀東山云。」「回也實天枉﹐賈生亦晚促。今復哀若人﹐危迅風前燭。夜臺淪淸鏡﹐窮塵埋結綠。何以贈下泉﹐生芻惟一束。」

張錫

《慈恩寺九月九日登浮圖應制》云「九州霜景淨﹐千門曉望通。仙遊光禦路﹐瑞塔迥淩空。菊彩揚堯日﹐萸香繞舜風。天文麗辰象﹐竊抃仰層穹。」

《晦日宴髙文學林亭》云「雪盡銅駝路﹐花照石崇家。年光開柳色﹐池影泛雲華。賞洽情方遠﹐春歸景未賒。欲知多暇日﹐樽酒漬澄霞。」

錫﹐文琮之子也。久視初﹐代其甥李嶠爲宰相﹐請還廬陵王﹐不爲張易之所右。俄知選坐贓﹐論流循州。韋後臨朝﹐爲相﹐旬日出刺絳州﹐卒。

徐彥伯

兗州人﹐爲蒲州司兵參軍。時司戶韋暠善判﹐司士李亙工書﹐彥伯屬辭﹐號「河東三絕」。武后撰《三教珠英》﹐取文辭士皆天下選﹐彥伯﹑嶠居首。

《和宋之問崖口五渡》云「聞有獨往客﹐拂衣捐世心。結忻薄枉渚﹐撰念榮舊林。經亙去崖合﹐冥綿歸壑深。琪樹環碧彩﹐金潭生翠陰。洄沿弄沙榜﹐危仄眺明岑。夕聞桂裏猿﹐曉玩松上禽。雜佩蘊孤袖﹐瓊敷綴雙衿。我懷滄洲想﹐懿爾白雪吟。秉願理方葉﹐存期迹易尋。玆言庶不負﹐爲報巖中琴。」

《贈劉舍人古意》云「深林閟靈鳥﹐文章世所希。巢君碧梧樹﹐舞君靑瑣闈。或言鳳池樂﹐撫翼更西飛。鳳池環禁林﹐仙閣霧沈沈。璇題激流日﹐珠綴綿淸陰。郁穆絲言重﹐熒煌臺座深。風張丹戺翮﹐月弄紫庭音。還彩結不散﹐孤英跂莫尋。浩歌向蘭渚﹐婉孌故儔心。」

《和韋元旦早朝》云「夕轉淸壺漏﹐晨驚長樂鐘。逶迆綸禁客﹐假寐守銅龍。予亦趨三殿﹐肩隨謁九重。繁珂接曙響﹐華劍比春容。相問韶光歇﹐彌憐芳意濃。願言乘日旰﹐攜手卽雲峯。」

《祓禊渭濱侍宴應制》云「晴風麗日滿芳洲﹐禦幕春筵祓錦流。皆言曲侍璜溪宴﹐暫似輕飛天漢遊。」

《侍宴韋嗣立莊》云「鼎臣休澣隙﹐方外結遙心。別業靑霞境﹐孤潭碧樹林。每馳東野策﹐遙弄北溪琴。帝眷紆時豫﹐臺園賞歲陰。移鑾明月沼﹐張組白雲岑。禦酒瑤觴落﹐仙壇竹徑深。三光懸聖藻﹐五等冠朝簮。自昔皇恩感﹐咸言獨自今。」

《送金城公主》云「鳳扆憐簫曲﹐鸞閨念掌珍。羌庭遙築館﹐廟策重和親。星轉銀河夕﹐花移玉樹春。聖心淒遠送﹐畱蹕望徵塵。」

《駕幸溫泉》云「姬典歌時邁﹐虞編記省方。何如黑帝月﹐玄覽白雲鄕。翠仗縈船庫﹐明旂應萯音負﹐玉艸也。陽。風搖花眊彩﹐雪艷寶戈芒。禦陌開油次﹐離宮夾樹行。桂枝籠騕褭﹐松葉蔭堂皇。仙女捨珠液﹐溫池孕璧房。湧疑神瀵溢﹐泛若帝臺漿。獨沸流常熱﹐潛蒸气轉香。靑壇環玉甃﹐紅澱鑠金光。藻曜凝芳潔﹐葳蕤獻淑祥。五龍歸寶算﹐九鳸葉時康。同預華封老﹐中衢祝聖皇。」

《安樂公主新宅》云「鳳樓開闔引明光﹐花酎連添醉益香。欲知帝女薰天貴﹐金柯玉柱夜成行。」或云「金珂玉柱」﹐或云「金柯玉柱」。

《餞唐永昌》云「金溪碧水玉潭砂﹐鳧鳥翩翩弄日華。鬥鷄香陌行春倦﹐爲摘東園桃李花。」

《餞唐州髙使君》云「香萼媚紅滋﹐垂條縈綠絲。情人拂瑤袂﹐共惜此芳時。驌騻巳躑躅﹐鳥隼方葳蕤。跂聞望太守﹐流潤及京師。」

《中宗幸興慶池戲競渡獻詩》曰「夾道傳呼翊翠虯﹐天回日轉禦芳洲。靑潭曉靄籠仙蹕﹐紅嶼晴花隔彩旒。香溢金杯盈廣坐﹐聲搖妓舸匝中流。羣臣相慶嘉魚樂﹐共哂橫汾歌吹秋。」

中宗與修文館學士宴樂賦詩﹐每命彥伯爲之序﹐文彩華縟。《夜宴安樂公主新第序》云「言容有典﹐緝姒幄之柔規﹔湯沐增榮﹐結風庭之藻渙。」又曰「鳴璜節佩﹐登繡軸之雕軒﹔花綬香纓﹐帶澤壺之靑鎖。」此言駙馬。《送鄭惟忠序》云「捲蘆葉而橫吹﹐聲愁隴月﹔撫劍鐔而直視﹐目斷芳洲。」

彥伯爲文﹐多變易求新﹐以「鳳閣」爲「鷃閣」﹐「龍門」爲「虯戶」﹐「金穀」爲「銑溪」﹐「玉山」爲「瓊嶽」﹐「竹馬」爲「筱驂」﹐「月兔」爲「魄兔」﹐進士效之﹐謂之「徐澀體」。

宗楚客

《正月晦中宗幸滻水詩》云「禦輦出明光﹐乘流泛羽觴。珠胎隨月減﹐玉漏與年長。寒盡梅猶白﹐風遲柳未黃。日斜旌騎轉﹐休气滿林塘。」

《人日淸暉閣應制》云「窈窕神仙閣﹐參差云漢間。九重中禁啟﹐七日早春還。太液天爲水﹐蓬萊雪作山。今朝上林樹﹐無處不堪攀。」

《幸安樂公主西園應制詩》﹕「玉樓銀榜枕嚴城﹐翠蓋虹旗列禁庭。日映層巖圖畫色﹐風搖雜樹管弦聲。水邊重閣含飛動﹐雲裏孤峯似削成。幸陪七聖遊昆閬﹐無勞萬里訪蓬瀛。」

又《安樂公主入新宅詩》云「星橋他日創﹐仙榜此時開。馬向鋪錢埒﹐簫聞弄玉臺。人疑衛叔美﹐客似長卿才。借問遊天漢﹐誰能取石回。」

楚客﹐字叔敖﹐河東人。節湣太子之敗也﹐楚客請誅其首祭三思。俄爲相﹐與紀處訥締交﹐世號「宗紀」。禦史崔琬劾之﹐帝詔琬與宗﹑紀兄弟兩解之﹐世謂帝爲「和事天子」。韋氏敗﹐被誅。

韋承慶

字延休﹐性謹畏。長安中爲相﹐附張易之﹐時與異母弟嗣立並爲宰相。韋氏孝友﹐詞學則承慶﹑嗣立﹐邃音樂有萬石﹐達禮儀則叔夏﹐史才博識有述。時趙冬曦兄弟亦各有名﹐張說曰「韋﹑趙兄弟﹐人之杞梓。」

《寒食應制詩》云「鳳城春色晚﹐龍禁早輝通。舊火收槐燧﹐餘寒入桂宮。鶯啼正隱葉﹐雞斗始開籠。藹藹瑤山滿﹐仙歌始樂風。」

《直中書省詩》﹕「淸切鳳凰池﹐扶疏雞樹枝。惟應集鸞鷺﹐何爲宿羈雌。大造乾坤辟﹐深恩雨露垂。昆蚑旣含養﹐駑駘亦驅馳。木偶翻爲用﹐芝泥忽濫窺。九思空自勉﹐五字本無施。徒喜逄千載﹐何階答二儀。螢光向日盡﹐蚊力負山疲。禁宇庭除闊﹐閒宵鐘箭移。暗花臨戶發﹐殘月下簾欹。白髮隨身攺﹐丹心爲主披。命將時並泰﹐言與行俱危。寄謝巢由客﹐堯年正在斯。」

《南中詠雁》云「萬里人南去﹐三秋雁北飛。不知何歲月﹐得與爾同歸。」

《淩朝浮江旅思》云「天晴上初日﹐春水送孤舟。山遠疑無樹﹐潮平似不流。岸花榮且落﹐江鳥沒還浮。羈望傷千里﹐長歌遣客愁。」

蕭至忠

《安樂公主山莊》云「西郊窈窕鳳凰臺﹐北渚平明法駕來。匝地金聲初度曲﹐周堂玉澑始傳杯。灣路分遊畫舟轉﹐巖門相向碧亭開。微臣此時承宴樂﹐仿佛疑從星漢回。」

《九日侍宴應制》云「望幸三秋暮﹐登髙九日初。朱旗巡漢苑﹐翠帟俯秦墟。寵極萸香徧﹐恩深菊酎余。承歡何以答﹐萬億俯宸居。」得余字。

《慈恩寺九日登塔應制》云「天蹕三乘啟﹐星輿六轡行。登髙臨寶塔﹐極目徧王城。神衛虛中繞﹐仙歌云外淸。重陽千萬壽﹐率舞頌升平。」

至忠﹐徳言孫﹐相中宗。後從太平公主逆謀﹐誅。明皇曰「至忠誠國器﹐但晚謬耳﹗」

李迥秀

《慈恩寺九日應制》云「沙界人王塔﹐金繩梵帝遊。言從祗樹賞﹐行玩菊叢秋。禦酒調甘露﹐天花亂彩旒。堯年持佛日﹐同此慶時休。」

《和主弟錫宴》云「金榜岧峣雲裏開﹐玉簫參差天際回。莫驚側弁還歸路﹐只爲平陽歌舞催。」

《安樂公主山莊》云「詰旦重門聞警蹕﹐傳言太主奏山林。是日回輿羅萬騎﹐此時歡甚賜千金。鷺羽鳳簫參樂曲﹐荻園竹徑接帷陰。手舞足蹈方無已﹐萬年千歲奉薰琴。」

迥秀﹑崔湜﹑鄭愔在武后﹑中宗時﹐以奸淫污名位﹐然皆有文。迥秀嘗以鴛鴦一雙與張易之共飲﹐取其常相逐也。

迥秀爲兵部尙書﹐有疾﹐謂問者曰「僕自知當作侍中﹐有命﹐固不憂也。」問者出門而終﹐詔贈侍中。

劉憲

《送張亶赴朔方應制》云「命將擇耆年﹐圖功勝必全。光輝萬乘餞﹐威武二庭宣。中衢橫鼓角﹐曠野蔽旌旃。推食天廚至﹐投醪禦酒傳。涼風過雁苑﹐殺气下雞田。分閫恩何極﹐臨岐動睿篇。」

《陪幸長寧公主林亭莊》云「公主林亭地﹐淸晨降玉輿。畫橋飛渡水﹐仙閣湧臨虛。晴新看蛺蝶﹐夏早摘芙蕖。文酒娛遊盛﹐忻叨侍從余。」

《陪幸五王宅》云「北斗樞機任﹐西京肺腑親。疇昔王門下﹐今玆制幸晨。恩光山水被﹐聖作管弦新。繞座薰紅藥﹐當軒暗綠筠。摘荷才早夏﹐聽鳥尙餘春。行漏今徒晚﹐風煙起觀津。」

《三會寺應制》云「岧峣蒼史臺﹐敞朗紺園開。戒旦壺人警﹐翻霜羽騎來。下輦登三襲﹐褰旒望九垓。林披館陶榜﹐水浸昆明灰。网戶飛花綴﹐幡竿度鳥回。豫遊仙唱動﹐瀟灑出塵埃。」

《薦福寺應制》云「地靈傳景福﹐天駕儼鉤陳。佳哉藩邸舊﹐赫矣梵宮新。香塔魚山下﹐禪堂雁水濱。珠幡映白日﹐鏡殿寫靑春。甚歡延故吏﹐大覺拯生人。幸承歌頌末﹐長奉屬車塵。」

《陪遊上苑遇雪》云「龍驂曉入望春宮﹐正逄春雪舞春風。花光並在天文上﹐寒气行銷禦酒中。」

《賜剪彩花應制》云「上林宮館好﹐春心獨早知。剪花疑始發﹐刻燕似新窺。色濃輕雪點﹐香淺嫩風吹。此日叨陪侍﹐恩榮得數枝。」

《人日淸暉閣應制》云「輿輦乘人日﹐登臨上鳳京。風尋歌曲揚﹐雪向舞行縈。千官隨興合﹐百福與時並。承恩長若此﹐微賤幸升平。」

《安樂公主山莊》云「主家別墅帝城隈﹐無勞海上覓蓬萊。沓嶂懸流平地起﹐危樓曲閣半天開。庭莎作薦舞行出﹐浦樹相將歌棹回。此日風光與形勝﹐只言並伴聖詞來。」

《侍宴韋嗣立莊》云「東山有謝安﹐枉道鳴和鑾。緹騎紛初日﹐霓旌度曉寒。云蹕巖間下﹐虹橋澗底盤。幽棲俄似屆﹐聖瞻宛余觀。崖懸飛澑直﹐岸轉綠潭寬。桂華堯酒泛﹐松響舜弦彈。明主恩斯極﹐賢臣節更殫。不才叨侍從﹐詠徳以濡翰。」

《白鹿觀應制》云「玄遊乘落暉﹐仙宇曖霏微。石梁縈澗轉﹐珠斾掃壇飛。芝童薦膏液﹐松鶴舞驂騑。還似瑤池上﹐歌成周馭歸。」

《人日玩雪應制》云「勝日登臨云葉起﹐芳風搖蕩雪花飛。星暉幸得承金鏡﹐揚影還將奉玉衣。」

《送金城公主》云「外館逾河右﹐行營指路岐。和親悲遠嫁﹐忍愛泣將離。旌斾羌風引﹐軒車漢月隨。那堪馬上曲﹐時向管中吹。」

《興慶池應制》云「蒼龍闕下天泉池﹐軒駕來遊簫管吹。緣堤夏筱縈不散﹐冒水新荷捲復披。帳殿疑從畫裏出﹐樓船直在鏡中移。自然東海神仙處﹐何用西昆轍迹疲。」

《宴安樂公主新宅》云「層軒洞戶旦新披﹐度曲飛觴夜不疲。綺綴玲瓏河色曉﹐珠簾隱映月華窺。」

《餞唐永昌》云「始見郎官拜洛陽﹐旋聞近侍發雕章。緒言已勗期年政﹐綺字當生滿路光。」

《七夕應制》云「秋吹過雙闕﹐星仙動二靈。更深移月鏡﹐河淺度云軿。殿上呼方朔﹐人間失武丁。天文玆夜裏﹐光映紫微庭。」

《慈恩寺九日應制》云「香塔曾霄半﹐仙鑣淨鏡遊。登臨憑季月﹐寥廓見中州。禦酒新寒退﹐天文寶气浮。卻邪將獻壽﹐玆日奉千秋。」

《人日侍宴大明宮應制》云「禁苑韶華此日歸﹐東郊道上轉靑旂。柳色梅芳何處所﹐風前雪裏覓芳菲。開冰池內魚新躍﹐剪彩花間燕始飛。欲識王遊達陽气﹐爲觀天藻競春輝。」

《奉和三日祓禊渭濱》云「桃花欲落柳條長﹐沙頭水上足風光。此時禦蹕來遊處﹐願奉年年祓禊觴。」

《奉和春幸望春宮應制》云「暮春春色最便妍﹐苑裏花開列禦筵。商山積翠臨城起﹐滻水浮光共幕連。鶯藏嫩葉歌相喚﹐蝶礙芳叢舞不前。歡娛節物今如此﹐願奉宸遊億萬年。」

憲﹐字元度﹐宋州人。爲中書舍人﹐坐善張易之﹐出刺渝州。召爲太僕少卿﹐兼修文館學士﹐卒。天授中﹐治來俊臣獄﹐疾其酷﹐欲痛繩之﹐反爲所陷。明皇在東宮﹐憲啟曰「禇無量經明行修﹐耆年宿望﹐宜數召問﹐以察其言。」太子順納。

崔湜

《白鹿觀應制》云「禦旗探紫籙﹐仙仗辟丹邱。捧藥芝童下﹐焚香桂女畱。鸞歌無歲月﹐鶴語記春秋。臣朔其何幸﹐常陪漢武遊。」

《送金城公主》云「懷戎前冊備﹐降女舊姻修。簫鼓辭家怨﹐旌旃出塞愁。尙孩中念切﹐方遠禦慈畱。顧乏謀臣用﹐仍勞聖主憂。」

《餞唐州髙使君》云「芳春桃李時﹐京都物華好。爲嶽豈不貴﹐所悲陟遠道。遠道不可思﹐宿昔夢見之。贈君雙佩刀﹐日夕視來期。」

《慈恩寺九日應制》云「帝裏重陽節﹐香園萬乘來。卻邪萸結佩﹐獻壽菊傳杯。塔類承天湧﹐門疑待佛開。睿詞懸日月﹐長得仰昭回。」

《立春內出彩花應制》云「澹蕩春光滿曉空﹐逍遙禦輦入離宮。山河眺望雲天外﹐臺榭參差煙霧中。庭際花飛錦繡合﹐枝間鳥囀管弦同。卽此歡娛齊鎬宴﹐惟應率舞樂薰風。」

《婕妤怨》云「不分君恩斷﹐新妝視鏡中。容華向春日﹐嬌愛似秋風。枕席臨燈曉﹐屏幃向月空。年年後庭樹﹐榮落在深宮。」

《秦州薛都督挽詞》云「十里絳山幽﹐千年汾水流。碑傳門客建﹐劍是故人畱。壠樹煙含夕﹐山門月照秋。古來鐘鼎盛﹐共盡一蒿邱。」

湜﹐仁師之子﹐弟澄﹑液﹐從兄涖﹐並有文翰﹐列居淸要﹐每私宴﹐自比王﹑謝之家。謂人曰「吾門戶及出身﹑歷官﹐未嘗不爲第一。丈夫當先據要路以制人﹐豈能默默受制於人。」故進取不已﹐而不以令終。湜執政時年三十六﹐嘗暮出端門﹐下天津﹐馬上賦詩曰「春還上林苑﹐花滿洛陽城。」張說見之﹐嘆曰「文與位固可致﹐其年不可及也。」

湜﹐字澄瀾﹐以文詞稱。附韋後作相﹐又附太平公主﹐門下客獻《海鷗賦》以諷﹐湜稱善而不自悛。帝誅蕭至忠﹐湜流嶺外。後知湜本謀﹐賜死荊州。

岑羲

《安樂公主山莊》云「銀榜重樓出霧開﹐金輿步輦向天來。泉聲回入吹簫曲﹐山勢遙臨獻壽杯。帝女含笑流飛電﹐乾文動色象昭回。誠願北極拱堯日﹐微臣抃舞詠康哉。」

《宴安樂公主新宅》云「金榜重樓開夜扉﹐瓊筵愛客未言歸。禦歡不覺銀河曙﹐盡醉那知玉露晞。」

《餞唐州髙使君》云「蒼茫南塞地﹐明媚上春時。目極傷千里﹐懷君不自持。徵車別岐路﹐斜日下崦嵫。一嘆軺軒阻﹐悠悠卽所思。」

《慈恩寺九日應制》云「寶臺聳天外﹐玉輦步云端。日麗重陽景﹐風搖季月寒。梵堂遙集雁﹐帝樂近翔鸞。願獻延齡酒﹐長承湛露歡。」

《立春內出彩花應制》云「和風助律應韶年﹐淸蹕乘髙入望仙。花笑鶯歌迎帝輦﹐云披日霽俯皇川。南山近獻仙杯上﹐北斗平臨禦座前。一奉恩榮歡在鎬﹐空知率舞聽薰弦。」

羲﹐字伯華﹐初爲金壇令﹐弟仲翔長洲令﹐仲休溧水令。宗楚客語本道巡察禦史曰「毋遺江東三岑。」後相中宗﹑睿宗﹐坐預太平公主謀﹐誅。始岑氏在淸要者數十人﹐羲曰「物極則反﹐亦可以懼矣。」然不能抑退﹐以及禍。

卷十

趙彥昭崔日用李乂盧藏用馬懷素薛稷劉允濟李元紘李嶠蘇瑰蘇頲

趙彥昭

上幸薦福寺﹐令賦詩云「初地龍飛後﹐金身佛現時。千花開國界﹐萬善累重基。北闕承行幸﹐西園屬住持。天衣拂舊石﹐王捨起前祠。剎鳳迎雕輦﹐幡虹駐彩旗。同沾小雨潤﹐仰詠大風詩。」

《九日臨渭亭》云「秋豫凝仙覽﹐宸遊轉翠華。呼鷹下鳥路﹐戲馬出龍沙。紫菊宜新壽﹐丹萸辟舊邪。須陪長久宴﹐歲歲奉吹花。」

《安樂公主入新宅詩》云「云物中京曉﹐天人外館開。飛橋像河漢﹐懸榜學蓬萊。北闕臨仙檻﹐南山送壽杯。一窺輪奐畢﹐慚恧棟梁材。」

《人日淸暉閣應制》云「出震乘東陸﹐憑髙禦北辰。祥雲應早歲﹐瑞雪候初旬。庭樹千花發﹐階蓂七葉新。幸承今日宴﹐長奉萬年春。」

《侍宴韋嗣立莊》云「賢族惟題裏﹐儒門但署鄕。何如表巖洞﹐宸翰發輝光。地在玆山曲﹐家憐郃水陽。六龍駐旌罕﹐四牡耀旂常。北斗臨臺座﹐東山入廟堂。天髙羽翼近﹐主聖股肱良。野竹池亭气﹐村花澗谷香。縱然懷豹隱﹐空愧躡鵷行。」

《白鹿觀應制》云「云驂驅半景﹐星蹕坐中天。國誕玄宗聖﹐家尋碧落仙。玉杯鸞薦壽﹐寶算鶴知年。一睹光華旦﹐忻承道徳篇。」

《登驪山寓目應制》云「皇情徧九垓﹐禦輦駐昭回。路若隨天轉﹐人疑近日來。河看大禹鑿﹐山見巨靈開。願扈登封駕﹐常持薦壽杯。」

《人日玩雪應制》云「始見靑雲幹律呂﹐俄逢瑞雪應陽春。今日回看上林樹﹐梅花柳絮一時新。」

《七夕應制》云「靑女三秋節﹐黃姑七日期。星橋度玉佩﹐云閣掩羅帷。河气通仙掖﹐天文下睿詞。今宵望云漢﹐應得見蛾眉。」

《慈恩寺九日應制》云「出豫乘秋節﹐登髙出梵宮。皇心滿塵界﹐佛迹現虛空。日月宜長壽﹐人天得大通。喜聞題寶唱﹐受記莫由同。」

《立春日侍宴別殿內出彩花應制》云「剪彩迎初候﹐攀條寫故眞。花隨紅意發﹐葉就綠情新。嫩色驚銜燕﹐輕香誤采人。應爲薰風拂﹐能令芳樹春。」

《人日侍宴大明宮應制》云「寶契無爲屬聖人﹐雕輿出幸玩芳辰。平樓半入南山霧﹐飛閣旁臨東野春。夾路穠花千樹發﹐垂軒弱柳萬條新。處處風光今日好﹐年年願奉屬車塵。」

《悼右僕射楊再思詩》云「兩揆光天秩﹐三朝奉帝熙。何言集大鳥﹐忽此喪元龜。坐嘆公槐落﹐行聞宰樹悲。壑舟今已去﹐寧有濟川期。」

彥昭﹐字奐然﹐甘州人。少豪邁﹐風骨秀爽。景龍中爲相﹐以權幸進。後禦史郭震非元震也。劾暴舊惡﹐姚崇惡之﹐貶江州別駕﹐卒。

崔日用

《正月七日宴大明殿詩》云「新年宴樂坐東朝﹐鐘鼓鏗鍠大樂調。金屋瑤筐開寶勝﹐花箋彩筆頌春椒。曲江苔色冰前液﹐上苑梅香雪裏嬌。宸極此時飛聖藻﹐微臣竊抃預聞韶。」

《望春宮迎春應制》云「東郊艸物正薰馨﹐素滻鳧鷖戲綠汀。鳳闕斜通長樂觀﹐龍旂直逼望春亭。光風遙艷蘭英紫﹐淑景依遲柳色靑。渭浦明晨修禊事﹐羣公傾賀水心銘。」

《送金城公主》云「聖後經綸遠﹐謀臣計畫多。受降追漢策﹐築館許戎和。俗化烏孫壘﹐春生積石河。六龍今出餞﹐雙鶴願爲歌。」

《宴長樂公主新宅》云「銀燭金屏坐碧堂﹐只言河漢動神光。主家盛明歡不極﹐才子能歌夜未央。」

《餞唐永昌》云「洛陽桴鼓今不鳴﹐朝野咸推重太平。冬至冰霜俱怨別﹐春來花鳥若爲情。」

《慈恩寺九日應制》云「紫宸歡每洽﹐紺殿法初隆。菊泛延齡酒﹐蘭吹解慍風。咸英調正樂﹐香梵徧秋空。臨幸符天瑞﹐重陽日再中。」

日用爲禦史中丞﹐賜紫﹐是時佩魚須有特恩﹐亦因宴命羣臣撰詞。日用曰「臺中鼠子直須諳﹐信足跳梁上壁龕。倚翻燈脂污張五﹐還來嚙帶報韓三。莫浪語﹐直王相﹐大家必若賜金龜﹐賣卻貓兒相報賞。」中宗亦以金魚賜之。

《立春遊苑應制》云「乘時迎气正璿衡﹐灞滻煙氛向曉淸。剪綺裁紅妙春色﹐宮梅殿柳識天情。瑤筐彩燕先呈瑞﹐金縷晨雞未學鳴。聖澤陽和宜宴樂﹐年年捧日向東城。」

上宴日﹐日用起舞﹐自歌云「東館總是鵷鸞﹐南臺自多杞梓。日用讀書萬卷﹐何忍不蒙學士﹖墨制簾下出來﹐微臣眼看喜死。」其日﹐以日用兼修文館學士﹐制曰「日用書窮萬卷﹐學富三冬。」日用舞蹈拜謝。

日用﹐滑州人。中宗時﹐武三思﹑宗楚客權寵交煽﹐日用多所結納。才辯絕人﹐能乘機反禍取富貴。韋氏平﹐遂爲相。嘗謂人曰「吾平生所事﹐皆適時制變﹐不專始謀。然每一反思﹐若芒刺在背云。」明皇時﹐日用猶被寵眷﹐帝賦詩宴遊﹐多預酬唱。《送張說巡邊應制》云「吉日四黃馬﹐宣王六月兵。擬淸雞鹿塞﹐先指朔方城。」日用有才辯﹐惟是姦佞耳。中宗時﹐《七日應制》云「曲江苔色冰前液﹐上苑梅香雪裏嬌。」亦佳語也。

李乂

《陪幸臨渭亭詩》云「靑陽禦紫微﹐白雪下彤闈。浹壤流天霈﹐綿區灑帝輝。水如銀度燭﹐云似玉披衣。爲得因風起﹐還來就日飛。」

《送沙門元奘等還荊州》云「初日承歸旨﹐秋風起贈言。漢珠畱道味﹐江璧返眞源。地出南關遠﹐天回北斗尊。寧知一柱觀﹐卻啟四禪門。」

《芙蓉園應制》雲「水殿臨丹籞﹐山樓繞翠微。昔遊人托乘﹐今幸帝垂衣。澗筱緣峯合﹐巖花逗浦飛。朝回曲池地﹐無處不光輝。」

《陪幸韋嗣立莊》云「樞掖調梅暇﹐林園種槿初。入朝榮劍履﹐退食偶琴書。地隱東巖室﹐天回北斗車。旌門臨窈窱﹐輦道屬扶疏。云罕明丹谷﹐霜笳徹紫虛。水疑投石處﹐溪似釣璜余。帝澤頒卮酒﹐人歡頌裏閭。一承黃竹詠﹐長奉白茅居。」

《景龍四年正旦賦柏樹詩》云「勁節淩冬勁﹐芳心待歲芳。能令人益壽﹐非止麝含香。」

《陪幸長寧公主莊》云「紫禁乘宵動﹐靑門訪水嬉。貴遊鱣序集﹐仙女鳳樓期。合宴簮紳滿﹐承恩雨露滋。北辰還捧日﹐東館幸逄時。」

《陪奉五王宅》云「家住千門側﹐亭臨二水傍。貴遊開北第﹐宸眷幸西鄕。曳履迎中谷﹐鳴絲出後堂。浦疑觀萬象﹐峯似駐三光。艸向瓊筵樂﹐花承繡扆香。聖情思舊重﹐畱飲賦雕章。」

《三會寺應制》云「睿徳總無邊﹐神臯擇勝緣。二儀齊法駕﹐三會禮香筵。漢闕中黃近﹐秦山太白連。臺疑書鳥日﹐池似刻鯨年。滿月臨眞鏡﹐秋風入禦弦。小臣叨下列﹐持管謬窺天。」

《薦福寺應制》云「象設隆新宇﹐龍潛想舊居。碧樓披玉額﹐丹仗導金輿。代日興光近﹐周星掩曜初。空歌淸沛築﹐梵樂奏胡書。帝造環三界﹐天文賁六虛。康哉孝理日﹐崇徳在眞如。」

《人日淸暉閣應制》云「上日登臺賞﹐中天禦輦飛。後庭聯舞唱﹐前席仰恩輝。睿作風雲起﹐農祥雨雪霏。幸陪人勝節﹐長願奉垂衣。」

《安樂公主山莊》云「金輿玉輦背三條﹐水閣山樓望九霄。野外初迷七聖道﹐河邊忽睹二靈橋。懸泉滴滴依虹箭﹐淸吹泠泠雜鳳簫。向晚平陽歌舞合﹐前溪更轉木蘭橈。」

《白鹿觀應制》云「制蹕乘驪阜﹐回輿指鳳京。南山四皓謁﹐西嶽兩童迎。云幄臨懸圃﹐霞杯薦赤城。神明近福地﹐何必往蓬瀛。」

《登驪山寓目應制》云「崖巘萬尋懸﹐居髙敞禦筵。行戈疑駐日﹐步輦若升天。城闕霧中近﹐關河云外連。謬陪登岱駕﹐忻奉濟汾篇。」

《望春宮迎春應制》云「東城結宇敞千尋﹐北闕回輿具四臨。麗日祥煙承罕畢﹐輕荑弱艸藉衣簮。秦商重沓雲巖近﹐河渭縈紆霧壑深。謬接鵷鴻陪賞樂﹐還欣魚鳥遂飛沈。」

《春日遊苑喜雨》雲﹕「仙蹕九成臺﹐香筵萬壽杯。一旬初降雨﹐二月早聞雷。葉向朝躋密﹐花含宿潤開。幸天承澤徧﹐無使日光催。」

《興慶池應制》云「神池泛濫水盈科﹐仙蹕紆徐步輦過。縱棹洄沿萍澑合﹐開軒眺賞麥風和。潭魚在藻供遊詠﹐谷鳥含櫻入賦歌。寄語乘查溟海客﹐回頭來此問天河。」

《宴安樂公主新宅》云「牽牛南度象昭回﹐學鳳樓成帝女來。平旦鵷鸞歌席上﹐方宵鸚鵡獻酬杯。」

《餞唐永昌》云「田郎才貎出咸京﹐潘子文華向洛城。願以深心畱善政﹐當令彊項謝髙名。」

《餞唐州髙使君》云「淮源之水淸﹐可以濯君纓。彼美稱才傑﹐親人佇政聲。歲寒疇曩意﹐春晚別離情。終嘆臨岐遠﹐行看擁傳榮。」

《餞許州宋司馬》云「展驥旌時傑﹐談雞美代賢。暫離仙掖務﹐追送近郊筵。地慘金商節﹐人康璧假田。從來昆友事﹐咸以佩刀傳。」

《慈恩寺九日應制》云「湧塔臨玄地﹐髙層瞰紫微。鳴鑾陪帝出﹐攀橑翊天飛。慶洽重陽壽﹐文含列象輝。小臣叨載筆﹐欣此頌巍巍。」

《和晦日駕幸昆明池》云「玉輅尋春賞﹐金堤重晦遊。川通黑水浸﹐地派紫泉流。晃朗扶桑出﹐綿聯杞樹周。烏疑埋海處﹐人似隔河秋。劫盡灰猶識﹐年移石故畱。汀洲歸棹晚﹐簫鼓雜汾謳。」

《人日侍宴大明宮應制》云「詰旦行春上苑中﹐憑髙卻下大明宮。千年執象寰瀛泰﹐七日爲人慶賞隆。鐵鳳曾騫搖瑞雪﹐銅烏細轉入祥風。此時朝野歡無算﹐此歲雲天樂未窮。」

《奉和三日祓禊渭濱》云「上林花鳥暮春時﹐上巳陪遊樂在玆。此日欣逢臨渭賞﹐昔年空道濟汾詞。」

乂爲紫微侍郎﹐與蘇頲對掌綸誥﹐明皇曰「前有味道﹑嶠﹐朕今有頲﹑乂﹐皆號『蘇李』。」時宰輔子將授太廟﹐頲艸詞久不就﹐曰「以遵仲尼之問﹐而未能續。」乂曰「何不云『宜采方山之能』﹖」頲伏其敏。

乂﹐字尙貞﹐趙州人。年十二﹐工屬文﹐薛元超曰「是子且有海內名。」沈正方雅﹐識治體﹐時稱有宰相器。初爲黃門侍郎﹐開元初﹐姚崇爲紫微令﹐乃薦爲侍郎﹐外托引重﹐實去其糾駁權﹐畏乂明切也。未幾卒於刑部尙書。兄尙一﹑尙正俱有名﹐同爲一集﹐號《李氏花萼集》。尙一終淸源尉﹐尙正博州刺史。

盧藏用

《幸安樂公主西莊應制》云「皇女瓊臺天漢潯﹐星橋月宇創山林。飛蘿半拂銀題影﹐瀑布環流玉砌陰。菊酒香隨鸚鵡泛﹐簫樓韻逐鳳凰吟。瑤池蹕駐思方久﹐璧月無文興轉深。」

《餞唐州髙使君》云「餞酒臨丰樹﹐褰帷出魯陽。蕙蘭春已曉﹐桐柏路猶長。祖逖方城鎭﹐安期外氏鄕。從來二千石﹐天子命惟良。」

《餞許州宋司馬》云「國爲休徵選﹐輿因仲舉題。山川襄野隔﹐朋酒灞亭暌。零雨徵軒鶩﹐秋風別驥嘶。驪歌一曲罷﹐愁望正淒淒。」

《慈恩寺九日應制》云「化塔龍山起﹐中天鳳輦迂。彩旒牽畫剎﹐雜佩冒香萸。寶葉擎千座﹐金英漬百盂。秋雲飄聖藻﹐霄極捧連珠。」

《主第夜宴》云「侯家主第一時新﹐上席華年不惜春。珠缸綴月那知夜﹐玉斝流霞畏底晨。」

《宋主簿鳴臯夢趙六未及報而陳子云亡追爲此詩答宋兼貽平昔遊舊》云「暮川罕停波﹐朝云無畱色。故人琴與詩﹐可存不可識。識心尙可親﹐琴詩非故人。鳴臯初夢趙﹐蜀國已悲陳。感化傷淪滅﹐魂交惜未申。冥期失幽報﹐玆理復今晨。前嗟成後泣﹐已矣將何及。舊感與新悲﹐虛懷疇昔時。趙侯鴻寶气﹐獨負靑雲姿。羣有含妙識﹐眾象懸淸機。雄談盡物變﹐精義解人頤。在陰旣獨善﹐幽躍自爲疑。踠彼千里足﹐傷哉一尉欺。陳生富淸理﹐卓犖兼文史。思縟巫山云﹐調逸岷江水。鏗鏘哀忠義﹐感激懷知己。負劍登薊門﹐孤遊入燕市。浩歌去京國﹐歸守西山趾。幽居探元化﹐立言見千祀。埋沒經濟情﹐良圖竟云已。坐憶平生遊﹐十載懷嵩邱。題書滿古壁﹐采藥徧巖幽。子微化金鼎﹐仙笙不可求。榮哉宋與陸﹐名宦美中州。存亡一暌阻﹐岐路方悠悠。自餘事山海﹐及玆人世攺。傳聞當世榮﹐皆入古人名。無復平原賦﹐空餘鄰笛聲。泣對西州使﹐悲訪北邙塋。新墳蔓宿艸﹐舊闕毀殘銘。爲君成此曲﹐因言寄友生。默語無窮事﹐凋傷共此情。」

藏用﹐字子潛﹐幽州人。初隱終南﹑少室二山中時﹐有意當世﹐人目爲「隨駕隱士」。晚乃狥權利。司馬承禎將還山﹐藏用指終南曰「此中大有佳處。」承禎徐曰「以僕視之﹐仕宦之捷徑耳。」藏用終黃門侍郎。

馬懷素

《慈恩寺九日應制》云「季月啟重陽﹐金輿陟寶坊。禦旗橫日道﹐仙塔儼雲莊。帝蹕千官從﹐乾詞七耀光。顧慚文墨職﹐無以頌時康。」

《中宗立春遊苑應制》云「玄龠飛灰出洞房﹐靑郊迎气肇初陽。仙輿暫下宜春苑﹐禦醴行開薦壽觴。映水輕苔猶隱綠﹐緣堤弱柳未舒黃。惟有裁花飾簮鬢﹐相隨聖藻狎年光。」

《興慶池侍宴應制》云「積水逶迆繞直城﹐含虛皎鏡有餘淸。圖云曲樹連緹幕﹐映日中塘間彩旌。賞洽猶聞簫管沸﹐歡畱更睹木蘭輕。無勞海上尋仙客﹐卽此蓬萊在帝京。」

《正月七日宴大明殿》云「日宇千門平旦開﹐天容萬象列昭回。三陽候節金爲勝﹐百福延祥玉作杯。就暖風光偏著柳﹐辭寒雪影半藏梅。何幸得參詞賦職﹐自憐終乏馬卿才。」

《安樂公主山莊》云「主家臺沼勝平陽﹐帝幸歡娛樂未央。掩映雕窗交極浦﹐參差繡戶繞回塘。泉聲百處歌傳曲﹐樹影千重舞對行。聖酒一沾何以報﹐惟忻頌徳奉時康。」

《望春宮迎春應制》云「彩仗雕輿俯碧潯﹐行春禦气發皇心。搖風細柳縈馳道﹐映日輕花出禁林。徧野園亭開帟幕﹐連堤艸樹狎衣簮。謬參西掖沾堯酒﹐願沐南薰解舜琴。」

《送金城公主》云「帝子今何在﹐重姻適異方。離情愴宸掖﹐引路繞關梁。望絕園中柳﹐悲纏陌上桑。空餘願黃鶴﹐東顧憶回翔。」

《宴安樂公主新宅》云「鳳樓窈窱淩三襲﹐翠幌玲瓏瞰九衢。復道中宵畱宴衎﹐彌令上客想踟躕。」

《餞唐永昌》云「聞君出宰洛陽隅﹐賓友稱觴餞路衢。別後相思在何處﹐只應闕下望仙鳧。」

《餞唐州髙使君》云「外牧資賢守﹐斯人奉帝兪。淮南膺建隼﹐渭北暫分符。坐嘆煙波隔﹐行嗟物候殊。何年升美政﹐回看北城隅。」

《餞許州宋司馬》云「潁川開郡邑﹐角宿分躔野。君非仲舉才﹐誰應題輿者。憫憫琴上鶴﹐蕭蕭路傍馬。嚴程若可畱﹐別袂希再把。」

懷素﹐字惟白﹐潤州人。師李善。武后時爲監察禦史﹐李迥秀斂賕諉法﹐懷素劾罷之。轉禮部外郎。開元初爲昭文館學士。

薛稷

《送金城公主》云「天道寧殊俗﹐慈仁乃戢兵。懷荒寄赤子﹐忍愛鞠蒼生。月下瓊娥去﹐星分寶婺行。關山馬上曲﹐相送不勝情。」

《安樂公主山莊》云「主家園囿極新規﹐帝郊遊豫奉天儀。歡宴瑤臺鎬京集﹐賞賜銅山蜀道移。曲閣交映金精板﹐飛花亂下珊瑚枝。借問今朝八龍駕﹐何如昔日望仙池。」

《望春宮迎春應制》云「九春風景足林泉﹐四野雲霞敞禦筵。花鏤黃山繡作苑﹐艸圖玄灞錦爲川。飛觴趁醉心回日﹐走馬爭先眼著鞭。喜奉仙遊歸路遠﹐直言行樂不言旋。」

《宴安樂公主新宅》云「秦樓宴喜月徘徊﹐妓筵銀燭滿庭開。坐中香气排花出﹐扇後歌聲逐酒來。」

《餞唐永昌》云「河洛風煙壯市朝﹐送君飛鳧去漸遙。更思明年桃李月﹐花紅柳綠宴浮橋。」

《餞許州宋司馬》云「令弟與名兄﹐髙才振兩京。別序聞鴻雁﹐離章動鶺鴒。遠朋追翰墨﹐勝地寫丹靑。風月相思夜﹐勞望穎川星。」

《慈恩寺九日應制》云「寶宮星宿劫﹐香塔鬼神功。王遊盛塵外﹐睿覽出區中。日宇開初景﹐天詞掩大風。微臣謝時菊﹐薄彩入芳叢。」

《秋日還京陜西十里作》云「驅車越陜郊﹐北顧臨大河。隔河見鄕邑﹐秋風水增波。西登咸陽途﹐日暮憂思多。傅巖旣紆郁﹐首山亦嵯峨。操築無昔老﹐采薇有遺歌。客遊旣回換﹐人生能幾何。」杜子美云「少保有古風﹐得之陜郊篇。」謂此作也。

稷善書畫﹐畫宗閻立本﹐書師禇河南﹐時稱「買禇得薛不落節」。

稷﹐字嗣通﹐母魏鄭公女也。爲中書舍人﹐與從祖兄曜更踐兩省﹐俱以辭章自名。睿宗立﹐自少常數日拜中書侍郎﹐參知機務﹐歷太子少保﹐以翊贊功﹐恩絕羣臣。竇懷貞誅﹐稷以知本謀﹐賜死萬年獄。

劉允濟

《詠琴詩》云「昔在龍門側﹐誰想鳴鳳時。雕琢今爲器﹐宮商不自持。巴人緩疏節﹐楚客弄繁絲。欲作髙張引﹐翻成下調悲。」

允濟﹐字允濟﹐河南人。少與王勃齊名。垂拱四年﹐明堂成﹐奏賦述功徳﹐除著作郎﹐遷鳳閣舍人。坐二張暱狎﹐除靑州長史﹐以內憂去官。服除﹐召爲修文館學士。旣久斥﹐喜甚﹐與家人樂飲數日﹐卒。

《經廬嶽回望江州想洛川有作》云「龜山帝始營﹐龍門禹初鑿。出入經變化﹐俯仰憑寥郭。未若玆山功﹐連延並巫霍。東北疏艮象﹐西南距坤絡。宏阜自郁盤﹐髙標復回薄。勢入柴桑渚﹐陰開彭蠡壑。九江杳無際﹐七澤紛相錯。雲雨散吳會﹐風波騰鄢鄂。迹隨造化久﹐利與乾坤博。肸蚃精气通﹐紛綸潛怪錯。石渠忽見踐﹐金房安可托。地入天子都﹐巖有仙人藥。二門幾迢遞﹐三宮何儵爚。咫尺窮杳冥﹐跬步皆恬漠。仙才驚羽翰﹐幽居靜龍蠖。明牧振雄詞﹐棣華殊灼灼。盛業匡西夏﹐深謀贊禹亳。黃雲覆鼎飛﹐絳气橫川躍。佐歷符賢運﹐人其茂天爵。禮樂富垂髫﹐詩書成舞勺。淸輝靖巖電﹐利器騰霜鍔。遊聖挹衢樽﹐鄰畿恭木鐸。墻仞包武侯﹐波瀾控文若。旋聞刈薪楚﹐遽都升葵藿。稷卨郛郭圖﹐良平公輔略。重臣資出守﹐英藩諒求瘼。豫章觀偉材﹐江州訪靈崿。陽岫曉氛氳﹐陰崖暮蕭索。潛伏屢鯨奔﹐雄飛更鷙搏。驚透煙霞﹐騰猿亂枝格。故園有歸夢﹐他山飛賞樂。帝鄕徒可遊﹐湟溪終旅泊。景物觀淮海﹐雲霄望河洛。城闕紫微星﹐圖書玄扈閣。神功多粉繢﹐元气猶斟酌。丞相下南宮﹐將軍趨北落。橫簮並輝蟬﹐列鼎俱調鶴。四郊時迷路﹐五月先投龠。池榭喧瓊管﹐風花亂珠箔。舊遊勞夢寐﹐新知無悅樂。天寒欲贈言﹐歲暮期交約。夜琴淸玉柱﹐秋灰變緹幕。風雲動翰林﹐宮徵調文龠。言泉激爲浪﹐思緒飛成繳。千里輝珠璣﹐五采含丹艧。鐘鼓旋驚鷃﹐瑾瑜俄抵鵲。竊價慚庸怠﹐叨聲逾寂寞。長望限南溟﹐居然翳東郭。」此詩爲當時推最。

李元紘

《綠墀怨》云「徵馬噪金珂﹐嫖姚向北河。綠苔行迹少﹐紅粉淚痕多。寶屋粘花絮﹐銀箏覆网羅。別君如昨日﹐靑海雁頻過。」

《相思怨》云「望月思氛氳﹐朱衾懶更薰。春生翡翠帳﹐花點石橊裙。燕語時驚妾﹐鶯啼轉憶君。交河一萬里﹐仍隔數重云。」

元紘﹐字大綱﹐京兆人。開元中爲相﹐務峻崖﹐檢抑奔競﹐誇進者憚之。宋璟曰「李公引宋遙之美﹐黜劉晃之貪﹐爲國相﹐家無畱儲﹐𨿽季文之徳﹐何以加之﹗」

《送張說上集賢學士》﹐元紘應制得私字云「碩儒延鳳詔﹐金馬被鴻私。饌玉還丹禁﹐箋花降紫墀。禦恩傾旨酒﹐鼓舞詠康時。暫纂羣書緝﹐逾昭盛業丕。接筵欣有命﹐搦管愧無詞。自驚一何幸﹐太陽還及葵。」

李嶠

《三會寺應制》云「故臺蒼頡裏﹐新邑紫泉居。歲在開金寺﹐時來降玉輿。龍形𨿽起剎﹐鳥迹尙畱書。竹是蒸靑外﹐地仍點墨余。天文光聖艸﹐寶思合眞如。謬奉千齡旦﹐忻陪十地初。」

又《陪幸臨渭亭詩》曰「同云接野煙﹐飛雪暗長天。拂樹添梅色﹐過樓助粉妍。光含班女扇﹐韻入楚王弦。六出迎仙藻﹐千箱答瑞年。」

《送沙門元奘等還荊州詩》云「三乘歸淨域﹐萬騎餞通莊。就日離亭近﹐彌天別路長。荊南旋杖缽﹐渭北限津梁。何日紆眞乘﹐還來入帝鄕。」

《幸太平公主南莊詩》云「主家山第接雲開﹐天子春遊動地來。羽騎參差花外轉﹐霓旌遙揚日邊回。還將石澑調琴曲﹐更取峯霞入酒杯。鸞輅巳辭烏鵲渚﹐簫聲猶繞鳳凰臺。」

《送張亶赴朔方應制》云「玉塞徵驕子﹐金符命老臣。三軍張戍斾﹐萬乘飾行輪。猛气淩玄朔﹐崇恩降紫宸。投醪還得士﹐辭第本忘身。露下鷹初擊﹐風髙雁欲賓。方銷塞北祲﹐遂靜漠南塵。」

《薦福寺應制》云「雁沼開香域﹐鸚林降彩旃。還窺圖鳳宇﹐更坐躍龍川。桂轝朝羣辟﹐蘭宮列四禪。半空銀閣斷﹐分砌寶繩連。甘雨蘇燋澤﹐慈云動沛篇。獨慚賢作礪﹐空喜福成田。」

《陪遊苑遇雪》云「散漫祥雲逐聖回﹐飄飄瑞雪繞天來。不能落後爭飛絮﹐故欲迎前賽早梅。」

《剪彩花應制》云「幸聞年欲至﹐剪彩學芳辰。綴綠奇能似﹐裁紅巧逼眞。花從篋裏發﹐葉向手中春。不與時光競﹐何名天上人。」

《人日淸暉閣應制》云「三陽偏勝節﹐七日最靈辰。行慶傳芳蟻﹐升髙綴彩人。階前蓂候月﹐樓上雪驚春。今日禦天造﹐還疑上漢津。」

《安樂公主山莊》云「黃金瑞榜絳河隈﹐白玉仙輿紫禁來。碧樹靑岑云外聳﹐朱樓畫閣水前開。龍舟下瞰鮫人室﹐羽節髙臨鳳女臺。遽惜歡娛歌吹晚﹐揮戈卻使耀靈回。」

《人日大明宮應制》云「鳳城景色已含韶﹐人日風光倍覺饒。桂吐半輪迎此夜﹐蓂開七葉應今朝。魚猜冰凍行猶澀﹐鶯喜春驚弄欲嬌。愧奉登髙搖彩翰﹐欣逢禦气上丹霄。」

《春日遊苑喜雨詩》﹕「園林春正歸﹐入苑弄芳菲。密雨迎仙步﹐低云拂禦衣。危花沾易落﹐度鳥濕難飛。膏澤登千庾﹐歡情徧九圍。」

《送金城公主》云「漢帝撫戎臣﹐絲言命錦輪。還將弄機女﹐遠嫁織皮人。曲怨江山月﹐妝消道路塵。所嗟穠李樹﹐空對小楡春。」

《九日應制》云「令節三秋晚﹐重陽九日歡。仙杯還泛菊﹐寶饌且調蘭。禦气雲霄近﹐乘髙宇宙寬。今朝萬壽引﹐宜向曲中彈。」得歡字。

正月中宗上淸暉閣遇雪﹐嶠賦詩云「千鐘聖酒禦筵披﹐六出祥英亂繞枝。卽此神仙對瓊圃﹐何須轍迹向瑤池。」

《七夕應制》云「靈匹三秋會﹐仙期七夕過。查來人泛海﹐橋渡鵲塡河。帝縷升銀闕﹐天機罷玉梭。誰言七襄詠﹐重入五弦歌。」

嶠﹐字巨山﹐爲兒時﹐夢人遺雙筆﹐自是有文詞。十五通五經﹐二十擢進士第﹐與駱賓王﹑劉光業齊名﹐相中宗。其仕也﹐初與王勃﹑楊盈川接﹐中與崔融﹑蘇味道齊名﹐晚諸人沒﹐獨爲文章宿老﹐一時學者取法焉。

嶠《汾陰行》云「君不見昔日西京全盛時﹐汾陰后土帝親詞﹐齋宮宿寢設廚供﹐撞鐘鳴鼓樹羽旗。漢家四葉才且雄﹐賓延萬靈朝九戎。柏梁賦詩髙宴罷﹐詔書法駕幸河東。河東太守親掃除﹐奉迎至尊導鑾輿。五營將校列容衛﹐三河縱觀空裏閭。回旌駐蹕降靈場﹐焚香奠醑邀百祥。金鼎發食正焜煌﹐靈祗煒燁攄景光。埋玉陳牲禮神畢﹐舉麾上馬乘輿出。彼汾之曲嘉可遊﹐木蘭爲楫桂爲舟。棹歌微吟彩鷁浮﹐簫鼓哀鳴白雲秋。歡娛宴洽賜羣後﹐家家復除戶牛酒。聲明動天樂無有﹐千秋萬歲南山壽。自從天子向秦關﹐玉輦金車不復還。珠簾羽蓋長寂寞﹐鼎湖龍髯安可攀。千齡人事一朝空﹐四海爲家此路窮。雄豪意气今何在﹐壇場宮館盡蒿蓬。路逄古老長嘆息﹐世事回環不可測。昔時靑樓對歌舞﹐今日黃埃聚荊棘。山川滿目淚沾衣﹐富貴榮華能幾時。不見只今汾水上﹐惟有年年秋雁飛。」天寶末﹐明皇乘春登勤政樓﹐命梨園弟子歌數闋﹐有唱歌至「富貴榮華能幾時」以下四句﹐帝春秋衰邁﹐問誰詩﹐或對李嶠﹐因淒然涕下﹐遽起曰「嶠眞才子也。」及其年幸蜀﹐登白衛嶺﹐覽眺良久﹐又歌是詞﹐復曰「嶠誠才子也。」髙力士以下揮涕久之。利州昭化縣之南境﹐與劍門相接﹐有嶺曰「白衛嶺」﹐今其名見於此。

嶠有三戾﹕性好榮遷﹐憎人升進﹔性好文章﹐憎人才華﹔性貪濁﹐憎人受賂。

張亶自朔方入朝﹐中宗於西苑迎之﹐從臣宴於桃花園。嶠歌曰「歲去無言忽憔悴﹐時來含笑吐氛氳。不能擁路迷仙客﹐故欲開蹊侍聖君。」趙彥伯曰「紅萼競然春苑曉﹐芊茸新吐禦筵開。長年願奉西王宴﹐近侍慚無東朔才。」又一從臣歌曰「源水叢花無數開﹐丹跗紅萼間靑梅。從今結子三千歲﹐預喜仙遊復摘來。」明日宴承慶殿﹐上令宮女善謳者唱之﹐詞旣婉麗﹐歌仍妙絕﹐樂府號《桃花行》。

皮日休《松窗錄》云「中宗常召宰相蘇瑰﹑李嶠之子進見。時皆童年﹐帝謂曰﹕『汝等各以所通書﹐取宜奏吾者言之。』頲應曰﹕『木從繩則正﹐後從諫則聖。』嶠二子亡其名﹐亦奏曰﹕『斮朝涉之脛﹐剖賢人之心。』帝曰﹕『蘇瑰有子﹐李嶠無兒。』」

蘇瑰

《九日應制》云「重陽早露晞﹐睿賞瞰秋磯。菊气先薰酒﹐萸香更襲衣。淸切絲桐會﹐縱橫文雅飛。恩深答效淺﹐畱醉未宸暉。」得暉字。

《興慶池侍宴應制》云「金闕平明宿霧收﹐瑤池式宴俯淸流。瑞鳳飛來隨帝輦﹐祥魚出戲躍王舟。帷齊綠樹當筵密﹐蓋轉緗河接岸浮。如臨竊比微臣懼﹐若濟叨陪聖主遊。」

瑰﹐字昌容﹐武功人。以正立朝﹐相中宗﹑睿宗﹐陳當世利病甚多。

蘇頲

《送金城公主》云「帝女出天津﹐和戎轉罽輪。川經斷腸望﹐地與析支鄰。奏曲風嘶馬﹐銜悲月伴人。旋知偃兵革﹐長是漢家親。」

《興慶池應制》云「降鶴池前回步輦﹐棲鸞樹杪出行宮。山光積翠遙相逼﹐水態含靑近若空。直視天河垂象外﹐俯窺京室畫圖中。皇歡未使恩波極﹐日暮樓舡更起風。」

《宴安樂公主新宅》云「車如流水馬如龍﹐仙史髙樓十二重。天上初移衡漢匹﹐樓中歌舞夜相逢。」

《餞唐州髙使君》云「春日奏對時﹐東風搖蕩夕。浩然思樂事﹐翻復餞徵客。淮水春池淸﹐楚山暮云白。勿言行路遠﹐所貴專城伯。」

《九日應制》云「並數登髙日﹐延齡命賞時。宸遊天上轉﹐秋物雨來滋。降鶴承仙馭﹐吹花入睿詞。微臣復何幸﹐長得奉恩私。」得時字。

頲﹐字廷碩﹐幼敏悟﹐一覽至千言。初除左司禦率府曹參軍﹐吏侍馬載曰「古稱一日千里﹐蘇生是矣。」長安中爲中書舍人﹐時瑰同三品﹐父子同在禁苑﹐時人榮之。開元中爲相。

《寒食宴於中書捨兄弟宅》云「子推山上歌龍罷﹐定國門前結駟來。始睹元昆鏘玉至﹐旋聞季子佩刀回。晴花處處因風起﹐禦柳條條向日開。自有長筵歡不極﹐還持彩勝詠南陔。」綽﹑威﹑瑰﹑頲﹐四世爲名宰相。

《和晦日駕幸昆明池》云「炎歷事邊陲﹐昆明如鑿池。豫遊光後聖﹐徵戰罷前規。霽色淸珍宇﹐年芳入錦披。禦杯蘭薦葉﹐仙仗柳交枝。二石分河寫﹐雙珠代月移。微臣此翔泳﹐恩廣自無涯。」

瑰初未知頲﹐一日有客詣瑰﹐候於客次﹐頲擁彗庭廡間﹐遺落一文字﹐客取視之﹐乃《詠昆侖奴詩》云「指如十挺墨﹐耳似兩張匙。」異之。良久瑰出﹐與客淹畱言詠﹐以其詩問瑰何人﹐豈非足下宗庶之孽也﹖瑰備言其事﹐客驚訝之﹐請瑰加禮收舉﹐必蘇氏之令子也。瑰稍稍親之。有人獻兔﹐懸於廊廡﹐瑰召令詠之﹐曰「兔子死蘭彈﹐將來掛竹竿。試將明鏡照﹐無異月中看。」瑰覽詩異之﹐由是學問日新﹐文章蓋代。及帝平內難﹐日夕制詔駱驛﹐無非頲之所作﹐時稱「小許公」。

《人日侍宴大明宮應制》云「疏龍磴道切昭回﹐建鳳旗門繞帝臺。七葉仙蓂承月吐﹐千株禦柳拂煙開。初年競帖宜春勝﹐長命先浮獻壽杯。是日最靈知竊幸﹐羣心就捧大明來。」

頲幼年﹐有京兆尹過瑰﹐命詠尹字﹐曰「醜𨿽有足﹐甲不全身﹔見君無口﹐知伊少人。」

韋嗣立拜中書令﹐瑰署官告﹐頲爲之詞﹐薛稷書﹐時謂「三絕」。

東明觀道士周彥云﹐欲爲其師立碑﹐謂瑰曰「成某志不過煩相君諸子﹕五郎文﹐頲也。六郎書﹐詵善八分。七郎致石。」瑰大笑﹐口不言而心服其公。

長安盛春遊﹐頲制詩云「飛埃結紅霧﹐遊蓋飄靑雲。」明皇嘉賞﹐以禦花親插其巾上﹐時榮之。

《望春宮應制》云「東望望春春可憐﹐更逄晴日柳含煙。宮中下見南山盡﹐城上平臨北斗懸。細艸偏承新輦處﹐輕花微落奉觴前。宸遊對此歡無極﹐鳥哢聲聲入管弦。」

《扈從明皇出雀鼠谷應制》雲「雨施巡方罷﹐雲從訓俗回。密途汾水衛﹐淸蹕晉郊陪。寒著山邊靜﹐春當日下來。禦祠元鳥應﹐仙仗綠楊開。作頌音傳雅﹐觀文色動臺。更知西向樂﹐宸藻協鹽梅。」頲詩盡是中宗時作﹐惟此一篇明皇時作。

卷十一

韋嗣立趙彥伯閻朝隱鄭愔沈佺期宋之問徐堅盧懷愼武平一李行言韋元旦

韋嗣立

《九日應制》云「層觀遠沈沈﹐鸞旗九日臨。帷宮壓水岸﹐步輦入煙岑。枝上萸新采﹐樽中菊始斟。願陪歡樂事﹐長與歲時深。」得深字。

嗣立在省閣﹐與嶽州張使君說﹑潭州王都督熊同官聯事。後承朝譴﹐各東西﹐相別詩云「茂先王佐才﹐作牧楚江隈。登樓正欲賦﹐復遇仲宣來。黃鵠飛將遠﹐雕龍文爲開。寧知昔聯事﹐聽曲有餘哀。」「昔時陪二賢﹐纓冕會神仙。一去馳江海﹐相逢共播遷。無因千里駕﹐忽睹四愁篇。覽諷歡何已﹐歡終徒愴然。」

嗣立中宗時爲大學士﹐制云「詞林佇秀﹐學海資英﹐苟非鴻儒﹐孰副推擇。守大府卿韋嗣立﹐金籯襲慶﹐玉鼎生才﹔浴徳澡身﹐居中履孝。保淳懿之道﹐綜虛明之識。前言往行﹐獨運襟靈﹔健筆通文﹐孤標望實。果升臺閣﹐常典樞機﹔誠亮險夷﹐政敷匡益。自出入中外﹐周旋宦遊﹐夕郎歸其峻寵﹐冬卿美其成務。官曹內殿﹐朝野旁求﹐宜參右署之榮﹐俾接金閨之彥。可修文館大學士。」兄承慶﹐長壽中﹐與嗣立相代爲鳳閣舍人﹔長安三年﹐承慶代嗣立爲鳳閣侍郎﹐頃之﹐又代爲黃門侍郎﹐四職相代﹐時謂「大郎罷相﹐二郎拜相」。中宗授嗣立黃門侍郎﹐制曰「芝蘭並秀﹐見謝石之階庭﹔騏驥並驅﹐有劉山之昆季。」又曰「近者命於鸞渚﹐已擢雁行﹔才出芝扃﹐奄歸蒿裏。永言荊樹﹐坐折連枝﹔眷彼常山﹐空餘一鳥。俾遷榮於皂蓋﹐宜襲寵於黃樞。」

嗣立莊在驪山鸚鵡谷﹐中宗幸之。嗣立獻食百轝﹐及木器藤盤等物。上封爲逍遙公﹐谷爲逍遙谷﹐原爲逍遙原。中宗畱詩﹐從臣屬和﹐嗣立並鐫於石﹐請張說爲之序﹐薛稷書之。李乂詩略云「樞掖調梅暇﹐林園種槿初。入朝榮劍履﹐退食樂琴書。地隱東巖石﹐天回北斗車。旌門臨窈窱﹐輦路屬扶疏。」沈佺期詩略雲「水堂開禹膳﹐山閣獻堯鐘。皇鑑淸居遠﹐天文睿獎濃。」武平一云「三光回斗極﹐萬騎肅鉤陳。地若遊汾水﹐畋疑獵渭濱。」趙彥昭云「廊廟心存巖壑中﹐鑾輿矚在灞城東。逍遙自有蒙莊子﹐漢主徒言河上公。」張說序亦云「嵐气入野﹐榛煙出谷。魚潭竹岸﹐松齋藥畹。虹泉電射﹐云木虛吟。恍惚疑夢﹐間關忘術。玆所謂邱壑道政﹐衣冠巢許也。」開元中﹐嗣立自湯井還都﹐經其龍門北溪別業﹐忽懷驪山之勝﹐嘗有詩云「幽谷杜陵邊﹐風煙別幾年。偶來伊水曲﹐溪嶂覺依然。傍浦憐芳木﹐尋崖愛淥泉。嶺雲隨馬足﹐山鳥向人前。地合心俱靜﹐言因理自玄。短才叨重寄﹐屍祿愧妨賢。每揖掛冠侶﹐思從初服旋。稻粱仍欲報﹐歲月坐空捐。助嶽無纖芥﹐輸溟謝末涓。還晤北轅失﹐方玆南澗田。」時張說﹑崔泰之﹑崔日知在東都﹐皆和焉。先一日﹐太平公主﹑上官昭容題詩數篇﹐故張說詩云「舞鳳迎公主﹐雕龍賦婕妤。」

趙彥伯

《九日應制》云「九日報仙家﹐三秋轉翠華。呼鷹下鳥路﹐戲馬出龍沙。簪掛丹萸蕊﹐杯涵紫菊花。所願同微物﹐年年共辟邪。」得花字。

張亶來自朔方軍﹐中宗迓之﹐宴於桃花園﹐應制曰「紅萼競燃春苑曙﹐芊茸新色禦筵開。長年願奉西王宴﹐近侍慚無東朔才。」

彥伯﹐爲洪文館學士。

閻朝隱

《送金城公主》﹕「甥舅重親地﹐君臣厚義鄕。還將貴公主﹐嫁與耨檀王。鹵簿山川闊﹐胡琴道路長。回瞻父母國﹐日出在東方。」

《人日大明宮應制》云「句芒人面乘兩龍﹐道是春神衛九重。彩勝年年逢七日﹐酴醿歲歲滿千鐘。宮梅間雪祥光徧﹐城柳含煙瑞气濃。醉倒君前情未盡﹐願因歌舞自爲容。」

《宴安樂公主新宅》云「鳳凰鳴舞樂昌年﹐蠟燭開花夜管弦。半醉徐擊珊瑚樹﹐已聞鐘漏曉聲傳。」

《鸚鵡貓兒》云「鸚鵡﹐惠鳥也﹔貓﹐不仁獸也。飛翔其背焉﹐嚙啄其頤焉﹐攀之緣之﹐蹈之履之﹐弄之藉之﹐蹌蹌然此爲自得﹐彼亦以爲自得。畏者無所起其畏﹐忍者無所行其忍﹐抑血屬舊故之不若。臣叨踐太子舍人﹐朝暮侍從﹐預見其事。聖上方以禮樂文章爲功業﹐朝野歡娛﹐彊梁充斥之輩﹐願爲臣妾﹐稽顙闕下者日萬計。尋而天下一統﹐實以爲惠可以伏不惠﹐仁可以伏不仁﹐亦太平非常之明證。事恐久遠﹐風雅所缺﹐再拜稽首﹐爲之篇﹕霹靂引﹐丰隆鳴﹐猛獸噫气蛇吼聲。鸚鵡鳥﹐同資造化兮殊粹精。鷫鸘毛﹐翡翠翼﹐鵷雛延頸﹐鵾雞弄色。鸚鵡鳥﹐同稟陰陽兮異埏埴。彼何爲兮﹐隱隱振振﹔此何爲兮﹐綠衣翠襟。彼何爲兮﹐窘窘蠢蠢﹔此何爲兮﹐好貌好音。彷彷兮佯佯﹐似妖姬躧步兮動羅裳﹔趨趨兮蹌蹌﹐若處子回眸兮登玉堂。爰有獸也﹐安其忍﹐嘴其脇﹐距其胸﹐與之放曠浪浪兮﹐從從容容。鉤爪踞牙也﹐宵行晝伏無以當﹐遇之兮忘味。搏擊騰擲也﹐朝飛暮噪無以拒﹐逢之兮屏气。由是言之﹐貪殘薄則智慧作﹐貪殘臨之兮不復躍﹔由是言之﹐智慧周則貪殘囚﹐智慧犯之兮不復憂。菲形陋質𨿽賤微﹐皇王顧遇長光輝。離宮別館臨朝市﹐妙舞繁弦雜宮徵。嘉喜堂前景福內﹐和歡殿上明光裏。雲母屏風文彩合﹐流蘇鬥帳香煙起。承恩宴盼接宴喜﹐髙視七頭金駱駝﹐平懷五尺銅師子。國有君兮國有臣﹐君爲主兮臣爲賓﹐朝有賢兮朝有徳﹐賢爲君兮徳爲飾﹐千年萬歲兮心轉憶。」

《九日應制》云「九九侍神仙﹐髙髙坐半天。文章二曜動﹐气色五星連。簮紱趨皇極﹐笙歌接禦筵。願因茱菊酒﹐相守百千年。」得筵字。

《中宗立春遊苑應制》云「管龠周移寰極裏﹐乘輿望幸斗城闉。艸根未結靑絲縷﹐蘿蔦猶垂綠帔巾。鵲入巢中言攺歲﹐燕銜書上道宜新。願得長繩系取日﹐光臨天子萬年春。」

《送唐永昌赴東都詩》曰「洛陽難理若棼絲﹐椎破連環定不疑。鸚鵡鳥道長安樂﹐回首一顧一相思。」

授著作郎直學士﹐制云「朝隱夜光成寶﹐朝陽擢秀﹐文髙一變﹐藝總三端。承顧問於鸞掖﹐賞圖書於麟府。頃屬播遷﹐獲返班序。方來石室分曹﹐已參於著述﹔金門直事﹐俾崇於伸獎。可修文館直學士。」

朝隱﹐字友倩﹐趙州欒城人。性滑稽﹐屬辭奇詭﹐爲武后所賞。景龍時爲著作郎﹐先天中爲祕書少監﹐坐事貶通州別駕﹐卒。

鄭愔

上幸薦福寺﹐令賦詩﹐云「舊邸三乘辟﹐佳辰萬騎畱。蘭圖奉葉偈﹐芝蓋拂花樓。國會人王法﹐宮還天帝遊。紫雲成寶界﹐白水作禪流。雁塔昌基遠﹐鸚杯睿藻抽。忻承大風曲﹐竊預小童謳。」

《三會寺應制詩》云「鳥籕遺新閣﹐龍旗訪古臺。造書臣頡往﹐觀迹帝羲來。睿覽山川匝﹐宸心宇宙該。梵音隨駐輦﹐天步接乘杯。舊苑經寒露﹐殘池問劫灰。散花將捧日﹐俱喜聖詞開。」

《陪幸昭容院獻詩四首》﹕「地軸樓居遠﹐天臺闕路賒。何如遊帝宅﹐卽此對仙家。座拂金壺電﹐池搖玉酒霞。無雲秦漢隔﹐別訪武陵花。」「堯茨姑射近﹐漢苑建章連。十五蓂知月﹐三千桃紀年。鶯歌隨鳳吹﹐鶴舞向鵾弦。更覓瓊妃伴﹐來過玉女泉。」「宮掖賢才重﹐山林髙士難。不言辭輦地﹐更有結廬歡。池棟淸溫燠﹐巖窗起沍寒。幽亭有仙桂﹐聖主萬春看。」「槎流天上轉﹐茅宇禁中開。河鵲塡橋至﹐山熊避檻來。庭花采菉蓐﹐巖石步莓苔。願奉蘿圖泰﹐長聞錦翰裁。」

《陪幸長寧公主莊》云「公門襲漢環﹐主第稱秦玉。池架祥鱣宇﹐山吹鳴鳳曲。拂席薜蘿垂﹐回舟芰荷觸。平陽妙舞處﹐日暮淸歌續。」

《望春宮迎春應制》云「晨蹕淩髙轉翠旌﹐春樓望遠背朱城。忽排花上游天苑﹐卻坐云邊看帝京。百艸香心初罥蝶﹐千林嫩葉始藏鶯。幸同微藿傾誠早﹐願比盤根應候榮。」

《送金城公主》云「下嫁戎庭遠﹐和親漢禮優。笳聲出虜塞﹐簫曲比秦樓。貴主悲黃鶴﹐徵人怨紫驑。皇情眷億兆﹐割念俯懷柔。」

《早朝》云「瑞闕龍居峻﹐宸庭鳳掖深。才良寄天綍﹐趨拜侶朝簪。飛鳥看來影﹐喧車識駐音。重軒輕霧入﹐洞戶落花侵。聞有題新翰﹐依然想舊林。同聲慚卞玉﹐謬比托韋金。」

《塞外三篇》﹕「塞外蕭條望﹐徵人北路賒。邊聲亂朔馬﹐秋色引胡笳。遙嶂侵歸日﹐長城帶晚霞。斷蓬飛古戍﹐連雁聚寒沙。海暗云無葉﹐山春雪作花。丈夫期報主﹐萬里獨辭家。」「荒壘三秋夕﹐窮郊萬里平。海陰凝獨樹﹐日气下連營。戎斾霜疑重﹐邊裘夜更輕。將軍猶轉戰﹐都尉不成名。折柳悲春曲﹐吹笳斷夜聲。明年漢使返﹐須築受降城。」「陽鳥南飛夜﹐陰山北地寒。漢家徵戍客﹐年歲在樓蘭。玉關朔風起﹐金河秋月團。邊聲入鼓吹﹐霜气下旌竿。海外歸書斷﹐天涯旅鬢殘。子卿猶奉使﹐常向節旄看。」

愔﹐字文靖﹐年十七﹐進士擢第。神龍中爲中書舍人﹐與崔日用﹑趙履溫﹑李等托武三思﹐權燻炙中外﹐天下語曰「崔冉鄭﹐冉﹐祖雍也。亂時政。」或曰「初附來俊臣﹐俊臣誅﹐附易之﹐易之誅﹐托韋庶人﹐後附譙王﹐卒被戮。」

《人日侍宴大明宮》云「瓊殿含光映早輪﹐玉鑾初蹕望初晨。池開凍水仙宮麗﹐樹發寒花禁苑新。佳气徘徊籠細网﹐殘霙淅瀝染輕塵。良時荷澤皆迎勝﹐窮谷晞陽猶未春。」

《哭郎著作》云「詩禮康成學﹐文章賈誼才。巳年人得夢﹐庚日鳥爲災。書艸藏天閣﹐琴聲入夜臺。荒階羅駁蘚﹐云座滿塵埃。白馬賓從散﹐靑烏隴隧開。悲涼門館下﹐懷舊幾遲回。」

《秋閨詩》云「徵客向輪臺﹐幽閨寂不開。音書秋雁斷﹐機杼夜蛩催。虛幌風吹葉﹐閒階露染苔。自憐愁思影﹐常共月徘徊。」

唐永徽以來唱《桑條歌》云「桑條韋也女。」韋也﹐神龍時逆韋應之。愔作《桑條樂詞》十首以進﹐擢吏侍。

愔《樂府采蓮曲》云「錦楫沙棠艦﹐羅帶石橊裙。綠潭采荷芰﹐淸香日稍曛。魚鳥爭唼喋﹐花葉相芬氳。不覺湘州暮﹐菱歌處處聞。」

《胡笳曲》云「漢將畱邊朔﹐遙遙歲序深。誰堪牧馬思﹐正是胡笳吟。曲斷江山月﹐聲悲雨雪陰。傳書向蘇武﹐陵也獨何心﹗」

《折楊柳》云「靑柳映紅顏﹐黃雲蔽紫關。忽聞邊使出﹐枝葉爲君攀。舞腰愁欲斷﹐春心望不還。風花滚成雪﹐羅綺亂班班。」

《夜遊曲》云「漢室歡娛盛﹐魏國文雅遒。許史多暮宿﹐應陳從夜遊。西園燕公子﹐北裏召王侯。詎似將軍獵﹐空嗟亭尉畱。」

《年少行》云「潁川豪橫客﹐咸陽輕薄兒。田竇方貴幸﹐趙李新相知。軒蓋終朝集﹐笙竽此夜吹。黃金盈篋笥﹐白日忽西馳。」

沈佺期

《幸太平公主南莊詩》云「主第山門起灞川﹐宸遊風景入初年。鳳凰樓下交天仗﹐烏鵲橋頭敞禦筵。往往花間逢彩石﹐時時竹裏見紅泉。今朝扈蹕平陽館﹐不羨乘槎云漢邊。」

《九日臨渭亭》云「禦气幸金方﹐憑髙薦羽觴。魏文班菊蕊﹐漢武賜萸房。秋美銅池色﹐晴添銀樹光。年年重九慶﹐日月奉天長。」

《陪幸韋嗣立莊》云「臺階好赤松﹐別業對靑峯。茅室承三顧﹐花源接九重。虹旗縈秀木﹐鳳輦拂疏筇。逕直千官擁﹐溪長萬騎容。水堂開禹膳﹐山閣獻堯鐘。皇鑑淸居遠﹐天文睿獎濃。巖泉他夕夢﹐漁釣往年逢。共榮丞相府﹐偏降逸人封。」

《白鹿觀應制》云「紫鳳眞人府﹐斑龍太上家。天流芝蓋下﹐山轉桂旌斜。聖藻垂寒露﹐仙杯落晚霞。惟應問王母﹐桃作幾時花﹖」

《上巳陪駕渭濱》云「寶馬香車淸渭濱﹐紅桃碧柳禊堂春。皇情尙憶垂竿佐﹐天瑞先呈捧劍人。」

《陪幸五王宅》云「北闕垂旒暇﹐南宮聽履回。天臨翔鳳轉﹐恩向躍龍開。蘭气承仙帳﹐橊花引禦杯。日從金穴吐﹐云是玉衣來。池影搖歌席﹐林香散舞臺。不知行漏晚﹐淸蹕尙徘徊。」

《安樂公主莊》云「皇家貴主學神仙﹐別業初開云漢邊。山出盡如鳴鳳嶺﹐池成不讓飲龍川。妝樓翠幌教春住﹐舞閣金鋪借日懸。敬從乘輿來此地﹐稱觴獻壽樂鈞天。」

《人日大明宮應制》云「拂旦雞鳴仙衛陳﹐憑髙龍首帝庭春。千官黼帳杯前壽﹐百福香奩勝里人。山鳥初來猶怯囀﹐林花未發已偸新。天文正應韶光轉﹐設報懸知用此辰。」

《望春宮迎春應制》云「芳郊綠野散春晴﹐復道離宮煙霧生。楊柳千條花欲綻﹐蒲桃百丈蔓初縈。林香酒气元相入﹐鳥囀歌聲各自成。定是風光牽宿醉﹐來晨復得幸昆明。」

《晦日滻水應制》云「素滻接宸居﹐靑門盛祓除。摘蘭喧鳳野﹐浮藻溢龍渠。苑蝶飛殊懶﹐宮鶯囀不疏。星移天上入﹐歌舞向儲胥。」

《送金城公主》云「金榜扶丹掖﹐銀河屬紫閽。那堪將鳳女﹐還以嫁烏孫。玉就歌中怨﹐珠辭掌上恩。西戎非我匹﹐明主至公存。」

《餞唐永昌》云「洛陽舊有神明宰﹐輦轂由來天地中。余邑政成何足貴﹐因君取則四方同。」

《早朝》云「閶闔連雲起﹐巖廊拂霧開。玉珂龍影度﹐珠履雁行來。長樂宵鐘盡﹐明光曉奏催。一經推舊徳﹐五字擢英才。儼若神仙去﹐紛從霄漢回。千春奉休歷﹐分禁喜趨陪。」

《曝衣篇》云「君不見昔日宜春太液邊﹐披香畫閣與天連。燈華灼爍九微映﹐香气氛氳百和燃。此夜星繁河正白﹐人傳織女牽牛客。宮中擾擾曝衣樓﹐天上娥娥紅粉席。曝衣何許曛半黃﹐宮中彩女提玉箱。珠履奔騰上蘭砌﹐金閨宛轉出梅梁。絳河裏﹐碧煙上﹐雙花伏兔畫屏風﹐四子盤龍擎斗帳。舒羅散縠雲霧開﹐綴玉垂珠星漢回。朝霞散彩羞衣架﹐曉月分光劣鏡臺。上有仙人長命錦﹐中有玉女迎歡繡。玳瑁筵中別作春﹐珊瑚窗裏翻成晝。椒房金屋寵新流﹐意气嬌奢不自由。漢文宜惜露臺產﹐晉武須燒前殿裘。」

《和晦日駕幸昆明池》云「法駕乘春轉﹐神池象漢回。雙星移舊石﹐孤月隱殘灰。戰鷁逢時去﹐恩魚望幸來。岸花緹騎繞﹐堤柳幔城開。思逸橫汾唱﹐歡流宴鎬杯。微臣凋朽質﹐羞睹豫章材。」

《白鹿觀應制》云「四郊秦漢國﹐八水帝王都。閭閻雄裏閈﹐宮闕壯規模。貫渭稱天邑﹐含岐實奧區。金門披玉館﹐因此識皇圖。」

《主第夜宴》云「濯龍門外主家親﹐鳴鳳樓中天上人。自有金杯迎甲夜﹐還將綺席發陽春。」

張燕公說嘗謂佺期曰「沈三兄詩須還他第一。」佺期﹐字云卿﹐相州人。除給事中﹑考功郎﹐受贓﹐劾﹐未究﹔會張易之敗﹐遂長流驩州。稍遷臺州錄事參軍﹐入計召見﹐拜起居郎﹐兼修文直學士。侍宴﹐爲弄辭悅帝﹐賜牙緋。尋爲太子詹事。開元初卒。佺期《回波樂詞》云「回波爾時佺期﹐流向嶺外生歸。身名已蒙齒錄﹐袍笏未復牙緋。」

魏建安後訖江左﹐詩律屢變﹐至沈約﹑庾信﹐以音韻相婉附﹐屬對精密。及宋之問﹑沈佺期﹐又加靡麗﹐回忌聲病﹐約句準篇﹐如錦繡成文﹐學者宗之﹐號爲「沈宋」。語曰「蘇李居前﹐沈宋比肩。」謂蘇武﹑李陵也。

《酬蘇味道夏晚省中》云「並命登仙閣﹐分宵直禮闈。大官供宿膳﹐侍史護朝衣。捲幔天河入﹐開窗月露微。小池殘暑退﹐髙樹早涼歸。冠劍無時釋﹐軒車待漏飛。明朝題漢柱﹐三署有光輝。」

《和楊再思春夜宿直》云「西禁靑春滿﹐南端皓月微。千廬宵駕合﹐五夜曉鐘稀。星斗橫綸閣﹐天河度瑣闈。煙花章奏裏﹐紛向夕郎飛。」

《和崔正諫登秋日早朝》云「雞鳴朝謁滿﹐露白禁門秋。爽气臨旌戟﹐朝光映冕旒。河宗來獻寶﹐天子命焚裘。獨負津陽議﹐言從建禮遊。」

《巫山髙》云「巫山髙不極﹐合沓狀奇新。暗谷疑風雨﹐陰崖若鬼神。月明三峽曙﹐潮滿九江春。爲問陽臺客﹐應知入夢人。」此詩範攄以爲佺期之作﹐而顧陶以爲張循。今記於此。

宋之問

《芙蓉園應制》云「芙蓉秦地沼﹐盧橘漢家園。谷轉斜盤徑﹐江回曲抱源。風來花自舞﹐春入鳥能言。侍宴瑤池夕﹐歸途笳吹繁。」

《三會寺應制》云「六飛回玉輦﹐雙樹謁金仙。瑞鳥呈書字﹐神龍吐浴泉。淨心遙證果﹐睿想獨超禪。塔湧香花地﹐山圍日月天。梵音迎雨徹﹐空樂倚云懸。今日登仁壽﹐長看法鏡圓。」

《薦福寺應制》云「梵筵光聖邸﹐遊豫覽宏規。不攺靈光殿﹐因開功徳池。蓮生新步葉﹐桂長昔攀枝。湧塔庭中見﹐飛樓海上移。聞韶三月幸﹐觀象七星危。欲識龍歸處﹐朝來雲气隨。」

《陪遊苑遇雪》云「紫禁仙輿詰旦來﹐靑旗遙倚望春臺。不知庭霰今朝落﹐疑是林花昨夜開。」

《餞許州宋司馬》云「潁郡水東流﹐荀陳兄弟遊。偏傷玆日遠﹐獨向聚星州。河潤在明徳﹐人康非外求。當聞力爲政﹐遙慰我心愁。」

《謁禹廟》云「夏王乘四載﹐玆地發金符。駿命終不易﹐報功疇敢渝。先驅總昌會﹐後至伏靈誅。玉帛空天下﹐衣冠照海隅。旋聞厭黃屋﹐更道出蒼梧。林表祠轉茂﹐山阿井詎枯。舟遷龍負壑﹐田變鳥蕓蕪。舊物森如在﹐天威肅未殊。玄夷屆瑤席﹐玉女侍靑都。奕弈扃闈邃﹐軒軒仗衛趨。气靑連曙海﹐云白洗春湖。猿嘯有時合﹐禽言長自呼。靈歆異蒸糈﹐至樂匪笙竽。茅殿今文襲﹐梅梁古制無。運遙日崇麗﹐業盛答昭蘇。伊昔力云盡﹐而今功尙敷。揆才非美箭﹐精享愧生芻。郡職昧爲理﹐邦空寧自誣。下車霰已積﹐攝事露行濡。人隱冀多佑﹐曷惟沾薄軀。」

《詠海》云「肅事祠春溟﹐宵齋洗蒙慮。雞鳴見日出﹐鷺下觀濤騖。地闊八荒近﹐天回百川澍。筵端接空曲﹐目外惟雰霧。暖气物象來﹐周遊晦明互。致腥匪玄享﹐禋滌期靈煦。的的波際禽﹐沄沄島間樹。安期今何在﹐方文蔑尋路。仙事與世隔﹐冥搜徒已屢。四明背羣山﹐遺老莫辧處。內撫良自慨﹐弱齡忝恩遇。三入文史林﹐兩拜神仙署。𨿽嘆出關遠﹐始知臨海趣。賞來空自多﹐理勝孰能諭。畱楫竟何待﹐徙倚歲雲暮。」

《浣紗篇贈陸上人》云「越女顏如花﹐越王聞浣紗。國微不自寵﹐獻作吳宮娃。山藪半潛匿﹐薴蘿更蒙遮。一行霸勾踐﹐再笑傾夫差。艷色奪人目﹐效顰亦相誇。一朝還舊都﹐靚妝尋若耶。林鳥驚入松﹐网魚畏沈花。始覺冶容妄﹐方悟君心邪。欽子秉幽意﹐世人共稱嗟。願言托君懷﹐儻類蓬生麻。家住雷門曲﹐閣髙陵飛霞。淋漓翠羽帳﹐旖旎綠云車。春風艷楚舞﹐秋月綿胡笳。自昔專嬌愛﹐玩襲惟矜奢。達本知空寂﹐棄彼猶泥沙。永割偏執性﹐自長薰修牙。攜妾不障道﹐願止妾西家。」

《中宗幸薦福寺獻詩》云「香剎中天起﹐宸遊滿路輝。乘龍太子去﹐駕象法王歸。殿飾金人影﹐窗搖玉女扉。稍迷新艸木﹐徧識舊庭闈。水入禪心定﹐雲從寶思飛。欲知星劫遠﹐初拂六銖衣。」

《立春日侍宴內殿出剪彩花詩》云「金閣裝新杏﹐瓊筵弄綺梅。人間都未識﹐天上忽先開。蝶繞香絲住﹐蜂憐艷粉回。今年春色早﹐應爲剪刀催。」

《陪幸公主南莊詩》云「靑門路接鳳凰臺﹐素滻宸遊龍騎來。澗艸自迎香輦合﹐巖花應對禦筵開。文移北斗成天象﹐酒近南山作壽杯。此日侍臣將石去﹐共歡明主賜金回。」之問《薦福寺》《昆明池》及此作都爲冠首。

《明河篇》云「八月涼風天气晶﹐萬里無雲河漢明。昏見南樓淸且淺﹐曉落西山縱復橫。洛陽城闕天中起﹐長河夜夜千門裏。復道連甍共蔽虧﹐畫堂瓊戶特相宜。雲母帳前初氾濫﹐水精簾外轉逶迆。倬彼昭回如練白﹐復出東城接南陌。南陌徵人去不歸﹐誰家今夜搗寒衣。鴛鴦機上疏螢度﹐烏鵲橋邊一雁飛。雁飛螢度愁難歇﹐坐見明河漸微沒。已能舒捲任浮雲﹐不惜光輝讓流月。明河可望不可親﹐願得乘槎一問津。更將織女支機石﹐還訪成都賣卜人。」蓋之問求爲北門學士﹐天后不許﹐故此篇有「乘槎」﹑「訪卜」之語。後見其詩﹐謂崔融曰「吾非不知其才﹐但以其有口過爾。」口過﹐齒疾。之問終身恥之。

武后遊龍門﹐命羣官賦詩﹐先成者賜以錦袍。左史東方虯詩成﹐拜賜。坐未安﹐之問詩後成﹐文理兼美﹐左右莫不稱善﹐乃就奪錦袍衣之。其詞曰「宿雨霽氛埃﹐流云度城闕。河堤柳新翠﹐苑樹花初發。洛陽花柳此時濃﹐山水樓臺映幾重。羣公拂霧朝翔鳳﹐天子乘春幸鑿龍。鑿龍近出王城外﹐羽從琳瑯擁軒蓋。云蹕才臨禦水橋﹐天衣已入香山會。山壁嶄巖斷復連﹐淸流澄澈俯伊川。塔影遙遙綠波上﹐星龕奕奕翠微邊。層巒舊長千尋木﹐春壑初飛百丈泉。彩仗霓旌繞香閣﹐下輦登髙望河洛。東城宮闕擬昭回﹐南陌溝塍殊綺錯。林下天香七寶臺﹐山中春酒萬年杯。微風一起祥花落﹐仙樂初鳴瑞鳥來。鳥來花落紛無已﹐稱觴獻壽煙霞裏。歌舞淹畱景欲斜﹐石間猶駐五云車。鳥旗翼翼畱芳艸﹐龍騎駸駸映晚花。千乘萬騎鑾輿出﹐水靜山空嚴警蹕。郊外喧喧引看人﹐傾城南望屬車塵。囂聲引揚聞黃道﹐王气周回入紫宸。先王定鼎三河固﹐寶命乘周萬物新。吾皇不事瑤池樂﹐時雨來觀農扈春。」

《詠省壁畫鶴詩》云「粉壁圖仙鶴﹐昂藏眞气多。騫飛竟不去﹐當是戀恩波。」

韋善心爲郎中﹐善剖決﹐之問善詩﹐時謂「戶部二妙」。之問﹐字延淸﹐汾州人。與佺期﹑允濟媚附易之﹐及敗﹐貶瀧州參軍事。逃歸﹐復附三思。景龍中﹐諂事太平公主﹔安樂公主權盛﹐復往諧結﹐太平深嫉之。中宗將用爲中書舍人﹐太平發其贓﹐下遷越州長史﹐賦詩流傳京師。睿宗立﹐以獪險盈惡﹐詔流欽州﹐賜死。

徐堅

《送金城公主》云「星漢下天孫﹐車服降殊藩。匣中詞易切﹐馬上曲虛繁。關塞移朱帳﹐風塵照錦軒。簫聲去日遠﹐萬里望河源。」

《餞許州宋司馬》云「舊許星車轉﹐神京祖帳開。斷煙傷別望﹐零雨送離杯。辭燕依空繞﹐賓鴻入聽哀。分攜與秋气﹐日夕共徘徊。」

《餞唐永昌赴任東都》云「郎官出宰赴伊瀍﹐徵傳駸駸灞水前。此時悵望新丰道﹐攜手相看共黯然。」已上中宗時作。

《餞考功武員外學士使嵩山置舍利塔歌》云「伊川別騎﹐灞岸分筵。對三春之花月﹐覽千里之風煙。望靑山兮分地﹐見白雲兮在天。寄愁心於樽酒﹐愴離緒於淸弦。共握手而相顧﹐各銜淒而黯然。」

堅﹐字元固﹐西臺舍人齊聃之子。屬文典厚﹐楊再思每目爲鳳閣舍人樣。中宗時﹐爲給事中。明皇攺麗正書院爲集賢院﹐以堅充學士。不爲章句之學﹐而窮覽洽聞﹐綿歷四朝﹐以謹厚稱。

《送張說巡邊應制》云「至徳撫遐荒﹐神兵赴朔方。帝思元帥重﹐爰擇股肱良。累相承安世﹐深籌協子房。寄崇專斧鉞﹐禮備設壇場。鼙鼓喧雷電﹐戈劍凜風霜。四騏將戒道﹐十乘啟先行。聖錫加常錫﹐天光曜寵光。出郊開帳飲﹐寅餞盛離章。雨濯梅林潤﹐風淸麥野涼。燕山應勒頌﹐麟閣佇名揚。」

堅卒﹐張說《挽歌》云「才美臨淄北﹐名髙淮海東。羽儀三省徧﹐漁獵五車通。玉殿孤新榜﹐珠英落舊叢。徒存一寶劍﹐何處訪徐公。」

盧懷愼

《九日應制》云「時和素秋節﹐宸豫紫機關。鶴似聞琴至﹐人疑宴鎬還。曠望對平野﹐潺湲俯暝灣。無因酬大徳﹐空此愧崇班。」得還字。

懷愼﹐靈昌人。開元初與姚崇同相﹐時譏爲「伴食」。然能淸儉﹐以直道始終。

武平一

《駕幸溫泉詩》云「秦王登碣石﹐周後襲昆侖。何必在遐遠﹐方稱萬宇尊。我皇順時豫﹐星駕動軒轅。雄騎交馳道﹐淸笳度國門。回輿長樂觀﹐校獵上林園。行漏移三象﹐連營總八屯。旌搖鸚鵡谷﹐騎轉鳳凰原。絕壁蒼苔古﹐靈泉碧澑溫。參差開水殿﹐窈窱敞巖垣。丰邑蹤猶在﹐驪宮迹尙存。煙松銜翠幄﹐雪逕繞花源。侍從推玄艸﹐文章召虎賁。深仁浹夷夏﹐洪造溢乾坤。謬忝王枚列﹐多慚雨露恩。」

《景龍四年正旦賦柏樹詩》云「綠葉迎春綠﹐寒枝歷歲寒。願將百葉壽﹐長奉萬年歡。」

《興慶池》云「鑾輿羽駕直城隈﹐帳殿旌門此地開。皎潔靈潭圖日月﹐參差畫舸結樓臺。波搖岸影隨橈轉﹐風送荷香逐酒來。願奉皇歡常不極﹐長遊雲漢幾昭回。」

《白鹿觀應制》云「玉府淩二曜﹐金壇駐六龍。彩旒懸倒景﹐羽蓋偃喬松。元圃靈芝秀﹐華池瑞液濃。謬因沾舜渥﹐長願奉堯封。」

《送金城公主》云「廣化三邊靜﹐通姻四海安。還將膝下愛﹐特副域中歡。聖念飛玄藻﹐仙儀下白蘭。日斜徵蓋沒﹐歸騎動鳴鸞。」

《宴安樂公主新宅》云「王孫帝女下仙臺﹐金榜珠簾日夜開。遽惜瓊筵歡正洽﹐惟愁銀箭曉相催。」

《餞唐永昌》云「聞君墨綬出丹墀﹐雙舄飛來佇有期。寄謝銅街攀柳日﹐無忘粉署握蘭時。」

《正月八日立春內出彩花賜近臣應制》云「鑾輅靑旂下帝臺﹐東郊上苑望春來。黃鶯未解林間囀﹐紅蕊先從殿裏開。畫閣條風初變柳﹐銀塘曲水半含苔。欣逢睿藻光韶律﹐更促霞觴畏景催。」是日﹐中宗手敕批云「平一年𨿽最少﹐文甚警新﹐悅紅蕊之先開﹐訝黃鶯之未囀﹐循環吟咀﹐賞嘆兼懷。今更賜花一枝﹐以彰其美。」所賜學士花﹐並令插在頭上﹐後所賜者﹐平一左右交插﹐因舞蹈拜謝。時崔日用乘酣飲﹐欲奪平一所賜花﹐上於簾下見之﹐謂平一曰「日用何爲奪卿花﹖」平一跪奏曰「讀書萬卷﹐從日用滿口虛張﹔賜花一枝﹐學平一終身不獲。」上及侍臣大笑﹐因更賜酒一杯﹐當時嘆美。

《中宗宴安樂公主新宅應制》云「紫漢秦樓敞﹐黃山魯館開。簪裾分上席﹐歌舞列平臺。馬旣如龍至﹐人疑學鳳來。幸忻聯棣萼﹐何以接鄒枚。」

《人日西臺觀打球應制》云「令節重遨遊﹐分鑣戲彩球。驂驔回上苑﹐躞蹀繞通溝。影就紅塵沒﹐光隨赭汗流。賞闌淸景暮﹐歌舞樂時休。」

平一﹐名甄﹐以字行。武后時﹐畏禍隱嵩山。中宗𨿽宴豫﹐嘗因詩規誡﹐然不能卓然自引去。明皇時﹐終亦被謫﹐𨿽謫而名不衰。

李行言

《秋晚度廢關》云「秦郊平舊險﹐周徳眷遺黎。始聞淸夜柝﹐俄見落封泥。物色來無限﹐津途去不迷。空亭誰問馬﹐閒戍但鳴雞。山月寒彌淨﹐河風曉更淒。贈言楊伯起﹐非復是關西。」

景龍中﹐中宗引近臣宴集﹐令各獻伎爲樂。張錫爲《談容娘舞》﹐宗晉卿舞《渾脫》﹐張洽舞《黃麞》﹐杜元琰誦《婆羅門咒》﹐行言唱《駕車西河》﹐盧藏用效道士上章﹐國子司業郭山煇請誦古詩兩篇﹐誦《鹿鳴》《蟋蟀》未畢﹐李嶠以詩有「好樂無荒」之語﹐止之。

行言﹐隴西人。兼文學幹事﹐《函谷關詩》爲時所許。中宗時﹐爲給事中。能唱《步虛歌》﹐帝七月七日禦兩儀殿會宴﹐帝命爲之。行言於禦前長跪﹐作三洞道士音詞歌數曲﹐貌偉聲暢﹐上頻嘆美。

韋元旦

《正月七日宴大明殿詩》云「鸞鳳旌旂拂曉陳﹐魚龍角抵大明辰。靑韶旣肇人爲日﹐綺勝初成日作人。聖藻淩雲裁柏賦﹐仙歌從宴摘梅春。垂旒一慶宜年酒﹐朝野俱歡薦壽新。」

《安樂公主山莊》云「銀河南渚帝城隅﹐帝輦平明出九衢。刻鳳蟠螭淩桂邸﹐穿池疊石寫蓬壺。瓊簫暫下鈞天樂﹐綺綴長懸明月珠。仙榜承恩爭旣醉﹐方知朝野更歡娛。」

《望春宮迎春應制》云「九重樓閣半山霞﹐四望韶陽春未賒。侍蹕妍歌遊灞涘﹐畱觴罷舞出京華。危萍競捧中街日﹐戲馬爭銜上苑花。景色歡娛長若此﹐承恩不醉不還家。」

《送金城公主》云「柔遠安夷俗﹐和親重漢年。軍容旌節送﹐國命錦車傳。琴曲悲千里﹐簫聲戀九天。惟應西海月﹐來就掌珠圓。」

《餞唐州髙使君》云「桐柏膺新命﹐芝蘭惜舊遊。鳴臯夜鶴在﹐遷木早鶯求。傳擁淮源路﹐樽空灞水流。落花分送遠﹐春色別離憂。」

《早朝》云「震維芳月季﹐宸極眾星尊。佩玉朝三陛﹐鳴珂過九門。挈壺分早漏﹐伏檻耀初暾。北倚蒼龍闕﹐西臨紫鳳垣。詞庭艸𨿽視﹐溫室樹無言。鱗翰空爲忝﹐長懷聖主恩。」

《中宗立春遊苑應制》云「灞涘長安常近日﹐殷正臘月早迎新。池魚戲葉仍含凍﹐宮女裁花已作春。向苑云疑承翠幄﹐入林風若起靑蘋。年年斗柄東無限﹐願把瓊觴壽北辰。」

《中宗時興慶池侍宴應制》云「滄池漭沆帝城邊﹐殊勝昆明鑿漢年。夾岸旌旗疏遠道﹐中流簫鼓振樓船。雲峯四起迎宸幄﹐寶樹千重入禦筵。宴樂已深魚鳥詠﹐承恩更欲奏甘泉。」

《主第夜宴》云「主第新成銀作榜﹐賓筵廣宴玉爲樓。壺觴旣卜仙人夜﹐歌舞疑停織女秋。」

元旦﹐京兆萬年人。與張易之姻屬﹐易之罷﹐貶感義尉。舅陸頌妻﹐韋後弟也﹐元旦憑以復進﹐終中書舍人。

卷十二

畢乾泰辛替否王景韋安石竇希玠李咸陸景初鄭南金於經野解琬麯瞻樊忱孫佺李從遠周利用楊廉張景源李恆已上景龍應制羣臣

畢乾泰

《慈恩寺九日應制》云「鸚林花塔啟﹐鳳輦順時遊。重九昭皇慶﹐大千揚帝休。耆闍妙法闡﹐王捨睿文流。至徳覃無極﹐小臣歌詎酬。」

辛替否

《慈恩寺九日應制》云「洪慈均動植﹐至徳俯深玄。出豫從初地﹐登髙適梵天。白雲飛禦藻﹐慧日暖皇編。別有秋原藿﹐長傾雨露緣。」

替否﹐字協時﹐京兆人。景龍中爲左拾遺﹐以直諫遷右臺殿中侍禦史。爲憲司﹐彈擊不避彊禦﹐累遷穎王府長史﹐卒。

王景

《慈恩寺九日應制》云「玉輦移中禁﹐珠梯覽四禪。重階淸漢接﹐飛竇紫霄懸。綴葉披天藻﹐吹花散禦筵。無因鑾蹕暇﹐俱舞鶴林前。」

景﹐太原人。爲司門員外郎﹑萊州刺史。子之咸﹐爲長安尉﹐昆弟之賁﹑之渙﹐皆善屬文。之咸之子緯﹐有傳。

韋安石

《九日侍宴應制》云「重九開秋節﹐得一動宸儀。金風飄菊蕊﹐玉露泫萸枝。睿覽八紘外﹐天文七曜披。臨深應在卽﹐居髙豈忘危。」得枝字。

安石﹐京兆人。久視中爲相﹐二張﹑三思橫寵﹐安石數折辱之。復相中宗﹐不附太平公主。睿宗時﹐爲姜晦所劾貶黜﹐發憤卒。

竇希玠

《九日應制》云「鑾輿巡上苑﹐鳳駕瞰層城。禦座丹烏麗﹐宸居白鶴驚。玉旗縈桂葉﹐金杯泛菊英。九晨陪聖膳﹐萬歲奉承明。」得明字。

八月﹐中宗令學士尋勝﹐同宴於禮部尙書竇希玠林亭。張說制序云「召絲竹於伶官﹐借池亭於貴族。雕俎在席﹐金羈駐門。遠山片雲﹐隔層城而卽興﹔繁鶯芳樹﹐繞髙臺而共樂。」

夏日﹐帝幸五王第﹐乃過希玠宅。劉憲詩云「北斗樞機任﹐西京肺腑親。」李乂詩云「貴遊開北第﹐宸眷幸西鄕。」

按希玠﹐武徳時內史令威之後﹐中宗時爲禮部尙書﹐以恩澤賜實封﹐開元爲太子少傅﹐世爲外戚﹐唐世貴盛﹐莫與爲比。

李咸

《九日應制》云「重陽乘令序﹐四野開晴色。日月數初並﹐乾坤聖登極。菊黃迎酒泛﹐松翠淩霜直。遊海難爲深﹐負山徒倦力。」得直字。

陸景初

《九日應制》云「九秋光順豫﹐重節霽良辰。登髙識漢苑﹐問道侍軒臣。菊花浮秬鬯﹐萸房插縉紳。聖化邊陲謐﹐長洲鴻雁賓。」得臣字。

景初﹐元方之子。恬靜寡欲﹐議論髙簡。景雲中﹐與崔湜同知政事。睿宗曰「子能紹先業﹐是謂象賢。」乃賜名象先。

鄭南金

《九日應制》云「重陽玉律應﹐萬乘金輿出。風起韻虞弦﹐雲開吐堯日。菊花浮聖酒﹐茱香掛衰質。欲知恩煦多﹐順動觀秋實。」得日字。

於經野

《九日應制》云「禦气三秋節﹐登髙九曲門。桂筵羅玉俎﹐菊醴溢芳樽。遵渚歸鴻度﹐承云舞鶴騫。微臣濫陪賞﹐空荷聖明恩。」得樽字。

經野﹐中宗時爲戶部尙書。

中宗九日登髙﹐應制二十四人﹐韋安石﹑蘇瑰詩先成﹐於經野及盧懷愼詩後成﹐時景龍三年也。

解琬

《慈恩寺九日登塔應制》云「瑞塔臨初地﹐金輿幸上方。空邊有淸淨﹐覺處無馨香。雨霽微塵斂﹐風秋定水涼。玆辰采仙菊﹐薦壽慶重陽。」

《晦日宴髙氏林亭》云「主第簪裾出﹐王畿春照華。山亭一以眺﹐城闕帶煙霞。橫堤列錦帳﹐傍浦駐香車。歡娛屬晦節﹐酩酊未還家。」

琬﹐魏州元城人。與郭元振善。習邊事﹐守邊積二十年。開元中﹐終同州刺史。

麯瞻

《慈恩寺九日應制》云「扈蹕遊玄地﹐陪仙瞰紫微。似邁銖衣劫﹐將同羽化飛。雕戈秋日麗﹐寶劍曉霜霏。獻觴乘菊序﹐長願奉天暉。」

樊忱

《慈恩寺九日應制》云「淨境重陽節﹐仙遊萬乘來。插萸登鷲嶺﹐把菊坐蜂臺。十地祥煙合﹐三天瑞景開。秋風詞更遠﹐竊抃樂康哉。」

孫佺

《慈恩寺九日應制》云「應節萸香滿﹐初寒菊浦新。龍旗煥辰極﹐鳳駕儼香闉。蓮井偏疑夏﹐梅梁更若春。一忻陪雁塔﹐還似得天身。」

佺﹐麟徳宰相處約之子。延和初爲幽州都督﹐爲奚所敗﹐同周以弟見獲﹐送默啜所﹐殺之。佺不知兵﹐始裴懷古爲都督﹐馭士有方﹐朝廷以佺代之﹐遂及敗。

李從遠

《慈恩寺九日應制》云「九月從時豫﹐三乘爲法開。中霄日天子﹐半座寶如來。摘果珠盤獻﹐攀萸玉輦回。願將塵露點﹐遙奉光明臺。」

周利用

《慈恩寺九日應制》云「出豫乘金節﹐飛文煥日宮。萸房開聖酒﹐杏苑被玄功。塔向三天迥﹐禪收八解空。叨恩奉蘭籍﹐終愧洽薰風。」

金城公主和蕃﹐中宗送至馬嵬﹐羣臣賦詩。帝令禦史大夫鄭惟忠及利用護送入蕃﹐學士賦詩以餞﹐徐彥伯爲之序云。

楊廉

《九日侍宴應制》云「遠目瞰秦坰﹐重陽坐灞亭。旣開黃菊酒﹐還降紫微星。簫鼓諳仙曲﹐山河入畫屏。幸玆陪宴喜﹐無以效丹靑。」得亭字。

《慈恩寺九日應制》云「萬乘臨眞境﹐重陽眺遠空。慈云浮雁塔﹐定水映龍宮。寶鐸含飆響﹐仙輪帶日紅。天文將瑞色﹐輝煥滿寰中。」

沈佺期《酬楊給事中廉見贈臺中詩》云「子云推辯博﹐公理擅詞雄。始自尙書省﹐旋聞給事中。言從溫室祕﹐籍向鎖闈通。顧我叨郎署﹐慚無艸奏功。分曹八捨斷﹐解袂五時空。宿昔陪餘論﹐平生賴擊蒙。神仙應東掖﹐雲霧限南宮。忽枉瓊瑤贈﹐長歌蘭渚風。」

張景源

《慈恩寺九日應制》云「飛塔淩霄起﹐宸遊一屆焉。金壺新泛菊﹐寶座卽披蓮。就日搖香輦﹐憑云出梵天。祥氛與佳色﹐相伴雜鑪煙。」

李恆

《慈恩寺九日應制》云「寶地鄰丹掖﹐香臺瞰碧雲。關山江水出﹐城闕樹中分。睿藻蘭英秀﹐仙杯菊蕊薰。願將今日樂﹐長奉聖明君。」卷十三

崔液張元一劉希夷鄭遂初王熊房融張敬忠崔珪沈祖仙盧崇道徐安期張紘薛曜袁暉李休烈邵士彥吳大江劉幽求賈曾楊齊哲魏元忠李夔司馬承禎

崔液

《上元詩六首》云「玉漏銅壺且莫催﹐鐵關金鎖徹明開。誰家見月能閒坐﹐何處聞燈不看來。」「今年春色勝常年﹐此夜風光最可憐。鳷鵲樓前新月滿﹐鳳凰臺上寶燈燃。」「神燈佛火百輪張﹐刻象圖容七寶裝。影裏如聞金口說﹐空中似放玉豪光。」「金勒銀鞍控紫驑﹐玉輪珠幰駕靑牛。驂驔始散東城曲﹐倏忽還來南陌頭。」「公子王孫意气驕﹐不論相識也相邀。最憐長袖風前弱﹐更賞新弦暗裏調。」「星移漢轉月將微﹐露灑煙飄燈漸稀。猶惜道傍歌舞處﹐踟躕相顧不能歸。」

液﹐字潤甫﹐仁師之子﹐湜之弟也。工五言﹐舉進士第一人。湜嘗曰「海子﹐我家龜龍也。」官至殿中侍禦史。坐湜故﹐亡命郢州﹐作《幽徵賦》以見意。遇赦還﹐卒。

張元一

武后朝﹐左司郎中張元一善滑稽﹐時西戎犯邊﹐武懿宗統兵禦之﹐至邠畏懦而遁。懿宗短陋﹐元一嘲曰「長弓短度箭﹐蜀馬臨髙蹁。去賊七百里﹐隈墻獨自戰。忽然逢著賊﹐騎豬向南竄。」則天未曉﹐曰「懿宗無馬耶﹖」元一曰「騎豬﹐夾豕也。」則天大笑。後嘗問元一﹕「外有何事﹖」曰「有三慶﹕旱而雨﹐洛橋成﹐郭洪霸死。」洪霸﹐酷吏也。

劉希夷

《將軍行》云「將軍辟轅門﹐耿介當風立。諸將欲言事﹐逡巡不敢入。劍气射雲天﹐鼓聲破原隰。黃塵塞路起﹐走馬追兵急。彎弓從此去﹐飛箭如雨集。截圍一百里﹐斬首五千級。代馬流血死﹐邊人抱鞍泣。古來養甲兵﹐有事常討襲。乘我廟堂運﹐坐使干戈戢。獻凱歸帝京﹐軍容何翕習。」

《代悲白頭翁》云「洛陽城東桃李花﹐飛來飛去落誰家。洛陽兒女惜顏色﹐行逢落花長嘆息。今年花落顏色攺﹐明年花開誰復在。已見松柏摧爲薪﹐更聞桑田變爲海。古人無復洛城東﹐今人還對落花風。年年歲歲花相似﹐歲歲年年人不同。寄言全盛紅顏子﹐須憐半謝白頭翁。此翁白頭眞可憐﹐伊昔紅顏美少年。公子王孫芳樹下﹐淸歌妙舞落花前。光祿池臺開錦繡﹐將軍樓閣畫神仙。一朝臥病無人識﹐三春行樂在誰邊。宛轉娥眉能幾時﹐須臾鶴髮亂如絲。但看舊來歌舞地﹐惟有黃昏鳥雀悲。」

《唐新語》云「希夷﹐一名庭芝﹐汝州人。少有文華﹐好爲宮體詩﹐詞旨悲苦﹐不爲時人所重。善彈琵琶﹐嘗爲《白頭翁詠》云﹕『今年花落顏色攺﹐明年花開復誰在﹖』旣而自悔曰﹕『我此詩似讖﹐與石崇「白首同所歸」何異﹖』乃更作一聯云﹕『年年歲歲花相似﹐歲歲年年人不同。』旣而嘆曰﹕『此句復似向讖矣。然死生有命﹐豈復由此﹗』乃兩存之。詩成未周歲﹐爲姦人所殺。或云宋之問害之。後孫翌撰《正聲集》﹐以希夷詩爲集中之最﹐由是大爲人所稱。」或云之問害希夷﹐而以洛陽之篇爲己作﹐至今載此篇在之問集中。

《晚憩南陽旅館》云「旅館何年廢﹖徵夫此日過。途窮人自哭﹐春至鳥還歌。行路新知少﹐荒田古路多。池篁覆丹谷﹐墳樹繞淸波。日照蓬陰轉﹐風微野气和。傷心不可去﹐回首怨如何。」

《秋日題汝陽潭壁》云「獨坐秋陰至﹐悲來從所適。行見汝陽潭﹐飛蘿蒙水石。懸瓢木葉上﹐風吹何歷歷。幽人不耐煩﹐振衣步閒寂。回流淸見底﹐金沙覆銀礫。洛水非一丈﹐空朧幾千尺。魚鱗可憐紫﹐鴨毛自然碧。秋水弄淸光﹐渺焉忘損益。遊山隨形影﹐淸濁混心迹。歲暮歸去來﹐東山余宿昔。」

《故園置酒》云「酒熟人須飲﹐春還鬢已秋。願逢千日醉﹐得緩百年憂。舊裏多靑艸﹐新知盡白頭。風前燈易滅﹐川上月難畱。卒卒周姬旦﹐棲棲魯孔丘。平生能幾日﹐不及且遨遊。」

《夜集張諲所居》云「江南成久客﹐門館日蕭條。惟有圖書在﹐多傷鬢髮凋。諸生陪講誦﹐稚子給漁樵。隱室寒燈淨﹐空階落葉飄。滄洲自有趣﹐誰道隱須招。」

《巫山懷古》云「巫山幽陰地﹐神女艷陽年。襄王伺容色﹐落日望悠然。歸來髙唐夜﹐金釭焰靑煙。頹想臥瑤席﹐夢魂何翩翩。搖落殊未已﹐榮華倏䢐遷。愁思瀟湘浦﹐悲涼云夢田。猿啼秋風夜﹐雁飛明月天。巴歌不可聽﹐聽此益潺湲。」

《孤松篇》云「蠶月桑葉靑﹐鶯時柳花白。澹艷煙雨滋﹐敷芬陽春陌。如何秋風起﹐零落從此始。獨有南澗松﹐不嘆東流水。玄陰天地冥﹐皓雪朝夜零。豈不罹寒暑﹐爲君畱靑靑。靑靑好顏色﹐落落任孤直。羣樹遙相望﹐眾艸不敢逼。靈龜卜眞隱﹐仙鳥宜棲息。恥受秦帝封﹐願言唐侯食。寒山夜月明﹐山冷气淸淸。淒兮歸風集﹐吹之作琴聲。松子臥仙岑﹐寂聽凝野心。淸泠有眞曲﹐樵采無知音。美人何時來﹐幽逕委綠苔。吁嗟深澗底﹐棄捐廣廈材。」

鄭遂初

《別離怨》云「蕩子戍遼東﹐連年信不通。塵生錦步障﹐花送玉屏風。只怨紅顏攺﹐寧辭玉簟空。系書春雁足﹐早晚到雲中。」

萬歲通天元年﹐李迥秀下登第。

王熊

熊自潭州至嶽陽﹐張燕公宴別﹐贈詩二章云「絲管淸且哀﹐一曲傾一杯。气將然諾重﹐心向友朋開。古木無生意﹐寒云若死灰。贈君芳杜艸﹐爲植建章臺。」「縉紳連省閣﹐溝水遽西東。然諾心猶在﹐容華歲不同。孤城臨楚塞﹐遠樹入秦宮。誰念三千里﹐江潭一老翁。」熊答云「長沙辭舊國﹐洞庭逢故人。薰蘭惇久要﹐披霧轉相親。歲月方嗟老﹐江山不惜春。忽聞黃鶴曲﹐更作白頭新。」「平生共風月﹐倏忽間山川。不期交淡水﹐暫得款忘年。興逸方罷釣﹐帆開欲解船。離心若危斾﹐朝夕爲君懸。」

韋嗣立嘗和前作﹐並序云「余昔忝省闥﹐與嶽州張使君﹑潭州王都督同官聯事﹐後承朝譴﹐各自東西。張公與王都督別詩二首﹐情頗感切﹐余覽以耿嘆﹐因追和焉。」詩見嗣立門。

房融

《遊始興廣果寺山房》云「零落嗟殘命﹐蕭條托勝因。方燒三界火﹐遽洗六情塵。隔嶺天花發﹐淩空月殿新。誰令鄕國思﹐從此學分身。」

融﹐河南人。武后時爲宰相﹐神龍元年貶死髙州。

張敬忠

先天中﹐王主敬爲侍禦史﹐自以才望華妙﹐當入省望前行﹐忽除膳部員外﹐微有悵惋。吏部郎中張敬忠戲詠曰「有意嫌兵部﹐專心望考功。誰知腳蹭蹬﹐幾落省墻東。」蓋膳部在省最東北隅也。

張仁願在朔方﹐奏用禦史張敬忠﹑何長鸞等分總軍事﹐太子文學柳彥昭爲管記﹐義烏尉晁良正爲隨機﹐皆著稱。敬忠自監察禦史累遷吏部郎中﹐開元七年拜平盧節度使。

崔珪

《孤寢怨》云「徵戍動經年﹐含情拂玳筵。花飛織錦處﹐月落搗衣邊。燈暗愁孤坐﹐牀空怨獨眠。自君遼海去﹐玉匣閉春弦。」

珪﹐開元中爲太子詹事﹐與兄中書舍人琳﹑弟光祿卿瑤俱列棨戟﹐世號「三戟崔家」。

沈祖仙

《秋閨詩》云「白馬三軍客﹐靑娥十載思。玉庭霜落夜﹐羅幌月明時。鑪冷蜘蛛喜﹐燈寒熠耀期。愁多不可曙﹐流涕坐空幃。」

盧崇道

《新都南亭別郭大元振詩》云「竹徑女蘿蹊﹐蓮洲文石堤。靜深人俗斷﹐尋玩往還迷。碧潭秀初月﹐素林驚夕棲。褰幌納鳥侶﹐罷琴聽猿啼。佳辰攺宿昔﹐勝寄坐暌攜。長懷賞心愛﹐如玉復如圭。」

崇道爲太常卿﹐坐其婿崔湜反﹐俱流嶺南。還歸至都﹐爲其子娶崔氏女﹐有內給使取充貴人﹐崇道賂之﹐令別娶一崔氏女入內。事敗﹐並男三人皆敕杖至殞﹐蓋睿宗時也。

徐安期

《催妝》云「傳聞燈下調紅粉﹐明鏡臺前作好春。不須面上渾妝卻﹐畱著雙眉待畫人。」

張紘

《閨怨詩》云「去年離別雁初歸﹐今夜裁縫螢已飛。徵客近來音信斷﹐不知何處寄寒衣。」

紘﹐登久視六年進士第。

薛曜

《正夜侍宴應制》云「重關鐘漏通﹐夕敞鳳凰宮。雙日祥煙裏﹐千門明月中。酒杯浮湛露﹐歌曲唱流風。侍臣咸醉止﹐常慚恩遇崇。」

曜尙城陽公主﹐子紹尙太平公主﹐紹兄顗懼太盛﹐以問從兄克。克曰「帝甥尙主﹐由來故事﹐但以恭愼行之﹐何懼也﹗」曜堂侄儆﹐子銹﹐自曜至銹﹐一門四公主。

曜﹐元起之子也。聖歷中﹐附張易之﹐官正諫大夫。

袁暉

《正月閨情》云「正月金閨裏﹐微風繡戶間。曉魂憐別夢﹐春思逼啼顏。繞砌梅堪折﹐當軒樹未攀。歲華庭北上﹐何日度陽關。」

《七月閨情》云「七月坐涼宵﹐金波滿麗譙。容華芳意攺﹐枕席怨情饒。錦字沾愁淚﹐羅裙緩細腰。不如銀漢女﹐歲歲鵲成橋。」

《二月閨怨》云「二月韶光好﹐春風香气多。園中花巧笑﹐林裏鳥能歌。有恨離琴瑟﹐無情著綺羅。更聽春燕語﹐妾亦不如他。」

《三月閨怨》云「三春時將盡﹐空房獨妾居。蛾眉愁自結﹐鬢髮沒情梳。」

魏知古薦爲左補闕。開元中﹐馬懷素欲校正羣籍﹐暉自邢州司戶參軍預焉。

明皇東巡﹐回出雀鼠谷﹐暉應制云「魏國山河險﹐周王警蹕回。九旗雲際出﹐萬騎谷中來。石岸行將盡﹐煙郊望忽開。賞矜垂柳拂﹐春畏落花催。興逸橫汾體﹐恩褒作頌才。小臣瞻日月﹐延首詠康哉。」

李休烈

長壽三年﹐則天徵天下銅五十餘萬斤﹑鐵一百三十餘萬斤﹐於定鼎門內鑄八稜銅柱﹐髙九十尺﹐徑一丈二尺﹐題曰「大周萬國述徳天樞」﹐紀革命之功﹐貶唐家之徳。天樞下置鐵山﹐銅龍負載﹐獅子﹑麒麟圍繞。上有云蓋﹐上施盤龍以托珠﹐髙一丈﹐圍三丈﹐金彩熒煌﹐光侔日月。武三思爲其文﹐朝士獻詩者不可紀﹐惟李嶠詩冠絕當時﹐曰「轍迹光西崦﹐勛庸紀北燕。何如萬國會﹐諷徳九門前。灼灼臨黃道﹐迢迢入紫煙。仙盤正下露﹐髙柱欲承天。山類叢雲起﹐珠疑大火懸。聲流塵作劫﹐業固海成田。聖澤傾堯酒﹐薰風入舜弦。忻逢下生日﹐還偶上皇年。」後憲司發嶠附會韋庶人﹐左授滁州別駕而終。開元中﹐詔毀天樞﹐發卒鎔鑠﹐彌月不盡。洛陽尉李休烈賦詩以詠之曰「天門街裏倒天樞﹐火急先須卸火珠。計合一條絲綫挽﹐何勞兩縣索人夫。」先有訛言云「一條綫挽天樞。」言其不經久也﹐故休烈詩及之﹐士庶莫不諷詠。天樞之北﹐韋庶人繼造一臺﹐先此毀拆。出《大唐新語》。

邵士彥

《秋閨詩》云「斜日空庭暮﹐幽閨積恨盈。細風吹帳冷﹐微月度窗明。怨坐啼相續﹐愁眠夢不成。調琴欲有弄﹐畏作斷腸聲。」

吳大江

《搗衣詩》云「沙塞秋應晚﹐金閨恨已空。那堪裂紈素﹐時許出房櫳。杵影弄寒月﹐砧聲調夜風。裁縫雙淚盡﹐萬里寄雲中。」

劉幽求

幽求《書懷》云「心爲明時盡﹐君門尙不容。田園迷徑路﹐歸去欲何從。」

幽求﹐冀州人。臨淄王入誅韋庶人﹐預參大策。先天中爲相﹐在同列下﹐意望未滿。已而竇懷貞﹑崔湜附太平公主﹐有逆謀﹐幽求說明皇圖之﹐謀泄﹐睿宗流之於封州。明年公主誅﹐召復舊官。開元初﹐進左丞相﹐以太子少保罷。姚崇忌之﹐奏幽求鬱鬱散職﹐有怨言﹐詔有司鞫治。盧懷愼等奏﹕「幽求輕肆不恭﹐失大臣體。」貶睦州刺史﹐遷杭﹑郴二州﹐恚憤卒於道。

賈曾

洛陽人﹐以孝聞。開元初爲中書舍人﹐與蘇晉同掌制誥﹐時號「蘇賈」。

曾《孝和皇帝挽詞》云「新命千齡啟﹐鴻圖累聖余。天行應潛躍﹐帝出受圖書。禮若傳堯舊﹐功疑復夏初。夢遊長不返﹐何國是華胥。」

曾《和宋之問下山歌》云「良遊晼晚兮月呈光﹐錦路逶迆兮山路長。王孫不畱兮歲將宴﹐嵩巖仙艸兮爲誰芳。」之問詩見王無競門。

《奉和春日出苑遊矚》云「彤闈曉辟問安回﹐金輅春遊博望開。渭北晴光搖艸樹﹐終南佳气入樓臺。招賢巳得商山老﹐托乘還須鄴下才。臣在東周獨畱滯﹐欣承睿藻日邊來。」時爲太子舍人﹐使在東都。

楊齊哲

《過函谷關》云「地險崤函北﹐途經分陜東。逶迆眾山盡﹐荒涼古塞空。河光流曉日﹐樹影散朝風。聖徳今無外﹐何處是關中。」

魏元忠

《侍宴銀潢宮應制》云「別殿秋云上﹐離宮夏景移。寒風生玉樹﹐涼气下瑤池。塹花仍吐葉﹐巖菌尙抽枝。願奉南山壽﹐千秋長若斯。」元忠﹐《唐史》有傳。

李夔

夔爲汴州司戶﹐《使至汴州喜逢宋之問詩》云「阮籍蓬池上﹐孤韻竹林才。巨源從吏道﹐正擁使車來。相逢且交臂﹐相命且銜杯。醉後長歌畢﹐餘聲繞吹臺。」之問答曰「遠方來下客﹐輶軒揖使臣。弄琴宜在夜﹐傾酒貴逢春。駟馬畱孤館﹐雙魚贈故人。明朝雲雨散﹐遙仰徳爲鄰。」

司馬承禎

宋之問《吟冬宵引贈承禎》云「河有冰兮山有雪﹐北戶墐兮行人絕。獨山中兮對明月﹐懷美人兮屢盈缺。明月的的寒潭中﹐靑松幽幽吟勁風。此情不向俗人說﹐愛而不見恨無窮。」承禎答云「時旣暮兮節欲春﹐山林寂兮懷幽人。登奇峯兮望白雲﹐悵緬邈兮象郁紛。白雲悠悠去不返﹐寒風颼颼吹日晚。不見其人誰與言﹐歸坐彈琴思逾遠。」

承禎﹐字子徵﹐事潘師正﹐傳辟穀導引術﹐無不通。睿宗﹑明皇累召至京師﹐問其術。卒﹐贈正一先生。沈佺期贈詩云「紫微降天仙﹐丹地授云藻。上言華頂事﹐中問長生道。華頂居最髙﹐大壑朝陽早。長生術何妙﹐童顏後天老。淸晨朝鳳京﹐靜夜思鴻寶。」敍其被召之事也。李白雲﹕「余昔於金陵﹐見司馬子徵﹐謂余有仙風道骨﹐可以神遊八極之表﹐因著《大鵬賦》以見志焉。」

卷十四

張說宋璟王邱崔翹王光庭席豫梁升卿源乾曜張嘉正盧從願韓休徐知仁崔禹錫裴漼韋杭程行諶李暠蕭嵩劉升裴光庭宇文融崔沔崔尙陸堅崔泰之崔日知魏奉古

張說

《人日迎春賜彩花詩》云「別館芳菲上苑東﹐飛花澹蕩禦筵紅。城臨渭水天河近﹐闕對南山雲霧通。繞殿流鶯凡幾樹﹐當蹊亂蝶許多叢。春園旣醉心和樂﹐共識皇恩造化同。」

《送金城公主》云「靑海和親日﹐星潢出降時。戎王子婿寵﹐漢國舊家慈。春野開離宴﹐雲天起別詞。空彈馬上曲﹐詎減鳳樓悲。」

《晦日滻水應制》云「千行發禦柳﹐一葉下仙筇。靑浦宸遊至﹐朱城佳气濃。雲霞交暮色﹐艸樹喜春容。藹藹天旂轉﹐淸笳入九重。」

《餞唐州管使君》云「常時好閒燕﹐朋舊少相過。及爾宣風去﹐方嗟離別多。淮流春晼晚﹐江海路蹉跎。百年屢分散﹐言歡復幾何。」已上四首中宗時作。

說﹐字道濟﹐洛陽人。相明皇﹐爲文屬思精壯﹐長於碑志。謫嶽州後﹐詩益淒婉﹐人謂「得江山助」云。

《夜坐詩》云「懷哉四壁時﹐未有五都價。百金誰見許﹐鬥酒難爲貰。落花生芳春﹐孤月皎淸夜。復逢利交客﹐題戶遙相謝。」

《嶽陽早霽南樓》云「山水佳新霽﹐南樓玩初旭。夜來枝半紅﹐雨後洲全綠。四運相終始﹐萬形紛代續。適臨靑艸湖﹐再變黃鶯曲。地穴穿東武﹐江流下西蜀。歌聞枉渚邅﹐舞見長沙促。心遠居無陋﹐神和生自足。白髮悲上春﹐知常謝無欲。」

《嶽陽石門墨山二山相連有禪堂道觀天下絕境詩》云「囷輪江上山﹐近在華容縣。常陟巴邱首﹐天晴遙可見。佳邀屢前諾﹐芳月愆幽眷。及此符守移﹐歡言臨道便。旣攜賞心客﹐復見送行掾。竹徑入陰窅﹐松崖上空蒨。艸共林一色﹐云與峯萬變。探窺石門斷﹐緣越沙澗轉。兩山勢爭雄﹐峯巘相顧盼。藥妙靈仙寶﹐境華巖壑選。淸都西淵絕﹐金地東敞宴。池果接園畦﹐風煙邇臺殿。髙尋去石頂﹐曠覽天宇徧。千山紛滿目﹐百川豁對面。騎來雲气迎﹐人去鳥聲戀。長揖桃源士﹐舉世同企羨。」

《嶽州山城》云「嶽城丰日暇﹐閉戶見天心。東曠迎朝色﹐西樓引夕陰。觀書千載近﹐學靜二毛深。忽有南風至﹐吹君堂上琴。」

《嶽州行郡竹籬》云「山郡不溝郭﹐荒城無翳壅。愛人忠主利﹐義守閉爲勇。苟非小勤瘁﹐安得期逸寵。板築恐土疏﹐蘘城嫌役重。藩柵聊可固﹐筠篁近易奉。差池截浦沙﹐繚繞緣隈隴。矗似長云亙﹐森如髙戟聳。預絕豺狼憂﹐知免牛羊恐。閭裏寬矯步﹐榛叢恣踏踵。始果遊處心﹐終日成閒拱。」

《出湖寄趙冬曦》云「西泛平湖盡﹐參差入亂山。東瞻嶽陽郡﹐汗漫太虛間。窘步同行樂﹐遒文亦屢看。山戍上云桂﹐江亭臨水關。川途倏忽間﹐風景依如昨。湘浦未賜環﹐荊門猶主諾。何時得余美﹐載酒遊宛洛。」

說謫嶽州﹐常鬱鬱不樂。時宰以說機辧才略﹐互相排擯。蘇頲方大用﹐說與瑰善﹐說因爲《五君詠》﹐致書封其詩以貽頲﹐誡其使曰「當候忌日近暮送之。」使者旣至﹐因忌日賫書至頲門下。近暮﹐弔客至﹐多說先公僚舊﹐頲覽詩﹐嗚咽流涕。翌日上對﹐大陳說忠正謇諤﹐人望所屬﹐不宜淪滯遐方。上因降璽書勞問﹐俄遷荊州長史。由是陸象先﹑韋嗣立﹑張庭珪﹑賈曾﹐皆以譴逐歲久﹐因加甄敍。頲以父之執友﹐事之甚謹。

王泠然上燕公書云「《詩》曰﹕『投我以木瓜﹐報之以瓊琚。』此言𨿽小﹐可以諭大。相公《五君詠》曰﹕『淒涼丞相府﹐餘慶在元成。』蘇公一聞此詩﹐移公於荊府﹐積漸至相﹐由蘇得也。今蘇屈居益部﹐公坐廟堂﹐投木報瓊﹐義將安在﹗亦可舉蘇以自代﹐然後爲朔方之行。」泠然書又曰「相公《嶽陽送別詩》云﹕『誰念三千里﹐江潭一老翁。』今日忘往日之棲遲﹐貪暮年之富貴乎﹗」

明皇封太山回﹐過金橋﹐禦路縈轉﹐一望旌纛綿數十里。上曰「張說言我勒兵三十萬﹐旌旗徑五百里﹐陜右上黨﹐至於太原﹐見《后土碑》。眞才子也。」召吳道子﹑韋無忝﹑陳閹同制《金橋圖》。

《扈從南山雀鼠谷》云「豫動三靈贊﹐時巡四海威。硤關淩曙出﹐平路半春歸。霍鎭迎云罕﹐汾河送羽旂。山南柳半密﹐北谷艸全稀。遲日宜華蓋﹐和風入袷衣。上林千里近﹐應見百花飛。」

《將赴朔方軍應制》云「禮樂逢明主﹐韜鈐用老臣。恭憑神武策﹐遠禦鬼方人。供帳榮恩餞﹐山川喜詔巡。天文日月麗﹐朝賦管弦新。幼志傳三略﹐衰材謝六鈞。膽猶忠作伴﹐心故道爲鄰。漢保河南地﹐胡淸塞北塵。連年大軍後﹐不日小康辰。劍舞輕離別﹐歌酣忘苦辛。從來思博望﹐許國不謀身。」

說《赴集賢院學士上賜宴應制得輝字韻》云「侍帝金華講﹐千齡道固稀。任將賢士設﹐書共學徒歸。首命深燕隗﹐通經淺漢韋。列筵榮賜食﹐送客愧儒衣。賀燕窺檐下﹐遷鶯入殿飛。欲知朝野慶﹐文教日光輝。」

《三相同日拜官奉和禦制》云「大塊鎔羣品﹐經生偶聖時。猥承三仕命﹐虛忝百僚師。右揆謀華碩﹐前星傅重資。連騫求舊禮﹐濫點樂賢詩。賜釜同榮拜﹐摐金宴宰司。菊花吹禦酒﹐蘭葉捧天詞。寶歷休明盛﹐頹年晷漏衰。少畱靑史筆﹐未敢赤松期。」

《恩賜燕樂遊園》云「漢苑佳遊地﹐軒庭近侍臣。共持榮幸日﹐來賞艷陽春。饌玉頒王篚﹐摐金下帝鈞。池臺艸色徧﹐宮觀柳條新。花綬光連榻﹐朱顏暢飲醇。聖朝多樂事﹐天意每隨人。」

《醉中作》云「醉後方知樂﹐彌勝未醉時。動容皆是舞﹐出語總成詩。」

《雜詩》云「抱薰心常焦﹐舉斾心常搖。天長地自久﹐歡樂能幾朝。君看西陵樹﹐歌舞爲誰嬌。」

《五君詠》﹕達志﹑美類﹑刺異﹑感義﹑哀事﹐顏氏之心也。擬焉。「齊公生人表﹐向天聞鶴唳。淸論早揣摩﹐玄心晚超詣。入相廊廟靜﹐出軍沙漠霽。見深呂祿憂﹐舉後陳平計。甘心除君惡﹐足以報先帝。齊公魏元忠。許公信國楨﹐克美具瞻情。百事資朝問﹐三章廣世程。處髙心不有﹐臨節自爲名。朱戶傳新戟﹐靑松拱舊塋。淒涼丞相府﹐餘慶在玄成。許公蘇瑰。李公實神敏﹐才華乃天授。睦親何用心﹐處貴不忘舊。故事尊臺閣﹐新詩冠宇宙。在人忠所奉﹐惡我誠將宥。南浦去莫歸﹐嗟嗟蔑孫秀。趙公李嶠。代公舉鵬翼﹐翻飛摩海霧。志康天地屯﹐適與云雷遇。興喪一言決﹐安危萬心注。大勛書王府﹐窄命淪江路。勢傾北夏門﹐哀靡東平樹。代公郭元振。耿公山嶽靈﹐才傑心亦妙。鷙鳥峻標立﹐良玉扣淸調。協贊休明啟﹐思華日月照。何意瑤臺云﹐風吹落江徼。湘流下潯陽﹐灑淚一投弔。」耿公趙彥昭。

宋璟

《奉和明皇答張說南出雀鼠谷詩》云「秦地雄西夏﹐並州近北胡。禹行山啟路﹐舜在邑爲都。忽視寒暄隔﹐深思險易殊。四時宗伯敍﹐六義宰臣鋪。徵作宮常應﹐星環日每紆。盛哉逢合道﹐良以致亨衢。」

《奉和聖制送張尙書巡邊》云「帝道薄存兵﹐王師尙有徵。是開司馬法﹐爰命總戎行。畫閫崇威信﹐分麾盛寵榮。聚觀方結轍﹐出祖遂傾城。聖酒山河潤﹐天詞象緯明。徳風邊艸偃﹐勝气朔云平。宰國推良器﹐爲軍挹壯聲。至和常得體﹐不戰卽亡精。以智泉寧竭﹐其徐海自淸。遲遲廟堂坐﹐贈別故人情。」

《奉和禦制三相同日上官詩》云「丞相邦之重﹐非賢諒不居。老臣庸且憊﹐何徳以當諸。厚秩先爲忝﹐崇班復此除。太常陳禮樂﹐中掖降簪裾。聖酒山河潤﹐仙文象緯舒。冒恩懷寵祿﹐陳力省空虛。郭隗慚無駿﹐馮諼愧有魚。不知周勃者﹐榮幸定何如。」

《恩賜樂遊園宴詩》云「侍飲終酺會﹐承恩續勝遊。戴天惟慶幸﹐選地卽殊尢。北向祗雙闕﹐南臨賞一邱。曲江新澑暖﹐上苑雜花稠。亹亹韶弦屢﹐戔戔賁帛周。醉歸塡畛陌﹐榮曜接軒裘。」

右開元天子登封泰山﹐南出雀鼠谷﹐張說獻詩﹐明皇禦答﹐羣臣應制﹐故明皇詩有「川途猶在晉﹐車馬漸歸秦」之句。餞張尙書朔方者﹐燕公說也﹐明皇詩有「三臺入武帳﹐八座起文昌」之句。左丞相張說﹑右丞相宋璟﹑太子少傅源乾曜同日上官﹐錫宴東堂﹐明皇賜詩﹐有「赤帝收三傑」之句﹐故蘇晉序云「天子作三傑之詩﹐以命宴樂。」蓋爲此也。

劉禹錫《獻權舍人書》曰「昔宋廣平之沈下僚也﹐蘇公味道時爲繡衣直指使者﹐廣平投以《梅花賦》﹐蘇盛稱之﹐自是方列於聞人之目﹐名遂振。嗚呼﹐以廣平之才﹐未爲是賦﹐則蘇公果暇知其人耶﹖將廣平困於窮﹐阨於躓﹐然後爲是文耶﹖是知英賢卓犖﹐可外文字﹐然猶用片言借說於先達之口﹐席其勢而後驤首當時﹐矧碌碌者﹐疇能自異﹖」

皮日休《桃花賦序》曰「余常慕宋廣平之爲相﹐正姿勁質﹐剛態毅狀﹐疑其鐵腸石心﹐不能吐婉媚辭。然睹其文而有《梅花賦》﹐淸便富艷﹐得南朝徐﹑庾之體。」

王邱

《奉和明皇答張說南出雀鼠谷詩》云「襟帶三秦接﹐旂常萬乘過。陽原淑气早﹐陰谷沍寒多。花縟前茅仗﹐霜嚴後乘戈。戍雲開晉嶺﹐江雁入汾河。北土分堯俗﹐南風動舜歌。一聞天樂唱﹐恭遂萬人和。」

邱﹐字仲山﹐擢童子科﹐能屬文。爲吏部侍郎典選﹐其獎用如孫逖﹑張晉明﹑王泠然﹐皆一時茂秀。蕭嵩引與當國﹐邱盛推韓休。休秉政﹐薦爲禦史大夫。

《摭言》﹕「蕭穎士恃才傲物﹐嘗攜壺逐勝﹐憩於逆旅。風雨暴至﹐有紫衣翁領二僮避雨於此﹐穎士頗侮之。雨止﹐老人上馬呵殿而去﹐穎士始知爲邱也。明日﹐造門謝罪。邱引至廡下﹐坐而責之。復曰﹕『子負名傲忽﹐其止於一第乎﹖』果終於揚州功曹。」

崔翹

《奉和明皇答張說南出雀鼠谷詩》云「硤路繞河汾﹐晴光掃曙氛。笳吟中嶺樹﹐仗入半峯云。頓覺山原盡﹐平看邑裏方。早行芳艸迥﹐晚憩好風薰。嘉頌推英宰﹐春遊扈聖君。共欣承睿渥﹐日月照天文。」

翹﹐官至禮部尙書﹐淸河公。

王光庭

《奉和明皇答張說南出雀鼠谷詩》云「省俗恩時徧﹐巡方路稍回。寒隨汾谷盡﹐春逐晉郊來。云騎傳行漏﹐煙旄引從臺。惠風初應律﹐和气正調梅。雅頌通宸詠﹐天文接曙臺。灞城桃李色﹐應待日華開。」

《奉和禦制送張尙書巡邊詩》云「賢相徳符充﹐朝推文武雄。海波先若鏡﹐關艸預從風。鉞助將軍勇﹐威成天子功。瓊章九霄發﹐錫宴五衢通。玉輾龍盤帶﹐金裝鳳頸驄。虎貔分儗儗﹐河洛震熊熊。戈刃千霜白﹐旌旗萬火紅。示刑夷夏變﹐流惠鬼神同。寇息軍容偃﹐塵銷朔野空。用師敷禮樂﹐非是爲獯戎。」

張說《送光庭詩》云「同居洛陽陌﹐經日懶相求。及爾江湖去﹐言別悵悠悠。楚云眇羈翼﹐海月倦行舟。愛而不可見﹐徒嗟芳歲流。」光庭與燕公最善﹐故云。

席豫

《奉和明皇答張說南出雀鼠谷詩》云「鳴鑾初幸代﹐旋蓋欲橫汾。山盡千旗直﹐郊平五校分。前林已暄景﹐後壑尙寒氛。風送簫韶曲﹐花鋪黼黻文。鹽梅推上宰﹐禮樂統中軍。獻賦紆天札﹐飄飄飛白雲。」

《奉和聖制送張尙書巡邊詩》云「聖帝重兵權﹐分麾屬大賢。中軍仍執政﹐丞相復巡邊。翕習戎裝動﹐張皇廟略宣。朝榮承睿札﹐野餞轉行旃。亭障東緣海﹐沙場北際天。春冬見嚴雪﹐朝夕候烽煙。已勒燕山頌﹐猶聞遣戍篇。五營將月合﹐八陣與云連。經略圖方遠﹐懷柔道更全。歸來畫麟閣﹐藹藹武功傳。」

豫﹐字建侯。年十六﹐舉手筆俊拔科﹐中之。後爲中書舍人﹐與韓休﹑許景先﹑徐安正﹑孫逖名相甲乙﹐當時號爲「席公」。帝嘗登朝元閣賦詩﹐羣臣屬和﹐帝以豫詩最工﹐詔曰「詩人之冠冕也。」

梁升卿

《奉和明皇答張說南出雀鼠谷詩》云「何意重關道﹐千年遇聖皇。幽林承惠澤﹐閒客見淸光。日禦仙途遠﹐山靈壽域長。寒云入晉薄﹐春樹隔汾香。國佐同時雨﹐天文屬歲陽。從來漢家盛﹐未若此巡方。」

升卿與張九齡善﹐涉學工書﹐於八分尢工。歷廣州都督﹐書《東封朝覲碑》﹐爲時絕筆。

源乾曜

《奉和禦制送張尙書巡邊》云「匈奴邇河朔﹐漢地復戎旅。天子擇英材﹐朝端出監撫。流星下閶闔﹐寶鉞專公輔。禮物生光輝﹐宸意備思詡。有徵示矛戟﹐制勝惟樽俎。彼美何壯哉﹐桓桓擅斯舉。聲華振臺閣﹐功徳標文武。奉國知命輕﹐忘家以身許。安人在勤卹﹐保大殫襟腑。此外無異言﹐同情報明主。」

《送張說上集賢學士賜宴賦詩得迎字》云「盛業光書府﹐徵人盡國英。絲綸賢得相﹐羣俊學爲名。寵命垂天賜﹐崇恩發睿情。薰風淸禁籞﹐文殿述皇明。日霽庭陰出﹐池新水气生。歡娛此無限﹐詩酒自相迎。」

《奉和禦制賜三相同日上官》云「睿作超千古﹐湛恩育萬人。遞遷俱荷澤﹐同拜忽爲鄰。道合音徽暢﹐芳馳景命新。鼓鐘崇享禮﹐鵷鷺集朝倫。竊位思官謗﹐雕容謝木春。慚多無以敍﹐拙備實難陳。進級懷三少﹐承光盡百身。自當歸第日﹐何幸列宮臣。」

乾曜﹐開元初姜皎薦於帝﹐召見﹐神气爽徹﹐占對有序﹐帝悅之。性謹重﹐與張嘉正﹑張說﹑李元紘同秉政﹐居中﹐書未嘗廷議可否。皎爲嘉正所排﹐得罪﹐訖不申救﹐君子譏焉。

張嘉正

《奉和禦制送張尙書巡邊》云「天錫我宗盟﹐元戎付夏卿。多才思命將﹐必勇獨橫行。經緯稱人傑﹐文章作代英。山川看是陣﹐艸木想爲兵。不待河冰合﹐猶防漢月明。有謀當系醜﹐無戰是綏氓。閫外專三略﹐雲中冀一平。感恩共心盡﹐悵別屢魂驚。直視前旌掣﹐遙聞後騎鳴。還期方定日﹐復此出郊迎。」

嘉正性簡疏﹐與人不疑。所薦中書舍人苖延嗣﹑呂太一﹐考功員嘉靖﹐侍禦史崔訓﹐時語曰「令君四俊﹐苖呂崔員。」始爲中書舍人﹐崔湜輕之﹐後與議事﹐正出其上。湜驚曰「此終其坐。」後十年而爲中書令。

盧從願

《奉和禦制送張說巡邊》云「上將發文昌﹐中軍靖朔方。占星引旌節﹐擇日拜壇場。禮樂臨軒送﹐威聲出塞揚。安邊俟帷幄﹐制勝在巖廊。作鼓將軍气﹐投醪壯士觴。戒途遵六月﹐離贈動三光。槐路淸梅暑﹐蘅臯赴麥涼。時文仰雄伯﹐耀武震遐荒。袵席知無戰﹐兵戈示不忘。佇聞歌杕杜﹐凱入系名王。」

從願﹐字子襲﹐舉制科髙第﹐爲兵部尙書﹐數充校考使﹐禦史中丞宇文融將以括田戶功爲上下考﹐從願不許﹐乃密白從願盛植產﹐占良田數百頃。帝自此薄之﹐目爲「多田翁」。後欲用爲相屢矣﹐卒以是止。

韓休奉

《和禦制送張尙書巡邊》云「一徳光臺象﹐三軍掌夏卿。來威申廟略﹐出總協師貞。受鉞辭金殿﹐憑軒去鼎城。曉光搖組甲﹐疏吹繞云旌。左律方先凱﹐中鼙卽訓兵。定功彰武事﹐陳頌紀天聲。祖宴初畱賞﹐宸章更寵行。車徒零雨送﹐林野夕陰生。路極河流遠﹐川長朔气平。南轅遲反斾﹐歸奏謁承明。」

休知制誥﹐蕭嵩薦與同秉政﹐帝重之。

徐知仁

《奉和禦制送張尙書巡邊》云「聖徳膺三統﹐皇威被八埏。大明均照物﹐小醜未寧邊。國相臺衡重﹐元戎廟略宣。紫泥方受命﹐黃石乃推賢。問罪陰山下﹐安人屬國前。度關行照月﹐乘障坐消煙。北闕紆宸藻﹐南橋列祖筵。耀威當夏日﹐殺气指秋天。鼙鼓黿鼉振﹐旌旗鳥獸懸。由來詞翰手﹐今見勒燕然。」

崔禹錫

《奉和禦制送張尙書巡邊》云「供帳何煌煌﹐公其撫朔方。羣僚咸餞酌﹐明主降離章。關塞重門下﹐郊岐禁苑傍。練兵宜雨洗﹐臥鼓候風涼。炎景寧云憚﹐神謀肅所將。旌搖天月迥﹐騎入塞雲長。赫赫皇威振﹐油油聖澤滂。非惟按車甲﹐兼以正封疆。叱吒陰山道﹐澄淸瀚海陽。虜垣行決勝﹐臺座佇爲光。」

禹錫﹐字洪範﹐登顯慶三年進士第﹐爲中書舍人。

裴漼

《送張說上集賢學士賜宴賦得升字》云「問道圖書盛﹐尊儒禮教興。石渠因學廣﹐金殿爲賢升。日月恩光照﹐風雲寵命膺。謀謨言可範﹐舟楫事斯憑。宴喜明時洽﹐光輝湛露凝。大哉堯作主﹐天下頌歌稱。」

漼與張說善﹐說爲相﹐數薦之。漼長於敷奏﹐天子亦甚重焉。

韋杭

《送集賢學士張說上官賜宴賦得西字》云「廣庭臨璧沼﹐多士侍金閨。英宰文儒協﹐明君日月齊。集賢光首拜﹐攺殿發新題。早夏初移律﹐餘花尙拂溪。壺觴接云上﹐經術引關西。聖徳鴻名遠﹐將陪玉檢泥。」

杭終於刑部尙書﹐所薦如梁升卿﹑王倕﹑王壽﹐後皆爲顯人﹐唐史稱之。

程行諶

《送張說上集賢學士賜宴賦得回字》云「聖主崇文化﹐鏘鏘得盛才。相因歸夢立﹐殿以集賢開。象系微言闡﹐詩書至道該。堯樽承帝澤﹐禹膳自天來。禮洽歡逾長﹐風恬暑更回。國朝將舜頌﹐同是一康哉。」

裴子余補鄠尉﹐行諶與之同捨﹐行諶以文法稱﹐而子余以儒顯﹐長史陳崇業曰「蘭菊異芬﹐無可廢者。」二子卒﹐子余謚孝﹐行諶謚正﹐張說嘆曰「二謚可無愧矣。」

李暠

《送張說上集賢學士賜宴得催字》云「偃武堯風接﹐崇文漢道恢。集賢更內殿﹐淸選自中臺。佐命畱侯業﹐詞華博物才。天廚千品降﹐夏旨百壺催。鵷鷺方成列﹐神仙喜暫陪。復欣同拜首﹐叨此頌良哉。」

蕭嵩

《送張說上集賢學士賜宴得登字》云「帝曰簡才能﹐旌賢在股肱。文章體一變﹐禮樂道逾宏。蕓閣英華入﹐賓門鵷鷺登。恩筵過所望﹐聖澤實超恆。夏葉開紅藥﹐餘花發紫藤。微臣亦何幸﹐叨此預文明。」

《奉和禦制三相同日上官詩》云「審官思共理﹐多士屬惟唐。歷選臺庭舊﹐來熙帝業昌。入朝師百辟﹐論道協三光。垂拱資元老﹐親賢輔少陽。登榮崇禮送﹐寵徳耀宸章。禦酒飛觴洽﹐仙闈雅樂張。荷恩思有報﹐陳力愧無良。願罄公忠節﹐同心奉我皇。」

嵩﹐開元初權中書舍人﹐崔琳﹑王邱﹑齊澣以嵩少學術﹐不以輩行許也﹐獨姚崇稱其遠到。帝欲相蘇頲﹐嘗夜密召嵩艸詔﹐其詞曰「國之瑰寶。」帝曰「朕不斥其父名﹐卿當爲刊削。」沈思久之﹐乃曰「國之珍寶。」嵩出﹐帝曰「虛有其表。」嵩頤大多髭﹐故帝有是言。

劉升

《送張說上集賢學士賜宴得賓字》云「圖書應明主﹐策府宴嘉賓。臺耀臨東壁﹐乾光自北辰。网羅窮象系﹐述作究天人。聖酒千鐘洽﹐仙廚百味陳。成山徒可仰﹐涉海詎知津。幸逢文教盛﹐還睹頌聲新。」

升能文﹐善艸隸﹐徳威之後也。開元中﹐累遷中書舍人。

裴光庭

《奉和禦制三相同日上官詩》云「樂賢聞往誥﹐褒徳偶玆辰。端揆升元老﹐師謀擇累仁。紫庭崇讓畢﹐粉署禮容陳。旣荷恩榮舊﹐俱承寵命新。天文懸瑞色﹐聖酒泛華茵。雜遝陳簫鼓﹐歡娛洽縉紳。掖垣招近侍﹐虛薄廁淸塵。共保堅貞節﹐當期雨露均。」

光庭﹐字連城﹐時爲兵部侍郎。後爲相﹐撰《瑤山往則維城前軌》二篇獻之﹐手制褒美﹐詔皇太子諸王於光順門見光庭﹐謝所以規諷意。

宇文融

《奉和禦制三相同日上官詩》云「申甫生周日﹐宣慈舉舜年。何如偶昌運﹐比徳邁前賢。寵獲元良密﹐榮瞻端揆遷。職優三事老﹐位極百僚先。北極回宸渥﹐南宮飾宴筵。飛文瑤札降﹐賜酒玉杯傳。謬列臺衡重﹐俱承雨露偏。誓將同竭力﹐相與效塵涓。」

融爲張說所惡﹐欲先事中傷說。張九齡謂說曰「融辯洽多詐﹐公不可忽。」說曰「狗鼠何能﹗」其後乃與崔隱甫廷劾說受賕事﹐帝詔說致仕而出融。詩有「誓將同竭力﹐相與效塵涓」之語﹐欣附說之辭也。融安輯戶口﹐明皇賜詩﹐張說奉和云「聖徳臨天下﹐勞情徧九圍。念玆人去本﹐蓬轉將何依。外避徵戍數﹐內傷親黨稀。嗟不逢明盛﹐胡能照隱微。柏臺簡行李﹐蘭殿錫朝衣。別曲動秋風﹐恩令生春輝。使出四海安﹐詔下萬心歸。怍無夔龍佐﹐徒歌鴻雁飛。」

崔沔

《恩賜樂遊園宴》云「五日酺初畢﹐千年樂未央。復承天所賜﹐終宴園之陽。地勝春逾好﹐恩深樂更張。落花飛廣座﹐垂柳拂行觴。庶尹陪三吏﹐諸侯具萬方。酒酣同抃躍﹐歌舞詠時康。」

沔﹐字善衝﹐有才章﹐舉賢良方正第一﹐最受知於張說。儉約自持﹐嘗作《陋室銘》以見志云。

崔尙

《恩賜樂遊園宴》云「春日照長安﹐皇恩寵庶官。合簪承罷飲﹐宴帛賜追歡。供帳憑髙列﹐城池入迥寬。花催相國飲﹐鳥和樂人彈。北闕雲中見﹐南山樹杪看。樂遊宜締賞﹐舞詠惜將闌。」

尙登久視六年進士第﹐官至祠部郎中。

陸堅

《送張說上集賢學士應制得今字》云「聖主崇文教﹐層霄降徳音。尊賢澤旣厚﹐式宴寵逾深。復有夔龍相﹐良哉帝簡心。得人惟邁昔﹐多士諒推今。書殿榮光滿﹐儒門喜气臨。顧惟成濫吹﹐徒此接衣簮。」

堅爲中書舍人﹐以集賢學士或非其人﹐而供儗太厚﹐議白罷之。張說曰「麗正乃天子禮樂之司﹐所費細而所益者大﹐陸生之言﹐蓋未達耶﹗」帝知﹐遂薄堅。

崔泰之

《酬韋嗣立龍門北溪作》云「闕塞臨伊水﹐驪山枕灞川。俱臨隱路側﹐同在帝城邊。謝公兼出處﹐攜妓玩林泉。鳴騶噴梅雪﹐飛蓋曳松煙。聞琴幽谷裏﹐看奕古巖前。落月低幃帳﹐歸云繞管弦。叨榮慚北闕﹐微尙愛東田。寂寞灰心盡﹐蕭條塵事捐。朝思登嶄絕﹐夜夢弄潺湲。宿懷南澗意﹐況睹北巖邊。」

《同光祿弟冬日述懷序》云「韋祭酒﹑張左丞二公﹐並廊廟偉才﹐朝廷舊相。咸光首和﹐殊爲佳作﹐輒繼陽春﹐深增愧悚。」詩云「吾族白眉良﹐才華動洛陽。觀光初入仕﹐應宿始爲郎。飛螢玩書籍﹐白鳳吐文章。海卿逾往雅﹐河尹冠前張。擇才綏鄢郢﹐殊化被江湘。髙樓臨廣陌﹐甲第敞通莊。別館邙山下﹐疏亭洛水傍。昌年賞丰陌﹐暇日悅林塘。衣冠皆秀茂﹐羅綺盡名倡。隔岸聞歌度﹐臨池見舞行。門庭寒變色﹐棨戟自生光。窮陰方靉叇﹐殺气正蒼茫。感時興盛作﹐晚歲共多傷。積徳韋丞相﹐通神張子房。吟艸徧簮紱﹐逸韻合宮商。功名守畱省﹐濫迹在文昌。家園遙可見﹐臺寺近相望。無庸乘侍謁﹐有暇共翺翔。棣華依雁序﹐竹葉拂鸞觴。水坐憐秋月﹐山行弄晚芳。恩榮慚服冕﹐友愛篤垂堂。無由報天徳﹐相顧詠時康。」韋祭酒﹐嗣立﹔張左丞﹐說﹔光祿﹐日知也。

泰之時以禮部居洛﹐故與嗣立﹑說﹑日知數有酬唱。泰之﹐知溫之子﹐初以職方郎中預平二張﹐終於工部尙書。

崔日知

《和韋嗣立龍門北溪作》云「夙齡秉微尙﹐中年忽有鄰。以玆山水僻﹐遂得學通人。迨我南京道﹐聞君北業新。巖前窺石鏡﹐河畔踏芳茵。旣憐伊浦綠﹐復憶灞池春。連詞謝家子﹐同歡寄野賓。趣閒魚共樂﹐情洽鳥來馴。誰念昔遊者﹐祗命獨畱秦。蕭條潁陽戀﹐沖漠漢陰眞。無由陪勝躅﹐空此玩書筠。」

《冬日述懷奉呈韋祭酒張左丞蘭臺名賢》云「弱齡好經籍﹐披捲卽怡然。覃精四十載﹐馳騁數千言。孔壁采遺篆﹐周韋考絕編。袁公論劍術﹐孫子敍兵篇。魯史君臣道﹐姬書日月懸。從師攺炎燠﹐負笈徧山川。上異西河夏﹐中非北海玄。光榮拾靑紫﹐名價接通賢。旣重萬鐘樂﹐寧思二頃田。長戟同分虎﹐髙冠亞附蟬。晚懷重虛曠﹐養志息雕鐫。登髙慚思拙﹐匠物謝情妍。不慕張平子﹐寧希王仲宣。誰爲登龍日﹐翻成刻鵠年。循循勞善誘﹐軋軋思微牽。琢磨才旣竭﹐鉆仰徳彌堅。朽木誠爲諭﹐捫心徒自憐。終期吞鳥夢﹐振翼上雲煙。賦成先擲地﹐詞髙直掞天。更執摳衣禮﹐仍開函丈筵。露披槐市藹﹐水靜璧池圓。願逐從風葉﹐飛舞翰林前。」

日知﹐字子駿﹐日用從父兄。與張說同爲魏元忠朔方判官﹐再遷洛州司馬。譙王重福之變﹐以功加銀靑光祿大夫﹐遷殿中少監。日知在洛日﹐與韋嗣立﹑張說酬唱﹐故說《和冬日述懷詩序》云「太極殿眾君子﹐分司洛城﹐自春涉秋﹐日有遊訪。崔光祿述志論文﹐首貽雅唱﹐諸公嘉徳序事﹐咸有報章。若夫盛時﹑榮位﹑華景﹑勝會﹐此四者古難一遇﹐而我輩實兼之。」嗣立亦序云「僕忝臺閣﹐早經聯事﹐崔公以雅道自居﹐未嘗至偃之室。僕羸疾收退﹐門堪羅雀﹐公存訪不避風雨﹐方知向時迹也﹐今晨情也。蘭菊春秋自芳﹐竹柏歲寒無變。故嗣立詩有『昌年𨿽共偶﹐歡會此難並。爲憐漳浦曲﹐沈痼有劉楨』之句。」說詩云「夫君邁前侶﹐觀國騁奇姿。山似鳴威鳳﹐泉如出寶龜。」又曰「紫綬拂三寺﹐朱門臨九逵。」其貴盛如此。後爲太常卿﹐自以處朝廷久﹐每入謁必與尙書齒﹐時謂「尙書裏行」。後爲潞州長史﹐卒。初赴潞州﹐明皇賜詩云「潞國開新府﹐壺關寵舊臨。妙旌循吏徳﹐持悅庶民心。」蓋潞爲明皇舊鎭故也。張說和云「聖情垂曩鎭﹐佳气翊興王。增戟雄都府﹐髙車轉太常。川橫八澗闊﹐山帶五龍長。連帥初恩命﹐天人舊紀綱。餞塗飛禦藻﹐闔境自輝光。明主招循吏﹐何年下鳳凰。」

魏奉古

《和韋嗣立龍門北溪作》云「有美朝爲貴﹐幽尋地自偏。踐臨伊水汭﹐想望灞池邊。是遇皆新賞﹐玆遊若舊年。藤蘿隱路接﹐楊柳禦溝聯。道愜神情王﹐機忘俗理捐。遂初誠已重﹐兼濟實爲賢。迹是東山戀﹐心惟北闕前。顧慚經拾紫﹐多謝賦思玄。未躧中林步﹐空承麗藻傳。陽春和已寡﹐扣寂竟徒然。」龍門北溪﹐韋嗣立山居在焉﹐諸公賦詩﹐奉古詩預酬唱之末。張說序崔﹑韋贈答詩云「二公述志論文﹐首貽雅唱。其餘尋聲響答﹐望形影赴﹐故亦峻碧池之漣漪﹐增瑤林之沃若。」蓋奉古之徒是也。

卷十五

王灣魏知古許景先姚崇姜皎姜晞王嶽靈楊顏鄭繇張諤趙仁獎張暈金昌緒蘇晉張九齡崔國輔

王灣

《奉使登終南山詩》云「常愛南山遊﹐因而盡原隰。數朝至林嶺﹐百仞登嵬岋。石壯馬徑窮﹐苔色步緣入。物奇春狀攺﹐气遠天香集。虛洞策杖鳴﹐低云拂衣濕。倚巖見廬舍﹐入戶欣拜揖。問性矜勤勞﹐示心教澄習。玉英時共飲﹐芝艸爲余拾。境絕人不行﹐潭深鳥空立。一乘從此受﹐九轉兼是給。辭處若輕飛﹐憩來惟吐吸。閒襟超已勝﹐回路倏而及。煙色松上深﹐水流山下急。漸平逢車騎﹐向晚睨城邑。峯在野趣繁﹐塵飄宦情緝。辛苦久爲吏﹐勞生何妄執。日慕懷此山﹐悠然賦斯什。」

《閏月七日織女》云「耿耿曙河微﹐神仙此會稀。今年七月閏﹐應得兩回歸。」

灣﹐登先天進士第﹐開元初爲滎陽主簿。馬懷素欲校正羣籍﹐灣在選中﹐各部撰次。後爲洛陽尉。

商璠云「灣詞翰早著﹐爲天下所稱最者﹐不過一二。遊吳中﹐《江南意》云﹕『海日生殘夜﹐江春入舊年。』詩人以來﹐無聞此句。張公居相府﹐手題於政事堂﹐每示能文﹐令爲楷式。又《搗衣篇》云﹕『月華照杵空悲妾﹐風響傳砧不見君。』所有眾制﹐類咸若斯。非張﹑蔡之輩未見﹐覺顏﹑謝之彌遠乎﹗」

《江南意》云「南國多新意﹐東行伺早天。潮平兩岸失﹐風正數帆懸。海日生殘夜﹐江春入舊年。從來觀气象﹐惟向此中偏。」

《麗正殿賜同宴用天前煙年四韻應制》云「金殿忝陪賢﹐瓊羞忽降天。鼎羅仙掖裏﹐觴拜鎖闈前。院逼靑霄路﹐廚知紫禁煙。酒酣空抃舞﹐何以答昌年。」

《秋夜寓直卽事懷贈蕭令公裴侍郎兼通簡南省諸友人》云「聖主萬年興﹐賢臣數載升。古靈傳嶽秀﹐宏量稟川澄。畿甸舉長策﹐風霜秉直繩。岀車遙俗震﹐登閣滿朝稱。賦簡流亡輯﹐農安政理憑。還家新長幼﹐巡隴舊溝塍。忠梗大勛立﹐寰瀛墮業懲。焚香兼禦史﹐懸鏡委中丞。旟隼當朝立﹐臺驄發郡乘。司徒漢家重﹐國典潁川徵。雲路俄平入﹐臺階忽上淩。秉鈞調造化﹐宣綍慰黎蒸。金省方秋作﹐瑤軒直夜憑。中書贈陳準﹐右相簡王陵。三傑賢更穆﹐百僚歡且兢。遙懷及賓友﹐計曲辧淄澠。閶闔暝陰散﹐鉤陳爽气凝。月深宮樹轉﹐河近禁樓冰。卑吏夙驅策﹐微涓效斗升。望麾宵繼火﹐書板曙懷蒸。彼此𨿽流眄﹐規模轉服膺。惠將霄漢隔﹐勞或歲時矜。位重恩寧濫﹐才輕懾不勝。林巒甘獨往﹐疵賤苦相仍。敢忘銜花雀﹐思同附驥蠅。平生逐鳥雀﹐何日似蒼鷹。」

《晚春詣蘇州贈武員外》云「蘇臺憶季常﹐飛棹歷江鄕。持此功曹掾﹐初離華省郎。貴門生禮樂﹐明代秉文章。嘉璧位先進﹐洪儒名重揚。援從姻戚貶﹐豈失忠信防。萬里行驥足﹐十年暌鳳翔。回遷翊元聖﹐入拜佇爲良。別業對南浦﹐羣書滿北堂。意深投轄盛﹐才重接筵光。陋學叨鉛簡﹐弱齡許翰場。神馳勞舊國﹐顏展別殊方。際晚雜紛散﹐殘春眾物芳。煙和疏樹滿﹐雨續小溪長。旅拙感成慰﹐通賢顧不忘。從來琴曲罷﹐開匣爲君王。」

《晚夏馬升卿池亭卽事寄京中二三知己》云「忝職畿甸淹﹐濫陪時英後。才輕策疲劣﹐勢薄常驅走。牽役勞風塵﹐秉心在巖藪。宗賢開別業﹐形勝代稀偶。竹澆淸渭湄﹐泉流白渠口。逡巡期賞會﹐揮忽變星斗。逮此乘務余﹐因而訪幽叟。入來殊景物﹐行復洗紛垢。林淨秋色多﹐潭深月光厚。盛香蓮近折﹐新味瓜初剖。滯拙懷隱淪﹐書之寄良友。」

《奉同賀監林月淸酌》云「華月當秋滿﹐朝英假興同。淨林新霽入﹐窺院早涼通。碎影行筵裏﹐搖花落酒中。淸宵凝爽意﹐並此助文雄。」

《觀搊箏》云「虛室有秦箏﹐箏新月復淸。弦多弄委曲﹐柱促語分明。曉怨凝繁手﹐春嬌入慢聲。近來惟此樂﹐傳得美人情。」

魏知古

知古﹐深州人。相睿宗﹐薦洹水令呂太一﹑蒲州司功參軍齊澣﹑內率騎曹參軍柳澤﹑密尉宋遙﹑左補闕袁暉﹑右補闕封希顏﹑伊闕尉陳希烈﹐後皆爲聞人。

《玄元觀尋李先生不遇詩》云「羽客今何在﹐空尋伊洛間。忽聞歸苦縣﹐應想入函關。未作十年別﹐猶應七日還。神仙不可見﹐寂寞返蓬山。」

《奉和春日途中喜雨應詔詩》曰「豫遊欣勝地﹐皇澤乃先天。油云陰禦道﹐膏雨潤公田。隴麥沾逾翠﹐山花濕更燃。稼穡良所重﹐方復悅丰年。」

《春夜寓直鳳閣懷羣公詩》云「拜門傳漏晚﹐寓省索居時。昔重安仁賦﹐今稱伯玉詩。鴛池滿不溢﹐雞樹久逾滋。夙夜懷山甫﹐淸風詠所思。」

先天初爲侍中﹐從獵渭川﹐獻詩曰「嘗聞夏太康﹐五弟訓禽荒。我後來冬狩﹐三驅盛禮張。順時鷹隼擊﹐講事武功揚。奔走未來去﹐翾飛豈暇翔。非熊從渭水﹐瑞翟想陳倉。此欲誠難縱﹐玆遊不可常。子云陳羽獵﹐僖伯諫漁棠。得失鑑齊楚﹐仁恩念禹湯。邕熙諒在宥﹐亭毒匪多傷。辛甲今爲史﹐虞箴遂孔彰。」手詔褒之。

知古卒﹐宋璟嘆曰「叔向古遺直﹐子產古遺愛﹐兼之者其魏公乎﹗」

許景先

常州人﹐先獻賦﹐李迥秀見之﹐嘆曰「是宜付太史。」後與齊澣﹑王丘﹑韓休更知制誥﹐張說曰「許舍人之文﹐𨿽乏峻峯激流﹐然詞旨丰美﹐得中和之气。」天寶間以吏侍卒。

《陽春怨》云「紅樹曉鶯啼﹐春風暖翠閨。雕籠薰繡被﹐珠履踏金堤。芍藥花如吐﹐菖蒲葉正齊。槁砧當此日﹐行役向遼西。」

《送張說巡朔方應制》云「文武承邦式﹐風雲感國楨。王師親賦政﹐廟略久論兵。漢主知三傑﹐周官統六卿。四方分閫受﹐千里坐謀成。介冑辭前殿﹐壺觴宿左營。賞延頒賜重﹐宸贈出車榮。龍武三軍气﹐魚鈐五校名。郊云駐旌羽﹐邊吹引金鉦。振旅方稱徳﹐安人更克貞。佇觀銘石罷﹐同聽凱歌聲。」

姚崇

《享龍池樂章》云「恭聞帝裏生靈祉﹐應報明君鼎業新。旣葉翠泉光寶命﹐還符白水出眞人。當時舜海潛龍躍﹐此日堯河帶馬巡。獨有前池一小雁﹐叨承舊惠入天津。」又云「帝宅王家大道邊﹐神馬潛龍湧聖泉。昔日昔時經此地﹐看來看去漸成川。歌臺舞榭宜正月﹐柳岸梅洲勝往年。莫疑沙上春云少﹐只爲龍飛直上天。」

龍池﹐興慶宮池也﹐明皇潛龍之地。張九齡撰《龍池頌》﹐刊石興慶宮﹐玄宗以爲不稱﹐更命嗣澤王璆爲頌﹐建花萼樓北。初﹐睿宗五子﹐賜第隆慶坊﹐號「五王宅」。明皇爲太子﹐制大衾長枕﹐將與諸王共之﹐睿宗喜甚。明皇先天後﹐盡以隆慶舊邸爲興慶宮﹐而賜憲﹑薛第於勝業﹐申﹑岐第於安興﹐環列宮側。天子於宮西南置樓﹐西曰「花萼相輝」﹐南曰「勤政務本」。

張曲江有《和姚令公哭李尙書詩》﹐姚亦時有述作﹐然少見於世。

《口箴》云「君子欲訥﹐吉人寡辭。利口作戒﹐長舌爲詩。斯言不善﹐千里違之。勿謂可復﹐駟馬難追。惟靜惟默﹐澄神之極。去甚去泰﹐居物之外。多言多失﹐多事多害。聲繁則淫﹐音希則大。室本無暗﹐垣亦有耳。何言者天﹐成蹊者李。似不能言﹐爲世所尊。言不出口﹐冠時之首。無掉爾舌﹐以速爾咎。無易爾言﹐亦孔之醜。欽之愼之﹐可大可久。欽之伊何﹐三命而走。愼之伊何﹐三緘其口。勉哉夫子﹐行矣勉旃。書之屋壁﹐以代韋弦。」

李徳裕《舌箴序》云「余宿於洞庭西﹐夢與中書令姚公偶坐﹐如舊相識。問余曰﹕『君見僕所作《口箴》乎﹖』余對曰﹕『去歲居守東周﹐於公曾孫諫議郃處睹金石之刻。』遂莞爾而笑曰﹕『孫子猶能藏之。』」又曰「余感姚公之夢﹐乃爲《舌箴》云。」

姜皎

《享龍池樂章》云「龍池初此出龍山﹐常經此地謁龍顏。日日芙蓉生夏水﹐年年楊柳變春灣。堯壇寶匣餘煙霧﹐舜海魚舟尙往還。願似飄飄五云影﹐從來從去九天間。」又云「龍興白水漢興符﹐聖主時乘運斗樞。岸上芊茸五花樹﹐波中的皪千金珠。慘環昔聞迎夏啟﹐發匣先來瑞有虞。風色雲光隨隱見﹐赤云神化象江湖。」

皎﹐長安中爲尙衣奉禦﹐明皇在藩邸﹐識其有非常度﹐委心焉。及卽位﹐授殿中少監﹐出入臥內。開元十年﹐爲祕書監﹐坐泄禁中語﹐流欽州﹐道死。

姜晞

《龍池樂章》云「靈池縈回邸第前﹐浴日涵春寫曙天。始見龍臺升鳳闕﹐應如霄漢起神泉。石匱渚傍還啟聖﹐桃李初生更有仙。欲化帝圖從此受﹐正同河變一千年。」又云「乾坤啟聖吐龍泉﹐泉水年年勝一年。始看魚躍方成海﹐卽睹龍飛利在天。洲渚遙將銀漢接﹐樓臺直與紫微連。休气榮光常不散﹐懸知此地是神仙。」

晞﹐登永隆二年進士第。

王嶽靈

《聞漏詩》云「建禮含香處﹐重城待漏臣。徐聞傳鳳詔﹐曉唱辧雞人。銀箭殘將盡﹐銅壺漏更新。催籌當午夜﹐移刻及三辰。杳杳從天遠﹐泠泠出禁頻。直宜殘漏曙﹐肅肅對鉤陳。」

嶽靈﹐登開元進士第。天寶十年﹐爲監察禦史﹐撰《張惡子廟碑》。

楊顏

《田家》云「小園足生事﹐尋勝日傾壺。蒔蔬利於鬻﹐才靑闃已無。四鄰因野竹﹐日夕采其枯。田家心適時﹐春色徧桑楡。」

顏﹐登開元進士第。

鄭繇

《失白鷹詩》云「白錦文章亂﹐丹霄羽翮齊。雲中呼暫下﹐雪裏放還迷。梁苑驚池鶩﹐陳倉拂野雞。不知寥廓外﹐何處獨飛棲。」

《開元初經慈澗題詩》云「岸與恩同廣﹐波將慈共深。涓涓勞日夜﹐長似下流心。」

繇﹐鄭州人﹐登嗣聖元年進士第。開元時﹐歧王範愛儒士﹐繇與劉廷琦﹑閻朝隱﹑張諤皆遊其門﹐飲酒賦詩相娛樂。子審﹐有詩名﹐終於袁州刺史﹐與杜子美善。

張諤

《九日詩》云「秋天林下不知春﹐一種佳遊事也均。絳艸從朝飛著夜﹐黃花開日未成旬。將衡陌樹頻驚馬﹐半醉歸途數問人。城遠登髙並九日﹐茱萸凡作幾年新。」

諤﹐登景龍進士第。岐王範好儒士﹐與閻朝隱﹑劉廷琦﹑鄭繇等飲酒賦詩。駙馬都尉裴虛己善讖緯﹐坐私與範遊﹐徙嶺南﹐廷琦貶雅州司戶﹐諤山茌丞﹐然明皇於範無間也。

趙仁獎

「令乘驄馬去﹐丞脫繡衣來。」仁獎《送上蔡令潘好禮拜禦史詩》也。或訝其假手。蓋仁獎住王戎墓側﹐善歌《黃麞》。景龍中負薪詣闕﹐云「助國調鼎。」卽除臺官。中書令姚崇曰「此是黃麞漢耶﹖」授以當州一尉。惟以《黃麞》自炫﹐宋務光嘲之曰「趙仁獎出王戎墓下﹐入朱博臺中。捨彼負薪﹐登玆列柏。行人不避驄馬﹐坐客惟聽《黃麞》。」忽一夫負兩束薪﹐曰「此合拜殿中。」人問其由﹐曰「趙以一束拜監察﹐此兩束合授殿中。」

張暈

《遊棲霞寺》云「躋險入幽深﹐翠微含竹殿。泉聲無休歇﹐山色時隱見。潮來雜風雨﹐梅落成霜霰。一從方外遊﹐頓覺塵心變。」

潤州延陵有包融﹑儲光羲﹐曲阿有丁仙芝﹑緱氏主簿蔡隱丘﹑監察禦史蔡希周﹑渭南尉蔡希寂﹑處士張彥雄﹑張朝﹑校書郎張暈﹑吏部常選周瑀﹑長洲尉談戭﹐句容有殷遙﹑硤石主簿樊光﹑橫陽主簿沈如筠﹐江寧有右拾遺孫處士﹑徐延壽﹐丹徒有江都主簿馬侹﹑武進尉申堂構﹐十八人皆有詩名﹐殷璠次爲《丹陽集》。

暈﹐開元進士﹐蕭穎士同年生也。蕭穎士有《張暈下第歸江東詩》云「俱飛仍失路﹐彩服邇淸波。地積東南美﹐朝遺甲乙科。客愁千里別﹐春色五湖多。明日舊山去﹐其如相望何。」

金昌緒

《春怨詩》云「打卻黃鶯兒﹐莫教枝上啼。幾回驚妾夢﹐不得到遼西。」顧陶取此詩爲《唐詩類選》。

昌緒﹐余杭人。

蘇晉

晉﹐中宗戶部尙書珦之子﹐數歲知爲文﹐吏侍房穎叔﹑祕書少監王紹宗曰「後來之王粲也。」先天中﹐爲中書舍人。杜暹當國﹐表宋璟爲吏書﹐晉﹑齊澣爲侍郎﹐世謂「臺選」。

《過賈六詩》云「主人病且閒﹐客來情彌適。一酌復一笑﹐不知日將夕。昨來屬歡遊﹐於今盡成昔。努力持所趣﹐空名定何益。」

丞相少傅拜職﹐天子作三傑之詩以宴﹐命晉序云「惟聖寶賢﹐以齊皇極。有若左丞相燕國公﹑右丞相廣平公﹑太子少傅安陽侯﹐皆生人碩徳﹐皇國元老﹐道著廊廟﹐績宣華戎。由是懋其成功﹐錫以元圭。咨日於朔﹐擇時於秋﹐俾對命王庭﹐受職公府﹐見羣屬﹐揖庶僚。禮官辧章﹐掌捨陳次﹔瞽工備樂﹐侑饔獻蒸。六卿拜下以成儀﹐三事自天而來賀。秩秩賓序﹐暉暉旅酬。玉緯垂文﹐南風和雅頌之變﹔金漿降酬﹐雲天光飫酌之宜。宰徳貴和﹐盡莊敬具瞻之範﹔羣情尙洽﹐預周旋宴語之歡。方將一心天工﹐戮力帝載﹐寢黑山之柝﹐包靑海之戈。雲雨賢才﹐水火菽粟。日詠《魚藻》﹐歲陳《由庚》。頤殷趙之年﹐畱魯陽之景。爰命在宴﹐乃賡載歌。時左相張說﹑右相宋璟﹑太子少傅源乾曜同日上官﹐命宴於東堂﹐明皇賜詩曰﹕『赤帝收三傑﹐黃軒舉二臣。』故序及之。」

《送張說巡邊應制》云「方漢比周年﹐興王合在宣。亟聞降虜拜﹐復睹出師篇。圻父萬邦貳﹐英猷三略傳。算車申夏政﹐茇捨啟戎田。嚴問盟胡苑﹐軍容濟洛川。皇情悵關斾﹐詔餞列郊筵。路接禁園艸﹐池分禦井蓮。離聲軫去角﹐居念斷歸蟬。三捷豈云爾﹐七擒良信然。具僚誠寄望﹐奏凱秋風前。」

張九齡

《在郡秋懷二首》﹕「秋風入前林﹐蕭瑟鳴寒枝。寂寞遊子思﹐寤嘆何人知。官成名不立﹐志在歲已馳。五十而無聞﹐古人深所疵。平生去外飾﹐直道如不羈。未得操割效﹐忽復寒暑移。物情有固然﹐身退毀亦隨。悠悠滄海渚﹐望望白雲涯。露下霜且降﹐澤中艸披離。蘭艾若不分﹐安用馨香爲。」「庭蕪生白露﹐歲候感遐心。策蹇慚遠塗﹐巢枝思故林。小人恐致寇﹐終日如臨深。魚鳥好自逸﹐池龍安所欽。掛冠東都門﹐采蕨南山岑。議道誠愧昔﹐覽分還愜今。憮然憂成老﹐空爾白頭吟。」

《感遇》云「蘭葉春葳蕤﹐桂華秋皎潔。欣欣此生意﹐自爾爲佳節。誰知林棲者﹐聞風坐相悅。艸木有本心﹐何求美人折。」段成式云﹕桂花三月生﹐黃而不白。曲江云「桂華秋皎潔」﹐妄矣。「幽林歸獨臥﹐滯慮洗孤淸。持此謝髙鳥﹐因之傳遠情。日夕懷空意﹐人誰感至精。飛沈理自隔﹐何所慰吾誠。」「魚遊樂深池﹐鳥棲欲髙枝。嗟爾蜉蝣羽﹐薨薨亦何爲。有生豈不化﹐所感奚若斯。神理日微滅﹐吾心安得知。浩嘆楊朱子﹐徒然泣路岐。」「孤鴻海上來﹐池潢不敢顧。側見雙飛鳥﹐巢在三珠樹。矯矯珍木巓﹐得無金丸懼。美服患人指﹐髙明逼神惡。今我遊冥冥﹐弋者何所慕。」「吳越數千里﹐夢寢今夕見。形骸非我親﹐衾枕卽鄕縣。化蝶猶不識﹐川魚安可羨。海上有仙山﹐歸期覽神變。」「抱影吟中夜﹐誰聞此嘆息。美人適異方﹐庭樹銜幽色。白雲愁不見﹐滄海飛無翼。鳳凰一朝來﹐竹花此可食。」「漢上有遊女﹐求思安可得。袖中一書札﹐欲寄雙飛翼。冥冥獨不見﹐耿耿徒緘憶。紫蘭秀空蹊﹐皓露奪幽色。馨香歲欲晚﹐感嘆情何極。白雲在南山﹐日暮長太息。」

九齡在相位﹐有蹇諤匪躬之誠。明皇旣在位久﹐稍怠庶政﹐每見帝﹐極言得失。林甫時方同列﹐陰欲中之。將加朔方節度使牛仙客實封﹐九齡稱其不可﹐甚不葉帝旨。他日﹐林甫請見﹐屢陳九齡頗懷誹謗。於時方秋﹐帝命髙力士持白羽扇以賜﹐將寄意焉。九齡惶恐﹐因作賦以獻﹐又爲《燕詩》以貽林甫曰「海燕何微眇﹐乘春亦暫來。豈知泥濘賤﹐只見玉堂開。繡戶時雙入﹐華軒日幾回。無心與物競﹐鷹隼莫相猜。」林甫覽之﹐知其必退﹐恚怒稍解。九齡洎裴耀卿罷免之日﹐自中書至月華門﹐將就班列﹐二人鞠躬卑遜﹐林甫處其中﹐揚揚自得﹐觀者竊謂一雕挾兩兔。俄而詔張﹑裴爲左右僕射﹐罷知政事。林甫視其詔﹐大怒曰「猶爲左右丞耶﹗」二人趨就本班﹐林甫目送之﹐公卿不覺股栗。

子美《八哀詩》曰「相國生南紀﹐金璞無畱礦。仙鶴下人間﹐獨立霜毛整。矯然江海思﹐復與云露永。寂寞想土階﹐未遑等箕潁。上君白玉堂﹐倚君金華省。九齡登進士第﹐應拔萃﹐登乙科﹐拜校書郎。明皇在東宮﹐舉天下文章之士﹐親加策問﹐九齡對策髙第。碣石歲崢嶸﹐天地日蛙黽。退食吟大庭﹐何心托榛梗。骨驚畏曩哲﹐鬒變負人境。𨿽蒙換蟬冠﹐右地恧多幸。侍中冠加貂蟬﹐九齡爲相﹐以文雅爲上知﹐右相李林甫惡之﹐引牛仙客以傾之﹐遂罷。敢忘二疏歸﹐痛迫蘇耽井。紫綬映暮年﹐荊州謝所領。初﹐九齡爲相﹐薦長安尉周安周子諒爲監察禦史﹐至是子諒以妄陳休咎﹐上親加詰問﹐令於朝堂決殺之。九齡坐引非其人﹐左遷荊州大都督府長史者久之。庾公興不淺﹐黃霸鎭每靜。賓官引調同﹐諷詠在務屏。詩罷地有餘﹐篇終語淸省。一陽發陰管﹐淑气含公鼎。乃知君子心﹐用才文章境。九齡善屬文﹐有集二十卷。散帙起翠螭﹐倚薄巫廬並。綺麗玄暉擁﹐箋誄任昉騁。自我一家則﹐未缺隻字警。千秋滄海南﹐名系朱鳥影。歸老守故林﹐戀闕悄延頸。波濤良史筆﹐蕪絕大庾嶺。向時禮數隔﹐制作難上請。再讀徐孺碑﹐猶思理煙艇。」

九齡﹐字子壽﹐曲江人。輔明皇爲賢宰相﹐旣卒﹐明皇每用人﹐必曰「風度能若九齡乎﹖」張說論其文曰「如輕縑素練﹐實濟時用﹐而窘邊幅。」

柳子厚《敍楊評事文集》云「文有二道﹐辭令褒貶﹐本乎著作者流。蓋述於《書》之謨訓﹐《春秋》之筆削﹐其要在於髙壯廣厚﹐詞正而理備﹐謂宜藏於簡冊也。比興者流﹐蓋出乎虞夏之詠歌﹐周之雅頌﹐其要在乎麗則淸越﹐言暢意美﹐謂宜流於淫誦也。唐興以來﹐稱是選而不怍者﹐梓潼陳拾遺。其後燕公文以著述之餘﹐攻比興而莫能極﹔張曲江以比興之隙﹐窮著作而不克備。其餘各探一隅﹐相與皆馳於道者﹐其去彌遠。文之難兼﹐斯亦甚矣。」

中書舍人姚子顏狀其行曰「公所得俸祿﹐悉歸鄕園﹐先得賜物﹐上表進納﹐其淸約如此。常賦詩曰﹕『淸節往來苦﹐壯容離別衰。』有以見公之情也。公以風雅之道﹐興寄爲主﹐一句一詠﹐莫非興寄﹐時皆諷誦焉。明皇送張說巡朔方﹐賜詩云﹕『命將綏邊服﹐雄圖出廟堂。』說應制詩﹐有『從來思博望﹐許國不謀身』之句。張嘉正云﹕『山川看是陣﹐艸木想爲兵。』盧從願云﹕『佇聞歌杕杜﹐凱入系名王。』徐知仁云﹕『由來詞翰手﹐今見勒燕然。』皆取制勝之義。獨九齡詩云﹕『宗臣事有徵﹐廟算在休兵。天與三臺座﹐人當萬里城。朔南方偃革﹐河右誓揚旌。』又曰﹕『威風六郡勇﹐計日五戎平。山甫歸應疾﹐畱侯功復成。』大抵取旋師偃武之義。宋璟詩云﹕『以智泉寧竭﹐其徐海自淸。』亦有深意也。」

釋皎然《讀曲江集詩》云「相公乃天啟﹐人文佐生成。立程正頹靡﹐繹思何縱橫。春杼弄緗綺﹐陽林敷玉英。飄然飛動姿﹐邈矣髙簡情。後輩驚失步﹐前修敢爭衡。始欣耳目遠﹐再使幾慮淸。體正力已全﹐理精識何妙。昔年歌陽春﹐徒推郢中調。今朝聽鸞鳳﹐豈獨蘇門嘯。帝命鎭雄州﹐詩流據上游。才兼荊衡秀﹐气助瀟湘秋。逸蕩子山匹﹐怪奇文暢儔。沈吟未終捲﹐變態紛難數。耀耳代明璫﹐襲衣比芳杜。愔愔聞玉聲﹐寤寐在靈府。」

崔國輔

《少年行》云「遺卻珊瑚鞭﹐白馬驕不行。章臺折楊柳﹐春艸路傍情。」

《魏宮詞》云「朝日點紅妝﹐擬上銅雀臺。畫眉猶未竟﹐魏帝使人催。」

《長信宮》云「長信宮中艸﹐年年愁處生。時侵珠履迹﹐不使玉階行。」

《怨詞》云「妾有羅衣裳﹐秦王在時作。爲舞春風多﹐秋來不堪著。」

《古意》云「歸來日尙早﹐卻欲向芳洲。渡口水流急﹐回舟不自由。」

子美獻三賦﹐國輔﹑於休烈每稱述焉。子美有《畱贈集賢院崔於二學士詩》云「欲整還鄕斾﹐長懷禁掖垣。謬稱三賦在﹐難述二公恩。」太白有《送崔度自幽燕還吳詩》云「故人﹐禮部員外國輔之子也。」

國輔﹐明皇時應縣令舉﹐授許昌令﹐集賢直學士﹑禮部員外郎。坐王鉷近親﹐貶晉陵郡司馬。

商璠云「國輔詩婉孌淸楚﹐深宜諷味﹐樂府數章﹐𨿽絕句﹐然古人不能過也。」

《雜詩》云「逢著平樂兒﹐論交鞍馬前。與酤一斗酒﹐恰用十千錢。後余在關內﹐作事多迍邅。何處肯相救﹐徒聞寶劍篇。」

《古意》云「淨掃黃金階﹐飛霜厚如雪。下簾彈箜篌﹐不忍見秋月。」

《湖南》云「湖南送君去﹐湖北送君歸。湖裏鴛鴦鳥﹐雙雙他自飛。」

《香風詞》云「洛陽梨花白如霰﹐河陽桃葉生復齊。坐惜玉樓春欲盡﹐紅綿粉絮裛妝啼。」

《對酒吟》云「行行日將夕﹐荒村古塳無人迹。蒙籠荊棘一鳥吟﹐屢唱提壺沽酒喫。古人不達酒不足﹐遺恨精靈傳此曲。寄言世上諸少年﹐平生且盡杯中綠。」卷十六

王維王縉裴迪崔興宗

王維

《集異記》載﹕「維未冠﹐文章得名﹐妙能琵琶。春試之日﹐岐王引至公主第﹐使爲伶人﹐進主前﹐維進新曲﹐號《郁輪袍》﹐並出所爲文。主大奇之﹐令宮婢傳教﹐遂召試官至第﹐諭之作解頭登第。」

祿山之亂﹐李龜年奔於江潭﹐曾於湘中采訪使筵上唱云「紅豆生南國﹐秋來發幾枝。贈君多采擷﹐此物最相思。」又﹕「淸風明月苦相思﹐蕩子從戎十載余。徵人去日殷勤囑﹐歸雁來時數附書。」此皆維所制﹐而梨園唱焉。

維年十七時﹐《九日憶山東弟兄》云「獨在異鄕爲異客﹐每逢佳節倍思親。遙知兄弟登髙處﹐徧插茱萸少一人。」

祿山大會凝碧池﹐梨園弟子欷歔泣下。樂工雷海淸擲樂器西向大慟﹐賊支解於試馬殿。維時拘於菩提寺﹐有詩曰「萬戶傷心生野煙﹐百僚何日更朝天。秋槐落葉深宮裏﹐凝碧池頭奏管弦。」後有罪﹐以此詩獲免。

寧王憲貴盛﹐寵妓數十人。有賣餅之妻﹐纖白明媚﹐王一見屬意﹐因厚遺其夫求之﹐寵愛逾等。歲餘因問曰「汝復憶餅師否﹖」使見之﹐其妻注視﹐雙淚垂頰﹐若不勝情。時王座客十餘人﹐皆當時文士﹐無不淒異。王命賦詩﹐維先成云「莫以今時寵﹐難忘異日恩。看花滿眼淚﹐不共楚王言。」座客無敢繼者。王乃歸餅師﹐以終其志。出《本事詩》。

或說維《詠終南山詩》﹐譏時也。詩曰「太一近天都﹐連山接海隅。言勢焰盤據朝野也。白雲回望合﹐靑靄入看無。言徒有其表也。分野中峯變﹐晴陰眾壑殊。言恩澤偏也。欲投人處宿﹐隔水問樵夫。畏禍深也。」

維善畫破墨山水﹐嘗自制曰「當代謬詞客﹐前身應畫師。不能捨余習﹐偶被時人知。」

維﹐字摩詰。爲給事中﹐遇祿山反﹐賊平﹐下遷太子中允﹐三遷尙書右丞。喪妻不娶﹐孤居三十年。母亡﹐表輞川第爲寺。終葬其西。寶應中﹐代宗語王縉曰「朕嘗於諸王座﹐聞維樂章﹐今傳幾何﹖」遣中人往取。縉裒集數百篇上之﹐表曰「臣兄文辭立身﹐行之餘力﹐當官堅正﹐秉操孤直﹐縱居要劇﹐不忘淸淨﹐實見時輩﹐許以髙流。至於晚年﹐彌加進道﹐端坐虛室﹐念玆無生﹐乘興爲文﹐未嘗廢業。」詔答云「卿之伯氏﹐天下文宗﹐位歷先朝﹐名髙希代。抗行《周雅》﹐長揖《楚詞》。調六气於終篇﹐正五音於逸韻。泉飛藻思﹐雲散襟情。詩家者流﹐時論歸美。誦於人口﹐久郁文房﹔歌以國風﹐宜登樂府。視朝之後﹐乙夜將觀﹔石室所藏﹐歿而不朽。柏梁之會﹐今也則亡﹔乃眷棣華﹐克成編錄。聲猷益茂﹐嘆息良深。」

商璠云「維詩辭秀調雅﹐意新理愜﹐在泉爲珠﹐著壁成繪﹐一字一句﹐皆出常境。至如『落日山水好﹐漾舟信歸風』﹐又『澗芳襲人衣﹐山月映石壁』﹐又『天寒遠山靜﹐日暮長河急』﹐又『賤日豈殊眾﹐貴來方悟稀』﹐又『日暮沙漠陲﹐戰聲煙塵裏』﹐詎肯慚於古人也。」

《送晁監歸日本國》云「積水不可極﹐安知滄海東。九州何處所﹐萬里若乘空。向國惟看日﹐歸帆但信風。鰲身映天黑﹐魚眼射波紅。鄕樹扶桑外﹐主人孤島中。別離方異域﹐音信若爲通。」

《送丘爲》云「憐君不得意﹐況復柳條春。爲客黃金盡﹐還家白髮新。五湖三畝宅﹐萬里一歸人。知爾不能薦﹐羞稱獻納臣。」

《獵騎》云「風勁角弓鳴﹐將軍獵渭城。艸枯鷹眼疾﹐雪盡馬蹄輕。忽過新丰市﹐還歸細柳營。回看射雕處﹐千里暮云平。」自《送晁監》以後三詩﹐姚合《極元集》云「此詩家射雕之手也﹐更擇其極元者。」

《藍田精舍》云「落日山水好﹐漾舟信歸風。玩奇不覺遠﹐因以尋源窮。遙愛云木翠﹐初疑路不同。安知淸流轉﹐偶與前山通。捨舟理輕策﹐果然愜所適。老僧四五人﹐逍遙映松柏。朝梵林方曙﹐夜禪山更寂。道心友牧童﹐世事問樵客。暝宿長林下﹐焚香臥瑤席。澗芳襲人衣﹐山月映石壁。再尋畏迷誤﹐明發更登歷。笑謝桃源人﹐花紅復來覿。」

《西施篇》云「艷色天下重﹐西施寧久微。朝仍越溪女﹐暮作吳宮妃。賤日豈殊眾﹐貴來方悟稀。要人傳脂粉﹐不自著羅衣。君寵益嬌態﹐君憐無是非。當時浣沙伴﹐莫得同車歸。寄言鄰家子﹐效顰安可希。」

《淇上別趙仙舟》云「相逢方一笑﹐相送還成泣。祖席忽傷離﹐荒城復愁入。天寒遠山靜﹐日暮長河急。解纜君已遙﹐望君猶佇立。」

《李陵詠》時年十九云「漢家李將軍﹐三代將門子。結髮有奇策﹐少年成壯士。長驅塞上兒﹐深入單於壘。旌旗列相向﹐簫鼓悲何已。日暮沙漠陲﹐戰聲煙塵裏。將令驕虜滅﹐豈獨名王侍。旣失大軍援﹐遂嬰穹廬恥。少小蒙漢恩﹐何堪坐思此。深哀欲有報﹐投軀未能死。引領望子卿﹐非君誰相理。」

「渭城朝雨浥輕塵﹐客捨靑靑柳色新。勸君更盡一杯酒﹐西出陽關無故人。」維《送客詩》也。

王縉

縉﹐字夏卿﹐河中人。與兄維俱以名聞。舉艸澤文辭淸麗科上第﹐相肅宗。

縉《九月九日作》云「莫將邊地比京都﹐八月嚴霜艸已枯。今日登髙樽酒裏﹐不知能有菊花無。」

《別輞川》云「山月曉仍在﹐林風涼不絕。殷勤如有情﹐惆悵令人別。」

《贈曇壁上人》云「林中空寂捨﹐階下終南山。髙臥一牀地﹐回看六合間。浮雲幾處滅﹐飛鳥何時還。問義天人接﹐無心世界閒。誰知大隱客﹐兄弟自追攀。」

《遊悟眞寺》云「聞道黃金地﹐仍成白玉田。擲山移巨石﹐咒嶺出飛泉。猛虎同三逕﹐愁猿學四禪。買香燃綠桂﹐乞火踏靑蓮。艸色搖霞上﹐松聲泛月邊。山河窮百二﹐世界滿三千。梵宇聊憑覽﹐王城遂眇然。灞陵才出樹﹐渭水欲連天。遠縣分朱郭﹐孤村起白煙。望云思聖主﹐披霧憶羣賢。薄宦慚屍祿﹐終身擬尙玄。誰言艸庵客﹐曾和柏梁篇。」

《送孫秀才》云「帝城風日好﹐況復建平家。玉枕雙紋簟﹐金盤五色瓜。山中無魯酒﹐松下飯胡麻。莫厭田家苦﹐歸期遠復賒。」

裴迪

《過曇興上人山院》云「不遠灞陵邊﹐安居向十年。入門穿竹徑﹐畱客聽山泉。鳥囀深林裏﹐心閒落照前。浮名竟何憶﹐從此願棲禪。」

迪初與王維﹑興宗俱居終南﹐天寶後爲蜀州刺史﹐與杜甫友善。興宗姓崔。

迪與王維訪逸人不遇﹐賦詩云「恨不逢君出荷蓑﹐靑松白屋更無他。陶令五男曾不有﹐蔣生三逕任相過。芙蓉曲沼春流滿﹐薜荔成帷晚靄多。聞說桃源好迷客﹐不如髙臥盼庭柯。」維詩云「桃源一向絕風塵﹐柳市南頭訪隱淪。到門不敢題凡鳥﹐看竹何須問主人。城外靑山如屋裏﹐東家流水入西鄰。閉戶著書多歲月﹐種松皆作老龍鱗。」

王維《輞川集》云「余別業在輞川山谷﹐其遊止有孟城坳﹑華子岡﹑文杏館﹑斤竹嶺﹑鹿柴﹑去聲。木蘭柴﹑茱萸沜﹑潘上去﹐音匹半切。水流也。宮槐陌﹑臨湖亭﹑南垞﹑音荼。欹湖﹑柳浪﹑欒家瀨﹑金屑泉﹑白石灘﹑北垞﹑竹裏館﹑辛夷塢﹑漆園等﹐與裴迪閒暇各賦絕句云。」

維《孟城坳》云「新家孟城口﹐古木余衰柳。來者復爲誰﹐空悲昔人有。」迪和云「結廬古城下﹐時登古城上。古城非疇昔﹐今人自來往。」

維《華子岡》云「飛鳥去不窮﹐連山復秋色。上下華子岡﹐惆悵情何極。」迪和云「落日松風起﹐還家艸露晞。雲光侵履迹﹐山翠拂人衣。」

維《文杏館》云「文杏裁爲梁﹐香茅結爲宇。不知棟裏云﹐去作人間雨。」迪和云「迢迢文杏館﹐躋攀日已屢。南嶺與北湖﹐前看復回顧。」

維《斤竹嶺》云「檀欒映空曲﹐靑翠漾漣漪。暗入商山路﹐樵人不可知。」「明流紆且直﹐綠筱密復深。一逕通山路﹐行歌望舊岑。」迪和。

《鹿柴》云「空山不見人﹐但聞人語響。返景入深林﹐復照靑苔上。」維。「日夕見寒山﹐便爲獨往客。不知深林事﹐但有麏麚迹。」迪和。

《木蘭柴》云「秋山斂餘照﹐飛鳥逐前侶。彩峯時分明﹐夕嵐無處所。」維。「蒼蒼落日時﹐鳥聲亂溪水。緣溪路轉深﹐幽興何時已。」迪和。

《茱萸沜》云「結實紅且綠﹐復如花更開。山中儻畱客﹐置此芙蓉杯。」維。「飄香亂椒桂﹐布葉間檀欒。云日𨿽回照﹐森沈猶自寒。」迪和。

《宮槐陌》云「返逕蔭宮槐﹐幽陰多綠苔。應門但迎掃﹐畏有山僧來。」維。「門前宮槐陌﹐是向欹湖道。秋來山雨多﹐落葉無人掃。」迪和。

《臨湖亭》云「輕舸迎上客﹐悠悠湖上來。當軒對樽酒﹐四面芙蓉開。」維。「當軒彌滉漾﹐孤月正徘徊。谷口猿聲發﹐風傳入戶來。」迪和。

《南垞》云「輕舟南垞去﹐北垞渺難卽。隔浦望人家﹐遙遙不相識。」維。「孤舟信一泊﹐南垞湖水岸。落日下崦嵫﹐淸波殊渺漫。」迪和。

《欹湖》云「吹蕭淩極浦﹐日暮送夫君。湖上一回首﹐靑山捲白雲。」維。「空闊湖水廣﹐靑熒天色同。艤舟一長嘯﹐四面來淸風。」迪和。

《柳浪》云「分行接綺樹﹐倒影入淸漪。不學禦溝上﹐春風傷別離。」維。「映池同一色﹐逐吹散如絲。結陰旣得地﹐何謝陶家詩。」迪和。

《欒家瀨》云「颯颯秋雨中﹐淺淺石澑瀉。跳波自相濺﹐白鷺驚復下。」維。「瀨聲喧極浦﹐沿涉向南津。泛泛鷗鳧渡﹐時時欲近人。」迪和。

《金屑泉》云「日飲金屑泉﹐少當千餘歲。翠鳳翊文螭﹐羽節朝玉帝。」維。「縈渟澹不流﹐金碧如可拾。迎晨含素華﹐獨往事朝汲。」迪和。

《白石灘》云「淸淺白石灘﹐綠蒲尙堪把。家住水東西﹐浣沙明月下。」維。「跂石復臨水﹐弄波情未極。日下川上寒﹐浮雲澹無色。」迪和。

《北垞》云「北垞湖水北﹐雜樹映朱欄。逶迆南川水﹐明滅靑林端。」維。「南山北垞下﹐結宇臨欹湖。每欲采樵去﹐扁舟出菇蒲。」迪和。

《竹裏館》云「獨坐幽篁裏﹐彈琴復長嘯。深林入不知﹐明月來相照。」維。「來過竹裏館﹐日與道相親。出入惟山鳥﹐幽深無世人。」迪和。

《辛夷塢》云「木末芙蓉花﹐山中發紅萼。澗戶寂無人﹐紛紛開且落。」維。「綠堤春艸合﹐王孫自畱玩。況有辛夷花﹐色與芙蓉亂。」迪和。

《漆園》云「古人非傲吏﹐自闕經世務。偶寄一微官﹐婆娑數株樹。」維。「好閒早成性﹐果此諧宿諾。今日漆園遊﹐還同莊叟樂。」迪和。

《椒園》云「桂樽迎帝子﹐杜若贈佳人。椒漿奠瑤席﹐欲下雲中君。」維。「丹刺刺人衣﹐芳香畱過客。幸堪調鼎用﹐願君垂采摘。」迪和。

李頎《聖善閣送迪入京》云「雪華斂髙閣﹐苔色上鉤欄。藥艸空階靜﹐梧桐返照寒。淸吟可愈疾﹐攜手暫同歡。墜葉和金磬﹐饑烏鳴露盤。伊川惜東別﹐灞水向西看。舊托含香署﹐雲霄何足難。」

崔興宗

興宗爲右補闕時﹐和王維《敕賜櫻桃詩》云「未央朝謁正逶迆﹐天上櫻桃錫此時。朱實初傳九華殿﹐繁花舊雜萬年枝。全勝晏子江南橘﹐莫比潘家大谷梨。聞道令人顏色好﹐神農本艸自應知。」

《喜羣公訪林亭》云「窮巷深林常閉關﹐悠然獨臥對前山。今朝忽枉嵇生駕﹐倒屣開門遙解顏。」王維詩云「綠樹重陰蓋四鄰﹐靑苔日厚自無塵。科頭箕踞長松下﹐白眼看他世上人。」盧象云「映竹時聞轉轆轤﹐當窗只是网蜘蛛。主人非病常髙臥﹐環堵蒙籠一老儒。」王縉雲「聲名不問十年餘﹐老大誰能更讀書。林中獨酌鄰家酒﹐門外時聞長者車。」裴迪云「喬柯門裏自成陰﹐散發窗中曾不簮。逍遙且喜從吾事﹐榮寵從來非我心。」時號興宗爲處士。

又王維有《崔九往南山馬上口號與別》云「城隅一分首﹐幾日還相見。山中有桂花﹐莫待花如霰。」裴迪云「歸山深淺去﹐須盡丘壑美。莫學武陵人﹐暫遊桃源裏。」興宗《畱別》云「駐馬欲分襟﹐淸寒禦溝上。前山气景佳﹐獨往還惆悵。」

王維《與興宗寫眞詠》云「畫君年少時﹐如今君已老。今時新識人﹐知君舊時好。」

王維《送興宗遊蜀》云「送君從此去﹐轉覺故人稀。徒禦猶回首﹐田園方掩扉。出門當旅食﹐中路授寒衣。江漢風流地﹐遊人何歲歸。」

卷十七

賀知章賀蘭進明李邕陰行先李伯魚趙冬曦尹懋崔成甫李昂殷遙徐延壽苑咸丘爲

賀知章

《詠柳》云「碧玉妝成一樹髙﹐萬條垂下綠絲絳。不知細葉誰裁出﹐二月春風似剪刀。」

《曉發詩》云「故鄕杳無際﹐江臯聞曙鐘。始見沙上鳥﹐猶埋云外峯。」

知章年八十六﹐臥病﹐冥然無知。疾損﹐上表乞爲道士還鄕﹐明皇許之。捨宅爲觀﹐賜名「千秋」﹐命其男曾予會稽郡司馬﹐賜鑑湖剡川一曲。元乞官湖數頃爲放生池﹐因賜剡川一曲。詔令供帳東門﹐百僚祖餞。禦制送詩﹐並序云「天寶三年﹐太子賓客賀知章﹐鑑止足之分﹐抗歸老之疏﹐解組辭榮﹐志期入道。朕以其年在遲暮﹐用循掛冠之事﹐俾遂赤松之遊。正月五日﹐將歸會稽﹐遂餞東路﹐乃命六卿庶尹大夫﹐供帳靑門﹐寵行邁也。豈惟崇徳尙齒﹐抑亦勵俗勸人﹐無令二疏獨光漢冊﹐乃賦詩贈行。」詩云「遺榮期入道﹐辭老競抽簮。豈不惜賢達﹐其如髙尙心。寰中得祕要﹐方外散幽襟。獨有靑門餞﹐羣英悵別深。」又云「筵開百壺餞﹐詔許二疏歸。仙記題金籙﹐朝章寵賜衣。悄然承睿藻﹐行路滿光輝。」李林甫詩云「掛冠知止足﹐豈獨漢疏賢。入道求眞侶﹐辭榮訪列仙。睿文含日月﹐宸翰動雲煙。鶴駕吳鄕遠﹐遙遙南斗邊。」

知章《采蓮詩》云「稽山雲霧郁嵯峨﹐鏡水無風也自波。莫言春度芳菲盡﹐別有中流采芰荷。」

朝士以知章吳越人﹐戲云「南金復生中土。」知章賦詩云「鈒鏤銀盤盛蛤蜊﹐鏡湖蒓菜亂如絲。鄕曲近來佳此味﹐遮渠不道是吳兒。」

神龍中﹐知章與越州賀朝﹑萬齊融﹐揚州張若虛﹑邢巨﹐湖州包融﹐俱以吳越文詞俊秀﹐名聞上京。朝止山陰尉﹐齊融昆山令﹐若虛兗州兵曹﹐巨監察禦史﹐融遇張九齡﹐引爲懷州司戶﹑集賢直學士﹐知章最貴。神龍中﹐又有尉氏李澄之﹐善五言詩﹐終宋州參軍。

知章《送張說巡朔方應制》云「荒境盡懷忠﹐梯航已自通。九攻𨿽不戰﹐五月尙持戎。遣戍徵周牒﹐臨邊重漢攻。選車命元宰﹐授律取文雄。冑出天弧上﹐謀成帝幄中。詔旂分夏物﹐專討錫唐弓。帳宿伊川右﹐鉦吹晉苑東。饔人藉蕡實﹐樂正理絲桐。岐陌涵余雨﹐離川照曉虹。恭聞詠方叔﹐千載舞皇風。」

又《送張說集賢上學士應制》云「西學垂元覽﹐東堂發聖謨。天光燭武殿﹐時宰集鴻都。枯朽沾皇澤﹐翾飛舞帝梧。迹同遊汗澷﹐榮是拔泥塗。三嘆承湯鼎﹐千歡接舜壺。微軀不可答﹐空欲詠依蒲。」

賀蘭進明

《古意》云「秦庭初指鹿﹐羣盜滿山東。忤意皆誅死﹐所言誰肯忠。武關猶未啟﹐兵入望夷宮。爲祟非涇水﹐人君道自窮。」又云「崇蘭生澗底﹐香气滿幽林。采采欲爲贈﹐何人是同心。日暮徒盈把﹐徘徊憂思深。慨然紉雜佩﹐重奏丘中琴。」

祿山亂﹐進明守臨淮﹐以禦史大夫爲節度使。張巡睢陽之圍﹐遣南霽云乞師﹐不應。霽云去﹐抽矢回射佛寺浮圖﹐曰「吾破賊﹐必滅賀蘭﹐此矢所以志也。」

《行路難》云「君不見巖下井﹐百尺不及泉﹔君不見山上苖﹐數寸淩雲煙。人生相命亦如此﹐何苦太息自憂煎。但願親友長含笑﹐相逢莫乏杖頭錢。寒夜邀歡須秉燭﹐豈得容思花柳年。」「君不見門前柳﹐榮耀暫時蕭索久﹔君不見陌上花﹐狂風吹去落誰家。鄰家思婦見之嘆﹐蓬首不梳心歷亂。盛年夫婿長離別﹐歲暮相逢色凋換。」「君不見芳樹枝﹐春花落盡蜂不窺﹔君不見梁上泥﹐秋風始髙燕不棲。蕩子從軍事徵戰﹐蛾眉嬋娟守空閨。獨宿自然堪下淚﹐況復更聞烏夜啼。」「君不見雲間月﹐暫盈還復缺﹔君不見林下風﹐聲遠意難窮。親故平生或聚散﹐歡娛未盡樽中空。嘆息靑靑陵上柏﹐歲寒能有幾人同。」「君不見東流水﹐水去無窮已﹔君不見西郊云﹐日夕空氛氳。羣雁徘徊不能去﹐一雁驚鳴復失羣。人生結交在終始﹐莫以升沈中路分。」右《行路難》﹐商璠取於《河嶽英靈集》。

進明﹐登開元十六年進士第。肅宗時﹐進明爲北海太守﹐詣行在。上命房琯以進明爲南海太守兼禦史大夫﹑嶺南節度使﹐琯以爲攝禦史大夫。進明入謝﹐遂譖之﹐上由是疏琯。

李邕

李之芳自尙書郎出爲齊州司馬﹐制新亭。邕有《登歷下古城員外孫新亭詩》云「吾宗固神秀﹐體物寫謀長。形制開古迹﹐曾冰延樂方。太山雄地理﹐巨壑眇雲莊。髙興泊煩促﹐永懷淸典常。含宏知四大﹐出入見三光。負郭喜粳稻﹐安時歌吉祥。」之芳﹐太宗子蔣王揮之後﹐善五言詩。初爲祿山範陽司馬﹐祿山叛﹐自拔歸。子美《八哀詩》﹐有《祕書監江夏李邕詩》云「長嘯宇宙間﹐髙才日陵替。古人不可見﹐前輩復誰繼。憶昔李公存﹐詞林有根柢。《唐文苑傳》﹕「李邕﹐廣陵江都人。父善。嘗注《文選》六十卷﹐行於時。邕少知名﹐長安初﹐李嶠﹑張廷珪並薦邕詞髙行直﹐堪爲諫諍。」聲華當健筆﹐灑落富淸制。風流散金石﹐追琢山嶽銳。邕早擅才名﹐尢長碑頌﹐中朝衣冠﹐天下寺觀﹐多出其手。情窮造化理﹐學貫天人際。干謁走其門﹐碑版照四裔。各滿深望還﹐森然起凡例。蕭蕭白楊路﹐洞徹寶珠惠。龍宮塔廟湧﹐浩劫浮雲衛。宗儒俎豆事﹐故吏去思計。眄睞已皆虛﹐跋涉曾不泥。向來映當時﹐豈獨勸後世。禮屋珊瑚鉤﹐騏驎織成罽。紫驑隨劍幾﹐義取無虛歲。分宅脫驂間﹐感激懷未濟。眾歸賙給美﹐擺落多藏穢。邕素負美名﹐頻被貶斥﹐皆以邕能文養士﹐而賈生﹑信陵之流﹐執事忌勝﹐剝落在外。獨步四十年﹐風聽九臯唳。邕知名長安中﹐死天寶初﹐十四年間﹐可謂獨步矣。累獻詞賦﹐甚稱明皇旨。後因上計﹐中使臨索其新文﹐以文章徹天聽﹐故有「九臯唳」之句。嗚呼江夏姿﹐竟掩宣尼袂。往者武后朝﹐引用多寵嬖。否臧太常議﹐邕有《駁韋巨源謚議》﹐文士推重之。面折二張勢。初﹐邕爲左拾遺﹐俄而禦史中丞宋璟奏侍臣張昌宗兄弟有不順之言﹐請付法斷。則天初不應。邕在陛下進曰「璟言事關社稷﹐望陛下可其奏。」則天色解﹐始允。宋璟旣出﹐或謂邕曰「子名位尙卑﹐若不稱旨﹐禍福將不測﹐何爲造次如是﹖」邕曰「不顚不狂﹐其名不彰。」衰俗凜生風﹐排蕩秋旻霽。忠正負冤恨﹐宮闕深旈綴。放逐早聯翩﹐低垂困炎厲。邕始以與張柬之善﹐貶雷州。明皇初﹐又貶。比後召還﹐爲姚崇所嫉﹐貶臺州。徵爲陳州﹐明皇東封回﹐邕謁見於汴﹐獻詞賦﹐稱旨﹐頗自矜炫。爲張說所惡﹐發陳州贓事﹐抵死。許州人孔璋上疏救之﹐會赦免﹐貶欽州。後於嶺南從中官楊思勗討賊有功﹐轉括﹑澑﹑滑三州刺史。上計京師。邕少有名﹐累被貶逐﹐後進不識﹐京洛阡陌聚觀﹐以爲古人。或傳眉目有異﹐衣冠望風﹐尋訪門巷。又中使臨問﹐索其新文。復爲人陰中﹐竟不得進用也。日斜鵩鳥入﹐魂斷蒼梧帝。榮枯走不暇﹐星駕無安稅。幾分漢庭竹﹐漢制﹕以竹使符分給郡守。邕累爲刺史﹐故曰幾分。夙擁文侯彗。終悲洛陽獄﹐事近小臣敝。禍階初負謗﹐易力何深嚌。邕與柳勣馬一匹﹐及績下獄﹐吉溫令勣引邕議及休咎事﹐遂誅。伊昔臨淄亭﹐酒酣托末契。甫有《陪李北海宴歷下亭詩》是也。重敍東都別﹐朝陰攺軒砌。論文到崔蘇﹐崔信明﹑蘇源明二人﹐以文章擅也。指盡流水逝。近伏盈川雄﹐《唐文苑傳》﹕「楊炯爲盈川令﹐卒。」張說曰「楊盈川文思如懸河﹐注酌之不竭﹐旣優於盧照鄰﹐亦不減王勃也。」未甘特進麗。張說曰「李嶠之文﹐如良金美玉﹐無疵不可。」特進﹐李嶠爲特進故也。是非張相國﹐相扼一危脆。明皇東封回﹐邕於汴州謁見﹐累獻詞賦﹐甚稱上旨。由是頗自矜炫﹐自云當居相位。又素輕張說﹐與相惡。說爲中書令﹐甚惡之。爭名豈古然﹐鍵捷歘不閉。例及吾家詩﹐曠懷掃氛翳。慷慨嗣眞作﹐咨嗟玉山桂。鐘律儼髙懸﹐鯤鯨噴迢遞。坡陁靑州血﹐蕪沒汶陽瘞。邕葬所也。哀贈竟蕭條﹐恩波延揭厲。代宗時﹐國恩例贈祕書監。子孫存如綫﹐舊客舟凝滯。君臣尙論兵﹐將帥接燕薊。朗詠六公篇﹐邕有《張桓等五王洎狄相六公詩》。憂來豁蒙蔽。」盧藏用嘗謂﹕「邕如幹將莫耶﹐難與爭鋒﹐但虞傷缺耳。」後卒如其言。

邕﹐字太和﹐揚州人。旣冠﹐見李嶠﹐願一見祕書﹐乃假直祕閣。累以罪譴﹐開元末﹐歷淄﹑滑二州刺史﹐上計京師﹐阡陌聚觀。出爲北郡太守﹐李林甫忌之﹐天寶末﹐以柳勣事﹐遣禦史就郡杖殺之。先是邕﹑王弼﹑王琚皆耆艾﹐補外久﹐書疏尺題有「譴謫畱落」之句﹐林甫故陰議除之。

陰行先

張燕公說至湘﹐有《九日登髙詩》云「西楚茱萸節﹐南淮戲馬臺。寧知洹水上﹐復有菊花杯。亭帳憑髙出﹐親遊自遠來。短歌將急景﹐同使性情催。」行先和云「重陽初啟節﹐無射正飛灰。寂寞風蟬至﹐連翩雙雁來。山棠紅葉下﹐岸菊紫花開。今日桓公坐﹐多愧孟嘉才。」

行先﹐開元間爲湘州從事。

李伯魚

伯魚《桐竹詩》云「北住靑桐北﹐南家綠竹南。竹林君早愛﹐桐樹我初貪。鳳棲桐不愧﹐鳳食竹何慚。棲食更如此﹐余非鳳所堪。」張燕公說和云「結廬桐竹下﹐室邇人相深。接垣分竹逕﹐隔戶共桐陰。落花朝滿岸﹐明月夜披林。竹有龍鳴管﹐桐畱鳳舞陰。」

伯魚﹐臨淄人。登開元六年進士第﹐善爲文﹐擢校書郎﹐出爲靑州司功而卒。其妻範陽張氏女﹐燕公之妹也。燕公銘張氏墓云「送我伯妹﹐萬安之墳。精靈何處﹐爲雨爲雲。彼臨淄兮千里﹐望倏忽兮夫君。」

趙冬曦

《和張燕公說早霽南樓詩》云「方曙躋南樓﹐憑軒肆遐矚。物華喧淑气﹐春景媚晴旭。川霽湘山孤﹐林芳楚郊縟。列巖重疊翠﹐遠岸逶迆綠。風帆摩天垠﹐漁艇散灣曲。鴻歸鶴舞遠﹐猿叫鶯斷續。羣動皆熙熙﹐噫予獨羈束。常欽才子義﹐忌鵩傷踡跼。雅尙騷人文﹐懷沙何迫促。未知二賢意﹐去矣從所欲。」

《和張說耗磨日飲》云「春來半月度﹐俗忌一朝閒。不酌他鄕酒﹐無堪對楚山。」

冬曦﹐定州人。開元初爲監察禦史﹐坐事流嶽州﹐召還復官。

《酬燕公歸田賦之作》云「窮鳥嬰籠綴﹐孤飛任播遷。鷦鷯王佐用﹐復此挫衝天。楚云何掩郁﹐湘水亦回邅。懷哉愧木雁﹐忽爾枉蘭荃。愈疾同枚叔﹐銷憂比仲宣。歸途書可畏﹐弱藻石猶堅。覆載𨿽云廣﹐涔陽直塊然。」

《灉湖作》云「三湖返入兩山間﹐畜作灉湖彎復彎。暑雨奔流湘正滿﹐微霜及潦水初還。水還波捲溪潭涸﹐綠艸芊芊岸嶄岝。適方飛棹共回旋﹐已復揚鞭恣行樂。道傍耆老步躚躚﹐楚言玆事不知年。試就湖邊披艸徑﹐莫疑東海變桑田。君訝今時盡陵陸﹐我看明歲更淪漣。來今自昔無終始﹐人事回環常若是。應思闕下聲華日﹐誰謂江潭旅遊子。初貞正喜固當然﹐往蹇來譽宜可俟。盈虛用捨輪輿旋﹐勿學靈均遠問天。」序云「巴江南灉湖者﹐蓋沅湘汩之餘波﹐淪匯洞庭﹐澹澹千里﹐夏潦成湖﹐冬涸爲野。《爾雅》雲『水返入爲灉』﹐斯名之作﹐有由焉爾。」

《和燕公嶽州山城》云「爲吏恩猶舊﹐投沙惠此蒙。江邊悠爾處﹐泗上宛然同。訪道精言合﹐論經大義通。鳴琴有眞气﹐況已沐淸風。」

《陪燕公行郡竹籬》云「良臣乃國寶﹐麾守去承明。外戶人無閉﹐浮江獸已行。隨來晉盜逸﹐民化蜀風淸。郛郭從彜典﹐州閭荷徳聲。小人被天涯﹐流落巴邱城。所賴中和作﹐優遊鑿與耕。」

《酬燕公出湖見寄》云「綸紱有成命﹐旌麾不可攀。湘川朝日斷﹐荊闕夕波還。果枉東瞻唱﹐興言夕放閒。攜琴仙洞中﹐置酒灉湖上。芳景恣行樂﹐謫居忽如忘。聚散本相因﹐離情自悲悵。鸞翮非常戢﹐鵬天會昭曠。永懷宛洛遊﹐曾是彈冠望。」

《和燕公遊灉湖上寺》云「江外多山水﹐招要步馬來。琴將天籟合﹐酒共鳥聲催。巖坐攀紅藥﹐溪行愛綠苔。所懷非此地﹐遊望亦徘徊。」

《和燕公別灉湖》云「南湖美泉石﹐君子玩幽奇。灣澳陪臨泛﹐巖峿共踐窺。秋風頳桂竦﹐春景綠楊垂。郢路委分竹﹐湘濱擁去麾。枉帆懷勝賞﹐畱景惜差池。水木且不棄﹐情由良可知。」

尹懋

《陪燕公登南樓詩》云「君子每垂眷﹐江山共流盼。水遠林外明﹐巖近霧中見。終日西北望﹐何處是京縣。屢登髙春臺﹐徒使淚如霰。」燕公和云「危樓寫洞湖﹐積水照城隅。命駕邀漁父﹐通家引鳳雛。山晴紅蕊匝﹐洲曉綠苖鋪。舉目思鄕縣﹐春光定不殊。」趙冬曦云「寬慰何以歡﹐陰气亦登望。孤島輕霧裏﹐行舟白波上。目勞西北云﹐心醉東南障。昔日靑溪子﹐胡然此無狀。」

《秋夜遊灉湖詩》云「熊軾巴陵地﹐鷁舟湘水潯。江山與勢遠﹐泉石自幽深。杳靄入天壑﹐冥茫見道心。超然無俗事﹐淸宴有深林。」又云「江上饒奇山﹐巑羅雲水間。風秋樹色雜﹐苔古石文斑。巴浴將千溠﹐灉湖凡幾灣。嬉遊竟不盡﹐乘月泛舟還。」懋序云「燕公以董司馬初到﹐趙侍禦客焉﹐聿理方舟﹐嬉遊灉壑。覽山川之異﹐采泉石之奇。盼望崇朝﹐畱樽待月﹐一時之樂﹐豈不盛與﹗」燕公和云「灉湖佳可遊﹐旣近復能幽。林裏棲精舍﹐山間轉去舟。雁飛江月冷﹐猿嘯野風秋。不是迷鄕路﹐尋奇處處畱。」又云「坐嘯人事閒﹐佳遊野情發。山門送落照﹐湖口望升月。林尋猿狖居﹐水戲黿鼉穴。朔風吹飛雁﹐芳艸亦云歇。」趙冬曦云「政理常多暇﹐方舟此溯洄。吹笙虛洞答﹐舉楫便風催。山暗云猶辯﹐潭幽月稍來。淸溪無數曲﹐未盡莫先回。」又云「煙靄夕微蒙﹐幽灣賞未窮。艤舟待初月﹐寒幌招遠風。鶴聲聒前浦﹐人火明暗叢。東山云壑意﹐不謂爾來同。」張均云「遠水沈西日﹐寒沙聚夜鷗。平湖乘月滿﹐飛棹接星流。黃葉鳴淒吹﹐蒼葭掃暗洲。願移滄浦賞﹐歸侍潁川遊。」又云「灣潭幽意深﹐杳靄湧寒岑。石痕秋水落﹐嵐聚夕陽沈。澄澈天爲底﹐淵玄月作心。靑溪非大隱﹐歸棄白雲潯。」

《泛洞庭》云「風光淅淅艸中飄﹐日采熒熒水上搖。幸奏瀟湘云壑意﹐山傍欲與動仙橈。」燕公和云「平湖一望水連天﹐秋景千潯下洞泉。忽驚水上光華滿﹐疑是乘舟到日邊。」

懋﹐開元時張燕公嶽州從事也。官補闕

崔成甫李白詩崔侍禦是也

《贈李白》云「我是瀟湘放逐臣﹐君辭明主漢江濱。天外常求李白老﹐金陵捉得酒仙人。」白和云「嚴陵不從萬乘遊﹐歸臥空山釣北流。自是客星辭帝座﹐元非太白醉揚州。」

李白《澤畔吟序》云「《澤畔吟》者﹐逐臣崔公所作也。代業文宗﹐早茂才秀﹐起家校書蓬山﹐再尉關輔﹐中佐於憲車﹐因貶湘陰。流離沅湘﹐摧悴艸莽﹐忠憤義烈﹐形於淸辭﹐其怨者之流乎﹗」

開元末﹐長安令韋堅兼水陸轉運使﹐鑿潭望春樓下。先時﹐民間唱俚歌曰「得體紇那邪。」其後得寶符於桃林﹐時成甫爲陜縣尉﹐更《得體歌》爲「得寶洪農野」﹐堅命舟人歌之。成甫又廣之爲歌辭十闋﹐自衣缺後綠衣﹐錦半臂﹐紅抹額﹐立第一船﹐爲號頭以唱﹔集兩縣婦女百人﹐鮮服靚妝﹐鳴鼓吹笛以和之。先是﹐人間歔唱歌詞云「得丁紇反。體都董反。紇那耶﹐紇囊得體耶。潭裏船車鬧﹐楊州銅器多。三郎當殿坐﹐看唱得體歌。」至開元二十九年﹐田同秀上言﹐見玄元皇帝云「有寶符在陜州桃林縣古關令尹喜宅。」發中使求而得之﹐以爲殊祥﹐攺桃林爲靈寶縣﹐以韋堅爲陜郡太守﹐鑿新潭。潭成﹐又致楊林銅器﹐翻出此詞﹐廣集兩縣官﹐使婦人唱之。言「得寶弘農耶﹐弘農得寶耶。潭裏船車鬧﹐揚州銅器多。三郎當殿坐﹐看唱得寶歌。」成甫又作歌詞十首。

李昂

雋秀等科﹐初皆考功主之。開元二十四年﹐李昂員外性剛急﹐不容物﹐以舉人皆飭名求稱﹐搖蕩主司﹐談毀失實﹐竊病之而將革焉。集貢士與之約曰「文之美惡﹐悉知之矣﹐考校取捨﹐存乎至公﹐如有請托於時﹐求聲於人者﹐當首落之。」旣而昂外舅嘗與進士李權鄰居相善乃﹐舉權於昂。昂怒﹐集貢人召權﹐庭數之。權謝曰「人或相知﹐竊聞於左右﹐非敢求也。」昂因曰「觀眾君子之文﹐信美矣。然古人云瑜不掩瑕﹐忠也。其有詞或不典﹐將與眾評之﹐若何﹖」皆曰「惟公之命。」旣出﹐權謂眾曰「向之言﹐其意屬吾也。吾誠不第決矣﹐又何籍焉。」乃陰求昂瑕以待之。異日會論﹐果斥權章句之疵以辱之。權拱而前曰「夫禮尙往來﹐來而不往非禮也。鄙文不臧﹐旣得而聞矣﹐而執事昔有雅什﹐嘗聞於道路﹐愚將切磋可乎﹖」昂怒而嬉笑曰「有何不可。」權曰「『耳臨淸渭洗﹐心向白雲閒』﹐豈執事之詞乎﹖」昂曰「然。」權曰「昔唐堯衰耄﹐厭倦天下﹐將禪於許由﹐由惡聞﹐故洗耳。今於天子春秋鼎盛﹐不揖讓於足下而洗耳﹐何哉﹖」是時國家寧謐﹐百僚畏法令﹐兢然莫敢跌。昂聞﹐惶駭蹶起﹐不知所酬。乃訴於執政﹐謂權風狂不遜﹐遂下權吏。初﹐昂彊復不受囑請﹐及有吏議﹐求者莫不允從。由是庭議以省郎位輕﹐不足以臨多士﹐乃以禮部侍郎專之。

昂賦《戚夫人楚舞歌》云「定陶城中是妾家﹐妾年二八顏如花。閨中歌舞未終曲﹐天下死人如亂麻。漢王此地因徵戰﹐未出簾櫳人已薦。風花菡萏落轅門﹐雲雨徘徊入行殿。日夕悠悠非舊鄕﹐飄飄處處逐君王。閨門向裏通歸夢﹐銀燭迎來在戰場。相從顧恩不顧己﹐何異浮萍寄深水。逐戰曾迷隻輪下﹐隨君幾陷重圍裏。此時平楚復平齊﹐咸陽宮闕到關西。珠簾夕殿聞鐘鼓﹐白日秋天憶鼓鼙。君王縱恣翻成誤﹐呂后由來有深妒。不柰君王容鬢衰﹐相存相顧能幾時。黃泉白骨不可報﹐雀釵翠羽從此辭。君楚歌兮妾楚舞﹐脈脈相看兩心苦。曲未終兮袂更揚﹐君流涕兮妾斷腸。已見儲君歸惠帝﹐徒畱愛子付周昌。」

殷遙

《題友人亭》云「故人𨿽薄宦﹐往往涉淸溪。鑿牖對山月﹐搴裳拂澗霓。遊魚逆水上﹐宿鳥向風棲。一見桃花發﹐能令秦漢迷。」

《山行》云「寂歷靑山曉﹐山行趣不稀。野花成子落﹐江燕引雛飛。暗艸薰苔徑﹐晴楊掃石磯。俗人猶語此﹐余亦轉忘歸。」

王維哭之云「人生能幾何﹐畢竟歸無形。念君等爲死﹐萬事傷人情。慈母未及葬﹐一女才十齡。漭漭寒郊外﹐蕭條聞哭聲。浮雲爲蒼忙﹐飛鳥不能鳴。行人同寂寞﹐白日自淒淸。憶昔君在時﹐問我學無生。勸君苦不早﹐令君無所成。故人各有贈﹐又不及半生。負爾非一途﹐慟哭返柴荊。」又曰「送君反葬石樓山﹐松柏蒼蒼賓馭還。埋骨白雲長已矣﹐空餘流水向人間。」

遙﹐丹陽人﹐天寶間終於忠王府曹參軍。

徐延壽

《人日剪彩詩》云「閨婦持刀坐﹐自憐裁剪新。葉催情綴色﹐花寄手成春。帖燕畱妝戶﹐黏雞欲向人。驚來問夫婿﹐何處不如眞。」

延壽﹐開元間江寧人﹐處士也。

苑咸

王維《贈咸詩序》曰「苑舍人能書梵字﹐兼達梵音﹐曲盡其妙﹐戲爲之贈。」詩曰「名儒待制滿公車﹐才子爲郎典石渠。蓮花法藏心懸悟﹐貝葉經文手自書。楚詞共許勝揚馬﹐梵字何人辯魯魚。故舊相望在三事﹐願君莫厭承明廬。」咸答詩曰「蓮花梵字本從天﹐華省仙郎早悟禪。三點成伊猶有想﹐一觀如幻自忘筌。爲文已變當時體﹐入用還推間气賢。應同羅漢無名欲﹐故作馮唐老歲年。」王爲庫部員外郎﹐久不遷﹐故咸末句及之。王答云「仙郎眞意憐同捨﹐丞相無私斷掃門。」

咸﹐成都人。開元末上書﹐拜司經校書﹑中書舍人。顏眞卿《序遜逖文集》曰「公之除庶子也﹐苑咸艸詔曰﹕『西掖掌綸﹐朝推無對。』議者以爲知言。」唐人推咸爲文誥之最。後貶漢東郡司戶參軍﹐復起爲舍人﹐終永陽太守。始﹐咸舉進士在京﹐仲夏忽染疾而卒﹐三日復蘇。云見人追至陰司﹐見劉敬則爲冥官﹐乃同舉進士也。問其故﹐乃曰「追瑊﹐乃誤召公。」速遣押還。咸曰「數上京不捷﹐家遠且貧﹐試閱籍﹐若有科第官職﹐卽願生還。」劉謂曰「君來春登第﹐歷臺省﹐至中書舍人。」

丘爲

爲﹐蘇州嘉興人。事繼母孝﹐嘗有靈芝生堂下。累官太子右庶子﹐時年八十餘﹐而母無恙﹐給俸祿之半。及居憂﹐觀察使韓滉以致仕官給祿﹐所以惠養老臣﹐不可在喪爲異﹐惟罷春秋羊酒。初還鄕﹐縣令謁之﹐爲候門磬折﹐令坐﹐乃拜﹐裏胥立庭下﹐旣出﹐乃敢坐。經縣宇﹐降馬而趨。卒年九十六。與劉長卿善﹐長卿《送爲赴上都詩》云「帝鄕何處是﹐岐路空垂泣。楚思愁暮多﹐川程帶潮急。潮歸人不歸﹐獨向回塘立。」王摩詰《送爲往唐州詩》云「四愁連漢水﹐百口寄隨人。」

爲《尋西山隱者不遇詩》云「絕頂一茅茨﹐直上三十里。扣關無僮僕﹐窺室惟案几。若非巾柴車﹐應是釣秋水。差池不相見﹐黽勉空仰止。艸色新雨中﹐松聲晚秋裏。及玆繼幽絕﹐自足蕩心耳。𨿽無賓主意﹐頗得淸淨理。興盡方下山﹐何必待之子。」

王維《送爲落第東歸詩》云「憐君不得意﹐況復柳條春。爲客黃金盡﹐還家白髮新。五湖三畝宅﹐萬里一歸人。知爾不能薦﹐羞爲獻納臣。」

摩詰《賦左掖梨花詩》云「閒灑階邊艸﹐輕隨箔外風。黃鶯弄不足﹐銜入未央宮。」爲和云「冷艷全欺雪﹐餘香乍入衣。春風且莫定﹐吹向玉階飛。」皇甫冉詩云「巧解迎人笑﹐偏能亂蝶飛。春風時入戶﹐幾片落朝衣。」

卷十八

杜甫李白

杜甫

元稹作《子美墓銘》﹐敍曰「余讀詩至杜子美﹐而知古人之才有所總萃焉。始堯﹑舜之君臣以賡歌相和﹐是後詩人繼作﹐歷夏﹑殷﹑周千餘年﹐仲尼緝拾選練﹐取其干預教化之尢者三百篇﹐其後無聞焉。騷人作而怨憤之態繁﹐然猶去《風》《雅》日近﹐尙相比擬。秦﹑漢已還﹐采詩之官旣廢﹐天下俗謠﹑民謳﹑歌頌﹑諷賦﹑曲度﹑嬉戲之詞﹐亦隨時間作。至武帝賦《柏梁詩》﹐而七言之體具。蘇子卿﹑李少卿之徒﹐尢工爲五言。𨿽句讀文律各異﹐雅鄭之音亦雜﹐而詞意闊遠﹐指事言情﹐自非有爲而爲﹐則文不妄作。建安之後﹐天下之士遭罹兵戰﹐曹氏父子鞍馬間爲文﹐往往橫槊賦詩﹐故其遒文壯節﹐抑揚怨哀悲離之作﹐尢極於古。晉世風槪稍存﹐宋﹑齊之間﹐教失根本﹐士以簡慢矯飭相尙﹐文章以風容色澤放曠淸淨爲髙﹐蓋吟寫性靈流連光景之文也﹐意義格力無取焉。陵遲至梁﹑陳﹐淫艷刻飾﹑佻巧小碎之詞﹐又宋﹑齊之所不取。唐興﹐學官大振﹐歷世之文﹐能者互書。而又沈﹑宋之流﹐研練精切﹐穩順聲勢﹐謂之爲律詩。由是而後﹐文變之體極焉。而又好古者遺近﹐務華者去實。效齊﹑梁則不逮於晉﹑魏﹐工樂府則力屈於五言﹐律切則骨格不存﹐閒暇則纖穠莫備。至於子美﹐所謂上薄《風》《雅》﹐下該沈﹑宋﹐言奪蘇﹑李﹐气吞曹﹑劉﹐掩顏﹑謝之孤髙﹐雜徐﹑庾之流麗﹐盡得古今之體勢﹐而兼昔人之所獨專矣。如使仲尼考鍛其旨要﹐尙不知貴其多乎哉﹗苟以爲能所不能﹐無可無不可﹐則詩人以來未有如子美者。是時山東人李白﹐亦以奇文取稱﹐時人謂之『李杜』。余觀其壯浪縱恣﹐擺去拘束﹐模寫物象﹐及樂府歌詩﹐誠亦差肩於子美。至若鋪陳終始﹐排比聲韻﹐大或千言﹐次猶數百﹐詞气豪邁而風調淸深﹐屬對律切而脫棄凡近﹐則李尙不能歷其藩翰﹐況堂奧乎﹖余嘗欲條析其文﹐體別相附﹐與來者爲之準﹐病懶未就爾。適子美之孫嗣業﹐啟子美之柩﹐襄祔事於偃師﹐途次於荊楚﹐雅知余愛言其大父之爲文﹐祈余爲志。辭不可絕﹐余因系其官閥而銘其卒葬云。」系曰「晉當陽侯杜氏﹐下十世而生依藝﹐生審言﹐善詩﹐官至膳部員外郎。審言生閒﹐閒生甫﹐爲奉天令。甫﹐字子美﹐天寶中獻《三大禮賦》﹐明皇奇之﹐命宰相試文﹐文善﹐授率州曹。屬京師亂﹐步謁行在﹐授左拾遺。以直言失官﹐出爲華州司功﹐尋遷京兆功曹。劍南節度使嚴武狀爲工部員外參謀軍事。旋又棄其官﹐扁舟下荊楚間﹐竟以寓卒。旅殯嶽陽﹐享年五十九。夫人弘農楊氏女﹐父曰司農少卿怡﹐四十九年終。嗣子曰宗武。病不克葬﹐沒﹐命其子嗣業﹐以家貧無以給喪﹐收拾乞丐﹐燋勞晝夜﹐去子美沒後四十年﹐然後卒先人之志﹐亦足爲難矣。」銘曰「惟元和之癸巳﹐粵某月某日之佳辰﹐合窆我杜子美於首陽之山前。嗚呼﹗千歲而下曰﹕此文先生之古墳。」

樂天曰「杜詩最多﹐至於貫穿古今﹐覼縷格律﹐盡工盡善﹐又過於李。然撮其《新安》《石濠》《潼關吏》《蘆子關》《花門》之章﹐『朱門酒肉臭﹐路有凍死骨』之句﹐亦不過三四十。杜尙如此﹐況不逮者乎﹗」

睿宗先天元年癸丑﹐是歲甫生。明皇開元三年丙辰﹐於郾城觀公孫大娘舞劍器。是年才四歲﹐必有誤。天寶元年癸未﹐有《南曹小司寇爲山》之作﹐時年三十一。天寶十一年癸巳﹐上韋相詩﹐有「龍飛四十春」﹐帝卽位四十年。時有《兵車行》《麗人行》。十三年乙未﹐上《三大禮賦》﹐甫年四十三。召試文章﹐授河西尉﹐不行﹐攺右衛率府冑曹。十四年丙申﹐是年十一月﹐初自京赴奉先﹐有《詠懷》詩。是月祿山亂。以家避亂鄜州﹐獨陷城中。天寶十五載丁酉六月﹐帝西狩﹐有《哀王孫》詩。七月﹐肅宗卽位﹐攺元至徳。是年避寇馮翊﹐有《白水髙齋三川觀漲》詩。至徳二年﹐自賊中竄歸鳳翔﹐拜左拾遺。八月﹐墨制放往鄜州迎家﹐有《北徵》詩。明年乾元元年﹐收京﹐扈從還長安﹐上疏論救房琯﹐帝怒﹐黜甫華州司功﹐有《新安吏》《石壕吏》《新婚別》《垂老別》《畱花門》《洗兵馬》詩。明年﹐關輔饑亂﹐棄官之秦州﹐乃適同谷﹐乃入蜀﹐有《遣興》三百首。上元元年辛丑﹐在蜀。二年﹐嚴武鎭蜀﹐甫自閬往依焉。明年寶應元年癸巳﹐有元年建巳月詩。代宗廣徳元年甲辰﹐有《祭房相國文》。武再鎭蜀﹐表甫參謀檢校工部員外﹐作《傷春》五首。永泰元年丙午﹐武卒﹐崔旰殺郭英乂﹐楊子琳﹑柏正節舉兵攻旰﹐蜀亂﹐甫遊東川。除京兆功曹﹐不赴。大歷元年丁未﹐移居夔州。三年﹐出峽之荊渚﹐至湘潭﹐寓居耒陽。五年辛亥﹐有《追髙適人日作》。夏﹐甫還襄漢。卒於嶽陽。

段成式《酉陽雜俎》云「《李白集》有《堯祠贈杜補闕者》﹐老杜也。詩曰﹕『我覺秋興逸﹐誰言秋興悲。山將落日去﹐水與晴相宜。煙歸北海少﹐雁度靑天遲。相失各萬里﹐茫然空爾思。』不獨『飯顆山頭』之句也。」

國朝盛文肅﹐嘗夢朝上帝﹐見殿上題扇云「夜闌更秉燭﹐相對如夢寐。」初謂天上之作﹐已而知子美詩也。

禰衡撾《漁陽摻》﹐其聲悲壯。漢武時﹐星辰影動搖﹐東方朔謂民勞之應。子美詩云「五更鼓角聲悲壯﹐三峽星河影動搖。」乃用故事也。先儒云「不行一萬里﹐不讀萬卷書﹐不知老杜詩。」信然。

詩話云「有病瘧者﹐子美曰﹕『吾詩可以療之。』病者曰﹕『云何﹖』曰﹕『夜闌更秉燭﹐相對如夢寐。』其人誦之﹐瘧猶是也。杜曰﹕『更誦吾詩云「子章髑髏血糢糊﹐手提擲還崔大夫」。』其人誦之﹐果愈。」子美傲誕﹐不冠見嚴武﹐故詩云「莫倚善題鸚鵡賦﹐何須不著鵕儀冠。」子美奉酬云「謝安不倦登臨賞﹐阮籍焉知禮法疏。」《傳》敍子美傲放﹐武積不平﹐欲殺之﹐冠鉤於簾者三﹐遂止。

《寄韋有夏都中詩》云「省郎憂病士﹐書信有柴胡。飲子頻通汗﹐懷君想報珠。」「飲子」對「懷君」﹐或云沈佺期「齒錄」對「牙緋」﹑孟浩然「雞黍」對「楊梅」之類也。

子美《題李尊師松障詩》云「已知仙客意相親﹐更覺良工心獨苦。」用意之妙﹐有舉世莫知者。此唐人所以名家也。

李白

《烏棲曲》云「姑蘇臺上烏棲時﹐吳王宮裏醉西施。吳歌楚舞歡未畢﹐靑山猶銜半邊日。銀箭金壺一作金丁。漏水多﹐起看秋月墜江波﹐東方漸髙柰樂何。」一作爾何。天寶初﹐賀知章見之曰「此詩可以泣鬼神矣﹗」

《蜀道難》云「噫嚱吁﹐危乎髙哉﹗蜀道之難難於上靑天。蠶叢及魚鳧﹐開國何茫然﹗爾來四萬八千歲﹐乃與秦塞通人煙。西當太白有鳥道﹐可以橫絕峨眉巓。地崩山摧壯士死﹐然後天梯石棧方一作相鉤連。上有六龍回日之髙標﹐一作橫河斷海之浮雲。下有衝波逆折之回川。黃鶴之飛尙不得過﹐猿猱欲度愁攀緣。一作牽。靑泥何盤盤﹐百步九折縈巖巒。捫參歷井仰脇息﹐以手撫膺坐長嘆。問君西遊何時還﹐畏途巉巖不可攀。但見悲烏號古木﹐雄飛雌從繞林間。又聞子規啼夜月﹐愁空山。蜀道之難難於上靑天﹐使人聽此凋朱顏。連峯去天不盈尺﹐一作入煙幾千尺。枯松倒掛倚絕壁。飛湍瀑流爭喧豗﹐冰崖轉石萬壑雷。其崄也若此﹐嗟爾遠道之人胡爲乎來哉﹗劍閣崢嶸而崔嵬﹐一夫當關萬人一作夫。莫開。所守或匪親﹐一作人。化爲狼與豺。朝避猛虎﹐夕避長蛇﹐磨牙吮血﹐殺人如麻。錦城𨿽云樂﹐不如早還家。蜀道之難難於上靑天﹐側身西望長咨嗟﹗」一作令人嗟。

《蜀道難》﹐或曰譏章仇兼瓊﹐或曰譏嚴武之暴﹐爲房相﹑杜甫危之也。

《宮中行樂詞》云「小小生金屋﹐盈盈在紫微。山花插寶髻﹐石竹繡羅衣。每出深宮裏﹐常隨步輦歸。只愁歌舞散﹐化作彩雲飛。」「柳色黃金嫰﹐梨花白雪香。玉樓巢一作開。翡翠﹐珠一作金。殿鎖鴛鴦。選妓隨雕一作朝。輦﹐徵歌出洞房。宮中誰第一﹐飛燕在昭陽。」「盧橘爲秦樹﹐蒲桃出一作是。漢宮。煙花宜落日﹐絲管醉春風。笛奏龍鳴一作吟。水﹐簫吟一作鳴。鳳下空。君王多樂事﹐何必向一作在。回中。」一作還與萬方同。「玉樹一作殿。春歸日﹐一作好。金宮樂事多。後庭朝未入﹐輕輦夜相過。笑步花間語﹐嬌來燭下歌。莫教明月去﹐畱著醉姮娥。」「繡戶香風暖﹐紗窗曙色新。宮花爭笑日﹐池艸暗生春。綠樹聞歌鳥﹐靑樓見舞人。昭陽桃李月﹐羅綺自一作坐。相親。」「今日明光裏﹐還須結伴遊。春風開紫殿﹐天樂下珠樓。艷舞全知巧﹐嬌歌半欲羞。更憐花月夜﹐宮女笑藏鉤。」「寒雪梅中盡﹐春風柳上歸。宮鶯嬌欲醉﹐檐燕語還飛。遲日明歌席﹐新花艷舞衣。晚來移彩仗﹐行樂好光輝。」「水綠南薰殿﹐花紅北闕樓。鶯歌聞太液﹐鳳吹繞瀛州。素女鳴珠佩﹐天人弄彩球。今朝風日好﹐宜入未央遊。」

明皇坐沈香亭﹐意有所感﹐欲得白爲樂章﹐召入。而白已醉﹐左右以水颒面﹐稍解﹐授筆成文﹐婉轉精切無畱思。

《淸平調詞》云「云想衣裳花想容﹐春風拂檻露華濃。若非羣玉山頭見﹐會向瑤臺月下逢。」「一枝紅艷露凝香﹐雲雨巫山枉斷腸。借問漢宮誰得似﹐可憐飛燕倚新妝。」「名花傾國兩相歡﹐長得君王帶笑看。解釋春風無限恨﹐沈香亭北倚欄幹。」

禁中木芍藥開﹐上賞之﹐妃子從帝曰「賞名花﹐對妃子﹐焉用舊樂詞爲﹗」命李龜年持金花箋賜白﹐爲《淸平樂詞》三章。梨園子弟撫絲竹﹐李龜年歌之。上親調玉笛以倚曲﹐每曲徧將換﹐則遲其聲以媚之。太眞以玻璃七寶杯﹐酌西涼蒲萄酒笑飲。

《翰林讀書言懷呈集賢院內諸學士》云「晨趨紫禁中﹐夕待金門詔。觀書散遺帙﹐探古窮至妙。片言苟會心﹐掩卷忽而笑。靑蠅易相點﹐白雪難同調。本是疏散人﹐屢貽褊促誚。雲天屬淸朗﹐林壑憶遊眺。或時淸風來﹐閒倚欄一作檐。下嘯。嚴光桐廬溪﹐謝客臨海嶠。功成謝人君﹐一作間。從此一投釣。」

髙力士以脫靴之恥﹐譖白於貴妃曰「以飛燕指妃子﹐是賤之甚也。」不爲親近所容﹐乃益放驁﹐爲酒中八仙人﹐懇求還山。

《潯陽紫極宮感秋作》云「何處聞秋聲﹐翛翛北窗竹。回薄萬古心﹐攬之不盈掬。靜坐觀眾妙﹐浩然媚幽獨。白雲南山來﹐就我檐下宿。懶從唐生決﹐羞訪季主卜。四十九年非﹐一往不可復。野情轉蕭散﹐世道有翻覆。陶令歸去來﹐田家酒應熟。」

是時自有歸山之意矣。

《胡無人》云「嚴風吹霜海艸凋﹐筋幹精堅胡馬驕。漢家戰士三十萬﹐將軍兼領一作誰者。霍嫖姚。流星白羽腰間插﹐劍花秋蓮光出匣。天兵照雪下玉關﹐虜箭如沙射金甲。雲龍風虎盡一作晝。交回﹐太白入月敵可摧。敵可摧﹐旄頭滅﹐履胡之腸涉胡血。懸胡靑天上﹐埋胡紫塞旁。胡無人﹐漢道昌。陛下之壽三千霜﹐但歌大風雲飛揚﹐安用猛土兮守四方。」

此詩祿山反時作。祿山死﹐太白蝕月云。

《東武吟》云「好古笑流俗﹐素聞賢達風。方希佐明主﹐長揖辭成功。白日在髙天﹐回光燭微躬。恭承鳳凰詔﹐歘起雲蘿中。淸切紫霄回﹐優遊丹禁通。君王賜顏色﹐聲價淩煙虹。乘輿擁翠蓋﹐扈從金城東。寶馬麗絕景﹐錦衣入新丰。倚巖望松雪﹐對酒鳴絲桐。因學揚子云﹐獻賦甘泉宮。天書美片善﹐淸芬播無窮。歸來入咸陽﹐談笑皆王公。一朝去金馬﹐飄落成飛蓬。賓友日疏散﹐玉樽日成空。才力猶可倚﹐一作恃。不慚世上雄。閒作東武吟﹐曲盡情未終。書此謝知己﹐吾尋黃綺翁。」一作扁舟尋釣翁。

或曰﹕白以是詩畱別翰苑﹐遂放遊江湖矣。

《對酒憶賀監序》云「太子賓客賀公﹐於長安紫極宮一見余﹐呼余爲謫仙人﹐因解金龜換酒爲樂。沒後﹐對酒悵然有懷﹐而作是詩。」曰「四明有狂客﹐風流一作霞杯。賀季眞。長安一相見﹐呼我謫仙人。昔好杯中物﹐翻一作今。爲松下塵。金龜換酒處﹐卻憶淚沾巾。」又﹕「狂客歸四明﹐山陰道士迎。敕賜鏡湖水﹐爲君臺沼榮。人亡余湖宅﹐空有荷花生。念此杳如夢﹐淒然傷我情。」又曰「欲向江東去﹐定將誰舉杯。稽山無賀老﹐卻棹酒船回。」

「飯顆山頭逢杜甫﹐頂戴笠子日卓午。借問因何太瘦生﹐總爲從前作詩苦。」此詩載於《唐舊史》。

近世傳白詩云「斷崖如削瓜﹐嵐光破崖綠。天河從中來﹐白雲漲川谷。玉案敕文字﹐世眼不可讀。攝身淩靑霄﹐松風拂我足。」又云「舉袖露條脫﹐招我飯胡麻。」

白本末傳記所載不同﹐《唐史》稱白興聖皇帝九世孫﹐隋末以罪徙西域﹐神龍初遁還﹐客巴西。旣長﹐隱岷山。蘇頲爲益州長史﹐見白異之。更客任城﹐與孔巢父﹑韓準﹑裴政﹑張叔明﹑陶沔居䢐徠山﹐日沈飲﹐號「竹溪六逸」。天寶初﹐南入會稽﹐與吳筠善。筠被召﹐故白亦至長安。往見賀知章﹐賀知章見其文﹐嘆曰「子謫仙人也﹗」

《嚴武傳》﹕「武爲劍南節度﹐房琯以故相爲部內刺史﹐武慢倨不爲禮。最厚杜甫﹐然欲殺甫數矣。李白爲《蜀道難》者﹐乃爲房﹑杜危之也。」

《韋臯傳》﹕「天寶時﹐李白爲《蜀道難》斥嚴武。陸暢更爲《蜀道易》﹐以美韋臯。」《摭言》云「太白自蜀至京﹐以新業贄謁賀知章。知章覽《蜀道難》一篇﹐揚眉謂之曰﹕『公非人世人﹐豈非太白星精耶﹖』」然則《蜀道難》之作久矣﹐非爲房﹑杜也。

又《南部新書》云「李白﹐山東人﹐父爲任城尉﹐因家焉。少與魯人隱䢐徠山﹐號『竹溪六逸』。天寶初﹐遊會稽﹐與吳筠隱剡中。俗稱蜀人﹐非也。今任城令廳有白之詞尙存。」唐範傳正志其墓曰「白﹐涼武昭王九世孫。昭王﹐隴西人﹐隋末﹐子孫以罪徙碎葉。神龍時﹐白父客﹐自西域逃居綿之巴西﹐而白生焉。」唐魏顆﹑李陽冰序其文﹐劉全白撰其墓碣﹐皆曰廣漢人。故論白者﹐或曰隴西﹐或曰山東﹐或曰蜀。陽冰云「出翰林﹐浪迹縱酒﹐以自昏穢﹐詠歌之際﹐屢稱山東李白。」魏顥亦云以張垍讒逐﹐遊海岱間。子美所謂「汝與山東李白好」﹐蓋白自號也。《蜀道難》﹐或曰作於天寶初﹐或曰作於天寶末﹐二說皆出於後世﹐以意逆之﹐曰此爲房﹑杜危之也。陸暢去白未遠﹐作《蜀道易》以美韋臯﹐傳之當時。而《蜀道難》之詞曰「錦城𨿽云樂﹐不如早還家。」其意必有所屬。房﹑杜之說﹐蓋近之矣。白之父客於巴西﹐故以客呼之。

東蜀楊天惠《彰明逸事》云「元符二年春正月﹐天惠補令於此﹐竊從學士大夫求問逸事。聞唐李太白本邑人﹐微時募縣小吏﹐入令臥內﹐嘗驅牛徑堂下﹐令妻怒﹐將加詰責。太白亟以詩謝云﹕『素面倚棩鉤﹐嬌聲出外頭。若非是織女﹐何得問牽牛。』令驚異﹐不問。稍親﹐招引侍研席。令一日賦山火詩﹐思軋不屬﹐太白從傍綴其下句。令詩云﹕『野火燒山去﹐人歸火不歸。』太白繼云﹕『焰隨紅日去﹐煙逐暮雲飛。』令慚止。頃之﹐從令觀漲﹐有女子溺死江上﹐令復苦吟﹐太白輒應聲繼之。令詩云﹕『二八誰家女﹐漂來倚岸蘆。鳥窺眉上翠﹐魚弄口傍珠。』太白繼云﹕『綠鬂隨波散﹐紅顏逐浪無。因何逢五伯﹐應是想秋胡。』令滋不悅。太白恐﹐棄去﹐隱居戴天大匡山﹐往來旁郡﹐依潼江趙徵君蕤。蕤亦節士﹐任俠有气﹐善爲縱橫學﹐著書號《長短經》。太白從學歲餘﹐去遊成都﹐賦《春感詩》云﹕『茫茫南與北﹐道直事難諧。楡莢錢生樹﹐楊花玉糝街。塵縈遊子面﹐蝶弄美人釵。卻憶靑山上﹐雲門掩竹齋。』益州刺史蘇頲見而奇之。時太白齒方少﹐英气溢發﹐諸爲詩文甚多﹐微類《宮中行樂詞》體。今邑人所藏百篇﹐大抵皆格律也。𨿽頗體弱﹐然短羽褵褷﹐已有雛鳳態。淳化中﹐縣令楊遂爲之引﹐謂爲少作是也。遂﹐江南人﹐自名能詩﹐累謫爲令云。始太白與杜甫相遇梁宋間﹐結交歡甚﹐久乃去﹐客居魯䢐徠山。甫從嚴武成都﹐太白益流落不能歸﹐故甫詩又云﹕『匡山讀書處﹐頭白好歸來。』然學者多疑太白爲山東人﹐又以匡山爲匡廬﹐皆非也。今大匡山猶有讀書臺﹐而淸廉鄕故居﹐遺地尙在﹐廢爲寺﹐名隴西院﹐有唐梓州刺史碑﹐失其名。及綿州刺史髙柷記。太白有子曰伯禽﹐女平陽﹐皆生太白去蜀後。有妹月圓﹐前嫁邑子﹐畱不去﹐以故葬邑下﹐墓今在隴西院旁百步外。或傳院乃其所捨云。」

又白詩云「昔作芙蓉花﹐今爲斷腸艸。以色事他人﹐能得幾時好。」陶洪景仙方云「斷腸艸不可食﹐其名美好﹐名芙蓉。」乃知詩人無一字閒語。

卷十九

崔宗之敬括房琯蘇源明

崔宗之

宗之﹐襲父日用齊國公封﹐好學﹐寬博有風舉﹐與李﹑杜以文相知。《贈李白》云「涼秋八九月﹐白露空園庭。耿耿意不暢﹐捎捎一作悄悄。風葉聲。思見雄俊士﹐共話今古情。李侯忽來儀﹐把袂苦不早。淸論旣抵掌﹐玄談多絕倒。分明楚漢事﹐歷歷王霸道。擔囊無俗物﹐訪古千里餘。袖有匕首劍﹐懷中茂陵書。雙眸光照人﹐詞賦淩子虛。酌酒並素琴﹐霜風气凝潔。平生心中事﹐今日爲君說。我家有別業﹐寄在嵩之陽。明月出髙岑﹐淸溪澄素光。雲散窗戶靜﹐風吹松桂香。子若同斯遊﹐千載不相忘。」白和云「朔風橫髙天﹐萬里起秋色。壯士心飛揚﹐落日空嘆息。長嘯出原野﹐凜然寒風生。幸遭聖明時﹐功業猶未成。柰何懷良圖﹐郁悒獨愁坐。一作空獨坐。杖策尋英豪﹐立談乃知我。崔公生人秀﹐緬邈靑雲姿。制作參造化﹐托諷含神祗。海嶽尙可傾﹐吐諾終不移。是時霜飆寒﹐逸興臨華池。起舞拂長劍﹐四座皆揚眉。因得窮歡情﹐贈我以新詩。又結汗漫期﹐九垓遠相待。舉身憩蓬壺﹐濯足弄滄海。從此淩倒景﹐一去無時還。朝遊明光宮﹐日暮閶闔關。但得長把袂﹐何必嵩丘山。」

宗之爲侍禦史﹐謫官金陵﹐與白詩酒唱和﹐月夜乘舟﹐自采石達金陵。

敬括孫晦﹑昕﹑眸

括﹐字叔弓﹐河中人。爲殿中侍禦史﹐不諧附楊國忠﹐出知果州。入爲兵侍﹐志簡淡﹐不求名。後刺同州﹐隱然持重。大歷中卒。

括試《七月流火》云「前逢一葉下﹐言念忽悲秋。變節金初至﹐分寒火正流。气含良夜早﹐光拂夏云收。助月微明散﹐沿河麗景浮。秋標時令美﹐詩興國風幽。自此觀邪正﹐深知玉葉休。」

房琯

琯宰盧氏﹐王維贈詩云「達人無不可﹐忘己愛蒼生。不復小千室﹐弦歌在兩楹。」又云「視事兼偃臥﹐對書不簮纓。蕭條人吏疏﹐烏雀下空庭。」是時琯之淸名﹐已重於搢紳矣。

琯《題漢州西湖》云「髙流纏峻隅﹐城下緬丘墟。決渠信浩蕩﹐潭島成江湖。結宇依回渚﹐水中信可居。三伏气不蒸﹐四達暑自䢐。同人千里駕﹐鄰國五馬車。月出共登舟﹐風生隨所如。舉麾指極浦﹐欲極更盤紆。繚繞各殊致﹐夜盡情有餘。遭亂意不開﹐卽理還暫祛。安得長晤語﹐使我憂更除。」

琯﹐字次律﹐融之子也。相肅宗﹐有遠器﹐好談老子﹑浮屠法﹐髙談有餘﹐而不切事。

蘇源明

天寶十二載﹐源明守東平﹐宴濮陽守崔季重﹑魯郡李蘭﹑濟南田琦﹑濟陽李陵於回源亭﹐爲小洞庭五太守宴。集載其歌曰「小洞庭兮牽方舟﹐風裊裊兮離平流。牽方舟兮小洞庭﹐云微微兮連絕陘。層瀾壯兮緬以沒﹐重巖轉兮超以忽。馮夷逝兮護輕橈﹐蛟龍行兮落增潮。泊中潮兮澹而閒﹐並曲漵兮悵而還。適予手兮非予期﹐將解袂兮叢予思。尙君子兮壽厥身﹐承明主兮憂斯人。」其後以國子司業召﹐須尉袁廣餞於小洞庭﹐復歌曰「浮漲湖兮莽迢遙﹐川後禮兮扈予橈。橫增沃兮蓬仙延﹐川後福兮易予舷。月澄凝兮明空波﹐星磊落兮耿秋河。夜旣良兮酒且多﹐樂方作兮柰別何。」

子美《八哀詩》曰「武功少也孤﹐徒步客徐兗。讀書東嶽中﹐千載考墳典。時下萊蕪郭﹐忍饑浮雲巘。負米晚爲身﹐每食臉必泫。夜字照爇薪﹐垢衣生碧蘚。庶以勤苦志﹐報玆劬勞願。學蔚醇儒姿﹐文包舊史善。灑落辭幽人﹐歸來潛京輦。射策君東堂﹐宗匠集精選。制可題未乾﹐乙科已大闡。文章日自負﹐吏祿亦累踐。晨趨閶闔內﹐足踏宿昔趼。一麾出守還﹐源明累遷太子諭徳﹐爲東平太守﹐故召爲國子司業也。黃屋朔風捲。不暇陪八駿﹐虜庭悲所遣。平生滿樽酒﹐斷此朋知展。憂憤病二秋﹐有恨石可轉。安祿山陷京師﹐源明以病不受僞官。黃屋﹐車蓋也。肅宗復社稷﹐得無逆順辧。肅宗復兩京﹐權考功郎中﹑知制誥。範曄顧其兒﹐李斯憶黃犬。祕書茂松意﹐再扈祠壇墠。前後百卷文﹐枕藉皆禁臠。篆刻楊雄流﹐溟漲本末淺。靑熒芙蓉劍﹐犀兕豈獨剸。反爲後輩褻﹐予實苦懷緬。煌煌齋房芝﹐事絕萬手搴。垂之俟來者﹐正始眞勸勉。不要懸黃金﹐胡爲投亂贙。結交三十載﹐吾與誰遊衍。滎陽復冥莫﹐罪罟已橫罥。嗚呼子逝日﹐始泰則終蹇。長安米萬錢﹐凋喪盡余喘。戰伐何當解﹐歸帆阻淸沔。尙纏漳水疾﹐永負蒿裏餞。」詩中滎陽﹐謂鄭虔也。

卷二十

鄭虔嚴武史俊李適之祖詠李頎綦母潛趙謙光李元操薛令之張諲陶翰顏舒王琚王熊薛維翰崔亙朱琳王泠然萬楚胡皓袁瓘柳識髙力士髙霽息夫牧崔曙

鄭虔

虔《閨情》云「銀鑰開香閣﹐金臺點夜燈。長徵君自慣﹐獨臥妾何曾。」

子美《八哀詩》﹐有《故著作郎貶臺州司戶滎陽鄭公虔》詩云「鶢鶋至魯門﹐不識鐘鼓饗。孔翠望靑霄﹐愁思雕籠養。滎陽冠眾儒﹐早聞名公賞。地崇士大夫﹐況乃淸气爽。天然生知姿﹐學立遊夏上。神農或闕漏﹐黃石愧師長。藥纂西極名﹐兵流指諸掌。貫穿無遺恨﹐薈萃何技癢。圭臬星經奧﹐虫篆丹靑廣。按《新史》﹕虔集撰當世﹐著書八十餘篇﹐有窺其稿者﹐上書告虔私撰國史﹐虔倉皇焚之﹐坐謫十年。命其書爲《薈萃》。孔子作《春秋》﹐遊夏不能贊皇猷。虔私撰國史﹐出其上也。《神農》《黃石》《藥纂》《兵流》者﹐古書也。言虔無不貫穿﹐復通遊藝﹑星經﹑丹靑之類。子云窺未徧﹐方朔諧太枉。神翰顧不一﹐體變鐘兼兩。虔好書及畫﹐恨無紙﹐慈恩寺貯柿葉數屋﹐虔取筆書﹐歲久皆徧矣。文傳天下口﹐大字猶在榜。昔獻書畫圖﹐新詩亦俱往。滄洲動玉陛﹐宣鶴誤一響。三絕自禦題﹐四方尢所仰。虔自寫其詩並畫以獻﹐帝大署其尾曰「鄭虔三絕」。宣一作寡。嗜酒益疏放﹐虔嗜酒疏放﹐故杜南贈詩云「賴得蘇司業﹐時時與酒錢。」蘇司業﹐源明也。彈琴視天壤。形骸實土木﹐親近惟幾杖。未曾寄官曹﹐突兀倚書幌。虔初坐謫還京師﹐上愛其材﹐欲置左右﹐以不事事﹐更爲置廣文館﹐以虔爲博士。虔聞命﹐不知廣文曹司何在﹐訴宰相﹐曰「上增國學﹐置廣文館以居賢者﹐令後世言廣文博士自君始﹐不亦美乎。」晚就蕓香閣﹐胡塵昏坱莽。反覆歸聖朝﹐點染無滌蕩。老蒙臺州掾﹐泛泛浙江槳。安祿山反﹐遣張通儒劫百官置東都﹐僞受水部郎中﹐因稱風緩求攝市令﹐潛以密艸達靈武。賊平免死﹐貶臺州司戶參軍。履穿四明雪﹐饑拾楢溪橡。空聞紫芝歌﹐不見杏壇丈。天長眺東南﹐秋色余魍魎。別離慘至今﹐班白徒懷曩。春深泰山秀﹐葉墜淸渭朗。劇談王侯門﹐野稅林下鞅。操紙終夕酣﹐時物集遐想。詞場竟疏闊﹐平昔濫吹獎。百年見存沒﹐牢落吾安放。蕭條阮咸在﹐出處同世网。他日傍江樓﹐含淒述飄蕩。」宣鶴一作寡鶴。

虔﹐滎陽人。天寶初爲協律郎﹐或告其私撰國史﹐坐謫﹐十年還京﹐爲廣文博士。自寫其詩畫以獻﹐帝書曰「鄭虔三絕」。祿山反﹐劫爲水部郎中﹐乃托風緩求水市令﹐而以密艸達靈武。賊平﹐坐王維下遷﹐而虔貶臺州司戶參軍。後數年卒。

虔著《薈萃》等諸書之外﹐又撰《外國本艸》七卷﹐詩中及之。子美云「虔與今祕書監鄭審編翰齊價。」謫江陵﹐故有「阮咸江樓」之句。

嚴武

「臥向巴山落月時﹐兩鄕千里夢相思。可但步兵偏愛酒﹐也知光祿最能詩。阮籍﹑謝莊。江頭赤葉楓愁客﹐籬外黃花菊對誰。跂馬望君非一度﹐冷猿秋雁不勝悲。」《巴嶺答子美見憶》﹐子美詩云「遙知簇鞍馬﹐回首白雲間。」

「漫向江頭把釣竿﹐懶眠沙艸愛風湍。莫倚善題鸚鵡賦﹐何須不著鵕鸃冠。侍中。腹中書籍幽時曬﹐肘後醫方靜處看。興發會能馳駿馬﹐終須重到使君灘。」《寄題杜二錦江野亭》。

子美《八哀詩》﹐有《贈左僕射鄭國公嚴公武詩》云「鄭公瑚璉器。華嶽金天晶。昔在童子日﹐已聞老成名。嶷然大賢後﹐復見秀骨淸。《嚴武傳》﹕武﹐中書侍郎挺之子。神气雋爽﹐敏於聞見﹐幼有成人風。讀書不究精義﹐涉獵而已。大賢謂嚴子陵歟。開口取將相﹐小心事友生。甫與武世契也。嘗醉登武牀﹐呼斥其父名﹐而武不忤。閱書百紙盡﹐落筆四座驚。歷職匪父任﹐嫉邪常力爭。武弱冠﹐以門蔭策名﹐哥舒翰奏充判官。至徳初﹐肅宗初靖難﹐大收才傑﹐武挺節赴行在﹐宰相房琯素重之﹐及是首薦才略可稱﹐累遷給事中。漢儀尙整肅﹐時武爲侍禦史。敵騎忽縱橫。祿山之亂也。飛傳自河壠﹐逢人問公卿。不知萬乘出﹐雪涕風悲鳴。受詞劍閣道﹐謁帝蕭關城。河壠﹑劍閣﹑蕭關城事﹐《新》《舊》二史皆不載。寂寞雲臺仗﹐飄颻沙塞旌。江山少使者﹐笳鼓凝皇情。壯士血相視﹐忠臣气不平。密論貞觀體﹐揮發岐陽徵。時肅宗兵鳳翔。感激動四極﹐聯翩收二京。二京﹐長安﹑東都也。二史皆不載武收復功。西郊牛酒再﹐原廟丹靑明。匡汲俄寵辱﹐衛霍竟哀榮。四登薈府地﹐旣收長安﹐以武爲京兆少尹﹐兼禦史中丞。時年三十二。後又還京兆尹﹐兼禦史大夫。三掌華陽兵。華陽﹐成都也。武以史思明阻兵﹐不之官﹐優遊京師﹐頗自矜大。出爲綿州刺史﹐遷劍南東川節度使。登發﹐上皇誥﹐以劍南兩川合爲一道﹐拜武成都尹﹐充劍南節度使。入復求爲方面﹐拜成都尹。在蜀累年﹐肆志逞欲﹐恣行猛政﹐威震一方。京兆空柳色﹐尙書無履聲。羣烏日朝夕﹐白馬休橫行。諸葛蜀人愛﹐文翁儒化成。公來雪山重﹐公去雪山輕。記室得何遜﹐韜鈐延子荊。四郊失壁壘﹐失壁壘﹐言無出戌也。此美武能鎭靜也。虛館開逢迎。堂上指畫圖﹐軍中吹玉笙。豈無成都酒﹐憂國只細傾。時觀錦水釣﹐問俗終相並。意待犬戎滅﹐人藏紅粟盈。以玆報主願﹐庶或禆世程。炯炯一心在﹐沈沈二豎嬰。顏回竟短折﹐賈誼徒忠貞。飛旐出江漢﹐孤舟轉荊衡。虛無馬融笛﹐悵望龍驤塋。空餘老賓客﹐身上愧簮纓。」

武年二十二﹐爲給事黃門郎。明年﹐擁旄西蜀。杜甫乘醉言「不謂嚴挺之乃有此子也﹗」武恚目久之﹐曰「杜審言孫子﹐擬捋虎須。」合坐皆笑﹐以彌縫之。房太尉琯微有所誤﹐憂怖成疾。李太白作《蜀道難》﹐爲房﹑杜危之也。

武﹐字季鷹。永泰初卒﹐母哭且曰「而今而後﹐吾知免爲官婢矣。」

子美送武入朝﹐有「鼎湖瞻望遠﹐象闕憲章新」之作﹐武酬別云「獨逢堯典日﹐再睹漢官時。未效風霜勁﹐空慚雨露私。夜鐘淸萬戶﹐曉漏拂千旗。並向斜亭謁﹐俱承別館追。斗城憐舊路﹐渦水惜歸期。峯樹還相伴﹐江云更對誰。試回滄海棹﹐更和敬亭詩。只是書應寄﹐無忘酒共持。但令心事在﹐未肯鬢毛衰。最悵巴山裏﹐淸猿惱夢思。」

武《題巴州光福寺楠木》云「楚江長流對楚寺﹐楠木幽生赤崖背。臨溪插石盤老根﹐苔色靑蒼山雨痕。髙枝鬧葉鳥不度﹐半掩白雲朝與暮。香殿蕭條轉密陰﹐花龕滴瀝垂淸露。聞道偏多越水頭﹐煙生霧斂使人愁。月明忽憶湘川夜﹐猿叫還思鄂渚秋。看君幽靄幾千丈﹐寂寞窮山今遇賞。亦知鐘梵報黃昏﹐猶臥禪牀戀奇響。」

史俊

《題巴州光福寺楠木》云「近郭城南山寺深﹐亭亭奇樹出禪林。結根幽壑不知歲﹐聳幹摩天凡幾尋。翠色晚將嵐气合﹐月光時有夜猿吟。經行綠葉望成蓋﹐宴坐黃花長滿襟。此木嘗聞生豫章﹐今朝獨秀在巴鄕。淩霜不肯讓松柏﹐作宇猶來稱棟梁。會待良工時一盼﹐應歸法水作慈航。」嚴武作《巴山賦楠木歌》﹐俊後以監察禦史來臨是邦﹐亦賦焉。

李適之

常山湣王孫﹐天寶初﹐代牛仙客爲左相。適之未罷相也﹐朝退﹐每邀賓戚談諧賦詩﹐曾賦云「朱門長不閉﹐親友恣相過。年今將半百﹐不樂復如何。」後爲林甫所譖罷﹐乃爲詩曰「避賢初罷相﹐樂聖且銜杯。爲問門前客﹐今朝幾个來。」

適之入仕﹐不歷丞簿﹐便爲別駕﹔不歷兩畿官﹐便爲京兆尹﹔不歷禦史及中丞﹐便爲大夫﹔不歷兩省給捨﹐便爲宰相﹔不歷刺史﹐便爲節度使﹐然不得其死。

祖詠

《古意》二首﹕「楚王竟何去﹐獨自畱巫山。偏使世人見﹐迢遙江水間。駐舟春潭裏﹐誓願拜靈顏。夢寐睹神女﹐金沙鳴佩環。閒艷絕世姿﹐令人气力微。含笑默不語﹐化作云朝飛。」「夫差日淫放﹐舉國求妃嬪。自謂得王寵﹐代間無美人。碧羅蒙天閣﹐坐輦乘芳春。宮女數千騎﹐常遊江水濱。年深玉顏老﹐時薄花妝新。拭淚下金殿﹐嬌多不顧身。生前妒歌舞﹐死後同灰塵。塳墓令人哀﹐哀於銅雀臺。」

有司試《終南山望余雪詩》﹐詠賦云「終南陰嶺秀﹐積雪浮雲端。林表明霽色﹐城中增暮寒。」四句卽納於有司。或詰之﹐詠曰「意盡。」

《陸渾水亭》云「晝眺伊川水﹐巖間霽色明。淺沙平有路﹐流水漫無聲。浴鳥沿波聚﹐潛鱗觸釣驚。更尋春岸上﹐幽意滿山楹。」

王維有《喜祖三至畱宿詩》﹐詠云「四年不相見﹐相見復何爲。握手言未畢﹐卻令傷別離。升堂還駐馬﹐酌醴便呼兒。語默自相對﹐安用旁人知。」

詠﹐登開元進士第。詠與維最善。

商璠云「詠詩剪刻省淨﹐用思尢苦。气𨿽不髙﹐調頗淩俗。至如『霽日園林好﹐淸明煙火新』﹐亦可稱爲才子也。」

張說在並州﹐厚遇王翰﹐旣相﹐引爲駕部員外郎。說罷相﹐出翰仙州別駕。至郡日﹐聚英豪﹐從禽擊鼓﹐恣爲歡賞﹐詠與杜華嘗在座。翰坐是貶道州司馬。

開元中﹐進士唱第尙書省﹐落第者至省門散去。詠吟曰「落去他兩兩三三戴帽子﹐日暮祖候吟一聲﹐長安竹柏皆枯死。」

《畱別盧象》云「朝來已握手﹐宿別更傷心。灞水行人渡﹐商山驛路深。故情君且足﹐謫宦我難任。直道皆如此﹐誰能淚滿襟。」

《蘭峯贈張九臯》云「君王旣巡狩﹐輦路入秦京。遠樹低蒼壘﹐孤山出艸城。寒疏淸禁漏﹐夜警羽林兵。誰念迷方客﹐長懷魏國情。」

《蘇氏別業》云「別業居幽處﹐到來生隱心。南山當戶牗﹐澧水在園林。屋覆經冬雪﹐庭昏未夕陰。寥寥人境外﹐閒坐聽春禽。」

《夕次圃田店》云「前路入鄭郊﹐向經百餘里。馬煩時欲歇﹐客歸程未已。落日桑柘陰﹐遙村煙火起。西還不遑宿﹐中夜渡涇水。」

《題韓少府山亭》云「梅福幽棲處﹐佳期不忘還。鳥啼當戶竹﹐花繞傍池山。水气侵階冷﹐藤陰覆坐閒。寧知武陵趣﹐宛在市朝間。」自《畱別盧象》以下五篇﹐姚合以爲《極元集》。

《淸明宴劉司勛別業》云「田家復近臣﹐行樂不遺親。霽日園林好﹐淸明煙火新。以文常會友﹐惟徳自成鄰。池照窗陰晚﹐杯香藥味春。檐前花覆地﹐竹外鳥窺人。何似桃源裏﹐深居作隱淪。」

李頎

《緩歌行》云「小來托身攀貴遊﹐傾財破產無所憂。暮夜經過石渠署﹐朝將出入銅龍樓。結交杜陵輕薄子﹐誰言可生復可死。一沈一浮會有時﹐棄我翻然如脫屣。男兒立身須自彊﹐十年閉戶潁水陽。業就功成見明主﹐擊鐘鼎食坐華堂。二八蛾眉梳墮馬﹐美酒淸歌曲房下。文昌宮中賜錦衣﹐長安陌上退朝歸。五陵賓從莫敢視﹐三省官僚揖者稀。早知今日讀書是﹐悔作從來狂俠兒。」

《聽董大彈胡笳聲兼寄語弄房給事》云「蔡女昔造胡笳聲﹐一彈一十有八拍。胡人落淚向邊艸﹐漢使斷腸對歸客。古戍蒼蒼烽火寒﹐大荒陰沈飛雪白。先拂商弦後角羽﹐四郊秋葉驚摵摵。董夫子﹐通神明﹐深山竊聽來妖精。言遲更速皆應手﹐將往復旋如有情。空山百鳥散還合﹐萬里浮雲陰且明。斯酸雛鷹失羣夜﹐斷絕胡兒戀母聲。川爲靜其波﹐鳥亦罷其鳴。烏孫部落家鄕遠﹐羅逤沙塵哀怨生。幽音變調忽飄灑﹐長風吹林雨墮瓦。迸泉颯颯飛木末﹐野鹿呦呦走堂下。長安城連東掖垣﹐鳳凰池對靑瑣門。髙才脫略名與利﹐日夕望君抱琴至。」

《漁父歌》云「白頭何老人﹐蓑笠蔽其身。避世常不仕﹐釣魚淸江濱。浦沙明濯足﹐山月靜垂綸。寓宿湍與瀨﹐行歌秋復春。持竿湘岸竹﹐爇火蘆洲薪。綠水飯香稻﹐靑荷苞紫鱗。於中還自樂﹐所欲全吾眞。而笑獨醒者﹐臨流多苦辛。」

《送曁道士還玉淸詩》云「仙官有名籍﹐度世吳江濱。大道本無我﹐靑春長與君。中州俄已到﹐至理得而聞。明主降黃屋﹐時人看白雲。空山何窈窕﹐三秀日氛氳。遂此畱書客﹐超遙煙駕分。」

樂天《放言詩序》云「元九在江陵﹐有《放言》長句詩五韻﹐韻髙而體律﹐意古而詞新﹐𨿽前輩深於詩者﹐未有此作。惟李頎有云﹕『濟水至淸河自濁﹐周公大聖接輿狂。』斯句近之矣。」

《聖善閣送裴迪入京》云「雪華斂髙閣﹐苔色上鉤欄。藥艸空階靜﹐梧桐返照寒。淸吟可愈疾﹐攜手暫同歡。墜葉如金磬﹐饑烏鳴露盤。伊川惜東別﹐灞水向西看。舊托含香署﹐雲霄可足難。」

《題浚公山池》云「遠公遁迹廬山岑﹐開山幽居祗樹林。片石孤峯窺色相﹐淸池白月照禪心。指揮如意天花落﹐坐臥閒房春艸深。此外俗塵都不染﹐惟餘元度得相尋。」

王摩詰贈頎詩云「聞君餌丹砂﹐甚有好顏色。不知從今去﹐幾時生羽翼。王母翳華芝﹐望爾昆侖側。文螭從赤豹﹐萬里方走息。悲哉世上人﹐甘此羶腥食。」

頎﹐開元進士也。

商璠云「頎詩發調旣淸﹐修詞亦麗。《漁父歌》咸善﹐玄理最長﹐故其論道家﹐往往髙於眾作。」

頎《東郊寄萬楚》云「濩落久無用﹐隱身甘采薇。仍聞薄宦者﹐還事田家衣。潁水日夜流﹐故人相見稀。春山不可望﹐黃鳥東南飛。濯足豈長往﹐一樽聊可依。了然潭上月﹐適我胸中機。在昔同門友﹐如今出處非。優遊白虎殿﹐出入靑瑣闈。且有薦君表﹐當看攜手歸。寄書不代面﹐蘭茝空芳非。」此詩取於《河嶽英靈集》。

《王母歌》云「武皇齋戒承華殿﹐端拱須臾王母見。霓旌照曜麒麟車﹐羽蓋淋漓孔雀扇。手指交梨遣帝食﹐可以長生臨宇縣。頭上復帶九星冠﹐總領玉皇坐南面。欲聞要言今告汝﹐帝乃焚香請此語。若能煉魂去三尸﹐後當見我天皇所。顧謂侍女董雙成﹐酒闌可奏云和笙。紅霞白日儼不動﹐七龍五鳳紛相迎。惜哉志驕神不悅﹐嘆息馬蹄與車轍。復道歌鐘杳將暮﹐深宮桃李花成雪。爲看靑玉五枝燈﹐蟠螭吐火光已絕。」

綦母潛

字孝通。開元中﹐繇宜壽尉入集賢院待制﹐遷右拾遺﹐終著作郎。

《早發上東門》云「十五能行西入秦﹐三十無家作路人。時命不將明主合﹐布衣空染洛陽塵。」顧陶取爲《唐詩類選》。

《春泛若耶詩》云「幽意無斷絕﹐此去隨所偶。晚風吹行舟﹐花路入溪口。際夜轉西壑﹐隔山望南斗。潭煙飛溶溶﹐林月低向後。生事且彌漫﹐願爲持竿叟。」

王摩詰《別潛詩》云「端笏明光宮﹐歷稔朝云陛。詔刊延閣書﹐髙義平津邸。適意偶輕人﹐虛心削繁禮。盛得江左風﹐彌工建安體。髙張多絕弦﹐截河有淸濟。嚴冬爽羣木﹐伊洛方淸泚。渭水冰下流﹐潼關雪中啟。荷蓧幾時還﹐塵纓待君洗。」

韋蘇州《寄淮上綦母三詩》云「滿城憐傲吏﹐終日賦新詩。請報淮陰客﹐春帆浪作期。」

商璠云「拾遺詩舉體淸秀﹐蕭蕭跨俗﹐桑門之說﹐於己獨能。至如『松覆山殿冷』﹐不可多得。又『鐘聲和白雲』﹐歷代少有。借使若人加气質﹐減雕飾﹐則髙視三百年外也。」

《題靈隱寺山頂禪院》云「招提此山頂﹐下界不相聞。塔影掛淸漢﹐鐘聲和白雲。觀空淨室掩﹐行道眾香焚。且駐西來駕﹐人天日未曛。」

《若耶溪逢孔九》云「相逢此溪曲﹐勝托在煙霞。潭影竹間動﹐巖陰檐外斜。人生上皇代﹐犬吠武陵家。借問淹畱日﹐春深歸若耶。」

《冬夜寓居贈儲太祝》云「自爲洛陽客﹐夫子吾知音。盡義能下士﹐時人無此心。柰何離居夜﹐巢鳥悲空林。愁坐至月上﹐復聞南鄰砧。」

《過禪居》云「山頭禪室掛僧衣﹐窗外無人溪鳥啼。黃昏半在下山路﹐卻聽松聲連翠微。」

《題鶴林寺》云「道門隱形勝﹐向背臨法橋。松覆山殿冷﹐花藏溪路遙。珊珊寶幡掛﹐焰焰明燈燒。遲日半空谷﹐春風連上朝。少憑水木興﹐暫忝身心調。願謝攜手客﹐玆山禪侶饒。」

李頎《送綦母三謁房給事》云「夫子大名下﹐家無鐘石儲。惜哉湖海上﹐曾校蓬萊書。外物非本意﹐此生空澹如。所思但乘興﹐遠適惟單車。髙道時坎軻﹐舊交願吹噓。徒言靑瑣闥﹐不愛承明廬。百里人戶滿﹐片言諍訟疏。手持蓮花經﹐目送飛鳥余。晚景南路別﹐炎雲中伏初。此行儻不遂﹐歸食蘆洲魚。」

趙謙光

唐諸郎中﹐不自員外郎拜者﹐謂之「土山頭果毅」。言便拜崇品﹐有似長徵兵士﹐便授邊遠果毅。謙光自彭州司馬入爲大理正﹐遷戶部郎中。戶部員外賀遂涉詠曰「員外由來美﹐郎中望亦優。寧知粉署裏﹐翻作土山頭。」謙光答詩賀遂涉曰「錦帳隨情設﹐金鑪任意薰。惟愁員外置﹐不應列星文。」

謙光﹐登咸亨進士第。

李元操

《和從叔祿愔元日早朝》云「銅渾變秋節﹐玉律動年灰。曖曖城霞旦﹐隱隱禁門開。眾靈湊仙府﹐百神朝帝臺。葉令雙鳧至﹐梁王駟馬來。戈鋋映林闕﹐歌管拂塵埃。保章望瑞气﹐尙書免火災。冠冕多秀士﹐簮裾饒上才。誰憐張仲蔚﹐日暮反蒿萊。」

元操﹐開元初詩人也。

薛令之

令之﹐閩之長溪人。及第﹐遷右庶子。開元中﹐東宮官僚淸淡﹐令之題詩自悼曰「朝日上團團﹐照見先生盤。盤中何所有﹐苜蓿長闌干。飯澀時難綰﹐羹稀箸易寬。無以謀朝夕﹐何由保歲寒。」上幸東宮﹐覽之﹐索筆題其傍曰「啄木口嘴長﹐鳳凰羽毛短。若嫌松桂寒﹐任逐桑楡暖。」令之遂謝病歸。肅宗爲太子﹐賀知章自右庶子遷賓客﹐授祕書監。令之以右補闕兼侍讀﹐積歲不遷﹐故令之棄官﹐徒步歸鄕裏。而知章自號祕書外監﹐晚節尢誕放。肅宗乾元初﹐以雅舊贈知章禮部尙書﹐亦以舊恩召令之﹐而令之已前卒。

張諲

諲官至刑部員外郎。善艸隸﹐工丹靑﹐與王維﹑李頎等爲詩酒丹靑之友﹐尢善畫山水。王維答詩曰「屏風誤點惑孫郎﹐團扇艸書輕內史。」李頎詩曰「小王破體閒支策﹐落日梨花照空璧。詩堪記室妒風流﹐畫與將軍作勍敵。」

陶翰

《塞下曲》云「進軍飛狐北﹐窮寇勢將變。日落沙塵昏﹐背河更一戰。駿馬黃金勒﹐雕弓白羽箭。射殺左賢王﹐歸奏未央殿。欲言塞下事﹐天子不召見。東出咸陽門﹐哀哀淚如霰。」

翰﹐潤州人。開元中﹐爲禮部員外郎﹐以《冰壺賦》得名。

商璠云「歷代辭人﹐詩筆雙美者鮮矣。今陶生實謂兩全兼之﹐旣多興義﹐復備別有風骨﹐三百年以前﹐方可論其體裁。」

《燕歌行》云「請君畱楚調﹐聽我吟燕歌。家在遼水頭﹐邊風意气多。出身爲漢將﹐正值戎未和。雪中淩天山﹐冰上渡交河。大小百餘戰﹐封侯竟蹉跎。歸來霸陵下﹐故舊無相過。雄劍委塵匣﹐空門惟雀羅。玉簮還趙姝﹐瑤瑟付齊娥。昔日不爲樂﹐時哉今柰何。」

《出蕭關懷古》云「驅馬擊長劍﹐行役至蕭關。悠然五原上﹐永眺關河前。北敵三十萬﹐此中常控弦。秦城亙宇宙﹐漢帝埋旌旃。刁鬥鳴不歇﹐羽書日夜傳。五軍計莫就﹐三策議空全。大漠橫萬里﹐蕭條絕人煙。孤山當瀚海﹐落日照祁連。蒼梧苦寒客﹐懷哉式微篇。更悲秦樓月﹐夜夜出天邊。」

《贈鄭員外》云「驄馬拂繡裳﹐按兵遼水陽。西分雁門騎﹐北逐樓煩王。聞道五軍集﹐相邀百戰場。風沙暗天起﹐敵騎森已行。儒服揖諸將﹐雄謀吞大荒。金門求見謁﹐朱紱生輝光。數載侍禦史﹐稍遷尙書郎。人生志气立﹐所貴功業昌。何必守章句﹐終年事鉛黃。同時獻賦客﹐尙在東陵傍。」

《贈房侍禦》云﹕房在新安。「志人固不羈﹐與道同周旋。進則天下仰﹐已之能晏然。褐衣東府召﹐執簡南臺先。雄義乃特立﹐犯顏豈圖全。謫居東南遠﹐逸气吟芳荃。適會寥廓趣﹐淸波更夤緣。扁舟入五湖﹐發纜洞庭前。浩蕩臨海曲﹐超遙濟江壖。徵奇忽忘反﹐遇興將彌年。乃悟範生智﹐足明漁父賢。郡臨新安渚﹐佳賞此城偏。日夕對層岫﹐雲霞映晴川。閒居變秋色﹐偃臥含貞堅。倚伏自相化﹐行藏互推遷。君期振羽翮﹐歲晏欲衝天。」

《望太華贈盧司倉》云「作吏至西華﹐乃觀三峯壯。削成元气中﹐傑出天河上。如有飛動色﹐不知靑冥狀。巨靈安在哉﹐厥迹猶可望。方此嘆行旅﹐未由訪仙裝。蔥朧記星壇﹐明滅數云嶂。良友垂眞契﹐宿心所微尙。敢投歸山吟﹐霞徑一相訪。」

《晚出伊蘭寄河南裴中丞》云「退無燕息資﹐近無當代策。冉冉時歲暮﹐坐爲周南客。前登關塞門﹐永眺伊城陌。長川暗已空﹐千里寒气白。家住渭水西﹐異日同所適。秉志師禽尙﹐微言祖莊易。一辭林壑間﹐共系風塵役。交朋忽先進﹐天道何紛劇。豈念嘉遁時﹐依依遇沮溺。」

《乘潮至漁浦作》云「艤舟乘早潮﹐潮來如風雨。嶂髙忽已界﹐峯暗莫及睹。崩騰心爲失﹐浩蕩月無主。風停浪始開﹐漾漾入漁浦。云景共澄霽﹐江山相吞吐。倬哉造化工﹐此事已終古。流沫誠足誡﹐髙歌調易苦。頗因忠信全﹐客念猶栩栩。」

《宿天竺寺》云「松柏亂巖口﹐西山微徑通。天開一峯見﹐宮闕生虛空。正殿倚霞壁﹐千樓標石叢。夜來猿鳥靜﹐鐘梵寒雲中。峯翠映明月﹐泉聲亂溪風。心超諸境外﹐了與懸解同。明發惟攺視﹐朝日長崖東。湖色濃蕩漾﹐海光漸曈曨。葛仙心尙在﹐許氏道猶崇。獨往古來事﹐幽懷期二公。」

《早過臨淮》云「夜泊三風渚﹐晨過臨淮島。潮中海气白﹐城上楚云早。鱗鱗漁浦帆﹐漭漭蘆洲艸。川路日浩蕩﹐惄焉心如搗。且言任倚伏﹐何暇念枯槁。範子名屢移﹐蘧公志常保。古人去已久﹐此理難足道。」

顏舒

《鳳樓怨》云「佳人名莫愁﹐珠箔上花鉤。淸鏡鴛鴦匣﹐新妝翡翠樓。搗衣明月夜﹐吹管白雲秋。惟恨金吾子﹐年年向隴頭。」顧陶取爲《唐詩類選》。

王琚

琚自荊湖入朝﹐至嶽陽﹐張說有《送王十一及趙公入朝之作》云「昔濫貂蟬長﹐同承雨露霏。今參魚鱉守﹐望美洞庭歸。浦樹懸秋影﹐江云繞落暉。離魂似徵帆﹐常往帝鄕飛。」琚以詩奉別云「五載朝天子﹐三湘逢舊僚。扁舟方輟棹﹐淸論遂終朝。遠樹煙間沒﹐長江地際遙。帝城馳夢想﹐歸帆滿風飆。」趙公﹐冬曦也。

琚《遊灉湖上寺詩》云「春山臨遠壑﹐水木自幽淸。夙息懷微尙﹐玆焉一放情。雲間聽弄鳥﹐煙上摘初英。地僻方無悶﹐逾知道思生。」

《奉答燕公》云「郡遠途且艱﹐宜悲良自得。胡爲心獨爾﹐惠好在南國。亦旣淸顏披﹐冏然良願克。與君蘭時會﹐羣物如藻飾。煙景惜歡賞﹐雲山起翰墨。接藝奇思微﹐偶談玄言直。永日不知倦﹐逾旬猶謂亟。如何酌離樽﹐移棹巴城側。浦口勞長望﹐舟中獨太息。疾風吹飛帆﹐倏忽南與北。目盡不復見﹐懷哉無終極。惟當衡峯上﹐遙辧湖水色。」

琚以預誅太平公主之功﹐眷委特異﹐進戶部尙書﹐預大政事﹐時號「內宰相」。羣臣不能無望﹐遂讒於帝﹐帝疏之。歷九刺史﹐故詩多感激之詞。時燕公亦以罪謫守嶽陽﹐故送琚賦詩﹐亦有「湘東股肱守﹐心與帝鄕期。舟楫中路蹇﹐風波復來思」之語。

王熊

張燕公在嶽州﹐有《宴別潭州王熊詩》云「絲管淸且哀﹐一曲傾一杯。气將然諾重﹐心向友朋開。古木無生意﹐寒云若死灰。贈君芳杜艸﹐爲植建章臺。」又云「縉雲連省閣﹐溝水遽西東。然諾心猶在﹐容華歲不同。孤城臨楚塞﹐遠樹入秦宮。誰念三千里﹐江潭一老翁。」熊答云「長沙辭舊國﹐洞庭逢故人。故人惇久要﹐披霞轉相親。歲月空嗟老﹐江山不惜春。忽聞黃鶴曲﹐更作白頭新。」又云「平生共風月﹐倏忽間山川。不期交淡水﹐暫得款忘年。興逸方罷釣﹐帆開欲解船。離心若危斾﹐朝夕爲君懸。」

薛維翰

《閨怨》云「美人怨何深﹐含情倚金閣。不笑復不語﹐珠淚紛紛落。」

《春夜裁縫》云「珠箔因風起﹐飛蛾入最能。不教人夜作﹐方便殺明燈。」

《春女怨》云「白玉堂前一樹梅﹐今朝忽見數花開。兒家門戶尋常閉﹐春色因何入得來。」

維翰﹐登開元進士第。

崔亙

《春怨》云「夜盡夢初驚﹐紗窗早霧明。曉妝脂粉薄﹐春服綺羅輕。妾有今朝恨﹐君無舊日情。愁來理弦管﹐皆是斷腸聲。」

亙﹐開元二十四年登進士第。

朱琳

《開緘怨》云「夫婿邊庭久﹐幽閨恨幾重。玉琴知別日﹐金鏡識愁容。懶寄雲中服﹐慵開海外封。年年得衣慣﹐且試莫裁縫。」

王泠然

《王丘傳》云「開元初﹐爲吏部典選﹐獎用孫逖﹑張鏡微﹑張晉明﹑進士王泠然﹐皆一時茂秀。」

冷然《上相國燕公書》曰「相公必欲選良宰﹐莫若舉前倉部員外郎吳太元爲洛陽令﹔必欲舉禦史中丞﹐莫若舉襄州刺史靳能。淸輦轂之路﹐非太元不可﹔生臺閣之風﹐非靳能不可。僕非吳﹑靳親友﹐但以知其賢明﹔相公有而不知﹐知而不用﹐亦過深矣。抑又聞之﹐昔閔子騫爲政曰﹕『仍舊貫﹐如之何﹖』何必攺作﹖凡校書正字﹐一例不得入畿。相公曾爲此職﹐見貞觀已來故事。今吏部侍郎楊滔﹐眼不識字﹐心不好賢﹐蕪穢我淸司﹐攺張我舊貫。去年冬奏請﹐自今已後﹐官無內外﹐一例不得入畿。卽知正字校書不如十鄕縣尉﹐經明進士不如三衛出身。相公復此攺張﹐甄別安在﹖古人有坐釣登相﹐立籌封侯。今僕無尙父之謀﹐薛公之策﹐徒以仕於書苑﹐生於學門﹐小道逢時﹐大言祈相。僕也幸甚幸甚。去冬有詩贈公愛子協律云﹕『官微思倚玉﹐文淺怯投珠。』《呂氏春秋》云﹕『嘗一臠之肉﹐知一鼎之味。』請公看此十字﹐則知僕曾吟五言﹐亦更有舊文﹐願呈作者。如公之用人﹐蓋已多矣﹔僕之思用﹐其來久矣。拾遺補闕﹐寧有種乎﹗僕𨿽不佞﹐亦相公一株桃李也。」

泠然《吟汴堤柳》云「隋家天子憶楊州﹐厭坐深宮傍海遊。穿地鑿山開禦路﹐鳴笳疊鼓泛淸流。流從鞏北分河口﹐直到淮南種官柳。功成力盡人旋亡﹐代謝年移樹空有。當時彩女侍君王﹐繡帳旌門對柳行。靑葉交垂連幔色﹐白花飛度染衣香。今日摧殘何用道﹐數里曾無一枝好。驛騎徵帆損更多﹐山精野魅藏應老。涼風八月露爲霜﹐日夜孤帆入帝鄕。河畔時時聞木落﹐客中無不淚沾裳。」

萬楚

《五月五日觀妓》云「西施漫道浣春紗﹐碧玉今時鬥麗華。眉黛奪將萱艸色﹐紅裙妒殺石橊花。新歌一曲令人艷﹐醉舞雙眸斂鬢斜。誰道五絲能續命﹐卻令今日死君家。」

李頎《東郊寄楚》云「濩落久無用﹐隱身甘采薇。仍聞薄宦者﹐還事田家衣。潁水日夜流﹐故人相見稀。春山不可望﹐黃鳥東南飛。濯足豈長往﹐一樽聊可依。了然潭上月﹐適我胸中機。在昔同門友﹐如今出處非。優遊白虎殿﹐出入靑瑣闈。且有薦君表﹐當看攜手歸。寄書不代面﹐蘭茝空芳菲。」

楚﹐登開元進士第。

胡皓

《和宋之問寒食題臨江驛》云「聞道山陰會﹐仍爲火忌辰。途中甘棄日﹐江上苦傷春。流水翻催淚﹐寒灰更伴人。丹心終不攺﹐白髮爲誰新。」

開元中﹐張孝嵩出塞﹐張九齡﹑韓休﹑崔沔﹑王翰﹑皓﹑賀知章所撰送行詩﹐號《朝英集》。

明皇錫宴樂遊園﹐皓應制詩云「五酺終宴集﹐三錫又歡娛。仙阜崇髙異﹐神州眺覽殊。南山臨皓雪﹐北闕對明珠。廣座鵷鴻滿﹐昌庭賜馬趨。綺羅含艸木﹐絲竹吐郊衢。銜杯不能罷﹐歌舞樂唐虞。」

袁瓘

《惠文太子挽詞》云「寒仗丹旄引﹐陰堂白日違。暗燈明象物﹐畫水濕靈衣。羽化淮王去﹐仙迎太子歸。空餘燕銜土﹐朝夕向陵飛。」惠文太子﹐睿宗之子﹐岐王範也。

瓘﹐明皇時人。

柳識

《許由先生潁陽祠庭獻酹文序》云「識壬辰歲夏四月﹐自洛東遊﹐至先生遺廟﹐而潁水古風﹐舊山巋然﹐追懷古蹤﹐慕美至道﹐以時酒敬酹於靈。旣酌拜﹐獻言曰﹕『天淸旣能久﹐地靜能不朽。先生淸靜﹐天地全性。出於胚渾﹐入於鴻蒙。雲遊鳥還﹐蓊郁和風。當時帝道已半﹐滋章欲深﹐大朴散於人﹐末散於山林﹐乃有巢父﹐杳冥同心。堯賫公器﹐退然見推﹐遇聖相感﹐不得不知﹐耳𨿽濯於淸流﹐道終播於無爲。所謂春膏時蒸﹐朽葉自滋。先生含徳﹐唐堯發之﹐潁陽之仁徳日大﹐天下之祿利日卑。且聖王所重者名器﹐至人所重者感通﹐推以大名﹐義同讓終﹐廉能感俗﹐道自爲功﹐任應會之偶然﹐生垂後之淸風。人登云嶺﹐多憶箕潁。猗歟先生﹐山水齊名﹐玆焉遺廟﹐萬古芬馨。』」

識《弔夷齊文》曰「洪河之東兮首陽穹崇﹐側聞孤竹二子﹐昔也餒在其中。偕隱胡爲﹐得仁而死。靑苔艸木兮雲秋水﹐魂兮來可依兮去何止。掇澗磎之毛﹐薦精誠而已。初先生鴻逸中州﹐鸞伏西山﹐顧薇蕨之離離﹐歌唐虞之不還。謂易暴兮文武﹐謂墨縗兮胡顏。時一吒兮忘饑﹐若有誚兮千巖之關。豈不以冠敝在於上﹐履新處於下。且曰一人之正位﹐孰知三聖之純嘏。讓周之意﹐不其然乎﹖是以知先生所卹者偏矣。當昔夷羊在牧﹐殷綱解結﹐乾道息﹐坤維絕﹐鯨吞噬兮鬼妖孽。王奮厥武﹐天意若曰﹕『覆昏暴﹐資浚哲。』於是二老歸而八百會﹐一戎衣而九有截。況乎旗錫黃鳥﹐圭命赤烏﹐俾荷鉅橋之施﹐俾申羑里之辜。故能山立雨集﹐電掃風驅。及下車也﹐五刃不礪於武庫﹐九駿伏轅於文途。𨿽二士不食﹐而兆人其蘇。旣而溥天周土﹐率土周人。吁嗟先生﹐逃將奚臻﹗萬姓歸飾兮獨郁乎方寸﹐六合莽蕩兮終跼乎一身。𨿽忤時而過周﹐終臣心而惻殷。所以不食其食﹐求仁得仁。然非一端﹐事各其志。若旁通以阜厥躬﹐應物以濟其利﹐則焉有貞節之規﹐君親之事。靈乎靈乎﹐𨿽非與道而保生﹐乃勗爲臣之不二。」

識﹐字方明﹐工文章﹐最爲李華知許。其文與蕭穎士﹑元徳秀﹑劉迅相上下﹐而識練理創端﹐往往詣極﹐𨿽趣向非博﹐然當時作者﹐伏其簡拔。

髙力士

力士謫巫州﹐山多薺﹐不食﹐因感之作詩寄意曰「兩京作斤賣﹐五溪無人采。夷夏𨿽有殊﹐气味都不攺。」其後會赦﹐因至武陵﹐遇開元中羽林軍士坐事謫嶺南﹐停車話舊﹐方知明皇厭世。北望號慟﹐嘔血而卒。

段柯古《敍力士事證》云「呼二兄﹐柯古。呼阿翁﹐張繼善。呼將軍﹐鄭夢復。呼父老﹐柯。五輪磑﹐繼。初施棨戟﹐夢。常臥簏林﹐柯。長六尺五寸﹐繼。陪葬泰陵﹐夢。詠薺﹐柯。齒成印﹐繼。上國下國﹐夢。夢鞭﹐柯。呂氏生髭。」繼。

髙霽

池陽九子山﹐太白易以九華之目﹐因與二三子聯句﹐傳之將來。「妙有分二气﹐靈山開九華。韋瓘輿。層標遏遲日﹐半壁明朝霞。太白。積雪曜陰壑﹐飛流歕陽崖。髙霽。靑熒玉樹色﹐縹緲羽人家。」韋瓘輿。

息夫牧

《冬夜宴蕭十丈因餞殷郭二子西上詩序》云「冬有十二月﹐家君宰邑許下﹐夫子問津潁上﹐二賢將馳會府﹐皆適玆土。夜處狹室﹐列座有位﹐尊卑儼如﹐或捧觴上壽﹐或摳衣請益。始崇詩以閱禮﹐終講信而修睦。然後文飽於徳﹐義潤其身。頃夫子升堂之後﹐若盧﹑賈﹑劉﹑尹之徒﹐半紀間接武鳴躍﹐實夫子訓之導之斯至也。今殷﹑郭二子﹐天資才幹﹐而加之鏃羽﹐觀光王庭﹐俯拾地芥﹐其誰曰不然。飛霜靄林﹐寒气總至﹐月落匝戶﹐夜將向晨﹐座隅謙謙﹐畢醉溫克。則知孔門宴餞﹐異於他日﹐二三子終身識之。夫子以家君政事﹐百里無事﹐命門弟子賦詩鳴琴﹐亦以釋仳離之怨焉。小子不敏﹐忝居門人之末﹐敢不敬書其事。」詩曰「有琴斯鳴﹐於宰之庭。君子蒞止﹐其心孔平。政旣告成﹐徳以永貞。鳴琴有術﹐於潁之畔。彼之才髦﹐其年未冠。聞詩聞禮﹐斐兮燦燦。鳴琴其怡﹐於潁之湄。二子翰飛﹐言戾京師。有郁者桂﹐載攀其枝。琴旣鳴矣﹐宵旣淸矣。烘煁有煒﹐酒醴惟旨。喟我寤嘆﹐吁其別矣。」

崔曙

曙《穎陽東溪懷古》云「靈溪氛霧歇﹐皎鏡淸心顏。空色不映水﹐秋聲多在山。世人久疏曠﹐萬物皆自閒。白鷺寒更浴﹐孤云晴未還。昔時讓王者﹐此地閉玄關。無以躡髙步﹐淒涼林壑間。」

《試明堂火珠詩》云「正位開重屋﹐中天出火珠。夜來雙月合﹐曙後一星孤。天淨光難滅﹐云生望欲無。還知聖明代﹐國寶在京都。」曙以是詩得名﹐明年卒﹐惟一女名星星﹐始悟其讖也。

曙﹐開元二十六年登進士第。

商璠云「曙詩言辭款要﹐情興悲涼﹐送別登樓﹐但堪下淚。」

《途中晚發》云「晚霽長風裏﹐勞歌赴遠期。雲輕歸海疾﹐月滿下山遲。旅望因髙盡﹐鄕心遇物悲。故林遙不見﹐況在落花時。」

《送薛據》云「無媒嗟失路﹐有道亦乘流。客處不堪別﹐異鄕應共愁。我生早孤賤﹐淪落居此州。風土至今憶﹐山河皆共遊。一從文章事﹐兩京春復秋。君去問相識﹐幾人成白頭。」

《早發交崖山還太室》云「東林气微白﹐寒鳥忽髙翔。吾亦自玆去﹐北山歸艸堂。仲冬正三五﹐日月遙相望。蕭蕭過潁上﹐曨曨辧少陽。川冰生積雪﹐野火出枯桑。獨往路難盡﹐窮陰人易傷。傷此無依客﹐如何蒙雪霜。」

卷二十一

蕭穎士李華崔顥李嘉祐王翰

蕭穎士

穎士《重陽陪魯山登北城贈別時元有掛冠之意詩》云「山縣繞古堞﹐悠悠快登望。雨餘秋天髙﹐目盡無隱狀。綿連滍川迥﹐杳渺鴉路深。彭澤興不淺﹐臨風動歸心。賴玆琴堂暇﹐傲倪傾菊酒。人和歲已登﹐從政復何有。遠山十里並﹐一道銜長云。靑霞半落日﹐混合疑晴曛。漸聞棲林羽﹐坐嘆淸夜月。中歡愴有違﹐行子念明發。僅能泯寵辱﹐未免傷別離。江湖不可忘﹐風雨勞相思。明時當盛才﹐短伎安所設。何日謝百里﹐從君漢之澨。」

《答韋司業垂訪》云「呦呦食蘋鹿﹐常飲淸泠川。但悅丰艸美﹐寧知牢饌鮮。主人有幽意﹐將以充林泉。羅网幸免傷﹐蒙君復羈牽。髙堂列眾賓﹐廣坐鳴淸弦。俯仰轉傷惕﹐徘徊獨憂煎。緬懷雲巖路﹐欲往無由緣。物各有所好﹐違之傷自然。」「神龜在南國﹐緬邈湘川陰。遊止蓮葉上﹐歲時嘉樹林。毒虫且不近﹐斤斧何由尋。錯落負奇文﹐熒煌耀丹金。江山萬里餘﹐淮海阻且深。獨保貞素質﹐不爲寒暑侵。一逢聖明代﹐應見通靈心。」「晉代有儒臣﹐當年富辭藻。立言寄靑史﹐將以贊王道。遼落緬歲時﹐辛勤歷江島。且言風波倦﹐探涉豈爲寶。不遇庾徵西﹐云誰展懷抱。士貧乏知己﹐安得成所好。」「彭陽昔遊說﹐願謁南郢都。王果尙未達﹐況從夷節謨。豈知晉叔向﹐無罪嬰囚拘。臨難俟解紛﹐獨知祁大夫。舉仇且不棄﹐何必論親疏。夫子覺者也﹐其能遺我乎。」「關西一公子﹐年貎獨靑春。披褐來上京﹐翳然聲未振。中郎何爲者﹐倒屣驚座賓。詞賦豈不佳﹐盛名亦相因。爲君奏此曲﹐此曲多苦辛。千載不可誣﹐孰言今無人。」

李華序其文曰「開元﹑天寶間﹐以文學著於時者﹐曰蘭陵蕭穎士﹐字茂挺。年十九﹐進士擢第。淮南連帥表君爲揚州功曹﹐沒於汝南旅次。君謂《六經》之後﹐有屈原﹑宋玉﹐文甚雄壯﹐而不能經。厥後有賈誼﹐文詞詳正﹐近於理體。枚乘﹑司馬相如﹐亦瑰麗才士﹐然而不近風雅。楊雄用意頗深﹐班彪識理﹐張衡宏曠﹐曹植丰贍﹐王粲超逸﹐嵇康標舉﹐此外皆金相玉質﹐所尙或殊﹐不能備舉。左思詩賦﹐有雅頌遺風﹐幹寶著論﹐近乎王化根源﹐此外皆夐絕無聞。近日陳拾遺文體最正。以此而言﹐見君述作。君以文章制度爲己任﹐時人咸以此許之。」

穎士卒﹐門人贈文元先生。惟一子存﹐字伯誠﹐爲金部員外郎﹐有功曹文風。惡裴延齡﹐棄官歸廬山。存子東﹐從事邕南﹐以女妻柳淡﹐字中庸。韓文公少時﹐受存之知﹐自袁州入爲祭酒﹐經廬山﹐過其山居﹐知諸子凋謝﹐惟二女在﹐乃爲詩曰「中郎有女能傳業﹐伯道無男可保家。今日匡山過舊隱﹐空將衰淚對煙霞。」

穎士以推獎後進爲任﹐如李陽﹑李幼卿﹑皇甫冉﹑陸渭等數十人﹐由獎目皆爲名士﹐天下推知人﹐稱「蕭功曹」。嘗兄事元徳秀﹐而友殷寅﹑顏眞卿﹑柳芳﹑陸據﹑李華﹑邵軫﹑趙驊﹐時人語曰「殷顏柳陸﹐李蕭邵趙。」以能全其交也。李華與齊名。世號「蕭李」。

李華

華﹐字遐叔。舉開元二十三年進士﹐天寶二年博學宏詞皆爲科首。天寶十一年﹐拜監察禦史﹐除右補闕。祿山亂﹐輦母而逃﹐爲盜所得。二京復﹐坐謫杭州司功參軍。召加司封員外郎﹐將以司言處之。華曰「焉有隳節奪志者﹐可以荷君之寵乎﹖」移病請吿。李峴領選江南﹐表爲從事﹐以風痺廢居楚。

《詠史詩》云「日照昆侖山﹐羽人披羽衣。乘龍駕雲霧﹐欲往心無違。此山在西北﹐乃是神仙國。靈气皆自然﹐求之不可得。何爲漢武帝﹐精意徧羣山。糜費巨萬計﹐宮車終不還。蒼蒼茂陵樹﹐足以戒人間。」「天生忠與義﹐本以佐雍熙。何意李司隸﹐而當昏亂時。古墳襄城野﹐斜徑橫秋陂。況不禁樵采﹐茅莎無孑遺。髙標尙可仰﹐精爽今何之。一忤中常侍﹐銜冤誰見知﹗常觀黨錮傳﹐撫捲不勝悲。」「文侯耽鄭衛﹐一聽一忘飱。白雪燕姬舞﹐朱弦趙女彈。淫聲流不返﹐慆蕩日無端。獻歲受朝時﹐鳴鐘宴百官。兩牀陳管磬﹐九奏殊未闌。對此惟恐臥﹐更能整衣冠。」「漢皇修雅樂﹐乘輿臨太學。三老與五更﹐天王親割牲。一人調風俗﹐萬國和且平。單於驟款塞﹐武庫欲銷兵。文物此朝盛﹐君臣何穆淸。至今壝壇下﹐如有簫韶聲。」「蜀主相諸葛﹐功髙名亦尊。驅馳千萬眾﹐怒目瞰中原。曹伯任公孫﹐國亡身不存。社宮久蕪沒﹐白雁猶飛翻。勿言君臣合﹐可以濟黎元。爲蜀諒不易﹐如曹難復論。」「秦滅漢帝興﹐南山有遺老。危冠揖萬乘﹐幸得厭徵討。當君逐鹿時﹐臣等已枯槁。寧知市朝變﹐但覺泉石好。髙臥五十年﹐相看成四皓。帝言翁甚善﹐見顧何不早。咸稱太子仁﹐重義亦尊道。側聞驪姬事﹐申生不自保。暫出商山云﹐朅來趨灑掃。東宮成羽翼﹐楚舞傷懷抱。後代無其人﹐戾園滿秋艸。」「六國韓最弱﹐末年尢畏秦。鄭生爲韓計﹐且欲疲秦人。利物可分社﹐原情堪滅身。咸陽古城下﹐萬頃稻苗新。」「昂藏獬豸獸﹐出自太平年。亂代乃潛伏﹐縱人爲禍愆。常聞斷馬劍﹐每壯朱云賢。身死名不滅﹐寒風吹墓田。精靈如有在﹐幽憤滿松煙。」「沂水春可涉﹐泮宮映楊葉。麗色異人間﹐珊珊搖佩環。展禽常獨處﹐深巷生禾黍。城上飛海云﹐城中暗春雨。適來鳴佩者﹐復是誰家女。泥沾珠綴履﹐雨濕翠毛簮。電影開蓮臉﹐雷聲飛蕙心。自言沂水曲﹐采蘋兼采菉。歸逕𨿽可尋﹐天陰光景促。憐君貞且獨﹐願許君家宿。徒勞惜衾枕﹐子不顧雙蛾。艷質誠可重﹐淫風如禮何。周王惑褒姒﹐城闕成波沲。」「巢許在嵩潁﹐陶唐不得臣。九州尙洗耳﹐一命安能親。綿邈數千祀﹐丘中誰隱淪。朝遊公卿府﹐夕是山林人。蒲帛揚仄陋﹐薜蘿爲縉紳。九重念入夢﹐三事思降神。且設庭中燎﹐寧窺泉下鱗。」「漢時徵百越﹐楊僕將樓船。幕府功未立﹐江湖已騷然。島夷非敢亂﹐政暴地仍偏。得罪因懷璧﹐防身輒控弦。三軍求裂土﹐萬里詎聞天。魏闕心猶在﹐旗門首已懸。如何得良吏﹐一爲制方圓。」《詠史》十一篇。

《寄題趙七侍禦自余幹溪行﹐經弋陽至上饒﹐山川幽麗﹐思與云卿同遊﹐邈不可得﹐因敍疇年之素﹐寄懷於篇》云「搖槳曙江流﹐江淸山復重。心愜賞未足﹐川回失前峯。淩灘出極浦﹐曠若天池通。君陽靑嵯峨﹐開拆混元中。九潭魚龍窟﹐仙成羽人宮。陰奧潛鬼物﹐精光動煙空。玄猿啼深蘢﹐千宗反。楚越謂竹樹深者爲蘢。白鳥戲蔥蒙。飛湍鳴金石﹐激澑鼓雷風。雨濯萬木鮮﹐霞照千山濃。艸閒長餘綠﹐花淨落幽紅。渚煙見晨釣﹐山月聞夜舂。覆溪窈窕波﹐滔石洶溶溶。丹丘忽聚散﹐素璧相奔衝。白日破昏靄﹐靈山出其東。勢排昊蒼上﹐气壓吳越雄。回頸望云卿﹐此恨發吾衷。昔日蕭郊遊﹐四人才成童。華與趙七侍禦驊﹑故蕭十功曹穎士﹐皆苦貧幫獘。同年三人登科﹐故邵十六軫﹐未冠進太學﹐相次與校﹐邵後三人及第也。屬詞慕孔門﹐入仕希上公。緯卿陷非罪﹐折我昆吾鋒。邵字緯卿﹐以冤橫貶﹐卒南中。茂挺獨先覺﹐拔身渡京虹。斯人謝明代﹐百代墜鵷鴻。蕭天寶末知亂﹐棄官往江東殯葬先人﹐逝於江南。世故墜橫流﹐與君哀路窮。祿山陷兩京﹐華與趙受辱見中。相顧無死節﹐蒙恩逐殊封。華貶杭州司功﹐趙貶泉州晉江尉。天波洗其瑕﹐朱衣備朝容。華承恩累遷尙書郎﹐趙拜補闕禦史。一別凡十年﹐豈期復相從。餘生得攜手﹐遺此兩孱翁。羣遷失鶯羽﹐後凋惜長松。衰旅難重別﹐淒淒滿心胸。遇勝悲獨遊﹐貪奇悵孤逢。禽尙彼何人﹐胡爲束樊籠。吾師度門教﹐投弁躡遐蹤。」

崔顥

擢進士第﹐有文無行﹐終司勛員外郎。初﹐李邕聞其名﹐虛捨待之。顥至獻詩﹐首章云「十五嫁王昌。」邕叱曰「小兒無禮。」不與接而去。

《孟門行》云「黃雀銜黃花﹐翩翩傍檐隙。本擬報君恩﹐如何反彈射。金罍美酒滿座春﹐平原愛財多眾賓。滿堂盡是忠義士﹐何意得有讒諛人。諛人翻覆那可道﹐能令君心不自保。北園新栽桃李枝﹐根株未固何轉移。成陰結子君自取﹐若問傍人那得知。」

《霍將軍》云「長安甲第髙入云﹐誰家居住霍將軍。日晚朝回擁賓從﹐路旁揖拜何紛紛。莫言炙手手可熱﹐須臾火盡灰亦滅。莫言貧賤卽可欺﹐人生富貴自有時。一朝天子賜顏色﹐世上悠悠應始知。」

《黃鶴樓詩》﹕「昔人已乘白雲去﹐此地空餘黃鶴樓。黃鶴一去不復返﹐白雲千載空悠悠。晴川歷歷漢陽樹﹐芳艸淒淒鸚鵡洲。日暮鄕關何處是﹐煙波江上使人愁。」世傳太白雲﹕「眼前有景道不得﹐崔顥題詩在上頭。」遂作《鳳凰臺詩》以較勝負﹐恐不然。

《王家少婦詩》云「十五嫁王昌﹐盈盈入畫堂。自矜年最小﹐復倚婿爲郎。舞愛前溪綠﹐歌憐子夜長。閒來鬥百艸﹐度日不成妝。」

商璠云「顥少年爲詩﹐屬意浮艷﹐多陷輕薄。晚歲忽變常體﹐風骨凜然。如『殺人遼水上﹐走馬漁陽歸。錯落金鎖甲﹐蒙茸貂鼠衣』﹐又『秋風吹淺艸﹐獵騎何翩翩。插羽兩相顧﹐鳴弓新上弦』﹐鮑昭﹑江淹﹐須有慚色。」

《古遊俠呈軍中諸將》云「少年負膽气﹐好勇復知機。仗劍出門去﹐孤城逢合圍。殺人遼水上﹐走馬漁陽歸。錯落金鎖甲﹐蒙茸貂鼠衣。還家行且獵﹐弓矢速如飛。地迥鷹狗疾﹐艸深狐兔肥。腰間帶兩綬﹐轉盼生光輝。顧謂今日戰﹐何如隨建威。」

《贈王威古》云「三十羽林將﹐出身常事邊。秋風吹淺艸﹐獵騎何翩翩。插羽兩相顧﹐鳴弓新上弦。射麇入深谷﹐飲馬向寒泉。馬上共傾酒﹐野中聊割鮮。相看未及醉﹐戰騎入幽燕。烽火知不息﹐邊塵髙際天。長驅救東北﹐戰解城亦全。報國行赴難﹐古來皆共然。」

《送單於裴都護》云「徵馬出翩翩﹐秋城月正圓。單於莫近塞﹐都護欲臨邊。漢驛通煙火﹐胡沙乏井泉。功成須獻捷﹐未必去經年。」

《題隱侯八詠樓》云「梁日東陽守﹐爲樓望越中。綠窗明月在﹐靑史古人空。江靜聞山狖﹐川長數塞鴻。登臨白雲晚﹐流恨此遺風。」

《遼西》云「燕郊芳歲晚﹐殘雪凍邊城。四月靑艸合﹐遼陽春水生。邊人正牧馬﹐漢將日徵兵。露重寶刀濕﹐沙虛金鼓鳴。寒衣著已盡﹐春服誰與成。寄言洛陽使﹐爲傳邊戍情。」

《渭城少年行》云「洛陽三月梨花飛﹐秦地行人春憶歸。揚鞭走馬城南陌﹐朝逢驛使秦川客。驛使前日發章臺﹐傳道長安春早來。棠梨宮中燕初至﹐蒲萄館裏花正開。念此使人歸更早﹐三月便達長安道。長安道上春可憐﹐搖風蕩日曲江邊。萬戶樓臺臨渭水﹐五陵花柳滿秦川。秦川寒食盛繁華﹐遊子春來不見家。鬥鷄下社春初合﹐走馬章臺日半斜。章臺帝城稱貴裏﹐靑樓日晚歌鐘起。貴裏豪家白馬驕﹐五陵年少不相饒。雙雙挾彈來金市﹐兩兩鳴鞭上渭橋。渭城橋頭酒新熟﹐金鞍白馬誰家宿。可憐錦瑟箏琵琶﹐玉壺淸酒就君家。小婦春來不解羞﹐嬌歌一曲楊柳花。」

李嘉祐

字從一。上元中嘗爲臺州刺史﹐大歷間刺袁州。李肇記「漠漠水田飛白鷺﹐陰陰夏木囀黃鸝」之句﹐本嘉祐詩﹐而集中不見。與嚴維﹑劉長卿﹑冷朝陽友善。嘗有詩﹕「四年謫官滯江城﹐未厭門前鄱水淸。誰言宰邑化黎庶﹐欲別雲山如弟兄。雙鷗爲底無心狎﹐白髮從他繞鬢生。惆悵閒眠臨極浦﹐夕陽秋艸不勝情。」嘉祐蓋嘗謫官﹐但不知其故。然見《元日無衣冠入朝》云「白髭空換歲﹐丹陛不朝天。」其坎坷之狀﹐可少見矣。嘉祐有《送從叔陽冰寄從弟紆及侄端詩》﹐蓋三子之族也。

《遊鶴林寺》云「野寺江城近﹐雙旌五馬過。禪心超忍辱﹐梵語問多羅。松竹閒僧老﹐雲霞晚日和。寒塘歸路轉﹐淸磬隔微波。」

《送王收往吉州謁王使君》云「細艸綠汀洲﹐王孫耐薄遊。年華初冠帶﹐文體舊弓裘。野渡花爭發﹐春塘水亂流。使君矜小阮﹐應念倚門愁。」

《仲夏江陰官舍寄裴明府》云「萬室邊江次﹐孤城對海安。朝霞晴作雨﹐濕气曉生寒。苔色侵衣桁﹐潮痕上井欄。題書招茂宰﹐畏爾欲辭官。」

《潤州送蔣侍禦收兵歸揚》云「冷气淸金虎﹐兵威壯鐵冠。揚旌川色暝﹐吹角水風寒。人對輜軿醉﹐花看睥睨殘。羨歸丞相府﹐空望舊門欄。」

髙仲武云「嘉祐﹐袁州人。振藻天朝﹐大收芳譽﹐中興髙流也。與錢郎別爲一體﹐往往涉於齊梁﹐綺美婉麗﹐蓋吳筠﹑何遜之敵也。至於『野渡花爭發﹐春塘水亂流』﹐『朝霞晴作雨﹐濕气曉生寒』﹐文華之冠冕也。又『禪心超忍辱﹐梵語問多羅』﹐設使許珣更生﹐孫綽復在﹐窮思極筆﹐未到此境。」

《和苗員外發秋夜宿直》云「久雨南宮夜﹐仙郎寓直時。漏長丹鳳闕﹐秋冷白雲司。螢影侵階亂﹐鴻聲出苑遲。蕭條人吏散﹐小謝有新詩。」姚合取爲《極元集》。

戴叔倫《夜發袁州寄李潁川詩》﹐卽嘉祐也。詩云「半夜回舟入楚鄕﹐月明山水共蒼蒼。孤猿更發秋風裏﹐不是愁人亦斷腸。」時李貶於此。

王翰

《古長城吟》云「長安少年無遠圖﹐一生惟羨執金吾。騏驎前殿拜天子﹐走馬西擊長城胡。胡沙獵獵吹人面﹐漢虜相逢不相見。遙聞鐘鼓動地來﹐傳道單於夜猶戰。此時顧恩寧顧身﹐爲君一行摧萬人。壯士揮戈回白日﹐單於濺血染朱輪。歸來飲馬長城窟﹐長城道傍多白骨。問之耆老何代人﹐云是秦王築城卒。黃昏塞北無人煙﹐鬼哭啾啾聲沸天。無罪見誅功不賞﹐孤魂流落此城邊。當昔秦王按劍起﹐諸侯膝行不敢視。富國彊兵二十年﹐築怨興徭九千里。秦王築城何太愚﹐天實亡秦非北胡。一朝禍起蕭墻內﹐渭水咸陽不復都。」

翰﹐字子羽﹐晉陽人。少豪健恃才。張嘉正﹑張說爲並州長史﹐厚禮之。爲駕部員外郎﹐坐事貶道州司馬﹐卒。

明皇送張說巡邊﹐應制云「紫盭尙書印﹐朱軿丞相車。登朝身許國﹐出閫將辭家。不憚炎蒸苦﹐親嘗走馬賒。選徒軍有令﹐誓卒爾無嘩。帝樂風初起﹐王城日半斜。寵行流聖作﹐寅餞照臺華。騎歷河南樹﹐旌搖天北沙。榮懷應盡服﹐嚴殺已先加。業峻靈祗保﹐功成道路嗟。寧知鑿空使﹐遠致石橊花。」

《送張說赴集賢院上賜宴賦得筵字》云「東堂起集賢﹐貴得從神仙。首命臺階老﹐將崇禦府員。送人將玉佩﹐中使拂瓊筵。和樂薰風解﹐湛恩時雨連。長材成磊落﹐短翮彊翩翾。徒仰蓬萊地﹐何階不讓緣。」

《恩賜樂遊園宴應制》云「未極人心暢﹐何如帝道明。仍嫌酺宴促﹐復寵樂遊行。陸海披珍藏﹐天河直斗城。四關淸靄合﹐數處白雲生。飪餗調元气﹐歌鐘溢雅聲。空慚堯舜力﹐至徳杳難名。」

卷二十二

任華鄒象先賈至韋述裴耀卿解彥融儲光羲孫翃梁知微沈千運魏萬元結張均李嶷萬齊融宋鼎崔頌

任華

《雜言寄李白》﹕「古來文章有能奔逸气﹐聳髙格﹐淸人心神﹐驚人魂魄。我聞當今有李白﹐大獵賦﹐鴻猷文﹐嗤長卿﹐笑子云。班張所作瑣細不入耳﹐未知卿云得在嗤笑限。登廬山﹐觀瀑布﹐海風吹不斷﹐江月照還明﹐余愛此兩句﹔登天臺﹐望渤海﹐云垂大鵬飛﹐山壓巨鰲背﹐斯言亦好在。至於他作多不拘常律﹐振擺超騰﹐旣俊且逸。或醉中操紙﹐或興來走筆。手下忽然片雲飛﹐眼前劃見孤峯出。而我有時白日忽欲睡﹐睡覺歘然起攘臂。任生知有君﹐君也知有任生未﹖中間聞道在長安﹐及余戾止﹐君已江東訪元丹。邂逅不得見君面﹐每常把酒背東望良久。見說往年在翰林﹐胸中矛戟何森森﹐新詩傳在宮人口﹐佳句不離明主心。身騎天馬多意气﹐目送飛鴻對豪貴。承恩召入凡幾回﹐待詔歸來仍半醉。權臣妒盛名﹐羣犬多吠聲。有敕放君歸隱淪﹐髙歌大笑出關去。且向東山爲外臣﹐諸侯交迓馳朱輪。白璧一雙買交者﹐黃金百鎰相知人。平生傲岸其志不可測﹐數十年爲客未嘗一日低顏色。八詠樓中坦腹眠﹐五侯門下無心憶。繁花越臺上﹐細柳吳宮側。綠水靑山知有君﹐白雲明月偏相識。養髙兼養閒﹐可見不可攀。莊周萬物外﹐範蠡五湖間。又聞訪道滄海上﹐丁令王喬時還往。蓬萊經是曾到來﹐方丈豈惟方一丈。伊余每欲乘興遠相尋﹐江湖擁隔勞寸心。今朝忽遇東飛翼﹐寄此一章表胸臆。儻能報我一片言﹐但訪任華有人識。」

《雜言寄杜拾遺》云「杜拾遺﹐名甫第二才甚奇。任生與君別來已多時﹐何嘗一日不相思。杜拾遺﹐知不知﹐昨日有人誦得數篇黃絹詞﹐吾怪異奇特借問﹐果然稱是杜二之所爲。勢攫虎豹﹐气騰蛟螭﹐滄海無風似鼓蕩﹐華嶽平地欲奔馳。曹劉俯仰慚大敵﹐沈謝逡巡稱小兒。昔在帝城中﹐盛名君一个﹐諸人見所作﹐無不心膽破。郎官叢裏作狂歌﹐丞相閣中常醉臥。前年皇帝歸長安﹐承恩闊步靑雲端。積翠扈遊花匼匝﹐披香寓直月團欒。英才特達承天眷﹐公卿無不相欽羨。只緣汲黯好直言﹐遂使安仁卻爲掾。如今避地錦城隅﹐幕下英僚每日相就提玉壺﹐半醉起舞捋髭須﹐乍低乍昂傍若無。古人制禮但爲防俗士﹐豈得爲君設之乎﹗而我不飛不鳴亦何以﹐只待朝廷有知己。已曾讀卻無限書﹐拙詩一句兩句在人耳。如今看之總無益﹐又不能崎嶇倚朝市。且當事耕稼﹐豈得便徒爾。南陽葛亮爲朋友﹐東山謝安作鄰里。閒常把琴弄﹐悶卽攜樽起。鶯啼二月三月時﹐花發千山萬山裏。此中幽曠無人知﹐火急將書憑驛吏﹐爲報杜拾遺。」

髙適《贈任華》云「丈夫結交須結貧﹐貧者結交交始親。世人不解結交者﹐惟重黃金不重人。黃金𨿽多有盡時﹐結交一成無竭期。君不見管仲與鮑叔﹐至今畱名名不移。」

《摭言》載﹕「華告辭京尹賈大夫書﹐責其恃才傲物。又與京兆杜中丞書﹐責其始以文章見知﹐而終不相顧。上禦史嚴大夫箋﹐以爲失在於倨﹐闕在於恕﹐欲其遇士誡於倨﹐撫下洪於恕﹐可以長守富貴。與庾中丞書云﹕『公幸以文章見許﹐以補衮相期。公頃謂李太僕曰「任子文詞﹐可謂卓絕﹐負冤以久﹐何不奏與太僕丞﹖」然公之相待﹐何前緊而後慢耶﹗華本野人﹐常思漁釣﹐尋常杖策﹐歸乎舊山﹐非有機心﹐致斯扣系。但以今之後進﹐皆屬望於公﹐公其畱意焉。』」

鄒象先

象先尉臨淄﹐蕭穎士自京邑無成東歸﹐以象先同年生也﹐作詩贈之。來年﹐蕭補正字﹐象先寄詩重述前事云「六月度關云﹐三峯玩山翠。爾時黃綬屈﹐別後靑雲致。」蕭答云「桂枝常共擢﹐茅茨冀同薦。一命何阻修﹐載馳各州縣。壯圖悲歲月﹐明代恥貧賤。回首無津梁﹐只令二毛變。」

賈至

《嶽陽樓宴王員外貶長沙》云「極浦三春艸﹐髙樓萬里心。楚山晴靄碧﹐湘水暮流深。忽與朝中舊﹐同爲澤畔吟。停杯試北望﹐還欲淚沾襟。」

《侍宴曲》云「云陛褰衣裳﹐丹墀覆綠楊。隔簾妝掩映﹐向席舞低昂。鳴佩長廊靜﹐如冰廣殿涼。餘歡劍履散﹐同輦入昭陽。」

《馮昭儀當熊》云「白羽插雕弓﹐霓旌動朔風。平明出金屋﹐扈輦上林中。逐獸長廊靜﹐呼鷹禦苑空。王孫莫諫獵﹐賤妾解當熊。」

《早朝大明宮》云「銀燭薰天紫陌長﹐禁城春色曉蒼蒼。千條弱柳垂靑瑣﹐百囀流鶯繞建章。劍佩聲隨玉墀步﹐衣冠气接禦鑪香。共沭恩波鳳池裏﹐朝朝染翰侍君王。」王維﹑杜甫﹑岑參同和。

《自蜀奉冊命往朔方途中作》云「安史亂中夏﹐鑾輿或南巡。衣冠陷泥滓﹐狼狽隨風塵。豳公秉大節﹐臨難不顧身。激昂白刃前﹐濺血下沾巾。尙書抱忠義﹐歷險披蒼榛。扈從出劍門﹐登翼岷江濱。時望揖侍郎﹐公才標縉紳。亭亭昆山玉﹐皎皎無緇燐。顧惟乏經濟﹐捍牧陪從臣。永願雪會稽﹐一劍淸咸秦。太皇時內禪﹐神器付嗣孫。新命集舊邦﹐至徳被遠人。捧冊自南服﹐奉詔趨北軍。覲謁心載馳﹐違離難重陳。策馬出蜀山﹐畏途上綠云。飲啄叢箐間﹐棲息虎豹羣。嶇崎淩棧危﹐惴惴栗心神。峭壁上嵚岑﹐大江下沄沄。皇風扇八極﹐異類懷深仁。元凶誘黠虜﹐肘腋生妖氛。明主信英武﹐威聲嚇四鄰。誓師自朔方﹐旗幟何繽紛。鐵騎照白日﹐旄頭拂秋旻。將來蕩滄溟﹐寧止蹴昆侖。古來有迍難﹐否泰長相因。夏康纘禹績﹐代祖復漢勛。於後各勤王﹐驅馳拱紫宸。豈惟太公望﹐往昔逢周文。語謂三傑才﹐公業獨殊倫。感此慰行邁﹐無爲歌苦辛。」帝傳位﹐至撰冊進稿﹐帝曰「先天誥命﹐乃父爲之辭﹐今玆命又爾爲之﹐兩朝盛典﹐出卿父子之手﹐可謂繼美矣。」

至﹐字幼鄰﹐曾之子也。肅宗時爲中書舍人﹐坐小法貶嶽州司馬。在巴陵有詩寄朝中友人云「江南春艸初冪冪﹐愁殺江南獨愁客。秦中楊柳也應新﹐轉憶秦中相憶人。萬里鶯花不相見﹐登髙一望淚沾巾。」

寶應初﹐召復故官。大歷中﹐位右散騎常侍﹐卒。

李白寄至詩云「賈生西望憶京華﹐湘浦南遷莫怨嗟。聖主恩深漢文帝﹐憐君不遣到長沙。」

韋述

《晚度伊水詩》云「悠悠涉伊水﹐伊水淸見石。是時春向深﹐兩岸艸如積。迢遞望洲嶼﹐逶迆亙津陌。新樹落疏紅﹐遙原上新碧。回首瞻洛陽﹐遽有長山隔。煙霧猶辧家﹐風塵已爲客。登陟多異趨﹐往來見行役。雲起早已昏﹐鳥飛日將夕。光陰逝不借﹐超然慕疇昔。遠近亦何爲﹐歸來存竹帛。」

《送張說上集賢學士應制》云「修文中禁啟﹐攺字令名加。臺坐徵人傑﹐書坊應國華。賦詩開廣宴﹐賜酒酌流霞。雲散明金闕﹐池開照玉沙。掖垣畱宿鳥﹐溫樹落餘花。謬此天光及﹐銜恩醉日斜。」

述﹐純厚長者﹐澹榮利﹐任史官二十年﹐典掌圖書餘四十年。天寶間﹐爲國子司業﹐充集賢學士。祿山亂﹐抱國史藏南山。臣賊。賊平﹐流渝州﹐爲刺史薛舒所困﹐不食死。

裴耀卿

耀卿爲宣州刺史日﹐張九齡經當塗界﹐以詩寄之。又有《江上使風詩寄耀卿》云「江路與天連﹐風帆何渺然。遙林浪出沒﹐孤舫鳥聯翩。常自千鈞重﹐深思萬事捐。報恩非狥祿﹐還逐賈人船。」耀卿《和當塗詩》云「茂先實王佐﹐仲舉信時英。气睹衝天發﹐人將下榻迎。圭符肅有命﹐江國遠䢐徵。九派期方越﹐千鈞或可輕。髙帆出風迥﹐孤嶼入云平。遄邁嗟於役﹐離憂空自情。飭簮倍早歲﹐接壤廁專城。曠別心彌軫﹐宏規義轉傾。徒然限饑渴﹐況乃諷瑤瓊。」《再酬使風見示》云「玆地五湖鄰﹐艱哉萬里人。驚飆翻是托﹐危浪亦相因。宣室才華子﹐金閨諷議臣。承明有三入﹐去去速歸輪。」

解彥融

《雁塔詩》云「崢嶸徹倒景﹐刻峭俯無地。勇進攀有緣﹐卽崄恐迷墜。窅然喪五蘊﹐蠢爾懷萬類。實際罔他尋﹐波羅必可致。南山繞上苑﹐耆樹連巖翠。北斗臨帝城﹐扶宮切太淸。飡和禆日用﹐味道懿天明。綠野冷風浹﹐紫薇佳气晶。馴禽演法要﹐忍艸藉經行。本願從玆適﹐方知物世輕。」此詩開元八年淸河傅巖題於雁塔。

儲光羲

《古意》云「秋風肅天地﹐太行髙崔嵬。猿狖淸夜吟﹐其聲一何哀。寂寥掩圭蓽﹐夢寐遊蓬萊。琪樹遠亭亭﹐玉堂雲中開。洪崖吹簫管﹐素女飄颻來。雨師旣先後﹐道路無纖埃。鄙哉楚襄王﹐獨好雲陽臺。胚渾本無象﹐末路多是非。達士志寥廓﹐所在能忘機。耕鑿時未至﹐還山聊采薇。虎豹對我蹲﹐鸑鷟傍我飛。仙人空中來﹐謁我勿復歸。格擇爲君駕﹐云霓爲君衣。西近昆侖墟﹐可與世人違。」

王維《待光羲不至詩》云「重門朝已啟﹐起坐聽車聲。要欲聞淸風﹐方將出戶迎。晚鐘鳴上苑﹐疏雨過春城。了自不相顧﹐臨堂空復情。」

光羲﹐兗州人。登開元進士第﹐又詔中書試文章﹐歷監察禦史。祿山亂﹐陷焉﹐賊平貶死。

商璠云「儲公詩格髙調逸﹐削盡常言﹐趣遠情深﹐挾風雅之道﹐得浩然之气。《述華淸宮詩》云﹕『山開鴻蒙色﹐天轉招搖星。』又《遊茅山詩》云﹕『山門入松柏﹐天路涵空虛。』此例數百句﹐略見《荊陽集》﹐不復廣播。常睹儲公《政論》十五卷﹐《九經分義疏》二十卷﹐言博理當﹐實可謂經國之才。」

《新丰道中作》云「西下長樂阪﹐東入新丰道。雨多車馬稀﹐道上生秋艸。太陰蔽臯陸﹐莫知晚與早。云雷杳冥冥﹐川谷漫浩浩。詔書植佳木﹐二十八年有詔植果。無言桃李好。自顧無此容﹐歸從漢陰老。」

《泊舟詒潘少府》云「行子苦風潮﹐維舟未能發。宵分卷前幔﹐臥視淸秋月。四澤葭葦深﹐中洲煙火絕。蒼蒼水霧起﹐落落疏星沒。所遇盡漁商﹐與言多楚越。其如念極浦﹐又以思明哲。時潘在後浦。常若千里餘﹐況之異鄕別。」

《田家卽事》云「蒲葉日已長﹐杏花日已滋。老農要看此﹐貴不違天時。迎晨起飯牛﹐雙駕耕東災。蚯螾土中出﹐田烏隨我飛。羣合亂啄噪﹐嗷嗷如道饑。我心多惻隱﹐顧此兩復非。撥食與田烏﹐日暮空筐歸。親戚更相誚﹐我心終不移。」

《田家雜興》三首云「春至鶬鶊鳴﹐薄言向田墅。不能自力作﹐黽勉娶鄰女。旣念生子孫﹐方思廣園圃。閒時相顧笑﹐喜悅好禾黍。夜夜登嘯臺﹐南望洞庭渚。白艸被霜露﹐秋山響砧杵。卻羨故年時﹐中情無所取。」「梧桐蔭我門﹐薜荔网我屋。超超兩夫婦﹐朝出暮還宿。稼穡旣自種﹐牛羊還自牧。日旰懶耕鋤﹐登髙望川陸。空山足禽獸﹐墟落多喬木。白馬誰家兒﹐聯翩相馳逐。」「楚山有髙士﹐梁國有遺老。築室旣相鄰﹐向田復同道。糧糒常共飯﹐兒孫日更抱。忘此耕耨勞﹐愧彼風雨好。蟪蛄鳴空澤﹐鶗鴂傷秋艸。日夕寒風起﹐衣裳苦不早。」

《同王十三維偶然作》四首云「野老本貧賤﹐冒暑鋤瓜田。一畦未及終﹐樹下髙枕眠。荷蓧者誰子﹐皤皤來息肩。不復間鄕墟﹐相見但依然。腹中無一物﹐髙話羲皇年。落日臨層隅﹐逍遙望晴川。使婦提蠶筐﹐呼兒榜漁船。悠悠泛綠水﹐去摘浦中蓮。蓮花艷且美﹐使我不能還。」「仲夏日中時﹐艸木看欲燋。田家惜功力﹐把鋤來東臯。顧望浮雲陰﹐往往誤傷苖。歸來悲困極﹐兄嫂相共饒。無錢可沽酒﹐何以解劬勞。夜深星漢明﹐庭宇虛寥寥。髙柳三五株﹐可以獨逍遙。」「浮雲在虛空﹐隨風復捲舒。我心方處順﹐動作何憂虞。但言嬰世网﹐不復得閒居。迢遞別東國﹐超遙來西都。見人乃恭敬﹐曾不問賢愚。𨿽若不能言﹐中心亦難誣。故鄕滿親戚﹐道遠情日疏。偶欲陳此意﹐復無南飛鳧。」「北山種松柏﹐南山種蒺藜。出入𨿽同趣﹐所向各有宜。孔丘貴仁義﹐老氏好無爲。我心若虛空﹐此道將安施。暫過伊闕間﹐晼晚三伏時。髙閣入雲中﹐芙蓉滿淸池。要自非我室﹐還望南山陲。」

孫翃

張曲江在洪州﹐有《郡南江上別孫侍禦詩》云「云障天涯盡﹐川途海縣窮。何言此地僻﹐忽與故人同。身負邦君弩﹐情紆禦史驄。王程我安駐﹐離思逐秋風。」翃時以監察禦史奉使洪州﹐酬云「受命議封疆﹐逢君牧豫章。於焉審虞芮﹐復爾共舟航。悵別秋陰盡﹐懷歸客思長。江臯枉離贈﹐持此慰他鄕。」

梁知微

知微自潭州入朝﹐張說宴別於嶽陽﹐以詩送之云「遠涖長沙渚﹐欣逢賈誼才。江山疲應接﹐風日復晴開。」又云「月餘偏地賞﹐心盡故人杯。」其末云「夢見長安陌﹐朝宗實盛哉。」知微《奉別燕公詩》云「華容佳山水﹐之子厭承明。符竹紆小郡﹐江湖被徳聲。三年計吏入﹐路指巴丘城。鳧舟才結纜﹐騶駕已相迎。別離他鄕酒﹐委曲故人情。孤嶼早煙泊﹐長波晚气淸。辛勤方遠鶩﹐勝賞屢難並。回瞻洞庭浦﹐日暮愁雲生。」燕公有《送知微渡東海詩》云「今日此相送﹐明年此相待。天上客星回﹐知君渡東海。」曁送入朝﹐至洞庭山﹐又作云「巴陵一望洞庭秋﹐日見孤峯水上浮。聞道神仙不可接﹐心隨湖水去悠悠。」蓋心存魏闕之意也。

知微﹐嗣聖初登進士第。

沈千運

《山中作詩》云「棲隱別無事﹐所願早離塵。不辭城邑遊﹐禮樂拘束人。邇來歸山林﹐庶事皆吾身。何者爲形骸﹐誰是智與仁。寂寞了閒事﹐然後知天眞。咳唾驚榮華﹐迂俯相屈伸。如何巢與由﹐天子不得臣。」

《贈史修文》云「故人阻千里﹐會面非別期。握手於此地﹐當歡反成悲。念離宛猶昨﹐俄已經數期。疇昔皆少年﹐別來發如絲。不道舊姓名﹐相逢知是誰。曩遊盡騫翥﹐與君仍布衣。豈曰無其才﹐命理應有時。別路漸欲少﹐不覺生涕洟。」

《感懷弟妹詩》云「今日喜气暖﹐東風杏花拆。筋力又不如﹐慚嘆澗中石。神仙杳難準﹐中壽才滿百。近世多天傷﹐喜見髭鬢白。藜杖竹樹間﹐宛宛舊行迹。豈知園中主﹐卻是園中客。兄弟所存半﹐空爲亡者惜。冥冥無再期﹐哀哀望松柏。骨肉能幾人﹐年老漸疏隔。性情誰免此﹐而我何不易。惟願得爾輩﹐相看慰朝夕。平生只已矣﹐此外盡非適。」

《濮上言懷》云「聖澤優賢良﹐艸澤無遺匿。人生各有志﹐在予胡不淑。一生但區區﹐五十無寸祿。衰退當棄捐﹐貧賤遭時讟。棲棲去人世﹐迍質日窮逼。不如守田園﹐歲晏望丰熟。壯年失宜盡﹐老大無筋力。始愴前計非﹐方貽後生福。兒童新學稼﹐小女未能織。顧此煩知己﹐終日求衣食。」

元結《篋中集序》云「風雅不作﹐幾及千年﹐近世作者﹐更相沿襲﹐拘限聲病﹐喜尙形似﹐且以流易爲辭﹐不知喪於雅正。吳興沈千運﹐獨挺於流俗之中﹐彊攘於已溺之後﹐窮老不惑﹐五十餘年﹐凡所爲文﹐皆與時異。故朋友後世﹐稍見師效﹐能似類者有五六人。於戲﹗自沈公及二三子﹐皆以正直而無祿位﹐皆以忠信而久貧賤﹐皆以仁謙而至喪亡。兵興於今六歲﹐已長逝者遺文散失﹐方阻絕者不見近作﹐故編於《篋中》者﹐凡二十二首云。」

王季友《代人贈千運》云「相逢問姓名復存﹐別來無子今有孫。山上雙峯長不攺﹐百姓惟有三家村。村南東西車馬道﹐一宿通舟水浩浩。河中磊磊十里石﹐河上游遊泥種稻。平坡古塳背我拆﹐滿田主人舊是客。舉聲酸辛問同年﹐十人七人歸下泉。分手如何更此地﹐回頭不去淚澘然。」

張籍《過千運舊居詩》云「汝比君子宅﹐我來見頹墉。亂離子孫盡﹐地屬鄰里翁。古木被丘墟﹐蹊路不相通。舊井蔓艸合﹐牛羊墜其中。君辭天子書﹐放意任禮躬。一生不自力﹐家與逆旅同。髙詞切星辰﹐餘響激瘖聾。方將旌舊閭﹐百歲不可封。嗟其未積來﹐已爲荒林叢。時當無知者﹐莫能惇此風。浩蕩意無睹﹐我將安所從。」

魏萬

「君抱碧海珠﹐我懷藍田玉。各稱希代寶﹐萬里遙相燭。長卿慕藺久﹐子猷意已深。平生風雅人﹐暗合江海心。去秋忽乘興﹐命駕來東土。謫仙遊梁園﹐愛子在鄒魯。二處一不見﹐拂衣向江東。五兩掛淮月﹐扁舟隨海風。南遊吳越徧﹐髙揖二千石。云上天臺山﹐春逢翰林伯。宣父敬項槖﹐林宗重黃生。一長復一少﹐相看如弟兄。惕然意不盡﹐更逐西南去。同舟入秦淮﹐建業龍盤處。楚歌醉吳酒﹐借問承恩初。宮買長門賦﹐天迎駟馬車。才髙世難容﹐道廢可推命。安石重攜妓﹐子房空謝病。金陵百萬戶﹐六代帝王都。虎丘踞西江﹐鐘山臨北湖。湖山信爲美﹐王屋人相待。應爲岐路多﹐不知歲寒在。君遊早晚還﹐勿久風塵間。此別未遠別﹐秋期到仙山。」右魏萬《贈太白詩》也。

太白《送萬還王屋序》云「王屋山人魏萬﹐自嵩宋沿吳相訪﹐數千里不遇。乘興遊臺越﹐經永嘉﹐觀謝公石門。後於廣陵相見﹐美其愛文好古﹐浪迹方外﹐因述其行而贈以詩云。」

萬後名顥﹐上元初登第。始見白於廣陵﹐白曰「爾後必著大名於天下﹐無忘老夫與明月奴。」因盡出其文﹐命顥集之。

元結

《舂陵行序》云「癸卯歲﹐漫叟授道州刺史。道州舊四萬餘戶﹐經賊已來﹐不滿四千﹐大半不勝賦稅。到官未五十日﹐承諸使徵求符牒二百餘封﹐皆曰『失其限者﹐罪至貶削』。於戲﹗若悉應其命﹐則州縣破亂﹐刺史欲焉逃罪﹖不應命﹐又卽獲罪戾﹐必不免也。吾將守官﹐靜以安人﹐待罪而已。此州是舂陵故地﹐故作《舂陵行》以達下情。」詩曰「軍國多所須﹐切責在有司。有司臨郡縣﹐刑法競欲施。供給豈不憂﹐徵斂又可悲。州小經亂亡﹐遺人實困疲。大鄕無十家﹐大族命單羸。朝食是艸根﹐暮食乃木皮。出言气欲絕﹐意速行步遲。追呼尙不忍﹐況乃鞭撲之。郵亭傳急符﹐來往迹相追。更無寬大恩﹐但有迫促期。欲令鬻兒女﹐言發恐亂隨。悉使索其家﹐而又無生資。聽彼道路言﹐怨傷誰復知。去冬山賊來﹐殺奪幾無遺。所願見王官﹐撫養以惠慈。柰何重驅逐﹐不使存活爲。安人天子命﹐符節我所持。州縣忽亂亡﹐得罪復是誰。逋緩違詔令﹐蒙責固所宜。前賢重守分﹐惡以禍福移。亦雲貴守官﹐不愛能適時。顧惟孱弱者﹐正直當不虧。何人采國風﹐吾欲獻此辭。」

《賊退示官吏詩序》云「癸卯歲﹐西原賊入道州﹐殺掠幾盡而去。明年﹐賊又攻永州﹐破邵﹐不犯此州邊鄙而退。豈力能制敵歟﹖蓋蒙其傷憐而已。諸使何爲忍苦徵斂﹖作詩一篇以示官吏。」詩云「昔年逢太平﹐山林二十年。泉源在庭戶﹐洞壑當門前。井稅有常期﹐日晏猶得眠。忽然遭世變﹐數歲親戎旃。今來典斯郡﹐山夷又紛然。城小賊不屠﹐人貧傷可憐。是以陷鄰境﹐此州獨見全。使臣將王命﹐豈不如賊焉。今彼徵斂者﹐迫之如火煎。誰能絕人命﹐以作時世賢。思欲委符節﹐引竿自刺船。將家就魚麥﹐歸老江海邊。」

杜子美《和元使君舂陵行序》云「覽道州元使君《春陵行》兼《賊退後示官吏作》二首﹐志之曰﹕『當天子分憂之地﹐效漢官良吏之目。今盜賊未息﹐知民疾苦。得結輩十數公﹐落落參錯天下爲邦伯﹐萬物吐气﹐天下少安可待矣。不意復見比興體制﹐微婉頓挫之詞﹐感而有詩﹐增諸卷軸﹐簡知我者﹐不必寄元也。』」詩曰「遭亂髮盡白﹐轉衰病相嬰。沈綿盜賊際﹐狼狽江漢行。嘆時藥力薄﹐爲客羸瘵成。吾人詩家秀﹐博采世上名。粲粲元道州﹐前聖畏後生。觀乎舂陵作﹐歘見俊哲情。復覽賊退篇﹐結也實國楨。賈誼昔流慟﹐匡衡常引經。道州憂黎庶﹐詞气浩縱橫。兩章對秋月﹐一字皆華星。致君唐虞際﹐純朴憶大庭。何時降璽書﹐用爾爲丹靑。獄訟久衰息﹐豈惟偃甲兵。淒惻念誅求﹐薄斂近休明。乃知正人意﹐不苟飛長纓。涼飆振南嶽﹐之子寵若驚。色阻金印大﹐興含滄溟淸。我多長卿病﹐日久思朝廷。肺枯渴太甚﹐漂泊公孫城。呼兒具紙筆﹐隱幾臨軒楹。作詩呻吟內﹐墨淡字欹傾。感彼危苦詞﹐庶幾知者聽。」

蘇源明薦結於肅宗﹐時思明攻河陽﹐帝將幸河東﹐召結詣京師﹐結上《時議》三篇﹐乃攝監察禦史。發宛葉軍屯泌陽﹐全十五城。帝善之。代宗時﹐侍親歸樊上。後拜道州刺史﹐民樂其教。還京師卒。始號「猗玕子」﹐後稱「浪士」﹐又曰「漫郎」﹐更曰「聱叟」。

張均

《九日巴丘登髙》云「客心驚暮序﹐賓雁下襄州。共賞重陽節﹐言尋戲馬遊。湖風愁代柳﹐江雨暗山樓。且酌東籬菊﹐聊袪南國憂。」

《嶽州西城》雲「水國何遼曠﹐風波遂極天。西江三汜合﹐南浦二湖連。危堞臨淸境﹐煩憂暫豁然。九圍觀掌內﹐萬像閱眸前。日去長沙浦﹐山橫云夢田。汀葭變秋色﹐津樹入寒煙。潛穴探靈詭﹐浮山揖聖仙。至人今不見﹐迹滅事空傳。」

《巴丘春作》云「日出洞庭水﹐春山掛斷霞。江涔相映發﹐卉木共紛華。湘戍南浮闊﹐荊關北望賒。湖陰窺魍魎﹐丘勢辧巴蛇。島戶巢爲館﹐漁人艇作家。自憐心問景﹐三歲客長沙。」

《嶽州觀競渡》云「畫作飛鳧艇﹐雙雙競拂流。俄裝山色變﹐急棹水華浮。土尙三閭俗﹐江傳二女遊。齊歌迎孟姥﹐獨舞送陽侯。鼓發南湖汊﹐標爭西驛樓。並驅常詫速﹐非畏日光遒。」俄裝字傳疑。

《嶽州晚景》云「晚景寒鴉集﹐秋聲海雁歸。水光浮日去﹐霞彩映江飛。洲白蘆花吐﹐園紅柿葉稀。長沙卑濕地﹐九月未成衣。」

《送梁六自洞庭山作》云「巴陵一望洞庭秋﹐目見孤峯水上浮。聞道神仙不可接﹐心隨湖水共悠悠。」

《奉和燕公山城》云「郡館臨淸賞﹐開扃坐白雲。訟虛棠戶曉﹐觀靜竹檐曛。懸榻迎賓下﹐趨庭學禮聞。風傳琴上意﹐遙向日華紛。」

燕公《嶽州別均》云「離筵非宴喜﹐別酒正消魂。念汝猶童孺﹐嗟予隔遠藩。津亭拔心艸﹐江路斷腸猿。他日將何見﹐愁來獨倚門。」

均﹐丞相說之子也﹐說最鐘愛﹐其情見於《嶽州別均》之作。說爲左相﹐知官考﹐均時任中書舍人﹐特注之曰「父教子忠﹐古之善訓。祁奚舉子﹐義不務私。至於潤色王言﹐彰施帝載﹐道參墳典﹐例絕功常﹐恭聞前烈﹐尢難其任。豈以嫌疑﹐敢撓綱紀﹐考上下。」均能文﹐爲大理卿。祿山盜國﹐爲僞中書令﹐免死﹐流合浦。

《流合浦嶺外作》云「瘴江西去火爲山﹐炎徼南窮鬼作關。從此更投人境外﹐生涯應在有無間。」

杜子美《贈太常張卿》云「方丈三韓外﹐昆侖萬國西。建標天地闊﹐詣絕古今迷。气得神仙迥﹐恩承雨露低。相門淸議眾﹐儒術大名齊。軒冕羅天闕﹐琳瑯識介圭。伶官詩必誦﹐夔樂典猶稽。健筆淩鸚鵡﹐銛鋒瑩鸊鵜。友於皆挺拔﹐公望各端倪。通籍逾靑瑣﹐亨衢照紫泥。靈虯傳夕箭﹐歸馬散霜蹄。能事聞重譯﹐嘉謨及遠黎。弼諧方一展﹐班序更何躋。適越何顚躓﹐遊梁竟慘淒。謬知終畫虎﹐微分是醯雞。萍泛無休日﹐桃陰想舊蹊。吹噓人所羨﹐騰躍事仍暌。碧海眞難涉﹐靑雲不可梯。顧深慚鍛煉﹐方小辱提攜。檻束哀猿叫﹐林驚夜鵲棲。幾時陪羽獵﹐應指釣璜溪。」或疑此詩乃贈張垍。

李嶷

《淮南秋夜詩》云「天淨河漢髙﹐夜閒砧杵發。淸秋急如此﹐離恨應難歇。風亂池上螢﹐露光竹間月。君與共遊處﹐勿作他鄕別。」

商璠云「嶷詩鮮淨有規矩。其《少年行》三章﹐辭𨿽不多﹐翩翩然俠气在目也。」

《少年行》云「十八羽林郎﹐戎衣從漢王。臂鷹金殿側﹐挾彈玉輿傍。馳道春風起﹐陪遊出建章。」「侍獵長楊下﹐承恩更射飛。塵生馬影滅﹐箭落雁行稀。薄暮隨天仗﹐聯翩入瑣闈。」「玉劍膝邊橫﹐金杯馬上傾。朝遊茂陵道﹐暮宿鳳凰城。豪吏多猜忌﹐無勞問姓名。」

萬齊融

《上巳綠潭篇》云「春潭滉漾接隋宮﹐宮闕連延潭水東。蘋苔嫩色涵波綠﹐桃李新花照底紅。垂菱布藻如妝鏡﹐麗日晴天相皎映。素影顥顥對蝶飛﹐金沙礫礫窺魚泳。佳人祓褉賞韶年﹐傾國傾城並可憐。拾翠總來芳樹下﹐踏靑爭繞綠潭邊。公子王孫恣遊玩﹐沙場水曲情無厭。禽浮似挹羽觴杯﹐鱗躍疑投水心劍。金鞭玉勒騁輕肥﹐落絮紅塵擁路飛。綠水殘霞催席散﹐畫樓初月待人歸。」

梁肅作《越州開元寺僧曇一碑銘》云「師與賀賓客知章﹑李北海邕﹑禇諫議庭誨﹑涇陽令萬齊融爲儒釋之遊﹐莫逆之友。」李華爲《潤州鶴林寺徑山大師碑銘》云「菩薩戒弟子故吏部侍郎齊澣﹑故刑部尙書張均﹑故潤州刺史徐嶠﹑故涇陽令萬齊融﹐道流人望﹐莫盛於此。」以二銘觀之﹐齊融蓋開元以來江南樂道之士也。《於休烈傳》云「與會稽賀朝﹑萬齊融﹐延陵包融齊名。」齊融止於昆山令﹐越州人也。

宋鼎

鼎﹐明皇時刺襄州﹐云「張丞相九齡。與余有孝廉校理之舊﹐又代余爲荊州。余攺漢陽﹐仍兼按使﹐巡至荊州﹐故贈之詩曰﹕『漢上登飛幰﹐荊南歷舊居。已嘗臨砌橘﹐更睹躍池魚。盛徳繼微眇﹐深衷能捲舒。義申蓬閣際﹐情切廟堂初。郡挹文章美﹐人懷爕理余。皇恩儻照亮﹐豈厭承明廬。』」九齡有《酬宋使君詩》云「時來不息意﹐宿昔謬樞衡。翊聖負明主﹐妨賢愧友生。罷歸猶右職﹐待罪尙南荊。政有畱棠舊﹐風因繼祖成。髙軒問疾苦﹐蒸庶荷仁明。衰廢時所薄﹐祗言僚故情。」

崔頌

張曲江在荊州﹐有《晨出郡捨林下詩》云「晨興步北林﹐蕭散一開襟。復見林上月﹐娟娟猶未沈。片雲自孤遠﹐叢筱亦淸深。無事由來貴﹐方知物外心。」時頌爲郡司馬﹐和云「優閒表政淸﹐林薄賞秋成。江上懸曉月﹐往來虧復盈。天云抗眞意﹐郡閣晦髙名。坐嘯應無欲﹐寧辜濟物情。」

卷二十三

司馬退之吳筠蘇廣文尉遲匡王諲陳希烈髙適張彪張子容李之芳崔彧孟浩然岑參

司馬退之

《洗心詩》云「不踐名利道﹐始覺塵土腥。不味稻粱食﹐始覺神骨淸。羅浮奔走外﹐日月無短明。山瘦松亦勁﹐鶴老飛更輕。逍遙此中客﹐翠發皆長生。艸木多古色﹐雞犬無新聲。君有出俗志﹐不貪英雄名。傲然脫冠帶﹐攺換人間情。去矣丹霄步﹐向曉云冥冥。」

退之﹐道士。

吳筠

筠﹐字正節﹐華陽人。舉進士不第。天寶初﹐請隸道士籍﹐明皇命待詔翰林。髙力士善浮屠﹐乃短筠於帝﹐筠懇還嵩山。大歷中死會稽剡中﹐弟子私謚「宗玄先生」。筠見惡於力士而斥﹐故文章深詆釋氏。所善孔巢父﹑李白﹐歌詩略相甲乙。事潘師正學煉養術。天寶初﹐遊會稽﹐與李白隱剡中。赴闕薦白﹐俱待詔翰林。

《覽古十四首》云「聖人重開濟﹐明道欲救時。孔席不暇暖﹐墨突何嘗緇。興言振頹綱﹐將以有所維。君臣恣淫惑﹐風俗日凋衰。三代業遽隕﹐七雄遂交馳。庶物墜塗炭﹐區中若棼絲。秦皇燎儒術﹐方冊靡孑遺。大漢歷五葉﹐斯文復崇推。乃驗經籍道﹐與世同屯夷。弛張固天意﹐設教安能持。」「棟宇代巢穴﹐其來自三皇。迹生固爲累﹐經始增百王。瑤臺旣滅夏﹐瓊室復殞商。覆車世不悟﹐秦氏興阿房。繼踵迷反正﹐漢家崇建章。力役獘萬人﹐瑰奇殫八方。狥志仍未極﹐促齡已云亡。侈靡竟何在﹐荊榛生廟堂。」「吾觀采苓什﹐復感靑蠅詩。讒佞亂忠孝﹐古今同所悲。姦邪起譖害﹐骨肉相殘夷。漢儲殞江充﹐晉嗣滅驪姬。天性猶可間﹐君臣固其宜。子胥烹吳鼎﹐文種斷越鈹。屈原沈湘流﹐厥戚咸自貽。何不若範蠡﹐扁舟無還期。」「魯侯祈正術﹐尼父從棄捐。漢主思英雄﹐賈生被排遷。始皇重韓子﹐及睹乃不然。漢武喜相如﹐旣徵復忘賢。遺遠世咸爾﹐賤今理共然。方知古來主﹐難以效當年。」「食其昔未偶﹐落魄爲狂生。一朝君臣契﹐雄辧何縱橫。運籌康漢業﹐憑軾下齊城。旣以智所達﹐還爲智所烹。豈若終賤貧﹐酣歌本無營。」「晁錯抱遠策﹐爲君納良規。削彼諸侯權﹐永用得所宜。姦臣負舊隙﹐乘釁謀相危。世主竟不辧﹐身戮宗且夷。漢景稱欽明﹐濫罰猶如斯。比干與龍逢﹐殘害何足悲。」「絳侯成大績﹐賞厚位乃尊。一朝對獄吏﹐榮辱安可論。蘇生佩六印﹐奕奕爲殃源。主父食五鼎﹐昭昭成禍根。李斯佐二辟﹐巨釁鐘其門。霍孟翼三後﹐伊戚及後昆。天人忌盈滿﹐玆理固永存。方知得意者﹐何必乘朱輪。滅景棲遠壑﹐弦歌對淸樽。二疏返海濱﹐蔣詡歸林園。蕭灑去物累﹐此謀誠足惇。」「聖人垂大訓﹐奧義不苟設。天道殃頑凶﹐神明佑懿哲。斯言猶影響﹐安得復回穴。鮌瞍誕英睿﹐唐虞育昏孽。盜跖何延期﹐顏生乃短折。魯隱全克讓﹐禍機遂潛結。楚穆肆巨逆﹐福柄奚赫烈。田常弒其主﹐祚國久罔缺。管仲存霸功﹐世祀成詭說。漢氏方版蕩﹐羣閹恣邪譎。謇謇陳蕃徒﹐孜孜抗忠節。誓期區宇靜﹐爰使凶醜絕。謀協事靡從﹐俄而返誅滅。古來若玆類﹐紛擾難盡列。道遐理微茫﹐誰爲我昭晰。吾將詢上帝﹐寥廓詎躋徹。已矣勿用言﹐忘懷庶自悅。」古意。

蘇廣文

《自商山宿陶令隱居》云「聞道花源堪避秦﹐幽尋數日不逢人。煙霞洞裏無雞犬﹐風雨林中有鬼神。黃公庭下三芝秀﹐陶令門前五柳春。醉臥白雲閒入夢﹐不知何物是吾身。」

《夜歸華川因寄幕府》云「山村寥落野人稀﹐竹裏衡門掩翠微。溪路夜隨明月入﹐亭臯春伴白雲歸。嵇康懶慢仍耽酒﹐範蠡逋逃又拂衣。汀畔數鷗閒不起﹐只應知我已忘機。」

《春日過田明府遇焦山人》云「陶公歸隱白雲溪﹐買得春泉漑藥畦。夜靜竹間風虎嘯﹐月明枝上露禽棲。陳倉邑吏驚烽火﹐太白山人訝鼓鼙。相見只言秦漢事﹐武陵溪裏艸萋萋。」

尉遲匡

李林甫當開元末﹐權等人主﹐幽並人尉遲匡﹐耿槪士也﹐以頻年不第﹐投書林甫﹐皆擊刺之說。匡有《暮行潼關之作》云「明月飛出海﹐黃河流上天。」又《觀內人樓上踏歌》曰「芙蓉初出水﹐桃李忽無言。」又《塞上曲》云「夜夜月爲靑冢鏡﹐年年雪作黑山花。」林甫曰「蕭穎士嘗忤吏部王尙書﹐幾至鞭撲﹐子詩未方穎士﹐吾名復異於王﹐重欲相干﹐三思可矣。」匡知見怒﹐惶怖趨出﹐恓屑無依﹐退歸林墅。

王諲

《除夜》云「今歲今宵盡﹐明年明日催。寒隨一夜去﹐春逐五更來。气色空中攺﹐容顏暗裏回。風光人不覺﹐已著後園梅。」

《元夕觀燈》云「暫得金吾夜﹐通看火樹春。停車傍明月﹐走馬入紅塵。妓雜歌偏勝﹐場移舞更新。應須盡記取﹐說向北來人。」

諲﹐登開元進士第。

陳希烈

《奉和聖制三日詩》云「上巳迂龍駕﹐中流泛羽觴。酒因朝太子﹐詩爲樂賓王。錦纜方舟渡﹐瓊筵大樂張。風搖垂柳色﹐花發異林香。野老無公事﹐朝臣飲歲芳。皇情被羣物﹐中外洽恩光。」

《云生棟梁間》云「一片蒼梧意﹐氛氳生棟梁。下簾山足暗﹐開戶日添光。偏使衣裘潤﹐能令枕簟涼。無心伴行雨﹐何必夢荊王。」

希烈﹐宋州人。工文章。開元中﹐禇無量﹑元行衝卒﹐希烈與康子元進講禁中。天寶中爲相﹐國忠忌之﹐卽薦韋見素代相﹐罷爲太子太師﹐失職無賴。祿山盜京師﹐遂相之。肅宗時﹐賜死於家。

髙適

《同顏六少府旅居秋中之作》云「人傳君昨悵然悲﹐獨坐深齋落木時。逸气舊來淩燕雀﹐髙才何得混妍媸。迹勞黃綾人多嘆﹐心在靑雲世莫知。不見鬼神無正直﹐從來州縣有瑕疵。」

《封邱作》云「我本漁樵孟諸野﹐一生自是悠悠者。乍可狂歌艸澤中﹐寧堪作吏風塵下。只言小邑無所爲﹐公門百事皆有期。拜迎官長心欲破﹐鞭撻黎庶令人悲。悲來向家問妻子﹐舉家盡笑今如此。生事應須南畝田﹐世情付與東流水。夢想舊山安在哉﹐爲銜君命日遲回。乃知梅福徒爲爾﹐轉憶陶潛歸去來。」

開元二十六年﹐有從元戎出塞而還者﹐作《燕歌行》示予﹐適感徵戍之事﹐作《燕歌行》云「漢家煙塵在東北﹐漢將辭家破殘賊。男兒本自重橫行﹐天子非常賜顏色。樅金伐鼓下楡關﹐旌斾逶迆碣石間。校尉羽書飛瀚海﹐單於獵火照狼山。山川蕭條極邊土﹐胡騎憑陵雜風雨。戰士軍前半死生﹐美人帳下猶歌舞。大漠窮秋艸木腓﹐孤城落日鬥兵稀。身當恩遇常輕敵﹐力盡關山未解圍。鐵衣遠戌辛勤久﹐玉箸應啼別離後。少婦城南欲斷腸﹐徵人塞北空回首。邊庭飄颻那可度﹐絕域蒼茫何所有。殺气三時作陣云﹐寒聲一夜傳刁鬥。相看白刃血紛紛﹐死節從來豈顧勛。君不見沙場徵戰苦﹐至今猶憶李將軍。」

適﹐字達夫﹐滄州人﹐客梁宋間。舉有道科﹐哥舒翰表爲西河從事﹐佐翰守潼關。天子西幸﹐適間道及帝河池﹐遷侍禦史。後代崔光遠爲西川節度使。廣徳中召還﹐爲右散騎常侍。永泰初卒。適以功名自許﹐而言浮其實。年五十始爲詩﹐卽工﹐以气質自髙﹐每一篇出﹐好事者輒傳布。

商璠云「適性落拓﹐不拘小節﹐恥預常科﹐隱迹博徒﹐才名自遠。然適詩多胸臆﹐兼有气骨﹐故朝野通賞其文。至如《燕歌行》等篇﹐甚多佳句。且余所愛者﹐『未知肝膽向誰是﹐令人卻憶平原君』﹐吟諷不厭矣。」

《古大梁行》云「古城蒼茫多荊榛﹐驅馬荒城愁殺人。魏王宮館盡禾黍﹐信陵賓客隨灰塵。憶昔雄都舊朝市﹐軒車照耀歌鐘起。軍容帶甲三十萬﹐國步連營一千里。全盛須臾那可論﹐髙臺曲池無復存。遺墟但有狐貍窟﹐古地空餘艸木根。暮天搖落傷懷抱﹐倚劍悲歌對秋艸。俠客猶傳朱亥名﹐行人尙識夷門道。白璧黃金萬戶侯﹐寶刀駿馬塡山邱。年代淒涼不可問﹐往來惟有水東流。」

《行路難》云「君不見富家翁﹐舊時貧賤誰比數。一朝金多結豪富﹐萬事勝人健如虎。子孫成長滿眼前﹐妻能管弦妾歌舞。自矜一身忽如此﹐卻笑旁人獨愁苦。東鄰少年安所如﹐席門窮巷出無車。有才不肯學干謁﹐何用年年空讀書。」

《邯鄲少年行》云「邯鄲城南遊俠子﹐自矜生長邯鄲裏。千場縱博家仍富﹐幾處報仇身不死。宅中歌笑日紛紛﹐門外車馬長如雲。未知肝膽向誰是﹐令人卻憶平原君。君不見卽今交態薄﹐黃金用盡還疏索。以玆感嘆辭舊遊﹐更於時事無所求。且與少年飲美酒﹐往來射獵西山頭。」

張彪

《北遊遠酬孟云卿》云「忽忽望前事﹐志願能相乖。衣馬久羸獘﹐誰信文與才。善道居貧賤﹐潔服蒙塵埃。行行無定心﹐壈坎難歸來。慈母憂疾疹﹐家室念棲棲。與君宿姻親﹐深見中外懷。俟余惜時節﹐悵望臨髙臺。」

《古別離》云「別離無遠近﹐事歡情亦悲。不聞車輪聲﹐後會將何時。去日忘寄書﹐來日乖前期。縱知明當返﹐一息千萬思。」

杜子美《寄張十二山人彪詩》云「獨臥嵩陽客﹐三違潁水春。艱難隨老母﹐慘淡向時人。謝氏登山屐﹐陶公漉酒巾。羣凶彌宇宙﹐此物在風塵。歷下辭姜被﹐關西得孟鄰。旦通交契密﹐晚接道流新。靜者心多妙﹐先生藝絕倫。艸書何太古﹐詩興不無神。曹植休前輩﹐張芝更後身。數篇吟可老﹐一字買堪貧。」讀子美詩﹐則彪蓋潁洛間靜者﹐天寶末將母避亂﹐故子美以詩寄云。

彪《雜詩》云「富貴多勝事﹐貧賤無良圖。上徳兼濟心﹐中才不如愚。商者多巧智﹐農者多膏腴。儒生未遇時﹐衣食不自如。久與故交別﹐他榮我窮居。到門懶入門﹐何況千里餘。君子有褊性﹐矧乃尋常徒。行行任天地﹐無爲彊親疏。」

《神仙》云「神仙可學無﹐百歲名大約。天地何蒼茫﹐人間半哀樂。浮生亮多感﹐善事翻爲惡。爭先等驅逐﹐中路苦瘦弱。長老思養壽﹐後生笑寂寞。五穀非長年﹐四气乃靈藥。列子何必待﹐吾心滿寥廓。」

張子容

《長安早春詩》云「開國維東井﹐城池起北辰。咸歌太平日﹐共樂建寅春。云靜靑山樹﹐冰開黑水濱。艸迎金埒馬﹐花伴玉樓人。鴻漸看無數﹐鶯聲聽欲頻。何當桂枝擢﹐歸及柳條新。」

《九日陪潤州邵使君登北固山》云「五馬向山椒﹐重陽出麗譙。徐州帶綠水﹐楚國在靑霄。張幕連江樹﹐開筵接海潮。淩雲詞客語﹐回雪舞人嬌。梅福慚仙吏﹐羊公賞下僚。新禮酒舊美﹐況是菊花朝。」

《送孟浩然歸襄陽詩》云「東越相逢地﹐西亭送別津。風濤開解纜﹐雪海去愁人。鄕在桃林岸﹐山連楓樹春。因懷故園意﹐歸與孟家鄰。」

孟浩然《送張子容赴進士舉詩》云「夕曛山照滅﹐送客出柴門。惆悵野中別﹐殷勤岐路言。茂林余偃息﹐喬木爾飛翻。無使谷風誚﹐須令友道存。」

《除夜樂城簡孟浩然》云「遠客襄陽郡﹐來過海畔家。樽前柏葉酒﹐燈發九枝花。妙曲逢盧女﹐髙才得孟家。東山行樂意﹐非是競繁華。」

浩然《歲除夜樂城張少府宅》云「雲海訪甌閩﹐風濤泊島濱。何知歲除夕﹐得見故鄕親。予是乘桴客﹐君爲失路人。平生復能幾﹐一別十餘春。」

《巫山詩》云「巫嶺岧峣天際重﹐佳期宿昔願相從。朝雲暮雨連天暗﹐神女知來第幾峯。」

子容乃先天二年進士第﹐曾爲樂城尉﹐與孟浩然友善。

《貶樂城尉日作》云「竄謫邊窮海﹐川原近惡溪。有時聞虎嘯﹐無夜不猿啼。地暖花常發﹐巖髙日易低。故鄕可憶處﹐遙指鬥牛西。」

李之芳

大歷中﹐子美有《夏夜李尙書筵送宇文石首赴縣聯句》云「愛客尙書貴﹐之官宅相賢。子美。酒香傾坐側﹐帆影駐江邊。之芳。翟表郎官瑞﹐鳧看令宰仙。彧。雨稀雲葉斷﹐夜久燭花偏。子美。數語欹紗帽﹐髙文擲彩箋。之芳。興饒行處樂﹐離惜醉中眠。彧。單父長多暇﹐河陽實少年。子美。客居逢自出﹐爲別幾淒然。」之芳。宇文晁﹐尙書之甥。崔彧﹐司業之孫也。

之芳﹐太宗子蔣王惲之曾孫﹐有令譽。安祿山奏爲範陽司馬﹐祿山反﹐自拔歸京師。廣徳初﹐使吐蕃﹐被畱二歲乃得歸﹐拜禮部尙書﹐攺太子賓客﹐薨。子美《哭之芳詩》云「江雨銘旌濕﹐湖風井逕秋。」又曰「復魄昭邱遠﹐歸魂素滻偏。」蓋死於江湖也。

孟浩然

孟浩然﹐襄陽人也。骨貎淑淸﹐風神散朗﹐救患釋紛以立義﹐灌園圃以全髙。交遊之中﹐通脫傾蓋﹐機警無匿。學不攻儒﹐務掇菁華﹔文不按古﹐匠心獨妙。五言詩天下稱其盡善。閒淤祕省﹐秋月新霽﹐諸英聯詩﹐次當浩然﹐句曰「微雲淡河漢﹐疏雨滴梧桐。」舉座嗟其淸絕﹐咸以之閣筆﹐不復爲綴。丞相範陽張九齡﹑侍禦史京兆王維﹑尙書侍郎河東裴朏﹑範陽盧潠﹑大理評事河東裴總﹑華陽太守滎陽鄭倩之﹑太守河東獨孤策﹐率與浩然爲忘形交。山南采訪使太守昌黎朝宗﹐謂浩然閒深詩律﹐置諸周行﹐必詠穆如之頌。因入奏與偕行﹐先揚於朝﹐約日引謁﹐後期﹐浩然叱曰「業已飲矣﹐身行樂耳﹐遑卹其他﹗」遂畢飲不赴﹐由是閒罷﹐浩然不之悔也。其好學忘名如此。王士源他時嘗筆贊之曰「導漾炳靈﹐實生楚英。浩然淸發﹐亦自其名。」開元二十八年﹐王昌齡遊襄陽﹐時浩然疾發背且愈﹐相得歡飲﹐浩然宴謔﹐食鮮疾動﹐終於南園。年五十有二。子儀甫。浩然每爲詩﹐佇興而故﹐作或遲成。行不爲飾﹐動求眞適﹐故似誕﹔遊不爲利﹐期以放情﹐故常貧。名劣系於選部﹐聚不盈甔室﹐𨿽屢空不給﹐自若也。王士源序。

《傳》曰「張九齡爲荊州﹐辟置於府﹐罷。開元末﹐病疽背卒。後樊澤爲節度使﹐時浩然墓碑壞﹐符載以箋叩澤曰﹕『故處士孟浩然﹐文質傑美﹐殞落歲久﹐門裔陵遲﹐邱隴頹沒﹐永懷若人﹐行路慨然。前公欲更築大墓﹐闔州搢紳﹐聞風竦動﹐而今外廹軍旅﹐內勞賓客﹐牽耗歲時﹐或有未遑。誠令好事者乘而有之﹐負公夙志矣。』澤乃更爲刻碑鳳林山南﹐封寵其墓。初﹐王維過郢州﹐畫浩然像於刺史亭﹐因曰浩然亭﹐咸通中﹐刺史鄭諴謂賢者不可斥其名﹐更曰孟亭。」

王維《憶孟云詩》曰「故人今不見﹐日夕漢江流。借問襄陽老﹐江山空蔡州。」

皮日休《孟亭記》云「明皇世﹐章句之風﹐大得建安體﹐論者推李翰林﹑杜工部爲尢。介其間能不愧者﹐惟吾鄕之孟先生也。先生之作﹐遇景入詠﹐不拘奇抉異﹐令齷齪束人口者﹐涵涵然有幹霄之興﹐若公輸氏當巧而不巧者也。北齊美蕭愨『芙蓉露下落﹐楊柳月中疏』﹐先生則有『微云澹河漢﹐疏雨滴梧桐』﹔樂府美王融『日霽沙嶼明﹐風動甘泉燭』﹐先生則有『气蒸云夢澤﹐波動嶽陽城』﹔謝眺之詩句精者﹐有『露濕寒塘艸﹐月映淸淮流』﹐先生則有『荷風送香气﹐竹露滴淸聲』﹐此與古人爭勝於毫釐也。」

明皇以張說之薦召浩然﹐令誦所作﹐乃誦「北闕休上書﹐南山歸獘廬。不才明主棄﹐多病故人疏。白髮催年老﹐靑陽逼歲除。永懷愁不寐﹐松月夜窗虛。」帝曰「卿不求朕﹐豈朕棄卿﹖何不云『气蒸云夢澤﹐波動嶽陽城』﹗」因是故棄。

商璠云「余嘗謂禰衡不遇﹐趙壹無祿﹐其過在人。及觀襄陽孟浩然﹐磬折謙退﹐才名日髙﹐天下藉甚。竟淪落明代﹐終於布衣﹐悲夫﹗予方知命矣﹗且浩然詩文華采丰茸﹐經縷綿密﹐半好雅調﹐全削凡體。至如『眾山遙對酒﹐孤嶼共題詩』﹐無論興象﹐復兼故實。又『波動嶽陽城』﹐亦爲髙唱也。」

《建徳江宿》云「移舟泊煙渚﹐日暮客愁新。野曠天低樹﹐江淸月近人。」

《裴司士見尋》云「府僚能枉顧﹐佳醞復新開。落日池上酌﹐淸風松下來。廚人具雞黍﹐稚子摘楊梅。誰道山公醉﹐猶能騎馬回。」

《早寒江上有懷》云「木落雁初度﹐北風江上寒。我家江水上﹐遙隔楚云端。鄕淚客中盡﹐孤帆天際看。迷津欲有問﹐平海夕漫漫。」

《永嘉上浦館逢張子容》云「逆旅相逢處﹐江村日暮時。眾山遙對酒﹐孤嶼共題詩。廨宇鄰蛟室﹐人煙接島夷。鄕關萬餘里﹐失路一相悲。」

《湖上作》云「八月湖水平﹐含虛混太淸。气蒸云夢澤﹐波動嶽陽城。欲濟無舟楫﹐端居恥聖明。坐觀垂釣者﹐空有羨魚情。」

《峴山作》云「石潭傍隈隩﹐沙榜曉夤緣。試垂竹竿釣﹐果得查頭鯿。」又《冬至過友人》云「鳥泊隨陽雁﹐魚藏縮項鯿。」故杜子美《憶襄陽》云「吾友襄陽孟浩然﹐新詩句句盡堪傳。至今耆舊無他語﹐謾釣查頭縮頸鯿。」

《題鹿門山》云「淸曉因興來﹐乘流越江峴。沙禽近相識﹐浦樹遙莫辧。漸到鹿門山﹐山明翠微淺。巖潭多屈曲﹐舟楫屢回轉。昔聞龐徳公﹐采藥遂不返。金澗餌芝術﹐石牀臥苔蘚。紛吾感耆舊﹐結纜事攀踐。隱迹今尙存﹐髙風邈已遠。白雲何時去﹐丹桂何偃蹇。探討意未窮﹐回艇夕陽晚。」

張祜《題浩然宅》云「髙才何必貴﹐下位不妨賢。孟簡𨿽持節﹐襄陽屬浩然。」

岑參

《送王大昌齡赴江寧詩》云「對酒寂不語﹐悵然悲一作愁。送君。明時未得用﹐未字一作不。白首徒攻文。澤國從一官﹐滄波幾千里。羣公滿闕下﹐獨去過淮水。舊家富春渚﹐嘗憶臥江樓。自聞君欲行﹐頻望南徐州。窮巷獨閉門﹐寒燈靜深屋。北風吹微雪﹐抱被肯同宿。君行到京口﹐正是桃花時。舟中饒孤興﹐湖上多新詩。潛虯且深蟠﹐黃鶴一作鵠。飛未晚。惜君靑雲器﹐努力加飧飯。」

《奉送李太保兼禦史大夫充渭北節度使卽太尉光弼之弟也詩》云「詔出未央宮﹐登壇近總戎。上公周太保﹐副相漢司空。弓抱關西月﹐旗飛渭北風。弟兄皆許國﹐天地荷成功。」

《宿華陰東郭客捨憶閻防詩》云「次捨山郭近﹐觪鞍鳴鐘時。主人炊新粒﹐行子充夜饑。閏月生首陽﹐照見華陰祠。蒼茫秋山晦﹐蕭瑟寒松悲。久從園廬別﹐遂與朋知辭。一作相知。舊壑蘭杜晚﹐歸軒今已遲。」

《春夢詩》云「洞庭一作洞房。昨夜春風起﹐故人尙隔一作遙憶美人。湘江水。枕上片時春夢中﹐行盡江南數千里。」

參﹐南陽人﹐文本之後。登天寶進士第﹐累爲安西﹑關西節度判官。入爲祠功二外郎﹐虞庫二正郎。出爲嘉州刺史﹐副元帥杜鴻漸表公兼侍禦史﹐列於幕府。使罷﹐寓於蜀﹐中原多故﹐卒死於蜀。

商璠云「參詩語奇體峻﹐意亦新遠。至如『長風吹白茅﹐野火燒枯桑』﹐可謂逸矣。又『山風吹空林﹐颯颯如有人』﹐頗稱幽致也。」

《暮秋山行》云「疲馬臥長阪﹐夕陽下通津。山風吹長林﹐颯颯如有人。蒼梧霽涼雨﹐石路無飛塵。千念集暮節﹐萬籟悲蕭辰。鶗鴂昨夜鳴﹐蕙艸色已陳。況在遠行客﹐自然多苦辛。」

《至大梁卻寄康城主人》云「一從棄魚鉤﹐十載幹明王。無由謁天階﹐卻欲歸滄浪。仲秋至東郡﹐遂見天雨霜。昨夜夢故山﹐芳蕙色已黃。平明辭鐵邱﹐薄暮遊大梁。仲秋蕭條景﹐拔刺飛鵝鶬。四郊陰气閉﹐萬里無晶光。長風吹白茅﹐野火燒枯桑。故人南燕吏﹐籍籍名皆香。聊似玉壺贈﹐置之君子堂。」

《衛尙書赤驃馬歌》云「君家赤驃畫不得﹐一團旋風桃花色。紅纓紫鞚珊瑚鞭﹐玉鞍錦韀黃金勒。請君鞁出看君騎﹐尾長窣地如紅絲。自矜諸馬皆不及﹐卻憶百金新買時。香街紫陌鳳城內﹐行人見者誰不愛。揚鞭驟急白汗流﹐弄影行驕碧蹄碎。紫髯胡雛金剪刀﹐平明剪出三鬃髙。櫪上看時獨意气﹐眾中牽出偏雄豪。騎將獵向南山口﹐城南狐兔不復有。艸頭一點疾如飛﹐卻使蒼鷹翻向後。憶昨看君朝未央﹐鳴珂擁蓋滿路香。始知邊將眞富貴﹐可憐人馬相輝光。男兒意气得如此﹐鬃馬長鳴北風起。待君東去掃胡塵﹐爲君一日行千里。」

《北庭北樓呈幕中諸公》云「嘗讀西域傳﹐漢家得輪臺。古塞千年空﹐陰山獨崔嵬。二庭近西海﹐六月秋風來。日暮上北樓﹐殺气凝不開。大荒無鳥飛﹐但見白龍塠。舊國渺天末﹐歸心日悠哉。上將新戰勝﹐西郊絕煙埃。邊城寂無事﹐撫劍空徘徊。幸得趨幕中﹐托身廁羣才。早知安邊計﹐未盡平生懷。」

《玉門關蓋將軍歌》云「蓋將軍﹐眞丈夫﹐行年三十執金吾﹐身長七尺頗有須。玉門關城迥且孤﹐黃沙萬里百艸枯。南鄰犬戎北接胡﹐將軍到來備不虞。五千甲士膽力粗﹐軍中無事但歡娛。暖屋繡簾紅地鑪﹐織成壁衣花氍毺。燈前侍婢瀉玉壺﹐金鐺亂點野駝酥。紫紱金章左右趨﹐問著卽是蒼頭奴。美人一雙閒且都﹐朱唇翠眉映月眸。淸歌一曲世所無﹐今日喜聞鳳將雛。可憐絕勝秦羅敷﹐使君五馬謾踟躕。野艸繡窠紫羅襦﹐紅牙鏤馬對樗蒱。玉盤纖手摋作盧﹐眾中誇道不曾輸。櫪上昂昂皆駿駒﹐桃花叱撥價最殊。騎將獵向城南隅﹐臘日射殺千年狐。我來塞外按邊儲﹐爲君取醉酒剩酤。醉爭酒盞相喧呼﹐卻憶咸陽舊酒徒。」

《武威送劉單判官赴西行營使呈髙開府》云「熱海亙鐵門﹐火山赫金方。白艸磨天涯﹐湖沙莽茫茫。夫子佐戎幕﹐其鋒利如霜。中歲學兵符﹐不能守文章。功業須及時﹐立身有行藏。男兒感忠義﹐萬里忘越鄕。孟夏邊候遲﹐邊城艸未長。馬疾過飛鳥﹐天窮超夕陽。都護新出師﹐五月發軍裝。甲兵二百萬﹐錯落金光揚。揭旗拂昆侖﹐伐鼓震蒲昌。太白引官軍﹐天威臨大荒。西望云似蛇﹐邊人知喪亡。渾驅大宛馬﹐系取樓蘭王。曾到交河城﹐風土斷人腸。塞驛遠如點﹐邊烽互相望。赤亭多飄風﹐鼓怒不可當。有時無人行﹐沙石亂飄揚。夜靜天蕭條﹐鬼哭夾道傍。地上多髑髏﹐皆是古戰場。置酒髙館夕﹐邊城月蒼蒼。軍中宰肥牛﹐堂上羅羽觴。紅淚金燭盤﹐嬌歌艷新妝。望若仰靑冥﹐短翮難可翔。蒼然西郊道﹐握手何慨慷。」

《天山雪送蕭沼歸京》云「天山有雪常不開﹐千峯萬嶺雪崔嵬。北風夜捲赤亭口﹐一夜天山雪更厚。能兼漢月照銀山﹐復逐邊風過鐵關。交河城邊飛鳥絕﹐輪臺路上馬蹄滑。晻澹寒氛萬里凝﹐闌干陰崖千丈冰。將軍狐裘臥不暖﹐都護寶刀凍欲斷。正是天山雪下時﹐送君走馬歸京師。客中何以贈君別﹐惟有靑靑松樹枝。」

《走馬川行奉送出師西行》云「君不見走馬滄海邊﹐平沙莽莽黃入天。輪臺九月風夜吼﹐一川碎石大如斗﹐隨風滿地石亂走。匈奴艸黃馬正肥﹐金山西見煙塵飛﹐漢家大將西出師。將軍金甲夜不脫﹐半夜軍行戈相撥﹐風頭如刀面如割。馬毛帶雪汗气蒸﹐五花連錢旋作冰﹐幕中艸檄硯水凝。敵騎聞之應膽懾﹐料知短兵不敢接﹐車師西門佇獻捷。」

《輪臺歌奉送封大夫出師西徵》云「輪臺城頭夜吹角﹐輪臺城北旄頭落。羽書昨夜過梁黎﹐單於已在金山西。戍樓西望煙塵黑﹐漢兵屯在輪臺北。上將擁旄西出徵﹐小胡吹笛大軍行。四邊戍鼓雪海湧﹐三軍大呼陰山動。虜塞兵气連云屯﹐戰場白骨纏艸根。劍河風急雪片闊﹐沙口石凍馬蹄脫。亞相勤王甚苦辛﹐誓將報主靜邊塵。古來靑史誰不見﹐今見功名勝古人。」

《白雪歌送武判官》云「北風捲地白艸折﹐邊城八月卽飛雪。忽然一夜春風來﹐千樹萬樹梨花開。散入珠簾濕羅幕﹐狐裘不暖錦衾薄。將軍雕弓不得控﹐都護鐵衣冷難著。瀚海闌干千尺冰﹐愁雲黲澹萬里凝。中軍置酒飲歸客﹐更奏琵琶與羌笛。紛紛暮雪下轅門﹐風掣紅旗凍不翻。輪臺東門送君去﹐去時雪滿天山路。山回路轉不見君﹐雪上空畱馬行處。」

《田使君美人如蓮花舞北旋歌》云「如蓮花﹐舞北旋﹐世人有眼應未見。髙臺滿地鋪氍毺﹐試舞一曲天下無。此曲邊人傳入漢﹐諸客見之驚且嘆。慢臉嬌娥纖復濃﹐輕羅金鏤花蔥籠。回裙轉袖若飛雪﹐左旋古旋生放風。琵琶橫笛和未匝﹐花門一作開。山頭黃雲合。忽作出塞入塞聲﹐白艸胡沙寒颯颯。翻身入破如有神﹐前見後見回回新。始知諸曲不可能﹐采蓮落梅徒聒人。世人學舞只是舞﹐姿態豈能得如此。」

參﹐至徳中任宣議郎﹐試大理評事﹐攝監察禦史。左拾遺裴薦﹑杜甫等﹐嘗薦參識度淸遠﹐議論雅正﹐佳名早立﹐時輩所仰﹐可備獻替之官云。

卷二十四

元傑韋迢孟彥深郭受陶峴張偁王昌齡周萬包融顏眞卿丁仙芝李淸韓滉齊澣顧朝陽韋建

元傑

元傑有《湞陽果業寺開東嶺洞谷銘並序》云「陰陽精气﹐結爲山嶽者﹐則爲勝爲異﹐爲奧爲閟。故萬嶺交峙而嵩華辧其方﹐羣嶽敩靈而瀛壺拔其類。是知仙居靈宅﹐其必有黨乎。鳴弦之北趾﹐果業之東阜﹐髙不百仞﹐廣才千畝。層巖石室﹐幽谷靈洞﹐殊景異觀﹐秀絕奇偉。𨿽瀑流之下鑪峯﹐懸磴之躋丹嶠﹐路遠莫覿﹐余不知其倫擬焉。按《寺記》云﹕『昔有方士﹐於是山煉金變形﹐羽服登仙﹐故石座丹竈﹐至今存焉。』觀其東嶺削成﹐石瑩如玉﹐岡巒峭竦﹐巖壁重復。捫藟而升﹐如造云根。縹眇嬋娟﹐似霞衣可攀。眞气勝而塵累捐﹐五蓋破而淸機閒。蕩然放懷﹐如羽翼之已生﹐赤城之可接。噫﹗境變志遷﹐若符契之協從也。下臨長川﹐澄波吐瀾﹐煙霞夕收﹐飛鳥不喧﹐靑渺逶迆﹐流注無間。西直巨壑﹐連嶂如屏﹐林靄朝翠﹐巖光晝淸。筱簜藏輝﹐杉松下冥﹐虛豁寂寥﹐涵風有聲。綠嶺未極﹐劃開洞門﹐黛容崢嶸﹐詭狀輪回﹐疑伏龍怪﹐鎭含煙雲。又有古木﹐倒傍絕壁﹐盤根网結﹐掛絡空碧。崩崖傍傾﹐援逕下仄﹐羽人幽會﹐此焉瑤席。摶翠壁而直上﹐軋崎嶇於紫氛﹐雙巖屹以中斷﹐奔屏蹙而成室﹐涵孕精爽﹐澄凝气源﹐信列仙之幽居﹐豈塵俗之所止哉。嗚呼﹗鶴駕一去﹐鳳簫響絕﹐荊榛蔽路﹐危磴敗滅。迹畱人境﹐而舉世莫知﹔地聯精剎﹐而羣遊莫至。吁﹐可怪乎﹗其晦藏也。元和丙申歲秋八月﹐余以膠鬲之困﹐寓居精舍﹐再從兄昭肅﹐時假玆邑﹐政便於人。務簡多暇﹐與當寺僧知捷﹐日探道源。捷亦好古饕奇之士也。因語故實﹐緬思羽客之玄風﹐以爲靈迹神蹤﹐精誠必復﹐乃操刃持畚﹐履險道幽﹐梯絕棧而歷巉巖﹐排蒙蘢而登杳藹。時更一稔﹐而神居祕躅﹐粲然皆睹。嗟乎﹗芝田元圃﹐豈遠乎哉﹗天之與人﹐气通則合。客有顧咨而諗予者﹐或應之曰﹕『天之運否泰相濟﹐故善利稱徳﹐下民昏墊。人之道行藏有數﹐故棘津蓬虆﹐時惟鷹揚。靈物必通﹐道在斯著。不然﹐何荒阻千祀﹐勃焉而興歟﹖』乃爲銘曰﹕『鑿石通道兮援木枝﹐仰攀洞口兮踐奇危。奔龍伏虎兮勢狀奇﹐林攢峯倚兮蟠云螭。下臨陰谷兮神以栗﹐嵌巖巖兮洞無極。老松蕭瑟兮生遠風﹐興雲霈霈兮煙霧黑。懸巖排空兮色噴黛﹐堅根网絡兮層霄外。披霓解帶兮羽翼生﹐下眺遙江兮入靑靄。世道紛綸兮何足謂﹐朝爲榮華兮夕憔悴。不如幽谷兮閱仙經﹐冀接浮邱兮整煙轡。我窺丹竈兮坐山腹﹐眾峯參差兮隱云族。鑿仙嶺兮望瑤臺﹐朝霞照海兮錦綺開。信赤松之所升降﹐王喬之所往來。道或用晦兮靈物斯潛﹐殷道未昌兮說築傅巖。紛予感此兮勒銘云根﹐山旣不朽兮與名長存。』」

韋迢

杜子美在長沙﹐《送韋員外迢牧韶州詩》云「炎海韶州牧﹐風流漢署郎。分符先令望﹐同捨有輝光。白首多年疾﹐秋天昨夜涼。洞庭無過雁﹐書疏莫相忘。」迢《畱別杜員外院長詩》云「江畔長沙驛﹐相逢纜客船。大名詩獨步﹐小郡海西偏。地濕愁飛鵩﹐天炎畏跕鳶。去畱俱失意﹐把臂共潸然。」

迢《早發湘潭寄子美》云「北風吹夜雨﹐江上早來涼。楚岫千峯翠﹐湘潭一葉黃。故人湖外客﹐白首尙爲郎。相憶無南雁﹐何時有報章。」子美酬云「養拙江湖外﹐朝廷記憶疏。深慚長者轍﹐重得故人書。白髮絲難理﹐新詩錦不如。𨿽無南過雁﹐看取北來魚。」

子美後《送魏司直掌選嶺南兼寄迢》云「故人湖外少﹐春日嶺南長。憑報韶州牧﹐新詩昨寄將。」

孟彥深

字士源﹐天寶末爲武昌令。元次山居武昌之樊山﹐新春大雪﹐彥深以詩問之曰「江山十日雪﹐雪深江霧濃。起來望樊山﹐但見羣玉峯。林鶯卻不語﹐野獸翻有蹤。山中應大寒﹐短褐何以安。皓气凝書帳﹐淸著釣魚竿。懷君欲進謁﹐溪滑渡舟難。」次山酬云「積雪閉山路﹐有人到庭前。云是孟武昌﹐令獻苦雪篇。長吟未及終﹐不覺爲淒然。古之賢達者﹐與世竟何異。不能救時患﹐諷諭以全意。知公惜春物﹐豈非愛時和。知公苦陰雪﹐傷彼災患多。姦凶正驅馳﹐不合問君子。林鶯與野獸﹐無乃怨如此。兵興向九歲﹐稼穡誰能憂。何時不發卒﹐何日不殺牛﹖耕者日以少﹐耕牛日以稀。皇天復何忍﹐更又恐斃之。自經危亂來﹐觸物堪傷嘆。見君問何意﹐只益胸中亂。山禽饑不飛﹐山木凍皆折。懸泉化爲冰﹐寒鑪近不熱。出門望天地﹐天地皆昏昏。時見雙峯下﹐雪中生白雲。」

次山又有《雪中懷孟武昌》云「冬來三度雪﹐農者歡歲稔。我麥根已濡﹐各得在倉廩。天寒未能起﹐孺子驚人寢。云有山客來﹐籃中見冬蕈。生木上。燒柴爲溫酒﹐煮鱖爲作沈。尺甚反﹐羹汁。客亦愛杯樽﹐思君共杯飲。所嗟山路開﹐時節寒又甚。不能苦相邀﹐興盡還就枕。」

次山作《退谷銘》曰「干進之客﹐不得遊之。」作《杯湖銘》曰「爲人厭者﹐勿泛焉。乃曰孟士源嘗黜官﹐無情干進﹐在武昌﹐不爲人厭﹐可遊退谷﹐可泛杯湖。」故有《招孟武昌詩》云「武昌不仕進﹐武昌人不厭。退谷可正遊﹐杯湖任來泛。湖上有水鳥﹐見人不飛鳴。谷中有山獸﹐往往隨人行。莫將車馬來﹐令我鳥獸驚。」

彥深﹐登天寶二年第。

郭受

受《寄子美詩》云「新詩海內流傳久﹐舊徳朝中屬望勞。郡邑地卑饒霧雨﹐江湖天闊足風濤。杜醪酒熟傍看醉﹐蓮葉舟輕自學操。春興不知凡幾首﹐衡陽紙價頓能髙。」衡陽出五家紙﹐又云出五里紙。

子美《酬郭十五判官》云「才微歲老尙虛名﹐臥病江湖春復生。藥裏關心詩總廢﹐花枝照眼句還成。只同燕石能星隕﹐自得隨珠覺夜明。喬口橘洲風浪促﹐系帆何惜片時程。」

受﹐大歷間衡陽判官也。

陶峴

峴﹐彭澤之孫也。開元末﹐家昆山﹐泛遊江湖﹐自制三舟﹐與孟彥深﹑孟云卿﹑焦遂共載。吳越之士﹐號爲水仙。省親南海﹐獲昆侖奴名摩訶﹐善游水。至西塞山下﹐泊舟吉祥佛捨﹐見江水深黑﹐謂必有怪物﹐投劍命摩訶下取。久之﹐支體磔裂﹐浮於水上。峴流涕回棹﹐賦詩自敍﹐不復遊江湖矣。詩云「匡廬舊業是誰主﹐吳越新居安自生。白髮數莖歸未得﹐靑山一望計還成。鴉翻楓葉夕陽動﹐鷺立蘆花秋水明。從此捨舟何所詣﹐酒旗歌扇正相迎。」

張偁

《辭房相公》云「秋風颯颯雨霏霏﹐愁絕恓惶一布衣。辭君且作隨陽雁﹐海內無家何處歸。」

偁﹐天寶﹑至徳間人。

王昌齡

昌齡﹐字少伯﹐江寧人。中第﹐補校書郎。又中博學宏辭科﹐遷汜水尉。不護細行﹐世亂還鄕裏﹐爲刺史閭邱曉所殺。工詩﹐緒密而思淸﹐時謂「王江寧」。

《獨遊詩》云「林臥情每閒﹐獨遊景常晏。時從灞陵下﹐垂釣往南澗。手攜雙白魚﹐目送千里雁。悟彼飛有適﹐知此罹憂患。放之淸泠泉﹐因得省疏慢。永惟靑岑客﹐回首白雲間。神超物無違﹐豈系名與宦。」

《齋心詩》云「女蘿覆石壁﹐溪水幽蒙瀧。紫葛蔓黃花﹐娟娟寒露中。朝飲花上露﹐夜臥松下風。雲英化爲水﹐光彩與我同。日月蕩精魄﹐寥寥天府空。」

《箜篌引》云「瀘溪郡南夜泊舟﹐夜聞南岸羌戎謳﹐其時月黑猿啾啾。微雨沾衣令人愁﹐有一遷客登髙樓﹐不言不寐彈箜篌。彈作薊門桑葉秋﹐風沙颯颯靑冢頭﹐將軍鐵驄汗血流。深入匈奴戰未休﹐黃旗一點兵馬收﹐亂殺敵人積如邱。瘡病驅來配邊州﹐仍披漠北羊羔裘﹐顏色饑枯掩面羞。眼眶滴淚深兩眸﹐還思本鄕食犛牛﹐欲語不得指咽喉。或有彊壯能吚嚘﹐意說被他邊將仇﹐五世屬蕃漢主畱。碧毛氈帳河曲遊﹐槖駝五萬部落稠﹐敕賜飛鳳金兜鍪。爲君百戰如過籌﹐靜掃陰山無鳥投﹐家藏鐵劵特承優。黃金千斤不稱求﹐九族分離作楚囚﹐深溪寂寞弦苦幽。艸木悲感聲颼颼﹐僕本山東爲國憂﹐光明殿前論九疇。簏讀兵書盡冥搜﹐爲君掌上施權謀﹐洞曉山川無與儔。紫宸發詔懷遠柔﹐搖筆飛箱如奪鉤﹐鬼神不得知其由。憐愛蒼生比蚍蜉﹐緣河屯兵須漸抽﹐盡遣降來拜禦溝。便令海內休戈矛﹐何用班超定遠侯﹐史臣書之得已不﹖」

《長信秋》云「金井梧桐秋葉黃﹐珠簾不捲夜來霜。燻籠玉枕無顏色﹐臥聽南宮淸漏長。」「奉帚平明秋殿開﹐且將團扇共徘徊。玉顏不及寒鴉色﹐猶帶昭陽日影來。」

《西宮秋怨》云「芙蓉不及美人妝﹐水殿風來珠翠香。誰分含啼掩秋扇﹐空懸明月待君王。」啼一作情。

《西宮春怨》云「西宮夜靜百花香﹐欲捲珠簾春恨長。斜抱雲和深見月﹐朦朧樹色隱朝陽。」

《靑樓怨》云「香幃風動花入樓﹐髙調鳴箏緩夜愁。腸斷關山不解說﹐依依殘月下簾鉤。」

《送李濯遊江東詩》云「淸洛日夜漲﹐微風引孤舟。離觴便千里﹐遠夢生江樓。楚國橙橘暗﹐吳門煙雨愁。東南且今古﹐歸望山云秋。」

商璠云「元嘉已還﹐四百年內﹐曹劉陸謝﹐風骨頓盡﹐今昌齡克嗣厥迹。至如『明堂坐天子﹐月朔朝諸侯。淸樂動千門﹐皇風被九州。慶雲從東出﹐泱漭抱日流』﹐又『獨飲灞上亭﹐寒山靑門外﹐長云驟落日﹐東來寂已晦』﹐又『蒼荻寒滄江﹐石頭岸邊飲』﹐又『長亭酒未酣﹐千里風動地』﹐又『京門望西嶽﹐百里見郊樹。飛雨祠下來﹐靄然關中暮』﹐又『姦雄乃得志﹐遂使羣心搖。赤風蕩中原﹐烈火無遺巢。一人計不用﹐萬里空蕭條』﹐又『百泉勢相蕩﹐巨石皆卻立。昏爲蛟龍怒﹐淸見雲雨入』﹐又『去時三十萬﹐獨自還長安。不信沙場苦﹐君看刀箭瘢』﹐又『雲起太華山﹐雲山互明滅。東風始含景﹐了了見松雪』﹐又『櫧楠無冬春﹐柯葉連峯稠。險壁下蒼黑﹐煙含淸江樓。疊沙積爲岡﹐崩剝雨露幽。石脈盡橫亙﹐潛潭何時流』﹐斯並驚耳駭目﹐略舉十句﹐則中興髙作可知矣。予嘗睹昌齡《齋心詩》《弔軹道賦》﹐謂其人孤潔恬澹﹐與物無傷。晚節謗議沸騰﹐言行相背﹐及淪落竄謫﹐竟未減才名﹐固知善毀者不能掩西施之美也。」

《放歌行》云「南渡洛陽津﹐西望十二樓。明堂坐天子﹐月朔朝諸侯。淸樂動千門﹐皇風被九州。慶雲從東來﹐泱漭抱日流。升平貴論道﹐文墨將何求。有詔徵艸澤﹐微誠將獻謀。冠冕如星羅﹐拜揖曹與周。望塵非吾事﹐入賦且遲畱。幸蒙國士識﹐因脫負薪裘。今者放歌行﹐以慰梁甫愁。位榮數計祿﹐奉養每丰羞。願得金膏遂﹐飛雲亦可籌。」

《代扶風主人答》云「殺气凝不流﹐風悲日彩寒。浮塵起四遠﹐遊子彌不歡。依然宿扶風﹐沽酒聊自寬。寸心亦未理﹐長鋏誰能彈。主人就我飲﹐對我還慨嘆。便泣數行淚﹐因歌行路難。十五役邊城﹐三回討樓蘭。連年不解甲﹐積日無所飧。將軍降匈奴﹐國使沒桑乾。去時三十萬﹐獨自還長安。不信沙場苦﹐君看刀箭瘢。鄕親悉零落﹐冢墓亦摧殘。仰攀靑松枝﹐慟哭傷心肝。禽獸悲不去﹐路旁誰忍看。幸逢休明代﹐寰宇靜波瀾。老馬思伏櫪﹐長鳴力已殫。少年與君會﹐何事發悲端。天子初封禪﹐賢良刷羽翰。三邊悉如此﹐否泰亦須觀。」

《鄭縣宿陶大公館中贈馮六元二》云「儒有輕王侯﹐脫略當世務。本家藍田下﹐非爲漁弋故。無何困躬耕﹐且欲馳永路。幽居與君近﹐出谷同所騖。昨日辭石門﹐五年變秋露。雲龍未相感﹐干謁亦以屢。子爲黃綬羈﹐予忝蓬山顧。京門望西嶽﹐百里見郊樹。飛雨祠上來﹐靄然關中暮。馳車鄭城宿﹐秉燭論永素。山月出華陰﹐開此河渚霧。淸光比故人﹐豁達展心晤。馮公尙戢翼﹐元子仍跼步。拂衣易爲髙﹐淪迹難有趣。張範善始終﹐吾等豈不慕。罷酒當涼風﹐屈伸備冥數。」

《小敷谷龍潭祠作詩》云「崖谷歕疾流﹐地中有雷集。百泉勢相蕩﹐巨石皆卻立。跳波沸崢嶸﹐深處不可挹。昏爲蛟龍怒﹐淸見雲雨入。靈怪崇偏祠﹐廢興自玆邑。沈淫頃多昧﹐檐宇遂不葺。吾聞被明典﹐盛徳惟世及。生人載山川﹐血食報原隰。豈伊駭微險﹐將以循氓揖。舟飛振呂梁﹐忠信亦我習。波流侵已廣﹐悔吝在所汲。溪水有淸源﹐褰裳靡沾濕。」

《過華陰詩》云「雲起太華山﹐山色互明滅。東峯始含景﹐了了見松雪。羈人感幽棲﹐窅映轉奇絕。欣然忘所疲﹐永望吟不輟。信宿百里餘﹐山開玩新月。何意昨來心﹐遇物遂遷別。人生屢如此﹐何以肆愉悅。」山色一作云仙。

《出郴山口至疊石灣野人室中寄張十一詩》云「櫧楠無冬春﹐柯棄連峯稠。陰壁下蒼黑﹐煙含淸江樓。景開獨沿曳﹐響答隨興酬。旦夕望吾友﹐如何迅孤舟。疊沙積爲岡﹐崩剝雨露幽。石脈盡橫亙﹐潛潭何時流。旣見萬古色﹐頗盡一物由。水與世人遠﹐气還艸木收。盈縮理無餘﹐今往何必憂。郴土羣山髙﹐耆老如中州。孰云議外降﹐豈是娛官遊。陰火昔所服﹐丹砂將爾謀。昨臨蘇耽井﹐復向衡陽求。同疚來相依﹐脫身當有籌。數月乃離居﹐風湍成阻修。野人善竹器﹐童子能溪謳。寒月波蕩漾﹐羈鴻去悠悠。」同疚一作問疚。

《九江口作詩》云「漭漭江勢闊﹐雨開潯陽秋。驛門是髙岸﹐望盡黃蘆洲。水與五溪合﹐心期萬里遊。明時無棄才﹐謫去隨孤舟。鷙鳥立寒木﹐丈夫佩吳鉤。何當報君恩﹐卻系風霜頭。」

《從軍行》二首云「向夕臨大荒﹐朔風軫歸慮。平沙萬里餘﹐飛鳥宿何處。敵騎獵長原﹐翩翩傍河去。邊聲搖白艸﹐海气生黃霧。百戰起風塵﹐十年履霜露。𨿽投定遠筆﹐未坐將軍樹。早知行路難﹐悔不理章句。」「秋風馬蹄輕﹐角弓持弦急。去爲龍城戰﹐正值邊兵襲。軍气橫大荒﹐戰酣日將入。長風金鼓動﹐白露鐵衣濕。四起愁邊聲﹐南庭時佇立。斷蓬孤自轉﹐寒雁飛相及。萬里雲沙漲﹐平原冰霰澀。惟聞漢州遙﹐獨向刀環泣。」

周萬

《送沈芳謁李觀察求仕進詩》云「往日長安路﹐觀遊不惜年。爲貪盧女曲﹐用盡沈郎錢。身老方投刺﹐途窮始著鞭。猶聞有知己﹐此去不徒然。」此君曾浪迹長安﹐因以詩讓之。

萬﹐開元末登第。

包融

《送國子張主簿詩》云「湖岸纜初解﹐鶯啼別離處。遙見舟中人﹐時時一回顧。坐悲芳歲晚﹐花落晴軒樹。春夢隨我心﹐搖揚逐君去。」

融﹐潤州延陵人。歷大理司直。二子何﹑佶齊名﹐世稱「二包」。

孟浩然《宴包二融宅詩》曰「閒居枕淸洛﹐左右接大野。門庭無雜賓﹐車轍多長者。是時方盛夏﹐風物自瀟灑。五月休沐歸﹐相攜竹林下。開襟成歡趣﹐對酌不能罷。煙暝棲鳥迷﹐余將歸白社。」

顏眞卿

吳門有淸遠道士同沈恭子遊虎邱詩﹐其辭自商周曆近代﹐抑二千年來矣。鬼神耶﹖隱士耶﹖莫能測也。而辭藻健俊﹐魯公愛之﹐刻於巖際﹐並有繼作﹐衛公又次而和之。淸遠道士詩云「我本長殷周﹐遭罹歷秦漢。四瀆與五嶽﹐名山盡幽竄。及此寰區中﹐始有近峯玩。近峯何鬱鬱﹐平湖渺彌漫。吟挽川之陰﹐步上山之岸。山川共澄澈﹐光彩交淩亂。白雲滃欲歸﹐靑松忽消半。客去川島靜﹐人來山鳥散。谷深中見日﹐崖幽曉非旦。聞子盛遊遨﹐風流足詞翰。嘉玆好松石﹐一言常累嘆。勿謂余鬼神﹐忻君共幽贊。」魯公詩云「不到東西寺﹐於今五十春。朅來從舊賞﹐林壑宛相親。吳子多藏日﹐秦皇厭勝辰。劍池穿萬仞﹐盤石坐千人。金气騰爲虎﹐琴臺化若神。登壇仰生一﹐捨宅嘆珣瑉。中嶺分雙樹﹐回巒絕四鄰。窺臨江海接﹐崇飾四時新。客有神仙者﹐於玆雅麗陳。名髙淸遠峽﹐文聚鬥牛津。迹異心寧間﹐聲同質豈均。悠然千載後﹐知我揖光塵。」衛公詩云「茂苑有靈峯﹐嗟余未遊觀。藏山在平陸﹐壞谷有髙岸。岡繞數仞墻﹐巖潛千丈幹。乃知造化意﹐回斡資奇玩。鏐騰昔虎踞﹐劍沒嘗龍煥。潭黛入海底﹐崟岑聳霄半。層巒未升日﹐哀狖寧知旦。綠筱夏凝陰﹐碧林秋不換。冥搜旣窈窕﹐迥望何蕭散。川曉嵐气收﹐江春雜英亂。逸人綴淸藻﹐前哲畱篇翰。共扣哀玉音﹐皆舒文繡段。難追彥回賞﹐褚彥回見凡人所稱﹐常過其實﹐又見虎邱﹐則逾其所聞。徒起興公嘆。一力如再升﹐含毫星斗爛。」

眞卿與耿湋《水亭詠風聯句》﹐有「度琴方解慍﹐臨水已迎秋」之句。

丁仙芝

《長寧公主舊山池詩》云「平陽舊池館﹐寂寞使人愁。座捲畱黃簟﹐簾垂白玉鉤。庭閒花自落﹐門閉水空流。追想吹簫處﹐應隨仙騎遊。」

《越裳貢白雉》云「聖哲承休運﹐伊臯列上臺。尋思丹徼遠﹐入貢素翚來。北闕欣初見﹐南枝顧未回。斂容殘雪靜﹐矯翼片雲開。馴擾將無懼﹐翻飛幸不猜。甘從上林裏﹐飲啄自徘徊。」

仙芝﹐潤州曲阿人。登開元進士第﹐爲余杭尉。

李淸

《詠石季倫》云「金穀繁華石季倫﹐只能謀富不謀身。當時縱與綠珠去﹐猶自無窮歌舞人。」

淸﹐登天寶十二年進士第。

韓滉

《晦日呈諸判官》云「晦日新晴春日嬌﹐萬家攀折渡長橋。年年老向江城寺﹐不覺春風換柳條。」

《聞樂悵然自述》云「萬事傷心對管弦﹐一身含淚向春煙。黃金用盡教歌舞﹐畱與他人樂少年。」

滉﹐字太衝。貞元初﹐加同平章事﹑江淮轉運使。二年﹐封晉國公。初有美名﹐所與遊皆天下豪俊。其詩與孟浩然酬唱云。

齊澣

《長門怨》云「營營孤思通﹐寂寂長門夜。妾妒亦知非﹐君恩那不借。攜琴就玉階﹐調悲心未諧。將心寄明月﹐流影入君懷。」

澣﹐字洗心﹐定州人。開元間﹐與蘇晉﹑蘇頲﹑賈曾﹑韓休﹑許景先﹑孫逖典詔誥﹐爲代言最。杜暹當國﹐表宋璟爲吏部尙書﹐澣及蘇晉爲侍郎﹐世謂「臺選」。常稱陳希烈﹑苖晉卿之才﹐後皆大顯。

顧朝陽

《昭君怨》云「莫將鉛粉匣﹐不用鏡花光。一去邊城路﹐何情更畫妝。影銷胡地月﹐衣盡漢宮香。妾死非關命﹐都緣怨斷腸。」

朝陽﹐開元間詩人。

韋建

《泊舟旴眙》云「維舟淮水次﹐霜降夕流淸。夜出潮侵岸﹐天寒月近城。平沙依雁宿﹐候館聽雞鳴。鄕國雲霄外﹐誰堪羈旅情。」

建與蕭穎士最善。

卷二十五

徐安貞崔惠童崔敏童劉晏劉灣薛據劉愼虛張巡張繼張謂梁肅柳渾孟云卿

徐安貞

《畫襄陽圖》云「畫得襄陽郡﹐依然見昔遊。峴山思駐馬﹐漢水憶回舟。丹壑常含霽﹐靑林不換秋。圖書空咫尺﹐千里意悠悠。」

安貞﹐始名楚璧。應制舉﹐三登甲科。開元中﹐爲中書舍人﹑集賢學士。帝屬文﹐多令視艸。終中書侍郎。在中書省久﹐李林甫用事﹐或言計議多所參助云。或云安貞天寶後以林甫之故﹐避罪衡山嶽寺。李北海遊嶽﹐識之﹐因戲曰「『峴山思駐馬﹐漢水憶回舟。暮雨衣猶濕﹐春風帆正開』﹐抑能記否﹖」因同載北歸。至長沙﹐謂守者曰「瀟湘逢故人﹐若幽谷之睹太陽。不然﹐委頓巖穴矣。」

崔惠童

《宴城東莊》云「一月人生笑幾回﹐相逢相識且銜杯。眼看春色如流水﹐今日飛花昨日開。」

尙明皇晉國公主。

崔敏童

《宴城東莊》云「一年始有一年春﹐百歲曾無百歲人。能向花中幾回醉﹐十千沽酒莫辭貧。」

敏童﹐惠童昆弟也。

劉晏

明皇禦勤政樓﹐大張樂﹐羅列百技。時教坊有王大娘者﹐戴百尺竿﹐竿上施木山﹐狀瀛州方丈﹐令小兒持絳節出入於其間﹐歌舞不輟。時劉晏以神童爲祕書正字﹐方十歲。帝召之﹐貴妃置之膝上﹐爲施粉黛﹐與之巾櫛。帝問晏﹕「汝爲正字﹐正得幾字﹖」晏曰「天下字皆正﹐惟朋字未正得。」貴妃復令詠王大娘戴竿﹐晏應聲曰「樓前百戲競爭新﹐惟有長竿妙入神。誰謂綺羅翻有力﹐猶自嫌輕更著人。」因命牙笏及黃綾袍賜之。

晏八歲﹐獻頌泰山行在﹐帝命張說試之﹐說曰「國瑞也。」卽授太子正字。公卿邀請旁午﹐號神童。晏字士安。

劉灣

字靈源﹐彭城人。天寶進士。天寶之亂﹐以侍禦史居衡陽。元結《送王契佐卿入蜀序》曰「與佐卿去者有淸河崔異﹐與次山住者有彭城劉灣﹐相醉相畱﹐幾日江畔。」

《出塞曲》云「將軍在重圍﹐音信絕不通。羽書如流星﹐飛入甘泉宮。倚是並州兒﹐少年心膽雄。一朝隨召募﹐百戰爭王公。去年桑乾北﹐今年桑乾東。死是徵人死﹐功是將軍功。汗馬牧秋月﹐疲卒臥霜風。仍聞左賢王﹐更欲圍雲中。」

《卽席賦露中菊》云「眾芳春競發﹐寒菊露偏滋。受气何曾異﹐開花獨自遲。晚成猶有分﹐欲采未過時。勿棄東籬下﹐看隨秋艸衰。」

元次山作《劉侍禦月夜宴會序》云「兵興以來﹐十一年矣﹐獲與同人歡醉達旦﹐詠歌取適﹐無一二焉。乙巳歲﹐彭城劉靈源在衡陽﹐逢故人或有在者﹐日夕相會﹐第寬遠遊。始與諸公待月而笑語﹐競與諸公愛月而歡詠。夜久﹐賦詩言懷。於戲﹗文章道喪﹐蓋亦久矣。時之作者﹐煩雜過多﹐歌兒舞女﹐且相喜愛﹐系之風雅﹐誰道是耶﹗諸公嘗欲變時俗之淫靡﹐爲後生之規範﹐今夕豈不能道達情性﹐成一時之美乎﹖」次山詩曰「我從蒼梧來﹐將耕舊山田。踟躕爲故人﹐且復停歸船。日夕得相從﹐轉覺和樂全。愚愛涼風來﹐明月正滿天。河漢望不見﹐幾星猶燦然。中夜興欲酣﹐攺坐臨淸川。未醉恐天旦﹐更歌促繁弦。歡娛不可逢﹐請君莫言旋。」

薛據

《出靑門往南山下別業》云「舊居在南山﹐夙駕自城闕。榛莽相蔽虧﹐去爾漸超忽。散漫余雪晴﹐蒼茫季冬月。寒風吹長林﹐白日原上沒。懷抱曠莫伸﹐相知阻胡越。弱年好棲隱﹐煉藥在巖窟。及此離垢氛﹐興來亦因物。末路期赤松﹐斯言庶不伐。」

《西陵口觀海》云「浙江漫湯湯﹐近海勢彌廣。在昔胚渾凝﹐融爲百川長。地形失端倪﹐天色潛滉漾。東南際萬里﹐極目遠無象。山影乍浮沈﹐潮波忽來往。孤帆或不見﹐棹歌猶想象。日暮長風起﹐客心空振蕩。浦口霞未收﹐潭心月初上。林嶼幾邅回﹐亭臯時偃仰。歲晏訪蓬瀛﹐眞遊非外獎。」

據與王摩詰﹑杜子美最善﹐子美有《喜薛三據授司議郎詩》云「文章開窔奧﹐遷擢潤朝廷。」又有《寄薛三郎中詩》云「與子俱白頭﹐役役常苦辛。𨿽爲尙書郎﹐不及村野人。天未厭戎馬﹐我輩本常貧。子尙客荊州﹐我亦滯江濱。聞子心甚壯﹐所過信席珍。賦詩賓客間﹐揮灑動八垠。乃知蓋代手﹐才力老益神。」其略如此。

據自永樂主簿陟縣丞﹐復選宰陟縣﹐劉長卿贈詩云「棲鸞往已屈﹐馴翟今可嗣。此道如不移﹐雲霄坐應致。縣前漳水綠﹐郭外晉山翠。日得謝客遊﹐時堪陶令醉。」

髙適《淇上寄據》云「故交負靈奇﹐逸气包謇諤。隱軫經濟具﹐縱橫建安作。」

據開元中自恃才名﹐於吏部參選﹐請授萬年錄事。諸流外官共見宰執訴之曰「赤錄事某等淸要官﹐今被進士奪去﹐某等色人無措手足矣。」遂罷。

商璠云「據爲人骨鯁﹐兼有气魄﹐其文亦不自傷﹐不卑不達﹐故著《古興詩》云﹕『投珠恐見疑﹐抱玉但垂泣。道在君不舉﹐功成嘆何及﹗』怨憤頗深。至如『寒風吹長林﹐白日原上沒』﹐又『窮冬時短晷﹐日盡西南天』﹐可謂曠代之佳句也。」

據﹐河中寶鼎人﹐中書舍人文思曾孫。父元暉﹐什邡令。開元﹑天寶間﹐據與弟播﹑總相繼登科。終禮部侍郎。

「省署開文苑﹐滄浪學釣翁」﹐據之詩也。子美《懷據詩》乃云「獨當省署開文苑﹐兼泛滄浪學釣翁。」

據《古興》云「日中望雙闕﹐軒蓋揚飛塵。鳴佩初罷朝﹐自言皆近臣。光華滿道路﹐意气安可親。歸來宴髙堂﹐廣筵羅八珍。僕妾盡錦綺﹐歌舞夜達晨。四時自相代﹐誰能分要津。已看覆前車﹐未見攺後輪。丈夫須兼濟﹐豈得樂一身。君今皆得志﹐肯顧憔悴人。」

《初去郡書情》云「肅徒辭汝潁﹐懷古獨淒然。尙想文王化﹐猶思巢父賢。時移多讒巧﹐大道竟誰傳。況是疾風起﹐悠悠旌斾懸。徵鳥無返翼﹐歸流不停川。已經霜露下﹐乃驗松柏堅。回首望城邑﹐迢迢間雲煙。志士不傷物﹐小人皆自妍。感時惟責己﹐在道非怨天。從此適樂土﹐東歸知幾年。」

劉愼虛

《贈喬林》云「去年上策不見收﹐今年寄食仍淹畱。羨君有酒能共醉﹐羨君無錢能不憂。如今五侯不待客﹐羨君不問五侯宅。如今七貴方自尊﹐羨君不過七貴門。大夫會應有知己﹐世上悠悠何足論。」

《贈閻防》云「靑冥南山色﹐君與緇錫鄰。深路入古寺﹐亂花隨暮春。紛紛對寂寞﹐往往落衣巾。松色空照水﹐經聲時有人。晚心復南望﹐山遠情獨親。應以修往業﹐亦惟立此身。深林度空夜﹐煙月資淸眞。莫嘆文明日﹐彌年徒隱淪。」

《九日送人》云「海上正搖落﹐客中還別離。同舟去未已﹐遠送新相知。流水意何極﹐滿樽徒爾爲。從來菊花節﹐早已醉東籬。」

《江南曲》云「美人何蕩漾﹐湖上風日長。玉手欲有贈﹐徘徊雙鳴璫。唱歌隨綠水﹐怨色起春陽。日暮還家望﹐煙雲橫洞房。」

《登廬山峯頂寺》云「孤峯畱萬象﹐秋气何髙淸。天際南郡出﹐林端西江明。山門二緇叟﹐振錫聞幽聲。心照有無界﹐業懸前後生。徒知眞機靜﹐尙與愛网並。方首金門路﹐未遑參道情。」

《暮秋楊子江寄孟浩然》云「木葉紛紛下﹐東南日煙霜。山林相曉暮﹐天海深靑蒼。暝色空復久﹐秋聲亦何長。孤舟兼微月﹐獨夜仍越鄕。寒笛對京口﹐故人在襄陽。詠思勞今夕﹐江漢遙相望。」

《海上》云「日出歸且遠﹐送君東悠悠。滄溟千萬里﹐日夜一孤舟。曠望絕國所﹐微茫天際愁。有時近仙境﹐不定若夢遊。或見靑色石﹐孤山百丈秋。前心方杳眇﹐此路勞夷遊。離別惜吾道﹐風波敬皇休。春浮花气遠﹐思逐海水流。日莫離歌後﹐永懷空滄州。」

鄭處誨《明皇雜錄》云「天寶末﹐劉希夷﹑王泠然﹑王昌齡﹑祖詠﹑張若虛﹑張子容﹑孟浩然﹑常建﹑李白﹑劉愼虛﹑崔署﹑杜甫﹐𨿽有文章盛名﹐皆流落不偶。」

商璠云「愼虛詩情幽興遠﹐思苦詞奇﹐忽有所得﹐便驚眾聽。頃東南髙唱者十數人﹐然聲律婉態﹐無出其右。𨿽气骨不逮諸公﹐自永明以來﹐可傑立江表。至如『松色空照水﹐經聲時有人』﹐又『滄溟千萬里﹐日夜一孤舟。』『歸夢渡江水﹐悠悠繞故鄕。駐馬渡江處﹐望鄕待歸舟』﹐『道自白雲靜﹐春與靑溪長。時有落花至﹐遠隨流水香。開門向溪路﹐深柳讀書堂。幽映每落日﹐淸輝照衣裳』﹐並方外之言也。惜其不永天年﹐隕碎國寶。」

王昌齡《宿京江口期愼虛不至詩》云「霜天起長望﹐殘月生海門。風靜夜潮滿﹐城髙寒气昏。故人何寂寞﹐久已乖淸言。明發不能寐﹐徒盈江上樽。」又《送愼虛歸取宏詞解》云「天淸聞海鶴﹐遊子引鄕盼。聲隨羽儀遠﹐勢與歸云便。靑桂春再榮﹐白雲暮來變。遷飛在禮義﹐豈復淚如霰。」

孟浩然《九日於龍沙寄劉大愼虛》云「龍沙豫章北﹐九日掛帆過。風俗因時見﹐湖山發興多。客中誰送酒﹐棹裏自成歌。歌竟乘流去﹐滔滔任夕波。」

張巡

守睢陽日﹐當賦詩曰「接戰春來苦﹐孤城日漸危。合圍侔月暈﹐分守效魚麗。屢厭黃塵起﹐時將白羽揮。裹瘡猶出陣﹐飲血更登陴。忠信應難敵﹐堅貞自不移。無人報天子﹐心計欲何施。」

又《夜聞笛》云「岧峣試一臨﹐虜騎俯城陰。不辧風塵色﹐安知天地心。營開星月近﹐戰苦陣云深。旦夕更樓上﹐遙聞橫笛吟。」

巡《謝金吾將軍表》云「想峨嵋之碧峯﹐豫遊西蜀﹔追綠耳於懸圃﹐保壽南山。逆賊祿山﹐殺戮黎獻﹐羶腥闕庭。臣被圍四十七日﹐凡一千八百餘戰。主辱臣死﹐當臣效命之時﹔惡稔罪盈﹐是賊滅亡之日。」巡《祭纛文》曰「太一先鋒﹐蚩尢後殿﹐蒼龍持弓﹐白虎捧箭。」《祭城隍》云「眢井鳩翔﹐危堞龍攫。」皆文武雄健﹐志气不衰﹐眞忠烈士也。

巡﹐字巡﹐鄧州人。博通羣書﹐爲文章不立稿。以忠義死睢陽。

張繼

《閶門卽事》云「耕夫召募逐樓船﹐春艸靑靑萬頃田。試上吳門看郡郭﹐淸明幾處有新煙。」

《淸明日自西午橋至瓜巖村有懷》云「晚霽龍門雨﹐春生汝穴風。鳥啼官路靜﹐花發毀垣空。鳴玉慚時輩﹐垂絲學老翁。舊遊人不見﹐惆悵洛城東。」

《洛陽作》云「洛陽天子縣﹐金穀石崇鄕。艸色侵官道﹐花枝出苑墻。書成休逐客﹐賦罷遂爲郎。貧賤非吾事﹐西遊思自彊。」

《春夜皇甫冉宅對酒》云「流落時相見﹐悲歡共此情。興因樽酒洽﹐愁爲故人輕。暗滴花垂露﹐斜輝月過城。那知橫吹曲﹐江外作邊聲。」

《安公房問法》云「流年一日復一日﹐世事何時是了時。試向東林問禪伯﹐遣將心地學琉璃。」

髙仲武云「張繼員外﹐累代詞伯﹐積襲弓箕。其於爲文﹐不雕不飾。及爾登第﹐秀發當時。詩體淸迥﹐有道者風。如『女停襄邑杼﹐農廢汶陽耕。使者乘軺去﹐諸侯擁節迎』﹐可謂事理雙切。又『火燎原猶熱﹐波搖海未平』﹐比興深矣。」

繼﹐字懿孫﹐襄州人。登天寶進士第。大歷末﹐檢校祠部員外郎﹐分掌財賦於洪州。

《送郤紹充河南租庸判官》云「齊魯傷心地﹐頻年此用兵。女停襄邑杼﹐農廢汶陽耕。使者乘軺去﹐諸侯擁節迎。深仁佐君子﹐薄賦卹黎氓。火燎原猶熱﹐波搖海未平。應將否泰理﹐一問魯諸生。」

《感懷》云「調與時人背﹐心將靜者論。經年帝城裏﹐不識五侯門。」

伉儷歿於洪州﹐劉長卿《哭張員外》云「白簡曾連拜﹐滄州每共思。撫存憐稚齒﹐嘆逝顧身衰。自此辭張劭﹐何由見戴逵。獨聞山吏部﹐流涕訪孤兒。」

《楓橋夜泊》云「月落烏啼霜滿天﹐江楓漁火對愁眠。姑蘇城外寒山寺﹐夜半鐘聲到客船。」此地有夜半鐘﹐謂之「無常鐘」﹐繼志其異耳。歐陽以爲語病﹐非也。

張謂

「負薪老翁往北州﹐北望鄕關生客愁。自言老翁有三子﹐兩人已向黃沙死。如今少男新長成﹐明年聞道更徵兵。定知此別必零落﹐不及相隨同死生。盡將田宅借鄰伍﹐且復伶俜去鄕土。在生本求多子孫﹐及有誰知更苦辛。近傳天子尊武臣﹐彊兵直欲靜邊塵。安邊自合有長策﹐何必流離中國人。」《代北州老翁答》。

《送盧舉使河源詩》云「故人行役向邊州﹐匹馬今朝不少畱。長路關山何日盡﹐滿堂絲管爲君愁。」

《同諸公遊雲公禪院》云「共許尋雞足﹐誰能惜馬蹄。長空淨雲雨﹐斜日半虹霓。檐下千峯轉﹐窗前萬木低。看花尋逕遠﹐聽烏入林迷。地與喧卑隔﹐人將物我齊。不知樵客意﹐何事武陵溪。」

《送靑龍一公》云「事佛輕金印﹐勤王度玉關。不知從樹下﹐還許到人間。楚水淸蓮淨﹐吳門白日閒。聖朝須助治﹐切莫愛東山。」

《哭護國上人》云「昔喜三身靜﹐今悲萬劫長。不應歸北斗﹐多是向西方。舍利眾生得﹐袈裟弟子將。鼠行殘藥碗﹐虫网舊繩牀。別起千花塔﹐空畱一艸堂。支公何處在﹐神理竟茫茫。」

《麓山精舍送莫侍禦歸寧》云「何處堪畱客﹐香林隱翠微。薜蘿通驛騎﹐松竹掛朝衣。霜引臺烏集﹐風驚塔雁飛。飲茶勝飲酒﹐聊以送將歸。」

乾元中﹐謂以尙書郎出使夏口﹐沔州牧杜公觴於江城之南湖。謂命李白標之嘉名﹐白目爲郎官湖云。

謂《同王徵君湘中有懷》云「八月洞庭秋﹐瀟湘水北流。還家萬里夢﹐爲客五更愁。不用開書帙﹐偏宜上酒樓。故人京洛客﹐何日復同遊。」

《玉淸公主挽歌》云「學鳳年猶少﹐乘龍日尙賒。初封千戶邑﹐忽駕五云車。地接金人岸﹐山通玉女家。秋風何太早﹐吹落禁園花。」代宗之女。

謂﹐登天寶二年進士第。奉使長沙﹐嘗作《長沙風土記》云「巨唐八葉﹐元聖六載﹐正言待罪湘東。」

商璠云「謂《代北州老翁答》及《湖中對酒行》﹐並在物情之外﹐眾人未曾說耳。亦何必歷遐遠﹐探古迹﹐然後始爲冥搜。」

謂《湖中對酒行》云「夜坐不厭湖上月﹐晝遊不厭湖上山。眼前一樽又長滿﹐心中萬事如等閒。主人有黍百餘石﹐濁醪數斗應不惜。卽今相對不盡歡﹐別後相思復何益。茱茰灣頭歸路賒﹐願君且宿黃翁家。風光若此人不醉﹐參差辜負東園花。」

謂﹐大歷間爲禮部侍郎﹐典七年﹑八年﹑九年貢舉。

梁肅

肅﹐字欽之﹐世居陸渾。蕭復﹑杜佑交薦辟﹐終右補闕。崔恭序其文﹐以肅文𨿽多﹐而無適時之用﹐故以皇甫士安比之。

肅《贊四皓》云「秦失其鹿﹐豪傑並逐。鸞鳳何依﹐白雲深谷。英英南山﹐采采紫芝。漢以劍起﹐吾誰與歸。棲心化元﹐澹泊無爲。禮物𨿽至﹐先生默而。惟彼貞名﹐確不可轉。儲皇不安﹐我徳用顯。大君是驚﹐惠位是寧。四公屈身﹐天下和平。弋者何思﹐鴻飛冥冥。」

柳渾

貞元中﹐牡丹已貴﹐渾詩云「近來無柰牡丹何﹐數十千錢買一窠。今朝始得分明見﹐也共戎葵不較多。」見《酉陽雜俎》。

渾﹐字夷曠。不樂拘檢﹐爲貞元宰相。

孟云卿

《宋郊詩》云「徘徊宋郊上﹐不見平生親。獨立正傷心﹐悲風來孟津。大方載羣物﹐生死有常倫。虎豹不相食﹐哀哉人食人。豈知逢世運﹐天道亮云云。」又云「太虛流素月﹐三五何皎明。光耀侵白日﹐賢愚迷至精。四時更變化﹐天道有虧盈。常恐今已沒﹐須臾復更生。」

云卿﹐河南人。元次山《送孟校書往南海》云「云卿與次山同州裏﹐以辭學相友﹐少次山六七歲﹐聲名滿天下﹐知己在朝廷。及次山之年﹐何事不可至﹖勿愛羅浮﹐往而不歸也。」

云卿《鄴城懷古》云「朝發淇水南﹐將尋北燕路。魏家舊城闕﹐寥落無人住。伊昔天地屯﹐曹公獨中據。羣臣將北面﹐白日忽西暮。三臺竟寂寥﹐萬世難長固。雄豪安在哉﹐衰艸沾霜露。崔嵬長河北﹐尙見應劉墓。古樹藏龍蛇﹐荒茅伏狐兔。永懷故池館﹐數子章連句。逸興驅山河﹐雄辭變雲霧。我行睹遺迹﹐精爽如相遇。鬥酒將酹君﹐悲風白楊樹。」

《古挽歌》云「艸艸閭巷喧﹐塗車儼成位。冥寂何所須﹐盡我生人意。北去路非遠﹐此別終天地。臨穴頻撫棺﹐至哀反無淚。爾形未衰老﹐爾息猶童稚。骨肉安可離﹐皇天若容易。房帳卽虛張﹐庭宇爲哀吹。薤露歌若斯﹐人生盡如寄。」

《別離曲》云「結髮生別離﹐相思復相保。何知日已久﹐五變庭中艸。渺渺大海途﹐悠悠吳江島。但懼不出門﹐出門無遠道。遠道行旣難﹐家貧衣服單。嚴風吹積雪﹐晨起鼻何酸。人生各有戀﹐豈不懷爾安。分明天上日﹐生死誓同歡。」

《傷懷酬故友詩》云「悄悄晨雞翔﹐淅淅艸上霜。人生早艱苦﹐壽命恐不長。二十學已成﹐三十名不彰。豈無同門友﹐貴賤易中腸。驅馬行萬里﹐悠悠過帝鄕。幸因弦歌末﹐得上君子堂。眾樂互喧奏﹐獨余被笙簧。坐中無知音﹐安得神洋洋。願因髙風起﹐上感白日光。」

《古別離》云「朝日上髙臺﹐離人怨秋艸。但見萬里天﹐不見萬里道。君行本遙遠﹐苦樂誠難保。宿昔夢同衾﹐心憂夢顚倒。含酸欲誰訴﹐輾轉傷懷抱。白髮年已深﹐徵行去何早。寒暄有時謝﹐憔悴難再好。人皆算年壽﹐死者何曾老。少壯無會期﹐水深風浩浩。」

髙仲武云「孟君詩祖述沈千運﹐《賊中十首》又漁獵陳拾遺﹐詞气傷苦﹐怨者之流。如『虎豹不相食﹐哀哉人食人』﹐方於《七哀》﹔『路有饑婦人﹐抱子棄艸間』﹐則云卿之句深矣。孟𨿽效之於陳﹑沈﹐才能升堂﹐猶未入室﹐然當今古調﹐無出其右者﹐一時之英也。余感孟君平生好古﹐著《格律門論》及譜二篇﹐以攝其體統。」

云卿與杜子美﹑元次山最善。

「羣物歸大化﹐六龍頹西荒。」《感懷》句。「安知浮雲外﹐日月不運行。」《苦雨》句。「孤兒去慈親﹐遠客喪主人。莫吟辛苦曲﹐此曲誰忍聞。可聞不可說﹐去去無期別。行人念前程﹐不待參辰沒。朝亦常苦饑﹐暮亦常苦饑。飄飄萬里餘﹐貧賤多是非。少年莫遠行﹐遠行多不歸。」《悲哉行》。右張爲取作《主客圖》﹐以云卿爲「髙古奧逸主」。

卷二十六

盧象閻防王季友楊賁張陵王之渙李陽冰蘇渙劉長卿章八元李穆韋應物朱放孫逖李紓畢耀

盧象

象《題叔徵君東溪艸堂》云「關山十餘里﹐靑壁森相倚。欲識堯時天﹐東溪白雲是。雷聲轉幽壑﹐雲气杳流水。澗影生虫蛇﹐巖端翳梓杞。大道終不易﹐君恩曷能已。鶴羨無老時﹐龜言攝生理。浮年笑六甲﹐元化潛一指。未暇掃云梯﹐空慚阮家子。」又云「今朝共遊者﹐得性閒未歸。已到仙人家﹐莫驚鷗鳥飛。水深嚴公釣﹐松掛巢父衣。雲气轉幽寂﹐溪流無是非。名理未足羨﹐腥臊詎所稀。自惟負眞意﹐何歲當食薇。」

象《自江東止田園移莊慶會未幾歸汶上小弟幼妹尢悲其別賦詩》云「謝病始告歸﹐依然入桑梓。家人皆佇立﹐相候衡門裏。疇類皆長年﹐成人舊童子。上堂家慶畢﹐願與親姻邇。論舊或餘悲﹐思存且相喜。田園轉蕪沒﹐但有寒泉水。衰柳日蕭條﹐秋光淸邑裏。入門乍如客﹐休騎非便止。中飲顧王程﹐離憂從此始。」「兩妹日長成﹐雙鬟將及人。已能持寶瑟﹐自解掩羅巾。念昔別時小﹐未知疏與親。今來識離恨﹐掩淚方殷勤。」「小弟更孩幼﹐歸來不相識。同居𨿽漸慣﹐見人猶默默。宛作越人言﹐殊鄕甘水食。別此最爲難﹐淚盡有餘憶。」

劉夢得《董侹詩集序》云「嘗所遊皆靑雲之士﹐聞名如盧﹑杜﹐員外像﹐工部甫。髙韻如包﹑李﹐祭酒吉﹐侍郎紓。疊以章句揚於當時。」

商璠云「象詩雅而不素﹐有大體﹐得國士之風。曩在校書﹐名光祕閣。其如『靈越山多秀﹐新安江甚淸』﹐蓋東南之數郡也。」

《竹裏館》云「江南冰不開﹐山澤气潛通。臘月聞山鳥﹐寒崖見蟄熊。柳林靑半合﹐荻筍亂無叢。回首金陵岸﹐依依向北風。」

《送祖詠》云「田家宜伏臘﹐歲晏子言歸。石路雪初下﹐荒村雞共飛。東原多煙火﹐北澗隱寒暉。滿酌野人酒﹐倦聞鄰女機。胡爲困樵采﹐幾日被朝衣。」

《贈張筠員外》云「公門世業昌﹐才子冠裴王。出自平津邸﹐還爲吏部郎。神仙餘气色﹐列宿動輝光。夜直南宮靜﹐朝趨北禁長。時人窺冰鑑﹐明主賜衣裳。翰苑飛鸚鵡﹐天池待鳳凰。承歡疇日顧﹐未記後時傷。去去圖南遠﹐微才幸不忘。」

《趙都護晏別》云「結髮候旌麾﹐元戎復在斯。門開都護府﹐兵動羽林兒。黠虜多翻覆﹐謀臣有別離。智同天所授﹐恩共日相隨。漢使開賓幕﹐胡笳送酒卮。風霜迎馬首﹐雨雪事魚麗。上策應無戰﹐深情屬載馳。不應行萬里﹐明主寄安危。」

象﹐字緯卿。劉夢得紀其文云「公始以章句振起於開元中﹐與王維﹑崔顥比肩驤首﹐鼓行於時。妍詞一發﹐樂府傳貴。由前進士補祕書郎﹐轉右衛倉曹掾。丞相曲江公﹐方執文衡﹐揣摩後進﹐得公深器之﹐擢爲左補闕﹑河南府司錄司勛員外郎。名盛气髙﹐少所卑下﹐爲飛語所中﹐左遷齊﹑汾﹑鄭三郡司馬。入爲膳部員外郎。大盜起幽陵﹐入洛師﹐執公﹐脇之從伍中。謫果州長史﹐又貶永州司戶﹐移吉州長史。詔拜主客員外郎﹐道病畱武昌﹐遂不起。故相崔太傅時爲右史﹐方作鄂﹐以文志其墓。其詞曰﹕『噫﹗公妙年有聲﹐振耀當代。翺翔雲路﹐不虞矰繳。盛名先物﹐易生疵癘。三至郎省﹐坐成遺耋。蹭蹬江臯﹐棲棲沒齒。』見知者恨之。」

閻防

《百丈溪新理茅茨讀書》云「浪迹棄人世﹐還山自幽獨。始傍巢由蹤﹐吾其獲心曲。荒庭何所有﹐老樹半空腹。秋蜩鳴北林﹐暮鳥穿我屋。棲遲樂遵渚﹐恬曠寡所欲。開卦推盈虛﹐散帙攻節目。養閒廢人事﹐達命知止足。不學東國儒﹐俟時勞伐輻。」

防與薛據在終南山丰得寺讀書。韋蘇州有《城中臥疾和閻薛二子屢從邑令飲詩》云「車一作良。馬日蕭蕭﹐胡不住一作在。我廬。方來從令飲﹐臥病獨何如。秋風起漢一作江。臯﹐開戶望平蕪。卽此吝一作稀。音素﹐一作表。焉知中密疏。渴者不思火﹐寒者不求水。人生羈寓一作旅。時﹐去就當如此。猶希心異迹﹐一作從利心迹異。眷眷存終始。」

防在開元﹑天寶間有文稱﹐岑參﹑孟浩然﹑韋蘇州有贈章﹐然不知得罪謫長沙之故也。

商璠云「防爲人好古博雅﹐其詩警策﹐語多眞素。至如『荒庭何所有﹐老樹半空腹』﹐又若『熊跪庭中樹﹐龍蒸棟裏云』﹐皎然可信也。」

《秋晚石門禮佛》云「輕策淩絕壁﹐招提謁金仙。舟車無由徑﹐崖嶠乃屬天。躑躅淹昃景﹐夷猶望新弦。石門變暝色﹐谷口生人煙。陽雁叫平楚﹐秋風急寒川。馳暉苦代謝﹐浮脆暫貞堅。永欲臥邱壑﹐息心依梵筵。誓將歷劫願﹐無以外物牽。」

《宿岸道人精舍》云「早歲參道風﹐放情已寥廓。重息知心侶﹐遂果巖中諾。斂迹辭人間﹐杜門守寂寞。秋風剪蘭蕙﹐霜气冷淙壑。山牖見燃燈﹐竹房聞搗藥。願言捨塵事﹐所趣非龍蠖。」

《夕次鹿門山》云「龐公嘉遁所﹐浪迹難追攀。浮舟暝始至﹐抱杖聊自閒。雙巖開鹿門﹐百谷集珠灣。噴薄湍上水﹐舂容漂裏山。焦原足險峻﹐梁壑未成艱。我行自春仲﹐夏鳥語綿蠻。蕙艸色已晚﹐客心殊未還。遠遊非避地﹐訪道愛童顏。安能狥機巧﹐爭奪錐刀間。」

《與永樂諸官夜泛黃河》云「煙深載酒入﹐但覺暮川虛。映水見山火﹐鳴桹聞夜漁。愛玆川上趣﹐忽與世人疏。無假燃官燭﹐中流有望舒。」

孟浩然《湘中旅泊寄防》云「桂水通百粵﹐扁舟期曉發。荊云閉三邑﹐夕望不見家。襄王夢行雨﹐才子謫長沙。長沙饒瘴癘﹐胡爲久畱滯。久別思歡顏﹐承歡懷接袂。接袂杳無由﹐徒增旅泊愁。淸猿不可聽﹐沿月上湘流。」

王季友

《古塞曲》云「進軍飛狐北﹐窮寇勢將變。日落沙塵昏﹐背河更一戰。騂馬黃金勒﹐雕弓白羽箭。射殺左賢王﹐歸奏未央殿。欲言塞下事﹐天子不召見。東出咸陽門﹐哀哀淚如霰。」

《觀於舍人壁畫山水》云「野人宿在人家少﹐朝見此山謂山曉。半壁仍棲嶺上云﹐開簾放出湖中鳥。獨坐長松是阿誰﹐再三招手起來遲。於公大笑向予說﹐小弟丹靑能爾爲。」

《還山畱別長安知己》云「出山不見家﹐還山見家在。山前是門前﹐此去長樵采。靑溪誰招隱﹐白髮自相待。惟伴澗底松﹐依依色不攺。」

《宿東溪李十五山亭》云「上山下山入溪谷﹐溪中落日畱我宿。柏樹依依當主人﹐主人不在情亦足。花石出地兩重階﹐絕頂平天一小齋。本意猶來是山水﹐何用相逢憶舊懷。」

《寄韋子春》云「出山秋云曙﹐山木已再春。食我山中藥﹐不憶山中人。山中誰余密﹐白髮惟相親。雀鼠晝夜無﹐知我廚廩貧。依依北捨松﹐不厭吾南鄰。有情皆棄捐﹐土石爲同身。」

子美爲季友作《可嘆行》云「近者抉眼去﹐其夫﹐河東女兒身姓柳。丈夫正色動引經﹐酆城客子王季友。豫章太守髙帝孫﹐引爲賓客敬頗久。時危可仗眞豪傑﹐二人可置君側否。」

商璠云「季友詩放蕩﹐愛奇務險﹐遠出常情之外。然而白首短褐﹐良可悲乎﹗至如《觀於舍人西亭壁畫山水》云『野人宿在人家少﹐朝見此山謂山曉。半壁仍棲嶺上云﹐開簾放出湖中鳥』﹐甚有新意也。」

季友﹐肅﹑代間詩人也。錢考功起有《贈季友赴洪州幕下詩》云「列郡皆用武﹐南徵所從誰。諸侯重才略﹐見子如瓊枝。」乃知季友曾遊江西之幕。

郎士元《酬季友半日村別業兼呈李明府》云「村映寒原日已斜﹐煙生密竹早歸鴉。長溪南路當羣岫﹐半景東鄰照數家。門通小徑連芳艸﹐馬飲凍泉踏淺沙。欲待主人林上月﹐還思潘令縣中花。」

岑參《潼關使院懷王七季友》云「王生今才人﹐時輩咸所仰。何當見顏色﹐終日勞夢想。驅車到關下﹐欲往阻河廣。滿目徒春華﹐思君罷心賞。開門見太華﹐朝日映髙掌。忽覺蓮華峯﹐別來更如長。無心顧微祿﹐有意在獨往。不負林中期﹐終當出塵网。」

楊賁

賁《時興詩》云「貴人昔未貴﹐咸願顧寒微。及自登樞要﹐何曾問布衣。平明登紫閣﹐日晏下彤闈。擾擾路旁子﹐無勞歌是非。」

賁﹐登天寶三年第。

張陵

「今日漢家探使回﹐蟻疊邊兵來未歇。春風渭水不敢流﹐總作六軍心上血。」

陵﹐天寶間詩人也。

王之渙

《九日送別》云「薊庭蕭索故人稀﹐何處登髙且送歸。今日暫同芳菊酒﹐明朝應作斷蓬飛。」

《出塞詩》云「黃河直上白雲間﹐一片孤城萬仞山。羌笛何須怨楊柳﹐春光不過玉門關。」

《登鸛鵲樓》云「白日依山盡﹐黃河入海流。欲窮千里目﹐更上一重樓。」

之渙﹐並州人﹐與兄之咸﹑之賁皆有文﹐天寶間人。樂天作《滁州刺史鄭昈墓志》云「與王昌齡﹑王之渙﹑崔國輔聯唱疊和﹐名動一時。」

《送別》云「楊柳東門樹﹐靑靑夾禦河。近來攀折苦﹐應爲別離多。」

李陽冰

陽冰《阮客舊居詩》云「阮客身何在﹖仙云洞口橫。人間不到處﹐今日此中行。」阮客﹐縉雲之隱者也。

陽冰善篆﹐曾宰當塗﹐太白依之。

蘇渙

渙有《變律詩》云「日月東西行﹐照在大荒北。其中有燭龍﹐靈怪人莫測。開目爲晨暉﹐閉目爲夜色。一開復一閉﹐明晦無休息。居然六合內﹐曠哉天地徳。天地且不言﹐世人彊喧喧。」「毒蜂成一窠﹐髙掛惡木枝。行人百步外﹐目動魂亦飛。長安大道旁﹐挾彈誰家兒。右手持金丸﹐引滿無所疑。一中紛下來﹐勢若風雲隨。身如萬箭攢﹐宛轉迷所之。徒有疾惡心﹐柰何不知機。」「養蠶爲素絲﹐葉盡蠶不老。傾筐對空牀﹐此意向誰道。一女不得織﹐萬夫受其寒。一夫不得意﹐四海行路難。禍亦不在大﹐福亦不在先。世路險孟門﹐吾徒當勉旃。」

杜子美有《聽蘇大侍禦誦詩》之作。

髙仲武云「渙本不平者﹐善放白弩﹐巴人號曰『白跖』﹐賨人患之﹐以比莊蹻。後自知非﹐乃變節從學。鄕試擢第﹐遷禦史﹐佐湖南使崔中丞權幕。崔遇害﹐渙遂逾嶺扇動哥舒晃﹐跋扈交廣。此猶蛟龍見血﹐本質彰矣。五年作《變律詩》十九首﹐上廣州連率李公勉。其文意長於諷刺﹐亦有陳拾遺一鱗半甲﹐故善之。或曰﹕『此子左右嬖臣﹐侵敗王略﹐今著其文﹐其意可歟﹖』答曰﹕『漢策紀蒯通說詞﹐皇史錄祖君彥書檄﹐此本所以容納。夫善惡必書﹐《春秋》顯訓名言﹐渙者其殆庶幾乎﹖豈但不棄雕虫﹐亦以深懲戒餘子也。』」

渙以哥舒叛伏誅。

劉長卿

字文房﹐至監察禦史﹐以檢校祠部員外郎爲轉運使判官﹐知淮南鄂嶽轉運畱後﹑鄂嶽觀察使。吳仲孺誣奏﹐貶潘州南巴尉﹐會有爲之辧者﹐除睦州司馬﹐終隋州刺史。以詩馳聲上元﹑寶應間。皇甫湜云「詩未有劉長卿一句﹐已呼宋玉爲老兵矣﹔語未有駱賓王一字﹐已罵宋玉爲罪人矣。」其名重如此。

李嘉祐《入睦州分水路憶長卿詩》云「北闕忤明主﹐南方隨白雲。沿洄灘艸色﹐應接海鷗羣。建徳潮已盡﹐新安江又分。回看嚴子瀨﹐朗詠謝安文。雨過暮山碧﹐猿吟秋日曛。吳州不可到﹐刷鬢爲思君。」

髙仲武云「長卿員外有吏幹﹐剛而犯上﹐兩度遷謫﹐皆自取之。詩體𨿽不新奇﹐甚能煉飾﹐大抵十首已上﹐語意稍同﹐於落句尢甚﹐此其思銳才窄也。然『春風吳艸綠﹐古木剡山深。明日滄洲路﹐歸云不可尋』﹐又『沙鷗驚小吏﹐明月上髙枝』﹐又『細雨濕衣看不見﹐閒花落地聽無聲』﹐裁長補短﹐蓋王徽之類歟。又『得罪風霜苦﹐全生天地仁』﹐傷而不怨﹐亦足以發揮風雅矣。」

《過張明府別業》云「寥寥東郭外﹐白首一先生。考滿孤琴在﹐家移五柳成。夕陽臨水釣﹐春雨向田耕。終日空林下﹐何人識此情。」

《余幹旅捨》云「搖落暮天迥﹐靑楓霜葉稀。孤城向水閉﹐獨鳥背人飛。渡口月初上﹐鄰家漁未歸。鄕心正欲絕﹐何處搗寒衣。」

《送鄭公歸廬山》云「潯陽數畝宅﹐歸臥掩柴關。谷口何人在﹐門前秋艸閒。忘機賣藥罷﹐不語杖藜還。舊筍成寒竹﹐空齋向暮山。水流過舍下﹐云去到人間。桂樹花應發﹐因行寄一攀。」自《過張明府別業》三篇﹐姚合取爲《極元集》。

《負譴後題於越亭》云「南天愁望絕﹐亭上柳條新。落日獨歸鳥﹐孤舟何處人。生涯投嶺徼﹐世業陷邊塵。江入千峯暮﹐花連百越春。秦臺憐白首﹐楚水怨靑蘋。艸色無徵路﹐鶯聲傍逐臣。獨醒翻取笑﹐直道不容身。得罪風霜苦﹐全生天地仁。靑山數行淚﹐滄海一窮鱗。流落誰相見﹐空憐鷗鷺親。」楊大年最喜此篇。

《同郭參謀題崔令公庭竹》云「不學媚淸瀾﹐能依上將壇。蒙籠低冕過﹐靑蒨捲簾看。得地移根遠﹐經霜抱節難。開花成鳳實﹐嫰筍長漁竿。藹藹軍容靜﹐蕭蕭郡宇寬。細音和角暮﹐疏影上門寒。阮巷何人在﹐梁園幾處殘。空餘軒屏側﹐歲晚對任安。」

《送朱山人越中賊退後歸山》云「越中初戰罷﹐江上送歸橈。南渡無來信﹐西陵自落潮。空城垂故柳﹐舊葉發春苖。閭裏稀相見﹐鶯花共寂寥。」

《送張扈司直歸越中》云「時危身赴難﹐事往任浮沈。萬里三江客﹐孤城百戰心。春風吳艸綠﹐古木剡山深。明日滄洲路﹐歸飛不可尋。」

《陪鄭中丞園林宴諸侄》云「心遠親魚鳥﹐功成厭鼓鼙。林中阮家醉﹐池上謝公題。門徑蒼苔合﹐窗陰綠筱低。夕陽山向背﹐秋艸水東西。舊架懸藤老﹐疏籬插槿齊。風塵不可到﹐惟羨武陵溪。」

《送駱少府》云「汀洲芳艸綠﹐日暮更氛氳。舊國無來信﹐春江獨送君。五言淩白雪﹐六翮向靑雲。空自無機事﹐沙鷗已可羣。」

《送李中丞之襄州》云「流落徵南將﹐曾驅十萬師。罷歸無舊業﹐老去戀明時。獨立三朝盛﹐輕生一劍知。茫茫江漢上﹐日暮欲何之。」

《送嚴士元》云「春風倚棹闔閭城﹐水國猶寒陰復晴。細雨濕衣看不見﹐閒花落地聽無聲。日斜江上孤帆影﹐艸綠湖南萬里程。東道若逢相識問﹐靑袍今已誤儒生。」

章八元

八元《題慈恩塔》云「十層突兀在虛空﹐四十門開面面風。卻怪鳥飛平地上﹐自驚人語半天中。回梯暗踏如穿洞﹐絕頂初攀似出籠。落日鳳城佳气合﹐滿城春樹雨蒙蒙。」或云「元﹑白見其詩云﹕不謂嚴維出此弟子。」

八元《歸桐廬舊居寄嚴長史》云「昨辭天子棹歸舟﹐家在桐廬憶舊邱。三月暖時花競發﹐兩溪分處水爭流。近聞江老傳鄕語﹐遙見家山減旅愁。或在醉中逢夜雪﹐懷賢應向剡川遊。」

《酬劉長卿月夜》云「夜涼河漢白﹐捲箔出南軒。過月鴻爭遠﹐辭枝葉暗翻。獨謠聞麗曲﹐緩步接淸言。宣室思前席﹐行看拜主恩。」劉云「貧家惟好月﹐空愧子猷過。」

韋蘇州《送八元擢第往上都應制》云「決勝文場戰已酣﹐行應辟命復才堪。旅食不辭遊闕下﹐春衣未換報江南。天邊宿鳥生歸思﹐關外晴山滿夕嵐。立馬欲從何處別﹐都門楊柳正毿毿。」

髙仲武云「八元嘗於郵亭偶題數句﹐蓋激楚之音也。會稽嚴維到驛﹐問八元曰﹕『爾能從我學詩乎﹖』曰﹕『能。』少頃遂發﹐八元以辭家。維大異之﹐遂親指諭﹐數年克賦擢第。至如『雪晴山脊見﹐沙淺浪痕交』﹐得山水狀貎也。」

八元﹐睦州人。登大歷進士第。

八元《新安江行詩》云「江源南去永﹐野渡暫維梢。古戍懸漁网﹐空林露鳥巢。雪晴山脊見﹐沙淺浪痕交。自笑無媒者﹐逢人卽解嘲。」

《寄苖員外》云「舊宅平津邸﹐槐陰接漢宮。鳴騶馳道上﹐見月直廬中。白雪歌偏麗﹐靑雲宦早通。悠悠一縫掖﹐千里限淸風。」

李穆

劉長卿之婿也。詩寄劉云「處處雲山無盡時﹐桐廬南望轉參差。舟人莫道新安近﹐欲上潺湲行自遲。」時劉在新安郡。劉答云「孤舟相訪自天涯﹐萬轉雲山路更賒。欲掃柴門迎客遠﹐靑苔黃葉滿貧家。」長卿又送穆詩云「渡口發梅花﹐山中動泉脈。蕪城春艸生﹐君作揚州客。」「雁還空渚在﹐人去落湖翻。臨水獨揮手﹐殘陽歸掩門。」「狎鷗攜稚子﹐釣魚終老身。殷勤囑歸客﹐莫話桃源人。」

韋應物

周逍遙公夐之後﹐待價生令儀﹐令儀生鑾﹐鑾生應物。其詩言天寶時扈從遊幸事﹐疑爲三衛。永泰中﹐任洛陽丞﹑京兆府功曹。大歷十四年﹐自扈縣令制除櫟陽令﹐以疾辭不就。建中二年﹐由比部外郎出刺滁州﹐攺刺江州﹐追赴闕﹐攺左司郎中。貞元初﹐歷蘇州﹔罷守﹐寓蘇臺永定精舍。李肇《國史補》云「開元後位卑而著名者﹐李北海邕﹑王江寧昌齡﹑李館陶﹑鄭廣文虔﹑元魯山徳秀﹑蕭功曹穎士﹑張長史旭﹑獨孤常州及﹑崔比部元翰﹑梁補闕肅﹐韋蘇州其一也。」應物仕宦本末﹐似止於蘇。案白傅《蘇州答劉禹錫詩》云「敢有文章替左司」﹐謂應物也。官稱亦止此。

《郡齋雨中與諸文士燕集詩》云「兵衛森畫戟﹐宴寢凝淸香。海上風雨至﹐逍遙池閣涼。煩屙近一作止。消散﹐嘉賓復滿堂。自慚居處崇﹐未睹斯民康。理會是非遣﹐性達形迹忘。鮮肥屬時禁﹐蔬果幸見嘗。俯飲一杯酒﹐仰聆金玉章。神歡體自輕﹐意欲淩風一作云。翔。吳中盛文史﹐羣彥今汪洋。方知大藩地﹐一作盛。豈曰財賦彊。」

應物性髙潔﹐所在焚香掃地而坐。惟顧況﹑劉長卿﹑邱丹﹑秦系﹑皎然之儔﹐得廁賓列﹐與之酬唱。樂天《吳郡詩石記》﹐獨書「兵衛森畫戟﹐燕寢凝淸香」。劉太眞與韋書云「顧著作來﹐況也。以足下郡齋燕集相示﹐是何情致暢茂遒逸如此﹗宋﹑齊間沈﹑謝﹑吳﹑何﹐始精於理意﹐然緣情體物﹐備詩人之旨﹐後之傳者﹐甚失其源。惟足下制其橫流﹐師摰之始﹐《關雎》之亂﹐於足下之文見之矣。」

《故人重九日求橘戲贈》云「憐君獨坐思新橘﹐始摘猶酸亦未黃。書後欲題三百顆﹐洞庭須待滿林霜。」

樂天《與元九書》云「近歲韋蘇州歌行﹐才麗之外﹐頗近興諷﹔其五言詩又髙雅閒澹﹐自成一家之體。今之秉筆者﹐誰能及之﹖然當蘇州在時﹐人亦未甚愛重﹐必待身後然後貴之。」

「欲持一瓢酒﹐遠寄風雨夕。」句。「萬籟自生聽﹐太空常寂寥。還從靜中起﹐卻向靜中銷。」詠聲。「山深松子落﹐幽人應未眠。」句。「舟泊南池雨﹐簾捲北樓風。」句。右張爲取作《主客圖》。

應物《寄全椒山中道士》云「今朝郡齋冷﹐忽念山中客。澗底束荊薪﹐歸來煮白石。欲持一瓢酒﹐遠寄風雨夕。落葉徧空山﹐何處尋行迹。」

應物《郡齋雨中燕集》﹐顧況和詩云「好鳥集嘉樹﹐飛雨灑髙城。況與數君子﹐列坐分兩楹。文雅一何麗﹐林堂含餘淸。我公未歸朝﹐遊子不待情。白雲帝鄕遠﹐滄江桃葉鳴。拜手欲無言﹐零淚如酒傾。寸心已摧折﹐別離方骨驚。安得淩風翰﹐肅肅賓天京。」時況左遷饒州司士參軍﹐故寓意於詩。

朱放一作仿

《剡溪行寄新別》云「潺湲寒溪上﹐自此成離別。回首望歸人﹐移舟逢暮雪。頻行識艸樹﹐漸老傷年發。惟有白雲心﹐爲向東山月。」

《九日陪劉中丞宴送客》云「獨坐三臺妙﹐重陽百越間。水心觀遠俗﹐霜气入秋山。不棄遺簮舊﹐寧辭落帽還。仍聞西上客﹐咫尺謁天顏。」

《九日與楊凝崔淑期登江上山有故不往》云「欲從攜手登髙去﹐一到門前意已無。那得更將頭上發﹐學他年少插茱茰。」

《山中聽子規》云「幽人自愛山中宿﹐又近葛洪丹井西。窗中有个長松樹﹐半夜子規來上啼。」

《亂後經淮陰岸》云「荒村古岸誰家在﹐野水浮雲處處愁。惟有河邊衰柳樹﹐蟬聲相送到楊州。」

《剡山夜月六言》云「月在沃洲山上﹐人歸剡縣溪邊。漠漠黃花覆水﹐時時白鷺驚船。」

《銅雀妓》云「恨唱歌聲咽﹐愁翻舞袖遲。西陵日欲暮﹐是妾斷腸時。」

《經故賀賓客鏡湖道觀》云「已得歸鄕裏﹐逍遙一外臣。那隨流水去﹐不待鏡湖春。雪裏登山屐﹐林間漉酒巾。空餘道士觀﹐誰是學仙人。」

放﹐字長通﹐襄州人。隱居剡溪。嗣曹王臯鎭江西﹐辟節度參謀。貞元中﹐召爲左拾遺﹐不就。

《送張山人》云「知君住處足風煙﹐古寺荒村在眼前。便欲移家逐君去﹐惟愁未有買山錢。」

《送著公歸越》云「誰能愁此別﹐到越會相逢。長憶雲門寺﹐門前千萬峯。石牀埋積雪﹐山路倒枯松。莫學白道士﹐無人知去蹤。」

戴叔倫《早行寄放》云「山曉旅人去﹐天髙秋气悲。明河川上沒﹐芳艸露中滋。此別又萬里﹐少年能幾時。心知剡溪路﹐聊且寄前期。」

放《答陸澧》云「松葉堪爲酒﹐春來釀幾多﹖不辭山路遠﹐踏雪也相過。」

《毗陵畱別》云「別離非一處﹐此處最傷情。白髮將靑艸﹐相隨日日生。」

《遊石澗寺》云「聞道幽深石澗寺﹐不逢流水亦難知。莫道山僧無伴侶﹐獼猴長在古松枝。」

顧況贈放云「野客歸時無四鄰﹐黔婁別久桉常貧。漁樵舊路不堪入﹐何處空山猶有人。」

嚴維贈放云「昔年居漢水﹐日醉習家池。道勝迹長在﹐名髙身不知。欲依天目住﹐新自始寧移。生事曾無長﹐惟將白接。」

孫逖

逖﹐河南人。年十五﹐崔齊公日用試《土火鑪賦》﹐援翰立成。甫冠﹐三擅甲科。吏侍王邱試《竹簾賦》﹐降階納拜﹐待以殊禮。其典誥也﹐宰相張九齡掎摭疵瑕﹐沈吟久之﹐不能易一字。公除庶子﹐苑咸艸詔曰「西掖掌綸﹐朝推無對。」張說命二子施伯仲之禮。江夏李邕自陳州入計﹐繕錄其集﹐詣公托知己之分。可謂人文之宗師﹐國風之哲匠也。已上顏眞卿序其文。逖終刑部侍郎。

《和登會稽山》云「稽山碧湖上﹐勢入東溟盡。煙景晝淸明﹐九峯爭隱嶙。望中厭朱紱﹐俗內探玄牝。野老聽鳴騶﹐山童擁行軫。仙花寒未落﹐古蔓柔堪引。竹澗入山多﹐松崖向天近。雲從海天去﹐日就江村隕。能賦邱嘗聞﹐和歌參不敏。冥搜信沖漠﹐多士期標準。願奉濯纓心﹐長謠入招隱。」

《奉和左司員外自洛使入京中路先赴長安逢立春日贈韋侍郎等諸公》云「拜郎登省闥﹐奉使馳車乘。遙瞻使者星﹐便是郎官應。臺妙時放言﹐皇華徳彌稱。二陜聽風謠﹐三秦望形勝。此中暌益友﹐是日多詩興。寒盡歲陰催﹐春歸日華證。」「忽睹雲間數雁回﹐更逢山上正花開。河邊淑气迎芳艸﹐林下輕風待落梅。秋憲府中髙唱入﹐春卿署裏和聲來。共言東閣招賢地﹐自有西徵謝傅才。」

《楊子江樓》云「楊子何年邑﹐雄圖作楚關。江連二妃渚﹐云近八公山。驛道靑楓外﹐人煙綠嶼間。晚來潮正滿﹐數處落帆還。」

李紓

字仲舒﹐大歷初﹐李季卿薦爲左補闕。徳宗時﹐終吏侍。李嘉祐有《元日無衣冠入朝詩寄再從弟補闕紓》

獨孤及見元載﹐求正字。元知其所欲﹐迎謂曰「誰堪制誥﹖」及心知不我與﹐乃薦紓。時楊炎在閣下﹐忌及故也。

李嘉祐《自蘇臺至望驛亭人家盡空春物增思悵然有作寄從弟紓》云「南浦菇蔣覆白蘋﹐東吳黎庶逐黃巾。野棠自發空流水﹐江燕初歸不見人。遠樹依依如送客﹐平田渺渺獨傷春。那堪回首長洲苑﹐烽火年年報塞塵。」

戴叔倫《寄中書李舍人紓》云「萍翻蓬自捲﹐不共本心期。復入重城裏﹐頻看百艸滋。水流歸思遠﹐花發長年悲。盡日春風起﹐無人見此時。」

畢耀

與獨孤常州唱和﹐嘗贈常州云「洪鑪無久停﹐日月速如飛。忽然衝人身﹐飲酒不須疑。」常州後寄耀云「別時前盟在﹐寸景莫自擲。心與白日斗﹐十無一滿百。寓形薪火內﹐甘作天地客。與物無親疏﹐鬥酒勝竹帛。」

耀與杜子美友善﹐子美《贈畢四耀》詩云「才大今詩伯﹐家貧苦宦卑。」又《喜耀除監察詩》云「大雅何寥闊﹐斯人尙典型。交期余潦倒﹐材力爾精靈。」其推重如此。

卷二十七

於逖姚系趙徵明李泌禇朝陽蕭昕張潮暢當暢諸獨孤及皇甫冉皇甫曾李幼卿趙驊賈邕劉舟長孫鑄房白元晟劉太衝姚發鄭愕殷少野鄔載

於逖

獨孤及﹑李白皆有詩贈之﹐蓋天寶間詩人也。

《憶捨弟》云「衰門鮮兄弟﹐兄弟惟兩人。饑寒各流浪﹐感念傷我神。夏期秋未來﹐安知無他因。不怨別天長﹐但願見爾身。茫茫天地間﹐萬類各有親。安知汝與我﹐乖異同胡秦。何時對形影﹐憤懣當共陳。」

《野外作》云「老病無樂事﹐歲秋悲更長。窮郊日蕭索﹐生意已蒼黃。小弟發亦白﹐兩男俱不彊。有才且未達﹐況我非賢良。幸有朽鈍姿﹐野外老風霜。寒鴉噪晚景﹐喬木思故鄕。魏人宅蓬池﹐結网佇鱣魴。水淸魚不來﹐歲暮空彷徨。」

姚系

系《送周願判官歸嶺南》云「早蟬望秋鳴﹐夜吟怨離聲。眇然多異感﹐值子江山行。由來重義人﹐感激事縱橫。往復念遐阻﹐淹畱慕平生。晨奔九衢餞﹐暮始萬里程。山驛風月樹﹐海門煙霞城。易綃泉源近﹐拾翠沙漵明。蘭蕙一爲贈﹐貧交空復情。」

《西京遇舊識兼送往隴西詩》云「蟬鳴一何急﹐日暮秋風樹。卽此不勝愁﹐隴陰人更去。相逢與相失﹐共是亡羊路。」

韋蘇州《送系還河中詩》云「上國旅遊罷﹐故園生事微。風塵滿路起﹐行人何處歸。畱意芳樹飲﹐惜別暮春暉。幾日投關郡﹐河山對掩扉。」

《送陸渾主簿趙宗儒之任》云「山中眇然意﹐此意乃平生。常日望鳴臯﹐遙對洛陽城。故人吏爲隱﹐懷此若蓬瀛。夕气冒巖上﹐晨流瀉岸明。存亡區中事﹐影響羽人情。溪寂值猿下﹐雲歸聞鶴聲。及玆春始暮﹐花葛正明榮。會有攜手日﹐悠悠去無程。」

《楊參軍莊送宇文邈》云「秋云冒原隰﹐野鳥滿林聲。愛此田舍事﹐稽君車馬程。離堂慘不喧﹐脈脈復盈盈。蘭葉一經霜﹐香綃爲贈輕。燈光耿方寂﹐虫思隱餘淸。相望忽無際﹐如含江海情。」

《五老峯大明觀贈隱者》云「云觀此山北﹐與君攜手稀。林端涉橫水﹐洞口入斜暉。頗覺鸞鶴邇﹐忽爲煙霧飛。故人淸和客﹐默會琴心微。丹術幸可授﹐靑龍當未歸。悠悠平生意﹐此日復相違。」

趙徵明

《思歸》云「爲別未幾日﹐去日如三秋。猶疑望可見﹐日日上髙樓。惟是分手處﹐白蘋滿芳洲。寸心寧死別﹐不忍生離憂。」

《回軍跛者詩》云「旣老又不全﹐始得離邊城。一枝假枯木﹐步步向南行。去時日一百﹐來時一月程。常恐道路傍﹐掩棄狐兔塋。所願死鄕裏﹐到日不願生。聞此哀怨詞﹐念念不忍聽。惜無異人術﹐倏忽具爾形。」

李泌

《奉和聖制重陽賜會聊示所懷》云「大唐造昌運﹐品物荷時成。乘秋逢令節﹐錫宴歡羣情。俯臨秦山川﹐髙會漢公卿。欠一韻。未追赤松子﹐且泛黃菊英。賡歌聖人作﹐海內同休明。」

《奉和聖制中和節曲江宴百僚》云「風俗時有變﹐中和節惟新。軒車雙闕下﹐宴會曲江濱。金石何鏗鏘﹐簮纓亦紛綸。皇恩降自天﹐品物感知春。慈恩匝寰瀛﹐歌詠同君臣。」欠一韻。

泌﹐字長源。相徳宗﹐以上巳﹑九日皆大宴集﹐而寒食﹑上巳多同時﹐欲以二月名節。泌請廢正月晦﹐以二月朔爲中和節﹐因賜大臣戚裏尺﹐謂之裁度。裏閭釀宜春酒﹐百官進農書﹐以示務本。帝乃著令﹐與上巳﹑九日爲三令節﹐中外皆賜緡錢燕會。

《鄴侯家傳》云「泌賦詩譏楊國忠曰﹕『靑靑東門柳﹐歲宴復憔悴。』國忠訴於明皇﹐上曰﹕『賦柳爲譏卿﹐則賦李爲譏朕﹐可乎﹖』」

禇朝陽

《五絲詩》云「越人傳楚俗﹐截竹競縈絲。水底深休也﹐日中還賀之。章施文勝質﹐列匹美於姬。錦繡侔新段﹐羔羊寢舊詩。但誇端午節﹐誰薦屈原詞。把酒時伸奠﹐汨羅空遠而。」

朝陽﹐登天寶進士第。

蕭昕

《臨風舒錦》云「麗錦匹云終﹐襜襜展向風。花開翻覆翠﹐色亂動搖紅。縷散悠揚裏﹐文回照灼中。低垂疑步障﹐吹起作晴虹。旣與邱遲夢﹐深知卓氏功。還鄕將制服﹐從此表亨通。」

昕﹐字中明。再中博學宏詞科。初爲哥舒翰掌書記﹐翰敗﹐儳道走蜀。肅宗立﹐奉誥冊至行在。代宗狩陜﹐昕由武關從帝。徳宗出奉天﹐昕時爲工部尙書﹐年八十餘﹐步至奉天。後兼禮部尙書﹐知貢舉﹐以太子少師致仕。

張潮

《小長干行》云「憶昔深閨裏﹐煙塵不曾識。嫁與長幹人﹐沙頭候風色。三月南風興﹐思君下江陵。八月秋風起﹐看君發揚子。去時悲如何﹐見少別離多。湘潭幾人到﹐妾夢常風波。」又云「昨夜狂風度﹐吹折江頭樹。渺渺暗無邊﹐行人在何處。好乘浮雲往﹐佳期蘭渚東。鴛鴦綠浦上﹐翡翠錦屏中。自憐十五餘﹐顏色桃花紅。那作商人婦﹐愁水復愁風。」二詩《太白集》中有之﹐未知誰是。

《江行風》云「婿貧如珠玉﹐婿富如埃塵。貧時不忘舊﹐富日多寵新。妾本富家女﹐與君爲偶匹。念汝一何深﹐中門不曾出。妾有繡衣裳﹐葳蕤金縷光。念君貧且賤﹐易此從遠方。遠方三千里﹐發竟悔不已。日暮情更來﹐空望去時水。孟夏麥始秀﹐江上多南風。商賈歸欲盡﹐君今尙巴東。巴東有巫山﹐窈窕神女顏。常恐遊此方﹐果然不知還。」

潮﹐丹陽人。大歷時處士。

暢當

《南充謝郡客遊澧州畱贈宇文中丞》云「僕本濩落人﹐辱當州郡使。量力頗及早﹐謝歸今卽已。蕭蕭若淩虛﹐衿帶頓銷靡。車服率然來﹐涔陽作遊子。鬱鬱寡開顏﹐默默獨行李。忽逢平生友﹐一笑方在此。秋情寧風日﹐楚思浩雲水。爲語弋林者﹐冥冥鴻遠矣。」

韋蘇州寄當詩云「宼賊起東山﹐英俊方未閒。聞君新應募﹐籍籍動京關。出身文翰場﹐髙步不可攀。靑袍未及解﹐白羽插腰間。昔爲瓊樹枝﹐今有風霜顏。秋郊細柳道﹐走馬一夕還。丈夫當爲國﹐破敵如摧山。何必事州府﹐坐使鬢毛班。」聞以子弟被召從軍。

李端贈當詩並序云「余少尙神仙﹐且未能去。友人暢當﹐以禪門見導﹐余心知其是而未得其門﹐因寄詩以咨焉﹕少喜神仙術﹐年來久蹉跎。壯志爲一累﹐浮生事漸多。衰顏不相識﹐歲暮定相過。請問宗居士﹐君其柰老何。」

當﹐河東人。貞元初爲太常博士﹐後以果州刺史卒。與弟諸皆有詩名。

《宿潭上》云「夜潭有仙舸﹐與月當水中。嘉賓愛明月﹐遊子驚秋風。」又云「靑蒲野陂水﹐白露明月天。夜中秋風起﹐心事坐潸然。」

《別盧倫》云「故交君獨在﹐又欲與君離。我有新秋淚﹐非關秋气悲。」

《平阿館赴郡》云「晨興平阿館﹐見月沈江水。溶溶山霧披﹐肅肅沙鷺起。奉恩謬符竹﹐伏軾省頑鄙。何得施教化﹐愧迎小郡吏。寥落耕俗地﹐徵途淸冥裏。徳綏及吾民﹐不得將鹿矣。擒姦非性能﹐多湣會衰齒。恭承共理詔﹐常懼墜諸地。」

《居山居酬韋蘇州見寄》云「孤茅泄煙處﹐此中山叟居。觀云寧有事﹐耽酒詎知余。水定鶴翻去﹐松欹峯儼如。猶煩使君問﹐更欲結環廬。」

《登鸛鵲樓》云「迥臨飛鳥上﹐髙出世塵間。天勢圍平野﹐河流入斷山。」

《偶宴西蜀摩訶池》云「珍木郁淸池﹐風荷左右披。淺觴寧及醉﹐慢舸不知移。蔭竹簟光冷﹐照流簮影欹。胡爲獨羈者﹐雪涕向漣漪。」

當詩平淡﹐多佳句﹐如《釣渚亭》云「花發多遠意﹐鳧雁有閒情。遲暉耿不暮﹐平江寂無聲。」《天柱隱所》云「荒徑饒松子﹐深蘿絕鳥聲。陽崖全帶日﹐寬障偶通耕。」《山居》雲「水定鶴翻去﹐松欹峯儼如。」又﹕「寒林苞晚橘﹐風絮露垂楊。湖畔聞漁唱﹐天邊數雁行。」皆有遠意。

暢諸

《早春詩》云「獻歲春猶淺﹐園林未盡開。雪和新雨落﹐風帶舊寒來。聽鳥聞歸雁﹐看花識早梅。生涯知幾日﹐更被一年催。」

獨孤及

字至之﹐洛陽人﹐時號獨孤常州。

《夏中酬於逖畢耀問病見贈》云「救物智所昧﹐學仙願未從。行藏兩乖角﹐蹭蹬風波中。薄宦恥降志﹐臥痾非養蒙。閉關涉兩旬﹐羈思浩無窮。鸑鷟何處來﹐雙舞下碧空。離別隔雲雨﹐惠然此相逢。把手賀疾間﹐舉杯欣酒濃。新詩見久要﹐淸論激深衷。髙館舒夜簟﹐開門延微風。火雲赫嵯峨﹐日暮千萬峯。遙指故山笑﹐相看撫號鐘。聲和由心淸﹐事感由气同。出處未易料﹐且歌緩愁容。願君崇明徳﹐歲暮如靑松。」

《賈員外處見中書賈舍人巴陵詩集覽之懷舊代書寄贈》云「海岸望靑瑣﹐雲長天漫漫。十年不一展﹐知有關山難。適逢阮始平﹐立馬問平安。取公詠懷詩﹐示我江海瀾。暫若歸武庫﹐森然矛戟寒。眼明遺頭風﹐心悅忘朝餐。大駕今返正﹐熊羆扈鳴鑾。公遊鳳凰沼﹐獻可在筆端。系越有長纓﹐封關只一丸。冏然翔寥廓﹐仰望在羽翰。嘉會不我與﹐相思歲云殫。惟當袖佳句﹐持比靑瑯玕。」

《題思禪寺上方詩》云「溪口聞法鼓﹐停橈登翠屏。攀云到金界﹐合掌開禪扃。郁律眾山抱﹐空蒙花雨零。老僧指香樓﹐云是不死亭。眇眇於越路﹐茫茫春艸靑。遠山噴百谷﹐繚繞馳東溟。目極想何在﹐境照心亦冥。騞然諸根空﹐破結如破瓶。下視三界狹﹐但聞五嶽腥。山中有良藥﹐吾欲隳天形。」

《觀海詩》云「北登渤海島﹐回首秦東門。誰屍造物功﹐鑿此天地源。澒洞吞百谷﹐周流無四垠。廓然混茫際﹐望見天地根。白日自中吐﹐扶桑如可捫。迢迢蓬萊峯﹐想象金臺存。秦帝曾經此﹐登臨冀飛翻。揚旌百神會﹐望日羣仙奔。徐福竟何成﹐羨門徒空言。惟見石橋足﹐千里潮水痕。」

及與薛華﹑於逖﹑畢耀友善。安定梁肅敍其文曰「天寶中﹐作者數人﹐頗節之以禮。洎公爲之﹐於是操道徳爲根本﹐總經籍爲冠帶﹐以《易》之精義﹐《詩》之雅興﹐《春秋》之褒貶﹐屬之爲辭。故其文寬而簡﹐直而婉﹐辯而不華﹐博厚而髙明﹐論人無虛美﹐比事爲實錄﹐天下凜然﹐復睹兩漢之遺風。善乎崔公祐甫之言曰﹕『常州之文﹐以立憲誡世﹐褒賢遏惡爲用﹐故議論最長。其或列於碑頌﹐流於詠歌﹐峻如嵩華﹐盛於江河。若贊堯﹑舜﹑禹﹑湯之命﹐爲典﹑爲誥﹑爲謨﹑爲訓﹐人皆許之﹐而不吾試﹐論道之位﹐宜而不陟。惜哉﹗』」

皇甫冉

字茂政﹐玄晏先生之後。張曲江深愛之﹐謂淸穎秀拔﹐有江徐之風。大歷二年﹐遷右補闕。

冉《題巫山》云「巫峽見巴東﹐迢迢出半空。雲藏神女館﹐雨到楚王宮。朝暮泉聲落﹐寒暄樹色同。淸猿不可聽﹐偏在九秋中。」

冉《少室升仙歌》云「紅霞紫气甚氤氳﹐絳節靑童迎少君。忽從林下升天去﹐空使時人禮白雲。」

髙仲武云「皇甫冉補闕﹐自擢桂禮闈﹐遂爲髙格。往以世道艱虞﹐避地江外﹐每文章一到朝廷﹐作者變色﹐於詞場爲先輩﹐推錢郎爲伯仲﹐誰家勝負﹐或逐鹿中原。如『果熟任霜封﹐籬疏從水渡』﹐又『裛露收新稼﹐迎寒葺舊廬』﹐又『燕知社日辭巢去﹐菊爲重陽冒雨開』﹐可以雄視潘﹑張﹐平揖沈﹑謝。又《巫山詩》終篇皆麗﹐自﹑晉﹑宋﹑齊﹑梁﹑陳﹑周﹑隋已來﹐采掇者無數﹐而補闕獨獲驪珠﹐使前賢失步﹐後輩卻立﹐自非天假﹐何以迨斯。恨長轡未騁﹐而芳蘭早凋﹐悲夫﹗」

《送韓司直》云「遊吳還適越﹐來往任風波。復送王孫去﹐其如春艸何。岸明殘雪在﹐湖滿夕陽多。季子畱遺廟﹐停舟試一過。」

《宿嚴維宅》云「昔聞玄度宅﹐門向會稽峯。君住東湖下﹐淸風繼舊蹤。初秋臨水月﹐半夜隔山鐘。世路多離別﹐良宵詎可逢。」

《途中送權曎》或作驊。云「淮海風濤起﹐江關憂思長。同悲鵲繞樹﹐獨作雁隨陽。山晚云和雪﹐汀寒月滿霜。由來濯纓處﹐漁父愛滄浪。」

《西陵寄一公》云「西陵遇風處﹐自古是通津。終日空江上﹐雲山若待人。汀洲寒事早﹐魚鳥與同新。南望山陰路﹐吾心有所親。」姚合取四詩爲《極元集》。

獨孤至之敍其文云「五言詩之源﹐生於《國風》﹐廣於《離騷》﹐著於李﹑蘇﹐盛於曹﹑劉﹐其所自遠矣。當漢﹑魏之間﹐𨿽以朴散爲器﹐作者猶質有餘而文不足﹐以今揆昔﹐則有朱弦疏越﹑大羹遺味之嘆。歷千餘歲至沈詹事﹑宋考功﹐始財成六律﹐彰施五色﹐使言之而中倫﹐歌之而成聲﹐緣情綺靡之功﹐至是乃備。𨿽去雅浸遠﹐其麗有過於古者﹐亦猶路鞀出於土鼓﹐篆籕生於鳥迹也。沈﹑宋旣沒﹐而崔司勛顥﹑王右丞維復崛起於開元﹑天寶之間﹐得其門而入者﹐當代不過數人﹐補闕其人也。」

冉《題裴周新園》云「東郭訪先生﹐西郊尋隱路。久爲江南客﹐自有云陽樹。已得閒園心﹐不知公府步。開門白日遠﹐倚杖靑山暮。果熟任霜封﹐籬疏從水度。窮年無牽綴﹐往事惜淪悟。惟見耦耕人﹐朝朝自來去。」

《送元盛還潛山》云「深山秋事早﹐君去復何如。裛露收新稼﹐迎寒葺舊廬。題詩卽招隱﹐作賦是閒居。別後應相憶﹐嵇康懶寄書。」

《秋日東林之作》云「閒看秋水心無事﹐臥對寒林手自栽。廬阜髙僧畱偈別﹐茅山道士寄書來。燕知社日辭巢去﹐菊爲重陽冒雨開。淺薄將何稱獻納﹐臨岐終日自遲回。」

《送韋使君赴升州》云「中司龍節貴﹐上客虎符新。地控吳襟帶﹐才髙漢搢紳。泛舟因渡臘﹐入境便行春。何處歌來暮﹐長江建業人。」

《送李錄事赴饒州》云「北人南去雪紛紛﹐雁叫汀洲不可聞。積水長天隨遠色﹐荒林極浦足寒云。山從建業千峯起﹐江自潯陽九派分。借問督郵才弱冠﹐府中年少不如君。」

皇甫曾

《寄中書王舍人詩》云「腰金載筆謁承明﹐至道安禪得此生。西掖幾年綸綍貴﹐東山遙夜薜蘿情。風傳漏刻星河曙﹐月上梧桐雨露淸。聖主好文誰爲薦﹐閉門空賦子虛成。」

《送孔徵士》云「谷口山多處﹐君歸不可尋。家貧靑史在﹐身老白雲深。掃雪開松徑﹐疏泉過竹林。餘生負邱壑﹐相送亦何心。」

《烏程水樓畱別》云「悠悠千里去﹐惜此一樽同。客散髙樓上﹐帆飛細雨中。山程隨遠水﹐楚思任靑楓。共說前期易﹐滄波處處通。」

《張芳見訪郊居》云「林中雨散早涼生﹐已有迎秋促織聲。三徑荒蕪羞對客﹐十年衰老愧稱兄。愁心自惜江籬短﹐世事方看木槿榮。君若罷官攜手日﹐尋山莫算白雲程。」

《雲林邕上人》云「春山臨一室﹐獨坐艸淒淒。身寂心成道﹐花開鳥自啼。細泉松磬裏﹐反景竹林西。晚與門人別﹐依依出虎溪。」

《送中丞還京》云「罷戰回龍節﹐朝天見鳳池。寒生五湖道﹐春及萬年枝。郡化多遺愛﹐胡淸已畏知。懷恩偏感別﹐墮淚向旌麾。」

《贈霈禪師》云「南嶽瀟湘沅﹐吾師經利涉。身歸沃洲老﹐名與支公接。靜教傳荊吳﹐道緣止漁獵。觀空色不染﹐對境心自愜。室中人寂寞﹐門外山重疊。天臺積幽夢﹐早歲歸負笈。」

髙仲武云「昔孟陽之與景陽﹐詩罔慚厥弟﹐協居上品﹐載處下流。今侍禦之與補闕﹐文辭亦爾。體制淸潔﹐華不勝文。然『寒生五湖道﹐春及萬年枝』﹐五言之選。其爲士林所尙﹐宜哉﹗」

曾﹐字孝常。爲殿中侍禦史。天寶中﹐兄弟踵登進士第﹐名相上下﹐時比張氏景陽﹑孟陽云。

《尋陸處士》云「幾年人不見﹐林下掩柴關。畱客當淸夜﹐逢君話舊山。隔城寒杵急﹐帶月早鴻還。南陌𨿽相近﹐其如隱者閒。」

《哭陸處士》云「從此無期見﹐柴扉對雪開。二毛逢世難﹐萬恨掩泉臺。返照當空久﹐孤城弔客回。漢家偏訪道﹐猶畏鶴書來。」

《送人作使》云「上將還專席﹐雙旌復出秦。關河三晉路﹐賓從五原人。孤戍云連海﹐平沙雪度春。酬恩看玉劍﹐何處有煙塵。」《尋陸處士詩》以下三篇﹐姚合取爲《極元集》。

曾與劉長卿友善﹐曾《過長卿碧澗別業詩》云「謝客開山後﹐郊扉出去通。江湖十年別﹐衰老一樽同。反照寒川滿﹐平田暮雪空。滄洲自有趣﹐不復泣途窮。」長卿和云「荒村帶晚照﹐落葉亂紛紛。古路無行客﹐寒林獨見君。野橋經雨斷﹐澗水向田分。不爲憐同病﹐何人到白雲。」

曾又寄長卿云「南憶新安郡﹐千山帶夕陽。斷猿知夜久﹐秋艸助江長。鬢髮應成素﹐靑松獨見霜。愛才稱漢主﹐題柱待田郎。」長卿和云「離別江南北﹐汀洲葉再黃。路遙雲共水﹐砧迥月如霜。歲儉修仁政﹐姑臧相國親臨郡。年衰憶故鄕。佇看宣室召﹐漢法倚張綱。」

盧綸哭曾云「攀龍與泣麟﹐哀樂不同塵。九陌霄漢侶﹐一燈冥寞人。舟沈驚海闊﹐蘭折怨霜頻。已矣復何見﹐故山應更春。」時同李﹑包二侍郎哭曾﹐故云。

李幼卿

「近日霜毛一番新﹐別時芳艸兩回春。不堪花落花開處﹐況是江南江北人。薄宦龍鐘心懶慢﹐故山寥落水奫淪。緣君愛我疵瑕少﹐願竊仁風寄老身。」

幼卿﹐字長夫﹐隴西人。大歷中﹐以右庶子領滁州。別業在常州義興﹐曰「玉潭莊」﹐在滁州時﹐以書托獨孤至之。獨孤以詩寄云「日日思瓊樹﹐書書話玉潭。知同百口累﹐曷日辦抽篸。」又至之《題玉潭》云「碧玉徒彊名﹐冰壺難比徳。惟當寂照心﹐可並奫淪色。」幼卿所謂「故山寥落水奫淪」者也。

蕭穎士樂聞人善﹐以推引後進爲己任﹐如李陽冰﹑李幼卿﹑皇甫冉﹑陸渭輩﹐由獎目﹐皆爲名士。

滁州迨今有庶子泉﹐以幼卿得名也。

趙驊

《送晁補闕歸日本國》云「西掖承休澣﹐東隅返故林。來稱剡子學﹐歸是越人吟。馬上秋郊遠﹐舟中曙海陰。知君懷魏闕﹐萬里獨搖心。」

驊﹐字云卿。擢開元進士第。嘗陷祿山﹐貶晉江尉。建中初爲祕書少監﹐與顏眞卿﹑蕭穎士等善。其子宗儒。

賈邕

蕭夫子赴東府﹐門人送者十二人﹐劉太眞爲之序云「先師微言旣絕者﹐千有餘載﹐至夫子而後洵美無度﹐得夫天和。頃東倭之人﹐逾海來賓﹐舉其國俗﹐願師於夫子。弗敢私請﹐表聞於天子﹐夫子辭以疾﹐而不之從也。退然貧居﹐述作萬卷﹐去其浮辭﹐存乎正言。昔《左氏》失於煩﹐《谷梁》失於短﹐《公羊》失於俗﹐而夫子爲其折衷。王公交辟﹐拒而不應﹐從官三年﹐始參謀於洛京。家兄與先鳴者六七人﹐奉壺開筵﹐執弟子之禮於路左。太眞以文求進﹐以無聞見舉﹐而不吝爲夫子羞。春雲輕陰﹐艸色新碧﹐皎皎匹馬﹐出於靑門﹐吾徒喟然﹐曕望不及﹐賦詩仰餞者﹐自相裏造﹑賈邕已下凡十二人﹐皆及門之選也。」

邕得路字云「子欲適東周﹐門人盈岐路。髙標信難仰﹐薄宦非始務。綿邈千里途﹐徘徊四郊暮。徵車日雲遠﹐撫已慚深顧。」

邕﹐天寶九年李暐侍郎下登第。

劉舟一作冉

得適字云「大名掩諸古﹐獨斷無不適。徳遂天下宗﹐官爲幕中客。驪山浮雲散﹐霸岸零雨夕。請業非遠期﹐圓光再生魄。」

天寶十六年陽浚舍人下登第。

長孫鑄

得離字云「大徳詎可擬﹐髙梧有長離。素懷經綸具﹐昭世猶安卑。落日去關外﹐悠悠隔山陂。我心如浮雲﹐千里相追隨。」

天寶十二年陽浚舍人下登第。

房白

得還字云「夫子髙世迹﹐時人不可攀。今予亦云幸﹐謬得承溫顏。良策資入幕﹐遂行從近關。靑春灞亭上﹐此去何時還。」

天寶十三年陽浚侍郎下登第。

元晟

得引字云「吾見夫子徳﹐誰云習相近。數仞不可窺﹐言味終難盡。處喧慮常澹﹐作吏心亦隱。更有嵩少峯﹐東南爲勝引。」

晟﹐河南府進士。

劉太衝

得淺字云「吾師繼微言﹐贊述在墳典。寸祿聊自資﹐平生宦情鮮。逶遲東周路﹐春艸深復淺。日遠夫子門﹐中心曷由展。」

天寶十二年陽浚舍人下登第。

姚發

得艸字云「天生良史筆﹐浪迹擅文藻。中夏授參謀﹐東夷願聞道。行軒玩春日﹐餞席藉芳艸。幸得師季良﹐欣畱篋笥寶。」

天寶十二年陽浚舍人下登第。

鄭愕

得往字云「斤溪數畝田﹐素心擬長往。翳君曲得引﹐使我攖俗网。風塵豈不勞﹐道義成心賞。春郊桃李月﹐忍此戒徵兩。」

天寶十二年陽浚舍人下登第。

殷少野

得散字云「官閒幕府下﹐聊以任縱誕。文學魯仲尼﹐髙標嵇中散。出門時雨潤﹐對酒春風暖。感激知己恩﹐別離魂欲斷。」

天寶十二年陽浚舍人下登第。

鄔載不預此會

得君字云「策名十二載﹐獨立先斯文。邇來及門者﹐半已升靑雲。靑雲豈無姿﹐黃鶴素不羣。一辭蕓香吏﹐幾歲滄江濆。散職旣不羈﹐天聰亦昭聞。𨿽承急賢詔﹐未謁陶唐君。薄俸還自急﹐此言那足云。和風媚東郊﹐時物滋南薰。蕙艸正可摘﹐豫章猶未分。宗師忽千里﹐使我心氛氳。」

天寶十三年陽浚侍郎下登第。

穎士《畱別二三子得韻字》云「二紀尙雌伏﹐徒然忝先進。英英爾眾賢﹐名實郁雙振。殘春惜將別﹐淸洛行不近。相與愛後時﹐無令孤逸韻。」

鄔載有文名﹐與錢起友善。起同載旅寓關中﹐起有詩云「文士皆求遇﹐今人誰至公。靈臺一寄宿﹐楊柳再春風。更惜忘形友﹐頻年失志同。羽毛齊燕雀﹐心事阻鴛鴻。畱滯慚歸養﹐飛鳴恨觸籠。橘懷鄕夢裏﹐書去客愁中。殘雪送歸雁﹐韶光棄斷蓬。吞悲問唐舉﹐何路出屯蒙。」又《送鄔三落第還鄕》云「郢客文章絕世稀﹐常嗟時命與心違。十年失路誰知己﹐千里思親獨遠歸。雲帆春水將何適﹐日愛東南暮山碧。關中新月對離樽﹐江上殘花待歸客。名宦無媒自古遲﹐窮途此別不堪悲。荷衣垂釣且安命﹐金馬招賢會有時。」

劉長卿《過鄔三湖上書齋》云「何事東林客﹐忘機一釣竿。酒香開甕老﹐湖色對門寒。向郭靑山送﹐臨池白鳥看。見君能浪迹﹐予亦厭微官。」

卷二十八

張濯孫叔向朱長文胡令能鄭丹李希仲杜誦鄭錫古之奇秦系令狐峘楊淩劉太眞顧況薛業劉希戩朱絳元凜楊志堅劉方平李揆戎昱

張濯

《題舜廟》云「古都遺廟出山濆﹐萬代千秋仰聖君。蒲阪城邊長逝水﹐蒼梧野外不歸云。寥寥象設魂應老﹐寂寂虞篇徳已聞。向晚風吹庭下柏﹐猶疑琴曲韻南薰。」

濯﹐登上元進士第。

孫叔向

《題昭應溫泉》云「一道溫泉繞禦樓﹐先皇曾向此中遊。𨿽然水是無情物﹐也到宮前咽不流。」

《送咸安公主》云「鹵簿遲遲出國門﹐漢家公主嫁烏孫。玉顏使向穹廬去﹐衛霍空承明主恩。」咸安﹐徳宗女﹐元和時追封燕國襄穆公主。

朱長文

《吳興送梁補闕歸朝賦得荻花》云「柳家汀洲孟冬月﹐雲寒水淸荻花發。一枝持贈朝天人﹐願比蓬萊殿前雪。」

《春眺揚州西崗寄徐員外》云「蕪城西眺極蒼流﹐漠漠春煙問曙樓。瓜步早潮吞建業﹐蒜山晴雪照揚州。隋家故事不能問﹐鶴在山池期我遊。」

《望中有懷》云「龍向洞中銜雨出﹐鳥從花裏帶香飛。白雲斷處見明月﹐黃葉落時聞搗衣。」

《宿新安江深渡館寄鄭州王使君》云「霜飛十月中﹐搖落眾山空。孤館閉寒木﹐大江生夜風。賦詩忙有意﹐沈約在關東。」

《送李司直歸浙東幕兼寄鮑將軍》云「翩翩書記早曾聞﹐二十年來願見君。今日朝廷想白髮﹐同時幾許在靑雲。人從北固山邊去﹐水到西陵渡口分。會作王門曳裾客﹐爲余前謝鮑將軍。」時節度大夫初封東平郡王。

長文﹐大歷間江南詩人。

胡令能

《詠繡障》云「日暮堂前花蕊嬌﹐爭拈小筆上牀描。繡成安向春園裏﹐引得黃鶯下柳條。」

《小兒垂釣》云「蓬頭稚子學垂綸﹐側坐莓苔艸映身。路人借問遙招手﹐恐畏魚驚不應人。」

《喜圃田韓少府見訪》云「忽聞梅福來相訪﹐笑著荷衣出艸堂。兒童不慣見車馬﹐爭入蘆花深處藏。」

令能﹐莆田隱者﹐少爲負局鉸釘之業。以所居列子之裏﹐家貧﹐遇茶果必祭列子﹐以求聰明。或夢人割其腹﹐以一卷書內之﹐遂能吟詠﹐禪學尢邃﹐世謂「胡釘鉸」者也。貞元﹑元和間人。

鄭丹

《肅宗挽歌》云「國以重明受﹐天從諒闇移。諸侯方北面﹐白日又西馳。龍影當泉落﹐鴻名向廟垂。永言靑史上﹐還見載無爲。」

《明皇挽歌》云「律曆千年會﹐車書萬里同。固期常戴日﹐豈意厭觀風。地慘新疆理﹐城摧舊戰功。山河萬古壯﹐今夕盡歸空。」

髙仲武云「鄭丹詩剪刻婉密﹐寶應中獻二帝﹑兩後挽歌三十首﹐詞旨哀楚﹐得臣子之致。𨿽不及事﹐朝廷嘉之﹐解褐蘄州錄事參軍。二章其尢者也。」

丹﹐大歷間詩人。

李希仲

《東皇太一詞》云「吉日初齋戒﹐靈巫穆上皇。焚香布瑤席﹐鳴佩奠椒漿。緩舞花飛滿﹐淸歌水去長。回波送神曲﹐雲雨滿瀟湘。」

《薊北行》云「旄頭有精芒﹐敵騎獵秋艸。羽檄南渡河﹐邊庭用兵早。漢家愛徵戰﹐宿將今已老。辛苦羽林兒﹐從戎楡關道。」「一身救邊速﹐烽火通薊門。前軍飛鳥斷﹐格鬥塵沙昏。寒日鼓聲急﹐單於夜將奔。當須徇忠義﹐身死報國恩。」

髙仲武云「希仲輕靡﹐華勝於質﹐此所謂才力不足﹐務爲淸淺者也。然『前軍飛鳥斷﹐格鬥塵沙昏』﹐亦出塞實錄。疊疊不歇﹐可及中矣。」

希仲﹐趙郡人。天寶初宰偃師﹐範陽兆戎﹐挈家避亂入江淮。

杜誦

誦《哭長孫侍禦》云「道爲謀猷重﹐名因賦頌雄。禮闈曾擢桂﹐憲府旣乘驄。流水生涯盡﹐浮雲世事空。惟應舊松柏﹐蕭瑟九原中。」

髙仲武云「誦詩平調不失文流﹐如『流水生涯盡﹐浮雲世事空』﹐得生人始終之理﹐故編於集。」

誦﹐大歷間詩人也。

鄭錫

《邯鄲少年行》云「霞鞍金口驑﹐豹袖紫貂裘。家住叢臺下﹐門前漳水流。喚人呈楚舞﹐借客試吳鉤。見說秦兵至﹐甘心赴國仇。」

李嘉祐《與錫遊春詩》云「東門垂柳長﹐回首獨心傷。日暖臨芳艸﹐天晴憶故鄕。映花鶯上下﹐過水蝶悠揚。借問同行客﹐今朝淚幾行。」

李端﹑司空曙﹐皆錫友也。

錫﹐登寶應進士第﹐寶歷間爲禮部員外郎。事見李翺所撰《李長史墓銘》。

古之奇

《秦人謠》云「微生祖龍代﹐卻思堯舜道。何人仕帝庭﹐拔殺指佞艸。姦臣弄民柄﹐天子恣衷抱。上下一相蒙﹐馬鹿遂顚倒。中國旣板蕩﹐骨肉安可保。人生貴年壽﹐吾恨死不早。」

李端《送之奇赴涇州幕》云「疇昔十年兄﹐相逢五校營。今宵舉杯酒﹐隴月見軍城。」時從馬僕射辟。

之奇﹐登寶應進士第。

秦系

系《呈韋蘇州詩》云「久臥雲間已息機﹐靑袍忽著狎鷗飛。詩興到來無一事﹐郡中今有謝元暉。」

系﹐字公緒﹐會稽人。隱泉州南安九日山﹐張建封聞系不可致﹐就加校書郎。自號「東海釣客」﹐與劉長卿善。權徳輿曰「長卿自以爲五言長城﹐系用偏師攻之矣。」韋答系曰「知掩山扉三十秋﹐魚須翠碧葉牀頭。莫道謝公方在郡﹐五言今日爲君休。」蓋系以五言得名久矣。年八十餘卒﹐南安人號其峯爲髙士峯。

系《將移耶溪舊居畱呈嚴長史陳校書允初》云「雞犬漁舟裏﹐長謠任興行。卽今邀客醉﹐已被遠山迎。書笈將非重﹐荷衣著甚輕。謝安無个事﹐忽起爲蒼生。」

《山中贈張評事時授右衛佐》云「終年常避喧﹐自注五千言。流水閒過院﹐春風與閉門。山茶邀上客﹐桂實落前軒。何事教予起﹐微言不足論。」

系家剡山﹐向盈一紀。大歷五年﹐人或以其文聞於畱守薛公﹐無何﹐奏系右衛率府倉參軍。意所不欲﹐以疾辭免﹐因將命者獻詩云「由來那敢議輕肥﹐散發行歌自采薇。逋客未能忘野興﹐辟書令遣脫荷衣。家中匹婦空相笑﹐池上羣鷗盡欲飛。更乞大賢容小隱﹐益看愚谷有光輝。」

系曾與鮑員外同舉場﹐因其見尋﹐呈情云「少小爲儒不自彊﹐如今復懶見侯王。覽鏡自知身漸老﹐買山將作計偏長。荒涼鳥獸同三逕﹐撩亂琴書共一牀。猶有郎官來問病﹐時人莫道我徉狂。」

《山中寄錢起苖發》云「空山歲計是胡麻﹐窮海無梁泛一槎。稚子惟能覓梨栗﹐逸妻相共老煙霞。髙吟麗句驚巢鶴﹐閒閉春風看落花。借問省中何水部﹐今人幾个屬詩家。」

令狐峘

「儒服學從政﹐遂爲塵事嬰。銜命東復西﹐孰堪異鄕情。懷祿且懷恩﹐策名敢逃名。羨彼農畝人﹐白首親友並。江山入秋气﹐艸木雕晚榮。方塘寒露凝﹐旅館涼飆生。懿交守東吳﹐夢想聞頌聲。雲水方浩浩﹐離憂何時平。」右令狐峘《寄韋蘇州詩》。峘﹐徳棻五世孫﹐天寶末第進士。宰相楊炎﹐故出杜鴻漸門下﹐其子封求洪文生﹐以托峘。峘曰「必得公手書﹐得書卽奏之。」炎具奏所以然。徳宗曰「姦人也。」自禮侍貶衡州別駕。峘介愎﹐人人以爲怨。

韋蘇州答峘詩云「一凶乃一吉﹐一是復一非。孰能逃斯理﹐亮在識其微。三黜故無慍﹐髙賢當庶幾。但以親交戀﹐音容邈難希。況惜別離久﹐俱忻蕃守歸。朝晏方陪廁﹐山川又乖違。吳門冒海霧﹐峽路淩連磯。同會在京國﹐相望涕沾衣。明時重英才﹐當復別彤闈。白玉𨿽塵垢﹐拂拭還光輝。」

峘再謫三衢﹐遇田惇爲牧﹐乃門生也。方相見﹐惇曰「吾今日方見座主。」乃分半俸奉之。

楊淩

「淮陽爲郡暇﹐坐惜流芳歇。散懷累榭風﹐淸暑澄潭月。陪燕辭三楚﹐戒途綿百越。非當遠別離﹐雅奏何由發。」右楊淩詩。韋應物刺滁州﹐淩時以協律客滁州﹐旣別﹐韋寄詩云「吏散山閣掩﹐鳥鳴山郡中。遠念長江別﹐俯覺坐隅空。舟泊南池雨﹐簟捲北樓風。並罷芳樽燕﹐爲愴昨時同。」故淩以前詩謝之。

淩《明妃怨》云「漢國明妃去不還﹐馬駝弦管向陰山。匣中縱有菱花鏡﹐羞對單於照舊顏。」

淩﹐字恭履﹐最善文章。大歷中﹐與兄憑﹑凝踵進士第﹐時號「三楊」。淩終侍禦史。子敬之。

劉太眞

「寵至乃不驚﹐罪及非無由。奔迸歷畏途﹐緬邈赴偏陬。牧此雕獘氓﹐屬當賦斂秋。夙興諒無補﹐旬暇焉敢休。前日懷友生﹐獨登城上樓。迢迢西北望﹐遠思不可收。今日車騎來﹐曠然銷人憂。晨迎東齋飯﹐晚度南溪遊。以我碧流水﹐泊君靑翰舟。莫將遷客程﹐不爲勝景畱。飛札謝三守﹐斯篇希見酬。」右劉太眞詩。太眞刺信州﹐時顧十二左遷﹐過上饒﹐出韋蘇州﹑房杭州﹑韋睦州三使君詩﹐太眞繼焉。

太眞﹐宣州人。師蕭穎士。蕭云「太眞﹐吾入室者也。」正元四年﹐徳宗詔羣臣宴曲江﹐自爲詩﹐羣臣皆和﹐帝自第之﹐以太眞﹑李紓等爲上﹐鮑防﹑於邵等次之﹐張蒙等爲下﹐與擇者四十二人。

韋蘇州答太眞詩云「瓊樹淩霜雪﹐蔥蒨如芳春。英賢𨿽出守﹐本自玉階人。宿昔陪郎署﹐出入迎淸塵。孰云俱列郡﹐比徳豈爲鄰。」其見重如此。

顧況

況﹐字逋翁﹐姑蘇人。至徳進士。性詼諧﹐與柳渾﹑李泌爲方外友。徳宗時﹐渾輔政﹐以祕書郎召。及泌相﹐自謂當得達官﹐久之﹐遷著作郎。況坐詩語調謔﹐貶饒州司戶。居於茅山﹐以壽終。皇甫湜爲況文集序云「偏於逸歌長句﹐駿發踔厲﹐往往若穿天心﹐出月脇﹐意外驚人語﹐非尋常所能及﹐最爲快也。其爲人類其詞章云。」

況志尙疏逸﹐近於方外﹐時宰招以好官﹐況以詩答云「四海如今已太平﹐相公何用喚狂生。此生還似籠中鶴﹐東望瀛州叫一聲。」《上柳相公》。

《子規詩》云「棲霞山中子規鳥﹐口邊血出啼不了。山僧夜後初入定﹐聞似不聞山月曉。」

《露靑竹杖歌》云「鮮於仲通正當年﹐章仇兼瓊在蜀川。約束蜀兒采馬鞭﹐蜀兒采鞭不敢眠。橫截斜度飛鳥邊﹐繩橋夜上層崖巓。頭插白雲跨飛泉﹐采得馬鞭長且堅。浮漚丁子珠聯聯﹐灰煮蠟揩光爛然。章仇兼瓊持上天﹐上天雨露何其偏。飛龍閒廏馬數千﹐朝飲吳江夕秣燕。紅塵撲轡汗濕韉﹐師子麒麟聊比肩。曲江昆明洗刷牽﹐四蹄踏浪頭枿天。蛟龍稽顙河伯虔﹐拓羯胡雛腳手鮮。陳閎韓幹丹靑妍﹐欲貌未貌眼欲穿。金鞍玉勒錦連乾﹐騎入桃花楊柳煙。十二樓中奏管弦﹐樓中美人奪神仙。爭愛大家把此鞭﹐祿山入關關破年。忽見揚州比邸前﹐只有人還千一錢。亭亭筆直無皴節﹐磨捋形相一條鐵。市頭終是無人別﹐江海賤臣不拘紲。垂綃掛影西窗缺﹐稚子覓衣挑仰穴。家僮拾薪幾抝折﹐玉閏猶沾玉壘雪。碧鮮似染萇宏血﹐蜀帝祠邊子規咽。相如橋上文君絕﹐往年策馬降至尊﹐七盤九折橫劍門。穆王八駿超昆侖﹐安用冉冉孤生根。聖人不貴難得貨﹐金玉珊瑚誰買恩。」

況攻小筆﹐嘗求知新亭監。人詰之曰「余要貎海中山耳。」仍辟畫省王默爲副﹐任職半年解﹐後落筆有奇趣。

《山中作》云「野人愛向山中宿﹐況在葛洪丹井西。庭前有个長松樹﹐半夜子規來上啼。」

況又有「汀洲渺渺江籬短﹐疑是疑非兩斷腸。」句。「巫峽朝雲暮不歸﹐洞庭春水晴空滿。」句。「頹垣化爲陂﹐陸地堪乘舟。」句。「大姑山盡小姑出﹐月照洞庭行客船。」句。右張爲取作《主客圖》。

《代佳人贈別》云「萬里行人欲渡溪﹐千行珠淚滴爲泥。已成殘夢隨君去﹐猶有驚烏半夜啼。」

《秋題葉道士山房》雲「水邊垂柳赤欄橋﹐洞裏仙人吹玉簫。近得麻姑書信否﹐潯陽江上不通潮。」

《金鐺玉佩歌》云「贈君金鐺太霄之玉佩﹐金鎖禹步之流珠﹐五嶽眞君之祕籙﹐九天丈人之寶書。東井沭浴辰已畢﹐先進洞房上奔日。借問君從何處來﹐黃姑織女機邊

出。」

《悲歌三首並序》云「情思發動﹐聖所不免也。故師乙陳其宜﹐延陵審其音。理亂之所經﹐王化之所興﹐信無逃聲﹐豈徒文彩之麗。遂作歌以悲之云。」「邊城路﹐今人犁田昔人墓。岸上沙﹐昔時江水今人家。今人昔人共長嘆﹐四气相催節回換。明月皎皎入華池﹐白雲離離渡靑漢。我欲升天天隔霄﹐我欲渡水水無橋﹐我欲上山山路險﹐我欲吸井井泉遙。越人翠被今何夕﹐獨立沙邊江艸碧。紫燕西飛欲寄書﹐白雲何處蓬萊客。」「新系靑絲百尺繩﹐心在君家轆轤上。我心皎潔君不知﹐轆轤一轉一惆悵。何處春風吹曉幕﹐江南淥水通珠閣。美人二八顏如花﹐泣向春風畏花落。臨春風﹐聽春鳥﹐別時多﹐見時少。愁人一夜不得眠﹐瑤井玉繩相對曉。」「軒轅黃帝初得仙﹐鼎湖一去三千年。周流三十六洞天﹐洞中日月星辰聯。騎龍倒景遊八極﹐軒轅弓劍無人識﹐東海靑童寄消息。」

《八月五日歌》云「四月八日明星出﹐摩耶夫人降千佛。八月五日佳气新﹐昭成太后出聖人。開元九年燕公說﹐奉詔聽置千秋節。丹靑廟裏貯姚宋﹐花萼樓中宴岐薛。淸樂靈香幾處聞﹐鸞歌鳳吹動祥雲。已於武庫見靈鳥﹐仍向晉山逢老君。率土溥天無不樂﹐河淸海晏窮寥廓。梨園弟子傳法曲﹐張果先生進仙藥。玉座淒涼遊帝京﹐悲翁回首望承明。云韶九奏杳然遠﹐惟有五陵松柏聲。」

《洞庭秋日》云「靑艸湖邊日影低﹐黃茅嶂裏鷓鴣啼。丈夫飄蕩今如此﹐一曲狂歌楚水西。」

薛業

《洪州客捨寄柳博士芳詩》云「去年燕巢主人屋﹐今年花發路傍枝。年年爲客不到捨﹐舊國存亡那得知。邊塵一起天下亂﹐何處春風無別離。」

《晚秋贈張折衝詩》云「都尉今無事﹐時淸但閉關。夜霜戎馬瘦﹐秋艸射雕閒。位以穿楊得﹐名因拆桂還。馮唐眞不遇﹐嘆息鬢毛班。」

獨孤常州《送薛處士業遊廬山序》云「薛侯惇於詩﹐困於學﹐敏於行﹐時然後言﹐言而寡尢﹐口弗言祿﹐祿亦不及。識其眞者以爲永嘆﹐而薛侯居之澹如﹐君子哉若人也。拂纓上之塵﹐西遊廬山﹐趙補闕驊﹑王侍禦定﹑張評事有略各以文爲贈﹐余亦持片言﹐用代疏麻瑤華之贈。」

劉希戩

《彈琴詩》云「碧山本岑寂﹐素琴何淸幽。彈爲風入松﹐崖谷颯以秋。庭鶴舞白雪﹐泉魚躍洪流。余欲娛世人﹐明月難暗投。感嘆未終曲﹐淚下不可收。嗚呼鐘子期﹐零落歸山邱。死而若有知﹐魂兮從我遊。」

朱絳

《春女怨》云「獨坐紗窗刺繡遲﹐紫荊枝上囀黃鸝。欲知無限傷春意﹐並在停鍼不語時。」顧陶取此書爲《類選》。

元凜

《九日對酒》云「嘉辰復遇登髙臺﹐良朋笑語傾金罍。煙攤秋色正堪玩﹐風惹菊香無限來。未保亂離今日後﹐且謀歡洽玉山頹。誰知靖節當時事﹐空學狂歌倒載回。」

《中秋夜不見月》云「蟾輪何事色全微﹐賺得佳人出繡幃。四野霧凝空寂寞﹐九霄雲鎖絕光輝。吟詩得句翻停筆﹐玩處臨樽卻掩扉。公子倚欄猶悵望﹐懶將紅燭艸堂歸。」

楊志堅

顏魯公爲臨川內史﹐邑有楊志堅者﹐嗜學而貧﹐妻厭之﹐一日告離﹐志堅以詩送之曰「平生志業在琴詩﹐頭上如今有二絲。漁父尙知溪谷暗﹐山妻不信出身遲。荊釵任意撩新鬢﹐明鏡從他別畫眉。今日便同行路客﹐相逢卽是下山時。」持詩詣州﹐請公牒求別醮。顏公案其妻曰「王歡之廩旣虛﹐豈遵黃卷﹔朱叟之妻必去﹐寧見錦衣。污辱鄕閭﹐敗傷風俗﹐若無褒貶﹐僥幸者多。」遂箠之﹐後無棄其夫者。

劉方平

《秋夜泛舟》云「林塘夜泛舟﹐虫響荻颼颼。萬影皆因月﹐千聲各爲秋。歲華空復晚﹐鄕思不堪愁。西北浮雲外﹐伊川何處流。」

皇甫冉《寄方平詩》云「十年不出蹊林中﹐一朝結束甘從戎。嚴子持竿心寂歷﹐寥落荒籬遮舊宅。」又曰「與君從來同語默﹐豈是悠悠但相識。天伴三秋空復情﹐袖中一字無由得。」

方平《春怨》云「紗窗落日漸黃昏﹐金屋無人見淚痕。寂寞空庭春又晚﹐梨花滿地不開門。」

方平《泛舟思鄕》云「西北浮雲外﹐伊川何處流。」蓋洛中人也。皇甫冉《之京畱別方平詩》云「遲遲越二陵﹐回首但蒼茫。喬木淸宿雨﹐故關愁夕陽。」冉嘗爲河南從事﹐自是遷左拾遺﹐畱別於河南也。

方平與元魯山善﹐不仕﹐蓋邢襄公政會之後也。蕭穎士云「山東茂異﹐有河南劉方平。」

李揆

揆與饒州刺史封漸仲容叔霽連句﹐揆筆力遒媚﹐有「免相踐蓬閣﹐臥痾淮海濱。偶逢潘川守﹐宛是潘楊親」﹐又云「共仰新侯伯﹐同瞻舊宰臣」﹐又云「鄕路轅思北﹐家林巷喜南」。出《江鄰幾雜誌》。

《前定錄》云「有巫者告揆曰﹕『公當爲拾遺。』遺以一書﹐緘之﹐云得此官卽開。後明皇召試《紫絲盛露囊賦》﹐果得拾遺﹐啟緘﹐卽此賦也。」

戎昱

憲宗朝﹐北狄頻入邊﹐大臣奏議﹐古者和親有五利﹐而無千金之費。帝曰「比聞有士子能爲詩﹐而姓名稍僻﹐是誰﹖」宰相對以包子虛﹑冷朝陽﹐皆非也。帝遂吟曰「山上靑松陌上塵﹐云泥豈合得相親。世路盡嫌良馬瘦﹐惟君豈合臥龍貧。千金未必能移性﹐一諾從來許殺身。莫道書生無感激﹐寸心還是報恩人。」侍臣對曰「此是戎昱詩也。京兆尹李鑾﹐擬以女嫁昱﹐令其攺姓﹐昱固辭焉。」帝悅曰「朕又記得《詠史》一篇云﹕『漢家靑史內﹐計拙是和親。社稷因明主﹐安危托婦人。豈能將玉貌﹐便欲靜胡塵。地下千年骨﹐誰爲輔佐臣。』」帝笑曰「魏絳之功﹐何其懦也。」大臣遂息和戎之論矣。

《塞上曲》云「樓上畫角哀﹐卽知兵心苦。試問左右人﹐無言淚如雨。何意值明時﹐終年事鼙鼓。」

《長安秋夕》云「八月更漏長﹐愁人起常早。閉門寂無事﹐滿地生秋艸。昨宵西窗夢﹐先入荊門道。遠客歸去來﹐在家貧亦好。」

昱在零陵﹐於襄陽聞有妓善歌﹐取之。昱以詩遣行曰「寶鈿香娥翡翠裙﹐妝成掩泣欲行雲。殷勤好取襄王意﹐莫向陽臺夢使君。」於遂遣還。昱登進士第﹐衛伯玉鎭荊南﹐辟爲從事。後爲辰﹑虔二州刺史。

昱《贈別張駙馬》云「上元年中長安陌﹐見君朝下欲歸宅。飛龍騎馬三十匹﹐玉勒雕鞍照初日。數里衣香遙撲人﹐長衢雨歇無纖塵。從奴斜抱敕賜錦﹐雙雙蹙出金麒麟。天子愛婿皇后弟﹐獨步明時負權勢。一身扈蹕承殊澤﹐甲第朱門聳髙戟。鳳凰樓上伴吹簫﹐鸚鵡杯中醉畱客。泰去否來何足論﹐宮中晏駕人事翻。一朝負譴辭丹闕﹐五年待罪湘江源。冠冕淒涼幾遷攺﹐眼看桑田變成海。華堂金屋別賜人﹐細眼黃頭總何在。渚宮相見寸心悲﹐懶欲今時問昔時。看君風骨殊未歇﹐不用愁來雙淚垂。」肅宗張皇后弟淸﹑潛﹐尙大寧﹑延和二郡公主。代宗立﹐廢後爲庶人﹐淸﹑潛皆放流。

寶應中過滑州洛陽﹐後同王季友作《苦哉行詩》云「妾家淸河邊﹐七葉承貂蟬。身爲最小女﹐偏得渾家憐。親戚不相識﹐幽閨十五年。有時最遠出﹐只到中門前。前年狂敵來﹐懼死翻生全。今秋官軍至﹐豈意遭戈鋋。匈奴爲先鋒﹐長鼻黃髮拳。彎弓獵生人﹐百步牛羊羶。脫身落虎口﹐不及歸黃泉。苦哉難重陳﹐暗哭蒼蒼天。」

《采蓮曲》云「𨿽聽采蓮曲﹐詎識采蓮心。漾楫愛花遠﹐回船愁浪深。煙生極浦色﹐日落半江陰。同侶憐波靜﹐看妝墮玉簮。」「涔陽女兒花滿頭﹐毿毿同泛木蘭舟。秋風日暮南湖裏﹐爭唱菱歌不肯休。」

卷二十九

常衮張眾甫田澄柳郴李彥遠薛冔元載張元宗楊郇伯髙拯梁鍠劉長川姚倫孫處玄劉復朱彬戴叔倫於鵠王季文

常衮

《晚秋集賢院卽事寄徐薛二侍郎》云「穆穆上淸居﹐沈沈中祕書。金鋪深內殿﹐石甃盡寒渠。花樹臺斜倚﹐宮煙閣半虛。縹囊鋪錦繡﹐翠軸捲瓊琚。墨潤冰文繭﹐香消蠹字魚。翻黃桐葉老﹐吐白桂花初。舊徳雙遊處﹐聯芳千載余。比朝榮庾薛﹐西漢盛嚴徐。侍講親華扆﹐徵詩步綺疏。綴簾金翡翠﹐賜硯玉蟾蜍。移秩東南遠﹐離憂歲月除。承明期重入﹐江海意何如。」

衮﹐京兆人﹐爲中書舍人。文采贍蔚﹐長於應用﹐譽重一時。相代宗﹐用人非文詞者擯不用﹐世謂之「濌伯」。

衮《晚秋集賢卽事詩》﹐司空曙和云「藹藹鳳凰宮﹐蘭臺玉署通。夜霜凝樹羽﹐曉日照和風。官亞三臺貴﹐儒開百代宗。司言陳禹拜﹐侍講發堯聰。香捲靑編內﹐鉛分綠字中。綴簽從太史﹐鏘佩揖羣公。池接天泉碧﹐林交禦果紅。寒龜登故葉﹐秋蝶戀疏叢。顏謝微文並﹐鐘裴直事同。離羣驚海鶴﹐屬思怨江楓。地遠姑蘇外﹐山長越絕東。慚當哲匠後﹐下曲奏難工。」

獨孤及和云「漢家金馬署﹐帝座紫微郎。圖籍淩羣玉﹐歌詩冠柏梁。陰陰萬年樹﹐肅肅五經堂。揮翰忘朝食﹐研精待夕陽。晴空露盤迥﹐秋月鎖窗涼。遠興生班鬢﹐髙情寄縹囊。葳蓬雙鸑鷟﹐夙昔並翺翔。汲冢同刊謬﹐蓬山共補亡。羌池摧羽翮﹐流落限江湘。禁省一分袂﹐旻天三雨霜。石渠遺迹滿﹐水國暮雲長。早晚朝宣室﹐歸時道路光。」

錢起和云「文星垂太虛﹐辭伯綜羣書。彩筆下鴛掖﹐褒衣來石渠。典墳探奧旨﹐造化睹權輿。述聖魯宣父﹐通經漢仲舒。窗明宜縹帶﹐地肅近丹除。淸晝刪詩暇﹐髙秋作賦初。露盤侵漢聳﹐宮柳度鴉疏。靜對連云閣﹐晴聞過闕車。舊僚云出矣﹐晚歲復何如。海嶠瞻歸路﹐江城夢直廬。含毫思兩鳳﹐望遠寄雙魚。定笑巴歌拙﹐還參麗曲余。」

張眾甫

《鶴詩》云「馴狎經時久﹐褵褷短翮存。不隨淮海變﹐空愧稻粱恩。獨立秋天淨﹐單棲夕露繁。欲飛還斂翼﹐誰敢望乘軒﹖」

戴叔倫《酬眾甫詩》云「野人無本意﹐散木任天材。分向空山老﹐何言上苑來。超遙千里道﹐依倚九層臺。出處寧知命﹐輪轅豈自媒。更慚張處士﹐相與別嵩萊。」

眾甫《送李觀之宣州謁袁中丞詩》云「古渡大江濱﹐西南距要津。自當舟楫路﹐應濟往來人。翻浪驚飛鳥﹐回風起綠蘋。君看波上客﹐晚歲獨垂綸。」

髙仲武云「眾甫婉媚綺錯﹐巧用文字﹐工於興諭。只如『不隨淮海變﹐空愧稻粱恩』﹐盡陳﹑謝之源。又『自當舟楫路﹐應濟往來人』﹐得諷興之要。形容體裁﹐率皆如此﹐文流之佳士也。」

眾甫﹐字子初﹐淸河人。年過耳順﹐方脫章甫﹐冠惠文。爲太常寺太祝﹐尉河南壽安縣。罷秩僑居云陽﹐時以緣情比興﹐疏導心術﹐志之所之﹐輒詣絕境。待拜監察禦史﹐爲淮寧軍從事。建中三年卒。權載之志其墓。

田澄

《成都爲客作》云「蜀郡將知遠﹐城南萬里橋。衣緣鄕淚濕﹐貌以客愁銷。地富魚爲米﹐山芳桂是樵。旅遊惟得酒﹐今日過明朝。」

澄﹐大歷﹑天寶間人。杜子美《贈獻納使起居田舍人詩》﹐卽澄也。末句云「楊雄更有河東賦﹐惟待吹噓送上天。」蓋澄以舍人奉使入蜀﹐肅宗時人也。

柳郴

郴與李端﹑盧綸友善。有《賊平後送客還鄕詩》云「他鄕生白髮﹐舊國有靑山。」最有思致。尢長於短句﹐如《贈別》云「江浦程千里﹐離樽淚數行。無論吳與楚﹐俱是客他鄕。」又云「何處最悲辛﹐長亭臨古津。往來舟楫路﹐前後別離人。」

李彥遠

《采桑》云「采桑畏日髙﹐不待春眠足。攀條有餘愁﹐那矜貌如玉。千金豈不贈﹐五馬空躑躅。何以變貞性﹐幽篁雪中綠。」

彥遠﹐大歷﹑貞元間詩人。

薛冔

《敕贈康尙書美人》云「天門喜气曉氛氳﹐聖主臨軒召冠軍。欲令從此行霖雨﹐先賜巫山一片雲。」康尙書﹐日知也。徳宗時﹐斬李惟嶽﹐以功擢爲深趙節度﹐遷奉誠軍。陟晉絳。

冔﹐徳宗時河東詩人也。

元載

王忠嗣鎭北京﹐以女韞秀歸元載﹐歲久而見輕。韞秀勸之遊學﹐元乃遊秦﹐爲詩別韞秀曰「年來誰不厭龍鐘﹐𨿽在侯門似不容。看取海山寒翠樹﹐苦遭霜霰到秦封。」妻請偕行曰「路掃饑寒迹﹐天哀志气人。休零別離淚﹐攜手入西秦。」

元到京﹐屢陳時務﹐深符上旨﹐肅宗擢拜中書﹐王寄諸姨妹詩曰「相闥已隨麟閣貴﹐家風第一右丞詩。笄年解笑鳴機婦﹐恥見蘇秦富貴時。」元﹐肅﹑代兩朝宰相﹐貴盛無比﹐復爲一篇以諭之曰「楚竹燕歌動畫梁﹐春蘭重換舞衣裳。公孫開館招嘉客﹐知道浮雲不久長。」

元貪吝被誅﹐上令王氏入宮﹐嘆曰「二十年太原節度使女﹐十六年宰相妻﹐誰能爲長信﹑昭陽之事﹖死亦幸矣﹗」京兆笞斃。

大歷五年春﹐載早朝﹐有獻文章者﹐公令左右收之。其人苦欲公讀﹐公云「候入中書當爲看。」其人言若不能讀﹐自誦。畢﹐因亦不見。詩曰「城東城西舊行處﹐城裏花飛亂如絮。海燕銜泥欲下來﹐屋裏無人卻飛去。」載後破家﹐妻子被殺。其一云「城南路長無宿處﹐荻花紛紛如柳絮。海燕銜泥欲作巢﹐空室無人卻飛去。」

張元宗

《登景云寺閣》云「胡馬飲河洛﹐我家從此遷。今來獨垂淚﹐三十六峯前。」

《望終南山》云「紅塵白日長安路﹐馬足車輪不暫閒。惟有茂陵多病客﹐每來髙處望南川。」

楊郇伯

《妓人出家》云「盡出花鈿與四鄰﹐雲鬟剪落厭殘春。暫驚風燭難畱世﹐便是蓮花不染身。貝葉欲翻迷錦字﹐梵聲初學誤梁塵。從今艷色歸空後﹐湘浦應無解佩人。」

竇常《逢中立春寄懷郇伯》云「浪迹終年客﹐驚心此地春。風前獨去馬﹐澤畔耦耕人。老大交情重﹐悲哀物外親。子云今在宅﹐應見柳條新。」

髙拯

拯《及第後贈試官》云「公子求賢未識眞﹐欲將毛遂比常倫。當時不及三千客﹐今日何如十九人。」

拯﹐大歷十三年進士﹐試官薛邕也。

梁鍠

《七夕泛舟》云「云端有靈匹﹐掩映拂妝臺。夜久應搖佩﹐天髙響不來。片歡秋始展﹐殘夢曉翻催。卻怨塡河鵲﹐畱橋又不回。」

《詠木老人》云「刻木牽絲作老翁﹐雞皮鶴髮與眞同。須臾弄罷寂無事﹐還似人生一夢中。」明皇遷西內﹐曾詠此詩。

《古意》云「妾家巫峽陽﹐羅幌寢銀牀。曉日臨窗久﹐春風引夢長。落釵仍在鬢﹐微汗欲消香。縱使蒙朧覺﹐魂還逐楚王。」

錢起《秋夜與鍠文宴》云「車到閒林下﹐杯香蕙艸時。好風能自至﹐明月不須期。秋水翻河影﹐晴霜脆柳絲。微官是底物﹐許日廢言詩。」

《明皇雜錄》云「李輔國矯制遷明皇西宮﹐力士竄嶺表。帝戚戚不樂﹐日一蔬食﹐吟詩云﹕『刻木牽絲作老翁至一夢中。』不知明皇作﹐或詠鍠詩也。」

劉長川

《寶劍篇》云「寶劍不可得﹐相逢幾許難。今朝一度見﹐赤色照人寒。匣裏星文動﹐環邊月影殘。自然神鬼伏﹐無事莫空彈。」

《將赴東都上李相公》云「四海兵初偃﹐平津閣正開。誰知火鑪下﹐還有不燃灰。」

長川﹐肅﹑代時詩人也。

姚倫

《感秋》云「試向疏林望﹐方知節候殊。亂聲千葉下﹐寒影一巢孤。不蔽秋天雁﹐驚飛夜月烏。霜風與春日﹐幾度遣榮枯。」

倫《過章秀才洛陽客捨》云「達人心自適﹐旅捨當閒居。不出來時徑﹐重看讀了書。晚山嵐色近﹐斜日樹陰疏。盡是忘言客﹐聽君誦子虛。」

髙仲武云「姚子詩𨿽未洪深﹐去凡已遠﹐屬興比事﹐不失文流。如『亂聲千葉下﹐寒影一巢孤』﹐亦篇之秀也。」

倫﹐終揚州大都府曹參軍。

孫處玄

《詠黃鶯》云「欲囀聲猶澀﹐輕飛羽未調。髙風不借便﹐何處得遷喬。」

處玄﹐江寧人。長安中爲左拾遺。善屬文﹐嘗恨天下無書﹐以廣新聞。神龍初﹐桓彥範等用事﹐處玄遺書論時事得失﹐不得用﹐乃去官還鄕﹐以病卒。

劉復

《寺居淸晨》云「髙枕對曉月﹐衣巾淸且涼。露華朝未晞﹐滴瀝含虛光。隔竹聞汲井﹐開扉見焚香。幽心感衰病﹐結念依法王。靑冥早雲飛﹐杳眇空鳥翔。此情皆有釋﹐悠然知所忘。」

《經禁城》云「日沒路且長﹐遊子欲涕零。荒城無人路﹐秋艸飛寒螢。東南古邱墟﹐莽蒼馳郊坰。黃雲晦斷岸﹐枯井臨崩亭。昔人竟何之﹐窮泉獨冥冥。蒼苔沒碑版﹐朽骨無精靈。俯仰寄世間﹐忽如流波萍。金石非汝壽﹐浮生等臊腥。不如學神仙﹐服石求丹經。」

《遊仙》云「稅駕倚扶桑﹐逍遙望九州。二老佐軒轅﹐移戈戮蚩尢。功成棄之去﹐乘龍上天遊。天上見玉皇﹐壽與天地休。俯視昆侖宮﹐五城十二樓。王母何窈渺﹐玉質淸且柔。揚袂折瓊芳﹐寄我天東頭。相思千萬歲﹐大運浩悠悠。安用知吾道﹐日月不能周。寄音靑鳥翼﹐謝爾碧海流。」

《送王倫詩》云「春天日未曛﹐楚客酣送君。翩翩孤黃鶴﹐萬里滄洲云。四方各有心﹐豈得常顧羣。山連巴湘遠﹐水與荊吳分。淸光日阻修﹐尺素安可論。相思寄夢寐﹐瑤艸空氛氳。」

《出三城別幕中三判官詩》云「翔禽托髙柯﹐倦客念主人。恩義有所知﹐四海同一身。況皆曠大姿﹐翰音見良辰。陳規佐武略﹐髙統據要津。常願投素誠﹐今果得所申。金罍列四座﹐廣廈無氛塵。畱連䢐暑中﹐觀望歷數旬。河山險以固﹐士卒勇且仁。飾裝去未歸﹐相追越城闉。貴無靑玉案﹐緘佩永不泯。」

復﹐登大歷進士第﹐嘗爲水部外郎﹐爲石洪父平墓銘。

朱彬

《丹陽作》云「暫入新丰市﹐猶聞舊酒香。抱琴沽一醉﹐盡日臥垂陽。」

彬﹐大歷﹑貞元間詩人。

戴叔倫

字幼公﹐潤州人。師事蕭穎士﹐爲門人冠。劉晏管鹽鐵﹐表主管湖南。至云安﹐楊惠琳反﹐馳客劫之曰「歸我金幣﹐可緩死。」叔倫曰「身可殺﹐財不可得。」乃捨之。累遷至容管經略。徳宗嘗賦《中和節詩》﹐遣使者寵賜。代還﹐卒。

《早行寄朱山人放》云「山曉旅人去﹐天髙秋風悲。明河山上沒﹐芳艸露中衰。此別又萬里﹐少年能幾時。心知剡溪路﹐聊且寄前期。」

《和汴州李相公勉人日喜春》云「年來日日春光好﹐今日風光好更新。獨獻菜羹憐應節﹐徧傳金勝喜逢人。煙添柳色看猶淺﹐鳥踏梅花落已頻。東閣此時聞一曲﹐翻令和者不勝春。」

髙仲武云「叔倫爲人溫雅﹐善舉止﹐無賢不肖﹐見皆盡心。在租庸幕數年﹐夕惕靡怠。吏部尙書劉公與祠部員外張繼書云﹕『博訪選材﹐揖對賓客﹐無如戴叔倫。』其見推稱如此。詩體𨿽不中越格﹐然『廨宇經山火﹐公田沒海潮』﹐亦指事造形之工者。其骨气稍輕﹐故詩亦少。」

《吳明府自遠來畱宿》云「出門逢故友﹐衣服滿塵埃。歲月不可問﹐山川何處來。倚城容敝宅﹐散職寄靈臺。自此畱君醉﹐相歡得幾回。」

《除夜宿石頭驛》云「旅館誰相問﹐寒燈獨可親。一年將盡夜﹐萬里未歸人。寥落悲前事﹐支離笑此身。愁顏與衰鬢﹐明日去逢春。」

《客捨與故人偶集》云「天秋月又滿﹐城闕夜千重。還作江南會﹐翻疑夢裏逢。風枝驚暗鵲﹐露艸覆寒蛩。羈旅長堪醉﹐相畱畏曉鐘。」

《送友人東歸》云「萬里楊柳色﹐出關逢故人。輕煙拂流水﹐落日照行塵。積夢江湖闊﹐憶家兄弟貧。徘徊灞亭上﹐不語自傷春。」姚合取爲《極元集》。

《送謝夷甫宰鄖縣》云「君去方爲縣﹐干戈尙未銷。邑中殘老小﹐亂後少官僚。廨宇經山火﹐公田沒海潮。致時應變俗﹐新政滿余姚。」

於鵠

鵠《野田行》云「日沒出古城﹐野田何茫茫。寒狐上孤塳﹐獵火燒白楊。昔人未爲泉下客﹐若到此中還斷腸。」

《題鄰居》云「僻巷鄰家少﹐茅檐喜並居。蒸梨常共竈﹐澆薤亦同渠。傳屐朝尋藥﹐分燈夜讀書。𨿽然在城市﹐還得似樵漁。」

《寄盧儼員外秋衣詞》云「寄遠空以心﹐心誠亦難知。篋中有秋帛﹐裁作遠客衣。縫制𨿽女工﹐尺度手自持。容貌當目中﹐長短不復疑。鍼綫密且堅﹐遊客作塵緇。意欲都無言﹐澣濯耐歲時。殷勤托行人﹐傳語愼勿遺。別來年已老﹐亦聞鬢成絲。縱然更相逢﹐握手惟是悲。所寄莫復棄﹐願見長相思。」

《買山吟》云「買得幽山入漢陽﹐槿籬疏處種桄榔。惟有狝猴來往熟﹐弄人拋果滿書堂。」

《山中寄樊尙書》云「卻憶東溪日﹐同袍事魯儒。僧房閒共宿﹐酒肆醉相扶。江上雙旌貴﹐山中病客孤。無媒還有計﹐春谷種桑楡。」

鵠﹐大歷﹑貞元間詩人也。爲諸府從事﹐居江湖間。有《卜居漢陽》及《荊南陪樊尙書賞花詩》﹐其自述曰「三十無名客﹐空山獨臥秋。」豈以詩窮者耶﹖

「老大看花猶未足﹐沿江正遇一枝紅。日斜人散東風急﹐吹向誰家明月中。」《襄陽席上作》。「送死多於生﹐幾人得終老。」句。右張爲取《主客圖》

張籍《傷鵠詩》云「野性疏時俗﹐再命乃從軍。气髙終不合﹐去如鏡上塵。」

鵠《送客遊邊》云「若到並州北﹐誰人不憶家。寒深無去伴﹐路盡有平沙。磧冷惟逢雁﹐天春不見花。莫隨邊將意﹐垂老事輕車。」

《江南曲》云「偶向江邊采白蘋﹐還隨女伴賽江神。眾中不敢分明語﹐暗擲金錢卜遠人。」韋莊取爲《又玄集》。

張籍《贈王建》云「於君去後交遊少﹐東野無來篋笥貧。賴有白頭王建在﹐眼前猶是詠詩人。」

王季文

季文﹐字宗素﹐池陽人。少厭名利﹐居九華﹐遇異人﹐授九仙飛化之術曰「子當先決科於詞籍﹐後策名於眞列﹐冥注使然﹐不可移也。」登咸通中進士第﹐授祕書郎。尋謝病歸九華﹐日一浴於山之龍潭﹐寒暑不渝。

季文《九華山謠》云「九華崢嶸占南陸﹐蓮花擢本山半腹。翠屏橫截萬里天﹐瀑水落深千丈玉。云梯石磴入杳冥﹐俯看四極如中庭。丹崖壓下廬霍勢﹐白日隱出牛斗星。杉松一歲抽數尺﹐瓊艸寅緣秀層壁。南風拂曉煙霧開﹐滿山蔥蒨鋪鮮碧。雷霆往往從地發﹐龍臥豹藏安可別。峻極遙看戛昊蒼﹐挺生豈得無才傑。神仙憚險莫敢登﹐馭風駕鶴循邱陵。陽烏不見峯頂樹﹐大火尙結巖中冰。靈光爽气曛復旭﹐晴天倒影西江淥。具區彭蠡夾兩傍﹐正可別作一嶽當少陽。」

卷三十

李益杜羔諸葛覺韋執中耿湋盧綸韓翃錢起司空曙苖發崔峒李端冷朝陽

李益

益﹐姑臧人﹐字君虞。大歷四年登第。其《受降城聞笛詩》﹐教坊樂人取爲聲樂度曲。又有寫《徵人歌》《早行詩》爲圖畫者﹐「回樂峯前沙似雪」之詩是也。益有心疾﹐不見用。及爲幽州劉濟營田副使﹐獻詩有「感恩知有地﹐不上望京樓」之句﹐左遷右庶子。年且老﹐門人趙宗儒自宰相罷免﹐年七十餘。益曰「此吾爲東府所選進士也。」聞者憐益之困。後遷禮部尙書﹐致仕卒。

益錄其《從軍詩》贈左補闕盧景亮﹐自序云「從事十八載﹐五在兵間﹐故爲文多軍旅之思。或軍中酒酣﹐塞上兵寢﹐投劍秉筆﹐散懷於斯文﹐率皆出乎慷慨意气。武毅果厲﹐本其涼國﹐則世將之後﹐乃西州之遺民歟﹖亦其坎軻當世﹐發憤之所致也。」其詩皆建中﹑貞元間作。

《夜上受降城聞笛詩》云「回樂烽前沙似雪﹐受降城下月如霜。不知何處吹蘆管﹐一夜徵人盡望鄕。」烽﹐烽火臺也。

《徵人歌》云「邊風凍合鸊鵜泉﹐牧馬千羣逐暖川。塞外徵行無盡日﹐年年移帳雪中天。」

《曉角詩》云「邊霜一夜落平蕪﹐吹角當城片月孤。無數塞鴻飛不度﹐秋風捲入小單於。」

《從軍北徵》云「天山雪後海風寒﹐橫笛偏吹行路難。磧裏徵人三十萬﹐一時回向月明看。」

《獻劉濟》云「艸綠古燕州﹐鶯聲引獨遊。雁歸天北畔﹐春盡海西頭。向日花偏落﹐馳年水自流。感恩知有地﹐不上望京樓。」

《從軍有苦樂行》時從司空冀公北徵作。云「勞者且莫歌﹐我欲歌送觴。行軍有苦樂﹐此曲樂未央。僕居在隴上﹐隴水斷人腸。東過秦宮路﹐宮樹入咸陽。時逢漢帝出﹐諫獵至長楊。詎馳遊俠窟﹐非結少年場。一旦承嘉惠﹐輕身重恩光。秉筆參帷帟﹐從軍至朔方。邊馬多陰風﹐艸木自淒涼。斷絕西海去﹐出沒胡沙長。參差引雁翼﹐隱轔騰軍裝。劍文夜如水﹐馬汗凍成霜。使气五都少﹐矜功六郡良。山河起目前﹐睚眥死路傍。北逐馳種虜﹐西臨復舊疆。昔還賦餘資﹐今出乃贏糧。一矢弢夏服﹐我弓不再張。寄言丈夫雄﹐苦樂身自當。」馳﹐一作駝。

《來從竇車騎》云﹕自朔方行作。「東發逢世屯﹐懷恩抱明義。讀書良不武﹐學劍慚非智。遂別魯諸生﹐來從竇車騎。追兵赴邊急﹐絡馬黃金轡。出入燕南陲﹐由來重意气。自經臯蘭戰﹐入破樓煩地。西北護三邊﹐東南畱一尉。時過如雲雨﹐參差不自意。將軍失恩澤﹐萬事從此異。置酒髙臺上﹐薄暮秋風至。長戟與我歸﹐歸來同棄置。自酌還自飲﹐非名又非利。歌出易水寒﹐琴下雍門淚。出逢平樂舊﹐言在天階侍。問我從軍苦﹐自陳少年貴。丈夫交四海﹐徒論身自致。漢將不封侯﹐蘇卿還遠使。今我終此曲﹐此曲誠不易。貴人難識心﹐何由知忌諱。」

《夜發軍中》云「邊馬櫪上驚﹐雄劍匣中鳴。半夜軍書至﹐匈奴寇六城。中堅分暗陣﹐太乙起神兵。出沒風雲合﹐蒼皇豺虎爭。今日邊庭戰﹐緣賞不緣名。」

《五城道中》云「金鐃隨玉節﹐落日河邊路。沙鳴後騎來﹐雁起前軍度。五城鳴斥堠﹐三秦新召募。天寒白登道﹐寒濁陰山霧。仍聞舊兵老﹐尙在烏蘭戍。笳簫漢思繁﹐旌旗邊色故。寢興倦弓甲﹐勤役傷風露。來遠賞不行﹐鋒交勛乃茂。未知朔方道﹐何年罷兵賦。」

《塞下曲》云「蕃門部落能結東﹐朝朝馳獵河南曲。一作朝馳暮獵冀河曲。燕歌未斷塞鴻飛﹐牧馬羣嘶邊艸綠。秦築長城城已摧﹐漢武北上單於臺。古來徵戰虜不盡﹐至今還復天兵來。黃河東流流九折﹐沙場埋恨何時絕。蔡琰沒去造胡笳﹐蘇武歸來持漢節。爲報如今都護雄﹐匈奴且莫下雲中。請書塞北陰山石﹐願比燕然車騎功。」

大歷十才子﹐《唐書》不見人數。盧綸﹑錢起﹑郎士元﹑司空曙﹑李端﹑李益﹑苗發﹑皇甫曾﹑耿湋﹑李嘉祐﹐又云吉頊﹑夏侯審亦是﹐或云錢起﹑盧綸﹑司空曙﹑皇甫曾﹑李嘉祐﹑吉中孚﹑苖發﹑郎士元﹑李益﹑耿湋﹑李端。

二李皆出於姑臧﹐庶子爲文章李益﹐尙書爲門戶李益。一日赴嘉會﹐尙書曰「今日兩个坐頭﹐皆是李益。」

《紅樓下聯句》云「佛剎接重城﹐紅樓切太淸。紫雲連照灼﹐丹檻望崢嶸。廣宣。榱棟煙虹入﹐軒窗日月平。參差五陵晚﹐分背八川明。李益。弦韻風初過﹐蓮枝浪欲傾。敬瞻疑湧見﹐圍繞學無生。」杜羔。

《蘭陵僻居聯句》云「潘嶽閒居賦﹐陶潛獨酌謠。二賢成往事﹐三徑是今朝。廣宣。生幸逢唐運﹐昌時奉帝堯。進思諧啟沃﹐退卽混漁樵。李益。蠹簡封延閣﹐雕欄閟上霄。相從達曠地﹐秋露邑蘭苕。」杜羔。

《天津橋南山中各題一句》云「野坐分苔石﹐益。山行繞菊叢。韋執中。云衣惹不破﹐諸葛覺。秋色望來空。」賈島。

「閒庭艸色能畱馬﹐當路楊花不避人。」句。「笳簫漢恩繁﹐旌旗邊色故。」句。「馬汗凍成霜。」句。右張爲取爲《主客圖》﹐以益爲淸奇雅正主。

耿湋

《元日早朝》云「九陌朝臣滿﹐三朝候鼓賒。遠珂時接韻﹐攢炬偶成花。紫貝爲髙闕﹐黃龍建大牙。參差萬戟合﹐左右八貂斜。羽扇紛朱檻﹐金鑪隔翠華。微風傳曙漏﹐曉日上春霞。環佩聲重疊﹐蠻夷服等差。樂和天易感﹐山固壽無涯。渥澤千年聖﹐車書四海家。盛明多在位﹐誰得守蓬麻。」

《贈苗員外》云「爲郎日賦詩﹐小謝少年時。業繼儒門後﹐心多道者期。曉回長樂殿﹐新出永明祠。行樂西園暮﹐春風動柳絲。」

《許州書情寄韓張二舍人》云「謫宦軍城老更悲﹐近來頻夢到丹墀。乍燃乍滅心中火﹐漸鑷漸多鬢上絲。繞院綠苔聞雁處﹐滿庭黃葉閉門時。故人髙步云衢上﹐肯念前程杳未期。」

《贈嚴維》云「許詢淸論重﹐寂寞住山陰。野客棲寒寺﹐閒門當古林。海田秋熟早﹐湖水夜漁深。世上窮通理﹐誰能柰此心。」

《贈朗公》云「來自西天竺﹐持經奉紫微。年深梵語變﹐行苦俗人歸。月上安禪久﹐苔生出院稀。梁間有馴鴿﹐不去爲無機。」

《早朝》云「鐘鼓餘聲裏﹐千官向紫微。冒寒人語少﹐乘月燭來稀。淸漏聞馳道﹐紅霞映鎖闈。猶看嘶馬處﹐未啟掖垣扉。」

《秋日》云「返照入閭巷﹐憂來與誰語。古道無人行﹐秋風動禾黍。」

《書情逢故人》云「因君知此事﹐流恨已忘機。客久多人識﹐年髙眾病歸。連云潮色遠﹐度雪雁聲稀。又說家林盡﹐淒傷淚滿衣。」

《沙上雁》云「衡陽多道裏﹐弱羽復哀音。還塞知何日﹐驚弦亂此心。夜陰前侶遠﹐秋冷後湖深。獨立沙汀意﹐寧知霜霰侵。」

《贈張將軍》云「寥落邊城暮﹐重門返照間。鼓鼙驚雨暗﹐士馬過秋閒。慣守臨邊郡﹐曾營近海山。關西舊業在﹐夜夜夢中還。」

《酬暢當》云「同遊漆沮後﹐已是十年餘。幾度曾相夢﹐何時定得書。月髙城影盡﹐霜重柳條疏。且對樽中酒﹐千般想未如。」《書情逢故人》以下四篇﹐姚合取爲《極元集》。

湋﹐寶應元年進士﹐爲左拾遺。詩有「家貧童僕慢﹐官罷友朋疏」﹐世多傳之。

盧綸

綸﹐字允言﹐河中人。大歷進士﹐與吉中孚﹑韓翃﹑錢起﹑司空曙﹑苖發﹑崔峒﹑夏侯審﹑李端皆能詩﹐號「大歷十才子」。

《春日登樓》云「花正濃時人正愁﹐逢花卻欲替花羞。年來笑伴皆歸去﹐今日晴明獨上樓。」

《長安春望》云「東風吹雨過靑山﹐卻望千門艸色閒。家在夢中何日到﹐春歸江上幾人還。川原繚繞浮雲外﹐宮闕參差落照間。誰念爲儒多失意﹐獨將衰鬢客秦關。」

貞元中﹐吉中孚爲翰林學士﹐薦綸於朝﹐會丁家艱﹐而中孚卒。大歷中﹐李端﹑錢起﹑韓翃輩能爲五言詩﹐詞情健麗﹐綸作尢工。至貞元末﹐錢﹑李諸公凋落﹐綸爲《懷舊詩》五十韻﹐敍其事曰「吾與吉侍郎中孚﹑司空郎中曙﹑苖員外發﹑崔補闕峒﹑耿拾遺湋﹑李校書端﹐風塵追遊﹐向三十載。數公皆負當時盛稱﹐榮耀未幾﹐俱沈泉下。傷悼之際﹐常暢博士追感前事﹐賦詩五十韻見寄﹐輒有所酬﹐以申悲舊﹐兼寄夏侯審侍郎。」其歷言諸子云「侍郎文章宗﹐傑出淮楚靈﹐掌賦若吹籟﹐司言如建瓴。郎中善餘慶﹐雅韻與琴淸﹐鬱鬱松帶雪﹐蕭蕭鴻入冥。員外眞貴儒﹐弱冠被華纓﹐月香飄桂實﹐乳澑瀝瓊英。補闕思沖融﹐巾拂藝亦精﹐彩蝶戲芳圃﹐瑞云滋翠屏。拾遺興難侔﹐逸調曠無程﹐九醞貯彌潔﹐三花寒轉馨。校書才智雄﹐舉世一娉婷﹐賭墅鬼神變﹐屬辭鸞鳳驚。差肩曳長裾﹐總轡奉和鈴﹐共賦瑤臺雪﹐同觀金穀笙。倚天方比劍﹐沈水忽如瓶。君持玉盤珠﹐寫我懷袖盈。讀罷涕交頤﹐願言躋百齡。」綸之才思﹐皆此類也。

綸﹐徳宗時爲戶部郎中﹐舅韋渠牟表其才﹐召見禁中﹐帝有所作﹐輒賡和。異日問渠牟﹕「盧綸﹑李益何在﹖」答曰「綸從渾瑊在河中。」驛召之﹐會卒。文宗尢愛其詩﹐問宰相﹕「綸文章幾何﹐亦有子否﹖」李徳裕對﹕「綸四子﹐皆擢進士第﹐在臺閣。」帝遣中人悉索家笥﹐得詩五百篇以聞。

綸《春詞》云「北苑羅裙帶﹐塵衢錦繡鞋。醉眠芳樹下﹐半被落花埋。」

《得嶺南故人書》云「瘴海寄雙魚﹐中宵達我居。兩行燈下淚﹐一紙嶺南書。地說炎蒸極﹐人稱老病餘。殷勤祝賈誼﹐莫共酒杯疏。」

《題興善寺後池》云「隔窗棲白鶴﹐似與鏡湖鄰。月照何年樹﹐花逢幾番人﹖岸沙靑有路﹐苔逕綠無塵。願得容依止﹐僧中老此身。」

《山下古木》云「髙林已蕭索﹐夜雨復秋風。墜葉鳴荒竹﹐斜根擁斷蓬。半侵山影裏﹐長在水聲中。此地何人到﹐雲門去亦通。」

《送李端》云「故關衰艸徧﹐離別自堪悲。路出寒云外﹐人歸暮雪時。少孤爲客慣﹐多難識君遲。掩淚空相向﹐風塵何所期。」《寄嶺南故人》以下四篇﹐姚合取爲《極元集》。

《臘月觀咸寧王部曲娑勒擒豹歌》云「山頭曈曈日將出﹐山下獵圍照初日。前林有獸未識名﹐將軍促騎無人聲。潛形踠伏艸不動﹐雙雕旋轉羣鴉鳴。陰方質子才三十﹐譯語受詞蕃語揖。捨鞍解甲疾如風﹐人忽虎蹲獸人立。歘然扼顙批其頤﹐爪牙委地涎淋漓。旣蘇復吼抝於教切。仍怒﹐果葉英謀生致之。拖自深叢目如電﹐萬夫失容千馬戰。傳呼拜賀聲相連﹐殺气騰陵陰滿川。始知縛虎如縛鼠﹐敗虜降羌在眼前。祝爾嘉詞身無苦﹐獻看將隨犀象舞。苑中流水禁中山﹐期爾攫搏開天顏。非熊之兆慶無極﹐願紀雄名傳百蠻。」

《送張侍郎還蜀歌》云「秦家禦史漢家郎﹐親傳兩印徵殊方。功成走馬朝天子﹐伏檻談邊若流水。曉離仙署趨紫微﹐夜按髙儒讀靑史。瀘南五將望君還﹐願以天書示百蠻。曲棧重江初過雨﹐前旌後騎不同山。迎車拜舞多耆老﹐舊卒新營徧靑艸。塞口云生火候遲﹐煙中鶴唳軍行早。黃花川下水交橫﹐遠映孤霞蜀國晴。筇竹筍長椒瘴起﹐荔支花發杜鵑鳴。回首岷峨半天黑﹐傳觴接膝何由得。空令豪士仰威名﹐無復貧交恃顏色。垂楊不動雨紛紛﹐錦帳胡瓶爭送君。須臾醉起簫笳發﹐空見紅旌入白雲。」

韓翃

字君平﹐南陽人。命以駕部郎中知制誥﹐時有兩韓翃﹐徳宗曰「與詩人韓翃。」終中書舍人。

翃《別韋兵曹歸池州》云「南陵八月天﹐暮色遠峯前。楚竹靑陽路﹐吳江赤馬船。籯金上客貴﹐佩玉主人賢。終日應相逐﹐西歸定幾年。」

侯希逸鎭靑淄﹐翃爲從事。後罷府閒居十年﹐李勉鎭夷門﹐辟爲幕屬。時已遲暮﹐不得意﹐多家居。一日夜將半﹐客叩門急﹐賀曰「員外除駕部郎中知制誥。」翃愕然曰「誤矣。」客曰「邸報制誥闕人﹐中書兩進名﹐不從﹐又請之﹐曰﹕『與韓翃。』時有同姓名者﹐爲江淮刺史。又具二人同進﹐禦批曰﹕『春城無處不開花﹐寒食東風禦柳斜。日暮漢宮傳蠟燭﹐靑煙散入五侯家。』又批曰﹕『與此韓翃。』」客曰「此員外詩耶﹖」翃曰「是也。」「是不誤矣。」時建中初也。

《奉送王相公縉赴幽州巡邊》云「黃閣開帷幄﹐丹墀侍冕旒。位髙湯左相﹐權總漢諸侯。不攺周南化﹐仍分趙北憂。雙旌過易水﹐千騎入幽州。塞艸連天暮﹐邊風動地秋。無因隨遠道﹐結束佩吳鉤。」

《南部新書》云「升平公主宅卽席﹐李端擅場﹔送王相之幽鎭﹐翃擅場﹔送劉相巡江淮﹐錢起擅場。徳宗西幸﹐有神智驄﹑如意驑二馬﹐謂之功臣。一日﹐有進瑞鞭者﹐上曰﹕『朕有二駿﹐今得此可爲三絕。』因吟翃《觀調馬詩》云﹕『鴛鴦赭白齒新齊﹐晚日花開放碧蹄。玉勒乍回初噴沫﹐金鞭欲下不成嘶。』」

髙仲武云「韓員外意放經史﹐興致繁富﹐一篇一詠﹐朝野珍之﹐多士之選也。至如『星河秋一雁﹐砧杵夜千家』﹐又『客衣筒布細﹐山捨荔枝繁』﹐又『疏簾看雪捲﹐深戶映花關』﹐方之前載﹐則芙蓉出水﹐未足多也。其比興深於劉員外﹐筋節減於皇甫冉也。」

《少年行》云「千點斕媥噴玉驄﹐靑絲結尾繡纏鬃。鳴鞭曉出銅臺路﹐葉葉春衣楊柳風。」

《羽林騎》云「駿馬牽來禦柳中﹐鳴鞭欲向渭橋東。紅蹄亂踏靑城雪﹐花頷驕嘶上苑風。」

《題薦福衡嶽禪師房》云「春城乞食還﹐髙論此中閒。僧臘階前樹﹐禪心江上山。疏簾看雪倦﹐深戶映花關。晚送門人去﹐鐘聲杳靄間。」

《送孫革及第東歸》云「過淮芳艸歇﹐千里又東歸。野水吳山出﹐家林越鳥飛。荷香隨去棹﹐梅雨點行衣。無數滄洲客﹐如君達者稀。」《少年行》以下四章﹐姚合取爲《極元集》。

《送故人歸魯》云「魯客多歸興﹐居人愴別情。雨餘衫袖冷﹐風急馬蹄輕。秋艸靈光殿﹐寒云曲阜城。知君拜親後﹐少婦下機迎。」韋莊《又元集》。

世傳翃有寵姬柳氏﹐翃成名﹐從辟淄靑﹐置之都下。數歲﹐寄詩曰「章臺柳﹐章臺柳﹐顏色靑靑今在否。縱使長條似舊垂﹐也應攀折他人手。」柳答曰「楊柳枝﹐芳菲節﹐可恨年年贈離別。一葉隨風忽報秋﹐縱使君來豈堪折。」後果爲蕃將沙吒利所劫﹐翃會入中書﹐道逢之﹐謂永訣矣﹗是日臨淄大校置酒﹐疑翃不樂﹐具告之。有虞候將許俊﹐以義烈自許﹐卽詐取得之﹐以授韓。希逸聞之曰「似我往日所爲也﹐俊復能之。」翃後爲夷門幕府﹐後生共目爲惡詩﹐輕之。

李義山有《韓翃舍人卽事》云「萱艸含丹粉﹐荷花抱綠房。鳥應悲蜀帝﹐蟬是怨齊王。通內藏珠府﹐應官解玉坊。橋南荀令過﹐十里送花香。」

錢起

起﹐吳興人﹐天寶進士﹐與郎士元齊名﹐時語曰「前有沈宋﹐後有錢郎》」終考功郎中。

天寶十年﹐試《湘靈鼓瑟詩》云「善鼓云和瑟﹐常聞帝子靈。馮夷徒自舞﹐楚客不堪聽。苦調淒金石﹐淸音入杳冥。蒼梧來怨慕﹐白芷動芳馨。流水傳湘浦﹐悲風過洞庭。曲終人不見﹐江上數峯靑。」起從鄕薦﹐居江湖客捨﹐聞吟於庭中曰「曲終人不見﹐江上數峯靑。」視之﹐無所見矣。明年﹐崔暐試《湘靈鼓瑟詩》﹐起卽用爲末句﹐人以爲鬼謠。

《奉送劉相公江淮催轉運》云「國用資戎事﹐臣勞爲主憂。將徵任土貢﹐更發濟川舟。擁傳星還去﹐過池鳳不畱。惟髙飲水節﹐稍淺別家愁。落葉淮邊雨﹐孤山海上秋。遙知謝公興﹐微月上江樓。」時以此詩爲擅場。

髙仲武云「員外詩格淸奇﹐理致淸澹﹐粵從登第﹐挺冠詞林。文宗右丞﹐許以髙格。右丞沒後﹐員外爲雄。芟齊﹑宋之浮游﹐削梁﹑陳之靡嫚﹐迥然獨立﹐莫之與京。且如『鳥道掛疏雨﹐人家殘夕陽』﹐又『牛羊山上小﹐煙火隔林深』﹐又『長樂鐘聲花外盡﹐龍池柳色雨中深』﹐皆特出意表﹐標準古今。又『窮達戀明主﹐耕桑亦近郊』﹐則禮義克全﹐忠孝兼著﹐足以引長名流﹐爲後楷式。」

《送僧歸日東》云「上國隨緣去﹐東途若夢行。浮雲滄海遠﹐去世法舟輕。水月通禪觀﹐魚龍聽梵聲。惟憐慧燈影﹐萬里眼中明。」

《送僧自吳遊蜀》云「隨緣忽西去﹐何日返東林。世路無期別﹐空門不住心。人煙一飯少﹐山雪獨行深。天外猿聲夜﹐誰聞淸梵音。」

《送張管書記》云「邊事多勞役﹐儒衣逐鼓鼙。日寒關樹外﹐峯盡塞云西。河廣篷難度﹐天遙雁漸低。班超封定遠﹐之子去思齊。」

《送徵雁》云「秋空萬里靜﹐嘹唳獨南徵。風急翻霜冷﹐雲開見月驚。塞長憐去翼﹐影滅有餘聲。悵望遙天外﹐鄕愁滿目生。」

《寄郎士元》云「龍節知無事﹐江城不掩扉。詩傳過客遠﹐書別故人稀。坐嘯看潮起﹐行春送雁歸。望舒三五夜﹐思盡謝玄暉。」

《宿洞口館》云「野竹通溪冷﹐秋蟬入戶鳴。亂來人不到﹐寒艸上階生。」

《裴迪書齋望月》云「夜來詩酒意﹐月上謝公樓。影閉重關靜﹐寒生獨樹秋。鵲驚隨葉散﹐螢遠入煙流。今夕遙天末﹐淸暉幾處愁。」

《送彈琴李長史赴洪州》云「抱琴爲傲吏﹐孤棹復南行。幾度秋江水﹐皆添白雪聲。佳期來客夢﹐幽興緩王程。佐牧無勞問﹐心平政自平。」《寄郎士元》以下四章﹐姚合取爲《極元集》。

起還藍田﹐王維贈別云「艸色日向好﹐桃源人去稀。手持平子賦﹐目送老萊衣。每候山櫻發﹐時同海燕歸。今年寒食酒﹐應得返柴扉。」起答詩云「卑棲卻得性﹐每與白雲歸。徇祿仍懷橘﹐看山免采薇。一作別山只昨日﹐春露已沾衣。采蕨頻盈夢﹐看花空厭歸。暮禽先去馬﹐新月待開扉。霄漢時回首﹐知音靑瑣闈。」

王維《春夜竹亭贈起歸藍田詩》云「夜靜羣動息﹐時聞隔林犬。卻憶山中時﹐人家澗西遠。羨君明發去﹐采蕨輕軒冕。」起答云「山月隨客來﹐主人興不淺。今宵竹林下﹐誰覺花源遠。惆悵曉鶯啼﹐孤云還絕巘。」

《贈闕下裴舍人》云「二月黃鶯飛上林﹐春城紫禁曉陰陰。長樂鐘聲花外盡﹐龍池柳色雨中深。陽和不散窮途恨﹐霄漢長懷捧日心。獻賦十年猶未遇﹐羞將白髮對華簪。」

《東臯早春寄郎校書》云「祿微賴學稼﹐歲起歸衡茅。窮達戀明主﹐耕桑亦近郊。夜來霽山雪﹐陽气動林梢。萌蕙暖初吐﹐春鳩鳴欲巢。蓬萊時入夢﹐知子憶平交。」

《題玉山村叟壁》云「谷口好泉石﹐居人能陸沈。牛羊上山小﹐煙火隔云深。一徑入溪色﹐數家連竹陰。藏虹辭晚雨﹐驚隼落殘禽。涉趣皆流目﹐將歸必在林。卻思黃綬事﹐辜負紫芝心。」

《逃暑太子李舍人別業》云「下馬失炎暑﹐重門深綠篁。宮臣禮嘉客﹐林表開蘭堂。玆夕興難盡﹐澄罍照墨場。東陵晚來好﹐目極趣何長。鳥路掛疏雨﹐人家殘夕陽。城隅擁歸騎﹐畱醉戀羣芳。」

《和張僕射塞下曲》云「月黑雁飛髙﹐單於夜遁逃。欲將輕騎逐﹐大雪滿弓刀。」

司空曙

《和耿拾遺元日早朝》云「元朔爭朝闕﹐奔流若會溟。路塵和薄霧﹐騎火接低星。漏促雙魚鑰﹐車喧百子鈴。冕旒當翠殿﹐幢戟滿彤庭。表歲方編瑞﹐乘春卽宥刑。諸侯陳禹玉﹐司曆獻堯蓂。壽酒三觴退﹐簫韶九奏停。太陽開物象﹐沛澤及生靈。南陌祥光紫﹐東方曉气靑。自憐楊子賤﹐歸艸太元經。」

《立秋日》云「律變新秋至﹐蕭條自此初。花酣蓮報謝﹐葉在柳呈疏。澹月多雲映﹐淸風似雨餘。捲簾涼暗度﹐卻扇暑先除。艸靜多翻燕﹐波澄乍露魚。今朝散騎省﹐作賦興何如。」

《酬張芬有赦後見贈》云「紫鳳朝銜五色書﹐陽春忽報网羅除。已將心變寒灰後﹐豈料光生腐艸余。建水風煙收客淚﹐杜陵花竹夢郊居。勞君故有詩相贈﹐欲報瓊瑤恨不如。」

《晦日益州北池陪宴》云「臨泛從公日﹐仙舟翠幕張。七橋通碧澗﹐雙樹接花塘。玉燭收寒气﹐金波隱夕光。野聞歌管思﹐水靜綺羅香。遊騎縈林遠﹐飛橈截岸長。郊原懷灞滻﹐波漾寫江潢。常侍傳花詔﹐偏裨問羽觴。豈令南峴首﹐千載播餘芳。」

曙﹐字文初﹐廣平人。登進士第﹐從韋臯於劍南。貞元中﹐爲水部郎中﹐終虞部。

《耿湋就宿因傷故人》云「舊時聞笛淚﹐此夜重沾衣。方恨同懷少﹐那堪相見稀。竹煙疑澗壑﹐林雪似芳菲。多謝勞車馬﹐應憐獨掩扉。」

《經廢寶光寺》云「黃葉前朝寺﹐無僧寒殿開。池晴龜出曝﹐松暝鶴飛回。古砌碑橫艸﹐陰廊畫雜苔。禪宮亦銷歇﹐塵世轉堪哀。」

《春日野望寄錢起員外》云「艸長花落樹﹐羸病彊尋春。無復少年意﹐空餘華發新。靑原晴見水﹐白社靜逢人。寄謝南宮客﹐軒車不見親。」

《喜外弟盧綸見宿》云「靜夜四無鄰﹐荒居舊業貧。雨中黃葉樹﹐燈下白頭人。似我獨沈久﹐愧君相見頻。平生自有分﹐況是蔡家親。」

《送王閏》云「相送臨寒水﹐蒼然望故關。江蕪連夢澤﹐楚雪入商山。話我他年舊﹐看君此日閒。因將自悲淚﹐一灑別離顏。」

《新蟬》云「今朝蟬忽鳴﹐羈客若爲情。漸覺一年謝﹐能令萬感生。微風初滿樹﹐落日稍沈城。爲問同懷者﹐淒涼聽幾聲。」

《望水》云「髙樓晴見水﹐楚色靄相和。野極空如練﹐天遙不辧波。永無人迹到﹐時有鳥行過。況是蒼茫外﹐殘陽照最多。」

《哭麯象》云「憶昨秋風起﹐君曾嘆逐臣。何言芳艸日﹐自作九泉人。」《耿湋就宿》以下七篇﹐姚合取爲《極元集》。

苖發

《送司空曙之蘇州詩》云「盤門吳舊地﹐蟬盡早秋時。歸國人皆久﹐移家君獨遲。廣陵經水宿﹐建鄴有僧期﹐若到西霞寺﹐應看江總碑。」

《送孫徳諭罷官往黔州》云﹕孫父曾牧此州﹐因寄家也。「中歲分符典石城﹐兩朝趨陛謁承明。闕下昨陳歸老疏﹐天南今切去鄕情。親知握手三秋別﹐幾杖扶身萬里行。伯道暮年無嗣子﹐欲將家事托門生。」

發﹐晉卿子。終都官員外郎。

崔峒

《寄上禮部李侍郎》云「吳楚相逢處﹐江湖共泛時。任風舟去遠﹐待月酒行遲。白髮常同嘆﹐靑雲本異期。貴來君卻少﹐愁去我先悲。玉佩明朝盛﹐蒼苔陋巷滋。追尋恨無路﹐惟有夢相思。」

《江上書懷》云「骨肉天涯別﹐江山日落時。淚流襟上血﹐發白鏡中絲。胡越書難到﹐存亡夢豈知。登髙回首罷﹐形影自相隨。」

《喜逢妻弟鄭損因送入京詩》云「亂後自江城﹐相逢喜復驚。爲經多載別﹐欲問小時名。對酒悲前事﹐論文畏後生。遙知盈卷軸﹐紙貴在江城。」

《詠門上畫小松上元王杜三相公》云「昔聞生澗底﹐今見起毫端。眾艸此時沒﹐何人知歲寒。豈能禆棟宇﹐且貴出門闌。只在丹靑意﹐淩雲也不難。」

《題崇福寺禪師院》云「僧家竟何事﹐掃地與焚香。淸磬度山翠﹐閒雲來竹房。身心塵外遠﹐歲月坐中長。向晚禪堂閉﹐無人空夕陽。」

峒有《初入集賢院贈李獻任詩》﹐峒與李初同官於常山。又有《拜拾遺酬邱二十二見贈詩》云「江海久垂綸﹐朝衣忽掛身。丹墀方謁帝﹐白髮免羞人。才愧文章士﹐名當諫諍臣。空餘薦賢分﹐不敢負交親。」

嚴維《送峒使往睦州》云「如今相府用英髦﹐獨往南州肯告勞。冰水近開漁浦出﹐雪云初捲定山髙。木蘭花映桐盧縣﹐靑雀舟隨白鷺濤。使者應須訪廉吏﹐府中惟有範功曹。」

髙仲武云「峒詩文彩炳發﹐意思雅淡﹐如『淸磬度山翠﹐閒雲來竹房』﹐又『流水聲中視公事﹐寒山影裏見人家』﹐此亦披沙煉金﹐時時見寶也。」

峒登進士第﹐爲拾遺﹐入集賢爲學士﹐後終州刺史﹐或云終元武令。《文藝傳》云終右補闕。

峒《寄李明府》云「松堂寂寂對煙霞﹐五柳門前集晚鴉。流水聲中視公事﹐寒山影裏見人家。觀風共美新爲政﹐計日還應更觸邪。可惜陶潛無限酒﹐不逢籬菊正開花。」

李端

《古別離詩》雲「水國葉黃時﹐洞庭霜落夜。行舟問商賈﹐宿在楓林下。此地送君還﹐茫茫似夢間。後期知幾日﹐前路轉多山。巫峽通湘浦﹐迢迢隔雲雨。天晴見海檣﹐月落聞津鼓。人老自多愁﹐水深難急流。淸宵歌一曲﹐白首對汀洲。」

《贈郭駙馬詩》云﹕郭令公子曖﹐尙升平公主﹐此詩席上成。「靑春都尉最風流﹐二十功成便拜侯。金距鬥鷄過上苑﹐玉鞭驅馬出長楸。薰香荀令偏憐小﹐傅粉何郎不解愁。日暮吹簫楊柳陌﹐路人遙指鳳凰樓。」又云「方塘似鏡艸芊芊﹐初月如鉤未上弦。新開金埒看調馬﹐舊賜銅山許鑄錢。楊柳入樓吹玉笛﹐芙蓉出水妒花鈿。今朝都尉如相顧﹐願脫長裾學少年。」

端﹐趙州人。始﹐郭曖尙升平公主﹐賢明有才思﹐尢多招士﹐端等多從曖遊。曖進官﹐大集客﹐端賦詩最工。錢起曰「素爲之﹐請賦起姓。」又工於前﹐客乃服。

端賦《巫山髙》云「巫山十二峯﹐皆在碧虛中。回合雲藏日﹐霏微雨帶風。猿聲寒過水﹐樹色暮連空。愁向髙唐望﹐淸秋見楚宮。」

蜀路有飛泉亭﹐中詩板百餘篇﹐後薛能佐李福於蜀﹐道過此﹐題云「賈椽曾空去﹐題詩豈易哉。」悉去諸板﹐惟畱端《巫山髙》一篇而已。

《贈苖發員外》云「朱戶敞髙扉﹐靑槐凝落暉。八龍承慶重﹐二虎遞朝歸。坐竹人聲絕﹐橫琴鳥語稀。花慚潘嶽貌﹐年稱老萊衣。葉暗新櫻熟﹐絲長粉蝶飛。應憐魯儒賤﹐空與故山違。」

《茂陵山行陪韋金部》云「宿雨朝來歇﹐空山天气淸。盤云雙鶴下﹐隔水一蟬鳴。古道黃花落﹐平蕪赤燒生。茂陵𨿽有病﹐猶得伴君行。」

《雲際中峯》云「自得中峯住﹐深林亦閉關。經秋無客到﹐入夜有僧還。暗澗泉聲小﹐荒崗樹影閒。髙亭不可望﹐星月滿空山。」

《蕪城懷古》云「風吹城上樹﹐艸沒城邊路。城裏月明時﹐精靈自來去。」《贈苖發》以下四篇﹐姚合取爲《極元集》。

冷朝陽

《登靈善寺塔》云「飛閣靑霞裏﹐先秋獨早涼。天花映窗近﹐月桂拂檐香。華嶽三峯小﹐黃河一帶長。空聞指歸路﹐煙處有垂楊。」

《中秋與空上人同宿華嚴寺》云「掃榻相逢宿﹐論詩舊梵宮。鐘聲迎鼓盡﹐月色過山窮。庭簇安禪艸﹐窗飛帶火虫。一宵何惜別﹐回首隔秋風。」

《立春詩》云「玉律傳佳節﹐靑陽應北辰。土牛呈歲稔﹐彩燕表年春。臘盡星回次﹐寒餘月建寅。風光何處好﹐云物望中新。流水初銷凍﹐潛魚欲振鱗。梅花將柳色﹐偏思越鄕人。」

潞州節度薛嵩﹐有靑衣善彈阮咸琴﹐手紋隱起如紅綫﹐因以名之。一日辭去﹐朝陽爲詞曰「采菱歌怨木蘭舟﹐送客魂銷百尺樓。還似洛妃乘霧去﹐碧天無際水東流。」

李嘉祐《送朝陽登第歸江寧》云「髙第猶佳句﹐諸生似者稀。長安帶酒別﹐建業候潮歸。稚子歡迎棹﹐鄰人爲掃扉。含情過舊浦﹐鷗鳥亦依依。」

朝陽﹐登大歷進士第﹐爲薛嵩從事。

錢起《送朝陽擢第後歸金陵覲省詩》云「萊子晝歸今始好﹐潘園景色夏偏濃。夕陽流水吟詩去﹐明月靑山出竹逢。兄弟相親初讓果﹐鄕人爭賀舊登龍。佳期少別俄千里﹐雲樹愁看過幾重。」

卷三十一

竇叔向竇常竇牟竇羣竇庠竇鞏常建李約柳中庸郭鄖韋處厚權徳輿張薦楊於陵許孟容崔邠馮伉潘孟陽武少儀鄭常鄭轅韓浚王濯張莒張叔良

竇叔向五子常﹑牟﹑羣﹑庠﹑鞏

叔向﹐字遺直﹐京兆人。代宗時﹐常衮爲相﹐用爲左拾遺﹑內供奉。及貶﹐亦出爲溧水令。四子登第﹐羣以處士隱毗陵﹐韋夏卿薦之朝﹐徳宗擢爲左拾遺﹐代武元衡爲中丞﹐薦呂溫﹑羊士諤爲禦史。李吉甫以二人躁險﹐持不下。羣怨吉甫﹐伺吉甫陰事﹐幾爲憲宗所誅。羣與兄常﹑牟﹐弟庠﹑鞏﹐皆爲郎﹐工詞章﹐爲《聯珠集》﹐行於時﹐義取昆弟若五星然。

常﹐字中行﹐登第﹐隱居二十年﹐終國子祭酒。牟﹐字貽周﹐終國子司業。庠﹐字冑卿﹐終婺州刺史。鞏﹐字友封﹐元稹節度武昌﹐辟爲禦史中丞﹐充副使﹔雅裕有名於時﹐平居與人言﹐若不出口﹐世號「囁嚅翁」﹐卒於武昌。

叔向《寒食賜恩火》云「恩光及小臣﹐華燭忽驚春。電影隨中使﹐星輝拂路人。幸因楡柳暖﹐一照艸茅貧。」

《端午日恩賜百索》云「仙宮長命縷﹐端午降殊私。事盛蛟龍見﹐恩深犬馬知。餘生儻可續﹐終冀答明時。」

《酬李袁州嘉祐》云「少年輕會復輕離﹐老大關心總是悲。彊說前程聊自慰﹐未知攜手定何時。公才屈指登黃閣﹐匪服胡顏上赤墀。想到長安誦佳句﹐滿朝誰不念瓊枝。」蓋嘉祐以詩送叔向並寄其弟紓云「自嘆未沾黃紙詔﹐那堪遠送赤墀人。老爲僑客偏相戀﹐素是詩家倍益親。妻兒共載無羈思﹐鴛鷺同行不負身。憑爾將書通令弟﹐惟論華發愧頭巾。」故叔向詩有「瓊枝」之句。

竇常

常《任武陵寒食日次松滋渡先寄劉員外》云「杏花楡莢曉風前﹐雲際離離上峽船。江轉數程淹驛騎﹐楚曾三戶少人煙。看春又遇淸明節﹐算老重經癸巳年。幸得住山當郡捨﹐在朝常詠卜居篇。」

常初登第﹐桑道茂云「二十年後出官。」後五度奏官﹐敕皆不下﹐卽攝職久之﹔至大歷十四年及第﹐卽二十年矣。

《北固晚眺》云「小園芒種後﹐梅天風雨涼。露蠶開晚簇﹐江燕繞危檣。山趾北來固﹐潮頭西去長。年年此登眺﹐人事幾銷亡。」

《途中立春寄楊郇伯》云「浪迹終年客﹐驚心此地春。風前猶去馬﹐澤畔耦耕人。老大交情重﹐悲涼外物親。子云今在宅﹐應見柳條新。」

《七夕寄懷》云「露盤花水望三星﹐仿佛虛無降匹靈。斜漢沒時人不寐﹐幾條蛛网下風庭。」

竇牟

《元日喜聞大禮寄四學士六舍人》云「有事郊壇畢﹐無私日月臨。歲華春更早﹐天瑞雪猶深。玉輦回時令﹐金門降徳音。翰飛鴛別侶﹐叢植桂爲林。粉澤資鴻筆﹐薰和本素琴。禮成戎器下﹐恩徹鬼方沈。麟爵來稱紀﹐官師退絕箴。道風黃閣靜﹐祥景紫垣陰。壽酒朝時獻﹐農書夜直尋。國香熅翠幄﹐庭燎赩紅衾。漢魏文章盛﹐堯湯雨露霃。密辭投水石﹐精義出沙金。宸扆親惟敬﹐鈞衡近匪侵。長驅千里駿﹐淸唳九霄禽。慶賜迎新服﹐齋莊棄舊簪。忽思班女怨﹐遙聽越人吟。末路甘貧病﹐流年苦滯淫。夢中靑瑣闥﹐歸處碧山岑。竊抃聞韶濩﹐觀光想韎任。大哉寰海晏﹐不算子牟心。」

牟《秋夕閒居對雨贈別盧坦》云「燕燕辭巢蟬蛻枝﹐窮居積雨壞藩籬。夜長檐澑寒無寢﹐日晏廚煙濕未炊。悟主一言那可學﹐從軍五百竟徒爲。故人駿馬朝天使﹐洛下秋聲恐要知。」

竇羣

《黔中書懷》云「萬事非京國﹐千山擁麗譙。佩刀看日曬﹐賜馬傍江調。言語多重譯﹐壺觴每獨謠。沿流如著翅﹐不敢問歸橈。」

竇庠

《陪畱守韓僕射巡內至上陽宮感嘆》云「愁煙漠漠艸離離﹐太乙鉤陳處處疑。薄暮毀垣春雨裏﹐殘花猶發萬年枝。」

竇鞏

《代鄰叟》云「年來七十罷耕桑﹐就暖支羸彊下牀。滿眼兒孫身外事﹐閒梳白髮對斜陽。」

《永寧小園寄接近校書》云「故里心期柰別何﹐手移芳樹憶庭柯。東臯黍熟君應醉﹐梨葉初紅白露多。」

《寄南遊弟兄》云「書來未報幾時還﹐知在三湘五嶺間。獨立衡門秋水闊﹐寒鴉飛去日銜山。」

《自京將赴黔南》云「風雨荊州二月天﹐問人初雇峽中船。西南一望雲和水﹐猶道黔南有四千。」

《南遊感興》云「傷心欲問當時事﹐惟見江流去不回。日暮東風春艸綠﹐鷓鴣飛上越王臺。」

《放魚》云「金錢贖得免刀痕﹐聞道禽魚亦感恩。好去長江千萬里﹐不須辛苦上龍門。」武昌時也。

《宮人斜》云「離宮路遠北原斜﹐生死恩深不到家。雲雨今歸何處去﹐黃鸝飛上野棠花。」

《新營別墅寄兄》云「懶性如今成野人﹐行藏由興不由身。莫驚此度歸來晚﹐買得山居正值春。」

樂天與微之書云「君興有餘力﹐且與僕悉索還往詩中﹐取其尢長者﹐如張十八古樂府﹐李二十新歌行﹐紳也。盧﹑楊二祕書律詩﹐貞與巨源。竇七﹑鞏也。元八絕句﹐博考精掇﹐編而次之﹐號《元白往還詩集》。眾君子得擬議於此者﹐莫不踴躍歡喜﹐以爲盛事。」

常建

「淸晨入古寺﹐初日照髙林。竹徑通幽處﹐禪房花木深。山光悅鳥性﹐潭影空人心。萬籟此都寂﹐但餘鐘磬音。」《題破山寺後禪院》。

「江上調玉琴﹐一弦淸一心。泠冷七弦徧﹐萬木澄幽陰。能使江月白﹐又令江水深。始知梧桐枝﹐可以徽黃金。」《江上琴興》。

《夢太白西峯》云「夢寐升九崖﹐杳靄逢元君。遺我太白岑﹐寥寥辭垢氛。結宇在星漢﹐宴林閉氤氳。檐楹覆餘翠﹐巾舄生片雲。時往溪谷間﹐孤亭晝仍曛。松峯引天影﹐石瀨淸霞文。恬目緩舟趣﹐霽心投鳥羣。春風又搖棹﹐潭島花紛紛。」

《宿王昌齡隱居》云「靑溪深不測﹐隱處惟孤云。松際露微月﹐淸光猶爲君。茅亭宿花影﹐藥院滋苔紋。余亦謝時去﹐西山鸞鶴羣。」

歐陽永叔云「吾嘗愛建『竹逕通幽處﹐禪房花木深』﹐欲效其語作一聯﹐久不可得﹐始知造意者爲難工也。來靑州得一山齋﹐不意平生想見而不能道以言者﹐乃爲已有。於是益欲希其仿佛﹐竟爾莫獲一言。」

丹陽殷璠撰《河嶽英靈集》﹐首列建詩﹐愛其「山光悅鳥性﹐潭影空人心」。

商璠云「髙才而無貴位﹐誠哉是言也。曩劉楨死於文學﹐左思終於記室﹐鮑昭卒於參軍﹐今常建亦淪於一尉﹐悲夫﹗建詩似初發通莊﹐卻尋野逕百里之外﹐方歸大道﹐所以其旨遠﹐其興僻﹐佳句輒來﹐惟論意表。至如『松際露微月﹐淸光猶爲君』﹐又『山光悅鳥性﹐潭影空人心』﹐此例數十句﹐並可稱爲警策。一篇盡善者﹐『戰餘落日黃﹐軍敗鼓聲死。今與山鬼鄰﹐殘兵哭遼水』﹐思旣邈古﹐詞又警絕﹐潘嶽𨿽云能敍悲怨﹐未見如此章句也。」

《昭君墓》云「漢宮豈不死﹐異域猶傷沒。萬里馱黃金﹐蛾眉爲枯骨。回軍夜出塞﹐立馬皆不發。憤恨丹靑人﹐墳上哭明月。」

《弔王將軍墓》云「嫖姚北伐時﹐深入彊千里。戰餘落日黃﹐軍敗鼓聲死。常聞漢飛將﹐可奪單於壘。今與山鬼鄰﹐殘兵哭遼水。」

《送李十一尉臨溪》云「泠泠花下琴﹐君唱渡江吟。天際一帆影﹐預懸離別心。以言神仙尉﹐因致瑤華音。回軫撫商調﹐越溪澄碧林。」

李約

汧公勉之子也。爲兵部外郎﹐與主客外郎張諗同官﹐每單牀靜言﹐連旦不寐﹐故約《贈韋徵君況詩》曰「我有心中事﹐不向韋三說。秋夜洛陽城﹐明月照張八。」

《歲日感懷》云「曙气變東風﹐蟾壺夜漏窮。新春幾人老﹐舊曆四時空。身賤悲添歲﹐家貧喜過冬。稱觴惟有感﹐歡慶在兒童。」

《觀祈雨》雲﹕「桑條無葉土生煙﹐簫管迎龍水廟前。朱門幾處看歌舞﹐猶恐春陰咽管弦。」

《過華淸宮》云「君王遊樂萬幾輕﹐一曲霓裳四海兵。玉輦升天人已盡﹐故宮猶有樹長生。」

《從軍行》云「看圖閒教陣﹐畫地靜論邊。烏壘天西戍﹐鷹姿塞上川。路長惟算月﹐書遠每題年。無復生還望﹐翻思未別前。」「柵濠三面斗﹐箭盡舉烽頻。營柳和煙暮﹐關楡帶雪春。邊城多老將﹐磧路少歸人。殺盡金河卒﹐年年添塞塵。」「候火起雕城﹐塵沙擁戰聲。遊軍藏虜幟﹐降騎說蕃情。霜落彪池淺﹐秋深太白明。嫖姚方虎視﹐不覺說添兵。」

約雅度簡遠﹐有山林之致。在潤州得古鐵一片﹐擊之淸越﹔又養一猿﹐名山公。月夜泛江﹐登金山鼓琴﹐猿必嘯和。曾佐庶人李錡幕﹐至金陵﹐屢贊招隱寺摽致。一日﹐庶人宴寺中﹐明日謂曰「子嘗稱招隱之致﹐昨日遊宴﹐何殊州中﹖」約曰「某所賞者疏野耳。若遠山將翠幕遮﹐古松用彩物裹﹐羶腥涴鹿跑泉﹐音樂亂山鳥聲﹐此則實不如在叔父大廳也。」性又嗜茶﹐能自煎﹐曰「茶須緩火炙﹐活火煎」。活火﹐炭火有焰者。曾奉使行陜州硤石縣東﹐愛渠水淸流﹐旬日忘發。梁武造寺﹐令蕭子雲飛白大書一「蕭」字。約自江淮竭產致歸洛中﹐匾於小亭﹐號曰「蕭齋」。

約《城南訪裴氏昆季》云「相思起中夜﹐夙駕訪柴荊。早霧桑柘隱﹐曉光溪澗明。村蹊蒿棘間﹐往往斷新耕。貧野煙火微﹐晝無烏鳶聲。田頭逢餉人﹐道君南山行。南山千里峯﹐盡是相思情。野老無拜揖﹐村童多躶形。相呼看車馬﹐顏色喜相驚。荒圃雞豚樂﹐雨墻禾莠生。欲君知我來﹐壁上空書名。」

柳中庸

《江行詩》云「繁陰乍隱洲﹐落葉初飛浦。蕭蕭客舟帆﹐暮入寒江雨。」

《夜渡江》云「夜渚帶浮煙﹐蒼茫晦遠天。舟輕不覺動﹐纜急始知牽。聽笛遙尋岸﹐聞香暗識蓮。惟看去帆影﹐常恐客心懸。」

李端司馬《於瓜州寄中庸》云「懷人同不寐﹐淸夜起論文。月魄正出海﹐雁行斜上云。寒潮來灩灩﹐秋葉下紛紛。便送江東去﹐徘徊只待君。」

又《江上別中庸》云「秦人江上見﹐握手便沾衣。近日相知少﹐往年親故稀。遠遊何處去﹐舊業幾時歸。更向巴陵宿﹐堪聞雁北飛。」

中庸﹐子厚之族﹐禦史並之弟也。與弟中行﹐皆名有文﹐咸爲官﹐早死。

段成式《酉陽雜俎》載﹕「中庸善《易》﹐嘗詣普寂公。公曰﹕『筮吾心所在也。』柳曰﹕『和尙心在前檐第七題。』復問之在某處﹐寂曰﹕『萬物無逃於數也﹐吾將逃矣。』嘗試測之。柳久之矍然曰﹕『至矣﹗寂然不動﹐吾無得而知矣。』」

郭鄖

《寒食寄李補闕》云「蘭陵士女滿晴川﹐郊外紛紛拜古埏。萬井閭閻皆禁火﹐九原松柏自生煙。人間後事悲前事﹐鏡裏今年老去年。介子終知祿不及﹐王孫誰肯一相憐。」

李公垂云「常州建元寺在郡東郭﹐松扉竹院﹐各在崗阜﹐每歲寒食﹐里人灑掃經過之所。大歷中﹐詩人郭鄖賦《寒食詩》﹐當時以爲絕唱。嘗在兒童﹐卽聞此詩﹐因和云﹕『江城物候傷心地﹐遠寺經過禁火辰。芳艸壠邊回首客﹐野花叢裏斷腸人。紫荊繁艷空門晝﹐紅藥深開古殿春。嘆惜光陰催白髮﹐莫悲風月獨沾巾。』」

皇甫冉送鄖詩云「才見吳洲百艸春﹐已聞燕雁一聲新。秋風何處催年急﹐偏逐山行水宿人。」

鄖﹐大歷﹑貞元詩人也。

韋處厚

《盛山十二詩》﹐韓退之序云「韋侯昔以考功副郎守盛山﹐人謂韋侯美士。考功顯曹﹐盛山僻郡﹐奪所宜處﹐納之惡地﹐以枉其材﹐韋侯將怨且不釋矣。或曰﹕『不然﹐夫得利則躍躍以喜﹐不得利則戚戚以泣﹐若不可生者﹐豈韋侯之謂哉。韋侯讀六藝之文﹐探周公﹑孔子之意﹐又妙能爲辭章﹐可謂儒者。夫儒者之於患難﹐苟非其自取之﹐其拒而不受於懷也﹐若築河堤以障屋霤﹔其容而消之也﹐若水之於海﹐冰之於夏日﹔其玩而忘之以文辭也﹐若奏金石以破蟋蟀之鳴﹐虫飛之聲﹐況一不快於考功盛山一出入息之間哉。』未幾﹐果有以韋侯所爲十二詩遺餘者﹐其意方且以入溪谷﹐上巖石﹐追逐雲月﹐不足日爲事。讀而詠歌之﹐令人欲棄百事往而與之遊﹐不知其出於巴東以屬朐也。於時應而和者凡十人。及此年韋侯爲中書舍人﹐侍講六經禁中﹐和者通判元司馬稹爲宰相﹐洋州許使君康佐爲京兆﹐忠州白使君居易爲中書舍人﹐李使君景儉爲諫議大夫﹐黔州嚴中丞謨爲祕書少監﹐溫司馬造爲起居舍人﹐皆集闕下。於是盛山之十二詩與其和者﹐大行於時﹐聯爲大捲﹐家有之焉。慕而爲者將日益多﹐則分爲別捲。韋侯俾予題其首。」

《隱月岫》云「初映鉤如綫﹐終銜鏡似鉤。遠澄秋水色﹐髙倚曉河流。」

《流杯渠》云「激曲縈飛箭﹐浮溝泛滿卮。將來山太守﹐早向習家池。」

《竹巖》云「不資冬日秀﹐爲作暑天寒。先植誠非鳳﹐來翔定是鸞。」

《繡衣石榻》云﹕爲溫侍禦置。「巖巉雪中嶠﹐磊落標方峭。勿爲枕蒼山﹐還當礎淸廟。」

《宿云亭》雲「雨合飛危砌﹐天開卷曉窗。齊平聯郭柳﹐帶繞抱城江。」

《梅溪》云「夾岸凝輕素﹐交枝漾淺淪。味調方薦實﹐臘近又先春。」

《桃塢》云「噴日舒紅景﹐通蹊茂綠陰。終期王母摘﹐不羨武陵深。」

《胡盧沼》云「疏鑿徒爲巧﹐圓窪目可澄。倒花紛錯秀﹐鑑月靜涵冰。」

《茶嶺》云「顧渚吳商絕﹐蒙山蜀信稀。千叢因此始﹐含露紫英肥。」

《盤石磴》云「繚繞緣云上﹐璘玢甃玉聯。髙髙曾幾折﹐極目瞰秋鳶。」

《琵琶臺》云「褊地難層土﹐因崖遂削成。淺深嵐嶂色﹐盡向此中呈。」

《上士瓶泉》云﹕爲柳律師置。「綆汲豈無井﹐顚巖貴非浚。願洗塵垢余﹐一雨根莖潤。」

權徳輿

《三雜詩》云「婉彼嬴氏女﹐吹簫偶蕭史。彩鸞駕非煙﹐綽約兩仙子。神期諒交感﹐相顧乃如此。豈比成都人﹐琴心中夜起。」「陽臺巫山上﹐風雨忽晴曠。朝云與遊龍﹐變化千萬狀。魂交復目斷﹐縹緲難比況。蘭澤不可親﹐凝情坐惆悵。」「淇水春正深﹐上宮蘭葉齊。光風兩搖蕩﹐鳴佩出中閨。一顧授橫波﹐千金呈瓠犀。徒然路傍子﹐怳怳復淒淒。」

《侍禦從舅初免職歸東山寄以詩》云「靡靡南軒蕙﹐迎風轉芬滋。落落幽澗松﹐百尺無附枝。世物自多故﹐達人心不羈。偶陳幕中畫﹐未負林間期。感恩從慰薦﹐循性難縶維。野鶴無俗質﹐孤云多異姿。淸泠松露泫﹐照灼巖花遲。終當稅塵駕﹐來就東山嬉。」

《江行四首》云「曉風搖五兩﹐殘月映石壁。稍稍曙光開﹐片帆在空碧。」右曉。「孤舟漾暖景﹐獨鶴下秋空。安流日正晝﹐淨綠天無風。」右晝。「古樹夕陽盡﹐空江暮靄收。寂寞叩船坐﹐獨生千里愁。」右晚。「猿聲到枕上﹐愁夢紛難理。寂寂深夜寒﹐淸霜落秋水。」右夜。

徳輿﹐字載之﹐元和中爲相。其文雅正贍縟﹐動止無外飾﹐其醞藉風流﹐自然可慕。

楊嗣復序其文集曰「貞元中﹐奉詔考定賢良﹐艸澤之士升名七十七人。及爲禮部侍郎﹐擢進士第者七十有二。鸞鳳杞梓﹐舉集其門﹐登輔相之位者前後十人。」

載之《送陳秀才應舉序》云「陳侯工詩賦﹐長波淸瀾﹐浩浩不窮。屯田柳郎中爲予誦其佳句曰﹕『地偏云自起﹐日暮山更深。』及獲其捲﹐又有過於是者。」不知陳氏之名﹐今載於此。

《和潘孟陽回文絕句》云「酒杯春醉好﹐飛雲晚庭閒。久憶同前賞﹐中林對遠山。」

張薦

徳宗時﹐薦作祕書監﹐權載之以《離合詩》贈之云「黃葉從風散﹐暗嗟時節換。忽見鬢邊霜﹐勿辭林下觴。躬行君子道﹐身負芳名早。帳殿漢官儀﹐巾車塞垣艸。交情劇斷金﹐文律每招尋。始知逢山下﹐如見古人心。」薦和云「移居旣同裏﹐多幸陪君子。宏雅重當朝﹐弓旌早見招。植根瓊林圃﹐直夜金閨步。勸深子玉銘﹐力競相如賦。間闊向春闈﹐日復想光儀。格言信難繼﹐木石彊爲辭。」

薦《和潘孟陽回文絕句》云「遲遲日气暖﹐漫漫雪天春。知君欲醉飲﹐思見此交親。」

薦﹐字孝舉﹐《唐史》有傳。

崔邠

《和權載之離合詩》云「脈脈羨佳期﹐月夜吟麗詞。諫垣則隨步﹐東觀方承顧。林雪消艷陽﹐簡冊漏華光。坐更芝蘭室﹐千載各芬芳。節苦文俱盛﹐卽時仍並命。翩翻紫霄中﹐羽翮相輝映。」

字處仁﹐時爲中書舍人﹐《唐史》有傳。

楊於陵

《和權載之離合詩》云「校徳盡圭璋﹐才臣時所揚。放情寄文律﹐方茂經邦術。王猷符發揮﹐十載契心期。晝遊有嘉話﹐書法無隱辭。信玆酬和美﹐言與芝蘭比。昨來恣吟繹﹐日覺祛蒙鄙。」

時爲中書舍人﹐《唐史》有傳。

許孟容

《答權載之離合詩》云「史才司祕府﹐文哲今超古。亦有擅風騷﹐六聯文墨曹。聖賢三代意﹐工藝千金字。化識從臣謠﹐人推仙閣吏。如登昆閬時﹐口誦靈眞詞。孫簡下威鳳﹐系霜瓊玉枝。」

時爲給事中﹐《唐史》有傳。

馮伉

和《權載之離合詩》云「車馬退朝後﹐聿懷在文友。動詞宗伯雄﹐重美良史功。亦曾吟鮑謝﹐二妙尢增價。雨霜鴻唳天﹐匝樹鳥鳴夜。覃思客縱橫﹐早擅希代名。息心欲焚硯﹐自靦陪羣英。」

時爲給事中﹐《唐史》有傳。

潘孟陽

《和權載之離合詩》云「詠歌有離合﹐永夜觀酬答。笥中操彩箋﹐竹簡何足編。意深俱妙絕﹐心契交情結。計彼官接聯﹐言初並淸切。翔集本相隨﹐羽儀良在斯。煙雲競文藻﹐因喜玩新詩。」

《春日雪以回文絕句呈張薦權徳輿》云「春梅雜落雪﹐發樹幾花開。眞須盡興飲﹐仁裏願同來。」

時未四十﹐爲戶部侍郎﹐《唐史》有傳。

武少儀

《和權載之離合詩》云「少年慕時彥﹐小晤文多變。木鐸比羣英﹐八方流徳聲。雷陳美交契﹐雨雪音塵繼。恩顧各飛翔﹐因詩睹瑰麗。傳野絕遺賢﹐人希有盛遷。早欽風與雅﹐日詠贈酬篇。」

時爲國子司業。

鄭常

《寄邢逸人》云「羨君無外事﹐日與世情稀。地僻人難別﹐溪深鳥自飛。儒衣荷葉老﹐野飯藥苖肥。疇昔江湖意﹐如今憶共歸。」

《謫居漁陽至白沙阻雨題驛》云「漁陽知近遠﹐見說過湓城。雲雨經春客﹐江山幾日程。終隨鷗鳥去﹐只待海潮生。前路逢漁父﹐多慚問姓名。」

《送頭陀上人自廬山歸東溪》云「僧家無住著﹐早晚出東林。行道非眞相﹐頭陀是苦心。持齋山果熟﹐倚錫野雲深。溪寺誰相待﹐香花與梵音。」

髙仲武云「常詩省靜婉靡﹐𨿽未洪深﹐已入文流﹐翻翻然有士風﹐故錄之。」

鄭轅

《淸明賜新火詩》云「攺火淸明候﹐優恩賜近臣。漏殘丹禁曉﹐燧發白楡新。瑞彩來雙闕﹐神光煥四鄰。气回侯第暖﹐煙散帝城春。利用調羹鼎﹐餘輝燭縉紳。皇明如照隱﹐願及聚螢人。」

轅﹐大歷九年進士。

韓浚

《淸明賜新火詩》云「朱騎傳紅燭﹐天廚賜近臣。火隨黃道見﹐煙繞白楡新。榮耀分他室﹐恩光共此辰。更調金鼎膳﹐還暖玉堂人。灼灼千門曉﹐煇煇萬井春。應憐聚螢者﹐瞻望獨無鄰。」

李端《送浚及第歸江東覲省詩》云「登龍兼折桂﹐歸去當髙車。舊楚楓猶暗﹐前隋柳已疏。月中逢漢客﹐浪裏得卿書。見說江邊住﹐知君不厭魚。」

浚﹐大歷九年進士。

王濯

《淸明賜新火詩》云「禦火傳香殿﹐華光及侍臣。星流中使馬﹐燭耀九衢人。轉影連金屋﹐分煇麗錦茵。焰迎紅蕊發﹐煙染綠條春。助律和風早﹐添鑪暖气新。誰憐一寒士﹐猶望照東鄰。」

濯﹐登大歷九年進士第。

張莒

《元日望含元殿禦扇開合詩》云「萬國來朝歲﹐千秋覲聖君。輦迎仙仗出﹐扇匝禦香焚。俯對朝容近﹐先知曙色分。冕旒開處見﹐鐘磬合時聞。影動承朝日﹐花攢似慶雲。蒲葵那可比﹐徒用隔炎氛。」

柳子厚《先友碑》云「莒﹐長山人﹐登大歷九年第。大中時﹐官吏部外郎。」

張叔良

《長至日上公獻壽詩》云「鳳闕晴鐘動﹐雞人曉漏長。九重初啟鑰﹐三事正稱觴。日至龍顏近﹐天旋聖歷昌。休光連雪淨﹐瑞气雜鑪香。化被君恩洽﹐恩沾士庶康。不因稽舊典﹐誰得紀朝章。」

叔良﹐登廣徳二年進士第。

卷三十二

崔琮李竦裴逵於尹躬顏粲葉季良陳通方嚴公弼嚴公貺王表陸贄楊炎元季川蔣煥包何劉商胡笳十八拍陸海

崔琮

《長至日上公獻壽詩》云「應歷三陽首﹐朝天萬國同。斗邊看子月﹐臺上候祥風。五夜鏡初曉﹐千門日正融。玉階文物盛﹐仙仗武貔雄。率舞皆羣辟﹐稱觴卽上公。南山爲聖壽﹐長對未央宮。」

琮﹐登大歷二年進士第。

李竦

《長至日上公獻壽詩》云「候曉金門辟﹐乘時寶歷長。羽儀瞻上宰﹐云物麗初陽。漢禮方傳佩﹐堯年正捧觴。日行臨觀闕﹐帝錫洽圭璋。盛美超三代﹐洪休降百祥。自憐朝末坐﹐空此詠無疆。」

竦﹐登大歷二年進士第﹐官於京師。朱泚亂﹐竦與關播盧﹑杞皆逾垣走﹐追及帝咸陽。

裴逵

《南至日太史登臺書云物詩》云「圓丘才展禮﹐佳气近初分。太史新簮筆﹐髙臺紀彩雲。煙空和縹緲﹐曉色共氛氳。道泰資賢輔﹐年丰荷聖君。恭惟司國瑞﹐兼用察人文。應念懷鉛客﹐終朝望碧氛。」

逵﹐登大歷進士第。

於尹躬

《南至日太史登臺書云物詩》云「至日行時令﹐登臺約禮文。官稱伯趙氏﹐色辧五方云。晝漏聽初發﹐陽光望漸分。司天爲歲備﹐持簡出人羣。惠愛周微物﹐生靈荷聖君。常當有嘉瑞﹐鬱鬱復紛紛。」

尹躬﹐大歷進士﹐元和間爲中書舍人﹐坐其弟臯漢以贓獲罪﹐左授洋州刺史。制云「𨿽無從坐之法﹐合當失教之責。」

顏粲

《吳宮教美人戰》云「有客陳兵畫﹐功成欲霸吳。玉顏承將略﹐金鈿指軍符。轉佩風雲暗﹐鳴鼙錦繡趨。雪花頻落粉﹐香汗盡流珠。掩笑誰欺令﹐嚴刑必用誅。至今孫子術﹐猶可靜邊隅。」

粲﹐登建中進士第。

葉季良

《吳宮教美人戰詩》云「彊吳矜霸略﹐講武在深宮。盡出嬌娥妓﹐先觀上將風。揮戈羅袖捲﹐擐甲汗妝紅。掩笑分旗下﹐含羞入隊中。鼓停行未正﹐刑舉令才崇。自可威鄰國﹐何勞逞戰功。」

季良﹐登貞元進士第。

陳通方

通方《金穀園懷古》云「緩步洛城下﹐軫懷金穀園。昔人隨水逝﹐舊樹逐春繁。冉冉搖風弱﹐菲菲浥露翻。歌臺豈易見﹐舞袖乍如存。戲蝶香中起﹐流鶯暗處喧。徒聞施錦帳﹐此地擁行軒。」

通方﹐登貞元進士第﹐與王播同年。播年五十六﹐通方甚少﹐因期集﹐撫播背曰「王老奉贈一第。」言其日暮途遠﹐及第同贈官也。播恨之。後通方丁家艱﹐辛苦萬狀﹔播捷三科﹐爲正郎﹐判鹽鐵。通方窮悴求助﹐不甚給之。時李虛中爲副使﹐通方以詩求爲汲引云「應念路傍憔悴翼﹐昔年喬木幸同遷。」播不得已﹐薦爲江西院官。

嚴公弼

《題漢州西湖》云「西湖創置自房公﹐心匠縱橫造化同。見說鳳池推獨步﹐髙名何事滯川中。」

公弼﹑公貺﹐嚴震之子。震﹐梓州人﹐建中中爲鳳州刺史﹐治行爲山南第一﹐封鄖國公。公弼襲封。

嚴公貺

《題漢州西湖》云「鳳沼才難盡﹐餘思鑿西湖。珍木羅修岸﹐冰光映坐隅。琴臺今寂寞﹐竹島尙縈紆。猶蘊濟川志﹐芳名終不渝。」

柳子厚《序送公貺下第歸興元覲省》云「相國馮翊公﹐極人臣之尊﹐分天子之憂﹐殿邦坤隅﹐柄是文武。而子之伯仲﹐皆脫略貴美﹐服勤儒素﹐故繼登上科﹐以及於子。是可舉嚴氏之教﹐誦乎他門﹐使有矜式也。子何患賈之不售耶﹗」

王表

大歷十四年﹐侍郎潘炎試《花發上林苑》﹐表詩云「禦苑春何早﹐繁花已繡林。笑迎明主仗﹐香拂美人簮。地接樓臺近﹐天垂雨露深。晴光來戲蝶﹐夕景動棲禽。欲托淩雲勢﹐先開捧日心。方知桃李樹﹐從此別成陰。」

《淸明日登城春望寄大夫使君詩》云「春城閒望愛晴天﹐何處風光不眼前。寒食花開千樹雪﹐淸明日出萬家煙。興來促席惟同捨﹐醉後狂歌盡少年。聞說鶯啼卻惆悵﹐詩成不見謝臨川。」

元微之《敍詩寄樂天詩》云「有人以陳子昂《感遇詩》相示﹐吟玩激烈﹐卽日爲《寄思元子詩》二十首。故鄭京兆於僕爲外諸翁﹐深賜憐獎﹐因以獻京兆翁﹐深相駭異。祕書少監王表在座﹐顧謂表曰﹕『使此兒五十不死﹐其志義何如哉﹗惜吾輩不見其成就。』因召諸子訓責泣下。僕亦竊不自得﹐由是勇於爲文。又久之﹐得杜甫詩數百首﹐愛其浩蕩津涯﹐處處皆到﹐始病沈﹑宋之不存寄興﹐而訝子昂之未暇旁備矣。不數年﹐與詩人楊巨源友善﹐日課爲詩。性復僻懶﹐人事常日閒則有作﹐識足下時﹐有詩數百篇矣。」

表﹐大歷十四年潘炎下登第﹐時謂榜有「六異」﹕朱遂爲朱滔太子﹔表爲李納婿﹐彼軍呼爲附馬﹔趙博宣爲易定押衙﹔袁同直入番爲阿師﹔竇常二十年稱前進士﹔其一﹐奚陟也。或曰「六差」。

陸贄

太歷八年試《禁中春松》云「陰陰淸禁裏﹐蒼翠滿春松。雨露恩偏近﹐陽和色更濃。髙枝分曉日﹐虛吹雜宵鐘。嵐助鑪煙遠﹐形疑蓋影重。願符千載壽﹐不羨五株封。幸得回天眷﹐全勝老碧峯。」

錢起《喜贄擢第還蘇州》云「鄕路歸何早﹐雲間喜擅名。思親盧橘熟﹐帶雨客帆輕。夜火臨津驛﹐晨鐘隔浦城。華亭養仙羽﹐計日再飛鳴。」

楊炎

《流崖州至鬼門關作》云「一去一萬里﹐千知千不還。崖州何處在﹐生度鬼門關。」

元載末年﹐納薛瑤英爲姬﹐處以金絲帳﹑卻塵褥﹐衣以龍綃衣。載以瑤英體輕﹐不勝重衣﹐於異國求此服也。惟賈至與炎雅與載善﹐往往時見其歌舞。至贈詩曰「舞怯銖衣重﹐笑疑桃臉開。方知漢成帝﹐空築避風臺。」炎亦贈歌云「雪面淡眉天上女﹐鳳簫鸞翅欲飛去。玉山翹翠步無塵﹐楚腰如柳不勝春。」

炎﹐字公南。常衮長於除書﹐炎善徳音﹐自開元後﹐言制詔者稱「常楊」。元載與炎同郡﹐炎之出也﹐故擢炎禮部侍郎。徳宗時位宰相。

元季川

《泉上雨後作》云「風雨蕩繁暑﹐雷息佳霽初。眾風帶雲雨﹐淸風入我廬。颯颯涼飆來﹐臨窺愜所圖。緣蘿長新蔓﹐裊裊垂坐隅。流水復檐下﹐丹砂發淸蕖。養葛爲我衣﹐種芋爲我蔬。誰是畹與畦﹐彌漫連野蕪。」

《山中晚興》云「河漢降元霜﹐昨來節物殊。愧無神仙姿﹐亦有陰陽俱。靈鳥望不見﹐慨然悲髙梧。華葉隨風揚﹐珍條雜榛蕪。爲君寒谷吟﹐嘆息知何如。」

季川﹐大歷﹑貞元間詩人也。一曰季川名融﹐元次山之弟也。次山作《處規》云「季川曰﹕『兟復不言﹐兟有意乎﹖』」兟﹐兄之別稱也。

蔣渙

《和徐侍郎書叢筱韻》云「中禁夕沈沈﹐幽篁別作林。色連雞樹近﹐影落鳳池深。爲重淩霜節﹐能虛應物心。年年承雨露﹐長對紫庭陰。」

渙﹐儀鳳宰相智周之孫﹐與兄冽皆第進士。渙永泰初歷鴻臚卿﹐日本使嘗遺金帛﹐不納﹐惟取箋一番﹐以貽其副云。終吏部尙書。冽終尙書左丞。

包何

《江上田家》云「近海川原薄﹐人家本自稀。黍苖期臘酒﹐霜葉是寒衣。市井誰相識﹐漁樵夜始歸。不須騎馬問﹐恐是狎鷗飛。」

《同諸公尋李方直不遇》云「聞說到揚州﹐吹簫有舊遊。人來多不見﹐莫是上迷樓。」

《和苖員外寓直寄臺中捨弟》云「朝列稱多士﹐君家有二難。貞爲臺裏柏﹐芳作省中蘭。夜直分曹闊﹐晨趨接武歡。每憐雙闕下﹐雁序入鴛鸞。」

《闕下芙蓉》云「一人理國致升平﹐萬物呈祥助聖明。天上河從闕下過﹐江南花向殿前生。慶雲垂蔭開難落﹐湛露爲珠滿不傾。更對樂懸張宴處﹐歌工欲奏采蓮聲。」

《賦得秤送云孺卿》云「願以金錘秤﹐因君贈別離。鉤懸新月吐﹐衡舉眾星隨。掌握須平執﹐錙銖必盡知。由來投分定﹐莫被弄權移。」

何﹐字幼嗣﹐融之子也。大歷中爲起居舍人。

劉商

《秋夜聽嚴紳巴童倡竹枝歌》云「巴人遠從荊山客﹐回首荊山楚云隔。思歸夜倡竹枝歌﹐庭槐葉落秋風多。曲中歷歷敍鄕土﹐鄕思綿綿楚詞古。身騎吳牛不畏虎﹐手提蓑笠欺風雨。猿啼日暮江岸邊﹐綠蕪連山水連天。來時十三今十五﹐一成新衣已再補。鴻雁南飛報鄰伍﹐在家歡樂辭家苦。天晴露白鐘漏遲﹐淚痕滿面看竹枝。曲終寒竹風裊裊﹐西風落日東風曉。」

《移居深山謝別親故》云「不食黃精不采薇﹐葛苖爲帶艸爲衣。孤云更入深山去﹐人絕音書雁自飛。」

商髙情放遊﹐戲爲山水木石﹐自張璪貶後﹐惆悵賦詩曰「苔石蒼蒼臨澗水﹐溪風裊裊動松枝。世間惟有張通會﹐流向衡陽那得知。」

商﹐彭城人﹐居長安。劉禹錫作《髙陵令劉仁師遺愛碑》云「武徳名臣刑部尙書徳威三代孫﹐大歷中詩人商之猶子。」其名重如此。商終於檢校禮部郎中﹑汴州觀察判官。

《胡笳銅雀妓》云「魏主矜娥眉﹐美人美於玉。髙臺無晝夜﹐歌舞竟未足。盛色如轉圜﹐夕陽落深谷。仍令身歿後﹐尙縱平生欲。紅粉淚縱橫﹐調弦向空屋。舉頭君不在﹐惟見西陵木。玉輦豈再來﹐嬌鬟爲誰綠。那堪秋風裏﹐更舞陽春曲。曲罷情不勝﹐闌干向西哭。臺邊生野艸﹐來去罥羅縠。況復陵寢間﹐雙雙見麋鹿。」

《古意》云「連曙寢衣冷﹐開門霜露凝。風吹昨夜淚﹐一片枕前冰。」

《滑州送人先歸》云「河水冰銷旅雁飛﹐寒衣未足又春衣。自憐飄蕩經年客﹐送別千回獨未歸。」

陸海

陸餘慶與陳子昂﹑盧藏用爲方外十友﹐孫海工於五言﹐爲賀賓客所賞。自省郎典潮州﹐但賦詩自適。

《題奉國寺》云「新秋夜何爽﹐露下風轉淒。一磬竹窗外﹐千燈花塔西。」

《題龍門寺》云「窗燈林靄裏﹐門磬水聲中。更與龍華會﹐鑪煙滿夕風。」

孫長源﹐有才思﹐嘗爲諷刺云「忽然一曲稱君心﹐破卻中人百家產。」又云「城外平人驅欲盡﹐帳中猶打衮花毬。」

卷三十三

李吉甫武元衡鄭絪獨孤良弼獨孤綬李季何李應盧拱李觀裴度韋同則陳蛻

李吉甫

《九日小園獨謠贈門下武相公》云「小園休沐暇﹐暫與故山期。樹杪懸丹棗﹐苔陰落紫梨。舞叢新菊徧﹐繞格古藤垂。受露紅蘭晚﹐迎霜白薤肥。上公畱鳳沼﹐冠劍俟淸祠。應命端居者﹐長慚補衮詩。」

武元衡

《九日致齋禁省和中書李相公》云「齋沐限中禁﹐家山傳勝遊。露寒潘省夜﹐木落庾園秋。蘭菊回幽步﹐壺觴絕舊儔。位髙天祿閣﹐詞異畔牢愁。孤思琴先覺﹐馳暉水共流。明朝不相見﹐淸祀在圓丘。」

《送唐次》云「都門去馬嘶﹐灞水東流淺。靑槐驛路長﹐白日離亭晚。望望煙景微﹐艸木行人遠。」

《早秋西亭宴徐員外詩》云「鼎鉉辭臺坐﹐麾幢領益州。曲池連月曉﹐橫笛滿城秋。有美皇華使﹐曾同白社遊。今來重相見﹐偏覺艷歌愁。」

元衡﹐字伯蒼。元和二年爲相﹐代髙崇文鎭蜀。八年召還﹐途經百牢關﹐題石洞詩云「昔佩兵符去﹐今持相印還。天光臨井絡﹐春物度巴山。鳥道靑冥外﹐風泉洞壑間。何慚班定遠﹐辛苦玉門關。」

《送柳侍禦裴起居》云「沱江水綠波﹐喧鳥去喬柯。南浦別離處﹐東風蘭麝多。長亭春婉娩﹐層漢路蹉跎。會有歸朝日﹐班超柰老何﹗」又云「望鄕臺上秦人去﹐學射山中杜魄哀。落日河橋千騎別﹐春風寂寞斾旌回。」

《酬嚴司空荊南見寄》云「金貂再入三公府﹐玉帳連封萬戶侯。簾捲靑山巫峽曉﹐云凝碧岫渚宮秋。劉琨坐嘯風淸塞﹐謝脁裁詩月滿樓。白雪調髙歌不得﹐美人南國翠娥愁。」

《送張諫議赴闕》云「詔書前日下丹霄﹐頭戴儒冠脫皂貂。笛怨柳營煙漠漠﹐云愁江館雨蕭蕭。鵷鴻得路爭先翥﹐松桂淩霜貴後雕。歸去朝端如有問﹐玉關門外老班超。」三詩韋莊取爲《又元集》。

元衡善爲五言﹐好事者傳之﹐被之管弦。嘗夏夜作詩云「夜久喧暫息﹐池臺惟月明。無因駐淸景﹐日出事還生。」明日遇害。初﹐八年元衡自蜀再輔政﹐時太白犯上相﹐歷執法﹐占者言「今之三相皆不利﹐始輕末重。」月餘﹐李絳以足疾免﹔明年十月﹐李吉甫以暴疾卒﹔至是﹐元衡爲盜所害﹐年五十八。始元衡與吉甫齊年﹐又同日爲宰相﹐及出鎭﹐分領楊﹑益。及吉甫再入﹐元衡亦還。吉甫先一年以元衡生月卒﹐元衡後一年以吉甫生月卒﹐吉凶之數﹐若符會焉。先是長安謠曰「打麥﹑麥打﹑三三三。」旣而旋其袖曰「舞了也。」解者謂﹕「打麥者﹐打麥時也﹔麥打者﹐謂暗中突擊也﹔三三三﹐謂六月三日也﹔舞了也﹐謂元衡之卒也。」

元衡卒﹐劉禹錫作《佳人怨》二章云「寶馬鳴珂踏曉塵﹐魚文匕首犯華茵。適來行哭裏門外﹐昨夜華堂歌舞人。」「秉燭朝天遂不回﹐路人彈指望髙臺。墻東便是傷心地﹐夜夜秋螢飛去來。」

鄭絪

《奉和武相公省中宿齋酬李相公見寄》云「髙閣安仁省﹐名園廣武廬。沐蘭朝太一﹐種竹詠華胥。禁靜疏鐘徹﹐庭開爽韻虛。洪鈞齊萬物﹐縹帙整羣書。寒露滋新菊﹐秋風落故蕖。同懷不同賞﹐幽意竟何如。」

絪﹐字文明。善屬文﹐所交皆天下名士。憲宗初拜相﹐默默居位﹐四年﹐罷爲太子賓客。太和中﹐以太子太傅致仕﹐卒。絪守道寡欲﹐所居不爲烜赫事﹐以篤實稱。

絪《九日懷邵二詩》云「十歲此辰同醉友﹐登髙各處已三年。」又《懷林十二》云「情人共惆悵﹐良友不同遊。」其重友如此。又有《九月十五日東亭望月詩》云「紫閣道流今不見﹐紅樓禪客早曾聞。」

獨孤良弼

《上巳接淸明遊宴詩》云「上巳歡初罷﹐淸明賞又追。閏年侵舊曆﹐令節並芳時。細雨鶯飛重﹐春風酒醞遲。尋花迷白雪﹐看柳拆淸絲。淑气如相待﹐天和意爲誰。吁嗟名未立﹐空詠宴遊詩。」

良弼﹐貞元間進士也﹐爲左司郎中。又有良史者﹐登進士第。

獨孤綬

《投珠於泉詩》云「至道歸淳化﹐明珠必棄捐。天眞來照乘﹐成性卻沈泉。不是靈蛇吐﹐非緣合浦還。岸傍隨月落﹐波底共星懸。致遠終無脛﹐懷貪遂息肩。欲知恭儉徳﹐所寶在惟賢。」

徳宗多召學術之士﹐躬自考試﹐又制科宣政殿﹐如稱旨﹐卽翹足髙吟﹐徧示宰臣﹐曰「此皆朕門生也。」獨孤綬所司試《馴象賦》﹐及其本上﹐上吟其句曰「化之式孚﹐則必受乎來獻﹔物或違性﹐斯用感於至仁。」上以綬爲知去就﹐故特書第三。先是﹐代宗朝﹐越人獻象三十有二﹐上悉放之於荊山之南。而綬不辱其受獻﹐不傷其放棄﹐故賞其知去就焉。

綬舉博學宏詞﹐吏部考當乙科﹐子邵覆之﹐置甲科﹐人咨其公。

李季何

《立春日曉望三素云詩》云「靄靄靑春曙﹐飛仙駕五云。浮雲初縹緲﹐承蓋下氤氳。薄影隨風度﹐殊容向日分。羽毛紛共遠﹐環佩杳猶聞。靜合煙霞色﹐遙將鸞鶴羣。年年瞻此節﹐應許從元君。」

季何﹐登貞元十一年進士第。

李應

《立春日曉望三素云詩》云「元鳥初來日﹐靈仙望裏分。冰容朝上界﹐玉輦擁朝云。碧落流輕艷﹐紅霓間彩文。帶煙時縹緲﹐向斗更氤氳。仿佛隨風馭﹐超遙出曉氛。玆辰三見後﹐希得從元君。」

應﹐登貞元十一年進士第。

盧拱

《中元日觀法事》云「四孟逢秋序﹐三元得气中。云迎碧落步﹐章奏玉皇宮。壇滴槐花露﹐香飄柏子風。羽衣淩縹緲﹐瑤轂輾虛空。久慕飡霞客﹐常悲習蓼虫。靑囊如可授﹐從此訪鴻蒙。」

姚合《送盧拱祕書遊魏詩》云「官閒身自在﹐詩儉語分明。車馬應回晚﹐煙花滿去塵。」

楊巨源《寄申州盧拱使君》云「領郡仍聞總虎貔﹐致身還是見男兒。小船隔水催桃葉﹐大鼓當風舞柘枝。酒坐微酣諸客倒﹐毬場慢撥幾人隨。從來樂事增詩苦﹐莫放窗中遠岫知。」

元微之自唐歸京﹐拱時爲祕書郎﹐以詩贈樂天兼以遺微之。微之和云「新識蓬山傑﹐深交翰苑材。連投珠作貫﹐獨和玉成堆。劇敵徒相軋﹐羸師亦自媒。」

李觀

字元賓﹐以文馳聲﹐貞元中卒於校書郎。陸希聲序其文曰「退之窮老不休﹐終不能爲元賓之辭。使元賓後退之死﹐亦不能及退之之質。退之大革流獘﹐落落有老成風。元賓則不古不今﹐卓然自作一體﹐激揚發越﹐若絲竹中有金石聲。每篇得意處如健馬在禦﹐蹀蹀不能止﹐其所長如此。」

觀《贈馮宿》云「寒城上秦原﹐遊子意飄飄。黑雲截萬里﹐獵火從中燒。陰空蒸長煙﹐殺气獨不銷。冰交石可裂﹐風疾山如搖。時無靑松心﹐顧我獨不凋。」

《宿裴友書齋》云「臥君山窗下﹐山鳥與我言。淸風何颼颼﹐松柏中夜繁。久遊失歸趣﹐宿此似故園。林煙還近郊﹐溪月落古原。稚子不待曉﹐花間出柴門。」

貞元八年﹐宏詞試《中和節詔賜公卿尺詩》云「淑節韶光媚﹐皇明寵錫崇。具僚頒玉尺﹐成器幸良工。豈止尋常用﹐將傳度量同。人何不取利﹐物亦賴其功。紫翰宣殊造﹐丹誠厲匪躬。奉之無失墜﹐恩澤自天中。」

裴度

《至日登樂遊園》云「陰律隨寒攺﹐陽和應節生。祥雲觀魏闕﹐瑞气映秦城。驗炭論時政﹐書云受歲盈。影移長日至﹐霧斂遠霄淸。景暖仙梅動﹐風柔禦柳傾。那堪封得意﹐空對物華情。」

公出討淮西﹐過女幾山下﹐刻石題詩﹐後果尅期平賊。其詩云「待平賊壘報天子﹐莫指仙山示武夫。」由是淮蔡底平﹐民安生業。白居易作詩二百言﹐繼公篇之末﹕「何處畫功業﹐何處題詩篇。麒麟髙閣上﹐女幾小山前。爾後多少時﹐四朝二十年。賊骨化爲土﹐賊壘犁爲田。一從賊壘平﹐陳蔡民晏然。騾軍成牛戶﹐鬼火變人煙。生子已嫁娶﹐種桑亦絲綿。皆云公之徳﹐欲報無由緣。公今在何處﹐守都鎭三川。舊宅畱永樂﹐新居開進賢。今公在何官﹐被衮珥貂蟬。戰袍破猶在﹐髀肉生欲圓。」

《傍水閒行詩》云「閒餘何事覺身輕﹐暫脫朝衣傍水行。鷗鳥亦知人意靜﹐故來相近不相驚。」

公赴敵淮西﹐題名華嶽廟之闕門。大順中﹐戶部侍郎司空圖以一絕紀之曰「嶽前大隊赴淮西﹐從此中原息戰髀。石闕莫教苔蘚上﹐分明認取晉公題。」

公貞元中作《鑄劍戟爲農器賦》﹐其首云「皇帝之嗣位三十載﹐寰海鏡淸﹐方隅底平﹐驅域中盡歸力穡﹐示天下不復用兵。」其後作相﹐立殊勛﹐致太平﹐已見於文矣。

公《題南莊》云「野人不識中書令﹐喚作陶家與謝家。」樂天有詩云「陶廬僻陋那堪比﹐謝墅幽微不足攀。何似嵩峯三十六﹐長隨申甫作家山。」

樂天求馬﹐裴贈以馬﹐因戲云「君若有心求逸足﹐我還畱意在名姝。」引妾換馬之事。樂天答云「安石風流無柰何﹐欲將赤驥換靑娥。不辭便送東山去﹐臨老何人與唱歌。」

貞元八年﹐公試宏詞﹐有司以《中和節詔賜公卿尺》爲題﹐公詩曰「陽和行慶賜﹐尺度及羣公。荷寵承佳節﹐傾心立大中。短長思合制﹐遠近貴攸同。共仰財成徳﹐將酬分寸功。作程施有政﹐垂範播無窮。願續南山壽﹐千春奉聖躬。」

《中書卽事》云「有意效承平﹐無功益聖明。灰心緣忍事﹐霜鬂爲論兵。道直身還在﹐恩深命轉輕。鹽梅非擬議﹐葵藿是平生。白日長懸照﹐蒼蠅謾發聲。嵩陽舊田地﹐終使謝歸耕。」

唐趙璘云「晉公貞元中作《鑄劍戟爲農器賦》云﹐觀其气槪﹐已有立殊勛致太平之意。進士李爲作《淚》及《輕》《薄》《暗》《小》四賦﹐李賀作樂府﹐多屬意花艸蜂蝶之間﹐二子終不遠大。文字之作﹐可以定相命優劣矣。」

韋同則

《仲月賞花》云「梅花似雪柳含煙﹐南地風光臘月前。把酒且須判卻醉﹐風流何必待歌筵。」

同則﹐建中時詩人也。有韋同正者﹐登建中四年第。

陳蛻

蛻﹐肅﹑代間人。賦《長安十五詠》﹐自序云「蛻生長江淮間﹐以詩句從賊﹐僅十餘年矣。今我後撫運澤及四夷﹐蛻復得爲太平人。」其《華淸宮詩》有「夢裏換春秋」之句。

卷三十四

韓愈張籍史延丁澤樊宗師李道昌

韓愈

司空圖云「金之精粗﹐考其聲皆可辧也﹐豈淸於磬而渾於鐘哉﹗然則作者爲文爲詩﹐才格亦可見﹐豈當善於彼不善於此耶﹗愚觀文人之爲詩﹐詩人之爲文﹐始皆系其所尙﹐所尙旣專﹐則搜研愈至﹐故能炫其功於不朽﹐亦猶力巨而斗者﹐所持之器各異﹐而皆能濟勝以爲勍敵也。愚嘗覽韓吏部歌詩累百首﹐其驅駕气勢﹐若掀雷挾電﹐撐抉於天地之垠﹐物狀其變﹐不得鼓舞而狥其呼吸也。其次皇甫祠部文集外所作﹐亦爲遒逸﹐非無意於深密﹐蓋或未遑耳。今於華下﹐方得柳詩﹐味其探搜之致﹐亦深遠矣﹔俾其窮而克壽﹐抗精極意﹐則固非瑣瑣者輕可擬議其優劣。又嘗睹杜子美《祭太尉房公文》﹐李太白《佛寺碑贊》﹐宏拔淸厲﹐乃其歌詩也﹔張曲江五言沈鬱﹐亦其文筆也﹐豈相傷哉﹗噫﹐後之學者褊淺﹐片詞只句﹐未能自辧﹐已側目相詆訾矣﹐痛哉﹗因題柳集之末﹐庶俾後之詮評者﹐罔惑偏說以蓋其全工。」

「洛邑得休告﹐華山窮絕陘。倚巖睨海眼﹐引袖拂天星。日駕此回轄﹐金神所司刑。泉紳拖修白﹐石劍攢髙靑。磴蘚漣拳跼﹐梯飆颭伶俜。悔狂已咋指﹐垂誡仍鐫銘。」退之《答張徹詩》也。李肇載登華事﹐信有之。沈顏作《聱書》﹐謂退之托此以悲世人登髙而不知止﹐且示誡焉。

皇甫湜作《韓先生墓志》云「長慶四年八月﹐昌黎韓先生旣以疾免吏部侍郎﹐書諭湜曰﹕『死能令我躬所以不隨世磨滅者﹐惟子以爲囑。』其年十二月丙子遂薨。明年正月﹐其孤昶使奉功緒之錄繼訃以至﹐三月癸酉葬河陽﹐乃哭而敍其墓﹐其詳將揭之於神道碑云。先生諱愈﹐字退之﹐後魏安桓王茂六代孫。祖朝散大夫桂州長史﹐諱睿素。父祕書郎贈尙書左僕射﹐諱仲卿。先生七歲好學﹐言出成文。及冠﹐恣爲書以傳聖人之道。人始未信﹐旣發不掩﹐聲震業光﹐眾方驚爆而萃排之。乘危將顚﹐不懈益張﹐卒大信於天下。先生之作﹐無圓無方﹐至是歸工。抉經之心﹐執聖之權﹐尙友作者﹐跂邪抵異﹐以扶孔氏﹐存皇之極﹐人知人罪非我計。茹古涵今﹐無有端涯﹐渾渾灝灝﹐不可窺校。及其酣放﹐豪曲快字﹐淩紙怪發﹐鯨鏗春麗﹐驚耀天下。然而栗密窈眇﹐章妥句適﹐精能之至﹐入神出天。嗚呼極矣﹗後人無以加之矣﹗姬氏以來﹐一人而已矣。始先生以進士仕﹐歷官二十有七。其爲禦史﹑尙書﹑郎中﹑中書舍人﹐前後三貶﹐皆以疏陳治事﹐廷議不隨爲罪。常惋佛老法潰聖人之堤﹐乃唱而築之。及爲刑部侍郎﹐遂章言憲宗迎佛骨非是。任爲身恥﹐上怒天子﹐先生處之安然﹐就貶八千里海上。嗚呼﹗古所謂非苟知之﹐亦允蹈之者耶﹗吳元濟反﹐吏兵久遁無功﹐國涸將疑﹐眾懼恟恟。先生以右庶子兼禦史中丞行軍司馬﹐宰相軍出潼關﹐請先乘遽至汴﹐感說都統﹐師乘遂和﹐卒擒元濟﹐王庭湊反﹐圍牛元翼於深﹐救兵十萬﹐望不敢前。詔擇庭臣往諭﹐眾栗縮﹐先生勇行。元微之言於上曰﹕『韓愈可惜。』穆宗悔﹐馳詔無徑入。先生曰﹕『止﹐君之仁﹔死﹐臣之義。』遂至賊營﹐麾其眾責之﹐賊恇汗伏地﹐乃出元翼。《春秋》美臧孫辰告糴於齊﹐以爲急病。校其難易﹐孰爲宜褒。嗚呼﹗先生眞古所謂大臣者耶﹗還拜京兆尹﹐斂禁軍﹐帖旱糴﹐獻齾幸臣之鋩。再爲吏部侍郎﹐薨。年五十七﹐贈禮部尙書。先生與人洞朗軒辟﹐不施戟級﹐族姻友舊不自立者﹐必待我然後衣食嫁娶喪葬。平居𨿽寢食未嘗去書﹐怠以爲枕﹐餐以飴口。講評孜孜﹐以磨諸生。恐不貎美﹐遊以詼笑嘯歌﹐使皆醉義忘歸。嗚呼﹗可謂樂易君子鉅人者矣﹗夫人髙平郡君範陽盧氏﹐孤前進士昶﹐婿左拾遺李漢﹐婿集賢校理樊宗懿﹐次女許嫁陳氏﹐三女未笄。銘曰﹕『維天有道﹐在我先生。萬頸胥延﹐坐廟以行。令望絕耶﹐痌此四方。惟聖有文﹐乖微歲千。先生起之﹐焯役於前。彍義滂仁﹐耿照充天。有如先生﹐而合且年。按我章書﹐經紀大環。唫不時施﹐昌極後昆。噫嘻永歸﹐知心之悲。」齾﹐王戛反。唫﹐其禁反。

「喚起窗前曙﹐催歸日未西。無心花裏鳥﹐更與盡情啼。」乃二禽名也。喚起﹐聲如絡緯﹐圓轉淸亮﹐偏鳴於春曉﹐江南謂之春喚。催歸﹐子規也。

謹按﹕公生於代宗大歷三年戊申。

徳宗貞元八年壬申﹐是歲公登第﹐年二十五。

十一年乙亥﹐上宰相三書。時趙璟﹑賈耽﹑盧邁爲相。是歲欲相延齡﹐陽城諫止。

五月東歸﹐作《感二鳥賦》﹐其末云「幸年歲之未暮﹐庶無羨於斯類。」時年二十八。

十三年丁丑﹐從董晉辟爲汴宋穎亳觀察推官。

十五年己卯二月﹐晉公薨﹐公隨晉喪歸。旣出四日﹐宣武軍亂﹐殺行軍司馬陸長源。公作《汴州亂》二章云「汴州城門朝不開﹐天狗墮地聲如雷。健兒爭誘殺畱後﹐連屋累棟燒成灰。諸侯咫尺不能救﹐孤士何者自興衰。」又曰「母從子走者爲誰﹖大夫夫人畱後兒。長源也。昨日乘車騎大馬﹐坐者爲趨乘者下。廟堂不肯用干戈﹐嗚呼柰汝母子何﹗」

十六年庚辰﹐依徐州武寧軍節度張建封。

十九年癸未﹐拜監察禦史﹐上書論宮市﹐貶連州陽山令。時有《送浮屠文暢》《孟東野序》。

二十年甲申﹐移江陵法曹參軍﹐途中作詩寄三翰林。未幾﹐以四門博士召。

二十一年乙酉正月﹐徳宗崩﹐順宗立﹐攺元永貞。韋叔誼﹑王叔文等用事﹐又謀奪中官兵﹐制天下之命。是年八月﹐皇太子卽位﹐帝自稱太上皇﹐貶叔誼﹑叔文等。公作《永貞行》云「君不見太皇諒陰未出命﹐小人乘時偸國柄。北軍百萬虎與貔﹐天子自將非他師。一朝奪印付私黨﹐凜凜朝士何能爲。狐鳴梟噪爭署置﹐晱閃跳踉相娬媚。夜作詔書朝拜官﹐超資越序曾無難。公然白日受賄賂﹐火齊磊落堆金盤。元臣故老不敢語﹐晝臥涕泣何汍瀾。董賢三公誰復惜﹐侯景九錫行可嘆。國家功髙徳且厚﹐天位未許庸夫幹。嗣皇卓犖信英主﹐文如太宗武髙祖。膺圖受禪登明堂﹐共流幽州鯀死羽。四門肅穆賢俊登﹐數君匪親豈其朋。郎官淸要爲世稱﹐荒郡迫野嗟可矜。湖波連天日相騰﹐蠻俗生梗瘴癘蒸。江氛嶺祲昏若凝﹐一蛇兩頭見未曾。怪鳥爭鳴令人憎﹐蠱虫羣飛夜撲燈。雄虺毒螫墮股肱﹐食中置藥肝心崩。左右使令詐難憑﹐愼勿浪信當兢兢。吾嘗同僚情可勝﹐具書自見非妄徵﹐嗟爾旣往宜爲懲。」是歲又作《五箴》。年三十八。

憲宗元和元年丙戌﹐權知國子博士﹐作《釋言》。

二年丁亥﹐是歲作《元和聖徳詩》。

三年分司東都。始﹐宰相鄭公索公文﹐公獻之﹐有譖公者﹐遂作《釋言》。至是不自安﹐乃求分司。

四年﹐是歲眞爲國子博士﹐攺分司都官員外郎。

五年﹐爲河南令﹐是歲《效玉川子月蝕詩》。

六年﹐入拜職方員外郎﹐時有《送窮文》《寄盧仝詩》。坐論華陰令柳澗事﹐復爲博士。作《進學解》﹐執政奇其才﹐攺比部郎中﹑史館修撰。轉考功郎中﹐修撰如故。數月以考功知制誥﹐論討蔡事與裴度議合。月滿﹐遷中書舍人﹐賜緋魚袋。後卒以謗語攺太子右庶子。自六年至十一年也。

十二年丁酉﹐裴度宣慰淮西﹐奏公行軍司馬﹐有《從軍泊途中》諸篇。其間《次潼關寄張十二使君》詩云「荊山已去華山來﹐日照潼關四扇開。刺史莫辭迎候遠﹐相公新破蔡州回。」又《次潼關上都統相公》云「暫辭堂印執兵權﹐盡管諸軍破賊年。冠蓋相望催入相﹐待將功徳格皇天。」又《桃林夜賀晉公》云「西來騎火照山紅﹐夜宿桃林臘月中。來把命圭兼相印﹐一時重疊賞元功。」數篇皆有奧旨。元濟平﹐遷刑部侍郎。

十四年正月﹐表乞燒佛骨。疏入﹐貶潮州刺史﹐有《次藍關示侄孫湘詩》云「一封朝奏九重天﹐夕貶潮陽路八千。欲爲聖明除獘事﹐豈將衰朽計殘年。雲橫秦嶺家何在﹐雪擁藍關馬不前。知汝遠來應有意﹐好收吾骨瘴江邊。」是歲十月﹐量移袁州刺史。《酬張韶州詩》云「明時遠逐事何如﹐遇赦移官罪未除。北望詎令隨塞雁﹐南遷才免葬江魚。將經貴郡須畱客﹐先惠髙文謝起予。暫欲系船韶石下﹐上賓虞舜整冠裾。」又《畱別張使君》云「來往再逢梅柳新﹐別離一醉綺羅春。久欽江總文才妙﹐自嘆虞翻骨相貧。鳴笛急吹催落日﹐淸歌緩送感行人。已知奏課當徵拜﹐那復淹畱詠白蘋。」

十五年庚子﹐至袁州。是歲正月﹐憲宗崩﹐穆宗立﹐召爲國子祭酒。長慶元年辛丑﹐轉兵部侍郎。

七月﹐成徳軍大將王廷湊殺田洪正。

二年﹐公奉命宣撫鎭州。時裴度爲幽鎭招撫使﹐公有《行次承天營酬裴公詩》云「竄逐三年海上歸﹐逢公復此著徵衣。旋吟佳句還鞭馬﹐恨不身先去鳥飛。」是歲四月﹐廷湊解深州之圍﹐牛元翼奔歸京師。六月﹐裴度罷﹐三月相﹐六月罷。李逢吉爲相。始﹐公有《和裴公感恩言志詩》云「文武功成後﹐居爲百辟師。林園窮勝事﹐鐘鼓樂淸時。擺落遺髙論﹐雕鐫出小詩。自然無不可﹐範蠡爾其誰。」又《和裴公回朝見寄》云「蠱瘁年將久﹐公今始暫閒。事隨憂共減﹐詩與酒俱還。放意機衡外﹐收身矢石間。秋臺風日迥﹐正好看前山。」時牛﹑李黨熾﹐裴介其間﹐累遭謗讟﹐故公詩有髙蹈之語。是歲﹐拜京兆尹。

三年﹐罷京兆尹﹐爲兵部侍郎﹐尋拜吏部侍郎。

四年甲辰﹐有《南溪始泛詩》。是歲﹐公以病罷吏侍﹐故有「餘年諒無幾﹐休日愴巳晚。自是病使然﹐非由取髙謇」﹐又有「足弱不能步﹐自宜收朝迹」之句。十二月二日﹐卒於靖安裏﹐年五十七。

張籍

《短歌行》云「靑天蕩蕩髙且虛﹐上有白日無根株。流光暫出還入地﹐使我年少不須臾。與君相逄勿寂寞﹐衰老不復如今樂。玉卮盛酒置君前﹐再拜願君千萬年。」

《節婦吟寄東平李司空》云「君知妾有夫﹐贈妾雙明珠。感君纏綿意﹐系在紅羅襦。妾家髙樓連苑起﹐良人執戟光明裏。知君用心如日月﹐事夫誓擬同生死。還君明珠雙淚垂﹐何不相逢未嫁時。」

《白紵歌》云「皎皎白紵白且鮮﹐將作春衣稱少年。裁縫長短不能定﹐自持刀尺向姑前。復恐蘭膏污纖指﹐常遣傍人收墮珥。衣裳著時寒食下﹐還把玉鞭鞭白馬。」

《將軍行》云「彈箏峽東有邊塵﹐天子擇日拜將軍。蓬萊殿前賜六纛﹐還領禁兵爲部曲。當朝受詔不辭家﹐夜向咸陽原上宿。戰車彭彭旌陽動﹐三十六軍聲上隴。隴頭戰勝夜亦行﹐分兵處處收舊城。邊兵殺盡陰磧暮﹐擾擾惟有牛羊聲。邊人親戚曾戰歿﹐今逐官軍收舊骨。磧西行見萬里空﹐樂府獨奏將軍功。」

《白頭吟》云「請君膝上琴﹐彈我白頭吟。憶昔君前嬌笑語﹐兩情宛轉如縈素。宮中爲我起髙樓﹐更開花池種芳樹。春天百艸秋始衰﹐棄我不待白頭時。羅襦玉珥色未暗﹐今朝已道不相宜。揚州靑銅作明鏡﹐暗中持照不見影。人心回互自無窮﹐眼前好惡那能定。君恩已去若再返﹐菖蒲花靑月長滿。」

籍樂府詞淸麗深婉﹐五言律詩亦平澹可喜﹐七言詩則質多文少﹐人才各自有宜﹐不可彊文飾也。文昌有《謝裴司空馬詩》云「乍離華廏移蹄澀﹐初到貧家舉眼驚。」此馬乃是一遲鈍不能行而多驚者﹐詩人之微而顯﹐亦少其比。

《寒食內宴》云「朝光瑞气滿宮樓﹐彩纛魚龍四面稠。廊下禦廚分冷食﹐殿前香騎逐飛毬。千官盡醉猶教坐﹐百戲皆呈未放休。共喜拜恩侵夜出﹐金吾不敢問行由。」

籍《宿江上詩》云「楚驛南渡口﹐夜深來客稀。月明見潮上﹐江靜覺鷗飛。旅次今已遠﹐此行殊未歸。離家久無信﹐又聽搗寒衣。」或云劉長卿《余幹旅捨》云「搖落暮天迥﹐丹楓霜葉稀。孤城向水閉﹐獨鳥背人飛。渡口月初上﹐鄰家漁未歸。鄕心正欲絕﹐何處搗徵衣。」槪相類也。

籍﹐字文昌﹐和州人。歷水部外郎﹐終主客郎中。

籍《答鄱陽客》云「江臯歲暮相逄地﹐黃葉霜前半夏枝。子夜吟詩向松桂﹐心中萬事喜君知。」乃知藥名詩自元和間已爲之矣。

「蕃漢斷消息﹐死生長別離。」句。「長於送人處﹐憶得別家時。」句。「流光漸出還入地﹐使我年少不須臾。」句。「采樵莫采松與柏﹐松柏生枝直且堅﹐與爾作屋成家宅。」句。右張爲取爲《主客圖》。

退之《送東野序》云「唐有天下﹐陳子昂﹑蘇元明﹑元結﹑李白﹑杜甫﹑李觀﹐皆以其所能鳴﹐其存而在下者﹐孟郊東野﹐始以其詩鳴。其髙出晉魏﹐不懈而及於古﹐其他浸淫乎漢氏矣。從吾遊者﹐李翺﹑張籍其尢也。三子者之鳴﹐信善鳴矣﹐抑不知天將和其聲﹐使鳴國家之盛耶﹖抑將窮餓其身﹐思愁其心腸﹐而使自鳴其不幸耶﹖三子者之命﹐則存乎天矣。其在上也﹐奚以喜﹔其在下也﹐奚以悲。」

籍詩善敍事﹐如《拜丰陵》云「歲朝園寢遣公卿﹐學省班中亦攝行。身逐陵官齊再拜﹐手持木鐸叩三聲。寒更報點來三殿﹐曉炬分行照柏城。卻下龍門看漸遠﹐金峯髙處日初晴。」

《送令狐尙書東都畱守》云「朝廷重寄在關東﹐共說從前選上公。勛業新成大梁鎭﹐恩榮便賞洛陽宮。行香暫出天橋上﹐巡禮常過紫殿中。每領羣官拜章表﹐半開門仗日曈曈。」

《田司空入朝》云「西來將相望兼雄﹐不與諸軍覲禮同。早變山東知順命﹐新收濟上立殊功。朝官敍謁趨門外﹐恩使宣迎滿路中。閭闔曉開銅漏盡﹐身當受冊大明宮。」

《送汀州源使君》云「曾成趙北歸官計﹐因拜王門最好官。爲郡暫辭雙鳳闕﹐全家遠過九龍灘。山鄕只有輸蕉戶﹐水鎭應多養鴨欄。地僻尋常來客少﹐刺桐花發共誰看﹖」

《送李僕射愬赴鎭鳳翔》云「由來勛業屬英雄﹐兄弟連云列位同。先入賊城擒惡首﹐盡封管庫讓元公。旌幢獨繼家聲外﹐竹帛新添國史中。天子欲收秦隴地﹐故交移鎭古扶風。」

《送裴相公鎭太原》云「盛徳雄名遠近知﹐功髙先乞守藩維。銜恩暫遣分龍節﹐署敕還同在鳳池。天子親臨樓上送﹐朝官齊出道邊辭。明年塞北諸蕃落﹐應赴生祠請立碑。」

白樂天《讀籍詩集》云「張公何爲者﹐業文三十春。尢攻樂府詞﹐舉代少其人。」姚合讀籍詩﹐有詩云「妙絕江南曲﹐淒涼怨女詩。古風無敵手﹐新語足人知。」

史延

《淸明賜新火》云「上苑連侯第﹐淸明及暮春。九天初攺火﹐萬井屬良辰。頒賜恩逾洽﹐承時慶亦均。翠煙和柳嫩﹐紅焰出花新。寵命尊三老﹐祥光燭萬人。太平當此日﹐空腹賀陶鈞。」

大歷九年﹐畱守蔣渙試進士於東都﹐延登第。

丁澤

《龜負圖詩》云「天意將垂象﹐神龜出負圖。五方行有配﹐八卦義寧孤。作瑞旌君徳﹐披文葉帝謨。乘流喜得路﹐逢聖幸存軀。蓮葉池通泛﹐桃花水自浮。還尋九江去﹐安肯曳泥途。」

澤﹐大歷十年試《龜負圖詩》﹐爲東都第一。

樊宗師

《蜀綿州越王樓詩序》云「綿之城﹐帝猲揭。掀明威﹐彌石硝﹐馳涪瀨。左陵淩紅稊﹐簮天地。送行癸壬﹐且掬跎踢於西北﹐蟠紅頠靑。越王正故爲樓﹐重軒疊飛﹐門窗蒙傘。蹇蹇子始登﹐謂日月昏曉﹐可窺其背﹐雷電合﹐風雲遇﹐霜辛露酸﹐星辰介行﹐鬼神變化。艸木顯﹐繡髻銜﹐蓑芰皆可察極。旣縈視其江帶﹐又極視其土崗﹐斷暴遠近﹐山崄崄若閿之東皇。天原開﹐見荊山。我其黃河﹐瞷然爲曲直。淚雨落﹐不可掩。因口其心曰﹕無害若其目果星星﹐過歸尙悲﹐不能解﹐重爲詩以釋﹐益不可。顧謂郡中諸君﹐能無有意綴以華艷﹐其念蓄云。」詩云「危樓倚天門﹐如闉星辰宮。榱題薄龍怪﹐洄洄繞雷風。䢐秋試登臨﹐大靄屯喬空。不見西北路﹐考懷益雕窮。石瀨薄濺濺﹐土山杳穹穹。昔人創爲逝﹐所適酡顏紅。今我玆之來﹐猶挍成歲功。輟田植科畝﹐遊圃歌芳叢。地財無叢厚﹐人室安取丰。旣乏富庶能﹐千萬慚文翁。」

宗師﹐字紹述﹐襄陽節度使澤之子。韓退之志其墓曰「爲文必出於己﹐不襲蹈前人一言一句﹐何其難也。必出於仁義﹐其富若生蓄﹐萬物必具﹐海涵地負﹐放恣縱橫﹐無所統紀﹐然而不煩於繩削而自合也。嗚呼﹗紹述於斯術﹐其可謂至於斯極者矣﹗」

李道昌

道昌﹐唐大歷十三年爲蘇州觀察使﹐一日郡城外虎丘山有鬼題詩二首﹐隱於石壁之上﹐云「靑松多悲風﹐蕭蕭聲且哀。南山接幽壠﹐幽壠空崔嵬。白日徒昭昭﹐不照長夜臺。𨿽知生者樂﹐魂魄安能回。況復念所親﹐慟哭心肝摧。慟哭更何言﹐哀哉復哀哉。」又曰「神仙不可學﹐形化空遊魂。白日非我朝﹐靑松爲我門。𨿽復隔幽顯﹐猶知念子孫。何以遣悲惋﹐萬物歸其根。寄語世上人﹐莫厭臨芳樽。莊生問枯骨﹐王樂成虛言。」道昌異其事﹐遂具奏聞﹐準敕令致祭。道昌爲其文曰「嗚呼﹗萬古邱陵﹐化無再出。君若何人﹐能閒詩筆。何代而亡﹐誰人子侄﹖曾作何官﹐是誰仙室﹖寂寞夜臺﹐悲乎白日。不向紙上﹐石中隱出。桃源三月﹐深艸垂楊。黃鶯百囀﹐猿聲斷腸。不題姓字﹐寧辧賢良。嗚呼哀哉﹐嘆昔先賢。空傳經史﹐終無再還。靑松嶺上﹐嵯峨碧山。大唐正業﹐已記詩言。痛復痛兮何處賓﹐悲復悲兮萬古墳。能作詩兮動天地﹐聲悲怨兮淚沾巾。感我皇兮列淸酌﹐願當生兮事明君。」是時祭後經數日﹐再有詩一絕於石云「幽冥𨿽異路﹐平昔忝攻文。欲知潛昧處﹐山北兩孤墳。」後於寺山之地﹐果有二墳﹐極髙大﹐荊榛叢茂﹐詢諸耆艾﹐竟不知何姓氏。至今猶存。皮日休和云「念爾風雅魂﹐幽咽猶能文。空令傷魂鳥﹐啼破山邊墳。」陸龜蒙和云「靈气猶不死﹐尙能成綺文。如何孤窆裏﹐猶自讀三墳。」卷三十五

陸暢崔元翰張建封皇甫湜李翺麯信陵孟郊盧仝劉叉楊巨源陳羽王履正彭伉辛弘智歐陽詹焦郁袁髙

陸暢

暢﹐字達夫﹐吳郡人。韋臯雅所厚禮。天寶時﹐李白爲《蜀道難》以斥嚴武﹐暢更爲《蜀道易》以美臯。鄭注亂﹐以前少尹與注計事﹐斬注首。

嘗吟《對雪》﹐落句云「天人寧底巧﹐剪水作花飛。」

又《山齋玩月》云「野性平生惟好月﹐新晴半夜睹嬋娟。起來自擘書窗破﹐教漏淸光落枕前。」

又《經崔諫議林亭》云「蟬噪入雲樹﹐風開無主花。」初爲江西王仲舒從事﹐拂衣去。後遇云陽公主下降﹐百僚舉暢爲儐相﹐詩皆頃刻而成。《詠簾》曰「勞將素手卷蝦須﹐瓊室流光更綴珠。玉漏報來過半夜﹐可憐潘嶽立躊躕。」《詠行障》曰「碧玉爲竿丁字成﹐鴛鴦繡帶短長聲。彊遮天上花顏色﹐不隔雲中笑語聲。」

詔作催妝五言曰「云安公主貴﹐出嫁五侯家。天母親調粉﹐日兄憐賜花。催鋪百子帳﹐待障七香車。借問妝成未﹐東方欲曉霞。」內人以其吳音捷才﹐以詩嘲之云「十二層樓倚翠空﹐鳳鸞相對立梧桐。雙成走報監門衛﹐莫使吳歈入漢宮。」或曰宋若蘭姊妹作。陸酬曰「粉面仙郎選世朝﹐偶逢神女學吹簫。須教翡翠聞王母﹐不柰烏鳶噪鵲橋。」六宮大咍﹐別賜宮錦﹑楞伽瓶﹑唾盂各一。

暢謁韋臯﹐作《蜀道易詩》云「蜀道易﹐易於履平地。」臯大喜。臯薨﹐朝廷欲繩其旣往之事﹐復閱先進兵器﹐上皆刻「定秦」二字﹐不相與者因造成罪名。暢上疏理之曰「臣在蜀日﹐見造所進兵器﹐定秦者﹐匠名也。」由此得釋。

段成式云「暢﹐江東人。語多差誤﹐人以爲劇語。初娶董溪女﹐每旦婢進澡豆﹐暢輒沃水服之。或曰﹕『君爲貴門女婿﹐幾多樂事﹖』陸曰﹕『貴門苦禮法﹐俾予食辣麨﹐殆不可過。』」

張籍贈暢云「共踏長安街裏塵﹐吳州獨作未歸身。胥門舊宅今誰住﹐君過西塘與問人。」

趙麟儀質瑣陋﹐成名後﹐以薛能爲儐相。能詩曰「第一莫教蛛太過﹐緣人衣帶上人頭。」又﹕「火鑪牀上平身立﹐便與夫人作鏡臺。」或曰「暢羨而能罵。」

崔元翰

名鵬﹐以字行。舉進士年五十矣。禮侍於邵以其文擢異等﹐曰「後當司詔令。」竇參秉政﹐引知制誥﹐其訓詞溫厚﹐有典誥風。以剛褊罷爲比部郎中﹐卒。晚年方取應﹐咸爲首捷﹕京兆解頭﹑禮部狀頭﹑宏詞敕制科三等敕頭。權徳輿謂其文如黃鐘玉磬﹐琮璧琬琰﹐奏於懸間﹐列在西序。其章者𨿽漢廷諸公﹐無以加也。然淸剛而不能容物﹐介特寡徒﹐晚達中廢﹐斯亦命之所賦也。

《淸明臥病不得遊開元寺詩》云「山色入層城﹐鐘聲臨復岫。乘間息邊事﹐探異憐春候。曲閣下重階﹐回廊遙對霤。石間花徧落﹐艸上云時覆。鉆火見樵人﹐飲泉逢野獸。道情親法侶﹐時望登朝右。執憲糾姦邪﹐刊書正訛謬。茂才當時選﹐公子生人秀。贈答繼篇章﹐歡娛重用舊。垂簾獨衰疾﹐擊缶酬金奏。」

《奉和聖制重陽日百僚曲江宴示懷詩》云「偶聖睹昌期﹐受恩慚弱質。幸逢良宴會﹐況是淸秋日。遠岫對壺觴﹐沈瀾映簮紱。炰羔備丰膳﹐象鳳調鳴律。薄劣廁英髦﹐歡娛忘衰疾。平臯行雁下﹐曲渚雙鳧出。沙岸菊開花﹐霜枝果垂實。天文見成像﹐帝念資勤卹。探道得玄珠﹐齋心居特室。豈如橫汾唱﹐其事徒嬌逸。」

張建封

字本立﹐南陽人。少喜文章﹐尙气節。貞元四年﹐拜禦史大夫﹐徐﹑泗﹑濠節度使。十三年來朝﹐帝不待日﹐召見延英殿﹐朝會赴大夫班﹐以示殊寵。建封賦《朝天行》以獻。還鎭﹐帝賦詩餞﹐之又賜所持鞭曰「卿節誼歲寒﹐故用此爲況。」建封又賦詩自警勵。十六年卒。許孟容﹑韓愈皆奏置幕府。

權載之敍其文曰「公贊勛伐﹐表邱隴﹐銘器敍事﹐放言詣理﹐皆與作者方駕。而歌詩特優﹐有仲宣之气質﹐越石之淸拔﹐如雪濤溟漲﹐浩漾無際﹐而天球夜光﹐往往在焉。其入覲也﹐獻《朝天行》一篇﹐因喜气以攄肝膈﹐覽其詞者﹐見公之心焉。其還鎭也﹐徳宗皇帝紆天文以送別﹐湛恩異倫﹐輝動中朝。至於內庭錫宴﹐君唱臣和﹐皆酌六義之英﹐而爲一時之盛。夫文之病也﹐或牽拘而不能騁﹐或奔放而不自還。公則裁成心匠﹐揮斥細故。英華感慨﹐卓爾其閎大﹔析理研幾﹐泊然其精微。全才逸气﹐與勛力相直﹐盡在是矣。」

皇甫湜

湜爲《出世行》云「生當爲大丈夫﹐斷羈羅﹐出泥塗。四散號呶﹐俶擾無隅。埋之深淵﹐飄然上浮。騎龍披靑雲﹐泛覽遊八區。經太山﹐絕大海﹐一長吁。西摩月鏡﹐東弄日珠。上括天之門﹐直指帝所居。羣仙來迎塞天衢﹐鳳凰鸞鳥燦金輿。音聲嘈嘈滿太虛﹐旨飲食兮照庖廚。食之不飫飲不盡﹐使人不陋復不愚。旦旦狎玉皇﹐夜夜禦天姝。當禦者幾人﹐百千爲番﹐宛宛舒舒﹐忽不自如。支消體化膏露明﹐湛然無色茵席濡。俄而散漫﹐斐然無虛。翕然復摶﹐摶久而蘇。精神如太陽﹐霍然照淸都。四支爲瑯玕﹐五臟爲璠玙。顏如芙蓉﹐頂爲醍醐。與天地相終始﹐浩漫爲歡娛。下顧人間﹐混糞蠅蛆。」

湜不善詩﹐退之和《公安》《陸渾》二篇﹐可以想見其怪奇。退之詩曰「皇甫作詩止睡昏﹐辭誇出眞遂上焚。要余和增怪又煩﹐𨿽欲悔舌不可捫。」言其語怪而好譏罵也。

湜﹐字持正﹐睦州新安人。擢第﹐爲陸渾尉﹐仕至工部郎中。使酒數忤同省﹐求分司東都﹐畱守裴度辟爲判官。

樂天《哭皇甫郎中》云「志業過玄晏﹐詞華似禰衡。多才非福祿﹐薄命是聰眀。不得人間壽﹐還畱身後名。涉江文一首﹐便可敵公卿。」持正文甚多﹐《涉江》一篇尢奇。

李翺

翺刺史朗州﹐《贈藥山髙僧惟儼詩》云「練得身形似鶴形﹐千株松下兩函經。我來問道無餘說﹐云在靑霄水在瓶。」再贈詩曰「選得幽居愜野情﹐終年無送亦無迎。有時直上孤峯頂﹐月下披云嘯一聲。」

唐時文人李習之﹐不能爲詩﹐《韓吏部集》有習之兩句云「前之巨灼灼﹐此去信悠悠。」殊無可取。鄭州嘗掘地﹐得刺史李翺戲贈詩云「縣君愛磚渠﹐繞水恣行遊。鄙性樂山野﹐掘地便成溝。兩岸植芳艸﹐中間漾淸流。所尙旣不同﹐磚鑿各自修。從他後人見﹐景趣誰爲幽。」此自一李翺﹐非習之也。《唐書﹟習之傳》亦不記爲鄭州。王深甫編次《習之集》﹐乃收入此詩。

翺在潭州﹐席上有舞《柘枝》者﹐顏色憂悴。殷堯藩侍禦當筵贈詩曰「姑蘇太守靑娥女﹐流落長沙舞柘枝。滿坐繡衣皆不識﹐可憐紅臉淚雙垂。」翺詰其事﹐乃姑蘇臺韋中丞愛姬所生之女也。夏卿之裔﹐正卿之侄。曰「妾以昆弟夭折﹐委身樂部﹐恥辱先人。」言訖涕咽﹐情不能堪。亞相爲之吁嘆﹐且曰「吾韋族姻舊。」速命更其舞服﹐飾以袿襦﹐延與韓夫人相見。夫人﹐吏部之子。顧其言語淸楚﹐宛有冠蓋風儀﹐遂於賓榻中選士而嫁之。舒元輿侍郎聞之﹐自京馳詩曰「湘江舞罷忽成悲﹐便脫蠻靴出絳幃。誰是蔡邕琴酒客﹐魏公懷舊嫁文姬。」

習之爲朗州刺史﹐入爲禮部郎中﹐出刺廬州﹐入爲中書舍人﹐歷遷桂管湖南觀察﹑山南東道節度。其與僧惟儼詩及其女識廬儲登第事﹐皆習之也。然習之學韓愈者﹐其與藥山僧詩﹐是非未可知也。歸妹於楊嗣復﹐歸女於盧求﹑鄭亞﹑杜審權﹐故攜﹑畋﹑讓能皆習之之甥﹐皆爲宰相云。其在鄭州者﹐非習之也。

麯信陵

信陵﹐貞元元年進士﹐爲舒州望江令﹐卒。有《吳門送客詩》云「亂山吳苑外﹐臨水讓王祠。素是傷情處﹐春非送客時。不須愁落日﹐且願駐靑絲。千里會應到﹐一樽誰共持。」

信陵《移居洞庭詩》云「重林將疊嶂﹐此處可逃秦。水隔人間世﹐花開洞裏春。荷鋤分地利﹐縱酒樂天眞。萬事更何有﹐吾今已外身。」

白樂天《感遇詩》云「我聞望江縣﹐麯令撫惸婺。在官有仁政﹐名不聞京師。身歿欲歸葬﹐百姓遮路岐。攀轅不得去﹐畱葬此江湄。至今道有名﹐男女涕皆垂。無人立碑碣﹐惟有邑人知。」

孟郊

李翺薦郊於張建封云「玆有平昌孟郊﹐正士也。伏聞執事舊知之。郊爲五言詩﹐自前漢李都尉﹑蘇屬國﹐及建安諸子﹑南朝二謝﹐郊能兼其體而有之。」李觀薦郊於梁肅補闕書曰「郊之五言詩﹐其有髙處﹐在古無上﹔其有平處﹐下顧兩謝。」韓愈送郊詩曰「作詩三百首﹐杳默咸池音。」彼二子皆言知也﹐豈欺天下之人哉﹗郊窮餓不得安養其親﹐周天下無所遇﹐作詩曰「食薺腸亦苦﹐彊歌聲無歡。出門卽有礙﹐誰謂天地寬。」其窮也甚矣。凡賢人奇士﹐自以所負﹐不苟合於世﹐是以𨿽見之﹐難得而知也。見而不能知其賢﹐如勿見而已矣﹔知其賢而不能用﹐如勿知其賢而已矣﹔用而不能盡其才﹐如勿用而已矣﹔盡其才而容讒人之所間者﹐如勿盡其才而已矣。故見賢而能知﹐知而能用﹐用而能盡其才而不容讒人之所間者﹐天下一人而已矣。

郊《下第詩》曰「棄置復棄置﹐情如刀劍傷。」又《再下第詩》曰「兩度長安陌﹐空將淚見花。」而後及第﹐有詩曰「昔人齷齪不足嗟﹐今朝曠蕩恩無涯。靑春得意馬蹄疾﹐一日看盡長安花。」一日之間﹐花卽看盡﹐何其速也。果不達。

韋莊奏請追贈十餘人﹐其一孟郊﹐字東野﹐尙古風詩﹐與李光﹑韓退之爲友。貞元十二年及第﹐佐徐州張建封幕。卒﹐私謚曰「貞耀先生」。賈島詩曰「身歿聲名在﹐多應萬古傳。寡妻無子息﹐破宅帶林泉。塳近登山道﹐詩隨過海船。故人相弔處﹐斜日下寒天。」

郊﹐字東野﹐湖州人。年五十﹐擢調溧陽尉。鄭餘慶爲東都畱守﹐表爲水陸運判官﹔鎭興元﹐表爲參謀﹐卒。

退之答郊詩云「規模背時利﹐文字覷天巧。人皆余酒肉﹐子獨不得飽。才春思已亂﹐始秋悲又攪。朝餐動及午﹐夜諷常至卯。名聲暫羶腥﹐腸肚鎭煎炒。古心𨿽自鞭﹐世路終難拗。弱拒喜張臂﹐猛挐閒縮爪。見倒誰肯扶﹐從嗔我須咬。」

張爲取郊「靑山輾爲塵﹐白日無閒人」﹐「食薺腸亦苦﹐彊歌聲無歡」﹐「欲知萬里情﹐曉臥半牀月」等句﹐以爲「淸奇僻苦主」。

《遊子吟》云「慈母手中綫﹐遊子身上衣。臨行密密縫﹐意恐遲遲歸。誰將寸艸心﹐報得三春輝。」

《烈女操》云「梧桐相待老﹐鴛鴦會雙死。正女貴徇夫﹐捨生亦如此。波瀾誓不起﹐妾心井中水。天寒色靑蒼﹐北風叫枯桑。厚冰無裂文﹐短日有冷光。敲石不得火﹐壯陰奪正陽。苦調更何言﹐久吟成此章。」此郊《苦寒吟》也。或曰「郊﹑島善言貧﹐此詩與島詩云﹕『臥聞西牀琴﹐凍拆兩三弦。鬢邊𨿽有絲﹐不堪織寒衣。』正相侔矣。」

《楚怨》云「秋入楚江水﹐獨照汩羅魂。手把芰荷泣﹐意愁珠淚翻。九門不可入﹐一犬吠千門。」

《塘下行》云「塘邊日欲斜﹐年少早還家。徒將白羽扇﹐調妾木蘭花。不是城頭樹﹐那棲來去鴉。」

《臨池曲》云「池中春荷葉如帶﹐紫菱成角蓮子大。羅裙蟬鬢倚迎風﹐雙雙伯勞飛向東。」

《偸詩之作》﹕「餓犬齚枯骨﹐自喫饞饑涎。今文與古文﹐各各稱可憐。亦如嬰兒食﹐餳桃口旋旋。惟有一點味﹐豈見逃景延。繩牀獨坐翁﹐默覽有所傳。終當罷文字﹐別著逍遙篇。從來文字淨﹐君子不以賢。」

《贈別崔純亮》云「食薺腸亦苦﹐彊歌聲無歡。出門卽有礙﹐誰謂天地寬。有礙非遐方﹐長安大道傍。小人智慮險﹐平地生太行。鏡破不攺光﹐蘭死不攺香。始知君子心﹐交久道益彰。君心與我懷﹐離別俱回遑。譬如浸蘗泉﹐流苦日已長。忍泣目易衰﹐忍憂形易傷。項籍豈不壯﹐賈生豈不良。當其失意時﹐涕泗各滿裳。古人勸加飧﹐此飧難自彊。一飯九祝噎﹐一嗟十斷腸。況是兒女怨﹐怨气淩彼蒼。彼蒼若有知﹐白日下淸霜。今朝始驚呼﹐白日空茫茫。」

《落第》云「曉月難爲光﹐愁人難爲腸。誰言春物榮﹐獨見花上霜。雕鶚失勢病﹐鷦鷯假翼翔。棄置復棄置﹐情如刀劍傷。」

《再下第》云「一夕九起嗟﹐夢短不到家。兩度長安陌﹐空將淚見花。」

盧仝

《有所思》云「當時我醉美人家﹐美人顏色嬌如花。今日美人棄我去﹐靑樓珠箔天之涯。娟娟常娥月﹐三五二八盈又缺。翠眉蟬鬢生別離﹐一望不見心斷絕。心斷絕﹐幾千里﹐夢中醉臥巫山云﹐覺來淚滴湘江水。兩岸花木深﹐美人不見愁人心。含愁更奏綠綺琴﹐調髙弦絕無知音。美人兮美人﹐不知爲暮雨兮爲朝云。相思一夜梅花發﹐忽到窗前疑是君。」

《樓上女曲》云「誰家女兒樓上頭﹐指揮婢子掛簾鉤。林花撩亂心之愁﹐捲卻羅袖彈箜篌。箜篌歷亂五六弦﹐羅袖掩面啼向天。相思弦斷情不斷﹐落花紛紛心欲穿。心欲穿﹐憑欄桿﹐相憶柳條綫﹐相思錦帳寒。直緣感君恩愛一回顧﹐使我雙淚長珊珊。我有嬌靨待君笑﹐我有嬌蛾待君掃。鶯花爛熳君不來﹐及至君來花已老。心腸寸斷誰得知﹐玉階冪歷生靑艸。」

《秋夢行》云「客行一夜秋風起﹐客夢南遊渡湘水。湘水泠泠徹底淸﹐二妃怨處無限情。娥皇不語啟嬌靨﹐女英目成轉心愜。長眉入鬢何連娟﹐肌膚白玉秀且鮮。徘徊共詠東方日﹐沈吟再理南風弦。聲斷續﹐思綿綿﹐中含幽意兩不宣。殷勤纖手警破夢﹐中霄寂寞心淒然。心淒然﹐腸亦絕﹐寐不寐兮玉枕寒﹐夜深夜兮霜似雪。鏡中不見雙翠眉﹐臺前空掛纖纖月。纖纖月﹐盈復缺﹐娟娟似眉意難訣。願此眉兮如此月﹐萬里萬里光不滅。」

仝居東都﹐退之爲河南令﹐愛其詩﹐厚禮之。自號「玉川子」﹐嘗爲《月蝕詩》﹐譏切元和朋黨。

《月蝕詩》云「新天子卽位五年﹐歲次庚寅﹐斗柄插子﹐律調黃鐘。森森萬木夜僵立﹐寒气贔屓頑無風。爛銀盤從海底出﹐出來照我艸屋東。天色紺滑凝不流﹐冰光交貫寒曈朧。初疑白蓮花﹐浮出龍王宮。八月十五夜﹐此並不可雙。此時怪事發﹐有物吞食來。輪如壯士斧斫壞﹐桂似雪山風拉摧。百煉鏡﹐照見膽﹐平地埋寒灰。火龍珠﹐飛出腦。卻入蚌蛤胎。摧輪破壁眼看盡﹐當天一搭如炲煤。磨蹤滅迹須臾間﹐便似萬古不可開。不料至神物﹐有此大狼狽。星如撥沙出﹐爭頭事光大。奴婢炷暗燈﹐掩烏感切。菼如玳瑁。今夜吐焰長如虹﹐孔隙千道射戶外。玉川子﹐涕泗下﹐中庭獨自行。念此日月者﹐太陰太陽精。皇天要識物﹐日月乃化生。走天汲汲勞四體﹐與天作眼行光明。此眼不自保﹐天公行道何由行。吾見陰陽家有說﹐望日蝕月月光滅﹐朔月掩日日虧缺。兩眼不相攻﹐此說吾不容。又孔子師老子云﹕五色令人目盲。吾恐天似人﹐好色卽喪明。幸且非春晴﹐萬物不嬌榮。靑山破瓦色﹐淥水冰崢嶸。花枯無女艷﹐鳥死沈歌聲。頑冬何所好﹖偏使一目盲。傳說古老說﹐月蝕蝦蟆精。徑圍千里入汝腹﹐汝此癡骸阿誰生。何從海窟來﹐便解緣靑冥。恐是眶睫間﹐掩塞所化成。黃帝有四目﹐帝舜重瞳明。二帝懸四目﹐四海生光輝。吾不遇二帝﹐滉漭不可知。何故瞳子上﹐坐受虫豸欺。長嗟白兔搗靈藥﹐恰似有意防姦非。藥成滿臼不中度﹐委任白兔夫何爲。憶昔堯爲天﹐十日燒九州。金鑠水銀流﹐玉煼炒丹砂焦。六合烘爲窯﹐堯心增百憂。帝見堯心憂﹐勃然發怒決洪流。立擬沃殺九日妖﹐天髙日走沃不及﹐但見萬國赤子生魚頭。此時九禦導九日﹐爭持節幡麾幢旒。駕車六九五十四頭蛟螭虯﹐掣電九火輈。汝若蝕開齱齬輪﹐禦轡執索相爬鉤﹐推蕩轟轕入汝喉。紅鱗焰鳥燒口快﹐翎鬛倒側聲盞鄒。撐腸拄肚礧傀如山邱﹐自可飽死更不偸。不獨塡饑坑﹐亦解堯心憂。恨汝時當食﹐藏頭壓腦不肯食。不當食﹐張唇哆嘴食不休。食天之眼養逆命﹐安得天帝請汝劉。嗚呼﹗人養虎﹐被虎嚙﹐天媚蟆﹐被蟆瞎。乃知恩非類﹐一一自作孽。吾見患眼人﹐必索良工訣。想天不異人﹐愛眼固應一。安得嫦娥氏﹐來習扁鵲術。手操舂喉戈﹐去此睛上物。初見猶朦朧﹐旣久如抹漆。但恐功業成﹐便此不吐出。玉川子又涕泗下﹐心禱再拜額榻沙土中﹐地上蟣虱臣仝告訴帝天皇。臣心有鐵一寸﹐可刳妖蟆癡腸。上天不爲臣立梯磴﹐臣血肉身無由飛上天﹐揚天光。封辭付與赤心風﹐越排閶闔入紫宮。密邇玉几前擘圻﹐奏上臣仝頑愚胸。敢死橫乾天﹐代天謀其長。東方蒼龍角﹐插戟虎拽風。當心開明堂﹐統領三百六十鱗虫﹐坐理東方宮。月蝕不救援﹐安用東方龍﹖南方火鳥赤潑血﹐項長尾短飛跋躠﹐頭戴丹冠髙達枿。月蝕鳥宮十三度﹐鳥爲居停主人不覺察。貪向何人家﹐行赤口毒舌。毒虫頭上喫卻月﹐不啄殺﹐虛貶鬼眼明﹐上音抉﹐下音血。鳥罪不可雪。西方攫虎立踦踦﹐音兀。斧爲牙﹐鑿爲齒﹐偸犧牲﹐食封豕。大蟆一臠﹐固當軟美。似見不見﹐是何道理。爪牙根天不念天﹐天若準擬錯準擬。北方寒龜被蛇縛﹐藏頭入殼如入獄﹐蛇筋束緊束破殼。寒龜夏鱉一種味﹐且當以其肉充臛。死殼沒信處﹐惟堪支牀腳﹐不堪鉆灼與天卜。歲星主福徳﹐官爵奉董秦﹐忍使黔婁生﹐覆屍無衣巾。天失眼不弔﹐歲星胡其仁。熒惑矍鑠翁﹐執法大不中。月明無罪過﹐不糾食月虫。年年十月朝太微﹐支盧謫罰何災凶。土星與土性相背﹐反養福徳生禍害。到人頭上死破敗﹐今夜月蝕安可會。太白眞將軍﹐怒激鋒鋩生。恆州陣斬酈定進﹐項骨脆甚春蔓菁。天惟兩眼失一眼﹐將軍何處行天兵。辰星任廷尉﹐天律自主持。人命在盆底﹐固應樂見天盲時。天若不肯信﹐試喚臯陶鬼一問。一如今日﹐三臺文昌宮﹐作天上紀綱。環天二十八宿﹐磊磊尙書郎﹐整頓排班行。劍握他人將﹐一四太陽側﹐一四天帝旁。操斧代大匠﹐兩手不怕傷。弧矢引滿反射人﹐天狼呀啄明煌煌。癡牛與騃女﹐不肯勤農桑。徒勞含淫思﹐旦夕遙相望。蚩尢簸箕弄旬朔﹐始捶天鼓鳴璫瑯。枉矢能蛇行﹐眉目森森張。天狗下舐地﹐血流何滂滂。譎險萬萬黨﹐構架何可當。瞇目亹成就﹐害我光明王。請畱北斗一星相北極﹐指揮萬國懸中央。此外盡掃除﹐堆積如山崗﹐贖我父母光。當時帝星沒﹐星雨如坼漿。似天會事發﹐叱喝誅姦彊。何故中道廢﹐自遺今日殃。善善又惡惡﹐郭公所以亡。願天神聖心﹐無信他人忠。玉川子辭訖﹐風色緊格格。近月黑暗邊﹐似有動劍戟。須臾癡蟆精﹐兩吻自決坼。初露半个璧﹐漸吐滿輪魄。眾星盡原赦﹐一蟆獨誅磔。腹肚忽脫落﹐依舊掛穹碧。光彩未蘇來﹐慘淡一片白。柰何萬里光﹐受此吞吐厄。再得見天眼﹐感荷天地力。或問玉川子﹕孔子修春秋﹐二百四十年﹐月蝕盡不收。今子咄咄辭﹐固合孔意不﹖玉川子笑答﹕或請聽逗𨖻。孔子父母魯﹐諱魯不諱周。書外書大惡﹐故月蝕不見收。余命唐天﹐口食唐土。唐禮過三﹐唐樂過五。小猶不說﹐大不可數。災沴無有大小愈﹐安得引衰周﹐研核其可否﹖日分晝﹐月分夜﹐辧寒暑。一主刑﹐一主徳﹐政乃舉。孰爲人面上﹐一目偏可去﹖願天完兩目﹐照見萬方土。更不瞽﹐萬萬古。」

《與馬異結交詩》﹕「天地日月如等閒﹐盧仝四十無往還。惟有一片心脾骨﹐巉巖崪硉元郁律。刀劍爲峯崿﹐平地放著髙如昆侖山。天不容﹐地不受﹐日月不敢偸照耀。神農畫八卦﹐鑿破天心胸。女媧本是伏羲婦﹐恐天怒﹐搗煉五色石﹐引日月之鍼﹐五星之縷把天補。補了不肯歸婿家﹐走向日中放老鴉。月裏栽桂養蝦蟆﹐天公發怒罰龍蛇。此龍此蛇得死病﹐神農合藥救死命。天怪神農黨龍蛇﹐罰神農爲牛頭﹐令載元气車。不知藥中有毒藥﹐藥煞元气天不覺。爾來天地不神聖﹐日月之光無正定。不知元气本不死﹐忽聞空中喚馬異。馬異若不是祥瑞﹐空中敢道不容易。昨日同不同﹐異自異﹐是謂大同而小異。今日仝自同﹐異不異﹐是謂仝不往兮異不至。直當中兮動天地﹐白玉璞裏斫出相思心﹐黃金礦裏鑄出相思淚。忽聞空中崩崖倒谷聲﹐絕勝明珠千萬斛﹐買得西施南越一雙婢。此婢嬌饒惱殺人﹐凝脂爲腰翡翠裙﹐惟解畫眉朱點唇。自從獲得君﹐敲金摐玉淩浮雲。卻退顧﹐一雙婢子何足云。平生結交苦少人﹐憶君眼前如見君。靑雲欲開白日沒﹐天眼不見此奇骨。此骨縱橫奇又奇﹐千歲萬歲枯松枝。半折半殘壓山谷﹐盤根蹙節成蛟螭。忽雷霹靂卒風暴雨撼不動﹐欲動不動千變萬化總是鱗皴皮﹐此奇怪物不可欺。盧仝一見馬異文章﹐酌得馬異胸中事﹐風姿骨本恰如此。是不是﹐寄一字。」

劉叉

《塞上逢盧仝》云「直到桑乾北﹐逢君夜不眠。上樓腰腳健﹐懷土眼精穿。斗柄寒垂地﹐河源涼徹天。羈魂泣相向﹐何事有詩篇。」

《自問》云「自問彭城子﹐何人接汝顚。酒腸寬似海﹐詩膽大於天。斷劍徒勞匣﹐枯琴無復弦。相逢不得合﹐賴是向秋泉。」

叉﹐節士也。少放肆爲俠行﹐因酒殺人﹐亡命。會赦﹐出﹐更折節讀書﹐能爲歌詩。然恃故時所負﹐不能俯仰貴人。聞韓愈接天下士﹐步謁之。作《冰柱》《雪車》二詩﹐出盧﹑孟右。樊宗師見﹐爲獨拜。後以爭語不能下賓客﹐因持愈金數斤去﹐曰「此諛墓中人得耳﹐不若與劉君爲壽。」愈不能止。歸齊魯﹐不知所終。

楊巨源

《春日獻聖壽無疆詞》云「代是文明晝﹐春當宴喜時。鑪煙添柳重﹐宮漏出花遲。漢典方寬律﹐周官正采詩。碧霄吹鳳管﹐紅日在龍旗。造化膺神契﹐陽和沃聖慈。每因隨百獸﹐率舞奉丹墀。」梁貞明三年﹐薛廷珪以「宮漏出花遲」爲詩題。

張弘靖三世掌書命﹐在臺坐。巨源詩曰「伊陟無聞祖﹐韋賢不到孫。」時稱其能與張氏說家門。巨源在元和時﹐詩韻不爲新語﹐體律務實﹐功夫頗深﹐旦暮吟詠不輟。年老頭搖﹐人言吟詩所致。

《早春卽事呈劉員外》云「明朝晴暖卽相隨﹐肯信春光被雨欺。且任文書堆案上﹐免令杯酒負花時。馬蹄經歷須應徧﹐鶯語丁寧已怪遲。更待雜芳成艷錦﹐鄴中爭唱仲宣詩。」

《送章孝標校書歸杭州因寄白舍人》云「曾過靈隱江邊寺﹐獨宿東樓看海門。潮色銀河鋪碧落﹐日光金柱出紅盆。不妨公事資髙臥﹐無限詩情要細論。若訪郡人徐孺子﹐應須騎馬到沙林。」

巨源以「三刀夢益州﹐一箭取遼城」得名﹐故樂天詩云「早聞一箭取遼城﹐相識𨿽深有故情。淸句三朝誰是敵﹐白須四海半爲兄。貧家薙艸時時入﹐瘦馬尋花處處行。不用更教詩過好﹐折君官職是虛名。」巨源後拜省郎﹐樂天復以詩賀云「文昌新入有光輝﹐紫界宮墻白粉闈。曉日雞人傳漏箭﹐春風侍女護朝衣。雪飄歌句髙難和﹐鶴拂煙霄老慣飛。官職聲名俱入手﹐近來詩客似君稀。」

巨源﹐字景山。大中時﹐爲河中少尹。

「何事慰朝夕﹐不逾詩酒情。山河空道路﹐蕃漢共刀兵。禮樂新朝市﹐園林舊弟兄。向風一點淚﹐寒晚暮江平。」張爲取此作爲《主客圖》。

《送裴中丞出使》云「一淸淮甸假朝綱﹐金印初迎細柳黃。辭闕天威和雨露﹐出關春色避風霜。龍韜何必陳三略﹐虎旅由來肅萬方。宣諭生靈眞重任﹐回軒應問石渠郎。」

《送絳州盧使君》云「應將淸靜結心期﹐又共陽和到郡時。絳老問年須算字﹐庾公逢月要題詩。朱欄迢遞因髙勝﹐粉蝶淸明欲下遲。他日徵還作霖雨﹐不須求賽敬亭祠。」

《送司徒童子》云「衛多君子魯多儒﹐七歲聞天笑舞雩。光彩春風初轉蕙﹐性靈秋水不藏珠。兩經在口知名小﹐百拜垂髫稟气殊。況復元侯旌爾善﹐桂林枝上得鵷雛。」

《送人過衛州》云「憶昔徵南府內遊﹐君家東閣最淹畱。縱橫聯句長侵曉﹐次第看花直到秋。論舊舉杯先下淚﹐傷離臨水更登樓。相思前路幾回首﹐舊眼靑山過衛州。」

《寄昭應王丞》云「武皇金輅輾香塵﹐每歲朝元及此辰。光動泉心初浴日﹐气蒸山腹總成春。謳歌已入云韶曲﹐詞賦方歸侍從臣。瑞靄朝朝猶望幸﹐天教赤縣有詩人。」

《寄江州白司馬》云「江州司馬平安否﹐惠遠東林住得無。湓浦曾聞似衣帶﹐廬峯見說勝香鑪。題詩歲晏離鴻斷﹐望闕天遙病鶴孤。莫謾勾牽雨花社﹐靑雲依舊是前途。」

《古意贈王常侍》云「繡戶紗窗北裏深﹐香風暗動鳳凰簮。組紃長在佳人手﹐刀尺空搖寒女心。欲學齊謳逐云管﹐還思楚練拂霜砧。東家少婦當機織﹐應念無衣雪滿林。」

《贈張將軍》云「關西諸將揖容光﹐獨立營門劍有霜。知愛魯連歸海上﹐肯令王剪在平陽。天晴紅幟當山滿﹐日暮淸笳入塞長。年少髙功人最美﹐漢壇煙樹日蒼蒼。」

《贈李傳》云「知因公望掩能文﹐誓激明誠在致君。曾罷雙旌瞻白日﹐猶將一劍許黃雲。搖窗竹色畱僧語﹐入院松聲共鶴聞。莫被此心生晚計﹐鎭南人憶杜將軍。」

《述舊紀勛寄太原李光顏侍中》云「玉捨含淒見雁行﹐北垣新詔拜龍驤。弟兄間世眞飛將﹐貔虎歸時似故鄕。鼓角因風飄朔气﹐旌旗映水發秋光。河源收地心猶壯﹐笑向天西萬里霜。」又云「倚天孤劍截云孤﹐報國縱橫見丈夫。五載登壇眞宰相﹐六重分閫正司徒。曾聞轉戰平堅寇﹐共說題詩壓腐儒。料敵知機在方寸﹐不勞心力講陰符。」

《上裴中丞》云「六年西掖弘湯誥﹐三捷東堂總漢科。政引風霜成物色﹐語回天地到陽和。淸威更助朝端重﹐聖澤曾隨筆下多。應笑白須楊執戟﹐可憐春日老如何。」

《和人與人分惠賜冰》云「天水藏來玉墮空﹐先頒密署幾人同。映盤皎潔非關露﹐當扇淸涼不在風。瑩質方從綸閣內﹐凝輝更備錦帷中。麗詞珍貺難雙有﹐迢遞金輿殿角東。」

《觀打毬有作》云「親掃毬場如砥平﹐龍驤驟馬曉光晴。入門百拜瞻雄勢﹐動地三軍唱好聲。玉勒回時沾赤汗﹐花鬃分處拂紅纓。欲令四海氛煙靜﹐杖底纖塵不敢生。」

《贈鄰家老將》云「白首羽林郎﹐丁年戍朔方。陰天瞻磧路﹐秋日渡遼陽。大漠寒山黑﹐孤城夜月黃。十年依蓐食﹐萬里帶金瘡。拂雪陳師祭﹐衝風立教場。箭飛瓊羽合﹐旌動火雲張。虎翼分營勢﹐魚鱗擁陣行。誓心淸塞色﹐斗血雜沙光。戰地晴輝薄﹐軍門曉气長。寇深爭暗襲﹐關迥勒春防。身賤竟何訴﹐天髙徒自傷。功成封寵將﹐力盡到貧鄕。雀老方悲海﹐鷹衰卻念霜。空餘孤劍在﹐開匣一沾裳。」

《酬崔博士》云「自知頑叟更何能﹐惟學雕虫謬見稱。長被有情邀唱和﹐近來無力更秪承。靑松樹杪三千鶴﹐白玉壺中一片冰。今日爲君書壁右﹐孤城莫怕世人憎。」

《酬盧員外》云「謝傅旌旗控上游﹐盧郎樽俎借前籌。舜城風土臨淸廟﹐魏國山川在白樓。云寺當時接髙步﹐水亭今日又同遊。滿筵舊有笙歌在﹐獨有羊曇最淚流。」

《酬於駙馬》云「綺陌塵香曙色分﹐碧山如畫又逢君。蛟藏秋月一片水﹐驥鎖晴空千尺云。戚裏舊知何駙馬﹐詩家今得鮑參軍。陽和本是煙霄曲﹐願向花間次第聞。」又云「芳時碧落心應斷﹐今日淸詞事不同。瑤艸秋殘仙圃在﹐彩雲天遠鳳樓空。晴花曾送金羈影﹐涼葉還生玉簟風。長得聞詩歡自足﹐會看春露濕蘭叢。」

《酬裴舍人見寄》云「誰道重遷是舊班﹐自將霄漢比鄕關。二妃樓下宜臨水﹐五老祠西好看山。再葺吾廬心已足﹐每來公府路常閒。詩陪亞相逾三紀﹐石笥煙霞不共攀。」

《酬崔駙馬惠箋百張兼貽四韻》云「百張云樣亂花開﹐七字文頭艷錦回。浮碧空從天上得﹐殷紅應自日邊來。捧持價重淩雲葉﹐封裹香深笑海苔。滿篋淸光應照眼﹐欲隨凡韻輒徘徊。」

元微之《憶楊十二詩》云「楊子愛言詩﹐春天好詠時。戀花從馬滯﹐聯句放杯遲。日映含煙竹﹐風牽臥柳絲。南山更多興﹐須作白雲期。」

巨源善敍事﹐胡二十以戶部判度支﹐乃賀以詩曰「雄拜知承聖主恩。」於是有「雄拜」之目。

陳羽

羽《湘妃怨》云「二妃哭處云沈沈﹐二妃怨處湘江深。商人酒滴廟前艸﹐蕭颯風生斑竹林。」

《雪詩》云「千門萬戶雪花浮﹐點點無聲落瓦溝。全似玉塵消更積﹐半成冰片約還流。光含曙色淸天苑﹐輕逐微風繞禦樓。平地已沾盈尺潤﹐年丰須荷富人侯。」

《宴楊駙馬山亭》云「垂楊拂岸艸茸茸﹐繡戶窗前花影重。鱠下玉盤紅縷細﹐酒開金甕綠醅醲。中朝駙馬何平叔﹐南國詞人陸士龍。落日泛舟同醉處﹐回潭百丈映千峯。」

《贈人》云「或棹孤舟或杖藜﹐尋常適意釣長溪。艸堂竹徑在何處﹐落日孤煙寒渚西。」

《題夫差廟》云「姑蘇臺上千年木﹐刻作夫差廟裏神。冠蓋寂寥塵滿坐﹐不知簫鼓樂何人。」

韓退之有《落葉送羽》云「誰云少年別﹐流淚各沾衣。」羽與退之同年登第。

羽《夜別溫商梓州》云「鳳凰城裏花時別﹐元武江邊月下逢。客捨莫辭先買酒﹐相門曾忝舊登龍。迎風騷屑千家竹﹐隔水悠揚午夜鐘。明日又行西蜀去﹐不堪天際遠山重。」

《春園卽事》雲「水隔羣物外﹐夜深風起頻。霜中千樹橘﹐月下五湖人。聽鶴忽忘寢﹐見山如得鄰。明年還到此﹐共看洞庭春。」

《送戴端公赴容州》云「分命諸侯重﹐葳蕤繡服香。八蠻治險路﹐千騎踏繁霜。山斷旌旗出﹐天晴劍佩光。還將小戴禮﹐遠去化南方。」

《送友人及第歸江東》云「五陵春色泛花枝﹐心醉花前遠別離。落第恥爲關上客﹐成名空羨裏中兒。都門雨歇愁分處﹐山店燈殘夢到時。家住洞庭多釣伴﹐同來相賀話相思。」

《小江驛送陸侍禦歸湖上山》云「鶴唳天邊秋水空﹐荻花蘆葉起西風。今夜渡頭何處宿﹐會稽山在月明中。」

王履正

「異方沾瑞气﹐幹呂見靑雲。表聖興中國﹐來王謁大君。迎祥殊大樂﹐葉慶賴橫汾。自是明時起﹐非將觸石分。映霄難辧色﹐從吹作成文。須使流千載﹐垂芳在典墳。」《靑雲幹呂》。

履正﹐貞元七年《靑雲幹呂詩》登第。

彭伉

「聖布中區化﹐符祥異域云。含春初應呂﹐暈碧已成文。東起隨風暖﹐西流共日曛。升時嘉異月﹐爲慶等凝汾。輕與晴煙比﹐髙將曉霧分。飄飄如可致﹐願此翊明君。」伉﹐貞元七年杜黃裳下試《靑雲幹呂》詩登第。

伉﹐宜春人。旣登第﹐伉妻族有湛賁者﹐猶爲郡吏﹐伉妻卽湛姨也。妻族賀伉﹐坐皆名士﹐伉居客右﹐一坐盡傾。而賁飯於後閣﹐其妻責之曰「男子不能自勵﹐窘辱如此﹐復何顏﹗」賁感其言﹐力學﹐一舉擢第。貞元十二年第。伉方郊遊﹐聞之失聲墜驢。袁人謔曰「湛郎及第﹐彭伉落驢。」至今袁州之西有「落驢橋」。

辛弘智

弘智﹐國子監進士﹐賦詩曰「君爲河邊艸﹐逢春心剩生。妾如臺上鏡﹐得照始分明。」同房常定宗攺「始」字爲「轉」字﹐遂爭之﹐皆云我作。乃下牒見博士羅道琮﹐判云「昔五言定表﹐以理切稱奇﹔今一言競詩﹐取詞多爲主。詩歸弘智﹐轉還定宗﹐以狀牒知﹐任爲公驗。」

歐陽詹

字行周﹐泉州人。初見拔於常衮﹐後見知於退之﹑元賓﹐終於四門助教。李貽孫序其文曰「君之文精於理﹐故言多周詳﹔切於情﹐故事敍重復﹐宜其掌代文柄﹐以變風雅。一命而卒﹐天其絕乎﹗子價﹐早死。孫澥。」

《銅雀妓》云「蕭條登古臺﹐回首黃金屋。落葉不歸林﹐髙陵永爲谷。妝容徒自麗﹐舞態閱誰目。惆悵繐帷前﹐歌聲苦於哭。」

《晨裝行》云「村店月西入﹐山林鴨鵊聲。旅裝徹夜席﹐束囊事晨徵。寂寂人尙眠﹐悠悠天未明。豈無偃息心﹐所務前有程。」

《蜀中將歸畱辭韋相公》云「寧體卽云構﹐方前恆玉食。貧居豈及此﹐要欲懷歸憶。在夢關山遠﹐如流歲華逼。明晨首鄕路﹐迢遞孤飛翼。」

《玩月詩序》云「月可玩﹐玩月古也。謝賦鮑詩﹐脁之庭前﹐亮之樓中﹐皆玩月也。貞元十二年﹐歐閩君子陳可封﹐遊在秦﹐寓於永崇裏華陽觀。予與鄕人安陽邵楚萇﹑濟南林蘊﹑穎川陳詡﹐亦旅長安。秋八月十五夜﹐詣陳之居﹐修厥玩事。月之爲玩﹐冬則繁霜大寒﹐夏則蒸云大熱。云蔽月﹐霜侵人﹐蔽與侵俱害乎玩。秋之於時﹐後夏先冬。八月於秋﹐季始孟終。十五於夜﹐又月之中。稽於天道則寒暑均﹐取於月數則蟾兔圓。況埃壒不流﹐太空悠悠﹐嬋娟徘徊﹐桂華上浮。升東林﹐入西林﹐肌骨與之疏涼﹐神气與之淸冷。四君子悅而相謂曰﹕『斯古人所以爲玩也。』旣得古人所玩之意﹐宜襲古人所玩之作。」《玩月詩》云「八月十五夕﹐舊嘉蟾兔光。斯從古人好﹐共下今宵堂。素魄皓孤凝﹐芳輝紛四揚。徘徊林上頭﹐泛灩天中央。皓露助流華﹐輕風佐浮涼。淸冷到肌骨﹐潔白盈衣裳。惜此苦宜玩﹐攬之非可將。含情顧廣庭﹐願至沈西方。」

《途中寄太原所思詩》云「鷗鳥漸覺遠﹐回頭長路塵。髙城已不見﹐況復城中人。去意自未甘﹐居情諒猶辛。萬里東北晉﹐千里西南秦。一履不出門﹐一車無停輪。流萍與匏系﹐早晚期相親。」或曰「詹遊太原﹐悅一妓﹐將別﹐約至都相迎﹐故有『早晚期相親』之句。妓思之不已﹐得疾且甚﹐乃刃其髻藏之﹐謂女弟曰﹕『歐陽生至﹐可以爲信。』又作詩曰﹕『自從別後減容光﹐半是思郎半恨郎。欲識舊來云髻樣﹐爲奴開取縷金箱。』絕筆而逝。及詹至﹐如其言示之。詹啟函﹐一慟而卒。孟簡賦詩哭之﹐序云﹕『穆玄道訪予﹐常嘆其事﹐玄道頗惜之。』」

焦郁

《白雲向空盡》云「白雲生遠岫﹐搖曳入晴空。乘化隨舒捲﹐無心任始終。欲銷仍帶日﹐將斷更因風。勢薄飛難定﹐天髙色易窮。影收元气表﹐光滅太虛中。儻若從龍去﹐還施濟物功。」

《春雪詩》云「散漫天涯色﹐承春四望平。不分殘照影﹐何處斷腸聲。繚繞光經塞﹐霏微勢逐城。因風低未斂﹐帶雨重還輕。幹呂知時泰﹐如膏候歲成。小儒叨盛世﹐無以答皇明。」

袁髙

字公碩﹐滄洲人﹐恕己之孫﹐慷慨有節尙。爲給事中﹐徳宗將起盧杞刺饒州﹐詔出﹐髙執不下。帝慰曰「朕惟卿言切至﹐已如奏。」憲宗時卒﹐贈禮部尙書。

「禹貢通遠俗﹐所圖在安人。後王失其本﹐職吏不敢陳。亦有姦佞者﹐因玆欲求伸。動生千金費﹐日使萬姓貧。我來顧渚源﹐得與茶事親。氓輟耕農耒﹐采采實苦辛。一夫旦當役﹐盡室皆同臻。捫葛上欹壁﹐蓬頭入荒榛。終朝不盈掬﹐手足皆鱗皴。悲嗟徧空山﹐艸木爲不春。陰嶺芽未吐﹐使者牒已頻。心爭造化力﹐走挺麋鹿均。選納無晝夜﹐搗聲昏繼晨。眾工何枯槁﹐俯視彌傷神。皇帝尙巡狩﹐東郊路多堙。周回繞天涯﹐所獻愈艱勤。況減兵革困﹐重玆困疲民。未知供禦余﹐誰合分此珍。顧省忝邦守﹐又慚復因循。茫茫滄海間﹐丹憤何由申。」右髙所賦《茶山詩》也。案唐制﹐潮州造貢茶最多﹐謂之「顧渚貢焙」﹐歲造一萬八千四百斤﹐大歷後始有進奉。建中二年﹐髙刺郡﹐進三千六百串﹐並詩此一章﹐刻石在貢焙。故杜鴻漸《與楊祭酒書》云「顧渚山中紫筍茶兩片﹐此物但恨帝未得嘗﹐實所嘆息。一片上太夫人﹐一片充昆弟同啜。」開成三年﹐以貢不如法﹐停刺史裴充官。

卷三十六

黎逢閻濟美裴交泰劉皂

黎逢

《小苑東望宮池柳色詩》云「上林新柳變﹐小苑暮天晴。始望和煙密﹐遙憐拂水輕。色承陽气暖﹐陰帶禦溝淸。不厭隨風弱﹐仍宜向日明。垂絲徧閣榭﹐飛絮觸簾旌。漸到依依處﹐思聞出谷鶯。」

韋蘇州任京兆功曹日﹐有《答貢士黎逢詩》云「彌月曠不接﹐公門但驅馳。蘭艸忽有贈﹐持用慰所思。不見心尙密﹐況當相見時。」

逢﹐气貎山野﹐及第年﹐初場後至﹐便於簾前設席。主司異之﹐誚其生疏﹐必謂文詞稱是﹐專令人伺之﹐句句來報。初聞云「何人徘徊」﹐曰「亦是常言。」旣而將及數聯﹐莫不驚嘆﹐遂擢第。

逢﹐登大歷十二年進士第。

閻濟美

濟美﹐大歷九年春下第﹐將出關﹐獻坐主張謂詩六韻曰「謇諤王臣直﹐文明雅量全。望鑪金自躍﹐應物鏡何徧。南國幽沈盡﹐東堂禮樂宣。轉令遊藝士﹐更惜至公年。芳樹歡新景﹐靑雲泣暮天。惟愁鳳池拜﹐孤賤更誰憐﹗」謂覽之﹐問失第之因﹐具以實告﹐謂深有遺才之嘆。乃曰「所投六韻﹐必展後效。」明年﹐濟美自江東繼薦﹐就試東都﹐謂復主文。雜文已過﹐繼欲帖經﹐濟美辭以不能。謂曰「禮闈故事﹐亦許作詩贖帖。」遂命《天津橋望洛城殘雪》題﹐濟美曰「新霽洛城端﹐千家積雪寒。未收淸禁色﹐偏向上陽殘。」旣而日勢已晚﹐詩未就。謂云「只據見在將來。」一覽稱賞﹐遂唱過。盧景莊謂曰「前足下試《蠟日祈天宗賦》﹐以魯丘對衛賜﹐則子貢也﹐乃作駟字﹐誤矣。」方悔之﹐明日﹐謂曰「天寒急景﹐諸君文卷不成﹐未可以呈宰相﹐請重錄送納。」旣而索舊捲﹐則駟字上朱點在焉﹐易捲之意﹐蓋有在也。到闕﹐謂揖濟美曰「前日春間遺才﹐所投六韻﹐不敢暫忘﹐幸副素懷矣。」濟美紀其事曰「前朝公相﹐許與定分﹐一面不忘﹐美哉﹗」

濟美﹐貞元末歷福建觀察﹐爲治簡易﹐以工部尙書卒。

濟美元和初刺華州﹐劾華陰令柳澗贓罪。韓愈使過華﹐上疏理澗﹐畱中不下。詔禦史按得澗贓狀﹐以愈妄論﹐復爲國子博士。

裴交泰

《長門怨》云「自閉長門經幾秋﹐羅衣濕盡淚還流。一種峨嵋明月夜﹐南宮歌吹北宮愁。」範攄曰「近日舉場詩尢新﹐章孝標《對月》云﹕『長安一夜千家月﹐幾處笙歌幾處愁。』有類乎裴交泰。」

交泰﹐正元間詩人。

劉皂

《長門怨》云「宮殿沈沈月色分﹐昭陽宮漏不堪聞。珊瑚枕上千行淚﹐不是思君是恨君。」

皂﹐正元間人也。

韋莊載皂《長門怨》云「淚滴長門秋夜長﹐愁心和雨到昭陽。淚痕不學君恩斷﹐拭卻千行更萬行。」

卷三十七

元微之

微之爲禦史﹐奉使東川﹐於褒城題黃明府詩﹐其序云「昔年曾於解縣飲酒﹐余爲觥錄事。嘗於竇明府廳﹐有一人至﹐頻犯語令﹐連飛十數觥﹐不勝其困﹐逃席而去。醒後問人﹐前虞卿黃丞也。此後絕不復知。元和四年三月﹐奉使東川﹐十六日﹐至褒城驛東數里﹐遙望驛亭前有大池﹐樓榭甚盛。逡巡﹐有黃明府見迎。瞻其形容﹐仿佛似識﹐問其前銜﹐卽曩日逃席黃丞也。說向前事﹐黃生惘然而悟﹐因饋酒一樽﹐艤舟請餘同載。余不違其意﹐與之盡歡。徧問褒陽山水﹐則褒姒所奔之城在其左﹐諸葛所徵之路次其右。感今懷古﹐作《贈黃明府詩》曰﹕昔年曾痛飲﹐黃令困飛觥。席上當時走﹐馬前今日迎。依稀迷姓字﹐積漸識平生。故友身皆遠﹐他鄕眼暫明。便邀連榻坐﹐兼共榜舡行。酒思臨風亂﹐霜稜拂地平。不看深淺酌﹐貪愴古今情。迆邐七盤路﹐坡陁數丈城。花疑褒女笑﹐棧息武侯徵。一種埋幽石﹐空聞千載名。」出《本事詩》。

微之聞西蜀薛濤有辭辯﹐及爲監察使﹐蜀以禦史推鞠﹐難得見焉。嚴司空潛知其意﹐每遣薛往。洎登翰林﹐以詩寄曰「錦江滑膩峨眉秀﹐幻出文君與薛濤。言語巧偸鸚鵡舌﹐文章分得鳳凰毛。紛紛辭客多停筆﹐个个君侯欲夢刀。別後相思隔煙水﹐菖蒲花發五云髙。」後廉問浙東﹐乃有劉采春自淮甸而來﹐容華莫比。元贈詩曰「新妝巧樣畫雙蛾﹐謾裹常州透額羅。正面偸勻光滑笏﹐緩行輕踏皺紋波。言辭雅措風流足﹐舉止低回秀媚多。更有惱人腸斷處﹐選詞能唱望夫歌。」《望夫歌》者﹐卽《羅嗊》之曲也。元云在浙河七年﹐因醉題東亭。其詩曰「役役行人事﹐紛紛碎簿書。功夫兩衙盡﹐畱滯七年餘。病痛梅天發﹐親情海岸疏。因循未歸得﹐不是憶鱸魚。」盧侍郎簡求戲曰「丞相𨿽不爲鱸魚﹐爲好鏡湖春色耳。」謂采春也。公先娶京兆韋氏﹐字蕙叢。韋逝﹐爲詩悼之曰「曾經滄海難爲水﹐除卻巫山不是云。」出《本事傳》。

微之元和四年爲禦史﹐鞠獄梓潼﹐樂天昆仲送至城西而別。後旬日﹐昆仲與李侍郎建閒遊曲江及慈恩寺﹐飲酣作詩曰「花時同醉破春愁﹐醉折花枝作酒籌。忽憶故人天際去﹐計程今日到梁州。」後旬日﹐得元書﹐果以是日至褒﹐仍寄詩曰「夢見兄弟曲江頭﹐也到慈恩院院遊。驛吏喚人排馬去﹐忽驚身在古梁州。」千里魂交﹐合若符契。白有《感夢記》備敍其事。

微之以明經制策入仕﹐其一篇《自述》曰「延英引對碧衣郎﹐江硯宣毫各別牀。天子下簾親考試﹐宮人手裏過茶湯。」是時貴族並應制科﹐用爲男子榮進。

《連昌宮辭》云「連昌宮中滿宮竹﹐歲久無人森似束。又有墻頭千葉桃﹐風動落花紅蔌蔌。宮邊老人爲余泣﹐小年選進因曾入。上皇正在望仙樓﹐太眞同憑欄幹立。樓上樓前盡珠翠﹐炫轉熒煌照天地。歸來如夢復如癡﹐何暇備言宮裏事。初過寒食一百六﹐店食無煙宮樹綠。夜半髙樓弦索鳴﹐賀老琵琶定場屋。力士傳呼覓念奴﹐念奴潛伴諸郎宿。須臾覓得又連催﹐特敕街中許燃燭。春嬌滿眼睡紅消﹐掠削雲鬟旋妝束。飛上九天歌一聲﹐二十五郎吹管逐。逡巡大徧梁州徹﹐色色龜玆轟陸續。李謨擪笛傍宮墻﹐偸得新翻數般曲。平明大駕發行宮﹐萬人鼓舞途路中。百官隊仗避岐薛﹐楊氏諸姨車鬥風。明年十月東都破﹐禦路猶存祿山過。驅令供頓不敢藏﹐萬姓無聲淚潛墮。兩京定後六七年﹐卻尋家捨行宮前。莊園燒盡有枯井﹐行宮門闥樹宛然。爾後相傳六皇帝﹐不到離宮門久閉。往來年少說長安﹐玄武樓前華萼廢。去年敕使因斫竹﹐偶值門開暫相逐。荊榛櫛比塞池塘﹐狐兔驕癡緣樹木。舞榭欹傾基尙存﹐文窗窈窕紗猶覆。塵埋粉壁舊花鈿﹐鳥啄風箏碎珠玉。上皇偏愛臨砌花﹐依然禦榻臨街斜。蛇出燕巢盤斗栱﹐菌生香桉正當衙。寢殿相連端正樓﹐太眞梳洗樓上頭。晨光未出簾影黑﹐至今反掛珊瑚鉤。指向傍人因慟哭﹐卻出宮門淚相續。自從此後還閉門﹐夜夜狐貍上門屋。我聞此語心骨悲﹐太平誰致亂者誰。翁言野父何分別﹐耳聞眼見爲君說。姚崇宋璟作相公﹐勸諫上皇言語切。爕理陰陽禾黍丰﹐調和中外無兵戎。長官淸平太守好﹐揀選皆言由相公。開元欲末姚宋死﹐朝廷漸漸由妃子。祿山宮裏養作兒﹐虢國門前鬧如市。弄權宰相不記名﹐依稀憶得楊與李。廟謀顚倒四海搖﹐五十年來作瘡痏。今皇神聖丞相明﹐詔書才下吳蜀平。官軍又取淮西賊﹐此賊亦除天下寧。年年耕種宮前道﹐今年不遣子孫耕。老翁此意深望幸﹐努力廟謀休用兵。」穆宗時﹐嬪禦多誦微之歌﹐宮中號爲「元才子」。後荊南監軍崔峻歸朝﹐出微之《連昌宮詞》等百餘篇奏禦﹐穆宗大悅﹐卽日拜祠部郎中﹑知制誥。

微之《上令狐文公書》云「某始自禦史府謫官於外﹐十餘年矣。閒誕無事﹐遂用力於詩章﹐日益月滋﹐有詩千餘首。其間感物寓意﹐可備蒙瞍之風達者有之。詞直气粗﹐罪戾是懼﹐固不敢陳露於人﹐惟杯酒光景間﹐屢爲小碎篇章﹐以自吟暢。然以爲律體卑下﹐格力不揚﹐苟無姿態﹐則陷流俗。常欲得思深語近﹐韻律調新﹐屬對無差﹐而風情自遠﹐然而病未能也。江湖間多有新進小生﹐不知天下文有宗主﹐妄相仿效﹐而又從而失之﹐遂至有褊淺之調﹐皆目爲元和詩體。某又與同門生白居易友善﹐居易雅能爲詩﹐就中愛驅駕文字﹐窮極聲韻﹐或爲千言﹐或爲五百言律詩﹐以相投寄。小生自審不能有以過之﹐往往戲排舊韻﹐別創新詞﹐名爲次韻﹐蓋欲以難相挑耳。江湖間爲詩者﹐或相仿效﹐或力不足﹐則至於顚倒語言﹐重復首尾﹐韻同意等﹐不異於篇﹐亦目爲元和詩體。而司文者考變異之由﹐往往歸咎於某。嘗以爲雕虫小事﹐不足自明也。」

樂天在洛﹐大和中﹐微之拜左丞相﹐自越過洛﹐以二詩別樂天云「君應怪我畱連久﹐我欲與君辭別難。白頭徒侶漸稀少﹐明日恐君無此歡。」又云「自識君來三度別﹐這回白盡老髭須。戀君不去君須會﹐知得後回相見無。」未幾﹐死於鄂。樂天哭之曰「始以詩交﹐終以詩訣。弦筆俱絕﹐其今日乎﹗」

「屈指貞元舊朝事﹐幾人同見大和春。」《感興》句。「兒歌楊柳葉﹐妾拂石橊花。」句。「遠路事無限﹐相逄惟一言。月色照榮辱﹐長安千萬門。」《逄白公》句。右張爲取作《主客圖》。

微之《序言寄樂天》云「九歲學賦詩﹐長者往往驚其可怪。年十五六﹐粗識聲病。時貞元十年已後﹐徳皇帝春秋髙﹐理務因人﹐最不欲文法吏生天下罪過。外閫節將﹐動十餘年不許相朝﹐死於其地不易者十八九。而又將豪卒愎之處﹐因喪負眾﹐橫相賊殺﹐告變絡繹﹐使者疊窺﹐旋以狀聞天子曰﹕『某色將某能遏亂﹐亂眾寧附﹐願爲其師。』名爲眾情﹐其實逼詐﹐因而可之者又十八九。前置介倅﹐因緣交授者亦十四五。由是諸侯敢自爲旨意﹐有羅列兒孫以自固者﹐有開導蠻夷以自重者。甚者視一境如一室﹐刑殺其下﹐不啻六畜﹐厚加剝奪﹐名爲進奉﹐其實貢入之數百一焉。京城之中﹐亭第邸店以曲巷斷﹔侯甸之內﹐水陸腴沃以鄕裏計。其餘奴婢資財﹐生生之備稱是。朝廷大臣﹐以謹愼不言爲朴雅。以時進見者﹐不過一二親信。直臣議士﹐往往抑塞。禁省之間﹐或繕完隤墜﹐豪家大帥﹐乘聲相扇﹐延及老佛﹐土木妖熾﹐習俗不怪。上不欲令有司備宮闥中小碎須求﹐往往持幣帛以易餅餌﹐吏緣其端﹐剽奪百貨﹐勢不可禁。僕時孩騃﹐不慣聞見﹐獨於書傳中初習理亂萌漸﹐心體悸震﹐若不可活﹐思欲發之久矣。適有人以陳子昂《感遇詩》相示﹐吟玩激烈﹐卽日爲《寄思玄子詩》二十首。故鄭京兆於僕爲外諸父﹐深賜憐獎﹐因以所賦呈獻﹐京兆翁深相駭異。祕書少監王表在坐﹐顧謂表曰﹕『使此兒五十不死﹐其志義何如哉﹗惜吾輩不見其成就。』因召諸子﹐訓責泣下。僕亦竊不自怠﹐由是勇於爲文。又久之﹐得杜甫詩數百首﹐愛其浩蕩津涯﹐處處臻到﹐始病沈﹑宋之不存寄興﹐而訝子昂之未暇旁備矣。不數年﹐與詩人楊巨源友善﹐日課爲詩。性復僻懶﹐人事常有閒暇﹐閒則有作﹐識足下時﹐有詩數百篇矣。習慣性靈﹐遂成病蔽。每公私感憤﹐道義激揚﹐朋友切磨﹐古今成敗﹐日月遷逝﹐光景舒慘﹐山川勝勢﹐風雲景色﹐當花對酒﹐樂罷哀余﹐通滯屈伸﹐悲歡合散﹐至於疾恙其身﹐悼懷昔遊﹐凡所對遇有異於常者﹐則欲賦詩。又不幸年三十二時﹐有罪譴棄﹐今三十七矣。三十六年間﹐是丈夫心力壯時﹐常在閒處﹐無所役用﹐性不近道﹐未能淡然忘懷﹐又復懶於他欲。全盛之气﹐注射語言﹐雜揉精粗﹐遂成多文﹐然亦未嘗繕寫。適值河東李明府景儉在江陵時﹐僻好僕詩章﹐謂能爲解﹐欲得盡取觀覽﹐僕因撰成卷軸。其中有旨意可觀而詞近古往者﹐爲古諷﹔意亦可觀而流在樂府者﹐爲樂諷﹔詞𨿽近古而止於吟寫情性者﹐爲古體﹔詞實樂流而止於模象物色者﹐爲新題樂府﹔聲勢沿順屬對穩切者﹐爲律詩﹐仍以七言﹑五言爲兩體﹐其中有稍存寄興與諷爲流者﹐爲律諷。不幸少有伉儷之悲﹐撫存感往﹐成數十詩﹐取潘子《悼亡》爲題。又有以干教化者。近暱婦人﹐暈淡眉目﹐綰約頭鬢﹐衣服修廣之度﹐及匹配色澤﹐尢極怪艷﹐因爲艷詩百餘首﹐詞有今古﹐又兩體。自十六時至是﹐元和七年矣﹐有詩八百首﹐色類相從﹐共成十體﹐凡二十卷。自笑冗辭﹐亦不復致之於行李。昨來京師﹐偶在箱篋。及通行﹐盡置足下。僅亦有說﹕僕聞上士立徳﹐其次立事﹐不遇立言。凡人急位﹐其次急利﹐下急食。僕天與不厚﹐旣乏全然之徳﹔命與不遇﹐未遭可爲之事﹔性與不惠﹐復無垂範之言。兀兀狂癡﹐行近四十﹐徼名取位﹐不過於第八品﹐而冒憲已六七年﹐授通之初﹐有習通之熟者曰﹕『地濕墊卑褊﹐人士稀少﹐近歲荒札﹐死亡過半﹐邑無吏﹐市無貨﹐百姓茹艸木﹐刺史以下﹐計粒而食。大有虎豹蛇虺之患﹐小有蟆蚋浮塵蜘蛛之類﹐皆能鉆嚙肌膚﹐使人瘡痏。夏多陰霪﹐秋爲痢瘧﹐地無醫巫藥石﹐萬里病者﹐有百死一生之慮。』夫何以僕之命不厚也如此﹐智不足也又如此﹐其所詣之憂險也又復如此﹗則安能保持萬全與足下必復京輦﹐以須他日立言立事之驗耶﹗但恐一旦與急食相扶而終﹐使足下受天下友不如己之誚。是用悉所爲文﹐畱穢箱笥﹐比夫格奕摴裏之戲﹐猶曰愈於飽食。僕所爲又不愈於格奕摴裏之戲乎﹖昨行巴南道中﹐又有詩五十一首﹐文書中得七年已後所爲﹐向二百篇﹐繁亂冗雜﹐不復置之執事前。所爲《寄思玄子者》﹐小歲云爲﹐文不能自足其意﹐貴其起予之始﹐且志京兆公見遇之由﹐今亦寫爲古諷之一﹐移諸左右。僕少時授吹噓之術於鄭先生﹐病懶不就﹐今在閒處﹐思欲怡神保和﹐以求其內﹐異日亦不復費詞於無用之文矣。省視之煩﹐庶亦已於是乎﹖」

《琵琶歌》﹕寄管兒兼管鐵山﹐此後並新題樂府。「琵琶宮調八十一﹐旋宮三調彈不出。玄宗偏許賀懷智﹐段師此藝還相匹。自後流傳指撥衰﹐昆侖善才徒爾爲。鴻聲少得似雷吼﹐纏去聲。弦不敢彈羊皮。人間奇事會相續﹐但有卞和無有玉。段師弟子數十人﹐李家管兒稱上足。管兒不作供奉兒﹐拋在東都雙鬢絲。逄人便請送杯盞﹐著盡工夫人不知。李家兄弟皆愛酒﹐我是酒徒爲密友。著作曾邀連夜宿﹐中輾淸溪華新綠。平明船在管兒行﹐盡日聽彈無限曲。曲名無限知者鮮﹐霓裳羽衣偏宛轉。涼州大徧最毫嘈﹐綠腰散序多籠撚。我聞此曲深賞奇﹐賞著奇處驚管兒。管兒爲我雙淚垂﹐自彈此曲長長悲。淚垂捍撥朱弦濕﹐冰泉鳴咽流鶯澀。因玆彈作雨霖鈴﹐風雨蕭條鬼神泣。一彈旣罷又一彈﹐珠幢夜靜風珊珊。低徊慢弄關山思﹐坐對燕然秋月寒。月寒一聲深殿磬﹐驟彈曲破音繁並。百萬金鈴旋去聲。玉盤﹐醉客滿船皆暫醒。自玆聽後六七年﹐管兒在洛我朝天。遊想慈恩杏園裏﹐夢寐仁風花樹前。去年禦史畱東臺﹐公私蹙促顏不開。今春制獄正撩亂﹐晝夜推囚心似灰。暫輟歸時尋著作﹐著作南園花拆萼。胭脂耀眼桃正紅﹐雪片滿溪梅已落。是夕靑春值三五﹐花枝向月云含吐。著作施樽命管兒﹐管兒久別今方睹。管兒還爲彈綠腰﹐綠腰依舊聲迢迢。猿鳴雪岫來三峽﹐鶴唳晴空聞九霄。逡巡彈得綠腰徹﹐霜刀破竹無殘節。幽關鴉軋胡雁悲﹐斷弦砉騞層冰裂。我爲含淒嘆奇絕﹐許作是歌始終說。藝奇思寡塵事多﹐許來寒暑又經過。如今左降在閒處﹐始爲管兒歌此歌。歌此歌﹐寄管兒。管兒管兒憂爾衰﹐爾衰之後繼者誰。繼之無乃在鐵山﹐鐵山已近曹穆間。二善才。性靈甚好功猶淺﹐急處未得臻幽閒。努力鐵山勤學取﹐莫遣後來無所祖。」

《何滿子歌》﹕張胡南坐爲唐有態作。「何滿能歌能宛轉﹐天寶年中世稱罕。嬰刑系在囹圄間﹐下調哀音歌憤懣。梨園弟子奏玄宗﹐一唱承恩羈网緩。便將何滿爲曲名﹐禦譜親題樂府纂。魚家入內本領絕﹐葉氏有年聲气短。自外徒煩記得詞﹐點拍才成已誇誕。我居湖外拜君侯﹐正值灰飛仲春琯。廣宴江亭爲我開﹐紅妝遲日花枝暖。此時有態踏華筵﹐未吐芳詞貌夷坦。翠蛾轉盼搖雀釵﹐碧袖歌垂翻鶴卵。定面凝眸一聲發﹐云停塵下何勞算。迢迢擊磬遠玲玲﹐一一貫珠勻款款。犯羽含商移調態﹐畱情度意拋弦管。湘妃寶瑟水上來﹐秦女玉蕭空外滿。纏綿疊破最殷勤﹐整頓衣裳事閒散。水含遠澑咽還通﹐鶯泥晚花啼漸懶。斂黛吞聲若自冤﹐鄭袖見捐西子浣。陰山鳴雁曉斷行﹐巫峽哀猿夜呼伴。古者諸侯饗外賓﹐鹿鳴三奏陳圭瓚。何如有態一曲終﹐牙籌記令紅螺盞。」

《五弦彈》云「趙璧五弦彈徵調﹐徵聲巉絕何淸峭。辭雄皓鶴警露啼﹐失子哀猿繞林嘯。風入春松正淩亂﹐鶯含曉舌憐驕妙。嗚嗚暗澑咽冰泉﹐殺殺霜刀澀寒鞘。促節頻催漸繁撥﹐珠幢斗絕金鈴掉。千靫鳴鏑發胡弓﹐萬片淸球擊虞廟。眾樂𨿽同第一部﹐徳宗皇帝常偏召。旬休節假暫歸來﹐一聲狂殺長安少。主第侯家最難見﹐挼蘇雷反。歌按曲皆承詔。水晶簾外散貴嬪﹐玳瑁筵心伴中要。臣有五賢非此弦﹐或在拘囚或屠釣。一賢得進勝累百﹐兩賢得進同周邵。三賢仕漢滅暴彊﹐四賢鎭嶽寧邊徼。五賢並用調五常﹐五常旣序三光曜。趙璧五弦非此賢﹐九九何勞設庭燎。」

《放言》五首云「近來逄酒便髙歌﹐醉舞詩狂漸欲魔。五斗解醒猶恨少﹐十分飛盞未嫌多。眼前仇敵都休問﹐身外功名一任他。死是等閒生也得﹐擬將何事柰吾何。」「莫將心事厭長沙﹐云到何方不是家。酒熟餔糟學漁父﹐飯來開口似神鴉。竹枝待鳳千莖直﹐柳樹迎風一向斜。總被天公沾雨露﹐等頭成長盡生涯。」「霆轟電烻數聲頻﹐不柰狂夫不藉身。縱使被雷燒作燼﹐寧殊埋骨揚爲塵。得成蝴蝶尋花樹﹐儻化江魚掉錦鱗。必若乖龍在諸處﹐何須警動自來人。」「安得心源處處安﹐何勞終日望林巒。玉英惟向火中冷﹐蓮葉元來水上干。寧戚飯牛圖底事﹐陸通歌鳳也無端。孫登不語啟期樂﹐各自當情各自歡。」「三十年來世上行﹐也曾狂走趁浮名。兩回左降須知命﹐數度登朝何處榮。乞我杯中松葉滿﹐遮渠肘上柳枝生。他時定葬燒缸地﹐賣與人家得酒盛。」

《和樂天過祕閣書省舊廳》云「聞君西省重徘徊﹐祕閣書房次第開。壁記欲題三漏合﹐吏人驚問十年來。經排蠹簡憐初校﹐蕓長陳根識舊栽。司馬見詩心最苦﹐滿身蚊蚋笑煙埃。」

《和樂天贈楊祕書》云「昔與楊郎在帝城﹐搜天斡地覓詩情。曾因並句甘稱小﹐不爲論年便喚兄。刮骨直穿由苦鬥﹐夢腸翻出暫閒行。因君投贈還相和﹐老去那能競底名。」

《琵琶》云「學語胡兒撼玉鈴﹐甘州破裏最星星。使君自恨常多事﹐不得工夫夜夜聽。」

《內狀詩寄楊白二員外》﹕「天門暗辟玉錚鍧﹐晝送中樞曉禁淸。彤管內人書細膩﹐金奩禦印篆分明。衝街不避將軍令﹐跋敕兼題宰相名。南省郎中誰待詔﹐與君將向世間行。」

《酬樂天餘思不盡加爲六韻之作》﹕「律呂同聲我愛身﹐文章君是一伶倫。眾推賈誼爲才子﹐帝喜相如作侍臣。時知制誥樂天先有《秦中吟》及《百節判》﹐皆爲書肆書賈題其捲云「白才子文章。」及樂天知制誥詞云「覽其詞賦喜與相如並處一時。」次韻千言曾報答﹐樂天曾寄予千字律詩數首﹐予皆用本韻酬和﹐後來遂以成風耳。直詞三道共經綸。樂天與予同應制科﹐並求前輩切直詞策﹐以盡經邦之術。其事已具之字詩注中爾。元詩駁雜眞難辯﹐後輩好僞作﹐予詩傳流諸處﹐身到會稽﹐以有人寫《宮詞》百篇及《雜詩》兩卷﹐皆云是余所撰。及手勘驗﹐無一篇是者。白朴流傳用轉新。樂天於翰林中書﹐取書詔批答詞等﹐撰爲程式﹐禁中號曰《白朴》。每有新入學士求訪﹐寶重過於《六典》也。蔡女圖書𨿽在口﹐蔡琰口誦家書四百餘篇。於公門戶豈生塵。樂天嘗贈予詩云「詩心如肺石﹐動必達窮民。東川八十家﹐冤憤一言申。」因感無兒之嘆﹐故余自有此句。商瞿未老猶希冀﹐莫把籯金便付人。」

《寄湖西李大夫》四首云「柳眼梅心漸欲春﹐白頭西望憶何人。金陵太守曾相伴﹐共踏銀臺一路塵。」「蕊珠深處少人知﹐网索西臨太液池。浴殿曉聞天語後﹐步廊騎馬笑相隨。」网索在太液上﹐學士候對歇於此。「禁林同直話交情﹐無夜無曾不到明。最憶西樓人靜後﹐玉晨鐘磬兩三聲。」玉晨觀在紫宸殿後面也。「由來鵬化便圖南﹐浙右𨿽雄我未甘。早渡西江好歸去﹐莫拋舟楫滯春潭。」

微之善紀事﹐如《臺中鞠獄贈周兄詩》云「鬧裝轡頭繘﹐靜拭腰帶班。鷂子繡綫﹐狗兒金油去聲。鐶。」又﹕「坐臥摩錦褥﹐捧擁綟絲鬟。」《罰俸西歸詩》﹕「邀我上華筵﹐橫頭坐賓位。那知我年少﹐深解酒中事。能唱犯聲歌﹐偏精變籌義。含詞徙殘拍﹐促舞遞繁吹。叫噪擲投盤﹐生獰攝觥使。」《寄吳士矩》云「予時最年少﹐專務酒中職。未解愧生獰﹐偏矜任狂直。曲庇桃根盞﹐橫講捎云式。亂布斗分朋﹐惟新間讒慝。恥作最先吐﹐羞言未朝食。」《酬東川季相公》云「昔附赤霄羽﹐葳蕤遊紫垣。斗班香案上﹐奏語玉晨尊。」《酬白學士》云「並入紅蘭署﹐偏親白玉規。」又﹕「斗班云洶湧﹐開扇雉參差。」又﹕「麫梨通蒂朽﹐火米帶芒炊。不精。芽筍錢筒束﹐鯾魚箭羽鬐。」又﹕「病賽烏稱鬼﹐巫占瓦代龜。」南人賽烏龜。《紀懷贈李六》云「昔冠諸生首﹐初因三道徵。公卿碧墀會﹐名姓白麻稱。」《答胡靈之》云「矮馬駝鬉﹐犛茒。牛獸面纓。一船席外語﹐三榼拍心精。傳盞加分數﹐橫波擲目成。華奴歌淅淅﹐鹽。媚子侮卿卿。」又﹕「環坐惟更艸﹐投盤漸廢觥。」又﹕「柳愛淩寒軟﹐梅憐上番驚。」又﹕「雨催魚火焰﹐風引去。竹枝聲。」《店臥戲呈諸公》﹕「籌箸隨宜放﹐投盤止罰啀。紅娘畱醉打﹐舞引《紅娘拋打》曲名。觥使及醒差。」酒中觥使席上古職。又﹕「搶旗如在手﹐籌箸色目。那復敢崴。」《酬樂天東南行》云「科試銓衡局﹐衙參典校廚。書判同年﹐校正同省。月中分桂樹﹐天上識菖蒲。」又﹕「白麻云色膩﹐墨詔電光䢐。」又﹕「祖竹聚新筍﹐孫枝壓舊梧。」又《酬樂天待漏入閣》云「未勘銀臺契﹐先挑浴殿關。沃心因特召﹐承旨絕常班。承旨在學士上。颭閃才人袖﹐宮官傳詔。嘔鴉軟轝鐶。宮花低作帳﹐雲從積成山。密視樞機艸﹐偸瞻咫尺顏。恩垂天語近﹐對久漏聲閒。丹陛曾同立﹐金鑾恨獨攀。樂天舍人﹐微之翰林。筆無鴻業潤﹐袍愧紫文殷。河水通天上﹐瀛洲接世間。謫仙名籍在﹐何不重來還。」《神麹酒》云「七月調神麹﹐三春釀綠醽。雕鐫荊玉盞﹐烘透內邱瓶。」《戴光弓詩》云「潞府筋角勁﹐戴光因合成。」《閒吟》云「晻淡州煙白﹐籬篩日腳紅。江喧過雲雨﹐船泊打頭風。底子收魚市﹐鴉兒噪荻叢。不堪堤上立﹐滿眼是蚊虫。」《狂醉》云「昆亭今日顚狂醉﹐舞引紅娘亂打人。」《亞枝紅》云「平陽池上亞枝紅﹐桃花平在池上。悵望山郵是事同。還向萬莖深竹裏﹐一枝渾臥碧流中。」

微之在鄂州﹐周復爲從事﹐常命酬唱。復簮笏見微之曰「某偶以大人往還﹐獲一第﹐其實不能詩賦。」微之曰「質實如是﹐賢於能詩遠矣。」

一云微之守浙東﹐樂天守蘇臺﹐遞簡唱和﹐內一聯云「有月多同賞﹐無杯不共持。」兩地暗合。

卷三十八

白居易

張爲以居易爲廣大教化主﹐取其《讀史詩》云「含沙射人影﹐𨿽病人不知。巧言誣人罪﹐至死人不疑。掇蜂殺愛子﹐掩鼻戮寵姫。弘恭陷蕭望﹐趙髙謀李斯。陰徳旣必報﹐陽禍豈虛施。人事𨿽可罔﹐天道終難欺。明卽有刑辟﹐幽卽有神祗。苟免勿私喜﹐鬼得而誅之。」又取《秦中吟》云「厚地植桑麻﹐所用濟生民。生民理布帛﹐所求活一身。身外充徵賦﹐上以奉君親。國家定兩稅﹐本意在憂人。厥初防其淫﹐明敕內外臣。稅外加一物﹐皆以枉法論。柰何歲月久﹐貪吏得因循。役我以求寵﹐斂求無冬春。織絹未盈匹﹐繰絲未盈斤。裏胥迫我納﹐不許暫逡巡。歲暮天地閉﹐陰風生破村。夜深煙火盡﹐霰雪白紛紛。幼者形不蔽﹐老者體無溫。悲喘與寒气﹐並入鼻頭辛。昨日輸殘稅﹐因窺官庫門。繒帛如山積﹐絲絮如雲屯。號爲羨餘物﹐隨日獻至尊。奪我身上暖﹐買爾眼前恩。進入瓊林庫﹐歲久化爲塵。」又取《寓意》云「豫章生深山﹐七年而後知。挺髙二百尺﹐本末皆十圍。天子建明堂﹐此材獨中規。匠人執斤墨﹐采度將有期。孟冬艸木枯﹐烈火燎於陂。狂風吹猛焰﹐從根燒到枝。養培二十年﹐方成棟梁姿。一朝爲灰燼﹐柯葉無孑遺。地𨿽生爾材﹐天不與爾時。不如糞上芝﹐猶有人掇之。已矣勿重陳﹐重陳令人悲。勿悲焚燒苦﹐但悲采用遲。」又取「赫赫京內史﹐奕奕中書郎。昨傳徵拜日﹐恩私顧殊常。貂冠水蒼玉﹐紫綬黃金章。佩服身未暖﹐已聞竄炎荒。親戚不得別﹐吞聲泣路旁。賓客亦已散﹐門前雀羅張。富貴來未久﹐倏如瓦溝霜。權勢言尢速﹐瞥若石火光。不如守貧賤﹐貧賤可久長。傳語宦遊子﹐且來歸故鄕。」又取「得意減別恨﹐半酣還遠程」之句﹐又「人吏畱不得﹐直入故山云」之句﹐又「長生不似無生理﹐休向靑山學煉丹」之句﹐又「白髮鑷不盡﹐根在愁腸中」之句﹐又《與薛濤》云「峨眉山勢接云霓﹐欲逐劉郎北路迷。若似剡中容陽到﹐春風猶隔武陵溪。」已上皆《主客圖》。

《序洛詩序》云「《序洛詩》﹐樂天自敍在洛之樂也。予歷覽古今歌詩﹐自《風》《騷》之後﹐蘇﹑李以還﹐李陵﹑蘇武爲五言詩。次及鮑﹑謝﹐徒迄於李﹑杜輩﹐其間詞人聞知者累百﹐詩章流傳者鉅萬。觀其所自﹐多因讒冤譴逐﹐徵戍行旅﹐凍餒病老﹐存歿別離﹐情發於中﹐文形於外﹐故憤憂怨傷之作﹐通計今古﹐十八九焉。世所謂文士多數奇﹐詩人尢命薄﹐於斯見矣。又有以知理安之世少﹐離亂之時多﹐亦明矣。予不佞﹐喜文嗜詩﹐自幼及老﹐著詩數千首﹐以其多矣﹐故章句在人口﹐姓字落詩流。𨿽才不逮古人﹐然所作不啻數千首﹐作一數奇命薄之士﹐亦有餘矣。今壽過耳順﹐幸無病苦﹐官至三品﹐免罹饑寒﹐此一樂也。大和二年﹐詔受刑部侍郎。明年﹐病免歸洛﹐旋授太子賓客﹐分司東都。居二年﹐就領河南尹事。又三年﹐病免﹐歸履道裏第﹔再受賓客﹑分司。自三年春至八年夏﹐至洛凡五周年﹐作詩四百三十二首﹐除喪朋哭子十數篇外﹐其他皆寄懷於酒﹐或取意於琴﹐閒適有餘﹐酣樂不暇﹐苦詞無一字﹐憂嘆無一聲﹐豈牽彊所能致耶﹐蓋亦發中而形外耳。斯樂也﹐實本之於省分知足﹐濟之以家給身閒﹐文之以觴詠弦歌﹐飾之以山水風月﹐此而不適﹐何往而適哉﹗玆又以重吾樂也。予嘗云﹕『治世之音安以樂﹐閒居之詩泰以適。』苟非理世﹐安得閒居﹐故集洛詩﹐別爲序引﹐不獨記東都履道裏有閒居泰適之叟﹐亦欲知皇唐大和歲有理世安樂之音。集而序之﹐以俟夫采詩者。甲寅歲七月十日云爾。」

元微之《長慶集序》云「憲宗皇帝冊召天下士﹐樂天對詔稱旨﹐又登甲科﹐未幾﹐入翰林﹐掌制誥﹐比上書言得失﹐因爲《賀雨詩》《秦中吟》等數十章﹐指言天下事﹐時人比之《風》《騷》焉。予始與樂天同校祕書﹐前後多以詩章➀相贈答。會予譴掾江陵﹐樂天猶在翰林﹐寄予百韻律詩及雜體﹐前後數十章。是後各佐江通﹐復相酬寄。巴蜀江楚間洎長安中少年遞相仿效﹐競作新詞﹐自謂爲『元和詩』﹔而樂天《秦中吟》《賀雨》《諷諭》《閒適》等篇﹐時人罕能知者。然而二十年間﹐禁省﹑觀寺﹑郵堠﹑墻壁之上無不書﹐王公妾婦﹑牛童馬走之口無不道﹐至於繕寫模勒﹐炫賣於市井﹐或持之以交酒茗者﹐處處皆是。楊楊間多作書模﹐勒樂天及予雜詩﹐賣於市肆之口也。其甚者﹐有至於盜竊名姓﹐苟求自售﹐雜亂閒廁﹐無可柰何。予嘗於平水市中﹐鏡湖旁艸市名。見村校諸童﹐競習歌詠﹐召而問之﹐皆對曰﹕『先生教我樂天﹑微之詩。』固亦不知予之爲微之也。又云雞林賈人求市頗切﹐自云本國宰相﹐每以一金換一篇﹐其甚僞者﹐宰相輒能辧別之。自篇章已來﹐未有如是流傳之廣者。長慶四年﹐樂天自杭州刺史以右庶子詔還﹐予時刺郡會稽﹐因得盡徵其文﹐手自排纘﹐成五十卷﹐凡二千一百九十一首。前輩多以『前集』﹐『中集』爲名﹐予以爲陛下明年當攺元﹐長慶訖於是﹐因號曰《白氏長慶集》。大凡人之文各有所長﹐樂天之長﹐可以爲多矣。夫諷諭之詩長於激﹐閒適之詩長於遣﹐感傷之詩長於切﹐五字律詩百言而上長於贍﹐五字﹑七字百言而下長於情﹐賦贊箴戒之類長於當﹐碑記敍事制誥長於實﹐啟奏表狀長於直﹐書檄詞策剖判長於盡。總而言之﹐不亦多乎哉﹗至於樂天之官秩景行﹐與予之交分淺深﹐非敍文之要也﹐故不書。」

《與元九書》云「夫文尙矣﹐三才各有文。天之文﹐三光首之﹔地之文﹐五材首之﹔人之文﹐《六經》首之。就《六經》言﹐《詩》又首之。何者﹖聖人感人心而天下和平。感人心者﹐莫先乎情﹐莫始乎言﹐莫切乎聲﹐莫深乎義。詩者﹐根情﹐苗言﹐華聲﹐實義。上自賢聖﹐下至愚騃﹐微及豚魚﹐幽及鬼神﹐羣分而气同﹐形異而情一﹐未有聲入而不應﹐情交而不感者。聖人知其然﹐因其言﹐經之以六義﹔緣其聲﹐緯之以五音。音有韻﹐義有類。韻協則言順﹐言順則聲易入﹔類舉則情見﹐情見則感易交。於是乎孕大含深﹐貫微洞密﹐上下通而一气泰﹐憂樂合而百志熙。五帝三皇﹐所以直道而行﹐垂拱而理者﹐揭此以爲大柄﹐決此以爲大竇也。故聞『元首明﹐股肱良』之歌﹐則知虞道昌矣。聞五子洛汭之歌﹐則知夏政荒矣。言者無罪﹐聞者足戒﹐言者聞者﹐莫不兩盡其心焉。洎周衰秦興﹐采詩官廢﹐上不以詩補察時政﹐下不以歌泄導人情。乃至於諂成之風動﹐救失之道缺。於時六義始刓矣。《國風》變爲《騷辭》﹐五言始於蘇﹑李。《詩》《騷》皆不遇者﹐各系其志﹐發而爲文﹐故河梁之句﹐止於傷別﹔澤畔之吟﹐歸於怨思。彷徨抑鬱﹐不暇及他耳。然去《詩》未遠﹐梗槪尙存。故興離別則引雙鳧一雁爲諭﹐諷君子小人則引香艸惡鳥爲比。𨿽義類不具﹐猶得風人之什二三焉。於時六義始缺矣。晉﹑宋已還﹐得者蓋寡。以康樂之奧博﹐多溺於山水﹔以淵明之髙古﹐偏放於田園。江﹑鮑之流﹐又狹於此。如梁鴻《五噫》之例者﹐百無一二焉。於時六義寖微矣﹗陵夷至於梁﹑陳間﹐率不過嘲風雪﹑弄花艸而已。噫﹗風雪花艸之物﹐三百篇中豈捨之乎﹖顧所用何如耳。設如『北風其涼』﹐假風以刺威虐也﹔『雨雪霏霏』﹐因雪以湣徵役也﹔『棠棣之華』﹐感華以諷兄弟也﹔『采采芣苡』﹐美艸以樂有子也。皆興發於此而義歸於彼。反是者﹐可乎哉﹗然則『餘霞散成綺﹐澄江淨如練』﹐『離花先委露﹐別葉乍辭風』之什﹐麗則麗矣﹐吾不知其所諷焉。故僕所謂嘲風雪﹑弄花艸而已。於時六義盡去矣。唐興二百年﹐其間詩人不可勝數。所可舉者﹐陳子昂有《感遇詩》二十首﹐鮑防有《感興詩》十五篇。又詩之豪者﹐世稱李﹑杜。李之作﹐才矣﹗奇矣﹗人不逮矣﹗索其風雅比興﹐十無一焉。杜詩最多﹐可傳者千餘篇﹐至於貫穿古今﹐覙縷格律﹐盡工盡善﹐又過於李焉。然撮其《新安吏》《石壕吏》《潼關吏》《塞蘆子》《畱花門》之章﹐『朱門酒肉臭﹐路有凍死骨』之句﹐亦不過三四十首。杜尙如此﹐況不逮杜者乎﹖僕常痛詩道崩壞﹐忽忽憤發﹐或食輟哺﹐夜輟寢﹐不量材力﹐欲扶起之。嗟乎﹗事有大謬者﹐又不可一二而言﹐然亦不能不粗陳於左右﹕僕始生六七月時﹐乳母抱弄於書屏下﹐有指『之』字﹑『無』字示僕者﹐僕𨿽口未能言﹐心已默識。後有問此二字者﹐𨿽百十其試﹐而指之不差﹐則知僕宿習之緣﹐已在文字中矣。及五六歲﹐便學爲詩。九歲諳識聲韻。十五六始知有進士﹐苦節讀書。二十已來﹐晝課賦﹐夜課書﹐間又課詩﹐不遑寢息矣。以至於口舌成瘡﹐手肘成胝。旣壯而膚革不丰盈﹐未老而齒髮早衰白﹔暼暼然如飛蠅垂珠在眸子中也﹐動以萬數﹐蓋以苦學力文之所致﹗又自悲家貧多故﹐年二十七方從鄕試。旣第之後﹐𨿽專於科試﹐亦不廢詩。及授校書郎時﹐已盈三四百首。或出示交友如足下輩﹐見皆謂之工﹐其實未窺作者之域耳。自登朝來﹐年齒漸長﹐閱事漸多。每與人言﹐多詢時務﹔每讀書史﹐多求理道﹐始知文章合爲時而著﹐歌詩合爲事而作。是時皇帝初卽位﹐宰府有正人﹐屢降璽書﹐訪人急病。僕當此日﹐擢在翰林﹐身是諫官﹐月請諫紙﹐啟奏之外﹐有可以救濟人病﹐裨補時闕﹐而難於指言者﹐輒詠歌之﹐欲稍稍進聞於上。上以廣宸聽﹐副憂動﹔次以酬恩獎﹐塞言責﹔下以復吾平生之志。豈圖志未就而悔已生﹐言未聞而謗已成矣﹗又請爲左右終言之﹕凡聞僕《賀雨詩》﹐而眾口籍籍﹐以爲非宜矣﹔聞僕《哭孔戡詩》﹐眾面脈脈﹐盡不悅矣﹔聞《秦中吟》﹐則權豪貴近者相目而變色矣﹔聞《登樂遊園》寄足下詩﹐則執政柄者扼腕矣﹔聞《宿紫閣村》詩﹐則握軍要者切齒矣﹗大率如此﹐不可徧舉。不相與者號爲沽譽﹐號爲詆訐﹐號爲訕謗。苟相與者﹐則如牛僧孺之誡焉。乃至骨肉妻孥﹐皆以我爲非也。其不我非者﹐舉世不過三兩人。有鄧魴者﹐見僕詩而喜﹐無何魴死。有唐衢者﹐見僕詩而泣﹐未幾而衢死。其餘卽足下﹐足下又十年來困躓若此。嗚呼﹗豈六義四始之風﹐天將破壞﹐不可支持耶﹖抑又不知天之意不欲使下人之病苦聞於上耶﹖不然﹐何有志於詩者﹐不利若此之甚也﹗然僕又自思關東一男子耳﹐除讀書屬文外﹐其他懵然無知﹐乃至書畫棋博可以接羣居之歡者﹐一無通曉﹐卽其愚拙可知矣﹗初應進士時﹐中朝無緦麻之親﹐達官無半面之舊﹔策蹇步於利足之途﹐張空拳於戰文之場。十年之間﹐三登科第﹐名入眾耳﹐迹升淸貴﹐出交賢俊﹐入侍冕旒。始得名於文章﹐終得罪於文章﹐亦其宜也。日者聞親友間說﹐禮﹑吏部舉選人﹐多以僕私試賦判﹐傳爲準的。其餘詩句﹐亦往往在人口中。僕恧然自愧﹐不之信也。及再來長安﹐又聞有軍使髙霞寓者﹐欲聘倡妓﹐妓大誇曰﹕『我誦得白學士《長恨歌》﹐豈同他妓哉﹖』由是增價。又足下書云到通州日﹐見江館柱間有題僕詩者﹐復何人哉﹖又昨過漢南日﹐適遇主人集眾娛樂﹐他賓諸妓見僕來﹐指而相顧曰﹕此是《秦中吟》《長恨歌》主耳。自長安抵江西﹐三四千里﹐凡鄕校﹑佛寺﹑逆旅﹑行舟之中﹐往往有題僕詩者﹔士庶﹑僧徒﹑孀婦﹑處女之口﹐每每有詠僕詩者。此誠雕虫之戲﹐不足爲多﹐然今時俗所重﹐正在此耳。𨿽前賢如淵﹑云者﹐前輩如李﹑杜者﹐亦未能忘情於其間哉﹗古人云﹕『名者公器﹐不可以多取。』僕是何者﹐竊時之名已多。旣竊時名﹐又欲竊時之富貴﹐使己爲造物者﹐肯兼與之乎﹖今之迍窮﹐理固然也。況詩人多蹇﹐如陳子昂﹑杜甫﹐各授一拾遺﹐而迍剝至死。李白﹑孟浩然輩不及一命﹐窮悴終身。近日孟郊六十﹐終試協律﹔張籍五十﹐未離一太祝。彼何人哉﹗彼何人哉﹗況僕之才又不逮彼。今𨿽謫佐遠郡﹐而官品至第五﹐月俸四五萬﹐寒有衣﹐饑有食﹐給身之外﹐施及家人﹐亦可謂不負白氏之子矣。微之﹐微之﹗勿念我哉﹗僕數月來﹐檢討囊篋中﹐得新舊詩﹐各以類分﹐分爲捲目。自拾遺來﹐凡所適所感﹐關於美刺興比者﹔又自武徳至元和﹐因事立題﹐題爲《新樂府》者﹐共一百五十首﹐謂之諷諭詩。又或退公獨處﹐或臥病閒居﹐知足保和﹐吟玩性情者一百首﹐謂之閒適詩。又有事物牽於外﹐情理動於內﹐隨感遇而形於嘆詠者一百首﹐謂之感傷詩。又有五言﹑七言﹑長句﹑絕句﹐自百韻至兩韻者四百餘首﹐謂之雜律詩。凡爲十五卷﹐約八百首。異時相見﹐當盡致於執事。微之﹐古人云﹕『窮則獨善其身﹐達則兼濟天下。』僕𨿽不肖﹐常師此語。大丈夫所守者道﹐所待者時。時之來也﹐爲雲龍﹐爲風鵬﹐勃然突然﹐陳力以出﹔時之不來也﹐爲霧豹﹐爲冥鴻﹐寂兮寥兮﹐奉身而退。進退出處﹐何往而不自得哉﹗故僕志在兼濟﹐行在獨善﹐奉而始終之則爲道﹐言而發明之則爲詩。謂之諷諭詩﹐兼濟之志也﹔謂之閒適詩﹐獨善之義也。故覽僕詩者﹐知僕之道焉。其餘雜律詩﹐或誘於一時一物﹐發於一笑一吟﹐率然成章﹐非平生所尙者﹐但以親朋合散之際﹐取其釋恨佐歡﹐今銓次之間﹐未能刪去。他時有爲我編集斯文者﹐略之可也。微之﹐夫貴耳賤目﹐榮古陋今﹐人之大情也。僕不能遠徵古舊﹐如近歲韋蘇州歌行﹐才麗之外﹐頗近興諷﹔其五言詩﹐又髙雅閒淡﹐自成一家之體﹐今之秉筆者誰能及之﹖然當蘇州在時﹐人亦未甚愛重﹐必待身後﹐人始貴之。今僕之詩﹐人所愛者﹐悉不過雜律詩與《長恨歌》已下耳。時之所重﹐僕之所輕。至於諷諭者﹐意激而言質﹔閒適者﹐思澹而辭迂。以質合迂﹐宜人之不愛也。今所愛者﹐並世而生﹐獨足下耳。然百千年後﹐安知復無如足下者出﹐而知愛我詩哉﹖故自八九年來﹐與足下小通則以詩相戒﹐小窮則以詩相勉﹐索居則以詩相慰﹐同處則以詩相娛。知吾罪吾﹐率以詩也。如今年春遊城南時﹐與足下馬上相戲﹐因各誦新艷小律﹐不雜他篇﹐自皇子陂歸昭國裏﹐疊吟遞唱﹐不絕聲者二十里餘。樊﹑李在傍﹐無所措口。知我者以爲詩仙﹐不知我者以爲詩魔。何則﹖勞心靈﹐役聲气﹐連朝接夕﹐不自知其苦﹐非魔而何﹖偶同人當美景﹐或花時宴罷﹐或月夜酒酣﹐一詠一吟﹐不覺老之將至。𨿽驂鸞鶴﹑遊蓬瀛者之適﹐無以加於此焉﹐又非仙而何﹖微之﹐微之﹗此吾所以與足下外形骸﹑脫蹤迹﹑傲軒鼎﹑輕人寰者﹐又以此也。當此之時﹐足下興有餘力﹐且與僕悉索還往中詩﹐取其➁尢長者﹐如張十八古樂府﹐李二十新歌行﹐盧﹑楊二祕書律詩﹐竇七﹑元八絕句﹐博取精掇﹐編而次之﹐號《元白往還詩集》。眾君子得擬議於此者﹐莫不踴躍欣喜﹐以爲盛事。嗟乎﹗言未終而足下左轉﹐不數月而僕又繼行﹐心期索然﹐何日成就﹐又可爲之嘆息。又僕嘗語足下﹕凡人爲文﹐私於自是﹐不忍於割截﹐或失於繁多﹐其間妍媸﹐益又自惑﹐必待交友有公鑑無姑息者﹐討論而削奪之﹐然後繁簡當否得其中矣。況僕與足下﹐爲文尢患其多。己尙病之﹐況他人乎﹖今且各纂詩筆﹐粗爲捲第﹐待與足下相見日﹐各出所有﹐終前志焉。又不知相遇是何年﹐相見在何地﹐溘然而至﹐則如之何﹗微之﹐微之﹗知我心哉﹗潯陽臘月﹐江風苦寒﹐歲暮鮮歡﹐夜長無睡﹐引筆鋪紙﹐悄然燈前﹐有念則書﹐言無次第﹐勿以繁雜爲倦﹐且以代一夕之話也。微之﹐微之﹗知我心哉﹗」

卷三十九

白居易韋式崔元亮牛僧孺李紳沈傳師盧羣劉禹錫封孟紳陳潤

白居易

按樂天生於代宗大歷七年壬子。正月二十日。大和七年﹐樂天尹河南﹐《元日對酒詩》云「今朝吳與洛﹐相憶一欣然。夢得君知否﹐俱過本命年。」又詩云「何事同生壬子歲﹐老於崔相及劉郎。」序云「余注云﹕余與蘇州劉郎中同生壬子歲﹐今年六十三。」退之生於大歷三年戊申﹐微之生於徳宗建中元年庚申﹐卒於大和五年﹐時年五十三﹐少樂天八歲。

徳宗貞元十六年己卯﹐中書舍人髙郢下及第第四人。省試《性習相近遠賦》《玉水記方流詩》。時年二十八。樂天《送侯權秀才序》云「貞元十五年﹐予與侯生俱爲宣城守所貢。明年春﹐予中春官第。」《傳》云「年二十七。」李商隱《銘》云「年二十六。」

十七年庚辰﹐試中書判拔萃﹐補校書郎。樂天《泛渭賦序》云「右丞相髙公之掌貢舉也﹐予以鄕貢進士舉及第。左丞相鄭公珣瑜。之領選部也﹐予以書判拔萃選登科。十九年﹐天子並命二公對掌鈞軸。」是年齊抗罷﹐崔塤薨﹐二公入相。憲宗元和元年丙戌四月﹐以賢良方正對策一等。冬十二月﹐尉盩厔﹐爲集賢校理﹐賦《長恨歌》於盩厔。是月召入翰林爲學士﹐遷左拾遺。元和二年爲拾遺。樂天《曲江感秋詩》云「元和二年秋﹐我年三十七。長慶二年秋﹐我年五十一。」序云「元和二年﹑三年﹑四年﹐予每歲有《曲江感秋詩》﹐是時予爲左拾遺﹑翰林學士。」

《賀雨詩》﹐元和三年冬作。

諷諭樂府詞﹐凡九千二百五十言﹐分爲五十首。元和四年作。《秦中吟》等詩﹐皆拾遺時。拾遺歲滿當遷﹐憲宗聽自擇官﹐樂天請如姜公輔以學士兼京兆戶曹參軍﹐以便親養。詔可。

五年﹐以母喪解還﹐有《渭上》等詩﹐洎《效陶淵明詩》十六首。

七年﹐拜左贊善大夫﹐居昭國裏。《酬張十八訪宿》云「昔我爲近臣﹐君常稀到門。今我官職冷﹐惟君來往頻。」又《寄元八》云「進入閣前拜﹐退就廊下餐。歸來昭國裏﹐人臥馬歇鞍。卻坐至日午﹐起坐心浩然。」又十年《贈杓直》云「已年四十四﹐又爲五品官。」蓋爲贊善大夫首尾四年。

十年﹐秋﹐或言居陽母墮井死﹐賦《新井詩》﹐出爲刺史。王涯言其不可﹐乃貶江州司馬。論盜殺武元衡事﹐宰相嫌其出位故也。樂天《東南行一百韻》﹐其間云「博望移門籍﹐潯陽佐郡符。」注云「十年春﹐微之移佐通州﹐其年秋﹐予出佐潯陽。」

十一年﹐秋﹐賦《琵琶行》﹐時年四十五矣。詩云「行年四十五﹐兩鬢半蒼蒼。淸瘦詩成癖﹐粗豪酒放狂。老來尢委命﹐安處卽爲鄕。或擬廬山下﹐來春結艸堂。」

十二年﹐裴度平淮西。

十三年﹐冬﹐移刺忠州。《三遊洞庭序》云「平淮西之明年﹐冬﹐予自江州司馬授忠州刺史﹐微之自通州司馬授虢州長史。又明年春﹐各祗命之郡﹐與知退偕行。三月十一日﹐參會於夷陵。又賦詩云『澧水店頭春盡日﹐送君馬上謫通川。夷陵峽口明月夜﹐此處逄君是偶然。一別五年方見面﹐相攜三宿未回舡』是也。」

十五年﹐正月﹐徳宗崩﹐穆宗立﹐召爲司馬員外郎。是年《寒食夜詩》云「四十九年身老日﹐一百五夜月明天。抱膝思量何事在﹐癡男騃女喚秋千。」又《初除尙書郎脫刺史緋詩》云「頭白喜拋黃艸峽﹐眼明驚拆紫泥書。便畱朱紱還銓閣﹐卻著靑袍侍玉除。」是歲下峽﹐自商山路還朝。有《商山路詩》云「萬里路長在﹐六年身始歸。所經多舊館﹐大半主人非。」自十年至是六年矣。

明年﹐除主客郎中﹑知制誥。長慶元年。以詩《贈王十一李七元九王舍人》云「紫垣曹局聯華地﹐白鬢郎官老丑時。莫怪不如君气味﹐此中來校十年遲。」時元微亦以中人之薦入爲舍人。是年除中書舍人﹐有「絲綸閣下文章靜」等詩。

長慶二年﹐七月﹐自舍人匄外出守杭州。時河北復亂﹐謀趙國急﹐樂天論事不合﹐乃匄外遷。《次藍溪詩》云「旣居可言地﹐願助朝廷理。伏閣三上章﹐戇愚不稱旨。聖人存大體﹐優貸容不死。鳳詔停舍人﹐魚書除刺史。」

長慶三年﹐《二月五日杭州花下作》云「二月五日花如雪﹐五十二人頭似霜。聞有酒時須笑樂﹐不關身事莫思量。」

長慶四年﹐以太子左庶子﹑分司東都。是歲正月穆宗崩﹐恭宗立。「三年爲刺史﹐無政在人口。惟向郡城中﹐題詩千餘首。慚爲甘棠詠﹐豈有思人不﹖」「三年爲刺史﹐飲冰復食蘗。惟向天竺山﹐取得兩片石。此只有千金﹐無乃傷淸白。」三月作《錢塘湖石記》時﹐猶在杭州﹐則分司當在秋時。《洛中詩》云「五年職翰林﹐四年蒞潯陽。一年巴郡守﹐半年南宮郎。二年直綸閣﹐三年刺史堂。凡此十五載﹐有詩千餘章。」

寶歷元年﹐三月﹐除守蘇州。是年七月﹐有《吳郡詩石記》。

明年﹐病兔。《華嚴經社石記》云「寶歷二年九月二十五日﹐前蘇州刺史曰白居易記。」是歲十二月﹐恭帝崩﹐文宗立。樂天欲去郡﹐有《自詠五章》﹐其一云「官舍非我廬﹐官園非我樹。洛中有小宅﹐渭上有別墅。旣無婚嫁累﹐幸有歸休處。歸去誠已遲﹐猶勝不歸去。」又《宿滎陽詩》云「生長在滎陽﹐少小辭鄕曲。迢迢四十載﹐復到滎陽宿。去時年十二﹐今年五十六。」時文宗大和元年也。

文宗大和元年﹐以祕書監召。十月上旬﹐誕聖之日﹐樂天以祕書監與沙門義林道士楊洪元發問酬難。是歲﹐遷刑部侍郎。微之於浙東就拜尙書﹐樂天詩云「我爲憲部入南宮﹐君作尙書鎭浙東。老去一時成白首﹐別來七度換春風」是也。

二年﹐《歲暮詠懷》云「窮冬月末兩三日﹐半百年過六七時。龍尾趁朝無气力﹐牛頭參道有心期。榮華外物終須悟﹐老病傍人豈得知。猶被妻兒教漸退﹐莫求致仕且分司。」時二李黨事興﹐樂天畏禍求退﹐故《詠懷》云「人間禍福愚難料﹐世上風波老不禁。萬一差池似前事﹐又應追悔不抽簪。」

三年﹐春﹐移病還東都。是年夏﹐得請爲太子賓客﹑分司。見《池上篇序》﹐自是不出東都矣。《將至東都先寄令狐畱守》云「東都添个狂賓客﹐先報壺觴風月知。」《歸履道宅詩》云「往時多暫住﹐今日是長歸。」自是劉﹑白﹑令狐﹑裴相唱和甚多。

四年﹐作《自嘲詩》云「五十八翁方有後﹐靜思堪喜亦堪嗟。」自後《何處難忘酒》《不如來飲酒》詩篇﹐皆東都作也。

五年﹐拜河南尹。樂天詩云「六十河南尹﹐前途足可知。老應無處避﹐病不與人期。」是年六十矣。

七年﹐復以賓客﹑分司。《序洛詩》云「大和二年﹐詔授刑部侍郎。明年﹐病免歸洛﹐旋以太子賓客﹑分司東都。居二年﹐就領河南尹事。又三年﹐病免﹐歸履道裏第。再授賓客﹑分司。」

開成元年﹐起爲同州刺史﹐不拜﹐攺太子少傅。

二年﹐三月﹐河南尹李待價禊於洛濱﹐啟畱守裴令公。公召居易﹑劉禹錫等一十五人宴舟中﹐樂天賦「三月艸萋萋﹐黃鶯歇又啼」之作。

四年﹐賦《病中詩》﹐序云「開元己未歲﹐余蒲柳之年六十有八。冬十月甲寅﹐始得風痺之疾﹐因成十五首﹐題爲《病中詩》。且貽所知﹐兼用自廣。」

五年﹐《春盡獨吟》云「病共樂天相伴住﹐春隨樊素一時歸。」是年文宗崩﹐武宗立。樂天妓樊素也﹐善歌《楊柳枝》﹐人多以曲名名之。樂天病﹐去之。夢得詩云「春盡絮飛畱不得﹐隨風好去落誰家。」

辛酉會昌元年﹐年七十﹐以刑部尙書致仕。《達哉樂天行》云「分司東都十三年﹐七旬才滿冠已掛。」又《香山寫眞贊序》云「會昌二年﹐罷太子少傅爲白衣居士﹐寫眞香山寺藏經臺。」又《初致仕贈畱守牛丞相》﹕「時年七十一。」則樂天七十致仕矣。《致仕詩》云「南北東西無所羈﹐掛冠自在勝分司。探花嘗酒多先到﹐拜表行香盡不知。炮筍烹魚飽飧後﹐擁袍枕臂醉眠時。報君一語君應笑﹐兼亦無心羨保釐。」又《醉中吟》﹕「一生耽酒客﹐五度棄官人。」注云﹕蘇州﹑刑侍﹑河南尹﹑同州刺史﹑太子少傅﹐皆以病免。

五年﹐爲東都九老會﹐時年七十四。

六年﹐八月﹐薨東都。贈右僕射﹐時年七十五。樂天《寄王起李紳詩》云「云予與山南王僕射﹑淮南李僕射﹐仕歷五朝﹐年逾三紀﹐海內年輩﹐今惟三人。」故詩云「故交海內只三人﹐二坐巖廊一臥云。」時會昌六年也。微之卒於大和六年﹐明年崔元亮卒﹐會昌二年劉夢得卒﹐樂天之卒最後。

韋式

樂天分司東洛﹐朝賢悉會興化亭送別。酒酣﹐各請一字至七字詩﹐以題爲韻。王起賦花詩云「花。點綴﹐分葩。露初浥﹐月未斜。一枝曲水﹐千樹山家。戲蝶未成夢﹐嬌鶯語更誇。旣見東園成徑﹐何殊西子同車。漸覺風飄輕似雪﹐能令醉者亂如麻。」李紳賦月詩云「月。光輝﹐皎潔。耀乾坤﹐靜空闊。圓滿中秋﹐玩爭詩哲。玉兔鏑難穿﹐桂枝人共折。萬象照乃無私﹐瓊臺豈遮君謁。抱琴對彈別鶴﹐聲不得知音聲不切。」令狐楚賦山詩云「山。聳峻﹐回環。滄海上﹐白雲間。商老深尋﹐謝公遠攀。古巖泉滴滴﹐幽谷鳥關關。樹島西連隴塞﹐猿聲南徹荊蠻。世人只向簪裾老﹐芳艸空餘麋鹿閒。」元微之賦茶詩云「茶。香葉﹐嫰芽。慕詩客﹐愛僧家。碾雕白玉﹐羅織紅紗。銚煎黃蕊色﹐碗轉麯塵花。夜後邀陪明月﹐晨前命對朝霞。洗盡古今人不倦﹐將知醉亂豈堪誇。」魏扶賦愁詩云「愁。迥野﹐深秋。生枕上﹐起眉頭。閨閣危坐﹐風塵遠遊。巴猿啼不住﹐谷水咽還流。送客泊舡入浦﹐思鄕望月登樓。煙波早晚長羈旅﹐弦管終年樂五侯。」韋式郎中賦竹詩云「竹。臨池﹐似玉。浥露靜﹐和煙綠。抱節寧攺﹐貞心自束。渭曲偏種多﹐王家看不足。仙仗正驚龍化﹐美實當隨鳳熟。惟愁吹作別離聲﹐回首駕驂舞陣速。」張籍司業賦花詩云「花。落早﹐開賒。對酒客﹐興詩家。能回遊騎﹐每駐行車。宛宛淸風起﹐茸茸麗日斜。且願相畱歡洽﹐惟愁虛棄光華。明年攀折知不遠﹐對此誰能更嘆嗟。」範堯佐道士賦書字詩云「書。憑雁﹐寄魚。出王屋﹐入匡廬。文生益智﹐道著淸虛。葛洪一萬卷﹐惠子五車余。銀鉤屈曲索靜﹐題橋司馬相如。別後莫暌千里信﹐數封緘送到閒居。」居易賦詩字詩云「詩。綺美﹐瑰奇。明月夜﹐落花時。能助歡笑﹐亦傷別離。調淸金石怨﹐吟苦鬼神悲。天下只應我愛﹐世間惟有君知。自從都尉別蘇句﹐便到司空送白辭。」

崔元亮

元亮爲散騎常侍﹐後以太子賓客﹑分司東都歸洛﹐《和樂天詩》云「病餘歸到洛陽頭﹐拭目開眉見白侯。鳳詔恐君今歲去﹐龍門欠我舊時遊。自到未遊龍門。幾人樽下同歌詠﹐數盞燈前共獻酬。相對憶劉劉在遠﹐寒宵耿耿夢長洲。」夢得詩云「幾年侍從作朝臣﹐卻向靑雲索得身。朝士忽爲方外士﹐主人仍是眼中人。」

元亮在洛﹐與白樂天相從醉吟之樂﹐曾有詩云「共相呼喚醉歸來。」樂天答云「居士忘筌默默坐﹐先生枕麯昏昏睡。早晚相從入醉鄕﹐醉鄕此去無多地。」

元亮﹐字晦叔﹐磁州人。大和中爲諫議大夫﹐鄭注誣宋申錫﹐捕逮倉卒﹐內外震駭。元亮率諫官叩延英苦諫﹐帝感悟﹐由是名重朝廷。頃之﹐移疾歸東都。召爲虢州刺史﹐卒。

元亮與元微之﹑白樂天皆貞元初同年生也。元亮名最後﹐自詠云「人間不會雲間事﹐應笑蓬萊最後仙。」後白刺杭州﹐元爲浙東廉使刺越﹐而崔刺湖州﹐白以詩戲之曰「越國封疆吞碧海﹐杭城樓閣入靑天。吳興卑小君應屈﹐爲是蓬萊最後仙。」三郡有唱和詩﹐謂之《三州唱和集》。

樂天志元亮墓云「公晚年師六祖﹐以無相爲心地。易簀之夕﹐大怖將至﹐如入三昧﹐恬然自安﹐於遺疏之末﹐手筆題云﹕『暫榮暫悴石敲火﹐卽空卽色眼生花。許時爲客今歸去﹐大歷元年是我家。』諸子中芻言﹑罕言登進士第。」

元微之《酬歌舒少府寄同年科第》云「前年科第偏年少﹐未解知羞最愛狂。九陌爭馳好鞍馬﹐八人同看彩衣裳。」注云「同年科第﹐宏詞呂二炅﹑王十一起﹐拔萃白二十二居易﹐平判李十一復禮﹑呂四頻﹑歌舒大垣﹑崔十一八元亮﹐逮不肖八人﹐皆奉榮養。」

元亮在湖州﹐寄《三癖詩》與劉夢得﹐言癖在詩與琴﹑酒。夢得和之﹐並序云「柳吳興亭臯隴首之句﹐王融書之白團扇。」故夢得詩曰「視事畫屏中﹐自稱三癖翁。管弦泛春渚﹐旌斾拂晴虹。酒對靑山月﹐琴韻白蘋風。會書團扇上﹐知君文字工。」

牛僧孺

樂天﹑夢得有《除夜詩》﹐僧孺和云「惜歲歲今盡﹐少年應不知。淒涼數流輩﹐歡喜見孫兒。暗減一身力﹐潛添滿鬢絲。莫愁花笑老﹐花自幾多時。」

元和三年﹐宣政殿試賢良方正能直言極諫科﹐一十人登科﹐其後僧孺﹑李宗閔﹑王起﹑賈餗四人﹐皆相次拜相。先是白居易在翰林爲考校官﹐後僧孺罷相﹐出鎭揚州﹐居易在洛中有詩送云「北闕至東京﹐風光十六程。坐移丞相閣﹐春入武陵城。紅斾擁雙節﹐白髮無一莖。萬人開路看﹐百吏立班迎。閫外君彌重﹐樽前我亦榮。何須身自得﹐將相是門生。」

公始至京﹐致琴書灞滻間﹐先以所業謁韓文公﹑皇甫員外。二公披捲﹐卷首有《說樂》一章﹐未閱其詞﹐遽曰「且以拍板爲什麼﹖」對曰「樂句。」二公相顧大喜﹐曰「斯髙文必矣。」公因謀所居﹐二公良久曰「可於客戶坊稅一廟院。」公如所教。二公復誨之曰「某日可遊靑龍寺﹐薄暮而歸。」二公其日聯鑣至彼﹐因大書其門曰「韓愈﹑皇甫湜同謁幾官先輩﹐不遇。」翌日﹐輦轂名士﹐咸往觀焉﹐奇章之名﹐由是赫然矣。或云「僧孺登第﹐與同輩登政事堂﹐宰相曰﹕『掃廳奉候。』僧孺獨出曰﹕『不敢。』眾聳異之。」

樂天在香山﹐時僧孺在廣陵﹐有詩曰「惟羨東都白居士﹐年年香積問禪師。」樂天答云「支許徒思遊白日﹐夔龍未放下靑天。應須且爲蒼生住﹐猶去懸車十四年。」時僧孺年五十七。

樂天求箏於維揚﹐僧孺先有詩曰「但愁封寄去﹐魔物或驚禪。」樂天云「會教魔女弄﹐不動是禪心。」樂天云「思黯自誇前後服鐘乳三千兩﹐而歌舞之妓甚多﹐乃謔予衰老﹐故答思黯詩云﹕『鐘乳三千兩﹐金釵十二行。如他心似火﹐欺我鬢如霜。慰老資歌笑﹐銷愁仰酒漿。眼看狂不得﹐狂得且須狂。』奇章又有詩云﹕『不是道公狂不得﹐恨公逄我不教狂。』」

公赴舉之秋﹐嘗投贄於劉補闕禹錫﹐對客展捲﹐飛筆塗竄其文。歷二十餘歲﹐劉轉汝州﹐公鎭海南﹐枉道駐旌﹐信宿酒酣賦詩。劉方悟往年攺公文卷。僧孺詩曰「粉署爲郎四十春﹐今來名輩更無人。休論世上升沈事﹐且斗樽前見在身。珠玉會應成咳唾﹐山川猶覺露精神。莫嫌恃酒輕言語﹐曾把文章謁後塵。」禹錫和云「昔年曾忝漢朝臣﹐晚歲空餘老病身。初見相如成賦日﹐後爲丞相掃門人。追思往事咨嗟久﹐幸喜淸光笑語頻。猶有當時舊冠劍﹐待公三日拂埃塵。」牛公吟和詩﹐前意稍解﹐曰「三日之事﹐何敢當焉﹗」宰相三朝後主印﹐可以升降百司也。於是移宴竟夕﹐方整前驅也。劉乃戒其子咸及承雍曰「吾成人之志﹐豈料爲非﹔汝輩進修﹐守中爲上。」

僧孺《周秦行紀》云「余貞元中舉進士落第﹐歸宛葉間﹐至伊闕南道鳴臯山下﹐將宿大安民捨。會暮﹐不至。更十餘里﹐一道甚異。夜月始出﹐忽聞有異香﹐因而進行﹐不知厭遠。見火明﹐意爲莊家。更驅至一宅﹐庭門若富家﹐有黃衣人曰﹕『郎君何氏何至﹖』余曰﹕『僧孺﹐姓牛﹐應進士落第﹐往大安民捨﹐誤道來此。』黃衣入告﹐少時出曰﹕『請郎君入。』拜殿下﹐簾下語曰﹕『妾漢文帝母薄太后﹐此是妾廟。』太后遣軸簾﹐使上殿﹐召坐。食頃﹐太后命髙祖戚夫人﹐元帝王嬙出見﹐餘皆拜﹐乃亦就坐。太后迎唐朝太眞楊妃﹑齊潘妃來﹐余拜。旣命饌﹐太后問曰﹕『今天子誰﹖』余對曰﹕『今皇帝名適﹐代宗長子。』太后曰﹕『沈婆兒作天子也﹐大奇。』命進酒﹐各賦詩﹐余應教作詩曰﹕『香風引上大羅天﹐月地花宮拜洞仙。具道人間惆悵事﹐不知今夕是何年。』太后曰﹕『秀才遠來﹐今日誰伴﹖』戚夫人先起辭曰﹕『如意成長。』潘妃曰﹕『東昏侯誓不負他。』綠珠曰﹕『石衛尉嚴忌。』太后曰﹕『太眞今朝先帝貴妃﹐重言其他。』太后目王昭君﹐昭君不對﹐低眉羞恨。俄各歸休﹐余爲左右送入昭君院。旦﹐侍人告起﹐見太后﹑戚夫人﹑昭君等﹐皆泣別﹐使朱衣人送至大安民裏。余衣上香經十餘年不歇云云。」

李紳

紳初以《古風》求知於呂溫﹐溫見齊煦﹐誦其《憫農詩》曰「春種一粒粟﹐秋收萬顆子。四海無閒田﹐農夫猶餓死。」「鋤禾日當午﹐汗滴禾下土。誰知盤中飧﹐粒粒皆辛苦。」又曰「此人必爲卿相。」果如其言。

《奉酬樂天立秋日有懷見寄》云「深夜星漢靜﹐秋風初報涼。篁階淅瀝響﹐露葉參差光。冰兔半升魄﹐銅壺微滴長。薄帷乍飄捲﹐襟帶輕搖揚。北除魂夢淸﹐斜月滿軒房。屣履步前楹﹐劍戟森在行。重城宵正分﹐號鼓互相望。獨坐有所思﹐夫君鸞鳳章。天津落星河﹐一葦安可航。龍泉白玉首﹐魚服黃金裝。報國未知效﹐維鵜徒在梁。徘徊顧戎旃﹐顥气生東方。衰葉滿欄艸﹐班毛盈鏡霜。羸牛未脫轅﹐老馬彊騰驤。吟君白雪唱﹐慚愧巴人腸。」

樂天贈紳詩云「一篇長恨有風情﹐十首秦吟近正聲。剛被老元偸格律﹐苦教短李復歌行。」注云「元九往江陵﹐余以詩一軸贈行﹐自是格變。李二十嘗自負歌行﹐近見余樂府五十首﹐默然心伏。」樂天藏書東都聖善寺﹐號《白氏文集》﹐紳有詩以美之云「寄玉蓮花藏﹐緘珠貝葉扃。院閒容客讀﹐講倦許僧聽。部列雕金榜﹐題名刻石銘。永添鴻寶集﹐莫雜小乘經。」

紳﹐字公垂﹐中書令敬玄曾孫﹐號「短李」。穆宗召爲翰林學士﹐與李徳裕﹑元微之同時﹐號「三俊」。武宗時爲相﹐居位四年﹐出鎭淮南﹐卒。

紳《江南暮春寄家》云「洛陽城見迎梅雪﹐魚口橋逄送雪梅。劍外寺前芳艸合﹐鏡湖亭上野花開。江鴻斷續翻云去﹐海燕差池拂水回。料得心知近寒食﹐潛聽喜鵲望歸來。」

開成間﹐紳集其詩爲《追昔遊》﹐蓋嘆逝感時﹐發於淒恨而作也。或長句﹐或五言﹐或雜言﹐或歌或吟﹐或樂府齊梁﹐不一其辭﹐乃由牽思所屬爾。赴梁漢﹐歸諫垣﹐升翰苑﹐感恩遇﹐歌帝京風物﹔遭讒邪播越﹐歷荊楚﹐涉湘沅﹐逾嶺嶠﹐抵荒陬﹐止髙安﹔移九江﹐泛五湖﹐過鐘陵﹐溯荊江﹐守滁陽﹐轉壽春﹔攺賓客﹐畱洛陽﹐歷會稽﹐過梅裏﹔遭讒邪再爲賓客分務﹐歸東周﹐擢川守﹐鎭大梁。詞有所懷﹐興生於怨。故或隱或顯﹐不常其言﹐冀知音於異而已。

《南梁行》云「江城鬱鬱春艸長﹐悠悠漢水浮淸光。雜英飛盡空晝景﹐綠楊重陰官舍靜。此時醉客縱橫書﹐公言可薦承明廬。元和十四年﹐蒙故山南節度僕射崔公奏觀察判官﹐蒙以書見委﹐常戲拙速。靑天詔下寵光至﹐頒籍金閨徵石渠。是歲五月﹐蒙恩除左拾遺。秭歸山路煙嵐隔﹐山木幽深晚花拆。澗底紅光奪火燃﹐搖風扇毒愁行客。駱谷中多毒木﹐名山琵琶﹐其花明艷﹐而與杜鵑花相雜﹐樵者識之﹐言內艸木殺人。杜鵑啼咽花亦殷﹐聲悲絕艷連空山。斜陽瞥影淺深木﹐雲雨翻迷巖谷間。山雞錦質矜毛羽﹐透竹穿蘿命儔侶。喬木幽溪上下同﹐雄雌不惑飛棲處。望秦峯迥過商顏﹐浪疊波堆萬簇山。行盡杳冥靑嶂外﹐九重鐘漏紫霄間。元和列侍明光殿﹐諫艸初焚市朝變。北闕趨臣半隙塵﹐南梁吟嘯皆飛霰。追思感嘆卻昏迷﹐霜鬢愁吟到曉雞。故篋歲深開斷簡﹐秋堂月曉掩遺桂。嗚嗚曉角霞輝粲﹐撫劍長楹一長嘆。芻狗無由學聖賢﹐空持感激終昏旦。」

《憶春日太液池東亭候對》云「宮鶯曉報瑞煙開﹐三島靈禽拂水回。橋轉彩虹當綺殿﹐檻浮花鷁近蓬萊。艸承步輦王孫長﹐桃艷仙顏阿母栽。簪筆此時方侍從﹐卻思金馬笑鄒枚。」

《憶夜直金鑾奉詔承旨詩》云「月當銀漢玉繩低﹐深聽簫韶碧落齊。門壓紫垣髙綺樹﹐閣連靑鎖近丹梯。墨宣外渥催飛詔﹐艸定新恩促換題。明日獨歸花路近﹐可憐人世隔云泥。」

《過荊門詩》云「荊江水闊煙波轉﹐荊門路遠山蔥倩。帆勢侵云滅又明﹐山程背日昏還見。靑靑麥壠啼飛鴉﹐寂寞野徑棠梨花。行行驅馬萬里遠﹐漸入煙嵐危棧賒。林中有鳥飛幽谷﹐月上千巖一聲哭。腸斷思歸不可聞﹐人言恨魄來巴蜀。我聽此鳥祝我魂﹐魂死莫學聲銜冤。縱爲羽族莫棲息﹐直上靑雲呼帝閽。此時山月如銜鏡﹐巖樹參差互輝映。皎潔深看入澗泉﹐分明細見樵人逕。陰森鬼廟當郵亭﹐雞豚日宰聞膻腥。愚夫禍福自迷惑﹐魍魎憑何通百靈。日低山晚問行客﹐已酹椒漿拜荒陌。惆悵忠直徒自持﹐誰登山頭望夫石。」

《涉沅湘詩》云「屈原死處瀟湘陰﹐滄浪渺渺云沈沈。蛟龍長怒虎長嘯﹐山水翛翛波浪深。煙橫日落驚鴻起﹐山映雲霞渺千里。鴻叫離離入莫天﹐霞消漠漠深雲水。水虛江暗揚波濤﹐黿鼉動蕩風騷騷。行人愁望待明月﹐星漢沈浮魅鬼號。屈原爾爲懷忠沒﹐水府通天化靈物。何不驅雷擊電除姦邪﹐空作沈泉抱冤骨。舉杯瀝酒召爾魂﹐月影滉漾開乾坤。波白水黑山隱見﹐汨羅之上遙昏昏。風帆候晚看五兩﹐戍鼓冬冬遠山響。潮滿江津猿鳥啼﹐荊夫楚語飛蠻槳。瀟湘島浦無人居﹐風驚水暗惟鮫魚。行來擊棹獨長嘆﹐問爾精魂何所如。」

《悲善才詩》﹕「余守郡日﹐有客遊者﹐善彈琵琶﹐聞其所傳﹐乃善才所授。頃在內庭日﹐別承恩顧﹐賜宴曲江﹐敕善才等二十人備樂。自余經播遷﹐善才已沒﹐因追感前事﹐爲悲善才﹕穆王夜幸蓬池曲﹐金鑾殿門髙秉燭。東頭弟子曹善才﹐琵琶請奏新翻曲。翠娥列坐層城女﹐笙歌參差齊笑語。天顏靜聽朱弦彈﹐眾樂寂然無敢舉。銜花金鳳當承撥﹐轉腕攏弦促揮霍。抹花翻鳳天上來﹐徘徊滿殿飛春雪。抽弦度曲新聲發﹐金鈴玉佩相磋切。流鶯子母飛上林﹐仙鶴雌雄唳明月。此時奉詔侍金鑾﹐別殿承恩許召看。三月曲江春艸綠﹐九霄天樂下云端。紫髯供奉前屈膝﹐盡彈妙曲當春日。寒泉注射隴水開﹐胡雁翻飛朔天沒。日曛塵暗車馬散﹐爲惜新聲有餘嘆。明年冠劍閉橋山﹐萬里孤臣投海畔。籠禽鎩翮尙回飛﹐白首生從五嶺歸。聞道善才成朽骨﹐空餘弟子奉宣徽。南譙寂寞三春晚﹐有客彈弦獨淒怨。靜聽深奏楚月光﹐憶惜初聞曲江宴。心悲不覺淚闌干﹐更爲調弦反復彈。秋吹動搖神女佩﹐月珠敲擊水精盤。自憐淮海同泥滓﹐恨魄凝心未能死。惆悵追懷萬事空﹐雍門感慨徒爲爾。」

《憶過潤州詩》﹕「元和二年﹐余以進士爲鎭海軍書奏從事。秋七月兵亂﹐余以不從書奏飛檄之詐﹐遭庶人李錡暴怒﹐腰領不殊者再三。後軍平﹐尙書李公欲具事以聞﹐余以本乃誓節﹐非欲求榮﹐請罷所奏。」詩云「昔年從宦干戈地﹐黃綬靑春一魯儒。弓犯控弦招武族﹐劍當抽匣問狂夫。帛書投筆封魚腹﹐元發衝冠捋虎須。談笑謝金何所貴﹐不爲偸買用兵符。」

元微之《和樂天東南行》云「李多嘲蝘蜓﹐竇數集蜘蛛。」注云「李二十雅善歌詩﹐固多詠物之作﹔竇七頗攺官銜﹐屢有蜘蛛之喜。」

樂天詩曰「悶勸迂辛酉﹐閒吟短李詩。」迂辛﹐辛邱度也。度之子一日自云辛氏子﹐來見紳曰「小子每憶白二十二丈詩﹕『悶勸疇昔酒﹐閒吟廿丈詩。』」紳笑曰「辛大有此狂兒﹐吾敢不存舊。」

沈傳師子詢

傳師《次潭州酬唐侍禦姚員外遊道林嶽麓寺題示》云「承明年老輒自論﹐訖得湘守東南奔。爲聞楚國富山水﹐靑嶂邐迆僧家園。含香珥筆皆眷舊﹐謙抑自忘臺省尊。不令執簡候亭館﹐直許攜手遊山樊。忽驚列岫曉來逼﹐朔雪洗盡煙嵐昏。碧波回嶼三山轉﹐丹檻繚郭千艘屯。華鑣躞蹀絢沙步﹐大斾彩錯輝松門。樛枝競鶩龍蛇勢﹐折幹不滅風霆痕。相重古殿倚巖腹﹐別引新徑縈云根。目傷平楚虞帝魂﹐情多思遠聊開樽。危弦細管逐歌飄﹐盡鼓繡靴隨節翻。鏘金七言淩老杜﹐入木八法蟠髙軒。嗟余潦倒久不知﹐忍復感激諭元元。」

傳師﹐字子言﹐旣濟之子。材行有餘﹐權徳輿門生七十人﹐推爲顏子。終吏侍。

子詢﹐字誠之﹐亦能文。咸通中爲昭義節度使。詢淸粹端美﹐神仙中人也。制除山北節旄﹐京城咸誦曹唐《遊仙詩》贈之云「玉詔新除沈侍郎﹐便分茅土領東方。不知今夜遊何處﹐侍從皆騎白鳳凰。」

李徳裕觀察浙西﹐有《招隱山觀玉蕊花詩》云「玉蕊天中樹﹐金閨昔共窺。落英閒舞雪﹐密葉作低帷。內署沈大夫所居閣前有此樹﹐花落空中﹐回旋久之﹐方集庭砌。大夫艸詔之暇﹐常邀餘同玩。舊賞煙霄遠﹐前歡歲月移。今來想顏色﹐還似憶瓊枝。」傳師和云「曾對金鑾直﹐同依玉樹陰。雪英飛舞近﹐煙葉動搖深。素萼年年密﹐衰容日日侵。勞君想華發﹐僅欲不勝簪。」

盧羣

唐淮西節度使吳少誠不奉詔令﹐羣使蔡州詰之。羣諭以君臣之分﹐忠順之義﹐少誠乃從命。羣又與唱和賦詩﹐自言以反側﹐常蒙隔在恩外。羣於筵中醉而歌曰「祥瑞不在鳳凰麒麟﹐太平須得邊將忠臣。衛霍眞誠奉主﹐貔虎十萬一身。江河潛注息浪﹐蠻貊款塞無塵。但得百僚師長肝膽﹐不用三軍羅綺金銀。」少誠大悅。羣以奉使稱旨﹐遷祕書監。

羣﹐字載初﹐範陽人。終於義成軍節度使。

劉禹錫

《三鄕驛伏睹明皇望女幾山詩斐然有感》云「開元天子萬事足﹐惟惜當時光景促。三鄕陌上望仙山﹐歸作霓裳羽衣曲。仙花從此在瑤池﹐三淸八景相追隨。天上忽乘白雲去﹐世間惟有秋風辭。」

長慶中﹐元微之﹑夢得﹑韋楚客同會樂天捨﹐論南朝興廢﹐各賦《金陵懷古詩》。劉滿引一杯﹐飲已卽成﹐曰「王浚樓舡下益州﹐金陵王气黯然收。千尋鐵鎖沈江底﹐一片降幡出石頭。人世幾回傷往事﹐山形依舊枕寒流。而今四海爲家日﹐故壘蕭蕭蘆荻秋。」白公覽詩曰「四人探驪龍﹐子先獲珠﹐所餘鱗爪何用耶﹗」於是罷唱。

《詩弔張曲江》曰「聖言貴忠恕﹐至道重觀身。法在何所恨﹐色傷斯爲仁。良時難久恃﹐陰謫豈無因。寂寞韶陽廟﹐魂歸不見人。」

《元和十年自朗州召至京戲贈看花君子》云「紫陌紅塵拂面來﹐無人不道看花回。元都觀裏桃千樹﹐盡是劉郎去後栽。」

《再遊元都觀絕句並序》云「余貞元二十一年爲屯田員外郎﹐時此觀未有花。是歲出牧連州﹐尋貶朗州司馬。居十年﹐召至京師﹐人人皆言有道士手植仙桃﹐滿觀如紅霞﹐遂有前篇﹐以志一時之事。旋又出牧﹐於今十有四年﹐復爲主客郎中﹐重遊元都﹐蕩然無復一樹﹐惟兔葵燕麥﹐動搖春風耳。因再題二十八字﹐以俟後遊﹐時大和二年三月也。」詩云「百畝庭中半是苔﹐桃花落盡菜花開。種桃道士歸何處﹐前度劉郎今獨來。」

禹錫嘗對賓友每吟張博士籍詩云「新酒欲開期好客﹐衣冠暫脫見閒身。」對花木則吟王右丞詩云「興闌啼鳥換﹐坐久落花多。」白二十二好余《秋水詠》云「東屯滄海闊﹐南瀼洞庭寬。」余自知不及韋蘇州「春潮帶雨晚來急﹐野渡無人舟自橫」。嘗過洞庭﹐𨿽爲一篇﹐思杜員外落句云「年去年來洞庭上﹐白蘋愁殺白頭人。」鄙夫之言﹐有愧於杜公也。楊茂卿校書《過華山詩》曰「河勢昆侖遠﹐山形菡萏秋。」此實爲佳句。

《贈歌人米嘉榮詩》云「唱得梁州意外聲﹐舊人惟有米嘉榮。近來年少輕前輩﹐好染髭須事後生。」禹錫赴吳臺﹐揚州大司馬杜公鴻漸開宴﹐命妓侍酒﹐禹錫詩曰「髙髻雲鬟宮樣妝﹐春風一曲杜韋娘。司空見慣渾閒事﹐斷盡蘇州刺史腸。」

白樂天任杭州刺史﹐攜數妓還洛陽﹐後卻還錢塘﹐故禹錫戲答云「無那錢塘蘇小小﹐憶君淚黯石橊裙。」

沈存中曰「禹錫《霓裳羽衣曲》云﹕『三鄕陌上望仙山﹐歸作霓裳羽衣曲。』又王建詩云﹕『聽風聽雨作霓裳。』樂天詩注云﹕『開元中﹐西涼府節度使楊敬述造。』鄭愚《津陽門詩》注云﹕『葉法善嘗引上入月宮﹐聞仙樂﹐及上歸﹐但記其半﹐遂於笛中寫之。會西涼府都督楊敬述進《婆羅門曲》﹐與其聲調相符﹐遂以月中所聞爲散序﹐用敬述所進爲其腔﹐而名《霓裳羽衣曲》。』諸說各不同。今蒲州逍遙樓楣上有唐人橫書﹐類梵字﹐相傳是《霓裳》譜﹐字訓不通﹐莫知是非。或謂今燕部有《獻仙音曲》﹐乃其遺聲。然《霓裳》本謂之道調法曲﹐今《獻仙音》乃小石調耳﹐未知孰是﹖」

「山圍故國周遭在﹐潮打空城寂寞回。淮水東邊舊時月﹐夜深還過女墻來。」樂天掉頭苦吟﹐嘆賞良久曰「《石頭詩》云『潮打空城寂寞回』﹐吾知後之詩人﹐不復措辭矣。」禹錫《金陵五題》自敍云。

禹錫與樂天唱和﹐號《劉白唱和集》。與裴度唱和﹐號《汝洛集》。與令狐楚唱和﹐號《彭陽唱和集》。與李徳裕唱和﹐號《吳蜀集》。

禹錫﹐字夢得。附叔文﹐擢度支員外郎。人不敢斥其名﹐號「二王劉柳」。憲宗立﹐禹錫貶連州。未至﹐斥朗州司馬﹐作《竹枝詞》。武元衡初不爲宗元所喜﹐自中丞下除右庶子。及是執政﹐禹錫久落魄﹐乃作《問大鈞》《謫九年》等賦﹐又敍張九齡事爲詩﹐感諷權要。久之﹐召還﹐宰相欲任南省郎﹐乃作《元都觀看花君子詩》﹐當路不喜﹐出爲播州﹐易連州﹐徙夔州。由和州刺史入爲主客郎中﹐復作《遊元都觀詩》﹐有「兔葵」﹑「燕麥」之語﹐聞者益薄其行。俄分司東都﹐裴度薦爲集賢學士。度罷﹐出刺蘇州﹐徙汝﹑同二州。會昌時﹐檢校禮部尙書﹐卒。

禹錫晚年與白傅友善﹐詩筆文章時無在其右者。常與禹錫唱和往來﹐因集其詩而序之曰「彭城劉夢得﹐詩豪者也。其鋒森然﹐少敢當者。予不量力﹐往往犯之。夫合應者聲同﹐交爭者力敵﹐一往一復﹐欲罷不能。由是每制一篇﹐先於視艸﹐視竟則興作﹐興作則文成。一二年來﹐日尋筆研﹐同和贈答﹐不覺滋多。大和三年春已前﹐紙墨所存者﹐凡一百三十八首﹐其餘乘興仗醉﹑卒然口號者﹐不在此數。因而命小侄龜兒﹐編勒成兩軸﹐仍寫二本﹐一付龜兒﹐一授夢得小男昆郎﹐各令收載﹐附兩家文集。予頃與元微之唱和頗多﹐或在人口。嘗戲微之云﹕『僕與足下﹐二十年來爲文友詩敵﹐幸也﹐亦不幸也。吟詠情性﹐播揚名聲﹐其適遺形﹐其樂忘老﹐幸也﹔然江南士女語才子者﹐多雲元﹑白﹐以子之故﹐使僕不得獨步於吳越間﹐此亦不幸也。』今垂老復遇夢得﹐非重不幸耶﹗夢得﹐文之神妙﹐莫先於詩。若妙與神﹐則吾豈敢。如夢得『雪裏髙山頭白早﹐海中仙果子生遲』﹐『沈舟側畔千帆過﹐病樹前頭萬木春』之句﹐類眞謂神妙矣。在在處處﹐應有靈物護持﹐豈兩家子弟祕藏而已。」其爲名流許與如此。

「故國思如此﹐若爲天外心。」《寄白公》句。「湖上收宿雨。」句。「故人日已遠﹐窗下塵滿琴。坐對一樽酒﹐恨多無力斟。幕疏螢色迥﹐露重月華深。萬境與羣籟﹐此時情豈任。」《無題》。「禪思何妨在玉琴﹐眞僧不見聽時心。秋堂境寂夜方半﹐云去蒼梧湘水深。」《聽琴》。右張爲取作《主客圖》。

夢得曰「柳八《駁韓十八平淮西碑文》﹕『左餐右粥﹐何如我《平淮西雅》云﹕仰父俯子。韓碑兼有帽子﹐使我爲之﹐便說用兵伐叛矣。』」夢得曰「韓碑柳雅﹐余爲詩云﹕『城中晨雞喔喔鳴﹐城中鼓角聲和平。』美愬之入蔡城也﹐須臾之間﹐賊無覺者。又落句云﹕『始於元和十二載﹐四海重見升平時。』以見平淮之年云。」

禹錫《敍董侹文集》云「詩其文章之蘊耶﹗義得而言喪﹐故微而難能﹔境生於象外﹐故精而寡和。千里之謬﹐不容秋毫。非有的然之姿﹐可使戶曉。必俟知者﹐然後鼓行於時。自建安距永明以還﹐詞人比肩唱和相發﹐有以朔風零雨﹐髙視天下。𨿽蟬噪鳥鳴﹐蔚在史策。國朝因之﹐粲然復興﹐由篇章以躋貴仕者﹐相踵而起。」

封孟紳

《行不由徑詩》云「欲速意何成﹐康莊欲砥平。天衢皆利往﹐吾道泰方行。不復由荒徑﹐無由見蔣生。三條遵廣達﹐九軌尙安貞。紫陌悠悠去﹐芳塵步步淸。澹臺千載後﹐公正有遺名。」

孟紳﹐貞元十五年髙郢下進士第一人﹐終於太常卿。

陳潤

《賦得浦外虹》云「日影化爲虹﹐彎彎出浦東。一條微雨後﹐五色片雲中。輪勢隨天度﹐橋形跨海通。還將飲水處﹐持送使車雄。」

《送駱徵君》云「野人膺辟命﹐溪上掩柴扉。黃卷猶將去﹐靑山豈更歸。馬畱苔蘚迹﹐人脫薜蘿衣。他日相思處﹐天邊望少微。」

《東都所居寒食下作》云「江南寒食早﹐二月杜鵑鳴。日暖山初綠﹐春寒雨欲晴。浴蠶看社日﹐攺火待淸明。更喜瓜田好﹐令人憶邵平。」

《賦得秋河曙耿耿》云「曉望秋髙夜﹐微明欲曙河。橋成鵲已去﹐機罷女應過。月上殊開練﹐云行類動波。尋源不可到﹐耿耿復如何。」

潤﹐大歷間人﹐終坊州鄜城縣令﹐樂天之外祖也。

「丈夫不感恩﹐感恩寧有淚。心頭感恩血﹐一滴染天地。」右張爲取作《主客圖》。

卷四十

範傳正薛存誠賈島馬異張登包佶長孫佐輔李正封崔護張又新陸復禮柳公權陸鴻漸王季則王公亮徐牧陳存

範傳正

《謝眞人過舊山》云「麾蓋從仙府﹐笙歌入舊山。水流丹竈缺﹐雲起艸堂關。白鹿行爲衛﹐靑鸞舞自閒。種松鱗未立﹐移石蘚仍斑。望路煙霞外﹐回輿巖岫間。豈惟遼西鶴﹐空嘆令威還。」

鮑溶《人日陪宣州範中丞傳正與範侍禦宴》云「人日春風綻早梅﹐謝家兄弟看花來。吳姬對酒歌千曲﹐秦語畱人酒百杯。絲柳向空初宛轉﹐玉山看日漸徘徊。流光易去歡難得﹐莫厭頻頻上此臺。」

傳正元和十二年廉問宣池﹐遷李白墳於靑山之陽﹐爲銘曰「嵩嶽降神﹐是生輔臣。蓬萊譴眞﹐斯爲逸人。晉有七賢﹐唐稱八仙。應彼星象﹐惟公一焉。晦以麯糵﹐暢於文編。萬象奔走乎筆端﹐萬慮泯滅乎樽前。臥必酒甕﹐行惟酒舡。吟風詠月﹐席地幕天。但貴乎適其所適﹐不知夫所以然而然。至今尙疑其醉在千日﹐寧審乎壽終百年﹗謝家山兮李公墓﹐異代詩流同此路。舊墳卑庳風雨侵﹐新宅爽塏松柏林。故鄕萬里且無嗣﹐二女從民永於此。猗歟琢石爲二碑﹐一藏幽隧一臨岐。岸深谷髙變化時﹐一存一毀名不虧。」

傳正爲宣歙觀察﹐頗事華侈。憲宗知之﹐代還﹐拜光祿卿。好古﹐性情悍。初自整飭﹐官益達﹐用度益奢。傾資貨市權貴歡﹐私公府如家帑﹐亦幸素有名﹐得不敗云。

薛存誠

《暮春自南臺丞再除給事中仍是本廳幾榻杖履宛然如舊》云「再入靑瑣闈﹐忝官誠自非。拂塵驚物在﹐開戶似僧歸。積艸漸無逕﹐殘花猶灑衣。禁垣偏日近﹐行坐是恩輝。」

盧綸《同存誠登棲巖寺》云「蹇蹇步難前﹐上山如上天。塵泥來自晚﹐猿鳥到何先。萬壑應孤磬﹐百花通一泉。蒼蒼此明月﹐下界正沈眠。」

存誠﹐字資明﹐河中人。登貞元進士第。和易容物﹐而當官毅然不可奪。元和末﹐爲禦史中丞﹐卒。

賈島

字浪仙﹐範陽人。初爲浮屠﹐名無本。能詩﹐獨變格入僻﹐似矯艷於元﹑白。來洛陽﹐韓愈教爲文﹐去浮屠﹐舉進士﹐終普州司戶。島久不第﹐吟《病蟬》之句﹐以刺公卿。或奏島與平曾等爲十惡﹐逐之。詩曰「病蟬飛不得﹐向我掌中行。折翼猶能薄﹐酸吟尙極淸。露華凝在腹﹐塵點誤侵睛。黃雀並烏鳥﹐俱懷害爾情。」大中末﹐授遂州長江簿。初之任﹐屆東川﹐守者厚禮之﹐島獻《感恩詩》曰「匏革奏終非獨樂﹐軍城未曉啟重門。何時卻入三臺貴﹐此日空知八座尊。羅綺舞間收雨點﹐貔貅斗外捲云根。逐遷屬吏隨賓列﹐撥棹扁舟不忘恩。」自長江遷普州司倉﹐方幹自鏡湖寄詩曰「亂山重復疊﹐何路訪先生。豈料多才者﹐空垂不第名。閒曹猶得醉﹐薄俸亦勝耕。莫問吟詩苦﹐年年芳艸平。」島至老無子﹐因啖牛肉得疾﹐終於傳捨。

《延康吟》云「寄居延壽裏﹐爲與延康鄰。不愛延康裏﹐愛此裏中人。人非十年故﹐人非九族親。人有不朽語﹐得之煙山春。」

《望山詩》云「南山三十里﹐不見逾一旬。冒雨時立望﹐望之如朋親。虯龍一掬波﹐洗蕩千萬春。日日雨不斷﹐怨殺望山人。天事不可長﹐勁風來如奔。陰淫一已掃﹐浩翠寫國門。長安百萬家﹐家家張屏新。誰家最好山﹐我願爲其鄰。」

《朝饑》云「市中有樵山﹐此捨無朝煙。井底有甘泉﹐釜中乃空然。我要見白日﹐雪來塞靑天。立聞西牀琴﹐凍折兩三弦。饑莫詣他門﹐古人有拙言。」

《再投李益常侍》云「何處初投刺﹐當時赴尹京。淹畱花柳變﹐然諾肺腸傾。避暑蟬移樹﹐髙眠雁過城。人家嵩嶽色﹐公府洛河聲。聯句逄秋盡﹐嘗茶見月生。新衣裁白紵﹐思從曲江行。」

王建寄島詩云「盡日吟詩坐忍饑﹐萬人中覓似君稀。僮眠冷榻朝猶臥﹐驢放秋田夜不歸。傍暖旋收紅落葉﹐覺寒重著舊生衣。曲江池畔時時到﹐爲愛鸕鶿雨裏飛。」

島詩有警句﹐韓退之喜之。其《渡桑乾詩》曰「客捨並州三十霜﹐歸心日夜憶咸陽。如今更渡桑乾水﹐卻望並州是故鄕。」又《赴長江道中詩》曰「策杖馳山驛﹐逄人問梓州。長江那日到﹐行客替生愁。」

晉公度初立第於街西興化裏﹐鑿池種竹﹐起臺榭。島方下第﹐或以爲執政惡之﹐故不在選﹐怨憤題詩曰「破卻千家作一池﹐不栽桃李種薔薇。薔薇花落秋風起﹐荊棘滿庭君始知。」皆惡其不遜。

島爲僧時﹐洛陽令不許僧午後出寺。賈有詩云「不如牛與羊﹐猶得日暮歸。」韓愈惜其才﹐俾反俗應舉﹐貽其詩云「孟郊死葬北邙山﹐日月星辰頓覺閒。天恐文章中斷絕﹐再生賈島在人間。」由是振名。或曰﹕非退之詩。

《送長安惟鑑法師》云「講經春色裏﹐花繞禦牀飛。南海幾回渡﹐舊山臨老歸。觸風香損印﹐沾雨磬生衣。雲水路迢遞﹐往來消息稀。」

《題杜司戶亭子》云「牀頭枕是溪中石﹐井底泉通竹下池。宿客未眠過夜半﹐獨聞山雨到來時。」

《題李款幽居》云「閒居少鄰並﹐艸徑入荒村。鳥宿池中樹﹐僧敲月下門。過橋分夜色﹐移石動云根。暫去還來此﹐幽期不負言。」

《哭柏巖和尙》云「苔覆石牀新﹐吾師去幾春。寫畱行道影﹐焚卻坐禪身。塔院關松雪﹐房門鎖隙塵。自嫌雙淚下﹐不是解空人。」永叔云「焚卻坐禪身」﹐乃是燒殺活和尙也。

《哭孟郊》云「身死聲名在﹐多應萬古傳。寡妻無子息﹐破宅帶林泉。塳近登山道﹐詩隨過海船。故人相弔後﹐斜日下寒天。」

普州有嶽陽山﹐島葬於此﹐唐安程錡從事倅嶽陽﹐有詩曰「倚恃才難繼﹐昂藏貎不恭。騎驢衝太尹﹐奪捲誤宣宗。馳譽超前輩﹐居官下我儂。司倉舊曹署﹐一見一心忡。」唐末舉子李克恭有詩曰「一一元微縹緲成﹐盡吟方更爽神情。宣宗謫去爲閒事﹐韓愈知來已振名。海底也應搜得淨﹐月輪常被玩教傾。如何未隔四十載﹐不遇論量向此生。」

「夜半長安雨﹐燈前越客吟。」《贈吳處士》句。「島嶼夏雲起﹐汀洲芳艸深。」句。「秋風吹渭水﹐落葉滿長安。」句。「山鐘夜渡空江水﹐汀月寒生古石樓。」句。「舊國別多日﹐故人無少年。」句。右張爲取作《主客圖》。

李洞《過浪仙舊地》云「鶴外唐來有謫星﹐長江東注冷滄溟。境搜松雪仙人島﹐吟歇林泉主簿廳。片月已能臨榜黑﹐遙天何益抱墳靑。年年誰不登髙第﹐未勝騎驢入畫屏。」

《姚合寄島》云「寂寞荒原下﹐南山只隔籬。家貧惟我並﹐詩好復誰知。艸色無窮處﹐虫聲少盡時。朝昏鼓不到﹐閒臥益相思。」

浪仙《寄友人》云「一日不作詩﹐心源如廢井。筆硯爲轆轤﹐吟詠作縈綆。朝來重汲引﹐依舊得淸冷。書贈同懷人﹐詞中作苦辛。」

島赴舉至京﹐騎驢賦詩﹐得「僧推月下門」之句﹐欲攺「推」作「敲」﹐引手作推敲之勢﹐未決﹐不覺衝大尹韓愈﹐乃具言。愈曰「敲字佳矣。」遂並轡論詩久之。或云吟「落葉滿長安」之句﹐唐突大尹劉棲楚﹐被系一夕﹐放之。

馬異

《送皇甫湜赴舉》云「馬啼聲特特﹐去入天子國。借問去是誰﹐秀才皇甫湜。吞吐一腹文﹐八音兼五色。主文有崔李﹐鬱鬱爲朝徳。靑銅鏡必明﹐朱絲繩必直。稱意太平年﹐願子長相憶。」

《貞元旱歲》云「赤地炎都寸艸無﹐百川水沸煮虫魚。定應焦爛無人救﹐淚落三篇古尙書。」

《暮春醉中寄李幹》云「歡異且交親﹐酒生開甕春。不須愁犯卯﹐且乞醉過申。折艸爲籌箸﹐鋪花作錦裀。嬌鶯解言語﹐畱客也殷勤。」

異﹐河南人﹐與盧仝結交。《答仝結交詩》云「有鳥自南翔口銜一書札﹐達我山之維。開緘金玉煥陸離﹐乃是盧仝結交詩。此詩峭絕天邊格﹐力與文星色相射。長河拔作數條絲﹐太華磨成一拳石。莫嗟獨笑無往還﹐月中芳桂難追攀。況值亂邦不平年﹐回陵到谷如等閒。與君俯首大艱阻﹐喙長三尺不得語。因君今日形章句﹐羨獼猴兮著衣裳。悲蚯蚓兮安翅羽﹐上天不失察﹐仰我爲遼天失所。將吾劍兮切淤泥﹐使良驥兮捕老鼠。昨日脫身卑賤籠﹐卯星借與老人峯。抱鋤築地蕓芝術﹐偃蓋參天舊有松。我與松兮保身世﹐臥居居兮起於於﹐潄潺潺兮聆嘒嘒。道在其中可終歲﹐不教辜負堯爲帝。燒我荷衣摧我身﹐回看天地如砥平。鋼刀剉骨不辭去﹐卑窮君子今明明。俯首辭山心慘惻﹐白雲𨿽收戀不得。看云且擬直須臾﹐疾風又捲西飛翼。爲報覃懷新結交﹐死生富貴存後凋。我心不畏朱公叔﹐君意須防劉孝標。以膠投漆苦不早﹐就中相去萬里道。河水悠悠山之間﹐無由把袂攄懷抱。憶盧仝﹐吟仝文﹐能治惡臭成蘭薰。不知何處淸風夕﹐擬使張華見陸云。」

張登

《招客遊寺》云「江城吏散倦春陰﹐山寺鳴鐘隔雨深。招取遺民赴僧社﹐竹堂分坐靜看心。」

《小雪日戲題絕句》云「甲子徒推小雪天﹐刺梧猶綠槿花然。融和長養無時歇﹐卻是炎洲雨露偏。」

《送王主簿遊南海》云「平生推久要﹐畱滯共三年。明日東南路﹐窮荒霧露天。曠懷常寄酒﹐素業不言錢。道在貧非病﹐時來丑亦妍。過山乘蠟屐﹐涉海附樓船。行矣無爲恨﹐宗門有大賢。」

《上巳泛舟詩》云「令節推元巳﹐天涯喜有期。初筵臨泛地﹐舊俗祓禳時。枉渚潮新上﹐殘春日正遲。竹枝遊女曲﹐桃葉渡江詞。風鷁今方退﹐沙鷗亦未疑。且同山簡醉﹐倒載莫褰帷。」

劉夢得有《揚州春夜與李端公益張侍禦登段侍禦平仲同會水館對酒聯句詩》。登始以巾褐就辟﹐歷衛佐廷評。貞元中爲河南士曹﹐遷殿院﹐爲漳州刺史。坐公累受劾﹐感疾卒。權載之序其文曰「淸河張登﹐剛潔介特﹐不趨和從俗。循性屬詞﹐發爲英華。自河南士掾滿歲﹐計相表爲殿中侍禦史﹐董賦江南。無何﹐授漳州刺史。居七年﹐坐公事受劾﹐吏議侵誣﹐胸臆約結﹐感疾不起。君疾卑諂細人﹐白黑太明﹐矯枉憤厲﹐往往過正。故其賦有云﹕『鶡必斗而知斃﹐龍𨿽屠而不馴。』又云﹕『賤而榮兮跌而喪﹐痛一世之紛淪。』皆所以感憤頓挫﹐放言敍心﹐兆憂賈禍﹐常必由之。二十年間﹐數免稀遷﹐志力相盩﹐斯亦從古才士之所患也。『道𨿽由己﹐感於知己﹔名不加人﹐成必因人』﹐此登之語也。」

包佶

字幼正﹐潤州人。登進士第﹐爲諫議大夫。坐善元載﹐貶嶺南。劉晏奏起爲汴東兩稅使。貞元中﹐爲詩寄劉長卿云「波瀾喧眾口﹐藜藿靜吾廬。喪馬思開卦﹐占鴞懶發書。」敍其遷謫之狀也。

父融﹐與賀知章﹑張若虛﹑張旭號「吳中四士」。

《酬於侍郎湖南見寄》云「桂嶺千崖斷﹐湘流一派通。長沙今賈傅﹐東海舊於公。章甫經殊俗﹐離騷繼雅風。金閨文作字﹐玉匣气成虹。翰墨時無侶﹐丹靑夙在公。主恩畱左掖﹐人望積南宮。巧拙循名異﹐浮沈顧位同。九遷歸上略﹐三已契愚衷。責謝庭中禮﹐悲寬塞上翁。楚材欣有適﹐燕石愧無功。山曉重嵐外﹐林春苦霧中。雪花翻海鶴﹐波影到江楓。去札頻逄信﹐回帆早掛空。避賢方有日﹐非敢愛微躬。」

《贈廬山白鶴觀劉尊師》云「蒼蒼五老霧中壇﹐杳杳二山洞裏官。手護昆侖象牙簡﹐心推霹靂棗枝盤。春飛雪粉加毫潤﹐曉潄膏瓊冰去聲。齒寒。漸恨流年筋力少﹐惟思露冕事星冠。」

《嶺下臥病寄劉長卿》云「惟有貧兼病﹐能令親愛疏。歲時空放逐﹐身世付空虛。脛弱秋添絮﹐頭風曉廢梳。波瀾喧眾口﹐藜藿靜吾廬。喪馬思開卦﹐占鴞懶發書。十年江海隔﹐離恨子知予。」

長孫佐輔

《擬古詠河邊枯樹》云「野火燒枝水洗根﹐數圍孤樹半心存。應是無機承雨露﹐卻將春色寄苔痕。」

《別友人》云「愁多不忍醒時別﹐想極還尋靜處行。誰遣同衾又分手﹐不如行路本無情。」

佐輔﹐徳宗時人﹐弟公輔爲吉州刺史﹐佐輔往依焉。

佐輔有《傷故人歌妓》云「愁臉無紅衣滿塵﹐萬家門戶不容身。曾將一笑君前去﹐誤殺幾多回顧人。」右張爲取此詩作《主客圖》。

《南中客捨對雨送故人歸北》云「猿聲啾啾雁聲苦﹐捲簾相對愁不語。幾年客吳君在楚﹐況送君歸我猶阻。家書作得不忍封﹐北風吹斷階前雨。」

《杭州秋日別故友》云「相見又相別﹐大江秋水深。悲歡一世事﹐去住兩鄕心。淅瀝籬下葉﹐淒淸階上琴。獨隨孤棹去﹐何處更同衾。」

《代別後夢別》云「別中還夢別﹐悲後更生悲。覺夢俱千里﹐追隨難再期。翻思夢裏苦﹐卻恨覺來遲。縱是非眞事﹐何妨夢會時。」

《答邊信》云「徵人去年戍遼水﹐夜得邊書字盈紙。揮刀就燭裁紅綺﹐結作同心答千里。君寄邊書書莫絕﹐妾答同心心自結。同心再解心不離﹐書字頻看字愁滅。結成一夜和淚封﹐貯書只在懷袖中。莫如書字固難久﹐願學同心長可同。」

《對鏡吟》云「憶昔逄君新納聘﹐靑銅鑄出千年鏡。意憐光彩固無瑕﹐義比恩情永相映。每將鑑面兼鑑心﹐鑑來不輟情愈深。君非結心空結帶﹐結處尙新恩已背。開簾覽鏡悲難語﹐對面相看孟門阻。掩匣徒慚雙鳳飛﹐懸臺欲效孤鸞舞。昔日照來人共許﹐今朝照罷自生疑。鏡上有塵猶可拂﹐君恩詎肯無回時。」

《山行書事》云「日落風﹐驅車行遠郊。中心有所悲﹐古墓穿黃茅。茅中狐兔窠﹐四面烏鳶巢。鬼火時獨出﹐人煙不相交。行行近破村﹐一徑欹還坳。迎霜聽蟋蟀﹐向月看蠨蛸。翁喜客來坐﹐客來羞廚庖。濁醪誇撥螘﹐時果仍新苞。相歡對寒鑪﹐呼兒爇枯梢。性朴頗近古﹐其言無斗筲。憂歡世上並﹐歲月途中拋。誰知問津客﹐空作楊雄嘲。」

《古宮怨》云「窗前好樹名玫瑰﹐去年花落今年開。無情春色尙識返﹐君心忽斷何時來。憶昔妝成候仙杖﹐宮鎖玲瓏日新上。拊心卻笑西子顰﹐掩鼻誰憂鄭姬謗。艸染文章衣下履﹐花粘甲乙牀前帳。三千玉貎休自誇﹐十二金釵獨相向。盛衰傾奪欲何如﹐嬌愛翻悲逐佞諛。重遠豈能慚沼鵠﹐棄前方見泣船魚。看籠不記薰龍腦﹐詠扇空曾禿鼠須。始喜類蘿新托柏﹐終傷如薺卻甘荼。院深獨開還獨閉﹐鸚鵡驚飛苔覆地。滿箱舊賜前日衣﹐滴枕新垂夜來淚。恨多開鏡照還悲﹐綠髻靑娥尙未衰。莫道新縑長絕比﹐猶逢故劍會相追。」

李正封

《洛陽淸明日雨霽》云「曉日淸明天﹐夜來嵩少雨。千門尙煙火﹐九陌無塵土。酒綠河橋春﹐漏閒宮殿午。遊人戀芳艸﹐半犯嚴城鼓。」

《詠露》云「霏霏靈液重﹐云表無聲落。沾樹急元蟬﹐灑池棲皓鶴。流塵淸遠陌﹐飛月澄髙閣。宵潤玉堂簾﹐曙寒金井索。佳人比珠淚﹐坐感空綃薄。」

唐文皇好詩﹐大和中賞牡丹﹐上謂程修己曰「今京邑人傳牡丹詩﹐誰爲首出﹖」對曰「中書舍人李正封詩﹕『天香夜染衣﹐國色朝酣酒。』」時楊妃侍﹐上曰「妝臺前宜飲以一紫金盞酒﹐則正封之詩見矣。」

《夏遊招隱寺暴雨晚晴》云「竹柏風雨過﹐蕭疏臺殿涼。石渠瀉奔澑﹐金剎照頹陽。鶴飛巖煙碧﹐鹿鳴澗艸香。山僧引淸梵﹐幡蓋繞回廊。」

《禪門寺暮鐘》云「簨簴髙懸於闐鐘﹐黃昏發地殷龍宮。遊人憶到嵩山夜﹐疊閣連樓倚太空。」

退之﹑正封從軍﹐有《晚秋郾城聯句詩》﹐正封云「從軍古云樂﹐談笑靑油幕。燈明夜觀棋﹐月暗秋城柝。」遂爲警策。

正封﹐字中護﹐終監察禦史。

崔護

《曉雞》云「黯黯嚴城罷鼓鼙﹐數聲相續出寒棲。不嫌驚破紗窗夢﹐卻恐爲妖半夜啼。」

《山雞舞石鏡》云「廬峯開石鏡﹐人說舞山雞。物象纖無隱﹐禽情目自迷。景當煙霧歇﹐心喜錦翎齊。宛轉烏呈彩﹐婆娑鳳欲棲。何言資羽族﹐在地得天倪。應笑翰音者﹐終朝飲敗醯。」

沈存中云「唐人以詩主人物﹐故𨿽小詩﹐莫不烻揉極工而後已﹐所謂旬鍛月煉者﹐信非虛言。小說護《題城南詩》﹐其始曰﹕『去年今日此門中﹐人面桃花相映紅。人面不知何處去﹐桃花依舊笑春風。』後以其意未全﹐語未工﹐攺第三句曰『人面只今何處去』﹐至今所傳有此兩本﹐惟《本事詩》作『只今何處在』。唐人作詩﹐大率如此﹐𨿽有兩『今』字不卹也﹐取語意爲主耳。後人以其有兩『今』字﹐故多行前篇。」《筆談》。

護舉進士不第﹐淸明獨遊都城南﹐得村居﹐花木叢萃。叩門久﹐有女子自門隙問之﹐對曰「尋春獨行﹐酒渴求飲。」女子啟關﹐以盂水至。獨倚小桃柯佇立﹐而意屬殊厚。崔辭起﹐送至門﹐如不勝情而入。後絕不復至。及來歲淸明﹐徑往尋之﹐門庭如故﹐而戶扃鎖矣。因題「去年今日此門中」之詩於其左扉。

護﹐字殷功。貞元十二年登第﹐終嶺南節度使。

張又新

《郡齋三月下旬作》云「春事日已歇﹐池塘曠幽尋。殘紅披獨墜﹐初綠間淺深。偃仰捲芳褥﹐顧步愛新陰。謀春未及竟﹐夏初遽見侵。」

《三月五日陪裴大夫泛長沙東湖詩》云「上巳余風景﹐芳辰集遠坰。彩舟浮泛蕩﹐繡轂下娉婷。棲樹回蔥舊﹐笙歌轉杳冥。湖光迷翡翠﹐艸色醉蜻蜓。鳥弄桐花日﹐魚翻谷雨萍。從今畱勝會﹐誰看畫蘭亭。」

《五月水邊柳詩》云「結根挺涯涘﹐垂影覆淸淺。睡臉寒未開﹐懶腰晴更軟。搖空條已重﹐拂水帶方展。似醉煙景凝﹐如愁月露泫。絲長魚誤恐﹐枝弱禽驚踐。悵別幾多情﹐含春任攀搴。」

時號又新「張三頭」﹐謂進士狀頭﹑宏詞敕頭﹑京兆解頭。

又新嘗作廣陵從事﹐有酒妓﹐每致情焉。後二十年罷江南郡﹐舟道廣陵﹐適李紳鎭淮南﹐又新方懼其仇己﹐而又遇風﹐漂沒二子。紳憫然﹐復書曰「端溪不讓之辭﹐愚罔懷怨﹔荊浦沈淪之事﹐鄙實憫然。」宴遇殊厚。前所謂酒妓者猶在席﹐又新以指染酒﹐題盤上爲詞曰「雲雨分飛二十年﹐當時求夢不曾眠。今來頭白重相見﹐還上襄陽玳瑁筵。」李卽命妓歌以送酒。又新與楊虔州善﹐楊妻李有徳無容﹐又新求婚於楊曰「得美室足矣。」楊曰「但與我同好﹐定諧君心。」又新旣成婚﹐殊失望﹐乃爲詩曰「牡丹一朵直千金﹐將謂從來色最深。今日滿欄開似雪﹐一生辜負看花心。」看﹐一作惜。

又新﹐字孔昭﹐薦之子。附逄吉﹐罷貶汀州刺史。又附李訓﹐訓死﹐復坐貶﹐終左司郎中。

陸復禮

正元八年﹐宏詞試《中和節詔賜公卿尺詩》云「春仲令初吉﹐歡娛樂大中。皇恩貞百度﹐寶尺賜羣公。欲使方隅法﹐還令規矩同。捧觀珍質麗﹐拜受聖恩崇。如荷丘山重﹐思酬分寸功。從玆度天地﹐與國慶無窮。」是歲復禮第一人﹐李觀﹑裴度次之。

柳公權

公權武宗朝在內廷﹐上常怒一宮嬪久之﹐旣而復召﹐謂公權曰「朕怪此人﹐若得學士一篇﹐當釋然矣。」目禦前蜀箋數十幅授之。公權略不佇思﹐而成一絕曰「不分前時忤主恩﹐已甘寂寞守長門。今朝卻得君王顧﹐重入椒房拭淚痕。」上大悅﹐令宮人上前拜謝之。

文宗時﹐充翰林學士﹐從幸未央宮﹐苑中駐蹕﹐謂公權曰「我有一喜事﹐邊士衣賜久不及時﹐今年二月給春衣訖。」公權前奉賀。上曰「可賀我以詩。」宮人迫其口進﹐公權應聲曰「去歲𨿽無戰﹐今年未得歸。皇恩何以報﹐春日得春衣。」上悅﹐激賞之。

文宗夏日與諸學士聯句曰「人皆苦炎熱﹐我愛夏日長。」公權續曰「薰風自南來﹐殿閣生微涼。」五學士屬和﹐帝獨諷公權兩句﹐曰「辭淸意足﹐不可多得。」乃令公權題於壁上﹐字方圓五寸。帝視之﹐嘆曰「鐘王復生﹐無以加矣。」

公權﹐字誠懸﹐卒於太子太保。

陸鴻漸

太子文學陸鴻漸﹐名羽﹐其先不知何許人。景陵龍蓋寺僧姓陸﹐於堤上得初生兒﹐收育之﹐遂以陸爲氏。及長﹐聰俊多聞﹐學贍辭逸﹐恢諧辧捷。性嗜茶﹐始創煎茶法﹐至今鬻茶之家﹐陶爲其像﹐置於煬器之間﹐云宜茶足利。至大和中﹐復州有一老僧﹐云是陸僧弟子﹐常諷其歌云「不羨黃金罍﹐不羨白玉杯﹐不羨朝入省﹐不羨暮入臺。惟羨西江水﹐長向金陵城下來。」鴻漸又撰《茶經》三卷﹐行於代。今爲鴻漸形﹐因目爲茶神﹐有售則祭之﹐無則以釜湯沃之。

皇甫曾《送鴻漸采茶相過詩》云「千峯待逋客﹐香茗復叢生。采摘知深處﹐煙霞羨獨行。幽期山寺遠﹐野飯石泉淸。寂寂然燈夜﹐相思一磬聲。」

吳門有辟疆園﹐地多怪石﹐鴻漸《玩月詩》云「辟疆舊林閬﹐惟石終相向。」

權載之《送陸太祝赴湖南幕詩》云「不憚徵路遙﹐定緣賓禮重。新知折柳贈﹐舊侶乘藍送。此去嘉句多﹐楓江接云夢。」按鴻漸自太子文學徙太常寺太祝﹐不就職。

王季則

《魚上冰》云「北陸收寒盡﹐東風解凍初。冰消通淺澑﹐气變躍潛魚。應節似知化﹐揚鬐任所如。浮沈非樂藻﹐沿溯異傳書。綴网時空久﹐臨川意有餘。爲龍將可望﹐今日愧才虛。」

季則﹐登元和進士第。

王公亮

《魚上冰詩》云「春生寒气減﹐稍動久潛魚。乍喜東風至﹐來看曲岸初。出冰朱鬛見﹐望日錦鱗舒。漸覺流澌近﹐還欣掉尾余。噞喁情自樂﹐沿溯意寧疏。儻得隨鱗化﹐終能上太虛。」

公亮﹐登正元進士第。長慶初﹐上《兵書》十八卷﹐自司門郎中爲商州刺史。制云「茂於學﹐精於文﹐文學之外﹐有折毫刜鐘之用。自佐戎律﹐領郡符﹐持憲爲郎﹐皆稱厥職。命以爲商州﹐以爾精敏﹐當自得中。」

徐牧

《臨淵羨魚詩》云「淸泚濯纓處﹐今來喜一臨。慚無下釣處﹐空有羨魚心。退省時頻攺﹐謀身歲屢沈。鬛成川上媚﹐网就水寧深。頳尾臨波裏﹐朱須破浪潯。此時儻不漏﹐江上免行吟。」

陳存

《穆陵路詩》云「西遊匣長劍﹐日暮湘楚間。歇馬上秋艸﹐逢人問故關。孤村綠塘水﹐曠野白雲山。方念此中去﹐何時此路還。」

《寓居武丁館》云「暑雨飄已過﹐涼飆觸幽衿。虛館無喧塵﹐綠槐多晝陰。俯視古苔積﹐仰聆早蟬吟。放卷一長想﹐閒門千里心。」

《送劉秀才南歸詩》云「鳥啼楊柳垂﹐此別千萬里。古路入商山﹐春風生灞水。停車落日在﹐罷酒離人起。蓬戶寄龍沙﹐送歸情詎已。」

存﹐大歷﹑正元間詩人。

卷四十一

白行簡章孝標施肩吾鮑溶孟簡李程張蕭遠許康佐許堯佐張南史徐凝朱晝侯喜蔣防

白行簡

《春從何處來詩》云「欲識春生處﹐先從木徳來。入門潛報柳﹐度嶺暗驚梅。透雪寒光散﹐銷冰水鏡開。曉迎郊騎發﹐夜逐斗光回。淑气空中變﹐新聲雨後催。偏宜資律呂﹐應是候陽臺。」

《在巴南望郡南山》云「臨江一嶂白雲間﹐紅綠層層錦繡班。不作巴南天外意﹐何殊昭應望驪山。」樂天和云「返照前山雲樹明﹐從君苦道似華淸。試聽腸斷巴猿叫﹐早晚驪山有此聲。」時樂天在忠州。

《九日作》云「降敵意何如﹐窮荒九日初。三秋異鄕客﹐一紙故人書。對酒情無限﹐開緘思有餘。感時空寂寞﹐懷舊幾躊躇。雁盡平沙迥﹐煙銷大漠虛。登臺南望處﹐掩淚對雙魚。」

行簡以《濾水羅賦》得名﹐其警句云「焦螟之生必全﹐有以小爲貴者﹔江漢之流𨿽大﹐盡可以一貫之。」又曰「夕掛於壁﹐如滿月之在天﹔曉用於人﹐狀圓荷之映水。」

行簡﹐字知退﹐敏而有詞。元和二年登第﹐爲度支郎中。寶歷二年卒。

行簡小字阿憐﹐樂天《同宿湖亭詩》云「潯陽少有風情客﹐招宿湖亭盡卻回。水檻虛涼風月好﹐夜深惟有阿憐來。」

行簡恩賜章服﹐樂天以詩寄之云「吾年五十加朝散﹐爾亦今年賜服章。齒髮恰同知命歲﹐官銜俱是客曹郎。予兄弟年五十賜緋﹐俱是主客郎官。榮傳錦帳花聯萼﹐彩動綾袍雁趁行。大抵著緋宜老大﹐莫嫌秋鬢數莖霜。」

章孝標

孝標元和十三年下第﹐時輩多爲詩以刺主司﹐獨孝標爲《歸燕詩》畱獻﹐侍郎庾承宣得詩﹐展轉吟諷﹐庾果重典禮曹﹐孝標來年登第。詩云「舊壘危巢泥已落﹐今年故向社前歸。連云大廈無棲處﹐更望誰家門戶飛。」孝標及第﹐除正字﹐東歸﹐題杭州樟亭驛云「樟亭驛上題詩客﹐一半尋爲山下塵。世事日隨流水去﹐紅花還似白頭人。」初成﹐落句云「紅花眞笑白頭人」﹐攺爲「還似」﹐且曰「我將老成名﹐似花芳艷﹐詎能久乎﹗」及還鄕而逝。或曰「前有八元﹐後有孝標﹐皆桐廬人﹐復同姓﹐而皆不達矣。」

李紳鎭揚州﹐請孝標賦《春雪詩》﹐命題於臺盤上。孝標惟然﹐索筆一揮云「六出花飛處處飄﹐粘窗拂砌上寒條。朱門到晚難盈尺﹐盡是三軍喜气銷。」

孝標及第後﹐寄紳曰「及第全勝十攺官﹐金鞍鍍了出長安。馬頭漸入揚州郭﹐爲報時人洗眼看。」紳以一絕箴之曰「假金方用眞金鍍﹐若是眞金不鍍金。十載長安得一第﹐何須空腹用髙心。」

孝標﹐大和中山南東道從事﹐試大理評事。

「明日鑾輿欲向東﹐守宮金翠帶愁紅。九門佳气已西去﹐千里花開一夜風。」無題。右張爲取詩爲《主客圖》。

《歸海上舊居》云「鄕路繞蒹葭﹐縈紆出海涯。人衣被蜃气﹐鳥迹印鹽花。艸沒題詩石﹐潮推坐釣槎。還歸舊窗裏﹐凝思賞煙霞。」

《長安秋日》云「田家無五行﹐水旱卜蛙聲。牛犢乘春放﹐兒孫候暖耕。池塘煙未起﹐桑柘雨初晴。歲晚香醪熟﹐村村自送迎。」右二詩韋莊取爲《又元集》。

施肩吾

肩吾﹐洪州人。元和十年登第﹐以洪州西山羽化之地﹐慕其眞風﹐髙蹈於此。

爲詩奇麗﹐著百韻《山居詩》﹐才情富贍。如「荷翻紫蓋搖波面﹐蒲瑩靑刀插水湄」﹐又「煙粘薜荔龍須軟﹐雨壓芭蕉鳳翅垂」。又《贈邊將詩》曰「輕生奉國不爲難﹐戰苦身多舊箭瘢。玉匣鎖龍鱗甲冷﹐金鈴襯骨羽毛寒。皂貂擁出花當背﹐白馬騎來月在鞍。猶恐邊人窺近塞﹐柳營時把陣圖看。」又《上禮部侍郎陳情》云「九重城裏無親識﹐八百人中獨姓施。弱羽飛時攢箭險﹐蹇驢行處薄冰危。晴天欲照盆難反﹐貧女如花鏡不知。卻向從來受恩地﹐再求靑律變寒枝。」又《贈友人下第閒居》云「花眼綻紅斟酒看﹐藥心抽綠帶煙鋤。」皆輕巧之極。

《惜花》云「落盡萬株紅﹐無人解系風。今朝芳徑裏﹐惆悵錦機空。」

隋曲有《疏勒鹽》﹐唐曲有《突厥鹽》《阿鵲鹽》。或云關中人謂好爲鹽﹐故肩吾詩云「顚狂楚客歌成雪﹐媚賴吳娘笑是鹽。」蓋當時語也。今《杖鼓譜》中尙有炎杖聲。

《效古興》云「金雀無舊釵﹐緗綺無舊裾。惟有一寸心﹐長貯萬里夫。南軒夜虫織已促﹐北牖飛蛾繞殘燭。只言眾口鑠千金﹐誰信獨愁銷片玉。不知歲晚歸不歸﹐又將啼眼縫徵衣。」

《夜宴曲》云「蘭缸如晝曉不眠﹐玉鑪夜起沈香煙。靑娥一行十二仙﹐欲笑不笑桃花燃。碧窗弄嬌梳洗晚﹐戶外不知云漢轉。被郎嗔罰屠酥盞﹐酒入四肢紅玉軟。」

肩吾有「年來如拋梭﹐不老應不得」之句。又《及第後過揚子江詩》云「憶昔將貢年﹐抱愁此江邊。魚龍互閃鑠﹐白浪髙於天。今日步靑艸﹐還來經此道。江神也世情﹐爲我風色好。」右張爲取作《主客圖》。

張籍贈詩云「世間漸覺無多事﹐難得空名未著身。合取藥成相待喫﹐不須先作上天人。」又《送肩吾東歸》云「知君本是煙霞客﹐被薦因來城闕間。世業偏臨七里瀨﹐仙遊多在四明山。早聞詩句傳人徧﹐新得科名到處閒。惆悵灞亭相送去﹐雲中琪樹不同攀。」

鮑溶

《岐路詩》云「北風送微寒﹐徒侶勤遠程。憂人席不暖﹐殘月馬上明。飄飄岐路間﹐長見日初生。重嶂曉色淺﹐疏猿寒啼淸。人間多岐路﹐常恐終身行。回見四方人﹐車輪無畱聲。空谷亦堪隱﹐下田非懶耕。古人有遺訓﹐飽食非親榮。我生禮義鄕﹐少小見太平。聖賢猶羈旅﹐況復非其名。」

《長城作》云「蒙公擄生人﹐北築秦氏冤。禍興蕭墻內﹐萬重防禍根。城成六國亡﹐宮闕啟千門。生人半爲土﹐何用空中原。柰何家天下﹐骨肉尙無恩。投沙擁海水﹐安得久不翻。乘髙慘人魂﹐寒日易黃昏。枯骨貫朽鐵﹐沙中如有言。萬古驪山葬﹐誰知野火燔。」

《秋暮山中寄李益端公》云「舊事與日遠﹐秋花仍舊香。前年繡衣客﹐此節過此堂。侍臣不自髙﹐笑解繡衣裳。眠云有餘態﹐入鳥不亂行。我恐云嵐色﹐損君鞍馬光。君言此何言﹐且共覆前觴。古人重一笑﹐買日輕金裝。日盡秉燭遊﹐千年不能忘。君言此何言﹐明日皆異鄕。明日非今日﹐山下道路長。一從山下去﹐天地再炎涼。此期果難得﹐夢君馬元黃。」

許渾《過鮑溶宅有感》云「寥落故人宅﹐重來身已亡。古苔殘墨沼﹐深竹舊書堂。秋色館池靜﹐雨聲雲木涼。無因展交道﹐日暮倍心傷。」

溶登元和進士第﹐與韓愈﹑李正封﹑孟郊友善。

溶有《途中》句云「躍馬非壯歲﹐報恩無髙功。斯言化爲火﹐日夜焚深衷。」又《上太原王尙書》云「天王委管籥﹐開閉秦北門。頂戴日月光﹐口宣雨露言。」又《秋懷》句云「萬里岐路多﹐一身天地窄。」右張爲《主客圖》取溶爲工用博解宏拔主。

孟簡

《惜分陰詩》云「業廣因功苦﹐拳拳志士心。九流難酌挹﹐四海易消沈。對景嗟移晷﹐窺園詎攺陰。三冬勞聚學﹐駟景重兼金。刺股情方勵﹐偸光思益深。再中如可冀﹐終嗣絕編音。」

元和中﹐簡將試﹐詣日者卜之﹐曰「近東門坐﹐卽得之矣。」旣入﹐卽坐西廊。迫晚﹐忽得疾﹐鄰坐請與終篇﹐見其姓﹐卽東門也﹐乃擢上第。

簡﹐字幾道﹐徳州人。元和中﹐爲戶部侍郎﹐以贓貶。後以太子賓客分司卒。尢工詩﹐尙節義。

簡《擬古》云「劍客不誇貌﹐主人知此心。但營纖毫義﹐肯計千萬金。勇則看鷙擊﹐憤來聽虎吟。平生貴酬徳﹐刃敵無幽深。」

李程

程﹐貞元中試《日五色賦》﹐破題云「徳動天鑑﹐祥開日華。」其捲已黜﹐楊於陵質之主文呂謂﹐於是已落重收。

《詠冰壺》云「琢玉性惟堅﹐成壺體更圓。虛心含眾象﹐應物受寒泉。溫潤資天質﹐淸眞稟自然。日融光自散﹐雪映色逾鮮。至鑑功寧宰﹐無私照豈偏。明將水鏡對﹐白與粉闈連。拂拭終爲美﹐提攜佇見傳。勿令毫髮累﹐遺恨綴成篇。」

程﹐字表臣。爲翰林學士﹐日過八磚乃至﹐時號「八磚學士」。寶歷二年爲相﹐最爲帝所重﹐曰「髙飛之翮﹐長者在前。卿﹐朝廷羽翮也。」

張蕭遠

《履春冰詩》云「一步一愁新﹐輕輕恐陷人。薄光全透日﹐殘影半銷春。蟬想行時翼﹐魚驚躍處鱗。底虛難駐足﹐岸闊怯回身。豈暇踟躕久﹐寧辭顧盼頻。願將兢愼意﹐從此赴通津。」

《觀燈》云「十萬人家火燭光﹐門門開處見紅妝。歌鐘喧夜更漏暗﹐羅綺滿街塵土香。星宿別從天畔出﹐蓮花不向水中芳。寶釵驟馬多遺落﹐依舊明朝在路傍。」

蕭遠﹐元和進士登第﹐與舒元輿聲價俱美。出《唐摭言》。

「秦云寂寂僧還定﹐盡日無人鹿繞牀。」句。「日暮風吹官渡柳﹐白鴉飛出石頭墻。」《廢城》句。「雙雙白燕入祠堂。」《乳石洞玉女祠》句。右張爲取作《主客圖》。

張籍有《弟蕭遠雪夜同宿詩》云「數卷新遊蜀客詩﹐長安僻巷得相隨。艸堂深夜攜琴宿﹐說似靑城館裏時。」

許康佐

《白雲起封中詩》云「英英白雲起﹐呈瑞出封中。表聖寧依地﹐逢時豈待風。浮輝彌皎潔﹐流影忽沖融。自葉堯天美﹐誰言漢日同。泥金光乍掩﹐檢玉气俄通。猶願非煙瑞﹐亭亭不散空。」

元稹《酬許五康佐詩》云「猿啼三峽雨﹐蟬報兩京秋。珠玉慚新贈﹐芝蘭忝舊遊。他年問狂客﹐須向老農求。」

康佐﹐以中書舍人爲翰林侍講學士﹐與王起皆爲文宗寵禮。帝讀《春秋》﹐至「閽弒吳子余祭」﹐問「閽何人耶」﹖康佐以中官方彊﹐不敢對。帝嘻笑。後問李訓﹐訓曰「國君不近刑人﹐以爲輕死之道。」帝曰「朕近刑人多矣﹐得不慮哉﹖」訓曰「列聖知而不能遠﹐惡而不能去﹐陛下念之﹐宗廟福也。」於是內謀翦除矣。康佐終於禮部尙書。

許堯佐

堯佐《金穀懷古》云「石氏遺文在﹐淒涼見故園。淸風思奏樂﹐衰艸念行軒。舞榭蒼苔掩﹐歌臺落葉繁。斷雲歸舊壑﹐流水咽新源。曲沼殘煙斂﹐叢篁宿烏喧。惟餘池上月﹐猶似對金樽。」

康佐諸弟﹐皆第進士﹐而堯佐最先進﹔又舉宏詞﹐爲太子授書郎。八年﹐康佐繼之。

堯佐﹐貞元十六年與燉煌張宗本﹑滎陽鄭權皆佐徵西府。後位諫議大夫﹐卒。

張南史

《陸勝宅秋暮雨中探韻》云「同人永日自相將﹐深竹閒園偶辟疆。已被秋風交憶鱠﹐更聞寒雨勸飛觴。歸心莫問三江水﹐旅服徒沾九月霜。醉裏欲尋騎馬路﹐蕭條幾處有垂楊。」

《送朱大北遊》云「歲暮一爲別﹐江湖聊自寬。且無人事變﹐誰爲客行難。郢曲憐公子﹐吳州憶伯鸞。蒼蒼遠山際﹐松樹獨宜寒。」

南史好奕棋﹐其後折節讀書﹐遂入詩境。李端哭之云「諫艸文猶在﹐圍棋智不如。」髙仲武云「張君奕棋者﹐中年感激﹐苦節學文﹐數年間稍入詩境。如『已被秋風教憶鱠﹐更聞寒雨勸飛觴』﹐事與物力俱矣。」

南史﹐字季直﹐幽州人。以試參軍避亂居楊州楊子。再召﹐未赴而卒。

錢起《贈南史》云「紫泥何日到滄州﹐笑向東陽沈隱侯。黛色晴峯云外出﹐縠紋江水縣前流。使臣自欲論公道﹐才子非關厭薄遊。溪畔秋蘭𨿽可佩﹐知君不得少停舟。」

徐凝

範攄言﹕樂天爲杭州刺史﹐令訪牡丹﹐獨開元寺僧惠澄近於京師得之﹐植於庭。時春景方深﹐惠澄設油幕覆其上。會凝自富春來﹐未識白﹐先題詩曰「此花南地知難種﹐慚愧僧閒用意栽。海燕解憐頻睥睨﹐胡蜂未識更徘徊。虛生芍藥徒勞妒﹐羞殺玫瑰不敢開。惟有數苞紅萼在﹐含芳只待舍人來。」白尋到寺看花﹐乃命徐同醉而歸。時張祜榜舟而至﹐二生各希首薦。白曰「二君論文﹐若薕白之斗鼠穴﹐勝負在於一戰也。」遂試《長劍倚天外賦》《餘霞散成綺詩》。試訖解送﹐凝爲元﹐祜次耳。祜曰「祜詩有『地勢遙尊嶽﹐河流側讓關』﹐又題《金山寺詩》曰『樹影中流見﹐鐘聲兩岸聞』﹐𨿽綦毋潛云『塔影掛靑漢﹐鐘聲和白雲』﹐此句未爲佳也。」凝曰「美則美矣﹐爭如老夫『今古長如白練飛﹐一條界破靑山色』。」凝遂擅場。祜嘆曰「榮辱糾紛﹐亦何常也﹗」遂行歌而邁﹐凝亦鼓枻而歸﹐自是二生不隨鄕賦矣。白又以祜《宮詞》四句皆數對﹐未足奇也。後杜牧守秋浦﹐與祜爲詩酒友﹐酷吟祜《宮詞》﹐以白有非祜之論﹐常不平之﹐乃爲詩以髙之曰「誰人得似張公子﹐千首詩輕萬戶侯。」又云「如何故國三千里﹐虛唱歌詞滿六宮。」杜盛言其美者﹐欲以苟異於白﹐而曲成於張也。故牧又著論﹐言近有元﹑白者﹐喜爲淫言媟語﹐鼓扇浮囂﹐吾恨方在下位﹐未能以法治之。斯亦敷佐於祜耳。

潘若衝《郡閣雅談》云「凝官至侍郎﹐多吟絕句﹐曾吟廬山瀑布﹐鱠炙人口。又題處州縉雲山黃帝上升之所鼎湖﹐蓋黃帝鑄鼎處也﹐有池在山頂。詩云﹕『黃帝旌旗去不回﹐空餘片石碧崔嵬。有時風捲鼎湖浪﹐散作晴天雨點來。』自後無敢題者。」

凝《送馬向遊蜀》云「遊子去咸京﹐巴山萬里程。白雲連鳥道﹐靑壁遞猿聲。雨露經泥阪﹐煙花望錦城。工文人共許﹐應記蜀中行。」

《送李補闕歸朝》云「駟牡歸城闕﹐雙鳧去海門。還從淸切禁﹐再沐聖明恩。禮樂中朝貴﹐文章大雅存。江湖多旅逸﹐獻替欲誰論。」

《問漁叟》云「生事同漂梗﹐機心在野船。如何臨逝水﹐白髮未忘筌。」

樂天薦徐凝﹐屈張祜﹐論者至今鬱鬱﹐或歸白之妒才也。余讀皮日休論祜云「祜元和中作宮體詩﹐辭曲艷發﹐當時輕薄之流艷﹐其才名噪得譽。及老大稍窺建安風格﹐誦樂府錄知作者本意﹐講諷怨譎﹐時與六義相左右﹐此爲才之最也。祜初得名﹐乃作樂府艷發之詞﹐其不羈之狀﹐往往間見。凝之操履不見於史﹐然方幹學詩於凝﹐贈之詩曰﹕『吟得新詩艸裏論。』戲反其辭﹐謂村裏老也。方幹﹐世所謂簡古者﹐且能譏凝﹐則凝之朴略椎魯﹐從可知矣。樂天方以實行求才﹐薦凝而抑祜﹐其在當時﹐理宜然也。令狐楚以祜詩三百篇上之﹐元稹曰﹕『雕虫小技﹐或獎激之﹐恐害風教。』祜在元﹑白時﹐其譽不甚持重。杜牧之刺池州﹐祜且老矣﹐詩益髙﹐名益重。然牧之少年所爲﹐亦近於祜﹐爲祜恨白﹐理亦有之。余嘗謂文章之難﹐在發源之難也。元﹑白之心本乎立教﹐乃寓意於樂府雍容宛轉之詞﹐謂之諷諭﹐謂之閒適。旣持是取大名﹐時士翕然從之﹐師其詞﹐失其旨﹐凡言之浮靡艷麗者﹐謂之元白體。二子規規攘臂解辧﹐而習俗旣深﹐牢不可破﹐非二子之心也﹐所以發源者非也。可不戒哉﹗」

「靑山舊路在﹐白首醉還鄕。」《別白公》句。「試到第三橋﹐便入千頃花。」句。「髙景爭來艸木頭﹐一生心事酒前休。山公自是山人侶﹐攜手醉登城上樓。」《答白公》句。右張爲取作《主客圖》。

朱晝

《贈友人古鏡》云「我有古時鏡﹐初自壞陵得。蛟龍猶泥蟠﹐魑魅幸月蝕。摩久見菱蕊﹐靑於藍水色。從君將照心﹐無使心受惑。」

《喜陳懿老示新制》云「一別一千日﹐一日十二憶。苦心無閒時﹐今夕見玉色。玉色復何異﹐紅明含羣徳。有文如星宿﹐飛入我胸臆。憂愁方破壞﹐歡喜重補塞。使我心貎全﹐且非黃金力。將攀下風手﹐願假仙鸞翼。」予欲見詩人孟郊﹐故寄誠於此。

《賦得花藤藥合寄穎陰故人》云「藤生南海濱﹐引蔓靑且長。剪削爲花枝﹐何人無文章。非才亦有心﹐割骨聞餘芳。繁葉落何處﹐孤貞在中央。願盛黃金膏﹐寄與靑眼郎。路遠莫知意﹐水深天蒼蒼。」

晝﹐元和間進士。

侯喜劉師服﹑軒轅彌明

韓退之《石鼎聯句詩序》云「元和七年十二月四日﹐衡山道士軒轅彌明﹐舊與進士劉師服衡山中相識﹐師服在京﹐夜抵其居宿。有校書郎侯喜﹐新有能詩聲﹐夜與劉說詩﹐彌明指鑪中石鼎曰﹕『子能爲我賦此乎﹖』喜卽援筆賦之﹐彌明繼焉。」詩曰「妙匠斵山骨﹐刳中事煎烹。師服。直柄未當權﹐塞口且吞聲。喜。龍頭縮菌蠢﹐豕腹脹膨脝。彌明。外苞幹蘚文﹐中有暗浪驚。師服。在冷安自足﹐遭焚意彌亨。喜。謬當鼎鼐間﹐妄使水火爭。彌明。大若烈士膽﹐圓如戰馬纓。師服。上比香鑪尖﹐下與鏡面平。喜。秋菇未落蒂﹐凍芋彊抽萌。彌明。一塊元气間﹐細泉幽竇傾。師服。不值輸寫處﹐焉知懷抱淸。喜。方當洪鑪然﹐益見小器盈。彌明。睆睆無刃迹﹐團團類天成。遙疑龜負圖﹐出曝曉正晴。喜。旁有雙耳穿﹐上爲孤髻撐。彌明。或訝短尾銚﹐又似無足鐺。師服。可惜寒食毬﹐擲在路傍坑。喜。何當出灰灺﹐無計離瓶罌。師服。陋質荷斟酌﹐狹中貴提擎。師服。豈能煮仙藥﹐但未污羊羹。喜。形模婦女笑﹐量度兒童輕。彌明。徒爾堅重性﹐不過升合盛。師服。傍似廢轂仰﹐側見折軸橫。喜。時於蚯蚓竅﹐微作蒼蠅鳴。彌明。以玆翻溢愆﹐實負任使誠。師服。常居顧盼地﹐敢有漏泄情。喜。寧依暖熱獘﹐不與寒涼並。彌明。區區徒自效﹐瑣瑣不足呈。師服。回旋但兀兀﹐開合惟鏗鏗。喜。全勝瑚璉貴﹐空有口傳名。豈比俎豆古﹐不爲手所撜。磨礲去圭角﹐浸潤著光明。願君莫嘲誚﹐此物方施行。」四韻並是彌明作也。始﹐師服援筆題首句﹐授喜﹐喜綴其下云云。道士笑曰「子詩如是而已乎﹗」卽袖手竦肩﹐傍北墻坐﹐謂劉曰「吾不解世俗書﹐弟子爲我書吾句。」因髙吟「龍頭」﹑「豕腹」一聯﹐初不似經意﹐詩旨有似譏喜。二子相顧慚駭﹐欲以多窮之。道士不用意﹐益切奇出﹐不可附說﹐皆侵劉﹑侯。二子思竭﹐不能續。道士曰「章不可不成。」命劉把筆﹐唱出四十字爲八句。讀畢﹐謂二子曰「此皆不足與語﹐此寧爲文耶﹗吾所聞﹐子皆不足聞也。」二子驚惋自失。

蔣防

《春風扇微和詩》云「麗日催遲景﹐和風扇早春。暖浮丹鳳闕﹐韶媚黑龍津。澹蕩迎仙仗﹐霏微送畫輪。綠搖宮柳散﹐紅待禁花新。舞席皆回雪﹐歌筵暗送塵。幸當陽律候﹐惟願及佳辰。」

《望禁苑祥光詩》云「嘉瑞生天色﹐蔥蘢幾效祥。樹搖三殿側﹐日映九城傍。仙霧今同色﹐卿云未可章。拱汾疑鼎气﹐臨渭比熒光。豈並春風舊﹐俄同聖壽長。微臣時一望﹐短羽欲翺翔。」

《冬至日祥風應候詩》云「節逢淸景空﹐气占二儀中。獨喜登髙日﹐先知應候風。瑞呈光舜化﹐慶表盛堯聰。況與承時葉﹐還將入律同。微微萬井逼﹐習習九門通。繞殿鑪煙起﹐殷勤報歲功。」

《杜賓客永丰裏新居》云「退迹居三逕﹐辭榮繼二疏。聖情容解印﹐帝里許懸車。已去龍樓籍﹐猶分禦廩儲。風泉輸耳目﹐松竹助元虛。調護心常在﹐山林思有餘。應嗤紫芝客﹐遠就白雲居。」

元和中﹐李紳及防薦龐嚴爲翰林學士﹐李逢吉誣紳罪﹐逐之﹐出嚴刺信州﹐防刺汀州。於敖封還詔書﹐搢紳意伸其枉﹐曰「於給事犯宰執之怒﹐申龐﹑蔣之屈﹐不亦善乎﹖」奏下﹐乃論貶嚴太輕﹐眾嗤噪。防作《連州廖先生碑銘》云「長慶末﹐余自尙書司封郎中﹑知制誥翰林學士﹐出守臨江﹐尋攺此郡。」

卷四十二

王涯令狐楚張仲素

王涯

《獻壽詞》云「宮觀參差列九重﹐祥雲瑞气捧階濃。微臣欲獻南山壽﹐遙指南山對衮龍。」

《遊春詞》云「曲江絲柳變煙條﹐寒谷冰隨暖气消。才見春光生綺陌﹐已聞淸樂動云韶。」「經過柳陌與桃蹊﹐尋逐春光著處迷。鳥度時時衝絮起﹐花繁衮衮壓枝低。」

《秋思》云「綠軒涼吹動輕衣﹐夜聽更長玉漏稀。月渡天河光轉濕﹐鵲驚秋樹葉頻飛。」「宮連太液見滄波﹐暑气微消秋意多。一夜輕風蘋末起﹐露珠翻盡滿池荷。」

《從軍辭》云「髦頭夜落捷書飛﹐來奏金門著賜衣。白馬將軍頻破敵﹐黃龍戍卒幾時歸。」

《塞下曲》云「辛勤幾出黃花戍﹐迢遞初隨細柳營。塞晚每愁殘月苦﹐邊愁更逐斷蓬聲。」「年少辭家從冠軍﹐金裝寶劍去邀勛。不知馬骨傷寒水﹐惟見龍城起暮云。」

《平戎辭》云「太白秋髙助發兵﹐長風夜捲敵塵淸。男兒解卻腰間劍﹐喜見從王道化平。」

《塞上曲》云「塞卒常爲敵﹐邊聲已報秋。平生多志气﹐箭底覓封侯。」

《從軍辭》云「戈甲從軍久﹐風雲識陣難。今朝拜韓信﹐計日斬成安。」「燕頷多奇相﹐狼頭敢犯邊。寄言班定遠﹐正是立功年。」

《隴上行》﹕「負羽到邊州﹐鳴笳度隴頭。云黃知塞近﹐艸白見邊秋。」

《閨人贈遠》﹕「花明綺陌春﹐柳拂禦溝新。爲報遼陽客﹐流芳不待人。」「遠戍功名薄﹐幽閨年貎傷。妝成對春樹﹐不語淚千行。」「形影一朝別﹐煙波千里分。君看望君處﹐只是起行雲。」「戴勝飛晴野﹐淩澌下濁河。春風樓上望﹐誰見淚痕多。」

《春江曲》﹕「搖漾越江春﹐相將看白蘋。歸時不覺夜﹐出浦月隨人。」「家寄徵江岸﹐徵人幾歲遊。不如潮水信﹐每月到沙頭。」「乘曉南湖去﹐參差疊浪橫。前洲在何處﹐露裏雁嚶嚶。」

《塞下曲》﹕「三戍漁陽再渡遼﹐騂弓在臂劍橫腰。匈奴欲似知名姓﹐休傍陰山更射雕。」「獵馬千羣雁幾雙﹐燕然山下碧油幢。傳聲漠北單於破﹐火照旌旗夜受降。」「朔雪飄飄開雁門﹐平莎歷亂捲蓬根。功名恥計擒生數﹐直斬樓蘭報國恩。」「隴水潺湲隴樹秋﹐徵人到此淚雙流。鄕關萬里無因見﹐西戍河源早晚休。」「陰磧茫茫塞艸腓﹐桔橰烽上暮煙飛。關河北望天連海﹐蘇武曾將漢節歸。」

《漢苑行》﹕「二月春風變柳條﹐九天淸樂奏云韶。蓬萊殿後花如錦﹐紫閣街前雪未銷。」「回雁髙翻太液池﹐新花低發上林枝。年光到處皆堪賞﹐春色人間總未知。」「春風澹蕩影悠悠﹐鶯囀髙枝燕入樓。千步回廊聞鳳吹﹐珠簾處處上銀鉤。」

《閨思》云「洞房今夜月﹐如練復如霜。爲照離人恨﹐亭亭到曉光。」

涯﹐字廣津﹐博學﹐工屬文﹐梁蕭﹑陸贄異其才。元和中爲相﹐又相穆宗。至文宗時﹐李訓敗﹐遂及禍。

令狐楚

《宮中樂》云「楚塞金陵靖﹐巴山玉壘空。萬方無一事﹐端坐大明宮。」「雪霽長楊苑﹐冰開太液池。宮中行樂日﹐天下盛明時。」「柳色煙相似﹐梨花雪不如。春風空有意﹐一一麗皇居。」「月上宮花靜﹐煙含遠樹深。銀臺門已閉﹐仙漏夜沈沈。」「九重靑鎖闥﹐百尺碧雲樓。明月秋風起﹐珠簾上玉鉤。」

《遠別離》云「楊柳黃金穗﹐梧桐碧玉枝。春來消息斷﹐早晚是歸時。」「玳織鴛鴦履﹐金裝翡翠簾。畏人相借問﹐不擬到城南。」

《遊春辭》云「曉遊臨碧殿﹐晚日上春亭。芳樹羅仙苑﹐晴山展翠屏。」「一夜好風吹﹐新花一萬枝。風前調玉管﹐花下簇金羈。」

《長相思》云「君行登隴上﹐妾夢在閨中。玉箸千行落﹐銀牀一半空。」「綺席春眠覺﹐紗窗曉望迷。朦朧殘夢裏﹐猶自在遼西。」

《年少行》云「少小邊城慣放狂﹐驏騎蕃馬射黃羊。如今年老無筋力﹐猶倚營門數雁行。」「家本淸河住五城﹐須憑弓箭覓功名。等閒飛鞚秋原上﹐猶向寒云試射聲。」「弓背霞明劍照霜﹐秋風走馬出咸陽。未收天子河源地﹐不擬回頭望故鄕。」「霜滿庭中月滿樓﹐金樽玉柱對淸秋。當年稱意須爲樂﹐不到天明未肯休。」

《從軍行》云「荒雞隔水啼﹐汗馬向風嘶。終日隨旌斾﹐何時罷鼓鼙。」「孤心眠夜雪﹐滿眼是秋沙。萬里猶防塞﹐三年不見家。」「卻望冰河闊﹐前登雪嶺髙。徵人幾多在﹐又擬戰臨洮。」「胡風千里驚﹐漢月五更明。縱有還家夢﹐猶聞出塞聲。」「暮雪迷靑海﹐陰霞覆白山。可憐班定遠﹐生入玉門關。」

《塞下曲》云「雪滿衣裳冰滿須﹐曉隨飛將伐單於。平生志气今何在﹐把得家書淚似珠。」「邊艸蕭條塞雁飛﹐徵人南望盡沾衣。黃塵滿面長須戰﹐白髮生頭未得歸。」

《思君恩》云「小苑鶯歌歇﹐長門蝶舞多。眼看春又去﹐翠輦不經過。」「紫禁香如霧﹐靑天月似霜。云韶何處奏﹐只是在昭陽。」「雞鳴天漢曙﹐鶯語禁林春。誰入巫山夢﹐惟應洛水神。」

《王昭君》云「錦車天外去﹐毳幕雪中開。魏闕蒼龍遠﹐蕭關赤雁來。」「仙娥今下嫁﹐驕子自同和。劍戟歸田盡﹐牛羊繞塞多。」

《望春辭》云「髙樓望見一花開﹐便覺春光四面來。曉日晴雲知次第﹐東風不用更相催。」「雲霞五采浮天闕﹐梅柳千般夾禦溝。不上黃山南北望﹐豈知春色滿神州。」

楚久爲太常博士﹐詩云「何日居三署﹐終年尾百僚。」世傳之。

《立春後言懷招李庭衙推》云「閒齋夜擊唾壺歌﹐試望夷門柰遠何。每聽塞笳離夢斷﹐時窺淸鑑旅愁多。稍驚宵漏丁丁促﹐已覺春風習習和。海內故人君最老﹐花間鞭馬更相過。」

《節度宣武酬樂天夢得》云「蓬萊仙監樂天。客曹郎﹐劉爲主客。曾枉髙車客大梁。見擁旌旃治軍旅﹐知親筆硯事文章。愁看柳色懸離恨﹐憶遞花枝助酒狂。洛下相逄肯相寄﹐南金璀錯玉淒涼。」劉詩云「曾經謝病客遊梁﹐今日相逄憶李王。少有一身兼將相﹐更能四面占文章。」白詩云「馬頭拂柳時回轡﹐豹尾穿花暫亞槍。誰引相公開口笑﹐不逢白傅與劉郎。」

楚自翰林學士拜相﹐子綯自湖州召入翰林爲學士﹐間歲拜相。渭南尉趙嘏獻詩曰「鶚在卿云冰在壺﹐代天才業奉訏謨。榮同伊陟傳朱戶﹐秀比王商入畫圖。昨夜星辰爲劍履﹐前年風月滿江湖。不知機務時多暇﹐猶許詩家屬和無。」

貞元七年﹐杜黃裳知舉﹐微服訪名士於尹樞。樞言子弟有崔元略﹐孤進有林藻﹑令狐楚。其年樞冠榜﹐試《珠還合浦賦》。藻賦成﹐夢人謂曰「何不敍珠來去之意。」旣寤﹐攺之。黃裳謂藻曰「敍珠來去﹐如有神助。」是年楚第五﹐藻第十一。

楚﹐字殼士﹐徳棻之裔。與李逄吉善。元和末爲相﹐敬宗逐李紳﹐楚自宣武節度徙天平﹐入爲左僕射。開成間卒。

楚《遊義興寺寄上李逢吉相公》云「柳營無事詣蓮宮﹐相公久住此寺。步步猶疑是夢中。勞役徒爲萬夫長﹐閒遊曾與二人同。鸞凰飛去仙巢在﹐龍象潛來講席空。松下花飛頻佇立﹐一心千里憶梁公。」

《遊晉祠上李逢吉相公》云「不歷晉祠三十年﹐白頭重到一淒然。泉聲自昔鏘寒玉﹐艸色𨿽秋耀翠鈿。少壯同遊寧有數﹐尊榮再會便無緣。相思臨水下雙淚﹐寄入並汾向洛川。」

張仲素

《聖神樂》云「玉帛殊方至﹐歌鐘比屋聞。華夷今一貫﹐同賀聖明君。」「海浪恬丹徼﹐邊塵靜黑山。從今萬里外﹐不復鎖蕭關。」「九陌祥煙合﹐千春瑞月明。宮花同苑柳﹐先發鳳凰城。」

《宮中樂》云「网戶交如綺﹐紗窗薄似煙。樂吹天上曲﹐人是月中仙。」「翠匣開寒鏡﹐珠釵掛步搖。妝成只是曉﹐更漏促淸宵。」「紅果瑤池實﹐金盤露井冰。甘泉將避暑﹐臺殿水光凝。」「月彩浮鸞殿﹐砧聲繞鳳樓。笙歌臨水檻﹐紅燭乍迎秋。」「奇樹畱寒翠﹐神池結夕波。黃山一夜雪﹐渭水雁聲多。」

《春遊》云「煙柳飛輕絮﹐風楡落小錢。蒙蒙百花裏﹐羅綺競秋千。」「騁望登香閣﹐爭髙下砌臺。林間踏靑去﹐席上意錢來。」「行樂三春節﹐林花百和香。當年重意气﹐先占鬥鷄場。」

《春閨怨》云「雪盡萱抽葉﹐風輕水變苔。玉關書信絕﹐又見發庭梅。」「裊裊邊城柳﹐靑靑陌上桑。提籠忘采葉﹐昨夜夢漁陽。」

「桂魄初生秋露微﹐輕羅已薄未更衣。銀箏夜久殷勤弄﹐心怯空房不忍歸。」

《太平辭》云「風俗今和厚﹐君王在穆淸。行看采花曲﹐盡是泰階平。」「聖徳超千古﹐皇風靜四方。蒼生今息戰﹐無事覺時長。」

《遊春曲》云「萬樹江邊杏﹐新開一夜風。滿園深淺色﹐照在綠波中。」「上苑何窮樹﹐花開次第新。香車與絲綺﹐風靜亦生塵。」

《送春辭》云「日日人空老﹐年年春更歸。相歡在樽酒﹐不用惜花飛。」

《塞上曲》云「天驕遠塞行﹐出鞘寶刀鳴。定是酬恩日﹐今朝覺命輕。」

「捲斾生風喜气新﹐早持龍節靜邊塵。漢家天子圖麟閣﹐身是當今第一人。」

《贈遠》云「當年只是守空帷﹐夢見江山覺別離。不見鄕書傳雁足﹐惟看新月吐蛾眉。」「厭攀楊柳臨靑閣﹐閒采芙蓉傍碧潭。走馬臺邊人不見﹐拂云堆畔戰方酣。」

《閨人思云》﹕「愁見遊空百丈絲﹐春風惹斷更傷離。閒花落徧蒼苔地﹐盡日無人誰得知。」

《秋夜曲》云「丁丁漏水夜何長﹐漫漫輕雲露月光。秋逼暗虫通夕響﹐徵衣未寄莫飛霜。」

「碧窗斜月藹淸輝﹐愁聽寒螿淚濕衣。夢裏分明見關塞﹐不知何路向金微。」

「秋天一夜靜無雲﹐斷續鴻聲到曉聞。欲寄徵衣問消息﹐居延城外又移軍。」

「博山沈燎絕餘香﹐蘭燼金檠怨夜長。爲問靑靑河畔艸﹐幾回經雨復經霜。」

《天馬辭》云「天馬初從渥水來﹐郊歌曾唱得龍媒。不知玉塞沙中路﹐苜蓿殘花幾處開。」「躞蹀宛駒齒未齊﹐摐金噴玉向風嘶。來時行盡金河道﹐獵獵輕風在碧蹄。」

《緱山鶴詩》﹕「羽客驂仙鶴﹐將飛駐碧山。映松殘雪在﹐度嶺片雲還。淸唳因風遠﹐髙姿對水閒。笙歌憶天上﹐城郭嘆人間。幾覺霜毛潔﹐殊知藻質班。迢迢煙路逸﹐奮翮詎能攀。」

砌臺﹐卽今攃攃臺也。仲素詩云「寫望臨香閣﹐登髙下砌臺。林間踏靑去﹐席上意錢來。」

仲素﹐字繪之﹐建封之子。憲宗以仲素﹑段文昌爲翰林學士﹐韋賢之曰「學士所以備顧問﹐不宜專取辭藝。」罷之﹐後終中書舍人。

右王涯﹑令狐楚﹑張仲素五言﹑七言絕句﹐共作一集﹐號《三舍人集》﹐今盡錄於此。

卷四十三

竇參郎士元於良史舒元輿李諒李賀呂溫呂恭段洪古何元上羊士諤馮宿柳宗元吳武陵邵眞崔膺衛象李宣遠熊孺登崔立之郭遵韋紓

竇參

《謫江表久未歸有詩》云「一自經放逐﹐徘徊無所從。便爲出山云﹐不隨飛去龍。名豈不欲保﹐歸豈不欲早。苟無三月資﹐難適千里道。離心與羈思﹐終日常艸艸。人生年幾齊﹐憂苦則先老。誰能假羽翼﹐使我暢懷抱。」

《湖上閒居》云「避影將息陰﹐自然知音稀。向來深林中﹐偶亦有所窺。飛鳥口銜食﹐引雛上髙枝。髙枝但各有﹐安知宜不宜。止止復何云﹐物情何自私。」

髙仲武云「參詩祖沈千運﹐比於孟郊﹐尙在廊廡之間。然『萬丈水聲落﹐四時松色寒』﹐又『人生年幾齊﹐憂苦卽先老』﹐羽翮未齊﹐而力已具。」

參﹐字時中。爲人矜嚴悻直﹐果於斷。初爲萬年尉﹐失囚﹐貶尉江夏。代同舍人罪﹐人義之。相徳宗﹐與陸贄不平﹐以姦賄貶死於邕州。

郎士元

《題劉相公三湘圖》云「昔別醉衡霍﹐爾來憶南洲。今朝平津邸﹐兼得瀟湘遊。稍辧荊門樹﹐依然芳杜洲。微明三巴峽﹐咫尺萬里流。去鳥不知倦﹐遠帆生暮愁。涔陽指天末﹐北渚空悠悠。枕上見漁父﹐坐中常狎鷗。誰言魏闕下﹐自有東山幽。」

《塞下曲》云「寶刀塞上兒﹐身經百戰曾百勝﹐壯心竟未嫖姚知。白艸山頭日初沒﹐黃沙城下歌聲發。蕭條夜靜邊風吹﹐獨倚營門望秋月。」

《贈韋司直》云「聞君感嘆二毛初﹐舊友相依萬里餘。烽火有時驚暫定﹐甲兵無處可安居。客來吳越星霜久﹐家在平陵音信疏。昨日風光還入戶﹐登山臨水意何如。」

《送張南史》雲「雨餘深巷靜﹐獨酌定殘春。車馬𨿽嫌僻﹐鶯花不棄貧。虫聲粘戶网﹐鼠迹印牀塵。借問山陽會﹐如今有幾人。」

髙仲武云「士元員外﹐河嶽英奇﹐人倫秀異。自家形國﹐遂擁大名。右丞已後﹐與錢郎更長。自丞相已下出使作牧﹐二公無詩祖餞﹐時論鄙之。兩公詞體﹐大約欲同。就中郎公稍更閒雅﹐近於康樂。如『荒城背流水﹐遠雁入寒云』﹐又『去鳥不知倦﹐遠帆生暮愁』﹐又『蕭條夜靜邊風吹﹐獨倚營門望秋月』﹐可齊衡古人﹐掩映時輩。又『暮蟬不可聽﹐落葉豈堪聞』﹐古人謂謝脁工於發端﹐比之於今﹐有慚沮矣﹗」

士元﹐字君冑﹐中山人。寶應中﹐選畿縣官﹐詔試中書﹐補渭南尉﹐歷拾遺﹑郢州刺史。

《送彭將軍》云「雙旌漢飛將﹐萬里授橫戈。春色臨關盡﹐黃雲出塞多。鼓鼙悲絕漠﹐烽戍隔長河。莫斷陰山路﹐天驕已請和。」

《送孫頠》云「悠然富春客﹐憶與暮潮歸。擢第人多羨﹐如君獨步稀。亂流江渡淺﹐遠色海山微。若訪新安路﹐嚴陵有釣磯。」

《宿杜氏江樓》云「適楚豈吾願﹐思歸秋向深。故人江樓月﹐夜夜千里心。落葉覺鄕夢﹐鳥啼驚越吟。寥寥更何有﹐斷續空城砧。」《送彭將軍》以下二章並《贈張南史詩》﹐姚合取爲《極元集》。

於良史

良史爲張徐州建封從事﹐每自吟曰「出身三十年﹐發白衣猶碧。日暮倚朱門﹐從未污袍赤。」公因爲奏章服焉。

《春山夜月》云「春來多勝事﹐賞玩夜忘歸。掬水月在手﹐弄花香滿衣。興來無遠近﹐欲去惜芳菲。南望鐘鳴處﹐樓臺深翠微。」

《冬日寄李贊府》云「地際朝陽滿﹐天邊宿霧收。風兼殘雪起﹐河帶斷冰流。北闕馳心極﹐南圖尙旅遊。登臨思不已﹐何處得銷憂。」

《閒居寄薛據》云「隱幾讀黃老﹐閒齋耳目淸。僻居人事少﹐多病道心生。雨洗山林濕﹐鴉鳴池館晴。晚來因廢捲﹐行樂至西城。」

髙仲武云「良史工於淸雅﹐工於形似。如『風兼殘雪起﹐河帶斷冰流』﹐吟之未終﹐皎然在目。」

舒元輿

大和九年﹐誅王涯等﹐仇士良愈專恣﹐文宗惡之﹐𨿽登臨遊幸﹐未嘗爲樂﹐或瞠目獨語﹐左右莫敢進問。因題詩曰「輦路生春艸﹐上林花滿枝。憑髙何限意﹐無復侍臣知。」一日看牡丹﹐或吟曰「拆者如語﹐含者如咽﹐俯者如愁﹐仰者如悅。」吟罷﹐方省元輿詞﹐不覺嘆息﹐泣下沾衣。

李翺在長沙嫁韋中丞愛姬所生女之流落者﹐元輿自京馳詩贈翺曰「湘江舞罷忽成悲﹐便脫蠻靴出絳帷。誰是蔡邕琴酒客﹐魏公懷舊嫁文姬。」

元輿﹐婺州人﹐與李訓善﹐同相文宗﹐專附鄭注﹐詭謀謬算﹐日與訓比﹐敗天下事﹐二人爲之也。

元輿授監察禦史﹐時坊州刺史汪浰黷貨﹐禦史大夫溫造署元輿往訊之﹐於坊州按獄。有詩云「中部接戎塞﹐頑山四周遭。風冷木長瘦﹐石磽人亦勞。牧守苟懷仁﹐癢之時爲瘙。其愛如赤子﹐始得無啼號。柰何貪狼心﹐潤屋沈脂膏。攫摶如猛虎﹐吞噬若狂獒。山禿逾髙采﹐水窮益深撈。龜魚旣絕迹﹐鹿兔無遺毛。氓苦稅外緡﹐吏憂笑中刀。大君明四目﹐燭之洞秋毫。眷玆一州命﹐慮齊墜波濤。臨軒詔小臣﹐汝往窮貪饕。分明舉公法﹐爲我緩窮騷。小臣誠小心﹐奉命如煎熬。飲冰不待夕﹐驅馬淩晨臯。及此督簿書﹐遊詞出狴牢。門墻見狼狽﹐案牘問腥臊。探情與之言﹐變態如姦猱。眞非旣巧飾﹐僞意乃深韜。去惡猶農夫﹐稂莠須耘薅。恢恢布疏网﹐罪者何由逃。自顧孱鈍姿﹐利器非能操。六旬始歸奏﹐霜落秋原蒿。寄謝守土臣﹐努力淸郡曹。須知聽甚卑﹐勿謂天之髙。」

《橋山懷古》云「軒轅厭代千萬秋﹐綠波浩蕩東南流。今來古往無不死﹐獨有天地長悠悠。我乘驛騎到中部﹐古聞此地爲渠搜。橋山突兀在其左﹐荒榛交鎖寒風愁。神仙天下亦如此﹐況我蹙促同蜉蝣。誰言衣冠葬其下﹐不見弓劍何人收。哀喧叫笑牧童戲﹐陰天月落狐貍遊。卻思皇墳立人極﹐車輪馬迹無不周。洞庭張樂降元鶴﹐涿鹿大戰摧蚩尢。智勇神天不自大﹐風後力牧輸長籌。襄城迷路問童子﹐帝鄕歸去無人畱。崆峒求道失遺迹﹐荊山鑄鼎余荒邱。君不見黃龍飛去山下路﹐斷髯成艸風颼颼。」

《八月五日中部官舍讀唐歷天寶已來追愴故事》云「將尋國朝事﹐靜讀柳芳歷。八月日之五﹐開卷忽感激。正當天寶末﹐撫事坐追惜。仰思聖明帝﹐貽禍在肘腋。楊李盜吏權﹐貪殘日狼籍。燕戎伺其便﹐百萬奮長戟。兩河連煙塵﹐二京成瓦鑠。生人死欲盡﹐揳業猶不息。肅宗傳寶圖﹐寇難連年擊。天地方開泰﹐鑄鼎成繼述。萬國哭龍衮﹐悲思動蠻貊。自此千秋節﹐不復動金石。悲風揚霜天﹐繐帷冷塵席。零落太平老﹐東西亂離客。往往爲餘言﹐嗚咽淚雙滴。況當近塞地﹐哀吹起邊笛。撫幾觀陳文﹐使我心不懌。花萼笑繁華﹐溫泉樹容碧。霓裳煙雲盡﹐梨園風雨隔。露囊與金鏡﹐東遊驚波溺。昔聞歡娛事﹐今日成慘戚。神仙不可求﹐劍璽苔文積。萬古長恨端﹐蕭蕭泰陵陌。」

《坊州按獄蘇氏莊記室二賢自鄜州走馬相訪畱連數日發後獨坐寂寞因成詩寄之》云「十年一相見﹐世路信多岐。雲雨易分散﹐山川長間之。我銜鳳闕恩﹐按獄橋山陲。君在龍驤府﹐掌奏羽檄詞。相去百餘里﹐魂夢自相馳。形容在胸臆﹐書札通相思。煩君愛我深﹐輕車忽載脂。塞門秋色老﹐霜气方凝姿。此地少平川﹐崗阜相參差。誰知路非遠﹐行者多雲疲。君能犯勁風﹐信宿淩欹危。情親不自倦﹐下馬開雙眉。相對坐沈吟﹐屈指驚歲時。萬事且莫問﹐一杯欣共持。陽烏忽西傾﹐明蟾掛髙枝。捲簾引瑤玉﹐滅燭臨霜墀。中庭有疏蘆﹐淅淅聞風吹。長河捲云色﹐凝碧無瑕疵。一言開我懷﹐曠然澹希夷。悠悠夜方永﹐冷思偏相宜。眉睫無他人﹐與君閒解題。陶然叩寂寞﹐更請吟淸詩。得意且忘言﹐何況竹與絲。頃刻過三夕﹐起坐輕四支。明朝告行去﹐慘然還別離。出門送君去﹐君馬揚金羈。回來坐空堂﹐寂寞無人知。重重碧雲合﹐何處尋佳期。」

李諒

《蘇州元日郡齋感懷寄越州元相公杭州白舍人》云「稱慶還鄕郡吏歸﹐端憂明發儼朝衣。首開三百六旬日﹐新知四十九年非。當官補拙猶勤慮﹐遊宦量才已息機。舉族共資隨月俸﹐一身惟憶故山薇。舊交邂逅封疆近﹐老牧蕭條宴賞稀。書札每來同笑語﹐篇章時到借光輝。絲綸暫厭分符竹﹐舟楫初登擁羽旗。未知今日情何似﹐應與幽人事有違。」時長安四年也。

樂天《和李中丞元日寄詩兼呈微之》云「領郡慚當潦倒年﹐鄰州喜得平生友。」又云「憑鶯傳語與李六﹐倩雁將書寄元九。莫嗟一日日催人﹐且貴一年年入手。」

樂天艸《諒泗州刺史制》云「諒自澄城長訖尙書郎﹐中間再爲州牧﹐三宰劇縣﹐苦心卹隱﹐仁恕及物﹐操刀決滯﹐砉騞有聲。」諒後爲京兆尹。

諒﹐字復言。微之有《酬復言元日郡齋感懷詩》云「臘盡殘銷春又歸﹐逢新別故欲沾衣。自驚身上添年幾﹐休系心中小是非。貴富祝來何所遂﹐聰明鞭得轉無機。羞看稚子先拈酒﹐悵望平生舊采薇。去日漸加餘日少﹐賀人閒鬧故人稀。椒花麗句開重撿﹐艾發衰容惜寸輝。苦思正直酬白雪﹐閒觀風色助靑旂。千官仗下鑪煙裏﹐東海西頭意獨違。」祝富貴﹑鞭聰明﹐皆正旦童稚俗云。

李賀

《髙軒過》云「華裾織翠靑如蔥﹐金環壓轡搖玲瓏。馬蹄隱耳聲隆隆﹐入門下馬气如虹。云是東京才子﹑文章鉅公。二十八宿羅心胸﹐元精耿耿貫當中。殿前作賦聲摩空﹐筆補造化天無功。龐眉書客感秋蓬﹐誰知死艸生華風。我今垂翅附冥鴻﹐他日不羞蛇作龍。」退之﹑皇甫湜聯騎造門﹐賀總角荷衣而出﹐命賦此詩﹐操觚立成。

賀以詩謁退之﹐時爲國子博士﹐已送客解帶﹐門人呈捲﹐旋讀之。首篇《雁門太守行》云「黑雲壓城城欲摧﹐甲光向月金鱗開。」卻援帶﹐命邀之。其詩云「黑雲壓城城欲摧﹐甲光向月金鱗開。角聲滿天秋色裏﹐塞上燕脂凝夜紫。半捲紅旗臨易水﹐霜重鼓聲寒不起。報君黃金臺上意﹐提攜玉龍爲君死。」

李商隱作賀小傳云「京兆杜牧爲《李長吉序》﹐狀長吉之奇甚盡﹐世傳之。長吉姊嫁王氏者﹐語長吉之事尢備。長吉細瘦﹐通眉﹐長指爪﹐能苦吟疾書。最先爲昌黎韓愈所知﹐所與遊者王參元﹑楊敬之﹑權璩﹑崔植爲密。每旦日出與諸公遊﹐未嘗得題然後爲詩﹐如他人思量牽合以及程限爲意。常從小奚奴﹐騎距驢﹐背一古破錦囊﹐遇有所得﹐卽書投囊中。及暮歸﹐太夫人使婢探囊出之﹐見所書多﹐輒曰﹕『是兒要當嘔出心始已耳﹗』上燈與食﹐長吉從婢取書﹐研墨疊紙﹐足成之﹐投他囊中﹐非大醉及弔喪日﹐率如此﹐過亦不復省﹐王﹑楊輩時復來探取寫去。長吉往往獨騎往京洛﹐所至或時有﹐隨棄之﹐故沈子明家所餘四卷而已。長吉將死時﹐或晝見一緋衣人﹐駕赤虯﹐持一版書﹐若太古篆﹐或霹靂石文者﹐云當召長吉。長吉了不能讀﹐歘下榻叩頭﹐言阿長吉學語時﹐呼太夫人云。老且病﹐賀不願去。緋衣人笑曰﹕『帝成白玉樓﹐立召君爲記。天上差樂﹐不苦也。』長吉獨泣﹐邊人盡見之。少之﹐長吉气絕。常所居窗中﹐勃勃有煙气﹐聞行車嘒管之聲。太夫人急止人哭﹐待之如炊五斗黍許時﹐長吉竟死。王氏姊非能造作謂長吉者﹐實所見如此。嗚呼﹗天蒼蒼而髙也﹐上果有帝也耶﹗帝果有苑囿宮室觀閣之玩耶﹗苟信然﹐則天之髙邈﹐帝之尊嚴﹐亦宜有人物文彩愈此世者﹐何眷眷於長吉﹐而使其不壽耶﹗噫﹗又豈世所謂才而奇者﹐不獨地上少耶﹐天上亦不多耶﹗長吉生二十六年﹐位不過奉禮太常﹐當時人亦多排擯毀斥之﹐又豈才而奇者﹐帝獨重之﹐而人返不重耶﹗又豈人見會勝帝耶﹗」

「飛香芝紅滿天春。」《上云樂》句。「酒酣喝月使倒行。」《秦王飲酒》句。「蹋天磨刀割紫雲。」《靑花紫石硯歌》句。右張爲取作《主客圖》。

杜牧之序其文集云「賀字長吉﹐元和中﹐韓吏部亦頗道其歌詩。雲煙綿聯﹐不足爲其態也﹔水之迢迢﹐不足爲其情也﹔春之盎盎﹐不足爲其和也﹔秋之明潔﹐不足爲其格也﹔風檣陣馬﹐不足爲其勇也﹔瓦棺篆鼎﹐不足爲其古也﹔時花美女﹐不足爲其色也﹔荒國陊殿﹐梗莽邱壠﹐不足爲其恨怨悲愁也﹔鯨呿鰲擲﹐牛鬼蛇神﹐不足爲其虛荒幻誕也。蓋騷之裔﹐理𨿽不及﹐辭或過之。《騷》有感怨刺懟﹐言及君臣理亂﹐時有以激發人意。乃賀所爲﹐無得有是。賀能采尋前事﹐所以深嘆恨今古未嘗經道者。如《金銅仙人辭漢歌》《補梁庾肩吾宮體謠》﹐求取情狀﹐離絕遠去筆墨畦逕間﹐亦殊不能知之。賀生二十七年死矣﹐世皆曰使賀且未死﹐少加以理﹐奴僕命《騷》可也。」

呂溫

字和叔﹐一字化光﹐禮部侍郎渭之子。貞元中﹐連中兩科﹐徳宗召爲集賢校書。後爲治書禦史﹐坐王叔文﹐貶道州﹐攺衡州。年四十而歿﹐有子安衡。

溫《和張舍人聞琴》云「迢遞天上直﹐寂寞邱中琴。憶爾山水韻﹐起予仁智心。凝情在正始﹐超想疏煩襟。涼生子夜後﹐月照禁垣深。遠風靄蘭气﹐微露淸桐陰。方襲緇衣慶﹐永奉南薰吟。」

《贈友人》云「南山雙喬松﹐擢本皆千尋。夕流膏露津﹐朝被靑雲陰。負雪出深澗﹐搖風倚髙岑。明堂久不創﹐云幹何森森。匠意方雕巧﹐時情正誇淫。生材會有用﹐天地豈無心。」

《道州觀野火詩》云「南風吹烈火﹐焰焰燒楚澤。陽景當畫連﹐陰天半夜赤。過處若彗掃﹐來時如電激。豈復辧蕭艾﹐焉得分玉石。虫蛇盡爍爛﹐虎兕出奔迫。積穢一蕩除﹐和气始融液。堯時旣敬授﹐禹稼斯肇迹。徧生合穎禾﹐大秀兩岐麥。家有京坻詠﹐人無溝洫戚。若悟焚如功﹐來歲終受益。」

《衡州早春》云「碧水何逶迆﹐東風吹春艸。煙波千里曲﹐不辧嵩陽道。」又云「病肺不飲酒﹐傷心不看花。惟驚望鄕處﹐猶自隔長沙。」

劉夢得序其文曰「蚤聞詩禮於先侍郎﹐從梁肅學文章﹐勇於藝能﹐咸有所祖。年益壯﹐志益大﹐遂撥去文學﹐與雋賢交。重气槪﹐核名實﹐歆然以致君及物爲大欲。每與其徒講疑考要﹐皇王霸彊之際﹐臣子忠賢之道﹐出入上下千百年間﹐詆訶角逐﹐疊發連柱﹐得一善輒盱衡擊節﹐揚袂頓足﹐信容得色﹐舞於眉端。以爲按是言﹐修是理﹐合乎心而气將之﹐昭昭然若揭日月而行﹐孰能閼其勢而爭天光者﹗嗚呼﹗言可信而時異﹐道甚長而命窄﹐精气爲物﹐其有所歸乎﹖」又曰「和叔生少遇君﹐而卒以謫﹐似賈生﹐能明王道﹐似荀卿。始學左氏書﹐故其文微爲富艷。夫羿之關弓﹐惟巴蛇九日﹐乃能盡其力﹐而回注鷃爵﹐亦要中於尋常之間﹐非羿之手弓有能有不能﹐所遇然也。後之達解者﹐推而廣之﹐知余之素交﹐不相索於文字之內而已。」其序如此﹐是以夢得﹑元微之﹑柳子厚悼呂衡州詩並誄﹐皆以溫功業未濟爲辭。

夢得詩曰「一夜霜風雕玉芝﹐蒼生望絕士林悲。空懷濟世安人略﹐不見男婚女嫁時。遺艸一函歸太史﹐旅墳三尺近要離。朔方徒歲行將滿﹐欲爲君刊第二碑。」

微之詩云「气敵三人傑﹐交深一紙書。我投冰瑩眼﹐君報水憐魚。髀股惟誇瘦﹐膏肓豈暇除。傷心死諸葛﹐憂道不憂余。」又云「望有經綸釣﹐虔收宰相刀。江文駕風遠﹐云貎接天髙。國待球琳器﹐家藏虎豹韜。盡將千載寶﹐埋入五原蒿。」又云「白馬雙旌隊﹐靑山八陣圖。請纓期系敵﹐枕艸誓捐軀。勢激三千壯﹐年應四十無。遙聞不瞑目﹐非是不憐吳。」又云「雕鶚生難敵﹐沈檀死更香。兒童喧市井﹐羸老哭碑堂。雁起沙汀暗﹐云連海气黃。祝融峯上月﹐幾照北人喪。」

子厚作誄云「元和六年八月日﹐衡州刺史東平呂君卒。君由道州以陟爲衡州﹐君之卒﹐二州之人哭者逾月。湖南人重社飲酒﹐是月上戊﹐不酒去樂﹐會哭於神所而歸。君之志與能﹐不施於生人﹐知之者又不過十人。世徒讀君之文章﹐歌君之理行﹐不知二者之於君其末也。萬不試而一出焉﹐猶爲當世甚重。使君幸得出其什二三﹐巍然爲偉人﹐與世無窮﹐其可涯也。」

溫《孟冬蒲津開河亭作》云「息駕非窮途﹐未濟豈迷津。獨立大河上﹐北風來吹人。雪霜自玆始﹐艸木當更新。嚴冬不肅殺﹐何似見陽春。」

溫有《偶然作》云「淒淒復汲汲﹐忽覺年四十。今朝淚滿衣﹐不是傷春泣。」又曰「中夜兀然坐﹐無言空涕洟。丈夫志气事﹐兒女安得知。」可見以其志也。

呂恭

呂溫《春日與李六景儉及弟恭聯句》﹐景儉云「始見花滿枝﹐又見花滿地。」溫云「且持增气酒﹐莫滴傷心淚。」恭云「深誠長鬱結﹐芳辰自妍媚。」景儉云「笑歌聊永日﹐誰知此時意。」溫又有《同恭歲暮寄晉州李協律詩》﹐其略曰「伊我抱微尙﹐仲氏卽心期。討論自少小﹐形影相差池。此來胸中气﹐欲耀天下奇。云衢兩沛艾﹐煙閣雙萎蕤。幾年困方枘﹐一旦失多歧。道因窮理悟﹐命以盡性知。」皆失志之狀也。

呂渭四子﹕溫﹑恭﹑儉﹑遜。柳宗元志恭墓云「以爲賢豪絕人。」又云「恭之妻﹐裴延齡女也。」

段洪古

洪古﹐澧州人。呂溫守道州時﹐洪古客焉。洪古《奉陪郎中使君樓上夜把火看花詩》云「城上芳園花滿枝﹐城頭太守夜看時。爲報林中髙舉燭﹐感人情思欲題詩。」溫《答段秀才》云「盡日看花君不來﹐江城半夜爲君開。樓中共指南園火﹐紅燼隨花落碧苔。」

溫《送段秀才歸澧州》云「湘南孤白芷﹐幽托在淸潯。豈有馨香發﹐空勞知處深。推賢路已隔﹐賑乏力不任。慚我一言分﹐負君千里心。寸義薄聯組﹐片誠兼敵金。方期踐冰雪﹐無使弱思侵。」

何元上

呂溫知道州時﹐元上居此州﹐謂之何處士。

元上有《所居寺院涼夜書情呈溫》云「庾公念病宜淸暑﹐遣向僧家占上方。月光似水衣裳濕﹐松气如秋枕簟涼。幸以薄才當客次﹐無因弱羽逐鸞翔。何由一示雲霄路﹐腸斷星星兩鬢霜。」

溫答云「意气曾傾四國豪﹐偶來幽寺息塵勞。嚴陵釣處江初滿﹐梁甫吟時月正髙。新識幾人知杞梓﹐故園何歲長蓬蒿。期君自致靑雲上﹐不用傷心嘆二毛。」

溫又有《送何山人之容州詩》云「匣有靑萍笥有書﹐何門不可曳長裾。應須定取眞知者﹐遣對明君說子虛。」

羊士諤

《小園春至偶書呈竇郎中孟員外》云「松筱𨿽苦節﹐冰霜慘其間。欣欣發佳色﹐如喜東風還。幽抱想前躅﹐冥鴻度南山。春臺一以眺﹐達士未解顏。偃息非老圃﹐沈吟閟元關。馳暉忽復失﹐壯歲不得閒。君子當濟物﹐丹梯難共攀。心期自有約﹐去掃蒼苔班。」

《酬西川獨孤侍禦見寄》云「百雉層城上將壇﹐列營西照雪峯寒。文章立事須銘鼎﹐談笑論功恥據鞍。艸檄靑油推健筆﹐曳裾黃閣聳危冠。雙金未比三年字﹐負弩空慚知者難。」

《亂後曲江》云「憶昔曾遊曲水濱﹐來春長有探春人。遊春人靜空池在﹐直至春深不似春。」

《順宗實錄》云「元年六月﹐貶宣州巡官羊士諤爲汀州寧化縣尉。士諤性傾險﹐時以公事至京﹐遇叔文用事﹐朋黨相煽﹐頗不能平﹐公言其非。叔文聞之怒﹐欲下詔斬之﹐執誼不可﹔則令杖殺之﹐又不可﹐遂貶焉。由是叔文始大惡執誼。士諤受知李吉甫﹐又最善呂溫。薦爲禦史﹐嘗爲資州刺史。」

張爲《主客圖》﹐以樂天爲廣大教化主﹐士諤爲入室。取其句云「風泉畱古顏﹐笙磬相遺音。」《歷山》句。「桂朽有遺馥﹐鸞飛安可待。」句。「塵沙靄如霧﹐長波驚飆度。雁起汀州寒﹐馬嘶髙城暮。銀釭倦秋館﹐綺瑟瞻永路。重有攜手期﹐淸光倚玉樹。」

士諤《望女幾山早歲有卜築之志》云「望女山頭春雪銷﹐路傍仙杏發柔條。心思欲去知何日﹐惆悵回車上野橋。」

《酬蕭使君出妓夜宴見送》云「玉顏紅燭忽驚春﹐微步淩波拂暗塵。自是當歌斂眉黛﹐不應惆悵爲行人。」

《郡樓晴雪》云「霽色朝云盡﹐亭髙露亦晞。褰開臨曲檻﹐蕭瑟換輕衣。地遠秦人望﹐天晴社燕飛。無功慚歲晚﹐惟念故山歸。」

《息舟荊溪入陽羨南山遊善權寺呈李功曹》云「結纜蘭渚曉﹐紫巖上連崗。晏溫值初霽﹐去繞山河長。獻歲冰雪盡﹐細泉生路傍。行披煙杉入﹐激瀾橫石梁。層閣表精廬﹐飛甍切云翔。衝襟得髙步﹐淸眺極遠方。潭嶂積佳气﹐荑英多早芳。具觀澤國秀﹐重使春心傷。念遵煩促途﹐榮利騖隙光。勉君脫冠意﹐共匿無何鄕。」

《尋山家》云「獨訪山家歇還涉﹐茅屋斜連隔松葉。主人聞語未開門﹐繞籬野菜飛黃蝶。」

馮宿

宿﹐字拱之﹐婺州人。爲裴度彰義判官﹐徐州張建封掌書記﹐歷工﹑刑二侍郎。

宿尹河南﹐樂天﹑夢得以詩送之﹐宿酬云「共稱洛邑難其選﹐何幸天書用不才。遙約和風新艸木﹐且令新雪靜塵埃。臨歧有愧傾三省﹐別酌無辭醉百杯。明歲杏園花下集﹐須知春色自東來。」每春嘗接諸公杏園宴會。

柳宗元

宗元《種柳戲題》云「柳州柳刺史﹐種柳柳江邊。談笑爲故事﹐推移成昔年。垂陰當覆地﹐聳幹會參天。好作思人樹﹐慚無惠化傳。」

《南澗中題》云「秋气集南澗﹐獨遊亭午時。回風一蕭瑟﹐林影久參差。始至若有得﹐稍深遂忘疲。羈禽響幽谷﹐寒藻舞淪漪。去國魂已遊﹐懷人淚空垂。孤生易爲感﹐失路少所宜。寂寞竟何事﹐徘徊只自知。誰爲後來者﹐當與此心期。」

《漁翁》云「漁翁夜傍西巖宿﹐曉汲淸湘燃楚竹。煙銷日出不見人﹐欸乃一聲山水綠。回看天際下中流﹐巖上無心云相逐。」

子厚《與楊誨之書》云「吾年十七﹐求進士﹐四年乃得舉。二十四求博學宏詞﹐二年乃得仕。及爲藍田尉﹐走謁六官堂下﹐與卒伍爲列。益學老子和光同塵﹐𨿽自以爲得﹐然已得號爲輕薄人矣。及爲禦史郎官﹐自以登朝廷﹐利害益大﹐𨿽戒礪益切﹐卒不免爲連累廢逐。」子厚陷王叔文之黨遷謫﹐卒死於柳州﹐柳人立廟羅池。

《雪詩》云「千山鳥飛絕﹐萬徑人蹤滅。孤舟蓑笠翁﹐獨釣寒江雪。」視鄭谷亂飄僧捨之句不侔矣﹐東坡居士云。

子厚死三年﹐愚溪無復曩時矣。劉夢得聞之﹐賦三絕云「溪水悠悠春自來﹐艸堂無主燕飛回。隔簾惟見中庭艸﹐一樹山橊依舊開。」其一。「艸聖數行畱壞壁﹐木奴千樹屬鄰家。惟見裏門通徳榜﹐殘陽寂寞出樵車。」其二。「柳門竹巷依依在﹐野艸靑苔日日多。縱有鄰人解吹笛﹐山陽舊侶更誰過。」其三。

吳武陵

《貢院樓北新栽小松詩》云「拂檻愛貞容﹐移根自遠峯。已從芳艸沒﹐終不任苔封。葉小初臨雪﹐鱗生欲狀龍。承春濯雨露﹐得地近垣墉。逐吹風微動﹐含煙色漸濃。時回日月照﹐爲謝小山松。」

武陵有文而彊捍﹐嘗爲韶州刺史﹐贓罪狼籍﹐敕令廣州幕吏鞠之。科第少年﹐殊不假貸﹐持之頗急。武陵不勝其忿﹐題詩路左佛廟曰「雀兒來逐揚風髙﹐下視鷹鸇意气豪。自謂能生千里翼﹐黃昏依舊委蓬蒿。」尋貶潘州司戶﹐卒﹐時太和八年也。或云﹕李渤爲桂管觀察﹐吳爲副﹐因宴大醉﹐渤命衙校米蘭梟之。明日﹐乃悟其太過﹐釋之。故武陵詩云。

武陵﹐信州人﹐爲太學博士。大和初﹐薦杜牧於崔郾﹐牧第五人登第。初﹐李愬節度唐鄧﹐武陵薦李景儉﹑王湘健智沈敏﹐可表以自副﹐時號知人。

邵眞

《尋人偶題》云「日昃不復午﹐落花難歸樹。人生能幾何﹐莫厭相逢遇。」

眞爲李寶臣成徳軍掌書記﹐後從李惟嶽﹐惟嶽之叛﹐與田悅﹑李正己拒命。眞諫之﹐惟嶽寤﹐使眞作奏﹐復爲將之所沮。徳宗詔張孝忠﹑朱滔合兵討﹐大敗之。悅嬰城﹐惟嶽召眞議歸順﹐悅遣扈岌來責惟嶽﹐且欲斬眞。惟嶽懼﹐斬眞以謝焉。其後王武俊表其忠﹐贈戶部尙書。

崔膺

《感興》云「富貴難義合﹐困窮易感恩。古來忠烈士﹐多出貧賤門。世上桃李樹﹐但結繁華子。白屋抱關人﹐靑雲壯心死。本以勢利交﹐勢盡交情已。如何失情後﹐始嘆門易軌。」

膺﹐博陵人﹐性狂。少長於外家﹐不齒。及長能文﹐作《道傍孤兒歌》以諷外家。張建封愛其才﹐以爲客。夜中大叫驚軍﹐眾欲食其肉﹐建封藏之。明日置宴﹐監軍曰「某有請﹐請崔膺。」建封曰「如約。」逡巡﹐建封又曰「某亦有請﹐卻請崔膺。」坐中皆笑﹐乃獲免。

膺《賦別佳人》云「壠上流泉壠下分﹐斷腸嗚咽不堪聞。常娥一入月中去﹐巫峽千秋空白雲。」或云崔涯詩。

李涉《醉中贈膺詩》云「與君兄弟匡嶺故﹐與君相逢楊子渡。白浪南分吳塞云﹐綠楊西入隋宮路。隋家文物今𨿽攺﹐舞館歌臺基尙在。煬帝陵邊艸木深﹐汴河流水空歸海。今古悠悠人自別﹐此地繁華人未歇。大道靑樓夾翠煙﹐瓊墀繡帳開明月。與君一言兩相許﹐外舍形骸中爾汝。揚州歌酒不可追﹐洛神映箔湘妃語。白馬黃金爲身置﹐誰能獨羨他人醉。暫到香鑪一夕間﹐能展愁眉百年事。君看白日光如箭﹐一度別來顏色變。早謀侯印佩腰間﹐莫遣看花鬢如霰。」

衛象

《古詞》云「鵲血雕弓濕未幹﹐鸊鵜新染劍花寒。遼東老將鬢成雪﹐猶向旄頭夜夜看。」

《傷李端》云「才子浮生促﹐泉臺此路賒。官卑楊執戟﹐年少賈長沙。人去門棲鵩﹐災成酒誤蛇。惟餘封禪艸﹐畱在茂陵家。」

段成式云「大歷末﹐禪師元鑑住荊州陟岵寺﹐道髙有風韻﹐人不可得而親。張璪嘗畫松於齋壁﹐符載贊之﹐象詠之﹐時號『三絕』﹐悉加堊焉。人問之﹐曰﹕『無事疥吾壁也。』其徒有殺物命者﹐弗之責﹔有髙行者﹐亦不稱。或怪之﹐乃題詩於竹曰﹕『大海從魚躍﹐長空任鳥飛。』」乃知象大歷間江陵詩人也。

李宣遠

《並州路作》云「秋日並州路﹐黃楡落照間。孤城吹角罷﹐數騎射雕還。帳幕遙臨水﹐牛羊自下山。徵人共垂淚﹐烽火起雲間。」

《近無西耗》云「遠戎兵壓境﹐遷客淚橫襟。烽候驚秦塞﹐囚居困越吟。自憐牛馬走﹐未識犬羊心。一月無消息﹐西看日又沈。」

宣遠﹐貞元進士登第。

熊孺登

《至日荷李常侍過郊居》云「賤子守柴荊﹐誰人記姓名。風雲千騎降﹐艸木一陽生。禮異江河動﹐歡殊里巷驚。稱觴容侍坐﹐看竹許同行。遇覺滄溟淺﹐恩疑太嶽輕。盡搜天地物﹐無諭此時情。」

《和竇中丞歲酒喜見小男兩歲》云「更添十歲應爲相﹐歲酒從今把未休。聞得一毛添五色﹐眼看相逐鳳池頭。」

劉夢得《送湘陽熊判官孺登府罷歸鐘陵因寄江西裴中丞詩》云「射策志未就﹐從事歲云除。篋畱馬卿賦﹐袖有劉宏書。忽見夏木陰﹐悵然憶吾廬。復持州民刺﹐歸謁專城居。」

樂天《洪州逢孺登詩》云「靖安院裏新荑下﹐醉笑狂吟气最粗。莫問別來多少苦﹐低頭看取白髭須。」

孺登﹐鐘陵人。登進士第﹐終於藩鎭從事。

崔立之

《南至隔仗望含元殿香鑪詩》云「千官望長至﹐萬國拜含元。隔仗鑪光出﹐浮霜煙气翻。飄飄縈內殿﹐漠漠澹前軒。聖日開如捧﹐卿云近欲渾。輸囷灑宮闕﹐蕭索散乾坤。願倚天風便﹐披香奉至尊。」

退之《贈崔立之評事詩》云「崔侯文章苦捷敏﹐髙浪駕天輸不盡。曾從關外來上都﹐隨身卷軸車連軫。朝爲百賦猶鬱怒﹐暮作千詩轉遒緊。」詩意殊憫其窮。

立之﹐登貞元進士第。

郭遵

《南至日隔仗望含元殿香鑪詩》云「冕旒親負扆﹐卉服盡朝天。暘谷移初日﹐金鑪出禦煙。芬馨流遠近﹐散漫入貂蟬。霜仗凝逾白﹐朱欄映轉鮮。如看浮闕在﹐稍覺逐風遷。爲沐皇家慶﹐來瞻羽衛前。」

遵﹐登貞元進士第。

韋紓

《南至日隔仗望含元殿香鑪》云「抗殿疏元首﹐髙髙接上玄。節當南至日﹐星是北辰天。寶戟羅仙仗﹐金鑪引瑞煙。霏微雙闕麗﹐溶泄九州連。拂曙祥光滿﹐分晴曉色鮮。一陽今在歷﹐生植願陶甄。」

紓﹐貞元進士也。

卷四十四

王建宮詞一百首

蓬萊正殿壓金鰲﹐紅日初生碧海濤。開著五門遙北望﹐柘黃新帕禦牀髙。

殿前傳點各依班﹐召對西來八詔蠻。上得靑花龍尾道﹐側身偸覷正南山。

龍煙日气紫曈曈﹐宣政門當玉殿風。五刻閣前卿相出﹐下簾聲在半天中。

白玉窗中起艸臣﹐櫻桃初出賜嘗新。殿頭傳語金階遠﹐因進詞來謝聖人。

內人對禦疊花箋﹐繡坐移來玉案邊。紅蠟燭前呈艸本﹐平明舁出閣門宣。

千牛仗下放朝初﹐玉案傍邊立起居。每日請來金鳳紙﹐殿頭無事不教書。

延英引對碧衣郎﹐江硯宣毫各別牀。天子下簾親考試﹐宮人手裏過茶湯。此詩亦云微之作。

未明開著九重關﹐金畫黃龍五色幡。直到銀牀排仗合﹐聖人三殿對西番。

少年天子愛邊功﹐親到淩煙畫閣中。教覓勛臣寫圖本﹐長教殿裏作屏風。

丹鳳樓門把火開﹐先排法駕出蓬萊。棚前走馬人傳語﹐天子南郊一宿回。

樓前立仗看宣赦﹐萬歲聲長再拜齊。日照彩盤髙百尺﹐飛仙爭上取金雞。

集賢殿裏圖書滿﹐點勘頭邊禦印同。眞迹進來依字數﹐別收鎖在玉函中。

秋殿淸齋刻漏長﹐紫微宮女夜焚香。拜陵日到公卿發﹐鹵簿分頭入太常。

新調白馬怕鞭聲﹐供奉騎來繞殿行。爲報諸王侵早起﹐隔門催進打毬名。

對禦難爭第一籌﹐殿前不打背身毬。內人唱好龜玆急﹐天子龍輿過玉樓。

新衫一樣殿頭黃﹐銀帶排方獺尾長。總把金鞭騎禦馬﹐綠鬃紅額麝煙香。

羅衫葉葉繡重重﹐金鳳銀鵝各一叢。每徧舞頭分兩向﹐太平萬歲字當中。

魚藻宮中鎖翠娥﹐先皇行處不曾過。如今池底休鋪錦﹐菱角鴉頭積漸多。

殿前明日中和節﹐連夜瓊林散舞衣。傳報所司供蠟燭﹐監門金鎖放人歸。

五更五點索金車﹐盡放宮人出看花。仗下一時催立馬﹐殿頭先報內園家。

城東南北望雲樓﹐半下珠簾半上鉤。騎馬行人長遠過﹐忽防天子在樓頭。

射生宮女宿紅妝﹐請得新弓各自張。臨上馬時齊賜酒﹐男兒跪拜謝君王。

新秋白兔大於拳﹐紅耳霜毛趁艸眠。天子不教人射煞﹐玉鞭遮到馬蹄前。

內鷹籠脫解紅絳﹐戴勝爭飛出手髙。直到碧雲還卻下﹐一雙金爪菊花毛。

競渡舡頭掉彩旗﹐兩邊泥水濕羅衣。池東爭向池西岸﹐先到先書上字歸。

燈前飛入玉階虫﹐未臥嘗聞半夜鐘。看著中元齋日到﹐自盤金綫繡眞容。

步行送出長門遠﹐不許來辭舊院花。只恐他時身到此﹐乞來自在得還家。

一時起立吹簫管﹐得寵人來滿殿迎。整頓衣裳皆著節﹐舞頭當拍第三聲。

琵琶先抹六麼頭﹐小管丁寧側調愁。半夜美人雙起唱﹐一聲聲出鳳凰樓。

春池日暖少風波﹐花裏牽舡水上歌。遙索劍南新樣錦﹐東宮先釣得魚多。

十三初學擘箜篌﹐弟子名中被點畱。昨日教坊新進入﹐並房宮女與梳頭。

紅蠻捍撥帖胸前﹐移坐當頭近禦筵。用力獨彈金殿響﹐鳳凰飛出四條弦。

春風吹曲信旗竿﹐自得深宮不怕寒。誇道自家先上馬﹐團中橫過覓人看。

粟金腰帶象牙錐﹐散插紅翎玉突支。旋獵一邊還引馬﹐歸來花鴨繞鞍垂。

云駁月驄各試行﹐一般毛色一般纓。殿前來往重騎過﹐欲得天恩別賜名。

每夜停燈熨禦衣﹐銀燻籠底火霏霏。遙聽帳裏君王覺﹐上直聲鐘始得歸。

因喫櫻桃病放歸﹐三年著破舊羅衣。內中侍從來還去﹐結得金花上貴妃。

欲迎天子看花去﹐下得金階卻悔行。恐見失恩人舊院﹐回來憶著五弦聲。

往來舊院不堪修﹐近敇宣徽別起樓。聞有美人新入內﹐宮中未識大家愁。

自誇歌舞勝諸人﹐恨未承恩出內頻。連夜宮中修理院﹐地衣簾額一時新。

悶來無處可思量﹐旋下金階旋下牀。收得山丹紅蕊粉﹐窗中洗卻麝香黃。

嫌羅不著索輕容﹐對面教人染褪紅。衫子成來一徧出﹐今朝看處滿園中。

合暗報來門鎖了﹐夜深應別喚笙歌。房中下著珠簾睡﹐月過金階白露多。

禦廚不食索時新﹐每見花開卽苦春。白日臥多嬌似病﹐隔簾教喚女醫人。

叢叢洗手繞金盆﹐旋拭紅巾入殿門。眾裏遙拋金橘子﹐在前收得便承恩。

禦波水色春來好﹐處處分流白玉渠。密奏君王知入月﹐喚人相伴洗裙裾。

移來女樂部頭邊﹐新賜花檀大五弦。縱得紅羅手帕子﹐當心香畫一雙蟬。

新晴艸色暖溫暾﹐山雪初消漸出渾。今日踏靑歸校晚﹐傳聲畱著苑東門。

兩檐新換珠簾額﹐中尉明朝設內家。一樣金盤五千个﹐紅蘇點出牡丹花。

舞送香毬出內家﹐記巡傳把一枝花。散時各自燒紅燭﹐相逐行歸不上車。

家常愛著舊衣裳﹐空戴紅梳不作妝。忽地下階衣帶解﹐非時應得見君王。

宣敕教歌不出房﹐一聲一徧報君王。再三博士畱殘拍﹐索向宣徽作徹章。

行中第一頭先舞﹐博士傍邊亦被欺。忽覺管弦偸急徧﹐翩翩羅袖不教知。

同黃縫校捨釵梳﹐欲得金仙觀內居。近被天恩知識字﹐收來按上撿文書。

月冷江淸近臘時﹐玉階金瓦雪澌澌。浴堂門外抄名入﹐公主家人謝面脂。

未承恩澤一家愁﹐乍到宮中憶外頭。求首管弦聲款逐﹐側商調裏唱伊州。

東風潑潑雨新休﹐弄盡春風蕩雪溝。走馬犢車當禦路﹐漢陽公主進雞毬。

風簾水閣壓芙蓉﹐四面鉤欄在水中。避熱不歸金殿宿﹐秋河織女夜燈紅。

聖人生日明朝是﹐私地先須屬內監。自寫金花紅榜子﹐前頭先進鳳凰衫。

避脫昭儀不擲盧﹐井邊含水噴鴉雛。內中數日無呼喚﹐寫得滕王蛺蝶圖。

內宴初秋入二更﹐殿前燈火一天明。宮官分半音聲住﹐諸院門開觸處行。

玉蟬金掌三層插﹐翠髻髙叢綠鬢虛。舞處春風吹落地﹐歸來別賜一頭梳。

樹葉初成鳥出窠﹐石橊花裏笑聲多。舞中遺卻金釵子﹐拾得從他要賞羅。

小殿新裝粉欲幹﹐貴妃姊妹盡來看。爲逢好日先移入﹐續向街西索牡丹。

內人相續報花開﹐準擬君王便看來。縫著五弦琴繡袋﹐宜春院裏按歌回。

巡吹慢徧不相和﹐暗看誰人曲校多。明日梨花園裏見﹐先須逐得內家歌。

黃金合裏盛紅雪﹐重結香羅四出花。一一傍邊書敕字﹐分明送與大臣家。

未明東上閣門開﹐排仗聲從後殿來。阿監兩邊相對立﹐遙聞索馬一時回。

宮人早起笑相呼﹐不識階前掃地夫。乞與金錢爭借問﹐外頭還似此間無。

小隨阿姊學吹笙﹐好見君王乞與名。夜掃玉牀朝把鏡﹐黃金階下不教行。

日髙殿裏有香煙﹐萬歲聲來動九天。妃子院中初降誕﹐內人爭乞洗兒錢。

宮花不共外邊同﹐正月長生一朵紅。供禦櫻桃看守別﹐直無鴉鵲在園中。

殿前鋪設兩邊樓﹐寒食宮人步打毬。一半走來爭跪拜﹐上棚先謝得頭籌。

太儀前日暖房來﹐囑和昭陽乞藥栽。敕賜一窠紅躑躅﹐謝恩未了奏花開。

牀前謝賜紫羅襦﹐不下金階上軟輿。官局總來爲喜樂﹐院中新拜內尙書。

鸚鵡誰教轉舌關﹐內人手裏養來姦。語多近更承恩澤﹐數對君王憶隴山。

分眀閒坐賭櫻桃﹐休卻投壺玉腕勞。各把沈香雙陸子﹐局中鬥得壘髙髙。

禁寺紅樓內裏通﹐笙歌引駕夾城中。裹頭官監當前立﹐手把牙鞘竹彈弓。

春風院院落花堆﹐金鎖衣生掣不開。更築歌臺起妝殿﹐明朝先進畫圖來。

舞來汗濕羅衣徹﹐樓上人扶下玉梯。歸到院中重洗面﹐金盆水裏撥紅泥。

宿妝殘粉未明天﹐總在朝陽花樹邊。寒食內人長白打﹐庫中先散與金錢。

眾中愛得君王笑﹐偸把金箱筆硯開。書破紅蠻隔子上﹐旋催當直美人來。

後宮宮女無多少﹐起得園中笑一團。舞蝶落花相看著﹐春風共語亦應難。

黛眉小婦砑裙長﹐總被抄名入教坊。春設殿前多隊舞﹐棚頭各別請衣裳。

水中芹葉土中花﹐拾得還將避眾家。總待別人般數盡﹐袖中撚得郁金牙。

玉簫攺調移纖指﹐催赴紅羅繡舞筵。未著柘枝花帽子﹐兩行宮監在簾前。

窗窗戶戶院相當﹐總有珠簾玳瑁牀。𨿽道君王不來宿﹐帳中長是炷衙香。

銀燭秋光冷畫屏﹐輕羅小扇撲飛螢。天階夜色涼如水﹐臥看牽牛織女星。

雨入珠簾滿殿涼﹐避風新出石盆湯。內人恐要秋衣著﹐不住燻籠換好香。

金吾除夜進儺名﹐畫褲朱衣四隊行。院院燒燈如白日﹐沈香火底坐吹笙。

樹頭樹底覓殘紅﹐一片西飛一片東。自是桃花貪結子﹐錯教人恨五更風。

金殿當頭紫閣重﹐仙人掌上玉芙蓉。太平天子朝迎日﹐五色云車駕六龍。

日晚長秋簾外報﹐望陵歌舞在明朝。添鑪欲爇燻衣麝﹐憶得分時不忍燒。

日映西陵松柏枝﹐下臺相顧一相悲。朝來樂部歌新曲﹐唱著君王自作詞。

淚盡羅巾夢不成﹐夜深前殿按歌聲。紅顏未老恩先斷﹐斜倚燻籠坐到明。

新鷹初放兔方肥﹐白日君王在內稀。薄暮千門臨欲鎖﹐紅妝飛騎向前歸。

黃金捍撥紫檀槽﹐弦索初張調更髙。盡理昨來新上曲﹐內官簾外送櫻桃。

鴛鴦瓦上忽然驚﹐晝寢宮娥夢裏聲。元是吾皇金彈子﹐海棠窠下打流鶯。

寶仗平明金殿開﹐暫將紈扇共徘徊。玉顏不及寒鴉色﹐猶帶昭陽日影來。

閒吹玉殿昭華管﹐醉打梨園縹蒂花。千年一夢歸人世﹐絳縷猶封系臂紗。

建初爲渭南尉﹐值內官王樞密者﹐盡宗人之分﹐然彼我不均﹐復懷輕謗之色。忽過飲﹐語及漢元﹑靈信任中官起黨錮興廢之事﹐樞密深憾其譏。乃曰「吾弟所有宮詞﹐天下皆誦於口﹐禁掖深邃﹐何以知之﹖」建不能對。後爲詩以贈之﹐乃脫其禍。建詩曰「先朝行坐鎭相隨﹐今上春宮見長時。脫下禦衣偏得著﹐進來龍馬每教騎。常承密旨還家少﹐獨對邊情出殿遲。不是當家頻向說﹐九重爭遣外人知。」

《上李庶子》云「紫煙樓閣碧沙亭﹐上界詩仙獨自行。奇險驅回還寂寞﹐雲山經用始鮮明。藕綃紋縷裁衣滑﹐鏡水波濤濾得淸。昏思願因秋露洗﹐幸容階底禮先生。」

建赴陜州司馬﹐樂天﹑夢得以詩送之。夢得詩云「暫輟淸嚴出太常﹐空攜詩卷赴甘棠。府公旣有朝中舊﹐司馬應容酒後狂。案牘來時惟署字﹐風煙入興便成章。兩京大道多遊客﹐每遇詞人戰一場。」樂天詩云「陜州司馬去何如﹐養靜資貧兩有餘。公事閒忙同少尹﹐俸錢多少敵尙書。只攜美酒閒爲伴﹐惟作新詩趁下車。自有鐵牛無詠者﹐計君投刃必應虛。」

張籍贈建詩云「早在山東聲價遠﹐曾將順策佐嫖姚。識來詩句無閒語﹐老去官班未在朝。身屈只聞詞客說﹐居貧多見野僧招。獨從詩閣歸來晚﹐春水橋邊看柳條。」

建﹐大歷進士﹐爲昭應丞﹑太府寺丞﹐終於司馬。建在昭陽﹐楊巨源寄詩曰「武皇金輅輾香塵﹐每歲朝元及此辰。光動泉心初浴日﹐气蒸山腹總成春。謳歌日入云韶曲﹐詞賦方歸侍從臣。瑞靄朝朝猶望幸﹐天教赤縣有詩人。」

卷四十五

朱灣王良會柳公綽張正壹徐放崔備蘇郁胡幽貞張儼杜頠韋丹鄭兪杜元穎吳丹鄭餘慶趙宗儒周弘亮王播周匡物許玫張碧

朱灣

《壁畫古松詩》云「石上盤古根﹐謂言天生朽。安知艸木性﹐變在畫師手。陰深方丈間﹐眞趣幽且閒。木紋離披勢搓捽﹐中裂空心火燒出。掃成三寸五寸枝﹐便作千年萬年物。莓苔濃淡意不同﹐一半死皮藏蠹虫。風霜未必來到此﹐气色杳似寒山中。孤標可玩不可取﹐能使支公道場古。」

《平陵寓居再逢寒食》云「幾回江上泣途窮﹐每遇良晨嘆轉蓬。火燧知從新節變﹐灰心還與故人同。莫聽黃鳥啼愁處﹐自有花開向客中。貧病固應無撓事﹐但將懷抱醉春風。」

《逼寒節寄崔七》云「閒庭只是長莓苔﹐三徑曾無車馬來。旅館尙愁寒食火﹐羈心懶向不燃灰。門前下客𨿽彈鋏﹐溪畔窮魚且曝腮。他日趨庭因問禮﹐須言陋巷有顏回。」

《九日登靑山》云「昔人惆悵地﹐系馬又登臨。舊處煙霞在﹐多時艸木深。水將空合色﹐云共我無心。想見龍山會﹐良辰亦似今。」

灣《別湖州崔使君侃書》云「灣聞蓬萊之山﹐藏杳冥而可到﹔驪龍之珠﹐潛瀇滉而可識﹔貴人之顏﹐無因而前不可識。灣自假道路﹐問津主人﹐一身孤云﹐兩度圓月。凡再請職事﹐三趨戟門﹐門人謂灣曰﹕『子私來耶﹖公來耶﹖』若言公﹐僕實非公﹔若言私﹐公庭無私。以玆交戰﹐彷徨於今。信知庭之與堂﹐不啻千里﹐況寄食漂母﹐夜眠漁舟。門如龍而難登﹐食如玉而難得。如龍之門轉深﹐如玉之粟轉貴。實無機心﹐翻成機事﹐漢陰丈人聞之﹐豈不大笑。屬溪上風便﹐囊中金貧﹐望甘棠而嘆﹐自引分而退也。」

髙仲武云「朱灣率履正素﹐放情江湖﹐郡國交辟﹐潛耀不起﹐有唐髙人也。詩體幽遠﹐興用洪深﹐因詞寫意﹐窮理盡性﹐於詠物尢工。如『受气何曾異﹐開花獨自遲』﹐所謂哀而不傷﹐《國風》之深者也。」

灣爲李勉永平從事。

灣《秋夜燕王郎中宅賦得露中菊》云「眾芳春競發﹐寒菊露偏滋。受气何曾異﹐開花獨自遲。晚成猶有分﹐欲采未過時。忍棄東籬下﹐看隨秋艸衰。」

《賦得白鶴翔翠微送陳偃下第》云「不知鷗與鶴﹐天畔弄晴暉。背日分明見﹐臨川相映微。淨中云一點﹐回去雪孤飛。正好南枝住﹐翩翩何所依。」

《長安喜雪》云「千門萬戶雪花浮﹐點點無聲落瓦溝。全似玉塵消更積﹐半成冰片結還流。光含曉色淸天苑﹐輕逐微風繞禦樓。平地已沾盈尺潤﹐年丰須荷富人侯。」右三詩韋莊取爲《又元集》。

王良會

武元衡鎭西蜀﹐有《中秋夜錦樓望月詩》云「玉輪初滿空﹐迥出錦城東。相向秦樓鏡﹐分飛碣石鴻。桂香隨窈窕﹐珠綴隔玲瓏。不及前秋見﹐團圓鳳沼中。」

良會和云「徳星搖此夜﹐珥月滿重城。杳靄煙气色﹐飄搖砧杵聲。令行秋气爽﹐樂感素風輕。共賞千年聖﹐長歌四海淸。」得淸字。

良會﹐以內侍省內侍省爲監軍使。

柳公綽

《和錦樓玩月詩》云「此夜年年月﹐偏宜此地逢。近看江水淺﹐遙辧雪山重。萬井金花肅﹐千林玉露濃。不惟樓上思﹐飛蓋亦陪從。」得濃字。

公綽﹑裴度同爲西蜀武元衡判官﹐綽先入爲吏部郎中﹐度有詩曰「兩人同日事徵西﹐今日君先奉紫泥。」

公綽﹐字寬﹐京兆人。時爲西川營田副使兼少尹﹐後終於刑部尙書﹐取士如許康佐﹑崔玙﹑李栻﹑韋長﹐皆知名貴顯云。

張正壹

《和錦樓玩月詩》云「髙秋今夜月﹐皓色正蒼蒼。遠水澄如練﹐孤鴻迥帶霜。旅人方積思﹐繁宿稍沈光。朱檻叨陪賞﹐尢宜淸漏長。」得蒼字。

正壹﹐時爲西川觀察判官。

正壹﹐徳宗末年爲左補闕﹐以上書召見。王叔文之黨疑正壹言己陰事﹐令韋執誼反譖於上﹐乃與所善王仲舒﹑劉伯芻皆坐遠貶。

徐放

《和錦樓玩月詩》云「玉露中秋夜﹐金波碧落開。鵲驚初泛濫﹐鴻思共徘徊。遠目淸光徧﹐髙空爽气來。此時陪永望﹐更得上燕臺。」

放﹐字達夫﹐元衡西川從事。元和九年﹐爲衢州刺史。見退之《徐偃王廟碑》。

崔備

《和錦樓玩月詩》云「淸景同千里﹐寒光盡一年。竟天多雁過﹐通夕少人眠。照別江樓上﹐添愁野帳前。隋侯恩未報﹐猶有夜珠圓。」又云「四時皆有月﹐一夜獨當秋。照曜初含露﹐徘徊正滿樓。遙連雪山淨﹐迥入錦江流。願以淸光末﹐年年計從遊。」得前字﹑秋字二篇。

備時爲西川度支判官。

備《使院憶山中道侶兼懷李約》云「松竹去名嶽﹐衡茅思舊居。山君水上印﹐天女月中書。舊秩蕓香在﹐空奩藥气余。褐衣寬易攬﹐白髮少難梳。病柳傷摧折﹐殘花惜掃除。憶巢同倦鳥﹐避网甚跳魚。阮巷慚交絕﹐商巖愧迹疏。與君非宦侶﹐何日共樵漁。」

《淸溪路中寄諸公》云「偏郡隔云岑﹐回溪路更深。少畱攀桂樹﹐長渴望梅林。野筍資公膳﹐山花慰客心。別來無信息﹐可謂井瓶沈。」

備﹐登建中進士第﹐終工部郎中。備﹑偘兄弟。

元衡《中秋夜聽歌聯句》﹕「此夕來奔月﹐何時去上天。備。雲鬢方自照﹐玉腕更呈鮮。度。嬿婉人間意﹐飄搖物外緣。公綽上相公。詩裁明月扇﹐歌索想夫憐。元衡奉盧侍禦。暗染荀香久﹐長隨楚夢偏。放。會當來彩鳳﹐仿佛逐神仙。」士玫。

元衡在蜀﹐淡於接物﹐而開府極一時選﹕公綽爲少尹﹐正壹觀察判官﹐備度支判官﹐裴度掌書記﹐盧士玫觀察推官﹐楊嗣復節度推官。

蘇郁

《鸚鵡詞》云「莫把金籠閉鸚鵡﹐个个分明解人語。忽然更向君前語﹐三十六宮愁幾許。」

《和戎詩》云「關月夜懸靑塳鏡﹐寒云秋薄漢宮羅。君王莫信和親策﹐生得胡雛轉更多。」

郁﹐貞元﹑元和間詩人。

「十二樓藏玉堞中﹐鳳凰雙宿碧芙蓉。流霞淺酌誰同醉﹐今夜笙歌第幾重。」《步虛詞》。「吟倚雨殘樹﹐月收山下村。」句。右張爲取作《主客圖》

胡幽貞

《題西施浣沙石》云「一朝入紫宮﹐萬古遺芳塵。至今溪邊花﹐不敢嬌靑春。」《歸四明詩》云「海色連四明﹐仙舟去容易。天籍豈輒問﹐不是卑朝士。」張爲取二詩作《主客圖》。

張儼

《貞元八年十二月謁先主廟絕句三首》﹐其一云「仗順繼皇業﹐並吞勢由己。天命屈雄圖﹐誰歌大風起。」其二。「得股肱賢明﹐能以奇用兵。何事傷客情﹐何人歸帝京。」「雄名垂竹帛﹐荒陵壓阡陌。終古更何聞﹐悲風入松柏。」其三。

杜頠

《故絳行》云「君不見銅鞮觀﹐數里城池已蕪漫。君不見虒祁宮﹐幾重臺榭亦微濛。介馬兵車全盛時﹐歌童舞女妖艷姿。一代繁華皆共絕﹐九原惟望塳累累。」

韋丹

江西韋大夫丹與東林靈澈上人爲忘形之契﹐丹嘗爲《思歸絕句》以寄澈公云「王事紛紛無暇日﹐浮生冉冉只如雲。已爲平子歸休計﹐五老巖前必共聞。」澈奉酬詩曰「年老身閒無外事﹐麻衣艸坐亦容身。相逢盡道休官去﹐林下何曾見一人。」

丹﹐字文明﹐京兆人。幼孤﹐從外祖顏眞卿。元和中﹐守江西﹐功第一。

鄭兪

《玉水記方流詩》云「積水綦文動﹐因知玉徳幽。如天含素色﹐侔地引方流。潛潤滋雲起﹐熒華射浪浮。魚龍水不夜﹐艸木岸無秋。璧沼寧堪比﹐瑤池詎可儔。若非懸坐測﹐猶得冀冥搜。」

兪﹐登貞元十六年進士第﹐杜元穎﹑吳丹﹑白樂天皆同年登科。樂天爲河南尹﹐兪始受長水縣令﹐樂天《四𨿽吟》云「命𨿽薄﹐猶勝於鄭長水。」

杜元穎

《玉水記方流詩》云「重泉生美玉﹐積水異常流。始玩淸堪賞﹐因知寶可求。斗回淸气見﹐磬折紫花浮。中矩皆明徳﹐同方葉至柔。月華偏共映﹐風韻喚將遊。遇鑑終無暗﹐逢時願見收。」

元穎﹐淹之六世孫也。貞元末登第﹐敏文辭﹐憲宗時所賞嘆。穆宗立﹐拜中書舍人﹐不閱歲至宰相﹐再期鎭蜀﹐敬宗驕僻﹐元穎裒斂上供﹐削軍食﹐遂啟南詔之寇﹐斥爲循州司馬﹐死貶所。在蜀時官屬崔璜﹑訖幹臮盧並奪秩分逐之。

吳丹

《玉水記方流詩》云「玉泉何處記﹐四折水紋浮。淵下不逾矩﹐居方在上流。映空虛漾漾﹐涵日靜悠悠。影碎疑衝斗﹐光淸耐觸舟。圭璋分辧狀﹐砂礫共懷愁。願獻朝賓海﹐縈回入禦溝。」

樂天《花前嘆》云「前歲花前五十二﹐今歲花前五十五。歲課年功頭髮知﹐從霜成雪君看取。幾人得老莫自嫌﹐樊李吳韋盡成土。」注云「樊絳州宗師﹑李諫議景儉﹑吳饒州丹﹑韋侍郎顗﹐皆舊往還﹐相次喪逝。」

丹﹐字眞存。登第﹐歷職至鎭州宣慰副使﹑匭使﹑尙書郎﹐卒於饒州﹐葬於常州。樂天爲志。

鄭餘慶

《和黃門相公過石門洞》云「紫氛隨馬處﹐黃閣駐車情。嵌壑驚山勢﹐洲灘戀水深。地分三蜀限﹐關志百牢名。琬琰攀酬郢﹐微言鼎飪情。」黃門﹐武元衡也。

餘慶﹐字居業﹐滎陽人。善屬文。嚴震帥山南西道﹐奏置幕府。貞元末爲相。憲宗立﹐再相﹐出鎭山南西道。穆宗立﹐加檢校司徒﹐卒。

趙宗儒

宗儒﹐字秉文﹐鄧州人。父驊﹐有文名。宗儒爲翰林學士﹐驊攺祕書少監﹐父子並命。驊少與殷寅﹑顏眞卿﹑柳芳﹑陸據﹑蕭穎士﹑李華﹑邵軫善﹐時語曰「殷顏柳陸﹐李蕭邵趙」﹐謂皆全交也。宗儒貞元十二年爲相﹐以文學歷將相﹐位任崇劇﹐然無儀矩﹐以治生瑣碎失名。

《和黃門相公詔還題石門洞》云「益部恩輝降﹐同榮漢相還。韶芳滿歸路﹐軒騎出重關。望日朝天闕﹐披云過蜀山。更題風雅韻﹐永絕翠巖間。」黃門﹐武元衡也。

周弘亮

《除夜書情詩》云「何處風塵歲﹐云陽古驛前。三冬不再稔﹐曉日又明年。春入江南柳﹐寒歸塞北天。還傷知候客﹐花景對韋編。」

《故鄕除夜詩》云「三百六十日云終﹐故鄕還與異鄕同。非惟律變情堪恨﹐抑亦才疏命未通。何處夜歌銷臘酒﹐誰家髙燭候春風。詩成始欲吟將看﹐早是去年牽課中。」

弘亮﹐登貞元進士第。

王播

王播﹐少孤貧﹐嘗客揚州惠照寺木蘭院﹐隨僧齋飧。僧厭怠﹐乃齋罷而後擊鐘。後二紀﹐播自重位出鎭是邦﹐因訪舊遊﹐向之題名﹐皆以碧紗幕其詩。播繼以二絕句曰「三十年前此院遊﹐木蘭花發院新修。如今再到經行處﹐樹老無花僧白頭。」「上堂已了各西東﹐慚愧闍黎飯後鐘。三十年來塵撲面﹐而今始得碧紗籠。」出《摭言》也。

播﹐字明敏。父恕﹐家揚州。播貞元中與弟炎﹑起皆有名。穆宗立﹐爲相。居位無所裨益﹐復失河北﹐眾望不厭﹐乃出爲淮南節度。大和初﹐復輔政﹐時韋處厚以獻替自任﹐而播專以錢谷進﹐不甚與事。居位四年﹐卒。

播《爲淮南節度使遊故居感舊詩》云「昔年獻賦去江湄﹐今日行春到卻悲。三逕僅存新竹樹﹐四鄰惟見舊孫兒。壁間潛認偸光處﹐川上寧忘結网時。更見橋邊記名姓﹐始知題柱免人嗤。」李徳裕和云「千騎風生大斾舒﹐春江重訪武侯廬。共提龜印銜新授﹐同憶鱣庭是故居。取履橋邊啼鳥換﹐釣璜溪畔野花疏。今來卻笑臨邛客﹐入蜀空馳使者車。」

周匡物

匡物﹐字幾本﹐潭州人。元和十一年李逢吉下進士及第﹐時以歌詩著名。家貧﹐徒步應舉﹐至錢塘﹐乏僦舡之資﹐久不得濟﹐乃題詩公館云「萬里茫茫天塹遙﹐秦皇底事不安橋。錢塘江口無錢過﹐又阻西陵兩信潮。」郡牧見之﹐乃罪津吏。

《及第後謝座主》云「一從東越入西秦﹐十度聞鶯不見春。試向昆山投瓦礫﹐便容靈沼洗埃塵。悲歡暗負風雲力﹐感激潛生艸木身。中夜自將形影語﹐古來吞炭是何人。」

許玫

《題雁塔》云「寶輪金地壓人寰﹐獨坐蒼冥啟玉關。北嶺風煙開魏闕﹐南軒气象鎖商山。灞陵車馬垂楊裏﹐京國城池落照間。暫放塵心遊物外﹐六街鐘鼓又催還。」

玫﹐大和元年登第﹐其兄弟琯﹑瓘皆髙科。

張碧

《秋日登嶽陽樓晴望》云「三秋綺練飛金盞﹐洞庭波定平如剗。天髙云捲綠羅低﹐一點君山礙人眼。漫漫萬頃鋪琉璃﹐煙波闊遠無鳥飛。西南東北競無際﹐直疑浸斷靑天涯。屈原回日牽愁吟﹐龍宮感激致應沈。賈生憔悴說不得﹐茫茫煙靄堆湖心。」又云「範蠡帆張一掌風﹐無人來往繼其中。」

《鴻溝》云「毒龍銜日天地昏﹐八紘靉叇生愁雲。秦原走鹿無藏處﹐紛紛爭處蜂成羣。四溟波立鯨相吞﹐蕩搖五嶽崩山根。魚蝦舞浪狂鰍鯤﹐龍蛇膽戰登鴻門。星旗羽鏃彊者尊﹐黑風白雨東西屯。山河欲折人煙分﹐壯士鼓勇君王存。項莊憤气吐不得﹐亞父斗聲天上聞。玉光墮地驚昆侖﹐畱侯气魄吞太華。舌頭一寸生陽春﹐神農女媧愁不言。蛇枯老媼啼淚痕﹐星曹定秤秤王孫。項籍骨輕迷精魂﹐沛公仰面爭乾坤。須臾垓下賊星起﹐歌聲繞繚淒人耳。吳娃捧酒橫秋波﹐霜天月照空城壘。力拔山兮呼到此﹐騅嘶懶渡烏江水。新丰瑞色生樓臺﹐西楚寒蒿哭愁鬼。三尺霜鳴金匣裏﹐神光一萬八千里。漢皇驟馬意气生﹐西南掃地迎天子。」

《美人梳頭》云「玉堂花院小枝紅﹐綠窗一片春光曉。玉容驚覺濃睡醒﹐圓蟾掛出妝臺表。金盤解下叢鬟碎﹐三尺巫云綰朝翠。皓指髙低寸黛愁﹐水精梳滑參差墜。須臾攏掠蟬鬢生﹐玉釵冷透冬冰明。芙蓉拆向新開臉﹐秋泉慢轉眸波橫。鸚鵡偸來話心曲﹐屏風半倚遙山綠。」

《題祖山人池上怪石》云「寒姿數片奇突兀﹐曾作秋江秋水骨。先生應是厭風雲﹐著向江邊塞龍窟。我來池上傾酒樽﹐半酣書破靑煙痕。參差翠縷擺不落﹐筆頭驚怪粘秋云。我聞吳中顧容水墨有髙價﹐邀得將來倚松下。鋪卻雙繒直道難﹐掉首空歸不成畫。」

孟東野《讀張碧集詩》云「天寶太白沒﹐六義已消歇。大哉國風本﹐喪而王澤竭。先生今復生﹐斯文信難缺。下筆證興亡﹐陳辭備風骨。髙秋數奏琴﹐澄潭一輪月。誰作采詩官﹐忍之不揮發。」

碧﹐字太碧﹐貞元中人。自序其詩云「碧嘗讀《李長吉集》﹐謂春拆紅翠﹐霹開蟄戶﹐其奇峭者不可攻也。及覽李太白詞﹐天與俱髙﹐靑且無際﹐鵬觸巨海﹐瀾濤怒翻﹐則觀長吉之篇﹐若陟嵩之巓視諸阜者耶。余嘗銳志﹐狂勇心魄﹐恨不得攤文陣以交鋒﹐睹拔戟挾輈而比矣。」

卷四十六

劉言史劉猛李余李涉劉昭禹孫昌胤嚴休復朱慶余劉軻獨孤鉉張燦楊虞卿楊汝士張志和

劉言史

《竹裏梅》云「竹裏梅花相並枝﹐梅花正發竹枝垂。風吹總向竹枝上﹐直似王家雪下時。」

《春過趙墟有作》云「下馬邯鄲陌頭歇﹐寂寥崩隧臨車轍。古柏重生枝亦幹﹐余漆見風幽焰滅。白蒿微發紫槿新﹐行人感此復悲春。」

《初下東周贈孟郊》云「鶴老耳更工﹐龜死殼亦靈。正信非外沿﹐終始全本情。童子不戲塵﹐積書就巖扃。身著木葉衣﹐養鹿兼牸耕。偶隨下山云﹐荏苒失故程。漸入機險中﹐危思難太行。十發九縷絲﹐悠然東周城。言詞野麋態﹐出口多累刑。因依漢元僚﹐未似羈細輕。冷竈助新熱﹐靜砧與寒聲。斷蓬在門欄﹐豈當桃李榮。寄食若蠹虫﹐侵損利微生。固非拙爲彊﹐懦劣寂寥並。素堅冰檗心﹐潔持保堅貞。修文返正風﹐刊字齊古經。慚將衰末分﹐髙棲喧世名。」

《過春秋峽》云「峭壁蒼蒼苔色新﹐無風晴景自勝春。不知何樹幽崖裏﹐臘月開花似北人。」

《長門怨》云「獨坐鑪邊結夜愁﹐暫時思去亦難收。手持金箸垂紅淚﹐亂撥寒灰不舉頭。」

《樂府新詞》云「花顏鬢髮一何偏﹐綠槐香陌欲朝天。仍嫌眾裏嬌行疾﹐傍鐙深藏白玉鞭。」「噴沫團香小桂條﹐玉鞭兼賜霍嫖姚。弄影便從天禁出﹐碧蹄聲碎五門橋。」

《廣州王園寺伏日卽事寄北中親友》云「南越逢初伏﹐東林度一朝。曲池煎畏景﹐髙閣絕微飆。竹簟移先灑﹐蒲葵破復搖。地偏毛瘴近﹐山毒火威饒。浥汗絺如濯﹐親牀枕並燒。墮枝傷翠羽﹐萎葉惜紅蕉。且困流金熾﹐難成獨酌謠。望霖窺潤礎﹐思吹候生條。旅恨生烏滸﹐鄕心系洛橋。誰憐在炎客﹐一夕壯容銷。」

言史與孟東野友善﹐詩中有《貝州召郊》之作﹐又有《金陵瀟湘之遊》《廣州贈北中親友詩》﹐蓋言史平生所經歷處。東野《哭言史詩》云「精異劉言史﹐詩腸傾珠珂。取此爲拋擲﹐飛過東溟波。可惜大國謠﹐揚爲四夷歌。常於眾中會﹐顏色兩蹉跎。今日果成死﹐葬喪之洛河。」

言史《送婆羅門歸本國詩》云「剎利王孫字迦攝﹐竹錐橫寫吒蘿葉。遙知漢地未有經﹐手牽白馬繞天行。龜玆磧西胡雪黑﹐大師凍死來不得。地盡年深始到船﹐海裏更行三十國。行多耳斷金環落﹐冉冉悠悠不停腳。馬死經畱卻去時﹐往來應盡一生期。出漢獨行人絕處﹐磧西天漏雨絲絲。」

《瀟湘遊》云「夷女采山蕉﹐緝紗浸江水。野花滿髻妝色新﹐閒歌欸乃深峽裏。欸乃知從何處生﹐當時泣舜腸斷聲。翠華寂寞嬋娟沒﹐野筱空餘紅淚情。靑煙冥冥覆杉桂﹐崖壁麥天風雨細。昔人幽恨此地遺﹐綠芳紅艷含怨姿。淸猿未盡鼯鼠切﹐汩水流到湘妃祠。北人莫作瀟湘遊﹐九疑云入蒼梧愁。」

《放螢怨》云「放螢去﹐不須畱﹐聚時年少今白頭。架中科斗萬餘卷﹐一字千回重照見。靑雲杳渺不可親﹐開囊欲放增餘怨。且逍遙﹐還酩酊﹐仲舒漫不窺園井。那將寂寞老病身﹐更就微虫借光影。欲放時﹐淚沾裳﹐衝籬落﹐千點光。」

《觀繩伎》云「泰陵遺樂何最珍﹐彩繩冉冉天仙人。廣場寒食風日好﹐百夫伐鼓錦臂新。銀畫靑綃抹云發﹐髙處綺羅香更切。重肩接立三四層﹐著屐背行仍應節。兩邊圓劍漸相迎﹐側身交步何輕盈。閃然欲落卻收得﹐萬人肉上寒毛生。危機險勢無不有﹐倒掛纖腰學垂柳。下來一一芙蓉姿﹐粉薄鈿稀態轉奇。坐中還有沾巾者﹐曾見先皇初教時。」移潞府李相公席上作。

《買花謠》云「杜陵村人不田穡﹐入谷經溪復緣壁。每至南山艸木春﹐卽向侯家取金碧。幽艷凝花春景曙﹐林夫移得將何處。蝶惜芳叢送下山﹐尋斷孤香始回去。豪少居連鳷鵲東﹐千金使買一株紅。院多花少栽未得﹐零落綠娥纖指中。咸陽親戚長安裏﹐無限將金買花子。澆紅濕綠千萬家﹐靑絲玉轤聲啞啞。」

《王中丞宅夜觀舞胡騰》云「石國胡兒人見少﹐蹲舞樽前急如鳥。織成蕃帽虛頂尖﹐細氎胡衫雙袖小。手中拋下蒲萄盞﹐西顧忽思鄕路遠。跳身轉轂寶帶鳴﹐弄腳繽紛錦靴軟。四座無言皆瞪目﹐橫笛琵琶徧頭促。亂騰新毯雪朱毛﹐傍拂輕花下紅燭。酒闌舞罷絲管絕﹐木槿花西見殘月。」王中丞﹐武俊也。

皮日休《劉棗彊碑文》云「歌詩之風﹐蕩來久矣。大抵喪於南朝﹐壞於陳叔寶。然今之業是者﹐苟不能求古於建安﹐卽江左矣﹔苟不能求麗於江左﹐卽南朝矣。或過爲艷傷麗病者﹐卽南朝之罪人也。吾唐來有是業者﹐言出天地外﹐思出鬼神表﹐讀之則神馳八極﹐測之則心懷四溟﹐磊磊落落﹐眞非世間語者﹐有李太白。百歲有是業者﹐雕金篆玉﹐牢奇籠怪﹐百鍛爲字﹐千練成句﹐𨿽不追躅太白﹐亦後來之佳作也﹐有與李賀同時者劉棗彊焉。先生姓劉氏﹐名言史﹐不詳其鄕裏。所有歌詩千首﹐其美麗恢贍﹐自賀外﹐世莫得比。王武俊之節制鎭冀也﹐先生造之。武俊性雄健﹐頗好詞藝﹐一見先生﹐遂加異敬。將署之賓位﹐先生辭免。武俊善騎射﹐載先生以貳乘﹐逞其藝如野。武俊先騎﹐驚雙鴨起於蒲稗間﹐武俊控弦﹐弦不再發﹐雙鴨聯斃於地。武俊歡甚﹐命先生曰﹕『某之伎如是﹐先生之詞如是﹐可謂文武之會矣﹐何不一言以贊耶﹖』先生由是馬上艸《射鴨歌》以示武俊﹐議者以爲禰正平《鸚鵡賦》之類也。武俊益重先生﹐由是奏請官先生﹐詔授棗彊令。先生辭疾不就﹐世重之曰『劉棗彊』﹐亦如『範萊蕪』之類焉。故相國隴西公夷簡之節度漢南也﹐少與先生遊﹐且思相見﹐命列將以襄之髹器千事賂武俊﹐以請先生。武俊許之。先生由是爲漢南相府賓冠。隴西公日與之爲筆宴﹐其獻酬之歌詩﹐大播於當時。隴西公從事或曰﹕『以某下走之才﹐誠不足污辱重地﹐劉棗彊至﹐眾必以公賓劉於幕吏之上﹐何抑之如是﹗』公曰﹕『愚非惜幕間一足地﹐不容劉也﹐然視其狀有不足稱者﹐諸公視某與劉﹐分豈有間然哉﹐反爲之惜其壽爾﹗』後不得已﹐問先生所欲爲﹖先生曰﹕『司功掾甚閒﹐或可承闕。』相國由是掾之。𨿽居官曹﹐宴見與從事儀等。後從事又曰﹕『劉棗彊縱不容在賓署﹐承乏於掾曹﹐詘矣。奚不疏整其秩﹖』相國不得已而表奏焉﹐詔下之日﹐先生不恙而卒。相國哀之慟曰﹕『果然止掾曹﹐然吾愛客﹐葬之有加等。』墳去襄陽郭五里﹐曰柳子關。後先生數十歲﹐日休始以鄙文稱於襄陽。襄陽邑人劉求﹐髙士也。嘗述先生之道業﹐嘗詠先生之歌詩﹐且嘆曰﹕『襄之人﹐只知有浩然墓﹐不知有先生墓﹐恐百歲之後﹐埋滅而不聞﹐與荊棘凡骨混﹐吾子之文﹐吾當刊焉。』日休曰﹕『存旣摭實﹐錄之何愧。』嗚呼﹗先生之官卑﹐不稱其徳﹐宜加私謚﹐然棗彊之號世已美矣﹐故不加焉。是爲劉棗彊碑。」

劉猛

元微之《樂府古題序》云「詩訖於周﹐離騷訖於楚﹐是後詩之流爲二十四名。賦﹑頌﹑銘﹑贊﹑文﹑誄﹑箴﹑詩﹑行﹑詠﹑吟﹑題﹑怨﹑嘆﹑章﹑篇﹑操﹑引﹑謠﹑謳﹑歌﹑曲﹑詞﹑調﹐皆詩人六義之餘。而作者之旨﹐由操而下八名﹐皆起於郊祭﹑軍賓﹑吉凶﹑苦樂之際﹐在審聲以度詞﹐審調以節唱﹔句度短長之數﹐聲律平上之差﹐莫不由之準度。而又區別其在琴瑟者爲操引﹐采民氓者爲謳謠﹐備曲度者總得謂之歌曲詞調。斯皆由樂以定詞﹐非選詞以配樂也。由詩而下九名﹐皆屬事而作﹐𨿽題號不同﹐而悉謂之爲詩可也。後之審樂者﹐往往采取其詞﹐度爲歌曲﹐蓋選詞以配樂﹐非由樂以定詞也。而纂撰者由詩而下十七名﹐盡編爲樂府等題。除《鐃吹》《橫吹》《郊祀》《淸商》等詞在樂志者﹐其餘《木蘭》《仲卿》《四愁》《七哀》之輩﹐亦未必盡播於管弦明矣。後之文人達樂者少﹐不復如是配列﹐但遇興紀題﹐往往兼以句讀短長於歌詩之異。劉補闕云﹕樂府肇於漢魏。按仲尼學《文王操》﹐伯牙作《水仙操》﹐齊犢沐作《雉朝飛》﹐衛女作《思歸引》﹐則不於漢魏而後始﹐亦以明矣。況自《風》《雅》至於樂流﹐莫非諷興當時之事﹐以貽後世之人。沿襲古題﹐唱和重復﹐於文或有短長﹐於義咸爲贅媵﹔尙不如寓意古題﹐刺美見事﹐猶有詩人引古以諷之義者焉。曹﹑劉﹑沈﹑鮑之徒﹐時得如此﹐亦復稀少。近代惟詩人杜甫《悲陳陶》《哀江頭》《兵馬》《麗人》等﹐凡所歌行﹐率皆卽事名篇﹐無有倚傍。余少時與友人白樂天﹑李公垂輩﹐謂是爲當﹐遂不復擬賦古題。昨梁州見進士劉猛﹑李餘各賦古樂府詩數十首﹐中一二章咸有新意﹐予因選而和之。其有𨿽用古題﹐全無古義者﹐若《出門行》不言離別﹐《將進酒》特書列女之類是也。其或頗同古義﹐全創新詞﹐則《田家》止述軍輸﹐《捉捕》詞先螻蟻之類是也。劉﹑李二子方將極意於斯文﹐因爲粗明古今歌詩同異之旨焉。」

「月生十五前﹐日望光彩圓。明滿十五後﹐日畏光彩瘦。不見夜光色﹐一樽成暗酒。匣中苔背銅﹐光短不照空。不惜補明月﹐暫無此良玉。」《月生》句。「自念數年間﹐兩手中藏鉤。於心且無恨﹐他日爲我羞。古老傳童歌﹐連淫亦兵象。夜夢戈甲鳴﹐苦不願年長。」《苦雨》句。「朝梳一把白﹐夜淚千滴雨。可恥垂拱時﹐老作在家女。」《曉》句。張爲作《主客圖》﹐取猛「月生十五前」等句﹐以孟云卿爲髙古奧逸主﹐而以猛爲入室。

元微之《酬劉猛見送》云「種花有顏色﹐異色卽爲妖。養鳥惡羽翮﹐翦翮不待髙。非無剪傷者﹐物性難自逃。百足𨿽健健﹐商羊亦翹翹。伊予狷然質﹐謬入多士朝。任气有愎戇﹐容身寡朋曹。愚狂偶以直﹐靜僻非敢驕。一爲毫髮忤﹐十載山川遙。爍鐵不在火﹐割肌不在刀。險心露山嶽﹐詖語翻波濤。六尺安敢主﹐方寸由自調。神劍土不蝕﹐異布火不燒。𨿽無二物姿﹐庶欲效一毫。未能深蹙蹙﹐多謝相勞勞。去去我移馬﹐遲遲君過橋。云勢正橫壑﹐江流初滿槽。持此慰遠道﹐比之爲舊交。」

李余

張爲作《主客圖》﹐以孟云卿爲髙古奧逸主﹐以余爲入室。取其句云「長安東門別﹐立馬生白髮。」句。「霽後軒蓋繁﹐南山瑞煙發。」句。「嘗憂車馬繁﹐土薄聞水聲。」句。

余﹐登長慶三年進士第﹐蜀人也。張籍《送余歸蜀詩》云「十年人詠好詩章﹐今日成名出舉場。歸去惟將新誥牒﹐後來爭取舊衣裳。山橋曉上蕉花暗﹐水店晴看芋葉光。鄕裏親情相見日﹐一時攜酒上髙堂。」

賈島《送余及弟歸蜀》云「知音伸久屈﹐覲省去光輝。津濟逢淸夜﹐途程盡翠微。云當綿竹疊﹐鳥離錦江飛。肯寄書來否﹐原居出甚稀。」又《送余往湖南》云「昔去候溫涼﹐秋生滿蜀鄕。今來從辟命﹐春物徧涔陽。嶽石桂陽雪﹐野楓堆渚檣。若尋吾祖宅﹐寂寞在瀟湘。」

李涉石本作李涉鎭江鶴林寺﹐有坡詩同刻﹐有玉蕊花在。

《醉中贈崔膺》云「與君兄弟匡嶺故﹐與君相逢楊子渡。白浪南分吳塞寒﹐綠楊深入隋宮路。隋家文物今𨿽攺﹐舞館歌臺基尙在。煬帝陵邊艸木深﹐汴河流水空歸海。古今悠悠人自別﹐此地繁華終未歇。大道靑樓夾翠煙﹐瓊墀繡帳開明月。與君一言兩相許﹐外舍形骸中爾女。楊州歌酒不可追﹐洛神映箔湘妃語。白馬黃金爲身置﹐誰能獨羨他人醉。暫到香鑪一夕間﹐能展愁眉百世事。君看白日光如箭﹐一度別來顏色變。早謀侯印佩腰間﹐莫遣看花鬢如霰。」

《題鶴林寺僧室》云「終日昏昏醉夢間﹐忽聞春盡彊登山。因過竹院逢僧話﹐又得浮生半日閒。」

《春晚遊鶴林寺寄使府諸公》云「野寺尋春花已遲﹐背巖惟有兩三枝。平生攜酒猶堪醉﹐爲報春風且莫吹。」

《嶽陽別張祜》云「十年蹭蹬爲逐臣﹐鬢毛白盡巴江春。鹿鳴猿嘯𨿽寂寞﹐水蛟山魅多精神。山瘧困中聞有赦﹐死灰不望光陰借。半夜州符喚牧童﹐虛教衰病生驚怕。巫峽洞庭千里餘﹐巒陬水國何親疏。由來眞宰不宰我﹐徒勞嘆者懷吹噓。灞橋昔與張生別﹐萬變桑田何處說。龍蛇縱在沒泥塗﹐長衢卻爲駑駘設。愛君气堅風骨峭﹐文章眞把江淹笑。洛下諸生懼刺先﹐烏鳶不得齊鷹鸇。嶽陽西南湖上寺﹐水閣松房徧文字。新釘張生一首詩﹐自余吟著皆無味。策馬前途須努力﹐莫學龍鐘虛嘆息。」

《晚泊潤州聞角》云「孤城吹角水茫茫﹐風引胡笳怨思長。驚起暮天沙上雁﹐海門斜去兩三行。」涉嘗過九江﹐至皖口遇盜﹐問何人﹐從者曰「李博士也。」其豪首曰「若是李涉博士﹐不用剽奪﹐久聞詩名﹐願題一篇足矣。」涉贈一絕云「春雨蕭蕭江上村﹐綠林豪客夜知聞。他時不用相回避﹐世上如今半是君。」涉至楊州﹐一女子拜且泣﹐問之﹐曰「宋態也﹐故吳興劉員外之愛姬。」劉全白也。劉﹑李有昔年之分﹐涉因贈詩曰「長憶云仙至小時﹐芙蓉頭上綰靑絲。當時驚覺髙唐夢﹐惟有而今宋玉知。」又云「陵陽夜宴使君筵﹐解語花枝在眼前。自從明月西沈海﹐不見嫦娥二十年。」

涉﹐渤之兄﹐纖人也。早從陳許辟﹐憲宗時爲太子通事舍人﹐投匭言吐突承璀冤狀。孔戣知匭事﹐表其姦﹐逐爲峽州司倉參軍。始戣見其副章﹐詰責不受。涉乃行賂﹐詣光順門通之﹐故戣極言涉姦險欺天﹐請加顯戮。大和中﹐爲太學博士﹐自號「淸溪子」。

張爲作《主客圖》﹐以孟云卿爲髙古奧逸主﹐而以涉入室。取其句云「但將鐘鼓悅私愛﹐肯以兵戈爲國羞。」《六嘆》句。「尼父未適魯﹐屢屢倦迷津。徒懷教化心﹐紆郁不能伸。一遇知己言﹐萬方始喧喧。至今百王則﹐孰不挹其源。」《懷古》句。

《六嘆》云「漢臣一沒丁零塞﹐牧羊西過陰沙外。朝憑南雁信難回﹐夜望北辰心獨在。漢家茅土橫九州﹐髙門長戟分王侯。但將鐘鼓悅私愛﹐肯以兵戈爲國羞。夜霜寒云臥冰雪﹐嚴風觸刃垂旌節。丁年奉使白頭歸﹐泣盡李陵衣上血。」

《春山三朅來》云「釣魚朅來春日暖﹐松溪不厭舟行緩。野竹初栽碧玉長﹐澄潭欲下靑絲短。昔人避世兼避仇﹐暮棲雲外兼悠悠。我今無事亦如此﹐赤鯉忽到長竿頭。泛泛隨波凡幾里﹐碧莎如煙沙似砥。瘦壁橫空怪石危﹐山花斗日禽爭水。有時帶月歸扣舷﹐身閒自是漁家仙。山上朅來采新茗﹐新花亂髮前山頂。瓊英動搖鐘乳碧﹐叢叢髙下隨崖嶺。未必蓬萊有仙藥﹐能向鼎中云漠漠。越甌遙見裂鼻香﹐欲覺身輕騎白鶴。采藥朅來藥苖盛﹐藥生只傍行人徑。世人重耳不重目﹐指似藥苖心不足。野客住山三十載﹐妻兒共寄浮雲外。小男學語便分別﹐已辯君臣知匹配。都市廣長開大鋪﹐疾來求者多相誤。見說韓康舊姓名﹐識之不識先相怒。」

劉昭禹

《經費冠卿舊隱》云「節髙終不起﹐死戀九華山。聖主情何切﹐孤云性本閒。名傳中國外﹐墳在亂松間。依約曾棲處﹐斜陽鳥自還。」

昭禹﹐字休明﹐婺州人也。少師林寬﹐爲詩刻苦﹐不憚風雪。詩云「句向夜深得﹐心從天外歸。」集首《懷華山隱者》云「先生入太華﹐杳杳絕良音。秋夢有時見﹐孤云無處尋。神淸峯頂立﹐衣冷瀑泉吟。應笑干名者﹐六街塵土深。」嘗與人論詩﹐曰「五言如四十个賢人﹐著一字如屠沽不得。覓句者若掘得玉合子﹐底必有蓋﹐但精心求之﹐必獲其寶。」在湖南累爲宰字﹐後署天策府學士﹐嚴州刺史﹐卒於桂州幕中。有詩三百首。

孫昌胤

《淸明詩》曰「淸明暮春裏﹐悵望北山陲。燧火開新焰﹐桐花發故枝。沈冥慚歲物﹐歡宴阻朋知。不及林間鳥﹐遷喬並羽儀。」

《和司空曙劉愼虛九日送人》云「京邑嘆離羣﹐江樓喜遇君。開筵當九日﹐泛菊外浮雲。朗詠山川霽﹐酣歌物色曛。君看酒中意﹐未肯喪斯文。」

柳子厚《與韋中立書》云「古者重冠禮﹐將以責成人之道﹐是聖人所尢用心者也。數百年來﹐人不復行。近有孫昌胤者﹐獨發憤行之。旣成禮﹐明日造朝到外廷﹐薦笏言於卿士﹕『某子冠畢。』應之者咸憮然。京兆尹鄭叔則怫然曳笏卻立曰﹕『何預我耶﹗』廷中皆大笑。天下不以非鄭尹而快孫子何哉﹖獨爲所不爲已。」

昌胤﹐登天寶進士第。

嚴休復

《楊州唐昌觀玉蕊花拆有仙人遊悵然成二絕》云「終日齋心禱玉宸﹐魂銷目斷未逢眞。不如滿樹瓊瑤蕊﹐笑對藏花洞里人。」「羽車潛下玉龜山﹐塵世何由睹愛顏。惟有無情枝上雪﹐好風吹綴綠雲鬟。」

元和中﹐見一女子﹐從以二女冠﹑三小僕﹐直造花所。佇立良久﹐命小童折花數枝﹐謂黃冠者曰「曩有玉峯之期﹐自此可以行矣。」行百許步﹐遂不復見。休復有詩﹐元微之和云「弄玉潛過玉樹時﹐不教靑鳥出花枝。的應未有諸人覺﹐只是嚴郎卜得知。」樂天詩云「嬴女偸乘鳳下時﹐洞中潛歇弄花枝。不緣啼鳥春饒舌﹐靑瑣仙郎可得知。」

朱慶余

慶余遇水部郎中張籍知音﹐索慶余新舊篇什﹐畱二十六章﹐置之懷袖而推贊之。時人以籍重名﹐皆繕錄諷詠﹐遂登科。慶余作《閨意》一篇以獻曰「洞房昨夜停紅燭﹐待曉堂前拜舅姑。妝罷低聲問夫婿﹐畫眉深淺入時無﹖」籍酬之曰「越女新妝出鏡心﹐自知明艷更沈吟。齊紈未足門人貴﹐一曲菱歌敵萬金。」由是朱之詩名流於海內矣。

《中秋月詩》﹕「自古分功定﹐惟應缺又盈。一宵當皎潔﹐四海盡澄淸。靜覺風微起﹐寒過雪乍傾。孤髙希此遇﹐吟賞倍牽情。」

《題薔薇花》云「四面垂條密﹐浮雲入夏淸。綠攢傷手刺﹐紅墮斷腸英。粉著蜂須膩﹐光凝蝶翅明。雨中看亦好﹐況復值初晴。」

《送韋校書赴浙東幕》云「丞相辟書新﹐秋關獨去人。官離蕓閣早﹐名占甲科頻。水驛迎舷火﹐山城候吏塵。湘邊寄家處﹐到日倍榮親。」

慶余﹐名可久﹐以字行。登寶應進士第。

「滿酌勸僮僕﹐好隨郎馬蹄。花時愼行李﹐莫上白銅鞮。」句。又題《王侯廢宅》云「古巷戟門誰舊宅﹐早曾聞說屬官家。更無新燕來巢屋﹐惟有閒人去看花。空廏欲摧塵滿櫪﹐小池初涸艸侵沙。繁華事歇皆如此﹐立馬踟躕到日斜。」右張爲取此作《主客圖》。

姚合《送慶余越州歸覲》云「鄕書落姓名﹐太守拜親榮。訪我波濤郡﹐還家霧露城。海山空外遠﹐鏡水世間淸。何計隨君去﹐鄰墻閒此生。」

張籍《送慶余歸越》云「東鄰歸路遠﹐幾日到鄕中。有寺山皆徧﹐無家水不通。潮聲蓮葉雨﹐野气稻苖風。州縣知名久﹐爭邀與客同。」

劉軻

軻爲僧時﹐葬遺骸﹐夢一書生來謝﹐持三雞子﹐勸食之﹐嚼一而吞二。後精儒術﹐任史官。退之欲爲文贊之﹐會貶不就。

《玉聲如樂詩》云「玉振能旋止﹐人言與樂並。繁音忽已闋﹐雅韻詘然淸。佩想停仙步﹐泉疑咽夜聲。曲終無異韻﹐聽罷有餘情。特達知難擬﹐玲瓏豈易名。昆山如可得﹐一片佇爲榮。」

《摭言》云「軻慕孟軻爲文﹐故以名焉。少爲僧﹐止於豫章髙安之南果園。復求黃老之術﹐隱於廬山。旣而進士登第﹐文章與韓﹑柳齊名。」

軻《上座主書》曰「軻本沛上耕人﹐代業儒﹐爲農人家。天寶末﹐流離於邊﹐徙貫南。鄙邊之人﹐嗜習玩味﹐異乎沛。然亦未嘗輟耕捨學﹐與邊俗齒。且曰﹕『言忠信﹐行必果﹐𨿽夷貊行矣。』故處邊如沛然。貞元中﹐軻僅能執經從師。元和初﹐方結廬於廬山之陽﹐日有芟夷畚築之役﹐𨿽震風淩雨﹐亦不廢力。大耨或農圃余隙﹐積書窗下﹐日與古人磨礱前心﹐歲月悠久﹐寖成書癖。」

樂天云「廬山自陶﹑謝後﹐貞元初有符載﹑楊衡輩隱焉。今讀書屬文﹐結茅巖谷者﹐猶一二十人。其中秀出者有彭城劉軻﹐開卷慕孟軻爲人﹐秉筆慕楊雄﹑司馬遷爲文。軻志不息﹐異日必能跨符﹑楊而攀陶﹑謝矣。」

軻﹐字希仁。元和末登進士第﹐卒於洺州刺史﹐與吳武陵並以史才直史館。不知爲僧者是彭城劉軻否。

獨孤鉉

《日南至》云「玉曆班窮律﹐凝陰發一陽。輕暉猶惜短﹐桂影叱偏長。晷度經南斗﹐流晶盡北堂。乍疑周戶耀﹐可愛逗林光。積雪消微照﹐初萌動早茫。更升臺上望﹐云物已昭彰。」

鉉﹐登元和進士第。

張燦

《寒食遣懷》云「繁華泣淸露﹐悄悄落衣巾。明日逢寒食﹐春風見故人。病來羞帶楚﹐西去欲迷秦。憔悴此時夜﹐靑山歸四鄰。」

燦﹐貞元﹑元和間進士也。

楊虞卿

《過小妓英英墓》云「蕭晨騎馬出皇都﹐聞說埋冤在路隅。別我已爲泉下土﹐思君猶似掌中珠。四弦品柱聲初絕﹐三尺孤墳艸已枯。蘭質蕙心何所在﹐焉知過者是狂夫。」樂天﹑夢得皆有和章。樂天云「人間有夢何曾入﹐泉下無家豈是歸。墳上少啼畱取淚﹐明年寒食更沾衣。」夢得云「但見好花皆易落﹐從來尢物不長生。鸞臺夜直衣衾冷﹐雲雨無因入禁城。」

虞卿醉後善歌《掃市詞》﹐又有小妓攻琵琶﹐虞卿死﹐遂辭去。樂天《哭虞卿詩》云「何日重聞掃市歌﹐誰家收得琵琶妓。」

虞卿﹐字師臯﹐虢州人。佞柔善諧麗。宗閔﹑僧孺相穆宗﹐引爲右司郎中。宗閔倚之﹐時號「黨魁」。爲京兆尹﹐以罪貶虔州司戶參軍﹐死。

楊汝士

唐名族重京官而輕外任﹐汝士建節後詩云「拋卻弓刀上砌臺﹐上方樓殿翠雲開。山僧見我衣裳窄﹐知道新從戰地來。」又云「而今老大騎官馬﹐羞向關西道姓楊。」

寶歷中﹐楊於陵僕射入覲﹐其子嗣復率兩榜門生迎於潼關﹐宴新昌裏第﹐僕射與所執坐正寢﹐嗣復領諸生翼兩序。元﹑白俱在﹐賦詩席上﹐汝士詩後成﹐元﹑白覽之失色。詩曰「隔坐應須賜禦屏﹐盡將仙翰入髙冥。文章舊價畱鸞掖﹐桃李新陰在鯉庭。再歲生徒陳賀宴﹐一時良吏盡傳馨。當時疏廣𨿽云盛﹐詎有玆筵醉醁醽。」其日大醉歸﹐謂其子弟曰「吾今日壓倒元﹑白。」時爲刑侍。

開成中﹐汝士以戶侍檢校尙書鎭東川﹐時樂天以太子少傳分洛﹐戲代內子賀兄嫂曰「劉綱與婦共登仙﹐弄玉隨夫亦上天。何似沙哥領崔嫂﹐碧油幢引向東川。」又云「金花銀碗饒兄用﹐罨畫羅裙任嫂裁。嫁得黔婁爲妹婿﹐可能空寄蜀茶來。」

裴令公居守東洛﹐夜宴半酣﹐公索句﹐元﹑白有得色。時公爲破題﹐次至汝士曰「昔日蘭亭無艷質﹐此時金穀有髙人。」白知不能加﹐遽裂之曰「笙歌鼎沸﹐勿作冷澹生活。」元顧曰「樂天所謂能全其名者也。」

汝士鎭東川﹐其子知溫及第﹐命妓張宴﹐人與紅綾一匹。詩曰「郎君得意正靑春﹐蜀國將軍又不貧。一曲髙歌紅一匹﹐兩頭娘子謝夫人。」

汝士﹐字慕巢。牛﹑李待之善。開成初﹐鎭東川。時嗣復鎭西川﹐乃族昆弟﹐對擁節旄﹐世榮其門。終刑部侍郎。

張志和

《漁父歌》云「西塞山前白鷺飛﹐桃花流水鱖魚肥。靑蒻苙﹐綠蓑衣﹐斜風細雨不須歸。」又云「釣臺漁父褐爲裘﹐兩兩三三舴艋舟。能縱棹﹐慣乘流﹐長江白浪不曾憂。」又云「霅溪灣裏釣魚翁﹐舴艋爲家西復東。江上雪﹐浦邊風﹐笑著荷衣不嘆窮。」又云「松江蟹捨主人歡﹐菇飯蒓羹亦共餐。楓葉落﹐荻花幹﹐醉宿漁舟不覺寒。」又云「靑艸湖中月正圓﹐巴陵漁父棹歌連。釣車子﹐橛頭船﹐樂在風波不用仙。」

憲宗時﹐畫玄眞子像﹐訪之江湖間﹐不可得﹐因令集其詩上之。玄眞之兄張松齡﹐懼其放浪而不返也﹐和答其《漁父》云「樂在風波釣是閒﹐艸堂松逕已勝攀。太湖水﹐洞庭山﹐狂風浪起且須還。」

志和﹐字子周﹐婺州人。母夢楓生腹上而產志和。十六擢明經。肅宗時﹐以事貶南浦尉。不復仕﹐居江湖﹐自稱「煙波釣徒」。著《元眞子》。兄鶴齡﹐恐其遁世﹐爲築室越州東郭﹐與陸羽往還﹐憲宗圖眞求其歌不能致。李徳裕稱志和隱而有名﹐顯而無事﹐不窮不達﹐嚴光之比云。

卷四十七

謝良輔鮑防杜奕丘丹嚴維鄭槪陳元初呂渭範燈樊珣劉蕃賈弇沈仲昌李祐李播蕭靜崔子向李逢吉楊乘

謝良輔自良輔至沈仲昌﹐有相會作《憶長安十二詠》﹐因載他詩於其後。

《憶長安十二詠》云「憶長安正月時﹐和風喜气相隨。獻壽彤庭萬國﹐燒燈靑玉五枝。終南往往殘雪﹐渭水處處流澌。」又云「憶長安臘月時﹐溫泉彩仗新移。瑞气遙迎鳳輦﹐日光先暖龍池。取酒蝦蟆林下﹐家家守歲傳卮。」

《狀江南十二詠》云「江南仲春天﹐細雨色如煙。絲爲武昌柳﹐布作石門泉。」又云「江南孟冬天﹐荻穗軟如綿。綠絹芭蕉裂﹐黃金橘柚懸。」

《太白與良輔遊涇川陵巖寺詩》云「乘君素舸泛涇西﹐宛似雲門對若溪。且從康樂尋山水﹐何必東遊入會稽。」

良輔﹐登天寶十一年進士第。徳宗時﹐刺商州﹐爲團練所殺。

鮑防

《憶長安十二詠》云「憶長安二月時﹐玄鳥初至禖祠。百囀宮鶯繡羽﹐千條禦柳黃絲。更有曲江勝地﹐此來寒食佳期。」

《狀江南十二詠》云「江南孟春天﹐荇葉大如錢。白雪裝梅樹﹐靑袍似葑田。」

防《雜感詩》云「漢家海內承平久﹐萬國戎王皆稽首。天馬常銜苜蓿花﹐胡人歲獻蒲萄酒。五月荔枝初破顏﹐朝離象郡夕函關。雁飛不到桂陽嶺﹐馬走皆從林邑山。甘泉禦果垂仙閣﹐日暮無人香自落。遠物皆重近皆輕﹐雞𨿽有徳不如鶴。」

防﹐字子愼﹐襄陽人。正元初﹐爲禮侍﹐策賢良方正﹐得穆質﹑裴復﹑柳公綽﹑歸登﹑崔邠﹑韋純﹑魏宏簡﹑熊執易﹐世美防知人。防於詩尢所感發﹐以譏切當世﹐與中書舍人謝良弼友善﹐號「鮑謝」。

《送薛補闕入朝》云「平原門下十餘人﹐獨受恩多未殺身。每嘆漢家兄弟少﹐更憐楊氏子孫貧。柴門豈斷施行馬﹐魯酒郍堪醉近臣。賴有軍中遺令在﹐猶將談笑對風塵。」

杜奕

《憶長安十二詠》云「憶長安三月時﹐上苑徧是花枝。靑門幾場送客﹐曲水竟日題詩。駿馬金鞭無數﹐良辰美景追隨。」

丘丹

《憶長安十二詠》云「憶長安四月時﹐南郊萬乘旌旗。嘗酎玉卮更獻﹐含桃絲籠交馳。芳艸落花無限﹐金張許史相隨。」

《狀江南十二詠》云「江南季冬月﹐紅蟹大如鯿。湖水龍爲鏡﹐鑪峯气作煙。」

韋蘇州《秋夜寄丹》云「懷君屬秋夜﹐散步詠涼天。山空松子落﹐幽人亦未眠。」丹和云「露滴梧葉鳴﹐秋風桂花發。中有學仙侶﹐吹簫弄明月。」

蘇州又贈丹云「迹與孤雲遠﹐心將野鶴俱。那同石氏子﹐每到府門庭。」丹和云「久作煙霞侶﹐暫將簪組親。還同禇伯玉﹐入館忝州人。」

蘇州《聽江笛送陳侍禦》云「遠聽江上笛﹐江上笛若君。還愁獨宿客﹐更向郡齋聞。」丹和云「離樽聞夜笛﹐寥亮入塞城。月落車馬散﹐淒惻主人情。」

蘇州《送丘員外還山詩》云「長棲白雲表﹐暫訪髙齋宿。還辭郡邑喧﹐歸泛松江淥。結茅隱蒼嶺﹐伐薪響深谷。同是山中人﹐不知往來躅。靈芝非庭艸﹐遼鶴委池鶩。終當書裏門﹐一表髙陽族。」丹酬云「側聞郡守至﹐偶乘黃犢出。不別桃源人﹐一見經累日。蟬鳴念秋稼﹐蘭酌動離瑟。臨水降麾幢﹐野艇才容膝。參差碧山路﹐目送江帆疾。涉海得驪珠﹐棲梧慚鳳質。愧非鄭公里﹐歸掃蒙籠室。」

蘇州《重送丘二十二還臨平山居》云「歲中始再見﹐方來又解攜。才畱野艇語﹐已憶故山棲。幽澗人夜汲﹐深林鳥長啼。還持郡齋酒﹐慰子霜露淒。」丹和云「賣藥有時至﹐自知往來疏。遽辭池上酌﹐新得山中書。步出芙蓉府﹐歸乘觳觫車。猥蒙招隱作﹐豈愧班生廬。」此丹述懷之作。

丹隱臨平山﹐與韋蘇州往還。韋有詩贈丹云「髙詞棄浮靡﹐正行表鄕閭。未值南宮拜﹐聊偃東山居。」

《中元日鮑端公宅遇吳天師聯句》云「道流爲柱史﹐教戒下眞仙。嚴維。共契中元會﹐初修內景篇。鮑防。遊方依地僻﹐卜室喜墻連。謝良輔。寶笥開金籙﹐華池漱玉泉。杜奕。怪龍隨羽翼﹐靑節降雲煙。李凊。昔去遺丹竈﹐今來變海田。劉蕃。養形奔二景﹐練骨度千年。謝良輔。騎竹投陂裏﹐攜壺掛牖邊。鄭槪。洞中嘗入靜﹐河上舊談玄。陳允初。伊洛笙歌遠﹐蓬壺日月偏。樊珣。靑騾薊訓引﹐白犬伯陽牽。丘丹。法受相君後﹐心存象帝先。呂渭。道成能縮地﹐功滿欲升天。範淹。何意迷孤性﹐含情戀數賢。」吳筠。

鮑防代宗時以禦史大夫歷福建﹑江西觀察使﹐呂渭大歷間爲浙西支使﹐大歷末貶歙州司馬﹐觀《十二月詩》與《中元聯句》﹐皆在江南時事也。詠江南而憶長安﹐其意可見矣。

嚴維

《憶長安十二詠》云「憶長安五月時﹐君王避暑華池。進膳甘瓜朱李﹐續命芳蘭彩絲。競處髙明臺榭﹐槐陰柳色通逵。」

《狀江南十二詠》云「江南春季天﹐蒓葉細如弦。池邊艸作逕﹐湖上葉如船。」

維﹐字正文﹐越州人。與劉長卿善。長卿《對酒寄維》云「陋巷喜陽和﹐衰顏對酒歌。懶從華發亂﹐閒住白雲多。郡簡容垂釣﹐家貧學弄梭。門前七里瀨﹐早晚子陵過。」維答云「蘇耽佐郡時﹐近出白雲司。藥補淸羸疾﹐窗吟絕妙詞。柳塘春水漫﹐花塢夕陽遲。欲識懷君意﹐朝朝訪楫師。」時劉爲睦州司馬。

維作越之諸曁尉﹐劉隨州以詩送云「愛爾文章逸﹐還家印綬榮。退公兼色養﹐臨下帶鄕情。喬木映官舍﹐春山宜縣城。應憐釣臺石﹐閒卻爲浮名。」維《畱別》云「中年從一尉﹐自笑此身非。道薄甘微祿﹐時艱恥息機。晨趨本郡府﹐晝掩故山扉。待見干戈畢﹐何妨更采薇。」

《題靈一上人院新泉》云「山下新泉出﹐泠泠比法源。落花才有響﹐濺石未成痕。獨映孤松色﹐難分眾鳥喧。惟當淸月夜﹐觀定此禪門。」

《送薛尙書入朝》云「卑情不敢論﹐拜首入轅門。列郡諸侯長﹐登朝八座尊。凝笳臨水發﹐行斾向風翻。幾許遺民泣﹐同懷父母恩。」

《哭靈一上人》云「一公何不住﹐空有遠公名。共說岑山路﹐今時莫可行。舊房松更老﹐新塔艸初生。經論傳緇侶﹐文章徧墨卿。禪牀枝榦折﹐法宇棟梁傾。誰復修僧史﹐應知傳已成。」

長卿《送維赴河南充嚴中丞幕府》云「久別耶溪客﹐來乘使者軒。用才榮入幕﹐扶病喜同樽。山屣畱何處﹐江帆去獨翻。暮情辭鏡水﹐愁夢識雲門。蓮府開花萼﹐桃源寄子孫。何當舉嚴助﹐偏沐漢朝恩。」維《贈別》云「早見登郎署﹐同時迹下僚。幾年江路永﹐今日國門遙。文變騷人體﹐官移漢帝朝。望山吟度日﹐接枕話通宵。萬里趨公府﹐孤帆恨信潮。康時知已老﹐聖代恥逃堯。」

長卿《蛇浦月下重送》云「秋風颯颯鳴條﹐風月相和寂寥。黃葉一離一別﹐靑山暮暮朝朝。寒江漸出髙岸﹐老樹猶依斷橋。明日行人已遠﹐空餘淚逐歸潮。」維《重別》云「月色今宵最明﹐庭閒夜久天淸。愁靜多年左宦﹐殷勤遠別深情。溪臨修竹煙色﹐風落髙梧雨聲。耿耿相看不寐﹐遙聞擊柝山城。」

長卿《七里瀨重送》云「秋江渺渺水空波﹐越客孤舟欲榜歌。手折衰楊悲老別﹐故人零落已無多。」維《重別》云「新安非故枉帆過﹐海內如君有幾何。醉裏別時秋水色﹐老人南望一狂歌。」

錢起《送維尉河南》云「蕙葉靑靑花亂開﹐少時趨府下蓬萊。甘泉未獻楊雄賦﹐吏道何勞賈誼才。徵陌獨愁雲蓋遠﹐離筵只惜暝鐘催。欲知別後相思處﹐願植瓊林向柏臺。」

維終校書郎。

鄭槪

《憶長安十二詠》云「憶長安六月時﹐風臺水榭逶迆。朱果雕籠香透﹐分明紫禁寒隨。塵驚九衢客散﹐赭汗滴瀝靑驪。」

司空曙寄槪詩云「倦枕欲徐行﹐開簾秋日明。手便筇杖冷﹐頭喜葛巾輕。綠艸前侵水﹐黃花半上城。虛銷此風景﹐不見十年兄。」

《狀江南十二詠》云「江南孟秋天﹐稻花白如氈。素腕慚新藕﹐殘妝妒晚蓮。」

陳元初

《憶長安十二詠》云「憶長安七月時﹐槐花點散罘罳。七夕鍼樓競出﹐中元香供初移。繡轂金鞍無限﹐遊人處處歸隨。」

僧靈一有《送元初卜居麻源詩》云「欲向麻源隱﹐能尋謝客蹤。空山幾千里﹐幽谷第三重。巖宇寧須葺﹐荷衣不待縫。因君見往事﹐爲我謝喬松。」

秦系《移耶溪舊居呈陳元初校書》云「雞犬漁舟裏﹐長謠任興行。卽令邀客醉﹐已被遠山迎。書笈將非重﹐荷衣著甚輕。謝安無个事﹐忽起爲蒼生。」

呂渭

《憶長安十二詠》云「憶長安八月時﹐闕下天髙舊儀。衣冠共頒金鏡﹐犀象對舞丹墀。更愛終南灞上﹐可憐秋艸碧滋。」

《狀江南十二詠》云「江南仲冬天﹐紫蔗節如鞭。海將鹽作雪﹐山用火耕田。」

渭﹐貞元十一年知貢舉﹐撓悶不能定去畱﹐寄詩前主司曰「獨坐貢闈裏﹐愁多芳艸生。仙翁昨日事﹐應見此時情。」

中書省柳久枯死﹐興元二年﹐車駕還﹐柳再榮﹐謂之瑞柳。明年﹐渭以爲禮部賦題﹐徳宗甚惡之。

渭﹐字君載﹐河中人。徳宗時﹐爲禮部侍郎﹐與裴延齡姻家﹐擢其子上第﹐出爲潭州刺史﹐卒。

範燈

《憶長安十二詠》云「憶長安九月時﹐登髙望見昆池。上苑初開露菊﹐芳林正獻霜梨。更想千門萬戶﹐月明砧杵參差。」

《狀江南十二詠》云「江南季夏天﹐身熱汗如泉。蚊蚋成雷澤﹐袈裟作水田。」

樊珣

《憶長安十二詠》云「憶長安十月時﹐華淸士馬相馳。萬國來朝漢闕﹐五陵共臘秦祠。晝夜歌鐘不歇﹐山河四塞京師。」

《狀江南十二詠》云「江南仲夏天﹐時雨下如川。盧橘垂金彈﹐甘蕉吐白蓮。」

劉蕃

《憶長安十二詠》云「憶長安子月時﹐千官賀至丹墀。禦苑雪開瓊樹﹐龍堂冰作瑤池。獸炭氈鑪正好﹐貂裘狐白相宜。」

《狀江南十二詠》云「江南季秋天﹐栗熟大如拳。楓葉紅霞翠﹐蘆花白浪川。」

蕃﹐登天寶六年進士第。

賈弇

《狀江南十二詠》云「江南孟夏天﹐慈竹筍如編。蜃气爲樓閣﹐蛙聲作管弦。」

弇﹐登大歷進士第。柳子厚《先友志》云「弇﹐長樂人﹐善士也。」爲校書郎﹐卒。

李益《送校書賈弇東歸寄振上人詩》云「北風吹雁數聲悲﹐況指前林是別時。秋艸不堪頻送遠﹐白雲何處更相期。山隨匹馬行看暮﹐路入寒城獨去遲。爲向東州故人道﹐江淹已擬惠休詩。」

沈仲昌

《狀江南十二詠》云「江南仲秋天﹐鱏鼻大如船。雷是樟亭浪﹐苔爲界石錢。」

仲昌﹐登天寶九年進士第。蕭穎士《送劉方平沈仲昌秀才同觀所試雜文》云「山東茂異﹐有河南劉方平﹑臨汝沈仲昌﹐以郡府計偕之尢﹐當禮闈能賦之試﹐餘勇待賈﹐未始逾辰。吾徒相與登羣玉﹐咀遺芳﹐目臨云外﹐思入神境﹐佳哉樂乎﹗意數子之出幽谷而漸於陸矣。」

李祐

《袁江口懷王司勛王吏部》云「京華不啻三千里﹐客淚如今一萬雙。若个最爲相憶處﹐靑楓黃竹入袁江。」

唐宗室也。大歷﹑元和間江南錄事參軍纂之子。

李播

《見志》云「去歲買琴不與價﹐今年沽酒未還錢。門前債主雁行立﹐屋裏醉人魚貫眠。」

播﹐登元和進士第。

播以郎中典蘄州﹐有李生攜詩謁之﹐播曰「此吾未第時行捲也。」李曰「頃於京師書肆百錢得此﹐遊江淮間二十餘年矣。欲幸見惠。」播遂與之﹐因問何往﹐曰「江陵謁表丈盧尙書。」播曰「公又錯也﹐盧是某親表丈。」李慚悚失次﹐進曰「誠若郎中之言﹐與荊南表丈﹐一時乞取。」再拜而出。

蕭靜

《三湘有懷》云「柳絮飛來別洛陽﹐梅花落後到三湘。世情已逐浮雲散﹐離恨空隨江水長。」

崔子向

《上鮑大夫》云「行盡江南塞北時﹐無人不誦鮑家詩。東堂桂樹何年折﹐直到如今少一枝。」鮑防﹐貞元時人。

《送惟詳律師自越之義興》云「陽羨諸峯頂﹐何曾異剡山。雨晴人到寺﹐木落夜開關。縫衲紗燈晃﹐看心錫杖閒。西方知有社﹐未得與師還。」

子向﹐貞元以前爲監察禦史﹐終南海從事。裴鉶《傳奇》云「子向之子煒﹐貞元中人﹐居南海。」

李逢吉

《送令狐秀才赴舉》云「子有雄文藻思繁﹐齠年射策向金門。前隨鸞鶴登霄漢﹐卻望風沙走塞垣。獨憶忘機陪出處﹐自憐何力繼飛翻。那堪兩地生離緒﹐蓬戶長扃行旅喧。」

《和嚴揆省中宿齋遇令狐員外當直之作》云「致齋分直宿南宮﹐越石盧諶此夜同。位極班行猶念舊﹐名題章奏亦從公。曾驅爪士三邊靜﹐新贈髯參六義窮。竟夕文昌知有月﹐可憐如在庾樓中。」

《望京臺上寄令狐華州》云「祗役滯南服﹐頹思屬暮年。閒上望京臺﹐萬山蔽其前。落日歸飛翼﹐連翩東北天。涪江適在下﹐爲我久潺湲。中葉成文教﹐徳威淸遠邊。頒條信徒爾﹐華發生蒼然。寄懷三峯守﹐岐路隔雲煙。」

《奉酬忠武李相公見寄》云「直繼先朝衛與英﹐能移孝友作忠貞。劍門失險曾縛虎﹐淮水安流緣斬鯨。黃閣碧幢惟是儉﹐三公二伯未爲榮。惠連忽贈池塘句﹐又遣羸師破膽驚。」

《酬致政楊祭酒見寄》云「初還相印罷戎旃﹐獲守皇居在紫煙。妄比酇侯功蔑爾﹐每懷疏傳意悠然。應將半俸沾閭裏﹐料入中條訪洞天。十載別離那可道﹐倍令驚喜見來篇。」

逢吉與令狐楚有唱和詩﹐曰《斷金集》。裴夷直爲之序云「二相未遇時﹐每有所作﹐必驚流輩。不數年﹐遂壓秉筆之士。及入官登髙﹐益復隆髙﹐我不求異﹐他人自遠。」逢吉卒﹐楚有《題斷金集詩》云「一覽斷金集﹐載悲埋玉人。牙弦千古絕﹐珠淚萬行新。」

楊乘

《甲子歲書事時上黨用兵討賊》云「豎子未鼎烹﹐大君尙旰食。風雷隨出師﹐雲霞有戰色。犒功椎萬牛﹐募勇懸千帛。武士日曳柴﹐飛將競執馘。喜气迎捷書﹐歡聲送羽檄。天兵日雄彊﹐桀犬稍離析。賊臂旣已斷﹐賊喉旣已搤。樂禍但鯨鯢﹐同惡惟肘腋。小大勢難侔﹐逆順初不敵。違命固天亡﹐恃險乖長策。蠆毒久萌牙﹐狼顧非日夕。禮貎忽驕狂﹐疏奏遂指斥。動眾豈佳兵﹐含忍恐無益。鴻恩旣已孤﹐小效不足惜。腐儒一鉛刀﹐投筆時感激。帝閽不敢幹﹐恓恓坐長畫。」

《南徐春日懷古》云「六代驕奢地﹐三春物象繁。靈湖通漲海﹐天塹隔中原。曉渡髙帆駛﹐陰風巨艦翻。旌旗西日落﹐戈甲夏云屯。豹變資陳武﹐龍飛擁晉元。風流前事盡﹐文物舊儀存。邪侮嘗移潤﹐忠貞幾度冤。興亡山兀兀﹐今古水渾渾。露暖蜂偸蕊﹐鶯啼日到軒。酒腸堆麯蘗﹐詩思繞乾坤。愁夢全無蝶﹐離憂每愧萱。形骸勞大塊﹐玉石任炎昆。出處寧由己﹐升沈未足言。且應中聖樂﹐坐起任昏昏。」

《建鄴懷古》云「故城故壘滿江濆﹐盡是干戈舊苦辛。見此卽須知帝力﹐生來便作太平人。」

《吳中書事》云「十萬人家天塹東﹐管弦臺榭滿春風。名歸範蠡五湖上﹐國破西施一笑中。香逕自生蘭葉小﹐響廊深映月華空。樽前多暇但懷古﹐盡日愁吟誰與同。」

《榜句》云「自憐乖拙兩何如﹐晝泥琴聲夜泥書。數拍胡笳彈未熟﹐故人新命畫胡車。」

乘甲子年書事﹐乃會昌四年討劉稹也。張爲作《主客圖》﹐以白樂天爲廣大教化主﹐而以乘爲入室之上。

乘﹐宣宗大中初登第﹐官終殿中侍禦史。楊維直四子﹕發﹑假﹑收﹑嚴。發以春爲義﹐其子以柷以乘爲名﹔假以夏爲義﹐其子以照爲名﹔收以秋爲義﹐其子以鉅﹑鏻﹑鑑爲名﹔嚴以冬爲義﹐其子以注﹑涉﹑浻爲名。皆以文學登第﹐時號「修行楊家」﹐與靖恭諸楊﹐比於華盛。卷四十八

李祕韋臯李徳裕鄭還古裴航裴休呂羣徐商王傳韋渠牟陸長源盧宗回劉辟薛宜僚陸希聲崔季卿皇甫澈

李祕

《禁中送任山人》云「子去非長往﹐君恩取大還。補天畱彩石﹐縮地入靑山。獻壽千年外﹐來朝數月閒。莫拋殘藥物﹐切欲駐童顏。」

唐宗室也﹐元和﹑貞元時人。

韋臯

臯少遊江夏﹐止於姜使君之館﹐有小靑衣曰玉簫﹐才十許歲﹐常侍臯。臯後告別﹐與約後會﹐因畱玉指環一枚﹐並詩寄情云「黃雀銜來已數春﹐別時畱解贈佳人。長江不見魚書至﹐爲遣相思夢入秦。」

李徳裕

元和十一年歲在丙申﹐李逄吉下三十三人皆取寒素﹐時有語曰「元和天子丙申年﹐三十三人皆得仙。袍似爛銀文似錦﹐相將白日上靑天。」徳裕頗爲寒素開路﹐及謫官南去﹐或有詩曰「八百孤寒齊下淚﹐一時回首望崖州。」出《摭言》。

《上巳憶江南褉事》云「黃河西繞郡城流﹐上巳應無袚褉遊。爲憶淥江春水色﹐更隨宵夢向吳州。」

徳裕營平泉莊﹐遠方以異物奉之﹐或題曰「隴右諸侯供語鳥﹐日南太守送名花。」及譴責﹐或作詩云「肉視具僚忘匕著﹐气吞同列削寒溫。當時誰是承恩者﹐肯有餘波達鬼村」之句。又云「畫閣不開梁燕去﹐朱門罷掃乳烏歸。千巖萬壑應惆悵﹐流水斜傾出武闈。」蓋恨之也。

公《離東都平泉有詩》云「十年紫殿掌洪鈞﹐出入三朝一品身。文帝寵深陪雉尾﹐武皇恩重燕龍津。黑山永破和親虜﹐烏嶺全坑跋扈臣。自是功髙臨盡處﹐禍來名滅不由人。」

公《漢州日夕遊房公西湖》云「丞相鳴琴地﹐何年黯玉徽。房公好琴﹐聲聞海內。偶因微月夕﹐重敞故樓扉。桃李蹊空在﹐芙蓉客暫依。惟憐濟川楫﹐長與夜舟歸。」重題云「晚日臨寒渚﹐微風發棹謳。鳳城波自闊﹐魚水運難畱。亭古思宏棟﹐川長憶濟舟。想公髙世志﹐只似化城遊。」

《房公舊竹亭聞琴緬慕風流神期如對有作》云「流水音長在﹐靑霞意不傳。獨悲形解後﹐誰聽廣陵弦。」

徳裕論文曰「沈休文以音韻爲切﹐重輕爲難﹐語𨿽甚工﹐旨則未遠﹐未可以言文外意也。古之辭髙者﹐蓋以言妙而工﹐適情不取於音韻﹔曹植《七哀詩》﹐有西泥諧依四韻﹐王粲有舉原安三韻。班固多用協韻﹐猗歟元勛﹐佐漢舉信是也矣。意盡而止﹐成篇不拘於只耦。《文選》有五韻﹑七韻﹑十一韻者。故篇無足尢﹐詞寡累句。古辭如金石琴瑟﹐尙於至音﹐今則如絲竹鞞鼓﹐迫於促節﹐卽知聲律之爲其獘也。世有非文章者曰﹕『詞不出於《風雅》﹐思不越於《離騷》﹐模寫古人﹐何足貴也。』余曰﹕『譬諸日月﹐𨿽終古常見﹐而光景嘗新﹐此所以爲靈物者也。』嘗爲《文箴》曰﹕『文之爲物﹐自然靈气。惚怳而來﹐不思而至。杼軸得之﹐淡而無味。琢刻藻繪﹐彌不足貴。如彼璞玉﹐磨礱成器。奢者爲之﹐錯以金翠。美質旣雕﹐良寶斯棄。此文之大旨也。』」

劉三復謂徳裕曰「漁歌樵唱﹐皆傳述作。」《北夢瑣言》。

《述夢詩》云「賦命誠非薄﹐良時幸已遭。君當堯舜日﹐官接鳳凰曹。目睇煙霄闊﹐心驚羽翼髙。此六句夢中作。椅梧連鶴禁﹐埤堄接龍韜。內署北連春宮﹐西接羽林軍。我後憐詞客﹐先後朝曾宣諭﹕卿等是我門客。吾僚並雋髦。著書同陸賈﹐待詔比王褒。重價鄰玄璧﹐英辭淬寶刀。泉流初落澗﹐《文賦》稱﹕言泉流於唇齒。露滴更濡毫。赤豹忻來獻﹐彤弓喜暫櫜。時西戎乞盟﹐幽﹑鎭二帥束身赴闕﹐海內無事者累月。詩稱赤豹黃羆﹐蓋眞也。非煙含瑞气﹐馴雉潔霜毛。靜室便幽獨﹐虛樓散郁陶。學士院有一室﹐西南有小樓﹐時燕語於此。花光晨艷艷﹐松韻晚騷騷。畫壁看飛鶴﹐山圖見巨鰲。內署垣墻﹐皆有畫松鶴。先是西壁畫海內曲龍山﹐憲宗欲臨幸﹐中使懼而圖焉。傍檐陰藥樹﹐落落蔓蒲萄。此八句悉是內署物色﹐惟曾遊者﹐依然可想也。荷靜蓬池膾﹐冰寒郢水醪。每學士初上賜食﹐皆蓬萊池魚膾。夏至後﹐頒賜冰及燒香酒﹐以酒味稍濃﹐常和冰而飲。禁中有酒方。荔芰來自遠﹐盧橘賜常叨。先朝初臨禦﹐南方曾獻荔芰﹐亦蒙頒賜。自後以道遠罷獻。麝气隨蘭澤﹐霜華入杏膏。恩光惟覺重﹐攜挈未爲勞。此八句述恩賜。每有賜與﹐常攜挈而歸。夕閱梨園騎﹐宵聞禁仗獒。每梨園獵回﹐或抵暮夜﹐院門常見歸騎。扇回交彩翟﹐雕起揚銀絳。轡待袁絲攬﹐書期蜀客操。盡規徒謇謇﹐退舍尙忉忉。此八句述內庭所睹。龜顧垂金鈕﹐鸞飛曳錦袍。曾蒙賜錦袍。曳者﹐蓋取詩人不曳不婁之義也。禦溝楊柳弱﹐天廏驌驦豪。學士皆蒙借飛龍馬。屢換靑春直﹐閒隨上苑遨。普濟寺與芙蓉院相連﹐常所遊眺。芙蓉亦謂之南苑也。煙低行殿竹﹐風折繞垣桃。此八句述澣日遊戲。聚散俄成昔﹐悲愁益自熬。每懷仙駕遠﹐更望茂陵號。地接三茅嶺﹐川迎伍子濤。代稱海濤是伍子胥憤气所作。花迷瓜步暗﹐石固蒜山牢。此兩句又是夢中所作。蘭野凝靑管﹐梅洲動翠篙。泉魚驚彩妓﹐溪鳥避幹旄。感舊心猶絕﹐思歸首更搔。無聊燃密炬﹐誰復勸金舠。余自到此﹐絕無夜宴。酒器中大者呼爲舠﹐賓僚乃常顧形迹﹐未嘗以此而相勸也。嵐气朝生棟﹐城陰暝入濠。望煙歸海嶠﹐送雁度江臯。宛馬嘶寒櫪﹐吳鉤在錦弢。未能追狡兔﹐空覺長江蒿。水國逾千里﹐風帆過萬艘。閱川終古恨﹐惟見暮滔滔。」徳裕《述夢詩》﹐記爲夢中賦詩耳。元微之和云「聞有池塘什﹐還因夢寐遭。攀禾占類蔡﹐詠豆放過曹。莊蝶玄言祕﹐羅禽藻思髙。」注云「本篇稱六句皆夢中作﹐故此三聯﹐多證夢意。已下皆言同在翰林及翰苑故事。若學士初入﹐例賜龍飛馬﹐故有『借騎銀杏葉』之句。書詔用麥紋紙﹐故有『麥紙侵紅點』之句。麻制例別通宵勘寫﹐故有『蘭燈焰碧髙』之句。學士密邇銀臺﹐每旦嘗聞門使勘契開鎖﹐又院門有急命﹐卽鈴索門自搖﹐習以爲異﹐故有『吏傳開鎖契﹐神撼引鈴絳』之句。學士無過從聚會之例﹐時與李閒行寺觀而已﹐故有『分阻杯盤會﹐閒期寺觀遨』之句。乃皆唐之故事也。」

鄭還古

還古閒居東都﹐將入京赴選﹐柳當將軍者餞之。酒酣﹐以一詩贈柳氏之妓曰「冶艷出神仙﹐歌聲勝管弦。詞輕白紵曲﹐歌遏碧雲天。未擬生裴秀﹐如何乞鄭元﹖不堪金穀水﹐橫過墜樓前。」柳喜甚﹐曰「專伺榮命﹐以此爲賀。」未幾﹐還古除國子博士﹐柳見除目﹐卽遣入京﹔及嘉祥驛而還古物故﹐乃放妓他適。逸史載﹕還古初娶柳氏女﹐嘉會之初﹐夢娶房氏。後柳卒﹐再娶東都李氏﹐屬房直溫爲東洛少尹﹐李之舅也﹐禮宴皆房主之﹐始知舊夢之前定也。

還古﹐登元和進士第。

裴航

長慶中﹐裴航下第遊鄂渚﹐傭舟還都。有樊氏女同載﹐航賂其侍兒﹐以詩求達曰「同爲胡越猶懷思﹐況遇天花隔錦屏。儻若玉京朝會去﹐願隨鸞鶴入靑冥。」樊答詩曰「一飲瓊漿百感生﹐玄霜搗盡見雲英。藍橋便是神仙宅﹐何必﨑嶇上玉淸。」世傳藍橋雲英之事未必信﹐姑載於此。

裴休

《贈黃蘗山僧希運詩》曰「自從大士傳心印﹐額上圓珠七尺身。掛錫十年棲蜀水﹐浮杯今日渡漳濱。一千龍象隨髙步﹐萬里香華結勝因。擬欲事師爲弟子﹐不知將法付何人。」休會昌中官於鐘陵﹐請運至郡﹐以所解一篇示之。師不顧曰「若形於紙墨﹐何有吾宗﹖」休問其故﹐曰「上乘之印﹐惟是一心﹐更無別法。心體一空﹐萬緣俱寂﹐如大日輪升於虛空﹐其中照耀﹐靜無纖埃。証之者無新舊﹑無淺深﹐說之者不立義解﹑不開戶牖﹐直下便是﹐動念卽乖。」其後休錄之﹐爲《傳心法要》云。

休﹐字公美﹐孟州人。大中六年爲相﹐能文章﹐爲人醞藉﹐進止雍閒。宣宗曰「休眞儒者。」

呂羣

羣元和十一年下第遊蜀﹐性不容下﹐僕馭怨之。至眉州﹐題詩所寓寺之東壁。其一云「路行三蜀盡﹐身及一陽生。賴有殘燈火﹐相依坐到明。」其二曰「社後辭巢燕﹐霜前別蒂蓬。願爲蝴蝶夢﹐飛去覓關中。」吟訖淚下﹐意緒不堪。未幾爲其奴所殺。

徐商王傳

商鎭襄陽﹐有副使節判同加章綬﹐商以詩賀之云「朱紫花前賀故人﹐兼榮此會頗關身。同年坐上聯賓榻﹐宗姓亭中布錦裀。晴日照旗紅灼爍﹐韶光入隊影玢璘。芳菲解助今朝喜﹐嫩蕊靑條滿眼新。」觀察判官將仕郎監察禦史王傳和云「朱紫聯輝照日新﹐芳菲全屬斷金人。華筵重處宗盟地﹐白雪飛時郢曲春。仙府色饒攀桂侶﹐蓮花光讓握蘭身。自憐亦是膺門客﹐吟想恩榮气益振。」朝議郎江州刺史段成式和云「雲雨軒懸鶯語新﹐一篇佳句占陽春。銀黃年少偏欺酒﹐金紫風流不讓人。連璧坐中斜日滿﹐貫珠歌裏落花頻。莫辭倒載吟歸去﹐看欲東山又吐茵。」

商﹐宣宗時爲山南東道節度使﹐咸通四年爲宰相﹐封東莞縣子。商與曹確﹑楊收﹑路巖同秉政﹐有嘲之者曰「確確無餘事﹐錢財總被收。商人都不管﹐貨賂幾時休﹖」

傳﹐登大中三年進士第。初貧窶﹐於中條山萬固寺入院讀書。家廟碑云「隨僧洗缽。」

韋渠牟

貞元元年﹐渠牟爲大府卿﹐與金吾李齊運﹑度支裴延齡﹑京兆尹嗣道﹐皆承恩寵﹐薦人多得名位。時劉師老﹑穆寂皆科目﹐渠牟主穆寂﹐齊運主師老。會齊運朝對﹐上嗟其羸弱﹐許以致仕﹐而師老失據。無名子嘲之云「太尉朝天升穆老﹐尙書倒地落劉郎。」劉禹錫曰「名場巇崄如此。」出《古今詩話》。

渠牟《南山四皓贊》云「煥煥煌煌﹐爲圭爲璋﹐孰光乎不耀之光﹔幽幽深深﹐爲山爲林﹐孰系乎不系之心。足知乎虛室生白﹐玄門不關﹐流水去住﹐淸風往還﹔豈比乎稷契在世﹐巢由在山﹐一物有累﹐兩心不閒者哉﹗閒之謂何﹖簪裾薜蘿﹐本不幹我﹐豈云其他。熙熙忻忻﹐與時爲春﹐匡漢避秦﹐惟玆四人。於徳之鄰﹐不孤其身﹔於澗之濱﹐不迷其津。繪事後素﹐孰知其故。想象儀形﹐念玆丹靑。曄曄紫芝﹐深谷逶迆。俯仰今古﹐空林往時。鳳豈無徳﹐鸞皆有羣。出處嘿語﹐商山白雲。」

渠牟﹐述之從子也。少警悟﹐工爲詩﹐李白異之﹐授以古樂府。去爲道士不終﹐更爲浮屠﹐已而復冠。韓滉表試校書郎。徳宗誕日﹐詔徐岱﹑趙需﹑許孟容與渠牟及佛老二師﹐並對麟徳殿﹐質問大趣。渠牟有口辯﹐𨿽三家未究解﹐然答問鋒生﹐帝聽之意動﹐遷祕書郎。後倚延齡爲姦利﹐勢焰可炙。擢太常卿﹐卒。權載之敍其文曰「初﹐君年十一﹐嘗賦《銅雀臺絕句》﹐右拾遺李白見而大駭﹐因授以古樂府之學﹐且以瑰琦軼拔爲己任。至弱冠﹐乃喟然曰﹕『四始五際﹐今旣遠矣。會情性者﹐因於物象﹔窮比興者﹐在於聲律。蓋辧以麗﹐麗以則﹐得於無間﹐合於天倪者﹐其在是乎﹖彼惠休稱謝永嘉如芙蓉出水﹐鐘嶸謂範尙書如流風回雪﹐吾知之矣。』遂苦心藻慮﹐儷詞比事﹐纖密淸巧﹐度越羣倫。嘗著《天竺寺》十六韻﹐魯郡文忠公序引而和之﹐使畫工圖於仁祠﹐摘句配境﹐偕爲勝絕。又於江南著《臥疾》三十韻﹐晉國忠肅公手翰以美之曰﹕『卓爾獨立﹐其在我韋生乎﹖』其爲名臣宗公所稱賞如此。又與竟陵陸鴻漸﹑杼山僧皎然爲方外之侶﹐沈冥博約﹐爲日最久﹐而不名一行﹐不滯一方。故其曳羽衣也﹐則曰遺名﹔攝方袍也﹐則曰塵外﹔披儒服也﹐則今之名字著焉。周流三教﹐出入無際﹐寄詞詣理﹐必於斯文。」

陸長源

孟東野以樂府戲贈云「蓮子不可得﹐荷花生水中。猶勝道傍柳﹐無事蕩春風。」長源答云「芙蓉初出水﹐菡萏露中花。風吹著枯木﹐無柰值空槎。」

東野有《夷門雪贈主人》云「夷門貧士空吟雪﹐夷門豪士皆飲酒。酒聲歡鬧入雲霄﹐雪聲激切悲枯朽。悲歡不同歸去來﹐萬里春風動江柳。」長源答云「好丹與素道不同﹐失意得途事皆別。東鄰年少樂未央﹐南客思歸腸欲絕。千里長河水復冰﹐云鴻冥冥楚山雪。」

《酬東野新居見寄》云「大道本夷曠﹐髙情亦沖虛。因隨白雲意﹐偶逐靑蘿居。靑蘿紛蒙密﹐四序無慘舒。餘情濯子衿﹐散彩還吾廬。去歲登美第﹐榮名在公車。將必繼管蕭﹐豈惟躡應徐。首夏尙淸和﹐殘芳徧丘墟。褰幃蔭窗柳﹐汲井滋園蔬。達者貴知心﹐古人不願余。愛君蔣生徑﹐且著茂陵書。」

長源﹐吳人﹐贍於學。徳宗以宣武節度使董晉儒懦﹐詔長源爲司馬佐之﹐持法峭刻。晉卒﹐長源總畱後事﹐軍亂殺之。

盧宗回

《長安慈恩寺塔詩》云「東方曉日上翔鸞﹐西轉蒼龍拂露盤。渭水冷光搖藻井﹐玉峯晴色墮欄桿。九重宮闕參差見﹐百二山河表裏觀。暫輟去蓬悲不定﹐一憑金界望長安。」

宗回﹐登元和進士第。

劉辟

《登樓望月》云「圓月當新霽﹐髙樓見最明。素波流粉壁﹐丹桂拂飛甍。下瞰千門靜﹐旁觀萬象生。梧桐窗下影﹐烏鵲檻前聲。嘯逸劉琨興﹐吟資庾亮情。遊人莫登眺﹐迢遞故鄕程。」又云「皎潔三秋月﹐巍峨百丈樓。下分徵客路﹐上有美人愁。帳捲芙蓉帶﹐簾褰玳瑁鉤﹐倚窗情渺渺﹐憑檻思悠悠。未得金波轉﹐俄成玉箸流。不堪三五夕﹐夫婿在邊州。」

辟﹐字太初。擢進士宏詞科﹐佐韋臯府。後爲西川節度﹐以叛誅。

薛宜僚

宜僚以左庶子充新羅冊贈使﹐至靑州﹐悅一妓段東美﹐賦詩曰「阿母桃花方似錦﹐王孫艸色正如煙。不須更向滄溟望﹐惆悵歡情又一年。」到外國﹐謂判官苖甲曰「東美何故頻見夢中。」數日而卒。櫬至靑﹐段奠之﹐一慟而卒。

陸希聲

古之善書鮮有得筆法者﹐希聲得之﹐凡五字﹕擪﹑押﹑鉤﹑格﹑抵。用筆雙鉤﹐則點畫遒勁﹐而盡妙矣﹐謂之撥鐙法。希聲自言昔二王皆傳此法﹐至陽冰亦得之。希聲以授沙門辯光﹐辯光入長安﹐爲翰林供奉﹐希聲猶未達﹐以詩寄辯光云「筆下龍蛇似有神﹐天池雷雨變逡巡。寄言昔日不龜手﹐應念江頭洴澼人。」辯光感其言﹐引薦希聲於貴幸﹐後至相。

希聲博學﹐善屬文﹐相昭宗﹐在位無所輕重﹐以太子太師罷。李茂貞犯京師﹐輿疾避難。卒。

崔季卿

《晴江秋望》云「八月長江萬里晴﹐千帆一道帶風輕。盡日不分天水色﹐洞庭南是嶽陽城。」

季卿﹐峒之從孫也。

皇甫澈

貞元十四年﹐澈刺蜀州﹐賦《四相詩》﹐序云「蜀州刺史廳壁記﹐居相位者前後四公﹐謨明弼諧﹐遷轉歷此。顧已無取﹐忝迹於斯﹐景行遺烈﹐嗟嘆之不足也。謹述其行事﹐詠其休美﹐庶將來君子﹐知聖朝之徳云爾。」《中書令漢陽王張柬之》﹕「周曆革元命﹐天步值艱阻。烈烈張漢陽﹐左袒淸諸武。休明神器正﹐文物舊儀睹。南向翊大君﹐西宮朝聖母。借韻用作補文。茂勛鏤鐘鼎﹐鴻勞食茅土。至今稱五王﹐卓立邁萬古。」《中書令鐘紹京》﹕「景龍仙駕遠﹐中禁姦釁結。謀猷葉聖朝﹐披鱗奮英節。淸宮閶闔啟﹐滌穢氛沴滅。紫極重昭回﹐皇天新日月。從容廟堂上﹐肅穆人神悅。唐元佐命功﹐輝煥何烈烈。」《禮部尙書門下侍郎平章事李峴》﹕「時來偶明聖﹐道濟寧邦國。猗歟瑚璉器﹐竭我股肱力。進賢黜不肖﹐措枉舉諸直。宦官旣卻坐﹐權豎亦移職。載踐每若驚﹐三已無慍色。昭昭垂憲章﹐來世實作則。」《門下侍郎平章事王縉》﹕「舟楫濟巨川﹐山河資秀气。服膺究儒業﹐屈指取髙位。北徵戮驕悍﹐東守輯攜貳。論道致巍巍﹐持衡無事事。知己不易遇﹐宰相固有器。瞻事華壁中﹐來者誰其嗣。」

卷四十九

胡杲吉皎劉眞鄭據盧貞張渾白居易九老項斯龐蘊蔡京滕邁郭周藩殷潛之裴思謙何扶鄭澣廖有方薛書記賈耽盧貞姚合

胡杲前懷州司馬安定胡杲﹐年八十九。

《九老會賦詩》云「閒居同會在三春﹐大抵愚年最出羣。霜鬢不嫌杯酒興﹐白頭仍愛玉鑪薰。徘徊玩柳心猶健﹐老大看花意卻勤。鑿落滿斟判酩酊﹐香囊髙掛任氤氳。搜神得句題紅葉﹐望景長吟對白雲。今日交情何不替﹐齊年同事聖明君。」

吉皎衛尉卿致仕馮翊吉皎﹐年八十八。

《九老會》云「休官罷任已閒居﹐林苑園亭興有餘。對酒最宜花藻發﹐邀歡不厭柳條初。低腰醉舞垂緋袖﹐擊箸謳歌任褐裾。寧用管弦來合雜﹐自親松竹且淸虛。飛觥酒到須先酌﹐賦詠成詩不住書。借問商山賢四皓﹐不知此後更何如。」

劉眞前磁州刺史廣平劉眞﹐年八十七。

《九老會》云「垂絲今日幸同筵﹐朱紫居身是大年。賞景尙知心未退﹐吟詩猶覺力完全。閒庭飲酒連三月﹐在席揮豪象七賢。山茗煮時秋霧碧﹐玉杯斟處彩霞鮮。臨階花笑如歌妓﹐傍竹松聲當管弦。𨿽未學窮生死訣﹐人間豈不是神仙。」

鄭據前龍武軍長史滎陽鄭據﹐年八十五。

《九老會》云「東洛幽閒日暮春﹐邀歡多是白頭賓。官班朱紫多相似﹐年幾髙低次第勻。聯句每言松竹意﹐停杯多說古今人。更無外事來心肺﹐空有淸虛入思神。醉舞兩回迎勸酒﹐狂歌一曲會娛身。今朝何事偏情重﹐同作明時列任臣。」

盧貞前侍禦史內供奉官範陽盧貞﹐年八十三。

《九老會》云「三春已盡洛陽宮﹐天气初晴景象中。千朵嫰桃迎曉日﹐萬株垂柳逐和風。非論官位皆相似﹐及至年髙亦共同。對酒歌聲猶覺妙﹐玩花詩思豈能窮。先時共作三朝貴﹐今日猶逄七老翁。但願綠醽常滿酌﹐煙霞萬里會應通。」

張渾前永州刺史淸河張渾﹐年七十七。

《九老會》云「幽亭春盡共爲歡﹐印綬居身是大官。遁迹豈勞登遠岫﹐垂絲何必坐溪磻。詩聯六韻猶應易﹐酒飲三杯未覺難。每況襟懷同要會﹐共將心事比波瀾。風吹野柳懸羅帶﹐日照庭花落綺紈。此席不煩鋪錦帳﹐斯筵堪作畫圖看。」

白居易刑部尙書致仕﹐年七十四。

《九老會》云「七人五百八十四﹐拖紫紆朱垂白須。囊裏無金莫嗟嘆﹐樽中有酒且歡娛。吟成六韻神還王﹐飲到三杯气尙粗。嵬峨狂歌教婢拍﹐婆娑醉舞遣孫扶。天年髙邁二疏傳﹐人數多於四皓圖。除卻三山五天竺﹐人間此會且應無。」

樂天退居洛中﹐作尙齒九老之會﹐其序曰﹕胡﹑吉﹑劉﹑鄭﹑盧﹑張等六賢﹐皆多壽﹐余亦次焉。於東都獘居履道坊﹐合尙齒之會﹐七老相顧﹐旣醉且歡。靜而思之﹐此會希有﹐因各賦七言韻詩一章以記之﹐或傳諸好事者﹐時會昌五年二月二十四日。樂天云「其年夏﹐又有二老年貎絕倫﹐同歸故鄕﹐亦來斯會﹐續命書姓名年齒﹐寫其形貎﹐附於圖右﹐與前七老﹐題爲《九老圖》﹐仍以一絕贈之云﹕『雪作須眉云作衣﹐遼東華表暮雙歸。當時一鶴猶希有﹐何況今逢兩令威。』」二老謂洛中遺老李元爽﹐年一百三十六﹔禪僧如滿歸洛﹐年九十五歲。又云「時祕書狄兼謨﹑河南尹盧貞﹐以年未七十﹐𨿽與會而不及列。」

項斯

斯﹐字子遷﹐江東人。始未爲聞人﹐因以捲謁楊敬之﹐楊苦愛之﹐贈詩云「幾度見詩詩盡好﹐及觀標格過於詩。平生不解藏人善﹐到處逢人說項斯。」未幾詩達長安﹐明年擢上第。

《蒼梧雲气詩》云「何年盡作愁﹐漠漠便難收。數點山能遠﹐平鋪水不流。濕連湘竹暮﹐濃蓋舜墳秋。亦有思鄕客﹐看來盡白頭。」

《贈金州姚合使君》云「爲郎名更重﹐領郡是蹉跎。官壁題詩盡﹐衙庭看鶴多。城池連竹塹﹐籬落帶椒坡。未覺旌旛貴﹐閒行觸處過。」

始張水部籍爲律格詩﹐惟朱慶余親授其旨﹐沿流而下﹐有任蕃﹑陳標﹑章孝標﹑司空圖﹐咸及門焉。寶歷﹑開成之際﹐斯尢爲水部所知﹐故其詩格與之相類。鄭少師薰云「項斯逢水部﹐誰道不關情。」斯《畱別水部詩》云「省中重拜別﹐兼領故人書。已念此行遠﹐不應相問疏。子城西並宅﹐禦水北同渠。要取春前到﹐乘閒候起居。」

「佳人背江坐﹐眉際列煙樹。」《庾樓燕》句。「馬蹄沒靑莎﹐船迹成空波。」句。「春風吹兩意﹐何處更相值。」《古意》句。「燭殘催捲席﹐坐冷怕梳頭。」《曉發昭應》句。「寒入雁聲長。」《遠水詩》句。右張爲取於《主客圖》張籍贈詩云「端坐吟詩忘忍饑﹐萬人中亦見君稀。門連野水風長到﹐驢放秋原夜不歸。日暖剩收新落葉﹐天寒更著舊生衣。曲江亭上頻頻見﹐爲愛鸕鶿雨裏飛。」

龐蘊

蘊有詩云「未識龍宮莫說珠﹐識珠言說與君殊。空拳只是嬰兒信﹐豈得將來誑老夫。」又曰「萬法從心起﹐心生萬法生。法生何日了﹐來去在虛行。寄語修道人﹐空生愼勿生。如能達此理﹐不動出深坑。」又曰「極目觀前境﹐寂寥無一人。回頭看後底﹐影亦不隨身。」又曰「神識苟能無掛礙﹐廓周法界等虛空。不假坐禪持戒律﹐超然解脫豈勞功。」

蘊﹐字道元﹐衡陽人。嗜浮屠法﹐厭離貪俗﹐挈所有沈之洞庭﹐鬻竹器以爲生。後居襄陽﹐臨終﹐召刺史於頔謂曰「但願空諸所有﹐愼勿實諸所無。善住世間﹐皆知影響。」言訖奄然而化﹐時貞元間也。世號「龐居士」。

居士初參石頭和尙﹐問師﹕「不與萬法爲侶﹐是什麼人﹖」石頭以手掩居士口﹐居士豁然大悟。石頭一日問居士云「子自見老僧已來﹐日用事作麼生﹖」居士云「若問某甲日用事﹐直下無開口處。」石頭云「知子什麼方始問子。」居士遂呈一頌曰「日用事無別﹐惟吾自偶偕。頭頭非取捨﹐處處勿張乖。朱紫誰爲號﹐靑山絕點埃。神通並妙用﹐運水及搬柴。」石頭然之﹐曰「子將緇耶﹐素耶﹖」居士曰「願從所慕。」遂不染剃。

居士後之江南﹐參見馬祖﹐問﹕「不與萬法爲侶﹐是什麼人﹖」祖云「待你一口吸盡西江水﹐卽向汝道。」居士言下頓悟宗要﹐乃作頌曰「十方同聚會﹐个个學無爲。此是選佛場﹐心空及第歸。」

居士一日訪谷隱道者﹐道者問云「誰﹖」居士立起杖子。隱云「莫是上上機麼﹖」居士拋下杖子。隱無語。居士云「只知上上機﹐不覺上上事隱。」云「作麼生是上上事﹖」居士拈起杖子。隱云「不得艸艸。」居士云「可憐彊作主宰隱。」云「有一機人不要拈捶豎拂﹐亦不明對答言辭﹐居士若逢﹐如何則是﹖」居士云「何處逢﹖」隱把住居士﹐居士驀面便唾﹐隱無語。居士與一頌曰「焰水無魚下底鉤﹐覓魚無處笑君愁。可憐谷隱老禪伯﹐被唾如何見亦羞。」

蔡京

邕州蔡大夫京者﹐故令狐文公楚鎭滑臺日﹐於僧中見﹐曰「此童眉目疏秀﹐進退不懾﹐惜其單幼﹐可以勸學乎﹖」師從之﹐乃得陪學於相國子弟。後以進士舉上第﹐尋又學究登科﹐作尉畿服。旣爲禦史﹐覆獄淮南﹐李相紳憂悸而卒﹐頗得繡衣之稱。謫居澧州﹐爲厲員外玄所辱。稍遷撫州刺史﹐以辭气自負。郡有汝水爲放生池﹐不許漁罟之事。忽一人乘小舟釣於此﹐蔡遣吏捕﹐釣者乃爲詩曰「拋卻長竿捲卻絲﹐手攜蓑笠獻新詩。臨川大守淸如鏡﹐不是漁人下釣時。」京覽詩召之﹐已去﹐卒不言其姓字。或曰野人張頂也。京益自驕矜﹐作詩責商山四皓曰「秦未家家思逐鹿﹐商山四皓獨忘機。如何鬢髮霜相似﹐更出深山定是非。」及假節邕交﹐道由吳溪﹐傍偟賦詩久之。詩曰「停橈積水中﹐舉目孤煙外。借問吳溪人﹐誰家有山賣。」旣而殂於邕南﹐槁殯此地﹐亦有其兆矣。

《詠子規》云「千年冤魄化爲禽﹐永逐悲風叫遠林。愁血滴花春艷死﹐月明飄浪冷光沈。凝成紫塞風前淚﹐驚破紅樓夢裏心。腸斷楚詞歸不得﹐劍門迢遞蜀江深。」

劉夢得有《送前進士蔡京赴學究科詩》云「已是世間能賦客﹐更攻窗下絕編書。」又云「幸遇天官舊丞相﹐知君無翼上虛空。」蓋欲薦之時相也。京以進士舉登學究科﹐時爲好及第惡科名﹐有錦上披蓑之誚焉。

令狐文公在天平後堂宴樂﹐京時在坐﹐故義山詩云「白足禪僧思敗道﹐靑袍禦史擬休官。」謂京曾爲僧也。或云「咸通中爲廣西節度﹐褊忮貪克﹐峻條令﹐爲炮燻刳斮法﹐禦下慘毒﹐爲軍中所逐﹐後貶死。」

滕邁

湖州崔芻言郎中﹐初爲越副戎﹐宴席中有周徳華者﹐劉采春女﹐善歌《楊柳枝詞》﹐所唱七八篇﹐皆名流之詠。滕邁郎中一首云「三條陌上拂金羈﹐萬里橋邊映酒旗。此日令人腸欲斷﹐不堪將入笛中吹。」賀知章祕監一首云「碧玉裝成一樹髙﹐萬條垂下綠絲絳。不知細葉誰裁出﹐二月春風似剪刀。」楊巨源員外一首云「江邊楊柳麯塵絲﹐立馬憑君折一枝。惟有春風最應惜﹐殷勤更向手中吹。」劉禹錫尙書一首云「春江一曲柳千條﹐二十年前舊板橋。曾與美人橋上別﹐恨無消息到今朝。」韓琮舍人二首云「枝裊芳腰葉斗眉﹐春來無處不如絲。灞陵原上多離別﹐少有長條拂地垂。」又曰「梁苑隋堤事已空﹐萬條猶舞舊春風。那堪更想千年後﹐誰見楊花入漢宮。」雲溪子曰「杜牧舍人云﹕『巫娥廟裏低含雨﹐宋玉堂前斜帶風。』滕郎中又云﹕『陶令門前罥接﹐亞夫營裏拂朱旗。』俱不言楊柳二字﹐最爲妙也。是以姚合郎中吟《道傍亭子詩》云﹕『南陌遊人回首去﹐東林道者杖藜歸。』不稱亭而意見矣。」

邁﹐登元和進士第。

郭周藩

譚宜者﹐陵州民叔皮子也。開元末生而有異﹐年二十餘﹐忽失所在。大歷初年還家﹐卽霞冠羽衣﹐眞仙之流也。言訖而去﹐其家靈泉湧出﹐禱必有應﹐因名譚子池﹐亦曰天池。進士郭周藩爲詩記其事曰「澄水一百步﹐世名譚子池。余詰陵陽叟﹐此池當因誰。父老謂余說﹐本郡譚叔皮。開元末年中﹐生子字阿宜。墜地便能語﹐九歲多髭眉。不飲亦不食﹐未嘗言渴饑。十五銳行走﹐快馬不能追。二十入山林﹐一去無還期。父母憶念深﹐鄕閭爲立祠。大歷元年春﹐此兒忽來歸。頭冠簪鳳凰﹐身著霓裳衣。普徧拯疲俗﹐丁寧告親知。余爲神仙官﹐下界不可祈。恐爲妖魅假﹐不如早平夷。此有黃金藏﹐鎭在玆廟基。發掘散生聚﹐可以救貧羸。金出繼靈泉﹐湛若淸琉璃。泓澄表符瑞﹐水旱無竭時。言訖辭沖虛﹐杳靄上玄微。凡情畱不得﹐攀望眾號悲。尋稟神仙誡﹐徹廟斸開窺。果獲無窮寶﹐均融沾困危。巨源出巓頂﹐噴湧世間稀。異境流千古﹐終年福四維。」

周藩﹐河東人﹐登元和六年第。

殷潛之

野人殷潛之《題籌筆驛》云「江東矜割據﹐鄴下奪孤嫠。霸略非匡漢﹐宏圖欲佐誰。奏書辭後主﹐仗劍出全師。重襲褒斜路﹐懸開反正旗。欲將苞有截﹐必使舉無遺。沈慮經謀際﹐揮毫決勝時。圜觚當分畫﹐前箸此操持。山秀扶英气﹐川流入妙思。算成功在彀﹐運去事終虧。命屈天方厭﹐人亡國自隨。艱難推舊姓﹐開創極初基。總嘆曾過地﹐寧探作教資。若歸新曆數﹐誰復顧衰危。報徳兼明道﹐長畱識者知。」杜牧之和云「三吳裂婺女﹐九錫獄孤兒。霸王業未半﹐本朝心是誰。永安宮受詔﹐籌筆驛沈思。畫地乾坤在﹐濡毫勝負知。艱難同艸創﹐得失計毫釐。寂默經千慮﹐分明渾一期。川流縈智思﹐山聳助扶持。慷慨匡時略﹐從容問罪師。褒中秋鼓角﹐渭曲晚旄旗。仗義懸無敵﹐鳴攻固有辭。若非天奪去﹐豈復慮能支。子夜星才落﹐鴻都鼎便移。郵亭世自換﹐白日事長垂。何處躬耕者﹐猶題殄瘁詩。」

裴思謙

思謙狀元及第後﹐作紅箋名紙十數﹐詣平康裏﹐因宿於裏中。詰旦賦詩曰「銀釭斜背解鳴璫﹐小語偸聲賀玉郎。從此不知蘭麝貴﹐夜來新染桂枝香。」

思謙﹐開成三年登上第。

何扶

扶﹐大和九年及第﹐明年捷三篇﹐因以一絕寄舊同年曰「金榜題名墨尙新﹐今年依舊去年春。花間每被紅妝問﹐何事重來只一人。」

鄭澣

《和李徳裕遊漢州房公湖》云「太尉畱琴聽﹐時移重可尋。徽弦一掩抑﹐風月助登臨。榮駐靑油騎﹐髙張白雪音。只言酬唱美﹐良史記王箴。」又云「靜對煙波夕﹐猶思棟宇精。臥龍空有處﹐馴鳥獨忘情。顧步襟期遠﹐參差物象橫。自宜雕樂石﹐爽气際靑城。」

《舊竹亭聞琴》云「石室寒颷鶩﹐孫枝雅器裁。坐來山水操﹐弦斷弔遺埃。」

澣﹐餘慶之子﹐文宗時爲翰林學士﹐進左丞。出爲山南西道節度使﹐以戶部尙書召﹐卒。文宗嘗爲餘慶曰「涵﹐卿令子﹐而朕直臣也﹐可更相賀。」涵﹐澣舊名﹐以文宗故﹐名攺焉。

廖有方

有方元和十年失意遊蜀﹐至寶雞西界﹐窆旅逝者﹐書板記之曰「余元和乙未歲﹐落第西徵﹐適此﹐聞呻吟之聲﹐潛聽而微惙也。問其疾苦住止﹐對曰﹕『辛勤數舉﹐未遇知音。』眄睞叩頭﹐久而復語﹐惟以殘骸相托﹐余不能言。俄而逝﹐余乃鬻所乘馬於村豪﹐備棺瘞之﹐恨不知其姓字。臨歧淒斷﹐復爲銘曰﹕『嗟君沒世委空囊﹐幾度勞心翰墨場。半面爲君申一慟﹐不知何處是家鄕。』明年﹐李逢吉擢有方及第﹐攺名遊卿﹐唐之義士也。」

有方﹐交州人﹐柳子厚以序送之。

薛書記

元相公賓府有薛書記﹐飲酒醉後﹐因爭令﹐擲注子擊傷相公猶子﹐遂出幕。醒來乃作《十離詩》﹐上獻府主。《犬離主》云「馴擾朱門四五年﹐毛香足淨主人憐。無端咬著親情客﹐不得紅絲毯上眠。」《筆離手》云「越管宣毫始稱情﹐紅箋紙上撒花瓊。都緣用久鋒頭盡﹐不得羲之手裏擎。」《馬離廏》云「雪耳紅毛淺碧蹄﹐追風曾到日東西。爲驚玉貎郎君墜﹐不得華軒更一嘶。」《鸚鵡離籠》云「隴西獨自一孤身﹐飛去飛來上錦裀。都緣出去無方便﹐不得籠中再喚人。」《燕離巢》云「出入朱門未忍拋﹐主人嘗愛語交交。銜泥穢污珊瑚簟﹐不得梁間更壘巢。」《珠離掌》云「皎潔圓明內外通﹐淸光似照水精宮。都緣一點瑕相穢﹐不得終宵在掌中。」《魚離池》云「戲躍蓮池四五秋﹐常搖朱尾弄輪鉤。無端擺斷芙蓉朵﹐不得淸波更一遊。」《鷹離主》云「爪利如鋒眼似鈴﹐平原捉兔稱髙情。無端竄向靑雲外﹐不得君王手上擎。」《竹離亭》云「蓊郁新栽四五行﹐常將貞節負秋霜。爲緣春筍鉆墻破﹐不得垂陰覆玉堂。」《鏡離臺》云「鑄瀉黃金鏡始開﹐初生三五月徘徊。爲遭無限塵蒙蔽﹐不得華堂上玉臺。」

元公詩云「馬上同攜今日杯﹐湖邊還折去年梅。年年只是人空老﹐處處何曾花不開。歌詠每添詩酒興﹐醉酣還命管弦來。樽前百事皆依舊﹐點檢惟無薛秀才。」

賈耽

耽賦《虞書歌》云「眾書之中虞書巧﹐體法自然歸大道。不同懷素只攻顚﹐豈類張芝惟札艸。形勢素﹐筋骨老﹐父子君臣相揖抱。孤靑似竹更颼飅﹐闊白如波長浩渺。能方正﹐不隳倒﹐功夫未至難尋奧。須知孔子廟堂碑﹐便是靑箱中至寶。」

耽﹐字惇詩﹐貞元中爲宰相。

盧貞

字子蒙﹐會昌五年﹐爲河南尹﹐樂天九老會﹐貞年未七十﹐亦與焉。時又有內供奉盧貞。

貞《和劉夢得歲夜懷》云「文翰走天下﹐琴樽臥洛陽。貞元朝士盡﹐新歲一悲涼。名早緣才大﹐官遲爲壽長。時來知病已﹐莫嘆步趨妨。」

《楊柳枝詞》云「一樹依依在永丰﹐兩枝飛去杳無蹤。玉皇曾采人間曲﹐應逐歌聲入九重。」

姚合

合﹐宰相崇曾孫﹐登元和進士第﹐調武功主簿﹐世號「姚武功」。又爲富平萬年尉。寶應中﹐歷監察禦史﹑戶部外郎﹐出荊﹑杭二州刺史﹐後爲給事中﹑陜虢觀察使。開成末﹐終祕書監。與馬戴﹑費冠卿﹑殷堯藩﹑張籍遊﹐李頻師之。合有《極玄集》﹐取王維等二十六人詩百篇﹐曰「此詩中射雕手也」。

「移花兼蝶至﹐買石得云饒。」《武功縣中作》句。「插劍龍纏臂﹐開旗火滿身。」《劍器祠》句。「家中去城遠﹐日月在船多。」《送顧非熊下第》句。「身慚山友棄﹐膽賴酒杯扶。」《從軍樂》句。右張爲主客圖﹐取李益爲淸奇雅正主﹐以合爲入室。

《酉陽雜俎》言「僧淸教句云『雷電下嵩陰』﹐故姚監常吟之不輟。又僧云容句云『木末上明星』﹐淸教又有句云『香連鄰捨像』﹐荊州僧云『犬熟護鄰房』。」

張籍《寄合詩》云「病來辭赤縣﹐案上有丹經。爲客燒茶竈﹐教兒掃竹亭。詩成添舊捲﹐酒盡臥空瓶。闕下今遺逸﹐誰占隱士星。」又《寒食夜寄合》云「貧官多寂寞﹐不異野人居。作酒和山藥﹐教兒寫道書。五湖歸去遠﹐百事病來疏。況是同懷客﹐寒應月上初。」

合《酬張司業見寄》云「日日在心中﹐靑山靑桂叢。髙人多愛靜﹐歸路亦應同。罷吏方無病﹐因僧得解空。新詩勞見問﹐吟對竹林風。」

「一日看除目﹐終年損道心。」合之詩也。

合爲魏州從事﹐《寄耿拾遺》云「少在兵馬間﹐長還系戎職。雞飛不得遠﹐豈要生羽翼。三年城中遊﹐與君最相識。應知我衷腸﹐不苟念衣食。主人樹功名﹐欲滅天下賊。愚𨿽乏智謀﹐願陳一夫力。人生須气健﹐饑凍縛不得。睡當一席寬﹐覺乃千里窄。古人不懼死﹐徒死亦無益。至交不可合﹐一合難離坼。君嘗相勸勉﹐苦語毒胸臆。百年心知同﹐誰限河南北。」

《送張宗原詩》云「東門送客道﹐春色如死灰。一客失意行﹐十客顏色低。住者旣無家﹐去者又非歸。窮愁一成疾﹐百藥不可治。子賢我且愚﹐命分不合齊。誰開蹇躓門﹐日日同遊棲。子行何所之﹐切切食與衣。誰能買仁義﹐令子無寒饑。野田不艸艸﹐四向生路岐。士人甚商賈﹐終日須東西。鴻雁春北去﹐秋風復南飛。勉君向前路﹐無失相見期。」

《武功縣閒居》云「縣去京城遠﹐爲官與隱齊。馬隨山鹿放﹐雞雜野禽棲。連捨惟藤架﹐侵階是藥畦。更師嵇叔夜﹐不擬作書題。」又云「簿書多不會﹐薄俸亦難銷。醉臥慵開眼﹐閒行懶系腰。移花兼蝶至﹐買石得云饒。且自心中樂﹐從他笑寂寥。」又云「日出方能起﹐庭前看種莎。吏來山鳥散﹐酒熟野人過。岐路荒城少﹐煙霞遠岫多。同官更相引﹐下馬上西坡。」

《劍器》云「聖朝能用將﹐破敵速如神。插劍龍纏臂﹐開旗火滿身。積屍川沒岸﹐流血野無塵。今日當場舞﹐須知盡戰人。」

方幹《哭姚監》云「入室幾人成弟子﹐爲儒是處哭先生。」又《上姚杭州》云「身貴久離行樂伴﹐才髙獨作後人師。」卷五十

封敖鄭薰王軒宋雍李摯韋澳段文昌姚向溫會李敬伯姚康張正元楊嗣復炙轂子楊厚劉郇伯王觀陳上美侯冽崔樞陳彥博郭良驥崔嘏李景遜唐球

封敖

敖爲池州刺史﹐《題西隱寺》云「三年未到九華山﹐終日披圖一室間。秋寺喜因晴後賞﹐靈峯看待足時還。猿從有性畱僧坐﹐云靄無心伴客閒。勝事儻能銷歲月﹐已拚名利不相關。」

敖﹐字碩夫﹐冀州人。雅爲李徳裕所器。武宗時﹐詔慰邊將傷夷者曰「傷居爾體﹐痛在朕躬。」劉稹平﹐徳裕進太尉﹐制曰「言皆予同﹐謀不他惑。」皆敖爲之。終尙書右僕射。才髙而少行檢﹐故不至宰相。

鄭薰

《贈鞏疇詩序》云「九華處士鞏疇﹐擅玄言之要﹐通《易》《老》﹐其於淨名﹑僧肇尢精達。余在句溪時﹐重其能﹐車幣而致之。及到官舍﹐再說《易》﹐一說《老氏》﹐將兒侄輩執捲列坐而傳之。《老氏》畢業﹐而寇難作﹐與鞏各散去﹐不知其何之﹐存耶亡耶﹖余旣休居洛師﹐鎖扉獨靜。己卯冬十一月半﹐雪中有客叩柴門﹐樵童視之﹐走復曰﹕『鞏處士。』遽下榻開關﹐執手話艱苦。鞏背簦笈﹐艸履﹐杖靈壽﹐下笠且咍笑曰﹕『聞公恬養淡逸﹐不屑於榮悴﹐故以玄來助成之。』升榻解四書﹐卽《易》《老》《淨》《肇》也。明日講《肇論》﹐階前多偃松髙桂﹐冰凍墮落﹐有琴瑟金石聲。理致明妙﹐神骨超爽﹐自謂一時之遇。日與故人爲徒﹐又意玆樂之難諧也。遂成二十韻贈之。」詩云「密雪松桂寒﹐書窗導餘淸。風撼冰玉碎﹐階前琴磬聲。榻淨幾硯潔﹐帙散縑緗明。髙論展僧肇﹐精言資鞏生。立意加玄虛﹐析理分縱橫。萬化悉在我﹐一物安能驚。江海何所動﹐丘山常自平。遲速不相閡﹐後先徒起爭。鏡照各妍醜﹐秤稱分重輕。顏容寧入鑑﹐銖兩豈關衡。蘊微道超忽﹐剖證音泠泠。紙上掣牢鍵﹐舌端搖利兵。圓澈保眞性﹐客塵排妄情。有住卽非住﹐無行方是行。疏越捨吳典﹐朱弦鄙秦箏。淡薄貴無味﹐羊斟慚大羹。洪遠包乾坤﹐幽窅潛沈冥。罔煩跬步舉﹐頓達萬里程。廬遠尙莫曉﹐隱畱曾誤聽。直須持妙說﹐共詣毗耶城。」

薰﹐字子溥。爲宣歙觀察使﹐前人不治﹐薰以才力自將﹐牙將素驕﹐共謀逐出之。奔楊之後﹐分司東都。懿宗時﹐爲左丞。薰端勁﹐再知禮部﹐引寒俊士類多。遺老號所居爲「隱巖」﹐自號「七松處士」云。

大中八年﹐掌文﹐誤以顏標爲魯公之後﹐以第一人處之。士子嘲曰「主司頭腦太冬烘﹐錯認顏標作魯公。」

鄭谷有《故少師從翁隱巖別業亂後榛蕪感舊愴懷之作》﹐卽薰也。詩云「風騷爲主人﹐凡俗仰淸塵。密行稱閨閫﹐明誠動搢紳。周旋居顯重﹐內外掌絲綸。妙主蓬壺籍﹐忠爲社稷臣。大儀墻仞峻﹐東轄紀綱新。聞善嘗開口﹐推公豈爲身。立朝鳴佩貴﹐歸宅典衣貧。半醉看花晚﹐中飧煮菜春。晴臺隨鹿上﹐幽野約僧鄰。理論知淸越﹐淸越﹐江左詩僧﹐公甚稱之。生徒得李頻。藥香沾筆硯﹐竹色染衣巾。寄鶴眠雲叟﹐騎驢入室賓。咸通中﹐舉子乘馬﹐惟張喬跨驢﹐延於門下。近將姚監比﹐自姚監祕合主張風雅後﹐孤卿一人而已。僻與段卿親。段少常成式奧學﹐辛勤章句﹐及徵﹐孤卿爲前序。葉積池邊路﹐茶遲雪後薪。所難畱著述﹐誰不秉陶鈞。喪亂時多變﹐追思事已陳。浮華重發作﹐雅正甚湮淪。宗從今何在﹐依棲素有因。七松無影響﹐孤卿植松七株﹐自號「七松處士」。雙淚益悲辛。猶喜於門秀﹐年來屈並伸。」班卽孤卿侄孫﹐登進士科級也。

王軒

軒少爲詩﹐頗聞《淇澳》之篇。遊西江﹐泊舟薴蘿山下﹐《題西施石》曰「嶺上千峯秀﹐江邊細艸春。今逢浣紗石﹐不見浣紗人。」

軒﹐登太和進士第。

宋雍

範攄云「宋雍初無令譽﹐及嬰瞽疾﹐其詩名始彰。盧員外綸作擬僧之詩﹐僧淸江作七夕之詠﹐劉隨州有眼作無眼之句﹐宋雍無眼作有眼之詩﹐詩流以爲四背﹐或云四倒﹐然辭意悉爲佳致。」盧公詩云「願得遠公知姓字﹐焚香洗缽過餘生。」淸江詩曰「惟愁更漏促﹐離別在明朝。」劉隨州曰「細雨濕衣看不見﹐閒花落地聽無聲。」雍詩曰「黃鳥不堪愁裏聽﹐綠楊宜向雨中看。」

李摯

貞元十二年﹐摯以宏詞振名﹐與李行敏同姓﹐同甲子﹐同年登第﹐俱二十五歲﹐又同門。摰嘗有詩曰「因緣三紀異﹐契分四般同。」

韋澳

字子斐﹐以宏詞登科。懿宗時﹐爲邠寧節度使﹐坐事罷鎭﹐以祕書監分司東都。嘗戲吟云「莫將韋監同殷鑑﹐錯認容身是保身。」此句聞於京師﹐權幸尢怒之。

段文昌

《古柏文》云「是艸木有異﹐於艸木則靈。武侯祠前﹐柏壽千齡。盤根擁門﹐勢如龍形。含碧太空﹐散霧虛庭。合抱在於旁枝﹐駢梢葉之靑靑﹔百尋及於半身﹐蓄風雷之冥冥。攢柯垂陰﹐分翠閒眀。忽如虯螭﹐向空爭行。上承翔云﹐孤鸞時鳴﹔下蔭芳苔﹐凡艸不生。古色天風﹐蒼蒼玲玲。曾到靈山﹐老柏縱橫。亦有大者﹐莫之與京。於惟武侯﹐佐蜀有程。神其不昏﹐表此爲禎。斯廟斯柏﹐實播芳馨。長慶二年六月題。」

文昌﹐字墨卿﹐有別業在廣都縣之南龍華山﹐嘗杜門力學於此﹐俗謂之「段公讀書臺」。長慶初﹐朝議文昌少在西蜀﹐諳詳利病﹐詔授劍南節度使。有邑人贈詩曰「昔日騎驢學忍饑﹐今朝忽著錦衣歸。等閒畫虎驅紅旆﹐可畏登龍入紫微。富貴不由翁祖致﹐文章生得羽毛飛。廣都再去應惆悵﹐猶有江邊舊釣磯。」

文昌還別業﹐有《尋龍華山寺廣宣上人詩》云「十里惟聞松桂風﹐江山忽轉見龍宮。正與休師方話舊﹐風煙幾度入樓中。」郭震亦有《題龍華山詩》曰「昔年曾到此山回﹐百鳥聲中酒一杯。最好寺邊開眼處﹐段文昌有讀書臺。」出《古今詩話》。

文昌父鍔﹐爲江陵令﹐文昌長自渚宮﹐客遊成都﹐韋南康與奏﹐釋褐爲賓從。後劉辟逐作外邑﹐髙崇文收蜀﹐召復舊職﹐指其椅曰「此猶不足與君坐。」文昌遽請歸闕﹐至興元西鵠鳴驛﹐有僧倚巴山之隈﹐有前識﹐謂文昌曰「去日旣逢梅蕊綻﹐來時應見杏花開。」至京屢外擢﹐自相位拜劍南節度﹐西至鵠鳴﹐僧已物故﹐杏花方盛。

文昌客荊州﹐從事劍南帥幕﹔其後相穆宗﹐罷相鎭蜀﹔再相文宗﹐罷相帥荊南﹐復鎭蜀。太和九年卒。

文昌鎭蜀﹐有《題武擔寺西臺詩》云「秋天如鏡空﹐樓閣盡玲瓏。水暗餘霞外﹐山明落照中。鳥行看漸遠﹐松韻聽難窮。今日登臨意﹐多歡語笑同。」

文昌《晚夏登張儀樓呈院中諸公詩》云「重樓窗戶開﹐四望斂煙埃。遠岫林端出﹐淸波城下回。乍疑蟬韻促﹐稍覺雪風來。並起鄕關思﹐銷憂在酒杯。」

楊汝士時掌管記﹐《和西臺詩》云「淸淨此道宮﹐層臺復倚空。偶時三伏外﹐列席九霄中。平視云端路﹐髙臨樹杪風。自憐榮末座﹐前日別池籠。」又《和張儀樓詩》云「從公城上來﹐秋近絕纖埃。樓古秦規在﹐江分蜀望開。遠山標宿雪﹐末席本寒灰。陪賞今爲忝﹐臨歡敢訴杯。」

姚向

《和登武擔寺西臺詩》云「開閣錦城中﹐餘閒訪梵宮。九層連晝景﹐萬象寫秋空。天半將身到﹐江長與海通。提攜出塵土﹐曾是穆淸風。」

向《奉陪段相公晚夏登張儀樓詩》云「秦相架羣材﹐登臨契上臺。查從銀漢落﹐江自雪山來。儷曲親流火﹐淩風洽小杯。帝鄕如在目﹐欲下盡徘徊。」

向爲節度判官﹐時長慶二年也。

溫會

《登武擔寺西臺詩》云「桑臺煙樹中﹐臺榭造云空。眺聽逢秋興﹐篇辭變國風。坐愁髙鳥起﹐笑指遠人同。始愧才情薄﹐躋攀繼韻窮。」

《晚夏登張儀樓詩》云「危軒重疊開﹐訪古上徘徊。有舌嗟秦策﹐飛梁駕楚材。雲霄隨鳳到﹐物象爲詩來。欲和關山意﹐巴歌調更哀。」

會以殿中侍禦史爲安撫判官。

李敬伯

《登武擔寺西臺詩》云「臺上起涼風﹐乘閒覽歲功。自隨臺席貴﹐盡許羽觴同。樓殿斜暉照﹐江山極望通。賦詩思共樂﹐俱得詠時丰。」

《晚夏登張儀樓詩》云「層屋架城隈﹐賓筵此日開。文鋒摧八陣﹐星分應三臺。望雪煩襟釋﹐當歡遠思來。披雲霄漢近﹐暫覺出塵埃。」

敬伯試大理評事﹐爲觀察巡官。

姚康

《晚夏登張儀樓詩》云「登覽值晴開﹐詩從野思來。蜀川新艸木﹐秦日舊樓臺。池景搖中座﹐山光接上臺。近秋宜晚景﹐極目斷浮埃。」

《登武擔寺西臺詩》云「松逕引淸風﹐登臺古寺中。江平沙岸白﹐日下錦川紅。疏樹山根淨﹐深云鳥迹窮。自慚陪末席﹐便與九霄通。」

康試右武衛倉曹參軍﹐爲觀察推官。

康禮部試《早春殘雪》云「微暖春潛至﹐輕明雪尙殘。銀鋪光漸濕﹐圭破色仍寒。無柳花常在﹐非秋露正團。素光浮轉薄﹐皓質駐應難。幸得依陰處﹐偏宜帶月看。玉塵銷欲盡﹐窮巷起袁安。」

《魚縱》雲「水府乘閒望﹐圓波息躍魚。從來暴泥久﹐今日脫泉初。得志寧相忌﹐無心任宛如。龍門應可度﹐鮫室豈常居。掉尾方窮樂﹐遊鱗每自舒。乘流千里去﹐風力藉吹噓。」

康﹐字汝諧﹐南仲孫也。登元和十五年進士第。大中時﹐爲太子詹事。開成時﹐曾以贓敗。

張正元

《冬日可愛詩》云「寒日臨淸晝﹐遼天一望時。未消埋徑雪﹐先暖讀書帷。屬思光難駐﹐舒情影若移。晉臣曾比徳﹐謝客昔言詩。散彩寧偏照﹐流陰信不追。餘輝如可就﹐回燭幸無私。」

東野《聞夜啼贈張正元》云「寄泣須寄黃河泉﹐此中怨聲流徹天。愁人獨有夜燈見﹐一紙鄕書淚滴穿。」

正元﹐登貞元五年進士第。

楊嗣復

《丁巳歲八月祠祭畢因題臨淮公舊碑詩》云「齋莊修祀事﹐旌旆出郊闉。薙艸軒墀狹﹐塗墻赭堊新。謀猷期作聖﹐風俗奉爲神。酹酒成坳澤﹐持兵列偶人。非才膺寵任﹐異代揖芳塵。況是平津客﹐碑前淚滿巾。」

楊汝士和云「古柏森然地﹐修嚴蜀相祠。一過榮異代﹐三顧盛當時。功徳流何遠﹐馨香薦未衰。敬名探國志﹐飾象慰氓思。昔謁從徵蓋﹐今聞擁信旗。固宜光寵下﹐有淚刻前碑。」

臨淮公﹐武元衡也。元和初﹐元衡鎭蜀﹐嗣復爲節度推官。後二十七年﹐嗣復鎭蜀時﹐太和九年也。汝士爲東川節度使﹐故相唱和。汝士曾爲蜀帥段文昌掌管也。

炙轂子

《牡丹詩》云「牡丹妖艷亂人心﹐一國如狂不惜金。曷若東園桃與李﹐果成無語自成陰。」

《松詩》云「寒松聳拔倚蒼岑﹐綠葉扶疏自結陰。丁固夢時還有意﹐秦皇封日豈無心。常將正節棲孤鶴﹐不遣髙枝宿眾禽。好是特凋羣木後﹐護霜淩雪翠逾深。」

《竹詩》云「庭竹森疏玉質寒﹐色包蔥碧盡瑯玕。翠筠不染湘娥淚﹐斑籜堪裁漢主冠。成韻含風已蕭瑟﹐媚漣凝淥更檀欒。此君引鳳爲龍日﹐聳節梢云直上看。」

炙轂子﹐王睿也。元和後詩人。

楊厚

《早起》云「星漢轉寒更﹐伊余索寞情。鐘催歸夢斷﹐雁引遠愁生。危壁蘭光暗﹐疏簾露气淸。閒庭聊一望﹐海日未分明。」

厚﹐貞元間詩人。

劉郇伯

《早行》云「鎭靜人猶寢﹐天髙月自涼。一星深戍火﹐殘月半橋霜。客老愁塵下﹐蟬寒怨路傍。靑山依舊色﹐宛是馬卿鄕。」

郇伯與範酇郎中爲詩友﹐範曾得一句云「歲盡天涯雨。」久而莫屬﹐郇伯曰「何不曰『人生分外愁』﹖」範甚賞之。出《北夢瑣言》。

王觀

《早行》云「雞唱催人起﹐又生前去愁。路明殘月在﹐山露宿云收。村店煙火動﹐漁家燈燭幽。趨名與趨利﹐行役幾時休。」

觀﹐大歷﹑貞元間人。

陳上美

《咸陽懷古》云「山連河水碧氛氳﹐瑞气東移擁聖君。秦苑有花空笑日﹐漢陵無主自侵云。古槐堤上鶯千囀﹐遠渚沙中鷺一羣。賴與淵明司把菊﹐煙郊四望夕陽曛。」

上美﹐登開成進士第。

侯冽

冽《金穀園懷古》云「金穀千年後﹐春花發滿園。紅芳徒笑日﹐穠艷尙迎軒。雨濕輕光軟﹐風搖碎影翻。猶疑施錦帳﹐堪嘆罷朱紈。愁態鶯吟澀﹐啼容露綴繁。殷勤問前事﹐桃李竟無言。」

冽﹐登元和六年進士第。

崔樞

《賜耆老布帛》云「殊私及耆老﹐聖徳賑黎元。布帛忻天賜﹐生涯作主恩。情均皆挾纊﹐禮異賁丘園。慶洽時方泰﹐仁沾月告存。寧知酬雨露﹐空識荷乾坤。擊壤將何幸﹐徘徊望九門。」

裴垍舉宏詞﹐崔樞考之落第﹐及垍爲宰相﹐擢樞爲禮部﹐笑謂樞曰「聊以報徳也。」終於祕書監。

順宗時﹐有詔曰「古之所以教太子﹐必茂選師傅﹐以輔翼之﹐法於訓詞﹐而行其典禮﹐左右前後﹐罔非正人﹐是以教諭而徳成也。給事中陸質﹐中書舍人崔樞﹐積學懿文﹐守經據古﹐夙夜講習﹐庶協於中﹐並充皇太子侍讀。」

陳彥博

《恩賜魏文正公諸孫舊第以導直臣》云「阿衡隨逝水﹐池館主他人。天意能酬徳﹐云孫喜庇身。生前由直道﹐歿後振芳塵。雨露新恩日﹐芝蘭故里春。勛庸流十代﹐光彩映諸鄰。共喜升平代﹐從玆得諫臣。」

《前定錄》云「彥博元和中與謝楚同爲廣文生﹐夢一官司﹐列几案上﹐有尺牘如金字者﹐問之﹐曰﹕『明年進士之名。』見其名在三十二﹐從上二人﹐皆李姓﹐而無楚名。明年﹐果如夢﹐二李卽李顧行﹑李仍叔也。時元和五年。明年﹐楚於於尹躬下擢第。」

白居易爲翰林學士﹐奏云「今日奉宣令撰李師道請收贖魏徵宅﹐還其子孫﹐甚合朕心﹐允依來奏者。臣伏以魏徵太宗宰相﹐盡忠輔佐﹐以致太平﹐在其子孫﹐合加優卹。事關激勸﹐合出朝廷﹔師道何人﹐輒掠此美。伏願明敕有司﹐特以官錢收贖﹐使還後嗣﹐以勸忠臣﹐則事出皇恩﹐美歸聖徳。」憲宗深然之﹐其後有司以爲詩題試進士。

郭良驥

《自蘇州至望亭驛有作》云「南浦菇蒲繞白蘋﹐東吳黎庶逐黃巾。野棠自發空流水﹐江燕初歸不見人。遠岫依依如送客﹐平田渺渺獨傷春。淮中回首長洲苑﹐烽火年年報虜塵。」

觀詩所載﹐疑李錡叛時事也。

崔嘏

嘏﹐字乾錫﹐邢州刺史。會劉稹反﹐歸朝授考功郎中﹑中書舍人。李徳裕之謫﹐嘏艸制﹐不盡書其過﹐貶端州刺史。

施肩吾與之同年﹐不睦。嘏舊失一目﹐以珠代之。施嘲之曰「二十九人及第﹐五十七眼看花。」元和十五年也。

李景遜

景遜﹐字後己﹐贈太尉憕孫也。大中中﹐進禦史大夫﹐威肅當朝。爲大夫三月﹐蔣伸輔政﹐宣宗盡書羣臣名內器中﹐禱憲宗神前射取之﹐而景遜名不得。乃見宰相﹐自陳考深當代﹐卽拜西川節度使。景遜好獎寒士﹐如李蔚﹑楊知退﹐所善蘇滌﹑裴夷直。

《寄華州周侍郎立秋日奉詔祭嶽詩》云「關河豁靜曉雲開﹐承詔秋祠太守來。山霽蓮花添翠黛﹐路陰桐葉少塵埃。朱轓入廟威儀肅﹐玉步升壇步武回。往歲今朝幾時事﹐謝君非重我非才。」

自大中至咸通﹐相白敏中﹐次畢諴﹑曹確﹐使相羅劭權﹐崔相愼由戲曰「可以歸矣﹐近日中書皆蕃臣。」謂畢﹑白﹑曹﹑羅﹐皆蕃姓也。始自蔣伸﹐景遜在蜀聞報﹐曰「不能伏事斯人也。」遽托疾離鎭﹐有詩曰「成都十萬戶﹐拋若一鴻毛。」出《北夢瑣言》。

唐球

球有詩名﹐如《臨池洗硯》云「恰似有龍深處臥﹐被人驚起黑雲生。」又有「漸寒沙上鷺﹐欲暖水邊村」﹐亦佳句也。

球居蜀之味江山﹐方外之士也。爲詩撚稿爲圓﹐納之大瓢中。後臨病﹐投瓢於江曰「斯文苟不沈沒﹐得者方知吾苦心爾。」至新渠﹐有識者曰「唐山人瓢也。」接得之﹐十才二三。其題有《處士隱居》云「不信最淸曠﹐及來愁已空。數點水泉雨﹐一溪霜葉風。業在有山處﹐道成無事中。酌盡一樽酒﹐老夫顏亦紅。」《贈行如上人》云「不知名利苦﹐念佛老岷峨。衲補云千片﹐香焚篆一窠。戀山人事少﹐憐客道心多。日日齋鐘罷﹐髙懸濾水羅。」《題靑城範賢觀》云「數里緣山不厭難﹐爲尋眞訣問黃冠。苔鋪翠點山橋滑﹐松織香梢古道寒。晝傍綠畦薅嫩玉﹐夜開紅竈撚新丹。孤鐘已斷泉聲在﹐風動瑤花月滿壇。」《贈僧》云「曾聞半偈雪山中﹐貝葉翻時理盡通。般若常添持戒力﹐落義誰算念經功。雲間曉月應難染﹐海上虛舟自信風。長說滿庭花色好﹐一枝紅是一枝空。」已上詩見《茅亭客話》。

球生於唐末﹐至性純愨﹐篤好雅道﹐放曠疏遠﹐邦人謂之「唐隱居」。或云王建帥蜀﹐召爲參謀﹐不就。今以其故居爲隱居寺。

《北夢瑣言》曰「球詩遊歷不出二百里。」

李洞《贈唐山人》云「長須長似發﹐七十色如黧。醉眼靑天小﹐吟情太華低。千年松繞屋﹐半夜雨連溪。邛蜀路無限﹐往來琴自攜。」

卷五十一

白敏中魏扶馬植崔鉉殷堯藩沈亞之裴夷直楊敬之房千里厲元諭鳧楊衡符載王彥威繁知一楊洵美

白敏中

敏中﹐字用晦。武宗欲召用居易﹐徳裕卽薦敏中文類其兄﹐而有器識﹐卽日知制誥。宣宗立﹐徳裕貶﹐乃力詆之。五年十三遷﹐至門下侍郎。咸通二年﹐以太傅致仕﹐卒。

《至日上公獻壽酒》云「候曉天門辟﹐朝天萬國同。瑞云升觀闕﹐香气映華宮。日色臨仙籞﹐龍顏對昊穹。羽儀瞻百姓﹐獻壽侍三公。化被君王洽﹐恩沾艸木丰。自欣朝玉座﹐宴此詠皇風。」

敏中方爲郎﹐惟李徳裕時以國器重之。大中初﹐邊鄙不寧﹐吐蕃崛彊﹐宣宗決於致討﹐延英先問宰臣﹐敏中首奏興師﹐遂爲統帥。宣宗初覽捷書云「我知敏中必殄凶醜。」敏中凱旋﹐與同列宰輔進詩。敏中詩云「一詔皇城四海頒﹐醜戎無數束身還。戍樓吹笛人休戰﹐牧野嘶風馬自閒。河水九盤收數曲﹐天山千里鎖諸關。西邊北塞今無事﹐爲報東南夷與蠻。」魏扶詩云「蕭關新復舊山川﹐古戍秦原景象鮮。戎虜乞降歸惠化﹐皇威漸被懾鮏羴。穹廬遠戍煙塵滅﹐神武光揚竹帛傳。左衽盡知歌帝澤﹐從玆不更備三邊。」崔鉉詩云「邊陲萬里注恩波﹐宇宙羣方洽凱歌。右地名王爭解辮﹐遠方戎壘盡投戈。煙塵永息三秋戍﹐瑞歲遙淸九折河。共偶聖明千載運﹐更觀俗阜與時和。」

王起長慶中再主文柄﹐意欲以第一人處敏中﹐恨其與賀拔惎爲友﹐惎有文而落魄﹔因密令親知述意﹐俾與惎絕。敏中欣然曰「如所教。」旣而惎造門﹐左右紿以敏中他適﹐惎遲畱不言而去。俄頃﹐敏中躍出見惎﹐於是悉以實告。乃曰「一第何門不致﹐柰輕負至交﹗」相與歡醉。或語於起﹐起曰「我此只得敏中﹐今當更取惎矣。」遂以第一人處惎﹐而敏中居三焉。

杜牧雲「今皇帝一詔會兵﹐不日功集﹐河湟關郡﹐次第歸降。」因獻詩云「捷書皆應運謀期﹐十萬曾無一鏃遺。漢武慚誇朔方地﹐宣王休道太原師。威加塞外寒來早﹐恩入河源凍合遲。聽取滿城歌舞曲﹐涼州聲韻喜參差。」牧又和敏中詩呈上三相云「行看臘破好年光﹐萬壽南山對未央。黠戛可汗修職貢﹐文思天子復河湟。應須日禦西巡狩﹐不假星弧北射狼。吉甫裁詩歌盛業﹐一篇江漢美宣王。」牧又作《河湟詩》云「元載相公曾借箸﹐憲宗皇帝亦畱神。旋見衣冠就東市﹐忽遺弓劍不西巡。牧羊驅馬𨿽戎服﹐白髮丹心盡漢臣。惟有涼州歌舞曲﹐流傳天下樂閒人。」

魏扶

扶﹐登太和四年進士第。大中初﹐知禮闈﹐入貢院題詩云「梧桐葉落滿庭陰﹐鎖閉朱門試院深。曾是當年辛苦地﹐不將今日負前心。」榜出﹐無名子削爲五言詩以譏之。李羲叟﹐義山弟也﹐是歲登第。義山因上魏公詩曰「國以斯文重﹐公仍內署才。風標森太華﹐星象逼中臺。朝滿遷鶯侶﹐門多吐鳳來。寧同魯司寇﹐只鑄一顏回。」

馬植

敏中之捷﹐植時爲相﹐和敏中詩云「舜徳堯仁化犬戎﹐許提河隴款皇風。指揮貙武皆神算﹐恢拓乾坤是聖功。四帥有徵無汗馬﹐七關𨿽戍已櫜弓。天畱此事還英主﹐不在他年在大中。」

同華解最利。元和中﹐令狐楚鎭三峯。時及秋賦﹐榜云特加試五場﹐莫有至者﹐惟盧洪正請試。已試兩場﹐而植求解﹐植將家子﹐從事竊笑曰「此未可知。」旣而試《登山采玉賦》﹐略曰「文豹且異於驪龍﹐采斯疏矣﹔白石又殊於老蚌﹐剖莫得之。」公大伏其精﹐遂奪解元。後洪正自丞郎將判鹺﹐俄爲植所據﹐復以手札戲植曰「昔日華元﹐已遭毒手﹔今來鹺務﹐又中老拳。」

植罷安南都護﹐又除黔南﹐殊不得意。維舟峽中古寺﹐寺前有長堤﹐夜月明甚﹐見白衣緩步堤上吟曰「截竹爲筒作笛吹﹐鳳凰池上鳳凰飛。勞君更向黔南去﹐卽是陶鎔萬類時。」邀問﹐則失之矣。後自黔南召入爲大理卿﹐遷刑部侍郎﹐判鹽鐵﹐拜相。

植﹐字存之。爲李徳裕所抑﹐頗怨望。宣宗立﹐白敏中當國﹐凡徳裕所不善﹐悉不次用之﹐故植遂相。

崔鉉

魏公鉉﹐元略之子也。爲兒時隨父訪韓晉公滉﹐滉指架上鷹令詠焉。吟曰「天邊心膽架頭身﹐欲擬飛騰未有因。萬里碧霄終一去﹐不知誰是解絳人。」滉曰「此兒可謂前程萬里也。」寶歷三年登第﹐久居廊廟﹐三擁節旄。宣宗嘗謂侍臣曰「崔鉉眞貴客﹐裴休眞措大。」初﹐李石鎭江陵﹐辟爲戎倅﹐一旦告去。旣入京華﹐俄升翰苑。造朝凡三歲﹐石未離荊渚。崔旣秉鈞衡﹐石馳箋賀之曰「某早拜光塵﹐叨承眷與﹐深蒙異分﹐屢接淸言﹐幸曾顧於厚恩﹐俯見循於末契。去載分麾南楚﹐拜節西秦﹐思賢方詠於嘉魚﹐棲止實慚於威鳳。賓筵初啟﹐曾陪樽俎之歡﹔將幕未移﹐已在陶鎔之下。光生鄰蔀﹐喜溢轅門﹐豈惟九土獲安﹐斯亦一方多幸。」乃掌記李隲之詞也。

鉉﹐字臺碩。相武宗﹐與李徳裕不葉﹐罷。復相宣宗﹐除揚州大都督府長史﹐封魏國公。宣宗於太液亭賦詩宴餞﹐有「七載秉鈞調四序」之句﹐識者榮之。

殷堯藩

元和九年﹐韋貫之掌文衡﹐堯藩雜文黜矣。尙書楊漢公﹐乃貫之前榜門生﹐盛言堯藩屈﹐貫之爲之重收﹐是年登第。《摭言》謂之「旣落復收」。

《上巳贈都上人》云「三月初三日﹐千家與萬家。蝶飛秦地艸﹐鶯入漢宮花。鞍馬皆爭麗﹐笙歌盡斗奢。吾師無所願﹐惟願老煙霞。」又云「曲水公卿宴﹐香塵盡滿街。無心修禊事﹐獨步到禪齋。細艸縈愁目﹐繁花逆旅懷。綺羅人走馬﹐遺落鳳凰釵。」

堯藩登第﹐許渾贈詩云「幾載聞名翰墨林﹐爲從知己信浮泥。靑山有雪諳松性﹐碧落無雲稱鶴心。帶月獨歸蕭寺遠﹐玩花頻醉庾樓深。尋思一見如瓊樹﹐空把新詩舊日吟。」

堯藩從李翺長沙幕府﹐後以侍禦官江南﹐姚合有《送堯藩歸同州詩》。

堯藩爲永樂令﹐雍陶寄詩云「古縣蕭條秋景晚﹐昔時陶令亦如君。」

堯藩有《憶江南》詩三十章﹐皆蘇杭事。樂天詩曰「江南名郡數蘇杭﹐寫在殷家三十章。君是旅人猶苦憶﹐我爲刺史更難忘。」

堯藩有《宮詞》云「吳宮愛歌舞﹐夜夜醉嬋娟。見日吹紅燭﹐和塵掃翠鈿。徒令句踐霸﹐不信子胥賢。若問長洲艸﹐荒涼無限年。」又有《館娃宮詩》云「宮女三千去不回﹐眞珠翠羽是塵埃。夫差舊國久破碎﹐紅燕自歸花自開。」又有「暮煙葵葉屋﹐秋月竹枝歌。」《送沈亞之尉南康》句。「欲射狼星把弓箭﹐休將螢火讀詩書。」《下第東歸作》句。右張爲取作《主客圖》。

堯藩未第時﹐許渾寄詩云「直道知誰用﹐經年向水濱。宅從栽竹貴﹐家爲買書貧。就學多新客﹐登朝盡故人。蓬萊自有路﹐莫羨武陵春。」又《酬堯藩》云「相如愧許詢﹐寥落向溪濱。竹馬兒猶小﹐荊釵婦慣貧。獨愁憂過日﹐多病不如人。莫怪靑袍選﹐長安隱舊春。」

沈亞之

字下賢﹐登進士第。太和初﹐李同捷反﹐詔兩河諸鎭出兵﹐久無功﹐乃授柏耆徳州行營諸軍計會使﹐亞之以殿中侍禦史爲判官諭旨。會李祐平徳州﹐同捷窮﹐請降﹐耆乃馳入滄﹐誅同捷。諸將嫉其功﹐比奏攢詆﹐文宗不獲已﹐貶耆循州司戶參軍﹐亞之南康尉。張祜以詩送云「秋風江上艸﹐先是客心摧。萬里故人去﹐一行新雁來。山髙云緒斷﹐浦迥日波頹。莫怪南康遠﹐相思不可裁。」

亞之﹐吳人﹐元和七年不第﹐李賀以詩送云「吳興才人怨春風﹐桃花滿陌千里紅。紫絲竹斷駿馬小﹐家住錢塘東復東」是也。

杜牧之贈詩云「斯人淸唱何人和﹐艸逕苔荒不可尋。一夕小敷山下夢﹐水如環佩月如襟。」

亞之《村居詩》云「無樹巢宿鳥﹐無酒共客醉。月上蟬韻殘﹐梧桐陰繞地。獨出村捨門﹐吟劇微風起。蕭蕭蘆荻叢﹐叫嘯同山鬼。應緣我憔悴﹐爲我發愁思。」

《五月發石頭城步望前船示弟詩》云「客子去淮陽﹐蹉跎客夢長。水關開夜鎖﹐霧棹起晨涼。煙月期同賞﹐風波忽異行。隱帆曾撼櫓﹐轉瀨指遙檣。蒲葉錢刀綠﹐筠筒楚粽香。因書報惠遠﹐爲我憶檀郎。」

李商隱《擬沈下賢詩》云「千二百輕鸞﹐春衫瘦著寬。倚風行稍急﹐含雪語應寒。帶火遺金斗﹐兼珠碎玉盤。河陽看花過﹐曾不問潘安。」

裴夷直

《王質傳》云「李徳裕擢爲河南尹﹑宣歙觀察使﹐幕府若河東裴夷直﹑天水趙晳﹑隴西李行方﹑梁國劉蕡﹐皆一時選云。」

《獻劉蕡書情》云「白髮添雙鬢﹐空宮又一年。音書鴻不到﹐夢寐兔空懸。地遠星辰側﹐天髙雨露偏。聖朝知有感﹐雲海漫相連。」

《同樂天中秋夜洛河玩月二首詩》云「淸洛半秋懸璧月﹐彩船當夕泛銀河。蒼龍頷底珠皆沒﹐白帝心邊鏡乍磨。海上幾時霜雪積﹐人間此夜管弦多。須知天地爲鑪意﹐盡取黃金鑄作波。」又云「不熱不寒三五夕﹐晴川朗月正相臨。千珠盡沒蒼龍頷﹐一鏡髙懸白帝心。幾處淒涼緣地遠﹐有時惆悵值云陰。如何淸洛如淸晝﹐共見初升又見沈。」

《李景遜傳》云「所善蘇滌﹑裴夷直﹐皆爲宗閔﹑嗣復所擢﹐故景遜在會昌時﹐抑厭不遷。」

夷直﹐字禮卿。文宗時﹐爲右拾遺。張克勤以五品官推與其甥﹐夷直時爲禮部外郎﹐劾曰「是開後日賣爵之端。」詔聽﹐遂著於令。爲中書舍人﹐武宗立﹐視冊牒不肯書﹐出刺杭州﹐斥歡州司戶參軍。宣宗初﹐復拜江華等州刺史﹐終散騎常侍。

夷直《戲唐仁烈詩》云「自知年幾偏應少﹐先把屠蘇不讓春。儻更數年逢此日﹐遂應惆悵羨他人。」

楊敬之

《客思吟》云「禾黍正離離﹐南園翦白芝。細腰沈趙女﹐髙髻唱蠻姬。路愧前崗月﹐梳慚一頷絲。鄕人不可語﹐獨念畏人知。」

姚合《寄楊祭酒》云「日日新詩出﹐城中寫不禁。淸光宜對竹﹐閒雅勝聞琴。門戶饒秋景﹐兒童解令吟。雲山持管盡﹐莫惜別人尋。」

敬之﹐字茂孝。文宗命爲祭酒兼太常少卿﹐是日二子戎﹑載登科﹐時號「楊家三喜」。敬之《華山賦》最爲韓愈﹑李徳裕所稱﹐士林一時傳布。

「霜樹烏棲夜﹐空街雀報明。」句。「碧山相倚暮﹐歸雁一行斜。」句。右張爲取作《主客圖》

房千里

房千里博士初上第﹐《遊嶺徼詩序》云「有進士韋滂者﹐自南海邀趙氏而來﹐爲余妾。西上京都﹐調於天官﹐余乃與趙別﹐約中秋爲會期。趙極悵戀﹐余乃抒詩寄情曰﹕『鸞鳳分飛海樹秋﹐忍聽鐘鼓越王樓。只應霜月明君意﹐緩撫瑤琴送我愁。山遠莫教雙淚盡﹐雁來空寄八行幽。相如若返臨邛市﹐畫舸朱軒萬里遊。」萬里橋在蜀州。房至襄州﹐逢許渾侍禦赴弘農藩揚之命﹐乃以情意相托。許到府邸﹐遣人訪之。則趙氏卻從韋矣﹐渾寄房詩曰「春風白馬紫絲韁﹐正值蠶眠未采桑。五夜有心隨暮雨﹐百年無節待秋霜。重尋繡帶朱藤合﹐卻認羅裙碧艸長。爲報西遊減離恨﹐阮郎才去嫁劉郎。」

千里以罪居廬陵﹐作所居《竹室記》云「予方窮﹐不能奮﹐其處於是﹐亦宜矣。」

千里﹐字鵠舉﹐太和進士也﹐終於髙州刺史。

馬使君與千里俱貶端州﹐李羣玉《畱別詩》云「俱來海上嘆煙波﹐君佩銀魚我觸羅。經國才微甘放蕩﹐專城年少豈蹉跎。應憐旅夢千重思﹐共愴離心一曲歌。惟有管弦知客意﹐分明吹出感恩多。」

厲元

《元日觀朝》云「玉座臨新歲﹐朝盈萬國人。火連雙闕曉﹐仗列五門春。瑞雪銷鴛瓦﹐祥光在日輪。天顏不敢視﹐稱慶拜空頻。」

元﹐太和二年進士﹐終於侍禦史。有子自南﹐登中和進士第。

元有《從軍行》云「邊艸旱不春﹐劍花增野塵。戰場收驥尾﹐淸瀚怯龍鱗。帆色起歸越﹐松聲厭避秦。幾時逢範蠡﹐處處是通津。」右張爲取作《主客圖》。

姚合《題厲侍禦所居》云「幽棲一畝宮﹐淸峭似山峯。鄰里不通徑﹐俸錢惟買松。野人時寄宿﹐谷鳥自相逢。朝路牀前是﹐誰知曉起慵。」

諭鳧

《元日卽事》云「斂板賀交親﹐稱觴詎有巡。年光悲擲舊﹐景色喜呈新。水柳煙中重﹐山梅雪後眞。不知將白髮﹐何以度靑春。」

《贈李商隱》云「羽翼恣搏扶﹐山河使筆驅。月疏吟夜桂﹐龍失詠春珠。艸細盤金勒﹐花繁倒玉壺。徒嗟好章句﹐無力致前途。」

《浴馬》云「解控復收鞭﹐長津動細漣。空蹄沈綠玉﹐闊臆沒連錢。沫漩橋聲下﹐嘶盤柳影邊。常聞稟龍性﹐固與白波便。」

姚合有《送諭鳧歸毗陵詩》云「闕下詩名出﹐鄕中賦籍除。」又曰「吾亦家吳者﹐無因見獘廬。」杜荀鶴《敍雪寄鳧詩》曰「比時行逕無人迹﹐惟望音徽問寂寥。」

鳧﹐毗陵人﹐開成進士也。卒於烏程令。

「顏凋明鏡覺﹐思苦白雲知。」句。「滄洲迷釣隱﹐紫閣負僧期。」句。「酬難塵鬢皓﹐坐久壁燈靑。」句。「滄洲未歸迹﹐華發受恩心。」句。右張爲取作《主客圖》。

《北夢瑣言》云「鳧體閬仙爲詩﹐嘗謁杜紫微不遇﹐乃曰﹕『我詩無羅綺鉛粉﹐宜其不售也。』」

鳧與方幹友善﹐幹嘗贈詩云「知心似古人﹐歲久分彌親。離別波濤闊﹐畱連槐柳新。蟆陵寒貰酒﹐漁浦夜垂綸。自此星居後﹐音書豈厭頻。」又《哭鳧詩》云「日夜役神多損壽﹐先生下世未終年。撰碑縱托登龍伴﹐營奠應支賣馬錢。孤壠陰風吹細艸﹐空窗濕气漬殘篇。人間別更無冤事﹐到此誰能與問天。」

楊衡

初隱廬山﹐有盜其文登第者﹐衡因詣闕﹐亦登第。見其人﹐盛怒曰「『一一鶴聲飛上天』在否﹖」答曰「此句知兄最惜﹐不敢偸。」衡笑曰「猶可恕也。」

《宿靑牛谷》云「隨云步入靑牛谷﹐靑牛道士畱我宿。可憐夜久月明中﹐惟有壇邊一枝竹。」

《題花樹》云「都無看花意﹐偶到樹邊來。可憐枝上色﹐一一爲愁開。」

《竹亭送侄偁》云「落葉寒擁壁﹐淸霜夜沾石。正是憶山時﹐復送歸山客。殷勤一樽酒﹐曉月當窗白。」

《寄廬山隱者》云「風鳴云外鐘﹐鶴宿千年松。相思杳不見﹐月出山重重。」

《哭李象》云「白雞黃犬不將去﹐寂寞空餘葬時路。艸死花開更幾年﹐後人知是何人墓。憶君思君獨不眠﹐夜寒月照靑楓樹。」

《邊思》云「蘇武節旄盡﹐李陵音信稀。花當隴上發﹐人向壠頭歸。」

《仙女辭》云「玉笄初侍紫皇君﹐金縷鴛鴦滿絳裙。仙宮一閉無消息﹐遙結芳心向碧雲。」

孟東野有《悼吳興楊衡詩》云「君生霅水淸﹐君死霅水渾。空有骨肉親﹐哭得日月昏。大夜不復曉﹐古松長閉門。琴弦綠水絕﹐詩句靑山存。昔爲芳春顏﹐今爲芳艸根。獨恨冥漠理﹐先儒未嘗言。」衡與符載﹑崔羣隱廬山﹐號「山中四友」。

衡《寄徹公》云「北風吹霜霜月明﹐荷葉枯盡越水淸。別來幾度龍宮宿﹐雪山童子應相逐。」

《題山寺》云「千峯白露後﹐雪壁掛殘燈。曙色海邊月﹐經聲松下僧。意閒門不閉﹐年去水空澄。稽首如何問﹐森羅盡一乘。」

《送孔周之南海謁王尙書》云「泛棹送流萍﹐桂寒山更靑。望云生碧落﹐看日下滄溟。潮盡收珠母﹐沙閒拾翠翎。自趨龍戟下﹐再爲頌芳馨。」

符載

載﹐字厚之﹐蜀人﹐有奇才。始與楊衡﹑宋濟習業靑城山﹐衡擢第﹐濟老死無成﹐惟載以王霸自許﹐恥於常調。韋臯鎭蜀﹐辟爲支使﹐𨿽曰受知﹐尙多偃蹇。臯嘗於二十四化設醮﹐請撰齋詞。於時陪飲於摩訶池﹐載離席盥潄﹐命小吏十二人捧硯﹐人分兩題﹐緩步池間﹐各授口占。其敏速如此。劉辟時爲金吾倉曹參軍﹐始依臯焉。載與撰眞贊云「矯矯化初﹐气傑文雄。靈螭出水﹐秋鶚乘風。行義則固﹐輔仁乃通。他年良覿﹐麟閣之中。」及臯卒﹐辟總畱務﹐載亦在幕中。及辟敗﹐載遂免禍。載居廬山﹐遣三尺童子持數幅書﹐乞買山錢百萬於於頔﹐於卽與之。

柳子厚《賀趙江陵宗儒啟》云「伏聞以武都符載爲記室﹐天下立志之士﹐雜然相顧﹐繼以嘆息﹐知爲善者得其歸向﹐流言者有所間執﹐直道之所行﹐義气之所揚﹐堂堂焉﹐實在荊山之南矣。夫以符君之藝術志气﹐爲時聞人﹐才位未會﹐盤旋固久﹐中間因緣﹐陷在危邦﹐與時偃仰﹐不廢其道﹐而爲見忌嫉者橫致唇吻。房給事以髙節特立﹐明之於朝﹔王吏部以淸議自任﹐辧之於外。然猶小人浮議﹐困在交戟。凡諸侯之欲得符君者﹐城聯壤接﹐而惑於騰沸﹐環視相讓﹐莫敢先舉。及受署之日﹐則皆開口垂臂﹐悵望悼悔。譬之采珠於海﹐而徑寸先得﹐則眾皆怏然罷去﹐知奇寶之有所歸也。嗚呼﹗巧言難明﹐下流多謗﹐自非大君子出世之气﹐則何望焉﹗瞻望淸風﹐若不在天外﹐無任感激欣躍之至。」《房式傳》云「劉辟發兵書牒﹐首曰辟﹐副曰式﹐參謀曰符載﹐似謗也。」

崔羣《送載歸蜀覲省序》云「旄頭光明﹐垂三十載﹐不習俎豆﹐化爲侯王者﹐十有八九焉。由是隱逸憔悴﹐羔雁不行﹐蒼山沈沈﹐側陋不顯。建中初﹐有峨嵋客符君﹐發六籍﹐棹三湘﹐深入匡廬﹐絕迹半紀﹐學窺顏子之門閾﹐文紹陳君之骨鯁﹐逸慕嚴光之垂釣﹐志效管寧之不欺﹐結廬熙熙﹐人不知其然也。頃予奉命江西﹐三年往復彭蠡﹐未嘗不詠湖月﹐潄天倪﹐造符君云扃﹐宿五老峯下﹐動更晦朔﹐不理還棹。偶丹霄至人﹐白鶴羽客﹐奉靈芝﹐跪天壇﹐相顧永息乎蓬瀛﹐豈復又縈於塵网。賴君超澹﹐愴興舊遊﹐𨿽笑語飲食如常﹐終忽忽若居大夢。君家在岷蜀﹐展愛髙堂﹐將聖賢典籍﹐充人子幣帛﹐期所以激衰俗﹐扇淸風﹐方伯地君不以厚禮遲吾子﹐予未之信。秋九月﹐楚人歌《采蘭》以送之。」

或云載始隱廬山﹐不爲章句學。貞元中﹐李巽爲江西觀察﹐薦其材﹐授奉禮部郎﹐爲南昌軍副使﹐繼辟西川韋臯掌記﹐澤潞郤士美參謀﹐歷協律郎﹑監察禦史﹐卒。嘗以箋叩襄陽樊澤曰「故處士孟浩然丘隴頹沒﹐公欲更築大墓﹐久之未遑﹐誠令好事者乘而有人﹐負公夙志矣。澤乃更爲刻碑鳳林山南﹐封寵其墓。」

王彥威

長安舊俗﹐以不歷臺省出領廉車節鎭者﹐率呼爲粗官﹐大槪重內而輕外。今東京皇城乾元門﹐舊章武軍鼓角樓也。節度使王彥威有詩刻石在其上曰「天兵十萬勇如貔﹐正是酬恩報國時。汴水波瀾喧鼓角﹐隋堤楊柳拂旌旗。前驅紅旆關西將﹐坐間靑蛾趙國姬。寄語長安舊冠蓋﹐粗官到底是男兒。」彥威自太常博士出辟使府﹐至玆鎭﹐故有是句。後梁氏建國﹐其石不知所在。薛能亦有《謝寄茶詩》云「粗官寄與眞拋卻﹐賴有詩情合得嘗。」洪文館舊不置學士﹐文宗特置一員﹐以待彥威。爲戶部侍郎﹐邊兵訴所賜不時﹐縑皆敝惡﹐貶衛尉卿。俄爲忠武節度﹐徙宣武﹐卒。

繁知一

樂天除蘇州刺史﹐自峽沿流赴郡。時秭歸縣繁知一﹐聞居易將過巫山﹐先於神女祠粉壁大書之曰「忠州刺史今才子﹐行到巫山必有詩。爲報髙唐神女道﹐速排雲雨候淸詞。」居易睹之悵然﹐邀知一至﹐曰「歷陽劉郎中禹錫﹐三年理白帝﹐欲作一詩而不能﹐罷郡經過﹐悉去千餘詩﹐但畱四章而已。沈佺期詩曰﹕『巫山髙不極﹐合沓奇狀新。闇谷疑風雨﹐幽崖若鬼神。月明三峽曙﹐潮滿九江春。爲問陽臺客﹐應知入夢人。』王無競詩曰﹕『神女向髙唐﹐巫山下夕陽。徘徊作行雨﹐婉孌逐荊王。電影江前路﹐雷聲峽外長。朝云無處所﹐臺館曉蒼蒼。』皇甫冉詩曰﹕『巫峽見巴東﹐迢迢出半空。雲藏神女館﹐雨到楚王宮。朝暮泉聲落﹐寒暄樹色同。淸猿不可聽﹐偏在九秋中。』李端詩曰﹕『巫山十二重﹐皆在碧空中。回合雲藏日﹐霏微雨帶風。猿聲寒度水﹐樹色暮連空。悲向髙唐去﹐千秋見楚宮。』」居易吟四篇﹐與繁生同濟﹐卒不賦詩。

楊洵美

《答李昌期詩》云「三山載羣仙﹐峨峨咸浪中。云衣翦不得﹐此路安可從。我生亦何事﹐出門如飛蓬。白日又黃昏﹐所悲瑤艸空。虫聲故鄕夢﹐枕上禾黍風。吾道如未喪﹐天運何時通。」

洵美﹐登寶歷元年進士第﹐終監察禦史。

洵美有「暮鴉不噪禁城樹﹐衙鼓未殘兵衛秋」之句﹐洎答昌期詩﹐張爲取作《主客圖》。

卷五十二

雍裕之裴潾皇甫曙李肱皇甫松徐凝張祜崔涯盧儲趙璜柴夔王繼勛夏鴻曹汾楊鴻易重

雍裕之

「敢競桃李色﹐自呈刀尺功。蝶猶迷剪翠﹐人豈辧裁紅。」《剪彩花》。

「野酌亂無巡﹐送君兼送春。明年春色至﹐莫作未歸人。」《春晦送客》。

裕之﹐貞元後詩人也。

《五雜組》云「五雜組﹐刺繡窠。往復還﹐織錦梭。不得已﹐戍交河。」

「自君之出矣﹐寶鏡爲誰明。思君如隴水﹐長聞嗚咽聲。」

裴潾

「長安豪貴惜春殘﹐爭賞先開紫牡丹。別有玉杯承露冷﹐無人起就月中看。」長安三月十五日﹐兩街看牡丹甚盛。慈恩寺元果院花最先開﹐太平院開最後。潾作《白牡丹詩》題壁間。太和中﹐駕幸此寺﹐吟玩之久﹐因令宮嬪諷念。及暮歸﹐則此詩滿六宮矣。

潾﹐河東人。柳泌爲憲宗治丹劑﹐潾上疏極諫﹐帝卒以藥棄天下﹐世以爲知言。潾以兵部侍郎卒。嘗裒古今辭章﹐續《文選》﹐號《太和通典》﹐上之。當時之士﹐非與遊者不取﹐世恨其隘。

開成元年﹐李衛公分司東都﹐居平泉別墅﹐潾述其素尙﹐賦四言詩十四章﹐兼述山泉之美。明年﹐衛公觀察浙西﹐潾自兵侍尹河南﹐乃刻於石。首章云「動靜有源﹐進退有期。用在得正﹐明以知微。夫惟哲人﹐會且有歸。靜固致動﹐安每慮危。將憩於盤﹐止亦先機。」

皇甫曙

《立春日呈宮傅侍郎》云「朝旦微風吹曉霞﹐散爲和气滿家家。不知容貌潛消落﹐且喜春光動物華。出問池冰猶塞岸﹐歸尋園柳未生芽。摩挲酒甕重封閉﹐待入新年共賞花。」

曙﹐元和十一年中書舍人李逢吉下登第。逢吉所擢多寒素﹐時有詩曰「元和天子丙申年﹐三十三人同得仙。袍似爛銀文似錦﹐相將白日上靑天。」是歲﹐鄭澥第一人﹐劉端﹑吳行﹑李方﹑周匡物﹑廖有方輩皆預選。

寶歷間﹐崔從鎭淮南﹐曙爲行軍司馬。

李肱

「開元太平日﹐萬國賀丰歲。梨園厭舊曲﹐玉座流新制。鳳管遞參差﹐霞衣競搖曳。宴罷水殿空﹐輦餘香艸細。蓬壺事已久﹐仙樂功無替。誰肯聽遺音﹐聖明知善繼。」肱開成二年試《霓裳羽衣曲詩》也。是年秋﹐帝命髙鍇復司貢籍﹐詔曰「夫宗子維城﹐本枝百代﹐封爵所宜﹐無令廢絕。常年宗正寺解送人﹐恐有浮薄﹐以忝科名﹐在卿精揀藝能﹐勿妨賢路。所試賦則準常規﹐詩則依齊梁體格。」乃試《琴瑟合奏賦》《霓裳羽衣曲詩》。主司先進五人詩﹐其最佳者李肱﹐次則王牧﹐乃以榜元及第。帝覽之曰「近屬如肱者﹐其不忝乎﹖」髙鍇奏曰「臣鍇昨日奉宣進旨﹐令將進士所試詩賦進來者。伏以陛下聰明文思﹐天縱聖徳﹐今年詩賦題目﹐出自宸衷﹐體格雅麗﹐意思遐遠。諸生捧讀相賀﹐自古未有﹐倍用研精覃思﹐磨礪緝諧。其今年試詩賦﹐比於去年﹐又勝數等。臣日夜考校﹐敢不推公。就中進士李肱《霓裳羽衣曲詩》一首﹐最爲迥出﹐更無其比。詞韻旣好﹐去就又全﹐臣前後吟詠近三五十徧﹐𨿽使何遜復生﹐亦不能過﹐兼是宗枝﹐臣與狀頭第一人﹐以獎其能。次張堂詩一首﹐亦絕好﹐亞次李肱﹐臣與第二人。其次沈黃中《琴瑟合奏賦》﹐又似《文選》中《雪月賦》體格﹐臣與第三人。其次王牧賦﹐自立意緒﹐言語不凡﹐臣與第四人。其次柳棠詩賦﹐興思敏速﹐日中便成﹐臣與第五人。凡此五卷詩賦﹐擢其中科﹐實所不愧。其餘三十五人﹐或獎舊文﹐別錄人材﹐非止一途﹐四面搜擇﹐臣並與及第。李肱舊文亦好﹐人物絕奇﹐每事且他日必爲卿相。宗枝之俊﹐實謂難得﹐況屬籍之中﹐讀書爲文者甚少﹐伏望聖恩﹐俯畱宸覽﹐李肱等五人詩賦﹐若有不堪﹐敢受欺天之罪。如或可采﹐伺候聖心﹐其李肱詩賦﹐伏望陛下聖慈﹐特賜降獎飾﹐宣示百僚﹐以勸皇族修飾之道。臣謬忝主司﹐不勝慺慺之誠。其詩賦總爲一卷﹐謹隨狀奉進以聞。」

範攄云﹕肱止於嶽﹑齊二牧。

皇甫松

《古松感興》云「皇天后地力﹐使我向此生。貴賤不我均﹐若爲天地情。我家世道徳﹐旨意匡文明。家集四百卷﹐獨立天地經。寄言靑松姿﹐豈羨朱槿榮。昭昭大化光﹐共此遺芳馨。」

《怨回紇歌》云「白首南朝女﹐愁聽異域歌。收兵頡利國﹐飲馬胡蘆河。毳布鮏羴久﹐穹廬歲月多。雕巢城上宿﹐吹笛淚滂沱。」又云「祖席駐徵棹﹐開帆候信潮。隔筵桃葉泣﹐吹管杏花飄。船去鷗飛閣﹐人歸塵上橋。別離惆悵淚﹐江路濕紅蕉。」

松著《醉鄕日月》三卷﹐自敍也。或曰﹕松﹐丞相奇章公表甥﹐公不薦舉﹐怨望﹐因襄陽大水﹐極言誹謗﹐有「夜入眞珠室﹐朝遊玳瑁宮」之句。眞珠﹐公愛姬名也。

《拋毬樂詩》云「紅撥一聲飄﹐輕毬墜越綃。帶翻金孔雀﹐香滿繡蜂腰。少少拋分數﹐花枝正索饒。」又云「金蹙花毬小﹐眞珠繡帶垂。幾回衝蠟燭﹐千度入春懷。上客終須醉﹐觥杯自亂排。」

松有《登郭隗臺詩》云「燕相謀在玆﹐積金黃巍巍。上者欲何顏﹐使我千載悲。」又有《勸僧酒詩》云「勸僧一杯酒﹐共看靑靑山。酣然萬象滅﹐不動心印閒。」右張爲取作《主客圖》

松﹐韓門弟子湜之子也。

徐凝

《宿冽上人房》云「浮生不定若蓬飄﹐林下眞僧偶見超。覺後始知身是夢﹐更聞寒雨滴芭蕉。」

凝﹐睦州人。樂天詩中有《李郎中訪徐凝山人》云「郡守輕詩客﹐鄕人薄釣翁。解憐徐處士﹐惟有李郎中。」

張祜

《題金山寺》云「一宿金山頂﹐微茫水國分。僧歸夜船月﹐龍出晚堂云。樹影中流見﹐鐘聲兩岸聞。因悲在朝市﹐終日醉醺醺。」

《寓懷寄蘇州劉郎中》云「一聞周召佐明時﹐西望都門彊策羸。天子好文才自薄﹐諸侯力薦命猶奇。賀知章口徒勞說﹐孟浩然身更不疑。惟是勝遊行未徧﹐欲離京國尙遲遲。」

《入潼關》云「都城三百里﹐雄險此回環。地勢遙尊嶽﹐河流側讓關。秦皇曾虎視﹐漢祖昔龍顏。何處梟凶輩﹐干戈自不閒。」

「故國三千里﹐深宮二十年。一聲河滿子﹐雙淚落君前。」「自倚能歌曲﹐先皇掌上憐。新聲何處唱﹐腸斷李延年。」二章祜所作《宮詞》也。傳入宮禁﹐武宗疾篤﹐目孟才人曰「吾卽不諱﹐爾何爲哉﹗」指笙囊泣曰「請以此就縊。」上憫然。復曰「妾嘗藝歌﹐請對上歌一曲﹐以泄其憤。」上許。乃歌「一聲河滿子」﹐气亟立殞。上令醫候之﹐曰「脈尙溫而腸已斷。」帝崩﹐柩重不可舉﹐或曰「非俟才人乎」﹖爰命其櫬﹐櫬至乃舉。祜爲《孟才人嘆》﹐序曰「才人以誠死﹐上以誠命﹐𨿽古之義激﹐無以過也。」歌曰「偶因歌態詠嬌顰﹐傳唱宮中十二春。卻爲一聲河滿子﹐下泉須弔孟才人。」

杜牧之守秋浦﹐與祜遊﹐酷吟其《宮詞》。亦知樂天有非之之論﹐乃爲詩曰「睫在眼前人不見﹐道超身外更何求。誰人得似張公子﹐一首詩輕萬戶侯。」

《寧哥來》云「日映宮城霧半開﹐太眞簾下畏人猜。黃翻綽指向西樹﹐不信寧哥回馬來。」

《退宮人》云「開元皇帝掌中憐﹐流落人間二十年。長說承天門上宴﹐百官樓下拾金錢。」又云「歌喉漸退出宮闈﹐泣訴伶官上許歸。猶說入時歡聖壽﹐內人初著五方衣。」

《玉環琵琶》云「宮樓一曲琵琶聲﹐滿眼雲山是去程。回顧段師非汝意﹐玉環休把恨分明。」

《春鶯囀》云「興慶池南柳未開﹐太眞先把一枝梅。內人已唱春鶯囀﹐花下傞傞軟舞來。」

《容兒缽頭》云「爭走金車叱鞅牛﹐笑聲惟是說千秋。兩邊角子羊門裏﹐猶學容兒弄缽頭。」

《邠娘羯鼓》云「新教邠娘羯鼓成﹐大酺初日最先呈。冬兒指向眞眞說﹐一曲乾鳴杖子輕。」

《耍娘歌》云「宜春花夜雪千枝﹐妃子偸行上密隨。便唱耍娘歌一曲﹐六宮生老是娥眉。」

《悖拏兒舞》云「春風南內百花時﹐道調涼州急徧吹。揭手便拈金碗舞﹐上皇驚笑悖拏兒。」

《集虛臺》云「日光斜照集虛臺﹐紅樹花迎曉霧開。昨夜小皇新授籙﹐太眞含笑入簾來。」

《阿鴇湯》云「月照宮城紅樹芳﹐綠窗燈永在雕梁。金輿未到長生殿﹐妃子偸尋阿鴇湯。」

《和杜牧之齊山登髙》云「秋溪南岸菊霏霏﹐急管繁弦對落暉。紅葉樹深山逕斷﹐碧雲江淨浦帆稀。不堪孫盛嘲時笑﹐願送王洪醉夜歸。流落正憐芳意在﹐砧聲徒促授寒衣。」

《感王將軍柘枝妓歿》云「寂寞春風舊柘枝﹐舞人休唱曲休吹。鴛鴦鈿帶拋何處﹐孔雀羅衫付阿誰。畫鼓不聞招節拍﹐錦靴空想挫腰支。今來坐上偏惆悵﹐曾是堂前教徹詩。」

《題於越亭》云「扁舟亭下駐煙波﹐十五年遊重此過。洲嘴露沙人渡淺﹐樹梢藏竹鳥啼多。山銜落照欹紅蓋﹐水蹙斜紋捲綠羅。腸斷中秋正圓月﹐夜來誰唱異鄕歌。」

世傳韋﹑鮑二生以妾換馬之事﹐云韋生下第東歸﹐同憩水閣。鮑有美妾﹐韋有良馬。鮑以夢蘭﹑小情佐歡﹐飲酣停杯﹐閱馬軒檻。韋曰「能以人換﹐任選殊尢。」鮑欲馬之意頗切﹐密遣四弦更衣盛裝﹐頃之而至。乃命勸韋酒﹐歌云「白露濕庭砌﹐皓月臨前軒。此時去畱恨﹐含思獨無言。」又歌送鮑生酒云「風颭荷珠𨿽暫圓﹐多生信有短因緣。西橋今夜三更月﹐還照離人泣斷弦。」韋乃命牽紫叱撥以酬之。俄有紫衣冠二人﹐自閣西升階而來﹐二生恐悚﹐闔戶窺之。一人長髯云「足下賦云『斜漢左界﹐北陸南躔﹐白露曖空﹐素月流天』﹐可謂光絕。」對曰「何不見『賞風霽地表﹐云斂天末﹐洞庭始波﹐木葉微脫﹖』今佳月如晝可以爲賦。」長髯曰「向聞妾換馬之事﹐可以爲題﹔以彼傾城求其駿足爲韻。」長髯曰「彼佳人兮如瓊之英﹐此良馬兮負駿之名。將有求於駿足﹐亦何惜於傾城。香暖深閨﹐未厭夭桃之色﹔風淸廣陌﹐曾憐噴玉之聲。希逸曰﹕原夫人以矜其容﹐馬乃稱其徳。旣各從其所好﹐諒何求而不克。長跪而別﹐姿容休耀其金鈿﹔右牽而來﹐光彩頓生於玉勒。文通曰﹕步及庭砌﹐效當軒墀。望新恩懼非吾偶也﹐戀舊主疑借人乘之。香散綠鬃﹐意已忘於鬒發﹔汗流紅頷﹐愛無異於凝脂。希逸曰﹕是知事有廢興﹐用有取捨。彼以絕代之容爲鮮矣﹐此以軼羣之足爲貴也。買笑之恩旣盡﹐有類求之﹔據鞍之力尙存﹐猶希進也。」賦訖﹐行十餘步而失。故祜有《愛妾換馬之什》云「綺閣香銷華廏空﹐忍將行雨換追風。休憐柳葉雙眉綠﹐卻愛桃花兩耳紅。侍宴永辭春色裏﹐趁朝休立漏聲中。恩勞未盡情先盡﹐暗泣西風兩意同。」

祜長慶中深爲令狐楚所知﹐楚鎭天平﹐自艸薦表﹐令以詩三百篇隨狀表進。祜至京﹐屬元稹在內庭﹐上問之﹐稹曰「祜雕虫小巧﹐壯夫不爲﹐或獎激之﹐恐變陛下風教。」上頷之﹐由是失意東歸﹐有「孟浩然身更不疑」之句。

驪宮小禽名阿濫堆﹐明皇禦玉笛﹐采其聲﹐翻爲曲且名焉﹐遠近以笛爭效之。祜有《華淸宮詩》曰「紅樹蕭蕭閣半開﹐玉皇猶幸此宮來。至今風俗驪山下﹐村笛猶吹阿濫堆。」

皮日休云「祜﹐字長吉﹐元和中﹐作宮體小詩﹐辭曲艷發﹐當時輕薄之流能其才﹐合噪得譽。老大稍窺建安風格﹐誦樂府錄﹐知作者本意。短章大篇﹐往往閒出﹐講諷怨譎﹐時與六義相左右。善題目佳境﹐言不可刊置別處﹐此爲才子之最也。或薦之天子﹐書奏不下。亦受辟諸侯府﹐性狷介不容物﹐輒自劾去。以曲阿地古澹有南朝遺風﹐遂築室種植而家焉。性嗜木石﹐悉力致之﹐從南海間罷職事﹐載羅浮石筍還。不蓄美田利產爲身後計﹐死未二十年﹐而故姬遺孕﹐凍餒不暇﹐豈其怨刺於神明耶﹗天果不愛才﹐沒而猶譴耶﹗」又進士顏萱過祜丹陽遺居﹐見其愛姬崔氏﹐貧居荊榛下﹐有一子杞兒﹐求食汝墳矣。憫然作詩弔之。

萱詩曰「憶昔爲兒逐我兄﹐曾拋竹馬拜先生。書齋已換當時主﹐詩壁空題故友名。豈是爭權畱怨敵﹐可憐當路盡公卿。柴扉艸屋無人問﹐猶向荒田責地徵。」

日休詩云「勝華通子共悲辛﹐荒逕今爲舊宅鄰。一代交遊非不貴﹐五湖風月合教貧。魂應絕地爲才鬼﹐名與遺編在史臣。聞道平生偏愛石﹐至今猶泣洞庭人。」

陸龜蒙云「先生淸骨葬煙霞﹐業破孤存孰爲嗟。幾篋詩編分貴位﹐一林石筍散豪家。兒過舊宅啼楓影﹐姬繞荒田泣稗花。惟我共君堪便戒﹐莫將交譽作生涯。」杞兒後名望虔﹐嘉興監裴洪慶以爲冬瓜堰官。

張爲作《主客圖》﹐以白樂天爲廣大教化主﹐而以祜爲入室。取其句云「萬國見淸道﹐一身成白頭。」《上令狐相公》句。「此地榮辱盛﹐豈宜山中人。」《秋晚》句。「葛溪謾淬張家劍﹐卻是猿聲斷客腸。」《葛溪》句。「書空疑未決﹐卓地計初成。」《拄杖》句。「春申還有三千客﹐寂寞無人報李園。」《感春申君》句。

杜牧之《酬祜詩》云「七子論詩誰似公﹐曹劉須在指揮中。薦衡昔日知文舉﹐令狐公曾表薦。乞火無人作蒯通。北極樓臺長掛夢﹐西江波浪遠吞空。可憐故國三千里﹐虛唱歌辭滿六宮。」

或言祜淸河人﹐嘗賦《淮南詩》﹐有「人生只合揚州死﹐禪智山光好墓田」。大中中﹐果卒於丹陽隱捨。

崔涯

崔涯﹐吳楚人﹐與張祜齊名。其妻雍氏﹐乃總校之女。夫婦相歡﹐而涯不禮其妻父﹐妻父不平之﹐奪其女爲尼。涯不得已﹐爲詩畱別曰「隴上泉流隴下分﹐斷腸嗚咽不堪聞。嫦娥一入月中去﹐巫峽千秋空白雲。」或謂崔膺之作。

《詠春風》云「動地經天物不傷﹐髙情逸韻住何方。扶持燕雀連天去﹐斷送楊花盡日狂。繞桂月明過萬戶﹐弄帆晴晚渡三湘。孤云𨿽是無心物﹐借便吹教到帝鄕。」

「太行嶺上三尺雪﹐崔涯袖中三尺鐵。一朝若遇有心人﹐出門便與妻兒別。」涯《俠士詩》也。涯與張祜失意﹐遊俠江淮﹐此詩往往傳於人口。

盧儲

李翺江淮典郡﹐儲以進士投卷﹐翺禮待之﹐置文卷几案間。因出視事﹐長女及笄﹐閒步鈴閣前﹐見文卷﹐尋繹數回﹐謂小靑衣曰「此人必爲狀頭。」迨公退﹐李聞之﹐深異其語﹐乃令賓佐至郵捨﹐具語於儲﹐選以爲婿。儲謙辭久之﹐終不卻其意﹐越月遂許。來年果狀頭及第﹐才過關試﹐徑赴嘉禮。《催妝詩》曰「昔年將去玉京遊﹐第一仙人許狀頭。今日幸爲秦晉會﹐早教鸞鳳下妝樓。」後盧止官舍﹐迎內子﹐有庭花開﹐乃題曰「芍藥斬新栽﹐當庭數朵開。東風與拘束﹐畱待細君來。」人生前定﹐固非偶然耳。

趙璜

《正月》云「正月今朝半﹐陽臺信未回。水芹寒不食﹐山杏雨應開。世网畱三宿﹐眞源寄一杯。因聲謝猿鳥﹐歲宴會歸來。」

《題七夕圖》云「帝子吹簫上翠微﹐秋風一曲鳳凰歸。明年七月重相見﹐依舊髙懸織女機。」

《七夕詩》曰「烏鵲橋頭雙扇開﹐年年一度過河來。莫嫌天上稀相見﹐猶勝人間去不回。欲減煙花饒俗世﹐暫煩煙月掩樓臺。」

璜﹐開成三年登第。

柴夔

《望九華山詩》云「九華如劍插云霓﹐靑靄連空望欲迷。北截吳門疑地盡﹐南連楚界覺天低。龍池水醮中秋月﹐石路人攀上漢梯。惆悵舊遊無復到﹐會須登此出塵泥。」

夔﹐登太和中進士第。

王繼勛

《贈和龍妙空禪師詩》云「白面山南靈慶院﹐茅齋道者雪峯禪。只棲雲樹兩三畝﹐不下煙蘿四五年。猿鳥認聲呼喚易﹐龍神降伏住持堅。誰知今日秋江畔﹐獨步醫王闡法筵。」

夏鴻

《和贈和龍妙空禪師詩》云「翰林遺迹鏡潭前﹐孤峭髙僧此處禪。出爲信門興化日﹐坐當吾國太平年。身同瑩澈尼珠淨﹐語並鋒鋩慧劍堅。道果已圓名已遂﹐卽看千匝繞香筵。」

鴻﹐登開成進士第。

曹汾

《早發靈芝望九華寄杜使君詩》云「戴月早歸三秀館﹐平明初辧九華峯。嵯嵯玉劍寒芒利﹐裊裊靑蓮翠葉重。怪狀卻疑人畫出﹐嵐光似爲客添濃。行香若到五溪上﹐此處褰幃正面逢。」

汾以尙書鎭許下﹐其子希幹及第﹐用錢二十萬﹐榜至鎭﹐張宴置榜於側。時進士胡錡有啟賀﹐略曰「桂枝折處﹐著萊子之彩衣﹔楊葉穿時﹐用魯連之舊箭。」汾先登第故也。又曰「一千里外﹐觀上國之風光﹔十萬軍前﹐展長安之春色。」

汾﹐字道謙﹐開成四年登第。希幹﹐咸通十四年登第。汾終戶部侍郎。汾﹐懿宗宰相確之弟。確罷相﹐爲鎭海節度使﹐以捍龐勛功﹐就加太子太師。汾爲忠武節度﹐入爲戶部﹐判度支。弟兄並列將相之任﹐時人榮之。

楊鴻

《晴望九華山詩》云「九華閒屋簇淸虛﹐气象羣峯盡不如。惆悵都南掛冠吏﹐無人解向此山居。」

鴻﹐登開成二年進士第。

易重

會昌五年陳商下進士﹐張濆第一﹐重次之。後詔白敏中重考﹐覆落濆等八人﹐而重居榜首。有詩《寄宜陽兄弟》云「六年雁序恨分離﹐詔下今朝遇已知。上國皇風初喜日﹐禦階恩渥屬身時。內庭再考稱文異﹐聖主宣名獎藝奇。故里仙才若相問﹐一春攀得兩重枝。」

卷五十三

喬琳王鋋於興宗李朋楊牢李汶儒薛蒙李鄴於瑰王嚴劉騤李渥劉璐盧栯李續盧求田章髙璩牛徵蕭祐魏謨陸肱李商隱劉得仁

喬琳

《綿州越王樓卽事》云「三蜀澄淸郡政閒﹐登樓攜酌日躋攀。頓覺胸懷無俗事﹐回看掌握是人寰。灘聲曲折涪州水﹐云影低銜富樂山。行雁南飛似鄕信﹐忽然西笑向秦關。」

琳爲郭子儀朔方掌書記﹐與連捨畢曜相掉訐﹐貶巴州司戶參軍﹐歷果﹑綿﹑遂﹑懷四州刺史。建中初﹐朱泚叛﹐爲僞吏部尙書﹐後伏誅。臨刑嘆曰「我以七月七日生﹐以此日死﹐非命耶﹗」

王鋋

《登越王樓見喬公詩偶題》云「云架重樓出郡城﹐虹梁雅韻仲宣情。越王空置千年迹﹐丞相兼揚萬古名。過鳥時時衝客會﹐閒風往往弄江聲。謬將蹇步尋芳躅﹐魚目驪珠豈繼明。」

鋋﹐大歷中代喬琳爲綿州刺史。

於興宗

《夏杪登越王樓臨涪江望雪山寄朝中知友詩》云「巴西西北樓﹐堪望亦堪愁。山亂江回遠﹐川淸樹欲秋。晴明中雪嶺﹐煙靄下魚舟。寫寄朝天客﹐知予恨獨遊。」

大中時﹐以禦史中丞守綿州﹐後爲洋州節度。初在左綿作此詩﹐和者李朋﹑楊牢輩﹐皆朝中知友也。

許渾《酬綿州於中丞見寄》云「故人書信越褒斜﹐新意𨿽多舊約賒。皆就一麾先去國﹐共謀三徑未還家。荊巫夜隔巴江月﹐鄔郢春連漢上花。半月離居猶恨望﹐可堪垂白各天涯。」

李朋

《綿州中丞以江山小圖遠垂賜及兼寄詩》云「巴江與雪山﹐井邑共回環。圖寫丹靑內﹐分明煙靄間。移君名郡興﹐助我小齋閒。日想登臨處﹐髙蹤不可攀。」朋爲尙書郎﹐和於興宗詩。

朋除刑部員外郎﹐制云「將仕郎﹑禦史李朋﹐能積行實﹐發其辭華﹐方正端愼﹐官業克舉。」杜牧之句。

楊牢

牢﹐洪農人﹐少孤。年六歲﹐母俾入雜學﹐誤入人家﹐乃父友也。方彈棋戲﹐以局爲題﹐俾牢賦之。應聲曰「魁形下方天頂亞﹐二十四寸窗中月。」年十八中第。

《奉酬於中丞見寄之什詩》云「劍外書來日﹐驚忙自拆封。丹靑得山水﹐彊健慰心胸。事少勝諸郡﹐江回見幾重。寧悲久作別﹐且似一相逢。詩合焚香詠﹐愁應賴酒濃。庾樓寒更憶﹐腸斷雪千峯。」

牢﹐登大中二年進士第﹐最有詩名。大中時﹐顧陶作《唐詩類選》﹐去取甚嚴。其序云「刪定之初﹐如楊牢等十數公﹐時猶在世﹔及稍稍淪謝﹐一篇一詠﹐未稱所錄﹐若續有所得﹐當列爲卷軸﹐庶無遺恨。」

李汶儒

《和綿州於中丞詩》云「珍重巴西守﹐殷勤寄遠情。劍峯當戶碧﹐詩韻滿樓淸。日照涪川闊﹐煙籠雪嶠明。徵黃看卽及﹐莫嘆滯江城。」

汶儒﹐登太和五年進士第﹐官至翰林學士。汶儒守禮部員外郎﹐充翰林學士﹐制云「才行冠時﹐名聲曄然。揚歷臺閣﹐宣昭職業。無入而不得其道﹐守正而莫混其源。並爲儒者之英﹐獨蘊賢人之操。久遊安在﹐相見何晚。」杜牧之詞。

薛蒙

《和綿州於中丞詩》云「左綿江上樓﹐五馬此銷愁。暑退千山雪﹐風來萬水流。邅回猶刺郡﹐系滯似維舟。卽有徵黃日﹐名川莫厭遊。」

蒙﹐時爲考功郎。

李鄴

《和綿州於中丞詩》云「長聽巴西事﹐看圖勝所聞。江樓明返照﹐雪嶺亂晴雲。景象詩情在﹐幽奇筆迹分。使君徒說好﹐不抵怨離羣。」

鄴﹐時爲戶部郎官。

於瑰

《和綿州於中丞詩》云「樓因藩邸號﹐川勢似依樓。顯敞含淸暑﹐風光入素秋。山宜姑射貌﹐江泛李膺舟。郢曲思朋執﹐輕紗畫勝遊。」又云「極目郡城樓﹐浮雲拂檻愁。政成多暇日﹐詩思覺先秋。遠霽千巖雪﹐隨波一葉舟。昔曾窺粉繪﹐今願許陪遊。」

瑰﹐字正徳﹐敖之子也。大中七年進士第一人。時爲校書郎。

王嚴

《和於中丞詩》云「雉堞臨朱檻﹐登玆便散愁。蟬聲怨炎夏﹐山色報新秋。江轉穿雲樹﹐心閒隨葉舟。仲宣徒有嘆﹐謝守幾追遊。」

嚴﹐大中時布衣。

劉騤

《題越王樓寄獻中丞使君詩》云「朱軒迥壓碧煙州﹐昔歲賢王是勝遊。山簇劍峯朝闕遠﹐水如巴字繞城流。人間物象分千里﹐天上笙歌醉五侯。今日登臨無限意﹐同沾惠化自銷愁。」

騤﹐時爲鄕貢進士。

李渥

《秋日登臨越王樓詩》曰「越王曾牧劍南州﹐因向城隅建此樓。橫玉遠開千嶠雪﹐暗雷下聽一江流。畫檐先弄朝陽色﹐朱檻低臨眾木秋。徒學仲宣聊四望﹐且將詞賦好依劉。」

渥﹐時爲鄕貢進士﹐後登第。

劉璐

《洋州於中丞頃牧左綿題詩越王樓上朝賢繼和輒課四韻詩》云「隔政代君侯﹐多慚迹令猷。山光來戶牖﹐江鳥滿汀洲。雅韻徵朝客﹐淸詞寫郡樓。至今謠未已﹐注意在洋州。」

璐爲綿州刺史﹐隔政代興宗。璐曾刺蜀州。

盧栯

《和於中丞見寄詩》云「圖畫越王樓﹐開緘慰別愁。山光涵雪冷﹐水色帶江秋。云島孤徵雁﹐煙帆一葉舟。向風舒霽景﹐如伴謝公遊。」

栯﹐時爲洪文館學士。

李續

《和中丞見寄詩》云「早年登此樓﹐退想不勝愁。地遠二千里﹐時將四十秋。續相從東川奏舉﹐過綿州﹐刺史韋洪臯尙書攜登此樓﹐於今三十七年矣。邅迍多失路﹐華皓任虛舟。詩酒𨿽堪使﹐何因得共遊。」

續﹐時爲同州刺史。

盧求

《和於中丞見寄詩》云「髙情推謝守﹐善政屬綿州。未落紫泥詔﹐閒登白雪樓。晴江如送日﹐寒嶺鎭迎秋。滿壁朝天士﹐惟予不系舟。」

求﹐登寶歷二年進士第﹐李翺之婿也。翺典合淝﹐有道人號先知。始﹐翺妹婿楊嗣復知舉﹐求落第﹐至是嗣復再知舉﹐道人以小捲遺嗣復曰「放榜日開之。」洎放榜開卷﹐乃曰「裴頭黃尾﹐三求六李。」時第一人裴求﹐榜末黃駕﹐次則李求﹑盧求﹐又李方玄﹑從毅﹑道裕﹑景初﹑李助﹑李俅共六人。道人又謂翺曰「公之子不如外孫。」後求子攜﹑鄭亞子畋﹑李審權子遜能爲相﹐皆翺外孫也。

田章

《和於中丞》云「志乖多感物﹐臨眺更增愁。暑候𨿽云夏﹐江聲已似秋。雪遙難辧木﹐村近好維舟。莫恨歸朝晚﹐朝簪擬勝遊。」

章﹐登開成四年進士第。

髙璩

白敏中自劍南節度移荊南﹐經忠州﹐追尋樂天遺迹﹐有詩云「南浦花臨水﹐東樓月映風。」璩時爲書記﹐有詩云「公齋一到人非舊﹐詩板重尋墨尙新。」璩自梓州刺史入朝﹐經綿州﹐與刺史薛逢登越王樓﹐逢以詩贈別云「乘遞初登劍外州﹐傾心喜事富平侯。方當遊藝依仁日﹐便到攀轅臥轍秋。客聽巴歌消子夜﹐許陪仙躅上危樓。欲知恨戀情深處﹐聽取長江旦暮流。」璩和云「劍外綿州第一州﹐樽前偏喜接君畱。歌聲婉轉添長恨﹐管色淒涼似到秋。但務歡娛思曉角﹐獨耽雲水上髙樓。莫言此去難相見﹐怨別徵黃是順流。」

璩﹐字瑩之﹐第進士﹐第翰林學士﹐擢諫議大夫。學士超省郎進官者﹐惟鄭顥以尙主﹐而璩以寵升。懿宗時爲宰相﹐卒。曹鄴言「璩﹐宰相﹐交遊醜雜﹐進取多蹊徑。謚法﹐不思妄愛曰刺﹐請謚爲刺。」

牛徵

《登越王樓卽事詩》云「危樓送遠目﹐信美柰鄕情。轉岸孤舟疾﹐銜山落照明。蕭條看艸色﹐惆悵認江聲。誰會登臨恨﹐從軍白髮生。」

徵﹐登咸通二年進士第﹐叢之子也。

蕭祐

《遊石堂觀詩》云「西山髙髙何所如﹐上有古昔眞人居。嵚崖巨石自成室﹐其下磅礡含淸虛。我來斯邑訪遺迹﹐乃遇沈生耽載籍。沈生爲政哀惸嫠﹐又能索隱探靈奇。欣然向我話佳境﹐與我崎嶇到山頂。甘瓜割綠出寒泉﹐碧甌浮花酌春茗。嚼瓜啜茗身淸涼﹐汗消絺綌如迎霜。胡爲空山百艸花﹐倏爾籩豆肆我旁。始驚知周無大小﹐力寡多方驗斯在。妙用騰聲冠蓋間﹐勝遊恣意煙霞外。故碑石像凡幾年﹐雲郁雨霏生綠煙。我知遊此多靈仙﹐縹緲月中飛下天。天風微微夕露委﹐松梢颼颼曉聲起。鳳去空遺簫管音﹐星翻零落銀河水。勸君學道此時來﹐結茅獨宿何遼哉。齋心玄默感靈衛﹐必見鸞鶴相徘徊。我愛崇山雙劍北﹐峯如人首拄天黑。俗呼爲人頭山。羣仙傴僂勢奔走﹐狀若歸尊超有徳。半巖有洞頂有池﹐出入靈怪潛蛟螭。我去不得晝夜思﹐夢遊曾信南風吹。南風吹我到林嶺﹐故國不見秦天迥。山花名艸撲地香﹐月色泉聲洞心冷。蔭松散發逢異人﹐寂寞曠然口不言。道陵公遠莫能識﹐發短耳長誰獨存。司農驚覺忽惆悵﹐可惜所遊俱是妄。蘊懷耿耿誰與言﹐直至今來意通形神開﹐擁傳又恨斜陽催。一丘人境尙堪戀﹐何況海上金銀臺。」

祐﹐於唐爲祠部郎中。

魏謨

宣宗重陽錫宴羣臣﹐有禦制詩﹐其略曰「款塞旋徵騎﹐和戎委廟賢。傾心方倚注﹐葉力共安邊。」宰臣以下﹐應制皆和。上曰「宰相魏謨詩最佳。」其兩聯云「四方無事去﹐宸豫杪秋來。八水寒光起﹐千山霽色開。」上嘉賞久之。魏蹈舞拜謝﹐羣僚聳視﹐魏有得色﹐極歡而罷。

謨﹐字申之。文宗時﹐以直言拜右補闕。大中時鎭蜀。宣宗曰「謨﹐名臣孫﹐有祖風﹐朕心憚之。」然卒以剛正爲令狐綯所忌﹐讒罷之。

陸肱

《松詩》云「霜雪知勁質﹐今古占嘉名。斷砌盤根遠﹐疏林偃蓋淸。鶴棲何代色﹐僧老四時聲。鬱鬱心彌久﹐煙髙萬井生。」

肱﹐大中九年登進士第。咸通六年﹐自前振武從事試平判入等。後牧南康郡﹐辟許棠爲郡從事﹐鄭谷寄詩云「江山多勝境﹐賓主是貧交。」肱以《春賦》得名。

李商隱

商隱﹐字義山﹐懷州人﹐英國公世勣裔孫。令狐楚帥河陽﹐奇其文﹐使與諸子遊。楚歷鎭﹐表爲巡官。卒於工部侍郎。溫庭筠﹑段成式俱以儷偶相誇﹐號「三十六體」。商隱累佐王茂元﹑鄭亞﹑柳仲郢﹐故《樊南甲乙》之集作焉。

楊大年出義山詩示陳恕﹐酷愛一絕云「珠箔輕明覆玉墀﹐披香新殿斗腰支。不須看盡魚龍戲﹐終遣君王怒偃師。」嘆曰「古人措辭寓意﹐如此深妙﹐令人感慨不已。」大年又曰「鄧帥錢若水﹐舉《賈誼》兩句云﹕『可憐半夜虛前席﹐不問蒼生問鬼神。』錢云﹕『措意如此﹐後人何以企及﹖』」鹿門先生唐彥謙﹐爲詩纂慕玉溪﹐得其淸峭感愴﹐盡其一體也﹐然警絕之句亦多有。

商隱賦云「豈如河畔牛星﹐隔年只聞一過﹔不及苑中人柳﹐終朝剩得三眠。」注﹕「漢中有人形柳﹐一日三起三側。」

義山少遊長安﹐投宿逆旅﹐主人會客﹐召與坐﹐不知其爲義山也。酒酣﹐席客賦《木蘭花詩》﹐義山後就﹐曰「洞庭波冷曉侵云﹐日日徵帆送遠人。幾度木蘭舟上望﹐不知原是此花身。」坐客覽之大驚﹐詢之﹐乃義山也。商隱爲彭陽公從事﹐彭陽之子綯﹐繼有韋平之拜﹐惡商隱從鄭亞之辟﹐以爲忘家恩﹐疏之。重陽日﹐商隱畱詩於其廳事曰「曾共山翁把酒卮﹐霜天白菊繞階墀。十年泉下無消息﹐九日樽前有所思。不學漢臣栽苜蓿﹐空教楚客詠江蘺。郎君官貴施行馬﹐東閣無因再得窺。」綯乃補太學博士。尋爲東川柳仲郢判官﹐府罷﹐客滎陽﹐卒。

《錦瑟詩》云「錦瑟無端五十弦﹐一弦一柱思華年。莊生曉夢迷蝴蝶﹐望帝春心托杜鵑。滄海月明珠有淚﹐藍田日暖玉生煙。此情可待成追憶﹐只自當時已惘然。」或云﹕錦瑟﹐令狐楚之妾。

劉得仁

《聽松聲詩》曰「庭際微風暖﹐髙松韻自生。聽時無物亂﹐盡日覺神淸。彊以幽泉並﹐翻嫌細雨並。拂空增鶴唳﹐過牖合琴聲。況復當秋杪﹐偏宜在月明。不知幽澗底﹐蕭瑟有誰聽。」

《樂遊原春望》云「樂遊原上望﹐望盡帝城春。始覺繁華地﹐應無不醉人。雲開雙闕麗﹐柳映九衢新。愛此偏髙野﹐閒來竟日頻。」

《題邵公禪院》云「無事門多掩﹐陰階竹掃苔。勁風吹雪聚﹐渴鳥啄冰開。樹向寒山得﹐人從瀑布來。終期天目老﹐擎錫逐云回。」

《悲老宮人》云「白髮宮娃不解悲﹐滿頭猶自插花枝。曾緣玉貎君王愛﹐準擬人看似舊時。」

得仁﹐貴主之子。自開成至大中三朝﹐昆弟皆歷貴仕﹐而得仁苦於詩﹐出入舉場三十年﹐卒無成。常自述曰「外家𨿽是帝﹐當路且無親。」又云「外族帝王是﹐中朝親故稀。翻令浮議者﹐不許九霄飛。」旣終﹐詩人競爲詩弔之。僧棲白詩曰「忍苦爲詩身到此﹐冰魂雪魄已難招。若教桂子落墳上﹐生得一枝冤始銷。」

「吟苦曉燈暗﹐露深秋艸疏。舊山多夢到﹐流水送愁余。」《雲門寺》句。「風定一池星。」《宿宣義裏池亭》句。右張爲取作《主客圖》。

《宿宣義裏池亭》云「暮色繞柯亭﹐南山幽竹靑。夜深斜舫月﹐風定一池星。島嶼無人傍﹐菇蒲有鶴翎。此中休便得﹐何必泛滄溟。」

《聽歌》云「朱檻滿明月﹐美人歌落梅。忽驚塵起處﹐疑有鳳飛來。一曲聽初徹﹐幾年愁暫開。東南正雲雨﹐不得見陽臺。」

《長信宮》云「簟涼秋气初﹐長信恨何如。拂黛月生指﹐解鬟云滿梳。一從悲畫扇﹐幾度泣前魚。坐聽南宮樂﹐淸風搖翠裙。」

卷五十四

韋表微羅弘信髙崇文王智興劉綺莊馬戴孟遲南卓鄭顥李羣玉溫庭筠周繇

韋表微

表微﹐字子明。韋臯鎭西川﹐王緯﹑司空曙﹑獨孤良弼﹑裴說居幕府﹐厚相推挹﹐以表微比衛玠﹐自以不能及也。遷中書舍人﹐敬宗嘗語左右﹐欲相二韋﹐會崩。處厚以父事表微。

《池州夫子廟麟臺碑銘》曰「二儀旣閉﹐三象乃乖。聖道埋郁﹐人心不開。上無文武﹐下有定哀。吁嗟麟兮﹐孰爲來哉。周𨿽不綱﹐孔實嗣聖。詩書旣刪﹐禮樂大定。勸善懲惡﹐姦邪乃正。吁嗟麟兮﹐克昭符命。聖與時合﹐化行位尊。苟或乖戾﹐身窮道存。於昭魯邑﹐棲遑孔門。吁嗟麟兮﹐孰知其仁。運極數殘﹐徳至時否。楚國寖廣﹐秦封益侈。墻仞迫阨﹐崎嶇關裏。吁嗟麟兮﹐靡有攸止。世治則麟﹐世亂則麏。出非其時﹐麋鹿同羣。孔不自聖﹐麟不自祥。吁嗟麟兮﹐天何所亡。」

羅弘信

《柳詩》云「妝點靑春更有誰﹐靑春常許占先知。亞夫營畔風輕處﹐元亮門前日暖遲。花密宛如飄六出﹐葉繁何惜借雙眉。交情別緒論多少﹐好向仁人贈一枝。」

《詠白菊》云「𨿽被風霜競欲催﹐皎然顏色不低摧。已疑素手能妝出﹐又似金錢未染來。香散自宜飄淥酒﹐葉交仍得蔭蒼苔。尋思閉戶中宵見﹐應認寒窗雪一堆。」

弘信﹐字徳孚﹐魏州人﹐爲魏博節度使。

髙崇文

崇文本薊門將校﹐討劉辟有功﹐爲西川節度使。渤海鄙言﹐呼人爲髇兒。一旦雪下﹐崇文謂賓客曰「某𨿽武夫﹐亦有一詩。」乃吟曰「崇文崇武不崇文﹐提戈出塞號將軍。那个髇兒射雁落﹐白毛空裏雪紛紛。」或謂北齊敖曹之比也。出《北夢瑣言》。

王智興

智興爲徐州節度﹐一日﹐從事於使院會飲賦詩﹐智興召護軍俱至﹐從事屏去翰墨。智興曰「適聞作詩﹐何獨見某而罷﹖」復以箋陳席上﹐小吏亦置箋於智興前。於是引毫立成曰「三十年前老健兒﹐剛被郎官遣作詩。江南花柳從君詠﹐塞北煙塵獨我知。」四座驚嘆。監軍謂張祜曰「觀玆盛事﹐豈得無言。」祜乃獻詩曰「十年受命鎭方隅﹐孝節忠規兩有餘。誰信將壇嘉政外﹐李陵章句右軍書。」左右曰「書生諂辭耳。」智興叱曰「有人道我惡﹐汝輩又肯否﹖張生海內名士﹐篇什豈易得。天下人聞﹐且以爲王智興樂善矣。」

劉綺莊

《揚州送人詩》云「桂楫木蘭舟﹐楓江竹箭流。故人從此去﹐望遠不勝愁。落日低帆影﹐歸風引棹謳。思君折楊柳﹐淚盡武昌樓。」

《置酒》云「酒熟人須飲﹐春還鬢已秋。願逢千日醉﹐得逭百年愁。卒卒周姬旦﹐棲棲魯孔丘。平生能幾日﹐不及且遨遊。」

綺莊尢善樂府﹐嘗守藩服﹐與白敏中﹑崔元式﹑韋琮相知﹐宣宗時人也。

馬戴

《易水懷古詩》云「荊卿西去不復返﹐易水東流無盡期。落日蕭條薊城北﹐黃沙白艸狂風吹。」

《送客南遊》云「擬卜何山隱﹐髙秋指嶽陽。葦干云夢色﹐橘熟洞庭香。疏雨殘虹影﹐回云背鳥行。靈均如可問﹐一爲哭淸湘。」

《河梁別》云「河梁送別者﹐行哭半非親。此地足徵戰﹐胡天多殺人。金罍照離席﹐寶瑟凝靑春。」

《中秋夜對月》云「陰魄出海上﹐望之增苦吟。冷搜驪頷重﹐寒徹蚌胎深。皓气籠諸夏﹐淸光射萬岑。悠然天地內﹐皎潔一般心。」

《校獵曲》云「楚子畋郊野﹐布罟籠天涯。浮雲張作羅﹐萬艸結成罝。意在絕飛鳥﹐臂弓腰鏌鋣。遠將射句踐﹐次欲誅夫差。壯志一朝盡﹐他��繁華。當時能獵賢﹐保國兼保家。」

許棠久困名場﹐咸通末﹐戴佐大同軍幕﹐棠往謁之﹐一見如舊相識。畱連數月﹐但詩酒而已﹐未嘗問所欲。一旦﹐大會賓友﹐命使者以棠家書授之。棠驚愕﹐莫知其來。啟緘﹐卽知戴潛遣一介卹其家矣。

戴與姚合善﹐合贈詩云「天府鹿鳴客﹐幽山秋未歸。我知方甚善﹐眾說以爲非。隔石聞泉細﹐和風見鶴飛。新詩此處得﹐淸峭比應稀。」合又有《送戴下第客遊詩》云「昨夜送君處﹐亦是九衢中。此日殷勤別﹐前時寂寞同。鳥啼寒食雨﹐花落暮春風。向晚離人別﹐筵收樽未空。」戴《酬姚合歸字韻詩》云「岐路非人見﹐尙得起心中。日憶瀟湘渚﹐春生蘭桂叢。鳥啼花半落﹐客散爵方空。所贈誠難答﹐冷然一雅風。」

《蠻家》云「領得賣珠錢﹐還歸銅柱邊。看兒調小象﹐打鼓放新船。醉後眠神樹﹐耕時語瘴煙。又逢衰蹇老﹐相問莫知年。」

《夕次淮口》云「天涯秋光盡﹐木末羣鳥還。夜久遊子息﹐月明岐路閒。風生淮水上﹐帆落楚雲間。此意竟誰是﹐行行非故關。」

《夕發邠中路卻寄舒從事》云「飲酣走馬別﹐別後鎖邊城。日落月未上﹐鳥棲人獨行。方馳故國戀﹐復愴長年情。久夜不能息﹐何當閒此生。」

《楚江懷古》云「露气寒光集﹐微陽下楚丘。猿啼洞庭樹﹐人在木蘭舟。廣澤生明月﹐蒼山夾亂流。雲中君不見﹐竟夕自悲秋。」

《金華子》云「戴大中初掌書記於大原李司空幕﹐以正言被斥﹐貶龍陽尉。行道興詠以自傷﹐其《方城懷古》云﹕『申胥任向秦庭哭﹐靳尙終貽楚國羞。』《新春聞赦》云﹕『道在猜讒息﹐仁深疾苦除。堯聰能下聽﹐湯网本來疏。』」

「露气寒光盡﹐微陽下楚丘。猿啼洞庭樹﹐人在木蘭舟。」《楚江懷古》句。「夜久遊子息﹐月明岐路閒。」《夕次淮口》句。「卻意軒羲日﹐無人尙戰功。」《塞下曲》句。右張爲取作《主客圖》。

孟遲

《懷鄭洎》云「風蘭舞幽香﹐雨葉墮寒滴。美人來不來﹐前山看向夕。」

《發蕙風館遇陰不見九華山有作》云「我來淮陰城﹐千江萬山無不經。山靑水碧千萬丈﹐奇峯急派何縱橫。又聞九華山﹐山頂連靑冥。太白有逸韻﹐使我西南行。一步一攀策﹐前行正雞鳴。陰雲冉冉忽飛起﹐千里萬里危崢嶸。譬如天之有日蝕﹐使我昏沈猶不明。人家敲鏡救不得﹐光影卻屬貪狼星。恨亦不能通﹐言亦不足聽。長鞭揮馬出門去﹐是以九華爲不平。」

遲﹐字遲之﹐登會昌五年進士第。

《廣陵城》云「紅映樓臺綠繞城﹐城邊春艸傍墻生。隋家不向此中盡﹐汴水應無東去聲。」又有《過垓下》之句云「天地有時饒一擲﹐江山無主任平分。」《過驪山》云「冷月微煙渭水愁﹐華淸宮樹不勝秋。霓裳一曲千門鎖﹐白盡梨園弟子頭。」已上數篇﹐張爲取作《主客圖》。

遲與杜牧之友善﹐牧之嘗有《池州送遲詩》﹐其間云「煙濕樹姿嬌﹐雨餘山態活。仲秋往歷陽﹐同上牛磯歇。大江吞天去﹐一練橫紳抹。歷陽裴太守﹐襟韻苦超越。鞔鼓畫騏驎﹐看君擊狂節。離袖颭應勞﹐恨粉啼還咽。明年忝諫官﹐綠樹秦川闊。子提健筆來﹐勢若誇父渴。九衢林馬檛﹐千門識車轍。秦臺破心膽﹐黥陣驚毛髮。子固屈一鳴﹐余固直三刖。」又曰「丹鵲東飛來﹐喃喃送君札。呼兒旋去聲。供衫﹐走馬空踏襪。手把一枝物﹐桂花香帶雪。喜極至無言﹐笑余翻不悅。」又《送遲詩》云「手撚金僕姑﹐腰懸玉轆轤。爬頭峯北正好去﹐系取可汗鉗作奴。六宮𨿽念相如賦﹐其那防邊重武夫。」

《金華子》云「遲﹐陳商門生﹐爲浙西掌書記﹐以讒罷。至淮南﹐崔相國奏掌書記。後以詩寄浙右幕中曰﹕『由來惡舌駟難追﹐自古無媒謗所歸。句踐豈能容範蠡﹐李斯何暇救韓非。巨拳豈爲雞揮肋﹐彊弩那因鼠發機。慚愧故人同鮑叔﹐此心江柳尙依依。』」

南卓

子厚在柳州﹐呂溫嘲之曰「柳州柳刺史﹐種柳柳江邊。柳管依然在﹐千株柳拂天。」後卓爲黔南經略使﹐故人嘲曰「黔南南太守﹐南郡在雲南。閒向南亭醉﹐南風變俗談。」初爲拾遺﹐與崔黯因諫出宰﹐黯爲支江﹐卓爲松滋。卓《贈副戎等詩》曰「翺翔曾在玉京天﹐墮落江南路幾千。從事不須輕縣宰﹐滿身猶帶禦鑪煙。」

卓﹐字昭嗣﹐大中時爲黔南觀察使。

鄭顥

顥﹐宰相絪之孫。登甲科﹐以起居郎尙主﹐有器識﹐宣宗時恩寵無比。嘗夢中得句云「石門霧露白﹐玉殿莓苔靑。」續成長韻。此一聯﹐杜甫集中詩也。大中十年﹐顥放榜後﹐謁假覲省於洛﹐生徒餞長樂驛﹐俄有紀於屋壁云「三十驊驑一烘塵﹐來時不鎖杏園春。楊花滿地如飛雪﹐應有偸遊曲水人。」舊史云「顥﹐絪之子﹐尙宣宗女萬壽公主。因壽昌節上壽回﹐夢一宮殿﹐與數十人納涼聯句。旣悟﹐省『石門』之句十字﹐怪其不祥。不數日﹐宣宗弓劍上仙﹐方悟其事﹐乃續爲十韻云﹕『間歲流虹節﹐歸軒出禁扃。奔波逃畏景﹐蕭灑夢殊庭。境象非曾到﹐崇嚴昔未經。日斜烏斂翼﹐風動鶴梳翎。異苑人爭集﹐涼臺筆不停。石門霧露白﹐玉殿莓苔靑。若匪災先兆﹐何緣思入冥。禦鑪虛仗馬﹐華蓋負云亭。白日成千古﹐金縢閟九齡。小臣哀絕筆﹐湖上泣靑萍。』禦鑪或作丹墀。未幾﹐顥亦卒。」

李羣玉

羣玉好吹笙﹐善急就章﹐喜食鵝。及授校書郎東歸﹐盧肇送詩云「妙吹應諧鳳﹐工書定得鵝。」《杜丞相悰筵中贈美人》云「裙拖六幅瀟湘水﹐鬢聳巫山十朵雲。貌態只應天上有﹐歌聲豈合世間聞。胸前瑞雪燈斜照﹐眼底桃花酒半醺。不是相如憐賦客﹐肯教容易見文君。」

羣玉解天祿之任而歸涔陽﹐經二妃廟﹐題云「小袁洲北浦云邊﹐二女明妝玉儼然。野廟向江春寂寂﹐古碑無字艸芊芊。風回日暮吹芳芷﹐月落山深哭杜鵑。猶似含顰望巡守﹐九疑凝黛隔湘川。」又曰「黃陵廟前春已空﹐子規啼血滴松風。不知精爽歸何處﹐疑是行雲秋色中。」羣玉疑春空遂至秋色﹐欲易之﹐恍若有物﹐告以二年之兆。時尋陽太守段成式志其事。二年後﹐果死於洪井。段以詩哭之曰「曾話黃陵事﹐今爲白日催。老無兒女累﹐誰哭到泉臺。」

羣玉﹐字文山﹐澧州人。裴休觀察湖南﹐厚延致之﹐及爲相﹐以詩論薦﹐授校書郎。

杜牧《送羣玉赴舉詩》曰「故人別來面如玉﹐一榻拂云秋影中。玉貌花紅三百首﹐五陵誰唱兩春風。」

或曰﹕羣玉受相府之知﹐進詩三百篇﹐授麟臺讎校。

「黃陵廟前莎艸春﹐黃陵女兒茜裙新。輕舟小楫唱歌去﹐水遠天長愁殺人。」羣玉賦黃陵廟詩也。或曰李遠之作。

方幹《經羣玉故居》云「訐直上書難遇主﹐銜冤下世未成翁。琴樽劍鶴誰將去﹐惟鎖山齋一樹風。」

溫庭筠

彥博裔孫﹐與李商隱俱有名﹐號「溫李」。與貴冑裴諴﹑令狐髙等蒱飲狎暱。爲襄陽巡官。

《郭處士擊甌歌》云「吉栗金虯石潭古﹐勺陂澹灩幽修語。湘君寶馬上神云﹐碎佩叢鈴滿煙雨。吾聞三十六宮花離離﹐軟風吹春星斗稀。玉宸冷磬破昏夢﹐木露未幹香著衣。蘭釵委墜垂云發﹐小響丁當逐回雪。晴碧煙滋重疊山﹐羅屏半掩桃花月。太平天子駐云車﹐龍鑪勃郁雙蟠挐。宮中近臣抱扇立﹐侍女低鬟落翠花。亂珠觸續正跳蕩﹐傾頭不覺金烏斜。我亦爲君長嘆息﹐緘情遠寄愁無色。莫沾香夢綠楊絲﹐千里春風正無力。」

《陽春曲》云「雲母空窗曉煙薄﹐香昏龍气疑輝閣。霏霏霧雨杏花天﹐簾外春寒著羅幕。曲欄伏檻金麒麟﹐沙苑芳郊連翠茵。廏馬何能嚙芳艸﹐路人不敢隨流塵。」

庭筠舊名歧﹐才思艷麗﹐工於小賦﹐每入試﹐押官韻作賦﹐凡八叉手而八韻成﹐時號「溫八叉」。多爲鄰鋪假手﹐號曰救數人也。而士行玷缺﹐搢紳薄之。李義山謂曰「近得一聯句云﹕『遠比趙公﹐三十六年宰輔。』未得偶句。」溫曰「何不云『近同

郭令﹐二十四考中書。』」宣宗嘗賦詩﹐上句有「金步搖」﹐未能對﹐遣求進士對之。庭筠乃以「玉條脫」續也﹐宣宗賞焉。又藥名有「白頭翁」﹐溫以「蒼耳子」爲對﹐他皆類此。宣皇愛唱《菩薩蠻詞》﹐丞相令狐綯假其修撰密進之﹐戒令勿泄。而遽言於人﹐由是疏之。溫亦有言云「中書堂內坐將軍。」譏相國無學也。宣皇好微行﹐遇於逆旅﹐溫不識龍顏﹐傲然而詰之曰「公非長史﹑司馬之流﹖」帝曰「非也。」又曰「得非六參﹑簿尉之類﹖」帝曰「非也。」謫爲方城尉。其制詞曰「孔門以徳行爲先﹐文章爲末爾。旣徳行無取﹐文章何以補焉。」徒負不羈之才﹐罕有適時之用﹐竟流落而死。

杜悰自西川除淮海﹐廷筠詣韋曲杜氏林亭﹐畱詩云「卓氏壚前金綫柳﹐隋家堤畔錦帆風。貪爲兩地行霖雨﹐不見池蓮照水紅。」豳公聞之﹐遺絹千匹。曾於江淮爲親表辱之﹐由是攺名廷筠。又每歲舉場﹐多爲舉人假手。沈詢知舉﹐施鋪席授廷筠﹐不與諸公鄰比﹐困於場屋﹐卒無成而終。

令狐綯曾以舊事訪於廷筠﹐對曰「事出《南華》﹐非僻書也﹐或冀相公爕理之暇﹐時宜覽古。」綯益怒﹐奏廷筠有才無行﹐卒不登第。廷筠有詩曰「因知此恨人多積﹐悔讀南華第二篇

。」

廷筠《五丈原詩》云「鐵馬云雕共絕塵﹐柳陰髙壓漢營春。天晴煞气屯關右﹐夜半長星照渭濱。下國臥龍空誤主﹐中原得鹿不因人。象牀錦帳無言語﹐從此譙周是老臣。」

《過新丰》云「一劍乘時帝業成﹐沛中鄕裏到咸京。寰區已作皇都貴﹐風月猶含白社情。泗水舊亭春艸徧﹐千門遺瓦古苔生。至今畱得離家恨﹐雞犬相聞落照明。」

《蘇武廟》云「蘇武魂銷漢使前﹐古祠髙樹兩茫然。云邊雁斷胡天月﹐隴上羊歸塞艸煙。回日樓臺非甲帳﹐去時冠劍是丁年。茂陵不見封侯印﹐空向秋波哭逝川。」

周繇

繇﹐字爲憲﹐池州人。及咸通進士第﹐以《明皇夢鐘馗賦》知名。弟繁﹐亦工爲詩。調池之建徳令﹐李昭象以詩送曰「投文得仕而今少﹐佩印還家古所榮。」後以禦史中丞與段成式﹑韋蟾﹑溫庭皓同遊襄陽徐商幕府。繇有《看牡丹贈段成式詩》云「金蕊霞英疊彩香﹐初疑少女出蘭房。逡巡又是一年別﹐寄語集仙呼索郎。」成式前有《吝酒絕句贈繇》曰「太白東西飛正狂﹐新篘石凍雜梅香。詩中反語常回避﹐尢怪花前呼索郎。」

繇又以人參遺成式﹐有詩云「人形上品傳方誌﹐我得眞英自紫團。慚非叔子空持藥﹐更請伯言審細看。」

襄陽中堂賞花﹐繇與妓人戲語﹐成式嘲之曰「鶯裏花前選孟光﹐東山逋客酒初狂。素娥畢竟難防備﹐燒得河車莫遣嘗。」繇和云「回簪轉黛喜猜防﹐粉署裁詩助酒狂。若遇仙丹偕羽化﹐便隨簫史亦何傷。」

成式《不赴光風亭夜宴贈繇》云「屏開屈膝見吳娃﹐蠻臘同心四照花。奼女不愁難管領﹐斬新鉛裏得黃牙。」繇和云「玉樹瓊筵映彩霞﹐澄虛樓閣似仙家。只緣存想歸蘭室﹐不向春風看夜花。」

式《求人參詩》曰「少賦令才猶彊作﹐眾醫多失不能呼。九莖仙艸眞難得﹐五葉靈根許惠無。」

廣陽公宴﹐成式速罷馳騁﹐坐觀花艷﹐或有眼飽之嘲。繇賦詩云「蹙鞠且徒爲﹐寧如目送時。報仇慚選耎﹐存想恨逶遲。促坐疑辟咡﹐銜杯彊朵頤。恣情窺窈窕﹐曾恃好風姿。色授應難奪﹐神交願莫辭。請君看曲譜﹐不負少年期。」段成式和並序云「近者﹐初開金埒﹐大敞紅筵﹐騎歷塊而風生﹐鼓摻撾而雷發。成式未曾盤馬﹐徒效執鞭。喜過君子之營﹐徒接將軍之地。以款段辭退﹐因得坐觀。是時滿目鉛黃﹐逆鼻蘭麝。晚薪餘論﹐有屬。恨織素而不憐﹔斜柯新知﹐嘆因鍼而難假。化符端公﹐妾換名馬﹐賦辟長門﹐莫逆賞心﹐形於善謔。爲憲老舅﹐吟飄白雪﹐思效碧雲。六韻傳觀﹐不得落地﹐鏗如佩玉﹐粲若列星。僦眼詎貴於千金﹐貸心只勞於一句。輒鳴瓦釜﹐方應金鐃﹐拗拙宜咍﹐足代諧笑。」詩云「才甘魚目並﹐藝怯馬蹄間。王謝初飛蓋﹐姬姜盡下山。縛雞難角逐﹐射雉豈開顏。亂翠移林色﹐狂紅照座殷。防梭齒𨿽在﹐乞帽鬢慚斑。儻恕相如瘦﹐應容累騎還。」庭筠和云「齊馬馳千駟﹐盧姬逞十三。玳筵方盼眄﹐金勒自。墮珥情初洽﹐鳴鞭戰未酣。神交花苒苒﹐眉語柳毿毿。柳吳興雲﹕窗疏眉語度。卻略靑鸞鏡﹐翹翻翠鳳篸。專城有佳對﹐寧肯顧春蠶。」

卷五十五

周墀王起盧肇丁稜姚鵠髙退之孟球劉耕裴翻樊驤崔軒蒯希逸林滋李宣古黃頗張道符丘上卿石貫李潛孟守唐思言左牢金厚載王甚夷

周墀

武宗會昌三年﹐王起僕射再主文柄﹐起自長慶至此﹐凡三領貢籍。墀時刺華州﹐以詩寄賀云「文場三化魯儒生﹐三十餘年振重名。曾忝木雞誇羽翼﹐又陪金馬入蓬瀛。墀初年《木雞賦》及第﹐常陪僕射守職內庭。𨿽欣月桂居先折﹐更羨春蘭最後榮。欲到龍門看風雨﹐關防不許暫離營。」和者列姓名於後。

《酬李常侍立秋日奉詔祭嶽見寄》云「秋祠靈嶽奉樽罍﹐風過深林古柏開。蓮掌月髙圭幣列﹐金天雨露鬼神陪。質明三獻𨿽終禮﹐祈壽千年別上杯。豈是瑣才能祀事﹐宏農太守主張來。」常侍﹐李景遜也﹐亦曾知華州。

墀﹐字徳升﹐汝南人。長史學﹐屬辭髙古。武宗時﹐刺華州﹐召爲兵部侍郎﹐遂爲宰相。以議河湟事不合指罷。鄭顥言於帝曰「世謂墀以直言相﹐亦以直言免。」帝悟﹐加拜右僕射。

王起

《和周侍郎見寄》云「貢院離來二十霜﹐誰知更忝主文場。楊葉縱能穿舊的﹐桂枝何必愛新香。九重每憶同仙禁﹐六義初吟得夜光。莫道相知不相見﹐蓮峯之下欲徵黃。」

張籍《喜起放榜詩》云「東風時節近淸明﹐車馬爭來滿禁城。二十八人初上榜﹐百千萬里盡傳名。誰家不惜花園看﹐在處多將酒器行。共賀春司能鑑識﹐今年應合有公卿。」敕下後﹐人置皮袋﹐例以圖章﹑酒器﹑錢絹實之﹐逄花卽飲。

太和中﹐文宗重之﹐曾爲詩寫於太子之笏。武宗嘗以﹑二字問之。起曰「羣書未之見也。《周穆王傳》有﹑二字﹐百儒但言古馬名﹐於今未詳。臣所不識者﹐惟此八駿圖中三五字而已。」帝曰「知卿夙學﹐偶相試爾。」

起﹐字舉之。元和末﹐爲中書舍人。穆宗時﹐錢徽坐貢舉失實貶﹐詔起覆核。起建言以所試送宰相閱可否﹐然後付有司。議者謂起失職。李訓爲相﹐起門生也﹐引與共政。文宗上文好古學﹐時鄭覃以經術進﹐起以該博顯。武宗時﹐自東都召爲尙書﹐判太常卿。帝患選士不得才﹐特命起典貢舉﹐凡四舉﹐士皆知名者﹐人伏其鑑。

慈恩寺題名云「進士題名﹐自神龍之後﹐過關宴後﹐率皆期集於慈恩塔下題名。故貞元中﹐劉太眞侍郎試《慈恩寺望杏園花發詩》。會昌三年﹐贊皇公爲上相﹐其年十一月十九日﹐敕諫議大夫陳商守本官權知貢舉﹐後因奏對不稱旨﹐十二月十七日﹐宰臣遂奏依前命左僕射兼太常卿王起主文。二十二日﹐中書覆奏﹐奉宣旨﹐不欲令及第進士呼有司爲座主﹐趨附其門﹐兼題名局席等條疏進來者。伏以國家設文學之科﹐求貞正之士﹐所宜行崇風俗﹐義本君親﹐然後升於朝廷﹐必爲國器。豈可懷賞拔之私惠﹐忘教化之根源﹐自謂門生﹐遂成膠固。所以時風寢壞﹐臣節何施﹐樹黨背公﹐靡不由此。臣等商量﹐今日已後﹐進士及第﹐任一度參見有司﹐向後不得聚集參謁﹐及於有司宅置宴。其曲江大會﹐朝官及題名局席﹐並望勒停。緣初獲美名﹐實皆少雋﹐旣遇春節﹐難阻良遊﹐三五人自爲宴樂﹐並無所禁﹐惟不得聚集同年進士﹐廣爲宴會。仍委禦史臺察訪﹐聞奏謹具如前。」奉敕宣依。於是向之題名﹐各盡削去。蓋贊皇公不由科第﹐故設法以排之。洎公失意﹐悉復舊態。

李徳裕爲祕省校書﹐有《雨中自祕省歸訪王禦史時起爲監察禦史﹑集賢直學士。知早入朝便入集賢不遇詩》﹐起和之﹐序云「起頃任集賢校書﹐及升柏堂﹐又與祕閣相對。今直書殿有張學士﹐嘗忝同幕﹐而與祕書稍遠﹐故瞻望之詞多。」詩云「臺庭才子來款扉﹐典校初從天祿歸。已慚陋巷回玉趾﹐仍聞細雨占彩衣。詰朝始趨鳳闕去﹐此日遂嘆雞黍違。憶昨謬官在烏府﹐喜君對門討魚魯。直廬相望夜每闌﹐髙閣遙臨月時吐。昔聞三入承明廬﹐今來重入中祕書。校文復忝丞相屬﹐博物更與張侯居。新冠峨峨不變鐵﹐舊泉脈脈猶在渠。忽在情人吐芳訊﹐臨風不羨潘錦舒。憶見靑天霞未捲﹐吟玩瑤華不知晚。自憐豈是風引舟﹐如何漸與蓬山遠。」

樂天《惜玉蕊花懷集賢王校書》云「芳意將闌風又吹﹐白雲離葉雪辭枝。集賢仇校無閒日﹐落盡瑤花君不知。」

盧肇

「嵩髙降徳爲時生﹐洪筆三題造化名。鳳詔佇歸專北極﹐驪珠搜得盡東瀛。褒衣已換金章貴﹐禁掖曾隨玉樹榮。明日定知同相印﹐書衿新列柳間營。」自肇至王甚夷﹐各和主司王起一章﹐多用起韻。

開成初﹐就江西解試﹐爲試官末送﹐肇謝曰「巨鰲屓贔﹐首冠蓬山。」試官曰「某恨人數擠排﹐深慚名第奉浼﹐何云首冠﹖」肇曰「頑石處上﹐巨鰲戴之﹐豈非冠耶﹖」

張祜於甘露寺觀肇詩曰「不謂三吳經此詩人也。」祜曰「日月光先到﹐山河勢盡來。」肇曰「地從京口斷﹐人自海門回。」因而仰伏。

肇初計偕至襄陽﹐奇章公方有眞珠之惑﹐肇賦詩曰「神女初離碧玉階﹐彤雲猶擁牡丹鞋。知道相公憐玉腕﹐彊將纖手整金釵。」

肇﹐字子發﹐袁州人也。初登第﹐或問所由來﹖曰「肇﹐袁民也。」或曰「袁州出舉人耶﹖」肇曰「袁州出舉人﹐亦猶沅江出龜甲﹐九肋者蓋稀矣。」肇筮仕之初﹐爲鄂嶽盧商從事﹐其後江陵節度裴休﹑太原節度盧簡求﹐奏爲門吏。後除著作郎﹐遷倉部外郎﹐充集賢院直學士。咸通中﹐出知歙州。

肇《競渡詩》云「石溪久住思端午﹐館驛樓前看發機。鞞鼓動時雷隱隱﹐獸頭淩處雪微微。衝波突出人齊啖﹐躍浪爭先鳥退飛。向道是龍剛不信﹐果然奪得錦標歸。」

咸通初﹐恩除歙州﹐《途中寄座主王侍郎詩》云「忽忝專城奉六條﹐自憐出谷屢遷喬。驅車𨿽覺還家近﹐捧日惟愁去國遙。朱戶昨經新棨戟﹐風帆常覺戀簞瓢。江天夜夜知消息﹐長見臺星在碧霄。」

丁稜

「公心獨立副天心﹐三轄春闈冠古今。蘭署門生皆入室﹐蓮峯太守別知音。同升翰苑時名重﹐徧歷朝端主意深。新有受恩江海客﹐坐聽朝夕繼爲霖。」

李徳裕嘗左宦宜春﹐盧肇以文見知。旣拜相﹐舊例﹐放榜先呈宰相王起。問徳裕所欲﹐答曰「何問爲﹗如盧肇﹑丁稜﹑姚鵠﹐豈可以不與及第。」起遂依次放之。

唐放榜訖﹐謁宰相﹐卽榜元致詞。肇以故不至﹐稜口喫而形陋﹐俯曰「稜等登。」鞠躬赬汗﹐卒不能致後語。左右皆笑。或曰「君善箏耶﹗」稜猶不悟也。

稜﹐字子威。

姚鵠

「三年竭力向春闈﹐塞斷浮花眾路岐。盛選棟梁稱昔日﹐平均雨露及明時。登龍舊美無斜徑﹐折桂新榮盡直枝。莫道只陪金馬貴﹐相期更在鳳凰池。」

鵠《尋趙尊師不遇詩》云「羽客朝元晝掩扉﹐林中一逕霧中微。松陰繞院鶴相對﹐山色滿樓人未歸。盡日獨思風馭返﹐寥天幾望野雲飛。憑髙目斷無消息﹐自醉自吟愁落輝。」

鵠﹐字居云。

髙退之

「昔年桃李已滋榮﹐今日蘭蓀又發生。葑菲采時皆有道﹐權衡分處且無情。叨陪鴛鷺朝天客﹐共作門闌出谷鶯。何事感恩偏覺重﹐忽聞金榜扣柴荊。」退之自顧微劣﹐始不敢有叨竊之望﹐策試之後﹐遂歸王屋山居。不期一旦進士及第﹐遣人賫榜扣關相報﹐方知之矣。

退之﹐字遵聖。

孟球

「當年門下化龍成﹐今日餘波進後生。仙籍共知推麗藻﹐禁垣同得薦嘉名。桃蹊早茂誇新萼﹐菊圃初開耀晚英。誰料羽毛方出谷﹐許教齊和九臯鳴。」

球﹐字廷玉。

劉耕

「孔門頻建鑄顏功﹐紫綬靑衿感激同。一簣勤勞成太華﹐三年恩徳仰維嵩。楊隨前輩穿皆中﹐桂許平人折欲空。慚和周郎應見顧﹐咸知大造竟無窮。」

裴翻

「常將公道選羣生﹐猶被春闈屈重名。文柄久持殊歲紀﹐恩門三啟動寰瀛。雲霄幸接鴛鸞盛﹐變化欣同艸木榮。乍得陽和如細柳﹐參差長近亞夫營。」

翻﹐字云章。

樊驤

「滿朝簪發半門生﹐又見新書甲乙名。孤進自今開道路﹐至公依舊振寰瀛。雲飛太華淸詞著﹐花發長安白屋榮。忝受恩光同上客﹐惟將報徳是經營。」

驤﹐字元龍。

崔軒

「滿朝朱紫半門生﹐新榜勞人又得名。國器舊知收片玉﹐朝宗轉覺集登瀛。同升翰苑三年美﹐繼入花源九族榮。共仰蓮峯聽雪唱﹐欲賡仙曲意怔營。」

軒﹐字鳴嵐。

蒯希逸

「一振聲華入紫微﹐三開秦鏡照春闈。龍門舊列金章貴﹐鶯谷新遷碧落飛。恩感風雷皆變化﹐詩裁錦繡借光輝。誰知散質多榮忝﹐鴛鷺淸塵接布衣。」

「芳艸復芳艸﹐斷腸還斷腸。自然堪下淚﹐何必更斜陽。楚岸千萬里﹐燕鴻三兩行。有家歸不得﹐況舉別君觴。」牡牧之《池州送希逸詩》也。

武幹者﹐事蒯希逸十餘歲﹐希逸擢第﹐幹辭以親在求去。希逸以詩送之﹐略曰「山險不曾離馬后﹐酒醒長見在牀前。」士人皆有繼和。

希逸﹐字大隱。

希逸詩﹕「蟾蜍醉裏破﹐蛺蝶夢中殘。」牛相在揚州﹐常稱之。

林滋

「龍門一變荷生成﹐況是三傳不朽名。美譽早聞喧北闕﹐頹波今見走東瀛。鴛行旣接參差影﹐雞樹仍同次第榮。從此靑衿與朱紫﹐升堂侍宴更何營。」

《望九華山詩》云「玆山突出何怪奇﹐上有萬狀無凡姿。大者嶙峋若奔兕﹐小者儡嵬如嬰兒。玉柱金莖相拄枝﹐幹空逾碧勢參差。虛中始訝巨靈擘﹐陡處乍驚愚叟移。蘿煙石月相蔽虧﹐天風裊裊猿咿咿。龍潭萬古噴飛澑﹐虎穴幾人能得窺。吁予比年愛靈境﹐到此始覺魂神馳。如何獨得百丈索﹐直上髙峯拋俗羈。」

滋﹐字後象。

李宣古

「恩光忽逐曉春生﹐金榜前頭忝姓名。三感至公禆造化﹐重揚文徳振寰瀛。佇爲霖雨曾相賀﹐半在雲霄覺更榮。何處新詩添照灼﹐碧蓮峯下柳間營。」

宣古常賦《寒食日亥時》云「人定朱門尙未開﹐初星粲粲照人回。此時寒食無燈燭﹐花柳蒼蒼月欲來。」

杜司空悰自忠武軍節度使出鎭澧陽﹐宣古數陪遊宴﹐乘醉慢侮。悰欲辱之﹐長林公主曰「豈有飲而舉人細過耶﹗」謂宣古請爲詩﹐冀彌縫也。宣古得韻立成﹐詩曰「紅燈初上月輪髙﹐照見堂前萬朵桃。觱栗調淸銀字管﹐瑟琶聲亮紫檀槽。能歌奼女顏如玉﹐解引蕭郎眼似刀。爭柰夜深拋耍令﹐舞來挼去使人勞。」

宣古﹐字垂後。

「冉冉池上煙﹐盈盈池上柳。生貴非道傍﹐不斷行人手。」句。「翠蓋不西來﹐池上天池歇。」句。右張爲取作《主客圖》。

黃頗

「二十二年文教主﹐三千上士滿皇州。獨陪宣父蓬瀛奏﹐方接顏生魯衛遊。多羨龍門齊變化﹐屢看雞樹第名流。升堂何處最榮美﹐朱紫環樽幾處酬。」

頗爲失第後久方第﹐《摭言》曰「黃頗以洪奧文章蹉跎者一十三載﹐劉纂以平漫子弟而折丹桂﹐由斯言之﹐可謂命通性能﹐豈曰性能命通者歟﹗」

韓愈自潮州量移宜春郡﹐頗學愈爲文﹐亦振大名。頗常觀盧肇爲碑版﹐則唾之而去。頗﹐宜春人﹐與肇同鄕﹐頗富而肇貧﹐同日遵路赴舉﹐郡牧餞頗離亭﹐肇駐蹇十里以俟。明年﹐肇以第一名還袁﹐因競渡卽席賦詩云「向道是龍剛不信﹐果然奪得錦標歸。」

頗﹐字無頗。

張道符

「三開文鏡繼芳聲﹐暗暗雲霄接去程。曾厭洪波先得路﹐早升淸禁共垂名。蓮峯對處朱輪貴﹐金榜傳時玉韻成。更許下才聽白雪﹐一枝今過郤詵榮。」

道符﹐字夢錫。

丘上卿

「常將公道選諸生﹐不是鴛鴻不得名。天上宴回聯步武﹐禁中麻出滿寰瀛。簪裾盡過前賢貴﹐門館仍叨舊學榮。看著鳳池相繼入﹐都堂那肯滯關營。」

上卿﹐字陪之。

石貫

「重徳由來爲國生﹐五朝淸顯冠公卿。風波久佇濟川楫﹐羽翼三遷出谷鶯。絳帳靑衿同日貴﹐春蘭秋菊異時榮。孔門弟子皆賢哲﹐誰料窮儒忝一名。」

貫﹐字惣之。

李潛

「文學宗師心秤平﹐無私三用佐貞明。恩波舊是仙舟客﹐徳宇新添月桂名。蘭署崇資金色重﹐蓮峯髙唱玉音淸。羽毛方荷生成力﹐難繼鸞凰上漢聲。」

潛﹐字徳隱﹐宜春人。

孟守

「科文又主守初時﹐光顯門生濟會期。美擅東堂登甲乙﹐榮同內署待恩私。羣鶯共喜新遷木﹐雙鳳皆當卽入池。別有陪深知感士﹐曾經兩度得芳枝。」

守﹐字處中。長慶三年﹐王起放及第﹐爲時相所退﹔是年大和主和戎。至會昌三年﹐起以左揆再知貢舉﹐守龍鐘就試成名﹔是歲石雄入塞﹐公主自蕃還京。

唐思言

「儒雅皆傳徳教行﹐幾崇浮俗贊文明。龍門昔上波濤遠﹐禁署同登渥澤榮。虛散謬當陪杞梓﹐後先寧異感生成。時方側席徵賢急﹐況說歌謠近帝京。」

左牢

「聖乾文徳最稱賢﹐自古儒生少比肩。再啟龍門將二紀﹐兩司鶯谷已三年。蓬山皆美成榮貴﹐金榜誰知忝後先。正是感恩流涕日﹐但思旌旆碧峯前。」

牢﹐字徳膠。

金厚載

「長慶曾收間世英﹐果居臺閣冠公卿。天書再受恩波遠﹐金榜三開日月明。已見差肩趨翰苑﹐更期連步掌臺衡。小儒謬迹雲霄路﹐心仰蓮峯望太淸。」

厚載﹐字化光。

王甚夷

「春闈帝念主生成﹐長慶公聞兩歲名。有詔赤心分雨露﹐無私和气浹寰瀛。龍門乍出難勝幸﹐鴛侶先行是最榮。遙仰髙峯看白雪﹐多慚屬和意屏營。」

甚夷﹐字無黨。

卷五十六

鄭畋李匯徵劉威崔郊譚銖郭夔來鵬來鵠鄭洪業杜牧許渾童翰卿雍陶周元範李遠朱可名趙嘏祝元膺韋承貽鄭史韋楚老

鄭畋

馬嵬太眞縊所﹐題詩者多淒感。鄭畋爲鳳翔從事日﹐題云「肅宗回馬楊妃死﹐雲雨𨿽亡日月新。終是聖朝天子事﹐景陽宮井又何人。」觀者以爲有宰輔之器。

《中秋月直禁苑》云「禁署方懷忝﹐綸闈巳再加。暫來西掖路﹐還整上淸槎。恍惚歸丹地﹐深嚴宿絳霞。幽襟聊自適﹐閒弄紫薇花。」

懿宗朝﹐韋保衡﹑路巖忌宰相劉瞻﹐誣以罪﹐黜爲荊南節度。畋爲制詞云「早以文學﹐疊中殊科。風稜甚髙﹐恭謹無玷。」又云「安數畝之居﹐仍非己有﹔卻四方之賄﹐惟恐人知。」韋﹑路大怒﹐貶畋爲梧州刺史﹐責劉歡州司戶﹐命舍人李庚爲詞﹐深文痛詆﹐必欲加害。屬懿宗厭代﹐僖宗立﹐蕭仿輔政﹐舉瞻自代﹐召歸朝廷。至湖南﹐庚典是郡﹐出迎江次﹐牌亭致酒。瞻唱《竹枝詞》送庚酒云「躡屐過溝竹枝恨君深女兒。」瞻命庚酬和﹐庚曰「不閒音律。」瞻曰「君應只解爲制詞也。」是夕﹐庚飲觥而卒。

畋﹐字臺文﹐相僖宗﹑昭宗。爲人仁恕﹐姿采如峙玉。

畋爲渭南尉日﹐嘗有《題緱山王子晉廟詩》曰「自昔靈王子﹐吹笙溯泬寥。六宮攀不住﹐三島去相招。亡國原陵古﹐賓天歲月遙。無蹊窺海曲﹐有廟訪山椒。石帳龍蛇拱﹐雲龍彩翠銷。露壇裝琬琰﹐眞像寫松喬。珠館靑童宴﹐琳宮阿母朝。气輿仙女侍﹐天馬吏兵調。湘妓紅絲瑟﹐秦郎白管簫。西城要婥約﹐南嶽命嬌嬈。句曲觴金洞﹐天臺嘯石橋。晚花珠弄蕊﹐春茹玉生苗。二景神光祕﹐三元寶籙饒。霧垂鴉翅發﹐冰束虎章腰。鶴馭爭銜箭﹐龍妃合獻綃。衣從星渚浣﹐丹就日宮燒。物外花常滿﹐人間葉自凋。望臺悲漢戾﹐閱水笑梁昭。古殿香殘地﹐荒階柳長條。幾曾期七日﹐無復降重霄。嵩嶺連天漢﹐伊瀾入海潮。何由得眞訣﹐使我佩環飄。」

李匯徵

匯徵客遊閩越﹐至循州﹐冒雨求宿。或指韋氏莊居﹐韋氏杖屨迎賓﹐年八十餘﹐自稱曰野人韋思明。每與李生談論﹐或詩或史﹐淹畱累夕﹐匯徵善談而不能屈也。論數十家之作﹐次第至李涉詩﹐主人酷稱善。匯徵遂吟曰「遠別秦城萬里遊﹐亂山髙下出商州。關門不鎖寒溪水﹐一夜潺湲送客愁。」又曰「華表千年一鶴歸﹐丹砂爲頂雪爲衣。泠泠仙語人聽盡﹐卻向五云翻翅飛。」思明復吟二篇曰「因韓爲趙兩遊秦﹐十月冰霜渡孟津。縱使雞鳴見關吏﹐不知余也是何人。」又曰「滕王閣上唱伊州﹐二十年前向此遊。半是半非君莫問﹐西山長在水長流。」李生重詠《贈豪客詩》﹐韋叟愀然變色曰「老身弱齡不肖﹐遊浪江湖﹐交結姦徒﹐爲不平事。後遇李涉博士﹐蒙簡此詩﹐因而跧迹。李公待愚﹐擬陸士衡之薦戴若思共主晉室﹐中心藏焉。遂隱羅浮﹐經於一紀。李旣云亡﹐不復再遊秦楚﹐追惋今昔﹐或潸然持觴而酹。」反袂而歌云「春雨蕭蕭江上村﹐綠林豪客夜知聞。他時不用相回避﹐世上如今半是君。」乾符辛丑歲﹐範攄客於霅川﹐值匯徵細述其事﹐云於韋叟之居﹐觀李博士之手翰云。

匯徵後登進士第。

劉威

《遊東湖處士園林詩》云「偶向東湖更向東﹐數聲雞犬翠微中。遙知楊柳是門處﹐似隔芙蓉無路通。樵客出來山帶雨﹐漁舟過去水生風。物情多與閒相稱﹐所恨求安計不同。」

《七夕》云「烏鵲橋成上界通﹐千年靈會此霄同。云收喜气星樓曉﹐香拂輕塵玉殿空。翠輦不行靑艸路﹐金鸞徒候白楡風。彩盤花閣無窮意﹐只在浮生一縷中。」

威﹐會昌時詩人也。

崔郊

郊寓居漢上﹐與姑婢通。其婢端麗﹐善音律。姑貧﹐鬻婢於連帥﹐給錢四十萬﹐寵眄彌深。郊思慕無已﹐其婢因寒食來從事家﹐值郊立於柳陰﹐馬上漣泣﹐誓若山河。崔生贈之以詩曰「公子王孫逐後塵﹐綠珠垂淚滴羅巾。侯門一入深如海﹐從此蕭郎是路人。」或有嫉郊者﹐寫詩於座。公睹詩﹐令召崔生﹐左右莫之測也。及見郊﹐握手曰「『侯門一入深如海﹐從此蕭郎是路人』﹐便是公作耶﹖」遂命婢同歸。至於幃幌奩匣﹐悉爲增飾之。

譚銖

《題九華山詩》云「憶聞九華山﹐尙在童稚年。浮沈任名路﹐窺仰會無緣。罷職池陽時﹐復遭迎送牽。因玆契誠願﹐矚望枕席前。況值春正濃﹐气色無不全。或如碧玉靜﹐或似靑靄鮮。或接白雲堆﹐或映紅霞天。呈姿旣不一﹐變態何啻千。巍峨本無動﹐崇峻性豈偏。外景自隱隱﹐潛虛固幽玄。我來暗凝情﹐務道志更堅。色與山異性﹐性並山亦然。境變山不動﹐性存形自遷。自遷不阻俗﹐自定不失賢。浮華與朱紫﹐安可迷心田。」

眞娘者﹐葬吳宮之側﹐行客賦詩多矣。銖書一絕﹐題者遂止。詩曰「虎丘山下冢累累﹐松柏蕭條盡可悲。何事世人偏重色﹐眞娘墓上獨題詩。」

咸通末﹐鄭渾爲蘇州都郵﹐銖爲鹺院官﹐鐘輻爲院巡﹐皆廣文生。時湖州牧李超﹑趙蒙爲代﹐皆狀元。時語曰「湖接兩頭﹐蘇聯三尾。」

銖﹐吳人。登會昌進士第。

郭夔

《九華山詩》云「巖翠淩空出迥然﹐岧峣萬丈倚秋天。暮風飄送當軒色﹐曉霧斜飛入檻煙。簾捲倚屏雙影聚﹐鏡開朱戶九條懸。畫圖何必家家有﹐自有畫圖來目前。」

夔﹐大中時江南進士也。

來鵬

《淸明日與友人遊玉粒塘莊詩》曰「幾宿春山逐陸郎﹐淸明時節好煙光。歸穿細荇船頭滑﹐醉踏殘花屐齒香。風急嶺雲翻迥野﹐雨餘田水落方塘。不堪吟罷東回首﹐滿耳蛙聲正夕陽。」

《鄂渚淸明日與鄕友登頭陀山》云「冷酒一杯相勸頻﹐異鄕相遇轉相親。落花風里數聲笛﹐芳艸煙中無限人。都大此時深悵望﹐豈堪髙境更逡巡。思量費子眞仙子﹐不作頭陀山下塵。」

《寒食山館書情》云「獨把一杯山館中﹐每經時節恨飄蓬。侵階艸色連朝雨﹐滿地梨花昨夜風。蜀魄笑來春寂寞﹐楚囚吟後月朦朧。分明寄得還家夢﹐徐孺宅前湖水東。」

《鄂渚除夜書懷》云「鸚鵡洲頭夜泊船﹐此時形影共淒然。難歸故國干戈後﹐欲告何人雨雪天。箸撥冷灰書悶字﹐枕陪寒席帶愁眠。自嗟落拓無成事﹐明日春風又一年。」

鵬詩思淸麗﹐福建韋尙書岫愛其才﹐欲以子妻之﹐而不果。後遊蜀﹐夏課卷中有詩云「一夜綠荷風剪破﹐賺他秋雨不成珠。」識者以爲不祥。是歲不隨秋試而卒。岫者﹐丹之子也。

來鵠

《聖政紀頌序》曰「穆宗皇帝臨朝﹐與羣臣言及政事﹐宰臣請史官執筆﹐當羣臣奏事﹐隨日撰錄﹐號爲《聖政紀》。至上之卽位三年﹐有鄕校小臣來鵠﹐因窺《穆宗實錄》﹐追而爲之頌。」曰「三皇不書﹐五帝不紀。有聖有神﹐風銷日已。何教何師﹐生來死止。無曲無法﹐頑肩奡比。三皇實作﹐五帝實治。成天造地﹐不昏不圯。言得非排﹐文得聖齒。表表如見者﹐莫若乎史。是知朴繩休結﹐正簡斯若。君誥臣箴﹐觚編毫絡。前書後經﹐窺善鑑惡。國之大章﹐如何寢略。嗚呼﹗貞觀多吁﹐永徽多兪﹐廷日發論﹐殿日發謨。牙孽不作﹐鳥鼠不除﹐論出不蓋﹐謀行不紆。楹然史臣﹐蛇然史裾。瞠瞠卽視﹐逶逶而寠。翹筆當面﹐決防納污。不梏爾智﹐不息我愚。執言直注﹐史文直敷。故得粲粲朝典﹐落落廷譽。聖牘旣多﹐堯風不淺。頒編坦軸﹐君出臣顯。若儼見旒﹐若俯見冕。無閒殿曠廷﹐無屍安素宴。三皇不忘﹐五帝不剪。太宗得之﹐史焉斯展。曁乎後相圖身﹐天子專問。我獨以言﹐史不得近。邱明見嫌﹐倚相在擯。秉筆如今﹐隨班不進。班退史歸﹐惘然疇依。奏問莫睹﹐嘉謀固稀。取彼誥命﹐祿爲國肥。炯然時皇﹐言必成章。徳宣五帝﹐道奧三皇。如何翊臣﹐嚵肉嗜衁。嘴距磨抉﹐楅衡抅長。控截僚位﹐占護陽光。垣私藩己﹐遠史廋唐。俾徳音嘉訪﹐默縮暗亡。咽典噤法﹐蓋聖籠昌。曷以至此﹐史文不張。後必非笑﹐將來否臧。謂乎殿空扆逸﹐朝懵廷荒。不知姦蔽﹐文失汪洋。有貞觀業﹐有永徽綱。亦匿匪見﹐亦寢匪彰。賴有後臣﹐斯言不佞。伊尹直心﹐太甲須聖。事旣可書﹐史何不命。乃具前欺﹐大陳不敬。曰逐史之諭﹐請以物並。且十夫樹楊﹐一夫欲競。栽旣未牢﹐摒豈能盛。帝業似栽﹐逐史似摒。穆宗憮然﹐若疾若醟。昔何臣斯﹐隱我祖正。不傳親問﹐不寫密諍。孰示來朝﹐以光神政。由是天呼震吸﹐徵奔召急。史提筆來﹐叱廷而入。端耳抗目﹐不撝不挹。獬豸側頭﹐螭蚪擺濕。握管絕怡﹐當殿而立。君也盡問﹐臣也倒誠。磊磊其事﹐鏜鏜其聲。大何不顯﹐細何不明。語未絕緒﹐史已錄成。謂之何書﹐以政紀名。伊紀淸芬﹐可昭典墳。古師官鳥﹐昔聖官云。方之我後﹐錄裏書分。錄有君法﹐書有君文。君法君文﹐在聖政紀云。殿無閒時﹐廷無曠日。云諏波訪﹐倦編刓筆。君劬臣勞﹐上討下述。惟勤惟明﹐在聖政紀出。至徳何比﹐至教焉如。孰窺孰測﹐外夷內儲。謂君有道乎﹐臣有謨歟﹖有道有謨﹐在聖政紀書。一體列秩﹐同力翼戴。祈福去邪﹐絕防無磯。國章可披﹐唐文可愛。善咨不偸﹐嘉論不蓋。不偸不蓋﹐在聖政紀載。諒夫總斯不朽﹐可懸魏闕。愚得是言﹐非訕非伐。實謂鑿臣沌渾﹐開君日月。妖物雰死﹐天文光發。惟我之有頌兮﹐奚斯躍而董狐蹶。」

鵠﹐豫章人。師韓柳爲文﹐大中﹑咸通間﹐聲價籍甚。

鄭洪業

《詔放雲南子弟還國詩》云「徳被陪臣子﹐仁垂聖主恩。雕題辭鳳闕﹐丹服出金門。有澤沾殊俗﹐無徵及獷。銅梁分漢土﹐玉壘駕鸞軒。瘴嶺蠶叢盛﹐巴江越巂垠。萬方同感化﹐豈獨自南蕃。」

洪業﹐咸通八年鄭愚下第一人擢第。

杜牧

牧爲禦史﹐分務洛陽﹐時李司徒願罷鎭閒居﹐聲妓豪侈﹐洛中名士咸謁之。李髙會朝客﹐以杜持憲﹐不敢邀致。杜遣座客達意﹐願預斯會﹐李不得已邀之。杜獨坐南行﹐瞪目注視﹐引滿三卮﹐問李云「聞有紫雲者﹐孰是﹖」李指示之。杜凝睇良久曰「名不虛得﹐宜以見惠。」李俯而笑﹐諸妓亦回首破顏。杜又自飲三爵﹐朗吟而起曰「華堂今日綺筵開﹐誰喚分司禦史來。忽發狂言驚滿座﹐兩行紅粉一時回。」气意閒逸﹐傍若無人。牧不拘細行﹐故詩有「十年一覺揚州夢﹐贏得靑樓薄幸名」。吳武陵以《阿房宮賦》薦於崔郾﹐遂登第。郾東都放榜﹐西都過堂﹐牧詩曰「東都放榜花未開﹐三十三人走馬回。秦地少年多釀酒﹐卽將春色入關來。」

牧佐宣城幕﹐遊湖州﹐刺史崔君﹐張水戲﹐使州人畢觀﹐令牧間行﹐閱奇麗﹐得垂髫者十餘歲。後十四年﹐牧刺湖州﹐其人已嫁生子矣。乃悵而爲詩曰「自是尋春去較遲﹐不須惆悵怨芳時。狂風落盡深紅色﹐綠葉成陰子滿枝。」

《杜秋娘詩序》曰「杜秋﹐金陵女也﹐年十五﹐爲李錡之妾。後錡叛滅﹐籍之入宮﹐有寵於景陵。穆宗卽位﹐秋爲皇子傅姆。皇子壯﹐封漳王。鄭注用事﹐誣丞相欲去異己者﹐指王爲根。王被罪廢削﹐秋因賜歸故鄕。予過金陵﹐感其窮且老﹐爲之賦詩。」曰「京江水淸滑﹐生女白如脂。其間杜秋者﹐不勞朱粉施。老濞卽山鑄﹐後庭千娥眉。秋持玉斝飲﹐與唱金鏤衣。勸君莫惜金縷衣﹐勸君須惜少年時。花開堪折直須折﹐莫待無花空折枝。李錡長唱此詞。濞旣白首叛﹐秋亦紅淚滋。吳江落日渡﹐灞岸綠楊垂。聯裾見天子﹐盼眄獨依依。椒壁懸錦幕﹐鏡奩蟠蛟螭。低鬟認新寵﹐窈窕復融怡。月上白璧門﹐桂影涼參差。金階露新重﹐閒撚紫簫吹。《晉書》﹕盜開涼州張駿塚﹐得紫玉簫。莓苔夾城路﹐南苑雁初飛。紅粉羽林仗﹐獨賜辟邪旗。歸來煮豹胎﹐饜飫不能飴。咸池升日慶﹐銅雀分香悲。雷音後車遠﹐事往落花時。燕禖得皇子﹐壯發綠緌緌。畫堂授傅姆﹐天人親捧持。虎晴珠絡褓﹐金盤犀鎭幃。長楊射熊羆﹐武帳弄啞咿。漸拋竹馬劇﹐稍出舞雞奇。嶄嶄整冠佩﹐侍宴坐瑤池。眉宇儼圖畫﹐神秀射朝輝。一尺桐偶人﹐江充知自欺。王幽茅土削﹐秋放故鄕歸。觚稜拂斗極﹐回首尙遲遲。四朝三十載﹐似夢復疑非。潼關識舊吏﹐毛髮已如絲。卻喚吳江渡﹐舟人那得知。歸來四鄰攺﹐茂苑艸菲菲。淸血灑不盡﹐仰天知問誰。寒衣一匹素﹐夜借鄰人機。我昨金陵過﹐聞之爲歔欷。自古皆一貫﹐變化安能推。夏姬滅兩國﹐逃作巫臣姬。西子下姑蘇﹐一舸逐鴟夷。織室魏豹俘﹐作漢太平基。誤置代籍中﹐兩朝尊母儀。光武紹髙祖﹐本系生唐兒。珊瑚破髙齊﹐作婢舂黃糜。蕭后去楊州﹐突厥爲閼氏。女子固不定﹐士林亦難期。射鉤後呼父﹐釣翁王者師。無國要孟子﹐有人毀仲尼。秦因逐客令﹐柄歸丞相斯。安知魏齊首﹐見斷簀中尸。給喪蹶張輩﹐廊廟冠峨危。珥貂七葉貴﹐何妨戎虜支。蘇武卻生返﹐鄧通終死饑。主張旣難測﹐翻復亦相宜。地盡有何物﹐天外復何之。指何爲而捉﹐足何爲而馳。耳何爲而聽﹐目何爲而窺。己身不自曉﹐此外何思惟。因傾一樽酒﹐題作杜秋詩。愁來獨長詠﹐聊可以自怡。」

牧初自宣城幕除官入京﹐有詩畱別云「同來不得同歸去﹐故國逢春一寂寥。」後二十餘年﹐連典四郡﹐自湖州拜中書舍人﹐題汴河云「自憐流落西歸疾﹐不見春風二月時。」至京果卒。或曰「舍人未爲流落﹐而遽及之。魄已喪矣。」

「煙著樹姿嬌﹐雨餘山態活。」《池州送孟遲》句。「四海一家無一事﹐將軍攜劍泣霜毛。」《長安雜題》句。「山密夕陽多﹐人稀芳艸遠。」《長安送人遊湖南》句。「仙掌月明孤影過﹐長門燈暗幾聲來。」《早雁》句。右張爲取爲《主客圖》。

「淸時有味是無能﹐閒愛孤云靜愛僧。欲把一麾江海去﹐樂遊原上望昭陵。」牧《赴吳興登樂遊原之作》。

「骨淸年少眼如冰﹐鳳羽參差五色層。天上騏驎時一下﹐人間不獨有徐陵。」《贈李秀才》。

「靑山隱隱水搖搖﹐秋盡江南艸木凋。二十四橋明月夜﹐玉人何處學吹簫。」《寄楊州韓綽判官》。

「楚鄕寒食橘花時﹐野渡臨風駐彩旗。艸色連云人去住﹐水紋如縠燕參差。」《江上》。

「蟪蛄寧與雪霜期﹐賢哲難教俗士知。可憐貞觀太平後﹐天且不畱封徳彜。」《題魏文貞》。

「長空澹澹孤鳥沒﹐萬古消沈向此中。看取漢家何事業﹐五陵無樹起秋風。」《登樂遊原》。

《登池州九峯樓寄張祜》云「百感衷來不自由﹐角聲孤起夕陽樓。碧山終日思無盡﹐芳艸何年恨卽休。睫在目前人不見﹐道非身外更何求。誰人得似張公子﹐千首詩輕萬戶侯。」

《過華淸宮》云「長安回望繡成堆﹐山頂千門次第開。一騎紅塵妃子笑﹐無人知道荔枝來。」又云「新丰綠樹起紅埃﹐數騎漁陽探使回。霓裳一曲千峯上﹐舞破中原始下來。」

李義山作《杜司勛詩》云「髙樓風雨嘆斯文﹐短翼差池不及羣。刻意傷春復傷別﹐人間惟有杜司勛。」又云「杜牧司勛字牧之﹐淸秋一首杜秋詩。前身應是梁江總﹐名總還曾字總持。心鐵已從幹鏌利﹐鬢絲休嘆雪霜垂。漢江遠弔西江水﹐羊祜韋丹盡有碑。」時杜奉詔撰韋碑。

許渾

《祇命南海至廬陵逄表兄軍倅奉使淮海別後卻寄》云「蘆橘花香拂釣磯﹐佳人猶舞越羅衣。三洲水淺漁來少﹐五嶺山髙雁到稀。客路晚依紅樹宿﹐鄕關暗望白雲歸。交親不念徵南吏﹐昨夜風帆去似飛。」

《金陵懷古》云「玉樹歌殘王气終﹐景陽兵合戍樓空。松楸遠近千官塳﹐禾黍髙低六代宮。石燕拂云晴亦雨﹐江豚吹浪夜還風。英雄一去豪華盡﹐惟有靑山似洛中。」

《登故洛陽城》云「禾黍離離半野蒿﹐昔人城此豈知勞。水聲東去市朝變﹐山勢北來宮殿髙。鴉噪暮雲歸古堞﹐雁迷寒雨下空壕。可憐緱嶺登仙子﹐猶自吹笙醉碧桃。」

《咸陽西樓晚望》云「一上髙城萬里愁﹐蒹葭楊柳似汀洲。溪云初起日沈閣﹐山雨欲來風滿樓。鳥下綠蕪秦苑夕﹐蟬鳴黃葉漢宮秋。行人莫問前朝事﹐渭水寒聲晝夜流。」

杜牧之有《許七侍郎棄官東歸瀟灑江南髙秋企望寄贈之詩》云「天子繡衣吏﹐東吳美退居。有園同庾信﹐避事學相如。蘭畹晴香嫰﹐筠溪翠影疏。江山九秋後﹐風月六朝余。錦帙開詩軸﹐靑囊結道書。霜嚴紅薜荔﹐露沼白芙蕖。睡雨髙梧密﹐棋燈小閣虛。凍醪元亮秫﹐寒鱠季鷹魚。塵意迷今古﹐云情識捲舒。他年雪中棹﹐陽羨訪吾廬。」榮於興義縣近有水榭。

又《初春雨中舟次和橫江裴使君見迎李趙二秀才同來因書四韻兼寄江南許渾》云「芳艸渡頭微雨時﹐萬株楊柳拂波垂。蒲根水暖雁初落﹐梅逕香寒蜂未知。辭客倚風吟暗淡﹐使君回馬濕旌旗。江南仲蔚多情調﹐悵望淸陰幾首詩。」

渾《記夢詩序》云「余常夢登山﹐有宮室淩雲。人云此昆侖也。旣入﹐見數人方飲。招之﹐至暮而罷。」詩云「曉入瑤臺露气淸﹐坐中惟有許飛瓊。塵心未盡俗緣在﹐十里下山空月明。」或云攺第二句爲「天風飛下步虛聲」。

韋莊《讀渾詩》云「江南才子許渾詩﹐字字淸新句句奇。十斛眞珠量不盡﹐惠休虛作碧雲詞。」

渾﹐睦州人﹐字用晦﹐圉師之後。大中三年﹐任監察禦史﹐以疾乞東歸﹐終郢﹑睦二州刺史。

「水聲東注市朝變﹐山勢北來宮殿髙。」《登故洛陽城》句。「艸生宮闕國無主﹐玉樹後庭花爲誰。」《隋宮怨》句。「何郎翠鳳雙飛去﹐三十六宮聞玉簫。」《秦樓曲》句。「經年未葬家人散﹐昨日因齋故吏來。」《傷故湖州李郎中》句。「垂釣有深意﹐望山多遠情。」《贈髙處士》句。右張爲取爲《主客圖》。

童翰卿

《省試昆明池織女石詩》云「一片昆明石﹐千秋織女名。向風長脈脈﹐臨水更盈盈。有臉蓮同笑﹐無心鳥不驚。岸云連鬢濕﹐沙月對眉生。苔作輕裙色﹐波爲促杼聲。還如明鏡裏﹐形影自分明。」

翰卿又有句云「大朴逐物盡﹐哀我天地功。爭得榮辱心﹐灑然歸西風。」張爲取作《主客圖》。

雍陶

《詠雙白鷺》云「雙鷺應憐水滿池﹐風飄不動頂絲垂。立當靑艸人先見﹐行傍白蓮魚未知。一足獨拳寒雨裏﹐數聲相叫早秋時。林塘得爾須增價﹐況是詩家物色宜。」

杜元穎爲西川節度使﹐治無狀。文宗大和三年﹐南詔蠻嗟巓乃悉眾掩邛﹑戎﹑巂三州﹐陷之。入成都﹐止西郛十日﹐掠女子工技數萬而南。至大渡河﹐謂華人曰「此吾南境﹐爾去國當哭。」眾號慟﹐赴水死者十三。故陶賦《哀蜀人爲南蠻俘虜五章》。其《初出成都聞哭聲詩》云「但見城池還漢將﹐豈知佳麗屬蠻兵。錦江南渡聞遙哭﹐盡是離家別國聲。」又賦《過大渡泣望鄕國詩》云「大渡河邊蠻亦愁﹐漢人將渡盡回頭。此中郵寄思鄕淚﹐南去應無水北流。」《別巂州一時慟哭云日爲之變色詩》云「越巂城南無漢地﹐傷心從此便爲蠻。冤聲一慟悲風起﹐云暗靑天日下山。」《入蠻界不許有悲泣之聲詩》云「雲南路出陷河西﹐毒艸長靑瘴色低。漸近蠻城誰敢哭﹐一時收淚羨猿啼。」《蜀中戰後感事》云「蜀道英靈地﹐山重水又回。文章四子盛﹐道路五丁開。詞客題橋去﹐忠臣叱馭來。臥龍同駭浪﹐躍馬比浮埃。已謂無妖土﹐那知有禍胎。蕃兵依漢柳﹐蠻旆指江梅。戰後悲逢血﹐燒餘恨見灰。空畱犀厭怪﹐無復酒除災。歲積萇宏怨﹐春深杜宇哀。家貧移未得﹐愁上望鄕臺。」

《蜀中經蠻後友人馬艾見寄答》云「茜馬渡瀘水﹐北來如鳥輕。幾年朝鳳闕﹐一日破龜城。此地有徵戰﹐誰家無死生。人悲還舊裏﹐鳥喜下空營。弟侄意初定﹐交朋心尙驚。自從經難後﹐吟苦似猿聲。」陶﹐蜀川人也。上第後﹐稍薄親黨。其舅云安劉敬之﹐罷舉歸三峽﹐責陶不寄書曰「山近衡陽𨿽少雁﹐水連巴字豈無魚。」陶得詩悸赧﹐乃有狐首之思。後爲簡州牧﹐自比謝宣城﹑柳吳興﹐賓至則折之﹔閽者亦怠﹐投贄者稀得見。有馮道明下第請謁云「與員外故舊。」閽者以道明言啟之。及引進﹐陶訶曰「與公昧平生﹐何云相識﹖」道明云「誦員外之詩﹐仰員外之徳﹐詩集中日得相見﹐何隔平生也﹗」遂吟曰「立當靑艸人先見﹐行傍白蓮魚未知。」又曰「江聲秋入寺﹐雨气夜侵樓。」又曰「閉門客到常疑病﹐滿院花開不似貧。」陶聞吟欣狎﹐待道明如曩昔之友。君子以雍君矜誇而好媚﹐馮子匪藝而求知。

《酬李紺歲除送酒》云「歲盡貧心事事須﹐就中深恨酒錢無。故人克壽能分送﹐遠客消愁免自沽。一夜四乘輕鑿落﹐五更三點把屠蘇。已供時節深珍處﹐況許今朝更挈壺。」

陶典陽安﹐送客至情盡橋﹐問其故﹐左右曰「送迎之地止此﹐故橋名情盡。」陶命筆題其柱曰「折柳橋」﹐自後送別﹐必吟其詩曰「從來只有情難盡﹐何事名爲情盡橋。自此攺名爲折柳﹐任他離恨一條條。」

劉夢得《洞庭詩》云「湘江秋月兩相和﹐潭面無風鏡未磨。遙望洞庭山翠小﹐白雲盤裏一靑螺。」陶亦吟云「煙波不動影沈沈﹐碧色全無翠色深。疑是水仙梳洗處﹐一螺靑黛鏡中心。」

陶﹐字國釣。大中八年﹐再自國子毛詩博士出刺簡州。

姚合《送陶及第歸覲》云「獻親冬集書﹐比橘復何如。此去關河遠﹐相思笑語疏。路尋淸壑斷﹐人近白雲居。幽石題名處﹐憑君亦記予。」

陶《河陰新城詩》云「髙城新築壓長川﹐虎踞龍盤气色全。五里似云根不動﹐一重如月暈長圓。河流暗與溝池合﹐山色遙將睥睨連。自有此來當汴口﹐武牢何用鎖風煙。」

《天津橋春望》云「津橋春水浸紅霞﹐煙柳風絲拂岸斜。翠輦不來金殿閉﹐宮鶯銜出上陽花。」

《送徐山人歸睦州舊隱》云「君在桐廬何處住﹐艸堂應與戴家鄰。初歸山犬翻驚主﹐久別江鷗卻避人。終日欲爲相逐計﹐臨時空羨獨行身。秋風釣艇遙相憶﹐七里灘西片月新。」

賈島《送陶入蜀》云「江山事若諳﹐那肯滯雲南。艸色分危磴﹐杉陰近古潭。日斜褒谷鳥﹐夏淺巂州蠶。吾自疑雙鬢﹐相逢更不堪。」

陶《題杜子美故居》云「浣花溪裏花多處﹐爲憶先生在蜀時。萬古只應畱舊宅﹐千金無復換新詩。沙崩水檻鷗飛盡﹐樹壓村橋馬過遲。山月不知人事變﹐夜來江上與誰期。」

唐詩人最重行捲﹐陶首篇上裴度﹐或云耿湋行卷首篇上第五琦﹐遂指爲二子邪正。𨿽然﹐方琦未有釁時﹐上詩亦何足多怪。

周元範

「誰云蒿上煙﹐隨云依碧落。」《投白公》句。「莫怪西陵風景別﹐鏡湖花艸爲先春。」右張爲取作《主客圖》。《賀朱慶余及第》句。

元範﹐句曲人。

李遠

《失鶴詩》云「秋風吹卻九臯禽﹐一片閒雲萬里心。碧落有情應悵望﹐靑天無路可追尋。來時白雪翎尢短﹐去日丹砂頂漸深。華表柱頭畱語後﹐不知消息到如今。」

《聽話叢臺》云「有客新從趙地回﹐自言曾上古叢臺。雲遮襄國天邊盡﹐樹繞漳河掌上來。弦管變成山鳥弄﹐綺羅畱作野花開。金輿玉輦無行迹﹐風雨誰知長碧苔。」

《贈寫禦容李長史》云「玉座塵消硯水淸﹐龍髯不動彩毫輕。初分隆準山河秀﹐乍點重瞳日月明。宮女捲簾皆暗認﹐侍臣開殿盡遙驚。三朝供奉無人敵﹐始覺僧繇浪得名。」

張固《幽閒鼓吹》云「宣宗朝﹐令狐綯薦遠爲杭州。宣皇曰﹕『我聞有遠詩云「長日惟銷一局棋」﹐豈可以臨郡哉﹖』對曰﹕『詩人之言﹐非有實也。』仍薦遠廉察可任﹐乃兪之。宣宗視遠到郡謝上表﹐左右曰﹕『不足煩聖慮也。』上曰﹕『遠到郡無非時奏章﹐只有此謝上表﹐安知不有情懇乎﹖吾不敢忽也。』」

遠﹐字求古。大中時﹐爲建州刺史。

朱可名

《應舉日寄兄弟》云「廢刈鏡湖田﹐上書紫閣前。愁人久委地﹐詩道未聞天。不是燒金手﹐徒拋釣月船。多慚兄弟意﹐不敢問林泉。」右張爲取作《主客圖》。

可名﹐越州人﹐進士及第﹐終長安令。

趙嘏

《長安秋望》云「云物淒涼拂曙流﹐漢家宮闕動髙秋。殘星幾點雁橫塞﹐長笛一聲人倚樓。紫艷半開籬菊靜﹐紅衣落盡渚蓮愁。鱸魚正美不歸去﹐空戴南冠學楚囚。」

《獻淮南李僕射》云「早年曾謁富人侯﹐今日難甘失鵠羞。新諾似山無力負﹐舊思如水滿身流。馬嘶紅葉蕭蕭晚﹐日照長江灩灩秋。功徳萬重知不惜﹐一言拋得百生愁。」

開成五年﹐樂和侍郎下三十一人及第﹐時在諒闇﹐率皆雅飲。嘏以詩賀曰「天上髙髙月桂叢﹐分明三十一枝風。滿懷春色向人動﹐遮路亂花迎馬紅。鶴馭尙飄雲雨外﹐蘭堂不在管弦中。居然自是前賢事﹐何必靑樓倚翠空。」

宣宗索嘏詩﹐首卷《題秦皇》云「徒知六國隨斤斧﹐莫有羣儒定是非。」上不悅。

張濆會昌五年陳商下第一人﹐翰林覆考黜之﹐嘏貽濆詩曰「莫向春風送酒杯﹐謫仙眞个是仙才。猶堪與世爲祥瑞﹐曾到蓬萊頂上來。」

杜紫微覽嘏《早秋詩》云「殘星幾點雁橫塞﹐長笛一聲人倚樓」﹐吟味不已﹐因目嘏爲「趙倚樓」。復有《贈嘏詩》曰「今代風騷將﹐誰登李杜壇。灞陵鯨海動﹐翰苑鶴天寒。今日訪君還有意﹐三條冰雪獨來看。」

嘏曾有詩曰「早晚粗酬身事了﹐水邊歸去一閒人。」果卒於渭南尉。嘏嘗家於浙西﹐有美姬惑之﹐洎計偕﹐以其母所阻﹐遂不攜去。會中元爲鶴林之遊﹐浙帥窺其姬﹐遂奄有之。明年﹐嘏及第﹐因以一絕箴之曰「寂寞堂前日又曛﹐陽臺去作不歸云。當時聞說沙吒利﹐今日靑娥屬使君。」浙帥不自安﹐遣一介歸之。嘏方出關﹐逢於橫水驛﹐姬抱嘏慟哭而卒﹐遂葬於橫水之陽。

嘏﹐字承祐﹐大中間終於渭南尉。

「一千里色中秋月﹐十萬軍聲半夜潮。」《錢塘》句。「梁王舊館已秋色﹐珠履少年輕繡衣。」句。「滿樓春色傍人醉﹐半夜雨聲前計非。」《寒食新丰別友》句。「三千宮女自塗地﹐十萬人家如洞天。」《送人尉江都》句。右張爲取作《主客圖》。

祝元膺

《送髙遂赴舉》云「句曲舊宅眞﹐自產日月英。旣涵嶽瀆气﹐安無神仙名。松桂邐迆色﹐與君相送情。」又《寄道友》云「兩頷凝淸霜﹐玉鑪焚天香。爲我延歲華﹐得入不死鄕。」又《夢仙辭》云「蟾蜍夜作靑冥鏡﹐螮蝀晴爲碧落梯。好个分明上天路﹐誰教移入武陵溪。」又有「霧紋斑似豹﹐水力健如龍」之句。張爲取作《主客圖》。

元膺﹐句曲人。與段成式同時﹐每愛誦孟不疑句云「白日故鄕遠﹐靑山佳句中。」成式紀之。

韋承貽

承貽﹐咸通中《策試夜潛紀長句於都堂西南隅》云「褒衣博帶滿塵埃﹐獨自都堂納捲回。蓬巷幾時聞吉語﹐棘籬何日免重來。三條燭盡鐘初動﹐九轉丹成鼎未開。殘月漸低人擾擾﹐不知誰是謫仙才。」又曰「白蓮千朵照廊明﹐一片升平雅頌聲。才唱第三條燭盡﹐南宮風月畫難成。」

承貽﹐字貽之。咸通八年登第。

鄭史

史﹐開成元年登第﹐經過池陽廉使崔君﹐悅一妓行雲﹐有詩云「最愛鉛華薄薄妝﹐更兼衣著又鵝黃。從來南國名佳麗﹐何事今朝在北行﹖」臨岐﹐博陵公輟贈之。

史終國子博士。賈島《送史詩》曰「葛林頗重疊﹐岑渚復幽奇。汩水斜陽岸﹐羈人正則祠。蒼梧多蟋蟀﹐白露濕江蘺。擢第榮回去﹐晨昏近九疑。」

韋楚老

《祖龍行》云「黑雲兵气射天烈﹐壯士朝眠夢冤結。祖龍一夜死沙邱﹐胡亥空隨鮑魚轍。腐肉偸生三千里﹐僞書先賜扶蘇死。墓接驪山土未幹﹐瑞光已向芒碭起。陳勝城中鼓三下﹐秦家天地如崩瓦。龍蛇撩亂入咸陽﹐少帝空隨漢家馬。」

《江上蚊子》云「飄搖挾翅亞紅腹﹐江邊夜起如雷哭。請問貪婪一點心﹐臭腐塡腹幾多足。越女如花住江曲﹐嫦娥夜夜凝雙睩。怕君撩亂錦窗中﹐十幅輕綃圍夜玉。」

杜牧之《送韋楚老拾遺自洛中歸朝》云「洛橋風暖細翻衣﹐春引仙官去玉墀。獨鶴初衝太虛日﹐九牛新落一毛時。行開教化期君是﹐臥病神祗禱我知。十載丈夫堪恥處﹐朱云猶掉直言旗。」

楚老﹐長慶進士﹐終於拾遺。開成時﹐李徳裕代牛僧孺爲淮南節度﹐奏僧孺錢帛事。補闕王繢﹑魏謨﹑崔黨﹑韋有翼﹐拾遺令狐綯及楚老﹑樊宗仁﹐連章奏徳裕妄奏錢帛﹐以傾僧孺。上不問。

「一從黃帝葬橋山﹐碧落千門鎖元气。」《天上行》句。張爲取作《主客圖》。

卷五十七

段成式

成式記云「武宗癸亥三年夏﹐予與張君希復善繼同官祕書﹐鄭君符夢復連職仙局。會暇日遊大興善寺﹐因問《兩京雜記》及《遊目記》﹐多所遺略。乃約一旬尋兩寺﹐以街東興善爲首﹐二記所不具﹐到則別錄之。遊及慈恩﹐初知官將並寺﹐僧眾艸艸﹐乃泛問一二上人及記塔下畫迹﹐遊於此遂絕。後三年﹐予職於京洛﹐及刺安成﹐至大中七年歸京﹐在外六甲子﹐所畱書籍﹐揃壞居半﹐於故簡中睹與二亡友遊寺﹐瀝血淚交。當時造適樂事﹐邈不可追。復方刊整﹐才足續穿蠹﹐然十亡五六矣。……靖善坊大興善寺﹐寺取大興兩字﹐坊名一字爲名。《新記》云﹕『優塡像﹐總章初爲火所燒。』據梁時西域優塡在荊州﹐言隋自臺城移來此寺﹐非也。今又有旃檀像﹐開目﹐其工頗拙﹐尢差謬矣。不空三藏塔前多老松﹐歲旱﹐則官伐其枝爲龍骨以祈雨﹐蓋三藏役龍﹐意其木必有靈也。……東廊之南素和尙院﹐庭有紫桐四株﹐素之手植。元和中﹐卿相遊此院。桐至夏有汗﹐污人衣如輠脂﹐不可浣。昭國東門鄭相﹐嘗與丞相數人避暑﹐惡其汗﹐謂素曰﹕『弟子爲和尙伐此木﹐各植一松也。』及暮﹐素戲祝木曰﹕『我種汝二十餘年﹐汝以汗爲人所惡﹐來歲若復有汗﹐我必薪汝。』自是無汗。寶歷末﹐予見說已十五餘年﹐無汗矣。素公不出院﹐轉《法華經》三萬七千部。夜常有貉子聽經﹐齋時烏鵲就掌取食。長慶初﹐庭前牡丹一朵合歡﹐有僧元幽題此院詩﹐警句云﹕『三萬蓮經三十春﹐半生不踏院門塵。』……左顧蛤像﹐舊傳云隋帝嗜蛤﹐所食必兼蛤味﹐數逾千萬矣。忽有一蛤﹐椎擊如舊﹐帝異之﹐置諸幾上。一夜有光﹐及明﹐肉自脫﹐中有一佛二菩薩像。帝悲悔﹐誓不食蛤﹐非陳宣帝。」辭﹕《老松靑桐聯二十字絕句》﹕「乘晴入精舍﹐語默想東林。盡是忘機侶﹐誰驚息影禽。善繼。有松堪系馬﹐遇缽更投鍼。記得湯師句﹐髙禪助朗吟。柯古。一雨微塵盡﹐支郎許數過。方同嗅檐匐﹐不用算多羅。」符夢。《蛤像聯二十字絕句》﹕「𨿽因雀變化﹐不逐月虧盈。縱有天中匠﹐神工詎可成。柯古。相好全如梵﹐端倪只爲隋。寧同蚌頑惡﹐但與鷸相持。」善繼。《聖柱連句》﹕上有鐵索迹。「天心惟助善﹐聖迹此開陽。柯古。載想雷輪重﹐絙凝電索長。善繼。上衝扶螮蝀﹐不動束鋃鐺。柯古。饑鳥未曾啄﹐乖龍寧敢藏。」善繼。

「長樂坊安國寺﹐紅樓﹐睿宗在藩時舞榭。東禪院亦曰木塔院﹐院門西北廊五壁﹐吳道子弟子釋思道畫釋梵八部﹐不施彩色﹐尙有典刑。禪師法空影堂﹐世號吉州空者﹐久養一騾﹐將終﹐鳴走而死。有弟子允一曰元。嵩患風﹐常於空室埋一柱鎖之﹐僧難輒愈。佛殿﹐開元初明皇拆寢室施之。當陽彌勒﹐法空自光明寺移來。未建都時﹐此像在村蘭若中﹐往往放光﹐因號光明寺。寺在懷遠坊﹐後爲延火所燒﹐惟像獨存。法空初移像時﹐索大如虎口﹐數十牛曳之﹐索斷不動。法空執鑪﹐依法作禮九拜﹐泣涕發誓。像身忽嚗嚗作聲﹐身迸分爲數十段﹐不終日﹐移至寺焉。利涉塑堂﹐元和中﹐取其處聖容院﹐遷像廡下。上忽夢一僧﹐形容奇偉﹐訴曰﹕『暴露數日﹐豈聖君意耶﹗』及明﹐駕幸﹐驗問如夢﹐卽令移就堂中﹐側施帷帳安之。光明寺中鬼子母及文惠太子塑像﹐舉止態度如生﹐工名李岫。山庭院﹐古木崇阜﹐幽若山谷﹐當時輦土營之。上座璘公院﹐有穗柏一株﹐衢柯偃覆﹐下坐十餘人。」辭﹕《紅樓連句》﹕隱侯體。「重疊碎晴空﹐餘霞更助紅。蟬蹤近鳷鵲﹐鳥道接相風。善繼。苔靜金輪路﹐雲輕白日宮。元和中﹐帝幸此宮。璧詩傳謝客﹐詞人陳至題此院詩云﹕藻井尙寒龍迹在﹐紅樓初起日光通。門榜占休公。」廣宣上人住此院﹐有詩名﹐時號爲《紅樓集》。柯古。《穗柏聯句》﹕「一院暑難侵﹐莓苔可影深。枝標爭息鳥﹐余吹正開襟。宿雨香添色﹐殘陽石在陰。乘閒動詩意﹐助靜入禪心。」善繼。《題璘公院》﹕一言至七言﹐每人占兩題。「靜﹐虛。熱際﹐安居。夢。龕燈斂﹐印香餘。東林賓客﹐西澗圖書。檐外垂靑豆﹐經中發白渠。縱辯宗因衮衮﹐忘言事理如如。柯竟。泉臺定將入流否﹐鄰笛足疑靑梵余。」柯新度。

「常樂坊趙景公寺﹐隋開皇三年置﹐本曰弘善寺﹐十八年攺焉。南中三門裏東壁上﹐吳道玄白畫地獄變﹐筆力勁怒﹐變狀陰怪﹐睹之不覺毛戴﹐吳畫中得意處。三階院西廊下﹐範長壽畫西方變及十六對事﹐寶池尢妙絕﹐諦視之﹐覺水入浮壁。院門上白畫樹石﹐頗似閻立徳。予攜立徳天祠粉本驗之﹐無異。西中三門裏門南﹐吳生畫龍及刷天王須﹐筆迹如鐵。有執鑪天女﹐竊眸欲語。」辭﹕《吳畫聯句》﹕「慘淡十堵內﹐吳生縱狂迹。風雲將逼人﹐神鬼如脫壁。柯古。其中龍最怪﹐張甲方汗栗。黑雲夜窸窣﹐焉知不霹靂。善繼。此際忽仙子﹐獵獵衣舄奕。妙瞬乍疑生﹐參差奪人魄。夢。往往乘猛虎﹐衝梁聳奇石。蒼峭束髙泉﹐角膝警欹側。柯古。冥獄不可視﹐毛戴腋流液。苟能水成河﹐剎那沈火宅。」善繼。《題約公院四言》﹕「印火熒熒﹐燈續焰靑。善繼。七俱胝咒﹐四阿含經。柯古。各錄佳語﹐聊事素屏。夢。丈室安居﹐延賓不扃。」升上人。

「大同坊云化寺﹐大歷初﹐僧儼講經﹐天雨花﹐至地咫尺而滅﹐夜有光燭室﹐敕攺爲雲華。儼﹐卽康藏之師也。康本住恭靖裏氈曲﹐忽睹光如輪﹐眾人皆見。遂尋光至儼講經所﹐滅。佛殿西廊立髙僧一十六身﹐天寶初﹐自南內移來﹐畫迹拙俗。觀音堂在寺西北隅。建中末﹐百姓屈嚴患瘡且死﹐夢一菩蕯摩其瘡曰﹕『我在雲華寺。』嚴驚覺汗流﹐數日而愈。因詣寺尋檢﹐至聖畫堂﹐見菩蕯﹐一如其睹也。」辭﹕《偶聯句》﹕「共入夕陽寺﹐因窺甘露門。升上人。淸香惹苔蘚﹐忍艸雜蘭蓀。夢。捷偈飛箝答﹐新詩倚杖論。柯古。壞幡標古剎﹐聖畫煥崇垣。善繼。豈慕穿籠鳥﹐難防在牖猿。柯古。一音惟一性﹐三語更三幡。」善繼。

「道政坊寶應寺。韓幹﹐藍田人﹐少時常爲酒家送酒。王右丞兄弟未遇﹐每貰酒漫遊﹐幹常徵債於王家﹐戲畫地爲人馬。右丞精思丹靑﹐奇其意趣﹐乃歲與錢二萬﹐令學畫十餘年。今寺中釋梵天女﹐悉齊公妓小小等寫眞也。寺有韓幹畫下生幀彌勒﹐衣紫袈裟。右邊仰面菩薩及二師子尢入神。有王家舊鐵石齊公所喪一歲子﹐漆之如羅睺羅﹐每盆供日出之。寺中彌勒殿﹐齊公寢堂也。東廊北面﹐楊岫之畫鬼神﹐齊公嫌其筆迹不工﹐故止一宿。」辭﹕《僧房聯句》﹕「古畫思厓嶺﹐上方疑傅巖。蝶閒移忍艸﹐蟬曉揭髙杉。柯古。香字消芝印﹐金經發茝函。井通松底脈﹐書坼洞中緘。」善繼。《小小寫眞聯句》﹕「如生小小眞﹐猶自未棲塵。夢。揄袂將離座﹐斜柯欲近人。柯古。昔時知出眾﹐情寵占橫陳。善繼。不遣遊張巷﹐豈教窺宋鄰。夢。庾樓吹笛裂﹐弘閣賞歌新。柯古。蟬怯纖腰步﹐蛾驚半額顰。善繼。圖形誰有術﹐買笑詎辭貧。柯古。復隴迷村徑﹐重泉隔漢津。夢。同心知作羽﹐比目定爲鱗。善繼。殘月巫山夕﹐餘霞洛浦晨。」柯古。

「平康坊菩薩寺﹐佛殿東西障日及諸柱上圖畫﹐是東廊迹﹐舊鄭法士畫。開元中﹐因屋壞﹐移入大佛殿內北壁。食堂前東壁上﹐吳道玄畫智度論色偈變﹐偈是吳自題﹐筆迹遒勁﹐如磔鬼神毛髮。次堵畫禮骨仙人﹐天衣飛揚﹐滿壁風動。佛殿內後壁﹐吳道子畫消災經事﹐樹石古崄。元和中﹐上欲令移之﹐慮其摧壞﹐乃下詔擇畫手寫進。佛殿內槽壁﹐維摩變﹐舍利佛角膝而轉。元和末﹐俗講僧文淑裝之﹐筆迹盡矣。故興元鄭公尙書題此壁僧院詩曰﹕『但慮彩色污﹐無虞臂胛肥。』置寺碑陰﹐雕飾奇巧﹐相傳鄭法士所起樣也。初﹐會覺上人以利施起宅十餘畝﹐工畢﹐釀酒百石﹐列瓶甕於兩廊下﹐引吳道玄觀之﹐因謂曰﹕『檀越爲我畫﹐以是賞之。』吳生嗜酒﹐且利其命﹐欣然而許。予以蹤迹似不及景公寺畫。中三門內東門神﹐善繼云﹕『是吳生弟子王耐兒之手也。』」辭﹕《書事聯句》﹕「悉爲無事者﹐任被俗流憎。夢。客異幹時客﹐僧非出院僧。柯古。遠聞疏牖磬﹐曉辧密籠燈。善繼。步觸珠幡響﹐吟窺缽水澄。夢。句饒方外趣﹐遊愜社中朋。柯古。靜裏已馴鴿﹐齋中亦好鷹。善繼。金塗筆是褧﹐彩澑紙非繒。升上人。錫杖已尅鍛﹐田衣從壞塍。柯古。占牀暫一脇﹐捲箔賴長肱。善繼。佛日初開照﹐魔天破幾層。柯古。咒中陳祕計﹐論處正先登。善繼。勇帶綻鍼石﹐危防邱井藤。」升上人。

「宣陽坊奉慈寺﹐開元中虢國夫人宅﹐安祿山僞置百官﹐以田乾眞爲京兆尹﹐取此宅爲府。後爲郭曖駙馬宅。今上卽位之初﹐太皇太后爲升平公主追福﹐奏置奉慈寺﹐賜錢二十萬﹐繡幀三車﹐抽左街十寺僧四十人居之。今有僧惟則﹐以七寶木摹阿育王舍利塔﹐自明州負來。寺成後二年﹐司農少卿楊敬之小女﹐年十三﹐以六韻成詩題此寺﹐自稱關西孔子二十七代孫﹐字徳麟。警句云﹕『日月金輪動﹐旃檀碧樹秋。塔分鴻雁翅﹐鐘掛鳳凰樓。』事因見敕賜衣。光宅坊光宅寺﹐本官蒲萄園。中禪師影堂﹐師號惠中﹐肅宗上元二年﹐徵至京師﹐初居此寺。詔云﹕『杖錫而來﹐京師非遠。齋心已久﹐副朕虛懷。』」辭﹕《中禪師影堂聯句》﹕「名下固無虛﹐敖曹貌嚴毅。洞達見空王﹐圓融入佛地。善繼。一言當要害﹐忽忽醒諸醉。不動須彌山﹐一云不動如須彌。多方辯無匱。夢。坦率對萬乘﹐偈答無所避。爾如毗沙門﹐外形如脫履。柯古。但以理爲量﹐不語怪力事。木石催貢髙﹐慈悲引貪恚。升上人。當時乏支許﹐何人契深致。隨宜詎說三﹐直下開不二。」柯古。

「翊善坊保壽寺﹐本髙力士宅﹐天寶九載﹐捨爲寺。初鑄鐘成﹐力士設齋慶之。舉朝畢至﹐一擊百千。有規其意﹐連擊二十杵。經藏閣規創危巧﹐二塔火珠﹐受十餘斛。河陽從事李涿﹐性好奇古﹐與僧智增善﹐嘗俱至此寺﹐觀庫中舊物。忽於破甕中得物如被﹐幅裂污坌﹐觸而塵起。涿徐視之﹐乃畫也。因以州縣圖三及縑三十獲之﹐令家人裝治之﹐大十餘幅。訪於常侍柳公權﹐方知張萱所畫《石橋圖》也。明皇賜髙﹐因畱寺中。後爲鬻畫人宗牧言於左軍﹐尋有小使領軍卒數十人至宅﹐宣敕取之﹐卽日進入。先帝好古﹐見之大悅﹐命張於云韶院。寺有先天菩薩幀﹐本起成都妙積寺。開元初﹐有尼魏八師者﹐常念大悲咒。雙流縣百姓劉乙意兒﹐年十一﹐自欲事魏尼﹐尼遣之不去﹐常於奧室立禪。嘗白魏云﹕『先天菩薩見身此地。』遂篩灰於庭。一夕﹐有巨迹數尺﹐輪理成就。因謁畫工﹐隨意設色﹐悉不如意。有僧楊法成自言能畫﹐意兒常合掌瞻仰﹐然後指授之。以匠十稔﹐工方就。後塑先天菩蕯﹐凡二百四十首﹐首如塔勢﹐分臂如意蔓﹐其榜子有一百四十日鳥樹﹐一鳳四翅﹐水肚樹。所題深怪﹐不可詳悉﹐畫樣凡十五卷。柳七師者﹐崔寧之甥﹐分三卷往上都流行。時魏奉古爲長史﹐進之。後因四月八日賜髙力士。今成都者﹐是其次本。」辭﹕《光天幀贊聯句》﹕「觀音化身﹐厥形孔怪。胣腦淫厲﹐眾魔膜拜。善繼。指夢鴻紛﹐膀列區界。其事明張﹐何不可解。柯古。閻河徳川﹐大士先天。眾象參羅﹐暾暾田田。夢。百億花發﹐百千燈燃。膠如絡繹﹐浩汗連綿。善繼。焰摩界戚﹐洛迦苦霽。正念皈依﹐眾如靑篲。柯古。戾滓可汰﹐癡膜可蛻。稽首如空﹐晬容若睇。善繼。闡提墨師﹐睹而面之。寸念不生﹐未遇乎而。」柯古。

「宣陽坊靜域寺﹐本太穆皇后宅。寺僧云﹕『三階院門外是神堯皇帝射孔雀處。』禪門內外﹐《遊目記》云﹕『王昭隱畫。』門西裏面﹐和修吉龍王有靈。門內之西﹐火目藥叉及北方天王﹐甚奇猛。門東裏面﹐賢門也野叉部落﹐鬼首上蟠蛇﹐汗煙可懼。東廊樹石崄怪﹐髙僧亦怪。西廊萬菩薩院﹐門裏南壁﹐皇甫軫畫鬼神及雕﹐雕勢若脫。軫與吳道玄同時﹐吳以其藝逼己﹐募人殺之。萬菩薩堂內有寶塔﹐以小金銅塔數百飾之。大歷中﹐將作劉監有子合手出胎﹐七歲念《法華經》﹐及卒﹐焚之﹐得舍利數千粒﹐分藏於金銅塔中。善繼云﹕『合是釗銛。』佛殿東廊有古佛堂﹐其地本雍村﹐堂中像設﹐悉是石作。相傳云隋恭帝終此堂。」辭﹕《三階院聯句》﹕「密密助堂堂﹐隋人歌檿桑。雙鶻摧孔雀﹐一矢隕貪狼。柯古。百步望云立﹐九規看月張。獲蛟徒破浪﹐中乙漫如墻。善繼。還似貫金鼓﹐更疑穿石梁。因添挽河力﹐爲滅射天狂。柯古。絕藝卻南牧﹐英聲來鬼方。麗電何足敵﹐殪豕未爲長。善繼。龍臂勝猿臂﹐星芒超箭芒。虛誇絕髙鳥﹐垂拱議明堂。」柯古。

「崇義坊招福院﹐本曰正覺﹐國初毀之﹐以其地立第﹐賜諸王﹐睿宗在藩居之。乾封二年﹐移長寧公主佛殿於此﹐重建此寺。」辭﹕《贈諸上人聯句》﹕「翻了西天偈﹐燒余梵字香。撚眉愁俗客﹐支頰背殘陽。柯古。州號惟思沃﹐山名只記匡。辯中摧世智﹐定裏破魔彊。善繼。許睿禪心徹﹐湯休詩思長。助吟疏磬斷﹐久語貫珠妨。柯古乘興書芭葉﹐閒來入豆房。漫題存古壁﹐怪畫匝長廊。」善繼。

「招國坊崇濟寺﹐寺內有天后織成綾龍披襖子及繡衣六事。東廊從南第二院﹐有宣律師制袈裟堂。曼殊堂有松數株﹐甚奇。」辭﹕《宣律和尙袈裟絕句》﹐善繼云「共覆三衣中夜寒﹐披時不鎭尼師壇。無因蓋得龍宮地﹐畦裏塵飛業相殘。」和前﹕「雲南山披時寒夜中﹐一角不動毗嵐風。何人見此生慚愧﹐斷續猶應護得龍。」《奇松聯二十字絕句》﹕「杉松何相疏﹐楡柳方迥屑。無人擅談柄﹐一枝不敢折。」柯古。「中庭苔蘚深﹐吹余鳴佛禽。至於摧折枝﹐凡艸猶避陰。」善繼。「僻徑根從露﹐閒房枝任侵。一株風正好﹐來助碧雲吟。」夢。「時時掃窗聲﹐重露滴寒砌。風颭一枝遒﹐閒窺別生勢。」升上人。「偃蓋入樓妨﹐盤根侵井窄。髙僧獨惆悵﹐爲與燈嵐隔。」柯古。

「永安坊永壽寺﹐三門東吳道子畫﹐似不得意。佛殿名會仙﹐本是內中梳洗殿。貞元中﹐有證智禪師﹐往往靈驗﹐或時在張櫝蘭若中治田﹐及夜歸寺﹐若在金山界﹐相去七百里。」辭﹕《閒中好》﹕「閒中好﹐盡日松爲侶。此趣人不知﹐輕風度僧語。」夢。「閒中好﹐塵務不縈心。坐對當窗木﹐看移三面陰。」柯古。「閒中好﹐幽磬度鐘遲。卷上論題肇﹐畫中僧姓支。」善繼。

「崇仁坊資聖寺﹐淨土院門外﹐相傳吳生一夕秉燭醉畫﹐就中戟手﹐視之惡駭。院門裏﹐盧稜伽畫。盧常學吳勢﹐吳亦授以手訣﹐乃畫總持三門寺﹐方半﹐吳大賞之﹐謂人曰﹕『稜伽不得心訣﹐用思太苦﹐其能久乎﹗』畫畢而卒。中門窗間﹐吳畫髙僧﹐韋述贊﹐李嚴書。中三門外兩面上層﹐不知何人畫﹐人物頗類閻令。寺西廊北隅﹐楊坦畫近塔天女﹐明睇將瞬。團塔院北堂﹐有鐵觀音﹐髙三丈餘。觀音院兩廊四十二賢聖﹐韓幹畫﹐元中書載贊。東廊北頭散馬﹐不意見者﹐如將嘶蹀。聖僧中龍樹﹑商那﹑和修絕妙。團塔上菩薩李眞畫﹐四面花鳥邊鸞畫﹐藥師菩薩頂上戎葵尢佳。塔中藏千部《法華經》。」辭﹕《諸畫聯句》﹕柏梁體。「吳生畫勇矛戟攢﹐柯古。出變奇勢千萬端。善繼。蒼蒼鬼怪層壁寬﹐夢。睹之忽忽毛髮寒。柯古。稜伽之力所疲殫﹐柯古。李眞周昉優劣難。夢。活禽生卉推邊鸞﹐柯古。花房嫩彩猶未幹。善繼。韓幹變態如激湍﹐夢。惜者壁畫勢未殫。柯古。後人新畫何汗漫。」善繼。

成式﹐字柯古﹐文昌之子。博學彊記﹐多奇篇祕籍。嘗於私第鑿池﹐得片鐵﹐命尺周量之﹐笑而不言。置之密室﹐時窺之﹐則有金書二字﹐報十二時也。成式博物類此。終太常少卿。

成式《與溫庭筠云籃紙詩序》曰「予在九江﹐多意造之﹐分送五十。」詩云「三十六鱗充使時﹐數番猶得裹相思。待將袍襖重抄了﹐盡寫襄陽播掿詞。」

成式《酉陽雜俎》云「古樂府《木蘭篇》﹕『願賜明駝千里足﹐送兒還故鄕。』明字多誤作鳴。駝臥﹐腹不帖地﹐屈足﹐漏明﹐則行千里。」又云「波斯國謂象牙爲白暗﹐犀角爲黑暗﹐故老杜有『黑暗通蠻貨』之句。」又載《鬼詩》二篇云「長安女兒踏春忙﹐何處春歸不斷腸。舞袖弓彎渾忘卻﹐蛾眉空帶九秋霜。」又云「流水娟娟芹發牙﹐織鳥雙飛客還家。荒村無人作寒食﹐殯宮空對棠梨花。」

《酉陽雜俎》云「一夕﹐予坐客以互送連句爲煩﹐乃命工取細斑竹﹐以白金鎖首﹐如茶挾﹐以遞聯名之。予在城時﹐常與客聯句﹐初無虛日。小酌求狎﹐或窮韻相角﹐或押惡韻﹐或煎茗一碗﹐爲八韻詩﹐謂之雜連。若志於不朽﹐則汰揀穩韻﹐無所得輒已﹐謂之苦聯。聯時共押平聲好韻不僻者﹐出於竹簡﹐謂之韻牒。出城悉攜行﹐坐客句挾韻牒之語﹐必爲好事者所傳矣。因說故相牛公楊州賞秀才蒯希逸詩﹕『蟾蜍醉裏破﹐蛺蝶夢中殘。』每坐吟之。予因請坐客各吟近日爲詩者佳句﹐有吟賈島『舊國別多日﹐故人無少年』﹐馬戴『猿啼洞庭樹﹐人在木蘭舟』﹐又『骨銷金鏃在』﹐有吟僧無可『河來當塞斷﹐一曰盡。山一曰岸。遠與沙平』﹐又『開門落葉深』﹐有吟張祜『河流側讓關』﹐一曰山。又『泉聲到池盡』﹐有吟僧靈準詩『晴看漢水廣﹐秋覺峴山髙』﹐有吟朱景玄『塞鴻先秋去﹐邊艸入夏生』﹐予吟上都僧元礎『守隔殘潮去』﹐又『采藥過泉聲』﹐又『林塘秋半宿﹐風雨夜深來。』予識蜀中客龐季子﹐每云『寒云生易滿﹐秋艸長難髙』。」

成式有《漢上題襟》十卷。

光風亭夜宴﹐妓有醉毆者﹐溫飛卿曰「若狀此﹐便可以疻面對捽胡。」成式乃曰「捽胡雲彩落﹐疻面月痕消。」又曰「擲履仙鳧起﹐扯衣蝴蝶飄。羞中含薄怒﹐顰裏帶余嬌。醒後猶攘腕﹐歸時更折腰。狂夫自纓絕﹐眉勢倩誰描。」韋蟾云「爭揮鉤弋手﹐競聳踏謠身。傷頰詎關舞﹐捧心非效顰。」飛卿云「吳國初成陣﹐王家欲解圍。拂巾雙雉叫﹐飄瓦兩鴛飛。」

卷五十八

溫庭皓韋蟾李敬芳李溟李郢韓琮劉滄柳棠賀蘭朋吉崔玨李洞長孫翺崔櫓曹唐於武陵霍總劉魯風盧尙卿

溫庭皓

尙書東苑公鎭襄陽﹐成式﹑庭皓﹑蟾皆其從事﹐上元唱和詩各三篇。成式詩云「風杪影淩亂﹐露輕光陸離。如霞散仙掌﹐似燒上峨嵋。道樹千花發﹐扶桑九日移。因山成眾象﹐不復藉蟠螭。踴出多寶塔﹐往來飛錫僧。分明三五月﹐傳照百千燈。馴狖移髙柱﹐慶雲遮半層。夜深寒焰白﹐猶自綴金繩。」「磊落風初定﹐輕明云乍妨。疏中搖月彩﹐繁處雜星芒。火樹枝柯密﹐燭龍鱗角張。窮愁讀書者﹐應得假餘光。」庭皓詩云「一峯當勝地﹐萬點照嚴城。勢異昆岡發﹐光疑玄圃生。焚書翻見字﹐舉燧不招兵。況遇新春夜﹐何勞秉燭行。」「九枝應並耀﹐午夜思潛然。景集靑山外﹐螢分碧艸前。輝華侵月影﹐歷亂寫星躔。望極髙樓上﹐搖光滿綺筵。」「春山收暝色﹐爝火集餘輝。麗景饒紅焰﹐祥光出翠微。白楡行自比﹐靑桂影相依。惟有偸光客﹐追遊欲忘歸。」

庭皓﹐咸通中爲徐州崔彥曾幕府。龐勛反﹐以刃脇庭皓﹐使爲表求節度使。倨答曰「我豈以筆硯事汝耶﹗其速殺我。」遂遇害。

庭皓《梅詩》云「一樹寒林外﹐何人此地栽。春光先自暖﹐陽艷暗相催。曉覺霜添白﹐寒迷月借開。餘香低惹袖﹐墮蕊逐流杯。零落移新暖﹐飄揚上故臺。雪繁鶯不識﹐風裊蝶空回。羌吹應愁起﹐徵徒異渴來。莫貪題詠興﹐商鼎待鹽梅。」

韋蟾

《上元唱和詩》云「新正圓月夜﹐尢重看燈時。累塔嫌沙細﹐成文訝筆遲。歸牛疑燧落﹐過雁誤書遺。生惜蘭膏燼﹐還爲隔歲期。」「舉燭光才起﹐揮毫勢競分。點時驚墜石﹐挑處接崩云。辭異秦丞相﹐銘非竇冠軍。惟愁殘焰落﹐逢玉亦俱焚。」「多寶神光動﹐生金瑞色浮。照人低入郭﹐伴月夜當樓。燻穴應無取﹐焚林固有求。夜闌陪玉帳﹐不見九枝畱。」

蟾廉問鄂州罷﹐賓僚祖餞﹐蟾曾書《文選》句云「悲莫悲兮生別離﹐登山臨水送將歸。」以箋毫授賓從﹐請續其句。逡巡﹐有妓泫然起曰「某不才﹐不敢染翰﹐欲口占兩句。」韋大驚異﹐令隨念。云「武昌無限新栽柳﹐不見楊花撲面飛。」座客無不嘉嘆。韋令唱作《楊柳枝詞》。

蟾爲左丞﹐至長樂驛﹐見李湯給事題名﹐題其側曰「渭水秦山照眼明﹐希仁何事寡詩情。只應學得虞姬婿﹐書字才能記姓名。」

蟾﹐字隱珪﹐下杜人。大中七年進士登第﹐初爲徐商掌書記﹐終尙書左丞。

《梅詩》云「髙樹臨溪艷﹐低枝隔竹繁。何須是桃李﹐然後欲忘言。擬折魂先斷﹐須看眼更昏。誰知南陌艸﹐卻解望王孫。」

《題僧壁》云「一竹橫檐掛淨巾﹐竈無煙火地無塵。剃頭未必知心法﹐要且閒於名利人。」段成式和云「有僧支頰撚眉毫﹐起就夕陽磨剃刀。到此旣知閒處樂﹐俗心何啻九牛毛。」

《送盧潘尙書之靈武》云「賀蘭山下果園成﹐塞北江南舊有名。水木萬家朱戶暗﹐弓刀千隊鐵衣鳴。心源落落堪爲將﹐膽气堂堂合用兵。卻使六番諸子弟﹐馬前不信是書生。」

《贈商山僧》云「商嶺東西路欲分﹐兩間茅屋一溪云。師言耳重知師意﹐人是人非不欲聞。」

李敬芳

《天臺閒望》云「天臺十二旬﹐一片雨中春。林果垂楊盡﹐山苖半夏新。陽烏暗展翅﹐陰魄夜飛輪。坐冀無雲物﹐分明見北辰。」

《勸酒》云「不向花前醉﹐花應解笑人。只憂連夜雨﹐又過一年春。」

《聞髙侍郎卒貶所》云「京西髙院長﹐直气似吾徒。走馬論邊備﹐飛聲感廟謨。官移人未察﹐身沒事多符。寂寞他年後﹐名編野史無。」

《遣興》云「果窺丹竈鶴﹐莫羨白頭翁。日月仙壺外﹐筋骸藥臼中。雲歸無定所﹐鳥迹不畱空。何必勞方寸﹐嶇崎問遠公。」

《汴河直進船》云「汴水通淮利最多﹐生人爲害亦相和。東南四十三州地﹐取盡脂膏是此河。」

字中虔﹐登長慶進士第。大和中﹐爲歙州刺史。大中時﹐顧陶集《唐詩類選》云「李歙州敬方﹐才力周備﹐興比之間﹐獨與前輩相近。家集三百首﹐簡擇律韻八篇而已。𨿽前後敻絕﹐或畏多言﹐而典刑具存﹐非敢避棄。」

李溟

「喬木掛鬥色﹐水驛壞門開。向月片帆去﹐背云行雁來。晚年名利迹﹐寧免路岐哀。前計不能息﹐若爲玄鬢回。」《無題》。溟以是詩得名﹐張爲取作《主客圖》。

賈島《送溟謁宥州李權使君》云「英雄典宥州﹐迢遞苦吟遊。風宿驪山下﹐月斜灞水流。去時初落葉﹐回日定無秋。太守攜才子﹐看鵬百尺樓。」

李郢

《重陽日寄浙東諸從事》云「野人多病門長掩﹐荒圃重陽菊自開。愁裏又聞淸笛怨﹐望中難見白衣來。元瑜正及從軍樂﹐寧戚誰憐叩角哀。紅旆紛紛碧江暮﹐知君醉下望鄕臺。」

《奉陪裴相公重陽日遊安樂池亭》云「絳霄輕靄翊三臺﹐嵇阮情懷管樂才。蓮沼昔爲王儉府﹐菊籬今作孟嘉杯。寧知北闕元勛在﹐漢賜蕭何等北闕大第。卻引東山舊客來。自笑吐茵還酩酊﹐日斜空從絳衣回。」

《和湖州杜員外冬至日白蘋州見憶》云「白蘋亭上一陽生﹐謝脁新裁錦繡成。千嶂雪銷溪影綠﹐幾家梅綻海波淸。已知鷗鳥長來狎﹐可許汀洲獨有名。多愧龍門重招引﹐卽拋田舍棹舟行。」

《贈羽林將軍》云「虯髯憔悴羽林郎﹐曾入甘泉侍玉皇。雕沒夜云知禦苑﹐馬隨仙仗識天香。五湖劫去孤舟月﹐六國平來兩鬢霜。惟有桓伊江上笛﹐臥吹三弄送殘陽。」

《上裴晉公詩》云「四朝憂國鬢如絲﹐龍馬精神海鶴姿。天上玉書傳詔夜﹐陣前金甲受降時。曾經庾亮三秋月﹐下盡羊曇兩路棋。惆悵舊堂扃綠野﹐夕陽無限鳥飛遲。」

《江亭春霽》云「江籬漠漠荇田田﹐江上云亭霽景鮮。蜀客帆檣背歸燕﹐楚山花木怨啼鵑。春風掩映千門柳﹐晚色淒寒萬井煙。金磬泠泠水南寺﹐上方僧室翠微連。」

《寒食遠望》云「舊墳新隴哭多時﹐流世都堪幾度悲。烏鵲亂啼人未遠﹐野風吹散白棠梨。」

《七夕寄張氏兄弟》云「新秋牛女會佳期﹐紅粉筵開玉饌時。好與檀郎記花朵﹐莫教淸曉羨蛛絲。」

《七夕》云「烏鵲橋頭雙扇開﹐年年一度過河來。莫嫌天上稀相見﹐猶勝人間去不回。欲減煙花饒俗世﹐暫煩煙月掩妝臺。別時舊路長淸淺﹐豈肯離心似死灰。」

《中元夜詩》云「江南水寺中元夜﹐金粟欄邊見月娥。紅燭影回仙態近﹐翠環光動見人多。香飄彩殿疑蘭麝﹐霧繞輕衣雜綺羅。湘水夜空巫峽遠﹐不知歸路欲如何。」

字楚望﹐大中進士﹐終於禦史。

郢有詩云「江風徹曙不成睡﹐二十五聲秋點長。」最爲警絕。劉光遠載於《金華子》。

李義山《汴上送郢之蘇州》云「人髙詩苦滯夷門﹐萬里梁王有舊園。煙幌自應憐白紵﹐月樓誰伴詠黃昏。露桃塗頰依苔井﹐風柳誇腰住水村。蘇小小墳今在否﹐紫蘭香逕與招魂。」

杜牧之《湖南正初招郢》云「行樂及時時已晚﹐對酒當歌歌不成。千里暮山重疊翠﹐一溪寒水淺深淸。髙人以飲爲忙事﹐浮世除詩盡彊名。看著白蘋芽欲吐﹐雪舟相訪勝閒行。」

方幹《贈李郢端公》﹕「非惟孤峭與世絕﹐吟處斯須能變通。物外搜羅歸大雅﹐毫端剪削有餘功。山川正气侵靈府﹐雪月淸輝引惠風。別得人間上升術﹐丹霄路在五言中。」

郢子興﹐字魯珍﹐生於南海﹐尢能詩﹐每一篇成﹐必膾炙人口。後登甲科。

韓琮

《春愁篇》云「金烏長飛玉兔走﹐靑鬢長靑古無有。秦娥十六語如弦﹐未解貪花惜楊柳。吳魚嶺雁無消息﹐水盼蘭情別來久。勸君年少莫遊春﹐暖風遲日濃如酒。」

《詠馬》云「曾經伯樂識長鳴﹐不似龍行不敢行。金埒未登嘶若是﹐鹽車猶駕瘦何驚。難逢王濟知音癖﹐欲就燕昭買駿名。早晚飛黃引同皂﹐碧雲天上作鸞鳴。」

《暮春送客》云「綠暗紅稀出鳳城﹐暮雲樓閣古今情。行人莫聽宮前水﹐流盡年光是此聲。」

《駱谷晚望》云「秦川如畫柳如絲﹐去國還鄕一望時。公子王孫暮來好﹐嶺花多是斷腸枝。」

《二月二日遊洛源》云「舊苑新晴艸似苔﹐人還香在踏靑開。今朝此地成惆悵﹐已後逢春更莫來。」

《公子行》云「紫袖長衫色﹐銀蟬半臂花。帶妝盤水玉﹐鞍繡坐雲霞。別殿承恩澤﹐飛龍賜渥窪。控羅靑裊轡﹐鏤象碧燻葩。意气催歌舞﹐闌珊走鈿車。袖障云縹緲﹐釵轉鳳欹斜。珠捲迎歸箔﹐紅籠晃醉紗。惟無難夜日﹐不得似仙家。」

字代封。大中中﹐爲湖南觀察使。待將士不以禮﹐宣宗時﹐爲都將石載順等所逐。

劉滄

《中秋夜玩月詩》云「中秋朗月靜天河﹐烏鵲南飛客恨多。寒色滿窗明枕簞﹐淸光凝露拂煙蘿。桂枝斜漢流靈魄﹐蘋葉微風動細波。此夜空庭聞木葉﹐蒹葭霜積雁初過。」

《與僧話舊》云「巾舄同時下翠微﹐舊遊因話事多違。南朝古寺幾僧在﹐北嶺空林惟鳥歸。莎徑晚煙凝竹塢﹐石池香色染苔衣。此來相見又相別﹐卽是關河朔雁飛。」

《經煬帝行宮》云「此地曾經翠輦過﹐浮雲流水竟如何。香消南國美人盡﹐怨入東風芳艸多。殘柳宮前空露葉﹐夕陽川上浩煙波。行人遙起廣陵思﹐古渡月明聞棹歌。」

《咸陽懷古》云「經過此地無窮事﹐一望淒然感廢興。渭水故都秦二世﹐咸陽秋艸漢諸陵。天空絕塞聞邊雁﹐葉盡孤村見夜燈。風景蒼蒼多少恨﹐寒山半出白雲層。」

《長洲懷古》云「野燒空原盡狄灰﹐吳王此地有樓臺。千年事往人何在﹐半夜月明潮自來。白鳥影從江樹沒﹐淸猿聲入楚云哀。停車日晚薦蘋藻﹐風靜寒塘花正開。」

滄﹐字蘊靈﹐大中進士也。

柳棠

東川柳棠﹐應進士舉﹐才思優贍。楊尙書汝士作鎭日﹐以一巨魚杯飲之。棠不卽飲﹐楊公以詩戲之曰「文章謾道能吞鳳﹐杯酒何曾解喫魚。今日梓州張社會﹐應須遭這老尙書。」棠曰「未向燕臺逢厚禮﹐幸因社會接餘歡。一魚喫了終無愧﹐鵾化爲鵬也不難。」初﹐棠與馮戡善﹐棠及第後﹐戡與詩曰「桃花浪裏成龍去﹐竹葉山頭退鷁飛。」棠每於東川席上﹐狂縱日甚﹐詩忤楊公﹐云「莫言名位未相儔﹐風月何曾阻獻酬。前輩不須輕後輩﹐靖安今日在衡州。」靖安﹐李宗閔尙書﹐與楊公中外昆弟。東川益怒﹐爲書讓其座主髙鍇侍郎曰「柳棠者﹐凶悖嚚傲﹐識者惡之。狡過仲容﹐才非犬子。且膺門之貴﹐豈宜有此生乎﹗」二公以書往返詰難﹐棠不任憂愓。其後參越巂軍事而卒。

賀蘭朋吉

《客捨喜友人相訪》云「荒居無四鄰﹐誰肯訪來頻。古樹秋中葉﹐他鄕病裏身。雁聲風送急﹐螢影月流新。獨爲成名晚﹐多慚見友人。」

賈島《寄朋吉》云「往往東林下﹐花香似火焚。故園從小別﹐夜雨近秋聞。野菜連寒水﹐枯株簇古墳。泛舟同遠客﹐尋寺入幽云。斜日扉多掩﹐荒田徑細分。相思蟬幾處﹐偶坐蝶成羣。會宿曾論道﹐登髙省議文。苦吟遙可想﹐邊葉向紛紛。」

島又有《夜喜賀蘭三見訪詩》云「漏鐘仍夜淺﹐時節欲秋分。泉聒棲松鶴﹐風除翳月云。踏苔行引興﹐枕石臥論文。卽此尋常靜﹐來多只是君。」

崔玨

《嶽陽樓晚望》云「乾坤千里水雲間﹐釣艇如萍去復還。樓上北風斜捲席﹐湖中西日倒銜山。懷沙有恨騷人往﹐鼓瑟無聲帝子閒。何事黃昏尙凝睇﹐數行煙樹接荊蠻。」

《哭李商隱》云「成紀星郎字義山﹐適歸黃壤抱長嘆。詞林枝葉三春盡﹐學海波瀾一夜幹。風雨已吹燈燭滅﹐姓名長在齒牙寒。應遊物外攀琪樹﹐便著霓裳上玉壇。」

《水精枕》云「千年積雪萬年冰﹐掌上初擎力不勝。南國舊知何處得﹐北方寒气此中凝。黃昏轉燭螢飛沼﹐白日褰簾水在簪。蘄簟蜀琴相對好﹐裁詩乞與滌煩襟。」

《鴛鴦》云「翠鬛紅毛舞落暉﹐水禽情似此禽稀。暫分煙島猶回首﹐只過寒塘亦並飛。映霧乍迷金殿冷﹐逐梭齊上玉人機。采蘭無恨蘭橈女﹐笑指中流羨爾歸。」

玨作大魏公幕﹐與副車袁充常侍不葉﹐公俱薦之於朝。玨拜蕓閣讎校。會有客以絲桐詣公﹐心善之﹐欲振其名﹐命以所乘馬迎玨賞之。公爲客請一篇﹐玨因以發其憤。詩云「七條弦上五音寒﹐此藝知音自古難。惟有河南房次律﹐始終憐得董庭蘭。」公大恚。

玨﹐字夢之﹐登大中進士第。

李義山《送玨往西川》云「年少因何有旅愁﹐欲爲東下更西遊。一條雪浪吼巫峽﹐千里火雲燒益州。卜肆至今多寂寞﹐酒鑪從古擅風流。浣花箋紙桃紅色﹐好好題詩詠玉鉤。」

李洞

《上崇賢曹郎中》云「閒坊宅枕穿宮水﹐聽水分衾盡蜀僧。藥杵聲中搗殘夢﹐茶鐺影裏煮孤燈。刑曹樹蔭千年井﹐華嶽樓開萬里冰。詩句變風官漸緊﹐夜濤春盡海邊藤。」

《子規詩》云「萬古瀟湘波上云﹐化爲流血杜鵑身。長疑啄破靑山色﹐只恐啼穿白月輪。花落玄宗歸蜀道﹐雨飛工部宿江津。聲聲猶恐聒君耳﹐不見千愁一甑塵。」

洞﹐唐諸王孫也。常遊西川﹐慕賈浪仙爲詩﹐鑄銅像其儀﹐事之如神。洞爲《終南山詩》二十韻﹐句有「殘陽髙照蜀﹐敗葉遠浮涇。」復曰「斸竹煙嵐凍﹐偸湫雨雹腥。遠平丹鳳闕﹐冷射五侯廳。」《贈司空侍郎》云「馬饑餐落葉﹐鶴病曬殘陽。」又曰「捲箔淸溪月﹐敲松紫閣書。」又《送僧》云「越講迎騎象﹐蕃齋懺射雕。」《上髙僕射》曰「徵南破虜漢功臣﹐提劍歸來萬里身。閒倚淩雲金柱看﹐形容消瘦老於眞。」復曰「藥杵聲中搗殘夢﹐茶鐺影裏煮孤燈。」《送人歸東南》云「島嶼分諸國﹐星河共一天。」時人但誚其僻澀﹐而不能貴其奇峭﹐惟吳子華深知之。子華才力浩大﹐八面受敵﹐以韻著稱﹐遊刃頗攻騷雅﹐嘗以百篇示洞。洞曰「大兄所示百篇中﹐有一聯絕唱﹐《西昌新亭》曰﹕『暖漾魚遺子﹐晴遊鹿引麛。』」子華不怨所鄙﹐而喜所許。洞三榜裴公﹐第二榜策夜﹐簾前獻詩﹕「公道此時如不得﹐昭陵慟哭一生休。」尋卒蜀中。裴公無子﹐人謂屈洞所致。裴公﹐贄也。

洞慕賈島﹐鑄其像頂戴﹐常念賈島佛。而其詩體﹐又僻於賈。《北夢瑣言》。

洞《終南山詩》云「關內平田窄﹐東西截杳冥。雨侵諸縣黑﹐云破九門靑。暫看猶無暇﹐長棲信有靈。古苔先漬斗﹐積霧夜昏螢。怒恐撞天漏﹐深疑隱地形。盤根連北嶽﹐轉影落南溟。窮穴何山出﹐遮蠻上國寧。殘陽髙照蜀﹐敗葉遠浮涇。斸竹煙嵐凍﹐偸湫雨雹腥。閒房僧灌頂﹐浴澗鶴遺翎。梯滑危緣索﹐云深靜唱經。放泉經鹿睡﹐聞磬得人醒。踏逐神仙宅﹐敲開洞府扃。棋殘秦士局﹐字缺晉公銘。一谷勢當午﹐孤峯聳起丁。遠平丹鳳闕﹐冷射五侯廳。萬丈冰聲折﹐千尋樹影亭。望中仙島動﹐行處月輪馨。疊石移臨砌﹐研膠潑上屏。明時獻君壽﹐不假老人星。」

《送僧遊南海》云「春往海南邊﹐秋閒半路蟬。鯨吞洗缽水﹐犀觸點燈船。島嶼分諸國﹐星河共一天。長空卻歸日﹐松偃舊房前。」

《賦得送賈島調長江》云「敲鑪吟雪月﹐謫出國西門。行傍長江影﹐愁深汩水魂。筇攜過竹寺﹐琴典在花村。饑食山松子﹐誰知賈傅孫。」

《題維摩暢林居》云「諸方遊幾臘﹐五夏五峯銷。越講迎騎象﹐蕃齋懺射雕。冷筇和雪倚﹐枯櫟帶云燒。從此西林老﹐瞥然三萬朝。」

鄭谷《哭洞詩》云「自聞東蜀病﹐惟我最關情。若近長江死﹐想君勝再生。李生酷愛浪仙詩。瘴蒸丹旄濕﹐燈隔素帷淸。塳樹僧栽後﹐新蟬一兩聲。」

長孫翺

長孫翺﹑朱慶餘各有《宮詞》。翺詞曰「一道甘泉接禦溝﹐上皇行處不曾秋。誰言水是無情物﹐也到宮前咽不流。」朱曰「寂寂花時閉院門﹐美人相對泣瓊軒。含情欲說宮中事﹐鸚鵡前頭不敢言。」

崔櫓

《春晚嶽陽城言懷》云「煙花零落過淸明﹐異國光陰老客情。云夢夕陽愁裏色﹐洞庭春浪坐來聲。天邊一與舊山別﹐江上幾看芳艸深。獨憑欄桿意難寫﹐暮笳鳴軋調孤城。」

《華淸宮詩》云「銀河漾漾月輝輝﹐樓礙星邊織女機。橫玉叫云淸似水﹐滿空霜逐一聲飛。」「障掩金雞蓄禍機﹐翠華西拂蜀雲飛。珠簾一閉朝元閣﹐不見人歸見燕歸。」「艸遮回蹬絕鳴鑾﹐雲樹深深碧殿寒。明月自來還自去﹐更無人倚玉欄桿。」「門橫金鎖悄無人﹐落日秋聲渭水濱。紅葉下山寒寂寂﹐濕云如夢雨如塵。」

櫓慕杜紫微爲詩。櫓才情麗而近蕩﹐有《無機集》三百篇﹐尢能詠物。如《梅花詩》曰「彊半瘦因前夜雪﹐數枝愁向晚天來。」復曰「初開已入雕梁畫﹐未落先愁玉笛吹。」《山鵲詩》曰「云生柱礎降龍地﹐露洗林巒放鶴天。」《蓮花詩》云「無人解把無塵袖﹐盛取殘香盡日憐。」

櫓有《酒失於虔州陸郎中肱以詩謝之》曰「醉時顚蹶醒時羞﹐麯蘗推人不自由。叵耐一雙窮相眼﹐不堪花卉在前頭。」出《摭言》。

櫓﹐大中時進士也。

《山路見花詩》曰「曉紅初折露香新﹐獨立空山冷笑春。春意自知無主惜﹐恣風吹逐馬蹄塵。」

《岸梅》云「含情含怨一枝枝﹐斜壓漁家短短籬。惹袖尙餘香半日﹐向人如訴雨多時。初開偏稱雕梁畫﹐未落先愁玉笛吹。行客見來無去意﹐解帆煙浦爲題詩。」

曹唐

《暮春戲贈吳端公》云「年少英雄好丈夫﹐大家望拜漢金吾。閒眠曉日聽鶗鴂﹐笑倚春風杖轆轤。深院吹笙從漢婢﹐靜街調馬任奚奴。牡丹花外簾鉤下﹐獨憑紅肌捋虎須。」

《病馬》云「綠耳何年別渥窪﹐病來顏色半泥沙。四蹄不鑿銀砧裂﹐雙眼慵開玉燭斜。墮月兔毛輕斛蔌﹐失雲龍骨瘦牙槎。平原好放無人放﹐嘶向東風苜蓿花。」

嘗寓江陵佛寺﹐寺有亭沼﹐唐得句曰「水底有天春漠漠﹐人間無路月茫茫。」明日還坐沼上﹐有二婦人﹐素裳徐步﹐詠所吟詩﹐唐迫而訊之﹐不應﹐未十步而沒。數日﹐唐亦殂﹐竟不成名。

「簫聲欲盡月色苦﹐依舊漢家宮樹秋。」《遊仙》句。「看卻龍髯攀不得﹐九霞零落鼎湖宮。」《仙都卽景》句。「一曲哀歌茂陵道﹐漢家天子葬秋風。」句。「誰知漢武無仙骨﹐滿竈黃金成白煙。」句。右張爲取作《主客圖》。

唐﹐字堯賓﹐桂州人。初爲道士﹐後爲使府從事。咸通中卒。作《遊仙詩》百餘篇﹐其友人曰「堯賓曾作鬼詩。」唐曰「何也﹖」曰「『水底有天春寂寂﹐人間無路月茫茫』﹐非鬼詩而何﹖」唐大哂。《遊仙詩》今見一絕云「靜節先生幾代孫﹐靑娥曾接玉郎魂。春風流水還無賴﹐偸放桃花出洞門。」唐詩屬對淸切﹐如「鷓鴣思起歌聲動﹐鴝鵒身翻舞袖齊」﹐「斬蛟靑海上﹐射虎黑山頭」﹐此類頗多。

於武陵

《孤云詩》云「南北各萬里﹐有云心更閒。因風離海上﹐伴月到人間。洛浦少髙一作佳。樹﹐長安無舊山。徘徊不可駐﹐漠漠又東還。」

《客中》云「楚人歌竹枝﹐遊子淚沾衣。異國久爲客﹐寒宵頻夢歸。一封書未返﹐千樹葉皆飛。南度洞庭水﹐更應消息稀。」

《長信宮》云「簞涼秋气初﹐長信恨何如。拂黛月生指﹐理髮云滿梳。一從悲畫扇﹐幾度泣前魚。坐聽南宮樂﹐淸風搖翠裾。」

武陵﹐會昌時詩人也。

「白日不西落﹐紅塵應亦深。」《東門路》句。「靑山如有利﹐白石亦成塵。」《尋山》句。「四海少年路﹐千川無定波。」《送客東歸》句。右張爲取作《主客圖》。

霍總

《郡樓望九華歌》云「樓上坐見九子峯﹐翠云赤日光溶溶。有時朝昏變疏密﹐八峯和煙一峯出。有時風捲天雨晴﹐聚立連連如弟兄。陽烏生子偶成數﹐丹鳳養雛同此名。日日遙看機已靜﹐未離塵躅思眞境。子明龍駕騰九垓﹐陵陽相對空崔嵬。玉漿瑤艸不可見﹐自有神仙風馬來。」

武元衡嘗有《送總詩》云「瑟絲簫管怨津樓﹐三奏行人醉不畱。別後相思江一岸﹐落花飛處杜鵑愁。」

總﹐咸通時爲池州刺史。

劉魯風

魯風江西投謁所知﹐頗爲典客所阻﹐因賦一絕曰「萬卷書生劉魯風﹐煙波萬里謁文翁。無錢乞與韓知客﹐名紙毛生不肯通。」

魯風﹐張又新客也。又新《水記》曰「予刺九江﹐有客李滂﹐門士劉魯風。」

自貞元後﹐唐文甚振﹐以文學科第爲一時之榮。及其獘也﹐士子豪气罵吻﹐遊諸侯門﹐諸侯望而畏之。如劉魯風﹑姚巖保﹑柳棠﹑平曾之徒﹐其文皆不足取。余故載之者﹐以見當時諸侯爭取譽於文士﹐此蓋外重內輕之牙蘗。如李益者﹐一時文宗﹐猶曰「感恩知有地﹐不上望京樓。」其後如李山甫輩﹐以一名第之失﹐至挾方鎭﹐劫宰輔﹐則又有甚焉者矣。一篇一韻﹐初若虛文﹐而治亂之萌系焉。余以是知其不可忽也。

盧尙卿

咸通十一年﹐以龐勛盜據徐州﹐久屯戍卒﹐連年飛挽﹐物力方虛﹐因詔權亭貢舉一年。是歲﹐尙卿自至闕﹐聞詔而回﹐乃賦《東歸詩》曰「九重丹詔下塵埃﹐深鎖文闈罷選才。桂樹放教遮月長﹐杏園終待隔年開。自從玉帳論兵後﹐不許金門諫獵來。今日灞陵橋上過﹐路人應笑臘前回。」

尙卿﹐至僖宗中和二年始登第於蜀。

卷五十九

薛瑩禇載汪遵蕭遘盧渥李訥崔元範楊知至封彥卿盧鄴髙湘盧溵滕倪林傑李明遠李章武郭圓薛逢張宏靖附韓察崔恭崔公信陸瀍胡證髙銖張賈

薛瑩

《中秋月》云「三十六旬盈復缺﹐百年堪喜又堪傷。勸君莫惜登樓望﹐云放嬋娟不久長。」

禇載

《云詩》云「盡日看云首不回﹐無心都大似無才。可憐光彩一片玉﹐萬里靑天何處來。」

《賀趙觀文重試及第》云「一枝仙桂兩回春﹐始覺文章可致身。已把色絲要上第﹐又將彩筆冠羣倫。龍泉再淬方知利﹐火浣重燒轉更新。今日街頭看禦榜﹐大能榮耀苦心人。」案觀文乾寧二年崔凝下第八人登第﹐是年命陸辰重試﹐而觀文爲榜首。

陸威爲郎官﹐載以文投獻﹐數字犯其家諱﹐威因矍然。載尋以箋致謝曰「曹興之圖畫𨿽精﹐終慚誤筆﹔殷浩之矜持太過﹐翻達空函。」

載﹐字厚之﹐登乾寧進士第。

汪遵

《五湖詩》曰「已立平吳霸越功﹐片帆髙揚五湖風。不知戰國縱橫者﹐誰似陶朱得始終。」

《澠池》云「西秦北趙各稱髙﹐池上張筵列我曹。何事君王親擊缶﹐相如有劍可吹毛。」

《函谷關》云「脫禍東奔壯气催﹐馬如飛電勢如雷。當時若不聽彈鋏﹐那得關門夜半開。」

遵幼爲吏﹐許棠應二十餘舉﹐遵猶在胥徒﹐善爲絕句詩而深晦密。一旦辭役就貢﹐會棠送客至灞滻間﹐遇遵於途﹐訊曰「何事至京﹖」遵曰「就貢。」棠怒曰「小吏無禮。」後遵成名五年﹐棠始登第。

「秦築長城比鐵牢﹐蕃戎不敢過臨洮。𨿽然萬里連雲際﹐爭及堯階三尺髙。」遵《長城詩》也﹐得名於時。

遵﹐宣城人﹐登咸通七年進士第。許棠﹐其鄕人也。

「水泉花木好髙眠﹐嵩少縱橫滿目前。惆悵人間不平事﹐今朝身在海南邊。」遵《題李太尉平泉莊詩》也。

蕭遘

《春詩》云「南國韶光早﹐春風送臘來。水堤煙報柳﹐山寺雪驚梅。練色鋪江晚﹐潮聲逐渚回。靑旗問沽酒﹐何處撥寒醅。」

蕭與韋保衡同年登第﹐保衡以幸進﹐而蕭自標致﹐衡銜之。旣相﹐摘蕭之失﹐貶播州司馬。途經三峽﹐月夜賦詩自悼﹐懼其見害。若有人告曰「公其勿憂﹐余當爲禁禦。」蕭后爲相。

盧渥

渥﹐字子章﹐軒冕之盛﹐近代無比﹐伯仲四人﹐咸居顯列。乾符初﹐母憂服闋﹐渥自前中書舍人拜陜府觀察使﹐弟紹前長安令除給事中﹐弟沅自前集賢校理除左拾遺﹐弟沼自畿尉遷監察禦史﹐詔書疊至﹐士族榮之。及赴任陜郊﹐洛城自居守分司朝臣已下﹐互設祖筵﹐洛城爲之一空﹐都人聳觀﹐亙數十里。渥《題嘉祥驛詩》曰「交親榮餞洛城空﹐秉鉞戎裝上將同。星使自天丹詔下﹐雕鞍照地數程中。馬嘶靜谷聲偏響﹐旆映晴山色更紅。到後定知人易化﹐滿街棠樹有遺風。」

渥在舉場﹐甚有時稱。曾於滻水逆旅﹐遇宣宗微行﹐意其貴人﹐斂身避之。帝呼與相見﹐乃自稱進士盧渥。帝請詩卷袖之而去。它日對宰臣語及盧渥﹐令主司擢第。宰臣問渥與主上有何階緣﹐渥具陳其由。時亦不以爲忝。

渥應舉之歲﹐偶臨禦溝﹐見一紅葉﹐葉上有絕句﹐置於巾箱﹐或呈於同志。及宣宗放宮人﹐初下詔﹐許從百官司吏﹐獨不許貢舉人。盧後一任範陽﹐獲其退宮人﹐睹紅葉而吁怨久之﹐曰「當時偶題隨流﹐不謂郎君收藏巾篋。」驗其書﹐無不驚訝。詩曰「水流何太急﹐深宮盡日閒。殷勤謝紅葉﹐好去到人間。」出《本事詩》。

唐末﹐渥自陜府廉察入朝知舉﹐遇巢寇犯闕﹐不及終場。趙崇戲之曰「出場不生養主司也。」蓋盧氏未嘗知舉﹐盧相攜恥之﹐拔爲主文﹐卒不果。渥終檢校司徒。

李訥

李尙書訥爲浙東廉使﹐夜登越城樓﹐聞歌曰「雁門山上雁初飛。」其聲激切﹐召至﹐曰「去籍之妓盛小叢也。」時察院崔侍禦元範﹐自府幕赴闕庭﹐李餞之﹐命小叢歌餞﹐在座各爲一絕贈送之。崔下句云「獨向柏臺爲老吏。」或曰「侍禦鳳閣中書﹐卽其程也﹐何老於柏臺﹖請攺之。」崔不可。是年秋﹐崔鞠獄譙中﹐乃終於柏臺之任。訥詩云「繡衣奔命去情多﹐南國佳人斂翠娥。曾向教坊聽國樂﹐爲君重唱盛叢歌。」

訥﹐故侍郎建字杓直之子﹐字惇正。大中時爲浙東觀察使﹐卒於兵部尙書。

崔元範

元範詩云「羊公畱宴峴山亭﹐洛浦髙歌五夜情。獨向柏臺爲老吏﹐可憐林木響餘聲。」

元範﹐以監察禦史爲浙東幕府。

楊知至

知至詩云「趙燕能歌有幾人﹐爲花回雪似含聲。頻隨禦史西歸去﹐誰伴文翁怨九春。」

知至時爲浙東團練判官。

會昌四年﹐王起奏五人﹕楊知至﹑刑部尙書汝士之子。源重﹑故相牛僧孺之甥。鄭朴﹑河東節度使崔永式女婿。楊嚴﹑監察禦史發之弟。竇緘﹐故相易直之子。有旨令送所試雜文﹐付翰林重考覆。續奉進止。楊嚴一人﹐宜與及第﹐源重等四人落下。知至因以長句呈同年曰「由來梁燕與冥鴻﹐不合翩翩向碧空。寒谷謾勞鄒氏律﹐長天獨遇宋都風。此時泣玉情𨿽異﹐它日銜環事亦同。二月春光正搖蕩﹐無因得醉杏園中。」

知至﹐字幾之。登進士第﹐爲宰相劉瞻所善﹐擢累戶部侍郎。

封彥卿

彥卿詩云「蓮府才爲綠水濱﹐庾杲之在王儉幕府﹐似芙蓉泛綠水﹐故有此句。忽乘驄馬入咸秦。爲君唱作西歌調﹐日暮偏傷去住人。」

彥卿﹐大中進士第﹐爲浙東觀察判官﹐戶部尙書敖之子。

盧鄴

鄴詩云「何郎載酒別賢侯﹐更吐歌珠宴庾樓。莫道江南不同醉﹐卽陪舟楫上京溝。」

鄴﹐大中四年登第﹐爲浙東觀察使。

髙湘

湘詩云「謝安春渚餞袁宏﹐千里仁風一扇淸。歌黛慘時方酩酊﹐不知公子重飛觥。」唐父子之學三家﹕髙鍇子湘﹑湜﹐於邵子允躬﹐崔郾子瑤。惟崔氏相去只二十年。咸通末﹐路巖作相﹐除不附己者十司戶﹐崔沆循州﹐李瀆繡州﹐蕭連播州﹐崔彥融雷州﹐張顏潘州﹐李貺勤州﹐杜裔休端州﹐杜彥林義州﹐李藻費州﹐湘髙州。湘與兄湜不睦﹐湜爲中書舍人﹐與巖善。湘到任﹐憤湜不佑己﹐嘗賦詩曰「惟有髙州是當家。」

湘﹐字浚之﹐鍇之子﹐爲右諫議大夫。

盧溵

溵詩云「烏臺上客繡衣公﹐共捧天書靜境中。桃朵不須歌白薴﹐耶溪暮雨起樵風。」

溵﹐浙東處士也。

滕倪

滕倪苦心爲新詩﹐嘉聲早播。遠之吉州﹐謁宗人太守郎中邁。邁每吟其句云「白髮不能容相國﹐也同閒客滿頭生。」又《題鷺鶿障子》云「映水有深意﹐見人無懼心。」邁曰「魏文惜陳思之學﹐潘安褒正叔之文﹐貴集一家之盛如此。」倪逼秋試﹐捧笈告遊﹐畱詩爲別。滕君得之﹐悵然曰「是必不祥。」倪至秋﹐逝於商於館捨﹐聞者莫不傷焉。倪詩曰「秋初江上別旌旗﹐故國無家淚欲垂。千里未知投足處﹐前程便是聽猿時。誤攻文字身空老﹐卻返漁樵計已遲。羽翼雕零飛不得﹐丹霄無路接差池。」

林傑

林傑﹐字智周﹐幼而秀異﹐言則成文。年六歲﹐請舉童子。時父肅爲閩府大將﹐性樂善﹐尢好聚書﹐又妙於手譚﹐當時名公多與之交。及有是子﹐益大其門。廉使崔侍郎於函與遷職﹐鄕人榮之。傑五歲﹐父攜行至王仙君霸壇﹐戲問童子能詩乎﹖傑口占云「羽客已登仙路去﹐丹鑪艸木盡雕殘。不知千載歸何日﹐空使時人掃舊壇。」父初不謂眇歲之作﹐遽臻於此﹐羣親益驚異﹐遞相傳諷。自此日課所爲﹐未幾盈軸。明年﹐遂獻唐中丞扶。唐旣伸幅窺吟﹐聳爾駭嘆﹐命子弟延入學院。時會七夕﹐賦《乞巧詩》﹐傑援筆曰「七夕今宵看碧霄﹐牛郎織女渡河橋。家家乞巧望秋月﹐穿盡紅絲幾百條。」唐嘆曰「眞神童耳﹗」傑又精於琴棋艸隸﹐俱自天然﹐不煩師授。唐因與賓從棋﹐或全局輸者﹐令罩之勿觸﹐取童子來﹐繼終其事。傑必指縱出奇﹐往往返勝﹐曲盡其妙﹐時謂神助。後復業詞賦﹐頗振聲問。有《仙客入壺中賦》云「仙客以變化隨形﹐逍遙放情。處於外則一壺斯在﹐入其中則萬象俱呈。飛閣重樓﹐不是人間之狀﹔奇花異木﹐無非物外之名。」至九歲﹐謁盧大夫貞﹑黎常侍植﹐無不嘉獎。尋就賓廡﹐日在宴筵。李侍禦遠﹑趙支使格﹐深所知仰﹐不捨斯須。

《和趙支使詠荔枝詩》云「金盤摘下排朱顆﹐紅殼開時飲玉漿。」鄭副使立作《奇童傳》﹐劉制置潼爲序以貽之。至年十七﹐方結束琴書﹐將西邁而殂。

李明遠

宣宗時﹐太僕卿韋覲﹐以禱醮之故﹐爲女巫誣告。帝知其冤﹐詔誅巫﹐謫覲潘州司馬。李明遠時爲監察禦史﹐有詩曰「北鳥飛不到﹐南人誰去遊。天涯浮瘴水﹐嶺外向潘州。艸木春秋暮﹐猿猱日夜愁。定知遷客淚﹐應只對君流。」

李章武

大和末﹐敕僧尼試經﹐不通者勒還俗。章武爲成都少尹﹐有山僧云「禪觀有年﹐未嘗念經。今被追試﹐前業棄矣。」章武贈詩曰「南宗尙許通方便﹐何處心中更念經。好去苾篘雲水畔﹐何山松柏不靑靑。」諭主者特免試。

郭圓

世傳張延賞﹑韋臯持節劍南相代之事﹐頗爲延賞之恥。郭泗濱圓詩曰「宣父從周又適秦﹐昔賢𨿽少出風塵。當時甚訝張延賞﹐不識韋臯是貴人。」

《南部新書》云「韋臯見辱於張延賞﹐崔圓受薄於李彥允﹐皆丈人子婿﹐爲西川交代。」

圓﹐會昌中﹐檢校司門外郎﹐爲劍南李固言從事。

薛逢子庭珪

逢字陶臣﹐蒲州人﹐會昌進士。初與劉瑑交﹐會瑑當國﹐有薦逢知制誥者。瑑猥曰「先朝以兩省官給事﹑舍人先治州縣﹐乃得除。逢未試州﹐執不可。」乃出刺巴州。而楊收﹑王鐸同牒署。收輔政﹐逢有詩﹐微辭譏訕。收銜之﹐復斥蓬﹑綿二州刺史。鐸爲相﹐又以詩訾鐸云「昨日鴻毛萬鈞重﹐今朝山嶽一毫輕。」遂不見齒。終於祕書監。

《題黃花驛》云「孤戍迢迢蜀路長﹐鳥鳴山館客思鄕。更看絕頂煙霞外﹐數樹巖花照夕陽。」

《元日田家》云「南村晴雪北村梅﹐樹裏茅檐曉盡開。蠻榼出門兒婦去﹐鳥飛迎路女郎來。相逢但祝新正壽﹐對舉那愁暮景催。長笑士林因管別﹐一官輕是十年回。」

《賀楊收作相詩》云「闕下憧憧車馬塵﹐沈浮相次宦遊身。須知金印朝天客﹐同是沙堤避路人。威鳳偶時因瑞聖﹐應龍無水謾通神。立門不是趨時客﹐始向窮途學問津。」

逢命一道士貌眞﹐自爲贊曰「壯哉薛逢﹐長七尺五寸。」於是絕筆﹐終未能續。一旦﹐忽一羽衣詣門﹐見眞贊﹐命筆續之云「手把金錘﹐鑿開混沌。」長揖而去﹐不知所之。逢《鑿開混沌賦》得名也。

《漢武帝詞》云「武帝淸齋夜築壇﹐自斟明水醮仙官。殿前童女移香案﹐雲際金人捧露盤。絳節有時還入夢﹐碧桃何處更驂鸞。茂陵煙雨埋弓劍﹐石馬無聲蔓艸寒。」

張宏靖

宏靖爲太原節度使﹐有《山亭懷古詩》云「叢石依古城﹐懸泉灑淸池。髙低袤丈內﹐衡霍相蔽虧。歸田竟何因﹐爲郡豈所宜。誰能辧大野﹐寄適聊在斯。」

節度判官﹑侍禦史韓察和云「公府政多暇﹐思與仁智全。爲山想巖穴﹐引水聽潺湲。軒冕迹自逸﹐塵俗無由牽。蒼生方矚望﹐詎得賦歸田。」

節度副使﹑檢校右散騎常侍崔恭和云「髙情樂閒放﹐寄迹山水中。朝霞鋪座右﹐虛白貯淸風。潛竇激飛泉﹐石路躋且崇。步武有勝槪﹐不與俗情同。」恭能文﹐嘗敍《梁肅文集》。

觀察判官兼殿中侍禦史崔公信和云「疊石狀崖巘﹐翠含城上樓。前移盧霍峯﹐遠帶沅湘流。瀟灑主人靜﹐夤緣芳徑幽。淸輝在昏旦﹐豈異東山遊。」

給事中陸瀍和云「激水瀉飛瀑﹐寄懷良在玆。如何謝安石﹐要結東山期。入座蘭蕙馥﹐當軒松桂滋。於焉悟幽道﹐境寂心自怡。」

左金吾衛大將軍胡證和云「飛泉天臺狀﹐峭石蓬萊姿。潺湲與靑翠﹐咫尺當幽奇。居然盡精道﹐得以書妍詞。豈無他山勝﹐懿此淸軒墀。」

節度判官﹑監察禦史髙銖和云「斗石類巖巘﹐飛流瀉潺湲。遠壑檐宇際﹐孤鸞雉堞間。何必到海嶽﹐境幽機自閒。玆焉得髙趣﹐髙步謝東山。」

尙書左丞張賈和云「中庭起崖谷﹐漱玉下漣漪。丹丘誰雲遠﹐寓象得心期。豈不貴鐘鼎﹐至懷在希夷。惟當蓬萊閣﹐靈鳳復來儀。」賈﹐宏靖從侄也。

節度掌書記﹑監察禦史李徳裕和云「巖石在朱戶﹐風泉當翠樓。始知峴亭賞﹐難與淸輝畱。余景澹將夕﹐凝嵐輕欲收。東山有歸志﹐亦接赤松遊。」

宏靖﹐字元理。元和中﹐自宰相出爲河東節度使。

公信﹐登元和元年進士第。宏靖帥太原﹐辟爲掌記。後以徳裕代之﹐以公信爲觀察判官。

瀍﹐登正元元年進士第。

證﹐河東人﹐舉進士第。元和十三年﹐自振武節度使召任金吾大將軍。趙宗儒鎭河中﹐證時建節赴振武﹐備桑梓禮入謁﹐持刺稱百姓。《獻趙公詩》云「詩書入京國﹐旌旆過鄕關。」州裏榮之。出《因話錄》。退之《奉酬振武胡十二丈大夫詩》云「傾朝共羨寵光頻﹐半歲遷騰作虎臣。弩矢前驅煩縣令﹐一云戎旆暫停辭社樹。裏門先下敬鄕人。橫飛玉盞家山曉﹐遠蹀金珂塞艸春。自笑平生誇膽气﹐不離文字鬢毛新。」

恭﹐終汾州刺史。

銖﹐字權仲。旣擢第﹐爲宏靖幕府。後爲太常卿。

賈爲韋夏卿所知﹐後至達官。初以侍禦史爲華州上佐﹐以詩贈劉夢得云「夫子生知者﹐相期妙理中。」夢得以忘言之句別之曰「束簡下髙閣﹐買符驅短轅。故人惜分袂﹐結念醉芳樽。切切別思纏﹐蕭蕭徵騎煩。臨歸無限意﹐相視卻忘言。」卷六十

李節費冠卿劉虛白蕭建袁不約孫緯周祚崔澹盧頻李廓李頻賈馳薛能曹鄴裴虔余陳陶

李節

《送潭州道林疏言禪師太原取經詩序》云「會昌季年﹐武宗大剪釋氏﹐巾其徒且數萬人﹐民隸其居﹐容貌於土木者沈諸水﹐言詞於紙素者烈諸火。分命禦史乘馹走天下﹐察敢隱匿者罪之。由是天下名祠珍宇﹐毀撤如掃。天子建號之初﹐雪釋氏之不可廢也﹐詔徐復之。而自湖已南﹐遠人畏法﹐不能酌朝廷之體﹐前時焚撤書像﹐殆無遺者。故𨿽明命復許創立﹐莫能得其書。道林寺﹐湘川之勝遊也﹐有釋疏言﹐警辯有謀。獨曰﹕『太原府國家舊都﹐多釋祠。我聞其帥司空範陽公﹐天下仁人﹐我第往求釋氏遺文﹐以惠湘川之人﹐宜其聽我而助成之矣。』卽杖而北遊﹐旣上謁軍門﹐範陽公果諾之。因四求散逸不成蘊帙者﹐至釋祠而不見焚而副剩者﹐又命講丐以補繕缺漏者﹐月未幾﹐凡得釋經五千四十八卷。以大中九年秋八月﹐輦自河東而歸於湘焉。喜釋氏之助世﹐旣言之矣。向非我君洞察理源﹐其何能復立之﹐卽旣立之﹐且亡其書﹐非有疏言識遠而誠堅﹐孰克宏之耶﹗吾嘉疏言奉君之令﹐演釋之宗﹐不憚寒暑之勤﹐徳及遠人﹐爲敍其事﹐且贈以詩。」詩曰「湘川狺狺兮俗獷且佷﹐利殺業偸兮吏莫之訓﹐繄釋氏兮易暴使仁﹐釋何在兮釋在斯文。湘水滔滔兮四望何依﹐猿狖騰拏兮雲樹飛飛。月沈浦兮煙暝山﹐檣席捲兮櫓牀閒。偃仰兮嘯詠﹐鼓長江兮何時還。湘川超忽兮落日晼晼﹐松覆秋亭兮蘭被春苑。上人去兮幾千里﹐何日同遊兮湘川水。」

節﹐登大中進士第。

費冠卿

《閒居卽事》云「生計惟將三尺僮﹐學他賢者隱墻東。照眠夜後多因月﹐掃地春來只藉風。幾處旌旗驅戰士﹐一園靑艸伴衰翁。子房仙去孔明死﹐更有何人解指蹤。」

《酬範中丞見惠》云「花宮柳陌正從行﹐紫袂金鞍問姓名。戰國方須禮幹木﹐康時何必重侯嬴。捧將束帛山僮喜﹐傳示銀鉤邑客驚。直爲云泥相去遠﹐一言知己殺身輕。」

《秋日與泠然上人寺莊觀稼》云「世人從擾擾﹐獨自愛身閒。美景當新霽﹐隨僧過遠山。村橋出秋稼﹐空翠落澄灣。惟有中林犬﹐猶應望我還。」

《題中峯》云「中峯髙拄泬寥天﹐上有茅庵與石泉。晴景獵人曾望見﹐靑藍色裏一僧禪。」

《蒙召拜拾遺書情二首》云「拾遺帝側知難得﹐官緊才微恐不勝。好是中朝絕親友﹐九華山下詔來徵。」又云「三千里外一微臣﹐二十年來任運身。今日忽蒙天子召﹐自慚驚動國中人。」

《桂樹藤》云「本爲獨立難﹐寄彼髙樹枝。蔓衍數條遠﹐溟蒙千朵垂。向日助成陰﹐當風藉持危。誰言柔可屈﹐坐見蟠蛟螭。」

《枕流石》云「不爲幽崖隱﹐古色涵空出。願以淸泚流﹐鑑此堅貞質。傍臨玉光潤﹐時瀉苔花密。往往驚遊鱗﹐尙疑垂釣日。」

冠卿﹐字子軍﹐池州人。《久居京師感懷詩》云「螢燭不爲苦﹐求名始辛酸。上國無交親﹐請謁多少難。九月風到面﹐羞汗成冰片。求名俟公道﹐名與公道遠。力盡得一名﹐他喜我且輕。家書十年絕﹐歸去知誰榮。馬嘶渭橋柳﹐特地起愁聲。」登元和二年第﹐母卒﹐旣葬而歸﹐嘆曰「幹祿養親耳﹐得祿而親喪﹐何以祿爲﹗」遂隱池州九華山。長慶中﹐殿院李行修舉其孝節﹐拜右拾遺。制曰「前進士費冠卿﹐常預計偕﹐以文中第﹐祿不及於榮養﹐恨每積於永懷。邇來屏身丘園﹐絕迹仕進﹐守其志性﹐十有五年﹐峻節無用﹐淸飈自遠。夫旌孝行﹑舉逸人﹐所以厚風俗而惇名教也。宜承髙獎﹐以儆薄夫。擢參近侍之榮﹐載佇移忠之效。」冠卿竟不應命。

杜荀鶴有詩弔其墓曰「凡弔先生者﹐多傷荊棘間。不知三尺墓﹐髙卻九華山。天地有何外﹐子孫無亦閒。當時若徵起﹐未必得身還。」

冠卿以拾遺召不起﹐賦詩云「君親同是先王道﹐何如骨肉一處老。也知臣不合佐時﹐自古榮華誰可保。」

姚合嘗寄詩云「逍遙繒繳外﹐髙鳥與潛魚。闕下無朝籍﹐林間有詔書。夜眠幽洞石﹐曉飯白雲蔬。四海人空老﹐九華君獨居。此心誰復識﹐日與世相疏。」

李羣玉《經費拾遺故居》云「云臥竟不起﹐少微空損光。惟應孔北海﹐爲立鄭公鄕。舊館苔蘚合﹐幽齋松菊荒。空餘書帶艸﹐日日上階長。」

劉虛白

竟陵人。劉虛白擢進士第﹐嗜酒﹐有詩云「知道醉鄕無戶稅﹐任他荒卻下丹田。」出《北夢瑣言》。

虛白與盧坦交友﹐坦主文﹐虛白於簾前獻一絕云「二十年前此夜中﹐一般燈燭一般風。不知歲月能多少﹐猶著麻衣待至公。」

蕭建

建與費冠卿同時﹐建寄冠卿云「見說九華峯上寺﹐日宮猶在下方開。其中幽境客難到﹐請爲詩中圖畫來。」冠卿答詩云「自地上靑峯﹐懸崖一萬重。踐危頻側足﹐登塹半齊胸。飛狖啼攀桂﹐遊人喘倚松。入林寒瘁瘁﹐近瀑雨蒙蒙。徑滑石稜上﹐寺開山掌中。幡花撲淨地﹐臺殿印晴空。勝境層層別﹐髙僧院院逢。泉魚候洗缽﹐老玃戲撞鐘。外戶憑云掩﹐中廚課水舂。搜泥時和面﹐拾橡半添穜。渡壑緣槎險﹐持燈入洞窮。夾天開壁峭﹐透石感波雄。澗藹淸無土﹐潭深碧有龍。畬田一片淨﹐谷樹萬株濃。野客登臨慣﹐山房幽寂同。寒鑪樹根火﹐夏牖竹梢風。邊鄙籌賢相﹐黔黎托聖躬。君能棄名利﹐歲晏一相逢。」

建﹐登進士第﹐終禮部侍郎。

袁不約

不約有深秋之句云「愁聲秋繞杵﹐寒色碧歸山。」又有客去之句云「送將歡笑去﹐收得寂寥回。」張爲取二聯於《主客圖》。

範櫨云「李固言在成都﹐則李珪郎中﹑郭圓員外﹑陳會端公﹑袁不約侍郎﹑來擇書記﹑薛重詩事皆遠從公。可謂蓮幕之盛。」

不約﹐登長慶三年第。

孫緯

《中秋夜思鄭延美有作》云「中秋中夜月﹐世說懾妖精。顧兔云初蔽﹐長蛇誰與勍。未追良友玩﹐安用玉輪盈。此意人誰諭﹐裁詩寄禁城。」

緯﹐咸通八年宏詞登科。

周祚

「莫道春花獨照人﹐秋花未必怯靑春。四時風雨沒時節﹐共保松筠根底塵。」祚以此詩得名﹐張爲取作《主客圖》。

崔澹

「怪得輕風送異香﹐娉婷仙子曳霓裳。惟憂錯認偸桃客﹐曼倩曾爲漢侍郎。」澹《贈美人》。太中末﹐崔鉉自平章事鎭淮海﹐楊收爲支使﹐收狀云「前時里巷﹐初迎避馬之威﹔今日藩垣﹐便仰問牛之代。」澹之詞也。

澹終於吏部侍郎。

盧頻

《峽蝶行》云「東園宮艸綠﹐上下飛相逐。君恩不禁春﹐昨夜花中宿。」

《東西行》云「種荷玉盆裏﹐不及溝中水。養雉黃金籠﹐見艸心先喜。」

頻又有「春淚爛羅綺﹐泣聲抽恨多。莫滴芙蓉池﹐愁傷連蒂荷。」句。「一朵花葉飛﹐一枝花光彩。美人惜花心﹐但願春長在。」句。右張爲取作《主客圖》

李廓

《夏日途中》云「樹夾炎風路﹐行人正午稀。初蟬數聲起﹐戲蝶一團飛。日色欺淸鏡﹐槐膏點白衣。無成歸故里﹐自覺少光輝。」

廓﹐李程之子也。登元和進士第。大中中﹐拜武寧節度使﹐不能治軍。補闕鄭魯言「新麥未登﹐徐必亂。」旣而軍亂﹐果逐廓。按《舊史》﹕「廓有詩名﹐大中末﹐累官至潁州刺史﹐再爲觀察使。子晝﹐亦登進士第。」

廓《長安少年行》云「金紫少年郎﹐繞街鞍馬狂。身從左中尉﹐官屬右春坊。剗戴楊州帽﹐重薰異國香。垂鞭踏靑艸﹐來去杏園芳。」「追逐輕薄伴﹐閒遊不著緋。長攏出獵馬﹐數換打毬衣。曉日尋花去﹐春風帶酒歸。靑樓無晝夜﹐歌舞歇時稀。」「日髙春睡足﹐帖馬賞年華。倒插銀魚袋﹐行隨金犢車。還攜新市酒﹐遠醉曲江花。幾度歸侵黑﹐金吾送到家。」「好勝耽長夜﹐天明燭滿樓。畱人看獨腳﹐賭馬換偏頭。樂奏曾無歇﹐杯巡不暫休。時時遙冷笑﹐怪客有春秋。」「遨遊攜艷妓﹐裝束似男兒。杯酒逢花住﹐笙歌簇馬吹。鶯聲催曲急﹐春色送歸遲。不以聞街鼓﹐華筵待月移。」「賞春惟逐勝﹐大宅可曾歸。不樂還逃席﹐多狂慣衩衣。歌人踏日起﹐語燕捲簾飛。婦好惟相妒﹐倡樓不醉稀。」「戟門連日閉﹐苦飲惜殘春。開鎖通新客﹐教姬屈醉人。倩歌牽白馬﹐自舞踏紅茵。時輩皆相許﹐平生不負身。」「新年髙殿上﹐始見有光輝。玉雁排方帶﹐金鵝立仗衣。酒深和碗賜﹐馬疾打珂飛。朝下人爭看﹐香街意气歸。」「遊市慵騎馬﹐隨姬入座車。樓邊聽歌吹﹐簾外市釵花。樂眼從人鬧﹐歸心畏日斜。蒼頭來去報﹐飲伴到倡家。」「小婦教鸚鵡﹐頭邊喚醉醒。犬嬌眠玉簞﹐鷹掣撼金鈴。碧地攢花障﹐紅泥待客亭。𨿽然長按曲﹐不飲不曾聽。」

《雞鳴曲》云「星稀月沒入五更﹐膠膠角角雞初鳴。徵人牽馬出門立﹐辭妾欲向安西行。再鳴引頸檐頭下﹐月中角聲催上馬。才分地色第二鳴﹐旌旆紅塵已出城。婦人上城亂招手﹐夫婿不聞遙哭聲。長恨雞鳴別時苦﹐不遣雞棲近窗戶。」

《鏡聽詞》云「匣中取鏡祠竈王﹐羅衣掩盡明月光。昔時長著照容色﹐今夜潛將聽消息。門前地黑人來稀﹐無人錯道朝夕歸。更深弱體冷如鐵﹐繡帶菱花懷裏熱。銅片銅片如有靈﹐願得照見行人千里形。」

《猛士行》云「戰鼓驚沙惡天色﹐猛士虯須眼前黑。單於衣錦日行兵﹐陣頭走馬生擒得。幽並少年不敢輕﹐虎狼窟裏空手行。」

《送振武將軍》云「葉葉歸邊騎﹐風頭萬里幹。金裝腰帶重﹐錦縫耳衣寒。蘆酒燒蓬暖﹐霜鴻撚箭看。黃河古城道﹐秋雪白漫漫。」

小說載﹕「廓從其父程過三亭渡﹐爲小石隱﹐足痛﹐以呼父。程曰﹕『太華峯頭﹐見有仙人手迹﹔黃河灘裏﹐爭得隱人腳跟。』」

廓《落第詩》云「榜前潛制淚﹐眾裏自嫌身。气味如中酒﹐情懷似別人。暖風張樂席﹐晴日看花塵。盡是添愁處﹐深居乞過春。」

姚合有《送李廓侍郎赴夏州詩》云「酬恩不顧名﹐走馬覺身輕。迢遞河邊路﹐蒼茫塞上城。沙寒無宿雁﹐敵近少閒兵。飲罷揮鞭去﹐傍人意气生。」

李頻

頻﹐字徳新﹐睦州人。與里人方幹善。給事中姚合名爲詩﹐士多歸重。頻走千里﹐丐其品藻﹐合大加獎挹﹐以女妻之。乾符中﹐以工部外郎爲建州刺史﹐卒。

《吳州月夜與曹太尉話別詩》云「早晚更看吳苑月﹐西齋長憶月當窗。不知明夜誰家見﹐應照離人隔楚江。」

《送茶山人歸洞庭》云「卻共孤云去﹐髙眠最上峯。半湖垂早月﹐中路入疏鐘。秋盡虫聲急﹐夜深山雨重。當時同隱者﹐分得幾株松。」

《湖口送友人》云「中流欲暮見湘煙﹐葦岸無窮接楚田。去雁遠衝云夢澤﹐離人獨上洞庭船。風波盡日依山轉﹐星漢通宵向水連。零落梅花過殘臘﹐故園歸去及新年。」

《過四皓廟》云「東西南北人﹐髙迹自相親。天下已歸漢﹐山中猶避秦。龍樓曾作客﹐鶴氅不爲臣。獨有千年後﹐靑靑廟木春。」

《陜下懷歸》云「故園何處在﹐零落五湖東。日暮無來客﹐天寒有去鴻。大河冰徹塞﹐髙嶽雪連空。獨夜懸歸思﹐迢迢永漏中。」

鄭谷《哭建州李員外詩》云「今歸終故里﹐末歲道如初。舊友誰爲志﹐淸風豈易書。雨墳生野蕨﹐鄕奠釣金魚。獨夜吟還泣﹐前年伴直廬。」

羅隱《題方幹詩》云「中間李建州﹐夏汭偶同遊。顧我論佳句﹐推君最上流。九霄無鶴板﹐雙鬢老漁舟。世難方如此﹐何當浣旅愁。」

姚合《答頻詩》云「一年離九陌﹐壁上掛朝袍。物外詩情遠﹐人間酒味髙。思歸知病長﹐失寢覺勤勞。衰老無多思﹐因君把筆毫。」

賈馳

《秋入關詩》云「河上微風來﹐關頭樹初濕。今朝關城吏﹐又見孤客入。上國誰與期﹐西來徒自急。」

馳﹐唐末人。會昌間﹐陸貞洞﹑王滌輩題三鄕詩﹐馳後畱贈云「壁古字未滅﹐聲長響不絕。蕙質本如雲﹐松心應耐雪。耿耿離幽谷﹐悠悠望甌越。杞婦哭夫時﹐城崩無此說。」

馳有《秋入關詩》及「東風吹曉霜﹐雪鳥雙雙來」之句﹐張爲取作《主客圖》

薛能

能﹐字大拙﹐汾州人。會昌六年進士。大中八年﹐平判入等﹐補盩厔尉﹐辟太原陜虢河陽從事。李福鎭滑州﹐表觀察判官﹐歷侍禦史﹑都官﹑刑部員外郎。福徙西川﹐取爲節度副使。咸通中﹐攝嘉州刺史。歸朝遷主客﹑度支﹑刑部郎中。俄刺同州。京兆尹溫璋貶﹐命權知尹事。出領感化節度﹐入授工部尙書。復節度徐州﹐徙忠武。廣明元年﹐徐兵赴溵水﹐經許﹐能以前帥徐軍吏懷恩﹐館之州內。許軍懼徐人見襲﹐大將周岌因眾怒逐能﹐自稱畱後。能全家遇害。

能《申湖詩》云「昔年依峽寺﹐每日見申湖。下淚重來此﹐知心一已無。雨霖舟色暗﹐岸拔木形枯。舊境深相惱﹐新春宛不殊。方來尋熟侶﹐起去恨驚鳧。忍事花何笑﹐喧吟瀑正粗。堪憂從宦到﹐倍遣曩懷孤。上馬終回首﹐傍人怪感吁。」

《謝劉相寄天柱茶》云「兩串春團敵夜光﹐名題天柱印維楊。偸嫌曼倩桃無味﹐搗覺嫦娥藥不香。惜恐被分緣利市﹐盡應難覓爲供堂。粗官寄與眞拋卻﹐賴有詩情合得嘗。」

《獻僕射相公》云「淸如冰玉重如山﹐百辟嚴趨禮絕攀。彊虜外聞應破膽﹐平人長見盡開顏。朝廷有道靑春好﹐門館無私白晝閒。致卻垂衣更何事﹐幾多詩合詠關關。」

從事蜀川日﹐每短諸葛功業﹐其詩曰「流運有功終是撓﹐陰符多術得非姦。」又云「陣圖誰許可﹐廟貎我揶揄。」又云「焚卻蜀書宜不讀﹐武侯無可律吾身。」能後鎭徐州﹐《上元夜偶作》云「誰見將軍心似海﹐四更親領萬人遊。」自負如此。果軍亂被害。

《上元詩》﹕「偃王燈塔古徐州﹐二十年來樂事休。此日將軍心似海﹐四更身領萬人遊。」又云「十萬軍城百萬燈﹐酥油香暖夜如蒸。紅妝滿地煙光好﹐只恐笙歌引上升。」其後死於徐州。

能鎭徐﹐慕容溥﹑劉巨容﹑周岌俱在麾下﹐來數年﹐溥鎭徐﹐巨容鎭襄﹐岌鎭許﹐俱假端揆。故能詩曰「舊將已爲三僕射﹐病身猶是六尙書。」

能《題後集》曰「詩源何代失澄淸﹐處處狂波污後生。常感道孤吟有淚﹐卻緣風壞語無情。難甘惡少欺韓信﹐枉被諸侯殺禰衡。縱到緱山也無益﹐四方聯絡盡蛙聲。」

「靑春背我堂堂去﹐白髮催人故故生。」此能詩也﹐然無子美大體丰度。

鄭谷《讀許昌詩集有作》云「篇篇髙且眞﹐眞爲國風陳。澹佇𨿽師古﹐縱橫得意新。剪裁成幾帙﹐近世詩人遊作﹐公篇什最多。唱和是誰人。華嶽題無敵﹐黃河句絕倫。《華嶽》《黃河詩》序云﹕皆二京之內巨題目也。吟殘荔枝雨﹐詠徹海棠春。公有《海棠》《荔枝》二首﹐序云﹕杜子美老於西蜀﹐而無此詠。李白欺前輩﹐公有《寄符郎中》云﹕我生若在開元日﹐爭遣名爲李翰林。陶潛仰後塵。公有《論詩》一章云﹕李白終無取﹐陶潛固不刊。難忘嵩室下﹐公有《嵩山》巨篇。不負蜀江濱。公常從事蜀中﹐著《江幹集》。屬思看山眼﹐冥搜倚樹身。楷模勞夢想﹐諷誦爽精神。筆落空追愴﹐曾蒙借斧斤。」

《秋夜旅捨寓懷》云「夜鎖荒蕪獨夜吟﹐西風吹動故人心。三秋木落半年客﹐滿地月明何處砧。漁唱亂松汀鷺合﹐雁聲寒咽隴云深。平生只有松堪對﹐露邑霜欺不受侵。」

《許州題徳星亭》云「瀵水南流東有堤﹐堤邊亭是武陵溪。槎松配石堪僧坐﹐蕊杏含春欲鳥啼。髙處月生滄海外﹐遠郊山在夕陽西。頻來不似軍從事﹐只戴紗巾曳杖藜。」

《褒斜道中》云「十驛褒斜到處慵﹐眼前常似接靈蹤。江遙旋入旁來水﹐山闊猶藏向後峯。鳥徑惡時應立虎﹐畬田開日自燒松。行吟卻笑公車役﹐夜發星馳半不逢。」

曹鄴

鄴能文﹐有特操。咸通初﹐爲太常博士﹐白敏中卒﹐議謚﹐鄴責其病不堅退﹐且逐諫臣﹐懿宗立﹐敏中病足求避位﹐不許。補闕王譜奏﹐願聽其請﹐無使有持寵曠職之譏。帝怒斥譜。舉怙威肆行﹐謚曰醜。髙元裕子璩﹐懿宗時爲相﹐卒。鄴建言﹐璩爲宰相﹐交遊醜雜﹐進取多蹊。謚法不思愛民曰刺﹐請謚爲刺。

《讀李斯傳》云「欺暗常不然﹐欺明當自戮。難將一人手﹐掩得天下目。」

《杏園卽席上同年》云「岐路不在天﹐十年行不至。一旦公道開﹐靑雲在平地。枕上數聲鼓﹐衡門已如市。白日探得珠﹐不待驪龍睡。匆匆出九衢﹐僮僕顏色異。故衣未及換﹐尙有去年淚。晴陽照花影﹐落絮浮野翠。對酒時忽驚﹐猶疑夢中事。自憐孤飛鳥﹐得接鸞鳳翅。永懷共濟心﹐莫起胡越意。」

鄴﹐字業之﹐大中進士也。唐末以祠部郎中知洋州。

「鄰女面上花﹐空牀常對影。況妾不嫁容﹐甘爲瓶墜井。」句。右張爲取此句洎《讀李斯傳》《杏園上同年詩》作《主客圖》。

《老圃堂詩》云「邵平瓜地接吾廬﹐谷雨幹時手自鋤。昨日春風欺不在﹐就牀吹落讀殘書。」

《送人歸南海》云「數片紅霞映夕陽﹐攬君衣袂更移觴。行人莫嘆碧雲晚﹐上國每年春艸芳。雪過藍關寒气薄﹐雁回湘浦怨聲長。應無惆悵滄波遠﹐十二重樓非我鄕。」右二章﹐韋莊取爲《又元集》。

裴虔余

咸通末﹐虔余佐北門李公淮南幕﹐李蔚。嘗遊江﹐舟子剡舟﹐竹篙濺水﹐濕近坐之衣﹐公色變。虔余紀一絕云「滿額娥黃金縷衣﹐翠翹浮動玉釵垂。從教水濺羅衣濕﹐知道巫山行雨歸。」公極歡﹐命謳者傳之。

陳陶

《朝元引四闋》云「帝燭熒煌下九天﹐蓬萊宮曉玉鑪煙。無央鸞鳳隨金母﹐來賀薰風一萬年。」「玉殿雲開露冕旒﹐下方珠翠壓鰲頭。天雞唱罷南山曙﹐春色光輝十二樓。」「萬宇靈祥擁帝居﹐東華元老薦屠蘇。龍池遙望非煙拜﹐五色曈曨在玉壺。」「寶柞河宮一向淸﹐龜魚天篆益分明。近臣誰獻登封艸﹐五嶽齊呼萬歲聲。」

《閒居雜興》云「一顧成周力有餘﹐白雲閒釣五溪魚。中原莫道無麟鳳﹐自是皇家結网疏。」又云「長壽眞人王子喬﹐五松山月伴吹簫。從他浮世悲生死﹐獨駕蒼龍入九霄。」

《池塘生春艸》云「謝公遺詠處﹐池水夾通津。古往人何在﹐年來艸自春。色宜波際綠﹐香異雨中新。今日靑靑意﹐空悲行路人。」

《北夢瑣言》云「大中年﹐陳陶歌詩﹐似負神仙之術﹐或露王霸之說﹐其詩云﹕『江湖水淸淺﹐不足掉鯨尾。』又云﹕『飲水狼子瘦﹐思日鷓鴣寒。』又云﹕『中原不是無麟鳳﹐自是皇家結网疏。』又云﹕『一鼎雄雌金液火﹐十年寒暑鹿麑衣。』又云﹕『寄語東流任斑鬢﹐向隅終守鐵梭飛。』諸如此例﹐不可殫紀。」

貫休《書西人陳陶處士隱居》云「有叟傲堯日﹐發白肌膚紅。妻子亦讀書﹐種蘭靑溪東。白雲有奇色﹐紫桂含天風。卽應迎鶴書﹐肯羨於洞洪。」又云「髙步前山前﹐髙歌北山北。數載賣柑橙﹐山資近又足。陶種柑橙﹐令山童賣之。新詩不將出﹐往往僧乞得。惟云李太白﹐亦是偸桃賊。吟狂神鬼走﹐酒釅天地黑。靑芻生階除﹐擷之束成束。」

陶﹐劍浦人﹐居南昌之西山。宋齊丘守南昌﹐因有蒲安之覲。乃自詠云「中原莫道無麟鳳﹐自是皇家結网疏。」與水曹任畹郎中友善﹐寄畹詩云「好向明時薦遺逸﹐莫教千里弔靈均。」江南後主卽位﹐知其運祚衰替﹐以修養爲事﹐故詩曰「乾坤見了文章懶﹐龍虎成來印綬疏。」嚴尙書宇鎭豫章﹐遣小妓號蓮花者﹐往西山侍陶﹐陶殊不顧。妓爲詩曰「蓮花爲號玉爲腮﹐珍重尙書遣妾來。處士不生巫峽夢﹐虛勞神女下陽臺。」陶答之曰「近來詩思淸於月﹐老大心情薄似云。已向升天得門戶﹐錦衾深愧卓文君。」

陶﹐唐末自稱布衣。開寶中人或見之﹐或云已得仙矣。

「蟬聲將月短﹐艸色與秋長。」句。「此屋歌黃竹﹐何人撼白楡。」句。右張爲取作《主客圖》。

陶《題徐稚湖亭》云「伏龍山橫洲渚地﹐人如白蘋自生死。洪崖成道二千年﹐惟有徐君播靑史。」

方幹《哭陶詩》云「𨿽云掛劍來墳上﹐亦恐藏書在壁中。」

卷六十一

聶夷中劉象紀唐夫羅紹威鄭仁表張林李摶裴廷裕髙蟾宋邕崔塗孫郃鄭準章碣於濆

聶夷中

夷中有《公子行》云「種花滿西園﹐花發靑樓道。花下一禾生﹐去之爲惡艸。」又《詠田家詩》云「父耕原上田﹐子斸山下荒。六月禾未秀﹐官家已修倉。」又云「二月賣新絲﹐五月糴新谷。醫得眼前瘡﹐剜卻心頭肉。我願君王心﹐化作光明燭。不照綺羅筵﹐只照逃亡屋。」所謂言近意遠﹐合三百篇之正也。

咸通十二年﹐髙湜知舉﹐榜內孤貧者夷中﹑公乘億﹑許棠。夷中尢貧苦﹐精古詩。

夷中﹐字坦之﹐咸通中爲華陰尉。

劉象

《鷺鷥詩》云「潔白孤髙生不同﹐頂絲淸軟冷搖風。窺魚翹立荷香裏﹐慕侶低翻柳影中。幾日下巢辭紫閣﹐多時凝目向晴空。摩霄志在潛修羽﹐會接鸞凰別葦叢。」

象﹐京兆人。天復元年﹐與曹松輩同登第﹐號「五花榜」。

象《詠仙掌詩》﹐時號「劉仙掌」。詩云「萬古亭亭倚碧霄﹐不成擎亦不成招。何如掬取天池水﹐灑向人間救旱苖。」

紀唐夫

開成中﹐執政惡溫庭筠擾場屋﹐黜隨州縣尉。唐夫送以詩曰「何事明時泣玉頻﹐長安不見杏園春。鳳凰詔下𨿽沾命﹐鸚鵡才髙卻累身。且飲綠醽消積恨﹐莫辭黃綬拂行塵。方城若比長沙路﹐猶隔千山與萬津。」

唐夫《驄馬》云「連年出塞踏沙蓬﹐豈比當時禦史驄。逐北自諳深磧路﹐連嘶誰念靜邊功。登山每與靑雲合﹐弄影應知碧艸同。今日虜平將換妾﹐不如羅袖舞春風。」

羅紹威

唐末﹐襲父宏信爲魏博節度使。喜爲詩﹐江東羅隱有詩名﹐紹威厚禮之﹐與通屬籍。目己所爲詩號《偸江東集》。如「樓前淡澹雲頭日﹐簾外蕭蕭雨腳風」﹐無愧隱矣。

紹威形貎魁偉﹐有英傑气﹐好招延文學士﹐開館﹐聚書萬卷﹐每歌酒宴會﹐與賓佐賦詩﹐頗有情致。

羅隱《贈紹威詩》云「寒門𨿽得在諸宗﹐棲北巢南恨不同。馬上固慚銷髀肉﹐幄中猶美愈頭風。蹉跎歲月心仍切﹐迢遞江山夢未通。深荷吾人有知己﹐好將筆力當英雄。」

鄭仁表

《贈美人》云「嚴吹如何下太淸﹐玉肌無疹六銖輕。自知不是流霞酌﹐願聽云和瑟一聲。」

嘗有詩曰「文章世上爭開路﹐閥閱山東拄破天。」

仁表經過滄浪峽﹐憩於長亭﹐驛吏堅進一板﹐仁表走筆云「分陜東西路正長﹐行人名利火燃湯。路傍著榜滄浪峽﹐眞是將閒攪撩忙。」

仁表豪爽有文﹐嘗以門閥文章自髙﹐曰「天瑞有五色云﹐人瑞有鄭仁表。」傲縱多所陵藉﹐人畏薄之。仕爲起居郎﹐爲劉鄴所惡﹐貶死嶺外。鄴少時﹐投文於仁表父洎﹐仁表嗤鄙之。鄴爲相﹐仁表貶死。

張林

林﹐擢進士第﹐官至禦史。爲詩小巧﹐多采景於園林亭沼云。「菱葉乍翻人采後﹐芰荷初沒舸行時」﹐亦佳句也。

林言毀佛寺時﹐禦史有蘇監察者﹐檢天下廢寺﹐見銀佛一尺以下者﹐多袖而歸﹐時號「蘇捏佛」。溫庭筠遽曰「好對密陁僧。」

李摶

僖宗在成都﹐廷裕登第﹐摶以詩賀曰「銅梁千里曙雲開﹐仙籙新從紫府來。天上已張新羽翼﹐世間無復舊塵埃。嘉禎果中君平卜﹐賀喜須斟卓氏杯。應笑戎藩刀筆吏﹐至今泥滓曝魚鰓。」旣而復謔之曰「曾隨風水化凡麟﹐安上門前一字新。聞道蜀江風景好﹐不知何似杏園春。」裴有六韻答曰「何勞問我成都事﹐亦報君知便納降。蜀柳籠堤煙矗矗﹐海棠當戶燕雙雙。富春不並窮師子﹐濯錦全勝旱曲江。髙捲絳紗楊氏宅﹐時主文寓楊子巷﹐故有此句。半垂紅袖薛濤窗。浣花泛鷁詩千首﹐靜眾寺名。尋梅酒百缸。若說弦歌與風景﹐主人兼是碧油幢。」

摶﹐登乾符進士第。

裴廷裕

廷裕﹐字膺余﹐昭宗翰林學士﹑左散騎常侍。乾寧中﹐在內庭﹐文書敏捷﹐號「下水船」。後貶湖南﹐卒。梁時﹐姚洎爲學士﹐人號急灘頭上水船。

廷裕《偶題》云「微雨微風寒食節﹐半開半合木蘭花。看花倚柱終朝立﹐卻似淒淒不在家。」

髙蟾

《詠春詩》曰「明月斷魂淸靄靄﹐平蕪歸思綠迢迢。人生莫遣頭如雪﹐縱得春風亦不消。」

《金陵晚望》云「曾伴浮雲悲晚翠﹐猶陪落日泛秋聲。世間無限丹靑手﹐一片傷心畫不成。」

鄭谷贈詩云「張生故國三千里﹐知者惟應杜子微。君有君恩秋葉後﹐可能更羨謝元暉。」蓋蟾有《宮詞》云「君恩秋後葉﹐日日向人疏。」

蟾《初落第詩》云「天上碧桃和露種﹐日邊紅杏倚云栽。芙蓉生在秋江上﹐莫向春風怨未開。」胡曾亦有《下第詩》云「翰苑何時休嫁女﹐文昌早晚罷生兒。上林新桂年年發﹐不許平人折一枝。」時謂蟾無躁競心。後登第﹐乾符中爲禦史中丞。

宋邕一作雍

《春日》云「輕花細葉滿林端﹐昨日春風曉色寒。黃鳥不堪愁裏聽﹐綠楊宜向雨中看。」僞蜀韋谷取此詩爲《才調集》。

唐末五雲溪人範攄云「宋雍初無令譽﹐及嬰瞽疾﹐而詩名始彰。或戲其詩云﹕『綠楊宜向雨中看』﹐所謂無眼作有眼之詩。」

崔塗

《春夕旅懷》雲「水流花謝兩無情﹐送盡東風過楚城。蝴蝶夢中家萬里﹐杜鵑枝上月三更。故園書動多年絕﹐華發春惟兩鬢生。自是不歸歸便得﹐五湖煙景有誰爭。」

《蜀城春》云「天涯憔悴身﹐一望一沾巾。在處有芳艸﹐滿城無故人。懷才皆得路﹐失計自傷春。淸鏡不堪照﹐鬢毛愁更新。」

塗﹐字禮山。光啟進士也。

《感花詩》云「繡軛香韉夜不歸﹐少年爭認最紅枝。東風一陣黃昏雨﹐又到繁花夢覺時。」

孫郃

郃《古意》云「屈子生楚國﹐七雄知其材。介潔世不容﹐迹合藏蒿萊。道廢固命也﹐瓢飲亦賢哉。何事葬江水﹐空使後人哀。」又云「魏禮段幹木﹐秦王乃止戈。小國有其人﹐大國柰之何。賢哲信爲美﹐兵甲豈云多。君子戰必勝﹐斯言聞孟軻。」

郃﹐字希韓﹐四明人。與方幹友善。乾寧中﹐登進士第。好荀﹑楊﹑孟子之書﹐學退之爲文。爲校書郎中﹑河南府文學。其文爲錢珝所序﹐詩有「仕官類商賈﹐終日常東西」之句。

鄭準

《江南淸明》云「吳山楚驛四年中﹐一見淸明一攺容。旅恨共風連夜起﹐韶光隨酒著人濃。延興門外攀花別﹐采石江頭帶酒逢。無限歸心何計是﹐路邊戈甲正重重。」

準以文依荊州成中令汭﹐常欲比肩陳﹑阮。自作所葉爲三卷﹐號《劉表軍書》。其應舉日﹐詩卷有《題水牛》云「護犢橫身立﹐逢人揭尾跳。」朝士大笑。

字不欺。登乾寧進士第。有《渚宮集》一卷。

章碣

《癸卯歲毗陵登髙》云「流落常嗟勝會稀﹐故人相遇菊花時。鳳笙龍笛數巡酒﹐紅樹碧山無限詩。塵土十分歸舉子﹐乾坤大半屬偸兒。長楊羽獵須畱本﹐開濟重爲闕下期。」

《焚書坑詩》曰「竹帛煙銷帝業虛﹐關河空鎖祖龍居。坑灰未冷山東亂﹐劉項元來不讀書。」

《上元夜建元寺觀燈呈通智上人》云「建元看別上元燈﹐處處回廊斗火層。珠玉亂拋髙殿佛﹐綺羅深拜遠山僧。臨風走筆思呈惠﹐到曉行禪合伴能。無限喧闐畱不得﹐月華西下露華凝。」

邵安石﹐連州人﹐髙湘侍郎南遷歸闕﹐途次連江﹐安石以所業投獻﹐遂挈至輦下。湘主文﹐安石擢第﹐碣賦《東都望幸》刺之曰「懶修珠翠上髙臺﹐眉月連娟恨不開。縱使東巡也無益﹐君王自領美人來。」

碣﹐孝標之子。登乾符進士第。碣未第時﹐方幹贈詩﹕「織錦𨿽云用舊機﹐抽梭起樣更新奇。何如且破望中葉﹐未可便攀低處枝。藉地落花春半後﹐打窗斜雪夜深時。此時才子吟應苦﹐吟苦鬼神知不知。」

於濆

《辛苦吟》云「隴上扶犁兒﹐手種腹長饑。窗下擲梭女﹐手織身無衣。我願燕趙姝﹐化爲嫫女姿。一笑不直金﹐自然家國肥。」

《古宴曲》云「雉扇合蓬萊﹐朝車回紫陌。重門集嘶馬﹐言宴金張宅。燕娥奉卮酒﹐低鬟若無力。十戶手胼胝﹐鳳凰釵一隻。髙樓齊下視﹐日照綺羅色。笑指負心人﹐不信生中國。」

《思歸引》云「不耕南畝田﹐誤愛東堂桂。身同樹上花﹐一落又經歲。交親日相薄﹐知己恩潛替。日開十二門﹐自是無歸計。」

濆﹐字子漪。咸通進士﹐終泗州判官。卷六十二

鄭嵎

《津陽門詩序》云「津陽門者﹐華淸宮之外闕﹐南扃禁闈﹐北走京道。開元中﹐嵎常得羣書﹐下帷於石甕僧觀﹐而甚聞宮中陳迹焉。今年冬﹐自虢而來﹐暮及山下﹐因解鞍謀餐﹐求客旅邸。而主公年且艾﹐自言世事明皇。夜闌酒餘﹐復爲嵎道承平故實。翌日﹐於馬上輒裁刻俚叟之話﹐爲長句七言詩﹐凡一千四百字﹐成一百韻﹐止以門題爲之目云耳。」

「津陽門北臨通逵﹐雪風獵獵飄酒旗。泥寒款段蹶不進﹐疲童退問前何爲。酒家顧客催解裝﹐案前羅列樽與卮。靑錢瑣屑安足數﹐白醪軟美甘如飴。開鑪引滿相獻酬﹐枯腸渴肺忘朝饑。愁憂似見出門去﹐漸覺春色入四肢。主翁移客挑華燈﹐雙肩隱膝烏帽欹。笑云鮐老不爲禮﹐飄蕭雪鬢霜垂頤。問余何往淩寒曦﹐顧翁枯朽郎豈知。翁曾豪盛客不見﹐我自爲君陳昔時。時平親衛號羽林﹐我才十五爲孤兒。射熊搏虎眾莫敵﹐彎弧出入隨佽飛。開元中﹐未有東西神策軍﹐但以六軍爲親衛。此時初創觀風樓﹐檐髙百尺堆華榱。樓南更起鬥鷄殿﹐晨光山影相參差。觀風樓在宮之外東北隅﹐屬陜城而連上內﹐前臨馳道﹐周視山川。寶應中﹐魚朝恩毀之以修章敬。今遺址尙存﹐惟鬥鷄殿與毬場迆邐尙在。其年十月移禁仗﹐山下櫛比羅百司。朝元閣成老君見﹐會昌縣以新丰移。時有詔攺新丰爲會昌縣﹐移自陰鱉故城﹐置於山下。至明年十月﹐老君見於朝元閣南﹐而於其處置降聖觀﹐復攺新丰爲昭應縣。廨宇始成﹐令大將軍髙力士率禁樂以落之。幽州曉進供奉馬﹐玉珂寶勒黃金羈。安祿山每進馬必殊特而極銜勒之飾。五王扈駕夾城路﹐傳聲校獵渭水湄。羽林六軍各出射﹐籠山絡野張罝維。雕弓繡韣不知數﹐翻身滅沒皆娥眉。赤鷹黃鶻雲中來﹐妖狐狡兔無所依。人煩馬殆禽獸盡﹐百里鮏羴禾黍稀。申王有髙麗赤鷹﹐岐王有北山黃鶻﹐逸翮奇姿﹐特異他等。上愛之﹐每弋獵﹐必置於駕前﹐目爲決勝兒。暖山度臘東風微﹐宮娃賜浴長湯池。刻成玉蓮噴香液﹐漱回煙浪深逶迆。宮內除供奉兩湯池﹐內外更有湯十六所。長湯每賜諸嬪禦﹐其修廣與諸湯不侔。甃以文瑤寶石﹐中央有玉蓮捧湯泉﹐噴以成池。又縫綴綺繡爲鳧雁於水中﹐上時於其間泛鈒鏤小舟以嬉遊焉。犀屏象薦雜羅列﹐錦鳧繡雁相追隨。破簪碎鈿不足拾﹐金溝殘澑和纓緌。上皇寬容易承事﹐十家三國爭光輝。繞牀呼盧恣樗博﹐張燈達晝相謾欺。相君侈擬縱驕橫﹐日從秦虢多遊嬉。朱衫馬前未滿足﹐更驅武卒羅旌旗。楊國忠爲宰相﹐帶劍南節度使﹐常與秦虢聯轡而出﹐更於馬前以兩川旌節爲導也。畫輪寶軸從天來﹐雲中笑語聲融怡。鳴鞭後騎何躞蹀﹐宮妝禁袖皆仙姿。靑門紫陌多春風﹐風中數日殘春遺。驪駒吐沬一奮迅﹐路人擁彗爭珠璣。事盡載在國史中﹐此下更重敍其事。八姨新起合歡堂﹐翔鵾賀燕無由窺。萬金酬工不肯去﹐矜能恃巧猶嗟咨。虢國創一堂﹐價費萬金。堂成﹐工人償價之外﹐更邀賞伎之直。復受絳羅五千段﹐工者嗤而不顧。虢國異之﹐問其由。工曰﹕某生平之能﹐殫於此矣。苟不知信﹐願得螻蟻﹑蜥蝪﹑蜂蠆之類﹐去其目而投於堂中﹐使有間隙﹐得失一物﹐卽不論工直也。於是又以繒彩珍貝與之。天下人至今話故事者﹐尙以第行呼諸姨焉。四方節制傾附媚﹐窮奢極侈沽恩私。堂中特設夜明枕﹐銀燭不張光鑑帷。虢國夜明枕置於堂中﹐光燭一室﹐西川節度使所進。事載國史﹐略書之。瑤光樓南皆紫禁﹐梨園仙宴臨花枝。迎娘歌喉玉窈窱﹐蠻兒舞帶金葳蕤。瑤光樓卽飛霜殿之北門﹐迎娘﹑蠻兒﹐乃梨園弟子之名聞者。三郎紫笛弄煙月﹐怨如別鶴呼羈雌。玉奴琵琶龍香撥﹐倚歌促酒聲嬌悲。上皇善吹笛﹐常寶一紫玉管。貴妃妙彈琵琶﹐其樂器聞於人間者﹐有邏逤檀爲槽﹐龍香柏爲撥者。上每執酒卮﹐必令迎娘歌《水調曲徧》﹐而太眞輒彈弦倚歌﹐爲上送酒。內中皆以上爲三郎。玉奴﹐乃太眞小字也。飲鹿泉邊春露晞﹐粉梅檀杏飄朱墀。金沙洞口長生殿﹐玉蕊峯頭王母祠。山城內多馴鹿﹐流澗號爲飲鹿。有長生殿﹐乃齋殿也。有事於朝元閣﹐卽禦長生殿以沐浴也。禁庭術士多幻化﹐上前較勝紛相持。羅公如意奪顏色﹐三藏袈裟成散絲。上頗崇羅公遠﹐楊妃尢信金剛三藏。上嘗幸功徳院﹐將謁七聖殿﹐忽然背癢﹐公遠折竹枝﹐化作七寶如意以進。上大喜﹐顧謂金剛曰﹕上人能致此乎﹖三藏曰﹕此幻術耳﹐僧爲陛下取眞物。乃於袖中出如意七寶﹐炳耀而公﹐遠所進卽時復爲竹枝耳。後一日﹐楊妃始以二人定優劣。時禁中將創小殿﹐三藏乃舉一鴻梁於空中﹐將中公遠之首﹐公遠不爲動容﹐上連命止之。公遠飛符於他處﹐竊三藏金欄袈裟於籄中﹐守者不之見。三藏怒﹐又咒取之﹐須臾而至公。遠復噀水龍符於袈裟上﹐散爲絲縷以盡也。蓬萊池上望秋月﹐無雲萬里懸淸輝。上皇夜半月中去﹐三十六宮愁不歸。月中祕樂天半間﹐丁璫玉石和塤篪。宸聰聽覽未終曲﹐卻到人間迷是非。葉法善常引上人入月宮﹐時秋已深﹐上苦淒冷﹐不爲久畱。歸﹐於天半間尙聞仙樂。及上歸﹐且記憶其半﹐遂於笛中寫之。會西梁都督楊敬述進《婆羅門曲》﹐與其聲調相符﹐遂以月中所聞爲之散序﹐用敬述所進曲作其腔﹐而名《霓裳羽衣法曲》。千秋禦節在八月﹐會同萬國朝華夷﹐花萼樓南大合樂﹐八音九奏鸞來儀。都盧尋橦誠齷齪﹐公孫劍伎方神奇。馬知舞徹下牀榻﹐人惜曲終更羽衣。上始以誕聖日爲千秋節﹐每大酺會﹐必於勤政樓下使華夷縱觀。有公孫大娘舞劍﹐當時號爲雄妙。又設連榻﹐令馬舞其上。馬衣紈綺而被鈴鐸﹐驤首奮鬛﹐舉趾翹尾﹐變態動容﹐皆中音律。又令宮妓梳九綺仙髻﹐衣孔雀翠衣﹐佩七寶瓔珞﹐爲《霓裳羽衣》之類。曲終﹐珠翠可掃。其舞馬﹐祿山亦將數匹以歸﹐而私習之。其後田承嗣代安﹐有存者﹐一旦於廏上聞鼓聲﹐頓挫其舞﹐廏人惡之﹐舉彗以擊之﹐其馬尙爲怒未妍妙﹐因更奮擊宛轉﹐曲盡其態。廝恐﹐以告承嗣﹐以爲妖﹐遂戮之。而舞馬自此絕矣。祿山此時侍禦側﹐金雞畫障當罘罳。繡祤衣褓日屓贔﹐甘言狡計愈嬌癡。上每座及宴會﹐必令祿山坐於禦座側﹐而以金雞障隔之﹐賜其箕踞。太眞又以爲子﹐時𦇤褓戲而加之。上亦呼之祿兒。每入宮﹐必先拜貴妃﹐然後拜上。笑而問其故﹐輒對曰﹕臣本番中人﹐禮先拜母﹐後拜父﹐是以然也。詔令上路建甲第﹐樓通走馬如飛翚。大開內府恣供給﹐玉缶金筐銀簸箕。時於親仁裏南陌爲祿山建甲第﹐令中貴人督其事﹐仍謂之曰﹕卿善爲部署﹐祿山眼孔大﹐勿令笑我。至於篣筐簸箕釜缶之具﹐咸金銀爲之。今回元觀﹐卽其故第耳。異謀潛熾促歸去﹐臨軒賜帶盈十圍。祿山肥博過人﹐腹垂而緩﹐帶十五圍方周體。忠臣張公識逆狀﹐日日切諫上弗疑。張曲江先識其必反逆狀﹐數數言於上。上曰﹕卿勿以王夷甫識石勒而誤疑祿山爾。湯成召浴果不至﹐潼關已溢漁湯師。禦街一夕無禁鼓﹐玉輅順動西南馳。其年賜柑子使回﹐泣訴祿山反狀﹐云﹕臣幾不得生反。上猶疑其言﹐復遣使諭云﹕我爲卿造一湯﹐待卿至。使回﹐答言反狀。上然後憂疑﹐卽寇軍已至潼關矣。九門回望塵坌多﹐六龍夜馭兵衛疲。縣官無人具軍頓﹐行宮徹屋屠云螭。時郊畿艸擾﹐無禦頓之備。上命徹行宮木﹐宰禦馬﹐以饗士卒。馬嵬驛前駕不發﹐宰相射殺冤者誰。長眉鬒發作凝血﹐空有君王潛涕洟。靑泥阪上到三蜀﹐金堤城邊止九旂。移文泣祭昔臣墓﹐度曲悲歌秋雁辭。駕至蜀﹐詔中貴人馳祭張曲江墓﹐悔不納其諫。又過劍閣下望山川﹐忽憶《水調辭》云﹕山川滿目淚沾衣﹐富貴榮華能幾時。不見只今汾水上﹐惟有年年秋雁飛。上泫然流涕﹐顧問左右曰﹕此誰人詩﹖從臣對曰﹕此李嶠詩。復掩泣曰﹕李嶠眞可謂才子也。明年尙父上捷書﹐洗淸觀闕收封畿。兩君相見望賢宮﹐君臣鼓舞皆歔欷。望賢宮在咸陽之東數里。時車駕自蜀回﹐肅宗迎駕﹐上皇自致傳國璽於上﹐上歔欷拜授。左右皆泣曰﹕不圖今日復觀兩君相見之禮。駕將入開遠門﹐上皇疑焉。上先後入門不決﹐顧問從臣﹐不能對。髙力士前曰﹕上皇𨿽尊﹐人臣也﹔皇帝𨿽子﹐主也。上皇偏門而先行﹐皇帝正門而入後行。耆老皆呼萬歲﹐當時皆是之。宮中親呼髙驃騎﹐潛令攺葬楊眞妃。花膚雪艷不復見﹐空有香囊和淚滋。時肅宗詔令攺葬太眞﹐髙力士知其所瘞﹐在嵬坡驛西北十餘步。當時乘輿匆遽﹐無復備周身之具﹐且以紫縟裹之。及攺葬之時﹐皆已朽壞﹐惟有胸前紫繡香囊中﹐尙得冰麝香。持以進上皇﹐上皇泣而佩之。鑾輿卻入華淸宮﹐滿山紅實垂相思。飛霜殿前月悄悄﹐迎春亭下風颸颸。飛霜殿卽寢殿﹐而白傅《長憾歌》以長生殿爲寢殿﹐殊誤矣。上皇至明年﹐復幸華淸宮﹐信宿乃回。自此遂移處西內中矣。雪衣女失玉籠在﹐長生鹿瘦銅牌垂。象牀塵凝罨颯被﹐畫檐虫网頗梨碑。太眞養白鸚鵡﹐西國所貢﹐辧慧多辭﹐上尢愛之﹐字爲雪衣女。上常於芙蓉園中獲白鹿﹐惟山人王旻識之﹐曰﹕此漢時鹿也。上異之﹐令左右周視之﹐乃於角際雪毛中得銅牌子﹐刻之曰宜春苑中白鹿。上由是愈愛之﹐移於北山﹐目之曰山客。上止華淸﹐罨颯公主嘗爲上晨召﹐聽按《新水調》。主愛起晚﹐遽遺眞珠被而出。及寇至﹐倉惶隨駕出宮﹐後不知省。及上歸南內﹐一旦再入此宮﹐當時罨颯之被宛然﹐而塵積矣﹐上尢感焉。溫泉堂碑﹐其石瑩徹﹐見人形影﹐宮中號爲頗梨碑。碧菱花覆雲母陵﹐風篁雨菊低離披。眞人影帳偏生艸﹐果老藥堂空掩扉。眞人李順興﹐後周時修道北山﹐神堯皇帝授禪﹐眞人潛告符契。至今山下有祠宇﹐宮中有七聖殿﹐自神堯至睿宗。逮竇后皆立立﹐衣衮衣。繞殿石橊樹﹐皆太眞所植﹐俱擁腫矣。南有功徳院﹐其間瑤壇羽帳皆在焉。順興影堂﹐果老藥室﹐亦在禁中也。鼎湖一日失弓劍﹐橋山煙艸俄霏霏。空聞玉碗入金市﹐但見銅壺飄翠帷。開元到今逾十紀﹐當初事迹皆殘隳。竹花惟養棲梧鳳﹐水藻周遊巢葉龜。會昌禦宇斥內典﹐去畱二教分黃緇。慶山污瀦石甕毀﹐紅樓綠閣皆支離。奇松怪柏爲樵蘇﹐童山眢谷亡崄巇。煙中壁碎摩詰畫﹐雲間字失玄宗詩。持國寺﹐本名慶山寺﹐徳宗始攺其額。寺有綠額﹐復道而上。天后朝﹐以禁臣取宮中制度結構之。石甕寺﹐開元中以創造華淸宮余材修繕﹐佛殿中玉石像皆幽州進來﹐與朝元閣道像同日而至﹐精妙無比﹐叩之如磬。余像並楊惠之手塑。肢空像皆元伽兒之制﹐能妙纖麗﹐曠古無儔。紅樓﹐在佛殿之西巖﹐下臨絕壁。樓中有玄宗題詩﹐艸八分﹐每一篇一體。王右丞山水兩壁。寺毀之後﹐皆失之矣。摩詰﹐乃王維之字也。石魚巖底百尋井﹐銀牀下卷紅綆遲。當時淸影蔭紅葉﹐一旦飛埃埋素規。石魚巖下有天絲石﹐其形如甕﹐以佇飛泉﹐故上以石甕爲寺名﹐寺僧於上層飛樓中縣轆轤﹐敍引修笮長二百餘尺﹐以汲甕泉﹐出於紅樓喬樹之杪。寺旣毀拆﹐石甕今已埋沒也。韓家燭臺倚林杪﹐千枝燦若山霞摛。昔年光彩奪天月﹐昨日銷鎔當路岐。韓國爲千枝燈臺﹐髙八十尺﹐置於山上。每至上元夜則燃之﹐千光奪月﹐凡百里之內﹐皆可望焉。龍宮禦榜髙可惜﹐火焚牛挽臨崎峗。孔雀松殘赤琥珀﹐鴛鴦瓦碎靑琉璃。寺額﹐睿宗在藩邸中所題也﹐標於危樓之上。世傳孔雀松下有赤茯苓﹐入土千年則成琥珀。寺之前峯﹐古松老柏﹐洎乎嘉艸﹐今皆樵蘇蕩除矣。今我前程能幾許﹐徒有餘息筋力羸。逢君話此空灑涕﹐卻憶歡娛無見期。主翁莫泣聽我話﹐寧勞感舊休吁嘻。河淸海宴不難睹﹐我皇已上升平基。湟中土地昔湮沒﹐昨夜收復無瘡痍。戎王北走棄靑塳﹐虜馬西奔空月支。兩逢堯年豈易偶﹐願翁頤養丰膚肌。平明酒醒便分首﹐今夕一樽翁莫違。」

卷六十三

方幹劉駕王駕衛準詹雄顧非熊司空圖秦韜玉潘誠胡駢髙駢潘緯武瓘於鄴路徳延翁承贊韓垂

方幹

《早春》云「運行元化不參差﹐四極中華共一時。正气才隨灰律變﹐殘寒便被柳條欺。水融大澤陽春覺﹐艸綠陳根夜雨知。不信風光疾於箭﹐年來年去變霜髭。」

《越州使院竹》云「莫見淩雲飄粉籜﹐須知礙石作盤根。細看枝上蟬吟處﹐猶是筍時虫食痕。月送綠陰斜上砌﹐露凝寒色濕遮門。列仙終日逍遙地﹐鳥雀潛來不敢喧。」

《除夜》云「玉漏斯須卽達晨﹐四時吹轉任風輪。寒燈短燼方燒臘﹐畫角殘聲已報春。明日便爲經歲客﹐昨朝猶是少年人。新正定數隨年減﹐浮世惟應百徧新。」

幹爲人質野﹐每見人設三拜﹐曰「禮數有三。」識者呼爲「方三拜」。爲人唇缺﹐連應十餘舉﹐遂歸鏡湖﹔後十數年﹐遇醫補唇﹐年已老矣。鏡湖人號曰「補唇先生」。《鏡湖西島閒居詩》曰「寒居壓鏡心﹐此處是家林。梁燕欺春醉﹐巖猿學夜吟。云連平地起﹐月向白波沈﹐猶自聞鐘角﹐棲身可在深。」又云「世人如不容﹐吾自縱天慵。落葉憑風掃﹐秋粳任水舂。花朝連郭霧﹐雪夜隔湖鐘。身在能無事﹐頭宜白此峯。」又《感懷》云「志業不得力﹐到今猶苦吟。吟成五字句﹐用破一生心。世路屈聲滿﹐雲溪冤气深。前賢多晚達﹐莫怕鬢霜侵。」幹爲詩﹐如「鶴盤遠勢投孤嶼﹐蟬曳殘聲過別枝」﹐齊梁已來﹐未之有也。

孫郃《哭元英方先生》云「斗失文星落﹐知是先生死。湖上聞哭聲﹐門前見彈指。官無一寸祿﹐名傳千萬里。死著紙衣裳﹐生誰念朱紫。我心痛其語﹐淚落不能已。猶喜爲補闕﹐揚名獻天子。」

幹師徐凝﹐幹常刺凝曰「把得新詩艸裏論。」反語曰「村裏老」。余杭守謂幹苦吟﹐未能應﹐卒因夜燕﹐以飛字韻命賦之。幹詩立成曰「間世星郎夜燕時﹐丁丁寒漏滴聲微。琵琶弦促千般調﹐鸚鵡杯深四散飛。徧請玉容歌白雪﹐髙燒紅燭照朱衣。人間有此榮華事﹐爭遣漁翁戀釣磯。」

唐末﹐宰臣張文蔚﹑中書舍人封舜卿奏名儒不遇者十有五人﹐請賜一官﹐以慰冥魂。幹其一也。

幹《寄李頻》云「山木又搖落﹐望君還不還。軒車何處去﹐雨雪滿前山。思苦寒星動﹐鄕遙釣渚閒。明年見名字﹐惟我獨何顏。」又有《題桃花塢周處士別業》云「細泉出石飛難盡﹐孤燭和云濕不明。何事懶於嵇叔夜﹐更無書札答公卿。」又《貽天目中峯客》﹐有「枯井夜聞鄰果落﹐廢巢寒見別禽來」之句﹐張爲取作《主客圖》

吳融贈幹詩曰「把筆盡爲詩﹐何人敵夫子。句滿天下口﹐名聒天下耳。不識朝﹐不識市。曠逍遙﹐閒徙倚。一杯酒﹐無萬事。一葉舟﹐無千里。衣裳白雲﹐坐臥流水。霜落風髙忽相憶﹐惠然見訪畱一夕。一夕聽吟十數篇﹐水榭林蘿爲岑寂。拂旦捨我亦不辭﹐攜筇徑去隨所適。隨所適﹐無處覓。云半片﹐鶴一隻。」

僧可朋贈幹詩云「盛名傳出自皇州﹐一舉參差便縮頭。月裏豈無攀桂分﹐湖中剛愛釣魚休。童偸詩稿呈鄰叟﹐客乞書題謁郡侯。獨泛短舟何限景﹐波濤西接洞庭秋。」

僧貫休贈詩云「盛名與髙隱﹐合近謝敷村。弟子已得桂﹐先生猶灌園。投綸侵海分﹐得句覓云根。白日升天路﹐知君別有門。」弟子﹐謂李頻也。

僧虛中悼干云「先生在世日﹐只向鏡湖居。明主未巡狩﹐白頭閒釣魚。煙莎一徑小﹐洲島四鄰疏。獨有爲儒者﹐時來弔舊廬。」

孫郃《元英先生傳》曰「先生新定人﹐字雄飛。章八元卽先生外王父也。廣明﹑中和間﹐爲律詩﹐江之南未有及者。始謁錢塘守姚公郃﹐公視其貎陋﹐初甚侮之。坐定覽捲﹐駭目變容而嘆之。先生一舉不得志﹐遂遁於會稽﹐漁於鑑湖。與鄭仁規﹑李頻﹑陶詳爲三益友。弟子洪農楊弇﹑釋子居遠。先生卒﹐弇編其詩﹐請舍人王贊爲之序。贊序云﹕『張祜升杜甫之堂﹐方幹入錢起之室』云。」

劉駕

《吳中懷古》云「勾踐飲膽日﹐吳王酒滿杯。笙歌入海云﹐聲自姑蘇來。西施舞初罷﹐侍兒整金箆。眾女不敢妒﹐自比泉下泥。越鼓聲騰騰﹐吳王隔黃溪。難將甬東地﹐更學會稽棲。」

《上巳》云「上己曲江濱﹐喧於市井路。相尋不見者﹐此地皆相遇。日光去此遠﹐翠幕張如霧。何事歡娛中﹐易覺春城暮。物情重此節﹐不是愛芳樹。明日花更多﹐何人肯回顧。」

駕與曹鄴友善﹐工古風。鄴大中時擢第﹐不出京﹐候駕登科同去。

「馬上續殘夢﹐馬嘶時復驚。心孤多所慮﹐僮僕近我行。」《早行》句。「只恐塞上山﹐低於沙中骨。」《古出塞》句。「蒲帆出浦去﹐但見浦邊樹。不如馬行郎﹐馬迹猶在路。大舟不相載﹐買宅令妾住。莫道畱金多﹐本非愛郎富。」《古意》句。右張爲取作《主客圖》。

王駕

司空圖《喜王駕小儀重陽相訪》云「白菊初開臥內明﹐聞君相訪病身輕。樽前且撥傷心事﹐溪上還隨覓句行。幽鶴傍人疑舊識﹐殘蟬向月噪新晴。擬將寂寞同畱住﹐且勸康時立大名。」

僖宗幸蜀﹐駕下第﹐還蒲中﹐鄭谷以詩送云「孤單取仕休言命﹐早晚逢人苦愛詩。」後有《次韻王駕校書結綬見寄之什》云「直應歸諫苑﹐方肯別山村。勤苦常同業﹐孤單共感恩。」

駕《夏雨詩》云「非惟消旱暑﹐且喜救生民。天地如蒸濕﹐園林似卻春。洗風淸枕簟﹐換夜失埃塵。又作丰年望﹐田夫笑向人。」

駕﹐字大用﹐河中人。登大順進士第﹐仕至禮部員外郎。自稱「守素先生」﹐與圖﹑谷相爲詩友。

衛準亦作單

「莫言閒話是閒話﹐往往事從閒話來。」句。「何必剃頭爲弟子﹐無家便是出家人。」句。右張爲取前句作《主客圖》。

準﹐大歷五年登進士第。

詹雄

「塵飛遺恨盡﹐花落古宮平。」《洛陽古城》句。「紅粉笙歌人代遠﹐月明陵樹水東流。」《銅雀臺》句。右張爲取作《主客圖》。

顧非熊

《寄費冠卿》云「先生九華隱﹐鳥道隔塵埃。石室和云住﹐山田引燒開。久閒仙客降﹐髙臥詔書來。一入深林去﹐人間更不回。」

《長安淸明言懷》云「明時帝裏遇淸明﹐還逐遊人出禁城。九陌芳菲鶯自囀﹐萬家車馬雨初晴。客中下第逢今日﹐愁裏看花厭此生。春色來年誰是主﹐不堪悲悴更無成。」

非熊﹐滑稽好淩轢﹐在舉場垂三十年。長慶中﹐陳商放榜﹐上怪無非熊﹐詔有司追榜放登第﹐劉得仁賀以詩云「愚爲童稚時﹐已解念君詩。及得髙科晚﹐須逢聖主知。」成名歸茅山﹐項斯送以詩曰「吟詩三十載﹐成此一名難。自有恩門入﹐全無帝裏歡。湖光愁裏碧﹐巖影夢中寒。到後杉松月﹐何人共曉看。」非熊﹐大中時自盱眙簿棄官﹐隱茅山。

非熊﹐況之子。段成式云「況始喪子﹐年七十。況哭之曰﹕『老人喪愛子﹐旦暮哭成血。聲逐斷猿悲﹐迹隨飛鳥滅。老夫已七十﹐不作多時別。』後再生子﹐七歲﹐其兄戲批之﹐忽曰﹕『我爾之兄﹐何故批我﹖』乃敍前生﹐歷歷不誤﹐卽非熊也。」

姚合《送非熊下第歸越詩》云「失意尋歸路﹐親知不便過。家山向城遠﹐日月在船多。楚塞數逢雁﹐浙江長有波。秋風別卿老﹐還聽鹿鳴歌。」

賈島《寄非熊詩》云「知君歸有處﹐山水亦難齊。猶去瀟湘遠﹐不聞猿狖啼。穴通茅嶺下﹐潮滿石城西。獨立生遙思﹐秋原日漸低。」

司空圖

圖《與李生論詩》云「文之難﹐而詩之難尢難﹐古今之諭多矣。而愚以辧於味﹐而後可以言詩也。江嶺之南﹐凡是資於適口者﹐若醯非不酸也﹐止於酸而已﹔若醝非不咸也﹐止於咸而已。中華之人﹐所以充饑而遽輟者﹐知其鹹酸之外﹐醇美者有所乏耳。彼江嶺之人﹐習之而不辧者﹐宜哉﹗詩貫六義﹐則諷諭﹑抑揚﹑渟蓄﹑淵雅﹐皆在其間矣。然直致所得﹐以格自奇﹐前輩諸集﹐亦不專工於此﹐矧其下者耶﹗王右丞﹑韋蘇州澄澹精致﹐格在其中﹐豈妨於道舉哉﹗賈閬仙誠有警句﹐視其全篇﹐意思殊餒﹐大抵附寒澀﹐方可置才﹐亦爲體之不備也﹐矧其下者哉﹗噫﹗近而不浮﹐遠而不盡﹐然後可以言韻外之致耳。愚幼嘗自負﹐旣久而愈覺缺然。得於春早﹐則有『艸嫩侵沙長﹐冰輕著雨消』﹐又『人家寒食月﹐花影午時天』﹐又『雨微吟思足﹐花落夢無聊』﹔得於山中﹐則有『坡暖冬生筍﹐松涼夏健人』﹐又『川明虹照雨﹐樹密鳥衝人』﹔得於江南﹐則『戍鼓和潮暗﹐船燈照鳥幽』﹐又『曲塘春盡雨﹐方響夜深船』﹐又『夜短猿悲減﹐風和鵲喜靈』﹔得於塞下﹐則有『馬色經寒慘﹐雕聲帶晚饑』﹔得於喪亂﹐則有『驊驑思故第﹐鸚鵡失佳人』﹐又『鯨鯢人海涸﹐魑魅棘林髙』﹔得於道宮﹐則有『棋聲花院靜﹐幡影石壇髙』﹔得於夏景﹐則有『地涼淸鶴夢﹐林靜肅僧儀』﹔得於佛寺﹐則有『松日明金像﹐苔龕響木魚』﹐又『解吟僧亦俗﹐愛舞鶴終卑』﹔得於郊園﹐則有『遠坡春早滲﹐猶有水禽飛』﹔得於樂府﹐則有『晚妝畱拜月﹐春睡更生香』﹔得於寂寥﹐則有『孤螢出荒池﹐落葉穿破屋』﹔得於愜適﹐則有『客來當意愜﹐花發遇歌成』。𨿽庶幾不濱於淺涸﹐亦未廢作者之譏訶也。七言云『逃難人多分隙地﹐放生鹿大出寒林』﹐又『得劍乍如添健僕﹐亡書久似憶良朋』﹐又『孤嶼池痕春漲滿﹐小欄花韻午晴初』﹐又『故國春歸未有涯﹐小欄髙檻別人家。五更惆悵回孤枕﹐猶自殘燈照落花』。又『甲子今重數﹐生涯只自憐。殷勤元昨日﹐旁午又明年』﹐皆不拘一槪也。蓋絕句之作﹐本於詣極﹐此外千變萬狀﹐不知所以神而自神也﹐豈容易哉﹗今足下之詩﹐時輩固有難及﹐儻復以全美爲上﹐卽知味外之旨矣。」

《與王駕評詩》云「末伎之工﹐𨿽蒙譽於賢哲﹐未足自信﹐必俟推於其類﹐而後神躍而色揚。今之贄藝者反是﹐若卽醫而靳其病也﹐惟恐彼之善察﹐藥之我攻耳。以爲率人以謾﹐莫能自振﹐痛哉﹗且工之尢者﹐莫若彼於文章﹐其能不死於詩者﹐比他伎尢寡﹐豈可容易較量哉﹗國初﹐主上好文雅﹐風流特盛。沈﹑宋始興之後﹐傑出於江寧﹐宏肆於李﹑杜﹐極矣﹗右丞﹑蘇州﹐趣味澄夐﹐若淸沇之貫達﹐大歷十數公﹐抑又其次焉。元﹑白力勍而气孱﹐乃都市豪沽耳。劉公夢得﹑楊公巨源亦各有勝會。閬仙﹑無可﹑劉得仁輩﹐時得佳致﹐亦足滌煩。厥後所聞﹐逾褊淺矣。然河汾蟠郁之气﹐宜繼有人。今王生者﹐寓居其間﹐沈淸益久﹐五言所得﹐長於思興﹐皆乃詩家之所尙者。則前所謂必推於其類﹐豈止神躍色揚哉﹗經亂索居﹐得其所錄﹐尙累百篇﹐其勤亦至矣。吾適又自編《一鳴集》﹐且云撐霆裂月﹐劼作者之肝脾﹐亦當吾言之無怍也。」

王禹偁《五代史闕文》云「圖﹐字表聖﹐自言泗州人﹐有俊才。咸通中﹐登進士第。雅好爲文﹐躁於進取﹐頗自矜伐﹐端士鄙之。從事使府﹐洎登朝﹐驟歷淸顯。巢賊之亂﹐車駕播遷。圖有先人舊業在中條山﹐極林泉之美﹐圖自禮部員外郎避地焉﹐日以詩酒自娛。屬天下版蕩﹐士人多往依之﹐互相推獎﹐由是聲名籍甚。昭宗反正﹐以戶部侍郎召至京師。圖旣負才慢世﹐謂己當爲宰輔﹐時人惡之﹐稍抑其銳。圖憤憤﹐謝病復歸中條。與人書疏﹐不名官位﹐但稱知非子﹐又稱柰辱居士。其所居在禎貺溪之上﹐結茅屋﹐命曰休休亭。嘗自爲亭記云云。已上《梁史》舊文。謹案﹕圖﹐河中虞鄕人﹐少有文采﹐未爲鄕裏所稱。會王凝自尙書郎出爲絳州刺史﹐圖以文謁之﹐大爲凝知。入知制誥﹐遷中書舍人﹐知貢舉﹐擢圖上第。頃之﹐凝出爲宣州觀察史﹐辟圖爲從事。旣度江﹐禦史府奏圖監察﹐下詔追之。圖感凝知己之恩﹐不忍輕離幕府﹐滿百日不赴闕﹐爲臺司所劾﹐遂以本官分司。久之﹐召拜禮部員外郎﹐俄知制誥。故集中有文曰﹕『戀恩稽命﹐黜系洛師。於今十年﹐方忝綸閣。』此豈躁於進取者耶﹗舊史不詳﹐一至於是。圖見唐政多僻﹐中官用事﹐知天下必亂﹐卽棄官歸中條山。尋以中書舍人﹐召拜禮部﹑戶部侍郎﹐皆不起。及昭宗播遷華下﹐圖以密邇乘輿﹐卽時奔問﹐復歸還山。故其詩曰﹕『多病形容五十三﹐誰憐借笏趁朝參。』此豈有意於相位邪﹗河中節度使王重榮誑圖撰碑﹐得絹數千匹﹐圖致於虞鄕市中﹐恣鄕人所取﹐一日而盡。是時盜賊充斥﹐獨不入王官谷﹐河中士人﹐依圖避難﹐獲免者甚眾。昭宗東遷﹐又以兵部侍郎召至洛下﹐爲柳璨所沮﹐一謝而退。梁祖授禪﹐以禮部尙書召﹐辭以老病。卒時年八十餘。又案梁興大臣﹐如敬翔﹑李振﹑杜曉﹑揚涉等﹐皆唐朝舊族﹐本以忠義立身﹐重侯累將﹐三百餘年﹐一旦委質朱梁﹐其甚者贊成殺逆。惟圖以淸直避世﹐終身不仕梁祖。故《梁史》拾圖小瑕以泯大節者﹐良有以也。裴晉公赴敵淮西﹐題名華嶽之闕門。大順中﹐圖以一絕紀之云﹕『嶽前大隊赴淮西﹐從此中原息鼓鼙。石闕莫教苔蘚上﹐分明認取晉公題。』題休休亭之楹曰﹕『咄﹐諾﹗休休休﹐莫莫莫﹗伎倆𨿽多性靈惡﹐賴是長教閒處著。休休休﹐莫莫莫﹗一局棋﹐一鑪藥﹐天意時情且料度。白日偏催人快活﹐黃金難買堪騎鶴。若曰爾何能﹐答曰耐苦莫。』柳傑爲相﹐臣僚多被放逐﹐圖爲監察禦史﹐尢加畏愼。昭宗郊禮畢﹐上章懇乞致仕曰﹕『察臣本意﹐非爲官榮﹐可驗衰羸﹐庶全名節。』上特賜歸山﹐其詔略曰﹕『旣養髙以傲世﹐類移山以釣名。心惟樂於潄流﹐仕非顓於食祿。匪夷匪惠﹐特忘艾正之朝﹔載省載思﹐當狥遁棲之志。宜放歸中條山。』詔辭﹐乃傑之文也。時多以四皓﹑二疏譽之。惟僧虛中云﹕『道裝汀鶴識﹐春醉野人扶。』言其操履檢身﹐非傲世者也。又云﹕『有時看禦札﹐特地掛朝衣。』言其尊戴存誠﹐非邀君也。」

《退棲》云「宦遊蕭索爲無能﹐移住中條最上層。得劍乍如添健僕﹐亡書久似憶良朋。燕昭不是空憐馬﹐支遁何妨亦愛鷹。自致此身繩撿外﹐肯教世路日兢兢。」

《華下》云「日炙旱云裂﹐迸爲千道血。天地沸一鑊﹐竟自烹妖孽。堯湯遇災數﹐災數還中輟。何事姦與邪﹐古來難撲滅。」

《僧捨貽友人》云「笑破人間事﹐吾徒莫自欺。解吟僧亦俗﹐愛舞鶴終卑。竹上題幽夢﹐溪邊約敵棋。舊山歸有阻﹐不是故遲遲。」

《長安贈王沄》云「正下搜賢詔﹐多君獨避名。客來當意愜﹐花發遇歌成。樂地畱髙趣﹐權門讓後生。東風閒小駟﹐園外好同行。」

《下方》云「昏旦松軒下﹐怡然對一瓢。雨微吟足思﹐花落夢無憀。細事當棋遣﹐衰容喜鏡饒。溪僧有深趣﹐書至又相邀。」

黃巢陷長安﹐孫樵赴岐隴﹐授職方員外﹐詔書曰「行在三絕。」以常侍李隲有曾閔之行﹐圖有巢由之風﹐樵有楊馬之文故也。

秦韜玉

《對花》云「長與韶光暗有期﹐可憐蜂蝶卻先知。誰家促席臨低樹﹐何處橫釵帶小枝。麗日多晴疑曲照﹐和風得路合偏吹。向人彊道渾無語﹐幾勸王孫到醉時。」

《貧女》云「蓬門未識綺羅香﹐擬托良媒益自傷。誰念風流髙格調﹐共憐時世儉梳妝。敢將十指誇纖巧﹐不把雙眉斗畫長。每恨年年壓金綫﹐爲他人作嫁衣裳。」

《貴公子行》云「階前莎毬綠不捲﹐銀龜噴香挽不斷。亂花織錦柳撚綫﹐妝點池臺畫屏展。主人公業傳國初﹐六親聯絡馳朝車。鬥鷄走狗家世事﹐抱來皆佩黃金魚。卻笑儒生把書卷﹐學得顏回忍饑面。」

韜玉﹐字仲明﹐京兆人。父爲左軍軍將。韜玉出入田令孜之門﹐又與劉曄及李巖士﹑姜垍﹑蔡鋋之徒﹐交遊中貴﹐各將兩軍書尺﹐僥求巍科﹐時謂「對軍解頸」。僖宗幸蜀﹐韜玉以工部侍郎爲令孜神策判官。小歸公主文﹐韜玉準敕及第﹐仍編入榜中。韜玉以書謝新人﹐呼同年曰「三條燭下﹐𨿽阻門闌﹔數仞墻邊﹐幸同恩地。」

潘誠

「棧踏猿聲暮﹐江看劍影秋。」《送人遊蜀》句。「僧老白雲上﹐磬寒髙鳥邊。」句。「心已同猿狖﹐不聞人是非。」句。「三月獨立看花月﹐只欠子規啼一聲。」《長安》句。「行人渡流水﹐白馬入前山。」句。「秋深雪滿黃金塞﹐夜夜鴻聲入漢陽。」句。右張爲取作《主客圖》。

胡駢

《經費拾遺舊隱詩》云「林下茅齋已半傾﹐九華幽逕少人行。不將冠劍爲榮事﹐只向煙蘿寄此身。松竹漸荒池上色﹐琴書徒立世間名。白楊風起秋山暮﹐時復哀猿啼一聲。」

駢﹐唐末進士也。

髙駢

駢鎭蜀日﹐以南詔侵暴﹐築羅城四十里﹐朝廷𨿽加恩賞﹐亦疑其固護。或一日﹐聞奏樂聲響﹐知有攺移﹐乃題《風箏》寄意曰「夜靜弦聲響碧空﹐宮商信任往來風。依稀似曲才堪聽﹐又被移將別調中。」旬日報到﹐移鎭渚宮。

駢好爲詩﹐雅有奇藻。其《言懷詩》曰「恨乏平戎策﹐慚登拜將壇。手持金銊冷﹐身掛鐵衣寒。主聖扶持易﹐恩深報效難。三邊猶未靜﹐何敢便休官。」又《二妃廟》云「帝舜南巡去不還﹐二妃幽怨水雲間。當時珠淚垂多少﹐直到如今竹尙班。」又《雪詩》云「六出花飄入戶時﹐立看修竹變瓊枝。逡巡好上髙樓看﹐蓋盡人間惡路岐。」《聽歌詩》云「公子邀歡月滿樓﹐佳人揭調唱伊州。便將席上秋風起﹐直到蕭關水盡頭。」又《寄僧筇竹杖詩》云「堅輕筇竹杖﹐一枝有九節。寄與沃州僧﹐閒步秋山月。」

光啟三年﹐駢鎭淮海﹐三月看花﹐駢與諸從事詩﹐其末云「人間無限傷心事﹐不得樽前折一枝。」蓋亡滅之讖也。及被幽辱﹐計口給食﹐自五月至八月﹐外圍益急﹐遂及於難。

駢﹐字千里﹐崇文孫也。生於長慶之首﹐卒於光啟之間。家世禁衛﹐頗修飭﹐折節爲文學﹐與諸儒交﹐硜硜談治道﹐兩軍中人﹐更稱譽之﹐號「落雕侍禦」。

《赴安南卻寄臺司》云「曾驅萬馬靜江山﹐風去云回頃刻間。今日海門南面事﹐莫教還似鳳林關。」

《步虛詞》云「靑溪道士人不識﹐上天下天鶴一隻。洞門深鎖碧窗寒﹐滴露研朱點周易。」

《題羅浮別業》云「不將眞性染埃塵﹐爲有煙霞伴此身。帶月長江好歸去﹐博羅山下碧桃春。」

《聞河中王鐸加都統》云「煉汞燒鉛四十年﹐至今猶在藥鑪前。不知子晉緣何事﹐只學吹簫便得仙。」其驕傲不平如此。

潘緯

《中秋月》云「古今逢此夜﹐共冀泬寥明。豈是月華別﹐只應秋气淸。影當中土正﹐輪對八荒平。尋客徒畱望﹐璿璣自有程。」

《琴》云「客來鳴素琴﹐惆悵對遺音。一曲起於古﹐幾人聽到今。盡含風靄遠﹐日泛月煙深。風續水山操﹐坐生方外心。」

湘南何涓《瀟湘賦》﹐緯《古鏡詩》﹐天下傳之。或曰「潘緯十年吟古鏡﹐何涓一夜賦瀟湘。」

登咸通進士第。

武瓘

《九日衛使君筵上作》云「佳晨登賞喜還鄕﹐謝宇開筵晚興長。滿眼黃花初泛酒﹐隔煙紅樹欲迎霜。千家門戶笙歌發﹐十里江山白鳥翔。共賀安人丰樂歲﹐幸陪珠履侍銀章。」

瓘﹐登咸通進士第﹐唐末宰益陽。

《勸酒》云「勸君金屈卮﹐滿酌不須辭。花發多風雨﹐人生足別離。」

《感事》云「花開蝶滿枝﹐花謝蝶還稀。惟有舊巢燕﹐主人貧亦歸。」瓘初投卷於知舉蕭仿﹐見是詩﹐賞其有存故之志﹐遂放及第。

於鄴

《孤云詩》云「南北各萬里﹐有云心更閒。因風離海上﹐伴月到人間。洛浦少髙樹﹐長安無舊山。徘徊不可駐﹐漠漠又東還。」

《蟬詩》云「江頭一聲起﹐芳樹已難畱。聽此髙樹上﹐遙知故國秋。應催風落葉﹐似勸客回舟。不是新蟬苦﹐年年自有愁。」

鄴﹐唐末進士也。

路徳延

徳延﹐儋州巖相之猶子。數歲﹐嘗賦《芭蕉詩》曰「一種靈苗異﹐天然體性虛。葉如斜界紙﹐心似倒抽書。」詩成﹐翌日傳於都下。會儋州坐事誅﹐故徳延久不能振。光化初﹐方就舉擢第。又爲《感舊詩》曰「初騎竹馬詠芭蕉﹐嘗忝名卿誦滿朝。五字便容趨絳帳﹐一枝尋許折丹霄。豈知流落萍蓬遠﹐不覺推遷歲月遙。國境未安身未立﹐至今顏巷守簞瓢。」天祐中﹐授拾遺﹐會河中節度使朱友謙領鎭﹐辟掌書記。友謙甚禮之﹐然徳延浮薄﹐動多忤物﹐友謙解禮﹐徳延乃作《小兒詩》五十韻以刺友謙。友謙聞而大怒﹐乃因醉沈之黃河。詩曰「情態任天然﹐桃紅兩頰鮮。乍行人共看﹐初語客多憐。臂膊肥如瓠﹐肌膚軟勝綿。長頭才覆額﹐分角漸垂肩。散誕無塵慮﹐逍遙占地仙。排衙朱閣上﹐喝道畫堂前。合調歌楊柳﹐齊聲踏采蓮。走堤行細雨﹐奔巷趁輕煙。嫩竹乘爲馬﹐新蒲折作鞭。鶯雛金鏃系﹐貓子彩絲牽。擁鶴歸晴島﹐驅鵝入暖泉。楊花爭弄雪﹐楡葉共收錢。錫鏡當胸掛﹐銀珠對耳懸。頭依蒼鶻裹﹐袖學柘枝揎。酒殢丹砂暖﹐茶催小玉煎。頻邀籌箸掙﹐時乞繡鍼穿。寶篋挐紅豆﹐妝奩拾翠鈿。戲袍被按褥﹐尖帽戴靴氈。展畫趨三聖﹐開屏笑七賢。貯懷靑杏小﹐垂額綠荷圓。驚滴沾羅淚﹐嬌流污錦涎。倦書饒婭奼﹐憎藥巧遷延。弄帳燕綃映﹐藏衾鳳綺纏。指敲銀使鼓﹐筋撥賽神弦。簾拂魚鉤動﹐箏推雁柱偏。棋圖添路畫﹐笛管欠聲鐫。惱客初酣睡﹐驚僧半入禪。尋蛛窮屋瓦﹐采雀徧樓椽。拋果忙開口﹐藏鉤亂出拳。夜分圍榾柮﹐朝聚打秋千。折竹裝泥燕﹐添絲放紙鳶。互誇輪水碓﹐相教放風旋。旗小裁紅絹﹐書幽截碧箋。遠鋪張鴿网﹐低控射蠅弦。詀語時時道﹐謠歌處處傳。匿窗眉乍曲﹐遮路臂相連。鬥艸當春逕﹐爭毬出晚田。柳傍慵獨坐﹐花底困橫眠。等鵲潛籬畔﹐聽蛩伏砌邊。旁枝粘舞蝶﹐隈樹捉鳴蟬。平島誇趫上﹐層崖逞捷緣。嫩苔車迹小﹐深雪履痕全。競指云生岫﹐齊呼月上天。蟻窠尋逕斸﹐蜂穴繞階塡。樵唱回深嶺﹐牛歌下遠川。壘柴爲屋木﹐和土作盤筵。險砌髙臺石﹐危跳峻塔磚。忽升鄰捨樹﹐偸上後池船。項橐稱師日﹐甘羅作相年。明時方任徳﹐勸爾減狂顚。」

翁承贊

「蕭蕭風雨建陽溪﹐溪畔維舟見亞齊。一軸新詩劍潭北﹐十年舊識華山西。吟魂惜向江村老﹐空性元知世路迷。應笑乘軺靑瑣客﹐此時無暇聽猿啼。」右承贊詩。承贊﹐字文堯﹐閩人。唐末爲諫議大夫﹐使福州﹐至劍浦﹐見舊識僧亞齊﹐贈此章。

承贊﹐乾寧進士也。

唐語曰「槐花黃﹐舉子忙。」承贊有詩曰「雨中妝點望中黃﹐勾引蟬聲送夕陽。憶得當年隨計吏﹐馬蹄終日爲君忙。」

韓垂

垂﹐唐之詩人也。《題金山》云「靈山一峯秀﹐岌然殊眾山。盤根大江底﹐影掙浮雲間。雷霆常間作﹐風雨時往還。象外懸淸影﹐千載長躋攀。」其詩偶爲庸僧所毀。江南時﹐李鐘山畱一絕云「不嗟白髮曾遊此﹐不嘆徵帆無了期。盡日憑欄誰會我﹐只悲不見韓垂詩。」鐘山公﹐建勛也。

卷六十四

顏萱李縠司馬都鄭璧崔璞魏朴張賁陸龜蒙皮日休崔璐任蕃盧休劉畋

顏萱

《送羊振文歸覲桂陽》云「髙掛吳帆喜動容﹐問安歸去指湘峯。懸魚庭內芝蘭秀﹐馭鶴門前薜荔封。蘇晚舊宅在桂州。紅旆正憐棠影茂﹐彩衣偏帶桂香濃。臨歧獨有沾襟戀﹐南巷當年共化龍。」先輩與拾遺叔父同年。

《送圓載上人》云「師來一世恣經行﹐卻泛滄波問去程。心靜已能防渴鹿﹐鼙喧時爲駭長鯨。師云﹕舟人遇鯨﹐則鳴鼓。禪林幾結金桃重﹐日本金桃﹐實重一斤。梵室重修鐵瓦輕。似鐵爲瓦﹐輕於陶者。料得還鄕無別利﹐只應先見日華生。」

萱﹐字弘至﹐江南進士也。中書舍人蕘之弟。嘗受知於張祜﹐故《弔祜詩序》曰「尙意孩稚之歲﹐與伯氏常承處士撫抱之仁﹐目管輅爲神童﹐期孔融於偉器。」萱﹐唐末與皮﹑陸二生酬唱﹐有詩載《松陵集》。

李縠

《和皮日休悼鶴》云「才子襟期本上淸﹐陸雲家鶴伴閒情。猶憐反顧五六里﹐何意忽歸十二城。露滴誰聞髙葉墜﹐月沈休藉半階明。人間華表堪畱語﹐剩向秋風寄一聲。」又云「道林曾放雪翎飛﹐應悔庭除閉羽衣。料得王恭披鶴氅﹐倚吟猶待月中歸。」

《浙東罷府西歸酬別張廣文皮先輩陸秀才詩》云「豈有頭風筆下痊﹐浪成蠻語向初筵。蘭亭舊趾𨿽曾見﹐柯笛遺音更不傳。照曜文星吳分野﹐畱連花月晉名賢。相逢只恨相知晚﹐一曲驪歌又幾年。」

縠﹐字徳師﹐咸通進士也。唐末爲浙東觀察推官兼殿中侍禦史。日休《松陵集序》云「南陽廣文潤卿﹐隴西侍禦徳師﹐咸旅泊之際﹐善其所爲﹐皆以詞致。師詞之不多﹐去之速也。」

縠西歸﹐日休詩云「建安才子太微仙﹐暫上金臺許二年。形影欲歸溫室樹﹐夢魂猶傍越溪蓮。空將海月爲京信﹐尙使樵風送酒船。從此受恩知有處﹐免爲傖鬼恨吳天。」

司馬都

《和陸龜蒙白菊詩》云「恥共金英一例開﹐素芳須待早霜催。繞籬看見成瑤圃﹐泛酒應宜傍玉杯。映水好將蘋作伴﹐犯寒疑與雪爲媒。夫君每尙風流事﹐應爲徐妃致此栽。」

都﹐咸通中進士。

鄭璧

《和陸龜蒙白菊詩》云「白艷輕明帶露痕﹐始知佳色重難羣。終朝疑笑梁王雪﹐盡日慵看蜀帝云。燕雨似翻瑤渚浪﹐雁風疑捲玉綃紋。瓊妃若會寬裁剪﹐堪作蟾宮夜舞裙。」

璧﹐唐末江南進士也。與皮﹑陸二生酬唱。又有《寒夜文燕張潤卿有期不至詩》云「已知羽駕朝金闕﹐不用燒蘭望玉京。應是登仙明月好﹐玉皇畱看舞雙成。」

崔璞

《奉酬霜菊見贈詩》云「菊花開晚過秋風﹐聞道芳香正滿叢。爭柰病夫難彊飲﹐應須速自召車公。」《蒙恩除替將還京洛偶敍所懷》云「兩載求人瘼﹐三春受代歸。務繁多簿籍﹐才短少恩威。共理乖天獎﹐分憂值歲饑。遽蒙交郡印﹐到任十二个月﹐除替未及三年。安敢整朝衣。作牧慚爲政﹐思鄕念式微。儻容還故里﹐髙臥掩柴扉。」

璞﹐唐末以大司諫刺蘇州﹐其詩見皮﹑陸二生《松林唱和集》。

魏朴

《和皮日休悼鶴》云「直欲裁詩問杳冥﹐豈教靈化亦浮生。風林月動疑畱魄﹐沙島香愁似蘊情。雪骨夜封蒼蘚冷﹐練衣寒在碧塘輕。人間飛去猶堪恨﹐況是泉臺遠玉京。」又云「經秋宋玉已悲傷﹐況報胎禽昨夜亡。霜曉起來無問處﹐伴僧彈指繞荷塘。」

朴﹐唐末吳中名士也。皮日休《松陵詩序》云「潤卿﹑徳師﹐旅泊之際﹐皆以詞致。大司諫淸河公有作﹐崔璞。或命之和﹐亦著焉。其餘則吳中名士。」謂司馬都﹑鄭璧﹑朴與顏萱。

張賁

《旅泊吳門》云「一舸吳江晚﹐堪憂病廣文。鱸魚誰與伴﹐鷗鳥自成羣。反照縱橫水﹐斜空斷續云。異鄕無限思﹐盡付酒醺醺。」

《酬襲美先輩見寄》云「尋疑天意喪斯文﹐故選茅峯寄白雲。酒後只畱滄海客﹐香前惟見紫陽君。近年已絕詩書癖﹐今日兼將筆硯焚。爲有此身猶苦患﹐不知何者是玄纁。」

《和陸龜蒙白菊詩》云「雪彩冰姿號女華﹐寄聲多是地仙家。有時南國和霜立﹐幾處東籬伴月斜。謝客瓊枝空貯恨﹐袁郎金鈿不成誇。自知終古淸香在﹐更出梅妝弄晚霞。」

賁﹐字閏卿﹐南陽人。登大中進士第﹐唐末爲廣文博士。寓吳中﹐與皮﹑陸二生遊。其詩多羈旅感激﹐若「異鄕無限思﹐盡付酒醺醺」。又《送李縠西歸》云「孤云獨鳥本無依﹐江海重逢故舊稀。楊柳漸疏蘆葦白﹐可堪斜日送君歸。」

陸龜蒙

字魯望﹐父虞賓﹐浙東從事﹐居蘇臺。龜蒙攻文﹐與顏蕘﹑皮日休﹑羅隱﹑吳融友善。家貧﹐與張博爲廬江﹑吳興二郡丞﹐李蔚﹑盧攜景重之。羅隱寄詩曰「龍樓李丞相﹐昔歲仰髙文。黃閣今無主﹐靑山竟不焚。夜船乘海月﹐秋寺伴江云。只恐塵埃裏﹐浮名點污君。」唐末以左拾遺授之﹐詔下日﹐以疾終於家。

皮日休《松陵唱和集序》云「咸通十年﹐日休爲吳郡郡從事﹐有進士陸龜蒙﹐以其業見造﹐其才之變﹐眞天地之气也。近代稱溫飛卿﹑李義山爲之最﹐俾生參之﹐未知孰爲後先。」

龜蒙﹐三吳人也。博雅多文﹐尢善談笑﹐嘗體江﹑謝賦事﹐名振吳下。藏書萬餘卷﹐詩篇淸麗﹐與皮日休爲友﹐唱和若干捲﹐號曰《松陵集》。中和初﹐遇疾而卒。陳給事爲文志其墓矣。吳子華奠文千餘言﹐略曰「大風吹海﹐海波淪漣﹐涵爲子文﹐無偶無邊。長松倚雪﹐枯枝半折﹐挺爲子文﹐眞上巓絕。風下霜晴﹐寒鐘自聲﹐發爲子文﹐鏗鏘杳淸。武陵深間﹐川長晝白﹐問爲子文﹐渺茫岑寂。豕突鯨狂﹐其來莫當。云沈鳥沒﹐去其倏忽。膩若凝脂﹐軟於無骨。霏漠漠﹐澹涓涓﹐春哆冶﹐秋鮮妍。觸卽碎﹐潭下月﹐拭不滅﹐玉上煙。」

《江湖散人歌》云「江湖散人天骨奇﹐短髮搔來蓬半垂。手捉孤篁曳寒繭﹐口誦太古滄浪詞。詞云太古萬萬古﹐民怪甚壄音野。無風期。夜棲正與禽獸雜﹐獨自架結縱橫枝。因而稱曰有巢氏﹐民共敬貴如君師。當時只效烏鵲輩﹐豈是有意陳尊卑。無端後聖穿鑿破﹐一派前導千流隨。多方惱亂元气死﹐日使父子生姦欺。聖人事業轉消耗﹐尙有漁者存熙熙。風波不獨因一士﹐凡百器具皆能施。罛疏滬腐鱸鱖肥﹐上失撿馭無讒疵。人間所謂好男子﹐我見婦女畱須眉。奴顏婢膝眞乞丐﹐反以正直爲狂癡。所以頭欲散﹐不散弁峨巍。所以腰欲散﹐不散佩陸離。行散任之適﹐坐散從傾欹。語散空谷應﹐笑散春容披。衣散單復便﹐食散酸醎宜。客散忘簪履﹐禽散虛籠池。外物一以散﹐中心散何疑。不共諸侯分邑裏﹐不與天子專隍陴。靜則守桑柘﹐亂則逃妻兒。金鏕紳帶未嘗識﹐白刃投我窮生爲。或聞蕃將負恩澤﹐號令鐵馬如風馳。大君年小丞相少﹐當軸自請都旌旗。神鋒悉出羽林仗﹐繪畫日月蟠龍螭。太宗基業甚牢固﹐小醜背叛當殲夷。禁軍近自肅宗署﹐抑遏輔國爭雄雌。必然大段剪凶逆﹐須召勁勇持軍麾。四方賊壘猶占地﹐死者暴骨生寒饑。歸來輒擬荷鋤立﹐詬吏已責租錢遲。興師十萬一日費﹐不翅千金何以支。只今利口且箕斂﹐何暇俯首哀惸嫠。均荒補敗豈無術﹐布在方策撐頹峨。冰霜襦褲易反掌﹐白面諸郎殊不知。江湖散人悲古道﹐悠悠幸寄羲皇傲。官家未議活蒼生﹐拜賜江湖散人號。」

《甫裏先生傳》云「少攻歌詩﹐與造物者爭柄﹐遇事輒變化﹐不一其體裁。始則淩轢波濤﹐穿穴險固﹐囚鎖怪異﹐破碎陣敵﹐卒造平澹而後已。」

龜蒙居震澤之南巨積莊﹐有斗鴨一欄。有驛使過﹐挾彈斃其尢者。蒙拂乎不樂﹐因云「此鴨能人語﹐待附蘇州上進﹐使者斃之﹐柰何﹗」使人恐﹐酬以槖中金。俟其相悅﹐方請人語之由。曰「能呼其名。」使人憤且笑﹐拂袖上馬。復召之﹐還其金曰「吾戲耳。」

龜蒙少髙放﹐從張摶遊﹐歷﹑湖蘇二州﹐辟以自佐。嘗至饒州﹐三日無所詣﹐刺史蔡京率官屬就見之﹐龜蒙不樂﹐拂衣去。不喜交流俗﹐不乘馬﹐升舟設蓬席﹐賫束書﹑茶竈﹑筆牀﹑釣具往來﹐時謂「江湖散人」﹐或號「天隨子」﹑「甫裏先生」﹐自比涪翁﹑漁父﹑江上丈人。

皮日休

日休﹐字襲美﹐襄陽人。咸通中﹐爲太常博士。遭亂﹐歸吳中。黃巢寇江浙﹐劫以從軍。至京師﹐以爲翰林學士﹐令日休作讖﹐云「欲識聖人姓﹐田八二十一。欲知聖人名﹐果頭三屈律。」巢大怒。蓋巢頭醜﹐掠鬢不盡﹐疑譏之也。遂及禍。

日休《寒日書齋卽事三章》云「參佐三間似艸堂﹐恬然無事可成忙。移時寂歷澆松子﹐盡日殷勤拂乳牀。將近道齋先衣褐﹐欲淸詩思更焚香。空庭好待中宵月﹐獨禮星辰學步罡。」「不知何事有生涯﹐皮褐裁衣學道家。深夜數甌惟柏葉﹐淸晨一气是雲華。盆池有鷺窺蘋末﹐石板無人掃桂花。江漢欲歸應未得﹐夜來頻夢赤城霞。」「方朔家貧未有車﹐肯從榮利捨樵漁。從公未怪多侵酒﹐見客惟求轉借書。暫聽松風生意足﹐偶看溪月世情疏。如鉤得貴非吾事﹐合向煙波爲五魚。」松江有五魚。

日休《賦龜詩嘲歸仁紹》云「硬骨殘形知幾秋﹐屍骸終是不風流。頑皮死後鉆須徧﹐只爲平生不出頭。」歸氏子以姓嘲日休云「八片尖斜砌作裘﹐火中燖了水中揉。一包閒气如常在﹐惹踢招拳卒未休。」

《北夢瑣言》云「日休傲誕﹐自號間气布衣。日休之子光業﹐辭文宏贍﹐唐末爲越州副使。」

《松陵集序》曰「詩有六義﹐其一曰比。比者﹐定物之情狀也。則必謂之才﹐才之備者﹐於聖爲六藝﹐在賢爲聲詩。噫﹗春秋之後﹐頌聲亡寢﹐降及漢氏﹐詩道存作。然《二雅》之風﹐委而不興矣。在《詩》有三言﹑四言﹑五言﹑六言﹑七言﹑九言之作。三言者﹐曰『振振鷺﹐鷺於飛』是也﹔五言者﹐曰『誰謂雀無角﹐何以穿我屋』是也。六言者﹐『我姑酌彼金罍』是也﹔七言者﹐『交交黃鳥止於桑』是也。九言者﹐曰『浻酌彼行潦挹彼注玆』是也。蓋古詩率以四言爲本﹐而漢氏方以五言﹑七言爲之也。其句亦出於周詩。五言者﹐李陵曰『攜手上河梁』是也﹔七言﹐漢武曰『日月星辰和四時』是也。爾後盛於建安以降﹐江左君臣﹐得以浮艷﹐然詩之六義微矣。逮及吾唐開元之世﹐易其體爲律焉﹐始切於儷偶﹐拘於聲勢。然詩云『遘憫旣多﹐受侮不少』﹐其對也工矣。」

《堯典》曰「聲依永﹐律和聲﹐其爲律也甚矣。由漢及唐﹐詩之道盡矣。吾又不知千祀之後﹐詩之道止於斯而已耶﹗後有變而作者﹐予不得以知之。夫才之備者﹐猶天地之气乎。气者﹐止乎一也﹐分而爲四時。其爲春﹐則煦枯發枿﹐如棄如濩﹐百物融洽﹐酣人肌骨﹔其爲夏﹐則赫曦朝升﹐天地如窯﹐艸蕉木暍﹐若燎毛髮﹔其爲秋﹐則涼颸髙瞥﹐若露天骨﹐景爽夕淸﹐神不蔽形﹔其爲冬﹐則霜陣一棲﹐萬物皆瘁﹐云沮日慘﹐若憚天責。夫如是﹐豈拘於一哉﹐亦變之而已。人之有才者﹐不變則已﹐苟變之﹐豈異於是乎﹖故才之用也﹐廣之爲滄溟﹐細之爲溝竇﹔髙之爲山嶽﹐碎之爲瓦礫﹔美之爲西子﹐惡之爲惇洽﹔壯之爲武賁﹐弱之爲處女﹔大則八荒之外不可窮﹐小則一毫之末不可見。苟其才如是﹐復能善用之﹐則庖丁之牛﹐扁之輪﹐郢之斤﹐不足諭其神解也。噫﹗古之士﹐窮達必形於歌詠﹐苟欲見乎志﹐非文不能宣也﹐於是爲其詞。詞之作﹐固不能獨善﹐必須人以成之。昔周公爲詩以貽成王﹐吉甫作頌以贈申伯﹐詩之酬贈﹐其來尙矣。後每爲詩﹐必多依仿焉。咸通七年﹐今兵部令狐員外在淮南﹐今中書舍人弘農公守毗陵﹐日休皆以詞獲幸﹐悉蒙以所制命之和﹐各盈編軸﹐亦有名其首者。十年﹐大司諫淸河公出牧於吳﹐日休爲郡從事。居一月﹐有進士陸龜蒙以其業見造﹐凡數編﹐其才之變﹐眞天地之气也。近代稱溫飛卿﹑李義山爲之最﹐俾生參之﹐未知其孰爲之後先。」

《雜體詩序》云「案舜典﹐帝曰﹕夔﹐命汝典樂﹐教冑子。詩言志﹐歌永言在焉。周禮太師之職﹐掌教六詩﹐諷賦比興﹐風雅互作﹐雜體遂生然。後系之於樂府﹐蓋典樂之職也。在漢代﹐李延年爲協律﹐造新聲﹐雅道缺﹐樂府乃盛。鐃歌﹑鼓吹﹑拂舞﹑幹兪﹐因斯而興﹐詞之體﹐不得不因時而易也。古樂書論之甚詳﹐今不能備載。載其他見者﹐漢武集元封三年作柏梁臺﹐詔羣臣二千石有能爲七言詩者﹐乃得上座。帝曰﹕『日月星辰和四時。』梁王曰﹕『驂駕駟馬從梁來。』由是聯句興焉。孔融詩曰﹕『漁父屈節﹐水潛匿方。』作郡姓名字離合也﹐由是離合興焉。晉傅咸有回文反覆詩二首﹐云反覆其文者﹐以示憂心展轉也﹐『悠悠遠邁獨煢煢』是也﹐由是反覆興焉。晉溫嶠有回文虛言詩云『寧神靜泊』﹐由是回文興焉。梁武帝云『後牖有朽柳』﹐沈約云『偏眠船舷邊』﹐由是疊韻興焉。《詩》云『蝶蝀在東』﹐又曰『鴛鴦在梁』﹐由是雙聲興焉。《詩》云『惟南有箕﹐不可以簸揚。惟北有斗﹐不可以挹酒漿』﹐近乎戲也。古詩或爲之﹐蓋風俗之言也。古有采詩官﹐命之曰風人。『圍棋燒敗襖﹐看子故依然』﹐由是風人之作興焉。《梁書》云﹕『昭明善賦短韻﹐吳均善壓彊韻。』今亦效而爲之﹐存於編中。陸生與予﹐各有是爲﹐凡八十六首。如四聲詩﹑三字離合﹑全篇雙聲疊韻之作﹐悉陸生所爲﹐又足見其多能也。案齊竟陵王《郡縣詩》曰『追共承荔浦﹐一道信云邱』﹐縣名由是興焉。案梁元《藥名詩》曰『戌客常山下﹐當思衣錦歸』﹐藥名由是興焉。陸與予亦有是作。至如鮑昭之《建除》﹐沈炯之《六甲十二屬》﹐梁簡文之《卦名》﹐陸惠曉之《百姓》﹐梁元帝之《鳥名龜兆》﹐蔡黃門之口字﹐古詩《兩頭纖纖》《槁砧》《五雜組》已降﹐非不能也﹐皆鄙而不爲。噫﹗由古至律﹐由律至雜詩﹐詩之道盡乎此也。近代作雜體﹐惟《劉賓客集》中有回文﹑離合﹑雙聲﹑疊韻。如聯句﹐則莫若孟東野與韓文公之多﹐他集罕見﹐足知爲之之難也。」

日休《疊韻山中吟》云「穿煙泉潺湲﹐觸竹犢觳觫。荒篁香墻匡﹐熟鹿伏屈曲。」

《雙聲溪上思》云「疏杉低通灘﹐冷鷺立亂浪。艸彩欲夷猶﹐云空容澹蕩。」

《晚秋吟》﹕以題十五字離合。「東臯煙雨歸耕日﹐免去黃冠手刈禾。火滿酒壚詩在口﹐今人無計柰儂何。」

《藥名離合夏日卽事》云「季春人病拋芳杜﹐仲夏溪波繞壞垣。衣典濁醪身倚桂﹐心中無事到云昏。」

《懷鹿門縣名離合》云「山瘦更培秋後桂﹐溪澄閒數晚來魚。臺前過雁盈千百﹐泉石無情不寄書。」

《寒日古人名》云「北顧歡遊悲沈宋﹐梁武攺爲北顧。南徐陵寢嘆齊梁。水邊韶景無窮柳﹐寒被江淹一半黃。」

《風人詩》云「江上秋聲起﹐從來浪得名。逆風猶掛席﹐苦不會帆情。」

陸龜蒙詩云「十萬全師出﹐遙知正憶君。一心如瑞麥﹐惟作兩歧分。」

崔璐

璐有《覽皮先輩盛制詩贈日休》云「河嶽挺靈異﹐星辰精气殊。在人爲英傑﹐與國作禎符。襄陽得奇士﹐俊邁眞龍駒。勇果魯仲由﹐文賦蜀相如。渾浩江海廣﹐葩華桃李敷。小言人無間﹐大言塞空虛。幾人遊赤水﹐夫子得玄珠。鬼神爭奧祕﹐天地惜洪鑪。旣比曾參行﹐仍兼君子儒。吾知上帝意﹐將使居黃樞。好保千金體﹐須爲萬姓謨。」日休和云「伊余幼且賤﹐所稟自以殊。弱歲謬知道﹐有心匡皇符。意超海上鷹﹐運跼轅下駒。縱性作古文﹐所爲皆自如。但恐才格劣﹐敢誇詞彩敷。句句考事實﹐篇篇窮玄虛。誰能變羊質﹐競不獲驪珠。粵有造化手﹐曾聞天地鑪。文章鄴下秀﹐气貎淹中儒。展我此志業﹐期君持中樞。蒼生眼穿望﹐勿作磻溪謨。」

璐﹐登咸通七年進士第。

任蕃

《宮怨》云「淚幹紅落臉﹐心盡白垂頭。自此方知怨﹐從來豈信愁。」蕃又有「無語與春別﹐細看枝上紅」之句﹐張爲取作《主客圖》。

盧休

「春寒酒力遲﹐冉冉生微紅。」《寒月》聯句。「自然艸木性﹐誰祝元化功。」句。「湓浦風生破膽愁。」句。「血染劍花明帳幕﹐三千車馬出漁陽。」句。右張爲取作《主客圖》

休不第。

劉畋

畋有《晚泊漢江渡詩》云「末秋云木輕﹐蓮拆晚香淸。雨下侵苔色﹐云涼出浪聲。疊帆依岸盡﹐微照夾堤明。渡吏已頭白﹐遙知客姓名。」又有《雨後》句云「殘陽來霽岫﹐獨興起滄洲。」張爲取作《主客圖》。

畋﹐舉進士。

卷六十五

袁郊盧延讓裴說張爲韓偓曹松杜荀鶴孫棨王鐸鄭綮胡玢楊收平曾繆島云

袁郊

《月詩》云「常娥竊藥出人間﹐藏在蟾宮不放還。后羿徧尋無覓處﹐誰知天上卻容姦。」

《霜詩》云「古今何事不思量﹐盡信鄒生感彼蒼。但想燕山吹暖律﹐炎天豈不解飛霜。」

《露詩》云「湛湛騰空下碧霄﹐地卑濕處更偏饒。管茅丰艸皆沾潤﹐不道良田有旱苗。」

《云詩》云「楚甸嘗聞旱魃侵﹐從龍應合解爲霖。荒淫卻入陽臺夢﹐感亂懷襄父子心。」

郊﹐咸通時爲祠部郎中﹐有《甘澤謠》九章。與溫庭筠酬唱﹐庭筠有《開成五年抱疾不得預計偕詩寄郊》云「逸足皆先路﹐窮蛟獨向隅」是也。

郊﹐字之儀﹐滋之子也。昭宗時爲翰林學士。

盧延讓

延讓吟詩﹐多著尋常容易語﹐如《送周太保赴浙西》云「臂鷹健卒懸氈帽﹐騎馬佳人卷畫衫。」又《寄友人》云「每過私第邀看鶴﹐長著公裳送上驢。」然於數篇見境尢妙﹐有《松寺》云「山寺取涼當夏夜﹐共僧蹲坐石階前。兩三條電欲爲雨﹐七八个星猶在天。衣汗稍停牀上扇﹐茶香時撥澗中泉。通宵聽論蓮華義﹐不藉松窗一覺眠。」又《苦吟》云「莫話詩中事﹐詩中難更無。吟安一个字﹐撚斷數莖須。險覓天應悶﹐狂搜海亦枯。不同文賦易﹐爲著者之乎。」又《贈僧》云「浮世浮華一斷空﹐偶拋煩惱到蓮宮。髙僧解語牙無水﹐老鶴能飛骨有風。野色吟餘生竹外﹐山陰坐久入池中。禪師莫問求名苦﹐滋味過於食蓼虫。」曾獻王建詩﹐有「栗爆燒氈破﹐貓跳觸鼎翻」。後建冬夜與潘峭平章邊事﹐旋令宮人燒栗﹐俄有數栗爆出﹐燒繡褥。時建多疑﹐嘗於鑪中燒金鼎﹐命二妃親侍湯茶而已。是夜宮貓相戲﹐誤觸鼎翻﹐建良久曰「『栗爆燒氈破﹐貓跳觸鼎翻』﹐憶得盧延讓捲有此一聯﹐乃知先輩裁詩﹐信無虛境。」來日﹐遂有六行之拜。自給事中拜工部。

翰林學士吳融獨重其作﹐盛稱於時﹐且云「此子語不尋常﹐後必垂名。」楊大年云「延讓詩至今存﹐人亦有絕好之者。」其播人口﹐有《旅捨言懷》云「名紙毛生五門下﹐家僮骨立六街中。」《蜀路》云「雲間鬧鐸騾馱至﹐雪裏殘骸虎拽來。」《懷江上》云「餓貓臨鼠穴﹐饞犬舐魚砧。」《八月十六日夜》云「只訛些子緣﹐應耗沒多光。」《寄人》云「吟安一个字﹐撚斷數莖須。」《冬夜》云「樹上咨諏批頰鳥﹐窗間壁駁叩頭虫。」《哭人》云「漸窮頑僕慵看馬﹐著慘佳人暗理箏。」

「狐衝官道過﹐犬刺店門開」﹐祖張相每稱之﹔「餓貓臨鼠穴﹐饞犬舐魚砧」﹐成中令每稱之﹔「栗爆」﹑「貓跳」之句﹐王建愛之。盧曰「平生投謁公卿﹐不意得貓狗力。」

延讓始投贄吳子華﹐子華讀至「不同文賦易﹐爲著者之乎」﹐笑曰「上門惡罵來。」

本朝楊億在翰苑﹐嘗召對﹐上言及延讓詩曰「『臂鷹健卒懸氈帽﹐騎馬佳人卷畫衫』﹐似此淺近﹐亦自成一體。」

延讓﹐字子善﹐範陽人。光化初登第﹐從事朗陵﹐雷滿敗﹐歸。王建僭位﹐授水部外郎﹐卒於刑部侍郎。師薛能爲文。

裴說裴詣

唐舉子先投所業於公卿之門﹐謂之「行捲」。說只行五言十九首﹐至來年秋賦﹐復行舊捲。人有譏之者﹐說曰「只此十九首苦吟﹐尙未有人見知﹐何假別行捲哉﹗」識者以爲知言。說天復六年登甲科﹐其詩以苦吟難得爲工﹐且拘格律。嘗有詩曰「苦吟僧入定﹐得句將成功。」又《贈僧貫休》云「總無方是法﹐難得始爲詩。」又云「是事精皆易﹐惟詩會卻難。」遭亂﹐故宦不達﹐多遊江湖間。有《石首縣詩》云「因攜一家住﹐嬴得半年吟。」

「深閨乍冷鑑開篋﹐玉箸微微濕紅頰。一陣霜風殺柳條﹐濃煙半夜成黃葉。垂垂白練明如雪﹐獨下閒階轉淒切。只知抱杵搗秋砧﹐不覺髙樓已無月。時聞寒雁聲相喚﹐紗窗只有燈相伴。幾度齊紈又懶裁﹐離腸恐逐金刀斷。細想儀形執牙尺﹐回刀剪破澄江色。愁撚銀鍼信手縫﹐惆悵無人試寬窄。時時舉袖勻紅淚﹐紅箋謾有千千字。書中不盡心中事﹐一半殷勤寄邊使。」此說《聞砧詩》也。

說終禮部員外郎。說與詣俱有詩名﹐詣唐天祐三年登第﹐終於桂嶺﹐假官宰字而已。同在湘江﹐說詩云「吟餘潮入浦﹐坐久燒移山。」詣詩云「風回山火斷﹐潮落岸水髙。」經杜甫墳﹐說云「擬掘孤墳破﹐重教大雅生。」詣云「名終埋不得﹐骨便朽何妨。」景同而語意俱別﹐實爲雙美。

說《旅行聞寇》云「寸步邊多事﹐將行問四鄰。深山不畏虎﹐當路卻防人。無事助明代﹐何門鎖此身。空慚兩行淚﹐飄灑向紅塵。」

《洛中作》云「莫怪苦吟遲﹐詩成鬢亦絲。鬢絲猶可染﹐詩病卻難醫。山暝雲橫處﹐星沈月側時。冥搜不可得﹐一句至公知。」

《中秋月》云「一歲幾盈虧﹐當軒重此期。幸無偏照處﹐剛有不明時。色靜雲歸早﹐光凝鶴宿遲。望吟吟未足﹐皎皎下疏籬。」

《棋》云「十九條平路﹐言平又崄巇。人心無算處﹐國手有輸時。勢迥流星遠﹐聲幹下雹遲。臨軒才一局﹐寒日又西垂。」

《喜友人再面》云「一別幾寒暄﹐迢迢隔塞垣。相思長有事﹐及見卻無言。靜坐將茶試﹐閒書把葉翻。依依又畱宿﹐圓月上東軒。」

張爲

《秋醉歌》云「金風颯已起﹐還是招魚翁。攜酒天姥岑﹐自彈嶧陽桐。脫卻登山履﹐赤腳翹靑筇。泉聲掃殘暑﹐猿臂攀長松。翠微泛樽綠﹐苔蘚分煙紅。造化處術內﹐相對數壺空。醉眠嶺上艸﹐不覺夜露濃。一夢到天曉﹐始覺一醉中。皎然夢中路﹐直到瀛洲東。初平把我臂﹐相與騎白龍。三畱對上帝﹐玉樓十二重。上帝賜我酒﹐送我敲金鐘。寶閣香斂苒﹐琪樹寒玲瓏。動葉如笙篁﹐音律相怡融。珍重此一醉﹐百骸出天地。長如此夢魂﹐永謝名與利。」

爲﹐唐末江南詩人﹐與周朴齊名。如「到處卽閉戶﹐逢君方展眉」﹐最有詩稱。

爲作《詩人主客圖序》曰「若主人門下處其客者﹐以法度一則也。以白居易爲廣大教化主﹐上入室楊乘﹐入室張祜﹑羊士諤﹑元稹﹐升堂盧仝﹑顧況﹑沈亞之﹐及門費冠卿﹑皇甫松﹑殷堯藩﹑施肩吾﹑周元範﹑祝元膺﹑徐凝﹑朱可名﹑陳標﹑童翰卿﹔以孟云卿爲髙古奧逸主﹐上入室韋應物﹐入室李賀﹑杜牧﹑李余﹑劉猛﹑李涉﹑胡幽正﹐升堂李觀﹑賈馳﹑李宣古﹑曾鄴﹑劉駕﹑孟遲﹐及門陳潤﹑韋楚老﹔以李益爲淸奇雅正主﹐上入室蘇郁﹐入室劉畋﹑僧淸塞﹑盧休﹑於鵠﹑楊洵美﹑張籍﹑楊巨源﹑楊敬之﹑僧無可﹑姚合﹐升堂方幹﹑馬戴﹑任蕃﹑賈島﹑厲元﹑項斯﹑薛壽﹐及門僧良乂﹑潘誠﹑於武陵﹑詹雄﹑衛準﹑僧志定﹑諭鳧﹑朱慶余﹔以孟郊爲淸奇僻苦主﹐上入室陳陶﹑周朴﹐及門劉得仁﹑李溟﹔以鮑溶爲博容宏拔主﹐上入室李羣玉﹐入室司馬退之﹑張爲﹔以武元衡爲瑰奇美麗主﹐上入室劉禹錫﹐入室趙嘏﹑長孫佐輔﹑曹庚﹐升堂盧頻﹑陳羽﹑許渾﹑張蕭遠﹐及門張陵﹑章孝標﹑雍陶﹑周祚﹑袁不約。」

杜光庭載毛仙翁事云「仙翁名幹﹐字鴻漸。元和間﹐劉禹錫﹑李紳﹑白樂天輩皆贈詩。至大中戊寅﹐五十餘年矣。是歲﹐張爲薄遊長沙﹐不汲汲隨計﹐獲女奴於嶽麓下﹐惑之﹐歲餘成羸疾。仙翁一見曰﹕『子妖气邪光﹐浹徧肌骨﹐苟不相值﹐殞於旦夕也。』以丹一粒授爲﹐於香鑪焚之﹐郁烈之气﹐聞百步﹐魅妾一號而斃﹐乃木偶人也。又吞以丹砂和黍者三﹐疾遂瘳。爲作詩別之曰﹕『羸形感神藥﹐削骨生丰肌。蘭炷飄靈煙﹐妖怪立誅夷。重睹日月光﹐何報父母慈。黃河濁衮衮﹐別淚流澌澌。黃河淸有時﹐別淚無收期。』爲後入釣臺山﹐訪道而去。」

韓偓

偓父瞻﹐開成六年李義山同年也。義山有《餞韓同年西迎家室戲贈》云「籍籍徵西萬戶侯﹐新緣貴婿起珠樓。一名我漫居先甲﹐千騎君翻在上頭。雲路招邀回彩鳳﹐天河迢遞笑牽牛。南朝禁臠無人近﹐瘦盡瓊枝爲四愁。」

偓﹐小字冬郎。義山云「嘗卽席爲詩相送﹐一座盡驚﹐句有老成之風。」因有詩云「十歲裁詩走馬成﹐冷灰殘燭動離情。桐花萬里丹山路﹐雛鳳淸於老鳳聲。」

偓﹐字致堯﹐今曰致光﹐誤矣。自號「玉山樵人」。

《苑中》云「上苑離宮處處迷﹐相風髙與露盤齊。金階鑄出狻猊立﹐玉柱雕成翡翠啼。外使調鷹初得案﹐五坊外案使﹐以鷹隼初調習﹐始能擒獲﹐謂之得案。中官過馬不教嘶。上乘馬﹐必中官騎以進﹐謂之過馬。笙歌錦繡雲霄裏﹐獨許詞臣醉似泥。」

《六月十七日召對詩》云「淸暑簾開散異香﹐恩深咫尺對龍章。花應洞裏尋常發﹐日向壺中特地長。坐久忽疑槎犯斗﹐歸來兼恐海生桑。如今冷笑東方朔﹐惟用詼諧侍漢皇。」

《與吳子華侍郎同年玉堂伴直懷昔敍懇因成長句兼呈同年》云「往年鶯谷接淸塵﹐今日鰲山作侍臣。二紀許偕勞筆硯﹐予與子華俱久困名場。一朝宣入掌絲綸。聲名烜赫文章士﹐金紫雍容富貴身。絳帳恩深無路報﹐語余相聚卻酸辛。」

《賜宴日詩》云「玉銜花馬踏天街﹐詔遣追歡綺席開。中使押從天上去﹐外人知自日邊來。是日﹐在外四學士排門齊入﹐司進狀辭赴宴﹐中使二人押出。臣心淨比漪漣水﹐聖澤深於瀲灩杯。才有異恩頒稷契﹐已將優禮及鄒枚。淸商迥向梨園降﹐妖妓新行峽雨回。不散通霄離禁直﹐晚來殘醉入銀杯。」

《醉著》云「萬里淸江萬里天﹐一村桑柘一村煙。漁翁醉著無人喚﹐過午醒來雪滿船。」

《卽日》云「畫墻暗記移花日﹐洗甕先知醞酒期。須信閒人有忙事﹐早來衝雨覓漁師。」

《春恨》云「殘夢依依酒力余﹐城頭畫角伴啼烏。平明乍捲西樓幕﹐院靜初聞放轆轤。」

《並州》云「戍旗靑艸杜楡關﹐雨裏並州四月寒。誰會憑欄潛忍淚﹐不勝天際似江幹。」

偓天復初入翰林﹐其年冬﹐駕幸鳳翔﹐偓有扈從之功。返正初﹐上面許偓爲相。奏云「陛下運契中興﹐當復用重徳﹐鎭風俗。臣座主右僕射趙崇﹐可充是選﹐乞回臣之命授崇﹐天下幸甚。」上喜嘆。翌日﹐制用崇曁兵部侍郎王贊爲相。時梁太祖在京﹐素聞崇之輕佻﹐贊復有權﹐馳入請見﹐於上前具言二公長短。上曰「趙崇是偓薦。」時偓在側﹐梁主叱之。偓奏曰「臣不敢與大臣爭。」上曰「韓偓出。」尋謫官入閩。故詩云「手風慵展八行書﹐眼暗休看九局圖。窗外日光飛野馬﹐案前筠管長蒲盧。謀身拙爲安蛇足﹐報國危曾捋虎須。滿世可能無默識﹐未知誰擬試齊竽。」

「《香奩集》﹐和魯公之詞也。惟其艷麗﹐故貴後嫁其名於偓。凝平生著述﹐分爲《縯論》《遊藝》《孝悌》《疑獄》《香奩》《籝金》六集。自爲《遊藝集序》云﹕『予有《香奩》《籝金》二集﹐不行於世。』凝在政府﹐避議論﹐諱其名﹐又欲後人知﹐故《遊藝集》序實之﹐此凝之意也。」沈存中云。

曹松

天復初﹐杜徳祥主文﹐放松及王希羽﹑劉象﹑柯崇﹑鄭希顏等及第﹐年皆七十餘﹐時號「五老榜」。時內難新平﹐首求孤貧人﹐徳祥以松等塞詔﹐各授校書郎。制曰「念爾登科之際﹐當予反正之年。宜降異恩﹐各膺寵命。」

松﹐字夢徵﹐舒州人也。學賈司倉爲詩﹐此外無他能。時號松啟事爲「送羊腳狀」。

松《別湖州上主人》云「門系釣舟云滿岸﹐借君幽致坐移旬。湖村夜叫白蕪雁﹐菱市曉暄深浦人。遠水日邊重作雪﹐寒林燒後別生春。不辭更住醒還醉﹐太一東峯歸夢頻。」

李肇《國史補》云「曲江大會﹐此爲下第舉人。邇來漸侈靡﹐皆爲上列所占﹐向之下第舉人﹐不復預矣。所以逼大會﹐則先牒教坊請奏﹐上禦紫雲樓垂簾觀焉。時或擬作樂﹐則爲之移日。故曹松詩云﹕『追遊若遇三淸樂﹐行從應妨一日春。』敕下後﹐人置皮袋﹐例以圖章﹑酒器﹑錢絹實其中﹐逢花卽飲。故張籍詩云﹕『無人不借花園宿﹐到處皆攜酒器行。』其皮袋﹐狀元﹑錄事同點檢﹐闕一則罰金。曲江之宴﹐行市羅列﹐長安爲之半空。公卿家率以是日揀選東牀﹐車馬闐塞﹐莫可殫述。」

松《及第敕下宴中獻坐主杜侍郎詩》云「得召邱墻淚卻頻﹐若無公道也無因。門前送敕朱衣吏﹐席上銜杯碧落人。半夜笙歌教泥月﹐平明桃杏放燒春。南山𨿽有歸溪路﹐爭那酬恩未殺身。」

《春日長安書事》云「浩浩看花晨﹐六街楊遠塵。塵中一丈日﹐誰是晏眠人。禦柳舞著水﹐野鶯啼破春。徒云還楚客﹐猶自惜離秦。」

《晨起》云「曉色教不睡﹐捲簾淸气中。林殘數枝月﹐發冷一梳風。並鳥聞鐘語﹐欹荷隔霧空。莫徒營白日﹐道路本無窮。」

《弔北邙》云「山下望山上﹐夕陽明又曛。無人醫白髮﹐少地著新墳。歲代殊相遠﹐賢愚旋不分。東歸聊一弔﹐亂木倚寒云。」

松有詩云「憑君莫話封侯事﹐一將功成萬骨枯。」可謂諳世故矣。

杜荀鶴

荀鶴有詩名﹐號「九華山人」。大順初擢第﹐授翰林學士﹐主客外郎﹐知制誥。顧云序其文爲《唐風集》。或曰荀鶴﹐牧之微子也。牧之會昌末自齊安移守秋浦﹐時年四十四﹐所謂「使君四十四﹐兩佩在銅魚」者也。時妾有妊﹐出嫁長林鄕正杜筠﹐而生荀鶴。擢第年四十六矣。

《溪興》云「山雨溪風捲釣絲﹐瓦甌蓬底獨斟時。醉來睡著無人喚﹐流下前溪也不知。」

《春宮怨》云「早被嬋娟誤﹐欲妝臨鏡慵。承恩不在貌﹐教妾若爲容。風暖鳥聲碎﹐日髙花影重。年年越溪女﹐相憶采芙蓉。」

荀鶴曾得詩一聯云「舊衣灰絮絮﹐新酒竹篘篘。」韋莊曰「我道『印將金鎖鎖﹐簾用玉鉤鉤』﹐卽京兆大拜之祥也。」

《贈僧》云「利門名路兩何憑﹐百歲風前短焰燈。只恐爲僧心不了﹐爲僧心了總輸僧。」

《時世行》云「夫因兵死守蓬茅﹐麻紵裙衫鬢髮焦。桑柘廢來猶納稅﹐田園荒盡尙徵苗。時挑野菜和根煮﹐旋斫生柴帶葉燒。任是深山更深處﹐也應無計避徵徭。」又云「八十老翁住破村﹐村中牢落不堪論。因供寨木無桑柘﹐爲點鄕兵絕子孫。還似平寧徵賦稅﹐未曾州縣略安存。至今雞犬皆星散﹐日落西山哭倚門。」

荀鶴擢第﹐時危勢晏﹐復還舊山。田頵在宣州﹐甚重之。頵起兵﹐陰令以箋問至梁太祖許﹐頗厚遇。及頵遇禍﹐梁祖表授翰林學士﹑主客員外郎中﹐知制誥。恃勢侮易搢紳﹐眾怒欲殺之而未及。天祐初﹐卒。顧云序其詩曰「大順初﹐皇帝命小宗伯河東裴公掌邦貢。次二年﹐遠者來﹐隱者出﹐異人雋士﹐大集都下。於羣進士中﹐得九華山人杜荀鶴﹐拔居上第。諸生謝恩日﹐列座旣定﹐公揖生﹐謂曰﹕『聖上歉文教未張﹐思得如髙宗朝謝洪拾遺陳公子昂輩﹐作詩出沒《二雅》﹐馳驟建安﹐削苦澀僻碎﹐略淫靡淺切﹐破艷冶之堅陣﹐擒雕巧之酋帥﹐皆摧犝折角﹐崩潰解散﹐掃蕩詞場﹐豁淸文祲﹔然後有戴容州﹑劉隋州﹑王江寧率其徒揚鞭按轡﹐相與和樂﹐來朝於正道矣。以生詩有陳體﹐可以潤國風﹐廣王澤﹐故擢以塞詔。』意勉爲中興詩宗﹐生謝而退。明年﹐寧親江表﹐以僕故山偕隱者﹐出詩三百篇見簡。其雅麗凝煉之句﹐能使貪吏廉﹐邪臣正﹐父慈子孝﹐兄友弟悌﹐人倫之紀備矣。其壯語大言﹐則決起逸髮﹐可以左攬工部袂﹐右拍翰林肩﹐吞賈﹑諭八九於胸中﹐曾不蒂芥。或情動於中﹐則極思冥搜﹐神遊希夷﹐形兀枯木﹐五聲勞於呼吸﹐萬象貧於抉剔﹐信詩之雄傑者也。美哉﹗裴公知人之爲不誣矣。於戲﹗旌別淑慝﹐史臣之職。僕幸得爲之敍錄﹐視其人齒尙壯﹐才力未盡﹐謳吟之興方酣﹐俟其繼作﹐得如《周頌》者﹐目之爲《唐風集》。」

荀鶴初謁梁王朱全忠﹐雨作而天無行雲。梁曰「此謂天泣﹐不知何祥﹖請先作無雲雨詩。」乃賦曰「同是乾坤事不同﹐雨絲飛灑日輪中。若教陰顯都相似﹐爭表梁王造化工。」梁悅之。

孫棨

《題妓王福娘墻詩》云「移壁回窗廢幾朝﹐指鐶偸解博蘭椒。無端鬥艸輸鄰女﹐更被撚將玉步搖。」

鄭谷《寄臺院孫端公棨詩》云「才拙道仍孤﹐無何捨釣徒。班𨿽沾玉筍﹐香不近金鑪。雨露瞻雙闕﹐煙波隔五湖。惟君應是念﹐曾共伏靑蒲。」曾同諫垣。

棨《贈妓人》云「彩翠仙衣紅玉膚﹐輕盈年在破瓜初。霞杯醉喚劉郎賭﹐云髻慵邀阿母梳。不怕寒侵緣帶寶﹐每憂風舉倩持裾。謾圖西子爲妝樣﹐西子元來未得如。」

《題北裏妓人壁》云「寒繡衣裳餉阿嬌﹐新團香獸不禁燒。東鄰起樣裙腰闊﹐剩蹙黃金一兩條。」

王鐸

鐸﹐字昭範﹐重徳名家﹐位望崇顯﹐率由文雅﹐非定亂才。鎭渚宮爲都統﹐以禦巢寇。洎荊州失守﹐復把潼關。黃巢差人傳語云「令公儒生﹐非我敵﹐請自退避﹐無污鋒刃。」於是棄關。相隨僖宗播遷於蜀﹐再授都統。收復京師﹐大勛不成﹐竟罹非命。落都統後有詩﹐其要云「黜詔已聞來闕下﹐檄書猶未徧軍前。」亦志在其中也。

《罷都統守鎭滑州作》云「用軍何事敢遷延﹐恩重才輕分使然。黜詔已聞來闕下﹐檄書猶未徧軍前。腰間盡解蘇秦印﹐波上虛迎範蠡船。正會星辰扶北極﹐卻驅戈甲鎭南燕。三塵上相逢明主﹐九合諸侯愧昔賢。看卻中興扶大業﹐殺身無路好歸田。」

鐸爲侍禦史﹐於興宗守綿州﹐登越王樓﹐以詩寄朝士。鐸和云「謝脁題詩處﹐危樓壓郡城。雨餘江水碧﹐云斷雪山明。錦繡來仙境﹐風光入帝京。恨無靑玉案﹐何以報髙情。」

鐸《謁梓潼張惡子廟詩》曰「盛唐聖主解靑萍﹐欲振新封濟順名。夜雨龍拋三尺匣﹐靑雲鳳入九重城。時僖宗幸蜀﹐人情術士皆云春內必還京。劍明喜气隨雷動﹐玉壘韶光待賊平。惟報關東諸將相﹐柱天功業賴陰兵。」判度支蕭遘和云「靑骨祀吳誰讓徳﹐紫華居越亦知名。未聞一劍傳唐主﹐長擁千山護蜀城。斬馬威稜應掃蕩﹐截蛟鋒刃俟升平。酇侯爲國親簫鼓﹐堂上神籌更布兵。」時僖宗解劍贈神﹐故二公賦詩。

鄭綮

《古今詩話》曰「相國綮善詩﹐有《題老僧詩》云﹕『日照四山雪﹐老僧門未開。凍瓶粘柱礎﹐宿火燼鑪灰。童子病歸去﹐鹿麑寒入來。』常云﹕『此詩屬對﹐可以衡秤。』言輕重不偏也。或曰﹕『相國近爲新詩否﹖』對曰﹕『詩思在灞橋風雪中驢子上﹐此處何以得之﹖』蓋言平生苦心也。」

綮﹐字蘊武﹐大順後﹐王政微﹐綮每以詩謠托諷﹐中人有誦之天子前者。昭宗意其所蘊未盡﹐因有司上班簿﹐遂書其側曰「可禮部侍郎﹑同中書門下平章事。」綮本善詩﹐其語多俳諧﹐故使落調﹐世號「鄭五歇後體」。至是省史走其家上謁﹐綮笑曰「諸君誤矣。人皆不識字﹐宰相亦不及我。」俄聞制下﹐嘆曰「歇後鄭五作宰相﹐事可知矣﹗」立朝無復故態﹐才三月﹐去位。

綮刺盧江﹐將去﹐別郡人云「惟有兩行公廨淚﹐一時灑向渡頭風。」其滑稽類此。

胡玢

玢﹐不知何許人﹐嘗隱廬山﹐苦心於五﹑七言。《桑落洲》一篇云「莫問桑田事﹐但看桑落洲。數家新住處﹐昔日大江流。古岸崩欲盡﹐平沙長未休。想應百年後﹐人世更悠悠。」又《月詩》云「輪中別有物﹐光外更無空。」後攺云「桂根寧有土」。玢隱廬山﹐李騰廉問江西﹐弓旌不至﹐人多惜之。

楊收

字藏之﹐吳人呼爲神童。兄發戲令詠蛙﹐卽曰「兔邊分玉樹﹐龍底耀銅儀。會當同鼓吹﹐不復問官私。」又令詠筆﹐仍賦鉆字﹐卽曰「𨿽匪囊中物﹐何堅不可鉆。一朝操政事﹐定使冠三端。」吳人造門請詩﹐觀者壓敗其墻。收嘲曰「爾幸無羸角﹐何用觸吾藩。若是升堂者﹐還應自得門。」

平曾

曾謁華州李固言﹐不遇﹐因吟一絕而去﹐曰「老夫三日門前立﹐珠箔銀屏晝不開。詩卷卻拋書袋裏﹐正如閒看華山來。」

曾恃才傲物﹐竟歿於縣曹。薛平僕射出鎭浙西﹐主禮稍薄﹐曾畱詩以諷之曰「梯山航海幾崎嶇﹐來謁金陵薛大夫。毛髮豎時趨劍戟﹐衣冠儼處拜冰壺。誠知兩軸非珠玉﹐深愧三縑卹旅途。明日過江風景好﹐不堪回首望勾吳。」薛聞曾出境﹐遣使追還﹐縻畱數日﹐又獻《縶白馬詩》曰「白馬披鬃練一團﹐今朝被絆欲行難。雪中放去空畱迹﹐月下牽來只見鞍。向北長鳴天外遠﹐臨風斜控耳邊寒。自知毛骨還應異﹐更請孫陽子細看。」河東公曰「若不畱絆行軒﹐那得觀其毛骨。」遂以殊禮相待。

唐以府元被黜者九人﹐曾其一也。曾長慶二年同賈閬仙輩貶﹐謂之「舉場十惡」。曾後謁固於蜀﹐幕中皆名士。曾輕忽無所畏﹐遂獻《雪山賦》。李覽﹐命推出。不旬日﹐再獻《鯸魚賦》曰「此魚觸物而怒﹐翻身上波﹐爲烏鳶所獲﹐柰魴鯉何。」李覽之﹐遂不至深罪。

繆島云

島云少從浮圖﹐其詩尢尙奇險﹐至如「四五片霞生絕壁﹐兩三行雁過疏松」﹐又「拋芥子降顚狒狒﹐折楊枝灑醉猩猩」﹐《廬山瀑布》曰「白鳥遠行樹﹐玉虹孤飲潭」﹐皆夐出前輩。開成中﹐常遊豫章。武宗朝﹐準敕反初﹐名甚喧然。

卷六十六

馮涓盧嗣立李質姚巖傑王璘嚴郭陳標崔安潛盧發錢珝盧駢嚴惲王渙張曙翁綬戴司顏孫定趙牧盧注鄭愚王鐐陳琡

馮涓

涓初除京兆府參軍﹐恩地杜相審權有江西之拜﹐制未出﹐召涓密語延辟之命﹐戒勿泄。涓漏其言於友人鄭寬﹐寬尋捧刺詣賀﹐杜遂鄙涓淺薄﹐不預初選。及廉車發日﹐涓候別於長樂﹐杜長揖曰「勉旃。」後分符眉州﹐不得之任﹐在西川重圍中﹐跼蹐於陳﹑田之間﹐羈愁六年﹐徒步糊口。著《懷秦賦》﹐有《南冠》《龍吟》等集﹐皆傷蹭蹬也。集有《蜀馱引》﹐其要云「昂藏大步蠶叢國﹐曲頸微伸髙九尺。卓女窺窗莫我知﹐嚴仙據按何曾識。」又《題支機石》云「不隨俗物皆成土﹐只待良時卻補天。」惜知己之不遇也。

涓﹐字信之﹐信都人。大中初舉進士﹐登宏詞科。時危﹐隱商山十年。昭宗以爲眉州刺史﹐陳﹑田拒命﹐涓棄郡﹐於成都墨池灌園自給。王建以爲翰林學士﹐𨿽詼諧傲物﹐而多有補益。卒於蜀。

盧嗣立

《望九華山》云「九華深翠落軒楹﹐迥眺澄江气象明。不遇陰霾孤岫隱﹐正當寒日眾峯呈。坐觀風雪銷煩思﹐惜別煙嵐駐曉行。得路歸山期早訣﹐夜來潛已告精誠。」

嗣立﹐登會昌進士第。

李質

質﹐字公幹﹐襄陽人。應舉無成﹐有親在衡湘﹐往謁焉。溯流至湓城﹐豫章逐師﹐捨舟由武寧而反。會艸寇殺其宰﹐倉惶前去得日觀。宿東房﹐有酒數缸甚美﹐遂攜一壺上樓酌之﹐因吟曰「曾入桃溪路﹐仙源信少雙。洞霞飄素練﹐蘚壁畫陰窗。古木愁撐月﹐危峯欲墮江。自吟空向寂﹐誰共倒秋缸。」吟畢﹐如有人言曰「土主尙書寓宿在此。」

質登第後二十年﹐廉察豫章﹐時大中十二年也。出《科名分定錄》。

姚巖傑

巖傑﹐梁國公元崇裔孫﹐嘗以詩酒放遊江左。乾符中﹐顏標典藩﹐鞠場亭宇初創﹐命巖傑紀其事﹐文成﹐粲然千餘言﹔標欲刊去一二字﹐巖傑大怒﹐標遂僕其碑。巖傑以一篇紀之曰「爲報顏公識我麼﹐我心惟只與天和。眼前俗物關情少﹐醉後靑山入意多。田子莫嫌彈鋏恨﹐寧生休唱飯牛歌。聖朝若爲蒼生計﹐也合公車到薜蘿。」

盧肇牧歙州﹐巖傑在婺源﹐先以著述寄肇﹐肇已知其人﹐辭以兵火之後﹐郡中凋獘﹐無以迎逢大賢。巖傑復以長箋激之﹐肇不得已﹐輟所乘馬迎至郡齋﹐館榖如公卿禮。旣而日肆傲睨。肇常以篇詠詫於巖傑曰「明月照巴山。」巖傑笑曰「明月照天下﹐柰何獨巴山耶﹗」子發漸不得意。無何﹐會於江亭﹐時蒯希逸在席﹐肇攺令曰「目前取一聯﹐象令主﹐曰『遠望漁舟﹐不闊尺八』。」巖傑遽飲酒一器﹐憑欄嘔噦﹐須臾卽席還令曰「憑欄一吐﹐已覺空喉。」有集二十卷﹐目曰《象溪子》。中和末﹐豫章大亂﹐巖傑病死。

王璘

長沙日試萬言王璘﹐詞學富贍﹐崔詹事廉問表薦於朝。先試之使廨﹐璘請十書吏﹐皆給筆札﹐璘口授﹐十吏筆不停綴。首題《黃河賦》三千字﹐復爲《鳥散餘花落詩》二十首﹐援筆而就。時忽風雨暴至﹐數幅爲回飆所捲﹐泥滓沾漬。璘曰「勿取﹐但將紙來。」復縱筆一揮﹐斯須復十餘篇矣。時未亭午﹐已七千餘言。時路巖方當鈞軸﹐遣一介召之。璘曰「請俟見帝。」巖大怒﹐亟命奏廢萬言科。璘杖策而歸﹐放曠杯酒間﹐𨿽屠沽無間然矣。璘與李羣玉相遇嶽麓寺﹐羣玉曰「公何許人﹖」璘曰「日試萬言王璘。」羣玉待之甚淺﹐曰「請與公聯句可乎﹖」璘曰「惟子之命。」羣玉破題而授之﹐不記其詞。璘略不佇思﹐繼之曰「芍藥花開菩薩面﹐棕櫚葉散野人頭。」羣玉遂屈。崔詹事遺璘夾纈數匹﹐璘翌日以作中單襜褕衣之。

嚴郭

《賦百舌鳥》云「此禽輕巧少同倫﹐我聽長疑舌滿身。星未沒河先報曉﹐柳猶粘雪便迎春。頻嫌海燕巢難定﹐卻訝林鶯語不眞。莫倚春風便多事﹐玉樓還有晏眠人。」

陳標

標《贈元和十三年登第進士》曰「春官南院粉墻東﹐地色初分月色紅。文字一千重馬擁﹐喜歡三十二人同。眼看魚變辭凡水﹐心逐鶯飛出瑞風。莫怪云泥從此別﹐總曾惆悵去年中。」

標《詠蜀葵花》云「能共牡丹爭幾許﹐得人嫌處是花多。」韋絢曰「鶴與鸕鶿皆胎化﹐而人以鶴爲仙禽﹐蓋鶴難見﹐鸕鶿易見﹐貴耳而賤目也。」遂誦標《蜀葵花詩》以況之。

《啄木謠》云「丁丁向晚急還稀﹐啄徧庭槐未肯歸。終日與君除蠹害﹐莫嫌無事不平飛。」《寄友人》云「杜甫在時貪入蜀﹐孟郊生處卻歸秦。如今始會麻姑意﹐借問山川與後人。」右張爲取二詩作《主客圖》。

標終侍禦史﹐長慶二年進士也。

崔安潛

何澤﹐韶陽曲江人也﹐父鼎﹐容管經略﹐有文稱。澤乾寧中隨計至三峯行在﹐永樂崔公安潛﹐卽澤之同年文人也。聞澤來﹐乃以一絕報之曰「四十九年前及第﹐同年惟有老夫存。今日殷勤訪吾子﹐穩將鬐鬛上龍門。」時主文與奪未分﹐又會相庭有所阻﹐時崔相公胤恃權﹐卽永樂猶子也。因之敗於垂成。後漂泊關外﹐梁太祖受禪﹐澤假廣南幕職入貢﹐敕賜及第。

世謂崔魏公鉉好食新飪頭﹐杜豳公悰每早食饙飯幹脯﹐崔侍中安潛看鬥牛。李衛公曰「吾喜見未聞新書策。」

安潛﹐字進之﹐累爲西川﹑平盧等節度﹐拜侍中﹐自中令鎭荊南。

盧發

杜蘊廉問長沙﹐發爲從事﹐往致聘焉。發酒酣﹐傲睨公﹐公因攺著詞令曰「十姓胡中第六胡﹐也曾金闕掌洪鑪。少年從事誇門地﹐莫向樽前喜气粗。」盧答曰「十姓胡中第六胡﹐文章官職勝崔盧。暫來關外分憂寄﹐不稱賓筵喜气粗。」公極歡而罷。

錢珝

字端文﹐吏部尙書徽之子。善文辭﹐宰相王溥薦知制誥﹐進中書舍人。溥得罪﹐珝貶撫州司馬。

珝《客捨寓懷》云「灑灑灘聲晚霽時﹐客亭風袖半披垂。野雲行止誰相待﹐明月襟懷只自知。無伴偶吟溪上路﹐有花偸笑臘前枝。牽情景物潛惆悵﹐忽似傷春遠別離。」

《春恨》三首云「負罪將軍在北朝﹐秦淮芳艸綠迢迢。髙臺愛妾魂銷盡﹐始得邱遲爲一招。」「久戍臨洮報未歸﹐篋香銷盡別時衣。身輕願比蘭階葉﹐萬里還尋塞艸飛。」「永巷頻聞小苑遊﹐舊恩如淚亦難收。君前願報新顏色﹐團扇須防白露秋。」

《蜀國偶題》云「忽憶明皇西幸時﹐暗傷潛恨竟誰知。佩蘭應語宮臣道﹐莫向金盤進荔枝。」

《送王郎中》云「惜別遠相送﹐卻成惆悵多。獨歸回首處﹐爭那暮山何。」

《未展芭蕉》云「冷燭無煙綠蠟幹﹐芳心猶捲怯春寒。一緘書札藏何事﹐會被東風暗拆看。」

盧駢

盧駢員外一日休於靑龍僧捨﹐詞气淒慘﹐暮歸促﹐命筆題南楣曰「壽天𨿽云命﹐榮枯亦太偏。不知雷氏劍﹐何處更衝天。」題畢﹐艸艸而去。涉旬卒。

駢﹐咸通進士也。

嚴惲

皮日休《傷嚴子重序》云「余爲童在鄕校時﹐簡上抄杜舍人牧之集﹐見有與進士嚴惲詩。後至吳﹐一日﹐有客曰嚴某﹐余忘其名久矣﹐遽懷文見造﹐於是樂甚。觀其所爲文﹐工於七字﹐往往有淸便柔媚﹐時可軼駿於常軌。其佳者曰﹕『春光冉冉歸何處﹐更向花前把一杯。盡日問花花不語﹐爲誰零落爲誰開。』余美之﹐諷而未嘗怠。生舉進士﹐亦十餘計偕﹐余方冤之﹐謂終有得於時也。未幾歸吳興。後兩月﹐咸通十一年也。霅人至云﹕『生以疾亡於所居矣。』噫﹗生徒以詞聞於士大夫﹐竟不名而逝﹐豈止此而堙沒耶﹗江湖間多美材﹐士君子苟樂退而有文者﹐死無不爲時惜﹐可勝言耶﹗於是哭而爲詩。魯望﹐生之友也﹐嘗爲我同作。」詩云「十哭都門榜上塵﹐蓋棺終是五湖人。生前有敵惟丹桂﹐沒後無家只白蘋。篛下斬新醒處月﹐江南依舊詠來春。知君精爽應無盡﹐必在酆都頌帝晨。」項梁成《酆都宮頌》曰﹕紂絕栗帝晨。

陸魯望云「嚴子重以詩遊於名勝間舊矣﹐余晚於江南相遇﹐甚樂。不幸且沒。襲美作詩序而弔之﹐其名眞不朽矣﹐又何戚其死哉﹗余因息悲而爲之和云﹕每值江南日落春﹐十年詩酒愛逢君。芙蓉湖上吟船倚﹐翡翠巖前醉馬分。只自汀洲連舊業﹐豈無章疏動遺文。猶憐未卜佳城處﹐更斸要離冢畔云。」

王渙裴贄

大順中﹐王渙自左史拜考功員外﹐同年李徳鄰自右史拜小戎﹐趙光胤自補衮拜小儀﹐王拯自小版拜小勛。渙首唱長句。《感恩上裴公》曰「靑衿七十榜三年﹐建禮含香次第遷。珠彩下連星錯落﹐桂花曾對月嬋娟。玉經磨琢多成器﹐劍拔沈埋更倚天。應念銜恩最深者﹐春來爲壽拜樽前。」裴公答曰「謬持文柄得時賢﹐粉署淸華次第遷。昔歲策名皆健筆﹐今朝稱職並同年。各懷器業寧推讓﹐俱上靑霄肯後先。何事老夫猶賦詠﹐欲將酬和永畱傳。」

渙﹐字羣吉﹐大順二年侍郎裴贄下登第﹐徳鄰﹑拯﹑光胤皆同年也。

渙《惆悵詩》云「冰蠶薄絮鴛鴦綺﹐半夜佳期並枕眠。鐘動紅娘喚歸去﹐對人勻淚拾金鈿。」「李夫人病已經秋﹐漢武看來不舉頭。得所濃華銷歇盡﹐楚魂湘血一生休。」「謝家池館花籠月﹐蕭寺房廊竹颭風。夜半酒醒憑檻立﹐所思多在別離中。」「隋師戰艦欲亡陳﹐國破應難保此身。訣別徐郎淚如雨﹐鑑鸞分後屬何人。」「七夕瓊筵往事陳﹐蓼花蓮蒂共傷神。蜀王殿裏三更月﹐不見驪山私語人。」「夜寒春病不勝懷﹐玉瘦花啼萬事乖。薄幸檀郎斷芳信﹐驚嗟猶夢合歡鞋。」「嗚咽離聲管吹秋﹐妾身今日爲君休。齊奴不說平生事﹐忍看花枝謝玉樓。」「靑絲一絡墮雲鬟﹐金剪刀鳴不忍看。持謝君王寄幽怨﹐可能從此住人間。」「陳宮興廢事難期﹐三閣空餘綠艸基。狎客淪亡麗華死﹐他年江令獨來時。」「晨肇重來路已迷﹐碧桃花謝武陵溪。仙山目斷無尋處﹐流水潺湲日漸西。」「少卿降北子卿還﹐朔野離觴慘別顏。卻到茂陵惟一慟﹐節毛零落鬢毛班。」「夢裏分明入漢宮﹐覺來燈背錦屏空。紫臺月落關山曉﹐腸斷君恩信畫工。」

張曙

張曙﹑崔昭緯中和初同舉﹐相與詣日者問命。曙時自負才名籍甚﹐以爲將來狀元﹐崔亦分居其下。日者殊不顧曙﹐第目崔曰「將來萬全髙第。」曙有慍色。日者曰「郎君亦及第﹐然須待崔拜相﹐當此時過堂。」旣而曙果不終場﹐昭緯首冠。曙以篇什刺之云「千里江山陪驥尾﹐五更風水失龍麟。昨夜浣花溪上雨﹐綠楊芳艸爲何人。」後七年﹐昭緯爲相﹐曙方登第﹐果於昭緯下過堂。杜荀鶴﹐同年生也﹐酬曙詩云「天上書名天下傳﹐引來齊到玉皇前。大仙錄後頭無雪﹐至藥成來竈絕煙。笑躡紫雲金作闕﹐夢拋塵世鐵爲船。九華山叟驚凡骨﹐同到蓬萊豈偶然。」

翁綬

《詠酒》云「逃暑迎春復送秋﹐無非綠蟻滿杯浮。百年莫惜千回醉﹐一盞能消萬古愁。幾爲芳菲眠細艸﹐曾因雨雪上髙樓。平生名利關身者﹐不識狂歌到白頭。」

綬﹐登咸通進士第。

戴司顏

景福中﹐江西節度使鐘傳﹐遣僧從約進《法華經》一千部﹐上待之甚厚﹐恩渥有加。宣從約入內賜齋﹐面錫紫衣一副﹐將行﹐太常博士戴司顏以詩贈行﹐略曰「遠來朝鳳闕﹐歸去戀元侯。」時吳子華任中諫﹐司顏仰公之名﹐志在屬和﹐以爲從約之資。融覽之﹐附掌大笑曰「這阿師更不要見﹐便拽出得﹐其承奉如此。」

司顏﹐登大順進士第。

孫定

定﹐字志元﹐涪州大戎之族子﹐長於儲。定數舉矣﹐儲方欲就貢﹐訪於定﹐定謔曰「子儀表堂堂﹐好將軍材﹐何必以科第爲資。」儲銜之。後儲貴達﹐未嘗言定之長。晚年喪志﹐放意杯酒。景福二年﹐下第遊京西開遠門﹐醉中走筆寄儲詩曰「行行血淚灑塵襟﹐事逐東流渭水深。秋跨蹇驢風尙緊﹐靜投孤店日初沈。一枝猶掛東堂夢﹐千里空馳北巷心。明月悲歌又前去﹐滿城煙樹噪春禽。」定詩歌千餘首﹐多委於兵火﹐竟無成而卒。

趙牧

牧﹐不知何許人也。大中﹑咸通中﹐學李長吉爲短歌。《對酒》曰「云翁耕扶桑﹐種黍養日烏。手接六十花甲子﹐循環落落如弄珠。長繩系日未是愚﹐有翁臨鏡捋白須。饑魂弔骨吟古書﹐馮唐八十無髙車。人生如雲在須臾﹐何乃自苦八尺驅。裂衣換酒且爲娛﹐勸君朝飲一瓢﹐夜飲一壺。杞天崩﹐雷騰騰﹐紂非舜是何足憑。桐君桂父豈勝我﹐醉裏白龍多上升。菖蒲花開魚尾定﹐金丹始可延君命。」其餘尢尙輕巧﹐詞多不載。

唐詩自咸通而下﹐不足觀矣。亂世之音怨以怒﹐亡國之音哀以思﹐气喪而語偸﹐聲煩而調急﹐甚者忿目褊吻﹐如戟手交罵。大抵王化習俗﹐上下俱喪﹐而心聲隨之﹐不獨士子之罪也﹐其來有源矣。司空圖輩﹐傷時思古﹐退己避禍﹐淸音泠然﹐如世外道人﹐所謂變而不失正者也。余故盡取晚唐之作﹐庶知律詩末伎﹐初若虛文﹐可以知治之盛衰。

盧注

注門族甲天下﹐因宦家於荊南﹐舉進士﹐二十上不第﹐嘗賦詩曰「惆悵興亡系綺羅﹐世人猶自選靑娥。越王解破夫差國﹐一个西施也太多。」晚年失意﹐賦《酒胡子》一篇云「同心相遇思同歡﹐擎出酒胡當玉盤。盤中臲卼不自定﹐四座淸賓注意看。可亦不在心﹐否亦不在面﹐狥客隨時自圓轉。酒胡五藏屬他人﹐十分亦是無情勸。爾不耕﹐亦不饑﹐爾不蠶﹐亦有衣。有眼不能分黼黻﹐有口不能明是非。鼻何尖﹐眼何碧﹐儀形本非天地力。雕鐫匠意苦多端﹐翠帽朱衫巧妝飾。長安斗酒十千酤﹐劉伶平生爲酒徒。劉伶虛向酒中死﹐不得酒池中拍浮。酒胡一滴不入眼﹐空令酒胡名酒胡。」

鄭愚

咸通中﹐愚自禮部侍郎除鎭南海﹐時崔魏公在京南﹐愚著錦襖子半臂﹐袖捲謁之﹐公大奇之。會夜飲﹐更衣。賓從間竊謂公曰「此應是慚其不稱。」旣而復易紅錦﹐尢加煥麗﹐眾莫能測。愚爲進士時﹐未嘗以文章及魏公門﹐至是乃贄所業。崔嘆賞曰「眞銷得錦半臂矣。」

愚作《大潙虛祐師銘》云「湖之南﹐湘之西。山太潙﹐深無蹊。虎已嘯﹐猿又啼。雨摵摵﹐風淒淒。髙入云﹐不可梯。𨿽欲去﹐誰與推。彼上人﹐忘其身。一宴坐﹐千餘旬。去無疏﹐來無親。夷積阻﹐架嶙峋。棟宇成﹐供養陳。我不知﹐徒自勤。物之生﹐孰無情。識好惡﹐知寵驚。眞物藏﹐百慮呈。隨婉轉﹐任崢嶸。云糊天﹐月不明。金在礦﹐火收罌。我不知﹐天地先。無首尾﹐功用全。六度備﹐萬行圓。常自隨﹐在畔邊。要卽用﹐長目前。非艱難﹐不幽玄。哀世徒﹐苦馳驅。覓作佛﹐何其愚。算海沙﹐登迷廬。眠喘喘﹐心區區。見得失﹐系榮枯。棄知覺﹐求形模。近似遠﹐易復難。但無事﹐心卽安。少思慮﹐簡悲歡。淨蕩蕩﹐圓團團。更無物﹐不勞看。聽他語﹐被人謾。生必死﹐理之常。榮必悴﹐非攺張。造眾罪﹐欺心王。作少福﹐須天堂。善惡報﹐正身當。自結裹﹐無人將。心作惡﹐口脫空。欺木石﹐嚇盲聾。牛阿旁﹐鬼五通。專覷捕﹐見西東。禁定住﹐陽朦朧。與作爲﹐事不同。最上乘﹐有想基。無結淨﹐本無爲。人不見﹐自心知。動便是﹐莫狐疑。直下說﹐沒文詞。識此意﹐見吾師。」

愚﹐廣州人﹐唐末爲相。

王鐐

王鐐富有詞學﹐數舉未捷﹐門生盧肇等公薦於春官云「同盟不嗣﹐賢者受譏。相子負薪﹐優臣致誚。」乃旌鐐嘉句曰「擊石易得火﹐扣人難得心。今日朱門者﹐曾恨朱門深。」聲藹然﹐果擢上第。

鐐﹐登咸通進士第。宰相王播之弟炎﹐生二子﹕鐸﹑鐐。鐸相僖宗﹐鐐累官至汝州刺史。王仙芝陷郡城﹐鐐貶韶州司馬﹐終太子賓客。

陳琡

鴻之子也。咸通中﹐佐廉使郭常侍銓於徐。性耿介﹐有所不合﹐挈家居茅山。平居焚香習禪﹐妻子罕面。寄居蘭若﹐自述《檀經》三卷。臨行﹐畱一章與其僧云「行若獨輪車﹐常畏大道覆。止若圓底器﹐常恐他物觸。行止旣如此﹐安得不離俗。」乾符中﹐弟璉佐薛能幕於徐﹐琡自丹陽棹小舟與相見。能重其人﹐延入城﹐不可。曰「某已有誓﹐不入公門矣。」薛移舟赴之﹐話道永日﹐不宿而去。

卷六十七

李嶸袁皓歐陽澥徐振李濤王貞白王祝劉谷李昌鄴王滌王碩陸貞洞李縞髙衢張綺韋冰薛昭緯鄭合敬許晝程賀裴鉶張孜顧云李昭象

李嶸

李蔚鎭江淮﹐有李嶸者獻詩云「雞樹煙含瑞气凝﹐鳳池波待玉山澄。國人久倚東關望﹐擬築沙湜到廣陵。」後果入相。

袁皓

皓《書師曠廟文》云「吟篁怨桐﹐天其聲乎﹔鏘石鏗金﹐天其文乎﹔擊革鳴絲﹐天其暢乎﹔匏土之韻﹐天其和乎。天有至音﹐寄斯八物。先生不生﹐斯音鬱鬱﹔先生旣生﹐斯音在律。嗚呼﹗先生之耳﹐時可求也﹔先生之心﹐不可得也。大哉樂乎﹗先生之無神乎﹐愚固狂而不可攄﹔先生之有神乎﹐愚堅誠而乞其圖。先生之耳有神乎﹐化爲天下之耳﹔先生之心有神乎﹐化爲天下之心。古者可以舒於今﹐然後家家知舜琴。」

羅隱《贈袁侍禦詩》云「風塵慚上品﹐才業愧明時。千里芙蓉幕﹐何由話所思。」

皓﹐宜春人。咸通進士﹐龍紀集賢殿圖書使﹐自稱「碧池處士」。

僖宗狩蜀﹐皓時爲倉部員外﹐采李晟功烈爲《興元聖功錄》﹐徧賜諸將﹐表勵之。

皓初登第﹐過嶽陽﹐悅妓蕊珠﹐以詩寄嚴使君曰「得意東歸過嶽陽﹐桂枝香惹蕊珠香。也知暮雨生巫峽﹐爭柰朝云屬楚王。萬恨只憑期尅手﹐寸心惟系別離腸。南亭晏罷笙歌散﹐回首煙波路渺茫。」嚴君以妓贈之。

皓《及第後作》云「金榜髙懸姓字眞﹐分明折得一枝春。蓬瀛乍接神仙侶﹐江海回思耕釣人。九萬摶扶排羽翼﹐十年辛苦涉風塵。升平時節逢公道﹐不覺龍門是崄津。」

歐陽澥

閩川歐陽澥者﹐四門博士詹之孫也。澥娶婦﹐經旬而辭赴舉﹐久不還家。詩云「黃菊離家十四年。」又云「離家已是夢松年。」又云「落日望鄕處﹐何人知客情。」自憐十八年之帝鄕﹐未遇知己也。亦爲《燕詩》以獻主司鄭愚曰「翩翩雙燕畫堂開﹐送古迎今幾萬回。長向春秋社前後﹐爲誰歸去爲誰來。」澥出入場中僅二十年。善和韋中令在閣下﹐澥卽行捲及門﹐凡十餘載﹐未嘗一面﹐而澥慶弔不虧。韋公𨿽不言﹐而心念其人。中和初﹐公隨駕至蜀命相﹐時澥寓居漢南﹐公以書令襄帥劉巨容俾澥計偕﹐巨容得書大喜﹐待以厚禮﹐首薦之。撰日遵路﹐無何﹐一夕心痛而卒。巨容因籍澥答書呈於公。公覽之憮然﹐因曰「十年不見﹐灼然不錯。」

徐振

《雷塘》云「九重城闕悲涼盡﹐一聚園林怨恨長。花憶所爲猶自笑﹐艸知無道更應荒。詩名占得風流在﹐酒興催教運祚亡。若問皇天惆悵事﹐只應斜日照雷塘。」《古意》云「擾擾都城曉又昏﹐六街車馬五侯門。箕山渭水空明月﹐可是巢由絕子孫。」右二詩﹐韋莊取爲《又元集》。

李濤

李濤﹐長沙人也﹐篇詠甚著。如「水聲長在耳﹐山色不離門」﹐又「掃地樹畱影﹐拂牀琴有聲」﹐又「落日長安道﹐秋槐滿地花」﹐皆鱠炙人口。溫飛卿任太學博士﹐主秋試﹐濤與衛丹﹑張郃等詩賦﹐皆榜於都堂。

王貞白

貞白﹐唐末大播詩名。《禦溝》爲卷首云「一派禦溝水﹐綠槐相蔭淸。此波涵帝澤﹐無處濯塵纓。鳥道來𨿽險﹐龍池到自平。朝宗心本切﹐願向急流傾。」自謂冠絕無瑕。呈僧貫休﹐休曰「甚好﹐只是剩一字。」貞白揚袂而去。休曰「此公思敏。」書一字於掌中。逡巡﹐貞白回﹐忻然曰「已得一字﹐云『此中涵帝澤』。」休將掌中字示之﹐一同。天祐年中內試﹐貞白札翰狼藉﹐帝覽﹐拂下玉案。有黃門奏此舉人有詩名﹐禦批曰「粗通﹐放。」

貞白《寄鄭谷》曰「五百首新詩﹐緘封寄與誰。只憑夫子鑑﹐不要俗人知。火鼠重收布﹐冰蠶乍吐絲。直須天上手﹐裁作領巾披。」

僧貫休《送貞白重試及第東歸》云「心苦酬心了﹐東歸謝所知。可憐經試者﹐如折兩三枝。雨毒逢花少﹐山多愛馬遲。此行三可羨﹐正值倒戈時。」江西解圍。

昭宗皇帝頗爲寒進開路﹐崔合州凝典貢舉﹐但是子弟﹐無問文章﹐其間屈人不少。孤寒中惟程宴﹑黃滔擅場之外﹐其餘以呈試考之﹐濫得亦不少矣。然如貞白﹑張蠙詩﹐趙觀文古風﹐皆臻前輩之閫閾者也。

貞白﹐字有道。

王祝

會昌時﹐有題三鄕者曰「余本若耶溪東﹐與同志者二三﹐紉蘭佩蕙﹐每貪幽閒之境﹐玩花光於松月之亭﹐竟晝綿宵﹐往往忘倦﹐洎乎初笄﹐至於五換星霜矣。自後不得已﹐從良人西入函關﹐寓居晉昌裏第。其居迥絕囂塵﹐花木叢翠﹐東西鄰二佛宮﹐皆上國勝遊之最﹐伺其閒寂﹐因遊覽焉﹐亦不辜一時之風月也。不意良人已矣﹐邈然無依。帝裏芳春﹐光景東邁﹐涉滻水﹐歷渭川﹐背終南﹐陟太華﹐經虢略﹐抵陜郊﹐揖嘉祥之淸流﹐面女幾之蒼翠。凡經過之所﹐皆曩昔宴笑之地﹐銜冤茹嘆﹐舉目魂銷。𨿽殘骸尙存﹐而精爽都失﹐假使潘嶽復生﹐無以悼其幽思也。遂命筆聊題﹐終不能滌其懷抱。絕筆慟哭而東﹐以翰墨非婦人女子之事﹐名字是故隱而不書。時會昌壬戌歲仲春十九日也。」詩曰「昔逐良人西入關﹐良人身歿妾空還。謝娘衛女不相待﹐爲雨爲雲歸舊山。」和者十人﹐祝《和三鄕詩》云「女幾山前嵐气低﹐佳人畱恨此中題。不知雲雨歸何處﹐空使王孫見卽迷。」

祝﹐字不耀﹐名家子。唐末爲給事中。巢寇前典常州﹐旣亂﹐寄江湖﹐甚有時望。及詔召﹐經陜﹐時王拱爲帥凶暴﹐以厚禮降接﹐願居子侄之末﹐祝堅不許。拱怒罷宴﹐命將吏速請離館﹐害於途﹐悉投其家於黃河。時朝廷多故﹐捨而不問。祝一子﹐行至襄州﹐亦無故投井而卒。

劉谷

《三鄕詩》云「蘭蕙芬芳見玉姿﹐路傍花笑景遲遲。薴蘿山下無窮意﹐並在三鄕惜別時。」

李逞《送谷詩》云「村樓西路雪初晴﹐云暖沙幹馬足輕。寒澗渡頭芳艸色﹐新梅嶺外鷓鴣聲。郵亭已送輕車發﹐山館誰將候火迎。落日千峯轉迢遞﹐知君回首望髙城。」又《和谷除夜見寄》云「灞上家殊遠﹐鑪前酒易曛。劉郎亦多恨﹐時憶故山云。」

李昌鄴

《三鄕詩》云「紅粉蕭娘手自題﹐分明幽怨發云閨。不應更學文君去﹐泣向殘花歸剡溪。」

王滌

《三鄕詩》云「浣沙遊女出關東﹐舊迹新詞一夢中。槐陌柳亭何限事﹐年年回首向春風。」

滌﹐字用霖﹐及景福進士第。

王碩

《三鄕詩》云「無姓無名越女濱﹐芳詞空怨路傍人。莫教才子偏惆悵﹐宋玉東家是舊鄰。」

李縞

《三鄕詩》云「會稽王謝兩風流﹐王子沈淪謝女愁。歸思若隨文字在﹐路傍空爲感千秋。」

陸貞洞

「惆悵殘花怨暮春﹐孤鸞舞鏡倍傷神。淸詞好个幹人事﹐疑是文姬第二身。」《和三鄕詩》也。

貞洞﹐吳郡人。

髙衢

《三鄕詩》云「南北千山與萬山﹐軒車誰不思鄕關。獨畱芳翰悲前迹﹐陌上恐傷桃李顏。」

張綺

《三鄕詩》云「洛川依舊好風光﹐蓮帳無因見女郎。雲雨散來音信斷﹐此生遺恨寄三鄕。」

韋冰

《三鄕詩》云「來時歡喜去時哀﹐家國迢迢向越臺。待寫百年幽思盡﹐故宮流水莫相催。」

冰﹐唐末爲鄠令。

薛昭緯

華州榜﹐昭緯《寄諸門生詩》曰「時君過聽委平衡﹐粉署華燈到曉明。開卷固難窺浩汗﹐執衡空欲慕公平。機云筆舌臨文健﹐沈宋章篇發詠淸。自笑觀光輝昨日﹐披心爭不愧羣生。」

昭緯以侍郎掌貢舉﹐試《未明求衣賦》﹐王贊圖爲榜首。

薛保遜﹐大中朝尢肆輕佻﹐侵侮諸叔﹐自起居舍人貶洗馬而卒。昭緯﹐其子也﹐頗有父風。嘗任祠部外郎﹐時李系任小儀﹐王蕘任小賓﹐正旦立仗班退﹐昭緯吟曰「左金烏而右玉兔﹐天子旌旂。」蕘遽請下句﹐昭緯應聲曰「上李系而下王蕘﹐小人行綴。」天復中﹐自臺丞累貶磎州司馬﹐中書舍人顏蕘當制﹐略曰「陵轢諸父﹐代嗣其凶。」

薛存誠之子廷老﹐廷老之子保遜﹐保遜之子昭緯﹐爲乾寧禮部侍郎﹐性輕率﹐坐事貶磎州刺史。

鄭合敬

合敬《及第後宿平康裏詩》曰「春來無處不閒行﹐楚閏相看別有情。好是五更殘酒醒﹐時時聞喚狀頭聲。」楚閏﹐妓也。

合敬﹐乾符三年登上第﹐終諫議大夫。

許晝

許晝者﹐睢陽人。天復四年﹐大駕東幸﹐駐蹕甘棠﹐晝於此際及第。梁太祖長子大卿者﹐常與晝屬和。晝以卿爲奧主﹐隨駕至洛﹐攜同年數人﹐醉於梁祖私第﹐因折其牡丹十許朵。主吏馳報梁祖﹐大卿竊知之﹐先遣使至﹐晝遂亡命河北。

閩人黃遇﹐嘗宰滑州衛南﹐與晝聲迹不疏。光化三年﹐求選京師﹐遇謗晝﹐嘗笞背矣。晝卞急﹐時內翰吳融侍郎﹑西銓獨孤損侍郎﹐皆晝知己。一旦﹐晝造二君子自辧﹐因袒而視之﹐二公掩袂而入。晝﹑遇其年俱落。

晝《中秋月》云「應是蟾宮別有情﹐每逢秋半倍澄淸。淸光不向此中見﹐白髮爭教何處生。閒地占將眞可惜﹐幽窗分得始爲明。殷勤好長年來桂﹐莫遣平人道不平。」

程賀

賀有《君山詩》﹐時號「程君山」。詩云「曾遊方外見麻姑﹐說道君山自古無。云是昆侖山頂石﹐海風飄落洞庭湖。」

崔亞典眉州﹐賀爲廳僕﹐崔見其風味不常﹐問曰「爾讀書乎﹖」曰「薄涉藝文。」崔指一物令詠之﹐雅有意旨。因令歸選﹐獎稱於諸公間﹐凡二十五舉及第。時中和二年也。入京﹐則館博陵之第。亞卒﹐賀服縗三年。

裴鉶

乾符五年﹐鉶以禦史大夫爲成都節度副使。《題石室詩》曰「文翁石室有儀形﹐庠序千秋播徳馨。古柏尙畱今日翠﹐髙岷猶藹舊時靑。人心未肯拋羶蟻﹐弟子依前學聚螢。更嘆沲江無限水﹐爭流只願到滄溟。」

時髙駢爲使﹐時亂矣﹐故鉶詩有「願到滄溟」之句﹐有微旨也。鉶作《傳奇》﹐行於世。

張孜

懿﹑僖之代﹐有京兆張孜者﹐耽酒如狂﹐與李山甫善﹐有《雪詩》云「長安大雪天﹐馬雀難相覓。其中豪貴家﹐搗椒泥四壁。到處爇紅鑪﹐周回下羅冪。暖手調金絲﹐蘸甲斟瓊液。醉唱玉塵飛﹐困融香汗滴。豈知饑寒人﹐腳手生皴劈。」僖宗在蜀﹐孜有傷時之作﹐其間云「著牙賣朱紫﹐斷錢賒舉選。」帝還京﹐相府遣人捕之﹐孜易姓﹐越淮而遁。世傳孜《夢李白歌》﹐有「華山秀作英雄骨﹐黃河瀉出縱橫才」﹐又云「夢破靑霄春﹐煙霞無去塵。若誇郭璞五色筆﹐江淹卻是尋常人」。

顧云

云﹐字垂象﹐池州鹺賈之子也﹐風韻詳整。與杜荀鶴﹑殷文圭友善﹐同肄業九華。咸通中登第﹐爲髙駢淮南從事。師度之亂﹐退居霅川﹐杜門著書。宰相杜某﹐奏云與盧知猷﹑陸希聲﹑錢翊﹑馮渥﹑司空圖等﹐分修宣﹑懿﹑徳三朝實錄﹐皆一時之選也。書成﹐加虞部外郎。乾寧初卒。有文號《鳳策聯華編稿》《昭亭雜筆》。

云在淮南﹐李昭象以《學仙詞》寄之云「記得初傳九轉方﹐碧雲峯下祝虛皇。丹砂未熟心徒切﹐白日難畱鬢欲蒼。無路洞天尋穆滿﹐有時人世羨劉郎。仙人恩重何由報﹐焚盡星壇五夜香。」蓋招隱之義也。

云大順中制同羊昭業等十人修史。云至江淮﹐遇髙逢休諫議。時劉子長爲僕射﹐其弟崇望﹐復在中書。云叩逢休﹐希致先容﹐逢休許之久矣。云臨岐請書﹐授之一函甚艸創﹐云微有惑﹐潛啟閱之﹐凡一幅﹐並不言云﹐但曰「羊昭業等擬將一尺三寸汗腳﹐踏他燒殘龍尾道﹐懿宗皇帝𨿽薄徳不任﹐被前件人羅織﹐執大政者亦太悠悠。」云嘆而已。

云《詠柳》云「閒花野艸總爭新﹐眉皺弦幹獨不勻。乞與東風殘气力﹐莫教虛度一年春。」

云爲虞部郎中﹑髙駢淮南從事﹐駢章疏不恭﹐皆云之辭也。云著述目爲《鳳策聯華》。云初下第﹐鄭谷有詩勉之云「鳳策聯華是國華﹐春來偶爲上仙槎。鄕連南渡思菇米﹐淚滴東風避杏花。吟聒暮鶯歸廟院﹐睡消遲日寄僧家。一般情緒應相信﹐門靜莎深樹影斜。」

李昭象

字化文﹐池州刺史方玄之子﹐父卒﹐因家焉。懿宗末年﹐以文幹相國路公巖﹐問其年﹐曰「十有七矣。」巖年尙少﹐尢器重之。薦於朝﹐將召試﹐會巖貶﹐遂還秋浦﹐移居九華﹐與張喬﹑顧云輩爲方外友。龍紀中﹐楊行密奔宣州﹐以書招之﹐不從。

題《顧正字溪居》云「髙敞吟軒近釣灣﹐塵中來似出人間。若教明月休生桂﹐應得危時共掩關。春酒夜棋難放客﹐短籬疏竹不遮山。莫誇恬淡勝榮祿﹐雁引行髙未許閒。」

《寄獻山中顧公員外》云「抽卻朝簪著釣蓑﹐近來聲迹轉巍峨。祥麟避网𨿽山野﹐丹鳳銜書卽薜蘿。乍隱文章情更逸﹐久閒經濟術翻多。深慚未副吹噓力﹐竟困風埃爭柰何。」

《山中寄崔諫議》云「半生猿鳥共山居﹐吟月吟風兩鬢疏。新句未嘗忘教化﹐上才爭忍不吹噓。全家欲去干戈後﹐大國中興禮樂初。從此升騰休說命﹐只希公道數封書。」

《喜杜荀鶴及第》云「深巖貧復病﹐榜到見君名。貧病渾如失﹐山川頓覺淸。一春新酒興﹐四海舊詩聲。日使能吟者﹐西來步步輕。」

《赴舉出山畱寄山居鄭參軍》云「還如費冠卿﹐向此振髙名。肯羨魚須美﹐長誇鶴氅輕。理琴寒指倦﹐試藥黑髭生。時泰難云臥﹐隨看急詔行。」

卷六十八

湯文圭唐彥謙裴澈盧攜韋莊吳融公乘億羅鄴羅衮

湯文圭本殷文圭

文圭﹐池州人﹐居九華﹐小字桂郎。苦學﹐所用墨池﹐底爲之穴。舉進士﹐中途遇一叟曰「眉綠﹐拳可入口﹐神仙狀也。如學道﹐當沖虛﹔爲儒﹐當大有名於天下。」唐末﹐詞場請托公行﹐文圭與遊恭獨步場屋。

乾寧中﹐帝幸三峯﹐文圭攜梁王表薦及第﹐仍列榜中。尋爲裴樞宣諭判官﹐至大梁﹐朱全忠表薦之。旣而由汴宋馳歸﹐全忠大怒﹐遣吏捕之不及矣。自是屢言措大率皆負心﹐每以文圭爲證。白馬之禍﹐蓋自此也。文圭事楊行密﹐終左千牛衛將軍。子崇義﹐自江南歸朝﹐攺姓湯﹐名悅。

《九華賀雨吟》云「陶公焦思念生靈﹐變旱爲丰合杳冥。雷劈老松疑虎怒﹐雨衝陰洞覺龍腥。萬畦香稻蓬蔥綠﹐九朵奇峯撲亞靑。吟賀西成饒旅興﹐散絲飛灑滿長亭。」

《贈池州張太守》云「神珠無颣玉無瑕﹐七葉簪貂漢相家。陣面奔星破犀象﹐筆頭飛電躍龍蛇。絳帷夜坐窮三史﹐紅旆春行到九華。只怕他人畱不住﹐別遷徵鎭擁髙牙。」

《和友人送衡尙書赴池陽副車》云「淮王上將例分憂﹐玉帳參承半列侯。次第選材如創廈﹐別離排宴向藏舟。鵾鵬變化知難測﹐龍蠖升沈各有由。躞蹀行牽金錽重﹐錽﹐亡犯切﹐馬首飾。嬋娟立唱翠娥愁。築頭勛業諧三陣﹐滿腹詩書究九流。金海珠韜乘月讀﹐肉芝牙茗撥云收。赤鱗旆捲鷗汀晚﹐靑雀船橫雁陣秋。十字細波澄鏡面﹐九華殘雪露峯頭。醉沈北海千樽酒﹐吟上南荊百尺樓。況是昭明食魚郡﹐不妨閒擲釣璜鉤。」文圭《賀池陽太守正命》云﹕眾口聲光誇漢將﹐築頭勛業佐淮王。

《中秋自宛陵寄池陽太守》云「出山三見月如眉﹐蝶夢終宵繞戟枝。旅客思歸鴻去日﹐賢侯行化子來時。郡樓遐想劉琨嘯﹐相閣方窺謝傅棋。按部況聞秋稼熟﹐馬前迎拜羨並兒。」

《次韻九華杜先輩重陽寄投宛陵丞相》云「日下飛聲徹不毛﹐酒醒時得廣離騷。先生鬢爲吟詩白﹐上相心因治國勞。千乘信回魚榼重﹐九華秋迥鳳巢髙。彊酬小謝重陽句﹐沙恨無金盡日淘。」

《寄賀杜荀鶴及第》云「一戰平疇五字勞﹐晝歸鄕去錦爲袍。大鵬出海翎猶濕﹐駿馬辭天气正豪。九子舊山增秀絕﹐二南新格變風騷。由來稽古符公道﹐平地丹梯甲乙髙。」

文圭﹑杜荀鶴﹑楊夔﹑康軿﹑夏侯淑﹑王希羽等﹐皆爲淮南將田頵上客。文圭有美名﹐不應朱全忠﹑錢鏐之辟﹐頵置田宅﹐迎其母﹐以甥事之﹐故文圭爲盡力。夔知頵不足抗楊行密﹐著《溺賦》以戒﹐頵不用﹐果敗。文圭受薦於全忠﹐復擬飾非﹐投啟於公卿﹐略曰「於莬獵食﹐非求尺璧之珍﹔鶢鶋避風﹐不望洪鐘之樂。」旣登第﹐卽南歸。俄爲多言者所發﹐全忠捕之﹐則不及矣。

或云文圭應舉﹐嘗經大澤中﹐驟雨震電﹐眾駭躓﹐獨安詳如不聞。雨定﹐傍人見其兩耳中鬼神以泥封之。後爲內翰﹐曾艸司空李徳誠麻﹐潤毫久不至﹐爲詩督之云「紫殿西頭月欲斜﹐曾艸臨淮上相麻。潤筆已曾經奏謝﹐更將章句問張華。」時論少之。

唐彥謙

唐儉裔孫﹐憲宗時終中書舍人﹐次子持﹐持子彥謙﹐字茂業﹐歷慈﹑絳﹑澧三州刺史。自號「鹿門先生」﹐陶谷之祖也。谷避晉祖諱﹐攺姓陶﹐後遂不易﹐識者非之。

《中秋玩月》云「一夜髙樓萬景奇﹐碧天無際水無涯。只畱皎月當層漢﹐並送浮雲出四維。霧靜不容玄豹隱﹐冰生惟恐夏虫疑。坐來離思憂將曉﹐爭得嫦娥子細知。」

《上巳寄韓八》云「上巳接寒食﹐鶯花寥落晨。微微潑火雨﹐艸艸踏靑人。涼似三秋景﹐淸無九陌塵。與餘同病者﹐對此合傷神。」又云「露白風淸夜向晨﹐小星垂佩月埋輪。絳河浪淺休相隔﹐滄海波深尙作塵。天外鳳凰何寂寞﹐世間烏鵲謾辛勤。倚欄殿北斜樓上﹐多少通宵不寐人。」

《八月十六日夜月》云「斷腸佳賞固難期﹐昨夜消魂更不疑。丹桂影空蟬有露﹐綠槐陰在鵲無枝。懶將吟詠聊惆悵﹐早是疏頑耐別離。堪恨賈生曾慟哭﹐不緣淸景爲憂時。」

《過長陵詩》云「耳聞明主提三尺﹐眼見愚民盜一抔。千古腐儒騎瘦馬﹐灞陵斜日重回頭。」又《題蒲津河亭》云「煙橫博望乘槎水﹐月上文王避雨陵。」最善用事。

《詠柳》云「惹絆風光別有情﹐世間誰敢斗輕盈。楚王江畔無端種﹐餓損宮腰學不成。」

彥謙學義山爲詩。

裴澈

澈﹐登咸通進士第﹐後爲相。初﹐左拾遺孟昌圖在蜀﹐上疏極諫僖宗﹐田令孜惡之﹐沈諸蟆頤江。澈以詩弔曰「一章何罪死何名﹐投水惟君與屈平。從此蜀江煙月夜﹐杜鵑應作兩般聲。」

盧攜

嘗《題司空圖壁》云「姓氏司空貴﹐官班禦史卑。老夫如且在﹐不用嘆屯奇。」

攜﹐字子升﹐乾符中爲相。巢寇表求天平節度﹐不與﹐欲倚髙駢立功﹐巢遂入關。攜仰藥死。

韋莊

《立春》云「靑帝東來日馭遲﹐暖煙輕逐曉風吹。罽袍公子樽前覺﹐錦帳佳人夢裏知。雪浦乍開紅菜甲﹐彩幡新剪綠楊枝。殷勤欲獻宜春曲﹐題向花箋帖繡楣。」

《長安淸明》云「早是傷春夢雨天﹐可堪芳艸更芊芊。內官初賜淸明火﹐上相閒分白打錢。紫陌亂嘶紅叱撥﹐綠楊髙映畫秋千。遊人記得承平事﹐暗喜風光似昔年。」

《感懷詩》云「長年方悟少年非﹐人道新詩勝舊詩。十畝野塘畱客釣﹐一軒春雨對僧棋。花間醉任黃鶯語﹐亭上吟從白鷺窺。大道不將鑪冶去﹐有心重築太平基。」或謂此詩包括生成﹐果爲臺輔。

莊應舉時﹐遇巢寇犯闕﹐著《秦婦吟》云「內庫燒爲錦繡灰﹐天街踏盡公卿骨。」公卿多垂訝﹐莊乃諱之﹐時號「秦婦吟秀才」。又有「帝子夢魂煙水闊﹐謝公詩思碧雲低」﹐最爲警策。至若《閒臥詩》云「誰知閒臥意﹐非病亦非眠」﹐又「手從雕扇落﹐頭任漉巾偏」﹐識者知其不祥。後誦子美詩﹕「白沙翠竹江村暮﹐相送柴門月色新。」吟諷不輟﹐是歲卒於花林坊﹐葬於白沙。

莊﹐字端己﹐杜陵人﹐見素之後。曾祖少微﹐宣宗中書舍人。莊疏曠﹐不拘小節﹐李詢爲兩川宣諭和協使﹐辟爲判官。以中原多故﹐潛欲依王建﹐建辟爲掌書記。尋召爲起居舍人﹐建表畱之。後相建爲僞平章事。

莊爲王建管記時﹐一縣宰乘時擾民﹐莊爲建艸牒云「正當凋瘵之秋﹐好安凋瘵﹔勿使瘡痍之後﹐復作瘡痍。」時以爲口實。

莊集詩人一百五十人﹐得詩三百章﹐爲《又元集》。序云「此蓋詩中鼓吹﹐名下笙簧。擊鳧氏之鐘﹐霜淸日觀﹔淬雷公之劍﹐影動星津。雲間分合璧之光﹐海上運摩天之翅。奪造化而云雷噴湧﹐役鬼神而風雨奔馳。但忍其食馬畱肝﹐徒云染指﹔豈慮其烹魚去乙﹐或致傷鱗。」

吳融

《壬戍歲閿鄕卜居》云「六載抽毫侍禁闈﹐不堪多病決然歸。五陵年少如相問﹐阿對泉頭一布衣。」阿對﹐是楊伯起家僮﹐嘗引泉灌蔬﹐其泉至今尙在。

《華淸宮》云「中原無鹿海無波﹐鳳輦鑾旂出幸多。今日故鄕歸寂寞﹐太平功業在山河。」「四郊飛雪暗云端﹐惟此宮中落旋幹。綠樹碧檐相掩映﹐無人知道外邊寒。」「漁陽烽火照函關﹐玉輦匆匆下此山。一曲羽衣聽不盡﹐至今遺恨水潺潺。」

《關東獻劉員外》云「昨夜星辰動﹐仙郎近漢關。玳筵吟雪罷﹐錦帳押春還。已到靑雲上﹐應棲絳圃間。臨邛有辭賦﹐一爲奏天顏。」

融﹐字子華﹐越州人。昭宗時爲翰林學士﹐卒於官。

李巨川爲華帥韓建掌書記﹐昭宗至華淸宮﹐賜建禦容一軸﹐時巨川艸謝表以示融﹐其中有「彤雲似蓋以長隨﹐紫气臨關而不度」﹐融吟味不已。因艸篇與巨川對壘﹐略曰「霧開五里﹐克諧披睹之心﹔掌拔一峯﹐兼助捧持之力。」

《松江晚泊》云「樹遠天疑盡﹐江奔地欲隨。孤帆落何處﹐殘日更新離。客是淒涼本﹐情爲系滯枝。寸腸無計免﹐應只楚猿知。」

《紅樹》云「一聲南雁已先紅﹐摵摵淒淒葉葉同。此是孤根非暖地﹐莫驚他木耐秋風。燒煙散去陰全薄﹐明月臨來影半空。長憶洞庭千萬樹﹐昭山橫浦夕陽中。」

公乘億

髙湜咸通末爲禮部侍郎﹐士多繇權要干請﹐湜曰「吾決以至公取之﹐得譴固吾分。」乃取億﹑許棠﹑聶夷中﹐皆有文名。

億﹐字壽仙﹐魏人﹐與李山甫皆爲魏博樂彥禎幕府。

羅隱《寄詩於易定公乘億》云「謝舞仍宮柳﹐髙奇世少雙。侍中生不到﹐園令死須降。班秩通烏府﹐樽壘奉碧幢。昭王有餘烈﹐試爲禱迷邦。」

億《郎官上應列宿詩》云「北極佇文昌﹐南宮曉拜郎。紫泥乘帝澤﹐銀印佩天光。緯結三臺側﹐鉤連四輔傍。佐商依傅說﹐仕漢笑馮唐。委佩搖秋色﹐峨冠帶晚霜。自然符列象﹐千古耀巖廊。」

《秋菊有佳色》云「陶令籬邊菊﹐秋來色轉佳。翠攢千片葉﹐金剪一枝花。蕊逐蜂須亂﹐英隨蝶翅斜。帶香飄綠綺﹐和酒上烏紗。散漫搖霜彩﹐嬌妍漏日華。芳菲彭澤見﹐更稱在誰家。」

《臨江遲來客》云「江上晚沈沈﹐煙波一望深。向來殊未至﹐何處擬相尋。柳結重重眼﹐萍翻寸寸心。暮山期共眺﹐寒渚待同臨。北去魚無信﹐南飛雁絕音。思君不可見﹐使我獨愁吟。」

億以詞賦著名。咸通十三年﹐別家十餘年矣。嘗大病﹐鄕人傳以死﹐其妻自河北迎喪。會億送客﹐馬上見婦人﹐粗縗類其妻也﹐睇睨不已﹐妻亦如之。詰之﹐則是也。相持而哭﹐路人異之。後旬日登第。億嘗有詩云「十上十年皆落第﹐一家一半已成塵。」可知其屈矣。

羅鄴

《費拾遺書堂》云「滿袖歸來天桂香﹐紫泥重降舊書堂。自憐韋帶同巢許﹐不駕蒲輪佐禹湯。怪石盡涵千古秀﹐奇花多吐四時芳。何人更肯追髙躅﹐惟有樵童戲蘚牀。」

《云詩》云「紛紛靄靄徧江湖﹐得路爲霖豈合無。莫使悠揚只如此﹐帝鄕還更暖蒼梧。」

《歲仗》云「玉帛朝天萬國來﹐雞人唱曉五門開。春排北極迎仙仗﹐日捧南山入壽杯。歌舜薰風鏘玉佩﹐祝堯嘉气靄樓臺。可憐四海車書混﹐重見蕭曹佐漢才。」

《牡丹》云「落盡春紅始見花﹐花時比屋事豪奢。買栽池館恐無地﹐看到子孫能幾家。門倚長衢攢繡軛﹐幄籠輕日護香霞。歌鐘到此爭歡賞﹐豈信流年鬢有華。」

《賞春》云「芳艸和煙暖更靑﹐閒門要路一時生。年年點檢人間事﹐惟有春風不世情。」

《公子行》云「雕鞍玉勒照花明﹐過後香風特地生。半醉五侯門裏出﹐月髙猶在禁街行。」

鄴﹐余杭人。父則﹐爲鹽鐵小吏﹐有二子﹐俱以文學上進。鄴尢長七言詩﹐時宗人隱﹐亦以律韻著稱﹐然隱才雄而粗疏﹐鄴才淸而綿致。咸通中﹐崔安潛侍郎廉問江西﹐志在弓旌﹐竟爲幕吏所沮。旣而俯就督郵﹐因玆舉事闌珊﹐無成而卒。

羅衮

《淸明登奉先城樓》云「年來年去只艱危﹐春半堯山艸尙衰。四海淸平耆舊見﹐五陵寒食小臣悲。煙銷井邑隈樓檻﹐雪滿川原泥酒卮。拭盡賈生無限淚﹐一行歸雁遠參差。」

《淸明赤水寺居》云「楡火輕煙處處新﹐旋從閒望到諸鄰。浮生浮世只多事﹐野水野花娛病身。濁酒不禁云外景﹐碧峯猶冷寺前春。蓑衣毳衲誠吾黨﹐自結村園一社貧。」

羅隱﹐梁開平中召拜夕郎﹐不起。衮以小天倅大秋姚公使兩浙﹐以詩贈隱曰「平日時風好涕流﹐讒書𨿽盛一名休。寰區嘆屈瞻天問﹐夷貊聞詩過海求。向夕便思靑瑣拜﹐近年尋伴赤松遊。何當世祖從人望﹐早以公臺命卓侯。」隱答曰「昆侖水色九般流﹐飲卽神仙憩卽休。敢恨守株曾失意﹐始知緣木更難求。鴒原謾欲均餘力﹐鶴髮那堪問舊遊。遙望北辰當上國﹐羨君歸棹五諸侯。」

昭宗誅韓全誨等﹐衮時爲左拾遺﹐上言劉蕡當大和時﹐宦官始熾﹐因直言策請奪爵土﹐復掃除之役﹐遂罹譴逐﹐死異土。六十餘年﹐正人端士﹐切齒飲泣。使蕡策蚤用﹐則杜漸防萌﹐逆節可消。帝感悟﹐贈蕡左諫議大夫。

卷六十九

羅虯羅隱劉贊陸扆

羅虯

《比紅兒詩並序》云「《比紅》者﹐爲雕陰官妓杜紅兒作也。美貎年少﹐機智慧悟﹐不與羣輩妓女等。余知紅者﹐乃擇古之美色灼然於史傳三數十輩﹐優劣於章句間﹐遂題《比紅詩》。」

姓氏看侵尺五天﹐芳菲占斷百花鮮。馬嵬好笑當時事﹐虛賺明皇幸蜀川。

金穀園中花正繁﹐墜樓從道感深恩。齊奴恰是來東市﹐不爲紅兒死更冤。石崇生靑州﹐故小名齊奴。

陷卻平陽爲小憐﹐周師百萬戰長川。更教乞與紅兒貎﹐舉國山川不直錢。小憐﹐北齊後主馮淑妃名。

一曲都緣張麗華﹐六宮齊唱後庭花。若教比並紅兒貎﹐枉破當時國與家。

樂營門外柳如陰﹐中有佳人畫閣深。若是五陵公子見﹐買時應不啻千金。

靑絲髙綰石橊裙﹐腸斷當筵酒半醺。置向漢宮圖畫裏﹐入朝應不啻昭君。

斜憑欄桿醉態新﹐斂眸微眄不勝春。當時若遇東昏主﹐金葉蓮花是此人。

匼匝千山與萬山﹐碧桃花下景長閒。神仙得似紅兒貎﹐應免劉郎憶世間。

越山重疊越溪斜﹐西子休憐解浣紗。得似紅兒今日貎﹐肯教將去與夫差。

詔下人間覓好花﹐月眉云髻選人家。紅兒若向當時見﹐系臂先封第一紗。

鋒鏑縱橫不敢看﹐淚垂玉箸正汍瀾。應緣近似紅兒貎﹐始得深宮奉五官。

金縷濃薰百和香﹐臉紅眉黛入時妝。當時便向喬家見﹐未敢將心在窈娘。喬知之故事。

通宵甲帳散香塵﹐漢帝精誠禮百神。若見紅兒醉中態﹐也應休憶李夫人。

拔得芙蓉出水新﹐魏家公子信才人。若教瞥見紅兒貎﹐不肯畱情賦洛神。

芳姿不合並常人﹐云在遙天玉在塵。因事愛思荀奉倩﹐一生閒坐枉傷神。

筆底如風思湧泉﹐賦中休謾說嬋娟。紅兒若在東家住﹐不得登墻爾許年。

一抹濃紅傍臉斜﹐妝成不語獨攀花。當時若是逢韓壽﹐未必埋蹤在賈家。

樹裊西風日半沈﹐地無人迹轉傷心。阿嬌得似紅兒貎﹐不費長門買賦金。

五云髙捧紫金堂﹐花下投壺侍玉皇。從道世人都不識﹐也應知有杜蘭香。

戲水源頭指舊蹤﹐當時一笑也難逢。紅兒若爲回桃臉﹐豈比連催舉五烽。

虢國夫人照夜璣﹐若爲求得與紅兒。醉和香態濃春睡﹐一樹繁花偃繡幃。

知有持盈玉葉冠﹐剪云裁月照人寒。若使紅兒風貎戴﹐直似瑤池會上看。

明媚何曾讓玉環﹐破瓜年幾百花顏。若教貎向南朝見﹐定卻梅妝似等閒。

世事悠悠未足稱﹐肯將閒事更爭能。自從命向紅兒斷﹐不欲畱心在裂繒。

自隱新從夢裏來﹐嶺雲微步下陽臺。含情一向春風笑﹐羞殺凡花盡不開。

捨卻靑娥換玉鞍﹐古來公子苦無端。莫言一匹追風馬﹐天驥牽來也不看。

檻外花低瑞露濃﹐夢魂驚覺暈春容。憑君細看紅兒貎﹐最稱嚴妝待曉鐘。

薄羅輕剪越溪紋﹐鴉翅低從兩鬢分。料得相如偸見面﹐不應琴裏挑文君。

南國東鄰各一時﹐後來惟有杜紅兒。若教楚國宮人見﹐羞把腰身並柳枝。

照耀金釵簇膩鬟﹐見時直向畫屏間。黃姑阿母能判剖﹐十斛明珠也是閒。

輕小休誇似燕身﹐生來占斷紫宮春。漢皇若遇紅兒貎﹐掌上無因著別人。

鸚鵡娥如浥露紅﹐鏡前眉樣自深宮。稍教得似紅兒貎﹐不嫁南朝沈侍中。

擬將心地學安禪﹐爭柰紅兒笑靨圓。何物把來堪比並﹐野塘初綻一枝蓮。

浸艸漂花繞檻香﹐最憐穿度樂營墻。殷勤畱滯緣何事﹐曾照紅兒一面妝。

雕陰舊俗騁嬋娟﹐有个紅兒賽洛川。常笑世人語虛誕﹐今朝自見火中蓮。

渡口諸儂樂未休﹐竟陵西望路悠悠。石城有个紅兒貎﹐兩槳無因迎莫愁。

誰向深山識大仙﹐勸人山上引春泉。定知不及紅兒貎﹐枉卻工夫漑玉田。《搜神記》楊雍伯故事。

傾國傾城總絕倫﹐紅兒花下認眞身。十年東北看燕趙﹐眼冷何曾見一人。

今時自是不諳知﹐前代由來豈見遺。一笑陽城人便惑﹐何堪教見杜紅兒。

京口喧喧百萬人﹐競傳河鼓謝星津。柰花似雪簪云髻﹐今日夭容是後身。

靑史書時未是眞﹐可能纖手卻狂秦。再三爲謝齊皇后﹐要解連環別與人。

繡帳鴛鴦對刺紋﹐博山微暖麝微曛。詩成若有紅兒貎﹐悔道當時月墜云。

妝成渾欲認前朝﹐金鳳釵雙逐步搖。未必慕容宮裏伴﹐舞風歌月勝纖腰。

琥珀釵成恩正深﹐玉兒妖惑蕩君心。莫教回首勻妝面﹐始覺曾虛擲萬金。

自有閒花一面春﹐臉檀眉黛一時新。殷勤爲報梁家婦﹐休把啼妝賺後人。梁冀故事。

輕梳小髻號慵來﹐巧中君心不用媒。可得紅兒拋醉眼﹐漢皇恩澤一時回。

千里長江旦暮潮﹐吳都風俗尙纖腰。周郎若見紅兒貎﹐料得無心念小喬。

月落潛奔暗解攜﹐本心誰道獨單棲。還緣交甫非良偶﹐不肯終身作羿妻。

漢皇曾識許飛瓊﹐寫向人間作畫屏。昨日紅兒花下見﹐大都相似更娉婷。

魏帝休誇薛夜來﹐霧綃云縠稱身裁。紅兒笑發君知否﹐倚檻繁花帶露開。

曉月雕梁燕語頻﹐見花難可比他人。年年媚景歸何處﹐長作紅兒面上春。

逗玉濺盆冬殿開﹐邀恩光賜夜明苔。紅兒若是三千數﹐多少芳心似死灰。

畫簾垂地紫金牀﹐暗引羊車駐七香。若見紅兒此中住﹐不勞鹽筱灑宮廊。

蘇小空勻一面妝﹐便畱名字在錢塘。藏鴉門外諸年少﹐不識紅兒未是狂。

一首長歌萬恨來﹐惹愁漂泊水難回。崔徽有底多頭面﹐費得微之爾許才。

昔年黃閣識奇章﹐愛說眞珠似窈娘。若見紅兒深夜態﹐便應休說繡衣裳。

鳳拆鶯離恨轉深﹐此生難負百年心。紅兒若向隋朝見﹐破鏡無因更重尋。

行綰穠云立暗軒﹐我來猶愛不成冤。當時若見紅兒貎﹐未必形相有此言。

總似紅兒媚態新﹐莫論千度笑爭春。任伊孫武心如鐵﹐不辦軍前殺此人。

暖塘爭赴蕩舟期﹐行唱菱歌著艷詞。爲問東山謝丞相﹐可能諸妓勝紅兒。

吳興皇后欲辭家﹐澤國重臺展曙霞。今日紅兒貎傾國﹐恐須眞宰別開花。

陌上行人歌黍離﹐三千門客欲何之。若教粗及紅兒貎﹐爭敢樓前斬愛姬。

休話如臯一笑時﹐金髇中臆錦離披。陋容枉把雕弓射﹐射盡春禽未展眉。

長恨西風送早秋﹐低眉深恨嫁牽牛。若同人世長相對﹐爭作夫妻得到頭。

謝娘休謾逞風姿﹐未必娉婷勝柳枝。聞道只應嘲落絮﹐何曾得似杜紅兒。

總傳桃葉渡江時﹐只爲王家一首詩。今日紅兒自堪唱﹐不須枉唱舊來詞。

巫山洛浦本無情﹐總爲佳人便得名。今日雕陰有神艷﹐後來公子莫相輕。

幾拋云髻恨金墉﹐淚洗花顏百戰中。應有紅兒些子貎﹐卻言皇后長深宮。

倚檻還應有所思﹐半開東閣見嬌姿。可中得似紅兒貎﹐若遇韓朋好殺伊。

曉向妝窗與畫眉﹐鏡中長欲助嬌姿。若教得似紅兒貎﹐走馬章臺任道遲。

煉得霜華助翠鈿﹐相期朝謁玉皇前。依稀有似紅兒貎﹐方得吹簫引上天。

重門深掩幾枝花﹐未勝紅兒莫大誇。王相不能探物理﹐可能虛上短轅車。

前代休憐事可奇﹐後來還出有光輝。爭如晝臥紗窗裏﹐不有神人覆玉衣。

化羽嘗聞赴九天﹐只疑塵世是虛傳。自從一見紅兒貎﹐始信人間有謫仙。

從道長安小市東﹐巧將花貎占春風。紅兒若是同時見﹐未必伊先入紫宮。

人間難免是深情﹐命斷紅兒向此生。不似前時李丞相﹐枉拋才力爲鶯鶯。

鳳舞香飄繡幕風﹐暖穿馳道百花中。還緣有似紅兒貎﹐始道迎將入漢宮。

休道將軍出世才﹐盡驅諸妓下歌臺。都緣沒个紅兒貎﹐致使輕教後閣開。

馮媛須知住漢宮﹐將身只是解當熊。不聞有貎傾人國﹐爭得今朝更似紅。

能將一笑使人迷﹐花艷何須上大堤。疏屬便同巫峽路﹐洛川眞是武陵溪。

辭輦當時意可知﹐寵深還恐寵先衰。若教得似紅兒貎﹐占卻君恩自不疑。

三吳時俗重風光﹐未見紅兒一面妝。好寫妖嬈與教看﹐便應休更話眞娘。

波平楚澤浸星辰﹐臺上君王宴早春。畢竟章華會中客﹐冠纓虛絕爲何人。

紅兒不向漢宮生﹐便使雙成謾得名。疑是麻姑惱塵世﹐暫教微步下層城。

天碧輕紗只六銖﹐宛如含露透肌膚。便教漢曲爭明媚﹐應沒心情更弄珠。

共嗟含恨向衡陽﹐方寸花箋寄沈郎。不似紅兒些子貎﹐當時爭得少年狂。

淺色桃花亞短墻﹐不因風送也聞香。凝情盡日君知否﹐還似紅兒淡薄妝。

火色櫻桃摘得初﹐仙宮只有世間無。凝情盡日君知否﹐眞似紅兒口上朱。

宿雨初晴春日長﹐入簾花气靜難忘。凝情盡日君知否﹐眞似紅兒舞袖香。

初月纖纖映碧池﹐池波不動獨看時。凝情盡日君知否﹐眞似紅兒罷舞眉。

濃艷濃香雲壓枝﹐裊煙和露曉風吹。紅兒被掩妝成後﹐含笑無人獨立時。

樓上嬌歌裊夜霜﹐近來休數踏歌娘。紅兒謾唱伊州徧﹐認取輕敲玉韻長。

金粟妝成扼臂環﹐舞腰輕薄瑞雲間。紅兒生在開元末﹐羞殺新丰謝阿蠻。

君看紅兒學醉妝﹐誇裁宮纈砑裙長。誰能更把閒心力﹐比並當時武媚娘。

梔子同心浥露垂﹐折來深恐沒人知。花前醉客頻相問﹐不贈紅兒贈阿誰。

雲間翡翠一雙飛﹐水上鴛鴦不暫離。寫向人間百般態﹐與君題作比紅詩。

舊恨長懷不語中﹐幾回偸泣向春風。還緣不及紅兒貎﹐卻得生教入楚宮。

一舸春深指鄂君﹐好風從度水成紋。越人若見紅兒面﹐繡被應羞徹夜薰。

花落塵中玉墮泥﹐香魂應上窈娘堤。欲知此恨無窮處﹐長倩城烏夜夜啼。

虯詞藻富贍﹐與宗人隱﹑鄴齊名﹐咸通﹑乾符中﹐時號「三羅」。廣明庚子亂後﹐去從鄜州李孝恭。籍中有杜紅兒者﹐善歌﹐常爲副戎屬意。副戎聘鄰道﹐虯請紅兒歌而贈彩。孝恭以副戎所盼﹐不令受之。虯怒﹐拂衣而起。詰旦﹐手刃紅兒。旣而思之﹐乃作絕句百篇﹐以追其冤﹐號《比紅》﹐盛行於時。

羅隱劉贊

字昭諫﹐余杭人。隱池之梅根浦﹐自號「江東生」﹐爲唐相鄭畋﹑李蔚所知。畋女覽隱詩﹐諷誦不已。畋疑有慕才意。貎寢陋﹐女一日簾窺之﹐自此絕不詠其詩。廣明中﹐池守竇潏﹐營墅居之。光啟中﹐錢鏐辟爲從事﹑節度判官副使﹐梁祖以諫議召﹐不行。開平中﹐魏博羅紹威推爲叔父﹐表授給事中。年八十餘﹐終余杭。有子塞翁。

隱﹑虯﹑鄴共場屋﹐謂之「三羅」。

隱與桐廬章魯封齊名﹐錢鏐初起﹐以魯封爲表奏孔目官﹐不就﹐執之。後以隱爲錢塘令﹐懼而受命﹐因宴獻口號曰「一个禰衡容不得﹐思量黃祖謾英雄。」鏐自是厚禮之。僧貫休《懷二子詩》云「二子依公子﹐雞鳴狗盜徒。靑雲十上苦﹐白髮一莖無。風澀潮聲惡﹐天空角韻孤。別離千萬里﹐何以慰榮枯。」

隱《謝裴廷韓詩卷》云「澤國家人﹐惟妝半面。營邱辯士﹐何用空籠。」其浮薄如此。

隱受知於令狐綯﹐卒無成﹐有詩哭綯云「深恩無以報﹐底事是柴荊。」

鄴都王紹威學隱爲詩﹐自號其文爲《偸江東集》。靑州王師範遣使賫禮幣﹐求一篇﹐隱以詩寄之曰「盛業傳家有寶刀﹐況聞餘力更揮毫。腰間印綬黃金貴﹐捲內文章白雪髙。宴罷佳賓吟鳳藻﹐獵回諸將問龍韜。登壇甲子才三十﹐猶擬回頭奪錦標。」王得詩大喜。昭宗欲以甲科處之﹐有大臣奏曰「隱𨿽有才﹐然多輕易。明皇聖徳﹐猶橫遭譏﹐將相臣僚﹐豈能免乎淩鑠。」帝問譏謗之詞﹐對曰「隱有《華淸詩》曰﹕『樓殿層層佳气多﹐開元時節好笙歌。也知道徳勝堯舜﹐爭柰楊妃解笑何。』」其事遂寢。

令狐滈﹐趙公綯之子﹐登進士﹐隱以詩賀之﹐趙公謂滈曰「吾不喜汝及第﹐喜汝得羅公一篇耳。」

隱在浙幕﹐沈山松得新榜示隱﹐題其末曰「黃土原邊狡兔肥﹐犬如流電馬如飛。灞陵老將無功業﹐猶憶當時夜獵歸。」

鐘陵妓雲英﹐隱舊見之。一日﹐譏隱猶未第﹐隱嘲之曰「鐘陵醉別十餘春﹐重見雲英掌上身。我未成名君未嫁﹐可能俱是不如人。」

顧云依淮南髙駢﹐隱譏之。夏飲於海風亭﹐云曰「靑蠅被扇扇離坐﹐」隱遽曰「白澤遭釘釘在門。」隱老不遇﹐有《歸五湖詩》云「江東日暖花又開﹐江東行客思悠哉。髙陽酒徒半凋落﹐終南山色空崔嵬。聖代也知無棄物﹐侯門未必用非才。一舡明月一竿竹﹐家住五湖歸去來。」

進士劉贊贈隱詩曰「人皆言子屈﹐獨我謂君非。明主旣難謁﹐靑山何不歸。年虛侵雪鬢﹐塵枉污麻衣。自古逃名者﹐至今名豈微。」

《牡丹》云「似共東君別有因﹐絳羅髙捲不勝春。若教解語應傾國﹐任是無情也動人。芍藥與君爲近侍﹐芙蓉何處避芳塵。可憐韓令功成後﹐辜負穠華過此身。」

《籌筆驛》云「拋擲南陽爲主憂﹐北徵東討盡良籌。時來天地皆同力﹐運去英雄不自由。千里山河輕孺子﹐兩朝冠劍恨譙周。惟餘巖下多情水﹐猶解年年傍驛流。」

《魏城逢故人》云「一年兩度錦江遊﹐前值東風後值秋。芳艸有情皆礙馬﹐好雲無處不遮樓。山將別恨和心斷﹐水帶離聲入夢流。今日因君試回首﹐澹煙喬木隔綿州。」

《中秋夜不見月》云「陰雲薄暮上空虛﹐此夕淸光已破除。只恐異時開霽後﹐玉輪依舊養蟾蜍。」

《蜂》云「不論平地與山尖﹐無限風光盡被沾。采得百花成蜜後﹐不知辛苦爲誰甜。」

杜荀鶴《錢塘別隱詩》云「故國看看遠﹐前程計在誰。五更吹角候﹐一葉渡江時。吾道天寧喪﹐人情日可疑。西陵向西望﹐雙淚爲君垂。」

鼉江常有二气亙於江﹐終夜不滅。隱及杜建徽生﹐气不復見﹐議者以爲文武秀气。

江南李氏﹐嘗遣使聘越﹐越人問見羅給事否﹖使人曰「不識﹐亦不聞名。」越人云「四海聞有羅江東﹐何拙之甚﹖」使人曰「爲金榜上無名﹐所以不知。」

陸扆

扆詩有「今秋已約天臺月」之句﹐或云扆昭宗末舉進士及第﹐六月榜出﹐盛暑﹐同捨戲曰「造榜天也。」觀扆此詩﹐豈幸倉卒苟科第者。卷七十

許棠張喬劇燕任濤張蠙鄭谷溫憲李昌符王轂李山甫伊璠鐘離權

許棠

「分與仙山背﹐多年負翠微。無因隨鹿去﹐只是送人歸。頂木晴摩日﹐根嵐曉潤衣。會於猿鳥外﹐相對掩髙扉。」棠《旅中送人歸九華詩》也。大抵棠詩多穩括﹐如「曉嶂猿窺戶﹐寒秋鹿砥冰」﹐「當空吟待月﹐到晚坐看山」﹐類恬淡絕物者﹐然非眞好也。

棠﹐字文化﹐宣州涇縣人﹐登咸通十二年進士第。有《洞庭詩》爲工﹐時號「許洞庭」。初爲涇縣尉﹐鄭谷以詩送云「白頭新作尉﹐縣在故山中。髙第能卑宦﹐前賢尙此風。蕪湖春蕩漾﹐梅雨晝溟蒙。佐理人安後﹐篇章莫廢功。」

棠《洞庭詩》有「四顧疑無地﹐中流忽有山」之句﹐人以題扇。《過洞庭》云「驚波常不定﹐半日鬢堪班。四顧疑無地﹐中流忽有山。鳥飛應畏墮﹐帆遠卻如閒。漁父時相引﹐行歌浩渺間。」

張喬

喬﹐池州人﹐有詩名。咸通中﹐與許棠﹑兪坦之﹑劇燕﹑任濤﹑吳罕﹑張蠙﹑周繇﹑鄭谷﹑李棲遠﹑溫憲﹑李昌符謂之「十哲」。十哲而十二人。

咸通中﹐京兆府解﹐試《月中桂詩》﹐喬擅場﹐云「與月轉洪蒙﹐扶疏萬古同。根非生下土﹐葉不墜秋風。每以圓時足﹐還隨缺處空。影髙羣木外﹐香滿一輪中。未種丹霄日﹐應虛白兔宮。如何當羽化﹐細得問神功。」其年李建州頻主試﹐時爲京兆府參軍。以許棠老於場屋﹐以爲首薦。未幾﹐巢寇爲亂﹐遂與伍喬之徒隱九華。

喬《送許棠》云「離鄕積歲年﹐歸路遠依然。夜火山頭市﹐春江樹杪船。干戈愁鬢攺﹐瘴癘喜家全。何處營甘旨﹐潮濤浸薄田。」

喬與兪坦之受知許下薛尙書能﹐許棠首薦﹐能以詩唁二子曰「何事盡參差﹐惜哉吾子詩。日令銷此道﹐天亦負明時。有路當重振﹐無門卽不知。何當見堯日﹐相與啜澆漓。」

喬《遊終南白鶴觀詩》云「上徹煉丹峯﹐求玄意未窮。古壇靑艸合﹐往事白雲空。仙境日月外﹐帝鄕煙霧中。人間足煩暑﹐欲去戀淸風。」

《送友人歸宜春》云「落花兼柳絮﹐無處不紛紛。遠道空歸去﹐流鶯獨自聞。野橋喧磑水﹐山郭入樓云。故里南陔曲﹐秋期更送君。」

鄭谷《題喬廷興門外所居》云「平生苦節同﹐旦夕會原東。掩卷斜陽裏﹐看山落木中。星霜人欲老﹐江海業全空。近日文場裏﹐因君起古風。」

劇燕

劇燕﹐蒲阪人也。工爲雅正詩。王重榮鎭河中﹐燕投贈王曰「只向國門安四海﹐不離鄕井拜三公。」重榮甚禮重。爲人多縱﹐淩轢諸從事﹐竟爲正平之禍。

任濤

任濤﹐豫章筠川人也。詩名早著﹐有「露團沙鶴起﹐人臥釣船流」﹐他皆仿此。數舉﹐敗於垂成。李常侍騭廉察江西﹐特與放鄕裏之役﹐盲俗互有論列。騭判曰「江西境內﹐凡爲詩得及濤者﹐卽與放色役﹐不止一任濤耳。」

李建州頻主京兆解試﹐時濤與許棠﹑張喬﹑兪坦之﹑劇燕﹑吳罕﹑張蠙﹑周繇﹑鄭谷﹑李棲遠﹑溫憲﹑李昌符謂之「十哲」﹐是年試﹐俱以次得之。是歲﹐咸通末也。《月中桂詩》﹐張喬擅場。頻以許棠場屋多年﹐爲首薦。

張蠙

《詠葦詩》云「葦叢寒水邊﹐曾折釣漁舡。咸喜亭臺近﹐翻嫌島嶼偏。花明無月夜﹐聲急正秋天。遙憶巴陵渡﹐殘陽一望煙。」

《送友人赴涇川幕》云「杏園沈飲散﹐榮別就佳招。日月相期盡﹐山川獨去遙。府樓明蜀雪﹐關磧轉胡雕。縱有煙塵動﹐應隨上策銷。」

蠙﹐字象文﹐唐末登第﹐尉櫟陽。避亂入蜀﹐王蜀時﹐爲金堂令。徐後遊大慈寺﹐見壁間題云「墻頭細雨垂纖艸﹐水面回風聚落花。」問寺僧﹐僧以蠙對。乃賜霞光箋﹐令寫詩以進。蠙進二百首﹐衍善之﹐將召爲知制誥。宋光嗣以蠙輕忽傲物﹐遂止。卒於官。蠙生穎秀﹐幼有《單於臺詩》曰「白日地中出﹐黃河天外來。」爲世所稱。

鄭谷

《殘月如新月》云「榮落何相似﹐初終卻一般。猶疑和夕照﹐誰信墜朝寒。水國光華別﹐詩情比象難。佳人應誤拜﹐棲鳥返求安。屈指期輪滿﹐何心誚影殘。庾樓淸賞處﹐吟徹曙鐘看。」谷自序云「幼受知於李公朋﹑馬博士戴。求試春闈﹐故薛許昌能﹑李建州頻不以晚輩見待。遊舉場十六年﹐著述千餘首。乾寧初﹐上幸三峯﹐朝謁多暇﹐寓止雲臺道捨﹐遂拾墜補遺﹐成三百首﹐目爲《雲臺編》。」

谷﹐字守愚﹐袁州人﹐故永州刺史之子。幼年﹐司空圖與刺史同院﹐見而奇之曰「曾吟得丈丈詩否﹖」曰「吟得。」「莫有病否﹖」曰「丈丈《曲江晚望》斷篇云﹕『村南斜日閒回首﹐一對鴛鴦浴渡頭。』卽深意矣。」司空嘆惜﹐撫背曰「當爲一代風騷主。」乾寧中﹐爲都官郎中﹐卒於家。谷自敍云「故許昌薛尙書能﹐爲都官郎中。後數年﹐建州李員外頻﹐自憲府內彈﹐拜都官員外。皆一時騷雅宗師﹐都官之曹﹐振盛於此。余早受知﹐今忝此官﹐復是正秩﹐何以相繼前賢耶﹖」

谷《詠雪詩》云「亂飄僧捨茶煙濕﹐密灑歌樓酒力微。江上晚來堪畫處﹐漁翁披得一蓑歸。」有段贊善者﹐善畫﹐因采其詩意﹐寫之成圖﹐曲盡瀟灑之意。持以贈谷﹐谷爲詩寄謝云「贊善賢相後﹐家藏名畫多。畱心於素繪﹐得意在煙波。屬興同吟詠﹐功成更琢磨。愛余風雪句﹐幽絕寫漁蓑。」

「濃澹方春滿蜀鄕﹐半隨風雨斷鶯腸。浣花溪上堪惆悵﹐子美無情爲發揚。」谷《蜀中海棠詩》也。

「相看臨遠水﹐獨自上孤舟。」句。「潮來無別浦﹐木落見他山。」句。「情多最恨花無語﹐愁破方知酒有權。」句。「關東多事日﹐天末未歸心。」句。「掩卷斜陽裏﹐看山落木中。」句。「兩浙尋山徧﹐孤舟帶鶴歸。」句。「長安一夜殘春雨﹐右省三年老拾遺。」句。「班趨黃道急﹐殿揖紫宸深。」句。已上皆谷詩警策。

《題杭州樟亭》云「故國江天外﹐登臨返照間。潮來無別浦﹐木落見他山。沙鳥晴飛遠﹐漁人夜唱閒。歲窮歸未得﹐心逐片帆還。」

《感興》云「禾黍不陽艷﹐競栽桃李春。翻令力耕者﹐半作賣花人。」

《曲江春艸》云「花落江堤簇晚煙﹐雨餘江色遠相連。香輪莫輾靑靑破﹐畱與愁人一醉眠。」

《十日菊》云「節去風愁蝶不知﹐曉庭還繞折殘枝。自緣今日人心別﹐未必秋香一夜衰。」

《石城》云「石城昔爲莫愁鄕﹐莫愁魂散石城荒。江人依舊棹舴艋﹐江岸還飛雙鴛鴦。帆去帆來風浩渺﹐花開花謝春悲涼。煙濃艸遠望不盡﹐千古漢陽閒夕陽。」

《卷末偶題》云「一卷疏蕪一百篇﹐名成未敢便忘筌。何如海日生殘夜﹐一句能令萬古傳。」

谷不喜髙仲武《間气集》﹐而喜殷璠《河嶽英靈集》﹐嘗有詩云「殷璠鑑裁英靈集﹐頗覺同才得旨深。何事後來髙仲武﹐品題間气未公心。」仲武﹑璠二集﹐皆品題唐人詩。

溫憲

溫憲員外﹐廷筠子也。僖﹑昭之間﹐就試於有司﹐值鄭相延昌掌邦貢也﹐以其父文多刺時﹐復傲毀朝士﹐抑而不錄。旣不第﹐遂題一絕於崇慶寺壁。後滎陽公登大用﹐因國忌行香﹐見之憫然動容。暮歸宅﹐已除趙崇知舉﹐卽召之﹐謂曰「某頃主文衡﹐以溫憲廷筠之子﹐深怒嫉之。今日見一絕﹐令人惻然﹐幸勿遺也。」於是成名。詩曰「十口溝隍待一身﹐半年千里絕音塵。鬢毛如雪心如死﹐猶作長安下第人。」

《杏花詩》云「團雪正晴梢﹐江明映碧寥。店香風起夜﹐村白雨休朝。靜落頻沾帶﹐繁開正蔽條。澹然閒賞玩﹐無以破妖韶。」

憲﹐光啟中爲山南從事﹐李巨川艸薦表﹐盛述先人之屈曰「娥眉先妒﹐明妃爲去國之人﹔猿臂自傷﹐李廣乃不侯之將。」溫終於山南從事。

李昌符

《送琴客詩》云「楚客抱離思﹐蜀琴畱恨聲。坐來看月落﹐聽久覺秋生。夜靜騷人語﹐天髙別鶴鳴。因君興一嘆﹐竟夕亦難平。」

《秋晚歸故居》云「馬省曾行處﹐連嘶渡晚河。忽驚鄕樹出﹐漸識路人多。細徑穿禾黍﹐頹垣壓薜蘿。乍歸猶似客﹐鄰叟亦相過。」

《傷春》云「酒醒鄕關遠﹐迢迢聽漏終。曙分林影外﹐春盡雨聲中。鳥思江村路﹐花殘野岸風。十年成底事﹐贏馬倦西東。」

鄭谷《寄膳部李郎中昌符詩》云「鄠郊陪野步﹐早歲偶因詩。自後吟新句﹐長愁減舊知。靜燈微落燼﹐寒硯旋生澌。夜夜冥搜苦﹐那能鬢不衰。」

昌符﹐字巖夢﹐登咸通四年進士第﹐歷尙書郎。

《塞上行》云「漭滄蘆關北﹐孤城帳幕多。客軍甘入陣﹐老將望回戈。樹盡禽棲艸﹐冰堅路在河。汾陽尋下世﹐羌虜肯先和。」

《北夢瑣言》云「咸通中﹐前進士李昌符有詩名﹐久不登第﹐常歲卷軸﹐怠於裝修。因出一奇﹐乃作《婢僕詩》五十首﹐於公卿間行之。其間有詩云﹕『春娘愛上酒家樓﹐不怕歸遲總不憂。推道那家娘子臥﹐且畱教住待梳頭。』又云﹕『不論秋菊與春花﹐个个能噇空肚茶。無事莫教頻入庫﹐一名閒物要些些。』諸篇皆中婢僕之諱。浹旬京域盛傳﹐爲你嫗輩怪罵騰沸﹐盡要摑其面。是年登第。與夫桃杖﹑虎靴﹐事𨿽不同﹐用奇卽無異也。」

王轂

《暑日題道傍樹》云「火輪迸焰燒長空﹐浮埃撲面愁蒙蒙。羸童走馬喘不進﹐忽逢碧樹含淸風。淸風畱我移時住﹐滿地濃陰懶前去。卻嘆人無及物功﹐不似團團道傍樹。」

《鴻門宴》云「寰海沸兮爭戰苦﹐風雲愁兮會龍虎。四百年漢欲開基﹐項莊一劍何虛舞。殊不知人心去暴秦﹐天意歸明主。項王足底踏漢土﹐席上相看渾未悟。」

轂﹐字虛中﹐宜春人。登乾寧進士第。有《玉樹曲》云「陳宮內宴明朝日﹐玉樹新妝逞嬌逸。三閣霞明天上開﹐靈鼉振攂神仙出。天花數朵風吹綻﹐對舞輕盈瑞香散。金管紅弦旖旎隨﹐霓旌玉佩參差轉。璧月夜滿樓風輕﹐蓮舌泠泠詞調新。當行狎客盡居祿﹐直諫犯顏無一人。歌舞未終樂未闋﹐晉王劍上粘腥血。君臣猶在醉鄕中﹐一面已無陳日月。聖唐禦宇三百祀﹐濮上桑間宜禁止。請停此曲歸正聲﹐願將雅樂調元气。」轂未及第時﹐輕忽﹐被人毆擊﹐揚聲曰「莫無禮﹗吾便是『君臣猶在醉鄕中﹐一面已無陳日月』。」毆者斂衽慚謝而退。

轂﹐唐末爲尙書郎中﹐致仕。

轂始與崔胤同在庠序﹐相善。將赴舉﹐胤餞之﹐有日者在坐曰「待此郎爲相﹐乃登第。」二十年﹐胤爲相﹐轂遂登第。

李山甫

咸通中﹐數舉進士﹐被黜﹐依魏博樂彥禎幕府。內樂禍﹐且怨中朝大臣﹐導彥禎子從訓伏兵殺王鐸﹐劫其家。嘗有詩云「勸君莫用誇頭角﹐夢裏輸贏總未眞。」譏執政也。巢寇之亂﹐翰林待詔王遨者﹐北遊在鄴﹐山甫遇於道觀﹐謂曰「《幽蘭綠水》﹐可得聞乎﹖」遨應命奏之。曲終潸然曰「憶在咸通﹐玉亭秋夜﹐供奉至尊﹐不意流離至此也。」山甫賦詩曰「幽蘭綠水耿淸音﹐嘆惜先生枉用心。世上幾時曾好古﹐人前何必獨沾襟。」句未成﹐山甫亦自黯然﹐悲其不遇也。

《貧女》云「平生不織綺羅裳﹐閒把荊簪益自傷。鏡裏只應諳素貎﹐人間多是重紅妝。當年未嫁還憂老﹐終日求媒卽道狂。兩意定知無處說﹐暗垂珠淚滴蠶筐。」

《贈處士琴》云「情知此事少知音﹐自是先生枉用心。世上幾時曾好古﹐人間何必更沾襟。致身不以笙簧巧﹐悅耳寧知鄭衛淫。三尺絲桐七條綫﹐子期師曠兩沈沈。」

國初﹐髙英秀者與贊寧爲詩友﹐辯捷滑稽﹐嘗譏古人詩病云「山甫《覽漢史》『王莽弄來曾半破﹐曹公將去便平沈』﹐是破船詩﹔李羣玉《詠鷓鴣》『方穿詰曲崎嶇路﹐又聽鉤輈格磔聲』﹐是梵語詩﹔羅隱曰『雲中雞犬劉安過﹐月裏笙歌煬帝歸』﹐是見鬼詩﹔杜荀鶴『今日偶題題似著﹐不知題後更誰題』﹐此衛子詩也﹐不然安有四蹄。」

伊璠

璠《及第後寄梁燭處士》云「繡轂尋芳許史家﹐獨將羈思達江沙。十年辛苦一枝桂﹐二月艷陽千樹花。鵬化四溟歸碧落﹐鶴棲三島接靑霞。同袍不得同遊玩﹐今對春風日又斜。」

璠﹐登咸通四年進士第﹐曾爲涇陽令﹐至黃巢亂﹐璠陷寇﹐屢脫命於刃下。其後逃避﹐與其家相失﹐夜至藍關﹐猛獸搏而食之。

鐘離權

邢州開元寺有唐鐘離權處士二詩﹐其一云「得道髙僧不易逢﹐幾時歸去願相從。自言住處連滄海﹐別是蓬萊第一峯。」其一云「莫厭追歡笑語頻﹐尋思離亂好傷神。閒來屈指從頭數﹐得見淸平有幾人。」

卷七十一

張道古許鼎李京胡曾伍唐珪韓定辭蔣貽恭狄歸昌李拯髙越許郴孫蜀牛嶠崔庸同穀子陳詠李旭沈彬周朴孫魴王易簡範攄之子鄭雲叟謝太虛李嶼江爲

張道古

昭宗時﹐拾遺張道古貢《五危二亂表》﹐黜居於蜀。後聞駕走西岐﹐又遷東洛﹐皆契五危之事﹐悉歸二亂之源。因吟一章上蜀王﹐詩曰「封章才達冕旒前﹐黜詔俄離玉座端。二亂豈由明主用﹐五危終被佞臣彈。西巡鳳府非爲固﹐東播鑾輿卒未安。諫疏至今如可在﹐誰能更與讀來看。」

道古﹐臨淄人。景福中進士﹐釋褐爲著作郎﹐遷右拾遺。播遷之後﹐方鎭阻兵﹐道古上《危亂疏》云「只今劉備﹑孫權﹐已生於世矣。」責施州司戶參軍。後入蜀﹐王氏聞而憾之。乃變姓名﹐賣卜導江靑城市中。建開國﹐召爲武部郎中﹐至玉壘關﹐謂所親曰「吾唐室諫臣﹐終不能拳跽與雞犬同食﹐𨿽召必再貶﹐於此之日﹐葬我於關東不毛之地﹐題曰唐佐輔補闕張道古墓。」後遇害﹐妻亦繼亡﹐蜀主憫之﹐俾袝葬焉。鄭雲叟在華聞之﹐有詩哭之曰「曾陳章疏忤昭皇﹐撲落西南事可傷。豈使諫臣終屈辱﹐直疑天道惡忠良。生前賣卜居三蜀﹐死後馳名徧大唐。誰是後來修史者﹐言君力死正頹綱。」

乾符中﹐道古在王鎔幕府﹐一日﹐久旱得雨﹐眾賓賦詩﹐道古最後曰「亢陽今已久﹐嘉雨自雲傾。一點不斜去﹐極多時下成。」

禪月以詩悼之曰「淸河逝水太匆匆﹐東觀無人失至公。天上君恩三載隔﹐鑑中鸞影一時空。墳生苦霧蒼茫外﹐門掩寒云寂寞中。惆悵斯人又如此﹐一聲蠻笛滿江風。」

許鼎

《登嶺望詩》云「渺渺三江水﹐悠悠五嶺關。雁飛猶不渡﹐人去若爲還。」

鼎﹐唐末詩人﹐至梁貞明六年始登第。

李京

《除夜長安作》云「長安朔風起﹐窮巷掩雙扉。新歲明朝是﹐故鄕何路歸。鬢絲饒鏡色﹐隙雪奪燈輝。卻羨秦州雁﹐逢春盡北飛。」

京﹐唐末詩人﹐至梁貞明六年登第。

胡曾

《寒食都門詩》云「二年寒食住京華﹐寓目春風萬萬家。金絡馬銜原上艸﹐玉釵人折路傍花。軒車競出紅塵合﹐冠蓋爭回白日斜。誰念都門兩行淚﹐故園寥落在長沙。」

髙駢鎭蜀﹐南蠻時飛一木夾﹐有「借錦江飲馬」之語。曾時爲書記﹐以檄破之﹐兼有詩云「辭天出塞陳雲空﹐霧捲霞開萬里通。親受虎符安宇宙﹐誓將龍劍定英雄。殘霜敢冒髙懸日﹐秋葉爭禁大段風。爲報南蠻須屏迹﹐不同蜀將武侯公。」或曰路巖鎭蜀日﹐曾爲之。

王衍五年﹐宴飲無度﹐衍自唱韓琮《柳枝詞》曰「梁苑隋堤事已空﹐萬條猶舞舊春風。何如思想千年事﹐誰見楊花入漢宮。」內侍宋光溥詠曾詩曰「吳王恃霸棄雄才﹐貪向姑蘇醉綠醅。不覺錢塘江上月﹐一宵西送越兵來。」衍怒罷宴。曾有《詠史詩》百篇﹐行於世。

伍唐珪

《寒食日獻郡守》云「入門堪笑復堪憐﹐三逕苔荒一釣船。慚愧四鄰教斷火﹐不知廚裏久無煙。」

唐珪﹐唐末進士也。

韓定辭

定辭爲鎭州王鎔書記﹐聘燕帥劉仁恭﹐捨於賓館﹐命幕客馬彧延接。馬有詩贈韓云「燧林芳艸綿綿思﹐盡日相攜陟麗譙。別後巏嵍山上望﹐羨君時復見王喬。」彧詩淸秀﹐然意在試其學問。韓於座酬之曰「崇霞臺上神仙客﹐學辧癡龍藝最多。盛徳好將銀管述﹐麗詞堪與雪兒歌。」座賓靡不欽訝﹐然亦疑銀管之僻也。他日﹐彧持燕帥之命﹐答聘常山﹐亦命定辭接於公館。彧從容問韓以雪兒﹑銀管之事﹐韓曰「昔梁元帝爲湘東王時﹐好學著書﹐常紀忠臣義士及文章之美者。筆有三品﹐或以金銀雕飾﹐或用斑竹爲管﹐忠孝全者用金管書之﹐徳行淸粹者用銀管書之﹐文章贍麗者以斑竹書之﹐故湘東之譽﹐振於江表。雪兒者﹐李密之愛姬﹐能歌舞﹐每見賓僚文章有奇麗入意者﹐卽付雪兒葉音律以歌之。」又問癡龍出自何處﹖定辭曰「洛下有洞穴﹐曾有人誤墮於穴中﹐因行數里﹐漸見明曠﹐見有宮殿人物﹐凡九處﹐又見有大羊﹐羊髯有珠﹐人取而食之﹐不知何所。後出以問張華﹐華曰﹕此地仙九館也。大羊者﹐名曰癡龍耳。」定辭復問彧巏嵍山當在何處﹐彧曰「此隋郡之故事﹐何謙光而下問。」由是兩相悅服﹐結交而去。

蔣貽恭

貽恭《詠蠶詩》云「辛勤得繭不盈筐﹐燈下繅絲恨更長。著處不知來處苦﹐但貪衣上繡鴛鴦。」

貽恭﹐江淮人。唐末入蜀﹐巧於刺譏﹐蜀人畏之。孟氏時卒﹐官止令佐而已。

狄歸昌

僖宗幸蜀﹐或題馬嵬驛云「馬嵬煙柳正依依﹐重見鑾輿幸蜀歸。泉下阿蠻應有語﹐這回休更怨楊妃。」或雲歸昌詩也。時爲侍郎。或謂羅隱詩。

李拯

襄王僭僞﹐朱玫秉政﹐百揆失序﹐逼李拯爲內署。拯嘗吟曰「紫宸朝罷綴鴛鸞﹐丹鳳樓前駐馬看。惟有終南山色在﹐晴明依舊滿長安。」拯終爲亂兵所殺。

拯﹐字昌時﹐隴西人﹐登咸通十二年進士第。僖宗幸寶雞﹐拯在鳳翔﹐襄王逼爲翰林學士。及王行瑜殺玫﹐襄王奔京城﹐拯及妻孥皆被害。

髙越

越﹐燕人﹐舉進士﹐文價藹然。鄂帥李簡賢之﹐待以殊禮﹐將妻以女。越竊諭其意﹐賦詩一絕書於壁﹐不告而去。詩云「雪爪星眸眾所歸﹐摩天專待振毛衣。虞人莫謾張羅网﹐未肯平原淺艸飛。」出《唐余錄》。

許郴

《中秋夜有懷》云「趨馳早晚休﹐一歲又殘秋。若只如今日﹐何難致白頭。滄波歸處遠﹐旅食客邊愁。賴見前賢說﹐窮通不自由。」

郴﹐睦州人。鄭谷《送郴罷舉歸睦州詩》云「桐廬歸舊廬﹐垂老復樵漁。吾子𨿽言命﹐鄕人懶讀書。」

孫蜀

《中秋夜戲酬顧道流》云「不那此身偏愛月﹐等閒看月卽更深。仙翁每被嫦娥使﹐一度逢圓一夜吟。」

蜀與方幹同時﹐幹有別蜀之作云「吳越思君意易傷﹐別君添我鬢邊霜。由來浙水偏堪恨﹐截斷千山作兩鄕。」

牛嶠

《紅薔薇》云「曉啼珠露渾無力﹐繡簇羅襦不著行。若綴壽陽公主額﹐六宮爭肯學梅妝。」

嶠﹐字松卿﹐一字延峯﹐隴西人﹐自云僧孺之後。乾符五年進士﹐歷拾遺﹑補闕﹑尙書郎。王建鎭蜀﹐辟判官。及僭位﹐爲給事中。

崔庸

蘇州昆山惠嚴寺殿基﹐或曰鬼工﹐有僧繇畫龍﹐每風雨﹐如騰躍狀﹐僧繇畫鎖以釘固之。乾寧初﹐吳郡進士崔庸有詩云「人莫嫌山小﹐僧還愛寺靈。殿髙神气力﹐龍活客丹靑。」

庸﹐登天祐二年進士第。

同穀子

昭宗播岐﹐何后用事﹐有同穀子者﹐詠《五子之歌》﹐何后潛令秦王誅之﹐事未行而奔去。詩曰「邦惟固本自安寧﹐臨下常須馭朽驚。何事十旬遊不返﹐禍胎從此召殷兵。」「酒色聲禽號四荒﹐那堪峻宇又雕墻。靜思今古爲君者﹐未或因玆不滅亡。」「惟彼陶唐有冀方﹐少年都不解思量。如今算得當時事﹐首爲盤遊亂紀綱。」「明明我祖萬邦君﹐典則貽將示子孫。惆悵太康荒墜後﹐覆宗絕祀滅其門。」「仇仇萬姓遂無依﹐顏厚何曾解忸怩。五子旣歌邦已失﹐一場前事悔難追。」

陳詠

陳詠﹐眉州靑神人。有詩名﹐善奕棋。昭宗劫遷﹐駐蹕陜郊﹐是歲策名﹐歸蜀﹐韋莊以詩賀之。鄕中有嫉善者﹐屬和韋詩曰「讓徳已令多士伏﹐沽名還得世人聞。」譏其比滌器當壚也。陳嘗以詩自負﹐其詩卷有一聯云「隔岸水牛浮鼻渡﹐傍溪沙鳥點頭行。」杜光庭謂曰「先輩佳句甚多﹐何必以此爲卷首。」詠曰「曾爲朝廷見賞﹐所以列爲卷首。」時人笑之。

李旭

旭《及第後呈朝中知己》云「淩晨曉鼓奏嘉音﹐雷擁龍迎出陸沈。金榜髙懸當玉闕﹐錦衣卽著到家林。眞珠每被塵泥陷﹐病鶴多遭螻蟻侵。今日始知天有意﹐還教雪得一生心。」

旭﹐天祐元年進士登第。

沈彬

彬﹐字子文﹐髙安人也。天才狂逸﹐好神仙之事。少孤﹐西遊以三舉爲約。常夢著錦衣﹐貼月而飛﹐識者言𨿽有虛名﹐不入月矣。洪州解至長安﹐初舉﹐《納省捲夢仙謠》云「玉殿大開從客入﹐金桃爛熟沒人偸。鳳驚寶扇頻翻翅﹐龍誤金鞭忽轉頭。」第二舉﹐《憶仙謠》云「白楡風颭九天秋﹐王母朝回宴玉樓。日月漸長雙鳳睡﹐桑田欲變六鰲愁。云翻簫管相隨去﹐星觸旌幢各自流。詩酒近來狂不得﹐騎龍卻憶上淸遊。」第三舉﹐《納省捲贈劉象爲首》云「曾應大中天子舉﹐四朝風月鬢蕭疏。不隨世祖重攜劍﹐卻爲文皇再讀書。十載戰塵銷舊業﹐滿城春雨壞貧居。一枝何事於君惜﹐仙桂年年幸有餘。」劉象孤寒﹐三十舉無成﹐主司覽彬詩﹐其年特放象及第。彬﹐乾符中值駕起三峯﹐四方多事﹐南遊嶺表二十餘年。回吳中﹐江南僞命吏部郎中﹐致仕。

彬﹐唐末遊湖湘﹐隱云陽山十年餘﹐與虛中﹑齊己﹑貫休以詩名相吹噓。又與韋莊﹑杜光庭唱和﹐皆蜀人也。疑其曾入蜀。

彬詩有「九衢冠蓋暗爭路﹐四海干戈多異心」之句。

周朴

朴﹐唐末詩人﹐寓於閩中﹐於僧寺假丈室以居﹐不飲酒茹葷﹐塊然獨處。諸僧晨粥卯食﹐朴亦攜巾盂﹐廁諸僧下﹐畢飯而退﹐率以爲常。郡中豪貴設供﹐率施僧錢﹐朴卽巡行拱手﹐各丐一錢﹐有以三數錢與者﹐朴止受其一耳。得千錢﹐以備茶藥之費﹐將盡復然﹐僧徒亦未嘗厭也。性喜吟詩﹐尢尙苦澀﹐每遇景物﹐搜奇抉思﹐日旰忘返﹐苟得一聯一句﹐則忻然自快。嘗野逢一負薪者﹐忽持之﹐且厲聲曰「我得之矣﹐我得之矣﹗」樵夫矍然驚駭﹐掣臂棄薪而走。遇遊徼卒﹐疑樵者爲偸兒﹐執而訊之。朴徐往告卒曰「適見負薪﹐因得句耳。」卒乃釋之。其句云「子孫何處閒爲客﹐松柏被人伐作薪。」彼有一士人﹐以朴僻於詩句﹐欲戲之。一日﹐跨驢於路﹐遇朴在傍﹐士人乃欹帽掩頭吟朴詩云「禹力不到處﹐河聲流向東。」朴聞之忿﹐遽隨其後﹐且行。士但促驢而去﹐略不回首。行數里追及﹐朴告之曰「僕詩『河聲流向西』﹐何得言流向東﹖」士人頷之而已﹐閩中傳以爲笑。或曰「曉來山鳥鬧﹐雨過杏花稀」﹐亦朴詩也。

「古陵寒雨絕﹐髙鳥夕陽明。」句。「髙情千里外﹐長嘯一聲初。」句。右張爲取作《主客圖》。

黃巢至福州﹐求得朴﹐問曰「能從我乎﹖」答曰「我尙不仕天子﹐安能從賊﹗」巢怒﹐斬之。

孫魴

潤州金山寺﹐張祜﹑孫魴畱詩﹐爲第一篇

。山居大江中﹐迥然孤秀﹐詩意難盡。羅隱云「老僧齋罷關門睡﹐不管波濤四面生。」孫生句云「結宇孤峯上﹐安禪巨浪間。」又曰「萬古波心寺﹐金山名目新。天多剩得月﹐地少不生塵。過櫓妨僧定﹐驚濤濺佛身。誰言張處士﹐題後更無人。」魴《夜坐》句云「劃多灰漸冷﹐坐久席成痕。」沈彬曰「此田舍翁火鑪頭之作爾。」

魴﹐南昌人。唐末﹐鄭谷避亂歸宜春﹐魴往依之﹐頗爲誘掖。後有能詩聲﹐終於南唐。魴父﹐畫工也。王徹爲中書舍人﹐艸魴誥詞云「李陵橋上﹐不吟取次之詩﹔顧凱筆頭﹐豈畫尋常之物。」魴終身恨之。

王易簡

易簡﹐唐末進士。梁乾化中及第﹐名居榜尾﹐不看榜﹐卻歸華山。尋就山釋褐﹐授華州幕職。後召入拜左拾遺﹐又辭官歸隱﹐畱詩一絕曰「汩沒朝班愧不才﹐誰能低折向塵埃。靑山得去且歸去﹐官職有來還自來。」及再召﹐爲郎﹐遷諫垣臺三十年﹐歸華山﹐十年而終。

範攄之子

吳人範攄處士之子﹐七歲能詩。《贈隱者》云「掃葉隨風便﹐澆花趁日陰。」方幹曰「此子他年必成名。」又吟《夏日》云「閒雲生不雨﹐病葉落非秋。」幹曰「惜哉﹐必不享壽。」果十歲卒。

鄭雲叟

鄭徵君爲詩﹐皆祛淫靡﹐迥絕囂塵。如《富貴曲》云「美人梳洗時﹐滿頭間珠翠。豈知兩片雲﹐戴卻數鄕稅。」又《詠西施》云「素面已云妖﹐更著花鈿飾。臉橫一寸波﹐浸破吳王國。」又七言《傷時》﹕「帆力劈開滄海浪﹐馬蹄踏破亂山靑。浮名浮利過於酒﹐醉得人心死不醒。」又《題霍山秦尊師》﹕「老鶴玄猿伴采芝﹐有時長嘆獨移時。翠娥紅粉嬋娟劍﹐殺盡世人人不知。」又《偶題》﹕「似鶴如雲一个身﹐不憂家國不憂貧。擬將枕上日髙睡﹐賣與世間榮貴人。」又《思山詠》﹕「因賣丹砂下白雲﹐鹿裘惟惹九衢塵。不如將耳入山去﹐萬是千非愁殺人。」又《景福中作》云「悶見戈鋋匝四溟﹐恨無奇策救生靈。如何飲酒得長醉﹐直到太平時節醒。」又《招友人遊春》云「難把長繩系日烏﹐芳時偸取醉工夫。任堆金璧摩星斗﹐買得花枝不老無。」又《山居》云「閒見有人尋﹐移庵更入深。落花流澗水﹐明月照松林。醉勸頭陁酒﹐閒教孺子吟。身同云外鶴﹐斷得世塵侵。」又詩云「冥心棲太室﹐散發浸流泉。采柏時逢麝﹐看云忽見山。夏狂衝雨戲﹐春醉戴花眠。絕頂登云望﹐東都一點煙。」又詩﹕「不求朝野知﹐臥見歲華移。采藥歸侵夜﹐聽松飯過時。荷竿尋水釣﹐背局上巖棋。祭廟人來說﹐中原正亂離。」

雲叟﹐僖宗時應百篇舉不利﹐遂隱華山。

「月到君山酒半醒﹐朗吟疑有水仙聽。無人識我眞閒事﹐贏得髙秋看洞庭。」雲叟《宿洞庭詩》也。

謝太虛

《杪秋洞庭懷王道士》云「漂泊日復日﹐洞庭今更秋。靑桃亦何意﹐此夜催人愁。惆悵客中月﹐徘徊江上樓。心知楚天遠﹐目送蒼波流。謝客久已滅﹐微言無處求。空餘白雲在﹐客興隨孤舟。千里杳難盡﹐一身常獨遊。故園復何許﹐江漢徒遲畱。」

李嶼

《過洞庭》云「浩渺注橫流﹐千潭合萬湫。半洪侵楚翼﹐一汊屬吳頭。動軸當新霽﹐漫空正仲秋。勢翻荊口迮﹐聲擁嶽陽浮。遠脈滋衡嶽﹐微涼散橘洲。星辰連影動﹐嵐翠逐隅收。漸落分行雁﹐旋添趁伴舟。升騰人莫測﹐安穩路何憂。气與塵中別﹐言堪象外搜。此身如粗了﹐來把一竿休。」

江爲

《嶽陽樓》云「傍樓髙望極﹐展轉念前途。晚葉紅殘楚﹐秋江碧入吳。雲中來雁急﹐天末去帆孤。明月誰同我﹐悠悠上帝都。」

卷七十二

僧法宣僧中寤僧子蘭僧靈澈僧靈一僧淸江僧廣宣

僧法宣

《和趙郡王觀妓應教詩》云「桂山畱上客﹐蘭室命淫妖。城中畫眉黛﹐宮內束纖腰。舞袖風前舉﹐歌聲扇後嬌。周郎不相顧﹐今日管弦調。」

法宣﹐貞觀間人。

僧中寤

儀鳳中﹐靑城翠圍山下﹐有王仙柯得道﹐蜀州僧中寤以詩贈之云「瞻思不及望仙兄﹐早晚升霞入太淸。手種一株松未老﹐鑪燒九轉藥新成。心中已得黃庭術﹐頭上應無白髮生。異日卻歸華表柱﹐得教凡俗並聞名。」自是復隱後山﹐更不復遇。

僧子蘭

《飲馬長城窟詩》云「遊客長城下﹐飲馬長城窟。馬嘶聞水腥﹐爲浸徵人骨。豈不是流泉﹐終不成潺湲。洗盡骨上土﹐不洗骨中冤。骨若比流水﹐四海有還魂。空畱嗚咽聲﹐聲中疑是言。」

《秋日思舊山》六言。云「咸言上國繁華﹐豈謂帝城羈旅。十點五點殘螢﹐千聲萬聲秋雨。白雲江上故鄕﹐月下風前吟處。欲去不去遲遲﹐未展平生所佇。」

《襄陽曲》云「爲憶南移人﹐移家大堤住。千帆萬帆來﹐過盡門前去。」

《太平裏尋兵部裴郎中》云「不語淒涼無限情﹐荒階行盡又重行。昔年住此人何在﹐空見槐花秋艸生。」

《贈行腳僧》云「世界曾行徧﹐全無行可修。炎涼三衲共﹐生死一身休。片斷雲隨體﹐稀疏雪滿頭。此門無所著﹐不肯暫淹畱。」

《貪誡》云「多求待心足﹐未足旋傾覆。明知貪者心﹐求榮不求辱。」

《觀棋》云「拂局盡消時﹐能因長路遲。點頭初得計﹐格手待無疑。寂默親遺景﹐凝神入過思。共藏多少意﹐不語兩相知。」

僧靈澈

生於會稽﹐本湯氏﹐字澄源。與吳興詩僧皎然遊。皎然薦之包佶﹑李紓﹐以是上人之名﹐由二公而揚。貞元中﹐遊京師﹐緇流嫉之﹐造飛語激動中貴人﹐浸誣得罪﹐徙汀州﹐後歸會稽。元和十一年﹐終於宣州。劉夢得曰「詩僧多出江右﹐靈一導其源﹐護國襲之﹔淸江揚其波﹐法振沿之。如麼弦孤韻﹐瞥入人耳﹐非大音之樂。獨吳興晝公﹐能備眾體﹐澈公承之。至如《芙蓉園新寺詩》曰﹕『經來白馬寺﹐僧到赤烏年。』《謫汀州》云﹕『靑蠅爲弔客﹐黃犬寄家書。』可謂入作者閫域﹐豈獨雄於詩僧間耶﹗」

《初到汀州》云「初放到滄洲﹐前心詎解愁。舊交容不拜﹐臨老學梳頭。禪室白雲去﹐故山明月秋。幾年猶在此﹐北戶水南流。」

《元日觀郭將軍早朝》云「欲曙九衢人更多﹐千條香燭照銀河。今朝始見金吾貴﹐連馬縱橫避玉珂。」

《九日和於使君思上京親故》云「淸晨有髙會﹐賓從出東方。楚俗風煙古﹐汀洲艸木涼。山淸來遠思﹐菊意在重陽。心憶華池上﹐從容鴛鷺行。」皎然亦賦云「霽景滿水國﹐我公望江城。碧山與黃花﹐爛熳多秋情。搖落見松柏﹐歲寒比忠貞。歡娛在鴻都﹐是日思朝英。」

柳宗元《韓漳州書報澈上人亡因寄二絕》云「早歲京華聽越吟﹐聞君江海分逾深。他時若寫蘭亭會﹐莫畫髙僧支道林。」又云「頻把瓊書出袖中﹐獨吟遺句立秋風。桂江日夜流千里﹐揮淚何時到浙東。」

又《聞澈上人亡寄侍郎楊丈》云「東越廣僧還姓湯﹐幾時瓊佩觸鳴璫。空花一散不知處﹐誰采金英與侍郎。」

權載之《送上人廬山回歸沃州序》云「吳興長老晝公﹐綴六義之淸英﹐首冠方外。入其室者﹐有沃州澈上人。心冥空而無迹﹐寄於文字﹐故語甚夷易﹐如不出常境﹐而諸生思慮﹐終不可至。其變也﹐如風松柏韻﹐冰玉相扣﹐層峯千仞﹐下有金碧。聳鄙夫之目﹐如不敢視﹔三復則淡然天和﹐晦於其中。故睹其容﹐覽其詞者﹐知其心不待境靜而靜。況會稽山水﹐自古絕勝﹐東晉逸民﹐多遺身世於此。夏五月﹐上人自鑪峯言旋﹐復於是邦。予知夫拂方袍﹐坐輕舟﹐溯沿鏡中﹐靜得佳句﹔然後深入空寂﹐萬慮灑然﹐則向之境物﹐又其稊稗也。鄙人方景行企尙之不暇﹐惡敢以離羣爲嘆。」

澈與劉夢得友善﹐夢得《送僧仲端東遊末句呈澈》云「一旦揚眉望沃州﹐自言王謝許同遊。憑將雜意三千首﹐寄與江南湯惠休。」

權載之《酬以詩代書見寄》云「蓮花出水地無塵﹐中有南宗了義人。已取貝多翻半字﹐還將陽焰諭三身。碧雲飛處詩偏麗﹐白月圓時性本眞。更喜開緘銷熱惱﹐西方社裏舊相親。」

載之《月夜宿澈上人房》云「此身會逐白雲去﹐未洗塵纓還自傷。今夜幸逢淸淨境﹐滿庭秋月對支郎。」

劉長卿《送師》云「蒼蒼竹林寺﹐杳杳鐘聲晚。荷笠帶殘陽﹐靑山獨歸遠。」

長卿《酬師相招》云「石澗泉聲久不聞﹐獨臨長路雪紛紛。如今漸欲生黃髮﹐願脫頭冠與白雲。」

澈《於東林寺寄陳邱二侍郎》云「年老心閒無外事﹐麻衣坐艸亦容身。相逢盡道休官好﹐林下何曾見一人。」

張祜《題澈上人舊房》云「寂寞空門支道林﹐滿堂新板舊知音。秋風吹葉古廊下﹐一半繩牀燈影深。」祜《又寄師詩》云「老僧何處寺﹐秋夢繞江濱。獨樹月中鶴﹐孤舟云外人。榮華長指幻﹐衰病久觀身。」

呂溫在道州戲贈云「僧家亦有芳春興﹐自是禪心無滯境。君看池水湛然時﹐何曾不受花枝影。」

僧靈一

《新泉詩》云「泉源新湧出﹐洞徹映纖雲。稍落芙蓉沼﹐初淹苔蘚文。了將空性淨﹐素與眾流分。若對靑霄月﹐冷然夢裏聞。」劉長卿和云「東林一泉出﹐復與遠公期。石淺寒流處﹐山空夜落時。夢閒聞細響﹐慮澹向淸漪。動靜皆無意﹐惟應道者知。」

《與亢居士靑山潭飲茶》云「野泉煙火白雲間﹐坐飲香茶愛此山。巖下維舟不忍去﹐靑溪流水暮潺潺。」

《送陳允初卜居麻源》云「欲向麻源隱﹐能尋謝客蹤。空山幾千里﹐幽谷第三重。巖宇寧須葺﹐荷衣不待縫。因君見往事﹐爲我謝喬松。」

《送人得蕩子歸倡婦》云「垂涕憑回信﹐爲語柳園人。情知獨難守﹐又是一陽春。」

髙仲武云「自齊梁已來﹐道人爲文者多矣﹐少有入其流。一公乃能尅意精妙﹐與士大夫更唱遞和﹐不其偉歟﹗如『泉湧階前地﹐云生戶外峯』﹐則道猷﹑寶月﹐曾何及此。」

靈一﹐大歷﹑貞元間僧也。

《酬皇甫冉西陵見寄》云「西陵潮信滿﹐島嶼沒中流。越客依風水﹐相思南渡頭。寒光生極浦﹐落日映滄洲。何事揚帆去﹐空驚海上鷗。」

《溪行卽事》云「近夜山更碧﹐入林溪轉淸。不知伏牛地﹐潭洞何縱橫。曲岸煙初合﹐平湖月未生。孤舟屢失道﹐但聽秋泉聲。」

《重還宜丰寺》云「載過招隱寺﹐重會息心期。樵客問歸日﹐山僧寄別詩。野雲陰遠甸﹐秋水漲前陂。勿謂頻來此﹐吾今不好奇。」《酬皇甫冉》以下三章﹐姚合取爲《極玄集》。

《酬皇甫冉將赴無錫雲門寄別》云「湖南通古寺﹐來往意無涯。欲識雲門路﹐千峯向若耶。春山子猷宅﹐古木謝敷家。自是長俱隱﹐那云相去賒。」

《靜林精舍梁武隱所有鐘磬古物》云「靜林溪路遠﹐蕭帝有遺蹤。水擊羅浮磬﹐山鳴於闐鐘。煙傳三世火﹐樹老萬株松。無復煙霞色﹐空聞昔臥龍。」

《雨後尋天目山問元駱二公溪路》云「昨夜云生天目東﹐春山一雨幾回風。林花並逐溪流下﹐欲上龍門通不通。」《無錫》下三章﹐髙仲武取爲《中興間气集》。

《自大林與韓明府歸郭中精舍》云「野客同舟楫﹐相攜復一歸。孤煙生暮景﹐遠岫帶春暉。不道還山是﹐誰云向郭非。禪門有通隱﹐喧寂共忘機。」

陳羽《送靈一上人》云「十年勞遠別﹐一笑喜相逢。又上靑山去﹐靑山千萬重。」

嚴維《哭靈一上人》云「一公何不住﹐空有遠公名。共說岑山路﹐今時不可行。舊房松更老﹐新塔艸初生。經論傳緇侶﹐文章徧墨卿。禪林枝榦折﹐法宇棟梁傾。誰復修僧史﹐應知傳已成。」

靈一《宿天柱觀詩》云「石室初投宿﹐仙翁幸見容。花源隨水遠﹐洞府過山逢。泉湧階前地﹐云生戶外峯。中宵自入定﹐非是欲降龍。」

皇甫冉《小江懷靈一上人》云「江上年年春艸﹐津頭日日人行。借問山陰遠近﹐猶聞薄暮鐘聲。」

靈一《自靑山詣於潛道中呈元八居士》云「苕水灘行淺﹐潛州路漸深。參差遠邊色﹐迢遞野人心。凍澗冰難釋﹐秋山日易陰。不知天目下﹐何處訪雲林。」

錢起《寄靈一上人初歸雲門寺》云「寒山白雲裏﹐法侶自招攜。竹逕通城下﹐松門隔水西。同期沃州去﹐不作武陵迷。仿佛心知處﹐髙峯是會稽。」

僧淸江

《夕次襄邑》云「何處成吾道﹐經年遠路中。客心猶向北﹐河水自歸東。古戍鳴寒角﹐疏林振夕風。輕舟惟有月﹐那與故人同。」

《病起》云「身世足堪悲﹐空房臥病時。捲簾槐雨滴﹐掃室竹陰移。已覺生如夢﹐那堪壽不知。未能通法性﹐詎可見支離。」

《宿嚴維宅簡章八元詩》云「佳期曾不遠﹐甲第卽南鄰。惠愛徧相及﹐經過豈厭頻。秋光林葉動﹐夕霽月華新。莫話羈棲事﹐平原是主人。」

《贈淮西賈兵馬使》云「破敵功成百戰場﹐天書親拜漢中郎。映門旌旆春風起﹐對客弦歌白日長。階下鬥鷄花乍拆﹐營南試馬柳初長。由來楚蜀多同調﹐感激逢君共異鄕。」

《九日菊花韻應制》云「可訝東籬菊﹐能知節候芳。細枝靑玉潤﹐繁蕊碎金香。逸气浮朝露﹐濃滋帶夜霜。泛杯傳壽酒﹐應共樂時康。」

僧廣宣

李益《重陽夜集蘭陵居與宣供奉聯句》﹐益云「蟋蟀催寒服﹐茱萸滴露芳。酒巡明刻燭﹐籬菊暗尋芳。」宣云「新月知秋露﹐繁星混夜霜。登髙今夕事﹐九九是天長。」

《九月十五日夜宿鄭尙書絪東亭望月寄杜給事》云「霜天晴夜宿東齋﹐松竹交陰愜素懷。迥出風塵心得地﹐可憐三五月當階。淸光滿院思情見﹐寒色臨門笑語諧。霄漢路殊從道合﹐往來人事不相乖。」

鄭絪《奉酬宣上人九月十五日東亭望月見贈因懷紫閣舊遊》云「中年偶逐鴛鸞侶﹐弱歲多從麋鹿羣。紫閣道流今不見﹐紅樓禪客早曾聞。松齋月朗星初散﹐苔砌霜繁夜欲分。一覽彩箋佳句滿﹐何人更詠惠休文。」

《中秋夜獨遊安國寺山亭院步月李益遲明至寺中求與聯句》﹐宣云「九重城接天花界﹐三五秋分一夜風。行聽漏聲雲散後﹐遙聞天雨月明中。」益云「含涼閣近通仙掖﹐承露盤髙出上宮。誰問獨愁圍外理﹐淸談不與此宵同。」

李益《與師攜癭樽歸杏園聯句》云「千畦抱甕園﹐一酌癭樽酒。惟有沃州僧﹐時過杏溪叟。李益。追歡君適性﹐獨飲我空口。儒釋事𨿽殊﹐文章意多偶。」廣宣。

王起於會昌中放第二榜﹐宣以詩寄賀曰「從辭鳳閣掌絲綸﹐便向靑雲領貢賓。再辟文章無枉路﹐兩開金榜絕冤人。眼看龍化門前水﹐手放鶯飛谷口春。明日定歸臺席去﹐鶺鴒原上共陶鈞。」起和云「延英面奉入春闈﹐亦選功夫亦選奇。在冶只求金不耗﹐用心空學秤無私。龍門變化人皆望﹐鶯谷飛鳴自有時。獨喜向公誰是證﹐彌天上士與新詩。」劉夢得和云「禮闈新榜揭長安﹐九陌人人走馬看。一日聲名徧天下﹐滿城桃李屬春官。自吟白雪銓辭賦﹐指示靑雲借羽翰。借問至公誰印可﹐支郎天眼定中觀。」

元微之《和王侍郎酬宣上人詩》云「渥窪徒自有權奇﹐伯樂書名世始知。競走墻前希得雋﹐髙懸日下表無私。都中紙貴流傳後﹐海外金塡姓字時。珍重劉繇因首薦﹐進士李景述以同判解頭及第。爲君送和碧雲詩。」

宣﹐會昌間有詩名﹐與劉夢得最善。宣寄在蜀與韋令公唱和詩﹐劉答云「碧雲佳句久傳芳﹐曾向都城住艸堂。振錫長過長者宅﹐披文猶帶令公香。一時風景添詩思﹐八部人天入道場。若許相期同結舍﹐吾家本自近柴桑。」

退之有《廣宣上人頻見過詩》云「三百六旬長擾擾﹐不衝風雨卽塵埃。久慚朝士無禆補﹐空愧髙僧數往來。學道同年何所得﹐吟詩竟日未能回。天寒古寺遊人少﹐紅葉窗前有幾堆。」

樂天《別宣上人》云「上人處世界﹐淸淨何所似。似彼白蓮花﹐在水不著水。性眞悟泡幻﹐行潔離塵滓。修道未幾時﹐身心俱到此。嗟予牽世网﹐不得長休止。離念與碧雲﹐秋來朝夕起。」宣以應制詩示樂天﹐時詔許上人居安國寺紅樓﹐以詩供奉﹐樂天有詩云「道林談論惠休詩﹐一到人天便作師。香積筵承紫泥詔﹐昭陽歌唱碧雲詞。紅樓許住請平聲。銀鑰﹐翠輦陪行蹋玉墀。惆悵甘泉曾侍從﹐與君前後不同時。」

李益《贈宣大師》云「一國沙彌獨解詩﹐人人道勝惠休師。先皇詔下徵還日﹐今上龍飛入內時。看月憶來松寺宿﹐尋花思作杏溪期。因論佛地求心地﹐只說常吟是住持。」

卷七十三

僧法振僧常雅僧隱邱僧法照僧泠然金地藏僧皎然僧護國僧含曦

僧法振

《月夜泛舟》云「西塞長云盡﹐南湖片月斜。漾舟人不見﹐臥入武陵花。」

《趙使君生子晬日詩》云「毛骨貴天生﹐肌膚片玉明。見人空解笑﹐弄物不知名。國器嗟猶小﹐風神望益淸。抱來芳樹下﹐時聽鳳凰聲。」

《送人遊閩越》云「不須行借問﹐爲爾話閩中。海島春寒雨﹐江帆來去風。道遊玄度宅﹐身寄朗陵公。此別何傷遠﹐如今關塞通。」

《疾愈寄友人》云「哀樂暗成疾﹐臥中芳月移。西山有淸士﹐孤嘯不可追。搗藥曙林淨﹐汲泉陰澗遲。微蹤與麋鹿﹐遠謝求羊知。」《送人遊閩》以下二章﹐姚合取用《極元集》。

《題天長阮少府湖上客歸》云「孤棹移官舍﹐新農寄楚田。晴林渡海日﹐春艸長湖煙。臥對閒鷗戲﹐談經稚子賢。佳期更何許﹐應向笑臺前。」

《陳九溪中艸堂》云「溪艸落濺濺﹐魚飛入稻田。早寒臨洞月﹐輕素捲簾煙。幘題新句﹐蓑衣象古賢。曙花閒秀色﹐三十六峯前。」

《送韓侍禦自使幕巡海北》云「微雨空山洗夜兵﹐繡衣朝拂海云淸。幕中揮策心應苦﹐馬上題詩卷已成。離筵莫惜花園醉﹐古道猶看夢艸生。因說元戎能破虜﹐髙歌一曲隴關情。」

李益與振同賦《應門綠苔》﹐益詩云「宮闕何年月﹐應門何歲苔。淸光一以照﹐白露共徘徊。珠履久行絕﹐玉房重未開。妾心正如此﹐昭陽歌唱來。」

李益《送賈弇祕校東歸寄振上人》云「北風南雁數聲悲﹐況指前林是別時。秋艸不堪頻送遠﹐白雲何處更相期。山隨匹馬行看暮﹐路入寒城獨去遲。爲向東州故人道﹐江淹已擬惠休詩。」

僧常雅

《題五相廟》﹕「蒼蒼古廟映林巒﹐漠漠煙霞覆古壇。精魄不知何處在﹐威風猶入浙江寒。」

僧隱邱

《石橋琪樹》云「山上天將近﹐人間路漸遙。誰當雲裏見﹐知欲渡仙橋。」

僧法照

《送禪師歸新羅》云「萬里歸鄕路﹐隨緣不算程。登山百衲敝﹐過海一杯輕。夜宿依云色﹐晨齋就水聲。何年持貝葉﹐卻到漢家城。」

《寄錢郎中》云「閉門深樹裏﹐閒足爲經過。駟馬不爲貴﹐一僧誰柰何。稻苗家自有﹐香飯乞時多。寄語嬋娟客﹐將心向薜蘿。」

僧泠然

《宿九華化成寺莊詩》云「佛寺孤莊千嶂間﹐我來詩境彊相關。巖邊樹動猿下磵﹐雲裏錫鳴僧上山。松月影寒生碧落﹐石泉聲亂噴潺湲。明朝更躡層霄去﹐誓共煙霞到老閒。」

泠然﹐唐末僧也。

金地藏

新羅國王子也。至徳初﹐落髮航海﹐隱於池之九華山。

《送童子下山詩》云「空門寂寞汝思家﹐禮別云房下九華。愛向竹欄騎竹馬﹐懶於金地聚金沙。添瓶澗底休招月﹐烹茗甌中罷弄花。好去不須頻下淚﹐老僧相伴有煙霞。」

僧皎然

姓謝﹐字淸晝﹐吳興人﹐靈運十世孫﹐居杼山。顏眞卿爲刺史﹐集文士撰《韻海鏡源》﹐皎然預其論著。貞元中﹐集賢院取其集藏之﹐於頔爲序。

嘗於舟中抒思﹐作古體十數篇﹐求合韋蘇州﹐韋大不喜。明日﹐獻其舊制﹐乃極稱賞云「向不但以所工見投﹐而猥希老夫之意﹐人各有所得﹐非卒得至。」晝大服其鑑裁之精。

《訪陸羽》云「太湖東西路﹐吳王古山前。所思不可見﹐歸雁字翩翩。何山賞春茗﹐何處弄春泉。莫是滄浪子﹐悠悠一釣船。」

《舟行懷閻士和》云「二月湖南春艸徧﹐橫山渡口花如霰。相思一日在孤舟﹐空見歸云兩三片。」

《山雪》云「夕陽在西峯﹐疊翠縈殘雪。狂風捲絮回﹐驚猿攀玉折。何意山中人﹐誤報山花發。」

《詠史》云「田氏門下客﹐馮公眾中賤。一朝市義還﹐百代名獨擅。始知下客不可輕﹐能使主人功業成。借問髙車與珠履﹐何如卑賤一書生。」又云「獨負髙世姿﹐冥冥寄浮俗。卞子去不歸﹐何人識荊玉。鬻舂意不淺﹐污迹身豈辱。鸞鎩樂迍邅﹐蚪蟠甘窘束。五噫譎且正﹐可以見心曲。」

《思歸示說公》云「桐江秋信早﹐憶在故山時。靜夜風鳴磬﹐無人竹掃墀。猿來觸淨水﹐鳥下啄寒梨。何物關吾事﹐歸心自有期。」

《題審道士新亭》云「何處好攀躋﹐新亭俯舊溪。坐中千里近﹐檐下四山低。小浦依林曲﹐回塘繞郭西。桃花春滿地﹐滯路莫相迷。」

《懷舊》云「一坐西林寺﹐從來未下山。不因尋長者﹐無事到人間。宿雨愁爲客﹐看花笑未還。空懷舊山月﹐童子念經閒。」

《陪盧中丞閒遊山寺》云「野寺出人境﹐捨舟登遠峯。林間明見月﹐萬壑靜聞鐘。擁燭明山翠﹐交麾動水容。如何股肱守﹐塵外得相逢。」

《同裴錄事樓上望月》云「退食髙樓上﹐湖山向晚晴。桐花落萬井﹐月影出重城。水竹涼風起﹐簾幃暑气淸。蕭蕭獨無事﹐因見蒞人情。」

《仙女臺》云「寂寂舊桑田﹐何時女得仙。應無雞犬在﹐空有子孫傳。古木花猶發﹐荒臺路未遷。暮來云一片﹐疑是欲歸年。」

《陪盧使君登樓送方巨之還京》云「萬里汀洲上﹐東樓欲別難。春風潮水漫﹐正月柳條寒。旅逸逢魚浦﹐淸髙愛鳥冠。雲山寧不起﹐今日向長安。」

《尋陸鴻漸不遇》云「移家惟帶郭﹐野逕入桑麻。近種籬邊菊﹐秋來未著花。扣門無犬吠﹐欲去問西家。報道山中去﹐歸來日每斜。」

《酬崔侍郎見贈》云「買得東山後﹐逢君小隱時。五湖遊不厭﹐柏署迹如遺。儒服何妨道﹐禪心不廢詩。一從居士說﹐長破小乘疑。」

《若溪春興》云「春生若溪水﹐雨後漫流通。芳艸行無盡﹐淸源去不窮。野煙迷急浦﹐斜日起微風。數處承流望﹐依稀似剡中。」

《湖南艸堂讀書招李少府》云「削去僧家事﹐南池便隱居。爲憐松子壽﹐還卜道家書。藥院常無客﹐茶樽獨對余。有時招逸吏﹐來飯野中蔬。」

《宿吳匡山破寺》云「雙峯百戰後﹐眞界滿塵埃。蔓艸沿空壁﹐悲風起故臺。野花寒更發﹐山月暝還來。何事池中水﹐東流獨不回。」

《宿法華寺》云「心與空林共杳冥﹐孤燈寒竹自熒熒。不知何處小乘客﹐一夜風來聞誦經。」

《答李季蘭》云「天女來相試﹐將花欲染衣。禪心竟不起﹐還捧舊花歸。」

《酬鄭判官湖上見贈》云「歲歲湖南隱已成﹐如何星使忽知名。沙鷗慣識無心客﹐今日逢君不解驚。」

《贈韓武康》云「山僧惟不飲﹐沽酒飲陶潛。此興𨿽無別﹐多爲俗士嫌。」

韋蘇州《寄皎然》云「吳興老釋子﹐野雪蓋精廬。詩名徒自振﹐道心常晏如。想玆棲禪夜﹐見月東峯初。鳴磬警巖壑﹐焚香滿空虛。夙慕端成舊﹐未識豈爲疏。願以碧雲思﹐方君怨別余。茂苑文華地﹐流水古僧居。何當一遊詠﹐倚閣吟躊躇。」

皎然《詩式》著偸語詩例云﹕如陳後主詩「日月光天徳」﹐取傅長虞「日月光太淸」﹐上三字語同﹐下二字義同。偸意詩例云﹕如沈佺期詩「小池殘暑退﹐髙樹早涼歸」﹐取柳渾「太液滄波起﹐長楊髙樹秋」。偸勢詩例云﹕如王昌齡詩「手攜雙鯉魚﹐目送千里雁。悟彼飛有適﹐嗟此罹憂患」﹐取嵇康「目送歸鴻﹐手揮五弦。俯仰自得﹐遊心太玄。」《詩式》云「詩有跌宕格二品﹐一曰越俗。其道如黃鶴臨風﹐貌逸神王﹐杳不可羈。郭景純《遊仙詩》﹕『左挹浮邱袖﹐右拍洪崖肩。』鮑明遠詩﹕『舉頭四顧望﹐但見松柏園。荊棘郁叢叢﹐中有一鳥名杜鵑﹐言是古時蜀帝魂。聲音哀苦鳴不息﹐羽毛憔悴似人髠。飛走樹間啄虫螘﹐豈知往日天子尊。念玆變化非常理﹐中間惻隱不能言。』二曰駭俗。其道如楚有接輿﹐魯有原壤﹐外示驚俗之貌﹐內藏達人之度。郭景純《遊仙詩》﹕『嫦娥楊妙音﹐洪崖頷其頤。』王梵志《道情詩》﹕『我昔未生時﹐冥冥無所知。天公彊生我﹐生我復何爲。無衣使我寒﹐無食使我饑。還你天公我﹐還我未生時。』賀知章《放達詩》云﹕『落花眞好夢﹐一醉一回顚。』盧照鄰《漫作》云﹕『城狐尾獨速﹐山鬼面參譚。』淈沒格一品﹐曰淡俗﹐此道如夏姬當壚﹐似蕩而貞﹔采吳楚之風﹐𨿽俗而正。《古歌》曰﹕『華陰山頭百尺井﹐下有流泉徹骨冷。可憐女子來照影﹐不照其餘照斜領。』調笑格一品﹐曰戲俗。《漢書》云﹕『匡鼎來﹐解人頤。』蓋說詩也。此一品非雅作﹐不足以爲談笑之資矣。李白《狂詠》﹕『女媧弄黃土﹐摶作愚下人。散在六合間﹐蒙蒙若塵埃。』」

《微雨》雲﹕「片雨拂檐楹﹐煩襟四座淸。霏微過麥隴﹐蕭瑟傍莎城。靜愛和梅落﹐幽閒入竹聲。朝觀趣無限﹐髙詠寄閒情。」

《題廢寺》云「武陵罹亂後﹐眞界積塵埃。殘月照秋水﹐悲風起古臺。居人今已盡﹐棲鴿暝還來。不到無生理﹐應堪賦七哀。」

《賦得啼猿送客三峽》云「萬里巴江外﹐三聲月峽深。何年有此路﹐幾客共沾襟。斷壁分重影﹐流泉入苦吟。淒淒別離後﹐聞此更傷心。」《微雨》以下三章﹐姚合取爲《極玄集》。

僧護國

《贈張駙馬班竹柱杖詩》云「此君與我在雲溪﹐勁節奇文勝杖藜。爲有歲寒堪贈遠﹐玉階行處願提攜。」

護國﹐江南人﹐攻詞翰。《題醴陵玉仙觀歌》云「王喬一去空仙觀﹐白雲至今凝不散。星垣松殿幾千秋﹐往往笙歌下天半。瀑布西行過石橋﹐黃精采根還采苗。路逢一人擎藥碗﹐松花夜雨風吹滿。又言家住在東坡﹐白犬相隨邀我過。南山石上有棋局﹐曾使樵夫爛斧柯。」

張謂《哭護國上人》云「昔喜三身淨﹐今悲萬劫長。不應歸北斗﹐多是向西方。舍利眾生得﹐袈裟弟子將。鼠行殘藥碗﹐虫网舊繩牀。別起千花塔﹐空畱一艸堂。支公何處在﹐神理竟茫茫。」

僧含曦

盧仝《訪含曦上人》云「三入寺﹐曦未來。轆轤無繩井百尺﹐渴心歸去生塵埃。」曦酬云「長壽寺石壁﹐盧公一首詩。渴飲卽不渴﹐饑食卽不饑。鯨吞海水盡﹐露出珊瑚枝。海神知貴不知價﹐畱向人間光照夜。」

卷七十四

僧文秀僧尙能僧棲白僧無可僧神穎僧懷浚僧應物僧可朋僧云表

僧文秀

《端午詩》云「節分端午自誰言﹐萬古傳聞爲屈原。堪笑楚江空浩浩﹐不能洗得直臣冤。」

秀﹐唐末詩僧也。鄭谷《喜秀上人相訪詩》﹐有「他夜松堂宿﹐論詩更入微」之句。又《次韻秀上人長安寺居言懷》云「舊齋松老別多年﹐香社人稀喪亂間。出寺只知趨內殿﹐閉門長似在深山。」又《重訪秀上人》云「展畫長懷吳寺殿﹐宜茶偏賞霅溪泉。」又《寄題詩僧秀公》云「靈一心傳淸塞心﹐可公吟後楚公吟。近來雅道相親少﹐惟仰吾師所得深。好句未停無暇日﹐舊山歸老有東林。吟曹孤宦甘寥落﹐多謝攜筇數訪尋。」秀﹐南僧也﹐而居長安﹐以文章應制﹐故谷《送遊五臺詩》云「內殿評詩切﹐身回心未回。」

僧尙能

《中秋旅懷》云「所畜惟騷雅﹐兼之得固窮。望鄕連北斗﹐聽雨帶西風。稼穡村坊遠﹐煙波路逕通。冥搜淸絕句﹐恰似有神功。」

僧棲白

《中秋夜月》云「尋常三五夕﹐不是不嬋娟。及到中秋半﹐還勝別夜圓。淸光凝有露﹐皓色爽無煙。自古人皆玩﹐年來更一年。」

《哭劉得仁》云「爲愛詩名剛到此﹐風魂雪魄去難招。直教桂子落墳上﹐生得一枝冤始銷。」

《送造微上人遊五臺及禮本師》云「寒空金錫響﹐欲過渭陽津。極目多來雁﹐孤城少故人。與師𨿽別久﹐於法本相親。又對淸涼月﹐中宵語宿因。」

《送僧歸舊山》云「談空與破邪﹐獻壽復榮家。白日得何偈﹐靑天落幾花。傳燈皆有分﹐化俗獨無涯。卻入中峯寺﹐還知有聚沙。」

曹松《薦福贈白上人》云「才子紫檀衣﹐明君寵顧時。講升髙座懶﹐書答重臣遲。瓶勢傾圓頂﹐刀聲落碎髭。還聞穿內禁﹐隨駕進新詩。」

李洞《贈白上人》云「險倚石屏風﹐秋濤夢越中。前朝吟侶散﹐故國講流終。北地聞巴狖﹐南山見磧鴻。樓髙驚雨闊﹐木落覺城空。兔滿期姚監﹐蟬稀別楚公。淨瓶光照客﹐柱杖朽生虫。平地塔千尺﹐半空燈一籠。祝堯談幾句﹐旋雁海潮東。」

洞《又哭白上人》云「聞說孤窗臥化時﹐首摩羅雨滴空池。吟詩堂裏秋開影﹐禮佛燈前夜照碑。賀雪巳成金殿夢﹐看濤終負石橋期。逢山對月還惆悵﹐爭得無情似祖師。」

僧無可

《中秋玩月》云「蟾宜天地靜﹐三五對階明。照耀超諸夜﹐光芒掩眾星。影寒池更澈﹐云冷樹梢靑。枉值中秋夜﹐長乖宿洞庭。」

《金州夏晚陪姚合員外遊金州南池》云「柳暗靑波漲﹐衝萍復嫩苔。張筵白鳥下﹐掃岸使君來。洲島秋應沒﹐荷花晚盡開。髙城吹角絕﹐騶馭尙徘徊。」

《冬日寄僧友》云「斂履入寒竹﹐安禪過漏聲。髙杉殘葉落﹐深井凍痕生。罷磬風枝動﹐懸燈雪屋明。何當招我友﹐乘月上方行。」

「白閣未歸日﹐靑門又值春。」《新年》句。「半天傾瀑澑﹐數郡見廬峯。」《寄題廬山二林寺》句。右張爲取作《主客圖》。

《秋夜宿西林寄賈島》云「暗虫喧暮色﹐默思坐西林。聽雨寒更盡﹐開門落葉深。昔因京邑病﹐並起洞庭心。亦是吾兄弟﹐遲回共至今。」

《秋日寄厲元》云「楊柳起秋色﹐故人猶未還。別離俱自老﹐少壯豈能閒。夜雨吟殘燭﹐秋城憶遠山。何當同一見﹐語默此林間。」

《廬山寺》云「千峯盤磴盡﹐林寺昔年名。步步入山影﹐房房聞水聲。多年人迹絕﹐殘月石陰淸。便可求居止﹐安閒過此生。」

《題靑龍寺僧房》云「從誰傳法印﹐不離上方傳。夕磬城霜下﹐寒房竹月圓。煙殘衰木畔﹐客住積云邊。未隱滄洲去﹐時來於此禪。」

《新年作》云「然燈朝復夕﹐漸作長年身。紫閣未歸日﹐靑門又值春。掩關寒過盡﹐出定艸生新。自有林中趣﹐誰驚歲月頻。」

《贈圭峯禪師》云「絕壑禪牀底﹐泉分落石層。露澆髙頂艸﹐雪隱下方燈。朝滿傾心客﹐溪連學道僧。半旬持一食﹐此事有誰能。」

《金州別姚合》云「日日西亭上﹐春畱到夏殘。言之離別易﹐勉以道途難。山出一千里﹐溪行三百灘。松間樓月裏﹐秋入五陵寒。」

姚合《送無可往越州》云「淸晨相訪門前立﹐麻履方袍一少年。懶讀經文求作佛﹐願攻詩句覓成仙。芳春山影花連寺﹐觸夜湖聲月滿船。今日送行偏惜別﹐共師文字有因緣。」

李洞《贈可上人》云「寺門和鶴倚香杉﹐月吐秋光到思饞。將法傳來穿泱漭﹐把詩吟去失嵌巖。糢糊書卷煙嵐滴﹐狼藉衣裳瀑布緘。不斷淸風牙底嚼﹐無因內殿得名銜。」

僧神穎

《和王季文題九華山》云「眾嶽雄分野﹐九華鎭南朝。彩筆凝空遠﹐崔嵬寄靑霄。龍潭古仙府﹐靈藥今不凋。瑩爲滄海鏡﹐煙霞作荒標。造化心數奇﹐性狀精气饒。玉樹郁玲瓏﹐天籟韻蕭寥。寂寂尋乳竇﹐兢兢行石橋。通泉漱雲母﹐藉艸縈香苕。我住幽且深﹐君賞昏復朝。稀逢發淸唱﹐片片霜淩颷。」

《宿嚴陵釣臺》云「寒谷荒臺七里洲﹐賢人求逐水東流。獨猿叫斷靑天月﹐千古冥冥潭樹秋。」

僧懷浚

秭歸郡僧懷浚﹐不知何所人﹐乾寧初﹐知來藏往﹐皆有神驗。刺史於公以其惑眾﹐系而詰之。乃以詩代通狀云「家在閩山西復西﹐其中歲歲有鶯啼。如今不在鶯啼處﹐鶯在舊時啼處啼。」又詰之﹐復有詩云「家在閩山東復東﹐其中歲歲有花紅。而今不在花紅處﹐花在舊時紅處紅。」守異而釋之。詳其詩意﹐似在海中﹐得非杯渡之流乎﹖出《北夢瑣言》。

僧應物

《龍潭》云「石激懸流雪滿灣﹐五龍潛處野雲閒。暫收雷電九峯下﹐且飲溪潭一水間。浪引浮槎依北岸﹐波分曉日浸東山。回瞻四面如看畫﹐須信遊人不欲還。」

《題化城寺》云「平髙選處創蓮宮﹐一水縈流處處通。畫閣晝開遲日畔﹐禪房夜掩碧雲中。平川不見龍行雨﹐幽谷遙聞虎嘯風。偶與遊人論法要﹐眞元浩浩理無窮。」

應物﹐大中時江南詩僧也﹐與羅鄴唱酬﹐作《九華山記》。

僧可朋

可朋﹐丹稜人。少與延讓爲風雅之友﹐有詩千餘篇﹐號《玉壘集》。曾題洞庭詩雲「水涵天影闊﹐山拔地形髙。」贈友人曰「來多不似客﹐坐久卻垂簾。」歐陽炯以此比孟郊﹑賈島言。其好飲酒﹐貧無以償酒債﹐以詩賙之。可朋自號「醉髠」。《贈方幹詩》云「月裏豈無攀桂分﹐湖中空賞釣魚休。」《杜甫舊居》云「傷心盡日有啼鳥﹐獨步殘春空落花。」《寄齊己》云「惟陪北楚三千客﹐多話東郊十八賢。」《劉公詩話》云「有詩僧讀洪州滕王閣詩﹐謂守者﹕『詩總不佳﹐何不除卻﹖』守云﹕『僧能佳乎﹖』卽吟曰﹕『洪州太白方﹐積翠滿穹蒼。萬古遮新月﹐半天無夕陽。』守異之。然南方浮屠﹐能詩者多矣。予嘗見可朋詩云﹕『虹收千丈雨﹐潮弄半江天。』又云﹕『詩因試客分題僻﹐棋爲饒人下著低。』不減唐人。」出《詩話》。

孟昶廣政十九年﹐賜詩僧可朋錢十萬﹐帛五十匹。孟蜀歐陽迥與可朋爲友﹐是歲酷暴中﹐歐陽命同僚納涼於淨眾寺﹐依林亭列樽俎﹐眾方歡適。寺之外皆耕者﹐曝背烈日種耘田﹐擊腰鼓以適倦。可朋遂作《耘田鼓詩》以贄歐陽﹐眾賓閱已﹐遽命撤飲。詩曰「農捨田頭鼓﹐王孫筵上鼓。擊鼓兮皆爲鼓﹐一何樂兮一何苦。上有烈日﹐下有焦土。願我天翁﹐降之以雨﹐令桑麻熟﹐倉箱富﹐不饑不寒﹐上下一般。」言𨿽淺近﹐而極於理。君子謂可朋諫而歐陽善聽焉。

朋《賦洞庭》云「周極八百里﹐凝眸望則勞。水涵天影闊﹐山拔地形髙。賈客停非久﹐漁翁轉幾遭。颯然風起處﹐又是鼓波濤。」

僧云表

《寒食詩》云「寒食悲看郭外春﹐野田無處不傷神。平原壘壘傷新冢﹐半是去年來哭人。」

卷七十五

僧虛中僧貫休僧齊己殷七七許碏許宣平裴翛然

僧虛中

《寄中條司空圖侍郎詩》曰「門徑放莎垂﹐往來投刺稀。有時聞禦札﹐特地掛朝衣。嶽信僧傳去﹐天香鶴帶歸。他年二南旨﹐無復更衰微。」聞一作開。又云「逍遙短褐成﹐一劍動精靈。白晝夢仙島﹐淸晨禮道經。黍苗侵野逕﹐桑椹污閒庭。肯要爲鄰者﹐西南太華淸。」圖《贈虛中》云「十年華嶽峯前住﹐只得虛中兩首詩。」言得其意趣也。

虛中﹐宜春人也。遊瀟湘山水﹐與齊己﹑尙顏﹑棲蟾爲詩友﹐住湘西粟城寺。潭州馬氏子希振侍中好事﹐每出﹐迎納於詩閣。虛中好燒火﹐煙昏彩翠﹐去後﹐又復粉飾。又《題馬侍郎池亭》云「嘉魚在深處﹐幽鳥立多時。」

《聽軒轅先生琴》云「訣妙與功精﹐通宵膝上橫。一堂風冷淡﹐千古意分明。坐客神魂凝﹐巢禽耳目傾。酷哉商紂世﹐曾不遇先生。」

《芳艸》云「綿綿芳艸綠﹐何處動深思。金穀人亡後﹐沙場日暖時。龍鱗藏有瑞﹐風雨灑無私。欲采蘭兼蕙﹐淸香可贈誰。」

《善捲壇》云「耕荒鑿原時﹐髙趣在希夷。大舜欲遜國﹐先生空斂眉。五溪淸不足﹐千古美無虧。縱遣亡淳者﹐何人投所思。」亡淳字傳疑。

《經賀監舊居》云「不戀明皇寵﹐歸來鏡水隅。道裝汀鶴識﹐春醉釣人扶。逐朵雲如吐﹐成行雁似驅。蘭亭名景在﹐蹤迹未爲孤。」

《贈屏風巖棲蟾上人》云「巖房髙且靜﹐住此幾寒暄。鹿嗅安禪石﹐猿啼乞食村。朝陽生樹罅﹐古道透云根。獨我閒相覓﹐淒涼碧洞門。」

《泊洞庭》云「槐柳未知秋﹐依依館驛頭。客心俱念遠﹐時雨自相畱。浪沒貨魚市﹐帆髙賣酒樓。夜來思展轉﹐故里在南州。」

僧貫休

姓姜氏﹐字徳隱﹐婺州蘭溪人。錢鏐自稱吳越國王﹐休以詩投之曰「貴逼身來不自由﹐幾年勤苦蹈林邱。滿堂花醉三千客﹐一劍霜寒十四州。萊子衣裳宮錦窄﹐謝公篇詠綺霞羞。他年名上淩煙閣﹐豈羨當時萬戶侯。」鏐諭攺爲四十州﹐乃可相見﹐曰「州亦難添﹐詩亦難攺。然閒雲孤鶴﹐何天而不可飛。」遂入蜀﹐以詩投王建曰「河北河南處處災﹐惟聞金蜀少塵埃。一瓶一缽垂垂老﹐萬水千山得得來。秦苑幽棲多勝景﹐巴歈陳貢愧非才。自慚林藪龍鐘者﹐亦得親登郭隗臺。」建遇之甚厚。建二年﹐召令誦近詩﹐時貴戚皆坐﹐休欲諷之﹐乃稱《公子行》云「錦衣鮮華手擎鶻﹐閒行气貌多輕忽。稼穡艱難總不知﹐五帝三皇是何物。」建稱善﹐貴幸皆怨之。休與齊己齊名﹐有《西嶽集》十卷﹐吳融爲之序。卒死於蜀。

休每得句云「只堪供養佛。」故《懷贈武昌棲一》云「風淸江上月﹐霜灑月中砧。得句先呈佛﹐無人知此心。」

休工篆隸﹐初在荊州﹐成中令問其筆法﹐曰「此事須登壇而授﹐詎可艸艸言之。」成怒﹐遞放黔中﹐因爲《病鶴詩》曰「見說气淸邪不入﹐不知爾病自何來。」

「赤旃壇塔六七級﹐白菡萏花三四枝。禪客相逢只彈指﹐此心能有幾人知。」石霜問云「如何是此心﹖」休不能答。石霜云「汝問我答。」休卽問之﹐霜云「能有幾人知。」

唐末寇亂﹐休避地渚官﹐荊帥髙氏優待之﹐館於龍興寺。會有謁宿﹐話時政不治。乃作《酷吏詞》以刺之云「霰雨灂灂﹐風吼如斸。有叟有叟﹐暮投我宿。吁嘆自語﹐云太苛酷。如何如何﹐掠脂斡肉。吳姬唱一曲﹐等閒破紅束。韓娥唱一曲﹐錦段鮮照屋。寧知一曲兩曲歌﹐曾使千人萬人哭﹔不惟哭﹐亦白其頭饑其族。所以祥風不來﹐和風不復。蝗兮蠈兮﹐東西南北。」遂離荊門﹐立趨井絡﹐上蜀主《陳情》之詩。

《春山行》云「重疊太古色﹐蒙蒙花雨時。好山行恐盡﹐流水語相隨。黑壤生紅葉﹐黃猿領白兒。因思石橋日﹐曾與道人期。」

《晚泊湘江懷古》云「煙浪蒙秋色﹐髙吟似得鄰。一輪湘渚月﹐千古獨醒人。岸濕穿花遠﹐風香禱廟頻。只應諛佞者﹐到此不傷神。」

《天臺老僧》云「獨住無人處﹐松龕嶽雪侵。僧中九十臘﹐云外一生心。白髮垂不剃﹐靑眸笑更深。猶能指孤月﹐爲我暫開襟。」

《寒夜思盧山賈生》云「山兄詩僻甚﹐寒夜更何爲。覓句如頑坐﹐嚴霜打不知。石膏粘木履﹐崖栗落冰池。近見禪僧說﹐生涯勝往時。」

《雪夜寄友人》云「皓彩中宵合﹐開門失所從。何年今夜意﹐共子老孤孤。气射燈花落﹐光侵壁罅濃。惟君心似我﹐吟到五更鐘。」

《苦熱》云「松桂晝不動﹐陽烏飛半天。稻麻傾結實﹐沙石欲生煙。毒气仍幹扇﹐髙枝不立蟬。舊山多積雪﹐歸去是何年。」

《途中逢周朴》云「東西南北路﹐相遇共興衰。世獨無知己﹐子從何處來。菊衰芳艸在﹐程遠宿煙開。儻遇中興主﹐還應不用媒。」

《題嶧桐律師院》云「律中麟角者﹐髙淡出塵埃。芳艸不曾觸﹐幾生如此來。壑風吹磬斷﹐杉露滴花開。如結林中社﹐伊余願一陪。」

《言詩》云「經天緯地物﹐動必是仙才。幾處覓不得﹐有時還自來。眞風含素髮﹐秋色入靈臺。吟向霜蟾下﹐終須神鬼哀。」

《休糧僧》云「不食更何求﹐自由終自由。身輕嫌衲重﹐天旱爲民愁。供器誰將去﹐生臺蟻不遊。會須傳此術﹐歸去老林丘。」

《觀地獄圖》云「峨峨冰劍閣﹐有樹不堪攀。佛手遮不得﹐人心似等閒。周王應未雪﹐白起作何顏。盡日空彈指﹐忙忙塵世間。」

《山居五首》云「休話喧嘩事事難﹐山翁只合住深山。數聲淸磬是非外﹐一个閒人天地間。綠圃空階云冉冉﹐異禽靈艸水潺潺。無人爲向君王道﹐巖桂枝髙正好攀。」「詎是言休卽便休﹐淸泠孤坐碧溪頭。三間茅屋無人到﹐十里松關獨自遊。明月淸風宗炳社﹐夕陽秋色庾公樓。修心未到無心地﹐萬種千般逐水流。」「心心心不住希夷﹐石室巉巖白髮垂。惜竹不除當路筍﹐愛松畱得礙人枝。焚香開卷云生砌﹐捲箔冥心月在池。無限故人頭盡白﹐不知頭白又何之。」「自古浮華能幾朝﹐逝波終日去滔滔。漢王廢苑生秋艸﹐吳主荒宮入夜濤。滿屋黃金機不息﹐一頭白髮气猶髙。豈知物外金仙子﹐甘露天香滴毳袍。」「翠竇煙巖畫不成﹐桂香瀑沫雜芳馨。撥霞掃雪和雲母﹐掘石移松得茯苓。好鳥傍花窺玉磬﹐嫩苔和水汲金瓶。從他人說從他笑﹐地覆天翻也只寧。」

《經東林寺》云「白薝卜花露滴滴﹐碧苾芻艸雨蒙蒙。田地更無塵一點﹐是何人合住其中。」

《夜夜曲》云「蟪蛄切切風騷騷﹐芙蓉噴香蟾蜍髙。孤燈耿耿徵婦勞﹐更深撲落金錯刀。」

《古意》云「乾坤有淸气﹐散入詩人脾。聖賢遺淸風﹐不在惡木枝。千人萬人中﹐一人兩人知。憶在東溪日﹐花開葉落時。幾擬以黃金﹐鑄作鐘子期。」

僧齊己

僧齊己﹐有詩名﹐住襄州﹐謁鄭谷獻詩云「髙名喧省闥﹐雅頌出吾唐。疊巘供秋望﹐無雲到夕陽。自封修藥院﹐別下著僧牀。幾夢中朝事﹐久離鴛鷺行。」谷覽之云「請攺一字﹐方可相見。」經數日再謁﹐稱已攺得﹐詩云「別掃著僧牀。」谷嘉賞﹐結爲詩友。

《還人詩卷》云「李賀李白遺機杼﹐散在人間不知處。聞君收在芙蓉江﹐日聞鮫人織秋浦。金梭札札文離離﹐吳姬越女羞上機。鴛鴦浴煙鸞鳳飛﹐澄江曉映餘霞輝。仙人手持玉刀尺﹐寸寸酬君與珠璧。裁作霞裳何處披﹐紫皇殿裏深相覓。」

後唐明宗太子從榮﹐好作歌詩﹐髙輦輩多依附之。《觀棋詩》云「看他終一局﹐白卻少年頭。」齊己《中秋詩》云「東林莫礙漸髙勢﹐四海正看當路時。」從榮果謀不軌﹐唱和者言涉嫌疑﹐皆就誅﹐惟齊己得荊帥髙令公匿而獲免。

《中秋月》云「空碧無雲露濕衣﹐眾星光外湧淸規。東樓莫礙漸髙勢﹐四海待看當路時。還許分明吟皓魄﹐肯教幽暗取丹枝。可憐半夜嬋娟影﹐正對五侯殘酒卮。」

《早行》云「舟子相呼起﹐長沙未五更。幾看星月在﹐猶帶夢魂行。鳥亂村林迥﹐人喧水柵橫。蒼茫平野水﹐慚愧遠峯名。」

《詠雁》云「瀟湘水暖全迷鶴﹐邏沙川寒只有雕。誰向孤舟憶兄弟﹐坐看連雁渡橫橋。」

《詠鶯》云「何事經年閟好音﹐暖風催出囀喬林。羽毛新刷陶潛菊﹐喉舌初調叔夜琴。怕雨並棲紅杏密﹐避人雙入綠楊深。曉來枝上千般語﹐似共桃花訴舊心。」

《夏日艸堂作》云「沙泉帶艸堂﹐紙帳捲空牀。靜是眞消息﹐吟非俗肺腸。園林坐淸影﹐梅杏嚼紅香。誰住原西寺﹐鐘聲送夕陽。」

《寄方漧處士鑑湖舊居》云「賀監舊山川﹐空來近百年。聞君與琴鶴﹐終日在漁船。島露深秋石﹐湖澄半夜天。雲門幾回去﹐題徧好林泉。」

《寄錢唐羅給事》云「噴噴嘔讒書﹐無人誦子虛。傷心天祐末﹐搔首懿宗初。海樹靑叢短﹐湖山翠點疏。秋濤看足否﹐羅剎石邊居。」

《戊辰歲湖中寄鄭谷郎中》云「白髮久慵簪﹐常聞病亦吟。瘦應成鶴骨﹐閒想似禪心。上國楊花亂﹐滄洲荻筍深。不堪思翠蓋﹐西望獨沾襟。」

《劍客》云「拔劍繞殘樽﹐歌終便出門。西風滿天雪﹐何處報人恩。勇死尋常事﹐輕仇不足論。翻嫌易水上﹐細碎動離魂。」

《歸雁》云「塞門春亦暖﹐連影起蘋風。云夢千行去﹐瀟湘一夜空。江人空舉网﹐虜將又虛弓。莫失南來伴﹐衡陽樹卽紅。」

《東林作寄金陵知己》云「十八賢眞在﹐時來拂榻看。已知前事遠﹐更結後人難。泉滴勝淸磬﹐松香掩白壇。憑君聽朝貴﹐誰欲厭簪冠。」

《山寺喜道士至》云「閏年春過後﹐山寺始花開。還有無心者﹐閒尋此境來。鳥幽聲忽斷﹐茶好味重回。知住南巖久﹐冥心坐綠苔。」

《老將》云「破虜與平戎﹐曾居第一功。明時不用武﹐白首向秋風。馬病霜飛艸﹐弓閒雁過空。兒孫己成立﹐膽气亦英雄。」

《聞貫休下世》云「吾師詩匠者﹐眞个碧雲流。爭得梁太子﹐重爲文選樓。錦江新塳樹﹐婺女舊山秋。欲去焚香禮﹐啼猿哭阻修。」

《登祝融峯》云「猿鳥共不到﹐我來身欲浮。四邊空碧落﹐絕頂正淸秋。宇宙知何極﹐華夷見細流。壇西獨立久﹐白日轉神州。」

《贈孫生》云「見君詩自別﹐君是繼詩人。道出千途外﹐功爭一字新。寂寥中影迹﹐霜雪裏精神。待折東堂桂﹐歸來更苦辛。」

《邊上》云「漢地從休馬﹐邊人自牧羊。都來消帝道﹐渾不用兵防。艸上孤城白﹐沙翻大漠黃。秋風起邊雁﹐一一向瀟湘。」

《行路難》云「下浸與髙盤﹐不爲行路難。是非眞險惡﹐反覆作峯巒。漆愧同時黑﹐朱慚巧處丹。令人畏相識﹐欲畫白雲看。」

《觀水》云「範蠡東浮闊﹐靈均北泛長。誰知遠煙浪﹐別有好思量。故國門前急﹐天崖照裏忙。難收樓上興﹐渺漫正斜陽。」

《聽李先生琴》云「仙子弄瑤琴﹐仙山杉月深。此聲含太古﹐誰聽到無心。灑石霜千片﹐噴空瀑萬尋。何人傳指法﹐攜向海中岑。」

《寄陸龜蒙》云「萬卷功何用﹐徒稱處士休。閒歌太古石﹐醉聽洞庭秋。道在誰開口﹐詩成自點頭。中間欲相訪﹐尋便阻戈矛。」

《自題》云「禪外求詩妙﹐年來鬢已秋。未曾將一字﹐容易謁諸侯。掛夢山皆遠﹐題名石盡幽。敢言梁太子﹐傍采碧雲流。」

《聽泉》云「落石幾萬仞﹐冷聲飄遠空。髙秋初雨後﹐半夜亂山中。只有照壁月﹐更無吹葉風。昔曾廬嶽聽﹐到曉與僧同。」

《宿簡寂觀》云「萬壑雲霞影﹐千峯松桂聲。如何教下士﹐容易信長生。月共虛無白﹐香和沆瀣淸。閒尋古廊畫﹐記得列仙名。」

《觀燒》云「獵獵寒蕪引﹐乘風勢不還。放來應有主﹐焚去到何山。焰入空蒙裏﹐煙飛蒼莽間。石中有良玉﹐惆悵但傷顏。」

齊己﹐本姓胡﹐名得生。詩名多在湖湘間﹐與鄭谷爲詩友。

殷七七

殷七七﹐名文祥﹐周寶舊於長安識之﹐及寶移鎭浙西﹐七七忽至﹐寶禮貌益勤。每醉吟曰「琴彈碧玉調﹐鑪養白朱砂。解造逡巡酒﹐能栽頃刻花。」鶴林寺杜鵑花﹐云貞元中外國僧自天臺缽盂中以藥養其根﹐來植於此寺﹐僧飾花院﹐或見女子遊花下﹐或謂花神也。一日﹐寶謂七七曰「鶴林寺花﹐天下奇絕﹐嘗聞能開頃刻花﹐可開於重九乎﹖」曰「可。」乃前二日往鶴林寺宿。中夜﹐女子謂七七曰「妾爲上玄命﹐下司此花﹐非久卽歸閬苑﹐今與道者開之。」來日晨起﹐寺僧訝花漸拆﹐至九日﹐爛熳如春。後經兵火﹐其花遂亡。

許碏

碏遊江淮間﹐常醉吟曰「閬苑花前是醉鄕﹐踏翻王母九霞觴。羣仙拍手嫌輕脫﹐謫向人間作酒狂。」

碏﹐自稱髙陽人﹐少爲進士﹐累舉不第。後得道於蛾眉山。

許宣平

新安人也。常掛一花瓠及曲竹枝﹐醉則歌曰「負薪朝出賣﹐沽酒日西歸。路人莫問歸何地﹐穿白雲行入翠微。」好事者題於壁。李白自翰林出﹐東遊﹐覽詩嘆曰「仙人也﹗」

裴翛然

唐道士裴翛然﹐楚州刺史思訓之子。爲人詼諧﹐彊學不成一名。好詩酒﹐善丹靑﹐解絲竹。開元中﹐嘗夜醉臥街﹐犯禁﹐乃爲詩曰「遮莫冬冬動﹐須傾滿滿杯。金吾如借問﹐但道玉山頹。」官不罪之也。出張彥遠《名畫記》。

卷七十六

僧太易僧惟審僧滄浩僧良義僧志定僧棲蟾僧曇翼僧淸塞僧無悶僧文益僧修睦僧景云

僧太易

《贈司空拾遺》云「侍臣何事辭云陛﹐江上微吟見雪花。望闕未承丹鳳詔﹐開門空對野人家。陳琳艸奏才還在﹐王粲登樓興不賒。髙館更吟塵外客﹐仍令歸路待瑤華。」

僧惟審

《賦得聞曉鶯啼》云「捲簾淸夢後﹐芳樹引流鶯。隔葉傳春意﹐穿花送曉聲。未調雲路翼﹐空負桂林情。莫盡關西興﹐羈愁正厭生。」

《別友人》云「一身無定處﹐萬里獨銷魂。芳艸迷歸路﹐春衣滴淚痕。幾時休旅食﹐向夜宿江村。欲識異鄕苦﹐空山啼暮猿。」

《春日旅懷呈知己》云「生涯萬事有蒼蒼﹐應任流萍便越鄕。春水獨行人漸遠﹐故園歸路夜空長。一聲隔浦猿啼夜﹐數滴驚心淚滿裳。不爲知音皆鮑叔﹐信憑江上去茫茫。」

僧滄浩

《畱別嘉興知己》云「一座東林寺﹐從來未下山。不因尋長者﹐無事到人間。宿雨愁爲客﹐寒禽散未還。空懷舊山月﹐童子誦經閒。」此詩已載僧皎然下。

僧良義

《秋山答盧鄴》云「風泉只向夢中聞﹐身外無餘可寄君。當戶一輪惟曉月﹐掛檐數片是秋云。」右張爲取此詩於《主客圖》

僧志定

「惟有樽前今夜月﹐當時曾照墮樓人。」句。「梧桐葉老蟬聲死﹐一夜洞庭波上風。」句。右張爲取作《主客圖》。

僧棲蟾

《再宿京口禪院詩》云「灘聲依舊水溶溶﹐岸影參差對梵宮。楚樹七回凋舊葉﹐江人兩至宿秋風。蟾蜍竹老搖疏白﹐菡萏池幹落碎紅。多病支郎念行止﹐曉來生計轉如蓬。」

《牧童》云「牛得自由騎﹐春風細雨飛。靑山靑艸裏﹐一笛一蓑衣。日出唱歌去﹐月明撫掌歸。何人得似爾﹐無是亦無非。」

《短歌行》云「蟾光堪自笑﹐浮世懶思量。身得幾時活﹐眼開終日忙。千門無壽藥﹐一鏡有愁霜。早向塵埃外﹐光陰任短長。」

《宿巴江》云「江聲五千里﹐瀉碧急於弦。不覺日又夜﹐爭教人少年。一汀巫峽月﹐兩岸子規天。山影似相伴﹐濃遮到曉船。」

《遊邊》云「邊云四顧濃﹐饑馬咬枯叢。萬里八九月﹐一身西北風。戍營天正黑﹐戰馬雪多紅。昨夜東歸夢﹐桃開晚色中。」

《寄南嶽元泰布衲》云「曹溪入室人﹐終老甚孤羣。四十餘年內﹐靑山與白雲。松和巢鶴看﹐果共野猿分。海外僧來說﹐髙名自小聞。」

僧曇翼

《招隱詩》云「連峯數千里﹐修林帶平津。雲起遠山翳﹐風至莄荒榛。茅茨隱不見﹐雞鳴知有人。躡蹬踐其迹﹐處處見遺薪。乃知百代下﹐固有上皇民。」

僧淸塞

《贈王道士》云「藥力資蒼鬢﹐應非舊日身。一爲嵩嶽客﹐幾葬洛陽人。冰縫瓢探水﹐云根斧斷薪。關西往來熟﹐誰得水銀銀。」

《山捨秋思》云「一從雲水住﹐曾不下西岑。故水故園在﹐秋庭秋葉深。泉流通井脈﹐虫響出墻陰。靜夜更聲徹﹐寒燈獨自吟。」

《早秋別盧玄休》云「此別經歲久﹐惟約半夜回。野渡人初過﹐前山雪未開。雁羣逢曉斷﹐秋色映春來。是夜蘆花宿﹐嚴家有釣臺。」

《贈幻羣法師》云「北京從別後﹐南越幾聽砧。住久白髭出﹐講長黃葉深。香連鄰捨像﹐磬徹遠巢禽。寂寞應關道﹐何人見此心。」

《送耿逸人南歸》云「南行隨越僧﹐舊業一池菱。兩鬢已如雪﹐五湖歸掛罾。夜濤鳴柵鎖﹐寒葦露船燈。此去應無事﹐卻來期未能。」

《辭姚合》云「波濤千里隔﹐抱疾亦相尋。會宿逄髙燒﹐辭歸值雨淋。叢桑山店迥﹐孤燭海船深。尙有重來計﹐知無省閣心。」

《早秋至郭勁書齋》云「暑消崗捨淸﹐閒坐有餘情。石水生茶味﹐秋風減扇聲。遠云收海雨﹐靜角掩山城。此地秋吟苦﹐時來繞菊行。」

《送晏上人》云「絕頂無禪侶﹐長懷落髮師。齋歸門掩雪﹐講徹樹生枝。沙井泉燈疾﹐秋鐘韻盡遲。將行誰請住﹐又爽禁城期。」

《送康沼歸建業》云「南朝秋色滿﹐歸去思何如。帝業空城在﹐民耕壞冢多。月明臺獨上﹐栗綻寺頻過。籬下西江闊﹐相思見白波。」

《贈柏巖禪師》云「野寺絕依念﹐空山曾徧行。老來披衲重﹐病起讀經生。乞食嫌村遠﹐尋溪愛路平。多年柏巖住﹐不記柏巖名。」

《贈胡僧》云「瘦影無血色﹐艸履著從穿。閒語似持咒﹐不眠同坐禪。背經來漢地﹐袒膊過冬天。情性人難會﹐遊方應信緣。」

《贈絕粒僧》云「一齋難過日﹐況復更休糧。養力時行道﹐聞鐘不上堂。惟畱煨藥火﹐不寫化金方。舊有山廚在﹐從僧請作房。」

《晚秋江館》云「病寄西州居帶城﹐傍門髙柳一蟬鳴。澄江月上見魚擲﹐荒徑葉幹聞犬行。越嶠夜無侵閣色﹐寺鐘涼有隔原聲。故園賣盡休歸去﹐湖水秋來空自平。」

《贈李道士》云「布褐髙眠石竇春﹐迸泉多濺黑紗巾。昂頭說易當閒客﹐落手圍棋對俗人。自算天年窮甲子﹐誰同雨夜守庚申。擬歸太華何時去﹐他日相逢乞藥銀。」

《秋日同朱慶餘懷少室舊隱》云「曾居少室黃河畔﹐秋夢長懸未得回。扶病十年離水石﹐思歸一夜隔風雷。荒齋幾度曾眠起﹐晚菊頻經塵路來。燈下此心誰共說﹐傍松幽逕幾多苔。」

《宿隱靜寺》云「一宿五峯杯渡寺﹐虛廊中夜磬聲分。疏林未落上方月﹐幽澗忽生平地云。髙鳥背泉生靜景﹐遠人當燭想遺文。暫來此地歇勞足﹐望斷故園滄海濆。」

《湘漢懷傑公》云「一宿空山聽急流﹐仍同賈客坐孤舟。遠書來隔巴陵雨﹐雙鬢去驚彭蠡秋。不擬爲身謀舊業﹐終求斷谷隱蒿丘。吾宗尙作無憀者﹐中夜廢吟生旅愁。」

《重陽詩》云「云木疏黃秋滿川﹐茱萸風裏一樽前。幾回爲客逢佳節﹐曾見何人再少年。霜報徵衣冷鍼指﹐雁驚幽隱泣雲泉。古來醉樂皆難得﹐畱取窮通委上天。」

師﹐東洛人﹐姓周氏。少從浮圖﹐法名淸塞﹐遇姚合而返初﹐易名賀。初與賈長江﹑無可齊名。賀《哭柏巖師》云「林逕西風急﹐松枝講鈔余。凍髭亡夜剃﹐遺偈疾時書。地燥焚身後﹐堂空臥影初。此時頻淚下﹐曾省到吾廬。」時島亦有詩云「苔覆石牀新﹐師曾過幾春。寫畱行道影﹐焚卻坐禪身。塔院關松雪﹐房廊鎖露塵。自嫌雙淚下﹐不是解空人。」時謂相侔云。

「兩鬂已垂白﹐五湖歸釣魚。」《送耿山人》句。「夜濤驚柵鎖﹐寒葦露船燈。」《送耿逸人南歸》句。「谷水生茶味﹐林風減扇聲。」《早秋遇郭涯書堂》句。「香連鄰捨像﹐磬徹遠巢禽。」《送幻羣法師》句。「伊流背行客﹐嶽響答淸猿。」《出關寄賈島》句。右張爲取作《主客圖》。

唐有周賀詩﹐卽淸塞也。

《秋宿洞庭》云「洞庭初葉下﹐旅客不勝愁。明月天涯夜﹐靑山江上秋。一官成白首﹐萬里寄滄洲。只被浮名系﹐寧無愧海鷗。」

《巴陵秋思》云「楊州已寒色﹐楚田方刈禾。歸心病起切﹐敗葉夜來多。細雨城蟬噪﹐夕陽嶠客過。故鄕餘業在﹐杳隔洞庭波。」

《嶽陽樓》云「平楚起寒色﹐杪秋猶未還。世情何處淡﹐湘水向人閒。空翠隱髙鳥﹐夕陽歸遠山。孤舟萬餘里﹐惆悵洞庭間。」三詩作周賀。

方幹《滁上懷賀》云「就枕忽不寐﹐孤懷興嘆初。南譙收舊曆﹐上苑絕來書。暝雪細聲積﹐晨鐘寒韻疏。侯門昔彈鋏﹐曾共食無魚。」

僧無悶

《暮春送人》云「折柳亭邊手重攜﹐江煙淡淡艸萋萋。杜鵑不顧離人意﹐更向落花枝上啼。」

《寒林石屏》云「艸堂無物伴身閒﹐惟有屏風枕簟間。本向他山求得石﹐卻於石上看他山。」

僧文益

《看牡丹》云「擁毳對芳叢﹐由來趣不同。發從今日白﹐花是去年紅。艷色隨朝露﹐馨香逐晚風。何須待零落﹐然後始知空。」

《睹木平和尙》云「木平山里人﹐貌古年復少。相看陌路同﹐論心秋月皎。懷衲綫非蠶﹐助歌聲有鳥。城闕今日來﹐一謳曾已曉。」

僧修睦

《秋日閒居》云「是事不相關﹐誰人似此閒。捲簾當白晝﹐移榻對靑山。野鶴眠松上﹐秋苔長雨間。嶽僧頻有信﹐昨日得書還。」

《宿嶽陽開元寺》云「竟夕憑虛檻﹐何當興嘆頻。往來人自老﹐今古月長新。風送沈漁唱﹐松疏露鶴身。無眠鐘又動﹐幾客在迷津。」

《雪中送人北遊》云「然知心去速﹐其柰雪飛頻。莫笑無危道﹐𨿽平更陷人。遠郊光接漢﹐曠野色通秦。此去迢遙極﹐卻回應過春。」

《送邊將》云「人盡有離別﹐而君獨無嗟。言將身報國﹐敢望祿榮家。戰思風吹野﹐鄕心月滿沙。歸期定何日﹐塞北樹無花。」

《睡起作》云「長空秋雨歇﹐睡起覺精神。看水看山坐﹐無名無利身。偈吟諸祖意﹐茶碾去年春。此外誰相識﹐孤云到砌頻。」

《賣松者》云「求利有何限﹐將松入市來。直饒人買去﹐也向柳邊栽。細葉猶粘雪﹐孤根尙惹苔。知君用心錯﹐舉世重花開。」

《落葉》雲「雨過閒田地﹐重重落盡紅。翻思向春日﹐肯信有秋風。幾處隨流水﹐河邊亂暮空。只應松自立﹐而不與君同。」

《落花》云「一片又一片﹐等閒苔面紅。不能延數日﹐開亦是春風。公子歌聲歇﹐詩人眼界空。遙思故山下﹐經雨兩三叢。」

《題田道者院》云「入門空寂寂﹐眞个出家兒。有行鬼不見﹐無心人謂癡。古巖寒柏對﹐流水落花隨。欲別一何懶﹐相從所恨遲。」

《題東林》云「欲去不忍去﹐徘徊吟繞廊。水光秋澹蕩﹐僧好語尋常。碑古苔文疊﹐山晴鐘韻長。翻思南嶽上﹐欠此白蓮香。」

《思齊己上人》云「同人與流俗﹐相謂好襟靈。有口不他說﹐長年自誦經。水聲秋後室﹐山色晚來庭。客問修何法﹐指松千歲靑。」

《送玄泰禪師》云「去去去何住﹐一盂兼一瓶。水邊寒艸白﹐鳥外晚峯靑。宿處林聞虎﹐行時天有星。回期誰可定﹐浮世重看經。」

《三生石》云「聖迹誰會得﹐每到亦徘徊。一尙不可得﹐三從何處來。淸宵寒露滴﹐白晝野雲隈。應是表靈異﹐凡情安可猜。」

僧景云

《老僧》云「日照西山雪﹐老僧門始開。凍瓶粘柱礎﹐宿火陷鑪灰。童子病歸去﹐鹿麋寒入來。齋鐘知漸近﹐枝鳥下生臺。」

《溪叟》云「溪翁居處靜﹐溪鳥入門飛。早起釣魚去﹐夜深乘月歸。露香菇米熟﹐煙暖荇絲肥。瀟灑塵埃外﹐扁舟一艸衣。」

《畫松》云「畫松一似眞松樹﹐且待尋思記得無。曾在天臺山上見﹐石橋南畔第三株。」

岑參有《偃師東與韓樽同詣景云上人卽事》云「山陰老僧解楞伽﹐潁陽歸客遠相過。煙深艸濕昨夜雨﹐雨後秋風渡漕河。空山終日塵事少﹐平郊遠見行人小。尙書磧上黃昏鐘﹐別駕渡頭一歸鳥。」

卷七十七

僧棲一僧可止僧卿云僧處默僧澹交僧若虛僧僧巒僧曇域僧懷楚僧懷浦僧慕幽僧尙顏僧善生

僧棲一

《垓下懷古》云「緬想咸陽事可嗟﹐楚歌哀怨思無涯。八千子弟歸何處﹐萬里鴻溝屬漢家。弓指陣前爭日月﹐血流垓下定龍蛇。拔山力盡烏江水﹐今古悠悠空浪花。」

《武昌懷古》云「戰國城池盡悄然﹐昔人遺迹徧山川。笙歌罷吹幾多日﹐臺榭荒涼七百年。蟬響夕陽風滿樹﹐雁橫秋島雨來天。傷嗟世事如流水﹐空見蘆花一釣船。」

僧可止

《贈楚川長老》云「瘦顏顴骨見﹐滿面雪毫垂。坐石鳥疑死﹐出門人謂癡。照身潭入楚﹐浸影檜生隋。太白曾經夏﹐淸風涼四肢。」

《哭賈島》云「燕生松雪地﹐蜀死葬山根。詩僻降今古﹐官卑誤子孫。塳欄寒月色﹐人哭苦吟魂。暮雨滴碑字﹐年年添蘚痕。」

《送僧》云「四海無拘系﹐行心興自濃。百年三事衲﹐萬里一枝筇。夜減當晴影﹐春消過雪蹤。白雲深處去﹐知宿在何峯。」

《寄麥積山會如長老》云「默然如大道﹐塵世不相關。靑檜行時靜﹐白雲禪處閒。貧髙一生行﹐病長十年顏。夏滿期遊寺﹐尋山又下山。」

《雪十二韻》云「落處咸過尺﹐翛然物像淒。瑞凝金殿上﹐寒甚玉關西。潤比江河普﹐明將日月齊。淩雲花頂膩﹐鎖徑竹梢低。出谷樵人怯﹐歸林野鳥迷。煮茶融破練﹐磨墨染成黳。陷兔埋平驛﹐和魚凍合溪。入樓消酒力﹐當檻寫詩題。道路依憑馬﹐朝昏委托雞。洞深猿作族﹐松亞鶴移棲。及夏淸巖穴﹐經春澑石梯。丰年兼泰國﹐天道育黥黎。」

《山居》云「雪消春力展﹐花漫洞門垂。果長纖枝曲﹐巖崩直道移。重猿圍淺井﹐斗鼠下疏籬。寒食煙微有﹐髙風勢徹陂。」

僧卿云

《秋日江居閒詠》云「寄居江島邊﹐閒詠見秋殘。艸白牛羊瘦﹐風髙猿鳥寒。檢方毉故疾﹐挑薺備中餐。時復停書卷﹐鋤沙種木蘭。」

《送人遊塞》云「去去玉關路﹐省君曾未行。塞深多伏寇﹐時靜欲屯兵。雪每先秋降﹐花常近夏生。閒陪射雕將﹐應到受降城。」

《長安言懷寄沈彬侍郎》云「故園黎嶺下﹐歸路接天涯。生作長安艸﹐勝爲邊地花。雁南飛不到﹐書北寄來賒。堪羨神仙客﹐靑雲早致家。」

《舊國裏》云「舊居黎嶺下﹐風景近炎方。地暖生春艸﹐家貧覺歲長。石房云過濕﹐松逕雨餘香。日久覺無事﹐詩書聊自彊。」

僧處默

《題聖果寺》云「路自中峯上﹐盤回出薜蘿。到江吳地盡﹐隔岸越山多。古木叢靑靄﹐遙天浸白波。下方城郭近﹐鐘磬接笙歌。」

《山中作》云「席簾髙掛枕髙欹﹐門掩垂蘿蘸碧溪。閒把史書眠一覺﹐起來山月過松西。」

《螢》云「熠熠與娟娟﹐池塘竹樹邊。亂飛如拽火﹐成聚卻無煙。微雨灑不滅﹐輕風吹欲然。昔時書案上﹐頻把作囊懸。」

《遠煙》云「靄靄前山上﹐凝光滿薜蘿。髙風吹不盡﹐遠樹得偏多。翠與晴雲合﹐輕將淑气和。正堪流野目﹐朱閣意如何。」

《送僧遊西域》云「一盂兼一錫﹐只此度流沙。野性難爲客﹐禪心卽是家。寺投云嶠雪﹐路入曉天霞。自說遊諸國﹐回應歲月賒。」

《憶廬山舊居》云「粗衣糲食老煙霞﹐勉抱衰顏惜歲華。獨鶴只爲山客伴﹐閒雲常在野僧家。叢生嫰蕨沾松粉﹐自落幹薪帶蘚花。明月淸風舊相識﹐十年歸恨可能賒。」

《題棲霞僧房》云「名山不取買山錢﹐任創花宮近碧巓。松桂老依雲裏寺﹐樓臺深鎖洞中天。風經險嶂回疏雨﹐石倚危屏掛落泉。欲結茅庵共師坐﹐肯饒多少薜蘿煙。」

《織婦》云「蓬鬢蓬門積恨多﹐夜闌燈下不停梭。成縑猶自賠錢納﹐未直靑樓一曲歌。」

僧淡交

《病後作》云「未得身亡法﹐此身終未安。病腸猶可洗﹐瘦骨不禁寒。藥少心神餌﹐經無气力看。悠悠片雲質﹐獨坐夕陽殘。」

《寫眞》云「圖形期自見﹐自見卻傷神。已是夢中夢﹐更逢身外身。水花凝幻質﹐墨彩染空塵。堪笑余兼爾﹐俱爲未了人。」

《效古》云「榮辱又榮辱﹐一何翻與覆。人生百歲中﹐孰肯死前足。玄鬢忽如絲﹐靑叢不再綠。自古爭名徒﹐黃金是誰祿。」

僧若虛

《樂眞觀》云「樂氏騎龍上碧天﹐東吳遺宅尙依然。悟來大道無多事﹐眞後丹元不直錢。老樹夜風虫咬葉﹐古垣春雨蘚生磚。松傾烏死桑田變﹐華表歸鄕未有年。」

《懷廬山舊隱》云「九疊嵯峨倚著天﹐每隨寒瀑下巖煙。深秋狷鳥來心上﹐夜靜杉松到眼前。書架想遭苔蘚裹﹐石窗應被薜蘿纏。一枝筇杖遊江北﹐不見鑪峯二十年。」

《古鏡》云「軒後洪鑪獨鑄成﹐蘚痕磨落月輪呈。萬般物像皆能鑑﹐一个人心不可明。匣內乍開鸞鳳活﹐臺前髙掛鬼神驚。百年肝膽堪將比﹐只怕頻看素髮生。」

僧僧巒

《蜀中送人遊廬山》云「君遊正值芳春月﹐蜀道千山皆秀發。溪邊十里五里花﹐云上三峯五峯雪。君上匡山我舊居﹐松蘿拋擲十年餘。君行試到山前問﹐山鳥只今相憶無。」

《牧童》云「牧童見人俱不會﹐盡著芒鞋戴蓑笠。朝陽未出眾山時﹐露滴蓑衣猶半濕。二月三月時﹐平原艸初綠。三个五个騎羸牛﹐前村後村未放牧。笛聲才一舉﹐眾稚齊歌舞。看看白日又西斜﹐各自騎牛又歸去。」

《逢老人》云「路逢一老翁﹐兩鬢白如雪。一里二里行﹐四回五回歇。」

僧曇域

《宿鄭諫議山居》云「堂開星斗邊﹐大諫采薇還。禽隱石中樹﹐月生池上山。涼風吹詠思﹐幽語隔禪關。莫擬歸城計﹐終防此地閒。」

《懷齊己》云「鬢髯秋景兩蒼蒼﹐靜對茅齋一炷香。病後身心俱澹薄﹐老來朋友半凋傷。峨眉山色侵云直﹐巫峽灘聲入夜長。猶喜深交有支遁﹐時時音信到松房。」

《贈島云禪師》云「遠庵枯葉滿﹐羣鹿亦相隨。頂骨生新發﹐庭松長舊枝。禪髙太白月﹐行出祖師碑。亂後潛來此﹐南人總不知。」

僧懷楚

《謝友人見訪畱詩》云「軒車誰肯到﹐泉石自相親。暮雨凋殘寺﹐秋風悵望人。庭新一片葉﹐衣故十年塵。賴有瑤華贈﹐淸吟愈病身。」

《送新平故人》云「遠聽鶬鶊思舊友﹐又因蝴蝶夢生涯。一千餘里河連郭﹐三十六峯寒到家。陰島宜分東曉雁﹐晴樓髙入上陽鴉。姜原廟北與君別﹐應笑薄寒悲落花。」

僧懷浦

《贈智丹三藏》云「壯歲心難伏﹐師心伏豈難。尋常獨在院﹐行坐不離壇。嶽雪當禪暝﹐松聲入咒寒。更因文字外﹐多把史書看。」

《初冬旅捨早懷》云「枕上角聲微﹐離情未息機。夢回三楚寺﹐寒入五更衣。月沒棲鳥動﹐霜晴凍葉飛。自慚行役早﹐深與道相違。」

僧慕幽

《冬日淮上別文上人》云「家國各萬里﹐同吟六七年。可堪隨北雁﹐迢遞向南天。水共行人遠﹐山將落日連。春淮有雙鯉﹐莫忘尺書傳。」

《酬和友人見寄》云「勞歌好自看﹐終久偶齊桓。五字若教易﹐一名爭得難。侵窗紅樹老﹐蔭砌雪花殘。莫效齊僚屬﹐東歸剪釣竿。」

《劍客》云「去住知何處﹐空將一劍行。殺人𨿽取次﹐爲事愛公平。戟立嗔髭鬢﹐星流忿眼睛。曉來湘市說﹐拂署別遼城。」

《柳》云「今古憑君一贈行﹐幾回折盡復重生。五株斜傍淵明宅﹐千樹低垂大尉營。臨水帶煙藏翡翠﹐倚風兼雨宿流鶯。隋皇堤上依依在﹐曾惹當時歌吹聲。」

《燈》云「鐘斷危樓鳥不飛﹐熒熒何處最相宜。香然水寺僧開卷﹐筆寫春幃客著詩。忽爾思多穿壁處﹐偶然心盡斷纓時。孫康勤苦誰能念﹐少減餘光借與伊。」

《三峽聞猿》云「誰向玆來不恨生﹐聲聲聲是斷腸聲。七千里外一家住﹐十二峯前獨自行。嶂雨晚藏神女廟﹐蠻煙寒鎖夜郎城。憑君且莫哀吟好﹐會待靑雲道路平。」

僧尙顏

《言興》云「矻矻被吟牽﹐因師賈閬仙。江山風月處﹐一十二三年。雅頌在於此﹐浮華致那邊。猶慚功未至﹐謾道近千篇。」

《懷陸龜蒙處士》云「布褐東南隱﹐相傳繼謝敷。髙譚夫子道﹐靜看海山圖。事厄傷心否﹐棋逄敵手無。關中花數內﹐獨不見菖蒲。」

《寄方漧處士》云「格外綴淸詩﹐詩名獨得知。閒居公道日﹐醉臥牡丹時。海鳥和濤望﹐山僧帶雪期。仍聞稱處士﹐聖主肯相違。」

《送陸肱入關》云「舟行復陸行﹐始得到咸京。準擬何人口﹐吹噓六義名。亂山遙減翠﹐叢菊早含英。衣錦還鄕日﹐他時有此榮。」

《早春送人歸嶽陽》云「久食主人魚﹐春來復舊居。遠無千里浪﹐輕有半船書。過片晴雲淡﹐消殘暮雪虛。嶽陽多異境﹐搜思勿令疏。」

《寄劉逸士》云「無愁無累者﹐偶向市朝遊。此後乘孤艇﹐依前入亂流。髙眠歌聖日﹐下釣坐淸秋。道不離方寸﹐而能混俗求。」

《寄陳陶處士》云「鐘陵城外住﹐諭似玉沈泥。道直貧嫌殺﹐神淸語亦低。雪深加酒債﹐春盡減詩題。記得曾邀宿﹐山茶又更攜。」

僧善生

《送玉禪師》云「飄然無定迹﹐迥與律乘違。入郭隨緣住﹐思山破夏歸。盂擎數家飯﹐衲乞幾人衣。洞了曹溪旨﹐寧輸俗者機。」

《送智光之南值雨》雲﹕「結束衣囊了﹐炎州定去遊。艸堂方惜別﹐山雨爲相畱。又得一宵話﹐免生千里愁。莫辭重卜日﹐後會必驚秋。」

《旅中答諭軍事問客情》云「一自遊他國﹐相逢少故人。縱然爲客樂﹐爭似在家貧。畜恨霜侵鬢﹐搜詩病入神。若非憐片善﹐誰肯問風塵。」

《贈盧逸人》云「髙眠巖野間﹐至藝敵應難。詩苦無多首﹐藥靈惟一丸。引泉魚落釜﹐攀果露沾冠。已得嵇康趣﹐逢迎事每闌。」

《劉夢得送舉師序》云「近古而降﹐釋子以詩聞於世者相踵焉。因定而得境﹐故翛然以淸﹔由慧而遣辭﹐故粹然以麗。信禪林之蘤萼﹐而戒河之珠璣也。柳儀曹謂文郁師背笈篋﹐懷筆牘﹐挾海溯江﹐獨行山林間﹐翛翛然模狀物態﹐搜伺隱隙﹐登髙遠望﹐淒愴超忽﹐遊其心以求勝語﹐若有程督之者。」此一節論浮屠能詩者﹐故載於卷末。

卷七十八

開元宮人楊氏女薛彥輔母林氏崔氏劉氏愼氏薛媛李季蘭侯氏如意中女子裴柔之魚玄機僖宗宮人張建封妓宮女女道士元淳

開元宮人

開元中﹐賜邊軍纊衣﹐制於宮中。有兵士於短袍中得詩曰「沙場徵戍客﹐寒苦若爲眠。戰袍經手作﹐知落阿誰邊。蓄意多添綫﹐含情更著綿。今生已過也﹐重結後生緣。」兵士以詩白帥﹐帥進呈。明皇以詩徧示宮中﹐曰「作者勿隱﹐不汝罪也。」有一宮人自言萬死。上深閔之﹐遂以嫁得詩者﹐謂曰「吾與汝結今生緣。」邊人感泣。

楊氏女

盈川侄女曰容華﹐有《新妝詩》云「宿鳥驚眠罷﹐房櫳乘曉開。鳳釵金作鏤﹐鸞鏡玉爲臺。妝似臨池出﹐人疑月下來。自憐終不見﹐欲去復徘徊。」

韓彥輔母林氏

《送男左貶詩》云「他日初投杼﹐勤王在飲冰。有辭期不罰﹐積意許相仍。謫宦今何在﹐禦冤猶未勝。天涯分越徼﹐驟騎速毗陵。腸斷腹非苦﹐書傳寫豈能。淚添江水遠﹐心劇海云蒸。明月珠難識﹐甘泉賦可稱。但將忠報主﹐何懼點靑蠅。」

彥輔﹐開元時登進士第。

右按﹕薛播伯父元曖﹐終於隰城丞。其妻濟南林氏﹐丹陽太守洋之妹﹐善屬文。有子彥輔﹑彥國﹑彥偉﹑彥云。及播兄據﹑總﹐並早孤﹐悉爲林氏訓導﹐立名開元﹑天寶間。彥輔﹑劇等七人﹐並舉進士﹐連中科名﹐衣冠榮之。

崔氏

盧校書年暮﹐取崔氏﹐結褵之後﹐爲詩曰「不怨盧郎年紀大﹐不怨盧郎官職卑。自恨妾身生校晚﹐不及盧郎年少時。」

劉氏或云趙氏

杜羔不第﹐將至家﹐其妻劉氏先寄詩云「良人的的有奇才﹐何事年年被放回。如今妻面羞君面﹐君到來時近夜來。」羔卽回。尋登第﹐又寄詩云「長安此去無多地﹐鬱鬱蔥蔥佳气浮。良人得意正年少﹐今夜醉眠何處樓。」

《雜言寄杜羔》云「君從淮海遊﹐再過杜蘭秋。歸來不須臾﹐又欲向梁州。梁州秦嶺西﹐棧道與云齊。羌虜萬餘落﹐戟矛自髙低。已念寡儔侶﹐復慮勞攀躋。丈夫重志气﹐兒女空悲啼。臨邛滯遊地﹐肯顧濁水泥。人生賦命有厚薄﹐君自遨遊我寂寞。」

羔登貞元年進士第﹐終工部尙書﹐贈右僕射﹐制云「生於士族﹐蘊爲公器。惇厚孝友﹐本乎天性。文學政事﹐出於餘力。自立朝右﹐藹然素風。司諫平刑﹐駁議廉問。凡所踐歷﹐不懈於位。以年致政﹐以疾就第。出處進退﹐皆葉時中。」白樂天之詞也。羔有詩﹐附李益門。羔有至性﹐父死河北﹐母不知所之﹐羔憂號終日﹐後竟得其母。又不知其父墓處﹐復得其墓於佛相柱下。後歷振武節度使。

愼氏

毗陵愼氏﹐三史嚴灌夫之妻﹐以無子被出﹐有詩曰「當時心事已相關﹐雨散雲收一餉間。便是孤帆從此去﹐不堪重過望夫山。」遂如初。《雲溪友議》。

薛媛

濠梁南楚材﹐旅遊陳潁﹐受潁牧之眷﹐無返舊意。其妻薛媛﹐寫眞寄之曰「欲下丹靑筆﹐先拈寶鏡端。已驚顏索寞﹐漸覺鬢凋殘。淚眼描將易﹐愁腸寫出難。恐君渾忘卻﹐時展畫圖看。」夫婦遂偕老焉。時人嘲之曰「當時婦棄天﹐今日夫棄婦。若不逞丹靑﹐空房應獨守。」《雲溪友議》。

李季蘭

《三峽流泉歌》云「妻家本住巫山云﹐巫山流水常自聞。玉琴奏出轉寥夐﹐直似當時夢中聽。三峽迢迢幾千里﹐一時流入幽闈裏。巨石崩崖指下生﹐飛泉走浪弦中起。初疑憤怒含雷風﹐復似嗚咽流不通。回湍曲瀨意將盡﹐時復滴瀝平沙中。憶昔元公爲此曲﹐能使仲容聽不足。一彈旣畢還一彈﹐願比流泉鎭相續。」

《寄韓校書》云「無事烏程縣﹐蹉跎歲月餘。不知蘭閣吏﹐寂寞意何如。遠水浮仙棹﹐寒星伴使車。因過大雷岸﹐莫忘八行書。」

《結素魚貽友人》云「尺素如殘雪﹐結爲雙鯉魚。欲知心裏事﹐看取腹中書。」

《得閻伯鈞書》云「情來對鏡懶梳頭﹐暮雨蕭蕭庭樹秋。莫怪欄桿垂玉箸﹐只緣惆悵對銀鉤。」

《送韓揆之江西》云「相看指楊柳﹐別恨轉依依。萬里江西水﹐孤舟何處歸。湓城潮不到﹐夏口信應稀。惟有衡陽雁﹐年年來去飛。」

季蘭五六歲﹐其父抱於庭﹐作詩《詠薔薇》云「經時未架卻﹐心緒亂縱橫。」父恚曰「此必爲失行婦也。」後竟如其言。

髙仲武云「士有百行﹐女有四徳。季蘭則不然。形器旣雄﹐詩意亦蕩﹐自鮑昭已下﹐罕有其倫。如『遠水浮仙棹﹐寒星伴使車』﹐此五言之嘉境也。上方班婕妤則不足﹐下比韓英則有餘。不以遲暮﹐亦一俊嫗。」

劉長卿謂季蘭爲女中詩豪。

侯氏

會昌中﹐邊將張暌防戎十年餘﹐其妻侯氏繡回文作龜形詩﹐詣闕進之。詩云「暌離已是十秋彊﹐對鏡那堪重理妝。聞雁幾回修尺素﹐見霜先爲制衣裳。開箱疊練先垂淚﹐拂杵調砧更斷腸。繡作龜形獻天子﹐願教徵客早還鄕。」侯氏賜絹三百匹﹐以彰才美。出《抒情詩》。

如意中女子

如意中女子﹐年九歲﹐能吟詩﹐則天試之﹐皆應聲而就。其兄辭去﹐則天令作詩送兄﹐遂賦云「別路云愁起﹐離亭葉正稀。所嗟人異雁﹐不作一行飛。」出《唐宋遺史》。

裴柔之

元微之自會稽拜尙書右丞﹐到京未逾月﹐出鎭武昌。裴夫人柔之難之曰「歲杪到家鄕﹐先春又赴任。」微之卽贈詩曰「窮冬到鄕國﹐正歲別京華。自恨風塵眼﹐常看遠地花。碧幢還照曜﹐紅粉莫咨嗟。嫁得浮雲婿﹐相隨卽是家。」柔之答曰「侯門初擁節﹐禦苑柳絲新。不是悲殊命﹐惟愁別是親。黃鶯遷古木﹐珠履從淸塵。想到千山外﹐滄江正暮春。」

魚玄機

《臨江樹》云「艸色連荒岸﹐煙姿入遠樓。葉鋪秋水面﹐花落釣人頭。根老藏魚窟﹐枝低拂客舟。拂一作傍。蕭蕭風雨夜﹐驚夢復添愁。」

玄機﹐咸通中西京咸宜觀女道士也﹐字幼微。善屬文﹐其詩有「綺陌春望遠﹐瑤徽春興多」﹐又「殷勤不得語﹐紅淚一雙流」﹐又「焚香登玉壇﹐端簡禮金闕」﹐又「云情自郁爭同夢﹐仙貌長芳又勝花」。後以笞殺女童綠翹事下獄﹐獄中有詩云「易求無價寶﹐難得有情郎。」又云「明月照幽隙﹐淸風開短襟。」

僖宗宮人

唐僖宗自內出袍千領﹐賜塞外吏士。神策軍馬眞﹐於袍中得金鎖一枚﹐詩一首云「玉燭制袍夜﹐金刀呵手裁。鎖寄千里客﹐鎖心終不開。」眞就市貨鎖﹐爲人所告﹐主將得其詩﹐奏聞。僖宗令赴闕﹐以宮人妻眞。後僖宗幸蜀﹐眞晝夜不解衣﹐前後捍禦。

張建封妓

樂天有《和燕子樓詩》﹐其序云「徐州張尙書有愛妓盼盼﹐善歌舞﹐雅多風態。予爲校書郎時﹐遊淮泗間﹐張尙書宴予﹐酒酣﹐出盼盼佐歡﹐予因贈詩﹐落句云﹕『醉嬌勝不得﹐風裊牡丹花。』一歡而去﹐爾後絕不復知﹐玆一紀矣。昨日司勛員外郎張仲素繪之訪余﹐因吟詩新﹐有《燕子樓詩》三首﹐辭甚婉麗﹐詰其由﹐乃盼盼所作也。繪之從事武寧累年﹐頗知盼盼始末﹐云張尙書旣歿﹐歸葬東洛﹐而彭城有張氏舊第﹐中有小樓名燕子﹐盼盼念舊愛而不嫁﹐居是樓十餘年﹐於今尙在。盼盼詩云﹕『樓上殘燈伴曉霜﹐獨眠人起合歡牀。相思一夜情多少﹐地角天涯不是長。』又云﹕『北邙松柏鎖愁煙﹐燕子樓中思悄然。自埋劍履歌塵散﹐紅袖香銷一十年。』又云﹕『適看鴻雁嶽陽回﹐又睹玄禽逼社來。瑤瑟玉簫無意緒﹐任從蛛网任從灰。』余嘗愛其新作﹐乃和之云﹕『滿窗明月滿簾霜﹐被冷燈殘拂臥牀。燕子樓中寒月夜﹐愁來只爲一人長。』『鈿帶羅衫色似煙﹐幾回欲起卽潸然。自從不舞霓裳曲﹐疊在空箱一十年。』『今春有客洛陽回﹐曾到尙書墓上來。見說白楊堪作柱﹐忍教紅粉不成灰。』又贈之絕句﹕『黃金不惜賣娥眉﹐揀得如花四五枝。歌舞教成心力盡﹐一朝身去不相隨。』後仲素以餘詩示盼盼﹐乃反覆讀之﹐泣曰﹕『自公薨背﹐妾非不能死﹐恐百載之後﹐人以我公重色﹐有從死之妾﹐是玷我公淸範也﹐所以偸生爾。』乃和白公詩云﹕『自守空樓斂恨眉﹐形同春後牡丹枝。舍人不會人深意﹐訝道泉臺不去隨。』盼盼得詩後﹐往往旬日不食而卒﹐但吟詩云﹕『兒童不識衝天物﹐謾把靑泥污雪毫。』」出《長慶集》。

宮女

天寶末﹐以楊妃﹑虢國寵盛﹐宮娥衰悴﹐不願備宮掖。有落葉題詩﹐隨禦水而流﹐云「舊寵悲秋扇﹐新恩寄早春。聊題一紅葉﹐將寄接流人。」顧況聞而和之云「愁見鶯啼柳絮飛﹐上陽宮女斷腸時。君恩不禁東流水﹐葉上題詩寄與誰。」旣達宸聰﹐由是遣出禁中者不少﹐或有「五使」之號焉。宣宗朝﹐又有題紅葉隨流者﹐爲盧渥得之。詩曰「水流何太急﹐深宮盡日閒。殷勤謝紅葉﹐好去到人間。」

女道士元淳

《寄洛中諸姊》云「舊國經年別﹐關河萬里思。題詩憑雁翼﹐望月想蛾眉。白髮愁偏覺﹐歸心夢獨知。誰憑離亂處﹐掩泣向南枝。」

卷七十九

張夫人崔仲容女郎張琰女郎崔公達女郎宋若昭女郎宋若荀女郎田娥女郎劉云薛濤女郎葛鴉兒女郎張文姬鮑君徽女郎張窈窕倡妓常浩女郎蔣蘊女郎劉媛廉氏彭伉妻程長文尼海印孫氏鶯鶯非煙徐月英

張夫人吉中孚侍郎妻

《拜新月》云「拜新月﹐拜月出堂前。暗魄深籠桂﹐虛弓未引弦。拜新月﹐拜月妝樓上。鸞鏡未安臺﹐蛾眉已相向。拜新月﹐拜月不勝情﹐庭前風露淸。月臨人自老﹐望月更長生。東家阿母亦拜月﹐一拜一悲聲斷絕。昔年拜月逞容儀﹐如今拜月雙淚垂。回看眾女拜新月﹐卻憶紅閨年少時。」

崔仲容

《贈所思》云「所居幸接鄰﹐相見不相親。一似雲間月﹐何殊鏡里人。丹誠空有恨﹐腸斷不經春。願作梁間燕﹐無由變此身。」

《戲贈》云「暫到昆侖未得歸﹐阮郎何事教人非。如今身佩上淸籙﹐莫遣落花沾羽衣。」

《贈歌妓》雲「水剪雙眸霧剪衣﹐當筵一曲媚春輝。瀟湘夜色怨猶在﹐巫峽曉云愁不稀。皓齒乍分寒玉細﹐黛眉輕蹙遠山微。渭陽朝雨休重唱﹐滿眼陽關客未歸。」

女郎張琰

《春詞》云「垂柳鳴黃鸝﹐間關若求友。春晴不可耐﹐愁殺閨中婦。日暮登髙樓﹐誰憐小垂手。昨日桃花飛﹐今日梨花吐。春色能幾時﹐那堪正愁緒。蕩子遊不歸﹐春來淚如雨。」

女郎崔公達

《獨夜詞》云「晴天霜落寒風急﹐錦帳羅幃羞更入。秦箏不復斷續弦﹐回身掩淚挑燈立。」

女郎宋若昭

《和禦制麟徳殿宴百僚》云「垂衣臨八極﹐肅穆四門通。自是無爲化﹐非關輔弼功。修文招隱伏﹐尙武殄妖凶。徳炳韶光熾﹐恩沾雨露濃。衣冠陪禦宴﹐禮樂盛朝宗。萬壽稱觴舉﹐千官信一同。」

若昭﹐貝州人。父廷芬﹐生五女﹐皆警慧﹐善屬文。長若華﹐次若昭﹑若倫﹑若憲﹑若荀﹐若昭文尢髙。皆性素潔﹐鄙薰澤靚妝﹐不願歸人﹐欲以學名家﹐家亦不欲與寒鄕凡裔爲姻對。貞元中﹐昭義節度使李抱眞表其才﹐徳宗召入禁中﹐試文章並問經史大義﹐帝咨美﹐悉畱宮中。帝能詩﹐每與侍臣賡和﹐五人者皆預。又髙其風操﹐不以妾侍命之﹐呼學士。自貞元七年﹐祕禁圖籍﹐詔若華總領。元和末卒。後穆宗拜若昭尙官﹐嗣其秩。歷穆﹑恭﹑文三朝﹐皆呼先生。若憲文宗時以讒死。倫﹑荀早卒。廷芬男獨愚﹐不可教﹐爲民終身。

女郎宋若荀

《和禦制麟徳殿宴百僚》云「端拱承休命﹐時淸荷聖皇。四聰聞受諫﹐五服遠朝王。景媚鶯初囀﹐春殘日更長。命筵多濟濟﹐盛樂復鏘鏘。酆鎬誰將敵﹐橫汾未可方。願齊山嶽壽﹐祉福永無疆。」

女郎田娥

《寄遠》云「憶昨會詩酒﹐終日相逢迎。今來成故事﹐歲月令人驚。淚流紅粉薄﹐風度羅衣輕。難爲子猷志﹐虛負文君名。」

女郎劉云

《有所思》云「朝亦有所思﹐暮亦有所思。登樓望君處﹐靄靄蕭關道。掩淚向浮雲﹐誰知妾懷抱。玉井蒼苔春院深﹐桐花落盡無人掃。」

薛濤

《罰赴邊有懷上韋相公》云「聞道邊城苦﹐而今到始知。卻將門下曲﹐唱與隴頭兒。」元微之贈濤詩﹐因寄舊詩與之云「詩篇調態人皆有﹐細膩風光我獨知。月夜詠花憐暗淡﹐雨朝題柳爲欹垂。長教碧玉藏深處﹐總向紅箋寫自隨。老大不能收拾得﹐與君開似教男兒。」

濤好制小詩﹐惜其幅大﹐狹小之﹐蜀中號「薛濤箋」。或以營妓無校書之號﹐韋南康欲奏之而罷﹐後遂呼之。胡曾詩曰「萬里樓臺女校書﹐枇杷花下閉門居。掃眉才子知多少﹐管領春風總不如。」進士楊蘊中下成都獄﹐夢一婦人曰「吾薛濤也。」贈詩云「玉漏深長燈耿耿﹐東墻西墻時見影。月明窗外子規啼﹐忍使孤魂愁夜永。」

女郎葛鴉兒

《懷良人》云「蓬鬢荊釵世所稀﹐布裙猶是嫁時衣。胡麻好種無人種﹐正是歸時不見歸。」河北士人間亦有之﹐未知孰是。

女郎張文姬

《溪口云》云「一片溪口云﹐才向溪中吐。不復歸溪中﹐還作溪中雨。」

《沙上鷺》云「沙頭一水禽﹐鼓翼揚淸音。只待髙風便﹐非無雲漢心。」

鮑君徽

《閒宵對月茶宴》云「閒朝向晚出簾櫳﹐茗宴髙亭四望通。遠眺城池山色裏﹐俯聆弦管水聲中。幽篁映沼新抽翠﹐芳桂低檐晚吐紅。坐久此中無限興﹐可憐團扇起淸風。」

女郎張窈窕

《寄故人》云「淡淡春風花落時﹐不堪愁望更相思。無金可買長門賦﹐有恨空吟團扇詩。」

窈窕居於蜀﹐當時詩人雅相推重。有《上成都從事詩》曰「昨日賣衣裳﹐今日賣衣裳。衣裳渾賣盡﹐羞見嫁時箱。有賣愁仍緩﹐無時心轉傷。故園有虜隔﹐何處事蠶桑。」

倡妓常浩

《贈盧夫人》云「佳人惜顏色﹐恐逐芳菲歇。日暮出畫堂﹐下階見新月。拜月仍有詞﹐傍人那得知。歸來玉臺下﹐始覺淚痕垂。」

女郎蔣蘊彥輔之孫﹐一作馧

《贈鄭女郎古意》云「昨夜巫山中﹐失卻陽臺女。朝來香閣裏﹐獨伴楚王語。艷陽灼灼河洛神﹐珠簾繡戶淸樓春。能彈箜篌弄纖指﹐愁殺門外少年子。笑開一面紅粉妝﹐東園幾處桃花死。朝理曲﹐暮理曲﹐獨坐窗前一片玉。行也嬌﹐坐也嬌﹐見之令人魂魄銷。堂前錦褥紅地鑪﹐綠沈香榼傾屠蘇。解佩時時歇歌管﹐芙蓉帳裏蘭麝滿。晚起羅衣香不斷﹐滅燭每嫌秋夜短。」

女郎劉媛

《長門怨》雲「雨滴梧桐秋夜長﹐愁心和雨到昭陽。淚痕不學君恩斷﹐拭卻千行更萬行。」又云「學畫娥眉獨出羣﹐當時人道便承恩。經年不見君王面﹐花落黃昏空掩門。」

女郎廉氏

《峽中卽事》云「淸秋三峽此中去﹐鳴鳥孤猿不可聞。一道水聲多亂石﹐四時天色少晴雲。日暮泛舟溪漵口﹐那堪夜永思氛氳。」

彭伉妻

彭伉評事﹐宜陽微君之孫﹐及第後﹐江西廉使於公辟入幕﹐歲久未回﹐妻張氏寄二絕。其一云「久無音信到羅幃﹐路遠迢迢遣問誰。問君折得東堂桂﹐折罷那能不暫歸。」其二云「驛使今朝過五湖﹐殷勤爲我報狂夫。從來誇有龍泉劍﹐試割相思得斷無。」彭伉始以詩寄之曰「莫訝相如獻賦遲﹐錦書誰道淚沾衣。不須化作山頭石﹐待我東堂折桂枝。」

程長文

《書情上使君》云「妾家今住鄱陽曲﹐一片堅心比孤竹。當年二八盛容儀﹐紅箋艸隸恰如飛。盡日閒窗刺繡坐﹐有時極浦采蓮歸。誰道居貧守都邑﹐幽居寂寞無人入。海燕朝歸枕席寒﹐山花夜落階墀濕。彊暴之男何所爲﹐手持白刃向簾幃。一命任從刀下死﹐千金豈受闇中欺。我心匪石情難轉﹐志奪秋霜意不移。血濺羅衣終不恨﹐瘡粘錦繡亦何辭。縣僚曾未知情緒﹐卽便教人縶囹圄。朱唇滴瀝獨銜冤﹐玉箸闌干嘆非所。十月寒更堪思人﹐一聞擊柝一傷神。髙髻不梳云已散﹐蛾眉罷掃月仍新。三尺嚴章難可越﹐百年心事向誰說。但看洗雪出圜扉﹐始信白玉無玷缺。」

尼海印

蜀慈光寺尼海印﹐唐末人﹐才思淸峻﹐有《舟夜》一章雲「水色連天色﹐風聲益浪聲。旅人歸思苦﹐漁叟夢魂驚。舉棹云先到﹐移舟月逐行。旋吟詩句罷﹐猶見遠山橫。」

孫氏

進士孟昌期之妻也。代夫作《白蠟燭詩贈人》云「景勝銀缸香比蘭﹐一條白玉逼人寒。他時紫禁春風夜﹐醉艸天書仔細看。」又《琴詩》云「玉指朱弦軋復淸﹐湘妃愁怨最難聽。初疑颯颯涼風勁﹐又似蕭蕭暮雨零。近若流泉來碧嶂﹐遠如玄鶴下靑冥。夜深彈罷堪惆悵﹐霧濕叢蘭月滿庭。」《謝人送酒》云「謝將淸酒寄愁人﹐澄澈甘香气味眞。好是綠窗風月夜﹐一杯搖蕩滿懷春。」三詩皆代夫之作。一旦曰「才思非婦人之事也。」並焚其集。

鶯鶯

鶯鶯姓崔氏﹐有張生者﹐托其婢紅娘以《春詞》二篇誘之。崔答曰「待月西廂下﹐迎風戶半開。拂墻花影動﹐疑是故人來。」張喜其意。旣遇而別﹐崔命瑟﹐鼓《霓裳羽衣》之曲。張文戰不利﹐崔貽書以廣其意。又有竹茶碾亂絲之贈曰「淚痕在竹﹐愁緒縈絲。因物達情﹐永以爲好。」楊巨源﹑元微之善張生﹐見其書﹐嘆賞之。巨源賦《崔娘》一篇云「淸潤潘郎玉不如﹐中庭蕙艸雪銷初。風流才子多春思﹐腸斷蕭娘一紙書。」元微亦續生《會眞詩三十韻》。張后以爲妖於身也﹐絕之。旣而經其所居﹐崔潛寄一詩云「自從消瘦減容光﹐萬轉千回懶下牀。不爲傍人羞不起﹐因郎憔悴卻羞郎。」張將行﹐賦一章以絕之云「棄置今何道﹐當時且自親。還將舊來意﹐憐取眼前人。」自是遂絕。

非煙

臨淮武公葉﹐任河南參軍﹐有愛妾非煙﹐姓步氏﹐善文章﹐工擊甌。北鄰有趙子﹐以詩誘之曰「一睹傾城貌﹐塵心只自猜。不隨簫史去﹐擬學阿蘭來。」非煙答曰「綠慘嬌蛾不自持﹐只緣憂恨在新詩。郎心應似琴心怨﹐脈脈春情更付誰。」趙又曰「珍重佳人惠好音﹐彩箋花翰兩情深。薄於蟬翼誰供眼﹐密似蠅頭未寫心。疑是落花還碧洞﹐又思輕雨滿幽襟。百回消息千回夢﹐裁作長謠寄綠琴。」非煙偶病﹐旬日方答之云「無力嚴妝倚繡櫳﹐聊題蟬錦思無窮。以連蟬錦香囊贈趙。近來贏得傷春病﹐柳弱花欹怯晚風。」後乃逾垣相從。趙有「十洞三淸難阻路﹐有心還得傍瑤臺」之句﹐非煙答曰「相思何似不相識﹐相見還將卻別君。」公葉後知﹐箠殺之。趙竄於江淮。徐月英月英江淮間娼也送人詩云惆悵人間萬事違兩人同去一人歸生憎平望亭前水忍照鴛鴦相背飛又云枕前淚與階前水隔个閒窗滴到明亦有詩集行於世公業粗悍﹐故非煙有「媒肸所欺﹐匹合獷類」之語。

徐月英

月英﹐江淮間娼也。《送人詩》云「惆悵人間萬事違﹐兩人同去一人歸。生憎平望亭前水﹐忍照鴛鴦相背飛。」又云「枕前淚與階前水﹐隔个閒窗滴到明。」亦有詩集行於世。

卷八十

河北士人不知名僕

新羅主楊奇鯤不知名權龍褒

河北士人

朱滔以士族應募﹐問一士人所業﹐曰「學爲詩。」「有妻乎﹖」曰「有之。」令作寄內詩﹐卽曰「握筆題詩易﹐荷戈徵戍難。慣從鴛被暖﹐怯去雁門寒。瘦盡寬衣帶﹐題多漬枕檀。試畱靑黛著﹐盡日畫眉看。」又令代妻答﹐曰「蓬鬢荊釵世所稀﹐布裙還是嫁時衣。胡麻好種無人種﹐正是歸時不見歸。」出《本事詩》。

不知名

江陵有士子﹐遊交廣五年未還﹐愛姬爲太守所取﹐納於髙麗坊底。及歸﹐寄詩曰「陰雲漠漠下陽臺﹐惹著襄王更不回。五度看花空有淚﹐一心如結不曾開。纖蘿自合依芳樹﹐覆水寧思返舊杯。惆悵髙麗坊底宅﹐春光無復下山來。」守遂遣還。

有爲禦史分務洛京者﹐其愛姬爲李逢吉一閱﹐遂不復出。明日以詩投之﹐云「三山不見海沈沈﹐豈有仙蹤尙可尋。靑鳥去時雲路斷﹐嫦娥歸處月宮深。紗窗暗想春相憶﹐書幌誰憐夜獨吟。料得此時天上月﹐只應偏照兩人心。」李得詩含笑曰「大好詩。」遂絕。

唐人及第後﹐或遇舊題名處﹐卽加前字﹐故詩曰「曾題名處加前字﹐送出城人乞舊詩。」姚合及第後詩曰「新街添一字﹐舊友讓前途。」

長安木塔院﹐有進士房曾題名處﹐有人題詩曰「姚家新婿是房郎﹐未解芳顏意欲狂。見說正調穿羽箭﹐莫交射破寺家墻。」

丹陽焦山《瘞鶴銘》傍小碣刻詩云「江外水不凍﹐今年寒苦遲。三山在何許﹐欲到引風歸。」後題云「丹陽掾王瓚作。」後復得小石云「縱步不知遠﹐夕陽猶未回。好花隨處發﹐流水趁人來。」不知誰爲之。

「傳聞天子訪沈淪﹐萬里懷書西入秦。早知不用無媒客﹐恨別江南楊柳春。」顧陶《類詩》云「不知名氏。」

僕

咸陽郭氏之僕捧劍者﹐有詩曰「靑鳥銜蒲萄﹐飛上金井欄。美人恐驚去﹐不敢捲簾看。」又《題牡丹》云「一種芳菲出後庭﹐卻輸桃李得佳名。誰能爲向天人說﹐從此移根近太淸。」後恥爲奴隸﹐逃走。有詩曰「珍重郭四郎﹐臨行不得別。曉漏動離心﹐輕車冒殘雪。欲出主人門﹐零涕暗嗚咽。萬里隔關山﹐一心思漢月。」京兆司錄全曉述此事﹐以語李蹊。《雲溪友議》。

孫願﹐唐貞元已後三代爲池陽刺史﹐有戟門門子朱元﹐迎道左獻詩曰「昔日郎君今刺史﹐朱元依舊守朱門。今朝行馬諸童子﹐盡是當時竹馬孫。」

新羅主

太宗立新羅主善徳妹眞徳爲王。永徽元年﹐眞徳大破百濟之眾﹐遣其弟法敏以聞。眞徳乃織錦作五言《太平頌》以獻之。其詞曰「大唐開洪業﹐巍巍皇猷昌。止戈戎衣定﹐修文繼百王。統天崇雨施﹐理物休含章。深仁諧日月﹐撫運邁陶唐。幡旗何赫赫﹐鉦鼓有鍠鍠。外夷違命者﹐剪覆被天殃。淳風疑幽顯﹐遐邇競呈祥。四時和玉燭﹐七曜巡萬方。維嶽降宰輔﹐維帝任忠良。五三成一徳﹐昭我皇家唐。」帝嘉之。

楊奇鯤

奇鯤﹐南詔大酋之心膂也。僖宗時來朝﹐髙駢自淮海飛章曰「蠻酋用事﹐惟奇鯤等數人﹐請止而鴆之。」帝用其策。奇鯤有詞藻﹐途中詩云「風裏浪花吹又白﹐雨中嵐影洗還靑。沙鷗住處窗前見﹐林狖啼時枕上聽。此際自然無限趣﹐王程不敢暫畱停。」出《北夢瑣言》。

不知名

《雜調》云「勸君莫惜金縷衣﹐勸君須惜少年時。有花堪折直須折﹐莫待無花空折枝。」

「靑天無雲月如燭﹐露泣梨花白如玉。子規一夜啼到明﹐美人獨在空房宿。」

「石沈遼海闊﹐劍別楚山長。會合知無日﹐離心滿夕陽。」

「空賜羅衣不賜恩﹐一燻香後一銷魂。𨿽然舞袖何曾舞﹐長對春風浥淚痕。」

「不洗殘妝憑繡牀﹐卻嫌鸚鵡繡衣裳。回鍼刺到雙飛處﹐憶昔徵夫淚數行。」

「眼想心思夢裏驚﹐無人知我此時情。不如池上鴛鴦鳥﹐雙宿雙飛過一生。」

「一去遼陽系夢魂﹐忽傳徵騎到中門。紗窗不肯施紅粉﹐圖遣蕭郎問淚痕。」

「鶯啼露冷酒初醒﹐罨畫樓西曉角鳴。翠羽帳中人夢覺﹐寶釵斜墜枕函聲。」

「行人南北分徵路﹐流水東西接禦溝。日日波前怨離別﹐謾名長樂是長愁。」

「偏倚繡牀愁不起﹐雙垂玉箸翠環低。捲簾相待無消息﹐夜合花開日又西。」

「悔將淚眼向東開﹐特地愁從望裏來。三十六峯猶不見﹐況伊如燕這身材。」

「滿目笙歌一段空﹐萬般離恨總隨風。多情爲謝殘陽意﹐與展晴霞片片紅。」

「兩心不語暗知情﹐燈下裁縫月下行。行到階前知未睡﹐夜深聞放剪刀聲。」

《六言詩》云「把酒畱君聽琴﹐那堪歲暮離心。霜葉無風自落﹐秋天不雨多陰。人愁荒村路遠﹐馬怯寒溪水深。望盡靑山猶在﹐不知何處相尋。」

《美人騎馬》云「駿馬嬌仍穩﹐春風霸岸晴。促來金蹬短﹐扶上玉人輕。帽束雲鬟亂﹐鞭籠翠袖明。不知從此去﹐何處更傾城。」

榦符末﹐有客訪僧﹐僧卻之﹐題門而去﹐云「龕龍去東海﹐時日隱西斜。敬文今不在﹐碎石入流沙。」忽一僧曰「大罵我曹。」乃「合寺苟卒」四字。

《雁塔》詩云「漢國山河在﹐秦陵艸樹深。暮云千里色﹐何處不傷心。」傍書云「荊叔偶題」﹐不知何人也。

盧常侍牧章江﹐一曹生令爲從事﹐曹悅營妓丹霞﹐盧不許。會餞朝客﹐曹有詩曰「拜玉亭前閒送客﹐此時孤恨感離鄕。尋思往歲絕纓事﹐肯向朱門泣夜長。」盧演爲長句云「桑扈交暉百舌忙﹐祖亭同樂陪思鄕。樽前有恨同卑宦﹐席上無聊發靚妝。莫與狂花迷眼界﹐須求眞理定心王。遊蜂采掇何時已﹐卻恐多言議短長。」令丹霞攺令罰曹﹐丹霞乃號之爲怨胡天﹐以曹狀類胡。滿座大笑。盧因目丹霞爲怨胡婦。盧氏子失弟﹐徒步及都城門東﹐寒甚﹐有一人續至附火﹐吟曰「學織綾羅功未多﹐亂拈機杼錯拋梭。莫教宮錦行家見﹐把此文章笑殺他。」遂云「如今不重文章士﹐莫把文章誇向人。」盧愕然﹐以爲樂天詩。問姓名﹐曰「姓李﹐世織綾錦﹐前屬東都宮錦坊﹐織宮錦﹐巧兒以薄技投本行﹐皆云如今花樣與前不同。」不謂伎倆兒以文彩求售者﹐不重於世﹐且東歸去。

權龍褒

景龍中﹐爲左武衛將軍﹐好賦詩而不知聲律﹐中宗與學士賦詩﹐輒自預焉。帝戲呼爲權學士。初以親累遠貶﹐洎歸﹐獻詩云「龍褒有何罪﹖天恩放嶺南。敕知無罪過﹐追來與將軍。」上大笑。嘗吟《夏日詩》﹕「嚴雪白皓皓﹐明月赤團團。」或曰「豈是夏景﹖」答曰「趁韻而已。」通天中刺滄洲﹐初到﹐呈同官曰「遙看滄洲城﹐楊柳郁靑靑。中央一羣漢﹐聚坐打杯觥。」諸公謝曰「公有逸才。」曰「不敢﹐趁韻而已。」嘗作《秋日休懷詩》曰「檐前飛七百﹐雪白後園疆。飽食房裏側﹐家糞集野蜋。」參軍不曉﹐問之﹐權曰「鷂子檐前飛﹐直七百﹔洗衫掛後園﹐白如雪﹔飽食房中側臥﹐家裏便轉集得野澤蜣蜋。」聞者嗤之。始賦夏日嚴霜明月之句﹐乃皇太子宴賦詩。太子援筆譏之曰「龍褒才子﹐秦州人士。明月晝耀﹐嚴雪夏起。如此詩章﹐趁韻而已。」龍褒爲瀛洲刺史﹐歲暮﹐京州人附書云「攺年多感。」乃將書呈判司以下云「有司攺年爲多感元年。」一日﹐謂府吏﹐何名私忌﹖對曰「父母忌日﹐請假。」偶房中靜坐﹐有靑狗突入﹐大怒曰「衝破我忌﹐更牒攺到明日﹐好作忌日。」談者笑之。

卷八十一

毛仙翁贈行詩

裴度云「爰自荊州鼎成﹐黃金道息﹐封固眞粹﹐教不流傳。代歷秦漢﹐言者怪闊﹐先儒以爲系風捕影﹐誰抵其實﹐瑯邪論衡詳之矣。予嘗以爲斯言之未盡其臧否也。及見仙翁﹐勃違前聞。且嗇神胎元﹐抱和含眞﹐默然道風﹐煦然如春。追柱稚色﹐將數百歲﹐光陰自駛﹐寒暑不易﹐鑪錘之間﹐物無不化﹐養之在我﹐得之自然。加以熊經鳥伸﹐玄藏城府﹐閉合默識﹐孰窺崇墉。當今勢位壓山河﹐器業橫覆載﹐皆面向傾就﹐誠布乎辭。度不知先儒誰談其無乎﹖得食馬肝者﹐豈爲知味耶﹗圖鬼神者﹐易爲工耶﹗不復知總總化昭而已。仙翁將去﹐追遺雲蹤﹐苟非造物者﹐不能以識。裴度述。」

僧孺云「僧孺見仙翁兄﹐深仰其爲眞人也。僧孺讀史傳﹐嘗病仙者能上升﹐鄙見謂斯不然。僧孺聞胡國西胡法﹐至其將歿之日﹐必大會族黨州裏眾﹐其人齋其食﹐人則飄飄而發地焉﹐數百里外而墜窮谷中﹐國中人咸謂曰化。予焉知非胡國之幻乎﹖今兄不離世間而出世間﹐浩蕩乎嗜欲之境﹐蹂躪乎人情之圃。三事五侯﹐躬擁彗於門﹐獲禮仙翁者爲榮﹐不獲禮爲羞。況雙眸炅然﹐紅膚若花﹐迅駭無羈﹐束步飄飄然。予安謂其非至人乎﹖昔昌黎韓公侍郎﹐掌國子﹐裴﹑李二相府﹐皆命世之大賢﹐與兄文字﹐不曰師﹐則曰丈。予又焉測兄之壽耶﹖嵇君著《養生》一篇﹐以中才用心養其性命﹐斯爲勝矣。腥者吾食諸﹐稔者吾食諸﹐憊於我者食諸。又不測兄之玄妙也。至於煮煉金石﹐妙至先覺﹐若指乎掌﹐不爲能事﹐賄利軒冕﹐故無不明於心。劉郎之骨﹐非凡目所測。大和三年秋九月﹐偶拜遇兄於夏口﹐眷予塵俗﹐授之玄記﹐又約僧孺爲道弟。所訝眞步超遙﹐白雲無系﹐要他日爲拜會之資。僧孺抽毫以敍離恨﹐題文曰別誌﹐且用契異時之語焉。」

李翺云「紫霄仙客下三山﹐因救生靈到世間。龜鶴計年承甲子﹐冰霜爲質駐童顏。韜藏休咎傳眞籙﹐變化榮枯試小還。從此更教塵骨貴﹐九霄雲路願追攀。」

令狐楚云「宣州渾是上淸宮﹐客有眞人貌似童。紺髮垂纓光髧髧﹐細髯緣頷綠茸茸。壺中藥物梯霞訣﹐肘後方書縮地功。旣許焚香爲弟子﹐願教年紀共椿同。」

李程云「茫茫塵累愧鮏羴﹐彊把蜉蝣望列仙。閒指紫霄峯下路﹐卻歸白鹿洞中天。吹簫鳳去經何代﹐茹玉方傳得幾年。他日更來人世看﹐又應東海變桑田。」

李宗閔云「不知仙客占靑春﹐肌骨才教稱兩旬。俗眼暫驚相見日﹐疑心未測幾時人。閒推甲子經何代﹐笑說浮生老此身。殘藥儻能沾朽質﹐願將霄漢永爲憐。」

韓愈云「仙翁姓毛氏﹐名於﹐姬與韓爲族﹐愈末年爲弟也。相識於湖陽逆旅﹐敍宗焉。察其言﹐不由乎孔聖道﹐不由乎老莊教﹐而以慧性知人爵祿厚薄﹐壽命長短。發言如駛駟﹐囁嚅持疑於唇吻間﹐卽信乎異人也。若古之許負輩﹐不足言哉。然兄言果有證﹐期愈自與袁州﹐從袁州除國子祭酒﹐後主兵部事﹐續拜京兆尹﹐又攺吏部郎中。若如言﹐卽掃廳屋﹐候兄一日歡笑質﹐亦不朽之名也。酒酣畱詞﹐走筆而成﹐不能采其文章之要也。時元和十四年己亥四月十六日﹐族弟門人韓愈序。」

崔郾云「存亡去住一壺中﹐兄事安期弟葛洪。甲子已過千歲鶴﹐儀容方稱十年童。心靈暗合行人數﹐藥力潛均造化功。終待此身無系累﹐武陵山下等黃公。」

王起雲﹕「冰霜肌骨稱童年﹐羽駕何由到俗間。丹竈化金畱祕訣﹐仙宮嗽玉叩玄關。壺中世界靑天近﹐洞裏煙霞白日閒。若許隨師去塵网﹐願陪鸞鶴向三山。」

李益云「玉潤溶溶仙气深﹐含光混俗似無心。長愁忽作鶴飛去﹐一片孤云何處尋。」

鄭澣云「至道無名﹐至人長生。爰觀繪事﹐似挹眞形。方口渥丹﹐濃眉刷靑。松姿本秀﹐鶴質自輕。道徳神仙﹐內蘊心靈。紅肌綠發﹐外彰華淸。色如含芳﹐貌若和光。胚渾造化﹐吐納陰陽。吾聞安期﹐隱見不常。或在世間﹐或遊上蒼。猗歟眞人﹐得非後身。寫此仙骨﹐久而不燐。皎皎明眸﹐瞭然如新。藹藹童顏﹐的然如春。金石可並﹐丹靑不泯。通天臺上﹐有見常人。俗士觀瞻﹐方悟出塵。君子圖之﹐敬兮如神。」

楊於陵云「先生赤松侶﹐混俗遊人間。昆閬無窮路﹐何時下故山。千年猶孺質﹐祕術救塵寰。莫便衝天去﹐云雷不可攀。」

楊嗣復云「天上玉郎騎白鶴﹐肘後金壺成妙藥。暫遊下界傲五侯﹐重看當時舊城郭。羽衣葺葺輕似雪﹐云上雙童持絳節。王母親縫紫錦囊﹐令向懷中藏祕訣。令威子晉皆儔侶﹐東嶽同尋太眞女。搜奇綴韻和陽春﹐文章不是人間語。藥成自固黃金骨﹐天地齊兮身不歿。日月宮中便是家﹐下視昆侖何突兀。童姿玉貌誰方比﹐玄發綠髯先彌彌。滿朝將相門弟子﹐隨師盡願拋塵滓。九轉瑯玕必有餘﹐願乞刀圭救生死。」

元微之云「余廉問浙東歲﹐毛仙翁惠然來顧﹐越之人士識之者﹐相與言曰﹕『仙翁常與葉法善﹑吳筠遊於稽山﹐迨玆多歷年所﹐而風貌愈少﹐蓋神仙者也。』余因得執弟子之禮﹐師其道焉。余常見圓冠方領之士﹐讀道書﹐疑其絕聖智﹐棄仁義﹐謂斯書不足以經世理國。殊不知至仁無兼愛﹐大智無非災﹐大樂同天地之和﹐大禮同天地之節。其可臻乎上徳﹐宜乎大道之致﹐華胥終北之化﹐熙熙然也。又以徐市﹑文成之事﹐謂方士之流﹐誕妄於世﹐不足以爲教也。殊不知峒山髙臥﹐汾水凝神﹐怡心傲世﹐藐然物外﹐至王侯不可得師友也。若然﹐則徐市之莠﹐不足以害嘉谷﹔文成之誕﹐不足以傷大教。今我仙翁﹐眞風遺骨﹐玄格髙情﹐冥鴻孤鶴﹐不可方諭﹐蓋峒山汾水之儔也。一言而道合﹐止於山亭三日﹐而南棲天臺。謂余曰﹕『入相之年﹐相候於安仁裏。』余拜而言曰﹕『果如仙約﹐燃香拂榻﹐以俟云駕焉。』抒詩一章﹐以爲他日之志也﹕仙駕初從蓬島來﹐相逄又說向天臺。一言親授希微訣﹐三夕同傾沆瀣杯。此日臨風飄羽衛﹐他年嘉約落鹽梅。花前揮手超遙去﹐目斷霓旌不可陪。」

沈傳師云「安期何事出雲煙﹐爲把仙方與世傳。只向人間稱百歲﹐誰知洞裏過千年。靑牛到日迎方朔﹐丹竈開時共稚川。更說桃源更深處﹐異花長占四時天。」

崔元略云「莫將凡聖比云泥﹐椿菌之年本不齊。度世無勞大稻米﹐升天只用半刀圭。人間嗟對黃昏槿﹐海上閒聽碧落雞。旌節行中令引道﹐便從塵外蹈丹梯。」

柳公綽云「桃源千里遠﹐花洞四時春。中有含眞客﹐長爲不死人。松髙枝葉荗﹐鶴老羽毛新。莫遣同籬槿﹐朝榮暮化塵。」

白居易云「仙翁已得道﹐混迹尋巖泉。肌膚冰雪淨﹐衣服雲霞鮮。紺髮絲並致﹐齠容花共妍。方瞳點玄漆﹐髙步淩非煙。幾見桑田變﹐莫知龜鶴年。所憩九霄外﹐所遊五嶽巓。軒昊舊爲侶﹐松喬難比肩。每嗟人世人﹐役役如狂顚。孰能脫羈鞅﹐盡遭利名牽。貌隨歲華換﹐神逐光陰遷。惟餘負憂譴﹐憔悴湓江壖。衰鬢忽霜白﹐愁腸如火煎。羈旅坐多感﹐徘徊私自憐。晴眺五老峯﹐玉洞多神仙。何當憫湮厄﹐授道安虛孱。我師惠然來﹐論道窮重玄。浩蕩八溟闊﹐志泰心超然。形骸得無束﹐得喪亦都捐。豈識椿菌異﹐那知鵬鷃懸。丹華旣相付﹐促景定當延。玄功曷可報﹐感極惟勤拳。霓旌不可駐﹐又歸武夷川。語罷倏然別﹐孤鶴升遙天。賦詩敍明徳﹐永續步虛編。」

李紳云「憶昔我祖神仙主﹐玄元皇帝周柱史。曾師軒黃友堯湯﹐混迹和光佐周武。周之天子無仙气﹐成武康昭都瞥爾。穆王粗識神仙事﹐八極輪蹄方逞志。鶴髮韜眞世不知﹐日月星辰幾回死。金鼎作丹丹化碧﹐三萬六千神入宅。仙兄受術幾千年﹐已是當時駕鴻客。海光悠容天路遠﹐春風玉女開宮苑。紫筆親教書姓名﹐玉皇詔刻靑金簡。桂窗一別三千春﹐秦妃鏡裏蛾眉新。忽控香虯天上去﹐海隅劫石霄花塵。一從仙駕辭中土﹐頑日昏風老無主。九州爭奪無時休﹐八駿垂頭避豺虎。我亦玄元千世孫﹐眼穿望斷蒼煙根。花麟白鳳竟冥寞﹐飛春走月勞神昏。百年命促奔馬疾﹐愁腸盤結心摧崪。今朝稽首拜仙兄﹐願贈丹砂化秋骨。」

劉禹錫﹕「唐長慶元祀壬寅秋九月﹐止鄂州官舍。時風勁秋寒﹐掩關無事。月晦前三日﹐有異客毛仙翁至﹐禹錫攝袵見之﹐晬容秀目﹐精貌輝然﹐初莫之測。坐久﹐語及裴相國晉公﹑韓祭酒文公﹐皆爲方外之交﹐嘗有述序﹐今因請焉。齋心拭目﹐盡得披諷﹐知仙翁之道﹐非人間人也。拜請延畱﹐奉以師禮﹐欣然見許﹐止余所止凡七晝夜。師之異者﹐故不可窮。其大榷裴﹑韓二公具述矣﹐不能復書。其察人吉凶﹑貴賤﹑壽夭﹐或假寐自生死﹐𨿽百年之變﹐窮通修短﹐皆俊發利詞﹐指陳毫釐無疑忌﹐語堅意眞﹐聞之者失色。則果然符契於意﹐其神授乎﹐其智知乎﹖至於金火飛伏之道﹐煉魂禦气之訣﹐吾又莫得而窮之矣。嗟乎﹗禹錫之生蹇厄﹐以至羈沈﹐遇師之目﹐謂其有人爵之望﹐可至人臣﹐則鄙誠豈敢企望。但師之道多隱晦﹐人不能盡知﹐況仁義惻憫﹐時又甚焉﹐眞乎出世者也。今將適桃花溪﹐訪秦人﹐追羽客﹐臨風再拜﹐謹志大略﹐以備他日之約。其年九月二十九日﹐門人劉禹錫述。」

禹錫時赴和州﹐於武昌縣喜再遇十八兄仙翁﹐因成絕句﹕「武昌山下蜀江東﹐重向仙舟見葛洪。又得案前親禮拜﹐大羅仙訣玉函封。」

張仲方云「毛仙翁﹐毛仙翁﹐容貌常如二八童。幾歲頭梳雲鬢綠﹐無時面帶桃花紅。眼前人世閱滄海﹐肘後藥成辭月宮。方口繡眉編貝齒﹐瞭然炅炅雙瞳子。芝椿稟气本堅彊﹐龜鶴計年應不死。四海五山長獨遊﹐矜貧傲富欺王侯。靈通指下磚甓化﹐瑞气鑪中金玉流。定是煙霞列仙侶﹐暫來塵俗救危苦。紫霞妖女瓊華飛﹐祕法處心傳付與。陰功足﹐陰功成﹐羽駕何年歸上淸。待我休官了婚嫁﹐桃源洞裏覓仙兄。」

杜光庭云「毛仙翁者﹐名於﹐字鴻漸。得久視之道﹐不知其甲子﹐常如三十許人。其齠容稚姿﹐雪肌玄發﹐若處子焉。周遊湖嶺間﹐常以丹石攻疾﹐陰功救物﹐受其賜者﹐不可勝紀。大中戊寅歲﹐進士張爲薄遊長沙﹐落魄數載﹐以詩酒自得﹐不汲汲於隨計。一旦值女奴於嶽麓山下﹐若豪家之靑衣焉﹐奔而歸之﹐張遽感焉。歲餘﹐寖成羸疾﹐尪瘠骨立﹐待時而已。毛翁自海陵來﹐泊於逆旅﹐卽張所止也。請謁之者﹐逡巡盈門﹐皆曰尊師十年二十年一屆於市﹐人仰其惠﹐猶夏日之陰﹐冬日之陽也﹐蒙其澤者多矣。顧見張﹐湣之曰﹕『子妖气邪光﹐浹徧肌骨﹐苟不相值﹐殞於旦夕也﹐吾有鮑南海丸。』以一粒授爲﹐於香鑪焚之﹐郁烈之气﹐聞數百步﹐張之魅妾﹐長號一聲﹐蹶然而斃﹐因共視之﹐卽木偶人也。心下至足﹐肌肉如人﹐心上至頂﹐猶木偶之狀。眾共異之﹐棄於江中。師曰﹕『此魅逝矣﹐子之性命可全﹐形骸可保也。』又以丹砂三粒﹐其狀如黍米﹐命張吞之。旬月之間﹐肌丰力倍﹐憊疾都瘳。師忽告去﹐不言所之﹐張遂爲詩別焉。其略云﹕『羸形感神藥﹐削骨生丰肌。蘭炷飄靈煙﹐妖怪立誅夷。重睹日月光﹐何報父母慈。黃河濁滚滚﹐別淚流澌澌。黃河淸有時﹐別淚無收期。』自是別去﹐莫知所適﹐江湘間至今以爲口實。張進士亦南入臺山﹐訪道而去。今睹朝彥贈仙翁文集﹐果符長沙之事。裴晉公度﹑牛公僧孺﹑令狐公楚﹑李公程﹑李公宗閔﹑李公紳﹑楊公嗣復﹑楊公於陵﹑王公起﹑元公微之﹐當代之賢相也。白公居易﹑崔公郾﹑鄭都尉澣﹑李公益﹑張公仲方﹑沈公傳師﹑崔公元略﹑劉公禹錫﹑柳公公綽﹑韓公愈﹑李公翺﹐當代之名士也。望藹寰區﹐名動海島﹐或師以奉之﹐或兄以事之﹐皆以師爲上淸品人也。或美其登仙出世﹐或紀其孺質嬰姿﹐或異其藏往知來﹐或敍其液金水玉﹐霞綺交爛﹐組繡相宣﹐蓋玄史之盛事也。自元和洎太中戊子﹐五十餘年﹐容色不攺﹐信非常人矣。奇章公獨以上升爲疑者﹐乃拘教守常﹐未達神仙之深旨矣。夫仙之上者﹐骨肉升飛﹐與天無極。又九天之上﹐無何之鄕﹐爲極陽之都﹐神仙之府也。世之得道者﹐煉陰而全陽﹐陰滓都盡﹐陽華獨存﹐故能上賓於天﹐與道冥合。則黃帝駕龍而騰躍﹐子喬控鶴而飛翔﹐赤松乘雨而飄飄﹐列寇馭風而上下﹐史簡昭著﹐又何疑焉。所云胡國胡法將終之事﹐是設幻化之誣詞﹐謗神仙之輕舉者﹐有是焉耳。嘗試論之﹐眞一旣判﹐元精肇分﹐淸气爲人﹐謂之三才。皆稟於妙無﹐成於妙有。人之生也﹐參天而兩地﹐與气爲一。天地所以長存者﹐無爲也﹐人所以生化者﹐有爲也。情以動之﹐智以役之﹐是非以感之﹐喜怒以戰之﹐取捨以獘之﹐馳騖以勞之﹐气耗於內﹐神疲於外﹐气竭而形衰﹐形凋而神遊﹐以至於死矣。故曰委和而生﹐委順而死﹐率以爲常也。修道之士﹐黜嗜欲﹐隳聰明﹐凝然無心﹐沈然無味﹐收視反聽﹐萬慮都冥。然後虛室生白﹐吻合自然﹐觀化之初﹐窮物之始﹐浩然動息﹐與道爲一矣。與道爲一﹐則恣心所之﹐從心所欲﹐是非不能亂﹐勢利不能誘﹐寒暑不能變﹐生死不能幹﹐指顧乎八極之外﹐逍遙乎六虛之表﹐無所不察﹐無所不知。目能洞視﹐耳能洞聽﹐亦能視聽不由乎耳目。何者﹖神鑑於未然﹐智通於無極也。如此則世人之休咎﹑壽夭﹑富貴﹑貧賤﹐皎然在目﹐豈俟乎陰陽之數﹐蓍龜之兆﹐而後知之乎﹗毛仙翁則其人也。眾君子歌詩志之﹐序述贊之﹐曷足盡仙翁之道曁仙翁之美哉﹗因以神仙之事﹐迹紀仙翁之功﹐因書於卷末云。通正元年丙子三月七日辛酉﹐杜光庭序。」

