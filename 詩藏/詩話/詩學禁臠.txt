詩學禁臠﹝元﹞範徳機著

頌中有諷格美中有刺格先問後答格感今懷古格一句造意格兩句立意格物外寄意格雅意詠物格一字貫篇格起聯應照格一意格雄偉不常格想象髙唐格撫景寓嘆格專敍己情格

頌中有諷格﹝中秋禁直﹞

星斗疏明禁漏殘﹐紫泥封後獨憑闌。露和玉屑金盤冷﹐月射珠光貝闕寒。天襯樓臺歸苑外﹐風吹歌管下云端。長卿只解﹝長門賦﹞﹐未識君臣濟會難。

第一聯上句言宮中之景﹐下句自敍玉堂夜直作詔﹐此時方畢。第二聯言宮中之景﹐以應第二句。第三聯序己之榮遇密邇﹐以應第二句。第四聯言陳后廢處長門宮﹐聞相如善賦﹐以千金與相如爲賦﹐以諷天子﹐武帝悟﹐後得還位。起聯歸宿在此﹐以見今日之榮遇。長卿知其一而未知其二也﹐兼有諷意。

美中有刺格﹝上裴晉公﹞

四朝憂國鬢如絲﹐龍馬精神海鶴姿。上句賦﹐下句比。天上玉書傳詔夜﹐陣前金甲受降時。曾經庾亮三秋月﹐下盡羊曇兩路棋。惆悵舊堂扃綠野﹐夕陽無限飛鳥遲。

第二聯上句敍尊任之隆﹐下句敍元勛之建﹐皆應第一聯二句。第三聯上句亦是應第一句。第四聯是刺朝廷不用老臣﹐下句見唐衰气象。

先問後答格﹝三月三日泛舟﹞

江南煙景復如何﹖聞道新亭更可過。處處執蘭春浦綠﹐萋萋芳艸遠山多。壺觴須就陶彭澤﹐風俗猶傳晉永和。更使輕橈徐轉去﹐微風落日水增波。

初聯上句言江南之煙景﹐是一篇之主意。「復何如」問之之詞﹐「聞道」乃答之之詞。次聯應第一句煙景之態。三聯應第二句。末聯結上。歡樂無窮﹐煙景已晚﹐有俯仰興懷之寓。

感今懷古格﹝憶遊天臺寄道流﹞

憶昨天臺到赤城﹐幾朝仙籟耳邊生。雲龍出水風聲急﹐海鶴鳴臯日色淸。石筍半山移步險﹐桂花當澗拂衣輕。今來盡是人間夢﹐劉﹑阮茫茫何處行﹖

初聯上句是起下五句之意。下句及次聯﹑三聯形容天臺之景。結尾上句是憶之意﹐下句指道流而言。

一句造意格﹝子初郊墅﹞

看山酌酒君思我﹐聽鼓離城我訪君。臘雪已添橋下水﹐齋鐘不散檻前云。陰移松柏濃還淡﹐歌雜漁樵斷更聞。亦擬城南買煙捨﹐子孫相約事耕耘。

初聯上句以興下句﹐而下句乃第一句之主意。第二聯﹑三聯﹐皆言郊墅之景。末聯結句羨郊墅之美﹐亦欲卜鄰於其間﹐有悠然源泉之意。此乃詩家最妙之機也。

兩句立意格﹝寫意﹞

燕雁迢迢隔上林﹐髙秋望斷正長吟。人間路止潼關險﹐天上山惟玉壘深。日向花間畱遠照﹐雲從城上結層陰。三年已制相思淚﹐更入新愁卻不禁。

初聯上句起第二句﹐第二句起頸聯。蓋頷聯是應第一句﹐頸聯是應第二句﹐結尾是總結上六句。思之切﹐慮之深﹐得乎性情之正也。

物外寄意格﹝感事﹞

長年方憶少年非﹐人道新詩勝舊詩。十畝野塘畱客釣﹐一軒風雨共僧棋。花間醉任黃鸝語﹐池上吟從白鷺窺。大造不將壚冶去﹐有心重立太平基。

初聯首言是非之悟﹐以詩爲言﹐則他事可知﹐此唐人一種玄解。次聯言气象鬧雜﹐行樂無人相似﹐不與上聯相接﹐似若散緩﹐然詩之進退正在里許。頸聯言鬧中自得﹐與物忘機﹐宰相之量也。結尾言進退在君﹐自任者不可不重。八句之意﹐皆出言外。

雅意詠物格﹝答羣公屬和﹞

艸《玄》門戶少塵埃﹐丞相並州寄馬來。初自塞垣銜苜蓿﹐忽行幽境破莓臺。尋花緩轡威遲去﹐帶酒垂鞭躞蹀回。不與王侯與詞客﹐知輕富貴重淸才。

初聯上句是自敍﹐下句入題。次聯二句皆承第二句。頸聯形容馬之馴服。末聯上句應艸《玄》﹐下句半應丞相﹐半應艸《玄》。起結二句﹐皆美丞相好士也。

一字貫篇格﹝思夫﹞

自從車馬出門朝﹐便入空房守寂寥。玉枕夜寒魚信杳﹐金鈿秋盡雁書遙。臉邊楚雨臨風落﹐頭上秦云向日消。芳艸又衰還不至﹐碧天霜冷轉無聊。

初聯「守」字貫篇。次聯﹑頸聯思夫之切﹐守寂寥之气象﹐淚之落﹐發之消﹐守之切而情之至。落聯撫時已邁﹐望車音之不至﹐與君臣會合之難﹐而臣之望其君之恩光﹐爲何如也。

起聯應照格﹝洛水﹞

一道潺湲濺短蓑﹐年年惆悵是春過。莫言行路聽如此﹐流入深宮恨更多。橋畔月來淸見底﹐柳邊風去綠生波。從愁滿眼添歸思﹐未把漁竿柰爾何。

初聯目洛水之濺短蓑﹐遂起惆悵之情。次聯承惆悵。頸聯承初句。落聯目洛水起休官之興。因濺短蓑起把漁竿之懷﹐此可見起聯應照之妙也。

一意格﹝江陵道中﹞

三千三百西江水﹐自古如今要路津。月夜歌謠有漁父﹐風天气色屬商人。沙村好處多逢寺﹐山葉紅時絕勝春。行到南朝徵戰地﹐古來名將必爲神。

起聯以古今言之﹐有感慨奮厲之意。次聯以景物而言。頸聯見勝槪之無窮。落聯言神廟見古之名臣﹐隨世立功而廟食﹐嘆今人何如哉﹗一句生一句﹐而全篇旨趣﹐如行雲流水﹐篇終激厲。

雄偉不常格﹝送源中丞赴新羅國﹞

赤墀賜對使殊方﹐恩重烏臺紫綬光。玉節在船淸海怪﹐金函開詔拜夷王。云晴漸覺山川異﹐風便寧知道路長。誰得似君將雨露﹐海東萬里灑扶桑。

初句以殊方指新羅也﹐只起句說盡題目。第二句明其以中丞奉使﹐無復遺缺﹐此是妙手。頷聯應第一句。頸聯言殊方之景。落聯「雨露」者天子之澤也﹐「灑」之一字﹐又見恩澤之被於殊方也。气象宏麗﹐節奏髙古﹐實雄偉不常也。

想象髙唐格﹝楚宮﹞

月姊曾逢下彩蟾﹐傾城消息隔重簾。已聞佩響知腰細﹐更辧弦聲覺指纖。暮雨自歸山悄悄﹐秋河不動夜厭厭。王昌且在墻東住﹐未必金堂得免嫌。

初聯言曾逢﹐又言重簾﹐蓋彷佛音塵之意也。二聯﹑三聯是才情。落聯述王昌故事﹐其意深矣。

撫景寓嘆格﹝惜春﹞

惜春連日醉昏昏﹐醒後衣裳見酒痕。細水浮花歸別浦﹐斷雲含雨入孤村。人閒易得芳時恨﹐地迥難招自古魂。慚愧流鶯相厚意﹐淸晨猶爲到西園。

初聯痛惜韶華﹐以酒自遣。頷聯有「歸」﹑「入」二字響﹐乃句中之眼﹐詳味有無窮之意。頸聯上句言芳時往矣﹐不可再得﹐下句言古人一去﹐不可再見。作詩必如此﹐方爲警策﹐方爲妙手。末聯上句托物起興﹐以鳥之如此﹐猶且有厚意而復至﹐何人情炎涼﹐勢去則散﹐翟公書門之意也。承上句古人不見﹐乃感古懷今之意。

專敍己情格﹝仲春寫懷﹞

省從騎竹學謳吟﹐便滯光陰役此心。寓目不能閒一日﹐閉門長勝得千金。窗懸夜雨殘燈在﹐庭掩春風落絮深。惟有故人同此興﹐近來何事懶相尋。

初聯上句言好詩之早﹐下句言好詩之苦。頷聯上句承上句﹐下句又言嗜吟之苦。頸聯形容苦吟之景﹐以己苦吟比沈彬之苦吟亦如此。

