逸老堂詩話﹝明﹞兪弁撰

◎序

余性疏懶﹐平居自糲食粗衣外﹐無他嗜好﹐寓情圖史﹐翻閱披校﹐竟日忘倦。古人有云「緩步當車﹐晚食當肉。」此林下人一種眞樂。

余亦自謂有眞樂三﹐而此不與焉。讀經史百家﹐忽然有悟﹐朗誦一過﹐如對賓客談論﹐而無迎送之勞﹐一樂也。展玩法書名帖﹐追想古人筆法﹐如與客弈棋臨局﹐而無機心之勞﹐二樂也。焚香看畫﹐一目千里﹐雲樹藹然﹐臥遊山水﹐而無跋涉雙足之勞﹐三樂也。以此三樂﹐日復一日﹐蓋不知老之將至﹐何必飫膏粱﹐乘輕肥﹐華居鼎食﹐然後爲快哉﹖遂扁一室曰「逸老堂」。日居其中﹐鉛槧編帙﹐未嘗去手﹐意有所會﹐欣然筆之。久而成帙﹐勒爲二卷﹐藏諸篋笥﹐因名曰《逸老堂詩話》。聯以志吾之樂﹐且求愈於飽食無所用心者云爾。嘉靖丁未﹐五月望日戊申老人自敍。

◎卷上

浦陽吳淸翁嘗結月泉吟社﹐延致鄕遺老方鳳謝翺吳思齊輩﹐主於家。至元丙戌﹐小春望日﹐以《春日田園雜興》爲題﹐豫以書告浙東西以詩鳴者﹐令各賦五七言律詩﹐至丁亥正月望日收卷。月終收得二千七百三十五卷。淸翁乃屬方公輩品評之﹐選中二百八十人。三月三日揭榜﹐其第一名﹐贈公服羅一﹐縑七﹐又筆五貼﹐墨五笏。第二名至五十名﹐贈送有差。淸翁乃錄其選中者之詩﹐自一人至六十人﹐總得詩七十二首﹐又摘出其餘諸人佳句﹐與其贈物回謝小啟﹐及其事之始末﹐爲一帙而板行之。其一名羅公福詩云「老我無心出市朝﹐東風林壑自逍遙。一犁好雨秧初種﹐幾道寒泉藥旋澆。放犢曉登云外壠﹐聽鶯時立柳邊橋。池塘見說生新艸﹐已許吟魂入夢招。」噫﹗安得淸翁復作﹐余亦欲入社廁諸公之末﹐幸矣夫。

滄洲張亨父泰題《田畯醉歸圖》詩云「村酒香甜魚稻肥﹐幾家畱醉到斜暉。牧奴背拽黃牛載﹐兒子傍扶阿父歸。鬢短何妨花插帽﹐身彊不厭布爲衣。天寬帝力知何有﹐但覺丰年醒日稀。」莊誦此詩﹐可以想見太平气象。向使滄洲入吳淸翁吟社﹐吾知羅公福又讓子出一頭地矣。

杜庠字公序﹐號西湖醉老﹐以詩名於景泰間。其《赤壁》云﹕

「水軍東下本雄圖﹐千里長江隘舳艫。諸葛心中空有漢﹐曹瞞眼裏已無吳。兵消炬影東風猛﹐夢斷簫聲夜月孤。過此不堪回首處﹐荒布局鷗鳥滿煙蕪。」時人稱爲杜赤壁云。吳文定詩﹕「西飛孤鶴記何詳﹐有客吹簫楊世昌。當日賦成誰與注﹐數行石刻舊曾藏。」世昌﹐綿竹道士﹐與東坡同遊赤壁﹐賦所謂「客有吹洞簫者」﹐卽其人也。微文定表而出之﹐世昌幾無聞矣。

古今詩人措語工拙不同﹐豈可以唐宋輕重論之。余訝世人但知宗唐﹐於宋則棄不收。如唐張林《池上》云「鞭葉乍翻人采後﹐荇花初沒舸行時。」宋張子野《溪上》云「浮萍斷處見山影﹐小艇移時聞艸聲。」巨眼必自識之﹐誰謂詩盛於唐而壞於宋哉﹖瞿宗吉有「舉世宗唐恐未公」之句﹐信然﹗都玄敬《詩話》云「松江袁景文未仕時﹐嘗謁楊廉夫﹐見其賦《白燕》詩云﹕『珠簾十二中間捲﹐玉翦一雙髙下飛。』」余近見《鼓吹續編》﹐此詩乃常孰時大本所作。其詩曰「春社年年帶雪歸﹐海棠庭院日爭輝。珠簾十二中間捲﹐玉翦一雙髙下飛。天下公侯誇紫頷﹐國中儔侶尙烏衣。江湖多少閒鷗鷺﹐宜與同盟伴釣磯。」大本﹐同時人﹐玄敬失於不審耳﹐非廉夫之詩明矣。

硃子儋《存余堂詩話》載﹕「顧仲瑛《和劉孝章遊永安湖》詩﹐其警聯云﹕『啄花鶯坐水楊柳﹐雪藕人歌山鷓。』極爲楊鐵崖所稱許。」余記宋白玉蟾有《春日遊冶》詩云「風條舞綠水楊柳﹐雨點飛紅山海棠。」亦自雋永。惜無賞音者拈出。

東坡像《自贊》云「目若新生之犢﹐身如不系之舟。試問平生功業﹐黃州惠州崖州。」山谷《自贊》云「似僧有發﹐似俗無塵。

作夢中夢﹐見身外身。」楊誠齋《自贊》云「靑白不形眼底﹐雌黃不出品中。只有一罪不赦﹐唐突明月淸風。」與陳龍川《自贊》「人中龍﹐文中虎」者有間矣。

至正壬辰冬﹐倡婦徐氏﹐徽人。寇常一日召婦佐觴﹐徐憤罵不從﹐寇馳劍往殺之。龍江章琬孟文有詩記之云「平原巷裏堂中身﹐翠舞珠歌玉樹春。不得籍除今義死﹐天容倡婦愧降臣。」江陰王逢原吉亦有詩弔之云「妾非花月舊時妖﹐曾事忠良樂聖朝。今日黃巾刀下死﹐陽城下蔡莫魂消。」其二云「束帶朝衣供奉孫﹐虜廷歕死報皇恩。

妾今一唱貞元曲﹐孰濺西風碧血痕。」噫﹗徐婦可謂風塵中有气義表表者矣。回視冠裳﹐寧不愧哉﹖孫失其名。

陸儼山詩話載﹕「華亭衛先生《題松雪墨竹》云﹕『漢家日暮龍沙遠﹐南國春深水殿寒。畱得一枝煙雨裏﹐又隨人去報平安。』」都玄敬詩話云「周方伯良石所作﹐但首句攺易三字﹐『漢家』作『中原』﹐『龍沙』作『龍旗』。」未知孰是﹖

唐李義山詩﹐有「天意憐幽艸﹐人間重晚晴」之句。世俗久雨﹐見晚晴輒喜﹐自古皆然。余適逢此景﹐遂演二首云「天意憐幽艸﹐孤根托鷯隈。自含幽獨意﹐長殿百花開。香馥滋春雨﹐情深親落梅。心知惟二謝﹐勾引夢中來。」「人間重晚晴﹐水色共天淸。池面浮魚泳﹐山腰反照明。漁罾懸別浦﹐林鳥度新聲。仿佛王維畫﹐超然物外情。」李義山全篇﹐惜未見之耳。

《漢書》﹕「白頭如新﹐傾蓋如故。」《說苑》作「白頭而新﹐傾蓋而故。」楊升庵云「作『而』字解﹐尢意味。」此說余不敢從﹐故特拈出。

栗﹐木果也﹐莊子所謂「狙公賦茅」者。今論作茅栗﹐沈存中嘗辯其非矣。杜詩云「園收栗未全貧。」正指此物。今以栗﹐解作蹲鴟之芋﹐一何遠哉﹖

梁樂府《夜夜曲》﹐或名《昔昔鹽》﹐昔卽夜也。《列子》﹕

「昔昔夢爲君。」鹽亦曲之別名。

杜詩「銜杯樂聖稱避賢」﹐用李適之「避賢初罷相﹐樂聖且銜杯」之句。今俗本作「世賢」者﹐非也。

杜詩「苔臥綠沈槍」﹐綠沈以漆著色如瓜皮﹐謂之綠沈。《南史》任昉卒於官﹐武帝聞之﹐方食西苑綠沈瓜﹐投之於盤﹐非不自勝。綠沈瓜﹐卽今西瓜也。

佛寺曰「香界」﹐亦曰「香阜」。江總詩云「息舟候香阜﹐悵別在寒林。」髙適詩云「香界泯君有。」「香界」「香阜」﹐人未曾道。

《淮南子》云「馬﹐聾虫也﹐而可以通气志﹐猶待教而成﹐況於人也﹖」《注》曰「聾虫諭無知者。」聾虫之名甚奇。

琬液瓊蘇﹐皆古酒名﹐見皇甫嵩《醉鄕日月記》。

《藝文類聚》載束皙《餅賦》﹐有「牢九」之目﹐蓋食具名也。

東坡詩以「牢九具」對「眞一酒」﹐誠工矣﹐然不知爲何物﹖後見《酉陽雜俎》引伊尹書有籠上牢丸﹑湯中牢丸﹐「九」字乃是「丸」字。詩人貪奇趁韻﹐而不知其誤﹐𨿽東坡亦不能免也。「牢丸」卽今之湯餅是也。

歐陽公之文﹐粹如金玉﹔蘇文忠公之文﹐浩如江河。歐公之摹寫事情﹐使人宛然如見﹔蘇公之開陳治道﹐使人惻然動心。皆前代之所無有也。

古樂府詩云「尺素如殘雪﹐結成雙鯉魚。要知心裏事﹐看取腹中書。」據此詩言之﹐古人尺素結爲鯉魚形﹐卽緘是也﹐非如今人用蠟。《文選》云「客從遠方來﹐遺我雙鯉魚。」卽此是也。下云「烹魚得書」﹐亦譬諭之言耳﹐非眞烹也。五臣及劉履皆謂古人多於魚腹寄書﹐引陳涉罩魚倡禍事証之﹐何異癡人說夢邪﹖

宋初置通判﹐分知州之權﹐謂之監州。宋人有錢昆者﹐性嗜蟹﹐嘗求外補﹐語人曰「但得有蟹之處無監州則可。」此語有晉人風味﹐東坡詩﹐有「欲問君王丐符竹﹐但憂無蟹有監州」。昆去東坡未遠﹐卽用其事爲詩﹐良愛其語也。

曲名有《烏鹽角》。江鄰幾《雜誌》云「始教坊家人市鹽﹐得一曲譜於子角中。翻之﹐遂以名焉。」載石屏有《烏鹽角》行。元人月泉吟社詩云「山歌聒耳《烏鹽角》﹐村酒柔情玉練槌。」

《荊州記》﹐盛弘之撰﹐其記三峽水急云「朝發白帝﹐暮宿江陵﹐凡一千二百餘里﹐𨿽飛雲迅鳥﹐不能過也。」李太白詩云「朝辭白帝彩雲間﹐千里江陵一日還。」杜子美云「朝發白帝暮江陵。」皆用盛弘之語也。

謝玄暉詩﹕「風動萬年枝。」唐詩﹕「靑松忽似萬年枝。」《三體詩注》以爲冬靑﹐非也。《艸木疏》云「檍木枝葉可愛﹐二月花白﹐子似杏﹐今在處官園種之。取億萬之義﹐攺名萬歲樹。」卽此也。

杜子美有《從韋明府續處覓錦竹兩三叢》詩﹐黃鶴注云「考《竹譜》《竹記》無錦竹﹐意其文如錦名之。」《竹記》有「蒸竹﹑﹛函﹜墮竹﹐其皮類繡」﹐豈卽此乎﹖劉須溪亦不知所謂。近閱梅聖兪《宛陵集》《錦竹》詩云「𨿽作湘竹紋﹐還非楚筠質。化龍徒有期﹐待鳳曾無實。本與凡艸俱﹐偶親君子室。」又自注其下云「此艸也﹐似竹而斑。」始知黃鶴有金注之昏耳。

杜詩云「江蓮搖白羽﹐天棘蔓靑絲。」王菉猗《春晚》詩云﹕

「絲絲天棘出莓墻。」天棘﹐天門冬也﹐如蘹香而蔓生。洪覺範以爲柳﹐非也。

古有「借書一癡﹐還書一癡」之說。「癡」本作「瓻」﹐貯酒器也。後人訛以爲「癡」字。宋人艾性父《從髙帝臣借書》詩云「校讎未必及三豕﹐還借最慚無一鴟。」「瓻」字義同。借時以一鴟爲贄﹐還時以一鴟爲謝耳。

老杜《秋興雲﹕「紅稻啄殘鸚鵡粒﹐碧梧棲老鳳凰枝。」荊公效其錯綜體﹐有「繰成白雪桑重綠﹐割盡黃雲稻正靑」。言繰成﹐則知白雪爲絲﹔言割盡﹐則知黃雲爲麥矣。近時吳興邱大祐有「梧老鳳凰枝上雨﹐稻香鸚鵡粒中秋」﹐亦得老杜不言之妙。

南荒人稱瓶罌謂之具理﹐人不知何物。東坡在儋耳﹐以詩別黎秀才﹐詩後批云「新釀佳甚﹐求一具理。」卽瓶罌是也。今人以酒器爲﹛敝瓦﹜﹐康節詩有云「﹛敝瓦﹜子中消白日﹐小車兒上看靑天。」

古人服善﹐往往推尊於前輩。如杜少陵﹕「不見髙人王右丞﹐藍田邱壑蔓寒藤。」「復憶襄陽孟浩然﹐淸詩句句盡堪傳。」髙適則云﹕

「美名人不及﹐佳句法如何﹖」岑參則云「謝胱每篇堪諷詠。」如李太白過黃鶴樓則云「眼前有景道不得﹐崔顥題詩在上頭。」又云﹕

「令人卻憶謝玄暉。」韓退之云「李杜文章在﹐光焰萬丈長。」又云「少陵無人謫仙死﹐才薄將柰石鼓何﹖」宋韓維詩云「自愧效陶無好語﹐敢煩淩杜發新章﹖」古人如此推讓﹐今人操觚未能成章﹐輒闊視前古爲無物。近見《詠月詩﹐有「李白無多讓﹐陶潛亦浪傳」之句﹐是何語邪﹖可謂狂瞽甚矣﹗或有允余曰「杜老有﹕『气劘屈賈壘﹐目短曹劉墻。』又云﹕『賦料揚雄敵﹐詩看子建親。』亦髙自稱許。」予曰「在老杜則可﹐余則不可。」

陸放翁《宿北巖院詩云「車馬紛紛送入朝﹐北巖鐙火夜無聊。

中年到處難爲別﹐也似初程宿灞橋。」岑參《送郭義》詩云「初程莫早發﹐且宿灞橋頭。」放翁結句本此。趙與虤《娛書堂詩話》指爲參寥詩﹐不考之過也。

《容齋三筆》載﹕「吳門僧惟茂信天臺山﹐有詩云﹕『四面峯巒翠入云﹐一溪流水漱山根。老僧只恐山移去﹐日落先教鎖寺門。』」唐張籍《題虎邱》詩云「望月登樓海气昏﹐劍池無底鎖云根。老僧只恐山移去﹐日暮先教鎖寺門。」惟茂蹈襲張詩二句﹐容齋亦受其欺而記之耳。

房白雲皞字希白﹐與元遺山爲友。其《別西湖》詩云「聞說西湖可樂饑﹐十年勞我夢中思。湖邊欲買三間屋﹐問徧人家不要詩。」近見李西涯《麓堂詩集》﹐謂樂天所作﹐誤也。

余訪唐子畏於城西之桃花庵別業。子畏作山水小筆﹐遂題一絕句於其上云「靑藜拄杖尋詩處﹐多在平橋綠樹中。紅葉沒脛人不到﹐野棠花落一溪風。」余曰「詩固佳﹐但恐『脛』字押平聲未穩。」子畏謂我何據﹐余曰「老杜有『黃獨無苗山雪盛﹐短衣數挽不推開脛』。」子畏躍然曰「幾誤矣﹗」遂攺「紅葉沒鞋人不到」。吁﹗

子畏之服善也如此。與世之彊辯飾非者﹐殆逕庭矣。

《郡閣雅談》載﹕廖凝字熙績。十歲時﹐有《詠棋》詩云「滿汀鷗不敢﹐一局黑全輸。」作者見之曰「必垂名於後世。」先大父醉菊翁與客弈棋﹐家君侍立﹐客命賦詩﹐卽口占云「兩行分黑白﹐二叟賭輸贏。落子爭先著﹐松間睡鶴驚。」客稱賞不已﹐時家君年才十一歲。

陸安甫伸舉「鷸蚌相持﹐漁人得利」二句﹐問王勝甫「有成語可爲對否」﹖勝甫曰「《戰國策》有『犬兔俱罷﹐田父擅功』之語﹐可以對之。」安甫嘆服。

《蜀志》載﹕王衍以霞光箋五百幅賜金堂令張蠙﹐卽今之深紅箋也。又有百韻箋﹐以其幅長可寫百韻詩爲名也。其次學士箋﹐則短於百韻矣。西涯李文正與客索箋紙﹐數日酬和過半﹐因名爲子母箋。其詩云「朝來東館暮西涯﹐子母箋成豈浪誇﹖猶有貪心勞望眼﹐半隨詩句落誰家﹖」子母箋自西涯始名。

《能攺齋漫錄》云﹕古來人君之亡﹐未有謚號﹐皆以大行稱之﹐往而不返之義也。秦始皇崩於沙丘﹐胡亥喟然嘆曰「今大行未發﹐喪禮未終。」見《李斯傳》。唐子畏著《四庫碎金》云「皇帝崩後﹐未有謚號﹐故曰大行。行者徳行之行﹐讀作去聲。」二說未知孰是﹖

杜《徵南》《與兒書》﹐言昔人云「借人書一癡﹐還人書一癡」。

山谷《借書》詩﹐有「時送一鴟開鎖魚」。宋艾性父《借書》詩﹐有「校讎未必及三豕﹐還借最慚無一鴟」。余考唐韻﹐「瓻」與「癡」同用﹐注云﹕酒器﹐大者一石﹐小者五斗。古借書盛酒瓶也。後人訛以爲癡﹐不亦謬乎﹖

張修撰﹝亨父﹞詩云「東風潑地掃煙埃﹐桃李無情柳乏才。畱不住春花落去﹐捲成團雪絮飛來。」此格本「無可柰何花落去﹐似曾相識燕歸來」之句。

伊卿舉伯羔﹐少從學於家君﹐苦志贍博﹐溫厚文雅﹐間喜作詩中。

余嘗愛其有新意﹐如《寒食》詩云「風弄輕陰寒食天﹐粉墻處處露秋千。古人遺俗停炊爨﹐不禁綠楊枝上煙。」如《山中雜言》云﹕

「牛羊自知夕﹐桑柘近成陰。」又云「山花遇雨落﹐野雉見人飛。」又云「涸沼空菱葉﹐髙籬滿豇化。」其和家君述懷云「深懷師道終身重﹐已信文人自古貧。」詩皆淸拔可誦。今爲四明訓導云。

鄂州蒲圻縣赤壁﹐正周瑜所戰之地。黃州亦有赤壁﹐東坡夜遊之地﹐詩人托物比興﹐故有「西望夏口﹐東望武昌」﹐「非孟徳之困於周朗者乎」﹐蓋坡翁亦有疑之之辭矣。韓子蒼亦承東坡之誤﹐有「齊安城畔山危立﹐赤壁磯頭水倒流。此地能令阿瞞走﹐小偸何敢下蘆洲」。元人陳菊南﹐上虞人﹐博古士也。其《詠蒲圻赤壁》詩云﹕

「往事何消問阿瞞﹐到頭吞不去江山。自從羽艦隨煙盡﹐惟有漁舟竟日閒。原先字雷皴漫墨本﹐弩機土蝕點硃斑。淒其古思誰分付﹖白鳥蒼煙來沒間。」噫﹗千載之下﹐獨宋葛常之﹑元陳菊南二人之卓見耳。

楊用修有云「世之人無特見者﹐一一隨人之聲而和之﹐譬之應聲虫焉。思以靑黛藥之﹐可發一笑。」

廣東廣州府湛公﹝若水﹞擢南京佘酒﹐將之任﹐其母垂白﹐隨地任所。薦紳賦詩贈行甚眾﹐惟嘉魚李承箕一首云「孝道由來兒奉母﹐得官今日母隨兒。八千里路風波險﹐縱是胡麻也縐眉。」湛公見詩﹐卽艸疏春天於朝﹐求養親。至八載親終﹐然後出仕。承箕可謂能盡友道﹐若水則能盡子職﹐兩得之矣。承箕﹐陳白沙之門人。

《雲麓漫鈔》云「古有風法華者﹐偶至人家﹐見筆硯便書﹐人目之爲怪。」吳中士子頗有法華之風﹐故拈出以警戒之耳。

趙松雪《詠老態》詩云「老態年來日日添﹐黑花飛眼雪生髯。

扶衰每藉過頭杖﹐食肉先尋剔齒簽。右臂拘攣巾不裏﹐中腸慘戚淚常淹。稱牀獨就南榮坐﹐畏冷思親愛日檐。」吁﹗非身歷老境者不能道。

宋人馬晉孟昭﹐東吳人。賦《滿庭芳》詞云「雪漬冰須﹐霜侵蓬鬢﹐去年猶勝今年。一回老矣﹐堪嘆又憐。思昔靑春美景﹐除非是﹑月下花前。誰知道﹐金章紫綬﹐多少事憂煎﹖侵晨﹐騎馬出﹐風初暴橫﹐雨又淒然。想山翁野叟﹐正爾髙眠。更有紅塵赤日﹐也不到﹑松下林邊。如何好﹐吳淞江上﹐閒了釣魚船。」

宋徐師川作《漁父》詞云「七澤三湖碧艸連﹐洞庭江漢水如天。

朝廷若覓玄眞子﹐不在云邊在酒邊。明月棹﹐夕陽船﹐鱸魚恰是鏡中懸。絲綸釣餌都收卻﹐八字山前聽雨眠。」

宋朝寒食有拋﹝A122﹞之戲﹐兒童飛瓦石之戲﹐若今之打瓦也。梅聖兪《禁煙》詩云「窈窕踏歌相把袂﹐輕浮賭勝各飛﹝A12﹖﹞。」﹝A12﹖﹞﹐七禾切。或雲起於堯民之擊壤。

唐詩云「殘霞蹙水魚鱗浪﹐薄日烘云卵色天。」東坡詩云﹕

「笑把鴟夷一尊酒﹐相逢卵色五湖天。」正用其語。《花間集》詞云﹕

「一方卵色楚南天。」注以「卵」爲「氵卯」﹐非也。注東坡詩者﹐亦攺「卵色」爲「柳色」。王梅溪亦不及此﹐何邪﹖

劉夢得詠玄都桃花而被謫。李繁詠東門柳﹐楊國忠謂其譏己而得禍。劉后村《詠落梅》詩﹐有「東君謬掌花權柄﹐卻忌孤髙不主張」﹐讒者箋其詩以示柄臣﹐由是閒廢十載。後村有《病後訪梅》十絕句﹐其一云「夢得因桃卻左遷﹐長源爲柳忤當權。幸然不識桃並李﹐也被梅花累十年。」人謂簡齋《題墨梅》而致魁臺﹐後村《詠落梅》而罹廢黜。噫﹗詩之幸與不幸﹐有如此夫。

《天廚禁臠》﹐洪覺範著。有琢句法中假借格。如「殘春紅藥在﹐終日子夫啼」﹐以「紅」對「子」。如「信冊今十載﹐明日又遷居」﹐以「十」對「遷」。硃子儋詩話謂其論詩近於穿鑿。余謂孟浩然有「庖人具雞黍﹐稚子摘楊梅」﹐以「雞」對「楊」。老杜亦有「枸杞因吾有﹐雞棲柰爾何」﹐以「枸」對「雞」﹐韓退之云「眼昏長訝雙魚影﹐耳熱何辭數爵頻」﹐以「魚」對「爵」﹐皆是假借﹐以寓一時之興。唐人我有此格﹐何以穿鑿爲哉﹖

人之於詩﹐嗜好往往不同。如韓文公《讀孟東野詩》﹐有「低頭拜東野」之句。唐史言退之性倔彊﹐任气傲物﹐少許可。其推讓東野如此。坡公《讀孟郊詩》有云「初如食小魚﹐所得不償勞。又如食蟛越﹐竟日嚼空螯。」二公皆才豪一世﹐而其好惡不同若此。元次山有云「東野悲鳴死不休﹐髙天厚地一詩囚。江山尢古潮陽筆﹐合臥元龍百尺樓。」推尊退之而鄙薄東野至矣。此詩斷盡百年公案。

老杜「讀書破尢捲﹐下筆如有神」。葛常之《韻語陽秋》云﹕

「欲下筆﹐自讀書始。不讀書﹐則其源不長﹐其流不遠﹐欲求波瀾汪洋浩涉之勢﹐不可得矣。」蕭千巖云「詩不讀﹐書不可爲﹐然以書爲詩則不可。」嚴滄浪謂「詩有別材﹐非關書也」﹐恐非碻論。

吳興邱吉﹐字大祐。未遇時﹐有能詩聲﹐對客揮毫﹐敏捷無比。

一日聞常孰錢允暉善詩﹐往謁之。邱及門﹐與閽者曰「可語汝主﹐詩人特相訪。」錢曰「彼何人﹖其迂若是。」適咽客﹐令閽者請入室﹐卽令賦詩贈妓﹐仍以險韻困之。邱略不構思﹐一揮而就。詩曰﹕

「琵琶斜抱出吳★﹐貌與芙蓉兩不降。纖指嫩抽春徇十﹐修眉淡掃綠蛾只。無裙影拂沈香屑﹐歌扇風生玉女窗。後夜巫云忽飛去﹐空餘明月照湘江。」允暉嘆不已﹐遂致上座﹐傾蓋如故﹐酣飲倡和﹐畱連數日而別。

郯九成與倪元鎭齊名﹐詩亦淸麗。其》春暮《詩云「春色三分都有幾﹐二分已在雨聲中。墻東兩个桃花樹﹐恨殺朝來一番風。」又云「世事總如春夢裏﹐雨聲渾在杏花中。」人多稱誦。唐人有「二十四番花信風」﹐山谷有「一霎社公雨﹐數番花信風」﹐皆平聲用。

今九成作去聲﹐必有所自。杜詩「會須上番看成竹」﹐元微之有「飛舞先春雪﹐因依上番梅」﹐俱用上番字﹐則上番不專爲竹也。退之《筍》詩云「唐知上幾番」﹐又作平聲押。

太湖中有大小幹山﹐吾鄕秋官馬兪抑之﹐號淸癡道人﹐有詩云﹕

「大幹山﹐小幹山﹐兩山突兀湖不間。世態炎涼說不盡﹐叉手幹人千萬難。仲定量不遂依劉願﹐作賦還鄕淚如霰。蒙正硃門九不開﹐歸家懶見妻兒面。大幹山﹐髙嵚崟﹔小幹山﹐靑嶙剛﹐徒去幹人勞爾神﹐不如壁立千萬尋。孤標直上干靑雲﹐下視蟻子何足云﹖噫嘻髙哉余素心。兩幹山﹐莫幹人。」淸癡此作﹐有所感而賦﹐豪邁跌宕﹐不減劉龍洲。

張夢晉靈有雋才﹐屢試不第﹐爲人落魄不羈。詩文多不存槁。

《春暮送友》云「三月正當三十日﹐一琴一鶴一孤身。馬蹄亂踏楊花去﹐半送行人半送春。」其臨終賦一絕云「一枚蟬蛻榻當中﹐命也難辭付大空。垂死尙思玄墓麓﹐滿山寒雪一林松。」其胸襟灑落﹐亦自不凡。

宋釋惠洪《題王維雪中芭蕉圖》﹐有「雪裏芭蕉失寒暑」之句﹐以芭蕉非雪中物。硃新仲《猗覺寮雜記》云「嶺外如曲江﹐冬大雪中﹐芭蕉自若﹐紅蕉始開花﹐始知前輩作畫不苟如此。想惠洪示到嶺外故也。」余近閱陸安甫《蕞殘錄》云「郭都督鋐在廣西親見雪中芭蕉﹐雪後亦不凋壞。」噫﹗不讀天下書﹐未徧天下路﹐不可妄下雌黃﹗觀此益信。

元薩天錫嘗有詩《送笑隱信龍翔寺》﹐其詩云「東南隱者人不識﹐一日才名動九重。地濕厭聞天竺雨﹐月明來聽景陽鐘。衲衣香暖畱春麝﹐石缽云寒臥夜龍。何日相從陪杖屨﹖秋風江上采芙蓉。」虞學士見之謂曰「詩固好﹐但聞『聽』字意重耳。」薩當時自負能詩﹐意虞以先輩故少之去爾。後至南臺見馬伯庸論詩﹐因誦前作﹐馬亦如虞公所言﹐欲攺之﹐二人構思數日﹐竟不獲。未幾﹐薩以事至臨川謁虞公﹐席間首及前事。虞公曰「歲久不復記憶﹐請再誦之。」薩誦所作﹐公曰「此易事。唐人詩有云『林下老僧來看雨』﹐宜攺作『地濕厭看天竺雨』﹐音調更差勝。」薩大悅服。今《詩律鉤玄》訛刻爲倪雲林詩﹐非也。

宋張表臣嘗遊南徐甘露寺﹐偶題小詞於壁間。其僧愚俗且聵﹐愀然不樂曰「方泥得一堵好壁﹐可惜塗壞了。」張笑曰「頗有祖風。」客問﹕「何謂﹖」張曰「昔李衛公亦曾以方竹杖贈甘露寺僧。」尋問之﹐僧欣然曰「已規而漆之矣。」衛公嗟惋竟日。祖風之謂此也。余正徳辛

未春﹐與張堯臣遊虎邱竹樓禪房﹐酒半﹐堯臣畱句壁間﹐余亦和之﹐有「松竹陰中鶴虱墮﹐翠微深處僧房開」。他日有客戲之曰「以汝對鶴﹐受其侮矣。」僧愚俗無知﹐遂磨滅「鶴」﹑「虱」二字。

重遊見之﹐詢知其故。噫﹗天下事未嘗無對﹕「方杖削圓甘露祖﹐淸詩磨滅虎邱僧。」與客一笑而罷。

梅花格髙韻勝﹐見稱於詩人吟詠多矣﹐自和靖香影一聯爲古今絕唱。近見王涵峯履約詩云「傍水濃開落影斜﹐依稀遙認雪中花。何如西子春江上﹐淡掃蛾眉自浣紗。」《許理齋詩話》謂其詠梅當以神仙比之﹐可以自況﹐比之婦人﹐則非也。余閱《木天禁語》有借諭格﹐如詠婦人﹐必借花爲諭﹔詠花者﹐必借婦人爲比。如王荊公《詠梅》詩云「額黃映日明飛燕﹐肌粉含風冷太眞。」東坡云「春入西湖到處花﹐裙腰芳艸傍山斜。盈盈解佩臨湘浦﹐脈脈當壚賣酒家。」蕭柬之云「湘妃危立凍蛟背﹐海月冷掛珊瑚枝。」皆借諭也。許子失於考耳。余友江陰曹毅之弘﹐號方湖﹐《詠梅》一絕﹐殊有風致﹐「淸香疏影獨踟躕﹐脈脈黃昏思有餘。恰似文君新寡後﹐不施脂粉嫁相如」。亦借諭格也。

《麓堂詩話》載同官獻諛之辭﹐如西涯專在虛字上用力﹐如何得到﹖又云西涯最有功於聯句。又云西涯所造﹐一至此乎﹖又云莫太泄漏天機。至若與吳文定公和般斑韻﹐西涯公詩警聯﹐俱載於內﹐文定和章﹐一錄一句。文定未第時﹐有《贈西涯》詩﹐全篇俱載。古人詩話示必如此。噫﹗涯翁天下士也﹐

何必亦著此語﹖𨿽非自矜﹐亦未免起後人議論。

劉靜修《詠史》云「紀錄紛紛已失眞﹐語言輕重在詞臣。若將字字論心術﹐恐有無窮受屈人。」《宋史》文信公與陳宜中同傳﹐不預忠義之列。吳文定公有《謁文信公祠》詩云「當時正气亙乾坤﹐忠義誰將宋史論﹖柴市宜爲南向象﹐崖山應有北歸魂。已酬鄕里希賢志﹐能報朝廷養士恩。一讀《六歌》人便哭﹐天教遺墨毀無存。」常熟錢氏藏文信公《六歌》墨迹﹐近毀於火﹐文定末句故及之。噫﹗文信公忠義表表在天地間﹐而史書不預﹐何邪﹖余誦靜修詩﹐重增惋嘆。

古人文辭中往往談及西子事﹐而其說不一。《吳越春秋》云﹕

「吳亡﹐西子被殺。」則西子之在當時﹐固已死矣。宋之問詩﹕「一朝還舊都﹐靘妝尋若邪。鳥驚入松綱﹐魚畏沈荷花。」則西子復還會稽矣。杜牧之詩﹕「西子下姑蘇﹐一舸逐鴟夷。」則西子甘心隨範蠡矣。及觀東坡《範蠡》詩﹕「誰遺姑蘇有麋鹿﹐更憐夫子得西施。」崱又爲蠡竊西子而去矣。余按《墨子》《親士篇》曰「西施之沈其美也。」西施之終﹐不見於史傳﹐古今咸謂其從範蠡五湖之遊﹐今乃知其終於沈﹐可以爲西子浣千古之冤矣。墨子﹐春秋末人﹐其所言當信。

老杜《竹》詩雲「雨洗涓涓淨﹐風吹細細香。」太白《雪》詩云「瑤臺雪花數千點﹐片片吹落春風香。」李賀《四月詞》云﹕

「依微香雨靑氛氳。」元微之詩雲「雨香雲澹覺微和。」以世眼論之﹐則曰竹﹑雪﹑雨何嘗有香也﹖

元何貞立﹐長沙人﹐歐陽原功之婿。少有俊名﹐旣舉進士。原功欲拔入翰林﹐於虞邵庵揭奚斯諸公極稱道之。及相見﹐適會僧景初持墨菊捲詣翰林求題﹐諸公遂請貞立賦之。貞立出倉猝﹐且恇怯﹐勉彊賦云「陶令歸來不受官﹐黃花采采曉霜寒。悠然一見南山後﹐故向東籬子細看。」所作殊負所聞﹐諸公頗不愜。虞公詩云「過了黃河無此種﹐江南秋老萬僧寒。此花開徧風光盡﹐莫作尋常艸木看。」江南舊有僧萬公善畫墨菊﹐故云。歐公詩云「苾芻元是黑衣郎﹐當代深仁始賜黃。今日黃花翻潑墨﹐本來面目見馨香。」僧舊衣黑﹐謂之緇流。元文宗寵眷笑隱﹐始賜著黃。貞立以詩故﹐竟不得入翰苑﹐歐公亦不復言。邵庵嘗語門人曰「人之出處﹐固自有定。若貞立者﹐講學之功﹐恐亦未至焉。」近卞戶部華伯江陰人﹐亦爲僧題墨菊捲云﹕

「聞說緇衣獨好賢﹐墨花香裏對談玄。玄霜𨿽攺黃金以﹐老气橫秋尙涼然。」此詩固不敢與虞歐並駕﹐而亦差勝貞立之作矣。

秦少遊侍兒朝華﹐年十九。少遊欲修眞﹐遣朝華歸父母家﹐使之攺嫁。旣去月餘﹐父復來云「此女不願嫁。」少遊憐而歸之。明年﹐少遊倅錢塘﹐謂華曰「汝不去﹐吾不得修眞矣。」臨別作詩云「玉人前去卻重來﹐此度分攜更不回。腸斷龜山離別處﹐夕陽孤塔自崔嵬。」未幾遂竄南荒。余友唐子畏閱《墨莊漫錄》﹐偶見此事﹐以詩嘲少遊雲﹕「淮海修眞黜朝華﹐他言道是我言差。慶不了紅顏別﹐地下相逢兩面沙。」又《題陶穀郵亭圖》云「一宿姻緣逆旅中﹐短詞聊以識泥鴻。當初我做陶丞旨﹐何必尊前面發紅﹖」語意新奇﹐如醉後啖一蛤蜊﹐頗覺爽口。姚寬《西溪叢語》云「柳子厚詩﹐有『空齋不語坐髙舂』。恭能詩云﹕『隔江遙見夕陽舂。』《淮南子》云﹕『日經於淵虞﹐是謂髙舂。』注云﹕『淵虞﹐地名。髙舂﹐時地加戌﹐民碓舂時也。』黃潤玉《萬象錄》云﹕『髙舂﹐巳時也。』或云﹕『日入處﹐非也。』」余讀梁元帝詩云「暮春多淑气﹐斜景落髙舂。」又《納涼》云「髙舂斜日下﹐佳气滿欄盈。」當以日入處爲是﹐二說戌與巳皆誤。

林和靖《梅》詩﹕「疏影橫斜水淸淺﹐暗香浮動月黃昏。」議者以黃昏難對淸淺。楊升庵《丹鉛續錄》云「黃昏﹐謂夜深香動月之黃而昏﹐非謂人定時也。」余意二說皆非﹐豈詩人之固哉﹖梅花詩往往多用月落參橫字﹐但冬半黃昏時參橫已見﹐至丁夜則西沒矣。和靖得此意乎﹖

李文正昉云「士人惟貴王公聞名多而識面少。」太華逸民李薦云「寧使王公訝其不來﹐無使王公厭其不去。」余欽服二公之言﹐當書於座隅。姚合有詩云「時過無心求富貴﹐身閒不夢見公卿。」

盧疏齋云「大凡作詩﹐須用《三百篇》與《離騷》﹐言不關於世教﹐義不存於比興﹐詩亦徒作。夫詩發乎情﹐止乎禮義。《關雎》樂而不淫﹐哀而不傷﹐斯得性情之正。古人於此觀風焉。」

◎卷下

古今文人用事﹐有信筆快意而誤用之者﹐𨿽大手筆亦所不免。近見徐天全翁《閒居卽事》詩﹕「閒心自覺功名淡﹐卻笑畱侯勝酇侯。」「酇」字有二音﹐皆地名。蕭何所封邑﹐屬沛國﹐才何切。蕭何子孫所封邑﹐屬南陽﹐則肝切。按班固《十八侯銘》云「文昌四友﹐漢有蕭何﹐敍功第一﹐受封於酇。」唐楊巨源詩云「請問漢家功第一﹐麒麟閣上識酇公。」天全翁押去聲﹐或別有所據云。

《離騷》云「落英」﹐或謂菊花不落而何爲落英﹖一云「落﹐大也。」一云「落﹐始也﹐謂始開之英。」姚寬《西溪叢語》引晉許詢詩云「靑松凝素體﹐秋菊落芳英。」沈約云「英﹐葉也﹐言食秋菊之葉。」余讀韋應物詩云「掇英泛濁醪﹐日入會田家。」審姚說無疑矣。

《竹坡詩話》云「作詩止欲寫所見爲妙﹐不必過求奇險。」葉文莊公與中云「近之作者﹐嫫母蹙西施之額﹐童稚攘馮婦之臂。句雕字鏤﹐叫噪聱牙﹐神頭鬼面﹐以爲新奇﹐良可嘆也。」予嘗見元人房白雲顥詩云「後學爲詩務鬥奇﹐詩家奇病最難醫。欲知子美髙人處﹐只把尋常話做詩。」邱文莊濬《答友人論詩》云「吐語操辭不用奇﹐風行水上繭抽絲。眼前景物口頭語﹐便是詩家絕妙辭。」

蔣少傳冕云「近代評詩者﹐謂詩至於不可解﹐然後爲妙。夫詩美教化﹐惇風俗﹐示勸戒﹐然後足以爲詩。詩而至於不可解﹐是何說邪﹖且《三百篇》﹐何嘗有不可解者哉﹖」

南峯

color﹦「﹟0000A0」﹥南峯楊君謙循吉﹐作古文甚有時名﹐其詩亦閒雅。余每愛《夏日宿禪房》云「暖分香水浴﹐涼借好風吹。」《與友人夜話》云「杯柈艸艸免空去﹐飲酒無多閒話長。」《題支硎山僧院》云「泉噴雪花冷﹐鳥含蠻語柔。」《送僧》云「禪從逆境打﹐衲到暑天收。」《秋夜》云「月色寶珠瑩﹐酒顏枯木春。」佳句也。有《松籌堂集》。

天臺王古直有《述懷》詩﹐「窮將入骨詩還拙﹐事不縈心夢亦淸」之句﹐李西涯稱賞之﹐載於《麓堂詩話》。余少曾見《唐宋詩選》一首﹐但忘其姓氏﹐詩云「才到中年百念輕﹐獨於風月未忘情。貧將入骨詩方好﹐事不縈心夢亦淸。萬卷難圖金馬貴﹐一生長與白鷗盟。

幸然不作諸侯客﹐猶恐江湖識姓名。」惜古直全篇未之見耳。

僧齊已《折楊柳》詞云「稼低似中陶潛酒﹐軟極如傷宋玉風。」以中酒之中爲去聲。予記唐人有詩云「醉月頻中聖。」「近來中酒起常遲。」「阻風中酒過年年。」東坡云「臣今時復一中之。」作中風之中﹐非也。

《隱窟雜誌》﹕宋時閬州有三雅池﹐古有修此池﹐得三銅器﹐狀如酒杯﹐各有篆文曰﹕伯雅﹑仲雅﹑季雅。當時𨿽以名池﹐而不知爲劉表物也。吳均詩云「聯傾三雅卮。」劉夢得詩云「酒每傾三雅。」或謂古酒並號三雅﹐非也。

白樂天詩﹐善用俚語﹐近乎人情物理。元微之𨿽同稱﹐差不及也。

李西涯詩話云「樂天賦詩﹐用老嫗解﹐故失之粗俗。」此語蓋出於宋僧洪覺範之妄談﹐殆無是理也。近世學者往往因此而蔑裂弗視。吳文定公讀《白氏長慶集》﹐有云「蘇州刺史十編成﹐句近人情得俗名。垂老讀來尢有味﹐文人從此莫相輕。」

楊用修《丹鉛續錄》云「白樂天三遊洞記云破月出光景﹐含吐互相明滅﹐晶瑩玲瓏﹐象生其中。𨿽有敏口莫能名狀。造語如此﹐何異柳子厚﹖世以爲太易輕議之﹐蓋亦未深玩之也。」

近見天全翁徐武功墨迹一卷於友人家﹐筆畫遒勁可愛。其詞云﹕

「心緒悠悠隨碧浪﹐良宵空鎖長亭。丁香暗結意中情。月斜門半掩﹐才聽斷鐘聲。耳畔盟言非艸艸﹐十年一夢堪驚。馬蹄何日到神京﹖小橋松徑密﹐山遠路難憑。」其詞句句首尾聲字相連續﹐故名之爲《玉連環》。想此體格自天全翁始。又見賦《中秋月》一痊云「中秋月﹐月到中秋偏皎潔。偏皎潔﹐知他多少陰晴圓缺。陰晴圓缺都休說﹐且喜人間好時節。好時節﹐願得年年常見中秋月。」天全文集中皆不載﹐是以知散佚詩文尢多。

宋楊學士應之題所居壁云「有竹百竿﹐有香一鑪﹐有書千卷﹐有酒一壺﹐如是足矣。」余友柳大中僉性僻嗜書﹐搜羅奇籍﹐傳寫殆徧﹐親自讎校﹐不吝假借﹐由是人益賢之。間好吟詠。手錄《白氏長慶集》﹐題其後云﹔「兩三年寫自經手﹐七十卷書才到頭。」《山居》云「煮粥燒松子﹐梳頭就菊花。」《述懷》云「百竿竹與身同老﹐千卷書曾手自鈔。」余嘗過訪其居﹐修竹瀟然﹐焚香獨坐﹐左圖左史﹐充棟汗牛﹐昔人之所慕者﹐今大中俱得之矣。與世之朝秦暮楚﹐驅馳勢利之場者﹐大相遼絕哉。

唐士絅《夢餘錄》云「古人爆竹﹐必於元旦雞鳴之時。今人易以除夜﹐似失古意。」余近讀張燕公《守歲》詩云「竹爆好驚眠。」始知唐時除夜爆竹﹐其來久矣。

張文潛《明道雜誌》云「錢穆父尹開封府﹐剖決無滯﹐東坡譽之爲『霹靂手』。穆父曰﹕『敢云霹靂手﹐且免胡戶蹄。』蓋俗諺也。」《能攺齋漫錄》記張鄧公《罷政》詩云「赭案當衙並命時﹐與君兩个沒操持。如今我得休官去﹐一任夫君鶻鷺蹄。」余又見李屏山樂府末句云「但尊中有酒﹐心頭無事。葫蘆提過鶻鷺蹄。」卽今俳優指爲鶻突者﹐卽胡塗之謂也。

壺山宋廉父《詠景》詩云「朋比趨炎態度輕﹐禦人口給屢憎人。

𨿽然暗裏能鉆刺﹐貪不知機竟殺身。」此詩諷當世小人﹐奔

不知止者﹐然辭語太露﹐無含蓄意。本朝夏文靖公原吉《詠蚊》云「白露瀼瀼木葉稀﹐癡蚊猶自傍人飛。信伊祇解趨炎熱﹐未識行藏出處機。」藹然有規諷驚戒之意存焉。

祝枝山先生希哲﹐嘗敍家君《約齋漫錄》二十卷。今錄其略云﹕

「兪君寬父﹐吳之耆儒也。秉操貞介﹐守道篤學﹐愼交簡出﹐泊然安素。其爲學也好劇餮飴勤﹐彰逐月外﹐視權要若仇﹐聲利若漚﹐黃卷賓主﹐墨訂硃﹐讎﹐日與古哲者遊﹐蓋皇甫玄晏之流也。文浩瀚不暇盡錄。」楊君謙見之乃曰「太史公筆﹐不過是也。」又《贈先君》詩雲「水南雄市尢塵趨﹐水北還容陋巷居。三尺素桐陶靖節﹐百篇華賦馬相如。心拋世俗爭爲事﹐手錄前賢未見書。欲繼姓名髙士傳﹐怕君嫌我近睢盱。」家君白髮種種﹐嗜學不倦。每見奇書﹐手謄錄﹐時年八十餘矣﹐未嘗一日慶鉛槧也。枝翁與先君辭世﹐先後墓木拱矣。

展捲讀之﹐不覺泫然。

吾鄕光庵王仲光﹐博學知天文﹐旁通於醫。洪武中﹐避地太湖。

戊寅﹐儲君卽位﹐有詩云「數莖白髮亂蓬松﹐萬理千梳不得通。今日一梳通到底﹐任教春雪舞東風。」人咸謂「光庵我朝陳圖南」﹐信哉﹗

陸放翁《黃州詩云「君看赤壁終陳迹﹐生子何須是促謀﹖」趙與時《賓退錄》云「陸詩本晁載之《詠昭靈夫人詩﹕『安用生兒作劉季﹐暮年無骨葬昭靈。』」予曰「非也。東坡有『但令有婦如康子﹐何用生兒似仲謀』﹖」

少師楊文貞公嘗曰「東坡竹妙而不眞﹐息齋竹眞而不妙。」蓋坡公成於兔起鶻落須臾之間﹐而息齋所謂節節而爲之﹐葉葉而累之者也。專以畫爲事者﹐乃如是爾。今人有得東坡竹﹐其枝葉逼眞者﹐大率僞爾。沈石田長於山水而短於竹﹐嘗《自嘲》云「老夫畫竹醜竹類﹐小兒旁觀謂楊柳。」李西涯《題柯敬仲墨竹》云「莫將畫竹論難易﹐剛道繁難簡更難。君看蕭蕭祇數葉﹐滿堂風雨不勝寒。」非得畫家三昧旨﹐恐不能道此語。

《考古編》云「屈原《漁父》一章﹐自載己與漁父問答之辭。

春勸其從俗﹐原答之曰﹕『寧赴湘流﹐葬於江魚腹中。』漁父莞爾鼓枻﹐歌滄浪而去。則是自「莞爾」而下至「去不復顧」﹐皆原語言也。

若原實嘗投湘﹐安得更能自書死後之言乎﹖賈誼揚雄作《畔騷》﹐皆言原眞投水死﹐而世亦和之﹐此不審也。淸明前三日﹐謂之寒食節﹐天下皆然。其事出於介子推﹐山西尢重。王惲有詩云「晉人熟食一月節﹐店捨無煙竈廚冷。」戶象詩云「子推言避世﹐山火遂焚身。

四海同寒食﹐千秋爲一人。」今吳中相傳淸明前二日也。

吾鄕魏太常校常寓楊庵精舍﹐偶談水災﹐但逢六﹐數有水厄﹐每六十年或六年必有一變。夫六陰數也﹐故有水災﹐理或然也。莊渠有《救荒策》﹐文繁不暇悉錄。

《史記》《扁鵲傳》﹐飲以上池之水。上池水者﹐竹木上未到地之水是也。

立庵兪有立﹝貞木﹞﹐洞庭人。嘗題趙仲穆畫馬一絕云「房星方墮墨池中﹐飛出蒲梢八尺龍。想象開元張太僕朝回騎過午門東。」風致宛然在目﹐年九十六而卒。

戴石屏詩﹕「麥﹤麥少﹥朝充食﹐松明夜當燈。」此實錄也。山西深山老松心有油者如蠟﹐山西居民多以代燭﹐謂之「松明」﹐頗不畏風。

梅聖兪每醉﹐輒叉手溫語﹐坡公謂其非善飲者﹐習性然也。余友唐解元子畏每酒酣﹐喜謳劉后村詩云「黃童白叟往來忙﹐負鼓盲翁正作場。死後是非誰管得﹖滿村聽說蔡中郎。」子畏匪好此詩﹐但自寓感慨云。

宋景公云「醫卜之事﹐士君子能之﹐則不迂不泥不矜不神﹔小人能之﹐則迂而入諸拘礙﹐泥而弗通大方﹐矜以誇己﹐神以誣人。」景文眞格言也。梅聖兪《贈何山人》詩有云「日聞古賢哲﹐必與醫卜鄰。」

範文正公嘗在邊庭﹐以黃金鑄一箋筒﹐飾以七寶﹐每得朝廷詔旨敕命﹐貯之筒中。後爲一老卒夜間盜去﹐潛遞於家。公知之勿究﹐明年以老放歸。袁文淸公﹝桷﹞伯長有詩題文正公遺像一絕云「甲兵十萬在胸中﹐赫赫英名震犬戎。寬恕可成天下事﹐從他老座盜金筒。」

酈道元《水經注》形容水之淸澈云「分沙漏石。」又曰「淵無潛甲。」又曰「魚若空懸。」又曰「石子如樗蒲。」皆極造語之妙。

古語云「梧桐不生則九州異﹐一葉爲一月﹐閏月十三葉。」宋人《閏月表》有云「梧桐之葉十三﹐黃楊之厄一寸。」

元人有詩云「錢塘門外柳如金﹐三日不來成綠陰。折得一枝城裏云﹐始知城外已春深。」徐天全《雪湖賞梅》云「梅開催雪雪催梅﹐梅雪催人舉酒杯。折取瓊枝插船上﹐滿城知是探春回。」二詩皆雋逸可誦﹐惜元詩遺其名氏。

梁元帝《纂要》云「日在午曰亭﹐在未曰映。」王仲宣詩云﹕

「山岡有餘映。」謂日昃。

馬少遊曰「士生一世﹐但取衣食才足﹐乘下澤車﹐禦款段馬﹐鄕裏稱『善人』﹐斯可矣。致求贏餘﹐但自苦爾。」劉夢得《經伏波神祠》詩有云「一以功名累﹐翻思馬少遊」之句﹐此也。

古人詩集中﹐往往有贈內憶女遣妾之作﹐若稱美子婦顏色見於辭章者﹐惟《山谷集》中有之。其贈子婦之兄﹐乃云「雙鬟女弟如桃李﹐早年歸我第二雛」之句﹐可醜可鄙。《硃子語類》謂其「亂道」﹐莫非此歟﹖

「龍鍾」﹐竹名。年老曰龍鍾﹐言如竹之枝葉﹐搖曳不能自禁持也。

杜少陵《冬日懷李白》詩﹕「裋褐風霜入。」惟宋元本仍作「裋」﹐今新刊本皆攺作「短褐」﹐謬矣。「裋」音「豎」﹐二字見《列子》。

武功伯徐公﹐天順間﹐遭讒被逐﹐放歸田裏﹐自號天全翁。與杜東原陳孟賢諸老登臨山水爲適﹐不駕官船﹐惟幅巾野服而已。所至名山勝境﹐賦詠竟日忘倦﹐或塡詞曲以侑觴﹐其風流儀度﹐可以想見。其遊靈巖《水龍吟》詞云「佳麗地﹐是吾鄕﹐西山更比東山好。有罨畫樓臺﹐金碧巖扉﹐仿佛十洲三島。卻也有風流安石﹐淸眞逸少。

向望湖亭畔﹐西施洞口﹐天光支影﹐上下相涵相炤﹐似寶鏡裏翠蛾妝曉。且登臨﹐且談笑﹐眼前事幾多堪弔﹖香逕蹤銷﹐屟廊聲杳﹐麋鹿還遊未了。也莫管吳越興亡﹐爲他煩惱。是非顚倒﹐古與今一般難料。

笑宦海風波﹐幾人歸早﹐得在家中老。遇酒美花新﹐歌淸舞妙﹐盡開懷抱。又何須較短量長﹐此生心應自有天知道。醉呼童更進餘杯﹐便拚得到三更乘月回仙棹。」此詞膾炙人口﹐盛傳於世。公年六十六而卒﹐墓在吳縣玉庶山。吳文定公有詩弔之云「眾口是非何日定﹐老臣功罪有天知」之句。

元僧道璨號無文印﹐進士陶躍之之子﹐善詩文。余愛其《題坡翁墨竹》云「長公在惠州﹐日遺黃門書﹐自謂墨竹入神品。此枝𨿽偃蹇低徊﹐然曲而不屈之气﹐上貫枝葉﹐如其人﹐如其人。」

唐人「風雨」字入詩最佳者﹐載於《麓堂詩話》。宋詩惟潘邠老「滿城風雨近重陽」之句﹐播傳人口。余觀《後村詩話》載遊次公《卜算子》詞云「風雨送人來﹐風雨畱人信。艸艸杯柈話別離﹐風雨催人去。淚眼不曾晴﹐眉黛愁還聚。明日想思莫上樓﹐樓上多風雨。」一詞而疊用四「風雨」﹐讀者人厭其繁﹐句意淸快可喜。

梅花不入《楚騷》﹐杜甫不詠海棠﹐二謝不詠菊花﹐亦可懊恨。

辛幼安詞云「戲馬臺前秋雁飛﹐管弦歌舞更旌旗。要知黃菊淸髙處﹐不入當年二謝詩。傾白酒﹐繞東籬。只於陶令有心期。明朝重九渾瀟灑﹐莫使尊前欠一枝。」詞調《鷓鶘天》。稼軒蓋爲菊解嘲也。

「繡裙斜立正銷魂﹐宮女移燈掩殿門。燕子不歸花著雨﹐春風應是怨黃昏。」《侯鯖錄》載此詩﹐不知何人作也。余嘗見唐女郎劉媛二絕句雲「雨滴梧桐秋夜長﹐愁心和雨到昭陽。淚痕不學君恩斷﹐拭卻千行更萬行。」「學畫蛾眉獨出羣﹐當時人道便承恩。經年不見君王面﹐花落黃昏空掩門。」女郎此詩﹐可謂哀而不傷者矣。

「梨花淡白柳深靑﹐柳絮飛時花滿城。惆悵東闌一林雪﹐人生看得幾淸明﹖」陸放翁謂東坡此詩﹐本杜牧之「砌下梨花一堆雪﹐明年誰此憑闌干」﹖余愛坡老詩﹐渾然天成﹐非模仿而爲之者。放翁正所謂「洗瘢索垢者」矣。「索新婦﹐嫁女兒」﹐吳人俗彥也。按《三國誌》﹕孫權欲爲子索關羽女﹐袁術欲爲子索呂布女。今人呼「索」爲「煞」﹐因其音相似而爲之。

《古今詩話》云「江州琵琶亭題者甚多﹐惟夏鄭公最佳。詩云﹕

『流光過眼如車轂﹐薄宦羈人似馬銜。若遇琵琶應大笑﹐何須涕淚滿靑衫﹖』」余愛楊孟載云「楓葉蘆花兩鬢霜﹐櫻桃楊柳久相忘。當時莫怪靑衫濕﹐不是琵琶也斷腸。」孟載此詩爲樂天解嘲﹐亦出新意。

沈石田詩話載﹕「薛沂叔《詠新溪小泛》詩云﹕『柳斷橋方出﹐云深寺欲浮。』」「石田稱『浮』字古人不能道。余見僧泐季潭有《屋舟》詩﹐有「四面水都繞﹐一身天若浮」﹐皆本老杜「乾坤日夜浮」之句。石田稱之過矣。

宋朝盛學士次仲與孔平仲同在館中﹐雪夜論詩﹐盛曰「今夕當作不經人道語。」平仲詩﹕「斜拖闕角龍千丈﹐抹墻腰月半稜。」坐客皆稱絕。次仲曰「句甚佳﹐惜其不大。」頃間﹐次仲詩﹕「看來天地不知夜﹐飛入園林總是春。」平仲乃服。余見《麓堂詩話》載謝方石鳴治《送人兄弟》詩﹕「坐來天地不知夜﹐夢入池塘都是春。」次仲《雪》詩﹐頗與暗合。

陳聲伯《渚山詩話》云「近世士大夫遇事退恕﹐則曰『過背之後﹐不知和尙在缽盂在』。其擔任者﹐則曰『做一日和尙撞一天鐘』。」聲伯戲以此言作絕句云「短世驚風驟雨中﹐是非利害竟何從﹖身謀過背誰知缽﹐日記升堂且撞鐘。」觀此則非退恕者矣。吾吳中亦有諺云「暴時得長老做﹐半夜裏起來撞鐘。」此語蓋譏諷當世浮躁者。余偶得一絕以繼之云「處世眞如一夢中﹐英雄得失總成空。

存亡身缽何須計﹖入定那聞半夜鐘。」聲伯名霆﹐吳興人。

漢末仲長統《見志》詩曰「寄愁天上﹐埋憂地下。叛散《五經》﹐滅裂《風雅》。」又鄭泉嗜酒﹐臨卒﹐謂同類曰「必葬我陶家之側﹐庶百歲之後﹐化而成土﹐幸見取爲酒壺﹐實獲我心矣。」二子眞曠達之士矣。

《墨莊漫錄》載﹕「婦人弓足﹐始於五代李后主。」非也。予觀六朝樂府有《雙行纏》﹐其辭云「新羅繡行纏﹐足跌如春妍。他人不言好﹐獨我知可憐。」唐杜牧詩云「鈿尺裁量減四分﹐碧疏璃滑裏春云。五陵年少欺他醉﹐笑把花前出畫裙。」段成式詩云「醉袂幾侵魚子纈﹐彯纓長戛鳳凰釵。知君欲作《閒情賦》﹐應願將身作錦鞋。」《花間集》詞云「慢移弓底繡羅鞋。」則此飾不始於五代也。

《說苑》﹕「子賤爲單父宰﹐初入境﹐見有冠蓋來迎者﹐子賤曰﹕

『車驅之﹐所謂陽喬者至矣。』陽喬﹐魚名﹐不釣而來﹐諭士之不招而至者也。其魚之形則未詳。。余按《荀子》曰﹕本者﹐浮陽之魚也。《唐文粹宓子賤廟碑》云「豈意陽驕﹐化而爲魴。」喬從魚爲鱎﹐字義乃全﹐驕字恐誤。

《唐六典》有裝潢匠﹐注音光上聲﹐謂裝成而以蠟潢紙也。今制箋法﹐猶有潢槳之說﹐人多不解﹐𨿽大夫士讀作平聲﹐非也。

張野《廬山記》﹕「天將雨﹐則有白雲﹐或冠於峯嚴﹐或亙於中嶺﹐欲謂之山帶是也。不出三日﹐必有雨。」唐人詩云「風吹山帶遙知雨。」

嘉興李訓導進﹐字孟昭﹐其《西湖夜宿》云「蹇驢衝雪岸烏紗﹐夜醉西湖賣酒家。二八吳姬吹鳳管﹐捲簾燒燭看梅花。」誦之以瀟灑可愛。

圍棋世稱爲「手談」﹐又曰「坐隱」二字﹐蓋晉人語也﹐可入詩。

都玄敬詩話載﹕「周方伯良石《題趙子昂墨竹》云﹕『中原日暮龍旂遠﹐南國春深水殿寒。畱得一枝煙雨裏﹐又隨人去報平安。』陸儼山詩話謂此詩華亭衛先生作。但首句三字不同﹐「中原」作「漢家」﹐「旂」作「沙」。衛逸其名﹐想傳聞之誤耳。

種放隱於終南山﹐召拜起居舍人﹐賜告西歸。有一髙士隱居三世﹐以野蔌一盤詩一篇贈放云「接得山人號舍人﹐硃衣前引到蓬門。莫嫌野菜無味﹐我是三追處士孫。」

王逐客送鮑浩然遊浙東﹐作長短句雲「水是眼橫波﹐山是眉峯聚。欲問行人去那連﹖眉眼盈盈處。才始送春歸﹐又送君歸去。若到江東趕上春﹐千萬和春住。」有餘不盡之意﹐藹然於言外。

紹興間﹐臨安士人有賦曲云「一春長費買花錢﹐日日醉湖邊。

玉慣只西湖路﹐驕嘶過沽酒樓前。紅杏香中簫鼓﹐綠楊影裏秋千。

晚風十里麗人天﹐花壓鬢云偏。畫船載得春歸去﹐餘情付湖水湖煙。

明日重攜殘酒﹐來尋陌上花鈿。」思陵見而喜之﹐惜其後疊第五句「重攜殘酒」﹐不脫寒酸气﹐攺曰「重扶殘醉」。虞伯生系之以詩云﹕

「重扶殘醉西湖上﹐不見春風畫船。頭白故人無在者﹐斷隄楊柳舞靑煙。」亦寓感慨之意深矣。

《西溪叢語》云「孟浪﹐無趣捨之謂。」余讀《莊子》林﹝C16﹖﹞齋《口議》云﹕

「孟浪﹐不著實之謂。」當從林注爲當。

唐人俗諺云「槐花黃﹐舉子忙。」翁承贊詩雲「雨中妝點望中黃﹐勾引蟬聲送夕陽。憶得當年隨計吏﹐馬蹄終日爲君忙。」承贊﹐閩人﹐唐末爲諫議大夫。

陳藏一《話腴》載﹕「李太守與伯珍醫士書簡云﹕『遣白金三十兩奉謝﹐以備橘黃之需。』咸不曉所謂橘黃之義。及觀《世說》有『枇杷黃﹐醫者忙。橘子黃﹐醫者藏』﹐乃知古人用事不苟如此。」

東峯吳鳴翰﹐洞庭人﹐在郡庠有能詩聲。其《別妾》詩云「黃金散盡學風流﹐學得風流已白頭。記得西樓明月夜﹐幾聲檀板按梁州。」又《挽溺水妓》云「翠袖尙籠金釧冷﹐淸波難洗玉容羞。」

洪景盧《夷堅志》﹐「夷堅」二字出《列子》「夷堅聞而志之」﹐方言鵾鵬也。唐華原尉張愼素有《夷堅錄》三卷。張端義《貴耳集》云「夷姓堅名也。」張博洽之士﹐然必有所據﹐但未明方言出於何典耳。

老杜《孟冬》詩云「破瓜霜落刃。」《歲時雜詠》乃云「破甘霜落瓜。」硃新仲《雜記》云「孟冬無瓜﹐當以《雜詠》爲是。」余謂西瓜冬天固少﹐則今冬瓜興瓠子皆有粉﹐故謂之霜落刃。若攺作「破甘霜落瓜」﹐則謬矣。

關西名妓王白薴者﹐姿容雅素﹐詞翰情思﹐翹翹出羣。來遊吳中﹐騷人雅士﹐聞其名而往者接種。或以詩挑之﹐會合其意﹐卽畱款宿﹐否則金帛盈箱﹐亦不能動。吳士熊棟卿訪白薴﹐杯酌間各詠一物﹐白薴分得竹簟﹐其詩云「含風八尺黃琉璃﹐捲送郎君誠不惡。只愁一夕秋露零﹐髙束寒冰向塵閣。」棟卿分得竹夫人﹐其詩云「含風八尺黃琉璃﹐捲送郎君誠不惡。只愁一夕秋露零﹐髙束寒冰向塵閣。」棟卿分得竹夫人﹐其詩云「保抱工夫妙不傳﹐數條風骨已冷然。怪他世濟夫人美﹐慣伴多才學士眠。」棟卿復指庭前蜘蛛爲題﹐白薴詩先成云「髙結蓬萊第一宮﹐飛絲曾上禦衣紅。只因誤罥仙人髻﹐謫向人間艸屋東。。頗有自負之意。棟卿乃嘲之﹐其詩云「髙結蓬萊第一宮﹐飛絲曾上禦是絲﹐些些黏惹便羈迷。何如掃動周遭网﹐不遣人間賺阿誰﹖」白薴見棟卿詩﹐稍不樂﹐稍不樂﹐復賦一首解嘲云「上林一片杏花飛﹐預設賢羅修爾歸。莫道个中黏著住﹐差彊隨永與沾泥。。棟卿亦無如之何﹐白薴姿色不艷麗﹐詩才敏速﹐不亞唐之薛濤也。

髙駢鎭成都﹐命酒佐薛濤妓行一令。乃曰「須得一字象形﹐又須押韻。」公曰「口﹐有似沒梁斗。」濤曰「川﹐有似三條椽。」公曰「柰何一條曲﹖」濤曰「相公爲西川節度使﹐尙使一沒梁斗﹐至於窮酒佐有一條椽兒曲﹐又何足怪﹖」駢亦爲之哂焉。

唐子元薦論本朝之詩﹕「洪武初﹐髙季迪袁景文一變元風﹐首開大雅﹐卓乎冠矣。二公而下﹐又有林子羽劉子髙孫炎孫蕡黃玄之楊孟載輩羽翼之。近日好髙論者曰﹕『沿習元體﹐其失也瞽。』又曰﹕

『國初無詩﹐其失也聾。』一代之文﹐曷可誣哉﹖永樂之末至成化之初﹐則微乎藐矣。弘治間﹐文明中天﹐古學煥日﹐藝苑則李西涯張亨父爲赤幟﹐而和之者多失於流易。山林則陳白沙莊定山稱『白眉』﹐而識者皆以爲傍門。至李空同何景明二子一出﹐變而學杜﹐壯乎偉矣。

然正變云擾﹐而剽襲雷同﹐經國微﹐而風雅稍遠矣。」詞繁不能悉錄﹐撮其大略而已。

《封氏聞見錄》云「海內溫湯泉甚多﹐有新丰驪山湯﹐藍田石門湯﹐岐州鳳泉湯﹐同州北山湯﹐河南陸渾湯﹐汝州廣成湯﹐兗州乾封湯﹐邢州沙湯﹐凡八處﹐皆有溫泉。」《墨莊漫錄》云「泉大熱而气烈者﹐乃硫黃湯也。惟利州平屙鎭湯泉溫和﹐手可探而不作臭气﹐云是硃砂湯也。人傳昔有兩美人來浴﹐旣去﹐異香馥鬱﹐累日不散。」李端叔過浴池上作詩云「華淸賜浴憶當年﹐偶記荒山結勝緣。未必興衰異今昔﹐曾經美女卸金鈿。」余讀唐子西《溫泉記》云「其下未必有硫黃﹐以爲水受性本然。」按李賀有詩云「華淸宮中石湯。」以此推之﹐泉之溫者﹐其下必有硫黃﹑石﹑硃砂之類。子西指以爲水受本然之性﹐其然豈其然乎﹖

辛稼軒在上饒時屬其室人病篤﹐命醫治之﹐脈次﹐有侍婢名整整者侍側﹐乃指謂醫者曰「老妻獲安平﹐當以此婢爲贈。」不數日果愈﹐乃踐前約。以整整而去﹐稼軒口占《好事近》云「醫者索酬勞﹐那得許多錢物﹖只有一个整整﹐也盤合盛得。下官歌舞轉淒惶﹐賸得幾枝殘笛。覷著這般火色﹐告媽媽將息。」整兒善笛﹐故第六句及之。

陳聲伯《墨談》云「堯讓天下於許由﹐由非山林逸士也。《左傳》云﹕『許﹐太嶽之後。』太嶽意卽由耳。古者申呂許甫﹐皆四嶽之後。《堯典》曰﹕『咨四嶽﹐朕在位七十載﹐汝能庸命﹐遜朕位。』讓由之舉﹐或卽此也。若飲牛棄瓢之說﹐或者由不敢當其讓﹐遂逃避於野﹐如益避啟於箕山之類。後人不知﹐槪謂堯以天下讓一山野之人﹐甚可駭也。」又閱都玄敬詩話云「許由之名﹐見於莊子之寓言。自太史公信以爲實有其人﹐而後世因之。許由者﹐許其處由﹐未嘗有是人也。」玄敬當時最以洽博多聞稱﹐不知何所據而云然。姑兩存之﹐以質諸稽古之士。

張祜題驪山有禽名阿濫堆﹐明篁禦玉笛﹐將其聲翻爲曲﹐左右皆能傳唱。故祜有詩曰「紅葉蕭蕭閤半開﹐明皇曾幸此宮來。至今風俗驪山下﹐村笛猶吹《阿濫堆》。」

唐開元中﹐許云封善笛﹐李中《贈笛兒》有云「隴頭休聽月明中﹐妙竹嘉音際會逢。見爾尊前吹一曲﹐令人重憶許云封。」劉禹錫《贈歌人米嘉榮》詩云「唱得梁州意外聲﹐舊人惟有米嘉榮。近來年少輕前輩﹐好染有些須作後生。」二生挾一藝之能﹐而名存不朽者﹐非名人之詩而傳若是乎﹖余嘗謂僧髙閒艸書﹐歷世遐遠﹐而不見傳於世。今人讀韓昌黎文﹐其名遂顯於千百世之下而不能癜﹐由是知文字之不可無也如此。

楊用修《丹鉛續綠》云「吞姓自古有之﹐若《氏族全書》有吞景云﹐晉有吞道元與天公箋者﹐今類書引用攺『吞』作『查』﹐蓋不知有吞姓也。《書敍指南》所引猶是吞字﹐可以爲證。」余因是而索檢《指南》考之﹐惜乎近年爲人竊去矣。余惋嘆累日﹐飲食不能下咽﹐乃爲詩以志吾感云「四十年前錄此書﹐任渠癡笑宋人愚。追思跋語渾如夢﹐安得龍頷下珠。」《指南》任徳儉著﹐其後有兪貞木先生題跋志於後。貞木家貧﹐一日絕糧﹐廢簪鉺衣服﹐僅存是冊﹐蓋惜靑氈舊物故也。余今六旬矣﹐不知更復見此書否﹖是吾幸也。

王楙《野客叢書》云「樂天有兩小蠻﹐如『楊柳小蠻腰』﹐公侍姬也。如曰『還攜小蠻去﹐試覓老劉看』﹐此酒榼名也。」王說謬矣﹐皆侍姬也。因諱之﹐乃曰酒榼。老劉卽禹錫也。如元微之鶯鶯曰「雙文」。宋賈耘老妾﹐東坡名之曰「雙荷葉」。錢伯瞻侍兒名倩奴﹐《山谷集》中曰「靑人」。我朝林子羽《鳴盛集》內紅橋﹐皆侍姬也。

蓋諱之易其名耳。

余嘗見倪雲林張伯雨詩寄與同時某人﹐稱呼下曰「印可」二字﹐余不曉所謂。後閱《霏雪錄》云「印可」字﹐維摩言「若能如是坐者佛可印可」﹐此禪語也。

山谷晚歲信佛甚篤﹐酷好嗜蟹﹐有詩云「寒蒲束縛十六輩﹐已覺酒興生江山。」東坡亦愛食蟹﹐其《謝丁公默惠蟹》詩云「堪笑吳興饞太守﹐一詩換得兩尖團。」尖團卽蟹腹下靨也﹐雄蟹臍尖﹐至十月極肥大而豪腴﹐甚有味﹐古人謂之糊口者是已。劉孟熙謂雌蟹臍圓而珍﹐蓋不知其味者矣。

《丹鉛余錄》云「《英光堂帖》﹐有米元章臨智永眞艸千文﹐與今本大不同﹐乃知古人臨帖﹐不論形似也。嶽珂跋其後云「摹臨兩法本不同﹐摹帖如梓人作室﹐梁櫨棟桷﹐𨿽具準繩﹐而締創旣成﹐气象自有工拙﹔臨帖如雙鵠並翔﹐靑天浮雲﹐浩蕩萬里﹐各隨所至而息焉。《寶晉帖》蓋進乎此者肖。故曰『袒裼不浼﹐夜戶不啟。善學柳下惠﹐莫如魯男子』。」余謂不但臨摹法帖﹐看畫亦然。今人見畫不諳先觀其韻﹐往往以形似求之﹐此畫工鑑耳﹐非古人意趣﹐豈可同日語哉﹖歐陽文忠公詩云「古畫畫意不畫形。」蘇東坡云「作畫以似形﹐見與兒童鄰。」眞名言也。

硃性甫存理﹐仲秋在王浚之池臺賞月﹐座中諸客賦詩﹐先就﹐性甫有一聯云「萬事不如杯在手﹐一生幾見月當頭﹖」咸爲擊節稱賞。

余曾見僧仲璋一詞云「萬事悠悠輸一醉﹐花酒休教離手。」性甫句得非此詞脫胎換骨否﹖

《菽園雜記》載一詩云「焚書祇是要人愚﹐人未愚時國已墟。

只有一人愚不得﹐又從黃石讀兵書。」陸式齋云「惜不知何人所作﹖」余見韋居安《梅磵詩話》載蕭冰崖立之《詠秦》詩云「燔經初意欲民愚﹐民果俱愚國未墟。無柰有人愚不得﹐夜師黃石讀兵書。」陸公所記卽冰崖之詩﹐後人相傳稍易之耳。

弘治乙丑﹐五文恪公﹝濟之﹞丁內憂﹐郡守林公世遠延文恪修郡誌﹐時館於西城書院。庭中有白蓮一盆池﹐秋晚一朵忽開﹐文恪有詩云「埋盆若个便爲池﹐玉花亭亭有一枝。不以格髙知者少﹐柰因開晚謝還遲。庭前曉日自相媚﹐江上秋風空爾爲。我欲舉杯同此賞﹐天髙露下月明知。」吳中搢紳能詩者和之甚眾﹐勍敵殊罕。惟枝山祝希哲詩云「賓館秋光聚曲池﹐玉杯承露閣涼枝。孤寒未必遺眞賞﹐開布何須怨較遲。長恨六郎殊不肖﹐徒聞十丈亦何爲﹖徐搖白羽開新詠﹐想孤寒未必遺眞賞﹐開布何須怨較遲。長恨六郎殊不肖﹐徒聞十丈亦何爲﹖徐搖白羽開新詠﹐想對薇花獨坐時。」時枝山翁亦纂修郡誌﹐故前云云。爲字險韻﹐句句帖題﹐文恪獨加稱賞。

昔人《題嚴子陵圖》云「當時便著蓑衣去﹐煙水茫茫何處尋﹖」艾性父詩有「卻把客星侵帝座﹐豈應忘世未忘名」。余謂此等語﹐皆克剝之辭﹐固不足道。獨愛方求可一詩云「謾衣羊裘釣澤云﹐無端惹起漢玄纁。風標自與齊人異﹐便著蓑衣也識君。」

成化間﹐吳中大水﹐郡守劉瑀酷虐子民﹐督徵糧稅﹐鄕民苦楚﹐血肉狼藉﹐破產蕩業﹐不勝栲掠﹐時人目爲「白面虎」。楊儀部循吉有《酷吏行》行刺之云「酷吏面上無慈色﹐手中長提法三尺。怒肉橫生髯奮張﹐髙呼拍案气揚揚。鞭笞在前視如戲﹐人血縱橫流滿地。

水浸生荊尙怪輕﹐銅包大杖猶嫌細。貧窮百姓眞可憐﹐每每見官多被鞭。忍饑忍痛哭向天﹐公人更覓行杖錢。」劉竟不得其死﹐可爲酷虐者戒。

◎跋

日來酷暑杜門﹐淸曉早涼﹐頗有以一二種說部詩話等書﹐或舊鈔﹐或舊刻﹐助余消遣﹐此亦家居銷暑之一樂也。此冊爲一書友攜至﹐間其直﹐云「新從故家架上取得﹐特送覽﹐尙未有價。」余屬畱之。

會觸熱出門﹐日午才歸﹐偶一披閱﹐自序無姓名可考﹐徧檢案頭諸家書目﹐不得《逸老堂詩話》之名。方悵怏﹐而於卷中得其父兪君寬父之名﹐是知戊申老人乃兪姓。後又檢得陸其淸《佳趣堂書目》載是有書﹐並注云「兪寬父之子。」然其名字不傳﹐可知書旣流傳﹐不患無所稽考也﹐喜甚﹗未及買﹐而已加題識﹐書魔故智復明﹐自覺可笑。

明日書友至﹐如議直不成﹐尙當向之索酬﹐方許攜去﹐蓋後有得此者﹐可省檢查之勞也。

辛未六月二日﹐求古居主人記

《逸老堂詩話》二卷﹐得之江寧嚴侍讀東有所。書中不列鄕裏姓名﹐然稱魏莊渠馬抑之爲同鄕﹐則蘇之昆山人也。又稱祝枝山序其父《約齊漫錄》二十卷云「兪君寬父﹐吳之耆儒」﹐又以知其人姓兪矣。

其大父醉菊翁亦見書中﹐然皆不知其名。昆山之兪﹐惟允文字質甫者最蓍﹐廣五子之一也。考其事迹﹐又齟齬而不合﹐此書與《約齊漫錄》《江南通誌》及《千頃堂書目》皆不載。𨿽有詩句﹐又不爲《明詩綜》所錄﹐一時無可蹤迹。顧其書𨿽無大過人處﹐而敍述亦班駁可喜。其論《麗堂詩話》載同官獻諛之詞﹐未免起後人之議﹐尢確論也﹐爲祿而傳之。至其祖孫三世之名若字﹐俟他日得《昆山縣誌》與《祝枝山集》﹐再爲蒐考云。

盧文召

《逸老堂詩話》兩卷﹐向藏嚴東有矚抱經處﹐嗣爲黃堯囿所得。

盧黃均有題跋。粵寇亂後﹐歸昆山趙學南﹐時館滬上制造局。去秋七月﹐又遭兵燹﹐藏書盡毀﹐惟此書錄一副本﹐尙存乃兄仲宣處﹐學地亟爲寄示。據兩跋語考之﹐系昆山兪姓所著﹐而《江南通誌蘇州府誌昆山縣誌》藝文皆不載。黃跋云「陸其淸《佳趣堂書目》載有是書。並注云『兪寬父之子』。」其書有云「祝枝山嘗序家君《約齊漫錄》二十卷。」序略云「兪君寬父﹐吳之耆儒。」與《佳趣堂書目》合。

書又云「先世居綽墩山下﹐祖賡颺﹐以長厚稱﹐築山來居﹐延師課孫。

父允升﹐遷居東城﹐聚書數千卷﹐手披口誦。廷棟刻苦勵學﹐舉康熙己卯鄕薦﹐授桐城教諭﹐母喪歸卒」等語。是書中所稱「大父醉菊翁」者﹐卽其祖賡颺也。所稱家君且錄祝序略云「兪君寬父」者﹐卽其父允升也。似皆可據以爲證。惟卷首嘉靖丁未五月戊申老人自敍﹐《志》中稱「康熙己卿鄕薦」﹐距嘉靖丁未作序時﹐已越百五十餘年﹐必非其人可知。惠農云「是人與吾鄕張亨父陸安甫皆相識﹐應在嘉靖萬曆前後。」而《昆志》中檢查再三﹐竟不可得﹐亦一憾事﹐當別爲蒐考之。

甲寅新正﹐太倉繆朝荃蘅甫

《逸老堂詩話》﹐明人寫本﹐有求古居主人跋﹐卽士禮居黃蕘翁也。先君於粵匪亂時得之。前數年江陰繆筱珊先生借錄一本﹐曾載入其所箸《藏書記》中﹐又鈔示盧抱經一跋。壬子﹐令兒子經申錄一副本贈從兄仲定量。癸丑夏六月﹐遭亂﹐所有藏書數萬卷﹐一旦盡失﹐而是書原本亦遭盍劫灰﹐於是從兄自抄一本﹐而以副本歸余。卽寄太倉繆蘅甫李惠農兩先生閱看﹐蓋二君亦好讀未見書者也。蘅甫又加一跋寄還。今秋無事﹐重鈔一本﹐裝訂成帙。此書幸江陰繆公傳錄一本﹐及余錄贈從兄副本﹐獲存於世。惟著書人兪某﹐各家題跋均未能考得﹐殊爲憾事。蘅甫疑卽兪廷棟其人者﹐必非是也。惠農云與張亨父陸安甫皆相識﹐是當於張陸著作中求之。又昆山尙有兪姓者﹐余均不相識﹐倘得因緣﹐檢閱譜牒﹐或能得其祖孫三代之名字。而蘅甫又以爲是書向藏嚴盧二家﹐嗣爲黃氏所得﹐恐亦未確。疑嚴盧所藏別一本﹐非卽蕘翁所見本也。甲寅中秋﹐昆山趙詒琛學南錄畢識。

《逸老堂詩話》二卷﹐著錄於藝風藏書續記。僅知撰人姓兪﹐名字無考。檢祝枝山《懷星堂集》《約齋閒錄序》﹐知兪寬父之子﹐名弁﹐字子客。枝山先生稱其鳳毛蘭種﹐世其儒業﹐尢益親予者﹐卽此書之著者也。數年積疑﹐一旦豁然﹐喜極無眠﹐篝燈記之。

民國四年十二月一日﹐無錫丁福保識

