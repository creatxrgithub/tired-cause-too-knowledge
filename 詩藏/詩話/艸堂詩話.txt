

艸堂詩話﹝宋﹞蔡夢弼集錄

目錄

卷一卷二

卷一名儒嘉話凡二百餘條

淮海秦少遊《進論》曰「杜子美之於詩﹐實集眾流之長﹐適當其時而已。昔蘇武﹑李陵之詩﹐長於髙妙﹔曹植﹑劉公幹之詩﹐長於豪逸﹔陶潛﹑阮籍之詩﹐長於衝澹﹔謝靈運﹑鮑照之詩﹐長於峻潔﹔徐陵﹑庾信之詩﹐長於藻麗。於是子美窮髙妙之格﹐極豪逸之气﹐包衝澹之趣﹐兼峻潔之姿﹐備藻麗之態﹐而諸家之作所不及焉。然不集諸家之長﹐子美亦不能獨至於斯也﹐豈非適當其時故耶﹖孟子曰﹕『伯夷﹐聖之淸者也﹔伊尹﹐聖之任者也﹔柳下惠﹐聖之和者也﹔孔子﹐聖之時者也。孔子之謂集大成。』嗚呼﹗子美亦集詩之大成歟﹖」此條見秦觀《淮海集》卷二十二《進論韓愈論》﹐文字稍異。鳳臺王彥輔《詩話》曰「唐興﹐承陳﹑隋之遺風﹐浮靡相矜﹐莫祟理致。開元之間﹐去雕篆﹐黜浮華﹐稍裁以雅正。𨿽飾句繪章﹐人得一槪﹐各爭所長。如太羹元酒者﹐薄滋味﹔如孤峯絕岸者﹐駭廊廟﹔穠華可愛者﹐乏風骨﹔爛然可珍者﹐多玷缺。逮至子美之詩﹐周情孔思﹐千匯萬狀﹐茹古涵今﹐無有涯涘﹔森嚴昭煥﹐若在武庫﹐見戈戟布列﹐蕩人耳目。非特意語天出﹐尢工於用字﹐故卓然爲一代冠﹐而歷世千百﹐膾炙人口。予每讀其文﹐竊苦其難曉。如《義鶻行》『巨顙拆老拳』之句﹐劉夢得初亦疑之﹐後覽《石勒傳》﹐方知其所自出。蓋其引物連類﹐掎摭前事﹐往往而是。韓退之謂『光焰萬丈長』﹐而世號『詩史』﹐信哉﹗」此條見《黃氏補千家集注杜工部詩史》捲前所載王彥輔《增注杜工部詩序》﹐文字微異。東坡《蘇子瞻詩話》曰「太史公論《詩》﹕『《國風》好色而不淫﹐《小雅》怨誹而不亂。』以予觀之﹐是特識變風﹑變雅耳﹐烏覩詩之正乎﹖昔先王之澤衰﹐然後變風發乎情﹐𨿽衰而未竭﹐是以猶止於禮義﹐以爲賢於無所止者而已。若夫發於性﹐止於忠孝﹐其詩豈可同日而語哉﹗古今詩人眾矣﹐而子美獨爲首者﹐豈非以其流落饑寒﹐終身不用﹐而一飯未嘗忘君也歟﹖」此條見《蘇東坡集》前集卷二十四《王定國詩集敍》﹐文字稍異。後山陳無己《詩話》曰「黃魯直言﹕『杜子美之詩法出審言﹐句法出庾信﹐但過之耳。』」苕溪胡元任曰「老杜亦自言『吾祖詩冠古』﹐則其詩法乃家學所傳耳。」陳無己語見《後山詩話》﹐文字稍異。胡仔語見《苕溪漁隱叢話》前集卷六。《詩眼》曰「古人學問﹐必有師友淵源。漢楊惲一書﹐迥出當時流輩﹐則司馬遷外甥故也。自杜審言已自工詩﹐當時沈佺期﹑宋之問等﹐同在儒館爲交遊﹐故杜甫律詩布置法度﹐全學沈佺期﹐更推廣集大成耳。沈有云﹕『云白山靑千萬里﹐何時重謁聖明君。』甫云﹕『云白山靑萬餘里﹐愁看直北是長安。』沈有云﹕『人疑天上坐﹐魚似鏡中懸。』甫云﹕『春水船如天上坐﹐老年花似霧中看。』是皆不免蹈襲前輩﹐然前後傑句﹐亦未易優劣也。」此條亦見《苕溪漁隱叢話》前集卷六﹐文字微異。山谷黃魯直《詩話》曰「『船如天上坐﹐人似鏡中行』﹐『人疑天上坐﹐魚似鏡中懸』﹐沈云卿之詩也。云卿得意於此﹐故屢用之。老杜『春水船如天上坐』﹐祖述佺期之語也﹐繼之以『老年花似霧中看』﹐蓋觸類而長之也。」苕溪胡元任曰「沈云卿之詩﹐源於王逸少《鏡湖詩》所謂『山陰路上行﹐如在鏡中遊』之句。然李太白《入靑溪山》詩云﹕『人行明鏡中﹐鳥度屏風裏。』𨿽有所襲﹐語益工也。此條亦見《苕溪漁隱叢話》後集卷五引《復齋漫錄》﹐但稱「山谷言」。《能攺齋漫錄》卷八引作「《潘子眞詩話》云」。《詩眼》曰「黃魯直謂文章必謹布置。以此槪考古人法度﹐如杜子美《贈韋見素》詩云﹕『紈袴不餓死﹐儒冠多誤身。』此一篇立意也﹐故使人靜聽而具陳之耳。自『甫昔少年日』至『再使風俗淳』﹐皆言儒冠事業也。自『此意竟蕭條』至『蹭蹬無縱鱗』﹐言誤身事也。則意舉而文備﹐故已有是詩矣。然必言其所以見韋者﹐於是以『厚愧』﹑『眞知』之句。所以眞知者﹐謂傳誦其詩也。然宰相職在薦賢﹐不當徒愛人而已﹐士固不能無望﹐故曰『竊效貢公喜﹐難甘原憲貧』。果不能薦賢﹐則去之可也﹐故曰『焉能心怏怏﹐祇是走踆踆』﹐又將入海而去秦也。然其去也﹐必有遲遲不忍之意﹐故曰『尙憐終南山﹐回首淸渭濱』。則所知不可以不別﹐故曰『常擬報一飯﹐況懷辭大臣』。夫如此﹐是可以相忘於江湖之外﹐𨿽見素亦不得而見矣﹐故曰『白鷗波浩蕩﹐萬里誰能馴』也。此詩布置最得正體﹐如官府甲第﹑廳堂房室﹐各有定處﹐不可亂也。」又云「詩有一篇命意﹐有句中命意。如老杜《上韋見素》詩﹐布置如此﹐是一篇命意也。至其道遲遲不忍去之意﹐則曰『尙憐終南山﹐回首淸渭濱』﹔其道欲與見素別﹐則曰『常擬報一飯﹐況懷辭大臣』。此句中命意也。蓋如此﹐然後可以頓挫髙雅矣。」此條亦見《苕溪漁隱叢話》前集卷十﹑《詩話總龜》後集卷三十一等﹐文字稍異。鳳臺王彥輔《麈史》曰「杜審言﹐子美之祖也。唐則天時﹐以詩擅名﹐與宋之問相唱和。其詩有『綰霧靑條弱﹐牽風紫蔓長』﹐又有『寄語洛城風日道﹐明年春色倍還人』之句。若子美『林花著雨胭脂落﹐水荇牽風翠帶長』﹐又云『傳語風光共流轉﹐暫時相賞莫相違』。𨿽不襲取其意﹐而語脈蓋有家法矣。此條見《塵史》卷中﹐文字稍異。《文昌雜錄》曰「唐歲時節物﹐元日則有屠蘇酒﹑五辛盤﹑膠牙餳﹐人日則有煎餅﹐上元則有絲籠﹐二月二日則有迎富貴果子﹐三月三日則有鏤人﹐寒食則有假花雞球﹑鏤雞子﹑千堆蒸餅﹑餳粥﹐四月八日則有餻糜﹐五月五日則有百索糉子﹐夏至則有結杏子﹐七月七日則有金鍼﹑織女臺﹑乞巧果子﹐八月一日則有點炙杖子﹐九月九日則有茱萸﹑菊花酒﹑餻﹑臘日則有口脂﹑面藥﹑澡豆﹐立春則有彩勝﹑雞﹑燕﹑生菜。杜甫春日詩﹕『春日春盤細生菜。』又曰﹕『勝裏金花巧耐寒。』重陽詩曰﹕『茱萸賜朝士。』《臘日》詩曰﹕『口脂面藥隨恩澤。』是皆記當時之所重也。」此條見龐元英《文昌雜錄》卷三﹐文字稍異。《金石錄》曰「唐《六公詠》﹐李邕撰﹐胡履靈書。余初讀杜甫《八哀詩》云﹕『朗詠《六公篇》﹐憂來豁蒙蔽。』恨不見其詩﹐晚得石本。其文辭髙古﹐眞一代佳作也。六公者﹐五王各爲一章﹐狄丞相爲一章。」此條見趙明誠《金石錄》卷二十六。秦少遊《詩話》曰「曾子固文章妙天下﹐而有韻者輒不工﹔杜子美長於歌詩﹐而無韻者幾不可讀。」夢弼謂﹕無韻者﹐若《課伐木詩序》之類是也。此條亦見《苕溪漁隱叢話》後集卷五﹐引《藝苑雌黃》作東坡語﹐胡仔按云「少遊嘗有此語﹐《藝苑》以爲東坡﹐誤矣。」引文較此爲詳。《遁齋閒覽》曰「杜子美之詩﹐悲歡窮泰﹐發斂抑揚﹐疾徐縱橫﹐無施不可。故其詩有平淡簡易者﹐有綿麗精確者﹐有嚴重威武若三軍之帥者﹐有奮迅馳驟若泛駕之馬者﹐有淡泊閒靜若山谷隱士者﹐有風流醞藉若貴介公子者。蓋其詩緒密而思深﹐觀者苟不能臻其閫奧﹐未易識其妙處﹐夫豈淺近者所能窺哉﹖此甫之所以光掩前人而後來無繼也。元稹謂兼人之所獨專﹐斯言信矣﹗」此條亦見《苕溪漁隱叢話》前集卷六﹑《諸家老杜詩評》卷五﹐系引王安石語。《隱居詩話》曰「子美潭州詩﹕『岸花飛送客﹐檣燕語畱人。」謂喪亂之際﹐人無樂善喜士之心﹐至於一將一迎﹐曾不若岸花﹑檣燕也。詩在優柔感諷﹐不在逞豪放而詬怒也。子美最善評詩﹐觀其愛李白深矣。至稱白則曰﹕『李侯有佳句﹐往往似陰鏗。』又曰﹕『淸新庾開府﹐俊逸鮑參軍。』信斯言也。觀陰鏗﹑鮑照詩﹐則知所謂主優柔而下豪放者﹐爲不虛矣。」此條見魏泰《臨漢隱居詩話》﹐文字稍異。《詩眼》曰「古人律詩﹐亦是一片文章﹐語或似無倫次﹐而意若貫珠。《十二月一日》詩云﹕『今朝臘月春意動﹐云安縣前江可憐。』此詩立意﹐念歲月之遷易﹐感異鄕之飄泊。其曰﹕『一聲何處送書鴈﹐百丈誰家上水船。』則羈旅愁思﹐皆在目前。『未將梅蘂驚愁眼﹐要取椒花媚遠天。』梅望春而先花﹐椒將夏而乃繁﹐言滯畱之勢﹐當自冬過春﹐始終見梅椒﹐則百花之開落皆在其中矣。以此益念故國﹐思朝延﹐故曰﹕『明光起艸人所羨﹐肺病幾時朝日邊。』《聞官軍收河北》詩云﹕『劍外忽傳收薊北﹐初聞涕淚滿衣裳。』夫人感極則悲﹐悲定而後喜﹐忽聞大盜之平﹐喜唐室復見太平。顧視妻子知免流離﹐故曰﹕『卻看妻子愁何在﹖』其喜之至也﹐不知手之舞之﹐足之蹈之﹐故曰﹕『漫卷詩書喜欲狂。』從此有樂生之心﹐故曰﹕『白日放歌須縱酒。』於是率中原流寓之人同歸﹐以靑春和暖之時卽路﹐故曰﹕『靑春作伴好還鄕。』言其道塗﹐則曰『卽從巴峽穿巫峽』﹔言其所歸﹐則曰『便下襄陽向洛陽』。此蓋曲盡一時之意﹐愜當眾人之情﹐通暢有條理﹐如辯士之語言﹐然所謂意若貫珠也。」此條亦見《苕溪漁隱叢話》前集卷七﹑《竹莊詩話》卷六﹐文字稍異。石林葉夢得《詩話》曰「詩人以一字爲工﹐世固知之﹐惟老杜變化開闔﹐出奇無窮﹐殆不可以形迹捕詰。如『江山有巴蜀﹐棟宇自齊梁』﹐則其遠近數千里﹐上下數百年﹐只在『有』與『自』兩字間﹐而吞吐山川之气﹐俯仰古今之懷﹐皆見於言外﹐此工妙至到﹐人力不可及也。」此條引文見《石林詩話》卷中﹐文有刪節。《學林新編》曰「《田舍》詩云﹕『櫸柳枝枝弱﹐枇杷樹樹香。』或謂櫸柳者﹐柳之一種﹐其名爲櫸柳﹐非雙聲字也﹐枇杷乃雙聲字﹐櫸柳不可以對枇杷。某謂此詩題曰《田舍》﹐則當在田舍時偶見二物﹐蓋所謂景物如此﹐乃以爲對爾。如《覓松苗子》詩云﹕『落落出羣非櫸柳﹐靑靑不朽豈楊梅。』以櫸柳對楊梅﹐乃正對也。然則以櫸柳對枇杷非誤也。《寄髙詹事》云﹕『天上多鴻鴈﹐池中足鯉魚。』鴻鴈二物也﹐鯉者﹐魚之一種﹐其名爲鯉﹐疑不可以對鴻鴈。然《懷李太白》云﹕『鴻鴈幾時到﹐江湖秋水多。』以鴻鴈對江湖﹐爲正對矣。《得捨弟消息》云﹕『浪傳烏鵲喜﹐深負鶺鴒詩。』烏鵲二物﹐疑不可以對鶺鴒﹐然《偶題》云﹕『音書恨烏鵲﹐號怒怪熊羆。』以烏鵲對熊羆﹐爲正對矣。《寄李白》云﹕『幾年遭鵩鳥﹐獨泣向麒麟。』鵩鳥乃鳥之名鵩者﹐疑不可以對麒麟。然《寄賈嶽州嚴巴州兩閣老》云﹕『貔虎閒金甲﹐麒麟受玉鞭。』以貔虎對麒麟﹐爲正對矣。《哭韋之晉》云﹕『鵩鳥長沙諱﹐犀牛蜀郡憐。』以鵩鳥對犀牛﹐爲正對矣。子美豈不知對屬之偏正邪﹖蓋其縱橫出入無不合也。」此條見王觀國《學林》卷八﹐文字微異。後山陳無己《詩話》曰「杜之詩法﹐韓之文法也。詩文各有體﹐韓以文爲詩﹐杜以詩爲文﹐故不工耳。」此條見陳師道《後山詩話》﹐乃黃庭堅語。石林葉夢得《詩話》曰「禪宗謂雲門有三種語﹕其一爲隨波逐浪句﹐謂隨物應機﹐不主故常﹔其二爲截斷眾流句﹐謂超出言外﹐非情識所到﹔其三爲函蓋乾坤句﹐謂泯然皆契﹐無間可伺﹔其深淺以是爲序。余嘗戲爲學子言﹕老杜詩亦有此三種語﹐但先後不同﹐以『波漂菇米沈云黑﹐露冷蓮房墜粉紅』爲函蓋乾坤句﹐以『落花遊絲白日靜﹐鳴鳩乳燕靑春深』爲隨波逐浪句﹐以『百年地僻柴門迥﹐五月江深艸閣寒』爲截斷眾流句。若有解此﹐當與渠同參。」此條見《石林詩話》卷上﹐文字微異。山谷黃魯直《詩話》曰「子美作詩﹐退之作文﹐無一字無來處﹐蓋後人讀書少﹐故謂杜韓自作此語耳。古人之爲文章﹐眞能陶冶萬物﹐𨿽取古人陳言入翰墨﹐如靈丹一粒﹐點鐵成金也。」此條見《豫章黃先生文集》卷十九《答洪駒父書三首》其三﹐文字稍異。《漫叟詩話》曰「詩中有拙句﹐不失爲奇作。若子美云『兩个黃鸝鳴翠柳﹐一行白鷺上靑天』之句是也。」此條亦見《苕溪漁隱叢話》前集卷九。苕溪胡元任《叢話》曰「律詩有扇對格﹐第一與第三句對﹐第二與第四句對。如少陵《哭臺州鄭司戶蘇少監》詩云﹕『得罪臺州去﹐時危棄碩儒。移官蓬閣後﹐榖貴歿潛夫。』東坡蘇子瞻《和郁孤臺》詩云﹕『邂逅陪車馬﹐尋芳謝朓州。淒涼望鄕國﹐得句仲宣樓』之類是也。」此條見《苕溪漁隱叢話》前集卷九﹐文字微異。《漫叟詩話》曰「杜詩有『自天題處濕﹐當暑著來淸』﹐自天﹑當暑﹐乃全語也。東坡蘇子瞻詩云﹕『公獨未知其趣耳﹐臣今時復一中之。』可謂靑出於藍。」苕溪胡元任《叢話》曰「子瞻此詩﹐戲徐君猷﹑孟亨之皆不飲酒﹐不止天生此對﹐其全篇用事親切﹐尢可喜。詩云﹕『孟嘉嗜酒桓溫笑﹐徐邈狂言孟徳疑。公獨未知其趣耳﹐臣今時復一中之。風流自有髙人識﹐通介寧隨薄俗移。二子有靈應撫掌﹐吾孫還有獨醒時。』皆徐﹑孟二人事也。」此條見《苕溪漁隱叢話》前集卷九﹐文字微異。《呂氏童蒙訓》曰「陸士衡《文賦》﹕『立片言以居要﹐乃一篇之警策。』此要論也。文章無警策﹐則不足以傳世﹐蓋不能竦動世人。如杜子美及唐人諸詩﹐無不如此。但晉宋間人專致力於此﹐故失於綺靡﹐而無髙古气味。子美詩云﹕『語不驚人死不休。』所謂驚人語﹐卽警策也。」此條亦見《苕溪漁隱叢話》前集卷九﹑《仕學規範》卷三十五﹑《竹莊詩話》卷一﹑《詩人玉屑》卷六。蔡絳《西淸詩話》曰「子美洞庭詩云﹕『吳楚東南坼﹐乾坤日夜浮。』不知子美胸中吞幾云夢也。」此條亦見《苕溪漁隱叢話》前集卷九﹐文字稍異。三山老人《胡氏語錄》曰「子美《慈恩寺塔》詩﹐乃譏天寶時事也。山者﹐人君之象。『秦山忽破碎』﹐則人君失道矣。賢不肖混殽﹐而淸濁不分﹐故曰「涇渭不可求」。天下無綱紀文章﹐而上都亦然﹐故曰『俯視但一气﹐焉能辧皇州』。於是思古之聖君不可得﹐故曰『回首叫虞舜﹐蒼梧云正愁』。是時明皇方耽於淫樂而不已﹐故曰『惜哉瑤池飲﹐日宴昆侖丘』。賢人君子多去朝廷﹐故曰『黃鵠去不息﹐哀鳴何所投』。惟小人貪竊祿位者在朝﹐故曰『君看隨陽鴈﹐各有稻粱謀』。」此條亦見《苕溪漁隱叢話》前集卷十二﹐文字稍異。石林葉夢得《詩話》曰「詩語固忌用巧太過﹐然緣情體物﹐自有天然工巧﹐而不見其刻削之痕。老杜『細雨魚兒出﹐微風燕子斜』﹐此十字殆無一字虛設。細雨著水面爲漚﹐魚常上浮而淰。若大雨﹐則伏而不出。燕體輕弱﹐風猛則不能勝﹐惟微風乃受以爲勢﹐故又有『輕燕受風斜』之句。至若『穿花蛺蝶深深見﹐點水蜻蜓款款飛』﹐『深深』字若無『穿』字﹐『款款』字若無『點』字﹐皆無以見其精微如此。然讀之渾然﹐全似未嘗用力﹐此所以不礙其气格超勝。唐末諸子爲之﹐便當如『魚躍練江拋玉尺﹐鶯穿絲柳織金梭』體矣。」此條見《石林詩話》卷下﹐文字微異。東坡《蘇子瞻詩話》曰「七言之偉麗者﹐如子美云『旌旗日暖龍蛇動﹐宮殿風微燕雀髙。』『五更鼓角聲悲壯﹐三峽星河影動搖。』爾後寂寞無聞焉。直至歐陽永叔云﹕『滄波萬古流不盡﹐白鳥雙飛意自閒。』『萬馬不嘶聽號令﹐諸蕃無事著耕耘。』可以並驅爭先矣。」此條見《東坡題跋》卷三。《詩眼》曰「世俗喜綺麗﹐知文者能輕之。後生好風花﹐老大卽厭之。然文章論當理不當理耳。苟當於理﹐則綺麗風花﹐同入於妙﹔苟不當理﹐則一切皆爲長語。上自齊梁諸公﹐下至劉夢得﹑溫飛卿輩﹐往往以綺麗風花累其正性﹐其過在於理不勝而詞有餘也。子美云﹕『綠垂風折筍﹐紅綻雨肥梅。』『岸花飛送客﹐檣燕語畱人。』亦極綺麗﹐其模寫景物﹐意自親切﹐所以妙絕古今。其言舂容閒適﹐則有『穿花蛺蝶深深見﹐點水蜻蜓款款飛』﹐『落花遊絲白日靜﹐鳴鳩乳燕靑春深』。其言秋景悲壯﹐則有『藍水遠從千澗落﹐玉山髙並兩峯寒』﹐『無邊落木蕭蕭下﹐不盡長江滚滚來』。其富貴之詞﹐則有『香飄合殿春風轉﹐花覆千官淑景移』﹐『麒麟不動鑪煙轉﹐孔雀徐開扇影還』。其弔古﹐則有『映階碧艸自春色﹐隔葉黃鸝空好音』﹐『竹送淸溪月﹐苔移玉座春』。皆出於風花﹐然窮盡性理﹐移奪造化。自古詩人﹐巧則不壯﹐壯則不巧。巧而能壯﹐乃如是也矣。」此條亦見《苕溪漁隱叢話》前集卷十﹐文字稍異。《隱居詩話》曰「李光弼代郭子儀﹐入其軍﹐號令不更而旌旗攺色。及其亡也﹐子美哀之云﹕『三軍晦光彩﹐烈士痛稠疊。』前人謂杜甫之爲『詩史』﹐蓋爲是也。非但序陳迹﹐摭故實而已。」此條引文與《臨漢隱居詩話》文字稍異。崔徳符曰「少陵《八哀詩》﹐可以表裏《雅》《頌》﹐中古作者莫及也。兩紀行詩﹐《發秦州》至《鳳凰臺》《發同谷縣》至《成都府》二十四首﹐皆以經行爲先後﹐無復差舛。昔韓子蒼嘗論此詩筆力變化﹐當與太史公諸贊方駕﹐學者宜常諷誦之。」此條亦見《苕溪漁隱叢話》前集卷十一引《少陵詩總目》﹐亦作崔徳符語。苕溪胡元任《叢話》曰「李﹑杜畫像﹐古今詩人題詠多矣。若杜子美﹐其詩髙妙﹐固不待言﹐要當知其平生用心處﹐則半山老人之詩得之矣。若李太白﹐其豪气蓋世﹐千載之下﹐猶可嘆想﹐則東坡居士之贊盡之矣。半山老人詩云﹕『吾觀少陵詩﹐謂與元气侔。力能排天斡九地﹐壯顏毅色不可求。浩蕩八極中﹐生物豈不稠。醜妍巨細千萬殊﹐竟莫見以何雕鎪。惜哉命之窮﹐顚倒不見收。靑衫老更斥﹐餓走半九州島。瘦妻僵前子僕後﹐攘攘盜賊森戈矛。吟哦當此時﹐不廢朝廷憂。常願天子聖﹐大臣各伊周。寧令吾廬獨破受凍死﹐不忍四海赤子寒颼颼。傷屯悼屈止一身﹐嗟時之人我所羞。所以見公像﹐再拜涕泗流。推公之心古亦少﹐願起公死從之遊。』東坡居士贊云﹕『天人幾何同一漚﹐謫仙非謫乃其遊。麾斥八極隘九州島﹐化爲兩鳥鳴相酬﹐一鳴一止三千秋。開元有道爲少畱﹐縻之不可矧肯求。西望太白橫峨岷﹐眼髙四海空無人。大兒汾陽中令君﹐小兒天臺坐忘身。平生不識髙將軍﹐手污吾足乃敢嗔﹐作詩一笑君應聞。』」半山老人﹐王介甫也。此條見《苕溪漁隱叢話》前集卷十一。《詩眼》曰「孫莘老嘗謂老杜《北徵》詩勝韓退之《南山詩》﹐王平甫以謂《南山》勝《北徵》﹐終不能相服。時山谷黃魯直尙少﹐乃曰﹕『若論工巧﹐則《北徵》不及《南山》﹐若書一代之事﹐以與《國風》《雅》《頌》相爲表裏﹐則《北徵》不可無﹐而《南山》𨿽不作未害也。』二公之論遂定。」此條亦見《苕溪漁隱叢話》前集卷十二﹑《竹莊詩話》卷十二。《隱居詩話》曰「夏鄭公竦評老杜《初月》詩﹕『微升紫塞外﹐已隱暮云端』﹐以爲意主肅宗也。鄭公善評詩者也﹐吾觀韓退之『煌煌東方星﹐柰此眾客醉』﹐其順宗時作也。『東方』﹐謂憲宗在儲也。」此條引文與《臨漢隱居詩話》文字微異。山谷黃魯直《詩話》曰「好作奇語﹐自是文章一病﹐但當以理爲主﹐理得而辭順﹐文章自然出羣拔萃。觀子美到夔州後詩﹐韓退之自潮州還朝後文﹐皆不煩繩削而自合矣。」此條引文見《豫章黃先生文集》卷十九《與王觀復書三首》其一。《迂叟詩話》曰「唐曲江﹐開元﹑天寶中﹐旁有殿宇﹐安史亂後﹐其地盡廢。文宗覽杜甫詩云﹕『江頭宮殿鎖千門﹐細柳迎蒲爲誰綠。』因建紫雲樓﹑落霞亭﹐歲時賜宴﹐又詔百司於兩岸建亭館焉。」此條不見今傳本《溫公續詩話》﹐而見《苕溪漁隱叢話》前集卷十三。亦見宋敏求《春明退朝錄》卷中﹐但不云司馬光語。苕溪胡元任《叢話》曰「《嚴氏溪放歌》云﹕『劍南歲月不可度﹐邊頭公卿仍獨驕。』按《唐史杜甫傳》﹕『嚴武以世舊﹐待甫甚善。甫嘗醉登武牀﹐瞪曰﹕嚴挺之乃有此兒﹗武亦暴猛﹐外若不爲忤﹐中銜之。一日﹐欲殺甫﹐集吏於門﹐武將出﹐冠鉤於簾三﹐左右白其母﹐奔救得止。』以此知『邊頭公卿仍獨驕』之句﹐當爲此也。」此條引文見《苕溪漁隱叢話》前集卷十三﹐文有刪節。苕溪胡元任《叢話》曰「子美《戲作花卿歌》﹐細考此歌﹐想花卿當時在蜀中﹐𨿽有一時平賊之功﹐然驕恣不法﹐人甚苦之。故子美不欲顯言之﹐但云『人道我卿絕世無﹐旣稱絕世無﹐天子何不喚取守東都。』語句含蓄﹐蓋可知。」此條引文見《苕溪漁隱叢話》前集卷十四﹐文有刪節。《東原錄》曰「子美《送楊六判官使西蕃》詩云﹕『子云淸自守﹐今日起爲官。』諸本皆然。予謂『今』當作『金』﹐蓋金日磾本休屠王太子﹐與母閼氏俱沒入官﹐輸黃門養馬﹐武帝嘗奇之﹐賜湯沐衣冠﹐拜爲馬監。唐中興時﹐贊普必有相類者﹐故甫用之也。」或曰「子云」對「今日」﹐但取「日」以對「云」也。蜀人師古《詩話》曰「子美《江村》詩云﹕『老妻畫紙爲棊局﹐稚子敲鍼作釣鉤。』謂『妻比臣﹐夫比君﹐棊局﹐直道也。鍼本全直而敲曲之﹐言老臣以直道成帝業﹐而幼君壞其法。稚子﹐比幼君也。』此《天廚禁臠》之說也。或說老妻以比楊貴妃﹐稚子以比安祿山﹐蓋祿山爲貴妃養子。棊局﹐天下之諭也﹐貴妃欲以天下私祿山﹐故祿山得以邪曲﹐包藏禍心﹔此說似爲得之。𨿽然﹐子美之意亦不如此。老妻﹑稚子﹐乃甫之妻子﹐甫肯以己妻子而托意於淫婦人與逆臣哉﹗理必不然。且如《進艇》詩云﹕『晝引老妻乘小艇﹐晴看稚子浴淸江。』則又將何所比況乎﹖此皆村居與妻子適情以自樂﹐故形之詩詠﹐皆若托意於艸木鳥獸之類﹐不宜區區肆穿鑿也。」此條亦見《分門集注杜工部詩》卷七﹑《影宋王狀元集百家注編年杜陵詩史》卷十二《江村》詩注。《黃氏補千家集注杜工部詩史》卷二十一﹑徐居仁編《集千家注分類杜工部詩》卷七所引﹐只少「故形之詩詠」以下數語。《呂氏童蒙訓》曰「謝無逸語汪信民云﹕老杜有自然不做底語到極至處者﹐有雕琢語到極至處者。如『丹靑不知老將至﹐富貴於我如浮雲』﹐此自然不做底語到極至處者也﹔如『金鐘大鏞在東序﹐冰壺玉衡懸淸秋』﹐此雕琢語到極至處者也。」此條亦見《苕溪漁隱叢話》前集卷六。蜀人師古《詩話》曰「子美遣興詩云﹕『筍根稚子無人見﹐沙上鳧雛傍母眠。』稚子爲之說者不一﹕或以爲竹﹔或以爲雉雛﹔或以爲筍﹐皆非也。殊不知子美多借爲對偶﹐其句語相混﹐後人多不曉其義。稚子﹐乃甫之子宗文也。甫有二子﹕一曰宗文﹐字稚子﹔二曰宗武﹐字驥子。如雲﹕『驥子春猶隔﹐鶯歌暖正繁。』乃《憶幼子》之詩也﹐借『驥子』以對『鶯歌』﹐正似此以『稚子』對『鳧雛』之類是也。甫有詩云﹕『老妻畫紙爲棊局﹐稚子敲鍼作釣鉤』。又云﹕『晝引老妻乘小艇﹐晴看稚子浴淸江』。又云﹕『鄰人有美酒﹐稚子夜能賒』。則稚子乃宗文也﹐審矣﹗『筍根稚子無人見』﹐此尋兒不見﹐忽於竹叢邊得子﹐遂有此句﹐復何疑乎﹖殊不看下句『沙上鳧雛傍母眠』﹐以禽鳥猶知愛其子﹐可以人反不如之乎﹖蓋謂小兒戲於竹邊﹐偶尋不見﹐遂至感物以興己意﹐其理灼然也。」此條亦見《分門集注杜工部詩》卷二﹑《影宋王狀元集百家注編年杜陵詩史》卷十三《絕句漫興九首》詩注。《黃氏補千家集注杜工部詩史》卷二十二﹑徐居仁編《集千家注分類杜工部詩》卷十所引﹐較前二本爲簡。苕溪胡元任《叢話》曰「律詩之作﹐用字平側﹐世固有定體﹐眾共守之。然不若時用變體﹐如兵之出奇﹐變化無窮﹐以驚世駭目。如老杜詩云﹕『竹裏行廚洗玉盤﹐花邊立馬簇金鞍。非關使者徵求急﹐自識將軍禮數寬。百年地僻柴門迥﹐五月江深艸閣寒。看弄漁舟移白日﹐老農何有罄交歡。』此乃七言律詩之變體也。又云﹕『山瓶乳酒下靑雲﹐气味濃香幸見分。鳴鞭走送憐漁父﹐洗盞開嘗對馬軍。』此乃絕句律詩之變體也。又有七言律詩﹐至第三句便失粘﹐落平側﹐亦別是一體。唐人用此甚多﹐但今人少用耳。如有云﹕『搖落深知宋玉悲﹐風流儒雅亦吾師。悵望千秋一灑淚﹐蕭條異代不同時。江山故宅空文藻﹐雲雨荒臺豈夢思。最是楚宮俱泯滅﹐舟人指點到今疑。』又有云﹕『謾向江頭把釣竿﹐懶眠沙艸愛風湍。莫倚善題《鸚鵡賦》﹐何須不著鵕冠。腹中書籍幽時曬﹐肘後醫方靜處看。興發會能馳駿馬﹐終須重到使君灘。』此二詩起頭用側聲﹐故第三句亦用側聲。又有云﹕『暮春三月巫峽長﹐皛皛行雲浮日光﹐雷聲忽送千峯雨﹐花气渾如百和香。黃鶯過水翻回去﹐燕子銜泥濕不妨。飛閣捲簾圖畫裏﹐虛無只少對瀟湘。』此詩起頭用平聲﹐故第三句亦用平聲。凡此皆律詩之變體﹐學者不可不知也。」此條引文見《苕溪漁隱叢話》前集卷七﹐文有刪節。蜀人師古《詩話》曰「子美《古柏行》﹕『霜皮澑雨四十圍﹐黛色參天二千尺。』說者謂闊四十圍﹐長二千尺﹐何其長與廣不相等耶﹖有以兩指爲圍﹐有以合抱爲圍﹐若用指爲圍﹐則長而太瘦﹐若用抱爲圍﹐則又褊而短。甫之言果爲如何﹖大抵詩人之言﹐不必於長短小大而求其疵也。詩取其意﹐不必泥其語﹐孟子謂『不以文害辭﹐不以辭害意』﹐蓋知詩者也。」潁濱蘇子由曰「老杜陷賊時﹐有《哀江頭》詩云﹕『少陵野老吞聲哭﹐春日潛行曲江曲。江頭宮殿鎖千門﹐細柳新蒲爲誰綠﹖憶昔霓旌下南苑﹐苑中萬物生顏色。昭陽殿裏第一人﹐同輦隨君侍君側。輦前才人帶弓箭﹐白馬嚼囓黃金勒。翻身向天仰射云﹐一箭正墜雙飛翼。明眸皓齒今何在﹖血污遊魂歸不得。淸渭東流劍閣深﹐去住彼此無消息。人生有情淚沾臆﹐江水江花豈終極。黃昏胡騎塵滿城﹐欲往城南望城北。』予愛其詞气如百金戰馬﹐注坡驀澗﹐如履平地﹐得詩人之遺法也。」此條引文見蘇轍《欒城集》卷八《詩病五事》。苕溪胡元任《叢話》曰「子美《江南逢李龜年》詩云﹕『岐王宅裏尋常見﹐崔九堂前幾度聞。正是江南好風景﹐落花時節又逢君。』此詩非子美作。岐王開元十四年薨﹐崔滌亦卒於開元中﹐是時子美方十五歲﹐天寶後子美未嘗至江南。」夢弼謂當考。此條引文見《苕溪漁隱叢話》前集卷十四。萬竹髙元之端叔《荼甘錄》曰「老杜《螢火》詩﹕『幸因腐艸出﹐敢近太陽飛。未足臨書卷﹐時能點客衣。』似譏當時閹人用事﹐於人君之前﹐不能主張文儒﹐而乃知靑蠅之點素也。說者謂諭小人有才而侵侮大徳﹐豈不誤哉﹗」此條亦見《韻語陽秋》卷二﹐文字幾乎全同﹐但不云出自髙元之《荼甘錄》。廣陵馬永卿大年《懶眞子錄》曰「『日臨公館靜﹐畫滿地圖雄。劍閣星橋北﹐松州雪嶺東。華夷山不斷﹐吳蜀水相通。興與煙霞會﹐淸罇幸不空。』右杜工部《嚴武廳詠蜀道畫圖》。是時武跋扈﹐微有割據之意﹐故甫於詩諷之云『山不斷』﹑『水相通』﹐以言蜀不可割據也。幕下有益於東道者﹐有如此也。」此條引文見《懶眞子錄》卷四﹐文字微異。丹陽葛常之《韻語陽秋》曰「傳云﹕學士大夫﹐則知尊祖矣。族之所在﹐祖之所出也﹐其可以不敬乎﹖陶淵明有《贈長沙公詩序》云﹕『長沙公於余爲族祖﹐同出大司馬﹐昭穆旣遠﹐已爲路人。』故其詩云﹕『同源分流﹐人易世疎。慨然寤嘆﹐念玆厥初。禮服遂悠﹐歲月眇䢐。感彼行路﹐眷然躊躇。』蓋深傷之也。長沙公於淵明如此﹐而淵明乃以教戒自任﹐其臨別贈言之際﹐有『進簣𨿽少﹐終在爲山』之句。嗚呼﹗淵明亦可謂賢矣。杜子美數訪從孫濟﹐而不免於防猜﹐故其詩云﹕『所來爲宗族﹐亦不爲盤飱』﹐『勿受外嫌猜﹐同姓古所惇。』觀長沙公與濟﹐尊祖之義掃地矣。」此條引文見《韻語陽秋》卷二十﹐文字稍異。丹陽葛常之《韻語陽秋》曰「賢者豹隱墟落﹐固當和光同塵﹐𨿽捨者爭席奚病﹐而況於杯酒之間哉﹖陶淵明﹑杜子美﹐皆一世偉人也﹐每田父索飲﹐必使之畢其歡而盡其情而後去。淵明詩云﹕『淸晨聞叩門﹐倒裳往自開。問子爲誰歟﹐田父有好懷。壺漿遠見候﹐疑我與時乖。』子美詩云﹕『田翁逼社日﹐邀我嘗春酒。』『叫婦開大瓶﹐盆中爲吾取。』二公皆有位者也﹐於田父何拒焉﹖至於田父有『一世皆尙同﹐願君汩其泥』之說﹐則姑守陶之介﹐『久客惜人情﹐如何拒鄰叟』﹐則何妨杜之通乎﹖」此條見《韻語陽秋》卷二十﹐文字微異。《捫虱新話》﹕「老杜詩當是詩中六經﹐他人詩乃諸子之流也。杜詩有髙妙語﹐如雲﹕『王侯與螻蟻﹐同盡隨丘墟。願聞第一義﹐回向心地初。』可謂深入理窟。晉﹑宋以來﹐詩人無此句也。『心地初』乃《莊子》所謂『遊心於淡﹐合气於漠』之義也。」此條見陳善《捫虱新話》下集卷一。程氏《演繁露》﹕「老杜《七歌》﹕『竹林爲我啼淸晝』﹔蔡絳以『竹林』爲禽名﹐恐穿鑿也。竹本非啼﹐詩人因其號風若哀﹐因謂之啼﹐何必有喙者而後能啼耶﹗《說文》﹕竹之夭然﹐似人之笑﹐因爲『笑』字。竹豈能笑﹐特以象言爾。非笑而可名以笑﹐從懷哀者觀之﹐孰謂不得爲啼耶﹖」此條見程大昌《演繁露》卷十三﹐文字微異。洪內翰《容齋隨筆》云「古人酬和詩﹐必答其來意﹐非若今人爲次韻所局也。觀《文選》所編何劭﹑張華﹑盧諶﹑劉琨﹑二陸﹑三謝諸人贈答可知已。唐人尢多﹐不可具載﹐姑取杜集數篇﹐略紀於此。髙適寄杜公云﹕『愧爾東南西北人』。杜則云﹕『東西南北更堪論』。髙又有詩云﹕『艸《玄》今已畢﹐此外更何言﹖』杜則云﹕『艸《玄》吾豈敢﹐賦或似相如。』嚴武寄杜云﹕『興發會能馳駿馬﹐終須重到使君灘。』杜則云﹕『枉沐旌麾出城府﹐艸茅無徑欲教鋤。』杜公寄嚴詩云﹕『何路出巴山』﹐『重巖細菊斑。遙知簇鞍馬﹐回首白雲間。』嚴答云﹕『臥向巴山落月時』﹐『籬外黃花菊對誰。跋馬望君非一度﹐冷猿秋鴈不勝悲。』杜送韋迢云﹕『洞庭無過鴈﹐書疏莫相忘。』迢云﹕『相憶無南鴈﹐何時有報章。』杜又云﹕『𨿽無南過鴈﹐看取北來魚。』郭受寄杜云﹕『春興不知凡幾首』。杜答云﹕『藥裹關心詩總廢』。皆如鐘磬在簴﹐扣之則應﹐往來反復﹐於是乎有餘味矣。」此條見洪邁《容齋隨筆》卷十六。《黃常明詩話》﹕「杜詩有用一字凡數十處不易者﹐如『緣江路熟俯靑郊』﹐『傲睨俯峭壁』﹐『展席俯長流』﹐『杖藜俯沙渚』﹐『此邦俯要衝』﹐『四顧俯層巓』﹐『旌頭俯洞瀍』﹐『層臺俯風渚』﹐『遊目俯大江』﹐『江檻俯鴛鴦』。其餘一字屢用若此類甚多﹐不可具述。」此條見黃徹﹝字常明﹞《溪詩話》卷七﹐文字微異。《螢雪叢說》﹕「老杜詩詞﹐酷愛下『受』字﹐蓋自得之妙﹐不一而足。如『修竹不受暑』﹐『輕燕受風斜』﹐『吹面受和風』﹐『野航恰受兩三人』﹐誠用字之工也。然其所以大過人者無他﹐只是平易﹐𨿽曰似俗﹐其實眼前事爾。『老妻畫紙爲棊局﹐稚子敲鍼作釣鉤』﹐以『老』對『稚』﹐以其妻對其子﹐無如此之親切﹐又是閨門之事﹐宜與知者道。」此條今傳兪成撰《螢雪叢說》二卷本不載。《黃常明詩話》﹕「數物以个﹐謂食爲喫﹐甚近鄙俗﹐獨杜屢用﹕『峽口驚猿聞一个』﹐『兩个黃鸝鳴翠柳』﹐『卻遶井欄添个个』﹔《送李校書》云﹕『臨岐意頗切﹐對酒不能喫』﹐『樓頭喫酒樓下臥』﹐『但使殘年飽喫飯』﹐『梅熟許同朱老喫』。蓋篇中大槪奇特﹐可以映帶者也。」此條見《溪詩話》卷七。《捫虱新話》﹕「韓以文爲詩﹐杜以詩爲文﹐世傳以爲戲。然文中要自有詩﹐詩中要自有文﹐亦相生法也。文中有詩﹐則句語精確﹔詩中有文﹐則詞調流暢。謝玄暉曰﹕『好詩圓美流轉如彈丸。』此所謂詩中有文也。唐子西曰﹕『古文𨿽不用偶儷﹐而散句之中﹐暗有聲調﹐步驟馳騁﹐亦有節奏。』此所謂文中有詩也。觀子美到夔州以後詩﹐簡易純熟﹐無斧鑿痕﹐信是如彈丸矣。」此條見《捫虱新話》上集卷一﹐文有刪節。《黃常明詩話》﹕「子美云﹕『設网提綱萬魚急。』蓋指聚斂之臣﹐苛法侵漁﹐使民不聊生﹐乃『萬魚急』也。又云﹕『能者操舟疾若風﹐撐突波濤挺叉入。』小人舞智趨時﹐巧宦數遷﹐所謂『疾若風』也。殘民以逞﹐不顧傾覆﹐所謂『挺叉入』也。『日暮蛟龍攺窟穴﹐山根鱣鮪隨云雷。』魚不得其所﹐龍豈能安居﹐君與民猶是也。此與六義比興何異﹖『吾徒胡爲縱此樂﹐暴殄天物聖所哀』。此樂而能戒﹐又有仁厚意﹐亦如『前王作网罟﹐設法害生成』﹐不專爲取魚也。退之《叉魚》曰﹕『觀樂憶吾僚。』異此意矣。」此條見《溪詩話》卷三﹐文字稍異。《黃常明詩話》﹕「賈生﹑終童﹐欲輕事徵伐。大抵少年躁銳﹐使綿歷老成﹐當不如此。昔人欲沈孫武於五湖﹐斬白起於長平﹐誠有謂哉﹗嘗愛老杜云﹕『愼勿吞靑海﹐無勞問越裳。大君先息戰﹐歸馬華山陽。』又有『安得壯士挽天河﹐淨洗甲兵長不用』﹐『安得務農息戰鬥﹐普天無吏橫索錢』﹐『願戒兵猶火﹐恩加四海深』﹐『不眠憂戰伐﹐無力正乾坤』。其愁嘆憂戚﹐蓋以人主生靈爲念。孟子以善言陳戰爲大罪﹐我戰必克爲民賊。仁人之心﹐易地皆然。」此條見《溪詩話》卷一。《捫虱新話》﹕「陶淵明詩﹕『采菊東蘺下﹐悠然見南山。』采菊之際﹐無意於山﹐而景與意會﹐此淵明得意處也。而老杜亦曰﹕『夜闌接軟語﹐落月如金盆。』予愛其意度閒雅﹐不減淵明﹐而語句雄健過之。每詠此二詩﹐便覺當時淸景盡在目前﹐而二公寫之筆端﹐殆若天成﹐玆爲可貴。」此條見《捫虱新話》下集卷三。《古今詞話》﹕「蜀人《將進酒》﹐嘗以爲少陵詩﹐作《瑞鷓鴣》唱之﹕『昔時曾從漢梁王﹐濯錦江邊醉幾場。拂石坐來衫袖冷﹐踏花歸去馬蹄香。當初酒賤寧辭醉﹐今日愁來不易當。暗想舊遊渾似夢﹐芙蓉城下水茫茫。』」此詩或謂杜甫﹐或謂鬼仙﹐或謂曲詞﹐未知孰是。然詳味其言﹐唐人語也。首先有『曾從漢梁王』之句﹐決非子美作也。況集中不載﹐灼可見矣。不知楊曼倩何所據云。

卷二

《三山老人語錄》曰「子美送嚴武還朝詩云﹕『公若登臺輔﹐臨危莫愛身。』是勸以仗節死義也。」此條亦見《苕溪漁隱叢話》前集卷十三﹐文字微異。橫浦張子韶《心傳錄》曰「讀子美『野色更無山隔斷﹐天光直與水相通』﹐已而嘆曰﹕『子美此詩﹐非特爲山光野色﹐凡悟一道理透徹處﹐往往境界皆如此也。』」此條見張九成《橫浦心傅》卷上。東萊呂居仁曰「詩每句中須有一兩字響﹐響字乃妙指。如子美『身輕一鳥過』『輕燕受風斜』﹐『過』字﹑『受』字﹐皆一句響字也。」此條見《橫浦心傅》卷上。丹陽洪景盧《容齋隨筆》曰「張文潛暮年在宛丘﹐何大圭方弱冠﹐往謁之﹔凡三日﹐見其吟哦老杜《玉華宮》詩不絕口。大圭請其故﹐曰﹕『此章乃風雅鼓吹﹐未易爲子言。』大圭曰﹕『先生所賦﹐何必減此﹖』曰﹕『平生極力模寫﹐僅有一篇稍似之﹐然未可同日語也。』遂誦其《離黃州》詩﹐偶同此韻﹐曰﹕『扁舟發孤城﹐揮手謝送者。山回地勢捲﹐天豁江面瀉。中流望赤壁﹐石腳插水下。昏昏煙霧嶺﹐歷歷漁樵捨。居夷實三載﹐鄰里通假借。別之豈無情﹐老淚爲一灑。篙工起鳴鼓﹐輕櫓健於馬。聊爲過江宿﹐寂寂樊山夜。』此其音響節奏﹐固似之矣﹐讀之可嘿諭也。」此條見《容齋隨筆》卷十五﹐文字稍異。橫浦張子韶《心傳錄》曰「陶淵明辭云﹕『云無心而出岫﹐鳥倦飛而知還。』杜子美云﹕『水流心不競﹐云在意俱遲。』若淵明與子美相易其語﹐則識者往往以謂子美不及淵明矣。觀其云『云無心』﹑『鳥倦飛』﹐則可知其本意。至於『水流』而『心不競』﹐『云在』而『意俱遲』﹐則與物初無間斷﹐气更混淪﹐難輕議也。」此條見《橫浦心傅》卷中。丹陽洪景盧《容齋隨筆》曰「江山登臨之美﹐泉石賞翫之勝﹐世間佳境也﹐觀者必曰『如畫』。至於丹靑之妙﹐好事君子嗟嘆之不足者﹐則又以『逼眞』目之。如老杜『人間又見眞乘黃』﹑『時危安得眞致此』﹑『悄然坐我天姥下』﹑『斯須九重眞龍出』﹑『憑軒忽若無丹靑』﹑『髙堂見生鶻』﹑『直訝松杉冷﹐兼疑菱荇香』之句是也。以眞爲假﹐以假爲眞﹐均之爲妄境耳。人生萬事如是﹐何特此耶﹗」此條見《容齋隨筆》卷十六﹐文有刪節。山谷黃魯直《詩話》曰「陶淵明《責子詩》云﹕『白髮被兩鬢﹐肌膚不復實。𨿽有五男兒﹐總不好紙筆。阿舒已二八﹐懶惰故無匹。阿宣行志學﹐而不愛文術。雍端年十三﹐不識六與七。通子垂九齡﹐但覓梨與栗。天運苟如此﹐且進杯中物。』觀淵明此詩﹐想見其人慈祥戲謔可觀也。俗人便謂淵明諸子皆不肖﹐而淵明愁嘆見於詩耳。」又云「杜子美詩云﹕『陶潛避俗翁﹐未必能達道。觀其著詩集﹐頗亦恨枯槁。達生豈是足﹐默識蓋不早。有子賢與愚﹐何其掛懷抱。』子美困頓於三川﹐蓋爲不知者詬病﹐以爲拙於生事﹐又往往譏議宗文﹑宗武失學﹐故聊解嘲耳。其詩名曰《遣興》﹐可解也。俗人便謂譏議淵明﹐所謂癡人前不得說夢也。」此條亦見《苕溪漁隱叢話》前集卷三﹐作「山谷云」﹐文字幾乎全同。東坡《蘇子瞻詩話》曰「僕嘗夢見人云是杜子美﹐謂僕曰﹕『世人多誤會予《八陣圖》詩﹕「江流石不轉﹐遺恨失吞吳。」世人皆以爲先主﹑武侯皆欲與關羽復仇﹐故恨不能滅吳﹐非也。我意本謂吳蜀唇齒之國﹐不當相圖﹐晉之所以能取蜀者﹐以蜀有吞吳之意﹐此爲恨耳。』」此條見《東坡題跋》卷二。王彥輔《麈史》曰「子美善用故事及常語﹐多倒其句而用之﹐蓋如此則語峻而體健。如『露從今夜白﹐月是故鄕明』之類是也。」此條見《塵史》卷中﹐文字頗異。建安嚴有翼《藝苑雌黃》曰「劉夢得詩云﹕『朱雀橋邊野艸花﹐烏衣巷口夕陽斜。舊時王謝堂前燕﹐飛入尋常百姓家。』朱雀橋﹑烏衣巷烏衣﹐謂鐵衣也。皆金陵故事。《輿地誌》﹕晉時王導自立烏衣宅﹐宋時諸謝曰『烏衣之聚』﹐皆此巷也。王氏﹑謝氏乃江左衣冠之盛者﹐故杜甫詩云﹕『王謝風流遠』﹐又云﹕『從來王謝郎』﹐是也。比觀劉斧《摭遺》小說﹐又曰﹕王榭﹐金陵人。世以航海爲業。一日海中失船﹐泛一木登岸。見一翁一嫗﹐皆衣皁。引榭至所居﹐乃烏衣國也。以女妻之。旣久﹐榭思歸﹐復乘雲軒泛海﹐至其家﹐有二燕棲於梁上﹐榭以手招之﹐卽飛來臂上。取片紙書小詩系於燕尾﹐曰﹕『誤到華胥國裏來﹐玉人終日苦憐才。云軒飄去無消息﹐灑淚臨風幾日回。』來春﹐燕又飛來榭身上﹐有詩云﹕『昔日相逢冥數合﹐如今暌遠是生離。來春縱有相思字﹐三月天南無鴈飛。』至來歲竟不至。因目榭所居爲烏衣巷。劉斧乃攺『謝』爲『榭』﹐以王榭爲一人姓名。其言旣怪誕﹐遂托名於錢希白﹐終篇又取劉夢得詩以實其事。希白不應如此之謬﹐是直劉斧之妄言耳﹐不足信也。」此條亦見《苕溪漁隱叢話》後集卷十二﹐而文字詳略頗異。《叢話》引《藝苑雌黃》後﹐又續引《六朝事迹》。鳳臺王彥輔《麈史》曰「古之善賦詩者﹐工於用人語﹐渾然若出於己意。予於李杜見之。顏延年《赭白馬賦》曰﹕『旦刷幽燕﹐晝秣荊越。』子美《驄馬行》曰﹕『晝洗須騰涇渭深﹐夕趨可刷幽並夜。』太白《天馬歌》曰﹕『雞鳴刷燕晡秣越』。蓋皆用顏賦也。韓退之曰﹕『李杜文章在﹐光焰萬丈長。』信哉﹗」此條見《塵史》卷中﹐文字稍異。鳳臺王彥輔《麈史》曰「世言子美卒於耒陽﹐故《寰宇記》亦載其墳在縣北二里﹐不知何緣得此。《新唐書》乃稱耒陽令遺白酒牛肉﹐一夕而卒。此承襲傳聞而未嘗核實故也。得臣觀子美僑寄巴峽三歲﹐大歷三年二月始下峽﹐流寓荊南﹐徙泊公安。久之﹐方次嶽陽。卽四年冬末也。旣過洞庭﹐入長沙﹐乃五年之春。四月﹐遇臧玠之亂﹐倉皇往衡陽﹐抵耒陽﹐舟中伏枕﹐又畏瘴癘﹐復沿湘而下﹐故有《回棹》之作。其末云﹕『篙師煩爾送﹐朱夏及寒泉。』又《登舟將適漢陽》云﹕『春宅棄汝去﹐秋帆催客歸。』蓋《回棹》在夏末﹐此篇已入秋矣。繼之以《暮秋將歸秦畱別湖南幕府親友》云﹕『北歸衝雨雪﹐誰憫敝貂裘﹖』則子美北還之迹﹐見此三篇爲詳﹐安得卒於耒陽耶﹖要之﹐卒當在潭嶽之間﹐秋冬之際。按元微之《子美墓志》稱﹕『子美之孫嗣業﹐啟子美之柩﹐襄祔事於偃師﹐途次於荊﹐……拜余爲志﹐辭不能絕。』其系略曰﹕『嚴武狀爲工部員外郎參謀軍事﹐旋又棄去﹐扁舟下荊楚﹐竟以寓卒﹐旅殯嶽陽』。」此條見《塵史》卷中﹐文字稍異。丹陽葛常之《韻語陽秋》曰「老杜寄身於兵戈騷屑之中﹐感時對物﹐則悲傷系之﹐如『感時花濺淚』是也﹐故作詩多用一『自』字。《田父泥飲》詩云﹕『步屧隨春風﹐村村自花柳。』《遣懷》詩云﹕『愁眼看霜露﹐寒城菊自花。』《憶弟》詩云﹕『故園花自發﹐春日鳥還飛』《日暮》詩云﹕『風月自淸夜﹐江山非故園。』《滕王亭子》詩云﹕『古墻猶竹色﹐虛閣自松聲。』言人情對景﹐自有悲喜﹐而初不能累無情之物也。」此條見《韻語陽秋》卷一﹐文字微異。臨川王介甫曰「老杜云﹕『無人覺來往。』下得『覺』字大好。『暝色赴春愁』﹐下得『赴』字大好。若下『見』字﹑『起』字﹐卽小兒言語。足見吟詩要一字﹑兩字工夫也。」此條亦見《諸家老杜詩評》卷一﹐云出《鐘山語錄》。丹陽葛常之《韻語陽秋》曰「子美《曹將軍丹靑引》云﹕『將軍魏武之子孫﹐於今爲庶爲淸門。』元微之《去杭州》詩亦云﹕『房杜王魏之子孫﹐𨿽及百代爲淸門。』則知子美於當時已爲詩人所欽伏如此。殘膏餘馥﹐沾丐後人﹐宜哉﹗故微之云﹕『詩人已來﹐未有如子美者』也。」此條見《韻語陽秋》卷一﹐文字微異。莆陽鄭景韋《離經》曰「李謫仙﹐詩中龍也﹐矯矯焉不受約束。杜子美則麟遊靈囿﹐鳳鳴朝陽﹐自是人間瑞物。二豪所得﹐殆不可以優劣論也。」《說郛》﹝商務本﹞卷三十一載鄭厚﹝字景韋﹞撰《藝圃折中》亦載此條﹐「自是人間瑞物」以上全同。葛常之《韻語陽秋》曰「子美詩以後二句續前二句處甚多。如《喜弟觀到》詩云﹕『待爾嗔烏鵲﹐拋書示鶺鴒。枝間喜不去﹐原上急曾經。』《晴》詩云﹕『啼烏爭引子﹐鳴鶴不歸林。下食遭泥去﹐髙飛恨久陰。』《江閣臥病》詩云﹕『滑憶雕菇飯﹐香聞錦帶羹。澑匙兼暖腹﹐誰欲致杯罌。』《寄張山人》詩云﹕『曹植休前輩﹐張芝更後身。數篇吟可老﹐一字買堪貧。』如此之類多矣。此格起於謝靈運﹐《過廬陵王墓下詩》云﹕『延州協心許﹐楚老惜蘭芳。解劍竟何及﹐撫墳徒自傷。』李太白亦時有此格﹐「毛遂不墮井﹐曾參寧殺人﹗虛言誤公子﹐投杼惑慈親」是也。」此條見《韻語陽秋》卷一﹐文字微異。丹陽葛常之《韻語陽秋》曰「五言律詩於對聯中十字作一意﹐詩家謂之十字格。如老杜《放船》詩云﹕『直愁騎馬滑﹐故作泛舟回。』《對雨》詩云﹕『不愁巴道路﹐恐濕漢旌旗。』《江月》詩云﹕『天邊長作客﹐老去一沾巾』是也。」此條見《韻語陽秋》卷一﹐文有刪節。建安嚴有翼《藝苑雌黃》曰「古人用韻﹐如《文選》古詩﹑杜子美﹑韓退之﹐重復押韻者甚多。《文選》「古詩」押二『促』字﹐曹子建《美女篇》押二『難』字﹐謝靈運《述祖徳詩》押二『人』字﹐《南圖詩》押二『同』字﹐《初去郡詩》押二『生』字﹐沈休文《鐘山應教》詩押二『足』字﹐任彥升《哭範僕射》詩押三『情』字﹑兩『生』字﹐陸士衡《赴洛》詩押二『心』字﹐《猛虎行》押二『陰』字﹐《擬古詩》押二『音』字﹐《豫章行》押二『陰』字﹐阮嗣宗《詠懷詩》押二『歸』字﹐王正長《雜詩》押二『心』字﹐張景陽《雜詩》押二『生』字﹐江淹《雜體詩》押二『門』字﹐王仲宣《從軍詩》押二『人』字。杜子美﹑韓退之蓋亦效古人之作。子美《飲中八仙歌》押二『船』字﹑二『眠』字﹑二『天』字﹑三『前』字﹐《園人送瓜》詩押二『艸』字﹐《上後園山腳》押二『梁』字﹐《北徵》押二『日』字﹐《夔州詠懷》押二『旋』字﹐《贈李祕書》押二『虛』字﹐《贈李邕》押二『厲』字﹐《贈汝陽王》押二『陵』字﹐《喜岑薛遷官》押二『萍』字。退之《贈張籍》詩押二『更』字﹑二『狂』字﹑二『鳴』字﹑二『光』字﹐《嶽陽樓別竇司直》押二『向』字﹐《李花》押二『花』字﹐《雙鳥》押二『州』字﹑二『頭』字﹑二『秋』字﹑二『休』字﹐《和盧郎中送盤穀子》押二『行』字﹐《示爽》押二『然』字﹐《叉魚》押二『銷』字﹐《寄孟郊》押二『奧』字。其餘詩人用韻如此者亦多﹐意到卽押爾。如子美《彭衙行》則用數韻﹕艱﹑山﹑顏﹑還﹑攀﹑間﹑關﹐在二十八山字韻﹔聞﹑云﹐在二十文字韻﹔飱﹑魂﹑門﹑昆﹐在二十三魂字韻﹔餐﹑寒﹑幹﹑歡﹑肝﹐在二十五寒字韻﹔椽﹑煙﹑前﹐在一先字韻﹔嗔﹐在十七眞字韻。此則古詩用韻不拘﹐𨿽今人亦有之﹐非但唐人用韻如此也。」按《唐韻》已有獨用﹑同用之分﹐非本朝始有《韻略》獨用﹑通用之限也。此條王觀國《學林》卷八《詩重韻》條﹑《苕溪漁隱叢話》前集卷十七引《學林新編》較此爲詳。葛常之《韻語陽秋》曰「子美《客夜》詩云﹕『客睡何曾著﹐秋天不肯明。』《陪王使君泛江》詩云﹕『山豁何時斷﹐江平不肯流。』『不肯』二字含蓄﹐甚佳﹐故杜兩用之﹐與陶淵明詩謂『日月不肯遲﹐四時相催迫』同意。」此條引文見《韻語陽秋》卷一﹐文字稍異。葛常之《韻語陽秋》曰「杜甫﹑李白以詩齊名﹐韓退之詩云﹕『李杜文章在﹐光焰萬丈長。』似未易以優劣也。然甫詩思苦而語奇﹐白詩思疾而語豪。甫集中言白詩處甚多﹐如曰﹕『李白一鬥詩百篇』﹐如曰﹕『淸新庾開府﹐俊逸鮑參軍』﹐『何時一樽酒﹐重與細論文』﹐似譏其太俊快。白論甫則曰﹕『飯顆山頭逢杜甫﹐頭戴笠子日卓午。爲問因何太瘦生﹐只爲從來作詩苦。』似譏其太愁肝腎也。杜牧詩云﹕『杜詩韓集愁來讀﹐似倩麻姑癢處抓。天外鳳凰誰得髓﹐無人解合續弦膠。』則杜甫詩﹐唐朝已來一人而已﹐豈白所能望耶﹖」此條引文見《韻語陽秋》卷一。古汳髙元之《荼甘錄》曰「杜子美《哀貶臺州鄭司戶虔》詩云﹕『《薈蕞》何技癢。』薈﹐烏外切﹐艸多貌﹔蕞﹐在最切﹐又䢐外切﹐小也。虔自謂著書𨿽多﹐而皆碎小之事也。後人傳寫誤爲《會粹》﹐謂會集其純粹﹐失之遠矣。癢﹐以兩切﹐癢也。謂人有技藝﹐不能自忍﹐如人之癢也。甫謂虔私著國史者﹐不能自忍也爾。唐史氏謂虔集當世事﹐著書八十篇﹐目其書爲《會粹》﹐亦承襲之誤矣。《又示宗武》詩云﹕『暇日從時飲』。暇﹐讀爲假﹐古雅切。屈平《離騷》﹕『聊暇日以偸樂。』又宋玉《九章》﹕『聊暇日以須時。』是也。」葛常之《韻語陽秋》曰「近時論詩﹐皆謂對偶不切﹐則失之簏﹔太切﹐則失之俗。如江西詩社所作﹐慮失之俗也。老杜《江陵》詩云﹕『地利西通蜀﹐天文北照秦。』《秦州》詩云﹕『水落魚龍夜﹐山空鳥鼠秋。』『叢篁低地碧﹐髙柳半天靑。』《豎子》詩云﹕『柤梨且綴碧﹐梅杏半傳黃。』如此之類﹐可謂對偶太切矣﹐又何俗乎﹖如雲﹕『雜蘂紅相對﹐他時錦不如』﹐『磨滅余篇翰﹐平生一釣舟』之類﹐𨿽對不求太切﹐而未嘗失格律也。學詩者當審此也。」此條引文見《韻語陽秋》卷一。馬永卿《懶眞子錄》曰「古人吟詩絕不艸艸﹐至於命題﹐各有深意。老杜《獨酌》詩云﹕『步屧深林晚﹐開樽獨酌遲。仰蜂粘落絮﹐行蟻上枯梨。』《徐步》詩云﹕『整履步靑蕪﹐荒庭日欲晡。芹泥隨燕觜﹐花蘂上蜂須。』且獨酌則無獻酬也﹐徐步則非奔走也﹐以故蜂蟻之類微細之物皆能見之也。若夫與客對談﹐急趨而過﹐則何暇詳視至於如是哉﹖」此條引文見《懶眞子錄》卷一。葛常之《韻語陽秋》曰「『水田飛白鷺﹐夏木囀黃鸝』﹐李嘉佑詩也。王摩詰衍之爲七言曰﹕『漠漠水田飛白鷺﹐陰陰夏木囀黃鸝。』而興益遠。『九天閶闔開宮殿﹐萬國衣冠拜冕旒』﹐王摩詰詩也﹔杜子美刪之爲五言曰﹕『閶闔開黃道﹐衣冠拜紫宸。』而語益工也。」此條引文見《韻語陽秋》卷一﹐蓋撮合李肇《唐國史補》卷上與陳師道《後山詩話》之說而成。古汳髙元之《荼甘錄》曰「自古工詩者﹐未嘗無興也。覩物有感焉﹐則有興。今之作詩﹐以興近乎訕也﹐故不敢作﹐而詩之一義廢矣。老杜《萵苣》詩云﹕『兩旬不甲拆﹐空惜埋泥滓。野莧迷汝來﹐宗生實於此。』皆興小人盛而掩抑君子也。至髙適《題處士園》則云﹕『耕地桑柘間﹐地肥菜常熟。爲問葵藿資﹐何如廟堂肉。』則近乎訕矣。作詩者苟知興之與訕異﹐始可與言詩矣。」此條仇兆鰲《杜詩詳注》卷十五曾加徵引﹐只易四字。葛常之《韻語陽秋》曰「詩人贊美同志詩篇之善﹐多比珠璣﹑璧玉﹑錦繡﹑花艸之類﹐至杜子美則豈肯作此陳腐語耶﹖如《寄岑參》詩云﹕『意愜關飛動﹐篇終接混茫。』《夜聽許十誦詩》云﹕『精微穿溟涬﹐飛動摧霹靂。』《贈盧琚》詩云﹕『藻翰惟牽率﹐湖山合動搖。』《贈鄭諫議》詩云﹕『毫髮無遺恨﹐波瀾獨老成。』《寄李白》詩云﹕『筆落驚風雨﹐詩成泣鬼神。』《贈髙適》詩云﹕『美名人不及﹐佳句法如何。』皆驚人語也。視餘子﹐其神芝之與腐菌哉﹗」此條引文見《韻語陽秋》卷三。葛常之《韻語陽秋》曰「子美詩善用《文選》語﹐故宗武亦習之不置﹐所謂『熟精《文選》理﹐休覓彩衣輕』﹐又云﹕『呼婢取酒壺﹐續兒誦《文選》』﹐是也。」此條引文見《韻語陽秋》卷三。馬永卿《懶眞子錄》曰「長安慈恩寺塔﹐有唐進士題名石刻。僕讀藏經﹐因謾記之﹕唐玄奘法師﹐貞觀三年八月﹐往五印度取經﹐十九年正月﹐復至京師﹐得如來舍利一百五十粒﹐梵夾六百五十七部﹐始居洪福寺翻譯﹐至二十二年﹐皇太子治爲文徳皇后於宮城南晉昌裏建大慈恩寺﹐寺成﹐令玄奘居之。永徽二年﹐師乃於寺造磚浮屠以藏梵本﹐恐火災也。所以謂之鴈塔者﹐用西域故事也。王捨城之中有僧婆窣堵波。僧婆者﹐唐言鴈﹔窣堵波者﹐唐言塔也。師至王捨城﹐嘗禮是塔﹐因問其因緣。云﹕昔此地有伽藍依小乘食三淨食﹐三淨者﹐謂鴈也﹑犢也﹑鹿也。一日﹐眾僧無食﹐仰見羣鴈翔飛﹐輒戲言曰﹕今日眾僧闕供﹐摩訶薩埵宜知之﹐好施謂之薩埵。其引前者應聲而墜﹐眾僧飲泣﹐遂依大乘﹐更不食三淨﹐仍建塔﹐以鴈埋其下﹐故師因此名塔。其後遂爲遊人盛集之地。故老杜有《同諸公登慈恩寺塔》詩。」此條引文見《懶眞子錄》卷二﹐文有刪節。葛常之《韻語陽秋》曰「作詩在於煉字﹐如老杜『飛星過水白﹐落月動檐虛』﹐是煉中間一字﹔『地坼江帆隱﹐天淸木葉聞』﹐是煉末後一字﹔《酬李都督早春》詩云﹕『紅入桃花嫩﹐靑歸柳葉新』﹐若非『入』與『歸』二字﹐則與兒童之詩何異﹖」此條所引葛常之語﹐不見今傳本《韻語陽秋》。《詩話總龜》後集卷二十四﹑元人王構編《修辭鑑衡》卷一﹐皆云出《韻語陽秋》。葛常之《韻語陽秋》曰「《七哀詩》起於曹子建﹐其次則王仲宣﹑張孟陽也。釋詩者謂病而哀﹐義而哀﹐感而哀﹐悲而哀﹐耳目聞見而哀﹐口嘆而哀﹐鼻酸而哀﹐謂一事而七者具也。子建之《七哀》﹐在於獨棲而思婦。仲宣之哀﹐在於棄子之婦人。張孟陽之哀﹐在於已毀之園寢。是皆一哀而七者具也。老杜之《八哀》﹐則所哀者八人也。王思禮﹑李光弼之武功﹐蘇源明﹑李邕之文翰﹐汝陽﹑鄭虔之多能﹐張九齡﹑嚴武之政事﹐皆不復見矣。蓋當時盜賊未息﹐嘆舊懷賢而作者也。」此條見《韻語陽秋》卷四。葛常之《韻語陽秋》曰「杜甫累不第﹐天寶十三載﹐明皇朝獻太淸宮﹑饗廟及郊﹐甫奏賦三篇。帝奇之﹐使待制集賢院﹐命宰相試文章﹐故有《贈集賢崔於二學士》詩﹕『昭代將垂白﹐途窮乃叫閽。气沖星象表﹐詞感帝王尊。天老書題目﹐春官驗討論。倚風遺鷁路﹐隨水到龍門。』是時陳希烈﹑韋見素爲宰相﹐而崔國輔﹑於休烈者﹐皆集賢學士也。故末句云『謬稱三賦在﹐難述二公恩』﹐可謂不忘於藻鑑之重者也。按唐史﹐是歲八月﹐見素代陳希烈爲宰相。而甫集有上見素詩云﹕『持衡畱藻鑑﹐聽履上星辰。』則甫之文爲見素所賞﹐非希烈也。」此條見《韻語陽秋》卷五﹐文字稍異。古汳髙元之《荼甘錄》曰「子美於天寶十三載獻《西嶽賦》﹐故集有《贈獻納使田舍人》詩云﹕『舍人退食收封事﹐宮女開函近禦筵。曉漏追飛靑瑣闥﹐晴窗點檢白雲篇。』末章云﹕『揚雄更有《河東賦》﹐惟待吹噓送上天。』其云『更有《河東賦》』﹐當是獻《西嶽賦》時也。」此條亦見《韻語陽秋》卷六﹐文字稍異﹐但不云『古汳髙元之《荼甘錄》曰』。葛常之《韻語陽秋》曰「老杜當干戈騷屑之際﹐間關秦隴﹐負薪拾梠﹐餔糒不給﹐困躓極矣。自至蜀依裴冕﹐始有艸堂之居。觀其經營來往之勞﹐備載於詩﹐皆可考也。其曰『萬里橋西宅﹐百花潭北莊』者﹐言其地也。『經營上元始﹐斷手寶應年』﹐言其時也。『雪裏江船渡﹐風前徑竹斜。寒魚依密藻﹐宿鷺起圓沙』﹐言其景物也。至於『艸堂塹西無樹林﹐非子誰復見幽心』﹐則乞榿木於何少府之詩也。『艸堂少花今欲栽﹐不問綠李與黃梅』﹐則乞果栽於徐少卿之詩也。王侍禦攜酒艸堂﹐則喜而爲詩曰﹕『故人能領客﹐攜酒重相看。』王錄事許艸堂貲不到﹐則戲而爲詩曰﹕『爲嗔王錄事﹐不寄艸堂貲。』蓋其流離貧窶之餘﹐不能以自給﹐皆因人而成也。其經營之勤如此。然未及黔突﹐避成都之亂﹐入梓居閬﹐其心則未嘗一日不在艸堂也。遣弟檢校艸堂﹐則曰﹕『鵝鴨宜長數﹐柴荊莫浪開。』寄題艸堂﹐則曰﹕『尙念四小松﹐蔓艸易拘纏。』送韋郎歸成都﹐則曰﹕『爲問南溪竹﹐抽梢合過墻﹖』途中寄嚴武﹐則曰﹕『常苦沙崩損藥欄﹐也從江檻落風湍。』每致意如此。及成都亂定﹐再依嚴武爲節度參謀﹐復歸艸堂﹐則曰﹕『不忍竟捨此﹐復來薙榛蕪。入門四松在﹐步屧萬竹疎。』則其喜可知矣。未幾﹐嚴武卒﹐彷徨無依﹐復捨之而去。以唐史及公詩考之﹐艸堂斷手於寶應之初﹐而永泰元年四月﹐嚴武卒。是秋公寓夔州云安縣。有此艸堂者﹐終始祇得四載﹐而其間居梓閬三年﹐公詩所謂『三年奔走空皮骨』是也﹐則安居艸堂﹐僅閱歲而已。其起居寢興之適﹐不足以償其經營往來之勞﹐可謂一世之羈人也。然自唐至今已數百載﹐而艸堂之名﹐與其山川艸木﹐皆因公詩以爲不朽之傳﹐蓋公之不幸﹐而其山川艸木之幸也。」此條見《韻語陽秋》卷六﹐文字稍異。葛常之《韻語陽秋》曰「張均﹑張垍兄弟承襲父寵﹐致位嚴近﹐皆負文材﹐覬覦端揆。明皇欲相均而抑於李林甫﹐欲相垍而奪於楊國忠﹐自此各懷觖望。安祿山盜國﹐垍相祿山﹐而均亦受僞命。肅宗反正﹐兄弟各論死﹐非房管力救﹐豈能免乎﹗老杜贈均詩云﹕『通籍踰靑瑣﹐亨衢照紫泥。靈虯傳夕箭﹐歸馬散霜蹄。』言均爲中書舍人﹑刑部尙書時也。贈垍詩云﹕『翰林逼華蓋﹐鯨力破滄溟。天上張公子﹐宮中漢客星。』言垍尙寧親公主﹐禁中置宅也。二人恩寵烜赫如是﹐則報國當如何﹖而乃斁亂天理﹐下比逆賊反噬其主﹐夫豈人類也哉﹗」此條見《韻語陽秋》卷七﹐文字微異。葛常之《韻語陽秋》曰「《北徵》詩﹕『經年至茅屋﹐妻子衣百結。慟哭松聲回﹐悲泉共幽咽。平生所嬌兒﹐顏色白勝雪。見爺背面啼﹐垢膩腳不襪。』方是時﹐甫方脫身於萬死一生之地﹐得見妻兒﹐其情如是。洎至秦中﹐則有『曬藥能無婦﹐應門亦有兒』之句。至成都﹐則有『老妻憂坐痺﹐幼女問頭風』之句。觀其情悰﹐已非北徵時比也。及觀《進艇》詩﹐則曰﹕『晝引老妻乘小艇﹐晴看稚子浴淸江。』《江村》詩則曰﹕『老妻畫紙爲棊局﹐稚子敲鍼作釣鉤。』其優遊愉悅之情﹐見於嬉戲之間﹐則又異於秦益時矣。」此條見《韻語陽秋》卷十﹐文字微異。古汳髙元之《荼甘錄》曰「陶淵明《命子篇》則曰「夙興夜寐﹐願爾斯才。爾之不才﹐亦已焉哉﹗」其《責子篇》則曰﹕『𨿽有五男兒﹐總不好紙筆。』『天運苟如此﹐且進杯中物。』《告儼等疏》則曰﹕『鮑叔管仲﹐分財無猜﹔歸生伍舉﹐班荊道舊』﹐而『況同父之人哉』﹖則淵明之子未必賢也。故杜子美論之曰﹕『有子賢與愚﹐何其掛懷抱。』然子美與諸子﹐亦未爲忘情者。子美《遣興》詩云﹕『驥子好男兒﹐前年學語時。』『世亂憐渠小﹐家貧仰母慈。』又《憶幼子》詩云﹕『別離驚節換﹐聰慧與誰論。』『憶渠愁祇睡﹐炙背俯晴軒。』《得家書》云﹕『熊兒幸無恙﹐驥子最憐渠。」《元日示宗武》云﹕『汝啼吾手戰。』觀此數詩﹐於諸子鐘情尢甚於淵明矣。山谷黃魯直乃云﹕『杜子美困於三川﹐蓋爲不知者詬病﹐以爲拙於生事﹐又往往譏宗武失學﹐故寄之淵明爾。俗人便爲譏病﹐所謂癡人面前不得說夢』。」此條全見宋刻本《韻語陽秋》卷十﹐但不云「古汳髙元之《荼甘錄》曰」。本書第67條亦有類似記載﹐但作「山谷黃魯直詩話曰」。葛常之《韻語陽秋》曰「月輪當空﹐天下之所共視﹐故謝莊有『隔千里兮共明月』之句﹐蓋言人𨿽異處﹐而月則同瞻也。老杜當兵戈騷屑之際﹐與其妻各居一方﹐自人情視之﹐豈能免閨門之念﹐而他詩未嘗一及之。至於明月之夕﹐則遐想長思﹐屢形詩什。《月夜》詩云﹕『今夜鄜州月﹐閨中祇獨看。』繼之曰﹕『香霧雲鬟濕﹐淸輝玉臂寒』《一百五日夜對月》詩云﹕『無家對寒食﹐有淚如金波。』繼之曰﹕『仳離放紅蘂﹐想象嚬靑蛾。』《江月》詩云﹕『江月光於水﹐髙樓思殺人。』繼之曰﹕『誰家挑錦字﹐燭滅翠眉嚬。』其數致意於閨門如此﹐其亦謝莊之意乎﹖」此條見《韻語陽秋》卷十。葛常之《韻語陽秋》曰「老杜《省宿》詩云﹕『明朝有封事﹐數問夜如何﹖』蓋愛君欲諫之心切﹐則通夕爲之不寐﹐想其犯顏逆耳﹐必不爲身謀也。」此條見《韻語陽秋》卷十一。葛常之《韻語陽秋》曰「《成都記》﹕『杜主自天而降﹐稱望帝。好稼穡﹐治郫城。後望帝死﹐其魂化爲鳥﹐名曰杜鵑。』故子美云﹕『昔日蜀天子﹐化爲杜鵑似老烏。』又曰﹕『古時杜宇稱望帝﹐魂作杜鵑何微細。』又曰﹕『我見常再拜﹐重是古帝魂。』《博物志》稱『杜鵑生子﹐寄之他巢﹐百鳥爲飼之。』故子美云﹕『生子百鳥巢﹐百鳥不敢嗔。乃爲餧其子﹐禮若奉至尊。』又云﹕『寄巢生子不自啄﹐羣鳥至今爲哺雛。』子美集中杜鵑詩﹑行凡三篇﹐皆以杜鵑比當時之君﹐而以哺雛之鳥譏當時之臣不能奉其君﹐曾百鳥之不若也。最後一篇﹐徒言杜鵑垂血上訴﹐不得其所﹐蓋托興明皇蒙塵之時也。故末句云﹕『豈思昔日居深宮﹐嬪嬙左右如花紅。』」此條見《韻語陽秋》卷十六﹐文字微異。葛常之《韻語陽秋》曰「《古今詩話》載﹕子美因見病瘧者曰﹕『誦吾詩可療。』令誦『子璋髑髏血模糊﹐手提擲還崔大夫』之句﹐病遂愈。余謂子美固嘗病瘧矣。其詩云﹕『瘧癘三秋孰可忍。』又云﹕『三年猶瘧疾。』子美於此時﹐何不自誦其詩而自已疾耶﹖是靈於人而不靈於己。」夢弼謂﹕誦杜詩能除瘧﹐烏有是理﹖蓋言其詩辭典雅﹐讀之脫然﹐不覺沈痾之去體也。此條見《韻語陽秋》卷十七﹐文有刪節。葛常之《韻語陽秋》曰「余嘗謂知人﹐𨿽堯帝猶以爲難﹐而杜子美之曾老姑﹐乃能知唐太宗於側微之時﹐識房﹑杜輩於賤貧之日。子美乃形其語於詩曰﹕『向竊窺數公﹐經綸亦俱有。次問最少年﹐虯髯十八九。子等成大名﹐皆因此人手。』噫﹐亦何異耶﹗」此條見《韻語陽秋》卷十八﹐文字稍異。葛常之《韻語陽秋》曰「老杜《麗人行》專言秦﹑虢宴遊之樂﹐末章有『當軒下馬入錦茵﹐愼莫近前丞相嗔』之句﹐當是謂楊國忠也。」此條見《韻語陽秋》卷十九。葛常之《韻語陽秋》曰「老杜《北徵》詩云﹕『憶昔狼狽初﹐事與古先別』﹐『不聞夏商衰﹐中自誅褒妲』。其意謂明皇英斷﹐自誅妃子﹐與夏商之誅褒妲不同。老杜此語﹐出於愛君﹐而曲文其過﹐非至公之論也。」此條見《韻語陽秋》卷十九。葛常之《韻語陽秋》曰「子美爲左拾遺﹐會房管以陳濤之戰敗罷相﹐甫上疏力救管。肅宗大怒﹐詔三司推問﹐宰相張鎬救之獲免。故甫《洗兵馬行》云﹕『張公一生江海客﹐身長九尺須眉蒼。』蓋感其救己也。」此條見《韻語陽秋》卷二十﹐文有刪略。葛常之《韻語陽秋》曰「子美避亂秦蜀﹐衣食不足﹐不免求給於人。如《贈髙彭州》《客夜》《狂夫》《答裴道州》《簡韋十》﹐凡五篇﹐觀此可見其艱窘而有望於朋友故舊也。然當時能賙之者﹐幾何人哉﹗」此條見《韻語陽秋》卷二十﹐文有刪節。葛常之《韻語陽秋》曰「子美身遭離亂﹐復迫衣食﹐足迹半天下。自少時遊吳及越﹐以至作諫官﹐奔走州縣﹐旣皆載於《壯遊》詩矣。其後《贈韋左丞》詩云﹕『今欲東入海﹐卽將西去秦。』則自長安之齊魯也。《贈李白》詩云﹕『亦有梁宋遊﹐方期拾瑤艸。』則自東都之梁宋也。《發同谷縣》云﹕『賢有不黔突﹐聖有不暖席。』『始來玆山中﹐休駕喜地僻。柰何迫物累﹐一歲四行役。』則自隴右之劍南也。《畱別章使君》云﹕『終作適荊蠻﹐安排用莊叟。隨云拜東皇﹐掛席上南斗。』則自蜀之荊楚也。夫士人旣無常產﹐爲饑所驅﹐豈免仰給於人﹐則奔走道塗﹐亦理之常爾。」此條見《韻語陽秋》卷二十﹐文字稍異。葛常之《韻語陽秋》曰「子美髙自稱許﹐有乃祖之風。上書明皇云﹕臣之述作﹐沈鬱頓挫﹐揚雄﹑枚臯可跂及。《壯遊》詩則自比於崔﹑魏﹑班﹑揚﹐又云﹕『气劘屈賈壘﹐目短曹劉墻。』《贈韋左丞》則曰﹕『賦料揚雄敵﹐詩看子建親。』甫以詩雄於時﹐自比諸人﹐誠未爲過。至『竊比稷與契』﹐則過矣。唐史氏稱甫好論天下大事﹐髙而不切﹐豈自比稷契而然耶﹖至云﹕『上感九廟焚﹐下憫萬民瘡。斯時伏靑蒲﹐廷爭守禦牀』﹐其忠藎亦可嘉也。」此條見《韻語陽秋》卷八﹐文字稍異。葛常之《韻語陽秋》曰「山谷黃魯直謂後山陳無己云﹕『學詩如學道』﹐此豈尋常雕章繪句者之可擬哉﹗客有謂立方言﹕後山詩﹐其要在於點化杜甫語爾。杜云﹕『昨夜月同行。』後山則云﹕『殷勤有月與同歸。』杜云﹕『林昏罷幽磬。』後山則云﹕『林昏出幽磬。』杜云﹕『古人日已遠。』後山則云﹕『斯人日已遠。』杜云﹕『中原鼓角悲。』後山則云﹕『風連鼓角悲。』杜云﹕『暗飛螢自照。』後山則云﹕『飛螢元失照。』杜云﹕『秋覺追隨盡。』後山則云﹕『林湖更覺追隨盡。』杜云﹕『文章千古事。』後山則云﹕『文章平日事。』杜云﹕『乾坤一腐儒。』後山則云﹕『乾坤著腐儒。』杜云﹕『孤城隱霧深。』後山則云﹕『寒城著霧深。』杜云﹕『寒花只暫香。』後山則云﹕『寒花只自香。』如此類甚多﹐豈非點化老杜之語而成者﹖立方謂不然。後山詩格律髙古﹐眞所謂『碌碌盆盎中﹐見此古罍洗』者﹐用語稍同﹐乃是讀少陵詩精熟﹐不覺在其筆下﹐又何足以病公乎﹖」此條見《韻語陽秋》卷二﹐文字稍異。諸儒詩話﹕子美《戲作俳諧體遣悶》云「家家養烏鬼﹐頓頓食黃魚。」「養」﹐或讀爲上聲﹐或讀爲去聲。沈存中《筆談》以「烏鬼」爲「烏豬」﹐謂其俗呼豬作「烏鬼」之聲也。《蔡寬夫詩話》以「烏鬼」爲巴俗所事神名也。《冷齋夜話》謂巴俗多事烏蠻鬼﹐以臨江故頓頓食黃魚耳。《緗素雜記》以鸕鶿爲烏鬼﹐謂養之以捕魚也。然《詩辭事略》又謂楚峽之間事烏爲神﹐所謂神鴉也。故元微之有詩云「病賽烏稱鬼﹐巫占瓦代龜。」夢弼謂當以此《事略》之言爲是也。蓋養烏鬼﹐食黃魚﹐自是兩義﹐皆記巴中之風俗也。峽中黃魚﹐極大者至數百斤﹐小者亦數十斤﹐按集有詩云「日見巴東峽﹐黃魚出浪新。脂膏兼飼犬﹐長大不容身」是也。然是魚豈鸕鶿之所能捕哉﹖彼以烏鬼爲鸕鶿﹐其謬尢甚矣。或又曰烏鬼謂豬也﹐巴峽人家多事鬼﹐家養一豬﹐非祭鬼不用﹐故於羣豬中特呼「烏鬼」以別之也。今並存之。此條沈括之說見《夢溪筆談》卷十六﹐但未言烏鬼爲烏豬。蔡居厚說見《苕溪漁隱叢話》前集卷十二引《蔡寬夫詩話》。釋惠洪說見《冷齋夜話》卷四。黃朝英說見《靖康緗素雜記》卷五。廣陵馬永卿《懶眞子錄》曰「唐時前輩多自重﹐而後輩亦尊仰前輩而師事之﹐此風最爲淳厚。杜工部於《蘇端薛復筵簡薛華醉歌》首云﹕『文章有神交有道﹐端復得之名譽早。』又云﹕『坐中薛華善醉歌﹐醉歌自作風格老。』且一篇之中連呼三人之名﹐想見當時士人一經老杜品題﹐卽有聲價﹐故世願得其品題﹐不以呼名爲恥也。近世士大夫﹐老幼不復篤厚﹐𨿽前輩詩中亦不敢斥後進之名﹐而後進亦不復尊仰前輩﹐可勝嘆哉﹗」此條見《懶眞子錄》卷三。《庚溪詩說》﹕「士人程文﹐窮日力作一論﹐旣不限聲律﹐復不拘詩句﹐尙罕得反復折難﹐使其理判然者。觀《赴奉先詠懷》五百言﹐乃聲律中老杜心迹論一篇也。自『杜陵有布衣﹐老大意轉拙。許身一何愚﹐竊比稷與契』﹐其心術祈向﹐自是稷契等人。『窮年憂黎元﹐嘆息腸內熱』﹐與饑渴由己者何異﹖然常爲不知者所病﹐故曰『取笑同學翁』。世不我知﹐而所守不變﹐故曰『浩歌彌激烈』。又云﹕『非無江海志﹐瀟灑送日月』﹐『當今廊廟具﹐構廈豈云缺﹖葵藿傾太陽﹐物性固莫奪。』言非不知隱遁爲髙也﹐亦非以國無其人也﹐特廢義亂倫﹐有所不忍。『以玆悞生理﹐獨恥事干謁』﹐言志大術疎﹐未始阿附以借勢也。爲下士所笑﹐而浩歌自若﹐皇皇慕君﹐而雅志棲遁﹐旣不合時﹐而又不少低屈﹐皆設疑互答﹐屢致意焉﹐非巨刃有餘﹐孰能之乎﹗中間鋪敍間關酸辛﹐宜不勝其戚戚。而『默思失業徒﹐因念遠戍卒』﹐所謂憂在天下而不爲一己失得也。禹﹑稷﹑顏子不害爲同道﹐少陵之迹江湖而心稷契﹐豈爲過哉﹗《孟子》曰﹕『窮則獨善其身﹐達則兼善天下。』其窮也﹐未嘗無志於國與民﹔其達也﹐未嘗不抗其易退之節。早謀先定﹐出處一致矣。是時先後周復﹐正合乎此。昔人目元和《賀雨》詩爲諫書﹐余特目此詩爲心迹論也。」此條今傳本《庚溪詩說》無﹐《杜詩詳注》卷四引作《庚溪詩話》﹐查今傳本《庚溪詩話》亦無。而黃徹《﹝恐去心加石﹞溪詩話》卷十所載﹐與此幾乎全同﹐殆爲《溪詩話》之誤耶﹖《溪詩話》﹕「《孟子》七篇﹐論君與民者居半﹔其餘欲得君﹐蓋以安民也。觀杜陵『窮年憂黎元﹐嘆息腸內熱』﹐『胡爲將暮年﹐憂世心力弱』﹐《宿花石戍》云﹕『誰能扣君門﹐下令減徵賦』﹐《寄柏學士》云﹕『幾時髙議排金門﹐各使蒼生有環堵』﹐寧令『吾廬獨破受凍死亦足』﹐而志在『大庇天下寒士』。其仁心廣大﹐異夫求穴之螻蟻輩﹐眞得孟子所存矣。東坡先生問﹕『老杜何如人﹖』或言似司馬遷﹐但能名其詩爾。愚謂老杜似孟子﹐蓋原其心也。」此條見《溪詩話》卷一﹐文字微異。《古今詩話》﹕「老杜『紅飯啄余鸚鵡粒﹐碧梧棲老鳳凰枝。』此語反而意奇。退之詩云﹕『入鏡鸞窺沼﹐行天馬度橋。』亦效此理。」此條實出《夢溪筆談》卷十四﹐文字稍異。杜氏譜系謹按《唐書杜甫傳》及元稹《墓志》﹐晉當陽成侯預下十世而生依藝﹐以監察禦史令於河南府之鞏縣。依藝生審言﹐審言善詩﹐官至修文館學士﹑尙書膳部員外郎。審言生閒﹐京兆府奉天縣令。閒生甫﹐左拾遺﹑尙書工部員外郎。甫生二子﹕宗文﹑宗武。夢弼今以《杜氏家譜》考之﹐襄陽杜氏出自晉當陽成侯預﹐而佑蓋其後也。佑生三子﹕師損﹑式方﹑從郁。師損三子﹕詮﹑愉﹑羔。式方五子﹕惲﹑憓﹑悰﹑恂﹑慆。從郁二子﹕牧﹑顓。羣從中悰官最髙﹐而牧名最著。杜氏凡五房﹕一﹑京兆杜氏﹔二﹑杜陵杜氏﹔三﹑襄陽杜氏﹔四﹑洹水杜氏﹔五﹑濮陽杜氏。而甫一派﹐又不在五派之中。甫與佑旣同出於預﹐而家譜不載﹐何也﹖豈以其官不達﹐而諸杜不通譜系乎﹖何家譜之見遺也﹗東塾蔡夢弼因覽其譜系而爲之書。此段文字﹐實出馬永卿《懶眞子錄》卷一﹐夢弼乃損益而成。

