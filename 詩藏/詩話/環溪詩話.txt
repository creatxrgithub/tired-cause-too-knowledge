環溪詩話

提要序

環溪居士文通先生行實環溪詩話

提要

《環溪詩話》一卷﹐不著撰人名氏。皆品評吳沆之詩﹐及述沆論詩之語。卷首稱沆爲先環溪﹐又注其下曰「此集非門人所編﹐只稱先生爲環溪﹐蓋其後人所追記。」趙與峕《賓退錄》稱爲吳徳遠《環溪詩話》﹐似乎沆所自著者誤也。沆所著有《三墳訓義》《易璇璣》《論語發微》《易禮圖說》《老子解》《環溪集》諸書。今惟《易璇璣》存﹐已著於錄。其經術頗有足取﹐而詩亦戛戛自爲﹐不囿於當時風气。其大旨以杜甫爲一祖﹐李白﹑韓愈爲二宗。亦間作黃庭堅體﹐然非所專主。其與張右丞論杜詩「旌旗日暖龍蛇動」句爲一句能言五物﹐「乾坤日夜浮」句爲一句能滿天下一條﹝案第一條孫尙書下注曰「環溪所與人議論。只稱官職不敢指名字。」故《賓退錄》不知張右丞之名。今亦仍其原文。﹞《賓退錄》嘗駁之曰「若以句中事物之多爲工﹐則必皆如陳無已『椒檜楠櫨楓柞樟』之句﹝案陳師道此句實本之《柏梁臺詩》「枇杷橘栗桃李梅」非所自創﹐趙與峕不引漢詩而引此句﹐或以漢詩僅六物歟﹞﹐而後可以獨步﹐𨿽杜子美亦不能專美。若以『乾坤日夜浮』爲滿天下句﹐則凡言天地宇宙四海者皆足以當之矣﹐何謂無也。張輔喜司馬子長五十萬言紀三千年事﹐張右丞喜杜子美一句談五物﹐識趣正同」云云。其掊擊頗當。蓋宋詩多空疏率易﹐故沆立多用實字則健之說。而主持太過﹐遂至於偏。又所舉白間黃裏﹐殺靑生白﹑素王黃帝﹑小烏大白﹑竹馬木牛﹑玉山銀海諸偶句﹐亦小巧細碎﹐頗於雅調有乖。所自爲詩如「艸迷花徑煩調護﹐水汨蓮塘欠節宣」之類﹐自謂摹仿豫章。實僅得其不佳處﹐尢不可訓。然其取法終髙﹐宗旨終正﹐在宋人詩話之中﹐不能不存備一家也。趙與虤《娛書堂詩話》亦稱其《觀獲詩》「新月輝輝動﹐黃雲漸漸收」之句爲形容最工云。

序

予嘗謂前輩用心廣大﹐不可淺近測也。始焉不自恃其能﹐必退聽以資於先達﹔終焉不自恃其能﹐必傾懷以誘於後進。是以道髙一世﹐而名馳千載。如南丰之激發於當塗﹐後山之攺轍於山谷﹐其後門人弟子請益﹐亦不靳於示誨。今見環溪居士﹐早見寓公名士﹐共汲汲於問句﹔晚歲幅巾燕處﹐亦諄諄於立議。論夫文章﹐實爲天下之公器﹐顧豈以一己之厭飫充足而驕人也哉﹗予猶及從居士而口傳心授矣﹐大抵皆不出於瞭上文度之編次﹐熟復再四﹐歲月廩然。𨿽然﹐此特其緒餘土苴而可以窺見者。予每慕居士﹐身兼百行﹐無瑕可指﹔心醉羣經﹐無問不知。蓋涵養培植也厚﹐故其發越著見也遠﹐源流不匱﹐本末具舉﹐譬如食蜜﹐中邊皆甜﹐夫豈容把筆旋學者耶﹗然則後生覓句﹐勿區區焉從事於末流﹐當斂袵起敬於居士﹐先修其本焉可也。慶元庚申九月十七日﹐中大夫禮部侍郎遷工部尙書封臨川郡開國侯月湖何異敬書。

環溪居士文通先生行實

居士姓吳﹐名沆﹐宇徳遠﹐撫州崇仁人。幼孤﹐事母孝。博通經學。紹興丙寅﹐與弟澥各獻所著書於朝﹐下國子監。誤抵廟諱﹐沆罷歸﹐弟澥得免。澥後又進《周禮本制圖論》﹐下禮部。徽廟欲建明堂﹐議者以輦路不得由中而罷。居士引《書》云「『入應門左』﹑『入應門右』﹐蓋明堂在中﹐諸侯不得直入。」眾皆是之。亡何﹐六部火﹐曰「事可知已。」賦「艸廬依舊指南陽」之句以歸。遂居環溪﹐號無莫居士。紹興間﹐朝廷舉不求聞達者﹐郡縣皆請以居士應詔。奏上﹐將行﹐而居士卒﹐年五十有七。著《易》《論語發微》《老子解》《環溪詩話》等集數十萬言。陸象山嘗曰「觀其文可知其人。」復齋云「文與行當並傳不朽。」謚環溪居士文通先生﹐郡縣學皆祠之。淳熙丁酉孟冬吉﹐承議郎監察禦史累遷太常寺少卿吏部尙書臨江謝諤撰。《四庫全書》經部《易類》存吳沆《易璇璣》三卷。

環溪詩話

環溪少時﹐終日沈默﹐伯兄覺其如此﹐每以文字彊其學。伯兄謂環溪長兄濤﹐字徳邵。一日﹐借到淵明詩﹐命環溪錄。旣畢﹐遂得《晚歸》《早行》二詩﹐寫在几案間。《晚歸》詩云「夕陽欲西沒﹐宛轉山气昏。獨逝頗無累﹐時欣暗經林。棲鳥未穩集﹐歸馬無奔聲。恍惚自得意﹐興來誰與言。」《早行》詩云「晨風襲微和﹐曉色動佳气。溟溟四郊煙﹐漠漠一川水。前村雞犬喧﹐遠樹鳥雀喜。山腰客行來﹐林下雉驚起。時聞牧童謠﹐不見騎牛至。回頭望東隅﹐曉日粲光麗。胸襟倏喧煩﹐敗我幽靜意。行行載馳驅﹐已復到城市。」伯兄深喜﹐以爲似淵明﹐因令讀淵明詩。環溪仍復緘默﹐不復在意。一日﹐友人自曹山見孫尙書回﹐環溪所與人議論﹐只稱官職﹐不欲指人名字。訪伯兄云「孫公言諸詩杜甫爲最﹐每日行坐令人讀杜詩﹐臥則仰而聽﹐有會意﹐輒擊節稱嘆﹐言詩之妙者在於此。友人因請問杜詩之妙﹐尙書云﹕杜詩好處無他﹐但是入手來重。如『國破山河在』一句便重。又如『星臨萬戶動﹐月傍九霄多』﹐气象可想。以至『不寢聽金鑰﹐因風想玉珂。明朝有封事﹐數問夜如何』﹐便見念念不忘君之意。又泛舉『綠垂風折筍﹐紅綻雨肥梅』﹑『星垂平野闊﹐月湧大江流』等數詩﹐皆雄健警絕。」環溪心頗喜之﹐翌日遂作《曉晴》《野外》二詩﹐作顏體大書於几案間。《曉晴》詩云「夜半雨忽作﹐朝來云又晴。林花洗幽艷﹐池水湛虛明。艸色侵衣濕﹐山光入座淸。茅檐正幽寂﹐啼鳥兩三聲。」《野外》詩云「野外望中闊﹐遙山宛轉隨。小溪芳艸合﹐髙樹古藤垂。鳥過驚風疾﹐云行度嶺遲。回頭失歸路﹐還問老農知。」伯兄意謂是寫杜詩﹐旣覽畢﹐嘆云「杜詩也﹐是不同。」環溪竊笑。伯兄云「非杜詩乎﹖」環溪云「亦是﹐但是今杜詩耳。」伯兄遂披衣徑詣友人談及﹐二人相與駭嘆﹐不旋踵而二詩播於邑下。伯兄遂令環溪學杜詩﹐亦但唯唯﹐終不肯學。奔聲﹐抄本作「聲奔」。

伯兄一日借到李白詩文﹐將家本令環溪點對差誤。凡數過﹐遂得「淸風生髙堂」﹑「桃紅謝李白」等歌﹐辭類警拔。伯兄私謂仲兄曰「此子駸駸又將入太白境界矣。」仲兄亦曰﹕仲兄名光﹐字徳彊。「吾素知此子有太白風﹐如『樹頭明月光欲吐﹐反眼仰面天恢恢。隙風無端吹我燭﹐滿窗明月心更淸』﹐如此等語﹐去太白亦何遠。」時仲兄方仰韓文﹐欽玉川子之風﹐遇借《玉川集》﹐又令環溪錄本。環溪亦喜其狂怪。會乙卯正旦日蝕﹐環溪生丙申﹐至乙卯及二十歲﹐此所作皆十五六時詩也。遂作《日蝕》以擬《月蝕》﹐又作文房四字相贈答以擬井石蝦蟆贈答。後見白樂天諷詠﹐喜其有補﹐稍諷誦之。未幾﹐又作《磻溪石》《歐冶子》《金在鎔》等數詩﹐以擬樂天﹐錄在私集。伯兄一日看《磻溪石》﹐至「江流回轉石不移﹐釣絲捲盡生須絲」﹐便言好。又看《金在鎔》﹐至「爲兵不願作刀鋸﹐刑人未必皆不忠﹔爲器不願作鐘鼎﹐銘勛未必皆有功」﹐卽云「樂天於此有愧色矣。」

他日私謂仲兄言「此子大有才調﹐但是未可籠絡﹐若肯畱心舉業﹐必有所成。」因彊之舉業﹐每見賦論﹐擬之輒似。然終不肯看時文﹐云「通經行先王之道﹐作賦何爲﹖」伯兄云「吾弟旣不喜賦﹐宜且讀《毛詩》﹐將來未問取應﹐亦通得一經。」環溪讀《詩》卻喜﹐晝夜沈酣﹐頓忘寢食。然每讀一篇得意﹐便過一日﹐更不拘程限。

乙卯會大旱﹐丙辰大饑﹐道路流離﹐死者如積。始則烏鳶食人於江﹐次則犬彘食人於路﹐又次則餓者相食於廬。積忿所畜﹐遂發而爲詩。乃作《瓶無餘糧》以憫饑﹐作《雨淋漓》以傷道路之流離﹐作《有鳥》以傷時﹐作《野無孩提》以憐餓人。兄弟彊環溪以所作質於當代名公﹐環溪入臨川﹐始作《邈弓》見鄧著作﹐《鳳鳴》見劉直閣。不旋踵而二詩播於城內。

一日﹐以五言﹑七言絕句一冊見李待制。謁入﹐公倒屣出迎。環溪進趨俯揖﹐容色泰然。待制且行且顧﹐云「公出白屋而有靑雲器。」坐定﹐遽取詩徧觀之。首篇是《春遊吟》﹐云「鳥語煙光裏﹐人行艸色中。池邊各分散﹐花下復相逢。」待制云「此所謂詩中有畫。」又看至《首夏》﹐云「積雨有餘潤﹐遊雲無定陰」﹐卽云「此兩句有深意。」又看「燕飛華屋靜﹐鶯囀碧窗深」﹐卽云「公他日不止如此﹐此詩殊有富貴气象。」又看《折花》詩云「野花開處客徘徊﹐胡蝶搏飛斂復開。折得野花隨手去﹐不知胡蝶逐人來。」卽云「甚圓熟﹐一讀上口﹐如此便是好詩。」又看《閒中》詩云「耳根靜處水流村﹐眼界空時山在門。」卽以手掩卷云「公自是淵明以上人﹐豈易得哉﹗」

環溪自嶽陽回﹐始往見張右丞﹐奉詩一冊﹐以書序慕效四子之意云「某方其幼也﹐情性虛靜﹐無事營爲﹐則慕淵明。及其少長﹐志气稍動﹐務爲飄逸﹐則慕太白。辭色一縱﹐非大快無已也﹐則慕盧仝。覺其狂甚﹐稍歸純正﹐則慕樂天。自是出此入彼﹐罔知攸濟。又念以四子之才﹐不能無累。如淵明得之淸而失之澹﹐太白得之豪而失之放﹐盧仝得之狂而失之怪﹐樂天得之和而失之易且不雅。所謂詩者﹐止於此乎﹐又有大於此也。」翌日復見﹐右丞相云「夜來略觀盛制﹐大抵近淵明﹑太白處多佳﹐亦是公之天性﹐想不緣慕效而得。至盧仝﹑樂天﹐乃不足爲法。然《唐史》云﹕詩人以來﹐未必有如杜甫者。更當於此畱心﹐方到極處。」環溪退而學杜甫﹐連夜熟讀﹐精選得五百八十篇﹐錄畢復見。右丞云「曾看杜詩來耶﹖」環溪云「已讀。」右丞云「曾知杜詩妙處否﹖」環溪云「杜詩千有四百餘篇﹐某極力精選﹐得五百有十八首﹐是杜詩妙處。」右丞云「不是如此﹐杜詩妙處人罕能知。凡人作詩﹐一句只說得一件物事﹐多說得兩件﹔杜詩一句能說得三件﹑四件﹑五件物事。常人作詩﹐但說得眼前﹐遠不過數十里內﹔杜持一句能說數百里﹐能說兩軍州﹐能說滿天下。此其所爲妙。且如『重露成涓滴﹐稀星乍有無』﹐也是好句﹐然露與星只是一件事。如『孤城返照紅將斂﹐近市浮煙翠且重』﹐亦是好句﹐然有孤城﹐也有返照﹐卽是兩件事。又如『鼉吼風奔浪﹐魚跳日映沙』﹐有鼉也﹐風也﹐浪也﹐卽是一句說三件事。如『絕壁過雲開錦繡﹐疏松夾水奏笙簧』﹐卽是一句說了四件事。至如『旌旗日暖龍蛇動﹐宮殿風微燕雀髙』﹐卽是一句說五件事。惟其實﹐是以健﹔若一字虛﹐卽一字弱矣。公但按此法以求前人﹐卽漸難爲詩。」環溪又問﹕「如何是說眼前事﹐以至滿天下事﹖」右丞云「如『獨鶴不知何事舞﹐饑鳥似欲向人啼』﹐只是說眼前所見。如『藍水遠從千嶂落﹐玉山髙並兩峯寒』﹐卽是說數千里內事。如『三峽樓臺淹日月﹐五溪衣服共雪山』﹐卽是一句說百里事。至如『溪云連海岱﹐平野入靑徐』﹐卽是一句說兩軍州。如『吳楚東南坼』﹐是一句說半天下。至如『乾坤日夜浮』﹐卽是一句說滿天下。」環溪云「妙」。右丞云「公若以此道求前人﹐當絕無而僅有耳。」環溪因取前輩之詩參而考之﹐謂東坡惟《有美堂》一詩最工。然「天外黑風吹海立﹐浙東飛雨過江來」﹐正是一句能言三件事。如「令嚴鐘鼓三更月﹐野宿貔貅萬竈煙」﹐是一句能言四件事。如「通印子魚猶帶骨﹐披綿黃雀漫多脂」﹑「鶴閒雲作氅﹐駝臥艸埋峯」﹐每句亦不過三物。如「酒醒風動竹﹐夢斷月窺簾」﹑「深谷畱風終夜響﹐亂山銜月半牀明」﹑「風花誤入長春苑﹐雲月常眠不夜城」﹑「雲煙湖水家家境﹐燈火沙河夜夜春」﹐則似三物﹐而不足一句要言三五事﹐言滿軍州﹑滿天下。疊句至如「風多巧障日﹐江遠欲浮天」﹑「翠浪舞翻紅罷亞﹐白雲穿破碧玲瓏」﹑「葉厚有稜犀角健﹐花深少態鶴頭丹」等語﹐句𨿽佳﹐而每句不過止用二物而已。山谷則有數聯合格﹐如「輕塵不動琴橫膝﹐萬籟無聲月入簾」﹑「飯香獵戶分熊白﹐酒熟漁家擘蟹黃」﹑「素練狂風寒徹骨﹐黃梅細雨潤如酥」﹐皆是一句能言三件事﹔如「河天月暈魚分子﹐槲葉風微鹿養茸」﹑「桃李春風一杯酒﹐江湖夜月十年燈」﹐卽是一句能言四件事。至荊公則合格者多﹐如「帚動川收浪﹐靴鳴海上潮」﹑「已無船舫猶聞笛﹐遠有樓臺只見燈」﹑「山月入松金破碎﹐江風吹水雪奔騰」﹑「陽浮樹外滄江水﹐塵漲源頭野火煙」﹐卽每句能通三件事﹔以至「廟堂生莽卓﹐巖穴死伊周」﹑「和風滿樹笙簧雜﹐霽靄包山翠黛重」﹑「坐見山川吞日月﹐杳無車馬送塵埃」﹑「霽分星鬥風雷靜﹐涼入軒窗枕簟閒」﹐卽是一句能言四件事。然竟未有一句能言五件物者﹐信乎格物之難也。

環溪又謂用此格私按所作﹐則五言詩中每句用上兩物﹐卽成气象﹔用三物﹐卽稍工﹐然絕少﹐所可舉者﹐不過三五聯耳。七言詩中每句用上三物﹐卽成气象﹔用四物﹐卽愈工﹐然愈少﹐所可舉者﹐不過二三聯而已。至一句用及五物者﹐僅有一聯。至用半天下﹑滿天下之說﹐求之在己者絕無﹐於人亦未見其有也。然後知詩道之難也如此﹐而古今之美備在杜詩﹐無復疑矣。

環溪嘗以所作﹐質於宗老。宗老乃環溪從兄﹐諱江﹐字朝宗﹐有《宗老堂集》。宗老云「五吉詩﹑七言詩俱有關竅﹐不可不知。」環溪問故﹐宗老云「五言詩要第三字實﹐七言詩要第五字實﹐若合此﹐𨿽平淡亦佳﹔不合此﹐𨿽巧亦無巧矣。如吾弟詩『燕忙將入夏﹐蠶暖正眠春』﹑『水痕才破臘﹐云黯似知春』﹐不是不巧﹐只是第三字不合虛了。比『云黯天如近﹐雨餘山似春』﹐便不幹事。」環溪深服其言﹐因徧指他詩﹐無不驗者。

環溪旣見諸公﹐信杜愈篤﹐因取所選﹐晝夜熟讀﹐愈久愈深﹐所見諸人說不到處。或問杜詩之妙﹐環溪云「杜詩句意大抵皆遠﹐一句在天﹐一句在地。如『三分割據紆籌策』﹐卽一句在地﹔『萬古雲霄一羽毛』﹐卽一句在天。如『江漢思歸客﹐乾坤一腐儒』﹐卽上一句在地﹐下一句在天。如『髙風下木葉』﹐卽一句在天﹔『永夜攬貂裘』﹐卽一句在地。如『關塞極天惟鳥道』﹐卽一句在天﹔『江湖滿地一漁翁』﹐卽一句在地。惟其意遠﹐故舉上句卽人不能知下句。又有險語出人意外﹐如『白摧朽骨龍蛇死』﹐人猶能道﹔至『黑入太陰雷雨垂』﹐則人不能道矣﹕爲險處在一『垂』字﹐無人能下。如『峽坼云埋龍虎睡』﹐人猶能道﹔至『江淸日抱黿鼉遊』﹐則人不能道矣﹕爲險處在一『抱』字﹐無人能下。如『江海闊無津』﹐人猶能道﹔『豫章深出地』﹐則人不能道矣﹕爲一『出』字難下。如『髙浪蹴天浮』﹐人猶能道﹔『大聲吹地轉』﹐則人不能道矣﹕爲一『吹』字難下。如『竹光團野色』﹐人猶能道﹔至『捨影漾江流』﹐人不能道矣﹕爲一『漾』字難下。如『月湧大江流』﹐人猶能道﹔『星垂平野闊』﹐則人不能道矣﹕爲一『垂』字難下。如『暗水流花徑』﹐人猶能道﹔『春星帶艸堂』﹐則人不能道矣﹕爲一『帶』字難下﹐『春』字又難下。凡如此等字﹐𨿽使古今詩人極力思之﹐終不能到。如於『星』上加一『垂』字﹑一『春』字﹔於『水』上加一『暗』字﹐初若生面﹐然《易》言『天垂象﹐見吉凶』﹐《書》言『日中星烏﹐以殷仲春』﹐則『星』字上本有『垂』﹑『春』字。淵明《歸去來辭》云『泉涓涓而始流』﹐春水『水』字本有暗字意﹐但用意深﹐來處遠﹐人初讀不能便覺耳。大抵他人之詩工拙以篇論﹔杜甫之詩工拙以字論。他人之詩有篇則無對﹐有對則無句﹐有句則無字﹔杜甫之詩篇中則有對﹐對中則有句﹐句中則有字。他人之詩至十韻﹑二十韻則委靡叛散﹐而不能收拾﹔杜甫之詩至二十韻﹑三十韻則气象愈髙﹐波瀾愈闊﹐步驟馳騁愈嚴愈緊。非有本者﹐能如是乎﹗《唐史》有言﹕詩人以來未有如子美﹐渾涵汪洋﹐千匯萬狀﹐兼古今而有之也。」

或問環溪﹐百韻詩是如何作﹖環溪云「百韻詩只是八句﹐大抵十餘韻當一句﹐但是气象稍宏﹐波瀾稍闊。首句要如鯨鯢拔浪﹐一擊之間﹐便知其有千里之勢﹐於落句要如萬鈞彊弩﹐貫金透石﹐一發飲羽﹐無復有動搖之意﹐萬有一分可搖﹐卽不得爲斷句矣。嘗記余在嶽陽時﹐欲作四十韻詩詠嶽陽風物﹐而首與尾同﹐賓與主類﹐無復純一﹐稿屢成而輒毀。旣讀杜詩﹐未半年間﹐會丞相張公過臨川﹐急欲求見﹐則一夕而成百韻﹐前爲此困﹐而後此不復知其困矣。」百韻初投張公﹐再謁﹐卽顧環溪曰「夜來三復百韻﹐筆力有餘。」可謂善賞人也﹐不旋踵而百韻之名播於五邑矣。

沈給事有詩名﹐帥潭﹐過臨川﹐行李不駐﹐環溪出城追及一見。時給事已聞環溪名﹐執所投詩冊云「某行忙﹐不及拜觀﹐可舉公得意處。」環溪云「聖主思文徳﹐元臣獻武功。一言深悟主﹐五利且和戎。」給事云「是使事。」又曰「天地包羞日﹐山河匿怨中。」給事云「太逼。」至「儒生別有淚﹐不是哭途窮」﹐卻云「好﹐好。作詩要當如此。」又舉「戰伐功何有﹐和親計未疏。將軍休抵掌﹐隱忍待驅除」﹐又舉至「氛祲埋金闕﹐塵沙暝梓宮」﹐卽云「好語。」至「古來嘗膽事﹐泣血望羣公」﹐又舉「江淮十載警胡塵﹐底事磨崖未勒勛﹖聞道本朝還遣使﹐且令諸將各收軍」﹐給事曰「此詩有體。」又舉「寇殘井邑困流離﹐回首歡娛一一悲。不厭兒童遭世亂﹐惟愁父老說淸時」﹐云「佳句也﹐作詩至此足矣﹐當復何求。」環溪又云「近上沈監使詩﹐內一聯似得意﹐云﹕『萬井火熬波裏雪﹐十州雷送雨前春。』」給事云「此詩說茶煙𨿽好﹐然不及適間所舉感時諸詩有可采。」卽起身將去﹐又云「已見公詩﹐尙未見公志﹐可更舉一二聯。」環溪因舉《近日山居》一聯云「亂石分開急流水﹐羣山擁出最髙峯。」給事諷詠良久﹐云「功名晚﹐且辛苦。」又舉《出武寧道中》一羣云「山髙不攺自然色﹐水遠能流無盡聲。」給事云「此是公遠到處。」乃遂別去。

環溪詩極繁夥﹐人爭求之﹐然得之者所賞各不同。張令最有詩稱﹐初與環溪未相識﹐見其題壁﹐有「木落淸無影﹐荷枯澹有香」之句﹐深愛之。他日與環溪相遇﹐云「公豈非『木落淸無影﹐荷枯澹有香』﹐吳徳遠乎﹖」因握手﹐相得甚歡。是夕﹐環溪於坐間贈詩﹐有云「行杯波動金蓮側﹐剪燼燈飄寶蠟殘」之句﹐張令以爲有富貴气象﹐緣此欲盡得環溪詩﹐伯兄乃選歌行古調一冊與之。未幾﹐張令到邑中﹐附前詩來還﹐略無一語。旣坐定﹐見幾間有詩稿﹐試閱一篇﹐乃《友人作室山居往訪有贈》﹐第一聯云「西風橫吹雨腳斷﹐秋雲輕籠日花明。」便仰而哦之再﹐稱佳句﹐以爲似李長吉。又看《謝友人贈》詩云「君少作奇字﹐瘦硬得柳骨。友人精於字。墨淨剪水勻﹐勢健拗鐵屈。」卽大聲而誦之﹐曰「好句。」至「新詩更鐫磨﹐勁絕與字匹。老蛟寒臥波﹐壯士怒抉石。翻盆勢動搖﹐詩與字俱力」﹐卽大呼云「吳徳遠坐處窄也﹐著這詩不得﹗」又誦《晚歸》詩﹐至「樵歌催日晚﹐村樂見年丰」﹐至「雁陣橫衝霧﹐酒軍酣戰風」﹐卽連呼﹕「好健語﹗」又誦《文徽廟升遐十八韻》﹐至「羽衛連荊棘﹐衣冠雜虎狼。煙沈鳧雁斷﹐天闊水雲黃」﹐卽云「詩之精神見於此矣。」又誦至「風悲云動色﹐天慘日無光」﹐卽曰「此詩甚似杜牧《華淸宮詞》﹐後當有知者。」看徹﹐卽掩卷撫案曰「公有許多好詩﹐都不將與我看﹐卻將那个詩來。」伯兄聞之頗慚。環溪但仰視而笑﹐知好惡之無定也。

或人問環溪曰﹕百韻詩見士大夫諷詠多矣﹐然而所賞往往不同。或喜「霜皮圍四十﹐水擊黑三千」﹐或喜「山河歸整頓﹐天地入陶甄」﹔或云「但存忠貫日﹐未問寫淩煙」﹐乃是假對中之妙者﹔或云「遠吸金莖露﹐髙攀玉井蓮」﹐灑落不凡﹔或云「風度優囊笏﹐恩光繞賜鞭」﹐最善用事﹐爲張相是風流宰相﹐又是勛業大臣﹐「囊笏」所以譽其風流﹐「賜鞭」所以表其勛業﹐又皆是張家事﹔「李唐光夾日﹐炎漢赫中天」﹐二事最好﹐爲張相有平難之功﹐又有中興之功﹔或云「共承天柱折﹐獨斡斗杓旋」﹐爲見得眾人共難﹐而他獨有功之意﹔或云「懷古歌鴻雁﹐傷今拜杜鵑」﹐於時最切﹐「歌鴻雁」有懷想宣王中興之意﹐「拜杜鵑」有感傷明皇入蜀之意。環溪笑云「予初作此詩之時﹐一夕要成百韻﹐是事皆使﹐是韻皆押﹐何暇及此。是亦諸公求予詩之過﹐然亦見諸公好惡之不同也。此詩大槪讀而不厭者﹐爲一气貫之﹐其間無甚歇滅而已。」或人又問﹕爲百韻﹐豈無灼然得意者乎﹖環溪云「有美者﹐人與之鑑﹔予之妍醜﹐何能逃於諸公。然始者私心自謂﹐得意處才有兩聯﹐乃詩家精神﹐不意諸公所賞皆不及此。」或人問故﹐環溪云「如『王气周旋內﹐胡塵笑語邊』﹐乃是形容張相扈駕之精神﹐如諸公所賞皆是詩中骨格而已。如『浮雲開斥堠﹐飛鳥避戈鋋』﹐乃是形容張相入蜀之精神。自是而外﹐或發之以椒蘭﹐或潤之以丹漆﹐以通血脈﹐以成肌膚﹐備體而已。故詩有肌膚﹐有血脈﹐有骨格﹐有精神﹔無肌膚則不全﹐無血脈則不通﹐無骨格則不健﹐無精神則不美。四者備﹐然後成詩﹐則不待識者而知其佳矣。𨿽然﹐百韻之詩有首句﹐又有斷句﹐如『蜀道開天險﹐雄誇億萬年。停空蟠瑞气﹐蓋代出眞賢』﹐卽是首句﹐自是而下盡說得行﹔如『國步艱難盡﹐公歸早晚遄。願爲元結頌﹐磨石待髙鐫』﹐卽是斷句﹐自是而上盡載得起。其間又有放下拈起處﹐如波瀾曲折﹐皆在於我﹐然後爲善詩。善馭者可以取長道﹐𨿽百里亦可﹔善詩者可以取長篇﹐𨿽數十韻亦可。能了百韻﹐則自三四十韻而下﹐皆可不學而能。故善詩之道無他﹐譬之善馭而已。」

環溪從兄常從容謂﹕古今詩人旣多﹐各是其是﹐何者爲正﹖環溪云「若論詩之妙﹐則好者固多﹔若論詩之正﹐則古今惟有三人。所謂一祖﹑二宗﹐杜甫﹑李白﹑韓愈是也。」仲兄云「唐詩惟稱李﹑杜﹐吾弟又言韓愈何也﹖」環溪云「李﹑杜是韓愈所伏者﹐韓愈又是後來所伏者。」仲兄云「三公所長何如﹖」環溪云「杜甫長於學﹐故以字見功﹔李白長於才﹐故以篇見功﹔韓愈長於气﹐故十數篇見功。」仲兄云「近時荊公作《四家詩選》﹐如何添永叔﹖」環溪云「荊公置杜甫於第一﹐韓愈第二﹐永叔第三﹐太白第四﹐蓋謂永叔能兼韓﹑李之體﹐而近於正﹐故選焉耳。又謂李白無篇不說酒色﹐故置格於永叔之下﹐則此公用意﹐亦已深矣。」仲兄又問﹕「山谷拗體如何﹖」環溪云「在杜詩中『城尖徑窄旌旗愁﹐獨立縹緲之飛樓。峽坼云埋龍虎睡﹐江淸日抱黿鼉遊』﹐是拗體﹔如『二月饒睡昏昏然﹐不獨夜短晝分眠。桃花气暖眼自醉﹐春渚日落夢相牽』﹐是拗體。如『夜半歸來衝虎過﹐山黑家中已眠臥。傍觀北斗向江低﹐仰見明星當戶坐』﹐大是拗體﹐又如『白摧朽骨龍虎死﹐黑入太隆雷雨垂』﹑『客子入門月皎皎﹐誰家搗練風淒淒』﹑『負鹽出井此溪女﹐打鼓發船何郡兒』﹑『運糧繩橋壯士喜﹐斬木火井窮猿呼』等句﹐皆拗體也。蓋其詩以律而差拗﹐於拗之中又有律焉。此體惟山谷能之﹐故有『黃流不解涴明月﹐碧樹爲我生涼秋』﹑『石屏堆疊翡翠玉﹐蓮蕩宛轉芙蓉城』﹑『紙窗驚吹玉蹀躞﹐竹砌翠撼金瑯璫』﹑『蜂房各自開戶牗﹐蟻穴或夢封侯王』等語﹐皆有可觀。然詩才拗﹐則健而多奇﹔入律﹐則弱爲難工。荊公之詩﹐入律而能健﹐比山谷則爲過之。然合荊公與山谷﹐不能當一杜甫﹐而歐與蘇各能兼韓﹑李之半。故知學韓﹑李者易爲力﹐學杜詩者難爲功也。」

善詩兪秀才﹐一日到環溪﹐以詩一篇贄見。環溪讀之﹐因言「前輩作詩皆有法﹐近體當法杜﹐長句當法韓與李。」兪云「太白之妙﹐則知之矣﹔韓愈之妙﹐未之聞也。」環溪云「韓愈之妙﹐在用疊句。如『黃簾綠幕朱戶閒』﹐是一句能疊三物﹐如『洗妝拭面著冠帔﹐白咽紅頰長眉靑』﹐是兩句疊六物。惟其疊多﹐故事實而語健。又諸詩《石鼓歌》最工﹐而疊語亦多。如『雨淋日炙野火燒﹐鸞翔鳳翥眾仙下。金繩鐵索鎖鈕壯﹐古鼎躍水龍騰梭』﹐韻韻皆疊﹐每句之中﹐少者兩物﹐多者三物乃至四物﹐幾乎皆是一律。惟其疊語故句健﹐是以爲好詩也。」兪欣然而歸﹐明日作一歌見謝﹐云「天髙日遠雲霧闊﹐黃金白壁孤虞卿。漢廷無人薦司馬﹐故山有客呼孔賓。」便覺气象不同。乃知前輩文章故自有關鈕﹐若不得其門﹐何自入哉﹗

環溪又云「予嘗用此按太白詩。太白發言造語﹐宜若率然﹐初無計較﹐然用事亦多實﹐作語亦多健。如『淸風明月不用一錢買﹐玉山自倒非人推』﹐兩句之中﹐亦是用五物﹔如『髙堂明鏡悲白髮﹐朝如靑絲暮成雪』﹐兩句之中﹐亦是用五物。甚至《蜀道難》『地崩山摧壯士死﹐然後天梯石棧相勾連』﹐兩句中亦用五物﹐如此何往而非實也。又如『白雲映水搖秋城﹐白露垂珠滴秋月』﹐卽是兩句中用六物﹔又如『金樽淸酒斗十千﹐玉盤珍饈值萬錢』﹐亦兩句中用六物﹔如『欲渡黃河冰塞川﹐將登太行雪暗天』﹐無非兩句中用六物者。至如『長安白日照靑空﹐綠楊結煙葉裊風』﹑『禁宮髙樓入紫淸﹐金作蛟龍盤繡楹』﹐卽兩句之中幾用七物。乃知前輩作詩﹐未嘗不知此理。蓋不實則不健﹐不健則不可爲詩也。」

環溪仲兄云「杜詩之妙﹐復有可言者乎﹖」環溪云「杜詩又有渾全之體。」仲兄云「何謂渾全之體﹖」謂﹕「四句只作一句﹐八句只作一句。如『安穩髙詹事﹐新詩日日多。美名人不及﹐佳句法如何』﹐是四句亦作一句﹔如『不見閔公三十年﹐新詩寄與淚潺湲。舊來好事今能否﹐老去新詩誰與傳』﹐亦是四句只作一句。如『寄語楊員外﹐山寒少茯苓。歸來稍暄暖﹐當爲斸靑冥。翻動神仙窟﹐封題鳥獸形。兼將老藤杖﹐扶妝醉初酲』﹐卽是八句只作一句﹔又如『苦憶荊州醉司馬﹐謫官樽俎定常開。九江日落醒何處﹐一柱觀頭眠幾回。可憐懷抱向人盡﹐欲問平安無使來。故憑錦水將雙淚﹐好過瞿塘灩澦堆』﹐亦是八句只作一句。」仲兄曰「妙。吾弟亦嘗有此體乎﹖」環溪云「弟在嶽陽時﹐嘗有一詩云﹕『歲暮懷家客﹐通宵不自娛。諸兄得意否﹐老母有歡無﹖已謝交朋遠﹐猶思弟妹孤。吾身不足念﹐爲此一嗟吁。』時未知有杜甫﹐蓋偶然而合也。又如《友人趨寧化》一篇云﹕『聞君早晚趨寧化﹐尙有新詩別故人。試問幾程端可到﹐還憂半載不相親。傷心歲律崢嶸暮﹐解事梅花摘索新。去去冰霜頻莫厭﹐庭闈和气卽如春。』時已知有杜甫﹐蓋體之而作也。」

環溪仲兄問﹕「山谷詩亦有可法者乎﹖」環溪曰「山谷除拗體似杜而外﹐以物爲人一體﹐最可法。於詩爲新巧﹐於理亦未爲大害。」仲兄云「何謂以物爲人﹖」環溪云「山谷詩文中無非以物爲人者﹐此所以擅一時之名﹐而度越流輩也。然有可有不可﹐如『春至不窺園﹐黃鸝頗三請』﹐是用主人三請事﹔如詠竹雲『翩翩佳公子﹐爲政一窗碧』﹐是用正事﹐可也。又如『殘暑已趨裝﹐好風方來歸』﹑『苦雨已解嚴﹐諸峯來獻狀』﹐謂殘暑趨裝﹐好風來歸﹐苦雨解嚴﹐諸峯獻狀﹐亦無不可。至如『提壺要酤我﹐杜宇賦式微』﹐則近於鑿﹐不可矣。不如『把菊避席﹐雲月供帳﹐黃花韜光﹐白鷗起予』﹑『蘭含章而鳥許可』﹐以至《演雅》一篇﹐大抵以物爲人﹐而不失爲佳句。則是山谷所以取名也。」仲兄曰「善。」又問﹕「吾弟亦嘗有此作乎﹖」環溪云「前此有數聯﹐蓋偶然而合﹔後此有數聯﹐則擬而合也。弟在嶽陽時﹐嘗有『厭看花笑客﹐忍受艸欺人』﹐又有『水流成獨往﹐山勢作朋來』﹑『春令乍來風掠地﹐寒威潛退雪消峯』。又詠雪詩『爭屯未就雲頭合﹐結黨欲成風勢髙』等句﹐時未知有山谷﹐蓋偶然而合也。是後有『葉稀林脫穎﹐沙現水分鏕』﹐詠竹雲『起於懷素節﹐嘉乃伴虛心』﹐又『柔桑翠竹相傾倒﹐細艸幽花自發明』﹑『艸迷花徑煩調護﹐波泊蓮塘欠節宣』等句﹐時則知有山谷﹐蓋效之而作也。」仲兄又問﹕「一友人曾選吾弟詩﹐乃惜其气格止於杜﹐欲勉而上至《風》《雅》如何﹖」環溪云「正恐知《風》《雅》之名﹐而不知其實也。」仲兄云「何謂《風》《雅》之實。」環溪云「豈以四字作句﹐四句成章者﹐謂之《風》《雅》﹔亦豈以發乎情性﹐止乎禮義者﹐謂之《風》《雅》乎﹖如以發乎情性﹐止乎禮義﹐皆謂之《風》《雅》﹐則杜詩無往而非《風》《雅》矣。」仲兄釋然而喜曰「何謂杜之《風》《雅》﹖」環溪云「杜甫詩中如《新婚別》《垂老別》《無家別》皆《風》也﹔如《劍門》《石筍》《石犀》《古柏行》《遭田父泥飲》﹐皆蜀國之《風》也﹔如《壯遊》一篇該齊﹑趙﹑吳﹑越﹐則四國之《風》也﹔如《劍器行》《花卿歌》《驄馬行》各指一事﹐則《風》之小者也﹔如《八哀詩》詠八公﹐則當代名臣﹐《杜鵑行》則托諷於君﹐《麗人行》有關於《風》之大者也。如《新安吏》《潼關吏》《兵車行》《石濠吏》《悲陳陶》《後出塞》﹐則《雅》之小者也﹔如《北徵》《憶昔二首》《冬狩行》《哀王孫》﹐則《雅》之大者也。如《贈左相二十韻》《贈太常張卿二十韻》《贈鮮於京兆》《贈特進汝陽王》各二十韻﹐以至《入奏行》《舂陵行》《裴施州》《丹靑引》﹐則《頌》之小者也﹔如《謁玄元皇帝廟》《行次昭陵》《重經昭陵》以至《洗兵馬》﹐則《頌》之大者也。如之何然後爲《風》《雅》《頌》乎。」仲兄曰「妙﹐非吾弟不能至此。杜甫固重於世﹐今得吾弟之言﹐乃益重矣。太白如何﹖」環溪曰「太白𨿽喜言酒色﹐然正處亦甚多。如《古風》之五十九首﹐皆《雅》也﹔如《蜀道難》《烏棲曲》《上畱田》《白頭吟》《猛虎行》等﹐非《風》乎﹔如《上云樂》《春日行》《胡無人》《陽春歌》《宜春苑奉詔》等﹐非《頌》乎。𨿽不可責其備﹐求其全﹐然捨李則又無以配乎杜矣。」「然則韓詩如何﹖」環溪云「韓詩無非《雅》也﹐然則有時乎近《風》。如《誰家子》《華山女》《僧澄觀》﹐則近於《風》乎﹔如《失藤杖》《靳﹝蘄﹞州笛竹》《桃源圖》﹐則亦《風》之類也。如《謝賜櫻桃》《和裴僕射》﹐則近乎《頌》矣﹔如《題南嶽》《歌石鼓》《調張藉》而歌李﹑杜﹐則《頌》之類也。𨿽《風》《頌》若不足﹐而雅正則有餘矣。故捨乎韓﹐則又無以配乎李也。故曰﹕近古人詩﹐惟有一祖二宗。」

環溪嘗謂﹕「詩之工不在對句﹐然亦有時而用﹔第泥於對而失詩之意﹐則不可耳。」伯兄一日看東坡詩云「凍合玉樓寒起粟﹐光搖銀海眩生花」﹐再三嘆其佳對。環溪云「以『銀』對『玉』則佳矣﹐以『海』對『樓』則未盡善。」伯兄云「只是銀海﹑玉樓皆身上事﹐海不是海﹐樓不是樓﹐所以爲佳耳。」環溪云「若就身上覓時﹐何不將『玉山』對『銀海』﹖」伯兄喜曰「想當時坡意偶不及此﹐畱與吾弟今朝作對耳。」

伯兄一日又看荊公詩﹐至「繰成白雪桑重綠﹐割盡黃雲麥更淸」﹐云「白雪不是雪﹐黃雲不是云﹐但下一『割』字﹐便見黃雲是麥﹐將一『繰』字﹐便見白雪是繭。如此用意﹐可謂工矣。」會環溪觀獲稻﹐得一詩﹐中有「新月輝輝動﹐黃雲漸漸收」之句﹐伯兄見之﹐復大喜﹐謂「荊公是用意作來﹐吾弟是因事而使﹕蓋黃雲是禾﹐用荊公句﹔新月乃是鐮﹐用退之『新月似磨鐮』之句。云不是云﹐月不是月﹐而曲盡獲稻之理﹐所以爲工也。」環溪又云「頃在嶽陽過仙亭嘗茶﹐有『碧雲﹑紅雨』之對﹐是後又有『紅裏﹑白間』『殺靑﹑生白』之對﹐亦是詩家遊戲﹐於理無害。嘗茶詩云﹕『吹斷碧雲春晝永﹐落殘紅雨曉風輕。』碧雲蓋用盧仝茶歌『碧雲引風吹不斷』之句﹐紅雨蓋用李賀『桃花亂落如紅雨』之句。時老樹根有小桃爛開﹐薄暮微風扇之﹐飛紅繞砌﹐景在目前﹐事實而語淸﹐故一時羣公莫不擊節。白間是和南城鄧秀才韻﹐云﹕『挑燈倦夜羞黃裏﹐置筆窮年對白間。』蓋黃裏是燈﹐白間是窗牖。左思作《三都賦》﹐墻壁戶牖各置刀筆﹐故後筆上押白間韻。殺靑乃是和伯兄韻﹐云﹕『空虛气象還生白﹐筆退工夫見殺靑。』時方食素而修經﹐故殺靑﹑生白之事得以並使。」伯兄以爲此對乃得於和韻﹐比之前輩尢爲工矣。

環溪又云「予作啟事中﹐嘗有『素王﹑黃帝』﹑『小烏﹑太白』﹑『竹馬﹑木牛』之對﹐見賞於朋儕。然用事太切﹐則未免與前人相犯﹐亦是一病﹐不可不知﹐近日兒輩看《漁隱叢話》云﹕『白間﹑紅裏』已是浪漫用字。由此觀之﹐則『殺靑﹑生白』﹑『碧雲﹑紅雨』﹑『素王﹑黃帝』﹑『小烏﹑太白』﹑『竹馬﹑木牛』之對皆未偶﹐終爲我有﹐以其太切故也。但詩啟中時復有此﹐如食中之得蝦蟹﹐味中之得姜桂﹐亦無害其爲淸美而已。必求合前人﹐非也﹔必求異於前人﹐亦非也。予但願﹝顧﹞詩之美惡﹐安問有合無合於前人者乎。」

環溪嘗謂﹕「古今詩人未有不用事﹐觀杜詩『繡衣屢許攜佳醞﹐阜蓋能忘折野梅。戲假霜威促山簡﹐眞成一醉習池回』﹐是四句中渾將太守﹑禦史事實使到﹐詩人豈可以不用事。然善用之﹐卽是使事﹔不善用之﹐則反爲事所使。事只是眾人家事﹐但要人會使。如『黃綺終辭漢﹐巢由不見堯』﹐巢﹑由﹑黃﹑綺﹐是人能知﹔至『終辭漢﹑不見堯』六字﹐卽非杜甫不能道矣。巢﹑由合下不見堯﹐黃﹑綺初年不出﹐但終能辭漢而已。又從『風鴛﹑雨燕』上說來﹐風鴛﹑雨燕以諭禍難﹐『藏近渚﹑集深條』以諭避禍難之意﹐則用意尢深矣。又如『前軍蘇武節﹐左將呂虔刀』﹐蘇武節﹑呂虔刀二事﹐亦人所共知﹔至『前軍﹑左將』四宇﹐卽非杜甫不能道矣。又如『弟子貧原憲﹐諸生老服虔』﹐原憲﹑服虔二事﹐亦眾所共知﹔至『弟子﹑諸生』四字﹐卽非杜甫不能道矣。『前軍﹑左將﹑弟子﹑諸生』八字皆實﹐故下面驅遣得動﹐是名使事﹔若取次用一虛字貼之﹐卽名羊將狼兵﹐安能使之哉﹗」

予嘗送李侍禦自中書舍人帥盧﹐一聯云「中朝共惜無雙士﹐絕塞貪看第一人。」無雙﹑第一﹐故眾人所共知﹐泛然使者亦多﹔然不是姓李人﹐又無中朝共惜﹑絕塞貪看之意﹐用之卽爲無工矣。正合公孫渾邪泣李廣﹑藩酋問李揆之意﹐故名用事。又如上王著作一聯云「已經平子宜無憾﹐未見夷吾得不憂。」蓋著作是看詳官﹐已保明《易璇璣》﹐故言已經平子﹔尙未及識﹐故言未見夷吾。平子是王澄事﹔夷吾是桓彜說王導事﹐向見管夷﹐吾無復憂矣。旣用王家事﹐又以「夷吾」對「平子」﹐「吾」對「子」﹑「夷」對「平」﹐卽是對中有對。凡人作文﹐要如細花錦﹐須是花上有花﹐葉中有葉﹐愈看愈有功矣。方如此﹐乃爲妙也。

或問環溪伯兄詩如何﹖環溪云「予伯兄徳邵﹐每作詩﹐磨磨磋磋﹐直見圓靜﹐都無病處方休。在官杭日﹐嘗作小詩云﹕『時乖事轉拙﹐端居徒含情。不似階前艸﹐春來隨意生。』又詩云﹕『雨餘寒气淺﹐園林作春媚。不知海棠花﹐新來著花未﹖』又一絕云﹕『遊子春衫已試單﹐桃花飛盡野梅酸。怪來一夜蛙聲歇﹐又作東風十日寒。』最爲含蓄而有气象。又有率然而佳者﹕『村翁習性不浮華﹐只種桑麻不看花。聞道野梅開欲徧﹐好分春色過山家。』有用實語而工者﹐如『文書堆裏形骸苦﹐竹木陰中日月閒』是也。有疊韻而工者﹐如『窗間常作三獨坐﹐琴上時彈一再行』是也﹐『一再行』是相如琴事﹐正使﹔『三獨坐』乃漢禦史﹑司隸﹑尙書令會同專席﹐號三獨坐﹐借使。蓋伯兄與予及季弟﹐常在窗間作三處獨坐﹐季弟澥﹐字徳深。自有文集。故借而使之。然以『坐』對『行』﹐以『三獨』對『一再』﹐此其所以爲工也。又有用顏色作對而工者﹐如『心緣黃紙紅旗動﹐气爲靑雲白石降』是也﹐蓋『紅旗黃紙不關心』﹐是樂天語﹔『自非靑雲白石有深趣﹐其意矹硉何由降』﹐是永叔語﹐伯兄引之以爲對。又以『心』對『气』﹐以『紅黃』對『靑白』﹐語奇而句不牽彊﹐此其所以爲尢工也。」

或問環溪仲兄詩如何﹖環溪云「予仲兄徳彊﹐詩從蘇﹑黃中入﹐如《食雪》一聯﹕『檐頭淸響銀匙動﹐階下寒光玉碗翻。』《中秋無月》一聯云﹕『也應只是尋常夜﹐未必如今分外圓。』又《隨邵直閣遊平巒》云『獨鶴下隨雞飲啄﹐眾星髙共月徘徊』等語﹐則無愧於東坡。如『半塘微漲聚紅皺﹐幾畝淸陰鎖碧鮮』﹐又『夜半檐聲幾點隱﹐秋髙云影一行微』﹐言花不言花﹐言竹不言竹﹐言雨不言雨﹐言雁不言雁﹔又『花蕊有須渾帶蜜﹐桑枝無葉已成衣』﹐言蜜以見蜂﹐言衣以見蠶﹐意遠而語奇﹐則無愧於山谷。至如『輕雷入樹驚花魄﹐白浪浮空漲水脂』﹐又《苦陰》一篇﹕『荒山幹沒更節序﹐濁气擁地愁無邊。非煙非霧不見日﹐欲雨欲雪難爲天。』不惟气渾而語健﹐且又關時含諷﹐愈不可及。」仲兄聞之﹐謂環溪曰「兄亦自謂此詩差勝﹐然徧求集中﹐未見有兩首。」環溪云「好詩但一篇亦難。如前輩詩有一篇得名﹐有一聯得名﹐有一句得名。如『楓落吳江冷』﹑『空梁落燕泥』﹐但以一句得名﹐已爲人所忌﹔如『風暖鳥聲碎﹐日髙花影重』﹐是一聯得名﹐已爲盛事﹔如『疏影橫斜水淸淺﹐暗香浮動月黃昏』﹐亦只是一聯得名﹐多少驚天動地。詩豈易得哉﹗」

或人又問環溪仲兄詩筆素髙﹐今所舉止於此乎﹖環溪曰「是何言歟﹗予仲兄用意深﹐諸體之中各有到處。如『日長人靜聞風佩﹐雨久堂空生水衣』﹐是正對而工者﹔如『二天開佛日﹐一道冪卿云』﹑『無苗何處尋黃犢﹐露地誰家覓白牛』﹐是借對而工者﹔如《和發靑亭》云『檐花謝女雪﹐徑掃沈郎錢』﹐雪非雪﹐錢非錢﹐謝女之雪乃是柳絮﹐沈郎之錢乃是楡莢﹐是隱對而工者﹔如『笛弄一聲橫釣艇﹐月明千里上層樓』﹐是寫景而工者﹔如詠墨梅云『寫處似移墻上影﹐捲來如寄隴頭春』﹐詠綠萼梅云『朱唇不駐曉妝薄﹐玉頰頻啼夜雨翻』﹐是狀物而工者﹔『農祥待白未爲雪﹐春榜爭魁欲放梅』﹐以雪爲農祥﹐以梅爲春榜﹐是體物而工者﹔又如『泉聲如有語﹐山色自忘形。花覺靑春半﹐山將白晝陰』﹐是自然而工者﹔如『冰看時俗薄﹐雨弄客愁多』﹐又『月借窗移疏影轉﹐風翻雪放一枝髙』﹑『蒹葭露滴思鄕恨﹐蘆荻風縈羈旅愁』﹐是雕鐫而工者﹔如『人情不似溪流水﹐不攺當時枕上聲』﹐是寫意而工者﹔如『一軸塵埃古澀體﹐十年燈火短長檠』﹐是書懷而工者﹔如『夢過一年還是魘﹐心更萬事意成灰』﹐是感事而工者﹔如『道上飛來燕﹐簾間不避人』﹐是句出兄弟而工者﹔如『彈壓京畿賢大尹﹐藩宣上國古賢侯』﹐是近於典雅而工者。不如《回紋暮春》云﹕『嬌聲囀處藏鸚小﹐美睡濃時落日斜。橋拂柳溪深漲水﹐眼驚春雨過飛花。』轉而誦之﹐卽云﹕『花飛過雨春驚眼﹐水漲深溪柳拂橋。斜日落時濃睡美﹐小鸚藏處囀聲嬌。』卽近日諧戲而工者。非有餘而可能之乎﹗」

環溪嘗璋得予詩﹐玭嘗取詩呈環溪﹐環溪略看﹐乃於璋詩中時用朱抹一聯。於《春遊》詩取「各自芬芳花默默﹐兩相呼喚鳥津津」﹐於《秋郊》詩取「風急城闉砧杵動﹐雨餘園圃轆轤收」﹔於《冬霧》取「始訝長郊從此斷﹐忽驚行客近前來」﹔於《秋江泛舟》取「倒懸欲墮花如綴﹐背立將飛鳥似驚」﹔於《環溪夜坐》取「池塘不用夢春艸﹐風雪何須在灞橋」﹔於《贈別友人》取「惜別有情空執手﹐贈行無緒不成章」﹔於《俯情寫景》取「雁飛雲抹欹斜字﹐魚躍波搖出沒星」﹔於《春晚》取「水流天際驚春動﹐山入雲間斗碧攢」﹔於《薄雪》取「地暖尙疑消玉馬﹐雲開早欲放金鴉」﹔於《環溪夜坐》又取其全篇﹐云「江天閒晚已斜陽﹐靜掩柴門對艸堂。葉落轉枝翻鶻影﹐星飛橫水帶螢光。微風得雋驅殘暑﹐新月出音生嫩涼。坐覺秋容轉淸爽﹐一聲漁笛在滄浪。」又取其《上人陳情》十詩內一篇﹐云「下筆非能不自休﹐淸談未足第三流。夢中讀《易》疑神動﹐醉裏吟詩想鬼愁。飛髀豈徒驚燕雀﹐騎驢直欲度驊驑。此君須異無人識﹐慚愧當年遇褚裒。」又取「衣無錦繡勞心織﹐味乏膏粱困舌耕」﹐「閒中坐作蜘蛛隱﹐夢裏逃成燕雀禪」﹐「弈棋但以忘憂耳﹐縱酒無如作病何」。又取一篇末四句云「龍肝雉尾瓜蒓好﹐玉核金槌棗柰香。只有牛心猶未割﹐願如逸少得先嘗。」自余未經抹出者﹐不敢妄錄。姑錄大槪﹐以繼二伯父之後云。

又錄《環溪集》載《以﹝易﹞授玭有契於予心喜而成詩》云「早日功名世背馳﹐擬將文字療寒饑。𨿽無杜甫驚人句﹐庶免淵明責子詩。總角宜興俱脫穎。宜乃璋小字﹐興乃琮小字。璋請甲午舉﹐丁酉再薦名﹔琮後甲辰登科。含哺應惠尙兒癡。應乃玠小字﹐惠乃珍小字。請丙午舉者玠﹔珍負俊才﹐不幸早世。殷勤謝爾傳心印﹐解後靈椿見五枝。」環溪所謂「有契予心」者﹐乃《參易》是元气之時﹐及見玭《系詞統論》﹐復有「玭得文」之說。謹並錄以爲觀者印證云。

環溪云「凡人詠月如鉤﹐『爭似明天子﹐光明數百州』﹐此比興皆全。又如『騰騰離海角﹐漸漸出云衢。此夜一輪滿﹐淸光何處無』﹐前兩句敍起因﹐如開花相似﹔後兩句似結末﹐如結子相似。可以觸比幾套。且如雨詩﹐須說久晴或久旱﹐卻說起雲﹐收拾雨落﹔雪詩﹐須說風緊云黑﹐卻說雪落﹐只要神化。春雨則言其妨農﹐或其朔風未退凍﹐或先淩﹐或言因此大水﹐末後皆可說晴。夏雨則先當以貫休詩『一雨火雲盡』爲意﹐當以救旱爲意﹔荷雨則古有詩云﹕『瞥看湖上黑雲飛﹐不覺舟中雨濕衣。折得荷花渾忘卻﹐空將荷葉蓋頭歸。』此一首詩﹐便如前段所說月詩『騰騰離海角』絕句樣﹐有次序。又如詠秋冬間雨﹐言其淒涼﹐旅中聞雨則思家﹐在家聞雨則思旅中﹔古詩有秋雨雲﹕『白藕作花風已秋﹐不堪殘夢更回頭。暮雲帶雨歸飛急﹐只在西窗一夜愁。』甚得秋雨气象。又絕句秋雨雲﹕『連云接塞添迢遞﹐灑幕侵燈送寂寥。一夜不眠孤客耳﹐主人窗外有芭蕉。』上兩句說秋雨淒涼﹐下兩句說雨聲來歷﹐蓋使我孤客一夜不眠﹐而耳中不靜者﹐乃主人窗外芭蕉被雨聲所滴也。如作一日晴詩﹐春日則形容其麗日融和﹐花香艸綠﹐人堪遊賞。夏日則言其火傘張空﹐當思避暑之興﹐如晉七賢竹林等事﹐或沈李浮瓜﹐水邊林下﹔又如老杜云『乞爲寒水玉﹐願作冷秋菇』之類。冬日則言其可愛﹐因霜久晴可喜﹔如雪晴則要雪晴气象。且如閨中情性之詩﹐『送將歡笑去﹐收得寂寥回』﹐乃直敍送別之情也﹔又如『淚眼描將易﹐愁腸寫出難』﹐此直敍閨中之淒涼也﹔又如『銷金帳冷水沈煙﹐髻滑金釵落枕邊』﹐此直敍閨房之景也﹔又如『風雨瀟瀟梧葉黃﹐相思寸寸斷人腸』﹑『西風捲盡梧桐葉﹐乞與中庭散月華』﹑『一夜爲君眠不穩﹐那堪雨急葉聲幹』﹐皆直言秋冬閨中之事也。又『回紋機上暗生塵﹐閒撥琵琶過卻春』﹐此乃直言閨中春景淒涼﹐此皆賦也。又如『妾心火鑪香﹐深深滋味長﹔郎心香鑪灰﹐一冷長淒涼』﹐此是比也﹐亦興也。又如『自恨身輕不如燕﹐春來長繞禦簾飛』﹐此亦比中興也。如『月色西簾明似畫﹐風梧葉葉是秋聲』﹐此興也﹐因景而生情﹔又如『烏鵲語千回﹐黃昏不見來。漫教脂粉匣﹐開了又重開』﹐此賦中之興也。又『一年十二度圓月﹐十二回圓不在家』﹐此因月而發興也。又如『回鍼刺到雙飛處﹐憶著徵人淚數行』﹐此因鍼綫而發興也。又如客中情況﹐『故溪黃稻熟﹐一夜夢中香』﹐此賦也﹐亦興也﹔直敍思家之情﹐賦也﹔因此黃稻之熟而發思家之情﹐則興也。又如『馬上相逢無紙筆﹐憑君傳語報平安』﹐此直言客中一時之事﹐賦也。又如『雪滿空庭悄悄時﹐城頭風動鵲髙飛。一聲羌笛千山月﹐不放鄕關夢裏歸』﹐此上兩句是賦﹐下兩句是因月聞笛而發﹐興之思家也。又如『艸滿靑山水滿湖﹐倦遊搔首憶吾廬。何時準擬成歸計﹐只見年年畫宅圖』﹐此亦賦中之興也。又如『邯鄲驛裏逢冬至﹐抱膝燈前影抱身。想得家中深夜坐﹐還應說著遠行人』﹐此興也。又如秦少遊詩云﹕『北客念家渾不睡﹐荒山一夜雨吹風』﹐此直說客中而有思家之情﹐乃賦中之興也。又如『林間幽鳥啄枯槎﹐落盡寒潮一澗沙。獨木橋西遊子宿﹐酒旗斜日兩三家』﹐此亦賦中之興也。至如『天海相連無盡處﹐夢魂來往尙應難。誰言南海無霜雪﹐試向愁人兩鬢斑』﹐此以愁人頭白比霜雪﹐而發思家之情﹐比中興也。又如『梧葉離離欲滿階﹐乍涼天气客情懷。十年舊事雲飛去﹐一夜雨聲都送來』﹐蓋因梧葉飄落﹐乍涼天气而發興也﹔至如一夜雨聲﹐喚起十年感舊之情﹐此亦興也﹔至於說舊事如雲飛去﹐則比也。又如司馬池詩﹐『冷於陂水澹於秋﹐遠陌初窮古渡頭。賴是丹靑不能畫﹐畫成應遣一生愁』﹐有賦﹐有比﹐有興﹐冠絕古今。又如『客捨並州已十霜﹐歸心日夜憶咸陽。無端更渡桑乾水﹐卻憶並州是故鄕』﹐此又興也﹐極飄逸。又如『五更歸夢三千里﹐一日思親十二時』﹐又如『胡蝶夢中家萬里﹐杜鵑枝上月三更』﹐又如『桃李春風一杯酒﹐江湖夜月十年燈』﹐此三聯皆賦中之興也。又如『一年將盡夜﹐萬里未歸人。共看今夜月﹐獨作異鄕人』﹐亦賦中之興也。又合用故事﹐如思親﹐則有唐狄仁傑『遠望白雲飛﹐吾親捨其下』﹐若在客中思父母﹐此爲第一事。思兄弟﹐則『池塘生春艸』﹐及鴻雁鶺鴒上可發意。思妻子﹐則有古詩云﹕『槁砧在何處﹐山上復有山。何時大刀頭﹐破鏡飛上天。』槁砧﹐夫也﹔山上有山﹐出也﹔大刀頭有環﹐借作還字﹔破鏡飛上天﹐十五六月團圓﹐破鏡者月半也﹐言月半當還也。思家﹐此一事最好用。有竇滔妻蘇氏織回文詩寄夫事可用﹐故有詩云『回紋機上暗生塵』。只要人善用﹐變而通之﹐方爲善使事﹐怕使事而不可解。且如農桑樵牧之詩﹐當以《毛詩﹟豳風》及石湖《田園雜比興》熟看﹐夢中亦解得﹐詩方有意思長益。其次﹐《鶴林玉露》中所拈出漁樵農圃十絕句﹐亦不可不讀。如石屏詩云『溪上陰陰綠樹多﹐烏犍帶犢臥前坡。筒車自運山田水﹐長日老農閒唱歌』﹐此全是直敍田家之景﹐賦也。又如『帶犢羸牛待艸肥﹐下田父子自鋤犁。捨中饁婦炊新熟﹐只候兒童筍蕨歸』﹐亦賦也。又如後村詩云﹕『稚子呼牛女拾薪﹐山妻自膾小溪鱗。安知曝背庭中老﹐不是淵明行輩人。』此上兩句是賦﹐下兩句是興﹐仍觸類而長之﹐下兩句極可法。且如『十里人家雞犬靜﹐竹扉斜掩護蠶眠』﹐又如『繰成白雪桑重綠﹐割盡黃雲麥更靑』﹐又如『麥秋天气易寒熱﹐蠶月人家忌往來』﹐此三聯乃農桑之紀實﹐曲盡人情﹐皆賦也。而『白雪﹑黃雲』一聯﹐又比賦俱全。且如『禾黍不陽艷﹐競栽桃李春。遂令力耕者﹐半作賣花人』﹐又云『昨日入城市﹐歸來淚滿巾。徧身羅綺者﹐不是養蠶人』﹐此皆傷感之興也。山谷牧牛詩云﹕『騎牛遠遠過前村﹐吹笛風斜隔岸聞。多少長安名利客﹐機關用盡不如君。』此乃因牧童而發興﹐嘆城市之不如山林也。且如漁父﹐合用呂望渭濱遇文王及嚴子陵釣臺等事﹐但要用得有新意。柳子厚詩云﹕『漁翁夜傍西巖宿﹐曉汲淸湘然楚竹。煙消日出不見人﹐欸乃一聲山水綠。回看天際下中流﹐巖上無心云相逐。』此賦中之興也。又唐詩云﹕『百尺絲綸直下垂﹐一波才動萬波隨。夜靜水寒魚不餌﹐滿船空載月明歸。』此全是興也﹐言外之意超然。又如張志和詩云﹕『西塞山前白鷺飛﹐桃花流水鱖魚肥。靑篛笠﹐綠蓑衣﹐斜風細雨不須歸。』此亦興也。大抵漁家詩要寫得似漁家﹐田圃詩要寫得似田圃人家﹐樵牧要寫得樵牧﹐又要不犯正位﹐不隨古人言語。且如柳子厚詩云﹕『千山鳥飛絕﹐萬徑人蹤滅。孤舟蓑笠翁﹐獨釣寒江雪。』後來李梅亭作雪詩云﹕『不知萬徑人蹤滅﹐釣得魚來賣與誰。』此乃翻古人公案例也﹐動步要說變了古人言語﹐方有新意。且如朋友情性﹐全在說契愛之情﹐有詩云﹕『只今相對不盡歡﹐別後相思復何益。』又云﹕『來時萬里同爲客﹐今日翻成送故人。』又五言絕句云﹕『相送卽相別﹐相思復愴然。心同波裏月﹐夜夜傍君船。』此皆賦中之興也。又云﹕『數樹秋風滿庭月﹐憶君時復下階行。』又云﹕『楓葉滿階愁不睡﹐把君詩卷傍寒燈。』此皆寓相思朋友之眞情也。又如『而今送別臨溪水﹐他日相思來水頭』﹐又云﹕『勸君更盡一杯酒﹐西出陽關無故人。』此寫送別之眞情也。又唐詩云﹕『去年花下畱連飲﹐暖日夭桃鶯亂啼。今日江邊容易別﹐澹煙芳艸馬頻嘶。』此寫情最眞﹐又是一般格調﹐第一句對第三句﹐第二句對第四句﹐爲扇格。又香山詩云﹕『遊山弄水攜詩卷﹐看竹尋花把酒杯。六事盡思君作伴﹐幾時歸到嶽陽來。』此寫寄友之情﹐亦可爲格。且如姻眷往來﹐有老杜送表侄古風及山谷送王郎可法。唐人詩云﹕『遙知兄弟登髙處﹐徧插茱萸少一人。』此兄弟之情也。又竇鞏寄兄弟詩云﹕『書來爲報幾時還﹐知在三湘五嶺間。獨立衡門秋水闊﹐寒鴉飛去日銜山。』亦兄弟之情也。半山王荊公過外弟飲云﹕『一自君家把酒杯﹐六年波浪與塵埃。不知烏石岡邊路﹐至老相尋得幾回﹖』此親戚之情也﹐可以觸類而求之。且如時令詩﹐須作得一時气象眞如古人﹐孟春詩云﹕『春還宮柳腰肢細﹐水入禦溝鱗甲浮。』又『梅欲飄零猶醞藉﹐柳才依約便風流』﹐又『春將國艷燻花骨﹐日借黃金縷水紋』。仲春詩云﹕『無可柰何花落去﹐似曾相識燕歸來。』又『竹筍初生黃犢角﹐蕨芽新長小兒拳』﹐又『花如解語迎人笑﹐艸不知名隨意生』。晚春詩云如『落花遊絲白日靜﹐鳴鳩乳燕靑春深』﹐又『花明柳暗一溪水﹐日薄雲深三月天』。初夏﹐『梅子熟時天更雨﹐松花落盡晚猶風』﹔仲夏﹐『漠漠水田飛白鷺﹐陰陰夏木囀黃鸝』﹔晚夏﹐『大暑去酷吏﹐淸風來故人』﹔秋詩﹐『鶴盤遠勢投孤嶼﹐蟬曳殘聲過別枝』﹐又『龍帶晚煙歸洞府﹐雁銜秋色過衡陽』﹐又『殘星幾點雁橫塞﹐長笛一聲人倚樓』﹔冬詩﹐『荷盡已無擎雨蓋﹐菊殘猶有傲霜枝。』不能徧舉古人之好句﹐略舉一二以爲式。且如節令詩﹐亦當隨時發新意﹐依隨古人言語﹐卽如省題詩相似了。上元詩云﹕『兩巷人家看燈去﹐一樓明月屬詩人。』七夕詩云﹕『乞巧任從兒女道﹐自書拙賦上屏風。』此等詩﹐方爲新意。且如詠物詩﹐本非初學可及﹐而莫難於梅﹑竹﹑雪。詠梅﹐無如林和靖『疏影橫斜水淸淺﹐暗香浮動月黃昏』﹐又『雪後園林才半樹﹐水邊籬落忽橫枝』。如竹詩﹐山谷云﹕『程嬰杵臼立孤難﹐伯夷叔齊采薇瘦。』茶山詩云﹕『平日文章初虎豹﹐上梢頭角忽龍蛇。』雪詩﹐則當以聚星堂禁體爲上﹔而東坡詩云﹕『凍合玉樓寒起粟﹐光搖銀海眩生花』﹐𨿽非禁體﹐亦甚好。又如『危日蓋深鹽虎陷﹐老枝擎重玉龍寒』﹐又如『斜拖闕角龍千丈﹐深抹宮墻月一痕』﹐又如『看來天地不知夜﹐飛入園林總是春』﹐皆古人名句可法。至如『有令可幹難閉戶﹐無人堪訪懶移舟』﹐上句是袁安雪中閉戶不幹人之事﹐下句是王子猷雪夜行舟訪戴興盡而返事﹐兩句皆翻案。又如劉攺之詩﹕『功名有分平吳易﹐貧賤無交訪戴難。』上句是裴度雪夜平吳之事﹐下句卽訪戴之事﹐上句是得時事﹐下句是失時事﹐上句事𨿽難也易﹐下句事𨿽易也難﹔以俗爲雅﹐又是倒翻公案﹐尢爲髙妙。且如詠云詩﹐有云﹕『如峯如火復如綿﹐飛度微陰落楹前。大地生靈幹欲死﹐不成霖雨漫遮天。』此比也﹐亦興也﹔又如『萬松嶺上一間屋﹐老僧半間云半間。五更云去逐行雨﹐回頭卻羨老僧閒』﹐此賦也﹐亦興也。琴詩當讀韓﹑柳《琴操》﹔笛詩當看武昌老人《說笛歌》﹔琵琶詩當看《琵琶行》及歐陽公﹑王介甫《明妃曲》﹐卻𨿽用事詩﹐不犯正位﹐不隨古人言語走。且如作仙道僧佛詩﹐要衝澹瀟灑﹐東坡《羅漢贊》云﹕『空山無人﹐水流花開。』韋蘇州詩云﹕『落葉滿空山﹐何處尋行迹﹖』太白詩云﹕『桃花流水杳然去﹐別有天地非人間。』陳希夷詩云﹕『臺殿不將金鎖閉﹐來時自有白雲封。』又如『洞云深鎖碧窗寒﹐滴露研朱點《周易》』﹐此等句皆超在塵外。且如詠物詩﹐多是要超脫顚倒方好。詠月便說如雪如冰﹔若吟雪詩﹐便反說他如月之白﹔詠人便比物﹐詠物便比人。『淸如玉壺冰﹐直如朱絲繩』﹐此以物比人也﹔『露濕何郎試湯餅﹐日髙荀令炷鑪香』﹐以何郎﹑荀令比荼蘼也。詠畫須返說是眞﹐詠眞返說是畫﹐如此變而通之﹐筆下自活矣。茶山消梅詩云﹕『未見枝間著子初﹐聞名已療渴相如。花肌自是如冰雪﹐那得生兒不似渠。』又茶筅詩云﹕『玉立干云百丈髙﹐晚年何事困鉛刀。看君眉宇眞龍種﹐猶解橫身戰雪濤。』此皆作法。且如作詩﹐不可一字有來歷﹐不可一字無來歷﹐要不爲事所使﹐要文從字順﹐各當其職﹐而事意流行於裁句法中﹐方可以言也。且如今人言作詩﹐必以且作省詩爲好﹐殊不知省詩爲最難好﹐而且除昔日程文應舉之外﹐全不可應酬也。或謂胸中無料不可作詩﹐殊不知李賀七歲作《髙軒過》﹐不知所用何事。如唐詩《二妙集》《眾妙集》多不知所用何事而作。大家數如李﹑杜﹑歐﹑蘇﹑陳﹑黃﹑簡齋﹑放翁﹑誠齋﹐卻是用事也如空說﹐非初學所敢仰望。作詩且以《二妙集》《極玄集》《眾妙集》熟看﹐亦差可見矣。初宜讀後村詩﹐唐﹑宋集句﹐三選﹐及曾茶山律絕﹐則無有師保﹐如臨父母﹐古人意度在胸中矣。此編爲作絕句而說﹐唐律﹑五言﹑七言當別說。然省悟乎此﹐亦思過半矣。《左傳》之勁﹐《史記》之奇﹐老﹑莊之玄奧﹐韓﹑神之神妙﹐更宜參之﹐何詩不可吟矣。」

