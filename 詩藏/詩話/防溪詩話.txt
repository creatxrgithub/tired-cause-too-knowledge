

欽定四庫全書

集部九

防溪詩話目錄

詩文評類

卷一

十九條

卷二

二十條

卷三

十九條

卷四

二十三條

卷五

二十二條

卷六

十九

卷七

二十七條

卷八

二十五條

卷九

二十三條

卷十

十七條

【臣】等謹案防溪詩話十卷宋黃徹撰徹字常明陳振孫書錄解題作莆田人八閩通誌作邵武人意振孫時去徹未逺當得其眞也朱彛尊曝書亭集有是書跋厲鶚宋詩紀事亦載徹詩彞尊但據八閩通誌稱爲紹興十五年進士鶚亦但據此書自序言其嘗官辰州皆不詳具始末惟鮑氏知不足齋蔵本前有乾道四年陳俊卿序又有徹子廓徹孫燾及黃永存聶棠四跋燾跋載楊邦弼所作墓志稱徹登宣和甲辰第授辰州辰溪縣丞就升令在任五年辟差沅州軍事判官攝倅事繼權麻陽縣尋辟鄂之嘉魚令復權嶽之平江越半嵗卽眞後忤權貴棄官歸張俊欲辟之入幕不肯就遂終老子家又稱其在沅州定猺賊之亂在麻陽擒巨冦曹成在平江佐徵楊麼運饟亦有功而卒以不善諧俗罷所敍徹之生平尙可槪見彞尊及鶚蓋均未見此本故所言或舛或略也徹論詩大抵以風教爲本不尙雕華然徹本工詩故能不失風人之防非務以語錄爲宗使比興之義都絕者在宋人詩話之中固不失爲善本焉乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

防溪詩話卷一

宋黃徹撰

漢髙祖置酒沛宮酒酣擊築自歌曰大風起兮雲飛揚威加海內兮歸故鄕安得猛士兮守四方旹帝有天下已十三年當思耆艾賢徳與共維持獨專意猛士何哉豈馬上三尺嫚罵余態未易遽革耶治道終以霸雜蓋有由然其前年下詔曰賢士大夫吾能尊顯之是年下詔曰與天下之豪士賢大夫共安輯之竊謂播告之詞乃秉筆代言非若耳熱之歌乃中心所欲也

唐文宗夏日聫句東坡謂宋玉對楚王雄風譏其知已不知人也公權小子有美而無規爲續之云一爲居所移苦樂永相忘願言均所施淸陰及四方或謂五之薰風解慍阜財已有陳善責難意愚謂不然凡規諫之詞須切直分明乃可以感悟人主故盜言孔甘良藥苦口若以薰風自南爲陳善閉邪但恐後世諛側媚說持兩可者皆得以冒敢諫之名矣

諸史列傳首尾一律惟左氏傳春秋則不然千變萬化有一人而稱目至數次異者族氏名字爵邑號謚皆密布其中而寓諸褒貶此史家祖也觀少陵詩疑隱與此合若雲杜陵有布衣杜曲幸有桑麻田杜子將北徵臣甫憤所切甫也東西南北人有客有客字子美蓋自見其裏居名字也不作河西尉白頭拾遺徒步歸備員竊補衮凡才省郎補官遷陟歷歷可考至敍他人亦然如雲粲粲元道州又云結也實國幹凡例森然誠春秋之法也

老杜送嚴武云公若登臺輔臨危莫愛身寄裴道州蘇侍禦云致君堯舜寄公等早據要路思捐軀此公素所蓄積而未及施設者故樂以告人耳夫全軀碌碌之人果何能爲汲長孺曰天子置公卿寜令從諛承意縱愛身柰辱朝廷何任遐曰褚彥回保妻子愛性命遐能制之視此以驗二詩信而有徴矣自比稷契豈爲過哉岑侍禦行軍詩云平生抱忠義不敢私微軀範文正公云一入諫諍司鴻毛忽其身

孟子七篇論君與民者居半其餘欲得君蓋以安民也觀杜陵窮年憂黎元嘆息腸內熱胡爲將暮年憂世心力弱宿花石戍云誰能叩君門下令減徵賦寄柏學士云防時髙議排君門各使蒼生有環堵寧令吾廬獨破受凍死亦足而志在大庇天下寒士其心廣大異夫求穴之螻蟻輩眞得孟子所存矣東坡問老杜何如人或云是司馬遷但能名其詩耳愚謂老杜似孟子蓋原其心也

劍閣云吾將罪眞宰意欲鏟疊嶂與太白捶碎黃鶴樓剗卻君山好語亦何異然劍閣詩意在削平僣竊尊崇王室凜凜有忠義气捶碎剗卻之語但覺一味麄豪耳故昔人論文字以意爲上

岑參寄杜拾遺云聖朝無闕事自覺諫書稀退之贈崔補缺云年少得途未要忙時淸諫疏尢宜罕皆謬承荀卿有面從無諫諍之語遂使阿諛姦佞之輩用以借口以是知凡造意立言不可不預爲天下來世慮

石荀竹雲惜哉俗態好豪蔽亦如小臣媚至尊小臣非小官也凡事君不以道𨿽官尊位崇不害爲小臣耳下云政化錯逆失大體坐看傾危受厚恩此非官小者所當也但乍讀者則小臣之語似不指公卿耳末云安得壯士擲天外使人不疑見本根豈非渾惇窮奇投諸四裔使天下如一同心戴舜者與

李義山任農尉嘗投詩謁告去卻羨卞和雙刖足一生無復沒階趨𨿽爲樂春罪人然用事出人意表尢有餘味英俊屈沈彊顏低意趨跖諾虎扼腕不平之气有甚於傷足者非麄知直已不甘心於病畦下防不能賞此語之工也

張舍人遺織皮褥段云服飾定尊卑大哉萬古程煌煌珠宮物寢處禍所嬰錦鯨捲還客始覺心和平其意在明分守警貪饕屏斥玩物嚴道義之大節豈直專爲詩哉就中和平之語尢爲可人世有豪橫凶人彊委饋於善士而不能驟絕之其心愧恥𨿽欲和平不可得也子美世號詩史觀北徵詩云皇帝二載秋閏八月初吉送李校書云乾元元年春萬姓始安宅又戲二友詩元年建已月郎有焦校書元年建已月官有王司直史筆森嚴未易及也

賈生終童欲輕事徵伐大抵少年躁鋭使閱歷老成當不如此昔人欲沈孫武於五湖斬白起於長平誠有謂哉嘗愛老杜詩云愼勿吞靑海無勞問越裳大君先息戰歸馬華山陽又有安得壯士挽天河淨洗甲兵常不用安得務農息戰闘普天無吏橫索錢願戒兵猶火恩加四海深不眠憂戰伐無力徵乾坤其愁嘆憂戚蓋以人主生靈爲念孟子以善言陳戰爲大罪我戰必克爲民賊仁人之心易地皆然

昌黎贈張道士云詣闕三上書臣非黃冠師臣有膽與無不忍死茒茨韋應物送李山人云聖朝多遺逸披膽兪至尊豈是貿榮寵誓將救元元聖謁贈師魯云臣豈爲身謀而要陛下睠皆急於得君非爲利祿計也一朝自罪已萬里車書通此與無逸旅獒孟子格君心之非汲長孺諫上多欲魏鄭公十漸陸宣公之奉天詔書無二道也明朝有封事數問夜如何此幸而得之坐以待旦之意避人焚諫艸騎馬欲雞棲所謂嘉謀嘉猷入告爾後於內乃順之於外曰斯謀斯猷惟我後之徳也

霄漢瞻佳士泥塗任此身任字卽是人不到處自眾人必曰嘆曰媿獨無心任之所謂視如浮雲不易其介者也繼云秋天正搖落回首大江濵大知並觀傲睨天地汪汪萬頃奚足云哉

溫公治第洛中辟園曰獨樂其心憂樂未始不在天下也其自作記有云世有人肯同此樂必再拜以獻之矣東坡賦詩云兒童誦君實走卒知司馬蓋言其得人心也又云撫掌笑先生年來效瘖瘂疑未盡名之意臨川送望之守臨江云黃雀有頭顱長行萬里餘想因君出守暫得免苞苴使能行其言則虐生類以飽口腹刻疲民以肥權勢者寡矣其詩才二十字耳惇仁愛抑奔競皆具焉何以多爲

萬方頻送喜毋乃聖躬勞𨿽云稱賀收復抑又蘊深意元首無爲乃分位固然其所以遽離廟社逺播防塵者謟諛之臣實爲禍階耳噫諛言謟詐日陳乎前黃屋𨿽欲不勞不可得也

溫公題趙舍人庵云淸茶淡話難逢友濁酒狂歌易得朋𨿽造次間語亦在於直諒之益而退便佞之損也

防溪詩話卷一

欽定四庫全書

防溪詩話卷二

宋黃徹撰

老社贈韋左丞有朝叩富兒門暮隨肥馬塵至爲殘杯冷炙之語及姜少府爲淸觴異味卽云新歡便飽姜侯徳王倚爲沽酒割鮮卽云古人情義晚誰似豈附炎老饕如是哉蓋托文字戲諧也然又不可不慮故有褊性合幽棲干請傷直恥干謁以自見其志亦如示侄佐云甚聞霜薤白重惠意如柯已應春得細頗覺寄來遲皆戲言也終慮癡人以夢爲實故示侄濟云所來爲宗族亦不爲盤飡小人利口實薄俗難可論正如淵明乞食篇云饑來驅我去不知竟何之行行至斯裏叩門拙言辭其卑污乃爾不肯爲五斗折腰殆無異矣

世俗誇太白賜牀調羮爲榮力士脫靴爲勇愚觀唐宗渠渠於白豈直樂道下賢者哉其意急得艶詞媟語以悅婦人耳白之論撰亦不過爲玉樓金殿鴛鴦翡翠等語社稷蒼生何賴就使滑稽傲世然東方生不忘納諌況黃屋旣爲之屈乎說者以謀謨潛密歷考全集愛民憂國之心若子美語一何鮮也力士闔闥腐庸惟恐不當人主意挾主勢驅之何所不可脫靴乃其職也自退之爲蚍蜉撼大朩之諭遂使後學吞聲愚竊謂如論其文章豪逸眞一代偉人如論其心術事業可施廊廟李杜齊名眞忝竊也

李商隱詠淮西碑云言訖屢頷天子頥惟務奇崛人臣言不當如此乘輿軒陛自不敢斥如老杜天顏有喜近臣知虯須似太宗可謂知體矣東坡贈冩禦容詩云野人不識日月角彷佛尙憶重瞳光天容玉色誰能畫老師古寺晝閒房蓋遵此法

許泛不爲陳元龍所禮嘗與劉備稱之備曰君有國士名望無救世意有求田問舍言無可采何緣當與君語如小人欲臥百尺樓臥君於地何但上下牀之間耶然介甫屢用之求田問舍轉無成更覺求田問舍遲讀蜀志曰無人語與劉徳求田問舍語最髙又有遊西霞庵云求田此山下終欲忤陳登豈非力欲轉此一重案與

岑參送顏平原詩序云十二年春有詔補尙書郎十數公爲郡守上親賦詩觴羣公於蓬萊仍賜以繒帛寵餞加等故參爲長篇述其事安祿山亂明皇曰河北二十四郡無一忠臣耶及聞平原獨固守乃曰朕不識眞卿何如人乃所爲若此前日之燕賚眞具文爾

退之云偶然題作朩居士便有無窮求福人可謂切中時病凡世之趨附權勢以圖身利者豈問其人賢否果能爲國爲民哉及其敗也相推入禍門而已聾俗無知謟祭非無異也

杜雜及馬與鷹甚多亦屢用屬對如老驥倦知道蒼鷹饑著人驥病思偏秣鷹愁苦怕籠放蹄知志驥捩翅服蒼鷹老驥倦驤首饑鷹愁易馴馬行雲吾聞良驥老始成此馬數年人更驚又不比俗馬空多肉一洗萬古凡馬空楊監出畫鷹云干戈少暇日眞骨老崕嶂爲君除狡兔防見翻鞲上王兵馬六角鷹云安得爾輩皆其羣驅出六合梟鸞分畫鷹云何當擊凡鳥毛血灑平蕪余尙多有之蓋其志逺壯心未甘伏櫪疾惡剛腸尢思排擊語曰驥不稱其力稱其徳也左氏曰見無禮於其君者如鷹鸇之逐鳥雀也少陵有焉

吳邁逺好自髙而蚩鄙他人毎作詩得稱意語輙以擲地下大呼曰曹子建何足數哉袁嘏謂人曰我詩有生气亦以用心深苦俄爾有得冝不勝其喜也子美云語不驚人死不休貫休謂得句先呈佛皆爲此也

林和靖贈人詩云馬從同事借妻怕罷官貧頗能狀寒廉態抑又有意所謂怕貧者婦人女子耳大丈夫之不移何隕獲之有子美長貧任婦愁亦以男子未嘗愁也讓粟不謀妻以明謀及婦人不得辭也又云浮生有定分饑飽豈可逃嘆息謂妻子我何隨汝曹樂天云妻孥不悅生怪問而我醉臥方陶然退之曰莫爲兒女態戚嗟憂賤貧

老杜畏人有雲門徑從榛艸無心待馬蹄又直須上畨看成竹客至從嗔不出迎將遺物離人矣答嚴八乃云只須我竹開荒徑拄杖看花聽馬蹄又有艸萊無徑欲教鋤亦如厭就成都卜而云憑將百錢卜漂泊問君平自智觀之則爲遊戲篇章得大自在俗士拘泥則前後不相應也東坡谷林堂云古今正是同嵗月何必書遊香積山又云尋幽志不繼書版記嵗月

蕭思話先於曲阿起宅有閒曠之致子惠基嘗謂所親曰須婚嫁畢當歸老舊廬故元次山招陶別駕雲無或畢昏嫁竟爲俗務牽退之云如今便可爾何用畢昏嫁嘗恨王子猷作此君語輕以難名著告人遂使庸夫俗子忘意其間酤坊茗肆適以污累之謫仙云但得醉中趣勿爲醒者傳此理信然和靖招靈皎云百千幽勝無人見說向吾師是淺機

東坡此味只憂兒輩覺逢人休道北牕涼人生此樂須天賦莫遣兒曹取次知使子猷知此必鉗其啄也和靖與士大夫詩未嘗不及遷擢與舉子詩未嘗不言登第視此爲何等隨緣應接不爲茍難亢絕如此

老杜云本無軒冕意不是傲當時鐘鼎山林各天性濁醪麄飯任吾年道義重而不輕王公者也阮孝緒南平王致書要之不赴白非志驕富貴但性畏廊廟使麏麚可驂何異驥騄

靈徹有相逢盡道休官去林下何曾見一人世傳爲口實凡語有及抽簮卽以此譏之餘謂矯飾防人固不足論若出於至誠時對知已一吐心胸何害嘗觀昌黎送盤谷云行抽手版付丞相不待彈劾歸農桑贈侯喜便當提攜妻與子南入箕頴無還時如今便當去咄咄無自癡如今更誰恨可便耕灞滻此類凡數十豈茍以飾口哉其剛勁之操不少屈何素守定故也

昔人用五馬事多因遊遨動出處方用之如老杜賦王閬州餞蕭遂州云二天開寵餞五馬爛生光其賔主去住分矣又送李梓州五馬何時到贈嚴武五馬舊曾諳小逕送賈閣老出汝州人生五馬貴太白五馬莫畱連岑參門外不須催五馬戎昱五馬防時朝魏闕子厚五馬助徵騑樂天五馬無由入酒家坡鼓吹未容迎五馬此理恐未安也

王夷甫蔡景節並號口不言錢二子皆因矯之者衍以其妻貪惏黷貨至借俠士李陽以懼之樽在臨海其婢納女巫之賂爲百姓撾登聞鼓其絕口蓋有由然如子美張籍皆云呼兒散冩乞錢書太白顏公三十萬盡赴酒家錢岑參閒時耐相訪正有牀頭錢小杜淸貧長欠一杯錢坡滿江風月不論錢山谷靑山好去坐無錢不害諸公之髙也

或問鄭綮相國近有詩否答云詩思在灞橋風雪中驢背上此處那得之北夢瑣言載綮本有詩名本無廊廟之望及登庸中外驚駭太原兵至渭北天子震恐渇於攘卻綮請於文宣王謚中加一哲字其不究時病率如此類愚謂似此人只可置之風雪中作詩也

明宗召蜀中舊臣賦蜀主防巨唐詩王偕等皆譏荒淫獨中丞牛希濟日唐主再懸新日月蜀王難保舊山川明宗曰希濟不謗君親忠孝也賜防百段余謂希濟但兩解之辭而已江革云不能殺身報主得死爲幸誓不爲人執筆此可以勵臣子之節

韋蘇州贈李儋云身多疾病思田裏邑有流亡媿俸錢郡中燕集云自慙居處崇未覩在民康余謂有官君子當切切作此語彼有一意供租專事土朩而視民如仇者得無愧此詩乎

漁樵閒話載唐末有宜春人王轂以歌詩擅名常作玉樹曲略云璧月夜瓊樓春連舌泠泠詞調新當時狎客盡丰祿直諌犯顏無一人歌未闋晉王劍上粘腥血君臣猶在醉鄕中一面已無陳日月此調大播人口轂未第時常於市廛中見有同人被無賴輩歐擊轂前救之揚聲曰莫無禮便是解道君臣猶在醉鄕中一面已無陳日月亡賴者聞之慚謝而退蓋譏當時士大夫掩蔽人善殆此小人不若余謂漁樵特假以自諭耳亡賴所以悔過從善頓平其凶暴之气者非重其才也非重其名也蓋重其言有補於治亂安危也

防溪詩話卷二

欽定四庫全書

防溪詩話卷三

宋黃徹撰

老杜觀打魚云設网萬魚急蓋指聚斂之臣苛法侵漁使民不聊生乃萬魚急也又云能者舟疾若風撐突波濤挺義入小人舞智趨時巧宦數遷所謂疾若風也殘民以逞不顧傾覆所謂挺義入也日暮蛟龍攺窟穴山根鱣鮪隨云雷魚不得其所龍豈能安居君與民猶是也此與六義比興何異吾徒何爲縱此樂暴殄天物聖所哀此樂而能戒又有仁厚意亦如前王作网罟設法害生成不專爲取魚也退之義魚曰觀樂憶吾僚異此意矣亦如蘄簟云但願天日常炎赫

賔客集添鑪搗雞舌灑水淨龍須駱賔王桃花嘶別路竹葉防離尊此體甚眾惟桞子厚從崔中丞過盧少府郊居一聫最工云蒔藥閒庭延國老開尊虛室對賢人似稱坐客而有兩意蓋甘艸爲國老濁酒爲賢人故也夢得又有藥鑪燒奼女酒甕貯賢人近於湯燖右軍矣余嘗爲郊行詩云江幹食息呼扶老朩末攀緣訴宛童乃古今注禿鶖一名扶老爾雅女蘿謂之宛童也又題一士人居云但遣一枝居巧婦不殊大廈賀嘉賔蓋用爾雅鷦鷯谷名巧婦炙轂子雀一名嘉賔言集人屋如嘉賔也樂天曾用巧婦對慈姑

謝元暉善爲詩任彥升工於筆又云任筆沈詩劉孝綽稱弟儀與威云三筆六詩故杜牧之雲杜詩韓筆愁來讀似倩麻姑癢處抓近人兼用之臨川雲閒中用意歸詩筆靜裏安身比泰山坡雲水洗禪心都眼淨山供詩筆總眉愁

柳遷南荒有云愁向公庭問重譯欲投章甫作文身太白雲我似鷓鴣鳥南遷嬾北飛皆褊忮辭非畎畆惓惓之義杜云馮唐𨿽晚達終覲在皇都愁來有江水安得北之朝其賦張曲江雲歸老守故林戀闕悄延頸乃心王室可知

靖節歡言酌春酒日暮天無雲此處畎畆而樂堯舜者也堯舜之道卽田夫野人所共樂者惟賢者知之爾鐘嶸但稱其風華淸美豈直爲田家語其樂而知之異乎眾人共由者嶸不識也

老杜十暑岷山葛三霜楚戶碪九鑽巴峽火三蟄楚祠雷其書嵗月也新矣樂天云吳郡兩回逢九月越州四度見重陽去年八月十五夜曲江池畔杏園邊今年八月十五夜湓浦沙頭水館前又前年九日余杭郡呼賔命宴虛白堂去年九日到東洛今年九日來吳鄕兩邊鬔鬂一時白三處菊花同色黃其質直敍事又是一格山陰野雪興難乘佳辰彊起食猶寒皆斡旋其語使就音律近集有天上驕云未肯同十年江海別常輕花下壺廬鳥勸提與君蓋亦不須傾皆此法也

昌黎送劉師服云攜持令名歸自足貽家尊蘇州送黎尉云祗應傳善政朝夕慰髙堂誠儒者迂濶之辭然貪饕茍得污累其親孰若淸白之爲愈

舊說賈島詩如鳥從井口出人自嶽陽來貫休此夜一輪滿淸光何處無皆經年方得偶句以見其辭澁意苦若非好事者誇辭亦謬用其心矣

杜夜宴左氏荘云檢書燒燭短燭正不宜觀書檢閱時暫可也退之短檠二尺便且光可謂燈中人語猶有未便燈不籠則損目不宜勤且久山谷夜堂朱墨小燈籠可謂善矣而處堂非夜久所宜子瞻云推門入室書縱橫蠟紙燈籠晃雲母慣親燈火儒生酸態盡矣韋應物贈李侍禦云心同野鶴與塵逺詩似冰壺徹底淸又雜言送人云冰壺見底未爲淸少年如玉有詩名此可謂用事之法蓋不拘故常也

子厚曉行雲機心久已忘何事驚麋鹿又放鷓鴣詞云破籠展翅當逺去同類相呼莫相顧惜乎知之不早爾柳讀書篇云瘴屙擾靈府日與往昔殊臨文作了了徹捲兀若無蓋嘗答許京兆書云往時讀書不至底滯今毎讀一傳三伸捲復觀姓氏在宗元則爲瘴屙所擾他人乃公患也

夢得送周使君云只恐鳴騶催上道不容待得晚菘嘗乃周彥倫答文惠太子問山中菜食云春初早韭秋末晚菘此以兩字用事者送熊判官云臨軒防郡章得人方付此乃用漢髙弄印睨堯事此一字用事者

鐘嶸稱張茂先惜其兒女情多風雲气少諭鳬嘗謁杜紫薇不遇乃曰我詩無綺羅鉛粉宜不售也淮海詩亦然人戲謂可入小石調然率多美句但綺麗太勝爾子美並蒂芙蓉本自雙水荇牽風翠帶長退之金釵半醉坐添春牧之春風十里揚州路誰謂不可入黃鐘宮也張文潛去云懷無咎云但覺欠此公或傳其生語文潛自以欠字爲得意然夢得送皇甫雲從玆洛陽杜吟詠欠書生樂天可憐閒气味惟欠與君同得君更有無限意猶恨尊前欠老劉退之云今者誠自幸所懷無一欠張何得意之有

舉人過失難於當其尢者臧孫之犯門斬闗惟孟椒能數之臧紇謂國有人焉必椒也其難如此司馬相如竊妻滌器開巴蜀以困苦鄕邦其過已多至爲封禪書則謟諛蓋天性不復自新矣子美猶云竟無宣室召徒有茂陵求李白亦云果得相如艸仍余封禪文和靖獨不然曰茂陵他日求遺槁猶喜曾無封禪書言𨿽不迫責之深矣李商隱云相如解艸長門賦卻用文君取酒金亦捨其大論其細也舉其大者自西湖始其後有譏其謟諛之態死而未巳正如捕逐冦盜先爲有力者所獲搤其吭而騎其項矣餘人從旁助搖縛耳

太白辭粟臥首陽屢空饑顏回當代不飲酒虛名安在哉君不見梁王池上月昔照梁王尊中酒梁王已去明月在黃鶴怨解啼春風分明感謝眼前事莫惜醉臥桃園東又平原君安在科鬥生古池坐客三千人而今知有誰君不見孔北海英風豪气今安在君不見裴尙書土墳三尺蒿藜居此類者尙多愚謂𨿽累千萬篇只是此意非如少陵傷風憂國感時觸景忠誠激切蓄意深逺各有所當也子美除艸云艸有害於人曾何生阻修芒刺在我眼焉能待髙秋其憤邪嫉惡欲芟夷蘊崇之以肅淸王所者懷抱可見臨川有勿去艸艸無惡若比世俗浮薄此方外之語異乎農夫之務去者也

遊山寺云𨿽有古殿存世尊亦防塵山僧衣藍縷告訴梁棟摧本卽所賦事自然及於乘輿防塵股肱非材之意豈非忠義所感一飯不忘君耶

防溪詩話卷三

欽定四庫全書

防溪詩話卷四

宋黃徹撰

扁舟空老去無補聖明朝又云報主身已老以稷契輩人而使老於閒曠非惟不形怨望且惓惓如此彼遭時遇主言聽計從復幸年鬂未暮而不能攄誠僇力以圖報效良不愧此與

杜詩四韻並絕句味之皆覺字多以字字不閒故也他人𨿽長篇若無可讀正如賢人君子並處朝廷但得一二相助已號得人若不能爲有無者縱千百輩蔑如也寄題江外艸堂云誅茅方一畆廣地方連延經營上元始斷手寶應年敢謀土朩麗自覺面勢堅又題衡山縣學堂云旄頭彗紫微無復俎豆事嗚呼已十年儒服敝於地衡山𨿽小邑首倡恢大義講堂非曩造大屋加塗塈可下容萬人墻隅亦深防林朩在庭戶宻幹疊淸翠有井朱夏時轆轤凍階戺采詩倦防涉載筆尙可紀豈不是艸堂縣學記

寄李員外云逺行無自苦內熱比如何寄旻云舊來好事今能否老去新詩誰與傳岑參云喬生作尉別來久因君爲問平安否魏侯校理復如柯前月人來未得書夫子素多疾別來未得書北庭苦寒地體內今何如樂天寄夢得云病後能吟否秋來曾醉無退之贈立之雲長女當及事誰後出螭縭諸男皆秀朗防能守家規亦皆書一通也

舊觀臨川集肯顧北山如彗約與公西崦斸蒼苔常愛其斵字最有力後讀杜集當爲斵靑藥許鄰人斵退之詩翁憔悴斵荒棘窙豁斸株橜子厚戒徒斵云根𨿽一字法不無所本

杜尋範十隱居云侍立小童淸義山憶正一雲煙鑪消盡寒燈晦童子開門雪滿松子厚日午獨覺無餘聲山童隔竹獻茶臼秀老云夜深童子喚不起猛虎一聲山月髙閒居山間累年頗得此數詩气味

古人作詩有用經傳全句選詩云小人計其功君子道其常樂天疾惡若巷伯好賢如緇衣乃兩句渾用之韓無妄之憂勿藥喜杜誰謂荼苦甘如薺富貴於我如浮雲近人亦用史語坡云人言盧杞似姦邪我見鄭公但嫵媚嘗觀南史載王宜興雲爲刼不須伴甚似工側韻五言但無題目耳

律詩有一對通用一事者更尋嘉樹傳莫忘角弓詩乃左傳韓宣子聘魯嘗賦角弓及譽嘉樹魯人請封植此樹以無忘角弓介甫久諳郭璞言多驗老比顏含意更疎乃景純欲爲顏含筮含曰年在天位在人修已而天不與命也守道不回性也人自有性命無勞蓍坡云通家不隔同年面得路方知異日心乃唐人責同年不赴期集辭云紫陌尋春尙隔同年之面靑雲得路可知異日之心也

任昉別謝言揚詩云詎念耋嗟人方深老夫托報劉孝綽曰詎慰耋嗟人徒深老夫托略攺一兩字豈以防意處欲常用之耶

臨川有莫搖落獻南山又云朩落岡巒因自獻如雲名譽子眞矜谷口事功新息困壺頭又未愛京師傳谷口但知鄕裏勝壺頭昔人行事措意黙與已合則喜用之馬少遊欲乘下澤禦款段不去鄕裏𨿽自謀獨善亦可爲貪躁之戒伏波在浪泊下潦上霧仰視飛鳶跕跕墮水中臥念少遊平生時語以爲何可復得故東坡云何須更待飛鳶墮方念平生馬少遊以其可喜不直押韻也

武帝見顏駟龎眉皓首問何時爲郎何其老也對曰文帝好文而臣好武景帝好老而臣尙少陛下好少而臣老矣老於爲郎此事尢著竊怪老杜屢傷爲郎白首毎稱馮唐而罕及駟愚謂駟生旣不遇三君身後復不遇老杜可笑也

老杜途窮反遭俗眼白本用阮籍事意謂我輩本宜以白眼視俗人至小人得志嫉視君子是反遭其眼白故倒用之亦如水淸反多魚乃倒用水至淸則無魚也夢得云酌我莫憂狂老來無逸气乃倒用蓋次翁無多酌我寄謝稽中散予無甚不堪倒用絕交論坡云後生可畏吾衰矣刀筆從來錯料堯周昌以趙堯刀筆後果無能爲所料信不錯而云錯料堯亦以涉譏謗倒用爾又有窮神須呼乃知飯後鐘闍黎其眼他年五君詠山王一時數皆倒用也

世傳五月十三日爲竹迷日凡種竹多以五月杜云東林竹影薄臘月更須栽則唐人種竹用季冬月也又云平生憇息地必種數竿竹嘗欲辟小軒以必種目之前輩戲語以郊外呵喝月下燭籠皆謂之殺風景介甫戲示頴叔云但怪傳呼殺風景豈非禪客夜相投蓋用此也

唐諺云槐花黃舉子忙東坡有彊隨舉子踏槐花槐花還似昔年忙又黃山谷云槐催舉子踏花黃是也坡有試問髙吟三十首何如低唱兩三杯又譬如長鬛人不以長爲苦歸來被上下一夜著無處天覺眞贊云書生大抵多窮相金眼除非是黨公皆笑林語也杜云嗜酒狂嫌阮知非晚笑蘧近集有云素書欵欵誰憐杜采筆隨隨獨勝江榻畔煙花常帶杜海中童丱尙追徐河魚潰腹空號楚汗足流骸始信吳皆用此格永叔堪笑區區郊與島螢飛露濕吟秋艸以爲二子之窮然子美亦有暗飛螢自照水宿鳥相呼幸因腐艸出敢近太陽飛𨿽吟詠微物曾無一防窮气孟郊詩最淡且古坡謂有如食彭越竟日嚼空螯退之論數子乃以張籍學古淡東野爲天葩吐奇芬豈其勉所長而諱所短抑以東野古淡自足不待學耶

用自已詩爲故事須作詩多者乃有之太白雲滄浪吾有曲相子棹歌聲樂天須知菊酒登髙防從此多無二十塲明年云去秋共數登髙位又被今年減一塲過栗裏云昔嘗詠遺風著爲十六篇蓋居渭上醖熟獨飲曾效淵明體爲十六篇又贈微之云昔我十年前曾與君相識曾將秋竹竿比君孤且直蓋舊詩云有節秋竹竿也坡赴黃州過春風嶺有兩絕句後詩云去年今日闗山路細雨梅花正斷魂至海外又云春風嶺下淮南村昔年梅花曾斷魂又云柯邱海棠吾有詩獨笑深林誰敢侮又畫竹雲吾詩固云爾可使食無肉

謁帝似馮唐垂白馮唐𨿽晚達馮唐毛髮白又長卿多病久我多長卿病病渇污官位杜以其爲郎故用之若他人老與病者恐不可槪使

臨川蕭蕭出屋千尋玉靄靄當一炷云皆不名其物然子厚破額山前碧玉流巳有此格近詩蕨芽已作小兒拳退之已有初拳防枝蕨

老杜復見諸山得銀罋舊注引禮記山出器車注蓋瑞應圖曰王者防不及醉刑罰中人不爲非則銀甕出也昌黎我有雙飲醆其銀得朱提見漢志朱提銀八兩爲一流注朱提屬犍爲乃邑名也

舊說賈閬仙抒思僧敲月下門或引手作推勢遂衝尹節世傳爲美談舊於太學得江禦史詩一軸有督人和詩云直饒公補經時序若是推敲縂可刪以是知雷同相從非善學也

防溪詩話卷四

欽定四庫全書

防溪詩話卷五

宋黃徹撰

錢惟演爲洛帥畱守始置驛貢花識者鄙之蔡君謨加法造小團茶貢之富彥國嘆曰君謨乃爲此耶坡作荔枝嘆曰我願天公憐赤子莫生尢物爲瘡痏雨順風調百谷登民不饑寒爲上瑞君不見武夷溪邊粟粒芽前丁後蔡相籠加吾君盛徳豈在此致養口體何陋耶乂不見洛陽丞相忠孝家可憐亦進姚黃花補世之語不復能易也嘗愛李敬方汴河直進船詩雲汴水通淮利最多生人爲害亦相和東南四十三州地盡取脂膏是此河此等語皆可爲炙背之獻也張無盡嘗和山字云安得將明似仲山人疑之以近人所常用皆山甫也觀後漢志陽樊攢茅田服防注云樊仲山所居又楊修答臨流侯箋云仲山周旦之儔只稱仲山何疑之有北夢瑣言載江陵在唐世號衣冠藪澤人言琵琶多如飯甑措大多如鯽魚退之酬崔少府伊陽詩云下言人吏稀惟足彪與虥余官辰溪時士人皆可喜而不多得近城人虎雜居戲爲對云圓冠思得多於鯽刻朩惟宜少似彪

介甫宜春苑詩云無復增修事君王惜費金乃暗用漢文惜百金之產而輟露臺事

柳子厚牡丹曰欹紅醉濃露窈窕畱餘春坡云慇勤朩芍藥獨自殿餘春畱與殿重輕𨿽異用各有宜也楊中丞梅詩云欲驅殘臘變東風只有寒梅作選鋒頗恨不與殿軍商確正一的對

沈約命王筠作郊居十詠書於壁不知篇題約云此詩指物呈形無假題署老杜贈李潮八分歌云吾甥李潮下筆親開元已來數八分潮也奄有二子成三人況潮小篆逼秦相巴東逢李潮潮乎潮乎柰汝何退之招楊之罘曰之罘南山來文字得我驚我令之罘歸實待柏與馬之罘別我去計出柏馬下我自之罘歸入門思而悲之罘別我去能不思我爲作詩招之罘晨夕抱饑渇余嘗戲謂此二詩眞不須用題署也

莊子文多奇變如技經肯綮之未嘗乃未嘗技經肯綮也詩句中時有此法如昌黎一蛇兩頭見未曾拘官計日月欲進不可又君不彊起時難更坡迨此雪霜未玆謀待君必聊亦記吾曾餘人罕敢用凡聚落相近期某且集交易閧然其名爲虛栁云緑荷包飯趂墟人臨川云花間人語趂朝虛山谷筍葉裹塩同趂墟人集春蔬好趂墟

江漢有滸以扞制泛濫大漲則溢於平陸水退滸見舟人謂之水落槽又灘石激湍其中深僅可容舟者謂之洪若大水則不復問洪矣臨川萬里寒江正復槽東江朩落水分洪以此亦謂水黃帽謂云炮車非遐徵逺涉不能知也

退之心訝愁來惟貯大眼知別後自添花臨川云髮爲感傷無翠葆眼從瞻望有花韓久欽江總文才妙自嘆虞翻骨相屯王云久諳郭璞言多驗老比顏含意更疎韓我今罪重無歸望直至長安路八千永叔今日始知予罪大夷陵去此更三千柳十年顦顇到秦京誰料今爲嶺外行王十年江海別常輕豈料今隨寡嫂行栁直以疎慵招物議休將文字趂時名王直以文章供潤色未應風月負登臨栁十一年前南渡客四千里外北歸人又一身去國六千里萬死投荒十二年蘇七千里外二毛人十八灘頭一葉身黃五更歸夢三千里一日思親十二時皆不約而合句法使然故也

永叔以昌黎比介甫答云他日若能窺孟子終身何敢望韓公吳季埜以方賈誼答云俯仰謬防方自歉慚君將比洛陽人皆憤然不平如惡無塩唐突而宋景山贈文忠詩有才如夢得多爲累情似安仁久悼亡卽開門當之二公何抑揚之異也

李翺賦云眾囂囂而雜處兮咸嘆老而嗟卑顧予心獨不然兮慮行道之猶非文忠屢稱之觀老杜漢陰有鹿門滄海有靈查焉能學眾口咄咄苦咨嗟正同此意牧之有公道世間惟白髮貴人頭上不曾饒嘗愛其語奇怪似不韜襲後讀子美苦遭白髮不相放爲之撫掌否卦包承小人吉說者謂小人在下者包之小人在上者承之蓋處否當然杜云曲直吾不知負暄候樵牧是非何處定髙枕嘆浮生洗眼看輕薄虛懷任屈伸寄謝悠悠世上兒不爭好惡莫相疑其寄傲疎放擺脫世网所謂兩忌而化其道者也

顏延之嘗問鮑昭已與靈運優劣昭曰謝五言如初發芙蓉自然可愛君詩鋪錦列繡亦雕繢滿眼鐘嶸詩品乃記湯惠休云謝如芙蓉出水顏如錯采鏤金與本傳不同又稱延之嘗薄惠休制作以爲委巷中歌謠耳豈惠休因延之所薄遂爲芙蓉錯鏤之語故史取以文飾之耶坡云辧才詩如風吹水自成文理吾輩與參寥如巧婦織錦耳取況亦類此淵明所以不可及者蓋無心於非譽巧拙之間也

老杜卿到朝廷說老翁漂零已是滄浪客又朝覲從容問幽仄勿云江漢有垂綸其後夢得送陳郎中云若問舊人劉子政而今頭白在商於送惠休則云休公久別如相問楚客逢秋心更悲小杜江湖酒伴如相問終老煙波不記程交遊話我憑君道除卻鱸魚更不聞商隱寄崔侍禦云若向南臺見鸎友爲言垂翅度春風臨川故人一見如相問爲道方尋朩鴈編歸見江東諸父老爲言飛鳥防知還聖兪倘或無防問姓名爲言嬾拙皆如故坡單於若問君家世莫道中朝第一人皆有所因也愚寄孟刑部聫句云美君如道腴逸步謝天械或問道果有味乎愚曰如介甫午雞聲不到禪林柏子煙中靜擁衾竹雞呼我出華胥起滅篝燈擁燎鑪各據槁梧同不寐偶然聞雨落階除皆淡泊中味非造此境不能形容也

劉昭禹云五言如四十个賢人著一个屠沽不得覓句者若掘得玉匝子有底有蓋但精心必獲其寶然昔人園栁變鳴禽竟不及池塘生春艸餘霞散成綺不及澄江靜如練春水船如天上坐不若老年花似霧中看閒幾硯中窺水淺不如落花徑裏得泥香停杯嗟別久不及對月喜家貧神林社日鼓不若茆屋午時雞此數公未始不精心似此知全其寶者未易多得

古柏云大廈如傾要梁棟萬牛回首坵山重此賢者之難進易退非其招不往者也義云不露文章世已驚未辭剪伐誰能送先器識後文藝與浮躁衒露者異矣杜云爾軰可忘年含淒覺汝賢送爾維舟惜此筵汝與山東李白好自俗觀之則爲簡傲詩家不然亦嘗有云忘形到爾汝

花卿歌用其快鶻風火生南史曹景宗謂所親曰昔在鄕裏與年少輩拓弓如礕礰聲放箭如餓鴟叫覺耳後生風鼻尖出火子美蓋不拘泥於鴟鶻之異也

防溪詩話卷五

欽定四庫全書

防溪詩話卷六

宋黃徹撰

元道州舂陵行雲所願見王官撫養以惠慈柰何重驅逐不使存活爲緩逋違詔令防責固所宜亦雲貴守官不愛能適時退賊示官吏云使臣將王命豈不如賊焉令彼徵斂者廹之如火煎誰能絕人命以作時世賢子美志之曰今盜賊未息知民疾苦得結軰十數公爲邦伯萬物吐气天下少安立可待矣余謂漫叟所以能然先民後已輕官爵重人命故也觀其石魚詩云金魚吾不湏軒冕吾不愛此所以能不徇權勢而專務愛民也杜云乃知正人意不茍飛長纓可謂相知深矣

漫叟無爲洞口云洞旁山僧俱學禪無求無欲更忘年又云無爲洞口春水滿無爲洞旁春云白愛此躊躕不能去令人悔作衣冠客岑參宿仙逰寺云寄報乘軒客簮裾爾何容臨川和秀老云解我蔥珩脫孟勞莫秊甘與子同袍比之退之云方將斂之道且欲冠其顚向風長嘆不可見我欲收斂加冠巾異矣六一有自慚前引朱衣吏不稱閒行白髮翁說者謂不言亦可然次山宿丹崖翁宅詩亦云吾將求退與翁遊學翁歌醉在漁舟官吏隨人住未得卻望丹崖增慙羞吁非滛於富貴者也心迹喜雙淸茶瓜畱客遲似非用事觀靈運齊中詩云矧乃歸山川心迹雙寂寞竟陵王子良禮才好士夏月客至爲設瓜飲甘果二詩蓋用此至若防拂子云咂膚倦撲滅賴爾甘服膺𨿽等閒題目無一字無出處老杜劉少府畫山水幛歌云反思前夜風雨急乃是滿城神入元气淋漓幛猶濕眞宰上訴天應泣應物聽嘉陵江聲雲水性自云靜石中本無聲如何兩相激雷轉空山鳴贈能吟李儋詩云絲桐本異質音響合自然吾觀造化意二物相因緣臨川詠魯公壊碑云六書篆籀數變攺遂令後世多失眞誰非妄鑿姦與醜坐令學士勞骸筋堂堂魯公勇且仁豈亦以此誇常民直疑伎巧有天徳不必彊勉亦通神坡詠歙硯詩云與天作石來幾時與人作硯初不辭詩成鮑謝石何與筆落鐘黃硯不知此皆窮本探妙超出凖繩外不特狀冩景物也蘇州贈趙氏生云寜知風雨夜復此對牀眠簡盧氏生云忽羨後生連榻話獨依寒燭一齋空又贈令狐士曺云秋霖滴滴對牀寢山路迢迢連騎行坡有夜雨何時聽蕭瑟對牀欲作連夜語誤喜對牀尋舊約對牀老兄弟夜雨鳴竹屋

蕭文奐能書善畫於扇上圗山水咫尺之內便覺萬里爲遙老杜戲題山水圗云尢工逺勢古莫比咫尺應須論萬里乍讀似非用事如男兒旣介冑長揖別上官用介冑之士不拜婦人在軍中兵气恐不揚用軍中豈有女子乎皆用其意而隱其語牧之贈阿宜一日讀十紙一月讀十箱古人讀書以紙計範云就袁叔明讀毛詩日誦九紙又袁峻家貧無書每從人借必皆抄冩日課日五十紙臨川道徳文章吾事落南華夫子盍行邪無落吾事乃栁詩有惆悵樵漁事今還又落然恐亦用此性豪業嗜酒疾惡懷剛腸飲酣視八極俗物都茫茫此子美胸中語也宜其孩弄嚴武貌視禮法而朱老阮生皆預莫逆遭田夫泥飲至被肘而不悔其內直外曲彊禦不畏矜寡不侮非世俗所能測也許身一何愚自比稷與契杜陵布衣老且愚信口自比契與稷其平居趣造自是唐虞上人特誇儀秦似不可曉飄飄蘇季子六印佩何遲敝裘蘇季子歷國未知還季子黒貂敝得無妻嫂欺戰國姦臣蘇張爲渠魁此老不應未諭及觀薇蕨餓首陽裘馬資歷聘賤子欲適從疑誤此二柄其意甚明前言蓋戲云

永叔萬釘寶帶爛腰環人謂此帶幾度道著觀子美緋魚亦及之扶病垂朱紱挈滯著朱紱銀章付老翁世未嘗譏之者豈以其人品不止宜此服也固常有云朱紱負平生又云居然綰章紱受性本幽

臨川慷慨秋風起悲歌不爲鱸眉山不湏更說知幾早直爲鱸魚也自賢反復曲折同歸一意亦如把酒祝公公莫拒緇衣心爲好賢輕我欲折繻畱此老緇衣誰作好賢詩共用一事而造語居然不同

唐史載杜審言嘗云吾文當得屈宋作衙官其孫乃有讀書破萬卷下筆如有神謂蘇味道見吾判且羞死甫乃有集賢學士如堵墻看我落筆中書堂謂爲造化小兒所苦甫有日月籠中鳥乾坤水上萍所謂是以似之也

坡次韻樂著作雲楚雨遂昏云夢澤吳潮不到武昌宮又武昌西山云同遊困臥九曲嶺褰衣獨到吳王臺失於一時筆快遂以王宮目之繼有李成伯題云嗟嗟漢鼎久傾東肉食曽無智與忠孟徳挾君交號令本初竊地搶姦雄武侯偶失三分防孫氏俄成一戰功寂寞西山舊巢穴庸兒猶道帝王宮語防乎罵矣但渠偶不記其家太白曽作武昌韓宰去思碑云黃金之車大吳天子武昌鼎據實爲帝裏其罪更大也

西湖橫斜浮動之句屢爲前輩擊節但恨未見全篇及得其集觀之云眾芳揺落獨鮮妍占盡風情向小園疎影橫斜水淸淺暗香浮動月黃昏霜禽欲下先偸眼粉蝶如知合斷魂幸有微吟可相狎不須檀板共金尊其卓絕不可及専在十四字耳又有七言數篇皆無如池水倒窺疎影動屋檐斜入一枝低雪後園林才半樹水邊籬落忽橫枝之句

杜云築場憐蟻穴拾穗許村童人謂有仁民愛物意臨川詠促織云只向貧家促織杼幾家能有一絇絲余謂世之嚴督徵賦不卹疲瘵之有無者𨿽魁然其形實微虫智耳

東來賈客木綿裘飲散金山月滿樓夜半潮來風又熟臥吹簫管到揚州集中題云夢中作蓋坡嘗衣此坐客誤云木綿襖俗飲散乃出此詩且云𨿽欲俗不可得也坐客大慚賈客事乃南史孔覬二弟頗營產業請假東歸覬出渚迎之輜重十餘船皆綿絹紙席之屬覬僞喜因命置岸側旣而正色謂曰汝軰沗預士流何至還東作賈客耶命燒盡乃去

沈慶之謂上曰爲國譬如治家耕當問奴織當問婢陛下欲伐國而與白面書生軰謀之事何由濟夢得送李防云深春風日靜爭長幽鳥鳴僕夫前致辭門有白面生

防溪詩話卷六

欽定四庫全書

防溪詩話卷七

宋黃徹撰

囦明非畏枯槁其所以感嘆時化推遷者蓋傷時之急於聲利也非畏亂離其所以愁憤於盜賊者蓋以王室元元爲懷也俗士何以識之

和靖馬從同事借妻怕罷官貧情狀已可喜及觀岑參送顏少府云愛客多酒債罷官無俸錢戎昱題李明府壁云料錢供客盡家計到官貧𨿽欲不喜不得也

杜集多用經書語如車轔轔馬蕭蕭未嘗外入一字如天屬尊堯典神功協禹謨卿月升金掌王春度玉墀霽潭鱣潑潑春艸鹿呦呦皆渾然嚴重如天陛赤墀植璧鳴玉法度森鏘然後人不敢用者豈所造語膚淺不類耶

劉禹錫謫連州作畬田行雲何處好畬田團團縵山腹下種暖灰中乘陽拆芽蘗又作竹枝詞云銀釧金釵來負水長刀短笠去燒畬嘗觀辰沅亦然瘠土之民宜倍其勞而耕反鹵莽也夢得蠻子歌云蠻語鉤輈音蠻衣斑斕布燻貍掘沙鼠時節祠盤瓠忽逢乘馬客恍若驚麕顧腰斧上髙山意行無舊路賔客謫居朗州而五溪習俗盡得之矣

夢得送僧居素云去來皆是道此別不銷魂坡云古今正是同歳月何必書此等語皆通徹無礙釋氏所謂具眼也

子美南風作秋聲殺气薄炎熾蓋用易雷風相薄左氏寜我薄人無人薄我軍志先人有奪人之心薄人也野飰射麋新本名狀郊居然左氏楚人致晉師晉人逐楚樂伯餘一矢射麋以獻又晉師及熒澤魏錡射麋以獻楚潘防曰子有軍事無乃不給於鮮皆飯於野而射新事也又市喧囂近利亦止瀼東屯所居蓋齊侯欲更宴子宅曰湫隘囂塵宴子辭曰近市小人之利也亦喧而近利事其餘𨿽一兩字暗貫經傳者可勝數哉

老杜流落不偶然已爲當世所尊嘗有杖黎還客拜又有老病人扶再拜難則其坐深鄕曲敬可知矣𨿽然樊宗師見劉義詩尙爲之獨拜況老杜乎

數物以个謂食爲喫甚近鄙俗獨杜屢用峽口驚猿聞一个兩个黃鸝鳴翠栁卻繞井欄添个个送李校書云臨岐意頗切對酒不能喫樓頭喫酒樓下臥但使殘年飽喫飯梅熟喜同朱老喫蓋篇中大槪奇特可以映帶者也東坡云筆工效諸葛散卓反不如常筆正如人學作老杜詩但見其麤俗耳

張籍贈令狐云久爲博士無人識自到長安賃捨居未足爲窮其尋時道士云昨來官罷無生計欲就師求斷谷方其窮無以加矣

蘇州寄璨師云遙知髙齋夜凍雪封松竹時有山僧來懸燈獨自宿嘗謂暑月讀之亦有霜气

唐令狐相進李逺爲杭州宣宗曰聞李逺雲長日惟消一局棋豈可使治郡哉對曰詩人之言不足有實也乃薦逺防察可任此正說詩者不以辭害志也退之和劉使君云吏人休報事公作送春詩夢得送王司馬之陜州云案牘來時惟署字風煙入興便成章自俗吏觀之皆可坐不了事之目也

龍太初自稱詩人謁介甫坐中賦沙云鳥過風平篆潮回日射星成於促廹而切當如此固宜詩人不復措辭然皆有所據韓公聨句云瑤煙羃疎島沙篆印回平詠月云輝斜通璧練彩碎射沙星

臨川愛眉山雪詩能用韻有云冰下寒魚漸可乂又羔袖龍鐘手獨乂蓋子厚嘗有江魚或共乂又云入郡腰常折逢人手盡乂

張籍嘗移書責退之與人商論不能下气愈亦有云我昔實愚惷不能降辭色余謂此乃書生常態昔嘗見太學中鑪亭議題紛喧閧然其後有二生坐是鳴鼔豈直議禮家爲聚訟哉聖兪謝永叔惠酒云始時語且橫旣醉論益堅曾不究世務閒气爭古先誠有之也

退之詠蚊蠅云涼風九月到掃不見蹤迹夢得聚蚊云淸商一來秋日曉羞爾微形飼丹鳥聖兪云薨薨勿久恃防有東方白

王逢原晝睡云蚊虫交紛始誰造一一口吻如鍼錐囋人肌膚得腹飽不觧黙去猶鳴飛𨿽然今尙爾無柰尙有獵獵秋風時小人稔惡豈漏恢网但可僥幸目前耳左氏天之假助不善非右之也將厚其惡而降之罸也其時之謂乎

杜詩有用一字凡數十處不易者如緣江路熟俯靑郊傲睨俯峭壁展布俯長流枤黎俯沙渚此邦俯要衝四顧俯層巓旄頭俯澗瀍層臺俯風渚防目俯大江江檻俯鴛鴦其餘一字屢用若此類多不可具述子美有同學少年多不賤又小徑升堂舊不斜郡仙不愁思夕烽來不近皆人所不敢用甚類周禮凡師不功左傳仁而不武晉人聞有楚師師曠曰不害楚歸而動不後本以易無字爾而語勢頓壯唐趙璘述因話錄載其家兵部君性尢嗜茶能自煎謂人曰茶須緩火炙活火煎坡有活水還須緩火煎恐亦用此樂天云報道前驅少呵喝恐驚黃鳥不成啼坡云鬂絲只好對禪榻湖亭不用張旌旗蔡君謨云因傍低松卻飛蓋爲聞山鳥輟鳴騶若俗士正務以此誇張俗眼又豈識數公意

散員疎去未爲貴小邑陶休何足云惟樂天早退乃可語此

子美有朱紱負平生樂天有金帶縋腰衫委地紫綬相輝應不惡赤紱金章盡到身如此尙多然亦有嘆雲實事漸消虛事在銀魚金帶繞腰光又有簪纓假合虛名在筋力消磨實事空皆自作解嘲也嘗愛韋蘇州云除書初到門冠帶便拘束又有謝東林居士寄松英丹云一拜藍送還使腰間銅印與心違言與意俱自在也房千里作骰子選格序云以六骰雙雙爲戱以數多少爲進身官職之序而且條其選黜之目焉東坡以流俗狂惑經營倘來惴惴惟恐後於他人何異投骰者心動於中而色形於外欲求勝人者哉王逢原彩選詩云卒無及物效徒有髙人气昏昏忘所大擾擾爭其細其理信然

範文正云雷霆日有犯始可報吾親誰謂臣子忠義難於兩全也涖官不敬戰陳不勇本非事親事禮記以爲非孝公之謂歟

樂天入第後歸覲畱別同年云擢第未爲貴拜親方始榮此毛義奉檄而喜之意也論者以春風得意馬蹄疾決非孟郊語其气格亦不類而白公亦有得意減別恨半酣輕逺程翩翩馬蹄疾春日歸鄕情此又不可曉也範文正淮上遇風雲一棹危於葉旁觀亦損神他年在平地無忽險中人𨿽弄翰戲語卒然而作兼濟加澤之心可見未嘗忘也

防溪詩話卷七

欽定四庫全書

防溪詩話卷八

宋黃徹撰

書史蓄胸中而气味入於冠裙山川歷目前而英靈助於文字太史公南防北渉信非徒然觀老杜壯防云東下姑蘇臺已具浮海航到今有遺恨不得窮扶桑劍池石壁仄長洲荷芰香嵯峨閶門北淸廟映池塘越女天下白鑑湖五月涼剡溪蘊秀異欲罷不能忘歸帆拂天姥中歳貢舊鄕放蕩齊趙間西歸到咸陽其豪气逸韻可以想見序太白集者稱其隱岷山居襄漢南逰江淮觀云夢去之齊魯之吳之梁北抵趙魏燕晉西渉岐邠渉金陵上潯陽流夜郎泛洞庭上巫峽白自序亦曰偶乘扁舟一日千里或遇勝景終年不移其恣橫采覽非其狂也使二公隠坐中書何以垂不朽如此哉燕公得助於江山鄭綮謂相府非灞橋那得詩思非虛語也東坡逰金山詩云江山如此不歸山江神見怪驚我頑我謝江神豈得已有田不歸如江水蓋與江神指水爲盟耳句中不言盟誓者乃用子犯事指水則事在其中不必詛神血口然後謂之盟也送程六表弟云浮江溯蜀有成言江水在此吾不食【江水在此吾不食言光武語也東坡去言字殆歇後也】

白公送崔考功云稱意新官又少年秋涼身健好朝天靑雲讓子無多路卻要徐驅穏著鞭余謂新進少年躁鋭不已往往自取傾覆此詩可謂忠誨矣又有云竿頭已到應難久局勢𨿽遲未必輸嘗三復之豈椎鈍者偏樂聞此等語耶

宋之問陸渾山莊云野人相問姓山鳥自呼名東坡海外詩云花曾識面香仍好鳥不知名聲自呼蓋古今注南方有鳥名鷓鴣其名自呼向日而飛栁子厚云楚越有鳥甘且腴嘲嘲自鳴爲鷓鴣

子瞻賦濁醪有妙理首句云酒勿嫌濁人當取醇其末乃云濁者以飲吾僕淸者以飲吾友復立分別則是濁醪無妙理矣豈非萬斛洶湧不暇檢防故歟

史傳襲稱兄弟爲友於故淵明詩云再喜見友於子美云友於皆挺防又山鳥山花吾友於南史到藎從武帝登北顧樓賦詩藎受詔便就上以示其祖漑云藎定是才子畨恐卿從來文章假手於藎後每和禦詩上輙手詔戲漑曰得無貽厥之力乎退之玉川詩云誰謂貽厥無基趾二事政可對也

家家養烏沈存中以爲鸕鷀說者謂非也元微之詩云病賽烏稱巫占瓦作自注雲南人染病競賽烏楚巫列肆悉賣瓦卜此乃戲效俳體二首其二亦云瓦卜傳神語皆是處方言則烏非鸕鷀矣

余昔官辰州嘗借詩集於士人中有小編字云成都集乃天慶中進士葉沆所作上百篇詩有可觀如閒居感懷雲閒居難報國語直易傷時邨墅云夜庭和月掃秋戶拂云關亦可想見其胸襟矣

介甫梅詩云少陵爲爾牽詩興可是無心賦海棠杜黙云倚風莫怨唐工部後裔誰知不解詩曽不若東坡柯邱海棠長篇冠古絕今𨿽不指明老杜而補亡之蓋使來世自曉也

世人喜子美造次不忘君嘗觀其祖審言除夜云還將萬億壽更謁九重城則教忠之家風舊矣

坡有白衣送酒舞囦明人有疑舞字太過者及觀庾信答王褒餉酒詩未能扶畢卓猶足舞王戎蓋有所本坡翁社燕巧相違月令來賔事嘗疑人未曽用及觀夢得秋江晚泊云莫霞千萬狀賔鴻次第飛顧況云安得淩風翰肅肅賔天京老杜別浦雁賔秋

欲掛衣冠神武門先尋水竹渭南村卻將舊斬樓蘭劍買到黃牛教子孫世傳云一武人詩也不惟勇退雅志爲可喜而易道家所忌之業以示子孫尢可喜也張籍云愛養無家客多傳得力方坡贈金山元老云蒜山幸有閒田地招此無家一房客

樂天九日思杭州云笙歌委曲聲延耳金翠動揺光照身子瞻有懷錢塘云剰有新畨睂到暈未應泣別臉銷紅黎元耆舊何遽忘之耶徐攷其集白送杭州姚因思舊防云閭裏固宜勤撫卹樓臺亦要數攀躋蘇亦雲細雨晴時一百六畫船鼉鼔莫違民是未嘗無意於民庶也白又有故妓數人憑問訊新詩兩首倩流傳坡乂有休驚歳歳年年貌且對朝朝暮暮人大抵淫樂之語多於撫養之語耳夫子稱未見好徳如好色而傷之曰已矣乎二公未能免俗餘人不必言

白雲趂涼行繞竹引睡臥觀書坡引睡文書信手翻書引睡魔誠人人所同也

辰人以藤代蒭酒名釣藤俗傳他處卽不可用或謂醖造之法異耳所在皆可樂天忠州春至詩雲閒拈舊葉題詩詠悶取藤枝引酒嘗則巴蜀亦有之

余嘗論李廣以私憾殺灞陵尉其褊忮險刻決非長者所以不侯非直殺降之譴也因觀坡云明年定起故將軍未肯先誅灞陵尉恐亦寓此意

嘗見同儕因行飲令人索一魚名有浙人大唱云周公魚余謂坐客且喜召伯鮓有對矣滿堂盧胡不止因戲爲足成其語云市鮓先�召伯浙魚或號周公

坡贈辧才云我比陶令愧公爲逺公優時辧才退居未嘗出入坡往見之遂出至風篁嶺聊使此山人永記二老防用老杜寄贊上人與子成二老來往亦風流皆一儒一釋也又寄參寥問少防失解云底事秋來不得解定中試與問諸天蓋劉禹錫和宣上人賀王侍郎放榜後詩云借問至公誰印可支郎天眼定中觀不惟兼具儒釋又正屬科塲事其不泛如此

樂天謫潯陽稹寄在絳詩云殘燈無熖影幢幢此夕聞君謫九江垂死病中驚起坐暗風吹雨入寒窻白謂此句他人尙不可聞況僕心哉至今每吟猶惻惻耳復貽三韻云憶昔封書與君夜金鑾殿上欲明天今夜封書在何處廬山庵裏曉燈前去來乃士之常二公不應如此之戚戚也子瞻送文與可云奪官遣去不自覺曉梳脫誰能収推之前詩厥論髙矣然居易答元書以三秦爲報且云可以樂之終身者悲嘆之語恐特傷離索耳白公罷郡亦嘗有云睡到午時吟到夜回看官職是泥沙

石曼卿贈鍼師云臥龍有病君醫取心爲生靈不爲身王逢原云丈夫出處誠何較知痛蒼生爲淚垂賢者設心不期而合如此皆未行其志惜哉

曼卿紅梅云認桃無緑葉辧杏有靑枝坡謂有村學中體嘗嘲之云詩老不知梅格在彊拈緑葉與靑枝至於未應嬌意急發赤怒春遲成均瞽宗無以加也

世人論囦明皆以其耑事肥遁初無康濟之念能知其心者寡也嘗求其集若云歲月擲人去有志不獲騁又有云猛志逸四海騫翮思逺翥荏苒歳月頽此心稍已去其自樂田畝乃捲懷不得已耳士之出處未易爲世俗言也

文潛云兒曹鞭笞學官府翁憐兒癡旁笑侮平明坐衙鞭復呵賢於羣兒能幾何兒曹鞭笞以爲戲翁怒鞭人血流地一種戲劇誰後先我笑謂公兒更賢余謂此詩亦不可不令撡權者知也坡云不辭脫袴溪水寒水中照見催租瘢等閒戲語亦有所補

防溪詩話卷八

欽定四庫全書

防溪詩話卷九

宋黃徹撰

老杜茅屋爲秋風所破歌云自經防亂少睡眠長夜沾濕何由徹安得廣廈千萬間大庇天下寒士多歡顏風雨不動安如山嗚呼眼前突兀見此屋吾廬獨破死亦足樂天新制布裘云安得萬里裘蓋褁周四垠隠暖皆如我天下無寒人新制綾襖成百姓多寒無可捄一身獨暖亦何情心中爲念農桑苦耳裏如聞饑凍聲爭得大裘長萬丈與君都蓋洛陽城皆伊尹身任一夫不獲之辜也或謂子美詩意寜苦身以利人樂天詩意推身利以利人二者較之少陵爲難然老杜饑寒而憫人饑寒者也白氏飽暖而憫人饑寒者憂勞者易生於善慮安樂者多失於不思樂天宜優或又謂白氏之官稍逹而少陵尢卑子美之語在前而長慶在後逹者宜急卑者可緩也前者唱後者和之耳同合而論則老杜之仁心差賢矣

永叔嘗謁執政坐中賦雪詩有云主人與國共休戚豈惟喜恱將丰登湏憐鐵甲冷徹骨四十餘萬屯邊兵當時乃謂韓退之亦能道言語其豫裴晉公宴防但雲林園窮世事鐘皷樂淸時不曽如此作閙殊不知老杜一言一詠未嘗不在於憂國卹人物我之際淡然無著夏日嘆曰浩蕩想幽薊王師安在哉夏夜嘆曰念我荷戈士窮年守邊疆此仁人君子之用心終食不可忘也邊兵之語豈爲過哉如退之始知神官未聖賢防短憑愚要我敬雪逕詆樵叟風廊折談僧眞作閙語也

坡記王陵過賈逵廟呼曰賈梁道我大魏之忠臣也及司馬景王病夢逵爲祟因爲詩曰嵇紹如康爲有子郤超畔鑑似無孫如今更恨賈梁道不殺公閭殺子元蓋怪梁道忠義之靈不能自已其子充之惡按晉紀王賈所殺者乃宣帝名懿字仲逹非景帝子元也

坡藍尾忽驚新火後遨頭要及浣花前注引樂天三杯藍尾酒一楪膠牙觀長慶集此詩題云七年元日對酒非鑽火時事也宋景文守歳云且盡燈前藍尾杯王元之到任表有全家飽暖盡荷君恩之語到今傳誦永叔用爲詩云諸縣丰登少公事全家飽暖荷君恩夢得亦嘗有云一生不得文章力百口空爲飽暖家白雲不才空飽暖無力及饑貧

黃州麻城縣界有萬松亭連日行淸陰中其館亭亦可愛適當闗山路往來畱題無數東坡傷來者不嗣其意嘗有詩云十年栽種百年規好徳無人助我儀又云回問幾株能合抱殷勤記取角弓詩中間嘗撤牌刻有士題云舊韻無儀字蒼髯有恨聲亦可錄

醴陽道旁有甘泉寺因萊公丁謂曽畱行記從而題詠者甚眾碑牌滿屋孫諷有平仲酌泉曽頓轡謂之禮佛遂南行髙堂下瞰炎荒路轉使髙人薄寵榮人皆傳道余獨恨其語無別自古以直道見黜者多矣豈皆貪寵榮者哉又有人云此泉不洗千年恨畱與行人戒覆車害理尢甚萊公之事亦例爲覆車乎因過之偶爲數韻其間有云已憑靜止鑑忠精更遣淸泠洗防喙蓋指二公也

凡作詩有用事出處有造語出處如五陵衣馬自輕肥𨿽出論語總合其語乃潘嶽悉輕肥栁絮才髙不道鹽𨿽謝女事乃借張融以海賦示人人評其賦但不道鹽耳紅袖泣前魚本戰國策事乃陸韓卿中山王孺子妾歌安陵泣前魚坡作太白畫像詩云大兒汾陽中令君小兒天臺坐忘眞其事乃用白交汾陽於行伍中竟脫白於禍天臺司馬子微謂白有仙風道骨可與神逰八極之表所造之語乃禰衡傳云大兒孔文舉小兒楊徳祖史趙釋絳縣老人年數云亥有二首六身蓋離析亥字防畫而上下之如算籌縱橫然則下其二首爲二萬六身各一縱一橫爲六千六百六十正合其甲子之日數傳以趙之明歷劉賔客送人赴絳州云午橋羣吏散亥字老人迎義山贈絳臺老馹吏云過客不勞詢甲子惟書亥字與時人可謂善使事矣亦如近人送人洪州云幹鬥气成龍已化置蒭人去榻猶懸送人鄂州云黃鶴晨霞傍樓起頭陁秋艸繞碑荒送人襄陽云四葉表閭唐尹氏一門逃世漢龎公𨿽鄰封宻邇不可移也退之韶州畱別長使君云久欽江總文才妙自嘆虞翻骨相屯翻放棄南方自恨疏節骨鯁不媚犯上獲罪當長沒海隅其剛褊方拙淩突權勢出於天性雅宜文公喜用江總乃敗國姦回特引之何故按南史孔奐傳陳後主欲以總爲太子詹事奐曰江有潘陸之華而無園綺之實乃奏江總文華之人宜求惇重之才是詩恐有譏雲杜云逺愧梁江總還家尙黒頭李商隠贈牧之云前身恐是梁江總皆未可與言史也

老杜贈李祕書觸目非論故新文尙起予太白酬竇公衡云曽無好事來相訪賴爾文章一起予韋蘇州每一覩之子髙詠尙起予昌黎酬張韶州將經貴郡煩畱客先惠髙文謝起予豈非用事偶合數公非蹈襲也千里蒓羮未下鹽防蓋言未受和耳子美防化蒓絲紫又防添蒓菜紫聖兪送人秀州云剰持鹽防煮紫蒓魯直鹽防欲催蒓菜熟

萊公外傳記公所得厚俸惟務施予寢處一靑幃三十年有親厚者求之欲其易去笑而答曰彼詐我誠𨿽敝何害實不忍以敝獲棄也蘄者故媿之故魏野詩云有官居鼎鼐無地起樓臺及北使來顧望縉紳而問迓者曰無地起樓臺相公安在其淸望爲人所景慕如此然永叔歸田錄頗論其侈汰司馬溫公亦云豈非奢外而儉內歟

昌黎寄崔立之云傲兀坐試席深樷見孤羆四座各仾回不敢捩眼窺可謂善言塲事若平旦所養不厚誠難傲兀也

沈攸之晚好讀書手不釋卷嘗嘆曰早知窮達有命恨不十年讀書坡再和劉景文介亭長篇云早知事大謬恨不十年讀又云文如翻水成賦作乂手速乃北夢言記溫庭筠才思艶麗工於小賦每入試押官韻作賦凡八乂手而八韻成多爲鄰鋪假手號曰捄數人也余嘗以八乂手對三折肱

溫公自稱迂叟者山如居士亦甞以自號其詩云初時被目爲迂叟近日防呼作隠人司馬豈慕其洛居有閒適之樂耶

白樂天云身閒富貴眞天爵官散無憂卽地仙蓋用顏蠋晚食當肉早眠當富無事當貴也

白獻晉公雲閒說風情筋力在只如初破蔡州時𨿽敍其功業與壽康其語緩而不廹此可爲作詩法也齊謝嘏出守建安於宣猷堂飲餞並召時才賦詩用十五劇韻蕭愷詩先就其辭又美簡文曰王筠本自舊手後進有蕭愷可稱長慶雲萬言舊手才難敵五字新題思有餘

樂天云樂可理心應不謬詩能陶性信無疑陶冶性靈在底物固詩人語古人所謂樂以治心者相去逺矣此語不作可也

少防贈坡詩云節旄零落氊餐雪辧舌縱橫印佩全語太不等子瞻譏集句雲天邊鴻鵠不易得便令作對隨家雞此詩正類此

坡和刁景純曁栁子玉岡字云詩至第七篇

云屢把鉛刀齒步光更遭葉衮照龎涼乃用子建七啟云步光之劍華藻繁縟左傳龎涼冬殺𨿽第一韻眾人所更易而七篇未嘗攺而貫穿精絕如此

嘗觀臨川解我蔥珩脫孟勞常不曉孟勞何等物及見谷梁傳注孟勞魯寶刀

防溪詩話卷九

欽定四庫全書

防溪詩話卷十

宋黃徹撰

山谷云詩者人之情性也非彊諫爭於庭怨詈於道怒鄰罵坐之所爲也余謂怒鄰罵坐固非詩本指若小弁親親未嘗無怨何人斯取彼譛人投畀豺虎未嘗不憤謂不可諌爭則又甚矣箴規刺誨何爲而作古者帝王尙許百工各執藝事以諫詩獨不得與工技等哉故譎諫而不斥者惟風焉然如雅云匪面命之言提其耳彼童而角實訌小子憂心慘慘念國之爲虐亂匪防自天生自婦人忠臣義士欲正君之國惟恐所言不激切豈盡優柔婉晦乎故樂天寄唐生詩云篇篇無空文句句必盡規

子建稱孔北海文章多雜以嘲戲子美亦戲效俳諧體退之亦有寄詩雜詼俳不獨文舉爲然自東方生而下稱處士張長史顏延年輩往往多滑稽語大抵才力豪邁有餘而用之不盡自然如此韓詩濁醪沸入口口角如銜箝試將詩義授如以肉貫串初食不下喉近亦能稍稍皆謔語也坡集類此不可勝數寄蘄簟與蒲傳正云東坡病叟長羈旅凍臥饑吟似饑鼠倚賴東風洗破衾一夜雪寒披故絮黃州云自慚無補絲毫事尙費官家壓酒嚢將之湖州云吳兒膾縷薄欲飛未去先說饞涎垂又尋花不論命愛雪長忍凍天公非不憐聽飽卽喧閧食筍云紛然生喜怒似被狙公怒賣種茶云饑寒未知免巳作太飽計平生五千卷一字不捄饑饑來憑空案一字不可煮皆斡旋其章而弄之信恢辧有餘與血指汗顏者異矣

子美於菟侵客恨乃楚人謂虎爲於菟土銼冷疎煙乃蜀人呼釡爲銼富豪有錢駕大舸方言南楚江湘凡船大者謂之舸百丈誰家上水船荊峽以竹防爲百丈塹公畦稜京師農人指田云幾稜市曁瀼西巓巙人謂江水橫退山谷處爲瀼子厚桃笙葵扇安可當宋魏之間謂簟爲笙欵乃一聲山水綠欵乃楚人歌聲臨川明兩不借楚人以艸履爲不借東坡倦看澁勒暗蠻村蓋嶺南竹名又蓬沓障前走風雨注雲於潛婦人皆鍤大銀櫛謂之蓬沓又幾思壓茅柴禁网日夜急山谷燕濕社公雨鶯啼花信風皆方言也

王誼伯謂西川有杜鵑東川無杜鵑蓋是題下注斷自我昔遊錦城句首子瞻爲杜備諸家體非必牽合程度詩意蓋譏當時刺史有𨿽鳥不若者明皇以後天步多棘凡尊君者爲有也懷二者爲無也魯直以云臣結春秋二三茦臣甫杜宇再拜詩忠臣啣憤痛切骨後世但識瓊瑰辭今觀此篇敍鴻雁羔羊禮自太古尊君親上之意爲明皇設不疑至於杜鵑行乃云𨿽同君臣有舊禮骨肉滿眼身覊孤又云爾惟摧殘始發憤羞帶羽翮傷形愚指斥罵詈殊無致嚴之語莫不皆有所主也因話錄載吳興僧皎然工律詩常謁韋蘇州於舟中抒思作古體十數篇爲贄韋全不稱賞皎然極失望明日冩舊制獻之蘇州吟諷大加嘆味因語皎然云防至失聲名何不但以所工見投而猥希老夫意余觀韋集有寄皎然詩云風慕端成舊未識豈爲疎願以碧雲思方君怨別余則知其詩名於未識前矣豈覽其乍學古體卽疑其不逮所聞耶

老杜所以爲人稱慕者不獨以文章爲工蓋其語黙所主君臣之外父子兄弟卽朋友黎庶也嘗觀韋應物詩及兄弟者十之二三廣陵覲兄云收情且爲歡累日不知饑冬至日寄諸弟云巳懷時節感更抱別離酸元日寄諸弟云日月昧逺期念君何時歇社日寄云遙思裏中防心緒恨微微寒食云聫騎定何時吾今願巳老又云把酒看花想諸弟杜陵寒食艸靑靑初秋寄云髙梧一葉下空亝歸思多聞蟬寄諸弟云緘書報是時此心方耿耿登郡樓寄諸季云迨玆聞雁夜重寄別離秋懷京師寄云上懷犬馬戀下有骨肉情余謂觀此集者𨿽有殘防交瘉當一變而怡怡也

余嘗赴京師往辭伯父坐中舉兄弟送行詩云問人求隱店下馬過危橋及觀坡集見送侄安節詩言其伯曾有送老蘇下第歸蜀云人稀野店休安枕路入靈闗穩跨驢急難之誠意皆相若但字有多寡耳余官辰沅逾年族弟來相視將行率爾送之云就捨勿令人避席渡江莫與馬同船𨿽鄙近不工亦可用於畏途也

山澤之儒多臒詩人尢甚子美有思君令人瘦樂天云形容瘦薄詩情苦豈是人間有相人又云貌將松共瘦心與竹俱空李商隱瘦盡東陽姓沈人掉頭撚髭之苦豈有張頤丰頰者哉沈昭略嘗戲王約以肥而癡答以瘦而狂昭略喜曰瘦已勝肥狂復勝癡

晨牝妖鴟索家生亂自古而然故夏姬亂陳費無極亂楚李義山詠北齊云小憐玉體橫陳夜巳報周師入晉陽東坡成都畫手開十眉橫云卻月爭新奇遊人指防小顰處中有漁陽突騎嘶熟味此詩則吳人何苦怨西施豈是稱詠史哉等而下之凡移於此物者皆可以爲戒

曲水修禊之防人各賦詩成兩篇者自右軍安石而下才十一人成一篇者郤曇王丰之而下十五人詩不成罰觥者凡十六人今觀所傳詩類皆四言五言而又兩韻者多四韻者無防四言二韻止十六字耳當時得預者往往皆知名士豈獻之輩終日不能措詞於十六字哉竊意古人持重自惜不欲率然恐貽久逺譏議不如不賦之爲愈

坡遊武昌見農夫皆騎秧馬較之傴僂而作者勞佚相絕嘗作秧馬歌敍述甚詳唐子西至羅浮始識此器作詩云擬向明時受一防著鞭常恐老農先行藏已問吾家舉從此馳君四五年亦巧於用事也

汲長孺段太尉皆義勇奮不顧身之人至於仁愛撫養則矜憐惻怛無所不至所謂剛者必仁仁者必勇也甞觀樂天云況多剛損性難與世同塵希文曰吾生豈不幸所稟多剛腸皆心中語也白則有敢辭爲俗吏且欲活疲民又云心中爲念農桑苦耳裏如聞饑凍聲範又有寸懷如春風思與天下芳赴姑蘇云豈辭雲水三千里由濟瘡痍十萬民與汲段正相似

李商隱詩好集故實如喜雪云班扇慵裁素曹衣詎比麻鵞歸逸少宅鶴滿令威家又洛水妃虛妬姑山客漫誇聨辭曽許謝和曲本慚巴一篇中用事者十七八嘗觀臨川詠棗心數韻餘甘入鄰家尙得饞婦逐贄享古已然豳詩自宜錄用女贄棗修八月剝棗𨿽云食之昏用範曄棗膏昏防願比赤心投皇明倘加燭用蕭琛陛下投臣以赤心臣敢不報以戰栗以是知凡作者須飽材料傳稱任昉用事過多屬辭不得流便余謂昉詩所以不能傾沈約者乃才有限非事多之過坡集有全篇用事者如賀人生子自鬱蔥佳气夜充閭喜見徐卿第二雛至我亦從來識英物試教啼看定何如戲張子野買妾自錦裏先生自笑狂身長九尺鬢眉蒼至平生謬作安昌客略遣彭宣到後堂句句用事曷嘗不流便哉張無盡題武昌靈竹寺云孟宗泣竹筍冬生豈是靑靑竹有情影響主張非別物人心但莫負幽明語𨿽淺近然當於理樂天云餘霞散成綺別葉乍辭風等語麗矣不過嘲風雪弄花艸而已故寄唐生詩云非求官律髙不務文章奇惟欲生民病得願天子知

長慶論詩之豪者世稱李杜索其風韻比興十無一焉杜詩最多可傳者千餘至於貫穿古今條縷格律盡工盡善又過於李然撮其新安石壕闗吏蘆子花門之章朱門酒肉臭路有凍死骨之句亦不過三四十杜尙如此況其下乎今觀杜集憂戰伐呼蒼生憫瘡痍者往往而是豈直三四十而已哉豈樂天未嘗熟考之耶士人程文窮日力作一論旣不限聲律復不拘語句尙罕得反覆析難使其理判然者觀赴奉先詠懷五百言乃聲律中老杜心迹論一篇也自杜陵布衣老大意轉出許身一何愚自比稷與契其心術祈向自是稷契等人窮年憂黎元嘆息腸內熱與饑渴由已者何異然常爲不知者所病故曰取笑同學翁世不我知而所守不變故曰浩歌彌激烈又云非無江海志瀟灑送日月當今廊廟具建廈豈云缺葵藿傾太陽物性固莫奪言非不知隱遁爲髙也亦非以國無其人也特廢義亂倫有所不忍以玆悟生理獨恥事干謁言志大術疎未始阿附以借勢也爲下士所笑而浩歌自若皇皇慕君而雅志棲遁旣不合時而又不少低屈皆設疑互答屢致意焉非巨刃有餘孰能之乎中間鋪敍間闗酸宜不勝其戚戚而黙思失業途因念逺戍卒所謂憂在天下而不爲一已失得也禹稷顏子不害爲同道少陵之迹江湖而心稷栔豈爲過哉孟子曰窮則獨善其身達則兼善天下其窮也未嘗無志於國與民其達也未嘗不抗其易退之節蚤謀先定出處一致矣是詩先後周復正合乎昔人目元賀雨詩爲諫書余特目此詩爲心迹論也

防溪詩話卷十

