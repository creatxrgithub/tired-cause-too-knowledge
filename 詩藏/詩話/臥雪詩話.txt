

臥雪詩話民國袁嘉谷撰

●卷一

詩話之興﹐其權輿孔孟乎﹖阮文達《詩》《書》古訓輯爲專書﹐阮著之外﹐擬輯爲古詩話。上自先秦﹐下迄隋室﹐廣搜子史﹐旁及稗書小說﹐凡論古人詩﹐紀今人詩﹐及夫有爲而作者﹐鈔本文﹐詳始末﹐注原書﹐以著唐宋後詩話之所由防﹐殆亦一佳書矣。

今傳詩話千百種﹐皆唐宋後著。約分三類﹕一曰論詩法﹐二曰評古今作﹐三曰存近人作。煌煌乎大觀哉﹗家居多暇﹐復艸此編。論詩評詩﹐自知多誤。兢兢自信者﹐力避沿襲成說耳。若夫存近人作﹐有不厭其詳者。士生末世﹐旣未能一一顯達﹐使天下共賞斯人。僅以聲律字句之微﹐若隱若顯﹐又適爲區區間見。余不傅之﹐難爲傳之﹖上觀千載﹐下觀千載﹐以言荒蕪﹐則有之矣﹐如曰疏惰﹐則吾不敢。

余著詩話﹐厥來久矣。壯志有在﹐成且焚之﹐今則非復壯志矣﹗道之將廢﹐予如命何﹖掉筆自樂﹐命如予何﹖家有先盧﹐榜曰臥雪。幽居則移西一樓﹐眺遠則天南萬古。聊以見年來自得之趣而已。

武功非太平極軌﹐羣雄角立﹐不得不尙武耳。《東山》「零雨」﹐《九罭》「繡裳」﹐古人尙武﹐見於詩詞。漢之鐃歌﹑碑銘﹐唐之從軍﹑塞上諸作﹐激揚蹈厲。我中國之所以疆土日拓﹐雄視天下﹐蔚爲大國﹐莫不於詩詞見之。或執一二語爲口實﹐謂中國從軍之作﹐不外爺娘妻子牽衣攔哭﹐非洞觀古今之論也。左延年《從軍詩》云「從軍何等樂﹐一驅乘雙駁。鞍馬照人白﹐龍驤自動作。」阮籍《詠懷詩》云「壯士何慷慨﹐志欲威八荒。驅車遠行役﹐受命念自忘。良弓挾烏號﹐明甲有精光。臨難不顧身﹐身死魂飛揚。豈爲全軀士﹐效命爭疆場。忠爲百世榮﹐義使令名彰。垂聲謝後世﹐气節故有常。」駱臨海句云「昔時聞道從軍樂﹐今日方知行路難。」蓋唐以前古人﹐無不以從軍爲樂者。第世界必有無軍之一日﹐跂予望之。

我國文字始於結繩﹐後世聖人易爲書契。《僞孔書序》謂伏羲造書契。伏羲只畫八卦耳﹐只重六十四卦耳。﹝王弼說與《周禮》合。﹞書契之作實始於黃帝君臣﹐當以《說文序》正之。但畫卦卽文字先聲﹐謂造字萌於伏蓑﹐亦無不可。段若膺云「五帝以前亦有記識﹐非必成字﹐黃帝以下﹐乃各著其字。」眞通論也。《說文序》﹕「倉頡之初作書﹐依類象形﹐謂之文。其後形聲相益﹐卽謂之字。文者物象之本﹐字者言孳乳而寢多也。著於竹帛謂之書。」夫帛起於秦﹐非古人所有也。《禮記》百名以上書於冊﹐不及百名書於方﹐方冊之難如此。蓋古人簡直﹐必非人人有書方﹑書冊之能﹐文字流傳﹐半恃口傳。口之所以傳而易曉者﹐聲也。聲之所以水而易記者﹐韻也。《易經》多韻﹐《堯典》首段亦韻﹐﹝五塘師《詩法萃編》詳言之。﹞《擊壤》《卿云》之純然爲詩者﹐更無論已。聲之始當爲一言﹐韻之始當爲二言。二言疊字如赫赫﹑明明﹑穆穆﹑皇皇之類﹐疊韻如崔嵬﹑虺隕之類﹐然聲短節促﹐不足以發揚心志﹐不得不進爲三言。三言之詩暢而和﹐簡而達。《三百篇》及漢以後作﹐有全體三言者。蓋初進化時﹐三數卽爲多數。﹝如三人成眾﹑三女爲粲之類﹐不可悉數。古人言三﹐不啻言百言千。﹞三言之變當爲四言﹐再進爲五言﹐而聲韻益暢。再進爲七言﹐天籟人籟﹐均臻極軌﹐不能再加乎其上。觀於宮﹑商﹑角﹑徵﹑羽五音﹐增變宮﹑變徵二爲七。俗樂﹕工﹑尺﹑上﹑四﹑合﹑一﹑凡﹐西樂亦七音爲限﹐可知也。六言﹑八言﹑九言以至十數言﹐非不可用﹐但全篇者鮮耳。總之﹐古人聲音簡﹐詩以三四言爲多。後人聲音暢﹐詩以五七言爲多。皆文之一體﹐不能別出於文外﹐法理均同﹐不過詩用韻耳。乃若五七律﹐則與古體大異﹐工對叶律﹐尢爲古人所無﹐蓋古詩實古文之一體﹐而律詩又古詩之變相。﹝各國詩皆古體﹐無一律封者﹐與吾國古人同。夫吾國詩家能變古人之詩而卓然特創﹐此乃文字之美﹐人心之靈爲之﹐不可不謂爲追化。﹞

古者太史輶軒采風﹐凡詩皆可宣民俗﹐資掌故﹐《三百篇》其最也。後惟杜子美紀事論理﹐旣碻且明。《唐書》本傳稱爲詩史﹐信哉﹗康乾之際﹐詩家類少言時事﹐殆鑑髙啟﹑袁凱之轍。咸同來國勢日岌﹐始鮮顧忌﹐而有關史乘之章﹐風湧雲起。廣州﹑臺灣﹑髙麗諸役﹐海內吟詠者眾。獨越裳之役﹐僻在一方﹐詠者較少。先雪樵兄有《甲申臘日送人復安南》詩云「歲暮寒初盡﹐春歸雪未消。遊人悲故國﹐戰士戀徵袍。羽檄紅河外﹐干戈黑水遙。贈君腰下劍﹐飛渡斬長蛟。」又一詩云「戰馬嘶風夜幕中﹐邊城烽火接天紅。請君此去莫回首﹐他日淩煙第一功。」日南﹑九眞﹐中原故地﹐一旦淪喪﹐悲憤無窮。我國士夫幾不過問﹐讀先兄二詩﹐不禁愀然。

旗人與中原同化﹐以法梧門﹑成親王﹑倭艮峯﹑盛伯熙爲最。伯熙《郁華閣集》三卷﹐詞一卷﹐詩剛詞柔﹐卓卓可傳。七律如「欹枕夜灘疑作雨﹐繞垣寒菜未經霜。」五絕如「殘花臥雨紅﹐醉竹含煙綠。紅塵不敢來﹐秋在幽人屋。」五古如《哀林慶衍》句云「大抵我所賢﹐必爲世不喜。有才皆困阨﹐達者亦數子﹐王生居臺諫﹐循默可緋紫。柰何擊大姦﹐竟爲眞禦史。秦生官水部﹐水部錢可使。柰何堅鏟門﹐饑來研故紙。溫生經人師﹐詞曹誰可匹﹖柰何老空山﹐髙臥誓不起。程生一持節﹐故事飽筐篚。柰何垂秦歸﹐生計百不理。諸生好學我﹐我是陳人耳。生乃獨善學﹐居然學我死﹐心死我可哀﹐身死生竟已。」奇思妙筆﹐得未曾有。《題小萬柳堂圖》一篇﹐感旗人生計之絀﹐慨旗官折扣之苛﹐欲破旗界﹐化於黃帝之冑﹐以同驅白種﹐識尢足多。

錢牧齋以堆垛塗飾之才﹐爲明末詩雄﹐晚年所造尢深。元孝﹑翁山﹑梅村﹑竹垞﹑阮亭﹑初白固一時之傑﹐未見遠過於牧齋也。和艸堂《秋興》八首﹐音韻層出不窮﹐卓然名手。一首中用「斷爛」字﹐自注斷字曰「去。」又用「斷愁」字﹐自注斷字曰「上。」此例恐人誤會﹐古亦有之﹐究嫌小家气。﹝《五塘詩艸》句云「登堂己受《詩三百》﹐廬墓曾無員半个。」亦自注員字云「去」。﹞夫律詩必不可重字﹐乃末俗之言﹐唐宋不聞有此﹐蓋應制體之惡習﹐移而誤及律體耳。何必斤斤自辧一爲「上」﹑一爲「去」乎﹖卽云一爲「上」﹑一爲「去」﹐觀者亦豈不知牧齋自注﹐適見其陋。

伯熙祭酒《郁華閣集》﹐乃沒後門人所刊。不著姓名﹐蓋以天下無不知祭酒者。顧傳之千百年﹐觀者何如﹖張文襄師相《廣雅堂詩集》﹐乃生時門人所刊﹐亦無作者姓名。師相與祭酒交善一時﹐風尙如此。

歸愚議仲長統詩叛散五經﹐滅棄《風》《雅》﹐未免太放。余讀仲氏本傳﹐知其才大盤盤﹐有志經世﹐而非根柢儒家者。儒家之學﹐吾生所宗。然必謂天下之理﹐惟一儒宗﹐𨿽尼山不自謂然也。仲氏不宗儒﹐故範曄作《後漢書》與王充﹑王符合傳﹐不入《儒林傳》中。三人皆自學其學者﹐所著書𨿽判純駁﹐各有千秋﹐不必以儒書繩之﹐詩更無論已。長卿云「焦冥已翔乎寥廓﹐羅者猶視夫藪澤」﹐歸愚是也。而範氏深遠矣。

《三百篇》多重韻。今人學古﹐固不必以重韻爲法﹐然必以重韻爲病﹐亦不知詩者也。曹植《棄婦篇》﹑李白《髙陽歌》﹑杜甫《飲中八仙歌》﹐皆押重韻。甫之五言排律﹐重押「萍」字﹐詩聖且如此。明宣宗《平沙落雁》詩﹕「鴻雁恆憐澤國秋﹐數聲忽報楚天秋。」殆有一誤。牧齋《列朝詩集》不敢議之。楊升庵夫人《寄升庵》﹕「雁飛曾不到衡陽﹐其雨其雨怨朝陽。」兩韻俱不可易。而竹垞《明詩綜》反采異說﹐欲攺衡陽爲衡湘﹐殆不然矣。荔扉《滇系》直攺爲「衡湘」﹐不加注明﹐豈作詩者之本意哉﹗

沈休文首倡聲律之說。方伯海曰「人以爲功首﹐吾以爲罪魁。」其實不然。音韻至漢季﹐雜亂巳甚﹐亭林嘗言之矣。觀楊戲《季漢輔臣贊》﹐可見一斑。曹子建千古天才﹐用韻多異於古。孫炎﹑李登之徒﹐始著音學書﹐卽在漢﹑魏﹑晉時矣。休文稍後於周頤﹐著書均以四聲爲主﹐《南史》《隋書》皆可考見。殆發古人之祕﹐而至今莫能外也。今傳韻書﹐宋《廣韻》最古。《廣韻》本陸氏《切韻》﹐陳彭年等明言之。愚謂陸氏《切韻》﹐實本周﹑沈﹐近儒頓﹑江﹑戴﹑段﹑孔﹑王諸大家﹐直探六經本原﹐仍不能棄《廣韻》而不顧也。惟「風」字從凡聲﹐何以入之東韻﹐顧氏疑之﹐「中」字近侵韻﹐宜入冬而不入冬﹐孔氏疑之。諸如此類﹐細如繭絲﹐或以爲非沈之舊。案﹕沈集《遊沈道上金庭館》詩﹕「秦皇禦宇宙﹐漢帝恢武功。歡娛人事盡﹐情性猶未充。銳意三山上﹐托慕九霄中。旣表祈年觀﹐復立望仙宮。寧爲心好道﹐直由意無窮。曰余知止足﹐是願不須丰。山嶂遠重疊﹐竹樹近蒙龍。開襟濯寒水﹐解帶臨淸風。所累非外物﹐爲念在玄空。朋來握石髓﹐賓至駕輕鴻。都令人徑絕﹐惟使雲路通。一舉淩倒景﹐無事適華嵩。奇言賞心客﹐歲暮爾來同。」詩之淵懿不待言﹐而以「風」「中」俱入東韻﹐益信廣韻之遠祖休文矣。

滇詩成篇﹐莫早於白狼王三歌﹐見《東觀漢記》。謠諺莫早於「漢徳廣﹐開不賓」﹐見《後漢書》。《玉溪編事》載南詔五古詩﹐所謂「不覺歲雲暮﹐感激星回節。悲哉古與今﹐依然煙與月。」卓然唐音。余據《舊唐書》《南詔傳》貞元十年﹐異牟尋遣崔佐時歸﹐合勸賦詩以餞之﹐疑此詩爲合勸作。合勸詩學於鄭回﹐回本相州人﹐中州之雅音也。自時厥後﹐鄭昭淳詩壓南漢﹝五代史﹞﹐楊石淙集抗西涯﹐滇人聲韻﹐羣躋中土矣。

昆明周楚香﹝荃﹞從余問詩﹐余愧無以益之。所著《昨非軒集》四卷﹐佳句如「棲鶯敢望遷喬木﹐待兔還宜守舊株」﹑「落日倒含人影瘦﹐軟泥深印馬蹄圓」﹐皆落落有致。積理讀書﹐鍥而不捨﹐吾滇後起之秀世。

吾鄕張月槎先生﹐博雅之才爲滇中有數人物。駢散文均工﹐於裁制集句詩亦極富甚。且集爲回文體﹐殆遊戲之筆﹐非以此見長也。詩淸而切﹐雅近劉夢得一派。惟先生《畱硯堂集》﹐乃其侄孫孝詩所刊﹐未加別裁﹐存詩太多。《可老吟》《歸余艸》諸捲﹐頹唐不少。又多用小注﹐如劉向號中壘﹑昭烈種菜﹑李泌賦棋﹑封家十八姨等皆注之。殆先生作詩時﹐指示兒孫之作﹐刊者宜刪而不刪也。佳句如﹕「十五日春臨歲尾﹐兩三番信度花風。」「山從雨後靑於沐﹐天在湖中翠欲流。」「養生叔夜終妨酒﹐苦病休文少戀詩。」「半老人憐兄弟重﹐晚秋情類歲年遲。」「塵煙攢樹杪﹐霜月到簾鉤。」「亂山掃地盡﹐遠樹拂人來。」「弟兄將老別﹐鴻雁早秋來。」《詠史》云「一飯哀王孫﹐一烹報國士。可憐丈夫身﹐婦人主生死。」《夢西湖》云「舟行不及處﹐吟魂與夢通。西湖在枕上﹐西湖在卷中。」均嶄新可誦。七言絕句云「老之將至鏡先知﹐笑我年年苦戀詩。不信但看飛雪影﹐半浮雙鬢半沈髭。」先生一生好詩﹐可謂自知甚明也。先生在乾隆丙辰﹐召試鴻博﹐兩次入詞林﹐科名佳話。在都窘甚﹐居日南坊﹐屋額曰畱硯堂﹐取典衣畱硯之意﹐卓不可及。

鄭莫齊名﹐鄭勝於莫。《巢經巢》五古在近代爲大家﹐較之藥亭﹑荼村﹐有過之無不及﹐其稿乃子伯庚所書﹐刊刻甚精。

家榮之先生名潤﹐明廩生。永曆亡﹐先生奔荼山﹐羽衣黃冠﹐歸隱袁家山﹐不入城市。康熙十四年卒。永曆入滇﹐滇人感戴最深﹐節士﹑遺老爲天下冠﹐顧不多傳﹐先生其一也。居元江日﹐有《寶山叢篁》詩云「種竹盈千萬﹐城南聳寶山。天隨林並綠﹐路礙筍頻灣。古剎遮還露﹐蒼松夾未刪。桃花三兩樹﹐客至己爛斑。」又有句「苔封奇石穩﹐戶辟白雲關。」詩以人傳﹐可以千古。

阮亭一代風雅﹐壇坫主盟。稱滇詩人首推蒼雪﹐又嘗稱禺山詩。昆明虞虞山世瓔﹐予告還滇﹐卒於武陵道中。阮亭送行詩云「兩朝黃髮承恩久﹐萬里靑嶺擁傳歸。驛路近南梅信早﹐家山向日鷓鴣飛。」溫厚之旨﹐虞山人品﹐阮亭交情﹐皆見矣。虞工書﹐刊《寄園十帖》﹐今不傳。京師華陀廟碑﹐昆明龍泉觀額﹐乃虞書僅存者。錢南園先生常自言少學虞山云。

灤州爲畿輔重鎭﹐自元時卽爲避暑之地。柯九思《宮詞》云「三十六宮齊上馬﹐太平淸暑幸灤都。」周憲王有燉《宮詞》云「年年避暑出居庸﹐北望灤京漠朔中。」皆元帝避暑事。余嘗一遊﹐俯仰今古﹐竟無一字﹐可嘆﹗

西藏爲唐吐番地﹐山川奧衍﹐物產丰富﹐中國之雄藩也。明末通款於瀋陽﹐後極恭順。惟中國治理不善﹐權漸移於英人。壬子六月﹐陸涼殷﹝叔桓﹞率滇軍往定之。十月軍次波密﹐奉命班師。叔桓以詩紀事云「驚看菩薩笑眉顰﹐羅漢何須怒目嗔。兒女深情曾誤我﹐英雄底事慣欺人。三千世界觀都幻﹐十二屯田策枉陳。萬里烏斯如敝屣﹐好將後果證前因。」滇軍旣返﹐藏事遂無人過問。珠崖燕云﹐古今同﹐此詩亦詩史矣。

張華堂同年好吟詠﹐裒然成集。余愛其「古樹斜陽飛鳥倦﹐秋風細雨岫雲歸」﹑「楊修雞肋親嘗早﹐言偃牛刀小試初」諸句﹐吐屬固自不凡。

長崗護美詩爲近日日人之傑﹐然與餘同筵酬唱之作﹐不及所刻《雲海詩集》也。伊藤博文來遊﹐賦四律。有句云「咫尺蓬萊淸淺水﹐自玆同濟屢褰裳。」乃木《金州》句云「徵馬不前人不語﹐金州城外立斜陽。」皆不失詩人風旨。

《石遺詩話》譏張文襄師贈長岡句「武昌習悴師陶侃﹐」悴字不穩。愚觀《廣雅堂集》﹐則已自攺爲「荊州課武慚陶侃」也。文襄詩心最深﹐取徑獨別﹐名家也。《癸卯紀恩》十五詩﹐其一云「國勢須憑傑士扶﹐大科非比選鴻儒。阮文兆武吾何敢﹐忠孝專求鄭毅夫。」乃派閱經濟特科捲而作。余輓師聯云「宇宙垂大名﹐人道公是臥龍﹐能不負宮庭所托﹔天地畱詩卷﹐我愧身非鄭獬﹐何以應忠孝之求。」同年仁先柬余云「廣雅以毅夫相期」﹐皆指此詩。詩題用「賦得」二字﹐當以梁簡文《賦得橋》爲始。

阮亭《秋柳》四詩﹐於秋柳不甚切合﹐而風調嫣然﹐傳誦一時﹐閨中亦多和之。其裔孫謂爲弔明而作﹐且有詳注。第一首哀南京﹐第二首哀福王﹐三首哀諸臣及唐﹑魯﹑桂﹐四首則僞皇后﹑僞太子事。然以梁園枚叔附會壯悔﹐《夜飛西烏》指鄭成功﹑李定國輩﹐未必然也。阮亭一代之才﹐蘊釀含蓄﹐步趨唐人﹐眞有神似之作。余嘗謂空同五古之摹漢魏﹐迪功七絕之摹龍標﹐於鱗七律之摹東川﹐阮亭七絕﹑七律之摹三唐﹐皆有獨到未可厚非。《秋柳》之作﹐不足爲阮亭輕重﹐

出東華門與伯荃太史車轂相擊﹐口占贈之﹐云「暮出東華門﹐亂鴉噪城闕。輕車走夕陽﹐遙天掛新月。九市已無家﹐今宵何處歇﹖」蓋有陸沈之慨焉。是夜蘿遊石屏南村﹐作文記之。句云「樹影伸日﹐山徑折泉。河水東奔﹐繞城而曲。橋開水闔﹐將寒未枯。冬風冷時﹐已含春意。」醒時猶多記數語﹐盥後忘之。

亡友段又谷﹝晉寧﹞明經﹐客死京師。鐵靑﹑愛棠諸公與餘資葬之。搜遺槁得百數詩﹐托閬仙序而傳之。今七年矣﹐猶餘一冊。佳句如﹕「愁如春艸芟難盡﹐債比秋云捲又來。」「黃金臺畔才如海﹐十載相期恨已遲。」余又贈又谷三章﹐載《敝帚集》。當日固相賞者。

癸丑秋與鐵靑﹑愛棠﹑耿光及丕鈞侄遊西山。車停長辛店﹐十六年前與六弟舊遊處。有句云「一簾村酒客投宿﹐雙鬢山花婦餉耕。」仲淸以爲如畫﹐殊遇譽也。西山乃太行支脈﹐最大叢林曰戒壇寺﹐隋朝鵝頭和尙開山者﹐本名慧聚。因寺有戒壇﹐髙曠森嚴冠天下﹐故寺以得名。寺松亦冠天下﹐有九龍松﹑臥龍松﹑活動松諸名。曹震亭詩所謂「金濤驟沸諸天聾﹐疾雷半夜奔﹛丰﹜﹛隆﹜。每愁拔地騰蒼穹﹐我欲跨之鞭長虹。呵叱瀛壺通﹐爪頑牙厲紛相攻。鯨魚擊尾襄神功﹐蒲牢競吼聲隆隆。」頗能狀松奇狀﹐猶惜無少陵﹑退之爲松寫照耳。遼金碑各一﹐皆用華文。明淸二次賜《藏經》﹐庋存無夫。坐諸天閣﹑波離殿俯視皇州﹐一气可辧。渾河迎其前﹐史梧岡有詩云「飛閣出松梢﹐境髙生眾妙。天落小黃河﹐劃沙環夕照。北折走雁門﹐禹功畱野廟。誰知一綫渾﹐泄自雷山竅。曾經喚渡船﹐馬怯中流叫。多病客先秋﹐頗賴雲霞療。浩浩濟川懷﹐波濤詎遑料。濁浪堪澄淸﹐所恨陶年少。洗耳掛瓢人﹐看山頭不掉。」登摩天崖﹑捧日峯﹑伏虎巖﹑化陽洞﹑朝陽洞﹑三會洞﹐而觀音洞最奇曠﹐石龍水蝠﹐搖火而入。余攀藤題石﹐髙十餘尺﹐僧腋余足﹐墨由鼻落﹐振筆仰書﹐不敢旁視﹐聊記年月﹐其危至此。僧告余曰「巓更有洞曰極樂﹐盍遊諸﹖」余謝焉。而鐵靑率丕鈞黨登之﹐可謂勇矣。寺舊有志﹐余索之。僧以恭王府儲對。嗟此名山﹐爲之黯然。次日遊潭柘寺﹐寺在唐名龍泉﹐蓋本以泉勝也。金章宗﹑元世祖皆有遺迹。世祖女曰妙嚴公主﹐皈命寺中﹐履磚入寸許﹐今存寺中﹐名曰「拜磚」。又有鏡枕﹐皆公主故物。有駙馬及公主塑像﹐所謂「飛升不滅」者﹐此耶﹗寺有流杯亭﹐仿曲水流觴之致。亭前修竹﹐亦似山陰勝境。僧收儲頗多﹐以貝葉畫像爲勝。有詩僧慈云遺稿一卷﹐句云「八九僧房半入云」﹐絕佳。志畿輔藝文者﹐盍一訪之﹖《西靑散記》載此間有石牀題詩云「一峯兩峯陰﹐三更四更雨。冷云破月來﹐白衣坐幽女。」余未之見也。寺又有黃果樹﹐一名龍削樹。僧云「朝立一帝﹐則添一株。」荒唐之言﹐殊可太息。寶殿極雄﹐龕貯二靑神﹐實蛇也。蜷臥不動﹐亦不食。又有古玉笛等珍品﹐徘徊山間﹐作數日樂。將歸﹐余題壁曰「某年月日﹐滇黔人某某偶作山遊﹐東至於極樂洞﹐北至於潭柘寺。笠云屐煙﹐蕭然世外。拂塵誦經﹐捫苔讀碣﹐彷佛隋唐以上人。特山中不克久畱耳。題志數字﹐畱證後遊。」期月廷立齋友人至寺﹐見字嗟賞﹐丕鈞紀遊數作﹐淸俊可觀。余惟《觀音洞小坐》一詩﹐差自喜。詩云「只有音可觀﹐萬象都入瞑。石龍抱雲眠﹐水蝠驚人近。秋風送汾河。寒气滿山徑。下界煙寺中﹐冷然一聲磐。」

謝佩欽《詠懷詩》云「昂藏一野鶴﹐資性頗幽閒。腹中𨿽苦饑﹐飲啄猶自閒。豈肯與雞騖﹐爭粟庭衢間。」《漫興》云「洛陽橋下西風急﹐杜宇聲聲啼式微。」《擬古》云「長嘯秋气深﹐淚灑江水赤。志士懷苦心﹐觸處生感泣。」與鄕先輩陶村﹝簪崖﹞爲近。滇中近日詩人頗傷寂寞﹐倘加深造﹐亦金碧之光也。佩欽名樹瓊﹐騰越拔貢。

於役史館。乃舊國史館地也。張欽五同年賦二詩﹐同館和者甚眾。余亦和云「太史龍門著作才﹐生涯筆硯早安排。京塵憔悴宮槐老﹐一度西風一愴懷。」「斜陽深院碧梧凋﹐同坐西園話寂寥。依舊門前三尺水﹐涓涓流過玉河橋。」欽五原作錄下﹕「陳逐東華憶往年﹐星移物換倍淒然。貞元遞嬗開奇局﹐桑海重來話舊緣。直筆千秋資巨手﹐斯文一綫要仔肩。眼明歷歷興亡事﹐未吮霜毫涕泗漣。」「子長不作廬陵逝﹐公論於今良可嘆。正統欲將天國祖﹐危言謬托聖經刊。橫流浩浩悲心死﹐此筆森森令膽寒。二百餘年文獻在﹐靑燈藜火幸加餐。」

保山吳太守世欽﹐神气靜穆﹐豪飲工詩。余到浙時﹐除夕談詩﹐對飲達旦。太守以所著《袖嶽廬吟稿》五卷見示﹐余讀罷題而歸之。太守以余爲知詩也﹐又易二卷示我﹐並示以《擬修永昌府誌序稿凡例》三卷。辛亥相別﹐太守旋逝。五卷不知何所﹐二卷幸存。亟錄數首﹐以報太守。《合江道》中七律云「洱水西流匯漾水﹐此地因之號合江。亂石障河聲似吼﹐狂瀾倒峽怒如撞。荒坡排立金剛纂﹐﹝原注﹕全剛纂﹐外省呼霸王鞭﹐滇產最大且多。﹞破寺惟餘石佛幢。生聚十年猶寂寞﹐幾番經過慨鄕邦。」《晚宿安寧和太瘦生壁間韻》云「靑山萬笏接靑蒼﹐走馬連然落照荒。我亦蠻鄕曾踏徧﹐三邊偉績憶文襄。」「寓樓枯坐似僧庵﹐耿耿淸宵月影涵。惆悵螳川今寂寞﹐更誰居士比三南。」「石淙遺詠筆生花﹐勝迹惟餘水一涯。閒殺書樓三百載﹐往來猶指相公家。」「筆挾秋霜立瘦生﹐英詞妙墨走風輪。滇云詠事何寥落﹐喜讀新詩有此人。」《水石﹝D135﹞》句雲「水穿石罅如雷吼﹐崖懸亂瀑作雪飛。玉龍倒掛珠錯落﹐煙噴霧鎖迷晨暉。徑石怕歌泥滑滑﹐日晴猶訝雨霏霏。風送閒雲又出岫﹐靑山猶識故人非。」生造之筆﹐飄逸之思﹐自盛唐出﹐蓋五塘﹑穆淸之次。

以子之矛﹐攻子之盾﹐其說立窮﹐其趣可想。余初菱杭日﹐鄕人酌我於西湖孤山之趙公祠﹐吸光飲淥﹐吳太守作而言曰「公視西湖之水﹐淸澈見底﹐吾滇不及也。」余曰「不然﹐君昔題朱穆淸詩云『異湖之水何淸冷』﹐何今日忘之乎﹖」太守大笑﹐以我爲能記其詩而攻之也。後數月﹐余迎筱圃師遊湖﹐湖上柳陰食五柳魚﹐師甘之曰「西湖之魚﹐吾滇不及也。」余曰「不然﹐師昔作《金綫魚詩》云﹕『滇池金綫魚﹐味美世無兩』﹐何今日忘之乎﹖」師亦大笑﹐更進一杯。偶然興趣﹐姑匯錄之。

余自京歸滇﹐途中有詩云「提筆一枝馳四方﹐笑餘二十九年忙。南窮交恥東窮海﹐並作遊仙夢一場。」詩未工而事尙實矣。抵滇之後﹐擬徵滇人關於淸史之著作。啟云「蓋聞龍蹲篡述﹐探百二十國之寶書﹔馬史編摩﹐萃三千餘年之譜牒。胡盧祕本﹐志署采自向歆﹔蠟車遺編﹐體例沿於華謝。察丰城之劍气﹐喬元稗乘之編﹔唾禍水於披香﹐君實取外傳之語。將欲綱羅一代﹐斟酌三途。必使蘭臺蕓館﹐胥入掌收﹕玉枕石函﹐咸歸囊括。而後合九金而鑄鼎﹐集百衲以名琴。本本元元﹐不囿於尺咫﹔筆筆削削﹐庶協於公論也。滇自莊嬌開基﹐長通著作。唐使布燮﹐僅載《萬花錦繡》之編﹔明詩愈光﹐且遺正史文苑之傳。云蒼語錄﹐不入儒林﹔木靑世家﹐空有詩集。追懷往事﹐良足喟然。今以天南末材﹐冀北混迹。參營輪輅﹐恐誤權衡。旣發柱下之藏﹐兼訪名山之副。啟獻書之路﹐擬法開皇﹔搜祕典之珍﹐有同洪武。按圖而求金馬﹐訪志而譯玄峯。錫比百朋﹐事分二等。其或煌煌名著﹐炳炳藝林。六丁下取﹐《金薤》無傳﹔二酉久探﹐玄珠難獲。《冬官》佚典﹐漢藩求以千金﹔左氏殘經﹐周文珍其一字。指名而購﹐重價斯酬。此一等也。若夫淮南《鴻寶》﹐久祕枕中﹔王氏《論衡》﹐曾儲帳底。鄭所南鐵函之籍﹐忽出人間﹔元遺山野史之亭﹐博徵國故。並可牧諸乙部﹐寄以庚郵。或采其事迹﹐備爲信史之材﹔或錄其書名﹐廣列藝文之志。𨿽無一字一縑之報﹐亦爲徵文徵獻之資。此又一等也。懸玆二格﹐敬告三迆。名山應有藏書﹐藝苑豈無同調﹖所望和鉛學士﹐積石名家﹐琳瑯並出﹐奎壁以騰輝﹔玉字紛來﹐寫鴻都之闐溢。庶使五云日月﹐同爭復旦之光﹔從玆萬古山河﹐共拜仁人之賜。」此啟傳後﹐不審送書者多否﹐然以愚料之﹐則詩集當較富矣。

「易陽春艸出﹐踟躕忽己暮。蓮葉尙田田﹐淇水不可渡。」「江漢限縣梁﹐風雲有鳥道。」此玄暉平平之句﹐然已有不可及處。至於「大江流日夜﹐客心悲未央」﹑「玆山亙百里﹐合沓與云齊」﹑「宛洛佳遨遊﹐春色滿皇州。」「鳥散餘花落﹐魚戲新荷動」﹑「天際識歸舟﹐雲中辧江樹」﹐則超妙千古矣。太白雲﹕「蓬萊文章建安骨﹐中間小謝又淸發。」又云「誰念北樓上﹐臨風懷謝公。」

朱丹木方伯詩﹐各體皆工﹐蓋石屏一人也。《山居八詠》近於遊戲之作﹐句如《山家》云「村巷夜深犬如豹﹐柴門日落牛隨羊。葛懷之民自太古﹐塵世遙望云茫茫。」《山寺》云「雲霞爭擁樓臺出﹐風雨常隨鐘磬來。百歲老僧制虎豹﹐一堂古佛生莓苔。」《山城》云「﹝B350﹞﹝B350﹞魚鱗嵌翠微﹐女墻缺處山雞飛。夕陽在樹閉門早﹐北斗掛隅吹角稀。」《山橋》云「渴虹饑蛟晝出洞﹐雄虹雌霓晴亙天。」《山市》云「午場年年稻粱賤﹐亥日處處﹤豸巴﹥﹤豸從﹥羣。蠻女挑菜洗碧澗﹐山翁買醉眠白雲。」《山田》云「欹倒名占二三畝﹐縱橫盡辟千萬峯。」皆佳。《山徑》云「千山萬山兩腳底﹐十步五步層雲中。」五塘師云「兩腳底﹐俗。」小圃師云「惟俗﹐故老。」此各人論詩之異也。孫菊君追和﹐不如丹木之老。經正書院課士﹐以此命題﹐八首﹐厚安作爲佳﹐殆抗朱而跨孫者。疊山殉節於宋燕市﹐瞻其遺像﹐嘆爲眞中華人。文山與公同鄕﹐又同年﹐詩文均妙。惟疊山《文章軌範》前二卷題曰「放膽」﹐後五卷題曰「小心」﹐殊不解其旨趣。舊本以「王侯將相有種乎」七字分標七卷﹐近刻以「九重春色醉仙桃」易之﹐姑作符記而已。要之﹐疊山﹑文山文妙固傳﹐不妙亦傳。猶記丁未歲﹐余在學部﹐作各省樂歌﹐以引國民愛國之心。江西省句云「文章推永叔﹐气節重文山。」贛人胡夢同年﹝藻﹞告我云「十字賅括﹐可爲江西會館聯也。」夢鄕能詩﹐今已前卒。余記其詩鐘《去﹟公》二聯云「山中杜若思公子﹐門外桃花似去年。」「多情顧曲周公瑾﹐垂老塡詞沈去矜。」可謂工雅。又一日﹐會於翰林署﹐有以詞客作詩鐘者﹐余聯云「鳳池春暖詞臣賦﹐驛路秋髙客子詩。」夢聯云「八字曹碑詞絕妙﹐三彈馮鋏客何能。」夢之作﹐勝餘十倍。拉雜書之﹐以志舊感。

外舅張竹軒先生﹐品端學粹﹐大節凜然。不以詩名﹐詩特淸俊。余記其《雪中發辰州》一律云「櫓聲降雪入辰州﹐卻喜淸江凍亦流。迎客柳疑輕絮舞﹐衝寒梅欲暗香浮。心隨楚水縈成帶﹐望到滇云暖戀裘。寄報髙堂遊子意﹐春光瞬息在船頭。」其孝思藹然如見。又《題丁烈女》詩云「人臣事君婦事夫﹐臣道婦道一而已。偸生苟貽社稷羞﹐丈夫不及巾幗美。巾幗何人字云仙﹐詩禮幼嫻深閨裏。母疾而愈危而安﹐股不傳孝之始。嘉耦許締丁廣文﹐廣文吾鄕豪傑士。琴瑟再鼓徳音昭﹐樹萱重蔭顏色喜。憶自光緒甲午秋﹐廣文居憂痛失恃。每怪吾儔多坎坷﹐那占微恙竟不起。乙未月閏日重五﹐五絲續命祝夫齒。珠聯壁合歷四春﹐鏡破釵分泣寸晷。髙堂耄耋姑祖姑﹐前室瓊瑰子賢子。共姜守義曹娥孝﹐同穴之志安由已。倘令躊躇戀在生﹐回顧須臾可無死。可無死﹐死誰訾﹐慈竹蘭孫相依倚。盡孝有人孝有歸﹐黃泉相見意決矣。女星夜沈隨郎星﹐異水雲黑連昆水。慷慨何但式巾幗﹐丈夫報國當如此。嗚呼﹗丈夫報國當如此。」聲貫金石﹐義薄雲天﹐可以愧今人之行不顧言矣。余職史館﹐以先生行事宜列《淸史》《忠義傳》﹐館中韙之。吳糸齋前輩﹝士鑑﹞曰「此眞淸史之光矣﹐如無諸公﹐尙何以爲史乎﹖」

余少弟端官令水﹐爲民疲命﹐令人立袁公社﹐設專祠祭之。詩餘事耳﹐然亦有可傳者。如五絕云「寶鴨猶回篆﹐流鶯乍繞枝。窗虛花雨後﹐人坐柳煙時。」七古句云「富良江外海氛起﹐南維沈後天柱圮。唇亡齒寒滇之危﹐迆南邊界二千里。問今何人經濟施﹐振臂大呼發上指。」此殆詠甲申事。伉爽之气﹐不嫌其直。

鄧川楊迥樓先生﹝瓊﹞老而好學﹐詩才敏捷。余見其《在日本參觀學校口占以贈》﹐校中日人稱之﹐嘗刻其《寄蒼樓詩集》於京師﹐傳者頗眾。

許小泉參軍式璜﹐漁泉讀學仲子也。工畫﹐余見其小畫四幀。題二絕句云「三兩人家竹樹圍﹐黃昏風雨打柴扉。如何楊柳溪橋畔﹐猶有山翁掛杖歸。」「茅廬兀坐靜如何﹐不盡煙雲眼底過。底事輕舟來去急﹐江頭無日不風波。」詩不如畫﹐然亦不俗。

李崆峒詩云「揚鞭指河洛﹐立馬說周秦。」作詩必有地理﹑歷史之才﹐乃俯視一代。余於役史館﹐屢與館友言之。如地理一志﹐於屬國尢多商量。自康乾兩代﹐不惜宵旰之勤勞﹐國帑之耗費﹐軍士之犧牲﹐賞賫之渥厚﹐送迎之供億﹐以爭此屬國﹐無非爲大我國家﹐惠我萬世之計。《欽定方略》諸書﹐紀載最詳。以近世國家之理衡之﹐所謂屬國﹐實內地也。今𨿽爲人薦食﹐淸史必宜全載。但注明某年失之﹐或某年不入貢﹐﹝暹羅蘇祿之類。﹞或某年猶入貢﹐﹝廓爾喀之類。﹞可也。今之言國憲者﹐皆曰民國疆土以帝國之疆域爲疆域。夫所謂帝國疆域﹐果何指乎﹖將謂五帝﹑三王時之域乎﹖中原僅西北各省﹔將謂漢﹑唐﹑元時之域乎﹖則鮮卑極北﹑歐羅東部皆在焉。然而皆非事實也。事實之確而有徵﹐莫如淸時﹔淸時之確而有徵﹐莫如欽定各官書。今據各官書登之地理誌﹐實不啻爲民國憲法之注腳。使吾國人而長此奄奄气息﹐則亦已矣。然竊料泱泱大國﹐靈秀之胤﹐他日必有揆文奮武﹐念先世之遺烈﹐憂生齒之繁密﹐表大國之雄風。𨿽自古不通中國之地﹐亦將髙掌遠而恢之。況明明帝國舊地﹐可不思所以復之乎﹗夫復之必有所據﹐不《淸史》據﹐將何據乎﹖鄭重言之﹐不嫌詞費。若曰僅以測繪爲貴﹐以記錄爲長﹐以經緯之界﹑道裏之數爲重﹐則坊間一地理書或有勝正史者矣。左企弓詩云「一寸山河一寸金。」彼一外裔之下臣﹐乃能重地理如此。不僅其詩足傳﹐其識尢千古矣。

滇詩以楊石淙第一﹐蒼雪﹑錢南園﹑朱丹木可定爲滇南四家。詩不必以僧俗相雜爲嫌﹐若張禺山﹑李中溪﹑李蘭貞﹑師荔扉﹑黃矩卿﹑戴筠帆﹑許五塘﹑孫菊君﹑朱筱園﹐稍次於石淙諸人。近代作家生存者無論﹐論逝者﹐雪園同年其尢也。楚雄李儒臣﹝楷材﹞少年能詩﹐未竟其學而卒。余嘗訪其遺詩而傳之﹐苦於搜輯未多。上珍同學《挽少弟》詩云「采臣不作儒臣死﹐故友凋零墓艸新。」同此懷抱。采臣名文達﹐昆明人﹐亦有詩才。

幼爲詩﹐閬仙同年印成三卷﹐存者過多﹐辛亥秋﹐墨卿又輯存六卷﹐然所作日少也。甲寅遊京師﹐偶一爲之。寓鐵門﹐吟五律《柬嚴範孫前輩》云「小屋鐵門東﹐飛塵撲軟紅。朝涼櫻葉雨﹐午夢棗花風。蝸角�殘局﹐龍雛盼遠空﹝侄鈞兒佑時均入大學。﹞猶餘燕市酒﹐喜與故人同。」「驕陽紅墮地﹐逼我避城。且與鳧鷗約﹐終悲鳥獸羣。淸風嚴瀨水﹝範孫前輩同遊十剎海﹐﹞涼翠景山云。一縷茶煙熟﹐依依戀晚曛。」前輩頗許之﹐以近作﹝歐遊謳﹞一卷見示﹐皆遊歐州時作。眞摯渾成﹐所謂性情之詩。

少陵詩「卻從巴峽穿巫峽﹐便下襄陽向洛陽」﹐摩詰詩「山壓天中半天上﹐洞穿江底出江山」﹐古人拙句而出以輕峭之筆﹐彌覺其淸。若使今人爲之﹐不可耐也。皇甫冉答張繼詩云「張望南徐登北固﹐迢遙西塞阻東關。」今人多效此纖細﹐而不學杜王之淸峭。固知初學取徑﹐宜得其正矣。

昨遊龍泉觀玉照堂﹐見石刻唐梅像﹐生气遠出﹐不盡死灰。因憶少凝弟曾賦此題云「唐梅化去畱不得﹐縱補萬株梅無色。玉照堂壁髙七尺﹐忽見唐梅活消息。畫師前身在唐時﹐眼見梅榦榦兩枝。一枝髙聳一枝垂﹐半有花放半苔迷。知梅最深梅同契﹐寫梅直奪天工慧。濡染石上何雄直﹐點蕊分肌又何細。君不見閻立本吳道子﹐曹霸王維傳畫史﹐畫人畫馬畫山水。惜哉南詔據自蒙﹐彩雲不與長安通。諸家畫梅無梅本﹐梅亦不幸空山中。不知何日梅旣死﹐尙畱此畫嵌屋裏。梅魂在畫香在詩﹐請以梅詩寫窗紙。」句句生造﹐確切唐梅。同作者有孫采臣觀察云「千歲神龍喚不起﹐凍魄晶晶照潭水。」又云「骨僵神畱天地間﹐生气常生死非死。」又云「綽約不減南詔時﹐倔彊猶然朔風裏。拓痕石上苔色蒼﹐詩句壁間墨花紫。」楊小亭大令句云「老梅幹老生鐵鑄﹐壓倒羅浮三百樹。矯首化龍成深潭﹐雪魄冰魂渺何處。」又云「大枝蟠屈結冰霜﹐筱枝點綴如星芒。壁石埽盡蒼苔蒼﹐龍泉隱約紛淸香。」鬥角鉤心﹐各逞妙技。當時朱筱園先生主持文衡﹐作者多摹朱派﹐故詩句大體相類。然各能生造﹐可謂一時之盛。今弟與孫楊﹐皆爲異物﹐念之愴然。

「南屏亂峯中﹐峯峯石如龍。何時從雲雨﹐飛上幾重峯。」繆石農觀察自題畫石贈謙山大令之作也。詩𨿽不工﹐錄之以傳其人。但須略爲刪易﹐免使失粘耳。

「正是江南好風景﹐落花時節又逢君。」「故人惟有何戡在﹐一曲殷勤唱《渭城》。」龜年何戡兩伶人遂傳。張祜詩云「《雨霖鈴》值卻歸秦﹐猶是張徽一曲新。長說上皇和淚教﹐月明南內更無人。」寫舊聲亦堪千古。

《北徵集》一卷﹐明土司寧州祿洪著。洪字霄賓﹐崇禎庚午﹐京師戒嚴﹐﹝陳眉公原序云「建酋入犯﹐王中丞檄兵入衛。」卽指此事。是時關外用兵﹐明人口筆﹐大都如此﹐不足怪也。﹞洪率兵入衛﹐戍密雲檣子口有功﹐餘事作詩﹐亦稱難得。五律如《北徵途次》云「千山迷故國﹐萬里赴都城。夜夜聞雞舞﹐朝朝祭馬行。鳥啼鄕思動﹐花拂劍光生。一洗鮏羴淨﹐齊歌奏凱聲。」《塞上中秋》云「三五尋常夜﹐何如此夜明。戍樓急刁鬥﹐荒署冷弓旌。煙樹鳥驚宿﹐沙場人斷行。故園今夜白﹐戶戶斷腸聲。」伉爽之气﹐撲人眉宇。董思白序之﹐稱爲「音中宮商﹐聲出金石」﹔陳眉公序之﹐稱「三河豪俊﹐五陵詞人﹐气骨沈雄﹐風華秀整。」洵不誣也。詞亦俊拔﹐惟音節多乖。滇中土捨﹐當與麗江木氏﹑姚安髙氏﹐鼎足而三矣。

建水王萬齡﹐武人也。好吟詩﹐俚直可曬。摘其佳句如《燕子洞》云「燕子去來天地老﹐桃花開謝古今春。江聲怒吼蛟龍韻﹐石影空懸虎豹身。」《東城懷古》云「南樓笛韻吹殘月﹐北剎鐘聲送晚風。」茅葦之中﹐此其翹楚。

滇中釋子﹐以蒼雪﹑擔當﹑湛福爲三大宗﹐次則富民﹑續亮﹐亦詩人之傑也。續亮著《梅庵詩艸》﹐步驟盛唐﹐句如「猿攀古藤上﹐烏背夕陽飛」﹐「野猿穿樹下﹐山鳥入雲飛」﹐「時有蛩吟砌﹐曾無鶴守門」﹐「澗曲泉流細﹐林幽鳥語親」﹐「倚樹聽春鳥﹐開窗看白雲」﹐「鐙穗搖虛幌﹐松濤和遠山」﹐「疏鐙紅廟路﹐深樹碧煙」﹐「月上花將睡﹐風來樹乍秋」﹐「羣鴉翻水榭﹐孤犬臥柴門」﹐「剪燭碧蓮室﹐掛帆靑艸湖」﹐均非中唐以後語。續亮之可傳者﹐尙不僅在詩矣。《夢母嘆》七古云「父歿兒不知﹐兒在母之腹。兒生卽孤母氏鞠﹐三年撫育兼顧復。兒家徒立四壁屋﹐親族苦無伯與叔。兒兄差長俱入塾﹐兒饑但知飯脫粟。冊指命憑十指續﹐相依正恐塡溝瀆。有兄承祧願己足﹐割慈離愛遂將兒發祝。朝魚兒齋﹐暮鼓兒粥。母喜兒飽﹐兒憐母獨。歲時母來三華麓﹐節縮猶爲兒制服。返哺未及奉半菽﹐愛日忽忽沈昧谷﹐母氏夭耶何予毒﹗時兒方六歲﹐喪母復喪師。蕭寺中﹐誰復憐沙彌。朝夕垂涕淚﹐夜輒夢見之。夢見相抱哭﹐知母心憐兒。拾薪執爨十數載﹐思輒入夢夢輒悲。乃發大行願﹐證無上菩提。接引我所生﹐往生天之西。已而面壁坐﹐淚下如綆縻。與其幡幢寶蓋迓死後﹐何如盂水缽飯供生時。兒夢母﹐兒心摧。夢爲合﹐醒爲離。但願長夢不願醒﹐嗚呼佛兮應爲兒垂慈。」《懷家兄》五律云「不見南來雁﹐秋風早斷羣。遠天悲落日﹐曠野莽愁雲。別久應成病﹐書來莫論文。一身何處老﹐相念最殷勤。」孝友之思﹐直通天地。又《示得一上人》云「力湔蔬筍气﹐自琢玉冰詞。」可謂自道得力處。此集乃厚安太史新刻本﹐由滇寄余浙中。余適得浙僧敬安贈余《八指頭陀詩集》。敬安以《白梅詩》超越流俗﹐得名一時﹐遙遙相應﹐士子蓋有愧多矣。

五古詩以蘇李著﹐次則建安七子﹐陶﹑謝﹑奎﹑杜﹐蓋其至矣。明人刻意學古﹐形似而神不同者。然李﹑何佳作﹐必一一抹之﹐亦太苛矣。近代如查初白﹑吳蘭雪﹑朱丹木﹑鄭子尹﹐皆工五古﹐鄭尢卓卓。後此則不得不推湘綺矣。宋後作者工律詩者尙多﹐工五古者實少。望古遙集﹐愴然泣下。

浪穹李祟階﹐字象嶽﹐與保山徐石公友善。石公學達夫﹐詩集以《造適》爲名﹐象嶽亦力追唐宋﹐句句生造。如《釜江送同鄕人》云「我適懷歸君到初﹐天涯淒斷更何如。相將執手難分處﹐送各翻疑各送余。」《金川雜詠》云「天涯孤宦半身畱﹐蔓艸荒荒何處樓。看到夕陽過樹杪﹐他鄕風色故山秋。」皆不拾前人牙慧。然如《蜀道難》之「驚人行樹杪﹐怪艇出煙端」﹐又「峽援巫嶺峻﹐閣倚劍峯蹲」﹐則近於太生矣。《采桑曲》云「紛紛紆妾手﹐采盡林中桑。不曾將一縷﹐來補嫁時裳。」《閨怨》云「萬縷將愁織﹐何須學錦文。寄邊裁復帳﹐風雨夜圍君。」淒切有韻﹐允推作手。

厚安詩才﹐落筆便佳。嘗以家慈修建公米店事爲長歌記之﹐眞瑰奇之筆也。錄如下﹕「異龍湖上噓春風﹐風人四序春融融。籌唱聲中婦子集﹐云是袁家仁粟名以公。歲在柔兆推著雍﹐山川滌滌年屢凶。木皮剝盡艸根絕﹐十家九突無煙蒙。男兒詎乏好身乎﹐恥爲盜賊甘爲傭。入門不待主人賃﹐瘴鄕釒廣穴隨發縱。老弱婦兒行不得﹐黃馘槁項塡溝中。袁家阿母善心窈﹐亟脫簪珥施豆鍾。車薪杯水知不濟﹐聊以菲薄明其衷﹝韓句﹞。諸子聞風蹶然起﹐弟倡梓裏兄拓東。維時季子官翰苑﹐呼吁丞相精誠通。發書告災天下﹐西江大決來泱洶。吳金粵粟數尢鉅﹐菜色盡湔飧有飠蒙。母曰宜爲久遠計﹐願瀦餘瀝成長洪。古黨相收州相卹﹐常平法參朱晦翁﹐伐石鐫記告來葉﹐翠墨拓出光熊熊。我讀一過仰三善﹐誼髙俗厚規畫工。範家義莊僅贍族﹐溧陽史氵將毋同。以富得民何必數﹐願市利賈年穰丰。」

秋雨初晴﹐偶閱丹木詩﹐小兒濟適在側﹐因指《山居八詠》示之﹐問曰「汝試思之﹐似否﹖」曰「似也。但『一堂古佛生莓苔』﹐難道城市之寺﹐古佛不生靑苔乎﹖『象耕鳥耘輸老農』﹐難道平地之田不有象鳥乎﹖城市夜犬﹐其聲呦呦然﹐惟山犬聲如豹﹐以柴爲門﹐日落牛羊﹐眞眞山家。『遊人莫訝香火冷﹐風雨常隨鐘磬來』﹐眞眞山寺。『十步五步層雲中』﹐我行過山徑﹐眞是如此。『雄虹雌霓晴亙天』﹐我見過﹐山橋亦如是也。」兒時方八齡﹐尙有字義未解者﹐余口講而指畫之﹐兒自以己意評其似否。所言本不爲定﹐但喜其有心思體會耳。﹝「千山萬山兩腳底」﹐五塘以下三字俗。箴愚亦云丹木失之粗﹐各持一論。﹞

仲淸湘髙筮仕於蜀﹐余送之﹐句云「厭聽蛙聲鳴井底﹐忍同虱類處中。」嫌其太直﹐乃攺爲之云「劍湖昆海兩詩雄﹐競著先鞭到蜀中。文苑斗山推永叔﹐醉鄕歲月讓無功。馬嘶劍閣鞭吟雨﹐魚縱金江帆順風。桂樹小山吾與約﹐城南雙塔問歸鴻。」

古人詩句﹐陶寫性情﹐指陳時事﹐與今日新學固不相似﹐顧亦有新意可尋者。如唐句「影滅有餘聲」﹐影旣遙而聲始到﹐卽今所謂空气傳光速﹑傳聲遲也。「鷺鴛飛破夕陽煙」﹐空气本爲實體﹐故能破之﹐亦與今學說合。「海日生殘夜﹐江春入舊年。」尢合科學新理。

杜詩疵句﹑拙句﹐如用「致遠宜恐泥」﹐蘇子瞻曾議之。汪師韓歷舉數十聯﹐亦非盡刻然﹐僅議其字句耳。幼讀其《搗衣》五律云「亦知戍不返﹐秋至拭淸砧。已近苦寒月﹐況經長別心。寧辭搗衣倦﹐一寄塞垣深。用盡閨中力﹐君聽空外音。」評之云「此詩有並頭之病。」今味其詩﹐專以神味勝﹐固不能以後人詩法繩之。但八句之中六句皆用兩虛字﹐實不足法。

丹木詩旗鼓中原﹐可並逐鹿。《紫藤歌》疊宕淋漓﹐一奇作也。惟記少時從筱園談詩﹐筱園云「歌中不苟憑依乃足貴﹐屈伸在己﹐『藤猶龍』大可刪去。」此實可采之論。筱園又摘五塘師《虯髯詩》句云「『愛煞越公紅拂娘』﹐紅拂自古不稱娘。」余云「丹木之『夾馬營同石紐村』﹐自古有稱石紐爲村者乎﹖」

許茂才槐﹐少能詩。《乾陽山道中過雨》句云「客忙林過雨﹐山靜路聞鐘。」頗有唐味。又有任秋航明經榮愷句云「十里地埋千萬冢﹐一家人葬兩三棺。」詩𨿽未工﹐而寫時疫之景如見。任有詩集未刻﹐最負時名。

京師燒鴨肥美﹐甲於全國。滇中有此食品﹐亦據一勝。吾友錢小帆官宜良縣﹐寄我一詩﹐詠之眞佳作也。詩云「一官只爲口﹐逐歲幸秋熟。郡邑萬頃田﹐滯穗飽鴨腹。飲啄得其宜﹐肥茁冠羽族。沙岸日千羣﹐按頭進米粥。垂地腹連蜷﹐筋肉厚雙蹼。九月霜气淸﹐老饕恣殺戮。土銼松葉香﹐瓦盎桂醪馥。寸蔥與椒漿﹐食客指可掬。甘脆陋燔熊﹐鮮美過擘鹿。皮皺荔枝紋﹐那辧骨與肉。西村有易牙﹐炮炙椎尊宿。泥栽田邊飲﹐一盞把寒菊。齒頰三日芬﹐緞鯖謝水陸。今歲秋獲丰﹐多收十斛粟。寧獨恣大嚼﹐醉飽迓天福。所愧刺史饞﹐自譏有道谷。」

朱濟南觀察長餘十歲﹐餘十歲時吟詩﹐濟南見之﹐甚相期許。後二十年復會京師﹐濟南贈句云「北海琴樽歡此夕﹐東山絲竹感中年。」余答句云「十載車塵春似夢﹐半園花事雨如煙。」今濟南爲宦累﹐余亦學無所成﹐均可喞也。濟南有女曰芳淑﹐著《晴霞詩稿》一卷﹐思筆甚淸﹐𨿽詞句多有依傍﹐然年幼能詩﹐殊不易得。錄其《餞春》七絕云「畱春無計話今朝﹐風笛魂銷廿四橋。惆悵一庭花影重﹐紅稀綠暗雨蕭蕭。」《題春景圖》云「芳園欣賞酒初酣﹐三徑淸煙柳半含。滿院飛香人獨立﹐杏花春雨夢江南。」

曉荃太守﹐經正同門中之妙悟才也。戊申入都﹐贈餘詩云「當年風雨切磋久﹐今日服君學更優。海內文章推永叔﹐中原名士勝公休。巍科已重無雙選﹐明韶新褒弟一流。大廈正須梁棟柱﹐艱難時世望綢繆。」太守又有《寄懷愚若同門》詩云「天涯七載悵離羣﹐大邑頻膺信屢聞。安得西窗重剪燭﹐每如東野願爲云。夷陵好裕平章業﹐禹穴應傳太史文。更喜政聲推上考﹐邇來心得可遙分。」時太守方總粵東釐務也。推重中寓勸勉意﹐不愧先正典型。

闞東白在康熙時﹐或謂其就吳藩之席﹐或謂其卻吳藩之聘。許無功廉訪禮之﹐東白詩云「奔走煩嚴使﹐招邀屬上卿。」無功詩云「偶然違設醴﹐之子遂宵徵。」其賓主重禮﹐猶有古人髙致也。無功遼東人﹐滇志稱其績學﹐其書與東白抗衡。

季端師有集杜《題戎馬書生圖》詩二首﹕「壯志學書劍﹐先生藝絕倫。有才繼《騷》《雅》﹐況乃久風塵。鼓角緣邊郡﹐關山倚月輪。徵南多興緒﹐及奮少年身。」「彜界荒山頂﹐殘云傍馬飛。佩刀成气象﹐妙略擁兵機。百萬傳深入﹐星辰屢合圍。男兒行處是﹐欲報凱歌歸。」師以粵西名儒﹐兩至吾滇﹐愛才如命﹐立身行己﹐不愧古人﹐余受知遇尢深。甲寅﹐師忽中風﹐余往視黯然。平生知己﹐回首涕零。得其片縑﹐皆珍視之矣。

師宗儒者﹐以何丹畦爲最﹐余讀其遺集﹐不愧程朱嫡派。徐奉民大令﹐師宗後起之秀也。書法工秀﹐詩亦淸雅。有《出塞》句云「滿地塵飛千里馬﹐一鞭云擁獨峯駝。」又曰「國是難逃靑史外﹐相才惟有素餐多。」亦極可觀。

亦陶大令爲馬龍知事﹐《自題小照》云「世態久無眞面目﹐男兒須重好頭顱。及時不作生存想﹐辜負洪鈞鑄造鑪。」又《蛙鳴》五古云「海洋亦何寬﹐涔一何小。一夜細雨來﹐蛙聲噪不了。行人耳爲煩﹐臥榻淸夢擾。片語當箴規﹐沈默最爲好。」《新式槍》樂府云「利器在軍人﹐足以備非常。利器在百姓﹐足以保田莊。新式槍﹐眞奇絕﹐得汝如添萬人敵。惜乎槍落賊人手﹐農商哀痛不絕口。百姓購求官禁否﹐槍獨不許百姓有。」詩有奇气﹐意境亦深。《哀江南》七古摹寫尢詳﹐然較之穆淸堂《哀江南》大篇﹐則不似也。

蒙自李燮南字蕓仙﹐著《坐花軒詩稿》﹐流離兵戈之作﹐頗能追摹李杜﹐惟才力不足耳。其少年作曰《醉吟窗艸》﹐錄其《萬明寺題壁》云「萬山靑到門﹐石磴懸梯小。古寺藏修竹﹐禪房各深窈。山僧解吟詩﹐蘚壁煙繚繞。室暗飛蝙蝠﹐林昏亂棲鳥。我來臥長欄﹐終古一昏曉。」《椒花行》起句云「恨不隨漁人﹐誤入桃源路。」《齋中》起句云「今夕是何夕﹐又見梅花開。」皆工於發端。《送秋》云「滿地黃花人共老﹐一天白露雁橫秋。」《晚秋》云「落日斜穿城北角﹐遠山靑到海西頭。」《圓通寺》云「石攢三徑月﹐云鎖半山鐘。」《九日》云「人歸彭澤裏﹐霜老菊花枝。」皆不失爲佳句。

石屏許氏﹐自燕公太史後﹐如澹園﹑魚泉﹑心葵﹑心竹諸公﹐皆以詩名。吾姊丈峨軒孝廉﹐心葵先生仲子也。於吟詠﹐各體兼工。《遊秀山》七律云「秀山髙閣插靑天﹐亭午風和正好眠。時聽鳥聲來枕畔﹐忽驚ア夢破峯巓。云房養性同珠潤﹐月殿明心似水漣。倚欄桿舒倦眼﹐一行雁字點秋煙。」壯年遊蜀爲蓬溪縣監尹﹐有《謁賈島祠》詩云「奪捲宣宗忤豈妨﹐詩名萬古久彌光。澄江月色畱圓相﹐抱樹蟬聲咽晚涼。四壁詩篇傳稚韻﹐一龕燈火埋幽香。故宮憑弔傷禾黍﹐猶憶當年气郁蒼。」浪仙曾謫蓬溪﹐故詩中益重島佛。又有句云「江寒楓葉落﹐詩瘦梅花添。」「地僻堪藏拙﹐官卑可養廉。」「樹枯傷庾信﹐雪冷臥袁安。」「眾嶺隨煙霧﹐孤舟下釣竿。」「秋風蒓菜美﹐斜日柳煙涼。」較之「鳥宿池邊」﹑「柳塘春水」之句﹐眞覺島佛同化也。七言句云「云本無心常變態﹐石能點首信非頑。」「春回大地陽生谷﹐水湧長江月弄潮。」「銅鑄身成李洞佛﹐梅含骨肖孟郊詩。」「怕看柳色常爲客﹐修到梅花不染塵。」「驛路梅風輕織浪﹐河橋柳色淡含煙。」皆有中唐人神致。他日當覓其詩集﹐多爲錄之。

余得蒙自友人手鈔蒙人詩一巨冊。詩互有短長﹐今擇取數詩﹐以存其人。尹勛臣諸生紹猷《春日》句云「東風ア夢仍芳艸﹐舊雨鶯聲滿上林。」《遊秀山》句云「梵宇半因山勢立﹐野花偏向寺門攢。」「錦雲樹隱前村白﹐遠浦波翻夕照紅。」《訪友》句云「鶯啼深澗樹﹐犬吠故人家。」王鶴泉孝廉肇基《憶春詞》云「酒濃春意滿﹐雨細杏花肥。」林嚼然《慶光守城嘆》《催軍需》《查門戶》諸作﹐頗似老杜﹐惟筆老而气弱耳。《憶友》句云「客消愁緒全憑酒﹐路繞名山定有詩。」《登南城》句云「湖平兩岸風初定﹐云鎖三山雨欲來。」王稻村孝廉樹谷《紀邑侯》句云「寇恂未遂一年借﹐龐統原非百里才。」揚誠齋茂才《逢春鶯聲》句云「花外亂驚蝴蝶夢﹐雨中誤聽子規聲。」皆有佳致。誠齋有《雞冠》七絕二首﹐皆押仄韻﹐本於唐宋名家﹐惟詩句末工﹐今亦不錄。要之蒙自詩人﹐雄富推陸稼堂中丞應谷﹐奇麗推鄧虹橋﹝學先﹞。近則吾友閔一之宅政亦有詩才﹐惜不永年﹐所造遂不及陸﹑鄧也。

自京歸來﹐厚安問近今詩人﹐余以石遺諸友告。厚安疑石遺弗顯﹐余以《元詩紀事》示之。厚安曰「觀其於松雪﹐僅載忠赤報元之作﹐何刻薄乃雨﹗」余謂石遺限於紀事之體﹐故所收止此。因記厚安癸巳年同作《圓通寺觀松雪書蓮華經》詩﹐有云「河山破碎冬靑死﹐比翼又散鷗波亭。覽公遺迹悲公遇﹐忍發苛論恫公靈。掩卷還僧三嘆息﹐山頭白鳥聲淒淸。」惇厚之言﹐爲自古論松雪者所無。爾時尙無革命之說﹐而厚安所見如此﹐宜與石遺不同耳。

古人佳詩﹐有爲後人通套而遂覺其濫者。如《長歌行》「少壯不努力﹐老大徒傷悲」﹐爲講學者襲濫。《長恨歌》「在天願爲比翼鳥﹐在地願爲連理枝﹐天長地久有時盡﹐此恨綿綿無絕期」﹐爲盲詞者襲濫﹔韓詩「一封書奏九重天﹐夕貶潮陽路八千」﹔蘇詩「澹月疏星繞建章。仙風吹下玉鑪香﹐侍臣鵠立通明殿﹐一朵紅雲捧玉皇」﹐爲靑詞者襲濫﹕皆可怪也。蘇詩之濫﹐紀文達常言之。韓詩則或附會仙迹﹐尢爲奇談。《仙傳》《拾遺》略同﹐惟作文公外甥牡丹﹐有詩二句在後﹐詩卽別甥者。張讀《宣室志》亦言﹐長慶四年﹐愈疾﹐見一神人招之討夷﹐遂卒。亦唐人傳文公之怪事也。翰林院中有「興文土地」﹐相傳爲文公﹐趙甌北常戲詠之。

自唐宋以來﹐士子以功令之故﹐縛其心﹐蔽其目﹐近二百餘年﹐悉遵《佩文》韻。其自作古體詩賦者﹐亦僅見坊間所刻之本﹐注曰某韻通某韻﹐遂沿用之﹐而不知非也。今欲爲作詩計﹐似以《廣韻》爲較善。然如「風」「楓」決不可沿用於東韻﹐「騅」「隅」決不可沿用於虞韻﹐而「刪」「山」之詩韻﹐可以兼用仙韻﹐「耕」「淸」之詩韻﹐可以兼用靑韻。此類𨿽近體詩無害也﹐而況於古詩乎﹖

●卷二

自秋谷《聲調譜》﹑阮亭《平仄定體》出﹐古詩音韻日嚴。覃溪《三譜》續出﹐海內宗之﹝《四譜》不甚爲世重。﹞幾以爲不奉其書﹐不可爲詩。夫五古自伯玉﹑曲江始﹐變齊﹑梁﹑陳﹑隋之體﹐直追建安﹑黃初。七古則李杜特創一體﹐前無古人。韓以一韻到底爲勝﹐蘇以長篇裁對爲工。其音節之要有三﹕一曰三平三仄﹐謂逆數每句第三字須與句末之字平仄相同。二曰忌四平五平﹐連用防板防滯。仄聲有上﹑去﹑入之分﹐𨿽四五可以間用。三日上句末字四聲並用﹐押仄韻詩上句末字尢不得多用平聲。三者旣備﹐古調諧矣。必斤斤於轉粘﹑正粘﹑拗粘諸說﹐使人目迷五色﹐無所適從﹐不幾求深反淺乎﹖五塘《詩譜詳說》八卷詳引唐宋大家﹐每詩每句均有考證﹐變不失其正﹐博不離其宗。初學之士欲其備﹐讀先生之《詳說》﹔欲其簡﹐采我之「三要」﹐亦可執筆爲詩矣。若夫神明變化﹐自有眞我﹐在乎聰明學力而已。

石屏許燕公先生賀來﹐以恬淡襟懷爲康熙時文學侍從。壯年解組﹐律力於詩﹐著《賜硯堂》十卷﹐五古﹑五律第一。如「新月淡將夕﹐涼風吹遠天」﹐「霧走樹俱飛﹐云流山自動」﹐味之心涼﹐誦之吻香。七律﹑七絕第二。實吾鄕開山大手筆也。七古稍滯﹐仄韻長篇上句落腳皆平聲﹐如《苦熱行》《愁夜苦熱》《獅子歌》《洗象行》皆是。又七言排律之「賜額石湖寵不如﹐石立五丁未鑿時」﹐五律之「濕蓑冷釣兒﹐倚閭憶老親」﹐憶字﹑冷字﹑石字﹑五字﹐不知救法﹐皆爲失調。蓋聲律之學﹐猶未密也。然古人不拘者多矣﹗集中有集《桃花源記》五律十首﹐末二首押仄韻﹐仍是律體。《汪畏菴署》中七律云「靑陵憶共臥西淸﹐冰玉襟期鶴性情。赤榛今持《開府集》﹐雷霆精銳雪聰明。」用隔句對法﹐本唐人﹐難得其筆力超渾﹐變化無窮。又句云「霖雨蒼生公等在﹐田園讓我老耕耘。」襟懷何其髙耶﹖石屏翰苑先生開始﹐余爲殿。光宣之際﹐翰苑禮遇不如昔﹐而余輩自若矣。讀先生詩有云「飽經世事須箝口﹐覷破人情合閉門。」又云「秋風憔悴侍臣顏。」又云「身閒無事勤陶甓﹐親養何曾博穎羹。染翰朝朝漸報稱﹐徒將溫飽負平生。」反多愁語。傳聞康熙幾暇﹐嘗問先生曰「許名臣系汝何人﹖」先生對曰「名臣乃軍籍也。」因懼辭歸﹐蓋避禍也。然先生實恬淡之儒﹐思親思鄕﹐情有所重。集中詩屢及之﹐不必以傳聞之辭爲據。

普洱茶之名﹐中國皆知。其見於詩者﹐燕公云「看云石上眠湘簟﹐覓句花間試普茶。」又《人日諸同裏小集》云「宦味且嘗燕市酒﹐鄕心聊醉普山茶。」余在都中﹐見雲南北館壁上碑刻有許瞻魯少司空希孔聯云「世味但嘗燕市酒﹐鄕情惟有普山茶」﹐因補書﹐懸之新館。後許之聯﹐蓋本於先許之詩也。普茶著名者曰倚邦茶﹑漫撒茶﹑攸樂茶﹑易武茶﹔以地分曰鳳眉茶﹑白尖茶﹑金飛葉茶﹑尖子茶﹔以質分曰新春茶﹑陽春茶﹑四水茶﹔以時分尢著者曰蠻松茶。茶產於蠻松﹐每發芽時﹐官吏坐索之﹐苛擾特甚。夷人苦之﹐遂荒地而不補種新者﹐今遂絕迹矣。滇詩《重光集》載有「蠻松茶」詩句。

乙卯春末﹐遊明夷河﹐《題王氏山莊》句﹕「月明佇墻陰﹐云來掛檐齒。」仲萸先生以爲神似《選》體。仲萸居屋﹐一額一聯皆用陶詩﹐蓋與東坡和陶同一寄喞。

五塘師著《律髓輯要》六卷﹐予曾跋而刊之﹐謂後生學詩﹐庶幾得所法矣。九侄丕理復獲師續稿一卷﹐專錄《律髓》中可爲戒者﹐仍歸圖書館刊之。鄕有圉人﹐業畜牧﹐駿馬萬計﹐備極馳驅之用矣。及其蔽也﹐貪多務得﹐震於盛名﹐雜中駟下駟於其中﹐不能明而察之﹐別而遠之﹐卒以敗羣。詩何獨不然﹖昧所蔽而法之﹐則所法者亦雜而惑矣。少陵﹐詩聖也。夢得﹐詩豪也。師猶一一摘其偶失以爲戒﹐餘可知已。豈曰爲諍友於古人哉﹗抑垂訓後學﹐不得不爾。卷中圈點﹐悉仍師手錄之舊。始幼鄰﹐終夢得﹐計三十餘詩。惟觀幼鄰之下注曰「以下唐人詩。」知此卷之後﹐當更有宋人詩一卷﹐九侄尙其續訪之。九侄者﹐師之孫女也。

魏默深﹐才人也﹐經濟﹑經學﹑史學﹐獨創一家﹐詩尢奇崛。《出峽詞》云「西行入劍門﹐有石無天地。山川至巴蜀﹐天地皆壁厲。東行下巫峽﹐有霆無日月。巴蜀非山川﹐天地原偪仄。」又云「千曲吝一直﹐萬剛逃一柔。」又云「出石入石水﹐入水出水舟。」可謂千百煉。厚菴《論詩絕句》﹐道咸中獨推此人﹐有以哉。

保山二袁選刊《滇南詩略》﹐心最精﹐功最偉﹐惟批評稍濫耳。余校《時畬堂詩集》十一卷中﹐有六十餘首爲黃矩卿《嗣音集》所選﹐見識獨髙。惟《與陶村》一首﹐黃刪去八句﹐余仍存之﹐見其兄弟友愛﹐不減軾轍對牀也。

路南唐開中字建五﹐雍正丁未武進士﹐官貴州古州鎭。古州新設﹐未建衙署﹐唐起茅屋數椽居之。賦詩云「三水紆回孤島合﹐眾山羅列一峯尊。」雍正十三年春﹐苗民大擾﹐唐以三百兵擊其數萬於王嶺﹐斬獲無算。賦詩云「山苗掃盡無餘孽﹐方許徵夫解戰衣。」又有句云「一騎遠投山色裏﹐三軍同坐水聲中。」「四山落日行人少﹐一路新墳戰骨多。」頗有儒將風。官貴州提督﹐著有《戎馬間吟》。

劉奇菴先生吾滇山斗﹐政績第一﹐﹝入《淸史》《循吏傳》﹞。古文第一。滇中古文﹐惟遂菴可抗顏行也。詩亦不弱﹐錄二首以見豹斑。《答客問》云「曾爲山中客﹐記向山中路。曲折淸溪間﹐轉入云源處。門前有桃花﹐屋後有梅樹。今日桃花落﹐君看桃花去。」《北鄰失火及墻而止》云「北鄰一炬燭天起﹐江水淸源照見底。鸚鵡瞿鵒都欲逃﹐風回火返及墻止。千篇詩艸懸屋梁﹐皎然星月爭輝光。雕肝鏤腎帝所惜﹐肯令六丁下取將。同井聚觀額手賀﹐數椽湫隘如斗大。鬼神何心愛文章﹐造物尙悲妨偃臥。是時主人正遊騁﹐上入靑雲萬丈嶺。俯拾斗柄挹天漿﹐倒窺地維看日影。歸來且喜艸庭存﹐太息鄰家余燒痕。河澤猶當潤三族﹐樾蔭何止周一園。書生不解師樂巴﹐喫酒驚散神火鴉。繞檻長畱止水月﹐當軒不礙春山霞。寄語趙鬼休誦賦﹐建章柏梁古有數。屋角鴟吻紛紛多﹐試看茅茨如鐵鑄。」

《綠衣》溫厚﹐莊姜之賢著矣。《燕燕》則思深心苦﹐才尢著。「之子於歸﹐遠送於野。」必有與戴嬀一種密謀﹐求陳侯助討州吁。故曰「仲氏任只﹐其心塞淵。」淵﹐深也。﹝衛文公中興﹐詩人詠之曰「秉心塞淵。」﹞言不可輕忽淺露也。他日陳侯果誘州吁而殺之。左氏歸功石碏﹐碏謀之於外也。愚歸功莊姜﹐姜圖之於內也。《詩》教之益何如哉﹗

旅食京華﹐殘杯冷炙。少陵言京官艱難﹐一何可憫﹗愚先後居京八年﹐修史﹐襄教育﹐殊不覺有貧富味。蓋盡其在我﹐殊自得也。光緒末大開部調外官之例﹐老友叔海得參議﹐同在學部﹐暇則談漢宋學﹐樂甚。叔海近遊太原﹐其及門諸子在晉爲縣令者共十餘人﹐謀於太原縣懸甕山下爲築室數楹﹐感而作詩云「仕宦已三世﹐家計仍蕭然。故鄕歸未能﹐投老客幽燕。僅餘書萬卷﹐初無宅與田。僥仰心自適﹐富厚知無緣。往歲遊並門﹐淳俗喜未遷。偶憶道元注﹝唐叔虞祠始見公酈道元《水經汾水注》﹞﹐晉祠獨畱連。幽情發古柏﹐淸夢落名泉。卜宅𨿽有願﹐人事苦拘牽。乃有歐陽生﹐首爲五畝佃。頃復召同人﹐謀築屋數椽。濟濟諸茂宰﹐各各捐俸錢。克日卽鳩工﹐行見欄檻鮮。有臺可望月﹐有池可種蓮。讀書與飲酒﹐動靜無不便。老夫亦何幸﹐端賴門人賢。髙誼今世稀﹐慨然作玆篇。」八閩耆艾﹐竟戀戀三晉。雲山子好遊乎﹖不得已也。

以詩論文﹐始於少陵《戲爲六絕句》﹐而遺山以詩論詩尢多。筱園厚安擴充至數十首﹐顧尙未及百也。吾友倪宜園論文絕句多至三百六首﹐偉大可驚。宜園博覽宋詩﹐故其詩多近宋派。錄末六首以見梗慨﹕「《藝文》班本出歆向﹐列傳陳還仿魏文。學得史遷用筆意﹐東龍見爪西龍鱗。」「學殖將落吾旣老﹐掎摭糸圭漏語尢多。靑燈黃卷良辜負﹐白髮丹鉛理則疵。」「不徇門戶不宗師﹐亦不訶言不訾詆。我自持平張公道﹐千秋統緒聚於斯。」「韓子不能免謫謗﹐陳王猶且畏譏彈。文章本自爲公器﹐付與後賢作鑑觀。」「自古道窮則必變﹐扶衰救獘悵如何。昌黎不作歐陽杳﹐嗚呼吾老已蹉跎。」「涼雨歇諧對一卮﹐詩成帶笑微拈髭。呼兒好自勤收拾﹐畱取定勘待異時。」

奇庵掌教五華書院﹐選五華五子詩﹐以戴筠帆﹑池龠庭﹑李卽園爲上﹐戴古村﹑楊丹山次之。卽園詩鈔頗富﹐七言如「落葉打窗秋艸黃」﹐五言如「山送馬蹄忙」﹐皆有韻致。

余在杭日﹐撫院命余試巡警。時巡道爲楊味蒓﹝士燮﹞﹐扃門竟日﹐相與論詩﹐各舉杜詩劣者以爲笑樂。楊舉數十聯﹐而以「日出倒聽楓葉下﹐櫓搖背指菊花開」爲最不可解。余亦舉數十聯﹐而以「朱老喫梅」爲粗﹐「叩富兒門」爲鄙。吳太守少春之言曰「公欲談詩﹐其味蒓乎﹖」今味蒓逝矣﹐少春亦逝矣﹐追念舊迹﹐不勝惘惘。

侯官陳啟門房師慶禧﹐品端學粹﹐以翰苑攺官知縣。不合時宜﹐貧困以老﹐廉吏可爲而不可爲也。有《輓丁烈婦》二律云「大家風範出名門﹐一曲離鸞忍斷魂。苜蓿盤空捐宦味﹐藕花絲弱割情根。鳴雞夢冷悲兒女﹐哀怨聲淒感弟昆。慘烈性靈貞潔操﹐蘭臺史筆好評論。」「哀辭更比《九歌》深﹐把筆臨風悵不禁。刺繡怕看花並蒂﹐斷弦空結月知音。思量孝行酸生鼻﹐辜負柔情冷到心。一種牢愁萬行淚﹐返魂淒絕《柏舟》吟。」妥貼秀雅﹐文如其人。配丁夫人亦能文﹐惜不傳。

余良卿孝廉名嘉貴﹐戊戌赴禮部試﹐歸卒於道。良卿龍池同硯﹐性情和藹﹐其人篤伉儷﹐竟不偕老。常記其《題某烈女》句云「作臺自古原天數﹐佳耦每被鴛鴦妒。風雨四載艾蕭蕭﹐倏忽郎君歸陰路。」幾疑爲自挽之辭。

經正書院同門二十四人﹐先後十年﹐或退學﹐或遞推﹐已九十餘人。詩才首推厚安﹐而儒臣﹑芷江﹑筱帆皆一時選。儒臣尢癖詩﹐其淵源出筱園﹐風格遒上。余記其《詠明皇》句云「但聽巴犭爰已淚流﹐不須曲更奏《涼州》。」又《題桃花扇》句云「桃花可及胭脂水﹐亡國陳明似紹衣。」飄飄欲仙。又嘗題余《寒柏圖》﹐縱橫疊宕﹐極似眉山。一日早起﹐語余云「昨宵盜至﹐余恐半生心血﹐爲其一鋤﹐今速送筱園家藏之矣。」卽指詩稿言也。儒臣十歲作《滇南懷古賦》﹐通體四言﹐淒婉欲絕。曾聽背誦﹐今不復記。

《梅岑詩艸》二卷﹐蘇廣文林春著。五古澹遠﹐七古《獨遊蒼山歌》《山丹歌》皆佳。律句如「吹笛樵歸山徑冷﹐趁墟人散酒簾香」﹑「柴門落日雞棲穩﹐茅店西風驛路長」﹑「亂山畱月影﹐落葉助秋聲」﹐亦可誦。猛鮓伍﹐村名﹐《梅岑》詩云「殘燈饑鼠鬧﹐久雨僕夫眠。」小街亦村名﹐梅岑詩云「暮煙生遠岫﹐落日畫孤村。」此二村余曾經宿﹐達難顯之情﹐何易易也。《坡頭甸》句云「沿山辟地作生涯」﹐較佳。觀其勤嗜吟詠﹐規摹唐宋﹐亦吾屏近代詩人。較其父守愚﹐當爲跨竈。

壬辰秋﹐張南陔姻丈與余偕行峨道中﹐夜見虫飛。有村人曰「明日雨矣。」旣而果雨。丈作詩雲「雨勢如將萬斛傾﹐山山相對不分明。云連曉霧緣巖起﹐風趁秋陰挾樹鳴。始信農家虫應課﹐還欣驛路雀占晴。輿夫幸免泥濘苦﹐鳥道崎嶇亦坦平。」

石遺奇我律詩云「詩派公安自擅長﹐竟陵提學愛淸蒼。采風不到無諸國﹐看雨應登有美堂。吟侶漸同秋葉散﹐酒人渴想碧筩香。憑君書局隨身去﹐得傍文瀾聚縹緗。」夫聚散何常﹐河山如故。京塵回首﹐情何以堪﹗近又見石遺《哭乙菴》詩﹐知逝中又少一健者﹐吾道非歟﹖得毋風雅將亡乎﹖石遺之詩﹐錄如下﹕「我至君未死﹐而不及君生。向來一捨館﹐訪君無畱行。胡此病謝客﹐當關不聞名。瞑然遂棄捐﹐淨上號長徵。七十復何求﹐恨闕永訣情。論交三十年﹐相見千喜怒。交情與學問﹐已壽百長句。今此復何言﹐爵位一朝露。平生破萬卷﹐蘊崇腹中蠹。當時曾火逼﹐酬唱連朝暮。並世揚子云﹐刊本幾傳布。」﹝自注﹕戊戌同客武昌﹐力勸君多作詩﹐詩稿皆畱余所﹐旋爲刊行之﹐近復刊《近代詩選》﹐君作甚多。﹞

家繪山先生名恩暉﹐有《安素軒詩稿》。《次大橋作》云「石磴千盤快壯遊﹐崎嶇經過幾回休。無邊山色圍屏立﹐不盡河聲咽石流。感我窮途悲阮籍﹐何時悟道認莊周。從玆擬謝風雲路﹐世事莫憑誰與浮。」先生工制舉業﹐屢薦不售﹐先君常稱之。

朱樾宣先生不以詩名﹐而詩特眞摯。庚戌秋贈我五言云「提學八千里﹐髙堂七十春。火輪快心事﹐半月覲君親。」先生頗講西藝﹐自造水龍﹐都由冥悟﹐兼精算數。余尢服先生事親之孝﹐治家之和云。

趙湘舉大令以《吏隱小艸》《蜀遊艸》《燕遊艸》見示﹐且命之序。觀其《山行經過江坡各寨》云「晴旭薰衣煙霧濃﹐靑松紅葉畫圖中。須看倒影逐波去﹐人上江波第幾峯。」「板屋人家兩半山﹐海南一气大江環。長虹跨澗知多少﹐个个飛行碧落間。」字字生造﹐卻極自然﹐雅與山谷爲近。《懷漢人》十首﹐善寫古人﹐𨿽不免稍粗﹐然自是邊聲本色﹐不易得也。湘臯爲介菴介弟﹐家學淵源﹐不可誣也。余爲之序﹐略云「始我推君詩奇而葩﹐眞而健﹐皆龍池角藝時作也。今盡刪諸作﹐獨遊蜀﹑遊燕及遊蜀燕後作﹐存半而彊。君本孝友忠信之才﹐吏治綽綽﹐餘事爲詩﹐詩乃更進。谷別君久﹐俯仰宇宙﹐挑燈懷人﹐淡泊相遭﹐寸心如結。因讀君詩而知君﹐歷年事業﹐謂之治譜可也。僅以詩推君﹐淺矣哉。」

上元方俊﹝伯雄﹞著《聲調譜拾遺》二卷﹐余見者乃抄本﹐所論亦本阮亭。有云「五七古仄韻落腳字皆平仄間用。」孫菊君夾注云「五七律上句住腳字﹐上﹑去﹑入三聲亦宜錯綜變換。」此類亦人人同知者。其較異於他處﹐如論老杜「南渡桂水闕舟楫﹐北歸秦川多鼓鼙。」「扶桑西枝對斷石﹐弱水東影隨長流。」東坡「日髙山蟬抱葉響﹐人靜翠羽穿林飛。」不惟屬對﹐卽聲調亦皆對。所以吳體亦名俳體﹐言戲也﹐又排也。又云「所謂吳體者﹐殆緣齊梁間人由七古初變律時﹐平仄粘合﹐未能遽諧﹐別成一律風調﹐少陵偶戲仿之﹐遂衍成一體。」其論未嘗不是。

卓夫兄贈我詩云「文章經濟舊風流﹐名在羣仙最上頭。渡海曾研新政學﹐愛滇時闡古微幽。天倫至樂循陔敍﹐民國殷憂借箸籌。卻喜近分班馬席﹐好持公論信千秋。」卓夫篤厚眞摯﹐溫文爾雅。自癸巳年交契至今﹐性情無間﹐𨿽譽我有過當之詞﹐而勉望之心溢於言外﹐不失古道。

吾鄕楊君浥膏﹐頗有文名﹐其同胞鴻膏有句云「翠含髙岸樹﹐黃抱故園梅。」頗似南宋人句。又有《象棋》一詩﹐詞𨿽未工﹐而棋局如見。余曾記《宋詩鈔》中有一七古﹐亦詠象棋。又梁元帝《棋賦》亦有「渡河列陣」諸語﹐似爲象棋之始。

詩有率性而出﹐爲天地間不可磨滅者。如不冷堂《題丁烈婦》句云「丈夫報國當如此」﹐辛亥攺革﹐竟踐其言。此眞信國《正气歌》之亞也。趙星海《題不冷堂集》云「四海人傳老鄭虔﹐拚將一死愧時賢。護持白髮還天地﹐畱取丹心照簡編。並世恥隨長樂老﹐挽歌自署義熙年。異龍湖上春風惡﹐猶見孤臣拜杜鵑。」星海劍川名手﹐此詩亦不弱也。小圃先生題贊云「葵乎藿乎傾太陽﹐松手柏乎傲嚴霜。躍冶幹將﹐僉曰不祥。君子知方﹐人否予臧。瞻公遺像﹐發短心長。讀公輓歌﹐聲抑气揚。踽踽涼涼﹐孤士無雙。地老天荒﹐斯人不亡。」可以泣鬼神﹐貫金石。王蘭洲句云「那無木石塡滄海﹐自有毫毛重泰山。」亦極新警。

楚湘詩境日進﹐近有《題翠湖樓》句云「十畝香分春柳綠﹐一樓山向酒人靑。」極似放翁﹑石湖集中佳句。

余見云居上寺碑﹐乃唐刻﹐吉益諸人詩﹐《全唐詩》不載。甚矣著書之不易全備也。因戲集爲數聯云「日色千峯裹﹝吉益﹞﹐秋聲萬籟齊﹝軒轅偉﹞。」宿鳥知淸磬﹝吉氵贊﹞﹐秋山響暮鐘﹝吉逾﹞。」白雲連晚翠﹝吉余﹞﹐沙鳥傍溪間﹝吉益﹞。」

厚安與餘同宿龍泉觀﹐吟詩云「黑龍潭上雨模糊﹐古柏蕭森朵殿孤。同是玉皇香案吏﹐今宵又得宿玄都。」何奇喞之深也。余亦吟二絕云「飛雲十里山爭綠﹐流水雙溪雨送靑。笑我才醒云外夢﹐遲君同醉水邊亭。」「逍遙樓下雙株柏﹐忠義墳前一水潭。喜與蛟龍吟夜半﹐愁來風雨夢山南。」

鐵山自日本遊學歸來﹐詩筆益俊﹐足徵根柢盤深者﹐𨿽屢年爲他學所奪﹐而舊學邃密﹐仍不失常度也。錄其《題竹軒先生》像云「廣文設職原唐代﹐殉節如公善始終。視死當年追寇薛﹐偸生今世愧譙馮。了無面目諧時俗﹐剩有須眉照太空。欲薦黃花奠卮酒﹐孤臣心事問誰同。」

保山盛西樓孝廉名毓華﹐咸同之亂﹐西樓練團保境﹐卒爲怨家所害。存《蕉雨窗詩艸》一卷﹐多有佳作。《首陽山懷古》云「乘時建業豈無才﹐世異黃虞亦可哀。有骨不埋他姓土﹐無人更上此山來。二難兄弟千秋絕﹐萬古君臣一死開。莫怪只今忠義少﹐蕨薇不復有根蓑。」《秋气》句云「只有瘦人知最早﹐偏於我輩得來多。」《秋聲》句云「茂林一過成黃葉﹐孤客重聽恐白頭。」《鎭遠》句云「山勢連云排浪去﹐濤聲挾雨上城來﹕」皆有唐人風骨。

寧州劉仲鴻名家逵﹐有遊俠風。詩與菊君次民往來﹐風格遒上。《過菊君墓》詩云「杯酒酹君君豈知﹐斜陽衰艸徧生時。料應無限傷心事﹐夜月秋墳自唱詩。」可以見交情生死不貳矣。詩集爲其子有光所刻﹐有光字謙山﹐亦能詩﹐潭西家風可謂盛矣。

句町三洞﹐以瀘江之水橫穿山底﹐伏流數里﹐可謂奇境。詠三洞者如阿迷萬端友句云「白雲來往紅塵杳﹐兩竅容光天罅小。虛步折旋笑俗人﹐足音空洞聲聲曉。」五塘師句云「馬蹄踏碎岡巒影﹐路轉冥然墮眢井。」筱園句云「曲曲水外水﹐直直峯上峯。峯峯互離合﹐水水交橫縱。不雨雨气墨﹐不風風濤洪。時出時入云﹐半枯半活松。」皆能狀難狀之景。

萬端友名友正﹐著《汗漫集》二編﹐齊次風序之﹐稱爲﹕「以詩紀遊﹐日夕醉我醇醪﹐有上下千年﹑縱橫萬里之﹐可謂阿迷一大作手矣。」其《大谷錢》五古云「揭貸應誅求﹐持券入城市。誰知大谷錢﹐利多勝印子。一一輸官長﹐噤不敢啟齒。過眼兩手空﹐收帖拾一紙。靑苗屬他人﹐倉無糠枇。釜甑已生塵﹐菜色何由起。長官亦何肥﹐白屋饑欲死。歸來不滿句﹐催徵又到裏。前債苦末完﹐後債從此始。」悲壯頓挫﹐善寫民間苦況﹐藹然仁者之吉。

剝隘爲廣南與廣西通商要道﹐鮮入詠歌。石湖《桂海虞衡志》載﹕滇人李觀﹝音得﹞﹑董六﹝斤黑﹞等到邕購書﹐有言「音未會﹐意相和﹐遠隔江山萬里多」﹐卽由此路往來矣。端友有《剝隘遇東鄕丞陳秉齋詩》云「歸途逢舊雨﹐客在萬山中。行路難如此﹐君才自不同。樓髙殊气象﹐節近逼蒸融。明日西飛燕﹐愁心逐向東。」亦工。由剝隘過百色﹐端友有詩云「圓領短衣白似銀﹐靑裙百摺裹腰身。踏歌連臂懷春女﹐不解鄰船看煞人。」皆善寫邊僻風景。

太和楊有學先生名暉吉﹐著《且詩》一卷﹐意眞語摯﹐有《擔當向余索大來畫甚殷》一詩云「擔當塵脫四十年﹐迫欲一見大來畫。大來墨潑漢湖間﹐擔當目空泰岱外。不著筆處是擔當﹐大來著筆終狡獪。本來面目無我看﹐是一是二眞瀟灑。」詩不盡工﹐而一人兩名﹐寫得別趣。五古頗有陶意。五律如「舂樹晴陰裏﹐靑山遠近中」﹑「山气催秋老﹐溪聲助雨豪。」佳句也。

楊栗亭詩﹐荔扉謂其喜交名下﹐屢爲所劫。然其詩具有法度﹐不可沒也。栗亭祖雪亦以詩名﹐頗傷沾滯。如《詠圍棋》云「謝傅圍泉石﹐丁丁子滿枰。誰言坐隱﹐布指自談兵。」已爲集中上乘也。《詩》云「繩其祖武」﹐栗亭或勝其祖耶﹖

兵戈之慘﹐經蔡琰﹑王粲之筆﹐令人怵目劇心﹐實本《三百篇》行役諸詩也。杜老尢長於此。須寧羅一鵬﹐己未﹑庚申寓永昌﹐《冬至日作》云「去年冬至苦冬寒﹐阿婦門前怯衣單。今年冬至寒較急﹐小兒膝下呱呱泣。今冬艱苦客冬嘗﹐盡日愁隨一綫長。何時窮虜戈倒北﹐挈妻攜子歸故鄕。」紀事慘戚﹐原出於杜。《溟南吟艸》當以此一詩壓捲。

詩妙在神味﹐不在形迹﹐髙在骨格﹐不在字句﹐初學則揣摩亦不可廢。張景陽句﹕「房攏無行迹﹐庭艸淒以綠。靑苔依空墻﹐蜘蛛网四屋。」潘安仁句﹕「日夕陰雲起﹐登城望洪河。」曹子建句﹕「秋風發微涼﹐寒蟬鳴我側。原野何蕭條﹐白日忽西匿。」曹子桓句﹕「傍徨忽已久﹐夕露沾我裳。俯視淸水波﹐仰看明月光。」謝元暉句﹕「洞庭張樂地﹐瀟湘帝子遊。云去蒼梧遠﹐水還江漢流。」劉休玄句﹕「落宿半遙城﹐浮雲藹層闕。」柳文暢句﹕「汀洲采白蘋﹐日落江南春。」淸新宛妙﹐當三復之。

小帆能詩﹐吾素推之。昨日來訪不遇﹐畱詩二首云「入城初訪寓公廬﹐欲話長編把臂疏。老僕候門慵不應﹐花陰移日曬虫書。」「閉門安硯陳無己﹐人海叢中野史亭。案几窺探一長嘯﹐秋風書帶隔墻靑。」龍池後勁﹐定推此人。

門先生詩餘只記二律﹐已錄入《詩話》。頃遇其公子﹐問師手澤﹐有《紀程詩艸》一卷﹐自滇板橋驛抵京﹐共百二十首。楷書抄本﹐洵稱雙美。《板橋作》云「驛數滇陽第一程﹐匆匆行色倚裝輕。板橋夜靜雞爭唱﹐卻喜秋天不肯明。」《沅水作》云「溯洄沅水蕩輕ザ﹐漲落橋門碧半篙。自在芷香風定後﹐推蓬盥手注《離騷》。」《新中作》云「聽徹新中夕啼﹐萬愁生向柳條西。晚晴風定搴帷坐﹐難得同車手共攜。」《恆山作》云「莫向恆山賦采薇﹐雪來柳往正懷歸。天涯別有同心侶﹐夏木陰陰鳥倦飛。」每驛必作一絕句﹐每詩必提明驛名。先生本翰苑名流﹐存此四詩﹐覽者可想見其餘。

愚若前輩不常爲詩﹐詩特工妙。嘗贈我詩云「自我識袁子﹐好學無休假。同志相切磋﹐味若倒餐蔗。交情鮑叔儔﹐才气賈生亞。聖朝開特科﹐十倍重聲價。經濟本學問﹐名髙心愈下。京華言別才﹐海上相逢乍。七日汗漫遊﹐笙歌天不夜。獨惜西湖邊﹐未挽東坡駕。相別何匆匆﹐此緣冀再假。嗟余素孤立﹐崛起無憑藉。誤爲謫仙人﹐墮塵始自詫。江湖風浪多﹐爾我競虞詐。何如掛冠歸﹐且作東山謝。未進先言退﹐故人勿我訝。」吾鄕丹木先生﹐押韻最響。此作押韻不亞丹木﹐气舒而筆矯﹐亦於丹木爲近。

占抑兄琴詞花畫﹐彜鼎圖書﹐博貫羣籍﹐旁參百藝﹐詩其餘事也﹐而目幼已工於詩。《詠孫夫人》句云「兩國連衡歸妹日﹐一生剛猛有兄風。」較靑藤「思親望帝」之句﹐巧妙過之。時年方二十也。

張亨甫﹝際亮﹞﹐奇才不偶﹐詩乃必傳。《題湧泉寺壁》云「山深羣動息﹐悄悄上孤煙。江色髙於嶺﹐松聲靜在天。齋廚窺竹龜﹐夕梵答風泉。身世皆無著﹐閒情益杳然。」前三聯妙﹐結率。

亮丞作詩已刊成集﹐余與之相別數年﹐其詩境仍不稍退。昨示我以《登泰山頂宿玉皇閣》五律云「無地堪容足﹐來登泰嶽顚。壯遊眞不負﹐俯視闊無邊。耐冷朝觀日﹐焚香夜告天。早生明聖主﹐殺賊靖垓埏。」寄意甚奇﹐起二句尢有雄勢。然較之李空同之「日抱扶桑躍」﹐魏默深之「天將嶽敵溟」﹐又不逮也。

錢南園書法爲吾滇第一﹐詩亦大家。師荔扉先生所刻《南園詩存》﹐去取最當。荔扉與南園初交﹐以詩爲媒﹐荔扉句「江湖共秋水﹐城郭半斜陽」﹐南園亟賞之﹐贈荔扉句云「鬱鬱萬古心﹐偃仰獨一室。」及南園卒﹐荔扉哭以詩云「罄效杳莫存﹐精神炯不死。畱照天壤間﹐日暮霜林紫。」可謂生死詩交矣。景東劉韞齋刻《南園遺集》﹐合《南園文存》而爲一﹐又加搜訪﹐功亦甚勤。惟誤收秦人王鎭之之《題柏馬圖》詩爲南園作﹐則失之矣。余於《文存》《詩存》之外﹐曾搜南園之書畫爲《書存》《晝存》云。

南園先生《月餅詩》三十韻﹐押三江韻﹐眞奇作也。中聯云「三材取具油糖面﹐磊落芳潔堆餅缸。水溲成模入火灸﹐鐵鑪揚炭時靜蹤。和酥餡更奇絕﹐列肆錯雜魚豆樁。」形容絕工﹐俗不傷雅。

宗堯王氏名建中﹐吾石屏後起之秀也。著《養機詩艸》三卷﹐力追玉局﹐閱之嘆服。句如「溪流隨岸轉﹐煙樹入窗齊」﹐「地闊密雲阻﹐天髙秋水長」﹐「疏燈圍小屋﹐檐滴續空階」﹐「云浮樹影浮空塔﹐水送山光入畫船」﹐「屏開南嶺峯巒秀﹐水繞東城荷芰香」﹐「民心未死天胡醉﹐世事難平鬼亦爭」﹐皆佳。《沈水香》七古云「千年老木心不死﹐化作奇香埋地底。木非木兮石非石﹐金鐵熔成土花紫。」結句云「焚香日日寫新詩﹐眼底煙雲看滿紙。」《桃源縣》句云「漁舟歸去江天晚﹐飛鳥翩翩下夕陽。」《曲江》一絕云「輿夢初醒夕照曛﹐平溪流水自。豆苗綠盡山低處﹐徧地蘿花卷白雲。」造句之妙﹐眞詩人口吻也。丁未秋七月﹐余官京師﹐邀宗堯與南陔﹑筠塘﹑峨軒諸公及各子侄飲於陶然亭。余首唱二律﹐以詩未工﹐不復存稿。諸公和作﹐亦不復記。今見宗堯集中二律﹐淸婉生動。其詩云「秋意龍湖滿﹐鷗波水一鄕。菱荷含晚翠﹐亢稻沃新涼。自別家山遠﹐來瞻帝闕光。斯遊眞可樂﹐渺渺客愁長。」「環坐忘賓主﹐深情話故鄕。壺觴隨意酌﹐裙履帶秋涼。華發丹砂貴﹐淸芬祕閣光。校書多暇日﹐搜句興偏長。」蓋是日爲餘生日也。一瞬八年﹐凡物都換﹐獨此詩迹﹐光景常新﹐宗堯其引我深情耶﹖

丁未﹑戊申之間﹐與吳肅堂﹑柯鳳孫兩前輩﹐同候補學部丞參﹐談諧最樂。肅堂人極沈靜﹐不久下世﹐思之悲感。鳳孫精蒙古語言文字。光緒中魏午莊師刊魏默深《元史新編》﹐袁玨生前輩進呈﹐仿《新》《舊唐書》《五代史》之例﹐列於正史。命南書房翰林院覆校﹐鳳孫總其事﹐歷指魏書之釒漏﹐蓋魏猶未通蒙語故﹐所譯多失其眞也。玨生聞鳳孫之異議﹐私語於余﹐憤甚﹐而鳳孫仍不之移。聞鳳孫已成數百卷﹐實兼何秋濤﹑李若農諸家之勝。余未見其書﹐未知確否。近見其《過定興謁鹿文端墓》詩云「遒屏城外相公阡﹐哀挽都門憶往年。人到九京思士會﹐車過三步愧橋玄。虞淵落日悲身世﹐蒿裏西風拜墓田。誰識平津舊虛客﹐塵埃衮衮送華顚。」情文兼至﹐可稱山左之送也。

癸卯秋遊秦準﹐賭酒賦詩﹐以武陵陳伯爲最捷而工。湘中夏君紹笙驚才絕艷﹐皆所深服。尢愛贛南陳伯嚴朴厚深純﹐宋詩上乘。伯嚴與余夜汛秦淮﹐月下溯流十里許﹐立柳陰下談戊戌新政事﹐扼腕久之。蓋風景歷歷﹐猶在目矣。伯嚴有《月夜》詩云「片月溪山上﹐初偕婦孺看。苑墻籠密葉﹐何溪有微湍。感舊蘭橈去﹐飛愁玉笛殘。翻憐烏鵲返﹐爲覓一枝安。」較之宛陵﹑廬陵﹐幾於後來居上。

縣中王捍鄭前輩﹐副余爲學部編譯圖書局。相處三年﹐博究秦漢之學﹐喜談時務﹐不免稍迂。辛亥以後﹐晤於申浦﹐面目都非﹐不久而訃音來告。陳石遺《懷舊詩》云「重見黃州王禹偶﹐竹樓舊址記同登。篋中遺稿知多少﹐不遣文君進茂陵。」蓋前輩曾署黃州府﹐自刻印曰「元之後身」。又嘗集蘇賦中字爲《赤壁詩》數十首﹐著書數十種﹐多零碎者﹐然苴勤不可及也。猶記己酉歲﹐前輩約余往觀法國人伯希和字履中所獲之惇煌石室書﹐琳瑯古香﹐愛不忍釋。前輩卽手抄數萬言﹐余亦間有考訂﹐前輩均收入所著書中。今見石遺詩﹐其感愴爲何如耶﹗

石遣著《元詩紀事》最有名﹐又嘗作《詩話》﹐爲時傳誦。中有一則記余與侄丕鈞詩﹐錄之如下﹕「王湘綺老人於前淸末年賞給翰林院檢討﹐願以後輩禮見諸老大前輩﹐大會於江亭。老人賦七古五章。石屏袁樹五﹐經濟特科之彭羨門﹑劉繩菴也﹐是日亦紀以七律﹐中二聯最爲雅切。云﹕『車聲蘆蕩人如海﹐花影槐廳夢化煙。白髮漫談天寶事﹐金幢兼感壽昌年。』自注﹕『亭舊爲慈院﹐有遼壽昌幢。』樹五有侄丕鈞﹐字百舉﹐肄業大學文科﹐有《遊西山》句云﹕『大行西北來﹐脈絡千萬支。中有馬鞍山﹐如馬方奔馳。偃蹇不能禦﹐蹴踏生雄姿。』又云﹕『一瞬數十里﹐但見天地搖。』狀坐汽車﹐頗肖。」

張振卿師嘗和余律詩原韻六首﹐有曰「麟閣聲罄超藝苑﹐鶴書惇聘到蓬廬。十年好景君須記﹐一半天工一半人。」所謂楊東裏臺閣體也。壬子春京師兵變﹐師爲匪劫﹐家產蕩盡。歸濟南﹐日遊書肆﹐默坐消日。師爲乙卯翰林﹐今正六十年矣。太平盛事﹐今何如耶﹗師遊大明湖﹐陳老同賦詩云「岱云隨車度淸渣﹐一雨濯徧明湖荷。夥頤湖舫始何歲﹐樓觀突兀周四阿。小滄浪館最眼熟﹐角逃學瀕瀕過。湖心古亭舊駐Э﹐詩刻長與光煙蘿。先臣壁記亦好在﹐五十五載來摩挲。中間世事凡幾變﹐豈但容鬢悲觀河。張翁執手訊宮掖﹐三載夢斷風中珂。蒲魚芳鮮足一醉﹐不飲如此風光何﹗酒闌月墜忍便去﹐坐對照檻鱗鱗波。」想見抑鬱不平之致。

翰林始於唐﹐《新》《舊五代史》羣雄角立﹐且以唐尊翰林爲法。近五百年尢爲世重﹐甚或以天上神仙擬之。同治中興﹐曾﹑胡﹑駱﹑李咸出翰林﹐俗人引重﹐要亦習气而已。余在院日﹐校刊《詞林典故》﹐思欲續之。章一山太史據作啟事﹐未果行。辛亥秋﹐同年厚安畱館﹐旋出都﹐有《畱別淸祕堂詩》一首﹐讀之增慨﹐蓋千餘年翰林掌故之最末一詩也。錄其詩如下﹕「蒿蓬鬱鬱擁柯亭﹐爲是仙居屢叩扃。池上霜荷憐破鏡﹐窗中風竹誤神鈐。行尋舊館思編史﹐筆珥新宮莫艸銘。試向海棠枝畔望﹐斜陽紅映啟明星。」

厚安題余廣文兄《銘泉圖》云「斯水一泓淸﹐斯人萬古潔。峨峨三島間﹐復然兩奇絕。」寥寥二十字﹐包括無限。先是兄任嵩明教職﹐升永昌開化﹐均未赴。後署巧家﹐到任甫五日卽歸。於先榮祿公墓側掘地得泉﹐卽以銘泉名之﹐蓋銘泉卽兄別號也。泉淸而冽﹐有巨石臨其上。余刻十六字銘曰「人以泉銘﹐泉以人名。斯人斯泉﹐萬古同淸。」厚安詩意本此﹐而措詞則遠勝云。

東坡定惠《海棠詩》佳矣﹐而「暈生臉」「紅映肉」﹐不免俗气。王十朋詩云「綺霞曉抹神女肌﹐香醪春醉明妃骨。鮮鮮絲芷垂更弱﹐點點胭脂勻未歇。半含欲吐不勝情﹐沐露梳風睡明月。」與東坡得失互見。

閩中劉炯甫司馬存仁﹐輯朋好詩八十五家﹐名《舊篤集》﹐皆道咸同時人也。收戴筠帆集﹐稱許特至。筠帆在滇詩人中實推鉅手﹐主教育材書院﹐俗謂小書院。而俗謂大書院之五華書院乃黃矩卿主之。張諭之明經云「黃學遜戴﹐戴名遜黃﹐主講髙卑﹐官階故也。」余曰「戴學勝才﹐黃才勝學﹐戴黃猶朱王也。講席宮階勿論已。」

自唐以來詩賦取士﹐韻書頒必自朝廷﹐始有以範圍天下。許敬宗奏以韻書分部太嚴﹐凡可通之韻﹐準其通用。然𨿽準其通用﹐尙未並合。韻書不過於二冬﹑三鍾之下注曰「冬﹑鍾通用。」五支﹑六脂﹑七之﹑之下注曰「支﹑脂﹑之通用。」如是而已。自金人平水劉淵將通用之韻﹐盡攺刊而並合之。元陰實夫又省上聲之一韻﹐遂相沿以迄今日。夫朝廷功令﹐只重定式﹐吾無足異矣。所異者天下人士﹐不惟試場內奉之﹐卽著書立說﹐動以風雅自任﹐甚日主盟壇坫﹐亦謬執功令之書﹐以繩一切之聲韻。有出入於東﹑冬﹑江﹑支之書﹐轍以姦韻斥之﹐𨿽紀河間亦持是說。究其所挾詩之具﹐功令而已﹐劉淵﹑陰實夫之謬見而已。直謂之不知韻﹐並不知詩可也。此一失也。沈約﹑周頤始發明四聲之分﹐以吾人讀吾國書﹐言吾國言﹐知四聲實括文字語言之萬變﹐沈﹑周之創解﹐實定解也。特古人未著爲書﹐故𨿽以梁武帝之文學蓋代﹐而亦未知所以然。故武帝問周捨曰「何謂四聲﹖」對曰「天子聖哲是也。」顧所謂四聲者﹐平﹑上﹑去﹑入也﹐非平仄也。自唐以後﹐試律大興﹐朝廷功令﹐以上﹑去﹑入三聲合爲仄聲﹐用爲平聲之對。於是天下人又惘惘於平仄之拘執。每一執筆﹐只知有平仄﹐而不知四聲。吾考初唐以前之詩文﹐節奏諧暢﹐聲音髙響﹐皆平﹑上﹑去﹑入並用之故。上聲可以對去﹑入﹐去聲可以對上﹑入﹐入聲可以對上﹑去﹐上﹑去﹑入可以對平。四聲變化﹐不可方物。有韻之文兼用之﹐無韻之文亦兼用之。文勢古宕﹐妙在於此。﹝如「暮春三月﹐江南艸長。雜花生樹﹐葦鶯亂飛。」月﹑長﹑樹﹑飛﹐乃入﹑上﹑去﹑平也。「拔本垂淚﹐傷根瀝血。」本﹑淚﹑根﹑血﹐乃上﹑去﹑平﹑入也。此外無不如是。若後人爲之﹐或攺爲三月暮春﹐則音節索然也。﹞乃不講天地之元音﹐而專奉考試之功令﹐其詩不古﹐其文可知。此二失也。然豈無一二大家﹐力追古作﹐如老杜之用韻﹐支﹑之﹑脂三部﹐並不混用﹐段氏《六書音韻表》詳載之。昌黎之作﹐鏗鏘占奧﹐亦四聲兼用者。願好古之士﹐急起而以杜韓爲師。於韻學直探本原﹐一不惑於百零六部之今韻﹐二不惑於上﹑去﹑入之仄聲﹐可與言詩﹐可與言文。

或曰「子論韻學﹐歸本於周沈之書﹐周沈可垂千古耶﹖」曰「唯唯﹐否否。《南史》列傳周著《四聲切韻》《隋書經籍志》沈約有《四聲》一卷﹐今二書皆不傳。然陸法言之《切韻》本於選約﹐陳彭年等之《廣韻》本於《切韻》。」﹝《切韻》《廣韻》之間尙有孫忄面《唐韻》一書﹐據封演《聞見錄》則忄面書甚陋﹐丕鈞侄﹑丕佑兒均不以忄面書爲然﹐且有證據﹐今故略之。﹞

廣韻幸存於今﹐可想見沈書之舊。﹝戴東原﹑段懋堂直以《廣韻》爲法言之舊﹐似又太遏。觀徐鍇序其弟之《篆韻譜》云「以切韻次之」﹐今考《廣韻》之部目與《小篆韻譜》之部目多有異同﹐不能謂《廣韻》盡合於法言《切韻》﹐更不敢謂法言《切韻》盡合於沈約《切韻》也。﹞

沈書風行一代﹐迄於隋初﹐曾合南北碩彥討論一定。劉臻﹑薛道衡﹑顏之推﹑魏淵﹑盧思道﹑蕭該﹑李若﹑陸法言皆與其會﹐疑議滋多﹐莫衷一是。及其結局﹐乃曰「我輩數人﹐定則定矣。」是知此一討論﹐實中國歷史上讀音統一之第一大會。夫史皇造字﹐出自北方﹐流傳至周﹐已有齊語楚語﹐長言短言﹐種種之異。山川間阻﹐聲音卽殊。聲音卽殊﹐字形無異。迨南方之沈﹑周始纂爲《四聲韻書》。﹝《隋書》《經籍志》《聲類》十卷﹐魏李多撰。登與孫炎同時﹐故多用炎之反切﹐以五聲命手﹐不立諸部。晉呂靜仿其法作《韻集》六卷﹐宮﹑商﹑角﹑徵﹑羽各爲一篇。此蓋韻書之最古者﹐但決非《四聲韻書》耳。﹞

𨿽南北不通﹐方音有誤﹐然所誤必不多。觀其於患﹑嘆等字﹐凡魏以前皆用平聲﹐而梁時已讀爲去聲。沈旣不能不從俗而列之去聲﹐又不敢戾古而不列之平聲﹐乃兩收之。﹝史皇造字﹐一字一音﹐後人始字有一字輕讀重讀之異。﹞亦可見沈之虛心與特識也。今非本《廣韻》無以窺沈約﹐非由沈約無以窺文字聲音之原。此余所以重沈約而兢兢欲以《廣韻》書廢去今韻之本心也。若夫陳隋以後﹐詩不入古說者﹐多歸咎於沈﹐此不善學者過﹐非韻書過。安得博古深思之君子﹐一商榷之。

用韻之詩﹐有變化不可拘拘者。如《召南》之「於嗟乎騶虞」二句是也。古歌﹑麻合韻﹐虞卽與葭﹑合韻。至於次章虞字﹐非與蓬﹑﹤豸從﹥爲韻﹐乃與上章之虞字合韻。古人之詩﹐所謂一唱三嘆﹐蓋尾聲有多人和之﹐不止歌者之聲﹐故尾聲之韻可以疊用前章者。《周南》之「於嗟麟兮」三章﹐疊用一韻﹐亦卽此理。朱子《集傳》乃讀一虞爲牙﹐一虞爲紅﹐豈古人造字卽分二音耶﹖虞字可讀二音﹐又何解於「麟兮」之不讀三音也。古之作詩皆可入樂﹐入樂後並可歌之。《三百篇》傳至漢﹐僅《文王》《伐檀》數篇尙有傳其樂歌者。然其法則至魏晉而末失。觀曹操之《龜𨿽壽》《海不同》《觀滄海》三篇﹐其末皆有「幸甚至哉﹐歌以詠志」二句。志字不與上文爲韻﹐乃三章疊用爲韻﹐此卽《麟趾》《騶虞》之舊法﹐後人蓋鮮知此者。﹝嗟讀差聲﹐與兮韻﹐乎與虞韻﹐孔廣森說最精。﹞韓致堯詩「手風難展八行書」﹐八行書之名此。丕佑兒曰「始於漢人。」

岑嘉州《宿鐵關西館》五律云「馬汗踏成泥﹐朝馳幾萬蹄。雪中行地角﹐火處宿天涯。塞迥心常怯﹐鄕遙夢亦迷。那知故園月﹐也到鐵關西。」五塘師云「四句『涯』字本作倪。紀曉嵐謂『倪﹐端倪也﹐猶俗語天盡頭耳。』馮氏攺爲「涯」﹐齊韻無此字。曉嵐此解牽彊特甚﹐仍當從馮氏作『涯』。蓋支﹑佳本與齊通﹐唐人律詩有借押韻通之例﹐無礙也。」谷按﹕師之此說甚通﹐但借韻多在首句﹐如唐李白之「犬吠水聲中」﹐中字通押入冬韻。宋陳與義之「十月天公作許悲」﹐悲字通押入微韻﹐皆是。﹝東坡《聚星堂詩》「葉」字與下文之韻獨不葉﹐與太白之用在起句者同﹐但一爲古一爲律﹐不必一例論耳。﹞蓋律詩本爲四韻﹐只須四字合韻﹐其首句可借通韻﹐亦可不用韻﹐因詩本非五韻也。嘉州此詩﹐借韻在次聯﹐稍覺奇異耳。﹝韓仲止《續潘老詩》以江入陽韻亦在次句。﹞

古人用字﹐有其聲𨿽變而仍用本義者。如杜公之「幾時杯重把﹐萬里月同行」﹐重字義從平聲﹐音從去聲。漢許愼字叔重﹐以王文簡《春秋人名解詁》之例推之﹐當取愼重之意﹐重字宜讀去聲﹐而漢人稱之曰「五經無雙許叔重」﹐以重韻雙﹐仍讀平聲﹐卽杜所本。

厚庵同年﹐詩才直嗣遺山﹐久有定評。當譚叔裕觀察蒞滇時﹐提倡風雅﹐於五塘﹑向湖﹑穆淸相契最深。年少英才﹐則以厚菴爲最。厚菴深思苦讀﹐卓然成一家言﹐可謂不負所知。經正院中詩才林立﹐五塘師極賞厚菴﹐厚菴稱餘五律﹐而余仍稱厚菴七律。七律本不易言工﹐厚菴外當推小帆﹐同調𨿽多﹐罔不斂手。

叢書館中編《滇文叢錄》《滇詩叢錄》《滇詞叢錄》﹐文擬以《孟孝琚碑》爲首﹐詩擬以《白狼王歌》爲首﹐詞擬以元髙氏《寄段功作》爲首。厚菴曾助小圃師爲《滇詩拾遺》一書﹐网羅風雅﹐已稱博洽﹐余在浙聞之﹐寄詩石﹕開元大寶情如許﹐珍重神仙李翰林。」卽指此也。近又爲《滇詩拾遺補》﹐凡明時滇人之詩﹐可謂鐵网珊瑚﹐無一遺珠﹐惟考訂稍疏耳。余所訪者咸以歸之﹐勸其仍入《詩叢錄》中。

滇士負才不偶﹐比比而是﹐蒙自李松屋先生鴻齡其一也。先生詩筆奇麗﹐翁氏元圻云「塗煦菴四言﹐簡峭似子﹐李松屋四言﹐醇厚似經。」可以想見其詩。余見劉沅蘭先生輯其遺詩有出於《詩略》外者﹐如《招隱》《隱答》《反招隱》三篇皆佳。所謂「風雨動魚龍﹐仁義懷君子。丈夫抱丁﹐所感惟知己。豈不慕丹霞﹐饑溺誰與理。豈不好芝艸﹐瘡痍誰與起。」又云「美祿誰不好﹐覆飠束亦可只。好爵誰不縻﹐尸位良可嗤。將爲觸藩羊﹐寧爲曳尾龜。將爲雲中翔﹐寧爲貼地飛。」皆有黃初气息。《遊絲曲》云「春艸春花繡舞衣﹐江南江北送將歸。吳兒歌罷春魂斷﹐化作遊絲繞樹飛。」婉約之致﹐頗近晚唐。又「地僻人來少﹐山髙日見遲。」亦善於體物語。

昆明巖棲上人名昌云﹐從馬子云學詩。居華亭寺﹐寺壁嵌石刊詩甚多﹐卒葬寺側。縣和甫題詩十首﹐以當塔銘﹐雅僧也。其《懷妙髙上人》詩云「片雲出寒谷﹐來往似無心。一缽杳然去﹐春山何處尋。路盤蕭寺遠﹐門掩落花深。定有懷人興﹐空堂對雨吟。」𨿽非精湛之思﹐饒具淸淑之气。《西涇》云「桂殿插天髙﹐巖云鎖幽戶。窗虛嘯間犭爰﹐路險迹見虎。重重樹杪泉﹐風吹落如雨。上方隨老僧﹐山北踏花塢。」較爲完璧。七言如﹕「月明曠野砧聲急﹐霜落空山雁語哀。」「數點晴沙分鷺立﹐半灣春水養魚肥。」五言如﹕「驚禽入夜啼﹐臥犬隔云吠。」不愧蒼雪嗣響。

元武宗宮人駱妃《舞月歌》云「五華兮如織﹐照臨兮一色。麗正兮中域﹐同樂兮萬國。」堂皇頌揚﹐殊乏詩旨﹐去漢唐亦遠矣。見元氏《掖廷記》。

昆明魏垃阿名成梧﹐著《懋勛堂吟艸》二卷﹐大都規矩準繩之作﹐不敢失古人尺寸﹐遂無以抒其性靈。蓋執詩求詩﹐未於經史古文中求詩也。《采桑曲》七古凡轉十數韻﹐平韻盡轉平韻﹐𨿽不妨自爲創格﹐而琴瑟專一﹐不能成聲﹐未可爲法。今錄其佳句如﹕「野店春酤簾影外﹐板橋流水夕陽中。」「贈別可聞人有約﹐重來堪嘆樹如斯。」「亂流飛雨急﹐奔壑挾沙粗。」較佳。《憫忠寺看花》云「逃禪松柏下﹐不管世人忙。春亦憐山寂﹐花能傍佛香。風和鈐語細﹐庭迥磬聲長。縱是來遊客﹐名心也暫忘。」結韻稍弱﹐實爲集中上乘。

滇在唐時﹐詩已成捲﹐宋時最爲寂寂。因玉斧一揮﹐蜀道遂阻。滇人欲購書通聘﹐均道邕州。李觀音得「遠隔江山萬里多」之句﹐遂爲僅見。至於元時﹐則段功及妻髙氏﹑妃阿衤蓋﹑女羌奴﹑子寶臣﹑楊智﹐皆能詩。《滇詩略》選髙氏﹑衤蓋妃﹑寶﹑羌奴﹑智諸作﹐陸梅垞《歷代名媛詩選》選衤蓋妃作﹐朱竹垞《明詩綜》選元末童謠﹐皆本於《南詔野史》。余檢王樂山訂《野史》閱之﹐智尙有《上功詩》云「功深切莫逞英雄﹐使盡英雄智力窮。竊恐梁王生逆計﹐龍泉血染慘西風。」詩𨿽非工﹐然元時滇人之作﹐不可不表而出之。

庚寅秋作《聞聞見見錄》一書﹐分《畫話》《書話》《詩話》《賦話》《聯話》《文話》《學話》數目。《詩話》中只重鏈句﹐淺見可哂。以幼時所爲﹐姑存數條於下﹕「詩到鏈冶精處﹐眞屬可人。如﹕『柳塘春水漫﹐花塢夕陽遲。」石梁髙瀉月﹐樵路細侵云。』『風暖鳥聲碎﹐石髙花影重。」棋聲花院靜﹐幡影石幢髙。』唐人面目﹐眞不易及。」「宋人詩𨿽尙顯露﹐然盡有精語。如﹕『棠睡風扶起﹐柳眠鶯喚醒。』『春水渡旁渡﹐夕陽山外山。』何減唐人。」「元詩家數𨿽小﹐而工致則勝宋人。如﹕『樵斧伐云春谷暗﹐漁榔敲月夜溪寒。』『河漢入樓天不夜﹐江風吹月海初潮。』洵長技也。」「明詩力追三唐﹐尢有警句。如﹕『隴云笳外結﹐關月笛中明。』『雲起蒼梧夕﹐日落洞庭陰。』『杏花村店西山雨﹐楊柳河橋上苑煙。』『吳下詩名諸弟少﹐天涯宦迹左遷多。』『河流曉掛天門樹﹐海色秋髙日觀峯。』『日落鷓鴣啼廟口﹐水淸斑竹映船窗。』『銅柱蒹葭鴻雁響﹐鐵橋煙雨鷓鴣啼。』均不落宋元窠臼。」「至於近人﹐尢尙鏈句。吾滇人句云﹕『云來蘇武廟﹐月落李陵臺。』『雁聲三塔外﹐秋色一樓中。』蓋一代風气如此。」

幼時閱《宋詩鈔》﹐驚其搜羅博大﹐於蘇﹑黃﹑王﹑陸固嗜之﹐卽朱子﹑信國﹑眞山民﹑謝臯羽﹑汪水雲諸家﹐亦深悅之。王令﹑文同之流﹐俱有面目﹐不可輕也。簡齋﹑後山﹐更無論己。近交官園﹐官園精於宋詩﹐妙於評論。其《讀丹淵集》五古云「春風來何處﹐吹我湖上廬。年老無一嗜﹐時復理我書。一卷文《丹淵》﹐意遠趣彌疏。如遊墨君堂﹐初日照其除。梅花忽與笑﹐笑我興何孤。澹然如有曾﹐相對白須。回頭顧彳犀子﹐舞蹈歌烏烏。此景不可逾﹐花裹喚提壺。」《宋詩鈔》吳自牧氏選﹐相傳爲明末禁書﹐特托名吳氏云。

《賡詩稿》气勢沈雄﹐面目特異。錄其最佳者。《戊申仲春大雪》云「百卉爭春太不平﹐梨花濃重柳花輕。大公最是寒天雪﹐點綴乾坤一樣淸。」《遊兼六公園》云「石欄桿外艸如茵﹐艸上春歸酒半巡。山鳥爭鳴求友切﹐家雞髙唱喚人親。縱橫怪石怒濤急﹐燦爛山花初日新。非霧非煙天際海﹐蛟龍未雨此潛身。」《過越南》云「萬樹桄榔一曲歌﹐斜陽濕處過紅河。江山錦繡蒼生苦﹐不出斯人柰爾何﹗」《泛舟昆湖》云「寶劍由來最解情﹐匣中常作不平鳴。光芒欲奪淸秋月﹐惹起蛟龍海上聽。」溫溫秀才﹐自入日本陸軍﹐伉爽如此﹐可謂善變者矣。

仲兄稱吾屏先輩﹐恆以李遄甫詩文爲可法。余未見其文﹐僅訪得《隨吟艸》﹐最愛其《寄靜甫弟四詩》之起聯云「從弟亦手足﹐那堪長別離。」「內顧汝勿慮﹐有兄身任之。」聞汝轉軍餉﹐汝才非所宜。」「兄自汝出後﹐舌耕仍往時。」均有逸致。惜全詩不稱耳。又《憶弟》起聯云「阿戎經歲別﹐無處問存亡。」又《途遇大風雨》起聯云「林黑叫斑鳩﹐行行古道愁。」皆工於發端。《登補陀巖》聯云「巖罅孤撐蟠石樹﹐籬根橫放礙途花。」不失爲佳。若《麥箐道中》句云「壑吞亂石枵爭餉﹐巖飽密雲闕盡縫。」《途遇大風雨》句云「風團云作梗﹐雷縱雨爲讎。」𨿽錘鏈而欠渾成﹐遂不覺其鏈也。端甫名以莊﹐貢生﹐官龍陵訓導。

方虛谷《瀛奎律髓》﹐曉嵐批之﹐五塘又批之﹐虛谷之得失見矣。要其詩﹐采錄唐宋﹐不爲不多﹐所評多附會語﹐蓋其生性。偶閱《癸辛雜識》載仇仁有詩云「姓名不入《六臣傳》﹐容貌堪傳《九老碑》。」又句云「老尙畱樊素﹐貧休比範丹。」虛谷嘗有「今生窮似範丹」之句﹐遂以仇爲貶己﹐摭《六臣》之句以比今上爲朱溫﹐必欲告官殺之。侯正卿曰「仇止言《六臣》﹐今比上爲朱溫者﹐執事也。」方色變﹐索其詩之原本﹐碎之乃已。據此則虛谷不惟誤會古人﹐且誤會今人。曉嵐﹑五塘之批﹐何異正卿直言耶﹖

昆陽文學推李復齋﹐而趙檢齋太史才亦雅飭。官河陜汝道﹐憂歸不復出。著《庚山集》《渠川集》《滇詩略》所采﹐未爲上駟也。《秋偕王孝廉楊茂才登仙鶴寺》云「近山不著屐﹐邈與三山同。今日適晴霽﹐命侶披營叢。初陟上下下﹐斜度月半弓。覓徑得招提﹐進訪長身翁。焚香翠微際﹐浣塵秋色中。淸唳閒松吹﹐健翮梳天風。還思丁令威﹐振羽來遼東。上溯臨濟派﹐三世僧皆空。惟有明上座﹐跏趺居大雄。坐閱去來今﹐一炊未終。」步趨《選》體﹐骨格稍輕。巨橋精英﹐已無愧色。

●卷三

吾滇大觀樓上有呂仙像﹐近日重修者毀之。余偶遊而口占四句云「鶴背仙猶謫﹐螺洲漁自眠。斜風送花舫﹐春水碧如天。」

張月槎先生《畱硯堂集》七十三卷﹐計七千餘詩﹐幾與劍南相埒。先生好弄狡獪﹐有與古人聯句之一體﹐可謂遊戲三昧。至於集古太多﹐間作訁隱語﹐皆不可以入詩集。余爲先生汰十之八﹐覺先生面目﹐煥然攺觀。刊傳之﹐餉愛讀先生詩者。

嵩明李星槎藏書畫冊﹐有擔公書「趣冷人閒」四字﹐超妙之至。其餘書畫﹐亦多可采。張退庵端亮自書《道經下江口》詩云「幽尋不計馬蹄遙﹐路入江村遠市朝。兩岸人家連板屋﹐一灣野渡接藤橋。修松夾道髙秋爽﹐香稻盈疇樂歲饒。若得徵書寬此地﹐吾生只合老漁樵。」又《王海禪壽詩》云「有漏神仙有發僧﹐碧櫥欹枕對靑燈。忽然起索三升酒﹐颯颯蛟龍入剡藤。」「宮身常欠讀書債﹐祿米不供沽酒資。剩喜今朝寂無事﹐焚香閒讀玉溪詩。」又趙詩云「景色沈沈綠暗山﹐蒼煙圍壑夏生寒。往來過雨添飛瀑﹐付與幽人佇立看。」又尹九臯鶴翁《自題畫竹》云「文湖州與東坡老﹐一樣傳神畫又詩。今日硯池閒點筆﹐他年壁上漫畱疵。」又《萬宜也崇義沈禦六畱飲》詩云「鶴情適與松相得﹐宮況寒如寺欲秋。世態自紛酒自好﹐微醺以後復何求。」周道謙《山居雜詠》云「故國空閒夢﹐天涯剩好峯。得乘今夕興﹐宜訪古人蹤。地不來黃鶴﹐仙難遇赤松。烏藤邀晚步﹐曳破翠重重。」馬笏山﹝國忠﹞《種菊》詩云「一枝一朵一香融﹐移得南山菊幾叢。未向寒梅鋤白月﹐旋從老圃種秋風。舊看葉綻朝云碧﹐新喜花翻夕照紅。捨北捨南都插徧﹐賞吟休問主人翁。」《采菊》詩云「摘來曾插滿頭歸﹐彭澤村邊夕照微。拂袖美人香染指﹐簪花處士艷沾衣。金英打甕開樽暖﹐玉葉盈筐釀蟹肥。傍晚東籬歌采采﹐秋螢繞砌撲簾飛。」又《蒙陽客捨對菊》云「昨日花開今日舊﹐今年人比去年瘦。菊瘦猶有傲霜枝﹐人與菊花還來就。南山半醉陶令杯﹐東籬秋風淸兩袖。安得僧鞋一種香﹐踏徧天涯無傾覆。」笏山﹐回回人﹐杜文秀迫之爲官﹐竟死於兵。道謙湘人﹐遊蒙化十年餘﹐亦傳爲蒙化人云。文人不幸﹐僅畱殘迹﹐錄而播之﹐吾輩責也。

蒙化有於遷﹑於暹﹐昆弟也﹐頗工詩畫。遷字友云﹐余嘗見其自書《詠笛聲》云「誰鑿柯亭竹﹐橫吹客黯然。蘆圍三弄入﹐柳巷一聲穿。嘹亮白雲外﹐淒淸紫陌前。江城曲未罷﹐梅落渡頭煙。」書法亦列中駟。檢康乾兩《蒙志》﹐均無於氏兄弟。或曰﹐此明遺老也。宋時有於淸言﹐晉陵人﹐工畫﹐進荷畫於寧宗﹐特擢爲浙西宣撫司計議官﹐遷暹殆其族耶。

小圃師詩以筆勝﹐以局勝﹐以气勝。悟韓文法爲詩法﹐近百年無此作也。師欲仿宋丹木痛自刪詩﹐存十之一。余意丹木固髙﹐然吾人讀丹木詩幾不知其人性情行誼﹐此乃選本之體﹐非傳人之作也。師莞而納之。大抵一己存詩﹐不妨編年而汰其次者。選詩當別論。

庚戌秋假歸省親﹐遊南村。谷騎馬爲太夫人前驅﹐家人百餘從焉。桔橰水源﹐轆鱸不絕。太夫人曰「小子識之﹐爲學當如此矣。」席地坐﹐谷侍立於長林叢艸下﹐因誦朱子詩句云「田家喜歲丰﹐婦子亦嘻嘻。而我獨何成﹐悠悠長路歧。」又誦歸季思詩句云「父老說歲占﹐今玆定有年。物情旣得所﹐予樂復何言。」所以羨田家﹐亦以悅母心也。

陳耐寂同年﹐秋舫先生裔也。家藏吳仲圭畫梅一幀﹐生气如龍﹐名曰《蒼虯圖》﹐耐寂卽以名其閣。一日閣中評畫﹐羣以仲圭爲第一﹐各賦一詩。余起句云「梅花道人今已死﹐不見梅花見松子。」結句云「安得天目山上去﹐與君懷古吟松風。」因仲圭自題七絕有「天目山前第五株」句也。﹝「松子」二字﹐仲圭原詩所用。﹞逾年﹐余使浙江﹐傅芷主政送詩有云「天目奇松今可訪﹐休辭挽致萬牛難。」自注﹕「卽以前詩爲讖語﹐豈偶然耶﹗」天目爲浙西名山﹐苕水出焉。余視學所經﹐遙望山色﹐蒼翠欲滴﹐咫尺煙雲﹐未暇登眺。黃大令增瑩工畫﹐知我山水癖﹐爲寫一《天目圖》相贈﹐且題詩云「峯峭更溪淸﹐宛同棧路行。知仁樂山水﹐寫慰臥遊情。」余於僚屬之物﹐誓無一受。大令雅人﹐又先以詩畫相賞﹐乃受之。大令自號江左吏隱﹐絕口不言官事。感其誠正﹐今猶藏於家。山水友朋﹐蓋夙緣云。

張文昌《蠻州詩》云「瘴水蠻中入洞流﹐人家多住竹棚頭。靑山海上無城郭﹐惟見松牌記象州。」象州今爲名郡﹐城郭巍然。而在唐時僅書名松牌﹐其野可想。𨿽然﹐城以拒兵﹐兵爲凶物﹐世界大同之日﹐銷兵樂業﹐凡城郭皆無用也。所謂松牌記名﹐其文明又何如。

竇鞏「馬踏春泥半是花」﹐形容曲妙。其他絕句云「寂寂天橋車馬絕﹐寒鴉飛入上陽宮。」「獨立衡門秋水闊﹐寒鴉飛去日沈山。」「雲雨今歸何處去﹐黃鵬飛上野棠花。」「日暮東風春艸綠﹐鷓鴣飛上越王臺。」未免己自犯復﹐不第此也。王少伯《從軍行》五首﹐可謂千古絕作。而四用「關山」﹐兩用「萬里」「人未還」「終不還」亦不免於犯復耳。在前人不必索瘢﹐在後人不必效顰。

伯題句「杜宇啼殘巴子國﹐鷓鴣夢冷越王臺」﹐「吾道期君三不朽﹐天涯傾蓋一相親」﹐甚工。余在杭日﹐伯顥避暑西湖﹐爲詩鐘﹐有「仲和《小海》動哀歌」之句。余曰「《小海唱》乃夏仲禦事﹐非仲和也。」伯顥曰「此見《晉書》《隱逸傳》﹐我於《廿四史》曾讀數過﹐當不誤也。」余笑曰「我豈非據《晉書》乎﹖」伯顥回滬上﹐馳書報曰「覆檢《晉書》﹐夏統字仲禦﹐足徵彊記﹐佩服佩服。」後會京師﹐復爲詩鐘。問余河乎爲漢何帝號﹐余以成帝告。伯顥史學實深﹐芻蕘之問﹐適見其通。過目不忘﹐談何易易。

杜少陵詩「神靈漢代中興主﹐功業汾陽異姓王」﹐寫得尙父精神﹐《詩醇》所謂史筆也。趙倚樓《經汾陽舊宅》云「門前不攺舊山河﹐破虜曾輕馬伏波。今日獨經歌舞地﹐古槐疏冷夕陽多。」汾陽肆於自奉﹐子姓繁昌﹐千古艷稱﹐眞不愧「大富貴﹐亦壽考」之名。乃未幾而卽有「冷槐夕陽」之嘆﹐人何必溺於境遇哉﹗

石屏秋收之後﹐谷落水田﹐魚食而肥﹐號曰「谷花魚」。月槎先生詩云「我亦懷歸夢煙水﹐釣船十里谷花風。」又云「曰歸曷月予旋歸﹐谷有落花魚正肥。」可謂佳作。屏之北山曰菜五﹐下有石洞﹐淸泉細流﹐有花魚逆流爭上﹐网而食之﹐味尢勝。余有詩云「異水花魚秀山韭﹐𨿽忘風味是滇南。」瑞楓極賞之。秀山之韭亦較他韭無殊﹐因月槎先生又云「翦秀山之韭﹐歸感秋風﹔擊異水之魴﹐去尋泉石。」故沿用之。

唐人七絕﹐太白﹑少伯如太華﹑少華﹐雙峯並峙。次卽義山。義山於第三句用力﹐如「誰與王昌報消息﹐盡知三十六鴛鴦」﹐「莫向尊前奏花落﹐涼風只在殿西頭」﹐「休問梁園舊賓客﹐茂陵秋雨病相如」﹐「八駿日行三萬里﹐穆王何事不重來」﹐「如何一夢髙唐雨﹐自此無心入武關」﹐「莫將越客千絲网﹐网得西施別贈人」﹐「何當共翦西窗燭﹐卻話巴山夜雨時」。造意婉而用筆健﹐眞千古絕調也。牧之﹑飛卿﹑香山各有名作﹐宋﹑元以來﹐放翁﹑天錫﹑空同﹑迪功﹑阮亭始堪接武。

曲靖孫大令爾熾﹐字雲樓﹐生逢亂離﹐觸目成吟﹐𨿽非工巧﹐而苦思竄點﹐稿十數易。全集甚富﹐亦可謂嗜吟人矣。「常來風不速﹐欲去蝶乃畱。」「問山逢樵客﹐度嶺見人家。」「云斂天餘碧﹐郊寒艸不靑。」「危檻吞山色﹐輕橈劃水紋。」「慣逢山送客﹐暫泊水爲家。」「西風吹客迹﹐落日上巖陬。」入摘句圖﹐應無赧色。

小園先生詩才敏捷﹐幼得芋栗丹木幼木家傅﹐博洽今古﹐於順﹑康以後詩集﹐無一不覽。又能擷菁英﹑別源流﹐著詩話四卷。言定法﹐言無定法﹐妙有神悟。筆𨿽常語﹐識出阮亭﹑隨園上。已刊之詩有《穆淸堂集》及《續集》﹐名動一時。性愛才﹐宏獎後進﹐說士甘肉﹐厚安太史乃其誘導而成者。厚安詩境特拔一幟﹐婉妙細切﹐一時無敵﹐又非小園所能籠罩也。厚安詩三卷未刻而卒﹐滇南叢書館代刻之。詞壇名家﹐兩人均無愧色。《小園集》板存其婿李君燦臯處﹐余屢促送入叢書﹐迄未實行。又穆淸未刻稿亦尙不少﹐倘加采輯﹐當補刻以慰詩魂。

吾鄕磨古河兩山如束﹐石流泉激﹐有聲如吼。每騎過此﹐轍覺懍懍。河盡陟坡﹐坡徑斗絕。余有「後客足戴前足升」之句﹐然未及琴山詩之佳也。因錄其詩﹕「兩壁東天垠﹐亂泉裂地軸。路窮通一綫﹐流轉迷千曲。梯疊嶺邊田﹐巢懸樹頭屋。崖傾逼人頂﹐石碎妨馬足。攬轡如乘船﹐垂鞭儼集木。持此勵平生﹐世途免顚覆。斷橋淩虛度﹐荒店枕流宿。夜靜夢頻驚﹐晴雷轉空谷。」原詩木韻﹐下尙有「履乎心自警﹐气倦神彌肅」十字﹐不免理障﹐今節之。

海內詩學﹐不出二派﹕一新而野﹐可以登新聞紙﹐不可以入著作林﹔一纖而冶﹐可以資談柄而不可以列大雅。古之少陵﹑香山何嘗不直筆勸懲﹐而婉轉關生﹐妙合風人﹐非新而野之謂也。五溪﹑冬郎何嘗不作艷體﹐然寄托遙深﹐義兼比興﹐又豈纖冶之失耶﹖二者之外﹐尙有宋詩一派﹐朴質老成﹐較多佳作。顧亦嫌於興象蕭條﹐根柢淺率﹐欲求《三百》之旨﹐三唐之音﹐殆寂然矣。明代七子﹐活剝子美﹔末初西昆﹐搏摭義山。乃並此而無之。噫﹗

湘綺五古﹐根柢八代﹐絕不染近日習气﹐最爲特立。余在京日﹐湘綺書近作於篷以贈﹐九十老儒比於伏生﹐然已衰矣。公戲謂其老不用心﹐余則諒之﹐近已凋謝。噫﹗

吾滇有厚安﹐詩已成家﹐又有小舫﹐實後來之翹楚。近亦相繼逝也。噫﹗

段酉陽與溫﹑李並稱「三十六體」﹐非惟不及李﹐亦不及溫﹐僻典澀體﹐至不可解﹐與所著《酉陽雜俎》類書相似。其奇麗似長吉﹐實非長吉﹔其沈厚似昌黎﹐實非昌黎﹔其纖密似武功﹐實非武功。當爲唐詩別派﹐後人亦鮮效之者。

曲靖孫氏﹐世衍儒風﹐敏齋嗣其家學﹐嗜吟七律。余遊日本時﹐敏齋亦遊學日本﹐課余吟詩﹐工於對偶。如《遊湯本》句云「空山孤鶴飛雲冷﹐落日雙虹暮靄深。」《洗心樓》句云「山瀨寒泉鳴斷續﹐橋撐怪石斗玲瓏。」《宿蘆湯》句云「燈影遙穿松嶺暗﹐衣襟暖護石泉香。」《蘆湖》句云「一天雪意含山重﹐萬里鄕心付水流。」皆落落有致﹐不愧詩人吐屬。

雞林賈購白傅詩已成佳話﹐乃葛淸身白詩三十餘首﹐自頸以下﹐體無完膚﹐尢爲奇事。段成式嘗與荊客陳至呼淸觀之﹐令其自解﹐背上亦能ウ記。反手指其紮處﹐至「不是花中偏愛菊」﹐則有一人持杯臨菊叢。「黃夾纈窠寒有葉」﹐則指一樹﹐樹上掛纈﹐纈窠鎖勝絕細。陳至呼爲《白舍人行詩圖》﹐詳《酉陽雜俎》。至老嫗解詩﹐顧況賞拔﹐詞壇故實﹐惟白傅斯爲盛耳。

陶詩「是時向立年」﹐又云「行行向不惑」﹐皆用《論語》之「年」﹐唐魏徵《醴泉銘》云「逮乎立年」本之。沈旣濟《雷民傳》「使者曰﹕『卽余使乎之事畢矣』」﹐亦用《論語》﹐在今則以爲不通。

古人之文有偶然湊拍﹐居然成詩者。如《老子》「知足﹐不辱﹔知止﹐不殆。」不啻二言詩也。張良遺項王書云「漢王失職﹐欲得關中﹐如約卽止﹐不敢復東。」東方朔《自薦書》曰「目若懸珠﹐齒若編賁。勇若孟賁﹐捷若慶忌。」北魏廢帝詔云「貞夫節婦﹐古人同尙。令彼本司﹐依式標膀。」﹝《魏書》《列女傳》﹞。孝文韶﹕「平爾雅志﹐正爾筆端。書而不法﹐後世何觀。」不啻四言詩也。《霍光傳》「曲突徙薪無恩澤﹐焦頭爛額居上客。」《嚴光傳》「懷仁輔義天下悅﹐阿諛順旨要領絕。」不啻七言古詩也。孔融曰「座中客常滿﹐樽中酒不空。」不啻五言律也。「雲間陸士龍﹐日下荀鳴鶴。四海習鑿齒﹐彌天釋道安。」不啻五言聯句也。﹝海﹑齒﹑天﹑安﹐疊韻。﹞欄衡云「大兒孔文舉﹐小兒楊徳祖。」則又五言古詩也。

子山襲步兵之餘風﹐承子愼之家學﹐賦爲六朝之雄﹐詩亦一代之冠。《詠懷》二十七首﹐《言志》十首﹐風骨遒上﹐儼然正始之音﹐豈惟軼乎古人﹐蓋少陵之所從出也。少陵云「淸新庾開府」﹐又云「庾信文章老更成」﹐又云「庾信平生最蕭瑟﹐暮年詩賦動江關」﹐推挹之至﹐尢在晚作。蓋《北史》稱子山在東宮時﹐與徐陵文並綺艷﹐稱「徐庾體」﹐所謂宮體也。周滕王宇文《序》亦稱「齒𨿽耆宿﹐文更新奇。才子詞人﹐莫不師教。王公名貴﹐盡爲虛襟。」《北周書》詆爲詞賦罪人﹐宜乎張天如之駁斥也。五言如﹕「流水桃花色﹐春洲杜若香。」「石險松橫植﹐巖懸澗豎流。」「細管吹叢竹﹐新杯捲半荷。」「半城斜出樹﹐長林直枕河。」「今朝遊俠客﹐不畏風塵多。」「寒衣須及早﹐將奇霍嫖姚。」「沙洲兩鶴迥﹐石路一松孤。」「比來多射獵﹐惟有上林中。」「路髙山裏樹﹐云低馬上人。」「深紅蓮子艷﹐細錦鳳凰花。」「山長半股折﹐樹老半心枯。」「驚難逐鷹飛﹐騰猿看箭轉。」「寶雞𨿽有祀﹐何時能更鳴。」《別周尙書》云「陽關萬里道﹐不見一人歸。惟有河邊雁﹐秋來南向飛。」《和侃法師三絕》云「客遊經歲月﹐羈旅故情多。近學衡陽雁﹐秋分俱渡河。」﹝三絕只采其一﹐後人以四句爲絕﹐亦本六朝人此類題目也。﹞《行途》云「四更天欲曙﹐落月垂關下。深谷暗藏人﹐欹松橫礙馬。」實三唐先聲也。至於「定名於此定﹐全徳以斯全」﹐「楓子畱爲式﹐桐孫待作琴」﹐以及回文﹑雙聲﹑喫語等作﹐不免爲累﹐讀《庾集》者分別觀之。七言則絕句稍俗﹐惟樂府中《楊柳歌》云「河邊楊柳百丈枝﹐別有長條踠地垂。河水沖激根株危﹐倏忽河中風浪吹。」又云「百年霜露奄離披﹐一旦功名不可爲。定知懷王作計﹐無事翻覆用張儀。不如飲酒髙陽池﹐日暮歸時倒接離。武昌城下誰見移﹐官渡營前那得知。」筆極振宕。郊廟歌辭《昭夏》篇云「重陽祀大報天﹐丙午封壇肅且圜。孤竹之管云和弦﹐神光未下風肅然。王城七里通天臺﹐紫微斜照影徘徊。連珠合璧重光來﹐天策暫轉句陳開。」昌黎云「齊梁陳隋等蟬噪」﹐夫蟬也而有此正聲耶﹖

「攜手阮公堤﹐柳風濕入袖。荷田錯如綺﹐荷衣密於繡。放舟碧雲布﹐倚欄綠波皺。遊蹤三十秋﹐魚樂仍舊。一醉酒旗斜﹐潺潺泉左右。」此丁巳夏同六弟﹑八侄遊海心亭詩也﹐總覺有著力處。

丕基侄令雲南縣﹐寄擔公石拓本一絕云「寒山多口好談詩﹐語句今人知不知。燒卻寒山口何在﹐秋江月落水漓漓。」詩不工而書特佳﹐當爲擔公信口談禪之作﹐《滇南叢書》中輯《擔公集》﹐不知此詩在否﹐俟校。

嚴鐵樵先生考據校輯﹐近代第一﹐詩非專長﹐而特工雅。《湖上》五律云「茫茫震湖水﹐隱隱包山岑。天末孤舟客﹐中流鼓枻吟。穨云吳苑夕﹐寒日大荒陰。不見龍威丈﹐煙波空我心。」《擬古》五古云「灼灼夫容花﹐托生蘭澤畔。與君新結褵﹐錦衾光爛爛。盛愛難久持﹐何言中道變。恩重枯木春﹐寵移和壁賤。願得鳳凰琴﹐彈作相思散。終日不成曲﹐弦腸忽俱斷。陽澤潤華滋﹐萬象咸周徧。君意亮終回﹐奇言加餐飯。」卓然古作﹐誰謂經師不嫻風雅。

元和天目山僧明本《梅花》九言詩﹕「半枯半活幾个擫蓓蕾﹐欲開未開數點含香苞。」升庵和之﹐允爲難能可貴。余尢愛竹垞題山姜《九日泛通慧河圖》九言古詩云「田郎與我相識今十年﹐新詩日下萬口爭流傳。黃塵撲面三伏火雲熱﹐每誦子作令我心爽然。開軒示我新汛圖五丈﹐鴨頭圖畫宛似吳中船。大通橋北官舍最湫隘﹐箕升斛囊橐羣喧闐。他人對此束縛不得去﹐田郎掉頭一笑浮輕漣。疏花蒙籠兩岸渡頭髮﹐蹇驢敝﹛薛足﹜百丈風中牽。五里十里長亭短亭出﹐千絲萬絲柳枝楊枝眠。當其快意何異天上坐﹐酒杯入手興至吟猶顚。慶丰閘口只有此渠水﹐未知經過誰子曾洄沿。倉曹題字名姓不可數﹐似子飛揚跌宕眞無前。長安酒人一時賦長句﹐我亦對客點筆銀光箋。蓬窗寂寞不妨添畫我﹐從子日日髙詠《秋水篇》。」古人見之﹐應避三舍。然古體較律似易﹐亦不當以優劣論耳。顏延之云「九言不見者﹐將由聲度闡緩﹐不協金石。至於五言流靡﹐則劉楨﹑張華。四言側密﹐則張衡﹑王粲。若陳思王可謂兼之矣。」然則九言之詩使曹﹑劉﹑李﹑杜爲之﹐當亦減色﹐矧其他乎﹗

百舉得詩鈔本一冊於滇肆﹐缺其首尾。長夏困人﹐索隱消遣。據第二頁云「父自山東寄家之作﹐男趙澍錄。」知爲姓趙。第五頁云「二哥和予原韻十首﹐旁注九字﹕此時父親思萬在山東。」知爲名思萬。《寄內》有句云「屈指於歸廿六春﹐不辭勞苦不嫌貧。」又云「平陵假館度秋涼。」又云「朝居岱側暮金堤﹐魯連村內重羈寓。」又云「此至臨淸擊豳鼓﹐卻認濟南是故土。」又云「何若半環號逸士。」知其別號半環逸士﹐中年辭家遊幕山左。未有道光廿三年七十六歲等字﹐知爲乾﹑嘉﹑道時人。詩有逸致﹐擇錄三首﹕《偶成》云「遭家不造命途窮﹐百感橫生逆旅中。兩鬢毛爭霜雪白﹐千行淚染杜鵑紅。」《旅中書懷》云「羈棲八月屆初陽﹐悶對梅花帶雪香。愁擊寸心千萬縷﹐望深尺牘兩三行。乍親若接眠余景﹐旣別疑歸夢裏鄕。遙憶家山人問視﹐一堂聚首喜洋洋。」《端陽》云「蒲艾過端陽﹐淒淸異故鄕。髙飛羣鳥盡﹐孤雁叫垂楊。」片縑展轉入於詞壇﹐所謂文字因緣﹐忍聽其湮沒乎﹗子名建﹐有《和弟詩》十五首。句云「欣知吾弟身無恙﹐愁憶親顏思萬重。只爲家貧成聚散﹐總因子拙致萍蹤。」又云「但祈老母能淸目﹐還望嚴君暢郁蹤。」自注﹕「此時母患目病﹐父在山東。」又云「心馳山左夢尋蹤。」又云「貧來兄弟每分離。」又云「生意原從憂患出﹐要知大器必成遲。」又五律云「兄弟本天合﹐而今兩地分。塤篪吹不應﹐《棠棣》誦徒勤。荊樹人皆樂﹐雁行獨失羣。何時仍聚首﹐笑語各欣欣。」詩𨿽不工﹐要爲性情中語。澍爲建之弟﹐《和兄》句云「漂流客地已多年﹐捧讀佳章倍愴然。」又《思親詩》云「無力治裝潛裏居﹐參商兩地意何如。朝思夜夢意徒切﹐惟望嚴君逮一書。」至性至情﹐與其兄堪稱二難。觀澍自稱後學弟子﹐追和邵康節詩云「天地吾廬隨造化﹐乾坤廣育卽爹娘。」又云「浮萍浪迹江湖久﹐寡過省身日月長。」蓋家學出「擊壤」一派者。澍鈔錄父書﹐並附兄作﹐書法頗秀﹐可謂勤學孝友之士。是捲卽指贈滇圖書館﹐冀其水存館中﹐與眾共之。卷中尙附有他人之作﹐不知何許人﹐姑從略。

孔氏廣森《詩聲類》﹐冥契古人﹐不亞懋堂懷祖十八部之分﹐人多稱之。朱氏駿聲《古今韻準》亦並《廣韻》爲十八部﹐部內之宗旨與孔氏不同。朱學遜孔﹐如東﹑冬﹑鍾﹑江之類﹐朱氏合爲一﹐是也。以仙與訁髙﹑文﹑欣﹑魂﹑痕﹑先合﹐以山與元﹑寒﹑桓﹑刪合。夫仙本從山得聲﹐豈若孔氏之山﹑仙均合於元類乎﹖但塞氏之書﹐將全韻之字臚列而別之﹐體例較易曉云。

百舉有《伯忱書來言都人多以老相呼奇之以詩》云「故人始別寒郊外﹐不見長安歲有餘。永夜最懷天末友﹐涼風先到薊門書。鬢毛已覺安仁老﹐習性終憐叔夜疏。俯仰平生眞瞬息﹐爲驚天地一廬。」百舉七律以文房﹑義山爲宗﹐此作最爲神似。

不濟少好談詩﹐常問余曰「『兩岸猿聲啼不住﹐輕舟已過萬重山』﹐卽是『千里江陵一日還』也﹐不嫌復耶﹖『春江水暖鴨先知﹐蔞蒿滿地蘆芽短﹐正是河豚欲上時。』皆江上曠景也﹐而『竹外桃花三兩枝﹐乃人家狹景﹐不嫌不類乎﹖」余聽之一笑﹐不辧其是非﹐姑喜其穎悟而已。不濟又云「最愛王少伯《從軍行》五首﹐每讀他作﹐轍問可抵少伯《從軍行》否﹖」嘗仿作二章云「東風塞外暢春ぼ﹐更著氈衣踏艸鞋。大旆飄飄入戰地﹐問君何以捉阿豺。」「朝廷軍令大徵兵﹐子弟三千塞上營。一片黃沙吹不盡﹐長城髙處暮云平。」丕鈞見之云十五弟唐人作《從軍》詩﹐予亦偶成二首。《塞上曲》云「胡騎十萬近關東﹐飛渡河山气勢雄。誓取從前射雕手﹐歸來還報大明宮。」《塞下曲》云「塞上歸來酒旆招﹐關山萬里隔臨逃。可憐一片寒鴉色﹐未有春風似灞橋。」兩人之作﹐皆未極工﹐喜家庭之樂事﹐因詳錄之。

閉戶讀書﹐忽接袁子羽來函﹐觸我舊懷﹐錄之如下﹕「石屏先生史席﹕滄桑變故﹐魚雁浮沈。比於勇晤志﹐藉審起居動靜。遵時養晦﹐髙風臥雪﹐有懷如何。羽離鈞右﹐閉門五載﹐中經當道辱邀﹐而身世旣非﹐不如吾行吾素之爲愈。俯仰陳迹﹐悲從中來。沈﹑章諸公以憂能傷人﹐命從事《浙江通誌》之役﹐分任列女﹑大事記﹑方言各門。學殖荒落﹐公何以教之。萬里咫尺﹐勿吝周行。附志韶詩二章﹐敬陳鈞覽。晉頌潭福﹐惟鑑不莊。」詩云「家在天臺雁宕間﹐柴門鎭日對靑山。愛看松柏千章秀﹐偶話桑麻十畝閒。九子峯環云髻影﹐半篙水漲硯池灣。萬間廣廈何年事﹐明月淸風且閉關。」「野服黃冠返故鄕﹐如流歲月去堂堂。閒尋栗裏斜裏徑﹐時夢蘭亭曲水觴。處士襟懷梅芷冷﹐書生風味菜根香。鸞皇何必巢阿閣﹐自有巍巍萬仞岡。」子羽原名之球﹐孤髙鸞鳳﹐余在浙所賞拔者﹐臺州孝廉方正。辛亥後以字行。與志韶﹑一山學行砥礪﹐不復出山。函中所謂沈﹑章﹐章卽一山﹐沈乃子培。志韶﹐諭前輩長霖字﹐詩情綿渺﹐丙辰嘉平節作也。之江風月﹐宦迹三年。回首茫茫﹐殆如夢境。而邦人垂念﹐一何深情。山水緣﹐文字因﹐菜根香﹐桑田感﹐百端交集﹐誰能遣此﹗

謝希逸《山夜憂吟》云「庭光盡﹐山明歸。松昏解﹐渚瞢稀。流風乘軒捲﹐明月綠河飛。」「澗鳥鳴兮夜蟬淸﹐橘露靡兮蕙煙輕﹐淩別浦兮值泉躍﹐經喬林兮遇犭爰驚。」開齊梁小賦之先。希逸又有《懷園引》云「鴻飛從萬里﹐飛飛河岱起。辛勤越霜露﹐聯翩訴江汜。去舊國﹐違舊鄕﹐舊海舊山悠且長。回首瞻東路﹐延翮向秋方。登楚都﹐入楚關﹐楚地蕭瑟楚山寒。歲去冰未已﹐春來雁不還。」開唐宋新詞之先。特較之「隔千里兮共明月」﹐皆不及耳。宜乎《昭明文選》獨收《月賦》。

詩之爲教﹐實天地之中聲﹐人生之元音。著於書者﹐《三百篇》最早最富﹐亦最正。三復之﹐則知漢魏六朝皆屬嫡派﹐而唐宋後乃漸與《三百篇》遠。「水流心不競﹐云在意俱遲」﹐謂之言進。「尙憐終南山﹐同首淸渭濱」﹐謂之戀闕。夫忠君明道之作﹐固詩教之大義﹐然豈有每飯不忘﹐字字道學之理耶﹖夫每飯不忘﹐字字道學﹐君子人也﹐然豈有悉寄於詩之理耶﹖

袁陽源大節凜然﹐詩亦卓卓。《南史》本傳載四句云「種蘭忌當門﹐懷璧莫向楚。楚少別玉人﹐蘭非植門所。」言君子不輕投人﹐𨿽不及《文選》所載諸篇﹐不失蘊藉。

余弟謙六﹐幼好學。余嘗與遊龍泉書院﹐弟口占一詩。弟時僅八九齡﹐余爲之點竄數字﹐今猶記之。詩云「北郭耕夫耨早秧﹐兩肩挑滿野雲黃。歡聲盡說年成好﹐瓢飲龍泉自在涼。」

《列朝詩集》有髙麗許筠詩云「國有中外殊﹐人無夷夏別。落地皆弟兄﹐何必分楚越。」語殊爽俊。以髙麗字書之﹐牧齋注以華文。筠本髙麗狀元﹐嘗著《朝鮮詩選》。

許星樊﹐筠妹也﹐髙麗詩媛。金陵朱狀元奉使東國﹐得其集以歸﹐遂盛傳於中夏。柳如是摘其套襲古人之作﹐幾於體無完膚。朱竹垞則以其集類嘉靖才子之作﹐疑爲僞托。今錄其《古別離》一篇云「轔轔雙車輪﹐一日千萬轉。同心不同車﹐別離時屢變。車輪尙有迹﹐相思獨不見。」雅詞逸興﹐固耐人思。

王樹堂都戎天祿﹐以書生從軍越南﹐有《出塞吟》一卷﹐頗仿秋槎﹑北江之作。句云「古來徵戰是男兒。」猶沿唐人。又云「半林秋色染徵袍。」自出機軸﹐較爲雋永。

孟子曰「君子深造之以道﹐欲其自得之也。」詩到自得﹐乃是眞詩。

吾論作詩﹐毋問髙下淺深﹐總須古人未道過。山川不攺﹐光景常新﹐領會得來﹐何用沿襲。右丞詩「坐久落花多」﹐妙境也。荊公襲之曰「細數落花因坐久。」尙佳。香山云「東澗水流西澗水﹐南山雲起北山云。」已爲雅人所弗尙。荊公襲之曰「北澗欲通南澗水﹐南山正繞北山云。」尢墮惡道。空同﹑於鱗不免此習。「云來蘇武廟﹐月落李陵臺」﹐此荔扉稱滇人之作也。乃荔扉自作又云「尙有雲橫蘇武廟﹐更無人說李陵臺。」尺有所短﹐古人亦復爾爾。

文貞道爲滇中宋學之純﹐陸桴亭﹑陳確庵互相師友。其文采則吳梅村﹑歸元恭均稱之﹐蓋完人也。梅村贈之詩云「講席漂流笠澤云﹐鄕心斷絕昆明水。」余觀貞道遺像﹐乃六十一歲作﹐自題像贊﹐有「天地傾翻﹐日月薄蝕。苜蓿小臣﹐救正力竭」之句。別號曰日月外史﹐示不忘明也。辛亥秋﹐竹軒外舅殉節嶺南﹐廖叔度詩云「明淸兩代崇儒報﹐猶見滇南二廣文。」可謂信史。

香山《廬山》詩﹕「若以七十期﹐猶得三十年。」此預算將來遊覽之日也。《杭州詩》「在郡六百日﹐入山十二回。」此結算從前遊覽之日也。東坡詩「在郡依前六百日﹐山中不記幾回來」卽本香山。余在杭州三年﹐除奏歸省親外﹐在杭約六百日﹐而泛湖入山不止十二回。山水之福﹐勝於古人。故常引東坡「出處依稀似樂天」句以自況﹐第又愧詩才遠遜耳。

興化王景州﹝仲儒﹞著《西齋詩集》﹐計千餘首。毛遂安﹝際可﹞序之﹐稱其雄渾蒼深﹐不名一體。余觀其《平山堂》七絕﹕「平沙漠漠捲秋風﹐楚客登臨感慨同。莫向雷塘傷往事﹐殘陽多處是隋宮。」《送十力大師歸江西》七律﹕「曳杖飄然不可畱﹐髙槐叢竹照離愁。輕裝總濕貧交淚﹐長路空分故國秋。五老淸猿迎遠客﹐九江涼雨入孤舟。茫茫天地何年會﹐我未成名君白頭。」《元日》五律﹕「屢擬投人去﹐徘徊興又闌。宮曹文具盛﹐世路直躬難。任性原非傲﹐長貧且自安。春風不相棄﹐早巳汜崇蘭。」《除夕》七律﹕「惟餘弱女共因依﹐弟侄諸兒海縣違。身在二千餘里外﹐心傷四十九年非。便逢春色惟增老﹐永負親恩不用歸。獨向燈前翻玉曆﹐酒痕淚點亂沾衣。」《沈節婦》古詩﹕「貞操成晚節﹐義心基夙齡。禮宗東陽秀﹐風淸謝家庭。荒荒曦月行裨海﹐寡鶴一響千秋在。卻憶當年抱璞人﹐鬢毛未受吳霜攺。」遂安爲浙東文雄﹐裔孫壽潛曾以其集見貺。千秋自命之才﹐必不輕於許人也。

曩在都讀鄭伯庚﹝知同﹞刻《巢經巢詩鈔》﹐評其五古爲一代上上乘。近見《巢經巢遺稿》﹐則唐鄂生﹝炯﹞刻於滇者。四卷之中﹐仍以五古爲善。《糠頭火》五律云「燒殘生米樹﹐熟到﹤算攴﹥糠皮。亦復令人暖﹐寧徒解我饑。乍然光不起﹐忽暗口頻吹。局守仍誇富﹐無舂詎得玆。」此類詠物﹐本出少陵﹐但拙滯己甚﹐不可以子尹經師而效之。

光緒季年﹐滇中傳一事云﹕江西範耦舫義女甚慧。某廉訪索爲室﹐不允﹐遂劾範去官。範以詩畫名﹐且有戇名﹐畱滇爲教習。某廉訪過之﹐範曰「汝未死耶﹖」其憤懣可知已。余未知範而與廉訪善﹐廉訪文行俱修﹐或傳聞之誤耳。吳中童仲孽大令﹐市得翥山女子《若梅詩》一卷﹐不著姓名﹐情緒幽怨。《旅況》云「山之幽僻水之涯﹐瘴雨蠻煙撲面沙。爲是無依拌作客﹐轉因多難怕思家。書成那有郵能奇﹐酒好曾無店可賒。欲遣離懷何處是﹐西風開瘦女兒花。」《滇南客館》云「落葉颼颼不忍聽﹐欄桿拍徧倚窗欞。酒醒家遠難成夢﹐風急天髙欲墮星。賴有淸言消瘴癘﹐苦無佳句慰飄零。蘭成病起眞蕭瑟﹐愁對寒燈照眼靑。」又《書感》句云「有志生當爲國士﹐不才天遣作詞人。譙國髙涼秦石主﹐未應輕視女兒身。」頗覺伉爽﹐《燃脂集》外不多見也。余閱之﹐再知女子卽範令義女。卷首有心香主人題詞四首﹐所謂「幕巢何處黃金屋﹐獨坐還思古押衙﹐」「蠅能點玉殊無賴﹐蝶解憐香亦有情﹐」語殊晦昧。或謂卽指廉訪事﹐尢覺乖謬。心香者範別號也﹐或又謂其有心疾云。

劉上廉孝廉﹐桂淸經正精舍舊同學也。示詩二冊﹐錄其《感事》五律﹕「八國聯軍起﹐倉皇翠輦過。遼陽嘆神鶴﹐都市臥銅駝。報國壯心死﹐憂時老淚多。終宵長起舞﹐徒憾手無柯。」《渡洱海》七律﹕「傍晚人爭渡口船﹐攜筐荷擔肩摩肩。舟中風定孤帆直﹐海上波平一鏡圓。兩岸靑山銜落日﹐數家茅舍起蒼煙。我來堤畔重回首﹐十九峯頭月正懸。」又《瑞泉寺》句﹕「松間微月傍山出﹐樹杪飛泉咽石流。」《夏口》句﹕「玉笛吹殘鄂渚月﹐火輪衝破洞庭煙。」《海心亭》句﹕「柳營初洗馬﹐蓮沼半垂虹。」皆饒詩味。

唐李嶷《林園秋夜作》云「林臥避殘暑﹐白雲長在天。賞心旣如此﹐對酒非徒然。月色偏秋露﹐竹聲兼夜泉。涼風懷袖裏﹐玆意與誰傳。」餘十二歲時﹐塾師據蜀刻《古唐詩合解》本指爲古詩之法。又四年﹐余稍知詩﹐乃評曰﹐此拗體律詩也﹐蜀本誤﹐余從之亦誤﹐今四十年無以易之。嘗嘆吾滇山川阻深﹐漢唐迄光緒間﹐學問多自蜀來﹐而明後蜀刻最陋﹐害及滇學﹐卽此亦見一斑。

檢幼鈔詩冊﹐有數評可存者﹐存如下﹕王維《送別》詩﹕「君言不得意﹐歸臥南山陲﹐」評曰「孟浩然詩『南山歸敝廬』王詩疑送孟之作﹐故言南山。」李白《長相思》二首﹐評曰「二詩似初唐體。」李白《將進酒》﹐評曰「起四句天外飛來﹐餘多平鋪直敍﹐非太白傑作。」張若虛《香江花月夜》﹐評曰「他人以爲奇麗﹐實則麗而不奇。春四見﹐江十二見﹐花﹑夜各二見﹐月十五見﹐開後世惡體之先。張月槎集有七律﹐每句有花﹑月二字﹐濫觴遠矣。」溫庭筠「波上馬嘶看棹去﹐柳邊人歇待船歸」﹐評曰「上句不甚通﹐下句佳。」韓愈《八月十五夜贈張功曹》﹐評曰「兀排宕﹐唐詩多才﹐罕有此力。」

丁巳冬築室九龍池北﹐有三弓地﹐名曰圃﹐適成爲吾之圃也。段生守愚題詩云「九龍池畔雅人居﹐車馬無喧俗慮除。此地依山復傍水﹐其園種樹亦蒔蔬。蓮塘柳岸阮公路﹐松影菊花陶今廬。臥雪堂前春晝永﹐閉門獨自樂琴書。」老境閒寂﹐得同志唱酬詩句﹐天下之樂﹐無逾於此。

《九峯艸堂詩集》二十八卷﹐綦江羅星著。存詩𨿽多﹐近於試帖﹐句如﹕「霧重燈無焰﹐風狂樹有聲。」「屋角鳥鳴琴﹐庭前蛙奏鼓。」思巧而詞雕﹐在道咸間未易得名矣。《松雪庵》句云「僧仍塵俗無髙致﹐客亦蕭疏可恣慵。」嘗聞之榮華卿師相云「京師廟無一不佳﹐廟僧卻無一不俗。」閱詩感觸﹐不禁莞然。

歸安姚鏡塘﹝學爽﹞與陳碩甫﹑魏默深爲友﹐學邃思深﹐著《竹素齋集》﹐朴茂矜愼﹐不愧秋農家風。《秋柳》句云「遙憐江北江南岸﹐同此秋風秋雨時。」《歸雁》句云「天地回春色﹐關山帶夕暉。」《春柳》句云﹕」東風一夜雨﹐綠徧去年枝。」《雨窗》句云「濕云漏斜暉﹐風樹搖殘笛。」《晚涼》句云「病葉先秋落﹐孤雲帶雨飛。」《題荷淨納涼圖》句雲「水芝出淸波﹐澹然風露香。」均未經人道過。

「貧未賣書畱教子﹐饑寧食粥省求人。」元詩中格言也。「笙歌隊裏抽身出﹐雲水光中洗眼來。」宋詩中格言也。格言入詩﹐最易腐气﹐龔定庵集不免此失。襲文較詩奇﹐間作格言云「言難則聽者重﹐步難則與遊者重﹐愛憎難則受者重。」曾文正訓子以重。皆足令後學深省。

北平陶覲堯﹝譽相﹞《薌圃詩艸》頗有新意。《早起赴塾作》云「流霞照窗角﹐殘月掛天杪。行過丁香花﹐驚飛一樹鳥。」蓋十四歲之作﹐可謂年少春華矣。入仕以後﹐詩境反退。如「幽鳥爭花辦﹐新泥進筍尖。」「宦味冷於水﹐詩腸熱不灰。」「黃綬才辭仍作客﹐靑山何處不畱云。」𨿽極求工﹐終不如少作之自然。所謂「小時了了﹐大未必佳﹐」詩亦宜然。

馬龍爲滇中四大窮州之一﹐而文人則自昔有之﹐阮霞﹝嶼父﹞之其著也。友人宦此者﹐詠詩譏其荒陋﹐余嘗戒之。乾隆中劉撫軍秉恬由滇入京﹐復由京還任﹐著《述職吟》二卷。詩本庸庸﹐但《詠馬龍春艸園》詩﹐則亦不敢肆譏也。詩錄如下﹕「別墅鄰官舍﹐停驂是偶然。小橋流水曲﹐晴樹早花鮮。艸色環窗外﹐春光在目前。琴堂勞治理﹐恐負此林泉。」

詩詠尋常景物﹐須運以妙思深筆。毖人句「蘭气薰山酌﹐松聲韻野弦」﹐「紺園澄夕霽﹐碧殿下秋陰」﹔宋人句「山林猶古色﹐天地自窮年」﹐「松气浮淸曉﹐經聲出白雲」﹐「靑燈少年夢﹐白髮異鄕人」﹐「春水渡旁渡﹐夕陽山外山」﹐「棠醉風扶起﹐柳眠鶯喚醒」﹐「天地綠陰雨﹐江湖白髮人」﹐「一枕江湖夢﹐五更風雨舟」。或闊大﹐或細切﹐均能翻新﹐不同凡響。

桐城爲近代文囿﹐詩筆亦盛。方姚無論已﹐王君燾著《晴翠山樓詩艸》﹐三次攺訂。《題畫》五古云「溪流兩山間﹐中有危橋渡。晴翠落前﹐涼飈動髙樹。曳杖者誰子﹐攜琴向何處。道有采芝人﹐相逢話情素。」《天門山》五古云「誰劈天門山﹐雄踞大江滸。峭壁割靑蒼﹐懸澑灑飛雨。地卑直控吳﹐天遠全吞楚。岷源千里來﹐風急驚濤怒。至此時一束﹐靈气忽奔吐。片帆掛日邊﹐佳語足千古。我來天宇晴﹐煙江數聲櫓。回望鬱蔥蔥﹐奇絕嘆無侶。何當藉媧皇﹐爲我鏈石補。」《登雨花臺》五律云「蒼茫秋萬里﹐孤客此登臺。鴻雁一聲急﹐髙天風雨來。峭寒難久立﹐歸思重相催。欲問談經處﹐寒花空復開。」《秋夜奇懷筆敬甫》五律云「美人隔秋水﹐悵望暮云端。鴻雁杳然去﹐瑤琴不忍彈。夢回燕市月﹐木落楚江寒。明月知余意﹐相依到夜闌。」如此淸才﹐詩稿未刻﹐乃抄副本存之圖書館中﹐冀將來籌刻也。

博羅何相文﹝南鈺﹞入詞林﹐《呈石君掌院》詩云「呵護長煩菩薩龍﹐見身來作大儒宗。千秋山斗歸韓愈﹐三老臺垣拜慮恭。桃李﹤冥見﹥﹛髟矛﹜爭灼灼﹐鸞皇勰燮盡雍雍。樹人樹木原同計﹐小雅材儲合抱松。」《題汪藝圃燕市鐵弓圖》云「自昔軒皇設弧象﹐弓者穹也《釋名》云。九和六鈞制不一﹐三材只取幹角筋。以玉以唇第其餘﹐以金飾者銑名紛。繁弱鉅黍與大屈﹐烏號神臂驚三軍。古來神物舉可考﹐鐵弓我未之前聞。藝圃汪君乃奇士﹐本不好武而能文。自言燕市得此寶﹐憐職過於圭祕﹤矛堇﹥。拂拭綠沈出土暈﹐剜剔碧蘚摩苔紋。風勁欲鳴試一拽﹐光電閃閃騰秋雯。人賀汪君得至寶﹐我謂寶气徒。方今天子告武定﹐早聾秦塞埽楚氛。冠之夫皆脫劍﹐靈臺偃伯書元勛。此弓只合秦虎橐帳﹐宮人得戟刈葵蕓。有用仍若置無用﹐珍惜之意徒勤勤。我未見弓但見畫﹐展冊終覺疑信分。佩弦佩韋各有取﹐或以此意貽汪君。」經學派之詩足與覃溪﹑蕓臺相伯仲。

寧州李黎山﹐妙年嗜學﹐走筆驅京市﹐與屠狗雕虫輩來往﹐詩境日進。近刻其詩百數首﹐郵寄吾齋﹐佳章絡繹﹐不可沒也。《憶弟》五絕云「相期各努力﹐歲月向人催。莫上西樓望﹐蟾圓又一回。」句如﹕「半山楓葉赤﹐三徑菊花黃。」「幾處炊煙衰柳路﹐一行秋雁故人書。」語言佳妙。滇中文人自古有楊文襄﹑傅忠壯﹑何子縵﹑池龠庭﹐均以早慧傳﹐而刻集則在壯耄後。黎山廿齡刻集﹐疵累特多﹐殊非古道。但樂山先生有言﹐滇人之病﹐正坐謙不自刻﹐故書罕傳。黎山勉力希古﹐早刻何妨。

李蒓客﹐越中名宿﹐考據殊精﹐詞章尢麗。《謝友畫柯巖消夏圓》二絕云「綠陰淸畫罨柯巖﹐四壁泉聲入夏寒。十載長風林下客﹐池塘今日夢中看。」「畫裏居然起艸堂﹐瓜疇墨法孕香光。他年銅帽淸溪側﹐長秋陰奇侍郎。」巖韻不通於寒﹑看﹐未審越縵所本。其他佳句如﹕「懷中涕淚三年別﹐亂後桑麻一頃田。」「淡墨羅巾蹬畔字﹐小風鈴佩夢中人。」洵屬才人之筆。

琢仙詩才﹐簇簇生新﹐山斷雲連。未審與阿兄紫琳何如﹖紫琳《香雪館集》已付剞劂﹐琢仙詩乃不自收拾﹐隨作隨棄。余記其《消夏》二絕云「松梢古寺鎖蒼煙﹐兩後疏鐘答澗泉。覓得雲山深隱處﹐尋常雞犬亦疑仙。」「短笛橫吹村牧倦﹐歸舟唱晚老漁孤。詩成獨立斜陽外﹐竹樹蕭森山有無﹐」又記其《西山》句云「波外夕陽雙塔白﹐林間微雨萬松靑。」常向琢仙述之﹐琢仙謂余善記。余笑云「劣詩難記﹐若佳句則一覽不忘也。」琢仙近研佛經﹐尢心佩之。

吾屏文化﹐以詩爲最﹐曾論及之。而後起未多﹐端資提倡。蘇生景傑從余避﹐余導以聲律﹐輒有領悟。《夜吟》七絕云「靜夜天髙燈影淡﹐疏窗人坐月光寒。尋詩枕上不成夢﹐風轉花陰上碧欄。」詞斷意連﹐言外寄思。吾見其進﹐未見其止。

儲太祝詩﹕「四澤葭葦深﹐中洲煙火絕。蒼蒼水霧起﹐落落疏星沒。所遇盡漁商﹐與言多楚越。其如念極浦﹐又以思明哲。常若千里餘﹐況之異鄕別。」極沈鬱之致。

吾屏王漁珊先生﹐名綺珍。咸豐己未進土﹐官吏部文選司主事﹐不三年卒於京﹐著有《水竹居詩文稿》一卷﹐余得之。先生孫承旃淸矯拔俗﹐亟錄副本傳之﹐而擇其尢者入《滇詩文叢錄》。《湘中口號》云「對門村落敞斜暉﹐別浦沙邊艸四圍。一笛春波湘水曲﹐菜花黃處牧人歸。」《晉詞早春》云「勝地登臨又及春﹐詩盟茶夢悟緣因。繞堤新艸年年綠﹐虛擲流光是遠人。」《明湖》云「晏公臺上最招涼﹐坐對南山暮靄長。一派會波流下水﹐逢人間說稻花香。」《莫愁湖》云「開基王業數中山﹐遺像森嚴疊閣間。惟有湖名今不攺﹐將軍羞對美人顏。」《異龍湖竹枝詞》云「扶輿佳勝毓人文﹐句町由來有瑞氛。記得南徵諸葛語﹐當年曾見石屏云。」「銀花滿樹火光騰﹐直射鱉山第一層。樓上誰家好兒女﹐避人偸看上元燈。」「山光水色向入靑﹐派衍蒙泉毓地靈。書院至今堂廡在﹐裏門多士此橫經。」「生小鄕閭亦步趨﹐流風學到古人無。此邦文獻畱名久﹐衣缽於今賴宿儒。」《竹枝詞》本百首。余所見僅二十一首。律句如「長風萬里路﹐寸艸三春暉」﹐「好山曾識面﹐行客又經秋」﹐「桃花簾遠紅成淚﹐楊柳樓髙綠掩門」﹐皆有佳致。

少時聞鄕人述《異湖詩》三數首﹐而未見其全。近見呂逵先能全記憶﹐亟錄之﹐以免遺失。詩云「瑞城大小浴晴波﹐萬頃琉璃漾碧螺。拋擲湖山三十里﹐年年辛苦客中過。」「湖中大半是漁家﹐湖外靑山逐水斜。若到湖邊望湖外﹐一山灣處一村花。」「菇蒲深裏碧蓮叢﹐圍住樓臺綠水中。一棹紅衣歸渡晚﹐衣香風襯藕花風。」「瓜皮小艇釣湖濱﹐紅泛桃花綠泛春。一樣錢塘江上色﹐欲晴欲雨總宜人。」「陂塘小雨護輕雷﹐新漲紅添一道開。明日化龍橋上望﹐蓮花壓艇送香來。」「香稻花輕玉露周﹐月明漁話瀟船頭。小蠻打槳溟蒙裏﹐海菜腔尖醒睡鷗。」「白浪掀空隱佛樵﹐一星幽火望迢迢。東風夜半湖中起﹐吹送鐘聲到海潮。」「黛蹙一彎鏡裏看﹐誰教卓女畫來難。麻姑更拾晴波翠﹐綠沁摻摻五爪寒。」「一溪煙火一溪煙﹐老向湖東作散仙。剩有閒愁三萬斛﹐商量輸作買山錢。」「坐吹簫管擁翹鬟﹐好趁湖風放棹還。回首湖東雲樹影﹐夕陽山外萬重山。」余與逵先皆不知作者爲誰﹐胡銘勛云「此其先輩名瀛者之詩。」詩有駢序﹐亦頗雅飭。

癸卯宦京﹐己酉赴浙。七年之中﹐無一日不思老母﹐特道遠而費多﹐不易歸省耳。乃爲望云軒之額於京廬﹐又修浙之西園﹐題門額曰望雲門﹐題園石曰望云石。竊取狄梁公之義。庚戌歸省﹐志乃稍慰。寄之詩歌﹐不一而足。乙卯獲羅琴山《臒憚集》﹐讀之﹐有《題袁十三蘇亭望云圖小照》﹐詩云「白雲飛隴首﹐親捨渺何處。跛彼宦遊人﹐踟躕不能去。寧知倚閭望﹐云盡尙翹注。借問罔極心﹐誰能傳縑素。知君善體此﹐深意圖中寓。告歸常念別﹐燕喜敢忘懼。惟昔吾先子﹐有與全孺慕。陳情相合符﹐寫照示同趣。爲君賡岵屺﹐重我感風樹。瞻望云何從﹐天空碧雲暮。」自注云「先君自隴右歸養﹐曾寫此圖。」據此則以「望云」寄意者﹐先有羅氏元琦﹑袁氏文揆也。余何敢望古人哉﹗第自辛亥後﹐伏居田園﹐靜養甘旨﹐天倫之樂﹐勝古人矣。

龍標七絕﹐人所艷稱﹐而古詩尢勝。「八月寒荻花﹐秋江浪頭白。北風吹五兩。誰是潯陽客。」「出郭喜見山﹐東行亦末遠。夕陽帶歸鷺﹐靄靄秋稼晚。」「片帆在桂水﹐落日天涯時。飛鳥看共度﹐閒雲相與遲。」「晚云低眾色﹐濕云帶繁暑。落日乘醉歸﹐溪流復幾許。」「庭前有孤鶴﹐欲啄常翩翩。爲我銜素書﹐書彼顏與原。」「京門望西嶽﹐百里見郊樹。飛雨祠上來﹐靄然關中暮。驅車鄭城宿﹐秉燭論往素。山月出華陰﹐開此河渚霧。淸光比故人﹐豁達展心晤。」「虜騎獵長原﹐翩翩傍河去。邊聲搖白艸﹐海气生黃霧。」未審評者與嘉州﹑常侍﹐孰爲甲乙。

杜陵七絕云「堂西長筍別開門﹐塹北行椒卻背村。梅熟喜同朱老喫﹐松髙擬對阮生論。」又﹕「不是愛花卽肯死﹐只恐花盡老相催。繁枝容易紛紛落﹐嫩葉商量細細開。」譬之獅子搏兔﹐亦用全力﹐而爪牙則不靈矣。朱老﹐阮生﹐蓋同時人﹐一何粗野﹐容易﹑商量﹐亦非詩料。他詩曰「顚狂柳絮隨風舞﹐輕薄桃花逐水流。」「流連戲蝶時時舞﹐自在嬌鶯恰恰啼。」酷類此調﹐然均不如「穿花蛺蝶深深見﹐點水蜻蜒款款飛」之自然矣。「堂西長筍﹐」不失好句。要之﹐七絕非杜所長耳。「只恐」疑「只愁」之訁爲。

楊迥樓先生喜著書﹐余所見者爲《養正語寄》《蒼詩集》《文集》《賦集》《滇中瑣記》﹐均付梓人。近今來好學之鄕長﹐不可輕也。詩有句云「芭蕉葉大遮官闥﹐菜子花黃上廢臺。」頗自喜。可繼楊栗亭「涼月一天荒驛白﹐好花三徑故園黃。」栗亭句已采入《滇系》﹐前後二楊﹐實堪伯仲。

季弟鄰水縣公﹐以政事稱病﹐卒於任。不以詩見長﹐而詩自可誦。《倒撲金鐘有感》云「再拜先塋感慨多﹐生平事事恨如何。回思昔日教兒語﹐怕聽今朝飛鳥歌。」「二十年來如幻夢﹐八千里外望髙科。回頭不識斜陽近﹐一路淒淸暮靄過。」《雜詩》云「寶鴨猶畱篆﹐流鶯乍繞枝。窗虛花雨後﹐人坐柳煙時。」《春艸》句云「人迎陌上踏雙屐﹐春到窗前醉一觴。」《富良江》句云「茶山擅利天下珍﹐木棉土錫物產美。有地無策不可安﹐有策無人詎可恃。況乃遊勇憤且武﹐進退退進不畏死﹐但患邊將日日弱﹐不能防維愼終始。」𨿽一鱗一爪﹑可想見其立行治事之大略矣。宣統三年﹐海鹽任靜巖孝廉壽彭﹐編其集六卷﹕一公牘﹐二古文﹐三詩﹐四家信。五雜稿﹑日記﹑對聯﹐六榮哀錄﹐名曰《遺愛集》。序有云「先生治績﹐在人耳目﹐固彰彰若是。𨿽無撰著﹐已足信今而傳後。況斯集之裒然成帙﹐忠孝之懷﹐溢於言表﹐循良之政﹐洽於民心。吉光片羽﹐尢足寶貴於後世乎。」丙辰冬﹐陳小圃師輯滇詩文爲之傳云「嘉端字少凝﹐石屏人。光緒間滇建經正書院﹐與兄嘉谷﹝樹五﹞俱爲髙材生﹐肄業其中。榮昌忝主講席﹐知其孝友誠篤﹐心嘉之。及樹五入詞館﹐擢特科第一﹐出仕浙江。少凝亦出宰於蜀﹐當道屢試以事﹐稱其能﹐委署鄰水縣。少凝以爲民疲命自矢﹐時新政紛煩﹐窮日夜經營﹐百端具舉。甫一年﹐積勞以殞。鄰民徳之﹐爲袁公社以祀﹐可謂良吏矣。《遺愛集》六卷﹐今擇其文十餘首﹐入《滇文叢錄》而略敍其梗如此。後之覽者﹐得以知其人焉。」嗚呼﹗經正髙材生﹐登仕版者固不乏人。而孫文達﹝采丞﹞在粵西辦賊有聲績﹐未幾嘔血死。少凝又在蜀爲民疲命以死。皆盛年夭閼﹐未竟其用﹐豈不痛哉﹗

鄰水卒日﹐同人多以詩挽。霸州髙朗仙主政云「浩劫懸眉睫﹐生才恨己遲。橫流誰與遏﹐君子竟先危。落日欒公社﹐秋風蜀相祠。古今同寂寞﹐徒系後人思。」旌徳汪新予主政云「海內推循吏﹐巍然遺愛祠。斯人不可作﹐萬姓正瘡痍。滇水還靈櫬﹐巴山載口碑。九原難瞑目。老母又孤兒。」詩以眞情見長﹐常推此類。

家廣文兄性情髙潔﹐學問純熟。任巧家訓導﹐五日卽歸﹐以足疾卒。挽者云「得袁劭公心傳﹐大局艱危﹐每念國家輒流涕﹔有陶淵明腳疾﹐一官歸隱﹐常畱天地是中聲。」詩存七首﹐厚安選四首﹐而《戊戌送母》二首未選。余尢愛此二首﹐謹錄之﹕「一年十二月﹐月月母愛惜。一日十二時﹐時時母扶持。」「花花艷朱藤﹐葉葉茂紫荊。全賴母灌漑﹐全賴母經營。」可謂得性情之眞﹐與樂府神肖也。兄從許心葵先生遊﹐先生有詩云「參天老樹綠圍屋﹐野渡一燈紅過溪。篷背西風吹酒醒﹐半山敍月竹雞啼。」師以文勝﹐弟以質勝﹐可謂雙美。

《楚騷》云「紛吾旣有此內美兮﹐又重之以修能。」「紛」發語辭。邱希範《思賢賦》﹕「紛吾旣有此固陋﹐荷君子之渥惠。﹝《藝文類聚》二十一。﹞」孟襄陽《登鹿門山懷古》云「紛吾感耆舊﹐結覽事攀踐。」儲太祝《貽余處士》詩云「北望是他鄕﹐紛吾卽遊土。」《滄海遺珠》朱經有「紛吾欲下巫陽招」之句﹐皆本於《騷》。﹝《離騷》喜用紛﹐「紛總總其離合」﹐「紛獨有此垮節」﹐皆是。﹞

施武明﹐無錫人﹐有七絕云「豬街才罷又龍街﹐蠻女牽羊入市來。背上擔兒嘗慣負﹐胭脂落盡小桃開。」道滇中墟市之景﹐極肖。

小帆柬云「半年不見﹐積想爲勞﹐知案頭又盈稿三尺矣。玆有小詩數首﹐爲軍次之作﹐錄塵匠門﹐或足備詩話之選。」《寄懷內子》云「病久春侵骨﹐愁多夜摘髭。從軍思馬革﹐知己怨蛾眉。慷慨登城日﹐縱橫艸檄時。丈夫身許國﹐莫漫數歸期。」《軍中寄內》云「兵衛森嚴幕府深﹐臥聽笳鼓夜沈沈。城南戰後容顏老﹐博得金章佩左襟。」「閨中帳下各春宵﹐懶調靑螺眉檬描。珍重片言憑驛使﹐凱旋攜手過花朝。」嗟乎﹗此丙辰春日所寄也。不及一年﹐小帆逝於河口。余挽以聯云「江浪泣英雄﹐旣痛逝者﹐行自念也﹔詩卷畱天地﹐𨿽不能至﹐心向往之。」蓋小帆多佳作﹐實勝同儕。三詩𨿽非經意﹐而宿艸傷懷﹐忍不代之流傳耶﹗頻展遺箋﹐無一泛泛語﹐尢令人增知己之痛也。小帆嘗語余曰「君其蠶乎﹖日日吐未盡之絲。」應之曰「吾乃病蠶﹐日日吐尙日日眠也。」孰知小帆竟逝耶﹗間艸詩話﹐何足道者。小帆曾覽之賞之﹐屢寄詩道及﹐良用漸已。

荊公《唐百家詩選》﹐宋牧仲影刊最精。荊公序云「余與宋次道同爲三司判官﹐時次道出其家藏唐詩百餘編。諉余擇其精者﹐廢日力於此﹐良可悔也。𨿽然欲知唐詩者觀此足矣。」余觀選中佳詩﹐誠爲美富。較之《河嶽英靈》《才調集》《中興間气集》﹐殆遠勝之。惟初唐不選四傑﹐猶可言矣﹐曲江﹑伯玉一字不登﹐何耶﹖盛唐不取少陵﹐或以公不喜絲爲詞。夫人生嗜好﹐洵不必同。不喜少陵﹐何足爲公病。顧太白﹑輞川豈在襄陽﹑太祝下﹐文房之逸調﹐昌黎之奇筆﹐飛卿之麗詞﹐香山之眞語﹐義山﹑牧之深情雅致﹐悉遭擯斥﹐得毋過耶﹖或曰「次道家藏僅百餘編﹐公所選百有三家﹐於李杜諸家並非擯斥﹐乃次道家未藏耳。」然荊公生平自尊﹐不輕於隨聲附和者﹐或有意擯斥名家之書﹑以白標具眼﹐未可知也。

丕佑自京來書﹐畢業大學。余口占一律云「涼秋云斂夕陽紅﹐忽報馳聲藝苑中。弱歲綴文慚學士﹐阿孫解笑問而翁。劇愁萬馬西風勁﹐卻喜雙魚北道通。丹桂花開家釀熟﹐灌花待汝課奚童。」時北方兵亂﹐𨿽畢業未卽歸也。

鍾仲偉詩品﹐王州稱其語妙﹐余推爲百代偉作。首論古詩﹐乃指《漢書》所載而流傳至梁者﹐非《文選》《十九首》也。故除陸擬十四首之外﹐尙有四十五首。次論李陵詩﹐不以爲後人僞作﹐與昭明同識。所云「其人旣往﹐其人克定。今所腐言﹐不錄存者」﹐開後世不錄生存之先例。﹝裴子野《選舉論》﹕「蔡邕等之俳優﹐揚維毀爲童子。聖人不作﹐《雅鄭》誰分。其五言爲詩家﹐則蘇李自出。」見《通典》十六。《文苑英華》作《雕虫論》。裴與鍾同時而行葷較先﹐亦不以蘇李詩爲僞也。﹞

王維《送晁監歸日本》詩﹕「向國惟看日﹐歸帆但信風。鱉身映天黑﹐魚眼射波紅。」李洞《送人歸日本》詩﹕「島嶼分諸國﹐星河共一天。」確切不易。晁監在唐都日久﹐《全唐詩》載其詩亦有盛唐風味。今人談中日國勢者﹐不復言此矣。﹝《南部新書》﹕大中年日本國王予求唐圍棋﹐上敕待詔顧師言敵薯﹐出楸玉局冷暖棋﹐是日本圍棋之所由本也。﹞

《五芝堂詩艸》﹐昆明李作舟著。李舉乾隆庚子﹐有善行。相傳其爲吳井土地神。此亦《隋書》韓擒爲城隍之說﹐不深辧也。詩頗淸峭﹐如「蠻煙新棧火﹑邊戍舊蘆笙」﹐甚佳。

李后主造墨﹐以奚廷爲墨務官﹐賜姓李。所造墨皆有廷名﹐並有「監官臣夷中臣子」和「臣卞」等字﹐故古今諭墨以李廷爲上﹐子承宴次之。宋劉子翠詩所謂「枯皮剝裂弄幾元刂﹐斷精堅磨不殺」﹐晁衝之詩所謂「我聞江南墨官有諸奚﹐老超尙不如庭。後來承宴復秀出﹐喧然父子名相齊」是也。楊誠齋詩云「墨家者流老蒲仙。」又云「後來夔州有梁杲﹐邇來黟川有吳老。」知李后推此數人。明則方子魯爲著﹐竹垞稱其堅能削木。余家藏方氏一斛堅﹐固可稱細與潤﹐尢可喜。愧無詩以章之。

●卷四

詩有出韻者﹐紀曉嵐謂之姦韻﹐或謂之犯韻。顧古人有故爲落韻者﹐《鑑誡錄》載李如實落韻詩云「路旁傷羸牛﹐羸牛身已老。兩眼不能開﹐四蹄行欲倒。牛曾少壯時﹐歲歲耕田早。耕郁春秋田﹐駕車長安道。今日領頭穿﹐無人飼水艸。喘也不能喘﹐問也沒人間。」又曰「炎蒸不可度﹐執爾生涼風。在物成非器﹐於人還有功。殷勤九夏內﹐寂寞三秋中。想事應有語﹐棄我如秋扇。」兩詩末韻皆戲筆﹐不意五代時人有此風气。

元代帝王少能詩﹐惟傳文宗律句云「兩三點雨不成水﹐六七个星猶在天。」考五代時盧延讓句云「兩三條電欲爲雨﹐七八个星猶在天。」當時號虞詩爲容易格﹐意元帝亦惟習此容易者。

唐人一字至七字詩﹐作者甚粟。今姑錄元微之一首﹐將以爲戒﹐非取之也。「茶。香葉﹐嫩芽。慕詩客﹐愛僧家。碾雕白玉﹐羅織紅砂。銚煎黃蕊色﹐宛轉麯塵花。夜後邀陪明月﹐晨前命對朝霞。洗盡古今人不倦﹐將知醉後豈堪誇。」又有一言至十五言詩﹐惟見杜光庭《道徳》《古今》二首﹐尢爲俗謬。今亦錄一﹐以資笑噱。「道﹐徳。淸虛﹐玄默。牛帝先﹐爲聖則。聽之不聞﹐搏之不得。至徳本無爲﹐人中多自惑。在洗心而息慮﹐亦知白而守黑。百姓日用而不知﹐上七勤行而必克。旣鼓鑄於乾坤品物﹐信充仞於乎東西南北。三星髙拱兮任以自然﹐五帝垂衣兮修之不忒。以心體之者爲四海之主﹐以身彎之者爲萬夫之特。有皓齒靑娥者爲伐性之斧﹐蘊奇謀廣智者爲盜國之賊。曾未若軒後順風兮淸靜自化﹐曾未若臯陶邁種兮溫恭允塞。故可以越圓淸方濁兮不始不終﹐何止乎居九流五常兮理家理國。豈不聞乎天地於道徳也無以淸寧﹐豈不聞乎天地於道徳也有逾繩墨。語不云乎仲尼有言『朝聞道夕死可矣』﹐所以垂萬古歷百王不敢離之於頃刻。」

「君家何處住﹖妾住在橫塘。停船暫借問﹐或恐是同鄕。」「家臨九江水﹐來去九江側。同是長幹人﹐生小不相識。」二詩作一問一答之勢﹐久推佳勝。余見荊公《唐百家詩選》﹐崔顥作《江南曲》二首﹐則另取後一首云「下渚多風浪﹐連舟欲漸稀。那能不相待﹐獨自逆潮歸。」更覺超妙。蓋崔詩本三首﹐取者各不同耳。

《齊東野語》﹕《文選》不收《蘭亭序》﹐亦前輩選詩不入李杜之意﹐識者試評之。按公謹所謂前輩﹐當指荊公。﹝公謹家藏四萬餘卷﹐可謂富矣。﹞

《蹇齋瑣綴錄》載明仁宗《和曾子棨象奕詩》云「二國爭彊各用兵﹐擺成隊伍定輸贏。馬行曲路當先進﹐將守深宮戒遠徵。乘險出車收敗卒﹐隔河飛炮下重城。等閒識得軍情事﹐一著功成見太平。」象棋之法﹐可謂顯明。考梁武帝《棋賦》似開象棋之允﹐若《藝文類聚》七十四﹐北周王褒《象戲經序》所言天文﹑地理﹑陰陽﹑時序之類﹐則非棋矣。《瑣綴錄》爲尹直撰﹐詆白沙康齋疑其過實﹐《明史》卽持此諭。

《齊東野語》載一詩﹕「花竹幽窗午夢長﹐此中與世暫相忘。華山處士如相見﹐不覓仙方覓睡方。」蔡季通有睡訣云「睡側而屈﹐覺正而伸。早晚以時﹐先睡心﹐後睡眼。」按﹕睡之有方﹐誠所宜覓。然惟不覓者﹐方善睡耳。

﹝楚辭﹞用「些」﹐音蘇个反。沈括《夢溪筆談》云「卽梵語薩囀訶三字合言之也。」按﹕存中此說疑誤。「些」與只﹑止﹑兮﹑而﹐皆語尾也。周入安得有梵音﹖

和凝作艷詞一編﹐名《香奩集》﹐嫁名韓偓﹐沈存中痛詆其姦。余初疑致堯爲人﹐不似作香奩詩者﹐得存中說而恍然。

伯膏作《爨碑》七古﹐仿昌黎《石鼓》﹑升庵《禹碑》之長。「七尺二寸生鐵立﹐一千餘字光陸離。波磔點畫何峭奧﹐隸非漢體篆非斯」﹐此數語最有光焰。

邊華泉五絕﹕「庭下何所有﹖有萱復有芋。自間秋雨聲﹐不愛芭蕉樹。」王弇州云「芭蕉豈可言樹﹖不如攺『自憐秋雨聲﹐不愛芭蕉色』﹐或『自憐秋雨滴﹐不復種芭蕉』。」朱竹垞云「《維摩經》是『身如芭蕉樹』﹐芭蕉未嘗不可言樹矣。」余觀《藝文類聚》八十七引晉卞承之《甘蕉贊》云「扶疏似樹﹐質則非木。髙舒垂蔭﹐異秀延矚。厥實惟甘﹐味之無足。」夫曰似樹﹐曰非木﹐是蕉實非樹也﹐非樹安可言樹哉﹖竹垞之學過於弇州﹐論蕉似弇州爲勝﹐特亦不必攺華泉之詩耳。

臞仙藏滇先正書畫甚多﹐余曰「君可作《滇南書畫錄》﹐金碧山川﹐當爲生色。滇中不可少之書也。」臒仙藏擔當自書《山居》詩一幅云「夕陽倒掛晚風涼﹐一股松陰百丈長。只許山僧來作枕﹐不容天地使人忙。」又陳臥廬自題《畫梅》詩云「歲寒然後見生平﹐冒雪幹霜獨守貞。花比溫公簪者好﹐气同趙軌水之淸。錦春桃李承風茂﹐官樣文章照日明。玉質得於天本厚﹐殊他弱質飲香名。」臥廬名達﹐宜良人﹐一號雉山﹐工擘窠書。此詩乃贈寄庵者﹐其工遠遜於擔公也。臒仙屬余題爲五古詩﹐應之云「臒仙性愛梅﹐尢愛滇先儒。告我獲奇珍﹐梅畫出臥廬。我知臥廬好﹐擘窠工大書。今見臥廬畫﹐畫與書無殊。墨花黑一丈﹐花腴幹則枯。將毋龍泉梅﹐化身有龍雛。昔爲寄庵奇﹐今歸臒仙臒。靈物慣能飛﹐問君篋何如﹖」

晉寧李廣文承祜﹐詩功頗深﹐著《怡云詩鈔》三卷。五律較佳﹐槎丫粗獷﹐亦時有之。《盤龍寺》句云「福地千年畱寺在﹐昆池百里抱山來。」《母忌日》句云「仰天不攺靑﹐望云不攺白。𨿽然敝廬在﹐隔斷母顏色。」數語頗饒深致。

筱園在常徳《寄內》落句云「爲報香閨休憶我﹐新春八日到辰溪。」懷若曰「詩味永矣。」向湖《哭五塘》落句云「偏憐照顏月﹐畱影故檐端。」筱帆云「詩味雋矣。」

先君忌日三十年﹐不勝悲感。靜檢手澤﹐得家譜讀之﹐有族叔祖徳公丙戌上元畱別先君句云「十載一攜手﹐依依畱看燈。」友愛情深﹐謹錄於此。

稗官者流謂曹操兵敗赤壁﹐走華容道脫險而出﹐見《三國演義》。《演義》出元人﹐而《陳簡齋集》有詩云「泊舟華容縣﹐湖水終夜明。阿瞞狼狽地﹐山澤字崢嶸。」知宋人已先有傳聞﹐故元人襲之。

朱子學當由詞章始﹐迨注經籍﹐工考據﹐學乃大。專力道學﹐品髙名髙﹐詩爲餘事矣。顧其詩特佳﹐「擊壤派」何足道哉﹗嘗愛誦其句云「東南望故山﹐上有玄煙浮。平生芝侶﹐寂寞今焉儔。朝遊雲峯巓﹐夕宿寒巖幽。爲我泛瑤琴﹐泠然發淸謳。」

馬龍爲吾滇窮州﹐文藝頗錮。阮元聲父子後有杜詮﹐官仁懷縣﹐亦錚錚者。杜題路南楊光祿以成《忠節錄》句云「云頹雁叫曉山雨﹐日落鳥啼秋柳煙。」阮氏無此佳句。

《忠節錄》乃傅巖溪張月槎徵詩﹐以表揚光祿﹐其後人續徵以成書。如齊次風﹑汪師韓諸作﹐最爲髙爽。次則河陽張大令圮五律﹕「何處哭英雄﹖黔山慘淡中。二難全大節﹐五紙盡孤忠。猿嘯嬰城月﹐鴟號玉嶺風。至今靑史上﹐猶紀戰袍紅。」石屏周廣文鍈五律﹕「姦吏殊堪恨﹐偸生未卽生。何如忠耿耿﹐長此气盈盈。歸印原懷主﹐投書爲救兵。同胞皆碧血﹐一一共丹靑。」保山楊通政如松七律﹕「前代孤忠荷帝徽﹐身先擒逆肅戎威。守城績旣標銅柱﹐司馬情甘臥鐵衣。氛祲邊南云萬里﹐戈矛畢衛陣千圍。嬰鋒苦拒連枝殞﹐祠表吾宗气自巍。」光祿弟兄殉畢節事﹐詳《明史》本傳。人不藉詩傳﹐詩乃藉人傳也。

沈歸愚云﹐初唐應制多諛美之詞﹐況當武后中宗朝﹐又天下穢濁時也。眾手雷同﹐初無頌不忘規之意。夫應制之體﹐本不足以見髙格﹐況以太平公主﹑上官昭容等主持其事﹐風雅掃地﹐不待言矣。盛唐以來﹐右丞﹑嘉州﹑少陵可謂奇傑﹐而《大明宮》諸詩﹐仍不脫應制習气。宋之歐﹑蘇亦大才也。歐之《三日赴宴》《內直對月》《明堂慶成》《羣玉堂賜宴》﹐蘇之《春帖郊祀》《慶成》等詩﹐殊不似他作自然。沿及明代﹐楊東裏等竟以臺閣體傳﹐又其次也。

先四兄資政公二十喪富夫人﹐夫人之叔莘畬名訓徳﹐書聯慰之云「豈有蛟龍愁水失﹐更爲鷹隼擊秋髙。」本義山句﹐倒後二字易「無」爲「爲」﹐心事宛然。

宜良孟氏《一門雙節圖》﹐嚴秋槎廣爲徵持。陳鳴玉詩云「夫死不能生。幸夫猶有子。有子可承宗﹐撫子不敢死。衣食費經營﹐女紅仗十指。劬勞十八年﹐成立母心喜。特爲聘淑媛﹐婚姻煩媒氏。一朝兒童殤﹐母心悲不已。凶耗到深閨﹐誓以《柏舟》矢。血淚洗鉛華﹐縞衣易羅綺。紡績願終身﹐爲姑奉甘旨。姑曰兒何辜﹐媳謂當如此。如豆一燈寒﹐機聲風雨裏。天欲彰其孝﹐姑病幾不起。市藥無餘貲﹐刲股或可恃。豈爲欲沽名﹐只自行其是。潛徳無不彰﹐哀感動鄰里。嘆此共姜賢﹐可再雙璧擬。嚴氏有髙汪﹝明大學士李東陽題其堂曰雙璧﹞。孟門傳許史。後先相映輝﹐貞節扶綱紀。」鳴玉爲宜良作者﹐其鄕後學許秋田孝廉鈔示余﹐余求其原集﹐刊入叢書﹐孝廉諾之﹐未幾而孝廉以病卒矣。孝廉文學優秀﹐思之愴然。

孫鐵州書兼眾家﹐畫工花鳥。或議其不工詞章﹐錄其七絕云「一夢荒唐結後緣﹐凡心盡處見詩仙。始知不是梅花影﹐釀出香雲補畫禪。」滇池西南涯有觀音山﹐山有寺﹐鐵洲題七律今猶存。信哉﹗詩遜畫﹐畫遜書。

樂山著《岡村詩集》﹐意境幽深﹐詩格特峻。《詠菊》云「一枝瀟灑故園中﹐酒友詩朋自不同。直待眾芳搖落後﹐猶堪獨立戰西風。」詩品見﹐人品亦見。

李太史坤﹐詩筆蘊藉﹐味美於回﹐顧亦有以質朴勝者。如《鄕淚》四首﹐情眞語摯﹐遠之軼少陵《羌村》﹐近之比南園《長風》﹐不必謂今不古若也。官京日同謁趙忠湣祠﹐相邀聯詠﹐太史首唱云「生不得附東林黨﹐死不得贈南都謚。」一時作者咸爲閣筆。繼又云「催科政拙撫字勞﹐內遷陽城爲諫議。」又云「眞龍已系白練翔﹐驄馬還教黃巾避。」用事入化﹐已見雅贍。又云「遺骸藏此近百年﹐腹痛罕來黃雞祭。松楸枯盡萬萊滿﹐破屋數間枕蕭寺。都中昔緒枌楡社﹐廡下尙畱《瑯琊記》。款署九降大司徒﹐其年攺稱曰順治。表忠肯作趙抃言﹐封墓早拜章皇賜。亦知桑梓極關情﹐多恐燻蕕不同器。」如幹將光芒﹐上騰牛斗。𨿽不滿於王瑞簡。而出以曲筆﹐余以爲忠湣祠中自來無此作矣。因不肯再作﹐僅題一祠聯云「生气凜然﹐向階前古柏摩挲﹐樹猶如此﹔吾道南矣﹐望罷中故山迢遞﹐瑰兮歸來。」﹝按《思亭詩鈔》刻此詩「拜章皇賜」作「商客例」﹐殆厚安於辛亥後自攺﹐「商客」與封墓不貫﹐不如仍舊﹐或僅攺下三字爲「周丰賜」較佳。﹞

竹軒先生《不冷堂詩》搜存於《滇南叢書》中﹐樾村﹑厚安諂公皆極重之。後復得數十篇﹐見《尙志雜誌》。近又見先生手迹有《題龜鴻堂詩鈔》四詩云「鳳凰池畔五侯家﹐靈鷲峯前萬里賒。不爲承顏雲彩下﹐何來吟興點蒼賒。」「寰區遊徧境西南﹐山水鍾靈次第參。閒話儼同詩警絕﹐欲呼龍女當經談。」「非徒佳致詠翩翩﹐蔽芾棠陰有象賢。福祿重申思沐氏﹐一家功徳尙畱滇。」「瓊艸寫就字婀娜﹐滄海珠光照洱河。傑構髙標雙塔峙﹐擬鐫文石老巖阿。」又《和松山》二詩云「文字知交締夙因﹐阮公靑跟感沈淪。恐妨蝴蝶飛階去﹐末秩曾教作上賓。」「《陽春白雪》郢人謳﹐冷雨靑燈破客愁。最見性情肝膽處﹐淸吟半是爲朋儕。」先生不以詩名﹐而詩格老成如是。恐其散佚﹐亟錄存之。

吳學使存義提倡風雅﹐有功吾滇。余見激江顧明經文彬《東林吟艸》一卷﹐山林之作﹐瑕瑜不掩。學使評點極公﹐且親魯其眉云「合觀諸作﹐才情奇越﹐筆致古拗。如珠佳句﹐美不勝收。然有疵瑕未盡處﹐再捆爲整鏈﹐定是滇南第一大家。」其愛才勸學之心﹐可以想見。今錄《東林》詩數首﹐以證學使之言。《自太華歸》云「石磴盤空下﹐輕舟載月眠。江帆風信好﹐南渡老龍泉。」《三淸閣》云「風犯危階浪後先﹐廊腰桴角聳雲天。黑山撩倒諸酋穴﹐逆水渾流大夏年。飛合鈴搖於澗兩﹐孤城塔隱萬家煙。披襟更憶迷途險﹐醒酒濡毫畫米顚。」《作文》云「不離古人規﹐不受古人羈。古人何所學﹐工意復工詞。今人非無美﹐古人非無疵。泥古不能古﹐終爲古人欺。」《與洪梅塢舟次髙峣》云「江翻雪浪石沈鯨﹐學士丰標隱約淸。短棹犯霜風一片﹐孤蓬受月夜三更。云纏沙雁洲無迹﹐恨奇秋虫樹有聲。漫話碧峣仙客像﹐當前卽我未分明。」

庚戌歲﹐虛齋師至滬﹐余迎遊西湖。千秋名勝﹐一葉小舟﹐師弟對語﹐未知較元禮﹑林宗何似。而鴻爪雪泥﹐如煙如夢﹐唱和之詩猶在﹐備錄之以志不忘。餘詩云「三潭明月三潭水﹐卍字闌干卍字亭。好是放船尋白傳﹐依然載酒問《元經》。荷開北渚千重艷﹐云斂南天一片靑。四十八年遊屐在﹐孤山鶴夢幾回醒。」師和詩云「故人相待西湖上﹐共訪孤山放鶴亭。昨日鯉書君又報﹐昔年鴻迹我重經。別來無恙渚蓮白﹐依舊有情堤柳靑。雲水鄕中幾鷗鷺﹐忽然髙唱夢都醒。」

七絕以太白﹑龍標爲極﹐已成千古定論。余謂「煙籠寒水」﹑「嵩云秦樹」﹐飄逸頓挫﹐別一勝境﹐樊川﹑義山當並列爲四家。空同﹑迪功﹑於鱗輩能爲王李﹐不能爲李杜。惟阮亭諸作尙庶幾焉。或有以造句勝者﹐如放翁「江畔聲聲猿鳥悲﹐隔江便是屈原祠。一千五百年間事﹐只有灘聲似舊時」。有以俚質勝者﹐如放翁「斜陽古柳趙家莊﹐負鼓盲翁正作場。身後是非誰管得﹖滿村聽說蔡中郎」。有以纖細勝者﹐如薩天錫「淸夜宮車出上央﹐紫衣小隊兩三行。石欄幹外銀燈過﹐照見芙蓉葉上霜。」有以气勢勝者﹐如郭定襄「甘州城西黑水流﹐甘州城北黃雲愁。玉關人老貂裘敝﹐苦憶平生馬少遊」。此唐四家具體而微。

少時讀明《雅頌正音》﹐喜丹陽顧利賓﹝觀﹞《過吳淞》律云「吳淞三萬六千頃﹐震澤與之俱渺茫。鴻雁一聲天接水﹐蒹葭八月露爲霜。輕風漫颭漁榔笛﹐落日偏驚估客航。我亦年來倦遊歷﹐解纓隨處濯滄浪。」評云「生動深細﹐少陵家法。」又讀《玉山雅集》﹐喜髙則誠﹝明﹞《宿詵說公房曉起》五古云「曉雨池上來﹐微風動寒綠。幽人睡初起﹐開窗見修竹。西山帶層雲﹐隱隱出林木。境寂塵自空﹐慮澹起常足。獨坐無與言﹐流泉下深谷。」評云「灑然而來﹐悠然而止。陶韋之遺。」讀《唐人萬首絕句》﹐喜劉長卿之「猿啼客散暮江頭﹐人自傷心水自流。同是逐臣君更遠﹐靑山萬里一孤舟」﹐鄭谷之「揚子江頭楊柳春﹐楊花愁煞渡江人。數聲風笛離亭晚﹐君向瀟湘我向秦。」評云「味此數詩﹐不敢專翊靑蓮﹑龍標也。」

吾滇文獻大家﹐當以荔扉先生爲冠。《通誌》稱先生著作等身﹐今惟傳《滇系》與《蔭樁詩話》。其詩文集亦無全本﹐僅憑《嗣音集》諸書搜補之。《志》又稱其篤桑梓﹐滇人過訪﹐饋贈必厚。而先生竟以耳聾罷官﹐老居皖中﹐賣文爲活。身死之日﹐賴張培南太守送歸其櫬。先生詩云「生有文章驚海宇﹐死無骨肉送泉臺。」又云「一死尙多難了事﹐百年猶是未歸人。」眞可傷也。﹝據《滇志》﹐或曰此他人挽荔扉者﹐待考。﹞我輩後學﹐何以報之。曾記修《淸史》﹐日與史館諸人商之﹐列先生於《文苑傳》。繆江陰雲﹕「宜入《循吏》。」余曰「滇人入《循吏》﹐有寄庵﹑月川諸先生﹐獨《文苑》無人﹐以先生當之﹐無愧色矣。」眾以爲然﹐因錄公詩而及之。

古人談詩﹐以溫飛卿「回日樓臺非甲帳﹐去時冠劍是丁年」﹐先言當時﹐逆挽前事﹐最爲變化。按﹕李義山「此日六軍同駐馬﹐當年七夕笑牽牛」﹐竇叔向「去日兒童皆長大﹐昔年親友半凋零」﹐皆此一類。然以較老杜之「露從今夜白﹐月是故鄕明」﹐相去萬里。

老杜《羌村》詩﹕「晚歲迫偸生﹐還家少歡趣。嬌兒不離膝﹐畏我卻復去。」錢南園《遠家》詩﹕「諸弟出營食﹐顧見蓬頭妻。弟婦拜且卻﹐小妹嬌還啼。」兩「卻」字眞情畢肖。

詩有以俚勝者﹐「初七及下九﹐嬉戲莫相忘」﹐想見姑嫂之樂。「糗糧常共飯﹐兒孫每更抱」﹐想見田家之樂。餘如「日入室中暗﹐荊薪代明燭」﹐「野老念牧童﹐倚杖候荊扉」﹐「看春又過淸明節﹐算老重經癸巳年」﹐「吏民莫作官長看﹐我是識字耕出夫」。淸白如話﹐必經百煉﹐始到此境。

昔人謂劉文房《過賈誼宅》詩﹕「秋艸獨尋人去後﹐寒林空見日斜時。」乍視之﹐寫景耳。以賈賦遷史考之﹐「人去」﹑「日斜」皆切賈生﹐用事何超妙乃爾。考文房又有《使次安陸寄友人》句云「孤城盡日空花落﹐三戶無人自鳥啼。」「空」﹑「自」二字與老杜《蜀相》詩同用《史記》「楚𨿽三戶﹐亡秦必楚」﹐眞滄浪所謂「水中著鹽﹐飲水方知鹽味」。宋人學唐律多宗少陵﹐明人學唐律又重東川﹑輞川﹐而皆不道及文房。豈誤於「五言長城」之評﹐遂忘其七言耶﹖

少亮同徵乃竺生介弟﹐優於政治。金陵一識﹐燕臺再會。相契非常人比。余《詠金陵》句云「六代魂歸湖上艸﹐三山翠落雨中秋。」又云「春水新添二月綠﹐好山猶剩六朝靑。」少亮亟稱之。少亮詩不多作﹐而爲之轍工。錄其《和仲先中丞韻》云「大廈原知獨力難﹐孤忠耿耿寸心丹。一篇陶令賦《歸去》﹐三策賈生謀《治安》。盡有煙霞供嘯傲﹐卻因樓宇憶淸寒。五湖未是忘機地﹐欲作吳山立馬看。」湘云翹首﹐故舊依依。遐景幽情﹐誰能遣此。

吾友鏡棠﹐在經正書院同硯。吟詠之暇﹐時復中酒﹐翠湖柳陰﹐一尊兀兀﹐同人羨之。其講西學﹐在風气初開時。𨿽不嗜詩律﹐而出口成章﹐芷江亦稱其捷。有《和人遊西山》詩云「書生也作鳳龍攀﹐詩和西南石室間。冒雨來尋修竹徑﹐攜云直上太華山。昌浦節內行將別﹐蒓菜鄕中夢已還。杯酒縱談經國事﹐籌邊時慮漢兵孱。」鏡棠著有《滇中軼聞》一書﹐備述稗聞瑣事﹐頗類《虞初》《齊諧》。時復聚飲﹐狂態猶昔﹐而鬢毛俱斑矣。

瞑雨將夕﹐一舸西泛﹐艸滿新漲﹐碧峣暮煙。偕友人入升庵祠﹐撫寒泉之碣﹐寂坐移時﹐心與境逸。祠左壁有康熙庚午碑﹐宛平王照撰﹐云升庵初戍雁門﹐後戍滇﹐卽虛齋師所謂「一竄雁門北﹐再竄彩雲南」也。石有許宏勛詩碑云「贏得千秋後﹐髙峣廟貌崇。」謝瓊詩云「萬里心懸滇海月﹐百年夢斷帝城鐘。」詩𨿽未雅﹐韻事足傳。

二十曰廿﹐三十曰卅﹐四十曰﹐見《說文》。而古人亦多用之。惟廿本音匿﹐入聲﹐而俗讀念﹐去聲﹐遂有誤念字者。商賈則可﹐紳先生難言之矣。考竹垞《詞綜》﹐宋政和士人詞有《贈妓崔念四》一闋﹐詞中隱含二十四之意﹐誤念爲廿﹐實始宋人。

朱文端公尊﹐一代名臣﹐世傳其停捐舉人一疏﹐言人所難言。詩不甚傳。余見其贈戴雲帆侍禦聯云「考禮曲臺無方政﹐官水部有詩名。」亦頗切合。蓋侍禦本官工部也。吾屏朱根石茂才鳴貞﹐性嗜講學﹐余少時最蒙其器賞。嘗告余蒙師某云「不意汝門下竟有此人。」又嘗跋余家藏帖﹐頗有逸致。詩亦不傳﹐惟記其賀余遊泮聯云「九重逵路觀聯步﹐千佛名經頂暮年。」足見傾倒之心。余何足傾倒哉﹖特以見前輩愛才之雅﹐並勿沒其人也。

鳴矣河屬安寧﹐陳虛齋師﹑王仲瑜丈居之﹐攺爲明夷河。余於乙卯春訪兩先生﹐得詩云「明夷河畔綠參差﹐半是桑枝半柘枝。牛背歸鴉春水外﹐犬聲如豹夕陽時。醉鄕王績逃眞隱﹐漢臘陳咸寄孝思。一片連然山上石﹐淮南應刻小山辭。」師贈餘六詩﹐其一雲「雨過雲未收﹐微月不能白。巷曲聞犬聲﹐款扉來嘉客。知是臥雪子﹐訪我入蕪室。艸艸具杯盤﹐竈煙繚檐隙。坐語忘夜深﹐但喜慰睽隔。兒曹彊解事﹐爲君拂牀席。卻恐不成眠﹐亂蛙號四壁。」其二云「王子東隱﹐蔣生三徑開。各藏一斗酒﹐畱待故人來。故人亦已來﹐歡言倒餅壘。醉餘索妙筆﹐鄰里驚髙才。墨如黑雨灑﹐紙如白雲堆。須臾數十幅﹐腕底奔蛟螭。歸座賈餘勇﹐拇戰交喧う。豈曰縱狂飲﹐嘉會無多時。」以少陵變化之筆﹐達彭澤恬適之趣。余不悉錄。蔣生指魯丞言﹐河畔設教﹐亦能詩。不及四年﹐萑符害起﹐師與丈仍徙入省。所謂「嘉會無多時」﹐竟成詩讖﹐令人惘惘。頃見《蘭社吟》一集﹐皆陳王兩家子女之作﹐鬥角鉤心﹐卓然風雅。師題七絕云「與君稿項臥河濱﹐別有風流邁等倫。撲筆仰天發狂笑﹐兩家兒女盡詩人。」丈和作云「至竟相從潁水濱﹐潔身不廢此彜倫。少陵癡女王婦﹐也付《周南》傳里人。」當滄海桑田之日﹐而寄意如此其雅。人以地傳﹐地亦以人傳矣。

段君念松﹐劍川後起之傑也。弱冠弄翰﹐卓犖觀書﹐著書尺許﹐頗與古會。有集選。《題倪蛻翁艸堂》詩云「脫冠謝朝列﹐歸鳥赴喬林。從容養餘日﹐春醞時獻斟。寒風振山岡﹐百籟坐自吟。流波激淸響﹐玄雲起重陰。而無車馬喧﹐時聞樵采音。問君何能爾﹖黃屋非堯心。」又有《寶珠山》句云「幽人一去不復還﹐碧水靑山誰是主。」深情雅韻﹐依仿古人﹐洵不易才。念松常從余學詩﹐余則何敢。撰句以贈云「敢言天下無難事﹐盡讀人間有字書。」蓋以亭林﹑竹垞期之。

何玉山太史朗﹐積學早卒。卒後十年﹐中州彭太史家屏來宦滇中。玉山之子謁彭﹐彭以長歌紀之云「昔隨麗仙簪彩筆﹐快寫大羅天上歌《霓裳》。是時建州何遜最早瑩﹐紅箋姓字流傳香。詩卷奔騰湧滇海﹐墨煙森沈落點蒼。同時萬揚皆傑士﹐﹝謂寅淸瑞城。﹞岸巾橫策气慨慷。又間無忌似其舅﹐月槎先生南中首。相如嫡派盛覽傳﹐許叔文章史遷偶。風吹燕京十日雪﹐馬蹄不肯尋故轍。兩戒河山黯去畱﹐萬里雲霞照離別。歸渡拂邛竹﹐我亦抽飄楚吳出。鴻飛不到西南處﹐靑楓作瘴春霜雨。圖畫定畱金碧山﹐釣竿長冷珊瑚樹。三十一年如手攉﹐宦羈新向鄭鄕托。故人零落半晨星﹐夜靜移舟悲大壑。褰帷令子來修謁﹐白眉羅列英姿發。瑤琪樹稱佳兒﹐孝友雍和意所折。轉憶探花聯轡時﹐短髮頻搔神更結。刺桐幕下一攜手﹐勸子屢盡杯中酒。世業家聲益衍擴﹐翡翠明珠會收取。何況祖舅魯靈光﹐晚年詞賦老更蒼。百臺虎觀多典故﹐抱經問字淸晝長。秋飈髙涼掃石徑﹐桂粟松子落庭牀。煥嶺﹤廠垂﹥﹤廠義﹥郁遠翠﹐龍湖滄波流寒气。南歸若見月槎翁﹐道我憑軒日相憶。」詩在臺閣體中未爲上乘﹐較月槎《過玉山墓》詩﹐霄壤分矣。

貴陽司炳﹝煜﹞﹐玆刻《寧拙堂詩》十卷。胡宗武太史謂「奇橫排募中具有沖淡气」﹐亦近人之嗜吟者。有句云「予本田里人﹐荷犁田裏間。播種初春日﹐耘苗長夏天。秋風動天末﹐黍稷秀陌阡。朱穎何離離﹐黃雲何鮮鮮。」詞直而意閒。「阡陌」二字倒用﹐𨿽未愜心﹐然遺山用「宇宙一仰俯」﹐曼碩用「鹿糜行處有」﹐古人且然﹐亦不必苛求今人矣。

元周伯琦《天馬行》云「川珍嶽貢皆貞符﹐神駒躍出西窪水。拂郎蕞爾不敢畱﹐使行四載數萬里。乘輿淸暑灤河宮﹐宰臣奏進閶闔裏。」又云「我朝幅員古無比﹐朔方鐵騎紛如豈。」又云「遠人慕化致壤奠﹐地角已如天尺只。神州苜蓿西風肥﹐收斂驕雄聽驅使。」詩仿《丹靑引》而筆致遜杜尙遠。考其詩序曰「至正二年歲壬午﹐七月十有八日﹐西域拂郎國遣使獻馬一匹﹐髙八尺三寸﹐修如其數而加半。色漆墨﹐後二蹄白﹐曲項昂首﹐神俊超逸﹐視他西域馬可稱者﹐皆在﹤骨禺﹥下。金轡重勒﹐馭者其國人﹐黃須碧眼﹐服二色窄衣﹐言語不可通﹐以意諭之﹐凡七度海始達中國。」按其詞意﹐拂郎卽《明史》佛郎機﹐今法國也。中國舊史﹐凡遠人之來者﹐皆以貢獻爲名﹐無足怪。

陳白沙《崖山》詩云「鐫功勒石張弘範﹐不是胡兒是漢兒。」言之絕痛。考弘範﹐定興人﹐字仲疇﹐武略固勝﹐卽文詞亦非庸庸。其《憶舊》《臨江仙》詞云「千古武陵溪上路﹐桃源流水潺潺。可憐仙侶剩濃歡。黃鵬驚夢破﹐靑鳥喚春還。回首舊遊渾不見﹐蒼煙一片荒山。玉人何處倚闌干﹖紫簫明月底﹐翠袖暮云寒。」深得宋賢骨格﹐胡爲乎人與宋賢相反耶﹖

嘉應廖叔度﹝道傳﹞﹐京師同學舊友也。遊滇大觀樓有詩云「雲山如畫合催詩﹐萬里人來把盞時。東亞此間添裏海﹐南溟以外有天池。乾坤軒豁開襟抱﹐洲島蒼茫點局棋。憑弔楚威兼漢武﹐神州辟土好男兒。」又《遊蓮花池》七絕四首之一云「小艇睛漪漾碧天﹐淩波不見水中仙。西施果在西湖否﹖合補湖心映日蓮。」自注﹕「池中無蓮﹐相傳陳沅沈此﹐故戲及之。」又《遊西山》七絕四十首之二云「潑刺銀鱗出网初﹐停橈喚酒擷湖蔬。不妨長作滇南客﹐飽啖滇池金綫魚。」「三多四徳澤流長﹐親教佳兒冠玉堂。二十七言山並壽﹐夫人八座女汾陽。」自注﹕「同學袁樹圃提學曾奉其太夫人遊山﹐篆刻二十七字於石﹐有『與山水壽』之語。適讀太夫人行狀﹐福徳並茂﹐人稱爲女汾陽﹐洵可紀也。」按叔度原稿一二句作「六珈四徳永垂芳﹐五世三多集一堂」﹐稱揚無徳﹐寸心感佩。擬諸宋芷灣以嘉應人而喜爲滇山寫照﹐有過之無不及也。

子山賦「秦中水黑」﹐少陵詩「紫崖奔處黑」﹑「片雲頭上黑」﹐用「黑」字皆不著力。子瞻詩「是時江月初生魄﹐二更月落天深黑」。雪樵兄曰「善押黑宇﹐妙於著力。」曾擬有句云「北風吹沙漠﹐秋云晴天黑。」兄頗自喜心。易安詞「守著窗兒﹐獨自怎生得黑」﹐愈著力﹐愈奇險。張正夫所謂「黑字不許第二人押」﹐是也。﹝朱竹垞曰「千年老木風怒黑。」此黑字亦佳。﹞

楊文襄公寧夏奇功﹐《明史》載之甚詳。嘗有詩云「臣本鉛槧儒﹐豈不念除凶。功成枯萬骨﹐生意隨秋蓬。而況兵家事﹐勝敗誰能窮。設險有明訓﹐著之《易》《象》中。沙場四百里﹐深塹連髙墉。一勞還永逸﹐誓以輸愚衷。云胡曉曉者﹐計不究初終。作詩俟君子﹐庶幾希後功。」又詩云「塞上邊塵嗟未息﹐胸中兵甲愧無能。芻粟山積君休羨﹐民力年來已不勝。」吾屏羅際叔孝廉會恩評之云「公胸中兵甲不讓希文﹐而猶謙言未能﹐眞相臣之廈也。」余謂公之武功專在防守﹐法希文而戒稚圭﹐升庵稱其「四朝元老﹐三邊總戎﹐出將入相﹐文徳武功」﹐不虛也。公詩中屢屢有避謗之意﹐《制府雜錄》云「靈州邊堡壁間有詩云﹕『堪笑書生無勇略﹐演營習陣日紛紛。」﹐乃才尙書所作。才後歿於陣﹐然則才詩之「書生」指公﹐公詩之「嘵嘵」指才。千秋定論﹐當付之後人。﹝《制府雜錄》文襄著﹐《雲南叢書》館刻本。﹞

雲龍王旋乾字旋乾﹐與蔡興宗字興宗﹐爨寶子字寶子﹐同一古義。少有膂力﹐舉石鼎而舞之﹐至百步外。五十靑衿﹐年八十六布履登山如少壯時。服一冠終身不易﹐人以其黑相笑者﹐旋乾戲答以詩﹐有句云「胸藏墨萬斗﹐薰染周身黑。」可見其粗直之槪。

小兒佑爲教習於雲南髙等師範﹐閒以詩課其徒。余見有李生福開《秋蘭》詩云「秋風鳧鳧﹐落葉菲菲。白露初降﹐蘭發其輝。驅車空谷﹐微風馥鬱。言采其英﹐君子在目。君子至止﹐我心則喜。悠悠予懷﹐何時可止。」王生克寬《詠史》詩云「蘭莖𨿽秀﹐難以爲梁。大名𨿽容﹐難以處常。伍胥懷憤﹐遠竄異邦。靑蠅肆讒﹐屍體浮江。忍哉武安﹐長平之坑。豈曰無報﹐杜郵自鳴。賢矣趙母﹐知子無才。趙王不從﹐卒免禍災。嗟彼畱侯﹐古之哲人。辟穀遠隱﹐全名保身。」餘生文徳《秋雨感懷》云「檐雨如繩云如煙﹐深夜獨坐愁不眠。衡陽飛雁何時旋﹐鄕音遙隔今一年。朱火螢螢溪橋邊﹐虫聲喞喞連復連。無限幽懷心自憐﹐我欲髙歌和《太玄》。」兒輩善《選》體﹐故其教人之效如此。聞諸生皆年未弱冠﹐後望無窮﹐尢可喜也。

叔度遊滇五十日﹐成詩數百篇。馬工枚速﹐兼而有之﹐嶺東近今逸才也。最其詩爲《滇遊艸》﹐屬余序之。有畱別餘詩四章云「山海五千里﹐雲南直上天。觀風來季札﹐館客得坡仙。局長安感﹐曇花大學緣。蒼生在何處﹐相顱各中年。」「憶昔京華日﹐曾推國士風。羣空冀野北﹐筆障浙潮東。遠夢滇山碧﹐殘陽越嶺紅。書生難已亂﹐感慨桂林同。」「南國翩然返﹐花間奉板輿。龍湖遊釣近﹐鍾阜雅談余。方朔狂沈陸﹐相如病著書。對君慚歷碌﹐梅水冷樵漁。」「村老羈萍迹﹐嚴公助艸堂。行藏介夷惠﹐文惠紹錢王。家儉詩篇富﹐身閒歲月長。遲交仍遽別﹐昆浦極葭蒼。」「家儉」十字𨿽愧弗克當﹐實知己也。又有《唐總裁捐資助建孔教會堂賦紀》詩﹕「於聖承天﹐首出洪荒。道參兩儀﹐徳耀三光。立我人極﹐振天之常。濟時小康﹐化世大同。赫數千載﹐洪延寢昌。京省崇奉﹐巍峨宮墻。越大九州﹐羣教旁行。維我儒教﹐諸夏大經。爰諮億眾﹐宏建聖堂。首於京師﹐次曁省邦。載闡至道﹐範濡羣生。侯誰贊之﹐滇有唐公。昆湖泱泱﹐洙泗气通。我歌用﹐誕告多功。」四言古拙﹐直追東漢。韻通東﹑冬﹑江﹑陽﹑庚﹑靑﹑蒸﹐蓋從苗仙麓說。

叔度有贈楊君霞生句云「君房言語妙天下﹐徐邈酒杯中聖人。」確切霞生身分。霞生答詩有句云「無酒何嘗能學佛﹐有家原不羨封侯。」適合霞生口吻。霞生浙中名孝廉﹐宦滇十載﹐與余契﹐故佩之。

厚堂同年持其封翁伊村《述懷》詩十首墨迹﹐屬余爲跋。乃封翁甲辰夏在順寧修志時作也。時厚堂已登黃甲﹐而詩意眞摯刻苦﹐今之古人也。錄其第三章

以傳之。詩云「父母危難中﹐死生子在手。茈湖鳳羽鄕﹐叔弟靈胎剖。湯餅甫臨期﹐賊來復奔走。細弱負需人﹐弟嬰仍母負。繭足萬千山﹐父行常遲後。今日遺子孫﹐輿馬丰消受。」

念松《除夕》詩云「回首光陰又一年﹐聲聲爆竹耳邊傳。可憐千里雲山隔﹐無限鄕思夜不眠。」本於東坡「晨雞勿唱﹐坐久燼落」之意。餘甲辰除夕有詩云「無端怨年短﹐遲遲漏聲轉。願告五更雞﹐三唱今且緩。」又云「無端怨年長﹐漫漫殊未央。願告三足烏﹐一躍升扶桑。」蓋當日別有進取之思焉。詩爲五古十六韻﹐今不存稿。

段又谷云「讀畢遺山全集﹐不如梅村多矣。」余聞而駭之。近見叔度﹐則以梅村《圓圓曲》淩亂深晦﹐卽傳誦之「痛哭六軍齊縞素﹐衝冠一怒爲紅顏」﹐亦訾議之。余謂梅村之詩﹐自較遺山爲遜﹐然沈浸功深﹐紛披古藻﹐亦一代之傑也。《圓圓曲》實非佳作﹐不必爲諱。又谷京邑困頓﹐下世十年﹐感憶其語﹐願談詩者審之。

光緒丙戌﹐古抑兄得《桐花館詩集》一卷於市肆﹐乃江陵陳端玉手抄稿。端玉字蘊山﹐號素子﹐姚春木弟子也。唱和之友﹐則武陵龍小﹝云﹞﹑呈貢孫菊君﹝淸元﹞﹑吳門潘燕山﹝﹞。此稿有江西余巨伯﹝樅﹞評點﹐屢稱其肖中唐一派﹐亦个中人語也。《春風辭》云「晨風吹花開﹐晚風吹花落。花落與花開﹐春風無厚薄。」﹝秋辭﹞云「秋月曉猶白﹐秋云晚更輕。秋風何處笛﹐日日弄秋聲。」﹝尋友﹞云「明月生云江﹐孤舟橫古渡。幽人不可尋﹐梅花滿江路。」《塞上曲》云「絕塞雪漫漫﹐飛空壓馬鞍。夜深猶有敵﹐戰苦不知寒。風老鼓聲死﹐天低烽火幹。將軍重奇績﹐何日斬樓蘭。」《登洪山浮圖》云「一塔劃嵐翠﹐髙淩霄漢間。中天臨楚甸﹐九水滯江關。下界人聲寂﹐空林梵語聞。願資龍象力﹐長此靜心顏。」《訪桃源洞》云「古洞秦碑在﹐仙源何處尋。桃花原無意﹐漁父豈知心。未信塵寰隔﹐空間流水音。登舟望明月﹐惆悵此煙潯。」《惕志》云「人生世間﹐寒不得衣﹐饑不得食。人生意﹐安可期﹐吁嗟寒與饑。但使不爲生後嗤﹐生前饑寒何足悲。」《有所思》云「我所思兮洞庭渚﹐浮雲蔽日深復深。欲覓君兮何處所﹖何處遠別離﹐獨宿長夜夢見之。君之去兮不可以止﹐君之來兮何時﹖妾願君心比明月﹐明月有時缺。願爲長江之水流不竭﹐天寒水落江出骨﹐何怨君來相決絕。」合觀全冊﹐古詩出入漢晉﹐律詩時近少陵﹑東川﹐實道咸間一作手﹐不當聽其湮沒。亟抄副冊﹐寄海內同志﹐廣爲傳之。

石屏蘇女士增弟﹐楊允吉孝廉之室也。承其父梅岑之學﹐畱詩一編﹐訪錄數首以傳之。《中秋憶父》云「獨坐紗窗下﹐思親欲斷腸。虫聲添別緒﹐月色自淸涼。」《九日登山有感》云「風光未攺人偏老﹐時序依然節有情。嫩折茱萸插雙鬢﹐不堪霜葉墜秋聲。」又有《婦言》句云「曾聞長舌詩人戒﹐紗幔何須要解圍。」《婦工》句云「漫將懶惰貽人笑﹐井臼薺鹽亦女工。」皆善立言。

武人能詩﹐古以爲奇。鄂王﹑定襄﹐擅名久矣。景宗「競病」﹑斛律《敕勒》﹐則偶然天籟﹐不得謂之詩人。余友伯安有《軍中雜詠》數十首﹐取裁經史﹐原本唐音。其最完善者﹐如《感懷》七律﹕「堂久別領偏師﹐萬里巴山賦《載馳》。猛士如雲瞻馬首﹐春暉寸艸愧烏私。蕉窗雨過焚香後﹐松徑月邀把酒時。欲遣愁懷仍未得﹐又聽五夜角聲悲。」《由瀘返滇道經納永》七絕﹕「罷戰歸來賦《遂初》﹐漁樵閒話樂何如。階蕓自碧窗蕉綠﹐補讀平生未竟書。」《新晴卽景》五律﹕「宿雨新晴後﹐登樓覽五華。旗颭臨水近﹐寺遠籠煙斜。翠濕山邊樹﹐紅飛葉底花。夕陽聞畫角﹐久戍亦思家。」「天下方多難﹐長安感奕棋。浮生原似寄﹐吾道竟何之。楚客傷蘭佩﹐巴江唱《竹枝》。不眠天欲曙﹐淒絕亂鴉時。」句如﹕「徵戍頻年不解兵﹐飛鴻滿地聽長鳴。」「鯨兒橫捲海腥來﹐鼙鼓聲聲動地哀。」工於發端。「宵深每聽寒吹角﹐斷吟髭句未成。」「淚落尊前悲說劍﹐功名滿地惜吳鉤。」工於結局。「百戰久憐殷碧血﹐幾人一出慰蒼生。」「夕陽鴉影黃昏澹﹐腐螢夜飛白骨多。」則又工於對偶。蓋伯安本文儒﹐班超投筆﹐不攺夙業﹐文人能武﹐非武人能文也。

采臣方伯詩極敏悟﹐近則直寫懷抱﹐不嫌其朴。錄一首以見其槪。「馳驅南北才三月﹐變幻風雲已萬端。竊國幾傷王气盡﹐爭城又見蜀氛寒。空煩籌筆憐張詠﹐差喜圍棋有謝安。滄海餘生無可說﹐歌筵相對獨漫漫。」

中州人物近推右衡同徵﹐當試特科後召對便殿﹐謂南皮偏不曉事﹐項城不學無術﹐可謂直矣。外遙以後﹐閱歷轉深﹐今見其《贈聘三》詩﹕「嗚咽中江入海流﹐知君淸坐不勝愁。魯戈過眼空三捨﹐宋鐵傷心盡六州。」沈鬱之致﹐不愧郁華髙第。

鐵山重遊部門﹐有《除夕》七律云「薄酒拚愁盡一觴﹐天涯除夕感流光。客中綠鬢經年攺﹐市上人家饑歲忙。不臘幾曾嗟國命﹐計時今又轉春陽。寒燈挑盡終宵坐﹐猶自飄零滯異鄕。」頓挫飄揚﹐詩境逼近遺山。

寧州林夢孝廉槐﹐壯遊萬里﹐喜爲歌詩。由平淡入變怪﹐功候殊深。與近日空談奇創而實未臻穩愜者﹐迥然不同。刻詩八卷﹐名曰《丹鳳山樵稿》。其《翠湖雜詩》云「麥花風過綠初肥﹐燕子橋邊燕子飛。何處虹樓春色好﹐踏靑人競喚春歸。」「湖橋煙重柳絲斜﹐深巷明朝聽賣花。最好淸明時節近﹐玉壺沽酒醉曹家。」「陂塘六月暗菇蒲﹐鷺渚魚汀入畫圖。更向海心亭外望﹐荷花蓮葉似西湖。」「故苑荒臺柳盡枯﹐吳宮舊徑冷榛蕪。笙歌八載今何在﹖古樹月明啼夜烏。」《夜宿龍泉觀》云「落日下西巖﹐夕陰生林莽。鳥宿帶雲歸﹐鐘鳴催月上。松窗夜气涼﹐竹徑秋光朗。空潭雲水澄﹐幽澗石泉響。踏葉鹿羣過﹐兼果猿孤往。梅吟古韻淸﹐茗話煩襟爽。境寂空塵夢﹐心淸絕妄想。明朝五老峯﹐林泉更心賞。」七絕學夢得﹐五古學襄陽﹐鍥而不捨﹐必傳無疑。《關索嶺謁武侯祠》七律押支韻﹐首句云「盤空鳥道路嶇崎」﹐道﹑路字不免復﹐崎嶇字罕倒用。若攺嶇崎作﹐攺路作步﹐似較無疵。況律詩首句可不用韻﹐只以老健出之。少陵之「爲人性癖耽佳句」﹐崔顥之「昔人已乘黃鶴去」﹐右丞之「渭水自縈秦塞曲」﹐奚不可者。此殆少時吟詠﹐少師友之切磋﹐故不若老年諸作爾。厚安太史序云「詩多近晚唐人﹐古律流鬯﹐律體淸超。」知言哉﹗

趙玉峯先生《秋濤》詩云「廣陵作賦傳枚叟﹐不識錢塘八月潮。乍見海門飛疋練﹐忽驚江岸捲輕綃。魚龍盡逐銀濤徙﹐舟楫時隨雪嶠飄。白馬素車波上杳﹐靈胥意气尙蕭蕭。」蓋先生撫浙時作。書爲直幅﹐藏五溪劉廣文興邦家﹐余跋爲「詩柔字剛」云。浙江之潮﹐世界稱奇。余曾觀潮於海寧大觀亭上﹐紀之以詩﹐今亦不存﹐因此詩並紀遊迹。

詩人學唐詩﹐空腔多﹐實力少。惟輕淸一派﹐步趨義山﹑牧之﹐有可味者。如王阮亭句云「好是日斜風定後﹐半江紅樹賣鱸魚。」查初白句云「白頭浪裏參差影﹐臥看江南雪後山。」

劉景韓中丞工於書法﹐𨿽《岣嶁》亦嘗摹之﹐可謂嗜古。惟嗜之太過﹐屬吏欺以其方﹐以譽書爲捷徑﹐可笑已。詩亦不弱﹐有《奇保安令二弟樹義》詩云「連理樹髙岡﹐落落淩雲衢。爾我骨肉親﹐纏棉與世殊。弱齡同鯉對﹐雅意好琴書。抗懷千載上﹐壯志兩心俱。及爾氵位巖江﹐遠隔天一方。三輔亂無象﹐屠毒肆鴟張。蔓延河與隴﹐寮き盡周章。獨我白髮親﹐只手撐頹梁。三鎭賴其利﹐揮戈殯攙槍。天水安舊堵﹐遺愛在甘棠。聞爾多類此﹐花種滿河陽。毋以怠勝勤﹐及時撫雕喪。毋謂功未建﹐愼職自流芳。黃鵠騰遠飛﹐知音世所稀。秋桂不我馥﹐投筆贊戎帷。朱軒映華日﹐終與素心違。親者日以疏﹐昨是覺今非。慷慨登北邙﹐四顧莽蒼蒼。如何太行道﹐阪折九回長。安得履平平﹐驥驥策王良。千里一朝還﹐會面傾衷腸。白首永相聚﹐塤篪樂未央。」頗有軾轍直摯之意。中丞本保山人﹐後攺原籍宣城。或議其依附合肥﹐當未必然。然京師舊例﹐凡外官知府以上﹐亦書銜條於會館。中丞攺籍之日﹐滇京官卽碎其銜條云。

徐仲苓廣文處藏擔公畫人﹐自題一絕云「仲﹤疒它﹥叔﹤疒它﹥與季﹤疒它﹥﹐三个﹤疒它﹥々共一窩。偶爾相逢撫掌笑﹐直人何少曲人多。」確然眞迹。今《滇叢書》館刻本無此詩﹐當補入之。

曹子建《三良詩》「患」「嘆」皆押平聲。盧子諒《覽古》﹑嵇叔夜《贈秀才》詩「嘆」押平聲﹝太白亦多﹞。左太衝《詠史》詩「振」押平聲﹐實古音也。休文以後﹐韻書兩收之﹐正見古人之愼。陸法言所謂與蕭該﹑薛道衡﹑盧思道﹑顏之推﹑潘徽等商定至再﹐當卽此類。

元江馬宣臣書法蓋世﹐而詩文不傳。近見劉粹叔爲元江令﹐輯其遺集﹐擇錄二首﹐以例其餘。《壽黃繼安》七律云「楷模一郡士爭趨﹐早向淸溪作釣徒。白傅香山傳九老﹐王家玉樹羨三株。花開籬畔梅爲婦﹐果熟山中橘是奴。納履久思親幾杖﹐稱觴遙進《九如圖》。」《新興道中》七絕云「春來十日雨傾盆﹐曉起人家尙掩門。客路身遊圖畫裏﹐杏花春水綠楊村。」

右丞詩「遠樹依微遠天外﹐夕陽明滅亂流中」﹐神品也。於石襲之曰「萬屋參差江色外﹐片帆出入柳陰中」﹐便覺索然。釋處默詩「到江吳地盡﹐隔岸越山多」﹐亦自簡括。張昱衍之曰「於越地形綠海盡﹐句吳山色過江來」﹐又更下矣。許用晦詩「渭川故都秦二世﹐咸陽秋艸漢諸陵」﹐又「鳥下綠蕪秦苑夕﹐蟬鳴黃葉漢宮秋」﹐崔曙詩「河山北枕秦關險﹐驛路西連漢時平」﹐以秦對漢﹐已嫌習徑﹐然自是陜西故實﹐不以爲病。傅若金《詠沛公亭》云「四海久非劉社稷﹐千秋猶有漢精靈」﹐無論句法之淺也﹐卽以漢對劉成何詩法﹖於﹑張﹑傅皆元詩人﹐其才力較之唐人﹐不啻倍蓰。

霞生見我《詩話》﹐書一紙以告我云「曩在江北漕督幕掾﹐月校書院詩賦小課﹐有淸河縣童生遲道同﹐詩致極佳。如《詠髡柳》用漁洋《秋柳》韻﹐有句云﹕『久無梳洗憐閨婦﹐空自婆娑拜梵王。』『已分風懷同木偶﹐怎堪雪絮又蓬飛。』《柳煙》題云﹕『夜雨池塘寒鎖夢﹐曉風庭院淡畱痕。』《蕉雨》題云﹕『綠窗滴碎美人心。』《拒霜花》云﹕『曉來簾幕如傾水﹐嬌面沈酣呼不起。』皆淒麗可誦。惜未識其面﹐未知其字﹐亦未審其詩學所造﹐後何如也。寒夜偶憶﹐錄塵先生《詩話》之選擇。」余《詩話》何足數﹐而友人樂助以成書﹐愈不可不自勵也。

滇水之見正史者﹐以滇池爲先。詠滇池之詩﹐尙鮮絕唱。鐵山有句云「風月無今古﹐湖山此醉醒。」鏈而無痕﹐闊而不空﹐可傳之作也。

黎山刻集﹐已見前卷。當其自蜀南旋時﹐得詩數十首﹐可謂自幼勤學矣。質於余﹐爲點竄之。後生可畏﹐人才難得。示以門徑﹐勉以深造﹐所謂平生不藏人善也。錄其較佳者以獎勵之。《風水橋》七絕云「靑靑柳色映蒼苔﹐云窟終朝幾度開。旅況愁人最多感﹐風聲流水出橋來。」《過蚊溪》句云「十日薄暮過小溪﹐柳色靑靑蔭長堤。崇山嶺缺日未逝﹐野店人稀鳥亂啼。」又有句云「絕壁猿啼雨。」亦可欣賞。

蔚兒近學作詩﹐《春初遊西山》七律云「龍門百仞入靑霄﹐峯上樓臺澗上橋。千步巖邊花爍爍﹐三淸閣外木蕭蕭。綠蓑人近秧田立﹐白浪天低艸海遙。我向彩雲堆裏宿﹐碧雞聲唱是明朝。」較前稍有寸進﹐喜而錄之。回憶余曩作《髙峣》句云「門外平疇遠如立﹐塔巓危石怒將飛。」此詩「立」宇實本於此。

昆明馬中校毓寶﹐戰死中歐﹐中外稱頌﹐亦近今一人傑也。哀挽之作﹐不啻千百。湘鄕周君聲漢之作云「我聞伏波定安息﹐漢代軍威震絕域。丈夫事業重疆場﹐何事雞棲兒女側。馬生年少受專城﹐蹶刀顧盼三軍驚。長歌曾作洛陽戍﹐匹馬旋爲廣南行。沈沈殺气陣云冪﹐犬羊長驅肆侵逼。中華仗義入聯軍﹐上將簡書飛羽檄。羽檄馳至彩雲間﹐壯士寧爲壁上觀。奉命前驅不回顧﹐誓淸妖孽斬樓蘭。拔劍狂呼肅部伍﹐一朝浩气達天府。百萬﹤豸罷﹥貅捲地來﹐石弩驚飛亂如而。銜枚持矛應渡關﹐存亡只系須臾間。橫屍徧野照寒月﹐渾河流血增奔湍。松模江上西風急﹐哈門前進摧鋒鏑。旌旗影動白日昏﹐悲云慘澹天欲泣。拔山力盡勢難支﹐一戰再戰終輿屍。四十萬人同日死﹐白骨如麻相參差。指日聯軍齊奏捷﹐羽聲烏烏地欲裂。廢壘斜陽不見人﹐殘魂盡化杜鵑血。吁嗟乎﹗人生自古誰無死﹐惟有忠義重靑史。勸君莫謂秦無人﹐叔世偏多奇男子。況是天末古梁州﹐義烈紛紛孰與儔﹖爲敵同仇拚一死﹐嗚呼馬君足千秋﹖」周君昔在日本﹐嘗從余遊﹐余愧無以益之。今錄傳其詩﹐亦所以傳馬君也。

夔舉富藏書﹐敏文事﹐尢勤詩課。遊西湖題詩壁上﹐人傳誦之。詩云「小別鄕關便一年﹐舊遊蹤迹渺如煙。舉家又到三潭上﹐一覽湖山一悵然。」「理亂安危久不聞﹐竊鉤竊國任紛紜。雞虫得失何時了﹐坐對寒潭淡夕曛。」世濁獨淸﹐眾醉獨醒。古傷心人﹐同此懷抱。

滇之唐梅詩﹐研經尙已。冬晴山隱﹐伴花作仙﹐得一律云「笑與唐梅語﹐新朝又幾年。空山孤鶴宅﹐流水老龍淵。此樹壽千歲﹐有花香一天。黃昏月在否﹐容我擬逋仙。」

癸卯宦京時﹐林太守紹淸以南路同知入京觴詠。太守癸酉舉人﹐字文伯。以穎悟算藝受知李文忠﹐會辦徳州機器局。舊聞其工楷書﹐今知其有用才也。太守喜爲詩﹐詞旨纖麗。摘其佳句入詩話中。《雨樹村》云「村婦擔柴枝帶雨﹐野僧賣酒甕藏雲。」《宿古寺》云「伴佛並忘僧是我﹐縱懷合遣酒爲兵。」《小圃》云「竹陰篩月下﹐柳帶結風前。」《夜坐》云「山髙遲月上﹐夜靜入秋深。」《一綫天》云「濤翻終古雪﹐灘響半山雷。」《客中》云「落日長人影﹐晨雞短客眠。」《上寨》云「疏燈搖破壁﹐瘦馬殘萏。」

劉太史榮黼守貴陽﹐政績炳然。而言人人殊﹐可異也。歸田後誘掖後進﹐著《榘堂課約》七條﹐《榘堂詩艸》一卷。詩今不傳﹐惟《大姚志》載其《五華山》五古七章﹐犖犖有奇气。其一云「隆隆五華山﹐坤輿融結厚。上應正弧南﹐適當朱鳳首。分野纏玉羊﹐進與天匱耦。所司在井泉﹐兼主食與酒。飲食需致頌﹐以鬼四星守。明視能察姦﹐東陵亦繩糾。法度號令明﹐姦宄無區藪。朱雀太明眼﹐干戈或罹咎。山靈養以福﹐富媼得樞紐。渾渾太露鋒﹐鎭靜息羣醜。大象𨿽可憑﹐地力實悠久。精气包全滇﹐萬山效奔走。興雲爲霖雨﹐膏潤致庸阜。未聞人呼庚﹐常占歲在酉。息息與天通﹐造化如在手。五嶽視三公﹐此則列羣後。固由地望髙﹐亦以能容受。西南地視坤﹐惟坤萬物母。卑乃能承髙﹐結體故培樓。聖人儉若愚﹐所以三不朽。」餘多疵句﹐用韻亦雜﹐故不錄。太史弟榮黻﹐廩生。咸豐九年避兵楚雄﹐逾年城陷﹐全家殉焉。噫﹗可傳也。

經正詩友﹐厚安爲冠﹐古儀﹑儒臣﹑小帆﹑芷江諸人﹐無不工者。勉齋年較長﹐長於文而詩亦不廢。龍池柳色﹐相晤橋頭。樂此餘年﹐安知非福。間余著詩話﹐抄四首以示﹐余亟錄入之。《遣懷》云「鼎革歸來勉到家﹐乾坤黯淡亂於麻。髙堂幸有樽中酒﹐世事猶如夢裏花。在手靑囊須檢點﹐逢人白眼漫咨嗟。黃冠野老誠吾分﹐且向書田學種瓜。」《賞菊懷古》云「我來東籬下﹐愛此菊花黃。賞菊思古哲﹐淵明何能忘。淵明昔賞菊﹐豈愛菊花妝。愛此隱逸品﹐晚節畱淸香。愛此孤髙性﹐秋來能傲霜。我今對此菊﹐願與菊同芳。願希菊之品﹐願附菊之光。淵明如可作﹐執轡同行藏。」《賞梅》云「嶺上古梅開﹐騎驢踏雪來。林逋今不見﹐樹下獨徘徊。」《龍泉觀謁薛先生墓》云「古觀寒潭百尺深﹐薛公墳墓立岑。碧波千載明如鏡﹐照見全家忠蓑心。」勉齋﹐昆明孝廉﹐光緒末考吏部主事﹐淸嚴不與流俗伍﹐品亦卓卓。

兪曲園和章一山《反正體詩》二首﹐有句云「森開營壘黃山谷﹐曲合宮商白樂天。」巧合之至。家二兄戲仿之云「立門暮雨自南來﹐山谷髙髙一土臺。當口大田生粟米﹐空林天口喜容開。」余在京題一山冊亦仿此體。皮陸之外﹐又辟此徑。然而纖矣﹐今未存稿。

葛澹淵爲金文毅師所著《太律》﹐世稱傑作。有《宿雲峨》句云「手一編閒詠﹐耳萬物於空。」凡五言詩句上三字一讀者﹐「宅殷土茫茫﹐帝立子生商」﹐雄奇傑矣﹐後人效之﹐最難出色。如《古詩十九首》之「出郭門直視」﹐東坡之「幸未傷輒醒」﹐皆是也﹐況律句乎﹖

丹徒李惺初大令宦於吾鄕﹐勤愼從公﹐喜爲詩律。先太夫人及亡室之喪﹐大令均作挽詩四首。待我之殷﹐令人可感。有《翠湖賞月》五律﹕「萬頃碧雲稠﹐蓮花作稻收。湖光寒不夜﹐人意淡於秋。望古思三俠﹐涵輝共九州。西山來爽气﹐多在小橋頭。」余新居翠湖之濱﹐味其詩﹐不禁生蓬萊香案之思也。

陳耐寂侍禦同居學部﹐時部署遷移﹐獨余與徐瑩甫前輩各長一局﹐分舊署而居之。余西院編譯圖書事較繁﹐前輩東院編官報人較簡。耐寂有詩云「春花適遊觀﹐秋花適獨坐。徐子宮如僧﹐孤集一蓼可。裊裊束紅花﹐偏後江湖墮。西風一參差﹐秋興遄無那。夜雨孤榻懸﹐歸夢常自柁。」全篇雋永﹐不止「官僧」句可發噱也。

張生銘慈以詩質余。年少英姿﹐勉而進之。其《壽父六十韻》有句云「鄕人紛紜來﹐絡繹道途中。門外荷鋤人﹐門內垂髫童。長揖問來意﹐瞻仰老人風。攜手謝髙情﹐低頭拜壽翁。快事響爆竹﹐歌曲添鳴虫。此日遇天緣﹐大慶逢歲丰。」家人父子之樂﹐可以想見。生居大關﹐奉父命訪余﹐並呈其妻學溥所作詩﹐亦多秀韻。其一詩云「蕭齋狹小如漁舟﹐臥聽江聲竟夜流。爲念民生常有恨﹐因防國病每添憂。撤環願效嬰兒子﹐投筆難忘定遠侯。安得金閨余俊傑﹐雄心也唱大刀頭。」頸聯有疏宕之致。又一詩云「相思無柰奇烏絲﹐惆悵雲天感不支。已痛無姑兼別母﹐未能作婦學爲兒。吟詩久未拈彤管﹐捉句難教有妙詞。立願撤環悲未遂﹐寸心淒楚更誰知。」頷聯深摯﹐尢不易得。又《吟雪》一絕云「一夜北風緊﹐蕭蕭枕上聽。梨花千樹白﹐開徧短長亭。」又《不寐》句云「欄外芭蕉窗外雨﹐同聲相伴未眠人。」摘而獎之﹐冀其將來更進。

稚卿年少能文﹐詩亦雋水。有《月夜間笛懷毛元九》五言律﹕「雲水亭前路﹐分襟又五年。銜杯珍重意﹐盡在早秋天。時唱《梁州曲》﹐空揮蜀國弦。尺書傳彼美﹐莫道醉風煙。」「柯亭栽竹後﹐久絕蔡中郎。妙拍落凡假﹐新聲增激昂。窗虛知樹轉﹐人瘦滯蠻荒。言念旋歸意﹐因風共雁翔。」七言句如「荷風小透湘簾細﹐竹露芳回蜀簟涼」﹐瑯瑯可誦。

太白詩「半壁見海日﹐空中間天雞」﹐是爲五仄五平之句﹐非全篇也。何景明《大復集》有五平五仄詩云「寒風吹空林﹐落日抱古冢。徘徊觀陳蹤﹐露下發忽竦。」𨿽全篇亦只四韻。楊文襄有十五韻長篇云「春云驕難同﹐翔雪苦不足。寒聲驚人眠﹐曉色奪我目。龍鸞交橫飛﹐玉石兩滅沒。天開先春花﹐地秉不夜燭。沙場湯Ь翎﹐海鱷陸死骨。輕塵揚遊絲﹐暗響遞折竹。空林炊煙遲﹐近市酒券促。平增江山淸﹐厚滿澗壑欲。荒蒙包含﹐媵蜢賴斥逐。天心昭來牟﹐帝命走嶽瀆。歡呼馳黃童﹐瑞靄動白屋。行將登弦歌﹐豈止塞口腹。而予章縫儒﹐濫擁繡豸服。觀風聽民謠﹐稽首效華祝。休徵年年加﹐聖主萬萬福。」可謂極盡能事矣。大復本文襄弟子﹐此體殆有師法。張月槎集又有《效大復體詩﹐余幼嘗學其體以自警》云「髙樓齊浮雲﹐四望碧縹緲。鸞鳳參差來﹐夜夢俗未了。田園甘荒蕪﹐壯驥伏櫛老。千秋垂榮名﹐力學苦不早。」較之文襄﹐愧不逮矣。

韋蘇州五言古詩﹐妙不待言。「歸棹洛陽人﹐殘鐘廣陵樹」﹐「落葉滿空山﹐何處尋行迹」﹐「人歸山郭暗﹐雁下蘆洲白」﹐後生欲換凡骨﹐非熟味此類詩句不爲功也。顧蘇州亦有可議者﹐如「樂幽心屢止﹐遵事迹猶遽」﹐「終罷斯結廬﹐慕陶直可庶」。庶﹐庶幾也。語气未了﹐不得以孔子「其庶乎」之言爲藉口。語曰「愛而知其惡」﹐吾亦云然。

大錯和尙《秋柳》句云「旗亭折盡深秋色﹐砧杵敲殘午夜霜。」又云「玉關莫怨春風度﹐上苑先愁曉露零。」風致絕佳﹐劉寄庵以爲傑作。原詩七律四苜﹐而傳名遠不如阮亭﹐可謂有幸有不幸。﹝大錯卽潤州錢禦史邦芑﹐余見其書款署大錯﹑印署幫芑﹐《滇系》作疑詞﹐可不疑。﹞

劍川羅宿﹐年少能詩﹐遽作古人﹐間者太息。見《夢倉山館遺詩》﹐錄一首以傳之。《擬杜工部縛雞行》云「雞桀雞亂啼﹐奴惜虫蟻爭縛雞。縛雞雞賣不虫食﹐烹一雞死奚爲淒。雞當就縛雞知死﹐雞釋喙虫啄寧止。紛紛天地一殺機﹐弱肉彊食何時已。」

誠齋詩近沈悶﹐人多笑之。顧亦有佳作﹐如「合眼波吹枕﹐開篷月入船。奇哉一江水﹐寫此二更天。」又﹕「欲與東風說﹐休吹墮絮飛。吾行正無定﹐魂夢豈忘歸。」吳自牧所謂不笑不足以爲誠齋之詩。

陳元孝「夜半橋邊呼稚子﹐人間猶有未燒書」﹐佳矣﹐考元人陳孚《詠博浪沙》有「如何十二金人外﹐猶有人間鐵未消」之句。梁藥亭《日本刀歌》「中國之寶不在刀﹐請以此刀歸紅毛」﹐佳矣﹐考香山《百練鏡》有「乃知天子別有鏡﹐不是揚州百鏈銅」之句。二公皆未免蹈襲﹐在他人或可存之﹐二公名家﹐何必有此。

上去聲古多同押﹐鮑令暉《代葛沙門妻郭小玉作》押「錦﹑枕﹑寢甚」四字﹐蓋猶是《三百篇》之遺。杜子美《悲陳陶》以「至」字與「子﹑水」並押﹐顧亭林《音學五書》謂「古韻不分四聲﹐皆可通押」﹐是也。

《詩話》成數卷﹐率爾操觚﹐未自信也。女弟子遊氏紹斌字學溥﹐大關人﹐有詩求正﹐並謝余前選其詩。詩云「海內紛傳晉阮家﹐竹林佳話久爭誇。金閨何幸邀靑眼﹐馬帳無從侍絳紗。捉句才原疏詠絮﹐掃眉筆敢道生花。郎君禦李叨光寵﹐贏得登龍借齒牙。」「管領騷壇筆一枝﹐愛才人竟有袁絲。敢叨斑管傳佳話﹐終愧枯腸有妙詞。畫虎久教慚我拙﹐雕虫猶恐負公知。何年執蟄程門下﹐願對春風坐幾時。」遊氏世有詩人﹐聞其姑亦能詩者。聲應之雅﹐詳爲記之。

唐人多工七絕﹐宋惟介甫爲冠。「午梵隔云知有寺﹐夕陽歸去不逢僧。」「溪山樹密無人見﹐惟有幽花度水香。」意境深遠﹐在東坡上。介甫五言亦工﹐《半山春晚》起句云「春風取花去﹐酬我以淸陰。」《宿雨》起句云「綠攪寒蕪出﹐紅爭暖樹歸。」佳妙之至。

劉越石「花將面自許﹐人共影相憐」﹐豪邁人作軟麗語﹐殊不相類。子山襲爲賦句﹐「眉將柳而爭綠﹐面共桃而競紅」﹐伏知道「試將弓學月﹐聊持劍比霜。」新而近弱。太白襲之曰「邊月隨弓影﹐胡霜拂劍花。」殊覺後來居上。

祥雲王地山名謙﹐老諸生也。朴學嗜吟﹐耄而不倦。有《智光鐘韻》七律云「東西南朔渾無外﹐唐宋元明歷有年。遠際流通靑海岸﹐髙時遏注彩雲天。驚回夢幻風塵定﹐直闖禪關月圓。不是長鯨胡亂吼﹐秋岡穩作老龍眠。」書法學祝枝山﹐亦頗秀健。

●卷五

歲癸亥﹐余以愛滇之素志﹐愛才之誠心﹐講學於東陸學餃。諸生從遊近百人﹐硜硜然以己所自信者﹐期共信於人﹐而教術則未之聞也。暑假之中﹐課詩消夏﹐諸生或舊習﹐或新知﹐默契餘言﹐且有超乎言外者。夫言豈一端已哉﹐矧聲依永﹐律和聲﹐窺造化﹐泄奇祕﹐增益美意﹐陶淑性情﹐寄眞我於韻語﹐變而通之﹐神而明之。惡乎執﹖若執詩以言詩﹐詩其小爲者已﹐工不工不計也。不執詩以言詩﹐𨿽小道乎﹐毋寧工之爲貴歟﹖古之人亦眾矣﹐其工詩者﹐若品行﹑若性情﹑若學問﹑若聲音笑貌﹐今人一一而識之。今人工詩﹐安知不使千萬世千萬里一一而識之﹖區區之心﹐頤與諸生共勉者以此。倏忽光陰﹐又屆殘臘﹐不有裒集﹐將虞散失。乃擇尢稚﹐匯爲一編﹐名爲《東陸詩選》。縱覽昆湖華山之勝﹐東西南迆之雄﹐八關三猛之邊﹐嶽峙淵淳之蘊﹐豈三五篇什﹐所能發泄其一二。特是椎輪大輅﹐必有所基﹐今姑立其基乎﹗大哉大哉﹐俟諸異日。

梅生宗黃﹐字南村﹐祿勸人﹐著有《古香樓詩艸》。祿勸僻居東迆﹐乾隆中默齋講學﹐文風始盛﹐歲久仍衰﹐兵燹之災也。南村有志風雅﹐力追古作﹐當未入東陸校時﹐詩集已裒然巨帙。《近華浦晚眺》七絕﹕「蒼茫落日太華巓﹐海上寒云欲化煙。遠蘆花秋水日﹐一帆風冷釣魚船。」《遊七星崖》五絕﹕「路下望白雲﹐云浦山中路。及到山中時﹐白雲何處去﹖」《筇竹寺後山道院題壁》五絕﹕「叢竹夾幽徑﹐淸泉渡野溪。空山飛落葉﹐秋色自淒迷。」「老僧不可見﹐小院苔痕綠。日暮起松風﹐白雲滿空谷。」《鐵峯庵題》壁五絕﹕「鐵峯渾如鐵﹐蒼蒼太古色。海上月輪髙﹐山風吹石裂。」《遊西山題聖父壁》五絕﹕「晨起看天光﹐雲煙飛滿樹。遙間村雞聲﹐雲煙遮不住。」「宕下落葉深﹐巖上苔花碎。引須吸朝霞﹐我心殊自醉。」《野老嘆》七古﹕「老夫家住南山曲﹐荒村夜夜間鬼哭。天昏月黑秋風聲﹐獨自關門不敢出。前月大兵過﹐村人盡誅戮。老夫幸逃死﹐今年六十六。六十六﹐將就木﹐那堪風雨守破屋。鄰家階檐荒艸生﹐餓犬寒雞自出入。可憐雞大亦無聲﹐長宵空作死人宿。吁嗟乎﹗可憐雞犬亦無聲﹐長宵空伴死人宿。」《書月谷上人夢母嘆後》七古﹕「讀君《夢母嘆》﹐使我掩袖哭。君自無母君自悲﹐我亦少小無母悲煢獨。人生相親骨與肉﹐一旦忽相拋﹐有如日入谷。嗟我方七齡﹐母形寄空木。兒小不知悲﹐猶言阿母睡何熟。朝伴兄遊﹐暮隨父宿﹐自此母面不入目。白楊蕭蕭﹐黃沙如鏃。山鬼歌嘯聲啾瞅﹐卽是阿母泉下屋。吁嗟乎﹗今日思之痛心曲。讀君《夢母嘆》﹐使我掩袖哭。我欲見母面﹐黃昏不敢燒明燭。」《中秋之夕﹐夜將半矣﹐偕諸友遊小西關外》五古﹕「人寂夜已深﹐微風吹鳧鳧。湖上浮淸煙﹐漁舟泊紅蓼。孤月光耿耿﹐遙望天縹緲。烏鵲時一鳴﹐秋聲集樹杪。何人發嘯歌﹐將詩寫懷抱。」覘其得力五七絕﹐善於摹古。七古學月谷卽似月谷﹐才力富而思致雄。鍥而不捨﹐當可成家。

尼山有言「知之者不如好之者﹐好之者不如樂之者。」納生子明﹐於詩有篤好。往往於功課之暇﹐造廬問字。雅吟盈尺﹐七絕淸婉﹐於徐迪功爲近﹐亦淸才也。錄六首。《秋夜》﹕「雁陣橫空落木秋﹐西溪一月一沈浮。夜深怕聽寒蛩語﹐喞喞吟聲動客愁。」《閒居》﹕「靜院閒居酒債多﹐豪情知己竟如何。垂簾怕放輕塵入﹐獨坐琴書發浩歌。」《遊圓通山》﹕「疏林滴翠滿螺峯﹐石化飛羊缽兜龍。日暮風髙客坐久﹐斜陽老樹聽僧鐘。」《秋日野望》﹕「黯淡風煙橫野秋﹐蘆花湖靜水悠悠。夕陽掩映丹楓葉﹐一陣寒鴉落樹頭。」《秋夜遊翠湖》﹕「夜靜蕭條萬籟空﹐西風橫岸打蓮蓬。小橋獨坐幽情遠﹐笑看月華秋水中。」《碧漪亭觀魚》﹕「碧潭十畝半栽蓮﹐兩岸垂楊拂曉煙。看到濠梁魚樂處﹐客情無限自悠然。」

馬生洛書著有《秋月樓詩艸》。《秋日感懷》﹕「故鄕渺何處﹐遙遙三百里。朝看白雲飛﹐暮聽秋風起。」朱竹垞曰「詩莫難於五絕﹐邊華泉五絕﹐不愧列七子之名。」吾於洛書亦云。

洛書《九日思家》詩云「家山萬里路茫茫﹐把酒登髙眺故鄕。白髮老親猶念我﹐那堪客裏又重陽。」《九日登鐵峯庵懷景陣》﹕「暗淡秋顏曾四圍﹐疏林落葉滿山飛。去年同醉人何在﹖蕭瑟西風淚染衣。」《夏日遊海心亭》﹕「阮公堤畔柳靑靑﹐半畝紅蓮襯綠萍。避暑不知何處好﹐涼風引到海心亭。」《秋齋》﹕「獨坐髙樓聽鳥啼﹐秋風夜半冷淒淒。虫聲聽罷笛聲起﹐樹影當窗月又低。」《秋日遊普賢寺》﹕「八月風髙秋色多﹐白蘋衰柳帶煙莎。蒼波縹緲輕舟遠﹐小雨孤蓬一曲歌。」《奇友人尹潤溥》﹕「話別歸來暮復朝﹐北風蕭瑟雁書遙。知君暗憶滇城月﹐夜夜寒霜夢寂寥。」在昔空同﹑大復提倡盛唐﹐於鱗﹑茂秦論七絕以供奉﹑龍標爲主﹐余尢愛玉溪﹑樊川﹐要其造詣﹐咸可以範圍千古。洛書諸作﹐敢謂遽希古人﹐第少年雅思﹐頗有自得之趣。試取洪氏《唐人萬首絕句》﹐擇佳篇而步趨之﹐當更有進。

林生宗郭﹐保山人﹐著《紅杏書屋吟艸》。滇中詩家推禺山爲深造﹐惟深故澀﹐惟澀故深﹐竭畢生精力﹐以事吟詠﹐齊名空同﹑升庵﹐豈偶然哉。太保山中﹐詩教不絕﹐宗郭負有雅才。登明詩臺﹐宜其有先輩遺風矣。七絕如《翠湖橋頭閒坐》云「風吹荷葉發淸香﹐楊柳絲絲掛夕陽。閒坐橋頭無个事﹐白沙靑艸看鴛鴦。」《翠湖堤上》云「秋老翠湖霜气淸﹐一堤紅樹幾舟橫。宵深獨坐橋頭石﹐半畝寒潭浴月明。」五律如《夜渡安南關》云「爲避萑苻阻﹐悄然共夜徵。急趨乘月色﹐敢復待雞聲。谷蘧語言寂﹐風狂步履輕。此行學不就﹐何以慰徵程。」五古如《送春》云「開到茶蘼花﹐春殘花事了。攜壺步園徑﹐醉臥依亭沼。蜂蝶送花片﹐翩翩飛樹杪。泥香紫燕來﹐啄去知多少。問春何時來﹐枝頭報小鳥。問春何處歸﹐漸漸渡江表。攜弟上河梁﹐驪歌聲矯矯。詩成酌美酒﹐餞別穿深窅。分袂浦之南﹐須臾去縹緲。重來應有期﹐何用愁繚繞。三月艷陽天﹐牡丹色仍嬌。眠琴就綠陰﹐我亦依松蓧。」七古如《春日遊西山》云「尋幽如讀書﹐益深益奇腿。《莊》《騷》快縱橫﹐韓柳肆睥睨。憶我來昆明﹐書城居二歲。綠野時徘徊﹐名山輒流憩。一邱一壑間﹐尺幅寫遊記。豈知西山西﹐奇觀渺無際。春來鄕侶遊興濃﹐揚帆我亦乘長風。萬頃茫然渡艸海﹐山中縹渺聞疏鐘。懸巖峭插水﹐怪石飛破空。壽藤老木盡倒植﹐削成想見神鬼工。千步巖﹐一綫天﹐邀友直上白雲巓。重樓邃殿石壁間﹐上有彩雲天尺咫﹐下有萬丈深流流足底。舉星踏霾不能歸﹐來路蒼茫橫翠微。天風浩浩湖倒懸﹐湖光斷處雲光連。南山北山莽一色﹐城市村落籠晴煙。俯仰頓覺襟懷闊﹐誰歟開辟欲問山。山亦笑答我﹐渾渾噩噩不知幾何年。吁嗟呼﹗媧皇煉石軒乘龍﹐古史不能紀太鴻。江山肯助文章雄﹐我欲上希太史公。」壯邁之思﹐奇崛之筆﹐無不與禺山相近﹐愧我非升庵﹐無以表章之耳。

江生儒卿著《夢梅山館吟艸》﹐思巧詞綺。《落花》二首云「昔日枝頭映彩霞﹐只今搖落向泥沙。惜花還是雙蛺蝶﹐帶雨尋香過別家。」「紛紛無雨墜樓前﹐剩粉殘香化作煙。最是飄零腸斷候﹐微雲疏雨嫩寒天。」《秋夜》二首云「喞喞虫聲透碧紗﹐晚風搖曳捲簾斜。淸涼秋夜人眠早﹐小院幽香送桂花。」「滿庭明月到秋新﹐夜气淸涼不動塵。乘興石橋西畔去﹐衰楊倒影滿河濱。」《寒雨遠眺》云「寒雨登樓四望迷﹐煙雲漠漠暮天低。溪頭萬樹秋風急﹐吹送寒鴉遇院西。」《雨晴》云「半窗斜日雨初收﹐幾陣流鴉掠樹頭。砧杵聲中風送急﹐晚涼天气膩新秋。」《癸亥除夕》云「廿年書劍愧無成﹐彈指韶華歲又更。往事思量宵不寐﹐山城臘鼓聽聲聲。」左太衝詩云「弱冠弄柔翰﹐卓犖觀羣書。」可以移贈。

儒卿《落花詩》復有「太息護花人去後﹐殘紅剩紫色淒然」之句﹐巧近纖﹐綺近靡。擬救以昌黎之老筆紛披﹐義山之雅麗有骨。𨿽然﹐淹雅之才﹐各適其適。儒卿多讀多作﹐展其性靈﹐何施不可。世方萬變﹐《風》《雅》道息﹐漢﹑魏﹑唐﹑宋之籍﹐昧弗一稽。有志者當奮然起矣。

張生希魯﹐抗心希古﹐詩有奇气。《書懷》二首﹕「久欲茅屋歸﹐苦念時事艱。茅屋在何許﹖乃在淸流湍。上有千竿竹﹐下有釣魚船。良友乘興來﹐延入話桑田。匪營半腹飽﹐豈作一世賢。淸談有餘樂﹐寄志翰墨間。翰墨非必好﹐聊續《招隱》篇。」「《法華》眾能轉﹐誰能轉《法華》﹖我欲悟大道﹐結茅碧天涯。展蒲坐終日﹐擁褐如盤陀。玄理良不遠﹐性靜如澄波。纖塵俱足照﹐何況道峨峨。綠陰濛濛被﹐翔鳥寂寂過。安禪物與化﹐悲彼《采薇歌》」。

滇貢院﹐永樂時建﹐後屢修。相傳至公堂額﹐嚴介溪書。明遠樓聯﹕「場列東西﹐兩道文光齊射斗﹔簾分內外﹐一毫關節不通風。」楊東裏撰。然非專屬滇院也。滇院掌故﹐惟桂王入滇以貢院爲行宮﹐見《滇云歷年傳》。沙定洲拘王大學士錫衮於貢院﹐錫衮賦《風節亭》五言古詩﹐不食死﹐見《詩略》。其詩云「兀坐風節亭﹐萬古日日至。焚香告皇天﹐墮我烈皇淚。新君飛海甸﹐畀臣恢剿事。臣衮血性存﹐封疆慚大吏。閨中弱息流﹐饒有須眉志。﹝原注﹕學士妻妄俱死難。案此注不似先生語。印泉選刻《五名臣集》添注云「此後人所益。」是也。﹞臣衮復何言﹐安能死魑魅。」近以和詩課諸生﹐希魯作最佳﹐並序云「肄業東陸大學﹐已將一載﹐中有風節亭﹐未之知也。今樹圃師爲之述其來歷﹐不勝欣然慕焉。夫今日大學﹐卽前代貢院舊址。中建有風節亭﹐明先正王大學士錫衮嘗賦詩言志於此。至今讀之﹐忠君愛國之誠﹐耿耿在心﹐百世而下﹐猶想見其爲人。校中課暇﹐偶一登臨﹐慨思末世之士﹐鮮不爲富貴功名計﹐能追先生之心者﹐有幾人哉﹗因將原韻和之。撫今思昔﹐能不令人興起耶﹖」詩云「獨上風節亭﹐徘徊竟何事。坡壠多喬木﹐昔賢不再至。遙窺湖畔艸﹐雨後猶含淚。豈亦助我悲﹐悲爾風塵吏。但爲妻妾奉﹐孰懷濟民志。嗟哉千春後﹐富貴爲鬼魅。」希魯經史學妙有會心﹐此詩亦足以見志矣。

馬生恩溥《夜遊翠湖》五律﹕「月移花透影﹐風細浪生香。晚翠芙蓉沼﹐秋靑薜荔墻。潭深龍不見﹐水淺魚難藏。驚醒閒鷗夢﹐客歌雲水鄕。」可稱五言長城。《孟碑》七絕﹕「休道吾滇進化遲﹐漢京文字有丰碑。一千九百年間石﹐學海何休艸聖芝。」切合漢制。余采入《滇南金石萃編》首卷﹐刊印成冊﹐與海內好古者共賞之。

楊生勛臣著嘯松詩艸。《春日雜詠》﹕「春風桃李滿山坡﹐大好風光覺有情。畫閣憑欄指點處﹐桃花無意語流鶯。」《春遊》﹕「板橋西望艸萋萋﹐燕子風髙楊柳低。惆悵東君解人意﹐鷓鴣飛向馬前啼。」《冬郊》﹕「淅淅北風吹﹐寒霜滿四野。淸溪古墓橫﹐不見行車馬。」《秋行》﹕「策馬數歸鴉﹐空山一徑斜。淸風微過處﹐黃葉滿山涯。」《野望》﹕「林鳥歸飛急﹐寒煙蔽遠村。迷離深樹裏﹐宿雨送黃昏。」《秋日翠湖卽景》﹕「秋水雙湖冷﹐秋陽一徑斜。西風漾堤柳﹐何處酒人家。」用筆能斂﹐故自不凡。

趙生子安﹐才情橫溢。下筆爲文﹐一紙萬言。詩稍遜文﹐存其一斑。《遊菱角塘》二律云「一葉舟輕菱角塘﹐炊煙夕照晚村荒。天空云影互離合﹐日靜虫聲斗短長。百尺寒潭淸不滓﹐千章野樹老逾芳。歸來緩緩行途暗﹐且喜空明水月光。」「羣鳥爭飛樹影涼﹐遊航歸棹水中央。頻年感嘆國多故﹐亂世飄零才已亡。村犬無知向我吠﹐秋花有意笑人忙。天容萬里發髙詠﹐究是迷陽是首陽。」

甸町名郡﹐詩才有巖溪小林梁生勵廷﹐後起之秀。《秋思》七絕云「書劍飄然作壯遊﹐韶華逝水又新秋。歸心最是還家夢﹐一夜鄕開幾夜愁。」《懷歸》七律云「故里雲山入夢遙﹐孤城殘日艸蕭蕭。衰親望眼今猶昔﹐遊子懷鄕暮復朝。秋水蒹葭翠湖月﹐晚風楊柳玉樓簫。夜來幸有還鄕夢﹐骨肉團圓慰寂寥。」思沈詞麗﹐不失鄕先正風格。

存之年少志學﹐《詠雪》云「晚來密雪凍林鴉﹐遠見千山玉樹花。吟罷尖叉寒久耐﹐杏村欲問酒人家。」詩思楚楚﹐頗近元人。

詩有達理﹐無背理﹔有理趣﹐無理障。宋紫陽﹑明姚江﹐皆理學中人﹐兼能詩者。「擊壤」一派﹐非正宗也。萬生中山著《盡性錄》﹐頗得《通書》指要。旣能言之﹐冀能行之。《曲禮》曰「毋不敬。」《大學》曰「毋自欺。」勉旃﹐勉旃﹗詩特餘事。《冠銘》云「居我元兮﹐蓋喜形之端也。我行苟弗正兮﹐恐有愧於君也。」仿《十七銘》﹐於理無背﹐修辭立誠﹐進境未可量也。

從吾遊者﹐諄諄以讀書立身教之﹐鮮以爲謬﹐澤民尢心契焉。其《秋日偶成》云「風風雨雨九龍湫﹐柳瘁荷殘又一秋。大好光陰容易過﹐肯將書史負前修。」勵志茂先﹐何庸多讓。

梅生宗黃曰﹕楚卿李氏名寶﹐舊日之詩侶也。昨自都中來書﹐以不得列夫子門墻爲憾。因作《東鄰女》四詩以自見焉。今將原詩抄呈﹐倘蒙夫子一覽﹐寶有餘幸矣。以夫子獎勵後進之心﹐當不見拒﹐故敢以聞。一章云「東鄰有處女﹐峨峨秉素姿。短袖擁椎髻﹐畫眉不入時。常爲鄰女笑﹐二十無嫁期。俯首抱貞心﹐札札弄織機。織爲縑與素﹐可以作裳衣。未能逢良賈﹐含淚自傷悲。」二章云「紅顏不可駐﹐遠出嫁龜玆。日夕穹廬中﹐寒衣鳥獸皮。膻肉酪爲漿﹐豈療寒與饑。有手不能織﹐有縑不能披。彊向胡兒笑﹐背坐淚偸垂。」三章云「有客天漢來﹐傳說故鄕事。國有賢良出﹐縑素人知貴。官坊求妙手﹐織成五云瑞。一瑞值千金﹐珍藏篋復笥。西家阿嬌娘﹐恰巧逢其會。腰纏黃白金﹐鈿插滿頭翠。出入王侯門﹐笑臉更嬌媚。處女長嘆息﹐且欣且泣淚。」四章云「傷心適異國﹐塵莽扶搖路。抱來百匹縑﹐蒙塵無人顱。回頭望漢關﹐北風搏霾霧。豈不愛鄕土﹐河廣不可渡。欵欵托歸客﹐區區此束素。年月復年月﹐織來朝又暮。爲我攜入關﹐列之錦廛處。王孫倘見賞﹐神交如面晤。」纏綿悱惻﹐有建安風骨。淸才落落﹐卓爾不羣。我何人斯﹐敢居師席。惟是說士甘肉愛鄕﹐苦心佳士耳。聞同人心許﹐亟抄入集﹐以表楚卿。莊生不云乎﹕「送君者自崖而返﹐君自此遠矣。」

楚卿律句如﹕「雌雄雷響搖天震﹐遠近雞聲逼漏消。起坐計程量歲月﹐徵心飛渡海南潮。」古句如﹕「天外紅霞遮海水﹐隔斷關山萬餘里。此夜明月舉頭看﹐客念家鄕親念子。」皆極奇麗。《詠昭通孟孝琚碑》句云「碑刻丙申疑建武﹐出值光緒歲辛丑。含光蘊澤千餘年﹐一出萬人競奔走。碑髙三尺闊二尺﹐中間字迹半腐朽。行廿一字十五行﹐缺者難識如蝌蚪。文意細辧尙可領﹐稽之漢史得八九。廣宗孟氏攺名璇﹐父令武陽侍土守。時有杜撫精《韓詩》﹐執經從之得授受。學成淵博尙童年﹐吁嗟天不永其壽。孟氏先塋在朱提﹐歸葬玆邱正狐首。朱提地卽今昭通﹐碑得恩安縣城右。作者阿誰書者誰﹖文法書法俱妙手。辭藻古茂生古香﹐筆力遒勁無少苟。」學東坡《石鼓歌》﹐亦頗可觀。全詩見《滇南金石萃編》﹐玆不詳錄。

滇中女詩人以羌奴蓋妃爲首﹐味其詩境﹐頗似升庵之作﹐姑無深辧。晉寧奎氏蘭貞﹐著《繁香艸》﹐上掩唐宋﹐海內稱之﹐洵爲閨閣大才。漱秋才淸筆秀﹐長於散文﹐詩追古作。《古柏》五絕云「老幹孥云立﹐風動虯龍舞。只此耐寒心﹐閱盡今與古。」《繡球花》五絕句云「嫩綠叢叢葉﹐緋紅疊疊花。繡成一明月﹐只是照兒家。」《春郊》七絕云「石徑幽深轉折多﹐蒙茸春艸少人過。一簾撐出靑林外﹐賣酒人家在對河。」《春夜》七絕云「碧天如水夜迢迢﹐捲起湘簾弄玉簫。一枕春寒人不寐﹐滿庭花影月輪髙。」句如﹕「野花幽徑冷﹐老樹斷巖懸。「二分無恙月﹐一片有情天。」皆饒神韻﹐其以《繁香艸》爲師者乎﹖

韻璧弱齡壯志﹐篤嗜學問﹐詩文兼長﹐書法尢勝。從遊一載﹐走萬里﹐入京師﹐江山之助﹐未可量也。錄其詩如下﹕《翠湖堤上》云「淸晨急雨過林霏﹐余點煙稍尙滴衣。柳映斜陽蘆映水﹐蓮花君子自巍巍。」《次西山下用唐王灣次北固下韻》云「風送春云外﹐船歸野渡前。堤欹波盛漲﹐柳系石髙懸。掛席隔千里﹐看山又一年。飛龍如可駕﹐天影碧無邊。」

佩箴醞釀深醇﹐勤於文事﹐偶爾吟詠﹐寄托遙深。七律數章﹐最見力量﹐錄而存之。《春日遊翠湖》﹕「十里平湖艸色靑﹐春光艷艷水心亭。晴風一夜寒猶釀﹐弱柳三眠夢不醒。汀浦泉鳴驚白鷺﹐欄桿月上襯明星。滄桑漫話興衰境﹐且寫詩章入畫屏。」《冬夜不寐》﹕「長夜茫茫百感生﹐吟牀輾轉夢難成。狂瀾大海何時挽﹐晴雪修篁相與淸。極目河山愁萬斛﹐寒聲砧杵月三更。興悲家國忘昏曉﹐雞唱詩鳴兩不平。」

各行省城中﹐有山有水如吾滇者﹐尙不多覯。翠湖一曲﹐近多點綴﹐佳景佳詩﹐雅宜相稱。佩箴《翠湖堤上》八絕句﹕「滇城西北引仙源﹐半似城居半似村。四面靑山十丈水﹐滿湖眠柳月黃昏。」「翠湖風景自年年﹐人事滄桑幾變遷。雲水樓臺二五處﹐檐牙聳出碧梧天。」「百年舊迹阮公堤﹐翠染荷田綠菜畦。雙節新坊貞石好﹐風華仿佛六橋西。」「賣花唱罷綠楊天﹐短棹輕歌復采蓮。最是消魂一幅景﹐蓮花艷艷葉田田。」「三橋鼎立水中央﹐十二欄桿翠帶長。倒影晴空疑くぐ﹐蓬瀛重現彩雲鄕。」「斜陽西射白雲穿﹐羣鳥紛紛噪樹巓。暮靄蒼茫星月現﹐鐘聲遙送木蘭船。」「采蓮橋畔月華明﹐洗馬河中露气淸。云斂天容新雁下﹐風博水面老龍驚。」「荷香陣陣拂衣來﹐畫角軍聲動地哀。堤上蒼茫人獨立﹐詩篇誰寫咒蛟臺。﹝孫髯翁采滇詩粘於臺壁上。﹞」雅麗芊綿﹐逸情云上﹐工於寫景。較竹垞《鴛湖棹歌》﹐不敢遽比﹐而翠湖煥然生色﹐斯其先聲也己。

云鶴工文工書﹐詩乃初學。《翠湖堤上》七絕﹕「曲堤隱隱隔淸波﹐鴻雁飛鳴一曲歌。日暮垂楊怨啼鳥﹐荷花秋水意如何﹖」意境不凡﹐允推雅品。

漱秋﹑韻璧﹑佩箴﹑云鶴﹐女弟子中矯矯者﹐與吾女厚芬﹑靜芬﹑淑芬同學歲久。厚芬等亦學詩﹐各成一帙﹐然皆非專工吟詠者﹐蓋志在讀書也。韻璧《自勵》云「忽忽光陰八月秋﹐未增智徳我心憂。胸藏破浪乘風志﹐總向詩書苦裏求。」云鶴《中秋》句云「共坐天倫敍﹐間搜史事評。」吾鄕女子學風﹐可以槪見。

余嗜五律﹐導源六朝。少時仿前人摘句圖摘佳句以資趨步。齊徐孝嗣《白雪歌》﹕「風閨晚翻靄﹐月殿夜凝明。」梁簡文《艷歌》﹕「弋獵多登隴﹐酣歌每人丰。」江扌﹕「澗漬長低艸﹐池開半捲荷。」徐陵《山齋》﹕「山寒微有雪﹐石路本無塵。砌水何年滿﹐檐桐幾度春。」庾信《尋周處士》﹕「泉飛疑度雨﹐雲積似重樓。」又《詠屏風》﹕「逍遙遊桂苑﹐寂絕到桃源。」《桑落酒》﹕「霜風亂飄棄﹐寒水細澄沙。」薛道衡《昔昔鹽》﹕「水溢芙蓉沼﹐花飛桃李蹊。」「蟠龍隨鏡隱﹐彩鳳逐帷低。驚魂同夜鵲﹐倦寢聽晨雞。暗牖懸珠网﹐空梁落燕泥。」又《晚夏》﹕「髙天澄遠色﹐秋气入蟬聲。」隋煬帝﹕「寒鴉飛數點﹐流水繞孤村。」唐太宗《月晦》﹕「笑樹花分色﹐啼枝鳥合聲。」王勃《深灣夜宿》﹕「堰絕灘聲急﹐峯交樹影深。」揚炯《和騫右丞》﹕「年光搖樹色﹐春气繞蘭心。」盧照鄰《首春遺京邑文士》﹕「梅花扶院吐﹐蘭葉繞階生。」駱賓王《夕次蒲津》﹕「晚風連朔气﹐新月照邊秋。」唐明皇《早度蒲關》﹕「春來津樹合﹐月落戍樓空。」《幸蜀至劍門》﹕「翠屏千仞合﹐丹嶂五丁開。」王灣《次北固山》下﹕「潮平兩岸闊﹐風正一帆懸。海日生殘夜﹐江春入舊年。」杜甫﹔「地平江動蜀﹐天遠樹浮秦。」「地闊蛾眉晚﹐山髙峴首春。」「峽云籠樹小﹐湖日落船明。」「入河蟾不沒﹐扌壽藥兔長生。」「自天題處濕﹐當暑著來淸。」「春和催柳別﹐江與放船淸。」「蜀天常夜雨﹐江檻已朝晴。」「入簾殘月影﹐髙枕遠江聲。」「身世雙蓬鬢﹐乾坤一艸亭。」硯寒金井水﹐檐動玉壺冰。」「岸風翻夕浪﹐舟雪灑寒燈」「竹光團野色﹐捨影漾江流。」「關山隨地闊﹐河漢近人流。」「雲气生虛壁﹐江聲走白沙。」「大聲隨地轉﹐髙浪蹴天浮。」「纜侵堤柳系﹐幔捲浪花浮。」「細逐迫風燕﹐輕搖逐浪鷗。」「野寺江天闊﹐山扉花竹幽。」「十暑岷山葛﹐三霜楚戶パ。「夕陽薰細艸﹐江色映疏簾。」「兩行秦樹直﹐萬點蜀山尖。」「風連西極動﹐月過北庭寒。」「政化平如水﹐皇明斷若神。」「野雲低渡水﹐檐雨細隨風。」「名園依綠水﹐野竹上靑霄。」「谷暗非關雨﹐楓丹不爲霜。」「山河扶繡戶﹐日月近雕梁。」「壯節初題柱﹐生涯獨轉蓬。」「綠垂風拆┺﹐紅綻雨肥梅。」「地坼江帆隱﹐天淸木葉聞。」「霧樹行相引﹐蓮峯望或開。」「入村樵徑引﹐嘗果梨園開。」「鶴下云汀近﹐雞棲艸屋同。」「蘆花畱客晚﹐楓樹坐猿深。」「曬春秋日晚﹐洗藥石泉香。」「孤月當樓滿﹐寒江動夜扉。」「谷口樵歸唱﹐孤城笛起愁。」「紅入桃花Й﹐靑歸柳葉新。」「範蠡舟偏小﹐王喬鶴不羣。」鮫室圍靑艸﹐龍堆隱白沙。」「無名江上艸﹐隨意嶺頭云。」「碧知湖外艸﹐紅見海東云。」「池要山簡馬﹐月靜庾公樓。」「晚涼看洗馬﹐森木亂鳴蟬。」「翠幹危棧竹﹐紅膩小湖蓮。」「池邊沙舊白﹐湖外艸新靑。」「水流心不競﹐云在意俱遲。」「江山如有待﹐花柳更無私。」「關山隨地闊﹐河漢近人流。」「星垂平野板﹐月湧大江流。」「細雨魚兒出﹐微風燕子斜。」「遠鷗浮水淨﹐輕燕受風斜。」「岸花飛送客﹐檣燕語畱人。」「八方開壽域﹐一气轉鴻鈞。」「豫樟深出地﹑滄海闊無津。」「方丈三韓外﹐昆侖萬國西。」「座對賢人酒﹐門聽長者車。」「竹批雙耳峻﹐風入四蹄輕。」「暗水流花徑﹐春星帶艸堂。」「身輕一鳥過﹐槍急萬人呼。」「渭北春天樹﹐江東日暮云。」「美名人不及﹐佳句法如何。」「隱吏逢梅福﹐遊山憶謝公。」「竹深畱客處﹐荷淨納涼時。」「內人紅袖泣﹐王子白衣行。」「風塵三尺劍﹐社稷一戎衣。」「聖圖天廣大﹐宗祀日光輝。」「秦山當警蹕﹐漢苑入旌旄。」「路失羊腸險﹐雲橫雉尾髙。」「五原空壁壘﹐八水散風濤。」「戈開雪色﹐弓矢尙秋毫。」「鋒先衣染血﹐騎突劍吹毛。」「江上多鴻雁﹐池中足鯉魚。」「水落魚龍夜﹐山空鳥鼠秋。」「鼓角淩天籟﹐關山倚月輪。」「弟子貧原憲﹐諸生老伏虔。」「掘劍知埋獄﹐提刀見發硎。」「侏儒應共飽﹐漁父忌偏醒」「抱葉寒蟬靜﹐歸山獨鳥遲。」「塞門風落石﹐客捨雨連山。」「落日邀雙鳥﹐晴天養片雲。」「筆落驚風雨﹐詩成泣鬼神。」白居易﹕「旅愁春入越﹐鄕夢夜歸秦。」「系纜憐沙靜﹐垂綸愛岸平。」「駢朱桃露菜﹐點翠柳含明。」「古文科斗出﹐新葉翦刀生。」「沙虛泉脈散﹐泥暖艸芽生。」「荷香淸露墜﹐柳動好風生。」「北渚寒畱雁﹐南枝暖待鶯。」「蹴球塵不起﹐潑火雨新晴。」「明月初三夜﹐新蟬第一聲。」「池邊春艸色﹐花外夕陽亭。」「酒熟憑花動﹐詩成倩鳥吟。」「步月憐淸影﹐眠松愛綠陰。」「漁去風生浦﹐樵歸雪滿巖。」「鴨頭新掄援﹐雁齒小紅橋。」「五更千里夢﹐殘月一城雞。」歐陽修﹕「綠苔人迹少﹐黃葉雨聲多。」當不亞於朱子之取「水流心不競﹐云在意俱遲」﹐皇甫兄弟之取「猿啼洞庭樹﹐人在木蘭舟」也。

朱筱園先生﹝庭珍﹞《穆淸堂詩鈔》初集﹑續集﹐膾灸人口。壬寅以後﹐應試汴州﹐有《北徵集》未刻﹐蓋佚者不少矣。先生題先雪樵兄詩集云「公安一派創中郎﹐二百餘年道未光。拈出白蘇眞妙諦﹐辦香終蒸浣花堂。」「才人何處問靈修﹐一樣華年赴玉樓。文苑幸畱遺稿在﹐幾時重有茂陵求。」愛才之意﹐溢於言表。先兄與先生相交﹐始自丙子秋闈中﹐故情文兼至云。

家方盂族叔﹝震﹞廣文﹐詩紹西山小癡之傳﹐而微傷朴直。文人老邁﹐鬱鬱以終﹐亦可傷也。有題家雪樵兄詩集二絕云「不逐波流性自堅﹐開軒兀坐獨攤箋。驪歌唱罷春暉盡﹐剩有遺編信可傳。」「詩如秋水淨無塵﹐推白敲蘇門徑眞。天爲陽源﹝原注﹕袁淑字陽源。﹞續風雅﹐不教早作玉樓人。」

會稽黃怡周名秉禮﹐宦滇二十餘年﹐一官一集﹐有王元長之風﹐總名《綠香山館詩稿》。其《壬癸集》中《蘆荻行弔趙剛節公徳光詩》序云「公諱徳光﹐黔人﹐署貴州提督。因私出偵察敵情﹐被刺。蘆荻哨在安順城西三十里﹐俗名樓梯哨﹐卽公殉難處也。」詩云「角聲哀﹐羽書迫﹐烽煙四起天無色。銅頭鐵腳趙將軍﹝公外號鐵腳板﹞﹐一劍欲十天下賊。纛旗到處戰皆捷﹐鼠賊聞風膽先怯。蘆荻哨外屯甲兵﹐連朝求戰苦不得。公性如火心坦白﹐公令如霜志果決。同仇寢食思殄滅﹐偸生豈容多一刻。幾番憤欲搗巢穴﹐諸將環諫公不悅。亭午隻身繞荒陌﹐縱觀壁壘心畫策﹐那知凶機先已伏路側。火槍一發碎頭顱﹐慘哉半空飛肉血。吁嗟乎﹗大將竟爲小卒誤﹐頓教全黔瓦解柱石裂。要使天下將帥人人英勇皆如斯﹐五洲四夷何敢肆猖撅﹗嗚呼﹗鐵腳將軍眞是鐵﹐樓梯一踏梯便折。﹝蘆荻俗名樓梯哨﹐公死於髙鑪﹐距哨二三里。﹞金原忌火克﹐髙鑪一鑄更銷缺。公之外號﹑地之俗名﹑兩兩俱若天預設。彼蒼有意示奇特﹐彭亡山﹐落鳳坡﹐古今應讖如一轍。先機公豈不能測﹐無那生成忠肝義膽救民切。一經身許國﹐志在裹馬革。吉凶禍福何庸擇﹐死而後已之心向誰白﹖此謂大英雄﹐此謂古豪傑﹐芳名千秋萬世銘竹帛﹐地亦何幸不朽傳忠烈。嗚呼﹗百戰餘身百鏈鐵﹐公眞不愧謚剛節。」《彌川集》中有《勘災路過鐵柱廟卽事》序云「廟在彌渡縣西十五里﹐有鐵柱一﹐髙數丈﹐大叫兩圍﹐中實鐵九﹐題有南詔年號。柱置龕中﹐左右則南詔曁唐安化公主肖像也。寺外老槐一株﹐幹古陰濃﹐亦南詔時遺物。」詩云「偶止籃輿謁古祠﹐門前老樹發新枝。山僧跪進迎官酒﹐村婦紛陳乞賑詞。冕笏尙存兒女貌﹐碑亭猶剩宋元詩。巍然鎭柱標年號﹐想見英雄割據時。」《他山集》中有《龍婿歌》云「他郎東南百里地﹐水秀山明名塡利。綠楊圍繞小村莊﹐西有澄潭傳籠異。一翁楊姓字興鴻﹐有女及笄貌端丰。翁白舌耕女自織﹐朴素居然上古風。更采萍蘇備畜食﹐結伴日日赴潭側。若耶貧女有誰知﹐忽聽音樂鳴水國。眾女惶然急四望﹐楊女癡然潭相向。喃喃似與人交談﹐一時數作悲歡狀。回語羣花淚重揮﹐龍君召妾作兒妃﹐佳期便已在今夕﹐欲告父母不及歸。風號電掣水分裂﹐旌旗炫爛擁龜鰲。蜃樓海市望分明﹐須臾茫茫重隔絕。翁媼得報大驚愕﹐轉疑沈殺言僞托。朝朝暮暮總淒酸﹐惟有臨潭奠一酌。甲冑忽有將入家﹐髙宣詔命賫五花。薰室快燃九微火﹐歸寧將降七香車。蝸笙蚓笛韻鏗鏘﹐虹橋跨處彩雲翔。蝦嫗蟹婢喧雜Ш﹐珠箔銀屏照輝煌。嫦娥裊娜下瑤階﹐紅顏掩映繡羅鞋。柳腰穩佩玉麟﹐花鬢新插金雀釵。登堂禮拜殷勤久﹐老翁瑟縮不敢受。媼伏門隙屏自窺﹐千呼萬喚惟搖手。珊瑚紅艷夜光綠﹐金盤玉犖窮水陸。分賜家鄰各等差﹐光怪陸離炫心目。仙凡旣聯朱陳眷﹐泰山思睹東牀面。笑指堂隅絳袍人﹐肉眼那曾看得見。水晶宮闕鳳凰樓﹐酒酣更請片時遊。從來寒賤攀髙貴﹐未有奢求不取羞。黿鼉將相忽上言﹐匆匆話別乘魚軒。古道蒼茫空灑淚﹐仙鄕何處訪桃遞。明年翁媼病俱死﹐出殯村南十五里。天風隱約送悲聲﹐仰見蟠龍白雲裏。偶聞父老談村堡﹐欷共說生女好。生女猶得耀門楣﹐從此男兒賤如艸。吁嗟乎﹗我聞斯言重太息﹐道旁有人感欲泣。」《瓜江集》中有《古石祠題壁》序云「在蒙化城北四十里盟石﹐約爲細奴邏創業時與諸酋共盟處。石上刀痕宛在﹐有細奴邏及張女肖像﹐英風颯然。」詩云「金鳥飛集細奴側﹐張氏﹝名樂進求﹞豪情遂讓國。細奴仰天祝默默﹐抽刀斫石石如削。石光火光相迸裂﹐蒙詔從玆開霸業。忽王忽帝忽叛賊﹐子孫相傳十三葉。噫﹗夷中魁楚人中傑﹐我來古寺讀碑碣﹐猶覺英風吹獵獵。」語曰「物聚於所好。」怡周詩才奔放﹐下筆不能自休﹐宦途中逸才也。落鳳坡用稗說﹐王阮亭集有之﹐爲人所譏﹐究以攺之爲是。詩集外有雜誌二卷﹐筆談二卷﹐詩話﹑聯話各一卷﹐或可希檀默齋桂未谷乎﹐惜未之見。

伯膏爲經正同門後起﹐宦京師日﹐以淸髙著名﹐歸鄕任鹽場事。畢小泉具酒招飲於自在香室﹐伯膏感賦七絕﹕「水榭云窗四面開﹐此中眞个絕塵埃。遊蹤不假十年久﹐枉向湖光洗硯來。」「絳帳春風侍講筵﹐追懷往事渺如煙。芙蓉出水荷喧雨﹐只有風光似舊年。」「二橋一水界東西﹐紅藕香中柳路齊。偶值夜遊淸漏永﹐照人明月印雙溪。」「池蓮香散雨跳珠﹐一碧琉璃打碎無。叉手檐前呆看人﹐方知人在《輞川圖》。」「新館琳瑯舊集輸﹐徵文考獻近今無。經營總賴賢賓主﹐萬軸牙簽字字珠。」「淸訁燕湖山四月天﹐尊前有客話桑田。半聾兩耳忘情久﹐隱幾獨聽石上泉。」俯仰今昔﹐瀟灑出塵﹐我亦爲之移情。

三足承天幾﹐乃周亦園﹑石南園詠之。石不存而詩存﹐可慨也。翼廷藏亦園自書詩冊﹐亦賦此石。云「何年老樹斷孤根﹐象形蛟螭等彜尊。是名三足承天幾﹐廉頑立懦理或存。空齋靜坐手拂拭﹐前代題識相繽紛。气節功名推鄒李﹐兩行字勒奎鉤勻。日星河嶽分奠位﹐撐持宇宙此獨眞。五百餘年狼虎穴﹐臣李化龍梟其元。此幾此人足千古﹐蛙蠅伎倆寧堪論。東吳詩人空姓氏﹐南樂侍郎絕扔云。嗚呼古人不可作﹐世上兒子徒紛紛。滄桑駭變陵谷易﹐天府故物歸王孫。黑甜主人驚早退﹐一夢涼州心所嗔。十載京華屐齒接﹐脫贈乃及君家珍。黔陽才子神仙客﹐過我圍鑪話終夕。須臾唾咳成珠璣﹐頓令古器生光輝。問幾來由那可數﹐靜補齋側久塵土。當歌一放淚莫收﹐舊遊零落我白頭。」後有跋云「三足承天幾﹐黑甜工人所貽也﹐今憂下世矣。翰林何君見而作歌。歌竟﹐余不忍讀﹐然不可無以答﹐塞白而已。」情見乎詞。

愚若前輩﹐淸暇詠詩﹐髙致不凡。余嘗服其「老去怕交新識友﹐閒來喜讀舊藏書」之句﹐眞劍南也。曾贈以茗﹐前輩答詩甚趣。詩云「我昔遊普洱﹐品茶意良切。夙聞蠻松佳﹐未得辧優劣。去鄕十餘載﹐此味遂隔絕。歸來隱翠湖﹐渴思頗鬱結。君乃惠佳種﹐補我昔年缺。小聚歸雲樓﹐得此助談屑。色香並佳妙﹐肺腑俱淸潔。寶此故鄕味﹐龍井安足說。」

士伸知己﹐古今同然。滇自兩司馬南來﹐人文日啟﹐升庵更盛。近則李澄中﹑顧蒓及吾師髙司業釗中﹑張殿撰建勛﹐皆愛才者。蒓有《雲泉夢影題辭》﹐蓋應嚴秋槎之命而作。其詞曰「詩人昔爲梅傳神﹐詩人仙去梅失眞。羅浮幻境花滿樹﹐此花便是詩人魂。老僧月下來叩門﹐開門一笑聲如雲。豈有吟懷感靈運﹐誰從夜半呼孔賓。參差宮殿耀眼新﹐庭前爛熳花如銀。題詩已罷揮手去﹐迷離香影千山春。一任狂枝飛過鄰﹐鴻泥雪爪猶畱痕﹐﹝齋頭掛臥廬晝梅﹐題有「枝狂任意過鄰家」之句。﹞君之去處我來處﹐他日相逢談夙因。」秋槎有和作﹐卽用顧韻﹐工力相敵。其詞曰「前身翁是梅花神﹐今生翁爲梅傳眞。萬古冰霜結寒蕊﹐中有一代才人魂。雲泉靑山繞寺門﹐門前來去惟白雲。枯僧恍惚見翁至﹐梅花作主翁作賓。衣冠瀟灑神宇適﹐雙眸如雪須如銀。奇句吟成飄然去﹐芒鞋踏破空山春。吾師家與鄧尉鄰﹐暮宿艸沒苔痕。１１１１吳門滇水同此一輪月﹐安得夢與二老閒話淸淨因。」

宜良人才之盛﹐莫如匡山父子提倡風雅時也。徐茂才淸《題云呆夢影》七古云「蓬萊之山髙接天﹐東來直與羅浮連。羅浮梅花億萬千﹐一株幻化伴詩仙。詩仙昔將梅神傳﹐小謫人間數十年。月中雪後兼水邊﹐揮毫直掃孤山煙。一朝騎鶴去不還﹐詩魂迷離滿山川。蕭寺老僧解問憚﹐坐中入定歸雲泉。回廊曲曲月娟娟﹐仿佛詩仙出殿前。纖塵不染衣蹁躚﹐三生石畔話因緣。梅意參差爭先妍﹐皺眉吟詩山聳肩。吟就白玉攢成篇﹐昂頭長笑竟飄然。驚起老僧離恨牽﹐叩門索書渾忘筌。先生大名重吾滇﹐詩畫書法羣相宣。餘生也晚空垂涎﹐幸附蔫蘿百尺巓。髙山徒仰謝傅賢﹐恨不當時爲執鞭。偶披遺書致翩翩﹐雪痕鴻爪筆如椽。玉京縹緲裳難褰﹐是人是花齊參元。安得飛身到八埏﹐狂摹太白艸學顚。」所謂先生﹐指陳臥廬也。停車訪古﹐思古情深。

余遊天下名湖多矣﹐以石屏異龍湖﹑杭州西湖﹑滇省昆湖﹑嘉興鴛鴦湖爲最勝﹐曾以詩紀遊。炯伯索書近作﹐因合錄之名爲《四湖詩》。《異湖》云「三五人家綠到門﹐柳花籬落荻花村。湖魚賣處秋云濕﹐野犬聲中夕照昏。蓬島遙呼仙作侶﹐葑田差喜稻生孫。一尊吸盡波心月﹐莫使蛟龍夜夜吞。」《西湖》云「畫船楊柳暮蕭蕭﹐蕩入蘇堤第五橋。半郭半村兼吏隱﹐好山好水伴漁樵。英雄葬骨興亡淚﹐天地驚聲上下潮。古洞煙霞大江月﹐醉懷休負酒旗飄。」《昆湖》云「滇南萬里山水都﹐山首太華水昆湖。山中犭爰鶴十年夢﹐水上鷗鳧三益呼。漁笛吹殘霜夜月﹐秋花開到畫船蘆。綠蓑靑笠風兼雨﹐我是煙波老釣徒。」《鴛鴦湖》云「鴛鴦湖上夕陽天﹐楊柳樓臺荷芰田。盡有詩懷秋似水﹐卻憐宦迹雨如煙。平生肝膽張華劍﹐霸國功名範蠡船。輸與才人老竹垞﹐《棹歌》聲在白雲邊。」

曾子固文駕歐蘇﹐詩特遜﹐或惜其不能詩。家藏《南丰集》﹐七言如﹕「冠劍九重霄漢路﹐鶯花三月帝王州。」五言如﹕「秀色秋來重﹐寒聲雨後新。」何嘗不入唐人之室。明人張和仲﹝燧﹞著《千百年眼》﹐譚友夏輩亟稱之﹐其卷九一條云「南丰有《錢塘上元夜祥符寺燕席》詩云﹕『月明如晝露華濃﹐錦帳名郎笑語同。金地夜寒消美酒﹐玉人春困倚東風。紅雲燈火浮滄海﹐碧水樓臺浸遠空。白髮蹉跎歡意少﹐彊顏猶入少年叢。』昔人謂子固不能詩﹐學者不察﹐隨聲附和﹐謬矣。」

岑襄勤以秀才起家﹐不聞其能文﹐今傳者大抵幕僚爲之耳。錄其《題宜良孟氏一門雙節》詩﹐以見一斑﹕「撫孤未見結縭時﹐腸斷堂前寡女絲。孝婦完貞堪作子﹐衰姑立節竟相師。長畱勁气蒼松並﹐同抱冰心古井知。願采芳徽光邑乘﹐千秋凜凜愧須眉。」

章生斐然﹐質朴好文﹐近今鄕人之秀也。詩筆伉爽﹐肖其爲人﹐去滇之粵﹐代書五十韻﹕「之粵何爲者﹖回思寐不成。甘霖無厚薄﹐芝艸有枯榮。伴月三人出﹐惜春萬里行。露桃紅綻萼﹐煙柳翠含萌。聲澀啄泥燕﹐影遲擇木鶯。低眉辭六詔﹐轉瞬下東京。不凍貪泉惡﹐連云旅捨精。奴顏多黑齒﹐虎視盡碧睛。蠻瘴迷天霧﹐關譏塞路荊。塵中方掩息﹐海面又遐徵。檣回浮城鎭﹐輪喧伐鼓錚。气蒸天鏡暗﹐波撼雪山傾。港闊風狂暴﹐云垂態變更。心煩憂穢血﹐頭痛厭腥鯖。點點晨燈滅﹐嗚嗚气笛鳴。還登新鐵艦﹐直向古羊城。颶母人知避﹐濤神我不驚。漂流隨大海﹐搖蕩任狂揚。出港云具黑﹐入江雨乍晴。波平出比目﹐柳弱下﹐云影涵空靜﹐霞光蕩眼明。船前風送疾﹐月碎水流潛。朝落魚梁淺﹐堤寬柳岸平。江山頻熱帶﹐車馬雜喧聲。城暮煙無際﹐枝棲屋半擎。登樓閒緒動﹐伏枕暗愁生。室巨宜求棟﹐檣髙難用楨。憑軒觀奕局﹐放眼看云情。亞雨歐風急﹐秦皇漢武爭。駭黥翻北海﹐封豕躍東瀛。回憶從軍樂﹐徒輸報國誠。方期申蠖屈﹐冀博臥龍名。直往依劉表﹐殊疑厭禰衡。守株同碌碌﹐挈罄諷硜硜。世路知多隘﹐窮途待卜亨。水中掬月魄﹐鏡裏尋花莖。雌難寧甘伏﹐拙鳩未善營。假柯推世网﹐覓水濯塵纓。混濁悲滄浪﹐溯洄拾杜蘅。嚴冬長蛇蠕﹐白晝小蚊。貝錦無停織﹐蠶絲不斷縈。行歌《大杜》氵胥﹐歸詠《苕華》菁。憂國身無補﹐思鄕病轉攖。含愁談往事﹐何計慰前程。蓮出泥中潔﹐松經雪後貞。壯懷猶耿耿﹐杯酒自盈盈。鼎膩席珍重﹐盤腥世味輕。小心蓮子苦﹐大節蔗漿淸。廉頗思還趙﹐仲連寧事嬴。曲終窗月落﹐燭淚濺縱橫。」

辛酉歲滇人設明倫學社﹐專課古學﹐王廉訪玉麟功也。社中以昭通《孟孝琚碑》爲詩題﹐昆明陳君弋作列前茅﹐錄以表之。序云「碑在昭通郡南十里﹐光緒二十七年出土﹐邦人謝氏移置鳳池書院﹐震澤王氏﹑善化黃氏﹐均定爲漢之佳者。石屏袁氏則以漢碑中第一﹐海內無及者。實有所據﹐而言非過揄也。乃爲詩記之。」詩云「明星一點降南天﹐精光奕奕照人間。神物之出不可測﹐壓魏之瓦晉之磚。炎漢及今二千載﹐恩安縣南起異彩。好事尋之得古碑﹐石上稍斷下猶在。於時郡人謝崇基﹐乃攜此石置鳳池。繼有王黃與袁氏﹐考據定爲漢時碑。我亦讀之得端委﹐旣飽眼福且心喜。更爲世語碑中人﹐漢代仁人孟氏子。字曰孝琚名曰﹝A11I﹞﹐《韓詩》《孝經》有心傳。父爲武陽祖嚴道﹐卒於河平丙申年。銘辭多作慰藉語﹐僚屬意在安厥父。顏路哭回孔悲魚﹐用免西河之酸楚。每行行首缺七言﹐縱有缺文意總存。鈴下四人具名姓﹐時見剝蝕可討論。鋒芒直欲陷金鐵﹐纖峭之中有潤澤。古來筆妙無與儔﹐書家見者皆咋舌。圓方古扁體多姿﹐石經未許肩相隨。眞之漢碑洵第一﹐此乃公論非阿私。《西嶽華山》稱奇絕﹐持較斯拓慚無色。嚴整莫誇《魯峻碑》﹐流麗不數《曹全》石。斑斑駁駁含光芒﹐鬱鬱芬芬發古香。上望相斯丈人輩﹐下視伯喈小兒郎。滇中古碣無其亞﹐《寶子》《龍顏》退三捨。我𨿽拙書猶愛憐﹐盡日摩挲忘晝夜。海內漢石多摧殘﹐此碑晚出神獨完。寄言得者好收拾﹐寶如夏鼎與商盤。」

湯君銘和止庵《夏日行樂詞》﹐句云「村塢日長花影疊﹐庭槐風靜鳥聲圓。」淸朗可誦。

嘗糞憂心﹐古以爲孝。藍孚亨明經有光《省兄詩》云「憶昔吾母病不支﹐吾兄侍疾勞苦思。乞靈艸木無大效﹐獲吉端由嘗糞知。未越十年母復病﹐河魚爲患關性命。我亦如兄糞親嘗﹐味甘失常藥難進。先後辧味判吉凶﹐漫謂傳述不可從。試問人誰無父母﹐此心此理人人同。」孝子之心﹐迫而爲此﹐不以詩傳詩亦傳。

鄧川楊中迥﹐樓孝廉孫也。以《翠湖卽景詩》求正﹐頸聯云「日暮魚聽蓮寺鼓﹐月明僧寧丁梵王鐘。」可謂能世其學。

王地山七律﹐已錄其一﹐近見其晚年三言二章較佳。其一云「喜髙節﹐嗜奇策。挫秦帝﹐解齊厄。掉富貴﹐若雲煙。鴻冥冥﹐何慕焉。我執鞭﹐魯仲連。」其二云「勁吳死﹐殘越生。攜西子﹐浮海行。耕於齊﹐爲上卿。賈於陶﹐散千金。出見奇﹐隱成名。鴟夷子﹐何童心。」又閭其自題書齋曰「十二時中﹐莫欺自己。千百年後﹐有傳其人。」可謂勵志之學者。

陳蘭卿先生著《集翠軒詩鈔》﹐刻於光緒丙申。今年逾八﹐存詩愈富﹐辛酉復刊《續鈔》。老境恬適﹐詩味並永。《趙文敏雲液硯歌》《陳園海棠》《秋懷六首》﹐並臻佳妙。七言如﹕「詩題畫竹人無俗﹐語似幽蘭座有香。」「畱賓敢詡陳懸榻﹐贈句新傳趙倚樓。」五言如﹕「詩畫娛今夕﹐湖山奇此生。」「腐鼠驚人覺﹐閒鷗避世忙。」直入劍南之室。先生本劍南同鄕﹐猶之阮亭學於鱗﹐翁山學曲江﹐各肖其鄕人也。記與先生談詩三十餘載﹐契友以心﹐說士甘肉。先生官滇太守﹐余稱以大公祖。己酉余使浙﹐先生亦以此呼之。寄函屬書﹐余書聯贈先生曰「大富貴兼壽者相﹐好湖山與故鄕同。」讀先生《甲寅臘月二十八日七十六初度》詩所謂﹕「棄官而後逍遙遊﹐閱歷興亡能自由。登髙遠逝凝雙眸﹐崖懸木落觀猿猴。須臾冷月生商邱﹐淸光照我湖山樓。我對明月數甲子﹐晦朔盈虛有至理。乾坤震蕩鷸蚌死﹐生不逢辰天地否。天容我作齊眉侶﹐家園之樂日有喜﹐此生知足能知止。」愈信壽者相之言﹐信而有徵。

王漁珊詩曾錄上卷﹐近見其《雲泉夢影題辭》亦佳﹐錄如下﹕「小謫蓬萊境﹐人間數十年。閒情畱翰墨﹐傲骨屬神仙。爲有煙霞癖﹐來參水月禪。梅花舊知己﹐同結老僧緣。」

百舉八侄﹐後起之傑﹐非僅吾家光也。充其才力﹐必能旗鼓中原﹐貫通中西﹐竟三十齡而殞。傷哉﹐傷哉﹗方臞仙哭以詩云「嗚呼百舉今已死﹐造物胡爲忌才至於此﹗人謂君太狂﹐我謂惟狂眞才子。人謂君太傲﹐我謂惟傲眞名士。華山業卒頭角露﹐《易水歌》成余杭喜﹐弱冠聲華溢海內﹐卅年豈第窮經史。聊藉臯比挽時艱﹐憂傷一病不復起。金碧正待放光明﹐一朝气絕都已矣﹗天旣生才不愛才﹐呼天不應天無理。五老峯髙遙悵望﹐大觀峙南君知己。他日騎驢訪唐梅﹐淸酤一盞誼難已。遣稿自有劭公刊﹐百舉精神炯不死。嗚呼﹗百舉精神炯不死。」嗟乎﹗臞仙﹐汝知百舉之人耶﹖嗟乎﹗百舉﹐汝聞臞仙之言耶﹖

鄧川楊生成漢﹐迥樓髙第也﹐從余問字。有《白牡丹》一絕云「覽徧百花興自豪﹐四香閣上厭詞曹。平生不屑胭脂染﹐富貴還須本色髙。」富貴七字﹐頗近格言。

近聞寧州劉謙山先生卒於江南﹐老成凋謝﹐心焉傷之。謙山一門文學﹐曾刊其先人仲鴻詩集以贈我﹐今復覽之﹐頓增腹痛。謙山科名顯於仲鴻﹐而詩則仲鴻勝。錄其《孟氏雙節》六首﹐足見一斑。「腸斷離鸞二十年﹐尙憐兒在命堪延。一朝又奪孤雛去﹐血染千山叫杜鵑。」「畢世依姑志不違﹐髫齡弱媳嗣芳徽。可憐心似精金煉﹐未合菱花已破飛。」「艱難日奉阿姑餐﹐姑媳零丁忍淚看。操作不嫌雙手禿﹐五更機杼一燈寒。」「年來辛苦已深嘗﹐姑病無端又在牀。藥餌不靈心膽裂﹐難將天道問蒼蒼。」「禱佛聲連十二時﹐呻吟人老气如絲。鮮烹股肉和羹進﹐血漬刀寒痛不知。」「寡鵠哀鸞顧影只﹐夜深血淚灑寒窗。至今老屋淒涼處﹐庭樹棲烏不忍雙。」

「擊壤派」開儒厄詩﹑詩厄儒﹐谷西阿先生《大儒詩鈔》宜其佚也。何丹畦先生有題廣福寺聯云「十里荷香迎水榭﹐千重山色鎖蓬壺。」先生理學出於鏡海﹐主朱奴陸﹐而詞章不沿「擊壤」﹐蓋能者無所不可。

趙松泉孝廉客中《詠柳》句云「殘月曉風人醒後﹐輕煙細雨燕來時。」《春艸》句云「謝傅不來春色淺﹐王孫歸去馬蹄輕。」學晚唐饒有神韻。

績禹侄孫從公於蒙自雞街﹐辟小園吟詠其中﹐名曰《雞鳴集》。中秋招友﹐有七律云「天空气爽月娟娟﹐自煮溪流試雨前。明鏡獨懸千里外﹐疏花爭放小池邊。園開白社偏宜醉﹐詩與丹霞欲鬥妍。好是瓊樓最髙處﹐玉山傾倒傍云眠。」其友和之﹐裒然成帙。如蔡藍天句云「靑蓮詩好飲方覺﹐杜老愁多醉亦休。」婁祖徳句云「秋冷碧塘靜﹐小園花正妍。」韓璜句云「碧空懸皓月﹐綠竹掛浮煙。」一時之勝集﹐後來之翹楚也。

●卷六

白石詞千古絕調﹐詩亦近詞﹐如《陪張平甫遊禹廟》句云「鏡裏山林綠到天﹐春風只在禹祠前」是。孫菊君效之云「一片斜陽濕處﹐綠波紅到山城。」亦佳詞也。

石屏北山有二忠祠﹐云祀楊﹑李二將軍。距祠數百武﹐有二忠墓﹐碑題都尉姚近光云明人﹐何其偉云元人﹐不能考也。少從先太夫人遊祠中﹐太夫人云「爾好作詩﹐今日亦有詩乎﹖」乃題一律﹐有「蜺旌紅射孤城裏﹐鵑血碧飛斜照中」之句﹐愧不工也。王茂才學曾詩云「元世將軍建大功﹐捐軀報國兩心同。千秋遺愛畱三島﹐孤殿靈旗表二忠。地僻偏多人迹到﹐林幽時有鳥聲通。晨鐘暮鼓淸如許﹐裊裊香煙禮祀隆。」亦斯祠佳作也。茂才溫溫文雅﹐先太夫人棄養日﹐茂才挽三聯﹐皆至性語。詳太夫人榮哀錄。

茂才又有《來鶴亭》句﹕「狂風吹海綠﹐夕日映山紅。」《海潮寺》句﹕「四面雲山窗外列﹐一潮煙水座中收。」皆佳。

天石《春思詩》云「寂寞誰爲侶﹐孤行類轉蓬。艸驚千里碧﹐花負一春紅。睛久思微雨﹐病多怯晚風。仙山如可卽﹐敢惜寸誠通。」《放形詩》云「一吟一醉垂垂老﹐賭墅風懷亦矯情。痛哭敢言天下計﹐放形拚負劫餘生。千秋駿骨人誰市﹐眾女蛾眉妒未平。忽憶定公哀怨句﹐悔拋心力貿才名。」《曇華寺》詩云「旬餘不到曇華寺﹐竟有春魂入夢中。償得三生癡願否﹐萬茶花擁一山紅。」自注云「樹五詞丈是日語予有買山徧植茶花之願。」余按永嘉而後﹐中原文藪﹐集於三吳。天津嚴先生嘗曰「文學才江浙爲勝﹐蓋巧思別趣﹐有天然之妙用也。」吾於天石亦云。

曩選伯安詩入《詩話》﹐並箋覆之。得報書云「詩者﹐志之所之也。情動乎中﹐言發於外﹐是《三百篇》不過言志而已﹐初何嘗有意爲詩。然古人有三年成吟﹑十年成詠之說﹐又可知詩貴推敲﹐得句不易﹐非率爾操觚者所能效顰。況一介末學﹐乃自儕風雅之列﹐得勿爲大雅所笑耶。昨陳詩稿﹐不吝教誨﹐開我茅塞﹐獲益匪淺。古人有一字之師﹐如先生之直諒爲心﹐誨人不倦﹐視古人尢且過之﹐固不僅師之云爾。謹奉數語﹐以志傾倒。」余再閱所作﹐尢多佳章。《重陽》七律云「風雨重陽又一年﹐黃花競艷晚涼天。舉杯邀月情堪醉﹐倚劍觀書夜未眠。秋水伊人勞夢想﹐閒雲野鶴任回旋。曠懷羨說陶潛宰﹐幾度低徊意惘然。」《無題》七律云「月夕花晨鹿夢遲﹐勞勞身世自尋思。心爲形役翻多苦﹐情到人知轉似癡。感憤難言屈子賦﹐傷時怕讀杜陵詩。無端風景忙中過﹐又見黃英放短籬。」傷心人別有懷抱﹐斯之謂也。

湘人周君傳徳﹐才士也。宦滇有年﹐嘗作七言長歌紀先太夫人事﹐余甚感之。近見其《癸亥六十初度感懷詩》尢佳﹐蓋性情之文也。錄其佳句云「去日不可駐﹐來日寧可期。人生百年中﹐飄忽如電馳。自嗟形神悴﹐漸與陳人居。衰老已難堪﹐況復貧病拘。心爲形所役﹐斷性寧非迷。富貴身外物﹐何苦爲人幾。昔日五侯家﹐豪華冠京都。琛贐羅筐箱﹐嬌寵塡門閭。良田徧繡野﹐華屋輝云衢。歌舞呼萬歲﹐此樂人世無。一朝化異物﹐玉體歸邱墟。美姬與田宅﹐萬象皆非吾。親朋盡分散﹐繁處成空區。念此一長嘆﹐能勿增欷歔。我今歲雲暮﹐名利百不如。世亂不能歸﹐萬里投邊陲。老去寶畏死﹐後顧心慘淒。含悲呼我妻﹐欲言淚先垂。我今花甲周﹐汝年三十餘。服官羌十載﹐只有琴鶴俱。田宅兩未營﹐沈屙纏衰軀。一旦倘不諱﹐棄汝將安歸。逝者奚足戀﹐生者當何依。我妻一無言﹐淚下如綆縻。廉吏不可爲﹐掩面各沾衣。」

成漢奉公至石屏﹐有《異龍湖乘舟早發詩》云「天上雲從湖外落﹐宦遊人向鏡中行。直如乘鶴經三島﹐大水城穿小水城。」《乾陽古洞﹐夢吟首聯﹐醒續成之》詩云「古洞幽深處﹐閒雲朝夕來。筵開湖入座﹐夢亦醉千杯。」鄕山勝景﹐笠屐雅吟﹐令人移情﹐誰能遣此。

耕近示我《遊昆池詩》云「湖光風月水漫漫﹐十萬垂楊露未幹。入世偏多出世想﹐靜中常覺夢中看。燈明畫舫黃衫醉﹐星摘銀河五字寒。放眼便知滄海淺﹐只應狂笑老龍蟠。」气韻之雄﹐乃其素長。又有句云「明知世事終無補﹐何處江湖訪釣磯。」蓋有退隱之志焉。夫當盛位而有退隱之志者﹐鮮矣﹗

丕佑負笈大學﹐常與丕鈞侄論經史。余隱幾聽之﹐深入肯綮﹐令人解頤。余有句云「教爾理羣書﹐富於千斯倉。聽爾談羣書﹐樂於南面王。」可以自曬。

吳野人﹝嘉紀﹞﹑黃野鴻﹝子云﹞詩格並工﹐筱園《論詩絕句》云「蹤迹生平老釣磯﹐貴遊知己古來稀。宋家解重林君復﹐腸斷江南兩布衣。」不粘不脫﹐山林吐气。每一誦之﹐令人神怡。杜詩﹕「抱葉寒蟬靜﹐歸山獨鳥遲。」鳥心蟬心﹐體會入微﹐抑何其妙。

說詩亦難矣。杜公「掖垣竹埤梧十尋﹐」或以「垣竹」與「埤梧」相對﹐杜公「掖」之爲解﹐豈復可通。王少伯之「斜抱雲和深見月」﹐乃宮人抱瑟夜立眞景。或誤以「斜抱雲」與「深見月」相對﹐非時惟不通﹐且和字作與字解﹐亦非古也。﹝誤解出於近人﹐因其人學問本深﹐且摯友也﹐恐損其名﹐故諱之。﹞李后主詞云「無那夜長人不寐﹐數聲和月到簾櫳。」嶽武穆詞云「三十功名塵與土﹐八千里路云和月。」趙松雪詞﹕「做一个﹐我和你。」皆在宋後﹐且入詞不入詩。唐末劉瑗《長門怨》雲「雨滴梧桐秋夜長﹐愁心和雨到昭陽。淚痕不學君恩斷﹐拭卻千行更萬行。」用和字入詩﹐究嫌小家气﹐不可學也。

孫筠堂先生﹐余幼時業師也。有偕余遊陶然亭二律云「環坐陶然裏﹐羣賢盡故鄕。南天增客思﹐北薊送秋涼。碧柳因風裊﹐華筵依日光。曲欄憑晚眺﹐淸興引杯長。」「丈夫弧矢志﹐卓犖冠吾鄕。情倚臯比暖﹐詩成鳳閣涼。平分仙露潤﹐髙挹紫霞光。幼稚殊英異﹐聯翩繼世長。」疊韻不一。卽余與南陔﹑峨軒﹑宗堯諸先生同作﹐宗堯詩已見前。峨軒句云「地避塵囂遠﹐文爭日月光。秋風蒓菜美﹐斜日柳陰涼。」南陔句云「風塵經雨洗﹐天气帶秋涼。禪機生寂靜﹐世態絕炎涼。」情韻深至﹐眞一時佳話也。

孔子之名﹐《史記》已有二義。少時讀書﹐塾師皆教以讀作某﹐蓋士人幾不知丘之本音也。少陵詩云「孔丘盜跖俱塵埃。」李太白詩云「我本楚狂人﹐狂歌笑孔丘。」韓文公詩云「柄任儒術崇丘軻。」三公乃三唐三峯﹐直用孔子之名。陶公則不然﹐其詩云「先師遺訓﹐余豈云墜。」又云「先師有遺訓﹐憂道不憂貧。」又云「孔耽道徳﹐樊須是鄙。」夫後學之於孔子﹐固不必以避諱爲敬。況詩有聲韻﹐尢不必拘。但古人習尙﹐各有不同﹐因匯而記之﹐覺陶公气度尢純耳。

保山王康侯茂才庶熙﹐聞我講學﹐寄詩商榷﹐不恥下問﹐可欽可欽。僭爲點評﹐以答雅意。最愛其《紅花村》二聯云「深柳讀書連客捨﹐小橋流水傍人家。」「一村兵燹余蔬菜﹐十里池塘半藕花。」遒麗之至。文字因緣﹐气求聲應﹐潤滄江外﹐吾道不孤。「所謂伊人﹐在水一方」﹐其斯之謂與。

宋子京句云「客子光陰詩卷裏﹐杏花消息雨聲中。」楊孟載句云「六朝舊恨斜陽裏﹐南浦新愁細雨中。」康侯茂才有句云「奇懷詩思春花外﹐靜聽書聲夜雨中。」音節鏗然﹐與古人抗衡。

杜詩「碧知窗外艸﹐紅見海東云」﹐李承古詩「碧藏雲外樹﹐紅露驛邊樓」﹐韋端詩「綠穿奔內水﹐紅落過墻花」﹐同一句法﹐韋句較拙。

在東瀛日﹐炳然﹑鼎和諸友﹐殷殷問字﹐異邦歟﹖抑同堂歟﹖樂可知已。今不過二十年﹐騰達者半﹐而炳然﹑鼎和乃以戰殞。鼎和長於文﹐工於書。炳然則嗜詩﹐《柳州書懷》八首﹐有句云「香江苦迢遞﹐悵悵欲何之。」「果爾遭時變﹐揚鞭覓首陽。」「笑傲看雲樹﹐蔥蔥幾萬層。」「天下烏乎定﹖遴才在任賢。」𨿽非詩才﹐亦屬難得﹐天不永年﹐惜哉﹗

吾滇富於種松。新年嘉宴﹐喜以松鍼鋪地﹐謂之松毛。余幼時句云「松毛深一寸﹐差勝綠氍毹。」壯遊京師﹐見張天扉自書詩幅﹐有「徧采松毛作地衣」之句﹐蓋天扉以宮詹典滇試時作也。近見蒙化孫燮元廣文《詠新年松毛》三詩﹐其一云「報道風光錦繡春﹐靑松滿地最宜人。庭除早晚須珍重﹐願作懷淸履潔身。」𨿽嫌陳腐气﹐頗覺切合。廣文半生吟嘯﹐著《知味軒詩稿》一卷﹐純任天然﹐不事雕飾。其孫女佩珊﹐余門人也﹐出其集爲點定之。有《畫梅》句云「回頭久歷冰霜云刂﹐信手全收天地春。」「無瑕品格淸於洗﹐有骨文章秀可餐。」殆集中最上乘禪耶。

燮元廣文有《羅漢松詩》﹐瑕瑜不掩﹐長數十韻。爲之刪節﹐格律較遒﹐錄存之﹕「黛色上參天﹐根深盤錯久。兵燹屢遭逢﹐傲骨獨自守。知爾不凡材﹐元气絪厚。妙訣得長生﹐羣卉成難偶。一朝淩五云﹐我欲同攜手。名爲羅漢松﹐何處惹塵垢。昔日始皇封﹐曾以大夫受。但願上天臺﹐不願將軍綬。滋茂映玄珠﹐綿延壽逸阜。古幹發天根﹐精神常抖擻。參佛不敢眠﹐時聆瓊鐘扣。植立萬千春﹐亭亭垂不朽。」

景韓中丞《師竹軒詩集》三卷﹐壬秋太史攺本﹐兩均刻之。劉固不髙﹐王亦非經意者﹐錄二絕以告知者。《巫峽》云「江水滔滔去﹐白雲心自閒。鳥飛人不到﹐花落滿春山。」「朝朝復暮暮﹐雲雨空陽臺。回首孤帆外﹐桃花一樹開。」

近理舊作﹐刪蕪過半﹐遊蹤紀事﹐因題存詩。棄之仍存﹐存之仍棄﹐靑燈灼灼﹐知味鮮矣。癸卯試保和殿﹐適逢太夫人生日﹐試卷旣畢﹐殿前賦一律﹐有句云「小人有母長生日﹐天子徵才及第花。」紀慶也。辛卯重九﹐夜宿白浪﹐有句云「淸憐秋月淺深色﹐冷對菊花長短枝。」紀遊蹤之僻也。乙巳隨虛齋師遊札幌觀農學校有句云「一蓑煙雨一犁春﹐愧我東西南北人。」紀遊蹤之遠也。己亥遊黑籠潭有句云「三尺身畱漧淨土﹐九泉心印淺深潭。」「碧沼遊魚迎客至﹐空山孤鶴送春回。」「茶花紅處千枝雨﹐橘子丹時一局棋。」「朝霜林外銅鐘響﹐古月梅邊玉笛催。」當日尋幽之趣﹐及今思之﹐歷歷在目。詩未爲工﹐削之宜也﹔事不可忘﹐摘錄於此。

六弟性情眞摯﹐寄餘句云「書寄雲中修史冊﹐流傳敬慰九泉心。」又云「再語乾坤醫國手。暫畱桑梓意如何。」皆瑯瑯可傳。

孫佩珊女士年少嗜學﹐亦從吾遊之弟子也。《翠湖》二絕云「平湖春水碧盈盈﹐一片斜陽兩岸明。紅是蓮花綠是柳﹐不堪處處子規聲。」「長堤芳艸戀行人﹐燕語花嬌媚晚春。畢竟翠湖風景好﹐華山如黛柳如顰。」《夜泛滇池》二絕云「白露涼於水﹐輕帆上下飄。漁燈螢火小﹐抱膝坐深宵。」「孤舟人未眠﹐霜寒天欲曉。落月櫓無聲﹐山林啼怪鳥。」女士卽燮元廣文之孫﹐有光燃脂﹐豈惟繩武。

古儀同年同研﹐同譜同官﹐同居同老。今六十矣﹐兩詩祝之﹕「天地兩贅人﹐祝君復自祝。君有琴五弦﹐我有詩一幅。側聞甲子周﹐壽筵開豆粥。本非肉食鄙﹐侑君以靈。翠海老龍眠﹐十丈柳煙綠。年年我隨君﹐醉踏柳陰曲。」「柳根深九淵﹐柳葉垂萬裊。葉葉同一根﹐天然出云表。陳袁本同族﹐不過分枝早。﹝袁出轅濤塗﹐本陳姓也。﹞兄事四十年﹐同胞直到老。天髙風雨夕﹐一樽夜忘曉。聊寫性情詩﹐鐫入君詩稿。」

孔廟詩最難作﹐唐明皇五律﹐空處著筆﹐第一篇

也。嘆﹑嗟﹑傷﹑怨﹐四字重復﹐五塘師攺爲「嘆鳳斯文在﹐傷麟吾道窮。」「道窮」與「傷麟」一事﹐「文在」與「嘆鳳」二事﹐亦未必勝原作。總之﹐不能一辭贊也。所感者三過山東﹐未謁孔林﹐今猶耿耿。衢州孔氏﹐至聖嫡裔﹐宋南渡時﹐凡曲阜車服禮器﹐隨扈而南。聖像泐石﹐最爲得眞。督浙學日﹐適有爭衢廟產者﹐因飭衢府保之毋失。孔博士慶宜晉省來謝﹐以聖像拓本見贈﹐謙六弟攜歸石屏﹐捐入圖書館。滇省聖廟重修﹐屬谷作記﹐乃並鉤刻聖像﹐俾邦人士敬同瞻仰焉。瑣瑣書之﹐用資掌故。

《史記》列《孔子世家》﹐荊公疑之。何足疑也﹖中國世家﹐莫孔子若。《前漢》《孔光傳》《後漢》《孔奮傳》《晉書》《孔衍傳》《宋史》《孔宜傳》《明史》《儒林傳》《孔希學傳》以及《魏書》之《孔伯恭傳》《金史》之《孔璠傳》﹐正史僞朝﹐無不尊親﹐幾若一國之史﹐惟此爲重﹐皆史公之遺也。昌黎詩云「柄任儒術崇邱軻。」於孔道已無發揮。近人句云「美富仰宮墻」﹐益爲贅語。要之孔林之中﹐不可再作詩也。

甲子夏﹐省城連日火災﹐慘不忍睹。梅生宗黃作《嗟哉行》云「三月四月天無雨﹐驕陽灼幹一片土。祝融烈烈從空來﹐嗟哉小民蟻上釜。昨日城中已不堪﹐今朝痛哭望城南。火勢欲歇未肯歇﹐幻作紅雲襯蔚藍。滿地如麻人亂走﹐可憐無辜喪家狗。娘呼阿兒兒呼爺﹐疾行那敢重回首。忠愛之坊光焰髙﹐十丈樓臺匝地銷。飛鴉亂竄驚蛇逸﹐萬人束手千人號。劫灰燒冷日將暮﹐崩墻敗屋人安住。夜靜惟聞嘆息聲﹐不依家門作野戍。誰臨滄海揚其波﹐快使甘霖降滂沱。惆悵蒼龍何處是﹐民兮民兮柰若何﹗」夫火災亦易防耳﹐防失其道﹐殃及池魚。畱此一詩﹐用作明監。

髙馥齋孝廉蕙﹐工八股文﹐詩亦淸新。《詠雪蘭》云「喜近三冬雪﹐聞來一品蘭。淡妝姑射面﹐風過舞姍姍。」《詠山礬》云「葉與花齊吐﹐山礬品最馨。送來春一色﹐玉立自亭亭。」《夏日》云「入夏人難健﹐松風一枕涼﹐踏煙欣客緩﹐采藥怪僧忙。永晝情偏適﹐髙談樂未央。最當支枕臥﹐莫負此和光。」句如﹕「蒼煙三面合﹐翠靄十分藏。」「紅酣昆海畔﹐綠戰彩雲邊。」「開徑來佳气﹐尋幽到別鄕。」眼前景物﹐毫尖芬馥﹐固佳才也。

晉寧宋坤侯孝廉培厚﹐工制藝﹐好苛論人﹐而交我特謙和。以酒疾不起﹐惜哉﹗嘗作《田家詩》﹐頗有輞川﹑太祝之致﹕「凍雲侵野合﹐百艸枯不肥。朔風淸且寒﹐吹我衤發衤衣。安步過蓬軒﹐縱目開荊扉。雪淨遠山出﹐木脫楓葉稀。牛羊歸別院﹐豚柵上斜暉。黍稻亦已熟﹐灑酒香菲菲。撥甕邀鄰翁﹐佳釀相與揮。人生有契合﹐富貴非所希。秉燭復陶然﹐對坐兩忘機。」又有《攺詩》一絕云「百鏈精金火候頻﹐一揮而就更何人。試看賈島吟詩苦﹐極意推敲觸騎塵。」夫馬工枚速﹐各有所長﹐坤侯自道心得﹐固不必人人彊同也。

《唐才子傳》杜苟鶴字彥之﹐牧之微子也。嘗謁朱全忠﹐作詩稱意。《舊五代史》稱其善爲詩﹐辭句切理﹐觀「風暖鳥聲碎﹐日髙花影重之句」不虛也。《唐新纂》云「荀鶴舉進士及第﹐東歸過夷門﹐獻梁祖詩云﹕『四海九州空第一﹐不同諸鎭府封王。』」是荀鶴受知之證。史謂田頭將起兵﹐陰令荀鶴以箋問至太祖﹐遇之頗厚﹐前後乖異。唐末詩人首推司空﹐次則羅隱。隱以羅紹威薦至錢鏐﹐鏐重之﹐品學兼長﹐荀鶴有愧多矣。人不重﹐詩亦遂輕。

曩欲選滇四家詩﹐迄未成書。近與友談﹐當擴爲前後六家﹐劍川蕭孝廉善選﹐深以爲然﹐各賦一律﹐眞令金碧生色。他日選詩刻成﹐孝廉十二章並傳可也。鈔存如下。前六家﹕楊石淙﹝一淸﹞﹕「功業文章冠有明﹐如公何必以詩名。吐吞《騷》《雅》《石淙集》﹐鎭厭風波砥柱仃。太璞摩挲彭澤宰﹐浣花胎息玉溪生﹐千鈞一髮空同語﹐不是雕虫小技鳴。」張禺山﹝含﹞云「詩比文襄亦靳黲﹐並時不愧友升庵。空同門下靑藍諭﹐太保山中儒釋參。蕭《選》理精辭駁麗﹐艸堂律捆气沈酣。故人手定珍遺稿﹐味外酸碱識苦甘。﹝石禪師得公集﹐爲升庵手定﹐極矜愼﹐評語尢佳。﹞李中溪﹝元陽﹞云「有道尊師推太嶽﹐晚內典亦稱詩。句如小謝工山水﹐體近中唐化鑿椎。六客楊門淸獨絕﹐一生阮屐癖誰知。漫披遊記傳仙迹﹐別調風騷已自奇。」楊宏山﹝士云﹞云﹕弘山格老气淸蒼﹐律體精嚴企盛唐。出塞偶然吟杜甫﹐長城眞可峙文房。一篷漁艇延新月﹐七尺書樓送夕陽。擲地鏗然金石響﹐不徒星歷究微芒。」擔當﹝普荷﹞云「英雄肝膽寄吟哦﹐老著﹛加毛﹜﹛沙毛﹜感慨多。復古猶思舊壇坫﹐狂遊已負好山河。島郊體借秋爲气﹐燕趙人稱地善訁哥。易水蒼涼聲變徵﹐驚間入破滿庭柯。」蒼雪﹝讀徹﹞云「夜寒誰識聳吟肩﹐講席中峯幾歲年。不愧淸僧詩第一﹝此漁洋評語﹞﹐其如故國路三千。﹝師值國變﹐詩中宮有滄桑之感。﹞志公古井尋無迹﹐蕭寺疏鐘度有緣。脫盡皎然蔬┺气﹐滄桑百感寄雲煙。」後六家﹕張月槎漢云「異龍湖比壯懷開﹐鴻博科當眾口推。務觀詩原無老態﹐士衡人說患多才。稿書諫艸千縑值﹐﹝公詩稿多書於諫艸背面﹐得者重之。﹞茗味寒閨十指來。﹝公京宦淸寒﹐嘗假其夫人鍼黹之費﹐市茶欺客。﹞選後遺編眞面出﹐﹝袁樹五先生精選公詩六卷﹐入叢書刻之。﹞空階掃葉絕纖埃。」錢南園﹝灃﹞云「平生崇拜南園老﹐詩外詩中大有人。也似換鵝書透紙﹐依然畫馬瘦通神。杜陵自灑思君淚﹐吏部誰訾辟佛文。幾輩繡ひ眞气少﹐如公方不愧詞臣。」劉寄庵﹝大紳﹞云「儒林循吏一身兼﹐亦有詩名海內傳。書解擷腴訾獺祭﹐理惟探頤燭犀淵。魯人曾繪未公叔﹐老嫗能知白樂天。健處𨿽差眞處好﹐細持鉛槧與周旋。」師荔扉﹝範﹞云「是眞名士是循良﹐﹝滇系﹞之餘翰墨香。詠史扁舟江月白﹐懷人孤榻海山蒼。淵源冉阝不從師友﹐門戶何曾隘宋唐。始識眞詩關至性﹐願編年譜語周詳。﹝聞方君臞仙近編《荔扉年譜》。﹞」朱丹木﹝﹛艸ぬ﹜﹞石﹕「樹義必堅語無懦﹐韓蘇黃外自成家。詣深不覺聰明貴﹐妝淡翻嫌粉黛華。吳體偶拈搖柱雋﹐蜀遊常夢錦江賒。精嚴更啟存詩例﹐五子﹝謂五華五子也﹞編中孰剔瑕。」黃矩卿﹝琮﹞云「《嗣音集》發吉光幽﹐心契蘇亭識更優。近體唐人奉韓杜﹐古風鄴下溯曹劉。精心隸事錘鑪化﹐擁鼻微吟格調道。取殿六家獨憑弔﹐髙文大節炳千秋。」

楊小亭大令爲仲翺太史之子﹐少年能文﹐其詩已采入捲。近見仲華得大令手抄《倦遊艸》一卷﹐《秋虫吟》一卷﹐乃甲辰﹑乙巳間作。淸近弱﹐鏈近鑿。錄最佳者《端陽》七律﹕「記得年年端午節﹐舉家蒲酒聚團。一身胡已七千里﹐萬里何堪重五天。自信升沈關福命﹐劇憐孤寂近神仙。閨中弱息思何似﹐定道徵夫倘念旋。」《翠湖》五律﹕「夜夜蓮湖夢﹐還來證臥遊。芙蓉開似舊﹐楊柳不勝愁。煮茗傾荷露﹐談經憶竹樓。故人江海隔﹐惆悵夜燈秋。」

朱子眉《自題畫》四言「木古石古﹐煙重云重。任余所適﹐千峯一筇。」想見遺老犖犖之槪。

龔簪崖句﹕「孤月晴翻江影動﹐亂峯寒送雨聲來」﹐彭竹林句﹕「一官手版隨人後﹐萬里鄕心入雁先」﹐皆見稱於隨園。龔﹑彭﹐迆西名土。龔專於詩﹐詩成﹔彭勤於官﹐官顯﹐而詩晦矣。卽以前二聯論之﹐龔句極力摹古﹐𨿽有痕迹﹐不失雅調。彭下句爲薛道衡「人歸落雁後」作一轉語﹐較佳﹔上句不免粗俗。彭乃隨園弟子﹐常與楊栗亭選滇詩﹐未見傳本。

《貯云詩話》自賞其「鐘敲雲際月」及「松徑歸樵擔月明﹐靑氈坐瘦封侯骨」諸句。凡詩只知鏈句便是下乘。又載其兄小鸞《山行》五言云「林杪跨板橋﹐峯凹補茅屋。朝帶白雲遊﹐暮掃蒼苔宿。」其鄕人某《秋漁》七律云「靑蓑綠笠志和船﹐秋雨秋風年復年。三板魚榔敲落日﹐一燈蟹火浸寒煙。登盤玉尺宜沽酒﹐入市銀刀不取錢。漫說吳淞鱸正美﹐安排歸計老江邊。」惜佚其名。

門人梅少農宗黃性嗜書﹐購張復齋﹑熊仲山手抄詩稿各一冊。仲山名家彥﹐在道咸間宦滇有名。稿乃專詠梅菊七律數十首﹐無一可取。《澆梅》句云「本以冰霜爲雨露﹐偏教湯沐到山林」﹐其翹楚也。復齋不知何許人﹐詩亦散漫﹐《鹿飲泉》句﹕「遙尋鹿飲泉﹐不見迹。一泓在山椒﹐斗坎浸天碧。」《縹緲峯》句云「隔湖望西山﹐天外蛾眉小。及登西山望﹐山外天更杳。」較爲可觀。復齋有乾隆十五年自敍﹐名《拾枯集》。集爲周某攘爲己作﹐少農仍攺題原名。擬爲之傳﹐雷子沛﹝作云﹞﹑李楚卿﹝寶﹞皆有文以贊。少農三迆後起之秀﹐韻事﹐因詳記之。

少農又得《扁舟集》《滯渝集》《部門紀事》手寫稿﹐佚其名。以稿中詩字測之﹐蓋蜀人蘇刺史忠廷作也。刺史爲人不具論。稿中有《夔門》七古云「乙酉臘月日乙丑﹐樓船東下巫山口。逆風巨浪打船頭﹐回旋作勢經持久。維舟峽岸對東風﹐榜人悶气塡胸鈕。鄰船得意逐漸來﹐坐穩還酹江神酒。一尊淸酒滿船香﹐神女空中應拍手。行雨行雲兩不妨﹐捕風捉影殊否否。昨遊夔府城﹐同心二三友。彊作平原十日畱﹐贈行曾折長亭柳。爲乘風利張徵帆﹐白鹽赤甲難回苜。舊雨多情那可追﹐一聲長嘯蛟龍吼。放膽重作禦風行﹐水波不興雲亦走。須臾出險入巴東﹐回看巫峯九十九。」詩出東坡﹐有奇句﹐亦有弱句。

檢齋古詩巳采入前卷。近體如「人緣佳節老﹐春與故園同。綴艸編香諳﹐飛花揚旗。」不失爲佳。

趙生思治﹐下筆千言﹐詩不經意。顧往往稱其鄕長胡君永齡之詩﹐持集示我﹐因摘其佳者。《乍見》云「相離曾幾日﹐乍見樹含嬌。對我淸狂甚﹐無風自蕩搖。﹝年假閉校還家﹐至翌年開學進校。校𨿽猶昔﹐而生意勃勃﹐似有眷戀之意﹐故有此吟。﹞」《欲得》云「欲得春消息﹐何妨問柳條。天機𨿽不泄﹐隔岸手相招。」《甲子元宵月晦》云「試問團月﹐如何自晦深。太空燈燦燦﹐元夜影沈沈。滿極宜招損﹐陽升故降陰。盈虧原有數﹐天地本無心。」

甘潤之明經雨選瀘西訓導﹐六十日卽辭歸。髙勉之學使嘉其行﹐與許廣文印芳﹑張廣文舜琴並舉﹐詔加內閣中書銜。生平精研宋學﹐遊門下者遠邇以千計。子四人﹐皆積學成名。工書畫詩學﹐古近體頗佳。《畱別瀘西土民》云「一行作客已千里﹐浪博微官冷如水。饔飧止有苜蓿供﹐猶恐素餐受訾毀。自愧連衰無長策﹐靦顏稱師對多士。無聊獨坐書難消﹐翻閱架上殘經史。忽然老病侵人來﹐冷熱時作不由己。風雨虛窗永夜燈﹐問燠請寒惟一子。家山蝴蝶夢中歸﹐客思吟蟬催樹裏。我欲久戀宦途濃﹐百憂感觸從中起。觸動離憂難久住﹐忙促歸裝具行李。亦知簪組榮我身﹐煙霞系情不自己。況復世事與願違﹐未及瓜期決行止。此去閒閒十畝間﹐農桑舊業重經理。時還沽酒召鄰翁﹐暢飲林泉斯可矣。」一時和者甚眾﹐其門人胡衮臣進士輯而付梓﹐名曰《瀘江歸吟集》。

姚安甘季賢字幼卿﹐潤之之季子也。光緒壬午登賢書﹐年十五一赴禮闈﹐因親老不忍遠離﹐卽絕意科名﹐藉學俸養親﹐以孝聞。好研性理﹐不喜作詩﹐偶一爲之﹐盎然古味﹐由才優而學粹也。《送松泉孝廉赴豫》云「惆悵聽驪歌﹐展轉意如何﹖勸君深自愛﹐道遠辛苦多。巍峨黔道山﹐蒼茫楚江水。對此望中州﹐浩浩八千里。至止當何期﹐橊花照眼時。至時深頤養﹐居閒遣憂思。靄靄乘秋涼﹐歸來未爲晚。惜君千金體﹐努力加餐飯。」

蒙古爲淳維匈奴故地﹐沙平萬重﹐風雄千載。順康以後﹐文明日盛﹐與中原同法。梧門之文﹐策淩之武﹐其著也。吾師榮華卿協揆﹐吾友延淸學士﹐文章卓卓。學土《送友詩》云「一堂星聚並時賢﹐秋展西園勝去年。三樹蔭濃松挺秀﹐﹝十月十日席設三松蘋堂。﹞萬花香晚菊爭妍。蝶來導客思蕭寺﹐﹝今春牡丹花時﹐徐花農前輩招同薇孫學士小集崇效寺花下﹐見太常仙ア﹐薇孫爲賦長歌。﹞驪唱催人赴楚天。﹝受蒼方伯將取道湘鄂之官貴州。﹞此去黔中山水好﹐新詩遙盼使君傳。」學士素工試帖﹐刻本久傳﹐律體𨿽亦近試帖﹐而地靈人傑﹐何其超

通海李子懿﹝文藻﹞﹐茂才也。贈餘詩云「一腔懷抱學爲緣﹐宦海歸來詎惘然。移孝作忠遵魯訓﹑守先待後紹鄒傳。四時佳興程明道﹐三策賢良董廣川。自是彩雲南現瑞﹐浙江流水溯淵淵。」趙紀卿孝廉云「頌揚得宜﹐詩律亦細。」孝廉以詩名一鄕﹐四十年前誦其佳作《泛祀湖》《登秀山》﹐瑯瑯在口﹐當覓其全集以表之。

詩人所契﹐多在山水﹑竹石﹑田野﹑風光﹑故人品多髙尙者。

禺山贈升庵詩最多﹐亦最工﹐尢以「松涼月坐華亭寺﹐花暖春遊碧玉泉」二句最妙。碧玉泉在安寧﹐升庵題曰「天下第一湯」。蓋以天下溫泉﹐皆含礦气﹐獨此無之也。題額今存。美國遊滇者往浴畢﹐嘆曰「中國自古誇飾﹐往往誇國內爲天下。此泉實爲全球冠﹐天下二字﹐言大非誇。」

叔度別後﹐依依夢思。詩筒往來﹐頻勞黃耳。頃得其《癸亥四月初六日遊三香山雜詠》﹕「名山遊處輒題詩﹐故里名山久別離。二十餘年重拄策﹐山靈笑我滿吟髭。」「躡踽攀蘿逸興催﹐憑臨百里畫圖開。萬峯突兀撐空碧﹐一綫梅江天際來。」「天極遙連地極通﹐兩儀開辟妙神功。天公欲炫奇山妙﹐太一峯當太一宮。」「閒曳孤筇揖老仙﹐仙山深處日如年。絳霄宮闕羣眞會﹐合有碑題碧落天。」「萬株松樹綠雲橫﹐炎夏涼風謖謖生。不羨茯苓千歲藥﹐閒眠石枕聽濤聲。」「奇石蒼松倚碧空﹐熙穰婦子酹神叢。猶存報賽祈年意﹐大好鄕村太古風。」「盤石寧棲盤古神﹐香花爭供石嶙峋。若教米老來遊戲﹐袍笏猶應拜丈人。」「千家魚沼涵空碧﹐萬畝秧疇醮遠靑。忽憶昆侖山頂望﹐百泓秋水燦華星。」「城郭微茫映夕曛﹐昏鴉隊隊逐歸云。好風一片來天末﹐下界人聲上界間。」「山下村莊世外家﹐家家婦子藝禾麻。最憐傭販皆冰玉﹐姑射神人末足誇。」「五嶺烽煙徧戰場﹐羅浮樵麓盜跳梁。山川奇勝堪安隱﹐福地瑯環數故鄕。」「桑麻雞犬足山村﹐山口溪光翠鎖門。未許問津到漁父﹐避秦卽是武陵源。」「自號梅峯紀雪鴻﹐三香今畫入詩中。一峯若種梅千樹﹐萬樹梅花坐放翁。」自注﹕「余在京號三香居土﹐後僑居穗垣署梅峯精舍﹐皆示歸歟之志云。」叔度詩才敏贍﹐下筆不能自休。昔者廖柴舟以古文名於粵東﹐日本重刻《二十七松堂文集》﹐推之與朝宗﹑冰叔並駕﹐余報叔度詩有句云「文事我慚袁彥伯﹐松居人羨廖柴丹。」蓋紀實也。

歐陽君超﹐遊滇久﹐自言忘其非滇人﹐曠雅可想。見拙著《詩話》《鈔詩》﹐示我《過洞庭》三首﹕「雲水蒼茫混太虛﹐此行端不爲鱸魚。鼎湖倘有飛升迹﹐願訪名山賦《遂初》。」「一气吹噓橐功﹐片帆逆上仗西風。樓臺倒影藏深碧﹐好个巴陵在水中。」「我自龍宮說法來﹐海濤噴雪五雲開。誰言弱水三千里﹐一日行經十二回。」《嘉樹》二首﹕「南榮有嘉樹﹐綠葉何婆娑。春從寒谷回﹐百鳥聲相和。樹下爲我廬﹐明窗觸枝柯。朝夕勤宮書﹐神苦志不磨。鬢髮忽已斑﹐隙駒徒柰何。念彼飛鳥適﹐而我形役多。願言駕輕車﹐一吟《擊壤歌》。」「一粒含大千﹐勝義誰能識。萬花如綴錦﹐幻此空中色。玉屑霏庭階﹐奇香坌滿室。淸烈沁心脾﹐瑩然心愈白。蔚秀日在眼﹐長養欽帝力。開笑慰吾懷﹐衙齋聊自適。」且媵之以箋云「《臥雪詩話》﹐南中巨觀。愧未能佳﹐聊寄諷詠。欲施繩墨﹐惟大雅裁成之。」吁﹐謙尊而光﹐進境安可量耶﹗

方黝石《詩話》僅見殘本﹐轉錄其一﹐以見豹斑﹕「月前移寓北館﹐在宣武門外松筠庵後﹐日與南坪話舊﹐並同遊部中諸勝。歸則共飲酒肆﹐相得甚歡。今日無事﹐乃更取《居敬齋詩》閱之﹐摘其隹者於此。五律如《坡貢道中遇雨》雲﹕『古驛少行客﹐鳥聲時一鳴。雨催深谷晚﹐云截亂山平。樵路艸痕沒﹐野田秧水明。暮程何處宿﹐天外數峯晴。』《宿七星橋》云﹕『墟落人家少﹐荒涼早閉門。山坳殘雪聚﹐樹杪凍雲屯。野水明前渡﹐寒煙暗遠村。愁看孤店外﹐斜月掛黃昏。』《南星驛》云﹕『歷盡蠶叢險﹐長徵喚柰何。地偏山市小﹐人雜土音多。燈影收孤店﹐煙痕澹遠波。循墻看詩句﹐把酒自吟哦。』《大散關》云﹕『絕頂郁崔嵬﹑千盤仄磴回。人煙秦塞接﹐疏鑿禹功開。石气含疏雨﹐灘聲走怒雷。古來徵戰地﹐立馬獨徘徊。』《曉發廣元縣》云﹕『客路貪行早﹐衝寒出郭門。凍雲沈野色﹐殘月帶煙痕。木落霜威肅﹐江空水气昏。藍輿迎曉日﹐握袖自微溫。』《旅夜書懷》云﹕『孤枕尋鄕夢﹐寒窗灑半醒。虫聲催月黑﹐螢火避燈靑。亂世誰知己﹐浮生誤識丁。壯懷人自惜﹐尢裏一飄萍。』七律如《得家書》云﹕『斜風吹雨夜將闌﹐竟夕愁人夢未安。世亂干戈隨地有﹐家貧出處一身難。吟秋虫語當階冷﹐破曉鐘聲到枕寒。珍重老親書一紙﹐擁衾心緒萬千端。』《七盤嶺曉發》云﹕『褒城破曉策徵鞍﹐石磴縈紆上七盤。雪積未消山市小﹐凍雲初散日光寒。猿號古木來空谷﹐馬踏殘冰過淺灘。宿夢乍驚心轉怯﹐輿人愁說路漫漫。』七絕如《畫眉關》云﹕『藤花落盡雨昏昏﹐小驛荒涼晝掩門。何處猿聲啼不斷﹐畫眉關外客銷魂。』《嘉陵驛》云﹕『羅徑香吹石竹花﹐嘉陵古棧入山斜。山坳流水最幽處﹐時見野人三兩家。』《觀音峽》云﹕『驛亭一度一徘徊﹐盼得睛天倦眼開。峽口忽生云一角﹐熱風吹雨過山來。』《三交河》云﹕『野鶯啼徹子規啼﹐山路迢迢日易低。欲寫歸心向羌水﹐爭先流到夜郎西。』《送險亭》云﹕『送險亭邊綠艸肥﹐平原極目晚煙霏。此行合有新詩本﹐萬疊靑山一客歸。』」其卷首有畢星樓﹝應辰﹞學使題辭一首﹐亦佳﹐因並錄之。云「碧雲遏斷湘水裂﹐長笛聲髙入寥。風回爽气淩淸秋﹐與君詩境同超絕。君才健似脫鞲鷹﹐霜天下擊成飄瞥。談經說劍气縱橫﹐感遇憂時情激烈。十年人事苦蹉跎﹐萬里江山嗟遠別。遙從冀北望天南﹐燕臺落日昆湖月。長風相送來長安﹐重話疇昔轉淒切。極天烽火照家山﹐苴蘭城外屯回鶻。投筆慷慨竟從戎﹐凜凜平生眞气節。躍馬風生短後衣﹐出師誓飲花門血。計定方期大合圍﹐軍符誰料成倉卒。不教驅馬出危城﹐和議當時計己決。郊外愁看狐鼠驕﹐軍門早報弓刀撤。掉頭從此辭戎旃﹐射策遠來朝北闕。變化同期雲路髙﹐騰驤誰遣霜蹄蹶。自來福命勝文章﹐肯與雞虫爭得失。一官端次客京華﹐萬古奇愁長郁勃。開編示我紀遊詩﹐三年踏徧峨眉雪。劍南風物杜陵愁﹐寫向岷峨懸健筆。放懷且請爲君歌﹐許身稷契誰言拙。隨陸能武絳灌文﹐珍重此才不世出。漫言科第卽功名﹐好裕經綸明輔弼。我才頹放遠輸君﹐我詩眞率態無律。酒酣气振更聯吟﹐詩成唾壺擊將缺。」星樓此詩﹐詞旨研練﹐气味深醇﹐可傳之作。按黝石以寶寧秀才橐筆入中原﹐與一時名土遊﹐終於陜吏。著書極富﹐有《鴻蒙室叢書》三十六種﹐《詩話》乃三十六之一也。《詩經原始》﹐最爲傳誦。海內文家﹐盍多訪之。

余杭孫和叔先生樹禮﹐塤篪介雅﹑弓冶傳詩。杭州三年﹐談藝至契。老居京門﹐音問常通。余築小園﹐地僅丈餘﹐園角一山﹐名曰金鐘。題詩刻石云「雅談宜在山﹐山乃不可居。挈此小金鐘﹐位之翠海隅。海岸市二里﹐海水淸一渠。蘆荷四三畝﹐楡柳十百株。玆山髙尺五﹐廣袤與之俱。海名人可借﹐山名吾豈虛。鼐鼎萬鍾粟﹐何如半園蔬。阡陌王侯第﹐何如一艸廬。昂昂七尺軀﹐何如復何如。願招舊談友﹐願補新著書。」拓紙寄京﹐和叔答箋云「昔登緝雅堂﹐嘗侍吾師居。﹝潘師畢琴在學使署延粱文忠選浙人詩﹐續阮文達《軒錄》﹐余與先補山兄同任采訪校勘。﹞自公來督學﹐復令陪坐隅。圖書聚東壁﹐庇以屋渠渠。審定務雅正﹐邪說鏟根株。公餘間談笑﹐恆與鴻儒俱。今則《鄭》亂《雅》﹐俚言文空虛。﹝朋友講習﹐會當以文﹐乃胸無典籍﹐崇尙白話﹐較以艱深文淺陋者﹐又遜一籌矣。大雅淪亡﹐於斯殆盡。﹞詩俗不可耐﹐气並無┺蔬。日下更蕪穢﹐劇場入講盧。﹝國立大學任男女靑年以淫詞艷曲合演﹐絕不知人間有羞恥事。﹞別久溯疇昔﹐感想當何如。願公勿自怡﹐亟上萬言書。﹝山中白雲﹐𨿽可怡悅﹐當不忍坐視天下陸沈也。﹞」又云「宣聖恫中國﹐嘗欲九夷居。擬與仲由偕﹐乘桴浮海隅。季路固勇者﹐狂喜笑軒渠。謂士當遠謀﹐毋因覓守株。鳴鳳集梧岡﹐寧與雞騖俱。鵬垂天云﹐扶搖淩淸虛。胡爲甘學圃﹐戀此瓜與蔬。吁嗟儒雅士﹐無復承明廬。斯文亦旣喪﹐此後將何如﹖四顧天地窄﹐提筆吾忍書。」兩人性情﹐如膠如漆﹐文字交﹐性情交﹐胥於此見。

帛道猷《采藥詩》﹕「連峯數千里﹐修林帶平津。茅茨隱不見﹐雞鳴知有人。」唐五龍曰「此詩絕妙。」見《髙僧傳》。王半山竊其意云「菇蒲深處疑無地﹐忽有人家笑語聲。」何其相遠也﹝《選詩拾遺》卷六﹞。按詩不相襲﹐余嘗引半山詩爲戒﹐已見前卷。不意五龍山人早持此論。五龍名堯臣﹐晉寧人﹐著書在明隆慶時﹐雅人也。其詩文不及半山﹐特所見甚精耳。半山詩文﹐亦不以評論爲輕重﹐特後人當知戒耳。

《劫余集》者﹐昆明王聚五孝廉肇奎著。孝廉性嗜書﹐兼嗜飲﹐孝友無間言。著書因兵亂而毀﹐今所存者名曰《劫余》﹐可傷也﹐亦可欽也。《言志》五古﹕「弱冠讀儒書﹐天下爲己任。民物胞與心﹐油然滿方寸。忽焉肄舉業﹐遂乃忘其正。Т逐章句間﹐學修我爲政。我質本甚魯﹐Т世而無悶。華門陋巷間﹐潛心學孔孟。」《坡貢道中》七絕﹕「徵鞍已度夜郎西﹐碧艸朝朝襯馬蹄。屈指滇云今咫尺﹐樹頭一任子規啼。」《灌口灘》五絕﹕「山如奔馬走﹐水似怒獅吼。舵師攘臂呼﹐扁舟出灌口。」「灘聲動地來﹐怒濤連天起。心旌苦搖搖﹐移時猶未已。」《丙辰六月初二日爲先君九旬陰壽﹐家祭有感》七絕﹕「雞豚不逮生存日﹐死後徒勞薦饌羞。泉下有知應一笑﹐癡兒白髮已盈頭。」嗟乎﹗長安氈﹤毛﹥﹐瀛島逍遙﹐廿載故交﹐一場春夢。孝廉易簣之日﹐語不成聲﹐惟六字可辧﹐曰「吾前淸舉人也」﹐是不能不爲之表章者。

秋航先生爲石屏任棠村﹝樹南﹞後裔﹐學有淵源﹐著《樂亦齋詩鈔》。以歲貢居鄕授徒﹐竹軒先生其髙弟也。余聞之故老云﹕先生得吳和甫詩傳﹐而與朱次民﹑許五塘﹑朱筱園﹑戴雅南諸人友﹐砥礪專一。以元夕爲差役所毆﹐竟嘔血斃。石屏公憤﹐設至聖會以伸其枉﹐會至今猶存﹐俗名爲「打差會」。雅南挽聯云「棠莊偕隱願未償﹐與我生﹑閱世態炎涼﹐風波變幻﹐鬱鬱百年身﹐抖擻盡熱血滿腔﹐吞聲竟逝﹔蘭社同人今有幾﹐爲君死﹑嘆慈親衰老﹐子女夭亡﹐茫茫千古恨﹐檢點得狂詩一卷﹐灑淚長吟。」屏人傳誦之。《五塘詩艸》《穆淸堂詩鈔》皆亟稱先生詩﹐顧不獲見﹐鈔本爲戴鼎卿所藏雲。得之竹軒先生者﹐亟錄副本﹐冀刻《雲南叢書》中。名士淪落﹐終獲顯白﹐九京庶可無憾矣。戴鼎卿名燮元﹐石屏茂才﹐喜爲詩﹐近亦逝矣﹐當訪其集傳之。

次民先生稱秋航明經曰詩人﹐箴予先生則云腹儉而欲學浣花﹐可乎﹖余謂二說皆允。今錄二詩﹐以槪其餘。《昆華五律》十四首之二﹕「猶記辭家日﹐春寒入客途。關山愁馬首。風雪暗龍湖。僕暖荒村酒﹐薪煩野店鑪。勞勞竟何事﹐回首一長呼。」「離別尋常事﹐銷魂卻爲貧。持家從拙婦﹐彊飯祝衰親。不盡烹雌感﹐長懷負米人。吾生慚馬畜﹐未敢怨風塵。」

古今隱逸多矣﹐淵明尢著﹔忠烈多矣﹐信國尢著﹔武將多矣﹐武穆尢著。皆文彩之故也。觀《武穆全集》﹐詩詞俱工。《滿江紅》譜入樂歌﹐今之文武學生﹐皆能誦之。譜爲圖書局員大興髙君連科所編﹐激發志气﹐何其壯耶﹗武穆有《題龍居寺》句云「潭水寒生月﹐松風夜帶秋。」又何逸也。

張燧曰﹕韓文公志盧殷墓﹐言殷於書無不讀﹐止用爲詩資。平生爲詩可誦者千餘篇﹐至今一篇不傳﹐非托於韓文則名姓亦湮矣。夫詩文之佚不佚﹐名姓之湮不湮﹐似亦微耳﹐顧古今人往往重視之。豈不以四大皆空﹐而空中有不空者在耶﹖可以思矣。

米襄陽自書《琴詩》﹕「澹乎無味中﹐指下淸音發。�����﹐空山墮涼月。」郭天錫曰﹕尋《英光集》檢之不見﹝《雲山日記》卷下。﹞又《賞心亭》詩﹕「睛新山色黛﹐風縱蘆花雪。盡日倚闌干﹐寒宵低細月。」張和仲曰「雅淡幽奇﹐當爲米絕之冠。」範長康輯《米襄陽志林》﹐拓陸友仁﹑包彥平﹑陳眉公之舊﹐自成一書﹐搜括無遺。余於焦弱侯《金陵舊事》中得此詩﹝《千百年眼》卷八。﹞按米詩之佳者﹕「三峽江聲流筆底﹐六朝帆影落樽前。」抗衡蘇黃﹐一代之雄也。郭張表章佚詩﹐實爲佳作。郭名畀﹐元朝丹徒人﹐手寫日記﹐爲陳善虞徵君慶年所得﹐今刻入《橫山艸堂叢書》中﹐徵君耆年碩學﹐餘同年友也﹐遠寄此書﹐讀終篇詳爲記之。

雪生遊雞足山﹐得明刻本甚富。大部贈圖書館﹐其小者有《風響集》以贈余。余讀之知爲詩僧本無著﹐可珍也。詩不脫禪理﹐最愛其佳句云「溪分竹筧泉聲細﹐煙引松蘿月色微。」猶有文人風韻。「龍象開山因祝國﹐鬼神讓地欲畱僧。」卻是髙僧本色。談明詩者﹐遠則牧齋﹑竹垞﹐近則蘇亭﹑荔扉﹐均未見此本﹐余何幸而得之。《詩》云「錫我百朋﹐敢不拜嘉。」

方孟叔《開化城晚眺》詩﹕「落葉秋風最不情﹐晚含愁思上邊城。地鄰交趾千峯障﹐郭傍關河一水橫。曠野牛羊歸路認﹐疏林鷹隼爲巢爭。鉦聲動自黃昏後﹐燈火樓臺掩映明。」「昔年兵燹幾家殘﹐新種桑麻綠未攢。一片蕭條秋色瘦﹐數番斷續晚煙寒。望來鄕信頻虛恍﹐到此情懷更渺漫。遊覽不堪霜兩鬢﹐行將歸侍慰親歡。」用筆朴直﹐詩如其人。

科第抑末矣﹐然得之實難。咸同軍興後﹐滇人列會魁﹐僅晉寧宋鏡澄一人。鏡澄弟石澄﹐塤篪文學﹐有軾﹑轍風﹐吾黨之宗也。其得魁由於徐園尙書之賞拔﹐當時詩壇﹐羣推伯熙﹑常熟﹑南皮﹐園名稍遜﹐而詩特工。有七絕云「飄泊天涯兩不如﹐西勞東燕十年餘。憐君又向江頭別﹐好買江魚爲寄書。」「意外春風到艸堂﹐小紅吹過百花香。年華畢竟非流水﹐記取芳菲入錦囊。」「酒醒人散夜歸遲﹐萬里雲煙接渺彌。獨自憑欄無限恨﹐小樓淸夜月明時。」「燈火攤箋夕著書﹐淋濰墨汁滿襟裾。醉中縱筆醒時看﹐再寫《黃庭》總不如。」「小閣潛通小有天﹐花茵半滑雨如煙。秦人自有雲山癖﹐不逐漁郎刺別船。」「老去梨花只閉門﹐春風惆悵鷓鴣村。廿年心事千秋想﹐風雨行人也斷魂。」又有《贈筠村觀察》云「夢魂猶繞桂林山﹐風洞云扉乳石孱。午夜暗鐘來古寺﹐一聲淸杵到人間。」「銅柱摩挲舊蘚紋﹐漢家事業盡臣勛。伏波不爲讒言死﹐惆悵堯封隔瘴云。」「雄師十萬撼南交﹐戎幕何緣燕雀巢。側貳無車辜頗牧﹐解人一字靜羣呶。」「赫赫炎荒握虎符﹐去思來暮滿交衢﹐追言往事都能說﹐贏得循聲又海隅。」風調格律﹐不似俗所謂「同光體」者。

虛齋師《陸將軍歌》序曰「將軍號徳成﹐字炳南﹐江蘇含山人。從英人戈登受炮學。咸同間調滇﹐助戰回亂﹐以功擢至總兵﹐官授建威將軍。外洋火器用於滇﹐自公始。光緒甲午年卒﹐葬昆明歸化山之陽。爲之歌曰「《孫子》十三篇﹐火攻在其內。烈如炎昆岡﹐未嘗傳火器。在昔稱長兵﹐莫如弧矢利。自有蛇利炮﹐頗助攻擊勢。最大者紅衣﹐名埒霍與衛。此皆出中國﹐雄於鳥銃制。咸同軍興來﹐購之自外裔。愈出而愈奇﹐弧矢於焉廢。滇居天一隅﹐近亦增民智。誰復執干戈﹐競言斗機械。機械胡爲來﹖開先必有自。曰自陸將軍﹐自剿回紇始。和蘭橊散彈﹐梯航運而至。攻城城爲摧﹐擊壘壘爲壞。所向無不捷﹐髙官受封拜。遂令一品衣﹐褒榮及三代。生立滇疆功﹐死及滇山瘞。朱邑葬桐鄕﹐古有今其例。令子亦能賢﹐表墓徵文字。煌煌韋丹碑﹐翔實色無愧。我本滇鄙人﹐生長亂離際。曾享太乎年﹐同受將軍賜。昔已耳其名﹐今更說其事。作歌述崖略﹐聊當雞酒祭。」將軍墓表乃厚安太史作﹐筆致嫻雅﹐師詩蓋沿用之。一時和者﹐琳瑯滿目。施聚五解元有奎句云「同治六年十月冬﹐西逆相見兵與戎。官軍失利棄甲走﹐勢如黃葉迎秋風。會垣之危若累卵﹐近郊三面圍重重。縱橫壁壘堅於鐵﹐環以深塹疇能攻。」又云「承平四十有七載﹐河山如舊民物丰。松揪已見拱墓木﹐誰復作誦酬勛庸。」楊誠之解元實句云「賢哉陸氏伯與仲﹐生際干戈擾攘中。誓欲滅賊乃朝食﹐相將投筆爭從戎。兄日『嗟﹗如弟謹厚亦爲此﹐兄當移孝以作忠。』弟曰『噫﹗伯也執殳衛社稷﹐萱庭甘旨誰爲供﹖』叔季聞言怦怦動﹐情甘奉母視飧饔。一門忠孝咸無愧﹐趨則異向道則同。」施﹑楊之詩﹐較陳爲遜﹐振筆直書﹐兩無愧色。

歸愚《別裁》﹐以詩存人﹐不以人存詩﹐重詩也。詩話則有重人者﹐陸君墓表諸作﹐覃楚白孝廉寶珩起句云「滇中父老談勛勞﹐陸公殺賊運龍韜。泰西槍炮泄奇祕﹐百戰身經膽气豪。」結句云「於今五云黯無色﹐封豕當門很入室。壯士逝矣不復還﹐山川終古秋蕭瑟。」昆明李月秋府經環裕句云「鼓鼙一振﹐羣賊潛逃。景仰先型﹐大樹名髙。」二君之詩﹐皆非佳作﹐其人皆十年舊交。覃工書法﹐李重人品﹐使不再借詩傳之﹐恐姓名亦將沒矣﹐余則何敢。

癸卯廷試﹐余殿捲爲甘肅劉子嘉侍郎永亨得﹐朝捲爲長白裕文愼徳得﹐特科捲爲蒙古榮協揆慶得﹐而溥玉岑宗伯良嘗與其事﹐頗贊余捲﹐故當日咸以師事。宗伯六十之年﹐公子毓祭酒隆徵詩爲壽﹐張季端侍講師有句云「斗山唐祭酒﹐禮樂漢宗盟。」余有句云「師表雄文唐北斗﹐宗臣樂善漢東平」皆以宗伯爲宗室故也。耆年大節﹐詳見《殉節記》一書。師鄭前輩有詩云「寂寂何來弔客蠅﹐三仁箕比可爲朋。師丹早把忠言獻﹐長白今無王气騰。抉目子胥終古憾﹐拔心叔寶幾人憎。十年祈死完臣節﹐黯澹昭陵太乙燈。」「玉葉金枝委路塵﹐《懷沙》獨有楚宗親。天崩地坼王綱墜﹐子孝臣忠大義伸。龍種王孫當路泣﹐鵑啼涕淚染衣新。庚申除夕風淒厲﹐毅魄猶依禁苑春。」嗟乎﹗敢以愚忠少之哉﹗懍懍焉﹐烈烈焉﹐與比干﹑屈原爭烈矣﹗

李生云培有志之±也﹐《感懷詩》云「北風捲地起﹐池水揚寒波。所學未終極﹐歲月忽蹉跎。歸居艸莽間﹐思友誰相遇。悟言用自寫﹐孤憤當如何。」章妥句適﹐不無可觀﹐少年進取﹐當更取法乎上。

少農從學一年﹐詩日進﹐與之談建安﹑黃初﹐頗多神悟。近作云「西風摧落木﹐秋气自蕭森。悲彼《蒹葭》詩﹐天末伊人心。登髙不可見﹐何以寄遠音。自非雙黃鵠﹐隔絕如商參。白雲何悠悠﹐仰天發髙吟。」煉猶淺﹐寄想獨深。

郭理初孝廉《咒龍臺詩》云「壁立可千仞﹐空山雲气來。丹梯從古建﹐白社到今開。歷劫民生苦﹐安禪佛性哀。毒龍降己久﹐長此咒龍臺。」孝廉風華掩映﹐擅淵雅才﹐一變而旁通釋道﹐詩近偈言。所著《雪舟詩稿》《梅禪集》﹐不復似本來面目也。

甲午之役﹐朝鮮淪喪。朝鮮判書曹寅承﹝東谷﹞有奇黃鹿泉書云「阻來起居佳﹐晤吾兄每有懷歸之語﹐其果歸歟﹖未歸歟﹖花農昨秋來都供奉﹐而社中諸君子亦皆平安耶﹖諸益信函﹐一一拜領。而六月別使之行﹐時值搶攘﹐身系儐接﹐未能奉復矣。嗚呼﹗六月之變﹐尙忍言哉﹗敝邦之斷斷無他﹐哀觀察之所知者。天兵數萬﹐出駐平壤﹐敝邦大小﹐倚如長城。柰何逗畱不進﹐無端敗歸。九月間旅順失守﹐京城被圍﹐疑信莫決﹐北望長吁而巳。今春別使之來﹐始知前此和議﹐以堂堂萬乘之國﹐因一小寇之跳踉﹐兵不血刃﹐遂結城下之盟者﹐誠曷故焉﹖必有所以然者。而獨不念恥辱之大﹐有非南宋之比者乎﹗敝邦情形﹐覽此拙構﹐可以洞燭之。竊念皇朝﹐賢聖之君六七作﹐積徳累仁三百年於玆﹐必有忠義之士﹐矍鑠之將﹐倡義奮呼﹐以雪國恥﹐以定國是。敝邦之所望天朝者﹐亦如是而已。不如是﹐則中﹑東同歸禽獸之域﹐而吾輩好向首陽之下矣。興言及此﹐痛恨如何﹗昨秋以後﹐豺狼塞路﹐莫可通涉﹐近日始聞泰西人或有往來皇城者﹐玆陳積蘊﹐而未知果能抵覽否﹖臨楮恫然﹐不能一一。乙未梧月。」寅承又有詩云「柬人加額日望淸﹐經歲邃陽阻使旌。風動滄溟鵬欲徙﹐﹝指大鳥圭介。﹞天寒碣石雁無聲。﹝天兵之來駐平壤者﹐無端敗衄﹐鳥獸散歸﹐東人莫不悲愾﹐曰必有更舉﹐以至深冬而渺然矣。﹞那將趙蓋相望道﹐妄謂秦關未出兵。﹝敝邦之君子曰兵必更出﹐小人曰不敢出。﹞箕坦潁淸何處是﹖傷心不復對棋枰。」以詩論則唐句也﹐以人論亦古人也。鹿泉疊韻禽東谷﹕「《麥秀歌》殘激角淸﹐東風吹送玉簾旌。田橫樹咽於島﹐﹝島在朝鮮﹐有古樹相傳爲橫手植。﹞箕子琴彈變徵聲。官糸王宮無帝制﹐﹝新定《開國班祿表》﹐有王后王子各官。﹞心猶屬國望天兵。寄言蠡種同嘗膽﹐一鎭神頭敵斂枰。」「戈已報海隅淸﹐還憶蒼然澤國旌。龍喜十年金社夢﹐﹝東友文酒倡酬﹐自乙酉迄甲午。﹞鴨江千古怒濤聲。北丁勁旅虛籌策﹐向戍深心托弭兵。等是投鞭流可斷﹐幾人誰似謝公枰。」按黃君《塡海禽言》一篇敍東谷始末﹐以稔世之有心爲朝鮮哀而不僅爲朝鮮哀﹐爲東谷哀而不僅爲東谷哀者。中有云「接東谷弟子尹孝廉遞來書詩﹐適身帶沈沸削爲薪並市熊膽以報之。」蓋取臥薪嘗膽之意﹐可爲此詩注腳。

鹿泉湘中名孝廉﹐博雅工詩﹐宦滇有聲。聞東谷殉難春川﹐署其舊簡云「誰挾孱王令﹐同仇激四邊﹐﹝斷髮令下﹐揭竿紛起。﹞春川茹蘗日﹐秋雨泣梧天。遺憾溟鵬擊﹐悲《歌海燕篇》。﹝曾倡和於海燕亭。﹞孤忠遺墨在﹐光緒署堯年。﹝寄聊猶書光緒乙未。﹞」激昂悲壯﹐有燕趙烈士之風﹐宜其自負不淺。

曩作《滇繹》﹐搜石淙軼事數十。臞仙云﹐楊太公景有《登虎丘》七律﹐今訪而錄之﹕「扁舟九月過溪潺﹐楓葉翻翻醉遠林。偶見袈裟連樹色﹐忽聞蘭若叩鐘音。琳宮古柏參天碧﹐鹿苑黃花滿砌金。煮茗焚香淸話久﹐不知紅日落山深。」老鳳之聲﹐遜於雛鳳多矣。

余遊晉寧﹐步訪臞仙於方家村。臞仙契我性情﹐同有滇癖﹐家居奉母﹐母年八十矣。書聯贈之云「戀母甘於宦途遠﹐愛鄕喜與古人親。」蓋紀實也。臞仙弟曰紀卿﹐名樹功﹐安於獻畝﹐厥品獨髙。著《耕余吟》一卷。《雜興詩》五首之一云「我家世爲農﹐日日勤耕作。鋤禾我田中﹐帶經尙咀嚼。我田事粗畢﹐鄰工轉有約。詰朝早炊飯﹐園蔬佐淸酌。出郭望四荒﹐汀鷗飛漠漠。豈不懷辛苦﹐衣食廿淡泊。田疇及時治﹐所期在秋獲。」悠然恬然﹐有儲孟之味﹐再得羣書爲之骨﹐則善矣。七言句如﹕「小海菱肥牧水馬﹐長堤水嫩放山羊」﹐亦佳。但七言各體﹐終嫌才力薄弱。忝附世交﹐不能諛語﹐開徑三益﹐心焉勗之。

余見石屏盧給事炳書一綾幅﹐字逼黃﹑趙。其詩云「春城曉日映芙蓉﹐迢遞笙歌過碧峯。玉嶺層寒潛虎豹﹐鴛湖疊浪起蛟龍。賦來彩筆驚梁苑﹐策奏鴻名勒漢鐘。早晚石渠應有待﹐藜光常射赤巖松。」未知爲給事自作否﹐錄之俟考。

宋益亭進士秉謙《題自畫賣菊花扇》云「求仙何事覓金丹﹐種得金英和露餐。傲骨淸容渾不識﹐一聲獨唱曉風寒。」亦頗淸俊。

山左曹仲銘師書法爲翁常熟之亞﹐詩較遜。師旣卒﹐檢舊鈔二詩傳之。其一云「近華浦上水樓開﹐亂後登臨百可哀。痛飲不妨人盡醉﹐深談難得偶無猜。還朝帝賴匡時略﹐﹝張學使任滿將還朝。﹞報國天生名世才。愁倚危欄東北望﹐神京何處劫灰埋。」其二云「燕京一面十經年﹐回首音塵渺若煙。世亂眞看成覆水﹐時危敢漫說歸田。自慚衰病空憂國﹐相信眞誠可對天。攬轡澄淸定誰屬﹐願公猛著祖生鞭。」

夔舉都轉壯遊美洲﹐著《遊美筆談》﹐附《旅行雜詩》一卷﹐最愛其《舟出橫濱﹐次夕狂風大作﹐浪湧如山﹐舟起伏十餘丈﹐霆震雷轟﹐輪機仍軋軋破浪而行﹐作歌紀之》七古云「巨浪排空如勁敵﹐輪機鼓盡萬鈞力。船首迎風破浪行﹐船尾鼓輪相搏擊。萬竅怒號天爲昏﹐船底聲聲震霹靂。起視波濤漫空來﹐鬼神駭詫蛟籠泣。有時髙與桅樓齊﹐不啻玉山左右立。有時騰踔髙過樓﹐疑是潛艇潛行急。汽機操縱殊有餘﹐日夜趨程不少息。西人航海術精絕﹐古來海客豈能及。我從蓬島倦遊歸﹐十年不見海上舶。一朝橫波太平洋﹐天風浩浩波汩汩。孤舟出沒萬馬中﹐生死須臾不可測。只憑忠信涉波濤﹐常變安危那能說。天公待我殊不薄﹐如此奇觀會其適。三朝海面浪如銀﹐一夜鄕心發已白。」又《自國府津至沼津﹑遙見富士山嵯峨矗立﹐積雪皚皚﹐傍晚至大津經行琵琶湖畔﹐皆日本名山川也。沿途所見村居房屋﹐形式極古﹐殆我國唐末遺規歟》七絕云「富士山頭雪未融﹐琵琶湖上夕陽紅。竹籬茅舍渾如畫﹐一路村居有古風。」《長崎有古寺數處﹐間系前明遺老避難所建。夜間鐘聲鏗然﹐發人深省》七絕云「長崎港市亦天然﹐四面岡巒斷復連。猶有前朝遺寺在﹐夜深鐘韻落諸天。」才兼枚馬﹐工而且速﹐一時同人﹐罔不斂手。

●卷七

粵東六榕寺牡丹重花﹐名流咸集﹐觴詠流傳。人數十﹐詩數百﹐一時之盛事﹐千載之韻事也。仿月泉吟社之例﹐比春明芷榜之開。糊名易書﹐寄郵屬選。觸我技癢﹐謬評甲乙﹐拔其尢者得十八魁。殿軍之作﹐後勁有焉。余珠見遺﹐徒呼負負。非不能效宋皇之一榜及第﹐但文人遊戲﹐月旦宜公。不有下第之人﹐何貴狀頭之譽耶﹖元捲云「天女手中花﹐散落小叢樹。勝相自殊人﹐春風推獨步。錯被富貴稱﹐或貽凡俗遇。嶺外如旅亭﹐一度成來去。園叟騁匠心﹐莫得紅顏駐。獨肯皈依佛﹐同居妙香處。去歲艷擬霞﹐今年笑承露。卓立晴光中﹐盈盈欲解語。回睞六靑榕﹐鬱蔥猶舊唔。芳訊出禪關﹐勝事爭傳布。自是宿根深﹐非因佛力故。本來無滅相﹐只緣未得悟。持問迦葉師﹐此意應無誤。」評曰「力爭上游﹐羣英冠冕。圓嶠神秀﹐蓬萊文章。『李沆端凝眞貴人』﹐斯言可以移贈。」第二名﹕「寶剎名花分外奇﹐疊呈色相弄妍姿。一枝含笑春風認﹐兩度凝芳法雨滋。重檢燕脂摹舊畫﹐且聯香火賦新詩。禪堂晝永祥和布﹐又見林隈茁瑞芝。」「得天獨厚羣芳壓﹐遷地猶良兩次開。仙種依稀迷老眼﹐奇花穠艷勝初胎。試從香國參生滅﹐合向只園證去來。半日偸閒集蓮社﹐遠師風雅共徘徊。」評曰「髙唱入云﹐有俯視一切之槪﹐允推魁捲。」第三名﹕「舊遊回首可勝情﹐劫外禪樓已歲更。富貴未圓前度夢﹐《淸平》誰繼盛時聲。妙憑慧力回春色﹐喜見酡顏帶宿酲。一笑與花重說偈﹐信能因地果還生。」評曰「切合重發﹐藻不妄抒。中二聯尢爲雅潔﹐端不讓翁山﹑獨漉專美於前。」第四名﹕「百花南國得春偏﹐重謫瑤臺有絳仙。京洛香塵憐故故﹐蕭梁陳迹自年年。人間富貴云何世﹐夢裏華胥未了綠。彩鬢劉郎漫惆悵﹐彩幡長護佛堂邊。」評曰「雅切工細﹐無懈可擊。感不絕於予心﹐溯流風而獨寫。不得不以此事推袁也。」第五名﹕「招提觴詠及芳辰﹐爲賞名花隔歲春。俯仰乍醒塵裏夢﹐蹉跎還惜鏡中人。未妨摩詰耽憚悅﹐可有朝云省夙因。憐汝移根依淨土﹐韶華休爲感沈淪。」「不競羣芳品自超﹐生機猶喜及春饒。廬陵畫本余薌澤﹐洛下標題久寂寥。小謫華鬘緣未了﹐回頭劫界恨難銷。道林好事勤將護﹐風雨鈴聲塔上搖。」評曰「朱貪多﹐王愛好。多且旨﹐及第早。」第六名﹕「問誰熟得返魂香﹐龍女年年侍佛堂。劫裏光陰同過客﹐山中甲子亦尊王。題紅省識春風面﹐浮白重傾北海觴。不是玄都桃灼灼﹐多情今又笑劉郎。」「賜書樓上傳佳話﹐﹝南海吳中丞荷屋曾有牡丹重放﹐其女小荷爲繪圖紀盛。﹞粉本重翻最可人。陳迹漫論天寶恨﹐舊遊還逐洛陽塵。綠珠賦後情如昨﹐香雪圖成歲又新。喜見上元開甲運﹐大江南北一家春。」評曰「元度超超﹐吉祥止止。有書有筆﹐宜古宜今。」第七名﹕「抱甕勞勞劫後身﹐風光淡沲數芳辰。繁華一覺都如夢﹐富貴原來自有因。未必玉簫能再世﹐卻從《金縷》認前塵。對花爲誦《楞嚴》偈﹐天上人間歲歲春。」評曰「人患才少﹐公患才多。士衡究竟不凡。」第八名﹕「北勝名花過嶺來﹐一年一度買春回。靈根近得風幡護﹐錦萼重看咒缽開。色相莊嚴金世界﹐曼陀爛熳玉樓臺。鞋紅魏紫枝如斗﹐此是旃壇劫後灰。」評曰「一气呵成﹐得未曾有。三條燭盡﹐九轉丹成。」第九名﹕「難道山門色卽空﹐名花依舊笑春風。再來我已頭盈雪﹐前度人誰面映紅。閒話興衰天寶事﹐平添富貴梵王宮。榮華不歇生機在﹐常葆根荄方寸中。」「靈根培養托禪門﹐再發花寧頃刻論。漫向混茵感飄墜﹐且隨齋鼓伴晨昏。因緣共證三生石﹐色相還參一撚痕。獨恨漢宮人去後﹐難憑佛力返精魂。」評曰「穿楊之技﹐巧不可階。前一首工於發端﹐後一首妙於結局。」第十名﹕「北花南徙不重開﹐淮橘相同有自來。能破天荒徵力厚﹐肯教地限失眞材。栽培已慰髙僧願﹐吟賞還招雅客陪。繪就瑞圖呈佛座﹐莊嚴寶相玉樓臺。」評曰「八句如一筆書﹐詩才也﹐非類書也。」第十一名﹕「漫說南宗祕不傳﹐頓教北勝悟玄玄。破荒物象知無始﹐入道鉛華記去年。富貴黃粱前度夢﹐如來金粟後身緣。爲憑一指天龍力﹐塔勢當烽尙歸然。」評曰「飄飄有淩雲之气﹐詠物髙手。」第十二名﹕「看花人老到常遲﹐呵凍重題寺壁詩。寶相再逢無斷滅﹐倩魂乍返自嗔癡。女修來意偶然耳﹐佛說回輪信有之。正是醉環師度後﹐禪香滿院酒醒時。」「祝花長與人俱壽﹐歲歲春來會有期。白我髭鬢新甲子﹐還鄕顏色舊燕支。香消亭北前身影﹐夢醒江南故國思。說到三生原是幻﹐看僧石下種仙芝。」評曰「讀竟末四句﹐暢然意滿﹐浮一大白。」第十三名﹕「魏紫姚黃讓俗誇﹐淸修庭院倚煙霞。得天獨厚深培本﹐遷地能良艷吐葩。萬象皆空餘色相﹐千春重歷等英華。並時尙有芝房瑞﹐富貴神仙共一家。」評曰「春華秋實﹐兼擅其長。結局拓開﹐餘勇可賈。」第十四名﹕「佛力無邊想見之﹐曹溪一滴灑楊枝。已空四大歸根後﹐又現金身絕世姿。」評曰「作者三藝﹐僅選其一。科舉時之闈墨﹐有此先例。」第十五名﹕「借將富貴舊根菱﹐重向華嚴法界開。領取空王眞色相﹐一花中有一如來。」評曰「舉重若輕﹐試場利器﹐與十四名工力悉敵﹐沈﹑宋之匹。」第十六名﹕「重尋崇效嘆無端﹐一落南中伴懶殘。富貴以遲歌《昔昔》﹐江山何限雨潺潺。諸天妙諦憑僧說﹐香國檀心與汝安。有客嬉春翻玉佩﹐補容亭北纈闌干。」評曰「起筆最見力量﹐崇孝牡丹﹐都中之冠﹐由此運筆﹐宜乎不同凡響。」第十七名﹕「國色不重妍﹐南人怪地偏。栽培如細細﹐開落自年年。禪院一相值﹐風流寧異前。始知成物意﹐我佛定欣然。」評曰「五律以格勝﹐盛唐法﹐試律奪標手也。」第十八名﹕「已分繁華付杳冥﹐春風噓拂又亭亭。輸回始信眞禪理﹐富貴何曾昧性靈。百詠舊傳鸚羽綠﹐三生應化佛頭靑。洛陽花侶如相向﹐道遇南能解駐形。」工雅之致﹐不減藥亭。其殿捲云「嶺南重茁牡丹芽﹐慧業靈根徑可誇。眞見名花再傾國﹐記從佛地近移家。淒迷舊恨談天寶﹐細碎春光感物華。微笑拈將證因果﹐六榕無語會無遮。」評曰「信手拈來﹐皆成妙諦。以此作殿﹐足見嶺南人才之盛。」

炳堂進士《自遣》五絕云「不買囊中骨﹐休看鏡裏頭。夢中曾毅賊﹐熱血濺吳鉤。」「五下窮途淚﹐誰憐阮步兵。揮中笑蟣蛩﹐都有百年情。」《詠秦良玉》七絕云「桃花如雪馬如龍﹐碎破金甌在眼中。值得沙場拚一死﹐淩煙曾畫女元戌。」「冬冬鼙鼓隔河聽﹐石主饃糊戰血腥。莫讀君王送行句﹐寒天魂斷壽皇亭。」詩有天資﹐得名獨早﹐自負不淺。宜哉。

舊有《感事》七律柬翰才主政親家句云「臺城新募僧騰客﹐薊水深潛曳落河。世味茫茫雞肋少﹐人才衮衮狗屠多。」後翻《重光集》﹐見「曳落河」﹑「僧騰客」古人已有對者﹐遂廢其詩。無心之過﹐亦當攺也。

經田前輩壬辰詞林﹐以知縣超升首府﹐以按察超升吉撫。榮遇﹐亦奇遇也。當赴吉林時﹐寧州龔提塘餞之陶然亭﹐昆明張吏部鍇﹑楊殿丞國梁均在座﹐鄕人飲醉﹐我贈之詩﹐有句云「日升東極遙持節﹐星聚南州共泛卮。」前輩喜曰「盍書之箑﹐以永紀念乎﹖」又數年﹐前輩以詩壽我﹐有句曰「十年舊雨三更月﹐萬里秋風兩鬢霜。」百舉侄稱爲佳句。今已幾歷寒暑矣。吏部提塘以勤職卒﹐殿丞以忠直卒﹐百舉以劬學卒﹐前輩亦以敭歷中外而卒。北望天津﹐未知其詩集刻否﹖佛經曰「一切有爲法﹐如夢幻泡影﹐如露亦如電﹐應作如是觀。」「佛說是經﹐長老須菩提及諸比邱﹑比邱尼﹑優婆塞﹑優婆夷﹐一切世間天人阿修羅﹐聞佛所說﹐皆大歡喜﹐信受奉行。」﹝鳩師譯《金剛經》。﹞善哉善哉﹗信受宜實﹐奉行宜早。釋耶儒耶﹖文耶人耶﹖如是而已。

於茂才錫章嗜詩有年﹐閉戶自修﹐未與朋友講貫。有《詩史心鑄》數萬言﹐平鋪直敍﹐意重勸善。采其佳語存之﹐不忍沒其長也。「天地一洪鑪﹐古今陶萬物。超凡惟聖賢﹐歷劫乃仙佛。身守白圭污﹐名逃靑史牘。彈丸日月催﹐過客光陰倏。變幻事千端﹐興亡棋半興局。人生塵世間﹐來去亦何速。名利苦勞心﹐繁華空過目。幾人春夢醒﹐一覺黃粱熟。方嘆世無知﹐終身猶碌碌。追思古至今﹐一一均堪錄。」又云「夜寂鬼神欽﹐燈昏霜月黑。國士本無雙﹐佳人難再得。老驥徒蕭蕭﹐秋虫何喞喞。物鳴猶不平﹐筆削應嫌直。」

梅村《淸涼山詩》﹐殷殷於「千里艸」﹑董雙成﹐人多謂爲董妃作﹐又或以水繪園董小宛附會之﹐疑莫能明。姑作談助﹐不可入史。絅儕前輩《淸宮詞》有「千秋疑案福文襄」等作﹐當亦此類。張蒼水詩「春官咋進新儀注﹐大禮恭逢太后婚」﹐須詳考。若果徵信﹐尙可入史。否則仍付闕如。

蒓鷗勤於詩﹐往往得天然趣。壬戌遊日本回國日﹐《畱別村田主人》云「幽棲地接古根津﹐晨夕相依意倍親。奇寓渾忘身是客﹐一庭和气藹於春。」憶余遊日本之年﹐亦有詩《贈長瀨主人》云「竹籬左右小家庭﹐花夢沈酣蝶夢醒。東道主人知愛客﹐茶煙半席話丹靑。」寫東鄰家居眞境﹐頗與蒓鷗相似。

「雲起蒼梧夕﹐日落洞庭陰。」學顏謝之善者。「浮雲從何來﹐安知非故鄕。君子萬里身﹐賤妾萬里心。」學建安﹑黃初之善者。必謂明人生吞活剝﹐亦太苛論。

人議五塘詩直。五塘句云「急雨戰聲飛竹浪﹐夕陽醉色上桃花。」婉甚。

伯安詩才不竭﹐昨示我《秋興》一律﹕「寒宵天气雨初晴﹐窗紙風鳴夢屢驚。世幻炎涼余況味﹐人知甘苦見交情。孤芳未許隨時易﹐勁節原來自晚貞。養得此心歸淡泊﹐浮沈鷗鳥一身輕。」由其胸次殊倫﹐故爾詩中有我。餘力可賈﹐瑜不掩瑕。曹子建喜人譏彈﹐因爲之吹求無已。君自多聞﹐吾亦附於直諒也。

佛耀上人家建水﹐幼習儒。癸丑感於時事﹐飄然遠引﹐學佛閩吳﹐熟於釋典﹐歸主雞山寂光寺﹐佳品也。近來謁我﹐以《山居》四律相質﹐指詈世人﹐稍嫌露卻色相。佳句云「人生人死誰爲主﹐花開花落不計秋。」余勗以雞山髙僧﹐如本無﹐如擔當﹐如大錯﹐皆工韻語。旣有詩興﹐盍師古人。混俗非也﹐詈俗亦非也。佛云「不可說﹐不可說」。

滇中風雅自髯翁﹑荔扉﹑栗亭﹑寄庵﹑古村﹑矩卿後﹐五塘師提倡指導﹐傳書爲多。惟五塘重自修﹐不重結社。同時有竹溪先生﹐獨倡蓮湖吟社﹐名流憬集。蘭卿﹑筱園﹑向湖﹑天船﹑聚五﹑鏡澄﹑古抑﹑厚安﹑菊農﹑雨蒼﹐其著也。刻成社稾﹐人爭誦之。徳不孤﹐必有鄰﹐金碧之一佳話也。竹溪庚午解元﹐貧苦卓立﹐能詩文﹐工象棋﹐時藝尢髙。髙年碩徳﹐宏獎後進。籍太和﹐葬新興。可傳人也。嘗向人問及鄙學﹐代算生庚﹐而生平未一晤面。謹敍崖略﹐聊當劍掛。

張和仲云「文章好用事﹐自鄒陽始。而太史公云『比物連類﹐有足多者』﹐豈意其遂爲方便法門耶﹖至於今日則末流之濫觴矣。」﹝見《千百年眼》卷五。﹞按﹕和仲著書在萬曆時﹐詆斥堆垛之學﹐亦非無見。惟詩亦然。酉陽﹑義山開厥先﹐梅村﹑樊榭延其緒。夫典實非不可貴﹐貴在切合。六經之芳潤﹐子史之精液﹐苟無饜妖﹐安足咀嚼。特專以類典爲工﹐妃靑儷白﹐彊作傅會﹐甚且以卦名對﹑干支對見長﹐眞所謂癡人說夢也。近人詩集以「紅羊劫」對「白虎通」﹐夫紅指丙午﹐羊指丁未﹐二劫也。說始於宋理宗朝。「二劫」之名可以對「白虎」一物乎﹖以「升木」對「蒙泉」﹐蒙泉﹐荊門泉名﹐可以對「升木」乎﹖以「白丁」對「朱子」﹐以「員半千」對「《詩三百》」。朱子﹐人姓名﹐可以對「白丁」乎﹖「半千」人名﹐可以對「三百」乎﹖以「雄烏」對「雌黑」﹐西漢兩人名﹐可以對《道徳經》言乎﹖文人狡獪﹐偶爾遊戲﹐猶可言已。若云風雅﹐失之遠矣。重塗澤不重眞理﹐喜穿鑿不喜大方﹐𨿽以平生敬愛之師友﹐不免此失。吾豈敢輕議人哉﹖抑恐後學誤入迷途﹐故鄭重言之。

五塘師詩刻六卷﹐未刻者多隨時搜輯﹐當爲續刻。《和陳昆山觀察畱別》詩云「滿懷春夏風雨意﹐吐爲農桑父老詞。政成教養名實副﹐神發金碧光景奇。扶搖搏上大有造﹐芍藥贈遠小別離。早晚徳星返行省﹐乾坤恢拓九龍池。」落筆華貴﹐卓然名家。

阮公《詠懷》﹐昂首天外﹐正始之音﹐不必讓夏侯﹑王﹑何專正始三君之名也。後有鮑明遠﹑李太白﹐殆其嗣音。

稚卿負異材﹐爲饑所驅﹐未暇深學﹐而筆致甚雅﹐由於胸次頗遠也。作詩不多﹐寄想特奇。《普賢寺晚眺》云「紅塵不到碧雲滋﹐暮鼓聲聲月上遲。數點燈光來遠市﹐幾分秋色度髙枝。石階小坐涼於玉﹐世网深經密似絲。顧我有懷消未得﹐解人應問水之湄。」《謁升庵祠》云「碧雞山畔路﹐來訪逐臣居。水闊漁鐙遠﹐煙深柳葉疏。詞髙明七子﹐迹近楚三閭。璁萼小人耳﹐逢君非丈夫。」《登西山石室放歌》云「浩浩乎登臨﹐不見髙山髙﹐眼底奔來千頃萬頃之波濤。步虛淩空疑飛去﹐追躡仙人王子喬。白日照我行﹐天風吹我衣。歷盡石級三千六百有幾十﹐猿猱難過相攀躋。是誰鑿壁開鴻蒙﹐疑非人工疑鬼工。上只有天下無地﹐颯然長嘯來淸風。憑欄四顧獨躑躅﹐天開大野爽心曲。莊蹻藍褸始南來﹐往事悠悠不須述。滇之水流千萬里﹐滇之山勢雄無匹。寶藏祕密而英多﹐堅實民心尢特起。歲月蹉跎﹐臨風浩歌。憂心無所﹐徒喚柰何。我欲右攬東峙之金馬而飈馳﹐左接西翥之碧雞而髙飛。周流入荒窮四橙﹐采擷精英妙探微。譬醫人嘗百艸﹐奇方大藥一切掃。中正和平有方劑﹐食之精神顏色好。願將此語質山靈﹐山靈無語撐空靑。我生爲目不爲腹﹐﹝本《莊子》「聖人爲目而不爲腹」語。﹞謌聲瑯瑯走竛竮﹐再來不畏山營岑。」

昌黎云「李杜文章在﹐光焰萬丈長。夜夢多見之﹐晝思反微茫。」又云「少陵無人謫仙死﹐才薄將柰石鼓何﹖」又云「昔年因讀李白杜甫詩﹐長恨二人不相從。吾與東野生並世﹐如何復躡二子蹤。」又云「勃興得李杜﹐萬類困陵暴。」李﹑杜距昌黎甚近﹐而聲價如此其重。昌黎又俯視齊﹑梁﹑陳﹑隋者﹐其文直目無六經﹐何論劉向。其詩亦可知已﹐其論詩更可知已。

東坡云「潮人初未知學﹐公命趙徳爲之師。」未詳徳學何如﹖孫夏峯理學宗傳﹐以趙徳爲昌黎傳學之弟子﹐僅據蘇文而巳。考昌黎有《別趙子》詩﹐趙子卽徳也。注云「愈刺潮﹐徳攝海陽尉﹐督州學生徒。」其稱徳云「心平而行髙﹐兩通《詩》與《書》。」又云「宜各從所務﹐未用相賢愚。」詩乃昌黎由潮移袁時欲俱行不可而作。徳之學行賴詩以傳﹐可補各書之闕。

和叔孝廉近號踽庵﹐殆有獨行之槪﹐而與余以詩文品行相契﹐仍聲應气求之素﹐南北魚雁﹐詩箋絡繹。君有雅懷﹐我賡同調。兩人之樂﹐何如也。孝廉今屆八十﹐而細蠅楷書﹐足徵頤壽。其七九初度﹐徐曙岑以《蠅塵酬唱集》見贈﹐和韻八律皆佳妙﹐錄其二律云「吾衰自分弔靑蠅﹐戚好仍來頌壽朋。耄歲心情殊厭倦﹐文人口說漫蜚騰。﹝錢王世講卓英欲以文爲壽﹐余深惡近今陋習﹐力卻之。﹞貲糧坐耗世何益﹐眠食乖常己亦憎。壯不如人老終廢﹐﹝科舉廢後﹐余自號老廢。﹞十年辜負讀書燈。」「三踏長安道上塵﹐他鄕那比故鄕親。紅羊歷劫魂猶悸﹐黃鳥言旋志未伸。心喜知交來話舊﹐眼看畫幅又翻新。﹝陳內侄仲恕每逢餘生辰﹐輒以畫相贈﹐蟠桃﹐松柏﹑竹石﹑歲各不同。今又惠余直幅。楡侄亦有畫幅見遺。﹞耦俱偕老勞存問﹐乙卯遄今又十春。」夫伏生經學﹐放翁詩才﹐大名大壽﹐兩有千秋。余報以四詩﹐有句云「南北月明天﹐與君同健飯。」以極誠極俚之語﹐爲孝廉祝。比之三多九如﹐自謂過之。

和叔孝廉詩﹐富於典冊﹐工於對偶﹐巧於選韻﹐詩功特深。光緒中嘗助潘嶧琴學使續《兩浙糟軒錄》﹐余極欽之。宣統中杭州政暇﹐曾與之商量三續。孝廉持數十詩稿﹐同爲甄采﹐某集可新增﹐某集可補舊﹐同心之言﹐其臭如蘭。竟不克成﹐非所及知也。世劫奇局﹐天畱老眼﹐對此茫茫﹐百端交集。頃見其憂時之作云「昊天豈不仁﹐小民亦何辜。紛粉乞糶書﹐哀哀流民圖。」則怒然爲之傷。又見其抱孫之作云「拱璧滿呈蟾窟彩﹐弄璋乍試鳳雛聲。」題畫句﹕「麂眼菊疏香冷雋﹐龍鱗松老鬣飛騰。」則色然爲之喜。要其染翰馳箋﹐嘯歌自得﹐硯幾咫尺﹐足傲侯封。吾二人各適其適﹐俯視紛紛﹐大有劉伯倫「萬物二虫」之慨。

傅巖溪中丞臨郡先正﹐素以古文自命﹐請賜趙忠湣謚﹐詩以紀之﹐刻石京師﹐拓藏篋中﹐掌故存焉。「人爲天地心﹐斯理幾曾絕。君能死社稷﹐臣能死忠節。惟明十六世﹐所任非賢傑。刑人開九閽﹐萬歲山頭鵑泣血。繡我衣﹐豸我冠﹐有人血戰城西關。城西關下罵賊死﹐黃泉仗劍報天子。有義者僕負公身﹐槁瘞疊山靖節裏。吁嗟乎﹗公生矣﹐骨在黃泉神在天。英風烈於十九人﹐南渡君臣殊艸艸﹐易名於公何有焉。伊子榮附桑梓末﹐歲歲淸明拜墓田。墓田之下悲風起﹐吹入寥天白雲裏。有臣如此死不褒﹐何以勵俗植人紀。沐浴陳疏蓬萊宮﹐我皇追謚慰孤忠。百年幽郁一朝闡﹐碣石攺書忠湣公。忠湣公﹐爲鬼雄﹐張顏文謝之輩將毋同。八百沙虫豈不死﹐素金灸肉折脛身家空。招公毅魄返滇海﹐石虎關頭故居在。公之子孫繁且碩﹐金碧得公有光彩。吁嗟乎﹗忠湣公﹐乾坤毀時無日月﹐靑史之名乃可滅。」此天地間不可磨滅之文字﹐不必於字句間求之。

彭先生恆靑﹐受業師也﹐設教以講明心理﹐啟發性靈爲主﹐書法尢冥契古人﹐嘗謂字當學怪石枯藤﹐方能卓立。古人之外﹐文不猶人﹐顧不以作詩爲訓。汴京會試﹐先生見余《公車集》﹐題一絕於上云「名世從來不在詩﹐當上伊呂鮮歌詞。儒生自有匡君術﹐豈第篇章答主知。」可以窺先生爲人也。先生以辛丑孝廉軍功保知縣﹐未出山而逢革命﹐遂終老於家。卒年六十﹐與家孝廉兄最契﹐鄕人稱管鮑﹑雷陳之交。

先四兄課余讀﹐嚴而勤﹐厚而靜。顧禁余作詩﹐蓋守廬陵詩窮之言也。與恆靑師同意﹐因附錄之。

宋僧惠洪著《石門集》《謁狄梁公廟詩》﹕「古祠蒼煙根﹐碧艸上屋瓦。整帆更遲畱﹐風正不忍掛。」《同超然無塵飯柏林寺》詩﹕「沙村宿雨餘﹐炊煙淡寒色。山墟蠶市休﹐野飯漁舟隔。忽逢柳際門﹐知有道人宅。扣扉山答響﹐童子出迎客。」又有「終夕不自寐﹐老逐客愁長。知誰徑尋我﹐東墻屐齒響」諸句﹐色澤濃而新﹐聲韻響而逸。實於唐詩外別開一境。今人學宋詩者﹐色如枯柴﹐聲如擊缶。可乎﹖否乎﹖

《石門集》載古詩﹕「蘆花白間蓼花紅﹐一日秋江慘澹中。兩个鷺騖相對立﹐幾人喚作水屏風。」惠洪曰「其理可取﹐而其詞鄙野。」余爲攺之曰換骨法﹕「蘆花蓼花能白紅﹐數曲秋江慘澹中。好是飛來雙白鷺﹐爲誰妝點水屏風。」今按﹕原作固劣﹐攺作亦卑。此等換骨法﹐不換可也。

西湖宦迹﹐如夢如煙。長白增子固中丞﹐勤敏寬正﹐翕然服眾同寮。政槪忘之久矣﹐惟有詩篇﹐輒多記憶。楊味蒓﹝士燮﹞出守嘉興﹐有句云「鴛鴦湖比西湖好﹐不住杭州住秀州。」何其興之雅也。英雨亭﹝霖入﹞守杭州﹐有句云「瓜皮艇子風濤險﹐愁殺中流濟渡人。」何其憂之深也。但植之﹝燾﹞居法職﹐深儒術﹐有《寄全梁園金陵》五律云「作客向天末﹐長來貧病侵。有懷搔短鬢﹐無術點黃金。白雪騷人夢﹐靑春遊子心。江南秋訊急﹐萬戶起寒砧。」植之又有連珠七首﹐仿士衡加以恢閩。才人學人﹐一齊ぽ首。

花蕊夫人《宮詞》與王建者多雷同﹐「銀燭秋光」一首﹐直同杜牧。疑爲古人傳抄﹐以多爲貴﹐有誤入者﹐亦不別而出之也。「錦城上起淩煙閣﹐擁殿遮樓一面髙。」當爲在蜀宮時作﹐非入宋而詠汴宮者﹐亦非唐人之詠長安宮詞也。

昌黎詩十卷﹐外集詩十八篇﹐奇異險怪﹐乃其本色。顧亦有綿麗之作﹐七絕如﹕「韶州南去接宣溪﹐雲水蒼茫日向西。客淚數行先自落﹐鷓鴣休傍耳邊啼。」「別來楊柳街頭樹﹐擺弄春風只欲飛。還有小園桃李在﹐畱花不發待郎歸。」倘不觀其集而執詞意以測﹐將疑爲李端﹑李益之作也。五言如「林鳥鳴訝客﹐岸竹長遮鄰」﹐「柳花間度竹﹐菱葉故穿萍」﹐「暖風抽宿麥﹐淸雨捲歸旗」﹐「夢覺燈消暈﹐宵殘雨送涼」﹔七言如「鳴笛急吹爭落日﹐淸歌緩送Ы行人」﹐「金鑪香動螭頭暗﹐王佩聲來難尾髙」﹐皆雅鏈。不似《秋懷縣齋》五古﹑《衡嶽》《山石》七古之作以髙古擅長也。然公之專長﹐實在七古。五塘師稱公樂府﹐余少時稱公四言﹐存之以待知者。

韓公《詠燈花》起句﹕「今夕知何夕﹐花然錦帳中。」《秋字》起句﹕「淮南悲木落﹐而我亦傷秋。」《早鶯》起句﹕「朝鶯雪裏新﹐雪樹眼前春。」《答張功曹》起句﹕「山淨江空水見沙﹐哀猿啼處兩三家。」《櫻桃》起句﹕「漢家舊種明光殿﹐炎帝還書《本艸經》。」《古意》起句﹕「太華峯頭玉井蓮﹐開花十丈藕如船。」余少時嘗摘抄之。《燈火》結句「更煩將喜事﹐來報主人公」﹐評曰「《東方朔傳》有『主人翁』﹐不如直用翁字。」夫泰山北斗﹐何容輕議。聊以見少時之用功爾。

惠洪《廬江》七絕云「別開山徑入松關﹐半在雲間半雨間。紅葉滿庭人倚檻﹐一池寒水動秋山。」倘入之洪氏《唐人萬首絕句》中﹐恐阮亭不敢刪也。

倪生汝秀初學吟詠﹐便有佳句。五言如「市聲遠隔樹﹐月色半依樓」。七言如「翠勻紅濕落花天﹐百五韶華一倍妍」﹑「夜靜無人天字闊﹐一輪秋色月當頭」﹐謝安石雅人深致﹐不虛也。《采菊》五絕云「秋到東籬下﹐菊花香正濃。摘香添酒味﹐沈醉倚西風。」集中之完善者。

王君庶熙詩﹐采入卷六。君以余爲聲應气求之交﹐奇詩謝云「爲與先生舊學商﹐不辭千里寄詩囊。曾經評點傳佳句﹐白露蒼葭水一方。」注云「聊志景仰。」余究何足景仰哉﹗

納生正倫之詩﹐已見卷五。甲子炎夏﹐生歸省親。復來談詩﹐裒然一帙。嘉其勤﹐愛其敏﹐爲之點竄﹐教以建安開元之典型﹐庶幾麗而有骨。帙中佳作擇存三首﹕《途中》五古云「鬱鬱澗壑松﹐浩浩淸波水。水逝不復回﹐松髙百千載。風霜落艸木﹐凝雪英姿美。人豈無憂患﹐立身當如此。壯志追古人﹐讀書惜寸晷。」《江村》七絕云「江村矮屋兩三家﹐一片輕煙逐水斜。爛漫春光看不盡﹐古津夾岸落桃花。」《訪隱者》五絕云「訪友空山中﹐徘徊不知路。出林問野樵﹐云白深深處。」

次山《篋中》﹐蘭泉《湖海》﹐古今人苔岑文字﹐同此深情﹐又非選古人詩之比也。光緒之季﹐孫師鄭前輩有《道咸同光四朝詩史》之刻﹐其詩專取有關時事者﹐而人則不拘存沒。吾與少凝弟之詩﹐均入其中。所著詩話﹐亦極淵雅﹐惟大醇不無小疵。如誤朱丹木爲經田中丞之先人﹐宜攺正之。前輩繪《詩史閣圖》﹐徵余題詩﹐詩存拙著《敝帚集》。近年以來﹐前輩《詩史》﹐未知如何﹐而賦詩自贊﹐有「歷劫頭顱猶未皓﹐照人肝膽尙能騰」之句﹐知志气雄邁﹐仿佛都門共話時也。又有《賣文》詩云「雄文覆醬瓿﹐一錢亦不值。世人謬相許﹐迫我充苦力。勞工乃神聖﹐索酬計良得。冉冉老將至﹐忽忽垂六十。炳燭宜自珍﹐發憤每忘食。思通天地人﹐無負生成徳。平素薄雕虫﹐不願作無益。來者儻不拒﹐終日爲人役。懸格榜於門﹐有求視此額。非以廣招徠﹐筋力當愛惜。世有鮑叔牙﹐分金周我急。多取不傷廉﹐三借以爲式。」嘻﹗賣文爲活﹐亦俗亦雅。李西涯耶﹖鄭板橋耶﹖遊戲神通﹐一何可哂。

秋濤孝廉爲吾師筠堂之弟﹐孝廉船上唱和塤簏﹐近贈我詩石﹕「云根有奇石﹐鬱鬱姿。屏山有異鳥﹐落落棲桐枝。一出照十乘﹐光明人稱奇。一鳴驚萬乘﹐文采天下知。世方鳳麟仰﹐徳輝映當時。人方臯夔望﹐霖雨蒼生施。詎料滄桑變﹐伊呂鴻業稽。逐令楊文襄﹐獨擅將相資。我謂公得志﹐忠正可相期。勛業關气運﹐時勢殊陵夷。邇來讀素書﹐澄懷翠湖埃。往來皆名耆﹐坐談無俗於。閉戶種龍鱗﹐等身書盈幾。著作自千秋﹐書法逼顏李。﹝書法淸勁﹐力由內運﹐亦有似北海。﹞兩子繼賢聲﹐早成華國器。積厚流自光﹐根深蔭數世。爲滇山斗望﹐當道數問字。淸閒仍如鶴﹐安享林泉趣。翰墨適天機﹐大隱隱朝市。豈若沙礫質﹐山梁之野雉。時哉旣已失﹐守株待兔至。今者彌脫落﹐陸沈將無旣。所苦家計艱﹐擱筆卽終窶。所恃君子慈﹐推挽令得志。自古芝蘭室﹐必容素馨類。徳合暗相親﹐聲同遠相契。竊效貢禹欣﹐急待王公掖。」詩之奇麗不待旨﹐而余以無位之身﹐何以慰望。逢人說項﹐聽造物之低昂而己。

詩亦貴乎有進耳﹐進則一日千里﹐一簣九仞。不進則止﹐𨿽尙才曷取焉。馬生瑞圖初學詩﹐余賞其勤﹐然而粗矣。未一年而已覺平穩﹐及今日而大進。《遊大龍潭》五古云「蒼茫來大山﹐無首亦無尾。上磊千丈壁﹐下窟龍潭水。人言有眞龍﹐起伏幽壑裏。天黑雷雨作﹐龍潰潭水起。水靜深而厲﹐山動義而歸。更有潭畔石﹐點蒼披漣掎。我來八月秋﹐西風吹蘆葦。不見水中龍﹐轉防山中鬼。茫茫山水間﹐動靜思妙理。」忽而奇險﹐忽而靜穆。咫尺千仞之觀﹐於此見之。吾黨之奮往者。

「萬樹桄榔一曲歌﹐斜陽濕處過紅河。」此耕過安南句也。精警動人﹐意在言外。余弔岑襄勤句云「死恨和戎棄越裳」﹐楊誠之句云「時艱更值法侵越﹐攙槍未埽气吞虹」﹐同一寄喞。考唐虞之世﹐大交已入版圖。邱瓊山《大學衍義補》云「交本秦漢以來中國郡縣之地﹐五代時爲劉引所並﹐宋初始封爲郡王。然猶受中國官爵勛階﹐如所謂特進檢校太尉﹑靜海軍節度觀察等使﹐及賜號推誠﹐順化功臣﹐皆如內地之臣﹐未始以國稱也。其後封南平王﹐奏章文移﹐猶稱安南道﹐孝宗始封以王﹐稱國﹐而天下因以髙麗﹑眞臘視之﹐不復知爲中國郡縣矣。李氏傳八世﹐陳氏傳十二世﹐至日爲黎季所篡。季上表竄姓名爲胡一元﹐子蒼易名﹐詐稱陳氏絕嗣﹐爲甥﹐求權署國事。太宗從其請。逾年陳氏孫名天平者﹐始遁至京﹐其實。季乃表請迎天平還以國﹐朝廷不逆其詐﹐遣使送天平歸。抵其境﹐季伏兵殺之﹐並及使者。事聞﹐太宗徧告天地神只﹐聲罪致討。命張輔等徵之﹐生禽季父子﹐獻俘京師﹐詔求陳氏遺裔立之。國人咸稱季殺之盡﹐無可繼承者﹐僉請復古郡縣﹐遂立交都﹑市﹑按三司﹐及各府﹑州﹑縣﹑衛﹑所﹐亦如內地。其後有黎利者﹐乃其夷中之夷也。中官庇之﹐遂至猖肄。上表請立陳氏後。宣宗謂此皂祖意也﹐遂聽之。卽棄其地﹐俾復爲國。嗚呼﹗自秦並百郡﹐交之地已與南海﹑桂林同入中國。漢武帝立嶺南九郡﹐而九眞﹑日南﹑交與焉。在唐中葉﹐愛州人姜公輔已仕中朝﹐爲學士宰相﹐與中州之士相頡頏矣。柰何世歷五代﹐爲土豪所據﹐宋不能討﹐遂使玆地淪於蠻夷之域﹐而爲侏亻離藍縷之俗﹐三百餘年不得於南海﹑桂林等六郡爲聲名文物之鄕﹐一何不幸哉﹗其間宋人𨿽一逐其王﹐元人𨿽再入其國都﹐而終不能有。太祖開國之初﹐陳氏首先納款﹐太祖助之。祖訓不許後人伐其國﹐陳氏爲賊所戕﹐太宗體髙皇之意﹐不絕陳氏之嗣﹐遣使送還其國。賊殺之﹐並及使者﹐不得已興師平之。求陳氏後不可得﹐乃用漢唐故事﹐復立郡縣。而守臣不謹﹐遂至夷撩復肆。而黎利者以求得陳氏後爲詞﹐宣宗體文皇之心﹐俾陳氏之不絕﹐不逆黎利之詐﹐遂爲所蔽。而九眞﹑日南之域﹐秦漢以來之夷民﹐旣得見天日﹐而又淪於幽谷之中。何其重不幸哉﹗」味瓊山言﹐眞覺甲申之失﹐比於宣徳﹐而永樂規模﹐宏矣遠矣。

道光中詩人淪落﹐時事亦大變。粵西之亂﹐有無名氏《獨秀峯題壁》三十首﹐擇錄之﹕「孤峯卓立聳南天﹐憑眺關河意恫然。四野風遒催羽檄﹐萬山云瞑接烽煙。邊氛未息勞宸慮﹐上將無謀致凱旋。多少不平懷裏事﹐登髙握筆恨難捐。」「李花落盡撲楊花﹐洪浪翻騰水一涯。﹝廣西自李元發﹑李世得二匪平後﹐復有洪秀全﹑楊秀淸繼起。﹞靑白旗分千隊列﹐紫金山險萬重遮。﹝賊由桂平之紫金山起事。﹞干戈潦艸常滋蔓﹐歲月因循屢及瓜。﹝賊自庚戌起今三年矣。﹞試向潯陽江上望﹐虎狼到處已無家。﹝人民房屋賊過無存。﹞」「羽書飛報蹴塵紅﹐瘴海鯨鯢系聖衷。金帛遠勞頒國帑﹐﹝先後發餉千萬。﹞索泥新詔起元戎。﹝林少穆制軍則徐﹑張軍門必祿皆由家奉命來粵。﹞覲梅和靖先捐館﹐避谷畱侯未奏功。﹝林抵廣東卒﹐張到廣西卒。﹞太息將星沈兩地﹐賊氛疊起望無窮。」「聞道周郎善用兵﹐將軍小李亦知名。﹝周敬修中丞天爵﹑李石梧制軍星沅先後奉傘來粵。﹞千兵擁處心原壯﹐一戰疲來膽已驚。好勇無謀花舞陣﹐潛師不出柳藏營。膚功末奏飄然去﹐縱使歸田恥聖明。」「伴食名眞宰相同﹐一籌莫展笑羣公。達人知命身先退﹐﹝達洪阿都統引疾還朝。﹞巴客登場曲未終。﹝巴都統得引疾至平郡而卒。﹞望似姚崇偏寂寂﹐﹝姚廉訪爲上持賞﹐二年毫無建白。﹞才如嚴武亦空空。﹝嚴方伯爲周中丞保薦﹐不次超升﹐亦沒沒無聞。﹞南天更有飛來鶴﹐孤負君恩獎許隆。﹝鄒鐘泉中丞鳴鶴由府尹開府桂林﹐上詩有「嘉爾賽邪才濟忠」之句﹐鄒才具渺然﹐張星而己。﹞」「角聲吹起萬山寒﹐賊似潮來擁巨觀。象鼻鳴雷爭擲炮﹐﹝賊在象鼻山頂架炮。﹞龍頭近日徧招居民登陴。誓師不少登陴哭﹐臨渴方知掘井難。幸有將軍天上降﹐葵心向日報平安。﹝賊及荔浦﹐向欣然軍門榮知賊必撲省﹐由賊後迂道荷笠而來﹐僅六人﹐兩晝夜枵腹奔城﹐精神疲憊﹐抵省布置守禦﹐人心始安。﹞」「堂堂練局敞朱門﹝朱伯韓侍禦琦總辦練設局於家。﹞別有三峯屹立尊。﹝陳桂舫釒榮﹑鄒善圃淑﹑朱述之祖培三孝廉在局襄辦﹐气象昂然。﹞禦敵不曾工畫策﹐持籌偏自效潛吞。井蛙圍坐公私語﹐階蟻聞膻暮夜奔。堪笑重圍城下日﹐旗槍收拾渺無痕。﹝局門旗槍羅列﹐賊臨城月﹐收藏不見。﹞」「碧蓮峯﹝陽朔山名。﹞裏隱旌旗﹐賊不難平坐失機。擁得精兵甘退避﹐縱他郡盜合重圍。﹝賽擁兵數千駐陽朔﹐坐視不救。﹞登樓王粲空悲賦﹐﹝王少鶴主政錫振急欲北歸﹐終日塡詞而已。﹞化鶴丁仙早退飛。﹝丁心齋主政守存隨營未出一謀﹐托故還朝。﹞傳道桂林烽火息﹐兒童又指相公歸。﹝賊退十日賽回省。﹞」「解組歸來隱敝廬﹐鄕關擾攘更愁予。承恩未效涓埃報﹐感世眞同燕雀居。家室無依勞轉徙﹐兵戈莫定嘆欷。長歌聊當前途哭﹐誰采芻蕘達帝除。」按詩意乃咸豐二年作也。張船山《寶雞題壁》﹐音節悲壯﹐然敍事眉目﹐似不如此三十首之淸朗﹐𨿽詞意平沓﹐尙無大疵。其詠向﹑賽功罪諸章﹐事在人口﹐不必錄錄。其記事爲他書罕見者﹐不專重詩詞之工也。相傳爲鄭獻甫﹝象州人﹞作﹐因當日粵西人莫如鄭淵博者。末章亦合鄭之棄部宮而歸隱也。鄭著有《補學軒散駢文》﹐較詩爲勝。

任念齋《劉夫人過蜀棧》句云「千盤馬戰寒云外﹐一綫人行急雪中。」甚佳。

鮑源深同治甲子卸粵西學使任﹐作《畱別》六律云「百粵煙氛次第開﹐干戈漸息使車回。士安弦誦銷兵气﹐地苦瘡痍仗吏材。稍喜搜巖登杞梓﹐猶憐按部事蒿萊。采風未徧瓜期及﹐桃李輸人到處栽。」「皇恩許任二年餘﹐嶺嶠難畱問俗車。弭節不離邊徼地﹐簪毫曾侍上淸居。欲求桂海新翻志﹐剩檢蓬山舊讀書。遙憶故人閩楚境﹐軒消息近何如﹖﹝蜀中采南﹑湘中九霞﹐二學使同時直上齋者。﹞」「玉堂銜命任文衡﹐歸去頭銜換棘卿。人羨遷官如景倩﹐我慚講學繼陽明。卹刑待習云司典﹐愛士常寬月旦評。不負初心堪共白﹐卅年前亦舊諸生。」「淸況誰雲飲水難﹐每思索米住長安。但期廣廈棲寒士﹐何惜蕭齋似冷官。賦別未能工舞鶴﹐宦情聊復擬黲鸞。公餘不減登樓興﹐獨秀奇峯任飽看。」「一騎金陵捷報傳﹐故鄕聞已靖烽煙。路睽桑梓三千里﹐夢繞松楸十五年。權上陸華修墓表﹐未儲支遁買山錢。暫歸猶是無家客﹐莫問當時種秫田。」「東風吹雪轉春光﹐北望燕云驛路長。應有梅花催使節﹐並無薏苡載歸裝。尊累別緒增同輩﹐山水奇觀戀異鄕。贏得還朝添韻事﹐贈行佳句滿詩囊。」臺閣體無佳詩﹐此較工秀者。

小泉政治之才﹐道藝之學﹐習心掌故﹐著《滇事拾遺》甚爲洽貫。有《題碧曉觴秋圖》詩云「碧佳勝幾曾經﹐收盡秋光載客艙。沿岸汀洲漁捨短﹐連朝風雨鳥聲醒。子淵頌語傳金碧﹐太史文章燦日星﹐名水名山名士壽﹐合三不朽寫丹靑。」气體淸華。末二句尢新奇可喜。世風靡靡﹐得此佳構﹐寥乎希哉﹗

鹿泉官滇刺史﹐有詩云「月樓誰與詠黃昏﹐回首鷹臺隔遠氛。紇鳥犭童花招過客﹐碧雞金馬夢神君。一州斗大知何日﹐萬里天長趁未曛。多謝故人侔莫甚﹐元龍豪气尙如雲。」揚子《方言》﹕「侔莫﹐彊也。凡勞而相勉謂之侔莫。」按﹕樂肇《論語駁》亦謂「燕齊謂勉彊爲文莫」﹐見《晉書》。又按﹕鹿泉本作四律﹐皆押元韻。二首﹑四首則孤雁入羣格也。第三首直押古通韻﹐殆無舊格。

浙江文學之美﹐鍾於湖山。余友邵伯絅同年亦一雋才﹐其祖位西先生﹐曾文正之切磋友也。古文推重一時﹐詩亦佳。《偕伯言過廠肆買書》詩云「莊生貧如涸轍鱗﹐豈有羣書供獺祭。翻新不肯棄糟魄﹐屬書離詞何瑰麗。古者私家無竹帛﹐閭塾相傳但經藝。後來著作日紛紛﹐棗木行將塞四裔。傳摹甚易得不難﹐翻使聰明受扌蔽。當年制字煩鬼哭﹐更欲燒書起秦帝。就中古冊不可無﹐一二菁英擢蕪翳。連鑣不厭百回看﹐洛陽市肆歡遊詣。先生庋架盈古香﹐十美驊驑簡精銳。此皆下駟不足貪﹐識寶波斯偶畱憩。叨同雅好耽緗素﹐愧與市人生校計。得之重費阮囊錢﹐失每牽懷夢中囈。先生一笑子歸休﹐臥想陶陶結繩世。」奇離縱橫﹐文正之匹也。位西又有《送徐氏女南歸》五律云「在目似不隔﹐翻愁夢見空。團此家裏﹐索莫汝途中。下倚新傭僕﹐偏寒欲雪風。船窗俯霜水﹐逐照北來鴻。」至情至性﹐曲而能達。邵遺稾刻《滂喜齋叢書》中。又有句「春夢莊周迷蛺蝶﹐秋風張翰憶鱸魚」﹐頗見自然。至於《翰臣書來》中四句云「賊如原燎嗟難撲﹐官似池魚恐見殃。決瘠潰癰如緩緩﹐帶牛佩犢轉穰穰。」不惟直率﹐且重如字。平心論之﹐究不及其文也。

浙人相傳杭堇浦著書多竊全謝山之作﹐疑未必然。堇浦入閩句云「夜雨鵑啼椰子樹﹐秋風客夢鼠兒年。路經古岸煙藏寺﹐人隔危溪月滿船。」淸俊可喜。

陳句山以八比名﹐其古文亦可觀。詩如《松聲》句云「仙人罷奕花初落﹐山鬼吹燈月未來。」觀其集五卷﹐頗難再覓此淸麗之句。

丁巡木制軍《和仲宣方伯原韻》四詩﹐不及原唱。然其人平直之性﹐可於詩見。因全錄之﹕「藻監形無遁﹐評嚴許子將。地鄰蠻與觸﹐種混羯兼羌。禹鼎姦能鑄﹐溫犀炯有光。才雄原識定﹐艱鉅盡擔當。」「手筆推燕許﹐鈐妙用藏。應機眞立斷﹐決策抑何長。鬼蜮潛消阻﹐維婁賴主張。運籌無國土﹐奚以靖邊疆﹖」「節忝兼圻攝﹐酬庸愧未遑。主恩何以報﹐先烈豈能忘。气誼由來洽﹐機宜每共商。倘非承借箸﹐愚慮尙旁徨。」「聲望臨淮重﹐兜離息狡橫。甫申爰助政﹐方召況知兵。砥柱三霄倚﹐金湯八詔成。卽應持節鉞﹐駐此慰蒼生。」丁於甲寅病卒京師﹐余挽聯云「鄕無可隱﹐朝無可居﹐嘆七十衰翁﹐進退苦心應共諒﹔和而不流﹐淸而不激﹐比六一居士﹐文章知己有餘哀。」蓋斯人再出﹐乃因狼匪搜山而幾獲之故也。石齋賞之。

余友采丞《遊歸化寺》句﹕「將歸未歸日遲暮﹐欲雨不雨天晴陰。」超然之至。詩乃和八弟之作﹐是友是弟﹐均己物故。悲夫﹗

采丞又有《蓼花》句云「一朝秋雨澀﹐染徧蓼花紅。」綽綽中唐風味。采丞遺詩乃其弟仲魯所輯。才气縱橫﹐古文尢勝。余代之作碑﹐交厚安同年采入《昆明縣誌》。半生性情之交﹐采丞其一也。采丞以舉人仕粵西﹐力戰平匪﹐至今思恩府境內猶歌頌而思慕之。

光緒庚子﹐前湖南巡撫陳佑民卒。陳自戊戌解組歸裏﹐居江西省城西山之麓﹐爲其夫人黃氏謀安窀穸﹐適落一齒﹐因賦詩寄慨曰「一齒先餘同穴去﹐頑軀猶自在人間。靑山埋骨他年事﹐未死還應飽看山。」因飭工勒石﹐樹於墓上。秋登西山絕頂﹐又題詩曰「西山髙處白雲飛﹐蠟屐穿雲入翠微。彭蠡連江煙漠漠﹐匡廬濺瀑雨霏霏。乘鸞簫史今何在﹐跨鶴王喬去不歸。四望渺然人獨立﹐天風直爲浣塵衣。」寄托髙遠﹐有遺世獨立之槪。津城失守﹐蒿目時艱﹐欷良久。不數日遽歸道山。公子伯嚴﹐詩跨一代。近通音問﹐頹然老矣。伯嚴屢述程明道吾黨激成之論﹐君子不當如是耶﹖

滇省學使署有觀海樓。庚子重九﹐霜天薦爽﹐愉廬師招飲院廨﹐賓朋六七﹐感懷時事。鹿泉賦云「峻宇淩霄住上頭﹐﹝瑣院地髙﹐累級始上。﹞寶書森列玉堂幽。星朝徧歷今三載﹐雲海奇觀占一樓。嘉宴西園宜永晝﹐京華南斗不勝秋。翦鐙莫問滄桑耗﹐且醉鵝兒酒百甌。」亦一時之盛槪也。余別有詩記之。

時生亮三十年前文學之門人也。其儷李時英近復以詩學來問。《昆明雜詠》十二首最饒雅致。其一曰「羅漢山坳石室開﹐漁舟蟻集浪成堆。千層石壁摩天上﹐三月春帆逐雨來。」可見其唱隨之雅。

逸塵孝廉少年得志﹐而性惟嗜書。購經史數十麓﹐讀之弗輟﹐宜其贍也。夫學髙者識自超﹐品自潔﹐詩更餘事。近以小別﹐畱詩贈我云「悠悠文字交﹐尙惜遠離別。況君義薄雲﹐舊事可徐說。」又云「桑海丁遷移﹐廿口共薇蕨。盜賊與姦民﹐虎狼復蛇蠍。疊遭攘災﹐益以讒毀。頗聽家業荒﹐幸免名譽﹤血蔑﹥。黃巾違鄭鄕﹐遼海容管膝。徳本遜古人﹐怨尢正何必。縱不捷徑由﹐亦避巖墻報。無已仍出遊﹐賣文聊爲活。」又云「會垣冠裳林﹐窮巷門獨閉。風雨抱遺經﹐願言守殘闕。今將有遠行﹐往役義難闋。光霽何時親﹐地僻知肯絕。幽蘭分山阿﹐孤松任霜雪。但期素履貞﹐靡計謀生拙。事功無可爲﹐庶幾愼晚節。」嗟乎﹗生也不辰﹐學仍自得。俯仰天地﹐自樂其樂。中有所主﹐何問其他。君自解人﹐我附知己可也。

朝鮮詞人﹐頗有佳者﹐其气象狹小﹐則自古如斯也。甲午春﹐龍喜社主招宴君子館。李正魯字東詩﹕「竹翠花香境自偏﹐滿堂俎豈配先賢。更搜勝迹開金館﹐石墨淋漓接漢磚。﹝館有河間獻王磚拓本。﹞」「酒星髙處聚文星﹐名士論交眼共靑。屈指平生無此會﹐風流豈獨讓蘭亭。」「感君磊落話情親﹐翰墨煌煌不染塵。何幸良辰相踐約﹐珠盤玉惇補前因。」又朝鮮狀元李冑榮字酉齋詩﹕「感君風義重﹐新館集騷人。文字各千古﹐煙華同一春。交蹤隨地勝﹐醉語露天眞。誰秉芳辰燭﹐玆遊已出塵。」又朝鮮僕正黃章淵字晚堂詩﹕「春日城西館﹐言期君子來。詩書畱漢殿﹐劍節上燕臺。此地登髙賦﹐何人專對才。空堂先哲在﹐多士掃靑苔。」又朝鮮州牧錦散人李錫正字賢詩﹕「漢代河間正學崇﹐至今猶企日華宮。論才敢擬溟鯤化﹐得士曾間冀馬空。北學一堂開霽月﹐東山千古被儒風。酒酣共奏《陽春曲》﹐雅頌承平世大同。」又朝鮮僉事崔性學字研農詩﹕「於戲君子專﹐千年乃出土。幾人如獲珍﹐手摹亦奇古。供之先哲祠﹐名義思所取。夙聞扈魯翁﹐騷壇作盟主。詞筆妙訇然﹐唐賢己接武。開館詠新春﹐風流世罕睹。諸公皆俊髦﹐才可山龍補。題詩復作圖﹐會做蘭亭數。是時天气淸﹐書牖轉花煦。松竹交翠陰﹐香煙淸縷縷。許心畱遠朋﹐珠玉互吞吐。嗟余瞻末光﹐有若睹元圃。奚翅論神交﹐萍蹤慰散聚。中東今一家﹐君勗我推翔。幾度賦皇華﹐京城重話雨。老懷猶不禁﹐誰得餘勇賈。欲紀鴻雪因﹐我學漸膠住。惜別情無限﹐綠波悵南浦。」又朝鮮梧西人金水翼字天羽詩﹕「亭亭碧樹罨朝曦﹐宣武城西先哲祠。大千春色槐街蚤﹐廿四番風花市吹。隨軺三度遊京國﹐龍喜詩盟盟硯北。舊館舊傳漢代名﹐斷甓元銘君子徳。黃金臺前夕照明﹐圖書彜器萃精英。回廊暫送詞人さ﹐綺席杯搖使者旌。東海鯫生快相見﹐舊夢江亭池北宴。﹝原注﹕庚寅春曾與江亭之集﹐秋復至﹐賦池北精舍分韻詩。﹞聳肩又醉千蒲桃﹐天末暮雲橫白練。」諸作𨿽不爲髙﹐然非寂寂無聞者。今朝鮮已亡﹐想風雅亦與俱亡也。

《詩》云「河水洋洋﹐北流活活。施え滅滅﹐鮪發發。葭揭揭﹐庶姜孽孽。」連用六疊字﹐此十九首中「靑靑河畔艸﹐鬱鬱園中柳。盈盈樓上女﹐皎皎當窗牖。娥娥紅粉妝﹐纖纖出素手。」所本也。而變句尾爲句首﹐或燕燕居息﹐或盡瘁事國﹐或息偃在牀﹐或不已於行﹐或不知叫號﹐或慘慘劬勞﹐或棲遲偃仰﹐或王事鞅掌﹐此昌黎《南山詩》連用「或」字所本也﹐而變十二字爲五十餘字。《詩》云「蓁蓁萋萋﹐喈喈﹐」卽李易安「尋尋覓覓﹑冷冷淸淸﹑淒淒慘慘切切」所本也﹐而變八字爲十二宇。顧《毛詩》重字﹐變化尢多﹕「如飛如翰﹐如江如漢。如山之苞﹐如川之流。」「戎車單單﹑單單享享。」「驛驛其達﹐有厭其傑。厭厭其苗﹐綿綿其庶。」「左之左之﹐君子宜之。右之右之﹐君子有之。維其有之﹐是以似之。」「飲之食之﹐教之誨之。」「父兮生我﹐母兮鞠我。拊我畜我﹐長我育我﹐顧我復我﹐出入腹我。」「乃慰乃止﹐乃左乃右。乃疆乃理﹐乃宣乃畝。」「作之屏之﹐其其翳。修之平之﹐其灌其例。啟之辟之﹐其聖其椐。攘之剔之﹐其其柘。」「勿矢我陵﹐我陵我阿。勿飲我泉﹐我泉我池。」「實方實苞﹐實種實α。實發實秀﹐實堅實好。實穎實栗﹐卽有邰家室。」「恆之丕﹐是獲是畝。恆之糜芑﹐是任是負。」「我執黍稷。我黍與與﹐我稷翼翼。我倉旣盈﹐我庾維億。以爲酒食﹐以享以祀。以妥以侑﹐以介景福。」「招招舟子﹐人涉否。人涉否﹐須我友。」「采采苜﹐薄言采之。」「魚在在藻。」「王在在鎬。」極重復﹐極錯綜﹐五光十色﹐千變萬化。倘視爲小節﹐而謂可以忽之﹐昌黎輩豈愚者乎﹖張若虛《春江花月夜》七言長篇﹐連用題字。顚倒成文﹐詞多意少﹐誠不足法。卽摩詰之「終南有茅屋﹐前對終南山。終年無客常閉關﹐終日無心常自閒。」四「終」字﹐亦未爲佳。然李嘉佑之「水田飛白鷺﹐夏木囀黃鸝﹐」摩詰添「漠漠」「陰陰」兩疊字﹐久推妙手。《古詩》「行行重行行﹐」卓文君詩「淒淒復淒淒﹐」《木蘭詩》「喞喞何喞喞﹐」蘇題詩「東望望春春可憐。」太白詩「天姥連天向天橫﹐」一句多疊字﹐疊字多奇變﹐視「嘈嘈切切錯雜彈」﹐「烈烈轟轟做一場」﹐眞有流滯之分。裴詩「宦途最重是文衡﹐﹝《舊五代史》本傳作「詞場最喜是持衡」﹐蓋流傳之誤本。﹞天遣愚夫享﹝《舊史》作受﹞盛名。三主禮闈年八十﹐門生門下見門生。」疊三門字﹐亦自奇巧﹐終不及「天姥連天」之老橫矣。太白詩「一杯一杯復一杯」﹐香山詩「東澗水流西澗水」﹐此等句法﹐近俗近濫。摩詰詩「一從歸白社﹐不復到靑門。靑菇臨水映﹐白鳥向山翻」﹐偶然重字﹐不足深論。余有句云「灑酣擊劍悲歌生﹐惟君將將將將兵。」又句云「帝京景物君須記﹐三十三年三月三。」好奇而不能奇﹐好古而不如古﹐殊自曬巳。

古儀工吟﹐夙有神慧。贈餘詩云「神駒產龍池﹐墮地卽廉悍。賢書擢巍科﹐文章雄弱冠。黃河出碣石﹐看君騁汗漫。」則又以夙根譽我﹐我實不及。

陳小圃師爲周舜卿《題錢南園兼寄薛秋壓大令二馬圖》﹕「枯藤纏樹樹倒披﹐下有兩馬黑白隨。一馬磨癢足並蹄﹐一馬向天長鳴嘶。薛家舊物周得之﹐舜卿要我爲顏辭。我於六法懵不知﹐獨此畫意深能窺。南國錢子吾所師﹐想其興酣筆淋漓。韓幹畫肉肉丰肥﹐曹霸畫骨骨奇。兩人妙管一手持﹐目中早無李伯時。以此相馬猶相皮﹐吾所謂意知者誰。君言馬首無月題﹐馬口一無黃金幾。無顯在背秋在騅﹐塞上健兒不敢騎。何況碧眼老髯賈﹐安能牽來壢下羈。王良造父當世希﹐放之中野斯爲宜。是時錢子軒馳﹐霜駿凜凜湘江湄。方正不容ひ帶褫﹐騏ら竟受皮我欺。秋良朋良有司﹐作畫奇意當在玆。舜卿曰嘻匡說《詩》﹐與君說畫同解頤。畫餘白紙光陸離﹐吮豪勿效相如遲。木葉欲脫風正吹﹐兩馬立待君其揮。」昆明爲吾滇省會﹐奇才輩出﹐孫淸湣﹑嚴恭肅﹑傅忠壯﹑毛用成最爲奇傑。介庵和尙﹑虞山京卿亦稱卓人。而南園獨往獨來﹐大開風气﹐小圃師私淑尢深﹐嘗以宦囊建南園祠﹐可以並傳千秋矣。

壬寅冬餘與丞﹑上珍等五人同赴京師﹐小圃師畫《五馬圖》題詩﹐命余等和之。余有句曰「頻年賴師扶上馬﹐馬欲騰空人欲下。欲下不下須神力﹐一顧羣空冀北野。」師亟賞之﹐書於圖上。

項城髙勉之師學宗陸王﹐不背程朱。學問深純﹐書法最佳﹐詩非所長也。有題王定甫通政﹝拯﹞遺墨二詩云「芳年兼飾早還鄕﹐戀闕孤忠矢不忘。鑿壁匡衡遺疏稿﹐傳家永叔擅文章。九天唾散珠璣碎﹐一紙書成玳瑁裝。且起潁川延世澤﹐徳星猶得聚南方。﹝令侄徳中以拔貢爲滇令。﹞」「淸風艷說徧公卿﹐不獨工書噪帝城。伏闕陳情榮伯姊﹐﹝胞姊例不得封﹐專摺邀允自公始。釗前歲援案入告﹐亦蒙恩允。﹞到門問字有諸生。伏波刻鵠今畱訓﹐逸少籠鵝舊擅名。一幅琳瑯快先睹﹐執鞭未遂悵生平。」余受師教訓最深﹐癸卯特元師猶以知人自詡﹐不數年卒於家。撫此遺迹﹐不勝泫然。

譚叔裕觀察﹐陳蘭甫髙第也。以經學名﹐詞章尢佳。滇中古學﹐賴其提倡。見其《覽海賦》一篇﹐規無開府。又見其《題陳圓圓畫像》四詩﹐亦極典重。錄如下﹕「早日平康負盛名﹐晚禪悅悟無生。紅顏自是知幾早﹐絕勝流離孔四貞。」「老濞風流暮歲娛﹐後庭鬥艸共羣妹。不知步輦偕遊日﹐曾過金蟬寺也無。」「塵世滄桑一局悲﹐休將入道笑蛾眉。君看遺老熊金輩﹐半作逃禪雪竇師。」「鸞影商山久杳然﹐荒墳間剩艸稈稈。願求好事陳髯叟﹐卻爲河東表墓田。」末句以陳文述比陳蘭卿﹐蓋圖爲蘭卿臨摹也。蘭擲生於滇﹐宦於滇﹐風雅宜人﹐滇人多心折。嘗與小園﹑竹溪諸君結蓮湖吟社﹐刻詩成集﹐雅有唐音﹐非末世浪邀詞名者比。

亮丞同年﹐煌煌著作之林﹐已見前卷。再擇佳者錄一二以志文緣。《白地坪曉發》云「兩岸峯髙聳﹐行回斷不平。泉從冰底滑﹐人向雪中行。霜冷朝曦澹﹐山深古樹橫。年殘鄕路少﹐但聽怒濤聲。」《詠王質》云「看罷殘棋已爛柯﹐仙家歲月太蹉跎。百年人老無家樂﹐肯向空山瞬息過。」《詠王播》云「黎那易識英雄﹐飯後鐘聲愧惱公。不奉虎符重蒞止﹐殘詩誰辟碧紗籠。」《詠郝隆》云「故操蠻語入新詩﹐蠻府參軍善解頤。僚友不須嗤儉腹﹐可曾記得曝書時。」《詠石崇》云「擁貲百萬亦奚爲﹐象齒焚身枉自悲。只有綠珠堪慰藉﹐生蒙寵愛死追隨。」《老鴉關》云「突兀峯巒似老鴉﹐髙翔雲際瞰人家。誰知劫運初經後﹐又發鮮妍姊妹花。」《答趙湘臯元韻》云「山川斷夢憐今日﹐風雨論文憶昔年。消夏對傾蓮社酒﹐吟秋同放艸湖船。依人我類聖墾史﹐競爽君眞謝惠連。三載須期共濟﹐漫云祖逖著鞭先。」句如「石壁倒翻殘照裏﹐禪關深鎖暮煙中」﹐「故國林泉遊子夢﹐名山醉臥少年身」﹐皆瑯瑯可誦。

丹徒王小鐵﹐夢樓裔也﹐先雪樵兄鄕薦房師﹐有《題梅村圓圓曲》句云「愧殺江南吳祭酒﹐淮南雞犬不隨仙」之句﹐殊屬淸新。小鐵名﹐書詩均工﹐宦途中一名士也。

元刂其太史《送昆山》四律﹕「玉石誠難一量﹐力追正術絕歧傍。千間廣廈籠奇士﹐廿載儒冠又故鄕。泛梗桃原隨化浪﹐當門蘭自怨王香。飄零徒負文翁意﹐敢道編摩付禮堂。」「文獻搜羅寄宦情﹐潛光公是秉精誠。益州傳續陳承祚﹐陽夏書糸由司馬貞。六詔弓宜備史﹐千金易字重連城。使君雷雨經綸地﹐極目郊原艸木亨。」「髙蓋頒春萬口傳﹐甘棠到處好陰連。飲醇惠早流齊獄﹐監水淸還卻賧泉。蓮月照空神女雨﹐稻云積厚小民天。超除未敢攀轅轂﹐愁近離筵意煙然。」「五雲南畔古交州﹐誰遣鯨鯢海上游。持斧公能安互市﹐窺我擬說圓周。於今亙粵無犀貢﹐尙有千家號馬畱。籌策何關迂博士﹐但期偉績發奇謳。」太史於故鄕漢學頗有提倡﹐感而記之。別有《思痛吟》大篇﹐記己亥﹑庚子時事。太史晚年不認爲己作﹐故從略。

穆淸詩刻兩集﹐浩浩乎大觀。臒仙藏其手抄《商聲集》﹐尙有自刪之作。今采《登樓》一絕句﹕「屋脊鳩鳴客夢闌﹐思鄕時復上樓看。槐黃麥綠山城靜﹐不信前途寸步難。」張琴軒﹝云和﹞評云「情景逼眞﹐非過來人不覺其妙。」詩雄𨿽有﹐穆淸本近今詩雄。所著﹝筱園詩話﹞四卷﹐流傳黔中。黔人醵金翻雕﹐以廣詩教﹐亦佳話也。

●卷八

古詩入樂可歌﹐漢武乃立「樂府」﹐班《志》所收﹐蓋無一不協律﹐後世不協者多矣。顧無論協律與否﹐而詩必有韻﹐𨿽田夫孺子亦然﹐今欲言詩﹐宜無言韻。五塘師曰「古有韻書﹐後人佚之也。﹝《詩法艸編》。﹞」愚謂古無韻書﹐後人補之耳。

《顏氏家訓》《音辭》篇云「成﹑仍﹑宏﹑登﹐合成兩韻﹐爲﹑奇﹑益﹑石﹑分作四章﹐」譏晉呂靜《韻集》之失也。又《爾雅》《釋文》引魏李登《聲類》《韻集》云「蝗協庚韻﹐」考江式言靜書分宮﹑商﹑角﹑徵﹑羽﹐各爲一篇﹐愚嘗謂欲通一書﹐須讀羣書﹐使無顏陸諸人﹐何從窺見李呂之書乎﹖

《梁書》《沈約傳》﹕「約贊《四聲譜》。」而《隋志》只云「《四聲》一卷」。約以爲在昔詞人﹐累千載而不悟。觀約作《宋書》《謝靈運論》﹕「一簡之內﹐音韻盡殊﹐兩句之中﹐輕重悉異。」陸厥書則曰「五字之中﹐音韻悉異﹐兩句之內﹐角﹑徵不同。」約而言之﹐卽四聲並用﹐平仄相對之意也。故《南史》《陸厥傳》曰「齊永明時沈與謝朓﹑王融以气類相推轂。周善識聲韻﹐有平﹑上﹑去﹑入四聲﹐世呼爲『永明體』。」厥傳附王斌亦著《四聲論》《隋志》則有張諒《四聲韻林》二十八卷﹐劉善經《四聲指歸》一卷﹐夏侯詠《四聲韻略》十三卷﹐皆梁人也。諒書何以繁富﹐殊不可曉﹐北齊陽休之亦造《切韻》﹐見《顏氏家訓》。惟是四聲𨿽盛﹐而梁髙祖竟不遵用。梁髙祖問周拾﹐何謂四聲﹖捨曰「天子聖哲」是也。捨乃子﹐始著《四聲切韻》行於世﹐見《南史》本傳﹐猶在沈約前﹐此四聲初盛時也。﹝朱竹垞嘗舉四聲爲酒令﹐有「康子饋藥」等句﹐後人續以「君子上達」﹐竹垞曰「童子佩﹤角﹥」﹐余曰「天五地六」﹐亦四聲也。﹞

一字兩音﹐始於魏晉。呂靜《韻集》﹕「菸﹐乙余反」﹐今關西言菸﹐山東言蔫﹐蔫﹐音於言反。﹝《大莊嚴經》《論言義》。﹞反切亦始於魏晉。顏之推《家訓》云「孫叔然﹝名炎﹐魏人﹐鄭玄弟子﹞。創《爾雅音義》﹐是漢末人獨知反語。」然《左》《襄》二十五年「數疆潦」﹐賈逵解「疆﹐其兩反。﹝《釋文》﹞」則似東漢已有之。劉繼莊《洛誥釋文》言馬鄭已有翻切﹐是也。呂靜《韻集》﹕「分﹐音分。﹝《顏氏家訓》﹞」是靜不獨言反音﹐且有一字之直音也。郭璞《爾雅注》《釋詁》「晊」﹐讀晊爲至﹐﹝《正義》﹞「赴﹑來﹑弔﹑」音屆。﹝《釋文》﹞《左傳桓》九年「以戰而北」﹐嵇康云﹕北﹐音背。﹝《釋文》﹞徐邈注《春秋》多直音﹐如《隱》五年「鄭人侵衛牧」﹐音目。《僖》二十八年「盟於斂孟」﹐斂音廉﹐又力檢反。﹝《釋文》﹞晉虞喜《志林新書》「齊斧」之齊﹐當作齋﹐側皆切。﹝《文選》陳孔璋《檄吳將》注引﹞顧野王《爾雅釋詁》「洋觀」音官。﹝《釋文》﹞蓋晉人無不用直音者﹐野王生晉之後﹐更不足怪。又郭璞《爾雅音義》其音有兩讀三讀﹐釋文循其例﹐母﹑眙﹑裔﹑始﹐刪存一音﹐古法失矣。又古有自注其音者﹐郭璞《爾雅注》「淒淒﹐本或作萋」﹐同古兮反﹐注﹕「思﹐所生也﹐思音如字。」是自注其注也。要之﹐東漢之末﹐音已紛雜﹐﹝詳亭林《音學五書》﹞呂靜﹑李登諸人﹐起而著書﹐各究其極﹐迄周頤﹑沈約而韻書乃定。又得薛道衡﹑顏之推﹑陸法言輩﹐其韻書乃傳。其變古也﹐不得已也﹐功則更不可沒也。

李雨村《函海》刊小徐《說文篆韻譜》五卷﹐﹝趙希弁《郡齋讀書志》謂之《篆韻》﹐陳振孫《書錄解題》謂之《說文韻譜》。﹞大徐有二序﹐一云叔重之後﹐《玉篇》《切韻》所載﹐習俗𨿽久﹐要不可施之於篆。又云捨弟楚金﹐特善小學﹐因命取叔重所記﹐以《切韻》次之。又云此書只欲便於尋討﹐無卹其他﹐故聊存訓詁﹐以爲識別﹐其餘敷演﹐有通釋焉。﹝宋李燾云﹐局以四聲﹐偏旁要未易見。元馬端臨《文獻通考》引晁氏曰不具載其解﹐可恨。皆不知小徐本意《韻譜》與《通釋》相聯系也。﹞此開寶四年以前﹐南唐未入宋時之作﹐所謂《切韻》﹐指陸法言作﹐故可與《玉篇》齊名﹐以《切韻》次韻者﹐小徐也﹐爲之篆者﹐大徐也。﹝大徐工篆﹐其序云﹕令鍇以《切韻》譜其四聲﹐爲之篆。李燾序亦云﹕鉉爲諧篆。﹞及大徐入宋﹐於雍熙三年奉詔校定《說文》。﹝卽今所傳影宋本。﹞四年正月﹐大徐又作後序云﹕《韻譜》旣成﹐廣求余本﹐頗有刊正。﹝據此則小徐書成後﹐大徐已略有攺易。﹞今又得李舟《切韻》﹐﹝舟之《切韻》與孫忄面《唐韻》並著﹐《唐志》十卷﹐《宋志》五卷﹐《集韻》序並稱之唐人韻書﹐惟李孫二種爲著。﹞殊有補益。其間疑者﹐以《李》氏《切韻》爲正﹐不知大徐所謂李氏爲正者﹐指分部而言耶﹖抑如李雨村說專以書中反切而言耶﹖大徐序又云﹐《說文》之時﹐未有反切﹐後人附益﹐互有異同。孫《唐韻》行之已久﹐今並以孫忄面音切爲定﹐是此書之反切﹐小徐初用孫忄面﹐而大徐後攺李舟﹐雨村之說不誣也。﹝孫忄面《唐韻》本法言《切韻》而增益之﹐晝人頗譏之﹐見封演《聞見記》﹐故議忄面者謂宋人《廣韻》直接《切韻》﹐不本於忄面﹐實亦不盡然也。段玉裁云﹕《唐韻》本《切韻》《廣韻》本《唐韻》。段氏韻學大師﹐當必可據。余考本李燾《五音韻譜序》云「唐天寶末﹐陳州司法孫忄面刊正隋陸法言《切韻》﹐別爲《唐韻》。本朝大中祥符元年攺賜新名曰《廣韻》﹐鍇修韻因之。」是《廣韻》本忄面﹐非盡直接《切韻》也。﹞《韻譜》之用忄面﹑舟﹐如果僅用其反切﹐則所謂以《切韻》次之者﹐仍是隋陸氏之本。余據以較今存之《廣韻》﹐如《廣韻》二百六部上平聲有痕部﹐下平聲有凡部﹐而《韻譜》皆無之﹐惟《韻譜》則上平多宣部﹐﹝《集韻韻例》云﹐陳彭年等本《切韻》有所刊益﹐所謂刊益者﹐卽刊去宣部﹐而益痕部﹑凡部之類也。戴﹑段以《廣韻》二百六部卽法言舊目﹐此言吾未之信。﹞然則法言《切韻》初僅二百五部。而與《廣韻》之二百六部殊﹐其餘亦恐有刊益﹐不可考也。孫淵如重刊《說文》序﹐不加詳考﹐遽云此書本李舟《切韻》﹐疏矣。余故反覆推求﹐得而斷之云﹐欲知隋法言切韻舊目﹐欲知唐李舟《切韻》反切﹐欲觀許愼﹑李陽冰篆法者﹐皆不可不讀此書。﹝大徐明言雍熙以後乃得李舟《切韻》﹐是時小徐早亡也。而淵如雲﹕小徐以李《切韻》爲正。尢失之矣。雨村刊本﹐亦有小誤之處﹐如覃部探字﹐注﹕探﹐取之速﹐據《說文》當作速取之。物部勿﹐注﹕物同。當作物同﹐或作勿物同。﹞

《玉篇》末附神珙《反紐圖》以內外八攝總其聲﹐無三十六字母之說。惟有《五音聲論》列字四十。今人誤守溫字母爲神珙作﹐謂西域之法﹐傳於中土。然珙之原序云﹐昔有梁朝沈約創立紐字之圖﹐皆以平書碎尋難見﹐是反組始約﹐不可謂爲始珙也。《隋書》《經籍志》《婆羅門書》以十四音貫一切字﹐漢明時同入中國﹐是字母亦不始守溫也。

唐顏氏元孫《幹祿字書》疑亦依《切韻》而成﹐而束韻之字﹐一聰﹑二功﹑三蒙﹑四叢﹐種種與今本不同。度其隨筆記錄﹐𨿽出唐石刻﹝《魯公書》﹞﹐不必據以證韻書﹐今所據者﹐仍只《廣韻》而已。《廣韻》目二百六﹐宋理宗時平水劉淵並爲一百七部﹐淵以爲《廣韻》中注通用者﹐無妨並之。然亦有《廣韻》不通而誤並者﹐如上平二十文﹑二十一殷﹐皆獨用﹐而淵並爲十二文下平﹔二十六咸﹑二十七銜同用﹐二十八嚴﹑二十九凡同用﹐而淵並爲十五咸﹔又別並嚴於十四鹽。上﹑去﹑入亦有誤並﹐是亂《廣韻》之部也。平之靑與蒸﹑登﹐上之迥與拯﹑等﹐各爲一韻﹐而去則並證﹑嶝二部於徑部﹐是自亂其部也。陰實夫又省一部﹐而坊刻更妄移先後﹐遂成今日之本。秦蕙田上書舉戴震﹑錢大昕以訂正韻書﹐宜哉﹐宜哉﹗

傅玄《口銘》﹕「神以感通﹐心由口宣﹔福生有兆﹐禍來無端﹔蟻孔潰河﹐澑穴傾山﹔病從口入﹐患自口出﹝《意林》﹞。」謝惠連《口箴》﹕「宣納之由﹐實伊樞機﹔惟舌是出﹐馳駟安追﹔差釐千里﹐君子愼微﹝《藝文類聚》﹞十七。」與伊川《言箴》同旨﹐古人愼言如此。乃孫楚則有《反金人銘》曰「晉太廟左階之前﹐有石人焉﹐大張其口﹐而書其胸﹐曰﹕我古之多言人也。無少言﹐無少事﹐少言少言﹐後生何述。夫惟言立﹐乃可長久。胡爲塊然﹐生緘其口﹝《類聚》十九。﹞」孫言激而有理﹐謝言愼而有常﹐余兩衡之﹐寧謝勿孫。

詩之用韻﹐所重者穩也﹐雅也﹐新也﹐奇也。唐宋後喜和韻用韻﹐五塘師懸爲戒律﹐余亦以爲然。乃香山微之倡於前﹐﹝《春生》《春深》各詩。﹞荊公東坡繼於後﹐疊和見長﹐﹝蘇用劉﹐又王和韻亦用之﹐未免窘相。﹞世競效之。趙恆夫﹝吉士﹞有《疊韻千律詩》二卷﹐《千疊餘波》一卷﹐可謂大觀。近則武陵陳伯弢大令之《門存集》﹐常熟孫師鄭前輩之《蠅塵集》﹐疊至數百。張季端師之《魔和》﹐余與蘭卿﹑厚安諸君之《聚星疊韻》﹐亦百十篇。平心論之﹐因難見巧﹐不可謂非﹐若以詩論﹐皆失之遠矣。龍陽易實甫又喜用全韻﹐如押十五咸﹐則字字用畢﹐又字字順序﹐而不知大亂咸﹑銜﹑嚴之四部也。坊間韻本﹐有何程式之可遵耶﹖戒之﹐戒之﹗

王逸《離騷敍》以孔子刪《詩》﹐屈原依詩人之義而作《離騷》。上以颯諫﹐下以自慰。又云《離騷》之文﹐依托五經以立義。「帝髙陽之苗裔」﹐則「厥初生民﹐時維姜嫄」也。「紉秋蘭以爲佩」﹐則「將翺將翔﹐佩玉瓊琚」也。「夕攬洲之宿莽」﹐則《易》「潛龍勿用」也。「駟玉虯而乘鷖」﹐則「時乘六籠以禦天」也。「就重華而陳詞」﹐則《尙書》咎繇之謀謨也。「登昆侖而涉流沙」﹐則《禹貢》之敷土也。小兒丕佑云「穿鑿之談﹐逸師失之。」案﹕逸師此言﹐蓋本於淮南王﹐曰「《國風》好色而不淫﹐《小雅》怨誹而不亂﹐若《離騷》者﹐可謂兼之。」史公旣采入列傳﹐而班孟堅獨以「斯論似過其眞﹐又說五子以失家巷﹐謂五子胥也。及至羿﹑澆﹑少康﹑貳姚﹑有佚女﹐皆各以所識﹐有所增損。」「貶絮狂狷景行之士﹐多稱昆侖冥婚﹑宓妃虛無之語﹐皆非法度之政﹐經義所載。﹝以上班氏序。﹞」劉彥和《辧騷》則二說並存﹐以四事同於《風》《雅》﹐四事異乎經典﹐「羿﹑澆﹑二姚﹐與左氏不合﹐昆侖﹑玄圃﹐非經義所載。」「及漢宣嗟嘆﹐以爲皆合經術﹔揚雄諷味﹐亦言體同《詩》《雅》。﹝以上《文心雕龍》﹞」以餘思之﹐屈原生於楚澤﹐沈於汨淵﹐驚才絕艷﹐爲千古詞章初祖。惟其文實與經異﹐語尾之「些」﹐古經無之﹐蓋最顯者。其次發語之「羌」﹐「羌眾人之所仇」﹝《惜誦》﹞﹐「羌內恕己以量人兮」﹝《離騷》﹞﹐王逸注﹕「楚人語辭也。」若古經之羌﹐惟西戎專名已耳。﹝《廣雅釋詁》﹕羌﹐彊也。《釋言》﹕羌﹐卿也。此本之古經也。《釋言》﹕羌﹐乃也。此本之屈子也。﹞發語之「焉」﹐「焉洋洋而爲客」﹐「焉舒情而抽信兮」﹝《九章》﹞﹐「焉逝以徘徊」﹝遠遊﹞﹐語助之「焉」﹐「馳椒邱且焉止息」﹝《離騷》﹞﹐「巫陽焉下招曰﹝《招魂》﹞」﹐皆非古經所有。𨿽古經中之焉字﹐亦用句首及句中﹐而無作「於是」解者﹐亦無作「乃」字解者﹐《經傳釋詞》所引最博﹐﹝《孟子》「人莫大焉亡親戚﹑君臣﹑上下」﹐爲王氏所漏引。﹞然亦僅《管》《老》《墨》《莊》諸書﹐無經言也。﹝《小戴月今》《大戴王言》﹐皆傳也﹐非經也。﹞紛吾﹑吾﹑謇吾﹑汨余之字法﹐經尢罕見。丰隆﹑望舒﹑飛廉之神﹐彭咸﹑申徒﹑狄之死﹐玄之婞直﹐巫鹹之夕降﹐五子之失乎家巷﹐﹝五子句承上夏康娛樂句﹐當卽《書序五子之歌》一篇之事。王逸注此篇也﹐非僞古文之篇。班氏以爲五子胥﹐似誤。﹞崦嵫﹑若木﹑咸池﹑扶桑﹑閬風﹑窮石之地﹐皆罕見於經。﹝《方言》釋《楚辭》多以爲楚人語。﹞意者今所傅之經書﹐乃孔子刪訂之本﹐屈子未之見﹐故所作無一語稱孔﹐抑所見者乃倚相所讀《三墳》《五典》《八索》《九邱》之類耶。詩之有賦﹐固主敷陳﹐顧未有至數千言者﹐《離騷》亦以賦名﹐而體絕異於《詩經》﹐且篇未有「亂曰」﹐尢五經所未有也。宋玉﹑景差繼其緒﹐相如﹑賈誼襲其體﹐史遷﹑王逸表章靡遺﹐淮南作《離騷經章句》尊之曰「經」﹐洵無愧色。古詞賦之源﹐專集之始﹐均在於此。但謂之源出五經﹐則不無可疑耳。﹝《孟子》引《孔子》聽《滄浪之歌》﹐而屈原復聞之於漁父﹐《楚語》同於叢聖者僅此。﹞

《離騷》云「朝搴比之木蘭兮﹐夕攬洲之宿莽﹔日月忽其不淹兮﹐春與秋其代序。」又云「攬茹蕙以掩涕兮﹐沾余襟之浪浪。」《九歌》云「鳧鳧兮秋風﹐洞庭波兮木葉下。」《招魂》云「湛湛江水兮上有楓﹐目極千里兮傷春心﹐魂兮歸來哀江南。」《九辯》云「悲哉秋之爲气也﹐蕭瑟兮艸木搖落而變衰﹐僚忄栗兮若在遠行﹐登山臨水送將歸。」又云「燕翩翩其辭歸兮﹐蟬寂寞而無聲﹔雁而南遊兮﹐雞啁哳而悲鳴﹔獨申旦而不寐兮﹐哀蟋蟀之宵徵﹔時亹亹而過中兮﹐蹇淹畱而無成。」所謂摘屈宋艷﹐固不專在字句間﹐而謝莊﹑杜甫之流﹐摹擬者不少矣。淮南王《招隱士》云「桂樹叢生兮山之幽﹐偃蹇連蜷兮枝相繚﹔山气巃嵸兮石嵯峨﹐溪谷嶄巖兮水曾波﹔犭爰羣嘯兮虎豹嗥﹐攀援枝兮聊淹畱﹔王孫遊兮不歸﹐春艸生兮萋萋。」東方朔《七諫》云「浮雲陳而蔽晦兮﹐使日月乎無光﹔忠臣貞而欲諫兮﹐讒諛毀而在旁﹔秋艸榮其將實兮﹐微霜下而夜降﹔商風肅而害生兮﹐百艸育而不長。」又云「駕蹇驢而無策兮﹐又何路之能極﹔以直鍼而爲釣兮﹐又何魚之能得。」嚴忌《哀時命》云「哀時命之不及古人兮﹐夫何予生之不遘時﹔往者不可扳援兮﹐徠者不可與期﹔志憾恨而不逞兮﹐抒中情而屬詩﹔夜炯炯而不寐兮﹐懷隱憂而歷玆。」又云「騁騏驥於中庭兮﹐焉能極夫遠道﹔置犭爰於欞檻兮﹐夫何以責其捷巧﹔駟跛鱉而上山兮﹐吾固知其能升﹕釋管晏而任臧獲兮﹐何權衡之能稱。」漢武《秋風辭》云「秋風起兮白雲飛﹐艸木黃落兮雁南歸﹔蘭有秀兮菊有芳﹐懷佳人兮不能忘。」王褒《九懷》云「河伯兮開門﹐迎余兮歡欣﹔顧念兮舊都﹐懷恨兮艱難﹔竊哀兮浮萍﹐汛淫兮無根。」劉向《九嘆》云「齊名於天地兮﹐並光明於列星。」又云「冥冥深林兮﹐樹木鬱鬱﹐山參差以嶄巖兮﹐阜杳杳以蔽日。」﹝王逸《九思》云「虎兕爭兮於庭中」﹐乃不善學《騷》者。﹞此皆《離騷》之嗣音﹐學詩不從此入門﹐決其終無是處。劉彥和有云「論山水則循聲而得貌﹐言節候則披文而見時。」衣被詞人﹐非止一代知言哉。

長學部圖書局之日﹐引遵義楊同年兆麟爲副。余建著書樓於局中﹐北平劉君用良繪爲圖。同年題詩云「黃塵莽莽連云端﹐闐成駭汗疲衣冠。西隅老屋起髙樓﹐中有一人事鉛丹。朝噓夕噫閒不得﹐小臣職守惟研鉆。獨念天子重興學﹐有民不學國終瘴。學苟泛濫無甄擇﹐又同行路夜漫漫。曩喞六籍遘秦火﹐經文孔壁余灰殘。諸儒綴補二千載﹐私家讀本始粗完。亻去盧斜上復東漸﹐精粗美惡難同觀。褊儒衛道深閉拒﹐譬諸食肉遺馬肝。黠者盡思棄所學﹐徙宅忘妻遺人姍。勢惟法禹治洪水﹐眾流旣納河不瀾。披荊斬棘孰先導﹐矯矯袁子雄文翰。我來突兀喜相見﹐商同辧異張坫壇。快論豪如倒三峽﹐時雜嘲笑萬花攢。俗兒瞠目誚迂怪﹐臭味焉知蕙與蘭。吁嗟袁子且加餐﹐邊微人材例顯難。吾儕縱老紙堆裏﹐豈無事業能不刊。況聞公卿交薦子﹐會見一鶚明秋博。修養毛羽正須爾﹐淨此優暇寧非寬。興來立本頗好事﹐爲君濡筆圖齊紈。付與行纏好收拾﹐畱作《淩煙》底稿看。」跋云「詩作於戊申春三月﹐樹五屢促書﹐遷延未得也。及己酉十月﹐樹五奉命提學浙江﹐乃尋出舊稿﹐於其行之前二日﹐率書還之。詩字工拙﹐均所不計﹐亦以志吾兩人因緣爾。」余亦有自題五古云「赫赫帝王都﹐塵軟春風陌。辟此地數弓﹐髙築樓百尺。壓檐新竹翠﹐入窗初月白。感觸平生心﹐狂題三字額。風塵有林泉﹐文學事竹帛。本非虞卿愁﹐休論仲蔚宅。」時光緒丁未秋日也。己酉攜圖入浙﹐辛亥國變﹐圖歸於廝役某﹐湖州友人許君緘甫仍覓歸﹐存移山﹐喜錄二詩﹐以紀往迹。

炳然以秀才從軍﹐自題照像詩云「天山立馬拓雄圖﹐梨穴樓蘭指日俘﹔十二金牌千古恨﹐歸鞭可是向西湖。」跋云「壬子仲冬﹐徵藏班師﹐歸至楡城﹐攺爲陸軍步兵第四團團長﹐回憶勞師遠徵﹐未雲開疆拓土﹐永杜外患﹐故攝影以志其憾。」將才喜吟﹐竟賫志終﹐吁﹑傷已﹗

有遊雞足山者﹐見一巨幅﹐上有詩云「疊石爲樓得一巒﹐春來還似去冬寒﹔山僧自有梅花骨﹐不肯將身伴牡丹。」Ы署李松巖。詩筆兀傲﹐逼近擔公書法﹐亦擔公一流﹐殆逸士之超流俗者。

河陽詩人推玉峯可石﹐而李孝廉仲鳴﹝翔鶴﹞最晚出。光緒中官黑井教諭﹐著《且種樹齋詩鈔》。句如﹕「西風菇葉老﹐秋雨稻花肥。」「嚴痕籠樹黑﹐山色過江靑。」「帆搖緣澗轉﹐鐘響隔林敲。」「縱談忘夜久﹐緩步勝車安。」「無風野店炊煙直﹐落日浮圖臥影長。」「斜陽滿徑樵相話﹐黃葉一山僧獨歸。」「偶攜謝朓遊山句﹐閒和淵明《止酒黃》。」眞詩人之筆也。《秋夜淸溪洞》七言古詩奇麗﹐得長吉一體﹐文繁小錄。

前卷《詩話》中以「紅羊劫﹑白虎通」不爲工對﹐又見大觀樓聯有﹕「黃鶴飛來﹑紅羊度盡」之語。夫「紅羊」二字﹐本於宋理宗淳佑中柴望上《丙丁龜監》十卷﹐自泰莊襄王五十二年丙午迄五季後漢天福十二年丁未﹐通一千二百六十載中﹐爲丙午﹑丁未者二十又一﹐其年皆值中國有亂事之年﹐望上書意托言讖緯﹐藉以儆戒時事。後人以丙午屬火﹐色赤﹐未爲羊﹐遂謂國難之時爲「紅羊劫」歲。是紅自紅﹐羊產羊﹐不可誤爲一物也。然袁桷已有「紅羊赤馬悲滄海」之句﹐似以紅羊屬末﹐赤馬屬午。君子曰﹐此方士之言耳﹐不足據。

馮氏譽﹑譽驥兄弟﹐均好詩。驥字雨樵﹐有詩云「故園千里隔煙蘿﹐歸夢連宵菊下多﹔┺美魚肥無處覓﹐黃州竟欲老東坡。」詩本七律中四語﹐湊拍節而存之。驥守東川﹐尙知提倡風雅﹐刻《翠屏詩社集》二卷行於世。

癸丑遊華亭寺得詩云「別來山寺十三載﹐又長風篁四五圍﹔林外平疇遠如立﹐塔尖危石怒將飛。前王宮殿余僧衲﹐大地河山有布衣﹔我欲碧雞山下住﹐便從舟屋買魚磯。」布衣卽指舟屋﹐因便道訪其故址也。詩未編入集﹐竹懺述而記之。

石甫龍陽易氏﹐在京與余爲詩友。詩鐘酒觴﹐無日不會﹐天下盛傳其名。才捷學富﹐雅麗宜人﹐著作等身。一旦溘逝﹐海內當有刻其集者。余記其最少時句云「燈火魚龍尺五天」﹐可謂名下無虛。又記其最近句云「朝班列在十名前」﹐令人欲嘔。蓋滄桑之後﹐爲饑所驅﹐遊戲三昧﹐不以作詩論也。天地生才﹐竟不愛惜﹐潦倒窮愁﹐爲之三嘆。

越裳淪矣﹗精衛塡海﹐愚公移山﹐各盡其心而已。黎磬字孝孫﹐安省直祿縣人﹐謀復故國﹐事氵曳自殺。劉雙子述其事﹐鄧搏鵬采入《義烈史》﹐附雙子《哀孝孫》詩三首﹕「四海萬濤湧﹐千山一雁徵﹔思君君不見﹐南望哭吞聲。」「吾黨前鋒失﹐中原碧血餘﹔燈前風雨夜﹐不忍誦遺書。」「天堂君已矣﹐海國我淒然﹔魂夢同歌哭﹐徘徊星月邊。」詩𨿽不佳﹐不失中華法度。日本學唐詩最早﹐遠徵晁監﹐近考刃山﹐直入作者之林。近因歐學大興﹐國勢日盛﹐而漢文鮮有習者。吾嘆日人﹐吾又哀交人矣。

劍公年伯詩以眞摯勝﹐嘗錄其一入《詩話》。年伯許余爲知詩﹐產其全稿見示﹐再錄其七。《戲答友人卽以畱別》云「先人遺體本がテ﹐彊學脂韋我未能。不解奴顏寧抱璞﹐敢嗤世味尙模稜。冥鴻自喜孤芳賞﹐假虎徒爲盛气淩。狂吠韓盧殊憒毛﹐鸞寧類混中蠅。」《威楚道中》云「孤劍囊中夜夜鳴﹐煮醪莫解百憂並。頻年徒灑西風淚。微馬關河萬里行。」《讀史》五首﹐其一云「髙帝非令君﹐淮陰非純臣。兩友不並生﹐猜疑況已類。嗟哉鴟夷子﹐接踵非其人。得齊無幾時﹐便請爲假王。所請說不遂﹐後事胡可量。不聽蒯徹言﹐賴有平與良。一旦遭夷滅﹐千載爲悲傷。不見酈食其﹐身以淮陰亡。」其二云﹕」人孰能不死﹐死顧得其正。冒昧觸世网﹐君子以爲病。明哲保其身﹐處亂有眞用。矯矯郭林宗﹐人倫見鸞鳳。」其三云「權姦忌忠良﹐忠良惡權姦。邪正不兩立﹐其勢使之然。桓桓嶽鄂王﹐千古悲其冤。身死而名揚﹐冤後何足言。所恨功未成﹐宋室終偏安。」其四云「君相廉恥亡﹐不亡惟匹夫。施全剌賊秦﹐浩气塞寰區。天下欲虜滅﹐爾乃和是圖。故我欲殺爾﹐數語遭夷誅。姦相不足言﹐髙宗知愧無﹖」其五云「取禍亦有命﹐保身亦有時。旣受君之恩﹐責備何容辭。言吾所當言﹐安問龜與蓍。柰何考亭子﹐當此生孤疑。疏槁漫然焚﹐於理能無虧。」

楚香孝廉詩已錄卷一﹐方冀其精進入古﹐忽焉長逝﹐吾道非歟﹗亟檢案頭﹐得其墨迹﹐存二詩以志感。《夜坐》云「千林遠籟寂殘更﹐萬戶星臨珠斗橫。月以宵沈有寒意﹐風從雨後作秋聲。銀牀葉下梧桐老﹐金井花重絡緯鳴。瘦骨不妨涼露重﹐蕭蕭燈影下簾旌。」《新秋雨霽見月》云「樹戀殘陽收晚雨﹐風淸半夜睡魔降。中庭月色花移影﹐老屋書聲燈背窗。云罅漏星珠閃爍﹐檐牙滴露玉。落衣秋薄寒偏耐﹐吟斷疏鐘又曉撞。」

陳伯玉《次樂鄕》詩「野戍荒煙斷」﹐佳矣﹐而《峴山懷古》又有「野樹蒼煙斷」之句﹐自爲雷同。岑嘉州亦有之。太史公《與任安書》「文王拘而演《周易》」十數句﹐又於《自序》見之﹐古人不妨﹐今則不可。

今有恆言﹐凡字必遵《洪武正韻》﹐考《明史》《藝文志》《正韻》十六卷﹐樂韶鳳﹑宋濂等所撰。《四庫提要》云「平﹑上﹑去三聲各爲二十二部﹐入聲爲十部。」又云「終明之世﹐竟不能行於天下。」此何故耶﹖康熙字典﹑佩文韻府以範學者﹐不知官書之失﹐古有定論也。﹝《字典》有王引之《考證》較善。﹞《懷麓詩話》紀用《正韻》者可釋罪﹐知明時朝廷提倡厲行新韻﹐故曰傳至今﹐猶以爲準。

乙巳春小帆同遊日本上野﹐裙屐雜沓﹐有句云「東風艸綠小西﹐蝶舞鶯飛喚奧姑。」小西湖卽不忍池別名﹐蓋竊比杭州聖湖也。「奧姑」乃聞之小帆﹐謂日本貴婦之稱。考《遼史公主表》﹝卷六十五﹞太祖一女﹐幼爲「奧姑」。契丹故俗﹐凡婚燕之禮﹐推女子之可尊敬者坐於奧﹐謂之「奧姑」。《屬國表》﹝卷七十﹞﹕太祖天贊四年﹐日本國來貢﹐道宗大安七年﹐日本遣鄭元等二十八人來貢﹐八年﹐日本遣使來貢。是日本之於契丹﹐染其風﹐襲其名﹐不待言矣。

楚卿珥筆京都﹐詩追東漢﹐曾采入《詩話》卷五﹐而究未獲謀面也。近奇照像﹐題詩云「垂靑萬里感深知﹐北斗馳心曉暮時。欲坐春風飛不到﹐秋鴻度影傍髙枝。」深情款款﹐卽覆書以慰之勵之。士苦不尙志耳﹐志立則學立﹐後人當超於前人﹐楚卿勉乎哉﹗

天下一統﹐只一朝廷﹐本無朝之可言也。夏﹑商﹑周稱三代﹐夏﹑商稱二代﹐代以時言﹐非以朝言。自漢有西北異國﹐隱相對峙﹐各有一朝廷﹐而漢朝之名始顯。蜀﹑魏﹑吳沿黃帝萬國﹑疊撻﹑戰國之舊﹐稱三國不稱三朝。西晉分裂﹐南北永峙﹐南北朝之名大顯。金陸自吳迄陳建都者六﹐故稱六朝﹐始以一姓爲一朝矣﹐﹝張天如《漢魏六朝百三家集》以吳﹑魏同時之朝﹐分爲兩時。疑有未安。﹞然猶未以一帝爲一朝也。《天寶遺事》明皇與太白語曰「我朝與天后朝何如﹖」以一帝爲一朝。錢牧齋《列朝詩選》沿俗稱﹐洪武朝﹑永樂朝之名﹐遂以名書﹐尢疑非古。自是而後﹐《九朝東華錄》《四朝詩史》﹐愈沿襲﹐愈通行。

張季端師有《夜窗與諸子論詩》七律云「淸靈不慮俗緣魔﹐竹徑松軒皓月過。讀史千秋公道在﹐論詩四座亻雋才多。淬將鸞聳淩雲筆﹐待續龍光《湛露》歌。大廈今資梁棟器﹐敢誇度木比亻垂和。」嗟乎﹗師沒久矣。嘉谷謹爲之傳云﹕師諱建勛﹐字季端﹐號愉谷﹐一號愉廬﹐廣西臨桂人。先世自湖南武陵宦於桂﹐淸貧不能歸﹐遂家焉。少工文﹐尢善書。贛人楊太史慶伯撫掛﹐器其才﹐以孫女妻之。光緒己卯舉於鄕﹐己丑捷南宮﹐廷試第一人及第。當是時迂謹派數徐相桐﹐博雅派數翁相同﹑潘尙書祖蔭﹐和者甚眾﹐師獨與李相鴻藻中立派相親﹐間亦與豫都統師等講陽明學﹐恬淡自安。甲午典試雲南﹐丁酉督學雲南﹐功令之外﹐添設字課﹐精勤愼廉﹐滇人以「大啟滇文」四字榜之學署。庚子任滿﹐將歸矣﹐北方拳亂﹐師畱雲南﹐不卽歸。慨然知國中之亂機矣﹐發爲詩歌﹐不一而足。嘉谷以門下士居師幕﹐授公子讀﹐聆師訓至深且切。癸卯師招嘉谷同寓京邸﹐往往稱嘉谷於翰院諸老曰「此必第一人之選也。」經濟特科榜發﹐周學士克寬賀於師曰「君言念哉。」丙午師仕龍江﹐以提學兼民政﹐輿論咸翕。未幾而攺革事起﹐師居京﹐旋中風疾。丁巳嘉谷丁母憂﹐戊午師猶以左手書聯郵寄弔唁。方冀師疾愈﹐而不料遽卒於京也。年六十五。嘉谷感知己之深恩﹐夙夜耿耿﹐乃檢師所書賜者﹐或文或詩﹐匯裝一冊。詩猶可自成一卷﹐亟付剞劂﹐以廣流傳。師之曾祖著《怡云詩艸》﹐祖著《巢ア吟稿》﹐師克繼焉。吾滇人士﹐其深念於文學宗師﹐提倡文教﹐有不能忘者乎﹐則報師之心﹐應共諒之矣。

初﹐頤園中丞書聯﹕「當局能肩天下事﹐讀書要見古人心﹐」可謂七言名句。

仁和吳子修前輩慶坻﹐說經考史講輿地﹐著書數十冊。辛亥以還﹐杜門息影﹐自寫定六種。最關於世道人心者﹐爲《殉難記》一書。空山荒屋﹐與淵明﹑臯羽同調。甲子春三月卒。口占一絕云「寂寞分無千載遇﹐蹉跎死已十年遲。平生蹤迹王梁沈﹐又到相逢痛哭時。」王蓋指葵園﹐梁蓋指筵庵﹐沈蓋指子培。公子卽絅齋﹐前輩家學之盛﹐心焉欽之。聞其訃音﹐殊根觸於杭州酒痕燕市築聲不置也。

近人七絕﹐多墮纖巧一派﹐然宛轉纏綿﹐亦多可喜。鶼影樓女士《湖上》云「綠窗繡綫乍添長﹐一陣風來一陣涼。六幅碧湘簾子外﹐海棠枝上又斜陽。」《春日》云「晚妝樓上獨凝眸﹐心逐楊花遇陌頭。紅是斜陽靑是艸﹐不分明處是春愁。﹝易實甫句云「紅是斜陽綠是雨﹐春愁化得不分明」﹐蓋此詩所本。」﹞又汪建霞《題玉京畫》云「愛讀《琴河感舊》詩﹐楓林霜信嘆來遲。秋風紅豆相思種﹐定爲蕭郎寫折枝。」西湖有廉莊﹐乃惠卿新居﹐余嘗小艇往遊。惠卿出其夫人寫經及近著多種相示﹐知其別號曰廉夕陽﹐因「夕陽穿樹補花紅」句得名﹐眞纖巧之尢者﹐心思亦不可及。

中華文教遠矣。嘗遊日本﹑安南之村落﹐見其題名皆取華文﹐亦雅亦古﹐嘆爲國光。考東漢初年﹐匈奴遣子入侍。五胡之亂﹐劉淵﹑慕容﹑苻堅皆尙經學﹐詳《晉書》《載記》。後魏孝文帝尊重儒教﹐且能自作詔書﹐﹝《本紀》﹕帝好文章﹐太和十年之後﹐皆帝之文也。﹞牛宏云﹕魏經籍闕如﹐恐失之矣。契丹初興﹐阿保機責李嗣源之使姚坤﹐坤辯之。其子托云曰﹐漢使勿多談﹐因引《左氏》牽牛蹊田之說以折坤。托云卽讓弟位者﹐起書樓於西宮﹐藏書萬卷。於醫無間絕頂之望海堂譯經畫圖﹐作《樂田園詩》﹐立木海上﹐刻詩曰「小山壓大山﹐大山全無力。羞見故鄕人﹐從此投外國。」﹝以上參《舊》《新五代史》及《遼史》﹐惟《遼史》作圖欲﹐殿本考證僅言《新史》作突欲﹐不言《舊史》作托云﹐疏矣。﹞詩𨿽非工﹐可謂能通華文者。歐學東來﹐華人競通西文﹐近則歐美亦求通華文﹐將來地球之文化槪可想矣。

楊女士志飛長於文﹐顧未學詩﹐聞余訓而以四章求教﹐初不過「稀星伴彩雲﹐尋句到松根」等佳句耳。復次以二章求教﹐由佳句進爲佳篇﹐眞可欣賞﹐詩錄如下。《賞荷》﹕「鎖翠亭前荷芰香﹐漫驚人事幾滄桑。濂溪去後誰知己﹐不見伊人水一方。」《夏遊翠湖》﹕「斜陽疏柳雨初收﹐半似春陰半似秋。好是南風吹不斷﹐笛聲飛上水邊樓。」

錢君士靑﹐遊滇有年﹐喜畱文字之緣﹐近住杭州﹐奇詩有云「宗愨欣乘破浪風﹐遊蹤徧歷海西東。﹝淸宣統二年﹐余蒙學部奏派駐英遊學生監督﹐曾遊全世界一周。﹞洪波浩瀚航羣島﹐落日蒼茫弔故宮。費裕膠庠士气振﹐﹝余駐英值祖國光復﹐各省學款不至﹐以無擔保品﹐爲遊學生籌借學費約五十萬元之多﹐各生始不至輟學。﹞理爭壇坫外情融。﹝余駐英時請求英國各大學承認中國大學爲大學﹐駐美時息華僑之黨爭﹐免檢查之受辱﹐以及巴拿馬賽會抗議華茶得獎事。﹞生平富國彊邦志﹐多在環球拙著中。」豪情逸興不減昔時﹐知其得湖山之樂也。

劉銳卿孝廉鎭藩﹐少工於文﹐老隱於酒﹐詩非專長﹐而亦非卑靡之流。《近日樓》七律云「城向離明望不迷﹐樓髙近日聳云梯。諸天宮闕如相引﹐平地亭臺未許齊。彩煥雲霞雙塔接﹐气吞金碧兩坊低。憑闌頓起乘風志﹐忠愛休教負品題。」同門李濟川茂才淮曰「气吞金碧﹐卓卓名句。」信哉﹗今甲子夏忠愛坊毀而近日樓則輝煌勝昔﹐存孝廉此詩﹐亦欲以存舊迹矣。

「西北有髙樓﹐上與浮雲齊。」「蕩子久不歸﹐空牀難獨守。」「君自故鄕來﹐應知故鄕事。」「絕代有佳人﹐幽居在空谷。」漢唐詩人﹐衝口而出﹐何嘗運典﹐何嘗矜奇﹐然而詩味深矣。五代時楊凝式《別傳》云「詩什多雜詼諧﹐少從張全義辟﹐故作詩紀全義之徳云﹕『洛陽風景實堪哀﹐昔日曾爲瓦子堆。不是我公重葺理﹐至今猶自一堆灰。』他類若此。張從恩尹洛﹐凝式自汴還﹐時飛蝗蔽日﹐偶與之俱﹐凝式先以詩寄曰﹕『押引蝗虫到洛京﹐合消郡守遠相迎。』從恩弗怪也。然凝式詩句自佳﹐其題壁有『院似禪心靜﹐花如覺性圓。』淸麗可喜。」﹝以上見殿本《舊五代史注》。﹞夫凝式有「風子」之稱﹐遂開俗詩一派。宋邵康節先生《擊壤集》﹐直寫天性﹐亦俗詩也。《自處》七律云「堯夫自處道如何﹐滿洛陽城都似家。不徳於人焉敢異﹐至誠從物更無他。眼前只見羅天爵﹐頭上誰知換歲華。何止春歸與春在﹐胸中長有四時花。」首句借用通韻﹐可見北宋韻學﹐𨿽理學亦精研之﹐東坡《守歲詩》雜用歌﹑麻﹐猶是古體﹐不似康節之用於律體也﹐特詩實不佳耳。莊定山輩學之﹐更成笑柄。近人喜用俗話﹐甚且不韻﹐故未聞其祖述楊邵﹐抑內心實有不同者耶﹖

《漢書》《武帝紀》引《詩》云「九變復貫﹐知言之選。」又引﹕「四牡翼翼﹐以徵不服。親省邊垂﹐用事所極。」注﹕「皆逸詩也。」而輯逸詩者罕及之。《晉書》《載記》苻融引《詩》曰「兄弟急難﹐朋友好合。」融尙知引劉向書者﹐何至誤引《詩》一句耶﹖

沈歸愚駁太白詩「我來圯橋上﹐懷古欽英風」﹐以圯本訓橋﹐不可復用。不知橋梁﹑圯橋之類﹐皆古人所常用﹐庾子山《吳明徹墓志銘》云「坦橋取履﹐早見兵書。」固先於太白也。

成都胡葆生太史駿﹐幼隨其父任吾屏吏目﹐卽有文名。癸卯與餘同入詞館﹐淹雅不羣。己酉太史送余入浙﹐贈詩八﹐有元和﹑長慶之風﹐書法亦工﹐寶藏移山蓋十餘年矣。詩云「四海論交誼﹐如君有幾人。風雲千載事﹐﹝君自登科以來﹐屢叨異數﹐均爲舊例所無。﹞孝友一家春。﹝君同母兄弟七人﹐太夫人年七十五猶康︹﹐門以內怡怡如也。﹞舊徳髙金馬﹐﹝袁氏爲石屏甲族。﹞奇才對白麟。﹝君年十六貢優行。﹞向來冥契久﹐惜別爲沾巾。」「武帝賢良策﹐文皇進士科。千林搜杞梓﹐一榜盛菁莪。朝貴貞元少﹐﹝近來詞林老輩﹐或攺外﹐或家居不出﹐曹署幾空﹐可爲喟嘆。﹞人才慶曆多。﹝癸卯同年多伉爽俊拔之士﹐然無不通法政者。﹞禁中嗟賞意﹐終是愛東坡。﹝君文章經濟爲吾輩冠﹐遇合獨先﹐非偶然也。﹞」「翰林淸絕甚﹐書局鎭相隨。﹝自立學部﹐設圖書局﹐詔卽以君領其曹。﹞乙火宵明幌﹐丁簾畫下帷。笙篁調舊籍﹐組發新思。自是蒙求我﹐﹝編輯中小學堂教科書﹐皆經君商定。﹞將回夏變夷。﹝所編輯書特注重中國文學。﹞」「著書樓宛在﹐﹝君於局所建樓三楹﹐顏曰著書。﹞相望尙巋然。室靜蕉喧雨﹐窗虛竹受煙。﹝蕉竹皆君手植。﹞琴歌惇古趣﹐﹝選古詩可歌者以合風琴聲譜。﹞冠冕聚時賢。﹝局員多翰林中人﹐大半皆癸卯同年。﹞餘照分鄰壁﹐﹝余分調查局行走﹐與聞書局同門各院。﹞經過忽兩年。」「諸侯爭薦士﹐﹝上年有韶薦舉人才。﹞海內共推袁。﹝滇督蘇撫爭以君名應。﹞忠孝期元輔﹐﹝張文襄《廣雅集》中經濟特科閱卷紀事﹐有「忠孝專求鄭毅夫」句。﹞風儀動至尊。﹝君態度端凝﹐有貴重气。﹞虛襟姬負﹐前席賈陳言。﹝兩次召見奏封均稱旨。﹞任重才能副﹐﹝考詢大臣評爲任重之才。﹞相需濟否屯。」「山水西湖好﹐弦歌豈不聞。帝方殷在簡﹐天未喪斯文。﹝國學有將亡之憂﹐賴君起而拯之。﹞濯濯蘇堤柳﹐英英嶽墓云。春風須管領﹐此席應推君。」定有尊鱸興﹐懸知竹馬迎。袖詩無白俗﹐誇宅覺元輕。麗藻江山色﹐淸時雅頌聲。﹝君邃於經史小學﹐尢好詩文﹐舊作已印成冊﹐人爭賞之。﹞余杭形勝地﹐宦迹稱平生。「卅載趨庭日﹐﹝辛已先子尉石屏﹐予往省侍。﹞珂鄕爪印畱。機云知共屋﹐﹝君宅去署不遠。﹞李郭幸同舟。君譽翔麟鳳﹐吾名應馬牛。元亭常寂寞﹐乘興欲南遊。」

大哉阮公﹐大哉阮公《詠懷詩》﹐上掩漢魏﹐下啟三唐﹐不必論矣。集十三卷﹐佳賦不少。《通易論》《迪老論》《達莊論》﹐皆上下千古之言。《大人先生傳》兼劉伯倫﹑嵇叔夜之長。戴逵《竹林七賢論》稱其所言皆胸懷間本趣﹐大意謂先生與己不異也。余摘其言云「大人先生蓋老人也﹐不知姓字﹐陳天地之始。」又曰「先生以爲中區之在天下﹐曾不若蠅蛟之著帷﹐故終不以爲事﹐而極意乎異方奇域。」又曰「往者天嘗在下﹐地嘗在上﹐反覆顚倒﹐未之安固﹐焉得不失度式而常之﹖天因地動﹐山陷川起﹐雲散震壞﹐六合失理﹐汝又焉得擇地而行﹐步商羽﹖往者羣气爭存﹐萬物死慮﹐支體不從﹔身爲泥土﹐根拔枝殊﹐咸失其所﹐汝又焉得束身修行﹐磬折χ鼓﹖」又曰「君子之處寰區之內﹐亦何異夫虱之處中乎﹖悲夫﹗而乃自以爲遠禍近福﹐堅無窮也。亦觀夫陽烏遊於塵外﹐而鷦鷯戲於蓬艾﹐小大固不相及﹐汝又何以爲若君子聞於余乎﹖」又曰「來東云﹐駕西風﹐與陰守雌﹐據陽爲雄。」又曰「天地開辟﹐萬物並生。大者恬其性﹐細者靜其形。陰藏其气﹐陽發其精。害無所避﹐利無所爭。放之不失﹐收之不盈。亡不爲夭﹐存不爲壽。福無所得﹐禍無所咎。各從其命﹐以度相守。」又曰「無君而庶物定﹐無臣而萬事理﹐保身修性﹐不違其紀。」又曰「君立而虐興﹐臣設而賊生。坐制禮法﹐束縛下民。欺愚誑拙﹐藏智自神。」又曰「尊賢以相髙﹐競能以相尙﹐爭勢以相君﹐寵貴以相加﹐驅天下以趣之﹐此所以上下相殘也。」又曰「人不可以爲儔﹐不若與木石爲鄰。」又曰「至人無宅﹐天地爲客﹔至人無主﹐天地爲所﹔至人無事﹐天地爲故。」又曰「惡彼而好我﹐自是而非人﹐忿激以爭求﹐貴志而賤身﹐伊禽生而獸死﹐尙何顯而獲榮﹖」又曰「聖人以道徳爲心﹐不以富貴爲志﹐以無爲用﹐不以人物爲事。尊顯不加重﹐貧賤不自輕﹐失不自以爲辱﹐得不自以爲榮。木根挺而枝遠﹐葉繁茂而華零。無窮之死﹐猶一朝之生。身之多少﹐又何足營﹖因嘆而歌曰﹕『日沒不周方﹐月出丹淵中﹐陽精蔽不見﹐陰光大爲雄。亭亭在須臾﹐厭厭將復東。離合雲霧兮﹐﹝疑分字﹞往來如飄風。富貴僥仰﹐貧賤何必終﹖畱侯起亡虜﹐威武赫夷荒。﹝疑作荒夷﹞召平封東陵﹐一旦爲布衣。枝葉托根柢﹐死生同盛衰。得志從命升﹐失勢與時ㄨ。寒暑代徵邁﹐變化更相推。禍福無常主﹐何憂身無歸。推玆由斯﹝疑脫一字﹞﹐負薪又何哀。』先生聞之笑曰﹕『𨿽不及大﹐庶免小矣。』乃歌曰﹕『天地解兮六合開﹐星辰兮日月ㄨ﹐我勝而上將何懷。」』又曰「左蕩莽而無涯﹐右幽悠而無方。上遙聽而無聲﹐下修視而無章。施無有而宅神﹐永太淸乎敖翔。崔巍髙山勃玄云﹐朔風橫厲白雪紛﹐積冰若陵寒傷人。陰陽失位日月ㄨ﹐地坼石裂林木摧﹐大冷陽凝寒傷懷。陽和微弱隆陰竭﹐海凍不流綿絮折﹐呼翕不通寒傷裂。气並代動變如神﹐寒倡熱隨害傷人。熙與眞人懷太淸﹐精神專一用意平。寒暑勿傷莫不驚﹐憂患靡由素气寧。浮霧淩天恣所經﹐往來微妙路無傾。好樂非世又何爭﹐人且皆死我獨生。眞人遊﹐駕八龍﹔曜日月﹐載云旗。徘徊﹐樂所之。眞人遊﹐太階夷﹔原﹝疑脫一字﹞辟﹐天門開。雨蒙蒙﹐風﹤風軍﹥々。登黃山﹐出棲遲。江河淸﹐洛無埃。雲气消﹐眞人來﹐惟樂哉。時世易﹐好樂ㄨ。眞人去﹐與天回。反未央﹐延年壽﹐獨敖﹝二字疑衍或有脫文﹞世。望我何時反﹖﹤走占﹥漫漫﹐路日遠。先生從此去矣﹐天下莫知其所終極。」全篇凡數千言﹐漢《唐山》樂府﹐《天馬》三言之歌﹐唐岑參七言三句之韻﹐莫不該於阮公矣。

閱近人作﹐昏昏欲睡﹐非惟佳章之少﹐卽佳句亦無之﹐殊無聊也。取劉文房集讀之﹕「官舍已空秋艸綠﹐女墻猶在夜烏啼。」「內史舊山空日暮﹐南朝古木向人秋。」「家散萬金酬士死﹐身畱一劍答君恩。」「白首相逢徵戰後﹐靑春已過亂離中。」「長安萬里傳雙淚﹐建徳千峯寄一身。」「月明江路聞爰斷﹐花暗山城見吏稀。」「日下鳳翔雙闕迥﹐雪中人去二陵稀。」「帆帶夕陽千里沒﹐天連秋水一人歸。」「漢口夕陽斜渡鳥﹐洞庭秋水遠連天。」「孤城背嶺寒吹角﹐獨戍臨江夜泊船。」信哉﹐古人不可及也﹗出一語必巧﹐下一字必新﹐作一對必新﹐發一聲必響﹐擇一韻必穩﹐鏈一意必確。一句可以槪全章﹐一章可以槪全集。髙仲武﹑沈歸愚猶輕議文房﹐豈識者之言哉﹗特是七律之聖﹐尢在少陵﹐五塘師云「單章美矣﹐連章尢佳﹔平調美矣﹐扌幻調尢奇。」斯眞千古確論。

北魏劉昶《斷句》云「白雲滿鄣來﹐黃塵暗天起。關山四面絕﹐故鄕幾千里。」隋虞世基《入關》云「隴云低不散﹐黃河咽復流。關山多道裏﹐相接幾重愁。」節短音長﹐三唐五絕﹐皆源於此。「斷句」卽絕句也。

士衡﹑文通﹐擬古之第一流也。後此則太白自出新意﹐獨往獨來。若常景《贊四君》與顏延年《五君詠》同爲五言四韻﹐唐人《自君之出矣》摹古太多﹐詞意俱復﹐似不足法。牧齋之誚於鱗﹐可云前車之鑑﹐近人則規規尺寸﹐尢多可哂﹐如「靑靑河邊艸﹐猗猗園中竹」﹐古已有之﹐我何必贅。小云「非南郭之喪我﹐實東施之效人。」旨哉﹐旨哉﹗

閬仙在京師索餘詩稿﹐先印三卷。閬仙以爲失之嚴﹐余以爲失之寬也。傳之湖湘袁小吏部祖光﹐收入《綠天香雪移詩話》﹐並及吾兄遺詩﹐其情可感。文人同調﹐互相策勵可也。玆鈔其文云「石屏袁樹五同年嘉谷﹐詩筆淸渾﹐所編少作﹐分爲《幼學》《九龍池》《公車》三集。余愛其《聞人道安南事》云﹕『太息交州鬼怒號﹐烽煙衝破瘴云髙。射潮今日無彊弩﹐矢何人助大刀。旌旆諒山雄露布﹐輔車滇水駭風濤。要盟竭盡蒼生力﹐爲報君恩敢告勞。』『含沙如蜮日披猖﹐西貢開邊引盜航。貽憾和戎師魏絳﹐苦心矯詔嘆陳湯。策輸狡兔營三窟﹐軍散寒鴉泣數行。累代藩封一朝撤﹐可憐殺气莽蒼蒼。』《航海》云﹕『二更月黑海天空﹐燈火兩三遙處紅。旅順何辜投有北﹐瀛洲無力障之東。要盟離保鴻溝信﹐侵食終憂馬市同。魏絳九京猶可作﹐幾曾棄地翔和戎。』『地遙天近混乾坤﹐鍼指南行出海門。黑水澄波誰潑墨﹐黃河涓滴不成渾。冷風低壓煤煙重﹐暑日髙蒸霧气昏。獨有白鷗驚浪起﹐送船叫客怨難論。』《行路難》云﹕『朝雨滑﹐午日苦。山又山﹐吁嗟路阻。吁嗟路何阻﹗前有豺狼後猛虎。水行難﹐水行難上灘。棄水登陸陸有山﹐山盤盤﹐山行仍歌行路難。』俱戛戛獨造之作。斷句如《五老峯》云﹕『云蓊太古色﹐雨洗先天容。』《閒居》云﹕『微云花影定﹐晴日燕衣輕。』《新興道中苦雨》雲﹕『凍鴉蹲古木﹐瘦馬怯前村。』《滇池舟中》云﹕『帆畱滇海月﹐春斷錦扛潮。』亦近唐人音節。樹五之兄雪樵﹐名嘉樂﹐亦工詩﹐早歿。樹五鈔其遺稿﹐如《寄友人從軍越南》云﹕『朝遊異湖東﹐暮棲屏山北。身非屈大夫﹐何有憔悴色。星言欲夙駕﹐我馬忽疲力。北風吹沙漠﹐秋云暗天黑。世途多﹐周道苦荊棘。偸安非予志﹐所愧不稱職。』《夏日遊龍泉書院》云﹕『夏日炎蒸意未舒﹐納涼最愛夕陽初。百年事迹詩篇外﹐萬里山川形勝余。細雨點荷看錯落﹐微風動竹聽蕭疏。他時遊宦應無此﹐早買田園待老居。』意境渾老﹐頗似白蘇。歿後樹五哭之云﹕『生離何若死離憂﹐古往今來逝水流。人道杜康能解事﹐不知解得幾多愁。』可謂沈痛矣。」﹝以上《綠天香雪詩話》﹐兄《國學萃編》。﹞吏部工於詞﹐嘗作《洞庭波》一卷﹐情文相生﹐可歌可泣。起句云「洞庭乾了」﹐與王實甫之「道場散了」﹑陳蘭甫之「羅浮睡了」﹐可稱鼎足。

昌黎句﹕「玉川先生洛陽裏﹐破屋數間而已矣。」廬陵句﹕「先生二十年東魯﹐能使魯人皆好學。」又「我從故老問其由﹐云古五鼎藏髙邱。」東坡句﹕「君才有如切玉刀﹐見之凜凜寒生毛。」具茨句﹕「我聞江南墨宮有諸奚﹐老超尙不如廷。」朴野直率﹐以文爲詩﹐皆妙。

通海李茂才國安﹐未謀面也﹐贈我一章﹐拜而志之﹕「風雲黯淡地天荒﹐剩得先生臥雪堂。我隔韓襟遙下拜﹐爲瞻山斗索枯腸。」

汪師韓議康樂詩不免太刻。康樂句「髙揖九州外﹐拂衣五雲裏」﹐何其髙也﹐豈僅「池塘春艸」之妙哉﹗延年句「陰風振涼野﹐飛雲瞀窮天。」顏謝並稱﹐允矣。明遠句「春吹回白日﹐霜歌落塞鴻」﹐「洞澗窺地脈﹐聳樹隱天經」﹐「雞鳴淸澗中﹐犭爰嘯白雲裏」﹐鮑謝並稱﹐亦非偶然。陶公千古俊品﹐而謝與之並稱。小謝之名﹐亦因大謝而重。南朝大家﹐定推康樂無疑。

阮亭《七言詩鈔》於少陵《詠懷古迹》五詩存四﹐獨刪「諸葛大名垂宇宙」﹐欲索解人不得。陳茂才潛﹐吾鄕後起之淵雅才也。駢體工夫﹐幾無抗手。頃過澍園﹐畱詩而去。安道不獲見子猷﹐豈非更有餘興耶﹖詩云「萬綠叢中蠣粉墻﹐仙家住老水雲鄕。分明髙臥吟《梁父》﹐報道尋詩提錦囊。」「問字頻來希半豹﹐愁吟無俚類寒醬。推袁不數紛紛子﹐身悵何之求辦香。」

北通州王劭農侍禦﹐吾春闈房薦師。守徽州﹐遊黃山﹐公子從焉。師吟作畫像題二十字﹕「攜鶴遊黃山﹐獨立羣峯頂。蒼茫雲海中﹐特秀孤松挺。」師癸酉進士﹐積資三十年﹐始入臺諫。嘗告我曰「純任自然」四字﹐一生得力。未一年而告歸﹐王城人海﹐藏其一身﹐書畫寄托﹐倜乎遠矣。

壽詩非古也。曾文正日記述竇蘭泉之語﹐不願爲壽﹐可敬哉﹗甲子之秋﹐七月旣望﹐同人欲爲夔舉壽﹐辭攺而遊﹐乃有《碧觴秋圖》之作﹐小泉題詩見前。鏡澄題云「戈馬倉皇際﹐天容我輩閒。泛舟追赤壁﹐策杖入靑山。古迹尋祠畔﹐秋聲來樹間。舉杯壽南極﹐一醉笑開顏。」劉彥和曰「情往似贈﹐興來如答。」足以當之。

吾屏篤實之士﹐葉芷洲孝廉春芳其尢也。己亥官呈貢廣文﹐家孝廉兄奉先太夫人遊昆﹐過其官署。芷洲令其夫人以母事太夫人﹐故太夫人命谷等兄事芷洲。芷洲卽於是年卒。卒之前以數百金入藩庫捐官花樣﹐其家罄矣。太夫人間之﹐命谷籌策﹐乃求於學使張季端師﹐轉商林藩贊虞而歸其金。近得其手稿一冊﹐有古近體五十五首﹐錄其佳者。《甲申八月赴雲龍學正任十五夜宿海門橋》五律﹕「匹馬長徵客﹐中秋旅思加。橋頭孤月店﹐湖口野人家。捧檄甘離別﹐膏車老歲華。髙堂今夜酒﹐念子意應賒。」《呂合街》七絕﹕「回環一水抱村流﹐八月山田稻未收。好是秋陽助農役﹐先將黃豆打橋頭。」《宿艸鋪街》七絕﹕「夢魂飛到異龍湖﹐情況家居吾愛吾。驚寤虫聲秋喞喞﹐燼殘艸店一燈孤。」句如「煙盤村樹潤﹐日出嶺雲開。」「日落人投店﹐云深屋倚山。」「泥濘知馬健﹐風雨怯衣單。」「泉春村裏碓﹐風逆馬前程。」「噫气飄林籜響﹐落暉掩映嶺雲秋。」「荷笠窮民初獲稻﹐依山古寺半開門。」均饒雅韻。不見故交二十六載﹐寶此殘帙﹐更當選入《滇詩叢》﹐付之剞劂﹐以永其名﹐不第此也。芷洲稿中附抄其師太和令張寅叔《題沙橋店壁》一詩﹕「十日塵沙困馬蹄﹐卸裝野店少幽棲。此間卻有隱居趣﹐臥聽一聲山鳥啼。」愛吾所契之友﹐並愛及吾友所契之人﹐不憚瑣瑣﹐手錄傳之。一若蒼蒼之中有督吾以勞勞筆硯者﹐吾亦不能自解也。

馬雨農閣學《愼余堂遺詩》﹐其猶子程遠鈔本。佳句如﹕「天气蒸爲午後雨﹐峯形奇似夏來云。」「風雨來從平地上﹐城垣多在亂山中。」善寫黔中風景。「時果攜來雙袖滿﹐野花插得一頭歸。」善寫滇中風景。合觀全集﹐規矩尺寸﹐閣學《讀史詩》云「辭取達意止﹐先師有訓詞。」可以見生平之長短也。

太史公曰﹕古詩三千餘篇﹐孔子取三百五篇﹐皆弦歌之以求合《韶》《武》《雅》《頌》之音﹐知古之選詩者﹐莫尼山若。次之則《昭明文選》於兩漢詩中選《十九首》﹐可以範百世矣。﹝據《玉臺新詠》《十九首》非一人作﹐「生年不滿百」之篇﹐直是刪攺漢詩。﹞《玉臺》諸書﹐皆遜《文選》。惟殷《河嶽英靈集》﹑彥仲武《中興間气集》﹑韋《才調集》﹑王安石《唐百家詩選》﹑姚鉉《唐文粹》及沐昂﹑謝榛﹑錢謙益﹑朱彜尊﹑王上禎較可觀﹐若方回﹑鍾惺﹑沈徳潛之流﹐又其次也。

余嘗謂吾輩所讀之五經﹐乃孔子刪定本﹐伏﹑孔﹑賈﹑鄭諸儒傳其文﹐顧﹑戴﹑王﹑錢諸儒衍其緒﹐儒家之學科書也。﹝詳見拙著《經說》﹞孔子之前﹐儒家之外所讀者當有別本﹐故疑屈子讀書乃墳典邱索之流﹐非孔子定本。前文已發其端﹐一時興到之言﹐原不必爲定論也。顧尙有一說焉﹕《左傳》魯昭公二十六年﹐王子帶之亂﹐王子朝奉周之典籍以奔楚﹐楚人書籍更有非他國所及見者﹐是時孔子年三十﹐尙未刪定五經﹐豈得謂屈所引者盡與今本符合耶﹖「五子用失乎家巷」﹐《楚語》及《竹書紀年》有五觀相爭事﹐不必爲《五子之歌》﹐況今之《五子之歌》乃僞古文乎﹖「竊比於我老彭」《釋文》引鄭曰「老﹐老子﹔彭﹐彭咸。」孔疏亦引鄭謂咸見《離騷》﹐乃投水者。夫孔子何至比投水者﹖不如包咸﹑何晏之解﹐謂彭爲商賢大夫也。劉歆《遂初賦》「守信保己﹐比老彭兮。」歆且非比投水者﹐況孔子乎﹖又《文選》《上林賦》注引《楚詞》「馳椒丘且焉止息」作「焉且止息」﹐焉字用法﹐皆與經殊﹐前文所漏﹐再附於此。

陳琴禪詩「遙山抹赭日將夕﹐野水分靑天欲秋」﹐飛卿佳句。錢小帆詩「艸綠東瀛仍作客﹐花開南國舊懷人」﹐「楊柳綠中臣裏近﹐桃花紅處女墻低」﹐石湖佳句。李麓石﹝維藩﹞詩「燕市夏云催客熱﹐龍泉秋水照人寒」﹐簡齋佳句。

霸州髙閬仙同年﹐淵雅才也。助余編譯圖書局﹐於小學國文兩書﹐良工心苦﹝詳見《著書樓隨筆》﹞。暇談國學﹐大至羣經﹐小至詩鐘﹐罔弗角逐。嘗戲謂之曰「論文﹐君其吾師乎﹖論詩﹐君其師吾乎﹖」當年直諒﹐不以爲嫌也。今十餘年矣﹐吾文不必不如君﹐君詩顧已出吾上。錄其挽先太夫人二律﹐以槪其餘。「天上歸星駕﹐人間失母儀。行髙中壘傳﹐節著伯恭詩。暮雪悲《黃竹》﹐春風閉絳帷。徽音誰可嗣﹐煒管有餘思。」「巨卿曾有約﹐公瑾未登堂。楚越原同室﹐干戈起鬩墻。信乖靑鳥使﹐路阻白雲鄕。空上髙閭頌﹐臨風涕數行。」

仲瑜年丈之母﹐烈婦也﹐徵詩成冊。有婺源李侍郎昭煒二詩﹕「地棘天荊際﹐倉皇出旅塗。脫夫思徇己﹐托婢情存孤。慘切悲分鏡﹐安排智蘊珠。滇池千古月﹐濯魄映冰壺。」「賴有湯公壽﹐兒才識母賢。幽光終必發﹐苦節試彌堅。霜緊摩黃鵠﹐風淒咽杜鵑。屢經彤史筆﹐應可慰重泉。」又邵陽魏尙書光燾二詩﹕「從容就義難﹐況乃屬嬋媛。鶴瘞蒲關去刂﹐鵑啼蜀道魂。應羞生仲達﹐誰似女昆侖。古井無情水﹐千秋凜冽存。」「巢破畱完卵﹐淵沈見苦心。須眉無此烈﹐骸骨有兒尋。綽楔天南柱﹐冰霜岸北パ。攏岡阡待表﹐髙節動龍吟。」又南海戴協揆鴻慈句﹕「梧桐夜雨吹黃葉﹐松竹斜陽冷素帷。」又侯官林尙書紹年句﹕「朝送兒行腸斷裂﹐仰屋淒然心如鐵。忽聞動地哭聲來﹐一夕倉皇滿城血。」嗟乎﹗節義千載﹐人心同欽﹐諸作𨿽非專家﹐而表章不遺餘力﹐備錄之以當彤史。

王生家亮從子研詩﹐二年以來﹐深契予旨。甲子冬季﹐大雪三日﹐賦二絕句﹕「無雨檐懸澑﹐有香梅放花。登樓一憑眺﹐新景萬人家。」「山川一朝攺﹐艸木盡紛枯。松柏翠如故﹐耐寒材自殊。」昔者柳州之「千山鳥飛」﹐祖詠之「終南陰嶺」﹐久推詠雪絕。歐﹑蘇禁體﹐各有會心。少陵云「不薄今人愛古人﹐淸詞麗句必爲鄰。」有志之士﹐勉旃勉旃﹗

孟仁前輩以詞林選作貴州﹐官送同寅李海曙長律﹐節爲六韻﹕「近日論賢宰﹐黔中復幾人。君誠經驗富﹐我愛性情眞。訓懍淸勤愼﹐資兼知勇仁。何期符剖竹﹐倏戀味思蒓。楚泊浮彌月﹐吳船泛半旬。家園知再聚﹐絮語敍天倫。」前輩夙工楷法﹐書此詩懸我壁間﹐有《皇甫碑》筆意﹐尢爲俊品。

秦生用寬﹐初學詩﹐筆特動蕩。「邊塞靑烽急﹐髙堂白髮新。桃花紅逐馬﹐楓葉暗流螢。」入之《中興間气集》﹐定邀髙仲武欣賞。

允三《遊盤龍山》句﹕「一路山香不見花。」飄飄欲仙。

傅芷香贈句﹕「不信詩人眞少達﹐懸知壽母有餘歡。」善於立言。江漢炳靈﹐芷香亦蓋英才也。

蒙自居吾滇極邊﹐百年以來﹐績學顯名之士﹐咸推稼堂陸中丞。中丞之詩﹐得力於虹橋鄧先生﹐而虹橋之詩反佚。五塘師《重光集》僅得二首﹐乃記虹橋學行於《稼堂捲》內﹐深爲太息。天之待文人﹐抑何刻也。今忽於《稼堂全集》之末﹐得附刻《虹橋詩》一卷﹐𨿽仍非全豹﹐而彪炳文采﹐已見一斑。戴雲帆侍禦稱之曰﹕」激揚抗厲﹐變雅遺音。」庶幾得之。因別出爲專集﹐校其訁爲誤﹐付諸梓。嗚呼﹗士不幸僅以詩傳﹐更不幸詩可傳而竟弗傳﹐因之名亦弗傳﹐如虹橋者豈一二數。顧虹橋不幸之幸﹐猶有生前交契之中丞﹐而死後因附以傳焉。所謂文字緣﹐是耶﹖非耶﹖昔日求之弗獲﹐今乃獲而傳之﹐斯又我輩後學之深幸﹐而爲五塘諸先達所不及料者。顯晦之理﹐果安在乎﹖或曰天也。

虹橋詩《可離篇》《古風篇》《克復篇》《苦刺花曲》《伐竹吟》《止伐竹吟》皆佳。句如﹕「拂竹舞秋風﹐搖碎一階月。」「落花猶戀樹﹐芳艸自畱春。」「近捉明月分花枝﹐一半花陰一半月。」「吹破黑貂風力緊﹐打殘黃葉雨聲乾。」「唱罷漁歌天欲晚﹐蓼花楓樹夕陽紅。」顧南雅稱爲不世才﹐李卽園﹑池庭皆自以爲弗及﹐﹝《戴筠帆》序﹞諒哉﹗

鹿泉詩老見拙著﹐奇詩爲跋云「《滇繹》且蘭掌故收﹐雪廬臥起恣苗。忍懷試院無雙譜﹐空占臨幹第一流。﹝原注﹕君科歲恆第一﹐經濟召試得狀頭。﹞雞馬剛劌心遺老筆﹐越甌回首使臣。更聽塡海冤語﹐灑涕神州感舊遊。﹝原注﹕《臥雪詩話》錄拙作﹐塡海禽言述朝鮮事。﹞」詩老年已八十﹐遠比劍南﹐家居長沙﹐近抗西涯﹐殷殷以詩筒來往﹐聲鳴瑞鷗﹐喜報芻尼﹐露浣薔薇﹐風懷楊柳﹐皓眉遣興﹐作金石聲。吾道非歟﹐何爲至此﹖然而幻術吐火﹐同心斷金﹐湘水滇云﹐相視而笑﹐夫亦足以自豪而共慰者矣。

善化黃月崖先生﹐髙人也﹐傳其舅唐鏡海之學﹐非專以詩鳴﹐而詩特佳。「雲气低江樹﹐松聲落澗泉。」「風微帆力軟﹐浪靜艫聲遲。」「帆揚楚澤搖明月﹐馬入秦關帶曉星。」不愧沅芷湘蘭之雅韻。至於「夜深頻進酒﹐飲緩不須肴。」仍是儒生本色﹐耐人尋味。

大孫女婉芝﹐甲子六月四日《遊大觀樓》詩云「村童學村鴨﹐泛水東復西。波濺石橋樹﹐輕舟過小堤。」次孫女轉芝《登頤壽樓》詩云「上有紅欄桿﹐下有靑松竹。我集古今書﹐朝朝樓上讀。」皆雅品也。澍園三尺﹐艸地一弓﹐石幾土階﹐暇輒家課。轉芝曰「祖選古詩須如『風吹艸低見牛羊』﹑『北斗七星髙』諸句﹐方覺有味。」可見其性之所近也。大孫積棠喜聽我講詩﹐常曰「天上老鴉﹐卽是本地飛機也。」此語亦有詩味。一庭之中﹐老稚聯詠﹐昔者謝傅家居﹐屢傳佳話﹐︳謨定命﹐飛絮撒鹽﹐敢希古人﹐聊記樂趣。

阮文達詩多拙滯﹐《詠滇南》句云「四時常得暑寒平」﹐卻極眞切。

雪樵兄嗜白﹑蘇二集﹐丹墨評點﹐洞見方垣。嘗曰﹕公安宗白蘇﹐僞白蘇耳﹐吾將以眞白蘇救之。故授徒皆先讀《悟眞寺》《匡廬艸堂》《池上》諸篇。顧李杜諸集﹐亦未嘗不重之。記誦浩博﹐每談輒元元本本﹐如水瀉地﹐淵矣奇矣﹐詳見《家乘》。

石屏楊副貢壯猷著《唐詩淺解》一卷﹐家孝廉兄有重抄本。楊茂才永蔭著陶﹑韓﹑元﹝好問﹞﹑歸﹝子慕﹞《四家詩選》一卷﹐余家藏之。𨿽非典重﹐然亦雅矣。

小帆詩未刻集﹐愧非繆襲﹐何以對仲長統。今獲其《江戶端陽有懷少宗樹五采臣上珍諸同學》二絕﹐亟鈔存之。「橊花蒲酒水雲鄕﹐回首螺峯欲斷腸。今日瀛洲編日記﹐一年三度過端陽。」「君居薊北我東海﹐佳節天涯客裏同。料得金臺泥醉後﹐相思一樣落南中。」阮亭詩聲﹐秋谷作譜。小兒丕佑等論詩﹐頗不以王趙爲然﹐姑存暑﹐以俟論定。

乙丑仲春朔﹐天晴風煦﹐登金碧樓﹐重閱蘭卿《陳沅畫像冊》﹐題詩累累。陳玉坦句﹕「一串牟尼雙眼淚﹐十方世界九回腸。」吳子修句﹕「《春燈》《燕子》繁華夢﹐誰及當年卞玉京。」沈朗山句﹕「何似薛濤孤冢在﹐枇把花裏客登樓。」蔡寄廬句﹕「描取色身相印證﹐始知天女卽維摩。」皆佳制也。雷菊農句﹕「團扇到秋心已冷﹐袈裟未著頭先白。」「別館艷傳昆水上﹐斷碑癡問商山側。」尢爲輕倩。菊農壯同京宦﹐老歸臨川﹐松菊猶存﹐令人神往。

天船《買蘭》詩﹕「王者名香難論價﹐雅人夙債爲償花。」彭子嘉賞拔之﹐天船益勵爲詩﹐詩遂成家。或疑論字失律﹐當讀平聲﹐不知古時四聲無分也﹐特气象嫌狹耳。

特科同年蕭少廷觀察蔭樁贈餘詩云「東觀西淸接禁臺﹐故鄕風气喜君開。二千年上漢廷董﹐廿七人中燕國隗。曠代科名須鄭重﹐異時文運此胚胎。蜚聲翰苑尋常事﹐勉矣勗爲大用才。」觀察籍昆明﹐生長山東﹐詳記之以備鄕中談掌故者。

北平匡翰卿代宮中繪畫﹐嘗畫古詩「女奴踏背扶蒼苔﹐明月西園侍宴回。小犬立階空吠影﹐夜深宮禁有誰來」之作﹐爲內廷供奉圖以贈﹐今猶存。王仲初宮詞正聲﹐劉松年畫院妙墨﹐兼而有之。

查伊璜﹝釣業﹞《粵遊雜詠》﹐今傳印者原鈔本圈點仍舊﹐亦一奇也。﹝鈞業第三十八頁有小注﹐與下一字原本挖去﹐似同字﹐又《雜詠》有查堯卿題詞。三十七頁泉涼誤作泉淳﹐皆可疑。﹞句如﹕「欲近人情姑命酒﹐不通時務尙論文。」「世變安能皆我法﹐情平始解讀人詩。」「情殷客月三更澹﹐目斷荒云萬里蒼。﹝原注﹕時滇南報至。﹞」詩筆最新﹐書法尢雋。

子云《反離騷》「昔仲尼之去魯兮﹐斐斐遲遲而周邁。終回復於舊都兮﹐何必湘淵與濤瀨。」王逸注﹑朱子注皆謂屈不似孔﹐與余意不同而同。

範文正《守丹陽》詩﹕「慶朔堂前花自栽﹐便移官去未曾開。如今憶昔成離恨﹐只詫春風管句來。」名儒詩思﹐余嘗效之。有《再遊京館》句云「軒外碧桃依舊發﹐臨風猶記種花人。」

癸亥秋﹐六弟邀我遊蒙个﹐弟得二詩﹐餘潤色數字﹐錄入《詩話》。云「兄弟赴幽燕﹐星霜三十年。今朝遊目則﹐相與樂林泉。」「一笑退山林﹐惟間澗水音。聯吟到年老﹐大枕與長衾。」

湯虞樽﹝運泰﹞《金源紀事》詩﹐步武西堂而略遜﹐其取材詳贍﹐不可輕也。《靑衣嘆》一篇﹕「朝非朝兮市非市﹐生非生兮死非死。道旁見者泣不止﹐云是南朝舊天子。」寫徽欽北狩之慘﹐可謂曲盡。又云「安得三日一易服﹐兩日一易鞋。山水佳處﹐放鴿開胸懷。」考《南宋書》髙宗絲鞋﹐兩日一易﹐禦服三日一易。《宋稗類抄》髙宗好養鴿﹐有士人題詩云「鵓鴿飛騰繞帝都﹐暮收朝放費工夫。何如養个南來雁﹐沙漠能傳二帝書。」小朝廷之荒縱極矣﹐是父是子﹐皆無心肝。回憶陳橋謀變﹐燭影搖紅﹐當不料其子孫慘頑至此﹐吁﹗可以鑑矣。﹝汲古閣刻徽宗《宮詞》一卷﹐詩筆殆不如晝筆。﹞

舟泊苕溪﹐風景如畫﹐朗吟邱希範《早發漁浦》詩云「漁潭霧未開﹐赤亭風亦揚。棹歌發中流﹐鳴な響疊嶂。村童忽相聚﹐野老時一望。詭怪石異象﹐嶄絕央峯狀。森森荒樹齊﹐析析寒沙漲。藤垂島易陟﹐崖傾嶼難傍。信是永幽棲﹐豈徒暫淸曠。坐嘯昔有委﹐臥治今可尙。」湖山如故﹐光景常新﹐古人何工﹐今我何拙。特較之茫茫塵海中﹐猶有自得之趣耳。思之思之﹐殊有餘快。

雪樵兄曰﹕東坡「秀語奪山綠」五字佳。

季勛同遊黑龍潭﹐有「梵外疏鐘開萬籟﹐源頭活水漑千家」之句﹐超超元著。

阮文達《西泠懷古集序》云「海內以西湖名者三十一﹐獨杭州之西湖最著。」案《懷古集》乃陳頤道﹝文述﹞著﹐煌煌十卷﹐限於七律﹐宜其詩之難工也。顧佳句自不可掩。《慶忌故宅》句﹕「夕陽瞑上王孫塔﹐夜月寒窺羽棋。」《樟亭》句﹕「抱城綠樹疏煙瞑﹐隔岸靑山暮雨收。」均有中晚唐風格﹐蓋亦湖山靈秀所鍾也。

崔顥詩﹕「南州十二月﹐地Й冰雪少。花龕瀑布側﹐靑壁石林杪。」興象髙妙﹐豈止《黃鶴》七律﹐𨿽仙才不能扌追碎也乎﹗

錢竹汀讀怨若抑﹐謂《論語》「以直報怨﹐以徳報徳」爲韻語。證以《谷風》「忘我大徳﹐思我小怨」﹐洵然。愚謂「怨」古讀平聲﹐《陽貨》篇「怨」與觀﹑羣﹑君並在句末﹐亦韻語也。

十三版納近失其一﹐而舊風亦漸易矣。柯績丞治之最久﹐有《竹枝》十首﹐錄一二以見其槪。「鐘鼓聲喧緬寺開﹐老僧持扇坐蒲臺。臘條數炬花雙朵﹐隊隊夷姑膽佛來。」自注﹕「夷俗禱寺﹐謂之膽佛。」「時樣衣衫趁體妍﹐繡球拋擲早春天。鄰家姊妹齊聲賀﹐恰中多情美少年。」自注﹕「夷俗訂婚如此。」

小《詩話》譽我﹐我何敢當。我之《詩話》譽小﹐恐不足盡小也。錄其見贈四律﹐待海內定評焉。「此事推袁久﹐吾宗我愛君。薦才稱巨擘﹐秉筆定斯文。馳騁驊驑道﹐淸揚鸞鳳羣。遙遙陽夏派﹐於此起風雲。」「時運隆恩遇﹐斯才道義郛。捧綸辭北闕﹐樹幟長西湖。座有登龍客﹐家藏《放鶴圖》。齋期踵武﹐猶見舊生徒。中原多事日﹐我輩亦晨星。年少新簧鼓﹐宗師舊典型。離筵寒酒白﹐遠夢太行靑。眼底頹波下﹐君山一涕零。」「合贈吾家扇﹐揚風一旆髙。作人廣或朴﹐迎母憶葡萄。忠孝遂君志﹐淸閒猶我曹。他時如勞問﹐土室在蓬蒿。」

楊伯忱茂才賡瀛﹐朴學立品﹐工於楷書﹐一晨夕能書萬字。余亟賞之﹐拔爲文部書記官。己酉奇我詩曰「一宮公所賜﹐反己倍慚惶。」庚戌寄詩曰「慚愧文章許枚速﹐支離骨相到郊寒。」辛亥又寄曰「蒼苔翠竹又三秋﹐司馬文章邁眾流。靑史一編懸日月﹐觥觥忠義國無憂。﹝原注﹕公在壽﹐富傳瀛奉命錄副本﹐得敬瞻焉。﹞」乙丑奇一律﹕「才拙難求半畝田﹐傭書十載意都捐。少年裘馬成前夢﹐老去詩篇結夙緣。四海論交傷歲暮﹐一生知己隔雲天。滇山燕水同髙潔﹐此後行藏任自然。」南北萬里﹐性相通﹐聯袂掎裳﹐廿年無異。循環諷誦﹐樂何如也。

舊著《九龍池集》中《出師表》新樂府一篇﹐有曰「傅說訓﹐甘盤學﹐何必《後出師》﹐再托武侯作。」蓋篤信陳壽《志》僅載《前表》﹐又據裴注壺集無《後表》﹐晃張儼默記﹐故稱《前表》疑《後表》也。及今思之﹐《出師》二表﹐理勝詞勝。李充云﹕亮《表》劉主可謂徳音﹐﹝《翰林論》﹞定論久矣﹐何容輕疑。儼嘗稱亮治國之體﹐當時旣肅整﹐遺教在後。及其詞意懇切﹐陳進取之圖﹐忠謀謇謇﹐義形於主﹐𨿽古之管晏何以加之乎。﹝《述佐篇》﹞儼﹐吳人﹐官大鴻臚﹐常奉使以不辱命自期﹐斯乃著作之才而兼交鄰之道者也。所謂陳進取之圖﹐忠謀謇謇﹐必不專指《前表》。儼卒孫皓之時﹐去亮最近﹐記錄明確﹐必非作僞。《漢晉春秋》引《默記》﹐習鑿齒豈輕信儼之僞作耶﹖且《諸葛恪傳》恪言近見家叔父《表》陳與賊爭競之計﹐未嘗不喟然嘆息。恪言在延熙十六年﹐距亮《前表》﹝建興五年﹞《後表》﹝六年﹞時相去二十餘年﹐所見之《表》﹐亦未必僅見其一。疑恪爲不見《後表》﹐殊非髙論。至於何焯以恪言僅指《後表》﹐想象之詞﹐尢不足據。﹝焯又謂亮不存稿﹐而諸葛喬鉤致於恪﹐迂曲甚矣。﹞夫亮集編於陳壽﹐傳至裴松之時﹐偶脫一篇﹐極尋常事。亮集脫而據《默記》補之﹐裴注往往如此﹐焯何誤用其心耶﹖《趙雲傳》云卒在建興七年﹐而《後表》上於六年﹐殿本考證謂七年爲六年之誤﹐是也。舊著之詩﹐實誤﹐當刪正之。

年來詩事不自知較昔何如﹐而《詩話》之編﹐日積日富﹐吾何修而得此淸課耶﹖曾記髙潛子太史毓氵彤贈我詩云「髙寒玉宇憶前遊﹐話舊元龍百尺樓。指顧節旄榮九命﹐更欣萊彩祝千秋。中朝故實談班馬﹐上界文光耀鬥牛。爲盼故人扶景運﹐好畱雲海養閒鷗。」太史期我之心﹐我轉以期諸人。白香山云「不可使不知我者知之﹐亦不可使知我者不知。」此之謂也。

