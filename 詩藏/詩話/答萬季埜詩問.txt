答萬季埜詩問﹝淸﹞馮班

昨東海諸英俊問﹕「出韻詩﹐唐人多有之﹐而王麟洲極以爲非﹐何也﹖」答曰「出韻必是起句﹐起句可用仄聲字﹐出韻何傷﹖蓋起句不在韻數中﹐故一絕止言二韻﹐一律止言四韻。如《滕王閣詩》﹐本是六韻﹐而序云﹕『四韻俱成。』以『渚』﹑『悠』不在韻數中故也。」

又問﹕「和詩必步韻乎﹖」答曰「和詩之體不一﹕意如答問而不同韻者﹐謂之和詩﹔同其韻而不同其字者﹐謂之和韻﹔用其韻而次第不同者﹐謂之用韻﹔依其次第者﹐謂之步韻。步韻最困人﹐如相毆而自縶手足也。蓋心思爲韻所束﹐於命意布局﹐最難照顧。今人不及古人﹐大半以此。嚴滄浪已深斥之。而施愚山侍讀嘗曰﹕『今人只解作韻﹐誰會作詩﹖』此言可畏。出韻必當嚴戒﹐而或謂步韻思路易行﹐則陷溺其心者然也。此體元﹑白不多﹐皮﹑陸多矣﹐至明人而極。」

又問﹕「初﹑盛﹑中﹑晚之界云何﹖」答曰「三唐與宋﹑元易辧﹐而盛唐與明人難辧。讀唐人詩集﹐知其性情﹐知其學問﹐知其立志。明人以聲音笑貌學唐人﹐論其本力﹐尙未及許渾﹑薛能﹐而皆自以爲李﹑杜﹑髙﹑岑。故讀其詩集﹐千人一體﹐𨿽紅紫雜陳﹐絲竹競響﹐唐人能事渺然﹐一望黃茅白葦而已。唐﹑明之辧﹐深求於命意布局寄托﹐則知有金矢之別﹔若惟論聲色﹐則必爲所惑。夫唐無二『盛』﹐盛唐亦無多人﹔而明自弘﹑嘉以來﹐千人萬人﹐孰非盛唐﹖則鼎之眞贗可知矣。晚唐𨿽不及盛唐﹑中唐﹐而命意布局寄托固在。宋人多是實話﹐失《三百篇》之六義。元詩猶在深入處。明詩惟堪應酬之用﹐何足言詩﹖」

又曰「下手處如何﹖」答曰「姑言其淺處。如少陵《黑鷹》﹑曹唐《病馬》﹐其中有人﹔袁凱《白燕》詩﹐膾炙人口﹐其中無人﹐誰不可作﹖畫也﹐非詩也。空同云﹕『此詩最著最下。』蓋嫌其惟有丰致﹐全無气骨耳。安知詩中無人﹐則气骨丰致﹐同是皮毛耶﹖」又問﹕「唐人詩﹐盡如《黑鷹》《病馬》否﹖」答曰「不能。崔鴛鴦﹑鄭鷓鴣﹐皆以一詩得名﹐詩中絕無二人﹐有志者取法乎上耳。」諸君因以拙作相質。答曰「眼見易遠﹐下足處必近﹐後人何敢與古人同日語耶﹖」諸君相逼不已。答曰「拙艸名托物﹐非詠物也。如《蜂詩》云﹕『利劍行空猶俠客﹐細腰成病似詩人。』《燈花》云﹕『脂浮初夜根無托﹐灺落三更子不成。』《落花》云﹕『來歲東皇別造蕊﹐不曾容汝復靑枝。』其中有不佞在。無手病﹐有賢子﹐不處革運者﹐不得作此語也。」諸君又曰「同朋發矢﹐方知中的與否﹐煩君亦作《白燕》詩見示。」偶爾妄言﹐撞此禍事﹐袁公必大笑於前﹐吾兄必大笑於今矣。

問云「今人忽尙宋詩如何﹖」答曰「爲此說者﹐其人極負重名﹐而實是淸秀李於鱗﹐無得於唐。唐詩如父母然﹐豈有能識父母更認他人者乎﹖宋之最著者蘇﹑黃﹐全失唐人一唱三嘆之致﹐況陸放翁輩乎﹖但有偶然撞著者﹐如明道云﹕『未須愁日暮﹐天際是輕陰。』忠厚和平﹐不滅義山之『夕陽無限好﹐只是近黃昏』矣。唐人大率如此﹐宋詩鮮也。唐人作詩﹐自述己意﹐不必求人知之﹐亦不在人人說好﹔宋人皆欲人人知我意﹔明人必欲人人說好﹐故不相入。然宋詩亦非一種﹐如梅聖兪卻有古詩意﹐陳去非得少陵實落處。不知今世學宋詩者﹐尊尙誰人也﹖子瞻﹑魯直﹑放翁﹐一瀉千里﹐不堪咀嚼﹐文也﹐非詩矣。

又問﹕」詩與文之辧﹖「答曰﹕」二者意豈有異﹖惟是體制辭語不同耳。意諭之米﹐文諭之炊而爲飯﹐詩諭之釀而爲酒﹔飯不變米形﹐酒形質盡變﹔啖飯則飽﹐可以養生﹐可以盡年﹐爲人事之正道﹔飲酒則醉﹐憂者以樂﹐喜者以悲﹐有不知其所以然者。如《凱風》《小弁》之意﹐斷不可以文章之道平直出之﹐詩其可已於世乎﹖「

又問云﹕」人謂作詩須合於《三百篇》﹐其說如何﹖

「答曰﹕」未卵而求時夜﹐耳食者之言也。尙未識唐人命意遣辭之體﹐而輕言《三百篇》﹐可乎﹖且《三百篇風》與《雅》《頌》異﹐變與正異﹐宋注與漢注異﹐僕實寡學﹐不敢妄說。如少陵《玄元廟詩》﹐誰人做得﹖尙只是變雅耳。卑之無甚髙論﹐嚴絕宋﹑元﹑明﹐而取法乎唐﹐亦足自立矣。如楊妃事﹐唐人云﹕『薛王沈醉壽王醒。』宋人云﹕『奉獻君王一玉環。』豈直金矢之界而已哉﹖使其作《凱風》《小弁》﹐必大詬父母矣。余所見《三百篇》僅此﹐余實不能測也。《苕溪漁隱》曰﹕『彼時薛王之死已久。』史學善矣﹐不必如是責酒以飽也。宋人長於文﹐而詩不及唐﹐三體不能辧。「

又問﹕」宋﹑明之界云何﹖「答曰﹕」宋人不可輕也。宋詩如三家村叟﹐布袍艸履﹐是一个人。明詩土偶蒙金。昨日已言之矣。唐人死話亦活﹐實話亦虛﹐明人反是。如『小犬隔花空吠影﹐夜深宮禁有誰來』﹐『六宮處處如秋水﹐不獨長門玉漏長』﹐未見有幾篇也。「

又問﹕」丈丈何故捨盛唐而爲晚唐﹖「答曰﹕」二十歲以前﹐鼻息拂云﹐何屑作『中』『晚』耶﹖二十歲以後﹐稍知唐﹑明之眞僞﹐見『盛唐體』被明人弄壞﹐二李已不堪﹐學二李以爲盛唐者﹐更自畏人﹐深愧前非﹐故捨之耳。世人誰敢誇大步﹖士庶不敢作卿大夫事﹐卿大夫不敢作公侯事。自分稷﹑卨自許﹐愛君憂國之心﹐未是少陵﹐無其心而彊爲其說﹐縱得遣辭逼肖﹐亦是優孟冠裳﹐與土偶蒙金者何異﹖無過奴才而已。寒士衣食不充﹐居室同於露處﹐可謂至貧且賤矣﹐而此身不屬於人。刁家奴侯服玉食﹐交遊卿相﹐然無柰其爲人奴也。二李﹑刁家奴﹐學二李者又重佁矣。「又問﹕」學晚唐者﹐寧無此過﹖「答曰﹕」人於詩文﹐寧無乳母﹖脫得攜抱﹐便成一人。二李與其徒﹐一生在乳母懷抱間﹐腳不立地﹐故足賤也。誰人少時無乳母耶﹖「

又問﹕」唐詩亦有直遂者﹐何以獨咎宋人﹖「答曰﹕」世間龍蛇混雜﹐誠是淆訛公案也。七律自沈宋以至溫李﹐皆在起承轉合規矩之中。惟少陵一气直下﹐如古風然﹐乃是別調。白傳得其直遂﹐而失其气。昭諫益甚。宋自永叔而後﹐竟以爲詩道當然﹐謬引少陵以爲據﹔而不知少陵婉折者甚多﹐不可屈古人以遂非也。且唐人直遂者亦不止少陵﹐皆少分如是﹐非詩道優柔惇厚之旨亦然﹐惟一嘆耳﹗「

又問﹕」少陵七律異於諸家處﹐幸示之。「答曰﹕」如『劍外忽傳收薊北』等詩﹐全非起承轉合之體﹐論者往往失之。於『吹笛關山』篇﹐則曰次聯應前首『風』字『月』字﹐三聯嘆美﹐有何關涉﹖不知此前六句皆興﹐末二句方是賦﹐意只在『故園愁』三字耳。論者謂『蓬萊宮闕』篇﹐首句刺土木﹐次句刺禱祠﹐次聯應首句﹐三聯應次句。有何關涉﹖不知此詩全篇皆賦﹐前六句追述昔日之繁華﹐末二句悲嘆今日之流落耳。更有異體如『童稚情親』篇﹐只須前半首﹐詩意已完﹐後四句以興足之。去後四句﹐於義不缺﹔然不可以其無意而竟去之者﹐如畫之有空紙﹐不可以其無樹石人物而竟去之也。義山『人生何處不離羣』篇﹐前有後無﹐錢似此篇﹐故題曰﹕《杜工部蜀中離席》﹐乃擬此篇而作也。義山初時亦學少陵﹐如《有感》五言二長韻可見矣﹐到後來力能自立﹐乃別走《楚辭》一路﹐如《重感》七律﹐亦爲『甘露之變』而作﹐而體格迥殊也。介甫謂義山深有得於少陵﹐而止贊『雪嶺未歸』一聯﹐是見其煉句﹐而未見其煉局也。又唐人七言絕句﹐大抵由於起承轉合之法﹐惟李﹑杜不然﹐亦如古風浩然長往﹐不可捉摸。此體最難﹐宋﹑明人學之﹐則如急流小棹﹐一瞬而過﹐無意味也「

又問﹕」嚴滄浪之說詩﹐耑貴妙悟﹐如何﹖「答曰﹕」作詩者於唐人無所悟入﹐終落宋﹑明死句。貴悟之言是也﹐但不言六義﹐從何處下手而得悟入﹖彼實無見於唐人﹐作玄妙恍惚語耳。且道理之深微難明者﹐以事之粗淺易見者譬而顯之。禪深微﹐詩粗淺﹐嚴氏以深微者譬粗淺﹐旣已顚倒﹔而所引臨濟﹑曹﹑洞等語﹐全無本據﹐亦何爲哉﹖「又告之曰﹕」唐人精於詩﹐而詩話則少﹔宋人詩離於唐﹐而詩話乃多。今人拘於宋人之說詩﹐而不問其與唐人違合﹐莫不稱王稱伯﹐狐魅後學﹐使尊奉己說﹔學之者亦尊奉一先生之言﹐如聖經王律﹐愚何人而敢爲此﹖諸君皆智慧絕人﹐當自取法乎上。唐人數百家﹐各有能事﹐非鄙朽一人所能盡測也。已前所說﹐不過我心所見者云爾﹐非唐人止於此也。諸君當屏絕宋以後議論﹐細讀唐人之詩﹐自必深有所得﹔不獨王﹑李﹑鐘﹑譚以己意判唐人者不足道﹐卽鄙朽以唐人論唐人者﹐亦不足道。且人之學問﹐莫非以楔出楔﹔前去者是楔﹐後入者獨非楔乎﹖唐人多有不合於漢﹑魏者﹐何況《三百篇》﹖『功徳天黑暗﹐女寸步不離』﹐堅守唐人之詩﹐猶是金屑在眼﹐後人之說﹐亦何爲哉﹖至於羔雁應酬之用﹐則明人自有榘矱﹐可稱當行作家﹐『刺繡文不如倚市門』也。「

諸君又曰﹕」《三百篇》之意渺矣﹐請更詳言之。「答曰﹕」『《國風》好色而不淫﹐《小雅》怨誹而不亂。』發乎情﹐止乎禮義。所謂性情也。興﹑賦﹑比﹑風﹑雅﹑頌﹐其體格也。優柔惇厚﹐其立言之法也。於六義中﹐姑置風﹑雅﹑頌而言興﹑賦﹑比﹐此三義者﹐今之村歌俚曲﹐無不暗合﹐矯語稱詩者自失之耳。如『月子灣灣照九州』﹐興也。『逢橋須下馬﹐有路莫登舟』﹐賦也。『南山頂上一盆油』﹐比也。行之而不著之者也。明人多賦﹐興﹑比則少﹐故論唐詩亦不中竅。如薛能云﹕『當時諸葛成何事﹐只合終身作臥龍。』見唐室之不可扶而悔入仕途﹐興也。升庵誤以爲賦﹐謂其譏薄武侯。義山云﹕『侍臣最有相如渴﹐不賜金莖露一杯。』言云表露未能治病﹐何況神仙﹖托漢事以刺憲﹑武﹐比也。於鱗以爲宮怨﹐評曰﹕『望幸之思悵然。』呂望何等人物﹖胡曾詩云﹕『當時未入非熊夢﹐幾向斜陽嘆白頭。』非泳古人﹐乃自況耳。讀唐詩須識活句﹐莫墮死句也。「

又問﹕」命意如何﹖「答曰﹕」詩不同於文章﹐皆有一定之意﹐顯然可見。蓋意從境生﹐熟讀《新舊唐書》《通鑑》﹑稗史﹐知其時事﹐知其處境﹐乃知其意所從生。如少陵《麗人行》﹐不知五楊所爲﹐則『丞相嗔』之意沒矣。『落日畱王母』之刺太眞女道士亦然。馬嵬事﹐鄭畋云﹕『終是聖明天子事﹐景陽宮井又何人﹖』與少陵『不聞夏殷衰﹐中自誅褒妲』正同。此命意之可法者也。「

又問﹕」布局如何﹖「答曰﹕」古詩如古文﹐其布局千變萬化。七律頗似八比﹕首聯如起講﹑起頭﹐次聯如中比﹐三聯如後比﹐末聯如束題。但八比前中後一定﹐詩可以錯綜出之﹐爲不同耳。七絕﹐偏師也﹐或斗山上﹐或斗地下﹐非必堂堂之陣﹐正正之旗者也。五律气脈須從五古中來﹐『初』『盛』皆然﹐中唐鮮矣。明人多以七律余材成之﹐是以悉不足觀。五絕最易成篇﹐卻難得好。五古須通篇無偶句﹐漢﹑魏則然﹐晉﹑宋漸有偶句﹐履霜堅冰﹐至唐人遂成律。明之選唐詩者﹐『中原還逐鹿』﹑『秋气集南澗』皆置古詩中﹐盲矣。「

問曰﹕」丈丈於唐詩﹐皆如義山《無題》之見作者意乎﹖「答曰﹕」是何言歟﹖安可淺視唐人也﹖茅塞之心﹐有見者﹐有不見者﹐有疑者。其見者﹐如韓偓《落花》云﹕『眼尋片片隨流去』﹐言昭宗之出幸也。『恨滿枝枝被雨侵』﹐言諸王之被殺也。『縱得苔遮猶慰意』﹐望李克用﹑王師範之勤王也。『若教泥污更傷心』﹐恨韓建之爲賊臣弱帝室也。『臨階一盞悲春酒﹐明日池塘是綠陰』﹐悲硃溫之將篡弒也。明人云﹕不讀大歷以後一字。其所自作﹐未有命意如晚唐此詩之深遠者也﹐可易言『初』『盛』哉﹖疑者不可枚舉﹐止就致堯言之。如『動天金鼓逼神州』一律﹐觀其起句及『杜郵』﹑『鳳池』﹐酷似李茂貞兵犯京師﹐天子賜宰相杜讓能死﹐代其姬人之作﹐而題又絕不相近。白傳挽元微之云﹕『銘旌官重威儀盛﹐騎吹聲繁鹵簿長。後魏帝孫唐宰相﹐六年七月葬咸陽。』此詩有似具文見意。『具文見意』﹐乃杜元凱《左傳序》之言﹐謂但紀其事﹐不著議論而意自見。周伯弜以王建『五色雲中駕六龍』後二首卻哀惜當之。此所不同者﹐極其褒美﹐無哀惜之義﹐卽似譏刺﹐然與平生交情不合故也。「

又問﹔」『小犬隔花空吠影』﹐意何所指﹖「答曰﹕」太祖破陳友諒﹐貯其姬妾於別室﹐李善長子弟有窺覘者﹐故詩云然。李﹑髙之得禍﹐皆以此也。「

又問﹕」施愚山所謂今人只解作韻者若何﹖「答曰﹕」每得一題﹐守住五字﹐於《韻府羣玉》《五車韻瑞》上﹐覓得現成韻腳子﹐以句輳韻﹐以意輳句﹐扭撚一上﹐自心自身﹐俱不照管﹐非做韻而何﹖陷溺之甚者﹐遂至本是倡作﹐亦覓古人詩之韻而步之﹐烏得不爲愚山所鄙哉﹖古詩不對偶﹐不論粘﹐不拘長短﹐韻法又寬。唐律悉反之﹐已是束縛事。若又步韻﹐陶﹑謝﹑李﹑杜﹐無以措手。「

又問﹕」金聖嘆謂唐詩必在第五句轉﹐信乎﹖「答曰﹕」不盡然也。如曹鄴『荻花蘆葉滿汀洲﹐一簇笙歌在水樓。金管曲長人盡醉﹐玉簪恩重獨生愁。』於第二聯流水對中轉去。杜少陵律詩如古詩﹐難論轉處﹐而『童稚情親』篇竟無後半首﹐何以曰第五句轉乎﹖起承轉合﹐唐詩之大凡耳﹐不可固也。「

又問曰﹕」丈丈極輕二李﹐與牧齋之論同乎﹖「答曰﹕」渠論於鱗者盡之矣﹐空同猶有屈處。於鱗才本薄弱﹐而又學問淺﹐見識卑﹔空同惟是心粗气浮﹐橫戴少陵於額上﹐輕蔑一世﹐是可厭賤。若其匠心而出﹐如『臥病一春違報主﹐啼鶯千里伴還鄕』﹐上句敍坐獄﹐得昌黎『臣罪當誅兮天王聖明』造語之法﹔下句言人情涼薄﹐從《楚辭》『波滔滔兮來迎。魚鱗鱗兮媵予』而來﹐豈餘人所及﹖以此詩情事﹐用不著少陵﹐只得匠心而出﹐所以優柔惇厚﹐深入唐人之室。若平生盡然﹐豈右涯量也﹖謝茂秦於明人中最不落節﹐而全集中無此深入處。觀其所以教王﹑李諸公學唐人者﹐不過聲色邊事﹐見處可知。仲默才最秀﹐亦以見處不深﹐用於摹擬﹐入目燦然﹐吟泳卽如嚼蠟。鳳洲日出萬言﹐不暇用心﹐何以能佳﹖中郎欲翻王﹑李﹐而力有不逮。至於鐘﹑譚﹐直是兒童之見﹐何足言詩﹖「

又曰﹕」請將風﹑雅﹑頌﹐再詳細言之。「答曰﹕」《離騷》出於變風﹑變雅。唐人大抵宗之﹐不可具述。如『明堂聖天子﹐月朔朝諸侯』﹑『得罪風霜苦﹐全生天地仁。靑山數行淚﹐白首一窮鱗』﹑『身多疾病思田裏﹐邑有流亡愧俸錢』﹐盛唐人《早朝》諸篇﹐不可謂非《二雅》之遣音也。少陵《玄元廟詩》﹐極似《頌》體﹐而《頌》乃稱道老君功徳於宗廟中﹐此詩多諷刺﹐體似《頌》而意非也。今世用於宗廟中者﹐皆是元曲宮調﹐難以詩言﹐此義置之可也。「

又問﹕」《尙書》云﹕『詩言志﹐歌永言﹐聲依永。』則詩乃樂之根本也。樂旣變而爲元曲﹐則詩全不關樂事﹔不關樂事﹐何以爲詩﹖「答曰﹕」古今之變難言﹐夫子云﹕『《雅》《頌》各得其所。』則《三百篇》莫不入於歌喉。漢人窮經﹐聲歌﹑意義﹐分爲二途。太常主聲歌﹐經學之士主意義﹐卽失夫子《雅頌》正樂之意。而唐人《陽關三疊》﹐猶未離於詩也。迨後變爲小詞﹐又變爲元曲﹐則聲歌與詩﹐絕不相關矣﹐尙可以《尙書》之意求之乎﹖詩在今日﹐但可爲文人遣興寫懷之作而已。漢人五言古詩﹐平淡髙遠﹐而樂府則濃譎吞吐﹔意者樂府入歌喉﹐而古詩已是遣興寫懷之作也。古今事變不能窮究矣。「

問﹕」《焦仲卿妻》在樂府中﹐又與余篇不同﹐何也﹖「答曰﹕」意者此篇如董解元《西廂》﹑今之數落《山坡羊》﹐乃一人彈唱之詞﹐無可考矣。「

問﹕」詩惟情景﹐其用處何如﹖「答曰﹕」《十九首》言情者十之八﹐敍景者十之二。建安之詩﹐敍景已多﹐日甚一日。至晚唐有淸空如話之說﹐而少陵如『暫往北鄕去』等﹐卻又全不敍景。在今卑之無甚髙論﹐但能融景入情﹐如少陵之『近淚無干土﹐低空有斷雲』﹔寄情於景﹐如嚴維之『柳塘春水漫﹐花塢夕陽遲』﹐哀樂之意宛然﹐斯盡善矣。明人於此﹐大不畱心﹐所以無味。「

問﹕」三唐變而愈弱﹐其病安在﹖「答曰﹕」須在此處識得唐人好處﹐方脫二李陋習。《左傳》一人之筆﹐而前則典重﹐後則流麗﹐所托者然也﹐豈必前髙於後乎﹖三唐人各自作詩﹐各自用心﹐寧使體格稍落﹐而不肯爲前人奴隸﹐是其好處﹐豈可不知﹐而惟舉其病﹖楊﹑劉學義山而不能流動﹐竟成死句。歐﹑蘇學少陵﹐只成一家之體﹐尙能自立。至於空同﹐惟以髙聲大气爲少陵﹔於鱗﹐惟以皮毛鮮潤爲盛唐﹐其義本欲振起『中』『晚』﹐而不知全無自己﹐以病爲樂也。然在今日﹐遂爲不祧之祖﹐何也﹖事之關系功名富貴者﹐人肯用心。唐世功名富貴在詩﹐故唐世人用心而有變﹐一不自做﹐蹈襲前人﹐便爲士林中滯貨也。明代功名富貴在時文﹐全段精神﹐俱在時文用盡﹐詩其暮气爲之耳。此間有二種人﹕一則得意者不免應酬﹐誤以二李之作爲唐詩﹐便於應酬之用﹔一則失意者不免代筆﹐亦惟二李最便故耳。「

問﹕」六朝詩﹐多有本非詩人﹐偶然出句卽絕佳者。唐人不然﹐何也﹖「答曰﹕」六朝體寬無粘﹐韻得葉用﹐粘綴但情眞意切﹐得句卽佳。故『城上艸』一篇﹐止十三字﹐而意味無窮。唐詩法嚴﹐非老於此工能之至者不佳也。此實唐詩難於古詩處﹐耳食者是古非唐耳。「

問﹕」古詩如何﹖「答曰﹕」以文譬之﹐脫盡時文﹐方可入古文門庭。鄙人未嘗於此有苦心﹐焉敢妄對﹖"

