評詩格﹝唐﹞李嶠撰

○詩有九對

一曰切對。二曰切側對。三曰字對。四曰字側對。五曰聲對。六曰雙聲對。七曰雙聲側對。八曰疊韻對。九曰疊韻側對。

切對一。謂象物切正不偏枯。

切側對二。詩曰「魚戲新荷動﹐鳥散餘花落。」

字對三。詩曰「山椒架寒露﹐池筱韻涼飈。」

字側對四。謂字義俱別﹐形體半同。詩曰「玉雞淸五洛﹐瑞雉映三秦。」

聲對五。謂子義別﹐聲名對也。詩曰「疏蟬韻髙柳﹐密蔦掛深松。」

雙聲對六。詩曰「洲渚近環映﹐樹石相因依。」

雙聲側對七。詩曰「花明金穀樹﹐菜映首山薇。」

疊韻對八。詩曰「平明披黼帳﹐窈窕步花庭。」

疊韻切對九。詩曰「浮鐘霄響徹﹐飛鏡晚光斜。」

○詩有十體

一曰形似。二曰質气。三曰情理。四曰直置。五曰雕藻。六曰影帶。七曰婉轉。八曰飛動。九曰淸切。十曰精華。

形似一﹐謂貌其形而得似也。詩曰「風花無定影﹐露竹有餘淸。」

質气二。謂有質骨而依其气也。詩曰「霜峯暗無色」﹐「雪覆登道白。」

情理三。謂敍情以入理致也。詩曰「遊禽知暮返﹐行客獨未歸。」

直置四。謂直書可置於句也。詩曰「隱隱山分地﹐蒼蒼海接天。」

雕藻五。謂以凡目前事而雕妍之也。詩曰「岸綠開河柳﹐池紅照海橊。」

影帶六。謂以事意相愜而用之也。詩曰「露花如濯錦﹐泉月似沈鉤。」

婉轉七。謂屈曲其詞﹐婉轉成句也。詩曰「流波將月去﹐潮水帶星來。」

飛動八。詩曰「空葭凝露色﹐落葉動秋聲。」

淸切九。詩曰「猿聲出峽斷﹐月影落江寒。」

精華十。詩曰「靑田擬駕鶴﹐丹穴欲乘鳳。」

