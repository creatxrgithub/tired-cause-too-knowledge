《二十四詩品》

唐﹟司空圖﹝公元八三七—九○八年﹞撰

【雄渾】

大用外腓﹐眞體內充﹐反虛入渾﹐積健爲雄。

備具➀萬物﹐橫絕太空﹐荒荒油云﹐寥寥長風。

超以象外﹐得其環中﹐持之匪彊﹐來之無窮。

➀他本皆作「具備」。

【衝澹】

素處以默﹐妙機其微。飲之太和﹐獨鶴與飛。

猶之惠風﹐荏苒在衣﹐閱音修篁﹐美日載歸。

遇之匪深﹐卽之愈稀﹐脫有形似﹐握手已違。

【纖�】

采采流水﹐蓬蓬遠春﹐窈窕幽谷➀﹐時見美人。

碧桃滿樹﹐風日水濱﹐柳陰路曲﹐流鶯比鄰。

乘之愈往﹐識之愈眞。如將不盡﹐與古爲新。

�﹝禾農﹞nong3。

➀他本皆作「深谷」。

【沈著】

綠林➀野室﹐落日气淸﹐脫巾獨步﹐時聞鳥聲。

鴻雁不來﹐之子遠行﹐所思不遠﹐若爲平生。

海風碧雲﹐夜渚月明。如有佳語﹐大河前橫。

➀他本多作「綠杉」。

【髙古】

畸人乘眞﹐手把芙蓉﹐泛彼浩劫﹐�然空縱。

月出東﹐好風相從﹐太華夜碧﹐人聞淸鐘。

虛佇神素﹐脫然畦封﹐黃唐在獨﹐落落元宗。

�﹝上穴下目﹞yao3。

【典雅】

玉壺買春﹐賞雨茆屋﹐坐中佳士﹐左右修竹。

白雲初晴﹐幽鳥相逐﹐眠琴綠陰﹐上有飛瀑。

落花無言﹐人澹如菊﹐書之歲華﹐其曰可讀。

【洗煉】

猶礦出金﹐如鉛出銀﹐超心煉冶﹐絕愛緇燐。

空潭瀉春﹐古鏡照神﹐體素儲潔﹐乘月反眞。

載瞻星辰﹐載歌幽人﹐流水今日﹐明月前身。

【勁健】

行神如空﹐行气如虹﹐巫峽千尋﹐走云連風。

飲眞茹彊﹐蓄素守中﹐諭彼行健﹐是謂存雄。

天地與立﹐神化攸同﹐期之以實﹐之以終。

【綺麗】

神存富貴﹐始輕黃金﹐濃盡必枯﹐淡者屢深。

霧餘水畔➀﹐紅杏在林﹐月明華屋﹐畫橋碧陰。

金樽酒滿﹐伴客彈琴﹐取之自足﹐良殫美襟。

➀他本多作「露余山靑」。

【自然】

俯拾卽是﹐不取諸鄰﹐與道俱➀往﹐著手成春。

如逢花開﹐如瞻歲新﹐眞與不奪﹐彊得易貧。

幽人空山﹐過雨采蘋﹐薄言情悟﹐悠悠天鈞。

➀他本皆作「具道適往」。

【含蓄】

不著一字﹐盡得風流。語不涉己➀﹐若不➁堪憂。

是有眞宰﹐與之沈浮。如漉滿酒﹐花時反秋。

悠悠空塵﹐忽忽海漚﹐淺深聚散﹐萬取一收。

➀他本多作「涉難」。

➁他本多作「已不」。

【豪放】

觀化匪禁﹐吞吐大荒﹔由道反气﹐處得易狂➀。

天風浪浪﹐海風蒼蒼。眞力彌滿﹐萬象在旁。

前招三辰﹐後引鳳凰﹔曉策六鰲﹐濯足扶桑。

➀他本皆作「以狂」。

【精神】

欲反不盡﹐相期與來﹐明漪絕底﹐奇花初胎。

靑春鸚鵡﹐楊柳樓➀臺﹐碧山人來﹐淸酒滿杯。

生气遠出﹐不著死灰﹐妙造自然﹐伊誰與裁。

➀他本多作「池」。

【縝密】

是有眞迹﹐如不可知﹐意象欲出➀﹐造化已奇。

水流花開﹐淸露未﹐要路愈遠﹐幽行爲遲。

語不欲犯﹐思不欲癡﹐猶春於綠﹐明月雪時。

➀他本多作「欲生」。

【疏野】

惟性所宅﹐直取弗羈。控物➀自富﹐與率爲期。

室松下﹐脫帽看詩。但知旦暮﹐不辧何時。

倘然自適﹐豈必有爲。若其天放﹐如是得之。

➀他本多作「拾物」。

【淸奇】

涓涓羣松﹐下有漪流。晴雪滿竹➀﹐隔溪魚舟。

可人如玉﹐步�尋幽﹐載瞻➁載止﹐空碧悠悠。

神出古異﹐淡不可收。如月之曙﹐如气之秋。

�﹝「渫」去三點水換「屍」部首﹞xie4。

➀他本多作「滿汀」。

➁他本多作「載行」。

【委曲】

登彼太行﹐翠繞羊腸。杳靄深玉﹐悠悠花香。

力之於時﹐聲之於羌。似往已﹐如幽匪藏。

水理漩�﹐鵬風翺翔。道不自器﹐與之圜方。

�﹝氵伏﹞fu2。

【實境】

取語甚直﹐計思匪深。忽逢幽人﹐如見道心。

淸澗之曲﹐碧松之陰﹐一客荷樵﹐一客聽琴。

情性所至﹐妙不自尋﹐遇之自天﹐冷然希音。

【悲慨】

大風捲水﹐林木爲摧。適苦欲死➀﹐招憩不來。

百歲如流﹐富貴冷灰。大道日喪➁﹐若爲雄才。

壯士拂劍﹐浩然彌哀。蕭蕭落葉﹐漏雨蒼苔。

➀他本多作「意苦若死」。

➁他本多作「日往」。

【形容】

絕佇靈素﹐少淸眞。如覓水影﹐如寫陽春。

風雲變態﹐花艸精神﹔海之波瀾﹐山之嶙峋﹔

俱似大道﹐妙契同塵。離形得似﹐庶幾斯人。

【超詣】

匪神之靈﹐匪機之微﹐如將白雲﹐淸風與歸。

遠引若至﹐臨之已非。少有道契﹐終與俗違。

亂山喬木﹐碧苔芳暉。誦之思之﹐其聲愈稀。

【飄逸】

落落欲往﹐矯矯不羣﹐緱山之鶴﹐華頂之云。

髙人惠中➀﹐令色氤氳。禦風蓬葉﹐泛彼無根。

如不可執﹐如將有聞。識者期之➁﹐欲得➂愈分。

➀他本多作「畫中」。

➁他本多作「已領」。

➂他本多作「期之」。

【曠達】

生者百歲﹐相去幾何﹐歡樂苦短﹐憂愁實多。

何如尊酒﹐日往煙蘿﹐花復茆檐﹐疏雨相過。

倒酒卽盡﹐杖黎行歌➀﹐孰不有古﹐南山峨峨。

➀一本作「行過」。

【流動】

若納水�﹐如轉丸珠﹐夫其可道﹐假體如愚➀。

荒荒坤軸﹐悠悠天樞。載要其端﹐載聞➁其符。

超超明神﹐反反冥無。來往千載﹐是之謂乎﹗

�﹝車官﹞guan3。

➀他本多作「遺愚」。

➁他本多作「載同」。

唐﹟司空圖《詩品》終

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

祥子據﹝淸﹞孫聯奎《詩品臆說》輸入

《司空圖﹝詩品﹞解說二種》﹝孫昌熙﹑楊廷芝校點﹞

齊魯書社﹐１９８０

