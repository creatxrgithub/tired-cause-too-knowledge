大唐三藏取經詩話

﹝宋﹞無名氏

上

������第一﹝題原缺﹞

行程遇猴行者處第二

入大梵天王宮第三

入香山寺第四

過獅子林及樹人國第五

過長坑大蛇嶺處第六

中

入九龍池處第七

﹝題原缺﹞第八

入鬼子母國處第九

經過女人國處第十

入王母池之處第十一

入沈香國處第十二

入波羅國處第十三

下

入優缽羅國處第十四

入竺國度海之處第十五

轉至香林寺受心經本第十六

到陜西王長者妻殺兒處第十七

跋一

跋二

王國維跋

������第一﹝題原缺﹞

行程遇猴行者處第二

僧行六人﹐當日起行。法師語曰「今往西天﹐程途百萬﹐各人謹愼。」小師應諾。

行經一國已來﹐偶於一日午時﹐見—白衣秀才從正東而來﹐便揖和尙﹕「萬福﹐萬福﹗和尙今往何處﹖莫不是再往西天取經否﹖」法師合掌曰「貧僧奉敕﹐爲東土眾生未有佛教﹐是取經也。」秀才曰「和尙生前兩回去取經﹐中路遭難﹐此回若去﹐於死萬死。」法師云「你如何得知﹖」秀才曰「我不是別人﹐我是花果山紫雲洞八萬四千銅頭鐵額獼猴王。我今來助和尙取經。此去百萬程途﹐經過三十六國﹐多有禍難之處。」法師應曰「果得如此﹐三世有緣。東土眾生﹐獲大利益。」當便攺呼爲猴行者。

僧行七人﹐次日同行﹐左右伏事。猴行者乃畱詩曰﹕

百萬程途向那邊﹐今來佐助大師前。

一心祝願逢眞教﹐同往西天雞足山。

三藏法師詩答曰﹕

此日前生有宿緣﹐今朝果遇大明賢。

前途若到妖魔處﹐望顯神通鎭佛前。

入大梵天王宮第三

法師行程湯水之次﹐問猴行者曰「汝年幾歲﹖」行者答曰「九度見黃河淸。」法師不覺失笑﹐大生怪﹝怪﹞疑﹐遂曰「汝年尙少﹐何得妄語﹖」行者曰「我年紀小﹐歷過世代萬千﹐知得法師前生兩回去西天取經﹐途中遇害。法師曾知兩回死處無﹖」師曰「不知。」行者曰「和尙蓋緣當日佛法未全﹐道緣未滿﹐致見如此。」法師曰「汝若是九度見黃河淸﹐曾知天上﹑地府事否﹖」行者答曰「何有不知。」法師問曰「天上今日有甚事﹖」行者曰「今日北方毗沙門大梵天王水晶宮設齋。」法師曰「借汝威光﹐同往赴齋否﹖」

行者教令僧行閉目。行者作法。良久之間﹐才始開眼﹐僧行七人﹐都在北方大梵天王宮了。且見香花千座﹐齋果萬種﹐鼓樂嘹喨﹐木魚髙掛﹔五百羅漢﹐眉垂口伴﹐都會宮中諸佛演法。

偶然一陣凡人气﹐大梵天王問曰「今日因何有凡人俗气﹖」尊者答曰「今日下界大唐國內﹐有僧玄奘﹐僧行七人赴水晶齋﹐是致有俗人气。」當時天王與羅漢曰「此人三生出世﹐「佛教俱全。」便請下界法師玄奘升座講經﹐請上水晶座。法師上之不得。羅漢曰「凡俗肉身﹐上之不得。請上沈香座。」一上便得。

羅漢問曰「今日謝師入宮。師善講經否﹖」玄奘曰「是經講得﹐無經不講。」羅漢曰「會講《法華經》否﹖」玄奘﹕「此是小事。」當時五百尊者﹑大梵王﹐一千餘人﹐咸集聽經。玄奘一气講說﹐如瓶注水﹐大開玄妙。眾皆稱贊不可思議。

齋罷辭行。羅漢曰「師曾兩回往西天取經﹐爲佛法未全﹐常被深沙神作孽﹐損害性命。今日幸赴此宮﹐可近前告知天王﹐乞示佛法前去﹐免得多難。」法師與猴行者﹐近前咨告請法。天王賜得隱形帽一事﹐金鐶錫杖一條﹐缽盂一隻。三件齊全﹐領訖。法師告謝已了﹐回頭問猴行者曰「如何得下人間﹖」行者曰「未言下地。法師且更咨問天王﹐前程有魔難處﹐如何救用﹖」法師再近前告問。天王曰「有難之處﹐遙指天宮大叫『天王』一聲﹐當有救用。」法師領指﹐遂乃拜辭。猴行者與師同辭五百羅漢﹑合會眞人。是時﹐尊者一時送出﹐咸願法師取經早回。尊者合掌

頌曰﹕

水晶齋罷早回還﹐展臂從風去不難。

要識弟兄生五百﹐昔曾行腳到人間。

法師詩曰﹕

東土眾生少佛因﹐一心迎請不逡巡。

天宮授賜三般法﹐前路摧魔作善珍。

入香山寺第四

迆邐登程﹐遇一座山﹐名號「香山」﹐是千手千眼菩薩之地﹐又是文殊菩薩修行之所。舉頭見一寺額﹐號「香山之寺」。

法師與猴行者不免進上寺門歇息。見門下左右金剛﹐精神猛烈﹐气象生獰﹐古皃﹝貌﹞楞層﹐威風凜冽。法師一見﹐徧體汗流﹐寒毛卓豎。猴行者曰「請我師入寺內巡賞一回。」遂與行者同入殿內。寺中都無一人。只見古殿巍峨﹐芳艸連綿﹐淸風颯颯。法師思惟﹕此中得恁寂寞﹗猴行者知師意思﹐乃云「我師莫訝西路寂寥﹐此中別是一天。前去路途﹐盡是虎狼虵兔之處﹐逢人不語﹐萬種恓惶。此去人煙﹐都是邪法。」法師聞語﹐冷笑低頭。看徧周回﹐相邀便出。

前行百里﹐猴行者曰「我師前去地名虵子國。」且見大虵小虵﹐變雜無數﹐攘亂紛紛。大虵頭髙丈六﹐小虵頭髙八尺﹐怒眼如燈﹐張牙如劍﹐气吐火光。法師一見﹐退步驚惶。猴行者曰「我師不用驚惶。國名虵子﹐有此眾虵﹐𨿽大小差殊﹐且緣皆有佛性﹐逢人不傷﹐見物﹝巾箱本作「人」﹞不害。」法師曰「若然如此﹐皆賴小師威力。」進步前行。

大小虵兒見法師七人前來﹐其蛇盡皆避路﹐閉目低頭﹐人過一無所傷﹝徳富氏本作「害」﹞。又行四十餘里﹐盡是虵鄕。猴行者曰「我師明日又過獅子林及樹人國。」法師曰「未言別事﹐且得平安過了﹗」七人停息﹐一時汗流如雨。法師乃畱詩曰﹕

行過虵鄕數十里﹐淸朝寂莫﹝巾箱本作「莫」﹐徳富氏本不淸晰﹐似作「寞」﹞號香山。

前程更有多魔難﹐只爲眾生覓佛緣。

過獅子林及樹人國第五

早起﹐七人約行十里﹐猴行者啟﹕「我師﹐前去卽是獅子林。」說由未了﹐便到獅子林。只見麒麟迅速﹐獅子崢嶸﹐擺尾搖頭﹐出林迎接﹔口銜香花﹐皆來供養。法師合掌﹝巾箱本作「堂」﹞向前﹐獅子舉頭﹝徳富氏本作「身」﹞送出。五十餘里﹐盡是麒麟。次行又﹝巾箱本作「有」﹞到荒野之所﹐法師回謝獅王迎送。

猴行者曰「我師前去又是樹人國。」入到國中﹐盡是千年枯樹﹐萬載石頭﹔松栢如龍﹐頑石似虎。又見山中有一村寺﹐並無僧行。只見林雞似鳳﹐山犬如龍﹔門外有兩道金橋﹐橋下盡是金綫水。又覩紅日西斜﹐都無旅店。猴行者曰「但請前行﹐自然不用憂慮。」又行五六十里﹐有一小屋﹐七人遂止宿於此。

次﹝巾箱本作「取」﹞早起來﹐七人嗟嘆﹕「夜來此處甚是蹊蹺﹗」遂令行者前去買菜做飯。主人曰「此中人會妖法﹐宜早回來。」法師由尙未信。小行者去﹝徳富氏本無「去」字﹞買菜﹐至午不回。法師曰「煩惱我心﹗小行者出去買菜﹐一午不見回來﹐莫是被此中人妖法定也﹖」猴行者曰「待我自去尋看如何﹖」法師曰「甚好﹐甚好﹗」

猴行者一去數里借問﹐見有一人家﹐魚舟系樹﹐門掛蓑衣。然小行者被他作法﹐變作一个驢兒﹐弔在廳前。驢兒見猴行者來﹐非常叫噉。猴行者便問主人﹕「我小行者買菜﹐從何去也﹖」主人曰「今早有小行者到此﹐被我變作驢兒﹐見在此中。」猴行者當下怒發﹐卻將主人家新婦﹐年方二八﹐美皃﹝貌﹞過人﹐行動輕盈﹐西施難比﹝巾箱本作「此」﹞﹐被猴行者作法﹐化此新婦作一束靑艸﹐放在驢子口伴。

主人曰「我新婦何處去也﹖」猴行者曰「驢子口邊靑艸一束﹐便是你家新婦。」主人曰「然你也會邪法﹖我將爲無人會使此法。今告師兄﹐放還我家新婦。」猴行者曰「你且放還我小行者。」主人噀水一口﹐驢子便成行者。猴行者噀水一口﹐靑艸化成新婦。

猴行者曰「我卽今有僧行七人﹐從此經過﹐不得妄有妖法。如敢故使妖術﹐須教你一門刲艸除根。」主人近前拜謝﹕「豈敢有違。」戰戰兢兢﹐乃成詩謝曰﹕

行者今朝到此時﹐偶將妖法變驢兒。

從今拱手阿羅漢﹐免使家門禍及之。

猴行者乃畱詩云﹕

莫將妖法亂施呈﹝徳富氏本作「鬼」﹞﹐我見黃河九度淸。

相次我師經此過﹐好將誠意至祇迎。

過長坑大蛇嶺處第六

行次至火類坳白虎精。前去遇一大坑﹐四門陡黑﹐雷聲喊喊﹐進步不得。法師當把金鐶杖遙指天宮﹐大叫﹕「天王救難﹗」忽然杖上起五里毫光﹐射破長坑﹐須臾便過。

次人大虵嶺﹐目﹝徳富氏本本作「且」﹞見大蛇如龍﹐亦無傷人之性。

又過﹝巾箱本無「過」字﹞火類坳﹐坳下下望﹐見坳上有一具枯骨﹐長四十餘里。法師問猴行者曰「山頭白色枯骨一具如雪﹖」猴行者曰「此是明皇太子換骨之處。」法師聞語﹐合掌頂禮而行。

又忽遇一道野火連天﹐大生煙焰﹐行去不得。遂將缽盂一照﹐叫「天王」一聲﹐當下火滅﹐七人便過此坳。

欲經一半﹐猴行者曰「我師曾知此嶺﹝巾箱本作「領」﹞有白虎精否﹖常作妖魅妖怪﹝怪﹞﹐以至喫人。」師曰「不知。」良久﹐只見嶺後雲愁霧慘﹐雨細交霏﹔雲霧之中﹐有一白衣婦人﹐身掛白羅衣﹐腰系白羅裙﹐手把白牡丹花一朵﹐面似白蓮﹐十指如玉。覩此妖姿﹐遂生疑悟。猴行者曰「我師不用前去﹐定是妖精。待我向前向他姓字。」猴行者一見﹐髙聲便喝﹕「汝是何方妖怪﹐甚處精靈﹖久爲妖魅﹐何不速歸洞府﹖若是妖精﹐急便隱藏形迹﹔若是人間閨合﹐立便通姓道名。更若躊躇不言﹐杵滅微塵粉碎﹗」白衣婦人見行者語言正惡﹐徐步向前﹐微微含笑﹐問﹕「師僧一行﹐往之何處﹖」猴行者曰「不要問我行途﹐只爲東土眾生。想汝是火類坳頭白虎精﹐必定是也﹗」

婦人聞語﹐張口大叫一聲﹐忽然面皮裂皺﹐露爪張牙﹐擺尾搖頭﹐身長丈五。定醒之中﹐滿山都是白虎。被猴行者將金鐶杖變作一个夜叉﹐頭點天﹐腳踏地﹐手把降魔杵﹐身如藍靛靑﹐發似朱沙﹐口吐百丈火光。當時﹐白虎精哮吼近前相敵﹐被猴行者戰退。半時﹐遂問虎精﹕「甘伏未伏﹗」虎精曰「未伏﹗」猴行者曰「汝若未伏﹐看你肚中有一个老獼猴﹗」虎精聞說﹐當下未伏。一叫獼猴﹐獼猴在白虎精肚內應。遂教虎精開口﹐吐出一个獼猴﹐頓在面前﹐身長丈二﹐兩眼火光。白虎精又云「我未伏﹗」猴行者曰「汝肚內更有一个﹗」再令開口﹐又吐出一个﹐頓在面前。白虎精又曰「未伏﹗」猴行者曰「你肚中無千無萬个老獼猴﹐今日吐至來日﹐今月吐至後月﹐今年吐至來年﹐今生吐至來生﹐也不盡。」白虎精聞語﹐心生忿怒。被猴行者化一團大石﹐在肚內漸漸會大。教虎精吐出﹐開口吐之不得﹔只見肚皮裂破﹐七孔流血。喝起夜叉﹐渾門大殺﹐虎精大小﹐粉骨塵碎﹐絕滅除蹤。

僧行收法﹐歇息一時﹐欲進前程﹐乃畱詩曰﹕

火類坳頭白火精﹐渾羣除滅永安寧。

此時行者神通顯﹐保全僧行過大坑。

入九龍池處第七

行次前過九龍池。猴行者曰「我師看此是九條馗頭鼉龍﹐常會作孽﹐損人性命。我師不用匆匆。」忽見波瀾渺渺﹐白浪茫茫﹐千里烏江﹐萬重黑浪﹔只見馗龍哮吼﹐火鬣毫光﹐喊動前來。被猴行者隱形帽化作遮天陣﹐缽盂盛卻萬里之水﹐金鐶錫杖化作一條鐵龍。無日無夜﹐二邊相鬥。被猴行者騎定馗龍﹐要抽背脊筋一條﹐與我法師結條子。九龍咸伏﹐被抽背脊筋了﹔更被脊鐵棒八百下。「從今日去﹐善眼相看。若更準前﹐盡皆除滅﹗」困龍半死﹐隱迹藏形。

猴行者拘得背筋﹐結條子與法師系腰。法師才系﹐行步如飛﹐跳回有難之處。蓋龍脊筋極有神通﹐變現無窮。三藏後回東土﹐其條化上天宮。今僧家所傳﹐乃水錦絳也。法師徳行不可思議﹐乃成詩曰﹕

﹝下缺﹞

﹝題原缺﹞第八

﹝前缺﹞

一物否﹖答曰「不識。」深沙云「項下是和尙兩度被我喫你﹐袋得枯骨在此。」和尙曰「你最無知。此回若不攺過﹐教你一門滅絕﹗」深沙合掌謝恩﹐伏蒙慈照。深沙當時哮吼﹐教和尙莫敬﹝似當作「驚」﹞。只見紅塵隱隱﹐白雪紛紛。良久﹐一時三五道火裂﹐深沙衮衮﹐雷聲喊喊﹐遙望一道金橋﹐兩邊銀綫﹐盡是深沙神﹐身長三丈﹐將兩手托定﹔師行七人﹐便從金橋上過。過了﹐深沙神合掌相送。法師曰「謝汝心力。我回東土﹐奉答前恩。從今去更莫作罪。」兩岸骨肉﹐合掌頂禮﹐唱喏連聲。深沙前來解吟詩曰﹕

一墮深沙五百春﹐渾家眷屬受災殃。

金橋手托從師過﹐乞薦幽神化卻身。

法師詩曰﹕

兩度曾遭汝喫來﹐更將枯骨問元才。

而今赦汝殘生去﹐東土專心次第排。

猴行者詩曰﹕

謝汝回心意不偏﹐金橋銀綫步平安。

回歸東土修功徳﹐薦拔深沙向佛前。

入鬼子母國處第九

登途行數十里﹐人煙寂寂﹐旅店稀稀。又過一山﹐山嶺崔嵬﹐人行不到﹐鴉鳥不飛﹐未知此中是何所在。

行次欲近官道﹐道中更無人行。又行百里之中﹐全無人煙店捨。

入到國中﹐見一所荒寺﹐寺內亦無僧行。又見街市數人﹐問云「此是何處﹖」其人不言不語﹐更無應對。法師一見如此﹐轉是恓惶。七人遂乃止宿此中。

來日天曉﹐有錢又無米糴﹔問人﹐人又不應。逡巡投一國﹐入其殿宇﹐只見三歲孩兒無千無萬。國王一見法師七人﹐甚是信善﹐滿國焚香﹐都來恭敬。王問﹕「和尙欲往何所﹖」法師答曰「爲東土眾生﹐入於竺國請取經教。」國王聞語﹐合掌虔誠。遂惠白米一碩﹝讀shí﹐通石﹐十斗﹞﹐珠珍一斗﹑金錢二千﹑彩帛二束﹐以贈路中食用﹔又設齋供一筵﹐極是善美。僧行七人﹐深謝國王恩念﹐多感再三。

國王曰「曾識此國否﹖」法師答﹕「不識。」國王曰「此去西天不遠。」法師又問﹕「臣啟大王﹕此中人民得恁地性硬﹐街市往來﹐叫也不應。又無大人﹐都是三歲孩兒。何故孩兒無數﹐卻無父母﹖」國王大笑曰「和尙向西來﹐豈不見人說有鬼子母國﹖」法師聞語﹐心如半醉﹕「然我七人﹐只是對鬼說話﹖」國王曰「前程安穩﹐回日祇備茶湯。」法師七人大生慚愧﹐臨行乃畱詩曰﹕

誰知國是鬼祖母﹐正當饑因得齋餐。

更蒙珠米充盤費﹐願取經回報答恩。

鬼子母贈詩云﹕

稀疏旅店路蹊蹺﹐借問行人不應招。

西國竺天看便到﹐身心常把水淸澆。

早起晚眠勤念佛﹐晨昏禱祝備香燒。

取經回日須過此﹐頂敬祇迎住數朝。

經過女人國處第十

僧行前去﹐沐浴殷勤。店捨稀疏﹐荒郊止宿﹐𨿽有虎狼虫獸﹐見人全不傷殘。

次入一國﹐都無一人﹐只見荒屋漏落﹐薗﹝同園﹞離﹝當作「籬」﹞破碎。前行漸有數人耕田﹐布種五穀。法師曰「此中似有州縣﹐又少人民﹐且得見三五農夫之面。」耕夫一見﹐个个眉開。法師乃成詩曰﹕

荒州荒縣無人住﹐僧行朝朝宿野盤。

今日農夫逢見面﹐師僧方得少開顏。

猴行者詩曰﹕

休言荒國無人住﹐荒縣荒州誰肯耕﹖

人力種田師不識﹐此君住處是西城。

早來此地權耕作﹐夜宿天宮歇洞庭。

舉步登途休眷戀﹐免煩東土望回程。

舉步如飛﹐前遇一溪﹐洪水茫茫。法師煩惱。猴行者曰「但請前行﹐自有方便。」行者大叫「天王」一聲﹐溪水斷流﹐洪浪幹絕。師行過了﹐合掌擎拳。此是宿緣﹐天宮助力。

次行又過一荒州﹐行數十里﹐憇歇一村。法師曰「前去都無人煙﹐不知是何處所﹖」行者曰「前去借問﹐休勞嘆息。」

又行百里之外﹐見有一國﹐人煙濟楚﹐買賣駢�﹝左「馬」右「眞」﹞。入到國內﹐見門上一牌云「女人之國」。僧行遂謁見女王。女王問曰「和尙因何到此國﹖」法師答言「奉唐帝敕命﹐爲東土眾生﹐往西天取經﹐作大福田。」女王合掌﹐遂設齋供。僧行赴齋﹐都喫不得。女王曰「何不喫齋﹖」僧行起身唱喏曰「蒙王賜齋﹐蓋爲砂多﹐不通喫食。」女王曰「啟和尙知悉﹕此國之中﹐全無五穀。只是東土佛寺人家﹐及國內設齋之時出生﹐盡於地上等處收得﹐所以砂多。和尙回歸東土之日﹐望垂方便。」法師起身﹐乃畱詩曰﹕

女王專意設淸齋﹐蓋爲砂多不納懷。

竺國取經歸到日﹐教令東士置生臺。

女王見詩﹐遂詔法師一行﹐入內宮看賞。僧行入內﹐見香花滿座﹐七寶層層﹔兩行盡是女人﹐年方二八﹐美皃輕盈﹐星眼柳眉﹐朱唇橊齒﹐桃臉蟬發﹐衣服光鮮﹐語話柔和﹐世間無此。一見僧行入來﹐滿面含笑﹐低眉促黛﹐近前相揖﹕「起咨和尙﹐此是女人之國﹐都無丈夫。今日得覩僧行一來﹐奉爲此中﹐起造寺院﹐請師七人﹐就此住持。且緣合國女人﹐早起晚來﹐入寺燒香﹐聞經聽法﹐種植善根﹔又且得見丈夫﹐夙世因緣。不知和尙意旨如何﹖」法師曰「我爲東土眾生﹐又怎得此中住院﹖」女王曰「和尙師兄﹐豈不聞古人說﹕『人過一生﹐不過兩世。』便只住此中﹐爲我作个國主﹐也甚好一段風流事﹗」

和尙再三不肯﹐遂乃辭行。兩伴女人﹐淚珠流臉﹐眉黛愁生﹐乃相謂言「此去何時再覩丈夫之面﹖」女王遂取夜明珠五顆﹑白馬一疋﹐贈與和尙前去使用。僧行合掌稱謝﹐乃畱詩曰﹕

願王存善好修持﹐幻化浮生得幾時﹖

一念凡心如不悟﹐千生萬劫落阿鼻。

休喏綠�﹝上「髟」下「眉」﹞桃紅臉﹐莫戀輕盈與翠眉。

大限到來無處避﹐髑髏何處問因衣。

女王與女眾﹐香花送師行出城﹐詩曰﹕

此中別是一家仙﹐送汝前程往竺天。

要識女王姓名字﹐便是文殊及普賢。

入王母池之處第十一

登途行數百里﹐法師嗟嘆。猴行者曰「我師且行﹐前去五十里地﹐乃是西王母池。」法師曰「汝曾到否﹖」行者曰「我八百歲時﹐到此中偸桃喫了﹔至今二萬七千歲﹐不曾來也。」法師曰「願今日蟠桃結寔﹐可偸三五个喫。」猴行者曰「我因八百歲時﹐偸喫十顆﹐被王母捉下﹐左肋判八百﹐右肋判三千鐵棒﹐配在花果山紫雲洞。至今肋下尙痛。我今定是不敢偸喫也。」法師曰「此行者亦是大羅神仙。元初說他九度見黃河淸﹐我將謂他妄語﹔今見他說小年曾來此處偸桃﹐乃是眞言。」

前去之間﹐忽見石壁髙芩萬丈﹔又見一石盤﹐闊四五里地﹔又有兩池﹐方廣數十里﹐彌彌萬丈﹐鴉鳥不飛。七人才坐﹐正歇之次﹐舉頭遙望萬丈石壁之中﹐有數株桃樹﹐森森聳翠﹐上接靑天﹐枝葉茂﹝「茂」原作日字頭﹞濃﹐下浸池水。法師曰「此莫是蟠桃樹﹖」行者曰「輕輕小話﹐不要髙聲﹗此是西王母池。我小年曾此作賊了﹐至今由﹝當作「猶」﹞怕。」法師曰「何不去偸一顆﹖」猴行者曰「此桃種一根﹐千年始生﹐三千年方見一花﹐萬年結一子﹐子萬年始熟。若人喫一顆﹐享年三千歲。」師曰「不怪汝壽髙﹗」猴行者曰「樹上今有十餘顆﹐爲地神專在彼此守定﹐無路可去偸取。」師曰「你神通廣大﹐去必無妨。」說由未了﹐攧下三顆蟠桃入池中去。師甚敬惶。問﹕「此落者是何物﹖」答曰「師不要敬﹐此是蟠桃正熱﹐攧下水中也。」師曰「可去尋取來喫。」

猴行者卽將金鐶杖向盤石上敲三下﹐乃見一个孩兒﹐面帶靑色﹐爪似鷹鷂﹐開口露牙﹐從池中出。行者問﹕『汝年幾多﹖」孩曰「三千歲。」行者曰「我不用你。」又敲五下﹐見一孩兒﹐面如滿月﹐身掛繡纓。行者曰「汝年多少﹖」答曰「五千歲。」行者曰「不用你。」又敲數下﹐偶然一孩兒出來。問曰「你年多少﹖」答曰「七千歲。」行者放下金鐶杖﹐叫取孩兒入手中﹐問﹕「和尙﹐你喫否﹖」和尙聞語﹐心敬便走。被行者手中旋數下﹐孩兒化成一枝乳棗﹐當時吞入口中。後歸東土唐朝﹐遂吐出於西川。至今此地中生人參是也。

空中見有一人﹐遂吟詩曰﹕

花菓山中一子方﹐小年曾此作場乖。

而今耳熱空中見﹐前次偸桃客又來。

入沈香國處第十二

師行前邁﹐忽見一處﹐有牌額云「沈香國」。只見沈香樹木﹐列占萬里﹐大小數圍﹐老殊﹝當作「株」﹞髙侵云漢。「想我唐土﹐必無此林。」乃畱詩曰﹕

國號沈香不養人﹐髙低聳翠列千尋。

前行又到波羅國﹐專往西天取佛經。

入波羅國處第十三

入到波羅國內﹐別是一座天宮﹕

美女雍容﹐人家髣髴﹔

大孩兒鬧攘攘﹐小孩兒衮球嬉嬉

獅子共龍吟﹐佛嵓與虎嘯。

見此一國瑞气﹐景象異常﹐乃成贊曰﹕

波羅別是一仙宮﹐美女人家景象中。

大孩兒﹐小孩兒﹐辛苦西天心自知。

東土眾生多感激﹐三年不見淚雙垂。

大明皇﹐玄奘取經壯大唐。

程途百萬窮天日﹐迎請玄微請法王。

入優缽羅國處第十四

行次入到優缽羅國﹐見藤蘿繞繞﹐花萼紛紛﹐萬里之間﹐都是花木。遂問猴行者曰「此是何處﹖」答曰「是優缽羅國。滿國瑞气﹐盡是優缽羅樹菩提花。自生此樹﹐根葉自然﹐無春無夏﹐無秋無冬﹐花枝常旺﹐花色常香﹐亦無猛風﹐更無炎日﹐雪寒不到﹐不夜長春。」師曰「是何無夜﹖」行者曰﹕

佛天無四季﹐紅日不沈西。

孩童顏不老﹐人死也無悲。

壽年千二百﹐飯長一十圍。

有人到此景﹐百世善緣歸。

來時二十歲﹐歸時歲不知。

祖宗數十代﹐眷屬不追隨。

桑田變作海﹐山嶽卻成溪。

佛天住一日﹐千日有誰知。

我師詣竺國﹐前路只些兒。

行者再吟詩曰﹕

優缽羅天瑞气全﹐誰知此景近西天。

殷勤到此求經教﹐竺國分明只在前。

入竺國度海之處第十五

法師行次﹐行者啟曰「我師不知﹐來時方昨日﹐今已過三年﹐此是西天竺國也﹔近雞足山。」

行之三日﹐見一座城門。門上牌額云「竺國」。入見街市數臺﹐忩忩瑞气﹐人民馬轎往來紛紛。只見香煙裊裊﹐花菓重重﹐百物皆新﹐世間罕有。次見一寺﹐寺號「福仙寺﹝徳富氏本無」寺「字﹞」。遂入寺中﹐參見知客。彼中僧行﹐五千餘人。次謁主事﹐又參廚頭。寺內香花搖曳﹐蟠蓋紛紜﹝巾箱本似作「弦」﹞﹐佛具齊全﹐七寶間雜。才�﹝左「扌」右「咸」﹞金鈴一下﹐卽時齋饌而來。

法師問行者曰「此齋食﹐全不識此味。」行者曰「此乃西天佛所供食﹐百味時新﹐凡俗之人﹐豈能識此﹖」僧行食了﹐四大豁然。

至晚﹐寺主延請法師﹐敍問人情。茶湯周匝﹐遂問法師﹕「遠奔來此﹐有何所爲﹖」法師起曰「奉唐帝詔敕﹐爲東土眾生未有佛教﹐特奔是國求請大乘。」時寺僧聞語﹐冷笑低頭道﹕「我福仙寺中﹐數千餘年﹐經歷萬代﹐佛法未聞。你道求請佛法﹐法在何處﹖佛在何方﹖你是癡人﹗」法師問曰「此中卽無佛法﹐因何有寺有僧﹖」僧曰「此中人周歲教經﹐法性自通。豈用尋請﹖」法師白曰「此中仙景﹐最是聰明。佛教方所﹐望垂旨示﹗」答曰「佛主﹝徳富氏本作「住」﹞雞足山中﹐此處望見。西上有一座名山﹐靈異光明﹐人所不至﹐烏不能飛。」法師曰「如何人不至﹖」答曰「此去溪千里﹐過溪至山五百餘里。溪水番浪﹐波闌﹝徳富氏本作「瀾」﹞萬重。山頂一門﹐乃是佛居之所。山下﹝徳富氏本此處有「一」字﹞千餘里方到石壁﹐次達此門。除是法師會飛﹐方能到彼。」法師見說﹐猶﹝徳富氏本作「添」﹞悶低頭﹔乃問猴行者曰「此去佛所﹐山嵓萬里﹐水浪千里﹐作何計度﹖」行者曰「待我來日別作一計。」

至天曉﹐猴行者曰「此中佛法﹐亦是自然。我師至誠﹐鑪藝多﹝徳富氏本作「名」﹞香﹐地鋪坐具﹐面向西竺雞足山禱祝﹐求請法教。」師一依所言﹐虔心﹝徳富氏本作「意」﹞求請。福仙僧眾盡來﹝巾箱本無「來」字﹞觀看。法師七人﹐焚香望雞足山禱告﹐齊聲動哭。此日感得唐朝皇帝﹐一國士民﹐咸思三藏﹐人人發哀。天地陡黑﹐人面不分。一時之間﹐雷聲喊喊﹐萬道毫光﹐只見耳伴鈸聲而響。良久﹐漸漸開光﹐只見﹝巾箱本缺「見」字﹞坐具上堆一藏經卷。一寺僧徒﹐盡皆合掌道﹕「此和尙果有徳行﹗」

三藏頂禮﹐點檢經文五千四十八卷﹐各各俱足﹐只無《多心經》本。法師收拾﹐七人扶持﹐牽馬負載﹐起程回歸告辭。竺國僧眾﹐合城盡皆送出﹐祝付法師回程百萬﹐經涉艱難﹐善爲攝養﹐保護玄文﹔回到唐朝﹐作大利益。相別之次﹐各各淚流。七人辭別發﹝徳富氏本作「登」﹞途﹐遂成詩曰﹕

百萬程途取得經﹐七人扶助卽回程。

卻應東土人多幸﹐唐朝明皇萬歲膺。

建造經函興寺院﹐塑成佛像七餘身。

深沙幽暗並神眾﹐乘此因緣出業津。

竺國西天都是佛﹐孩兒周歲便通經。

此回只少《心經》本﹐朝對龍顏別具呈。

轉至香林寺受心經本第十六

竺國回程﹐經十个月﹐至盤律國﹐地名香林市內止宿。夜至三更﹐法師忽夢神人告云「來日有人將《心經》本相惠﹐助汝回朝。」良久敬﹝徳富氏本作「驚」。按此兩本「驚」多寫成「敬」﹞覺﹐遂與猴行者云「適來得夢甚異常。」行者云「依夢說看經。」

一時間眼瞤耳熱﹐遙望正面﹐見祥雲靄靄﹐瑞气盈盈﹔漸覩雲中﹐有一僧人﹐年約十五﹐容皃端嚴﹐手執金環杖﹐袖出《多心經》﹐謂法師曰「授汝《心經》﹐歸朝切須護惜。此經上達天宮﹐下管地府﹐陰陽莫測﹐愼勿輕傳﹔薄福眾生﹐故難承受。」法師頂禮白佛言「只爲東土眾生﹐今幸緣滿﹐何以不傳﹖」佛在雲中再曰「此經才開﹐毫光閃爍﹐鬼哭神號﹐風波自息。日月不光﹐如何傳度﹖」法師再謝﹕「銘感﹐銘感﹗」佛再告言「吾是定光佛﹐今來授汝《心經》。回到唐朝之時﹐委囑皇王﹐令天下急造寺院﹐廣度僧尼﹐興崇佛法。今乃四月﹐授汝《心經》﹔七月十五日﹐法師等七人﹐時至當返天堂。汝記此言﹐至十五日﹐早起浴身﹐告辭唐帝﹔午時采蓮舡至﹐亦有金蓮花坐﹝徳富氏本作「座」﹞﹐五色祥雲﹐十二人玉音童子﹐香花幡幢﹐七寶瓔珞﹐來﹝徳富氏本作「未」﹞時迎汝等七人歸天。天符有限﹐不得遲遲。汝且諦聽﹐深記心懷﹗」法師七人﹐泣淚拜訖。定光佛揭起雲頭﹐向西而去。僧行七人﹐密記於心。舉具裝束﹐乃成詩曰﹕

竺國取經回東土﹐經今十月到香林。

三生功果當緣滿﹐密授眞言各諦聽。

定光古佛雲中現﹐速令裝束急﹝巾箱本作「忽」﹞回程。

謂言七月十五日﹐七人僧行返天庭。

到陜西王長者妻殺兒處第十七

回到河中府﹐有一長者姓王。平生好善﹐年三十一。先喪一妻﹐後又娶孟氏。前妻一子﹐名曰癡那﹔孟氏又生一子﹐名曰居那。長者一日思念考妣之恩﹝巾箱本作「思」﹞﹐又憶前妻之分﹔廣修功果﹐以薦亡魂。又與孟氏商議﹕「我今欲往外國經商﹐汝且小心爲吾看望癡那。此子幼小失母﹐未有可知﹐千萬一同看惜。」遂將財帛分作二分﹐「一分﹝巾箱本此二字﹞與你母子在家﹐榮謀生計﹔我將一分﹐外國經商。回來之日﹐修崇無遮大會﹐廣布梁緣﹝徳富氏本作「津梁」﹞﹐薦拔先亡﹐作大因果。」祝付妻了﹐擇日而行。妻送出門﹐再三又祝看望癡那﹐無令疏失。

去經半載﹐逢遇相知人﹝徳富氏本作「之」﹞回﹐附得家書一封﹐系鼓一面﹐滑石花座﹐五色繡衣﹐怨般戲具。孟氏接得書物﹐拆開看讀﹐書上只云與癡那收取。再三說「看管癡那」﹐更不問著我居那一句﹗孟氏看書了﹐便生嗔恨﹐毀剝封題﹐打碎戲具﹔生心便要陷害癡那性命。

一日﹐與女使春柳言說﹝徳富氏本作「議」﹞﹕「我今欲令癡那死卻﹐汝有何計﹖」春柳答云「此是小事。家中有一鈷�﹝左「釒」右「莽」﹞﹐可令癡那入內坐﹝徳富氏本作「座」﹞上﹐將三十斤鐵蓋蓋定﹐下面燒起猛火燒煮﹐豈愁不死﹖」孟氏答曰﹝巾箱本作「顉」﹞﹕「甚好﹗」

明日﹐一依如此﹐令癡那入內坐﹐被佗蓋定﹐三日三夜﹐猛火煮燒。第四日﹐扛開鐵蓋﹐見癡那從鈷�﹝左「釒」右「莽」﹞中起身唱喏。孟氏曰「子何故在此﹖」癡那曰「母安﹝徳富氏本作「曰」﹞我此。一釜變化蓮花坐﹝徳富氏本作「座」﹞﹐四伴是冷水池﹔此中坐臥﹐甚是安穩。」孟氏與春柳敬惶﹐相謂曰「急須作計殺卻﹗恐長者回來﹐癡那報告。」春柳曰「明日可藏鐵甲於手﹐領﹝巾箱本作「顉」﹞癡那往後園討﹝巾箱本作「計」﹞櫻桃喫﹐待佗開口﹐鐵甲鉤斷舌根﹐圖得長者歸來﹐不能說話。」

明日﹐一依此計﹐領去園中﹐鉤斷舌根﹐血流滿地。次日起來﹐遂喚一聲「癡那」﹐又會言語。孟氏遂問曰「子何故如此﹖」癡那曰「夜半見有一人﹐稱是甘露王如來﹐手執藥器﹐來與我延接舌根。」

春柳又謂孟氏曰「外有一庫﹐可令他守庫﹐鎖閉庫中餓殺。」經一月日﹐孟氏開庫﹐見癡那起身唱喏。孟氏曰﹔「前日女使鎖庫﹐不知子在此中。子一月日間﹐那有飯食﹖」癡那曰「饑渴之時﹐自有鹿乳從空而來。」

春柳曰「相次前江水發﹐可令癡那登樓看水﹐推放萬丈紅波之中﹔長者回來﹐只云他自撲向溪中浸死。方免我等之危。」孟氏見紅水泛漲﹐一依所言﹐令癡那上樓望水﹐被春柳背後一推﹐癡那落水。孟氏一見﹐便云「此回死了﹗」方始下樓﹐忽見門外有靑衣走報﹕「長者回歸﹝巾箱本無此四字﹞。」長者在路中早見人說﹐癡那落水去了﹐行行啼哭﹔才入到門﹐舉身自撲。遂乃至孝﹐擇日解還無遮法會﹐廣設大齋。

三藏法師從王捨城取經回次﹐僧行七人﹐皆赴長者齋筵。法師與猴行者全不喫食。長者問曰「師等今日旣到﹐何不喫齋﹖」法師曰「今日中酒﹐心內只憶魚羹﹐其它皆不欲食。」長者聞言﹐無得功果﹐豈可不從﹖便令人尋買。法師曰「小魚不喫﹐須要一﹝徳富氏本無「一」字﹞百斤大魚﹐方可充食。」

僕夫尋到漁父舡家﹐果得買大魚一頭﹐約重百斤。當時扛回家內﹐啟白長者﹐魚已買回。長者遂問法師﹕「作何修治﹖」法師曰「借刀﹐我自修事。」長者取刀度與法師。法師咨白齋眾﹑長者﹕「今日設無得大齋。緣此一頭大魚﹐作甚罪過﹖」

長者曰「有甚罪過﹖」法師曰「此魚前日吞卻長﹝徳富氏本此處有一「者」字﹞子癡那﹐見在肚中不死。」眾人聞語﹐起身圍定。被法師將刀一劈﹐魚分二段﹔癡那起來﹐依前言語。長者抱兒﹐敬﹝徳富氏本作「驚」﹞喜倍常﹐合掌拜謝法師﹕「今日不得法師到此﹐父子無相見面﹗」大眾歡喜。長者謝恩﹐乃成詩曰﹕

經商外國近三年﹐孟氏家中惡意偏。

遂把癡那推下水﹐大魚吞入腹中全。

卻因今日齋中坐﹐和尙沈吟醉不鮮。

索討大魚親手煮﹐爺兒再覩信前緣。

法師曰「此魚歸東土﹐置僧院﹐卻造木魚﹐常住齋時﹐將搥打肚。」又成詩曰﹕

孟氏生心惡﹐推兒入水中。

只因無會得﹐父子再相逢。

眾會共成詩曰﹕

法師今日好因緣﹐長者癡那再出天。

孟氏居那無兩樣﹐從今衣祿一般般。

法師七人﹐離大演之中﹐旬日到京。京東路遊﹝徳富氏本此處有一「奕」字﹞便﹝巾箱氏本作「變」﹞探聞法師取經回程。已次京界﹐上來奏聞迎接﹝徳富氏本「迎接」作「

宗」﹞。明皇時當炎暑﹐遂排大駕﹐出百里之間迎接。法師七人﹐相見謝恩。明皇共車與法師回朝。是時六月末旬也。日日朝中設齋﹐敕下諸州造寺﹐奉迎佛法。皇王收得《般若心經》﹐如獲眼精。內外道場﹐香花迎請。

又值七月七日﹐法師奏言「臣咨﹝徳富氏本作「啟」﹞陛下﹕臣在香林受《心經》時﹐空中有言﹐臣僧此月十五日午時爲時﹐至必當歸。』」大﹝徳富氏本作「天」﹞唐帝聞奏﹐淚滴龍衣。天符有限﹐不可遲畱。法師曰「取經歷盡魔難﹐只爲東土眾生。所有深沙神﹐蒙佗恩力﹐且爲還恩寺中追拔。」皇王白﹕「法師委付﹐可塑於七身佛前護殿。」

至七月十四日午時五刻﹐法師受職。皇帝宣謝﹕「三年往西天﹐取經一藏回歸﹐法師三度受經﹐封爲「三藏法師」。

十五日午時五刻﹐天宮降下采蓮舡﹐定光佛在雲中正果。法師宣公﹐不得遲遲﹐匆卒辭於皇帝。七人上舡﹐望正西乘空上仙去也。九龍興霧﹐十鳳來迎﹐千鶴萬祥﹐光明閃爍。皇帝別而﹝徳富氏本作「無」﹞報答﹐再欲﹝徳富氏本作「設」﹞大齋一筵﹐滿座散香﹐咸億三藏。皇帝與太子諸官﹐遊四門哭泣﹐代代畱名。乃成詩曰﹕

法師今日上天宮﹐足襯蓮花步步通。

滿國福田大利益﹐免教東土墮塵籠。

太宗後﹝徳富氏本此處有一「封」字﹞猴行者爲鋼筋鐵骨大聖。

跋一

宋人平活﹐傳世最少﹐舊但有《宣和遺事》而已。近年若《五代平話》《京本小說》﹐漸有重刊本﹐此外仍不多見。

此三浦將軍所藏﹐予借付景印。宋人平活之傳人間者﹐遂得四種。《四庫全書總目》雜史類存目「平播始末」條﹐言《永樂大典》有平話一門﹐所收至夥﹔皆優人以前代軼事敷衍成文﹐而口說之。今《大典》已散佚﹔庚子拳匪之亂﹐翰林院火﹐《大典》燼余﹐有以糊油簍及包裹食物者﹔其幸完者﹐多流入海外。辛亥國變﹐官寺所儲﹐亦爲人盜竊分散﹐分一冊不存。平話一門﹐不知人間尙存殘帙否﹖念之慨嘆﹗

丙辰九月﹐上虞羅振玉記。

跋二

日本三浦將軍所藏《唐三藏取經詩話》巾箱本﹐予旣命工寫影﹐頗惜其有佚葉。聞徳富氏成簣堂文庫中尙有別本﹐乃移書求觀。書往不逾旬﹐蘇峯翁果奇所藏本至。亟取以校巾箱本﹐稱名𨿽異﹐而實是一書。惟巾箱本分卷爲上中下。此則署一二三爲不同耳。且皆爲髙山寺舊藏﹐而此刊刻爲精。書中「快」字作「佚」﹐「敬」字缺末筆﹐則此亦宋槧也。

巾箱本佚三葉﹐此則卷一佚少半﹐卷二全佚﹐不能取以補巾箱本。而巾箱本之訛脫可取此本補正之。因與巾箱本同付印﹐以廣兩君之嘉惠於藝林。

丙辰十月﹐永丰鄕人羅振玉書於海東寓會。

王國維跋

宋槧《大唐三藏取經詩話》三卷﹐日本髙山寺舊藏﹐今在三浦將軍許。闕卷上第一葉﹐卷中第二三葉。卷末有「中瓦子張家印」款一行。中瓦子爲宋臨安府街名﹐倡優劇場之所在也。吳自牧《夢梁錄》卷十九云「杭之瓦捨﹐內外合計有十七處﹕如淸冷橋﹑熙春橋下﹐謂之南瓦子﹔市南坊北﹑三元樓前﹐謂之中瓦子。」又卷十五﹔「鋪席門﹑保佑坊前﹐張官人經史子集文籍鋪﹐其次卽爲中瓦子前諸鋪。」此云「中瓦子張家印」﹐蓋卽《夢梁錄》之張官人經史子集文籍鋪。南宋臨安書肆﹐若太廟前尹家﹑太學前陸家﹑鞔鼓橋陳家﹐所刊書籍﹐世多知之﹔中瓦子張家﹐惟此一見而已。

此書與《五代平活》《京本小說》及《宣和遺事》﹐體例略同。三卷之書﹐共分十七節﹐亦後世小說分章回之祖。其稱詩話﹐非唐﹑宋士夫所謂詩話﹐以其中有詩有話﹐故得此名﹔其有詞有話者﹐則謂之詞話。《也是園書目》有宋人詞話十六種﹐《宣和遺事》其一也。詞話之名﹐非遵王所能杜撰﹐必此十六種中﹐有有題詞話者。此有詩無詞﹐故名詩話。皆《夢粱錄》《都城紀勝》所謂說話之一種也。

書中載元奘取經﹐皆出猴行者之力﹐卽《西遊演義》所本。又考陶南村《輟耕錄》所載院本名目﹐實金人之作﹐中有《唐三藏》一本。《錄鬼簿》載元吳昌齡雜劇有《唐三藏西天取經》﹐其書至國初尙存。《也是園書目》有吳昌齡《西遊記》四卷﹔《曹楝亭書目》有《西遊記》六卷﹔《無名氏傳奇匯考》亦有《西遊記》云。今用北曲﹐元人作﹐蓋卽昌齡所撰雜劇也。今金人院本﹑元人雜劇皆佚﹔而南宋人所撰話本尙存﹐豈非人間希有之祕籍乎﹗聞日本徳富蘇峯尙藏一大字本﹐題「大唐三藏取經記」﹐不知與小字本異同何如也。

乙卯春﹐海寧王國維。

