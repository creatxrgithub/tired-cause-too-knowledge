詩槪﹝淸﹞劉熙載

《詩緯含神霧》曰「詩者﹐天地之心。」文中子曰「詩者﹐民之性情也。」此可見詩爲天人之合。

「詩言志」﹐孟子「文辭志」之說所本也。「思無邪」﹐子夏《詩序》「發乎情止乎禮義」之說所本也。

《關雎》取摯而有別﹐《鹿鳴》取食則相呼。凡詩能得此旨﹐皆應乎《風》《雅》者也。

《詩序》﹕「風﹐風也。風以動之。」可知風之義至微至遠矣。觀《二南》詠歌文王之化﹐辭意之微遠何如﹗

變風始《柏舟》。《柏舟》與《離騷》同旨﹐讀之當兼得其人之志與遇焉。

《大雅》之變﹐具憂世之懷﹔《小雅》之變﹐多憂生之意。

《頌》固以美盛徳之形容﹐然必原其所以至之之由﹐以寓勸勉後人之意﹐則義亦通於《雅》矣。

《雅》《頌》相通﹐如《頌閔予小子》《訪落》《敬之》《小毖》近《雅》﹔《雅生民》《篤公劉》近《頌》。

「穆如淸風」﹐「肅和鳴」﹐《雅》《頌》之懿﹐兩言可蔽。

《詩序正義》云「比與興﹐𨿽同是附外物﹐比顯而興隱﹐當先顯後隱﹐故比居先也。《毛傳》特言興也﹐爲其理隱故也。」案《文心雕龍比興篇》云「毛公述《傳》﹐獨標興體﹐豈不以風異而賦同﹐比顯而興隱哉﹗」《正義》蓋本於此。

「取象曰比﹐取義曰興」﹐語出皎然《詩式》﹐卽劉彥和所謂「比顯興隱」之意。

《詩》﹐自樂是一種﹐「衡門之下」是也﹔自勵是一種﹐「坎坎伐檀兮」是也﹔自傷是一種﹐「出自北門」是也﹔自譽自嘲是一種﹐「簡兮簡兮」是也﹔自警是一種﹐「抑抑威儀」是也。

「心之憂矣﹐其誰知之」﹐此詩人之憂過人也﹔「獨寐寤言﹐永矢弗告」﹐此詩人之樂過人也。憂世樂天﹐固當如是。

「皎皎白駒﹐在彼空谷」﹐出乎外也﹔「我任我輦﹔﹐我車我牛」﹐入乎中也。「鳴雁﹐旭日始旦」﹐宜其始也﹔「風雨如晦﹐雞鳴不已」﹐持其終也。

眞西山《文章正宗綱目》云「《三百五篇》之詩﹐其正言義理蓋無幾﹐而諷詠之間﹐悠然得其性情之正﹐卽所謂義理也。」余謂詩或寓義於情而義愈至﹐或寓情於景而情愈深﹐此亦《三百五篇》之遺意也。

詩諭物情之微者﹐近《風》﹔明人治之大者﹐近《雅》﹔通天地鬼神之奧者﹐近《頌》。

《離騷》﹐淮南王比之《國風》《小雅》﹐朱子《楚辭集注》謂「其語祀神之盛幾乎《頌》」。李太白《古風》云「正聲何微茫﹐哀怨起騷人。」蓋有《詩》亡《春秋》作之意﹐非抑《騷》也。

劉勰《辯騷》謂《楚辭》「體慢於三代﹐風雅於戰國」。顧論其體不如論其志﹐志苟可質諸三代﹐𨿽謂易地則皆然可耳。

漢武帝《秋風辭》《風》也﹔《瓠子歌》《雅》也。《瓠子歌》憂民之思﹐足繼《漢》﹐文中子何但以《秋風》爲悔志之萌耶﹖

武帝《秋風辭》《瓠子歌》﹑柏梁與羣臣賦詩﹐後世得其一體﹐皆足成一大宗﹐而帝之爲大宗不待言矣。

或問《安世房中歌》與孝武《郊祀》諸歌孰爲奇正﹖曰﹕《房中》﹐正之正也﹔《郊祀》﹐奇而正也。

漢《郊祀》諸樂府﹐以樂而象禮者也。所以典碩肅穆﹐視他樂府別爲一格。

秦碑有韻之文質而勁﹐漢樂府典而厚。如商﹑周二《頌》﹐气體攸別。

質而文﹐直而婉﹐《雅》之善也。漢詩《風》與《頌》多﹐而《雅》少。《雅》之義﹐非韋傅《諷諫》﹐其孰存之﹗

李陵贈蘇武五言﹐但敍別愁﹐無一語及於事實﹐而言外無窮﹐使人黯然不可爲懷。至「徑萬里兮度沙幕」一歌﹐意味頗淺﹐而《漢書蘇武傳》載之以爲陵作﹐其果然乎﹖

《古詩十九首》與蘇﹑李同一悲慨﹐然《古詩》兼有豪放曠達之意﹐與蘇﹑李之一於委曲含蓄﹐有陽舒陰慘之不同。知人論世者﹐自能得諸言外﹐固不必如鍾嶸《詩品》謂《古詩》「出於《國風》」﹐李陵「出於《楚辭》」也。

《十九首》鑿空亂道﹐讀之自覺四顧躊躇﹐百端交集。詩至此﹐始可謂其中有物也已﹗

曹公詩气雄力堅﹐足以籠罩一切﹐建安諸子﹐未有其匹也。子建則隱有「仁義之人﹐其言藹如」之意。鍾嶸品詩﹐不以「古直悲涼」加於「人倫周﹑孔」之上﹐豈無見乎﹗

曹子建《贈丁儀王粲》有云「歡怨非貞則﹐中和誠可經。」此意足推風雅正宗。至骨气情采﹐則鍾仲偉論之備矣。

公气勝﹐仲宣情勝﹐皆有陳思之一體。後世詩率不越此兩宗。

陸士衡詩﹐粗枝大葉﹐有失出﹐無失入﹐平實處不妨屢見。正其無人之見存﹐所以獨到處亦躋卓絕﹐豈如沾沾戈戔戔者﹐才出一言﹐便欲人道好耶﹗

劉彥和謂士衡矜重﹐而近世論陸詩者﹐或以累句訾之。然有累句﹐無輕句﹐便是大家品位。士衡樂府﹐金石之音﹐風之气﹐能令讀者驚心動魄。𨿽子建諸樂府﹐且不得專美於前﹐他何論焉﹗

阮嗣宗《詠懷》﹐其旨固爲淵遠﹐其屬辭之妙﹐去來無端﹐不可蹤迹。從來如射洪《感遇》﹐太白《古風》﹐猶瞻望弗及矣。

叔夜之詩峻烈﹐嗣宗之詩曠逸。夷﹑齊不降不辱﹐虞仲﹑夷逸隱居放言﹐趣尙乃自古別矣。

野者﹐詩之美也。故表聖《詩品》中有「疏野」一品。若鍾仲偉謂左太衝「野於陸機」﹐野乃不美之辭。然太衝是豪放﹐非野也﹐觀《詠史》可見。

張景陽詩開鮑明遠。明遠遒警絕人﹐然練不傷气﹐必推景陽獨步。「苦雨」諸詩﹐尢爲髙作。故鍾嶸《詩品》獨稱之。《文心雕龍明詩》云「景陽振其麗。」「麗」何足以盡景陽哉﹗

劉公﹑左太衝詩壯而不悲﹐王仲宣﹑潘安仁悲而不壯﹐兼悲壯者﹐其惟劉越石乎﹖

孔北海《雜詩》﹕「呂望老匹夫﹐管仲小囚臣。」劉越石《重贈盧諶》詩﹕「惟彼太公望﹐昔在渭濱叟。」又稱「小白相射鉤」。於漢於晉﹐興復之志同也。北海言「人生有何常﹐但患年歲暮。」越石言「時哉不我與﹐去乎若浮。」其欲及時之志亦同也。鍾嶸謂越石詩出於王粲﹐以格言耳。

劉越石詩﹐定亂扶衰之志﹔郭景純詩﹐除殘去穢之情。第以「淸剛」﹑「雋上」目之﹐殆猶未覘厥蘊。

嵇叔夜﹑郭景純皆亮節之士﹐𨿽《秋胡行》貴玄默之致﹐《遊仙詩》假棲Т之言﹐而激烈悲憤﹐自在言外﹐乃知識曲宜聽其眞也。

曹子建﹑王仲宣之詩出於《騷》﹐阮步兵出於《莊》﹐陶淵明大要出於《論語》。

陶詩有「賢哉回也」﹑「吾與點也」之意﹐直可嗣洙﹑泗遺音。其貴尙節義﹐如《詠荊卿》﹑美田子泰等作﹐則亦孔子賢夷﹑齊之志也。

陶詩「吾亦愛吾廬」﹐我亦具物之情也﹔「良苗亦懷新」﹐物亦具我之情也。《歸去來辭》亦云「善萬物之得時﹐感吾生之行休。」

陶詩云「願言躡淸風﹐髙舉尋吾契。」又云「卽事如已髙﹐何必升華髙。」可見其玩心髙明﹐未嘗不腳踏實地﹐不是倜然無所歸宿也。

鍾嶸《詩品》謂阮籍《詠懷》之作﹐「言在耳目之內﹐情寄八荒之表」。余謂淵明《讀山海經》﹐言在八荒之表﹐而情甚親切﹐尢詩之深致也。

詩可數年不作﹐不可一作不眞。陶淵明自庚子距丙辰十七年間﹐作詩九首﹐其詩之眞﹐更須問耶﹗彼無歲無詩﹐乃至無日無詩者﹐意欲何明﹖

謝才顏學﹐謝奇顏法﹐陶則兼而有之﹐大而化之﹐故其品爲尢上。

陶﹑謝用理語各有勝境。鍾嶸《詩品》稱「孫綽﹑許詢﹑桓﹑庾諸公詩﹐皆平典似《道徳論》」。此由乏理趣耳﹐夫豈尙理之過哉﹗

謝客詩刻畫微眇﹐其造語似子處﹐不用力而功益奇﹐在詩家爲獨辟之境。

康樂詩較顏爲放手﹐較陶爲刻意﹐煉句用字﹐在生熟深淺之間。

沈約《宋書謝靈運傳論》謂靈運「興會標舉」﹐延年「體裁明密」﹐所以示學兩家者﹐當相濟有功﹐不必如惠休上人好分優劣。

顏延年詩體近方幅﹐然不失爲正軌﹐以其字字稱量而出﹐無一苟下也。文中子稱之曰「其文約以則﹐有君子之心。」蓋有以觀其深矣。

延年詩長於廊廟之體﹐然如《五君詠》﹐抑何善言林下風也。所蘊之富﹐亦可見矣。

左太衝《詠史》似論體﹐顏延年《五君詠》似傳體。

韋傅《諷諫詩》﹐經家之言﹔阮嗣宗《詠懷》﹐子家之言﹔顏延年《五君詠》﹐史家之言﹔張景陽《雜詩》﹐辭家之言。

「孤蓬自振﹐驚沙坐飛」﹐此鮑明遠賦句也。若移以評明遠之詩﹐頗復相似。

明遠長句﹐慷慨任气﹐磊落使才﹐在當時不可無一﹐不能有二。杜少陵《簡薛華醉歌》云「近來海內爲長句﹐汝與山東李白好。何劉沈謝力未工﹐才兼鮑照愁絕倒。」此𨿽意重推薛﹐然亦見鮑之長句﹐何﹑劉﹑沈﹑謝均莫及也。

陳孔璋《飲馬長城窟》機軸開鮑明遠。惟陳純乎質﹐而鮑濟以妍﹐所以涉其流者﹐忘其發源所自。

謝玄暉詩以情韻勝﹐𨿽才力不及明遠﹐而語皆自然流出﹐同時亦未有其比。

江文通詩﹐有淒涼日暮﹐不可如何之意。此詩之多情而人之不濟也。𨿽長於雜擬﹐於古人蒼壯之作亦能肖吻﹐究非其本色耳。

庾子山《燕歌行》開唐初七古﹐《烏夜啼》開唐七律﹐其他體爲唐五絕﹑五律﹑五排所本者﹐尢不可勝舉。

隋楊處道詩﹐甚爲雄深雅健。齊﹑梁文辭之獘﹐貴淸綺不重气質﹐得此可以矯之。

唐初四子﹐源出子山。觀少陵《戲爲六絕句》專論四子﹐而第一首起句便云「庾信文章老更成」﹐有意無意之間﹐驪珠已得。

唐初四子沿陳﹑隋之舊﹐故𨿽才力迥絕﹐不免致人異議。陳射洪﹑張曲江獨能超出一格﹐爲李﹑杜開先。人文所肇﹐豈天運使然耶﹖

曲江之《感遇》出於《騷》﹐射洪之《感遇》出於《莊》﹐纏綿超曠﹐各有獨至。

太白詩以《莊》《騷》爲大源﹐而於嗣宗之淵放﹐景純之亻雋上﹐明遠之驅邁﹐玄暉之奇秀﹐亦各有所取﹐無遺美焉。

《宣和書譜》稱賀知章「艸隸佳處﹐機會與造化爭衡﹐非人工可到」。余謂太白詩佳處亦如之。

太白詩舉止極其髙貴﹐不下商山采芝人語。

海上三山﹐方以爲近﹐忽又是遠。太白詩言在口頭﹐想出天外﹐殆亦如是。

李詩鑿空而道﹐歸趣難窮﹐由《風》多於《雅》﹐興多於賦也。

「有時白起﹐天際自舒捲」﹐「顧所來徑﹐蒼蒼橫翠微」﹐卽此四語﹐想見太白詩境。

太白與少陵同一志在經世﹐而太白詩中多出世語者﹐有爲言之也。屈子《遠遊》曰「悲時俗之迫厄兮﹐願輕舉而遠遊。」使疑太白誠欲出世﹐亦將疑屈子誠欲輕舉耶﹖

太白雲「日爲蒼生憂」﹐卽少陵「窮年憂黎元」之志也﹔「天地至廣大﹐何惜遂物情」﹐卽少陵「盤飧老夫食﹐分減及溪魚」之志也。

太白詩𨿽若天乘﹐無所不之﹐然自不離本位。故放言實是法言﹐非李赤之徒所能也。

幕天席地﹐友月交風﹐原是平常過活﹐非廣己造大也。太白詩當以此意讀之。

「以友天下之善士爲未足﹐又尙論古人之」﹐神仙﹐猶古人之耳。故知太白詩好言神仙﹐是將神仙當賢友﹐初非鄙薄當世也。

太白詩言俠﹑言仙﹑言女﹑言酒﹐特借用樂府形體耳。讀者或認作眞身﹐豈非皮相。

學太白詩﹐當學其體气髙妙﹐不當襲其陳意。若言仙﹑言酒﹑言俠﹑言女﹐亦要學之﹐此僧皎然所謂「鈍賊」者也。

學太白者﹐常曰「天然去雕飾」足矣。余曰﹕此得手處﹐非下手處也。必取太白句意以爲祈向﹐盍云「獵微窮至精」乎﹖

杜詩髙﹑大﹑深俱不可及。吐棄到人所不能吐棄﹐爲髙﹔涵茹到人所不能涵茹﹐爲大﹔曲折到人所不能曲折﹐爲深。

「不敢要佳句﹐愁來賦別離」﹐二句是杜詩全旨。凡其云「念闕勞肝肺」﹐「弟妹悲歌裏」﹐「窮年憂黎元」﹐無非離愁而已矣。

頌其詩貴知其人。先儒謂杜子美情多﹐得志必能濟物﹐可爲看詩之法。

太白早好縱橫﹐晚學黃﹑老﹐故詩意每之以自娛。少陵一生只在儒家界內。

杜詩云「畏人嫌我眞」﹐又云「直取性情眞」。一自詠﹐一贈人﹐皆於論詩無與﹐然其詩之所尙可知。

杜詩只「有無」二字足以評之。有者﹐但見性情气骨也﹔無者﹐不見語言文字也。

杜陵云「篇終接混茫。」夫「篇終」而「接混茫」﹐則全詩亦可知矣。且有混茫之人﹐而後有混茫之詩﹐故莊子云「古之人在混茫之中。」

意欲沈著﹐格欲髙古。持此以等百家之詩﹐於杜陵乃無遺憾。

少陵云「詩淸立意新。」又云「賦詩分气象。」作者本取「意」與「气象」相兼﹐而學者往往奉一以爲宗派焉。

杜陵五七古敍事﹐節次波瀾﹐離合斷貫﹐從《史記》得來﹐而蒼莽雄直之气﹐亦逼近之。畢仲遊但謂杜甫似司馬遷﹐而不系一辭﹐正欲使人自得耳。

「細筋入骨如秋鷹﹐字外出力中藏稜」﹐《史記》﹑杜詩其有焉。

近體气格髙古尢難。此少陵五排五七律﹐所以品居最上。

少陵以前律詩﹐枝枝節節爲之﹐气斷意促﹐前後或不相管攝﹐實由於古體未深耳。少陵深於古體﹐運古於律﹐所以開闔變化﹐施無不宜。

杜詩有不可解及看不出好處之句。「文章千古事﹐得失寸心知」﹐少陵嘗自言之。作者本不求知﹐讀者非身當其境﹐亦何容彊臆耶﹗

昌黎煉質﹐少陵煉神。昌黎無疏落處﹐而少陵有之。然天下之至密﹐莫少陵若也。

少陵於鮑﹑庾﹑陰﹑何樂推不厭。昌黎云「齊梁及陳隋﹐眾作等蟬噪。」韓之論髙而疏﹐不若杜之大而實也。

論李﹑杜詩者﹐謂太白志存復古﹐少陵獨開生面﹔少陵思精﹐太白韻髙。然眞賞之士﹐尢當有以觀其合焉。

王右丞詩﹐一種近孟襄陽﹐一種近李東川﹐淸髙名雋﹐各有宜也。

王摩詰詩﹐好處在無世俗之病。世俗之病﹐如恃才騁學﹐做身分﹐好攀引﹐皆是。

劉文房詩﹐以研煉字句見長﹐而淸贍閒雅﹐蹈乎大方。其篇章亦盡有法度﹐所以能斷截晚唐家數。

髙詩﹐《兩唐書本傳》並稱其「以气質自髙」。今卽以七古論之﹐體或近似唐初﹐而魄力雄毅﹐自不可及。

髙常侍﹑岑嘉州兩家詩﹐皆可亞匹杜陵。至岑超髙實﹐則趣尙各有近焉。

元道州著書有《惡圓》《惡曲》等篇﹐其詩亦一肚皮不合時宜。然剛者必仁﹐此公足以當之。

孔門如用詩﹐則於元道州必有取焉﹐可由「思狂狷」知之。

「獨挺於流俗之中﹐彊攘於已溺之後」。元次山以此序沈千運詩﹐亦以自寓也。

次山詩令人想見立意較然﹐不欺其志。其疾官邪﹑輕爵祿﹐意皆起於惻怛爲民﹐不獨《舂陵行》及《賊退示官吏》作﹐足使杜陵感喟也。

元﹑韋兩家皆學陶。然蘇州猶多一「慕陶直可庶」之意﹐吾尢愛次山以不必似爲眞似也。

韋蘇州憂民之意如元道州﹐誠觀《髙陵書情》云「兵凶久相踐﹐徭賦豈得閒﹗促戚下可哀﹐寬政身致患。日夕思自退﹐出門望故山。」此可與《舂陵行》《賊退示官吏》作並讀﹐但气別婉勁耳。

錢仲文﹑郎君冑大率衍王﹑孟之緒﹐但王﹑孟之渾成﹐非錢﹑郎所及。

王﹑孟及大歷十子詩﹐皆尙淸雅﹐惟格止於此而不能變﹐故猶未足籠罩一切。

詩文一源。昌黎詩有正有奇﹐正者﹐卽所謂「約《六經》之旨而成文」﹔奇者﹐卽所謂「時有感激怨懟奇怪之辭」。

昌黎《贈張籍》云「此日足可惜﹐此酒不足嘗。」儒者之言﹐所由與任達者異。

太白詩多有羨於神仙者﹐或以諭造世之志﹐或以諭死而不亡﹐俱不可知。若昌黎云「安能從汝巢神山。」此固鄙夷不屑之意﹐然亦何必非寓言耶﹖

昌黎詩陳言務去﹐故有倚天拔地之意。《山石》一作﹐辭奇意幽﹐可爲《楚辭招隱士》對﹐如柳州《天懟》例也。

昌黎七古出於《招隱士》﹐當於意思刻畫﹑音節遒勁處求之。使第謂出於《柏梁》﹐猶未之盡。

「若使乘酣騁雄怪」﹐此昌黎《酬盧夫望秋作》之句也。統觀昌黎詩﹐頗以雄怪自喜。

昌黎詩往往以醜爲美﹐然此但宜施之古體﹐若用之近體﹐則不受矣。是以言各有當也。

昌黎自言其行已不敢有愧於道﹐余謂其取友亦然。觀其《寄盧仝》云「先生事業不可量﹐惟用法律自繩己。」薦孟郊云「行身踐規矩﹐甘辱恥媚竈。」以盧﹑孟之詩名﹐而韓所盛推﹐乃在人品﹐眞千古論詩之極則也哉﹗

昌黎《送孟東野序》稱其詩以附於古之作者。《薦士》詩以「橫空盤硬語﹐妥帖力排」目之。又《醉贈張祕書》云「東野動驚俗﹐天葩吐奇芳。」韓之推孟也至矣。後人尊韓抑孟﹐恐非韓意。

昌黎﹑東野兩家詩﹐𨿽雄富淸苦不同﹐而同一好難爭險。惟中有質實深固者存﹐故較李長吉爲老成家數。

孟東野詩好處﹐黃山谷得之﹐無一軟熟句﹔梅聖兪得之﹐無一熱俗句。

陶﹑謝並稱﹐韋﹑柳並稱。蘇州出於淵明﹐柳州出於康樂﹐殆各得其性之所近。

韋云「微雨夜來過﹐不知春艸生」﹐是道人語。柳云「回風一蕭瑟﹐林影久參差」﹐是騷人語。

劉夢得詩稍近徑露﹐大抵骨勝於白﹐而韻遜於柳。要其名雋獨得之句﹐柳亦不能掩也。

尊老杜者病香山﹐謂其「拙於紀事﹐寸步不移﹐猶恐失之」﹐不及杜之「注坡驀澗」﹐似也。至《唐書白居易傳贊》引杜牧語﹐謂其詩「纖艷不逞﹐非莊士雅人所爲。流傳人間﹐交口教授﹐入人肌骨不可去」。此文人相輕之言﹐未免失實。

白香山與元微之書曰「僕志在兼濟﹐行在獨善﹐奉而始終之則爲道﹐言而發明之則爲詩。謂之諷諭詩﹐兼濟之志也﹔謂之詩﹐獨善之義也。」余謂詩莫貴於知道﹐觀香山之言﹐可見其或出或處﹐道無不在。

代匹夫匹婦語最難﹐蓋饑寒勞困之苦﹐𨿽告人﹐人且不知﹐知之必物我無間者也。杜少陵﹑元次山﹑白香山不但如身入閭閻﹐目擊其事﹐直與疾病之在身者無異。頌其詩﹐顧可不知其人乎﹖

常語易﹐奇語難﹐此詩之初關也﹔奇語易﹐常語難﹐此詩之重關也。香山用常得奇﹐此境良非易到。

白香山樂府﹐與張文昌﹑王仲初同爲自出新意。其不同者﹐在此平曠而彼峭窄耳。

杜樊川詩雄姿英發﹐李樊南詩深情綿貌。其後李成宗派而杜不成﹐殆以杜之較無窠臼與﹖

詩有借色而無眞色﹐𨿽藻繢實死灰耳。李義山是絢中有素。敖器之謂其「綺密瑰妍﹐要非用」﹐豈盡然哉﹗至或因其《韓碑》一篇﹐遂疑气骨與退之無二﹐則又非其質矣。

宋王元之詩自謂樂天後進﹐楊大年﹑劉子儀學義山爲西昆體﹐格𨿽不髙﹐五代以來﹐未能有其安雅。

東坡謂歐陽公「論大道似韓愈﹐詩賦似李白」。然試以歐詩觀之﹐𨿽曰似李﹐其刻意形容處﹐實於韓爲逼近耳。

歐陽永叔出於昌黎﹐梅聖兪出於東野。歐之推梅不遺餘力﹐與昌黎推東野略同。

聖兪詩深微難識﹐卽觀歐陽公云「知聖兪者莫如修﹐常問聖兪生平所最好句﹐聖兪所自負者﹐皆修所不好﹔聖兪所卑下者﹐皆修所極賞。」是其苦心孤詣﹐且不欲徇非常人之意﹐況肯徇常人意乎﹖

梅﹑蘇並稱。梅詩幽淡極矣﹐然幽中有雋﹐淡中有旨﹔子美雄快﹐令人見便擊節。然雄快不足以盡蘇﹐猶幽淡不足以盡梅也。

王荊公詩學杜得其瘦硬﹐然杜具熱腸﹐公惟冷面﹐殆亦如其文之學韓﹐同而未嘗不異也。

東坡詩打通後壁說話﹐其精微超曠﹐眞足以開拓心胸﹐推倒豪傑。

東坡詩推倒扶起﹐無施不可﹐得訣只在能透過一層及善用翻案耳。

東坡詩善於空諸所有﹐又善於無中生有﹐機括實自禪悟中來。以辯才三昧而爲韻言﹐固宜其舌底瀾翻如是。

滔滔汩汩說去﹐一轉便見主意﹐《南華》《華嚴》最長於此。東坡古詩﹐慣用其法。

陶詩醇厚﹐東坡和之以淸勁。如宮商之奏﹐各自爲宮﹐其美正復不相掩也。

東坡《題與可畫竹》云「無窮出淸新。」余謂此句可爲坡詩評語﹐豈偶借與可以自寓耶﹖杜於李亦以「淸新」相目﹐詩家「淸新」二字﹐均非易得。元遺山於坡詩﹐何乃以「新」譏之﹗

東坡﹑放翁兩家詩﹐皆有豪有曠。但放翁是有意要做詩人﹐東坡𨿽爲詩而仍有夷然不屑之意﹐所以尢髙。

退之詩豪多於曠﹐東坡詩曠多於豪。豪曠非中和之則﹐然賢者亦多出入於其中﹐以其與齪齪之腸胃固遠絕也。

遇他人以爲極艱極苦之境﹐而能外形骸以理自勝﹐此韓﹑蘇兩家詩意所同。

東坡詩意頹放而語遒警﹐頹放過於太白﹐遒警亞於昌黎。

太白長於風﹐少陵長於骨﹐昌黎長於質﹐東坡長於趣。

詩以出於《騷》者爲正﹐以出於《莊》者爲變。少陵純乎《騷》﹐太白在《莊》《騷》間﹐東坡則出於《莊》者十之八九。

山谷詩未能若東坡之行所無事﹐然能於詩家因襲語漱滌務盡﹐以歸獨得﹐乃如「潦水盡而寒潭淸」矣。

山谷詩取過火一路﹐妙能出之以深雋﹐所以露中有含﹐透中有皺﹐令人一見可喜﹐久讀愈有致也。

無一意一事不可入詩者﹐唐則子美﹐宋則蘇﹑黃。要其胸中具有鑪錘﹐不是金銀銅鐵彊令混合也。

唐詩以情韻气格勝。宋蘇﹑黃皆以意勝﹐惟彼胸襟與手法俱髙﹐故不以精能傷渾雅焉。

陳言務去﹐杜詩與韓文同。黃山谷﹑陳后山諸公學杜在此。

杜詩雄健而兼虛渾。宋西江名家學杜幾於瘦硬通神﹐然於水深林茂之气象則遠矣。

西昆體貴富實貴淸﹐襞積非所尙也﹔西江體貴淸實貴富﹐寒寂非所尙也。

西昆體所以未入杜陵之室者﹐由文滅其質也。質文不可偏勝。西江之矯西昆﹐浸而愈甚﹐宜乎復詒口實與﹗

西江名家好處﹐在鍛煉而歸於自然。放翁本學西江者﹐其云「文章本天成﹐妙手偶得之。」平昔鍛煉之功﹐可於言外想見。

放翁詩明白如話﹐然淺中有深﹐平中有奇﹐故足令人咀味。觀其《齋中弄筆》詩云「詩𨿽苦思未名家。」𨿽自謙實自命也。

詩能於易處見工﹐便覺親切有味。白香山﹑陸放翁擅場在此。

朱子《感興詩》二十篇﹐髙峻寥曠﹐不在陳射洪下。蓋惟有理趣而無理障﹐是以至爲難得。

嬰孩始言﹐惟「兪」而已﹐漸乃由一字以至多字。字少者含蓄﹐字多者發揚也。是則五言七言﹐消息自有別矣。

五言如《三百篇》﹐七言如《騷》。《騷》𨿽出於《三百篇》﹐而境界一新﹐蓋醇實瑰奇﹐分數較有多寡也。

五言質﹐七言文﹔五言親﹐七言尊。幾見田家詩而多作七言者乎﹖幾見骨肉間而多作七言者乎﹖

五言與七言因乎情境﹐如《孺子歌》「滄浪之水淸兮」﹐平澹天眞﹐於五言宜﹔寧戚歌「滄浪之水白石粲」﹐豪蕩感激﹐於七言宜。

五言尙安恬﹐七言尙揮霍。安恬者﹐前莫如陶靖節﹐後莫如韋左司﹔揮霍者﹐前莫如鮑明遠﹐後莫如李太白。

五言要如山立時行﹐七言要如﹛鼓長﹜鼓軒舞。

五言無字易﹐有餘味難﹔七言有餘味易﹐無字難。

七言於五言﹐或較易亦或較難﹐或較便亦或較累。蓋善爲者如多兩人任事﹐不善爲者如多兩人坐食也。

或謂七言如挽彊用長。余謂更當挽彊如弱﹐用長如短﹐方見能事。

潘老謂七言詩第五字要響﹐如「返照入江翻石壁﹐歸擁樹失山村」﹐「翻」字﹑「失」字﹔五言詩第三字要響﹐如「圓荷浮小葉﹐細麥落輕花」﹐「浮」字﹑「落」字。余謂此例何可盡拘﹐但論句中自然之節奏﹐則七言可以上四字作一頓﹐五言可以上二字作一頓耳。

五言上二字下三字﹐足當四言兩句﹐如「終日不成章」之於「終日七襄﹐不成報章」是也。七言上四字下三字﹐足當五言兩句﹐如「明月皎皎照我牀」之於「明月何皎皎﹐照我羅牀幃」是也。是則五言乃四言之約﹐七言乃五言之約矣。太白嘗有「寄興深微﹐五言不如四言﹐七言又其靡也」之說。此特意在尊古耳﹐豈可不達其意而誤增字以爲五七哉﹗

詩有合兩句成七言者﹐如「君子有酒旨且多」﹐「夜如何其夜未央」是也﹔有合兩句成五言者﹐如「祈父不聰」是也。後世七言每四字作一頓﹐五言每兩字作一頓﹐而五言亦或第三字屬上﹐上下間皆可以「兮」字界之。

七言講音節者﹐出於漢《郊祀》諸樂府﹔羅事實者﹐出於《柏梁詩》。

七言爲五言之慢聲﹐而長短句互用者﹐則以長句爲慢聲﹐以短句爲急節。此固不當與句句七言者並論也。

五言第二字與第四字﹐第三字與第五字﹐七言第二字與第四字﹐第四字與第六字﹐第五字與第七字﹐平仄相同則音拗﹐異則音諧。講古詩聲調者﹐類多避諧而取拗。然其間蓋有天籟﹐不當止以能拗爲古。

善古詩必屬雅材。俗意﹑俗字﹑俗調苟犯其一﹐皆古之棄也。

凡詩不可以助長﹐五古尢甚。故詩不善於五古﹐他體𨿽工弗尙也。《書譜》云「思慮通審﹐志气和平﹐不激不厲﹐而風規自遠。」爲五古者﹐宜亦有取於斯言。

七古可命爲古近二體﹐近體曰駢﹑曰諧﹑曰麗﹑曰綿﹐古體曰單﹑曰拗﹑曰瘦﹑曰勁。一尙風容﹐一尙筋骨。此齊梁﹑漢魏之分﹐卽初﹑盛唐之所以別也。

論詩者謂唐初七古气格𨿽卑﹐猶有樂府之意﹔亦思樂府非此體所能盡乎﹖豪傑之士﹐焉得不更思進取﹗

唐初七古﹐節次多而情韻婉﹐詠嘆取之﹔盛唐七古﹐節次少而魄力雄﹐鋪陳尙之。

伏應轉接﹐夾敍夾議﹐開闔盡變﹐古詩之法。近體亦俱有之﹐愉古詩波瀾較爲壯闊耳。

律與絕句﹐行間字裏﹐須有曖曖之致。古體較可發揮盡意﹐然亦須有不盡者存。

律詩取律呂之義﹐爲其和也﹔取律令之義﹐爲其嚴也。

律詩要處處打得通﹐又要處處跳得起。艸蛇灰綫﹐生龍活虎﹐兩般能事﹐當以一手兼之。

律詩主意拿得定﹐則開闔變化﹐惟我所爲。少陵得力在此。

律詩主句或在起﹐或在結﹐或在中﹐而以在中爲較難。蓋限於對偶﹐非髙手爲之﹐必至物而不化矣。

律詩聲諧語儷﹐故往往易工而難化。能求之章法﹐不惟於字句爭長﹐則體𨿽近而气脈入古矣。

起有分合緩急﹐收有虛實順逆﹐對有反正平串﹐接有遠近曲直。欲窮律法之變﹐必先於是求之。

律詩旣患旁生枝節﹐又患如琴瑟之專壹。融貫變化﹐兼之斯善。

律詩篇法﹐有上半篇開下半篇合﹐有上半篇合下半篇開。所謂半篇者﹐非但上四句與下四句之謂﹐卽二句與六句﹐六句與二句﹐亦各爲半篇也。

律詩一聯中有以上下句論開合者﹐一句中有以上下半句論開合者﹐惟在相篇法而知所避焉。

律詩手寫此聯﹐眼注彼聯﹐自覺減少不得﹐增多不得。若可增可減﹐則於律字名義失之遠矣。

律詩之妙﹐全在無字處。每上句與下句轉關接縫﹐皆機竅所在也。

律有似乎無起無收者。要知無起者後必補起﹐無收者前必豫收。

律詩中二聯必分寬緊遠近﹐人皆知之。惟不省其來龍去脈﹐則寬緊遠近爲妄施矣。

律體中對句用開合﹑流水﹑倒挽三法﹐不如用遮表法爲最多。或前遮後表﹐或前表後遮。表謂如此﹐遮謂不如彼﹐二字本出禪家。昔人詩中有用「是」「非」﹑「有」「無」等字作對者﹐「是」﹑「有」卽表﹐「非」﹑「無」卽遮。惟有其法而無其名﹐故爲拈出。

律詩不難於凝重﹐亦不難於流動﹐難在又凝重又流動耳。

律體可諭以僧家之律﹕狂禪破律﹐所宜深戒﹔小禪縛律﹐亦無取焉。

絕句取徑貴深曲﹐蓋意不可盡﹐以不盡盡之。正面不寫寫反面﹐本面不寫寫對面﹑旁面﹐須如睹影知竿乃妙。

絕句於六義多取風﹑興﹐故視他體尢以委曲﹑含蓄﹑自然爲尙。

以鳥鳴春﹐以鳴秋﹐此造物之借端寓也。絕句之小中見大似之。

絕句意法﹐無論先寬後緊﹐先緊後寬﹐總須首尾相銜﹐開闔盡變。至其妙用﹐惟在借端寓而已。

詩以律絕爲近體﹐此就聲音言之也。其實古體與律絕﹐俱有古近體之分﹐此當於气質辧之。

古體勁而質﹐近體婉而妍﹐詩之常也。論其變﹐則古婉近勁﹐古妍近質﹐亦多有之。

論古近體詩﹐參用陸機《文賦》﹐曰﹕絕「博約而溫潤」﹐律「頓挫而淸壯」﹐五古「平徹而閒雅」﹐七古「煒煜而譎誑」。

樂之所起﹐雷出地﹐風過簫﹐發於天籟﹐無容心焉。而樂府之所尙可知。

文辭志合而爲詩﹐而樂則重聲。《風》《雅》《頌》之入樂者﹐姑不具論﹐卽漢樂府《飲馬長城窟》之「靑靑河畔艸」﹐與《古詩十九首》之「靑靑河畔艸」﹐其音節可微辧矣。

《九歌》﹐樂府之先聲也。《湘君》《湘夫人》是南音﹐《河伯》是北音﹐卽設色選聲處可以辧之。

《楚辭大招》云「四上況气﹐極聲變只。」此卽古樂節之「升歌笙入﹐間歌合樂」也。屈子《九歌》全是此法。樂府家轉韻轉意轉調﹐無不以之。

樂府聲律居最要﹐而意境卽次之﹐尢須意境與聲律相稱﹐乃爲當行。

樂府之出於《頌》者﹐最重形容。《楚辭九歌》狀所祀之神﹐幾於恍惚有物矣。後此如《漢書》所載《郊祀》諸歌﹐其中亦若有之气﹐蒸蒸欲出。

樂府有陳善納誨之意者﹐《雅》之屬也﹐如《君子行》便是。

《漢書藝文志》云「自孝武立樂府而采歌謠﹐於是有代﹑趙之謳﹐秦﹑楚之風﹐皆感於哀樂﹐緣事而發。」由是觀之﹐後世樂府近《風》之體多於《雅》《頌》﹐其由來亦已久矣。

樂府是代字訣﹐故須先得古人本意。然使不能自寓懷抱﹐又未免爲無病而呻吟。

樂府易不得﹐難不得。深於此事者﹐能使豪傑起舞﹐愚夫愚婦解頤﹐其神妙不可思議。

樂府調有疾徐﹐韻有疏數。大抵徐疏在前﹐疾數在後者﹐常也﹔若變者﹐又當心知其意焉。

古題樂府要超﹐新題樂府要穩。如太白可謂超﹐香山可謂穩。

雜言歌行﹐音節似乎無定﹐而實有不可易者存。蓋歌行皆樂府支流﹐樂不離乎本宮﹐本宮之中又有自然先後也。

賦不歌而誦﹐樂府歌而不誦﹐詩兼歌誦﹐而以時出之。

《詩》﹐一種是歌﹐「君子作歌」是也﹔一種是誦﹐「吉甫作誦」是也。《楚辭》有《九歌》與《惜誦》﹐其音節可辧而知。

《九歌》﹐歌也﹔《九章》﹐誦也。詩如少陵近《九章》﹐太白近《九歌》。

誦顯而歌微。故長篇誦﹐短篇歌﹔敍事誦﹐抒情歌。

詩以意法勝者宜誦﹐以聲情勝者宜歌。古人之詩﹐疑若千支萬派﹐然曾有出於歌誦外者乎﹖

文有文律﹐陸機《文賦》所謂「普辭條與文律」是也。杜詩云「晚節漸於詩律細。」使將詩律「律」字解作五律七律之律﹐則文律又何解乎﹖大抵只是以法爲律耳。

詩之局勢非前張后歙﹐則前歙後張﹐古體律絕無以異也。

詩以離合爲跌宕﹐故莫善於用遠合近離。近離者﹐以離開上句之意爲接也。離後復轉﹐而與未離之前相合﹐卽遠合也。

篇意前後摩蕩﹐則精神自出。如《豳風東山》詩﹐種種景物﹐種種情思﹐其摩蕩在「䢐歸」二字耳。

問短篇所尙﹐曰「咫尺應須論萬里。」問長篇所尙﹐曰「萬斛之舟行若風。」二句皆杜詩﹐而杜之長短篇卽如之。杜詩又云「大城鐵不如﹐小城萬丈餘。」其意亦可相通相足。

長篇宜橫鋪﹐不然則力單﹔短篇宜紆折﹐不然則味薄。

大起大落﹐大開大合﹐用之長篇﹐此如黃河之百里一曲﹐千里一曲一直也。然卽短至絕句﹐亦未嘗無尺水興波之法。

長篇以敍事﹐短篇以寫意﹐七言以浩歌﹐五言以穆誦。此皆題實司之﹐非人所能與。

伏應﹑提頓﹑轉接﹑藏見﹑倒順﹑綰插﹑淺深﹑離合諸法﹐篇中段中聯中句中均有取焉。然非渾然無迹﹐未善也。

少陵寄髙達夫詩云「佳句法如何﹖」可見句之宜有法矣。然欲定句法﹐其消息未有不從章法篇法來者。

「河水淸且漣」﹐「關車之轄」﹐皆是五言﹐且皆是上二字下三字句法﹐而意有順倒之不同。

詩無論五七言及句法倒順﹐總須將上半句與下半句比權量力﹐使足相當。不然﹐頭空足弱﹐無一可者。

煉篇﹑煉章﹑煉句﹑煉字﹐總之所貴乎煉者﹐是往活處煉﹐非往死處煉也。夫活亦在乎認取詩眼而已。

詩眼有全集之眼﹐有一篇之眼﹐有數句之眼﹐有一句之眼﹔有以數句爲眼者﹐有以一句爲眼者﹐有以一二字爲眼者。

冷句中有熱字﹐熱句中有冷字﹔情句中有景字﹐景句中情字。詩要細筋入骨﹐必由善用此字得之。

詩有雙關字﹐有偏舉字。如陶詩「望慚髙鳥﹐臨水愧遊魚」﹐「」﹑「鳥」﹑「水」﹑「魚」是偏舉﹐「髙」﹑「遊」是雙關。偏舉﹐舉物也﹔雙關﹐關己也。

問韻之相通與不相通﹐以何爲憑﹖曰﹕憑古。古通者﹐吾亦通之。《毛詩》《楚辭》﹐漢魏﹑六朝詩﹐杜﹑韓諸大家詩﹐以及他古書中有韻之文﹐皆其準驗也。

辧得平聲韻之相通與不相通﹐斯上聲去聲之通不通因之而定。東﹑冬﹑江通﹐則董﹑腫﹑講通矣﹐送﹑宋﹑絳亦通矣。推之﹕支﹑微﹑齊﹑佳﹑灰通﹐則紙﹑尾﹑薺﹑蟹﹑賄通﹐﹑未﹑霽﹑泰﹑卦﹑隊通。魚﹑虞通﹐則語﹑﹛鹿吳﹜通﹐禦﹑遇通。眞﹑文﹑元﹑寒﹑刪﹑先通﹐則軫﹑吻﹑阮﹑旱﹑潸﹑銑通﹐震﹑問﹑願﹑翰﹑諫﹑霰通。蕭﹑肴﹑豪通﹐則筱﹑巧﹑皓通﹐嘯﹑效﹑號通。歌﹑麻通﹐則哿﹑馬通﹐个﹑通。庚﹑靑﹑蒸通﹐則梗﹑迥通﹐敬﹑徑通。侵﹑覃﹑鹽﹑咸通﹐則寢﹑感﹑儉﹑﹤豆兼﹥通﹐沁﹑勘﹑艷﹑陷通。陽無通﹐則養亦無通﹐漾亦無通。尢無通﹐則有亦無通﹐宥亦無通。

入聲韻之通不通﹐亦於平聲定之。東﹑冬﹑江通﹐則屋﹑活﹑覺通。眞﹑文﹑元﹑寒﹑刪﹑先通﹐則質﹑物﹑月﹑曷﹑黠﹑屑通。庚﹑靑﹑蒸通﹐則陌﹑錫﹑職通。侵﹑覃﹑鹽﹑咸通﹐則緝﹑合﹑葉﹑洽通。陽無通﹐則藥亦無通。

論詩者﹐或謂煉格不如煉意﹐或謂煉意不如煉格。惟《姜白石詩話》爲得之﹐曰「意出於格﹐先得格也﹔格出於意﹐先得意也。」

文所不能言之意﹐詩或能言之。大抵文善醒﹐詩善醉﹐醉中語亦有醒時道不到者。蓋其天機之發﹐不可思議也。故餘論文旨曰「惟此聖人﹐瞻言百里。」論詩旨曰「百爾所思﹐不如我所之。」

詩之所貴於言志者﹐須是以直溫寬栗爲本。不然﹐則其爲志也荒矣﹐如《樂府》所謂「喬志」﹑「溺志」是也。

詩之言持﹐莫先於內持其志﹐而外持風化從之。

古人因志而有詩﹐後人先去作詩﹐推究到詩不可以徒作﹐因將志入裏來﹐已是倒做了﹐況無與於志者乎﹗

《文心雕龍》云「嵇志淸峻﹐阮旨遙深。」鍾嶸《詩品》云「郭景純用亻雋上之才﹐劉越石仗淸剛之气。」余謂「志」﹑「旨」﹑「才」﹑「气」﹐人占一字﹐此特就其所尢重者言之。其實此四字﹐詩家不可缺一也。

「思無邪」﹐「思」字中境界無盡﹐惟所歸則一耳。嚴滄浪《詩話》謂「信手拈來﹐頭頭是道」﹐似有得於此意。

雅人有深致﹐風人﹑騷人亦各有深致。後人能有其致﹐則《風》《雅》《騷》不必在古矣。

「昔我往矣﹐楊柳依依﹔今我來思﹐雨雪霏霏」。雅人深致﹐正在借景言情。若捨景不言﹐不過曰春往冬來耳﹐有何意味﹖然「黍稷方華」﹐「雨雪載塗」﹐與此又似同而異﹐須索解人。

夏侯湛作《周詩》成﹐示潘安仁﹐安仁曰「此非徒溫雅﹐乃別見孝弟之性。」余謂「孝弟之性」﹐乃其所以「溫雅」也。二而言之﹐安仁於是爲不知詩矣。

謝靈運詩「事爲名教用﹐道以神理超」。下句意須離不得上句﹐不然﹐是名教外別有所謂神理矣。

不發乎情﹐卽非禮義﹐故詩要有樂有哀﹔發乎情﹐未必卽禮義﹐故詩要哀樂中節。

天之福人也﹐莫過於予以性情之正﹔人之自福也﹐莫過於正其性情。從事於詩而有得﹐則樂而不荒﹐憂而不困﹐何福如之﹗

景有大小﹐情有久暫。詩中言景﹐旣患大小相混﹐又患大小相隔。言情亦如之。

興與比有闊狹之分。蓋比有正而無反﹐興兼反正故也。

昔人謂激昂之言出於興﹐此「興」字與他處言興不同。激昂大抵只是情過於事﹐如太白詩「欲上靑天覽日月」是也。

山之精神寫不出﹐以煙霞寫之﹔春之精神寫不出﹐以艸樹寫之。故詩無气象﹐則精神亦無所寓矣。

詩格﹐一爲品格之格﹐如人之有智愚賢不肖也﹔一爲格式之格﹐如人之有貧富貴賤也。

詩品出於人品。人品悃款朴忠者最上﹐超然髙舉﹑誅茅力耕者次之﹐送往勞來﹑從俗富貴者無譏焉。

言詩格者必及气﹐或疑太煉傷气﹐非也。傷气者﹐蓋煉辭不煉气耳。

气有淸濁厚薄﹐格有髙低雅俗。詩家泛言气格﹐未是。

林艾軒謂「蘇﹑黃之別﹐猶丈夫女子之應接。丈夫見賓客﹐信步出將去﹐如女子則非塗澤不可」。余謂此論未免誣黃而易蘇。然推以論一切之詩﹐非獨女態當無﹐𨿽丈夫之貴賤賢愚﹐亦大有辧矣。

詩以悅人爲心與以誇人爲心﹐品格何在﹖而猶訁堯々於品格﹐其何異溺人必笑耶﹗或問詩偏於敍則掩意﹐偏於議則病格﹐此說亦辧意格者所不遺否﹖曰﹕遺則不是﹐執則淺矣。

「其詩孔碩﹐其風肆好」。後世爲詩者﹐於「碩」﹑「好」二字須善認。使非眞碩﹐必且迂﹔非眞好﹐必且靡也。

詩不淸則蕪﹐不穆則露。「穆如淸風」﹐宜吉甫合而言之。

凡詩迷離者要不間﹐切實者要不盡﹐廣大者要不廓﹐精微者要不僻。

詩要避俗﹐更要避熟。剝去數層方下筆﹐庶不墮「熟」字界裏。

詩要超乎空﹑欲二界。空則入禪﹐欲則入俗。超之之道無他﹐曰「發乎情止乎禮義」而已。

或問詩何爲富貴气象﹖曰﹕大抵富如昔人所謂「函蓋乾坤」﹐貴如所謂「截斷眾流」便是。

詩質要如銅墻鐵壁﹐气要如天風海濤。

詩不可有我而無古﹐更不可有古而無我﹐典雅﹑精神﹐兼之斯善。

鍾嶸謂阮步兵詩可以陶寫性靈﹐此爲以性靈論詩者所本。杜詩亦云「陶冶性靈存底物﹐新詩攺罷自長吟。」

元微之作《杜工部墓志》﹐深薄宋﹑齊間吟寫性靈﹑流連光景之文。其實性靈光景﹐自風雅肇興便不能離﹐在辧其歸趣之正不正耳。

詩涉飾﹐便可憎鄙﹐而飾多起於貌爲有學﹐而不養本體。晉東海王越與阮瞻書曰「學之所入淺﹐體之所安深」。善夫﹗

詩一往作遺世自樂語﹐以爲仙意﹐不知是仙障。仙意須如陰長生古詩「遊戲仙都﹐顧湣羣愚」二語﹐庶爲得之。抑《度人經》所謂「悲歌朗太空」也。

詩一戒滯累塵腐﹐一戒輕浮放眼。凡出辭气當遠鄙倍﹐詩可知矣。

詩中固須得微妙語﹐然語語微妙﹐便不微妙。須是一路坦易中﹐忽然觸著﹐乃足令人神遠。

花鳥纏綿﹐雷奮發﹐弦泉幽咽﹐雪月空明﹕詩不出此四境。

《詩》﹕「要要艸」﹐聞而知也﹔「阜螽」﹐見而知也﹔「有車鄰鄰」﹐知而聞也﹔「有馬白顚」﹐知而見也。詩有外於知與聞見者耶﹖

「淸風明月不用一錢買」﹐上四字共知也﹐下五字獨得也。凡佳章中必有獨得之句﹐佳句中必有獨得之字。惟在首在腰在足﹐則不必同。

「曲徑通幽處﹐禪房花木深」﹐六一賞之﹔「四更山吐月﹐殘夜水明樓」﹐東坡賞之。此等處古人自會心有在﹐後人或彊解之﹐或故疑之﹐皆過矣。

