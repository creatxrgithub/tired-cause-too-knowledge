序旣築兪樓之三年﹐余方自春明乞假歸。與吳子叔和徘徊後圃﹐以西爽亭至樓地尙寥廓﹐不可無亭檻以映帶之。叔和欣然樂任﹐乃自六一泉之海月門築一方亭。以亭外爲東坡庵﹐取吾師曲園先生「山上吟庵伴老坡」句。名曰「伴坡」。出亭隨山勢髙下﹐制爲長廊。上可尾石徑登山﹐下可臨瓢池而釣。花木掩靄﹐一望無際。廊迆而西﹐復自西而北﹐再向北而西﹐路凡三折。以陸放翁有「淸吹時聞曲曲廊」句﹐題曰「曲曲廊」。蓋園爲小曲園﹐此又園中之至曲者也。出廊而北﹐建一髙閣。背墻面山﹐可望見吳山及湖光一角。其閣前有松﹐今春有神降焉。詳見兪樓《四異》詩。因用謝惠連「松惟靈木」語﹐題曰「靈松閣」。左有吾師退省山人畫梅刻石﹐其右爲短廊。廊內有山人七律詩刻。出廊不數武﹐爲舫齋﹐與閣俱面東。庭前竹石參差﹐蒼翠交潤。以西湖古迹事實﹐孤山舊有小蓬萊。適當其地﹐與退省庵之小瀛洲遙相望也﹐遂名曰「小蓬萊」。其左有先生《韓碑書後》石刻﹐右則屬於西爽亭之舊廊矣。出亭而左﹐尙有隙地﹐余乃壘石爲臺﹐其髙尋丈﹐廣可一筵。喜其平而露也﹐名曰「曝書臺」。其下當山之骨﹐石壁天然﹐余曾夢爲先生守書之鶴﹐乃題石曰「鶴守巖」。自臺啟小扉而北﹐於石壁上得「斯文在玆」四大字﹐旁署趙人張奇逢題。考張爲國初守杭郡者。余前年築樓至此時﹐藤蘿滿壁﹐僅見一文字。今歲復至﹐則四字畢見。距太守官杭時﹐政二百三十年。物之顯晦﹐固有時耶﹗乃謀於同門﹐復於此築亭。以有文在石上也﹐名曰「文石亭」。余謂先生於右臺山築書冢﹐而玆山闕然﹐天殆欲爲先生更設一書冢耶﹗時吾師汪柳門侍讀同坐亭上﹐商略鑿石爲藏內先生全書於中﹐名曰「曲園書藏」﹐與右臺並一佳話。而張之刻石﹐亦不虛矣。自亭而北﹐於山巓得一池﹐冬夏不涸。吾聞天目有湖在山之巓﹐先生徳淸之金鵝山頂亦有池﹐此殆發源於天目﹑金鵝者乎﹖以其在文石亭上也﹐名日「文泉」。自文泉循舊路而歸﹐至曝書臺足﹐別有一洞入。而左旋﹐可至李適叟之小磐谷﹐此亦余爲新築者﹐別載《李谷記》。側而右旋﹐可俯窺鶴守巖。若循石徑而下﹐則達於伴坡亭西之廊矣。是役也﹐經營於三月﹐成於七月。比秋深先生來湖上﹐門下諸人觴於小蓬萊。先生命余爲後記﹐余因循未果。先生爰就題榜處各賦一詩﹐名曰《兪樓詩記》。詩旣成﹐余裒而刻之。思與全書匯送入山﹐然不可無序﹐並不可無記。因撮述大致﹐謂之《後記》可也﹐謂之《詩記》之《序言》亦可也。光緒七年十二月旣望﹐門下士徐琪謹識。

兪樓詩記白花農諸君爲我築兪樓於孤山西麓﹐今年吳叔和比部又增益之。亭臺之盛日加﹐泉石之勝亦日出。余舊有《兪樓經始》一卷﹐特紀其緣起耳棉花農所爲《兪樓記》亦未備﹐擬作《後記》又未果。余恐久遠之後湮沒失傳﹐一乃就其中凡有題榜之處﹐悉以詩記之﹐不拘一體。其前後敍次。粗有條理。蓋欲以濤代記也。因名之曰《兪樓詩記》。兪樓門外有「兪樓」二字﹐彭雪琴侍郎所書也。刻字於磚﹐置磚於楣。陶廬謝墅總千秋﹐如我微名豈足畱。行到白沙堤盡處﹐居然人盡識兪樓。小曲園又進而有門﹐署「小曲園」三字﹐梅筱巖中丞所書。以余吳下有曲園﹐故以小別之。然實則小者大﹐而大者小矣。吳中盛園林﹐髙下窮土木。而我虱其間﹐亦有園一曲。一曲渺乎小﹐在我則已足。云何移此名﹐來署湖邊屋。小而又小之﹐無乃太局促。豈知入其中﹐深邃如盤谷。儼割孤山半﹐山顚到山麓。斯乃大曲園﹐云小吾轉恧。蒙莊齊物論﹐萬事無定局。借此泯小大﹐滄海亦一粟。碧霞西捨花農未築兪樓之先﹐曾夢遊此地。其東有碧霞門﹐余因名正室曰「碧霞」。西捨其上有樓﹐所謂兪樓也。其前有平屋﹐以休賓客之從者。其後有軒﹐以爲燕坐之地。其西偏樓屋﹐乃彭雪琴侍郎所增築者。樓下爲余臥息處﹐樓上設內子姚夫人之位。然皆統以碧霞西捨﹐不復異爲之名矣。徐子曾從夢裏來﹐碧霞門在左邊開。因之小築稱西捨﹐卻好遙山對右臺。﹝餘生壙在右臺山﹐適相對也。﹞林木猶須十年計﹐賓朋頗具一時才。不煩更辟西頭屋﹐恐有陳人臥夜臺。﹝捨西尙有隙地﹐然有古墓存。恐後人或議開拓﹐故戒之。﹞瓢池碧霞西捨之後﹐鑿一小池﹐其形如瓢﹐故曰「瓢池」。王夢薇有《瓢池記》。地在山足﹐鑿之不易。雪琴侍郎使麾下健兒荷鍤從事﹐鍤爲屢折﹐三日而就。鑿池成瓢形﹐淸漣可俯狎。勿輕此一瓢﹐三折健兒鍤。伴坡亭瓢池之東﹐有伴坡亭。蓋垣外卽東坡庵。余濤云「山上吟庵伴老坡」﹐謂此也。故卽以名亭。舊聞東坡庵﹐卽在六一泉。徐子補築之﹐則在泉西偏。又西卽與兪樓連﹐乃築斯亭廣一筵。名以伴坡坡囅然﹐衰朽何足陪前賢。靈松閣由伴坡亭循廊西上﹐有靈松閣。以今年春金華將軍之神降於閣前松上﹐初擬名以「迎仙」。余渭將軍乃神﹐而非仙也﹐故易此名。曲廊西上﹐有閣存焉。問閣何名﹖或日「迎仙」。問曲園叟﹐叟曰不然。是乃神降﹐而非仙緣。金華降神﹐於松之顚。松以神靈﹐閣以松傳。無曰松樨﹐神所回旋﹔無曰閣小。松將參天。小蓬萊由靈松閣而上﹐有屋西向。花農名之曰「小蓬萊」。余問故﹐曰「舊有斯名﹐襲用之耳。」余甚不解其意。旣而悟曰﹕雪琴侍郎所居退省庵在三潭印月﹐臨湖有榜曰「小瀛洲」。花農意在以吾比老彭耳。因有詩寄侍郎曰「說與老彭堪一—笑﹐小蓬萊對小瀛洲。」我聞小蓬萊﹐西湖舊有二﹕一在延祥觀﹐一在甘園地。云何築室襲其名﹖不知徐子焉取義。揭來我泛三潭舟﹐有榜大書小瀛洲。中有老彭一寄樓﹐乃悟斯名良有由。蓬萊正與瀛洲侔﹐得無戲弄雙白頭﹐誑我謂我神仙儔。作書偶向老彭說﹐老彭聞之轉愁絕。瀛洲𨿽好不歸來﹐已與西湖兩年別。西爽亭由小蓬萊而上﹐折而東﹐有西爽亭。花農云「李敏達所築西爽亭﹐卽在此地。」余題楹聯所謂「小築一亭﹐存西爽遺迹」者也。敏達此開府﹐曾營西爽亭。尙堪尋舊迹﹐不必艸新銘。夕照長銜壁﹐東風先入欞。偶然來拄笏﹐坐對四山靑。鶴守巖西爽亭下有巖石焉﹐花農名之曰鶴守巖。寫刻石上跋云「餘夢前生爲曲園守書之鶴﹐故以名此巖。」斯𨿽讕語﹐亦佳話矣。徐子始生時﹐先徳有異夢。夢一道士化爲鶴﹐心知此兒必異眾。徐子亦有夢﹐此夢可軒渠。自言前生一仙鶴﹐爲我護持萬卷書。大書鶴守巖﹐刻之巖石上。仙人騏驥本淸髙﹐福地瑯嬛資保障。我書久行世﹐存者良亦稀。不須爲我更苦守﹐送爾去披一品衣。曝書臺鶴守巖之上﹐壘石爲臺。可以眺遠﹐是爲曝書臺。朝登斯臺兮湖山蒼蒼﹐旭日初升兮化爲湖光。吾曝吾書兮發此奇香。暮登斯臺兮湖山簇簇﹐明月初起兮蕩爲山淥。吾收吾書兮畱此奇馥。文石亭下曝書臺﹐出一小門﹐循垣而北﹐有石壁刻四大字曰「斯文在玆」。又六小字曰「趙人張奇逢題」。自來言西湖金石者﹐所未著錄。張公﹐獲鹿縣人。順治五年﹐來守杭郡者也。花農始築兪樓時﹐曾履其地。荊榛梗塞﹐苔蘚斑斕﹐然已隱約見一「文」字。今春又爬羅剔抉﹐而其字乃全見。是亦一名迹也。因築亭覆之﹐名曰「文石」。昔人志西湖﹐金石亦有記。不知孤山巓﹐乃有此四字。趙人張奇逢﹐石壁親磨礱。二百三十年﹐久被蒼苔封。掃石摹其文﹐筆意頗奇怪。蒼勁有古法﹐欹邪見姿態。異哉文在玆﹐惜哉人不知。築亭署文石﹐要使千秋垂。曲園書藏汪柳門侍讀與花農﹑叔和﹑澤山同坐文石亭﹐見此四字之外﹐餘石尙多。乃謀鑿其右畔爲石室﹐而納余所著全書於中﹐署曰「曲園書藏」。嗟乎﹗余書豈足藏之名山﹐諸君所爲過矣。姑取以配右臺山之書冢﹐故亦賦一詩。吾於右臺築書冢﹐一時競作書冢歌。何意好事諸君子﹐又營石室孤山阿。汪子倡議諸子和﹐一議而定無燴娿。遂命匠石運斤斧﹐丁丁鑿破靑嵯峨。納我全書入山腹﹐封以巨石加礱磨。署日曲園之書藏﹐不知藏此將云何﹗古人著書藏名山﹐往往山壁出蚪蝌。如我豈足言制述﹐無乃讕語相﹝訁也﹞詫。第思西湖有故事﹐稍可解我慚顏酡。不見龍井之石室﹐句曲外史手自劂。瘞埋所注道徳經﹐並及平日諸吟哦。卽如書冢亦有例﹐請觀寶石山之坡。吾丘貞白文冢在﹐至今或未埋煙蘿。自古文人例好事﹐謂我不可彼則那。作詩敬謝諸君子﹐且告山靈煩護呵。文泉由文石亭西上﹐有一大池。南北可七八丈﹐東西可三丈。其地𨿽非孤山之顚﹐然在西麓亦爲最髙矣。有此大池﹐是亦一奇景也。而《誌書》不載﹐蓋知者鮮矣。余因與文石亭相近﹐名曰「文泉」﹐刻石上。雁蕩得名因有蕩﹐蕩在山顚不可望。傳聞蘆荻滿汀洲﹐竟與江湖同混漾。吾鄕西郭金鵝山﹐其上有泉流潺潺。歲月旣久泉亦涸﹐遂使金鵝去不還。山上有水謂之潯﹐《爾雅》所傳非妄說。如何孤山有此泉﹐故老無聞紀載缺。近築兪樓始得之﹐見者驚詫呼天池。我披荊榛試俯視﹐愛此一頃靑琉璃。乃爲手寫「文泉」字﹐大書深刻傍水次。他年於此築精廬。且待廬成再爲記。

兪樓詩記﹟附刻兪樓經始兪樾光緒三年秋九月﹐曲園叟觴門下諸子於西湖詁經精舍之第一樓。王子夢薇作《兪樓秋集圖》寄曲園叟於吳下﹐汪子子喬書「兪樓」二字﹐將懸之詁經精舍。王子夢薇以告曲園叟﹐一止以書﹐再止以詞。於是徐子花農議建兪樓﹐以書來告。四年夏四月﹐始築兪樓。其年晉豫大無﹐曲園叟移書徐子﹐請停樓工。徐子不可。是歲之秋﹐退省翁巡江東下﹐歸休乎西湖。乃拓兪樓而大之﹐且爲築池。冬十二月﹐兪樓成。五年春二月﹐退省翁疊石爲小山於其庭﹐徐子又爲具小舟於湖。曲園叟命之曰「小浮梅兪」。三月補築山上小亭﹐曲園叟自書三十八字懸之兪樓之前楹。徐子爲《兪樓記》﹐書而懸之壁。兪樓記徐琪山水非自名也﹐得人而名。吾浙左江右湖﹐爲東南勝。渡江者必訪嚴灘﹐泛湖者必登孤山。夫嚴灘乃富春之片瀨﹐孤山特明聖之一阜。而人顧往復流連者﹐非徒以山水之勝。蓋以子陵﹑君復故也。吾師曲園先生。自中州還﹐杜門卻掃﹐一意以著書自娛。其髙潔不在兩賢下。而羽翼經訓﹐啟迪來學﹐則又似過之。然子陵有垂釣之臺﹐君復擅巢居之閣。而先生主講湖上﹐課院而外﹐未謀遊息之區﹐非所以慰山林也。於是同門諸子﹐度地於六一泉側﹐得地數弓。面湖枕岡﹐極幽秀之趣。其山﹐卽孤山也。與君復可把臂而語。登山南望﹐富春帆影落樽俎間。而子陵釣磯出沒雲霧﹐又如遙相揖讓者。以先生而居此﹐庶其宜乎﹗爰乃披榛剪棘﹐依山築垣。間以修廊短籬﹐四時花木雜蒔其中。而以樓爲之主﹐軒窗洞開﹐可受三面之景。南爲小軒﹐以象湖艇。北有曲欄登山﹐山石嶙峋﹐千態萬狀﹐若與門下諸生環而聽講者。然其上一如平砥﹐可資觴詠。昔李敏達建西爽亭﹐謂「孤山西麓有髙阜如平臺」﹐當卽在此。故仍爲小亭﹐亦以西爽名之。循石徑而下﹐有滿月門可通六一泉。泉側舊有亭館﹐歲久頹廢。余因葺斯樓﹐屢經其地﹐請於陽羨任筱沅方伯﹐並東坡庵諸勝﹐俱爲新之。先生著書之暇﹐與二三子禊飲其間﹐歐蘇之風恍然如遇。是子陵﹑君復而外﹐又一嘉鄰矣。還入此門而南﹐鑿一曲池。先生於吳下營曲園﹐名其池曰曲池﹐此象其意也。池南有便坐卽樓之北。其西又爲斗室﹐室南北向。自北扉出﹐則可遵徑以登山。出其南﹐則可循廊以達於湖。少折而東﹐則樓之前楹。楹有聯云「四圍花木多於屋﹔萬卷文章著等身。」紀其實也。方是樓之未築也﹐先生每春秋一來﹐卽課院之第一樓置酒爲樂﹐同人習以爲常。遂呼之爲「兪樓」﹐並繪《兪樓秋集圖》﹐將榜二字於上。先生寓書止之﹐事載《春在堂詞集》。旣而兪樓之名﹐溢於湖上﹐漁歌樵唱﹐至以薛廬﹑彭庵﹑蔣祠﹑兪樓爲新景之四。而增築斯樓之議遂定。先生𨿽貽書又阻﹐而同志已堅不可回。余遂經度其間﹐規模粗定。而遊人之來觀者﹐皆曰此「兪樓」也﹐故卽以「兪樓」顏之。而中丞梅筱巖師榜其門曰「小曲園」﹐從先生吳下寓園之名也。是歲之冬﹐吾師雪琴宮保巡江東下﹐駐節於西湖退省庵。日與余扁舟往采其間﹐病其卑隘﹐廓而大之。又因池當山足﹐石骨堅凝﹐鑿者告疲。乃發帳下健兒荷鍤從事﹐分沙劈石﹐三日而就。山泉湖液交匯於此﹐淸潔可愛。余以山石俱在後圃﹐而前庭殊平衍﹐擬疊石爲小山。雪琴師笑而不答。是夕﹐卽親至山上搜巖采石﹐命健卒擔荷以至。及次日﹐余往視﹐則師猶短衣艸笠﹐指麾其間。而庭際五峯巉然森立﹐師笑謂余曰「此峯天外飛來也。」余初議築樓﹐頗懼觀成之不易。今自經始至落成﹐甫及十月。又得雪琴師之助﹐以名臣爲史儒經畫﹐眞西湖一名迹矣。異日先生至此﹐與雪琴師望衡而居﹐小子與及門諸君追隨其間﹐誦考藥之什﹐賦招隱之詩﹐豈非子陵﹑君復再見於今日乎﹗千載而後有人過此﹐知爲先生講學之居﹐則此樓以先生重﹐而山水亦以此樓重。得人而名之意﹐其在斯乎﹗是役也﹐首創其議者﹐余與震澤王廷鼎﹑鎭海孫瑛﹑慈溪馮一梅﹑仁和沈燦﹑許祐身﹑張大昌﹑錢塘汪行恭﹔共贊其成者﹐如臯薛受采﹑沈逢恩﹑寶應王豫卿﹑呈貢張善繼﹑婺源程萬里﹑天臺陳殿英﹑山陰張鳳岡﹑徳淸童寶善﹑海昌蔣學溥﹑富陽兪蔚文﹑仁和陳豪﹑馮崧生﹑錢塘王崇鼎﹑髙鵬年﹑倪茹﹑孫禮煜﹔以書來會者﹐仁和潘鴻﹔始終其事者﹐仁和汪培元﹑沈金善﹔隨雪琴師棨戟至此﹐親課將作﹐以竟斯舉者﹐上元張之銓﹑善化章文彬﹑蘄水孟名發﹑余宗祿。備書之﹐志同契也。光緒己卯三月﹐門下士徐琪記。

瓢池記王廷鼎池以瓢名﹐象形也。古之名物﹐或以事。或以形。而形之類爲多。李谷曰盤﹐袁牖曰瓷﹐皆是物也。己卯之春﹐同門諸子築兪樓﹐樓背孤山。山之麓有地窪下﹐乃就其窪而池之。厥形如瓢﹐卽名之日「瓢池」。夫判匏而爲瓢﹐其爲物薄矣。故其字從爂。吾師主講精舍﹐歲僅兩至。酌西泠之水而飲之﹐爂然輕舉﹐其有類於瓢乎﹖然瓢本瓠也﹐其字從誇。誇者大也。瓠亦謂之匏﹐其字從包。包則有含之義。吾師研經之下﹐旁及子史。所著書二百餘卷﹐漢人所謂「邊孝先。腹便便」﹐其吾師之謂乎﹗是非瓢而匏矣。然顏子一瓢飲﹐千載慕之。吾師寓吳下﹐十稔不事生殖﹐惟以著述自娛﹐有簞瓢樂道之風。故玆池之名﹐仍宜以瓢也。池𨿽小﹐而鑿之頗不易。池近山址﹐四周皆石﹐鋤者疲焉。時宮保彭公巡江南下﹐素與吾師善。發健兒鑿之﹐不日而成。古語云「百人輿瓢﹐不如一人持之而走。」信夫﹗疊石記王廷鼎宮保彭公於樓後鑿池竣。樓之前﹐坦然以平﹐夷然而曠。一枝兩枝之花疏疏焉﹐三莖五莖之艸離離焉﹐咸若無所附麗者。公於是仰而瞻﹑俯而睨曰﹕是又不可以無石。復命健兒循山麓﹐采云根﹐大者如輪﹐小者如﹖﹐長者如柱﹐圓者如答﹐磐磐焉﹐囷囷焉﹐委於樓之前。公審以目﹑擿以杖﹑命以指﹐一時僕者起﹑頑者靈﹑僵者秀﹐如蹲獅﹑如臥虎﹐如猊之躍﹑如螭之蟠。奇而峻者峯矣﹐繚而曲者岫矣﹐幽而明者洞矣。一食之頃而丘壑具﹐數弓之地而煙霞生。噫﹗何神妙不測﹐一至於斯也。蓋公嘗以宇宙爲園林﹐以河山爲泉石﹐以生民爲卉木矣。危者而使之安﹐亂者而使之治﹐枯者而使之潤﹐夫亦一指顧問耳﹗今顧於區區者而神之歟﹗且夫公在今日﹐亦天壤間一巨石也。其節堅得石之貞﹔其志廉得石之介。其性持重﹐如石之鎭靜﹔其量沖和﹐如石之淸靈。是石之勝﹐公皆具之﹐又何怪乎反手而成奇觀哉﹗烏乎﹗樓之旁﹐劣石猶多矣。得我公提攜顧盼﹐而攻治之﹐而礱錯之﹐將見賦硤瓦礫﹐咸起廢立頑﹐卓然自效於玆樓之下矣﹗一疊石云乎哉﹗詁經精舍肄業諸君子﹐集資爲山長﹑曲園主人造兪樓於孤山之西麓﹐以當束脩﹐尊師重道也。徐花農孝廉總其事﹐歲已卯花朝落成﹐予往遊﹐口占三律。彭玉麟小築孤山麓最幽﹐詁經經捨捨西頭。朱程道學承先哲﹐蘇白風流繼後遊。綠膩閒階書帶軟﹐紅欹曲檻錦囊柔。及門弟子眞髙絕﹐造得園林當束惰。南屏山翠撲樓來﹐門對西湖一鑑開。池柳色新鵝破殼﹐石莓斑老鹿辭胎。無邊風月休錢買﹐滿院鶯花似錦裁。煞費匠心徐孝穆﹐回廊曲閣好銜杯。巢居閣好結鄰芳﹐別墅新開綠野堂。化雨春風滋茂育﹐文章道徳發奇光。約來仙眷挈雞犬﹐栽就髙梧棲鳳凰。料得案頭添著作﹐北窗一枕傲羲皇。詁經精舍諸君子﹐爲余築樓孤山之麓﹐是曰兪樓。其時﹐新居太夫人憂﹐未有詩以落之也。玆補作四章﹐寄精舍諸子。兪樾昔年曾向北經過﹐六一泉荒蔓艸多。﹝戊辰秋﹐曾偕內子至六一泉小坐。﹞太息光陰眞荏苒﹐無端樓閣起嵯峨。橋邊香冢鄰蘇小﹐山上吟庵伴老坡。多謝門墻諸弟子﹐爲余辛苦辟行窩。﹝樓在六一泉之西﹐其後有東坡庵故址。又西過西泠橋﹐卽蘇小墓矣。﹞就中徐邈擅淸才﹐﹝謂花農也。﹞自說曾從夢裏來。書籍嫏嬛煩鶴守﹐洞門屈戍待人開。﹝皆花農夢中所見也。鶴頸懸牌曰「不遇其人﹐不開此門﹞。」名山竊據𨿽非分﹐古佛無言或許陪。其東爲孤山寺。﹝有古佛一尊。﹞手署碧霞西捨額﹐浮生本幻不須猜。﹝余擬署額曰「碧霞西捨」﹐以花農夢中所見﹐左有碧霞門也。﹞多情更感老彭鏗﹐﹝謂雪琴侍郎﹐余親家翁也。﹞添築西頭屋數楹。排列云根三面透﹐劈開泉脈一瓢淸。﹝雪琴爲添築屋﹐義鑿池疊石。﹞樓頭記昔曾懸榻﹐﹝雪琴曾借住精舍之第一樓。﹞湖上於今恰望衡。﹝兪樓與退省庵相對。爲喜梅花春信早﹐不辭彩筆寫縱橫。﹝因十月中梅花盛開﹐雪琴爲畫紅梅一幅。﹞憔悴西風一病身﹐手扶藤杖到湖濱。追陪秋集誠忘老﹐﹝余從前曾於詁經精舍觴門下諸子﹐王夢薇繪《兪樓秋集圖》。﹞坐憶春遊又愴神。﹝今年春﹐與內子同至兪樓。﹞望裏靑山埋骨地﹐﹝時爲內子營葬右臺山﹐並自營生壙。﹞意中明月倚欄人。﹝十一月精舍課﹐余以「月到舊時明處」命題﹐寓悼亡之意也。﹞右臺仙館何時就﹐擬傍松楸再卜鄰。﹝余於墓域之側﹐買地一區﹐築室三間﹐名目右臺仙館。﹞曲園先生築兪樓﹐退省山人復增益之﹐且以詩落成。越三年﹐余乞假歸。詩懸壁間﹐而山人方還衡湘。因題二絕。以石壽之﹐非僅爲湖山點綴也。徐琪數椽小築白雲間﹐儒將經師此往還。堂下綠生書帶艸﹐聖湖今有不其山。七寶樓臺一笑成﹐老彭親助我經營。他年人讀題詩石﹐應識師生翰墨情。

