存余堂詩話﹝明﹞朱承爵著

古樂府命題﹐俱有主意﹐後之作者﹐直當因其事用其題始得。往往借名﹐不求其原﹐則失之矣。如劉猛﹑李余輩﹐賦﹝出門行﹞不言離別﹐﹝將進酒﹞乃敍烈女事﹐至於太白名家﹐亦不能免此病。鄭樵作《樂略》敍云「然使得其聲﹐則義之同異又不足道。」樵謬矣。彼知鐃歌二十二曲中有﹝朱鷺曲﹞﹐由漢有朱鷺之祥﹐因而爲詩﹐作者必因紀祥瑞﹐始可用﹝朱鷺﹞之曲。

《相和歌》三十曲內有﹝東門行﹞﹐乃士有貧行﹐不安其居﹐拔劍將去﹐妻子牽衣畱之﹐願同餔糜﹐不求富貴。作者必因士負節气未伸者﹐始可代婦人語﹐作﹝東門行﹞沮之。余不盡述﹐各以類推之可也。《樂府解題》一書﹐著之甚詳。

謝朓詩﹐如﹝暫使下都﹞云「大江流日夜﹐客心悲未央。」「金波麗鳷鵲﹐玉繩低建章。」如﹝登三山﹞云「白日麗飛甍﹐參差皆可見。餘霞散成綺﹐澄江靜如練。」皆吞吐日月﹐摘攝星辰之句。故李白登華山落雁峯有云「恨不攜謝朓驚人詩來搔首問靑天耳。」

詩非苦吟不工﹐信乎﹖古人如孟浩然眉毛盡落﹐裴祜袖手衣袖至穿﹐王維走入醋甕﹐皆苦吟之驗也。

王建宮詞一百首﹐蜀本所刻者得九十有二﹐遺其八。近世所傳百首皆備﹐蓋好事者妄以他人詩補之﹐殊爲亂眞。中有﹕「新鷹初放兔初肥﹐白日君王在內稀。薄暮千門臨欲鎖﹐紅妝飛騎向前歸。」「黃金桿撥紫檀槽﹐弦索初張調更髙。理盡昨來新上曲﹐內官簾外送櫻桃。」此張籍﹝宮詞﹞二首也。「淚盡羅巾夢不成﹐夜深前殿按歌聲。紅顏未老恩先斷﹐斜倚燻籠坐到明。」此白樂天﹝後宮詞﹞也。「閒吹玉殿昭華管﹐醉折梨園縹蔕花。十年一夢歸人世﹐絳縷猶封系臂紗。」此杜牧之﹝出宮詞﹞也。「銀燭秋光冷畫屏﹐輕羅小扇撲流螢。天街夜色涼如水﹐坐看牽牛織女星。」此牧之﹝七夕﹞詩也。「奉帚平明金殿開﹐且將團扇共徘徊。玉顏不及寒鴉色﹐猶帶昭陽日影來。」此王昌齡﹝長信秋詞﹞也。「日晚長秋簾外報﹐望陵鼓舞在明朝。添鑪欲爇燻衣麝﹐憶得分時不忍燒。」「日映西陵松柏枝﹐下臺相顧一相悲。朝來樂府歌新曲﹐唱著君王自作詞。」此劉夢得﹝魏宮詞﹞也。近讀趙與時《賓退錄》﹐其所述建遺詩七首﹐則是﹕「忽地金輿向日陂﹐內人接著便相隨。卻回龍武軍前過﹐當殿發開鵝鴨池。」「畫作天河刻作牛﹐玉梭金鑷采橋頭。每年宮女穿鍼夜﹐敕賜新恩乞巧樓。」「春來晚困不梳頭﹐懶逐君王苑北遊。暫向玉階花下坐﹐簸錢贏得兩三籌。」「彈棋玉指兩參差﹐背局臨虛斗著危。先打角頭紅子落﹐上三金字半邊垂。」「宛轉黃金白柄長﹐靑荷葉子畫鴛鴦。把來不是呈新樣﹐欲進微風到禦牀。」「供禦香方加減頻﹐水沈山麝每回新。內中不許相傳出﹐已被醫家寫與人。」「藥童食後進云漿﹐髙殿無風扇小涼。每到日中重掠鬢﹐杈衣騎馬繞宮廊。」又云「得之於洪文敏所錄《唐人絕句》中。」文敏所得又不知其何所自也。觀其詞气要與九十二首爲類。前所贗足者﹐每每見於諸人集中。惜今尙缺其一。

近世士大夫家﹐往往崇構室宇﹐巧結臺榭﹐以爲他日遊息宴閒之所。然而宦況悠悠﹐終不獲享其樂﹐是誠可悲也。因記白樂天詩云「試問池臺主﹐多爲將相官。終身不曾到﹐惟展畫圖看。」乃知樂天之詩﹐眞達者之詞與。

《天廚禁臠》說琢句法﹐有假借格。如「根非生下土﹐葉不墜秋風」﹐「五風寒不下﹐萬木幾經秋」﹐皆以「秋」對「下」。「因尋樵子徑﹐偶到葛洪家」。「殘春紅藥在﹐終日子規啼」﹐皆以「紅」對「子」。「閒聽一夜雨﹐更對柏巖僧」﹐以「一」對「柏」。「住山今十載﹐明日又遷居」﹐以「十」對「遷」。余謂古人琢句﹐亦或未用意至此﹐論詩者不幾於鑿乎﹖

張靈字夢晉﹐吳中名士也。早歲功名未偶﹐落魄不羈﹐寄情詩酒間。臨終之前三日作詩云「一枚蟬蛻榻當中﹐命也難辭付太空。垂死尙思玄墓麓﹐滿山寒雪一林松。」後一日又作詩云「彷佛飛魂亂哭聲﹐多情於此轉多情。欲將眾淚澆心火﹐何日張家再托生。」二詩可想其風致﹐亦足悲夫﹗

王水部伯安﹐正徳間﹐言事謫閩中。過溪覆舟幾厄﹐時有漁人泛溪中﹐拯之山上。方徘徊間﹐邊遇一道者﹐自稱舊識﹐邀至中和堂主人處﹐盤桓數日﹐主人乃仙翁也。臨行作詩送之云「十五年前始識荊﹐此來消息最先聞。君將性命輕毫髮﹐誰把綱常重一分。寰海已知誇令徳﹐皇天終不喪斯文。武夷山下經行處﹐好對淸樽醉夕曛。」

張師錫﹝老兒詩﹞五十韻﹐摹寫極工。中有「看嫌經字小」﹐不免是老僧。「腳軟怕秋千」﹐不免是老婦。

題目詩最難工妙。如東坡﹝爲兪康直郎中作所居四詠﹞中有﹝退圃詩﹞一首云「百丈休牽上瀨船﹐一鉤歸釣縮頭魴。園中艸木知無數﹐獨有黃楊厄閏年。」其於「退」略不發明﹐而「休牽上瀨」﹑「歸釣縮頭」﹑「黃楊厄閏」﹐則已曲盡「退」字之妙。此詠題三昧也。

苕溪漁隱評昔賢聽琴﹑阮﹑琵琶﹑箏諸詩﹐大率一律﹐初無的句﹐互可移用。余謂不然。﹝聽琴﹞如昌黎云「喧啾百鳥羣﹐忽見孤鳳凰。躋攀分寸不可上﹐失勢一落千丈彊。」歐陽文忠公云「沨沨驟風雨﹐隆隆隱雷霆。無射變凜冽﹐黃鐘催發生。詠歌文王《雅》﹐怨刺《離騷》經。二典意淡薄﹐三盤語丁寧。」東坡云「大弦春溫和且平﹐小弦廉折亮以淸。門前剝啄誰叩門﹐山僧未聞君勿嗔。」山谷云「孝子流離在中野﹐羈臣歸來哭亡社。空牀思婦感蠨蛸﹐暮年遺老依桑柘。」自是聽琴詩﹐如曰聽琵琶﹐吾未之信也。聽琵琶﹐如白樂天云「大弦嘈嘈如急雨﹐小弦切切如私語。嘈嘈切切錯雜彈﹐大珠小珠落玉盤。間關鶯語花底滑﹐幽咽流泉冰下灘。」元微之云「月寒一聲深殿磬﹐驟彈曲破音繁並。」歐陽公云「春風和暖百鳥語﹐花間葉底時丁丁。」王仁裕云「寒敲白玉聲何緩﹐暖逼黃鶯語自嬌。」自是聽琵琶詩﹐如曰聽琴﹐吾不信也。山谷聽摘阮云「寒虫促織月籠秋﹐獨雁叫羣天拍水。楚國羈臣放十年﹐漢宮佳人嫁千里。」以爲聽琴﹐似傷於怨﹐以爲聽琵琶﹐則絕無艷气﹐自是聽摘阮也。歐陽公聽箏云「綿蠻巧囀花間舌﹐嗚咽交流冰下泉。」綿蠻之語﹐可移以詠情乎﹖東坡聽箏云「喚取吾家三鳳槽﹐移作三峽孤猿號。」孤猿號之語﹐可移以詠琵琶乎﹖自是聽箏詩也。

吳文定公原博﹐詩格尙渾厚﹐琢句沈著﹐用事果切﹐無漫然嘲風弄月之語。其﹝雪後入朝詩﹞云「天門晴雪映朝冠﹐步澀頻扶白玉欄。爲語後人須把滑﹐正憂髙處不勝寒。饑烏隔竹餐應盡﹐馴象當庭蹋又殘。莫向都人誇瑞兆﹐近郊或恐有袁安。」其愛君憂國感時念物之情﹐藹然可掬。至如古人隨車縞帶﹐灞橋驢背﹐自是閒話頭。

詩家評盧仝詩﹐造語險怪百出﹐幾不可解。余嘗讀其﹝示男抱孫詩﹞﹐中有常語﹐如﹕「任汝惱弟妹﹐任汝惱姨舅。姨舅非吾親﹐弟妹多老醜。」殊類古樂府語。至如﹝直鉤吟﹞云「文王已沒不復生﹐直鉤之道何時行﹖」亦自平直﹐殊不爲怪。如﹝喜逢鄭三﹞云「他日期君何處好﹐寒流石上一株松。」亦自恬澹﹐殊不爲險。

吳人黃省曾氏刻劉叉詩﹐其跋語云「假太原少傅祕閣本校正一十二字﹐始得就梓。」其用心亦勤矣。余家舊藏本古律類分三卷﹐有﹝自問﹞一首云「自問彭城子﹐何人接汝顚。酒腸寬似海﹐詩膽大於天。斷劍徒勞匣﹐枯琴無復弦。相逢多不合﹐賴是向林泉。」今黃本所遺。

昔陸放翁《老學庵筆記》嘗載宋太素﹝中酒詩﹞﹐云「中酒事俱妨﹐偸眠就黑房。靜嫌鸚鵡鬧﹐渴憶荔枝香。病與慵相續﹐心和夢尙狂。由今攺題品﹐不號醉爲鄕。」放翁以爲非眞中酒者不能知此味。近浙舉子張傑子興亦有﹝中酒詩﹞云「一枕春寒擁翠裘﹐試呼侍女爲扶頭。身如司馬原非病﹐情比江淹不是愁。舊隸步兵今作敵﹐故交從事卻成讎。淹淹細憶宵來事﹐記得歸時月滿樓。」余謂比太素更詳而有味。

中吳文徵仲﹝寄義興杭道卿詩﹞云「坐消歲月渾無迹﹐老惜交遊苦不齊。」唐子畏解元﹝詠帽﹞云「堪笑滿中皆白髮﹐不欺在上有靑天。」人多傳誦。李太師《懷麓堂稿》﹝上元客罷﹞云「春回花柳元無迹﹐老向交遊卻有情。」﹝謝人惠東坡巾﹞云「分明木假山前地﹐不愧烏紗頂上天。」其气味每相似。

作詩凡一篇之中﹐亦忌用自相矛盾語。東坡有「日日出東門﹐尋步東城遊。城門抱關卒﹐怪我此何求。我亦無所求﹐駕言寫我憂」。章子厚評之云「前步而後駕﹐何其上下紛紛也﹖」東坡聞之曰「吾以尻爲輪﹐以神爲馬﹐何曾上下乎﹖」參寥子謂其文過似孫子荊曰「所以枕流﹐欲洗其耳。」然終是詩病。

李太白﹝鳳凰臺詩﹞﹐昔賢評爲古今絕唱。余偶讀郭功父詩﹐得其和韻一首云「髙臺不見鳳凰遊﹐浩浩長江入海流。舞罷靑蛾同去國﹐戰殘白骨尙盈邱。風搖落日催行棹﹐潮擁新沙換故洲。結綺臨春無處覓﹐年年芳艸向人愁。」眞得太白逸气。其母夢太白而生﹐是豈其後身邪﹖

李文正公《懷麓堂稿》﹝五月七日泰陵忌辰詩﹞云「祕殿深嚴聖語溫﹐十年前是一干坤。孤臣林壑餘生在﹐帝裏金湯舊業存。舜殿南風難解慍﹐漢陵西望欲消魂。年年此日無窮恨﹐風雨瀟瀟獨閉門。」讀之不能不使人掩卷流涕。

唐人﹝送宮人入道詩﹞﹐《文苑英華》共載五首。中有張蕭遠一首云「捨寵求仙畏色衰﹐辭天素面立階墀。金丹擬駐千年貌﹐玉指休勻八字眉。師主與收珠翠後﹐君王看戴角巾時。從來宮女皆相妒﹐聞向瑤臺淚盡垂。」尢覺婉切可誦。

作詩之妙﹐全在意境融徹﹐出音聲之外﹐乃得眞味。如曰「孫康映雪寒窗下﹐車胤收螢敗帙邊。」非事不核﹐對非不工﹐惡﹐是何言哉﹖

張繼﹝楓橋夜泊詩﹞﹐世多傳誦。近讀孫仲益﹝過楓橋寺詩﹞云「白首重來一夢中﹐靑山不攺舊時容。烏啼月落橋邊寺﹐欹枕猶聞半夜鐘。」亦可謂鼓動前人之意矣。

東坡少年有詩云「淸吟雜夢寐﹐得句旋已忘。」固已奇矣。晚謫惠州復有一聯云「春江有佳句﹐我醉墮渺莽。」則又加少作一等。評書家謂筆隨年老﹐豈詩亦然邪﹖

溫庭筠﹝商山早行詩﹞﹐有「雞聲茅店月﹐人迹板橋霜」。歐陽公甚嘉其語﹐故自作「鳥聲茅店雨﹐野色板橋春」以擬之﹐終覺其在範圍之內。

「天子旌旗分一半﹐八方風雨會中州。」此劉禹錫﹝賀晉公畱守東都詩﹞也。其遠大之志﹐自覺軒豁可仰。

余嘗見石刻一詩云「客懷耿耿自難寬﹐老傍京塵更鮮歡。遠夢已回窗不曉﹐杏花風度五更寒。」𨿽小詩亦自飄逸可愛。後題盧蹈衷父﹐字畫出入蘇﹑米﹐久未知其履歷。近讀《渭南集》﹐乃知其爲夾江人﹐佳士也。

近見寒山子一詩云「有人兮山陘﹐云捲兮霞纓。秉芳兮欲寄﹐路漫兮難徵。心惆悵兮狐疑﹐蹇獨立兮忠貞。」昔人以爲無異《離騷》。寒山子﹐唐人。豈亦楚狂沮﹑溺之流與﹖

余家舊藏顧仲瑛詩帙一紙﹐乃﹝次韻劉孝章治中邀夏仲信郎中遊永安湖﹞二首﹐字畫絕工。楊鐵崖先生嘗和之。中有一聯云「啄花鶯坐水楊柳﹐雪藕人歌山鷓鴣。」極爲鐵崖所稱許。仲瑛家饒於財﹐而豪俠不羈﹐詩筆乃其餘事。中吳楊禮曹支硎先生跋其後云「吾家鐵先生﹐平日豪气塞云漢﹐未嘗輕易假人以稱可語。今爲仲瑛拈出一聯﹐低頭遜避﹐乃知先生是中自有人也。然仲瑛之作如此二篇者﹐誠亦甚少﹐宜先生之駭嘆也。仲瑛在當時能以俠勝﹐詩筆特其餘耳。今求斯人﹐又何可得﹖家有數百頃田﹐被新衣﹐駕大舫﹐赫赫買冠帶﹐欺鄕裏愚民﹐彼視文字爲何物﹖然則𨿽有吾家先生﹐當何所詣哉﹗」讀支硎之跋﹐益增景行之思云。

詩詞𨿽同一機杼﹐而詞家意象亦或與詩略有不同。句欲敏﹐句欲捷﹐長篇須曲折三致意﹐而气自流貫乃得。近讀宋人﹝詠茶﹞一詞云「鳳舞團團餅﹐恨爾破﹐教孤另。愛渠體淨﹐隻輪慢碾﹐玉塵光瑩。湯響松風﹐早減二分酒病。味濃香永﹐醉鄕路﹐成佳境。恰如燈下故人﹐萬里歸來對影。口不能言﹐心下快活自省。」其亦可謂妙於聲韻﹐得詠物之三昧也。

