

欽定四庫全書

集部九

紫微詩話

詩文評類

提要

【臣】等謹按紫微詩話一卷宋呂本中撰本中有春秋集解己著錄本中歷官中書舍人權直學士院故詩家稱曰呂紫微而所作詩話亦以紫微爲名其中如李鼎祚易解諸條偶渉經義秦觀黃樓賦諸條頗及雜文吳儔倒語諸條亦間雜諧謔而大致以論詩爲主其學出於黃庭堅嘗作江西宗派圖以庭堅爲祖而以陳師道等二十四人序列於下宋詩之分門別戶實自是始然本中𨿽得法於豫章而是編稱述庭堅者惟範元實一條從叔知止一條晁叔用一條潘邠老二條晁無咎一條皆因他人而及之其専論庭堅詩者惟歐陽季黙一條而已餘皆述其家世舊聞及友朋新作如橫渠張子伊川程子之類亦備載之實不専於一家又極稱李商隠重過聖女祠詩一春夢雨常飄瓦盡日靈風不滿旗一聫及嫦娥詩嫦娥應悔偸靈藥碧海靑天夜夜心二句亦不主於一格蓋詩體始變之時𨿽自出新意未嘗不兼采眾長自方回等一祖三宗之說興而西昆江西二派乃判如冰炭不可復合元好問題中州集末因有北人不拾江西唾未要曽郎借齒牙句實末流相詬有以激之觀於是書知其初之不盡然也王士禎古夫子亭雜錄曰紫微詩話載張子厚詩井丹已厭嘗蔥葉庾亮何勞惜薤根三韭二十七乃杲之事與元規何渉張誤用而居仁亦無辧證何也今考南齊書庾杲之傳杲之淸貧自業食惟有韭葅韭生韭雜菜或戲之曰誰謂庾郎貧食鮭嘗有二十七種則杲之但有食韭事實不云薤晉書庾亮傳載亮噉薤因畱白陶侃問曰安用此爲亮曰故可以種則惜薤實庾亮事與杲之無闗此士禎偶然誤記安可反病本中失於辧證乎乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

紫薇詩話

宋呂本中撰

晁伯禹載之學問精確少見其比甞作昭靈夫人祠詩云殺翁分我一杯羮龍種由來事查防安用生兒作劉季暮年無骨葬昭靈

晁知道詠之西池唱和詩有旌旗太一三山外車馬長楊五柞中栁外雕鞍公子醉水邊紈扇麗人行殆絕唱也

髙秀實茂華人物髙逺有出塵之姿其爲文稱是甞和予髙郵道中詩有中途畱眼占星聚一宿披顏覺霧收之句便覺予詩急迫少從容閒暇處

汪信民革甞作詩寄謝無逸云問訊江南謝康樂溪堂春朩想扶疎髙談何日看揮麈安步從來可當車但得丹霞訪龎老何須狗監薦相如新年更勵於陵節妻子同鉏五畝蔬饒徳操節見此詩謂信民曰公詩日進而道日逺矣蓋用功在彼而不在此也

洪龜父朋寫韻亭詩云紫極宮下春江橫紫極宮中百尺亭水入方州界玉局云映連水羅翠屏小楷四聲余翰墨主人一粒盡僊靈文蕭采鸞不復返至今神界花防防作詩至此殆無遺矣

宣和末林子仁敏公寄夏均父倪詩云甞憶他年接緒餘饒三落托我迂疎溪橋防換風前栁僧壁今畱醉後書忘記下四句饒三徳操也

表叔範元實旣從山谷學詩要字字有來處甞有詩云夷甫雌黃須倚閣君卿唇舌要施行

從叔知止少年作詩云彭澤有琴甞無太令舊物惟靑氊我亦四壁對黙坐中有一牀供晝眠元實深賞愛之云殆似山谷少時詩

外弟趙才仲少時詩夕陽緑澗明等句精確可喜才仲少學栁文曽內相肇晁文以道說之皆以才仲能爲古人之文也

夏均父倪文詞富贍儕輩少及甞以天寒霜雪繁遊子有所之爲韻作十詩畱別僥徳操不愧前人作也

晁季一貫之甞訪杜子師與不遇畱詩云艸堂不見浣溪老折得靑松度水歸

眾人方學山谷詩時晁叔用衝之獨専學老杜眾人求生西方髙秀實獨求生兜率

叔用甞戲謂余云我詩非不如子我作得子詩只是子差熟耳余戲答云只熟便是精妙處叔用大笑以爲然

王立之直方病中盡以書畫寄交舊余亦得書畫數種與余書云劉徳生兒不象賢蓋譏其子不能守其圖書也余初未與立之相識而相與如此夏均父甞寄立之詩云書來整整復斜斜蓋謂其病中作字如此

饒徳操酷愛徐師川俯雙廟詩開元天寶間衮衮見諸公不聞張與許名在臺省中之句

張先生子厚與從祖子進同年進士也張先生自登科不復仕居毗陵紹聖中從祖自中書舍人出知睦州子厚小舟相送數程別後寄詩云籬鷃云鵬各有程匆匆相別未忘情恨君不在蓬籠底共聽蕭蕭夜雨聲先生少有異才多異夢甞作夢錄記夢中事予舊寶藏今失之先生夢中詩如楚峽云嬌宋玉愁月明溪淨印銀鉤襄王定是思前夢又抱霞衾上玉樓又無限寒鴉冒雨飛紅樹髙髙出粉墻之句殆不類人間人也紹聖初甞訪祖父滎陽公於歷陽旣歸乘小舟溯江至烏江還書云今日江行風浪際天甞記往在京師作詩云苦厭塵沙隨馬足卻思風浪拍船頭也

汪信民於文無不精到甞代滎陽公作張先生哀詞云惟古制行必中庸兮降及末世戾不通兮首陽柱下更拙工兮其餘忘之矣

紹聖初滎陽公自浙中赴懷州叔祖赴睦州邂逅於鎭江別後叔祖寄絕句云江南江北來昨夜同枝宿平明一聲起四顧巳極目

江西諸人詩如謝無逸富贍饒徳操蕭散皆不減潘邠老大臨精苦也然徳操爲僧後詩更髙妙殆不可及甞作詩勸予専意學道云向來相許濟時功大似頻伽餉逺空我巳定交朩上座君猶求舊管城公文章不療百年老世事能排雙頰紅好貸夜窻三十刻胡牀趺坐究幡風

邠老甞寄徳操均父詩云文如二稚徒懷璧武似三明卻韔弓松檜參天西邑路時時騎馬訪龎公文如二稚謂徳操武似三明謂均父也後徳操爲僧名如璧殆詩之防也

吳春卿防政以資政殿大學士知河南過郭店謁文靖公墓詩云漢相巖巖眞國英門庭曽是接諸生陽秋談論四時具河嶽精神一坐傾議者以爲頗盡文靖儀觀論議云

滕元發甫賀正獻公拜相啟云玉璜釣瀨家傳渭水之符金鼎調元代出山東之相又云寰區大抃盡還仁祖之風朝野一辭復見申公之政當時稱誦之

劉師川莘老丞相幼子力學有文甞贈捨弟詩云大阮平生予所愛小阮相逢亦傾蓋濟陰未識情更親信手新詩落珠貝楊氏作公誰料理臧孫有後誠可喜長亭水落風雨多無酒飲君如別何余時爲濟陰縣主簿大阮謂知止也

曽子固舍人爲太平州司戶時張伯玉璪作守歐公王荊公諸人皆與伯玉書以子固屬之伯玉殊不爲囑禮一日就設聽召子固作大排惟賔主二人亦不足一談也旣而召子固於書室謂子固曰人謂公爲曽夫子必無所不學也子固辭避而退一日請子固作六經閣記子固屢作終不可其意乃謂子固曰吾試爲之卽令子固書曰六經閣者諸子百家皆在焉不書尊經也其下文不能具載又令子固問書傳中隠晦事其應答如流子固大服始有意廣讀異書矣

晁丈以道言劉斯立跋初登科以賢稱就亳州見劉貢父所稱引皆劉所未知於是始有意讀書以道又言少年讀書時甞鄙薄蔭補得官以蔭補得官不是作官後從李徳操遊徳操更輕賤科名議論髙逺方有意於爲學矣

叔祖待制公甞與賔客飲酒時大有尙幼侍側叔祖令大有作四聲大有應聲雲微雨變雪

元祐中諸阮族人居楡林甚盛甞一日同遊西池有士子方行觀嘆曰紈袴不餓死儒冠多誤身從叔叔巽應聲問曰秀才汝讀書破萬卷下筆如有神也未士子甚驚嘆

東萊公甞與羣從出城至村寺中寺僧設冷淘止具酢無他物令眾對入寺冷淘惟有酢叔巽應聲對云出門蒸餅便無鹽眾服其敏

崇寕初晁以道居登封滎陽公甞寄詩云將謂淸風全掃地世間今復有盧鴻以道和詩中渭濵人老釣綸中晚嵗知有早窮顧我巖棲終作底謾將病目送飛鴻

崇寧末東萊公迎侍滎陽公居眞州船場晁以道赴官明州來訪公畱連數日而去別後以詩寄公云鳳老不行食子復將眾雛一門三世行名數文章俱自可不富貴天徳公巳余公乎黙終日誰言得親疎人間亦何事前賢重作書公豈不窮愁聊爲筆墨娛掩卷長嘆息曷不巖廊歟卻慙小人計不當君子居可恨只江水潮生明月初捩舵詟北客別去敢踟躕回首望丹穴涕泣日漣如

曽元嗣續政和間甞作十友詩蓋謂顏平仲岐關止叔沼饒徳操節髙秀實茂華韓子蒼駒及余諸人九十人也其稱予詩云呂家三相盛天朝流澤於今有鳳毛世業中微誰料理卻收才具入風騷

崇寧初滎陽公守曹州陳無巳以詩寄公云往生三呂共修途擬上靑雲近玉除中道勒回犇電足今年還直邇英廬縱談尙記華嚴夜枉道難回刺史車剰與寛爲七字句逢人聊代八行書紹聖初滎陽公罷經筵出捨城東華嚴寺無巳與晁伯禹載之唐季實之問皆來訪公每晨興公未起三人者皆揖於門外及寢公就枕三人者皆揖於門外如親弟子云

崇寧初滎陽公自曹州與相州太守劉壽臣唐老學士兩易防於滑州滑守陳伯修師錫殿院也坐中有詩云金馬舊遊三學士玉麟交政兩諸侯蓋記當時事也

楊念三丈道孚克一呂氏重甥張公文潛之甥也少有才思爲舅所知年十五時在鄂渚作詩云洞庭無風時上下皆明月微波不敢興甚靜蛟蜃穴元符初滎陽公謫居歷陽道孚爲州法曹椽甞從公出遊以職事遽歸遺公詩雲雨緑霜紅郭外田山濃水淡欲寒天參軍抱病陪淸賞一檄呼歸亦可憐公甚稱之

李方叔廌甞作寒食詩千株蜜炬出嚴闉走馬天街賜近臣我亦茅檐自鉆燧煨鍼燒艾檢銅人又甞贈汝州太守詩云安得吾皇四百州皆如此邦二千石方叔祭東坡文云皇天后土實表平生忠義之心名山大川復收自古英靈之气

滎陽公紹聖中謫居歷陽閉戶卻掃不交人物甞有詩云老讀文書興易闌須知養病不如閒竹牀瓦枕虛堂上臥看江南外山

滎陽公元符末起知單州登城樓詩云斷霞孤鶩欲寒天無復靑山礙目前世路﨑嶇飽經歷始知平地是神仙

東萊公元祐中西池詩雲遊人初避熱多傍栁陰行崇寧中閒居符離甞步至村寺作詩贈僧云栁外陰中檐鐸鳴老僧拄杖出門行自言老病難看讀只坐蒲團到五更

饒徳操初見潘邠老和山谷中興碑詩讀至天下寧知再有唐皇帝紫袍迎上皇嘆曰潘十後來做詩直至此地位邪

邠老送山谷貶宜州詩可是中州著不得江南巳還更宜州山谷極稱賞之

何斯舉頡甞和餘詩雲秋水因君話河伯接籬持酒對山谷斯舉卽無巳詩所謂黃塵投老遇何郎準擬明年共我長者也然斯舉與余初不相識

晁叔用甞作廷珪墨詩脫去世俗畦畛髙秀實深稱之其詩云君不見江南星官有諸奚老超尙不如廷珪後來承晏頗秀出喧然父子名相齊百年相傳紋破碎彷佛尙見蛟龍背電光燭天星斗昏雨痕倒海風雷晦卻憶當年淸暑殿黃門侍立才人見銀鉤灑落桃花牋牙牀磨試紅絲硯同時書畫三萬軸二徐小篆徐熙竹禦題四絕海內傳祕府毫芒惜如玉君不見建隆天子開國初曹公受詔行掃除王侯舊物人今得更寫西天貝葉書

東萊公甞言少時作詩未有以異於眾人後得李義山詩熟讀規摹之始覺有異

東萊公深愛義山一春夢雨甞飄瓦盡日靈風不滿旗之句以爲有不盡之意

楊道孚深愛義山嫦娥應悔偸靈藥碧海靑天夜夜心以爲作詩當如此學

仲姑淸源君甞言前身當是陶淵明愛酒不入逺公社故流轉至今邪

吳正獻夫人最能文甞雪夜作詩云夜深人在水晶宮吳正獻夫人知識過人見元祐初諸公進用人才之盛嘆曰先公作相要進用一个好人費盡無限气力如今日用人可謂無遺才矣吳正獻作相時蓋元丰間也

孔毅甫平仲學士建中靖國間作吳正獻夫人挽詩云贊夫成相業聽子得忠言其子蓋傳正安詩舍人也傳正有賢行紹聖初以左史權中書舍人欲論事而懼其親老未敢夫人聞之屢促其子論列時事傳正由此遂貶夫人不以爲恨也【挽詩乃蘇子由作】

紹聖初蘇子由罷門下侍郎知汝州吳傳正當制行詞云薄責尙期攺過原情本出愛君

李怤去言公擇尙書猶子少能文詞年十七八時作詩云去國城春桃李花楓林葉病尙天涯今年九日風前帽北客李舟雨後沙忘下四句汪信民甚稱之以爲有過其侄商老處然商老詩文富贍宏博非後生容易可到方臘之亂去言有詩蒼黃避地小兒女漂泊連牀老弟兄亦佳句也

夏均父稱張彥實詩出江西諸人彥實送均父作江守詩云平時衮衮向諸公投老猶推作郡公未覺朝廷疎汲黯極知州郡要文公均父每諷誦之

張子厚先生紹聖中蘇常道中題予授讀書卷後雲一水帝鄕路片雲師子山不知此何人詩也

正獻公自同知樞宻院出知定州謝上表有云特以百年舊族荷累聖不貲之恩一介微軀辱上主非常之遇又云謂臣世服近僚有均休共戚之義察臣旁無厚援絕背公死黨之嫌又云進不敢希功而生事退不敢弛備以曠官

正獻公自中司罷後數年起知河陽謝上表云三學士之職甞忝兼榮中執法之司亦蒙眞授蓋公甞爲翰林學士兼侍讀學士寶文閣學士官至侍郎拜中丞銜內不帶權字公爲中丞時官巳至侍郎故云亦蒙眞授也

正獻公知揚州賀景靈宮成表有云卽上都之福地再廣眞庭防列聖之晬容益嚴昭薦又云回廊曼衍圖拱極之近僚內殿重深列儀坤之正位

正獻公守河陽範蜀公司馬溫公往訪公其燕設口號有云玉堂金馬三朝侍從之臣淸洛洪河千古圖書之奧

夏英公賀文靖公兼樞宻使啟云三公之尊古無不統五代多故政乃有歸又云部分諸將獨出於禁中制決奇謀不關於公府又云當淸明之盛旦布焜煌之冊書【啟事乃宋子京作】

孫廣伯術謝東萊公舉攺官啟云淸朝薦士寒門蒙座主特達之知絳帳傳經賤子辱侍講非常之遇蓋孫公莘老受知正獻公廣伯常從滎陽學也

朱巽子權荊門人崇寧初甞客予家未有聞也其後赴舉滎陽公送之以詩子權後見胡康侯給事康侯問朱子久從呂公亦甞聞呂公議論乎朱曰未也獨記公有送行詩卒章云他日稱成毛義志再求師友究淵源康侯曰是乃呂公深教子以子問學爲未至故勉子再求師友爾子權由是發憤爲學與兄震子發俱從師請問焉

叔祖待制尊徳樂道以父師禮事滎陽公甞寄公詩有久矣摳衣闕過庭之句

汪信民甞和予欲晴詩云釜星晚雜出腳晨可歇又甞和予春日絕句云晏坐黌堂一事無居官蕭散似相如偶違濁酒風前約不見繁英雨後疎

張丈文潛大觀中歸陳州至南京答予書云到宋冒時見數花淒寒重裘附火端坐略不類季春气候也

顏夷仲岐舊甞從滎陽公問學予爲濟主簿夷仲適在曹南甞贈予詩念昔從學日同升夫子堂夫子蓋謂滎陽公也予罷官歸作詩畱別夷仲云昔者同升夫子堂如今俱是鬢蒼浪蓋用其語也

饒徳操作僧後有送別外弟蔡伯世詩云要做仲尼眞弟子須防達摩的兒孫時諸說禪者不一故徳操専及之

未攺科巳前有吳儔賢良爲廬州教授甞誨諸生作文須用倒語如名重燕然之勒之類則文勢自然有力廬州士子遂作賦嘲之云教授於廬名儔姓吳大段意頭之沒全然巴鼻之無

前輩有士人登科作太原職官能文輕脫嘲侮同官爲眾所怨太師戒之因作啟事謝云才非一鶚難居累百之先智異眾狙遂起朝三之怒副總管武人甞戲之使對句云快咬鹽虀窮措大其人應聲對曰善飱倉米老衙官𨿽雲輕佻然自攺科後士人亦不能爲此語矣

李尙書公擇向見秦少遊予正獻公投卷詩雲雨砌墮危芳風輕納飛絮再三稱賞云謝家兄弟得意詩只如此也

予舊藏秦少遊上正獻公投卷張丈文潛題其後云予見少遊投卷多矣黃樓賦哀鎛鐘文卷捲有之豈其得意之文歟少遊平生爲文不多而一一精好可傳在嶺外亦時爲文此卷是投正獻公者今藏居仁處居仁好其文出以示予覽之令人愴恨時大觀攺元二月也

文潛甞爲其甥楊道孚作眞贊云其气揚以善動其神鶩以思用盍觀老氏之言乎君子行不離輜重蓋規之也

楊十七學士應之國賔力行苦節學問贍博而致逺識特異流俗常題所居壁云有竹百竿有香一鑪有書千卷有酒一壺如是足矣伊川正叔先生甞以爲交遊中惟楊應之有些英气

邢和叔尙書甞以丹遺伊川先生先生以詩謝之云至神通化藥通神逺寄衰翁救病身我亦有丹君信否用時還解壽斯民

司馬溫公旣辭樞宻副使名重天下韓魏公元臣舊徳倍加歆慕在北門與溫公書云多病寢劇闕於修問但聞執事以宗社生靈爲意屢以直言正論開悟上聽懇辭樞弼必冀感動大忠大義充塞天地橫絕古今固與天下之人嘆服歸仰之不暇非於紙筆一二可言也又書云音問罕逢闕於致問但與天下之人欽企髙誼間有執鞭忻慕之意未甞少忘也又書云伏承被命再領西臺在於髙識固有優遊之樂其如蒼生之望何此中外之所以鬱鬱也

王荊公甞寄正獻公書云備官京師二年鄙吝積於心每不自勝一詣長者卽廢然而反夫所謂徳人之容使人之意消者於晦叔得之矣以安石之不肖不得久從左右以求其放心而稍近於道猥以私養竊祿所以重貪污之罪惓惓企望何以勝懷因書見教千萬之望

崇寧初楊丈道孚見寄數絕有云東平佳公子好學到此郎別去今防日結交皆老蒼又一絕云不知更事多但覺拜人少其餘忘之

張子厚先生甞遊山寺詩有凍僕堆堆依竈燎山僧艸艸具盤飱井丹巳厭甞蔥葉庾亮何勞借薤根之句蓋寺僧具食極疏略也

晁丈以道甞以所爲易解示謝丈顯道他日顯道還其書因批其後云事忙不及相難

以道甞令子弟門人學易先治李鼎祚解或以語楊丈中立中立問其故其人曰以其集眾說楊丈笑曰集眾說不好者

潘邠老哭東坡絕句十二首其最盛傳者元祐絲綸兩漢前典刑意得寵光宣裕陵聖徳如天大誰道微臣敢議天公與文忠總遇讒讒人有口直須緘聲名百世誰常在公與文忠北斗南

歐陽季黙甞問東坡魯直詩何處是好東坡不答但極口稱重黃詩季黙云如臥聽疎疎還宻宻曉看整整復斜斜豈是佳邪東坡云正是佳處

山谷贈晁無咎詩云執持荊山玉要我雕琢之蓋無咎初從山谷理防作詩故無咎舊詩往往似山谷

僧守訥圓照師門人本衣冠家子弟後從圓照師祝發辯博能文元符末上皇踐阼逺近稱頌新政守訥以詩寄滎陽公野夫生長仁皇世再見仁皇禦太平是時天下稱小皇爲小仁宗云

劉跋斯立莘老丞相長子賢而能文建中靖國間丞相追復斯立以啟謝諸公云晚嵗離騷旋招魂於異域平生精爽猶見夢於故人

李光祖元亮野夫學士之孫少有俊聲與蔡薿同學捨薿旣貴元亮猶蹉跎場屋薿在金陵以同捨故先謁之元亮以啟事謝之云跣足而見長者古猶非之輕身以先匹夫今無是也

知止叔少時甞作初涼詩云西風吹木葉庭戶作涼時夜有愁人嘆寒先病骨知予每喜誦此句邇來少年能爲此詩者蓋少矣

範正平子夷丞相忠宣公長子少有髙節専務靜退紹聖中欽聖向後爲其家作功徳寺爲屋數百間百姓訴其地民間地也朝廷下其事開封府府尹王震戶部尙書蔡京皆定以爲官地民訴不巳再委開封尉覈實時子夷適爲開封尉驗治實民間地哲宗問正平何人家執政對曰純仁子也上曰名家有手詔攺寺城外王震蔡京各贖金用事者怒之開封縣有兩尉一尉治內一尉治外子夷治外尉也治內尉失囚被譴遂並子夷衝替子夷不卹也常以爲好事到手難得豈可不做做而被罪其庸多矣後益連蹇不進恬如也常乘一馬卑小謝公定贈詩云一官如馬小眾眼似衫靑

崇寧間談命術者多言叔祖待制子進與曽內翰子開皆宰相命也或有以吉凶占於紫姑神者代書村童卽書於紙云待曽呂相方發人皆以二公可必相也然皆不驗豈神亦但聞人所說而遂以爲然乎叔祖有詩云夢寢西山結艸廬逝將臨水詠遊魚何人見卵求時夜更著閒言問藐姑

崇寧初叔祖待制自瀛帥攺知潁州過曹南省滎陽公見學院諸生作詩因和之騏驥方騰踏蚊防敢撲緣明年小期集請看十廬鞭紹聖間調知歸州過太平州亦和諸生詩其末句有何處孤城號秭歸之句

紫薇詩話

