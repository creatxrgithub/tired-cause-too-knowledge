紫微詩話﹝宋﹞呂本中著

晁伯禹載之﹐學問精確﹐少見其比﹐嘗作﹝昭靈夫人祠詩﹞云「殺翁分我一杯羹﹐龍種由來事杳冥。安用生兒作劉季﹖暮年無骨葬昭靈。」

晁知道詠之﹝西池唱和詩﹞有「旌旗太一三山外﹐車馬長楊﹑五柞中。柳外雕鞍公子醉﹐水邊紈扇麗人行。」殆絕唱也。

髙秀實茂華﹐人物髙遠﹐有出塵之姿﹐其爲文稱是。嘗和余﹝髙郵道中詩﹞﹐有「中途畱眼占星聚﹐一宿披顏覺霧收」之句﹐便覺餘詩急迫﹐少從容閒暇處。

汪信民革﹐嘗作詩寄謝無逸云「問訊江南謝康樂﹐溪堂春木想扶疏。髙談何日看揮塵﹐安步從來可當車。但得丹霞訪龐老﹐何須狗監薦相如﹖新年更勵於陵節﹐妻子同鋤五畝蔬。」饒徳操節見此詩﹐謂信民曰「公詩日進﹐而道日遠矣。」蓋用功在彼而不在此也。

洪龜父朋﹝寫韻亭詩﹞云「紫極宮下春江橫﹐紫極宮中百尺亭。水入方州界玉局﹐云映連山羅翠屏。小楷四聲余翰墨﹐主人一粒盡仙靈。文簫﹑采鸞不復返﹐至今神界花冥冥。」作詩至此﹐殆無遺恨矣。

宣和末﹐林子仁敏功寄夏均父倪詩云「嘗憶他年接緒餘﹐饒三落托我迂疏。溪橋幾換風前柳﹐僧壁今畱醉後書。」忘記下四句。饒三﹐徳操也。

表叔範元實旣從山谷學詩﹐要字字有來處。嘗有詩云「夷甫雌黃須倚閣﹐君卿唇舌要施行。」

從叔知止少年作詩云「彭澤有琴嘗無弦﹐大令舊物惟靑氈。我亦四壁對默坐﹐中有一牀供晝眠。」元實深賞愛之云「殆似山谷少時詩。」

從叔大有少時詩云「範雎才拊穰侯背﹐蔡澤聞之又入秦」﹐不減王荊公得意時也。

外弟趙才仲少時詩「夕陽綠澗明」等句﹐精確可喜。才仲少學柳文﹐曾內相肇﹑晁丈以道說之皆以才仲能爲古人之文也。

夏均父倪文詞富贍﹐儕輩少及。嘗以「天寒霜雪繁﹐遊子有所之」爲韻﹐作十詩畱別饒徳操﹐不愧前人作也。

晁季一貫之嘗訪杜子師輿不遇﹐畱詩云「艸堂不見浣溪老﹐折得靑松度水歸。」

眾人方學山谷詩時﹐晁叔用衝之獨專學老杜﹔眾人求生西方﹐髙秀實獨求生兜率。

叔用嘗戲謂余曰「我詩非不如子﹐我作得子詩﹐只是子差熟耳。」余戲答云「只熟便是精妙處。」叔用大笑﹐以爲然。

王立之直方病中盡以書畫寄交舊﹐余亦得書畫數種。與余書云「劉玄徳生兒不象賢。」蓋譏其子不能守其圖書也。余初未與立之相識﹐而相與如此。夏均父嘗寄立之詩云「書來整整復斜斜。」蓋謂其病中作字如此。

饒徳操酷愛徐師川俯﹝雙廟詩﹞「開元﹑天寶間﹐衮衮見諸公。不聞張與許﹐名在臺省中」之句。

張先生子厚與從祖子進﹐同年進士也。張先生自登科不復仕﹐居毗陵。紹聖中﹐從祖自中書舍人出知睦州﹐子厚小舟相送數程﹐別後寄詩云「籬鷃云鵬各有程﹐匆匆相別未忘情。恨君不在篷籠底﹐共聽蕭蕭夜雨聲。」先生少有異才﹐多異夢﹐嘗作夢錄﹐記夢中事﹐余舊寶藏﹐今失之。先生夢中詩﹐如﹕「楚峽云嬌宋玉愁﹐月明溪淨印銀鉤。襄王定是思前夢﹐又抱霞衾上玉樓。」又「無限寒鴉冒雨飛」﹑「紅樹髙髙出粉墻」之句﹐殆不類人間語也。紹聖初﹐嘗訪祖父滎陽公於歷陽﹐旣歸﹐乘小舟溯江至烏江﹐還書云「今日江行﹐風浪際天﹐嘗記往在京師作詩云﹕『苦厭塵沙隨馬足﹐卻思風浪拍船頭』也。」

汪信民於文無不精到﹐嘗代滎陽公作﹝張先生哀詞﹞云「惟古制行必中庸兮﹐降及末世戾不通兮﹐首陽柱下更拙工兮。」其餘忘之矣。

紹聖初﹐滎陽公自浙中赴懷州﹐叔祖赴睦州﹐邂逅於鎭江。別後﹐叔祖寄絕句云「江南江北來﹐昨夜同枝宿。平明一聲起﹐四顧已極目。」

江西諸人詩﹐如謝無逸富贍﹐饒徳操蕭散﹐皆不減潘邠老大臨精苦也。然徳操爲僧後﹐詩更髙妙﹐殆不可及。嘗作詩勸余專意學道云「向來相許濟時功﹐大似�伽餉遠空。我已定交木上座﹐君猶求舊管城公。文章不療百年老﹐世事能排雙頰紅。好貸夜窗三十刻﹐胡牀趺坐究幡風。」

邠老嘗寄徳操均父詩云「文如二稚徒懷璧﹐武似三明卻韔弓。松檜參天西邑路﹐時時騎馬訪龐公。」「文如二稚」謂徳操﹐「武似三明」謂均父也。後徳操爲僧﹐名如璧﹐殆詩之讖也。

吳春卿參政﹐以資政殿大學士知河南﹐過郭店﹐﹝謁文靖公墓詩﹞云「漢相巖巖眞國英﹐門庭曾是接諸生。陽秋談論四時具﹐河嶽精神一座傾。」議者以爲頗盡文靖儀觀論議云。

滕元發甫﹝賀正獻公拜相啟﹞云「玉璜釣瀨﹐家傳渭水之符﹔金鼎調元﹐代出山東之相。」又云「寰區大抃﹐盡還仁祖之風﹔朝野一辭﹐復見申公之政。」當時稱誦之。

劉師川﹐莘老丞相幼子﹐力學有文﹐嘗﹝贈捨弟詩﹞云「大阮平生余所愛﹐小阮相逢亦傾蓋。濟陰未識情更親﹐信手新詩落珠貝。楊氏作公誰料理﹐臧孫有後誠可喜。長亭水落風雨多﹐無酒飲君如別何﹖」余時爲濟陰縣主簿﹐大阮謂知止也。

曾子固舍人爲太平州司戶時﹐張伯玉璪作守﹐歐公﹑王荊公諸人﹐皆與伯玉書﹐以子固屬之﹐伯玉殊不爲禮。一日﹐就設廳召子固﹐作大排﹐惟賓主二人﹐亦不交一談也。旣而召子固於書室﹐謂子固曰「人謂公爲曾夫子﹐必無所不學也。」子固辭避而退。一日﹐請子固作﹝六經閣記﹞﹐子固屢作﹐終不可其意﹐乃爲子固曰「吾試爲之。」卽令子固書曰「六經閣者﹐諸子百家皆在焉﹐不書﹐尊經也。」其下文不能具載。又令子固問書傳中隱晦事﹐其應答如流﹐子固大服﹐始有意廣讀異書矣。

晁丈以道言「劉斯立跂初登科﹐以賢稱。就亳州見劉貢父﹐所稱引皆劉所未知﹐於是始有意讀書。」以道又言「少年讀書時﹐嘗鄙薄蔭補得官﹐以蔭補得官不是作官。後從李徳操遊﹐徳操更輕賤科名﹐議論髙遠﹐方有意於爲學矣。」

叔祖待制公嘗與賓客飲酒﹐時大有尙幼﹐侍側。叔祖令大有作四聲﹐大有應聲云「微雨變雪。」

元佑中﹐諸阮族人居楡林﹐甚盛。嘗一日﹐同遊西池﹐有士子方遊觀﹐嘆曰「紈褲不餓死﹐儒冠多誤身。」從叔叔巽應聲問曰「秀才﹐汝『讀書破萬卷﹐下筆如有神』也未﹖」士子甚驚嘆。

東萊公嘗與羣從出城﹐至村寺中﹐寺僧設冷淘﹐止具酢﹐無他物。令眾對「入寺冷淘惟有酢」﹐叔巽應聲對云「出門蒸餅便無鹽。」眾服其敏。

崇寧初﹐晁以道居登封﹐滎陽公嘗寄詩云「將謂淸風全掃地﹐世間今復有盧鴻。」以道和詩云「渭濱人老釣綸中﹐晚達那知有早窮﹖顧我巖棲終作底﹐謾將病目送飛鴻。」

崇寧末﹐東萊公迎侍滎陽公﹐居眞州船場﹐晁以道赴官明州﹐來訪公﹐畱連數日而去。別後﹐以詩寄公云「鳳老不行食﹐子復將眾雛。一門三世行﹐名數文章俱。自可不富貴﹐天徳公已余。公乎默終日﹐誰言得親疏。人間亦何事﹐前賢重作書。公豈不窮愁﹐聊爲筆墨娛。掩卷長嘆息﹐曷不巖廊與﹖卻慚小人計﹐不當君子居。可恨空江水﹐潮生明月初。捩柁詟北客﹐別去敢踟躕。回首望丹穴﹐涕泣日漣如。」

曾元嗣續政和間嘗作十友詩﹐蓋謂顏平仲岐﹑關止叔沼﹑饒徳操節﹑髙秀實茂華﹑韓子蒼駒及余諸人共十人也。其稱餘詩云「呂家三相盛天朝﹐流澤於今有鳳毛。世業中微誰料理﹖卻收才具入風騷。」

崇寧初﹐滎陽公守曹州﹐陳無己以詩寄公云「往時三呂共修途﹐擬上靑雲近玉除。中道勒回奔電足﹐今年還值邇英廬。縱談尙記華嚴夜﹐枉道難隨刺史車。遣興寬爲七字句﹐逢人聊代一行書。」紹聖初﹐滎陽公罷經筵﹐出捨城東華嚴寺﹐無己與晁伯禹載之﹑唐季實之問皆來訪公。每晨興﹐公未起﹐三人者皆揖於門外。及寢﹐公就枕﹐三人者皆揖於門外﹐如親弟子云。

崇寧初﹐滎陽公自曹州與相州太守劉壽臣唐老學士兩易會於滑州。滑守陳伯修師錫﹐殿院也﹐坐中有詩云「金馬舊遊三學士﹐玉麟交政兩諸侯。」蓋記當時事也。

楊廿三丈道孚克一﹐呂氏重甥﹐張公文潛之甥也。少有才思﹐爲舅所知。年十五時﹐在鄂渚作詩云「洞庭無風時﹐上下皆明月。微波不敢興﹐其靜蛟蜃穴。」

元符初﹐滎陽公謫居歷陽﹐道孚爲州法曹掾。嘗從公出遊﹐以職事遽歸﹐遺公詩雲「雨綠霜紅郭外田﹐山濃水澹欲寒天。參軍抱病陪淸賞﹐一檄呼歸亦可憐。」公甚稱之。

李方叔廌嘗作﹝寒食詩﹞﹕「千株蜜炬出嚴闉﹐走馬天街賜進臣。我亦茅檐自鉆燧﹐煨鍼燒艾檢銅人。」又嘗﹝贈汝州太守詩﹞云「安得吾皇四百州﹐皆如此邦二千石。」

方叔﹝祭東坡文﹞云「皇天后土﹐實表平生忠義之心﹔名山大川﹐復收自古英靈之气。」

滎陽公紹聖中謫居歷陽﹐閉戶卻掃﹐不交人物。嘗有詩云「老讀文書興易闌﹐須知養病不如閒。竹牀瓦枕虛堂上﹐臥看江南雨外山。」

滎陽公元符末起知單州﹐﹝登城樓詩﹞云「斷霞孤鶩欲寒天﹐無復靑山礙目前。世路崎嶇飽經歷﹐始知平地是神仙。」

東萊公元佑中﹝西池詩﹞云「遊人初避熱﹐多傍柳陰行。」崇寧中閒居符離﹐嘗步至村寺﹐作詩贈僧云「柳外陰中檐鐸鳴﹐老僧拄杖出門行。自言老病難看讀﹐只坐蒲團到五更。」

饒徳操初見潘邠老﹝和山谷中興碑詩﹞﹐讀至「天下寧知再有唐﹐皇帝紫袍迎上皇」﹐嘆曰「潘十後來做詩﹐直至此地位耶﹖」

邠老﹝送山谷貶宜州詩﹞﹕「可是中州著不得﹐江南已遠更宜州。」山谷極稱賞之。

何斯舉頡嘗和餘詩云「秋水因君話河伯﹐接籬持酒對山公。」斯舉卽無己詩所謂「黃塵投老得何郎﹐準擬明年共我長」者也﹐然斯舉與余初不相識。

晁叔用嘗作﹝廷珪墨詩﹞﹐脫去世俗畦畛﹐髙秀實深稱之。其詩云「我聞江南墨官有諸奚﹐老超尙不如廷珪﹐後來承晏頗秀出﹐喧然父子名相齊。百年相傳紋破碎﹐彷佛尙見蛟龍背。電光屬天星斗昏﹐雨痕倒海風雷晦。卻憶當年淸暑殿﹐黃門侍立才人見。銀鉤灑落桃花箋﹐牙牀磨試紅絲硯。同時書畫三萬軸﹐二徐小篆徐熙竹﹐禦題四絕海內傳﹐祕府毫芒惜如玉。均不見﹐建隆天子開國初﹐曹公受詔行掃除﹐王侯舊物人今得﹐更寫西天貝葉書。」

東萊公嘗言﹐少時作詩﹐未有以異於眾人﹐後得李義山詩﹐熟讀規摹之﹐始覺有異。

東萊公深愛義山「一春夢雨常飄瓦﹐盡日靈風不滿旗」之句﹐以爲有不盡之意。

楊道孚深愛義山「嫦娥應悔偸靈藥﹐碧海靑天夜夜心」﹐以爲作詩當如此學。

仲姑淸源君嘗言﹐前身當是陶淵明﹐愛酒不入遠公社﹐故流轉至今耳。

吳正憲夫人最能文﹐嘗雪夜作詩云「夜深人在水晶宮。」吳正憲夫人知識過人﹐見元佑初諸公進用人才之盛﹐嘆曰「先公作相﹐要進用一个好人﹐費盡無限气力﹔如今日用人﹐可謂無遺才矣。」吳正憲作相時﹐蓋元丰間也。

孔毅甫平仲學士﹐建中﹑靖國間作吳正憲夫人挽詩云「贊夫成相業﹐聽子得忠言。」其子蓋傳正安詩舍人也。傳正有賢行﹐紹聖初﹐以左史權中書舍人﹐欲論事而懼其親老未敢。夫人聞之﹐屢促其子論列時事﹐傳正由此遂貶﹐夫人不以爲恨也。挽詩乃蘇子由作。

紹聖初﹐蘇子由罷門下侍郎知汝州﹐吳傳正當制﹐行詞云「薄責尙期攺過﹐原情本出愛君。」

李怤去言﹐公擇尙書猶子﹐少能文詞﹐年十七八時作詩云「去國春城桃李花﹐風林葉病尙天涯。今年九日風前帽﹐北客南舟雨後沙。」忘下四句。汪信民甚稱之﹐以爲有過其侄商老處。然商老詩文富贍宏博﹐非後生容易可到。方臘之亂﹐去言有詩﹕「蒼黃避地小兒女﹐漂泊連牀老弟兄。」亦佳句也。

夏均父稱張彥實詩出江西諸人。彥實﹝送均父作江守詩﹞云「平時衮衮向諸公﹐投老猶推作郡公。未覺朝廷疏汲黯﹐極知州郡要文翁。」均父每諷誦之。

張子厚先生紹聖中蘇﹑常道中題余授讀書卷後云「一水帝鄕路﹐片雲師子山。」不知此何人詩也。

正憲公自同知樞密院出知定州﹐謝上表有云「特以百年舊族﹐荷累朝不貲之恩﹔一介微軀﹐辱上主非常之遇。」又云「謂臣世服近僚﹐有均休共戚之義﹐察臣旁無厚援﹐絕背公死黨之嫌。」又云「進不敢希功而生事﹐退不敢弛備以曠官。」

正憲公自中司罷後﹐數年起知河陽﹐謝上表云「三學士之職﹐嘗忝兼榮﹔中執法之司﹐亦蒙眞授。」蓋公嘗爲翰林學士﹐兼侍讀學士﹑寶文閣學士﹐官至侍郎﹐拜中丞﹐銜內不帶權字。公爲中丞時﹐官已至侍郎﹐故云「亦蒙眞授」也。

正憲公知揚州﹐﹝賀景靈宮成表﹞有云「卽上都之福地﹐再廣眞庭﹔會列聖之晬容﹐益嚴昭薦。」又云「回廊曼衍﹐圖拱極之近僚﹔祕殿重深﹐列儀坤之正位。」

正憲公守河陽﹐範蜀公﹑司馬溫公往訪﹐公具燕設口號﹐有云「玉堂金馬﹐三朝侍從之臣﹔淸洛洪河﹐千古圖書之奧。」

夏英公﹝賀文靖公兼樞密使啟﹞云「三公之尊﹐古無不統﹔五代多故﹐政乃有歸。」又云「部分諸將﹐獨出於禁中﹔制決奇謀﹐不關於公府。」又云「當淸明之盛旦﹐布焜煌之冊書。」啟事乃宋子京作。

孫廣伯衍﹝謝東萊公舉攺官啟﹞云「淸朝薦士﹐寒門蒙座主特達之知﹔絳帳傳經﹐賤子辱侍講非常之遇。」蓋孫公莘老受知正獻公﹐廣伯嘗從滎陽公學也。

朱巽子權﹐荊門人﹐崇寧初嘗客余家﹐未有聞也。其後赴舉﹐滎陽公送之以詩。子權後見胡康侯給事﹐康侯問﹕「朱子久從呂公﹐亦嘗聞呂公議論乎﹖」朱曰「未也﹐獨記公有送行詩卒章云﹕『他日稍成毛義志﹐再求師友究淵源。』」康侯曰「是乃呂公深教子﹐以子學問爲未至﹐故勉子再求師友爾。」子權由是發憤爲學﹐與兄震子發俱從師請問焉。

叔祖待制﹐尊徳樂道﹐以父師禮事滎陽公﹐嘗寄公詩﹐有「久矣摳衣闕過庭」之句。

汪信民嘗和余﹝欲晴﹞詩云「釜星晚雜出﹐雨腳晨可歇。」又嘗和余﹝春日﹞絕句云「晏坐黌堂一事無﹐居官蕭散似相如。偶違濁酒風前約﹐不見繁英雨後疏。」

張丈文潛大觀中歸陳州﹐至南京﹐答余書云「到宋冒雨﹐時見數花淒寒﹐重裘附火端坐﹐略不類季春气候也。」

顏夷仲岐﹐舊嘗從滎陽公問學。余爲濟陰主簿﹐夷仲適在曹南﹐嘗贈餘詩﹕「念昔從學日﹐同升夫子堂。」夫子蓋謂滎陽公也。余罷官歸﹐作詩畱別夷仲云「昔者同升夫子堂﹐如今俱是鬢蒼浪。」蓋用其語也。

饒徳操作僧後﹐有﹝送別外弟蔡伯世詩﹞云「要做仲尼眞弟子﹐須參達摩的兒孫。」時諸說禪者不一﹐故徳操專及之。

未攺科已前﹐有吳儔賢良爲廬州教授﹐嘗誨諸生﹐作文須用倒語﹐如「名重燕然之勒」之類﹐則文勢自然有力。廬州士子遂作賦嘲之云「教授於盧﹐名儔姓吳。大段意頭之沒﹐全然巴鼻之無。」

前輩有士人登科作太原職官﹐能文輕脫﹐嘲侮同官﹐爲眾所怨。太原帥戒之﹐因作啟事謝云「才非一鶚﹐難居累百之先﹔智異眾狙﹐遂起朝三之怒。」副總管武人嘗戲之﹐使對句云「快咬鹽虀窮措大。」其人應聲對曰「善餐倉米老衙官。」𨿽雲輕佻﹐然自攺科後﹐士人亦不能爲此語矣。

李尙書公擇﹐向見秦少遊上正憲公投卷詩雲「雨砌墮危芳﹐風軒納飛絮。」再三稱賞云「謝家兄弟得意詩﹐只如此也。」

余舊藏秦少遊上正憲公投卷﹐張丈文潛題其後云「余見少遊投卷多矣﹐﹝黃樓賦﹞﹑﹝哀鎛鐘文﹞﹐捲捲有之﹐豈其得意之文歟﹖少遊平生爲文不多﹐而一一精好可傳﹐在嶺外亦時爲文。此卷是投正憲公者﹐今藏居仁處。居仁好其文﹐出以示余﹐覽之令人愴恨。時大觀攺元二月也。」

文潛嘗爲其甥楊道孚作﹝眞贊﹞云「其气揚以善動﹐其神騖以思用。盍觀老氏之言乎﹖君子行不離輜重。」蓋規之也。

楊十七學士應之國賓力行苦節﹐學問贍博﹐而弘致遠識﹐特異流俗。嘗題所居壁云「有竹百竿﹐有香一鑪﹐有書千卷﹐有酒一壺﹐如是足矣。」伊川正叔先生嘗以爲交遊中惟楊應之有些英气。

邢和叔尙書嘗以丹遺伊川先生﹐先生以詩謝之云「至神通化藥通神﹐遠寄衰翁救病身。我亦有丹君信否﹖用時還解壽斯民。」

司馬溫公旣辭樞密副使﹐名重天下。韓魏公元臣舊徳﹐倍加欽慕﹐在北門與溫公書云「多病寖劇﹐闕於修問。但聞執事以宗社生靈爲意﹐屢以直言正論﹐開悟上聽﹐懇辭樞弼﹐必冀感動﹐大忠大義﹐充塞天地﹐橫絕古今﹐故與天下之人嘆服歸仰之不暇﹐非於紙筆一二可言也。」又書云「音問罕逢﹐闕於致問。但與天下之人欽企髙誼﹐同有執鞭忻慕之意﹐未嘗少忘也。」又書云「伏承被命﹐再領西臺﹐在於髙識﹐固有優遊之樂﹐其如蒼生之望何﹖此中外之所以鬱鬱也。」

王荊公嘗寄正憲公書云「備官京師二年﹐鄙吝積於心﹐每不自勝。一詣長者﹐卽廢然而反。夫所謂徳人之容﹐使人之意消者﹐於晦叔得之矣。以安石之不肖﹐不得久從左右﹐以求其放心﹐而稍近於道。猥以私養竊祿﹐所以重貪污之罪﹐惓惓企望﹐何以勝懷﹖因書見教﹐千萬之望。」

崇寧初﹐楊丈道孚見寄數絕﹐有云「東平佳公子﹐好學到此郎。別去今幾日﹐結交皆老蒼。」又一絕云「不知更事多﹐但覺拜人少。」其餘忘之。

張子厚先生嘗遊山寺﹐詩有「凍僕堆堆一竈燎﹐山僧艸艸具盤飧。井丹已厭嘗蔥葉﹐庾亮何勞惜薤根」之句﹐蓋寺僧具食極疏略也。

晁丈以道嘗以所爲《易解》示謝丈顯道。他日﹐顯道還其書﹐因批其後云「事忙不及相難。」

以道嘗令子弟門人學《易》﹐先治李鼎祚《集解》。或以語楊丈中立。中立問其故﹐其人曰「以其集眾說。」楊丈笑曰「集眾說不好者。」

潘邠老﹝哭東坡絕句十二首﹞﹐其最盛傳者﹕「元佑絲綸兩漢前﹐典刑意得寵光宣。裕陵聖徳如天大﹐誰道微臣敢議天﹖」「公與文忠總遇讒﹐讒人有口直須緘。聲名百世誰常在﹖公與文忠北斗南。」

歐陽季默嘗問東坡﹕「魯直詩何處是好﹖」東坡不答﹐但極口稱重黃詩。季默云「如『臥聽疏疏還密密﹐曉看整整復斜斜。』豈是佳邪﹖」東坡云「正是佳處。」

山谷贈晁無咎詩云「執持荊山玉﹐要我琱琢之。」蓋無咎初從山谷理會作詩﹐故無咎舊詩往往似山谷。

僧守訥﹐圓照師門人﹐本衣冠家子弟﹐後從圓照師祝發﹐辯博能文。元符末﹐上皇踐阼﹐遠近稱頌新政﹐守訥以詩寄滎陽公﹕「野夫生長仁皇世﹐再見仁皇禦太平。」是時天下稱上皇爲小仁宗云。

劉跂斯立﹐莘老丞相長子﹐賢而能文。建中﹑靖國間﹐丞相追復﹐斯立以啟謝諸公云「晚歲《離騷》﹐旋招魂於異域﹔平生精爽﹐猶見夢於故人。」

李光祖元亮﹐野夫學士之孫﹐少有俊聲﹐與蔡薿同學捨。薿旣貴﹐元亮猶蹉跎場屋。薿在金陵﹐以同捨故﹐先謁之﹐元亮以啟事謝之云「跣足而見長者﹐古猶非之﹔輕身以先匹夫﹐今無是也。」

知止叔少時﹐嘗作﹝初涼詩﹞云「西風吹木葉﹐庭戶乍涼時。夜有愁人嘆﹐寒先病骨知。」余每喜誦此句。邇來少年能爲此詩者蓋少矣。

範正平子夷﹐丞相忠宣公長子﹐少有髙節﹐專務靜退。紹聖中﹐欽聖向後爲其家作功徳寺﹐爲屋數百間。百姓訴其地民間地也﹐朝廷下其事開封府﹐府尹王震﹑戶部尙書蔡京皆定以爲官地。民訴不已﹐再委開封尉核實。時子夷適爲開封尉﹐驗治實民間地。哲宗問正平何人家﹐執政對曰「純仁子也。」上曰「名家。」有手詔攺寺城外。王震﹑蔡京各贖金﹐用事者怒之。開封縣有兩尉﹐一尉治內﹐一尉治外。子夷﹐治外尉也﹐治內尉失囚被譴﹐遂並子夷衝替﹐子夷不卹也。常以爲好事到手難得﹐豈可不做﹐做而被罪﹐其庸多矣。後益連蹇不進﹐恬如也。常乘一馬卑小﹐謝公定贈詩云「一官如馬小﹐眾眼似衫靑。」

崇寧間﹐談命術者多言叔祖待制子進與曾內翰子開﹐皆宰相命也。或有以吉凶占於紫姑神者﹐代書村童卽書於紙云「待曾﹑呂相方發。」人皆以二公可必相也﹐然皆不驗。豈鬼神亦但聞人所說﹐而遂以爲然乎﹖叔祖有詩云「夢寐西山結艸廬﹐逝將臨水詠遊魚。何人見卵求時夜﹐更著閒言問紫姑。」

崇寧初﹐叔祖待制自瀛帥攺知潁州﹐過曹南﹐省滎陽公﹐見學院諸生作詩﹐因和之﹕「騏驥方騰踏﹐蚊虻敢撲緣。明年小期集﹐請看十廬鞭。」紹聖間﹐調知歸州﹐過太平州﹐亦和諸生詩﹐其末句有「何處孤城號秭歸」之句。

