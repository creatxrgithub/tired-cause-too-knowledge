詩格舊題唐﹟王昌齡撰

●卷上

○調聲

凡四十字詩﹐十字一管﹐卽生其意。頭邊廿字一管亦得。六十﹑七十﹑百字詩﹐廿字一管﹐卽生其意。語不用合帖﹐須直道天眞﹐宛媚爲上。且須識一切題目義最要﹐立文多用其意﹐須令左穿右穴﹐不可拘撿。作語不得辛苦﹐須整理其道﹑格。﹝格﹐意也。意髙爲之格髙﹐意下爲之下格。﹞

律調其言﹐言無相妨。以字輕重淸濁間之須穩。至如有輕重者﹐有輕中重﹐重中輕﹐當韻之卽見。且「莊」字全輕﹐「霜」字輕中重﹐「瘡」字重中輕﹐「牀」字全重。如「淸」字全輕﹐「靑」字全濁。詩上句第二字重中輕﹐不與下句第二字同聲爲一管。上去入聲一管。上句平聲﹐下句上去入﹔上句上去入﹐下句平聲。以次平聲﹐以次又上去入﹐以次上去入﹐以次又平聲。如此輪回用之﹐直至於尾。兩頭管上去入相近﹐是詩律也。

五言平頭正律勢尖頭。皇甫冉詩曰﹝五言﹞﹕「中司龍節貴﹐上客虎符新。地控吳襟帶﹐才光漢縉紳。泛舟應度臘﹐入境便行春。處處歌來暮﹐長江建鄴人。」

又錢起《獻歲歸山》詩曰﹝五言﹞﹕「欲知電風扇谷好﹐久別與春還。鶯暖初歸樹﹐云晴卻戀山。石田耕種少﹐野客性情閒。求仲時應見﹐殘陽且掩關。」

又陳潤《罷官後卻歸舊居》詩曰「不歸江畔久﹐舊業已凋殘。露艸虫絲濕﹐湖泥鳥迹幹。買山開客捨﹐選竹作魚竿。何必勞州縣﹐驅馳效一官。」

又五言絕句詩曰「胡風迎馬首﹐漢月送娥眉。久戍人將老﹐長徵馬不肥。」

五言側頭正律勢尖頭。又崔曙《試得明堂火珠》詩曰「正位開重屋﹐淩空出火珠。夜來雙月滿﹐曙後一星孤。天淨光難滅﹐云生望欲無。終期聖明代﹐國寶在名都。」

齊梁調詩。張謂《題故人別業》詩曰﹝五言﹞﹕「平子歸田處﹐園林接汝墳。落花開戶入﹐啼鳥隔窗聞。池淨流春水﹐山明斂霽云。畫遊仍不厭﹐乘月夜尋君。」

何遜《傷徐主簿》詩曰「世上逸羣士﹐人間徹總賢。畢池論賞詫﹐蔣逕篤周旋。」又曰「一旦辭東序﹐千秋送北邙。客簫𨿽有樂﹐鄰笛遂還傷。」又曰「提琴就阮籍﹐載酒覓揚雄。直荷行罩水﹐斜柳細牽風。」七言尖頭律。皇甫冉詩曰「閒看秋水心無染﹐髙臥寒林手自栽。廬阜髙僧畱偈別﹐茅山道士寄書來。燕知社日辭巢去﹐菊爲重陽冒雨開。殘薄何時稱獻納﹐臨歧終日自遲回。」

又曰「自哂鄙夫多野性﹐貧居數畝半臨湍。溪雲帶雨來茅洞﹐山鵲將雛上藥欄。仙滿牀閒不厭﹐陰符在篋老羞看。更憐童子宜春服﹐花裏尋師到杏壇。」

○十七勢

詩有學古今勢一十七種﹐具列如後﹐第一﹐直把入作勢﹐第二﹐都商量入作勢﹔第三﹐直樹一句﹐第二句入作勢﹔第四﹐直樹兩句﹐第三句入作勢﹔第五﹔直樹三句﹐第四句入作勢﹔第六﹐比興入作勢﹔第七﹐謎比勢﹔第八﹐下句拂上句勢﹔第九﹐感興勢﹔第十﹐含思落句勢﹔第十一﹐相分明勢﹔第十二﹐一句中分勢﹔第十三﹐一句直比勢﹔第十四﹐生殺回薄勢﹔第十五﹐理入景勢﹔第十六﹐景入理勢﹔第十七﹐心期落句勢。

第一﹐直把入作勢。

直把入作勢者﹐若賦得一物﹐或自登山臨水﹐有閒情作﹐或送別﹐但以題目爲定﹔依所題目﹐入頭便直把是也。皆有此例。昌齡《寄州》詩入頭便云「與君遠相知﹐不道雲海深。」又《見譴至伊水》詩云「得罪由己招﹐本性易然諾。」又《題上人房》詩云「通經彼上人﹐無迹任勤若。」又《送別》詩云「春江愁送君﹐蕙艸生氛氳。」又《送別》詩云「河口餞南客﹐進帆淸江水。」又如髙適詩云「鄭侯應棲遑﹐五十頭盡白。」又如陸士衡詩云「顧侯體明徳﹐淸風肅已邁。」

第二﹐都商量入作勢。

都商量入作勢者﹐每詠一物﹐或賦贈答寄人﹐皆以入頭兩句平商量其道理﹐第三第四第五句入作是也。皆有其例。昌齡《上同州使君伯》詩言「大賢柰孤立﹐有時起經綸。伯父自天稟﹐元功載生人。」﹝是第三句入作。﹞又《上侍禦七兄》詩云「天人俟明略﹐益﹑稷分堯心。利器必先舉﹐非賢安可任。吾兄執嚴憲﹐時佐能鉤深。」﹝此是第五句入作勢也。﹞

第三﹐直樹一句﹐第二句入作勢。

直樹一句者﹐題目外直樹一句景物當時者﹐第二句始言題目意是也。昌齡《登城懷古》詩入頭便云「林藪寒蒼茫﹐登城遂懷古。」又《客捨秋霖呈席姨夫》詩云「黃葉亂秋雨﹐空齊愁暮心。」又﹕「孤煙曳長林﹐春水聊一望。」又《送鄢賁觀省江東》詩云「楓橋沿海岸﹐客帆歸富春。」又《宴南亭》詩云「寒江映村林﹐亭上納髙潔。」﹝此是直樹一句﹐第二句入作勢。﹞

第四﹐直樹兩句﹐第三句入作勢。

直樹兩句﹐第三句入作勢者﹐亦題目外直樹兩句景物﹐第三句始入作題目意是也。昌齡《畱別》詩云「桑林映陂水﹐雨過宛城西。畱醉楚山別﹐陰雲暮淒淒。」﹝此是第三句入作勢也。﹞

第五﹐直樹三句﹐第四句入作勢。

直樹三句﹐第四句入作勢者﹐亦有題目外直樹景物三句﹐然後卽入其意﹔亦有第四第五句直樹景物後入其意﹐然鞏爛不佳也。昌齡《代扶風主人答》云「殺气凝不流﹐風悲日彩寒。浮埃起四遠﹐遊子彌不歡。」﹝此是第四句入作勢。﹞又《旅次過韓七別業》詩云「春煙桑柘林﹐落日隱荒墅。泱漭平原夕﹐淸吟久延佇。故人家於玆﹐招我漁樵所。」﹝此是第五句入作勢。﹞

第六﹐比興入作勢。

比興入作勢者﹐遇物如本立文之意﹐便直樹兩三句物﹐然後以本意入作比興是也。昌齡《贈李侍禦》詩云「靑冥孤云去﹐終當暮歸山。志士杖苦節﹐何時見龍顏。」又云「眇默客子魂﹐倏鑠川上暉。還云慘知暮﹐九月仍未歸。」又﹕「遷客又相送﹐風悲蟬更號。」又崔曙詩云「夜臺一閉無時盡﹐逝水東流何處還。」又鮑照詩云「鹿鳴思深艸﹐蟬鳴隱髙枝。心自有所疑﹐傍人那得知。」

第七﹐謎比勢。

謎比勢者﹐言今詞人不悟有作者意﹐依古勢有例。昌齡《送李邕之秦》詩云「別怨秦﹑楚深﹐江中秋雲起。﹝言別怨與秦﹑楚之深遠也。別怨起自楚地﹐旣別之後﹐鞏長不見﹐或偶然而會。以此不定﹐如雲起上騰於靑冥﹐從風飄蕩﹐不可復歸其起處﹐或偶然而歸爾。﹞天長夢無隔﹐月映在寒水。」﹝𨿽天長﹐其夢不隔﹐夜中夢見﹐疑由相會。有如別﹐忽覺﹐乃各一方﹐互不相見。如月影在水﹐至曙﹐水月亦了不見矣。﹞

第八﹐下句拂上句勢。

下句拂上句勢者﹐上句說意不快﹐以下句勢拂之﹐令意通。古詩云「夜聞木葉落﹐疑是洞庭秋。」昌齡詩云「微雨隨雲收﹐傍山去。」又云「海鶴時獨飛﹐永然滄洲意。」

第九﹐感興勢。

感興勢者﹐人心至感﹐必有應說﹐物色萬象﹐爽然有如感會。亦有其例。如常建詩云「泠泠七弦徧﹐萬木澄幽音。能使江月白﹐又令江水深。」又王維《哭殷四》詩云「泱漭寒郊外﹐蕭條聞哭聲。愁雲爲蒼茫﹐飛鳥不能鳴。」

第十﹐含思落句勢。

含思落句勢者﹐每至落句﹐常須含思﹐不得令語盡思窮。或深意堪愁﹐不可具說﹐卽上句爲意語﹐下句以一景物堪愁﹐與深意相愜便道。仍須意出成感人始好。昌齡《送別》詩云「醉後不能語﹐鄕山雨氛氛。」又落句云「日夕辧靈藥﹐空山松桂香。」又﹕「墟落有懷縣﹐長煙溪樹邊。」又李湛詩云「此心復何已﹐新月淸江長。」

第十一﹐相分明勢。

相分明勢者﹐凡作語皆須令意出﹐一覽其文﹐至於景象﹐恍然有如目擊。若上句說事未出﹐以下一句助之﹐令分明出其意也。如李湛詩云「雲歸石壁盡﹐月照霜林淸。」崔曙詩云「田家收已盡﹐蒼蒼惟白茅。」

第十二﹐一句中分勢。

一句中分勢者﹐「海淨月色眞。」

第十三﹐一句直比勢。

一句直比勢者﹐「相思河水流。」

第十四﹐生殺回薄勢。

生殺回落勢者﹐前說意悲涼﹐後以推命破之﹔前說世路矜騁榮寵﹐後以至空之理破之入道是也。

第十五﹐理入景勢。

理入景勢者﹐詩不可一向把理﹐皆須入景﹐語始淸味。理欲入景勢﹐皆須引理語﹐入一地及居處﹐所在便論之。其景與理不相愜﹐理通無味。昌齡詩云「時與醉林壑﹐因之惰農桑。槐煙漸含夜﹐樓月深蒼茫。」

第十六﹐景入理勢。

景入理勢者﹐詩一向言意﹐則不淸及無味﹔一向言景﹐亦無味。事須景與意相兼始好。凡景語入理語﹐皆須相愜﹐當收意緊﹐不可正言。景語勢收之﹐便論理語﹐無相管攝。方今人皆不作意﹐愼之。昌齡詩云「桑葉下墟落﹐雞鳴渚田。物情每衰極﹐吾道方淵然。」

第十七﹐心期落句勢。

心期落句勢者﹐心有所期是也。昌齡詩云「靑桂花未吐﹐江中獨鳴琴。」﹝言靑桂花吐之時﹐期得相見﹐花旣未吐﹐卽未相見﹐所以江中獨鳴琴。﹞又詩云「還舟望炎海﹐楚葉下秋水。」﹝言至秋方始還。此送友人之安南也。﹞﹝以上《文鏡祕府論》地捲﹞

○六義

一曰風﹐二曰賦﹐三曰比﹐四曰興﹐五曰雅﹐六曰頌。

一曰風。天地之號令曰風。上之化下﹐猶風之靡艸。行春令則和風生﹐行秋令則寒風殺﹐言君臣不可輕其風也。

二曰賦。賦者﹐錯雜萬物﹐謂之賦也。

三曰比。比者﹐眞比其身﹐謂之比假﹐如「關關雎鳩」之類是也。

四曰興。興者﹐指物及比其身說之爲興﹐蓋托諭謂之興也。

五曰雅。雅者﹐正也。言其雅言典切﹐爲之雅也。

六曰頌。頌者﹐贊也。贊嘆其功﹐謂之頌也。﹝以上《文鏡祕府論》地捲﹞

○論文意

夫文字起於皇道﹐古人畫一之後方有也。先君傳之﹐不言而天下自理﹐不教而天下自然﹐此謂皇道。道合气性﹐性合天理﹐於是萬物稟焉﹐蒼生理焉。堯行之﹐舜則之﹐淳朴之教﹐人不知有君也。後人知識漸下﹐聖人知之﹐所以畫八卦﹐垂淺教﹐令後人依焉。是知一生名﹐名生教﹐然後名教生焉。以名教爲宗﹐則文章起於皇道﹐興乎《國風》耳。自古文章﹐起於無作﹐興於自然﹐感激而成﹐都無飾練﹐發言以當﹐應物便是。古詩云「日出而作﹐日入而息。鑿井而飲﹐耕田而食。」當句皆了也。其次《尙書》歌曰「元首明哉﹐股肱良哉﹐庶事康哉。」亦句句便了。自此之後﹐則有《毛詩》假物成焉。夫子演《易》﹐極思於《系辭》﹐言句簡易﹐體是詩骨。夫子傳於遊﹑夏﹐遊﹑夏傳於荀卿﹑孟軻﹐方有四言﹑五言﹐效古而作。荀﹑孟傳於司馬遷﹐遷傳於賈誼。誼謫居長沙﹐遂不得志﹐風土旣殊﹐遷逐怨上﹐屬物比興﹐少於《風》《雅》。復有騷人之作﹐皆有怨剌﹐失於本宗。乃知司馬遷爲北宗﹐賈生爲南宗﹐從此分焉。漢魏有曹植﹑劉楨﹐皆气髙出於天縱﹐不傍經史﹐卓然爲文。從此之後﹐遞相祖述﹐經論百代﹐識人虛薄﹐屬文於花艸﹐失其古爲。中有鮑照﹑謝康樂﹐縱逸相繼﹐成敗兼行。至晉﹑宋﹑齊﹑梁﹐皆悉頹毀。

凡作詩之體﹐意是格﹐聲是律﹐意髙則格髙﹐聲辧則律淸﹐格律全﹐然後始有調。用意於古人之上﹐則天上之境﹐洞焉可觀。古文格髙﹐一句見意﹐則「股肱良哉」是也。其次兩句見意﹐則「關關雎鳩」是也。其次古詩﹐四句見意﹐則「靑靑陵上柏﹐磊磊漳中石。人生天地間﹐忽如遠行客」是也。又劉公幹詩云「靑靑陵上松﹐﹝QO51﹞々谷中風。風弦一何盛﹐松枝一何勁。」此詩從首至尾﹐惟論一事﹐以此不如古人也。

詩本志也﹐在心爲志﹐發言爲時﹐情動於中而形於言﹐然後書中於紙也。髙手作勢﹐一句更別起意﹐其次兩句起意。意如湧煙﹐從地升天﹐向後漸髙漸髙﹐不可階上也。下手下句弱於上句﹐不看向背﹐不立意宗﹐皆不堪也。

凡文章皆不難﹐又不辛苦。如《文選》詩云「朝入譙郡界」﹐「左右望我軍」。皆如此例﹐不難﹑不辛苦也。

夫作文章﹐但多立意。令左穿右穴﹐苦心竭智﹐必須忘身﹐不可拘束。思若不來﹐卽須放情卻寬之﹐令境生。然後以境照之﹐思則便來﹐來卽作文。如其境思不來﹐不可作也。

夫置意作詩﹐卽須凝心﹐目擊其物﹐便以心擊之﹐深穿其境。如登髙山絕頂﹐下臨萬象﹐如在掌中。以此見象﹐心中了見﹐當此卽用。如無有不似﹐仍以律調之定﹐然後書之於紙﹐會其題目。山林﹑日月﹑風景爲眞﹐以歌詠之。猶如水中見日月﹐文章是景﹐物色是本﹐照之須了見其象也。

夫文章興作﹐先動气﹐气生乎心﹐心發乎言﹐聞於耳﹐見於目﹐錄於紙。意須出萬人之境﹐望古人於格下﹐攢天海於方寸。詩人用心﹐當於此也。

夫詩﹐入頭卽論其意。意盡則肚寬﹐肚寬則詩得容預﹐物色亂下。至尾則卻收前意。節節仍須有分付。夫用字有數般﹕有輕﹐有重﹔有重中輕﹐有輕中重﹔有𨿽重濁可用者﹐有輕淸不可用者。事須細律之。若用重字﹐卽以輕字拂之﹐便快也。

夫文章﹐第一字與第五字須輕淸﹐聲卽穩也。其中三字縱重濁﹐亦無妨。如「髙臺多悲風﹐朝日照北林。」若五字並輕﹐則脫略無所止泊處﹔若五字並重﹐則文章暗濁。事須輕重相間﹐仍須以聲律之。如「明月照積雪」﹐則「月」「雪」相撥﹐及「羅衣何飄飄」﹐同「羅」「何」相撥﹐亦不可不覺也。

夫詩﹐一句卽須見其地居處。如「孟春艸木長﹐繞屋樹扶疏。眾鳥欣有托﹐吾亦愛吾廬。」若空言物色﹐則𨿽好而無味﹐必須安立其身。

詩頭皆須造意﹐意須緊﹐然後縱橫變轉。如「相逢楚水寒」﹐送人必言其所矣。

凡屬文之人﹐常須作意。凝心天海之外﹐用思元气之前﹐巧運言詞﹐精練意魄。所作詞句﹐莫用古語及今爛字舊意。攺他舊語﹐移頭換尾﹐如此之人﹐終不長進。爲無自性﹐不能專心苦思﹐致見不成。

凡詩人﹐夜間牀頭﹐明置一盞燈。若睡來任睡﹐睡覺卽起﹐興發意生﹐精神淸爽﹐了了明白。皆須身在意中。若詩中無身﹐卽詩從何有﹖若不書身心﹐何以爲詩﹖是故詩者﹐書身心之行李﹐序當時之憤气。气來不適﹐心事或不達﹐或以剌上﹐或以化下﹐或以申心﹐或以序事﹐皆爲中心不決﹐眾不我知。由是言之﹐方識古人之本也。

凡作詩之人﹐皆自抄古今詩語精妙之處﹐名爲隨身卷子﹐以防苦思。作文興若不來﹐卽須看隨身卷子﹐以發興也。

詩有飽肚狹腹﹐語急言生。至極言終始﹐未一向耳。若謝康樂語﹐飽肚意多﹐皆得停泊﹐任意縱橫。鮑照言語逼迫﹐無有縱逸﹐故名狹腹之語。以此言之﹐則飽公不如謝也。

詩有無頭尾之體。凡詩頭﹐或以物色爲頭﹐或以身爲頭﹐或以身意爲頭﹐百般無定。任意以興來安穩﹐卽任爲詩頭也。

凡詩﹐兩句卽須團卻意﹐句句必須有底蓋相承﹐翻覆而用。四句之中﹐皆須團意上道﹐必須斷其小大﹐使人事不錯。

詩有上句言物色﹐下句更重拂之體。如「夜聞木葉落﹐疑是洞庭秋」﹐「曠野饒悲風﹐﹝QO51﹞々黃蒿艸﹐是其例也。」

詩有上句言意﹐下句言狀﹔上句言狀﹐下句言意。如「昏旦變气候﹐山水含淸暉」。「蟬鳴空桑林﹐八月蕭關道」是也。

凡詩﹐物色兼意下爲好。若有物色﹐無意興﹐𨿽巧亦無處用之。如「竹聲先知秋」﹐此名兼也。

凡髙手﹐言物及意﹐皆不相倚傍。如「細柳夾道生﹐方塘涵淸源」﹐又「方塘涵白水﹐中有鳧與應」﹐又「綠水溢全塘」﹐「馬毛縮如蝟」﹐又「池塘生春艸園柳變鳴禽」﹐又「靑靑河畔艸」﹐「鬱鬱澗底松」﹐是其例也。

詩有天然物色﹐以五彩比之而不及。由是言之﹐假物不如眞象﹐假色不如天然。如「池塘生春艸﹐園柳變鳴禽」﹐如此之例﹐皆爲髙手。中手倚傍者﹐如「餘霞散成綺﹐澄江靜如練」﹐此皆假物色比象﹐力弱不堪也。

詩有意好言眞﹐光今絕古﹐卽須書之於紙﹔不論對與不對﹐但用意方便﹐言語安穩﹐卽用之。若語勢有對﹐言復安穩﹐益當爲善。

詩有傑起險作﹐左穿右穴。如「古墓犁爲田﹐松柏摧爲薪」﹐「馬毛縮如蝟﹐角弓不可張」﹐「鑿井北陵隈﹐百丈不及泉」﹐又「去時三十萬﹐獨自還長安。不信沙常┼﹐君看刀箭瘢」﹐此爲例也。

詩有意闊心遠﹐以小納大之體。如「振衣千仞崗﹐濯足萬里流」。古詩直言其事﹐不相映帶﹐此實髙也。相映帶詩云「響如鬼必附物而來」﹐「天籟萬物性﹐地籟萬物聲。」

詩有覽古者﹐經古人之成敗詠之是也。

詠史者﹐讀史見古人成敗﹐感而作之。

雜詩者﹐古人所作﹐元有題目﹐撰入《文選》。《文選》失其題目﹐古人不詳﹐名曰雜詩。

樂府者﹐選其淸調合律﹐唱入管弦﹐所奏卽入之樂府聚之。如《塘上行》《怨詩行》《長歌行》《短歌行》之類是也。

詠懷者﹐有謎其懷抱之事爲興是也。

古意者﹐若非其古意﹐當何有今意﹔言其效古人意﹐斯蓋未當擬古。

寓言者﹐偶然寄言是也。

夫詩﹐有生殺回薄﹐以象四時﹐亦稟人事﹐語諸類並如之。諸爲筆﹐不可故不對﹐得還須對。

夫語對者﹐不可以虛無而對實像。若用艸與色爲對﹐卽虛無之類是也。

夫詩格律﹐須如金石之聲。《練獵書》甚簡小直置﹐似不用事﹐而句句皆有事﹐甚善甚善。《海賦》太能。

《鵬鳥賦》等﹐皆直把無頭尾。《天臺山賦》能律聲﹐有金石聲。孫公云「擲地金聲」﹐此之謂也。《蕪城賦》﹐大才子有不足處﹐一歇哀傷便已﹐無有自寬知道之意。

詩有「明月下山頭﹐天河橫戍樓。白雲千萬里﹐滄江朝夕流。浦沙望如雪﹐松風聽似秋。不覺煙霞曙﹐花鳥亂芳洲。」並是物色﹐無安身處﹐不知何事如此也。

詩有憑意興來作者﹐「願子勵風規﹐歸來振羽儀。嗟余今老病﹐此別恐長辭」。蓋無比興﹐一時之能也。

詩有「髙臺多悲風﹐朝日照北林」﹐則曹子建之興也。阮公《詠懷詩》曰「中夜不能寐﹐﹝謂時暗也。﹞起坐彈鳴琴。﹝憂來彈琴以自娛也。﹞薄帷鑑明月﹐﹝言小人在位﹐君子在野﹐蔽君猶如薄帷中映明月之光也。﹞淸風吹我襟。﹝獨有其日月以淸懷也。﹞孤鴻號外野﹐翔鳥鳴北林。﹝近小人也。﹞」

凡作文﹐必須看古人及當時髙手用意處﹐有新奇調學之。

詩貴銷題目中意盡。然看當所見景物與意愜者相兼道。若一向言意﹐詩中不妙及無味。景語若多﹐與意相兼不緊﹐𨿽理通亦無味。昏旦景色﹐四時气象﹐皆以意排之﹐令有次序﹐令兼意說之爲妙。旦日出初﹐河山林嶂涯壁間﹐宿霧及气靄﹐皆隨日色照著處便開。觸物皆發光色者﹐因霧气濕著處﹐被日照水光發。至日午﹐气靄𨿽盡﹐陽气正甚﹐萬物蒙蔽﹐卻不堪用。至晚間﹐气靄未起﹐陽气稍曷攵﹐萬物澄靜﹐遙目此乃堪用。至於一物﹐皆成光色﹐此時乃堪用思。所說景物﹐必須好似四時者。春夏秋冬气色﹐隨時生意。取用之意﹐用之時﹐必須安神淨慮。目睹其物﹐卽入於心。心通其物﹐物通卽言。言其狀﹐須似其景。語須天海之內﹐皆納於方寸。至淸曉﹐所覽遠近景物及幽所奇勝﹐槪皆須任意自起。意欲作文﹐乘興便作。若似煩卽止﹐無令心倦。常如此運之﹐卽興無休曷攵﹐神終不疲。

凡神不安﹐令人暢無興。無興卽任睡﹐睡大養神。常須夜停燈任自覺﹐不須彊起。彊起卽昏迷﹐所覽無益。紙筆墨常須隨身。興來卽錄。若無紙筆﹐羈旅之間﹐意多艸艸。舟行之後﹐卽須安眠。眠足之後﹐固多淸景﹐江山滿懷﹐合而生興。須屏絕事務﹐專任情興。因此﹐若有制作﹐皆奇逸。看興稍曷攵﹐且如詩未成﹐待後有興成﹐卻必不得彊傷神。古文章﹐不得隨他舊意﹐終不長進。皆須百般縱橫﹐變轉數出﹐其頭段段皆須令意上道﹐卻後還收初意。「相逢楚水寒」詩是也。

凡詩立意﹐皆傑起險作﹐傍若無人﹐不須怖懼。古詩云「古墓犁爲田﹐松柏摧爲薪」﹐及「不信沙常┼﹐君看刀箭瘢」是也。

評不得一向把﹐須縱橫而作。不得轉韻﹐轉韻卽無力。落句須含思﹐常如未盡始好。如陳子昂詩落句云「蜀門自玆始﹐雲山方浩然」是也。

夫文章之體﹐五言最難﹐聲勢沈浮﹐讀之不美。句多精巧﹐理合陰陽。包天地而羅萬物﹐籠日月而掩蒼生。其中四時調於遞代﹐八節正於輪環。五音五行﹐和於生滅﹔六律六呂﹐通於寒暑。

凡文章不得不對。上句若安重字﹑雙聲﹑疊韻﹐下句亦然。若上句偏安﹐下句不安﹐卽名爲離支﹔若上句用事﹐下句不用事﹐名爲缺偶。故梁朝湘東王《詩評》云「作詩不對﹐本是吼文﹐不名爲詩。」

夫作詩用字之法﹐各有數般﹕一敵體用字﹐二同體用字﹐三釋訓用字﹐四直用字。但解作詩﹐一切文章﹐皆如此法。若相聞書題﹑碑文﹑墓志﹑赦書﹑露布﹑箋﹑章﹑表﹑奏﹑啟﹑策﹑檄﹑銘﹑誄﹑詔﹑誥﹑辭﹑牒﹑判﹐一同此法。今世間之人﹐或識淸而不知濁﹐或識濁而不知淸。若以淸爲韻﹐余盡須用淸﹔若以濁爲韻﹐余盡須濁﹔若淸濁相和﹐名爲落韻。

凡文章體例﹐不解淸濁規矩﹐造次不得制作。制作不依此法﹐縱令合理﹐所作千篇﹐不堪施用。但比來潘郎﹐縱解文章﹐復不閒淸濁﹐縱解淸濁﹐又不解文章。若解此法﹐卽是文章之士。爲若不用此法﹐聲名難得。故《論語》云「學而時習之」﹐此謂也。若「思而不學﹐則危殆也」。又云「思之者﹐徳之深也。」﹝以上《文鏡祕府論》南捲﹞卷中

○詩有三境

一曰物境。二曰情境。三曰意境。

物境一。欲爲山水詩﹐則張泉石雲峯之境﹐極麗絕秀者﹐神之於心。處身於境﹐視境於心﹐瑩然掌中﹐然後用思﹐了解境象﹐故得形似。

情境二。娛樂愁怨﹐皆張於意而處於身﹐然後馳思﹐深得其情。

意境三。亦張之於意﹐而思之於心﹐則得其眞矣。

○詩有三思

一曰生思。二曰感思。三曰取思。

生思一。久用精思﹐未契意象。力疲智竭﹐放安神思。心偶照境﹐率然而生。

感思二。尋味前言﹐吟諷古制﹐感而生思。

取思三。搜求於象﹐心入於境﹐神會於物﹐因心而得。

○詩有三不

一曰不深則不精。二曰不奇則不新。三曰不正則不雅。

○起首入興體十四

一曰感時入興。二曰引古入興。三曰犯勢入興。四曰先衣帶﹐後敍事入興。五曰先敍事﹐後衣帶入興。六曰敍事入興。七曰直入比興。八曰直入興。九曰托興入興。十曰把情入興。十一曰把聲入興。十二曰景物入興。十三曰景物兼意入興。十四日怨調入興。

感時入興一。古詩﹕「凜凜歲雲暮﹐螻蛄多鳴悲。涼風率以厲﹐遊子寒無衣。」江文通詩﹕「西北秋風起﹐楚客心悠哉。日暮碧雲合﹐佳人殊未來。」此皆三句感時﹐一句敍事。

引古入興二。張茂先詩﹝缺﹞。

犯勢入興三。古詩﹝缺﹞。

先衣帶﹐後敍事入興四。古詩﹕「淸風動帷簾﹐晨月燭幽房。佳人處遐遠﹐蘭室無容光。」此兩句衣帶﹐兩句敍事。古詩﹕「蟬鳴空桑林﹐八月蕭關道。」此一句衣帶﹐一句敍事。

先敍事﹐後衣帶入興五。陸士衡詩﹕「遠遊越山川﹐山川修且廣。」此一句敍事﹐一句衣帶。古詩﹕「行行重行行﹐與君生別離。相去萬餘里﹐各在天一涯。道路阻且長﹐會面安可期。胡馬依北風﹐越鳥巢南枝。」此六句敍事﹐兩句衣帶。

敍事入興六。謝靈運詩﹕「時竟夕澄霽﹐雲歸日西馳。密林含餘情﹐遠峯隱半規。久昧昏墊苦﹐旅館眺郊岐。」此五句敍事﹐一句入興。古詩﹕「遙聞木葉落﹐疑是洞庭秋。中霄起長望﹐正見滄海流。」此三句敍事﹐一句入興。

直入比興七。左太衝詩﹕「鬱鬱澗下松﹐離離山上苗。以彼徑寸莖﹐蔭此百尺條。」此詩頭兩句比入興也。潘安仁詩﹕「微身輕蟬翼﹐弱冠忝嘉招。」此詩一句入比興也。

直入興八。陸士衡詩﹕「顏侯體明徳﹐淸風肅已邁。」此入頭直敍題中之意。

托興入興九。古詩﹕「靑靑河畔艸﹐綿綿思遠道。」此起於《毛詩﹟國風》之體。

把情入興十。劉公幹詩﹕「秋日多悲懷﹐感慨以長歡。」江文通詩﹕「遠與君別者﹐乃在雁門關。」此寄人﹑懷人﹐皆自此起興。

把聲入興十一。王少伯詩﹕「ぺぺ三峽水﹐別怨流《楚辭》。」此耳聞也。古詩﹕「白楊多悲風﹐蕭蕭愁殺人。」此心聞也。

景物入興十二。曹子建詩﹕「明月照髙樓流光正徘徊。」此詩格髙﹐不極辭於怨曠﹐而意自彰。

景物兼意入興十三。王正長詩﹕「朔風動秋艸﹐邊馬有歸心。」古詩﹕「竹聲先知秋」。

怨調入興十四。阮籍詩﹕「獨坐空堂上﹐誰可與歡者。」曹植詩﹕「端坐苦愁思﹐攬衣起西遊。」此體哀而不傷也。

已上凡十四體﹐皆本意極處。

○常用體十四

一曰藏鋒體。二曰曲存體。三曰立節體。四曰褒貶體。五曰賦體。六曰問益體。七曰象外語體。八曰象外比體。九曰入景體。十曰景入理體。十一曰緊體。十二曰因小用大體。十三曰詩辧歌體。十四曰一四團句體。

藏鋒體一。劉休玄詩﹕「堂上流塵生﹐庭中綠艸滋。」此不言愁而愁自見也。

曲存體二。王仲宣詩﹕「朝入譙郡界﹐曠然銷人憂。」此乃直敍其事而美之也。

立節體三。王仲宣《詠史》﹕「生爲百夫雄﹐死爲壯士規。」劉公幹詩﹕「風聲一何盛﹐松枝一何勁。」

褒貶體四。曹子建詩﹕「大國多良材﹐譬海出明珠。」此褒體也。劉越石詩﹕「何意百煉鋼﹐化爲繞指柔。」此貶體也。

賦體五。謝惠連詩﹕「皎皎天月明﹐奕奕河宿爛。」此呈其秋懷之物﹐是賦體也。

問益體六。陸士衡詩﹕「借問子何之﹐世网嬰我身。」

象外語體七。謝玄暉詩﹕「孤燈耿宵夢﹐淸鏡悲曉發。」

象外比體八。魏文帝詩﹕「髙山有崖﹐林木有枝。憂來無方﹐人莫知之。」

理入景體九。丘希範時﹕「漁潭霧未開﹐赤亭風已。」江文通詩﹕「一聞苦寒奏﹐再使艷歌傷。」顏延年詩﹕「淒矣自遠風﹐傷哉千里目。」

景入理體十。鮑明遠詩﹕「侵星赴早路﹐畢景逐前儔。」謝玄暉詩﹕「天際識歸舟﹐雲中辧江樹。」

緊體十一。範彥龍詩﹕「物情棄疵賤﹐何獨顧衡闈。」

因小用大體十二。左太衝詩﹕「振衣千仞崗﹐濯足萬里流。」謝惠連詩﹕「裁用篋中刀﹐縫爲萬里衣。」

詩辧歌體十三。陶淵明詩﹕「佳人美淸夜﹐達曙酣且歌。歌竟長嘆息﹐持此感人多。明明雲間月﹐灼灼葉中花。豈無一時好﹐不久當如何。」從「明明」以下便是所歌。

一四團句體十四。謝靈運詩﹕「遊當羅浮行﹐息必廬霍期。」此上節一字﹐下節四字。

○落句體七

一曰言志。二曰勸勉。三曰引古。四曰含思。五曰嘆美。六曰抱比。七曰怨調。

言志一。陶淵明詩﹕「養眞衡茅下﹐庶以善自名。」此志在閒雅也。範彥龍詩﹕「豈知鷦鷯者﹐一粒有餘貲。」此志在知足也。

勸勉二。古詩﹕「棄捐勿復道﹐勉力加餐飯。」此義取自保愛也。

引古三。陸士衡詩﹕「感物多遠念﹐慷慨懷古人。」

含思四。陸韓卿詩﹕「惜哉時不與﹐日暮無輕舟。」陳拾遺詩﹕「蜀門自玆始﹐雲山方浩然。」

嘆美五。謝靈運詩﹕「自從食萍來﹐惟見今日美。」

抱比六。陸士衡詩﹕「仰觀陵霄鳥﹐羨爾歸飛翼。」

怨調七。陸士衡詩﹕「空房來悲風﹐中夜起嘆息。」

○詩有三宗旨

一曰立意。二曰有以。三曰興寄。

立意一。立六義之義﹐風﹑雅﹑比﹑興﹑賦﹑頌。

有以二。王仲宣《詠史詩》﹕「自古無殉死﹐達人所共知」。此一以議曹公殺戮﹐一以許曹公。

興寄三。王仲宣詩﹕「猿猴臨岸吟」。此一句以譏小人用事也。

○詩有五趣向

一曰髙格。二曰古雅。三曰閒逸。四曰幽深。五曰神仙。

髙格一。曹子建詩﹕「從軍度函谷﹐馳馬過西京。」

古雅二。應徳璉詩﹕「遠行蒙霜雪﹐毛羽自摧頹。」

閒逸三。陶淵明詩﹕「眾鳥欣有托﹐吾亦愛吾廬。」

幽深四。謝靈運詩﹕「昏旦變气候﹐山水含淸輝。」

神仙五。郭景純詩﹕「放情淩霄外﹐嚼藥挹飛泉。」

○詩有語勢三

一曰好勢。二曰通勢。三曰爛勢。

好勢一。古詩﹕「浮雲蔽白日﹐遊子不顧反。」江文通詩﹕「黃雲蔽千裹﹐遊子何時還。」

通勢二。鮑照詩﹕「未曾違戶庭﹐安能千里遊。」沈休文詩﹕「顧以潺沫﹐沾君纓上塵。」

爛勢三。張燕公詩﹕「不作邊城將﹐安知恩遇深。」丘希範詩﹕「信是永幽棲﹐豈徒暫淸曠。」

○勢對例五

一曰勢對。二曰疏對。三曰意對。四曰句對。五曰偏對。

勢對一。陸士衡詩﹕「四座咸同志﹐羽觴不可」是也。

疏對二。陸士衡詩﹕「哀風中夜流﹐孤獸更我前。」此依稀對也。又詩﹕「人生無幾何﹐爲樂常苦晏。」此孤絕不對也。

意對三。陸士衡詩﹕「驚飈褰反信﹐歸云難寄音。」古詩﹕「四顧何茫茫﹐東風搖百艸。」

句對四。曹子建詩﹕「浮沈各異勢﹐曾合何時諧。」

偏對五。重字與雙聲﹑疊韻是也。

○詩有六式

一曰淵雅。二曰不難。三曰不辛苦。四曰飽腹。五曰用事。六曰一管搏意。

淵雅一。詩有一覽意窮﹐謂之浮淺。阮嗣宗詩﹕「中夜不能寐。起坐彈鳴琴。」

不難二。王仲宣詩﹕「朝入譙郡界﹐曠然銷人憂。」此謂絕斤斧之痕也。

不辛苦三。王仲宣詩﹕「逍遙河堤上﹐左右望我軍。」此謂宛而成章也。

飽腹四。調怨閒雅﹐意思縱橫。謝靈運詩﹕「出谷日尙早﹐入舟陽已微。」此回停歇意容與。

用事五。謂如己意而與事合。謝靈運《廬陵王墓下作》﹕「灑淚眺連崗」。「連崗」是諸侯事也﹐古者諸侯葬連崗。

一管搏意六。謝玄暉詩﹕「穗帷飄井幹﹐樽酒若平生。」此一管論酒也。劉公幹詩﹕「誰謂相去遠﹐隔此西掖垣。拘限淸切禁﹐中情無由宣。」此一管說守官有限﹐不得相見也。

○詩有六貴例

一曰貴傑起。二曰貴直意。三曰貴穿穴。四曰貴挽打。五曰貴出意。六曰貴心意。

傑起一。鮑明遠詩﹕「馬毛縮如蝟﹐角弓不可張。」

直意二。劉公幹詩﹕「豈不罹凝寒﹐松柏有本性。」又詩﹕「方塘含白水﹐中有鳧與雁。」此髙手也。謝玄暉詩﹕「餘霞散成綺﹐澄江靜如練。」此綺手也。

穿穴三。古詩﹕「古墓犁爲田﹐松柏摧爲薪。」

挽打四。曹子建《贈王粲》﹕「端坐苦愁思﹐攬衣起西遊。」

出意五。劉公幹詩﹕「細柳夾道生﹐方塘含淸源。」

心意六。顏延年詩﹕「淒矣自遠風﹐傷哉千里目。」

○詩有五用例

一曰用字。二曰用形。三曰用气。四曰用勢。五曰用神。

用字一。用事不如用字也。古詩﹕「秋艸萋已綠」。郭景純詩﹕「潛波渙鱗起」。「萋」﹑「渙」二字用字也。

用形二。用字不如用形也。古詩﹕「東城髙且長﹐逶迆自相屬。」謝靈運詩﹕「石淺水潺﹐日落山照耀。」

用气三。用形不如用气也。劉公幹詩﹕「誰謂相去遠﹐隔此西掖垣。」

用勢四。用气不如用勢也。王仲宣詩﹕「南登灞陵岸﹐回首望長安。」

用神五。用勢不如用神也。古詩﹕「盈盈一水間﹐脈脈不得語。」

●卷下

○詩有六病例

一曰齟齬病。二曰長擷腰病。三曰長解鐙病。四曰叢雜病。五曰形迹病。六曰反語病。

齟齬病一。一句除第一字及第五字﹐其中三字同上聲及去﹑入聲也。平聲都不爲累﹐若犯上聲﹐其病重於上尾﹔若犯去﹑入聲﹐其病重於鶴膝。上官儀所謂「犯上聲是斬形」也。

長擷腰病二。每一句上下兩字之腰無解鐙相間。上官儀詩﹕「曙色隨行漏﹐早吹入繁笳。」

長解鐙病三。第一﹑第二字義相連﹐第三﹑第四字義相連。上官儀詩﹕「池牖風月淸﹐閒居遊客情。」

叢雜病四。上句有「云」﹐下句有「霞」﹔次句有「風」﹐下句有「月」。沈休文詩﹕「寒瓜方臥壠﹐秋菇正滿陂。紫茄紛爛熳﹐綠芋郁參差。」「瓜」﹑「菇」﹑「茄」﹑「芋」同是艸類﹐是叢雜也。

形迹病五。篇中勝句淸詞﹐其意涉忌諱者是也。

反語病六。篇中正字是佳詞﹐反語則深累。鮑明遠詩﹕「伐鼓早通晨」。「伐鼓」則正字﹐反語則反字。

○句有三例

一句見意﹐「股肱良哉」是也﹔兩句見意﹐「關關瞧鳩﹐在河之洲」﹔四句見意﹐「靑靑陵上柏﹐磊磊澗中石。人生天地間﹐忽如遠行客」。

○詩有二格

詩意髙謂之格髙﹐意下謂之格下。古詩「耕田而食﹐鑿井而飲。」此髙格也。沈休文詩﹕「平生少年日﹐分手易前期。」此下格也。

○犯病八格

一曰支離病。二曰缺偶病。三曰落節病。四曰叢木病。五曰相反病。六曰相重病。七曰側對病。八曰聲對病。

支離病一。五字之法﹐切須對也﹐不可偏枯。詩曰「春人對春酒﹐芳樹間新花。」

缺偶病二。詩中上句引事﹐下句空言也。詩曰「蘇秦時刺股﹐勤學我便登。」

落節病三。一篇之中﹐合春秋言是犯。《詠春詩》曰「菊花好泛酒﹐橊花好插頭。」

叢木病四詩句中皆有木物也。詩曰「庭梢桂林樹﹐檐度蒼梧云。」

相反病五。詩中兩句相反﹐失其理也。詩曰「晴雲開遠野﹐積霧掩長洲。」

相重病六。詩意並物色重疊也。詩曰「驅馬淸渭濱﹐飛鑣犯夕塵。川波張遠蓋﹐山日下遙輪。」

側對病七。凡詩字體全別﹐其義相背。詩曰「桓山分羽翼﹐荊樹折枝條。」

聲對病八。字義全別﹐借聲類對。詩曰「疏蟬髙柳谷﹐桂蔦隱松深。」

○詩有九格

一曰重疊用事格。二曰上句立興﹐下句是意格。三曰上句立興﹐下句是比格。四曰上句體物﹐下句狀成格。五曰上句體時﹐下句狀成格。六曰上句體事﹐下句意成格。七曰句中比物成意格。八曰句中疊語格。九曰句中輕重錯謬格。

重疊用事格一。詩曰「淨宮連博望﹐香剎對承華」是也。

上句立興﹐下句是意格二。詩曰「明月照髙樓﹐流光正徘徊」是也。

上句立興﹐下句是比格三。詩曰「靑靑陵上柏﹐磊磊澗中石。人生天地間﹐忽如遠行客」是也。

上句體物﹐下句狀成格四。詩曰「朔風吹飛雨﹐蕭蕭江上來」是也。

上句體時﹐下句狀成格五。詩曰「昏旦變气候﹐山水含淸輝」是也。

上句體事﹐下句意成格六。詩曰「𨿽無玄豹姿﹐終隱南山霧」是也。

句中比物成語意格七。詩曰「餘霞散成綺﹐澄江靜如練」是也。

句中疊語格八。詩曰「旣爲風所開﹐還爲風所落」是也。

句中輕重錯謬格九。詩曰「天子憂徵伐﹐黎民常自怡」是也。

○詩有三得

一曰得趣。二曰得理。三曰得勢。

得趣一。謂理得其趣﹐詠物如合砌﹐爲之上也。詩曰「五里徘徊鶴﹐三聲斷續猿。如何俱失路﹐相對泣離樽」是也。

得理二。謂詩首末確語﹐不失其理﹐此謂之中也。詩曰「世冑躡髙位﹐英俊沈下僚」是也。

得勢三。詩曰「孟春物色好﹐攜手共登臨。放曠丘園裹﹐逍遙江海心。」

○詩有六義

一曰風。二曰賦。三曰比。四曰興。五曰雅。六曰頌。

風一。風者﹐諷也﹐謂體一國之風教。有王都之風﹐有諸侯之風。

賦二。賦者﹐布也。象事布文﹐錯雜萬物﹐以成其象﹐以寫其情。」

比三。比者﹐各令取外物象以興事。

興四。興者﹐立象於前﹐然後以事諭之。

雅五。雅者﹐正也﹐當正其雅﹐言語典切爲雅也。

頌六。頌者﹐容也。欲續其初﹐嘗爲頌之也。

