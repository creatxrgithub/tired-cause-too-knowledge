《雅道機要》唐徐寅撰

明六義﹕歌事日風。布義曰賦。取類曰比。感物曰興。正事曰雅。功成曰頌。

大雅體。變小雅體。正風體。變風體。

南宗體。北宗體。

詩有三格﹕情。意。事。

明題目否臧﹐如曰引﹑吟﹐乃刺忠臣遭佞而離散也。

白頭吟夢仙謠行路難古離別湘水深夜坐疏漏貧居

聞蟬落花對雪晚望歸田看水苦寒

明物象﹐如日月比君臣明也。

日月雨露白晝殘暉圓月殘月珍珠鴛鴦荊榛

○明物象

殘月﹐比佞臣也。珍珠﹐比仁義也。鴛鴦﹐比君子也。荊榛﹐比小人也矣。以上物象不能一一徧舉。

○明門戶差別

門者﹐詩之所通也。如人門戶﹐未有出入不由者也。明者如月在上﹐皎然可觀。

隱顯門。詩曰「道晦金雞伏﹐時來木馬鳴。」

惆悵門。詩曰「此別又千里﹐少年能幾時。」

道情門。詩曰「誰來看山寺﹐自要掃松門。」

得意門。詩曰「此生還自喜﹐餘事不相侵。」

背時門。詩曰「白髮無心鑷﹐靑山去意多。」

正風門。詩曰「一春能幾日﹐無雨亦多風。」

返本門。詩曰「遠憶諸峯項﹐曾棲此性靈。」

貞孝門。詩曰「無家全托夢。主祭不從人。」

薄情門。詩曰「君恩秋後薄﹐日夕向人疏。」

忠貞門。詩曰「周將心爲國﹐豈懼語傷人。」

相成門。詩曰「怪得登科晚﹐須知聖主恩。」

亂道門。詩曰「苦雨秋濤漲﹐狂風野燒翻。」

抱直門。詩曰「須知三尺劍﹐只爲不平磨。」

世情門。詩曰「要路爭先進﹐閒門肯暫過。」

正敕門。詩曰「傍人皆默語﹐當局好堤防。」

嗟嘆門。詩曰「淚流襟上血﹐發散鏡中絲。」

俟時門。詩曰「明主未巡狩﹐白頭還釣魚。」

淸苦門。詩曰「在處人投卷﹐移居雨著琴。」

騷愁門。詩曰「已難消永夜﹐況復聽秋霖。」

眷戀門。詩曰「欲起遊方興﹐重來繞塔行。」

志气門。詩曰「未拋元達路﹐難作便歸人。」

雙擬門。詩曰「冥心冥目日﹐花開花落時。」

向時門。詩曰「黑壤生白術﹐黃猿領白兒。」

傷時門。詩曰「亡國空流水﹐孤祠搶落花。」

鑑識門。詩曰「因思後庭曲﹐懶看落花時。」

神仙門。詩曰「一爲嵩嶽客﹐幾喪洛陽人。」

塞蹇門。詩曰「气蒸垂柳重﹐寒勒牡丹遲。」

動靜門。詩曰「春請遊寺客﹐花落閉門僧。」

○明聯句深淺

句者﹐拘也。或三字﹑五字﹑七字﹐皆約情實之事。

出入句。詩曰「雨過花爭出﹐云收月並生。」

髙逸句。詩曰「夜過秋竹寺﹐醉打老僧門。」

出塵句。詩曰「逍遙非俗趣﹐楊柳慢春風。」

並行句。詩曰「擁衲冥心客﹐窮經暮齒人。」

不對句。詩曰「秋風正蕭索﹐客散孟嘗門。」

艱難句。詩曰「覓句如探虎﹐逢君似得仙。」

回避句。詩曰「自從靑艸出﹐便不下階行。」

達時句。詩曰「春閒開戶懶﹐夜永出庭遲。」

度量句。詩曰「臨水通宵坐﹐知君此興同。」

失時句。詩曰「髙秋初雨後﹐半夜亂山中。」

靜興句。詩日﹕「古屋無人處﹐殘陽滿地時。」

十字句。詩曰「不會這个地﹐如何著得君。」

直擬句。詩曰「禹力不到處﹐河聲流向西。」

返本句。詩曰「又因風雨夜﹐重宿古松門。」

暗會句。詩曰「重城難鎖夢﹐每夜自歸心。」

功勛句。詩曰「馬曾金簇中﹐人有寶刀痕。」

拋擲句。詩曰「琴書離上國﹐風雨出南山。」

悲喜句。詩曰「兩行燈下淚﹐一紙嶺南書。」

追退句。詩曰「寄宿山中寺﹐相辭海上僧。」

禮義句。詩曰「勸我一杯酒﹐典君身上衣。」

○明勢含升降

勢者﹐詩之力也。如物有勢﹐卽無往不克。此道隱其間﹐作者明然可見。

洪河側掌勢。詩曰「遊人微動水﹐髙岸便生云。」

丹鳳銜珠勢。詩曰「正思浮世事﹐又過古城邊。」

孤雁失羣勢。詩曰「人情苟且頭頭見﹐世路欹危處處驚。」

猛虎跳澗勢。詩曰「仙掌月明孤影過﹐長門燈暗數聲來。」

雲霧繞山勢。詩曰「中原不是無麟鳳﹐自是皇家結网疏。」

龍鳳交吟勢。詩曰「昆玉已成廊廟器﹐潤泉猶是薛蘿身。」

孤峯直起勢。詩曰「山中攜捲去﹐膀上得官歸。」

猛虎踞林勢。詩曰「窗前閒弄鴛鴦繡﹐壁上時看獬豸圓。」

○明體裁變通

體者詩之象﹐如人之體象﹐須使形神丰備﹐不露風骨﹐斯爲妙手矣。

髙古體。詩曰「千般貴盛無過達﹐一片心閒不柰何。」

淸奇體。詩曰「未曾將一字﹐容易謁諸侯。」

遠近體。詩曰「已知前事往﹐更結後人看。」

雙分體。詩曰「船中江上景﹐晚泊曉行時。」

背分體。詩曰「山河終決勝﹐楚漢且橫行。」

無虛體。詩曰「山寺樓臺月﹐江城鼓角風。」

覆妝體。詩曰「疊供秋望﹐無雲到夕陽。」

開闔體。詩曰「捲簾黃葉落﹐鎖印子規啼。」

是時體。詩曰「須知項籍劍﹐不及魯陽戈。」

貞潔體。詩曰「大雪路亦出﹐深山水也齋。」

○明意包內外

內外之意﹐詩之最密也。苟失其轍﹐則如人去足﹐如車去輪﹐其何以行之哉﹖

贈人。外意須言前人徳業﹐內意須言皇道明時。詩曰「夜閒同象寂﹐晝定爲吾開。」

送人。外意須言離別﹐內意須言進退之道。詩曰「遙山來暮雨﹐別浦去孤舟。」

題牡丹。外意須言美艷香盛﹐內意須言君子時會。詩曰「開處百花應有愧﹐盛時羣眼恨無言。」

花落。外意須言風雨之象﹐內意須言正風將變。詩曰「不能延數日﹐開卽是春風。」

鷓鴣。外意須明飛自在﹐內意須言小得失。詩曰「雨昏靑艸湖邊過﹐花落黃陵廟裏啼。」

聞蟬。外意須言音韻悠揚﹐幽人起興﹔內意須言國風蕪穢﹐賢人思退之故。詩曰「斜陽當古道﹐久客獨踟躕。」

夫詩者﹐儒中之禪也。一言契道﹐萬古咸知。

大雅題﹕天地﹑海嶽﹑風雨﹑四時﹑日夜。大雅句﹐詩曰「日月光天徳﹐山河壯帝居。」

小雅題﹕松﹑竹﹑鶴﹑僧﹑道﹑池亭﹑寺觀。小雅句﹐詩曰「齋歸門掩雪﹐講徹柏生枝。」

背時題﹕招隱﹑辭居﹑思山﹑出開。背時句﹐詩曰「歸時值落葉﹐遠路入寒山。」

歌詠題﹕聽琴﹑對月﹑賞花﹑喜睛。歌詠句﹐詩曰「一堂風冷淡﹐千古意分明。」

諷刺題﹕晚望﹑落葉﹑夕陽﹑聞蛩。諷刺句﹐詩曰「白雲風散盡﹐紅葉水流來。」

教化題﹕警世﹑懷居﹑詠古﹑嗟時。教化句﹐詩曰「傍人皆默語﹐當局好堤防。」

哀傷題﹕落第﹑病中﹑倦客﹑秋懷。哀傷句﹐詩曰「江上二親老﹐月中丹桂髙。」

嘆恨題﹕宮怨﹑檻猿﹑病鶴﹑逸客。嘆恨句﹐詩曰「妾如無異意﹐君棄也甘心。」

感事題﹕廢官﹑懷古﹑荒宮﹑舊居。感事句﹐詩曰「橋髙來野水﹐今古繞長川。」

以上但將此意體究古人詩句﹐則備明旨趣矣。能使功不浪施﹐語不虛發。

○敍體格

詩有十一不﹕一曰不時態。二曰不繁雜。三曰不質朴。四曰不才調。五曰不囚縛。六曰不沈靜。七曰不細碎。八曰不怪異。九曰不浮艷。十曰不僻澀。十一曰不文藻。

凡爲詩者﹐先須識體格。未論古風﹐且約五七言律詩﹐惟閬仙眞作者矣。辭體若淡﹐理道深奧﹐不失諷詠﹐語多興味﹐惟知前項十一不則得之矣。

時態句。詩曰「麝香眠石竹﹐鸚鵡啄金桃。」

繁雜句。詩曰「船中江上景﹐晚泊早行時。」

質朴句。詩曰「不覺日又夜﹐爭教人少年。」

囚縛句。詩曰「捲簾當白晝﹐移榻對靑山。」

沈靜句。詩曰「冷落菊花雨﹐參差荷葉風。」

細碎句。詩曰「靜瓶搖暗浪﹐香罐帶微煙。」

惟異句。詩曰「酒腸寬似海﹐詩膽大如天。」

浮艷句。詩曰「好花紅照水﹐芳艸綠隨船。」

以上但將此例句度吟詠﹐備見古今詩人制作體格﹐罕有離得此病「若得脫此﹐則眞仙矣。

○敍句度

凡爲詩者﹐須分句度去著﹕或語﹐或句﹔或含景語﹐或一句一景﹐或句中語﹔或破題﹐或頷聯﹐或腹中﹐或斷句﹔皆有勢向不同。

北宗則二句見意﹔南宗則一句見意。

破題。構物象﹐語帶容易﹐勢須緊險。

頷聯。爲一篇之眼目。句須寥廓古淡﹐勢須髙舉飛動﹐意須通貫﹐字須子細裁剪。

腹中。句勢須平律細膩﹐語似拋鄭﹐意不疏脫。

斷句。勢須快速﹐以一意貫兩意。或背斷﹐或正斷。須有不盡之意堆積於後﹐脈脈有意。

北宗句。詩曰「一爲嵩嶽客﹐幾葬洛陽人。」

南宗句。詩曰「睡逢明月盡﹐愁對好山銷。」

破題句。詩曰「東遊誰見待﹐尺紙寄長安。」

頷聯句。詩曰「龍怒秋騰海﹐鰲回夜動船。」

腹中旬。詩曰「沙井泉澄疾﹐秋鐘韻盡遲。」

正斷。詩曰「別有微涼處﹐相思不似君。」又詩﹕「除卻相思夢﹐音信誰爲傳。」

背斷。詩曰「忽然歸故國﹐猶想過灞陵。」又詩﹕「因悲在朝市﹐終日醉醺醺。」

詩斷。詩曰「吟苦相思處﹐天寒水不流信」又詩﹕「寸心來又去﹐煙浪杳漫漫。」

詩語。詩曰「果落新萍散﹐龜行細艸開。」又詩﹕「遠云收海渚﹐靜角掩山城。」

含景語。詩曰「空將未歸意﹐說向欲行人。」又詩﹕「古迹應重別﹐生緣不暫停。」

一景一語。詩曰「一宿夜糊水﹐千山叫蜀禽。」

句中語。詩曰「寄宿山中鳥﹐相尋海畔僧」。又詩﹕「養雛成大鶴﹐種子作髙松。」

○敍搜覓意

凡爲詩須搜覓。未得句﹐先須令意在象前﹐象生意後﹐斯爲上手矣。不得一向只構物象﹐屬對全無意味。凡搜覓之際﹐宜放意深遠﹐體理玄微。不須急就﹐惟在積思﹐孜孜在心﹐終有所得。古今爲詩﹐或云得句先要頷下之句﹐今之欲髙﹐應須緩就。若閬仙經年﹐周朴盈月可也。

○敍磨煉

凡爲詩須積磨煉。一曰煉意。二曰煉句。三曰煉字。意有暗純﹑粗落。句有死機﹑沈靜﹑瑣澀。字一有解句﹑義同﹑緊慢。以上三格﹐皆須微意細心﹐不須容易。一字若閒﹐一聯句失。故古詩云「一个字未穩﹐數宵心不閒。」

○敍血脈

凡爲詩須洞貫四闕﹐始末理道﹐交馳不失次序。詩有四不﹕不泥題目。不惑眾議。不落諸病。不犯沈暗。

○敍通變

凡爲詩須能通變體格。摹擬古意﹐不偸竊名人句﹐令體面不同﹐不作貫魚之手。凡欲題詠物象﹐宜密布機情﹐求象外雜體之意。不失諷詠﹐有含情久味之意﹐則眞作者矣。

詩有多般通變﹕一曰或敍舊遊往事爲寄。二曰或敍思詠隔澗爲寄。三曰或敍時途更變爲寄。四曰或敍功名未遂爲寄。五曰或敍眞隱髙上爲寄。六曰或敍多難旅途爲寄。七曰或敍居處寂寥爲寄。八曰或敍聲價祿宦爲寄。九曰或敍景物淒涼爲寄。十曰或敍雄勢爲贈。十一曰或敍功名爲贈。十二曰或敍淸苦爲贈。十三曰或敍才學爲贈。十四曰或敍徳行爲贈。十五曰或敍髙逸爲贈。十六曰或敍富盛爲贈。十七曰或敍閒雅爲贈。十八曰或敍避世爲贈。十九曰或敍居處爲贈。二十曰或敍好異爲贈。二十一曰或敍貌古神淸爲贈。二十二曰或貧疾淒涼懷人。二十三曰或感物傷時。二十四曰或音書杳絕。二十五曰或對景動情。二十六曰或迫想舊遊。二十七曰或旅次途道。二十八曰或嘆事無成。二十九或登樓對酒。三十曰或偶有勝景。三十一曰或屬境而爲。三十二曰或送行色而爲。三十三曰或惜別而爲。三十四曰或屬物而爲。三十五曰或合贈而爲。三十六曰或傷嗟而爲。三十七曰或直指歸處而爲。三十八曰或自敍而爲。三十九曰或客情而爲。四十曰或著述而爲。以上略敍梗槪﹐要學詩之人﹐善巧通變﹐玆爲作者矣。

○敍分剖

凡爲詩須能分剖道理﹐各得其所﹐不可凝滯。至於一篇之內﹐善能分剖﹐方爲作者。不能分剖﹐不識旨趣﹐自多凝滯。或設彼人問﹐杜口無對﹐實堪傷之。豈非學無憑據﹐道不通貫。不遇至公﹐不視奧論﹐逐浪隨風﹐迷途昧理。焉可不決擇﹐泛然爲之﹖

○敍明斷

凡爲詩須明斷一篇終始之意。未形紙筆﹐先定體面。若逢先理﹐則百發百中。所得之句﹐自有趣味。播在人口﹐皆在明斷。審其是非﹐如創學之流﹐未得聯聯通達﹐或失磨煉﹐或犯諸病﹐皆須子細看詳。吟詠不可恃其敏捷﹐或有疏脫﹐被人評哂﹐則壞平生之名。古來名公﹐尙不免此﹐今之詩人﹐切可爲戒。所得之句﹐古之未有﹐今之未述﹐方得垂名。或有用志﹐須精分剖。一篇才成﹐字字有力﹐任是大匠名流﹐不能移一字一句﹐至於無疑﹐方爲作者矣。

