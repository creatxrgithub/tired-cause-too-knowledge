鞏溪詩話﹝南宋﹞黃徹著序

作詩固難﹐評詩亦未易。酸鹹殊嗜﹐涇渭異流。浮淺者喜誇毗﹐豪邁者喜遒警﹐閒靜之人尙幽眇﹐以至嫣然華媚無復體骨者﹐時有取焉﹐而非君子之正論也。夫詩之作﹐豈徒以靑白相媲﹑駢儷相靡而已哉﹗要中存風雅﹐外嚴律度﹐有補於時﹐有輔於名教﹐然後爲得。杜子美詩人冠冕﹐後世莫及﹐以其句法森嚴﹐而流落困躓之中﹐未嘗一日忘朝廷也。孔子曰「《詩三百》﹐一言以蔽之﹐曰﹕『思無邪。』」以聖人之言﹐觀後人之詩﹐則醇醨不較而明矣。頃予暇日摳衣於鄕先生黃公之門﹐公出所爲《詩話》十卷﹐謂予曰「吾生平嗜詩﹐頗有佳句傳在人口。今老矣﹐不復自作﹐時取古人詩卷﹐聊以自娛。因筆論其當否﹐且疏用事之隱晦者以備遺忘。日往月來﹐不覺成編。君其與我評焉。」予退伏而讀之﹐皆前輩論議所未到。若嘲煙雲﹑媚艸木等語﹐率略而不取﹔惟是含風雅而中律度﹐有補於時﹐有輔於名教者﹐如璆琳瑯玕﹐森然在目。得詩人之關鍵﹐窺作者之閫奧﹐詳而正﹐諷而不刻﹐使人心開目明﹐玩味不能去手﹐斯可謂難得也已。公少負才﹐取名第﹐宰劇邑﹐藉甚有能聲。一旦與當路軒輊不得﹐棄官而歸﹐優遊裏閈﹐其中浩然﹐未嘗戚戚於外物﹐而其用志不衰如此。嗚呼﹗觀其取與﹐可以知其能詩﹔觀其議論﹐可以知其爲人。降嘆之餘﹐未及請益﹐而予赴館職﹐後數載﹐公亦云亡。因循十年﹐未暇追述。今閱舊集﹐不勝掛劍之情﹐因以鄙詞題其首。公諱徹﹐字常明。乾道四年九月二十七日﹐陳俊卿序。

自序

予遊宦湖外十餘年﹐竟以拙直忤權勢﹐投印南歸。自寓興化之溪﹐閉門卻掃﹐無復功名意﹐不與衣冠交往者五年矣。平居無事﹐得以文章爲娛﹐時閱古今詩集﹐以自遣適。故凡心聲所底﹐有誠於君親﹐厚於兄弟朋友﹐嗟念於黎元休戚﹐及近諷諫而輔名教者﹐與予平日舊遊所經歷者﹐輒妄意鋪鑿﹐疏之窗壁間。未幾﹐鈔錄成帙﹐而以《溪詩話》名之。至於嘲風雪﹑弄艸木而無與於比興者﹐皆略之。嗚呼﹗士之有志於爲善﹐而數奇不偶﹐終不能略展素蘊者﹐其胸中憤怨不平之气﹐無所舒吐﹐未嘗不形於篇詠﹑見於著述者也。此《說難》《孤憤》《離騷》《國語》所由作也。予賦性介潔﹐嫉惡如讎﹐不忍浮沈上下。甘老林泉﹐實其本心﹐何所怨哉﹗故詩話之集﹐皆因前人之語而折衷之﹐不敢私自有作焉。卷第一

漢髙祖置酒沛宮﹐酒酣﹐擊築自歌曰「大風起兮雲飛揚﹐威加海內兮歸故鄕﹐安得猛士兮守四方﹗」時帝有天下已十三年﹐當思耆艾賢徳﹐與共維持﹐獨端意猛士﹐何哉﹖豈馬上三尺﹐嫚罵余態﹐未易遽革耶﹖治道終以霸雜﹐蓋有由然。其前年下詔曰「賢士大夫吾能尊顯之。」是年下詔曰「與天下之豪士賢大夫同安輯之。」竊謂播告之詞﹐乃秉筆代言﹐非若耳熟之歌﹐乃中心所欲也。

唐文宗夏日聯句﹐東坡謂宋玉封楚王雄風﹐譏其知己不知人也。公權小子﹐有美而無規﹐爲續之云「一爲居所移﹐苦樂永相忘。願言均所施﹐淸陰及四方。」或謂「五弦之薰風﹐解慍阜財」﹐已有陳善責難意。愚謂不然。凡規諫之辭﹐須切直分明﹐乃可以感悟人主。故盜言孔甘﹐良藥苦口。若以薰風自南爲陳善閉邪﹐但恐後世導諛側媚﹑說詩兩可者﹐皆得以冒敢諫之名矣。

諸史列傳﹐首尾一律。惟左氏傳《春秋》則不然﹐千變萬狀﹐有一人而稱目至數次異者﹐族氏﹑名字﹑爵邑﹑號謚﹐皆密布其中而寓諸褒貶﹐此史家祖也。觀少陵詩﹐疑隱寓此旨。若云「杜陵有布衣」﹐「杜曲幸有桑麻田」﹐「杜子將北徵」﹐「臣甫憤所切」﹐「甫也南北人」「甫也南北人」﹐原作「甫也東西南北人」﹐據《杜詩詳注》攺﹐「有客有客字子美」﹐蓋自見其裏居名字也。「不作河西尉」﹑「白頭拾遣徒步歸」﹐「備員竊補衮」﹐「凡才污省郎」﹐補官遷陟﹐歷歷可考。至敍他人亦然﹐如雲「粲粲元道州」﹐又云「結也實國幹」﹐凡例森然﹐誠《春秋》之法也。

老杜《送嚴武》云「公若登臺輔﹐臨危莫愛身。」《寄裴道州蘇侍禦》云「致君堯舜付公等﹐早據要路思捐軀。」此公素所蓄積而未及施設者﹐故樂以告人耳。夫全軀碌碌之人﹐果何能爲﹗汲長孺曰「天子置公卿﹐寧令從諛承意﹐縱愛身﹐柰辱朝廷何。」任遐曰「褚彥回保妻子﹐愛性命﹐遐能制之。」觀此以驗二詩﹐信而有證矣。自比稷﹑契﹐豈爲過哉﹗岑侍禦《行軍詩》云「平生抱忠義﹐不敢私微軀。」範文正云「一入諫諍司﹐鴻毛忽其身。」

《孟子》七篇﹐論君與民者居半﹐其餘欲得君﹐蓋以安民也。觀杜陵「窮年憂黎元﹐嘆息腸內熱」﹐「胡爲將暮年﹐憂世心力弱」﹐《宿花石戍》云「誰能叩君門﹐下令減徵賦」﹐《寄柏學士》云「幾時髙議排君門﹐各使蒼生有環堵」﹐「寧令吾廬獨破﹐受凍死亦足」﹐而志在大庇天下寒士﹐其心廣大﹐異夫求穴之螻蟻輩﹐眞得孟子所存矣。東坡問老杜何如人﹐或言似司馬遷﹐但能名其詩耳。愚謂老杜似孟子﹐蓋原其心也。

《劍閣》云「吾將罪眞宰﹐意欲鏟疊嶂」﹐與太白「搥碎黃鶴樓﹐剗卻君山好」語亦何異。然《劍閣》詩意在削平僭竊﹐尊崇王室﹐凜凜有忠義气﹐搥碎﹑剗卻之語﹐但覺一味粗豪耳。故昔人論文字﹐以意爲上。

岑參《寄杜拾遺》云「聖朝無闕事﹐自覺諫書稀。」退之《贈崔補闕》云「年少得途未要忙﹐時淸諫疏尢宜罕。」皆謬承荀卿「有聽從﹐無諫諍」之語﹐遂使阿諛姦佞用以借口。以是知凡造意立言﹐不可不預爲天下後世慮。

《石筍行》云「惜哉俗態好蒙蔽﹐亦如小臣媚至尊。」小臣非小官也。凡事君不以道﹐𨿽官尊位崇﹐不害爲小臣耳。下云「政化錯迕失大體﹐坐看傾危受厚恩。」此非官小者所當也。但乍讀者﹐則小臣之語﹐似不指公卿耳。末云「安得壯士擲天外﹐使人不疑見本根。」豈非欲取渾惇窮奇﹐投諸四裔﹐使天下如一﹐同心戴舜者歟。

李義山任弘農尉﹐嘗投詩謁告云「卻羨卞和雙刖足﹐一生無復沒階趨。」𨿽爲樂春罪人﹐然用事出人意表﹐尢有餘味。英俊屈沈﹐彊顏低意﹐趨跖諾虎﹐扼腕不平之气﹐有甚於傷足者。非粗知直己﹐不甘心於病畦下舐﹐不能賞此語之工也。

張舍人《遺織成褥段》云「服飾定尊卑﹐大哉萬古程。煌煌珠宮物﹐寢處禍所嬰。錦鯨捲還客﹐始覺心和平。」其意在明分守﹐警貪饕﹐屏斥玩物﹐嚴道義之大節﹐豈直專爲詩哉﹖就中和平之語﹐尢可人意。世有豪橫凶人﹐彊委饋於善士﹐而不能驟絕之﹐其心媿恥﹐𨿽欲和平﹐不可得也。

子美世號「詩史」﹐觀《北徵詩》云「皇帝二載秋﹐閏八月初吉。」《送李校書》云「乾元元年春﹐萬姓始安宅。」又《戲友》二詩﹕「元年建巳月﹐郎有焦校書。」「元年建巳月﹐官有王司直。」史筆森嚴﹐未易及也。

賈生終童﹐欲輕事徵伐。大抵少年躁銳﹐使錦歷老成﹐當不如此。昔人欲沈孫武於五湖﹐斬白起於長平﹐誠有謂哉。嘗愛老杜云「愼勿吞靑海﹐無勞問越裳。大君先息戰﹐歸馬華山陽。」又有「安得壯士挽天河﹐淨洗甲兵長不用」﹐「安得務農息戰鬥﹐普天無吏橫索錢」﹐「願戒兵猶火﹐恩加四海深」﹐「不眠憂戰伐﹐無力正乾坤」﹐其愁嘆憂戚﹐蓋以人主生靈爲念。孟子以善言陳戰爲大罪﹐我戰必克爲民賊。仁人之心﹐易地皆然。

昌黎《贈張道士》云「詣闕三上書﹐臣非黃冠師。臣有膽與气﹐不忍死茅茨。」韋應物《送李山人》云「聖朝多遺逸﹐披膽謁至尊。豈是貿榮寵﹐誓將救元元。」聖兪《贈師魯》云「臣豈爲身謀﹐而邀陛下睠。」皆急於得君﹐非爲利祿計也。

「一朝自罪己﹐萬里車書通」﹐此與《無逸》《旅獒》﹑孟子格君心之非﹑汲長孺諫上多欲﹑魏鄭公《十漸》﹑陸宣公之《奉天詔書》無二道也。「明朝有封事﹐數問夜如何」﹐此「幸而得之﹐坐以待旦」之意。「避人焚諫艸﹐騎馬欲雞棲」﹐所謂「嘉謀嘉猷﹐入告爾後於內﹐乃順之於外。曰斯謀斯猷﹐惟我後之徳」也。

「霄漢瞻佳士﹐泥塗任此身。」只「任」字卽人不到處。自眾人必曰欺﹐曰媿﹐獨無心任之﹐所謂視如浮雲﹐不易其介者也。繼云「秋天正搖落﹐回首大江濱。」大知並觀﹐傲睨天地﹐汪汪萬頃﹐奚足云哉﹗

溫公治第洛中﹐辟園曰獨樂﹐其心憂樂﹐未始不在天下也。其自作記有云「世有人肯同此樂﹐必再拜以獻之矣。」東坡賦詩云「兒童誦君實﹐走卒知司馬。」蓋言其得人心也。又云「撫掌笑先生﹐年來效瘖瘂。」疑未盡命名之意。

臨川《送望之守臨江》云「黃雀有頭顱﹐長行萬里餘。想因君出守﹐暫得免苞苴。」使能行此言﹐則虐生類以飽口腹﹐刻疲民以肥權勢者﹐寡矣。其詩才二十字耳﹐惇仁愛﹐抑奔競﹐皆具焉﹐何以多爲﹗

「萬方頻送喜﹐無乃聖躬勞。」𨿽云稱賀收復﹐抑又蘊深意﹖元首無爲﹐乃分位固然﹐其所以遽離廟社﹑遠播蒙塵者﹐諂諛之臣﹐實爲禍階耳。噫﹗諛言諂詐﹐日陳乎前﹐黃屋𨿽欲不勞﹐不可得也。

溫公《題趙舍人庵》云「淸茶淡話難逢友﹐濁酒狂歌易得朋。」𨿽造次間語﹐亦在於進直諒之益﹐而退便辟之損也。

卷第二

老杜《贈韋左丞》有「朝叩富兒門﹐暮隨肥馬塵」﹐至爲殘杯冷炙之語。及姜少府爲淸觴異味﹐卽云「新歡便飽姜侯徳」﹔王倚爲沽酒割鮮﹐卽云「古人情義晚誰似」。豈附炎老饕如是哉﹖蓋托文字戲謔也。然又不可不慮﹐故有「褊性合幽棲﹐直恥事干謁」之什﹐以自見其志。亦如《示侄佐》云「甚聞霜薤白﹐重惠意如何﹖已應春得細﹐頗覺寄來遲。」皆戲言也。終慮癡人以夢爲實﹐故《示侄濟》云「所來爲宗族﹐亦不爲盤飱。小人利口實﹐薄俗難可論。」正如淵明《乞食》篇云「饑來驅我去﹐不知竟何之。行行至斯裏﹐叩門拙言辭。」其卑污乃爾﹐不肯爲五斗折腰﹐殆無異矣。

世俗誇太白賜牀調羹爲榮﹐力士脫靴爲勇。愚觀唐宗渠渠於白﹐豈眞樂道下賢者哉﹐其意急得艷詞媟語﹐以悅婦人耳。白之論撰﹐亦不過爲玉樓﹑金殿﹑鴛鴦﹑翡翠等語﹐社稷蒼生何賴﹖就使滑稽傲世﹐然東方生不忘納諫﹐況黃屋旣爲之屈乎﹖說者以謀謨潛密﹐歷考全集﹐愛國憂民之心如子美語﹐一何鮮也。力士閨闈腐庸﹐惟恐不當人主意﹐挾主勢驅之﹐何所不可﹐脫靴乃其職也。自退之爲「蚍蜉撼大木」之諭﹐遂使後學吞聲。余竊謂如論其文章豪逸﹐眞一代偉人﹐如論其心術事業﹐可施廊廟﹐李杜齊名﹐眞忝竊也。

李商隱《詠淮西碑》云「言訖屢頷天子頤。」𨿽務奇崛﹐人臣言不當如此。乘輿軒陛﹐自不敢正斥﹐如老杜「天顏有喜近臣知」﹐虯須似太宗﹐可謂知體矣。東坡《贈寫禦容》詩云「野人不識日月角﹐髣髴尙憶重瞳光。天容玉色誰能畫﹐老師古寺畫閒房。」蓋遵此法。

許汜不爲陳元龍所禮﹐嘗與劉備稱之。備曰「君有國士名望﹐有捄世意。而求田問舍﹐言無可采﹐何緣當與君語﹖如小人欲臥百尺樓﹐臥君於地﹐何但上下牀之間耶﹗」然介甫屢用之﹕「求田問舍轉無成」﹐「更覺求田問舍遲」。《讀蜀志》曰「無人語與劉玄徳﹐問捨求田意最髙。」又有《遊西霞庵》云「求田此山下﹐終欲忤陳登。」豈非力欲轉此一重案歟﹖

岑參《送顏平原詩序》云「十二年春﹐有詔補尙書郎十數公爲郡守。上親賦詩觴羣公於蓬萊﹐仍賜以繒帛﹐寵餞加等﹐故參爲長篇述其事。」安祿山亂﹐明皇曰「河北二十四郡﹐無一忠臣耶﹖」及聞平原固守﹐乃曰「朕不識眞卿何如人﹐所爲若此。前日宴賫﹐眞文具爾﹗」

退之云「偶然題作木居士﹐便有無窮求福人。」可謂切中時病。凡世之趨附權勢﹐以圖身利者﹐豈問其人賢否﹐果能爲國爲民哉﹗及其敗也﹐相推入禍門而已。聾俗無知﹐諂祭非鬼﹐無異也。

《杜集》及馬與鷹甚多﹐亦屢用屬對﹐如「老驥倦知道﹐蒼鷹饑易馴」﹐「老驥思千里﹐饑鷹待一呼」﹐「老馬倦知道﹐蒼鷹饑著人」﹐「驥病思偏秣﹐鷹愁怕苦籠」﹐「放蹄知赤驥﹐捩翅服蒼鷹」﹐「老驥倦驤首﹐饑鷹愁易馴」﹐《驄馬行》云「吾聞良驥老始成﹐此馬數年人更驚」﹐又「不比俗馬空多肉﹐一洗萬古凡馬空」﹐《楊監出畫鷹》云「干戈少暇日﹐眞骨老崖嶂。爲君除狡兔﹐會見翻韝上」﹐《王兵馬使二角鷹》云「安徳爾輩開其羣﹐驅出六合梟鸞分」﹐《畫鷹》云「何當擊凡鳥﹐毛血灑平蕪」﹐余尙多有之。蓋其致遠壯心﹐未甘伏櫪﹐嫉惡剛腸﹐尢思排擊。語曰「驥不稱其力﹐稱其徳也。」《左氏》曰「見無禮於其君者﹐如鷹鸇之逐鳥雀也。」少陵有焉。

吳邁遠好自誇而蚩鄙他人﹐每作詩得稱意語﹐輒擲地呼曰「曹子建何足數哉﹗」袁嘏謂人曰「我詩有生气﹐亦以用心深苦﹐俄爾有得﹐宜不勝其喜。」子美云「語不驚人死不休」﹐貫休謂「得句先呈佛」﹐皆爲此也。

林和靖《贈人》詩云「馬從同事借﹐妻怕罷官貧。」頗能狀寒廉態。抑又有意﹐所謂怕貧者﹐婦人女子耳﹐大丈夫之不移﹐何隕獲之有﹖子美「長貧任婦愁」﹐亦以男子未嘗愁也﹗「讓粟不謀妻」﹐以明謀及婦人﹐則不得辭也。又云「浮生有定分﹐饑飽豈可逃。嘆息謂妻子﹐我何隨汝曹。」樂天云「妻孥不悅生怪問﹐而我醉臥方陶然。」退之曰「莫爲兒女態﹐戚嗟憂賤貧。」

老杜《畏人》有云「門徑從榛艸﹐無心待馬蹄」﹐又「直須上番看成竹﹐客至從嗔不出迎」﹐將遣物離人矣。《答嚴八》乃云「只須伐竹開荒徑﹐拄杖穿花聽馬嘶」﹐又有「艸萊無徑欲教鋤﹐亦如厭就成都卜」﹐而云「憑將百錢卜﹐漂泊問君平」。自知者觀之﹐則爲遊戲篇章得大自在﹐俗士拘泥﹐則前後不相應也。東坡《谷林堂》云「古今正自同﹐歲月何必書。」《遊香積山》又云「尋幽志不繼﹐書版記歲月。」

蕭思話先於曲阿起宅﹐有閒曠之致。子惠基嘗謂所親曰「須昏嫁畢﹐當歸老舊廬。」故元次山《招陶別駕》云「無惑畢昏嫁﹐竟爲俗務牽。」退之云「如今便可爾﹐何用畢昏嫁。」

嘗恨王子猷作「此君」語﹐輕以難名者告人﹐遂使庸夫俗子﹐妄意其間﹐酤坊茗肆﹐適以污累之。謫仙云「但得醉中趣﹐勿爲醒者傳。」此理信然。和靖《招靈皎》云「百千幽勝無人見﹐說向吾師是泄機。」東坡云「此味只憂兒輩覺﹐逢人休道北窗涼。」「人生此樂須天賦﹐莫遣兒曹取次知。」使子猷知此﹐必鉗其喙也。

和靖與士大夫詩﹐未嘗不及遷擢﹐與舉子詩﹐來嘗不言登第﹐視此爲何等隨緣應接﹐不爲苟難亢絕如此。老杜云「本無軒冕意﹐不是傲當時」﹐「鐘鼎山林各天性﹐濁醪粗飯任吾年」﹐道義重而不輕王公者也。阮孝緒﹐南平王致書要之﹐不赴﹐曰「非志驕富貴﹐但性畏廟堂。使麏廢可驂﹐何異驥騄。」

靈澈有「相逢盡道休宮去﹐林下何曾見一人」﹐世傳爲口實﹐凡語有及抽簪﹐卽以此議之。余謂矯飾罔人﹐固不足論﹐若出於至誠﹐時對知己﹐一吐心胸﹐何害﹖嘗觀昌黎《送盤谷》云「行抽手版付丞相﹐不待彈劾歸農桑。」《贈侯喜》云「便當提攜妻與子﹐南人箕潁無還時。」「如今便當去﹐咄咄無自癡。」「如今更誰恨﹐可便耕灞滻。」此類凡數十﹐豈苟以飾口哉﹖其剛勁之操不少屈﹐所素守定故也。

昔人用五馬事﹐多因遊遨動出處方用之﹐如老杜《賦王閬州餞蕭遂州》云「二天開寵餞﹐五馬爛生光。」其賓主去住分矣。又《送李梓州》「五馬何時到」﹐《贈嚴武》「五馬舊曾諳小逕」﹐《送賈閣老出汝州》「人生五馬貴」﹐太白「五馬莫畱連」﹐岑參「門外不須催五馬」﹐戎昱「五馬幾時朝魏闕」﹐子厚「五馬助徵騑」﹐樂天「五馬無由入酒家」﹐坡「鼓吹未容迎五馬」﹐介甫「尙得使君驅五馬」。近人於太守安居閒閤﹐例稱五馬﹐此理恐未安也。

王夷甫﹑蔡景節並號口不言錢﹐二子皆因獘矯之過者。衍以其妻貪惏黷貨﹐至藉俠士李陽以懼之。撙在臨海﹐其婢納女巫之賂﹐爲百姓撾登聞鼓﹐其絕口蓋有由然。如子美﹑張籍皆云「呼兒散寫乞錢書」﹐太白「顏公三十萬﹐盡赴酒家錢」﹐岑參「閒時耐相訪﹐正有牀頭錢」﹐小杜「淸貧長欠一杯錢」﹐坡「滿江風月不論錢」﹐谷「靑山好去坐無錢」﹐曾不害諸公之髙也。

或問鄭綮相國近有詩否﹐答云「詩思在灞橋風雪中﹐驢子上﹐此處那得之。」《北夢瑣言》載﹐綮𨿽有詩名﹐本無廊廟之望﹐及登庸﹐中外驚駭。太原兵至渭北﹐天子震恐﹐渴於攘卻﹐綮請於文宣王謚號中加一哲字。其不究時病﹐率此類。愚謂此人﹐止可置之風雪中令作詩也。

明宗召蜀中舊臣﹐賦蜀主降巨唐詩。王偕等皆譏荒淫﹐獨中丞牛希濟曰「唐主再懸新日月﹐蜀王難保舊山川。」明宗曰「希濟不謗君親﹐忠孝也。」賜彩百段。余謂希濟但能兩解之辭而已。江革云「不能殺身報主﹐得死爲幸﹐誓不爲人執筆﹗」此可以厲臣子之節。

韋蘇州《贈李儋》云「身多疾病思田裏﹐邑有流亡愧俸錢。」《郡中燕集》云「自慚居處崇﹐未睹在民康。」余謂有官君子﹐當切切作此語。彼有一意供租﹐專事土木﹐而視民如讎者﹐得無愧此詩乎﹗

《漁樵閒話》載﹕唐末有宜春人王轂以歌詩擅名﹐嘗作《玉樹曲》﹐略云「璧月夜﹐瓊樓春﹐蓮舌泠泠詞調新。當時狎客盡丰祿﹐直諫犯顏無一人。歌未闋﹐晉王劍上黏腥血﹐君臣猶在醉鄕中﹐一面已無陳日月。」此調大播人口。轂未第時﹐嘗於市廛中見有同人被無賴輩毆擊﹐轂前捄之﹐揚聲曰「莫無禮﹗」便是解道「君臣猶在醉鄕中﹐一面已無陳日月」。亡賴者聞之﹐慚謝而退。蓋譏當時士大夫掩蔽人善﹐殆此小人不若。余謂漁樵特假以自諭耳。亡賴所以悔過從善﹐頓平凶暴之气者﹐非重其才也﹐非重其名也﹐蓋重其言有補於治亂安危也。

卷第三

老杜《觀打魚》云「設网萬魚急。」蓋指聚斂之臣﹐苛法侵漁﹐使民不聊生﹐乃「萬魚急」也。又云「能者操舟疾若風﹐撐突波濤挺叉入。」小人舞智趨時﹐巧宦數遷﹐所謂「疾若風」也﹔殘民以逞﹐不顧傾覆﹐所謂「挺叉入」也。「日暮蛟龍攺窟穴﹐山根鱣鮪隨云雷」。魚不得其所﹐龍豈能安居﹖君與民猶是也﹐此與六義比興何異。「吾徒何爲縱此樂﹐暴殄天物聖所哀」﹐此樂而能戒﹐又有仁厚意﹐亦如「前王作网罟﹐設法害生成」﹐不專爲取魚也。退之《叉魚》曰「觀樂憶吾僚。」異此意矣。亦如《蘄簟》云「但願天日常炎曦。」故後人攻之云「豈比法曹空自私﹐卻願天日常炎赫。」

《賓客集》﹕「添鑪搗雞舌﹐灑水淨龍須。」駱賓王﹕「桃花嘶別路﹐竹葉瀉離尊。」此體甚眾。惟柳子厚《從崔中丞過盧少府郊居》一聯最工﹐云「蒔藥閒庭延國老﹐開尊虛室值賢人。」只似稱坐客﹐而有兩意﹐蓋甘艸爲國老﹐濁酒爲賢人故也。夢得又有「藥鑪燒奼女﹐酒甕貯賢人」﹐近於湯燖右軍矣。余嘗爲《郊行》詩云「江幹食息呼扶老﹐木末攀緣訝宛童。」乃《古今注》「禿鷲一名『扶老』」﹐《爾雅》「女蘿謂之『宛童』」也。又題一士人所居云「但遣一枝居巧婦﹐不殊大廈賀嘉賓。」蓋用《爾雅》注「鷦鷯俗呼巧婦」﹐《炙轂子》「雀一名嘉賓﹐言集人屋如嘉賓也。」樂天曾用「巧婦」對「慈姑」。

謝玄暉善爲詩﹐任彥升工於筆﹐又云「任筆沈詩」。劉孝綽稱弟儀與威云「三筆六詩」。故牧之云「杜詩韓筆愁來讀﹐似倩麻姑癢處抓。」近人兼用之。臨川云「閒中用意歸詩筆﹐靜定安身比泰山。」坡雲「水洗禪心都眼淨﹐山供詩筆總眉愁。」

柳遷南荒﹐有云「愁向公庭問重譯﹐欲投章甫作文身。」太白雲﹕「我如鷓鴣鳥﹐南遷懶北飛。」皆褊忮躁辭﹐非畎畝惓惓之義。杜云「馮唐𨿽晚達﹐終覬在皇都。」「愁來有江水﹐安得北之朝﹖」其賦張曲江云「歸老守故林﹐戀闕悄延頸。」乃心王室可知。

靖節「歡言酌春酒﹐日莫天無雲」﹐此處畎畝而樂堯舜者也。堯舜之道﹐卽田夫野人所共樂者﹐惟賢者知之爾。鐘嶸但稱其「風華淸美」﹐豈直爲田家語﹐其樂而知之﹐異乎眾人共由者﹐嶸不識也。

老杜「十暑岷山葛﹐三霜楚戶碪」﹐「九鉆巴噀火﹐三蟄楚祠雷」﹐其書歲月也新矣。樂天云「吳郡兩回逢九月﹐越州四度見重陽。」「去年八月十五夜﹐曲江池畔杏園邊﹔今年八月十五夜﹐湓浦沙頭水館前。」又﹕「前年九日余杭郡﹐呼賓命宴虛白堂﹔去年九日到東洛﹐今年九日來吳鄕﹔兩邊鬔鬢一時白﹐三處菊花同色黃。」其質直敍事﹐又是一格。

「山陰野雪興難乘﹐佳晨彊飯食猶寒」﹐皆斡旋其語﹐使就音律。近律有「天上驕云未肯同﹐十年江海別常輕」﹐「花下壺盧鳥勸提﹐與君蓋亦不須傾」﹐皆此法也。

昌黎《送劉師服》云「攜持令名歸﹐自足貽家尊。」蘇州《送黎尉》云「只應傳善政﹐朝夕慰髙堂。」誠儒者迂闊之辭。然貪饕苟得﹐污累其親﹐孰若淸白之爲愈。

舊說賈島詩如「鳥從井口出﹐人自嶽陽來」﹐貫休「此夜一輪滿﹐淸光何處無」﹐皆經年方得偶句﹐以見其辭澀思苦﹐非若好事者誇辭﹐亦謬用其心矣。

杜《夜宴左氏莊》云「檢書燒燭短。」燭正不宜觀書﹐檢閱時暫可也。退之「短檠二尺便且光」﹐可謂燈窗中人語﹐猶有未便﹐燈不籠則損目﹐不宜勤且久。山谷「夜堂朱墨小燈籠」﹐可謂善矣﹐而虛堂非夜久所宜。子瞻云「推門入室書縱橫﹐蠟紙燈籠晃雲母。」慣親燈火﹐儒生酸態盡矣。

韋應物《贈李侍禦》云「心同野鶴與塵遠﹐詩似冰壺徹底淸。」又《雜言送人》云「冰壺見底未爲淸﹐少年如玉有詩名。」此可爲用事之法﹐蓋不拘故常也。

子厚《曉行》云「機心久已忘﹐何事驚麋鹿。」又《放鷓鴣詞》云「破籠展翅當遠去﹐同類相呼莫相顧。」惜乎知之不早爾。

柳《讀書篇》云「瘴屙擾靈府﹐日與往昔殊。臨文乍了了﹐徹捲兀若無。」蓋嘗《答許京兆書》云「往時讀書不至底滯﹐今每讀一傳﹐再三伸捲﹐復觀姓氏﹐在宗元則爲瘴屙所擾﹐他人乃公患也。」

夢得《送周使君》云「只恐鳴騶催上道﹐不容待得晚菘嘗。」乃周彥倫答文惠太子問山中菜食云「春初早韮﹐秋末晚菘。」此以兩字用事者。《送熊判官》云「臨軒弄郡章﹐得人方付此。」乃用漢髙弄印睨堯事。此一字用事者。

鐘嶸稱張茂先﹐惜其「兒女情多﹐風雲气少」。諭鳧嘗謁杜紫微﹐不遇﹐乃曰「我詩無綺羅鉛粉﹐宜不售也。」淮海詩亦然﹐人戲謂可入小石調﹐然率多美句﹐但綺麗太勝爾。子美「並蒂芙蓉本自雙」﹐「水荇牽風翠帶長」﹐退之「金釵半醉坐添春」﹐牧之「春風十里揚州路」﹐誰謂不可入黃鐘宮邪﹖

張文潛《法云懷無咎》云「獨覺欠此公。」或傳某生語﹐文潛自以欠字爲得意。然夢得《送皇甫》云「從玆洛陽社﹐吟詠欠書生。」樂天「可憐閒气味﹐惟欠與君同。」「得君更有無厭意﹐猶恨尊前欠老劉。」退之云「今者誠自幸﹐所懷無一欠。」張何得意之有﹖

舉人過失難於當﹐其尢者﹐臧孫之犯門斬關﹐惟孟椒能數之﹐臧紇謂國有人焉﹐必椒也﹐其難如此。司馬相如竊妻滌器開巴蜀﹐以困苦鄕邦﹐其過已多﹐至爲封禪書﹐則諂諛蓋天性﹐不復自新矣。子美猶云「竟無宣室召﹐徒有茂陵求。」李白亦云「果得相如艸﹐仍余封禪文。」和靖獨不然﹐曰「茂陵他日求遺槁﹐猶喜曾無封禪書。」言𨿽不迫﹐責之深矣。李商隱云「相如解艸《長門賦》﹐卻用文君取酒金。」亦捨其大﹐論其細也。舉其大者﹐自西湖始﹐其後有譏其諂諛之態﹐死而未已。正如捕逐寇盜﹐先爲有力者所獲﹐搤其吭而騎其項矣﹐餘人從旁助捶縛耳。

太白「辭粟臥首陽﹐屢空饑顏回。當代不樂飲﹐虛名安用哉﹖君不見梁王池上月﹐昔照梁王尊酒中。梁王已去明月在﹐黃鸝愁醉啼春風。分明感激眼前事﹐莫惜醉臥桃園東。」又﹕「平原君安在﹖科斗生古池。坐客三千人﹐而今知有誰﹖君不見孔北海﹐英風豪气今安在﹖君不見裴尙書﹐土墳三尺蒿藜居。」此類者尙多。愚謂𨿽累千萬篇﹐只是此意﹐非如少陵傷風憂國﹐感時觸景﹐忠誠激切﹐蓄意深遠﹐各有所當也。子美《除艸》云「艸有害於人﹐曾何生阻修。芒刺在我眼﹐焉能待髙秋﹗」其憤邪嫉惡﹐欲芟夷蘊崇之以肅淸王所者﹐懷抱可見。臨川有「勿去艸﹐艸無惡﹐若比世俗俗浮薄」﹐此方外之語﹐異乎農夫之務去者也。

《遊山寺》云「𨿽有古殿存﹐世尊亦塵埃。山僧衣藍縷﹐告訴棟梁摧。」本卽所賦事﹐自然及於乘興蒙塵﹐股肱非材之意﹐豈非忠義所感﹐一飯不忘君耶﹖

卷第四

老杜云「扁舟空老去﹐無補聖明朝。」又云「報主身已老。」以稷契輩人﹐而使老棄閒曠﹐非惟不形怨望﹐且惓惓如此。彼遭時遇主﹐言聽計從﹐復幸年鬢未暮﹐而不能據誠戮力﹐以圖報效﹐良不愧此歟﹗

杜詩四韻並絕句﹐味之皆覺字多﹐以字字不閒故也﹔他人惟長篇﹐若無可讀。正如賢人君子﹐並處朝廷﹐但得一二相助﹐已號得人﹐若不能爲有無者﹐縱累千百輩﹐蔑如也。《寄題江外艸堂》云「誅茅初一畝﹐廣地方連延。經營上元始﹐斷手寶應年。敢謀土木麗﹐自覺面勢堅。」又《題衡山縣學堂》云「旄頭彗紫微﹐無復俎豆事。嗚呼已十年﹐儒服敝於地。衡山𨿽小邑﹐首倡恢大義。講堂非曩造﹐大屋加塗塈。下可容萬人﹐墻隅亦深邃。林木在庭戶﹐密幹疊淸翠。有井朱夏時﹐轆轤凍階戺。采詩倦跋涉﹐載筆尙可記。」豈不是艸堂縣學記﹖

《寄李員外》云「遠行無自苦﹐內熱比如何﹖」《寄旻上人》云「舊來好事今能否﹖老去新詩誰與傳。」岑參云「喬生作尉別來久﹐因君爲問平生否﹖」「魏侯校理復何如﹖前月人來不得書。」「夫子素多疾﹐別來未得書。」「北庭苦寒地﹐體內今何如﹖」樂天《寄夢得》云「病後能吟否﹖秋來曾醉無﹖」退之《贈崔立之》云「長女當及事﹐誰助出帨縭﹖諸男皆秀朗﹐幾能守家規。」亦皆書一通也。

舊觀《臨川集》「肯顧北山如慧約﹐與公西崦斸蒼苔」﹐嘗愛其斸字最有力。後讀杜集「當爲斸靑冥」﹐「藥許鄰人斸」﹔退之詩翁「憔悴斸荒棘」﹐「寧豁斸株橜」﹔子厚「戒徒斸云根」﹐𨿽一字之法﹐不無所本。

杜《尋範十隱居》云「侍立小童淸。」義山《憶正一》云「鑪煙銷盡寒燈晦﹐童子開門雪滿松。」子厚﹕「日午獨覺無餘聲﹐山童隔竹敲茶臼。」秀老云「夜深童子喚不起﹐猛虎一聲山月髙。」閒棄山間累年﹐頗得此數詩气味。

古人作詩﹐有用經傳全句。《選》詩云「小人計其功﹐君子道其常。」樂天﹕「疾惡若《巷伯》﹐好賢如緇衣。」乃兩句渾用之。韓﹕「無妄之憂勿藥喜。」杜﹕「誰謂荼苦甘如薺﹐富貴於我如浮雲。」近人亦用史語﹐坡云「人言盧杞似姦邪﹐我見鄭公但嫵媚。」常觀《南史》載王宜興雲﹕「爲劫不須伴。」甚似一側韻五言﹐但無題目耳。

律詩有一對通用一事者﹕「更尋嘉樹傳﹐莫忘《角弓》詩。」乃《左傳》宣子聘魯﹐嘗賦《角弓》及「譽嘉樹」﹐魯人請封殖此樹﹐以無忘《角弓》。介甫「久諳郭璞言多驗﹐老比顏含意更疏」。乃景純欲爲顏含筮﹐含曰「年在天﹐位在人。修己而天不與﹐命也﹔守道不回﹐性也。人自有性命﹐無勞蓍龜。」

坡云「通家不隔同年面﹐得路方知異日心。」乃唐人責同年不赴期集﹐辭云「紫陌尋春﹐尙隔同年之面﹔靑雲得路﹐可知異日之心」也。

任昉《別謝言揚》詩云「詎念耋嗟人﹐方深老夫托。」《報劉孝綽》曰「詎慰耋嗟人﹐徒深老夫托。」略攺一兩字﹐豈以會意處欲常用之耶﹖

臨川有「暮林搖落獻南山」﹐又云「木落岡巒因自獻」。如雲﹕「名譽子眞矜谷口﹐事功新息困壺頭。」又﹕「未愛京師傳谷口﹐但知鄕裏勝壺頭。」昔人行事措意﹐默與己合﹐則喜用之。馬少遊欲乘下澤禦欵段﹐不去鄕裏﹐𨿽自謀獨善﹐亦可爲貪躁之戒。伏波在浪泊﹐下潦上霧﹐仰視飛鳶﹐跕跕墮水中﹐臥念少遊平生時語﹐以爲何可復得。故東坡云「何須更待飛鳶墮﹐方念平生馬少遊。」又﹕「大夫行役家人怨﹐應念歸鄕馬少遊。」「雪堂亦有思歸曲﹐爲謝平生馬少遊。」以其可喜﹐不直押韻也。

武帝見顏駟龐眉皓首﹐問﹕「何時爲郎﹐何其老也﹖」對曰「文帝好文而臣好武﹐景帝好老而臣尙少﹐陛下好少而臣老矣﹗」老於爲郎﹐此事尢著。竊怪老杜屢復爲郎白首﹐每稱馮唐﹐而罕及駟。愚謂駟生旣不遇三君﹐身後復不遇老杜﹐可笑也。

老杜「塗窮反遭俗眼白」﹐本用阮籍事﹐意謂我輩本宜以白眼視俗人﹐至小人得志﹐嫉視君子﹐是反遭其眼白﹐故倒用之。亦如「水淸反多魚」﹐乃倒用水至淸則無魚也。夢得「酌我莫憂狂﹐老來無逸气」﹐乃倒用蓋次翁「無多酌我」﹐「寄謝嵇中散﹐予無甚不堪」﹐倒用《絕交論》。坡云「後生可畏吾衰矣﹐刀筆從來錯料堯﹐」周昌以趙堯刀筆吏﹐後果無能爲﹐所料信不錯。而云「錯料堯」﹐亦以涉譏謗倒用爾。又有「窮鬼卻須呼」﹐「乃知飯後鐘」﹐「闍黎蓋具眼」﹐「他年五君詠」﹐「山王一時數」﹐皆倒用也。

世傳五月十三日爲「竹迷日」﹐凡種竹多以五月。杜云「東林竹影薄﹐臘月更須栽。」則唐人植竹﹐用季冬月也。又云「平生憩息地﹐必種數竿竹。」嘗欲辟小軒﹐以必種目之。

前輩戲語﹐以郊外呵喝﹐月下燭籠﹐皆謂之殺風景。介甫《戲示穎叔》云「但怪傳呼殺風景﹐豈知禪客夜相投。」蓋用此也。

唐諺云「槐花黃﹐舉子忙。」東坡有「彊隨舉子踏槐花﹐槐花還似昔年忙」﹐谷云「槐催舉子踏花黃」是也。

坡有「試問髙吟三十首﹐何如低唱兩三杯」﹔又「譬如長鬣人﹐不以長爲苦。歸來被上下﹐一夜著無處」。《天覺眞贊》云「書生大抵多窮相﹐金眼除非是黨公。」皆《笑林》語也。

杜云「嗜酒狂嫌阮﹐知非晚笑蘧。」近集有「素書款款誰憐杜﹐采筆遒遒獨勝江」﹐「榻伴煙花常嘆杜﹐海中童丱尙追徐」﹐「河魚潰腹空號楚﹐汗足流骹始信吳」﹐皆用此格。

永叔「堪笑區區郊與島﹐螢飛露濕吟秋艸」﹐以爲二子之窮。然子美亦有「暗飛螢自照﹐水宿鳥相呼」﹐「幸因腐艸出﹐敢近太陽飛」﹐𨿽吟詠微物﹐曾無一點窮气。孟郊詩最淡且古﹐坡謂「有如食彭越﹐竟日嚼空螯」。退之論數子﹐乃以張籍學古淡﹐東野爲天葩吐奇芬﹐豈勉所長而諱所短﹐抑亦東野古淡自足﹐不待學耶﹖

用自己詩爲故事﹐須作詩多者乃有之。太白雲﹕「《滄浪》吾有曲﹐《相子》棹歌聲。」樂天﹕「須知菊酒登髙會﹐從此多無二十場。」明年云「去秋共數登髙會﹐又被今年減一場。」《過栗裏》云「昔嘗詠遺風﹐著爲十六篇。」蓋居渭上﹐醞熟獨飲﹐曾效淵明體爲十六篇。又《贈微之》云「昔我十年前﹐曾與君相識﹐曾將秋竹竿﹐比君孤且直。」蓋舊詩云「有節秋竹竿」也。坡赴黃州﹐過春風嶺﹐有兩絕句﹐後詩云「去年今日關山路﹐細雨梅花正斷魂。」至海外﹐又云「春風嶺下淮南村﹐昔年梅花曾斷魂。」又云「柯邱海棠吾有詩﹐獨笑深林誰敢侮。」又《畫竹》云「吾詩固云爾﹐可使禽無肉。」

「謁帝似馮唐」﹐「垂白馮唐𨿽晚達」﹐「馮唐毛髮白」。又「長卿多病久」﹐「我多長卿病」﹐「病渴污官位」﹐杜以其爲郎﹐故用之。若他人老與病者﹐恐不可槪使。

臨川「蕭蕭出屋千尋玉﹐靄靄當窗一炷云」﹐皆不名其物。然子厚「破額山前碧玉流」﹐已有此格。近詩「蕨芽已作小兒拳」﹐退之已有「初拳幾枝蕨」。老杜「復道諸山得銀甕」﹐舊注引《禮記》「山出器車」注﹐蓋《瑞應圖》曰「王者宴不及醉﹐刑罰中人不爲非﹐則銀甕出」也。昌黎「我有雙飲醆﹐其銀得朱提」﹐見《漢志》「朱提銀八兩爲一流」﹐注﹕「朱提屬犍爲﹐乃邑名也。」

舊說賈浪仙抒思「僧敲月下門」﹐或引手作推勢﹐遂衝尹節﹐世傳爲美譚。舊於太學得江禦史詩一軸﹐有督人和詩云「直饒公補經時序﹐若是推敲總可刪。」以是知雷同相從﹐非善學也。

卷第五

錢惟演爲洛帥畱守﹐始置驛貢花﹐識者鄙之。蔡君謨加法造小團茶﹐貢之﹐富彥國嘆曰「君謨士人﹐乃爲此耶﹖」坡作《荔枝嘆》云「我願天公憐赤子﹐莫生尢物爲瘡痏。雨順風調百谷登﹐民不饑寒爲上瑞。君不見﹐武夷溪邊粟粒芽﹐前丁後蔡相籠加。吾君盛徳豈在此﹐致養口體何陋耶﹗又不見洛陽丞相忠孝家﹐可憐亦進姚黃花。」補世之語﹐不能易也。嘗愛李敬方《汴河直進船》詩云「汴水通淮利最多﹐生人爲害亦相和。東南四十三州地﹐取盡脂膏是此河﹗」此等語皆可爲炙背之獻也。

張無盡嘗和山字云「安得將明似仲山。」人疑之﹐以近人所常用皆山甫也。觀《後漢志》「陽樊攢茅田」服虔注云「樊﹐仲山所居。」又楊修《答臨淄侯箋》云「仲山周旦之儔。」只稱仲山﹐何疑之有﹖

《北夢瑣言》載﹕江陵在唐世﹐號衣冠藪澤﹐人言琵琶多如飯甑﹐措大多如鯽魚。退之《酬崔少府伊陽詩》云「下言人吏稀﹐惟足彪與虥。」余官辰溪時﹐士人皆可喜而不多得﹐近城人虎雜居﹐戲爲對云「圓冠思得多於鯽﹐刻木惟宜少似彪。」

介甫《宜春苑詩》云「無復增修事﹐君王惜費金。」乃暗用漢文惜百金之產而輟露臺事。

柳子厚《牡丹》曰「欹紅醉濃露﹐窈窕畱餘春。」坡云「殷勤木芍藥﹐獨自殿餘春。」「畱」與「殿」重輕𨿽異﹐用各有宜也。楊中立《梅》詩云「欲驅殘臘變東風﹐只有寒梅作選鋒。」頗恨不與殿軍商搉正一的對。

沈約命王筠作《郊居十詠》﹐書於壁﹐不加篇題。約云「此詩指物程形﹐無假題署。」老杜《贈李潮八分歌》云「吾甥李潮下筆親﹐開元已來數八分。潮也奄有二子成三人﹐況潮小篆逼秦相。巴東逢李潮﹐潮乎潮乎柰汝何﹗」退之《招揚之罘》云「之罘南山來﹐文字得我驚。我令之罘歸﹐失得柏與馬。之罘別我去﹐計出柏馬下。我自之罘歸﹐入門思而悲。之罘別我去﹐能不思我爲。作詩招之罘﹐晨夕抱饑渴。」嘗戲謂﹐此二詩眞不須題署也。

《莊子》文多奇變﹐如「技經肯綮之未嘗」﹐乃未嘗技經肯綮也。詩句中時有此法﹐如昌黎「一蛇兩頭見未曾」﹐「拘官計日月」﹐「欲進不可又」﹐「君不彊起時難更」﹐坡「迨此雪霜未」﹐「玆謀待君必」﹐「聊亦記吾曾」。餘人罕敢用。

凡聚落相近﹐期某旦集﹐交易閧然﹐其名爲墟。柳云「綠荷包飯趁墟人。」臨川云「花間人語趁朝墟。」山谷﹕「筍葉裹鹽同趁墟。」「趁墟人集春蔬好。」

江漢有滸﹐以扞制泛濫﹐大漲則溢於平陸﹐水退滸見﹐舟人謂之水落槽。又灘石激湍﹐其中深僅可容舟者﹐謂之洪。若大水﹐則不復問洪矣。臨川﹕「萬里寒江正復槽。」「東江木落水分洪。」以此亦謂「水黃帽」﹐謂「云炮車」﹐非遐徵遠涉﹐不能知也。

退之﹕「心訝愁來惟貯火﹐眼知別後自添花。」臨川云「發爲感傷無翠葆﹐眼從瞻望有玄花。」又﹕「久欽江總文才妙﹐自嘆虞翻骨相屯。」又云「久諳郭璞言多驗﹐老比顏含意更疏。」韓﹕「我今罪重無當望﹐直至長安路八千。」永叔﹕「今日始知予罪大﹐夷陵去此更三千。」柳﹕「十年顦顇到秦京﹐誰料今爲嶺外行。」王﹕「十年江海別常輕﹐豈料今隨寡嫂行。」柳﹕「直以疏慵招物議﹐休將文字趁時名。」王﹕「直以文章供潤色﹐未應風月負登臨。」柳﹕「十一年前南渡客﹐四千里外北歸人。」又﹕「一身去國六千里﹐萬死投荒十二年。」蘇﹕「七千里外二毛人﹐十八灘頭一葉身。」黃﹕「五更歸夢三千里﹐一日思親十二時。」皆不約而合﹐句法使然故也。

永叔以昌黎比介甫。答云「他日若能窺孟子﹐終身何敢望韓公。」吳季野以方賈誼。答云「俯仰謬恩方自歉﹐慚君將比洛陽人。」皆憤然不平﹐如惡無鹽唐突。而宋景山贈文忠詩﹐有「才如夢得多爲累﹐情似安仁久悼亡」﹐卽開門當之。二公何抑揚之異也。

李翺賦云「眾囂囂而雜處兮﹐咸嘆老而嗟卑。顧予心獨不然兮﹐慮行道之猶非。」文忠屢稱之。觀老杜「漢陰有鹿門﹐滄海有靈查。焉能學眾口﹐咄咄空咨嗟」﹐正同此意。

牧之有「公道世間惟白髮﹐貴人頭上不曾饒」﹐嘗愛其語奇怪﹐似不蹈襲。後讀子美「苦遭白髮不相放」﹐爲之撫掌。

《否卦》﹕「包承﹐小人吉。」說者謂小人在下者包之﹐小人在上者承之﹐蓋處否當然。杜云「曲直吾不知﹐負喧候樵牧。」「是非何處定﹐髙枕笑浮生。」「洗眼看輕薄﹐虛懷任屈伸。」「寄謝悠悠世上兒﹐不爭好惡莫相疑。」其寄傲疏放﹐擺脫世网﹐所謂兩忘而化其道者也。

顏延之嘗問鮑照﹕己與靈運優劣﹐照曰「謝五言如初發芙蓉﹐自然可愛﹐君詩鋪錦列繡﹐亦雕繢滿眼。」鐘嶸《詩品》乃記湯惠休云「謝如芙蓉出水﹐顏如錯采鏤金。」與本傳不同。傳又稱延之嘗薄惠休制作﹐以爲委巷中歌謠耳。豈惠休因爲延之所薄﹐遂爲芙蓉錯鏤之語﹐故史取以文飾之耶﹖坡云「辧才詩如風吹水﹐自成文理。吾輩與參寥﹐如巧婦織錦耳。」取況亦類此。淵明所以不可及者﹐蓋無心於非譽巧拙之間也。

老杜﹕「卿到朝廷說老翁﹐漂零已是滄浪客。」又﹕「朝覲從容問幽仄﹐勿云江漢有垂綸。」其後夢得《送陳郎中》云「若問舊人劉子政﹐而今頭白在商於。」《送惠休》則云「休公久則如相問﹐楚客逢秋心更悲。」小杜﹕「江湖酒伴如相問﹐終老煙波不記程。」「交遊話我憑君道﹐除卻鱸魚更不聞。」商隱《寄崔侍禦》云「若向南臺見鶯友﹐爲言垂翅度春風。」臨川﹕「故人一見如相問﹐爲道方尋木雁編。」「歸見江東諸父老﹐爲言飛鳥會知還。」聖兪﹕「儻或無忘問姓名﹐爲言懶拙皆如故。」坡﹕「單於若問君家世﹐莫道中朝第一人。」皆有所因也。

愈《寄孟刑部聯句》云「美君知道腴﹐逸步謝天械。」或問﹕「道果有味乎﹖」余曰「如介甫『午雞聲不到禪林﹐柏子煙中靜擁衾』﹐『竹雞呼我出華胥﹐起滅篝燈擁燎鑪』﹐『各據槁梧同不寐﹐偶然聞雨落階除』﹐皆淡泊中味﹐非造此境﹐不能形容也。」

劉昭禹云﹕五言如四十个賢人﹐著一个屠沽不得。覓句者若掘得玉匣子﹐有底有蓋﹐但精心﹐必獲其實。然昔人「園柳變鳴禽」竟不及「池塘生春艸」﹔「餘霞散成綺」不及「澄江靜如練」﹔「春水船如天上坐」不若「老年花似霧中看」﹔「閒幾硯中窺水淺」不如「落花徑裏得泥香」﹔「停杯嗟別久」不及「對月喜家貧」﹔「楓林社日鼓」不若「茅屋午時雞」。此數公未始不精心﹐似此知全其寶者﹐未易多得。

老杜《送殿中楊監赴蜀見相公》云「豪俊貴勛業﹐邦家頻出師。相公鎭梁益﹐軍事無孑遺。」以是知邊鄙之臣貪功生事﹐結禍招釁﹐皆有以致之。一得忠臣處之﹐生靈受賜矣。

《古柏》云「大廈如傾要梁棟﹐萬牛回首邱山重。」此賢者之難進易退﹐非其招不往者也。又云「不露文章世已驚﹐未辭翦伐誰能送。」先器識﹐後文藝﹐與浮躁炫露者異矣。

杜云「爾輩可忘年」﹐「含淒覺汝賢」﹐「送爾維舟惜此筵」﹐「汝與山東李白好」﹐自世俗觀之﹐則爲簡傲﹐詩家不然﹐亦嘗有云「忘形到爾汝。」

《花娜歌》﹕「用如快鶻風火生。」《南史》﹕曹景宗謂所親曰「昔在鄕裏﹐與年少輩拓弓弦作礔礰聲﹐放箭如餓鴟叫﹐覺耳後生風﹐鼻尖出火。」子美蓋不拘泥於鴟鶻之異也。

卷第六

元道州《舂陵行》云「所願見王官﹐撫養以惠慈。柰何重驅逐﹐不使存活爲。緩逋違詔令﹐蒙責固所宜。亦雲貴守官﹐不愛能適時。」《賊退示官吏》云「使臣將王命﹐豈不如賤焉。今彼徵斂者﹐迫之如火煎。誰能絕人命﹐以作時世賢。」子美志之曰「今盜賊未息﹐知民疾苦﹐得結輩十數公爲邦伯﹐萬物吐气﹐天下少安﹐立可待矣。」余謂漫叟所以能然者﹐先民後己﹐輕官爵﹐重人命故也。觀其《賦石魚》詩云「金魚吾不須﹐軒冕吾不愛。」此所以能不徇權勢而專務愛民也。杜云「乃知正人意﹐不苟飛長纓。」可謂深相知矣。

漫叟《無爲洞口》云「洞旁山僧皆學禪﹐無求無欲亦忘年。」又云「無爲洞口春水滿﹐無爲洞旁春云白。愛此躊躕不能去﹐令人悔作衣冠客。」岑參《宿仙遊寺》云「寄報乘軒客﹐簪裾爾何容。」臨川和秀老云「解我蔥珩脫孟勞﹐莫年甘與子同袍。」比之退之云「方將斂之道﹐且欲冠其顚」﹐「向風長嘆不可見﹐我欲收斂加冠巾」﹐異矣。

六一有「自慚前引朱衣吏﹐不稱閒行白髮翁」﹐說者謂不言亦可。然次山《宿丹崖翁宅》亦云「吾將求退與翁遊﹐學翁歌醉在漁舟。官吏隨人往未得﹐卻望丹崖慚復羞。」吁﹗非淫乎富貴者也。

「心迹喜雙淸﹐茶瓜畱客遲」﹐似非用事。觀謝靈運《齋中》詩云「矧乃歸山川﹐心迹雙寂寞。」竟陵王子良﹐禮才好士﹐夏月客至﹐爲設瓜飲甘果﹐二詩蓋用此。至若《椶拂子》云「咂膚倦撲滅﹐賴爾甘服膺。」𨿽等閒題目﹐無一字無出處。

老杜《劉少府畫山水幛歌》云「反思前夜風雨急﹐乃是蒲城鬼神入。元气淋漓幛猶濕﹐眞宰上訴天應泣。」應物《聽嘉陵江聲》雲「水性自云靜﹐石中本無聲。如何兩相激﹐雷轉空山鳴。」《贈能吟李儋》詩云「絲桐本異質﹐音響合自然。吾觀造化意﹐二物相因緣。」臨川《詠魯公壞碑》云「六書篆籀數變攺﹐遂令後世多失眞。誰初妄鑿好與醜﹐坐令學士勞骸筋。堂堂魯公勇且仁﹐豈亦以此誇常民。直疑技巧有天徳﹐不必彊勉亦通神。」坡《詠歙硯》詩云「與天作石來幾時﹐與人作硯初不辭。詩成鮑謝石何與﹐筆落鐘王硯不知。」此皆窮本探妙﹐超出準繩外﹐不特狀寫景物也。

蘇州《贈趙氏生》云「寧知風雨夜﹐復此對牀眠。」《簡盧氏生》云「忽羨後生連榻話﹐獨依寒燭一齋空。」又《贈令狐士曹》云「秋霖滴滴對牀寢﹐山路迢迢聯騎行。」坡有「夜雨何時聽蕭瑟﹐對牀欲作連夜語」﹐「誤喜對牀尋舊約」﹐「對牀老兄弟﹐夜雨鳴竹屋」。

蕭文奐能書善畫﹐於扇上圖山水﹐咫尺之內﹐便覺萬里爲遙。老杜《戲題山水圖》云「尢工遠勢古莫比﹐咫尺應論須萬里。」乍讀似非用事。如「男兒旣介冑﹐長揖別上官」用「介冑之士不拜」﹐「歸人在軍中﹐兵气恐不揚」用「軍中豈有女子乎」﹐皆用其意﹐而隱其語。

牧之《贈阿宜》﹕「一日讀十紙﹐一月讀十箱。」古人讀書以紙計。範云就袁叔明讀《毛詩》﹐日誦九紙。又袁峻家貧無書﹐每從人假借﹐必皆鈔寫﹐自課日五十紙。

臨川﹕「道徳文章吾事落﹐南華夫子盍行邪﹖」無落吾事﹐乃柳詩有「惆悵樵漁事﹐今還又落然」﹐恐亦用此。

「性豪業嗜酒﹐嫉惡懷剛腸。飲酣視八極﹐俗物都茫茫。」此子美胸中語也﹐宜其孩弄嚴武﹐藐視禮法﹐而朱老﹑阮生皆預莫逆。遭田父泥飲﹐至被肘而不悔﹐其內直外曲﹐彊禦不畏﹐矜寡不侮﹐非世俗所能測也。

「許身一何愚﹐自比稷與契」﹔「杜陵布衣老且愚﹐信口自比契與稷」。其平居趣造﹐自是唐虞上人﹐時誇儀秦﹐似不可曉。「飄飄蘇季子﹐六印佩何遲。」「敝裘蘇季子﹐歷國未知還。」「季子黑貂敝﹐得無妻嫂欺。」戰國姦臣﹐蘇﹑張爲渠魁﹐此老不應未諭。及觀「薇蕨餓首陽﹐裘馬資歷聘。賤子欲適從﹐疑誤此二柄」﹐其意甚明﹐前言蓋戲耳。

永叔「萬釘寶帶爛腰環」﹐人謂此帶幾度道著。觀子美「緋魚亦及之﹐扶病垂朱紱」﹐「挈滯著朱紱﹐銀章付老翁」﹐世未嘗譏之者﹐豈以其人品不止宜此服邪﹖固嘗有云「朱紱負平生。」又云「居然綰章紱﹐受性本幽獨。」

臨川「慷慨秋風起﹐悲歌不爲鱸」。眉山「不須更說知幾早﹐直爲鱸魚也自賢」。反復曲折﹐同歸一意。亦如「把酒祝公公莫拒﹐緇衣心爲好賢傾」﹐「我欲折繻畱此老﹐緇衣誰作好賢詩」﹐共享一事﹐而造語居然不同。

唐史載杜審言嘗云「吾文當得屈宋作衙官」﹐其孫乃有「讀書破萬卷﹐下筆如有神」﹔謂「蘇味道見吾判且羞死」﹐甫乃有「集賢學士如堵墻﹐看我落筆中書堂」﹔謂「爲造化小兒所苦」﹐甫有「日月籠中鳥﹐乾坤水上萍」。所謂是以似之也。

坡《次韻樂著作》云「楚雨遂昏云夢澤﹐吳潮不到武昌宮。」又《武昌西山》云「同遊困臥九曲嶺﹐褰衣獨到吳王臺。」失於一時筆快﹐遂以王宮目之。繼有李成伯題云「嗟嗟漢鼎久傾東﹐肉食曾無智與忠。孟徳挾君交號令﹐本初竊地搶姦雄。武侯偶失三分策﹐孫氏俄成一戰功。寂寞西山舊巢穴﹐庸兒猶道帝王宮。」語幾乎罵矣。但渠偶不記其家太白曾作《武昌韓宰去思頌》云「黃金之車﹐大吳天子﹐武昌鼎據﹐實爲帝裏。」其罪更大也。

西湖「橫斜」「浮動」之句﹐屢爲前輩擊節﹐嘗恨未見其全篇。及得其集﹐觀之云「眾芳搖落獨喧妍﹐占盡風情向小園。疏影橫斜水淸淺﹐暗香浮動月黃昏。霜禽欲下先偸眼﹐粉蝶如知合斷魂。幸有微吟可相狎﹐不須檀板共金尊。」其卓絕不可及﹐專在十四字耳。又有七言數篇﹐皆無如「池水倒窺疏影動﹐屋檐斜入一枝低」﹐「雪後園林才半樹﹐水邊籬落忽橫枝」之句。

杜云「築場憐蟻穴﹐拾穗許村童。」人謂有仁民愛物意。臨川《詠促織》云「只向貧家促機杼﹐幾家能有一鉤絲。」愚謂世之嚴督徵賦而不卹疲瘵之有無者﹐𨿽魁然其形﹐實微虫智耳。

坡有「欲吐狂言喙三尺﹐怕君嗔我卻須吞」。嘗疑其語太怪﹐及觀杜集﹐亦有「臨風欲慟哭﹐聲出已復吞」。韋蘇州云「髙秋長安酒﹐中憤不可吞。」

「東來賈客木棉裘﹐飲散金山月滿樓。夜半潮來風又熟﹐臥吹簫管到揚州。」集中題云「夢中作」。蓋坡嘗衣此﹐坐客誤云「木棉襖俗」。飲散乃出此詩﹐且云「𨿽欲俗不可得也。」坐客大慚。賈客事乃《南史》孔覬二弟頗營產業﹐請假東歸。覬出渚迎之。輜重十餘船﹐皆棉絹紙席之屬。覬僞喜﹐因命置岸側﹐旣而正色謂曰「汝輩忝預士流﹐何至還東作賈客耶﹗」命燒盡﹐乃去。

沈慶之謂上曰「爲國譬如治家﹐耕當問奴﹐織當問婢。陛下欲伐國而與白面書生輩謀之﹐事何由濟﹖」夢得《送李策》云「深春風日靜﹐爭長幽鳥鳴。僕夫前致辭﹐門有白面生。」

卷第七

淵明非畏枯槁﹐其所以感嘆時化推遷者﹐蓋傷時之急於聲利也。杜老非畏亂離﹐其所以愁憤於干戈盜賊者﹐蓋以王室元元爲懷也。俗士何以識之。

和靖「馬從同事借﹐妻怕罷官貧」﹐情狀已可喜。及觀岑參《送顏少府》云「愛客多酒債﹐罷官無俸錢。」戎昱《題李明府壁》云「料錢供客盡﹐家計到官貧。」𨿽欲不喜﹐不得也。

杜集多用經書語﹐如「車轔轔﹐馬蕭蕭」﹐未嘗外入一字。如「天屬尊《堯典》﹐神功協《禹謨》」﹐「卿月升金掌﹐王春度玉墀」﹐「霽潭鱣發發﹐春艸鹿呦呦」﹐皆渾然嚴重﹐如天陛赤樨﹐植璧鳴玉﹐法度森鏘。然後人不敢用者﹐豈所造語膚淺不類耶。

劉禹錫謫連州﹐作《畬田行》云「何處好畬田﹐團團縵山腹。下種暖灰中﹐乘陽坼芽蘗。」又作《竹枝詞》云「銀釧金釵來負水﹐長刀短笠去燒畬。」嘗觀辰﹑沅亦然。瘠土之民﹐宜倍其勞﹐而耕反鹵莽也。夢得《蠻子歌》云「蠻語鉤輈音﹐蠻衣斑斕布。燻貍掘沙鼠﹐時節祠盤瓠。忽逢乘馬客﹐恍若驚麡顧。腰斧上髙山﹐意行無舊路。」賓客謫居朗州﹐而五溪習俗﹐盡得之矣。

夢得《送僧君素》云「去來皆是道﹐此別不銷魂。」坡云「古今正自同﹐歲月何必書。」此等語皆通徹無礙﹐釋氏所謂具眼也。

子美「南風作秋聲﹐殺气薄炎熾」﹐蓋用《易》「雷風相薄」﹐《左氏》「寧我薄人﹐無人薄我」﹐「軍志先人有奪人之心﹐薄之也」。

「野飯射麇新」﹐本名狀郊居。然《左氏》楚人致晉師﹐晉人逐楚﹐樂伯餘一矢﹐射麇以獻。又晉師及熒澤﹐魏錡射麇以獻楚潘黨﹐曰「子有軍事﹐無乃不給於鮮。」皆飯於野而射新事也。又「市喧囂近利」﹐亦指稱東屯所居。蓋齊侯欲更晏子宅﹐曰「湫隘囂塵。」晏子醉曰「近市﹐小人之利也。」亦喧而近利事。其餘𨿽一兩字暗貫經傳者﹐可勝數哉﹖

老杜流落不偶﹐然已爲當世所尊﹐嘗有「杖藜還客拜」。又《有客》云「老病人扶再拜難。」則其坐深鄕曲敬可知矣。𨿽然﹐樊宗師見劉叉詩﹐尙爲之獨拜﹐況老杜乎﹖

數物以个﹐謂食爲喫﹐甚近鄙俗﹐獨杜屢用。「峽口驚猿聞一个」﹐「兩个黃鸝鳴翠柳」﹐「卻繞井欄添个个」﹔《送李校書》云「臨歧意頗切﹐對酒不能喫」﹐「樓頭喫酒樓下臥」﹐「但使殘年飽喫飯」﹐「梅熟許同朱老喫」。蓋篇中大槪奇特可以映帶者也。東坡云「筆工效諸葛散卓﹐反不如常筆。正如人學作老杜詩﹐但見其粗俗耳。」

張籍《贈令狐》云「久爲博士無人識﹐自到長安賃捨居。」未足爲窮。其《尋時道士》云「昨來官罷無生計﹐欲就師求斷谷方。」其窮無以加矣。

蘇州《寄璨師》云「遙知郡齋夜﹐凍雪封松竹。時有山僧來﹐懸燈獨自宿。」嘗謂暑月讀之﹐亦有霜气。

唐令狐相進李遠爲杭州﹐宣宗曰「聞李遠云﹕『長日惟消一局棋。』豈可使治郡哉﹖」對曰「詩人之言﹐不足爲實也。」乃薦遠廉察可任。此正說詩者不以辭害志也。退之《和劉使君》云「吏人休報事﹐公作送春詩。」夢得《送王司馬之陜州》云「案牘來時惟署字﹐風煙入興便成章。」自俗吏觀之﹐皆可坐不了事之目也。

龍太初自稱詩人﹐謁介甫﹐坐中賦沙云「鳥過風平篆﹐潮回日射星。」成於促迫﹐而切當如此﹐固宜詩人不復措辭。然皆有所據﹐韓公聯句云「窯煙羃疏島﹐沙篆印回平。」《詠月》云「輝斜通璧練﹐彩碎射沙星。」

臨川愛眉山雪詩能用韻﹐有云「冰下寒魚漸可叉。」又﹕「羔袖龍鐘手獨叉。」蓋子厚嘗有「江魚或共叉」﹐又云「入郡腰常折﹐逢人手盡叉」。

張籍嘗移書責退之與人商論﹐不能下气。愈亦有云「我昔實愚惷﹐不能降色辭。」余謂此乃書生常態。昔嘗見太學中鑪亭議題﹐紛喧哄然﹐其後有二生﹐坐是鳴鼓﹐豈直議禮家爲聚訟哉﹗聖兪《謝永叔惠酒》云「始時語且橫﹐旣醉論益堅。曾不究世務﹐閒气爭古先。」誠有之也。

退之《詠蚊蠅》云「涼風九月到﹐掃不見蹤迹。」夢得《聚蚊》云「淸商一來秋日曉﹐差爾微形飼丹鳥。」聖兪云「薨薨勿久恃﹐會有東方白。」王逢原《晝睡》云「蚊虫交紛始誰造﹐一一口吻如鍼錐﹐噆人肌膚得腹飽﹐不解默去猶鳴飛。𨿽然今尙爾無柰﹐當有獵獵秋風時。」小人稔惡﹐豈漏恢网﹐但可僥幸目前耳。《左氏》曰「天之假助不善﹐非右之也﹐將厚其惡而降之罰也。」其是之謂乎﹖

杜詩有用一字凡數十處不易者﹐如「緣江路熟俯靑郊」﹐「傲睨俯峭壁」﹐「展席俯長流」﹐「杖藜俯沙渚」﹐「此邦俯要衝」﹐「四顧俯層巓」﹐「旄頭俯澗瀍」﹐「層臺俯風渚」﹐「遊目俯大江」﹐「江檻俯鴛鴦」。其餘一字屢用若此類甚多﹐不能具述。

子美有「同學少年多不賤」﹐又「小徑升堂舊不斜」﹐「羣仙不愁思」﹐「夕烽來不近」﹐皆人所不敢用。甚類《周禮》「凡師不功」﹐《左傳》「仁而不武」。「晉人聞有楚師﹐師曠曰﹕『不害﹐楚歸而動﹐不後。』」本以易「無」字爾﹐而語勢頓壯。

唐趙璘述《因話錄》﹐載其家兵部君性尢嗜茶﹐能自煎﹐謂人曰「茶須緩火炙﹐活水煎。」坡有「活水還須緩火煎」﹐恐亦用此。

樂天云「報道前驅少呵喝﹐恐驚黃鳥不成啼。」坡云「鬢絲只好對禪榻﹐湖亭不用張旌旗。」蔡君謨云「因傍低松卻飛蓋﹐爲聞山鳥輟鳴騶。」若俗士正務以此誇張俗眼﹐又豈識數公意。

「散貝疏去未爲貴﹐小邑陶休何足云。」惟樂天早退﹐乃可語此。

子美有「朱紱負平生」﹐樂天有「金帶縋腰衫委地」﹐「紫綬相輝應不惡」﹐「赤紱金章盡到身」﹐如此尙多。然亦有嘆云「實事漸消虛事在﹐銀魚金帶繞腰光」﹐又有「簪纓假合虛名在﹐筋力消磨實事空」﹐皆自作解嘲也。嘗愛韋蘇州云「除書忽到門﹐冠帶便拘束。」又有《謝東林居士寄松英丹》云「一拜藍峯送還使﹐腰間銅印與心違。」言與意俱自在也。

房千里作《骰子選格序》云「以六骰雙雙爲戲﹐以數多少爲進身官職之序﹐而且條其選黜之目焉。」東坡以流俗狂惑﹐經營儻來﹐惴惴惟恐後於他人﹐何異投骰者心動於中而色形於外﹐欲求勝人者哉﹗王逢原《彩選》云「卒無及物效﹐徒有髙人气。昏昏忘所大﹐擾擾爭其細。」其理信然。

範文正云「雷霆日有犯﹐始可報吾親。」誰謂臣子忠孝難於兩全也。蒞官不敬﹐戰陳無勇﹐本非事親事﹐《禮記》以爲非孝﹐公之謂歟﹖

樂天及第後﹐歸覲畱別同年云「擢第未爲貴﹐拜親方始榮。」此毛義得檄而喜之意也。論者以「春風得意馬蹄疾」決非孟郊語﹐其气格亦不類。而白公亦有「得意減別恨﹐半酣輕遠程。翩翩馬蹄疾﹐春日歸鄕情」。此又不可曉也。

範文正《淮上遇風》云「一棹危於葉﹐旁觀亦損神。他年在平地﹐無忽險中人。」𨿽弄翰戲語﹐卒然而作﹐兼濟加澤之心﹐可見未嘗忘也。

卷第八

書史蓄胸中﹐而气味入於冠裾﹔山川歷目前﹐而英靈助於文字。太史公南遊北涉﹐信非徒然。觀杜老《壯遊》云「東下姑蘇臺﹐已具浮海航。到今有遺恨﹐不得窮扶桑。劍池石壁仄﹐長洲荷芰香。嵯峨閶門北﹐淸廟映回塘。越女天下白﹐鑑湖五月涼。剡溪蘊秀異﹐欲罷不能忘。歸帆拂天姥﹐中歲貢舊鄕。放蕩齊趙間﹐西歸到咸陽。」其豪气逸韻﹐可以想見。序太白集者﹐稱其隱岷山﹐居襄漢﹐南遊江淮﹐觀云夢﹐去之齊魯﹐之吳﹐之梁﹐北抵趙﹑魏﹑燕﹑晉﹐西涉岐﹑邠﹐徙金陵﹐止潯陽﹐流夜郎﹐泛洞庭﹐上巫峽。白自序亦曰「偶乘扁舟﹐一日千里。或遇勝景﹐終年不移。」其恣橫采覽﹐非其狂也。使二公穩坐中書﹐何以垂不朽如此哉﹗燕公得助於江山﹐鄭綮謂「相府非灞橋﹐那得詩思」﹐非虛語也。

東坡《遊金山》詩云「江山如此不歸山﹐江神見怪驚我頑。我謝江神豈得已﹐有田不歸如江水﹗」蓋與江神指水爲盟耳。句中不言盟誓者﹐乃用子犯事﹐指水則誓在其中﹐不必詛神血口﹐然後謂之盟也。《送程六表弟》云「浮江溯蜀有成言﹐江水在此吾不食。」「江水在此﹐吾不食言」﹐光武語也。坡去一「言」字﹐殆歇後也。○案﹐上有「成言」字﹐此安得爲歇後﹐注疑非本文。亦此意也。

白公《送考功》云「稱意新官又少年﹐秋涼身健好朝天。靑雲上了無多路﹐卻要徐驅穩著鞭。」余謂新進少年躁銳不已﹐往往自取傾覆﹐此詩可謂忠誨矣。又有云「竿頭已到應難久﹐局勢𨿽遲未必輸。」嘗三復之﹐豈椎鈍者偏樂聞此等語耶﹗

宋之問《陸渾山莊》云「野人相問姓﹐山鳥自呼名。」東坡《海外》詩云「花曾識面香仍好﹐鳥不知名聲自呼。」蓋《古今注》﹕「南方有鳥名鷓鴣﹐其名自呼﹐向日而飛。」柳子厚云「楚越有鳥甘且腴﹐嘲嘲自鳴爲鷓鴣。」

子瞻賦「濁醪有妙理」﹐首句云「酒勿嫌濁﹐人當取醇。」其末乃曰「濁者以飲吾僕﹐淸者以酌吾友。」復立分別﹐則是濁醪無妙理矣。豈非萬斛洶湧﹐不暇點檢故歟﹖

史傳襲稱兄弟爲友於﹐故淵明詩云「再喜見友於。」子美云「友於皆挺拔。」又﹕「山鳥山花吾友於。」《南史》﹕到藎從武帝登北顧樓賦詩﹐藎受詔便就。上以示其祖漑云「藎定是才子﹐番恐卿從來文章假手於藎。」後每和禦詩﹐上輒手詔戲漑曰「得無貽厥之力乎﹖」退之《玉川》詩云「誰謂貽厥無基趾。」二事政可對也。

「家家養烏鬼」﹐沈存中以爲鸕鶿﹐說者謂非也。元微之詩云「病賽烏稱鬼﹐巫占瓦作龜。」自注云「南人染病﹐競賽烏鬼。楚巫列肆﹐悉賣瓦卜。」此乃戲效俳體二首。其二亦云「瓦卜傳神語。」皆是處方言。則烏鬼非鸕鶿明矣。

余昔官辰州﹐嘗借詩集於士人﹐中有小編﹐字云《成都集》﹐乃天慶中進士葉沆所作。上百篇﹐時有可觀。如《閒居感懷》云「身閒難報國﹐語直易傷時。」《村墅》云「夜庭和月掃﹐秋戶拂云關。」亦可想見其胸襟矣。

介甫《梅》詩云「少陵爲爾牽詩興﹐可是無心賦海棠。」杜默云「倚風莫怨唐工部﹐後裔誰知不解詩。」曾不若東坡《柯邱海棠》長篇﹐冠古絕今﹐𨿽不指明老杜﹐而補亡之意﹐蓋使來世自曉也。

世人喜子美造次不忘君﹐嘗觀其祖審言《除夜》云「還將萬億壽﹐更謁九重城。」則教忠之家風舊矣。

坡有「白衣送酒舞淵明」。人有疑「舞」字太過者﹐及觀庾信《答王褒餉酒》詩﹕「未能扶畢卓﹐猶足舞王戎。」蓋有所本。

坡云「賓鴻社燕巧相違。」《月令》來賓事﹐嘗疑人未曾用﹐及觀夢得《秋江晚泊》云「暮霞千萬狀﹐賓鴻次第飛。」顧況云「安得淩風翰﹐肅肅賓天京。」老杜﹕「別浦雁賓秋。」

「欲掛衣冠神武門﹐先尋水竹渭南村。卻將舊斬樓蘭劍﹐買到黃牛教子孫。」世傳云﹐一武人詩也。不惟勇退雅志爲可喜﹐而易道家所忌之業﹐以示子孫﹐尢可喜也。

張籍云「愛養無家客﹐多傳得力方。」坡《贈金山元老》云「蒜山幸有閒田地﹐招此無家一房客。」

樂天《九日思杭州》云「笙歌委曲聲延耳﹐金翠動搖光照身。」子瞻有《懷錢塘》云「剩看新番眉倒暈﹐未應泣別驗銷紅。」黎元耆舊﹐何遽忘之耶﹖徐考其集﹐白送姚杭州赴任﹐因思舊遊雲﹕「閭裏固宜勤撫卹﹐樓臺亦要數躋攀。」蘇亦云「細雨晴時一百六﹐畫船鼉鼓莫違民。」是未嘗無意於民庶也。然白又有「故妓數人憑問訊﹐新詩兩首倩畱傳」﹐坡又有「休驚歲歲年年貌﹐且對朝朝暮暮人」﹐大抵淫樂之語﹐多於撫養之語耳。夫子稱未見好徳如好色﹐而傷之曰「已矣乎」。二公未能免俗﹐餘人不必言。

白雲﹕「趁涼行繞竹﹐引睡臥觀書。」坡﹕「引睡文書信手翻。」書引睡魔﹐誠人人所同也。

辰人以藤代篘酒﹐名「釣藤」﹐俗傳他處卽不可用。或謂但恐釀造之法異耳﹐所在皆可。樂天《忠州春至》詩云「閒拈舊葉題詩詠﹐悶取藤枝引酒嘗。」則巴蜀亦有之。

余嘗論李廣以私憾殺灞陵尉﹐其褊忮險刻﹐決非長者﹐所以不侯﹐非直殺降之譴也。因觀坡云「明年定起故將軍﹐未肯先誅灞陵尉。」恐亦寓此意。

嘗見同儕因行飲令﹐人索一魚名。有浙人大唱云「周公魚。」余謂坐客﹐且喜﹐「召伯鮓」有對矣。滿堂胡盧不止﹐因戲爲足成其語云「京市鮓先誇召伯﹐浙音魚或號周公。」

坡《贈辧才》云「我比陶令愧﹐公爲遠公優。」時辧才退居﹐未嘗出入﹐坡往見之﹐遂出至風篁嶺。又云「聊使此山人﹐永記二老遊。」用老杜《寄贊上人》「與子成二老﹐來往亦風流」﹐皆一儒一釋也。又《寄參寥問少遊失解》云「底事秋來不得解﹐定中試與問諸天。」蓋劉禹錫《和宣上人賀王侍郎發榜後》詩云「借問至公誰印可﹐支郎天眼定中觀。」不惟兼具儒釋﹐又政屬科場事﹐其不泛如此。

樂天謫潯陽﹐稹寄在絳詩云「殘燈無焰影幢幢﹐此夕聞君謫九江。垂死病中驚起坐﹐暗風吹雨入寒窗。」白謂此句﹐他人尙不可聞﹐況僕心哉﹗至今每吟﹐猶惻惻耳。復貽三韻云「憶昔封書與君夜﹐金鑾殿後欲明天。今夜封書在何處﹖廬山庵裏曉燈前。」去來乃士之常﹐二公不應如此之戚戚也。子瞻《送文與可》云「奪官遣去不自覺﹐曉梳脫髮誰能收。」推之前詩﹐厥論髙矣。然居易《答元書》﹐以三秦爲報﹐且云「可以樂之終身者。」悲嘆之語﹐恐特傷離索耳。白公罷郡﹐亦嘗有云「睡到午時歡到夜﹐回看官職是泥沙。」

石曼卿《贈鍼師》云「臥龍有病君醫取﹐心爲生靈不爲身。」王逢原云「丈夫出處誠何較﹐知痛蒼生爲淚垂。」賢者設心﹐不期而合如此﹐皆未行其志﹐惜哉﹗

曼卿《紅梅》云「認桃無綠葉﹐辧杏有靑枝。」坡謂有村學中體﹐嘗嘲之曰「詩老不知梅格在﹐彊拈綠葉與靑枝。」至於「未應嬌意急﹐發赤怒春遲」﹐成均瞽宗﹐無以加也。

世人論淵明﹐皆以其專事肥遁﹐初無康濟之念﹐能知其心者寡也。嘗求其集﹐若云「歲月擲人去﹐有志不獲聘。」又有云「猛志逸四海﹐騫翮思遠翥。」「荏苒歲月頹﹐此心稍已去。」其自樂田畝﹐乃捲懷不得已耳。士之出處﹐未易爲世俗言也。

文潛云「兒曹鞭笞學官府﹐翁憐兒癡傍笑侮。平明坐衙鞭復呵﹐賢於羣兒能幾何。兒曹鞭笞以爲戲﹐翁怒鞭人直流地。一種戲劇誰後先﹐我笑謂公兒更賢。」余謂此詩﹐亦不可不令操權者知也。坡云「不辭脫袴溪水寒﹐水中照見催租瘢。」等閒戲語﹐亦有所補。

卷第九

老杜《茅屋爲秋風所破歌》云「自經喪亂少睡眠﹐長夜沾濕何由徹。安得廣廈千萬間﹐大庇天下寒士多歡顏﹐風雨不動安如山。嗚呼﹗何時眼前突兀見此屋﹐吾廬獨破受凍死亦足。」樂天《新制布裘》云「安得萬里裘﹐蓋裹周四垠﹐穩暖皆如我﹐天下無寒人。」《新制綾襖》云「百姓多寒無可救﹐一身獨暖亦何情。心中爲念農桑苦﹐耳裏如聞饑凍聲。爭得大裘長萬丈﹐與君都蓋洛陽城。」皆伊尹身任一夫不獲之辜也。或謂子美詩意寧苦身以利人﹐樂天詩意推身利以利人﹐二者較之﹐少陵爲難。然老杜饑寒而憫人饑寒者也﹐白氏飽暖而憫人饑寒者也﹐憂勞者易生於善慮﹐安樂者多失於不思﹐樂天宜優。或又謂白氏之官稍達﹐而少陵尢卑﹐子美之語在前﹐而長慶在後﹐達者宜急﹐卑者可緩也﹐前者唱導﹐後者和之耳。同合而論﹐則老杜之仁心差賢矣。

永叔嘗謁執政﹐坐中賦雪詩﹐有云「主人與國共休戚﹐豈惟喜悅將丰登。須憐鐵甲冷徹骨﹐四十餘萬屯邊兵。」當時乃謂韓退之亦能道言語﹐其豫裴晉公宴會﹐但云「林園窮勝事﹐鐘鼓樂淸時。」不曾如此作鬧。殊不知老杜一言一詠﹐未嘗不在於憂國卹人﹐物我之際﹐則淡然無著。《夏日嘆》曰「浩蕩想幽薊﹐王師安在哉﹖」《夏夜嘆》曰「爾我荷戈士﹐窮年守邊疆。」此仁人君子之用心﹐終食不可忘也﹐邊兵之語﹐豈爲過哉﹗如退之「始知神官未聖賢﹐護短憑愚要我敬」﹐「雪徑抵樵叟﹐風廊折譚僧」﹐眞作鬧詩也。

坡記王淩過賈逵廟﹐大呼曰「賈梁道﹐我大魏之忠臣也﹗」及司馬景王病﹐夢逵爲祟。因爲詩云「嵇紹似康爲有子﹐郗超畔鑑似無孫。如今更恨賈梁道﹐不殺公閶殺子元。」蓋怪梁道忠義之靈﹐不能自已其子充之惡。按《晉紀》﹐王﹑賈所殺者乃宣帝﹐名懿﹐字仲達﹐非景帝子元也。

坡﹕「藍尾忽驚新火後﹐邀頭要及浣花前。」注引樂天「三杯藍尾酒﹐一楪膠牙餳。」觀《長慶集》﹐此詩題云七年元日對酒﹐非鉆火時事也。宋景文守歲云「且盡燈前藍尾杯。」

王元之《到任表》有「全家飽暖﹐盡荷君恩」之語﹐到今傳誦。永叔用爲詩云「諸縣丰登少公事﹐全家飽暖荷君恩。」夢得亦嘗有云「一生不得文章力﹐百口空爲飽暖家。」白雲﹕「不才空飽暖﹐無力及饑貧。」

黃州麻城縣界有萬松亭﹐連日行淸陰中﹐其館亭亦可愛。適當關山路﹐往來畱題無數。東坡傷來者不嗣其意﹐嘗有詩云「十年栽種百年規﹐好徳無人助我儀。」又云「爲問幾株能合抱﹐殷懃記取《角弓》詩。」中間嘗撤牌刻﹐有士題云「舊韻無儀字﹐蒼髯有恨聲。」亦可錄。

醴陽道旁有甘泉寺﹐因萊公﹑丁謂曾畱行記﹐從而題詠者甚眾﹐碑牌滿屋。孫諷有「平仲酌泉曾頓轡﹐謂之禮佛遂南行。髙堂下瞰炎荒路﹐轉使髙僧薄寵榮。」人皆傳道。余獨恨其語無別。自古以直道見黜者多矣﹐豈皆貪寵榮者哉﹖又有人云「此泉不洗千年恨﹐畱與行人戒覆車。」害理尢甚。萊公之事﹐亦例爲覆車乎﹖因過之偶爲數韻﹐其間有云「已憑靜止鑑忠精﹐更遣淸泠洗讒喙。」蓋指二公也。

凡作詩有用事出處﹐有造語出處﹐如「五陵衣馬自輕肥」﹐𨿽出《論語》﹐總合其語﹐乃潘嶽「裘馬悉輕肥」。「柳絮才髙不道鹽」﹐𨿽謝女事﹐乃借張融以《海賦》示人﹐人評其賦﹐但不道鹽耳。「紅袖泣前魚」﹐本《戰國策》事﹐乃陸韓卿《中山王孺子妾歌》「安陵泣前魚」。坡作《太白畫像詩》云「大兒汾陽中令君﹐小兒天臺坐忘眞。」其事乃用白交汾陽於行伍中﹐竟脫白於禍﹔天臺司馬子微謂「白有仙風道骨﹐可與神遊八極之表」。所造之語﹐乃《禰衡傳》云「大兒孔文舉﹐小兒楊徳祖。」

史趙釋絳縣老人年數云「亥有二首六身。」蓋離析「亥」字點畫而上下之﹐如算籌縱橫然﹐則下其二首爲二萬﹐六身各一縱一橫﹐爲六千六百六十﹐正合其甲子之日數﹐傳以趙之明歷。劉賓客《送人赴絳州》云「午橋羣吏散﹐亥字老人迎。」義山《贈絳臺老驛吏》云「過客不勞詢甲子﹐惟書亥字與時人。」可謂善使事矣。亦如近詩《送人洪州》云「幹鬥气沈龍已化﹐置蒭人去榻猶懸。」《送人鄂州》云「黃鶴晨霞傍樓起﹐頭陁秋艸繞碑荒。」《送人襄陽》云「四葉表閭唐尹氏﹐一門逃世漢龐公。」𨿽鄰封密邇﹐不可移也。

退之《韶州畱別張使君》云「久欽江總文才妙﹐自嘆虞翻骨相屯。」翻放棄南方﹐自恨疏節﹐骨鯁不媚﹐犯上獲罪﹐當長沒海隅﹔其剛褊方拙﹐淩突權勢﹐出於天性﹐雅宜文公喜用。江總乃敗國姦回﹐特引之何故﹖按《南史孔奐傳》﹐陳後主欲以總爲太子詹事﹐奐曰「江有潘陸之華﹐而無園綺之實。」乃奏江總文華之人﹐宜求惇重之才。是詩恐有譏云。杜云「遠愧梁江總﹐還家尙黑頭。」李商隱《贈牧之》云「前身恐是梁江總。」皆未可與言史也。

老杜《贈李祕書》﹕「觸目非論故﹐新文尙起予。」太白《酬竇公衡》云「曾無好事來相訪﹐賴爾髙文一起予。」韋蘇州﹕「每一睹之子﹐髙詠尙起予。」昌黎《酬張韶州》﹕「將經貴郡煩畱客﹐先惠髙文謝起予。」豈非用事偶合﹐數公非蹈襲者。

千里蒪羹﹐末下鹽豉﹐蓋古未受和耳。子美﹕「豉化蒪絲熟。」又﹕「豉添蒪菜紫。」聖兪《送人秀州》云「剩持鹽豉煮紫蒪。」魯直﹕「鹽豉欲催蒪菜熟。」

《萊公外傳》記公所得厚俸﹐惟務施予。寢處一靑幃三十年﹐有親厚者求之﹐欲其易去﹐公笑而答曰「彼詐我誠﹐𨿽敝何害。實不忍以敝獲棄耳。」蘄者愧之。故魏野詩云「有官居鼎鼐﹐無地起樓臺。」及北使來﹐顧望縉紳而問迓者曰「『無地起樓臺』相公安在﹖」其淸望爲人所景慕如此。然永叔《歸田錄》頗論其侈汰﹐司馬溫公亦云﹐豈非奢外而儉內歟﹖

昌黎《寄崔立之》云「傲兀坐試席﹐深叢見孤羆。四座各低回﹐不敢捩眼窺。」可爲善言場屋事。若平日所養不厚﹐誠難傲兀也。

沈攸之晚好讀書﹐手不釋卷﹐嘗嘆曰「早知窮達有命﹐恨不十年讀書﹗」坡《再和劉景文介亭長篇》云「早知事大謬﹐恨不十年讀。」又云「文如翻水成﹐賦作叉手速。」乃《北夢瑣言》記溫庭筠才思艷麗﹐工於小賦﹐每入試﹐押官韻作賦﹐凡八叉手而八韻成﹐多爲鄰鋪假手﹐號曰「救數人」也。余嘗以「八叉手」對「三折肱」。

溫公自稱迂叟﹐香山居士亦嘗以自號﹐其詩云「初時被目爲迂叟﹐近日蒙呼作隱人。」司馬豈慕其洛居有閒適之樂耶﹖

白樂天云「身閒富貴眞天爵﹐官散無憂卽地仙。」蓋用顏蠋晚食當肉﹐早眠當富﹐無事當貴也。

白獻晉公云「聞說風情筋力在﹐只如初破蔡州時。」𨿽敍其功業與壽康﹐其語緩而不迫﹐此可爲作詩法也。

齊謝嘏出守建安﹐於宣猷堂飲餞﹐並召時才賦詩﹐用十五劇韻。蕭愷詩先就﹐其辭又美。簡文曰「王筠本自舊手﹐後進有蕭愷可稱。」長慶雲「萬言舊手才難敵﹐五字新題思有餘。」

樂天云「樂可理心應不謬﹐酒能陶性信無疑。」「陶冶性靈存底物」固詩人語﹐古人所謂樂以治心者﹐相去遠矣﹐此語不作可也。

少遊贈坡詩云「節旄零落氈餐雪﹐辧舌縱橫印佩金。」語太不等。子瞻《譏集句》云「天邊鴻鵠不易得﹐便令作對隨家雞。」此詩正類此。

坡《和刁景純曁柳子玉岡字韻》詩﹐至第七篇

云「屢把鉛刀齒步光﹐更遭華衮照尨涼。」乃用子建《七啟》云「步光之劍﹐華藻繁縟」﹐《左傳》「尨涼冬殺」。𨿽第一韻眾人所更易﹐而七篇未嘗攺﹐又貫穿精絕如此。

嘗觀臨川「解我蔥珩脫孟勞」﹐嘗不曉孟勞何等物﹐及見《谷梁傳》注﹕「孟勞﹐魯寶刀。」

卷第十

山谷云「詩者﹐人之性情也﹐非彊諫爭於庭﹐怨詈於道﹐怒鄰罵坐之所爲也。」余謂怒鄰罵坐固非詩本指﹐若《小弁》親親﹐未嘗無怨﹐《何人斯》「取彼譖人﹐投畀豺虎」﹐未嘗不憤。謂不可諫爭﹐則又甚矣﹐箴規刺誨﹐何爲而作﹗古者帝王尙許百工各執藝事以諫﹐詩獨不得與工技等哉﹗故譎諫而不斥者﹐惟《風》爲然。如《雅》云「匪面命之﹐言提其耳。」「彼童而角﹐實訌小子。」「憂心慘慘﹐念國之爲虐。」「亂匪降自天﹐生自婦人」。忠臣義士﹐欲正君定國﹐惟恐所陳不激切﹐豈盡優柔婉晦乎﹖故樂天《寄唐生》詩云「篇篇無空文﹐句句必盡規。」

子建稱孔北海文章多雜以嘲戲﹐子美亦戲效俳諧體﹐退之亦有寄詩雜詼俳﹐不獨文舉爲然。自東方生而下﹐禰處士﹑張長史﹑顏延年輩﹐往往多滑稽語。大體材力豪邁有餘﹐而用之不盡﹐自然如此。韓詩「濁醪沸入口﹐口角如銜箝」﹐「試將詩義授﹐如以肉貫串」﹐「初食不下喉﹐近亦能稍稍」﹐皆謔語也。坡集類此不可勝數﹐《寄蘄簟與蒲傳正》云「東坡病叟長羈旅﹐涼臥饑吟似饑鼠。倚賴東風洗破衾﹐一夜雪寒披故絮。」《黃州》云「自慚無補絲毫事﹐尙費官家壓酒囊。」《將之湖州》云「吳兒膾縷薄欲飛﹐未去先說饞涎垂。」又﹕「尋花不論命﹐愛雪長忍凍。天公非不憐﹐聽飽卽喧哄。」《食筍》云「紛然生喜怒﹐似被狙公賣。」《種茶》云「饑寒未知免﹐已作太飽計。」「平生五千卷﹐一字不救饑。」「饑來憑空案﹐一字不可煮。」皆斡旋其章而弄之。信恢刃有餘﹐與血指汘顏者異矣。

子美「於菟侵客恨」﹐乃楚人謂虎爲於菟。「土銼冷疏煙」﹐乃蜀人呼釜爲銼。「富豪有錢駕大舸」﹐方言南楚﹑江﹑湘﹐凡船大者謂之舸。「百丈誰家上水船」﹐荊峽以竹纜爲百丈。「塹抵公畦稜」﹐京師農人指田云幾稜。去聲「市曁瀼西嶺」﹐巙人謂江水橫通山谷處爲瀼。子厚「桃笙葵扇安可當」。宋﹑魏之間謂簟爲笙。「欸音襖乃音靄一聲山水綠」﹐乃楚人歌聲。臨川「窗明兩不借」﹐楚人以艸履爲不借。東坡「倦看澀勒暗蠻村」﹐蓋嶺南竹名。又「蓬沓障前走風雨」﹐注云「於潛婦人皆插大銀櫛﹐謂之蓬沓。」又「幾思壓茅柴﹐禁网日夜急。」山谷「燕濕社公雨﹐鶯啼花信風」﹐皆方言也。

王誼伯謂「西川有杜鵑﹐東川無杜鵑」﹐蓋是題下注﹐斷自「我昔遊錦城」爲句首。子瞻謂杜備諸家體﹐非必牽合程度﹐詩意蓋譏當時刺史有禽鳥不若者。明皇以後﹐天步多棘﹐凡尊君者爲有也﹐懷貳者爲無也。魯直亦云「臣結《春秋》二三策﹐臣甫《杜宇》再拜詩。忠臣銜憤痛切骨﹐後世但識瓊瑰辭。」今觀此篇敍鴻雁羔羊禮﹐有太古尊君親上之意﹐爲明皇設不疑。至於《杜鵑行》﹐乃云「𨿽同君臣有舊禮﹐骨肉滿眼身羈孤。」又云「爾惟摧殘始發憤﹐羞帶羽翮傷形愚。」指斥罵詈﹐殊無致嚴之語﹐莫不皆有所主也。

《因話錄》載﹐吳興僧皎然工律詩﹐嘗謁韋蘇州於舟中﹐抒思作古體十數篇爲贊。韋全不稱賞。皎然極失望﹐明日寫舊制獻之。蘇州吟諷﹐大加嘆味﹐因語皎然云「幾至失聲名。何不但以所工見投﹐而猥希老夫意﹖」余觀韋集有《寄皎然》詩云「夙慕端成舊﹐未識豈爲疏。願以碧雲思﹐方君怨別余。」則知其詩名於未識前矣﹐豈覽其乍學古體﹐卽疑其不逮所聞邪﹖

老杜所以爲人稱慕者﹐不獨文章爲工﹐蓋其語默所主﹐君臣之外﹐非父子兄弟﹐卽朋友黎庶也。嘗觀韋應物詩及兄弟者十之二三﹐《廣陵覲兄》云「收情且爲歡﹐累日不知饑。」《冬至寄諸弟》云「已懷時節感﹐更抱別離酸。」《元日寄諸弟》云「日月味遠期﹐念君何時歇。」《社日寄》云「遙思裏中會﹐心緒恨微微。」《寒食》云「聯騎定何時﹐吾今顏已老。」又云「把酒看花想諸弟﹐杜陵寒食艸靑靑。」《初秋寄》云「髙梧一葉下﹐空齋歸思多。」《聞蟬寄諸弟》云「緘書報是時﹐此心方耿耿。」《登郡樓寄諸季》云「迨玆聞雁夜﹐重憶別離秋。」《懷京師寄》云「上懷犬馬戀﹐下有骨肉情。」余謂觀此集者﹐𨿽讒鬩交愈﹐當一變而怡怡也。

余嘗赴京師﹐往辭伯父﹐坐中舉兄弟《送行》詩云「問人求穩店﹐下馬過危橋。」及觀坡集﹐見《送侄安節》詩﹐言其伯曾有送老蘇下第歸蜀云「人希野店休安枕﹐路入云關穩跨驢。」急難之誠﹐意皆相若﹐但字有多寡耳。余官辰﹑沅逾年﹐族弟來相視﹐將行﹐率爾送之云「就捨勿令人避席﹐渡江莫與馬同船。」𨿽鄙近不工﹐亦可用於畏途也。

山澤之儒多臒﹐詩人尢甚。子美有「思君令人瘦」。樂天云「形容瘦薄詩情苦﹐豈是人間有相人。」又云「貌將松共瘦﹐心與竹俱空。」李商隱「瘦盡東陽姓沈人」。掉頭撚髭之苦﹐豈有張頤丰頰者哉﹗沈昭略嘗戲王約以肥而癡﹐答以瘦而狂﹐昭略喜曰「瘦已勝肥﹐狂應勝癡。」

晨牝妖鴟﹐索家生亂﹐自古而然﹐故夏姬亂陳﹐費無極亂楚。李義山詠北齊云「小蓮玉體橫陳夜﹐已報周師入晉陽。」東坡﹕「成都畫手開十眉﹐橫云卻月爭新奇。遊人指點小顰處﹐中有漁陽胡馬嘶。」熟味此詩﹐則「吳人何苦怨西施」﹐豈足稱詠史哉。等而下之﹐凡移於此物者﹐皆可以爲戒。案﹕宋刻李義山詩「小憐」亦作「小蓮」﹐與此正同﹐姑仍之﹐俟考。

曲水修禊之會﹐人各賦詩﹐成兩篇者﹐自右軍﹑安石而下才十一人﹔成一篇者﹐郤曇﹑王丰之而下十五人﹔詩不成罰觥者﹐凡十六人。今觀所傳詩﹐類皆四言﹑五言而又兩韻者多﹐四輯者無幾﹐四言二輯﹐止十六字耳。當時得預者﹐往往皆知名士﹐豈獻之輩終日不能措辭於十六字哉。竊意古人持重自惜﹐不欲率然﹐恐貽久遠譏議﹐不如不賦之爲愈。

坡遊武昌﹐見農夫皆騎秧馬﹐較之傴僂而作者﹐勞佚相絕﹐嘗作《秧馬歌》﹐敍述甚詳。唐子西至羅浮﹐始識此器﹐作詩云「儗向明時受一廛﹐著鞭常恐老農先。行藏已問吾家舉﹐從此馳君四十年。」亦巧於用事也。

汲長孺﹑段太尉﹐皆義勇奮不顧身之人﹐至於仁愛撫養﹐則矜憐惻怛﹐無所不至﹐所謂剛者必仁﹐仁者必勇也。嘗觀樂天云「況多剛狷性﹐難與世同塵。」希文云「吾生豈不幸﹐所稟多剛腸。」皆心中語也。白則有「敢辭爲俗吏﹐且欲活疲民」﹐又云「心中爲念農桑苦﹐耳裏如聞饑凍聲。」範又有「寸懷如春風﹐思與天下芳」﹐《赴姑蘇》云「豈辭雲水三千里﹐因濟瘡痍十萬民。」與汲﹑段正相似。

李商隱詩好積故實﹐如《喜雪》云「班扇慵裁素﹐曹衣詎比麻。鵝歸逸少宅﹐鶴滿令威家。」又「洛水妃虛妒﹐姑山客謾誇」﹔「聯辭𨿽許謝﹐和曲本慚巴」。一篇中用事者十七八。嘗觀臨川《詠棗》止數韻﹕「餘甘入鄰家﹐尙得饞婦逐。贄享古已然﹐《豳詩》自宜錄。」用「女贄棗修」﹐「八月剝棗」。「誰云食之昏」﹐用範曄「棗膏昏蒙」。「願比赤心投﹐皇明儻予燭」﹐用蕭琛「陛下投臣以赤心﹐臣敢不報以戰栗」。以是知凡作者﹐須飽材料。傳稱任昉用事過多﹐屬辭不得流便。余謂昉詩所以不能傾沈約者﹐乃才有限﹐非事多之過。坡集有全篇用事者﹐如賀人生子﹐自「鬱蔥佳气夜充閭﹐喜見徐卿第二雛」﹐至「我亦從來識英物﹐試教啼看定何如」﹔《戲張子野買妾》﹐自「錦裏先生自笑狂﹐身長九尺鬢眉蒼」﹐至「平生謬作安昌客﹐略遣彭宣到後堂」﹐句句用事﹐曷嘗不流便哉。

張無盡《題武昌靈竹寺》云「孟宗泣竹筍冬生﹐豈是靑靑竹有情。影響主張非別物﹐人心但莫負幽明。」語𨿽淺近﹐然嘗於理﹐樂天云「餘霞散成綺﹐別葉乍辭風」等語﹐麗矣﹐不過於嘲風雪﹐弄花艸而已。故《寄唐生》詩云「非求宮律髙﹐不務文章奇﹔惟歌生民病﹐願得天子知。」

長慶﹕「論詩之豪者﹐世稱李﹑杜﹔索其風雅比興﹐十無一焉。杜詩最多﹐可傳者千餘﹐至於貫穿古今﹐覼縷格律﹐盡工盡善﹐又過於李﹐然撮其《新安》《石壕》《潼關吏》《蘆子》《花門》之章﹐『朱門酒肉臭﹐路有凍死骨』之句﹐亦不過三四十。杜尙如此﹐況其下乎﹖」今觀杜集憂戰伐﹐呼蒼生﹐憫瘡痍者﹐往往而是﹐豈直三四十而已哉﹐豈樂天未嘗熟考之耶﹖士人程文﹐窮日力作一論﹐旣不限聲律﹐復不拘語句﹐尙罕得反復折難﹐使其理判然者。觀《赴奉先詠懷五百言》﹐乃聲律中老杜心迹論一篇也。自「杜陵有布衣﹐老大意轉拙。許身一何愚﹐自比稷與契」﹐其心術祈向﹐自是稷﹑契等人。「窮年憂黎元﹐嘆息腸內熱」﹐與饑渴由己者何異﹐然常爲不知者所病﹐故曰「取笑同學翁」。世不我知而所守不變﹐故曰「浩歌彌激烈」。又云「非無江海志﹐蕭灑送日月。當今廊廟具﹐建廈豈云缺。葵藿傾太陽﹐物性固莫奪。」言非不知隱遁爲髙也﹐亦非以國無其人也﹐特廢義亂倫﹐有所不忍。「以玆悟生理﹐獨恥事干謁」﹐言志大術疏﹐未始阿附以借勢也﹐爲下士所笑﹐而浩歌自若﹐皇皇慕君﹐而雅志棲遁﹐旣不合時﹐而又不少低屈﹐皆設疑互答﹐屢致意焉。非巨刃有餘﹐孰能之乎﹖中間鋪敍﹐間關酸辛﹐宜不勝其戚戚﹐而「默思失業徒﹐因念遠戍卒」﹐所謂憂在天下﹐而不爲一己失得也。禹﹑稷﹑顏子不害爲同道﹐少陵之迹江湖而心稷﹑契﹐豈爲過哉。孟子曰「窮則獨善其身﹐達則兼善天下。」其窮也未嘗無志於國與民﹐其達也未嘗不抗其易退之節﹐早謀先定﹐出處一致矣。是詩先後周復﹐正合乎此。昔人目《元和賀雨》詩爲諫書﹐余特目此詩爲心迹論也。

跋一

志以言而章﹐言以文而遠﹐文以敍而傳﹐敍以徳而久。古太史氏職采民謠﹐緝爲歌詩﹐以獻於王﹐王以知其才而見其志﹐於是乎伸之。及古道廢闕﹐英才埋沒﹐往往托之著述比興以自見者多矣。然非得當世聞人表而出之﹐則亦無以取信於後世。先君子平生以直道行已﹐動與物忤﹐志不獲騁﹐終老林下。遺文頗富﹐未克流於世﹐而遭子之火﹐獨《詩話》十卷僅存。大丞相陳公妙年﹐以文章先多士﹐爲天子名宰﹐望重徳隆﹐不輕許可﹐載覽遺稿﹐嘆惜不遇﹐慨然以盛文序於首。正聲勁气﹐端莊典雅﹐遂使積年曖味﹐一旦光明﹐相與傳久﹐可謂立古而不朽者。次年七月甲子﹐廓敬書於後﹐以示子孫﹐無忘盛徳焉。詩話雜說﹐行於世者多矣﹐往往徒資笑談之樂﹐鮮有益於後學。若《溪詩話》﹐議論去取﹐一出於正﹐眞所謂有補於名教者﹐其詳已具大丞相陳公之敍。永存與先生宗裔﹐同出光之固始﹐乃敢鋟木以廣其傳。乾道已丑孟冬吉日﹐右朝奉郎權知蘄州軍州事黃永存謹識。跋二

左史楊公邦弼志先祖之墓﹐其略曰「公登宣和甲辰第﹐授辰州辰溪縣丞﹐就升令。在任五年﹐以才諝稱。辟差沅州軍事判官﹐攝倅事。郎將汪長灝與傜酋有隙﹐酋鼓眾數萬﹐聲言渡江乘城﹐人心恟懼。公奮不顧身﹐入其巢穴﹐曉以禍福﹐悉愧懾謝罪﹐一州賴以全。繼權麻陽縣﹐遭巨寇曹成之擾﹐公率羣傜於敵﹐禽其將﹐賊眾宵遁。尋辟鄂之嘉魚令﹐下車未幾﹐流移還集。復權嶽之平江。甫半歲﹐帥漕交辟﹐處之賓幕。平江士民千餘人﹐詣都督行府乞還任﹐丞相張公浚止其事﹐有詔卽眞。時湖賊楊麼抄掠數郡﹐遏絕水道。官軍屯嶽陽﹐而縣距州數捨﹐地險﹐艱於轉餉。公慮糧食不繼﹐預設巨艦﹐令民輸租其中﹐得米千餘斛﹐乘風而前。賊引數十艘尾逐。會官軍至﹐只舟不得返﹐因降其眾﹐官軍得以仰嘯﹐賊壘遂平。秩且滿﹐有權貴寄產於縣境爲民患者﹐公按以三尺﹐乃爲排根。自以植節不替諧俗﹐遂委官而歸﹐無復功名意。丞相張公以人物爲己任﹐每欲推之要津。及帥閩﹐招致幕下數月﹐竟不肯畱。丞相見其確守退志﹐乃謂人曰「如黃令之才﹐使稍宦達﹐何所不至。今恬於名位﹐甘老林泉﹐故平生抱負弗克施﹐良可惜也。」公學問優於人﹐志度閎深﹐調護不虞﹐不動聲气。遇倉卒﹐州縣嘗倚以爲重。居官所至人愛﹐所去見思﹐一時使者多朝廷大吏﹐察治狀無以易公﹐爭相辟置﹐故其風績疊見於湖北表裏如此。先祖嘗著《詩話》十卷﹐發揮杜少陵窔奧不得施用之處﹐鄕衮正獻陳公爲之敍引﹐學者從誦習之。比刊於蘄春﹐先君復刊於家塾﹐所傳廣矣。燾不肖﹐分教潭湯﹐適在先祖遊宦之地﹐詎可無此書乎﹖因稍正其訛舛﹐刊之學宮﹐且以出處之大方﹐識於卷末﹐庶觀者有所考焉。嘉泰三年癸亥正月朔旦﹐孫從政郎沅州學教授燾謹書。

跋三歲在壬子﹐予守沅﹐蒞政之暇﹐徧觀學宮所有書籍。一見《溪詩話》﹐與其它所集旨趣不同﹐蓋黃令君所援引諸家之詩﹐悉指少陵爲歸宿地﹐𨿽於去取間默寓其不得時以行志之憤﹐然議論皆本於愛君憂國﹐事親敬長﹐一掃騷人絺章繪句之習。其於名教﹐豈小補哉﹗孔子曰「《詩》可以怨﹐邇之事父﹐遠之事君。」溪其有見於此乎。沅本事小而訛﹐予司臬鄕部﹐公餘略加訂正﹐而鋟諸梓。非惟可以便觀覽﹐亦使此集之傳益廣云。咸淳已巳立秋日﹐澧陽聶棠識。

跋四《溪詩話》十卷﹐宋黃徹常明撰。《書錄解題》謂是莆田人﹐而《八閩通誌》則云邵武人﹐舉紹興十五年進士﹐殆家本莆田而占籍於邵武者也。編中持論多本少陵。自言官辰﹑沅逾年。顧志州郡官師者﹐不載姓氏﹐集亦失傳。其送弟詩句云「就捨勿令人避席﹐過江莫與馬同船。」語淺情眞﹐不失風雅之旨矣。康熙戊子三月﹐小長蘆朱彜尊識於曝書亭。

跋五吾家詩學﹐肇自莆陽監察公昆弟。厥後文節爲江西鼻祖﹐而閩中一派﹐流衍特長﹐論者以晚唐體目之。不知宗法有本﹐厚人倫﹐維風教﹐常明公《溪詩話》具在﹐可考而知也。模自壬午入閩﹐得拜族尊莘田先生。先生官四會令﹐罷歸家居﹐蕭然環堵﹐焚香著書﹐不特文章媲美前人﹐气節尢與常明公符合﹐益信君子之澤﹐未有艾焉。新安鮑君以文近有叢書之刻﹐模因檢所藏曝書亭舊鈔﹐亟請開雕。以文復購善本﹐校其訛脫﹐詳載前後序跋﹐又皆竹垞先生當日所未見﹐而常明公之生平功績﹐於以燦然。發潛闡幽﹐以文髙誼﹐感不朽矣。乾隆丙申陽月﹐無雙後裔黃模敬書。

