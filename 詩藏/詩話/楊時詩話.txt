楊時詩話宋楊時

爲文要有溫柔惇厚之气﹐對人主語言及章疏文字溫柔惇厚尢不可無﹐如子瞻詩多於譏玩﹐殊無惻怛愛君之意﹔荊公在朝論事多不循理﹐惟是爭气而已﹐何以事君﹖君子之所養要令暴慢哀僻之气不設於身體。﹝《龜山集》卷一○《語錄》﹞

陶淵明詩所不可及者﹐沖淡深粹出於自然﹐若曾用力學﹐然後知淵明詩非著力之所能成。﹝同上﹞

《狼跋》之詩曰「公孫碩膚﹐赤舃幾幾。」周公之遇謗﹐何其安閒而不迫也﹖學詩不在語言文字﹐當想其气味﹐則詩之意得矣。﹝同上﹞

作詩不知《風》《雅》之意﹐不可以作詩。尙譎諫﹐惟言之者無罪﹐聞之者足以戒乃爲有補﹔若諫而涉於毀謗﹐聞者怒之﹐何補之有﹖觀蘇東坡詩﹐只是譏誚朝廷﹐殊無溫柔惇厚之气﹐以此人故得而罪之。若是伯淳詩﹐則聞之者自然感動矣﹐因舉伯淳《和溫公諸人禊飲詩》云「未須愁日暮﹐天際乍輕陰。」又《泛舟詩》云「只恐風花一片飛。」何其溫厚也。﹝同上﹞

《考槃》之詩言「永矢弗過。」說者曰「誓不過君之朝」﹐非也。矢﹐陳也。亦曰永言其不得過耳。昔者有以是問常夷甫之子立﹐立對曰「古之人蓋有視其君如寇仇者﹐此尢害理。何則﹖孟子所謂「君之視臣如犬馬﹐則臣視君如寇仇」﹐以爲君言之也。爲君言則施報之道﹐此固有之。若君子之自處﹐豈處其薄乎﹖孟子曰「王庶幾攺之﹐予日望之。」君子之心蓋如此。《考槃》之詩﹐𨿽其時君使賢者退而窮處爲可罪﹐夫苟一日有悔過遷善之心﹐復以用我﹐我必復立其朝﹐何終不過之有﹗大抵今之說詩者多以文害辭。非徒以文害辭也﹐又有甚者﹐分析字之偏旁以取義理﹐如此豈復有詩﹖孟子引「天生蒸民﹐有物有則。民之秉彜﹐好是懿徳」曰「故有物必有則﹐民之秉彜也﹐故好是懿徳。」其釋詩也﹐於其本文加四字而已﹐而語自分明矣。今之說詩者殊不知此。﹝同上﹞

問《墻有茨》之詩﹐若以爲勸誡﹐似不必存。曰﹕著此者﹐欲如此惡不可爲耳。所以不可爲﹐以行無隱而不彰﹐𨿽幽暗深僻之中﹐人亦可以知其詳也。人之爲惡﹐多以人莫之知而密爲之﹐然終不能掩密。爲之者﹐其初心也﹐至於不能掩蓋﹐已無如之何耳﹐豈其所欲哉﹖此君子所以戒愼乎﹖其所不睹恐懼乎﹖其所不聞也。﹝同上卷一《京師所聞﹤丙戌四月至六月﹥》﹞

「九月﹐丁卯﹐子同生。」曰﹕子同者﹐正名﹐其爲桓公之子也。《猗嗟》之詩序曰「人以爲齊侯之子。」其詩曰「展我甥兮」﹐則明莊公非齊侯之子矣。以經考之﹐莊公之生﹐桓公之六年也﹐至十八年始書「夫人姜氏遂如齊」﹐而《左傳》載申繻之諫與桓公適齊之事﹐則前此文姜蓋未嘗如齊也。未嘗如齊﹐而人以莊公爲齊侯之子﹐《春秋》安得而不辧乎﹖此《春秋》所以另嫌明微也。﹝同上﹞

閔二年﹐書「鄭棄其師」。觀《淸人》之詩序可見矣。文公惡髙克﹐使之將兵禦狄﹐久而不召﹐遂使眾散而歸。豈非棄其師乎﹐蓋惡其人而使之﹐將兵之外之兵何罪﹖故止罪鄭。齊桓公攘戎狄而封衛﹐未嘗請命於天子而專封之也﹐故《春秋》書「楚丘」而不言其封衛﹐蓋無取也。然則《木瓜》美桓公﹐孔子何以取之﹖曰﹕《木瓜》之詩﹐衛人之詩也。衛爲狄所滅﹐桓公救而封之﹐其恩豈可忘也﹐欲厚報之﹐不亦宜乎。在衛人之義﹐不得不以爲美其取之也﹐以衛人之義而已。若《春秋》褒貶﹐示天下之公﹐故無取。﹝同上﹞

問﹕文姜與齊侯淫﹐詩人以不能防﹐閒其母刺莊公﹐莊公固當深罪乎﹖曰﹕固可罪也。觀《載驅》之詩﹐言「魯道有蕩」﹐則魯之君臣蕩﹐然無以禁止也。夫君夫人之出入﹐其威儀物數甚備﹐其曰「齊子發夕」﹐又何其易乎禮。婦人幼從父兄﹐嫁從夫﹐夫死從子﹐旣曰從子﹐子乃不能防﹐閒之恣其淫亂﹐於誰責而可乎﹖許穆夫人思歸﹐唁其兄﹐而義不得其賦。《載馳》之詩曰「大夫君子。無我有尢」﹐是𨿽欲歸﹐不可得也。曰《凱風》何以美孝子﹖曰不能安其室﹐是求嫁也﹐嫁猶以正﹐非如姜氏之淫於齊也。又此詩之所取﹐特美其負罪引慝而已。若叔於田之詩序﹐所謂「不勝其母﹐以害其弟﹐其刺之蓋與《猗嗟》之刺莊公同義。」﹝同上卷一一《余杭所聞﹤丁亥三月﹥》﹞

問﹕或謂「荊公晚年詩﹐多有譏誚神廟處﹐若下注腳﹐盡做得謗訕宗廟﹐他日亦拈得出﹖」曰「君子作事﹐只是循一个道理﹐不成荊公之徒﹐箋注人詩文﹐陷入以謗訕宗廟之罪﹐吾輩也便學他﹖」昔王文正公在中書﹐寇萊公在密院﹐中書偶倒用了印﹐萊公欲勾吏人行遣﹔他日密院亦倒用了印﹐中書吏人呈覆﹐亦欲行遣。文正問吏人﹕「汝等且道密院當初行遣倒印者是否﹖」曰「不是。」文正曰「旣曰不是﹐不可學他不是。」更不問。如今日所罪謗訕宗廟﹑毀謗朝政者﹐自是不是。先王之時﹐惟恐不聞其過﹐故許人規諫﹐至於舜求言乃立謗木﹐是眞欲人之謗己也。《書》曰「小人怨汝詈汝﹐則皇自敬徳。」蓋聖人之於天下﹐常懼夫在己者有所未至﹐故𨿽小人怨詈﹐亦使人主自反。《詩三百篇》經聖人刪過﹐皆可以爲後王法。今其所言譏誚時君者幾半﹐不知當時遭謗訕之罪者幾人。夫禁止謗訕﹐自出於後世無道之君﹐不是美事﹐何足爲法﹖若祖宗功徳﹐自有天下後世公議在﹐豈容己有所抑揚。名之曰幽厲﹐𨿽孝子慈孫﹐百世不能攺。夫爲人子孫﹐豈不欲聖賢其祖考﹐但公議以惡名歸之﹐則𨿽欲攺之不能得也。其曰名之曰幽厲﹐當時誰實名之玆﹐豈獨其子孫之不孝乎﹖如此在人主前開諫﹐乃是正理。今之君子但見人言繼述﹐亦言繼述﹔見人罪謗訕﹐亦欲求人謗訕之迹。罪之如此﹐只是相把持﹐正理安在﹖如元祐臣僚章疏論事﹐今乃以爲謗訕﹐此理尢非。使君子得志﹐須當理會令分明。今反謂他們亦嘗謗訕﹐不惟效尢﹐兼是使元祐賢人君子愈出脫不得﹐濟甚事﹗﹝同上卷一二《余杭所聞》﹞

仲素問﹕詩如何看﹖曰﹕詩極難卒說。太抵須要人體會﹐不在推尋文義﹐在心爲志﹐發言爲詩﹐情動於中而形於言者﹐情之所發也。今觀是詩之言﹐則必先觀是詩之情如何﹔不知其情﹐則𨿽精窮文義﹐謂之不知詩可也。子夏問﹕「『巧笑倩兮﹐美目盼兮﹗』何謂也﹖」子曰「繪事後素。」曰「禮後乎﹖」孔子以爲可以言詩。如此全要體會。何謂「體會」﹖且如《關雌》之詩﹐詩人以興后妃之徳﹐蓋如此也。須當想象雎鳩爲何物﹐知雎鳩爲摯而有別之禽﹔則又想象「關關」爲何聲﹐知「關關」之聲爲和而適﹔則又想象「在河之洲」是何所在﹖知「河之洲」爲幽閒遠人之地﹐則知如是之禽﹐其鳴聲如是﹐而又居幽閒遠人之地﹐則后妃之徳可以意曉矣。是之謂「體會」。惟體會得﹐故看詩有味﹐至於有味﹐則詩之用在我矣。﹝同上﹞

《君子陽陽》之詩序以謂「閔居」﹐蓋言君子至於「相招爲祿﹐仕全身遠」﹐害於周﹐不足刺也﹐可閔而已。夫賢人才士苟以得祿養父母﹑活妻孥﹐爲事而無致君行道之心﹐誰與爲治﹐此所以亂益亂也﹐尙足刺乎﹖﹝同上卷一三《余杭所聞》﹞

問﹕正叔云《詩》非聖人所作﹐當時所取只以其止於禮義﹐至如比其君狡童﹑碩鼠則已甚﹐其說如何﹖曰﹕此理舊疑﹐來因學《春秋》遂知其意﹐《春秋》書突之奔及其歸皆曰「鄭伯突」﹐其書忽止曰「鄭忽」﹐蓋不以「忽」爲君故也﹐不以爲君﹐故詩人目之爲狡童。觀《褰裳》之詩云「狂童恣行﹐國人思大國之正已」﹐其詩曰「子惠思我﹐褰裳涉溱。」言人心已離﹐若大國見正﹐國人必從之矣。人之視忽如此﹐尙誰以爲君﹖若猶以爲君﹐則比之狡童誠不可矣。《碩鼠》如何﹖曰﹕魏之重斂至使人欲適彼樂國﹐則人心之離亦可見矣。又云﹕人心合而從之﹐則爲君離而去之﹐則爲獨夫。﹝同上﹞

惡詩非敢自附於賢者之作﹐厚意不可虛辱﹐故勉彊繼之﹐重蒙稱與過當﹐徒用增愧。先生有徳齒之稱也﹐宜施於前輩﹐如某之不肖﹐徒有犬馬之齒耳﹐輒以見稱何也﹖恐聞者以爲失言﹐使老拙者重爲世所訕笑繼此﹐幸削去﹐至懇﹗﹝同上卷一九《答陳瑩中》﹞

婁川居士謝君一日走僕致書踵吾門﹐以其所著詠史詩二編屬予爲序。予聞謝君積十年之勤﹐窮探博取而成此詩﹐其用力多矣。夫自混於閭閻阡陌之中﹐與編戶齊民爲伍﹐乃獨超然遠覽﹐究知前世興衰治亂﹐賢人哲士之終始﹐與世之老師宿儒並驅爭先﹐豈易得哉﹖故予喜其爲人而樂爲之道也。其詩詞尢麗可觀﹐與夫是非褒貶﹐覽者當自有得也。﹝同上卷二五《謝君詠史詩序》﹞

皇祐二年﹐光祿卿贈太尉王公謝事南歸﹐在庭大夫設祖道供帳都門外﹐車數百輛﹐自祁公而下六十有六人﹐各賦詩以紀其行。是行也蟬蛻囂塵之中﹐而髙蹈物表﹐與世之酣豢利祿而不知止者相去遠矣。昔二疏辭位而去﹐都門供帳之盛則有之﹐至若公卿大夫播之聲詩﹐垂耀無窮﹐蓋未之有也﹗則公之歸﹐榮於二疏有光矣。然余竊怪慶曆﹑皇祐間﹐君臣一心收攬豪傑﹐如建廈然﹐大而爲棟梁﹐細而爲欂櫨扂楔﹐無不盡其材者。究觀六十有六人﹐登金門﹑上玉堂﹑進居宰輔者﹐殆不可勝數。公以淸名重徳爲時望所屬﹐而位止列卿﹐髙才遠識﹐獨不究其用。士論所以重惜之也。昔公之子通奉公嘗編集諸公送士詩爲上下二卷﹐欲鏤板以傳﹐未及而沒。今其孫大夫始克成先志﹐不遠數千里﹐以書屬予爲序。夫成徳之後﹐苟非子孫﹐世有人焉﹐而能顯揚無窮之聞者﹐未之有也。余以晚學後進﹐𨿽不登公之門與聞謦欬之餘音﹐然得諸公之詩玩味之﹐亦足想見其風度矣。昔韓退之以文名擅天下﹐猶以詞列三王之次爲榮耀。余何人哉﹐乃獲載名諸公之間﹐故承命不辭﹐勉爲之書。﹝同上二五《王卿送行詩序》﹞

橫渠之學﹐其源出於程氏﹐而關中諸生尊其書欲自爲一家﹐故余錄此簡以示學者﹐使知橫渠𨿽細﹐務必資於二程﹐則其他故可知已。《人貴有精神》詩﹐康節作並書。康節詩云「大筆快意」。余在洛中﹐得其遺稿讀之﹐皆大字﹐與此詩類﹐信乎其以「大筆快意」也。明道亦嘗和此詩﹐云「客求墨妙多攜捲」。蓋康節以書自喜﹐而士大夫多藏之﹐以爲勝其字畫﹐端麗勁正﹐亦可觀徳也。橫渠先生字子厚﹐橫渠人﹔康節諱雍﹐字堯夫﹐康節乃朝廷追贈先生號也。大觀元年八月己卯余杭齋書。﹝同上卷二六《跋橫渠先生書及康節先生﹝人貴有精神詩﹞》﹞

賀仙翁詩云「有客來相問﹐如何是治生﹐但存方寸地﹐畱與子孫耕。」賀仙翁示人以治生之說﹐旨哉有味其言也﹐豈徒可以遺子孫乎﹖至人所以養生盡年﹐亦在方寸之地自耕而已。不知出此﹐𨿽巖居水飲﹐盡爲壽之術﹐必有虎食其外也﹐其人不可得而見。讀其詩﹐觀其字畫﹐亦足想見其人矣。﹝同上卷二六《跋賀仙翁親筆詩》﹞

元丰末年﹐予始筮仕﹐與方回俱在彭城﹐爲同僚友。自彭城一別﹐聲迹不想聞﹐蓋三十餘矣。政和甲子秋八月﹐予還自京師﹐過平江﹐謁方回﹐披腹道舊﹐相視惘然如作夢耳。方回之詩﹐予見之舊矣。復出《鑑湖集》示予﹐其托物引類﹐辭義淸遠﹐不見雕繪之迹﹐渾然天成﹐殆非前日詩也。方回自少有奇才﹐若儀秦之辯﹐良平之畫﹐皆其胸中饜飫者﹐意謂其功名可必也。世變屢更﹐流落州郡不少振﹐豈詩眞能窮人耶﹖然方回詩益工﹐名日益髙﹐足以傳不朽矣﹐與世之酣豢富貴與艸木同腐者豈可同日議哉﹗以此易彼﹐亦可自釋也。是年冬十有一月癸末﹐自余杭徙居毗陵道過吳江舟中書。﹝同上卷二六《跋賀方回﹝鑑湖集﹞》﹞

余昔過山陽﹐嘗見一先生﹐侍坐終日﹐得所未聞多矣﹐迨今三十餘年﹐追念不能忘也。紹興二年﹐其子安道尉吾邑﹐一日踵吾門﹐出諸公與先生往還詩書示余﹐求言以刻諸石。余謂先生之節義如大圭不琢而其美自見﹐非雕繪所能增飾也。然諸公皆一睦名世之士﹐其言足以信﹐今傳後而歆慕如此﹐鏤之金石﹐使百世而下見之﹐必有聞而興起者﹐亦非小補也。﹝同上卷《跋諸公與徐仲車詩冊》﹞

君子之澤﹐五世而斬。蓋人之於親四世而緦服﹐窮六世而親屬竭﹐服窮則遺澤浸微矣﹐故五世而斬﹐此古今之常理也。舍人鄒公於其子筮仕之初﹐以詩贐行﹐其丁寧訓飭﹐不以寵祿爲榮﹐而以陰騭蒼生爲念﹐則其垂裕之意豈淺哉﹐積之於道卿緦服已窮矣。今其元孫出其詩示余﹐余得而伏讀﹐觀公所以訓迪其子孫與道卿﹐所以奉承之志﹐則鄒氏之流澤豈常理之足云﹐𨿽亙百世而益光矣。﹝同上《跋鄒公送子詩》﹞

公按﹕指李子約。晚尢深佛學。前數月尙無恙﹐居靜室﹐燕坐終日﹐對家人未嘗輒語﹐屏絕情累﹐若豫有知者﹐間惟焚香誦佛書而已。家人私竊怪之﹐莫敢問。手書寒山詩一首﹐意若示諸子者﹐大抵以攻人之惡﹑伐己之善爲戒。疾革猶怡怡自若﹐卒無一言及後事。公於死生之際安之若此﹐則其素所善可知矣。﹝同上卷三一《李子約墓志銘》﹞

