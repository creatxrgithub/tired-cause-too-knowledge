懷麓堂詩話明李東陽

提要序

懷麓堂詩話跋

提要

《懷麓堂詩話》一卷﹐明李東陽撰。東陽有《東祀錄》﹐已著錄。李﹑何未出以前﹐東陽實以臺閣耆宿主持文柄。其論詩主於法度音調﹐而極論剽竊摹擬之非﹐當時奉以爲宗。至何﹑李旣出﹐始變其體。然贗古之病﹐適中其所詆訶﹐故後人多抑彼而伸此。此編所論﹐多得古人之意。𨿽詩家三昧不盡於是﹐要亦深知甘苦之言矣。姚希孟《松癭集》有此書跋云「李長沙詩以勻穩爲主。其爲古樂府﹐弇州譏其類小學﹑史斷﹐迺其談詩頗津津。是時詞林諸公多以詩爲事﹐卷中所載如彭民望﹑謝方石輩﹐相與抨彈甚切。讀之猶想見前輩風致。」云云。核其詞意﹐似頗不滿於東陽。然王世貞詆《西涯樂府》乃其少年盛气之時﹐迨其晚年作《西涯樂府跋》﹐已自悔前論。希孟所引﹐殊不足爲憑。惟好譽其子兆先﹐殆有王福畤之癖﹐是其一瑕耳。林炫《卮言余錄》曰「成化間﹐姑熟夏宏集句有《聯錦集》。《懷麓堂詩話》載其『客醉已無言﹐秋蛩自相語』爲髙季迪詩﹐宏捏寫他人姓名。今考集中無之」云云。《聯錦集》今未見。然炫與東陽均正徳間人﹐所見之本不應有異﹐或東陽偶誤記歟﹖近時鮑氏知不足齋刻此編﹐於浦源「云邊路繞巴山色﹐樹裏河流漢水聲」句下注曰「案二句《宋詩紀事》以爲鬼詩。」今考《宋詩紀事》所載吳簡詩﹐誠有此聯﹐惟上句稍異一二字。然厲鶚所據乃《荊門紀略》﹐其書爲康熙戊戌﹑己亥間胡作炳所撰。餖飣龐雜﹐頗無根據﹐似未可執以駁東陽。況浦源此事﹐都穆《南濠詩話》亦載之﹐知當時必有所據。安知非《荊門紀略》反摭源此聯僞撰鬼詩耶﹖是尢不當輕信新聞﹐遽疑舊記矣。

序

近世所傳詩話﹐雜出蔓辭﹐殊不彊人意。惟嚴滄浪詩談﹐深得詩家三昧﹐關中旣梓行之。是編乃今少師大學士西涯李先生公餘隨筆﹐藏之家笥﹐未嘗出以示人﹐鐸得而錄焉。其間立論﹐皆先生所獨得﹐實有發前人之所未發者。先生之詩獨步斯世﹐若杜之在唐﹐蘇之在宋﹐虞伯生之在元﹐集諸家之長而大成之。故其評騭折衷﹐如老吏斷律﹐無不曲當。人在堂上﹐方能辧堂下人曲直﹐予於是亦云。用托之木﹐與《滄浪》並傳。𨿽非先生意﹐亦天下學士大夫意也。於戲﹗先生人品行業﹐有耳目者皆能知之。文章乃其餘事﹐詩話云乎哉﹖姑識鄙意於後。

遼陽王鐸識。

懷麓堂詩話

詩在六經中別是一教﹐蓋六藝中之樂也。樂始於詩﹐終於律﹐人聲和則樂聲和。又取其聲之和者﹐以陶寫情性﹐感發志意﹐動湯血脈﹐流通精神﹐有至於手舞足蹈而不自覺者。後世詩與樂判而爲二﹐𨿽有格律﹐而無音韻﹐是不過爲排偶之文而已。使徒以文而已也﹐則古之教﹐何必以詩律爲哉﹖

古詩與律不同體﹐必各用其體乃爲合格。然律猶可間出古意﹐古不可涉律。古涉律調﹐如謝靈運「池塘生春艸﹐紅藥當階翻」﹐𨿽一時傳誦﹐固已移於流俗而不自覺。若孟浩然「一杯還一曲﹐不覺夕陽沈」﹐杜子美「獨樹花發自分明﹐春渚日落夢相牽」﹐李太白「鸚鵡西飛隴山去﹐芳洲之樹何靑靑」﹐崔顥「黃鶴一去不復返﹐白雲千載空悠悠」﹐乃律間出古﹐要自不厭也。予少時嘗曰「幽人不到處﹐茅屋自成村。」又曰「欲往愁無路﹐山髙谿水深。」𨿽極力摹擬﹐恨不能萬一耳。

詩貴意﹐意貴遠不貴近﹐貴淡不貴濃。濃而近者易識﹐淡而遠者難知。如杜子美「鉤簾宿鷺起﹐丸藥流鶯囀」﹐「不通姓字粗豪甚指點銀瓶索酒嘗」﹐「銜泥點涴琴書內﹐更接飛虫打著人」﹔李太白「桃花流水杳然去﹐別有天地非人間」﹔王摩詰「返景入深林﹐復照莓苔」﹐皆淡而愈濃﹐近而愈遠﹐可與知者道﹐難與俗人言。王介甫得之﹐曰「坐看蒼苔色﹐欲上人衣來。」虞伯生得之﹐曰「不及淸江轉柁鼓﹐洗盞船頭沙鳥鳴。」曰「繡簾美人時共看﹐階前靑艸落花多。」楊廉夫得之﹐曰「不及淸江轉柁鼓﹐洗盞船頭沙鳥鳴。」曰「繡簾美人時共看﹐階前靑艸落花多。」楊廉夫得之﹐曰「南髙峯云北髙雨﹐雲雨相隨惱殺儂。」可謂閉戶造車﹐出門合轍者矣。

柳子厚「回看天際下中流﹐巖上無心云相逐」﹐坡翁欲削此二句﹐論詩者類不免矮人看場之病。予謂若止用前四句﹐則與晚唐何異﹖然未敢以語人。兒子兆先一日過庭﹐輒自及此﹐予頗訝之。又一日忽曰「劉長卿『白馬翩翩春艸細﹐邵陵西去獵平原』﹐非但人不能道﹐抑恐不能識。因誦予《桔橰亭》曰﹕『閒行看流水﹐隨意滿平田。』《響閘》曰﹕『津吏河上來﹐坐看靑艸短。』《海子》曰﹕『髙樓沙口望﹐正見打魚船。』《夜坐》曰﹕『寒燈照影獨自坐﹐童子無語對人閒。』以爲三四年前﹐尙疑此語不可解﹐今灑然矣。」予乃顧而笑曰「有是哉。」

古律詩各有音節﹐然皆限於字數﹐求之不難。惟樂府長短句﹐初無定數﹐最難調疊。然亦有自然之聲﹐古所謂聲依永者。謂有長短之節﹐非徒永也﹐故隨其長短﹐皆可以播之律呂﹐而其太長太短之無節者﹐則不足以爲樂。今泥古詩之成聲﹐平側短長﹐句句字字﹐摹仿而不敢失﹐非惟格調有限﹐亦無以發人之情性。若往復諷詠﹐久而自有所得﹐得於心而發之乎聲﹐則𨿽千變尢化﹐如珠之走盤﹐自不越乎法度之外矣。如李太白《遠別離》﹐杜子美《桃竹杖》﹐皆極其操縱﹐易嘗按古人聲調﹖而和順委曲乃如此。固初學所未到﹐然學而未至乎是﹐亦未可與言詩也。

詩必有具眼﹐亦必有具耳。眼主格﹐耳主聲。聞琴斷﹐知爲第幾弦﹐此具耳也﹔月下隔窗辧五色綫﹐此具眼也。費侍郎廷言嘗問作詩﹐予曰「試取所未見詩﹐卽能識其時代格調﹐十不失一﹐乃爲有得。」費殊不信。一日與喬編修維翰觀新頒中祕書﹐予適至﹐費卽掩卷問曰「請問此何代詩也﹖」予取讀一篇﹐輒曰「唐詩也。」又問何人﹐予曰「須看兩首。」看畢曰「非白樂天乎﹖」於是二人大笑﹐啟捲視之﹐蓋《長慶集》﹐印本不傳久矣。

唐人不言詩法﹐詩法多出宋﹐而宋人於詩無所得。所謂法者﹐不過一字一句﹐對偶雕琢之工﹐而天眞興致﹐則未可與道。其髙者失之捕風捉影﹐而卑者坐於黏皮帶骨﹐至於江西詩派極矣。惟嚴滄浪所論超離塵俗﹐眞若有所自得﹐反覆譬說﹐未嘗有失。顧其所自爲作﹐徒得唐人體面﹐而亦少超拔警策之處。予嘗謂識得十分﹐只做得八九分﹐其一二分乃拘於才力﹐其滄浪之謂乎﹖若是者往往而然。然未有識分數少而作分數多者﹐故識先而力後。

宋詩深﹐卻去唐遠﹔元詩淺﹐去唐卻近。顧元不可爲法﹐所謂「取法乎中﹐僅得其下」耳。極元之選﹐惟劉靜修虞伯生二人﹐皆能名家﹐莫可軒輊。世恆爲劉左袒﹐𨿽陸靜逸鼎儀亦然。予獨謂髙牙大纛﹐堂堂正正﹐攻堅而折銳﹐則劉有一日之長。若藏鋒斂鍔﹐出奇制勝﹐如珠之走盤﹐馬之行空﹐始若不見其妙。而探之愈深﹐引之愈長﹐則於虞有取焉﹐然此非謂道學名節論﹐乃爲詩論也。與予論合者﹐惟張滄洲亨父﹑謝方石鳴治。亨父已矣﹐方石亦歸老數千里外。知我罪我﹐世固有君子存焉﹐當何如哉﹖

唐詩李杜之外﹐孟浩然王摩詰足稱大家。王詩丰縟而不華靡﹐孟卻專心古澹﹐而悠遠深厚﹐自無寒儉枯瘠之病。由此言之﹐則孟爲尢勝。儲光羲有孟之古而深遠不及岑參﹐有王之縟而又以華磨掩之。故杜子美稱「吾憐孟浩然」﹐稱「髙人王右丞」﹐而不及儲岑﹐有以也夫。

觀《樂記》論樂聲處﹐便識得詩法。

作詩不可以意徇辭﹐而須以辭達意。辭能達意﹐可歌可詠﹐則可以傳。王摩詰「陽關無故人」之句﹐盛唐以前所未道。此辭一出﹐一時傳誦不足﹐至爲三疊歌之。後之詠別者﹐千言萬語﹐殆不能出其意之外。必如是方可謂之達耳。

詩貴不經人道語。自有詩以來﹐經幾千百人﹐出幾千萬語﹐而不能窮﹐是物之理無窮﹐而詩之爲道亦無窮也。今令畫工畫十人﹐則必有相似﹐而不能別出者﹐蓋其道小而易窮。而世之言詩者﹐每與畫並論﹐則自小其道也。

「雞聲茅店月﹐人迹板橋霜。」人但知其能道羈愁野況於言意之表﹐不知二句中不用一二閒字﹐止提掇出緊關物色字樣﹐而音韻鏗鏘﹐意象具足﹐始爲難得。若彊排硬疊﹐不論其字面之淸濁﹐音韻之諧舛﹐而云我能寫景用事﹐豈可哉﹖

詩與文不同體﹐昔人謂杜子美以詩爲文﹐韓退之以文爲詩﹐固未然。然其所得所就﹐亦各有偏長獨到之處。近見名家大手以文章自命者﹐至其爲詩﹐則毫釐千里﹐終其身而不悟。然則詩果易言哉﹖

「寫畱行道影﹐焚卻坐禪身。」開口便自黏帶﹐已落第二義矣。所謂「燒卻活和尙」﹐正不須如此說。

長篇中須有節春天﹐有操﹐有縱﹐有正﹐有變。若平鋪穩布﹐𨿽多無益。唐詩類有委曲可喜之處﹐惟杜子美頓挫起伏﹐變化不測﹐可駭可愕﹐蓋其音響與格律正相稱。回視諸作﹐皆在下風。然學者不先得唐調﹐未可遽爲杜學也。

「月到梧桐上﹐風來楊柳邊。」豈不佳﹖終不似唐人句法。「芙蓉露下落﹐楊柳月中疏。」有何深意﹖卻自是詩家語。

陳公父論詩專取聲﹐最得要領。潘禎應昌嘗謂予詩宮聲也﹐予訝而問之﹐潘言其父受於鄕先輩曰「詩有五聲﹐全備者少﹐惟得宮聲者爲最優﹐蓋可以兼眾聲也。李太白杜子美之詩爲宮﹐韓退之之詩爲角﹐以此例之﹐𨿽百家可知也。」予初欲求聲於詩﹐不過心口相語﹐然不敢以示人。聞潘言﹐始自信以爲昔人先得我心﹐天下之理﹐出於自然者﹐固不約而同也。趙捴謙嘗作《聲音文字通》十二卷﹐未有刻本。本入內閣而亡其十一﹐止存總目一卷﹐以聲統字﹐字之於詩﹐亦一本而分者。於此觀之﹐尢信。門人輩有聞予言﹐必讓予曰「莫太泄漏天機」﹐否也﹗

國初諸詩人結社爲詩﹐浦長源請入社﹐眾請所作。初誦數首皆未應﹐至「云邊路繞巴山色﹐樹裏河流漢水聲」﹐並加賞嘆﹐遂納之。﹝一擎按﹕「云邊」二語﹐《宋詩紀事》作鬼詩﹐《明詩選》作童軒詩。﹞

林子羽《鳴盛集》專學唐﹐袁凱《在野集》專學杜﹐蓋皆極力摹擬﹐不但字面句法﹐並其題目亦效之﹐開卷驟視﹐宛若舊本。然細味之﹐求其流出肺腑﹐卓爾有立者﹐指不能一再屈也。宣徳間有晏鐸者﹐選本朝詩﹐亦名《鳴盛詩集》。其第一首林子羽《應制》曰「堤柳欲眠喚起﹐宮花乍落鳥銜來。」蓋非林最得意者﹐則其他所選可知。其選袁凱《白燕》詩曰「月明漢水初無影﹐雪滿梁園尙未歸。」曰「趙家姊妹多相忌﹐莫向昭陽殿裏飛。」亦佳。若《蘇李泣別圖》曰「猶有交情兩行淚﹐西風吹上漢臣衣。」而選不及﹐何也﹖

律詩對偶最難﹐如賈浪仙「獨行潭底影﹐數息樹邊身」﹐至有「兩句三年得」之句。許用晦「湘潭云盡暮山出﹐巴蜀雪消春水來」﹐皆有感而後得者也。戴石屏「夕陽山外山」﹐對「春水渡傍渡」亦然。若晏元獻對「無可柰何花落去﹐似曾相識燕歸來」﹐尢覺相稱耳。

詩有三義﹐賦止居一﹐而比興居其二。所謂比與興者﹐皆托物寓情而爲之者也。蓋正言直述﹐則易於窮盡﹐而難於感發。惟有所寓托﹐形容摹寫﹐反復諷詠﹐以俟人之自得﹐言有盡而意無窮﹐則神爽飛動﹐手舞足蹈而不自覺﹐此詩之所以貴情思而輕事實也。

《元詩體要》載楊廉夫《香奩》絕句﹐有極鄙褻者﹐乃韓致光詩也。

質而不俚﹐是詩家難事。樂府歌辭所載《木蘭辭》﹐前首最近古。唐詩﹐張文昌善用俚語﹐劉夢得《竹枝》亦入妙。至白樂天令老嫗解之﹐遂失之淺俗。其意豈不以李義山輩爲澀僻而反之﹖而獘一至是﹐豈古人之作端使然哉﹖

古歌辭貴簡遠﹐《大風歌》止三句﹐《易水歌》止二句﹐其感激悲壯﹐語短而意益長。《彈鋏歌》止一句﹐亦自有含悲飲恨之意。後世窮技極力﹐愈多而愈不及。予嘗題柯敬仲墨竹曰「莫將畫竹論難易﹐剛道繁難簡更難。君看蕭蕭祇數葉﹐滿堂風雨不勝寒。」畫法與詩法通者﹐蓋此類也。

劉會孟名能評詩﹐自杜子美下至王摩詰李長吉諸家﹐皆有評。語簡意切﹐別是一機軸﹐諸人評詩者皆不及。及觀其所自作﹐則堆疊餖飣﹐殊乏興調。亦信乎創作之難也。

國初稱髙楊張徐。髙季迪才力聲調﹐過三人遠甚﹐百餘年來﹐亦未見卓然有以過之者﹐但未見其止耳。張來儀徐幼文殊不多見。楊孟載《春艸》詩最傳﹐其曰「六朝舊恨斜陽外﹐南浦新愁細雨中」﹐曰「平川十里人歸晚﹐無數牛羊一笛風」﹐誠佳﹐然綠迷歌戾﹐紅襯舞裙﹐已不能脫元詩气習。至「簾爲看山盡捲西」﹐更過纖巧﹔「春來簾幕怕朝東」﹐乃艷詞耳。今人類學楊而不學髙者﹐豈惟楊體易識﹐亦髙差難學故耶﹖

詩用實字易﹐用虛字難。盛唐人善用虛﹐其開合呼喚﹐悠揚委曲﹐皆在於此。用之不善﹐則柔弱緩散﹐不復可振﹐亦當深戒﹐此予所獨得者。夏正夫嘗謂人曰「李西涯專在虛字上用工夫﹐如何當得﹖」予聞而服之。

晦翁深於古詩﹐其效漢魏﹐至字字句句﹐平側髙下﹐亦相依仿。命意托興﹐則得之《三百篇》者爲多。觀所著《詩傳》﹐簡當精密﹐殆無遺憾﹐是可見已。感興之作﹐蓋以經史事理﹐播之吟詠﹐豈可以後世詩家者流例論哉﹖

律詩起承轉合﹐不爲無法﹐但不可泥﹐泥於法而爲之﹐則撐拄對待﹐四方八角﹐無圓活生動之意。然必待法度旣定﹐從容閒習之餘﹐或溢而爲波﹐或變而爲奇﹐乃有自然之妙﹐是不可以彊致也。若並而廢之﹐亦溪以律爲哉﹖

選詩誠難﹐必識足以兼諸家者﹐乃能選諸家﹔識足以兼一代者﹐乃能選一代。一代不數人﹐一人不數篇﹐而欲以一人選之﹐不亦難乎﹖選唐詩者﹐惟楊士弘《唐音》爲庶幾。次則周伯弓《三體》﹐但其分體於細研討會﹐而二書皆有不必選者。趙章泉絕句𨿽少而精。若《鼓吹》則多以晚唐卑陋者爲入格﹐吾無取焉耳矣。

古詩歌之聲調節春天﹐不傳久矣。比嘗聽人歌《關雎》《鹿鳴》諸詩﹐不過以四字平引爲長聲﹐無甚髙下緩急之節。意古之人﹐不徒爾也。今之詩﹐惟吳越有歌﹐吳歌淸而婉﹐越歌長而激﹐然士大夫亦不皆能。予所聞者﹐吳則張亨父﹐越則王古直仁輔﹐可稱名家。亨父不爲人歌﹐每自歌所爲詩﹐眞有手舞足蹈意。仁輔性亦僻﹐不時得其歌。予值有得意詩﹐或令歌之﹐因以驗予所作﹐𨿽不必能自爲歌﹐往往合律﹐不待彊致﹐而亦有不容彊者也。

唐律多於聯上著工夫﹐如雍陶《白鷺》﹑鄭谷《鷓鴣》詩二聯﹐皆學究之髙者。至於起結﹐卽不成語矣﹐如杜子美《白鷹》起句﹐錢起《湘靈鼓瑟》結句﹐若春天金石以破蟋蟀之鳴﹐豈易得哉﹖

杜子美漫興諸絕句﹐有古《竹枝》意﹐跌宕奇古﹐超出詩人蹊徑。韓退之亦有之。楊廉夫十二首﹐非近代作也。蓋廉夫深於樂府﹐當所得意﹐若有神助﹐但恃才縱筆﹐多率易而作﹐不能一一合度。今所刻本﹐容有擇而不精之處﹐讀者必愼取之可也。

文章固關气運﹐亦系於習尙。周召二南﹑王豳曹衛諸風﹐商周魯三頌﹐皆北方之詩﹐漢魏西晉亦然。唐之盛時稱作家在選列者﹐大抵多秦晉之人也。蓋周以詩教民﹐而唐以詩取士﹐畿甸之地﹐王化所先﹐文軌車書所聚﹐𨿽欲其不能﹐不可得也。荊楚之音﹐聖人不錄﹐實以要荒之故。六朝所制﹐則出於偏安僭據之域﹐君子固有譏焉﹐然則東南之以文著者﹐亦鮮矣。本朝定都北方﹐乃爲一統之盛﹐歷百有餘年之久﹐然文章多出東南﹐能詩之士﹐莫吳越若者。而西北顧鮮其人﹐何哉﹖無亦科目不以取﹐郡縣不以薦之故歟﹖

昔人以「打起黃鶯兒」﹐「三日入廚下」爲作詩之法﹐後乃有以「谿回松風長」爲法者﹐猶論學文以《孟子》及《伯夷傳》爲法。要之﹐未必盡然﹐亦各因其所得而入而已。所入𨿽異﹐而所至則同。若執一而求之﹐甚者乃至於廢百﹐則刻舟膠柱之類﹐惡可與言詩哉﹖

詩之爲妙﹐固有詠嘆淫泆﹐三復而始見﹐百過而不能窮者。然以具眼觀之﹐則急讀疾誦﹐不待終篇盡帙﹐而已得其意。譬之善記者﹐一目之間﹐數行可下。然非其人﹐亦豈可彊而爲之哉﹖蕭海釣文明嘗以近作試予﹐止誦一句﹐予遽曰「陸鼎儀。」海釣卽笑而止。

文章如精金美玉﹐經百鏈歷萬選而後見。今觀昔人所選﹐𨿽互有得失﹐至其盡善極美﹐則所謂鳳凰芝艸﹐人人皆以爲瑞﹐閱數千百年幾千萬人而莫有異議焉。如李太白《遠別離》《蜀道難》﹑杜子美《秋興》《諸將》《詠懷古迹》《新婚別》《兵車行》﹐終日誦之不厭也。蘇子瞻在黃州夜誦《阿房宮賦》數十徧﹐每徧必稱好﹐非其誠有所好﹐殆不至此。然後之誦《赤壁》二賦者﹐奚獨不如子瞻之於《阿房》﹐及予所謂李杜諸作也邪。

詩韻貴穩﹐韻不穩則不成句。和韻尢難﹐類失牽彊﹐彊之不如勿和。善用韻者﹐𨿽和猶其自作﹔不善用者﹐𨿽所自作猶和也。

詩有別材﹐非關書也﹔詩有別趣﹐非關理也。然非讀書之多明理之至者﹐則不能作。論詩者無以易此矣。彼小夫賤隸婦人女子﹐眞情實意﹐暗合而偶中﹐固不待於教。而所謂騷人墨客學士大夫者﹐疲神思﹐獘精力﹐窮壯至老而不能得其妙﹐正坐是哉。

今之歌詩者﹐其聲調有輕重淸濁長短髙下緩急之異﹐聽之者不問而知其爲吳爲越也。漢以上古詩弗論﹐所謂律者﹐非獨字數之同﹐而凡聲之平仄﹐亦無不同也。然其調之爲唐爲宋爲元者﹐亦較然明甚。此何故耶﹖大匠能與人以規矩﹐不能使人巧。律者﹐規矩之謂﹐而其爲調則有巧存焉。敬非心領神會﹐自有所得﹐𨿽日提耳而教之無益也。

陶詩質厚近古﹐愈讀而愈見其妙。韋應物稍失之平易﹐柳子厚則過於精刻﹐世稱陶韋﹐又稱韋柳﹐特槪言之。惟謂學陶者﹐須自韋柳而入﹐乃爲正耳。

李杜詩﹐唐以來無和者﹐知其不可和也。近世乃有和杜﹐不一而足。張式之所和《唐音》﹐猶有得意﹐至杜則無一句相似。豈效眾人者易﹐而效一人者反難耶﹖是可知已。

唐士大夫舉世爲詩﹐而傳者可數。其不能者弗論﹐𨿽能者亦未必盡傳。髙適嚴武韋迢郭受之詩附諸《杜集》﹐皆有可觀。子美所稱與﹐殆非溢美。惟髙詩在選者﹐略見於世﹐余則未見之也﹐至蘇端乃謂其文章有神。薛華與李白並稱﹐而無一字可傳﹐豈非有幸不幸耶﹖

《劉長卿集》淒婉淸切﹐盡羈人怨士之思﹐蓋其情性固然﹐非但以遷謫故﹐譬之琴有商調﹐自成一格。若柳子厚永州以前﹐亦自有和平富麗之作﹐豈盡爲遷謫之音耶﹖

「樂意相關禽對語﹐生香不斷樹交花。」論者以爲至妙。予不能辯﹐但恨其意象太著耳。

詩太拙則近於文﹐太巧則近於詞。宋之拙者﹐皆文也﹔元之巧者﹐皆詞也。

《唐音遺響》所載任翻《題臺州寺壁》詩曰「前峯月照一江水﹐僧在翠微開竹房。」旣去﹐有觀者取筆攺「一」字爲「半」字。翻行數十里﹐乃得「半」字﹐亟回欲易之﹐則見所攺字﹐因嘆曰「臺州有人。」予聞之王古直云。

胡文穆《澹庵集》載虞伯生《滕王閣》三詩﹐其曰「天寒髙閣立蒼茫﹐百尺闌干送夕陽。」曰「燈火夜歸湖上雨﹐隔籬呼酒說幹將。」信非伯生不能作也。今《道園遺稿》如此詩者絕少﹐豈《學古錄》所集﹐固其所自選耶﹖然亦有不能盡者﹐何也﹖

元季國初﹐東南人士重詩社﹐每一有力者爲主﹐聘詩人爲考官﹐隔歲封題於諸郡之能詩者﹐期以明春集捲。私試開榜次名﹐仍刻其優者﹐略如科舉之法。今世所傳﹐惟浦江吳氏月泉吟社﹐謝翺爲考官﹐《春日田園雜興》爲題﹐取羅公福爲首﹐其所刻詩以和平溫厚爲主﹐無甚警拔﹐而卷中亦無能過之者﹐蓋一時所尙如此。聞此等集尙有存者﹐然未及見也。

劉艸窗原博己巳歲有詩曰「塞雁南飛又北旋﹐上皇音信轉茫然。孤臣自恨無容地﹐逆虜誰能共戴天﹖王衍有時知石勒﹐謝玄何日破苻堅﹖京城四塞山河固﹐一望龍沙一涕漣。」關者傷之。今所刻本似此者﹐蓋不多見也。

國初顧祿爲宮詞﹐有以爲言者﹐朝廷欲治之﹐及觀其詩集﹐乃用洪武正韻﹐遂釋之。時此書初出﹐亟欲行之故也。

《紅梅》詩押「牛」字韻﹐有曰「錯認桃林欲放牛。」《蛟蝶》詩押「船」字韻﹐有曰「跟个賣花人上船。」皆前輩所傳﹐不知爲何名氏也﹖

國初人有作九言詩曰「昨夜西風擺落千林梢﹐渡頭小舟捲入寒塘坳。」貴在渾成勁健﹐亦備一體。余不能悉記也。

羅明仲嘗謂三言亦可爲體﹐出「樹」「處」二韻﹐迫予題戾。予援筆云「揚風帆﹐出江樹。家遙遙﹐在何處﹖」又因圍棋出「端」「觀」二韻﹐予曰「勝與負﹐相爲端。我因君﹐得大觀。」固一時戲劇﹐偶記於此。﹝一擎按﹕國朝鄞人金埴專工此體﹐多至千篇﹐題曰《三言詩喫》﹐稿藏予家。﹞

京師人造酒﹐類用灰﹐觸鼻蜇舌﹐千方一味﹐南人嗤之。張汝﹛弜攵﹜謂之「燕京琥珀」。惟內法酒脫去此味﹐風致自別﹐人得其方者﹐亦不能似也。予嘗譬今之爲詩者﹐一等俗句俗字﹐類有「燕京琥珀」之味﹐而不能自脫﹐安得盛唐內法手爲之點化哉﹖虞伯生《畫竹》曰「古來篆籀法已絕﹐祇有木葉雕蠶虫。」《畫馬》曰「貌得當時第一匹﹐昭陵風雨夜聞嘶。」《成都》曰「賴得郫筒酒易醉﹐夜歸衝雨漢州城。」眞得少陵家法。世人學杜﹐未得其雄健﹐而已失之粗率﹔未得其深厚﹐而已失之臃腫。如此者未易多見也。

李長吉詩﹐字字句句欲傳世﹐顧過於劌術﹐無天眞自然之趣。通篇讀之﹐有山節藻棁而無梁棟﹐知其非大道也。

作詩必使老嫗聽解﹐固不可。然必使士大夫讀而不能解﹐亦何故耶﹖

張滄洲亨父﹑陸靜逸鼎儀﹐少同筆硯﹐未第時﹐皆有詩名。亨父天才敏絕﹐而好爲精鏈﹐奇思硬語﹐間見疊出﹐人莫攖其鋒。鼎儀稍後作﹐而意識超詣﹐淩髙徑趨﹐擺落塵俗﹐筆力所至﹐有不可形容之妙。𨿽或矯枉過正﹐弗卹也。二人者﹐若天假之年﹐其所成就﹐不知到古人何等地步﹐而皆不壽以死﹐豈不重可惜哉﹖

謝方石鳴治出自東南﹐人始未之知。爲翰林庶吉士時﹐見其《送人兄弟》詩曰「坐來風雨不知夜﹐夢入池塘都是春。」爭傳嘗之。及月課京都十景律詩﹐皆精鑿不苟。劉文安公批云「比見張亨父《十景》古詩﹐甚佳。」二友者各相叩其妙﹐可也。

夏正夫劉欽謨同在南曹﹐有詩名。初劉有俊思﹐名差勝。如《無題》詩曰「簾幕深沈柳絮風﹐象牀豹枕畫廊東。一春空自聞啼鳥﹐半夜誰來問守宮﹖眉學遠山低晚翠﹐心隨流水寄題紅。十年不到門前去﹐零落棠梨野艸中。」人盛傳之。夏每見卷中有劉欽謨詩﹐則累月不下筆﹐必求所以勝之者。後劉早卒﹐夏造詣益深﹐竟出其右。如《虔州懷古》詩曰「宋家後葉如東晉﹐南渡虔州益可哀。母后撤簾行在所﹐相臣開府濟時才。虎頭城向江心起﹐龍脈泉從地底來。人代興亡今又古﹐春風回首郁孤臺。」若此者甚多。然東南士夫猶不喜夏作﹐至以爲頭巾詩﹐不知何也﹖

人但知律詩起結之難﹐而不知轉語之難﹐第五第七句尢宜著力。如許渾詩﹐前聯是景﹐後聯又說﹐殊乏意致意﹗

詩有純用平側字而自相諧協者。如「輕裾隨風還」﹐五字皆平﹔「桃花梨花參差開」﹐七字皆平﹔「月出斷岸口」一章﹐五字皆側。惟杜子美好用側字﹐如「有客有客字子美」﹐七字皆側﹐「中夜起坐萬感集」﹐六字側者尢多。「壁色立積鐵」﹐「業白出石壁」﹐至五字皆入而不覺其滯。此等𨿽難學﹐亦不可不知也。

徐竹軒以道嘗謂予曰「《杜律》非虞伯生注﹐楊文貞公序刻於正統某年﹐定量徳初已有刻本﹐乃張姓某人注。」渠所親見。予求其本﹐弗得也。又言「方正學《勉學》詩二十首﹐乃陳嗣初詩﹐爲集者之誤。」亦未暇深考﹐姑記之。﹝一擎案﹕「王士禎云﹕『《杜律》張性注﹐性字伯成﹐江西金谿人﹐元進士﹐嘗注《尙書補傳》。往在京師﹐曾得張注舊本。』」﹞

漢魏六朝唐宋元詩﹐各自爲體﹐譬之方言﹐秦晉吳越閩楚之類﹐分疆畫地﹐音殊調別﹐彼此不相入。此可見天地間气機所動﹐發爲音聲﹐隨時與地﹐無俟區別﹐而不相侵奪。然則人囿於气化之中﹐而欲超乎時代土這外﹐不亦難乎﹖

六朝宋元詩﹐就其佳者﹐亦各有興致﹐但非本色﹐只是禪家所謂「小乘」﹐道家所謂「尸解」仙耳。

長歌之哀﹐過於痛哭﹐歌發於樂者也。而反過於哭﹐是詩之作也。七情具焉﹐豈獨樂之發哉﹖惟哀而甚於哭﹐則失其正矣。善用其情者﹐無他﹐亦不失其正而已矣。

秀才作詩不脫俗﹐謂之「頭巾气」﹔和尙作詩不脫俗﹐謂之「餕餡气」﹔詠閨閣過於華艷﹐謂之「脂粉气」。能脫此三气﹐則不俗矣。至於朝廷典則之詩﹐謂之「臺閣气」﹔隱逸恬澹之詩﹐謂之「山林气」﹐此二气者﹐必有其一﹐卻不可少。

韓退之《雪》詩﹐冠絕今古。其取譬曰「隨風翻縞帶﹐逐馬散銀杯。」未爲奇特。其模寫曰「穿細時雙透﹐乘危忽半摧。」則意象超脫﹐直到人不能道處耳。

子貢因論學而知詩﹐子夏因論詩而知學。其所爲問答論議﹐初不過骨角玉石面目采色之間﹐而感發歆動﹐不能自已。讀詩者執此求之﹐亦可以自得矣。

陳白沙詩﹐極有聲韻。《厓山大忠祠》曰「天王舟楫浮南海﹐大將旌旗僕北風。世亂英雄終死國﹐時來豎子亦成功。身爲左袒皆劉豫﹐志復中原有謝公。人眾勝天非一日﹐西湖云掩嶽王宮。」和者皆不及。餘詩亦有風致﹐但所刻淨稿者未之擇耳。

莊定山孔暘未第時已有詩名﹐苦思精鏈﹐累日不成一章。如「江穩得秋天」﹐「露冕春停江上樹」﹐往往爲人傳誦。晚年益豪縱﹐出入規格﹐如「開辟以來元有此﹐蓬萊之外更無山」之類。陳公甫有曰「百鏈不如莊定山。」有以也。

詩文之傳﹐亦系於所付托﹐韓付之李漢﹐柳付之劉夢得﹐歐有子﹐蘇有弟。後人旣不前人若﹐又往往爲輯錄者所累。解學士縉大紳﹐才名絕世﹐詩無全稿。黃學士諫收拾遺逸﹐漫爲集刻。今所傳本﹐如《采石弔李白》《中秋不見月》﹐不過數篇。其餘眞僞相半﹐頓令觀者有《楓落吳江冷》之嘆。然則江右當時之英﹐安能逭後死者之責耶﹖若楊文貞公《東裏集》﹐手自選擇﹐刻於廣東﹐爲人竄入數篇。後其子孫又刻爲續集﹐非公意也。劉文安公亦自選《保齋存稿》﹐至以余艸焚之。而其所選又徇其獨見﹐與後進之論﹐或不相合﹐不可曉也。

楊文貞公亦學杜詩﹐古樂府諸篇﹐間有得魏晉遺意者﹐尢精鑑識﹐愼許可。其序《唐音》﹐謂可觀世變。序張式之詩﹐稱勗哉乎楷而已。

蒙翁才甚髙﹐爲文章俯視一世。獨不屑爲詩﹐云「旣要平側﹐又要對偶﹐安得許多工夫﹖」然其所作﹐如《公子行》《短短牀》二曲﹐綽有古調。《畱侯圖》四絕句﹐句意皆非時人所到也。

劉文安公不甚喜爲詩﹐縱其學力﹐往往有出語奇崛﹐用事精當者。如《英廟挽歌》曰「睿皇厭代返仙宮﹐武烈文謨有祖風。享國卅年髙帝並﹐臨朝八閏太宗同。天傾玉蓋旋從北﹐日昃金輪卻復中。賜第初元臣老朽﹐受恩未報泣遺弓。」今集中《石鐘山歌》等篇﹐皆可傳誦﹐讀者擇而觀之可也。

五七言古詩仄韻者﹐上句末字類用平聲。惟杜子美多用仄﹐如《玉華宮》《哀江頭》諸作﹐槪亦可見。其音調起伏頓挫﹐獨爲趫健﹐似別出一格。回視純用平字者﹐便覺萎弱無生气。自後則韓退之蘇子瞻有之﹐故亦健於諸作。此𨿽細故末節﹐蓋舉世歷代而不之覺也。偶一啟鑰﹐爲知音者道之。若用此太多﹐過於生硬﹐則又矯枉之失﹐不可不戒也。

昔人論詩﹐謂「韓不如柳﹐蘇不如黃」。𨿽黃亦云「世有文章名一世﹐而詩不逮古人者﹐殆蘇之謂也」﹐是大不然。漢魏以前﹐詩格簡古﹐世間一切細事長語﹐皆著不得。其勢必久而漸窮﹐賴杜詩一出﹐乃稍爲開擴﹐庶幾可盡天下之情事。韓一衍之﹐蘇再衍之﹐於是情與事﹐無不可盡。而其爲格﹐亦漸粗矣。然非具宏才博學﹐逢原而泛應﹐誰與開後學之路哉﹖

歐陽永叔深於爲詩﹐髙自許與。觀其思致﹐視格調爲深。然校之唐詩﹐似與不似﹐亦門墻籓籬之間耳。梅聖兪云「永叔要做韓退之﹐硬把我做孟郊。」今觀梅之於孟﹐猶歐之於韓也。或謂梅詩到人不愛處﹐彼孟之詩﹐亦曷嘗使人不愛哉﹖

熊蹯雞跖﹐筋骨有餘﹐而肉味絕少。好奇者不能捨之﹐而不足以厭飫天下﹐黃魯直詩大抵如此﹐細咀嚼之可見。

楊廷秀學李義山﹐更覺細研討會﹔陸務觀學白樂天﹐更覺直率。槪之唐調﹐皆有所未聞也。

陳無己詩﹐綽有古意。如「風帆目力短﹐江空歲年晚」﹐興致藹然﹐然不能皆然也。無乃亦骨勝肉乎﹖陳與義「一涼恩到骨﹐四壁事多違」﹐世所傳誦﹐然其支離亦過矣。

《中州集》所載金詩﹐皆小家數﹐不過以片語隻字爲奇。求其渾雅正大﹐可追古作者﹐殆未之見。元詩大都勝之。外邦僻處固不足深論。意者土宇有廣狹﹐气運亦隨之而升降耶﹖

詩在捲冊中易看﹐入集便難看。古人詩集﹐非大家數﹐除選出者﹐鮮有可觀。卞戶部華伯在景泰間﹐盛有詩名﹐對客揮翰﹐敏捷無比。近刻爲全集﹐殆不逮所聞。聞江南人率錢刊板附其家所得者以托名﹐初不論其好惡。𨿽選詩成集者亦然﹐若《光嶽》《英華》《湖海》《耆英》之類是已。

挽詩始盛於唐﹐然非無從而涕者。壽詩始盛於宋﹐漸施於官長故舊之間﹐亦莫有未同而言者也。近時士大夫子孫之於父祖者弗論﹐至於姻戚鄕黨﹐轉相徵乞﹐動成卷帙﹐其辭亦互爲蹈襲﹐陳俗可厭﹐無復有古意矣。

作山林詩易﹐作臺閣詩難。山林詩或失之野﹐臺閣詩或失之俗。野可犯﹐俗不可犯也。蓋惟李杜能兼二者之妙。若賈浪仙之山林﹐則野矣﹔白樂天之臺閣﹐則近乎俗矣。況其下者乎﹖

天文惟雪詩最多﹐花木惟梅詩最多。雪詩自唐人佳者已傳不可僂數﹐梅詩尢多於雪。惟林君復「暗香」「疏影」之句爲絕倡﹐亦未見過之者﹐恨不使唐人專詠之耳。杜子美才出一聯曰「幸不折來傷歲暮﹐若爲看去亂鄕愁。」格力便別。

王古直以歌故作詩亦有思致﹐《題嚴陵》詩曰「天地此生惟故友﹐江湖何處不漁翁﹖」《遊西山》曰「舊時僧去竹房冷﹐今日客來山路生。」《述懷》曰「窮將入骨詩還拙﹐事不縈心夢亦淸。」余不盡然。嘗與予和雪詩「蒸」字韻﹐數往復﹐時出新意﹐予頗訝之。久乃覺其爲方石所助﹐蓋古直時止謝家故也。因以一詩挑之﹐謝乃躍然出和﹐遂成巨捲﹐古直藏而失之﹐懊恨累歲。邵郎中國賢偶購而歸之。後古直客死﹐方石盡鬻其書畫爲棺斂費﹐而獨畱此卷云。

吾楚人多不好吟﹐故少師授。彭民望少爲諸生﹐偏好獨解﹐得唐人家法。如《淵明圖》詩曰「義熙人物羲皇上﹐典午山河甲子中。恨殺潯陽江上水﹐隨潮還過石頭東。」《送人》曰「齊地靑山連魯眾﹐彭城山色過淮稀。」《幽花》曰「脈脈斜陽外﹐微風助斷腸。」《桔橰亭》曰「春風滿畦水﹐不見野人勞。」皆佳句也。獨不自貴重﹐詩不存稿。予輯而藏之﹐僅百餘篇而已。惜哉﹗

兆先嘗見予《祀陵》詩「野行愁夜虎﹐林臥起秋蠅」之句﹐問曰「是爲秋蠅所苦﹐不能臥而起耶﹖」予曰「然。」曰「然則『愁』字恐對不過。」予曰「初亦不計﹐『妨』字外亦無可易者。」曰「似亦未稱﹐請用『回』字如何﹖蓋謂爲夜虎所遏而回也。」予曰「然。」遂用之。

張東海汝弼艸書名一世﹐詩亦淸健有風致。如《下第》詩曰「西飛白日忙於我﹐南去靑山冷笑人。」《送羅應魁》曰「百年事業丹心苦﹐萬世綱常赤手扶。」《假髻曲》等篇﹐皆爲時所傳誦。嘗自評其書不如詩﹐詩不如文﹐又云「大字勝小字」。予戲之曰「英雄欺人每如此﹐不足信也。」

予嘗有《嶽陽樓》詩云「吳楚乾坤天下句﹐江湖廊廟古人情。」鏡川楊文懿公亟稱之﹐有同官者不以爲然﹐駁之曰「吳楚乾坤之句﹐本妙在『坼』字『浮』字上﹐今去此二字﹐則不見其妙矣。」楊曰「然則必云『吳楚東南坼﹐乾坤日夜浮』天下句而後爲足耶﹖」後以語予﹐爲之一笑。

蘇子瞻才甚髙﹐子由稱之曰「自有文章﹐未有如子瞻者。」其辭𨿽誇﹐然論其才气﹐實未有過之者也。獨其詩傷於快直﹐少委曲沈著之意﹐以此有不逮古人之誚。然取其詩之重者﹐與古人之輕者而比之﹐亦奚翅古若耶。

嘗有一同官見予輩畱心體制﹐動相可否﹐輒爲反脣曰「莫太著意。人所見亦不能同﹐汝謂這般好﹐渠更說那般好耳。」謝方石聞之﹐謂予曰「是惡可與口舌爭耶﹖」

方石自視才不過人﹐在翰林學詩時﹐自立程課﹐限一月爲一體。如此月讀古詩﹐則凡官課及應答諸作﹐皆古詩也。故其所就﹐沈著堅定﹐非口耳所到。旣其老也﹐每出一詩﹐必令予指疵﹐不指不已。及予有所質﹐亦傾心應之﹐必使盡力。予嘗爲《厓山》詩﹐內一聯﹐渠意不滿﹐予以爲更無可易。渠笑曰「觀子胸中﹐似不止此。」最後曰「廟堂遺恨和戎策﹐宗社深恩養士年。」渠又笑曰「微我﹐子不到此。」予又爲《端禮門》古樂府﹐渠以爲末句未盡﹐往復再四﹐最後乃曰「碑可毀﹐亦可建。蓋棺事﹐久乃見。不見姦黨碑﹐但見姦臣傳。」渠不待辭畢﹐已躍然而起矣。

予嘗作《漸臺水》詩﹐末句曰「君不還﹐妾當死。臺髙髙﹐水瀰瀰。」張亨父欲易爲「君當還」﹐乃見楚王出遊不忍絕望之意。予則以爲此意則前已有之﹐末用兩「不」字﹐愈見髙髙瀰瀰無可柰何有餘不盡之意。間質之方石﹐玩味久之曰「二字各有意。」竟亦不能決也。

彭民望始見予詩﹐𨿽時有賞嘆﹐似未犁然當其意。及失志歸湘﹐得予所寄詩曰「斫地哀歌興未闌﹐歸來長鋏尙須彈。秋風布褐衣猶短﹐夜雨江湖夢亦寒。」黯然不樂。至「木葉下時驚歲晚﹐人情閱盡見交難。長安旅食淹畱地﹐慚愧先生芷蓿盤」﹐乃潸然淚下﹐爲之悲歌數十徧不休﹐謂其子曰「丁涯所造﹐一至此乎﹖恨不得尊酒重論文耳。」蓋自是不閱歲而卒﹐傷哉﹗

潘南屏時用深於詩﹐亦愼許可。嘗與方石各評予古樂府﹐如《明妃怨》謂古人已說盡﹐更出新意。予豈敢與古人角哉﹖但欲求其新者﹐見意義之無窮耳。及予所作《腹劍辭》﹐方石評末句云「添一『恨』字﹐卽精神十倍。」南屏乃漫爲過目。《新丰行》﹐南屏評以爲無一字不合作﹐而方石亦尋常視之﹐不知何也﹖姑識之以俟知者。《腹劍辭》曰「腹中劍﹐中自操﹐一日不試中怒號﹐構讎結怨身焉逃﹖一夜十徙徒爲勞。生無遺憂死餘恨﹐恨不作七十二冢藏山坳。」《新丰行》曰「長安風土殊不惡﹐太公但念東歸樂。漢皇眞有縮地功﹐能使新丰爲故丰。城郭不異山川同﹐公不思歸樂關中。漢家四海一太公﹐俎上之對何匆匆﹐當時幸不烹若翁。」

陸鼎儀嘗言謝方石詩好用「夢」字及一「笑」字﹐察之果然。間以語之﹐亦一笑而已﹐不易。因憶張亨父嘗言杜詩好用「眞」字﹐豈所謂「許渾千首濕﹐杜甫一生愁」者﹐𨿽古人亦不能免耶﹖

韓蘇詩𨿽俱出入規格﹐而蘇尢甚。蓋韓得意時﹐自不失唐詩聲調。如《永貞行》固有杜意﹐而選者不之及﹐何也﹖楊士弘乃獨以韓與李杜爲三大家不敢選﹐豈亦有所見耶﹖

聯句詩﹐昔人謂才力相當者乃能作﹐韓孟不可尙已。予少日聯句頗多﹐當對壘時﹐各出己意﹐不相管攝﹐寧得一一當意。惟二三名筆﹐間爲商榷一二字﹐輒相照應。方石嘗謂人曰「西涯最有功於聯句。」若是﹐則予惡敢當﹖但憶與彭民望作悲秋長律七言四十韻﹐不欲重用一字﹐已乃令亡弟東山細加磨勘﹐有一字乃復易之﹐蓋其用心之勤亦如此。其所錄舊艸﹐初未嘗有所擇﹐輒爲王公濟所刻﹐自是始不以艸稿假人﹐正坐是耳。與民望聯者﹐幾二百篇﹐爲別錄﹐旣久而失。近易吉士舒誥始自長沙錄得之﹐豈民望之詩﹐有不容泯者耶﹖

集句詩﹐宋始有之﹐蓋以律意相稱爲善﹐如石曼卿王介甫所爲﹐要自不能多也。後來繼作者﹐貪博而忘精﹐乃或首尾聲衡決﹐徒取字句對偶之工而已。嘗觀夏宏《聯錦集》﹐有一絕句曰「懸燈照淸夜﹐葉落堂下雨。客醉已無言﹐秋蛩自相語。」下注髙啟等四人。因訝之曰「妙一至此乎﹗」時季迪詩未刻行﹐旣乃見其鈔本﹐則四句固全篇﹐特以次三句捏寫三人名姓耳。其妄誕乃爾﹐又惡足論哉﹖

「無邊落木蕭蕭下﹐不盡長江滚滚來。萬里悲秋常作客﹐百年多病獨登臺。」景是何等景﹐事是何等事﹗宋人乃以《九日藍田崔氏莊》爲律詩絕唱﹐何耶﹖

詩中有僧﹐但取其幽寂雅澹﹐可以裝點景致﹔有仙﹐但取其瀟灑超脫﹐可以擺落塵滓。若言僧而泥於空幻﹐言仙而惑於怪誕﹐遂以爲必不可無者﹐乃癡人前說夢耳。

李長吉詩有奇句﹐盧仝詩有怪句﹐好處自別。若劉叉《冰柱》《雪車》詩﹐殆不成語﹐不足言奇怪也。如韓退之效玉川子之作﹐斷去疵類﹐摘其精華﹐亦何嘗不奇不怪﹖而無一字一句不佳者﹐乃爲難耳。

風雨字最入詩﹐唐詩最妙者﹐曰「風雨時時龍一吟」﹐曰「江中風浪雨冥冥」﹐曰「筆落驚風雨」。他如「夜來風雨聲」﹐「洗天風雨幾時來」﹐「山雨欲來風滿樓」﹐「山頭日日風和雨」﹐「上界神仙隔風雨」﹐未可僂數。宋詩惟「滿城風雨近重陽」爲詩家所傳﹐余不能記也。

「廣武城邊逢暮春」﹐不如「洛陽城裏見秋風」﹐「落葉滿長安」﹐不如「落葉滿空山」。「庭臯木葉下」﹐不如「無邊落木蕭蕭下」﹐若「洞庭波兮木葉下」﹐則又超出一等矣。

《李太白集》七言律止二三首﹐《孟浩然集》止二首﹐《孟東野集》無一首﹐皆足以名天下傳後世。詩奚必以律爲哉﹖

太白天才絕出﹐眞所謂「秋水出芙蓉﹐天然去雕飾」。今所傳石刻「處世若大夢」一詩﹐序稱﹕「大醉中作﹐賀生爲我讀之。」此等詩皆信手縱筆而就﹐他可知已。前代傳子美「桃花細逐楊花落」﹐手稿有攺定字﹐而二公齊名並價﹐莫可軒輊。稍有異義者﹐退之輒有「世間羣兒愚﹐安用故謗傷」之句﹐然則詩豈必以遲速論哉﹖

作涼冷詩易﹐作炎熱詩難﹔作陰晦詩易﹐作晴霽詩難﹔作閒靜詩易﹐作繁擾詩難。貧詩易﹐富詩難﹔賤詩易﹐貴詩難。非詩之難﹐詩之工者爲難也。

族祖云陽先生以詩名﹐其和王子讓詩曰「老淚縱橫憶舊京﹐夢中歧路欠分明。天涯自信甘流落﹐海內誰堪托死生﹖短策未容還故里﹐片帆直欲駕滄瀛。他年便作芙主﹐慚愧當時石曼卿。」此洪武初寓永新時作也。他詩如曰「諸葛有才終復漢﹐管寧無計謾依遼」﹐《明妃》詩曰「漢家恩深恨不早﹐此身空向胡中老。妾身倘負漢宮恩﹐殺盡靑靑原上艸」﹐皆淸激悲壯﹐可詠可嘆。《元詩體要》乃獨取五言二絕﹐蓋未見其全集也。

國初廬陵王子讓諸老作鐵拄杖采詩山谷間﹐子讓乃云陽先生同年進士﹐而云陽晚寓永新﹐玆會也﹐蓋亦焉。其曾孫臣今爲廣西參政﹐響在翰林時﹐嘗爲予言﹐予爲作《鐵拄杖歌》。

吳文定原博未第時﹐已有能詩名。壬辰春﹐予省墓湖南﹐時未始識也。蕭海釣爲致一詩曰「京華旅食變風霜﹐天上空瞻白玉堂。短刺未曾通姓字﹐大篇時復見文章。神遊汗漫瀛州遠﹐春夢依稀玉樹長。忽報先生有行色﹐詩成獨立到斜陽。」予陛辭日﹐見考官彭敷五爲誦此詩﹐戲謂之曰「場屋中有此人﹐不可不收。」敷五問其名﹐曰「予亦聞之矣。」已而果得原博爲第一﹐亦奇事也。原博之詩﹐釀郁深厚﹐自成一家﹐與亨父鼎儀﹐皆脫去吳中習尙﹐天下重之。

詩用倒字倒句法﹐乃覺勁健。如杜詩「風簾自上鉤」﹐「風窗展書卷」﹐「風鴛藏近渚」﹐「風」字皆倒用。至「風江颯颯亂帆秋」﹐尢爲警策。予嘗效之曰「風江捲地山蹴空﹐誰復壯遊如兩翁。」論者曰「非但得倒字﹐且得倒句。」予不敢應也。論者乃舉予西涯詩曰「不知城外春多少﹐芳艸晴煙已滿城。」以爲此倒句非耶。予於是得印可之益﹐不爲少矣。

嚴滄浪「空林木落長疑雨﹐別浦風多欲上潮」﹐眞唐句也。

「南山與秋色﹐气勢兩相髙」﹐不如「千崖秋气髙」﹐「野火燒不盡﹐春風吹又生」﹐不如「春入燒痕靑」﹐謂其簡而盡也。

「夢」字﹐詩中用者極多﹐然說夢之妙者亦少。如「重城不鎖還家夢」﹐「一場春夢不分明」﹐「夢裏還家不當歸」﹐乃覺親切。陳醜齋師召在南京﹐嘗有夢中詩寄予﹐予戲答之曰「舉世空驚夢一場﹐功名無地不黃粱。憑君莫向癡人說﹐說向癡人夢轉長。」以夢爲戲﹐亦所謂不爲虐者也。

吳文定善蘇書﹐予嘗作簡戲效其體。文定作「斑」字「般」字。韻詩戲予﹐予和答之﹐往復各五首。予「斑」字有曰「心同好古生差晚﹐力欲追君鬢恐斑。」「榻徧吳箋猶送錦﹐搦殘湘管半無斑。」「換羊價重街頭帖﹐畫虎心勞紙上斑。」「雲間天馬誰爭步﹐水底山雞自照斑。」「般」字曰「聯以師模歸有若﹐敢將交行比顏般。」「鄭師乍許三降楚﹐墨守終能九卻般。」「文心捧處慚施女﹐筆陣圍時困楚般。」文定詩大有佳句﹐今失其稿﹐求之未得也。

邵文敬善書工棋﹐詩亦有新意。如「江流白如龍﹐金焦雙角短」之類。又有「半江帆影落尊前」之句﹐人稱爲「邵半江」。間變蘇書﹐予亦以蘇書答之。跋云「戲效東曹新體。」邵誤以爲效其詩﹐作「依」字韻詩抵予﹐首句曰「東曹新體古來稀。」予又戲其次韻曰「東曹新體古來稀﹐此意茫然失所歸。字擬坡書聊工﹐詩於昆法敢相譏。休誇騕袤才無敵﹐未必葫蘆樣可依。卻問棋場諸國手﹐向來門下幾傳衣﹖」因相與大笑而罷。

趙子昂書畫絕出﹐詩律亦淸麗。其《谿上》詩曰「錦纜牙檣非昨夢﹐鳳笙龍管是誰家﹖」意亦傷甚。《嶽武穆墓》曰「南渡君臣輕社稷﹐中原父老望旌旗。」句𨿽佳﹐而意已涉秦越﹐至《對元世祖》曰「往事已非那可說﹐且將忠赤報皇元。」則掃地盡矣。其畫爲人所題者﹐有曰「前代王孫今閣老﹐只畫天閒八尺龍。」有曰「兩岸靑山多少地﹐豈無十畝種瓜田﹖」至「江心正好看明月﹐卻抱琵琶過別船」﹐則亦幾乎罵矣﹗夫以宗室之親﹐辱於夷狄之變﹐揆之常典﹐固已不同。而其才藝之美﹐又足以爲譏訾之地﹐才惡足恃哉﹖然南渡中原之句﹐若使他人爲之﹐則其深厚簡切﹐誠莫有過之者﹐不可廢也。

近時作古樂府者﹐惟謝方石最得古意。如《過河怨》曰「過河過河不過河﹐柰此中原何﹖」《夜半檄》曰「國威重﹐空頭敕。相權輕﹐夜半檄。」皆警句也。

國朝武臣能詩者﹐莫過定襄伯郭元登﹐謫甘州時﹐有《送蒙翁歸朝》詩曰「靑海四年羈旅客﹐白頭雙淚倚門親。」曰「莫道得歸心便了﹐天涯多少未歸人。」又曰「甘州城南河水流﹐甘州城北胡云愁。玉關人老貂裘敝﹐苦憶平生馬少遊。」今有《聯珠集》行於世。予集蒙翁《類博》稿﹐見舊艸紙背翁親書《王母宮》四律﹐愛而錄之﹐頗疑無攺竄字﹐與他艸不類。久之見所謂《聯珠集》者﹐乃知爲此老詩﹐幸不誤錄也。

維揚周岐鳳多藝能﹐坐事亡命﹐扁舟野泊無錫。錢奕投之以詩﹐有「一身爲客如張儉﹐四海何人是孔融﹖野寺鶯花春對酒﹐河橋風雨夜推篷」之句。岐鳳得詩﹐爲之大慟﹐江南人至今傳之。

莊定山嘗有書曰「近見『冉冉月墮水』之句。」予南行時誠有之﹐但「蒼蒼霧連空」上句﹐殊未稱耳。

予北上時得句曰「山色畫濃澹。」兩日不能對。忽曰「鳥聲歌短長。」羅冰玉殊不首肯﹐曰「對似未過。」然竟不能易也。

王介甫點景處﹐自謂得意﹐然不脫宋人習气。其詠史絕句﹐極有筆力﹐當別用一具眼觀之。若《商鞅》詩﹐乃發泄不平語﹐於理不覺有礙耳。

凡聯句推長者爲先﹐同年惟羅冰玉最長。羅以詩自許﹐每披襟當之。嘗有句曰「磊磈銅盤蠟。」坐客疑之﹐輒奮然曰「此吾得意句﹐斷不可易。」陸靜逸嘗曰「喑噤隱滅霎」﹐亦然。謝方石嘗曰「囅然一笑出門去﹐燈火滿天驚飛鳥。」尢覺奮迅。是譬如周菹屈芰自好之不厭﹐予未之知也。﹝按﹕「驚飛鳥」似本作「飛鳥驚」﹐用東坡句意。﹞

曩時諸翰林齋居﹐閉戶作詩。有僮僕窺之﹐見面目皆作靑色。彭敷五以「靑」字韻嘲之﹐幾致反目。予爲解之﹐有曰「擬向麻池爭白戰﹐瘦來雞肋豈勝拳」﹐聞者皆笑。

界畫有金碧﹐要不必同﹐只各成家數耳。劉須谿評杜詩「楚江巫峽半雲雨﹐淸簟疏簾看弈棋」﹐曰淺絳色畫﹐正此謂耳。若非集大成手﹐𨿽欲學李杜﹐亦不免不如稊稗之誚。他更何說耶﹖﹝一擎按﹕「此條前段疑有脫文。」﹞

古雅樂不傳﹐俗樂又不足聽。今所聞者﹐惟一派中和樂耳。因憶詩家聲韻﹐縱不能仿佛賡歌之美﹐亦安得庶幾一代之樂也哉﹗

矯枉之過﹐賢者所不能無。靜逸之見﹐前無古人。而嘆羨王梅谿詩﹐以爲句句似杜。予嘗難之﹐輒隨手指摘﹐卽爲擊節﹐以信其說﹐此猶可也。讀僧契嵩《鐔津集》﹐至作詩以賞之。初豈其本心哉﹖亦有所激而云爾。

僧最宜詩﹐然僧詩故鮮佳句。宋九僧詩﹐有曰「縣古槐根出﹐官淸馬骨髙。」差彊人意。齊己湛然輩﹐略有唐調。其眞有所得者﹐惟無本爲多﹐豈不以讀書故耶﹖

予嘗有詩曰「鸚鵡籠深空望眼」﹐或欲易爲「空昨夢」。又曰「翠籠鸚鵡空愁思」﹐或欲易爲「空毛羽」。予不能辯﹐姑以俟諸他日﹐更與商之。

淸絕如「胡騎中宵堪北走﹐武陵一曲想南徵。」富貴如「旌旗日暖龍蛇動﹐宮殿風微燕雀髙。」髙古如「伯仲之間見伊呂﹐指揮若定失蕭曹」。華麗如「落花遊絲白日靜﹐鳴鳩乳燕靑春深」。斬絕如「返照入江翻石壁﹐歸云擁樹失山村」。奇怪如「石出倒聽楓葉下﹐櫓搖背指菊花開」。瀏亮如「楚天不斷四時雨﹐巫峽長吹萬里風」。委曲如「更爲後會知何地﹐忽漫相逢是別筵」。後逸如「短短桃花臨水岸﹐輕輕柳絮點人衣」。溫潤如「春水船如天上坐﹐老年花似霧中看」。感慨如「王侯第宅皆新主﹐文武衣冠異昔時」。激烈如「五更鼓角聲悲壯﹐三峽星河影動搖」。蕭散如「信宿漁人還汎汎﹐淸秋燕子故飛飛」。沈著如「艱難苦恨繁霜鬢﹐潦倒新停濁酒杯」。精煉如「客子入門月皎皎﹐誰家搗練風淒淒」。慘戚如「三年笛裏關山月﹐萬國兵前艸木風」。忠厚如「周定量漢武今王是﹐孝子忠臣後代看」。神妙如「織女機絲虛夜月﹐石鯨鱗甲動秋風」。雄壯如「扶持自是神明力﹐正直元因造化功」。老辣如「安得仙人九節杖﹐拄到玉女洗頭盆」。執此以論﹐杜眞可謂集詩家之大成者矣。﹝一擎按﹕「此條前段疑有脫文。」﹞

張式之爲都禦史﹐在福建督叔軍務﹐作詩曰「除夜不須燒爆竹﹐四山烽火照人紅。」爲言者所劾而罷﹐詩體不可不愼也。

「巧遲不如拙速」﹐此但爲副急者道。若爲後世計﹐則惟工拙好惡是論﹐卷帙中豈復有遲速之迹可指摘哉﹖對客揮毫之作﹐固閉門覓句者之不若也。嘗有人言「作詩不必忙﹐忙得一首後﹐剩有工夫﹐不過亦是作詩耳﹐更有何事﹖」此語最切。

元詩﹕「山中烏喙方嘗膽﹐臺上蛾眉正捧心。」「空懷狗監知司馬﹐且喜龍門識李膺。」「生藏魚腹不見水﹐死挽龍髯直上天。」皆得李義山遺意。至「戲爾築壇登大將﹐危乎操印立眞王」﹐「自是假王先賈禍﹐非關眞主不憐才」﹐直世俗所謂簡板對耳﹐不足以言詩也。

跋

《麓堂詩話》﹐實涯翁所著﹐遼陽王公始刻於維揚。余家食時﹐手鈔一帙﹐把玩久之。𨿽然﹐予非知詩者﹐知其有益於詩教爲多也﹐將載刻以傳而未果。玆欲酬斯初志﹐適匠氏自坊間來﹐予同寅松溪葉子坡南﹑長洲陳子棐庭咸贊成之﹐乃相與正其訛舛﹐翻刻於縉庠之相觀庭﹐爲天下詩家公器焉。時嘉靖壬寅十一月旣望﹐番愚後學負暄陳大曉景曙父跋。

李文正公以詩鳴成弘間﹐力追正始﹐爲一代宗匠。所著《懷麓堂集》﹐至今爲大雅所歸。詩話一編﹐折衷議論﹐俱從閱歷甘苦中來﹐非徒遊掠光影娛弄筆墨而已。仁和倪君建中手鈔見贈﹐亟爲開雕。俾與《滄浪詩話》《白石詩說》鼎峙騷壇﹐爲風雅指南云。

乾隆乙未仲秋上浣知不足齋後人鮑廷博識

