

艇齋詩話

﹝宋﹞曾季貍撰

韓退之《樹雞》詩云﹕﹝煩君自入華陽洞﹐割取乖龍左耳來。﹞予按割龍耳事兩出。柳子厚《龍城錄》載﹕茅山處士吳綽因采藥於華陽洞﹐見小兒手把大珠三顆﹐戲於松下。綽見之﹐因詢誰氏子﹐兒奔忙入洞中。綽恐爲虎所害﹐遂連呼相從入﹐得不二十步﹐見兒化龍形﹐一手握三珠﹐塡左耳中。綽以藥斧斫之﹐落左耳﹐而失珠所在。又馮贄《云仙散錄》載﹕崔奉國家一種李﹐肉厚而無核。識者曰﹝天罰乖龍﹐必割其耳﹐血墮地﹐生此李。﹞未知退之所用果何事。然《龍城錄》載割華陽洞龍左耳事﹐而《云仙散錄》乃有乖龍割耳之說﹐二書各有可取也。洪慶善注韓文甚詳﹐而此獨缺文﹐不知其如何也。

唐人詩用﹝遲﹞字皆得意。其一﹕﹝柳塘春水漫﹐花塢夕陽遲。﹞嚴維詩也。其一﹕﹝鑪煙添柳重﹐宮漏出花遲。﹞楊巨源詩也。又韋蘇州《細雨》詩﹕﹝漠漠帆來重﹐冥冥鳥去遲。﹞亦佳句。

前人詩用﹝重﹞字有三﹕﹝雨壓梨花煙重﹞﹐﹝雪壓梅花香重﹞﹐﹝殘月落花煙重﹞﹐皆有思致。呂東萊尢喜﹝雪壓梅花香重﹞。

前人詩言落花﹐有思致者三﹕王維﹝興闌啼鳥換﹐坐久落花多﹞﹔李嘉佑﹝細雨濕衣看不見﹐閒花落地聽無聲﹞﹔荊公﹝細數落花因坐久﹐緩尋芳艸得歸遲﹞。

﹝原缺四行﹐每行二十字。﹞

東湖言﹕﹝癩可初作詩﹐取前人詩得意者手寫之﹐目爲《顚倒篇》﹐自後其詩大進。﹞

東湖言﹕﹝荊公《桃源行》前二句倒了﹐『望夷宮中鹿爲馬﹐秦人半死長城下』﹐當言『秦人半死長城下﹐望夷宮中鹿爲馬』﹐方有倫序。﹞

東湖言﹕﹝荊公《畫虎行》用老杜《畫鶻行》﹐奪胎換骨。﹞

﹝原缺二行﹐每行二十字。﹞

老杜詩中喜用﹝秦﹞字﹐予嘗考之﹐凡押﹝秦﹞字韻者十七八。﹝韋賢初相漢﹐範叔已歸秦。﹞﹝今欲東入海﹐郎將西去秦。﹞﹝錦江元過楚﹐劍閣復通秦。﹞﹝西江元下蜀﹐北斗故臨秦。﹞﹝綿谷元通漢﹐沱江不向秦注1。﹞﹝接輿還入楚﹐王粲不歸秦。﹞﹝蘇武先還漢﹐黃公豈事秦。﹞﹝此生那老蜀﹐不死會歸秦。﹞﹝地平江動蜀﹐天闊樹浮秦。﹞﹝近聞王在洛﹐復道使歸秦。﹞﹝地利西通蜀﹐天文北照秦。﹞﹝兵戈猶擁蜀﹐聚斂彊輸秦。﹞﹝故國當北斗﹐直指照西秦。﹞﹝商山猶入楚﹐渭水不離秦。﹞﹝泊船悲喜後﹐款款話歸秦。﹞﹝比來相國兼安蜀﹐歸赴朝廷已入秦。﹞蓋老杜秦人也﹐故喜言秦。注1﹝綿﹞原作﹝錦﹞﹐﹝不﹞原作﹝本﹞﹐據《琳瑯祕室叢書》本《艇齋詩話續校》攺。

晏叔原小詞﹕﹝無處說相思﹐背面秋千下。﹞呂東萊極喜誦此詞﹐以爲有思致。此語本李義山詩﹐云﹕﹝十五泣春風﹐背面秋千下。﹞

呂東萊﹝粥香餳白是今年﹞﹐﹝粥香餳白﹞四字本李義山《寒食詩》﹐云﹕﹝粥香餳白杏花天。﹞

老杜詩《公孫大娘舞劍器行》﹐世人多以爲公孫能舞劍﹐非也。蓋公孫善舞《劍器》《劍器》者﹐曲名也。詩序言公孫氏舞《劍器》《渾脫》﹐又言舞《西河》《劍器》﹐然則《渾脫》《西河》《劍器》三者皆曲名也。詩中又言﹝妙舞此曲神揚揚﹞﹐則知爲曲信矣﹐安有婦人能舞刀劍者乎﹖後人承誤﹐不能深考耳。

東坡《平山堂詞》云﹕﹝認取醉翁語﹐山色有無中。﹞然﹝山色有無中﹞本王維詩﹕﹝江流天地外﹐山色有無中。﹞

東坡﹝羨君懷中雙橘紅﹞﹐用陸績事也。以績傳考之﹐云懷中橘三枚﹐卻不云二枚也。

東坡論作詩注1﹐喜對景能賦﹐必有是景﹐然後有是句。若無是景而作﹐卽謂之﹝脫空﹞詩﹐不足貴也。注1﹝東坡﹞﹐《琳瑯祕室叢書》本作﹝東湖﹞。

東湖喜呂東萊﹝樹陰不礙帆影過﹐雨气卻隨潮信來﹞。東湖見予誦東萊詩云﹕﹝傳聞胡虜三年旱﹐勢合河山一戰收。﹞云﹕﹝何不道『不戰收』﹖﹞

東湖又見東萊﹝滿堂舉酒話疇昔﹐蜂是中原無是時﹞注1﹐云﹕﹝不合道破『話疇昔』注2﹐若攺此三字﹐方覺下句好。﹞

﹝原缺兩行﹐每行二十字。﹞注1﹝無是﹞﹐《續校》謂當作﹝無事﹞。注2﹝合﹞原作﹝可﹞﹐據《琳瑯》本攺。

韓子蒼作《送呂東萊赴召》詩﹐甚得意。東萊止稱一句﹝厭見西江殺气纏﹞﹐云﹕﹝是詩語。﹞

東湖喜錢氏子﹝忘其名﹞一聯云﹕﹝鷗飛波蕩綠﹐牛臥艸分靑。﹞

東萊《送珪公果公入閩中詩》五言﹝宿昔春水生﹞者﹐絕似《選》詩。東萊自云。

東萊《濟陰寄故人》﹝柳絮飛時與君別﹞有兩本者﹕東萊少時作﹐後失其本﹐在臨川﹐因與學徒舉此詩﹐亡之﹐遂用前四句及結尾兩句補成一篇﹔已而得舊詩﹐遂兩存之。﹝落花寂寂長安路﹞者是舊詩﹐﹝千書百書要相就﹞者是追作。

東湖喜荊公《燕侍郎畫山水圖》詩﹐其間云﹕﹝燕公侍書燕王府﹐王求一筆終不予。仁人志士埋黃土﹐只有粉墨歸囊楮。﹞此可謂能形容燕公也。

崔徳符詩﹕﹝人間火定熱﹐我死不肯炙。﹞眞節士之詩。

荊公《汴水》詩云﹕﹝相逢故人昨夜去﹐不知今日到何州﹖州中人物不相似﹐處處蟬聲令客愁。﹞讀此足知汴水湍急﹐一日動數百里。

荊公﹝北山梅花何所似﹞一篇﹐詩意髙遠。

東湖《紫極宮》七言詩﹐自云爲七言之冠。東萊亦喜此詩。

山谷《贛上食蓮》詩﹐讀之知其孝弟人也。東湖每喜誦此詩。

呂東萊喜令人讀東坡詩。

東萊不喜荊公詩﹐云﹕﹝汪信民嘗言荊公詩失之軟弱﹐每一詩中﹐必有依依裊裊等字。﹞予以東萊之言考之﹐荊公詩每篇必用連綿字﹐信民之言不繆。然其精切藻麗﹐亦不可掩也。

老杜《桃竹引》云﹕﹝忽失雙杖兮吾將曷從。﹞雙杖諭李郭二人也。

山谷《和髙麗松扇》詩云﹕﹝可憐遠渡幘溝溇﹐不堪今時褦襶子。﹞幘溝溇﹐髙麗城名也﹐見《三國誌》。褦襶子﹐用程曉《伏日》詩﹕﹝今時褦襶子﹐觸熱向人門注1。﹞注1《續校》﹕﹝『向人門』當作『到人家』。程曉詩見古樂府﹐通首用歌麻韻﹐不得押『門』字。﹞

韓退之《雪》詩﹑《筍》詩﹐皆譏時相。《雪》詩云﹕﹝未能裨嶽鎭﹐彊欲效鹽梅。松篁遭挫折﹐糞壤獲饒培。巧借奢豪便﹐專繩困約災。威貪淩布被﹐光肯離金罍。﹞《筍》詩云﹕﹝得時方張王﹐挾勢欲騰騫。縱橫公占地﹐羅列暗連根。始訝妨人路﹐還驚入藥園。萌芽防浸大﹐覆載莫偏恩。外恨包藏密﹐中仍節目繁。戈矛頭戢戢﹐蛇虺首掀掀。身寧虞瓦礫﹐計欲掩蘭蓀。﹞其言皆有譏誚﹐非徒作也。

老杜詩云﹕﹝河內無因借寇恂注1。﹞然借寇事在南陽穎川﹐非在河內也。注1《續校》﹕﹝少陵《寄章十侍禦》詩『河內猶宜借寇恂』﹐作『無因』蓋誤。又案﹕河內穎川皆寇恂舊治﹐詩言河內借寇恂﹐蓋有爲而云﹐非誤用也。﹞

老杜﹕﹝靑靑竹筍迎船出﹐白白江魚入饌來。﹞山谷云﹕﹝此送人迎庭闈詩﹐故用此二事﹐皆孝於親者。﹞然王祥臥冰﹐於魚事用之則可﹔孟宗乃母亡後注1﹐思母所嗜﹐冬月生筍﹐恐不應用也。注1《續校》﹕﹝孟宗入林中哀號﹐筍爲之生﹐不雲母亡後事。﹞

大凡人爲學﹐不拘早晚。髙適五十歲始爲詩﹐老蘇二十七歲始爲文﹐皆不害其爲工也。

古人於前輩未嘗敢忽﹐𨿽不逮於己者﹐亦不敢少忽也。以韓退之之於文﹐杜子美之於詩﹐視王楊盧駱之文﹐不啻如俳優。而王績之文於退之﹐猶土苴爾。然退之於王勃《滕王閣記》﹑王績《醉鄕記》﹐方且有歆艷不及之語。子美於王楊盧駱之文﹐又以爲時體而不敢輕議。古人用心忠厚如此﹐異乎今人露才揚己﹐未有寸長者﹐已譏議前輩﹐此皇甫持正所以有衙官老兵之論。衙官非持正語。

韓子蒼詩﹕﹝塵緣吾未斷﹐不是薄蓬萊。﹞﹝薄蓬萊﹞三字﹐蓋柳子厚《謫龍說》﹕﹝吾薄蓬萊羞昆侖。﹞

陳后山爲正字詩云﹕﹝寧辭乳媼譏。﹞用《南史》何承天事。

呂東萊詩用拍張公事﹐出《南史王儉傳》。王敬則云﹕﹝臣以拍張﹐得爲三公。﹞

荊公《賀曾魯公》詩云﹕﹝功謝蕭規慚漢第﹐恩從隗始愧燕臺。﹞人多疑﹝隗始﹞無出處﹐不知韓退之聯句云﹕﹝受恩從隗始。﹞則﹝隗始﹞出於韓文也。按﹝隗始﹞二字出《國策》。

韓子蒼《泛汴》詩云﹕﹝汴水日馳三百里。﹞末章卻云﹕﹝水色天光共蔚藍。﹞汴水黃濁﹐安得蔚藍也﹖東湖詩云﹕﹝晝暖坐迎日﹐夜寒眠見星。﹞說者謂能盡泛汴之景。

東湖《宮亭湖》詩極佳﹐嘗自誦與予言﹕﹝沙岸委他白﹐雲林迆邐靑。千山擁廬阜﹐百水會宮亭。﹞說得景物出。身在宮亭經行﹐方見其工。予謂此詩全似老杜。

東湖《畫虎圖》詩云﹕﹝不向南山尋李廣﹐卻來東海笑黃公。﹞黃公虎事﹐見李善《文選注》。

唐人薛能詩云﹕﹝靑春背我堂堂去﹐白髮催人故故生。﹞有人舉此詩﹐稱其語意之美﹐呂東萊聞之笑曰﹕﹝此只如市井人欺世之詞﹐有何好處。﹞予以東萊之言思之﹐信然。

呂東萊喜張文潛《七夕歌》﹐令人誦。呂東萊喜潘邠老《浯溪》詩。

山谷《筆》詩云﹕﹝宣城變樣蹲雞距﹐諸葛名家捋虎須。﹞予嘗見東湖口誦﹐與此本不同﹐云﹕﹝宣城諸葛尊雞距﹐筆陣王家將鼠須。﹞雞距﹑鼠須﹐皆筆名也。言﹝蹲﹞言﹝捋﹞則無意義﹐言﹝尊﹞言﹝將﹞則有理。東湖喜誦此詩﹐又喜《知常軒》詩﹐卽﹝新晴鼓角報斜陽﹞者是也。二詩皆親見其誦。

山谷詩﹝八米﹞事﹐用《北史》盧思道事。

山谷《謝人茶》詩云﹕﹝涪翁投贈非世味﹐自許詩情合得嘗。﹞出薛能《茶》詩﹐云﹕﹝粗官乞與眞拋卻。只有詩情合得嘗。﹞

東湖《明皇夜遊圖》詩﹐宣和間作﹐其意蓋諷當時也。詩中云﹝苑風翠袖濕﹐宮露赭袍光﹞﹐可見其遊宴達旦也﹔﹝閨閣連閶閭﹐驊驑從驌驦﹞﹐可見其宮禁與外無間也。東湖嘗對予自釋其意如此。

前人詩言立鷺者凡三﹕歐公﹝稻田水浸立白鷺﹞﹐東坡﹝穎水淸淺可立鷺﹞﹐呂東萊﹝稻水立白鷺﹞﹐皆本於李嘉佑﹝漠漠水田飛白鷺注1﹞。然剪截簡徑﹐則東萊五字盡之矣。注1《續校》﹕﹝『漠漠水田飛白鷺』﹐今見《王右丞集積雨輞川莊》詩﹐此誤記。﹞

東萊喜東坡《贈眼醫王彥若》詩﹐王履道亦言東坡自負此詩﹐多自書與人。予讀其詩﹐如佛經中偈贊﹐眞奇作也。

張元幹﹐紹興間人﹐詩不多見。其人蓋嘗識東湖所謂﹝詩如雲態度﹐人似柳風流﹞者是也。後以累失官﹐有《瀟湘圖》詩甚佳﹐云﹕﹝落日孤煙過洞庭﹐黃陵祠伴白蘋汀。欲知萬里蒼梧恨﹐淚盡君山一點靑。﹞

古今遊廬山詩﹐予得兩首絕佳。其一《潘子眞詩話》所載王光遠云﹕﹝明朝山北山南路﹐各自逢人話勝遊。﹞蓋廬山之美不可盡﹐惟此兩句形容得極佳。又張元幹詩云﹕﹝古木寒藤挽我住﹐身非靖節誰能畱。多慚不及鸞溪水﹐長向山前山後流。﹞此詩興致極髙遠。

東湖《滕王閣》詩用老杜《玉臺觀》詩本﹐首云﹕﹝一日因王造﹐千年與客遊。﹞卽老杜﹝浩劫因王造﹐平臺訪古遊﹞也。

老杜《端午賜衣》詩﹕﹝自天題處濕﹐當暑著來輕注1。﹞﹝自天﹞﹝當暑﹞皆有出處﹐﹝自天申之﹞﹑﹝當暑袗絺綌﹞是也。注1《續校》﹕﹝『輕』當作『淸』﹐《杜集》可證。﹞

秦少遊在嶺外貶所有詩云﹕﹝揮汗讀書不已﹐人皆笑我何求。我豈更求聞達﹐日長聊以消憂。﹞其語平易渾成﹐眞老作也。今集中不見有之。予見呂東萊之子逢吉口說。

杜詩﹕﹝鵝費羲之墨﹐貂余季子裘。﹞今艸堂石本作﹝鵝貴羲之墨﹞。﹝貴﹞比﹝費﹞𨿽無義理﹐然艸堂入石本﹐不應有誤也。

老杜有《嶽陽樓》詩﹐孟浩然亦有。浩然𨿽不及老杜﹐然﹝气蒸云夢澤﹐波撼嶽陽城﹞亦自雄壯。

老杜《螢火》詩﹐蓋譏小人得時。其首云﹕﹝幸因腐艸出﹐敢近太陽飛。﹞蓋言其所出卑下也。其卒章云﹕﹝十月淸霜重﹐飄零何處歸﹖﹞蓋言君子用事﹐則掃蕩無遺也。老杜之詩所以冠絕古今者以此。詩人李嘉佑亦嘗賦《螢火》詩云﹕﹝映水光難定﹐淩虛體自輕。夜風吹不滅﹐秋露洗還明。向燭仍藏焰﹐投書更有情。猶將流亂影﹐來此傍檐楹。﹞八句規規然詠一物而已﹐視杜詩眞所謂小巫也。

老杜寫物之工﹐皆出於目見。如﹝花妥鶯捎蝶﹐雞喧獺趁魚。﹞﹝芹泥隨燕嘴﹐花粉上蜂須注1。﹞﹝仰蜂黏落絮﹐行蟻上枯梨。﹞﹝柱穿蜂澑蜜﹐棧缺燕添巢。﹞﹝風輕粉蝶喜﹐花暖蜜蜂喧。﹞非目見安能造此等語。又杜詩中喜言蜜蜂﹐如上所錄是也。注1《續校》﹕﹝《杜集》『花蕊上蜂須』﹐此作『花粉』﹐未知何據。﹞

山谷用﹝酒渴愛江淸﹞爲韻﹐人知爲唐人詩﹐而不知其爲誰氏也。顧陶《詩選》作暢當作﹐當有詩名。其詩云《軍中醉飲作》注1。其前四句云﹕﹝酒渴愛江淸﹐餘酣漱晚汀。軟莎欹坐穩﹐冷石醉眠醒。﹞皆佳句﹐狀得醉與酒渴之意極工。注1《續校》﹕﹝『酒渴愛江淸』四句﹐見《杜集軍中醉歌寄沈八劉叟》﹐黃伯思編爲少陵詩。《英華》載暢當作﹐本於顧陶。﹞

東坡《與王郎書》云﹕﹝少年爲學者﹐每一書皆作數次讀。書之富﹐如入海﹐百貨皆有﹐人之精力不能兼收盡取﹐但得其所欲求者爾。故願學者每次作一意求之﹐如欲求古今與興亡治亂聖賢作用﹐且只作此意求之﹐勿生余念。又別作一次求事迹文物之類﹐亦如之。他皆仿此。若學成﹐八面受敵﹐與涉獵者不可同日而語。﹞以上皆東坡尺牘中語﹐此最是爲學下工夫快捷方式。予少時亦頗窺見此術﹐然不能以此告人﹐及見東坡所言﹐犁然當人心﹐善爲學者不可不知也。王郎卽子由之婿。今《坡集》亦有此書﹐但有論說及賈誼陸贄之學者﹐不見此幅﹐此蓋書之別紙也。

陶淵明詩自宋義熙以後皆題甲子﹐此說始於《五臣注文選》云爾注1﹐後世遂因仍其說。治平中﹐有虎丘僧思悅者﹐編《淵明集》﹐獨辧其不然。其說曰﹕﹝淵明之詩題甲子者﹐始庚子迄丙辰﹐凡十七年間九首﹐皆晉安帝時所作。及恭帝元熙二年庚申歲﹐宋始受禪﹐自庚子至庚申﹐蓋二十年﹐豈有宋未受禪前二十年﹐恥事二姓而題甲子之理哉﹗﹞思悅之言信而有證矣。注1《續校》﹕﹝明宋潛溪云﹕『淵明詩題甲子﹐其說蓋起於沈約《宋書》﹐而李延壽著《南史》﹐五臣注《文選》﹐皆因之。』此條謂始於五臣﹐非也。﹞

前人論詩﹐初不知有韋蘇州柳子厚﹐論字亦不知有楊凝式。二者至東坡而後發此祕﹐遂以韋柳配淵明﹐凝式配顏魯公﹐東坡眞有徳於三子也。

東坡《黃子思詩序》論詩至李杜﹐字畫至顏柳﹐無遺巧矣。然鍾王蕭散簡遠之意﹐至顏柳而盡﹔詩人髙風遠韻﹐至李杜而亦衰。此說最妙。大抵一盛則一衰﹐後世以爲盛﹐則古意必已衰﹐物物皆然﹐不獨詩字畫然也。

荊公詩云﹕﹝只向貧家促機杼﹐幾家能有一鉤絲。﹞山谷詩云﹕﹝莫作秋虫促機杼﹐貧家能有幾鉤絲。﹞二詩語甚相似。

陶淵明詩﹝白日淪西河﹐素月出東嶺﹞一篇﹐說得秋意極妙。韓退之《秋懷》﹝窗前兩好樹﹐惻惻鳴不已﹞一篇亦好﹐𨿽不及淵明蕭散﹐然說得秋意出。予每至秋﹐喜誦此二詩及歐公《秋聲賦》。

東湖喜誦韋蘇州《贈王侍禦》詩﹝心如野鶴與塵遠﹐詩似冰壺見底淸﹞一篇﹐眞佳句也。

韓子蒼詩﹕﹝憶昨昭文並直廬﹐與君三歲侍皇居。花開輦路春迎駕﹐日曬蓬山曉曝書。學士南來尙巖穴﹐神州北望已丘墟。忽逢漢節滄江上﹐握手西風淚滿裾。﹞全用韋蘇州詩爲之。蘇州詩云﹕﹝與君十五侍皇闈﹐曉拂鑪煙上赤墀。花開漢苑經過處﹐雪下驪山沐浴時。近臣零落今猶在﹐仙駕飄飄不可期。此日相逢非舊日﹐一林成喜又成悲。﹞

東湖喜言《黃庭》及《文選》詩。

東湖言王維《雪》詩不可學﹐平生喜此詩。其詩云﹕﹝寒更催曉箭﹐淸鏡減衰顏。隔牖風驚竹﹐開門雪滿山。灑空深巷靜﹐積素廣庭閒。借問袁安捨﹐翛然尙閉關。﹞又言柳子厚《雪》詩四句說盡。

東湖言荊公詩多學唐人﹐然百首不如晚唐人一首。

東湖言荊公﹝月移花影上欄桿﹞不是好詩﹐予以爲止似小詞。

東湖言山谷詩對﹝褦襶子﹞﹐對得不親。

東湖自言作詩至徳興﹐方知前日之非。

東湖喜山谷《落星寺》詩。

髙子勉《國香》詩極好﹐有唐人歌行筆力。

荊公《送人使虜》詩云﹕﹝畱犁撓酒見戎心﹐繡袷通歡歲月深。﹞秦少遊《送人使虜》亦云﹕﹝畱犁撓酒知胡意﹐尺牘貽書見漢情。﹞皆用畱犁撓酒。事見《匈奴傳》﹕韓昌張猛與單於盟﹐單於以路徑刀﹑全琉璃撓酒注1。注﹕﹝撓﹐攪也。﹞注1《續校》﹕﹝『路徑』當依《漢書》作『徑路』﹐文穎曰﹕『徑路﹐匈奴寶刀也。』『琉璃』當依《漢書》作『畱犁』。文穎曰﹕『畱犁﹐飯匕也。』﹞

荊公《定林》詩云﹕﹝定林修木老參天﹐橫貫東南一道泉。五月杖藜尋石路﹐午陰多處弄潺湲。﹞嘗見許子禮吏部云﹕﹝渠親見定林題壁﹐不云『修木』云『喬木』﹐不云『石路』云『去路』﹐不云『弄潺湲』云『聽潺湲』。又《試院中》詩云﹕﹝白髮無聊病更侵﹐移牀向竹臥秋陰。﹞子禮云見荊公眞本﹐不云『向竹臥秋陰』﹐卻云『臥竹向秋陰』。皆與印本不同。

東湖詩云﹕﹝芙渠漫漫疑無路﹐楊柳蕭蕭獨閉門。﹞荊公云﹕﹝漫漫芙渠難覓路﹐蕭蕭楊柳獨知門。﹞又唐人劉威云﹕﹝遙知楊柳是門處﹐似隔芙渠無路通。﹞三人者同一機杼也。

東湖云﹕﹝荊公《謝安》詩云﹕『一去可憐終不返﹐暮年垂淚對桓伊。』蓋譏安也。而其詩自言志卻云﹕『殘年歸去終無樂﹐聞說章江卽淚流。』何其與譏安相反邪﹗﹞

人問韓子蒼詩法﹐蒼舉唐人詩﹕﹝打起黃鶯兒﹐莫教枝上啼。幾回驚妾夢﹐不得到遼西。﹞予嘗用子蒼之言﹐徧觀古人作詩規模﹐全在此矣。如唐人詩﹕﹝妾有羅衣裳﹐秦王在時作。爲舞春風多﹐秋來不堪著。﹞又如﹕﹝曲江院裏題名處﹐十九人中最少年。今日風光君不見﹐杏花零落寺門前。﹞又如荊公詩﹕﹝淮口西風急﹐君行定幾時。故應今夜月﹐未便照相思。﹞皆此機杼也﹐學詩者不可不知。

東萊《木芙蓉》絕句云﹕﹝小池南畔木芙蓉﹐雨後霜前著意紅。猶勝無言舊桃李﹐一生開落任東風。﹞極雍容﹐含不盡之意﹐蓋絕句之法也。荊公《詠木芙蓉》云﹕﹝還似美人初睡起﹐彊臨靑鏡欲妝慵。﹞覺得味短﹐不及遠矣。

蔡持正丞相貶安州時﹐攜一鸚鵡及侍兒名琵琶者同行。及其歸﹐則侍兒已死而鸚鵡存焉。蔡有詩云﹕﹝鸚鵡言猶在﹐琵琶事已非。悠悠漢江水﹐同渡不同歸。﹞亦極有思致﹐得絕句詩體。

柳子厚《覺衰讀書》二詩﹐蕭散簡遠﹐穠纖合度﹐置之《淵明集》中﹐不復可辧。予嘗三復其詩。

李賀《雁門太守行》語奇。

張籍樂府甚古﹐如《永嘉行》尢髙妙。唐人樂府﹐惟張籍王建古質﹐劉夢得《武昌老人說笛歌》宛轉有思致。

梅聖兪《一日曲》極佳。又《謁薛簡肅墓》及《大水後田家》二詩等極髙古。大抵聖兪之詞髙古。

洪駒甫作《陶靖節祠堂》詩﹐全效荊公《謝安墩》古詩。

﹝千里蒓羹﹐未下鹽豉。﹞世人皆言蒓羹而未下鹽豉耳。予見淩季父尙書言﹐﹝未﹞字當是﹝本末﹞之﹝末﹞字﹐﹝末下﹞乃地名﹐猶言若下也。蓋﹝千里﹞亦地名。言﹝千里出蒓羹﹐末下出鹽豉﹞﹐指兩地名﹑兩物而言也。

山谷《浯溪碑》詩有史法﹐古今詩人不至此也。張文潛《浯溪》詩止是事持語言注1。今碑本並行﹐愈覺優劣易見。張詩比山谷﹐眞小巫見大巫也。潘邠老亦有《浯溪》詩﹐思致卻稍深遠﹐呂東萊甚喜此詩。予以爲邠老詩𨿽不敢望山谷﹐然當在文潛之上矣。注1《續校》﹕﹝『事持』疑當作『自持』﹐謂彊自支持也。﹞

後山論詩說換骨﹐東湖論詩說中的﹐東萊論詩說活法﹐子蒼論詩說飽參﹐入處𨿽不同﹐然其實皆一關捩﹐要知非悟入不可。

東萊論詩﹐嘗引《孫子》﹝始如處女﹐終如脫兔﹞之論﹐亦甚有意味﹐學詩者不可不知此理。

東萊作《江西宗派圖》﹐本無詮次﹐後人妄以爲有髙下﹐非也。予嘗見東萊自言少時率意而作﹐不知流傳人間﹐甚悔其作也。然予觀其序﹐論古今詩文﹐其說至矣盡矣﹐不可以有加矣。其圖則眞非有詮次﹐若有詮次﹐則不應如此紊亂﹐兼亦有漏落。如四洪兄弟皆得山谷句法﹐而龜父不預﹐何邪﹖

東萊《江西宗派序》所論本朝古文﹐始於穆伯長﹐成於歐陽公﹐此論誠當。但論詩不及梅聖兪﹐似可恨也。詩之有聖兪﹐猶文之有穆伯長也。

東湖嘗與予言﹕﹝近世人學詩﹐止於蘇黃﹐又其上則有及老杜者﹐至六朝詩人﹐皆無人窺見。若學詩而不知有《選》詩﹐是大車無輗﹐小車無軏。﹞東湖嘗書此以遺予﹐且多勸讀《選》詩。近世論詩﹐未有令人學《選》詩﹐惟東湖獨然﹐此所以髙妙。

東萊喜癩可《惠日寺》詩。

東湖《朝容篇》有古樂府气象。

東湖於近世詩人﹐專喜癩可。東萊專喜饒徳操。

東萊喜謝無逸寄徐師川及李希聲等篇詩。

老杜凡兩用﹝迎﹞字對﹝護﹞字。其一﹕﹝犬迎曾宿客﹐鴉護落巢兒。﹞其一﹕﹝護江蟠古木﹐迎棹舞神鴉。﹞

韓文﹑杜詩﹐備極全美﹐然有老作。如《祭老成文》《大風捲茅屋歌》﹐渾然無斧鑿痕﹐又老作之尢者。

顧陶《唐詩選》載少陵﹝犬迎曾宿客﹞作﹝犬憎閒宿客﹞﹐語意極粗。然顧陶唐大中間人﹐所見本又不應誤﹐不知何也﹖

劉夢得﹝神林社日鼓﹐茅屋午時雞﹞﹐溫庭筠﹝雞聲茅店月﹐人迹板橋霜﹞﹐皆佳句﹐然不若韋蘇州﹝綠陰生晝靜﹐孤花表春餘﹞。

墨梅詩甚多﹐如陳去非﹝𨿽然變白能爲黑﹐桃李依然是僕奴﹞﹐其詞蓋幾乎罵矣。惟聞人武子一詩云﹕﹝瑤姬佇立緣何事﹐直到煙昏月墮時。﹞形容得宛轉﹐甚佳。

唐人有﹝風髙云夢夕﹐月滿洞庭秋﹞﹐又李端﹝水傳云夢曉﹐山接洞庭春﹞﹐二詩思致相似。

唐詩人《小長干行》﹐全篇皆佳。其首云﹝憶昔深閨裏﹐煙塵不曾識。嫁與長幹人﹐沙頭候風色﹞是也。《才調集》載兩首。其一﹝妾發初覆額﹐折花門前劇。郎騎竹馬來﹐繞牀弄靑梅﹞是也。與前一首同載一處﹐皆作李太白作。惟顧陶《唐詩選》並載而分兩處﹐﹝妾發初覆額﹞一篇李白作﹐﹝憶昔深閨裏﹞一篇張潮作。二者未知孰是﹖然顧陶《選》恐得其實也。又二詩所載各不同﹐﹝妾發初覆額﹞一篇內﹝十五始展眉﹐願同塵與灰﹞﹐《才調集》又有兩句云﹝恆存抱柱信﹐豈上望夫臺﹞﹐方至﹝十六君遠行﹐瞿塘灩澦堆﹞。顧陶《詩選》卽無臺字一韻注1。又﹝憶昔深閨裏﹞篇內﹝渺渺暗無邊﹐行人在何處﹞下有四句云﹕﹝好乘浮雲驄﹐佳期蘭渚東。鴛鴦綠蒲上﹐翡翠錦屏中。﹞《才調集》卻云﹕﹝北客眞王公﹐朱衣滿汀中。日暮來投宿﹐數朝不肯東。﹞與顧陶本不同。以予觀前一篇﹐《才調集》有臺字一韻﹐不如顧陶刪去。後一篇﹐顧陶四句﹐不如《才調集》四句﹐二本互有得失也。山谷嘗辧李太白集中所載二詩云﹕﹝『妾發初覆額』是李白作﹐後『憶昔深閨裏』一篇是李益詩。﹞山谷𨿽能辧其非太白詩﹐而不知其爲張潮作也。《玉臺新詠》變作張潮作。顧陶恐誤。注1﹝顧陶﹞原作﹝顧況﹞﹐據《續校》攺﹐下文同此。

老杜﹝吾聞天子之馬走千里﹞﹐當作﹝天馬之子﹞。

老杜﹝燈影照無睡﹐心淸聞妙香﹞﹐韋蘇州﹝兵衛森畫戟﹐燕寢凝淸香﹞﹐皆曲盡其妙。不問詩題﹐杜詩知其宿僧房﹐章詩知其爲邦君之居也﹐此爲寫物之妙。

呂東萊《貞女峽》詩云﹕﹝不是畏江險﹐愧此貞女名。﹞徐東湖云﹝不合云自愧貞女﹞﹐亦甚有意。

山谷論詩多取《楚詞》﹐東湖論詩多取《選》詩。

東湖《送謝無逸》二詩﹐全似《選》詩﹐今集中無之。

山谷詩妙天下﹐然自謂得句法於謝師厚﹐得用事於韓持國﹐此取諸人以爲善也。以此見昔人尊事前輩﹐不敢輕老成如此。

絕句之妙﹐唐則杜牧之﹐本朝則荊公﹐此二人而已。近年東湖絕句亦可繼荊公。

予嘗從東湖舟中﹐見誦杜牧之﹝爲問寒沙新到雁﹐來時曾下杜陵無﹞之句﹐及誦﹝欲把一麾江海去﹐樂遊原上望昭陵﹞﹐誦詠久之。

東湖江行見雁﹐出一對云﹕﹝沙邊眞見雁。﹞有眞贗之意。久之﹐公自對﹝云外醉觀星﹞。以﹝醒醉﹞對﹝眞贗﹞﹐極工。

予幼學爲詩﹐未嘗經先達攺抹﹐惟年十四時有《寄空靑叔祖》古詩﹐得呂東萊爲予全攺四句。其詞云﹕﹝悠悠造物何所爲﹐賢愚共滯令人悲。男兒不恨功名晚﹐功名必在老大時。﹞予至今記憶。是時空靑將漕江西﹐得詩喜甚﹐報書云極有家法﹐恨予先君不見也。其帖至今尙存。

呂東萊嘗有《貓》詩﹐甚佳﹐云﹕﹝伴我閒中气味長﹐竹輿遊歷徧諸方。火邊每與人爭席﹐睡起偏嫌犬近牀。能與兒童校幾許﹐賢於臧獲便相忘。他生尙肯相從否﹐要奉香鑪混水囊。﹞曲盡貓之情態。

呂東萊在講筵﹐光堯索其詩﹐東萊寫一卷﹐其首以《贈歐陽處士及大倫與三曾二範講學》詩四首。三曾謂予兄弟﹐二範卽範顧言叔侄也。

呂東萊詩云﹕﹝非關秋後多霜露﹐自是芙蓉不耐寒。﹞蓋用寒山拾得﹝芙蓉不耐寒﹞五字。

老杜﹝破柑霜落爪﹐嘗稻雪翻匙﹞﹐顧陶《詩選》作﹝破瓜霜落刃﹞。

呂東萊圍城中詩皆似老杜﹐韓子蒼最愛﹝乾坤徳甚大﹐盜賊爾猶存﹞之句。

韓子蒼《贈童子舉人》詩云﹕﹝十八重來詣太常。﹞盡用《西漢儒林傳序》。

﹝原缺三行﹐每行二十字。﹞

唐人詩云﹕﹝惟有河堤衰柳樹﹐蟬聲相送到揚州。﹞東坡詩云﹕﹝夜半潮來風又熱注1﹐臥吹簫管到揚州。﹞參寥詩云﹕﹝波底鯉魚來去否﹐尺書寄汝到揚州。﹞皆用﹝到揚州﹞三字﹐各有思致。注1《續校》﹕﹝『熱』當作『熟』﹐此東坡《金山夢中》詩。﹞

老杜﹕﹝白晝攤錢髙浪中。﹞攤錢﹐今攤賭也﹐見《後漢梁冀傳》。

東坡﹕﹝病來彌勒與同龕。﹞﹝彌勒同龕﹞出法帖。

山谷﹝不須盡出我門下﹐實用人才卽至公﹞﹐謂範忠宣也。事見《忠宣言行錄》。

山谷《中興頌》詩﹕﹝臣結《春秋》二三策。﹞所謂﹝《春秋》二三策﹞者﹐言元結頌用《春秋》之法﹐其首云﹕﹝天寶十四年﹐安祿山陷雒陽﹐明年陷長安﹐天子幸蜀﹐太子卽位於靈武。﹞以上四句卽《春秋》書法也。

韓退之﹕﹝少長聚嬉戲。﹞﹝少長﹞猶言﹝稍長﹞﹐出《西漢匈奴傳》。

呂東萊詩﹝可到元和六七公。﹞﹝六七公﹞三字出《賈誼傳》。韓退之《李幹墓志》云﹕﹝以藥敗者六七公。﹞退之亦本《賈誼傳》也。

呂東萊詩用﹝秋罷﹞二字﹐出《西漢元帝紀》﹐言秋不成熟也。

呂東萊詩﹕﹝準擬春來泰出遊注1﹞﹝泰出遊﹞﹐大出遊也﹐出《漢田叔傳》。叔相魯王﹐﹝不泰出遊﹞。注1《續校》﹕﹝《東萊集春月紀事》詩『泰』作『大』﹐《漢書田叔傳》亦作『大』。﹞

韓子蒼《番馬圖》詩﹕﹝回鞭愼勿向南馳。﹞﹝向南馳﹞三字出《李廣傳》。

淵明《讀山海經》詩﹕﹝形夭無千歲﹐猛志固常在。﹞其詩不可曉解。伯容伯祖嘗跋淵明詩云﹕﹝『形夭無千歲』﹐文義不相屬。遂取《山海經》參讀﹐而後得其說﹐當作『形天無干戚』。蓋『形天』獸名也﹐形天以干戚爲食﹐形天𨿽無干戚食﹐而其猛志常在注1。予得此說﹐喜甚﹐信乎讀書之功﹐愈讀而愈無窮也。﹞伯容名紘﹐在襄陽居﹐與魏泰道輔齊名﹐博學有文名﹐讀書精密如此﹐亦近世所無也。注1《續校》﹕﹝周益公《跋邵康節手書陶詩》云﹕『宣和末﹐臨漢曾紘﹝伯容﹞謂舊本《讀山海經》詩﹝形夭舞千歲﹞當作﹝刑天舞干戚﹞。余喜其援證甚明云云。』此條引伯容說﹐不應乖互至此﹐殊不可解。﹞

山谷《浯溪碑》詩﹕﹝涷雨爲洗前朝悲注1。﹞涷雨﹐暴雨也﹐出《楚詞》。今《韻略》亦載﹐一作平聲讀﹐一作去聲讀。注1﹝碑詩﹞兩字原脫﹐﹝涷﹞原作﹝凍﹞﹐據《續校》補攺。

詩人用人姓事﹐無如東湖。《與張元幹》詩云﹝詩如雲態度﹐人似柳風流﹞﹐皆張姓事﹐暗用之不覺﹐尢爲佳也。

唐人《江行》詩云﹕﹝賈客晝眠知浪靜﹐舟人夜語覺潮生。﹞此一聯曲盡江行之景﹐眞善寫物也。予每誦之。

秦少遊詞云﹕﹝春去也﹐落紅萬點愁如海。﹞今人多能歌此詞。方少遊作此詞時﹐傳至予家丞相﹐丞相曰﹕﹝秦七必不久於世﹐豈有愁如海而可存乎﹗﹞已而少遊果下世。少遊第七﹐故云秦七。

東坡《起伏龍行》﹐蓋諷富韓公也。韓公熙寧初入相﹐時荊公用事﹐韓公多稱疾在告﹐故範忠宣在諫路﹐嘗以書責之。東坡《起伏龍行》卽與忠宣之意同。其間如雲﹝滿腹雷霆暗不吐﹞﹐又云﹝赤龍白虎戰明日﹐有時徑須煩一怒﹞﹐意欲韓公與荊公爭辧也。

東坡《梅花》詩﹕﹝玉妃嫡墮煙雨村。﹞﹝謫墮﹞二字出《楊貴妃外傳》。玉妃卽貴妃也。韓子蒼云。

韓子蒼云﹕﹝老杜『兩个黃鸝鳴翠柳﹐一行白鷺上靑天』﹐古人用顏色事亦須匹配得相當方用﹐翠上方見得黃﹐靑上方見得白。﹞此說有理。

南朝人詩云﹕﹝蟬噪林逾靜﹐鳥鳴山更幽。﹞荊公嘗集句云﹕﹝風定花猶落﹐鳥鳴山更幽。﹞說者謂上句靜中有動意﹐下句動中有靜意。此說亦巧矣。至荊公絕句云﹝茅檐相對坐終日﹐一鳥不鳴山更幽﹞﹐卻覺無味。蓋鳥鳴卽山不幽﹐鳥不鳴卽山自幽矣﹐何必言更幽乎﹖此所以不如南朝之詩爲工也。

春晚景物說得出者﹐惟韋蘇州﹝綠陰生晝寂注1﹐孤花表春餘﹞﹐最有思致。如杜牧之﹝晚花紅艷靜﹐髙樹綠陰初﹞﹐亦甚工﹐但比韋詩無雍容气象爾。至張文潛﹝艸靑春去後﹐麥秀日長時﹞及﹝新綠染成延晝永﹐爛紅吹盡送春歸﹞﹐亦非不佳﹐但刻畫見骨耳。注1《續校》﹕﹝『寂』當作『靜』。﹞

﹝老色日上面﹐歡蹤日去心。今旣不如昔﹐後當不如今。﹞此白樂天詩也。山谷嘗書此詩﹐今遂誤入《山谷集》。

荊公絕句云﹕﹝細數落花因坐久﹐緩尋芳艸得歸遲。﹞東湖晚年絕句云﹕﹝細落李花那可數﹐緩行芳艸步因遲。﹞自題云﹕﹝荊公絕句妙天下。老夫此句﹐偶似之邪﹖竊取之邪﹖學詩者不可不辧。﹞予謂東湖之詩因荊公之詩觸類而長﹐所謂舉一隅三隅反者也﹐非偶似之﹐亦非竊取之。

東坡《與錢穆父》詩云﹕﹝樽前俱是蓬萊守。﹞是時東坡守登﹐錢穆父守越﹐道過登﹐故東坡有此詩。謂登越二州皆瀕海﹐故言俱是蓬萊守。

﹝原缺二行﹐每行二十字。﹞

呂東萊詩﹝風聲入樹翻歸鳥﹐月影浮江倒客帆。﹞此篇年十六時作﹐作此詩嘗嘔血﹐自此遂得羸疾終其身。其始作詩如是之苦也。

東萊晚年長短句尢渾然天成﹐不減唐《花間》之作。如一詞云﹕﹝柳色過疏籬﹐花又離披﹐舊時心緒沒人知。記得一年寒食下﹐獨自歸時。歸後卻尋伊﹐月上嫌遲。十分斟酒不推辭。將爲老來渾忘卻﹐因甚沾衣﹖﹞又一詞﹐其間云﹕﹝可惜一春多病﹐等閒過了酴醾。﹞又一詞﹐其間云﹕﹝對人不是惜姚黃﹐實是舊時心緒老難忘。﹞皆精絕﹐非尋常詞人所能作也。

山谷詩云﹕﹝王侯須若緣坡竹。﹞蓋用王褒罵髯僮文云﹕﹝須若緣坡之竹。﹞

晏元獻﹝春水碧於天﹞注1﹐蓋全用唐韋莊詞中五字。注1﹝獻﹞原作﹝憲﹞﹐據《續校》攺。

李義山詩雕鐫﹐惟《詠平淮西碑》一篇詩極雄健﹐不類常日作。如﹝點竄《堯典》《舜典》字﹐塗攺《淸廟》《生民》詩﹞及﹝帝得聖相相曰度﹐賊斫不死神扶持﹞等語﹐甚雄健。

蔡天啟初見荊公﹐以能暗誦韓文《南山》詩﹐見知於荊公。大抵前輩如《上林》《子虛》等賦﹐《解嘲》之類﹐往往能成誦﹐不特天啟也。今人能成誦此等者蓋少。

《才調集》唐人詩有﹝樓晚風髙角﹐江春浪起船﹞兩句﹐甚佳。張文潛喜誦。

饒節徳操﹐撫州人﹐祝發名如璧﹐號倚松道人﹐住鄧州香巖寺。有一僕曰詹榮﹐亦撫人﹐璧攜之以行。一日﹐因打木魚先悟道﹐作頌云﹕﹝木魚元來無肚腸﹐聲聲喚我出鑊湯。佛法元來無多子﹐王婆頭上戴丁香。﹞遂亦祝發﹐名如珪云。璧反於其僕處有省。

徳操嘗爲予家丞相館客﹐甚爲丞相內相兄弟所知。徳操有髙節﹐而又能文﹐其才在謝無逸諸公之上。晚年住香巖。丞相之孫陳成季持節京西﹐徳操以詩贈之云﹕﹝兩公待我以國士﹐是時公亦同在門。今日江頭看使節﹐令人淚濕漢江云。﹞又寄無逸詩云﹕﹝雲山底處堪投老﹐文史他年不療窮。富貴可求吾亦懶﹐眼看餘子化王公。﹞其自負亦不淺矣。

張擴彥實舍人注1﹐近時人﹐亦有詩名。有詩寄夏均父云﹕﹝未覺朝廷疏汲黯﹐極知州郡要文翁。﹞甚佳。注1《續校》﹕﹝張擴﹐《書錄解題》作『張廣』﹐《文獻通考》同。﹞

東湖年十三﹐有《紅梅》詩云﹕﹝紫府與丹來換骨﹐東風吹酒上凝脂。﹞東坡見之極稱賞﹐自此有詩名。

玉川子詩云﹕﹝太上道君蓮花臺﹐夜半醮祭夜半開。﹞蓋譏當時宮禁賄賂盛行﹐有賂則非時亦可通也。

柳子厚詩﹕﹝壁空殘月曙﹐門掩候虫秋。﹞語意極佳。東湖詩云﹕﹝明月江山夜﹐候虫天地秋。﹞蓋出於子厚也。

山谷喜柳子厚﹝道人庭宇淨﹐苔色連深竹﹞﹐嘗書此詩於扇。今本作﹝翠色連深竹﹞﹐非也。又喜﹝室空無侍者﹐巾屨惟掛壁﹞及﹝鶴鳴楚山靜﹐露白秋江曉﹞等篇。

東坡﹝江上秋風無限浪﹐枕中春夢不多時﹞﹐蓋用白樂天詩。白樂天云﹕﹝秋風江上浪無限﹐夜雨舟中酒一樽。﹞

東坡《黃州》詩云﹕﹝長江繞郭知魚美﹐好竹連山覺筍香。﹞讀此可見黃州專有水竹也。

呂東萊長弟字由義﹐亦能詩﹐惜其早死﹐世不知爾。如﹝老去看花如隔霧﹐醉來騎馬似乘船﹞﹐亦佳句也。

韓持國《過孔寧極處士山居》﹐又《與孔寧極別後懷寧極》二詩﹐極雍容簡遠。《過寧極》詩云﹕﹝驅車上橫隴﹐西奏龍陽道。靑煙人幾家﹐綠野山四抱。鳥啼春意闌﹐林變夏陰早。知近先生廬﹐民風故淳好。﹞《別後》詩云﹕﹝雨滴庵上茅﹐風亂窗外竹。繁聲夜入耳﹐欲寐不得熟。永懷歸田客﹐石徑滑馬足。連山暗秋霧﹐一燈何處宿。﹞

謝師厚詩《喜故人夜相過》云﹕﹝倒著衣裳迎戶外﹐盡呼兒女拜燈前。﹞形容得故舊久別乍相見之情極佳。

老杜《還成都艸堂詩》云﹝城郭喜我來﹞﹑﹝大宮喜我來﹞等語﹐本古樂府《木蘭詩》﹝爺娘聞我歸﹞﹑﹝阿姨聞我歸﹞之語﹐老杜用此體。

韓退之《南山》詩用杜詩《北徵》詩體作。

子由和東坡《中秋》詞云﹕﹝素娥東去﹐曾不爲人畱。﹞其語出小說《河洛行年記》。

東坡《雪》詩云﹕﹝水精鹽﹐爲誰甜﹖﹞鹽味不應言甜。以古樂府考之﹐言﹝白酒甜鹽﹞﹐則知鹽可言甜。

東坡《大江東去》詞﹐其中云﹕﹝人道是三國周郎赤壁。﹞陳無己見之﹐言不必道三國﹐東坡攺云﹝當日﹞。今印本兩出﹐不知東坡已攺之矣。

東坡詞中《歸朝樂和蘇伯固》者﹐爲送伯固往澧陽﹐故用靈均夢得等事。今詞中但云和伯固﹐而不言往澧陽也。

東坡《表忠觀碑》言﹝龍飛鳳舞﹞者﹐郭璞言﹝天目山形如龍飛鳳舞﹞﹐故《徑山》詩又云﹝山前鳳舞遠徵璞﹞是也。東坡碑初出﹐人疑﹝龍飛鳳舞﹞之語﹐惟林子中知此四字出於郭璞﹐他人不知也。

徑山開山大覺禪師﹐名道欽注1﹐唐肅宗時人。嘗養白雞﹐故東坡詩云﹕﹝冢上雞鳴猶憶欽。﹞注1﹝道欽﹞﹐《續校》引東坡《遊徑山》詩王十朋作﹝法欽﹞。

東坡詩云﹕﹝五百年間異人出﹐盡將錦繡裹山川。﹞﹝錦繡裹山川﹞﹐錢氏事也。﹝五百年間異人出﹞﹐亦郭璞讖語也﹐東坡用之。又《徑山》詩云﹝人言山住水亦住﹞﹐郭璞語也。

東坡詩云﹕﹝雪眉老人夜扣關。﹞老人卽天目山龍也﹐今有老人亭。又﹝明窗睡足來撲握﹞者﹐道欽禪師嘗有兔爲師暖鞋﹔﹝問龍乞水歸洗眼﹞者﹐龍井水可洗眼故也。又云﹕﹝兩眼尙能看細字。﹞

東坡詩云﹕﹝明朝入山房﹐石鏡炯當戶。昔照熊虎姿﹐今爲猿鳥顧。﹞石鏡禪師有石鏡﹐照錢王微時﹐在鏡中被王者之服。

東坡詩云﹕﹝喝石巖前自過春﹞﹐又言﹝喝石崖前後欲冰﹞者﹐俱胝道者嘗咒冰﹐故有喝石巖。坡詩又云﹝精城貫山山爲裂﹞者﹐正謂此也。

徑山有《山中故事》一卷﹐東坡臨安詩多用之。

東坡《杭州》詩云﹝在郡依前六百日﹞﹐用白樂天事。樂天詩云﹕﹝在郡六百日﹐遊山二十回。﹞

東坡《梅花》詩云﹕﹝裙腰芳艸抱山斜。﹞卽白樂天詩﹝誰開湖寺西南徑﹐艸綠裙腰一道斜﹞是也。

少遊詞﹝髙城望斷﹐燈火已黃昏﹞﹐用歐陽詹詩﹐云﹕﹝髙城已不見﹐況復城中人。﹞

老杜詩第一首﹐﹝李侯金閨彥﹞是也﹐作此時年十七﹐《壯遊》詩可考作詩次第。韓文第一篇

﹐《薦薛公達書》是也﹐時年二十一。

少遊詞﹝小樓連苑橫空﹞﹐爲都下一妓姓樓名琬字東玉﹐詞中欲藏﹝樓琬﹞二字。然少遊亦自用出處﹐張籍詩云﹕﹝妾家髙樓連苑起。﹞

少遊﹝水邊沙外﹐城郭春寒退﹞詞﹐爲張蕓叟作。有簡與蕓叟云﹕﹝古者以代勞歌﹐此眞所謂勞歌。﹞

章質夫家子弟有注少遊詞者。

﹝南海使君令北海﹞詩﹐坡在嶺南與廣帥章質夫也。質夫之死﹐其家以其詩葬。

東坡和章質夫《楊花》詞云﹝思量卻是﹐無情有思﹞﹐用老杜﹝落絮遊絲亦有情﹞也。﹝夢隨風萬里﹐尋郎去處﹐依前被鶯呼起。﹞卽唐人詩云﹕﹝打起黃鶯兒﹐莫教枝上啼。幾回驚妾夢﹐不得到遼西。﹞﹝細看來不是楊花﹐點點是離人淚。﹞卽唐人詩云﹕﹝時人有酒送張八﹐惟我無酒送張八。君有陌上梅花紅﹐盡是離人眼中血。﹞皆奪胎換骨手。質夫詞亦自佳﹐今附錄於此﹕﹝燕忙鶯懶芳菲過﹐堤柳上﹐花瓢墜。輕飛點畫靑林﹐誰道全無才思。閒趁遊絲﹐靜臨深院﹐日長門閉。向朱簾散漫﹐垂垂欲下﹐依前被風扶起。蘭帳佳人睡覺﹐怪春衣雪沾瓊綴。繡牀旋滿﹐香球無數﹐才圓還碎。時見蜂兒﹐粉黏輕翅﹐魚吹池水。望章臺路杳﹐金鞍遊蕩﹐灑盈盈淚。﹞質夫﹐建安人。建安有二章﹐子厚號﹝南章﹞﹐質夫號﹝北章﹞。子厚弟也﹐質夫兄也。

東坡詩﹝問堞知秦過﹐看山識禹功。﹞皆用出處﹐對屬如此親切。

荊公詩及四六﹐法度甚嚴。湯進之丞相嘗云﹕﹝經對經﹐史對史﹐釋氏事對釋氏事﹐道家事對道家事。﹞此說甚然。

東坡《海外上梁文口號》云﹕﹝爲報先生春睡美﹐道人輕打五更鐘。﹞章子厚見之﹐遂再貶儋耳﹐以爲安穩﹐故再遷也。

荊公﹝種種春風吹不長﹐星星明月照還稀﹞﹐詠白髮也。﹝種種﹞出《左氏》﹐音董。﹝星星﹞對﹝種種﹞﹐甚工。

東坡《賀新郎》﹐在杭州萬頃寺作。寺有橊花樹﹐故詞中云石橊。又是日有歌者晝寢﹐故詞中云﹕﹝漸困倚孤眠淸熟。﹞其眞本云﹝乳燕棲華屋﹞﹐今本作﹝飛﹞字﹐非是。

東坡﹝纖纖入麥黃花亂﹞﹐用司空圖﹝綠樹連村暗﹐黃花入麥稀﹞之句。

東坡﹝電光時掣紫金蛇﹞﹐用白樂天詩。

東坡《佛日寺》詩云﹕﹝千株玉槊撓云立﹐一穗珠旒落鏡寒。﹞玉槊謂竹也﹐珠旒謂以竹引水倒流也。

東坡詩﹝未放蒼龍入渥窪﹞者﹐松下有澗﹐故云。

東坡﹝飛蚊繞鬢鳴﹞﹐出《文粹》何諷《夢渴賦》。文潛詩亦云﹕﹝飛蚊繞枕細而淸。﹞

柳子厚與劉夢得相別詩云﹝今朝不用臨河別﹐垂淚千行便濯纓﹞﹐用蘇李贈別詩﹐云﹕﹝臨河濯長纓﹐念別悵悠悠。﹞

老杜與馬巴州詩云﹕﹝勛業終歸馬伏波﹐功曹非復漢蕭何。﹞﹝伏波﹞謂馬巴州﹐﹝功曹﹞自謂也。蕭何功曹事﹐見《虞翻傳注》。

韓文《石鼎聯句序》云﹕﹝長頸而髙結﹐喉中又作楚語。﹞﹝結﹞字斷句。結音髻﹐西漢﹝髻﹞字皆作﹝結﹞字寫﹐退之正用此也。今人讀作﹝結喉﹞﹐非也。東坡云﹕﹝長頸髙結喉。﹞蓋承誤也。

《韋蘇州集》載秦系詩﹐自稱東海釣客。少遊作啟事嘗用之﹐蓋秦氏事也。

予家韓林﹐曲阜公之婿王律字子和﹐正仲右丞之子﹐賢而有文﹐爲韓林生日作樂語﹐以﹝蘭燻雪白﹞對﹝玉潤冰淸﹞。﹝蘭燻雪白﹞出劉孝標《廣絕交論》﹝曾史蘭燻雪白﹞。

荊公詩《葛溪驛》云﹕﹝缺月昏昏漏未央。﹞其末云﹕﹝鳴蟬正亂行人耳。﹞予嘗疑夜間不應有蟬鳴﹐後見說者云﹕﹝葛溪驛夜間常有蟬鳴。﹞此正與﹝寒山半夜鐘﹞相類。

汪思溫少卿﹐明州人。年八十﹐其鄕人作慶八十致語﹐一聯云﹕﹝九老未應髙白傅﹐四時豈止數黃公。﹞對甚的切。夏黃公﹐四明人﹐事見《虞翻傳注》。鄕人蓋史直翁丞相也。

洪玉父舍人有侍兒曰小九﹐知書﹐能爲洪檢閱﹐洪甚愛之。嘗月夜攜登滕王閣﹐洪賦詩云﹕﹝桃花浪打散花樓﹐南浦西山送客愁。爲理伊州十二疊﹐緩歌聲裏看洪州。﹞後因兵亂失之。洪悵恨不已﹐又和前詩云﹕﹝西江東畔見江樓﹐江月江風萬斛愁。試問海潮應念我﹐爲將雙淚到南州。﹞已而洪復尋得其人。

梅聖兪送人知鄞縣詩云﹕﹝君行問鮚琦﹐殊物可講解。一寸明月腹﹐中有小碧蟹。生意各蠕蠕﹐黔角容夬夬。願言寬賦刑﹐越俗久疲憊。﹞鮚埼事出《西漢地理誌注》﹐鄞縣有鮚埼亭。鮚音結﹐蚌也﹐長一寸﹐廣二分﹐有一小蟹在其腹中。埼﹐曲岸也。其中多鮚﹐故以名亭。埼﹐巨依反。

小杜《華淸宮》詩精切。如﹝月白霓裳殿﹐風漧羯鼓樓﹞﹐霓裳則言月白﹐羯鼓則言風漧﹐皆移換不動﹐所以爲佳。《才調集》溫飛卿詩。

呂東萊﹕﹝漢家宗廟有神靈﹐寄語胡兒莫狂蕩。﹞﹝漢家宗廟有神靈﹞﹐《西漢》全語﹐見《王莽傳》元後云。

東坡《蘄竹簟》詩云﹕﹝臥此八尺黃琉璃。﹞琉璃﹐世人但知有靑色﹐而不知有五色。顏師古注《西域傳》﹐辧之甚詳﹐引大秦國五色琉璃﹐且破孟康注﹐言靑色是指藥燒者﹐非眞琉璃也。

山谷《雪》詩云﹝明知不是剪刀催﹞﹐本宋之問詩﹐云﹕﹝今年春色早﹐應爲剪刀催。﹞

老杜﹝使君自有婦﹐莫學野鴛鴦﹞﹐出古樂府﹐云﹕﹝使君自有婦﹐羅敷自有夫。﹞

柳三變詞﹝漸亭臯葉下﹐隴首雲飛﹞﹐全用柳惲詩也。柳惲詩云﹕﹝亭臯木葉下﹐隴首秋雲飛。﹞

﹝看朱成碧﹞﹐出吳均詩﹐云﹕﹝看朱忽成碧﹐誰知心眼亂。﹞李白前有《樽酒行》﹐亦云﹝看來成碧顏始紅﹞。

老杜﹝愼勿近前丞相嗔﹞﹐出古樂府﹝春粱之下有縣鼓﹐我欲擊之丞相怒注1﹞。注1《續校》﹕﹝《續漢五行志》桓帝時童謠云﹕『以錢爲室金爲堂﹐石上慊慊春黃粱。梁下有懸鼓﹐我欲擊之丞卿怒。』此引『春粱之下』云云﹐似誤。『丞卿怒』謂主鼓之丞及眾卿也﹐亦不得攺爲『丞相』。﹞

後山﹝楊柳藏鴉白門下﹞﹐出古樂府﹝暫出白門前﹐楊柳可藏烏﹞。

山谷﹝杯行到手不畱殘﹞﹐用王仲宣詩﹝合坐同所樂﹐但訴杯行逞﹞。

老杜﹝主人敬愛客﹞﹐出曹子建詩﹝公子敬愛客﹞。

東湖﹝此身終擬拂衣閒﹞﹐出謝靈運詩﹝髙揖七州外﹐拂衣五湖裏﹞。

老杜﹝同姓古所惇﹐不受外嫌猜﹞﹐用古樂府《放歌行》﹝明慮自天斷﹐不受外嫌猜﹞。

韓退之﹝雪擁藍關馬不前﹞﹐三字出古樂府《飲馬長城窟行》﹝驅馬涉陰山﹐山髙馬不前﹞。

老杜﹝白首淒其﹞﹐出謝靈運詩﹝懷賢亦淒其注1﹞。注1《續校》﹕案老杜詩自用《毛詩》﹝淒其以風﹞﹐似不必出靈運也。

山谷﹕﹝蓮生於泥中注1﹐不與泥同調。﹞﹝同調﹞二字出謝靈運詩﹝誰謂古今殊﹐異世可同調﹞。注1《續校》﹕﹝『於』疑作『淤』。﹞

後山﹝平生西方願﹐擺脫區中緣﹞﹐出謝靈運詩﹝想象昆山姿﹐緬邈區中緣﹞。

山谷﹝堂前水竹湛淸華﹞﹐用《選》詩謝叔源﹝水木湛淸華﹞。

東湖﹕﹝大樹進涼颸。﹞﹝涼颸﹞二字出謝玄暉詩﹝輕扇動涼颸注1﹞。注1﹝動﹞原作﹝生﹞﹐據《續校》引謝玄暉《在郡臥病》詩攺。

山谷《謝人惠筆》詩云﹝莫將空寫吏文書﹞﹐用樂天《紫毫筆》詩﹝愼勿空將彈失儀﹐愼勿空將錄制詞﹞。

老杜﹕﹝野航恰受兩三人。﹞樂天云﹕﹝野艇容三人。﹞

歐公詞云﹝杏花紅處靑山缺﹞﹐本樂天詩﹝花枝缺處靑樓開﹞。

荊公《梅詩》云﹝肌雪參差冷太眞﹞﹐出樂天詩﹝中有一人字太眞﹐雪膚花貌參差是﹞。東坡﹝揚州近日紅千葉﹐自是風流時世妝﹞﹐出樂天諷諫詩﹐云﹕﹝元和時世妝。﹞

山谷詠明皇時事云﹕﹝扶風喬木夏陰合﹐斜谷鈴聲秋夜深。人到愁來無處會﹐不關情處亦傷心。﹞全用樂天詩意。樂天云﹕﹝峽猿亦無意﹐隴水復何情。爲到愁人耳﹐皆爲斷腸聲。﹞此所謂奪胎換骨者是也。

樂天《鹽商婦》詩云﹕﹝南北東西不失家﹐風水爲鄕舟作宅。﹞東坡《魚蠻子》詩正取此意。

老杜﹝立登要路津﹞﹐﹝要路津﹞三字出《選》詩﹝何不策髙足﹐先據要路津﹞。

東湖﹝呂侯離筵一何綺﹞﹐﹝一何綺﹞三字出《選》詩﹐有﹝髙談一何綺﹞﹐又﹝髙文一何綺﹞。

東萊﹝晚菘早韭老不厭﹐夜鯉晨鳧多見疏﹞﹐﹝夜鯉晨鳧﹞出《說苑》魏文侯事注1。注1《續校》﹕﹝《說苑奉使篇》魏文侯好晨鳧及北犬﹐並無『夜鯉』二字。﹞

山谷﹝百年中半夜分去﹐一歲無多春再來﹞﹐全用樂天兩句﹕﹝百年夜分半﹐一歲春無多。﹞

東坡﹝江上愁心千疊山﹞﹐﹝江上愁心﹞出《唐文粹》。張說有《江上愁心賦》。

東坡《放魚》詩﹝不用辛苦泥沙底﹞﹐出樂天詩﹝不須泥沙底﹐辛苦覓明珠﹞。

老杜詩用﹝粔籹﹞﹐出《楚詞招魂》﹝粔籹蜜餌﹐有●餭些﹞。

退之﹝君來呼我出﹐踉蹌越門限﹞﹐﹝踉蹌﹞二字出古樂府梁簡文詩﹝毛嬙貌本絕﹐踉蹌入氈幃﹞。

山谷﹝試說宣城樂﹐停杯且試聽﹞﹐取退之﹝番禺軍府盛﹐欲說暫停杯﹞。

東坡﹝老守自醉霜松折﹞﹐取退之﹝起舞先撼霜松摧﹞。

東坡﹝公言百歲如風狂注1﹞﹐取退之詩﹝百歲如風狂﹞。注1﹝如﹞原作﹝和﹞﹐據《續校》引東坡《陪歐陽公燕穎州西湖》詩攺。

山谷﹝簡編自𦇤褓﹐簪笏到仍昆﹞﹐取退之聯句﹝爵勛逮僮隸﹐簪笏自懷繃﹞。

東坡﹝婉娩幾時來入夢﹞﹐出退之詩﹝旅宿夢婉娩﹞。

老杜﹝側生野岸及江蒲﹞﹐出《蜀都賦》﹝旁挺龍目﹐側生荔枝﹞。

老杜﹝魚知丙穴由來美﹞﹐出《蜀都賦》﹝嘉魚出於丙穴﹞。

東坡﹝素月流天掃積陰﹞﹐﹝素月流天﹞出《文選月賦》。

東坡﹝玉女窗明處處通﹞﹐出《文選靈光殿賦》﹝玉女窺窗而下視﹞。

荊公《虎圖》﹝目光夾鏡當坐隅﹞﹐﹝夾鏡﹞出《文選》顏延年《赭白馬賦》﹝雙瞳夾鏡﹐兩權協月﹞。

韓子蒼﹝樓中有妾相思淚﹐流到樓前更不流﹞﹐用唐人孫叔向《溫泉》詩﹝𨿽然水是無情物﹐流到宮前咽不流﹞。其詩見顧陶《唐詩類選》。《金華瀛湘集》作王建詩﹐非也。子蒼在館中時﹐同捨李希聲賦上元詩﹐押﹝丸﹞字韻﹐館中諸公皆和﹐獨子蒼和﹝丸﹞字尢工﹐云﹕﹝坐看星橋開鐵鎖﹐臥聞雷鼓落銅丸。﹞事見《前漢史丹傳》﹐諫元帝節音律事。

山谷《淸江引》云﹕﹝全家醉著篷底眠﹐家在寒沙夜潮落。﹞﹝醉著﹞二字出韓偓詩﹝漁翁醉著無人喚﹐過午醒來雪滿船﹞。

荊公﹝別開小徑畱松路﹐只與鄰僧作往還。﹞東湖化之云﹕﹝與客登臨定自好﹐他時無客與僧遊。﹞

唐人詩﹕﹝晚涼悲畫扇﹐紅袖泣前魚。﹞﹝泣前魚﹞﹐戰國時龍陽君事。

山谷﹝平山行樂自不思注1﹐豈有竹西歌吹愁﹞﹐出杜牧之詩﹝平生五色綫﹐願補舜衣裳﹞。注1《續校》﹕﹝『思』疑當作『惡』。﹞

東坡﹝美滿風帆十幅蒲﹞。﹝美滿﹞字出杜牧之詩﹝千帆美滿風﹞。東湖亦用﹝美滿﹞字云﹕﹝正須美滿十分晴。﹞

山谷詩云﹕﹝十度欲言九度休﹐萬人叢中一人曉。﹞曾吉父云﹕﹝此正山谷詩法也。﹞其說盡之。

東坡詩云﹝公是主人身是客﹐舉觴登望得無愁﹞﹐用樂天﹝心是主人身是客﹞。﹝身是﹞字本諺語。﹝身﹞猶言﹝我﹞也﹐如張飛自言﹝身是張翼徳﹐可共來決死﹞﹐及宋彭城王義眞自關中逃歸﹐謂段宏曰﹝身在此﹐可刎身頭以南﹐使家公望絕。﹞謝瀹云﹕﹝身家太傅老。﹞此類甚多﹐皆以﹝身﹞爲﹝我﹞也。韓子蒼詩云﹕﹝身今老病投炎瘴﹐最憶冰盤貯蔗漿。﹞亦用﹝身﹞字。

老杜﹝食薇不願余﹞﹐﹝不願余﹞三字出《選》詩﹐左太衝《詠史》云﹕﹝飲河期滿腹﹐貴足不願余。﹞

東萊少作有﹝白塔忽從林外過﹐靑山常在馬頭看﹞﹐佳句也。

東坡﹕﹝歸來晚歲同元亮﹐卻掃何人伴敬通。﹞敬通﹐馮衍字也。﹝卻掃﹞字不見本傳。江文通《恨賦》云﹕﹝敬通見抵﹐罷歸田裏﹐閉關卻掃﹐塞門不仕。﹞東坡蓋取諸此。

山谷﹝馬上時時夢見之﹞﹐﹝夢見之﹞三字出《選》詩﹝遠道不可思﹐夙昔夢見之﹞。

東坡﹝誰謂他鄕復異縣﹐天遣君來破吾願﹞﹐﹝他鄕各異縣﹞出《選》詩。

老杜﹝艸《玄》吾豈敢﹐賦或似相如﹞﹐出左太衝《詠史》詩﹝言論準宣尼﹐詞賦擬相如注1﹞。注1﹝老杜﹞兩字據《續校》補。《續校》稱賦似相如亦見《漢書揚雄傳》﹐不必取材太衝也。

後山作南丰先生挽詞云﹕﹝侯芭才一足﹐白首《太玄經》。﹞本李白詩﹝誰能書閣下﹐白首《太玄經》﹞。

東萊詩云﹕﹝布帆此去應無恙。﹞用李白詩﹝布帆無恙掛秋風﹞。李蓋用《世說》顧長康語。

韓子蒼《太一眞人歌》云﹕﹝脫巾露頂風颼颼。﹞﹝脫巾露頂﹞四字出李白詩﹝脫巾掛石壁﹐露頂灑松風﹞。

東坡在徐州作長短句云﹕﹝半依古柳賣黃瓜。﹞今印本作﹝牛衣古柳賣黃瓜﹞﹐非是。予嘗見坡墨迹作﹝半依﹞﹐乃知﹝牛﹞字誤也。

顧陶《唐詩類選》二十卷﹐其間載杜詩多與今本不同。顧陶﹐唐大中間人﹐去杜不遠﹐所見本必稍眞。今並錄同異於後﹕﹝山河扶繡戶﹞作﹝星河浮繡戶﹞﹔﹝斫卻月中桂﹞作﹝折盡月中桂﹞﹔﹝破柑霜落爪﹞作﹝破瓜霜落刃﹞﹔﹝烏蠻瘴遠隨﹞作﹝黔溪瘴遠隨﹞﹔﹝老夫貪費日﹞作﹝老夫貪賞日﹞﹔﹝秋至輒分明﹞作﹝秋至轉分明﹞﹔﹝伴月落邊城﹞作﹝伴月下邊城﹞﹔﹝家貧仰母慈﹞作﹝家貧賴母慈﹞﹔﹝犬迎曾宿客﹞作﹝犬憎閒宿客﹞﹔﹝池中足鯉魚﹞作﹝河中足鯉魚﹞﹔﹝賦或似相如﹞作﹝賦或比相如﹞﹔﹝老思筇竹杖﹞作﹝老思筇竹柱﹞﹔﹝衰疾那能久﹞作﹝衰病那能久﹞﹔﹝吾豈獨憐才﹞作﹝惟我獨憐才﹞﹔﹝勝迹隗囂宮﹞作﹝傳是隗囂宮﹞﹔﹝丹靑野殿空﹞作﹝丹霄野殿空﹞﹔﹝欲掛畱徐劍﹞作﹝欲把畱徐劍﹞﹔﹝乘爾亦已久﹞作﹝乘汝亦已久﹞﹔﹝感動一沈吟﹞作﹝感激一沈吟﹞﹔﹝櫸柳枝枝弱﹐枇杷樹樹香﹞作﹝楊柳枝枝弱﹐枇杷對對香﹞﹔﹝暗飛螢自照﹐水宿鳥相呼﹞作﹝飛螢自照水﹐宿鳥競相呼﹞﹔﹝白花檐外朵﹐靑柳檻前梢﹞作﹝白花筵外朵﹐靑柳檻前梢﹞﹔﹝取醉他鄕客﹐相逢故國人﹞作﹝取醉他鄕酒﹐相逢故里人﹞﹔﹝興來今日盡君歡﹞作﹝興來終日盡君歡﹞﹔﹝羞將短髮還吹帽﹞作﹝羞將短髮猶吹帽﹞﹔﹝明年此會知誰健﹞作﹝明年此會知誰在﹞﹔﹝去年今日侍龍顏﹞作﹝去年冬至侍君顏﹞﹔﹝九重春色醉仙桃﹞作﹝九天春色醉仙桃﹞﹔﹝不通姓字粗豪甚﹞作﹝不通姓字粗豪困﹞﹔﹝宮女開函近禦筵﹞作﹝宮女開函進禦筵﹞﹔﹝黃牛峽靜灘聲轉﹞作﹝黃牛峽淺灘聲急﹞﹔﹝俯視但一气﹞作﹝俯視但吁气﹞﹔﹝明我長相憶﹞作﹝知我長相憶﹞﹔﹝何以有羽翼﹞作﹝何以生羽翼﹞。又載《風涼原上作》一首﹐今杜詩無之﹐其詩全錄於此﹕陰森宿云端﹐霧露濕松柏。風淒日初晚﹐下嶺望川澤。連山無晦明﹐秋水千里白。佳气郁未央﹐聖人在凝碧。關門阻天下﹐信是帝王宅。海內方晏然﹐廟堂有良策。時貞守全運﹐罷去遊說客。余忝南臺人﹐尋憂免貽責。以此見杜詩尙多﹐今集中所載亦不能盡也。

呂東萊詩云﹕﹝舊遊可數終難又。﹞﹝難又﹞二字出韓文﹐《祭李郴州》云﹕﹝謂此會之難又。﹞

韓退之詩﹕﹝梢梢新月偃。﹞俗本作﹝稍稍﹞﹐荊公攺作﹝梢梢﹞。蓋令狐澄本作﹝梢梢﹞﹐澄本最善﹐荊公用此攺定。梢梢者﹐細也﹐見《方言》。白樂天詩亦用﹕﹝梢梢筍成竹。﹞

王平南在三館曝書﹐見韓幹所畫馬﹐作《畫馬行》﹐又作《畫馬跋》云﹕﹝明皇召幹上南燻殿﹐問曰﹕『汝奚不師陳翃﹖』是時翃擅名天下。幹奏曰﹕『臣不願也。』明皇曰﹕『然則汝以何爲師﹖』幹曰﹕『飛龍廏數萬匹﹐皆臣師也。』余於是知幹眞善畫者。蓋以筆墨之迹﹐口耳之傳﹐而臻神妙之品者﹐古今未之有也。又以爲彼一畫史耳﹐且能不怵於形勢﹐而信其所知如此﹐學士大夫其可愧於幹哉﹗﹞又云﹕﹝所見畫病馬甚腯﹐疑少陵所謂畫肉不畫骨者﹐殆於此有遺恨焉。然少陵爲幹贊﹐則又愛其駿健淸新﹐疑其論曹韓二人之詞﹐不能無抑揚耳。善論文者﹐當知昔人所謂言豈一端而已﹐因此可以求著書之意。﹞又云﹕﹝幹自言不願師陳翃﹐而少陵以幹爲曹霸弟子﹐無乃一時傳者失其指歟﹖惟『丹靑不知老將至﹐富貴於我如浮雲』則爲知言。蓋中心無蔽於外物﹐然後有見於理﹐此不易之論﹐而莊生所謂盤礡羸者是已。此可以爲學者之法﹐平甫於此蓋三致意焉。﹞予讀之﹐犁然有當於心﹐其論幹不願師陳翃﹐蓋以自況也。平甫在熙寧間﹐不與其兄雷同﹐是亦幹不師陳翃之比﹐故平甫言之重﹐詞之復﹐有深意存焉。

荊公詠史詩﹐最於義理精深。如《畱侯》詩﹐伊川謂說得畱侯極是。予謂《武侯》詩﹐說得武侯亦出。又如《範增》詩云﹕﹝有道弔民天卽助﹐不知何用牧羊兒。﹞又﹕﹝誰合軍中稱亞父﹐直須推讓外黃兒。﹞詠史詩有如此等議論﹐他人所不能及。

小杜《秋夜》宮詞云﹕﹝銀燭秋光冷畫屏﹐輕羅小扇撲流螢。天階夜色涼如水﹐臥看牽牛織女星。﹞含蓄有思致。星像甚多﹐而獨言牛女﹐此所以見其爲宮詞也。

老杜﹕﹝褥隱繡芙蓉。﹞﹝隱﹞當如隱幾之隱字讀注1。﹝守歲阿戎家。﹞東坡云當作﹝阿咸家﹞乃是注2。注1《續校》﹕﹝少陵《李監宅》詩仇注引《丹鉛錄》云﹕『《集韻》縫衣曰﹐今俗呼綫。杜詩﹝褥隱繡芙蓉﹞﹐字作隱而意同。』﹞注2又《杜位宅守歲》詩﹝守歲阿戎家﹞﹐﹝戎﹞一本作﹝咸﹞。按杜位﹐少陵從弟﹐晉宋間人多呼弟爲阿戎。咸乃叔侄事﹐與兄弟不相當。東坡與子由詩﹝欲喚阿咸來守歲﹞﹐一時誤用﹐不必據以爲證。

少遊《揚州詞》云﹕﹝寧論爵馬魚龍。﹞﹝爵馬魚龍﹞出鮑照《蕪城賦》注1。注1《續校》﹕﹝『魚龍爵馬』四字﹐此鮑照用《西京賦》語。﹞

韓子蒼少以詩見蘇黃門﹐黃門贈詩云﹕﹝我讀君詩默無語﹐恍然重見儲光羲。﹞人問黃門﹕﹝何以比儲光羲﹖﹞黃門云﹕﹝見其行鍼布綫似之。﹞

唐人李涉善爲歌行﹐如《才調集》所載《雞鳴曲》﹐荊公大喜。《選》載﹝燕王好賢築金臺﹞詩之類﹐皆全篇有思致﹐而詞近古。

山谷詩云﹕﹝小艸有遠志。﹞《本艸》﹕﹝遠志葉名小艸注1。﹞注1《續校》﹕﹝遠志一名小艸﹐此用郝隆譏謝安語﹐不當專引《本艸》。﹞

老杜詩﹕﹝能饑稚子色淒涼。﹞﹝能﹞字讀作﹝柰﹞注1﹐用《西漢》﹝能風與旱﹞之﹝能﹞。﹝玉山髙並兩峯寒。﹞﹝並﹞讀作﹝傍﹞﹐亦用《西漢》﹝並﹞字也。注1《續校》﹕﹝少陵《狂夫》詩『恆饑稚子色淒涼』﹐各本盡同。此攺作『能饑』﹐又云『能讀作柰』﹐不知所據何本。﹞

歐公在禁中作端午帖子云﹕﹝彩索盤中結﹐楊梅粽裏紅。﹞蓋用古樂府﹝酒中桃喜子﹐粽裏得楊梅﹞。然古樂府﹝粽裏楊梅﹞不爲端午言﹐乃爲除夜言也。除夜安得楊梅﹖

荊公《扇》詩云﹕﹝鬢亂釵橫特地寒。﹞荊公嘗自書此詩﹐云﹝鬢亂釵斜﹞﹐不言﹝釵橫﹞也。蓋釵當橫﹐惟亂則斜爾。

古今詩人有《離騷》體者﹐惟李白一人﹐𨿽老杜亦無似《騷》者。李白如《遠別離》云﹕﹝日慘慘兮云冥冥﹐猩猩啼煙兮鬼嘯雨。﹞《鳴臯歌》云﹕﹝雞聚族以爭食﹐鳳孤飛而無鄰。蝘蜒嘲龍﹐魚目混珍。嫫母衣錦﹐西施負薪。﹞如此等語﹐與《騷》無異。

李白雲﹕﹝人煙寒橘柚﹐秋色老梧桐。﹞老杜云﹕﹝荒庭垂橘柚﹐古屋畫龍蛇。﹞气焰蓋相敵。陳無己云﹕﹝寒心生蟋蟀﹐秋色上梧桐。﹞蓋出於李白也。

政和間﹐董逌王賓於館中和荊公叉字韻《雪》詩至一百篇。詩語𨿽未必盡入律﹐然叉字尋至百韻﹐佛書道書﹐往往披盡﹐非博者不能也。

呂東萊喜晏元獻詩﹕﹝樓臺冷落收燈後﹐門巷淸虛掃雪天。﹞蓋說得上元後天气極佳。故東萊自有詩云﹕﹝江城气候猶含雪﹐艸市人家已掛燈。﹞蓋因元獻之詩觸類而長。﹝淸虛﹞﹐《靑箱雜記》作﹝蕭條﹞。

予家空靑喜晏元獻詞﹕﹝可惜月明風露﹐長在人歸後。﹞每作郡處燕客﹐多令歌者以此爲湯詞﹐亦取其說得客散後風景佳故也。

山谷詩云﹕﹝董狐常直筆﹐汲黯少居中。﹞予案西漢黯以數切諫﹐不得久畱內﹔爰盎以數直諫﹐不得久居中。﹝少居中﹞乃爰盎事﹐非汲黯也。

山谷《漁父》詞﹕﹝新婦磯頭新月明﹐女兒浦口暮潮平﹐沙頭鷺宿戲魚驚。﹞此三句本顧況《夜泊江浦》六言﹐山谷每句添一字而已。﹝新月﹞﹝暮潮﹞﹝戲魚﹞﹐乃山谷新添也。

東湖晚年在徳興作《漁父》詞﹐甚髙雅﹐云﹕﹝七澤三湘碧艸連﹐洞庭江漢水如天。朝廷若覓元眞子﹐不在云邊卽酒邊。明月棹﹐夕陽船﹐遊魚一似鏡中縣。絲綸釣餌都收卻﹐八字山前聽雨眠。﹞﹝遊魚一似鏡中縣﹞﹐本沈云卿詩﹕﹝船如天上坐﹐魚似鏡中遊。﹞上句老杜曾用﹐下句東湖用之。東湖嘗對予誦此詞﹐且云本云卿之句﹐自擊節不已。

東坡之文妙天下﹐然皆非本色﹐與其它文人之文﹑詩人之詩不同。文非歐曾之文﹐詩非山谷之詩﹐四六非荊公之四六﹐然皆自極其妙。

山谷《嘲小徳》詩云﹕﹝書窗行暮鴉。﹞蓋用盧仝《添丁》詩﹕﹝忽來案上翻墨汁﹐塗抹書窗如老鴉注1。﹞注1《續校》﹕﹝『書窗』當依盧仝集作『詩書』。﹞

予舊因東坡詩云﹝我憎孟郊詩﹞及﹝要當斗僧淸﹐未足當韓豪。何苦將兩耳﹐聽此寒虫號﹞﹐遂不喜孟郊詩。五十以後﹐因暇日試取細讀﹐見其精深髙妙﹐誠未易窺﹐方信韓退之李習之尊敬其詩﹐良有以也。東坡性痛快﹐故不喜郊之詞艱深。要之﹐孟郊張籍﹐一等詩也。唐人詩有古樂府气象者﹐惟此二人。但張籍詩簡古易讀﹐孟郊詩精深難窺耳。孟郊如《遊子吟》《列女操》《薄命妾》《古意》等篇﹐精確宛轉﹐人不可及也。

晏元獻小詞爲本朝之冠﹐然小詩亦有工者﹐如﹝春寒欲盡復未盡﹐二十四番花信風﹞﹐﹝遙想江南此時節﹐小梅黃熟子規啼﹞之類﹐亦有思致﹐不減唐人。

李邦直小詞有云﹕﹝楊花落﹐燕子飛髙閣。長恨春醪如水薄﹐春愁無處著。往年曾宿王陵鋪﹐鼓角悲風。今日遼東﹐舊日樓臺一半空。﹞亦佳作也。

舒信道亦工小詞﹐如雲﹕﹝畫船椎鼓催君去﹐髙樓把酒畱君住。去住若爲情﹐西江湖欲平。江潮容易得﹐卻是人南北。今日此樽空﹐知君何日同。﹞亦甚有思致。

近年鎭江一士大夫姓邵﹐詞亦工﹐如雲﹕﹝阿郎去日﹐不道長爲客。底事桐廬無處覓﹐卻得廣州消息。江頭一隻蘭船﹐風雨湘妃廟前。死恨無情江水﹐送郎一去三年。﹞此詞極有作路。又有一人詞云﹕﹝黃金殿裏﹐燭影雙龍戲。勸得官家眞个醉﹐當下齊呼萬歲。殿前按徹《涼州》﹐君恩與整搔頭。一夜禦前宣喚﹐六宮多少人愁。﹞此詞極佳﹐或云王觀詞也。

東坡《送顧子惇》詩云﹕﹝磨刀向豬羊﹐霍霍鬧鄰里。﹞蓋譏子惇也。子惇體肥﹐當時有﹝顧屠﹞之號。然﹝磨刀霍霍向豬羊﹞乃古樂府全一句。

東坡《水調歌頭》﹝但願人長久﹐千里共嬋娟﹞﹐本謝莊《月賦》﹝隔千里兮共明月﹞。

老杜云﹝池上於今有鳳毛﹞﹐本南朝謝鳳之子超宗謂之鳳毛。鳳本人名﹐而老杜直以爲眞鳳毛。今人因仍以人家小兒爲鳳毛﹐蓋知本老杜而不知本《南史》爾。

山谷和一僧偈頌﹐押﹝風﹞字韻﹐云﹕﹝空餘祇夜數行墨﹐不見伽黎一臂風。﹞﹝祇夜﹞卽伽佗之類﹐謂偈頌也﹔﹝伽黎﹞乃袈裟。﹝一臂風﹞﹐當作一角。事見《楞嚴經》。

荊公《贈北山道人》云﹕﹝可惜昂藏一丈夫﹐生來不讀數行書。﹞此語本李賀《嘲少年》詩﹐云﹕﹝每揖閒人多意气﹐生來不讀半行書。﹞

《後山詩話》云﹕﹝《望夫石》詩﹐以顧況『山頭日日風和雨﹐行人歸來石應語』爲絕唱。﹞其說是矣。但非顧況詩﹐乃王建詩也。

《孟東野集》古樂府有《嬋娟》篇云﹕﹝漢宮承寵不多時﹐飛燕婕妤相妒疾。﹞今《顧況集》中亦有﹐疑非孟詩﹐似顧況諸體。

元丰中﹐王禹《餞文潞公》詩云﹕﹝功業獨髙嘉佑末﹐精神如破貝州時。﹞最爲的當。然此語亦本白樂天《上裴晉公》﹕﹝聞說風情筋力在﹐只如初破蔡州時。﹞世間佳語﹐未有無來歷也。

荊公絕句云﹕﹝有似錢塘江上見﹐晚潮初落見平沙。﹞兩句皆有來歷。《才調集》詩云﹕﹝還似琵琶弦畔見﹐細圓無節玉參差。﹞此上句來歷也。張籍詩云﹕﹝閒尋泊船處﹐潮落見平沙。﹞此下句來歷也。第讀詩不多﹐則不知耳。

四皓﹐世人皆曰園公﹐曰綺裏季﹐曰夏黃公﹐曰甪裏先生。黃長睿《東觀餘論》載王元之有詩云﹕﹝未必頸如樗裏子﹐也應頭似夏黃公。﹞畢文簡公譏之﹐謂不當云夏黃公﹐蓋四皓之目﹐當曰園公﹐曰綺裏季夏﹐曰黃公﹐曰甪裏先生。惟杜詩﹝黃綺終辭漢﹞﹐不謂之夏綺而謂之黃綺﹐蓋得其義矣。按陶浚《桃花源》詩﹝黃綺之商山﹞﹐更在杜詩之前。

東坡和陶云﹕﹝一揮三十紙﹐持去聽坐人。﹞蓋用《南史》蕭子顯事注1。注1《補校》﹕﹝『子顯』當作『子云』。《南史齊髙帝諸子傳》﹕『新浦侯子云善艸隸﹐百濟使人求書﹐子云書三十紙與之。』子云﹐子顯之弟。﹞

東湖作《呂右丞挽詞》云﹕﹝補衮家風在﹐名門不乏公。﹞﹝不乏公﹞三字出《南史》。宋孝武以柳元景弟之子世隆爲上庸太守﹐謂元景曰﹕﹝卿昔爲隨郡﹐今復以授世隆﹐使卿門世不乏公也。﹞

