誠齋詩話﹝宋﹞楊萬里

句有偶似古人者﹐亦有述之者。杜子美《武侯廟》詩云「映階碧艸自春色﹐隔葉黃鸝空好音。」此何遜《行孫氏陵》云「山鶯空樹響﹐壠月自秋暉」也。杜云「薄雲巖際宿﹐孤月浪中翻。」此庾信「白雲巖際出﹐淸月波中上」也﹐「出」「上」二字勝矣。陰鏗云「鶯隨入戶樹﹐花逐下山風。」杜云「月明垂葉露﹐云逐渡溪風。」又雲「水流行地日﹐江入度山云。」此一聯勝。庾信云「永韜三尺劍﹐長卷一戎衣。」杜云「風塵三尺劍﹐社稷一戎衣。」亦勝庾矣。南明蘇子卿《梅》詩云「祇言花是雪﹐不悟有香來。」介甫云「遙知不是雪﹐爲有暗香來。」述者不及作者。陸龜蒙云「殷勤與解丁香結﹐從放繁枝散誕香。」介甫云「殷勤爲解丁香結﹐放出枝頭自在春。」作者不及述者。

山谷集中有絕句云「艸色靑靑柳色黃﹐桃花零亂杏花香。春風不解吹愁去﹐春日偏能惹恨長。」此唐人賈至詩也﹐特攺五字耳。賈云「桃花歷亂李花香」﹐又「不爲吹愁惹夢長」。

東坡云「春宵一刻直千金﹐花有淸香月有陰。歌管樓臺人寂寂﹐秋遷院落夜沈沈。」介甫云「金鑪香燼漏聲殘﹐剪剪輕風陣陣寒。春色惱人眠不得﹐月移花影上欄幹。」二詩流麗相似﹐然亦有甲乙。

「問余何意棲碧山﹐笑而不答心自閒。桃花流水杳然去﹐別有天地非人間。」又﹕「相隨遙遙訪赤城﹐三十六曲水回縈。一溪初入千花明﹐萬壑度盡松風聲。」此李太白詩體也。「麒麟圖畫鴻雁行﹐紫極出入黃金印。」又﹕「折摧朽骨龍虎死﹐黑入太陰雷雨垂。」又﹕「指揮能事回天地﹐訓練彊兵動鬼神。」又﹕「路經灩澦雙蓬鬢﹐天入滄浪一釣舟。」此杜子美詩體也。「明月易低人易散﹐歸來呼酒更重看。」又﹕「當其下筆風雨快﹐筆所未到气已吞。」又﹕「醉中不覺度千山﹐夜聞梅香失醉眠。」又《李白畫像》﹕「西望太白橫峨岷﹐眼髙四海空無人。大兒汾陽中令君﹐小兒天臺坐忘身。平生不識髙將軍﹐手涴吾足乃敢嗔。」此東坡詩體也。「風光錯綜天經緯﹐艸木文章帝杼機。」又「澗松無心古須鬣﹐天球不琢中粹溫。」又﹕「兒呼不蘇失腳﹐猶恐醒來有新作。」此山谷詩體也。

《金鍼法》云「八句律詩﹐落句要如髙山轉石﹐一去無回。」予以爲不然。詩已盡而味方永﹐乃善之善也。子《重陽》詩云「明年此會知誰健﹐醉把茱萸仔細看。」《夏日李尙書期不赴》云「不是尙書期不顧﹐山陰野雪興難乘。」唐人詩﹕「葛溪浸淬幹將劍﹐卻是猿聲斷客腸。」又《釣臺》﹕「如今亦有垂綸者﹐自是江魚賣得錢。」唐人《長門怨》﹕「錯把黃金買詞賦﹐相如自是薄情人。」崔道融云「如今卻羨相如富﹐猶有人間四壁居。」

詩有一句七言而三意者。杜云「對食暫餐還不能。」退之云「欲去未到先思回。」有一句五言而兩意者。陳后山云「更病可無醉﹐猶寒已自知。」詩有句中無其辭﹐而句外有其意者。《巷伯》之詩﹐蘇公刺暴公之譖己﹐而曰「二人同行﹐誰爲此禍。」杜云「遣人向市賒香粳﹐喚婦出房親自饌。「上言其力窮﹐故曰賒﹔下言其無使令﹐故曰親。又﹕「東歸貧路自覺難﹐欲別上馬身無力。」上有相干之意而不言﹐下有戀別之意而不忍。又﹕「朋酒日歡會﹐老夫今始知。」嘲其獨遺己而不招也。又夏日不赴而云「野雪興難乘。」此不言熱而反言之也。

詩有驚人句。杜《山水障》﹕「堂上不合生楓樹﹐怪底江山起煙霧。」又﹕「斫卻月中桂﹐淸光應更多。」白樂天云「遙憐天上桂華孤﹐爲問姮娥更寡無﹖月中幸有閒田地﹐何不中央種兩株。」韓子蒼《衡嶽圖》﹕「故人來自天柱峯﹐手提石廩與祝融。兩山陂陀幾百里﹐安得置之行李中。」此亦是用東坡云「我持此石歸﹐袖中有東海。」杜牧之云「我欲東召龍伯公﹐上天揭取北半柄。」「蓬萊頂上斡海水﹐水盡見底看海空。」李賀云「女媧煉石補天處﹐石破天驚逗秋雨。」

褒頌功徳五言長韻律詩﹐最要典雅重大。如杜云「風歷軒轅紀﹐龍飛四十春。八荒開壽域﹐一气轉洪鈞。」又云「碧瓦初寒外﹐金莖一气旁。山河扶繡戶﹐日月近雕梁。」李義山云「帝作黃金闕﹐天開白玉京。有人扶太極﹐是夕降玄精。」七言褒頌功徳﹐如少陵賈至諸人倡和《早朝大明宮》﹐乃爲典雅重大。和此詩者﹐岑參云「花迎劍佩星初落﹐柳拂旌旗露未乾。」最佳。

七言長韻古詩﹐如杜少陵《丹靑引》《曹將軍畫馬》《奉先縣劉少府山水障歌》等篇﹐皆雄偉宏放﹐不可捕捉。學詩者於李杜蘇黃詩中﹐求此等類﹐誦讀沈酣﹐深得其意味﹐則落筆自絕矣。

太史公曰「《國風》好色而不淫﹐《小雅》怨誹而不亂。」《左氏傳》曰「《春秋》之稱﹐微而顯﹐志而晦﹐婉而成章﹐盡而不污。」此《詩》與《春秋》紀事之妙也。近世詞人﹐閒情之靡﹐如伯有所賦﹐趙武所不得聞者﹐有過之無不及焉﹐是得爲好色而不淫乎﹖惟晏叔原云「落花人獨立﹐微雨燕雙飛」﹐可謂好色而不淫矣。唐人《長門怨》云「珊瑚枕上千行淚﹐不是思君是恨君。」是得爲怨誹而不亂乎﹖惟劉長卿云「月來深殿早﹐春到後宮遲」﹐可謂怨誹而不亂矣。近世陳克詠李伯時畫《寧王進史圖》云「汗簡不知天上事﹐至尊新納壽王妃」﹐是得謂爲微﹑爲晦﹑爲婉﹑爲不污穢乎﹖惟李義山云「侍宴歸來宮漏永﹐薛王沈醉壽王醒」﹐可謂微婉顯晦﹑盡而不污矣。

士大夫間有口傳一兩聯可喜﹐而莫知其所本者。如﹕「人情似紙番番薄﹐世事如棋局局新。」又﹕「飽諳世事慵開眼﹐會盡人情只點頭。」又﹕「薄有田園歸去好﹐苦無官況莫來休。」又賀人休官﹕「重碧杯中天更大﹐軟紅塵裏夢初收。」竟不知何人詩也。又有嘲巧宦而事反拙者﹕「當初只謂將勤補﹐到底翻爲弄巧成。」此尢可笑。

唐律七言八句﹐一篇之中﹐句句皆奇﹐一句之中﹐字字皆奇﹐古今作者皆難之。予嘗與林謙之論此事。謙之慨然曰「但吾輩詩集中﹐不可不作數篇耳。如老杜《九日》詩云﹕『老去悲秋彊自寬﹐興來今日盡君歡。』不徒入句便字字對屬。又頃刻變化﹐才說悲秋﹐忽又自寬﹐以『自』對『君』甚切﹐君者君也﹐自者我也。『羞將短髮還吹帽﹐笑倩旁人爲正冠。』將一事翻騰作一聯﹐又孟嘉以落帽爲風流﹐少陵以不落爲風流﹐翻盡古人公案﹐最爲妙法。『藍水遠從千澗落﹐玉山髙並兩峯寒。』詩人至此﹐筆力多衰﹐今方且雄傑挺拔﹐喚起一篇精神﹐自非筆力拔山﹐不至於此。『明年此會知誰健﹐醉把茱萸仔細看。』則意味深長﹐悠然無窮矣。」

東坡《煎茶》詩云「活水還將活火烹﹐自臨釣石汲深淸。」第二句七字而具五意﹕水淸﹐一也﹔深處淸﹐二也﹔石下之水﹐非有泥土﹐三也﹔石乃釣石﹐非尋常之石﹐四也﹔東坡自汲﹐非遺卒奴﹐五也。「大瓢貯月歸春甕﹐小杓分江入夜瓶。」其狀水之淸美極矣。分江二字﹐此尢難下。「雪乳已翻煎處腳﹐松風仍作瀉時聲。」此倒語也﹐尢爲詩家妙法﹐卽少陵「紅稻吸余鸚鵡粒﹐碧梧棲老鳳凰枝」也。「枯腸未易禁三椀﹐臥聽山城長短更。」又翻卻盧仝公案。仝喫到七椀﹐坡不禁三椀。山城更漏無定﹐長短二字﹐有無窮之味。

初學詩者﹐須學古人好語﹐或兩字﹐或三字。如山谷《猩猩毛筆》﹕「平生幾兩屐﹐身後五車書。」「平生」二字《論語》﹐「身後」二字﹐晉張翰云「使我有身後名。」「幾兩屐」阮孚語﹐「五車書」莊子言惠施。此兩句乃四處合來。又﹕「春風春雨花經眼﹐江北江南水拍天。」春風春雨﹐江北江南﹐詩家常用。杜云「且看欲盡花經眼。」退之云「海气昏昏水拍天。」此以四字合三字﹐入品便成詩句﹐不至生硬。要誦詩之多﹐擇字之精﹐始乎摘用﹐久而自出肺腑﹐縱橫出沒﹐用亦可﹐不用亦可。

詩家用古人語﹐而不用其意﹐最爲妙法。如山谷《猩猩毛筆》是也。猩猩喜著屐﹐故用阮孚事。其毛作筆﹐用之鈔書﹐故用惠施事。二事皆借人事以詠物﹐初非猩猩毛筆事也。《左傳》云「深山大澤﹐實生龍蛇。」而山谷《中秋月》詩云「寒藤老木被光景﹐深山大澤皆龍蛇。」《周禮》《考工記》云「車人蓋圜以象天﹐軫方以象地。」而山谷云「丈夫要宏毅﹐天地爲蓋軫。」《孟子》云「《武成》取二三策。」而山谷稱東坡云「平生五車書﹐未吐二三策。」孔子老子相見傾蓋﹐鄒陽云「傾蓋如故。」孫侔與東坡不相識﹐乃以詩寄坡﹐坡和云「與君蓋亦不須傾。」劉寬責吏﹐以蒲爲鞭﹐寬厚至矣。東坡詩云「有鞭不使安用蒲。」老杜有詩云「忽憶往時秋井塌﹐古人白骨生靑苔﹐如何不飲令心哀。」東坡則云「何須更待秋井塌﹐見人白骨方銜杯。」此皆翻案法也。予友人安福劉浚字景明﹐《重陽詩》云「不用茱萸仔細看﹐管取明年各彊健。」得此法矣。

五七字絕句最少﹐而最難工﹐𨿽作者亦難得四句全好者﹐晚唐人與介甫最工於此。如李義山憂唐之衰云「夕陽無限好﹐其柰近黃昏。」如﹕「靑女素娥俱耐冷﹐月中霜裏斗嬋娟。」如﹕「芭蕉不解丁香結﹐同向春風各自愁。」如﹕「鶯花啼又笑﹐畢竟是誰春。」唐人《銅雀臺》云「人生富貴須回首﹐此地豈無歌舞來。」《寄邊衣》云「寄到玉關應萬里﹐戍人猶在玉關西。」《折楊柳》云「羌笛何須怨楊柳﹐春光不度玉門關。」皆佳句也。如介甫云「更無一片桃花在﹐爲問春歸有底忙。」「祇是虫聲已無夢﹐三更桐葉彊知秋。」「百囀黃鸝看不見﹐海棠無數出墻頭。」「暗香一陣風吹起﹐知有薔薇澗底花。」不減唐人﹐然鮮有四句全好者。杜牧之云「淸江漾漾白鷗飛﹐綠淨春深好染衣。南去北來人自老﹐夕陽長送釣船歸。」唐人云「樹頭對尾聲覓殘紅﹐一片西飛一片東。自是桃花貪結子﹐錯教人恨五更風。」韓偓云「昨夜三更雨﹐臨明一陣寒。薔薇花在否﹐側臥捲簾看。」介甫雲「水際柴扉一半開﹐小橋分路入靑苔。背人照影無窮柳﹐隔屋吹香並是梅。」東坡云「暮云收盡溢淸寒﹐銀漢無聲轉玉船。此生此夜不長好﹐明月明年何處看。」四句皆好矣。

五言長韻古詩﹐如白樂天《遊悟眞寺一百韻》﹐眞絕唱也。五言古詩﹐句雅淡而味深長者﹐陶淵明柳子厚也。如少陵《羌村》﹑後山《送內》﹐皆是一唱三嘆之聲。

自隆興以來﹐以詩名者﹐林謙之範致能陸務觀尢延之蕭東夫﹐近時後進有張鎡功父﹑趙蕃昌父﹑劉翰武子﹑黃景說巖老﹑徐似道淵子﹑項安世平甫﹑恐丰仲至﹑姜夔堯章﹑徐賀恭仲﹑汪經仲權﹐前五人皆有詩集傳世。謙之常稱重其友方翥次云詩云「秋明河漢外﹐月近半牛旁。」延之有云「去年江南荒﹐趁逐過江北。江北不可住﹐江南歸未得。」又《寄友人》云「胸中臂積千般事﹐到得相逢一語無。」又《臺州秩滿歸》云「送客漸稀城漸遠﹐歸途應減兩三程。」東夫《飲酒》云「信腳到太古﹐又登嶽陽樓。不作蒼茫去﹐眞成浪蕩遊。三年夜郎客﹐一柂洞庭秋。得句鷺飛處﹐看山天盡頭。猶嫌未奇絕﹐更上嶽陽樓。」又﹕「荒村三月不肉味﹐並與瓜茄倚閣休。造物於人相補報﹐問天賒得一山秋。」致能有云「月從雪後皆奇夜﹐天到梅邊有別春。」功父云「斷橋斜取路﹐古寺未關門。」絕似晚唐人。《詠金林禽花》云「梨花風骨杏花妝。」《詠黃薔薇》云「已從槐借葉﹐更染菊爲裳。」寫物之工如此。予歸自金陵﹐功父送之﹐末章云「何時重來桂隱軒﹐爲我醉倒春風前。看人喚作詩中仙﹐看人喚作飲中仙。」此詩超然矣。昌父云「紅葉連村雨﹐黃花獨徑秋。詩窮眞得瘦﹐酒薄不禁愁。」武子云「自鋤明月種梅花。」又云「吹入徵鴻數字秋。」淵子云「暖分煨芋火﹐明借績麻燈。」又﹕「客路二千年五十﹐向人猶自說歸耕。」平甫《題釣臺》﹕「醉中偶爾閒伸腳﹐便被劉郎賣作名。」恭仲云「碎斫生柴爛煮詩。」又有姚宋佐輔之一絕句云「梅花得月太淸生﹐月到梅花越樣明。梅月蕭疏兩奇絕﹐有人踏月繞花行。」僧顯萬亦能詩﹕「萬松嶺上一間屋﹐老僧半間云半間。須臾云去作行雨﹐回頭卻羨老僧閒。」又《梅》詩﹕「探支春色墻頭朵﹐闌入風光竹外梢。」又﹕「河橫星半三更後﹐月過梧桐一丈髙。」又有龐右甫者﹐《使金過汴京》云「蒼龍觀闕東風外﹐黃道星辰北斗邊。月照九衢平似水﹐胡兒吹笛內門前。」

吾族前輩諱存字正叟﹐諱朴字元素﹐諱杞字元卿﹐諱輔世字昌英﹐皆能詩。元卿年十八﹐第進士﹐其叔正叟賀之云「月中丹桂輪先手﹐鏡裏硃顏正後生。」吾鄕民俗﹐稻未熟﹐摘而蒸之﹐舂以爲米﹐其飯絕香。元素有詩云「和露摘殘云淺碧﹐帶香炊出玉輕黃。」余先太中貧﹐嘗作小茅屋三間﹐而未有門扉﹐乾元卿求一扉﹐元卿以絕句送至云「三間茅屋獨家村﹐風雨蕭蕭可斷魂。舊日相如猶有壁﹐如今無壁更無門。」昌英有絕句云「碧玉寒塘瑩不流﹐紅蕖影裏立沙鷗。便當不作南溪看﹐當得西湖十里秋。」

吾州詩人瀘溪先生安福王民瞻名庭珪﹐弱冠貢入京師太學﹐已有詩名。有絕句云「江水磨銅鏡面寒﹐釣魚人在蓼花灣。回頭貪看新月上﹐不覺竹竿流下灘。」紹興間﹐宰相秦檜力主和戎之議﹐鄕先生胡邦衡名銓﹐時爲編修官﹐上書乞斬檜﹐謫新洲。民瞻送行詩﹕「一封朝上九重關﹐是日淸都虎豹閒。百辟動容觀奏議﹐幾人回首愧朝班。名髙北半星辰上﹐身落南州瘴海間。不待百年公義定﹐漢庭行召賈生還。」「大廈元非一木支﹐要將獨力拄傾危。癡兒不了公家事﹐男子要爲天下奇。當日姦諛皆膽落﹐平生忠義祇心知。端能飽喫新州飯﹐在處江山足護持。」有歐陽安永上飛語告之﹐除名竄辰州。孝宗登極﹐召爲國子監簿﹐以老請奉祠。除直敷文閣宮觀。

尢延之嘗誦吳則禮詩﹕「華館相望接使星﹐長淮南北已休兵。便須買酒催行樂﹐更覓何時是太平。」「滿船賣了洞庭柑﹐雪色新裁白紵衫。喚得吳姬同一醉﹐春風相送過江南。」又﹕「楓葉蘆花滿釣船﹐水風淸處枕琴眠。覺來失卻瀟湘月﹐卻問靑山覓酒錢。」

神宗徽猷閣成﹐告廟祝文﹐東坡當筆。時黃魯直張文潛晁無咎陳無己畢集觀坡落筆云「惟我神考﹐如日在天。」忽外有折事者﹐坡放筆而出。諸人擬續下句﹐皆莫測其意所向。頃之坡入﹐再落筆云「𨿽光輝無所不充﹐而躔次必有所捨。」諸人大服。

澗州火﹐爇盡室廬﹐惟存李衛公塔米元章庵。元章喜題塔云「神護衛公塔﹐天畱米老庵。」有輕薄子於「塔庵」二字上﹐添注「爺娘」二字。元章見之大罵﹐輕薄子再於「塔庵」二字下添注「颯糟」二字。蓋元章母嘗乳哺宮中﹐故云。糟字本出《漢書》《霍去病傳》﹐云「鏖臯蘭山下。」注云「今謂糜爛爲鏖糟。」輕薄子用糟字黏庵字﹐蓋今人讀鏖爲庵﹐讀糟爲子甘切。添注遂成七言兩句云「神護衛公爺塔颯﹐天畱米老娘庵糟。」

鄕先生劉尙書才劭字美中云﹕」劉龠偉明獻《南郊大禮賦》﹐首句云「粵惟古初﹐豺獺有祭。」南郊大禮﹐祭天地祖宗﹐而比之豺獺之祭﹐此譬如千乘萬騎﹐書獵長楊﹐而於其間說鬥蝦麻。

劉侍郎岑字季髙﹐居建康﹐中書舍人張孝祥字安國﹐時爲帥﹐還往甚密。一日﹐安國忽具衣冠造季髙﹐季髙驚異未出﹐先令人問盛服而來何故。安國曰「欲北面書法。」季髙不辭讓﹐著道服而出。安國則令人扶季髙﹐納拜者再。季髙亦不辭讓讓﹐安國請曰云云﹐季髙答曰云云﹐大意令安國學李邕書。

徽宗嘗問米某﹕「蘇軾書如何﹖」對曰「畫。」「黃庭堅書如何﹖」曰「描。」「卿書如何﹖」曰「刷。」

髙宗初作黃字﹐天下翕然學黃字。後作米字﹐天下翕然學米字。最後作孫過庭字﹐故孝宗太上皆作孫字。

韓退之《答李錫書》云「思元賓而不見﹐見元賓之所與﹐則如元賓焉。」此用石勒語。王浚贈勒塵尾聲﹐懸之壁間﹐每瞻仰之云「王公不得見﹐見王公之玩好﹐如見王公焉。」退之作《河南少尹李素墓銘》云「髙其上而坎其中﹐以爲公之宮。柰何乎公﹗」此用東方朔諫武帝近董偃云「柰何乎陛下。」退之《上宰相書》云「卹卹乎﹐饑不得食﹐寒不得衣。」此用《左傳》語﹕「南蒯將叛﹐邑人歌之曰﹕卹卹乎﹐湫乎悠乎。」又《杜兼墓銘》云「事在人子﹐日遠日忘。」此用《晉書》張駿語﹐謂「中原之於晉﹐日遠日忘」。又《平淮西碑》﹐自皇帝「曰光顏。汝爲陳許帥」﹐「曰重胤」云云「曰弘」云云「曰文通」云云「曰道古」云云「曰愬」云云「曰度惟汝予同﹐汝遂相予」﹐此用《舜典》命九官文法也。

柳子厚《答韋中立書》云「抑之欲其奧﹐揚之欲其明﹐疏之欲其通﹐廉之欲其節﹐激而發之欲其淸﹐固而存之欲其重。」此用《周禮》《考功記》《函人》句法﹐云「眡其鉆空﹐欲其怨也﹐眡其裏﹐欲其易也﹔眡其股﹐欲其直也﹔橐之﹐欲其約也﹔舉而眡之﹐欲其丰也﹔衣之﹐欲其無斷也。」

韓退之《行箴》云「宜悔而休﹐汝惡曷瘳﹖宜休而悔﹐汝善安在﹖」柳子厚《憂箴》云「宜言不言﹐不宜而煩﹔宜退而勇﹐不宜而恐。」二箴相似﹐未知孰先爲之者。曾子固《送王無咎字序》云「以顏子之所以爲學者期乎己﹐予之所望於補之也。假借乎己而已矣﹐豈予之所望於補之哉﹖」此用《孟子》句法﹕「千里而見王﹐是予所欲也。不遇故去﹐豈予所欲哉﹖」而介甫送《陳升之序》云「堪大臣之事﹐可信而望者﹐陳升之而已矣。煦煦然仁而已矣﹐孑孑然義而已矣﹐非予所望於升之也。」子固《送王希序》﹑介甫《九曜閣記》﹐言洪撫兩州山川之勝﹐遊２之樂﹐亦大略相似﹐未知孰先爲之者。

李彌遜知吉州﹐於州學立楊忠襄公祠堂﹐請劉尙書美中作祭文﹐首句云「陰虹吐气﹐暫翳圜景。半於星中﹐孤光耿耿。洪河潰溢﹐滔天橫騖。屹然中流﹐觀此底柱。」又云「公人中之龍﹐那肯屈節於犬羊。」又云「欲贖忠襄﹐人百其身。」彌遜嘆服不已﹐不知其用太學生姚孝寧《祭李淸卿文》﹐首句云「皇穹將傾﹐天柱必折。大帝欲僕﹐泰嶽必蹶。」又云「公人中龍﹐肯臣犬冢﹖」又云「賊據牀上﹐天子在下。公抱帝躬﹐嚼齒大罵。公於是時﹐訾裂發立。乾坤晝昏﹐鬼神夜泣。」又云「欲贖淸卿﹐人百其身。百人何多﹐一世猶輕。」又云「吾將提長劍而登泰華﹐抉浮雲而問蒼天。𨿽泣盡而繼之以血﹐安得吾淸卿之復然。」蓋淸卿之父﹐避亂至廬陵﹐嘗館於美中之家﹐故美中得此文。予少時嘗於劉彥純家見其全篇﹐今亡矣﹐可惜。廬陵村落地名何山﹐有金地寺﹐壁間有廬陵丞某人畱題云「今朝憩息來金地﹐何日翺翔到木天。」觀者嘆其的對。後美中再入館職﹐唱和云「見說木天猶突兀﹐暫時金地亦淸閒。」是時南渡之後﹐駐蹕臨安﹐百司官寺未立﹐暫寓一僧捨爲祕書省﹐而汴京本省猶未毀。美中此聯﹐朝士嘆其親切。

詩句固難用經語﹐然善用者﹐不勝其韻。李師中云「夜如何其斗欲落﹐歲雲暮矣天無情。」又﹕「山如仁者壽﹐風似聖之淸。」又﹕「詩成白也知無敵﹐花落虞兮可柰何。」

詩有實字而善用之者﹐以實爲虛。杜云「弟子貧原憲﹐諸生老伏虔。」「老」字蓋用「趙充國請行﹐上老之」。有用文語爲詩句者﹐尢工。杜云「侍姬雙宋玉﹐戰策兩穰苴。」蓋用如「六五帝﹐四三王」。有用法家吏文語爲詩句者﹐所謂以俗爲雅。坡云「避謗詩尋醫﹐畏病酒入務。」如前卷僧顯萬探支闌入﹐亦此類也。

庾信《月》詩云「渡河光不濕。」杜云「入河蟾不沒。」唐人云「因過竹院逢僧話﹐又得浮生半日閒。」坡云「殷勤昨夜三更雨﹐又得浮生盡日涼。」杜《夢李白》云「落月滿屋梁﹐猶疑照顏色。」山谷《簟詩》云「落日映江波﹐依稀比顏色。」退之云「如何連曉語﹐只是說家鄕。」呂居仁云「如何今夜雨﹐只是滴芭蕉。」此皆用古人句律﹐而不用其句意﹐以故爲新﹐奪胎換骨。

杜《蜀山水圖》云「沱水流中座﹐岷山赴北堂。白波吹粉壁﹐靑嶂插雕梁。」此以畫爲眞也。曾吉父云「斷崖韋偃樹﹐小雨郭熙山。」此以眞爲畫也。

白樂天《女道士詩》云「姑山半峯雪﹐瑤水一枝蓮。」此以花比美婦人也。東坡《海棠》云「硃脣得酒暈生臉﹐翠袖捲紗紅映肉。」此以美婦人比花也。山谷《酴醿》云「露濕何郎試湯餅﹐日烘荀令炷鑪香。」此以美砯夫比花也。山谷此詩出奇﹐古人所未有﹐然亦是用「荷花似六郎」之意。

歐陽公作省試知舉﹐得東坡之文驚喜﹐欲取爲第一人﹐又疑其是門人曾子固之文﹐恐招物議﹐抑爲第二。坡來謝﹐歐陽問坡所作《刑賞忠厚之至論》﹐有「臯陶曰殺之三﹐堯曰宥之三」﹐此見何書﹐坡曰「事在《三國誌》《孔融傳注》。」歐退而閱之﹐無有。他日再問坡﹐坡云「曹操滅袁紹﹐以袁熙妻賜其子丕。孔融曰﹕『昔武王伐紂﹐以妲己賜周公。』操驚問何經見﹐融曰﹕『以今日之事觀之﹐意其如此。』堯臯陶之事﹐某亦意其如此。」歐退而大驚曰「此人可謂善讀書﹐善用書﹐他日文章﹐必獨步天下。」然予嘗思之﹐《禮記》云「獄成﹐有司告於王。王曰宥之﹐有司曰在辭。王又曰宥之﹐有司又曰在辟。三宥不對﹐走出﹐致刑於甸人。」坡𨿽用孔融意﹐然亦用《禮記》故事﹐其稱王謂王三皆然﹐安知此典故不出於堯。

客有自秦少遊許來見東坡。坡問少遊近有何詩句﹐客舉秦《水龍吟》詞云「小樓連苑橫空﹐下臨繡轂雕鞍驟。」坡笑曰「又連苑﹐又橫空﹔又繡轂﹐又雕鞍﹐又驟﹐也勞攘。」坡亦有此詞云「燕子樓中﹐佳人何在﹐空鎖樓中燕。」

東坡談笑善謔。過潤州﹐太守髙會以饗之。飲散﹐諸妓歌魯直《茶》詞云「惟有一杯春艸﹐解畱連佳客。」坡正色曰「卻畱我喫艸。」諸妓立東坡後﹐馮東坡胡牀者﹐大笑絕倒﹐胡牀遂折﹐東坡墮地。賓客一笑而散。見蜀人李珪說。

東坡知徐州﹐李定之子某過焉。坡以過客故事宴之﹐其人大喜﹐以爲坡敬愛之也。因起而請求薦墨。坡佯應曰「諾。」久之閒談﹐坡忽問李﹕「相法謂面上人中長一雨者壽百年﹐有是說否﹖」李曰「未聞也。」坡曰「果若人言﹐彭祖好一个呆長臉。」李大慚而遁。見王僑卿說。

東坡嘗宴客﹐俳優者作伎萬方﹐坡終不笑。一優突出﹐用棒痛打作伎者曰「內翰不笑﹐汝猶稱良優乎﹖」對曰「非不笑也﹐不笑所以深笑之也。」坡遂大笑。蓋優人用東坡《王者不治夷狄論》云「非不治也﹐不治乃所以深治之也。」見子由五世孫奉新縣尉懋說。

予過金山﹐見妙髙臺上掛東坡像﹐有東坡親筆自贊云「目若新生之犢﹐身如不系之舟。試問平生功業﹐黃州惠州崖州。」今集中無之。予昔爲零陵丞﹐嘗肩輿過一野寺﹐壁間山谷親筆一詩﹐予小立肩輿﹐誦之三過。旣歸書之﹐止記一聯云「春將國艷薰花骨﹐日借黃金縷水紋。」今集中亦無之。

蔡攸幼慧。其叔父卞﹐荊公婿也。卞攜攸見公﹐一日﹐公與客論及字說﹐攸立其膝下﹐回首問曰「不知相公所解之字﹐爲復是解蒼頡字﹐爲復是解李斯字。」公不能答﹐拊其頂曰「你無良﹐你無良。」見劉尙書美中說。

東坡《赤壁賦》云「扣舷而歌之﹐歌曰」云云「客有吹洞簫者﹐倚歌而和之﹐其聲鳴鳴然﹐如怨如慕」。山谷爲坡寫此賦爲圖障云「扣舷而歌曰」﹐又曰「其聲嗚嗚﹐如怨如慕」。去「之」﹑「歌」﹑「然」三字﹐覺神觀精銳。孫仲益作《上梁文》云「老蟾駕月﹐上千巖紫翠之間﹔一烏呼風﹐嘯萬木丹靑之表。」周茂振曰「旣呼又嘯﹐易嘯爲響。」

退之《盤谷序》云「妒寵而負恃。」張文潛云「石寵一字﹐負恃兩字﹐非句律。與下句云﹕『爭妍而取憐』不類。又旣曰『負』又曰『恃』爲復。『恃』當作『持』。」

本朝制誥表啟用四六﹐自熙丰至今﹐此文愈甚。有一聯用兩處古人全語﹐而雅馴妥貼﹐如己出者。介甫《賀刪后妃表》云「《關雎》之求淑女﹐無險陂私謁之心﹔《雞鳴》之思賢妃﹐有警戒相成之道。」紹興間﹐劉美中除工部侍郎﹑兼直學士院﹐吉水丞龔尹字正子以啟賀之云「技巧工匠精其能﹐自元成之間鮮能及﹔號令文章煥可述﹐𨿽書史所稱何以加。」尹又上湯丞相啟云「生民以來﹐未有盛於孔子﹔天下之士﹐豈復賢於周公。」後二語用韓退之《上宰相書》。中書舍人張安國知撫州﹐自撫移蘇﹐《謝上表》云「𨿽自西䢐東﹐周爰執事﹔然以小易大﹐是誠何心。」增「𨿽」「然」二字﹐而兩州東西小大﹐乃甚的切。王履道《賀唐祕校及第啟》云「得知千載﹐上賴古書﹔作吏一行﹐便廢此事。」前二語用淵明詩﹔「得知千載事﹐上賴古人書。」剪去兩字。後二句用嵇康書﹕「一行作吏﹐此事便廢。」而皆倒易二字。東坡《答士人啟》云「愧無琴瑟旨酒﹐以樂我嘉賓﹔所喜直諒多聞﹐其古之益友。」此𨿽增損五六字﹐而特圓美。至翟公遜行麻制云「古我先王﹐惟圖任舊人共政﹔咸有一徳﹐克左右厥辟宅師。」則前二語孰﹐而後二語突兀矣。四六有一聯而用四處古人語者。張欽夫《答一教官啟》云「識其大者﹐豈誦說云乎哉﹔何以告之﹐曰仁義而已矣。」四人語乃如一人語。王履道行余深少宰制云「仰惟前代﹐守文爲難﹔相我受民﹐非賢不乂。」其意亦貫。紹興間﹐金人歸我河南地﹐洪景伯賀表云「宣王復文武之土﹐可謂中興﹔齊人歸鄆讙之田﹐不失舊物。」屬聯工夫﹐然去一境字﹐便覺難讀。

四六用古人語﹐有用其一字之聲﹐而不用其字之形者。《書》曰「人惟求舊。」而介甫《謝上表》云「仁惟求舊﹐義不遐遺。」乃易「人」爲「仁」。《莊子》曰「副墨之子﹐問之洛誦之孫。」副墨謂文墨之有副本﹐洛誦謂洛人之善誦讀者。而介甫《賀生王子表》﹐前一聯言成王文王子眾多﹐而繼之以「恭惟皇帝陛下﹐令徳光乎洛誦﹐康功茂乎岐昌」﹐則以洛誦爲成王矣﹐蓋成王名誦而卜洛故也。此文人之舞文弄法者也。

四六有截斷古人語﹐而補以一字﹐如天成者。有用古人語﹐不易其字之形﹐而易其意者。《漢書》云「在漢庭無出其右。」《論語》云「與文子同升諸公。」而翟公巽《賀蔡修除少師啟》云「朝廷無出其右﹐父子同升諸公。」旣截斷其語﹐而補以一字﹐讀者不覺其補。而又易文子爲父子﹐子之字𨿽同﹐而文子乃人名﹐父子非人名也。此巧之至也。子牟身居江湖之上﹐公冶長𨿽在縲紲之中﹐而東坡《謝罪表》云「命寄江湖之上﹐夢遊縲泄之中。」《孟子》云「此之謂失其本心。」《左傳》云「吾必使汝罷於奔命。」翟公巽一年之中﹐移作數郡太守﹐謝表云「憂患失其本心﹐筋力罷於奔命。」亦此類也。

四六有作流麗語者﹐亦須典而不浮。東坡《謝知杭州謝啟》云「湖山如舊﹐魚鳥亦怪其衰殘﹔爭訟稍稀﹐吏民習知其遲鈍。」《謝知登州文》﹕「賓出日於麗譙﹐山川炳煥﹔傳夕烽於海嶠﹐鼓角淸閒。」《謝賜對衣金帶馬狀》云「艸木何知﹐被慶雲之渥采﹔魚蝦至賤﹐借滄海之榮光。𨿽若可觀﹐終非其有。」汪彥章《賀神降萬歲山表》云「恍若銀山﹐金成宮闕﹔浩如玉海﹐虹貫山川。」此皆典切而不浮。孫仲益亦多此等語﹐至橘林則浮靡而不典矣。

四六有作華潤語而重大者﹐最不可多得。韓退之表云「地彌天區﹐界軼海外。北嶽醫閭﹐神鬼受職﹔析木天街﹐星宿淸潤。」曾子固云「鉤陳太微﹐星緯咸若﹔昆侖渤澥﹔波瀾不驚。」王履道行種師道麻制云「封疆開昆侖積石之西﹐威譽震大漠龍荒之北。」四六有用古人全語﹐而全不用其意者。《行葦》之詩云「仁及艸木牛羊勿踐履。」此盛世之事也。又《鴟鴞》之詩云「予未有室家﹐風雨所漂搖。」謂鴟鴞之巢也。王履道﹐北人也﹐靖康避亂﹐謫在八桂﹐思鄕裏墳墓﹐作《靑詞》云「萬里丘墳﹐艸木牛羊之踐履﹔百年鄕社﹐室家風雨之飄搖。」

有客在張欽夫坐上﹐舉介甫《賀冊后妃》「《關雎》」「《雞鳴》」之聯﹐以爲四六之妙者。欽夫因舉東坡《賀冊後表》云「上符天造﹐日月爲之光明﹔下逮海隅﹐夫婦無有愁嘆。」笑曰「此全不用古人一字﹐而气象塞乎天地矣。」

中書舍人洪景盧知婺州﹐召至都下﹐而從臣未有虛位﹐孝宗除爲在京宮觀兼侍讀太府少卿。張抑字子儀﹐以啟賀之云「珍臺閒館﹐冠臯伊之倫魁﹔廣廈細旃﹐論唐虞之聖道。」前兩句用揚雄賦全語﹐後兩句用王吉疏全語﹐皆西漢文章也。子儀舉示予﹐予驚嘆擊節﹐以爲不減前輩。未幾﹐景盧入翰林爲學士﹐適梁叔子丞相以病辭位﹐孝宗愛重之﹐不欲聽其去。累辭﹐不得已﹐拜大觀文醴泉觀使兼侍讀﹐景盧當筆﹐麻制中全用此一聯。是日﹐朝士聽麻﹐皆稱賞之﹐不知其爲子儀語也。

四六有初語平平﹐而去其一字﹐精神百倍﹐妙語超絕者。介甫《賀韓魏公致仕啟》云「言天下之所未嘗﹐任大臣之所不敢。」其初句尾聲有「言」「任」二字而去之也。

循王張俊妾封夫人﹐中書舍人程子山行詞﹐以「異姓王」對「如夫人」﹐朝士稱之。

靖康遣聶山割三鎭與金人請和﹐三鎭之民﹐不肯左衽﹐羣起毆山至死﹐而朝廷或傳其生。詞臣行加恩詞云「風寒易水﹐知士去之不還﹔日遠長安﹐怪人來而未至。」汪伯彥黃潛善爲相時﹐太學之士陳東以上書誅﹐旣而髙宗深悔之﹐贈東諫議大夫﹐而罷汪黃二相。後趙鼎爲相﹐汪黃有啟謝廟堂。鄱陽熊彥時叔雅爲趙客﹐代趙答之云「一男子之上書﹐彼將焉罪﹔諸大夫曰可殺﹐公亦何心﹗」

靖康二聖北狩﹐皇屬畢遷﹐中原無主。惟髙宗皇帝在外獨免。隆祐太后以書勸進﹐有云「獻公之子九人﹐惟重耳之獨在﹔漢家之厄十世﹐宜光武之中興。」此汪彥章詞也。建炎苗劉之禍﹐未幾復辟﹐赦書云「斷鰲而立四極﹐旣成開辟之燻﹔取日而授五龍﹐復正神明之禦。」此李漢老詞也。張邦昌旣僭竊竄謫﹐《謝髙宗表》云「孔子從佛肸之召﹐蓋欲興周﹔紀信乘漢王之車﹐固將誑楚。」其黨顏博文之詞也。邦昌初立時﹐博文首上賀表云「非湯武之干戈﹐同堯舜之禪讓。」其反覆如此。

李綱罷相被謫﹐汪彥章行詞云「朋黨風上﹐有虞必去於驩兜﹔欺世盜名﹐孔子首誅乎正卯。」又云「專殺尙威﹐傷列聖好生之徳﹔信讒喜佞﹐爲一時君小之宗。」客有問彥章者曰「內翰頃有啟賀伯紀拜相云﹕『孤忠貫日﹐正二儀傾側之中﹔凜气橫秋﹐揮萬騎笑談之頃。』又云﹕『士傾公冤﹐亟舉幡而集闕下﹔帝從民望﹐令免骨以見國人。』與今謫詞抑何反也﹖」彥章曰「某此啟自直一翰林學士﹐渠不用我﹐故以後詞報之。」客又曰﹕」詞有云﹕『乃傾家積﹐陰與賊通。』若行此言﹐則李公族矣﹐怨豈至是﹐此言何從﹖」答曰「某何從知得﹐但見渠兒子自虜中歸。」

汪彥章初除北門﹐有小官賀以啟云「當年翰苑﹐曾聞學士之葫蘆﹔今日玉堂﹐又見司空之蘿卜。」自以爲奇。有問之者﹐葫蘆事得非用太祖皇帝嘲內翰陶穀﹐所謂「年年依樣畫葫蘆」者乎﹖曰「然。」又問蘿卜何出﹐曰「昔司空圖估翰苑嘗作《蘿卜》詩。」聞者絕倒。又吾州安福有歐陽寺丞叔向者﹐嘗爲妻病作靑詞云「大小二便﹐半月未通乎水火﹔晨昏兩膳﹐一粒不過於咽喉。」又近有代京丞相作遺表者﹐首句云「身獨立於上臺﹐未逾三月﹔瘡忽生於下體﹐幾及半年。」

莆田陳丞相作小朝士時﹐顯仁太后之喪﹐嘗代宰相《乞皇帝禦殿表》云「𨿽天道何言﹐四時自然成歲﹔然太陽不照﹐萬物何以仰瞻。」識者已知其有宰相器。公後爲左相辭位﹐其客鄭僑惠叔代作表云「責任匪輕﹐此豈久居之地﹔從容求去﹐幸當未厭之時。」豈久居﹐牛僧孺語也﹐幸未厭﹐蕭嵩語也。皆宰相求去事﹐未有如此親切者。

梁叔子丞相生日﹐孝宗賜酒物。是時梁母太夫人在﹐尢延之代作謝表云「小人有母﹐𨿽喜君羹之嘗﹔大烹養賢﹐每虞公餗之覆。」

黃仲秉攝西掖﹐行東坡贈太師謚文忠詞云「朕考百年治亂之原﹐識諸老忠邪之辧﹔惟小人無所忌憚使君子至於困窮。」又云「某目無全牛﹐意空凡馬。道不行而言立﹐身愈退而名髙。」又云「言之尙至於嘆嗟﹐聞者亦爲之興起。」戶部侍郎史正志自請爲諸路發運使﹐徧行州縣﹐凡合起上供﹐及江上餉師錢穀﹐盡以爲羨余而獻之。壽皇大喜。旣而歲暮上供﹐無一州至者。版曹大窘﹐奏其事﹐上大怒﹐卽日罷黜。仲秉行詞有云「多取贏於郡國﹐無遺算於雞豚。校數歲之中以爲常﹐本無心計﹔無三年之畜曰不足﹐徒有口才。」及仲秉爲刑部侍郎﹐觸一權貴﹐匄外得丹陽﹐《謝廟啟》曰「一麾江海﹐頗欲避西風之塵﹔兩鬢雪霜﹐但堪飲北廚之酒。」

王季海丞相爲太常少卿﹐時葛丞相楚輔爲浙東參議官﹐以啟賀季海﹐用「雞檄」對「鵝經」﹐季海濱其的對。雞檄乃用王勃爲諸王作《鬥鷄檄》。

山谷戲筆﹐嘗書範文正公爲舉子時作《齏賦》﹐有云「陶家甕內﹐淹成碧綠靑黃﹔措大口中﹐嚼山宮商徵羽。」吾州劉沆丞相微時讀書山寺﹐寺僧請公戲作《偸狗賦》﹐有云「摶飯引來﹐猶掉續貂之尾聲﹔索綯牽去﹐尙回顧兔之頭。」常州人諱打爺﹐蓋常有子爲任伯﹐而其父坐罪當笞者﹐其子恐他人杖其父之重﹐而身請行刑﹐故有此譏。士人有戲作此賦者云「當年祖逖﹐見而知聞而知﹔後日孫權﹐出乎爾反乎爾。」

投人詩文﹐有語忌者﹐不可不知。人有上文潞公詩﹐用壽考字。公曰「五曰考終命﹐和我死也說了。」程子山自中書舍人謫爲贛州安遠令﹐士子上生日詩﹐用嶽降事。子山曰「降做縣令了﹐更去甚處。」周茂振賀劉季髙由謫籍放自便啟云「十年去國﹐驚我馬之虺隤﹔一日還家﹐喜是翁之矍鑠。」季髙曰「是翁卻將對我馬。」此類多矣。至如紹興間﹐張叔夜之子常先﹐爲江西常平使者﹐有小官上啟﹐其自序處云「叔夜粗疏﹐次山漫浪。」常先大怒曰「我爺何曾粗疏。」𨿽常先不學可笑﹐然小官亦當問上官家諱。吉州推官李椿嘗於一上官舉狀﹐而上官家諱有復名而一字椿者﹐初許薦而後不與諸。余族弟炎正字濟翁﹐作一啟以解之云「諱名不諱姓﹐𨿽存羊棗之遺文﹔言在不言徵﹐亦有杏壇之故事。」上官遂舉之。濟翁年五十二乃登第﹐初任寧遠簿﹐甚爲京丞相所知﹐有啟上丞相云「秋驚一葉﹐感蒲柳之先知﹔春到千花﹐嘆桑麻之後長。」丞相遂下待除掌故之令。

尢延之嘗舉前輩四六有云「秉圭執璧﹐禮天地之神祇﹔潔粢丰盛﹐報祖宗之功徳。」謂其不造語而體面大。又嘗愛子由行詞有云「養徳丘園﹐本無求於當世﹔書名史策﹐恍若疑其古人。」

《詩》曰「燕及皇天。」又曰「誕彌厥月。」而介甫《賀進築熙河表》云「旌旃所指﹐燕及氐羌﹔樓櫓相望﹐誕彌河隴。」

淵明子美無己三人作《九日》詩﹐大槪相似。子美云「竹葉於人旣無分﹐菊花從此不須開。」淵明所謂「塵爵恥虛罍﹐寒花徒自容」也。無己云「人事自生今日意﹐寒花祇作去年香。」此淵明所謂「日月依辰至﹐舉俗愛其名」也。

介甫當國﹐喜言農田水利。有獻議梁山濼可涸之以爲田﹐介甫欲行之﹐又念水無所歸﹐以問劉貣父﹐曰「此事楊蟠無齒。」貣父退﹐介甫思其說而不得。呼其子雱﹐問以此語何意﹐且出何書。雱曰「不知﹐當召而問之。」貢父旣至﹐雱以父之問問焉。貢父笑曰「此易曉耳。楊蟠杭人﹐善作詩﹐自號浩然居士﹐相公熟識之。今欲涸湖爲田﹐此事浩然無涯也。」一時聞者絕倒。

東坡詩云「臥占寬閒五百弓。」汪彥章啟云「嗟甫裏百弓之別墅。」七尺二寸爲一弓﹐事見《釋梵》。一尺八寸爲一肘﹐四肘爲一弓。今《通鑑》二百四十八卷會昌五年﹕「祠部奏天下寺四千六百﹐蘭若四萬。」注下亦詳。史炤釋文引《薩波多論》云「西天度地﹐以四肘爲一弓。去寺店五百弓﹐不遠不近﹐以閒靜處爲蘭若。」今以唐尺計之﹐蓋二里許也。

或問﹕「何謂雙聲疊韻﹖」曰「行穿詰曲崎嶇路﹐又聽鉤輈格磔聲。」上句疊韻﹐下句雙聲也。「何謂蜂腰鶴膝﹖」曰「詞源倒流三峽水﹐筆陣獨掃千人軍。」「無邊落木蕭蕭下﹐不盡長江滚滚來。」前一聯蜂腰﹐後一聯鶴膝也。

近世蜀人多妙於四六﹐如程子山趙莊叔劉韶美黃仲秉其選也。然未免作意爲之者。張欽夫深於經學﹐初不作意於文字間﹐而每下筆必造極。紹興辛巳年﹐其父魏公久謫居永州﹐得旨自便﹐欽夫代作謝表﹐自敍有云「家國異謀﹐固難調於眾口﹔天日下照﹐夫何歉於一心。玆蓋皇帝陛下﹐體堯之仁﹐行禹之智。微彰以道﹐必因天地之時﹔動化若神﹐孰測風雷之用。」其辭平﹐其味永﹐其韻孤﹐豈作意爲之者。時年二十九。

李方叔之孫大方﹐字允蹈﹐少時嘗作《思故山賦》﹐諸公間稱之﹐以爲似邢居實。晚得一鶡冠﹐今爲雜買場﹐寄予詩一編﹐多有警句。如﹕「三百年來今幾秋﹐天地自老江自流。」如﹕「笛聲吹起白玉槃﹐正照禦前楊柳碧。」如﹕「可憐一代經綸業﹐不抵鍾山幾首詩。」如﹕「後院落花人不到﹐黃鸝飛下石橊陰。」大擬唐人。

乾隆四十年﹐歲次乙未﹐三月二日﹐借鶴年先生藏本﹐校於桐花館。是日北風揚沙﹐塵埃滿室﹐扃鐍窗戶﹐無少隙漏﹐如閉車箱中作新婦也。

鮑氵錄飲手跋。

