

余墨偶談節錄淸孫枟撰○八卦轎粵西地瘠民貧﹐鄕村婦女﹐率多大足。肩挑負販﹐與男無異。柳州來賓一帶﹐時有舁肩輿爲生者﹐如坐客爲男。二女肩輿爲坎﹐坐客爲女﹐前女後男肩輿爲震也﹐餘仿此。○蘭花菇昔六祖講經於仁化山中﹐附近處所﹐多產南華菇。粵西賀縣亦有之﹐俗名蘭花菇。某大令宰彼時﹐中丞按部過縣﹐詢其地有土娼否﹖某誤以爲土產。遽答曰「有。」詢何名曰「蘭花菇」﹐中丞正色曰「曷勿逐之。」某始悟﹐座客爲之胡盧。中丞亦笑﹐蓋三字實似妓之美名也。○考婿一日於陳雨亭座中﹐談及伊在永明。見有姑蘇被擄才女某某﹐以自作月下卽景二詩考婿。其詩雲「水淸橋影一弓圓﹐橋下垂楊系短船。釣罷漁翁深睡著﹐遊魚逐水戲荷錢。又「流螢錯落不成紅﹐花影橫街語暗虫。獨坐似嫌宵寂寞﹐月明隔水一聲鐘。」後聞某司馬以成句猶話寒山半夜鐘詩賺去﹐惜哉﹗○禽言古意「姑姑惡﹐姑姑惡﹐姑不惡﹐妾命薄。」此前人禽言詩也。滿洲宜少耕進士亦有古意云「作婦難﹐作姑易﹐姑常怒﹐婦當泣。寄語阿姑無太癡﹐今日當思作婦時。」二詩異曲同工﹐不能爲之軒輊。○秋閨怨仲兄翰卿最喜余童時﹐所作《秋閨怨》一絕。詩云「秋閨夜搗鳳仙花﹐要染纖纖玉筍牙。爭柰小姑無意緒﹐說儂私制守宮砂。」謂古今來忠臣義士﹐嫌疑不謹﹐蒙此曖昧者豈少。○妓詩明湖韻事﹐載妓郭韻樓贈別詩云「裊裊湖邊柳﹐春絲不盈把。殷勤折贈郎﹐好策來時馬。」𨿽本於山谷之折柳當馬策﹐然四語精神﹐注一來字。○題壁詩曩於淸風店旅壁﹐見某書一絕云「片刻歡娛景易窮﹐淸流竟付濁流中。他時重到迷香洞﹐應有阿嬌認乃翁。」語𨿽涉於激﹐然非此棒喝﹐安能喚醒沈迷耶。某落魄時亦有句云「昔年裘馬禦肥輕﹐曾向迷香洞裏迎。不信黃金揮盡後﹐居然嘗得閉門羹。」讀此則又可破涕爲笑矣。○花憐水花憐水﹐粵西犭山中江名也。三字頗雅﹐古藤蘇琴舫舍人遊犭日記﹐有詩紀之。○鶯鶯餅山右澤郡市中﹐有名鶯鶯餅者﹐形似荷葉﹐雙折微翹﹐漧脆耐嚼。傳以爲當日雙文餉張生者﹐徒負佳名﹐殊鮮眞味。○舊凡女史題壁曩過滹沱旅店﹐見壁上有舊凡女史詩四絕。淒惋動人﹐後僅記其「秦淮一片胭脂水﹐都是風流醞釀來」之句。其他不復記憶矣。辛未夏五楊劍潭刺史﹐以四詩郵示﹐特亟錄之。詩云「十九年華正好春﹐飄零無柰落風塵。夢中猶認金閨質﹐低捲珠簾怕見人。生憐薄命向誰論﹖風月當場淚有痕。笑語溫柔心宛轉﹐屈身猶是受人恩。斷梗飄蓬劇可憐﹐畫中眉意晚春前。玉堂夫婿神仙眷﹐多少金閨美少年。手把菱花漫自哀﹐个中淪落幾仙才。秦淮一片胭脂水﹐都是風流醞釀來。」○背面美人詩曩在鳳臺時﹐袁禧庭少尉鴻塵﹐曾誦某題《背面美人》一絕云「不堪回首應憐汝﹐果是何心懶對儂。」詞意新穎未經前人道過。○玉臺新詠陳徐陵編《玉臺新詠》﹐已作亦列其間﹐髫年誦讀﹐心常疑之。後閱其書﹐知南宋時已有兩本。明人重刻﹐竄亂彌多。張嗣修茅國譜本﹐更非其舊﹐惟南宋永嘉陳玉父本﹐差可依據。近時馮舒所校﹐多以爲憑﹐然舒亦不免於臆攺云云。由此觀之﹐徐陵之詩﹐當是後人竄入﹐不然復成何體例耶。國朝紀容舒所撰《玉臺新詠》考異十卷﹐詳列諸本﹐一一證其是非﹐引據頗爲博洽﹐讀之可以了然。○古別離余曩作古別離曲云「但願舟無帆﹐但願車無輪﹐使我同心侶﹐不爲遠行人。」後隨家君之粵﹐山東道上﹐見手車順風皆使布帆﹐長江中洋船皆有火輪﹐日可千里。又戲成云「但願車有帆﹐但願舟有輪﹐願我同心侶﹐歸來老鄕鄰。」○宜少耕詩宜少耕名綬﹐壬戌進士。有古意云「夫婿去臨邛﹐繡閣空春色。妾貌不如人﹐敢怨郎情薄。」得詩人忠厚之旨﹐其贈偸兒云「無他長物堪言贈﹐若攫殘書子亦迂。妙語解頤﹐令人軒渠不已。」○心字香範石湖驂鸞錄云﹕番禺人作《心字香》﹐用素馨茉莉半開者﹐著淨器薄劈沈香。層層相間﹐封之日一易﹐不待花蔫﹐花過香成。蔣捷詞云「銀字箏調﹐心字香燒。」廣東新語﹐屈大均詩。「多燒心字是心香﹐茉莉黃沈共作芳。香是番禺心字好﹐紫煙一縷結鴛鴦。」卽謂此也。○小孤山題壁小孤山在大江之中﹐危峯峭拔﹐屹立中流﹐與彭浪磯相對。故東坡詩中有﹕「舟中賈客莫漫狂﹐小姑前年嫁彭郎」之句。往來詞人﹐題詠夥矣。而寫景者多﹐寄情者少﹐惟尙絕云「煙波萬頃盡模糊﹐壁立誰知有小姑。絕妙淩雲一枝筆﹐可憐淪落在江湖。」情景兼到當爲此題絕唱。又咸豐中洪秀全之亂﹐小孤山淪爲賊砦。楚南彭雪琴侍郎玉麟統師江右﹐克復小姑﹐有詩紀事云「書生揮指戰船來﹐江上旌旗一色開。十萬雄師齊奏凱﹐彭郎奪得小姑回。」亦巧合也。○閨怨詩人之境遇不同﹐其愛憎亦異。石門吳菊裳閨怨云「春色一庭老﹐開簾對落花。生憎雙燕子﹐絮語傍窗紗。」陳璨霖亦有閨怨云「獨臥繡窗靜﹐月明宿鳥啼。不嫌驚妾夢﹐羨汝是雙樓。」一怨得直﹐一怨得婉。○贈雛妓詩直北道上題壁﹐每有遊戲詩詞。作者不署姓氏﹐曾見某題《如夢令》一闋﹐贈雛妓云「越女生來窈窕﹐懷抱琵琶輕巧。且莫聽琵琶﹐先把雙鉤看飽。眞好﹐眞好﹐儂愛通身都小。」又某斷句云「可憐人似琵琶大﹐也抱琵琶笑向人。」均一淒惻動人﹐此生公眼前說法法也﹐正未可以遊戲目之。○仲初詩王仲初之當窗卻羨靑樓倡﹐十指不動衣盈箱句本列女傳。引古語「刺繡文不如倚市門」之意﹐船中養犬多食肉句。乃翻諺語寧爲貧家兒﹐不作富家犬之意。然不善取材﹐於詩品終不無少損﹐無怪後人嘖嘖也。○雪樵詩「誰家兒哭欲腸斷﹐阿母酣眠正未醒。」此鹿雪樵昨夜詩也。村憨情狀﹐讀之令人笑。○楊柳枝昔年待試都門﹐讀書法華禪林。有錫公綸未詳其爵字﹐投詩數章。其題余集者﹐愛忘其醜。多諛少規﹐故未錄﹐楊柳枝二首。輕輕著筆﹐是此體正格。詩云「秦淮雨後潤無塵﹐拂面和風柳色新。最是水晶簾捲處﹐綠陰罨映倚樓人。又「東風吹綠短長條﹐婀娜輕盈未易描。他日灞陵橋上過﹐也應不似舊時腰。」錄之以報賞音。○調笑詩父母爲兒女聯婚﹐相攸則易﹐窺婦則甚難也。每有趁未納采以前﹐彊其母率女往婿家答拜者。女兒幼小﹐似知似不知也。戚某初議婚時﹐某友戲成絕句調之云「女兒嬌小貌如花﹐妝罷隨娘往婿家。拜罷姑嫜拜姊妹﹐不知誰是阿奴他。」他字叶韻﹐頗得女郎口吻。○老舉粵中呼妓女爲老舉﹐隨園以爲卽舉舉師師之意。余在梧郡遊永春花園﹐壁上見有某書集漁陽絕句一首。云「南湖新漲水連天﹐花气薰人又破禪。少日題詩無恙否﹖此中曾泊孝廉船。」詩有別趣﹐故錄之﹐以備一說或以爲舉與妓粵音相近﹐老舉卽老妓之訛﹐其說近是。○山靜主人詩曹文正公賜第在京師南半截胡同﹐余於乙丑冬安硯其家﹐曾孫二人﹐年皆童稚。架上書不下萬卷﹐盡飽覃魚。一日偶檢續鴛湖棹歌一卷﹐中夾小箋書一詩云「弓鞋小試下珠樓﹐翠鎖重門一院愁。燕子似憐人寂寞﹐雙棲絮語話溫柔。」末署山靜主人﹐楮葉猶新﹐知非舊物。詢於劉念堂世兄﹐始知爲孫文定公孫婦某作也。孫夫婦時占脫輻﹐故詩若寄意﹐然言爲心聲﹐讀其詩可知其遇矣。○癡語入詩餘戚某童時﹐喜讀書。而性最癡﹐侍官任所﹐時署中人均呼爲書呆子。一日早起謂某婢曰「爾昨夜夢見我否﹖」答曰「未」﹐大斥曰「我昨夜夢中分明見爾﹐爾何以未見我。」怒撲之﹐往訴於母曰「癡婢該打﹐我昨夜夢見他﹐他堅說未夢見我﹐豈有此理耶﹖」人咸笑之。髫年時聽長者述說﹐因不去懷﹐余之古意詩云「少女牽郎衣﹐欲言低俯首。昨夜夢歡來﹐歡曾夢儂否﹖」卽祖此意。○嵌字楹貼京師伶居妓館﹐筆墨多有可觀。楹貼一端﹐尢以嵌字工巧爲尙。前之秋水爲神玉爲骨﹐芙蓉如面﹐柳如眉無論矣。後之繼者﹐如如意云。都道我不如歸去﹐試問卿於意云何﹖太平云「過眼煙花成太息﹐當頭風月費平章。」玉琴云「花覆茅檐﹐可人如玉。月明華屋﹐伴客彈琴。」大姑云「大抵浮生若夢﹐姑從此處銷魂。」采珠云「欲采不采隔秋水﹐大珠小珠落玉盤。」素卿云「樊素情鍾白太傅﹐長卿意注卓文君。」某人代友贈稚靑雲﹕「徐稚果然名下士﹐小靑原是意中人。」數聯皆工整可玩。○斷句「千古美人全福少﹐六朝才子至尊多。」不知誰人句也﹐何鐵琴司馬爲余誦之。○女兒紅揚州土人﹐謂蘿葡紅而小者﹐爲女兒紅。自初冬賣至晚春﹐其色嬌艷可愛。錢塘韓就之曰華揚州畫舫詞有句云「一種柔情人不覺﹐春心濃透女兒紅。」卽謂此也。○女訓普蘭巖將軍陀保送女聯珠有句云「出嫁自應遵婦道﹐居家不似在官時。」二句可補入女訓﹐爲挾貴驕夫者戒。將軍又有《春艸詩》三十首﹐郭蒓香司馬﹐和而刊之。常自佩戎馬書生小印﹐其風流儒雅如此。○紅花埠題壁曩在春明﹐於友人處。見有謝韻芳女史《絕命書》一紙﹐詞甚委曲﹐不甚記憶。大致韻芳爲王公子詩婢﹐自受春風一度﹐蚌竟含珠。大婦從而媒孽之﹐逼歸廝養﹐謝致書乞歸爲鄰兒﹐誤落中。有三日不來﹐以阿芙蓉從事之語。書爲宣南坊某會館人檢拾﹐抄貼各巷﹐尋其居址。都人士率能言之﹐嗣在山東紅花埠逆旅﹐見有天壤王郎題壁五絕詩。意與書詞吻合﹐殆卽薄情之王公子。詩云「漫將容貌擬朝云﹐才調原堪敵左芬。記得斷腸詞句好﹐陶然亭麓一孤墳。」果然天壤有王郎﹐此語回思卻亦當。我是負卿復何語﹐不應飛語聽妻房﹐華箋尺幅意千重。絮語叨叨說惱儂﹐卿事盡教廝養誤。至今遺恨阿芙蓉﹐傷心悔恨忽交加。一誤何堪又再差﹐死後春蠶猶有子。不知今去落誰家﹖倏然驀地浪濤生﹐倉卒驅車出鳳城。劉媼不來卿不死﹐疑團終古不分明。按詩意謝已飲藥。死王郎始悟﹐似此負心人﹐顧安得虯髯公攫之爲下酒物哉。○雙飛燕舟楫之目﹐雅俗不同。粵西謂兩人四槳者﹐曰蜻蜓艇﹐言如四翼鼓動也。一人兩槳者﹐曰雙飛燕。其名尢雅﹐然未見前人入詠。詩人彭星丞光輔有《池南曲》云「朝來折楊柳﹐折柳織筠籃。采荷花﹐荷花滿池南。池南儂家住﹐門前垂柳樹。願藉雙飛燕﹐棹入花深去。」其運用典雅如此﹐又爲後來添一詩料。○調某廣文賦小星啟香河陳砥堂先生﹐官天津學博。時有同事某廣文﹐履任未久﹐輒遭奉倩之傷。以衾獨抱﹐思賦小屋。陳爲物色之﹐事旣諧﹐而廣文教之讀書習字﹐鍾愛逾恆﹐陳戲爲小啟調之。其詞云「司鐸新膺﹐鼓盆旋賦。重謀鸞續﹐頻倩蜂媒。詎物色之幾經﹐竟低昂而莫就﹐爾乃尋香妝閣。空憶菱花因﹐而問渡津門。」寄懷桃葉恰值綠珠有贈。用聯締足之緣﹐未免紅袖關情。倍逾畫眉之寵﹐如花美貌眷言顧之。﹝廣文姓﹞詠絮才髙何慚白也。﹝姬姓﹞具此靈心慧質﹐雅宜茹古含今。用將帳底芙蓉移移作門中桃李﹐鴛幃悄寂。女博士進而受經﹐馬帳深沈。莽先生今將傳火﹐案頭燈影。拂花影之迷離。盒底脂香﹐蘸墨香而馥鬱。向枕邊而問字﹐雞舌香含﹐坐牀下以學書。免毫磨禿﹐消受春風一度。彌添滿座之風﹐沾濡化雨多番彊半巫峯之雨。探取枕中之祕﹐講解從頭提防胯下之錐。殷勤刺股多以爲富俾﹐寢饋乎大家。引之入深﹐得胚胎乎﹖諸子有時輕攏粉項﹐面命兼及耳提。有時略接櫻唇﹐指畫自須口授。有時低垂鴛頸﹐妙議應有會心。有時尖聳鳳翹﹐弟子居然髙足﹐倘眞精之未得。尙須卿自事鉆研﹐如一間之可通﹐問是誰爲開茅塞﹐閒曹無事。鄭康成何嫌往訴之頻﹐淸興旣闌﹐邊孝先又作欲眠之態﹐此則可補入文章遊戲。○子重詩劉子重秋曹銓福﹐別號白雲吟客﹐嗜金石﹐善畫梅蘭。終日袍敝屣﹐晏如也。在京與余爲石交﹐遊田盤歸﹐以紀程詩見示﹐中有和段甲嶺題壁一首序云「壁有某女子題詩﹐以段甲爲斷家﹐和者甚眾。有斷甲何如作斷家﹐祗因飄泊在天涯」之句。因戲和云「斷得儂家不斷心﹐兩情嶺上白雲深。儂家未斷腸先斷﹐惹得相思直到今」詩。在有無間如瘐﹤豈犬﹥意賦。○新語百花詩內款冬一首云「僧房相遇兩心淸﹐此際無情勝有情。我設一言卿試答﹐是卿逢我我逢卿。」主人以「逢卿者我﹐逢我者卿」答。余謂此語乃慧心禪理﹐東晉淸談。○贈何蘭初名妓詩女錄事何蘭初者﹐京師名妓也。解詩善畫﹐字亦秀潤﹐本姓濮﹐以大家女諱稱今姓。涇縣吳蘭石孝廉契之﹐花晨月夕﹐避暑消寒﹐恆與蘭石俱。性尢好靜﹐閉門謝客時多﹐故詩畫益進﹐蘭石爲作遣愁詩三十韻。素縑莊書。蘭初爲裝玻璃龕奉之﹐入其室者﹐知非俗物也。友人曾作蠅頭楷手錄其詩見示。詩云﹕花發長安望眼空﹐五年腸斷鳳城東。美人遲暮搴芳杜﹐遊子飄零例斷蓬。欲把秋心托明月﹐須將春恨語東風。玉釵消息全無準﹐嗚咽箜篌唱惱公。楚云縹緲隔巫峯﹐路杳人間幾萬重。花底離愁三月雨﹐樓頭殘夢五更鐘。淸歌宛轉頻憐子﹐舊曲依稀最懊儂。日暮西風秋瑟瑟﹐涉江愁殺采芙蓉。鐵板銅琶唱大江﹐肉兼絲竹遏吟腔。最難好月常三五﹐未必鴛鴦定一雙。往事渾疑花對鏡﹐間愁辜負酒盈缸。綠陰幽艸空階滿﹐悶對春風獨倚窗。黃絹新裁絕妙詞﹐墨花和淚寫烏絲。難尋舊渡迎桃葉﹐獨倚東風唱柳枝。蝴蝶閒愁芳艸覺﹐杜鵑春怨夕陽知。英雄兒女憐同病﹐走馬章臺有所思。綠陰如水送春歸﹐江艸江花怨夕暉。繞院寒深蝴蝶瘦﹐畫梁夢穩燕雛肥。蓬萊音信沈靑鳥﹐京洛風塵感素衣。昨夜月明今夜雨﹐伯勞東去燕西飛。十斛珍珠聘尙虛﹐買鄰且喜近仙居。癡心自誓同明燭﹐病發殊難戀曉梳。短築淒涼燕市月﹐瑤箋鄭重漢陽書。折花親見門前劇﹐回憶東風識面初。夜闌涼意撼庭梧﹐新月溶溶沒欲無。蕪館張燈飛蝙蝠﹐畫檐結网羨蜘蛛。倩來燕剪愁難破﹐擁到鴛衾夢亦孤。十二闌干都倚徧﹐滴殘淸淚到蘼蕪。小院春晴夕照低﹐畫簾不擲燕雙棲。林花著雨紅先褪﹐岸艸當風綠易齊。好事多磨姑惡喚﹐佳期屢誤子規啼。暮春天气東風虐﹐怪煞垂楊盡向西。星辰昨夜麗天街﹐西角東張事莫諧。捫腹早知心匪石﹐消愁那得酒如淮。雙鉤作畫肩相並﹐七巧成圖手自排。三五年來如醉夢﹐相逢何事得開懷。一寸相思一寸灰﹐玉樓春盡獨徘徊。月中舊約寒攀桂﹐笛裏新聲怨落梅。任我靑衫添酒債﹐憑君紅葉作詩媒。剪刀縱道並州快﹐祗恐情絲剪不開。準擬桃源好問津﹐芒鞋重踏軟紅塵。煙雲幻境看頻誤﹐風雨迷樓認不眞。明月有知應墮淚﹐好花無恙暗傷春。多情祗有燕臺柳﹐猶自垂靑向舊人。空堂涼雨酒初醺﹐冰簟銀牀夜漏分。飛鳥何依應似我﹐錦屏無主最憐君。天邊那有常圓月﹐嶺上從無不散云。休道十年成薄幸﹐揚州夢醒杜司勛。馬纓樹下掩重門﹐合共西施住一村。楊柳曉風催別騎﹐桃花春水送吟魂。人間變態看云影﹐客裏間愁驗酒痕。臨別贈言須記憶﹐莫將芳艸怨王孫。曉閣淸尊興未闌﹐滿簾風絮逼人寒。梨雲淡白愁同夢﹐蘿月昏黃怯倚闌。野馬縱橫催短景﹐流鶯婉轉惜春殘。當筵莫唱梅村曲﹐腸斷東風憶畫蘭。流水光陰去不還﹐年來事事恨緣慳。秋深病翮傷黃鵠﹐春鎖雕籠惜白鷴。敗葉何心辭故樹﹐癡云無賴滿秋山。勞勞塵网羈朝暮﹐頗羨沙鷗野鶴間。信是三生石上緣﹐去來今裏恨纏綿。芭蕉愁重舒還捲﹐老藕絲長斷復連。韋曲池臺春似海﹐蕭齊風雨夜如年。花開花謝尋常事﹐藩混沾污絕可憐。客窗孤影坐涼宵﹐鈴索無風自動搖。畫檻秋多紅豆冷﹐博山香燼綠煙銷。每從無事尋煩惱﹐賴有行吟慰寂寥。鎭日爲誰苦惆悵﹐幾分瘦減沈郎腰。石橊消息幻如泡﹐怕見三星掛柳梢。斗月棲烏寒繞樹﹐驚秋孤燕病辭巢。漸防愁思催人老﹐聊借詼諧解客嘲。我不卿卿誰復爾﹐莫將心力等閒拋。洛水神珠解漢臯﹐空江悵望意徒勞。蕊宮環風聲寂﹐桂府樓臺月影髙。莊叟寓言賦秋水﹐靈均幽怨托離騷。半生總被情魔誤﹐不信元龍意气豪。紫陌春歸唱踏莎﹐落紅啼柰愁何。橋邊新柳迎人慣﹐江上春帆送客多。對鏡有時愁獨影﹐通辭何處托微波。攤門無復相關意﹐惆悵當年子夜歌。傷心第一是無家﹐煉石空勞補女媧。好借梅花成眷屬﹐莫隨桃李誤芳華。鶯兒喚夢春難醒﹐燕子尋巢日易斜。去歲潯陽江上過﹐月明蘆荻泣琵琶。頻年兵火感滄桑﹐潦倒詩場與酒場。太瘦餘生雙鬢槁﹐無多私語一燈涼。寒林葉落驚秋早﹐孤枕更殘怨夜長。不解近來緣底事﹐朝朝吟斷九回腸。暮城畫角太淒淸﹐靜掩虛堂萬感並。魂夢忽驚雙影只﹐去畱不信一身輕。並無歧路堪傷別。明是年華卻怨生。雨雨風風天不管﹐傷心太半是秋聲。玉搔頭上蜻蜓﹐衫影燈光蕩畫屏。珠箔今宵間好月﹐銀河幾日渡雙星。鴛鴦好夢愁驚鴨﹐蜾勞身瘁負螟。風露滿天人悄立﹐隔窗怨語不堪聽。寂寥心事冷如冰﹐祗有情根斷未能。兒女多情原是佛﹐英雄末路半爲僧。中年到處多哀樂﹐世故從今少愛憎。一卷楞嚴經讀罷﹐淸齋勤禮梵王燈。紉佩湘臯待蹇修﹐肯拋傾國覓封侯。鵲愁秋漢勞無補﹐蠶吞春絲死不休。酒入愁腸都化淚﹐寒催病骨易驚秋。問卿知否蓮心苦﹖莫向西風怨並頭。溫柔鄕裏畫兼吟﹐低首妝臺有鑄金。春雨白魚書底事﹐秋風紅豆曲中心。鸚哥書舞防私語﹐喜子朝飛盼好音。檢點徵衫驚歲月﹐酒痕爭與淚痕深。舉杯邀月影成三﹐半是詩狂半酒憨。我是蓼心偏耐苦﹐君同蔗味必回甘。因緣早信前生定﹐空色都從舍利參。寄語春光須護惜﹐楊花容易滿江南。連篇別恨賦江淹﹐禁得新愁逐日添。鹿夢覆蕉終屬幻﹐蜂房釀蜜爲誰甜。枕邊蛺蝶驚風雨﹐山上蘼無感素縑。萬種牢騷人不識﹐鄕愁客思一時兼。海邊精衛石頻銜﹐此恨綿綿口獨緘。修竹偎寒憐翠袖﹐飛花和淚點靑衫。新詩拉雜愁千疊﹐舊事分明月一函。情海蒼茫風浪險﹐早尋崖岸好收帆。○咸水妹上海蛋戶之爲海娼者﹐人呼之爲咸水妹。石龕詩卷中之別有因緣咸水妹﹐絕無滋味淡巴菇句﹐卽上海作也。吾恐今之見金夫不有躬而別締因緣者﹐尙不僅若輩已也﹐可嘆﹗○半截美人可笑畫工無見識﹐動人情處不曾描﹐某題半截美人句也。拙直少含蓄﹐不如李某之「丹靑不是無完筆﹐寫到纖腰已斷魂。」如初寫黃庭﹐到恰好處﹐正可與前詩作一轉語。○似槎女史詩國朝閨秀能詩者多。《正始》二集﹐所選不下數千家。後《正雅集》續刻又數百家﹐而及身親見者﹐則甚屬寥寥。玆得蕓薌閣詩艸﹐讀其序乃知爲海觀察某女公子也。年未及笄﹐著作盈寸﹐多有可觀。余最愛其「風定殘荷尙有聲」七字﹐謂得靜中趣。○香冢詩香冢前樹短碣﹐詩云「飄零風雨可憐生﹐香夢迷離綠滿汀。落盡夭桃又李﹐不堪重讀瘞花銘。其銘曰「浩浩愁﹐茫茫去刂﹐短歌終。明月缺﹐鬱鬱佳城。中有碧血﹐碧亦有時盡。血亦有時竭﹐一縷煙痕無斷絕。是耶非耶﹐化爲蝴蝶。」都人士題詠甚多。樊文卿大令詩云「長埋玉骨恨難消﹐惆悵城南路一條。蘆荻蕭蕭聲作雨﹐吳娘樓上憶殘宵。又艸沒荒邱劇可傷﹐白楊零落不成行。年年多少遊春客﹐偏向孤亭弔女郎。門前車馬往來稀﹐回首平康舊夢非。不見臨風雙蝶化﹐殘紅滿地落花飛。彩雲散去渺無痕﹐小字流傳短碣捫。我輩鍾情還自笑﹐擬持杯酒酹芳魂。」數詩工於取神﹐且妙在不說破。○小寄遠曲延小秀滿洲人﹐布衣。丙寅秋﹐晤於寶竹坡太史齋中談詩﹐移晷而別﹐嗣竹坡以小詩見示。余最愛其《寄遠曲》﹐末句云「儂心不怨儂不歸﹐只恐日久郎心非。」𨿽因舊而益妍。○臂花宣大在北口外﹐土人生子﹐每鍼腕臂作字﹐或花形﹐涅以藍靛﹐蓋恐有離異﹐可爲志也。其意甚古。○看月詞詩人彭星丞﹐嘗述趙笏君爲夢白先生之兄。古樂府有看月極佳﹐云郎住溪南屋。妾居溪北樓﹐隔溪同看月﹐月在樓上頭。郎見月不見妾﹐妾見郎不見月﹐吁嗟﹗看月同一時﹐妾獨見郎﹐郎不知。從今不恨郎情薄﹐郎情自薄妾自癡。不然天上無私光﹐何爲有月專照郎。盈盈一水不得語﹐相思大抵皆如此。此章新聲古意﹐全得張王神理﹐無怪彭子之津津樂道﹐贊不去口也。○對鏡詞梁詩拔有對鏡詞云「所恨太分明﹐不諱妾顏色﹐語頗含蓄。余因之有悟云「中庭有華月﹐皎皎含淸輝。明能燭萬物﹐不言人是非。」卽反用其意。○吟妓詩曹華卿秀林﹐明湖瓶花詩社吟妓也。有代某寄人二絕極佳云「鈿雀銀蟬玉蕊冠﹐妝成不出怕人看。如何最是堪憐處﹐獨立空廊小襪寒。又酒闌歌散太無聊﹐算定花時訪翠翹。再說相逢說相憶﹐自從去歲到今朝。」末語尢非思索可到﹐是深於情者。○課婢圖一日在廊房頭巷﹐見畫室﹐懸一課婢圖﹐筆墨不甚髙超﹐旁題一絕﹐頗瀟灑可愛。其詩云「日日抄書懶出門﹐小窗弄筆到黃昏。丫頭婢子忙勻粉﹐不管先生硯水渾。」按書畫皆谷﹐工不記何人詩也。○段甲嶺題壁段甲嶺店壁有詩二律﹐署款漫滅﹐人傳誦之。詩云「玉環誰識再來人﹐客裏年華夢裏身。故劍翻勞今日問﹐嫁衣爭似舊時新。傳將佳語皆成識﹐種就浮生未了因。空谷楊花飄上下﹐任地落混與沾茵。又輾轉春宵夢不成﹐舊時女伴總關情。眉痕曲似初三月﹐心事懸來第四更。空自效顰爲畫餅﹐憑誰洗手試調羹。癡懷莫笑東鄰婦﹐徹夜金錢問卜聲。」○紅玉墓紅玉﹐浙人﹐失其姓﹐桂撫陳文簡公詩婢也。工詩善畫﹐喜棲霞山。年十七卒﹐葬於山麓。文簡爲建靑蘿閣﹐種桃萬株﹐春遊士女﹐到者無不以酒奠之。書傭李少谷有句云「萬樹桃花繞墓門﹐靑蘿閣廢舊花村。賣餳天气香成海﹐一片盈盈倩女魂。」墓側產香茗﹐人呼爲紅玉茶云。○全史宮詞全史宮詞﹐爲樂亭史香崖夢蘭著﹐共詩千餘首。上自軒轅﹐下至勝國﹐凡有系於宮壺者﹐悉采輯之。洵爲宮詞之大備﹐詩亦淸新典雅﹐可步仲初花蕊後塵。此集刊於丙辰年﹐故偏遠處尙未周至﹐鄴侯架上﹐此種亦不可無。○雁門雪淮陽賀生曉霞者﹐故大同令某公子也。年少美丰姿﹐妙詞翰。幼聘同裏謝氏女﹐中表姻親也。中間兵燹流離﹐兩失音耗。賀以父虧帑無償﹐羈畱雲中者﹐近十稔矣。性疏脫﹐不視家生產﹐貧益甚﹐因依雁門山僧爲居停。一日快雪初霽﹐有輿從多乘至關﹐秣馬絆輪﹐喧闐於外。賀詢之﹐知爲陜右李鎭軍也。俄一武士引官眷入寺禪寮茶敍﹐侍婢數輩。中有一喚雪鴻者﹐年可十五六尢端雅娟秀。少頃奉主命﹐詣殿然香﹐賀心醉之。於其足迹過處﹐以葦畫地﹐吟哦不已。鎭軍見而異之﹐逼視則書斷句云「纖纖滿地弓鞋印﹐好似飛鴻踏雪泥。」鎭軍𨿽武夫﹐雅好文字﹐深憐其才﹐立談半響﹐議論風生﹐益奇之。因呼婢出拜﹐舉以爲贈曰「此十四字媒也。」遂命戒後車﹐約赴幕府。賀遜謝不可﹐彊之乃同行。定情夕﹐各敍裏居家世﹐始悉女卽所聘謝氏子也。悲喜交集﹐不覺慟哭失聲﹐鎭軍聞之大喜﹐另爲諏吉合巹﹐同僚各制詞爲賀。近聞賀已薦升太守矣。鎭軍老無子﹐賀夫婦事之甚謹。友人唐菊階﹐與賀姻婭也。詳其事爲譜雁門雪傳奇以張之。余嘗謂牛渚月馬當風﹐皆爲武夫生色﹐並此可爲三矣。○木蘭從徵圖徐癡靑來書﹐箋幅甚闊。玩之爲從徵圖﹐有詩云「十年徵戍斷河流﹐脫甲歸來拜殿頭。笑煞人間兒女子﹐教夫婿覓封侯。」不署作者姓氏﹐後示槐生云爲近人邵廷烈詩。○老少年詩「年華逝水悵如斯﹐老大焉能勝少時。縱使紅顏眞个好﹐旁人也說是胭脂。」此滄州劉秋舫詠老少年詩也。秋舫以選拔入都﹐鬱鬱久居﹐艱於一第﹐故詩若寄慨然。○可憐詞綠兒者﹐梨園伶人也。色藝俱絕﹐華陰袁聽濤爲作《可憐詞》四律。人多和之﹐詩云「傾城花底喚秦宮﹐水上鴛鴦雪上鴻。楊柳偶隨燕市綠﹐櫻桃不數鄭家紅。顰如越女愁俱好﹐曲顧周郎誤亦工。儂說可憐憐未得﹐如卿眞个可憐虫。又茜紗裙束沈郎腰﹐不是柔腸骨亦銷。弱貌漫矜張窈窕﹐戎妝也學霍嫖姚。歌翻楊柳聲聲慢﹐香印蓮花步步嬌。一曲回波人似海﹐靑燈紅燭可憐宵。又「牙根微轉幾聲鶯﹐低唱無聲勝有聲。一縷情隨眉語度﹐四條弦和指音淸。香分金鈿增長恨﹐花墮珠樓認小名。吟徧洛神都不稱﹐只應喚作可憐生。」又「紫雲魂斷艷陽晨﹐解識司勛顧每頻。似此情深眞欲醉﹐縱非見慣也相親。二分春好花爭笑﹐百囀聲柔鳥共顰。忙殺旗亭眉樣柳﹐含煙齊效可憐顰。」○補錄平頭對錢塘何必尋蘇小﹐寶樹居然依謝家。金穀名流饒粉黛﹐香山詩興到琵琶。河誰擅若蘭詩湘蘭畫﹐愼毋忘香君扇文君琴﹐秋江月浸水壺影。蘅院風敲玉聲﹐蓮花比君子﹐淸風來故人。輕燕受風﹐眾仙同日。喜喜歡歡﹐天天地地﹐雲云雨雨﹐暮暮朝朝。眉痕淺淺春三月﹐仙骨珊珊第一花。花香能醉蝶﹐鶴蘿不離云。○冥配山右土俗﹐凡男女納采後。若有夭殤﹐則行冥配之禮。女死歸於婿塋﹐男死女攺字者﹐另尋殤女﹐結爲婚姻﹐陬吉合葬。冥衣楮飾﹐備極經營﹐若婚嫁後﹐家君宰曲沃時﹐曾有邑紳三姓。因爭冥配興訟者﹐習俗錮人﹐不可解也。○女貞子詩人姚伯者﹐貴陽庠生也。咸豐中卒於滇﹐詩多散佚。友人邵君松笙常述其女貞子一章云「女貞子﹐子離離﹐妾夫親手折。贈妾初嫁時﹐妾心之死死靡他﹐妾夫一去不還家。女貞離離在妾手﹐妾夫還家妾骨朽。」詩爲某節婦作也。短音促節﹐餘韻邈然﹐與王仲初《望夫石》一篇﹐可相頡頏。○芙娉女史詩搭連店旅壁有芙娉女史題詩云「四千里路還家日﹐廿一年華絕命時。入戶羞稱新媳婦﹐懸梁誰惜女孩兒。身如秋燕都成客﹐死到春蠶尙有絲。來往詞人應墮淚﹐讀儂題壁幾行詩」。嗣其兄過此﹐又題數語於壁云「芙娉妹子亡後﹐搜其遺篋。其領聯已易爲金塊已成千古恨﹐玉環重訂再生期矣。」○馬嵬詩林文忠公則徐﹐有馬嵬十詠﹐余未之睹。「惟費盡金錢賈禍胎﹐嬰龍誰遣入宮來。九原聽罷漁陽鼓﹐可有胡兒哭母哀。」一首爲人傳誦﹐急錄之。○徐宗海挽妓長聯李篁仙農部壽蓉﹐述其友人徐宗海茂才挽林妓長聯云「試問十九年磨折﹐卻苦誰來﹐如蠟自煎﹐如蠶自縛﹐沒柰何羅网橫加。」曾語郎云﹕子固憐薄命者﹐何惜一援手耶。嗚呼﹗可以悲矣﹗憶昔芙蓉露下﹐楊柳風前。舌妙吳歌﹐腰輕楚舞。每看酡顏之醉﹐頻勞玉腕之攜。天臺無此遊﹐廣寒無此遇。會眞無此緣﹐縱教善病工愁。拚他憔悴﹐尙恁地談心遙夜。數盡雞籌﹐況平時裊裊婷婷﹐齊齊楚楚。對云「豈圖兩三月歡娛﹐便拋儂去。望魚長杳﹐望雁長空﹐料不定琵琶別抱﹐私爲渠計卿。豈昧夙根哉﹗而肯再失身也。噫嘻﹗殆其死矣。迄今豆蔻香銷﹐蘼蕪路斷。門猶崔認﹐樓已秦封。難招紅粉之魂﹐枉墮靑衫之淚。女媧弗能補﹐精衛弗能塡。少君弗能禱﹐尙冀降神示夢。與我周旋﹐更大家稽首慈云。乞還鴛帖合有个夫夫婦婦﹐世世生生。」此聯膾炙人口。或以爲蕭史樓作。楚南某攺其詞嘲某童云「試問數十天磨折﹐卻苦誰來﹐如蠟自煎﹐如蠶自縛﹐沒柰何學使按臨。」曾語人云「我固非枵腹者﹐不作第二人想也。嗚呼﹗可以雄矣﹗憶昔至公堂上﹐明遠樓前﹐飯夾蒲包﹐袋攜茶蛋。」每遇題牌之下﹐常勞刻板之謄。昌黎無此文﹐羲之無此字。太白無此詩。縱教運蹇時乖拚他滚跌﹐猶妄想完場酒飯﹐得列前茅﹐況自家點點圈圈﹐刪刪攺攺﹐豈圖兩三次﹐簸翻竟拋儂去。望魚常杳﹐望肉常空﹐料不定科房寫落。爰爲官計﹐彼自有衡文者﹐豈將後幾排刷耶。噫嘻﹗殆其截歟﹐迄今照壁緣慳﹐轅門路斷﹐羞貽婢僕﹐賀鮮親朋﹐愁聞更鼓之聲﹐怕聽報鑼之響﹐廩生勿能保﹐禮房勿能求﹐槍手勿能殺﹐或者祖功宗徳。尙有畱貽﹐且錄將長案姓名。進觀後效合有个袍袍帽帽﹐頂頂靴靴。」此聯詼諧入妙﹐然鄰於刻矣。○至性詩榮古香丈有病亟口號一絕云「病亟呼。親本至情﹐夢魂顚倒語分明。此身安得常如病﹐時向膝前呼幾聲。此與哭一聲﹐叫一聲﹐兒的聲音娘慣聽﹐如何娘不應。」同一至性至情所流露也。○秋海棠詩秋海棠爲淚所化﹐詠是題者多拈此字。陳陳相因﹐殊令人厭。銅陵章完白穗芬有詩云「紅粉妝成對夕曛﹐半偎籬落半墻根。娟娟笑靨西風裏﹐不見當年舊淚痕﹐翻得新而不腐。」○楊烈女貴州鎭遠縣秀衝村﹐有女楊氏。幼失怙恃﹐依兄嫂居﹐年甫十四﹐適苗匪滋擾﹐其姊嫁鄰村。恐妹受污彊暴﹐往迎之﹐至途次﹐遇差役數輩﹐藉口盤結﹐畱難久之。就中一年少者握其腕﹐出言調笑。女不自堪﹐乘間附橋下死。次日長官詣驗﹐見受握處筋骨俱靑﹐皮肉脫如刀削。適符其迹﹐當事者異之。旋拘一差囚殺之﹐後戎馬倉皇。亦寢其事﹐謝遂生少宰目擊。爲余詳言﹐囑紀其事。枕上成句云「肯教白璧玷微疵﹐粉骨齏身也不辭。橋下一弓淸淨地﹐伊誰爲建女貞祠。」是夜夢有女冠一人﹐向余肅拜﹐問其名不答而去。嗚呼﹗女果有靈耶。當兆夢於當事或爲建祠。顧安得有心人易橋名爲女貞以慰幽魂云。○女兒亭秀水朱梧巢麟應﹐爲竹先生侄孫。著有續鴛鴦湖歌百首﹐拾遺補闕﹐可稱嗣音其一云「斷橋曲水古桐涇﹐一棹猶夷破綠萍。不及皂林塘上路﹐抽帆直過女陽亭。」按女陽亭一名女兒亭﹐嗣見山陰吳覺先尊尹題竹棹歌一絕云「曝書亭子題詩句﹐不減徐熙寫畫屏。剩水殘山都入拍﹐如何脫卻女兒亭。」使正續棹歌合刊﹐當無此遺議矣。○梧州竹枝馬少蓮茂才﹐粵西人。性風雅﹐工詩﹐暇時喜作狹邪遊。每遇妓女﹐褒之則聲價忽增。貶之則杯盤失措﹐大有崔涯狂士風。嘗作《梧州竹枝》數十首﹐極嬉笑怒罵之致。中有一首云「六寸圓膚軟似綿﹐拋將羅襪坐牀前。髙翹腳指多靈動﹐夾住煤頭好喫煙。」讀之不禁失笑。後聞个中人習以爲常﹐非此款客不爲親﹐眞惡作劇矣。○閨閣詩女兒出嫁﹐新婦歸寧﹐𨿽屬韻事。而絕少佳詩﹐惟隨園有句云「要看崔盧好奩贈﹐十三經壓女兒箱。」又某閨媛句云「匆匆小住又歸家﹐行李無多一擔賒。添得描金紅盒子﹐半盛詩艸半盛花。」閱此覺羅帳香車﹐黯然無色矣。○馮彩珍馮氏彩珍者﹐浙人。父遊粵館書記﹐歿後貧不能歸。氏幼精女紅﹐善繪事﹐家數口﹐賴以存活﹐尢妙解音律﹐性吟詠﹐風流倜儻﹐有名士風﹐後所適非人。綠衣興怨﹐鬱鬱以終。其詩不多見。偶於吳月農處﹐得其自傷一律云「疏雨逼窗涼﹐秋燈夜漏長。狂歌聊當哭﹐多病厭燻杳。短髮悲臨鏡﹐羞顏懶下堂。非關郎薄幸﹐妾自減紅妝。」末二句含蓄無盡﹐使人得言外意。○綠珠井綠珠井﹐在粵西博白縣城外。人至其地﹐多畱題焉。居瑞徵女史﹐有五律一章云「荊棘銅駝泣﹐名園野鶴愁。江山餘一井﹐兒女亦千秋﹐夢已分香斷﹐蹤猶濯錦畱。芳名誰與共﹐ツツ有髙樓。」筆力挺健﹐自是女郎之秀。○花神記粵西藩署園中花神記﹐某方伯作也。王綬庵少尉﹐向餘言之。記云﹕余辟園於署之東﹐鑑池於亭之側。土工得骨一具以告﹐埋香無主葬﹐玉有方﹐命別爲掩之﹐不知何代﹐亦不知何人也。已而有登紫姑壇來致謝者﹐曰「妾姓阮氏﹐字鳳凰﹐本女校書也。生長安中﹐流寓粵右﹐值滇藩吳三桂之變。睢陽人少﹐人肉無多﹐魏博兵危。鬼雄有幾﹐妾與民間寒士﹐王玉峯定情有約﹐王旣血刃。妾亦投繯﹐時則康熙初年也。趙氏一塊肉﹐昔屬民家。滕王三尺墳﹐今托官宇。余聞而悲之﹐因爲傳之曰﹕昔小玉之於君虞﹐雙文之於微之。女之致情於男﹐古誠有之。玆殆過矣。嗚呼﹗太白髙歌﹐猶憐飛燕。小靑飲泣﹐傷感孤鸞。惟其能以情死﹐故能以魄生。拾碎玉於池中﹐築錢塘蘇小之墓。仿乞文於地下﹐作同州淸娛之銘。凰生於順治初年﹐歿於康熙初年。生年十九﹐歿將二百秋矣﹗生也不辰﹐煙花寥落。死而不朽﹐殘骨繽紛。余不敢冒掩骼之仁﹐亦不能不作葬花之志。故書其事﹐且肖其像﹐使於園中爲司花使云。又詩曰「名園珍重出墻枝﹐小傳曾刊倚壁碑。葬玉埋香多韻事﹐有人親志郭公姬。」亦韻事也。○校書答客陽少南孝廉﹐初遊某縣幕。與女校書某識﹐時女方雛年﹐越數載重至。陽已於思﹐女亦頎而長矣。一日與舊侶秦壽芝同訪之﹐秦訝其長曰「三年不見﹐何長之速也。」陽戲調之曰「女兒家日近男子﹐故易長耳。」女輾然前捋其須曰「虯髯公殆亦日近女兒而易老耶。」三人相視而笑﹐語𨿽詼諧﹐實足發人深省。○宮詞宮詞之體﹐宜美不宜刺﹐言之可無罪也。然專寫宮闈嬉戲﹐服禦奢華﹐亦殊失言詩之旨。王仲初花蕊夫人二詩﹐爲此體之祖﹐其後作者代有其人。惟非當時臣妾﹐則易著筆矣。仲初百首中﹐余尢愛其「新秋白兔大於拳﹐紅耳霜毛趁艸眠。天子不教人射殺﹐玉鞭遮到馬蹄前。」其聖主仁民愛物之意﹐隱然言表﹐頌中寓諷斯爲此體當行。○六如亭詩東坡有妾曰﹕朝云。姓王氏﹐隨侍惠州。年三十二歿﹐葬於惠州小西湖竹橋之西。東坡自額曰「六如亭」因姬生前愛誦六如偈也。過客題詩﹐不下什伯﹐佳者絕少﹐惟諭少白一絕云「花田寂寞艸靑靑﹐麥飯誰來弔素馨。修得儂家好夫婿。至今人拜六如亭。」洵不愧名作。○不肯紅無心綠紹興縑帛﹐有一等似皂而淡者﹐謂之不肯紅﹐亦退紅之類﹐見老學庵筆記。厲太鴻南宋紀事詩云「舞兒二八腰身小﹐染就春衫不肯紅。」卽此也。俗稱淡靑色爲無心綠﹐以之作對﹐洵稱佳偶。○張秀士鬼神之事不可遽信其無﹐尋常果報﹐見於書中者多矣。湖南某科秋試﹐一瀏陽士子入闈後﹐夜半忽於卷首大書八絕句﹐題畢自經死。其詩敍事甚顯﹐惜僅記其七。詩云「驀地姻緣已結成﹐嗚呼一別十三春。而今場屋重相會﹐郎面依稀認得眞。君攜奴手入羅幃﹐奴道親言不可違。郎說還家遣媒妁﹐隨行六禮聘奴歸。誰料君心異妾心﹐妾心無日不思君。君歸一載方三月﹐遺妾何殊陌路人。樓臺鼓樂鬧喧嘩﹐問婢誰家嫁小娃。婢道前年張秀士﹐而今娶得郭三家。傷心腸斷如刀割﹐一段閒愁睡不成。今夜月明人靜後﹐靑綾一幅了殘生。今歲神巡赫更威﹐五更才許入秋闈。來時尋徧東西廡﹐誓與郎君結伴歸。一片癡心死未灰﹐憐儂有約子無媒。滔天罪惡由君作﹐孽鏡臺前訊一回。」觀此則輕薄子可思自反矣。○詩女子墓貴州省城東門外﹐棲霞山下﹐有詩女子墓。不詳其名﹐碑陰刻集唐七絕二首云「閒同姊妹到山家﹐云澹風微日已斜。袖裏天香三百斛﹐隨風散作白蓮花。遙指紅樓是妾家﹐烏衣巷口夕陽斜。自恨身輕不如燕﹐銜取香泥葬落花。」○玉如女史布衣陳梅臣之母王玉如女史﹐山陰人通經史﹐工詩畫﹐於歸後﹐中年從夫﹐遊幕榕城﹐適寇至﹐避地江鄕﹐望外不至﹐曾口占絕句云「瀟瀟風雨過橫塘﹐添得書屏一味涼。眾鳥投林棲已定﹐如何飛燕未歸堂。」離懷愁思情見乎詞﹐有詩三冊惜兵燹之後﹐都爲灰燼矣。○芷杳女史詩桃花馬上劈吟箋﹐回首家山路幾千。消受軟紅塵十丈﹐易陽門外月如煙。又朔風吹到滿城雞﹐鈴柝聲中月向低。記得去年今夜夢﹐梅花香裏在遼西。此錢芷香女史題壁詩也﹐於易陽旅店見之。○老妓行朱子良太守﹐山陰人﹐名爾輔﹐喜吟詠﹐著有履冰臥雪詩三冊﹐曾以見示﹐佳句甚多﹐余尢愛其《老妓行》一篇。云「春風層層吹簾幕﹐流鶯無情燕子惡。靑樓老大感歲華﹐含羞無語淚珠落。憶昔少年歌舞場﹐裙繡芙蓉簪芍藥。旗亭擅名爭纏頭﹐白玉爲梁金爲屋。秋風春月絲竹聲﹐朝朝暮暮金尊樂。潯陽江頭度等閒﹐燕子樓中守舊約。楊花零落桃花飛﹐萍自無根蓬自弱。舊時巧樣妝﹐而今名盛傳。長安舊宅琵琶譜﹐而今弦索家家撫。君不見舊時教坊諸姊妹﹐十年前已隨朝貴。」字擬句摹﹐極似長慶集中得意之作﹐可謂唐臨晉貼幾於亂眞。○夜來香花中之夜來香﹐直北頗貴﹐在都時曾以當十錢百文買花數朵。及至粵西﹐人多取以入饌﹐𨿽煮鶴爨桐﹐大殺風景﹐然風味亦頗淸美﹐余謂於餐菊之外又添一故事。一日與秦壽芝諸君子﹐酒樓小飲﹐適有此品﹐壽芝言此三字對難其偶。余戲拈盞中春不老示之﹐一時同人頗以爲工﹐蓋因其本地風光耳。○桃花扇題辭榮吉甫茂才題桃花扇三絕云「髙嶺寒梅鎖寂寥﹐白門疏柳剩蕭條。行人到此休回首﹐一瞥繁華抵六朝。桃花零亂不成春﹐賴有冰紈代寫眞。血染幾枝紅灼灼﹐勝他楚國不言人。激成黨禍國隨淪﹐如此淸流亦未純。看到末流能赴義﹐讀書人愧說書人。」此老滿腔幽憤﹐槪乎言之。○雁字長短句方玉坤女史﹐順天人﹐聰慧工詩﹐長字丁筱舸部郎﹐丁南旋﹐久無耗。女士有若蘭之戚﹐偶賦雁字長短句見意。余於所親處讀焉﹐其辭曰「丁寧囑付南飛雁﹐到衡陽與儂代筆。行些方便﹐不倩你報平安。不倩你訴饑寒﹐寥寥數筆莫辭難。祗寫个一人兩字碧雲端。髙叫客心酸﹐髙叫客心酸﹐萬一阿郎出見﹐要齊齊整整仔細讓他看。」遊戲爲之﹐初無深意。後聞女史錄辭寄丁﹐丁卽日北上﹐此與竹影詞人﹐同一用意。○孟秋蝶余中表兄津門孟小帆茂才繼坤﹐應院試﹐詠秋蝶﹐有「多情何忍別黃花」之句﹐宗師擊節賞之﹐人多呼爲孟秋蝶。○詩尼蜀中袁稻坡別駕雲﹕在上海時遇一詩尼﹐法名慧空﹐年四十許﹐淸修梵行﹐恆擊小銅缽﹐乞施於市﹐其緣簿二面。一乞檀越施鏹﹐一乞檀越捨詩﹐就中多有佳作。題詩者尼亦和焉﹐暫亦賣詩﹐每首索錢百文。一日雪後﹐某閨媛喚其詠冬閨怨。限八齊韻﹐尼口號云「昨夜雪初落﹐寒梅花滿蹊。」甫吟二句﹐某又指押尼字韻。因續云「鄰家何所喜﹐破曉叫芻尼。」蓋釋家呼喜鵲爲芻尼也﹐聞尼爲某宦家婦﹐患難相失﹐以此物色其家人云。○閨房燈張廷禧﹐浙人﹐詠閨房燈﹐有十分喜事花先報「一點芳心艸未灰」之句。人嘆其工雅稱題。○倒坐觀音人遊禪寺﹐聞木魚鐵馬聲。心迹雙淸﹐有觸斯悟。故琳宮文字﹐以能啟發人心爲至﹐空談說偈無益也。京都永定門外有倒坐觀音庵﹐其聯云「問大士緣何倒坐﹖恨世人不肯回頭。」淺淺語﹐何異當頭棒喝也。○漢口叢談烏程範白舫鍇著《漢口叢談》一書﹐雜紀鄂江瑣事﹐詩多有可觀。內載仁和陸筱飲飛昔館於漢上胡氏﹐居近狹邪。嘗有漢臯夜市詩云「江頭夜市散初更﹐醉帽欹斜白袷輕。茉莉芝蘭香滿路﹐一街燈火賣花聲。夢醒猶聞隔院歌﹐香銷酒冷柰愁何。髙歌夜半涼如水﹐啼煞檐前紡綫婆。」後一首與謝疊山先生蠶婦吟同一用意。○茗香女士臨川李茗香女士﹐韋廬先生女曾孫。工詩善繪﹐長字大興邵筠生二尹﹐詩脫稿多不示人。余偶於其弟一鶴少尉處見之﹐半焚余不全之稿﹐有對鏡一絕云﹕淸曉臨妝次﹐相將畫黛眉﹐看來如欲語。笑問汝爲誰﹖」寫得癡憨情狀﹐跳躍紙上。邇來詩律尢細﹐斷句如竹﹐聲敲月碎桐影礙云流﹐飛虫兼落葉﹐宿鳥擇髙枝。諸句均除淨脂粉气習﹐洵爲女郎詩之健者。○瓶鞍京都娶婦家新婦入門﹐則以五穀寶瓶授之﹐使其抱以出轎﹐又備小鞍以紅氈覆之﹐令新人跨過﹐意取步步平安之兆。蘇氏演義﹐謂國初婚姻﹐坐於馬鞍之側﹐此塞外乘鞍馬之義也。酉陽雜俎﹐今娶婦家新人入門跨馬鞍。鄭餘慶書儀亦有跨鞍之說﹐是五代前已然矣﹐惟抱瓶則未見於他書。○綺羅脂粉姚壽門明經﹐詩多酸餒气。在山右時﹐蔡楚香舍人編《玉臺新話》﹐姚袖詩來謁。蔡閱數首﹐卽獎許歸之。姚殊不樂﹐一日語蔡友人曰「舍人選詩須潤筆金乎﹖」某曰「不須金﹐但臺綺羅脂粉斯可矣。」逾日姚竟如其言﹐購四事饋之﹐時以爲笑柄焉。○七夕寄內詩鎭安歸順州爲粵西極邊之境﹐黎崧山孝廉申產﹐邑中名宿也﹐與家君爲丙午同年。癸酉秋見先生於桂林官廨﹐以白雲親捨圖見示。中多名人題詠﹐又碧珊瑚村館詩若干冊待梓。集中佳作林立﹐余尢愛其《客中七夕》一絕云「雙星今夕渡銀河﹐儂尙飄零可柰何。寄語閨人休乞巧﹐巧妻天上別離多。」○明妃曲梅梅莊先生明妃曲﹐有「自從紙上求傾國﹐不媚君王媚畫師」之句﹐慨乎其言﹐彼蓋自有所以傷心之故。與無金贈延壽﹐妾自誤平生同一用意﹐然非使人媚畫師也。○龍舟竹枝黔西何名三振新﹐有龍舟竹枝詞云「一回打漿一聲歌﹐歌意何曾弔汩羅。似說沿堤多野艸﹐鴛鴦眠向此中多。」旖旎風情﹐頗爲時所傳誦。蕉花軒主﹐亦懸以示人。○子鸞女史浦子鸞女史﹐金陵人﹐隨其尊甫淑和大令。宦遊粵西﹐工書善詩﹐大令無子﹐愛之如掌上珍。歷任衝要﹐凡一切家政﹐悉委之﹐皆井井有條﹐可異者﹐於牙籌叢脞中﹐仍吟詠不輟﹐年甫及笄﹐著作已盈寸矣。女史與詩史周愼之徳配申夫人有金蘭契﹐故得其詳。其返金陵﹐以詩畱別申某云「數載金蘭意气投﹐一朝各別話離愁。暮云春樹相思際﹐惆悵關山獨倚樓。別緒環生月欲斜﹐燈前分袂淚交加。還期異日相逢處﹐攜手同看姊妹花。情到癡時語亦癡﹐淚淸和墨寫新詩。歸舟時至金陵地﹐隴上梅花寄一枝。」數詩矮箋莊書﹐筆致秀潤﹐詩稿不多示人﹐云此實非傑作也。○結緣豆京都浴佛日﹐內城廟宇﹐及滿洲宅第多煮雜色豆。微漉鹽豉﹐以巨籮列於戶外﹐往來人撮食之﹐名結緣豆。○銀釧獄石琴詩鈔﹐爲宜賓李香雪映都轉所著﹐都轉以名進士。服官楚北﹐當戎馬倉皇之際﹐枕戈磨盾﹐恆吟詠不衰。集中《新樂府》諸篇﹐激越蒼涼﹐尢有裨於風化﹐其《銀釧獄》一篇﹐序爲棗陽富室吳姓女﹐年十七﹐幼字史氏﹐史子長無賴﹐爲其家所擯逐。女父母憐之﹐贈以衣裹﹐女暗脫腕上雙銀釧納裹中。其父母不知﹐其婿更不知也。以衣質典庫﹐庫人疑之﹐鳴於官。官以爲眞盜也﹐不致詳詰﹐斃於杖下。越日﹐女聞之大哭﹐投繯死。事在咸豐二年﹐今棗陽官數易﹐而烈女旌典無聞﹐棗人每道之﹐有泣下者﹐都轉哀其志﹐爲賦《銀釧獄》一篇紀其實。詩云「郎無行﹐妾薄命。父母誡郎郎不應﹐妾身未嫁淚流盡。堂前父母贈郎衣﹐暗脫銀釧爲衣媵。妾心苦﹐郎心癡﹐釧藏衣中郎不知。以衣質庫庫疑之﹐官惡盜賊﹐不容置辭。血肉狼藉千杖施﹐不愁打折鴛鴦枝。郎屍僵﹐妾眉鎖﹐父母慰兒兒計果。我不殺伯仁﹐伯仁死由我。斷送梁間花一朵﹐生不同衾﹐死同穴可。吁嗟乎﹗女之生﹐心何深﹐牛衣風冷愁槁砧。女之死﹐气何烈﹗鏡臺慘淡鵑啼血﹐化石磨笄風並古。箜篌徒唱柰何語﹐地下逢郎卻羞郎。哭說銀釧儂誤汝當﹐時縣官伊何人。噫嘻爾亦有兒女﹐棗陽三年天不雨。」嗚呼﹗此人此詩﹐𨿽欲勿傳﹐安得而不傳也﹐錄之以俟采風者。○薄荷油古者妓女送行﹐含辛爲泣。事常有之﹐不然﹐終日送行﹐那有此副急淚也。兩粵間多以薄荷油藏帕內目﹐立致潸然。故張修齋別駕梧州竹枝有云「一株樹下系行舟﹐對燭相看雙淚流。儂把鮫綃拭郎面﹐要知不是薄荷油。」卽此也。○昭君詩昔人謂絕唱之後﹐不應再作﹐此固然矣。然各有心得﹐亦不必盡如是也。貴築楊秀峯《封翁集》中﹐有詠昭君云「不把黃金買畫工﹐進身羞與自媒同。始知絕代佳人意﹐卽有千秋國士風。環幾曾歸夜月﹐琵琶惟許托賓鴻。天心特爲畱靑冢﹐春艸年年似漢宮。」淸詞麗句﹐安見今人卽多遜古人也。○癡語明知無益﹐未免有情。詩人多癡﹐往往如是。余友宗子美筆政﹐有怨情云「昨宵夢郎回﹐系馬門前樹。也識夢非眞﹐聊尋系馬處。」不癡之癡﹐甚於癡矣。○陳杏姑陳心香廣文鑑﹐粵西名宿也。女杏姑﹐性孝友﹐喜吟詠﹐廣文嘗述其斷句。有竹喧風過處﹐燈暗月明時。日色初沈岫﹐江光欲上船。沙盤孤嶼白﹐霞染半江紅。數聯均韶秀絕倫﹐無拈脂弄粉之習。廣文衰年﹐僅一子﹐名魯靑﹐卽女之兄。女史因其病亟﹐惑媼僕言自縊。乞代兄死﹐幸救﹐復閱數載卒。以父衰無嗣﹐憂慮而終。至今廣文言之﹐猶淚淫淫下也。○挽愛姬春燕近某達官有愛姬春燕於立夏前一日卒。自書挽聯云「未免有情﹐此日竟同春去了。似曾相識﹐何時重見燕歸來﹖」情詞兼至﹐嵌字又不著迹﹐人以爲工。○玉環在都門日﹐燈夕猜隱語。有一條云﹐圓轉其形﹐溫潤其質。一人一花一物一地﹐采贈玉連環二枚。數夕未有人揭﹐偶讀郎記蓮花一名玉環。出三餘帖﹐余次夕卽以二字揭之﹐蓋一楊妃名。一睿宗琶琵名﹐一四川地名﹐一花別名也﹐贈采已明言之矣﹐一時皆未悟耳。○重諧花燭楊子樓白元﹐爲麓生太守封翁。喜吟詠﹐曾見其自作重諧花燭詩數絕。其一最趣。云「老女忙來掃洞房﹐諸兒捧鏡婦催妝。牙牙學語雛孫笑﹐爭索同心柏子嘗。」可謂極伉儷天倫之樂矣。○碧仙女史碧仙女史﹐蒲卜臣觀察蔭枚之姑。母性聰穎自幼好讀書﹐手不釋卷﹐尢愛吟哦﹐著有《鏡花樓》詩稿。咸豐間兵燹頻年﹐詩稿亦多散失﹐觀察嘗誦其詠《走馬燈》尾句。云「若教滅卻心頭火﹐定息干戈見太平。」讀兄遺稿﹐云「彊記未能拋未忍﹐三更燈下手抄忙。」《思歸寧》一絕﹐云「使回攜到故﹐園葩恰值閨人正憶家。同是離根來此地﹐花應憐我我憐花。」思意淸新﹐是純以性靈爲主。○肉名姬妾開天遺事﹐楊國忠冬月﹐選婢妾肥大者﹐行列於前令遮風﹐謂之肉障。又楊國忠冬月設妓圍以取暖﹐號曰肉屏風﹐又名肉陣。《醒心集》杭州別駕杜馴亦有肉屏風。天寶遺事﹐唐申王冬月苦寒﹐令宮女密圍而坐曰妓圍。又唐歧王每冬月﹐於美婢懷中暖手﹐謂之肉手鑪。又楊國忠每食﹐使眾妾分執肴饌名肉臺盤。耳新嚴世蕃以美女受吐﹐方咳嗽。美女以口受﹐謂之肉吐壺。又王天華媚世蕃織成地衣﹐令美女三十二人﹐紅素各半﹐聞擲點應移某位則趨位待﹐謂之肉雙陸﹐則愈出愈奇矣。○趙景淑女史合肥女史趙景淑﹐字筠湄﹐少有夙慧﹐喜讀書。嘗集古今名媛四百餘人﹐各爲小傳﹐題曰《壺史》乃著《香奩雜考》一卷。徵引詳博﹐至於韻語﹐特餘事耳。其論本朝詩﹐則取王阮亭李丹壑一派﹐沒時才廿四﹐尙未字人﹐惜哉﹗○公子行京洛少年﹐豪華相競﹐或樗蒲一擲﹐避債髙臺﹐或狎暱雛伶﹐廣求美宅﹐多營多辱。比比皆然矣。沈起鳳公子行雲﹕「入門甲第五侯如﹐一擲樗蒲百萬餘。門客莫教紓薛債﹐雷家尙有內尙書。雛伶會奏郁輪袍﹐喚去尊前伴酒曹。何處通家舊遺第﹖將來買與鄭櫻桃。」二詩切中時獘﹐乃有爲言之也。○面娃娃余在宣府時﹐每中元節。見土人小兒女﹐各自外家攜歸蒸食﹐肖人形。大者一二尺不等﹐呼爲面娃娃﹐或云取宜男兆﹐或云用以饗神﹐亦諸葛蠻頭之意。究未知人作俑﹐何所取意也。○嬉婦粵西納﹐婦每邀同輩門鬧房。其間調笑﹐雅俗不同。友人王君某報登孝廉科﹐其徳配爲臨川某氏女。頗嫻文字﹐合巹夕陳象九秦壽芝吳月晨諸人﹐邀餘同往﹐各有虐詞。次及余﹐余戲拈瓶花一枝遞伴婆曰「新郎今歲登科﹐來年瓊林宴中。何可不簪花一枝耶﹗」伴婆以花授之新娘。遂欣然爲郎插於帽檐﹐同人又欲觀裙下﹐堅不允﹐正窘甚。余曰「他日翰林供奉﹐仿東坡歧公故事﹐撤金蓮炬﹐送歸翰苑﹐亦佳兆也。」新郎狂喜﹐秉燭促移蓮步﹐露纖指焉。按今鬧房﹐卽抱朴子之所謂嬉婦也。究傷雅道﹐不足爲訓。○送轎鄕俗嫁女﹐兄弟有送至婿家﹐旣宴而後歸者﹐謂之送轎。按谷梁傳曰﹕禮送女﹐父不下堂﹐母不出祭門﹐諸父兄弟不出闕門﹐送女逾境﹐非禮也。○掃晴娘今每苦雨﹐閨中兒女剪紙作婦人狀。手持竹帚懸於檐際﹐以祈晴﹐俗云掃晴娘。王伯文有《賀新郎》詞詠之﹐按元初澤州李俊民詠掃晴娘詩云「捲袖搴裳手持帚﹐掛向陰堂便搖手。」則此名亦不自今日始也。○詠明妃里人張夢九少尉﹐官山西朔平威遠堡巡檢﹐鬱鬱下僚﹐非初志也。有出塞詠明妃詩起句云「美人之貌畫工手﹐借黃金定好醜。無金難買本來顏﹐琵琶終出雁門關。」四語自爲寫照﹐其志遇亦可悲矣。○錢塘難婦錢塘難婦朱袁氏﹐於已未夏過梧郡﹐以詩乞食。看斷句云「羞看鏡裏三分瘦﹐愧作人前半點癡。又「千里關山三寸管﹐半江風雨一番愁。」又「已破繡鞋經雨滑﹐半垂羅帕障風微。」余尢喜其對鏡云「舊歡如夢事如塵﹐飄泊天涯抱病身。誰是與儂同下淚﹐相憐祗有鏡中人。」時年甫廿四﹐人極端莊﹐其同鄕諸人﹐擬爲作集腋之舉。數日後卽去梧﹐不能詳其爲何如人也。○桃花醋看花阻雨﹐最是惱人。某友扇頭月王芰舫看桃花爲陰雨所阻﹐調寄《蝶戀花》詞一闋云「天到花時難作主﹐才得春晴剛要春陰護。商酌輕雲兼薄霧﹐積來又怕成風雨。雨雨風風愁不住﹐流水無情斷卻尋芳路。」自古妖嬈人易妒天公也喫衤兆花醋﹐諸語令人解頤。○女史題壁泉郡客店有女史題壁詩三首云「肩輿得得走天涯﹐一路狂風撲面沙。ツ得夕陽投逆旅﹐銀紅衫汗換輕紗。晚妝試罷鏡奩昏﹐眉畫初三月一痕。行到中庭防客見﹐教鬟先自掩重門。楊花薄命怨前生﹐飄泊無端又化萍。聽絕雞聲侵曉發﹐髙樓猶有夢甜人。」細味詩意﹐似有風塵之感﹐而含意未申﹐尢令人耐味。○邱女史詠牛女嫦娥詩﹐率言離別﹐多衰颯之音﹐翻案殊難制勝。張幼亦大令七夕詩云「修到神仙好夫婿。也愁無柰別離。」何尋常語也。其夫人邱女史和句云「年年此夕會銀河﹐相見偏愁離別多。笑問人間乞甚巧﹐團圓兒女待如何。」又詠嫦娥斷句云「翻較女牛歡會密﹐一年一十二團圓。」二意均爲他人所未道﹐𨿽立意翻新。卻與無理取鬧者迥別﹐於此尢覘福澤焉。○美人名將陳眉公書姚平仲小傳後云﹐人不得道﹐生老病死四字關﹐誰能透過﹐獨美人名將老病之狀﹐尢爲可憐﹐李夫人馬伏波是也。夫紅顏化爲白髮﹐虎頭健兒化作雞皮老翁﹐亦復何樂西子入五湖﹐姚平仲入靑城山。他年未必不死﹐直是不見末後一段醜境耳。後佟氏姬艷雪有句云「美人自古如名將﹐不許人間見白頭。」語𨿽出於此﹐而簡括勝之。○奴婢陸放翁之父少師公贈晁以道聯﹐有奴愛才如蕭穎士﹐婢知詩似鄭康成句﹐顧秋水詩。「偸臨書本奴藏筆﹐貪看斜陽婢倚樓。」此奴此婢無獨有偶﹐洵是可兒。○挑花綫閨中小兒女以采繡迥結﹐雙手枝撐。一人用將食四指﹐變幻翻挑﹐奇巧百出﹐俗謂之挑花綫﹐亦乞巧遺意。袁瘦芬女史﹐有《沁園春》詞詠之。宋時婦女作劇﹐有所爲依經馬者﹐殆卽此耶。○蘭閨十樂劉小眉女史﹐金陵人﹐髫年卽富才情﹐桐絲柳絮﹐彈詠兼長﹐常集女史年相若者閨中結社。日課一詩﹐女史有蘭閨十樂﹐同人均有詩分詠之。其目云﹕曉鏡理妝﹐晴窗臨貼。晝長讀畫﹐晚霽澆花﹐巡檐覓句。隱幾觀棋﹐月下撫琴。燈前問字﹐夜涼攤捲﹐午倦烹茶。○花品桂林髙兼侯秀才上聰﹐沈靜寡言﹐性耽吟詠﹐常擇名花爲二十四友﹐分品賦之。其目梅爲仙品。﹝見宣和畫譜﹞水仙爲名品﹐﹝見梁書齊武陵王傳﹞桃爲華品﹐﹝見宋書樂志﹞杏爲貴品﹐﹝見酒贊﹞利爲素品﹐﹝見上官儀請致仕表﹞牡丹爲榮品﹐﹝見易林﹞虞美人爲生品﹐﹝見沈約均聖論﹞海棠爲佳品﹐﹝見劉克莊題跋﹞芍藥爲選品﹐﹝見梁書徐勉傳﹞常棣爲教品﹝見新序﹞鳳仙爲新品﹐﹝見宋書顏峻傳﹞夜合爲異品﹐﹝見江淹山中楚詞﹞茉莉爲妙品﹐﹝見宋史文苑傳﹞蓮爲靜品﹐﹝見秦鎬榮藩邸觀蓮花詩﹞蘭爲髙品﹐﹝見宋書羊元保傳﹞菊爲逸品﹝見梁武帝本紀書﹞秋海棠爲情品﹐﹝見後漢書黨錮傳羣芳譜﹐有女懷人不至淚﹐灑階前化爲此花。﹞桂爲靈品﹐﹝見江淹菖蒲贊﹞棉花奇品﹐﹝見癸辛雜誌﹞蘆花爲幽品。﹝見宋書明帝本紀﹞雞冠爲間品。﹝見皮日休酒槍詩﹞芙蓉爲尢品﹐﹝見宋尢蕃觀感瓊花詩﹞老少年爲畫品﹐﹝見唐書藝文志﹞山茶爲寒品。﹝見梁書武帝本紀﹞詩多佳構﹐錄存冶秋集中。此與西溪叢話之三十客﹐三柳軒雜識之二十客﹐同一雅韻﹐彼尙無詩以賦之耳。○題桃源圖商城黃楓庭先生解組後﹐林下課孫﹐親執家務﹐常讀書有悟﹐題桃源圖示諸子云「五柳先生別有家﹐門前萬樹碧桃花。武陵漁父曾來往﹐指引旁人路便差。」○碧雲闌都門女兒﹐初蓄額發﹐蓬松下垂﹐不便作事。每以彩繩作結﹐勒於額端﹐名碧雲闌﹐或卽昔人角妓雙螺之遺制歟。○當窗織吳少白孝廉長庚有《當窗織》一篇云﹕霜稜稜﹐風獵獵。寒燈焰縮紙窗裂﹐車聲軋軋指流血。不辭指痛摧心肝﹐但願織成輸縣官。織成一寸輸累匹﹐那得余綿暖姑膝。○古別離甘子飛秀才﹐常寄其細君繡窗偶存詩一冊見示。其《古別離》云「不唱陽關曲﹐不折灞橋柳。贈君靑銅鏡﹐此意君知否﹖願君得意歸來日﹐當年面目仍勿失。臨江送別指江水﹐富貴相忘有如此。」聞其伉儷琴琵甚諧﹐此遠遊時所贈。蓋恐其有臨邛之遇耳﹐用意甚篤。○祭小星在都時有同﹤廣禺﹥某姓小婢焚紙鑪中。余撥灰視之﹐有紙團未盡焦﹐展視剩斷句云「夜深姊妹陳瓜果﹐牛女河邊拜小星。」署題夏至夜同瘦云姊作數字。初不解所謂﹐藏之篋笥有年矣﹐偶讀胭脂紀事云﹕女星旁有小星名始影﹐婦女夏至夜。候祭之得好顏色﹐始知前詩之寄意矣。○女兒香東莞以女兒香爲絕品﹐蓋土人檢香﹐皆用小女。每藏佳者出易脂粉﹐阮嘯霞秀才。腰下荷囊脂粉好﹐背人偸換女兒香。卽謂此也。○蘇淑文女史蘇淑文女史﹐「有對鏡愛看背後山」之句。張幼亦大令時向余誦之。○七夕黎沛田以負逋羈系﹐其友黎蔭棠和其《七夕》詩。有「修到神仙仍負債﹐算來有巧不爲多」之句。○花橋詩桂林花橋﹐風景極雅。朱靜媛女史鎭﹐有「樹影分樵路﹐山光壓酒旗」之句﹐所有是在實境。女史爲況雨人廉訪太夫人﹐著有澹如軒詩一卷。○風雨懷人圖許月樵司馬有《風雨懷人圖》詩帙。當代名流﹐題詠殆徧。司馬尢愛蔣霞舫先生《滿江紅》詞一闋﹐時爲人書扇。其詞云「落落晨星﹐銷魂處﹐難逢易別。況又是風風雨雨﹐淒淒切切﹐舊夢吹殘楊柳絮﹐新愁滴碎梧桐葉。這丹靑滿幅畫相思﹐心如結。訪不到山陰雪﹐望不見峨眉月。坐深宵挑盡孤燈明滅﹐七尺軀爲若个許。一腔血向何人熱﹐嘆成連海上未歸來﹐情淒絕。」○黃素素名妓京師名妓黃素素﹐聰慧多才﹐雅愛吟詠。嘗有所歡允爲脫藉﹐及出都﹐久無耗。素素以瓜仁排字爲詩﹐黏帕寄之。其詞云「浮雲出遠岫﹐隨風有還期。郎心似箏柱﹐遊戲無定時。」所歡在中州得書﹐遂遣使迎之﹐余最喜誦其句。友人楊劍潭以爲此詩乃馬健三《子夜歌》二首之一﹐特附記之。○畱人石粵西橫州伶俐口在江之南岸上有石狀如女子﹐號畱人石﹐粵諺曰﹕廣西有一畱人石﹐廣東有一望夫山是也。廣東商賈多贅於西不返﹐其婦女輒以此石能畱人。西望詛祝﹐嶺南屈大均曾代爲之詞﹐詛曰「畱人石﹐莫畱人﹐風吹石﹐代爲塵。」祝曰「畱人石﹐旣爲塵。望夫石﹐復爲人。」○風流帖子蒼梧爲兩粵通衢﹐三江總匯﹐士商麇集。佳麗云屯﹐邑令薄尉。及丞參﹐下車之始﹐皆出朱票嚴查﹐名曰十禁﹐俗則誤爲十錦矣。禁票之外﹐則有免單數十張。獲此者﹐乃無查點之擾。然不過百妓中僅能免一。姊妹行得此者﹐爲光榮焉。美其名曰風流貼子。某少尉蒞任﹐府幕賓某戲作乞風流帖子詩云「風月尋歡有醉鄕﹐又逢甘雨潤羣芳。千金擲去春無價﹐片羽分來喜欲狂。不信沙鷗隨水沒﹐可憐粉蝶爲花忙。靑蚨購得還相贈﹐莫笑人情紙半張。一聲檀板易銷魂﹐贏得樽前笑語溫。珍重恍如書鐵券﹐護持休羨擁銀幡。錦標得路誰先奪﹐紅袖多情敢憚煩。寄語東君須著意﹐天涯芳艸戀鄕王孫。曾聞伐桂有吳剛﹐未許名花暖向陽。玉管聲銷金粉地﹐戈船棹入水雲。何堪白簡霜威振﹐休問紅燈酒興長。一片黑風吹未落﹐橫塘驚散野鴛鴦。桃園風景尙淸華﹐小牒頒來競欲訁誇。莫遣美人思贈縞﹐從知仙吏喜栽花。新猷好是行春令﹐往事何當問水涯。我亦靑衫曾顧曲﹐乞將金簡付名娃。○行路難吳祭酒《行路難》之第十七首﹐余最喜讀之。其詩云「結帶理流蘇﹐流蘇紛亂不能理。當時羅幃鑑明月﹐皎皎容華若桃李。一自君出門﹐深閨厭羅綺。有人附書還﹐君到長幹裏。名都鶯花多皓齒﹐知君眷眷嬋娟子。太行之山黃河水﹐君心不測竟如此。寄君翡翠之鶼釵﹐傅璣之墮珥。勸君歸來且歡喜﹐臥疾空牀爲君起。」此詩如怨如慕﹐如泣如訴﹐餘音裊裊﹐不絕如縷﹐眞可泣孤舟之嫠婦矣。讀者如此﹐作者其何以堪。○題洛神大令所書《洛神賦》﹐存者僅十三行。揚州女子胡蕊珊﹐曾自繡洛神小像於扇。並詩云「不因風浪減容光﹐佩玉明珠事渺茫。只愛莊書王大令﹐至今畱得十三行。余於其中表汪菊麓行篋見之﹐畫之丰神﹐字之波磔﹐纖毫畢肖﹐可稱鍼神矣。○許靈芬女史曩於山左道上﹐李家店旅壁﹐抄錄吳縣女史。許靈芬原唱﹐及諸和作刊於初編。余實未知其何如人。及壬申冬返桂林﹐周勻叔觀察﹐以詩函見示﹐述及端委﹐始知女史爲觀察如夫人也。其賦詩志感云「當代風騷重品題﹐空山蕭艾亦無遺。難成蘇氏機中錦﹐敢示孫郎帳下兒。銀筆自羞同刻楮﹐玉臺應笑困然脂。牽蘿汲甕貧居久﹐那有吟情似曩時。」女史雅擅詩詞﹐兼工繪事﹐觀察曾以所畫墨牡丹扇見遺。云在都時丹靑酬酢﹐悉委女史捉刀。嗣又錄其舊作﹐如秋夜卽事諸作。均情詞婉約﹐風調嫻雅﹐無愧作家。○題扇曩在都門﹐曾見某校書便面書數語﹐頗新穎有趣。其詞曰「老僧釀酒﹐名伎談經。書生踐戎馬之場﹐將帥常文章之府。」所致𨿽非本色﹐而風雅頗耐人觀云云。○馬蘭史孝廉某工畫蘭﹐偶題摹馬湘蘭筆意。誤脫湘字﹐人賦詩調之﹐有而今有客開生面。專用工夫仿馬蘭句﹐蓋北地馬蘭花與葉略似。土人蓄以縛物﹐實賤艸也。○挽歌伶聯京師歌伶名翠琴者﹐隸春臺部。艷絕一時﹐倏染時疫歿﹐士夫惜之。嘉興陸眉生挽以聯云﹐生占百花先。﹝伶於花朝前一日生﹞萬卉千芳齊俯首﹐春歸三月暮﹐﹝伶卒於三月杪﹞人間天上兩銷魂。○女工雕板廣東順徳縣剞劂手民﹐多系十餘歲稚女捉刀。余之初集﹐友人寄刊﹐以其價廉而工速也。惟訛誤之字﹐殊不少耳。

