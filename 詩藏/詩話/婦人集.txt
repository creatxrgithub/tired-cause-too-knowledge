

《婦人集》淸迦陵

婦人集

陳維崧

如臯冒褒無譽注

新城王士祿西樵評

○跋迦陵先生《婦人集》﹐續本事詩﹐曾采取一二。余購之二十八年﹐迄不可得。意謂天壤間無是書矣。辛亥九月﹐海寧吳文槎客歸舟攜示﹐因得睹其全豹﹐並如臯冒氏叔若侄纂注補遺﹐綱重寶於深淵﹐合雙龍於劍水﹐快何如之。

十月旣望震

長平公主﹐孫承澤《春明夢餘錄》曰﹕公主名徽足﹐明思宗女﹐周皇后產也。甲申之變﹐禦劍親裁﹐傷頰及腕。越五宵旦﹐復蘇。順治二年﹐上書今皇帝﹐甚有音旨。書曰﹕幾死臣妾﹐髙天。髡緇空王﹐庶申罔極。先是主議降大僕公子都尉周君名世顯。至是詔求故劍﹐仍館我周君焉。尋薨。張晨長平公主誄曰﹕當扶桑上仙之日距李下嫁之年﹐星燧初周﹐芳華未歇。又曰﹕公主葬彰義門之賜莊﹐禮也。

明思宗田貴妃﹐維揚人﹐性明惠沈默﹐寡言笑﹐最得帝寵。﹝吳偉業《永和宮詞》曰﹕貴妃明惠獨承恩。﹞甲申李賊入燕﹐妃先一年薨。

長安女尼妙音﹐舊先帝時宮人也。國破後出居民間﹐祝發於北城之文殊庵。與海昌相國居址相近﹐常出入相國家。談宮中舊事﹐及甲申三月事﹐甚悉。言十九日夜漏欲盡﹐先帝徧召內人﹐命其出宮避賊。是時黃霧四塞﹐對面不相見。帝泣下沾襟﹐六宮皆大哭。又言宮中侍姬﹐都以靑紗護發﹐外施釵釧。自遭喪亂﹐香奩寶鈿﹐悉爲人奪。惟存靑紗數幅﹐猶昭陽舊物也。吳江吳兆騫《白頭宮女行》云﹕長安女冠頭似雪﹐曳地黃絲懸百結。手執金經淚暗流﹐云是前朝舊宮妾。又云﹕一托香臺己十秋﹐每談遺事自生愁。室中漫禮金仙席﹐夢裏還隨玉輦遊。惆悵生年遘陽九﹐戒珠持徧甘衰朽。天家龍種尙飄零﹐賤妾蛾眉亦何有。晚樹沈沈禁苑斜﹐山川滿目思悲茄。傷心欲到扶風市﹐零落金箱憶漢家。

鄭妗﹐故襄王宮人﹐遭亂﹐爲沔陽漁人所得﹐常椎髻跣足﹐釣於黃金湖頭。獨著慘紅袒服﹐云是襄妃物也。﹝見董以寧《楚遊聞見錄》﹐張獻忠假楊嗣昌兵符破襄陽﹐事出倉卒﹐宮中無得免者。妗奉命往淩儀賓家﹐送生日銀彩﹐因匿藻井上獲免﹐又聞賊盡城中婦女纖趾囊之。酒間勝﹐妗之跣足﹐意或悼此。見原注。﹞

姑蘇女子圓圓﹝字畹芬﹞戾家女子也﹐色藝擅一時。如臯冒先生嘗言婦人以姿致爲主﹐色次之。碌碌雙鬟﹐難其選也。蕙心紈質﹐澹秀天然。生平所覯﹐則獨有圓圓耳。崇禎末年﹐戚畹武安侯劫置別室中﹐侯武人也。圓圓若有不自得者﹐李自成之亂﹐爲賊帥劉宗敏所掠﹐我兵入燕京﹐圓圓歸某王宮中爲次妃。﹝吳縣葉襄《贈姜垓百韻詩》有云﹕酒壚尋卞賽﹐花底出圓圓。按卞賽亦金陵名妓﹐家伯兄有贈畹芬絕句﹕瀟湘一幅小庭收﹐菡荽香餘暮色幽。細細白雲生枕簟﹐夢圓今夜不知秋。秋水波回春月姿﹐淡然遠岫學雙眉。淸微妙气輕噓吸﹐谷裏幽蘭許獨知。﹞

臨淮老妓某戚畹府中淨持也﹐後爲東平侯女教師。甲申京都失守﹐侯欲偵兩宮音息﹐而賊騎充斥﹐麾下將無一人肯行。伎奮然曰﹕身給事戚畹邸中﹐久宜往。遂易持匕首﹐間關數千里﹐穿賊壘而還。﹝戚畹蓋田貴妃長兄﹐東平侯劉澤淸也。﹞

金屋恭順侯﹝侯名吳維華﹞﹐姬人。父筆工也幼穎悟﹐讀書善彊記﹐侯寵之專房。一日﹐偶有他事失侯意﹐錮別室中。姬乃以小赫躓作書敍其辛楚﹐中有長生殿卷中人語。侯見之﹐不解所出。典箋某曰﹕此用玉環崔徽二事實也。侯大喜﹐卽日迎歸邸第﹐寵愛如初。﹝蘭陵鄒推官有《金屋歌》﹐歌長不載。﹞

寇白門﹐南院教坊中女也。朱保國公娶姬時﹐令甲士五十﹐俱執絳紗燈﹐照耀如同白晝。國初籍沒諸勛衛﹐朱盡室入燕都﹐次第賣歌姬自給﹐姬度亦在所遣中。一日謂朱曰「公若賣妾﹐計所得不過數百金﹐徒令妾落沙吒利之手。且妾固未暇卽死。尙能持我公陰事﹐不若使妾南歸﹐一月之間﹐當得萬金以報。」公度無可柰何﹐縱之歸。越月果得萬金。﹞按姬出後復流落樂藉中﹐吳祭酒作詩贈之﹐有江州白傅之嘆。

顧夫人識局朗拔﹐尢擅畫蘭蕙﹐蕭散落托﹐畦徑都絕﹐固當是神情所寄。﹝顧字橫波﹐合肥龔大中丞夫人。中丞名鼎孳﹐其《尊拙齋集》中「孤負香衾事早朝」及「不知何福得消君」諸絕﹐俱爲夫人詠也。﹞

人目河東君風流放誕﹐是永丰坊底物﹐﹝河東君姓柳名是字如是。錢����姬人。尙書築「我聞」室以居之﹐常於鴛湖舟中作百韻詩以贈柳。中有云﹕河東論氏族﹐天上問星躔。漢殿三眠貴﹐吳宮萬縷連。瑤光朝孕碧﹐玉气夜生元。又云﹕纖腰宜蹴鞠﹐弱骨稱秋千。天爲投壺笑﹐人從爭博癲。又云﹕凝明嗔亦好﹐溶漾坐生憐。薄病如中酒﹐輕寒未拆棉。淸愁長約略﹐微笑與遷延。君之風情與才藝﹐槪可見矣。﹞

徐湘蘋﹝名燦﹞才鋒遒麗﹐生平著小詞絕佳。蓋南宋以來﹐閨房之秀﹐一人而已。其詞娣視淑眞﹐姒畜淸照﹐至道是愁心春帶來﹐春又歸何處。又衰楊霜徧灞陵橋﹐何處是前朝等語。纏綿辛苦﹐兼撮屯田淮海諸勝﹐直可憑衿。﹝湘蘋海寧陳相國之《遴賢配》﹐著拙《政園詩餘初集》﹐再錄其感舊二首。《西江月》﹕剪燭閒思往事﹐看花尙紀春遊。侯門東去小紅樓﹐曾共翠蛾杯酒。聞說傾城尙在﹐可如舊日風流。忽忽彈指十三秋﹐怎不教人白首。《水龍吟》﹕合歡花下流連﹐當時曾向君家道悲歡轉眼。花還如夢那能長好﹐眞个而今臺空花盡。亂煙荒艸﹐算一番風月一番花柳。各自斗春風巧﹐休嘆花神去杳。有題花錦箋香槁﹐紅英舒捲﹐緣陰濃淡﹐對人猶笑﹐把酒微吟。譬如舊侶夢中重到﹐請從今秉燭看花﹐切莫待花枝老。﹞

或於舊臺城內見二絕句云﹕南朝天子一愁無﹐石子岡連元武湖。艸綠離宮人不到﹐日長惟敕阮佃夫。臨春閣外渺無涯﹐烽火連天動妾懷。十萬長圍今夜合﹐君王猶自在秦淮。中有字畫爲苔蘚剝蝕﹐或以意補之。詞意淒婉﹐類宏光時宮人語。﹝宏光時懷寧阮大鋮方貴幸用事﹐詩中所云佃夫﹐意或指此。﹞

海昌彭幼玉﹝名炎﹞﹐進士孫從姑也。遺集一卷最新警。王十一曾以小密花箋﹐書其《銀河吹笙》一詩。詩云﹕銀河吹徹玉笙遲﹐淸漏迢迢睡覺時。巫峽雲歸俱是夢﹐鮫人淚滴盡成絲。霜衾抱月羞孤影﹐露葉驚風別故枝。王偶遺記末二句﹐幽思怨緒﹐政自使人不能終曲也。﹝王推官集中有舟中懷彭十駿孫時讀其從姑《幼玉遺集》一詩。詩曰﹕鳳脛燈寒共帝城﹐銀河小院語平明。蜀川消渴人如昨﹐洛水微波賦競成。寂寂武原春嶂遠﹐迢迢江浦暮潮生。謝娘柳絮班姬扇﹐欲向仙源上玉淸。﹞

秣陵紀映淮有《秋柳》句云﹕棲鴉流水點秋光。世多誦之。﹝映淮字阿男詩人紀映鐘妹也。漁洋山人《秦淮雜詩》云﹕十里淸淮水蔚藍﹐板橋斜日柳毿毿。棲鴉流水空蕭瑟﹐不見題詩紀阿男。﹞

計孝廉﹝名果﹞﹐婦吳夫人善排調。孝廉故貧士﹐嘗置一妾﹐夫人揶揄之。曰古聞糟糠之妻﹐不聞糟糠之妾。如何﹖﹝見汪琬鈍《庵說鈴》。﹞

吳江葉進士﹝名紹袁﹞三女﹐長昭齊﹑次蕙綢﹑三瓊章﹐具有才調。而瓊章尢英徹﹐如玉山之映人。詩辭絕有思致﹐載《午夢堂集》中。﹝瓊章有侍兒名紅於。﹞﹝天臺泐大師序曰﹕汾河諸葉﹐葉葉交輝。中秀雙株﹐尢爲殊麗。﹞

桐城姚夫人﹝名維儀﹞無大師﹝方簡討以智法號無可﹞姑母也﹐酷精禪藻。其白描大士﹐尢工。所著《淸芬閣集》﹐文章宏贍﹐亞於曹大家矣。

宗梅岑﹝名元鼎﹞母陳夫人﹐郡丞九室公﹝名輔堯﹞女﹐有婦徳﹐兼工交詠。然唱隨外﹐不以示人。每有所作﹐梅岑欲受而錄之﹐輒不許﹐恐言之出於壺也。臨終﹐取生平所作盡焚之。故不傳一字。梅岑每言及﹐痛手澤之不存﹐猶嘆慕者久之。王吏部爲予言如此。

昭陽李夫人﹝字季嫻﹞遊心元虛﹐托情道味﹐賦詩不多。殊復令人咨賞﹐可謂徳音。﹝夫人一字元衣女子﹐所撰詩集五卷﹑文集一卷。﹞

石城卞元文﹝名夢玨﹞﹐女曰吳巖子﹝名山﹐﹞夙擅詩歌西曲﹐諸女郎能音旨者靡不宗卞。後適廣陵劉孝廉﹝孝廉名師峻﹞﹐吳梅《村西冷閨詠序》曰﹕巖子著同聲之賦﹐元文賦嬌女之篇。辭旨幽閒﹐才情明惠。又曰﹕趙明誠金石之錄﹐卷軸無存。蔡中郎窠臼之辭﹐紙筆猶在。詩凡四首﹐今錄其二。五銖衣怯鳳凰雛﹐珠玉爲心冰雪膚。綠ハ侍兒春祓禊﹐紅牙小妹夜樗蒲。瓊窗日暖櫻桃賦﹐粉Ψ風輕蛺蝶圖。頻斂翠蛾人不識﹐自將書札問麻姑。石城楊柳碧城鸞﹐謝女詩篇張女彈。鸚鵡歌調銀管細﹐瑯字刻玉釵寒。雙聲宛轉連珠格﹐八體穢倒薤看。閒整筆牀攤捲素﹐棠梨花發倚闌干。﹞

黃比部﹝名永﹞與夫人浦氏﹝名映淥字湘靑﹞伉儷最篤。一日鄒大﹝名祗謨﹞戲比部曰「君得母昔人所謂愛玩賢妻有終焉之志乎﹖」比部曰「下官正復賞其名理。」夫人有題周絡隱坐月浣花圖滿江紅一闋詞云﹕彼美人兮﹐宛相對﹐姍姍欲下﹐恰此夕月華如洗。花枝低亞﹐盼到圓時仍未滿。看當開半還愁謝﹐與花神月姊細商量﹐歸來罷。憐嫩蕊﹐銀瓶瀉。回淸影﹐晶簾掛。柰晚妝猶怯﹐鏡臺初架﹐二十餘年芳艸恨﹐兩三更後長吁夜﹐幾時將絡秀舊心情。呼兒話﹐附錄艾庵《往事賀新郎》詞一首﹕往事卿思否﹖十年來幾嗔幾喜﹐相偎相守﹐漫道悲歡如水去。提起心頭都有﹐卿自置一觴一缶﹐笑拔金釵閒指點點樁樁。欲說還搖手﹐恐化作皤然叟。何妨憒憒居人後﹐更誇甚筆搖千字。胸盤二酉﹐對酒當歌﹐卿試舞長袖。離披紅澑﹐爲卿盡先生五斗。醉看諸兒盡繞膝﹐待長成五嶽容吾走﹐卿好做尋山偶。﹝浦氏有詩名比部弟京婦巢氏淑只亦能詩﹞

玉蜂顧文康小女﹐﹝名訁是﹞亂後歸蘭陵董侍禦。一日與弟侄輩燕集﹐小有唱和﹐顧因笑謂阿寧﹝名以寧侍禦從侄也﹞曰﹕著紅衫﹐弄虎邱浮圖磚﹐爲捉搦歌﹐新婦不如賢從。風日淸佳作曲室中語﹕爾時濯濯﹐賢從應亦不如新婦也。侍禦循環音理﹐大加撫掌。﹝董以寧曰﹕家嬸以國破家亡﹐流離不偶。每吟舊事﹐不勝惋嘆。嘗有詩曰﹕舊婢僕來詢老母﹐嫁衣裳盡典空箱。每吟二句﹐輒爲泣下﹐未幾云逝。家侍禦刻其遺集百餘篇顏曰《翰墨有遺迹》。

金沙王朗學博次回﹝名彥泓﹞女也。學博以香奩艷體盛傳吳下﹐朗亦生而夙悟﹐詩歌書畫﹐靡不精工﹐尢長小詞﹐爲古今絕調。生平著撰甚多﹐兵火以來﹐便成遺失。嘗於扇頭見其《浪淘沙》閨情三首云﹕幾日病淹煎﹐昨夜遲眠﹐彊移心緒鏡臺前。雙鬢淡煙低髻滑﹐自也生憐。不貼翠花鈿﹐懶易衣鮮﹐碧油衫子褪紅邊。爲怯遊人如蟻擁﹐故揀陰天。➀疏雨滴靑簽﹐花壓重檐﹐繡幃人倦思懨懨。昨夜春寒眠不足﹐莫捲湘簾。羅袖護摻摻﹐怕拂妝奩﹐獸鑪香倩侍兒添。爲甚雙蛾長翠鎖﹐自也憎嫌。➁斜倚鏡臺前﹐長嘆無言。菱花蝕彩个人蔫。分付侍兒收拾去﹐莫拭紅綿。滿砌小楡錢﹐難買春還。若爲畱住艷陽天﹐人去更兼春去也﹐煩惱無邊。➂才致如許﹐眞所謂卻扇一顧。傾城無色矣﹐又王吏部爲餘言。夫人有春愁浣溪沙詞前段云﹕抱月懷風繞夜堂﹐看花寫影上紗窗。薄寒春懶被池香。��愛詠之。抱月懷風四字﹐非溫尉韋相不能爲也。綠肥紅瘦何足言警。又有詞云﹕昨夜睡濃兼好夢﹐一身春懶起還遲。亦是好句。﹝按朗適梁溪秦氏﹐父彥泓任楚中學博﹐朗集唐以餞其行。中有「君向瀟湘我向秦」之句﹐可謂雅當。又有「學繡靑衣閒刺鳳﹐自把金鍼代補翎」毛空一詞﹐才思雕妍﹐殊爲巧妙矣。﹞

余嘗與諸賢品題閨秀﹐或謂鉛黛之餘﹐偏饒韻致。筆墨之外﹐別有寄托。當今那得如許寧馨。余沈思久之﹐忽曰「噫自有人﹐眾或嗤余爲呆。」﹝吳語謂人不甚了了者爲呆。夫銅鳴山應﹐理由冥契。陽回龠動﹐感豈人爲。士爲知己者死﹐女爲悅己者容。皆是物﹐愚不可及。願從寧武﹐情至之談﹐豈諸賢所能尋味乎﹖﹞

向於董二書捨見矮箋數幅寫會眞詞曲﹐字法秀逸﹐如花臨風﹐後有題云﹕桃花便嫁東流水﹐不比楊花更化萍。全詩殊耐尋想﹐其印識爲采藥女郎云﹐得於童子手中﹐以炊餅易之者。

虞山吳永汝﹝字小法﹞母故某尙書姬也。七歲善琴箏﹐十歲工染翰﹐樂府詩歌﹐一見卽能詮識﹐人有霍王小女之目。其母攜之毗陵﹐十二而字余友鄒大。後爲雀角所阻﹐見其訣別詞有云﹐質如蒲柳﹐敢偶姬姜﹐年豈桑楡﹐忍甘駔儈﹐念一生其已矣﹐將九死以何之。其《如夢令》一闋曰﹕簾外一枝花影﹐月到花梢陰冷。夜坐穗燈消﹐寂寂小窗寒寢。夢醒夢醒﹐重把離愁細整。又《蝶戀花》半闋云﹕傷心只怕天公遠﹐好運何時。薄命應須轉﹐西鄰姊妹閒相勸﹐抽箋步入桐陰院﹐余俱楚楚可誦。鄒大有《惜分飛》四十四闋﹐並制序以悼之。﹝《惜分飛序》中有云﹕霍王小女﹐母號淨持。衛氏少兒﹐父名鄭季。淸風細雨﹐無不訝其鍼神。綺月流云﹐咸共欽其墨妙﹐直爲抒寫無遺。至云邯鄲才人﹐終歸廝養。左徒弟子﹐空賦嬌姿。金犢東西﹐不見臺邊之柳。畫船南北﹐徒聞渡口之桃。則千古傷心﹐不獨我友爲然矣。﹞會稽商夫人﹝祁撫軍彪佳夫人﹞以名徳重一時﹐論者擬於王氏這有茂宏﹐謝家之有安石。﹝慈溪魏耕曰﹕撫軍居恆有謝太傅風﹐其夫人能行其教。故玉樹金閨﹐無不能詠。當世題目賢媛﹐以夫人爲冠。﹞

山陰王端淑﹝了玉映﹞意气落落﹐尢長史學。父季翁﹝名思任﹞常撫而憐愛之。曰身有八男﹐不易一女。﹝按山陰王家郎俱有鳳毛﹐季翁情鐘賢女﹐遂損譽兒之癖。﹞蕭山毛奇齡詩云﹕江南女士一代稀﹐王家玉映聲先知。著書不數漢時史﹐織錦豈憐機上詩。淸暉閣中父書在﹐落筆爭開寫眉黛。吟成細雨滴口脂﹐行卽靑藤繞裙帶。風流遺世姿獨殊﹐猗嗟四壁貧無知。牽蘿補屋愁不耐﹐天寒袖薄侵肌膚。只今兵革滿塗路﹐欲走西陵過江去。崎嶇宛轉進退難﹐祗恐行來更多誤。昨宵行李隘巷宿﹐繡帙香奩解書軸。今朝寂歷風雨來﹐令我停弦撫心曲。梧宮木落無復愁﹐淸溪桃葉今難畱。君行渺欲向何所﹐長江浩浩還東流。

秦淮董姬﹝字小宛﹞才色擅一時﹐後歸如臯冒推官﹐﹝名襄﹞明秀溫惠﹐與推官雅相稱。居艷月樓﹐集古今閨幃軼事﹐薈爲一書﹐名曰﹕《奩艷》。王吏部撰《朱鳥逸史》﹐往往津逮之。﹝姬后夭﹐葬影梅庵旁。張明弼揭陽爲傳﹐吳綺兵曹爲誄﹐詳載《影梅庵憶語》中。﹞

黃﹝名運泰﹞毛﹝名奇齡﹞撰《越郡詩選》一書﹐其凡例曰﹕閨秀。則梅市一門﹐甲於海內。忠敏擅太傅之聲﹐夫人孕京陵之徳﹐閨中顧婦﹐博學髙才。庭下謝家﹐尋章摘句﹐楚攘趙璧。援婦誡以著書﹐卞客湘君﹐樂諸兄之同硯。其他巨室名姝﹐香奩繡帙﹐董陶徐鄭﹐詠覽頗多。玉映靜因﹐流傳最久。編題姓氏﹐約十二家。閨閣風流﹐莫此爲盛。識者以爲實錄云。﹝張楚攘名徳蕙﹐適祁奕慶。朱趙璧名徳蓉﹐適祁奕喜。祁卞客名徳瓊﹐祁湘君名徳ぇ。嘗見山陰徐緘詩云﹕箕子國中許小妹﹐錦官城內王夫人。風流曠代不相接﹐筆陣一門驚有神。今觀諸祁才藻﹐以方王許﹐似猶過之。《楚攘鬥牌詩》﹕難遣離懷白晝昏﹐紅牙牌裏彊爭論。不因嬌嫩無情緒﹐輸卻金釵未敢言。《趙璧和湘君詩》﹕海棠枝上落輕紅﹐花片隨香散碧空。但得與卿同轉側﹐不愁此夜逐春風。《湘君夜坐詩》﹕夏雨初晴後﹐長空萬里天。花間吹玉笛﹐月下數金錢。宿燕驚猶熱﹐檐橊墮欲燃。齊紈裁自好﹐棄置是何年。《奕喜贈女弟湘君詩》﹕深閨小妹動盈盈﹐盤內題詩早得名。初見落梅能弄笛﹐還宜新月照彈箏。又云春光點點逐春江﹐春水悠悠渡夕陽。空畱匣琴千種恨﹐空畱錦字三載香。匣琴錦字無消息﹐故將天壤怨王郎。﹞

雲間章玉筐﹝名有湘﹞龍眠孫進士﹝名中麟﹞婦也﹐工才調。作詩寄姊云﹕憶昔同在翠微閣﹐飛文聯句誇奇作。那知江海各天涯﹐靑鳥無情雙寂寞。蘇合房中愁索居﹐尺素遙傳錦鯉魚。爲問江淹五色筆﹐擬成團扇近何如。此詩亦何減唐人韓君平也。玉筐著作﹐有《澄心堂集》《望雲集》《姊瑞麟》《妹玉璜》﹐並擅詩名﹐妹回瀾妹掌珠﹐俱以文章顯。﹝荊隱君序曰「夫人之詩﹐其旖旎則月中楊柳﹐露下芙蓉。其沈鬱則寒峯際霄﹐白雲不動。琉璃錦匣﹐聯翩劉氏之風流。翡翠筆牀﹐掩映徐家之名勝。荊隱君夏瑗公先生女也。﹞

虞山許太守夫人吳片霞﹐有詩才﹐其《梨花雙蝶》一詩﹐世尢誦之。詩曰﹕如玉雙雙透瑣幃﹐鏡中斜見粉依稀。西施舞罷春衫冷﹐道韞詩成柳絮飛。影過杏梁朝日澹﹐夢醒巫峽片雲歸。梨花深院無人到﹐不是開籠放雪衣。﹝太守名瑤字文玉夫人名綃﹞﹝武進徐太守﹞﹝名可先﹞夫人謝玉英﹝名瑛﹞詩名藉甚﹐性簡遠蕭勝﹐不嬰世務。太守之官後﹐夫人盡斥其橐中數千金﹐買靑山莊居之。時於橋上憑欄小立﹐吟哦竟日﹐其風味如此﹐著有《博衣小艸》﹐近畱心禪理﹐並詩亦不多作云。

武林顧若璞﹐黃少參﹝名汝亨﹞子婦也。早年稱未亡人﹐有綺才。所著《湧月》﹝王西樵曰似臥月﹞軒稿行世。中有舅姑墓志銘及外行狀﹐文章詳贍﹐學者韙之。孫女梭兒﹐法名智生。生而端麗﹐能詩歌小令﹐記其宮詞一首曰﹕長信宮中侍宴來﹐玉顏偏映夜光杯。銀箏彈罷霓裳曲﹐又報西宮侍女催。又詠雪一首云﹕霏霏玉屑點窗紗﹐碎碎瓊柯響翠華。乍可庭前吟柳絮﹐不知何處認梅花。淸警殊甚。顧性喜學佛﹐歲癸己病甚﹐父母痛之﹐女曰「金槍馬麥﹐定業難逃。大人獨不聞之乎﹖且女特身痛耳﹐心無所苦。」年十九夭。﹝又夫人子燦婦丁玉如字連譬﹐慷慨好大略﹐常於酒間與燦論天下大事﹐以屯田法壤爲恨。其言曰﹕邊屯則患戎馬﹐官屯則患空言鮮實事。妾與子戮力經營﹐倘得金錢十二萬。便當北闕上書﹐請淮南北閒田墾萬畝﹐好義者出而助之﹐則粟賤而餉足﹐兵宿飽矣。然後仍舉鹽策﹐召商田塞下﹐則天下可平也。其大言如此﹐西樵嘗言夫人《臥月》一集﹐中多經濟理學大文﹐率經生所不能爲者﹐其子婦丁繼母張氏﹐名姒音﹐才學與夫人相亞﹐嘗作《討逆闖李自成檄》﹐詞義激烈﹐讀者如聽易水歌聲﹐惜未之見也。

劉夫人江西吉州劉忠烈公﹝忠烈諱鐸揚州知府天啟時爲魏奄所殺﹞女﹐王撫軍子次諧婦也。名淑﹐幼穎甚﹐能小詩。甲申鼎湖之變﹐夫人嘆曰﹕先忠烈與撫軍兩姓皆世祿﹐吾恨非男子不能東見滄海君﹐借椎報韓。然願興一旅﹐從諸侯擊楚之弒義帝者。遂建義旗﹐適滇帥蠻兵精悍冠諸軍﹐聞夫人名請謁﹐夫人開壁門見之。旦日報謁﹐滇師具牛酒於軍中﹐髙宴極歡。然帥武人也﹐陰持兩端﹐又醉後爭長﹐語不遜。夫人怒﹐卽於筵前按劍欲斬其首。帥環柱走﹐一軍皆擐甲。夫人擲劍笑曰﹕殺一女子何怯也﹐索幣筆從容賦詩一首﹐辭旨壯激﹐帥悔且懼。夫人曰「妾不幸爲國難以至於此﹐然妾婦人也﹐願將軍好爲之。」遂跨馬馳去。﹝見《巢震林史。缺文補》﹞

長山劉節之﹝名孔和﹞靑嶽相國﹝名鴻訓﹞之次子﹐讀書懷大略﹐慕陸渭南之爲人。所著有《日損堂詩》數百首。亦學放翁﹐明末棄諸生從戎﹐隸劉東平麾下。其婦鄒平王氏女亦善騎射。南渡時﹐節之與婦﹐各將一軍。婦號令之嚴﹐過於節之。每相見﹐有孫權妹刀環風﹐節之亦敬憚之。後節之爲東平所戕﹐王間關北歸爲尼。王吏部爲予筆述其事如此。

海鹽陳若蘭﹝名麟端﹞著《閨詞一百首》﹐中有云﹕垂柳依依綠影生﹐芰荷亭上設棋枰。局中彈出縱橫勢﹐笑問檀郎若个贏。又云﹕春閨三月養吳蠶﹐南陌攀桑滿竹籃。爲避行人回步急﹐不知髻上墮牙簪。又云﹕女伴相邀織綺羅﹐纖纖素手弄金梭。晚來尋取紅牙尺﹐較得工夫若个多。又云﹕閨中喜作道家妝﹐云錦裁成綠羽裳。學戴星冠簪日月﹐侍兒齊綰髻雙雙。又云﹕一自檀郎赴玉京﹐殘燈挑盡淚盈盈。黃昏又值芭蕉雨﹐不管人愁滴到明。如此吟詠﹐去花蕊夫人何遠。﹝《若蘭詩集》有《綠窗閒詠》一帙。﹞

康鄴﹝字湘云﹞直隸邢臺人黃更生內子也。所著有《臨風閣集》。其《菩薩蠻詞》有云﹕徙倚聽疏鐘﹐臨眠愁殺儂。又《玉樓春》詞云﹕妾顏自愧石邊花﹐君心莫化花邊石。其警句多如此。載《燃脂集》中﹐西樵有《贈更生詩》云﹕殿前筆札淩雲賦﹐樓上鶯花織錦妻。蓋紀康之能文也﹐康又有小重山起句云﹕春雨蕭蕭杜宇愁﹐綺窗驚曉夢﹐蹙眉頭。亦致語也。

王吏部夫人張鄒平總憲文定公孫﹐亦擅詞賦。西樵官萊子時﹐嘗作《寄內》詩。萊子淹畱我共君﹐滯人春月復秋云。巡檐幾夜頻搔首﹐海國鐘聲已厭聞。夫人屬和末二句曰﹕海邊休恨還畱滯﹐猶喜離鴻得共聞。後王官國博﹐官貧不能攜家。每詠此﹐未嘗不嘆其有思也。

陶令則﹝名琬儀﹞雲間陸進士﹝名鳴珂﹞夫人也。有九日登髙憶芳兒一詩云﹕有意登髙去﹐遙看江水環。長江連合浦﹐何日夜珠還。﹝見雄縣馬之霜《詩防初集》﹞

吳中閨秀﹐《贈海陵宮婉蘭》一詩曰﹕云髻偏宜試晚妝﹐石牀苔潤恰新涼。采蘭愛向花前立﹐贏得羅衣滿袖香。婉蘭宮進士﹝名偉Α﹞女﹐歸余友冒無譽﹐﹝名褒﹞曲室唱酬﹐才情朗暢﹐伉儷之篤﹐亞於塤篪矣。婉蘭尢工畫墨梅﹐雪葉風枝﹐悠然有偃蹇瑤臺之思。

仁和兪瓊英﹝名桂﹞詩文才一十六篇﹐才思頗淸綺﹐遇合抑塞。年二十而夭。其擬義山《無題》云﹕才唱驪歌日漸曛﹐牽裳官道淚紛紛。紅英陌上花無主﹐錦翼雲中雁斷羣。玉鏡幾時還照影﹐金鑪從此罷燒薰。聞知天上無離別﹐願得相攜駐白雲。《江南古意》云﹕江南三月花柳香﹐靑春欲䢐白日長。杏梁陰陰燕新乳﹐頡頑差池弄輕羽。美人午起自結束﹐曳鬢垂鬟手如玉。春艸滿園蝴蝶飛﹐金鞍少年他日歸。《中秋》云﹕玉鏡澄淸漢﹐金波蕩碧流。桂枝應欲謝﹐空倚最髙樓。﹝錢塘毛先舒有《閱兪瓊英集》詩云﹕宋玉眞愁客﹐江淹本恨人。何當誦遺稿﹐霜鬢又添新。﹞

錢塘女子陸麼鳳﹐十四而善吟﹐嫁後夫遊學於外。陸頗愁思﹐《秋閨晚思》三首云﹕晚來疏雨過人頭﹐風靜羅衣揚不休。漫拾亂紅題小字﹐暗驚新句又悲秋。湖煙漠漠晚歸鴉﹐自掃楓香坐煮茶。一帶芙蓉寒映水﹐那知秋思屬兒家。翠黛宜顰不耐顰﹐病逢秋气轉傷神。空堂莫掛疏簾起﹐黃菊丹花惱殺人。﹝毛先舒辧坻﹞

嘉興黃皆令﹝名媛介﹞詩名噪甚﹐恆以輕航載筆格詣吳越間。余嘗見其僦居西冷段橋頭﹐憑一小閣﹐賣詩畫自活。稍給﹐便不肯作。﹝吳偉業題《鴛湖閨詠》四律﹐中有「夫婿長楊須執戟」之句﹐想黃所適定楊氏也。﹞

闞玉﹐錢塘人﹐甲申之歲﹐生十三年矣。容貌端麗﹐又有倍年之覺。父母從小絕珍憐之。己父亡﹐獨與母曁兄嫂同居。宏光時徵選采女﹐誤爲賣菜傭所紿﹐竟嫁其子。日令玉職爨炊煨豕﹐稍暇令鋤泥蒔灌﹐足去縑約﹐頭如蓬葆﹐面目黃黑﹐衣服泥污。玉悲甚﹐仰天慟哭而作歌﹐聞者莫不悲焉。未幾死。﹝歌曰﹕父生我兮﹐中道以逝。母煢煢兮﹐門衰瘁。兄嫂難與居兮﹐抉我如目中之塵沙。伊又遘此佻巧兮﹐胡罪我之實多。彼六禮之或己愆兮﹐曾貞女子口從。矧要予以桑中兮﹐夫豈其爲予之匹。雙我獨有母兮﹐﹤疒鼠﹥思泣血。我父而有知兮﹐怒衝發。我兄摩挲兄之金兮﹐骨肉相蔑。嫂旁睨之兮﹐笑言。我忽憤气兮如雲﹐指漆室女以爲正兮﹐又告夫司命與湘君。曰予不愛一死兮﹐弗忍速阿母之下世。願死而有依憑兮﹐爲凶之厲。嗚呼哀哉﹗我終死兮﹐魂獨歸去。明告母兮﹐幽訴我父。匪我夙夜兮﹐胡然遭此行露也。縱謂行多露兮﹐寧我之污也。亂曰﹕嘉名爲玉﹐父之命兮﹐幽辱糞壤。終保貞兮﹐憂思悄悄。淚淫淫兮﹐蒙此忍詬。日當心兮。﹞﹝王西樵曰﹕相其語勢﹐殆是女中之左徒﹐徐淑蔡琰﹐無其矯矯。﹞

辛卯冬﹐宜興史孝廉﹝名鑑宗﹞北上道經淇水﹐夜宿宜溝客捨﹐見壁間有數行雲﹕馬足飛塵到鬢邊﹐傷心羞整舊花鈿。回頭難憶宮中事﹐衰柳空垂起暮煙。後又云﹕妾廣陵人也﹐從事西宮﹐曾不二載。馬上琵琶﹐逐塵長去。愴懷賦此﹐和淚濡毫促裝心亂﹐語不成章。時庚寅七夕後四日廣陵葉子眉識。呼主者問之﹐知爲宏光西宮也。

王考功《筆述》云﹕孫淚亭相公《南徵紀略》﹐載女子趙雪華題李家莊壁三詩﹐並有感寄。不記其詞﹐鄒平西靑羊店逆旅中﹐有女子題壁者﹐自署萬里女郎。詩云﹕獨抱寒衾憶夢眠﹐第二句不記。馬蹄得得行何己﹐歸雁提提又近年。蓋和唐人韻也亦宛轉可誦。又有題濟南東王捨莊壁者﹐不記姓名。詩云﹕夢寄車塵馬足中﹐依稀綺疏夜燈紅。無端野鸛鳴寒柳﹐驚起愁心對曉風。後小字旁注隨外北徵作。陽邱道上盧氏店中﹐曾有女子於七夕題絕句壁上﹐前一小序﹐末署云﹕天孫渡河之夕夢兒書。夢兒蓋其名也。詩後二句云﹕惆悵佳期不復還﹐有似銀屏墜眢井。余不復記憶矣。數條﹐予並載入《朱鳥逸史》中﹐以俱題壁詩﹐故識於此。

江都倪氏有《鸝怨集》﹐其本序云﹕內子爲閩中巨族﹐依其舅氏於白門。孟夏歸余﹐一病不起。客有善李少君術者﹐爲余招內子魂﹐叩生前事﹐歷歷如響﹐復作詩十數章。本序後附《懺詞》云﹕生於閩海﹐長於西江。又云﹕衣不曳地﹐七襄錦織鴛鴦。案可齊眉﹐六禮書連鴻雁。乃以兵戈萍散﹐魂驚拍裏悲笳。兼之骨肉花殘﹐影落天涯畫角。爰求媒妁﹐締此姻緣。才詠關睢﹐忽嗟暗馬。前端陽之一日﹐鈿翠埋幽。曾合巹之幾時﹐鑪香化燼。又云﹕廿五年之粉黛﹐辛苦同休。十九日之牀帷﹐沈屙不起。﹝《氏詩》有云﹕已作蘼蕪離恨艸﹐莫看菡荽並頭蓮。﹞

柴貞儀﹝字如光﹞杭州人也﹐能詩。其《詠羅巾》絕句云﹕拭去盈盈淚﹐攜來冉冉香。殷勤纏素手﹐縷縷似愁腸。亦極有思致。

通州陳﹝B096﹞﹝字無垢﹞幼博學﹐詩文絕工。著有《繡佛齋集》﹐嘗作閨怨五言詩。有「夢去不關愁﹐曉來心自惡」之句。從叔文起﹝名宏裔﹞見之屢形吟賞。﹝自注姊有《寄予內子》數絕句﹐一云﹕斑管吟成字字珠﹐才髙皇甫重三都。寄言小妹慚非古﹐文采江南讓大蘇。又云﹕旣擅分金又惜詩﹐千秋鮑叔卽名師。枯腸索句慚非錦﹐聊當梅花寄遠思。蓋姊有《茹蕙集》﹐卽余作序。﹞

松陵周羽步﹝名瓊一字飛卿﹞詩才淸俊﹐作人蕭散﹐不以世務經懷。傀俄有名士態﹐生平尢長七言絕句。居如臯冒先生深翠山房八閱月﹐吟詠頗多﹐如《贈範洛仙》云﹕黯淡消魂得倚樓﹐登山臨水又逢秋。檐前垂柳絲千尺﹐只系柔腸不系舟。《贈蘇貞仙》云﹕一架薔薇滿袖香﹐同行誰不羨紅妝。生平最愛淸幽事﹐肯惜淩波繞曲廊。又《寄懷洛仙》云﹕蕭騷越客獨淹畱﹐污漫西風柳岸秋。安得東風解我意﹐好吹此恨到揚州。此等語﹐俱極似唐人絕句也。﹝又羽步《贈吳湘逸》詩云﹕絮語花陰夜未央﹐細聆音韻轉悠揚。君今幸作吹簫侶﹐儂願期爲雙鳳凰。意蓋有爲也。

茂苑吳蕊仙﹝名琪﹞才情新婉﹐當其得意﹐居然劉令嫻矣。與飛卿著有《比玉新聲集》。蕊仙尢好大略﹐精繪染。飛卿贈詩云﹕嶺上白雲朝入畫﹐樽前紅燭夜談兵。蓋實錄也。﹝黃皆令《比玉新聲集序》曰﹕不意唐山房中而後﹐復聞正始。惜未能借江醴陵五色筆﹐展薛淇度十樣箋﹐倩衛茂漪手書之﹐藏之白間靚闥間耳。吳湘逸儀眞人﹐亦冒推官侍兒也。一名扣扣﹐蓋摘繁欽定情詩中語﹐資性穎異﹐好讀書﹐文選杜詩﹐一二徧卽能覆誦。年十九夭﹐聞者惜之。﹝按湖海樓本集有《吳扣扣小傳》﹐卽謂姬也。家伯氏有《同湘逸水繪庵》《看桃花》二絕云﹕林垌深杳恣聊浪﹐小霽偎紅露寵光。癡態若云誰得見﹐畫堤飛起兩鴛鴦。小閣湘中雲水鄕﹐有人如玉共文房。三吾昔日應無此﹐贏得幽情惱漫郎。﹞

王繡君﹝名璐卿﹞通州人馬孝廉﹝名振飛﹞之妻也。閨房唱和時以小幅行世﹐風調綿整﹐人甚稱之。嘗見其一絕句云﹕靑艸湖頭花正妍﹐綠莎汀畔水連天。輕舟載得春多少﹐無數飛紅到漿邊。﹝蓋詠舟前落花者﹐筆情波媚﹐與題頗稱云。﹞又嘗見繡君一絕云﹕春寒日日雨如絲﹐艸滿離亭水滿陂。寄語東君須著意﹐惜花人去未多時。亦自成調。自注繡君妹亦工詩﹐余內子嘗以白紈乞二王簪花格﹐便覺瓊枝璧月﹐爭映行間也。﹞

《西軒集》﹝西軒淮南邱象隨所居軒名﹞載婁江女子﹐燈夕寄答一絕﹐淸怨迢迢﹐耐人尋味。詩曰﹕荒樓何處忍吹簫﹐寂寞燈前涕淚遙。忽看病中書信至﹐卻傷今夜是元宵。閨閣中有如許思理﹐惜已軼其姓名。原唱系襄陽年少所作﹐有一行淸淚了元宵之句﹐辛楚欲絕﹐亦不知誰家年少﹐殊可惜也。﹝王阮亭《感事》三章附錄宵後﹕少小愁多不自持﹐碱牀初繡合歡枝。春風筵上迥中後﹐夜雨燈前擁髻時。雙黛痕消鴛翠減﹐單衾香細鷓鴣知。定情三五遙相憶﹐詎獨繁欽解賦詩。曼錄橫波濕鏡湖﹐紅蘭當戶柳垂條。爲歌白石逢郎艷﹐曾約黃金貯阿嬌。酒病正濃過上已﹐春愁難妥近花朝。那知更逐香雲去﹐楚水巫山萬里遙。金鵲鴉鬟烏柏門﹐琴川春水記啼痕。機中錦字勞相憶﹐肘後香囊是舊恩。密約難忘松柏樹﹐新居聞傍薴蘿村。春江花月千餘里﹐悵望流光欲斷魂。又附錄邱象隨摘語爲起句一首。夜雨燈前擁髻時﹐上紅初引第三絲。玉鉤穩壓重簾靜﹐海燕深棲暖夢遲。十七雲鬟年最少﹐一雙星鵲誓先知。風流意極銷魂處﹐半近妝臺有所窺。

吳門家太僕﹝名濟生﹞示余以望遠圖﹐乃十四歲女子所作。霧鬢雲鬟﹐薄施水墨﹐眞遺世獨立矣。﹝錢塘陸圻《望遠曲》十四首﹐今錄其三。﹞采罷蘼蕪望故夫﹐藐姑仙子不曾殊。屏間歷歷窺靑瑣﹐道上明明種白楡。舉體乍飄連理帶﹐定情羞解合歡襦。可憐漂泊刀頭約﹐坐看天街夜月孤。雙啼玉筋濕羅巾﹐爲結相於訪故人。自是口中生石闕﹐何堪腹內轉車輪。儂聞梧子心難變﹐郎比蓮花貌絕倫。何事小姑偏獨處﹐淸溪簫鼓夜迎神。皓腕輕羅驗守宮﹐纖纖手爪似春蔥。常將小婦誇中婦﹐不擬賢雄是故雄。九醞滿浮金鑿落﹐兩環眞作玉玲瓏。何妨深鎖靑苔濕﹐說與昭陽絕不同。

夔州李翰林﹝名長祥崇禎癸未進士官庶吉士﹞亂後僑居金陵﹐娶姚夫人﹐善丹靑﹐得北宋人筆意﹐曾爲雲閒董大﹝名黃﹞母夫人畫一粉Ψ。煙墨離離﹐深秀不可言﹐爲香奩畫手中逸品第一。﹝或曰夫人又工畫仕女圖﹞

江西康孝廉﹝名範生﹞夫人亦金陵女﹐也工畫﹐竹最似管夫人手法﹐孝廉頗矜重之。嘗以一扇貽余﹐綠筱明﹐便覺白日欲翳。﹝王考功曰﹕朱遠山夫人《文江集》﹐有《和康夫人寄外詞》﹐似又不僅擅繪事也。﹞

江陰女子周淑禧﹐處士周榮起女也。工畫花鳥﹐在徐熙黃荃間﹐好事者爭以餅金購之。﹞同時又有宜興盧丹善畫美人。每作一圖﹐皆婦爲之點睛云。﹞

海昌女子李因﹐字今是。號是庵﹐作水墨花鳥﹐幽淡欲絕。王吏部嘗題其芙蓉鷺鶿畫云﹕寒入金塘花葉孤﹐非煙非雨態模糊。姚家女子丹靑絕﹐寫作芙蓉匹鳥圖。姚月華小傳嘗作芙蓉匹鳥也。了是葛光祿無奇夫人﹐著有《竹笑軒集》﹐又以節著。

秦淮宋蕙湘﹐教坊女也。被北兵掠去﹐題詩郵壁﹐淒然有去國離家之痛焉。﹝詩凡四首﹐猶記其一云﹕風動江聲羯鼓催﹐降旗飄揚鳳城開。君王下殿將軍死﹐絕代紅顏馬上來。王西樵曰「絕代」一作「薄命」。

秣陵崔秀玉﹐父吳門老教授﹐家貧﹐居僦雞鳴埭下。常口授《秀玉書史》﹐無不明曉。著有《耽佳閣》詩集一卷﹐如《詠杜鵑花》句云﹕恰喜花名似鳥名﹐慧絕可想。﹝丹陽賀宿述。﹞

賡明弟﹝名玉基﹞自北歸﹐以郵亭女子一詩示予。予爲憮然。詩曰﹕淩波卸卻換宮靴﹐女作男妝實可嗟。扶上髙樓愁不穩﹐淚痕多似馬蹄沙。蓋流人羈子過之系念矣。﹝詩更有自序云﹕乙酉六月一日﹐遇難寶林莊﹐徨無地﹐灑淚而書﹐以爲異日話尋之具﹐廣陵十七歲女子張氏淚筆書於方順橋店中。﹞

耕塢老人爲餘言﹕予壬寅過鄭州﹐見驛亭有姑蘇女史《芳蕓》詩﹐猶記其末句云﹕銀燒盡心還熱﹐畫鼓金鍼月已西。最爲淸麗﹐其全首錄藏敝篋﹐曾舉示映然子﹐卽采入《名媛詩緯》﹐王考功所載﹐亦餘言之也。予閨人亦有和韻。

乙酉澄江之變﹐士子黃姓者。妻秦氏﹐被擄﹐不屈。過金山題詩壁上﹐末二句曰﹕蒲團夜坐三更月﹐懺悔今生未了緣。明日投崖殞﹐兵去復蘇。適遇乳母夫過﹐攜歸復合。

劉阿李者﹐李氏﹐字小鳳﹐長幹里人也。其父母故貧﹐幼鬻於耿進士﹝章光﹞家﹐耿罹平陵之難﹐自妻姚朱以外﹐隨死者凡四人。小鳳法當入官﹐蘭陵劉生捐金贖之﹐左右其事者﹐則馬大將軍之力爲多。﹝將軍名允昌﹐吳婁東人﹐蒙古故將之裔。明末爲黔南大將軍。天兵南下﹐因束身來歸。天子嘉之﹐賜田宅金帛有差﹐視諸儀同秩。﹝聞者義焉﹐與小鳳同時入官者﹐一曰雙萼﹐後代小鳳選入掖庭。一曰服益﹐則年最少﹐後不知所終云。鄒祗謨有傳。﹝新城王士禎詩曰﹕天涯芳艸碧氤氳﹐擁髻燈前感少君。共道朱家輕一諾﹐非因蕭寺識雙文。定情欲賦明解﹐心字初濃斗帳薰。夢到葭萌關上去﹐還如蕭總識香雲。﹞﹝花枝似玉詠紅顏﹐曉鏡明窗幾寸山。小閣春濃香蔽膝﹐後堂蝶拂玉交關。乍宜角枕袁生詠﹐自賣靑溪盧女還。罨畫樓臺煙月夜﹐劉郎應不憶人間。﹞

李姬﹝名香﹞秣陵教坊女也。母曰貞麗﹐有俠气。嘗一夜博輸﹐千金立盡。姬亦俠而慧﹐略知書﹐能辧別士大夫賢否。張學士﹝溥﹞夏吏部﹝允彜﹞尢亟稱之。十三歲從吳人周如松受歌﹐盡得其音節﹐然不輕發也。嘗一日者﹐故開府田仰以金二百鎰﹐邀姬一見。開府向兒事魏閹者﹐又姬嘗以他事獲罪阮懷寧。至是喟然嘆曰「田公寧異於阮公乎﹖」峻卻之﹐卒不往。﹝姬與歸徳侯方域善﹐曾以身許方域。設誓最苦﹐誓辭今尙存湖海棲篋衍中。又方域與陳處士小札曰﹕昨域歸來﹐有人倚闌私語。謂足下與域至契﹐旣知此舉﹐必在河亭凝望。冀月落星隱﹐少申夙諾﹐不意足下誘李君虞作薄幸十郎也。然則一夜徨﹐失卻十年相知。羅袖拂衣﹐又誰信此盛遇乎﹖域卽易受法太過之嫌﹐然有意外之逢﹐此卽至誠之報也。足下表章﹐自是不藏善之美﹐其實天王明聖﹐不介而孚﹐遭際如此﹐臣願畢矣。今日雅集﹐亟欲過談﹐而香姬盛怒足下﹐謂昨日乘其作主﹐而私燕十郎﹐堅不可解﹐則域𨿽欲過從﹐恐與人臣無私交之義﹐未有當也。玩此書詞﹐姬生平風調爾爾。﹞

松陵吳氏﹝名銀姊﹞與鄰邑王生﹐以才藝相暱﹐後事露﹐庭鞫﹐氏板所供狀灑灑數千言﹐頗露致語﹐一時爭傳誦焉。﹝辭多不載﹐中有云昔淡眉卓女﹐服縞素而奔相如。漢皇弗禁﹐紅拂張姬﹐著紫衣而歸李靖。楊相不追﹐古有是事﹐今亦宜然。蓋表放誕於閨房﹐寄淸狂於螓黛矣。﹞

陸姬孟珠﹐或曰﹕城大家女也。曾爲侯門寵妓﹐侯裁於法﹐姬邑邑不得志﹐流落江海間﹐淒然擁髻﹐有東京夢華想﹐制詩一卷﹐自名紅衲道人。﹝���贈姬詩二首〓辭漢金人淚滿腮﹐西園東閣已成灰。莫嫌鳥爪麻姑少﹐曾見滄桑幾度來。剩水殘山花信稀﹐瑣窗鸚鵡舊籠非。儂家十二珠簾外﹐可有尋常燕子飛。﹞

潁水劉公﹤甬戈﹥比部﹝名體仁﹞寄王推官﹐家集數種﹐中有賢媛詩三卷。一名《云錦樓詩》﹐系進士劉妻李氏著。李氏中丞某女孫。一名《紉蘭軒詩》﹐進士劉佐臨女著。一名《實田堂詩》﹐秀才劉振女著。俱可。汝潁風流﹐卯金爲最孝威諸妹﹐有天人之譽矣。﹝此條系西樵筆述﹐並注云《錦樓偶成》一絕曰﹕花前閒步數蜂須﹐霽色初晴小院隅。巧試金釵移日影﹐闌干劃處損紅朱。《紉闌軒。新月》一首曰﹕宿雨夕方歇﹐雲閒天气淸。星河仍欲淨﹐涼月復來迎。簾卷花初好﹐螢飛火自明。虛檐移凳久﹐新茗聽新聲。又《櫻桃》起句曰﹕竹實方成筍﹐朱櫻已及時。《實田堂。雪夜》起句曰﹕雪飛忽滿徑﹐入夜合瑤天。﹞

臨邑邢慈淨子願﹝名侗官太僕﹞先生之妹﹐善畫觀音大士﹐莊嚴妙麗﹐用筆如玉臺膩發﹐春日遊絲。﹝慈淨適武定馬方伯﹐馬夫人雅工詩文﹐詩有《非非艸》《蘭雪齋集》二種。錢宗伯選入《列朝詩集》者﹐非其佳制也。從馬宦黔中﹐馬卒於官。夫人扶柩還﹐塗中作《黔塗略》一書﹐文筆髙古﹐有班惠姬之風。予在萊海時﹐於劉幼孫先生家見夫人答劉一書﹐詞極雅健。又於張渤海家﹐見其硯銘二首﹐亦皆有致。又工書酷類太僕﹐刻有之室集帖。婦人筆墨﹐見於金石者﹐房妻髙而外﹐殆不多有。然髙文詞不多見﹐則夫人兼長爲尢難矣。﹞

余嘗遊宿遷北司吾山﹐有石刻女郎湯文玉遊山詩云﹕山雨初晴洗佛螺﹐春風幾處揭靑莎。采香不倦溪邊路﹐多少飛紅趁襪羅。詞極新倩﹐然與他遊詩雜書一石﹐蓋他人爲刻之﹐非其自畫也。

女子瑯濟南徳州人也﹐曾有句云﹕自憐身似楊花﹐願向天涯情死。字數不多﹐讀之居然悵惘。﹝瑯題徳州旅壁﹐一序二詩。序云﹕妾家齊右﹐歡是吳儂。玉樹其人﹐紅葉贈我。旣見君子﹐信綠綺之可媒。我思古人﹐願紅拂以爲友。佳人久嗟薄命﹐好緣肯俟來生。苦海斯離﹐多露勿畏。寶馬踏來剛半夜﹐老昆侖焉所用之。彩鸞飛去向天邊﹐莽吒利從玆逝矣。聊題短句﹐用示情癡。詩一云﹕何須押衙妙手﹐五更暗度香鞍。誰續奇女子傳﹐小名喚作瑯。二云﹕昨宵紅拂深閨﹐今日髙唐去矣。後二句﹐則所載也。此女子不特筆艷﹐人亦復奇。

王菊枝工小詩﹐雋令殊甚。廣東程內史﹐﹝名可則﹞爲余說﹕「洵可謂珠娘之絕調矣。」﹝粵中生女號珠娘﹐菊枝有絕句一首﹐紀其末句云﹕與孤窗雨一般聽﹐語其雋。今選家或攺作孤窗夜雨一般聽﹐庸甚矣。﹞

無錫顧文婉自號避秦人﹐詩詞極多﹐恆與王仲英相倡和。詞見《倚聲右集》。﹝文婉《浣溪沙》云﹕風雨妨春苦不寬﹐開簾怕見嫩紅殘。錦屏深護早春寒﹐新嫩一身扶不起。愁痕萬點鏡慵看﹐空拈班管寫長嘆。又云﹕獨坐無聊對簡編﹐閒題恨字滿花箋。夕陽西去轉淒然﹐掩淚低徊妝閣畔。掀簾私語瘦梅前﹐此時試問阿誰憐。又云﹕曉日凝妝上翠樓﹐惱人春色徧枝頭。湘簾風細蕩銀鉤﹐燕子未歸寒側側。梅花初落恨幽幽﹐重門深鎖一天愁。﹞

長沙女子王素音爲亂兵所得﹐題詩古驛有云﹕可憐魂魄無歸處﹐應向枝頭化杜鵑。見者莫不憐之。﹝王阮亭有減字《木蘭花》云﹕離愁滿眼﹐日落長沙秋色遠。湘竹湘花﹐腸斷南云是妾家。掩啼空驛﹐魂化杜鵑無气力。鄕思難裁﹐楚女樓空楚雁來。蓋爲素音作也。﹞乙未歲﹐阿貽偕同邑傳侍禦﹝名﹞北上﹐至白溝河﹐頓此邸中﹐見璧間有和素音詩者。覓原題不得﹐以問居停﹐指墻邊積木﹐堆五六尺許﹐云在此中堵壁上。時方隆冬﹐阿貽與侍禦急欲讀素音詩﹐刀同從奴共運木﹐及半而詩盡出。侍禦執炬﹐阿貽呵凍﹐蘸筆﹐錄詩竟﹐共讀。書已﹐復各爲和章﹐書之壁。書竟乃命酒劇飲﹐始覺手腕欲僵﹐各大笑。相顧謂癡絕也。此事亦極可傳。余後此至邸﹐亦和韻。末有也學低頭拜杜鵑之句。素音原詩共三絕﹐前有小序﹐是儷語。凡二百許字﹐其精麗可與瑯女子相敵﹐載余《燃脂集》中。﹝自劉比部以後共七條﹐俱系西樵先生筆述並注。以下俱系湖海樓自撰並注。﹞

江西李侍郎﹝名元鼎﹞與夫人朱中楣﹝字遠山﹞有《文江唱酬》一集﹐盛行於世。﹝常熟錢��《文江集序》有云﹕珊瑚筆格﹐綠沈之管交輝。玳瑁書箋﹐雲母之箋雙擘。花深网戶﹐每刻燭以分題。燕乳綺疏﹐或擁書而徵事。又云﹕雕軒文駟﹐驂玉馬以北朝。翟鞠衣﹐伴角巾而東下。水精簾幕﹐鎭日焚香。雲母蓮花﹐午年辟橐。豈若敬通見抵﹐但對孺人。子美漂流﹐長隨妻子。

湯畹生﹝名淑英﹞長洲人﹐適休寧吳翻﹐工詩善奕。年三十六夭。﹝其《暮春。南鄕子》云﹕天气最無憑﹐乍雨還睛又做陰。時侯困人﹐三月也淸明。暗買韶光柳醵金﹐杯酒恣閒吟。寂寞春庭鬥艸心﹐院落黃昏。簾幕靜深深﹐獨坐譙門又起更。王西樵爲予言畹生詞佳者最多﹐予錄二十餘篇入《燃脂集》中。﹞

範江珠休寧人﹐範眉生﹝名良﹞妹。詩才與兄相稱﹐述母一詩曰﹕獨眠不禁冷風呼﹐摧落梨花滿地鋪。可柰婿亡畱女在﹐那堪兒死更孫無。枕前有夢誰人伴﹐燈下無言已淚枯。不是彼蒼昏昧久﹐如何伯道暮年孤。詩語絕痛。又《旅夜》絕句云﹕殘燈明滅亂虫啼﹐展轉鄕心月漸低。夢對家人才欲語﹐雞聲依舊到窗西。淒淒楚楚﹐可念也。詩名繡蝕艸﹐紅豆老人爲之序。

周明英﹝名庚﹞莆田人﹐諸生陳承纊妻也。生平制撰所見不多。曾覽其尺牘一卷﹐淸遙秀映﹐允爲玉臺之名構矣。與仲嫂書﹐云感念化者欲爲陳立傳﹐以之才之美﹐無子無年﹐搦管垂毫。惟聞猿哭。是以更端而未就﹐當續成之﹐敢不誠於陳耶。又云《三國誌》經嫂所點定﹐庚應窮其贊辭﹐但不解於古人何所厚薄﹐只覺此心爲劉。與外一書曰﹕離騷之所以妙者﹐在亂辭無緒。緒益亂則憂益深﹐所寄益遠。古人亦不能自明﹐讀者當危坐誠正以求﹐然後知其粹然一出於正﹐卽不得以奧郁髙深奇之也。又云﹕林媛松石圖﹐已見歲寒之志。欽其至性﹐以一絕風之畫首矣。亦不敢展玩﹐恐風雨悲鳴也。仲嫂能定《三國誌》﹐林媛能作松石圖﹐新婦俱於此不凡﹐惜俱逸其姓氏。﹝見《尺牘新抄》王西樵曰﹕周詩名《羹繡集》凡百餘首﹐是宗竟陵者﹐亦有一二可錄。《小札》名十七帖﹐語語淸雋﹐備錄《燃脂集》中。﹞

甲申之難﹐賊人後宮﹐有宮人費氏者﹐爲賊所獲﹐將污之。氏紿賊曰「身是長公主也﹐鼠輩詎敢爾。」賊捨之﹐居無何﹐俟賊沈湎後﹐挾匕首立斷數賊首遂自殺。﹝南昌陳宏緒詩云﹕衝天劇盜乘金輿﹐含元殿化綠林區。赭袍日角不知處﹐鴟飛向陛前呼。團營去盡戚畹走﹐黯黯風沙掩陽鳥。玉貌嬋娟散如雨﹐紅鴉靴嘴泥中逋。費家嬌女明光姝﹐巧手丹靑不能圖。芙蓉墮井井水涸﹐銀牀不覆繡羅襦。眾驚窺視爭救出﹐共惜花閒殊。姝生妙計賺蛾賊﹐稱是崇禎公主軀。鼠輩何敢犯龍種﹐汝主遙聞磔汝徒。渠魁後驗知非是﹐擲向帳旁於思胡。身藏匕首口佯許﹐鐵衣醉倒紫氍毹。挾刃立刺咽喉斷﹐血縷亂濺殘香祛。我仇旣報我安䢐﹐七尺應須傍鼎湖。談笑自蹈霜鋒凜﹐發в不受黃埃污。盈廷豈少如戟須﹐幾个男兒耀簡書。寒燈哭拜披香影﹐三十六宮春艸枯。﹞

錢塘女子吳析﹝字析舟﹞未嫁而夫卒。柏麻往哭﹐遂不歸母家﹐苦節十餘年﹐遘疾夭歿。所著有《柏舟集》數卷﹐詩極鍛煉﹐詞尢富。而長調更絕﹐工不減徐夫人湘蘋也。古文尺牘﹐在明瑛之上﹐眞奇女子矣。

洞庭女子遭亂﹐自投漢陽江。流至壽昌﹐土人憫而瘞之。獲寸帛於袒衣﹐油楮密固﹐展視爲絕句十首﹐聞者爭傳誦焉。詩有云﹕徵帆又說過雙姑﹐掩淚聲聲怯夜鳥。葬入江魚沈底後﹐不畱靑冢在單於。結響悲楚﹐運格端好﹐詎在班婕妤下﹐令千古以下王嬙﹑蔡炎﹑花蕊夫人流輩讀之﹐能無愧赧欲死。﹝載錄其詩四首。生小伶仃畫閣時﹐詩書曾托母兄師。濤聲夜夜悲何急﹐猶記挑燈讀楚辭。當年閨閣惜如珍﹐何事牽裙繞水濱。報與雙親休著戀﹐入江原是女兒身。生平猶未遇簪笄﹐死後狂瀾嘆不齊。河伯有情憐薄命﹐東流爲繞洞庭西。照影江幹不勝悲﹐永辭鸞鏡斂雙眉。朱門空許成秦晉﹐死後相逢總未知。耕塢老人云﹕女姓蘭名玉眞﹐或曰﹕湘潭人。或曰﹕卽吾邑人。以入水無月餘尙能逆流之理﹐然玩其句有雙姑語文﹐似從下江而上者﹐俱存以備考爲是。﹞

王十一爲余述林四娘事﹐幽窈而屑瑟﹐蓋搜神酉陽之亞也。四娘自言故衡邸宮人。﹝王太史有《林四娘歌》﹐歌首系一小序﹐序云﹕晉江陳君寶鑰﹐分臯靑州。入署之夜﹐堂上忽聞樂作﹐空中隱隱呵殿聲﹐如貴人騶從至。至則耀燎輝煌﹐杯饌羅列﹐賓客雜沓於堂上﹐俳優廝養奔走於堂下。胥役大駭﹐走白陳君。陳君固己心異之矣。因率衛卒呵禁之。不止﹐挾弓矢操而射之不止。持轟天雷諸大炮擊之復不止。越數日陳方燭坐小齋﹐而風雨聲有自遠至者﹐齋中如人行聲。少須﹐雙鬟褰簾入﹐唱曰「林四娘侍兒靑兒啟事﹐娘子願謁使君。」陳惝恍未答。而美人翩然來矣。妖質雪瑩﹐繡紋花映﹐修蛾自斂﹐斜紅半舒﹐揄袂以前﹐向陳而拜。拜畢就坐﹐徐徐啟曰「某金陵林四娘也﹐幼給事衡王。中道仙去﹐今暫還舊宮。竊見殿閣毀於有司﹐花竹淪於禾黍。某故有宮中儔侶﹐話舊情深﹐停車無所﹐敢假片席於使君之堂﹐某固無能有徳於使君﹐然亦非有害於使君﹐今與使君爲方外交可乎﹖某有小酒食﹐願同醉飽﹐並及從者﹐微有薄犒﹐幸無深訝焉。」陳𨿽疑且畏﹐然度無可如何﹐遂偕飲。及下箸則珍肴也﹐引杯則良醞也。從者視其犒則朱提靑蚨也。意始稍稍定。後則夜分必來﹐更闌卽去。數入內與陳夫人姬媵締交﹐若娣姒然。陳之客過臨淄者﹐或請接見﹐無不歡好。卽席酬和﹐落紙如飛﹐詞中憑弔故苑﹐離鴻別鶴之音爲多﹐噫嘻此何爲者耶。又謂四娘貌本上流﹐妝從吳俗﹐秀в發﹐峨如遠煙﹐覆以霧﹐綴以珠璧﹐身縈半臂﹐足躡翠靴錦絳雙環﹐環懸利劍﹐冷然如聶隱娘紅綫一流。婢東兒靑兒皆殊麗﹐恆侍左右﹐人亦無敢調者。居三月﹐一夕﹐別陳君欲去﹐且以靑兒爲托﹐把酒賦詩﹐臨歧悵別﹐聳身碧霄﹐蹤影頓絕。靑兒後一二來﹐久亦不至矣。異哉﹐曾記其一詩云﹕玉階小立羞蛾蹙﹐黃昏月映蒼姻綠。金牀玉几不歸來﹐空唱人間可哀曲。

閻素華字云衣﹐以長板橋頭人事宛陵唐內史﹐﹝名允甲﹞或稱其羅羅羸秀﹐孤情絕照﹐綽有林下風。﹝宣城兪綬爲立傳﹐傳略曰﹕唐先生官中祕﹐亡幾何﹐爲壬人所屏逐。令人至﹐舉牛衣時相慰藉﹐如疇昔。自是不復居國門﹐歸而稅駕雁翅故居耳。又時時有迹之者﹐遊核織於道﹐厲染相屬﹐無弗辟匿者。唐先生叱令人曰「﹐盍去諸。」令人對曰「曩者﹐妾不以公貧故。不謹事公﹐安則暱之﹐危則違之。失事人者禮﹐且笄幗者流﹐除閨闥安所措足﹐死卽死耳﹐已事卒定。」爲唐先生友者﹐罔不以令人能執義云。﹞

周字寶燈﹐江夏女子也。湘楚中人﹐傳其丰神纖媚皎好如佚女﹐性敏給知書﹐歸漢陽李生。生名以篤字云田﹐生固慕照﹐旣得則益大喜過望也。然家先有大婦﹐在眉黛閒恆有楚色。李生愛客遊﹐常攜殘箋數幅以示友。人人無不色飛者。生篋中有藏自寫坐月浣花圖﹐雙鬟如霧﹐烘染欲絕。圖尾有小篆二。一曰絡隱﹐或曰。又字絡隱云。﹝董以寧《周照傳》云﹕江夏周某女也﹐某官山東按察使僉事。遇闖難﹐殉節死。哀之﹐作悼懷之賦﹐略曰﹕侑江流之浩浩兮﹐弔禰衡與屈平。彼塡江而不溢兮﹐何以抒其憤盈。艸參差而並生兮﹐孰辧其爲杜蘅。鳥之嚶咿﹐亦各有所謂兮﹐而人孰知其情。賦長余不錄。讀之如聽三閭大夫姊須吟也。《龔百藥傳》云﹕寶燈年十九﹐所至𨿽謹自蔽匿﹐人得窺見寶燈﹐蓋天人也。寶燈有《次林文貞韻寄王玉映》詩云﹕夫子南歸後﹐永夜述名媛。生小貯金屋﹐弱齡弄玉研。海桑失廬畝﹐竹素易釵鈿。感爾瑤華贈﹐時時動紈扇。芰荷綴鴛翠﹐天眞寫素絢。詠絮謝女匹﹐織錦蘇娘彥。儂是小家女﹐畏令仙人見。注目倚鏡閣﹐因風寄方便。所恃一片心﹐的的托澄練。又有《聞外君耨香子將歸》一律云﹕茶花梅蕊自紛飛﹐小圃身如坐翠微。不定陰晴天欲倦﹐何方燕雀晚知歸。王孫歲歲懷芳艸﹐侍女朝朝倚繡帷。見說畫眉人且近﹐湘山如黛未應稀。

婦人集補

如臯冒丹書靑若

秣陵丁雄飛﹝字菡生﹞婦卜氏﹐﹝名曇字四香﹞婉妮柔惠。歸丁以後﹐每每有憂生之嗟﹐常讀霍小玉及小靑傳﹐淚簌簌如雨。性穎悟﹐雄飛在燕都得四香手書﹐書中念字俱少一畫。始悟念字從人從二﹐心中去一畫﹐殊見用意也。年三十夭。雄飛悼之﹐作家人緒語。﹝經云﹕不亂取手香﹐不淫色體香。不妾語口香﹐不淫害心香。命字四香以此。﹞

淸河丁氏﹐潘尊賁妻也。幼有劉三娘之目﹐能詩歌。其《舟泊蕪城》云﹕流離一孤舟﹐魂黯無城路。不見折瓊花﹐惟聞悲玉樹。二十字中﹐乃使人居然淒惘。﹝見《淮南詩城》。又山陽蕭氏亦能詩﹐嘗有絕句云﹕花溪紅亂燕雙飛﹐錦水香泥春獨歸。爲憶金釵樓上夜﹐琵琶度月下簾幃。﹞

龐紉芳﹐﹝名蕙娘﹞吳江吳聞瑋﹝名鏘﹞婦﹐有《紫藤花下分賦》一詩。詩曰﹕年來愁病彊支離﹐也向花前醉酒卮。繡閣開尊同北海﹐金釵雅集勝南皮。錦云夜月千層浪﹐紫玉春風萬縷絲。何事今宵稱絕勝﹐筵前道韞總能詩。﹝見《鼓吹新編》陽羨陳先生曰﹕紉芳曾於衍波箋上書春詞一首﹐詩云﹕春深詩句滿經函﹐小字紅箋手自緘。睡起有情疑好夢﹐愁來無力換羅衫。繁花滿樹空教謝﹐芳艸盈庭未忍芟。蕩子天涯歸未得﹐雙棲嗔殺燕呢喃。詩絕佳﹐字畫亦極明秀。﹞

女冠龍隱﹐俗姓夏氏﹐華亭人也。常因六姊孫儷簫沒於丁亥家難﹐爲賦一詩云﹕憶昔於歸紈綺叢﹐郎家聲譽擅江東。肅雍自葉房中樂﹐散朗仍歸林下風。日暖畫樓彤管麗﹐春深珠箔麝蘭通。彩雲散後空憑弔﹐野哭荒郊恨幾重。又《閨思》一律云﹕碧天明月影遲遲﹐翠袖輕寒香露滋。海內風塵勞客夢﹐江東羅綺擅文辭。頻驚桂棹回前渚﹐時整花鈿立小墀。子夜明燈猶未寢﹐魚箋珍玩感婚詩。詩句淸綺﹐豈獨君家大哀一賦獨擅才子耶。﹝又有王氏道元者﹐亦女冠也﹐陳畱人。其《禪坐書懷》一律最流麗。詩云﹕碧雲靜鎖梵王宮﹐猶似明霞拱禁中。玉樹舊枝歸淨業﹐內家新調擅宗風。三千里外腸堪折﹐十二年前淚暗紅。欲悟無生何處是﹐禪燈移照鏡臺空。淸句如此﹐可謂女中惠休矣。王考功曰「孔植在京師納一小姬﹐姓宋﹐貌絕婉麗。一日於幾上寫明月二字﹐孔植問書此云何﹐姬笑不答。孔植爲予言之﹐余爲賦一絕云﹕雙蛾學畫指初揩﹐偸搦紅毫小字佳。應識參軍新句好﹐願隨明月入君懷。孔植持示姬﹐姬復爲一笑。末七字明遠句也。」又東昌蔣夫人能爲小詞﹐其《如夢令》一闋﹐頗爲人所傳誦﹐全錄入《燃脂集》中﹐不記其詞矣。又云﹕東昌有尼名泉玉亦有詞句﹐劉司李孔植名楷爲余道之。﹞

張氏湖廣黃岡烏林鎭人﹐工詩詞。先是己字某﹐父忽以他故悔﹐將攺字富商。女聞之泣曰「兩髡何在﹐遂至此乎﹖」引刀自剄死。衣帶中有計云﹕搖落林居風日淸﹐黃花白露客心驚。頗聞洵美非吾士﹐卻憶當年敢再生。隱幾芳魂飛海嶼﹐捲簾秋色滿山城。年華轉換俱陳迹﹐底事猶牽世上名。﹝啟正野乘曰﹕張氏類得道者﹐縱不以節著﹐亦當以才顯矣。𨿽然﹐與其爲班姬蔡媛﹐曷若爲共姜叔姬之尢愈乎。﹞

吳瑟瑟﹐﹝字數靑﹞姑蘇人。錢進士﹝名位坤﹞姬也。兄年十七﹐亦美丰姿﹐美音律﹐能爲大小李將軍畫。倩妹設色﹐鮮妍遠過其兄。兄嘗師朱文甫﹐朱畫冠當時﹐每稱若妹殊勝阿大也。瑟瑟畫最著者﹐李夫人簫史圖﹐孫夫人放鴿圖。﹝錢位坤《瑟瑟小傳》曰﹕壬午八月旣望﹐瑟瑟於歸時﹐淸露晨流﹐疏星夜落。若遠若近﹐楚楚可念也。﹞

王賓娘湖廣黃岡人﹐七歲能誦唐詩絕句千首﹐十歲能屬文﹐十五博通經史。家人以女博士呼之。後因所天不偶﹐心恆傺﹐詩文諸槁﹐都不以示人也。賓娘王貞定﹝名追駿丁丑進士﹞女。

有道士曹素侯姑蘇人﹐曾有一詩云﹕梧桐一葉早驚秋﹐鶴夢畱人塵夢收。情逐綺雲飄玉宇﹐心隨碧露蕩銀鉤。浪遊淸院難消日﹐偸上層樓未敢愁。空憶舊時衣帶緩﹐不勝遙夜淚重流。據此才思﹐或亦魚元機一流。

張一娘婁東張太史﹝名溥﹞長女。太史無子﹐遺書數萬卷﹐盡歸一娘﹐自十三經及廿一史﹐無不淹貫。文擬左國﹐詩法漢魏﹐尢喜臨十三行。人以爲獻之復生﹐適同邑吳棉祖。﹝陳黃門子龍《挽太史詩》曰﹕若從此日論天道﹐應有傳經鄭小同。後太史遺腹又生一女﹐言之三嘆。﹞

王兆淑﹝字仙琬﹞通州人﹐亦和《秋柳》詩曰﹕春來眉展試羅衣﹐過眼繁華今又非。

吳苑笙歌愁月盡﹐隋堤花艸怨人稀。

風吹荒岸流螢墮﹐葉落村壚黃蝶飛。

片影涼光秋欲滴﹐賞心如夢肯相違。

夕陽疏影使人憐﹐殘恨西風冷碧煙。

彭澤舉杯初漉帽﹐秦川罷織欲縫綿。

營中畫角思歸日﹐馬上章臺憶昔年。

最是悲涼成九辯﹐雞啁哳寂寥邊。

二詩殊濯濯有致。

予謁來荊南道中﹐嘗訪求先民著述。客冬從松陵楊列歐進士﹐得陳定生先生《山陽錄》。今年春﹐又從沈呂黃孝廉得其《年檢》討《婦人集》二書﹐並夙所心慕者也。間嘗觀之﹐《山陽錄》感懷今昔﹐渺若山河。所謂人之云﹐亡邦國殄瘁者非耶。洎《婦人集》﹐則風流佚蕩﹐有典午名士之習。然而故家遺俗流風﹐不與玉樹後庭同其消滅者﹐亦仿佛於是乎見。予故合二編而抄之﹐俾覽古之君子﹐知有明所以結三百年之局者﹐區區南部之煙花﹐不烈於東京之黨錮也。辛亥齊丰宿山日吳騫題。

迦陵先生《婦人集》﹐向頗疑其名不雅馴﹐後閱焦氏《經籍志總集類》﹐載《婦人詩集》二卷﹐宋顏竣輯﹐乃知前輩用字之不苟如此也。楊復吉附記。

