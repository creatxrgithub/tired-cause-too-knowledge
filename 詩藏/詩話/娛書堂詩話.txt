娛書堂詩話宋趙與虤

提要娛書堂詩話

提要

《娛書堂詩話》一卷﹐宋趙與虤撰。虤字集韻音牛閒切﹐說文訓爲虎怒﹐故其字爲威伯。以《宋史宗室表》連名次第考之﹐蓋太祖十世孫也。書中多稱陸遊﹑楊萬里﹑樓鑰晚年之作﹐又稱宗人紫芝﹐是寧宗以後人矣。其論詩源出江西﹐而兼涉於江湖宗派。故所稱述如羅隱﹑範仲淹《釣臺詩》﹐髙端叔《雨詩》﹐又「桂子梅花」一聯﹐毛國英《投嶽飛詩》﹐羅隱《繡詩》﹐沙門《遊雁宕詩》﹐唐宣宗《百丈山詩》﹐姜夔《潘轉庵贈答詩》﹐黃景說《賀周必大致仕詩》﹐無名氏《濞亭詩》﹐危稹《送柴中行致仕詩》﹐徐得之《明妃曲》﹐黃居萬《瀑布詩》﹐無名氏《龜峯詩》﹐周鎬《將雨詩》﹐壽趙《倅詩》﹐劉詠《八月十四夜詩》﹑雙柏句﹑撲滿子句﹑《寓興詩》﹐楊萬里所稱劉應時詩﹐唐人《汴河詩》﹐陸九淵少作﹐石延年《夷齊廟詩》﹐無名氏《天開圖畫亭詩》﹐劉敞《種柏詩》﹐吳鎰絕句﹐江東客獻楊萬里詩﹐劉槪詩﹐徐似道﹑楊萬里贈答詩﹐趙橫《釣臺詩》﹐白居易《周公恐懼流言日》一首。及作詩用法語一條。大抵皆凡近之語﹐評品殊爲未當。蓋爾時風气類然。然名章俊句﹐軼事逸文﹐亦絡繹其間﹐頗足以資聞見。失於蕪雜則有之﹐要其精華不可棄也。書中辧證僅兩條﹕其一解錢惟演《無題詩》「夜長惟有辟寒金」句﹐據《拾遺記》「嗽金鳥」事﹐謂辟字當作畏辟之辟﹐讀去聲﹐惟演誤讀入聲﹐以爲辟除之辟﹐其說頗允。其一解楊億《無題詩》「死諱文成食馬肝」句﹐不引《史記》之正文﹐而牽引《拾遺記》「馬肝石」事﹐則支離無理。且兩條皆惟據王嘉書﹐知考據非其所長﹐存而不論可矣。娛書堂詩話

唐許渾題孫處士居云「髙歌懷地肺﹐逺賦憶天臺。」極爲的對。《眞誥》云「金陵者﹐洞虛之膏腴﹐句曲之地肺。」注云﹕其地肥﹐故曰膏腴﹐水至則浮﹐故曰地肺也。

古樂府云「愛惜加窮袴﹐防閒托守宮。」《冷齋夜話》云「窮袴﹐漢時話﹐今襠袴也。然未詳所出。」按西漢上官後傳﹕「宮人使令皆爲窮袴﹐多其帶。」服虔曰「窮袴﹐有前後襠﹐不得交通也。」師古曰「卽今之緄襠袴也。」

蘇才翁﹝舜元﹞仕爲轉運使﹐皇佑辛夘按部至海昌﹐安國寺藏院畱一詩於壁曰「華堂三月初三日﹐絮撲紗窓燕拂檐。蓮子數杯甞淡酒﹐柘枝一曲試春衫。階臨池面勝看鏡﹐屋映花叢當下簾。誰倚南樓指新月﹐玉鉤素手兩纎纎。」書法遒勁﹐有懷素體﹐今刻於石。

《冷齋夜話》稱文與可詩精絕﹐《鷺鷥》云「頸細銀鉤淺曲﹐腳髙緑玉深翹。岸上水禽無數﹐有誰似爾風標。」予閱與可詩﹐復有云「避雨竹間點點﹐迎風栁下翩翩。靜依寒蓼如畫﹐獨立晴沙可憐。」造語尢淸新可愛。

《虞翻傳》﹕翻放棄南方﹐自恨淪沒﹐毎謂生無可樂﹐死以靑蠅爲弔客。故靈澈謫汀州詩云「靑蠅爲弔客﹐黃耳寄家書。」

黃亞夫﹝庶﹞怪石絕句云「山鬼水怪著薜荔﹐天祿辟邪眠莓苔。鉤簾坐對心語口﹐曾見漢唐池館來。」天祿辟邪﹐獸名。漢西域傳﹕烏弋有桃拔。孟康曰﹕似鹿長尾一角者﹐或爲天祿兩角者﹐或爲辟邪。

李西臺直宿早朝二詩﹐其一曰「春風夜急銅龍漏﹐澹月半斜金井欄。已覺亞枝花露重﹐宿鶯猶睡怯餘寒。」其二云「著衣香重海棠風﹐人在瀛洲禦苑東。將對赤墀班未定﹐井幹樓角日先紅。」呂居仁跋云「觀西臺詩﹐想見國初太平气象不逺﹐余風遺烈﹐足以悚動後世。約想貞觀初﹐難與數子階﹐吾與諸公亦云。」

山谷自黔中還荊南﹐見一女子奇美﹐因賦水仙花以寓意。山谷下世﹐女子貧不能給﹐其夫鬻於田氏。一日﹐召髙子勉飲。妾出侑觴﹐子勉請以詩中國香字名之﹐因作長篇紀其事。有云「卻把水仙花說似﹐猛省西家黃學士。乃能知妾妾當時﹐悔不書空作黃字。」毎誦至此﹐未達其旨。因閱唐李賀《唐兒歌》﹕「東家嬌娘求對值﹐濃笑書空作唐字。」之句﹐方悟子勉之意。

郭功甫甞與王荊公登金陵鳳凰臺﹐追次李太白韻﹐援筆立成﹐一座盡傾。白句人能誦之﹐郭詩罕有紀者﹐今俱紀之。太白雲﹕「鳳凰臺上鳳凰遊﹐鳳去臺空江自流。吳宮花艸埋幽徑﹐晉代衣冠成古丘。三山半落靑天外﹐二水中分白鷺洲。揔爲浮雲能蔽日﹐長安不見使人愁。」功甫云「髙臺不見鳳凰遊﹐浩浩長江入海流。舞罷靑娥同去國﹐戰殘白骨尙盈丘。風揺落日吹行棹﹐潮湧新沙換故洲。結綺臨春無處覓﹐年年芳艸向人愁。」

陸放翁云﹕先少師宣和初有贈晁以道詩云「奴愛才如蕭穎士﹐婢知詩似鄭康成。」晁公大愛賞。二事所出漫記於此﹕《世說》﹕鄭玄使一婢﹐忤意﹐將撻之﹐方爲陳說﹐玄曳之泥中。一婢來曰「胡爲乎﹖」泥中答曰「薄言往愬﹐逢彼之怒。」《摭言》﹕蕭穎士有僕﹐事之十餘年。穎士捶楚嚴酷﹐人或激之擇木。僕曰「非不能他去﹐愛其才耳。」

東坡謂晨飲爲澆書黃門﹐謂午睡爲攤飯陸務觀。甞有絕句云「澆書滿挹浮蛆甕﹐攤飯橫眠夢蝶牀。莫笑山翁見機晚﹐也勝朝市一生忙。」

鷓鴣其聲格磔可聽﹐世俗想象其音﹐或云懊惱澤家﹐或云行不得哥哥。蓋方言不同﹐而歌詠亦各用之。韋莊詠《鷓鴣》詩云「南禽無侶似相依﹐錦翅雙雙傍馬飛。孤竹廟前啼暮雨﹐汨羅祠畔弔斜暉。秦人只解歌爲曲﹐越女空能畫作衣。懊惱澤家空有恨﹐年年甞憶鳳城歸。」山谷詠《李居馴鷓鴣》云「眞人夢出大槐宮﹐萬里蒼梧一洗空。終日憂兄行不得﹐鷓鴣應是庳亭公。」韋用前語﹐黃用後語。

羅隠嚴陵灘詩﹑範文正釣臺詩﹐皆押髙字。範詩特髙妙﹐至用雲臺事﹐尢非隠所及。羅云「中都九鼎勒英髦﹐漁釣牛蓑且遁逃。世祖升遐夫子死﹐原陵不及釣臺髙。」範云「漢包六合网英髦﹐一个冥鴻惜羽毛。世祖功臣三十六﹐雲臺爭似釣臺髙。」二詩優劣可見。

曾參預從龍赴省﹐時館於衢州之順溪﹐題一絕云「紅照西沈暫解鞍﹐偶然假館豈求安。新丰獨酌誰爲侶﹐坐對窓前竹一竿。」識者已韙之矣。是年竟至大魁﹐致身政府﹐至今其館匾爲狀元。

四明髙端叔﹐博學能詩﹐鄕裏推重。甞有雨詩一聨云「灑窓蠶食葉﹐入竹蠏行沙。」人稱其工。又有對云「人間桂子月中種﹐水底梅花堤上枝。」坎壈不仕。樓攻媿挽之云「弟子皆藍綬﹐先生竟白袍。」

毛國英﹐澤民之仲子也﹐以詩自鳴。甞經嶽侯駐兵之地﹐江禁方嚴﹐國英投詩云「鎖鐵沈沈截碧江﹐風旗獵獵駐危檣。禹門縱使髙千尺﹐放過蛟龍也不妨。」侯曰「詩人也。」委舟以渡之。

僧志南能詩﹐朱文公甞跋其捲云「南詩淸麗有餘﹐格律閒暇無蔬筍气。」如雲﹕「沾衣欲濕杏花雨﹐吹面不寒楊栁風。」每深愛之。

唐制﹐有寃者哭昭陵下。故李洞策夜簾前獻詩曰「公道此時如不得﹐昭陵痛哭一生休。」陸務觀亦有句云「積忿有時歌易水﹐孤忠無路哭昭陵。」

羅隠繡詩云「花隨玉指添春色﹐鳥逐金鍼長羽毛。」趙彥若翦彩花詩云「花隨紅意發﹐葉就緑情新。」鑄意俱奇﹐皆警句也。

白樂天獻裴晉公詩云「聞說風情筋力在﹐只如初破蔡州時。」王禹玉上文潞公詩云「功業特髙嘉佑末﹐精神如破貝州時。」櫽括樂天語也。

胡忠簡公以言事忤賊檜﹐謫嶺外。士大夫畏罪﹐莫敢與談。獨瀘溪王庭珪以詩送之。其一云「囊封初上九重闗﹐是日淸都虎豹閒。百辟動容觀奏牘﹐幾人回首媿朝班。名髙北斗星辰上﹐身墮南州瘴海間。豈待他年公議出﹐漢庭行召賈生還。」其二云「大廈元非一木支﹐欲將獨力拄傾危。癡兒不了公家事﹐男子要爲天下奇。當日姦諛皆膽落﹐平生忠義只心知。端能飽喫新州飯﹐在處江山足護持。」爲邑人歐陽安永告訐﹐竄辰州﹐檜斃﹐始召還。

唐任濤﹐髙安人。詩名早著﹐有「露團沙鶴起﹐人臥釣船流。」之句﹐李常侍隲亷察江西﹐特與放裏役。

胡文恭公子宗炎﹐善爲詩﹐有句云「飛禽避軒蓋﹐殘果落莓苔。」歐公賞之。

周晞稷承勲﹐有詩名﹐曽爲瑞州新昌尉。題度門院詩云「才入度門寺﹐先觀覺範詩。昔人吟不盡﹐今日到方知。地僻寒來早﹐山髙月上遲。池邊老修竹﹐曾映董生幃。」蓋龔龍圖端書堂在焉。宿玉龍宮云「夜爇松脂火﹐朝焚栢子香。舉家來萬壽﹐佳節遇重陽。雨止雲穿日﹐風髙天欲霜。吾廬籬下菊﹐應怪未還鄕。」

舊傳一貧士死﹐見陰吏﹐爲言當再生﹐汝有三百甕虀祿未盡。陸放翁病愈絕句云「鏡中無復舊朱顏﹐一笑衰翁尙爾頑。三百甕虀消未盡﹐不知更著幾年還。」戲用此事。

昔有沙門遊永嘉雁蕩﹐欲賦未就﹐遇負薪老人倚杖而嘆﹐問曰「何嘆﹖」曰「一生看不足。」遂得句云「四海名山曽在目﹐就中此境難圖錄。巖前撞見白頭翁﹐自道一生看不足。」

洪州大智禪寺百丈山﹐髙可千尺﹐爲大叢林。唐宣宗甞以詩題云「大雄眞迹枕危巒﹐梵宇層樓峻萬般。日月每從肩上過﹐山河長在掌中看。仙峯不間三春秀﹐靈鏡無時六月寒。更有上方人罕到﹐暮鐘朝磬碧雲端。」不獨爲此山絕唱﹐而帝王意度於此可見。

楊誠齋序千巖摘槁云「余甞論近世之詩人﹐若範石湖之淸新﹑尢梁溪之平淡﹑陸放翁之敷腴﹑蕭千巖之工致﹐皆余之所畏者。」姜白石詩槁自序云「尢延之先生爲餘言﹕近世士人喜宗江西﹐溫潤有如範至能者乎﹖痛快有如楊廷秀者乎﹖髙古如蕭東夫﹖俊逸如陸務觀﹖是皆自出機杼﹐亶有可觀者。又奚以江西爲哉﹖」觀二公推許﹐想見當時騷雅之盛﹐建安﹑大歷風斯在下。

王武臣﹝度﹞﹐豫章新建人。吟詩有警句如﹕「云生坐來石﹐風掩讀殘書。」「危紅賖晚景﹐漲緑上平沙。」「鴉分供餘食﹐鴿亂著殘棋。」「樵斧和云砍﹐漁蓑帶雪披。」皆新奇可誦﹐張紫薇﹑謝艮齋極口稱賞。

康伯可﹝與之﹞紹興間過淸江﹐遊慧力寺﹐題二詩於松風亭。其一云「天涯芳艸盡緑﹐路旁栁絮爭飛。啼鳥一聲春晚﹐落花滿地人歸。」其二云「江上濃陰曉未開﹐痩筇支我上蒼苔。春寒前日去已盡﹐今日又從何處來﹖」

王荊公初夏絕句云「石梁茅屋有彎﨑﹐流水濺濺度兩陂。晴日暖風生麥气﹐緑陰幽艸勝花時。」石湖範公云「甞蒙恩獨引賜宴﹐壽皇於行苑中﹐親誦後二句﹐以爲佳。」

姜堯章﹝夔﹞居苕溪﹐與白石洞天爲鄰。潘轉庵字之曰「白石道人」。且畀之以詩曰「人間官爵似摴蒱﹐采到枯松亦大夫。白石道人新拜號﹐斷無繳駁任稱呼。」堯章報以長句﹐其詞云「南山仙人何所食﹐夜夜山中煮白石。老人喚作白石仙﹐一生費齒不費錢。仙人食罷腹便便﹐七十二峯生肺肝。眞祖只在南山南﹐我欲從之不憚逺﹐無方煮石何由軟。佳名錫我何敢辭﹐但愁自此長苦饑。囊中只有轉庵詩﹐更當掬手三咽之。」

李莊簡公﹝光﹞詩﹐淸絕可愛。越中雙雁道中一絕云「晚潮落盡水涓涓﹐栁老秧齊過禁煙。十里人家雞犬靜﹐竹扉斜掩護蠶眠。」後在政府﹐與賊檜議論不合﹐爲中司所擊﹐送藤州安置。差察院使臣伴送﹐公戲之云「日日孤村對落暉﹐瘴煙深處忍分離。追攀重見蔡明逺﹐贖罪難逢郭子儀。南渡毎憂鳶共墮﹐北轅應許雁相隨。馬蹄慣踏闗山路﹐他日重來又送誰。」亦婉而有深意。

韓子蒼題淵明采菊圖詩云「九日東籬采落英﹐白衣遙見眼能明。向令自有杯中物﹐一段風流可得成。」曽文淸公訪戴圖詩云「小艇初從本不期﹐剡中雪月共明時。不因興盡回船去﹐那得山陰一段奇。」兩詩意同﹐均爲佳作。

曽文淸謝路憲送蠏詩﹕「從來嘆賞內黃侯﹐風味尊前第一流。只合蹣跚赴湯鼎﹐不須辛苦上糟丘。」內黃侯三字甚新。

梅聖兪因劉原甫戲言之讖﹐竟終於都官﹐葬在宮城﹐俗呼爲梅夫子墓。弔之者有句云「贏得兒童叫夫子﹐可憐名位只都官。」

太宗命蘇易簡講《文中子》﹐有楊素遺子食經﹐羮藜含糗之說。上因問﹕「食品何物最珍﹖」對曰「食無定味﹐適口者珍。臣止知虀汁爲美。臣憶一夕寒甚﹐擁鑪痛飲﹐夜半吻燥﹐中庭月明殘雪﹐中覆一虀盎。引缶連沃﹐臣此時自謂上界仙廚﹐鸞脯鳳臘﹐殆恐不及。屢欲作冰壺先生傳紀之﹐而未暇也。」上笑而然之。陳簡齋食虀詩曰「冰壺先生當立傳﹐木奴魚婢何足錄。」陸務觀亦云「髯須主簿方用事﹐冰壺先生來解圍。」魚婢事出《古今注》﹐江東謂靑魚爲婢。

髙皇棄天下﹐金人來爲弔祭禮。丞相京公﹝鏜﹞以檢正假儀曹長﹐充使報謝。至近境﹐聞燕以樂﹐公以遏音。辭且曰「若不徹樂﹐有死無二。」論辯數十﹐金人爲屈﹐畱汴候命。有詩云「鼎湖龍馭去無蹤﹐三遣行人意則同。凶禮彊更爲吉禮﹐北風終未似南風。設令耳與笙鏞末﹐祇願身糜鼎鑊中。已辦滯畱期得請﹐不辭築館迹江東。」旣旋﹐壽皇有執禮可嘉之褒﹐除權工部侍郎。

孫君孚﹝升﹞云﹕昔與杜挺之﹑梅聖兪遡汴同舟﹐見聖兪吟詩﹐日成一篇﹐眾莫能和。因密伺聖兪如何作詩﹐蓋寢食遊觀﹐未甞不吟詠思索也。時時於座上﹐忽引出﹐奮筆書一小紙﹐內算袋中。同舟竊取而觀﹐皆詩句也。或半聨﹑或一句﹐有可用者入之。有云「作詩無古今﹐惟造平淡難。」乃算袋中所書也。

康與之在髙宗朝﹐以詩章應制﹐與左璫狎。適睿思殿有徽祖禦畫﹐特爲卓絕﹐上時持玩﹐以起羮墻之悲。璫下直竊攜至家﹐而康適來﹐畱之飲﹐因出示之。康紿璫入取肴核﹐輒書一絕於上曰「玉輦宸遊事巳空﹐尙遺奎藻繪春風。年年花鳥無窮恨﹐盡在蒼梧夕照中。」璫見之﹐大駭﹐無可柰何。明日伺間﹐叩頭請死﹐上聞大怒﹐亟取視之﹐天威頓霽﹐但一慟而巳。

「力通靑海求龍種﹐死諱文成食馬肝。」此楊文公詠武帝詩。《漢書》武帝旣誅文成﹐惜其方不盡。膠東欒大與文成同師﹐因樂成侯求見。帝恱﹐大曰「臣恐效文成﹐則方士皆掩口﹐烏敢言方哉﹖」上曰「文成食馬肝死耳。」按《洞冥記》云﹕元鼎五年﹐郅支國貢馬肝石﹐半靑半黑﹐如馬肝﹐舂以和九轉之丹。丹成﹐發白者皆黑。帝坐羣臣於甘泉﹐有白髮者試拭﹐皆黑。酷烈不雜丹砂﹐不可近發。齊人李少翁以神仙惑帝﹐帝乃以馬肝石和九轉神明丹賜之。少翁死﹐卽文成也。今人見景帝有食肉不食馬肝﹐未爲不知味之語﹐遂謂文成食馬之肝而死﹐非也。

歐陽文忠公詩﹕「山浦轉帆迷向背﹐夜江看斗辧東西。」東坡亦云「山水照人迷向背﹐只尋孤塔認西東。」身遊山水間﹐果有玆理﹐二公善於形容矣。

王文康公﹝曙﹞字晦叔﹐甞宰定海縣。賦回峯院詩云「山勢欲壓海﹐禪扃向此開。魚龍腥不到﹐日月影先來。栁色秋擎出﹐鐘聲浪答回。何期隨吏役﹐暫得拂塵埃。」商逸卿得遺墨刻之。

王元之淸明絕句云「無花無酒過淸明﹐興味蕭然似野僧。昨日鄰家乞新火﹐曉窓分與讀書燈。」李方叔曰「千株宻樹出嚴闉﹐走馬天街賜近臣。我亦茅檐自鉆燧﹐煨鍼燒艾檢銅人。」二詩善述﹐冷淡況味漫筆之。

荊公「繰成白雪桑重緑﹐割盡黃雲稻正靑。」之句﹐古今傳誦。宗人紫芝送謝耘遊淮詩有云「柘空淮繭白﹐梅近楚秧靑。」蓋模仿此。

周益公休致﹐白石黃景說賀以古風雲﹕「相公能辭一品官﹐不能辭他九轉丹。相公能卻萬鍾粟﹐不能卻他長生籙。潭潭之府移气體﹐新年七十兒童佀。朝朝見客步如飛﹐窓下時時看細字。髙車得似垂車榮﹐峩冠何如掛冠淸。深衣獨樂眞天人﹐誰其友之聃與彭。」

環溪吳沈觀獲詩有云「新月輝輝動﹐黃雲漸漸收。」形容甚工。

《芝田錄》云「鑰必以魚者﹐取其不瞑目守夜之義。」王荊公詩曰「開廚發篋鳴鎖魚。」山谷詩曰「時送一鴟開鎖魚。」

《南史》齊髙帝賜明僧紹竹根如意﹑筍籜冠﹐隠者榮之。唐李泌隠衡山﹐甞取松樛枝以搔背名﹐曰養和。陸放翁詩云「夭矯竹如意﹐鱗皴松養和。」

臺州巾山僧任處士翻有詩曰「絕頂新秋生夜涼﹐鶴飛松露滴衣裳。前峯月照半江白﹐僧在翠微開竹房。」﹝翠微一作水湄﹞

孟子言舜封象於有庳﹐今道永之間有鼻亭﹐蓋字訛也。正在瀟水之上﹐舟楫往來其下。客有題詩云「如今不是當時傲﹐日日江頭送客舟。」

陸龜蒙詩云「他年欲事先生去﹐十賚須加陸逸衝。」注﹕逸衝甞事陶隠居﹐錫名棲靜處士。十賚﹐猶人間九錫也。秦少遊遊仙詞一絕亦用此事﹐詞云「本是廬山種杏人﹐出山來事碧虛君。上淸欲問因何到﹖請看仙家十賚文。」

僧島云過盱江題麻姑山絕句云「萬疊峯巒入太淸﹐麻姑曽此會方平。一從宴罷歸何處﹐寶殿瓊臺空月明。」「一」先作「自」﹐後於同輩舉似﹐同輩云「詩則淸矣﹐『自』字未穏﹐當作『一』字。」云服其言。曁再入山﹐巳爲人攺作一從矣﹐亦可謂之一字師。

明妃曲﹐古今作者多矣。近時徐思叔得之所賦一篇﹐亦爲時人膾炙。其詞云「妾生豈願爲胡婦﹐失信寧當累明主。已傷畫史忍欺君﹐莫使君王更欺虜。琵琶卻解將心語﹐一曲才終恨何數。朦朧胡霧染宮花﹐淚眼橫波時自雨。専房莫倚黃金賂﹐多少専房棄如土。寧從別去得深顰﹐一步思君一回顧。胡山不隔思歸路﹐只把琵琶寫辛苦。君不見﹐有言不食古髙辛﹐生女無嫌嫁盤瓠。」髙辛﹐事出《後漢書》。

柴與之﹝中行﹞﹐嘉定間仕於朝﹐與時宰議論不合﹐出守章貢。危逢吉﹝稹﹞以詩送﹐云「力與君王乞得州﹐補天未了石還收。人才自系國輕重﹐吾道亦關公去畱。殿角才辭槐影日﹐船頭便轉荻花秋。競誇祖帳都門外﹐誰識眉攢杜甫愁。」

裘元量﹝萬頃﹞﹐豫章人。性恬退不樂仕﹐以薦者召爲司直。在朝甞賦歸興雲﹕「新築書堂壁未幹﹐馬蹄催我上長安。兒時祇道爲官好﹐老去方知行路難。千里關山千里念﹐一番風雨一番寒。何如靜坐茅齋下﹐翠竹蒼梧仔細看。」遂乞歸。

嚴子陵釣臺﹐題詠尙矣。天臺戴適之復古一絕云萬事中行﹕「萬頃無心一竹竿﹐三公不換此江山。平生誤識劉文叔﹐惹起虛名滿世間。」亦新奇可喜。

唐劉言史觀繩伎一篇﹐末聨云「坐中還有沾巾者﹐曽見先皇初教時。」蓋謂玄宗遺樂。近時髙九萬賦觀思陵禦制墨本絕句﹐正用此意。詩云「淡黃越紙打殘碑﹐盡是先皇禦制詩。白髮內人和淚看﹐爲曽親見寫詩時。」

麻姑山瀑布﹐泉兩泒而下﹐灌漑甚溥。丰城孫南叟伯溫爲南城簿﹐甞遊賦古風雲﹕「天關守不嚴﹐失卻兩玉龍。塵世著不得﹐忽來此山中。雷霆白晝間﹐冰雪詩人胸。天公不汝尢﹐爲人作年丰。」甚有江西體制。

道士黃居萬瀑布一絕云「龍梭織處人難見﹐地軸輸來尺莫量。定是水仙工性巧﹐逐時裁去補滄浪。」亦有形容之工。

予曽伯祖﹝伯琳﹞官止右選﹐平生喜爲詩﹐甞賦五月菊云「爲嫌陶令醉﹐來伴屈原醒。」之句﹐時人爲之傳誦。

頃傳龜峯絕句﹐不知誰氏所作﹐亦有思致。詩云「大禹胼胝決九州島﹐百川無復恣橫流。介虫不覺洪波落﹐賺在髙峯頂上頭。」

慶元間﹐韓侂冑用事﹐貶趙忠定公於永州。舟次衡陽﹐泊古鄠一夕而死。敖器之陶孫時處士庠﹐以詩哭之曰「左手旋乾右轉坤﹐羣公相扇動流言。狼胡無地歸姬旦﹐魚腹終天痛屈原。一死固知公所欠﹐孤忠賴有史甞存。九原若遇韓忠獻﹐休說渠家末代孫。」

客有誦禽言二詩﹐句意俱工﹐惜忘其姓名。《子規》云「剛道故鄕如許好﹐其如遊子不歸何。自從五栁先生死﹐空染千山血淚多。」《著新脫故》云「蠶繭方成四月初﹐鳥能早計巧相呼。誰知機杼聲才息﹐巳有王官來索租。」

廬陵歐陽伯威﹝鈇﹞少與周益公同場屋﹐連戰不利﹐遂篤意於詩。誠齋甞摘其警句抄之﹐如﹕「西風五更雨﹐南雁數行書。」「詩成夔子國﹐人在仲宣樓。」「細雨雙飛鷺﹐寒蓑獨釣船。」「夢回千里外﹐燈轉一窓深。」「誰知花過半﹐方與酒相尋。」「故人驚會面﹐新恨說從頭。」「天上張公子﹐雲間陸士龍。」「月白玄猿哭﹐更殘絡緯悲。」「語離遽如許﹐話舊復何時。」「巷南巷北人招飲﹐一雨一晴花柰看。」「有客過門湖海士﹐隔籬呼酒咄嗟間。」「夢回金馬玉堂上﹐文在冰甌雪碗中。」「靑山如故情非故﹐芳艸喚愁詩遣愁。」「擾擾徵人相顧語﹐蕭蕭落木不勝秋。」「風色似傳花信到﹐夕陽微放栁梢晴。」「千里歸來人事攺﹐十年猶幸此身存。」絕句四首﹕「戀樹殘紅濕不飛﹐楊花雪落水生衣。年來百念成灰冷﹐無語送春春自歸。」「桑麻得雨更靑蔥﹐芍藥畱春結晚紅。怪得鳥聲如許好﹐此身還在亂山中。」「爲憐桃杏亞枝斜﹐看到斜陽送亂鴉。又是一春窮不死﹐天教畱眼看鶯花。」「蓬窓臥聽疎疎雨﹐卻似芭蕉夜半聲。煙浪蔽天天倚蓋﹐略容一點白鷗明。」公跋云「鳥啼花落﹐欣然會心處﹐酌大白咽伯威詩﹐欲馭風騎气也。」

昔人題瑞州飛霞山有句云「野猿來往嘯明月﹐山鳥兩三啼曉風。」誠齋甞稱之。

王從周﹝鎬﹞﹐吉之永丰人﹐仕至忠州太守。喜爲詩﹐亦有警句。《早行》云「發爽帶風梳﹐齒疎和月潄。」《觀僑寓樓》云「避喧那厭雨﹐宜睡不思茶。」《將雨》雲﹕「云學催詩黑﹐風仍作頌淸。」《望嶽》云「未知眞是嶽﹐祇見半爲云。」《望仙樓》云「只言弱水蓬萊逺﹐無柰仙風道骨何。」《壽趙倅》云「仁心廣大麟難比﹐壽骨淸奇鶴不如。」《紹師覓詩》云「凍雪寒梅雙蠟屐﹐澄江明月一竿絲。」《送潘文叔》云「催租更擾潘邠老﹐付麥誰憐石曼卿。」《出舂陵》云「山色兩間供步障﹐松陰半畝當郵亭。」《上何尙書》云「籍通上界神仙府﹐身現甘泉侍從臣。」《移竹後雨》絕句云「洗紅窣窣烏蓲雨﹐落葉颼颼皂角風。掛起北牎聊問訊﹐新移來竹定醒松。」

陶弘景隠居華山﹐梁髙祖問曰「山中何所有﹖」弘景以詩答曰「山中何所有﹐嶺上多白雲。祇能自怡恱﹐不堪持寄君。」陳簡齋甞仿之曰「石鑪深炷火﹐撩亂一榻書。只可自怡恱﹐不堪寄張扶。」

《列仙傳》﹕費長房遇壺公﹐有神術﹐能縮地脈﹐千里聚在目前﹐放之如初。岑參詩云「帝鄕北近日﹐瀘口南連蠻。何當遇長房﹐縮地到京關。」又云「惟求縮卻地﹐鄕路莫教賖。」王建詩云「安得縮地經﹐忽使我在旁。」蓋取諸此。

元城劉忠定公《詠八月十四夜月》云「萬古照臨終忌滿﹐一輪明徹豈須圓。」《雙栢》云「同志不渝均管鮑﹐淸風特立若夷齊。」《撲滿子》云「多求惟恐心難滿﹐撲破方知器易盈。」皆寓風厲﹐可警學者。又《寓興》云「一紀光陰若擲梭﹐忍將得喪累天和。聖賢自古成功少﹐忠信從來獲罪多。孟子寧尢臧氏沮﹐匡人其柰仲尼何。賈生年少非知道﹐猶更爲文弔汨羅。」尢爲忠厚气象。

漫叟云﹕詹存中黙禱雨詩雲﹕「下寮竊有隨車喜﹐遙見枝頭少女風。」陸農師稱之。管輅別傳曰「輅過淸河太守﹐時天旱﹐輅曰﹕『今夕當雨﹐樹中已有少女微風﹐又有陰鳥和鳴﹐又少男風起﹐眾鳥亂翔﹐其應至矣。』須臾﹐風雲聿興﹐玄气四合﹐大雨注傾梁。」劉孝威詩云「電舒長男气﹐枝揺少女風。」所對尢的。髙疎寮云「《易》曰﹕艮﹐三索而得男﹐故謂之少男。兌﹐三索而得女﹐故謂之少女。」

誠齋序順庵劉良佐詩槁云「夫詩何爲者也﹖曰尙其詞而已矣。曰善詩者去詞﹐然則尙其意而已矣。曰善詩者去意﹐然則去詞去意則詩安在乎﹖曰去詞去意而詩有在矣﹐然則詩果焉在﹖曰甞食夫飴與茶乎﹖人孰不飴嗜也﹐初而甘﹐卒而酸﹐至於茶也﹐人病其苦也。然苦未旣﹐而不勝其甘。詩亦如是而已矣。昔者暴公譛蘇公﹐而蘇公刺之之詞﹐亦不見刺之之意也。乃曰二人從行﹐誰爲此禍。使暴公聞之﹐未甞指我也。然非我其誰哉﹖外不敢怒﹐而其中愧死矣。三百篇之後﹐此味絕矣。惟晚唐諸子善近之。《寄邊衣》云﹕『寄到玉關應萬里﹐戍人猶在玉關西。』《弔戰場》云﹕『可憐無定河邊骨﹐猶是春閨夢里人。』《折楊栁》云﹕『羌笛何須怨楊栁﹐春風不度玉門關。』三百篇之遺味黯然猶存﹐世惟半山老人得之。予不足以知之﹐予敢言之哉。﹝云云﹞」先生此序深造作詩之宗旨﹐故錄之。

劉良佐﹝應時﹞﹐四明人。平生用力爲詩﹐見稱於石湖範相﹐誠齋亦喜其「寂寞黃昏愁弔影﹐虛牎怕上短檠燈。睡魔正與詩魔戰﹐窓外一聲婆餅焦。」之句。陸放翁跋其集云「如『頗識造物意﹐長容我輩閒。』『日晏猶更眠﹐犬鳴知有人。』『世事不復問﹐舊書時一看。』『一夜催花雨﹐數家臨水村。』『靑山空解供眼界﹐濁酒不能澆別愁。』『覓句忍饑貧亦樂﹐抄書得趣老何傷。』𨿽前輩以詩鳴﹐何以加焉。」

杜牧之云「千首詩輕萬戶侯。」鄭谷云「得句勝如得好官。」命意甚奇。東坡云「萬戶終輕千首詩。」反杜意也。陳簡齋亦用鄭語云「書生得句勝得官。」

錢文僖《無題》詩云「春痩已寛連理帶﹐夜長惟有辟寒金。」按王子年《拾遺記》﹕「魏明帝時﹐昆明國貢喇金鳥﹐甞吐金屑如粟。鳥性畏寒﹐處之小屋﹐水精爲戶﹐內外通光﹐名辟寒臺。宮人以鳥吐金飾釵﹐謂之辟寒金。」余謂辟字當作畏避之辟﹐音去聲。若作辟除之義﹐音入聲﹐讀之則非。蓋金以畏寒得名﹐不能禦寒也。文僖詩義誤作入聲用矣﹐更俟識者訂正。

守法度曰詩﹐載始末曰引﹐體如行書曰行﹐放情曰歌﹐兼之曰歌行﹐悲如蛩螿曰吟﹐通乎俚俗曰謡﹐委曲盡情曰曲。此姜堯章語﹐於詩說見之。

梅和勝執禮未第時﹐家極貧。雪中以詩謁邑宰云「有令可幹閒閉戶﹐無人堪訪懶移舟。」近世劉攺之過《詠雪詩》云「功名有分平吳易﹐貧賤無交訪戴難。」句法相似。

徐文淵送趙天樂赴髙安幕詩云「溪來城下緑﹐山到市邊平。」翁靈舒送髙安張錄事詩曰「山上仙蹤丹鼎在﹐郭邊溪色市橋分。」二詩可謂善狀髙安之景﹐漫錄之。

海棠丰韻嫣然於眾卉間﹐騷人墨客吟詠尙矣。至僧慧法之叔彭淵材乃以無香爲恨﹐世人未以爲然。陸放翁絕句云「蜀地名花擅古今﹐一枝气可壓千林。譏彈更到無香處﹐甞恨人言太刻深。」蓋爲海棠解嘲﹐亦有深意。

陸放翁云「參寥詩『初程莫早發﹐且宿霸橋頭。』語意至工。」故公宿北巖院云「車馬紛紛送入朝﹐北巖燈火夜無聊。中年到處難爲別﹐也是初程宿霸橋。」

唐人《汴河》云「煬帝功成只此河﹐至今千里賴通波。若無錦纜龍舟事﹐共禹論功不較多。」此詩兼具美刺之體。

周益公兄乘成居士周子中﹐生於乙已﹐蓋益公丙午﹐誠齋辛夘。郡人劉訥敏叔寫爲《三老圖》﹐益公題詩云「同辭宦路返鄕閭﹐兩驌驦中間以駑。前後顧瞻羞倚玉﹐支幹引從偶連珠。三人不必邀明月﹐九老何妨續畫圖。從漢二疏唐尹後﹐相親相近此應無。」誠齋題二絕云「旦奭行間賀季眞﹐黃冠不合附靑雲。二南風雅君知否﹐添个逶迆退食人。」「劉郎寫照妙通神﹐三老圖成又一新。只道老韓同傳好﹐被人指點也愁人。」益公形容甚工﹐誠齋謙遜自處﹐眞一時盛事云。

陸象山《少時作》云「從來膽大胸膈寛﹐虎豹億萬虯龍千﹐從頭收拾一口吞。有時此輩未妥貼。哮吼大嚼無毫全。朝飲渤海水﹐莫宿昆侖顚。連山以爲琴﹐長河以爲弦。萬里不傳音﹐吾當爲君宣。」

豫章鄒應可﹝定﹞有詩名﹐誠齋志其墓云「其詩曰法自徐師川﹐上遡黃魯直﹐以趨少陵戶牖。」甞過杜工部祠﹐賦云「疇昔哦詩憶耒陽﹐玆因奉檄過祠堂。一生忠義孤吟裏﹐千載淒涼古道旁。自是風霜欺病骨﹐非干牛酒涴詩腸。明朝解纜秋江上﹐問訊先生一瓣香。」《次韻友人廬山》云「十年馬足謾間關﹐腳底廬山未往還。憑誰說與陶夫子﹐山不負予予負山。」

《雲谷雜記》云「前輩詠夷齊多矣﹐獨石延年有一聨云﹕『恥生湯武干戈日﹐寧死唐虞揖讓區。』蓋夷齊在孟津諫伐紂﹐而死於首陽。首陽在河中永樂縣﹐河中卽古蒲阪﹐舜之所都也。」

廬陵劉叔儗﹝仙倫﹞﹐詩才豪甚﹐蓋傷太露。有題嶽陽樓一篇﹐爲人傳誦﹐詩云「八月書空雁字聨﹐嶽陽樓上俯晴川。水聲軒帝鈞天樂﹐山色玉皇香案煙。大舶駕風來島外﹐孤云銜日落吟邊。東南無此登臨地﹐遣我飄飄意欲仙。」

魏仲先﹝野﹞詩沖淡閒逸﹐警句前輩稱之甚多。《上陳使君》云「憂民如有病﹐見客似無官。」形容甚切﹐余喜誦之。

呂紫薇詩話云「饒徳操初見潘邠老《和黃山谷中興碑詩》﹐讀至『天下寧知再有唐﹐皇帝紫袍迎上皇。』嘆曰﹕『潘十後來做詩﹐直至此地位耶﹖』」余閱潘詩全篇﹐誠可亞山谷﹐所作詩云「公泛浯溪春水船﹐系帆啼鳥春崖邊。次山作頌今幾年﹐當時治亂春風前。明皇聰明眞脫謬﹐乾坤付與奴哥手。骨月何傷九廟焚﹐蜀山騎驢不回首。天下寧知再有唐﹐皇帝紫袍迎上皇。神器倉忙吾敢惜﹐兒不終孝聽五郎。父子幾何不豺虎﹐君王寧能責胡虜。南內淒涼誰得知﹐人間稱家作端午。平生不識顏眞卿﹐去年不答髙將軍。老來讀碑淚橫臆﹐公詩與碑當共行。不賞邊功寧有許﹐不殺奉春猶敢語。雨淋日炙字未訛﹐千秋萬歲所鑑多。」語意頗壯。

杜牧之詩云「雞犬圖書共一船」﹐冦國寶有「人語雞聲共一丘」之句﹐蓋用此法。

李參預﹝璧﹞云使燕時﹐伴使李著能誦荊公「艸頭蛺蝶黃花晚﹐菱角蜻蜓翠蔓靑。」以爲妙﹐此乃荊公《斜徑》絕句﹐後聨形狀景物﹐語意精工﹐金使亦可謂知詩者矣。

唐人中秋月詩﹐劉得仁云「一年惟一夕﹐甞恐有云生。」張祜云「一年逢好夜﹐萬里見明時。」司空圖云「此夜若無月﹐一年空過秋。」俱用一年字﹐本朝王黃州云「莫辭終夕看﹐動是來年期。」用來年字﹐意味尢長﹐非三子可及。

徐師川偶成云「茅茨雅稱疎籬見﹐宻竹仍於碧水宜。細落李花那可數﹐偶行芳艸步因遲。」徐自注云「王荊公莫年絕句之妙傳天下云『細數落花因坐久﹐緩尋芳艸得歸遲。』﹐老夫此詩偶似之耶﹖善作詩者自可辧。」予謂師川𨿽欲規仿荊公﹐終竟不及﹐識者當自知之。

陸放翁《不如茅屋底》四章﹐其一﹕「鑄印大如斗﹐佩劍長拄頤。不如茅屋底﹐睡到日髙時。」其二﹕「南伐踰銅柱﹐西徵出玉關。不如茅屋底﹐髙枕看靑山。」其三﹕「火齊堆盤起﹐珊瑚列庫藏。不如茅屋底﹐父子自耕桑。」其四﹕「列鼎賓筵盛﹐籠坊從騎都。不如茅屋底﹐醉倒喚人扶。」此公晚年於丘壑遊戲翰墨之作﹐髙蹈之風尙可想見。

赬桐花前輩少詠竹溪雷公﹝孝友﹞常賦云「粲粲朱英葉似桐﹐燻風披拂到西風。迎秋送夏甞相見﹐誰道花無十日紅。」器業逺大於此見矣。

錢塘下天竺寺石門澗中有臥龍石﹐慈云法師有詩云「梅有和羮日﹐龍無爲雨心。」以其石罅生梅也。

南康人家有亭﹐占山水之勝﹐取山谷詩以「天開圖畫」名扁。有詠者云「須知造化安排巧﹐不費丹靑點畫工。」隠然意在。

浙僧融公好爲詩﹐有警句﹐如雲﹕「試茗知泉味﹐看花省藥名。」《禦愛梅》云「調鼎和羮知有在﹐聖輿不爲暗香來。」僧中傳誦﹐此梅蓋曽經車駕賞幸﹐故云。

武允蹈﹐字徳由﹐髙安人。連蹇場屋﹐刻意於詩﹐日煆月煉﹐時出新句。如「露萱酣宿蝶﹐風朩撼鳴鳩。」「屋頭風過雁﹐燈背月移窓。」「霜林五色錦﹐煙渡一縈絲。」「午簟展風供睡課﹐夜窓扃雨了詩逋。」「眼昏書字不著紙﹐耳重聽言甞問人。」皆警策可味﹐雷竹溪序之。

居鄕如處子﹐居官如戰士。處子甞畏人﹐戰士惟有死。兒曹書諸紳﹐勿謂平平耳。此白石黃巖老詩﹐可謂至言。

唐人韋鵬翼絕句﹕「豈有閒尋三徑竹﹐卻嫌絲管好蛙聲。自從煮鶴燒琴後﹐背卻靑山臥月明。」所謂殺風景之甚者。

曾文淸公云「山谷以竹夫人爲靑奴﹐余亦名腳婆爲錫奴。戲作絕句云﹕『露帳桃笙晝寢余﹐此君那可一朝無。秋來冷落同班扇﹐歲晚溫柔是錫奴。』」

海昌眞如寺般若臺﹐張橫浦名之﹐臺上有郭熙畫山水焉。有井曰靈泉﹐公有詩云「髙僧超物外﹐有戶晝甞扃。海闊知天大﹐泉甘識地靈。一簾春月靜﹐半點越山靑。便作歸歟興﹐移文休勒銘。」

宗人紫芝贈李道士云「教人知遁甲﹐喚客問勾庚。」前人所未對﹐亦警句也。

「栢生如拳栁如把﹐同時移根種庭下。栢生未活栁巳榮﹐春風飛飛意艷冶。靑條眼看十餘尺﹐疎陰朦朧反藏栢。栢低若羞不自奮﹐旁人來觀爲栢惜。飛霜漸久時鑰遷﹐秀色不復如舊年。折漧枯條委爨下﹐栢生無礙自參天。」此云是先生劉敞所賦《種栢》之詩﹐詞近旨逺﹐眞有味之言。

黃山谷治平三年赴鄕舉﹐詩以野無遺賢命題。主文衡者廬陵李詢﹐讀詩中兩句云「渭水空藏月﹐傅巖深鎖煙。」擊節稱賞﹐以爲此人異日當以詩名擅四海﹐遂膺首選﹐持衡畱藻﹐鑑李公之謂乎。

張文潛讀中興頌云「萬里君王蜀﹐中老許表民。虞美人艸行﹐玉帳佳人坐。」中老二句之工﹐在一老字耳。

白樂天詩云「倦倚繡牀愁不動﹐緩垂緑帶鬢鬟低。遼陽春盡無消息﹐夜合花前日又西。」好事者畫之爲倦繡圖。

詩中用意以倒翻古人公案爲奇﹐陸放翁尢多此格。如雲﹕「君看赤壁終陳迹﹐生子何須似仲謀。」「太平事業人皆見﹐不計封倫死與生。」「少遊細看猶多事﹐何用人間下澤車。」絕句云「觀雪剡溪天下勝﹐題詩甞恨不能奇。未應便許微之語﹐此興何年有盡時。」

杜詩﹕「漆有用而割﹐膏以明自煎。」黃山谷云「龜以靈故焦﹐雉以文自殪。」蓋取《漢書兩龔傳》﹕「燻以香自燒﹐膏以明自消。」之語。

山谷云「石吾自愛之﹐莫遣牛礪角。牛礪角尙可﹐牛鬭殘我竹。」語甚崛奇。李太白《獨漉篇》云「獨漉水中泥﹐水濁不見月。不見月尙可﹐水深行人沒。」山谷句法抑恐有取於此。

杜牧之云「此信的應中路得﹐亂山何處拆書看。」予甞如京﹐中途得家問﹐時立馬亂山間﹐方思是句之爲工。

吳仲權﹝鎰﹞絕句云「子猷君竹竹卿卿﹐車騎幕中塵不淸。不是淵明眞愛菊﹐菊花冷淡似淵明。」張於湖極稱之。

參政任公﹝希夷﹞賦雪有云「人間艸朩皆瑤樹﹐天下樓臺盡玉壺。」𨿽非禁物體﹐然甚有淩雲气。

裘元量初筮樂平印曹﹐與野處洪公詩篇往來﹐公每稱許元量。甞有「雲歸靑嶂雨初歇﹐花臥碧苔春巳休。」之句﹐公尢降服。

誠齋爲江東常平使者行部﹐境內一客獻詩﹐誠齋極喜。詩云「江東使者行部時﹐信船一隻櫓兩枝。不知夜來春雨過﹐系在誰家門外籬。我欲從人問消息﹐个樣船多無處覓。就中一事最堪稱﹐隔船聽得讀書聲。」

詩有以法家語爲對﹐如東坡云「避謗詩尋醫﹐畏病酒入務。」先子亦有云「架閣酒無價﹐編修詩未工。」

陸放翁《小築》云「𨿽然隠士子午谷﹐寧愧詩人丁夘橋。」對偶極淸切。杜少陵《贈元逸人歌》云「故人今居子午谷﹐獨在陰崖結茅屋。」《王莽傳》﹕「莽以皇后有子孫瑞﹐通子午谷﹐道從杜陵直絕南山徑漢中。」師古曰「今京城直南山有谷通梁漢道﹐名子午谷。」唐許渾有《丁夘橋集》﹐丁夘乃潤州城南橋名﹐渾居橋北﹐謂之丁夘莊﹐故基尙在。

劉槪﹐靑州人。富韓公守靑時﹐遇之甚厚。吟詩有云「西軒忽見好溪山﹐一丈閒愁減三尺。」之句﹐爲人所傳。陸放翁《得趙若川書》云「儲淚一升悲世事﹐減愁三尺看君書。」疑用前語。

「東風料峭作春寒﹐吹盡汀花客未還。白水渡頭煙雨暗﹐竹林猶隔嶺南山。」此詩僧自益絕句﹐題於長樂縣秀峯寺壁間。姚令威賡其韻云「陰陰石壁暮生寒﹐底事詩人去未還。海闊云深無處問﹐子規啼斷月中山。」

淸源石賡﹐字聲叔﹐能詩。有云「山盡疑無路﹐雞鳴卻有村。」﹐荊公稱奬之﹐用爲法寺﹐數年得監司。

徐淵子﹝似道﹞寓泰和日﹐甞謁誠齋﹐贄以詩云「昨日離山谷﹐今朝謁子云。煙霞俱獻狀﹐艸朩亦能文。投刺眞成贅﹐哦詩不當芹。匆匆拜牀下﹐此意欠三燻。」公卽席和云「夜對三更月﹐朝揮五朶云。葛藤前輩話﹐衣缽古人文。濁酒惟山果﹐藜羮趁水芹。看承無一物﹐淸絕炷鑪燻。」今《誠齋集》亦遺此詩。

晚唐詩人最盛﹐其集遺逸者尢多。禦史黃淊﹑推官李咸用﹐皆晚唐詩人﹐而集不顯﹐誠齋甞得其本序之。黃淊《聞新雁》云「一聲初觸夢﹐半白巳侵頭。余燈依石壁﹐片月下滄洲。」《遊東林寺》云「寺寒三伏雨﹐松偃六朝枝。」《上李補闕》云「諫艸封山藥﹐朝衣施衲僧。」《退居》云「靑山寒帶雨﹐古朩夜啼猿。」李咸用如「見後尢無語﹐別來常獨愁。」「孤城三面水﹐古朩一邊春。」「月明千嶠雪﹐灘急五更風。」「燈殘偏有焰﹐雪甚卻無聲。」「雲藏山色晴還媚﹐風約溪聲靜又回。」「未醉已知醒後憶﹐欲開先爲落時愁。」皆誠齋集中所摘佳句。

黃亞父﹐黃山谷之父﹐所居修水上﹐其旁東山寺。公有絕句題石云「竹風松月牢於鎖﹐關閉人心物外情。燕雀聞經俱已慣﹐歸來不怕讀書聲。」

誠齋云「年少作千餘篇﹐至紹興壬午皆焚之。大槪江西體今所存《江湖集》者﹐蓋學後山﹑半山及唐人也。甞舉似舊詩數篇於尢延之『露窠蛛卹緯﹐風語燕懷春。』『立岸風大壯﹐還舟燈小明。』『疎星煜煜沙穿石﹐緑云擾擾水浮苔。』『坐忘日月三杯酒﹐臥護江湖一釣船。』延之慨然曰﹕『焚之可惜。』予亦無甚悔也。」

韓愈和裴晉公詩曰「旗穿曉日雲霞雜﹐山倚秋空劍戟明。」洪慶善云「一士人謂以我之旗況彼雲霞﹐以彼之山況我劍戟﹐詩家謂回鸞舞鳳格。按古樂府有『云屯兩陣合﹐劍聚七星明。』謂云不對星而對劍﹐劍不對陣而對云﹐謂之互對。」牡丹篇詠至唐人始盛﹐如李正封羅鄴之句﹐尢膾炙人口。白樂天有「映葉多情隠羞面﹐含叢無力倚新妝。」

《卻掃編》云「陳參政﹝去非﹞學詩於崔徳符﹐甞請問作詩之要。崔曰﹕『凡作詩﹐工拙難悉。論大要﹐去俗而巳。天下書不可不讀﹐然不可有意於用事。』去非亦常語人言﹕『本朝之詩﹐有愼不可讀者﹐有不可不讀者。愼不可讀者﹐梅聖兪﹐不可不讀者﹐陳無已也。』」

白樂天云「周公恐懼流言日﹐王莽謙恭未簒時。若使當時身便死﹐一生眞僞有誰知此。」詩乃二十八字史論。

誠齋云「或問何謂雙聲疊韻﹖『行穿詰曲﨑嶇路﹐又聽鉤輈格磔聲。』上句疊韻﹐下句雙聲也。何謂蜂腰鶴膝﹖曰﹕『詞源倒流三峽水﹐筆陣獨掃千人軍。』『無邊落木蕭蕭下﹐不盡長江滚滚來。』前一聨蜂腰﹐後一聨鶴膝。」

零陵一野寺﹐山谷親筆一詩有云「春將國艶燻花骨﹐日借黃金鏤水紋。」將借二字甚工。誠齋詠木犀亦云「天將秋气蒸寒馥﹐月借金波滴小黃。」山谷狀二字﹐誠齋狀一字﹐尢得奪胎法。

諫議宋文淵﹝齊愈﹞宮詞云「禁城春水碧溶溶﹐流出桃花萬片紅。葉上細看無一字﹐始知無女怨春風。」較唐人所作﹐又出一頭地。

蘇潁濵云「李太白詩過人﹐其平生所享如浮花浪蕋﹐其詩云﹕『羅幃捲舒似有人﹐開明月直入無心。』可猜不可及。」

眞西山﹐嘉定間以論邊事與時相不合﹐出知泉南﹐家仲本﹝橫﹞餞以古風雲﹕「班行朝遣白羽書﹐江頭夜鳴靑竹輿。海邊太守歸閩客﹐底事何用驚皇都。北門揮掃窓雲霧﹐南國驅馳樹風雨。秋深羽扇擲天外﹐水滿桔橰賤如土。長淮中斷天悠悠﹐龍臥不起令人愁。橐駞滿都塵不休﹐盜賊失喜蒼生憂。中興人物自人物﹐黃鵠髙飛白鷗沒。萬里相思百里別﹐明年與公共秋月。」仲本有《題釣臺》云「掉臂辭漢爵﹐公乎豈不情。爲嫌張禹佞﹐故學伯夷淸。大節羣公倡﹐髙風百世傾。阿瞞窺鼎意﹐終老愧先生。」皆人所膾炙﹐仲本方駸駸要路﹐立朝大節﹐必可觀矣。

張約齋﹝鎡﹞﹐循王之孫﹐遊意風雅﹐與誠齋﹑放翁倡和﹐詩多佳句。《晚晴》云「楊花飛盡芰荷香﹐蠶事方休乳燕忙。天色賺人無處會﹐曉晴晝雨晚斜陽。」又云「遊人何處是生涯﹐醉倒乘風臥酒家。滿面落花敲不醒﹐夢魂荒忽入南華。」《題六合寺》云「古剎藏幽勝﹐深林一徑寛。樓髙鐘韻逺﹐竹宻月陰寒。花認香邊折﹐山宜雨後看。耽詩眠不得﹐淸興寄毫端。」

齊人謂相許爲掉磬﹐姚令威次許志仁韻云「詩社得公能掉磬﹐墻東知有隠君翁。」

豫章李公﹝大異﹞持節日﹐過山谷墓﹐賦二詩云「曾從史館侍虛皇﹐千載文章日月光。今日靑靑原上艸﹐依稀猶帶六經香。」「百年文物豫章公﹐喬木陰陰祇晚風。楚些屢吟招不得﹐紫雲扶上玉樓中。」

傅自得云「予甞以作詩之要叩韋齋先生朱公﹝松﹞﹐時積雨初霽﹐西風淒然。公因舉簡齋『開門知有雨﹐老樹半身濕。』又韋蘇州爲『諸生時列坐﹐共愛風滿林。』之句﹐且言古之詩人貴衝口直到﹐蓋與陶彭澤『采菊東籬下﹐悠然見南山。』同一關捩。三人者﹐出處窮達𨿽不同﹐誦此句則可見其人之蕭散淸逸。予時心開神會﹐始知爲詩之趣。傅作韋齋集序﹐遂述其語。」

常徳冦公泉﹐蓋公南遷時過之﹐題曰「冦平仲酌泉煮茗﹐回望北闕﹐黯然而行。」張南軒觀之曰「冦公不忘君﹐丁公爲已而已。」因題詩云「酌泉淸爽涼如在﹐拜佛低頭有厚顏。用捨可知當日事﹐忠邪難掩片言間。」

西溪姚令威。寛博物洽。聞尢工於詩。集中多警句﹑《春莫》云「淡香花濕雨﹐薄影絮行風。」用昌黎《雪》詩﹕「舞鏡鸞窺沼﹐行天馬度橋。」《懷歸》云「客心春鴈急﹐詩思暮江寛。」《夜雨》雲﹕「春潮生蛤暈﹐夜雨長蝸涎。」《遣懷》云「日晚燕爭戶﹐風飄香入簾。」《惜春》絕句云「遊絲系日春無迹﹐飛絮穿簾雪不寒。惟有閒雲輕映日﹐畱陰特地惜花殘。」皆前人所未道也。

豫章掲﹝純雄﹞登進士第﹐未唱名而卒。樞宻使劉仲洪弔之以詩云「黃金榜在人何在﹐白玉樓成記未成。」

竹坡黃伯庸﹝疇老﹞《老翁謡》云「白頭老翁髮埀領﹐牽孫與客摩孫頂。翁年八十死無卹﹐憐汝孩童困饑饉。去年𨿽旱猶半熟﹐今年飛霜先殺菽。去年𨿽饑猶一粥﹐今年甕盎無餘粟。客謝主人將孫去﹐淚下如縻不能語。伶仃老病惟一身﹐獨臥茅檐夜深雨。夢回猶自誤呼孫﹐縣吏催租政打門。」深得諷刺之體﹐因錄之。

