

《閩川閨秀詩話》淸梁章鉅

公揚歷中外垂四十年。居官之餘﹐不廢著述。於經﹕有《論語旁證》二十卷﹐《孟子旁證》十四卷﹐《夏小正通釋》四卷。於小學﹕有《倉頡篇校證》三卷。於史﹕有《三國誌旁證》二十四卷。於掌故﹔有《國朝臣工言行記》十二卷﹐《樞垣紀略》十六卷﹐《春曹題名錄》六卷﹐《南省公餘錄》八卷。於考據﹕有《稱謂拾遺》十卷。於文章﹕有《文選旁證》四十六卷。其餘詩文雜著纂輯者不下數十種。而裴注《三國》﹑李注《文選》﹐已極賅洽﹐尙能詳徵博引﹐兼訂正其缺失﹐尢心力所萃云。

●卷一◎林玉衡林玉衡﹐字似荊﹐前明舉人初文女﹐詩人林茂之先生﹝古度﹞之妹﹐歸倪方伯之孫廷相。七歲卽能詩。初文建小樓落成﹐值雪後月出﹐樓前梅花盛開﹐命之吟﹐應聲賦云「梅花雪月本三淸﹐雪白梅香月更明。夜半忽登樓上望﹐不知何處是瑤京。」長老傳誦﹐皆爲驚嘆。

◎陸眷西陸眷西﹐字初月﹐莆田人﹐詩人余澹心懷側室也﹐工吟詠。今惟存《憶西湖》絕句一首云「曾紀西湖六月天﹐藕花如錦斷橋邊。至今夢裏猶來往﹐慣聽錢塘喚小船。」見《莆風淸籟集》。此外則並無剩句。余抄國朝吾鄕先輩詩﹐以林茂之﹑余澹心二家冠集。今抄《閨秀詩》﹐復得林餘二家眷屬遺篇﹐仍以弁諸捲端﹐亦佳話也。

◎蘇世璋蘇世璋﹐字文圭﹐漳浦人﹐歸海澄公黃立齋﹐有《瑞圃詩抄》。《過富春渚》云「解纜富春渚﹐淸晨展遊眺。遙山雜雲霧﹐逝湍見奔峭。迢迢千里帆﹐緬邈區中妙。奇岸紛參錯﹐赤亭山照耀。氵存至殷殷雷﹐翻浪聞叫嘯。涉險抱中孚﹐風濤不能剽。宵濟漁浦潭﹐飛泉媚孤嶠。芳林搴落英﹐野曠沙垠渺。中懷得昭曠﹐外物何其小。臨流發長吟﹐雁柱音杳杳。」蘭閣中獨能學選體﹐亦別調也。又《秋柳》用王漁洋韻云「深秋裊裊最堪憐﹐一望平蕪雜暮煙。枚叔不逢空旖旎﹐小蠻欲別尙纏綿。將軍舊壘傷今日﹐帝子長堤憶昔年。爲想五株陶令宅﹐西風搖曳夕陽邊。」則又學新城風韻矣。

◎林蕙林蕙﹐字佳英﹐泉州人﹐所著有《香咳集》。《詠蘭花》云「春山隨意住﹐雨過香初足。美人在何許﹐不語空倚谷。」此二十字爲郭韶溪學正所述。韻溪言其家舊有《香咳集》殘本﹐許爲錄副見寄﹐余屢索之﹐不獲得見。今韻溪亦墓有宿艸﹐此集蓋不可復得矣。

◎魏鳳珍魏鳳珍﹐字友梧﹐侯官人﹐舉人英妹﹐歸諸生李聯芳﹐有《紅余小艸》。《詠韓侯釣臺》云「韓侯臺上秋云陰﹐韓侯臺下秋濤深。英雄不遇出胯下﹐感恩一飯酬千金。登壇一呼楚軍竄﹐山河萬里全歸漢。丈夫生不爲眞王﹐欲借王名卻疑叛。君不見走兔死﹐獵狗烹﹐識時勢者全功名。功髙不免殺身禍﹐何不垂釣終平生。」慷慨激昂﹐在香奩中頗不易得。

◎吳絲吳絲﹐字黃絹﹐莆田人。《閨秀正始集》云﹕吳絲威略將軍英女﹐欽牧室。將軍幼爲海寇掠﹐投誠後﹐以功累遷至水師提督。賜作萬人敵匾﹐加號威略將軍。性喜吟。黃絹其愛女也﹐親課之詩﹐有《過鶯ㄕ湖》絕句云「風光淡淡晚涼天﹐遙望漁家夕照邊。傍岸綠陰藏釣艇﹐一竿秋水半湖煙。」將軍爲倩人寫作便面。

◎林文貞林文貞﹐字韞林﹐莆田人﹐歸王安明﹐有《韞林偶集》。嘗隨宦山左﹐暮春濟寧道上得句云「老樹深深俯碧泉﹐隔林依約起炊煙。再添一个黃鸝語﹐便是江南二月天。」有依此詩景繪一便面者﹐韞林曰「畫圖好﹐但眞添个黃鸝﹐便失我言外遠情矣。」

◎徐氏徐氏﹐莆田人﹐同知龐女。《閨秀正始集》稱其長於史學﹐有《二十一史評》。宋比玉爲之傳﹐今俱未見。有《秋日憶姊詩》三首﹐頗有古意。詩云「日夕郡樓上﹐望遠意悠悠。四顧何蕭淸﹐不覺萬物秋。雍雍雲中鳥﹐翩翩呼其儔。鬱鬱庭前柯﹐淩霜枝相つ。因之同懷气﹐憑軒獨夷猶」。「夷猶何所見﹐惻惻使心傷。推窗眾星﹐渺渺夜何長。感時起百憂﹐悵然懷故鄕。況復髙秋夕﹐兩地遙相望」。「相望隔天末﹐執手在何年。生平懷壯志﹐懷古期前賢。𨿽在閨閣中﹐舉筆心無邊。棣花不復覯﹐此意與誰傳。願爲雙脊令﹐寥廓同聯翩。」

◎兪若耶兪若耶﹐莆田人﹐少學詩卽能驚其儕偶﹐及長詣愈進﹐愛讀《才調集》。有《搗衣詩》云「玉樓人去幾時還﹐夜夜寒砧不放閒。最是鳥啼天欲曙﹐一聲殘月滿關山。」《欹枕詩》云「殘夜漫漫月一鉤﹐獨欹孤枕作離愁。幾回夢醒思拋卻﹐錯繡鴛鴦在兩頭。」《睡起詩》云「朝朝睡起不勝春﹐彊倚闌干托此身。暗數落花渾是恨﹐容華消損爲何人。」

◎方琬方宛玉早寡﹐撫孤守節以終﹐所存詩無多。《寄從姊佩靑》云「可憐懷袖字﹐已是淚痕多。」《老姑病篤祈天請代》云「頻將血淚拭﹐恐動見時憐。」《避亂舟中寄弟》云「喪亂相依吾弟在﹐艱危無柰老親憂。」語語眞摯﹐可以想見其人。聞有《斷釵集》已梓行﹐覓之不得。僅從《莆風淸籟集》及《國朝詩別裁集》中抄出數首而已。

◎權氏權氏﹐長樂人﹐歸王徳威﹐以節終﹐有《閨中艸》。《長樂縣誌》云﹕王徳威妻權氏﹐未行﹐夫得喑疾﹐兼患癱癰。使辭婚﹐氏曰「事夫﹐婦職也﹐焉有貳﹖」乃歸﹐別居治藥餌。三年而夫亡﹐矢志撫嗣子。及五旬將歿﹐忽微吟云「結髮爲夫婦﹐三年失所天。五旬猶處子﹐且訂後生緣。」

◎林瑛佩林瑛佩﹐侯官人﹐西仲先生云銘女﹐歸拔貢生鄭郯。《福建通誌》云﹕林瑛佩年十四﹐未行﹐父云銘遭耿變﹐下獄。瑛佩匿其弟於深山中﹐藏利刃衣袖間﹐以自防﹐日飠盍飠粥餉父於獄中。母以驚悸成疾﹐瑛佩股療之。身任家務﹐卒免父於難。聰慧工詩﹐有《秋夜寄夫詩》云「獨立秋風前﹐細訴秋風知。千片離別情﹐盡倩秋風吹。吹與三山客﹐孤窗夢醒時。」頗有古意。又有「千里夢隨蠻水遠﹐數行淚趁浙潮生」之句。著有《懸黎遺稿》二卷。

◎王巧姐王巧姐﹐閩縣人﹐許嫁陳氏子﹐未歸﹐以烈終。《福建通誌》云﹕巧姐自經時﹐其父母於其懷中﹐檢得「願合葬陳家」數字。夫客東洋溺死﹐父母祕其事。初疑而不敢決也﹐已而有欲委禽者﹐則曰「吾死己晚矣。」素能詩﹐又善畫。乃覽鏡自繪其影﹐畱詩於上云「數載深愁血淚輸﹐早知形影逐時枯。傷心未識陳郎面﹐難畫人間舉案圖。」

◎陳氏陳氏﹐古田人﹐歸林克仁﹐早寡﹐以節終。《福建通誌》云﹐古田有四節婦﹕林克仁妻陳氏﹐丁彜鼎妻藍氏﹐李爲仁妻阮氏﹐余升標妻鄭氏﹐皆能詩﹐冰霜自勵﹐每詠物以見志。陳氏《題畫松》云「愛此後凋節﹐森森不攺柯。淩霜還耐雪﹐幾度歲寒過。」爲時所傳誦。

◎阮氏阮氏﹐古田人﹐歸李爲仁﹐以節終。《福建通誌》載其《題畫雁詩》云「長江潮落見平沙﹐秋水連天一雁斜。添个雙飛成比翼﹐卻愁踐踏到蘆花。」意在言外。

◎鄭氏鄭氏﹐古田人﹐歸余升標﹐以節終。《福建通誌》載其《題畫梅詩》云「殘雪古墻陰﹐山空夕照沈。無糧偏有鶴﹐相對守寒林。」蓋撫孤克有成立云。

◎周仲姬周仲姬﹐字淑和﹐龍溪人﹐周忠湣之後﹐歸李堯封。有《種竹示兒》句云「虛心能破石﹐轉眼已成龍。」《讀先忠湣公傳》句云「後死七人無復恨﹐先生千載有餘悲。」有《二如居集》﹐見《福建通誌》。《閨秀正始集》云﹐周淑和有《寄潤玉》詩云「碧梧漏下秋霜影﹐猶是當年舊月痕。」俊逸可誦。

◎楊氏漳浦進士蔡而烷妻楊氏﹐通星算。曉起有句云「徑畱殘夜月﹐窗透落花風。」每一詩成﹐而烷輒有愧色。惜集佚不傳。《福建通誌》云。

◎石氏漳浦石氏歸邱調元﹐能詩﹐夫亡撫孤﹐作詩見志。旣而歸寧﹐母欲奪嫁之﹐拂袖徑歸。有句云「而今懶作歸寧計﹐再誦莪蒿淚滿衣。」聞者哀之。見《漳州通誌》。

◎嚴氏嚴氏﹐長泰人﹐許字王氏子。年十一﹐忽自吟日﹕「蒲葦紉如絲﹐磐石難轉移。」父怪問之﹐曰「得之夢中耳。」及於歸﹐夫有惡疾﹐氏安之。夫亡﹐無子﹐乃以烈終。

◎姚鈴姑姚鈴姑﹐古田人﹐歸林氏子﹐所適非偶﹐抑鬱以死。詩散佚不存。有句云「有水雙淸月﹐無雲一色天。」《瓶蘭》云「淸瓷莫恨秋容淡﹐稍得輕風便有香。」見《古田縣誌》。

◎毛秀玉毛秀玉﹐古田人﹐歸林日詔。嘗賦《妾薄命》云「莫笑今生薄命人﹐與君白首共淸貧。挑燈漫讀朱公傳﹐誰道詩書負買臣。」見《古田縣誌》。

◎余珍玉尊玉《古田縣誌》云﹕余珍玉﹐年十四﹐《詠竹》有「風掃庭前鳴碧玉﹐月臨樹裏伴瑤琴」之句。妹尊玉﹐年十二﹐《詠菊》有「蕊含白種園中玉﹐英落黃鋪徑裏錢」之句。俱淸麗可誦。

◎林瓊玉林瓊玉﹐閩縣人﹐黃莘田先生外孫女﹐歸庠生陳澧。早寡﹐以節終。有《悼亡詩》云「瑯瑯淸夜讀書聲﹐補綻曾分一角檠。才得錦囊收賦艸﹐誰知君便薄浮生。」又《示兒詩》云「閉門岑寂雪霏霏﹐慟哭人生百事非。竟日薄飠難一飽﹐可憐稚子倦啼饑。」

◎陳玉瑛陳玉瑛﹐自號左芬侍史﹐郭復齋明府起元之母﹐書禪孝廉雍之叔母也。有《蘭居吟艸》《書禪》爲之手書﹐梓行。句如《登臺》云「風髙徵雁杳﹐煙淨遠峯生。」《春日》云「蕉雨迎輕翠﹐松風掃宿塵。」《贈題壁女子》云「蝴蝶夢歸春艸合﹐杜鵑啼切海雲長。」《憶女》云「憑將離恨題桐葉﹐忽動新愁賦菊花。」皆有中晚唐人風味。惟餘讀江右魯秋塍先生曾煜撰《宜人傳》云﹕郭氏三喪未葬﹐宜人心傷之。夜有贈以夢者﹐視穴在某地﹐宜人驚寤。他日買一婢﹐立約予值。聞其父哭甚﹐知爲訟所屈﹐立還其女﹐毀約弗索值。其人大感﹐曰「有屋後地可葬。」亟往視﹐符夢中穴﹐人以此奇之。宜人束脩其身﹐誨人以善﹐能化其庶姑黑氏之弗類者﹐督其子復齋成名。女二﹐一以烈著﹐一以節著﹐孫以孝著。又聞宜人善姑布子卿及李虛中術﹐無有師授﹐靜則生慧﹐諒哉﹗然則但以工詩爲宜人重者﹐殆淺之乎論宜人矣。宜人《訓子詩》有「英華銷歇隨年去﹐枯落堪傷柰汝何」之句。《自題小影》云「夙志依然忘鬢雪﹐丹靑豈易寫心田。黃花入眼秋風老﹐閒督兒曹學古賢。」可謂賢母矣。

◎邱捲珠邱捲珠﹐字荷香﹐閩縣人﹐諸生詹振甲側室﹐早卒﹐有《荷窗小艸》。《閨秀正始集》云﹕荷香與張蓮香﹑藕香先後歸詹聲山﹝卽振甲字﹞﹐尋荷藕先後沒﹐聲山乃合蓮香詩爲《三生堂稿》。荷香偶拾花瓣砌情字﹐忽被東風吹去﹐口占一首云「爲情憔悴懶言情﹐聊把閒情寄落英。香雨圍成緣一縷﹐雪泥證到夢三生。芳菲已謝空憐惜﹐飄泊難禁易變更。好語風姨更吹聚﹐前生原是許飛瓊。」五六句竟成詩讖。

◎宋芳斌宋芳斌﹐莆田人﹐湖州同知萬略女﹐歸鞏昌太守林章。有《秋閨》回文句云「鴉飛玉鏡窺新黛﹐鳳舞珠釵墜澹妝。斜樹夜迷城月白﹐暗沙秋入塞云黃。」亦見巧思。惜首尾聯﹐音調未能悉協。

◎蘇芳濟蘇芳濟﹐莆田人﹐歸布衣兪孫侃。有《長春花》絕句云「淑气初融日影斜﹐巡檐小立惜芳華。莫疑點染胭脂色﹐開向東風奪晚霞。」頗有言外之致。

◎黃幼藻黃幼藻﹐字漢薦﹐莆田人﹐前明蘇州通判義女﹐歸舉人林仰垣﹐爲儀部郎啟昌子婦﹐有《柳絮編》已梓行。鄭蘭陔《莆風淸簌集》錄其詩獨多﹐並綴《詩話》云「姚園客稱漢薦麗才雅藻﹐何產玉臺。年未四十而卒﹐終猶誦『殘燈無焰影幢幢』之句﹐可悲也。」宋比玉稱漢薦丰姿髙秀﹐少受業於老孺方泰。年十三四﹐工聲律﹐通經史﹐知大節。儀部沒﹐家無餘資﹐盡心力以事其姑﹐所居不蔽風雨﹐近戚罕見其面。年三十九﹐患心病卒。

漢薦有《明妃曲》云「天外邊風掩面沙﹐舉頭何處是中華。早知身被丹靑誤﹐但嫁巫山百姓家。」見《莆風淸簌集》。鄭蘭陔云此詩亦見《黃米軒集》﹐惟起二句稍異。然詩意婉約﹐自是香奩中語。今從《明詩綜》《明詩別裁》諸選錄之。

◎黃幼蘩黃幼蘩﹐字漢宮﹐幼藻妹。有《詠月詩》云「淸切空階月﹐相依到深更。暄寂非一致﹐千秋同此明。蕭蕭庭中女﹐俯仰關中情。到此令人遠﹐況乃兼秋聲。人生有代謝﹐萬匯有衰榮。茫茫天地中﹐相積爲愁城。欲挽西江水﹐一洗襟懷淸。問月月不語﹐淸淚落寒檠。」字字老成﹐不似閨房凡響。

◎鄭孟姬鄭孟姬爲魚門中丞任鑰之女﹐歸晉江許明經臣驥﹐翼城令崇楷之母﹐博羅令懿善之祖母也。早寡﹐以節孝受旌﹐復以崇楷官贈孺人。建寧朱梅崖先生仕爲之傳云﹕孺人父魚門先生﹐由巡撫罷官﹐畱修湖北城。孺人捐產業衣飾﹐得白金二百斤助費﹐先生得歸。孺人因攜子女從父居侯官﹐而棄其田廬之在晉江者﹐盡與夫昆弟﹐泉州知府義之﹐書門曰「巾幗君子」。每歲依古方以善藥制丸散濟人﹐冬則作絮衣數十﹐貽婚親之無衣者。家旣日貧﹐偶念族有男女二人流落異鄕﹐適子崇楷自粵寄金數斤﹐遂以贖之。時孺人乏糧已數日矣﹐其好義如此。孺人聰明剛毅﹐能斷大事﹐其於文學天性也。尢熟諸史﹐工詩﹐能書畫。崇楷童試﹐督學取附侯官籍﹐諸生訟之﹐除名。孺人赴訴轅門﹐官令具牒﹐孺人輿中出紙筆﹐手書數千言﹐各得條理﹐觀者驚嘆。夫病﹐陰股肉以進。有責其毀傷者﹐泣曰「寡婦稱未亡人﹐夫萬一不幸﹐當以身殉﹐豈惜此一股之臠哉﹖」言者無以奪也。存詩不多﹐僅從舊本中抄得二首。《卽目》云「新竹如柳垂﹐弄影淸池上。幽禽偶一棲﹐亞枝作微響。見人已髙飛﹐焉能識所往﹖」「秋夜云暑退﹐衣單薄醉醒。流光荏苒度流螢﹐片雲忽暗庭前樹。一夜秋聲帶雨聽。」𨿽著墨無多﹐而具有气格。嘗從其曾孫蔭坪廣文訪求遺稿﹐不可得也。

◎莊九畹永福莊蘭齋字吳卓﹐亦黃莘田先生戚末也﹐未婚而寡﹐以節終。有《賀莘田先生重宴鹿鳴詩》云「江夏無雙有夙因﹐耆年雋望照騶閩。早書淡墨魁時彥﹐老把金丹度後人。北海文章畱不朽﹐東山絲竹寫其眞。大羅盡有鉤天響﹐也許皇扣塵。」聲韻俱足﹐忘其爲巾幗中詩也。著有《秋谷集》﹐莘田先生爲之序。

◎張季琬閩縣張宛玉﹐能詩﹐尢工繪事。《題畫蝶詩》云「蘧蘧飛過宋東家﹐春去何心戀落花。當得滕王新粉本﹐小窗只當寫南華。」題畫不卽不離﹐出之閨媛﹐尢爲難得。宛玉歸金陵朱豹章參軍文炳﹐自號月鹿侍史﹐吾鄕人所熟聞。而《隨園詩話》以爲黃莘田妻莊﹐與莘田同有研癖﹐捕風捉影之談。隨園老人往往孟浪如此。

◎莊氏永福黃莘田妻莊氏﹐能詩。莘田下第﹐遊汴三載未歸﹐莊除夕寄外﹐有「萬里寒更三逐客﹐七年除夕五離家」之句。見《永福縣誌》。

◎許琛乾隆間吾鄕閨嬡之能詩者﹐無過素心老人。遇亦最苦﹐婦孺皆能詳其事。素心名琛﹐字徳璦﹐甌香先生友曾孫女﹐月溪先生遇孫女﹐澳門郡丞良臣之女也。早寡﹐以節終。有《疏影樓稿》﹐已梓行。閩中女士家有其書﹐林樾亭先生爲之傳﹐足以傳素心矣。傳曰﹕節婦幼聰慧﹐能詩工書畫。隨父宦粵﹐許字同裏何元祥之次子燧隆。何故巨家﹐饒於貲財﹐海舶往來諸夷島貿易﹐遇風覆舶﹐貲盡沒﹐其家遂貧。元祥之妻早卒﹐乃挈其長子光年及媳﹐旅食於吳﹐而使燧隆就婚於粵。時乾隆壬申﹐節婦年二十有二。燧隆素有勞瘵疾﹐日從事醫藥﹐居二年卒。節婦欲以身殉﹐爲父母所持不果。庚辰父罷官歸﹐節婦隨夫柩歸裏﹐何氏已無宅﹐仍依父母以居。會光年有子﹐立其次子鐸﹝爲﹞嗣。未幾﹐父母偕沒﹐節婦益困。所居許氏宅東垣外小樓一間﹐一蓬頭老嫗應門執爨﹐庭植梅竹﹐自扁其樓曰「疏影」。日焚香觀書﹐間展紙作畫﹐自題小詩其上。先時節婦畫工花鳥艸虫﹐至是乃專寫梅竹﹐及寒菊數枝﹐具蒼辣疏古之致。詩亦直攄胸臆﹐不藻飾規撫以爲工。其素心之號﹐亦自是始著也。今湖北布政使陳公﹐貴州布政使汪公﹐廣東瓊州府福公﹐先後官閩﹐其夫人皆耳節婦名﹐相與禮重﹐結爲文字相知。及去﹐皆厚資之﹐故節婦藉以自給。辛卯元祥卒於吳﹐又數年光年父子相繼死﹐鐸亦旋夭。節婦乃大慟曰「吾所以忍死三十年﹐徒以翁及嗣子耳。今俱已矣﹐姑之柩權厝荒山﹐已四十年﹐翁柩復在吳﹐誰當爲營壞土者﹖」因出所資贈餘金﹐買地治具﹐馳書於吳﹐促其姒扶翁柩歸﹐與姑合葬。又爲燧隆治冢﹐而虛其右穴以自待。土石之費不足﹐則盡鬻衣釵圖書之屬﹐以成之。葬之日﹐ヮ登山﹐哭踴復土﹐僅煢煢一弱婦﹐匠役及山旁居人聚觀﹐交口稱嘆。有爲之隕涕者﹐旣復念祭掃無人﹐邱隴終不可保﹐則寫梅竹一幅﹐系以一詩﹐贈山人劉長宜﹐而托之守墓。有「竹梅聊當子孫賢」語﹐見者哀之。於是節婦年五十九矣﹐善病﹐時起時臥﹐卽詩畫亦不常作云。

論曰「許氏代以詩畫仕宦顯其家﹐七世同居﹐聞於朝﹐遂獲邀禦制詩﹐及禦書扁額之褒。節婦之於詩畫﹐固濡染者深﹐而其能持大節﹐亦無愧義門世範哉。余嘗從容語今巡撫徐公﹐欲爲之請旌﹐且謀置嗣。節婦聞之愀然曰﹕」吾寧不抱不祀之痛哉﹗顧何氏子姓淩替﹐孰可嗣者﹖且吾爲何氏婦﹐不及事吾姑﹐翁復遠客於外﹐吾未嘗致一日之養﹐又不能撫孤子以成﹐偸生視息﹐愧憾多矣﹐尙奚足邀朝廷盛典乎﹖亟爲吾謝大人。『及聞余將爲之傳﹐則又曰「吾卽死瞑目矣﹗』嗚呼﹗是尢可悲也已。」

◎林氏林氏﹐莆田人﹐有《賀黃莘田先生重宴鹿鳴詩》云「丹桂花開六十秋﹐振衣又到廣寒遊。嫦娥細認曾相識﹐前度人來竟白頭。」別出手眼﹐爲一時所傳誦。

◎吳荔娘吳荔娘﹐莆田人﹐秀才陳蔚之妾。早卒﹐有《蘭陂剩稿》。《隨園詩話》云﹕莆陽有吳荔娘者﹐庖人之女也。性愛潔﹐而能詩﹐陳豹章聘爲旁妻﹐未三年卒﹐豹章爲寫其《蘭陂剩稿》。有《春日偶成》云「龍瞳曉日映窗疏﹐荏苒光陰一枕余。深巷賣花新雨後﹐沿門插柳嫩寒初。鶯兒有語遷喬木﹐燕子多情覓舊廬。那用踏靑郊外去﹐芊芊艸色滿階除。」又《詠牡丹》句云「國色日來描不得﹐世人空自費胭脂。」又《題吳興女士嚴靜甫墨竹》句云「我爲丹靑先比較﹐此君風韻卻輸卿。」皆從題外設想﹐運筆自是不凡。

●卷二◎黃淑窕黃姒洲爲莘田先生愛女。莘田先生壽登八十﹐重宴鹿鳴﹐吾鄕先輩以詩賀者﹐名篇甚夥。同時閨秀亦有作﹐姒洲一律爲時傳誦﹐實不愧爲香艸齋後人也。詩云「人間一第比登天﹐誰識天仙又地仙。接席簪裾多後輩﹐稱觴兒女也華顚。姓名千載標眞誥﹐恩禮三朝寵大年。韻事如斯關掌故﹐詎徒家慶譜新編。」

◎黃淑畹紉佩爲莘田先生次女﹐與姒洲同承庭訓﹐於詩工力尢深。杭堇圃《榕城詩話》只錄其《題杏花雙燕圖》二絕句﹐此外佳什尙多。如《春陰》云「朱戶半扃人語碎﹐粉廊回合鳥聲多。」《殘月》云「坐久不知更漏盡﹐滿天涼露濕輕紗。」《梅花》云「風定月斜霜滿地﹐西廊人定一聲鐘。」又云「只恐笛聲吹落去﹐不如移入膽瓶看。」《刺桐花》云「最好斜陽云外透﹐綠陰墻角簇猩紅。」皆淸麗可喜。而《遊鼓山》句云「負郭曾田春水綠﹐隔江畫舸夕陽紅。」尢堪入畫也。

◎遊合珍遊合珍爲黃姒洲女﹐莘田先生之外孫女也﹐亦能詩。有《賀外祖重宴鹿鳴詩》云「松筠標格鶴精神﹐白髮簪花作瑞人。六十年來典型在﹐新嘉賓拜舊嘉賓。」

◎林瓊玉林瓊玉亦莘田先生外孫女﹐早寡﹐以節受旌。《閨秀正始集》云「瓊玉爲女史黃紉佩女﹐綽有外氏家風。」《寄許徳瑗表姊》云「疏影樓頭問起居﹐邇來詩思復何如。知君多爲梅花瘦﹐我比梅花瘦有餘。」與素心老人可稱同調。

◎廖淑籌廖壽竹爲林來齋先生女﹐出繼廖氏﹐歸禮部郎許雪村先生均﹐陳畱令月溪子婦也。《閨秀正始集》稱其隨舅官陳畱時﹐會官署災﹐先擁護其小郎小姑﹐而後及其子。夫卒歸裏﹐困躓無以爲生﹐乃寫花竹以自適﹐課子孫讀書。有「淸時弦誦重﹐廉吏子孫貧」句﹐爲世傳誦。

廖壽竹有《渡仙霞嶺》句云「地虛編竹補﹐山斷借云連。」寫景維肖。其貧甚﹐《遣兒子東遊詩》云「先人長物本來無﹐只抱遺經付阿奴。淸白兒孫今至此﹐衰年看汝作饑驅。」「羞澀言詞未易陳﹐二三君子是周親。何妨懸磬頻頻說﹐汝父貧交有幾人。」令人酸楚﹐不忍卒讀。

◎林侯官林﹐字自芳﹐爲天玉廣文之妹﹐歸謝廷詔。早寡﹐以節孝受旌。陳秋坪先生云「孺人有詩數十章﹐五十年來未嘗問世。今年近七旬﹐白髮皤皤﹐身受旌典﹐嗣子善垂《始裒集》以示人﹐人亦始知謝家婦之能詩也。」今按所刻名《自芳偶存》﹐後附《哭夫文》一首﹐讀之酸鼻。《病中答琳芳三妹》云「舒繡窗前別﹐歸來病已纏。幾番分藥餌﹐空復費金錢。蓮子心同苦﹐梅花骨自堅。抱屙吾久耐﹐勸爾莫憂煎。」友愛之情﹐溢於楮墨。又《端陽感賦》云「屈騷讀罷讀曹碑﹐弔古心懷往事悲。難得千秋成案在﹐忠臣孝女沒同時。」亦見思致。

◎林蕙圃林蕙蘭﹐侯官人﹐歸黃明經漢章。余久聞黃明經之室人蕙圃能詩﹐明經只爲余誦其《燈下懷母氏》一首云「母生我廿年﹐我離母兩月。可憐咫尺間﹐便如天壤闊。夢寐不能忘﹐嗟嗟及明發。遙知此時情﹐孤燈照白髮。」蓋亦深於天性者。惜未獲讀其全稿也。

◎鄭徽柔鄭徽柔﹐字靜軒﹐建安人﹐固安令善述女﹐兗州守荔卿先生方坤之姊也。母黃氏曇﹐亦能詩﹐歸陳日貫早寡﹐以貞壽得旌表﹐有《蕓窗寒響集》。靜軒與黃莘田先生爲中表親﹐故集中有《賀莘田表弟重宴鹿鳴詩》云「手執異人斫桂之玉斧﹐足踏大海駕柱之鰲頭。路傍觀者互嘖嘖﹐是何慘綠年少眞風流。中年作宰不稱意﹐牛刀小試髙人羞。拂衣歸裏且卻掃﹐溪山詩酒此外更何求。以玆葆光養性享大壽﹐須眉如雪明雙眸。朝廷有詔待國老﹐大袍都貯杖則鳩。與新郎君旅進退﹐重聽鹿鳴之呦呦。」倜儻不凡﹐可以想見其才調矣﹗

◎鄭翰蒓鄭翰蒓﹐建安人﹐字秋羹。承其父新蘩令石幢先生﹝方城﹞及叔父荔鄕先生之教﹐以通詩禮名家﹐歸山陰令林培根先生其茂﹐以內政佐其循聲。早寡﹐自課其二子﹐皆有令名稱於世﹐卽樾亭香海二先生也。所著《帶艸居詩集》《畫荻編》﹐尙未梓行。有《歸舟次建安》二律云「風木有餘恨﹐音容都渺茫。綠痕緣舊壁﹝綠痕書屋爲先君宴息處﹐手書扁額猶存﹞﹐墨沈勝殘香。遺照三年淚﹐虛廊五夜霜。淒涼今日返﹐不見出扶將。」「往事同棋局﹐吾生類聚萍。關山多阻隔﹐親故半凋零。去棹波偏急﹐澆愁酒易醒。誰知別後意﹐哀雁落寒汀。」神韻蒼涼﹐是玉臺中別調。培根先生令山陰﹐不名一錢。去官後﹐家計蕭條﹐但剩殘書兩簏而已﹐而太安人處之恬如。《墓春感懷》云「幾有殘書堪課讀﹐家無長物不知貧。」又《送春》絕句云「殘春委地恨無涯﹐狼藉誰憐舊綺霞。不忍看他零落盡﹐爲伊細細護根芽。」如此襟期﹐林氏之興﹐宜其未有艾矣。

◎鄭鏡蓉鄭鏡蓉﹐字玉臺﹐建安人﹐荔鄕先生之長女﹐歸陳文思﹐爲文安令衣徳子婦。早寡以節終﹐得旌表。有《垂露齋集》《泡影集》。荔鄕先生一門羣從﹐風雅蟬聯﹐膝前九女﹐皆工吟詠。長卽鏡蓉﹐次云蔭﹐字綠苔。三靑蘋﹐字花汀。四金鑾﹐字殿仙。五長庚﹐闕其字。六詠謝﹐字淩波﹐又字林風。七玉賀﹐字春盎。八風調﹐字碧笙。九冰紈﹐字亦未詳。九人中惟冰紈未嫁而殤﹐長庚詩無可考﹐余則人人有集。荔鄕先生守兗州時﹐退食餘閒﹐日有詩課﹐拈毫分韻﹐花萼唱酬﹐有《垂露齋聯吟集》。自古至今﹐一家閨門中詩事之盛﹐無有及此者。近人撰《閨秀正始集》﹐但云先生四女能詩﹐所登又僅玉臺花汀兩人詩﹐殆未之詳考耳。

王漁洋《秋柳詩》﹐當時閨秀和者至數百家﹐惜無好事者爲之編輯成書。吾鄕鄭玉臺亦有和作云「遺愁何處寫詩魂﹐節序驚心白板門。斜日寒塘畱故態﹐秋風涼露卽啼痕。長條有意縈歸舫﹐暮色無端黯別村。爲惜當時眉樣好﹐臨風惆悵與誰論。」「蟬吟蛩怨到微霜﹐蘸影長堤水半塘。苦調慣依遷客笛﹐嫁衣久疊女兒箱。只今搖落人悲宋﹐猶憶蕭寥賦學王﹝王粲有《構賦》﹐余丙寅歲途中亦作《衰柳詩》﹞。未必陳根多委露﹐春來依舊簇花坊。」「砧杵聲中正授衣﹐良辰回首是還非。卽看地垂條盡﹐尙擬漫天作絮飛。愁惹館娃淚零落﹐夢回板渚思依稀。雁門邇日音書滯﹐試卜歸期幾載違。」「弱態何曾解乞憐﹐無緣淚眼滯寒煙。江淹賦就魂先黯﹐霍玉愁深病轉綿。蝶瘦づ寒幾知己﹐桂濃楓醉共芳年。堪嗟灞水分襟處﹐無限柔情古道邊。」四首音節諧婉﹐含毫邈然。𨿽未見深警之思﹐在閨閣中﹐亦可稱合作矣。

◎鄭云蔭鄭云蔭﹐字綠﹐荔鄕先生次女﹐歸嚴應矩﹐爲常山令以治子婦﹐有《四時吟》。《和殿仙妹韻》云「寒威消盡喜春晴﹐便逗暄和柳眼明。芳艸含煙先旖旎﹐棠梨滴露乍淒淸。畫樓樹密藏鶯語﹐花塢香濃滯蝶情。九十光陰如過電﹐又聞社鼓一聲聲。梅子黃時天色晴﹐前溪露宿白沙明。千尋雲气奇峯湧﹐一曲薰風溽暑淸。曲沼浮香搴淨植﹐方枰布子寄閒情。宵來乍覺涼生簟﹐細聽芭蕉過雨聲。爽气宵澄宿雨晴﹐芙蓉紅映鏡中明。雁來南國書猶杳﹐荀到東籬影亦淸。湘女冰弦無限思﹐鄂君翠被若爲情。銀蟾萬里同孤照﹐更柰寒砧一片聲。隴上尋梅雪乍晴﹐霜侵寒月半樓明。頻添獸炭迎冬暖﹐細聽鯨鐘入夜淸。刺繡自堪消短晷﹐裹頭雅欲寄詩情。颼颼風過窗紗緊﹐畏聽庭前促織聲。」

◎鄭靑蘋鄭靑蘋﹐字花汀﹐荔鄕先生第三女﹐歸國學生翁振綱﹐爲舉人基子婦。有《夏日詩》云「學飛乳燕繞回廊﹐出水芙蓉冉冉香。曲院花凝晨露潤﹐小窗人耐晚風涼。蟬聲不隔千條柳﹐蛙吹時生半畝塘。隱幾橫斜書數卷﹐了將淸課日初長。」余少時承有美明經﹝荔香先生子﹞以殘書相示﹐曰「此尙是吾先君課女舊稿」也。中密圈小窗七字﹐評云蘊藉﹐今此紙不知落誰手矣。

◎鄭金鑾鄭金鑾﹐字殿仙﹐荔鄕先生第四女﹐歸諸生林守良﹐爲選貢生含光子婦﹐有《西爽齋存稿》。《長江夜行》云「萬里秋逾遠﹐霜濃鳥自驚。沙汀無限爽﹐短葦有餘淸。江色涵山色﹐鐘聲蒼櫓聲。客情偏耿耿﹐漁火映窗明。」《蓬萊閣觀海和韻》云「髙閣層巒上﹐滄溟那有垠。射工迎落日﹐颶母類奔云。縹緲來三島﹐髙寒到十分。登臨余感慨﹐漁笛不堪聞。」《寒食憶裏門諸姊》云「春陰四野柳依依﹐天气餘寒細雨稀。善病怕逢餳粥熟﹐索居喜見雁書飛﹝新接福州建寧信﹞。馬搖金勒行歌答﹐人搭花球帶醉歸。景物不殊同气隔﹐芳時偏與賞心違。」藻麗气淸﹐不愧家學。

◎鄭詠謝鄭詠謝﹐字菱波﹐又字林風﹐荔鄕先生第六女﹐歸孺士林天木﹐爲歲貢生長洵子婦﹐餘同年友泰順令軒開之母也﹐以泰順官贈孺人﹐有《簪花軒閨吟研耕詩存》。其兄芥舟邑侯天錦爲之序云「當余居東省時﹐吾妹方賦於歸畱膝下﹐觸目無非樂境。凡所題詠﹐皆怡悅之音。比歸榕城﹐妹婿端卿好客﹐恆觴我環碧軒中﹐酒中輒出妹詩相示﹐忽忽若昨日事。今重過其處﹐園林如故﹐風景頓殊﹐遂令和鳴雅奏之音﹐化爲別鵠離鸞之曲矣。」

孺人嘗爲當道福夫人延入官廨﹐課其女公子。有《紀事述懷》五古一首﹐朴實言情﹐能不懈而及於古﹐非風雲月露之詞可比也。詩云「人生固有命﹐遇合亦靡常。憶予初生日﹐乃在鄒魯鄕。阿父時作守﹐嬉戲趨黃堂。稍長肄女訓﹐紉佩荃芷芳。繡余綴吟詠﹐優遊翰墨場。封胡與遏末﹐弟妹隨肩行。阿父博一粲﹐鹽絮分頡頏。殷勤爲擇配﹐言侍君子旁。廿載事中饋﹐鴻案相與莊。豈期丁薄祜﹐鸞鵠不兩翔。所天旣淪沒﹐慘毒摧心腸。下顧黃口兒﹐呱呱牽衣裳。撫孤聖之教﹐忍死稱未亡。邇來十數年﹐舊廬日蕪荒。拮據勞手口﹐十指營衣糧。差喜鞠育遂﹐有婦奉嘗。其如家益落﹐棲棲常匆遑。如彼爲失巢﹐而復謀稻粱。意外值知己﹐相招啟東廂。夫人實天人﹐尺五近彼蒼。世家信鼎貴﹐徳裕尢溫良。鹿車蒞海國﹐六珈耀煌煌。衝懷習靜懿﹐世俗邈莫量。掌上雙明珠﹐窈窕鳴珩璜。居然女博士﹐執經待論商。愧吾非曹姑﹐古義聊與詳。感君拂試意﹐期盡襪綫長。彤史述賢媛﹐庶幾慰所望。俯仰懷身世﹐中夜恆旁徨。長言寫情緒﹐永念志不忘。」

餘同年泰順令蓼懷早孤﹐弱冠卽以詩名﹐實本母教也。嘗示余《簪花軒閨吟研耕詩存》﹐有《鄭芥舟伯兄歸建安》云「最憐初束髮﹐風木痛難除。一別違庭訓﹐誰能讀父書。天乎偏我奪﹐壯也不人如。學古關心切﹐非君孰啟予。且住爲佳耳﹐胡然不肯畱。江幹數杯酒﹐落葉一天秋。遠道迢迢去﹐西風渺渺愁。何時重把袂﹐縷敍離憂。」淸空如話﹐一往而深﹐集中當以此爲上乘。又《送子度侄歸建安》句云「下第情懷初中酒﹐送行風物易銷魂。」又云「孤棹白蘋沖水鳥﹐秋風黃葉上灘舟。」亦情景兼到之語也。

◎鄭玉賀鄭玉賀﹐字春盎﹐荔鄕先生第七女﹐歸監生陳華堂﹐爲堂邑令琦子婦。有《和芥舟伯兄晚蘭韻》云「花信今朝已後期﹐香稱王者尙淸奇。紅芽漫憶千叢茂﹐粉蝶猶餘兩翅差﹝蘇子由詩『仰羨飛鴻兩翅差』﹞。詞客鼓琴稱獨絕﹐騷人結佩正相宜。看君譜就金蘭契﹐桃李何嘗異昔時。」自注云「時伯兄門下士﹐和此題者以百計。」

◎鄭風調鄭風調﹐字碧笙﹐荔鄕先生第八女﹐歸陳廷俊﹐爲國學生髙春子婦。有《和伯兄晚蘭韻》云「剩有古瓶相澹對﹐最宜短鬢與參差。」風調自好。

◎鄭冰紈鄭冰紈﹐荔鄕先生第九女﹐許字林天桓﹐早殤。十許歲《詠桃花》句云「施粉施朱紛作態﹐乍晴乍雨爲誰開。」先生爲之不樂﹐果不克長成。

◎林芳蕤林芳蕤﹐侯官人﹐鄭翰蒓女﹐江津令樾亭先生喬蔭編修香海先生澍蕃之姊﹐歸李開楚﹐刑部主事彥彬山東都轉彥章之祖母也。有《小西湖泛舟詩》云「仙仙門外波如鏡﹐十里芙蓉花相映。鳳飛長在水晶宮﹐轉瞬繁華非舊姓。回船一繞水中山﹐恍如鏡裏看靑鬟。遊人那記樂遊曲﹐扣舷自和漁歌閒。澄瀾閣下梅花發﹐宛在堂中吟社歇。春水春風不可畱﹐大夢山頭上初月。」筆有遠致﹐句有餘妍﹐可入《西湖詩話》。又《送鴻瑞鴻詩鴻萼三兒公車北上詩》云「年來衰病嘆支離﹐捧檄何時遂所期。萬里燕關魂夢裏﹐魚書珍重莫教遲。」「庭闈歡聚知何日﹐南北分歧悵遠天。一別洪橋風雪冷﹐故園徒此��懸。」後鴻瑞鴻萼皆作宰江南﹐惟鴻詩先卒。鴻瑞卽蘭屏蘭卿之父也。

◎林淑卿林淑卿﹐侯官人﹐香海先生澍蕃之女﹐歸郭蓮渚北部仁園﹐早卒。有《紅余僅存艸》一本﹐乃蓮渚從廢簏故紙中檢存者。淑卿祖母鄭太宜人﹐爲荔卿先生侄女﹐石幢先生女﹐本工詞翰。淑卿得其門風﹐遂好吟詠﹐所著《紅余小艸》今多散失。有《擬塞上曲》云「塞上胡煙不知裏﹐朔風揚沙迎面起。百萬貔貅出漢關﹐手執烏號腰帶矢。將軍一令重如山﹐戰士螻軀敢惜死。最是蒼涼日落時﹐胡笳四起客心悲。鬼火星星血凝碧﹐殘蒿敗棘嗥狐貍。憶昔軍書下軍府﹐從徵猛士如虎。大旗危立黑雲屯﹐石頭城上驚鼙鼓。妻孥親走送寒衣﹐欲訴離情語淒楚。漢家懸金購首急﹐骨肉婚姻顧不得。萬戶封侯且莫論﹐但願玉關許生入。何日龍城遠奏功﹐捷音萬里飛春風。椎牛飲炙共慰勞﹐家家重慶太平同。」擬古便能近古﹐非描脂畫粉者所能猝辦。

◎何氏何氏﹐福州人﹐歸李峻南。有《齋中口占》一律云「輕風颯颯拂衣頻﹐隔院蛩聲聽未眞。薄醉只緣花勸酒﹐遲眠卻似月畱人。研池綠印窗前竹﹐燭影紅搖鏡裏身。流水浮雲忙底事﹐閒消月夕共芳晨。」三四語爲時所傳誦。

◎陳於鳳陳於鳳﹐字丹彩﹐連江人﹐陳昌明女﹐歸閩縣林宏仁﹐早卒。有《蘭窗自怡艸》﹐板毀於火﹐僅存《別山中小樓》。詩云「十年坐臥此山樓﹐明月淸風任去畱。黃卷能消終日悶﹐靑燈易動古人愁。也曾撫軫調山鳥﹐幾度停梭看女牛。一自餞春人去後﹐柴門空鎖舊林邱。」

◎黃淑庭黃淑庭﹐晉江人﹐侍禦黃嶽牧女﹐歸涿州牧吳世臣﹐香山令光祖之母也。光祖之父提督公郡﹐曾爲香山副將﹐曾攜眷屬之任。及光祖令香山﹐額署之西齋曰《再至堂》﹐淑庭喜而賦詩云「累世簪纓賚典優﹐香山名邑喜重遊。當年功奏紅苗格﹝提督公以剿紅苗功升副將﹞﹐此日誠從赤子求。四海衣冠榮有自﹐萬家性命慮須周。丁寧兒輩無他語﹐淸白無貽祖父羞。」𨿽古名母之慈訓﹐無以加此。

◎吳素馨吳素馨﹐浦城人﹐吳世臣女﹐許字某氏﹐未嫁而寡﹐守節於母家。黃氏有《和慈親題再至堂詩》云「七星峯下到何曾﹐遠侍萱庭喜气凝。最是部民歌父母﹐又聞輿頌憶髙曾。」余曾錄入《南浦詩話》﹐朱秉鑑又據入《枯浦詩抄》。

◎許徳馨許徳馨﹐閩縣人﹐江寧布政使松佶孫女﹐歸四川秦爲品運司。有《新燕詩》云「飛來不識舊簾櫳﹐玉剪初開試晚風。正是營巢春社後﹐梨花庭院雨。」亦可入畫。

◎許蘅福州許若洲歸吳門李春亨﹐早卒﹐有《繡余遺稿》二卷﹐附《詩餘》二卷。徐賴云﹝雲路﹞爲之序﹐集中語多新穎。如《看月》云「耐涼常廢寢﹐欲缺每關情。」《落葉》云「打窗醒夢蝶﹐堆砌護寒虫。」《秋圓》云「總使秋圓好﹐看來亦可憐。艸枯依病蝶﹐樹脫戀殘蟬。」《秋寺》云「菊色澹禪思﹐虫聲參梵音。無情惟古佛﹐能耐寂寥心。」《秋海棠》云「一叢小院深深閉﹐幾處無人澹澹妝。」《殘梅》云「髙士病餘寒至此﹐美人老去韻猶存。」《杏花春雨詞》云「絕似美人新送別﹐亂拋紅淚立風前。《秋懷》云﹕」不怕秋聲聽不慣﹐只愁無地種芭蕉。「

◎李若琛李若琛﹐歸連江王天位﹐有《蝶案香塵集》﹐淸詞麗句﹐足與左芬侍史素心老人後先輝映。余最賞其《答戚友賀男士秀遊庠詩》云「自愧荊釵拙女紅﹐漫承獎飾媲髙風。敢期虎气騰終上﹐卻信熊丸望未空。啟蟄爭言龍角聳﹐將雛有待鳳毛。何當再作竿頭進﹐少慰寒機十載衷。」

《連江縣誌》云﹕李若琛知詩﹐事姑孝﹐有「家貧無計可承歡」之句。姑病慕羊羹﹐丐於鄰得羊腥少許﹐撤艸薦熟之。姑發叢虱不可除﹐則傅薌膏於己發﹐以引之﹐病者霍然。夫習舉業﹐而嗜博不專﹐常作詩以諷之。

◎姜氏姜氏﹐其先浙人﹐從居福州﹐歸副舉人何秀嚴﹐岐海廣文之母也。有《紉蘭閨雜詠》﹐附見《秀嚴孺慕軒詩集》中。《曉起》云「漏盡春眠足﹐驚聞鳥雀喧。蘭閨爭早起﹐記取弋鳧言。」《理鬢》云「理鬢添膏沐﹐簪花貼淺紅。兒夫遊不遠﹐無事嘆飛蓬。」《拂鏡》云「拂鏡知顏瘦﹐厭將脂粉華。雙鬟彊解事﹐每日進鮮花。」《登樓》云「明媚晴光好﹐春風獨上樓。何因嬌少婦﹐柳色忽牽愁。」眼前景寫來﹐亦足以覘徳性。

◎力氏侯官力氏﹐字玉娟﹐儒士嚴溥室﹐林敬廬先生之表親也。先生《介石堂文鈔》中有《嚴母力孺人墓志》﹐稱力孺人言談舉止﹐無一不中節。間爲小詩﹐亦多可觀。今只存《鞔烈婦葉應》一絕云「𨿽然含笑入泉臺﹐知是傷心百念灰。臨訣未曾畱一語﹐斷腸盡付杜鵑哀。」

◎薩蓮如蓮如薩氏﹐雁門天錫之裔﹐農部龍光之第十女也﹐歸孝廉林星海。林固知詩﹐蓮如與之唱和﹐多雅音。自題其居曰「挽鹿」﹐有《挽鹿山莊詩艸》一本。《過黑龍江遇風》云「鷓鴣聲裏雨和煙﹐極目蒼茫水接天。到此欲歸歸不得﹐扁舟兀坐日如年。」《落花寄外》云「江南有客夢初醒﹐煙雨悔遠徵。日暮前山余碎綠﹐可憐費盡鷓鴣聲。」《觀唐人﹤秋狩圖﹥》云「遼海暗愁塵﹐原頭萬幕陳。雕戈迎月小﹐寒劍拂霜新。蒼隼扶云下﹐窮猿失木。秋郊余獸盡﹐莫更再圍春。」皆有唐人格調。蓮如嘗受業於姚履堂邑侯。履堂殉節﹐蓮如有詩哭之云「吾師素志本橫行﹐窮海何年此恨平。倘使孤軍出蓬島﹐豈憂彊寇入重城﹝師宰定海聞寇將入﹐請於鎭戎某以兵衛。某逡巡不戰亡去﹐師募鹽哨數百餘人﹐拒南門終日。城陷﹐遂以身殉﹞。倉皇拒敵嗟何及﹐慷慨捐軀志已成。一片丹心常照日﹐九原含笑尙談兵﹝余嘗夢師坐擁六韜﹐陰符諸書﹐含笑以示﹞。闡揚忠藎﹐字字沈著﹐履堂眞可含笑九原矣。

◎廖氏廖氏﹐福州人﹐進士廖玉麟女﹐歸連江余樞元﹐早寡。樞元應試罷歸﹐有詩勉之云「半畝生涯在﹐鋤陰復課晴。春風當再至﹐端不負深耕。」樞元卒﹐以身殉。

●卷三◎先妣王太夫人先妣王太夫人﹐字淑卿﹐閩縣人﹐候選主簿登元公長女﹐幼以孝聞。主簿公得篤疾幾殆﹐先妣私右臂和藥以進﹐應手而愈﹐後以壽終。先考資政公曾作傳略紀之。年二十三﹐始歸先考﹐居貧操作﹐稍暇卽課章鉅讀書。生平喜流觀經史﹐通其大義﹐能詩而不甚注意﹐故所作無多。棄養時﹐章鉅僅十齡﹐又不知收拾叢殘﹐今僅存遺稿數首﹐然情深於文﹐戚黨讀之﹐鮮不爲悚然起敬者。如《附家書寄外》二首云「客行𨿽云樂﹐不如早遄歸。遠遊四年餘﹐詎不念庭幃。君舅始輟講﹐君姑尙縫衣。菽水固無缺﹐色笑已久違。縱非晨風翼﹐能無思奮飛。」其二云「客行𨿽云樂﹐不如早遄歸。出門甫弄璋﹐今乃秀且頎。得子已云晚﹐成立非可幾。顯揚良所急﹐貽謀豈其微。願君早垂念﹐母流阿買譏。」《送兒子入學》云「養兒不讀書﹐不如豚與犬。能養不能教﹐所生豈無忝。況我貧賤家﹐差幸書香衍。迢迢十五傳﹐儒門澤已遠﹝吾家自前明來﹐十五傳書香不斷學。使者河間紀公曾書『書香世業』匾旌之﹞。先業不廢耕﹐讀書此爲本。過時而後讀﹐事勞效益鮮。讀且未可恃﹐不讀奚解免。成人基在初﹐如農服疇畝。撫玆嬌癡者﹐增我心悚﹛難心﹜。彊之入書塾﹐戚董兼愛。夫君在京華﹐頻歲勞望眼。尊章各垂白﹐所居矧隔遠﹝余居浮仁裏老宅﹐距舅姑所居新宅一里而遙﹞。我責曷旁貸﹐我心日轉輾。倘稍入曠廢﹐俯仰有餘。晨光扶書出﹐夜色燒燭短。循環無已時﹐課此亦自遣。」語語沈摯。章鉅每讀此詩﹐無不汪汪淚下﹐不能止也。

先太夫人嘗語章鉅曰「日來汝父與汝曹講吾宗故事﹐並蒙翻史傳相示﹐頗有會心。因學作《述徳詩》四首﹐一爲周先賢叔魚公﹐一爲漢威侯叔敬公﹐一爲漢髙士伯鸞公﹐一爲唐補闕敬之公。」其《伯鸞公詩》末聯云「秦關與吳會﹐何地薦蘩蘋。」蓋伯鸞公生於秦﹐而寓於吳﹐遂終於吳﹐乃兩地並未聞立有祠宇﹐殊爲缺典﹐故太夫人此詩尙作疑詞。及章鉅官吳中﹐屢尋公祠墓﹐不可得﹐乃就阜橋近地﹐建祠立碑﹐並輯《梁祠紀略》兩卷。吳人又從而詠歌之﹐傳爲盛事﹐實太夫人之詩﹐有以教之也。

乾隆間閩中徐雨松藩伯首唱《素心蘭》四律﹐一時都人士次韻者至數百家。旁及閨秀﹐亦有和章。先資政公本在方伯門下﹐因命先太夫人同作﹐時藩伯將和詩匯次成帙﹐屬螯峯院長孟瓶庵先生甲乙之。先太夫人詩中有「三霄桂窟輸淸絕﹐萬頃芝田佇後緣」句﹐先生囅然曰「此兩句居然詩兆﹐梁氏之興未有艾也。」藩伯以爲知言。

◎先叔母許太淑人先叔母許太淑人﹐字鸞案﹐侯官人﹐山西翼城令崇楷公長女﹐廣東博羅令懿善公妹﹐歸先叔父九山公﹐封淑人。生長名家﹐濡染庭訓﹐惇詩悅禮﹐蔚爲女宗。事九山公相敬如賓﹐𨿽日以詩律唱酬﹐而內政肅然﹐三黨咸欽式之。余總角時卽從太太淑人受五七言句法。膝前三女﹐皆嫻吟詠﹐至今內外羣從﹐人人有集者﹐有淑人之力爲多少。嘗隨宦汾晉間﹐又兩度入京師﹐旋出山海關﹐徧遊遼沈﹐所歷幾半天下。年逾八十﹐神色不衰。善鼓琴﹐自額所居爲「琴音軒」﹐有《琴音軒詩艸》藏於家。

《琴音軒集》中《冬夜仿古》云「蟋蟀鳴堂中﹐蕭條歲雲暮。三冬守京邑﹐又見澤腹涸。繞屋旋風聲﹐徧地雪花布。兀坐倚紅鑪﹐畏寒懶移步。擁被日三竿﹐自覺荒家務。少壯尙如此﹐堪知老年苦。言念倚閭人﹐晨昏缺調護。皤皤雙鬢滿﹐加餐可如故。值此霜夜嚴﹐誰與溫臥具。昨夜夢還家﹐歡與慈姑晤。喜見膝前孫﹐含飴屢回顧。猶餘笑聲嬉﹐鳴雞忽驚寤。回首望髙堂﹐白雲遮去路。未得板輿迎﹐寸懷自沿溯。愧彼林中鳥﹐飛飛猶反哺。何日早旋歸﹐成我蘭陔賦。搔首生百憂﹐呵筆不成句。」先資政公謂「集中佳作頗多﹐當以此詩爲上乘」。蓋孝思所流露﹐白與凡響不同。

◎先室鄭夫人先室鄭夫人﹐字齊卿﹐閩縣人﹐進士蘇年先生﹝光策﹞公長女﹐歸餘三十八年卒﹐以余官受夫人對誥。夫人本名父之子﹐幼通詩禮﹐歸余後﹐益親筆墨。先與余叔母許太淑人同居﹐太淑人母女皆工操縵﹐每共勸夫人學琴。夫人曰「與其學琴﹐不如學詩﹐尙冀有片紙隻字畱示後昆也。」時余亦喜吟詠﹐夫人操作之暇﹐間竊爲之﹐而不欲居學詩之名﹐故所存無多。然每讀餘詩﹐輒有神會。憶余出守荊州﹐偕夫人冒暑南行﹐凡二十四日﹐始到樊城﹐長途頗委頓。及捨輿登舟﹐夫人乃囅然謂「十餘年來﹐始快見南中景物也」。余有《樊城登舟》句云「明知未許扁舟老﹐且作浮家泛宅人。」夫人最喜誦之﹐曰「此等詩我亦理會﹐殆所謂竈嫗能解者乎﹖」又有詩云「團欒一醉斜陽裏﹐不願雙珠乞漢臯。」則笑曰「仕宦人殆難言之﹐然君之素志﹐我固早信之矣。」又句云「愛與家人說招隱﹐幾回指點鹿門山。」夫人悚然曰「君固淡於榮進者﹐然銜命之初﹐卽萌退休之志﹐如報稱何﹖」余攺容謝之。余作夫人行狀中﹐已備載之。

嘉慶辛未﹐余方裏居。臘月二十五日﹐由賽月亭移居夾道坊。夫人外家本在夾道坊﹐與新宅斜對門。自少時卽隨其祖母廖太孺人曾屢入此屋﹐蓋親串舊居也﹐故有詩紀之云「夾道坊南屋﹐童時記釣遊。門閭猶似昔﹐亭沼幾經秋。自笑移家慣﹐渾忘逼歲愁。藤花有吟館﹐此外復何求。」自注云﹕屋前有老藤一株﹐蔭滿庭院。耆舊陳秋坪先生爲篆「藤花吟館」四字額之﹐夫子遂唱開三山吟社於此。嗣後刻詩卽以名其集。而藤花吟館之名﹐乃愈著於大江南北﹐諸名流各爲之記矣。

夫人讀書不多﹐而遇事每能稟古義。憶道光甲申秋﹐余由淮海道調署蘇州臬司﹐眷屬仍寓袁浦廨中。是冬﹐洪澤湖盛漲﹐人心惶惶﹐夫人熟聞倒了髙家堰﹐淮揚不見面之諺﹐不勝其憂。未幾而髙家堰之口果開﹐浦中人情震恐﹐水已氵存至。時值轅一老軍校﹐啟曰「署後現備一大船﹐請鑿垣出﹐登舟以避之。」夫人笑曰「此時徧地皆水﹐無舟者多﹐我舟能獨完乎﹖萬一有他故﹐徒滋口實﹐不如登樓守之。」僉曰「水髙下不可知﹐樓材更不可恃。事急矣﹐請早爲計。」夫人曉之曰「此莫大劫數也。吾夫及長子皆已在蘇州﹐不爲絕矣﹐吾又何求﹖汝曹有怕死者﹐隨其所往﹐我不彊畱也。」合署乃肅然不敢動﹐而飛騎旋報水已南徙﹐此間可無慮矣。時袁浦自帥垣以下﹐各官眷屬﹐皆有登舟之議。探聞夫人之言﹐莫敢先發﹐河上人至今能道之。夫人有《紀事》絕句云「牽船上岸太無端﹐坐守危樓理始安。幸我此心如止水﹐早聞飛騎報回瀾。」紀事述懷﹐情景兼到。萬廉山郡丞喜誦之﹐謂𨿽單詞實可傳也。

夫人居家時最艷談杭州西湖之勝﹐及隨宦往來兩次﹐皆得暢遊。至欲以畫圖紀之﹐而匆匆不暇。及今其遺集中前後遊皆有詩﹐凡我兒女從遊者﹐所當爲之補圖也。《甲戌初春﹐隨夫子挈兒女泛舟西湖詩》云「寰中三十幾西湖﹝少時聞先嚴蘇年公言﹕各直省郡縣以西湖名者凡三十餘處﹞﹐耳熟錢康景特殊。今日淸波門外路﹐好風先引到蓬壺。」「六橋煙水拍空浮﹐夫子重遊我乍遊。好景紛來親指點﹐如斯淸福幾生修。」「系纜欣依五柳居﹐推篷呼酒又呼魚。斜陽影裹團欒醉﹐一飽千錢尙有餘。」「一日匆匆亦勝緣﹐再來未卜定何年。會須亟覓東溪絹﹐畱作兒家故事傳。」《壬辰仲夏﹐重遊西湖示兒女詩》云「賞心樂事首重回﹐西子湖邊又溯洄。堪笑牽衣兒女輩﹐黎明便集筍輿來。」「朝暾看到夕陽紅﹐山色湖光平遠中。猛憶坡公詩句好﹐莫將有限趁無窮。」一片淸機﹐且有見道之語﹐閨集中所不易得也。

道光壬辰﹐余以引疾假歸﹐與夫人聯舟旋裏。夫人有《到家雜詩》云「侍宦何知晝錦殊﹐寒閨那解夢蒓鱸。正欣久客得歸好﹐懶與人言田有無。舊宅新居恰望衡﹐黃樓黃巷起崢嶸。無多亭沼小三徑﹐畫本居然王叔明。」寫情寫景﹐俱有落落不凡之槪。「懶與人言田有無」七字﹐尢可傳。

◎梁符瑞紫瑛六妹﹐九山公長女也﹐適閩縣湖北天門令龔丰谷。天門有循聲﹐而紫瑛尢能以勤儉佐之﹐故中年以後﹐不暇兼涉吟事。猶憶余少時與紫瑛同學爲詩於許太淑人﹐每拈一題﹐紫瑛輒有靈穎之句﹐而笑余鈍置﹐太淑人亦多護之﹐余實自愧弗如也。今忽忽五十餘年﹐每誦陸放翁「靑燈有味似兒時」爲之惘然。

虛白伯兄嘗語余曰「紫瑛七歲卽能成吟﹐授以唐人句法﹐輒有神會。」五言如《漁梁阻雨》雲﹕「窗帶云陰重﹐巖添石髓流。」《曉發》云「宿霧侵衣濕﹐寒泉入耳淸。」《過黯淡灘》云「風聲兼浪湧﹐水勢拍天寒。」七言如《姑蘇懷古》云「雉堞空畱千劫眼﹐鴟夷早乞五湖身。」《曉渡揚子江》云「地吞淮海洪波合﹐山點金焦宿霧晴。」《中秋》云「滿地秋聲黃葉裏﹐一天離思碧雲端。」《詠虞美人》云「宮中有土難埋恨﹐帳下聞歌尙愴神。」皆泠然可誦。近始自編其詩爲《昆輝閣詩艸》﹐尙未付梓也。

◎梁韻書蓉函九妹﹐爲九山公次女﹐適侯官副貢生許濂。九山公三女﹐皆能詩﹐而蓉函爲之冠。工繪事﹐善鼓琴﹐於詩用力尢專。隨宦京師時﹐每陪諸昆季作八韻試律﹐雜之館閣名篇中﹐幾莫能辧。間作小文小賦﹐亦深得騷雅之遺。嘗隨妹婿許蓮叔明經﹐重遊遼沈﹐依蓮叔之從父畫山邑侯署中。畫山本詩壇老宿﹐蓉函從蓮叔後得其指授﹐又獲山川之助﹐故所作益工。吾鄕女士﹐當首推之。著有《靜安吟艸》﹐索余序言。余謂「蓉函精進未已﹐愈唱愈髙﹐似宜假以時日﹐俟其大成﹐再當操鉛槧相從﹐此時正不必汲汲也」。

蓉函先隨九山公及許太淑人宦遊遼沈﹐後復隨其婿依畫山叔翁於承徳邑署﹐故集中有《重山出海關詩》。如此壯遊﹐而屢得之閨媛﹐蓋天所以顯其詩﹐而成其名也。詩之後半云「憶昔隨親作壯遊﹐旌旄過此無遮畱。飽看塞外蒼茫景﹐那解人間羈旅愁。山光海色供吟筆﹐謝庭淸暇詩無敵。今日鴻泥換舊痕﹐山川覿面猶相識。塤篪迢遞千山隔﹐棣華賦罷情何極。故鄕更在天一方﹐夜夜夢魂歸不得。樊籠鎩羽難奮飛﹐愧作當年丁令威﹝自注﹕《丙寅遊沈》詩有『他年丁令化鶴來』句﹐竟爲此日重遊之兆﹞。卻羨度關數行雁﹐往來只趁髙風便。」筆力夭嬌如遊龍﹐是爲稱題傑構﹐《玉臺》中詎易有此。

余新舊宅皆在黃巷﹐爲唐黃徳溫先生﹝璞﹞故里﹐卽閩川名士傳所謂儒者之宅也。新宅之西偏有樓最舊﹐因重修之而榜曰「黃樓」﹐卽名巷之意耳。賓朋飲宴其中﹐率以七律紀之﹐惟蘭笙十弟成七古一篇﹐詞旨豪暢﹐同人咸推爲傑作。適蓉函九妹來遊﹐蓉函素擅長古體﹐余亦屬作七言古詩。越日卽以稿來﹐用蘇詩韻﹐則較蘭笙作更爲沈雄﹐閨媛中能辦此者蓋鮮矣﹗詩云「蒼茫陳迹憑誰說﹐搜古阿兄興偏發。玆樓托始黃徳溫﹐便喚黃樓如江滑。樓前山徑通曲折﹐小步渾忘蘚侵襪。我來恰好當春風﹐舉茗花前欣一呷。移花補竹緬重構﹐匝月經營勞畚鍤。倏然邱壑回春姿﹐陽和已奪秋霜殺﹝自注﹕樓工始於客歲小春﹐閱兩月而竣事﹞。登樓推窗快吟眺﹐道山恰獻金銀剎。元龍百丈气更豪﹐直與層峯勢相軋。淩空翼翩欲起﹐賴有瑯萬書壓。遂令多景聚樓中﹐遠樹遙云吞﹝sd0﹞﹝sd0﹞。樓下衝氵融新��﹐活潑遊鰷兼乳鴨。此中倘更著扁舟﹐定許臨風夢苕。」

吾鄕鰲峯書院有詩賦課。一日以《荔支香》命題﹐蓉函偶爲羣從捉刀揮筆成之。時陳恭甫編修主講席﹐得一卷爲之拍案叫絕﹐持以諗余。余早知出蓉函手﹐以實告之。編修曰「後幅波瀾老成﹐未經前人拈出﹐此必傳之篇。吾鄕才士𨿽多﹐恐皆爲之閣筆矣。」詩云「荔支香﹐驛路長﹐嶺南貢使超上陽。十里一置五里堠﹐七日七夜飛騎忙。長生殿上南薰涼﹐累累虯卵傾瑤筐。顚坑僕谷那復計﹐喜及蟠桃筵上供新嘗。荔支來﹐妃子笑﹐玉骨冰肌朗相照。仙果眞開頃刻花﹐樂章恰進淸平調。吁嗟乎﹗側生餘毒流瓠犀﹐豈知瘡先黔黎。紅塵影斷迷烽火﹐霓羽歌殘咽鼓鼙。沈香亭北春風冷﹐梨樹墳邊秋雨淒。方家紅﹐陳家紫﹐絕品楓亭世無比。徵求幸不到閩南﹐未共官茶斗充篚。莆陽有女淑且美﹐閒吟團扇長門裏。不用明珠慰寂寥﹐詎因口腹煩鄕裏。區區恩寵奚足論﹐要識河洲風化始。君不見當時愛梅髙調致自佳﹐何曾遣進羅浮花。」

余由蘇藩引疾歸田﹐有《吳中畱別》四律﹐和者至數百家。而蓉函詩情文相生﹐詞調諧穩﹐若不知其爲次韻也者﹐獨出冠時之作﹐實足以旗鼓中原也。詩云「詔書特許返林泉﹐力瘁宜邀當憐。徑去陽春眞有腳﹐縱盟江水尙無田。新秋鱸膾迎張翰﹐故里池塘近惠連﹝卜宅與蘭笙弟對門﹞。畱得吾家眞面目﹐蘆簾紙帳總蕭然﹝時與嫂氏鄭夫人聯舟而返﹞。」故山廿載鎖蒼苔﹐猿鶴相迎莫浪猜。天祿校書中壘舊﹐長楊獻賦予云來。江南圖畫畱棠蔭﹝兄前有東南棠蔭圖詠之刻﹞﹐淮北歌謠志芋魁﹝聞去夏卽作歸計﹐以經理賬務中止﹞。省記萱闈閒話日﹐早從小少識駒才。「﹝先慈許太涉人在日﹐常目兄爲吾家千里駒﹞」讀書讀律答淸時﹐撫字巡宣事事宜。心照滄浪濯纓水﹝兄在吳中倡修滄浪亭﹞﹐情深江漢贈行詩﹝前歲以江漢贈言寄示﹞。倦飛自合歸田早﹐待澤應愁出岫遲。敢勸東山莫髙臥﹐會當重起慰謳思。「」歸寧兩度訪煙蘿﹐追話兒時樂趣多。小雪庭除驚歲月﹐大雷書信斷關河。吟成忝附吹篪末﹐才薄其如擊缽何﹝羣從皆步韻獻余﹐咸篇獨後出詩﹞。已向敝廬掃花徑﹐柴門日日候鳴珂。「

余構東園﹐分十二景﹐作詩紀之。外間朋好及家中弟妹兒女各有和章﹐而蓉函和詩中《瀟碧廊》一首云「瀟瀟蒼雪暗三湘﹐日暮香侵翠袖涼。石徑如鱗愁步さ﹐手扶碧玉度長廊。」詩中有畫﹐句中有人﹐余擬倩名手繪圖紀之。

余在溫州挈丁兒恭兒遊雁蕩﹐曾以詩寄福州。蓉函有和句云「公今年髙興益髙﹐腰腳眞堪誇輩行。笑挈佳兒作遊侶﹐俯視雁行軾轍抗。循陔盛事世所稀﹐彩服行春非孟浪。惜不得如惠連隨康樂﹐千里和詩寄遙帳。」並附手書略云「竊謂此題﹐自以吾兄髙年就養﹐老福豪情。兩侄侍遊﹐成玆盛事﹐爲作詩正面語。而卷中和章佳作林立﹐多未及此﹐故拙詩中俯視雁行雲云﹐聊以補之。平仲敬叔兩侄詩正得此意﹐看似平平﹐而必得如此作法﹐方可謂之切題也。」蓉函詩律之細如此。

◎梁秀蕓十一妹秀蕓﹐爲九山公第三女﹐適國學生陳兆驤﹐早卒。少嘗受業於余﹐工繪事﹐亦善爲詩﹐與諸姊唱和﹐獨能作豪壯語。《出山海關》云「海光時動壁﹐城勢欲爭山。」《永安橋大雪》云「人疑騎白鳳﹐寒欲透華貂。」《渡巨流河》云「倒影萬峯環北鎭﹐急流千里接東瀛。」《出都作》云「京國陔蘭近十霜﹐閩云回首轉蒼茫。今朝忽唱歸來曲﹐不道還鄕似別鄕。」時九山公全家皆在京師﹐獨秀蕓隨婿南去也。

◎周蕊芳周蕊慌﹐侯官人﹐儒士周登龍女﹐餘十弟蘭笙之繼室也。母髙氏﹐亦能詩﹐通經史﹐故蕊芳幼承母訓﹐素解吟詠。年十七﹐歸蘭笙﹐復從餘九妹蓉函講貫﹐詣益進。善楷書﹐嘗手錄唐宋古近體詩千餘首﹐以授兒輩。並工鼓琴﹐摒擋家計之暇﹐揮弦染翰﹐樂而忘疲。隨蘭笙赴南安廣文任﹐卒於官署﹐年僅三十有七。嘗自編其吟稿一卷﹐題曰《生紅館詩抄》﹐蘭笙錄以寄余點定。余最愛其《燈下課杏育兩兒讀﹤爾雅﹥》云「課讀襄而父﹐相期此寧馨。問奇宜識字﹐致用在窮經。且學箋虫鳥﹐終須辧豹﹤鼠廷﹥。天雞他日賦﹐莫忘一燈靑。」雅似老都講口气。又《興化江口驛行濱海山徑中口占》云「坡壠如濤湧復斜﹝蘇詩《城東》云﹕壠所風似吹﹐海濤低復起﹐筍輿穩似泛輕槎﹞。嶺雲蒸日易成雨﹐海岸掠風無定沙。水气混茫搖雉堞﹐汀煙低約辧漁家。氵嬰溟萬象供吟眺﹐賦手何因擬木華。」亦刻意之作﹐雜之《四靈集》中﹐殆未易辧。

◎梁蘭省余長女蘭省﹐字筠如﹐幼聰慧﹐隨余宦遊南北﹐濡染見聞﹐於書史亦靡不宣究。歸浦城祝普﹐慶隨任溫州郡丞﹐未幾孀居﹐乃專心課子﹐不暇以吟詠爲工﹐然《夢筆山房詩稿》已裒然成帙矣。余於福州新居構東園﹐分爲十二景﹐各系以詩﹐和題之作甚多。率多摹繪景物﹐惟筠如按切情事﹐獨愜余心﹐卽擬勒石園中﹐以奉召北行﹐匆匆不果作。因備錄之﹐以存此園故實焉。《藤花吟館》云「雙株非昔花﹐三間豈舊館。詩老卜重居﹐復此花纂纂。願依愛日暉﹐長護春心暖。」《榕風樓》云「昔編《玉臺詠》﹐許我供抄胥﹝家大人抄《閩中閨媛詩》﹐曾命余謄寫初稿﹞。今綜風雅全﹐八九將成書。榕風謖謖來﹐不負好樓居。」《百一峯閣》云「一閣出塵表﹐千峯發畫屏。秀出者百一﹐逗妍在尹邢。憑欄忽有觸﹐何如來靑亭﹝余浦城別業中有來靑亭﹐亦擅一邑之勝﹞。」《荔香齋》云「少小離鄕井﹐久不聞荔香。廿年始歸來﹐一沃冰雪腸。濃陰更消暑﹐髙齋眞夏涼。」《寶蘭堂》云「褚臨黃絹本﹐藝林所喧傳。得之且上石﹐盛事豈偶然。賓蘭語非誇﹐千秋珍墨緣。」《曼華精舍》云「曼華乃佛香﹐精舍卽禪堂。愛廬托其名﹐易安在容膝。穆然契余心﹐別有古香出。」《瀟碧廊》云「手扶綠玉杖﹐延緣穿綠天。苦憶侍遊時﹐兩度南屏前﹝先慈鄭夫人兩度遊西湖﹐步南屏長廊﹐皆余扶持﹞。慈云不可畱﹐淸淚徒潸然。」《般若臺》云「我念般若經﹐須識般若字。法界來華嚴﹐湧出不擇地。登臺如見佛﹐放眸在雲際。」《賓月臺》云「臺成月卽至﹐月可稱嘉賓。月髙臺亦髙﹐臺亦賢主人。中有主人翁﹐居然月前身。」《澹沼》云「澹以明君志﹐淵以定吾情。方塘一鑑開﹐萬象歸澄氵宏。悠然濠濮意﹐想見滄浪淸。」《小滄浪亭》云「吳中滄浪亭﹐惜我闕一至﹝家大人在吳門修復滄浪亭﹐傾城士女往觀﹐而余姊妹未嘗一至﹐遵鄭夫人教也﹞﹔東園滄浪亭﹐𨿽小亦有致。水竹倘不殊﹐風月更何異。」《浴佛泉》云「掘井已及泉﹐得泉恰浴佛。佛泉本隨他﹐佛願在潤物。誰知在山淸﹐無營復無欲。」餘九妹蓉函最賞此詩﹐以爲撫今追昔﹐卽景生情﹐字字自然﹐而悉如生鐵鑄就。不但他地他時不能假借﹐卽他兒女亦不能移用。此園本可傳﹐有此詩乃愈增色矣。《隨園詩話》稱雁蕩山觀音洞中有前明按察使劉允升偕二女成仙於此﹐今大士座旁塑造並二女甚美﹐余低回久之﹐因作口號云云﹐其說頗無稽。余《遊雁蕩詩》中曾辟之﹐筠如和餘韻云「最笑劉家父女癡﹐空山苦守觀音帳。非仙非釋定何物﹐蹤迹如斯豈倜儻。」讀者皆嘆其韻腳之工﹐余直以「筆挾風霜﹐語無枝葉」八字評之。

◎梁蘭臺余次女蘭臺﹐字壽研﹐歸國學生邱藜光。隨侍桂林時﹐亦與筠如婉蕙等分日作詩課。值庭中杜鵑花盛開﹐首課卽以此命題。余首唱五古一首﹐閨中和者頗多。壽研獨曰「我初學詩﹐不諳五古音節﹐但作七律以獻。」云「分自天臺異種香﹐繽紛桂嶺趁韶光。風風雨雨都無損﹐葉葉花花正恰當。不向山程催過客﹐卻來官舍領羣芳﹝詩課首出此題﹞。只因花鳥名同美﹐引得詩人興欲狂。」壽研作詩最刻苦﹐而此五十六字乃脫口而出。惜所不多﹐蓋不甚注意於詩也。

◎楊臯餘三子婦楊臯﹐字婉蕙﹐爲竹圃方伯之女。竹圃口不稱詩﹐但授以書義﹐故婉蕙少不知有聲韻之學。迨歸餘三子恭辰時﹐恭兒方習舉子業﹐亦不暇言詩﹐而餘同堂妹蓉函好作詩而工﹐婉蕙喜從之遊。適余長女筠如次女壽研方學爲詩﹐遂相約受業請題爲課﹐而婉蕙驟有所解。女紅酒食之隙﹐舟車侍遊之餘﹐復隨題有作﹐數年間積至百數十首。婉蕙素善病﹐其於詩又好爲苦吟﹐余常誡其以節思慮養心性爲要﹐而作者輒不能自休。喜其慧且勤也﹐遂亦聽之。而婉蕙遂自次所作爲《榕風樓詩存》矣。

竹圃素不喜閨秀之稱詩﹐故於婉蕙所作﹐亦曾無輕與褒詞。然閱到《過洞庭湖》句云「白雲盡處疑無地﹐靑艸環來別有湖。」則爲之拍案激賞不去口﹐謂似此天然佳句﹐不能禁其不落紙矣。

婉蕙讀書不多﹐而喜作考訂典實題﹐每遇一題﹐不惜殫精瘁神﹐窮日夜爲之。恭兒嘗笑其智小而謀大﹐力小而任重﹐婉蕙不顧也。余在粵西獲商爵一具﹐作長歌張之﹐和者徧遠近﹐然縮手不敢下筆者亦多。婉蕙輒奮筆步韻爲之﹐亦自斐然成章。詩云「桂林城中出銅爵﹐誰家好古勤搜羅。風塵閱世不知紀﹐忽逢賞識來摩挲。安平判官購以獻﹐髙堂恰喜詩相磨﹝蘇詩『知君欲以詩相磨』﹞。細辧款識定商制﹐何年至寶淪山阿。量分寸非近器﹐雙柱三趾平無頗。只耳彎形澤可鑑﹐長腳下注如傾荷。子孫父字劇古質﹐生砂活翠耀自佗。子孫爲父共作器﹐薛氏所釋當無訛。何期蠻荒有此寶﹐不數和弓與兌戈。當時務光所制字﹐想見倒薤兼垂禾。比年節樓庋銅喜﹐賓僚鈴閣﹛庚食﹜載歌。公餘雅集詁復訂﹐但聞盛事鳴聲和。我初學詩如蚓窮﹐難題險韻費苦哦。喜讀韓公賦石鼓﹐此物更前千載多。古瓦齋中拓眼福﹐才薄將如商爵何。惟當謹持日介壽﹐坐晉髙爵登鑾坡。」

婉蕙在桂林日﹐與常熟錢蓮因夫人﹝守璞﹞遊山賦詩﹐蓮因爲江南名族女﹐龍門巡司張騏之繼室也。嘗與婉蕙及余女筠如聯爲歲寒三友﹐才調相匹﹐意气相孚﹐唱和無虛日。蓮因一日戲謂婉蕙曰「君喜作典賓題﹐側聞中丞新得趙子固《落水蘭亭》捲﹐有詩志喜﹐其頭緒頗繁重﹐君亦能效顰乎﹖」婉蕙素好彊負气﹐乃殫兩日夜之力﹐展卷中題跋盡讀之﹐竟奮筆次韻云「鑑賞名家世共傳﹐《蘭亭》特記永和年。煙雲曾被蛟龍攫﹐墨賓終難委逝川。」「妙迹初觀眼倍明﹐蘇齊審定是先聲。褚臨黃卷堪相匹﹐夜夜雙虹貫月生。」「元圃珠光聚滿門﹐儼山篆印雜江村。只今眼福拈毫記﹐倒盡金壺墨汁痕。」「少時握管苦冥搜﹐最喜簪藥帖仿甌。今日果窺眞定武﹐墨池便擬托千秋。」蓮因再三誦之﹐爲之咋舌曰「吾甘斂手相讓矣。」

婉蕙隨宦溫州﹐與丁芝仙夫人﹝善儀﹞交稱莫逆。芝仙爲永嘉令楊炳繼室﹐才名久著。時余女筠如自浦城來省視﹐亦一見如故﹐每春日約同城內外踏靑近遊﹐輒有詩。芝仙本詩媛﹐婉蕙與筠如喜與之角勝。余謂東甌風雅﹐近甚寥寂﹐而忽得女士以張之﹐亦一時之勝緣。如婉蕙《江山寺》《揖峯亭》二律特佳﹐將來定可入《東甌詩話》也。芝仙《招同泛舟遊江心寺》云「乍尋霞洞最髙頭﹝前三日曾招遊飛霞洞﹞﹐又泛江心畫裏舟。詩境由來重孤嶼﹐靈山長此砥中流。萬里海气平欄出﹐一派城陰入鏡收。難得良辰偕勝侶﹐金焦而外此佳遊﹝金焦皆余舊遊﹞。」《侍翁大人遊揖峯亭﹐疊前韻》云「重遠出國西頭﹐回鶻山前不浪舟。歷歷帆檣平檻過﹐茫茫日夜大江流。巖椒屢見炊煙起﹐石壁全憑返照收。最喜一江見孤嶼﹝亭之右角露出孤嶼一半﹞﹐晴春三日兩佳遊。」

竹圃一門羣從皆不言詩﹐惟其長嗣翠巖大令詩筆極雄﹐婉蕙少曾從受業﹐故亦稍親風雅。翠巖作宰甘肅﹐婉蕙有詩寄祝其五十壽辰云「六盤山勢拱蘭州﹐中有吾家百里侯。隴路幾千芝構寐﹐詩人五十富春秋。椿庭我幸歡依膝﹝月前甫得歸寧之樂﹞﹐荊序人齊遠極眸﹝三兄皆宦近地﹐惟兄獨遠耳﹞。願爾政成歸養早﹐彩衣團坐潔蘭羞。」竹坡亦極稱此詩﹐以爲孝友天眞﹐溢於詞表﹐可存也。

◎梁賦茗賦茗﹐字藻芬﹐爲澤卿四兄女﹐適上捨生劉義問﹐自題所著爲《臥雲樓詩艸》。喜作詠史詩﹐有《讀明史》數首云「逐鹿張陳各擁兵﹐朱家天授象分明。西湖雲气周顚語﹐一統江山孰敢爭。」「宣言龍衮已飛灰﹐休問成王安在哉。卓錫山林足埋骨﹐何須頭白又歸來。」「趨承帝座隱深機﹐誅篡當朝筆刃揮。莊士文星眞叵耐﹐麻衣才了又緋衣。」「微臣何計拒燕師﹐一慟城門行遁時。衣葛補鍋同節操﹐表忠錄內姓名垂。」「弟兄鐵券姊彤闈﹐心薄椒房獨不爲。別署頭銜第三女﹐徐王家範最堪師。」

◎梁蘭芬楚畹﹐亦澤卿四兄女﹐適候補縣丞龔長齡﹐卽紫瑛妹子婦也。龔六試秋闈不遇﹐投效吳門﹐楚畹有《送行詩》後半云「拋梭怕學翻新樣﹐賦劍須爭不朽名。此日出山爲小艸﹐好將淸白繼家聲。」慷慨激昂﹐巾幗中髙調也。有《小方壺詩艸》﹐惜所作不多。

◎梁金英梁金英﹐字淡如﹐亦澤卿四兄女﹐歸國學生林慶藩﹐濰縣令士駿子婦也。士駿全家俱隨任﹐適教匪闖入縣衙﹐慶藩蹌踉外逃﹐正爲賊所追。淡如伏慶藩背上﹐以身當數刃﹐賊隨去。慶藩得無恙﹐而淡如刃瘡歷數月始合﹐亦得不死﹐論者奇之。淡如少卽能吟﹐嘗分《詠碧筒飲》句云「斟得苦心添醞釀﹐傳來香味最玲瓏。」獨爲坐客所稱。有《愛荷香詩艸》一卷。

◎梁佩茳佩茳﹐字梅史﹐爲蘭笙十弟女﹐適儒士林棟穆。《荷花生日口占》云「銀塘此日宴羣芳﹐嬌艷爭誇百子房。聽罷菱歌三疊曲﹐水晶宮裏譜霓裳。櫻筍廚開溽暑消﹐生辰我亦是今朝。緣君一進長庚頌﹐堤柳多情也折腰。」有《蕉雪軒吟艸》﹐亦風雅之附庸也。

◎梁瑞芝瑞芝﹐字玉田﹐爲余侄伯思長女﹐澤卿四兄之孫女也﹐適儒士林起鴻。少卽解吟詠﹐有《香雪齋小艸》一卷。嘗遊釣龍臺﹐作七言懷古一首﹐驚其儕輩。詩云「全閩江山稱第一﹐中有危臺突然出。江水吞天風逐云﹐無數蛟虯翻浪溢。當年降漢疏封王﹐襟吳帶越開雄疆。樓角丹靑亙不斷﹐管弦朝暮聲飛揚。一自蒼江跨龍去﹐精靈劍槊江中央。我來欲發蘇門嘯﹐興廢盛衰付憑眺。逐鹿雄風安在哉﹐廢寢頹扃幾殘照。君不見歌風臺﹐戲馬臺﹐兩坯黃土湮蒿萊。劉項英雄尙如此﹐何況不及劉項才。」時玉田甫及笄也。

●卷四◎許福祉許福祉﹐自號夢槐老人﹐閩縣人﹐醴陵縣知縣蘭臬先生﹝弼﹞之配﹐河南府知府北瀛太守﹝鯤﹞之母﹐余叔母許太淑人之胞妹也。生長名門﹐通詩禮﹐然𨿽喜吟詠﹐而從不存稿。晚年家遭多故﹐乃偶藉詩以寫哀忱﹐讀者傷之。有《玉尺山堂存稿》。《戊寅哭鯤兒》云「敢言無徳亦無愆﹐有子難畱送暮年。豈是前因我缺憾﹐避人含淚問蒼天。二十餘年瞬息過﹐與兒聚少別兒多。歸來尙擬能終養﹐天不由人喚柰何。銘恩勒石建生祠﹐今日眞成墜淚碑。寄問洛陽諸父老﹐去思何以解哀思﹝鯤兒守豫郡﹐頗有惠政聞。歸裏時﹐有建祠勒石以紀者﹞。池館淒涼畫掩扉﹐春寒料峭懶呼衣。從玆老病無人問﹐一對遺容一淚揮。」《送鯨兒公車北上》云「汝兄棄我歸泉路﹐獨汝承歡牽我衣。今日又辭慈母去﹐出門難免淚頻揮。收拾琴書上帝鄕﹐槐花黃後杏花香。公車一路尋常事﹐偏我離兒最斷腸。」鯤兒妾玉麟盡節自經﹐弔之以詩云「酸風吹面鎖雙眉﹐蠟炬無光冷畫幃。望帝不歸春已矣﹐杜鵑啼落碧桃枝。」「四千里外離桑梓﹝玉麟河南人﹞﹐十五年華賦泛沱。死別生離終永訣﹐家山何處白雲多。」《哭孫女祥宜寄示孫婿何伯雅》云「前身合是掌書仙﹐環佩珊珊入九天。二十年來渾一夢﹐春風零落翠花鈿。」「四載於歸鼓瑟琴﹐無端玉碎與珠沈。懸知騎省悲秋後﹐又合神傷動苦吟。」

◎何玉瑛何玉瑛﹐字梅鄰﹐余姻鄭松谷太守﹝鵬程﹞之母也。有《疏影軒遺艸》﹐太史校梓以行。山陽注文端公爲之序云「何太恭人女兄弟三人﹐皆工吟詠﹐獨太恭人尢好史氏書﹐旁通繪奕音律﹐其在任也。兄邦彥爲丞於粵﹐以解餉赴滇道卒。時母老矣﹐太恭恐其驚痛而傷生也﹐凶耗至不以聞﹐托言以目疾解官。進則怡顏慰親﹐退則雪涕襄事﹐經畫周至﹐心力殫竭﹐卒能歸旅櫬﹐返細累﹐立嗣子。諸大事以定﹐素將抵裏﹐乃以實告﹐老母得無恙。於歸後﹐家計中落﹐支持竭蹶﹐節縮衣食﹐不令貽夫子憂﹐教二子手授經史。衣服進退﹐稍不合度卽督戒之﹐蓋明大義﹐有識略﹐非徒以詩見者也。」然以余觀本恭人見好音﹐孝子之志也。在原急難﹐常棣之義也﹐黽勉求之﹐徳音之遺也﹐中原采菽﹐式谷之教也。其於詩也﹐得其本矣﹐得其本則𨿽其詞不工﹐猶將取而存之。況夫和平淸綺﹐瑯然可誦﹐如今之詩也乎﹖松谷以覲入都﹐出所梓《疏影軒遺艸》屬余呈之蘇齋師﹐卽承題句有云「閩中何恭人﹐五言首詠史。繼以勗兒作﹐寄舅兼懷姊。旣殊香奩艷﹐何嘗玉臺擬。弗取巧縟評﹐或漸風雅企。」松谷得詩﹐不勝其喜﹐並索予題詞。余旣以二律應﹐因摘錄其集中警句。五言如《玉簪花》曰「微風吹欲顫﹐新月澹相當。」《春夜分韻》云「鑪煙隨筆裊﹐簾月帶花妍。」《月夜覓句》云「秋聲生綠竹﹐露气滿蒼苔。」《卽景》云「竹筍掀泥出﹐梨花帶雨肥。」《春暉閣》云「倚檻看山色﹐開簾對夕暉。」七言如《松濤》云「風雨五更驚鶴夢﹐波濤一院起龍吟。」《與姊話別》云「家余健婦無黃口﹐我愧連枝哭紫荊。」《寄遠》云「儒者治生原急務﹐古人隨地有師資。」《莫春》云「風恬院落鸞聲老﹐雨足園亭艸態柔。」《截竹爲小洞簫》云「羨汝瘦生偏直節﹐可人爽籟本虛中。」《平明》云「禮罷佛香簾乍捲﹐窺人燕子語梨花。」《掃梅》云「未忍和苔黏屐迹﹐月明攜帶掃瑤華。」皆淸婉可誦。若集首詠史諸什﹐則崇情卓識﹐又不當於字句中求之。

◎鄭瑤圃鄭瑤圃﹐閩縣人﹐歸貢生林材﹐廣文瓊樹之母也﹐有《繡余吟艸》二冊。上冊律賦二十一篇﹐下冊駢體文三篇﹐古近體計一百六十餘首。陳秋坪先生序云「曹惠班東徵有賦﹐詩則無傳﹐蘇若蘭織錦成詩﹐賦則未備。安人兼玆二者﹐自是專家。蓋勸教諸兒馳名古學﹐欲伸賦手﹐須費文心。先示格律以爲程﹐預構楷模而取則﹐抽黃儷白﹐行行組五色之絲﹐戛玉敲金﹐字字協八音之奏﹐皆紀實語。」余抄吾《閩閨秀詩》﹐又摘其佳句若干爲詩話。如《梅花》云「一片暗香春有信﹐幾枝疏影月無痕。」《桂花》云「漢殿香飄金母袖﹐月宮濃染素娥衣。」《梨花》云「魂飄深院溶溶月﹐影隔疏簾薄薄雲。」《水仙》云「金盞曉分朱檻露﹐畫屏宵伴玉樓人。」《芍藥》云「金帶圍開丞相宅﹐玉盤盂供老僧家。」《武侯》云「南陽早料三分業﹐北伐猶勤六出師。」《銅雀臺》云「文章鄴下全家艷﹐香履牀前百歲灰。」《景陽井》云「轆轤轉到庭花盡﹐欄檻圍來璧月空。」淸詞麗句﹐可以入歷代吟譜中。

◎陳若蘇陳若蘇﹐爲侯官布衣賢開之女。賢開有道學之名﹐故若蘭幼明大義﹐通詩文﹐歸余友廖佩香秀才﹝英﹞。樂志安貧﹐伉儷甚篤。未幾﹐佩香死﹐守節撫孤﹐備極哀苦﹐而玉樹雙折﹐聞者傷之。余宦遊在外﹐間以俸余卹之。若蘇寄呈詩稿一帙﹐中有《割耳自述》絕句云「持刀割耳吁蒼天﹐但願書香紹昔賢。矢志撫孤如此苦﹐須知殘毀卽求全。」又有《示兒》絕句云「槁砧望斷久淒然﹐豈有人甘失所天。意決相同時日死﹐只應抱恨不同年。」余初弗詳其事也﹐而卷末有附錄余從兄曼云編修詩﹐始悉其顚末﹐因亟錄出以貽觀者。梁運昌《紀苦節詩》序云「故友上捨生廖佩香之妻陳氏﹐夫亡後截去一耳﹐聞其以勗兒學故﹐未詳也。斷耳失去九載﹐舊臘復得於神龕中﹐則儼然堅固不壞﹐是可異也。甲戌三月﹐爲佩香歿之十年﹐陳以男女旣長﹐思遂殉夫之本志﹐將以夫亡日投繯。其子持所爲詩示余﹐余覺而驚怛﹐急以辭授其子止之﹐幸而得已。此二事初不必爾﹐惟貞而愨者爲之。然於節亦苦矣﹐乃爲《紀苦節詩》二首﹐以存其事實﹐將使後之志乘﹐於貞婦有述焉。」詩云「誤讀列女傳﹐割耳儀貞嫠。本無逼迫患﹐爲勗十歲兒。枯置空龕﹐虫鼠不敢窺。豈翳金石質﹐九載色莫移。我昨聞此事﹐涕流爲嗟咨。上天耀白日﹐不照寡婦帷。大地回春气﹐不暖寡婦楣。獨把一寸心﹐冷絕含金痍。微微一寸質﹐神鬼交守之。石心旣不轉﹐玉質終難窺。房妻與韋母﹐合並知在玆。傳語癡兒癡﹐莫孤慈母慈。」又云「夙有殉夫志﹐子幼家復貧。卻思相寄托﹐內無期功親。黽勉自養視﹐飲孽含酸辛。今年三月盡﹐夫歿剛十春。長男已二十﹐弟妹能撫循。無母兒可活﹐母欲捐其身。作詩明所志﹐待盡夫亡晨。厥子持示我﹐讀之慘驚神。惟思守義者﹐可以大義陳。有男未成名﹐有女未成姻。夫人事未了﹐豈是殞玉辰。九原不相見﹐此死爲何因。九原倘相見﹐轉恐賢夫嗔。男婚女嫁畢﹐夫人發如銀。寧聞老嫠歸﹐隨夫人幽窀。所以古制禮﹐常稱未亡人。朝廷樹棹楔﹐惟理旌霜筠。守貞乃可貴﹐從死非所珍。棄絕兒女恩﹐況又非慈仁。嗟嗟賢明嬡﹐聞義乃能遵。獨繅寡婦絲﹐哀機聞四鄰。」

◎洪龍徵洪蘭士美в發﹐長身玉立﹐貌淸嚴如寒冰﹐議論常出人意表。余曾從外家一見﹐復從蘇年師案頭見其詩紙﹐題爲《病中謝蘇年伯父遺蘭花》。詩云「幾朵名花惠意深﹐膽瓶髙貯避炎侵。愛花也似憐兒女﹐障雨迎風苦費心。」末署「猶女龍徵拜呈」﹐有「僕本恨人」一小印﹐小楷書亦淸挺可喜。繼復讀﹝原缺一頁零十行﹐約六百十六字﹞諸書﹐一言一步﹐亦防非禮﹐諸舅恆笑之。惟理學外從叔祖陳賢開先生每見﹐議論意日﹐常蒙許可﹐則蘭士固儒也。蘭士儒而孝矣﹐則仙之可知不可知﹐蓋不必論也。進士言蘭士母孕時﹐夢室入龍﹐五采爛然﹐及娩又夢﹐故名曰「龍徵」﹐則余又烏從而知之。

◎陳瑞璧陳瑞璧﹐閩縣人﹐居南臺。家有帆影樓﹐臺江形勝﹐盡收眼底。瑞璧幼讀書其下﹐聰慧解吟詩﹐有《燈月》詞云「明明月在天﹐簇簇燈在地。燈月不相接﹐流照豈殊致。焉得光明千里隨﹐天上人間不相棄。」𨿽淺語而卻有古樂府神理﹐識者卜其必以詩聞於時也。未幾適城中許氏子﹐不得志遽卒。

◎張如玉余曾主南浦書院講席﹐地在粵山之麓﹐西連仙樓﹐巖壑窈深﹐有三十七洞天之目。每思以五七言紀其勝﹐忽忽不果成。偶讀邑中閨秀張如玉一詩﹐𨿽著墨不多﹐而已具梗槪。詩云「一徑沿緣上﹐樓臺到眼明。苔痕隨石轉﹐崗勢入云平。盤薄途疑阻﹐紆回境屢更。神仙如可學﹐此地好蓬瀛。」如玉爲農部郎張倫至女孫﹐有《暗香琴言》一卷。其《上元卽景》云「積雨初晴月正妍﹐萬家燈彩斗嬋娟。輸他好事兒童輩﹐不畏春泥得得前。」亦俊語也。

◎張嬌娥嬌娥姊妹並歸馮笏耕舍人。嬌娥先卒﹐舍人有《悼亡詩艸》﹐徧徵同人題詠。余瑞堂孝廉題云「曾讀璇璣訝彩毫﹐若蘭眞是女中豪。只今泉下無來使﹐錦字恁誰達竇滔。」「壯遊原不戀紅顏﹐死別方知一面艱。孤矢相期應有悔﹐望鄕臺卽望夫山。」蓋嬌娥有《送舍人公車》句云「梅信倘逢驛使便﹐雙魚敢惜寄回文。」又有《送舍人出遊》句云「孤矢早知郎素志﹐閨中不上望夫山。」此後卽化去﹐舍人常以爲悔也。

◎江鴻禎陳秋坪先生知余有抄輯閩詩之舉﹐手錄其弟登爵及其女弟子江鴻禎遺詩﹐各十餘首付予。並稱鴻禎年七歲﹐卽能鼓琴﹐九步工詩。年十五﹐夢紫衣女六七人招之遊﹐且曰「吾與爾﹐皆閬風侍女也﹐爾其歸乎﹖」醒以告其母﹐牽衣而泣。乃索平日所作詩﹐盡焚之﹐曰「不可畱爲人世口實。」援琴彈一曲﹐不成聲﹐曰「人琴俱亡矣﹗」推琴而起﹐遂卒。余憐其慧﹐檢焚余及所記憶者﹐僅此而已。今按所存古近體皆備﹐出口老成﹐而毫無稚气﹐亦絕無衰颯之音。有《謝陳秋坪舅氏贈詩》云「弱齡甘抱拙﹐稍與經史親。遑云弄柔翰﹐便希追古人。欣玆先達譽﹐淸制如席珍。立辭自有指﹐反已參其眞。慚非詠絮才﹐何以當陽春。所願載酒從﹐元亭長問津。」又《寄兄》云「膝下長居好﹐依依惜遠行。身隨流水遠﹐愁逐晚潮生。岸闊暮山瘦﹐江空秋月淸。更深倘無睡﹐應念倚閭情。」𨿽古名嬡之作﹐何以加此。近《閨秀正始集》亦登其詩﹐當卽秋坪錄本所寄也。

◎汪淑端汪淑端﹐閩縣人﹐饒州府經歷金浩女﹐歸何恆。詩才敏瞻﹐爲一時諸女士之冠。有《詠五色蝶次韻》五首﹐同伴多推之。詩云「簾前弱翅望依稀﹐每到花陰不見飛。上下渾疑風度葉﹐飄搖似愛翠爲衣。春眞可踏嬌無力﹐黛縱能描瘦未肥。欲剪碧羅依樣繡﹐南園撲得兩三歸﹝靑﹞。」「莫遣鶯捎見又稀﹐宮錢化出任紛飛。何當曲譜諧金縷﹐恰與春光斗鞠衣。色奪萱叢花並膩﹐香收艸蔓葉俱肥﹐蘧蘧若入酴架﹐去路遮來歸未歸﹝黃﹞。」「絳紗窗外覓依稀﹐忽向瓊欄作對飛。一片紫雲堆艷翅﹐半簾紅雨濕春衣。刺成朱縷珠難比﹐繪與丹砂倍覺肥。誰把胭脂來點染﹐杏花十里看春歸﹝赤﹞。」「梨云漠漠午風稀﹐玉翅輕栩栩飛。曬粉最宜香作魄﹐惜花偏怪冷侵衣。半林明月黏初定﹐數點梅花映更肥。可否梁圓偕雪舞﹐瑤華踏處竟忘歸﹝白﹞。」「漆圓夢裏往來稀﹐樹暮箐深自在飛。野徑何須著金粉﹐深秋休與認烏衣。饒他黛色憑須染﹐拭得藍光竟體肥。細雨濃煙春漠漠﹐柳陰多處正宜歸﹝黑﹞。」

◎鄭嗣音鄭嗣音﹐字芳址﹐長樂人﹐余亡友廣東雷瓊同知﹝榕﹞次女﹐歸陳景程﹐早卒﹐有《ぇ香閣遺艸》一卷。其《病中侍母話舊》云「秋風送涼雨﹐不寐剔燈光。憶昔童時事﹐忍淚徒自傷。父兮官粵東﹐我生在他鄕。幼齡慘失怙﹐弟妹悲相望。煢煢依我母﹐千里持孤喪。持喪歸故里﹐撫孤歲月長。女居穿綫閣﹐男入讀書堂。篝燈與荊布﹐淡飯安家常。弟弱身未立﹐母愁鬢加霜。悔非奇男子﹐騰達與飛揚。餘生一巾幗﹐安能志四方。微軀況善病﹐兒病母傍徨。母毋苦兒病﹐兒願母康彊。棣花喜四照﹐聯掇芹藻香。勉起理釵鈿﹐彊笑奉母觴。作詩蘇病骨﹐願附萊衣行。」孝友之情﹐自不可沒。

◎王瓊瑛王瓊瑛﹐字琴史﹐侯官人﹐南知府王梅林﹝燮﹞女﹐適古田孝廉曾建斗。嘗從梅林宦遊滇海﹐有《萬里遊詩艸》。題旣壯闊﹐詩亦稱之。如《宜昌開船》云「風水吐吞帆力飽﹐煙波綿緲櫓聲柔。」《過黃州》云「艸意綠隨雙岸活﹐黛痕靑抹數峯低。」《金陵夜泊》云「楊柳晚煙沽酒客﹐桃花春雨釣魚船。」皆蘊藉宜人﹐不屑爲粗豪語。曾爲梅林寫《松柏長靑圖》云「老干淩雲垂蔭遠﹐濃陰覆盡往來人。」可想見其胸襟。《蜀行出峽》云「風波平地由來險﹐好把巴江視楚江。」則已見道語矣。

◎李鏡林李鏡林爲李蘭屏彥彬比部女﹐蘭卿都轉侄女﹐歸儒士王汝欽﹐有《小蒹葭山莊詩艸》。《津門》二律﹐不似脂粉女郎詩﹐洵爲冠集之作。蘭卿屢爲予稱之﹐非虛譽也。詩云「名城保障帝王州﹐河海雄關控上游。榷歲煩鹽鐵使﹐漕綱舊數軸艫侯。地連燕薊三邊戍﹐門泊荊吳萬里舟。畿輔卽今資善政﹐賣刀應許借良籌。戈船寂寞照斜曛﹐吹角鳴笳夜不聞。巡徼漫勞仙鶴哨﹐防秋舊駐水犀軍。甌閩路接扶桑樹﹐遼碣潮連渤獬云。莫爲承平輕武備﹐伏波曾許建奇勛。」

◎許還珠許還珠﹐字月津﹐余妹蓉函長女﹐適儒士程光﹐有《紺光書室詩艸》一卷。亦喜學作詠史體﹐杜老所謂學毋無不爲也。《詠王昭君》云「關山明月馬如飛﹐獨抱琵訴恨時。從此和親成故事﹐安邊勛績屬蛾眉。」《詠費宮人》云「酒蘭香燼夜遲遲﹐正是官人刺虎時。豈料柔荑同袒裼﹐誰言巾幗遜須眉。」詞𨿽平而意已足﹐自是閨中本色詩。

◎許季闌許季蘭﹐字湘蘋﹐蓉函妹第三女﹐適國學生王修文﹐有《劍香閣詩艸》一卷﹐古體勝於近體。嘗與諸姊妹分題詠古﹐拈得蘇公《赤壁前遊歌》云「髯公淸興當新秋﹐泛舟赤壁消遙遊。江幹風景最奇異﹐林間白露如珠稠。」「淸風徐來水波靜﹐東山月出瀉孤影。舟中主客飄欲仙﹐一葉隨風淩萬頃。」「洞簫一曲淸且哀﹐如勸遊客須傾杯。英雄角逐竟何在﹐周郎孟徳同塵埃。」「世間變態千萬狀﹐風月依然此江上。卻憑妙悟禪機人﹐領取造物無盡藏。」

◎林炊瓊林炊瓊﹐字粢香﹐許濂側室。初入門不甚通文理﹐余妹蓉函力課督之﹐遂漸知詩。《詠明妃》云「蛾眉多少老深宮﹐知己由來是畫工。靑史畱名非薄命﹐琵琶何用怨東風。」《詠木蘭》云「千載辛勤在戰場﹐功成唱凱面君王。兒家也解浮名薄﹐但願明駝返故鄕。」皆頗能自出手眼。

◎趙玉釵玉釵﹐侯官人﹐教諭景新女﹐適諸生許文璧﹐余妹蓉函之子婦也。蓉函教之詩﹐甚勤。初入門﹐卽課其讀四子書﹐及毛詩﹐年餘盡通其義。惜年二十二遽卒﹐有《聽雨樓遺艸》一卷。蓉函喜爲詠史詩﹐玉釵濡染其學﹐落筆亦自雄偉﹐有《慨宋南渡諸將雜詩》數首﹐風調固自不凡也。詩云「禮樂衣冠舊帝京﹐宋家初業尙升平。何當轉籍完顏眾﹐直與長驅鐵木城。六賊未能歸正典﹐兩宮倏見動行旌。彊胡蠶食𨿽堪恨﹐半爲君王蠹自生。」「日暮空營大將旗﹐宗家威望敵人知。還都志切連封表﹐破賊謀深一局棋。七十頭顱猶矍鑠﹐兩京民命系安危。渡河喚起千秋恨﹐終古英雄共涕Д。」「慷慨東京挽禦輪﹐南朝未必盡無人。轉移全仗書生略﹐戰守眞爲社稷臣。十事殷勤陳要政﹐兩河危急憫遺民。卽今俎豆湖西祀﹐長藉英靈護十閩﹝吾閩西湖有李忠定公祠﹞。」「天下人人識老種﹐不將和議弛兵戎。威名早已降胡使﹐面目爭先認我公。扶病登壇眞矍鑠﹐從軍有弟亦英雄。扼河倘許施長策﹐猛虎何由出阱中﹝種師道﹞。」「淸涼居士最鷹揚﹐艟艦橫江列巨檣。玉帶人終成鼠竄﹐金山檄合責龍王。錦衣立馬元戎壯﹐紅粉援桴女帥忙。堪嘆天心偏北向﹐土舟獻策太猖狂。」「補天浴日有奇功﹐帶礪山河誓不終。去國心仍依左右﹐喪師過豈掩精忠。老嫻聖教兒能嗣﹐死葬衡山鬼亦雄。一事知公應有悔﹐羣賢當日欠和衷﹝張浚﹞。」「多少軍民涕淚從﹐金牌能撼嶽軍鋒。畫淮計議終難挽﹐唾手勛名不再逢。堪嘆沈冤埋碧血﹐獨畱壯魄抵黃龍。忠魂千載孤山路﹐細艸殘花滿徑封。」「一騎黃柑送敵營﹐將軍飛到振威聲。身當秦鳳金牛險﹐手破連珠壘石城。保蜀無軍勞餉運﹐讀書功可助心兵。連麾疊陣諸州復﹐難弟當年亦盛名。」「隔水橫槍曙色淸﹐順昌旗幟敵人驚。陰風拔帳親擒賊﹐閃電揮戈夜斫營。姓氏已聞驚虜魄﹐功名終愧屬書生。可憐身死猶賫恨﹐剩水殘山痛汴京﹝劉﹞。」「半壁江山入畫圖﹐髙峯立馬气吞吳。參謀倘未施籌策﹐航海重應到廟謨。臥雪人誰憐北轍﹐銷金窩已樂西湖。君王自立偏安局﹐異代徒營爲嘆吁。」

◎劉檐林檐林﹐劉義問女﹐適儒士虞一元﹐卽余侄女藻芬之婦也﹐有《艷雪齋詩艸》。拙於女紅﹐而詩才特秀發。有《與玉田表姊夜話詩》云「喜得今肩並﹐閨中冷趣生。雨聲深院靜﹐燭影小窗明。品繡工偏拙﹐論詩語獨淸。夜闌渾不覺﹐鄰捨忽雞鳴。」可以想其風趣矣。

◎齊祥棣貞女齊祥棣﹐余友河南知府鯤女﹐夢槐老人孫女也。許字同邑儒士陳兆熊﹐未於歸﹐而兆熊卒﹐家人祕之弗使知。有他姓來求婚者﹐女始覺﹐潛易素服投蓮池中。時陳氏宅中忽起異香﹐人皆駭異。後乃知其爲貞女之魂歸來也。貞女初生時﹐其母夢人授以白蓮花﹐故貞女十餘歲時﹐有《詠白蓮花》七律云「佳人玉立水中央﹐浣盡鉛華作素妝。瓊佩月明遺遠浦﹐縞衣露冷渡橫塘。嬌能解語應增媚﹐淡欲無言只送香。秋气滿湖涼似洗﹐扶持淸夢到鴛鴦。」人以爲詩讖。後陳家迎其柩歸合葬﹐其墓正對蓮花峯云。有《玉尺樓遺詩》五十首。

貞女嘗學詩於余妹蓉函﹐其殉也﹐蓉函哭之慟﹐有詩弔之云「玉尺山淸比水雪﹐蘊秀含靈自奇絕。精華發出白芙渠﹐素質芳心對明月。」「山樓有女貌超塵﹐白蓮花本是前身。衛家簪格香生筆﹐謝女聯詩雪入神。」「我記姨家開壽宴﹐華堂燭下屢相見。人在珠圍翠繞中﹐俗妝不ネ芙蓉面。」「聞道螺江是婿鄕﹐В梅尙未賦傾筐。罡風忽折瓊瑤樹﹐閨裏聞知心暗傷。」「藏鉤花徑遺諸婢﹐擲雉萱堂伺阿娘。案上忙收舊詩艸﹐燈前潛著素衣裳。」「取義成仁心已決﹐豈惜花殘與月缺。芳池秋水淨如霜﹐爲滌塵緣沁玉骨。魂歸陳宅誰能識﹐卻有香風送消息。優曇暫現世間身﹐琴瑟終成天上匹。佳識曾吟詩一章﹐果然淸夢葉鴛鴦。蓮花峯畔新墳好﹐從此名香骨亦香。」一時聞貞女事﹐作詩挽之者頗多﹐惟此篇足以存貞女矣。

◎楊好楊好﹐字婉琴﹐連城人﹐竹圃方伯次女﹐歸郭少蓮大尹樹﹝瀛﹞﹐蓮渚比部之子婦也。幼與妹婉蕙同受業於伯兄翠巖大令﹝樹屏﹞﹐遂工吟詠。有《寄懷婉蕙四妹詩》云「梧桐葉落井幹空﹐萬里迢迢一紙通。最憶去年今夜月﹐倚樓聯袂話榕風。紫塞車箱白下船﹐故鄕差喜息勞肩。同歸何事旋分手﹐望斷漓江夕照邊。」可以想其友愛之情矣。

◎沈沈﹐字采石﹐嘉興人﹐歸吾閩曾茂才﹝頤吉﹞。茂才遊幕江南﹐寄孥吳下﹐采石賣詩畫自給。余藩牧吳門﹐先室鄭夫人常延其入署﹐絮談榕城景物﹐采石大有旋居閩中之意。所作詩名《畫理齋集》﹐潘三松老人題其捲端云「采石女史﹐能詩善畫﹐前以所寫山水惠贈﹐玆復以所著《畫理齋詩》冊索序。余衰耋心如枯井﹐耳目亦幾廢﹐使人從而聽之﹐氵風氵風乎淸微和雅之音﹐鮑妹謝女之餘韻也。因題數字﹐欣附不朽﹐至詩筆之妙﹐繪事之精﹐詩畫相通之微旨﹐錢唐陳雲伯大令備言之。藝林有目者﹐久艷稱之﹐固無俟余之贅述也。」

錢唐陳雲伯大令﹝文述﹞撰《畫理齋詩》序云﹕昔人謂王右丞詩中有畫﹐畫中有詩。是以寫輞川之圖﹐雲飛水走﹔紀渭川之作﹐麥秀桑稀。詩壇挹其淸華﹐畫院播其馨逸。藝林擷秀﹐並擅爲難﹔璇閣徵才﹐兼長抑更少矣。采石女史﹐李名媛﹐羞蘭季女﹐模山範水。畫學最深﹐頌菊銘椒﹐詩才更勝。蓋染鉛華於魏國﹐早承慈母之傳﹐弄筆硯於甄家﹐兼得弟兄之益。歸閩中曾笑崖茂才﹐雙煙一气﹐同熱南丰之瓣香﹐比口同聲﹐共譜東陽之八詠。緣深匏爵﹐奏墨會之靈簫﹐家近武夷﹐聽幔亭之仙樂。中間以令弟西雍刺史出宰雉臯﹐畫舫曾移﹐板輿並侍﹐丹靑所被﹐珠玉同輝﹐宮婉蘭剪采之屏﹐董小宛畫梅之扇﹐方之蔑矣。比之僑居吳下﹐以《畫理齋詩集》乞序予。予花國三生﹐香奩萬首﹐嬋娟金粉﹐夙有會心﹐閨閣丹靑﹐略可屈指。金雲門之金碧樓臺﹐則李昭道趙伯駒也﹔汪逸珠之綺羅人物﹐則董叔達劉松年也﹐屈宛仙之白描﹐黃蘭И之水墨﹐則李龍眠趙子固也﹐碧梧織云玳梁筠如梅卿畹芳智珠香輪之寫生﹐則滕昌裕黃伯鸞也。至接武荊關﹐追蹤韋柳﹐煙毫旣潤﹐彤管尢工﹐惟女史爲兼擅矣。其謀篇也如其落墨﹐其﹛庚食﹜韻也如其摹古﹐其琢句也如其用皴﹐其選詞也如其傳色﹐離詩論畫﹐其黃皆令乎﹖離畫論詩﹐其卞篆生乎﹖鳴環動佩﹐人言當今之令嫻﹐石色雲峯﹐我謂閨中之摩詰矣。

余在蘇州修滄浪亭﹐采石爲余再三作畫﹐並再三賦詩。有句云「美政餘閒宜韻事﹐勝區修復必詩人。」時先室鄭夫人五十初度﹐采石邀同吳中名媛﹐如歸佩珊﹑朱竹眉﹑吳香輪﹑陳筠簫﹑徐佩吉輩各獻詩介壽。采石句云「上頭夫婿諸侯長﹐繞膝兒郎祕省官。」蓋紀實語也。

署中東偏花畦中有白牡丹一株﹐鄭夫人嘗置酒招采石賞之。采石賦詩云「素心畢竟讓花王﹐侍從多騎白鳳凰。富貴自應畱本色﹐天人原不要濃妝。館陶仙子情如玉﹐虢國夫人影亦香。寄語諫言莫相戲﹐洗紅久已譜淸商。」幕中同人有拈此題者﹐見此詩都爲閣筆。

