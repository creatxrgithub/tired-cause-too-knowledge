麗白樓詩話民國林庚白

●上編

詩要有意境與才力。意與境又自不同﹐而才力則所以運用意境者﹐此不可不知也。古人謂「詩窮而後工」﹐又謂「愁苦之辭易工﹐歡愉之言難好」。世之爲詩者﹐往往誤解此二義。其實所謂「窮而後工」與「愁苦之辭易工」者﹐蓋入世不深﹐則不足以盡人間之變﹐而喜﹑怒﹑哀﹑樂之情﹐動與其境遇相爲表裏。曰「窮」﹐曰「愁苦」﹐言其極也。境不極則情不眞﹐縱或能工﹐抑末矣﹐非必教人以嘆老嗟卑爲工﹐以傷貧怨別爲窮也。故又謂「詩以言志」。前者言其境﹐而後者言其意。凡人之哀樂過人﹐或懷抱與人殊﹐皆境爲之也。境之極而意於是乎出﹐其詩始工﹐亦由其情之眞也。若乃所處非古人之身世﹐但蘄其貌似古人﹐非僅喪眞﹐且並失古人之眞﹐其所得止於古人面目之僞而已。此宋以後詩之所以日衰也。

唐宋兩代詩﹐先後媲美﹐無所軒輊。以言其工﹐突過漢魏﹐直接《三百篇》。何者﹖其意境固已極前此之世變與人事﹐而詩之才力又足以發其變。所謂「柏梁體」﹐所謂建安七子﹐不若是也。柏梁體特應制詩之濫觴﹐其本已撥。建安七子𨿽遭逢喪亂﹐其人物大都委靡頹廢﹐徒知標榜豪放與淸髙﹐開六朝亹亹之風。中華民族性之不振﹐魏晉之詩﹐亦有以毒之也。晚近淺者﹐溺古不返﹐遂以爲詩愈古則愈工﹐宋必不如唐﹐唐必不如漢魏六朝﹐而《三百篇》《離騷》﹐莫敢議其一字者。吁﹐何其陋且固歟﹗

一代有一代之文物典章﹐而文物典章所被﹐人情與風俗亦因而異。形諸詩歌﹐宜表其眞實。春秋﹑戰國人之生活﹐不同於三皇五帝時代﹔漢魏六朝人之生活﹐又不同於春秋﹑戰國時代﹔而唐宋元明人之生活﹐則又與漢魏六朝時代不同。淸戊戌維新﹐迄於民國﹐遠沿五口通商之舊﹐近經辛亥與丁卯革命之變﹐文物典章﹐幾於空前。生活之因革﹐𨿽或矛盾雜陳﹐要其於人情與風俗之推移﹐實爲有史以來之創局。苟詩人於此﹐懵焉無睹﹐行今人之行﹐而言古人之言﹐人人自以爲陶﹑謝﹑李﹑杜﹐其去陶﹑謝﹑李﹑杜益遠矣。

詩者﹐民間歌謠之變也。自政尙帝制﹐仕皆儒冠﹐而詩始爲士大夫階級所獨有。浸假至今﹐末貴本賤﹐士大夫駔僧相爲狼狽﹐民困於生﹐舉莫能讀書識字。於是詩之爲物﹐駔僧亦負之以趨﹐以與士大夫遊詠﹐轉於勞民無輿矣。惟其如是﹐民間之疾苦﹐遂不得見於詩。而此輩士大夫駔僧﹐身委質於異族與豪彊者之間﹐衣於斯﹐食於斯﹐寄生於斯。民間之呻吟﹐異族與豪彊之刀俎﹐彼方踞以資富貴﹐欲求其表暴今之生活輿時代﹐又豈可得哉﹖此無他﹐情與意之眞者蔽於其境﹐而境之眞者﹐金掩之矣。

淸同光以來﹐爲詩者號祧唐祖宋﹐而大都取法於荊公﹑後山﹑山谷﹑簡齋﹑宛陵﹑誠齋諸人。其尢篤古者﹐則髙言杜﹑韓﹐或王﹑孟﹑韋﹑柳。然一究其實﹐祖宋則近似矣﹐祧唐則未也。抑所謂祖宋﹐亦僅從句法著眼。其獘之極﹐肉勝於骨﹔以骨勝者﹐又往往撏撦緒古人之枯骨﹐而張之以皮。顧所以致此者﹐眞感苦少﹐其意境又皆囿於古人之意境也。彼蓋不解宋人詩皆自唐賢變化而來﹐所不同者﹐唐人任自然﹐而宋人力求不苟。試一尋繹﹐則恍然於宋人每以漢魏與唐人古體詩之句法﹐蛻爲今體﹐南宋詩尢多近於晚唐。宋人中才思較富﹐而气力橫絕者﹐能接杜韓之骨﹐如荊公﹑山谷﹑後山﹑誠齋﹑放翁皆然。簡齋﹑宛陵﹐則前者襲杜韓之皮﹐而後者刺取王﹑孟﹑韋﹑柳之骨。之數子亦間參陶﹑謝﹐此又不可不知也。

同光詩人什九無眞感﹐惟二張爲能自道其艱苦與懷抱。二張者﹐之洞與謇也。之洞負盛名﹐領重鎭﹐出將入相﹐而不作一矜誇語。處新舊變革之際﹐危疑絕續之交﹐其身世之感﹐一見於詩﹐視謇尢眞摯。如《九曲亭》云「華顚文武兩無成﹐羞見江山照旆旌。只合巖棲陪老衲﹐石樓橫榻聽松聲。」《焦山觀寶竹坡侍郎畱帶》云「故人宿艸已三秋﹐江漢孤臣亦白頭。我有傾河注海淚﹐頑山無語送寒流。」《讀宋史》云「南人不相宋家傳﹐自訁羽津橋警杜鵑。辛苦李虞文陸輩﹐追隨寒日到虞淵。」《崇效寺訪牡丹已殘損》云「一夜狂風國艷殘﹐東皇應是護持難。不堪重讀元輿賦﹐如咽如悲獨自看。」《中興》云「流轉汀湖鬢已皤﹐重來闕下撫銅駝。故人第宅招魂祭﹐勝地林亭掩淚過。前席頗憐非少壯﹐小忠猶得效蹉跎。神靈今有中興王﹐準擬浯溪石再磨。」諸作皆沈鬱蒼涼﹐其感嘆之深﹐溢於言表。蓋之洞夙主中學爲體﹑西學爲用者﹐丁滿淸末造﹐知國事之不可爲﹐其主張之無補於危亡﹐而身爲封疆大吏﹐又不得不鞠躬盡瘁以赴之。後二首居宰輔時之作﹐時勢益艱﹐故危苦益甚。淺者譏之洞之詩有紗帽气﹐不惟不知之洞﹐且不知詩矣。之洞於各體詩並工絕﹐其五七言古體詩﹐直可與荊公抗手﹐無能髙下。

民國以來作者﹐沿晚淸之舊﹐於同光老輩﹐資爲標榜﹐幾於父詔其子﹐師勗其弟﹐莫不以老輩局日蝦﹐而自爲其水母。不知同光詩人之祖宋﹐與宋四靈﹑明七子之學唐﹐直無以異﹐蓋皆貌其面目﹑聲音﹐而遺其精神也。唐人以自然得其眞與美﹑善﹐而四靈﹑七子﹐務刻劃以蘄似於自然﹐背矣。宋人以充實矯平易浮滑之失﹐與唐人爭勝。而同光迄於民國以來詩人﹐但彫琢以求充實﹐空矣。或謂同光詩人﹐如鄭珍﹑江湜﹑範當世﹑鄭孝胥﹑陳三立﹐皆不盡彫琢﹐能屹然自成其一家﹐固矣。然珍﹑湜實當咸同之世﹐不得列爲同光人。當世﹑孝胥﹑三立﹐則詩才與气力﹐故自不凡。而孝胥詩情感多虛僞﹐一以矜才使气震驚人﹐三立則方面太狹﹐當世則外似博大﹐而內猶局於繩尺﹐不能自開戶牖。以視珍﹑湜詩﹐能用古人而不爲古人所用﹐抑又次焉。卽以珍﹑湜論﹐《伏敔堂集》且突遇《巢經巢》﹐此惟可爲知者道之耳。

凡大家詩﹐必有多方面﹐千篇一致﹐僅是名家。故義山﹑放翁﹐造詣更在王﹑孟﹑韋﹑柳之上﹐其得於杜獨多也。白香山之《長恨歌》《霓裳羽衣舞歌》《琵琶行》與其他七言古體﹐截然兩人所作。而少陵五七言律與荊公七言絕句﹐又皆千聲萬態﹐絕不類出於一家之手。此其所以爲大也。玉溪之前後《無題》﹐以及《錦瑟》《碧城》諸作﹐皆從老杜之「雷聲忽送千峯雨﹐花气渾如百和香」一首脫胎而出﹔而《寫意》《隨師東》《重有感》《籌筆驛》諸作﹐皆淵源於老杜之「花近髙樓傷客心」一首﹐其《春雨》《楚宮》《流鶯》諸作﹐又老杜之「一片花飛減卻春」二首之變化也。至乃「人生何處不離羣」之作﹐則眞與子美之「兵戈不見老萊衣」一首﹐神似極矣。放翁七言律﹐幾盡杜之傳薪﹐尢不勝枚舉。惟放翁七言律方面之多﹐𨿽可與杜等量齊觀﹐惜其五言律與古體﹐不能窮杜之美善。義山之遜於杜﹐亦以此。誠齋律絕﹐亦有託根於杜者。七絕如「東風染得千紅紫﹐曾有西風半點香」﹐與「要識早行奇絕處﹐四方八面野香來」﹐以及「夕陽不管東山暗﹐只照西山八九稜」等﹐皆自杜之「從今已後知人意﹐一日須來一百回」之句而來。而「乍暖柳條無气力﹐淡晴花影不分明」﹐則又自杜之「林花著雨胭脂濕﹐水荇牽風翠帶長」而來也。

詩有三要﹕要深入淺出﹐要舉重若輕﹐要大處能細﹐三者備可以爲詩聖矣。深入淺出者﹐意欲其深﹐而語欲其淺﹔舉重若輕者﹐句欲其重﹐而字欲其輕﹔大處能細者﹐格欲其大﹐而律欲其細。此等處﹐要能以技巧運用其才思與工力於意句中。古今詩人臻此者﹐李杜詩中﹐十居其六七。樂天亦庶幾。前乎此者﹐則有陶潛﹔後乎此者﹐則有歐陽修﹑陸遊。而淸代之江湜﹐直與李杜埒。自余諸家﹐多爲愛好之結習所累﹐惟昌黎荊公﹐有時能兼此三要。韓之七言律絕﹐荊公之古體及絕句﹐尢數覯之。昌黎古體中「山石犖確行徑微」之類﹐亦其選也。王孟負盛名﹐而其詩之輕者﹐實多於重。以量而言﹐唐人詩於此較勝宋人。任自然則其出於不自覺者﹐往往造此。山谷詩﹐硬語盤空之作與深入淺出﹑舉重若輕﹑大處能細者各不相掩。而荊公亦有「看似尋常最奇崛﹐成如容易卻艱辛」之語﹐則知其所以致力矣。東坡詩間有此境﹐惜浮滑之作稍多。後山則气力較遜。韓﹑孟並稱﹐而孟多苦語﹐不能淺出。宛陵亦然。微之譽子美之博﹐而不知此正子美之短﹐非惟深出﹐亦失之鋪張排比。若杜詩首首皆「去年潼關破﹐妻子隔絕久」之類﹐與「夜深坐南軒﹐明月照我膝」之類﹐則𨿽《風》《騷》亦有慚色。又語淺意深者﹐略舉如工部之「聞道殺人漢水上﹐婦女多在官軍中」﹔舉重若輕者﹐略如太白之「兩岸猿聲啼不住﹐輕舟已過萬重山」﹔大處能細者﹐如義山之「帝有聖相相曰度﹐賊砍不死神扶持」各首﹐讀者可以隅反矣。

六朝人苦學魏晉﹐得其神似。而建安七子手摹心寫於《三百篇》﹐𨿽風致流美﹐音節淵然﹐終嫌其不類。蓋《三百篇》之情感眞摯﹐無附會語﹐子建﹑嗣宗輩﹐但倚才思﹐豈能相比﹖老杜稱鮑照之詩﹐然鮑實不如謝。愛好太過﹐遂爲所累。余曩讀鮑集有《聽妓》一首﹐爲之失笑。妓何可聽﹖「聽妓」二字﹐實不辭之甚﹐正不必拾老杜牙慧﹐據爲定論也。曹操詩不多﹐然於漢﹑魏﹑六朝人﹐當居首選﹐豈遂以人而廢言乎哉﹗後人喜爲漢﹑魏﹑六朝之詩﹐有辭無意﹐觸目皆是。此以古人之情感與意境爲情感意境﹐其本已撥﹐縱令爲之而盡工﹐亦不外魏晉人之於《三百篇》。又其次則如四靈﹑七子之學唐。下焉者﹐直是晚近詩人之學宋者流﹐可一笑也。王闓運五言律學杜陵﹐古體詩學魏晉六朝﹐亦坐此病。故同一學杜﹐而梅村之五言律﹐回非湘綺樓所及。何者﹖梅村以亡國大夫而委蛇於兩朝﹐其境遇甚苦﹐情感甚眞﹐心迹甚哀﹐此所以直摩浣花之壘﹐而爲古今五言律之泰斗也。但賞其工力﹐非能知梅村者。然梅村除五律外﹐其他各體皆不稱。

今人用數韻﹐什九以坊間所刊行之《詩韻合璧》爲準﹐於古體則韻相通﹐而於今體但墨守一韻﹐此大不通也。微論沈約所定詩韻﹐未足依據﹔卽令依沈韻﹐亦無取規行矩步﹐如此之甚。蓋《三百篇》及漢魏﹑六朝﹑唐﹑宋人之用韻﹐皆與沈韻有出入。質言之﹐則凡詞韻可通者﹐詩韻皆可通﹔古體可通者﹐今體皆可通。此非餘一人之私言也﹐亦非創見也﹐求之於《詩經》以迄唐宋名家詩集﹐指不勝屈。《詩經》猶可諉之曰古體﹐杜工部律詩﹐則固家弦戶誦之今體也。然以工部之自信「老去漸於詩律細」者﹐其《又呈吳郎》云「堂前撲棗任西鄰﹐無食無兒一婦人。不爲困窮寧有此﹐只緣恐懼轉相親。卽妨遠客𨿽多事﹐便插疏籬卻甚眞。已訴徵求貧到骨﹐正思戎馬淚盈襟。」則直以上下平之「眞」「侵」韻相通用。又如蘇東坡之《浴日亭》云「劍气崢嶸夜插天﹐瑞光明滅到黃灣。坐看陽谷浮金暈﹐遙想錢塘湧雪山。已覺蒼涼蘇病骨﹐更煩沆瀣洗蒼顏。忽驚鳥動行人起﹐飛上千峯紫翠間。」則更以上下平之「先」「刪」韻相通用。此外唐宋諸賢﹐以「江」「陽」或「覃」「侵」通用於今體者﹐尢數數見﹐信知余之持論爲是也。蓋沈約浙人﹐音本不正。而後人困於帖括之學﹐文士求仕進﹐不得不爲「試帖詩」﹐展轉相沿﹐遂益不能自拔矣。

●下編

林文字時爽﹐福建閩侯人﹐閩中名宿希村先生子﹐黃花岡七十二烈士之首也。希村先生博極羣書﹐所爲駢體文﹐兼有六朝盛唐人之勝﹐詩詞亦工。與先君子叔衡先生﹑同邑楊子恂先生﹑張珍午先生等稱十才子﹐亦或呼之爲「十躁」﹐蓋皆矜才使气﹐爲儕輩所嫉梘者也。時爽詩淵源有自﹐不幸早逝﹐未臻大成。今錄其《春望》一首云「殘雪猶畱樹﹐春聲已滿樓。睡醒鄕夢小﹐起視大江流。別後愁多少﹐羣山簇古丘。獨來數歸雁﹐到處總悠悠。」雅似唐賢﹐非鏤肝雕腎者所可及。

楊匏安以字行﹐嘗爲國民黨中央委員。有詩云「慷慨登車去﹐猶能一節全。餘生無可戀﹐大敵正當前。忍死思張儉﹐臨危笑褚淵。功成後死事﹐不用淚潸然。」

晚淸詩自《巢經巢》迄《海藏樓》諸集﹐皆髙言杜韓而出入於南北宋﹑中晚唐之間。王壬秋獨標榜魏晉六期﹐顧僅貌似。其七言古亦有效「長慶體」者﹐如世所傳誦之《圓明園詞》是也。壬秋一生﹐毀譽參半。貴池劉愼怡《讀湘綺樓詩集》七言律云「白首支離將相中﹐酒杯袖手看成功。艸堂花木存孤諭﹐芒屩山川送老窮。擬古稍嫌多气力﹐一時從學在牢籠。蒼茫自寫平生意﹐唐宋溝分未敢同。」持論最公允。今詩選所錄﹐皆壬秋學杜陵而酷似梅村者。

陳弢庵丈早達﹐負淸望﹐與張佩綸﹑張之洞齊名。淸光緒甲申﹐以言事忤那拉後﹐罷官歸。洎溥儀卽位﹐復被召﹐除山西巡撫﹐未赴﹐攺授溥儀讀。其《入京謝表》有云「賈生之召宣室﹐非復少年﹔蘇軾之對禁廷﹐每懷先帝。」精警絕倫﹐傳誦一時。又《詠秋海棠》句云「澗谷一生稀見日﹐初花卻又值將霜。」蓋丈自甲申投劾﹐迄於戊申﹐凡二十五年﹐再入都門﹐亦垂垂老矣。而又慨於淸末朝政之日非﹐情見乎辭。然淸社亦自是遂顚覆﹐不可謂非詩讖也。暮年值僞滿洲國之僭﹐屢徵不出﹐其風節有足多者。丈詩以昌黎﹑荊公﹑眉山﹑雙井爲依歸﹐落筆不苟﹐而少排奡之气。不甚似荊公﹐於其他三家﹐皆有所得。詆之者病其有館合气﹐非篤論也。

王禮錫﹐江西安福人。有《市聲艸》《去國艸》。歲丁卯﹐余始治社會主義之學﹐旁及歐美文學﹐迄於辛未﹑壬申而有成。時墊居上海﹐得交禮錫﹐知其於此事亦勤研求﹐遂多過從。禮錫偶見餘詩﹐大驚服﹐索稿盡讀﹐益相推許。兼出示己作﹐則致力於東野﹑宛陵﹐而尢酷肖淸江湜。其七言古體﹐如《龍門道中》一首﹐直摩梅都官之背﹔《南潯車中看山》一首﹐則置諸《伏敔堂集》﹐幾亂楮葉。然禮錫詩善學古人﹐而不爲古人所囿﹐蓋能爲今人之詩者﹐此所以可貴也。《去國艸》皆其畱滯歐洲所作﹐不逮《市聲艸》之精悍﹐顧亦多雋語。余曾和其《嗚呼吾安往兮》六首﹐惜禮錫不及見之耳。

吳鏡予以字行﹐江蘇武進人。有《西溪詩艸》。鏡子爲詩﹐始喜簡齋﹐後服膺荊公﹐用筆不苟。至入蜀所作﹐能求眞實﹐自爾雋永﹐近人中罕有其儔。句如《送內子回裏》云「危時共命眞難料﹐他日藏山倘與俱。」《移眷避湘》云「始信因循有今日﹐再圖完聚定何年。」《雨夜》云「世亂書生老﹐春寒燕子稀。」《到漢昌眷屬相遇》云「低頭三尺地﹐苟活一家人。」《遣懷》云「慚愧軍謀期制勝﹐恢張詩律抵攻堅。」《戊寅九日》云「終望折肱能活國﹐何堪禿發爲思鄕。」《歲晚樓夜》云「世亂儒風工劇美﹐歲寒心事在裔鹽。」《和潘伯鷹》云「一院疏陰酬獨寤﹐三年故國費千思。」《夜話聞警》云「奇變已無書可信﹐淸歡惟與月相妨。」並皆於平淡中得深刻。

黃曾樾字蔭亭﹐福建永安人。有《永思堂詩》。余初與相見北平﹐知其能詩﹐而溺於沈歸愚選本﹐苦無以自拔﹐稍稍勸其多讀半山﹑後山詩﹐蔭亭善之。尋歸裏﹐及陳石遺之門﹐詩益有進。近二三年﹐屹然作者矣。句如《雨花泉》云「秋原雨霽作春始﹐歷劫空臺尙有泉。」起甚見气勢。《登臺城》云「江南自古傷心地﹐不獨齊梁拙用兵。」結亦有力。又如《寄李問渠》云「無官張祜詩名賤﹐善哭唐衢意气奢。」《有感》云「民窮賊膽誰能卹﹐世變天心獨不驚。」《遊甘陵燕子窩》云「兩字和戎成國是﹐只愁無地著遺民。」《久無詩對月感賦》云「心寒最覺風霜早﹐才退非關筆墨慵。」《不寐》云「枕畔情懷千起滅﹐愁邊精力早銷磨。」《重九和夢梅》云「愁邊家國荊舒感﹐劫裹朋儕骨肉親。」《貴陽宿工橋》云「溪聲撼夢村樓夕﹐玉手傳杯瘴國春。」皆有眞情感﹐所謂「成如容易卻艱辛」者。《今詩選》所錄﹐多近於後山﹐不類介甫﹐蓋其性格使然也。

《今詩選》中﹐余自選獨多。或疑其私﹐然而無私也。曩余嘗語人﹕十年前鄭孝胥詩今人第一﹐余居第二。若近數年﹐則尙論今古之詩﹐當推余第一﹐杜甫第二﹐孝胥不足道矣。淺薄少年﹐訁華以爲誇。不知餘詩實「盡得古今之體勢﹐兼人人之所獨專」﹐如元稹之譽杜甫﹔而余之處境﹐杜甫所無﹐時與世皆爲余所獨擅﹐杜甫不可得而見也。余之勝杜甫以此﹐非必才力淩鑠之也。餘五七言古體詩奄有《三百篇》﹑魏﹑晉﹑唐﹑宋人之長﹔五七言絕句﹐則古今惟餘可與荊公抗手﹔五七言律詩﹐則古今惟餘可與子美齊肩。蓋皆以方面多﹐才气與功力﹐又能並行﹐故涵蓋一切。世有知詩者乎﹖當信余之所言非妄矣。

北麗舊名隱﹐字幼奇﹐今以北麗行﹐福建閩侯人。余與寒碧先生交遊時﹐北麗尙未生。歲丙辰﹐先生主《時事新報》筆政﹐夜過夷場﹐誤觸汽車﹐傷重不起﹐距北麗生甫十八日耳。少依小淑夫人膝下﹐讀書頗有成﹐於學多能穎悟﹐而不求甚解。其詩﹑畫﹑棋﹑七弦琴皆有得﹐顧輒廢去﹐若無足措意。有《博麗軒詩艸》一卷﹐歸余後卽不嘗作。今錄其意境較警辟者二首﹕《浙江省立各學校演說競賽﹐以獨裁政治與民主政治命題﹐任擇其一。余取民主﹐得第二名。師私惋惜﹐望後勿爾﹐賦此謝之》云「專欲人情冀亻幸存﹐獨裁制恐種危根。自來弱國能彊盛﹐亦恃羣黎爲奧援。民貴曾聞賢者倡﹐世新況見共和尊。劇秦直是書生恥﹐欲起盧梭與細論。」《題所得畫》云「不識誰家物﹐飄然落眼中。衰門牛觳觫﹐尺地樹蔥龍。舊屬驃姚日﹐遙應叱吒雄。推移憐舉世﹐豈獨一窮通。」

