

王直方詩話宋王直方

王直方﹝1069﹣1109年﹞﹐字立之﹐號歸叟﹐汴﹝今河南開封﹞人。舍人棫之子﹐補承奉郎。少樂從諸丈人行遊﹐好晝夜讀書。嘗監懷州酒稅﹐尋易冀州糴官。僅數月﹐投劾歸。凡十五年處城隅小園﹐嘯傲自適。蘇軾﹑黃庭堅﹑陳師道﹑諸晁﹑呂本中及詩僧道潛﹑饒節等﹐皆與之善。著有《歸叟集》《王直方詩話》。

《王直方詩話》﹐原書久佚。曾慥《百家類說》有節編本﹐錄存五十二條。《詩話總龜》前後集共稱引二百零三條﹐《苕溪漁隱叢話》前集稱引一百零九條﹐《詩人玉屑》稱引四十六條﹐他如《竹莊詩話》《詩林廣記》及《能攺齋漫錄》等亦有稱引。郭紹虞﹑羅根澤均曾據以上各書輯其佚文﹐郭得三百零六條﹐羅得二百八十二條﹐略有出入。是書諸家稱引用名頗不一致﹐有《歸叟詩話》《蘭臺詩話》《歸叟詩文發源》《詩文發源》等異名﹔《郡齋讀書志》著錄於子部小說家類﹐作《歸叟詩話》﹔《遂初堂書目》著錄於文史類﹐亦作《歸叟詩話》。《王直方詩話》﹐約成書於直方晚年退居城南之時。

《郡齋讀書志》稱﹕「元祐中﹐蘇子瞻及其門下士﹐以盛名居北門東觀。直方世居浚儀﹐有別墅在城南﹐殊好事﹐以故諸公亟會其家﹐由是得聞緒言餘論﹐因輯成此書。然其間多以己意有所抑揚﹐頗失是非之實。」

王直方曾爲呂本中列入《江西詩社宗派圖》中﹐其評詩亦本諸江西詩派之尊杜﹐謂杜甫「才力富健」﹐「不行一萬里﹐不讀萬卷書﹐不可看老杜詩」﹐作詩亦應如杜之「開廣」﹐「著意深遠」。論詩重在詩興﹐所謂「興來筆力千鈞重」﹝歐陽修語﹞﹐「筆頭挽得數萬江起」﹝蘇軾語﹞。以好詩多得之自然﹐如詩人與可之詩﹐「非與可詩﹐世間原有此句﹐與可拾得耳」﹝歐陽修語﹞﹐故可秀出眾人。反之﹐「但知有韻底是詩」﹐「以聲律作詩」﹐則必爲詩之「末流」﹔「言工」而無「髙致」﹐或「至寶丹」之堆砌﹐亦非好詩。如賀鑄《望夫石》詩﹐「所得者漸磨之工﹐所失者太粘著皮骨」﹐楊蟠《蒓菜詩》﹐「可以言詠物﹐未可以語詩」﹐均屬著意不深﹐匱無詩興之作。

王直方論詩藝稱﹕「詩文必自成一家」﹐「圓熟多失之平易﹐老硬多失於漧枯﹐不失於二者之間﹐可與古之作者並驅矣。」推許王安石用賈誼事之精﹐言其「可爲詩法」。稱「作詩者容易有意思相犯﹐亦不必爲病﹐但不可太甚」﹐而「遞相踵襲」﹐則爲「詩之大患」。又言「詩不厭多攺」﹐以王安石攺劉攽句﹐蘇軾攺己作《蝸牛》詩爲範例。書中拈出眾多佳句﹐供讀者考較。是書援引歐陽修﹑蘇軾﹑黃庭堅﹑張耒諸家集外論詩語﹐尢爲珍貴。

王直方以詩爲抒寫个人「胸次」之具﹐識見狹窄﹐所論多爲前人所道﹔記事﹑考據且多失實﹐所錄他人語﹐亦間有訛誤。《苕溪漁隱叢話》《石林詩話》《能攺齋漫錄》等書﹐均曾評其失。

一﹑西池唱和

元祐中﹐祕閣➀上巳日會西池﹐王仲至有➁詩﹐文潛和之最工。云「翠➂浪有聲黃傘➃動﹐春風無力彩旌➄垂。」﹝至秦少遊卽云「簾幕千家錦繡垂」。仲至讀之笑曰「此語又待入小石調也。」然﹞➅少遊有「已煩逸少書陳迹﹐更屬相如賦上林」之句。➆諸人亦以爲難及。﹝《類說》本﹑《叢話》前五十一﹑《玉屑》十八﹞案﹕此事亦見《孔氏談苑》卷四。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《漁隱叢話》「祕閣」二字作「諸公以」三字。

➁《漁隱叢話》「有」下有「二」字﹐疑誤衍﹐說詳下。

➂《張右史集》二十六「翠」作「沸」。

➃《類說》「傘」誤作「撒」﹐據《孔氏談苑》攺。《右史集》及《叢話》《玉屑》均作「帽」。

➄「旌」﹐《右史偤》作「旗」﹐《孔氏談苑》作「衫」。

➅《詩人玉屑》所引無「至秦少遊」云云數語﹐及此句「然」字。

➆案《淮海集》九《西城宴集詩》凡二首。據其自注﹐垂字韻者次王敏中少監韻﹐林字韻者次王仲至侍郎韻。《張右史集次韻王敏仲至西池會飲詩》用垂字韻﹐《次韻王敏仲池上詩》用林字韻﹐又不言爲王仲至作。

二﹑詩備四景

「手把寒梅撼雪英﹐婆娑暫見綠陰成。隔窗昨夜蕭蕭雨﹐已有秋風一葉聲」。歐公云「此詩備四時景。」﹝《類說》本﹞

三﹑顧屠

﹝元祐中﹞➀顧子惇有顧屠之號﹐以其肥偉也。故東坡《送子惇奉使河朔詩》云「我友顧子惇﹐軀膽多雄➁偉﹐﹝便便十圍腹﹐不但貯書史。﹞」➂又云「磨刀向豬羊﹐﹝釃酒會鄰里。﹞」➃至於云「平生批敕手」﹐亦皆用屠家語也。子惇讀之頗不樂。東坡遂和前篇末句云「善保千金軀﹐前言戲之耳。」錢穆父眉宇秀整。東坡云「穆四莫亂呼它名字。」是時穆父已有九子﹐東坡遂以九子母丈夫呼之。有詩云「九子羨君門戶壯﹐﹝八州憐我往來頻。﹞」➄﹝《叢話》前三十九﹑《類說》本﹞案﹕錢勰事亦見陸遊《老學庵筆記》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《類說》有此三字。

➁《類說》「多」作「兩」﹐《東坡集》同。又《東坡集》「雄」作「俊」。

➂《類說》無「便便」二語。

➃《類說》無「釃酒」句。

➄《類說》無八州句。又《類說》先引《贈錢詩》﹐次引《送顧詩》。

四﹑長白山主

歐陽仲純夢道士持告身云「上帝命汝爲長白山主。」旣沒﹐東坡哭之云「死爲長白主﹐名字書絳闕。」﹝《類說》本﹞

五﹑掃愁帚醒酒冰

﹝東坡與孫巨源同會於王晉卿花園中。晉卿言都教餵飼了官員輩馬著。巨源云「『都尉指揮都餵馬』﹐好一對。」適長主送茶來﹐東坡卽云「大家齊喫大家茶。」蓋長公主呼大家也。山谷嘗以「賣菜賣生菜」﹐對「磨刀磨剪刀」。﹞➀東坡以洞庭春色爲掃愁帚﹐山谷以水晶膾爲醒酒冰。﹝余爲正好作一對。﹞➁﹝《類說》本﹑《叢話》前四十一﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《類說》無以上諸語﹐據《叢話》增。

➁《類說》無此句﹐據《叢話》增。

六﹑動人春色不須多

荊公作內相﹝時﹞﹐➀翰苑中有石橊一叢﹐枝葉茂盛惟發一花。公詩云「穠葉➁萬枝紅一點﹐動人春色不須多。」﹝《類說》本﹑《叢話》前三十四﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「相」下有「時」字。

➁《叢話》「穠葉」作「濃綠」。案《遁齋閒覽》謂此荊公書唐人詩。

七﹑晁無咎時文

元丰中﹐晁無咎時文➀有聲﹐無己以詩戲之曰「聞道新文能入樣﹐相州紅纈鄂州花」。﹝蓋是時方尙相州纈﹑鄂州花也。晁堯民子損之云。﹞➁﹝《類說》本﹑《總龜》前三十九﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》「時文」作「詩極」。

➁《總龜》有此數語。

八﹑陳無己詩啟

陳無已有《除官》一篇云「扶老➀趨嚴詔﹐徐行及聖時。端能幾字正﹐➁敢恨➂十年遲。➃肯著➄金根謬﹐寧辭乳媼譏。向來憂畏斷﹐不盡鹿門期。」﹝臨川饒推守云「此詩不作可也。﹞➅才得一正字﹐亦未須云趨嚴詔。」無己後作謝啟﹐復曰「名𨿽文字➆之選﹐實爲將相之儲。」又云「頭童齒豁﹐敢辭乳媼之譏﹔聞淺見輕﹐益➇畏金根之謬。」﹝《類說》本﹑《總龜》前七﹑《叢話》前五十一﹑《詩林》四﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《爲說》「老」誤作「者」﹐據《後山集》及《總龜》攺。

➁《詩林廣記》作「正集字」。

➂《類說》「恨」作「限」﹐據《集》攺。

➃《總龜》「遲」作「違」。

➄《叢話》「著」作「復」。

➅《類說》及《詩林》無「臨川饒推守云﹐此詩不作可也」二語﹐作「或云」。

➆《後山集》十五「字」作「學」。

➇《後山集》十五「益」作「但」。

九﹑山谷論詩

山谷論詩文不可鑿空彊作﹐待境而生便自工耳。➀每作一篇先立大意﹐長篇須曲折三致意➁乃➂成章耳。﹝《類說》本﹑《修辭鑑衡》一引作《詩文發源》﹞案﹕此則亦見《童蒙詩訓》35條。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《修辭鑑衡》引至此。又《鑑衡》以下文爲別一條。

➁《鑑衡》「意」下有「焉」字。

➂《鑑衡》「乃」下有「爲」字。

一○﹑軟紅香塵

前輩➀有西湖風月不如東華➁軟紅香塵之語。故東坡﹝和錢穆父﹑蔣穎叔《從駕景靈宮》﹞➂詩云「半白不羞➃垂頷➄發﹐軟紅猶戀屬車塵。」﹝《類說》本﹑《總龜》前二十七﹑《叢話》前三十九﹑《說詩樂趣》十二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》《叢話》「前輩」下均有「戲語」二字。

➁《總龜》「華」作「洛」。

➂《總龜》及《叢話》均有此數字。《總龜》「穆父」作「穆公」﹑「宮」作「官」﹐均誤。

➃《總龜》及《叢話》「羞」作「嗟」。

➄《總龜》「頷」作「項」。

一一﹑書法詩格

東坡云「書之美者莫如顏魯公﹐然書法之壞自魯公始﹔詩之美者莫如韓退之﹐然詩格之變自退之始。」﹝《類說》本﹞案﹕此卽東坡《書黃子思詩集後》一文中意﹐惟詞句不同。《詩人玉屑》十五所引東坡語卽此文。

一二﹑反舌有聲

山谷云「余讀《周書月令》云﹕『反舌有➀聲﹐佞人在側』﹐乃解老杜《百舌》➁『過時如發口﹐君側有讒人』之句。」﹝《類說》本﹑《總龜》二﹑《樂趣》六﹞案﹕此條出《山谷題跋》七﹐亦見陳師道《後山詩話》。《漁隱叢話》引此則亦只言山谷云﹐不言出《王直方詩話》。意山谷此語﹐《直方詩話》與《後山詩話》均引之。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》及《樂趣》「有」作「無」。

➁《總龜》「舌」下有「詩」字。

一三﹑陶淵明詩

山谷云「寧律不諧﹐不可➀使句弱﹐寧用字不工﹐不可使語澀﹐➁此庾開府所長也。然有意於爲詩也。至於淵明則所謂不煩繩削而自合者。﹝𨿽然﹐巧於斧斤者多疑其拙﹐窘於檢括者輒病其放。孔子曰﹕『寧武子其知可及也﹐其愚不可及也。』淵明之拙與放﹐豈可與不知者道哉﹖道人曰﹕『如我按指﹐誨印發光﹐汝暫舉心﹐塵勞先起。』說者曰﹕『若以法眼觀﹐無俗不眞﹔若以世眼觀﹐無眞不俗。』淵明之詩﹐要當一邱一壑者共之耳。﹞」➂﹝《類說》本﹑《鑑衡》一引《詩文發源》﹞案﹕此則出《山谷題跋》二《題意可詩後》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《鑑衡》「不可」作「而不」﹐下句同。

➁《鑑衡》及《山谷題跋》「澀」作「俗」。

➂《鑑衡》有此數語。

一四﹑鬼作人語人作鬼語

﹝劉諷參軍宿山驛﹐月明﹐有數女子自屋後來﹐命酌庭中﹐歌曰﹕﹞➀「明月淸風﹐良宵會同。星河易翻﹐歡娛不終。﹝綠樽翠杓﹐爲君斟酌。今夕不飲﹐何時歡樂。」﹞➁此《廣記》所載鬼詩也。山谷曰「當是鬼中曹子建所作。」﹝東坡亦以爲然。﹞➂又有一篇云「﹝玉戶金缸﹐願悟君王。﹞➃邯鄲宮中﹐金石絲簧。﹝鄭女衛姬﹐左右成行。紈綺繽紛﹐翠眉紅妝。王歡轉眄﹐爲王歌舞。願得君歡﹐長無災苦。」蘇公以爲「邯鄲宮中﹐金石絲簧﹐」﹞➄此兩句不惟人少能➅作﹐而知之者亦極難得耳。➆張文潛﹝見坡谷論說鬼神﹐忽﹞➇曰「舊時鬼作人語﹐如今人作鬼語。」﹝二公大笑。﹞➈﹝《類說》本﹑《總龜》前三十九﹑《叢話》前五十八﹞案﹕此則亦見《總龜》後集四十二﹐文與《漁隱叢話》所引同。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《類說》《叢話》無以上數語﹐據《總龜》增。

➁《類說》無此四句﹐據《總龜》《叢話》增。

➂《總龜》《叢話》有此語。

➃《類說》無「玉戶金缸」二句﹐據《總龜》增。《叢話》「悟」作「陪」。

➄《類說》無此數語﹐據《總龜》《叢話》增。

➅《叢話》無「能」字。

➆《總龜》《叢話》此句後有「皆醉中爲余書此」七字。

➇《總龜》《叢話》有此數字。《叢話》「神」作「詩」。

➈《總龜》《叢話》有此四字。

一五﹑尋常百姓

丹陽陳輔每歲淸明過金陵上冢﹐事畢﹐則過蔣山﹐謁湖陰先生﹐﹝歲率爲常。元丰辛酉﹑癸亥兩歲﹐訪之不遇﹐因題一絕於門﹐云﹕﹞➀「北山松粉未飄花﹐白下風輕➁麥腳斜。身似➂舊時王謝燕﹐一年一度到君家。」﹝湖陰歸見其詩﹐吟賞久之﹐稱於荊公。﹞➃荊公笑曰「此正戲君爲尋常百姓耳。」﹝湖陰亦大笑。蓋﹞➄古詩云「舊時王謝堂前燕﹐飛入尋常百姓家」。﹝《類說》本﹑《叢話》前五十四﹞案﹕湖陰先生爲楊驥﹐字徳逢﹐張邦基《墨莊漫錄》亦記此事。又案﹕吳坰《五總志》謂此爲輔之謁荊公於定林﹐不值﹐畱詩壁間﹐介甫見之﹐笑謂龔深之曰「此郎復以我爲尋常百姓矣。」與此所載不同。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《類說》無此數語﹐作「嘗作詩云」﹐據《叢話》增攺。

➁《五總志》「輕」作「髙」。

➂《五總志》「身似」作「正是」。

➃《叢話》有此數語。

➄《叢話》有此六字。

一六﹑王逢原詩

王令逢原﹐﹝廣陵人﹐旣﹞➀見知於王荊公﹐➁﹝聲譽赫然﹐﹞➂一➃時附麗之徒﹐﹝望風伺侯﹐守牧冠蓋﹐﹞➄日滿其門﹐➅﹝進譽獻諂﹐初不及文字間也。﹞➆逢原厭之﹐大署其門云「紛紛閭巷士﹐看我復何爲﹖來則➇令我煩﹐去則我不思。」﹝意有知恥者﹐而干謁不衰。﹞➈﹝《類說》本﹑《四庫本》《類說》無此條﹑《總龜》前三十七﹑《叢話》前三十七﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《類說》《叢話》無此四字﹐據《總龜》增。

➁《總龜》「王荊公」作「舒王」。

➂《類說》《叢話》無此四字﹐據《總龜》增。

➃《總龜》無一字。

➄《類說》《叢話》無此八字﹐據《總龜》增。

➅《類說》作「冠蓋滿門」。

➆《總龜》《叢話》均有此二句。

➇《總龜》《從話》「則」作「卽」﹐下同。

➈《總龜》《叢話》有此二句﹐《叢話》「意」下有「當」字。

一七﹑上王正仲詩

有以長韻詩上王正仲﹐➀其一聯云「狗監傳新賦﹐難林購近詩」。﹝屬對頗工﹐➁而終篇無若此者。言辭鄙陋﹐幾可絕倒。豈所謂寸有所長耶。﹞➂﹝《類說》本﹑《總龜》前十四﹑《叢話》前五十二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》《叢話》「正仲」均作「仲至」。

➁《叢話》引至此。

➂《總龜》有此數語。

一八﹑秦少遊詩讖

秦少遊﹐➀以校勘出➁爲杭倅﹐方至楚泗間﹐有詩云「平生逋欠僧房睡﹐準擬如今處處還。」詩成之明日﹐報責➂監處州酒﹐好事者➃以爲詩讖。﹝《類說》本﹑《總龜》前三十二﹑《叢話》前四十﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》《叢話》「少遊」下有「紹聖初請外」五字。

➁《總龜》《叢話》均無「出」字。

➂《總龜》及《叢話》「報責」作「以言者落職」。

➃《總龜》「好事者」作「人」。

一九﹑至寶丹

王禹玉詩﹐﹝世﹞➀號至寶丹﹐以﹝其﹞➁多使珍寶﹐如黃金必以白玉爲對。﹝有人云「詩能窮人﹐且試彊作富貴語看如何﹖」其人數日搜索﹐方止得一聯﹞﹕➂「脛挺化爲紅玳瑁﹐眼睛變作碧琉璃﹐」爲之絕倒。➃晏叔原小詞云「舞低楊柳樓心月。歌盡桃花扇底風﹐」晁無咎云「能作此語﹐定知不住三家村也。」➄﹝《類說》本﹑《叢話》前二十六﹑《詩林》四﹞案﹕《詩話總龜》前集七引作《古今詩話》。前有「晁以道云」四字。《說詩樂趣》十四引此則﹐又誤作《歐公詩話》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀「世」字據《叢話》及《詩林》補。

➁「其」字據《叢話》及《詩林》補。

➂《類說》無以上諸語﹐作「有人彊作富貴語」語。

➃《叢話》《廣記》均引至此。

➄《類說》所舉「晏叔原小詞」云云﹐《總龜》及《玉屑》引作山谷語﹐今兩存之。

二○﹑酴醿詩

﹝酴醿﹐本酒名也﹐世以其開花顏色似之﹐故以取名。➀山谷所以有「名字因壺酒﹐風流付枕幃」之句。又云「風流徹骨成春酒﹐夢寐宜人入枕囊。」﹞➁韓持國《絕句》云「平生爲愛此香濃﹐仰面常➂迎落絮➃風。每➄恐春歸有遺恨﹐典型元➅在酒杯中。」﹝《類說本》《總龜》前二十七﹑前十一﹐《叢話》前四十七﹞案﹕此則《詩話總龜》析爲二條。自「酴醿」至「夢寐宜人入枕囊」﹐見前集卷二十七﹔韓持國《絕句》云云﹐見前集卷十一。今從《漁隱叢話》並合之。又《類說》本於「典型元在酒杯中」句下有﹝山谷最愛荊公「扶與度陽焰﹐窈窕一川花」﹐謂包含數意﹞諸語。案﹕此爲荊公《法云詩》﹐與論酴醿不合﹐今亦刪去。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《山谷詩注》於「世以其」二句﹐作世所開花本以其顏色似之﹐「故取其名」。

➁《類說》無以上諸語﹐據《叢話》增。

➂《總龜》《叢話》「常」作「嘗」。

➃《南陽集》及《墨莊漫錄》九「絮」作「架」。

➄《總龜》《叢話》及《集》「每」作「長」。

➅《總龜》《叢話》及《集》「元」作「猶」。

二一﹑周文翰詩

東坡見周文翰➀詩﹐云「不易吟得到个田地﹐此詩可作兩用。」﹝《類說》本﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀葉徳輝藏雲樓舊抄本作周文翰﹐《四庫本》作文周翰﹐案《張右史集》二十四有《文周翰惠酒以詩謝之》﹐而同書三十一又有《題周文翰郭熙山水》二首﹐不知究以何者爲是。

二二﹑竹詩

﹝髙愈主簿云﹐﹞➀東坡云「世間事勿➁笑爲易﹐惟讀王祈大夫詩﹐不笑爲難。」祈嘗謂東坡云「有《竹詩》兩句﹐最爲得意。」﹝因誦﹞➂曰﹕﹞➃「葉垂千口劍﹐幹聳萬條槍。」坡云「﹝好則極好﹐則是﹞➄十條竹竿﹐➅一个葉兒也。」﹝《叢說》本﹑《總龜》前三十九﹑《叢話》前五十五﹞案﹕《說詩樂趣》十四引此作《譚史》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》無此五字。

➁《叢話》「勿」作「忍」。

➂《叢話》有「因誦」二字。

➃《類說》無以上諸語﹐作「王郊竹詩云」﹐今據《總龜》《叢話》增攺。

➄《類說》無此六字﹐據《總龜》《叢話》補。

➅《類說》「竿」下有「只」字。

二三﹑兩拳風口

王禹錫﹝行第十六﹞﹐➀與東坡有姻連﹐嘗作《賀﹝知縣喜﹞➁雨詩》云「打葉雨拳隨手去﹐➂吹涼風口逐人來」﹐﹝自以爲得意。﹞➃東坡見之曰「十六郎作詩怎得如此不入規矩。」禹錫云「蓋是醉中所作。」異日又持一大軸呈坡。坡讀之云「爾復醉邪﹖」﹝《類說》本﹑《叢話》前五十五﹑《宋紀》三十﹞案﹕此事亦見《永樂大典》八百二十一引《古今事通》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》有此四字。

➁《叢話》有此三字。

➂《叢話》《宋紀》「去」作「重」。

➃《叢話》有此五字。

二四﹑老杜家諱

老杜家諱「閒」﹐而詩中有云「翩翩➀戲蝶過閒➁幔。」﹝或云恐傳者謬。﹞➂又有《宴王使君宅詩》云「泛愛憐霜鬢﹐畱歡卜➃夜閒。」﹝一作闌﹞➄余以爲當以閒爲正﹐臨文恐自不以爲避也。﹝《類說》本﹑《總龜》前二十九﹞案﹕《侯鯖錄》云「王立方云﹐老杜家諱『閒』而詩中有『翩翩戲蝶過閒幔』﹐或云恐傳者謬。又有『泛愛憐霜鬢﹐畱歡卜夜閒﹐』余以爲皆當以『閒』爲正﹐臨文恐不自諱也。」迂叟李國老云「余讀《新唐書》方知杜甫父名閒﹐檢杜詩果無『閒』字。惟蜀本舊《杜詩》二十卷內《寒食詩》云『鄰家閒不違』﹐後見王琪本作『問不違』。」又云「『曾閃朱旗北斗閒』﹐後見趙仁鈞說薛向家本作『北斗殷』。由是言之﹐甫不用『閒』字明矣。」考《蔡寬夫詩話》亦言唐人避家諱之嚴﹐直方所云恐未必然。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案此杜甫《小寒食舟中作詩》﹐「翩翩」《集》作「娟娟」。

➁《總龜》「過閒」作「閒過」誤。

➂《類說》無此語﹐據《總龜》補。

➃《類說》「歡卜」作「顧一」﹐據《集》及《總龜》攺。

➄《類說》有此三字。

二五﹑郭功父詩

﹝郭祥正﹝字功父﹞➀自梅聖兪贈詩有「采石月下聞➁謫仙」﹐以爲李白後身﹐緣此有名。又➂有《金山行》云「鳥飛不盡暮天碧﹐漁歌忽斷蘆花風」﹐大爲王荊公所賞。➃秦少章嘗云﹕﹞➄郭功父過杭州﹐出詩一軸示東坡﹐先自吟誦﹐聲振左右﹔旣罷﹐謂坡曰「祥正此詩幾分﹖」➅坡曰「十分詩➆也。」祥正﹝驚喜﹞➇問之。坡曰「七分來是讀﹐三分來是詩﹐﹝豈不是十分也。﹞」➈﹝東坡又云「郭祥正之徒但知有韻底是詩﹞。」➉﹝《類說》本﹐《總龜》前四﹐《叢話》前三十七﹐《玉屑》十八﹐《詩林》四﹐《樂趣》七﹑十五﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》有此三字。

➁《宛陵集》及《詩林廣記》「聞」作「訪」。

➂《叢話》「又」作「功父」。

➃《詩林》及《樂趣》七引至此。

➄《叢話》無「秦少章嘗云」五字﹐又《類說》無以上諸語﹐據《總龜》增。

➅《叢話》「分」下有「來」字。

➆《叢話》「詩」作「來」。

➇《總龜》《叢話》無此二字。

➈《類說》無此語﹐據《總龜》《叢話》補。

➉《總龜》《叢話》無此數語。

二六﹑蔡天啟詩

蔡天啟嘗和秦少遊詩云「願同籍湜輩﹐終老韓公門。」﹝《類說》本﹞

二七﹑荊公詩句

荊公➀和人詩➁曲﹐﹝有暖字韻一篇。兪淸老云「更有一篇﹐只記﹞➂一句云『夕陽到處花偏暖』﹐及嘗代一小兒賦花糕詩一絕﹐恨不得見。」﹝《類說》本﹑《總龜》前十四﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》「荊公」作「舒王」。

➁《總龜》「詩」作「歌」。

➂《類說》無此十六字﹐據《總龜》增。

二八﹑林逋詠梅

﹝田承君云﹞➀王君➁卿﹝在揚州同孫巨源﹑蘇子瞻適相會。君卿置酒﹞曰﹕➂「『疏影橫斜水淸淺﹐暗香浮動月黃昏』﹐此林和靖梅花詩﹐然﹝而爲詠﹞➃杏與桃李皆可﹝用也。﹞」➄東坡曰「可則可﹐只是➅杏李花不敢承當。」﹝一座大笑。﹞➆﹝《類說》本﹑《總龜》前九﹞案﹕此則亦見《侯鯖錄》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《類說》無此四字﹐據《總龜》增。

➁《總龜》「君」作「居」﹐下同﹐當誤。

➂《類說》「曰」作「云」。又《類說》無「在揚州」至「置酒」數語。

➃《類說》無此三字﹐據《總龜》增。

➄《總龜》無此二字。

➅《總龜》「只是」作「但恐」。

➆《總龜》有此四字。

二九﹑蘇子由寄東坡詩

蘇子由奉使朔方﹐寄東坡云「誰將家集寄➀幽都﹐每➁見胡人問大蘇。莫把文章動蠻貊﹐恐妨談笑臥江湖。」﹝《類說》本﹞案﹕《澠水燕談錄》七引張蕓叟詩亦有「誰題佳句到幽都﹐逢著相見同大蘇」之句。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《欒城集》「寄」作「過」。

➁《集》「每」作「逢」。

三○﹑孟郊詩

﹝歐公嘗謂聖兪曰「世謂詩人多窮﹐非詩能窮人﹐殆窮而後工。」聖兪以爲知言。﹞➀李希聲﹝語余﹞➁曰「孟郊詩正如晁錯爲人﹐不爲不佳﹐所傷者峻直耳。」﹝《類說》本﹑《鑑衡》一引《詩文發源》﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《類說》無以上數語﹐據《鑑衡》增。

➁《鑑衡》有此二字。

三一﹑作詩如雜劇

山谷云「作詩正如作雜劇﹐初時布置﹐臨了須打諢﹐方是出場」﹐➀蓋是讀秦少章詩惡其終篇無所歸也。﹝《類說》本﹑《鑑衡》一引作《詩文發源》﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《鑑衡》引至此。

三二﹑人鷗同一波

﹝方時敏言﹕﹞➀荊公言鷗鳥不驚之類﹐如何作語則好﹖故山谷有云「人➁鷗同一波。」﹝《類說》本﹑《總龜》前九﹑《史氏山谷外集詩注》十三﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《類說》無此四字﹐據《總龜》《山谷外集詩注》增。

➁《總龜》「人」作「一」。《山谷外集詩注》「人」作「入」。《四庫本》《類說》無「人」字。

三三﹑寂齋詩

﹝山谷避暑城西李氏園﹐﹝題詩於壁云「荷气竹風宜永日﹐冰壺涼簟不能回。﹞➀題詩未有驚人句﹐會喚謫仙蘇二來。」少遊言於東坡曰「以先生爲蘇二﹐大似相薄。」﹞➁少遊極怨山谷《和﹝寄﹞➂寂齋詩》﹝云「志➃大略細謹」﹐言蔡州事少人知者﹞➄﹐﹝因此➅吹毛耳。﹞➆﹝《類說》本﹑《叢話》前五十﹑《詩林》二﹑《山谷詩注》十一﹑又《外集詩注》十六﹞案﹕《叢話》所謂少遊極怨山谷云云﹐語意不甚明晰。考《詩林廣記》三謂少遊嘗教授蔡州﹐有宮妓婁婉及陶心兒者﹐與之甚密﹐少遊嘗贈以詞﹝見《髙齋詩話》﹞。所謂蔡州事指此。其後山谷嘗次孫子實寄寂齋韻寄少遊雲﹕「才難不易得﹐志大略細謹」﹐語含譏諷﹐故少遊怨之。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《山谷外集詩注》無此數語﹐作「題二詩其一云」六字。

➁《類說》無以上諸語﹐據《叢話》增。《山谷外集詩注》此句後有「少章爲予言」五字。又《山谷詩集外注》下句前有「秦少儀云」四字。

➂「寄」字﹐據《山谷集》及《叢話》補。案《集》中有《題少章寄寂齋詩》及《寄少遊詩》均次孫子實韻。「志大略細謹」句﹐及《寄少遊詩》﹐非《題寄寂齋詩》。

➃《類說》「志」作「心」﹐據《集》及《叢話》攺。

➄《類說》引至此。《詩林》無「云」字至「知者」十四字。任淵《山谷詩注》此句後有「魯直詩語重﹐人旣見此語」二句。

➅《山谷詩注》「因此」作「遂使」。又《叢話》「此」下有「句使人」三字。

➆《詩林》有此五字。

三四﹑表徳皆連甫

熙寧初﹐荊公用事﹐一時字多以「甫」﹐押字多以圈。時詩云「表徳皆連甫﹐花書盡帶圈。」﹝《類說》本﹞

三五﹑獨樂園詩

東坡爲溫公作《獨樂園詩》﹐只從頭四句﹐便已都說盡。云「靑山在屋上﹐流水在屋下﹐中有五畝園﹐花木➀秀而野。」此便可以圖畫。﹝《類說》本﹑《總龜》前九﹞案﹕《詩林廣記》三引此則作《古今詩話》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》「木」作「竹」。

三六﹑詩貴圓熟

謝脁﹝嘗語沈約曰﹞➀「好詩圓美流轉如彈丸」。➁故東坡﹝《答王鞏》云「新詩如彈丸」﹐及《送歐陽弼➂云﹐﹞➃「中有淸員句﹐銅丸飛柘彈」。➄蓋謂詩貴圓熟也。然➅圓熟多失之平易﹐老硬多失之漧枯。➆不失於二者之間﹐可與古之作者並驅矣。➇﹝《類說》本﹑《總龜》前九﹑《叢話》前三十八﹑《玉屑》十﹑《竹莊》一﹑《樂趣》二﹞案﹕此說亦見《孔氏談苑》卷五。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《類說》此五字作「云」。

➁《竹莊詩話》引至此。

➂《叢話》作歐陽季弼﹐案季當攺作叔﹐叔弼爲歐陽棐之字。

➃《類說》無「答王鞏」至「歐陽弼」十六字﹐據《總龜》《叢話》補。

➄《竹莊》又一則引至此。

➅《總龜》《叢話》「然」字均作「余以謂」三字。

➆《叢話》「漧枯」作「漧枯」。

➇《叢話》《竹莊》「矣」作「耳」。《總龜》無「矣」字。

三七﹑謝師厚詩

山谷對餘言﹐謝師厚七言絕類老杜﹐﹝但人少知之耳。﹞➀如「倒著衣裳➁迎戶外﹐盡呼兒女拜燈前」﹐編之杜集無愧也。➂﹝師厚方爲其女揮對﹐見庭堅詩﹐乃云吾得婿如是足矣。庭堅因住求之。然庭堅之詩竟從謝公得句法。故嘗有詩曰「自往見謝公﹐論詩得濠梁。」﹞➃﹝《類說》本﹐《叢話》前二十八﹐《總龜》前九﹑八﹐《宋紀》十六﹞案﹕倒著衣裳一聯亦見《後山詩話》。後山謂謝師厚廢居於鄧﹐王左丞存﹐其妹婿也﹐奉使荊湖﹐枉道過之﹐夜至其家﹐師厚固有此詩。《總龜》分此爲二條﹐今從《叢話》合。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《類說》無「但人少知之耳」六字﹐據《總龜》《叢話》補。

➁《歷代》五十九引此「裳」作「冠」。

➂《類說》引至此。又以上《總龜》卷九引。《宋紀》無以上諸語。

➃以上《總龜》卷八引。

三八﹑木杪龜趺

﹝趙徳甫云﹞➀東坡爲程筠作《歸眞亭詩》云「會看千字誄﹐➁木杪見龜趺」﹐﹝龜趺﹞➂是碑坐﹐不應見﹝於﹞➃木抄也。﹝《類說》本﹑《總龜》前九﹑《叢話》前四十一﹑《春渚紀聞》七引作《王子直詩話》《歷代》五十八﹞案﹕《石林詩話》云「學者多議蘇子瞻『木抄見龜趺』﹐以爲語病﹐謂龜趺不當出木杪也。殊不思此題程筠先墓歸眞亭也。東南多葬山上﹐碑亭往往在半山間﹐未必皆平地﹐則自下視之﹐龜趺出木杪﹐何足怪哉﹗」又《春渚記聞》亦云「杜子美《北徵詩》云﹐『我行已水濱﹐我僕猶木末』豈亦子美之僕畱掛木末如猿猱耶﹖」﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《類說》及《歷代》無此四字﹐據《總龜》《叢話》補。

➁《總龜》「字誄」作「粟記」。

➂《叢話》《春渚記聞》「龜趺」下更有「龜趺」二字。

➃《叢話》「見」下有「於」字。

三九﹑東坡謝禦書詩

﹝秦少章云「世上事絕有理會不得者﹐余前日見﹞➀孫莘老大笑東坡《謝禦賜書詩》﹐云﹕有甚道理﹐後面更直說至陜西奏捷」。﹝《類說》本﹑《總龜》前九﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《類說》無以上諸語﹐據《總龜》增。

四○﹑譏米元章

東坡跋米元章所收書﹝畫﹞➀云「畫地爲餅未必似﹐要令癡兒出饞水」﹐又云「錦囊玉軸來無趾。」山谷和之云「百家傳本略相似﹐如月行天見諸水」﹐又云「拙者竊鉤輒折➁趾。」皆謂元章﹝患淨﹝潔﹞➂病﹐及﹞➃好奪取人書畫也。﹝《類說》本﹑《總龜》前九﹑《叢話》前三十九﹑《歷代》六十﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》及《歷代》﹐「書」下有「畫」字。

➁《總龜》「折」作「斬」。

➂《總龜》《叢話》無「潔」字。

➃《歷代》無「患淨潔病及」五字。

四一﹑橄欖詩

東坡《橄欖詩》云「紛紛靑子落紅鹽﹐﹝气➀味森森苦且嚴。待得微甘回齒頰﹐已輸崖蜜十分甜。」範景仁言﹞➁橄欖木髙大難采﹐以鹽擦木身﹐則其實自落﹐所以有落紅鹽之語。﹝南人誇橄欖﹐河東人誇棗。﹞➂﹝《類說》本﹑《總龜》前二十一﹑《叢話》前四十一﹑《能攺齋漫錄》十五﹞案﹕胡仔云「余居嶺外七年﹐備見土人采橄欖﹐初未嘗以鹽擦樹身﹐亦只以梯采之﹐或以杖擊之。而東坡落紅鹽之語﹐當自別出小說也。」又吳曾云「予按江鄰幾《嘉祐雜誌》志橄欖木其花如樗﹐將采其實﹐剝其皮﹐以薑汁塗之﹐則盡落。範說乃爾﹐何耶﹖豈咸辣皆可用歟﹖」是落紅鹽之說﹐人多致疑。考陳鵠《耆舊續聞》卷二又稱此爲徐師川語﹐且謂「世疑紅鹽二字以爲別有故事﹐不知此卽《本艸》論鹽有數種﹐北海靑﹐南海赤﹐橄欖生於南海﹐故用紅鹽」云云﹐是亦足備一解。又案此則亦見《說郛》本《潛溪詩眼》中﹐按其文殊不類範溫語﹐疑《說郛》誤收。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「气」作「正」。

➁《類說》無「气味森森」至「範景仁言」數語﹐據《總龜》《叢話》補。

➂《漁隱叢話》無末二語。《類說》作「南人誇棗子﹐云﹕比至你回味時﹐我以甜訖」。

四二﹑李公擇館中種竹

李公擇種竹館中﹐戲云﹕➀「後人指此竹必云李文正所植。」貢父笑曰「文正不獨能系筆﹐➁亦知種竹耶﹖」時有筆工李文正﹐故云。➂﹝後劉貢父西省種竹。東坡有詩云「舊徳終呼名字外﹐後生誰續➃笑談余」﹐謂此也。又一本云﹐爾後貢父種竹﹐坡有詩云「舊徳言忘久﹐新材得再培。」﹞﹝《類說》本﹑《總龜》前二十一﹞案﹕此事亦見《孔氏談苑》卷二。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》「戲云」作「語同捨曰」。

➁「能系筆」﹐《總龜》誤作「繁華」。

➂《類說》引至此。以下諸語據《總龜》補。

➃「續」原作「讀」﹐據《東坡集》攺。

四三﹑炮車云

舟人占風﹐➀若炮車雲起﹐輒急避之﹐乃大風候也。東坡有云「今日江頭天色惡﹐炮車雲起風欲作。」文潛有云「喜逢山色開眉黛﹐愁對江➁雲起炮車。」﹝《類說》本﹑《總龜》前二十七﹑《叢話》前集卷五十一﹑《鑑衡》一引作《詩文發源》《樂趣》六﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀「風」原作「云」﹐據《鑑衡》攺。

➁「江」《類說》《總龜》均誤作「山」﹐據《右史集》及《叢話》攺。

四四﹑歐公詩

﹝歐公﹞➀《寄江十學士詩》﹐云「白髮垂兩鬢﹐黃金腰七鐶」﹐又有《當宿直詩》﹕「萬釘寶帶爛腰鐶。」劉貢父云「永叔這條腰帶幾次道著也。」﹝《類說》本﹑《叢話》前三十﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》無此二字。

四五﹑旱詩

﹝張﹞➀文潛﹝賦虎圖詩》末云「煩君衛吾寢﹐振此蓬蓽陋﹐坐令盜肉鼠﹐不敢窺白晝。」或云➁此卻是貓兒詩也。又﹞➂《大旱》詩云「天邊趙盾益可畏﹐水底武侯方熟➃眠」﹐時人以爲幾於湯燖右軍也。﹝《類說》本﹑《總龜》後三十七﹑《叢話》前五十一﹑《玉屑》十一﹑《樂趣》十五﹞案﹕此條見《總龜》前集卷八者爲論《賦虎圖》一詩﹐見前集卷三十七者爲論湯燖右軍事。今據《漁隱叢話》及《總龜》後集所引並合之。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》《叢話》無「張」字。

➁《總龜》前八「或云」作「潘邠老云」。

➂《類說》及《樂趣》無以上諸語。

➃《總龜》《叢話》「熟」作「醉」。

四六﹑東坡論文

﹝晁以道言﹕近見﹞➀東坡說﹐凡人作文字﹐須是筆頭上挽得數萬斤起﹐可以言文字已。﹝余謂﹞歐公﹝豈不﹞➁云「興來筆力千鈞重。」﹝《類說》本﹑《總龜》前九﹑《仕學規範》三十四﹑《樂趣》二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《類說》無此六字﹐據《總龜》及《仕學規範》增。

➁《類說》無「余謂」「豈不」諸字﹐據《總龜》增。《仕學規範》作「余曰﹐豈非興來筆力千鈞重乎」。案﹕此爲歐公《馬上默誦聖兪詩有感》詩。

四七﹑沙詩

郭功父方與荊公坐﹐有一人展刺云﹕➀「詩人龍太初。」﹝功父勃然曰「相公前敢稱詩人﹐其不識去就如此」。荊公曰「且請來相見。」旣坐。功父曰「賢道能作詩﹐能爲我賦乎﹖」﹝太初曰「甚好。」功父曰「只從相公請个詩題。」﹞➁時方有一老兵﹐以沙擦銅器﹐荊公曰「可作沙詩。」太初不頃刻間﹐誦曰「茫茫黃出塞﹐漠漠➂白鋪汀。鳥過➃風平篆﹐潮回日射星。」➄﹝功父閣筆﹐太初緣此名聞東南。➅余後於喬希聖家﹐見太初詩一軸﹐皆不及前所作。﹞➆﹝《類說》本﹑《總龜》前十一﹑《叢話》前三十六﹑《玉屑》十﹑《宋紀》二十九﹞案﹕吳坰《五總志》謂此詩爲僧義了所作。吳氏所記每與《直方詩話》所載互有出入。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀以上十四字﹐《類說》作「有人展刺見荊公云」。

➁《類說》無「功父勃然」起至此數語﹐《宋紀》無「太初日」至此數語。

➂《叢話》「漠漠」作「渺渺」。

➃《總龜》「過」作「去」。

➄《類說》引至此。

➅《叢話》《玉屑》《宋紀》引至此。

➆此數語據《總龜》增。

四八﹑嘲王禹玉詩

﹝王﹞禹玉旣亡﹐有無名子作詩嘲之云➀﹕「太師因被子孫煎﹐身後無名只有錢。喏喏咥➁翻王介甫﹐奇奇噷動➂宋昭宜。嘗➃言井口難爲戲﹐獨坐中書不計➄年。東府近➅來無土地﹐便應正授不須權。」其家經府﹐指言是張山人作。府中追張山人至﹐曰「你怎生作詩嘲他大臣。」張山人曰「某自來多作十七十六字詩﹐﹝似恁﹞➆著題詩某吟不得。」府尹笑而遣之。﹝《類說》本﹑《叢話》前二十八﹑《宋紀》九十六﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》無「云」字。

➁《叢話》「咥」作「佞」。

➂《叢話》「噷動」作「歆殺」。

➃《叢話》「嘗」作「常」。

➄《宋紀》「計」作「記」。

➅《叢話》《宋紀》「近」作「自」。

➆《叢話》無此二字。

四九﹑東坡表與山谷詩

東坡《謝金帶鞍馬》乃表四六中《送窮文》﹔山谷《猩猩毛筆》乃篇章中《毛穎傳》。﹝《類說》本﹑《竹莊》十﹞

五○﹑潘邠老詩

﹝潘大臨字邠老﹐有登《漢陽江➀樓詩》曰「兩屐上層樓﹐一目略千里。」說者以爲著屐豈可登樓。➁又嘗賦《潘庭之淸逸樓詩》有云「歸來陶隱居﹐拄頰西山云」。或謂旣已休官﹐安得手板而拄之也。➂洪氏勌➃殻軒﹐邠老作詩云「封胡羯末謝﹐龜駒玉鴻洪。千載望四謝﹐四洪天壤同。」謂龜父﹑駒父﹑玉父﹑鴻父也。時人以爲急口令。➄又寄人詩﹐有「思君帶移孔」之句。惟和張文潛痛字韻詩﹐頗有佳語。其云「文章邇來气焰低﹐聖經頗遭餘子弄。公歸除荊舒﹐之說徵應痛」。蓋王介甫始封於舒﹐後封於荊﹐故邠老云耳。﹞➅邠老作詩﹐多犯老杜﹐➆爲之不已﹐老杜亦難爲存活。使老杜復生﹐則須共潘十廝炒。﹝《類說》本﹐《叢話》前五十二﹐《總龜》前十五﹑七﹑《玉屑》十一﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《玉屑》「江」作「髙」。

➁《總龜》前十五引至此。

➂《玉屑》引至此。

➃《總龜》「勌」作「勵」。

➄洪氏云云至此見《總龜》前七。

➅《類說》無以上諸語﹐據《叢話》補。

➆《叢話》「老杜」下有「或若邠老」四字。

五一﹑詩用毿毿字

東坡自海外回﹐有詩﹐用毿毿字。李端叔和曰「再見門生識不識﹐雪髯霜鬢兩毿毿。」有一明睛人﹐能見人前後世﹐忽一惡少見之﹐其人云「頭上已有剝剝之聲﹐腰間欲作毿毿之勢。」陳無己曰「我欲和云﹕『莫教腰下見毿毿』。」﹝《類說》本﹞

五二﹑秦少遊口號

呂申公在揚州日﹐因中秋﹐令秦少遊➀作口號。少遊➁有「照海旌幢秋色裏﹐激天鼓吹月明中」之句。﹝然﹞➂是夜卻微陰。公云「﹝使﹞➃不著也。」少遊乃別作一篇﹐➄末云「自是我公多惠愛﹐卻回秋色作春陰。」➅﹝參寥與餘言如此。余曰「此﹞➆眞所謂翻手作云也。」﹞➇﹝《總龜》前十九﹑《類說》本﹑《叢話》前二十六﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「遊」下有「預」字。

➁《叢話》「遊」下有「遂」字。

➂《叢話》下有「然」字。

➃《叢話》「云」下有「使」字。

➄《漁隱叢話》「篇」下有「其」字。

➅《類說》引至此。

➆《叢話》無「參寥」至「余曰此」十字。

➇此數語據《總龜》補。

五三﹑東坡挑二歐詩

東坡云﹕在潁時﹐陳無己﹑趙徳麟輩適亦守官於彼﹐而歐陽叔弼與季默亦又居閒﹐➀日相唱和。而二歐頗不作詩﹐東坡以句挑之云「君家文律冠西京﹐旋築詩壇按酒兵。袖手莫欺眞將種﹐致師須得老門生。明朝鄭伯降誰受﹖昨夜條侯壁已驚。從此醉公➁天下樂﹐還須一舉百觴傾。」蓋爲文忠公昔有詩贈梅聖兪﹑蘇子美云「我亦願助勇﹐鼓旗噪其旁﹐快哉天下樂﹐一嚼宜百觴」也。﹝《總龜》前一﹑《東坡詩話錄》中﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《東坡詩話錄》「居閒」作「閒居」。

➁《東坡詩話錄》「公」作「翁」。

五四﹑都梁香與迷疊

古詩云「博山鑪中百和香﹐郁金蘇合及都梁」又「氍�﹝登﹢毛﹐注釋同﹞五木香﹐➀迷疊﹝艾納﹞➁及都梁」。嘗按《廣志》﹕都梁香出交廣﹐形如藿﹝香﹞。➂迷疊出西域﹐魏文帝又有《迷疊賦》。信乎不行一萬里﹐不讀萬卷書﹐不可看老杜詩也。﹝《總龜》前二﹑《叢話》前二﹑《野客叢書》二十二﹑《樂趣》六﹞案﹕《說郛》本《潛溪詩眼》都梁香條亦有此語。文同《漁隱叢話》﹐惟無末數句「信乎不行一萬里」云云而已。胡仔《漁隱叢話》謂「王直方何鹵莽如此﹖方論古詩事﹐初不論杜詩﹐遽云信乎不行一萬里﹐不讀萬卷書﹐不可看老杜詩﹐此語眞可發一笑也」。王楙《野客叢書》又申直方意﹐謂「大凡古詩中多有事迹﹐但人讀書不多﹐見識不廣﹐所以不知。使不睹《廣志》等書﹐孰知都梁等香事﹗因悟或者所謂不行一萬里﹐不讀萬卷書﹐不可看老杜詩之語爲信然」。是此則當爲直方語﹐非範溫語也。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案此爲古樂府辭﹐原句作「氍毹毾�五木香」﹐直方誤脫「毹毾」二字。又「木」字﹐《總龜》《叢話》諸書均作水﹐誤。

➁《叢話》《野客叢書》均無「艾納」二字。《古樂府辭》「納」作「蒳」。

➂《漁隱叢話》「藿」下有「香」字。

五五﹑山谷賞徐俯詩

徐俯字師川﹐忠湣公之子。有「平生功名心﹐夜窗短檠燈」之句﹐大爲山谷所賞。山谷其舅也。﹝《總龜》前四﹞

五六﹑蘇庠淸江曲

蘇伯固之子名庠﹐字養直﹐作《淸江曲》云「屬玉雙飛水滿塘﹐菇蒲深處浴鴛鴦。白蘋滿棹歸來晚﹐愁看➀蘆花一片➁霜。扁舟系岸依林樾﹐蕭蕭兩鬢吹華發。萬事不理醉復醒﹐長占煙波弄明月。」坡曰「若置在《李太白集》中﹐誰疑其非。」﹝《總龜》前四﹑《玉屑》十﹑《樂趣》三﹑《宋紀》四十一﹞案﹕此則見《東坡題跋》三。又《漁隱叢話》前集五十三亦引此詩卽稱爲東坡語﹐然則直方此則﹐乃就坡語而點竄之耳。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《東坡題跋》《漁隱叢話》「愁看」作「秋著」。

➁《叢話》「片」作「岸」﹐《宋紀》「一片」作「兩岸」。

五七﹑山谷贈秦覿詩

秦覿字少儀﹐好爲詩﹐初亦不甚工﹐旣而以➀獻山谷﹐山谷➁贈之曰「乃能持一鏃﹐與我箭鋒直。」又云「自我➂得此詩﹐三日臥向壁。……才難不其➃然﹐有亦未易識。」當時交遊➄以此言爲過。然少儀緣此﹝詩﹞➅思大發﹐➆交遊亦刮目視之。﹝《總龜》前四﹑《叢話》前五十﹑《山谷詩注》十一﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「以」下有「所業」二字。

➁《叢話》「山谷」下有「作詩」二字。

➂《叢話》「自我」作「我自」。案《山谷詩集》十一亦作「自吾」。

➃《總龜》「其」作「期」﹐據《集》及《叢話》攺。

➄《山谷詩注》「遊」下有「間多」二字。

➅《叢話》「此」下有「詩」字。

➆《山谷詩注》此句下有「非復往時」四字。

五八﹑陶詩須老農識其妙

陶靖節詩云「平疇交遠風﹐良苗亦懷新。」﹝非﹞➀古之耦耕植杖者不能﹝道﹞➁此語﹐非余老➂農﹐亦不識此語之妙。﹝《總龜》前七﹞案﹕此爲東坡語﹐見《東坡題跋》卷二。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀「非」字據《東坡題跋》增。

➁「道」字據《東坡題跋》增。

➂《東坡題跋》「老」作「世」。

五九﹑假借對

沈存中云﹐如「廚人具雞黍﹐稚子摘楊梅」﹐蓋以雞對楊﹐皆爲假借。田承君曰「雞黍兩事﹐那得似楊梅耶﹖」➀﹝《總龜》前七﹑《叢話》前八﹞案﹕沈語見《夢溪筆談》卷十五。又《叢話》以此則與下「232」條合爲一條。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《漁隱叢話》此句作「那得以楊梅爲對」。

六○﹑崔塗詩

晁美叔祕監嘗因謁先君曰﹕昔人有一聯云「平生不➀到處﹐落日獨行時」。﹝惟公家使詩著此。﹞➁蓋崔塗詩也。➂余後見李陽冰所題《阮客舊居》云「阮客身何在﹖仙云洞口橫。人間不到處﹐今日此中行。」亦相類。﹝《總龜》前七﹑《樂趣》二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《全唐詩》二十五「不」作「未」。

➁《說詩樂趣》無此句。

➂此崔塗《秋日犍爲道中》詩。

六一﹑歐梅貢舉詩

歐陽知貢舉日﹐有詩云「無嘩戰士銜枚勇﹐下筆春蠶食葉聲。」絕爲奇妙。故聖兪作詩云「食葉蠶聲句偏美﹐當時曾記賦初成。」➀﹝《總龜》前七﹑《樂趣》十二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀「初成」﹐原注「一作將成」。

六二﹑池塘春艸句

田承君云「『池塘生春艸』﹐蓋是病起忽然見此爲可喜﹐而能道之﹐所以覓貴。」﹝《總龜》前七﹑《樂趣》二﹑《名言》一﹞

六三﹑文潛詩自記妙處

李希聲云﹕見文潛外生言文潛每作詩﹐其有用得妙處必自記錄。如《法云會中懷無咎》云「獨覺欠此翁。」自以「欠」字頗佳。﹝《總龜》前七﹞

六四﹑白詩與韋杜同意

韋蘇州云「誰➀知風雨➁夜﹐復此對牀眠」﹐➂最爲世所稱重﹐而白樂天《招張司業》云「能來同宿否﹐聽此對牀眠」﹐意亦相類﹐然不爲人知。老杜云「眼前➃無俗物﹐多病也身輕。」而樂天有「眼前無俗物﹐身外郎僧居」之句﹐世方獨稱老杜。﹝《總龜》前八﹑《樂趣》二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《韋集》「誰」作「寧」。

➁《全唐詩》「雨」作「雪」。

➂此《示全眞無常》詩。

➃《杜集》「前」作「邊」。

六五﹑句意因襲

梁簡文云「早知半路應相失﹐不若從來本獨飛。」李義山云「無事父渠➀更相失﹐不及從來莫作雙。」而近時樂府亦云「早知今日長相憶﹐不及從來莫作雙。」﹝遞相踵襲﹐﹞➁以➂最爲詩之大患。﹝《總龜》前八﹑《樂趣》二﹞案﹕「無事教渠更相失﹐不及從來莫作雙」﹐乃庾信《代人傷往詩》。王氏以爲李義山詩﹐誤。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案「父渠」當作「教渠」﹐《樂趣》作「芙蕖」﹐亦誤。

➁《樂趣》有此四字。

➂《樂趣》「以」作「似」。

六六﹑用當時作者語爲故事

樂天云「哺歠眠糟甕﹐流涎見麯車。」杜甫有「路逢麯車口流涎」﹐而張文潛有寄予詩云「須看遠山相對蹙﹐莫欺病齒惱衰翁」﹐自注云「黃九《謝人遺梅子詩》﹐有遠山對蹙之句。」乃知詩人取當時作者之語﹐便以爲故事。此無他﹐以其人重也。﹝《總龜》前八﹞

六七﹑舒王詩三用黃粱事

舒王詩云「投老歸來供奉班﹐塵埃無復見鐘山。何須更待黃粱熟﹐始信人間是夢間。」➀又云「黃粱欲熟且➁流連﹐謾道春歸莫悵然。蝴蝶豈能知夢事﹐蘧蘧先墮晚花前」。又云「客捨黃粱今始熟﹐鳥殘紅柿昔分甘。」➂蓋三用黃粱而意義皆妙。﹝《總龜》前八﹑《竹莊》九﹑《樂趣》二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀此荊公《憶鐘山詩》。

➁《總龜》「且」作「日」﹐據《臨川集》及《竹莊》攺。此夢詩。

➂《臨川集》二十九「分甘」作「曾分」。此《示寶覺詩》。

六八﹑杜用何遜句

老杜《對雪詩》云「有待至昏鴉」﹐乃引何遜「城陰度塹黑﹐昏鴉接翅歸」之句。余疑昏鴉亦常語﹐何必引遜句﹔後作絕句﹐卻云「釣艇收緡盡﹐昏鴉接翅歸。」﹝《總龜》前八﹑《樂趣》二﹞

六九﹑少遊詩意气之盛衰

秦少遊始作蔡州教授﹐意謂朝夕便當入館﹐步靑雲之上﹐故作《東風解凍詩》云「更無舟楫礙﹐從此百川通。」已而久不召用﹐作《送張和叔》云「大梁豪英海﹐➀故人滿靑雲﹔爲謝黃叔度﹐鬢毛今白紛」﹐謂山谷也。說者以爲意气之盛衰一何容易。﹝《總龜》前八﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《淮海集》五「豪英海」作「多豪英」。

七○﹑舒王用賈生事

舒王《送吳仲庶﹝待制﹞➀守潭》﹝詩﹞➁云「自古楚有材﹐醽醁多美酒﹐不知樽前客﹐更待➂賈生否。」﹝蓋﹞➃賈誼初爲﹝河南﹞➄吳公召置門下﹐而謫死➅長沙﹐其用事之精﹐可爲詩法。➆﹝《總龜》前八﹑《叢話》前三十三﹑《玉屑》七﹞案﹕《詩人玉屑》卷十七用事精切條所引《王直方詩話》﹐誤錄苕溪漁隱在此條後所附補充之語。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》無「待制」二字。

➁《玉屑》有「詩」字。

➂《叢話》《玉屑》「待」作「得」。

➃《叢話》有「蓋」字。

➄《玉屑》無此二字﹐《總龜》「何」原作「江」﹐誤。

➅《叢話》「謫死」作「後謫」。

➆《總龜》原作「余以爲可詩法」﹐今從《玉屑》校攺。《叢話》無此四字﹐作「其用事之精如此」。

七一﹑蘇黃門送文潞公詩

余最愛蘇黃門《送文潞公》云「徧閱後生眞有道﹐欲談前事恐無人。」蓋潞公官爵年徳難爲形容﹐非此兩句﹐不能優遊而自見。➀﹝《總龜》前八﹑《叢話》前二十八﹑《樂趣》十二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「不能優遊而自見」作「不能見也」。

七二﹑虛幌坐燒

張文潛病中作七言詩﹐蘇黃門和之云「長空雁過疑來答﹐虛幌螢飛坐恐燒。」秦覯云「文潛讀至此不樂。」余曰「何也﹖」覯云「『虛幌坐燒』近於死﹐病人所諱。」﹝《總龜》前八﹑《樂趣》二﹞

七三﹑林和靖詠梅摘句

歐陽文忠最愛林和靖云「疏影橫斜水淸淺﹐暗香浮動月黃昏。」山谷以爲不若「雪後園林才半樹﹐水邊籬落忽橫枝」。➀余以爲其所愛者便是優劣耶。此句於前所稱眞可處➁伯仲耳。而和靖又有詩云「池水倒窺疏影動﹐屋檐斜入一枝低。」﹝《總龜》前八﹑《竹莊》二十四﹑《樂趣》十﹞案﹕胡仔云「余觀此句略無佳處﹐直方何爲喜之﹖眞所謂一解不如一解也。」又案《叢話》前集卷二十七林和靖條引山谷語並謂「王直方又愛和靖『池水倒窺疏影動﹐屋檐斜入一枝低』﹐以爲此句於前所稱眞可處伯仲之間」。據此則「此句於前所稱眞可處伯仲耳」句﹐當在和靖池水一聯後﹐《總龜》所引當誤倒。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案此見《山谷題跋》二。

➁《樂趣》「眞可處」作「直可云」。

七四﹑歐公詩近溫庭筠

歐陽文忠《送張至祕校歸莊詩》云「鳥聲梅店雨﹐柳色野橋春」。此「茅店月」﹑「板橋霜」之意。﹝《總龜》前八﹑《樂趣》二﹞

七五﹑舒王校老杜詩

老杜云「天闕象緯逼﹐云臥衣裳冷。」舒王云「當作天閱」﹐謂其可對云臥也。﹝《總龜》前八﹞案﹕此「74」「75」二條﹐《總龜》誤合爲一。

七六﹑白樂天昭君詞

古今人作昭君詞多矣﹐余獨愛樂天一絕云「漢使卻回傳➀寄語﹐黃金何日贖蛾眉﹖君王若問妾顏色﹐莫道不如宮裏時﹗」其意優遊而不迫切。➁樂天賦此時﹐年甚少。﹝《總龜》前八﹑《叢話》前二十一﹑《玉屑》十六﹑《詩林》二﹑《竹莊》十五﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》《詩林》《竹莊》「傳」作「憑」。

➁《叢話》《竹莊》「迫切」下有「故也」二字。

七七﹑李秉彜詩失點勘

李秉彜﹐字徳叟﹐寄詩一卷與李希聲云「此余近所作。」希聲讀至「朋也老無能﹐淡如雲水僧」﹐爲之撫掌。蓋洪龜父名朋﹐善作詩﹐徳叟欲資其名﹐失於點勘故耳。﹝《總龜》前八﹞

七八﹑何時一尊酒

老杜云「何時一尊酒﹐重與細論文」﹐而孟浩然亦有「何時一尊➀酒﹐重與李膺➁傾」之句。﹝《總龜》前八﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《全唐詩》六「尊」作「杯」。

➁《全唐詩》「李膺」作「季鷹」。

七九﹑晏叔原詞出張子容

唐張子容作《巫山詩》云「巫嶺岧峣天際重﹐佳期夙昔願相從﹐朝雲暮雨連天暗﹐神女知來第幾峯。」近時晏叔原作樂府云「憑君問取歸云信﹐今在巫山第幾峯」﹐最爲人所稱﹐恐出於子容。﹝《總龜》前八﹞

八○﹑文章憎命達

李賀《髙軒過》中有「筆補造化天無功」之句﹐余每擊節﹐此詩人之所以多窮也。老杜云「文章憎命達」﹐➀恐亦出此。﹝《總龜》前八﹑《叢話》前七﹑《樂趣》二﹞案﹕胡仔云「老杜﹑李賀不相並出﹐杜生於天寶之前﹐李出於元和之後﹐而謂老杜出於此﹐可爲覽者一笑。」﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀此杜甫《天末懷李白》詩。

八一﹑李希聲詩

陳無己云「石池隨處數遊魚」﹐余以爲不若李希聲云「綠淨隨時看上魚」。﹝《總龜》前八﹑《樂趣》二﹞

八二﹑邵堯夫詠牡丹詩

邵堯夫《詠牡丹》云「施朱施粉色俱好﹐傾國傾城艷不同」﹐可謂言工﹐殊無髙致。﹝《總龜》前八﹞

八三﹑洛陽觀花詩

張崏字子望﹐作《洛陽觀花》云「平生自是愛花人﹐到處尋芳不遇眞﹐只道人間無正色﹐今朝初見洛陽春。」蓋托意邵堯夫➀。堯夫和云「造化從來不負人﹐萬般紅紫見功眞﹐滿城車馬空撩亂﹐未必逢春盡得春。」豈非欲使之有所行耶﹖➁﹝《總龜》前八﹑《樂趣》二﹑《宋紀》二十二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《宋紀》引至此。

➁「耶」﹐原作「耳」誤。

八四﹑富弼題擊壤集

邵堯夫集平生所作爲十卷﹐號曰《擊壤》﹐富丞相作詩題其後云「黎民於變似堯時﹐便字堯夫徳可知﹔更覺新詩名《擊壤》﹐先生全道略無遺。」➀爲偉人所重如此。﹝《總龜》前八﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《宋詩紀事補遺》八引此句作「風花雪月一兼之」。

八五﹑郭功父誦廬山髙詩

郭功父少時喜誦文忠公詩。一日過➀聖兪﹐聖兪曰「近得永叔書云➁﹕作《廬山髙詩》送➂劉同年﹐自以爲得意。恨未見此詩。」功父➃誦之。聖兪擊節嘆賞曰「使吾更﹝學﹞➄作詩三十年﹐﹝亦﹞➅不能道其中一句。」功父再誦﹐不覺心醉﹐遂置酒﹐又再誦﹐﹝酒﹞➆數行﹐凡誦十數徧﹐不交一言而罷。明日﹐聖兪贈功父詩➇曰「一誦《廬山髙》﹐萬景不可➈藏。設如➉古畫詩﹐極意未能忘。」⑾﹝《總龜》前八﹑《叢話》前二十九﹑《竹莊》十六﹑《詩林》三﹑《宋紀》十二﹞案﹕梅聖兪《宛陵先生集》卷四十三有依韻和郭祥正祕校《遇雨宿昭亭見懷》詩﹕「君乘瘦馬來﹐骨竦毛何長。下馬與我語﹐滿屋聲瑯瑯。一誦《廬山髙》﹐萬景不得藏。出沒望林寺﹐遠近數鳥行。鬼神露怪變﹐天地無炎涼。設令古畫師﹐極意未能詳。誦說冒雨去﹐夜宿昭亭傍。明朝有使至﹐寄多驚俗章。」﹝梅自注云「郭來誦歐陽永叔《廬山髙送劉復》。」﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》《竹莊》「過」下有「梅」字。

➁《叢話》《竹莊》「云」作「方」。

➂《竹莊》「送」作「贈」。

➃《竹莊》「功父」下有「爲」字。

➄《叢話》《竹莊》無「學」字。

➅《叢話》《竹莊》有「亦」字。

➆《叢話》《竹莊》有「酒」字。

➇《叢話》《竹莊》「詩」下有「其略」二字。

➈《叢話》《竹莊》「可」作「得」。

➉《叢話》《竹莊》「如」作「令」。

⑾《叢話》《竹莊》「忘」作「詳」。又原注「或云不及忘」。

八六﹑潘邠老六言詩

癸未正月三日﹐徐師川﹑胡少汲﹑謝夷季﹑林子仁﹑潘邠老﹑吳君裕﹑饒次守﹑楊信祖﹑吳迪吉見過﹐會飲於賦歸堂﹐亦可爲一時之盛。潘一作詩歷數其人云「胡子雲中白鶴﹐林生初發芙蓉。吳十九成雅奏﹐饒三百煉奇鋒。南州復見髙士﹐東山行起謝公。信祖眞成徳祖﹐立之無愧行中﹐吳生可兵南郡﹐老夫寧附石崇。閒雅已傾重客﹐說談仍得王戎。冠蓋城南髙會﹐山陰未掃余風。客散日銜西壁﹐主人不道尊空。」徐師川輩皆言此詩殊不工﹐又六字無人曾如此作﹐想爲五言亦可。遂去一字﹐句皆可讀﹐至「老夫附石崇」﹐坐客無不大笑。﹝《總龜》前八﹞

八七﹑劉咸臨題詩話詩

劉咸臨醉中嘗作《詩話》數十篇﹐旣醒﹐書四句於後曰「坐井而觀天﹐遂亦作天論。客問天方圓﹐低頭慚客問。」蓋悔其率爾也。﹝《總龜》前八﹞

八八﹑少遊和參寥詩

參寥言舊有一詩寄少遊。少遊和云「樓閣過朝雨﹐參差動➀霽光。衣冠分➁禁路﹐雲气繞宮墻。亂絮➂迷春闊﹐嫣➃花困日長。平康何處是﹖➄十里帶垂楊。」孫莘老讀此詩至末句﹐云「這小子又賤相發也。」少遊後編《淮海集》﹐遂攺云「經旬牽酒伴﹐猶未獻《長楊》」。﹝《總龜》前八﹑《叢話》前五十﹑《詩林》四﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《宋紀》二十六「動」作「得」。

➁《淮海集》「分」作「紛」。

➂《詩林》「絮」作「葉」。

➃《淮海集》「嫣」作「焉」。

➄《詩林》《宋紀》「何處」是作「在何處」。

八九﹑題髙軒過圖

宗室士暕字明發﹐喜作詩與畫﹐嘗爲《髙軒過圖》。張嘉甫題云「顧長康善畫而不能詩﹐杜子美善作詩而不能畫﹐從容二子之間者﹐王右丞也。若明發蓋右丞之季孟云。」晁無咎亦題云「嘉甫謂顧長康善畫而不能詩﹐杜子美能詩而不能畫﹐明發兼此二勝﹐可在摩詰季孟間。余以畫及詩信嘉甫之知言。」晁以道見之﹐謂余﹕「能畫而不能詩﹐乃可以爲病﹐豈有能詩而必又能畫耶﹖『夏云多奇峯』﹐乃長康句﹐謂不能詩可乎﹖嘉甫旣易於立論﹐而無咎又便抑之﹐大抵皆讀書少之過。」﹝《總龜》前八﹑《樂趣》十八﹞

九○﹑洪龜父詩

洪龜父有詩云「胡生畫➀山水﹐煙雨山更好。鴻雁書遠汀﹐➁馬牛風雨➂艸。」潘邠老愛其第二句﹐余愛其第三句﹐山谷愛其第四句﹐徐師川愛其第三﹑第四句。「遠汀」後又攺爲「遠空」。余云「向上一句﹐莫是公未有所得否﹐何眾人之皆不好也﹗」龜父大笑。﹝《總龜》前八﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《宋紀》三十三引《聲畫集》「畫」作「好」。

➁《宋紀》「汀」作「空」。

➂《宋紀》「雨」作「塞」。

九一﹑歐陽修論聖兪子美

劉壯輿云﹐歐陽公自謂吾畏慕不可及者聖兪﹑子美。及贈詩云「文會忝予盟﹐詩壇推子將。」又曰「維詩於文章﹐泰山一浮塵。」旣曰「郊死不爲島﹐聖兪發其藏」﹐又曰「堪笑➀區區郊與島﹐螢飛露濕凝➁秋艸」。是其自謂不如者﹐乃所以過之也。﹝《總龜》前八﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀宋《六一集》「堪笑」作「下看」。

➁《六一集》「凝」作「吟」。

九二﹑歐陽修論李白詩

歐陽公云「李白雲﹕『落日欲沒峴山西﹐倒著接籬花下迷。襄陽小兒齊拍手﹐大家➀爭唱《白銅鞮》。』此常言也﹔至於『淸風明月不用一錢買﹐玉山自倒非人推』﹐然後見太白之橫放➁。所以警➂動千古者﹐顧不在於此乎﹖」甫之於白得其一節﹐而精彊過之﹐余以爲以此警動之耳。﹝《總龜》前八﹑《竹莊》五﹑《樂趣》二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《太白集》及歐陽永叔《筆說》「大家」作「欄街」。

➁此論太白《襄陽歌》。《樂趣》引至此。

➂《竹莊》「警」作「驚」。

九三﹑陳知默詩

田承君云「歐陽公晚年最喜陳知默詩﹐至云﹐修方且欲學之。」陳詩不多見﹐承君但見其兩聯云「平地風煙橫白鳥﹐半山云木捲蒼藤。」「云埋山麓藏秋雨﹐葉脫➀林梢帶晚風。」﹝《總龜》前八﹑《樂趣》二﹑《宋紀》二十三﹞案﹕趙令畤《侯鯖錄》亦有此則﹐不言爲田承君語。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《侯鯖錄》「脫」作「落」。

九四﹑張文潛輪麥行

文潛﹝嘗因過倉前﹞➀作《輪麥行》﹐有云「場頭雨幹場地白﹐老稚相呼打新麥﹐半歸倉廩半輸王﹐免教➁縣吏相煎逼。」輸王乃老➂農語﹐﹝若時享歲貢終王勤王之類﹐其語古矣。﹞➃﹝《總龜》前八﹑《叢話》前五十一﹑《樂趣》六﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》有此五字。

➁《宋紀》二十六「教」作「致」。

➂《叢話》「老」作「北」。

➃《叢話》無末二語。

九五﹑秦少遊詩炫耀

秦少遊晚出左➀掖門﹐有詩云「金雀觚稜轉夕暉﹐飄飄➁宮葉墮秋衣。出門塵漲如黃霧﹐始覺身從天上歸。」➂識者以爲少遊作一黃本校勘﹐而炫耀如此﹐必不遠到。➃﹝《總龜》前八﹑《叢話》前五十﹑《詩林》四﹑《樂趣》十二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》《詩林》「左」作「右」。

➁《淮海集》十「飄飄」作「翩翩」。

➂《樂趣》引至此。

➃《詩林》「不」下有「能」字﹐「到」下有「也」字。

九六﹑詩用「通」字

洪駒父見陳無己《小放歌行》云「不惜捲藤通一顧﹐怕君著眼未分明」﹐此爲奇語﹐蓋「通」字未嘗有人道。余曰「子豈不記老杜云『簾戶每宜通乳燕』耶﹖」﹝《總龜》前八﹑《樂趣》二﹞

九七﹑紅裙爭看綠衣郎

舒王有云「卻憶金明池上路﹐紅裙爭看綠衣郎。」歐公謂舒王曰「謹願者亦復爲之耶﹖」﹝《總龜》前八﹑《叢話》前三十四﹑《樂趣》十三﹞案﹕此王安石《臨津詩》《西淸詩話》謂王平甫詩﹐誤。

九八﹑詩用「冥冥」「霏霏」字

趙徳有詩云「冥冥小➀雨不成泥」。參寥言冥冥之雨﹐卻是作泥者﹐不若霏霏也。➁以道以爲然。﹝《總龜》前八﹑《樂趣》五﹑《名言》三﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《藝苑名言》「小」作「細」。

➁《名言》引至此。

九九﹑王荊公題張文昌詩

荊公嘗作一絕題《張文昌詩後》云「蘇州司業詩名老﹐樂府皆言妙入神。不➀似尋常最奇崛﹐成如容易卻艱辛。」文昌平生所得﹐荊公兩句言盡。﹝《總龜》前八﹑《樂趣》二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案﹕「不」疑當作「看」。

一○○﹑荊公攺劉貢父詩

詩云「壁門金闕倚天開﹐五見宮➀花落石➁槐﹐明日扁舟滄海去﹐卻將➂雲气望蓬萊。」此劉貢父詩也。自館中出知曹州➃時作。舊云「云表」﹐➄荊公攺作「雲气」➅。又云「『五見宮花落石槐』﹐此﹝作﹞➆詩法也。」﹝《總龜》前八﹑《叢話》前五十五﹑《玉屑》六﹑《詩林》四﹑《樂趣》五﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀「宮」原作「官」﹐據下文及《玉屑》諸書攺攺。

➁《叢話》《詩林》「石」作「古」﹐《宋紀》十六及《侯鯖錄》作「井」。

➂《侯鯖錄》「將」作「從」。

➃案此劉邠自校書郎出倅秦州作。

➄《叢話》「表」作「裏」。

➅《玉屑》引至此。

➆《叢話》無「作」字。

一○一﹑荊公攺王仲至詩

王仲至召至館中﹐試罷﹐作一絕題於壁云「古木森森➀白玉堂﹐長年來此➁試文章﹐日斜奏賦《長楊》罷﹐➂閒拂塵埃看畫墻。」舊云奏罷《長楊賦》﹐亦荊公所攺。﹝《總龜》前八﹑《玉屑》八﹑《詩林》四﹑《樂趣》五﹞

案﹕此事亦見《西淸詩話》。《名言》三引此作《詩益嘉言》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《宋紀》二十四引《西淸詩話》﹐又《侯鯖錄》「古木森森」均作「翠木陰陰」。

➁《宋紀》引《西淸詩話》﹐又《侯鯖錄》「長年來此」均作「老來方此」。

➂《侯鯖錄》「日斜奏賦長楊罷」﹐作「宮檐日永揮毫罷」。

一○二﹑杜默豪於歌

石守道作《三豪詩》﹐謂曼卿豪於詩﹐永叔豪於文﹐杜默豪於歌﹐故詩云「師雄二十二﹐筆距猛如鷹﹔玉川《月蝕》句﹐意欲相憑陵。」而歐公亦有詩云「南山有鳴鳳﹐其音和自淸﹔鳴於有道國﹐出則天下平。杜默東土秀﹐能吟鳳凰聲﹔作詩幾百篇﹐長歌仍短行。」杜默濮州人﹐師雄其字﹐謂豪於歌者。有《送守道六子詩》云「聖人門前大虫」及「推倒楊朱墨翟﹐扶起仲尼周公」之句。默詩謂之豪者﹐豈在是耶﹖余嘗得師雄全集觀之﹐余作皆不及此。﹝《總龜》前八﹞

一○三﹑陳三兩度不當價

陳無己有《寄晁以道詩》云「子較東方生﹐自視何益損。人言不當價﹐一錢萬金產。」其後無己又賦《髙軒過》➀云「滕王蛺蝶江都馬﹐一紙千金不當價。」以道云「陳三兩度不當價。」﹝《總龜》前八﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案「過」字下當脫一「圖」字。

一○四﹑司空表聖詩

司空表聖自論其詩﹐以爲得味外意﹐如「綠樹連村暗﹐黃花入麥稀」﹐此句最善。又云「棋聲花院閉➀﹐幡影石壇髙。」吾嘗獨遊五老峯白鶴觀﹐松陰滿庭﹐不見一人﹐惟聞琴➁聲之音﹐然後知此句之工。但恨其寒儉有僧態。若子美詩云「暗飛螢自照﹐水宿鳥相呼」﹐「四更山吐月﹐殘夜水明樓」﹐則才力富健﹐過表聖遠甚。﹝《總龜》前八﹑《樂趣》二﹞案﹕此見《東坡題跋》二《書司空圖詩》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《東坡題跋》「閉」作「靜」。

➁《東坡題跋》「琴」作「棋」﹐《說詩》《樂趣》「琴聲之音」作「琴棋之聲」。

一○五﹑柳儀曹詩

柳儀曹詩憂中有樂﹐樂中有憂﹐妙絕古今。然老杜云「王侯與螻蟻﹐同盡隨丘墟。」儀曹何憂之深也﹗﹝《總龜》前八﹞

一○六﹑閉門十日雨

有人云﹐陳無己「閉門十日雨」﹐卽是退之「長安閉門三日雪」。余以爲作詩者容有意思相犯﹐亦不必爲病﹐但不可太甚耳。﹝《總龜》前八﹞

一○七﹑詩詠紅梅

石曼卿詠《紅梅》云「認桃無綠葉﹐辧杏有靑枝。」東坡云「詩老不堪➀梅格在﹐更看綠葉與靑枝。」荊公云「北人初未識﹐渾作杏花看。」又能盡紅梅之妙處也。➁有單葉梅﹐千葉梅﹐臘梅﹐故余作四梅詩。﹝《總龜》前八﹑《樂趣》十﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《樂趣》「堪」作「知」。

➁《樂趣》引至此。

一○八﹑山谷論作賦

山谷嘗謂余曰「凡作賦要須以宋玉﹑賈誼﹑相如﹑子云爲師﹝格﹞﹐➀略依放其步驟﹐乃有古風。」老杜《詠吳生畫》云「畫手看前輩﹐吳生遠擅場。」蓋古人於能事﹐不獨求➁誇時➂輩﹐要須前輩中擅場耳。﹝《總龜》前八﹞案﹕《漁隱叢話》前集卷一﹐引此只作山谷曰﹐是則非山谷對直方語。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》無「格」字。

➁《總龜》「求」原作「永」﹐據《叢話》攺。

➂《總龜》「時」原作「前」﹐據《叢話》攺。

一○九﹑但恐多謬誤

東坡言﹕淵明云「但恐多謬誤﹐君當恕醉人」﹐此未醉時說﹐若醉何暇憂誤哉﹖然世人言醉時是醒時﹐此語最名言。﹝《總龜》前八﹞案﹕此則出《東坡題跋》卷二《書淵明詩》。

一一○﹑論集句詩

荊公始爲集句﹐多➀至數十韻﹐往往對偶親切。➁蓋以其誦古人詩多﹐或坐中率然而成﹐始可爲貴。➂其後多有﹝人﹞➃效之者﹐但取數部詩➄集諸家之善耳。➅故東坡次韻﹝孔毅夫集句見贈﹞➆云「羨君戲集他人詩﹐指呼市人如使兒。天邊鴻鵠不易得﹐便令作對隨家雞。➇退之驚笑子美泣﹐問君久假何時歸﹖世間好事➈世人共﹐明月自滿千家墀。」﹝《總龜》前八﹑《叢話》前三十五﹑《永樂大典》八百二十二引《考古質疑》引﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「多」下有「者」字。

➁《叢話》「親切」作「親於本詩」。

➂《叢話》「可」下有「以」字。「貴」下有「也」字。《永樂大典》作「始爲貴也」。

➃《叢話》無「人」字。

➄「詩」﹐《總龜》攺作「諸」﹐當誤。

➅《叢話》《永樂大典》無「但取數部諸集諸家之善耳」一句﹐攺爲「孔毅父嘗集句贈東坡」。

➆《叢話》無「孔毅夫集句見贈」七字。

➇《大典》引《考古質疑》引至此。案此條不見今本《考古質疑》中。

➈《叢話》「事」作「句」。

一一一﹑東坡論詩畫

文忠➀公《盤車圖詩》云「古畫畫意不畫形﹐梅詩詠物無隱情。➁忘形得意知者寡﹐不若見詩如見畫。」東坡作《韓幹畫馬圖詩》云「韓生畫馬眞是馬﹐蘇子作詩如見畫。世無伯樂亦無韓﹐此詩此畫誰當看。」➂又云「論畫以形似﹐見與兒童鄰。君看賦詩者➃﹐定知非詩人。﹝詩畫本一律﹐天工與淸新。」﹞➄又云「少陵翰墨無形畫﹐韓幹丹靑不語詩。此畫此詩今已矣﹐人間駑驥漫爭馳。」➅余➆每誦數過﹐殆﹝欲常﹞➇以爲法﹝也﹞。➈﹝《總龜》前八﹑《叢話》前三十﹑《竹莊》九﹑《詩林》三﹑《樂趣》十八﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「文忠」作「歐」。

➁《總龜》原作「盡惓」﹐據《六一集》及《叢話》諸書攺。

➂《說詩樂趣》無《韓幹畫馬圖詩》。

➃《叢話》《詩林》作「賦詩必此詩」。

➄《詩林》無此二語。

➅《竹莊》不引東坡諸詩。

➆《叢話》「余」下有「以爲若論詩畫﹐於此盡矣」十字。

➇《叢話》「殆」下有「欲常」二字。

➈《叢話》「法」下有「也」字。

一一二﹑東坡攺蝸牛詩

東坡作➀《蝸牛詩》云「中弱不勝觸﹐外堅聊自郛﹐升髙不知疲﹐竟作黏壁枯。」後攺云「腥涎不滿殼﹐聊足以自濡﹐升髙不知回➁﹐竟作黏壁枯。」余﹝亦﹞➂以爲攺者勝。﹝《總龜》前九﹑《叢話》前八﹑《詩林》三﹑《東坡詩話錄》下﹞案﹕《詩林廣記》及《東坡詩話錄》於「余以爲攺者勝」句下﹐更有「﹝前輩云﹐文字頻攺﹐工夫日出。此詩之所以不厭攺也。老杜有云﹐『新詩攺罷自長吟』。歐公作文先貼於壁﹐時加竄定﹐有終篇不畱一字者。後人安見其有此等工夫耶﹗﹞」諸語。考「前輩」云云卽《呂氏童蒙訓》中語﹐《直方詩話》中似不應有此。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《詩林》「作」作「詠畫」二字。

➁《詩林》「回」作「休」。

➂《叢話》無「亦」字。

一一三﹑山谷贈直方詩

山谷惠餘詩兩篇﹕一云「多病廢詩仍止酒」﹐一云「醉餘睡起怯春寒」。觀者以爲疵。余曰﹐說詩者不以文害辭﹐豈非謂此耶﹖﹝《總龜》前九﹞案﹕《山谷詩》外集十六有《王立之以小詩送並蒂牡丹戲答二絕》。一云「多病廢詩仍止酒」﹐一云「春陰醉起薄羅寒」﹐與直方所舉又小異。

一一四﹑東坡詩用風雨對牀事

東坡愛韋蘇州詩云「誰➀知風雨夜﹐獨➁此對牀眠。」➂向➃在鄭西➄別子由云「寒燈相對記疇昔﹐夜雨何時聽蕭瑟。」﹝又有《初秋寄子由》云「買田秋已議﹐築室春當成﹔雪堂風雨夜﹐已作對牀聲。」➅﹞又➆子由與坡相從彭城﹐賦詩云﹕﹝「逍遙堂樓千尋➇木﹐長送中宵風雨聲。﹞➈悞喜對牀尋舊約﹐不知飄泊在彭城。」子由使虜﹐在神水館賦詩云「夜雨從來相對➉眠﹐玆行萬里隔胡⑾天。」﹝此其兄弟所賦。﹞⑿坡在禦史獄有云「他年夜雨獨傷神」﹔在東府有云「對牀定悠悠﹐夜雨今⒀蕭瑟」﹐其《同轉對》有云「對牀貪聽連宵雨」﹔又云「對牀欲作連夜雨」﹔又云「對牀老兄弟﹐夜雨鳴⒁竹屋」⒂。可謂無日忘之。⒃﹝《總龜》前九﹑《叢話》前三十八﹑《詩林》三﹑《考古質疑》四﹑《樂趣》二﹑《歷代》五十八﹞案﹕葉大慶《考古質疑》與王楙《野客叢書》卷十均以爲對牀事非獨兄弟可用﹐卽朋友亦可用之。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》《考古質疑》《詩林》《歷代》「誰」作「寧」。

➁《考古質疑》《詩林》「獨」作「復」。

➂《叢話》《歷代》「眠」下有「之句」二字。

➃《叢話》《詩林》《歷代》「向」作「故」。

➄《叢話》無「西」字。《詩林》「西」作「州」。

➅《叢話》《詩林》《歷代》無「又有初秋寄子由」數語。

➆《叢話》「又」下有「初秋」二字。

➇《考古質疑》「尋」作「章」。

➈《叢話》《樂趣》引至此。又《詩林》無「逍遙堂後」二句。

➉《叢話》《考古質疑》《詩林》「相對」作「對榻」。

⑾《考古質疑》「胡」作「冰」﹔《歷代》作「遙」。

⑿《叢話》《詩林》《歷代》無此六字。

⒀《考古質疑》「今」作「空」。

⒁《考古質疑》「鳴」作「聽」。

⒂《叢話》《詩林》此句下有「此其兄弟所賦也﹐相約退休」十一字。

⒃《叢話》《詩林》《歷代》下有「然竟不能成其約﹐其意見於逍遙堂詩敍云」。

一一五﹑靑眼白頭

「讀書頭欲白﹐相對眼終靑」﹔「身更萬事已頭白﹐相對百年終眼靑」﹔➀「看鏡白頭知我老﹐平生靑眼爲君明」﹔「故人相見尙靑眼﹐新貴卽➁今多白➂頭」﹔「江山萬➃裏盡➄頭白﹐骨肉十年終眼靑」﹔﹝「白頭逢國士﹐靑眼酒尊開」﹞﹔➅此坡谷➆所﹝作也。其﹞➇用靑眼對白頭者﹐非一﹐而工拙亦各有差。➈老杜亦云「別來頭並白﹐相見眼終靑。」﹝《總龜》前九﹑《叢話》前四十八﹑《山谷外集詩注》十七﹑《樂趣》二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案「讀書」「身更」二聯﹐任淵《山谷詩注》內集一《送王郎詩注》亦謂爲東坡句﹐伹不見《東坡集》中。考山谷有「讀書頭愈白﹐見士眼終靑」句。

➁《山谷外集詩注》「卽」作「如」。

➂《山谷詩集》「白」作「黑」。

➃《山谷詩集》《詩林》「萬」作「千」。

➄《叢話》及《山谷外集詩注》「盡」作「將」﹐《山谷詩集》作「俱」。

➅《山谷外集詩注》無此二句。

➆《山谷外集詩注》「坡谷」作「東坡」﹐當誤。

➇《總龜》此三字作「爲」。據《叢話》增攺。

➈《山谷外集詩注》引至此。

一一六﹑小立佇幽香

山谷有詩云「小立佇幽香」。「農➀家能有幾﹖」韻聯與荊公詩頗相同﹐當是暗合➁。﹝《總龜》前九﹑《山谷詩注》十三﹞案﹕《山谷詩集》十三《次韻答斌老病起獨遊東園詩》作「小立近幽香﹐心與晚色靜」﹐直方所舉當卽此。又王安石《歲晚詩》「月映林塘淡﹐風涵笑語涼﹐俯窺憐綠淨﹐小立佇幽香」﹐直方所謂暗合者殆謂此。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《山谷詩注》「農」作「儂」。

➁《山谷詩注》下有「耳」字。

一一七﹑東坡論荊公詩

東坡嘗謂➀余書荊公詩云「徑暖艸如積﹐山晴花更繁。縱橫一川水﹐髙下數家村。倦➁憇雞鳴午﹐荒尋犬吠昏。歸來向人說﹐恐是武陵源。」坡云「『武陵源』不甚好」﹔又云「也是此韻中別無韻也。」﹝《總龜》前九﹑《樂趣》二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀「謂」當作「爲」。

➁《臨川集》「倦」作「靜」。

一一八﹑東坡慕樂天

東坡平生➀最慕樂天之爲人﹐故有詩云「我甚似樂天﹐但無素與蠻」﹔又云「我似樂天君記取﹐華顚賞徧洛陽春」﹐➁又云「他時要指集賢人﹐知是香山老居士」﹔又云「定似香山老居士﹐﹝世緣終淺道根深」﹞﹔➂﹝又云「淵明形神似我﹐樂天心相似我。」﹞➃東➄坡在杭➅又與樂天所畱歲月略相似﹐﹝其詩云「在郡依前六百日」者是也。﹞➆﹝《總龜》前九﹑《叢話》前二十一﹑《玉屑》十六﹑《愛日齋叢鈔》三﹑《樂趣》二﹞案﹕《容齋三筆》卷五《東坡慕樂天》條所舉更詳。又《愛日齋叢鈔》卷三於直方﹑容齋所舉外﹐更有增輯。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》《愛日齋叢鈔》「生」作「日」。

➁《樂趣》引至此。

➂《叢話》《玉屑》《愛日齋叢鈔》有此句。

➃《叢話》《玉屑》《愛日齋叢鈔》無此數句。

➄《叢話》「東」作「日」。

➅《叢話》《玉屑》「杭」作「錢塘」。

➆《叢話》《玉屑》有此語。

一一九﹑太白晨星

東坡送李公擇云「有如長庚星﹐➀到曉爛不收」﹔➁贈道潛➂云「故人各在天一➃角﹐相望落落如晨星」﹔《任師中挽辭》云「相看半作晨星➄沒﹐可憐太白與殘月」﹔而➅黃門《送退翁守懷安》➆亦云「我懷同門友﹐➇勢如➈曉天星。」﹝其後﹞➉學者尢多用此。﹝《總龜》前九﹑《優古堂詩話》《能攺齋漫錄》八﹑《東坡詩話錄》中﹞案﹕吳幵﹑吳曾並謂按古樂府「兩頭纖纖月初生﹐半白半黑眼中睛﹔腷腷膊膊雞初鳴﹐磊磊落落向曙星」。故劉夢得作《韋處厚集序》亦云「古今相望﹐落落然如騎星辰。」乃知二蘇所用﹐本古樂府﹐豈直方忘之耶﹖﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《能攺齋漫錄》八「星」作「月」。

➁《優古堂詩話》《能攺齋漫錄》「爛不收」作「不收明」。

➂《優古堂詩話》《能攺齋漫錄》「道潛」作「參寥」。

➃《優古堂詩話》「天一」作「一天」。

➄《優古堂詩話》《能攺齋漫錄》「晨星」作「星辰」。

➅《優古堂詩話》《能攺齋漫錄》「而」下有「蘇」字。

➆《優古堂詩話》「懷安」作「淮安」。

➇《優古堂詩話》《能攺齋漫錄》「友」作「客」。

➈《優古堂詩話》「如」作「若」。

➉《優古堂詩話》有「其後」二字。

一二○﹑澄江靜如練

謝玄暉最以「澄江淨➀如練」得名﹐故李白雲﹕「解道澄江淨如練﹐令人卻憶謝玄暉。」山谷詩云「憑誰說與謝玄暉﹐莫道澄江淨如練。」則其人之優劣於此亦可以見。﹝《總龜》前九﹞案﹕山谷詩爲《題晁以道雪雁圖》。句爲「飛雪灑蘆如銀箭﹐前雁驚飛復回眄﹔憑誰說與謝玄暉﹐休道澄江靜如練。」言各有當﹐不得以是定人之優劣也。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案「淨」當作「靜」﹐下同。

一二一﹑東坡論徐凝瀑布詩

《摭言》載白樂天在江東﹐進士多奔往。時張祜負時名﹐旣而徐凝至﹐二子相矛盾。祜稱其佳句云「樹影中流見﹐鐘聲兩岸聞。」凝以爲柰無野人➀「千古長如白練飛﹐一條界破靑山色」。祜愕然不對﹐於是一座盡傾。其後東坡﹝云﹐世傳徐凝瀑布詩﹐至爲塵陋。又僞作樂天詩﹐稱美此句﹐有賽不得之語。樂天𨿽涉淺易﹐豈至是哉﹖﹞➁乃作絕云「帝遣銀河一泒垂﹐古來惟有謫仙詞。飛流濺沫知多少﹐不與徐凝洗惡詩」。➂余以爲比之相去﹐何啻九牛一毛也。﹝《總龜》前九﹑《樂趣》二﹞案﹕伍涵芬云「《天臺賦》『瀑布飛流而界道』﹐則『界』字原有來歷﹐句法又能化舊生新﹐東坡以惡譏之﹐過矣。」﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《唐詩紀事》五十二「柰無野人」作「爭如老夫」。

➁《樂趣》無此數語。

➂《樂趣》引至此。

一二二﹑盧杞姦邪鄭公嫵媚

韓存中云「東坡嘗云﹐人言盧杞是姦邪﹐我見鄭公但嫵媚﹐好作一對﹐請諸人將去作一篇詩。」﹝《總龜》前九﹑《東坡詩話錄》中﹞

一二三﹑晏叔原詞

崔➀中云「山谷稱晏叔原『舞低楊柳樓心月﹐歌盡桃花扇底➁風』﹐定非窮兒家語。」﹝《總龜》前九﹑《玉屑》十﹞案﹕此則亦見前「一九﹑至寶丹條」﹐以所引稍有出入﹐故兩存之。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《玉屑》「崔」作「存」。

➁《玉屑》「底」作「裏」。

一二四﹑「眞堪畫」「不道鹽」

韓存中云「東坡作『漁蓑句好眞堪畫﹐柳絮才髙不道鹽』。只不道鹽﹐與眞堪畫﹐自合是一對。」﹝《總龜》前九﹞

一二五﹑山谷論王安石詩

陳無己云「山谷最愛舒王➀『扶輿度陽羨﹐➁窈窕一川花』﹐謂包含數个意。」﹝《總龜》前九﹑《叢話》前三十三﹑《玉屑》六﹞案﹕《類說》本以此條與前「二○﹑酴醿詩條」合。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「舒王」作「介甫」。

➁《叢話》「羨」作「焰」﹐《臨川集》「一川」作「焰水」。

一二六﹑山谷詩筆誤

韓存中云﹐家中有山谷寫詩一紙﹐乃是「公有胸中五色筆﹐➀平生補衮用功深」。此詩本用小杜詩中「五色綫」﹐➁而卻書云「五色筆」﹐此眞所謂「筆誤」。﹝《總龜》前九﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案《山谷詩集》七「筆」正作「綫」。

➁案杜牧《郡齋獨酌詩》「平生五色綫﹐願補舜衣裳」。

一二七﹑山谷詩用賀方回詞

賀方回初作《靑玉案詞》﹐遂知名。其間有云「彩筆新題斷腸句。」後山谷有詩云「少遊醉臥古藤下﹐誰作詩歌送一杯。解道江南斷腸句﹐只今惟有賀方回。」蓋載靑玉案事。﹝《總龜》前九﹞

一二八﹑少遊詩學東坡

東坡作《藏春塢》﹝詩﹞﹐➀有云「年拋造化➁甄陶外﹐春在先生杖屨中」﹐而秦少遊作兪充哀詞乃云「風生使者旌旄上﹐春在將軍俎豆中。」余以爲依仿太甚。﹝《總龜》前九﹑《叢話》前五十﹑《玉屑》八﹑《詩林》三﹑《東坡詩話錄》中﹑《樂趣》十二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「塢」下有「詩」字。

➁《詩林》《玉屑》「化」作「物」。

一二九﹑山谷論杜詩詠陶潛

「陶潛避俗翁﹐未必能達道。觀其著詩集﹐頗亦恨枯槁。達生➀豈是足﹐默識蓋不早。生子賢與愚﹐何其系➁懷抱。」山谷云「杜子美困窮➂於三蜀﹐蓋爲不知者詬病﹐以爲拙於生事﹐又往往譏議宗文﹑宗武失學﹐故聊托之淵明以解嘲耳。其詩名曰《遣興》﹐可解也﹐俗人﹝不領﹞➃便爲譏病淵明﹐所謂癡人前不得說夢也。」﹝余以爲安得山谷將工部詩篇篇如此訓釋以成一集乎﹖﹞➄﹝《總龜》前九﹑《詩林》一﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《杜集》「生」作「士」。

➁《杜集》「系」作「掛」。

➂《詩林》「窮」作「頓」。

➃《詩林》有此二字。

➄《詩林》無此句。

一三○﹑詩句優劣

「日月老賓送」﹐➀山谷詩也。「日月馬上過」﹐文潛詩也。其工拙有能辧之者。老杜云「廚人語夜闌」﹐東坡云「圖書跌宕悲年老﹐燈火靑熒語夜深。」山谷云「兒女燈前語夜深。」余爲當以先後分勝負。﹝《總龜》前九﹑《樂趣》二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案此山谷《次韻吳宣義三徑懷友詩》。「賓」下原衍「客」字﹐今據《集》刪。

一三一﹑詩不厭多攺

山谷與餘詩云「百葉湘桃苦惱人」﹐又云「欲作短歌憑阿素﹐丁寧誇與落花風。」其後攺「苦惱」作「觸撥」﹐攺「歌」➀作「章」﹐攺「丁寧」作「緩歌」。余以爲詩不厭多攺。﹝《總龜》前九﹑《玉屑》八﹑《山谷詩注》九﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《山谷詩注》「歌」字下有「字」字。下「章」﹑「丁寧」﹑「緩歌」諸字後同。

一三二﹑注坡

東坡作《百步洪》詩云「有如兔走鷹隼落﹐駿馬下注千丈坡。」當在黃時﹐有人云「千丈坡豈注馬處﹖」及還朝﹐其人云「惟善走馬﹐方能注坡。」聞者以爲注坡。﹝《總龜》前九﹑《樂趣》二﹞

一三三﹑山谷茶詩腸字韻

山谷有茶詩押腸字韻﹐和者已數四﹐而山谷最後﹐有➀「曲幾團蒲聽煮湯﹐煎成車聲入➁羊腸」之句。➂東坡云「黃九怎得不窮」。➃故晁無咎復和云「車聲出鼎細九➄盤﹐如此佳句誰能識﹖」﹝《總龜》前九﹑《叢話》前四十七﹑《樂趣》十﹑《名言》四﹞案﹕此山谷《以小團龍及半挺贈無咎並詩用前韻爲戲》一詩中語﹐故無咎有和詩。「識」字韻﹐亦山谷原詩首韻。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》《玉屑》無前數語﹐作「腸字韻《茶詩》山谷自和云」。

➁《玉屑》「入」作「繞」。

➂《名言》引至此。

➃《叢話》《玉屑》引至此。

➄《樂趣》「九」作「幾」。

一三四﹑蘇黃愛文潛詩

文潛先與李➀公擇輩來﹝飲﹞➁余家﹐作長句。﹝後數十日﹞﹐➂再同東坡來。坡讀其詩﹐嘆息云「此不是喫煙火食人道底言語。」蓋﹞➃其間有「漱井消午醉﹐掃花坐晚涼﹐眾綠結夏帷﹐老紅駐春妝」﹝之句也。﹞➄山谷次韻云「張侯筆端勢﹐➅三秀麗芝➆房。﹝作詩盛推賞﹐月珠計斛量。﹞➇掃花坐晚吹﹐妙語亦➈難忘。」➉﹝《總龜》前九﹑《叢話》前五十一﹑《玉屑》十八﹑《詩林》四﹑《樂趣》二﹑《名言》三﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》《玉屑》「李」作「周翰」。

➁《叢話》「來」下有「飲」字。

➂《叢話》《玉屑》「後」下有「數十日」三字。

➃《詩林》無「蓋」字。又其引「後數十日」云云數語﹐在「老紅駐春妝」之句後。

➄《叢話》《玉屑》有此三字。《名言》引至此。

➅《叢話》《詩林》「勢」作「世」。

➆《叢話》《詩林》「芝」作「齋」。

➇《詩林》有此十字。

➈《叢話》《詩林》「亦」作「益」。

➉《玉屑》不引山谷句﹐作﹝此詩首句云「朝衫銜晚塵﹐歸帽障夕陽﹐日月馬上過﹐詩書篋中藏」﹐造語極工。﹞

一三五﹑酒紅

白樂天有詩云「醉貌如霜葉﹐𨿽紅不是春。」東坡有詩云「兒童誤喜朱顏在﹐一笑那知是酒紅。」鄭谷﹝有詩﹞➀云「衰鬢霜供白﹐愁顏酒借紅。」老杜﹝有詩﹞➁云「發少何勞白﹐顏衰肯更紅。」﹝無己詩云「發短愁催白﹐顏衰酒借紅。」皆相類也。然﹞➂無己﹝初﹞➃出此一聯﹐大爲諸公﹝所﹞➄稱賞。﹝《總龜》前九﹑後九﹐《叢話》前五十一﹐《玉屑》七八﹐《歷代》五十八﹞案﹕《竹莊詩話》二十三引此條﹐僅舉陳無己一聯﹔《說詩樂趣》一引此條﹐僅舉白樂天與東坡詩。文亦與此異。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《玉屑》有此二字。

➁《玉屑》有此二字。

➂《叢話》《玉屑》有此十九字。

➃《叢話》有「初」字。

➄《叢話》「公」下有「所」字。

一三六﹑詩文必自成一家

宋➀景文云「詩人必自成一家﹐然後傳不朽﹐若體規畫圓﹐準矩作方﹐➁終爲人之臣僕。」故山谷詩云「文章最忌隨人後。」又云「自成一家始逼眞。」➂誠不易之論。﹝《總龜》前九﹑《竹莊》一﹑《樂趣》一﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《竹莊》「宋」作「朱」﹐誤。

➁《總龜》誤作「準方作矩」。

➂《樂趣》引至此。

一三七﹑詩中重用字

東坡送江公著云「忽憶釣臺歸洗耳」﹐又云「亦念人生行樂耳。」注云「二耳義不同」﹐故得重用。﹝《總龜》前九﹑《樂趣》二﹞

一三八﹑山谷語潘子眞詩法

﹝潘➀淳字子眞﹐南昌人也。嘗以詩呈山谷。﹞➁﹝山谷﹞➂云「作詩須要開廣﹐如老杜『日月籠中鳥﹐乾坤水上萍』之類。」➃子眞云「淳輩那便到此。」山谷曰「無此➄只是初﹝學詩一門戶耳。」﹞➅﹝《總龜》前九﹑《叢話》前一四﹑《竹莊》二十三﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》「潘」誤作「陳」。

➁《竹莊》無以上諸語。

➂案當脫「山谷」二字。

➃《竹莊》引至此。

➄《總龜》「此」作「亦」。

➅《叢話》「初」字下有此六字。

一三九﹑一聲對

洪龜父有詩云「瑯玕嚴佛界﹐薜荔上僧垣。」山谷攺云「瑯璫鳴佛屋。」➀以謂薛荔是一聲﹐須要一聲對﹐瑯璫卽一聲也。余以爲然。﹝《總龜》前九﹑《叢話》前四十九﹞案﹕周春《杜詩雙聲疊韻譜》云「一聲卽所謂疊韻也。立之不明疊韻﹐故別創一聲之名耳。」﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》引至此。

一四○﹑黃魯直楚詞律詩

龜父云﹐朋見張文潛﹐言魯直楚詞誠不可及。晁無咎言魯直楚詞固不可及﹐而律詩﹐補之終身不敢近也。﹝《總龜》前九﹑《叢話》前四十九﹞

一四一﹑洪龜父詩

余嘗聞龜父前後詩﹐有「一朝厭蝸角﹐萬里騎鵬背」一聯﹐最爲妙絕。龜父云「山谷亦嘆賞此句。」﹝《總龜》前九﹑《叢話》前四十九﹞案﹕此二條﹐《詩話總龜》原合爲一﹐今析爲二條。《漁隱叢話》以論龜父詩﹐與前一聲對條合﹐似較近是。

一四二﹑山谷佳句

山谷謂﹝洪﹞➀龜父➁云「甥最愛老舅詩中何等篇﹖」➂龜父舉「蜂房各自開戶牖﹐蟻穴或夢封侯王」﹐➃﹝及「黃塵➄不解涴明月﹐碧樹爲我生涼秋」﹐﹞➅以爲絕➆類工部。山谷云「得之﹝矣﹞。」➇﹝《總龜》前九﹑《叢話》前四十七﹑《玉屑》十八﹑《竹莊》十九﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》《玉屑》「謂」下有「洪」字。

➁《竹莊》﹑「龜父」作「駒父」﹐下同。

➂《叢話》《玉屑》「等篇」二字作「語」。

➃案此山谷《落星寺詩》《總龜》引此聯﹐先後誤倒。

➄《叢話》《玉屑》「塵」作「流」。

➅《竹莊》無「黃塵」一聯。

➆《玉屑》「絕」作「深」。

➇《叢話》《玉屑》「之」下有「矣」字。

一四三﹑詩詠白髮

古詩云「公道世間惟白髮﹐貴人頭上不曾饒。」➀而元祐初多用老成。故東坡有云「此生自斷天休問﹐白髮年來漸不公。」陳無己答邢惇夫云「今代貴人頭➁白髮﹐掛冠髙處不宜彈。」其後秦少遊謂李端叔復有「白髮偏於我輩公」之句﹐則是白髮有隨時之義。﹝《總龜》前九﹑《樂趣》二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案此杜牧詩。

➁案《後山集》「頭」作「須」。

一四四﹑爲我周旋寧作我

東坡云「爲我周旋寧作我」一句﹐只是難對。時王平甫➀在坐﹐應聲云﹐只消道「因郎憔悴卻羞郎」。﹝《總龜》前九﹑《叢話》前五十三﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「王平甫」作「直方」。

一四五﹑東坡梅花詩

秦少遊嘗和黃法曹《憶梅花詩》﹐東坡稱之﹐故次其韻﹐有「西湖處士骨應槁﹐只有此詩君厭倒」之句。此詩初無妙處﹐不知坡所愛者何語。和者數四﹐余獨愛坡兩句云「江頭千樹春欲暗﹐竹外一枝斜更好。」後必有能辯➀之者。﹝《總龜》前九﹑《東坡詩話錄》中﹑《樂趣》十﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《樂趣》「能辯」二字作「辧」。

一四六﹑陳無己小放歌行

陳無己作《小放歌行》兩篇。其一云「春風永巷閉娉婷﹐長使靑樓誤得名。不惜捲簾通一顧﹐怕君著眼未分明。」﹝其二云「當年不嫁惜➀娉婷﹐映➁白施朱作後生。說與旁人須早計﹐隨宜梳洗莫傾城。」﹞➂山谷云「無己他日作﹝詩﹞﹐➃語極髙古﹐至於此篇則顧影徘徊﹐炫耀太甚。」﹝《總龜》前九﹑後三十五﹐《叢話》前五十一﹐《玉屑》十八﹐《詩林》四﹐《名言》一﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《宋紀》三十三「嫁惜」作「惜嫁」。

➁《叢話》《玉屑》《詩林》「映」作「傳」﹐《後山集》作「抹」。

➂《名言》無第二首。

➃《叢話》「作」下有「詩」字。

一四七﹑奇字對異書

荊公有詩云「端➀能過我論奇字﹐亦➁復令君➂見異書。」﹝而﹞➃東坡亦➄云「未許中郎得異書﹐且共揚雄說奇字。」陳無己又以奇字對異➅方。﹝《總龜》前九﹑《叢話》前三十三﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《臨川集》「端」作「數」。

➁《臨川集》「亦」作「當」。

➂《臨川集》「君」作「公」。

➃《叢話》有「而」字。

➄《叢話》「亦」下有「嘗」字。

➅《叢話》「異」作「祕」。

一四八﹑蘇黃詩詠醉眠事

東坡《題李秀才醉眠亭》詩云「君且歸休我欲眠﹐人言此語出天然。醉中對客眠何害﹐須信陶潛未若賢。」山谷《題﹝晁﹞➀無咎臥陶軒》亦云「欲眠不遣客﹐佳處更難忘。」﹝其﹞➁意極相類。﹝《總龜》前九﹑《東坡詩話錄》中﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《東坡詩話錄》有「晁」字。

➁《東坡詩話錄》有「其」字。

一四九﹑少遊山谷書邢惇夫扇

秦少遊嘗以眞字題「月團新碾瀹花甆﹐飲罷呼兒課楚詞﹐風定小軒無落葉﹐靑虫相對吐秋絲」於邢惇夫扇上。山谷見之﹐乃於扇背復作小艸﹐題「黃葉委庭觀九州﹐小虫催女獻公➀裘。金錢滿地無人費﹐百斛明珠薏苡秋」。➁皆所自作➂也。少遊後見之﹐云「逼我太甚。」➃﹝《總龜》前九﹑《叢話》前五十﹑《詩林》四﹑《宋紀》十三﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「公」作「功」﹐《宋紀》三十三作「工」。

➁《叢話》「秋」下有「一絕」二字。

➂《叢話》「作」下有「詩」字。

➃案﹕《滹南詩話》﹐謂「黃詩語徒雕刻﹐而殊無意味﹐蓋不及少遊之作。少遊所謂相逼者﹐非謂其詩也﹐惡其好勝而不讓耳」。

一五○﹑東坡詩書邢惇夫扇

邢惇夫云「掃地燒香閉閣眠﹐簟紋如水帳如➀煙﹐客來夢覺知何處﹖掛起西窗浪接天。」﹝此﹞➁東坡➂詩﹝也﹐﹞➃嘗題於余扇。山谷初讀以爲是劉夢得所作也。﹝《總龜》前九﹑《叢話》前四十二﹑《玉屑》十七﹑《東坡詩話錄》中﹑《樂趣》三﹑《名言》一﹞案﹕《總龜》引此條與前條合﹐今從《漁隱叢話》析爲二條。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》《玉屑》「如」作「浮」。

➁《叢話》《玉屑》《東坡詩話錄》有「此」字。

➂《名言》東坡下有「南堂」二字。

➃《叢話》《玉屑》「詩」下有「也」字。

一五一﹑陳無己詠刀鑷工詩

陳畱市中有一刀鑷工﹐隨﹝其﹞➀所得爲一日費﹐醉吟於市﹐負其子以行歌。江端禮以爲達者﹐爲作傳﹐而要無己賦詩。無己詩有「閉門十日雨﹐凍➁作饑鳶聲」﹐大爲山谷所愛。山谷後亦擬作﹐有云「養性霜刀在﹐閱人淸鏡空」﹐﹝無以復加。﹞➂﹝《總龜》前九﹑《叢話》前五十一﹑《玉屑》十八﹑《詩林》四﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》《玉屑》「隨」下有「其」字。

➁《叢話》《玉屑》《詩林》「凍」作「吟」。此詩原題是《陳畱市隱者》﹐山谷和詩同。

➂《玉屑》《詩林》無此四字。

一五二﹑學詩如學仙

潘邠老云「陳三﹝所謂﹞➀『學詩如學仙﹐時至骨自換』﹐此語爲得之。」➁然﹝余見﹞➂山谷有「學詩如學道」之句﹐陳三所得﹐豈﹝其﹞➃苗裔耶﹖﹝《總龜》前九﹑《山谷詩外集注》十五﹞案﹕胡仔謂「若語意俱勝當以無己爲優。直方議論不公﹐不足信也。」又案﹕《說詩樂趣》卷一所引無山谷學詩如學道云云諸語﹐見下「283」奪胎換骨條。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《山谷詩注》無「所謂」二字。

➁《山谷詩注》此句作「自謂此語得意」。

➂《山谷詩注》無「余見」二字。

➃《山谷詩注》有「其」字。

一五三﹑東坡中秋詩

東坡作彭門守時﹐過齊州李公擇﹐中秋席上作一絕云「暮云收盡溢淸寒﹐銀漢無聲轉玉盤。此生此夜不長好﹐明日明年何處看。」其後山谷在黔南﹐令以小秦王歌之。﹝《總龜》前十一﹞

一五四﹑賀方回詩

賀➀方回題一絕於定林➁云「破冰泉脈漱籬根﹐壞衲遙疑掛樹猿。蠟屐舊痕尋不見﹐東風先爲我開門。」舒王見之大稱賞﹐緣此知名。﹝《總龜》前十一﹐《叢話》前三十七﹐《玉屑》十﹑又十八﹐《詩林》四﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「賀」下有「鑄字」二字。

➁《叢話》作「謄作一絕題於定林寺」。

一五五﹑欲掛衣冠神武門

詩云「欲掛衣冠神武門﹐先尋水竹渭南村。卻將舊斬樓蘭劍﹐買取➀黃牛教子孫。」不知何人作。﹝《總龜》前十一﹞案﹕此則見《東坡題跋》卷三。《叢話》前集五十四亦言出於東坡﹔謂坡於關右寺壁上見之﹐然則此亦直方述東坡語耳。此詩﹐《叢話》引《蔡寬夫詩話》謂是王嗣宗作。趙徳麟《侯鯖錄》及陳鵠《耆舊續聞》謂是姚嗣宗作﹐當以趙﹑陳之言爲是。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《竹莊詩話》十七作「得」。

一五六﹑張文潛三佛名榜詩

石曼卿以書名世﹐然愈大➀愈妙﹔嘗書﹝龜山寺﹞➁三佛名➂最爲雄俊。張文潛有詩云「煌煌三佛榜﹐鐵貫金石鈕。➃開張宮室正﹐渾質➄山嶽厚。井水駭龍吟﹐➅蟻封觀驥驟。」余愛➆能道➇其妙處。﹝《總龜》前十一﹑《叢話》前三十二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「愈大」作「大字」﹐《詩林》四僅引此二語。

➁《叢話》「書」下有「龜山寺」三字。

➂《叢話》「名」下有「榜」字。

➃《總龜》作「煌煌三佛名﹐榜鐵金石鈕」﹐據《漁隱叢話》攺。

➄《叢話》「質」作「實」。

➅《叢話》「吟」作「跧」。

➆《叢話》「余愛」作「眞」。

➇《叢話》「道」下有「盡」字。

一五七﹑李杜逸詩

詩曰「蛟室圍靑艸﹐龍堆隱白沙。護江盤➀古木﹐迎棹舞神鴉。破浪南風正﹐收帆畏日斜。雲山千萬疊﹐何處上仙槎﹖」此老杜《過洞庭詩》也。李希聲云﹐得之於江心一小石刻。「人生燭上花﹐火滅巧妍盡。春風饒樹頭﹐日與化工進。只知雨露貪﹐不聞零落近。昔我飛骨時﹐慘見當塗墳。靑松靄朝霞﹐縹緲山下村。旣死明月魄﹐無復玻瓈魂。念此一脫灑﹐長嘯登昆侖。醉著鸞鳳衣﹐星斗俯可捫」。又曰「朝披云夢澤﹐笠釣靑茫茫。尋綠得雙鯉﹐中有二元章。篆字若丹蛇﹐繞勢如飛翔。歸來問天老﹐奧義不可量。金刃割靑紫﹐靈文爛煌煌。咽服十二環﹐奄有仙人房。暮跨紫鱗去﹐海气侵肌涼。龍子善變化﹐化作梅花妝。贈我疊疊珠﹐靡靡明月光。勸我穿絡縷﹐系作裙間璫。挹予以詞去﹐談笑聞餘香。」元祐八年﹐東坡帥定武﹐李方叔﹑王仲弓別於惠濟﹐出示《南嶽典竇東華李眞人像》﹐又出此二詩﹐曰此李眞人作也。近有人於江上遇之得此﹐云卽李太白也。﹝《總龜》前十一﹑《叢話》前十三﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「盤」作「蟠」。

一五八﹑山谷逸句

山谷曰﹕余作兩句云「淸鑑風流歸賀八﹐飛揚跋扈付朱三」。未知可贈誰﹐不能成章。﹝《總龜》前十四﹞案﹕此則亦見《漁隱叢話》前集四十八﹐不言出《王直方詩話》﹐蓋此亦山谷語﹐直方錄之耳。

一五九﹑一水護田兩山排闥

荊公叔➀金陵嘗指壁上所題兩句云「一水戽➁田將綠徧﹐兩山排闥送靑來。」﹝《總龜》前十四﹞案﹕此《書湖陰先生壁》詩。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案「叔」字當誤。

➁原注﹕「戽﹐一云護」。

一六○﹑暗香

張塤字叔和﹐謂余曰﹐塤一日到洛中謁潞公﹐方飯後﹐坐於一亭﹐亭邊皆蘭﹐旣見﹐不交一談﹐對坐幾時。公方曰「香來也。」叔和以爲平生所未聞。潞公云「凡香嗅之則不佳﹐須待其因風自至。」余始悟山谷詩云「披拂不盈懷﹐時有暗香度。」﹝《總龜》前十四﹞

一六一﹑韓持國詩

韓持國有云﹕➀「靑煙人幾➁家﹖綠野山四合」﹐➂當時無不傳誦。﹝《總龜》前十四﹑《叢話》前二十八﹑《竹莊》二十三﹑《樂趣》四﹑《宋紀》十七﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「有云」作「嘗有詩云」。

➁《叢話》「人幾」作「幾人」。

➂《叢話》《竹莊》「合」作「抱」。

一六二﹑隔林仿佛聞機杼和尙

東坡云﹐參寥善絕句﹐有云「隔林仿佛聞機杼﹐知有人家在翠微」﹐➀每爲人誦。往來黃州﹐相聚半年﹐京師故人以書相遺曰「知有僧在彼﹐非『隔林仿佛聞機杼』和尙耶﹖」僕謂參寥曰「此吾師七字師號也。」﹝《總龜》前十四﹑《樂趣》十八﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《宋紀》九十一「翠微」作「水西」﹐此道潛《東園》詩。案﹕此則亦見釋惠洪《冷齋夜話》卷四。

一六三﹑春雪詩

梅聖兪在禮部考校時﹐和歐陽文忠公春雪詩云「有夢皆蝴蝶﹐逢袍只紵麻。」﹝諸人不復措手﹐蓋韻惡而能﹞➀用事如此﹐﹝乃﹞➁可貴也。﹝《總龜》前十四﹑《叢話》前三十一﹞案﹕胡仔云「余閱《宛陵集》﹐聖兪此《雪詩》﹐卽非和歐公韻﹐乃是唱首。此詩聖兪自注云﹕『聞永叔謂子華曰﹐明日聖兪若無詩﹐修輪一杯酒。』歐公集中亦有《和聖兪春雪詩》﹐皆在禮部時唱和﹐以此可見矣。王直方不切審細﹐遂妄有韻惡而能用事之語﹐蓋其《詩話》中似此者甚眾﹐吾故辧証之。」﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀此十一字據《叢話》補。

➁《叢話》無「乃」字。

一六四﹑王晉卿以山谷句足成鷓鴣天

山谷有《光山道中雪詩》云「山銜斗柄三星沒﹐雪共月明千里寒。」都尉王晉卿足成《鷓鴣天》云「才子陰風度遠關﹐淸愁曾向畫圖看。山銜斗柄三星沒﹐雪共月明千里寒。新路陌﹐舊江幹。崎嶇誰嘆客程難。臨風更聽昭華笛﹐簌簌梅花滿地殘。」﹝《總龜》前十四﹑《樂趣》四﹞

一六五﹑含風鴨綠弄日鵝黃

舒王與吳彥律云「含風鴨綠鱗鱗起﹐弄日鵝黃裊裊垂」。自云此幾淩轢造物。﹝《總龜》前十四﹞

一六六﹑桃李春風江湖夜雨

張文潛謂余曰﹐黃九云﹕➀「桃李春風一杯酒﹐江湖夜雨十年燈」﹐眞奇語。﹝《總龜》前十四﹑《叢話》前四十七﹑《玉屑》十八﹑《詩林》三﹑《樂趣》四﹑《名言》四﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》《詩林》「云」作「似」﹐《名言》作「如」。

一六七﹑拾得吹來句

東坡云﹐余在廣陵與晁無咎﹑曇秀道人同舟﹐送客山光寺。客去﹐餘醉臥舟中。曇秀作詩云「扁舟乘興到山光﹐古寺臨流勝气➀藏。慚愧南風知我意﹐吹將艸木作天香。」予和云「鬧➁裏➂淸遊似➃隙光﹐醉時眞境發天藏。夢回拾得吹來句﹐十里南風艸木香。」余昔對文忠公誦文與可詩云「美人卻扇坐﹐羞落庭下花。」公曰「此非與可詩﹐世間元有此句﹐與可拾得耳。」後五年﹐秀來惠州見予﹐偶道其事。﹝《總龜》前十四﹑《東坡詩話錄》中﹑《樂趣》三﹞案﹕此見《東坡題跋》卷三《書曇秀詩》。《漁隱叢話》三十九引此則﹐無末二句﹐且不言出《直方詩話》﹐蓋此亦是直方錄東坡語而增末二語耳。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「气」作「槪」。

➁《東坡題跋》《東坡詩話錄》「鬧」作「間」。

➂《叢話》「裏」作「處」。

➃《叢話》「似」作「借」。

一六八﹑山谷和兪淸老詩

山谷云﹐金華兪淸老名➀子中﹐➁三➂十年前﹐與予共學於淮南。元丰甲子相見於廣陵﹐自云荊公欲使之脫縫掖﹐著僧伽蔾﹐奉香火於半山宅➃寺﹐所謂報寧禪院者。➄予之僧名﹝曰﹞➅紫琳﹐字淸老﹐無妻子之累﹐➆去作半山道人﹐似不爲➇難事。然生龜脫筒﹐亦難堪忍。後數年﹐見之﹐儒冠自若﹐因嘗戲和淸老詩曰「索索葉似➈雨﹐月寒遙夜闌。馬嘶車鳴鐸﹐➉羣動不遑安。有人夢超俗﹐去發脫儒冠。平明視淸鏡﹐政爾良獨難。」子瞻屢哦此詩﹐以爲妙。⑾﹝《總龜》前十四﹑《山谷詩內集注》十﹑《竹莊》卷十引作《王立之詩話》﹞案﹕此則出《山谷題跋》一﹐亦見《侯鯖錄》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《侯鯖錄》《竹莊》「名」作「字」。

➁《侯鯖錄》「中」作「忠」。

➂《竹莊》《山谷詩注》「三」均作「二」。

➃《竹莊》無「宅」字。

➄《山谷題跋》「者」下有「也」字。

➅《山谷題跋》「名」下有「曰」字。

➆《竹莊》《山谷詩注》「累」下有「云」字。並有﹝不廢入俗談諧優遊以卒歲﹞數字。

➇「不爲」﹐原作「爲不」﹐據《山谷題跋》及《竹莊詩話》校攺。

➈《山谷詩內集》十﹑《山谷題跋》《侯鯖錄》「似」均作「自」。

➉《山谷詩集》《山谷題跋》《竹莊》「鳴鐸」作「鐸鳴」。

⑾《侯鯖錄》「妙」作「戲」。

一六九﹑但存方寸地畱與子孫耕

張嘉甫云﹐余少年見人誦一詩﹐所謂➀「但存方寸地﹐畱與子孫耕」﹐不知何人語。元符三年﹐過毘陵汪迪家﹐出所藏➁水部賀公手書﹐乃知此詩賀所作﹐➂世俗以爲他人﹐非也。賀天聖中爲郎﹐眞宗東封﹐謁於道左。元祐初﹐其二弟踰喬者來京師﹐云賀嘗於泰山望見東坡﹐意甚喜之﹐欲上元至龜蒙﹐東坡爲作詩﹐亦賦五篇。余愛嘉甫一章云「方寸平田便有餘﹐子孫無復廢耕鋤。已將不死爲嘉種﹐更向無何築隱居。」﹝《總龜》前十九﹑《叢話》前五十八﹑《鄭五代》九﹞案﹕羅大經《鶴林玉露》六有《方寸地說》﹐可參閱。《宋詩紀事補遺》二十四錄張嘉甫此詩﹐據吳興《藝文補遺》﹐似不知《直方詩話》有此詩。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》「所謂」二字作「云」。

➁《叢話》《五代詩話》「藏」下有「晉」字。

➂《叢話》《五代詩話》引至此。

一七○﹑舒王題薛能詩

李希聲云「舒王罷政事時﹐居州東劉相宅﹐於東➀院小廳﹐題『當時諸葛成何事﹐只合終身作臥龍』➁者數十處。➂至今尙有三兩處在。」希聲﹐劉氏婿﹐故知其詳﹐云曾見數紙屏﹐亦只寫此兩句。﹝《總龜》前十九﹑《詩林》二﹞案﹕此亦見《觀林詩話》﹔又《聞見後錄》十七謂此用李士寧體。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《詩林》「東」作「書」。

➁案此薛能《遊嘉州後溪》詩。

➂《詩林》引至此。

一七一﹑無己賦髙軒過圖詩

「滕王蛺蝶江都馬﹐一紙千金不當價。異材天縱非力能﹐畫工不是➀甘爲下。今代風流數大年﹐含毫落筆開山川。忽忘朽老壓塵底﹐➁卻怪鳧鴻墮目前。邇來八駿➂復秀出﹐萬里山河➃才咫尺。眼邊事➄得有突兀﹐復似天地初開辟。明窗寫出《髙軒過》﹐便逐愈湜➅聞吟哦。晚知書畫眞有益﹐卻悔歲月來無多。宮禁修嚴絕➆過訪﹐時於僻寺聊➇脫鞅。秀潤如行琮璧間﹐淸明似引星辰上。憂悲惆悵➈百不行﹐➉河擘太華東南傾。平生秀句寰區滿﹐掇拾棄置成丹靑。平湖遠岫⑾開精神﹐陡覺文字生淸新。未許兩⑿豪今角⒀立﹐要⒁知旁有衛夫人」。此無己所賦宗室士蝀《髙軒過圖》詩也。初﹐無己謂余曰「近宗子節使使余作一詩﹐皆掛名其間﹐得百千以爲女子嫁資可乎﹖」余曰「詩未成﹐則錢不可受﹔詩已成﹐則錢不可來。」數日無己卒﹐士蝀贈以十縑。﹝《總龜》前十九﹑《宋紀》三十三﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》「是」作「見」﹐據《後山集》及《宋紀》攺。

➁《總龜》「底」作「眼」﹐據《後山集》及《宋紀》攺。

➂《後山集》及《宋詩紀事》「駿」作「二」。

➃《後山集》「山河」作「河山」。

➄《後山集》「事」作「安」﹐《宋紀》作「爭」。

➅《總龜》「逐愈湜」作「遂論混」。誤。

➆《後山集》「絕」作「斷」。

➇《後山集》「聊」作「逢」。

➈《後山集》及《宋紀》「惆悵」作「愉快」。

➉《後山集》《宋紀》「行」作「乎」。

⑾《後山集》「岫」作「嶺」。

⑿《集》及《宋紀》「兩」作「二」。

⒀《總龜》「今角」作「來甫」﹐據《後山集》攺。

⒁《宋紀》「要」作「也」。

一七二﹑盧多遜詠月詩

王承之云﹐太祖一夕玩月﹐命學士盧多遜曰「可以作詩。」多遜曰「請用何韻﹖」太祖曰「用兒字韻。」多遜奏詩曰「太液池邊月上➀時﹐好風吹動萬年枝。誰家玉匣新開鑑➁﹖露出淸光些子兒。」﹝《總龜》前二十﹞案﹕此則與《陳輔之詩話》同。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《後山詩話》「月上」作「看月」。

➁《後山詩話》「鑑」作「鏡」。

一七三﹑賀方回望夫石詩

「亭亭思婦➀石﹐下閱幾人代。蕩子長不歸﹐山椒久相待。微云蔭發彩﹐初月輝蛾黛。秋雨疊➁苔衣﹐春風舞羅➂帶。宛然姑射姿﹐➃矯首塵冥外。陳迹遂云➄窮﹐佳期從➅莫再。脫如魯秋氏﹐妄結桑➆下愛。玉質委泥➇沙﹐悠悠復安在。」此賀方回作《望夫石詩》也。交遊間無不愛者。➈余謂田承君云「此詩可以見方回得失﹐其所得者漸➉磨之功﹐所失者太粘著皮骨耳。」承君以爲然。﹝《總龜》前二十一﹐《叢話》前三十七﹐《玉屑》五﹑十八﹐《竹莊》十七﹐《詩林》四﹐《樂趣》九﹑《宋紀》二十五﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《竹莊》「思婦」作「望夫」。

➁《樂趣》「疊」作「滴」。

➂《玉屑》《宋紀》「羅」作「蘿」。

➃《叢話》《玉屑》「姿」作「人」﹐《詩林》《宋紀》作「子」。

➄《竹莊》《玉屑》《詩林》「云」作「亡」。

➅《宋紀》「從」作「後」。

➆《詩林廣記》「桑」作「葉」。

➇《叢話》《玉屑》《詩林》《宋紀》「泥」作「淵」。

➈《叢話》《竹莊》及《玉屑》十八引至此。「者」字均作「之」。

➉《詩林》「漸」作「琢」。

一七四﹑楊蟠蒪菜詩

楊蟠字公濟﹐﹝嘗﹞➀爲《蒪菜詩》云「休說江東春水➁寒﹐到來且覓鑑湖船。鶴生嫩頂浮新紫﹐龍脫香髯帶舊涎。玉割鱸魚迎刃滑﹐香炊稻飯落匙圓。歸期不待秋風起﹐漉酒調羹任我➂年。」時人以爲讀其詩﹐不必食蒪羹﹐然後知其味。➃余以爲可以言詠物﹐未可以語詩耳。﹝《總龜》前二十一﹑《叢話》前五十二﹑《玉屑》十八﹑《宋紀》十六﹞案﹕《說詩樂趣》十引此則作《筆談》。檢《夢溪筆談》中無此條。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》有「嘗」字。

➁《叢話》《玉屑》「水「作「日」﹐《宋紀》「春水」作「日日」。

➂《宋紀》「任我」作「似去」。

➃《叢話》《玉屑》引至此。「味」下有「也」字。

一七五﹑煉句煉韻

陳君節﹐字明信﹐言煉句不如煉韻。余以爲若只覓好韻﹐則失於首尾不相貫穿。﹝《總龜》前二十一﹑《玉屑》﹞

一七六﹑參寥書官妓裙帶詩

參寥云﹐東坡在徐州日﹐嘗爲秦少遊置酒。少遊飲罷﹐擁一官妓﹐從參寥﹐書其裙帶云「寄語巫➀山➁窈窕娘﹐好將閒➂夢惱襄王。禪心已作沾泥絮﹐不逐春➃風上下狂。」﹝《總龜》前二十一﹞案﹕以上二條﹐《總龜》誤合爲一﹐今析爲二。又參寥詩據《侯鯖錄》所載爲出東坡之意﹐不關少遊。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《宋紀》九十一「巫」作「東」。

➁《侯鯖錄》「寄語巫山」作「多謝尊前」。

➂《侯鯖錄》《宋紀》「閒」作「幽」。

➃《侯鯖錄》「春」作「東」。

一七七﹑邢惇夫詩李伯時畫

雙井黃叔達﹐字知命﹐初自江南來﹐與➀陳履常俱謁法云禪師於城南。夜歸﹐過龍眠﹝居士﹞➁李伯時。知命衣白衫﹐騎驢﹐緣道搖頭而歌﹔履常負杖挾囊於後。一市皆➂驚﹐以爲異人。伯時因畫爲圖﹐而邢惇夫爲作➃歌曰「長安城頭烏夜➄棲﹐長安道上行人稀。浮雲捲盡暮天碧﹐但見➅明月流淸輝。君獨騎驢向何處﹖頭上倒著白接籬。長吟搔首望明月﹐不學山翁醉似泥。到得城中燈火鬧﹐小兒拍手攔街笑。道傍觀者那得知﹐相逢疑是商➆山皓。龍眠居士畫無比﹐搖毫弄筆長風起。酒酣閉目望窮途﹐紙上軒昂無乃似。君不學長安遊俠誇年少﹐臂鷹挾彈章臺道。君不能提攜長劍取靈武﹐指揮猛士驅貔虎﹔胡爲腳踏梁宋塵﹐終日飄颻➇無定所。武陵桃花➈春欲暮﹐白水靑山起煙霧。竹杖芒鞋歸去來﹐頭巾任➉掛三花樹。」惇夫時年未二十﹝也﹞。⑾﹝《總龜》前二十二﹑《叢話》前五十二﹑《玉屑》十八﹑《竹莊》十八﹑《宋紀》三十四﹞案﹕《詩林廣記》卷四引此﹐不錄邢惇夫詩﹐謂後山《騎驢詩》﹕「復作騎驢不下驢﹐此生斷酒未須扶。獨無錦裏驚人句﹐也得梁園畫作圖。」並云「此詩末句追記此事也。」﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》《玉屑》《竹莊》「與」下有「彭城」二字。

➁《玉屑》無「居士」二字。

➂《竹莊》「皆」作「大」。

➃《叢話》「作」下有「長」字。

➄《叢話》《玉屑》《竹莊》「夜」作「欲」。

➅《竹莊》「見」作「有」。

➆《叢話》《玉屑》《竹莊》「商」作「南」。

➇《叢話》《玉屑》《竹莊》「飄颻」作「飄飄」。

➈《玉屑》《竹莊》「花」作「源」。

➉《叢話》《玉屑》《竹莊》「任」作「好」。

⑾《叢話》有「也」字。

一七八﹑讀彭澤詩有感

余自夏曆秋﹐每熱七八十日不衰﹐炮灼理極﹐意謂不復有淸涼之時﹐今日復淒風微雨﹐遂禦夾衣﹐顧念玆歲﹐屈指可盡。彭澤云「我今不爲樂﹐知有來歲不﹖」此言眞可爲惕然也。﹝《總龜》前二十五﹞

一七九﹑「元自」「見來」

今時市語﹐答人眞實事則稱見來﹐此語蓋已久矣。坡贈黃山人➀詩云「面頰➁照人元自白﹐➂眉毛覆眼見來烏。」﹝《總龜》前二十七﹞案﹕張邦基云「杜子美詩云﹕『鏁石藤梢元自落﹐倚天松骨見來枯。』坡句法此﹐而謂之俚語﹐立之未之思耳。」﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀張邦基《墨莊漫錄》二引作「黃照道人」。

➁《墨莊漫錄》「頰」作「臉」。

➂《墨莊漫錄》「白」作「赤」。

一八○﹑東坡詩用傳柑事

上元夜登樓﹐貴戚例有黃柑相遺﹐謂之傳柑。東坡有《扈從端門觀燈詩》云「老病行穿萬馬羣﹐九衢人散月紛紛。歸來一盞殘燈在﹐猶有傳柑遺細君。」蓋謂此也。﹝《總龜》前二十七﹑《東坡詩話錄》下﹑《樂趣》九﹞

一八一﹑蘇黃惜李方叔下第詩

李方叔爲坡公客。坡公知貢舉﹐而方叔下第﹐有詩云「平生謾說《古戰場》﹐過目還迷《日五色》。」山谷和之云「今年持橐佐春官﹐遂失此人難塞責。」蓋是時山谷亦在貢院中也。﹝《總龜》前二十七﹞

一八二﹑歐陽詩用冰廳

冰廳事見《因話錄》。云﹕歐陽有詩云「獨宿冰廳夢帝闕」。﹝《總龜》前二十七﹞

一八三﹑紅酒

余疑李賀云「酒滴珍珠紅。」➀夏彥剛云「江南人造紅曲酒。」﹝《總龜》前二十七﹞案﹕此則亦見《西淸詩話》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案「小糟酒滴珍珠紅」爲《賀將進酒》中句。

一八四﹑樂天詩不合律

白樂天云「羌管吹楊柳﹐燕姬酌葡萄。」謂太原出葡萄酒也。然此乃律詩﹐用平聲讀﹐則大不律﹐用側聲讀則近俗耳。﹝《總龜》有二十七﹞

一八五﹑歐蘇詩詠芡實

京師芡實﹐景盛於會靈觀之凝祥池。故文忠詩曰「凝祥池鎖會靈園﹐僕射荒村安可比。」而東坡又云「忽憶嘗新會靈觀﹐滯畱江海得加飡」。僕射坡在鄭州﹐世亦稱其芡實也。﹝《總龜》前二十七﹞

一八六﹑桑落酒

老杜有「坐開桑落酒」句。世說謂桑落河多美酒﹐而庾信有《從蒲州刺史乞酒詩》云「蒲城桑落酒﹐➀灞岸菊花秋」。﹝《總龜》前二十七﹞案﹕《叢話》前二十一引《後史補》云「河中桑落坊有井﹐每至桑落時﹐取其寒喧得所﹐以井水釀酒﹐甚佳﹐故號桑落酒﹐舊京人呼爲桑郎﹐蓋語訛耳。」與直方之說小異。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案《庾子山集》作「蒲城桑葉落」。

一八七﹑林下何曾見一人

詩云「年老身閒無外事﹐麻衣艸坐亦容身。相逢盡道休官去﹐林下何曾見一人。」蓋載於《雲溪友議》﹐而歐陽文忠以謂相傳作俚諺。慶曆中﹐天章閣待制許元爲江淮轉運使﹐因修江岸﹐得此石於池陽➀江水中﹐始知爲靈徹➁詩﹐何邪﹖﹝《總龜》前二十七﹞案﹕《雲溪友議》亦明言此爲靈徹與韋丹唱和之詩﹐不必待得石水中而後知之也。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀「陽」原作「湯」﹐疑誤。

➁「徹」原作「轍」﹐據《雲溪友議》攺。

一八八﹑來禽

宥護尙書言來禽以味甘眾禽也﹐➀而東坡和舒王詩云「靑李扶疏禽自來」﹐何邪﹖﹝《總龜》前二十七﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀按李綽《尙書故實》云「王內史帖中有《與蜀郡守書》﹐求來禽靑李﹐日給藤子。來禽言味甘來眾禽也。」又《尙書故實自序》稱「賓護尙書張公﹐三相盛門﹐博物多聞﹐綽避難歸田﹐每容侍話﹐凡聆徵引﹐必異尋常﹐遂纂集尢異﹐作此書」。據是則「宥護」當作「賓護」。又「甘」下當脫「來」字。

一八九﹑鴨腳詩

京師舊無鴨腳﹐李文和自南方來﹐移植於私第﹐因而著子﹐自後稍稍蕃多﹐不復以南方者爲貴。歐陽文忠作詩云「鴨腳生江南﹐名實未相浮。絳囊因入貢﹐銀杏貴中州。致遠有餘力﹐好奇自賢侯。因令江上根﹐結實夷門秋。始摘才三四﹐金奩獻凝旒。公卿不及識﹐天子百金酬。歲久子漸多﹐累累枝上稠。玉➀人名好客﹐贈我此珠投。博望昔所徙﹐葡萄安石橊。想其初來時﹐厥價與此侔。今也徧中國﹐籬根及墻頭。物性久𨿽在﹐人情逐時流。惟當貴➁其始﹐後世知來由。是亦史官法﹐豈徒續君謳。」﹝《前龜》前二十七﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案﹕《六一集》「玉」作「主」。

➁《六一集》「貴」作「記」。

一九○﹑劉太眞推尊韋蘇州詩

劉太眞《與韋蘇州書》云「﹝顧著作來﹐以﹞➀足下《郡齋燕集》相示﹐是➁何情致暢茂遒逸如此。宋齊間﹐沈謝吳何➂始精於理意﹐緣情體物﹐稱➃詩人指。後之傳者﹐甚失➄其源﹐惟➅足下制其橫流。師摯之始﹐《關雎》之亂﹐於足下之文見之矣。」則知蘇州詩爲當時所貴如此。《燕集》所作﹐乃「兵衛森劍戟﹐晝寂➆凝淸香」也。﹝《總龜》前二十七﹑《玉屑》十五﹑《詩林》一﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《詩林》無此五字。「以」原作「已」﹐《玉屑》作「巴」。玆據《唐紀》六及《全唐文》攺。

➁「相示是」三字﹐原作「想亦云」﹐誤﹐據《全唐文》攺。《詩林》「是」作「有」。

➂《全唐文》三百九十五「吳何」作「何劉」。

➃《唐紀》《詩林》《全唐文》「稱」作「備」。

➄「失」原作「矣」﹐據《全唐文》攺。

➅《唐紀》《玉屑》《詩林》「推」作「惟」﹐今據攺。

➆《詩林》「晝寂」作「燕寢」。

一九一﹑詩詠文潞公榮遇

昔文潞公來朝﹐裕陵待以殊禮﹐禁從三省皆爲賦詩。李籍云「三公曆拜榮無敵﹐二府更居貴莫倫。」畢仲遊雲﹕「十年三冊命﹐四海一師臣。」皆爲能敍其官爵。錢長卿云「三陪藻燕簪裾上﹐五對龍顏日月邊。」又云「黼座勸觴鈞樂逸﹐云章屬韻侍貂傳。」此爲敍其恩禮。蓋公自初覲至出關﹐賜特燕者三﹐登對者五﹐上親勸以禦觴﹐而後復和其所賦﹐故長卿云爾。﹝《總龜》前二十七﹞

一九二﹑二十八字媒

「白藕作花風已愁﹐➀不堪殘睡更回頭。晚雲帶雨歸飛急﹐去作西窗一夜秋。」➁此趙徳璘細君王氏所作也。徳璘旣鰥居﹐因見此篇﹐遂與之爲親﹐余以爲乃二十八字媒也。﹝《總龜》前二十七﹑《玉屑》二十﹑《竹莊》二十二﹞案﹕此則亦見吳幵《優古堂詩話》﹐當由吳氏轉錄。《苕溪漁隱叢話》前集卷六十亦載此文﹐惟於二十八字媒句後復有「徳麟名令畤﹐東坡作《秋陽賦》云﹕『越王之孫﹐有賢公子﹐宅於不土之裏﹐而詠無言之詩』﹐蓋『畤』字也。坡云﹕『且教人別處使不得』」諸語﹐足補此文所引之闕。末復有苕溪漁隱曰云云﹐則胡氏自加之語﹐《總龜》後集卷四十八全錄其語﹐均以爲出《王直方詩話》﹐則誤甚矣。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀原注﹕「愁」或作「秋」。

➁原注﹕「秋」或作「愁」。

一九三﹑秦少遊食粥詩

秦少遊爲黃本﹐➀錢穆父爲戶部﹐➁皆居於東華門之堆垛場。少遊春日嘗以詩遺穆父云「三年京國鬢如絲﹐又見新花發故枝﹐日典春衣非爲酒﹐家貧食粥已多時。」穆父以米二石送之﹐➂復爲二十八字云「儒館優賢蓋取頤﹐校讎尢自困朝饑。西鄰爲祿無多少﹐希薄才堪作淖縻。」時人以少遊有如此人而亦食粥﹐似不相稱耳。﹝《總龜》前二十七﹐《叢話》前五十﹐《宋紀》二十四﹑二十六﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《宋紀》二十六所引「黃本」下有「校勘甚貧」四字。

➁《叢話》「部」作「書」。

➂《叢話》引至此。

一九四﹑蘇黃詠竹夫人詩

東坡寄柳子玉云「聞道牀頭惟竹幾﹐夫人應不解卿卿。」又送竹幾與謝秀才云「畱我同行木➀上座﹐贈君無語竹夫人。」蓋俗謂竹幾爲竹夫人也。山谷云「竹夫人乃涼寐竹器﹐憩臂休膝﹐非夫人之職﹐而冬夏靑靑﹐竹之所長﹐故爲名曰竹奴。➁嘗作詩曰﹕『穠李四弦風拂席﹐昭華三弄月侵牀。我無紅袖堪妖➂夜﹐正要靑奴一味涼。』」李穠﹑昭華貴人家兩女奴也。張文潛後作《竹夫人傳》。﹝《總龜》前二十七﹞案﹕《詩林廣記》三引此則謂出《志林》﹐今不見《東坡志林》中。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《詩林》三引《志林》「木」作「牀」。

➁案《山谷集》當作「靑奴」。

➂案《山谷集》「妖」當作「娛」。

一九五﹑詩用宣勸字

「宣勸」字﹐東坡數使之。其一和《王仲至喜雪禦筵詩》曰「宣勸不多心自醉」﹔其一和《蔣穎叔端門觀燈詩》云「十分宣勸恐難勝」。﹝《總龜》前二十七﹞

一九六﹑東坡海棠詩

東坡謫黃州﹐居於定惠院之東﹐雜花滿山﹐而獨有海棠一株﹐士人不知貴。東坡爲作長篇﹐平生喜爲人寫﹐蓋人間刊石者﹐自有五六本﹐云「吾平生最得意詩也。」﹝《總龜》前二十七﹞案﹕陳思《海棠譜》﹑梁廷柟《東坡遺事》卷十四引此作《古今詩話》。

一九七﹑東坡兩爲西湖之長

杭州有西湖﹐而潁亦有西湖﹐皆爲遊賞➀之勝﹐而東坡連守二州。其初得潁也﹐有潁人在坐云「內翰只消遊➁湖中﹐便可以了郡事。」蓋言其訟簡也。秦覯少章➂因作一絕以獻云「十里荷花➃菡萏初﹐我公初置➄有西湖。欲將公事湖中了﹐見說官閒事已➅無。」後東坡到潁﹐有《謝執政啟》亦云「入參兩禁﹐每玷北靡之榮﹔出典二邦➆﹐輒➇爲西湖之長。」➈﹝《總龜》前二十七﹑後九﹐《叢話》前四十一﹑《詩林》四﹑《東坡詩話錄》下﹞案﹕此則亦見《鶴林玉露》十四。又案﹕《詩林廣記》卷三引《詩文發源》﹐錄歐陽文忠公西湖詩「綠漪紅蓮畫舸浮﹐使君那復憶揚州。都將二十四橋月﹐換得西湖十頃秋」。並云「杭州西湖﹐潁亦有西湖﹐皆爲遊賞之勝﹐此潁州西湖也」。據是﹐歐公詩亦應在此條中間。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《詩林》「賞」作「宴」。

➁《詩林》「消遊」作「逍遙」。

➂《詩林》作「少遊」。

➃《鶴林玉露》「荷花」作「燻風」。

➄《叢話》《鶴林玉露》《詩林》「初置」作「所至」。

➅《叢話》《鶴林玉露》「已」作「亦」。

➆《鶴林玉露》「邦」作「州」。

➇《詩林》「輒」作「疊」。

➈《詩林廣記》此句後有「或云秦少章作」六字。

一九八﹑杜甫社日詩

老杜有《社日》兩篇。其一曰「尙想東方朔﹐詼諧割肉歸」。然而《漢書》所載事﹐乃伏日。﹝《總龜》前二十九﹞

一九九﹑杜詩黃獨解

山谷云﹕老杜「長鑱短➀鑱白木柄﹐我生托此➁以爲命。黃獨無苗山雪盛﹐短衣數挽不揜脛」。往時儒者不解黃獨義﹐攺爲黃精。學者承之。以余考之﹐蓋黃獨是也。《本艸》赭魁﹐注﹕「黃獨﹐肉白﹝皮﹞➂黃﹐巴漢人蒸食之﹐江東謂之土芋。」余求之江西﹐江西謂之土卵﹐蒸煮食之﹐類芋魁也。﹝《總龜》前二十九﹑《樂趣》十一﹞案﹕此則見《山谷題跋》七﹐亦見《後山詩話》﹐疑《總龜》誤引。《漁隱叢話》前集卷六引此則只言山谷云﹐亦不言出自《直方詩話》。又案張耒《明道雜誌》﹑王觀國《學林》八所言亦均與山谷合。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案《少陵集》當作「長」。

➁案《集》當作「子」。

➂《山谷題跋》有「皮」字。

二○○﹑杜詩紫邏解

老杜《送賈閣老出守汝州》云「雲山紫邏深。」世之注云「邏﹐塞也﹐取巡邏之義。」而余觀《九城圖》﹐乃云汝州有紫邏山。﹝《總龜》前二十九﹞

二○一﹑戲用語訛爲詩

京師人呼大夫爲大斧﹐呼承制爲承池﹐蓋語訛也。有人戲爲句云「大夫何嘗斧﹐承制豈當池﹖」➀﹝《總龜》前二十九﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀原注﹕「豈當池」﹐或云「石當池」。

二○二﹑王維詩取前人句

舊以王維有詩名﹐而好取人章句﹐如「行到水窮處﹐坐看雲起時」﹐乃《英華集》詩也。「漠漠水田飛白鷺﹐陰陰夏木囀黃鸝」﹐乃李嘉祐詩也➀﹐余以爲有摩詰之才則可﹔不然﹐是剽竊之雄耳。﹝《總龜》前二十九﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案以上數語見《古今詩話》。

二○三﹑劉貢父詩話誤解功曹

劉貢父作《詩話》﹐稱「杜甫云﹕『功曹非復漢蕭何』。按光武謂鄧禹何以不掾功曹﹐謂曹參嘗爲功曹﹐云酇侯非也」。雍丘江子載云「《髙祖紀》『何爲主吏』﹐孟康曰﹕『主吏﹐功曹也』﹐貢父之言過矣。」﹝《總龜》前二十九﹞

二○四﹑劉貢父詩話誤讀請字

貢父又云「白樂天詩云﹕『請錢不早朝』。請作平聲﹐唐人語也。」江子載亦云「顏師古注《漢書》﹐請﹐或音才性反﹐或不音。唐或以請作平聲﹐誤矣。」﹝《總龜》前二十九﹞

二○五﹑王安石落星寺詩

舒王➀集中有落星寺詩﹐其末云「勝槪惟詩可收拾﹐不才羞作等閒來。」落星寺在彭蠡湖中。劉咸臨嘗親見寺僧言幼時目睹閩中章傳➁道作此詩﹐其前六句皆同﹐其末云「勝槪詩人盡收拾﹐可憐蘇石不曾來。」蘇﹑石謂子美並曼卿也。後人愛其詩者﹐攺末句作舒王➂詩傳之﹐遂使一篇之意不完﹐其體與舒王所作詩語不同也。➃﹝《總龜》前二十九﹑《叢話》前三十四﹑《玉屑》十七﹞案﹕胡仔謂「細觀此詩句語體格﹐眞是荊公作﹐餘人豈能道此﹖今具載全篇﹐識者必能辧之。詩云﹕『窣雲臺殿起崔嵬﹐萬里長江一酒杯。坐見山川吞日月﹐奮無車馬送塵埃。雁飛雲路聲低過﹐客近天門夢易回。勝槪惟詩可收拾﹐不才羞作等閒來。』」﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》《玉屑》「舒王」作「荊公」。

➁《玉屑》「傳」作「源」。

➂《叢話》《玉屑》「舒王」作「荊公」。

➃《叢話》《玉屑》「語不同也」作「亦不類」。

二○六﹑陳無己詩讖

陳無己賦《髙軒過➀詩》云「因➁知書畫眞有益﹐卻怪➂歲月來無多」﹐不數月遂卒。﹝或以爲詩讖。﹞➃﹝《總龜》前三十二﹑《叢話》前四十﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案「過」下當有「圖」字。

➁《叢話》「因」作「老」。

➂《叢話》「怪」作「悔」。

➃《叢話》有此五字。

二○七﹑東坡詩讖

東坡有《送戴家赴成都玉局觀詩》云「莫欺老病未歸身﹐玉局他年第幾人。」又有過嶺一篇云「劍南西望七千里﹐乘興眞爲玉局遊。」後卒於是觀。﹝《總龜》前三十二﹞案﹕《叢話》前四十引《王直方詩話》云「東坡在定武作《松醪賦》有云『遂從此而入海﹐渺翻天之雲濤』﹐蓋自定再謫惠州﹐自惠而遷昌化﹐人以爲語讖。」

二○八﹑共釣城南方

方元修﹐宇時敏﹐一日與楊信祖﹑饒次守過余﹐坐中分題﹐人以姓爲韻﹐而楊有「共約城南方」之句。後數日﹐錄此唱和於前﹐忽有一同人讀云「共釣城南方」﹐蓋釣字以約字艸不相辧﹐而讀者誤之。時敏大以爲惡﹐不三日﹐其父省中歸﹐暴卒﹐後數月﹐其母亦亡。﹝《總龜》前三十二﹞

二○九﹑東坡絕筆

東坡將亡前數日﹐夢中作一詩寄朱行中云「舜不作六器﹐誰知貴玙璠﹖哀哉楚狂士﹐抱璞號空山。相如起睨柱﹐投璧相與還。➀何如鄭子產﹐有禮國自閒。𨿽微韓宣子﹐鄙夫亦醉環。至今不貪寶﹐凜然照塵寰。」覺而記之﹐自不曉所謂﹐東坡絕筆也。➁﹝《總龜》前三十四﹑《東坡詩話錄》下﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案《東坡集》「投璧相與」作「頭璧與俱」。

➁案曾慥《百家詩選》云「東坡《寄朱行中》一篇﹐北歸時絕筆也。」

二一○﹑蕭貫夢中作詩

陳明信云﹐蕭貫少時﹐嘗夢至宮廷中﹐長廊邃館﹐如王者所居﹐有千門萬戶﹐望之洞然﹐金碧爍耀﹐旣過數門﹐見羣婦人如神仙﹐視貫﹐驚問何所從來﹖貫愕然﹐亦不知對。貫自陳進士﹐能爲詩。中有一人投貫紙﹐曰「此所謂衍波箋﹐煩賦宮中曉寒歌。」貫援筆立成﹐旣有奇語﹐其人甚賞之﹐因曰「先輩異日必貴﹐此天上﹐非人間也。」貫寤﹐尙能記所賦。兪秀老往嘗得之於蕭翰林之孫。其詩有云「十二峣關隱空綠﹐獸猊呼焰➀椒壁馥﹔渴烏涓涓不相續﹐轆轤欲轉霏紅玉﹔百刻香殘隕蓮燭。九龍吐水漫寒漿﹐紅絹➁佩魚無左璫﹔兩兩趨走➂瞻扶桑。紅萍半圭山➃波面﹐回首觚稜九霞絢。鳴鞘聲➄從天上來﹐大劍髙冠滿前殿。」秀老誦之﹐尙有四五韻忘之。﹝《總龜》前三十四﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《宋紀》八「呼焰」作「呀酒」。

➁《宋紀》「絹」作「綃」。

➂《宋紀》「趨走」作「懸足」。

➃《宋紀》「圭山」作「規出」。

➄《宋紀》「鞙聲」作「鞘遠」。

二一一﹑鬼詩

王太初傳言有焦仲先者家於南徐﹐元丰末年﹐因詣京師訪知己﹐忽夢一婦人相顧遇﹐或以詩筆相往來。其一聯云「吳王臺下無人處﹐幾度臨風學舞腰。」又曰「吳山之北﹐會稽之陽﹐➀古木蒼蒼。」其最後一章云「仲冬之月﹐二七之間﹐月圓風靜﹐車馬相扳。」其人如病狂﹐緣太初而後愈。至秦少遊書柳鬼事➁所載詩語前後皆同﹐但年月乃是熙寧九年﹐所病者乃是嘉興令陶集﹐➂而所論者乃是天竺辯才法師。二者不知孰是。﹝《總龜》前三十四﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案《異聞總錄》所載詩句𨿽少異﹐當出同一典型。「會稽之陽」下句當有「是吾之家」四字。

➁案此事見《稗海》本《異聞總錄》。此書不著撰者姓名﹐據此或是少遊作。

➂案《異聞總錄》「集」當作「彖」。

二一二﹑潘邠老答張耒齊安行

張文潛嘗作《齊安行》﹐詞甚不美﹐末云「最愁三伏熱如甑﹐北客十人九人➀病。百年生死向中州﹐千金莫作齊安遊。」而潘邠老﹐黃人也﹐爲作解嘲云「爲邦𨿽陋勿雌黃﹐我曾侍立蘇公旁﹐見公顏色不憔悴﹐不似賈誼來江湘。它州𨿽粗勝吾州﹐無此兩公相繼遊。」﹝《總龜》前三十七﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案《右史集》六「九人」作「八九」。

二一三﹑水鏡集

東坡號思聰詩爲《水鏡集》﹐又作序贈之﹐云「聰能如➀水鏡以一含萬﹐➁則書與詩當益奇﹐吾將觀焉﹐以爲聰得道深之候。」及聰來京師﹐種種不進﹐有人戲之雲「水鏡年來亦太昏。」﹝《總龜》前三十九﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀「如」﹐原作「爲」﹐據《東坡後集》九攺。

➁「萬」﹐原作「方」﹐據《東坡後集》攺。

二一四﹑東坡詞古今人不曾道到

以道云「初見東坡詞云﹕『素面常嫌粉涴﹐洗妝不退唇紅』。➀便知此老須過海。」余問何邪﹖以道曰「只爲古今人不曾道到此﹐須罰教遠去。」﹝《總龜》前三十九﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《野客叢書》六引此詞舉「髙情已逐曉云空﹐不與梨花同夢」二句。

二一五﹑饒次守十七字詩

吳賀迪吉者﹐撫州人﹐一日載酒來余家﹐並召劉夷﹑李洪﹑龜父﹑饒次守輩﹐酒酣頗紛紛。龜父先歸﹐作一絕題於余書室曰「再爲城南遊﹐百花已狂飛。更堪逢惡客﹐騎馬風中歸。」次守旣醒﹐作十七字和云「當時爲舉首﹐滿意望龍飛。而今已報罷﹐且歸。」蓋龜父是年自洪州首薦﹐自今上初卽位﹐無建試也。﹝《總龜》前三十九﹞

二一六﹑碗脫蒸餅

山谷旣返袁﹐在館中時多食東華門碗脫蒸餅。後徙黔南﹐王定國寄之以詩云「北海未常樽有酒﹐馮驩何止食無魚。黔州碗脫無蒸餅﹐自合官稱削校書。」﹝《總龜》前三十九﹞

二一七﹑詩嘲張文潛

張文潛﹝在一時中﹞﹐➀人物﹝最爲﹞➁魁偉。故陳無己有詩云「張侯魁➂然腹如鼓﹐雷爲饑聲酒爲雨﹐﹝文云要瘦君則肥﹞」。➃山谷云「六月火雲蒸肉山」﹐﹝又云「𨿽肥如瓠壺。」而文潛臥病﹐秦少遊又和其詩云「平時帶十圍﹐頗復減臂環。」﹞➄皆戲語也。﹝《總龜》前三十九﹑《叢話》前五十一﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《叢話》無「在一時中」四字。

➁《叢話》無「最爲」二字。

➂《叢話》「魁」作「便」。

➃《叢話》無此句。

➄《叢話》無「又云」至「頗復減臂環」諸語。

二一八﹑揭諦揭諦念玆在玆

劉季孫景文公頓年﹐➀王安石使對「念玆在玆﹐釋玆在玆﹐名言玆在玆」﹐季孫對之以「揭諦揭諦﹐波羅揭諦﹐波羅僧揭諦」﹐安石大笑。﹝《總龜》前三十九﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀「公頓年」三字當有脫誤。

二一九﹑張安道送蘇子由詩

元丰三年﹐蘇子由謫官筠州﹐張安道口占一絕送之云「因嗟➀萍梗才名➁客﹐自欺匏瓜老病身。一榻從玆還倚壁➂﹐不知重掃是➃何人﹗」已而涕下。東坡云「安道平生未嘗➄出涕向人。」﹝《總龜》前四十一﹞案﹕此則出《東坡題跋》﹐故《漁隱叢話》二十七引張方平此詩﹐亦謂爲東坡語﹐此亦直方述坡語耳。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《宋紀》十一「因嗟」作「可憐」。

➁《宋紀》「才名」作「飄蓬」。

➂《宋紀》作「從此空齋掛塵榻」。

➃《東坡題跋》三及《宋紀》「是」均作「待」。

➄「嘗」原作「能」﹐據《東坡題跋》攺。

二二○﹑王崇拯送別王棫詩

王崇拯字拯之﹐➀與先君同在熙河﹔先君自熙河入京﹐相別於中塗﹐送先君云「渭城楊柳己靑靑﹐彊駐行人聽渭城。不問使車歸路遠﹐且從壿➁酒滿杯傾。相逢洮塞休兵後﹐此去秦州➂照眼明。若立螭頭借前➃著﹐且教充國事春耕。」先君誦於吳衝卿➄丞相﹐緣此知名於朝庭。﹝《總龜》前四十一﹑《叢話》前五十五﹑《宋紀》三十﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案《叢話》《宋紀》均作王崇拯之﹐考蘇轍《樂城集》有贈王崇拯詩﹐則《總龜》所引爲不誤。

➁《宋紀》三十「壿」作「蘆」。

➂《宋紀》「州」作「川」。

➃《宋紀》「借前」作「前借」。

➄「吳衝卿」原作「吳卿」﹐據《叢話》攺。

二二一﹑洪駒父李希聲送直方詩

洪駒父有詩送余赴官河內﹐末云「眼中人物東西盡﹐肺病京華故倦遊。」潘邠老每誦而喜之。李希聲亦有詩送余云「散盡平生眼中客﹐暖風晴日閉門居。」可以相上下也。是時紹聖攺元之二月。﹝《總龜》前四十一﹞

二二二﹑張文潛題奉先寺詩

「荒涼城南奉先寺﹐後宮美人官葬此。角樓相望髙起墳﹐艸間柏下多石人。秩卑焚➀骨不作冢﹐靑石浮屠當➁丘壠。家家墳上作享亭﹐朱門相向旡人聲。樹頭土梟作人語﹐月黑風悲鬼搖樹。宮中養女作子孫﹐年年犢車來作主。廢後陵園➂官道側﹐家破無人掃陵域。官家歲結半千錢﹐街頭買餅作寒食」。此張文潛《題奉先寺》詩。晁以道嘗與江子之言「文潛近來詩不甚好。」子之因誦此詩以對。以道云「莫不是文潛詩否﹖」﹝《總龜》前四十三﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《宋紀》「焚」作「埋」。

➁「當」原作「唱」﹐據《右史集》及《宋紀》攺。

➂《右史集》「園」作「國」﹐《宋紀》「陵園」作「園林」。

二二三﹑洪駒父過李公擇尙書墓詩

洪駒父有《過李公擇尙書墓》一篇。其間云「鹿場兔徑白晝靜﹐稻壠松�靑嶂深。」說者以爲大逼老杜。﹝《總龜》前四十三﹞案﹕《說詩樂趣》卷十六引此則誤作《摭言》。

二二四﹑邢居實呻吟集

邢居實字惇夫﹐年少豪邁﹐所與遊皆一時名士。方年十四五時﹐嘗作《明妃引》﹐末句云「安得壯士霍嫖姚﹐縛取呼韓作編戶。」諸公多稱之。➀旣卒﹐余收拾其殘章﹐編成一集﹐號曰《呻吟集》。惇夫自少便多憔悴感慨之意﹐其作《秋懷》云「髙歌感人心﹐心悲將柰何﹖」其作《棗陽道中詩》云「有意問山仙﹐➁此生更➂來否﹖」已而果卒於漢東。➃惇夫之卒也﹐山谷以詩哭之云「詩到年來➄更老成﹐江山爲助筆縱橫。眼看白骨➅埋黃土➆﹐何況人間父子情。」蓋﹝謂﹞➇惇夫與其父歆向也。➈蔡天啟亦有詩云「人物於今嘆渺然﹐孤墳宿艸已生煙。日暮行人道傍會﹐➉應逢年少共談玄。」其餘作者甚眾﹐皆載於《呻吟集》後。﹝《總龜》前四十三﹑後三十五﹐《叢話》前五十二﹐《玉屑》十八﹐《竹莊十七》《宋紀》三十四﹞案﹕《說詩樂趣》卷十六引至此則誤作《摭言》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《竹莊》引至此。

➁《叢話》《玉屑》「仙」作「神」。

➂《叢話》《玉屑》「更」作「復」。

➃《宋紀》僅引惇夫自少云云至此數語。

➄《叢話》《玉屑》「年來」作「隨州」。

➅《叢話》《玉屑》「骨」作「壁」。

➆《叢話》「土」作「壤」。

➇《叢話》有「謂」字。

➈《玉屑》引至此。又居實爲恕子﹐恕字和叔﹐此云「歆向」疑誤。

➉《玉屑》「會」作「歇」。

二二五﹑邵堯夫哭其弟睦詩

邵堯夫之弟名睦者﹐無疾而化。前此有《重九詩》云「擬問東籬事﹐東籬事渺茫。」後果殯於東籬之下。故堯夫哭之云「自玆明月淸風夜﹐蕭索東籬看斷腸。」又云「腸斷➀東籬何所尋﹐東籬從此事沈沈。」﹝《總龜》前四十三﹞案﹕《聞見前錄》亦言「伯溫之叔父諱睦﹐少康節先生二十餘歲﹐事康節如父。熙寧元年四月八日暴卒﹐年三十三。康節先生哭之慟。旣卒﹐理其故書﹐得叔父所作《重九詩》云﹕『衣如當日白﹐花似去年黃。擬問東籬事﹐東籬事渺茫。』及死﹐殯後圃東籬下。」﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案《總龜》原作「斷腸」﹐據《擊壤集》六校攺。

二二六﹑周仲美郵亭題詩

余於一雜編中﹐見有書郵亭事﹐旣不曉其誰作﹐但觀其詩有足哀者﹐故載之於此。其末云「周仲美不知何許人﹐自言世居京師﹐父遊宦﹐家於成都﹐旣而適李氏子﹐侍舅姑宦泗上﹐從良人赴金陵幕﹐偶因事棄官入華山﹐有長住➀之意。仲美卽寄身合淝外祖家﹐方求歸未得﹐會舅遽調任長沙﹐不免共載而南﹐雲水茫茫﹐去國益遠﹐形影相弔﹐灑涕何言。因書所懷於壁。」詩曰「愛妾不愛子﹐爲問此何理﹖棄官更棄妻﹐人情寧可已。永決泗之濱﹐遺言空在耳。三載無朝昬﹐孤幃淚如洗。婦人義從夫﹐一節誓生死。江鄕感殘春﹐腸斷晚煙起。西望太華峯﹐不知幾千里。」﹝《總龜》前四十三﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《宋紀》八十七「住」作「往」。

二二七﹑詠松詩

或有稱詠松句云「影搖千尺龍蛇動﹐聲撼半天風雨寒」者。一僧在坐﹐曰「未若『云影亂鋪地﹐濤聲寒在空。』」或以語聖兪。聖兪曰「言簡而意不遺﹐當以僧語爲優。」﹝《總龜》後二十八﹑《叢話》前三十二﹑《玉屑》三﹞

二二八﹑山谷以詩嘲戲

﹝山谷﹞➀《謝王炳之惠玉版紙詩》云「王侯鬢若緣坡竹。」此出《髯奴傳》﹐炳之大以爲憾。送《零陵主簿夏君玉詩》末云「因行訪幽禪﹐頭陁煙雨外。」蓋君玉頭甚大﹐故以此戲之。﹝《總龜》後三十八﹑《叢話》前四十八﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀當有「山谷」二字﹐今補。

二二九﹑山谷論東坡和陶詩

﹝紹聖間﹞➀山谷見東坡《和淵明飲酒詩》﹐讀至「前山正可數﹐後騎且勿驅」﹐云「此老未死在。」➁又云「東坡在揚州《和飲酒詩》﹐只是如己所作﹔至➂惠州《和歸田園》六首﹐乃與淵明無異。」﹝《叢話》前四﹑《竹莊》十﹑《總龜》前八﹑《鑑衡》一引作《詩文發源》﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》《鑑衡》無此四字。

➁《總龜》引至此。《竹莊》無以上諸語。

➂《鑑衡》「至」下有「於」字。

二三○﹑王荊公四家詩

荊公編集四家詩﹐其先後之序﹐或以爲存深意﹐或以爲初無意。蓋以子美爲第一﹐此無可議者﹔至永叔次之﹐退之又次之﹐以太白爲下﹐何邪﹖或者云﹐太白之詩固不及退之﹐而永叔本學退之﹐而所謂靑出於藍者﹐故其先後如此。或者又以荊公旣品第了此四人次第﹐自處便與子美爲敵耳。﹝《叢話》前六﹞

二三一﹑杜甫杜鵑詩類古謠語

《杜鵑詩》﹐識者謂前四句非詩也﹐乃題下自注﹐而後人寫之誤耳。余以爲不然﹐此正與古謠語無以異﹐豈復以韻爲限也﹗﹝《叢話》前七﹞

二三二﹑論杜詩者之誤

範蜀公云「武侯廟栢今十丈﹐而杜工部云『黛色參天二千尺』﹐古之➀詩人好➁大其事﹐大率如此。」而沈存中又云「霜皮澑雨四十圍﹐乃是七尺﹐➂而長二千尺﹐無乃大細長乎﹖」余以爲論詩正不當爾﹐➃二公之言皆非也。﹝《叢話》前八﹑《鑑衡》一引《詩文發源》﹞案﹕《叢話》引此與前五九《假借對條》合。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《鑑衡》「古之」作「從來」。

➁《鑑衡》「好」下有「誇」字。

➂《鑑衡》「乃是七尺」四字作「若四十圍」。

➃《鑑衡》引至此。

二三三﹑注杜詩出處之誤

近世有注杜詩者﹐注「甫昔少年日』﹐乃引賈少年。「幽徑恐多蹊」﹐乃引《李廣傳》「桃李不言﹐下自成蹊」。「絕域三冬暮」﹐乃引東方朔三冬文史足用。「寂寂系舟雙下淚」﹐乃引《賈誼傳》不系之舟。「終日坎壈纏其身」﹐乃引孟子少坎坷。「君不見古來盛名下」。乃引《新唐書房琯贊》云「盛名之下爲難居」。眞可發觀者一笑。﹝《叢話》前九﹞

二三四﹑蔡寬夫和人治字韻詩

蔡寬夫啟爲太學博士﹐和人治字韻詩﹐有「先生萬古有➀何用﹖博士三年冗不治」。﹝《叢話》前九﹑《梅磵詩話》上﹞案﹕韋居安《梅磵詩話》卷上謂近時方烏山《蒙仲吟稿》中亦有此聯。《宋詩紀事》三十七引作蔡居厚詩﹐誤。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《梅磵詩話》「有」作「名」。

二三五﹑老杜哭鄭司戶蘇少監詩

老杜遺詩二十九篇﹐而《哭臺州鄭司戶蘇少監》一首﹐山谷云「語似不類」。予最愛其「葉葉自開春」之句。﹝《叢話》前十三﹞

二三六﹑詩用史漢語

山谷﹝嘗﹞➀謂余﹝云﹞➁﹕「作詩使《史》《漢》間全語爲有气骨。」後因讀➂浩然詩﹐見「以吾一日長」﹐「異方之樂令人悲」及「吾亦從此逝」﹐➃方悟山谷之言。﹝《叢話》前十五﹑《鑑衡》一引作《詩文發源》﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《鑑衡》無「嘗」字。

➁《鑑衡》無「云」字。

➂《鑑衡》「讀」下有「孟」字。

➃《鑑衡》「逝」誤作「遊」。

二三七﹑山谷惟愛退之南溪始泛詩

洪龜父言山谷於退之詩少所許可﹐最愛《南溪始泛》﹐以爲有詩人句律之深意。﹝《叢話》前十八﹑《竹莊》七﹑《玉屑》十五﹞

二三八﹑樂天開成大行挽詞

「帝與九齡𨿽吉夢﹐山呼萬歲是虛聲」﹐此樂天作《開成大行挽詞》﹐對事精切﹐少有其比也。﹝《叢話》前二十一﹑《玉屑》七﹞

二三九﹑半夜鐘

歐公言唐人有「姑蘇城下➀寒山寺﹐半夜➁鐘聲到客船」之句﹐說者云﹐句則佳也﹐其如三更不是撞鐘時。余觀於鵠《送宮人入道詩》云「定知別後宮中伴﹐遙➂聽緱山半夜鐘。」而白樂天亦云「新秋松影下﹐半夜鐘聲後。」豈唐人多用此語也﹖儻非遞相沿襲﹐恐必有說耳。➃溫庭筠詩亦云「悠然逆旅頻回首﹐無復松窗半夜鐘。」庭筠詩多纘在白樂天詩後。➄﹝《叢話》前二十三﹑《詩林》二﹞案﹕吳曾《能攺齋漫錄》卷三及《辧誤錄》上《夜半鐘》條謂王直方《蘭臺詩話》亦嘗辧論﹐第所引與予不同。又王楙《野客叢書》二十六《半夜鐘》條亦謂《王直方詩話》引於鵠﹑白樂天﹑溫庭筠詩半夜鐘句﹐以謂唐人多用此語云云。然則此則當出《直方詩話》《總龜》謂出《古今詩話》者﹐誤也。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《全唐詩》九張繼詩「下」作「外」。《總龜》「城下」作「臺下」。

➁《全唐詩》「半夜」作「夜半」。

➂《全唐詩》十一「遙」作「應」。

➃《詩林》引至此。

➄案此則末數語費解。考《詩話總龜》前集卷七引《古今詩話》﹐亦有此則﹐文與之同。溫庭筠云云卽在白樂天之後﹐然則「庭筠詩多纘在白樂天詩後」者﹐乃校者語誤入正文耳。

二四○﹑溫公題趙舍人庵語

溫公嘗題趙舍人庵曰「淸茶淡話難逢友﹐渴酒狂歌易得朋。」﹝《叢話》前二十八﹞案﹕《溪詩話》一亦引此語。

二四一﹑澄心堂紙

澄心堂紙﹐乃江南李后主所制﹐國初亦不甚以爲貴。自劉貢甫首爲題之﹐➀又邀諸公賦之﹐﹝然後﹞➁世﹝以﹞➂爲➃貴重﹐貢甫詩云「當時百金售一幅﹐澄心堂中千萬軸﹔➄佳人聞名寧復得﹐就令得之當不識。」文忠公詩云「君不見曼卿子美眞奇才﹐久矣零落埋黃埃。……➅君家𨿽有澄心紙﹐有敢下筆知誰哉﹗」梅聖兪云「寒溪浸楮春夜月﹐敲冰舉簾勻割脂。焙漧堅滑若鋪玉﹐一幅百金曾不疑。」東坡云「詩老囊空一不畱﹐一番曾作百金收。」又從宋肇求此紙云「知君也厭雕肝腎﹐分我江南數斛愁。」﹝《叢話》前三十﹑《歷代》五十六﹑《宋紀》六十七﹑《鄭五代》十﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《五代詩話》「首爲題之」作「始爲題詠」。

➁《歷代詩話》無「然後」二字。

➂《歷代》無「以」字。

➃《五代詩話》「以爲」作「爭」。

➄《宋紀》引至此。

➅此原文刪節。

二四二﹑詩不可泥於對屬

荊公云「凡人作詩﹐不可泥於對屬。如歐陽公作《泥滑滑》云﹕『畫簾陰陰隔宮燭﹐禁漏杳杳深千門。』千字不可以對宮字。若當時作朱門﹐𨿽可以對﹐而句力便弱耳。」﹝《叢話》前三十﹑《玉屑》七﹞

二四三﹑歐陽公令梅聖兪續詩

歐陽公《歸田樂》四首﹐只作二篇﹐余令聖兪續之。及聖兪續成﹐歐陽公一簡謝之云「正如雜劇人上名﹐下韻不來﹐須副末接續。家人見誚﹐好時節將詩去人家廝攪﹐不知吾輩用以爲樂。」眞所謂一時之雅戲也。﹝《叢話》前三十﹞案﹕前二條《漁隱叢話》原合爲一﹐今析爲二。

二四四﹑聖兪詩佳句

山谷嘗稱聖兪「聲喧釜且裂﹐點疾盎繭立」之句﹐謂追古作者。陳無己喜聖兪詩﹐獨誦其兩句云「胡地馬牛歸隴底﹐漢人煙火起湟中。」﹝《叢話》前三十一﹞案﹕胡仔謂《臨川集》荊公《次韻元厚之平戎慶捷詩》卽是此兩句。王直方稱陳無己喜聖兪詩獨誦此兩句。余徧閱《宛陵集》無此兩句﹐乃直方之誤。

二四五﹑蘇子美詩讖

子美嘗作《春睡詩》云「身如蟬蛻一榻土﹐➀夢似楊花千里飛。」歐公見之驚曰「子美可念。」未幾果卒。﹝《叢話》前三十二﹑《詩林》四﹑《宋紀》十四﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《詩林》《宋紀》「土」作「上」。

二四六﹑山谷愛子美絕句

山谷愛➀子美絕句云「春陰垂野艸靑靑﹐時有幽花一樹明﹐晚泊孤舟古祠下﹐滿川➁風雨看潮生。」﹝山谷累書此詩﹐或眞艸與大字﹞。➂﹝《叢話》前三十二﹑《總龜》前十一﹑《竹莊》十六﹑《詩林》四﹑《玉屑》十七﹑《宋紀》十四﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》無「山谷愛」數字。

➁《詩林》「川」作「洲」。

➂《總龜》無此二句。

二四七﹑王平甫靈芝宮詩

平甫直宿館中﹐夢一人與之同至海中﹐有樓臺榜曰靈芝宮﹐其間笙簫聲妓甚眾。其人欲與俱往﹐俄聞有告之者﹐曰「未嘗來﹐今非其時也。」平甫驚覺﹐禁中鳴鐘矣。乃自作詩云「萬頃波濤木葉飛﹐笙簫宮殿號靈芝。揮毫不似人間世﹐長樂鐘聲➀夢覺時。」數年果卒。曾子固爲傳其事甚詳。➁﹝《叢話》前三十六﹞案﹕此事亦見釋惠洪《冷齋夜話》卷二及魏泰《東軒筆錄》卷六。又《總龜》前三十三紀此事作《紀詩》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《冷齋夜話》《東軒筆錄》「聲」作「來」。

➁《侯鯖錄》引此卽言爲曾子固語。

二四八﹑蔡天啟誦月蝕詩

夏畸道言﹐蔡天啟初見荊公﹐荊公坐間偶言及盧仝《月蝕詩》﹐人難有誦得者﹐天啟誦之終篇﹐遂爲荊公所知。﹝《叢話》前三十七﹞

二四九﹑袁世弼詩

袁世弼能爲詩﹐慕韋應物﹐而遒麗奇壯過之。王介甫嘗手書世弼《贈郭功父詩》云「方山憶共泛金舡﹐屈指於今五六年。風送梨花吹醉面﹐月和溪水上歸韉。浮生聚散應難料﹐末路窮通盡偶然。欲同故人牢落事﹐鹿裘深入白雲眠。」➀世弼自號遁翁﹐臨死一篇尢佳﹕「靑靄千峯暝﹐悲風萬古呼。其誰掛寶劍﹐應有奠生芻。皎月東方隕﹐長松半壑枯。山泉吾所愛﹐聲到夜臺無。」﹝《叢話》前三十七﹑《玉屑》十八﹑《宋紀》十六﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案《潘子眞詩話》所舉王介甫書世弼《贈功甫詩》與此不同。

二五○﹑賀方回論詩

方回言學詩於前輩﹐得八句云「平澹不流於淺俗﹔奇古不鄰於怪僻﹔題詩➀不窘於物象﹔敍事不病於聲律﹔比興深者通物理﹔用事工者如己出﹔格見於成篇﹐➁渾然不可鐫﹔气出於言外﹐浩然不可屈。」盡心於詩﹐守此➂勿失。﹝《叢話》前三十七﹑《玉屑》五﹑《竹莊》一﹑《詩林》四﹞案﹕《修辭鑑衡》卷一引此則作《古今總類詩話》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《玉屑》《竹莊》《詩林》「詩」作「詠」。

➁《竹莊》「成篇」作「篇成」。

➂《詩林》「此」作「而」。

二五一﹑東坡與王慶源詩

﹝王慶源以恩榜得官﹐居於淸社﹐來從東坡求紅帶﹐坡爲作篇﹐要山谷與少遊同賦﹞。➀坡詩云﹕➁「靑衫半作霜葉枯﹐遇➂民如兒吏如奴。吏民莫作官長看﹐我是識字耕田夫。妻啼兒號刺史怒﹐時有野人來挽➃須。拂衣自注下下考﹐➄芋魁飯豆吾豈無。」山谷云「庭堅最愛此數韻。」﹝《叢話》前三十八﹑《玉屑》十七﹑《竹莊》九﹑《東坡詩話錄》下﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《東坡詩話錄》有此數語。

➁《叢話》作「《與王慶源詩》云」。

➂《竹莊》「遇」作「視」。

➃《東坡詩話錄》「來挽」作「挽吾」。

➄《東坡詩話錄》「考」作「等」。

二五二﹑卯君

蘇黃門以己卯生﹐故東坡有卯君之語。其以《檀香觀音像遺黃門》云「持是壽卯君。」其《出局偶書》云「傾杯不能飲﹐待得卯君來。」其《送王鞏詩》云「淚濕粉箋書不得﹐憑君送與卯君看。」﹝《叢話》前三十九﹞

二五三﹑東坡帽

東坡嘗令門人輩作《人不易物賦》。或人戲作一聯曰「伏其幾而升其堂﹐曾非孔子﹔襲其書而戴其帽﹐未是蘇公。」蓋元祐之初﹐士大夫效東坡頂短檐髙桶帽﹐謂之「子瞻樣」﹐故云。﹝《叢話》前四十﹞

二五四﹑蘇王黃秦詩詞

東坡嘗以所作小詞示無咎﹑文潛曰「何如少遊﹖」二人皆對云「少遊詩似小詞﹐先生小詞似詩。」➀陳無己云「荊公晚年詩傷工﹐魯直晚年詩傷奇。」➁余戲之曰「子欲居工奇之間邪﹖」﹝《叢話》前四十二﹑《玉屑》十二﹑《東坡詩話錄》下﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《東坡詩話錄》引至此。

➁《玉屑》引至此。

二五五﹑東坡效山谷體

東坡《送楊孟容詩》云「我家峨眉陰﹐與子同一邦。相望六十里﹐共飲玻瓈江。江山不違人﹐徧滿千家窗。但苦窗中人﹐寸心不自降。子歸治小國﹐洪鐘噎微撞。我畱侍玉堂﹐➀弱步欹丰扛。後生多髙才﹐名與黃童雙。不肯入州府﹐故人余老龐。殷懃與問訊﹐愛惜霜眉龐。何以待我歸﹖寒醅發春缸。」蓋效山谷體作也。山谷云「子贍詩句妙一世﹐乃云效庭堅體﹐退之戲效孟郊﹑樊宗師之比﹐以文滑稽耳。恐後生不解﹐故次韻道之曰﹕『我詩如曹鄶﹐淺陋不成邦。公如大國楚﹐吞五湖三江。赤壁風月笛﹐玉臺雲霧窗。句法提一律﹐堅城受我降。枯松倒澗壑﹐波濤所春撞。萬牛挽不前﹐公乃獨力扛。諸人方嗤點﹐渠非晁張雙。但➁懷相識察﹐牀下拜老龐。小兒未可知﹐客或許惇龐。誠堪婿阿巽﹐買紅纏酒缸。』」歐陽文忠亦嘗效聖兪體作一篇﹐有云「嘉子治新園﹐乃在太行谷。」題劉羲叟家園也。﹝《叢話》前四十二﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《東坡集》「堂」作「座」。

➁《山谷詩內集》「但」作「袒」。

二五六﹑山谷贈宗室大年詩

宗室大年名令穰﹐喜微行而善畫小景。山谷贈之以詩云「揮毫不作小池塘﹐蘆荻江邊落雁行。𨿽有珠簾籠翡翠﹐不忘煙雨罩鴛鴦。」蓋有所譏也。﹝《叢話》前四十八﹑《宋紀》三十三﹞

二五七﹑少遊論山谷詩文

山谷舊所作詩文﹐名以《焦尾》《獘帚》。少遊雲﹕「每覽此編﹐輒悵然終日﹐殆忘食事﹐邈然有二漢之風。今交遊中以文墨稱者﹐未見其比。所謂珠玉在傍﹐覺我形穢也。」➀有學者問文潛模範﹐曰「看《退聽槁》。」蓋山谷在館中時﹐自號所居曰退聽堂。﹝《叢話》前四十九﹑《玉屑》十八﹑《詩林》四﹑《宋紀》三十三﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《詩林》《宋紀》引至此。

二五八﹑蠟梅詩

蠟梅﹐山谷初見之﹐作二絕。一云「金蓓鏁春寒﹐惱人香未展。𨿽無桃李顏﹐➀風味極不淺。」一云「體燻山麝臍﹐色染薔薇露。披拂不滿襟﹐➁時有暗香度。」緣此蠟梅盛於京師﹐然交遊間亦有不喜之者。余嘗爲作解嘲云「紛紛紅紫𨿽無韻﹐映帶園林正➂要➃渠。﹝誰遣一枝香最勝﹐故應有客問➄何如。」﹞➅﹝《叢話》前四十九﹞案﹕《總龜》前二十﹑《樂趣》十引此則作《玉局遺文》。考爲蠟梅解嘲詩不見《東坡集》中﹐而任淵《山谷詩注》卷五《戲詠蠟梅詩》注引《王立之詩話》﹐然則此當出《直方詩話》《總龜》引作《玉局遺文》者﹐誤也。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》《樂趣》引《玉局遺文》「顏」作「紅」。

➁《總龜》《樂趣》引《玉局遺文》「滿襟」作「盈懷」。

➂《總龜》《樂趣》引《玉局遺文》「正」作「卻」。

➃《總龜》原注﹐「要或曰見」。

➄《總龜》「問」作「謂」。

➅《說詩》《樂趣》引《玉局遺文》無誰遣二句。

二五九﹑秦少章詩貧富頓異

秦少章初登第﹐成親後﹐和余夜坐絕句﹕「幃幔髙深夜漏長﹐頗從詩酒傲冰霜。燭花漸暗人初睡﹐金獸無煙卻有香。」讀者無不笑其貧富之頓異。﹝《叢話》前五十﹑《宋紀》三十二﹞

二六○﹑無己和邢惇夫詩

邢惇夫以詩寄無己﹐無己和云「漢廷用少公何在﹖不使羣飛接羽翰。今代貴人須白髮﹐掛冠髙處未宜彈。」蓋元祐之初﹐多用老成故也。﹝《叢話》前五十一﹑《詩林》四﹞

二六一﹑晁無咎贈曹子方句

曹輔字子方﹐嘗爲省郎﹐交遊間多以爲有智數者。故晁無咎贈詩有「兵甲胸中無敵國」之語。﹝《叢話》前五十一﹞

二六二﹑張文潛王康功詩

「白頭靑鬢隔存沒﹐落日斷霞無古今」﹐此文潛《過宋都詩》﹐气格似不減老杜也。➀「千山送客東西路﹐一樹照人南北枝」﹐此王康功➁詩﹐﹝語意新奇。﹞➂﹝《叢話》前五十一﹑《總龜》前十四﹑《詩林》四﹑《玉屑》十八﹑樂趣四﹞案﹕《總龜》《樂趣》引此條均分二節。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《總龜》此作「余愛張文潛《過宋都》詩云『白頭靑鬢有存沒﹐落日斷霞無古今』不減老杜」。又《詩林》引至此。

➁《總龜》「康功」下有「推官」二字。

➂《總龜》無此四字。

二六三﹑一百一韻詩

有人以百韻詩獻晏公﹐公讀畢曰「眞所謂佳作﹐但恨卻一百一韻耳。」其人歸家數其槁﹐果然。﹝《叢話》前五十二﹞

二六四﹑周知微詩

周知微字明老﹐﹝爲晉州縣尉﹐到官不數月﹐不告於州﹐而徑來京師。人問其故﹐云「我欲求教授。」至京求之﹐不得﹐大醉﹐一夕而卒。然﹞➀爲詩有可喜者。如《觀臨﹝淮﹞➁雙頭白蓮圖》云「君➂不學叔隗季隗南歸晉﹐又不學大喬小喬東入吳﹐一種桃根與桃葉﹐若爲化作雙芙蕖。臨淮政成有餘暇﹐坐令華室生蕭灑。鵝溪一幅萬里寬﹐移得浙川➃入圖畫。天空水闊江茫茫﹐想見女英與蛾皇。九疑云深蒼梧遠﹐冰姿泣露➄不成糚。苦心抱恨何時➅了﹐香骨應甘沒秋艸。不如回首謝秋風﹐分作尹邢來漢宮」➆。又《上巳日寒食》有句云「疾風暴雨悲遊子﹐峻嶺崇山非故鄕。」亦爲可賞﹐而其狂未見其比也。﹝《叢話》前五十三﹑《竹莊》十七﹞案﹕此則亦見《總龜》前集卷七引《古今詩話》﹐疑爲《總龜》之誤。周知微詩﹐《庚溪詩話》卷下亦稱引之。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《竹莊》無「爲晉州縣尉」至「然」字諸語。

➁《總龜》引《古今詩話》「臨」下有「淮」字。

➂《總龜》引《古今詩話》「君」作「旣」。

➃《總龜》引《古今詩話》「浙川」作「斷江」。

➄《宋紀》三十五「泣露」作「玉泣」。

➅《總龜》引《古今詩話》「時」作「年」。

➆《竹莊》引至此。

二六五﹑諺語有理

東坡嘗曰「吾鄕有一諺云﹕『富因校些子﹐貧爲不爭多。』此極有理。」﹝《叢話》前五十四﹞

二六六﹑寒食詩

東坡云﹐與郭生遊寒溪﹐主簿吳亮置酒。郭生善作挽歌﹐酒酣發聲﹐坐爲淒然。郭生言恨無佳詞﹐因攺樂天《寒食詩》歌之。坐客有泣者。其詞曰「烏啼鵲噪昏喬木﹐淸明寒食誰家哭﹖風吹日野紙錢飛﹐古墓累累春艸綠。棠梨花映白楊路﹐盡是死生離別處。冥寞重泉哭不聞﹐蕭蕭暮雨人歸去。」每句雜以散聲。﹝《玉屑》十六﹞

二六七﹑後山嘲秦少章

少章登第後方娶。陳后山嘲秦覯云「長鋏歸來夜帳空﹐衡陽回雁耳偏聰﹐若爲借與東風看﹐無限珠璣咳唾中。」後山作此詩時猶未娶﹐故多戲句。帳空聞雁之語﹐皆戲其獨宿無寐也。﹝《詩林》四﹑《宋紀》三十三﹞

二六八﹑徐師川詩同杜子美

徐師川《紫宸早朝詩》一聯云「黃气遠臨天北極﹐紫宸位在殿中央。」以予觀之﹐乃全是杜子美「玉几猶來天北極﹐朱衣只在殿中間」一聯也。﹝《優古堂詩話》《能攺齋漫錄》八﹞

二六九﹑巧對

或云「一則仲父﹐二則仲父」﹐可對「千不如人﹐萬不如人」。﹝《能攺齋漫錄》一﹞

二七○﹑牡丹詩

《賓護尙書故實》云「牡丹蓋近有﹐國朝文士集中無牡丹詩。云﹕➀嘗言楊子華有畫牡丹處極分明。子華﹐北齊人﹐則知牡丹花亦已久矣。」予觀文忠公所爲《花品序》云﹕『牡丹初不載文字﹐自則天以後始盛﹐然未聞有以名者﹐如沈﹑宋﹑元﹑白皆善詠花﹐當時有一花之異﹐必形篇什﹐而寂無傳焉。惟劉夢得有詩﹐但云一叢千朵﹐亦不云其美且異也。」然余猶以此說爲非﹐「惟有牡丹眞國色﹐花開時節動京城」﹐豈不云美也。白樂天詩﹕「人人散後君須記﹐歸到江南無此花。」又唐人詩云「國色朝酣酒﹐夭香夜染衣。」豈得爲無人形於篇什﹗﹝《能攺齋漫錄》五﹞案﹕吳曾云﹐余按崔豹《古今注》云「芍藥有二種﹐有艸芍藥﹐有木芍藥。木者花大而色深﹐俗呼爲牡丹。」又《安期生服煉法》﹕「芍藥二種﹐一者金芍藥﹐二者木芍藥﹐救病金芍藥色白多脂肉﹐木芍藥色紫瘦多味苦。」以此知由漢以來﹐以牡丹爲木芍藥耳。故溫庭筠詩云「山寺明媚木芍藥﹐野馬叫噪官蝦蟆。」溫猶襲舊名﹐則知前此非不載牡丹也。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《尙書故實》「云」作「張公」。

二七一﹑東坡作夏侯太初論

東坡十歲時﹐老蘇令作《夏侯太初論》﹐其間有「人能碎千壘之璧﹐不能無失聲於破釜﹔能搏猛虎﹐不能無變色於蜂蠆」之語。老蘇愛之﹐以少時所作﹐故不傳。然東坡作《顏樂亭記》與《黠鼠賦》﹐凡兩次用之。﹝《優古堂詩話》作《王立方詩話》《能攺齋漫錄》八﹞

二七二﹑斧鑿痕與粘皮骨

作詩貴雕琢﹐又畏有斧鑿痕﹐貴破的又畏粘皮骨﹐此所以爲難。李商隱《柳詩》云「動春何限葉﹐撼曉幾多枝﹖」恨其有斧鑿痕也。石曼卿《梅詩》云「認桃無綠葉﹐辧杏有靑枝。」恨其粘皮骨也。能脫此二病﹐始可以言詩矣。﹝《詩學指南》本《名賢詩旨》《詩話類編》三﹞案﹕此說亦見葛立方《韻語陽秋》。

二七三﹑東坡橄欖詩崖蜜解

東坡橄欖詩「待得餘甘回齒頰﹐已輪崖蜜十分甜」。崖蜜﹐櫻桃﹐出《金樓子》。坡意正爲蜜爾。言餘甘者﹐甘味有餘﹐非果中餘甘也。﹝《猗覺寮雜記》上﹞案﹕朱翌云「立之見餘甘爲果﹐遂以崖蜜爲櫻桃。杜詩云﹕『充腸多薯蕷﹐崖蜜亦易求』。又云﹕『崖蜜松花白』﹐蜜蜂之蜜也。然則崖蜜﹐豈專是櫻桃。且櫻桃非十分甜者﹐又不與橄欖同時。」是不以直方之說爲然。然考王楙《野客叢書》十七謂「坡詩爲橄欖而作﹐疑以櫻桃對言。世謂棗與橄欖爭曰「待你回味我已甜了。」正用此意。戴埴《鼠璞》引《南海志》云「崖蜜子小而黃﹐殼薄味甘﹐增城惠陽山間有之﹐𨿽不知與櫻桃爲一物與否﹐要其類也。」又《墨客揮塵》卷四謂「崖蜜﹐櫻桃也﹐見《鬼穀子》」。據是﹐直方說亦未可非。

二七四﹑岫

山谷書會稽公徐浩《寶林寺》詩云「玆山昔飛來﹐遠自瑯邪臺﹐孤岫龜形在﹐深泉鰻井開。」按《爾雅》山有穴爲岫﹐今季海詩云「孤岫龜形在」﹐乃不成語。蓋謝玄暉云「窗中列遠岫」﹐已誤用字﹐季海又承誤爾。﹝《考古質疑》四引《王歸叟詩話》﹞

二七五﹑杜詩著意深遠

老杜﹕「風吹客衣日杲杲﹐樹攪離思花冥冥」﹐此最著意深遠。﹝《鑑衡》一引《詩文發源》《永樂大典》八百二十一﹞

二七六﹑詩非怒鄰罵座之爲

山谷云「詩者﹐人之情性也﹐非彊諫爭於廷﹐怨忿詬於道﹐怒鄰罵座之爲也。其人忠信篤敬﹐抱道而居﹐與時乖違﹐➀遇物悲喜﹐同牀而不察﹐並世而不聞﹐情之所不能堪﹐因發爲呻吟調笑之聲。胸次釋然﹐而聞者亦有所勸勉。比律呂而可歌﹐列干羽而可舞﹐是詩之美也。其發於➁訕謗侵淩引頸以承戈﹐被襟而受矢﹐以快一朝之忿者﹐人皆謂詩之過﹐乃➂失詩之旨﹐非詩之過也。」﹝《鑑衡》一引《詩文發源》﹞案﹕此則出山谷《書王知載朐山雜詠後》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《豫章文集》二十六﹑《山谷題跋》二「違」作「逢」。

➁《豫章文集》《山谷題跋》「於」作「爲」。

➂《豫章文集》《山谷題跋》「乃」作「是」。

二七七﹑聲律末流

張文潛云「以聲律作詩﹐其末流也﹐而唐至今謹守之。獨魯直一掃古今﹐直出胸臆﹐破棄聲律﹐作五七言﹐如金石未作﹐鐘聲和鳴﹐➀渾然天成﹐有言外意。➁近來作詩者頗有此體﹐然自吾魯直始也。」﹝《鑑衡》一引《詩文發源》﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《仕學規範》三十七引《古今總類詩話》作「鐘磬和聲」。

➁《仕學規範》三十七引《古今總類詩話》作「渾然有律呂外意」。

二七八﹑杜詩敍事

敍事如老杜《送表侄王評事詩》云「我之曾祖姑﹐爾之髙祖母」﹐從頭如此敍說﹐都無遺。其後忽云「秦王時在坐﹐眞气照戶牖。」再論其事﹐他人不敢更如此道也。➀﹝《鑑衡》一引《詩文發源》﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀原注﹕「潘邠老云。」

二七九﹑不煩繩削

子美到夔州後詩﹐退之自潮州還朝後文﹐皆不煩繩削而自合。﹝《鑑衡》一引《詩文發源》﹞案﹕此黃庭堅《與王觀復書》中語。

二八○﹑詩文難兼擅

秦少遊言人才各有分限﹐杜子美詩冠古今﹐而無韻者殆不可讀。曾子固以文名天下﹐而有韻輒不工﹐此未易以理推也。﹝《鑑衡》一引《詩文發源》﹞

二八一﹑韓文不減子厚

東坡云「韓退之嘗自謂不逮子厚﹐至《送李願歸盤谷序》一篇﹐獨不減子厚。」﹝《鑑衡》一引《詩文發源》﹞

二八二﹑白香山詩稿

在一人家見白公詩艸數紙﹐點竄塗抹﹐及其成篇﹐殊與初作不侔也。﹝《鑑衡》一引《詩文發源》﹞

二八三﹑奪胎換骨

潘邠老云﹐陳三所謂「學詩如學仙﹐時至骨自換」﹐此語爲得。如「不知眼界開➀多少﹐白雲去盡靑天回」。凡此之類﹐皆換骨法也。顧況詩曰「一別二十年﹐人堪幾回別﹖」舒王➁《與故人詩》曰「一日君家把酒杯﹐六年波浪與塵埃。不知烏石江邊路﹐到老相尋➂得幾回。」樂天曰「臨風杪秋樹﹐對酒長年身。醉貌如霜葉﹐𨿽紅不是春。」東坡南中詩曰「兒童誤喜朱顏在﹐一笑那知是酒紅。」凡此皆奪胎法也。➃舒王詩﹕「江月轉空爲白晝﹐嶺雲分暝與黃昏」﹔「一水護田將綠徧﹐兩山排闥送靑來」。東坡《海棠詩》﹕「只恐夜深花睡去﹐故燒髙燭照紅妝。」➄又曰「我攜此石歸﹐袖中有東海。」山谷曰「此皆謂之句中眼。」➅﹝《樂趣》一﹞案﹕此則見《冷齋夜話》。直方所云﹐當是前135及1522條﹐疑《樂趣》誤引。考下文《樂趣》所引諸條﹐凡出《冷齋夜話》者﹐均見《總龜》前集卷九﹐《總龜》於此數節前後皆《直方詩話》﹐故《樂趣》誤引耳。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《冷齋夜話》「開」作「閎」。

➁原注﹕「王介甫初對舒國公﹐後攺荊國公﹐死後封舒王。」

➂《冷齋夜話》「尋」作「逢」。

➃以上見《冷齋夜話》卷一而頗多刪節。

➄《冷齋夜話》作「髙燒紅燭照銀妝」。

➅以上見《冷齋夜話》卷五﹐亦見《墨客揮犀》卷八。

二八四﹑王荊公扇子詩

李格非嘗曰﹐老杜謂之詩史者﹐其大過人在誠實耳。如玉川子《醉歸詩》曰「昨夜村飲歸﹐健到三四五﹔摩挲靑莓苔﹐莫嗔驚看汝。」舒王用其意﹐作《扇子詩》曰「玉斧修成寶月圓﹐➀月邊仍有女乘鸞﹔靑冥風露非人世﹐鬢亂釵橫特地寒。」﹝《樂趣》二﹞案﹕此則出《冷齋夜話》卷三﹐亦見《墨客揮犀》卷八﹐蓋《樂趣》誤引。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《冷齋夜話》《墨客揮犀》「圓」均作「團」。

二八五﹑對句法

對句法﹐人不過以事以意﹐出處備具﹐謂之妙。荊公曰「平昔離愁寬帶眼﹐迄今歸思滿琴心。」又曰「欲寄荒➀寒無善畫﹐賴傳悲壯有能琴。」不如東坡特奇﹐如曰「見說騎鯨遊汗漫﹐亦曾捫虱話酸辛。」又曰「龍驤萬斛不敢過﹐漁舟一葉從➁掀舞。」以鯨爲虱對﹐龍驤爲漁舟對﹐大小气焰之不等﹐其意若玩世﹐謂之秀傑之气﹐終不可沒。﹝《樂趣》二﹞案﹕此則見《冷齋夜話》卷四﹐亦《樂趣》誤引。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《冷齋夜話》「荒」作「歲」。

➁《冷齋夜話》「從」作「縱」。

二八六﹑東坡論淵明詩

東坡曰﹐淵明詩初看若散緩﹐熟讀有奇趣。如曰「日莫巾柴車﹐路暗光已夕。歸人望煙火﹐稚子候檐隙。」又曰「藹藹遠人村﹐依依墟裏煙。犬吠深巷中﹐雞鳴桑樹顚。」才髙意遠﹐造語精到如此。➀如曰「一千里色中秋月﹐十萬軍聲半夜潮」﹐「蝴蝶夢中家萬里﹐子規枝上月三更」﹐「深秋簾幌千家雨﹐落日樓臺一笛風」﹐皆寒乞相。初如秀整﹐熟視無神气﹐以字露故也。東坡則曰「山中老宿依然在﹐案上楞嚴已不看。」細味之無齟齬態﹐問甚的而字不露﹐得淵明遺意耳。﹝《樂趣》二﹞案﹕此則見《冷齋夜話》卷一﹐亦《樂趣》誤引。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《冷齋夜話》此句後有「不知者疲精力至死不知悟﹐而俗人亦謂之佳」二語。

二八七﹑蘇王詩不經人道

唐詩﹕「長因送人處﹐憶得別家時。」又曰「舊國別多日﹐故人無少年。」舒王﹑東坡用其意﹐作古今不經人道語。王詩曰「木末北山煙冉冉﹐艸根南澗水泠泠。繰成白雪桑重綠﹐割盡黃雲稻正靑。」坡曰「桑疇雨過羅紈膩﹐麥隴風來餅餌香。」如《華嚴經》舉果知因﹐譬如蓮花﹐方其吐花而果具蕋中。造語之工﹐至於舒王﹑東坡﹑山谷﹐盡古今之變。﹝《樂趣》二﹞案﹕此則見《冷齋夜話》卷五﹐及《墨客揮犀》卷八﹐亦《樂趣》誤引。

二八八﹑裴慶餘詩

裴慶余﹐咸通末佐李北門爲淮南幕。嘗同游船﹐舟師誤以船篙水濺侍女衣。公變色。慶余請爲詩曰「滿額鵝黃金縷衣﹐翠翹浮動玉釵垂。從教水濺羅裙濕﹐知道巫山行雨歸。」公喜﹐令歌者傳之。﹝《樂趣》三﹞案﹕此則見《古今詩話》。

二八九﹑張祜宮詞

張祜有《觀獵詩》並《宮詞》﹐白傅稱之。《宮詞》云「故國三千里﹐深宮二十年。一聲《何滿子》﹐雙淚落君前。」小杜守秋浦﹐與祜爲詩友﹐酷愛祜《宮詞》﹐贈詩曰「如何故國三千里﹐虛唱歌詞滿六宮。」又詩寄祜云「睫在眼前人不見﹐道非身外更何求。誰人得似張公子﹐千首詩輕萬戶侯。」﹝《樂趣》三﹞案﹕此則亦見《古今詩話》﹐惟未全錄。

二九○﹑趙倚樓

杜紫微覽渭南《早秋詩》有云「殘星幾點雁橫塞﹐長笛一聲人倚樓」﹐因目之爲趙倚樓。﹝《樂趣》四﹞案﹕此則《詩人玉屑》卷十引作《古今詩話》。又《全唐詩話》卷四記載趙嘏此詩﹐題作《長安秋望》。

二九一﹑杜詩用方言

老杜《八仙詩》序李太白﹕「天子呼來不上船﹐自稱臣是酒中仙。」船﹐方言也﹐所謂襟紐是已。杜詩又有云「家家養烏鬼﹐頓頓食黃魚。」川峽路民多供事烏蠻鬼以臨江﹐故頓頓食黃魚耳。俗人不解﹐作畜養字讀﹐遂使沈存中自解以烏鬼爲鸕鶿也。﹝《樂趣》六﹞案﹕此則見《冷齋夜話》卷四﹐疑《樂趣》誤引。

二九二﹑謝蝴蝶

謝學士吟《蝴蝶詩》三百首﹐人呼爲謝蝴蝶。其間絕有佳句﹐如「狂隨柳絮有時見﹐舞入梨花何處尋﹖」又曰「江天春晚暖風細﹐相逐賣花人過橋。」古詩有「陌上斜飛去﹐花間倒翅回」。又云「身似何郎貪傅粉﹐心如韓壽愛偸香」﹐終不若謝句意深邃。﹝《樂趣》十﹞案﹕此則見《總龜》前集六﹐《玉屑》十﹐《名言》六﹐均作《古今詩話》。又《類說》本《古今詩話》亦有此則﹐當是《樂趣》誤引。

二九三﹑論詩讖

人謂富貴不得言貧賤事﹐少壯中不得言衰老﹐康彊不得言疾病死亡﹐或犯之﹐謂之詩讖﹕是大不然。詩者﹐妙觀逸相﹐➀豈限繩墨哉﹖王維作雪中畫➁芭蕉﹐《詩眼》見已➂知其神情善➃寓於物﹐俗﹝論﹞➄則譏其不知寒暑。荊公方大拜﹐忽書其壁曰「霜筠雪竹鐘山寺﹐投老歸歟寄此生。」東坡詩曰「平生萬事足﹐所欠惟一死。」豈可與俗論。余作詩曰「東坡醉墨浩琳瑯﹐千首空餘萬丈光。雪裏芭蕉失寒暑﹐眼中騏驥略玄黃。」句法欲老健有英气﹐當間用方言爲妙。奇男子行人羣中﹐自然有穎脫不可干犯之气。﹝《樂趣》十四﹞案﹕此則見《冷齋夜話》卷四。又句法欲老健云云﹐《冷齋夜話》與前291《杜詩用方言》條合。此蓋由《樂趣》據《總龜》前集卷九所引《冷齋夜話》與《直方詩話》聯綴書之﹐故有此誤。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《冷齋夜話》「相」下有「之所寓也」四字。

➁《冷齋夜話》「雪中畫」作「畫雪中」。

➂《冷齋夜話》「已」作「元」。

➃《冷齋夜話》「善」作「寄」。

➄《冷齋夜話》「俗」下有「論」字。案﹕此句意義不明﹐疑有脫誤。

二九四﹑摩詰荊公小詩得天趣

王摩詰山中小詩曰「荊溪➀白石出﹐天寒紅葉稀﹔山路原無雨﹐空翠濕人衣。」舒王詩﹕「相看不忍發﹐慘淡暮潮平﹐欲別更攜手﹐月明洲渚生。」此得天趣。﹝《樂趣二》《名言》四﹞案﹕此則見《冷齋夜話》卷四﹐亦《樂趣》誤引。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《冷齋夜話》「荊溪」作「溪淸」﹐惟《總龜》前集九引《冷齋夜話》作荊溪。知《樂趣》所據卽此。

二九五﹑句意含蓄

詩有句含蓄者﹐如老杜曰「勛業頻看鏡﹐行藏獨倚樓」。鄭雲叟曰「相看臨遠水﹐獨自上孤舟。」有意含蓄者﹐如《宮詞》曰「銀燭秋光冷畫屏﹐輕羅小扇撲流螢。天街夜色涼如水﹐臥看牽牛織女星」﹐﹝又嘲人詩曰「怪來妝閣閉﹐朝下不相迎﹐總向春園裏﹐花開笑話聲」是也。﹞➀有句意俱含蓄者﹐如《九日詩》曰「明年此會知誰健﹐醉把茱萸仔細看」﹐﹝宮怨曰「玉顏不及寒鴉色﹐猶帶昭陽日影來」是也。﹞➁﹝《樂趣一》《名言》四﹞案﹕此則見《冷齋夜話》卷四﹐亦《樂趣》誤引。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《名言》無「又嘲人詩曰」云云數語。

➁《名言》無「宮怨曰」云云數語。

二九六﹑籜龍

舒王有詩云「籜龍將雨繞山行」﹐而周次元有《遊天竺觀》詩亦云「竹籠駐水轉山鳴。」余以爲當與秦少遊同科。﹝《總龜》前七﹞案﹕據《總龜》前集卷七所注當爲《古今詩話》。然考《總龜》於此文前後所引諸條﹐均爲《直方詩話》﹐如191《至寶丹》條見《類說》本﹐239《半夜鐘》條見《叢話》前集﹐卽264《周知微》條﹐《總龜》注明《古今詩話》者﹐亦爲《總龜》之誤﹐見前案語。且此條中有與秦少遊同科之語﹐蓋指128《少遊詩學東坡》條言﹐益足證此爲《直方詩話》中語。

二九七﹑巧匠斵山骨

荊公過東坡﹐見案上有石研﹐甚愛賞﹐因曰「當集句賦之。」唱曰「巧匠斷➀山骨」﹐沈吟久之﹐不能成﹐因命駕去。﹝《總龜》二十﹞案﹕此節據《總龜》所注似應出《玉局遺文》﹐然考前後所引皆《直方詩話》中語。《總龜》於此頁前似有脫文﹐疑此亦出《直方詩話》。又此事亦見《童蒙詩訓》﹐參閱第14《集句二則》條。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案「斷」當作「斵」。

二九八﹑可遵詩

髙致虛云﹐東坡言過溫泉壁上見詩云「直待眾生總無垢﹐我方淸冷混常流。」問人云何➀遵作。因作一絕云「石龍有口口無根﹐自在流泉誰吐吞﹖若得眾生本無垢﹐此泉何處覓寒溫。」何遵緣此知名。後來京師﹐每有賓客必出數十篇﹐讀者無不絕倒。﹝《總龜》二十﹞案﹕此條據《總龜》所注似應出《玉局遺文》﹐然稱東坡言云云﹐則似非東坡語。疑此與前節均出《直方詩話》。﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案《東坡集》「何」當作「可」﹔又「可」上有「長老」二字。

二九九﹑山谷詩言用人

山谷嘗有➀詩云「人材包新舊﹐王度濟寬猛。」﹝至﹞➁建中初﹐又曰﹕➂「閉姦有要道﹐新舊隨宜➃收。」又云「不須要出我門下﹐實用人材是至公。」﹝大抵言朝廷用人也﹞。➄﹝《山谷詩內集注》二﹑《外集注》十七﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀《山谷詩集集注》「嘗有」作「元祐初」。

➁《外集注》有「至」字。

➂《外集注》「又曰」作「復有句云」。

➃《山谷詩外集》七七《再作答徐天隱詩》「宜」作「才」。

➄《外集注》無此語。

三○○﹑梅詩如橄欖回味

歐陽公謂梅聖餘詩﹐始讀之則嘆莫能及﹐後數日﹐乃漸有味﹐何止橄欖回味﹐久方覺永。﹝《山谷詩內集注》二﹞

三○一﹑消梅

消梅﹐京師有之﹐不以爲貴﹔因余摘遺山谷﹐山谷作數絕﹐➀遂名振於長安。﹝《山谷詩內集注》十一﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀案《山谷詩內集》卷十一有《戲答晁深道乞消梅》二首。

三○二﹑駕鵝詩

古人有詩﹕「駕鵝引頸回﹐似我胸中字。右軍數能來﹐不爲口腹事。」➀或曰山谷詩﹐非也。﹝《山谷詩外集注》十五﹞﹣﹣﹣﹣﹣﹣﹣﹣﹣﹣﹣﹣﹣﹣﹣﹣

➀今此詩見《山谷詩外集》卷十五。

三○三﹑小兒拳案﹕《山谷詩內集》卷一《贛上食蓮有感詩注》云「公詩有『蕨芽已作小兒拳』之句﹐張閣見之﹐云﹕『此忍人也。』時閣爲河內推官﹐與通判葛繁皆蔬食誦經﹐故有此語。王直方云﹕『今此亦云麼荷拳如小兒手﹐兩用皆有妙處。』」是此亦《直方詩話》中語﹐伹不能知其原文。

三○四﹑山谷遊籍田詩案﹕《山谷詩內集》卷三《次韻曾子開舍人遊籍田載荷花歸詩》﹕「美物有佳實﹐翦房助加籩。珠宮紫貝闕﹐足此水府仙。鬱鬱冠蓋宅﹐追奔易雕年。能從物外賞﹐眞是區中賢。仍聞載後乘﹐籠燭照嬋娟。」《注》云「《王立之詩話》載此詩。一本云﹕『令君誠重客﹐食前頗加籩。西漢足膴仕﹐東觀多臞仙。何時載尊俎﹐坌入觀少年。及此歸沐早﹐少休從事賢。傳觴定可醉﹐下箔出嬋娟。」

三○五﹑山谷送秦少章詩案﹕《山谷詩內集》卷十一《送少章從翰林蘇公餘杭詩》﹕「斑衣兒啼眞自樂﹐從師學道也不惡。但使新年勝故年﹐卽如常在郎罷前。」《注》云「言少章儻從蘇公問學日新﹐卽所謂以志養志者﹐何必以不遠其親爲孝哉﹗《王立之詩話》謂山谷此句蓋有深意。」是《直方詩話》中當亦有論此詩者。

三○六﹑韓愈鼾睡詩案﹕《韻語陽秋》卷一謂「《歸叟詩話》載《鼾睡詩》一篇﹐以爲韓退之遺文﹐其實非也」。則《王直方詩話》當有論韓此詩之文。

