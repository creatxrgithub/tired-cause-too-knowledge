藝圃擷余﹝明﹞王世懋著

《詩》四始之體﹐惟《頌》專爲郊廟頌述功徳而作。其它率因觸物比類﹐宣其性情﹐恍惚遊衍﹐往往無定﹐以故說詩者﹐人自爲說。若孟軻﹑荀卿之徒﹐及漢韓嬰﹑劉向等﹐或因事傅會﹐或旁解曲引﹐而春秋時王公大夫賦詩以昭儉汰﹐亦各以其意爲之﹐蓋詩之來固如此。後世惟《十九首》猶存此意﹐使人擊節詠嘆﹐而未能盡究指歸。次則阮公﹝詠懷﹞﹐亦自深於寄托。潘﹑陸而後﹐𨿽爲四言詩﹐聯比牽合﹐蕩然無情。蓋至於今﹐餞送投贈之作﹐七言四韻﹐援引故事﹐麗以姓名﹐象以品地﹐而拘攣極矣。豈所謂詩之極變乎﹖故余謂《十九首》﹐五言之《詩經》也。潘﹑陸而後﹐四言之排律也﹐當以質之識者。

今人作詩﹐必入故事。有持淸虛之說者﹐謂盛唐詩卽景造意﹐何嘗有此﹖是則然矣。然以一家言﹐未盡古今之變也古詩﹐兩漢以來﹐曹子建出而始爲宏肆﹐多生情態﹐此一變也。自此作者多入史語﹐然不能入經語。謝靈運出而《易》辭﹑《莊》語﹐無所不爲用矣。剪裁之妙﹐千古爲宗﹐又一變也。中間何﹑庾加工﹐沈﹑宋增麗﹐而變態未極。七言猶以閒雅爲致﹐杜子美出而百家稗官﹐都作雅音﹐馬浡牛溲﹐咸成郁致﹐於是詩之變極矣。子美之後﹐而欲令人毀靚妝﹐張空拳﹐以當市肆萬人之觀﹐必不能也。其援引不得不日加而繁。然病不在故事﹐顧所以用之何如耳﹖善使故事者﹐勿爲故事所使。如禪家云「轉《法華》﹐勿爲《法華》轉。」使事之妙﹐在有而若無﹐實而若虛﹐可意悟不可言傳﹐可力學得不可倉卒得也。宋人使事最多﹐而最不善使﹐故詩道衰。我朝越宋繼唐﹐正以有豪傑數輩﹐得使事三昧耳。第恐數十年後﹐必有厭而掃除者﹐則其濫觴末弩爲之也。

作古詩先須辧體﹐無論兩漢難至﹐苦心模仿﹐時隔一塵。卽爲建安﹐不可墮落六朝一語。爲三謝﹐縱極排麗﹐不可雜入唐音。小詩欲作王﹑韋﹐長篇欲作老杜﹐便應全用其體。第不可羊質虎皮﹐虎頭蛇尾。詞曲家非當家本色﹐𨿽麗語博學無用﹐況此道乎﹖

詩有古人所不忌﹐而今人以爲病者。摘瑕者因而酷病之﹐將並古人無所容﹐非也。然今古寬嚴不同﹐作詩者旣知是瑕﹐不妨並去。如太史公蔓詞累句常多﹐班孟堅洗削殆盡﹐非謂班勝於司馬﹐顧在班分量宜爾。今以古人詩病﹐後人宜避者﹐略具數條﹐以見其餘。如有重韻者﹐若任彥升﹝哭範僕射﹞一詩﹐三壓「情」字﹔老杜排律﹐亦時有誤重韻﹑有重字者﹔若沈云卿「天長地闊」之三「何」﹐至王摩詰尢多﹐若「暮云空磧」﹑「玉把角弓」﹐二「馬」俱壓在下﹐「一從歸白社﹐不復到靑門」﹐「靑菇臨水映﹐白鳥向山翻」﹐「靑」﹑「白」重出﹐此皆是失檢點處﹐必不可借以自文也。又如風雲雷雨﹐有二聯中接用者﹐一二三四﹐有八句中六見者﹐今可以爲法邪﹗此等病﹐盛唐常有之﹐獨老杜最少﹐蓋其詩卽景後必下意也。又其最隱者﹐如雲卿﹝嵩山石淙﹞﹐前聯云「行漏」﹑「香壚」﹐次聯云「神鼎」﹑「帝壺」﹐俱壓末字﹐岑嘉州「云隨馬」﹑「雨洗兵」﹐「花迎蓋」﹑「柳拂旌」﹐四言一法﹔摩詰「獨坐悲雙鬢」﹐「白髮終難變」﹐語意異重﹔﹝九成宮避暑﹞﹐三四「衣上」﹑「鏡中」﹐五六「林下」﹑「巖前」﹐在彼正自不覺﹐今用之能無受人揶揄。至於失嚴之句﹐摩詰﹑嘉州特多﹐殊不妨其美。然就至美中亦覺有微缺陷﹐如我人不能運﹐便自誦不流暢﹐不爲可也。至於首句出韻﹐晚唐作俑﹐宋人濫觴﹐尢不可學。

六臣注《文選》﹐極鄙繆﹐無足道﹐乃至王導謝玄同時而拒苻堅﹐諸如此類不少。惟李善注旁引諸家﹐句字必有援據﹐大資博雅。然亦有牽合古書﹐而不究章旨。如曹顏遠﹝思友人﹞詩「淸陽未可俟」﹐善引《詩》以爲「『淸揚婉兮』﹐人之眉目間也」﹐然於章法句法﹐通未體貼。其詩本言「霖潦」﹑「玄陰」﹐與歐陽子別旬朔而思之甚﹐故曰「褰裳」﹐以應「潦」也﹐「淸陽未可俟」﹐猶曰河淸難俟耳。蓋以「淸揚」反「霖潦」﹑「玄陰」也。其意自指「日出」﹐或卽「靑陽」而誤加三點﹐加上「褰裳」誤作「寒裳」字耳﹐何必泥《毛詩》「淸揚」﹐令句不可解耶﹖又如「晨風」之訓爲「鳳」﹐而李陵「晨風」﹐自從風解。翠微者﹐山半也﹐古詩亦有別用者﹐豈可盡泥﹖

唐律由初而盛﹐由盛而中﹐由中而晚﹐時代聲調﹐故自必不可同。然亦有初而逗盛﹐盛而逗中﹐中而逗晚者。何則﹖逗者﹐變之漸也﹐非逗﹐故無由變。如《詩》之有變風變雅﹐便是《離騷》遠祖﹐子美七言律之有拗體﹐其猶變風變雅乎﹖唐律之由盛而中﹐極是盛衰之介。然王維﹑錢起﹐實相倡酬﹐子美全集﹐半是大歷以後﹐其間逗漏﹐實有可言﹐聊指一二。如右丞「明到衡山」篇﹐嘉州「函谷」﹑「磻溪」句﹐隱隱錢﹑劉﹑盧﹑李間矣。至於大歷十才子﹐其間豈無盛唐之句﹖蓋聲气猶未相隔也。學者固當嚴於格調﹐然必謂盛唐人無一語落中﹐中唐人無一語入盛﹐則亦固哉其言詩矣。

少陵故多變態﹐其詩有深句﹐有雄句﹐有老句﹐有秀句﹐有麗句﹐有險句﹐有拙句﹐有累句。後世別爲大家﹐特髙於唐盛者﹐以其有深句﹑雄句﹑老句也﹔而終不失爲盛唐者﹐以其有秀句﹑麗句也。輕淺子弟﹐往往有薄之者﹐則以其有險句﹑拙句﹑累句也﹐不知其愈險愈老﹐正是此老獨得處﹐固不足難之﹐獨拙﹑累之句﹐我不能爲掩瑕。𨿽然﹐更千百世無能勝之者何﹖要曰無露句耳。其意何嘗不自髙自任﹖然其詩曰「文章千古事﹐得失寸心知。」曰「新詩句句好﹐應任老夫傳。」溫然其辭﹐而隱然言外﹐何嘗有所謂吾道主盟代興哉﹖自少陵逗漏此趣﹐而大智大力者﹐發揮畢盡﹐至使吠聲之徒﹐羣肆撏剝﹐遐哉唐音﹐永不可復。噫嘻愼之﹗

律詩句有必不可入古者﹐古詩字有必不可爲律者。然不多熟古詩﹐未有能以律詩髙天下者也。初學輩不知苦辣﹐往往謂五言古詩易就﹐率爾成篇。因自詫好古﹐薄后世律不爲。不知律尙不工﹐豈能工古﹖徒爲兩失而已。詞人拈筆成律﹐如左右逢源﹐一遇古體﹐竟日吟哦﹐常恐失卻本相。樂府兩字﹐到老搖手不敢輕道。李西涯﹑楊鐵崖都曾做過﹐何嘗是來﹖

唐人無五言古﹐就中有酷似樂府語而不傷气骨者﹐得杜工部四語﹐曰「兔絲附蓬麻﹐引蔓故不長。嫁女與徵夫﹐不如棄路傍。」不必其調云何﹐而直是見道者﹐得王右丞四語﹐曰「曾是巢﹑許淺﹐始知堯﹑舜深。蒼生詎有物﹐黃屋如喬林。」

太白﹝遠別離﹞篇﹐意最參錯難解﹐小時誦之﹐都不能尋意緒。範徳機﹑髙廷禮勉作解事語﹐了與詩意無關。細繹之﹐始得作者意。其太白晚年之作邪﹖先是肅宗卽位靈武﹐玄宗不得已稱上皇﹐迎歸大內﹐又爲李輔國劫而幽之。太白憂憤而作此詩。因今度古﹐將謂堯﹑舜事亦有可疑﹐曰「堯舜禪禹」﹐罪肅宗也。曰「龍魚」﹑「鼠虎」﹐誅輔國也。故隱其詞﹐托興英皇﹐而以﹝遠別離﹞名篇。風人之體善刺﹐欲言之無罪耳。然幽囚野死﹐則已露本相矣。古來原有此種傳奇議論。曹丕下壇曰「舜﹑禹之事﹐吾知之矣。」太白故非創語﹐試以此意尋次讀之﹐自當手舞足蹈。

李於鱗七言律﹐俊潔響亮﹐余兄極推轂之。海內爲詩者﹐爭事剽竊﹐紛紛刻騖﹐至使人厭。予謂學於鱗不如學老杜﹐學老杜尙不如學盛唐。何者﹖老杜結構自爲一家言﹐盛唐散漫無宗﹐人各自以意象聲響得之。正如韓﹑柳之文﹐何有不從左﹑史來者。彼學而成﹐爲韓爲柳。我卻又從韓﹑柳學﹐便落一塵矣。輕薄子遽笑韓﹑柳非古﹐與夫一字一語必步趨二家者﹐皆非也。

今人作詩﹐多從中對聯起﹐往往得聯多而韻不協﹐勢旣不能易韻以就我﹐又不忍以長物棄之﹐因就一題﹐衍爲眾律。然聯𨿽旁出﹐意盡聯中﹐而起結之意﹐每苦無餘。於是別生支節而傅會﹐或卽一意以支吾﹐掣衿露肘。浩博之士﹐猶然架屋疊牀﹐貧儉之才彌窘﹐所以﹝秋興﹞八首﹐寥寥難繼﹐不其然乎﹖每每思之﹐未得其解。忽悟少陵諸作﹐多有漫興﹐時於篇中取題﹐意興不局﹐豈非柏梁之餘材﹐創爲別館﹐武昌之剩竹﹐貯作船釘。英雄欺人﹐頗窺伎倆﹐有識之士﹐能無取裁﹖

談藝者有謂七言律一句不可兩入故事﹐一篇中不可重犯故事。此病犯者故少﹐能拈出亦見精嚴。然我以爲皆非妙悟也。作詩到神情傳處﹐隨分自佳﹐下得不覺痕迹﹐縱使一句兩入﹐兩句重犯﹐亦自無傷。如太白﹝峨眉山月歌﹞﹐四句入地名者五﹐然古今目爲絕唱﹐殊不厭重。蜂腰﹑鶴膝﹑雙聲﹑疊韻﹐休文三尺法也﹐古今犯者不少﹐寧盡被汰邪﹖

於鱗選唐七言絕句﹐取王龍標「秦時明月漢時關」爲第一﹐以語人﹐多不服。於鱗意止擊節「秦時明月」四字耳。必欲壓捲﹐還當於王翰「葡萄美酒」﹑王之渙「黃河遠上」二詩求之。

晚唐詩﹐萎薾無足言。獨七言絕句﹐膾炙人口﹐其妙至欲勝盛唐。愚謂絕句覺妙﹐正是晚唐未妙處。其勝盛唐﹐乃其所以不及盛唐也。絕句之源﹐出於樂府﹐貴有風人之致。其聲可歌﹐其趣在有意無意之間﹐使人莫可捉著。盛唐惟靑蓮龍標二家詣極﹐李更自然﹐故居王上。晚唐快心露骨﹐便非本色。議論髙處﹐逗宋詩之徑﹔聲調卑處﹐開大石之門。

今世五尺之童﹐才拈聲律﹐便能薄棄晚唐﹐自傅初盛﹐有稱大歷以下﹐色使赧然。然使誦其詩﹐果爲初邪﹑盛邪﹑中邪﹑晚邪﹖大都取法固當上宗﹐論詩亦莫輕道。詩必自運﹐而後可以辧體﹔詩必成家﹐而後可以言格。晚唐詩人﹐如溫庭筠之才﹐許渾之致﹐見豈五尺之童下﹐直風會使然耳。覽者悲其衰運可也。故予謂今之作者﹐但須眞才實學。本性求情﹐且莫理論格調。

李頎七言律﹐最響亮整肅。忽於「遠公遁迹」詩第二句下一拗體﹐餘七句皆平正﹐一不合也﹔「開山」二字最不古﹐二不合也﹔「開山幽居」﹐文理不接﹐三不合也﹔重上一「山」字﹐四不合也。余謂必有誤。苦思得之﹐曰必「開士」也。易一字而對仗流轉﹐盡祛四失矣。余兄大喜﹐遂以書《藝苑卮言》。余後觀郎士元詩云「髙僧本姓竺﹐開士舊名林。」乃元襲用頎詩﹐益以自信。

詩稱發端之妙者﹐謝宣城而後﹐王右丞一人而已。郎士元詩起句云「暮蟬不可聽﹐落葉豈堪聞」﹐合掌可笑。髙仲武乃云「昔人謂謝脁工於發端﹐比之於今﹐有慚沮矣。」若謂出於譏戲﹐何得入選﹖果謂發端工乎﹐謝宣城地下當爲拊掌大笑。

崔郎中作﹝黃鶴樓詩﹞﹐靑蓮短气。後題﹝鳳凰臺﹞﹐古今目爲勍敵﹐識者謂前六句不能當﹐結語深悲慷慨﹐差足勝耳。然余意更有不然﹐無論中二聯不能及﹐卽結語亦大有辧。言詩須道興比賦﹐如「日暮鄕關」﹐興而賦也﹐「浮雲」﹑「蔽日」﹐比而賦也﹐以此思之﹐「使人愁」三字𨿽同﹐孰爲當乎﹖「日暮鄕關」﹐「煙波江上」﹐本無指著﹐登臨者自生愁耳。故曰「使人愁」﹐煙波使之愁也。「浮雲」﹑「蔽日」﹐「長安不見」﹐逐客自應愁﹐寧須使之﹖靑蓮才情﹐標映萬載﹐寧以予言重輕﹖尺有所短﹐寸有所長﹐竊以爲此詩不逮﹐非一端也。如有罪我者﹐則不敢辭。

常徵君﹝贈王龍標詩﹞﹐有「松際露微月﹐淸光猶爲君」之句﹐膾炙人口。然王子安﹝詠風詩﹞云「日落山水靜﹐爲君起松聲。」則已先標此義矣。二詩句雅堪作配﹐未易優劣也。

錢員外詩﹕「長信」﹑「宜春」句﹐於晴雪妙極形容﹐膾炙人口﹐其源得之初唐。然從初竟落中唐了﹐不與盛唐相關。何者﹖愈巧則愈遠。

杜必簡性好矜誕﹐至欲衙官屈﹑宋。然詩自佳﹐華於子昂﹐質於沈﹑宋﹐一代作家也。流芳未泯﹐乃有杜陵鬯其家風﹐盛哉﹗然布衣老大﹐許身稷﹑契﹐屈﹑宋又不足言矣。

一日偶誦賈島﹝桑幹﹞絕句﹐見謝枋得注云「旅寓十年﹐交遊歡愛﹐與故

鄕無異。一旦別去﹐豈能無情﹖渡桑幹而望並州﹐反以爲故鄕也。」不覺大笑。拈以問玉山程生曰「詩如此解否﹖」程生曰「向如此解。」余謂此島自思鄕作﹐何曾與並州有情﹖其意恨久客並州﹐遠隔故鄕﹐今非惟不能歸﹐反北渡桑幹﹐還望並州﹐又是故鄕矣。並州且不得住﹐何況得歸咸陽﹐此島意也。謝注有分毫相似否﹖程始嘆賞﹐以爲聞所未聞﹐不知向自聽夢中語耳。

古人云「秀色若可餐。」余謂此言惟毛嬙﹑西施﹑昭君﹑太眞﹑曹植﹑謝脁﹑李白﹑王維可以當之。而司馬長卿夫婦各擅﹐尢以爲難。至於平原﹑淸河﹐急難並秀﹐飛燕﹑合徳﹐孿生雙絕﹐亦各際其盛矣。近世無絕代佳人﹐詩人乃似不乏。

詩有必不能廢者﹐𨿽眾體未備﹐而獨擅一家之長。如孟浩然洮洮易盡﹐止以五言雋永﹐千載並稱王﹑孟。我明其徐昌谷﹑髙子業乎﹖二君詩大不同﹐而皆巧於用短。徐能以髙韻勝﹐有蟬蛻軒舉之風﹔髙能以深情勝﹐有秋閨愁婦之態。更千百年﹐李﹑何尙有廢興﹐二君必無絕響。所謂成一家言﹐斷在君采﹑稚欽之上﹐庭實之下﹐益無論矣。

髙季迪才情有餘﹐使生弘﹑正李﹑何之間﹐絕塵破的﹐未知鹿死誰手。楊﹑張﹑徐故是艸昧之雄﹐勝國餘業﹐不中與髙作僕。

子美而後﹐能爲其言而眞足追配者﹐獻吉﹑於鱗兩家耳。以五言言之﹐獻吉以气合﹔於鱗以趣合。夫人語趣似髙於气﹐然須學者自詠自求﹐誰當更合。七言律﹐獻吉求似於句﹐而求專於骨﹔於鱗求似於情﹐而求勝於句。然則無差乎﹖曰﹕噫﹐於鱗秀。

余嘗服明卿五七言律﹐謂他人詩多於髙處失穩﹐明卿詩多於穩處藏髙﹐與於鱗作身後戰場﹐未知鹿死誰手。

家兄讞獄三輔時﹐五言詩刻意老杜﹐深情老句﹐便自旗鼓中原﹐所未滿者﹐意多於景耳。靑州而後﹐情景雜出﹐似不必盡宗矣。

每一題到﹐茫然思不相屬﹐幾謂無措。沈思久之﹐如瓴水去窒﹐亂絲抽緒﹐種種縱橫坌集﹐卻於此時要下剪裁手段﹐寧割愛勿貪多。又如數萬健兒﹐人各自爲一營﹐非得大將軍方略﹐不能整頓攝服﹐使一軍無嘩﹐若爾朱榮處貼葛榮百萬眾。求之詩家﹐誰當爲比﹖

生平閉目搖手﹐不道《長慶集》。如吾吳唐伯虎﹐則尢《長慶》之下乘也。閻秀卿刻其﹝悵悵﹞﹑﹝擁鼻﹞二詩﹐余每見之輒恨恨悲歌不已。詞人云「何物是情濃﹖」少年輩酷愛情詩﹐如此情少年那得解。友人張伯起詩云「而今秋老春情薄﹐漠漠寒江水自流。」袁魯望亟爲余稱之。伯起於是時年僅彊立﹐其於情故早達﹐此道中項橐﹑甘羅也。今伯起風流如故﹐而魯望已數載異物。悲夫﹗

世人厭常喜新之罪﹐夷於貴耳賤目。自李﹑何之後﹐繼以於鱗﹐海內爲其家言者多﹐遂蒙刻騖之厭。驟而一士能爲樂府新聲﹐倔彊無識者﹐便謂不經人道語﹐目曰上乘﹐足使耆宿盡廢。不知詩不惟體﹐顧'取諸情性何如耳﹖不惟情性之求﹐而但以新聲取異﹐安知今日不經人道語﹐不爲異日陳陳之粟乎﹖嗚呼﹗才難。豈惟才難﹐識亦不易。作詩道一淺字不得﹐攺道一深字又不得﹐其妙政在不深不淺﹐有意無意之間。

嘗謂作詩者﹐初命一題﹐神情不屬﹐便有一種供給應付之語﹔畏難怯思﹐卽以充役﹐故每不得佳。余戲謂河下輿隸須驅遣﹐另換正身。能破此一關﹐沈思忽至﹐種種眞相見矣。

閩人家能占畢﹐而不甚工詩。國初林鴻﹑髙廷禮﹑唐泰輩﹐皆稱能詩﹐號閩南十才子。然出楊﹑徐下遠甚﹐無論季迪。其後气骨崚崚﹐差堪旗鼓中原者﹐僅一鄭善夫耳。其詩𨿽多摹杜﹐猶是邊﹑徐﹑薛﹑王之亞。林尙書﹑貞恆修《福志》﹐志善夫云「時非天寶﹐地靡拾遺﹐殆無病而呻吟」云。至以林釴﹑傅汝舟相伯仲。又云「釴與善夫頗爲鄕論所訾」﹐過矣。閩人三百年來﹐僅得一善夫﹐詩卽瑕﹐當爲掩。善夫𨿽無奇節﹐不至作文人無行﹐殆非實錄也。友人陳玉叔謂數語卻中善夫之病。余謂以入詩品﹐則爲雅談﹐入傳記﹐則傷厚道。玉叔大以爲然。林公﹐余早年知己﹐獨此一段不敢傅會﹐此非特爲善夫﹐亦爲七閩文人吐气也。

