遁齋閒覽﹝詩話選錄﹞宋陳正敏

陳正敏﹝生卒年不詳﹞﹐自號遁翁﹐延平﹝今屬福建﹞人。著有《遁齋閒覽》《劍溪野語》。

《遁齋閒覽》十四卷﹐原書久佚。《說郛》﹝涵芬樓本﹞卷三十二有節編本﹐四十四條﹐作範正敏撰。《詩話總龜》等曾摘引其文﹐計《詩話總龜》前後集四條﹑《苕溪漁隱叢話》前後集三十二條﹑《艸堂詩話》一條﹑《竹莊詩話》一條﹑《詩人玉屑》八條﹑《詩林廣記》九條﹑《宋詩紀事》四條﹑《能攺齋漫錄》四條﹐連同《說郛》所錄﹐共一百零七條﹐去其重見者﹐共七十三條。

《遁齋閒覽》《郡齋讀書志》著錄於子類小說類﹐《直齋書錄解題》在《劍溪野語》條下注稱陳「別有《遁齋閒覽》十四卷﹐未見」﹔《宋史藝文志》著錄於子類小說家類。據《郡齋讀書志》﹐是書當成於崇觀﹝1102﹣1110﹞間。

書中所記多作者平昔見聞﹐分名賢﹑野逸﹑詩談﹑證誤﹑雜評﹑人事﹑諧噱﹑汛志﹑風土﹑動植十門。

《遁齋閒覽》以意趣論詩﹐謂作詩不僅當以意爲主﹐「隨意造語」﹐更須援意入景﹐涉景成趣。如蘇軾《和秦太虛梅花》「竹外一枝斜更好」句﹐卽「頗得梅之幽獨閒靜之趣」﹔唐人詠西山寺詩﹐亦「盡得西山之景趣」﹐王安石金山寺詩寫景﹐則「尢爲中的」。意景相融﹐方得梅花﹑山水之趣。審美主體之「意」﹐與審美對像之「趣」﹐互爲表裏﹐融爲一體﹐遂成詩之「意趣」。「意趣」﹐爲傳統詩論中重要審美範疇之一﹐偏重於詩人審美意識之表現﹐而於宋代日趨深刻。蓋宋詩多去廊廟而入於山林﹐棄功名而耽於吟詠情性。故是書褒揚陶淵明「趣向不羣」﹐爲晉宋間一人﹔而於不能「須臾忘情於軒冕」﹐又以「歸隱」自飾之作﹐頗有微詞。《遁齋閒覽》囿於所見﹐評詩間有失當﹐如陶淵明「二分梁父一分騷」之憤世疾俗﹐蘇軾躬耕東坡時所賦《和秦太虛梅花》中「萬里春隨逐客來﹐十年花送佳人老」之曠達自適﹐均爲其所忽略。

是書論杜甫「黛色參天二千尺」﹐韓愈「竹影金鎖碎」﹐皆切中肯綮。又謂作詩不應「失事實」﹐杜牧華淸宮詩﹑蘇軾荔枝詩﹐或違背史實﹐或不諳常識﹐卽使詞意皆美﹐膾炙人口﹐「亦詩之病也」。而附合王安石詆排李白之論﹐則甚乏識見。

哈哈兒據《說郛》《苕溪漁隱叢話》《詩林》等錄校制作﹐重復者選其一﹐非詩話條目略。

杜牧《華淸宮》詩云「長安回望繡成堆﹐山頂千門次第開。一騎紅塵妃子笑﹐無人知是荔枝來。」尢膾炙人口。據《唐紀》﹐明皇常以十月幸驪山﹐至春卽還宮﹐是未嘗六月在驪山也。然荔枝盛暑方熟。詞意𨿽是而失事實。﹝《說郛》卷三十二﹐下同﹞

杜甫《贈髙適》詩云「脫身簿尉中﹐始與捶楚辭。」韓愈《贈張功曹》詩云「判司卑官不堪說﹐未免捶楚塵埃間。」杜牧《寄小侄阿宜》詩云「參軍與簿尉﹐塵土驚羌勷。一語不中治﹐鞭捶身滿瘡。」以此明唐之參軍簿尉﹐有過卽受笞杖之刑﹐今之吏胥也。

蒲陽通應子魚﹐名著天下﹐蓋其地有通應侯廟﹐廟前有港﹐港中魚最佳。今人必求其大可容印者﹐謂之通印子魚。故荊公有詩云﹕」「魚俎上通三印。」此傳聞之論訛者。

《文選》有江文通《擬古詩》三十首﹐如擬休上人《閨情》云「日暮碧雲合﹐佳人殊未來。」今人遂用爲休上人詩古事。又擬陶淵明《田園》詩云「種禾在東臯﹐苗生滿阡陌。」今此詩亦收在陶淵明集中﹐皆誤也。

或問王荊公云「編四家詩以杜甫爲第一﹐李白爲第四﹐豈白之才格詞致不逮甫耶﹖」公曰「白之歌詩﹐豪放飄逸﹐人固莫及。然其格止於此而已﹐不知變也。至於甫則悲歡窮泰﹐發斂抑揚﹐疾徐縱橫﹐無施不可。其詩有平淡簡易者﹐有綿麗精確者﹐有嚴重威武若三軍之帥者﹐有奮迅馳驟若泛駕之馬者﹐有寂寞閒靜若山谷隱士者﹐有風流蘊藉若貴介公子者。蓋其詩緒密而思深﹐觀者苟不能臻其閫奧﹐未易識其妙處﹐夫豈淺近者所能窺哉。此甫之所以光掩前人而後來無繼也。元稹以語兼人人所獨專﹐斯言信矣。」或者又曰「唐人之呼﹐何以李加杜先而語之李杜﹖豈當時之論有所未當歟﹖」公笑曰「名姓先後之呼﹐豈足以優劣人哉。蓋漢之時有李固﹑杜喬者﹐世號李杜。又有李膺﹑杜密﹐亦語之李杜。當時甫﹑白﹐復以能詩齊名﹐因亦謂之李杜﹐取其稱呼之便耳。退之詩有曰『李杜文章在』﹐又曰『昔年嘗讀李白杜甫詩』﹐則李在杜先。若曰『遠追甫白感至誠』﹐又曰『少陵無人謫仙死』﹐則李居杜後。如此則孰爲優劣﹖如今人呼其姓則謂之班馬﹐呼其名則謂之遷固。先而白居易與元稹同時唱和﹐人號元白。後與劉禹錫唱和﹐則語之曰劉白。居易之才﹐豈眞下二子哉﹖若曰王楊盧駱﹐楊炯固嘗自言﹕『余愧在盧前﹐恥居王后。』益知稱呼前後﹐不足以優劣人也。晉王導嘗戲諸葛恢云﹕『人言王葛﹐不言葛王﹐何邪﹖』恢答曰﹕『譬言驢馬﹐豈驢能勝馬耶﹖』君若泥稱呼爲優劣﹐將復有以此戲君者矣。」或者又曰「評詩者謂甫期白太過﹐反爲白所誚。」公曰「不然。甫贈白詩云『淸新庾開府﹐俊逸鮑參軍。』但比之庾信﹑鮑照而已。又曰﹕『李侯有佳句﹐往往似陰鏗。』鏗之詩又在庾﹑鮑下矣。飯顆之嘲﹐𨿽一時戲劇之談﹐然二人者名旣相逼﹐亦不能無相忌也。」

魏達可朝奉喜爲謔談﹐嘗云﹕李廷彥獻《百詠詩》於一上官﹐其間有句云「捨弟江南沒﹐家兄塞北亡。」上官衋然傷之﹐曰「不意君家凶禍重並如是﹗」廷彥遽起自解曰「實無此事﹐但圖屬對親切耳。」

又云﹕許義方妻劉﹐以端潔自許。義方嘗出﹐經年始歸﹐語其妻曰「獨處無聊﹐得無時與鄰里往還乎﹖」劉曰「自君之出﹐惟閉戶自守﹐足未嘗履閾。」義方咨嗟不已。又問何以自娛﹐答曰「惟時作小詩以適情耳。」義方欣然﹐命取詩觀之。開卷第一篇

題云《月夜招鄰僧閒話》。

六一居士推重陶淵明《歸去來》﹐以爲江左髙文﹐當世莫及。涪翁云「顏﹑謝之詩﹐可謂不遺鑪錘之功矣﹔然淵明之墻數仞﹐而不能窺也。」東坡晚年﹐尢喜淵明詩﹐在儋耳遂盡和其詩。荊公在金陵﹐作詩多用淵明詩中事﹐至有四韻詩全使淵明詩者。又嘗言其詩有奇絕不可及之語﹐如「結廬在人境﹐而無車馬喧﹐問君何能爾﹐心遠地自偏」﹐由詩人以來﹐無此句也。然則淵明趣向不羣﹐詞彩精拔﹐晉﹑宋之間﹐一人而已。﹝《苕溪漁隱叢話》前集卷三﹞

世謂太守爲五馬﹐人罕知其故事。或言《詩》云﹕『孑孑幹旟﹐在浚之都﹐素絲組之﹐良馬五之。』鄭注謂﹕『《周禮》﹕州長建旟。』漢太守比州長﹐故云。後見龐幾先云﹕『古乘駟馬車﹐至漢時﹐太守出則增一馬﹐事見《漢官儀》也。』﹝同上卷六﹞

沈內翰譏「黛色參天二千尺」之句﹐以謂四十圍配二千尺爲大細長。不知子美之意但言其色而已﹐猶言其翠色蒼然﹐仰視髙遠﹐有至於二千尺而幾於參天也。若如此求疵﹐則二千尺固未足以參天﹐而詩人謂「峻極於天」者﹐更爲妄語。又破退之《城南聯句》「竹影金鎖碎」﹐云金鎖碎者乃日光﹐題中無日字﹐不當言竹影。凡物因日而有影﹐苟無日﹐影從何生﹐言竹影卽日光在其中矣。如荊公《金山寺詩》云「江月入松金破碎」﹐亦須藉松影﹐方見月光之破碎﹐卻怪題中無影字可乎﹖善論詩者﹐正不應爾。﹝同上卷八﹞

狄遵度幼而聰慧﹐弱冠﹐爲文詞气豪邁﹐有韓﹑柳之風﹐其爲歌詩﹐每以子美爲法。旣而友人有往湘中者﹐乃爲文﹐使之耒陽弔子美之墳。數日﹐忽夢子美與之反復諷誦其平生所爲詩十餘篇﹐皆世所未聞者。及覺﹐仿佛可記才十餘字﹐遂自綴足成章云﹕『佳城鬱鬱頹寒煙﹐孤雛乳獸號荒阡。夜臥北斗寒掛枕﹐木前霜拱雁遠天。浮雲西去半落日﹐行客東逝隨長川。乾坤未死吾尙在﹐肯與蟪蛄論大年。』歲餘﹐遵度卒﹐時十六矣。余從遵度族人聞此事爲最詳﹐因附於此。東坡亦嘗記此事﹐但差略耳。﹝同上卷九﹞

《筆談》謂《香奩集》乃和凝所爲﹐後人嫁其名於韓偓﹐誤矣。唐吳融詩集中有《和韓致堯侍郎無題》二首﹐與《香奩集》中《無題》韻正同﹐偓《敍》中亦具載其事。又嘗見偓親書詩一卷﹐其《裊娜》《多情》《春盡》等詩﹐多在卷中。偓詞致婉麗﹐非凝言。余有《香奩集》﹐不行於世。凝好爲小詞﹐洎作相﹐專令人收拾焚毀。然凝之《香奩集》﹐乃浮艷小詞﹐所謂不行於世﹐欲自掩耳﹐安得便以今《香奩集》爲凝作也。﹝同上卷二十三﹞

凡詠梅多詠白﹐而荊公詩獨云「須撚黃金危欲墮﹐蒂團紅蠟巧能妝。」不惟造語巧麗﹐可謂能道人不到處矣。又東坡《詠梅》一句云「竹外一枝斜更好。」語𨿽平易﹐然頗得梅之幽獨閒靜之趣。凡詩之詠物﹐𨿽平淡巧麗不同﹐要能以隨意造語爲工。公後復有詩云「遙知不是雪﹐爲有暗香來。」蓋取蘇子卿詩「只言花似雪﹐不悟有香來」之意。公在金陵﹐又有《和徐仲文顰字韻詠梅詩》二首﹐東坡在嶺南﹐有《暾字韻梅詩》三首﹐皆韻險而語工﹐非大手筆不能到也。﹝同上卷二十七﹞

林逋詩﹕『艸泥行郭索﹐云木叫鉤輈。』鉤輈格磔﹐謂鷓鴣聲也。《詩話》《筆談》﹐皆美其善對。然鷓鴣未嘗棲木而鳴﹐惟低飛艸中。孫莘老知福州﹐有《荔枝十絕句》云﹕『兒童竊食不知禁﹐格磔山禽滿院飛。』蓋《譜》言荔支未經人摘﹐百禽不敢近﹐或已經摘﹐飛鳥蜂蟻﹐競來食之。或謂鷓鴣旣不登木﹐又非庭院之禽﹐性又不嗜荔支﹐夏月卽非鷓鴣之時﹐語意𨿽工﹐亦詩之病也。」﹝同上﹞

羅可嘗作《百韻雪詩》﹐其間有『斜侵潘嶽鬢﹐橫上馬良眉』﹐誠佳句也。﹝同上卷二十九﹞

李太白詩『淸風明月不用一錢買』﹐歐陽文忠《題子美滄浪亭詩》乃云﹕『淸風明月本無價﹐可惜只賣四萬錢。』二人者致詞𨿽異﹐然皆善談風月者也。﹝同上卷三十二﹞

或傳一詩謎云﹕『佳人佯醉索人扶﹐露出胸前白雪膚﹐走入繡幃尋不見﹐任他風雨滿江湖。』乃賈島﹑李白﹑羅隱﹑潘閬四詩人名也﹐云是荊公所作。﹝同上卷三十三﹞

荊公棋品殊下﹐每與人對局﹐未嘗致思﹐隨手疾應﹐覺其勢將敗﹐便斂之﹐謂人曰﹕『本圖適性忘慮﹐反苦思勞神﹐不如且已。』與葉致遠敵手﹐嘗《贈致遠詩》云﹕『垂成忽破壞﹐中斷俄連接。』是知公棋不甚髙。又云﹕『諱輸寧斷頭﹐悔誤仍搏頰。』是又未能忘情於一時之得喪也。﹝同上﹞

唐人詩﹕「濃綠萬枝紅一點﹐動人春色不須多。」不記作者名氏。鄧元孚曾見介甫親書此兩句於所持扇上﹐或以爲介甫自作﹐非也。﹝同上卷三十四﹞

唐人題西山寺云「終古礙新月﹐半江無夕陽。」人謂冠絕古今﹐以其盡得西山之景趣也。金山寺畱題者亦多﹐而絕少佳句。惟「寺影中流見﹐鐘聲兩岸聞」﹐又「天多剩得月﹐地少不生塵」﹐最爲人傳誦。要亦未爲至工﹐若用之於落星寺﹐有何不可乎﹖熙寧中﹐荊公有句云「天末海門橫北固﹐煙中沙岸似西興」﹐尢爲中的。﹝同上﹞

俗語有之曰「槐花黃﹐舉子忙。」謂槐之方花﹐乃進士赴舉之時。而唐詩人翁承贊有詩雲「雨中妝點望中黃﹐勾引蟬聲送夕陽﹐憶得當年隨計吏﹐馬蹄終日爲君忙。」乃知俗語亦有所自也。」﹝同上卷三十五﹞

荊公集句詩﹐𨿽累數十韻﹐皆頃刻而就﹐詞意相屬﹐如出諸己﹐他人極力效之﹐終不及也。如《老人行》云「翻手爲云覆手雨﹐當面輸心背面笑。」前句老杜《貧交行》﹐後句老杜《莫相疑行》﹐合兩句爲一聯﹐而對偶親切如此。又《送吳顯道》云「欲往城南望城北﹐此心炯炯君應識。」《胡笳十八拍》云「欲往城南望城北﹐三步回頭五步坐。」此皆集老杜句也。按杜詩《哀江頭》云「黃昏胡騎塵滿城﹐欲往城南忘南北。」荊公兩用﹐皆以「忘南北」爲「望城北」﹐始疑杜詩誤﹐其後數善本皆作「忘南北」﹐或云「荊公故易此兩字﹐以合己一篇之意。」然荊公平生集句詩﹐未嘗攺古人字﹐觀者更宜詳考。﹝同上﹞

荊公《百家詩選序》云﹕『予與宋次道同爲三司判官﹐次道出其家所藏唐百家詩﹐請予擇其善者。廢日力於此﹐良可悔也。𨿽然﹐欲觀唐人詩﹐觀此足矣。』今世所傳《百家詩選》印本﹐已不載此序矣。然唐之詩人﹐有如宋之問﹑白居易﹑元稹﹑劉禹錫﹑李益﹑韋應物﹑韓翃﹑王維﹑杜牧﹑孟郊之流﹐皆無一篇入選者。或謂公但據當時所見之集詮擇﹐蓋有未盡見者﹐故不得而徧錄。其實不然。公選此詩﹐自有微旨﹐但恨觀者不能詳究耳。公後復以杜﹑歐﹑韓﹑李別有《四家詩選》﹐則其意可見。﹝同上卷三十六﹞

功甫曾《題人山居》一聯云﹕『謝家莊上無多景﹐只有黃鸝三兩聲。』荊公命工繪爲圖﹐自題其上云﹕『此是功甫《題山居詩》處。』卽遣人以金酒鐘並圖遺之。﹝同上卷三十七﹞

張子野郎中﹐以樂章擅名一時。宋子京尙書奇其才﹐先往見之﹐遣將命者﹐謂曰﹕『尙書欲見云破月來花弄影郎中乎﹖』子野屏後呼曰﹕『得非紅杏枝頭春意鬧尙書邪﹖』遂出﹐置酒盡歡。蓋二人所舉﹐皆其警策也。﹝同上﹞

詩人類以棄官歸隱爲髙﹐而謂軒冕榮貴爲外物﹐然鮮有能踐其言者。故靈徹答韋丹云﹕『相逢盡道休官去﹐林下何曾見一人。』蓋譏之也。趙嘏云﹕『早晚粗酬身事了﹐水邊歸去一閒人。』若身事了﹐則仕進之心益熾﹐愈無歸期矣。王易簡云﹕『靑山得去且歸去﹐官職有來還自來。』是豈能須臾忘情於軒冕邪﹖張乖崖在蜀﹐有一幕職官﹐不爲乖崖所禮﹐遂獻詩云﹕『秋光都似宦情薄﹐山色不如歸興濃。』公謝而畱之。彼蓋有激而云﹐豈誠心哉﹖《筆談》言有武人忽作詩云﹕『人生本無累﹐何必買山錢。』遂棄官歸。此最勇決。予嘗於驛壁見人題兩句云﹕『謀生待足何時足﹐未老得閒方是閒。』予深味其言﹐服其精當﹐而愧未能行也。此與夫所謂『一日看除目﹐三年損道心』者異矣。﹝同上卷三十九﹞

蘇子瞻嘗自言平生有三不如人﹐謂著棋﹑飲酒﹑唱曲也。然三者亦何用如人。子瞻之詞𨿽工﹐而多不入腔﹐正以不能唱曲耳。﹝同上卷四十二﹞

茶古不著所出﹐《本艸》云﹕『出益州。』唐以蒙山﹑顧渚﹑蘄門者爲上品﹐尙雜以蘇椒之類﹐故李泌詩云﹕『旋沫翻成碧玉池﹐添蘇散出琉璃眼。』遂以碧色爲貴。止曰煎茶﹐不知點試之妙﹐大率皆艸茶也。陸羽《茶經》﹐統言福﹑建﹑泉﹑韶等十州所出者﹐其味極佳而已。今建安爲天下第一。﹝同上卷四十六﹞

西頭供奉官錢昭度﹐嘗作《詠方池詩》云﹕『東道主人心匠巧﹐鑿開方石貯漣漪﹐夜深卻被寒星照﹐恰似仙翁一局棋。』有輕薄子見而笑曰﹕『此所謂一局黑全輸也。』蓋唐寥凝有《詠白鷗詩》云﹕『滿汀鷗不散﹐一局黑全輸』之句。」﹝同上卷五十五﹞

東坡嘗飲一豪士家﹐出侍姬十餘人﹐皆有姿伎﹐其間有一善舞者名媚兒﹐容質𨿽麗﹐而軀幹甚偉﹐豪士特所寵愛﹐命乞詩於公﹐公戲爲四句云﹕『舞袖蹁躚﹐影搖千尺龍蛇動﹔歌喉宛轉﹐聲撼半天風雨寒。』妓頳然不悅而去。」﹝同上卷六十﹞

東坡在丰城﹐有老人生子﹐爲具召東坡﹐且求一詩。東坡問﹕『翁年壽幾何﹖』曰﹕『七十。』『翁之妻幾何﹖』曰﹕『三十。』東坡卽席戲作八句﹐其警聯云﹕『聖善方當而立歲﹐乃翁已及古稀年。』﹝同上﹞

涪翁云﹕『顏謝之詩﹐可謂不遺鑪錘之功矣﹔然淵明之墻數仞﹐而不得窺也。』﹝同上後集卷一﹞

《荔枝譜》稱﹕『漢初﹐南越王尉佗以備方物。和帝時﹐交趾七郡貢生荔枝。天寶中﹐涪州歲驛致之。』未嘗言及閩中者。今廣南夔梓所出﹐僅比閩中之下品。是眞荔枝﹐自唐其名未著。今莆陽爲天下第一。然閩中佳者﹐六月方熟。其四月熟者﹐謂之火山荔枝。東坡有《四月十三日食荔枝詩》﹕『海中仙人絳羅襦﹐紅綃中單白玉膚。』予誦之﹐未嘗不愛其體物之工。然其後云﹕『似開江珧砍玉柱﹐更洗河豚烹腹腴。』予意東坡未嘗到閩中﹐亦不識眞荔枝。其曰『四月十三日』﹐是特廣南火山者耳﹐故其比類﹐僅與魏文帝﹑庾信等同科。《荔枝譜》又云﹕『火山﹐本出廣南﹐四月熟﹐味甘酸﹐而肉薄﹐閩中近亦有之﹐山在梧州。』按《寰宇記》云﹕『《嶺表錄》﹕梧州府對岸西火山﹐山形髙下大小﹐如桂林獨秀山。山下水澄﹐潭深無底。其火﹐每三更夜見於山頂﹐一更初見火起﹐匝其頂﹐如野燒﹐甚者廣十丈餘﹐食頃而息。或言其下水中有寶珠﹐光照於上﹐上有荔枝﹐四月先熟﹐以其地熱﹐故爲火山也。沈佺期詩﹕身經火山熱﹐顏入瘴鄕低。卽此山也。』予按《宋之問集》﹐有《早發韶州》一聯云﹕『身經火山熱﹐顏入瘴江消。』恐非佺期詩﹐蓋《寰宇記》之誤。﹝同上卷七﹞

東坡在丰城﹐有老人生子求詩。東坡問﹕翁年幾何﹖曰﹕七十。翁之妻﹐年幾何﹖曰﹕三十。戲作八句﹐警聯云﹕聖善方當而立歲﹐乃翁已及古稀年。今《藝苑》以爲有人年七十餘﹐置侍婢﹐仍竄易其詩。﹝同上﹞

荊公在金陵﹐有《和徐仲文顰字韻詠梅詩》二首﹐東坡在嶺南﹐有《暾字韻詠梅詩》三首﹐皆韻險而語工﹐非大手筆不能到也。﹝同上卷二十一﹞

蘇易簡作《文房四譜》﹐以硯爲首務﹐謂紙筆墨皆可隨時搜索﹐其可與終身俱者﹐惟硯而已。﹝同上卷二十九﹞

唐末墨工李超與其子廷珪﹐自易水渡江﹐遷居歙州﹐本姓奚﹐江南賜姓李氏﹐廷珪始名庭邽﹐其後攺之﹐故世有奚庭珪墨﹐又有李廷珪墨。或有作李廷邽字者﹐僞也﹐墨亦不精。庭珪之弟庭寬﹐庭寬之子承晏﹐承晏之子文用﹐文用之長子爾明﹑次子爾光﹐爾光之子丕基﹐皆能世其業﹐然皆不及庭珪。祥符中﹐治昭應宮﹐用庭珪墨爲染飾﹐今人間所有﹐皆其時餘物耳。有貴族嘗誤遺一丸於池中﹐疑爲水所壞﹐因不復取﹐旣逾月﹐臨池飲﹐又墜一金器﹐乃令善水者取之﹐並得其墨﹐光色不變﹐表裏如新﹐其人益寶藏之。然墨喜精堅﹐多珍寶之﹐愈久而愈妙也。﹝同上﹞

韓致堯詩﹐詞致婉麗﹐如此絕者是也。《寒食夜》﹕「策策輕寒剪剪風﹐杏花飄雪小桃紅。夜深斜塔秋千索﹐樓閣朦朧細雨中。」「淸江碧艸兩悠悠﹐各自風流下種愁。正是落花寒食雨﹐夜深無伴倚空樓。」﹝《詩林廣記》前九﹞

