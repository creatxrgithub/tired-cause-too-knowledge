謫星說詩民國錢振鍠撰

●卷一

一﹑《六經》「學」字﹐未有作摹仿解者。有之﹐是後儒注《論語》「學之謂言效也」始﹐其語陋矣。「學」者﹐博聞多見之謂也。我輩學詩﹐不過多讀古今詩集﹐以啟發我之才力心思而已﹐不必影響字句﹑形模篇段之爲學也。笨人之言曰「學文當學某人﹐學詩當學某人。」夫文章有性情焉﹐有气骨焉。人心不同如其面﹐何必我之性情气骨悉同於古人之爲得哉﹗蓋自以「學」字作摹仿解﹐而「學」之意失矣。

二﹑朱子謂太白﹑少陵皆學《選》﹐所以好。於何見之﹖《選》亦有漢魏﹑齊梁之不同﹐不知李杜所學何《選》也。又謂太白《古風》六十篇﹐多學陳子昂。捨良知良能不道﹐而彊以一「學」字槪古人﹐古人笑而不受矣。

三﹑王介甫嘗爲蔡天啟言「學詩未可遽學老杜﹐當先學義山。未有不能爲義山而能爲老杜者。」葉夢得謂「學老杜只義山一人。」老杜﹑義山各有面目﹐何得混而同之。而介甫語尢爲庸下﹐學杜巳可羞矣﹐而有所謂「未可遽學」者乎﹗

四﹑或言字非臨摹不工﹐何況於詩。不知字用手書﹐詩由心造﹐二者不同。臨帖可算己書﹐若將古人詩文勝眞一過﹐便可算得己詩乎﹖書且有「奴書」之誚﹐而況於詩乎﹖

五﹑譬之畫﹐名家能自創稿本﹐凡天地﹑人物﹑山川﹑艸木﹐皆我畫稿也﹐俗工則必照陳稿鉤暎矣。

六﹑然則古人亦有摹仿者乎﹖曰﹕有之。《兩京》之後有《三都》也﹐《七發》之後有《七啟》《七命》也。魏晉之四言也﹐唐人之擬六朝賦也﹐孰能謂之不摹仿也。曰﹕此多是古人不貴處﹐後人不必藉口。眞正奇文﹐必如李習之云﹕讀《春秋》如未嘗有《詩》﹐讀《詩》如未嘗有《易》﹐讀《易》如未嘗有《書》﹐讀屆原﹑莊周如未嘗有《六經》﹐乃爲上乘。陋人必曰「作文如《三都》《七啟》亦可矣﹐何必如李習之」云云。爲此語者﹐便是自暴自棄﹐不想好日﹐不足與言。

七﹑山谷云「杜詩﹑韓文﹐無一字無來歷。」欺人哉﹗陸放翁云「今人解杜詩﹐但尋出處﹐不知少陵之意﹐初不如是。縱使字字尋得出處﹐去少陵之意益遠矣。蓋後人元不知杜詩所以妙絕古今者在何處﹐但以一字亦有出處爲工。如《西昆酬唱集》﹐何嘗一字無出處﹐便以追配少陵﹐可乎﹖且今人作詩﹐亦未嘗無出處。渠自不知﹐若爲之箋注﹐亦字字有出處﹐但不妨其爲惡詩耳。」此段議論最通。陸機謂「怵他人之我先」﹐退之謂「惟古於詞必己出」﹐李習之謂「創意造言﹐多不相師」﹐寧有以來願爲奇者。寫現在之人情﹐記當前之物象﹐便是來歷。何必求之於古書而後爲來願哉﹖宋王楙引杜句與古略同者﹐以實其來歷之說﹐又謬也。詩家無心相類﹐亦自有﹔就使出自有心﹐正是杜老不貴處﹐何足法耶﹖

八﹑嚴滄浪《詩辧》《詩法》拘滯不化﹐得未曾有。其謹守門戶也﹐一若自在一步便爲放縱。其分界時代也﹐一若進退一日便有髙下。分別體制﹑音調﹑局法﹐不遺餘力。其書蓋笨伯一人之私言﹐自家以之爲用功之階梯﹐而必彊人就我﹐則大謬矣。余見袁中郎﹑江進之力攻摹擬之失﹐袁子才力排分界時代之謬﹐向亦以爲矯枉過正﹐今見此老論詩﹐乃知其非過也。

九﹑滄浪借禪家之說以立《詩辧》﹐於禪則分第一義﹑第二義﹑正法眼藏﹑小乘禪﹑間辟支果﹑野狐外道﹔於詩則分漢﹑魏﹑晉﹑宋﹑齊﹑梁﹑盛唐﹑晚唐﹐其說巧矣。𨿽然佛門廣大﹐何所不容﹐禽獸魚鰲﹐皆有佛性﹐但能成佛﹐何必究其所自來。須知極樂世界﹐原無界限﹐何容平地起土﹐堆空門作重檻哉﹖歷代以來﹐詩𨿽千變﹐但求其合於人情﹐快於己意﹐便是好詩。格調體制﹐何足深論。滄浪分界時代﹐彼則第一義﹐此則第二義。索性能指出各家優劣﹐亦復何辧。無柰只據一種榮古虐今之見﹐猶自以爲新奇﹐此眞不可教誨也。又云「入門不正﹐則愈騖愈遠。」夫詩豈有一定門戶﹖《風》《雅》《頌》﹑漢魏﹑初﹑盛﹐門戶亦各不同﹐何必彊分其正不正。又云「學詩須熟讀《楚詞》《十九首》﹑樂府四篇﹑蘇李﹑漢魏五言﹐又須枕籍李杜﹐則𨿽學之不至﹐亦不失正路。」種種埋沒性靈之語﹐實無是處也。

一﹑○又云「詩法有五」﹑「詩品有九」﹑「大槪有二」﹐都是呆漢語﹐詩之千奇百變﹐安可以呆體例例之。又云「用功有三﹕曰起結﹑曰句法﹑曰字眼。」此三者是其致力處。然詩有渾然天成不假人爲者﹐何必支支節節以爲之。又云「詩之極致曰入神」﹐「入神」二字誠爲非易﹐然以彼支支節節爲之﹐入魔則有之矣﹐入神則未也。又云﹕盛唐詩「如羚羊掛角﹐無迹可求」﹑「如空中之音﹐相中之色﹐水中之月﹐鏡中之象」。一種魔語﹐試問之盛唐人﹐吾恐彼亦不自知也。

一一﹑又云「詩之是非不必爭﹐試以己詩置古人詩中﹐識者不能辧﹐其眞古人矣。」夫我詩有我在﹐何必與古人爭似。如其言﹐何不直抄古詩之爲愈乎﹖又自稱論詩如析骨還父﹐析肉還母。夫人有父母﹐詩無父母也。詩之父母在性靈﹐性靈仍在我。此等穢鄙之言﹐余直欲掩耳而走。

一二﹑滄浪云「近代以文字爲詩﹐以才學爲詩﹐以議論爲詩。夫豈不工﹐終非古人之詩也。」余謂唐之韓﹑白﹐何嘗不以文字﹑才學﹑議論爲詩。然則宋詩所以出唐人下者﹐在於詩之不工﹐不在文字﹑才學﹑議論矣。又云「不必見其詩﹐望其題引而知爲唐人﹑今人。」唐人題引有何難肖﹐何必滄浪始能之。且六朝人瑣碎不整題甚多﹐唐元白皮陸題引瑣碎﹐尢不一而足﹐得謂之非唐人乎﹖

一三﹑又云「律詩難於古詩。」近人亦有此論。余謂諺有云「一法通﹐萬法通。」正不必分其難易。且近來能作律絕而不能作古風者正多。

一四﹑滄浪云「浩然詩有金石宮商之音。」又謂「出於退之之上。」此大不然。退之大才﹐不過失之偏﹑失之剛而已。浩然詩髙於晚唐無幾﹐才力有限﹐未可與退之並論。滄浪旣不合東野﹐又大抑退之﹐捨此就彼﹐以爲得入門之正。可笑﹗

一五﹑又云「唐以詩取士﹐故專﹔我朝所以不及。」亦不然。天生一種詩人﹐決不爲朝廷取士不取士所累。

一六﹑又云「李杜詩如金鳷擘海﹐香象渡河。」此二語已屬膚庸無謂。又云「下視郊島﹐眞虫吟艸間。」夫天下豈可有鳳鸞之類﹐便可無鷺鵝鸛鶴哉﹖羽旣以玉川﹑昌谷謂天地間欠此體不得﹐亦知東野﹑閬仙天地間亦欠此體不得耶﹖

一七﹑又云「讀《騷》之久﹐方識眞味。須歌之抑揚﹐涕浹滿襟﹐然後識《騷》。」此語眞可供人嘔吐。試思對書哭泣﹐是何景象﹖無所感觸而彊作解人﹐豈非裝哭﹗

一八﹑又云「唐人好詩﹐多是徵戍﹑遷謫﹑行旅﹑離別之作。」若然﹐則後世無徵役﹐便無好詩耶﹖

一九﹑又《答吳景仙書》自云「所作《詩辧》﹐非傍人籬壁﹑拾人涕唾得來者。」夫滄浪論詩﹐純是傍人籬壁﹐拾人涕唾﹐而猶自誇如此耶﹖吳景仙言亦自有理﹐駁之尢悖。

二十﹑又云「押韻不必有出處﹐用事不必拘來歷。」此語甚是。又云「詩有別材﹐非關書也﹔詩有別趣﹐非關理也。」此語則深知甘苦﹐不可沒也。滄浪論詩可以入聽者﹐才有此語而已。

二一﹑先有詩﹐後有韻。《三百篇》《十九首》﹐正不知韻在何處。如有好句﹑美字﹐不當爲韻縛也。宋楊誠齋論韻﹐謂當以《國風》《離騷》爲法。王從之論韻﹐曰意到卽用﹐初不必校。亭林韻學最精﹐而謂古人重韻﹑無韻皆所不忌。余謂韻法不可過髙﹐過髙則野﹔不可過近﹐過近則拘。彼墨守禮部韻而不敢攺移尺寸者﹐正當以亭林之說矯之。

二二﹑蘇子曲詆太白「華而不實﹐不知義理」。又謂其「好義不若杜甫」﹐語言無味極矣。太白一豪放不羈之詩人耳﹐本非道學中人﹐何必論其好義不好義。又云「太白詩論用兵則先登陷陣﹐不以爲難﹔語遊俠則白晝殺人﹐不以爲非。」此豈其誠能也﹖又誤矣。詩言志﹐志之所在﹐𨿽殺人陷陣﹐正不妨見之筆墨﹐固不必能行然後言也。假使欲如理學君子先行後言﹐則詩境亦窄陋甚矣。且太白詩所自寫生平處﹐不過飲酒﹑擊劍﹐固未嘗自云陷陣﹑殺人也。子由此語尢爲無當。

二三﹑又以太白「但歌大風雲飛揚」二語﹐謂其不達理﹐直是無理取鬧。

二四﹑《北徵》詩竭韻支句甚多。退之《南山》詩字字苦湊﹐支離竭蹶﹐無一善狀﹐自在老杜《北徵》之下。山谷曰「若論工巧﹐則《北徵》不及《南山》﹔若書一代之事﹐與《國風》《雅》《頌》相表裏﹐則《北徵》不可無﹐《南山》不作可也。」余按此語亦殊憒憒。《南山》拙滯殊甚﹐所謂工巧者安在﹖《北徵》詩在杜集中本非佳作﹐乃山谷用詩中熟爛門面語稱之﹐亦無謂也。詩之優絀﹐不在關系之有無。若太白狂醉花月﹐於天下有何關系﹖然所以爲詩中之仙者﹐又何也﹖

二五﹑詩家鏈句﹐不論深奧奇古﹐終須歸入一个穩字。穩者非他﹐立得直之謂也。

二六﹑右丞自是淸才﹐惟脫初唐滯機未盡。

二七﹑韓集中所載聯句諸詩﹐惡滯殊甚。天下何詩不可作﹐而必作不通人情之詩﹗

二八﹑東坡詩气機松靈﹐運筆擺脫﹐直是不凡。然恃其才大﹐不自愛好﹐使事太蕪﹐用韻太湊﹐觸手渣滓﹐實敗觀者之興。山谷謂世有文章名一世﹐而詩不逮古人者﹐蘇之謂也。山谷非能詩者﹐此語實是。坡尺牘自誇書畫之妙﹐而云詩則不佳。又謂不如子虫遠甚。然則坡詩不工﹐坡自知之吳。

二九﹑晚唐勝於初唐。初唐腐气多﹐晚唐滯響少。中唐不下於盛唐。盛唐正而雄﹐中唐奇而博。

三十﹑陶詩爲數無多﹐去其四言及《讀山海經》諸詩﹐眞正佳詩﹐不過二十首耳﹐宜乎少陵有枯槁之嫌也。東坡謂淵明質而實綺﹐臒而實腴﹐曹﹑劉﹑沈﹑謝﹑李﹑杜皆不之及。謂陶詩佳可矣﹐必謂李杜不及﹐則不必。

三一﹑五古須有寬裕不盡之气。往往見近代名手作律﹑作七古俱佳﹐而獨於五古則見支絀。漢人五言气自寬﹐漢以後便局促。

三二﹑後村嘗謂四靈諸人極力馳驟﹐才望見賈島﹑姚合之藩而已。欲息唐律﹐專造古體。夫詩體古﹑近﹐各由於性之所便﹐斷無學一家似一家﹐捨一家再學一家之理。四靈﹑後村之似賈﹑姚﹐亦性相近也﹐非盡出於學也。捨賈﹑姚而學古﹐眞能作古詩乎﹖譬之唱戲﹐唱生唱旦﹐亦各就其喉音之近而學之。今以二八女郎﹐必欲爲關西大漢﹐徒自勞苦﹐必不自然。

三三﹑《鄭》《衛》﹐古《竹枝》也。不過其地民風不淑﹐而其時詩人偶見之吟詠而已。謂爲淫奔者作﹐非也。謂之刺淫﹐尢非。

三四﹑漢後四言多剿襲《三百篇》音調字句﹐是亦優孟也。其實可以不作。

三五﹑白樂天﹐通才也﹐全才也﹐大才也。然不理於眾口﹐何耶﹖東坡云「學杜不成﹐不失爲工﹔無韓之才與陶之妙而學其詩﹐終爲樂天爾。」噫﹗以樂天之才﹐退之無所用其才﹐淵明無所用其妙。可與樂天爲敵者﹐李杜而已。東坡所云﹐何其悖也。王從之云「樂天詩情致曲盡﹐入人肝脾﹐隨物賦形﹐所在充滿﹐殆與元气相侔。」眞善言白詩者﹐他人未有也。樂天好詩極多﹐而東坡獨取其「風吹古木晴天雨﹐月照平沙夏夜霜」﹐語淺乎哉﹗

三六﹑東野詩﹐其色蒼然以深﹐其聲皦然以淸﹐用字奇老精確﹐在古無上﹐髙出魏晉﹐殆非虛語。東坡稱東野爲「寒」﹐不知「寒」正不爲詩病。《讀郊詩》二首﹐支湊之極。彼其詩欲與東野作難﹐無乃不知分量。遺山尊潮陽之筆﹐而稱東野爲「詩囚」﹐尢謬。韓詩支拙處十倍於東野。不以潮陽爲詩囚﹐而以束野爲詩囚﹐可乎﹖至於滄浪所云「讀之使人不歡」﹐夫不歡何病於詩﹖波浪不云讀《楚騷》須涕洟滿襟乎﹖曷爲於《騷》則尊之﹐於孟則輕之也﹗

三七﹑王漁洋謂浩然詩未能免俗﹐不知其何所見而云然。漁洋自稱最喜嚴羽《詩話》﹐豈不見羽極稱浩然乎﹖

三八﹑馬嵬之役﹐官軍迫殺妃子﹐新舊《唐書》無異詞。此一重公案﹐何可硬翻。宋釋惠洪引杜《北徵》詩「不聞夏殷衰﹐中自誅褒妲」﹐謂「明皇畏天悔過﹐賜妃子死。劉禹錫《馬嵬詩》﹑白居易《長恨歌》乃是官軍迫殺妃子﹐歌詠祿山叛逆。劉﹑白不能詩﹐其去老杜何啻九牛毛耶。」此眞老悖之言。杜老云云﹐讓杜老一人說去﹔貴妃之死﹐自當從劉﹑白二家。劉﹑白詠當日之實事﹐有何不是處﹖乃肆其詆排至此﹗近代人歌詠貴妃﹐唾罵陳元禮者極多。不知被釋惠洪所見﹐更當如何痛詆也。

三九﹑袁子才誠是才人﹐能道人意中欲說之話﹐又能道人口中難說之話﹐詩中無一啞字﹑湊韻﹐實出我朝諸詩人之上。世人多詆其淫哇淺俗﹐然其才實不可沒。其論詩構語不能脫淨一「膚」字﹐是皆急於應酬之病。所撰《詩話》﹐固是千古通論。然習俗可厭﹐見詩句出於髙位﹐必十倍贊揚。統觀其文字言語﹐固是一爛漫適俗之人﹐而非淸髙拔俗之人也。

四○﹑林艾軒謂蘇詩如丈夫見客﹐大踏步便出﹔黃山谷如女子見客﹐便有許多妝裹。我道蘇﹑黃二人皆屬無鹽﹑嫫母。但黃則自掩其醜﹐而益見其醜﹔蘇則不自掩其醜﹐而仍不得云不醜耳。

四一﹑詩有先得我心者。袁石公有云「莫把古人來比我﹐同牀各夢不相干。」袁簡齋有云「必須如我難求友﹐到處饒人好著棋。」

四二﹑詠明妃詩眾矣﹐余獨許王介甫「意態由來貌不成﹐當時枉殺毛延壽」二語﹐痛贊明妃﹐較諸家尢爲出色。

四三﹑楊廉夫「小窗燈火夜如年」句﹐妙於唐子西「日長如小年」句。

四四﹑閬仙五律淸警拔俗﹐姚合猶不逮﹐然其句法亦有生硬處。蓋律詩意欲其生新﹐字面仍求平靜﹐不可著一點火气﹐不可使一筆很筆也。五律如溫飛卿之淸新﹐張文昌之平靜﹐幾幾乎駕閬仙而上之。

四五﹑唐以前畢竟支語多。世人每出大言﹐以爲詩始於《三百篇》﹐盛於漢魏﹐至唐而衰。此猶之舍堯﹑舜﹑湯﹑武﹐而髙談神農也。

四六﹑鄭板橋「看月不妨人去盡」句﹐非絕頂性靈說不出。此公𨿽學淺﹐而詩气極淸。隨園謂詩非其所長﹐不盡然也。

四七﹑樂天之詩﹐十倍微之﹐而白與元當時並相推重﹐殊不可解。偶讀誠齋《讀長慶集》云「讀過元詩與白詩﹐一生太傅重微之。再三不曉渠何意﹐半是交情半是私。」

四八﹑作詩必須「毋固」﹑「毋必」﹐而斷不可「毋意」﹑「毋我」。下能「毋固」﹑「毋必」﹐便是黃山谷之惡相﹔不能有意﹑有我﹐便是王李等之乞相。

四九﹑袁子才論詩必以唐宋並稱﹐見人尊唐黜宋﹐便謂其迂。此語吾姑弗與辧﹐第就子才所諭者論之﹕荊公﹑山谷﹐宋之有名人也﹐子才力詆其詩﹔東坡﹐宋之巨擘也﹐子才亦時時指其病痛。至若子才所心佩者﹐則一誠齋耳。誠齋一人能敵唐之李﹑杜﹑韓﹑白乎﹖

五○﹑誠齋詩多滯筆﹑率筆﹐詩序稱其始學江西﹐旣學後山﹐又學半山﹐又學唐人絕句。後官荊溪﹐忽若有得﹐自焚少作千餘首。今觀其詩﹐猶恨誠齋當時未能盡將集中惡詩焚毀。尢延之云「詩何必一體﹖焚之可惜也。」此眞不知詩者之言。後村比之於太白﹐重誠齋太過﹐知太白淺矣。

五一﹑分界古詩與樂府﹐分界作詩與塡詞﹐俱是不通人語。

五二﹑古詩《孔雀東南飛》一首﹐气韻自寬。明弇州《袁江流》博茂汪洋﹐極有古趣。近胡稚威《李三行》魄力亦可﹐而支處多矣。

五三﹑子建《美女篇》云「美女妖且閒﹐采桑歧路間。」以下列陳金環﹑金爵釵﹑瑯玕﹑明珠﹑珊瑚﹑羅衣等字樣﹐豈有如此富貴女人而采桑路上者乎﹖最不通者﹐莫如「長嘯气若蘭」五字﹐女人長嘯﹐狂怪極矣。

五四﹑《莊子》曰「五帝之治﹐猶之五味不同而皆可於口。」《淮南子》曰「佳人不同體﹐美人不同面﹐梨橘棗栗不同味。」千古名論。

五五﹑小修雋爽﹐不下中郎。

五六﹑或問袁子才云「近時詩當以何人爲第一﹖」袁轉問﹕「《三百篇》當以何首爲第一﹖」或不能答。彼以爲詩各成一派﹐不可分優絀也。余謂此子才恃才逞辧耳﹐非確論也。詩各成一派﹐是也﹐然必其詩能自成一家﹐方能各成一派。若其詩未能成家﹐則不可不上下其手矣。鳳凰翔於天﹐雀翔於蓬蒿之下﹐謂之各有一派﹐可也﹔謂之無可優絀﹐不可也。神龍遊於天﹐蛆黽處於藩混之間﹐謂之各有一派﹐可也﹔謂之無可優絀﹐不可也。今舉漁歌樵唱之聲﹐與袁並處於騷壇之上﹐謂之各成一派﹐可乎﹖

五七﹑錢仲文「竹憐新雨後」句﹐淨絕可喜。

五八﹑洪稚存謂蔣心餘如「劍俠入道﹐猶餘殺機。」余謂心餘詩﹐殺機則有之﹐劍俠則未也﹐入道則更未也。

五九﹑徐文長詩﹕「千峯見日天猶夜﹐萬國浮空水自平。」傑句也。

六○﹑太白詩「花暖靑牛臥」﹐沈歸愚云「或稱靑牛爲靑虫﹐亦通。」是成底語﹗

六一﹑小杜不過晚唐一伶俐後生﹐何至如洪稚存徑置諸元﹑白﹑東野之上耶﹖且稱其古體有气勢﹐亦不然。

六二﹑吳野人五律頗淸警﹐七古好作六四句﹑八字句﹐支拙萬分。夫創調可也﹐創不通行之調﹐造立不直之句﹐不可也。試思太白七古﹐飛行絕迹﹐迥出常格之外﹐何嘗有不愜之調哉﹖

六三﹑秋谷論詩﹐不爲無見。其詩則純系蘇﹑黃習气。貶刺漁洋﹐太入陰狠。其《詠螢詩》云「𨿽憑艸爲質﹐不借月爲光。」又云「請看落荒野﹐何異大星芒。」合其分矣。

六四﹑秋谷詩生硬無情﹐於宋頗似山谷。

六五﹑見說部有痛贊杜者﹐余亦痛惡之。非惡其贊杜也﹐惡則所贊者非杜集中好詩耳。

六六﹑方子云律句﹐初展捲極爲奇警﹐越宿觀之便寡味。因思江進之言「詩出於假則不佳﹐卽佳亦無趣。」方詩佳則佳矣﹐免不得一假字。

六七﹑洪稚存排邵子湘詩文﹐謂其描頭畫角﹐無眞性情與气﹐甚是。然洪謂邵「描頭畫角」﹐余亦謂洪「拗頭折角」。

六八﹑詠物詩近世詩家最擅場﹐古人不能及也。

六九﹑近世周文煒嘗言「婦女不宜識字。至世家大族一二詩章﹐不幸流傳﹐必列於稈子之後﹐娼妓之前﹐豈不可恥。」此種虐謔﹐實令人恨﹗只得普願天下選閨媛詩者﹐附諸父兄夫子後﹐以免得此等惡少橫作瀾語。

七○﹑前人相沿擬古﹐原屬可厭。李於鱗代古人作公訁燕詩﹐尢屬無謂。古人非不能詩﹐誰要後人與他代作。此輩胸中筆下﹐有一副摹古學問﹐竟無出路﹐故借此發抒﹐眞可笑。

七一﹑放翁詩﹕「詩到無人愛處工。」袁石公尺牘論詩云「僕求自得而已﹐他則何敢。」又云「去唐愈遠﹐愈自得意。」此語我欲言之久矣。

七二﹑吳駿公《題士女圖》十二首﹐詠《虞兮》云「博得美人心肯死﹐項王此處是英雄。」最佳。

七三﹑香山善於說俗話﹐益覺其雅趣。杜老不善於說俗話﹐故說俗話處轉見笨滯。

七四﹑宋徐仲車詩極健﹐《華陽山》句云「半峯已斷人間路﹐絕項自開天上花。」佳句也。

七五﹑「池塘生春艸」﹐當時人以爲有神助﹐葉夢得更稱其工﹐元好問更稱其新﹐董其昌亦云千古奇語。「芙蓉露下落」二語﹐許ダ尊之﹐謂非唐人所能。《苡》《殷雷》《四愁詩》﹐王士礻眞稱其不用淺深﹐不用變換﹐略易一二字﹐而其味油然自得。又以「女心傷悲」﹑「鸛鳴」﹑「婦嘆」等句爲六朝唐人之祖﹐以「或降於阿」等句爲畫手未能如此。又洪亮吉以「靑靑河畔艸」﹑「東風搖百艸」﹑「春艸碧色」等句謂非後人所及。如此論詩﹐眞不知天下有羞恥事。

七六﹑王阮亭謂詩有神韻﹐天然不可湊泊者﹐自稱其《登燕子磯》「吳楚靑蒼分極浦﹐江山平遠入新秋」句與焉。如此庸爛調﹐而猶自以爲神韻。此老一生用心於此﹐可嗤也。其詩題云﹕《登燕子磯絕頂》﹐夫燕子磯髙不過數十丈﹐算不得山﹐無所謂絕頂。如此驚張﹐竭景畢露。沈歸愚所謂登陟培婁﹐便擬嵩華者也。

七七﹑以惡滯爲沈雄﹐以庸爛爲神韻﹐以蕪穢爲綺麗﹐以枯窘爲有不盡之意﹐以粗鄙不可耐之詞﹐謂其類靑蓮﹑玉局﹐此皆終身由之而不知其道者也。

七八﹑弇州題《孫太初》詩﹕「生不必父與祖﹐死不必孫與子。」二語眞奇絕。

七九﹑只可使典故供我嬉笑怒罵﹐不可使典故供我塡砌擺設。

八○﹑「黃昏胡騎塵滿城﹐欲往城南望城北。」言無定向也。無甚深意﹐不必深究。放翁以「望城北」爲「忘城北」﹐謂其皇惑避死之際﹐不能記南北也。語便沾滯。淵明自稱讀書「不求甚解」﹐此乃開辟以來第一會讀書人﹐後世未有也。

八一﹑天下事﹐能者其法簡﹐不能者其法必多。亂世多刑法﹐俗吏多儀節﹐假道學多規矩﹐不善書者多考校執筆磨墨﹐不能文者多考校反正曲折﹐不能詩者多考校格調體制。

八二﹑毛先舒論叶韻﹐有法葉﹑臆葉之別。我道旣已葉矣﹐又奚論其法﹑臆耶﹖況法葉多不合時宜﹐與其法葉﹐不如臆葉爲是。

八三﹑禮從宜﹐詩亦從宜。每見詩人用古韻法押入句尾﹐如「下」字押入七塵﹐「林」字押入十三覃之類。句𨿽佳﹐其音不諧﹐頗爲掃興。每見詩人將慣用作仄聲者作平聲﹐慣用作平聲者作仄聲﹐如「中興」之「中」﹑「離羣」之「離」作去聲﹐「料想」之「料」﹑「憂患」之「患」作平聲﹐將一副考據面孔隨處擺布﹐最爲無味。

八四﹑楊升庵以戴復古詩爲無百字成誦。余以爲不止戴一人﹐宋人通病如此。唐以前詩亦是如此﹐杜子美亦是如此。

八五﹑袁中郎神骨迥出塵俗﹐運筆尢如斬釘截鐵﹐明之詩人未有及也。俗子詆中郎淺俗﹐不論其全體之骨髓﹐而舉一二端之皮毛﹐是未讀中郎詩者也。隨園性情於中郎爲近。隨園才大而近俗﹐中郎骨奇而益淸﹐而乃操同室之戈﹐漫加詆毀﹐吾不知之矣。

八六﹑香山律詩﹐冗塌最多。

八七﹑查初白《歌風臺》詩云「時來將相皆同裏﹐淚落英雄有故鄕。」筆力沈雄極矣。袁子才云「多情方是眞天子﹐無賴依然舊酒徒。」亦快人意。

八八﹑古辭「逢逢白雲」﹐「逢逢」二字甚佳。以下一西﹑一東﹑一南﹑一北﹐乃孩語。

八九﹑俗子以杜詩爲工﹐余以爲不工莫如杜。論杜者不當以工不工較量也。欲求其好處﹐先看其全部﹐不可以一首求之﹔看其全首﹐不可以一字一句求之﹐否則所得皆糟粕耳。

九○﹑古來梅花詩極多﹐苦無佳構。君復八詩最名﹐而支句實多。「暗香」﹑「雪後」二聯﹐歐黃賞之﹐語自淸韻。余猶病其「忽橫枝」三字太生﹐「浮動」兩字不當。方虛谷所選宋代詠梅惡詩尢多﹐明靑邱詩亦無佳處。

九一﹑「暗香」﹑「疏影」兩句﹐本是六朝人句。君復僅爲易句首二字﹐尢爲無取。

九二﹑趙甌北﹑張船山詠梅亦有佳句。但此輩言其身分﹐而不狀其體態﹐與君復詩不同。狀其體態爲難﹐言其身分卻易。

九三﹑《隨園詩話》載髙南阜《雁字詩》﹕「落霞點出簪花格﹐驟雨催成急就章。」下一句乃袁中郎《雁字詩》﹐特易其「暮」字作「驟」字耳。

九四﹑尢侗笑白香山「達哉達哉白樂天」語﹐謂如白頭老婦﹐自誇守節。此語亦直抄袁中郎語。

九五﹑李滄溟有句云「山路入鳴蟬。」是化工之筆。唐髙達夫「匹馬隨蟬聲」﹐略有此意。吳野人「日落入蛙聲」﹐亦神句。

九六﹑黃九煙詩云「髙山流水詩千軸﹐明月淸風酒一船。借問阿誰堪作伴﹐美人才子與神仙。」眞言我所欲言。又《將就園記》中《百花村》一絕云「眾香國裏朝臣妾﹐萬綠叢中長子孫。卽使乾坤終混沌﹐也須還我百花村。」七絕二十首﹐此爲獨絕。

九七﹑李羣玉神气灑落﹐極似太白﹐而淸刻則爲太白所無﹐晚唐當首屈一指。

九八﹑玉川七古佳者直是太白。《月蝕詩》獨艱不成文﹐轉以此詩得退之和而有名。甚矣﹐退之之好怪也﹗

九九﹑剪彩之花﹐非不美也﹔糖餌之味﹐非不甘也。然較之時花鮮果﹐則有異矣。此天資﹑人力之分也。

一○○﹑甌北詩快意出色處﹐千人皆廢。惟貪爲考據﹐雜以詼諧﹐去中道蓋遠。滄浪以坡﹑谷有子路事夫子气象﹐然宋人畢竟近古。

一○一﹑王元美謂太白詩百首之後易厭。余謂古來好詩﹐求其百首之後不厭﹐亦大難。

一○二﹑余集中絕少排律﹐以其如方輪之車﹐𨿽甚澤可觀﹐誠欲使之破敵行路﹐則不能也。古庾子山詩乎已有排律面目。唐以來排律始盛﹐杜老長排亦多笨滯。近世詩人幾於人人集中必有百韻排律一首﹐多者至二百韻﹐究之支劣拙滯﹐不復成詩。就有不惡﹐不過應酬門面﹐終無可取。

一○三﹑凡作詩須有大題目﹐然後作長篇﹑長句。今人每遇芥子大事﹐便作大篇﹐不值一笑。

一○四﹑李詩《天馬歌》一首﹐毫無意味﹐恐亦贗也。《古風》五十九首亦多熟套。

一○﹑五張文昌詩調新神遠﹐諸體皆佳。五律尢造平淡﹐爲不可及。𨿽與王仲文齊名﹐實非王所及。余於其詩有偏嗜焉。

一○﹑六太白詩﹕「自從建安來﹐綺麗不足珍。」解者曰「自從建安來者﹐猶言建安以後也﹐非云建安之時也。」余謂作建安以後講固可﹐卽作建安之時講亦可﹐建安詩固亦無足珍也。退之詩﹕「齊梁及陳隋﹐眾作等蟬噪。」此第一等口气﹐非豪傑之士不敢言。艾千子嘗云「《選》不足學﹐曹﹑劉﹑李﹑杜略無可取。」驟聞其語﹐毋乃太過。細而思之﹐方知千子言亦有理。明代詩人林立﹐詩卒不佳者﹐其病正坐於摹古﹑學古﹑有取於古耳。如千子所云﹐將掃盡陳言﹐語語獨創﹐亦是道理。陳臥子妄與千子彊辧﹐此臥子所以不髙也。

一○﹑七查初白詩﹐趙雲崧服之矣。其詩不乏佳篇﹐實病气促。洪稚存稱其善寫情﹐故宛轉關生﹐一唱三嘆。余謂查詩之病﹐正在其不能一唱三嘆耳。袁於才稱其善於白描﹐余謂查實未嘗白描﹐特無才气能動蕩﹐故只覺其漧癟耳。

一○﹑八七古不可作「仄仄平平平平仄」句。啞句最多﹐此爲第一不堪入聽者。如「長夜漫漫何時旦」一句﹐便是啞句之祖。後世詩家如此頗多﹐不勝枚舉﹐可卽此推之。《聲調譜》忌用句法甚多﹐獨不見及此。

一○九﹑張﹑王啞句最多﹐明公安亦然。

一一○﹑「天地幾多雲外鶴﹐古今無數繭中蠶。」史梧岡詩也﹐極有神悟。

一一一﹑黃仲則「風旋驚鴉忽入云」句﹐「旋」字狀飛鴉極工。

一一二﹑《兩當軒詩》瑕瑜雜出﹐去取無當﹐此皆仲則早死之故。若出於仲則手定﹐決不如此。仲則以《太白樓詩》得名﹐隨園又甚稱其《觀潮行》﹐此二詩其實未足爲仲則異。集中《焦節婦行》﹐余嘗熟讀之。

一一三﹑甌北謂竹老手頹唐﹐不知趙之頹唐十倍於朱。隨園以甌北人老成精語﹐謂如「鈞天廣樂時怪鴟一鳴﹐沐猴一舞。」不知袁詩之怪鴟﹑沐猴﹐正復不下於趙。知彼不知己﹐是才人一病。

一一四﹑劉叉以《雪車》《冰柱》詩得名﹐詩實不佳。且小題大做﹐己非內教。其「酒腸寬似海﹐詩瞻大於天」二語﹐卻系狂語。

一一五﹑尢展成《於京集口號》云「丹墀紫閣極崔嵬﹐駟馬髙車亦壯哉。卻喜夢中都不見﹐閒遊仍到故園來。」胸次絕髙。

一一六﹑展成有絕世才情﹐而詩多弱處。惟其佳語﹐自不可沒。

一一七﹑右丞《息夫人》詩﹕「看花滿眼淚﹐不共楚王言。」何足爲異﹖而一時作者皆閣筆﹐不可解。阮亭謂其不著判斷語﹐此盛唐所以爲髙。此眞勢利之語。詠息夫人詩﹐杜牧之「至竟息亡緣底事﹖可憐金穀墜樓人。」嚴而婉﹐風調亦佳。孫廷銓「無言空有恨﹐兒女粲成行」﹐固是妙語。吾鄕吳瑟甫有詩云「萬舞有幹卿甚事﹖空教涕淚說先王。」亦尖。

一一八﹑族弟駿華詩云「誓死曾賡皦日詩﹐誰從盲左聽浮詞。千秋艷說桃花廟﹐只是夫人未得知。」說本《列女傳》而存心忠厚﹐則過諸人遠矣。

一一九﹑毛大可不喜蘇詩﹐汪蛟門舉「竹外桃花三兩枝」云云﹐如此詩亦道不佳耶﹖大可曰「鵝也先知﹐怎只說鴨」﹐童語也﹐宜爲笑柄。宋方惟深詆坡詩爲淫言褻語云云﹐或語及坡詩「淸寒入山骨﹐艸木盡堅瘦」﹐方云「做多﹐自然有一句半句道著。」坡好詩固不止一句半句﹐然較小毛語絕通。

一二○﹑譚友夏「秋聲半夜眞」句﹐明是佳句﹐而詆之者則云「然則甲夜﹑乙夜﹐秋聲尙假乎﹖」不通之論﹐與小毛同一可笑。

一二一﹑「無情有恨何人見﹐月曉風淸欲墮時。」魯望《白蓮》詩﹐不過一時直書所見﹐不自知其貼切。後人只當論其好不好﹐不當論其切不切也。阮亭﹑隨園俱以爲移用不得﹐此便是笨伯口吻。至如俗人以爲詠白牡丹﹑白芍藥亦可﹐硬將此二句移用﹐是尢笨伯之尢者。《莊子》曰「辧生於末學。」總之此詩在作者不自知其切不切﹐而後人乃一一妄爲解事﹐可笑也。

一二二﹑姜白石《詩說》曰「僻事實用﹐熟事虛用。」頗有見地。又曰「一家之言﹐各有一家風味。如樂之二十四調﹐各有韻聲﹐乃是歸宿處。」亦甚是。又云「詩有四種髙妙﹕一曰理髙妙﹐二曰意髙妙﹐三曰想髙妙﹐四曰自然髙妙。」余謂「自然」一行﹐卽當於理﹑意﹑想中求之﹐捨理﹑意﹑想而別求所謂自然﹐則爲空套耳。

一二三﹑王土祿以龔芝麓「流水靑山送六朝」爲才子語﹐陳其年「浪擁前朝去」爲英雄語。我道此兩語都是襲人唾餘語﹐稱甚才子英雄﹗

一二四﹑太白𨿽艸艸落筆﹐終有倏忽出沒光景﹐所謂逸﹐所謂仙。伯敬云「讀太白詩﹐當於雄快中察其靜遠精出處﹐有斤兩﹑有脈理。」此語爲粗蠢人下一碱砭﹐但必如伯敬之注詩﹐吾恐太白不願其如此操心也。又云「今人把太白只當作粗人看。」此語亦確。每見近人以鄕村俚俗之詩爲似太白﹐令人恨。伯敬先我言之﹐幸甚。

一二五﹑陳後主有「風月兩邊時」句﹐妙甚。羅昭諫「故人何處月明時」句﹐與此同妙。

一二六﹑章子厚論書云「學書當作意使前無古人﹐淩厲鍾王﹐直出其上﹐始可自立少分。若直爾低頭﹐就其規矩之內﹐不免爲之奴矣。縱復灑脫至妙﹐猶當在子孫之列﹐不能雁行也﹐況於抗衡乎﹖」此非苟作大言﹐乃至妙之理也。子厚此語﹐可愧死文字家摹古者。

一二七﹑歐陽公有云「意好句必好。」是大不然。何人胸中無詩意﹖所以不皆能詩者﹐不能作句耳。且意好句不好﹐宋人往往而是。大抵學力不富﹐性情不曠﹐故句有晦之病。如此者𨿽有好意﹐不得云詩。呂南公云「意有餘而文不足﹐如喫人之辧訟。」古來喫人辧訟亦多矣。

一二八﹑「空梁落燕泥」亦佳﹐歐公獨不喜之﹐知詩不及煬帝矣。

一二九﹑張邦基謂《長恨歌》不如《連昌宮詞》﹐以整玉作終篇無所規正﹐微之詩乃微而顯。洪容齋﹑王弇州俱云然。夫詩派有不同﹐元﹑白二詩來脈又不同﹐焉可卽此而論其優劣。必欲論其優劣﹐則元詩有穢語﹑不得體語﹐白則無之。豈非白之才髙於元乎﹖必以白詩無所規正爲不如元﹐我則云《連昌宮詞》不如臯陶「拜手」一歌。質之古今人﹐豈不可笑﹖

一三○﹑王次回詩亦有佳處﹐惜多支澀。一首好詩有一句支澀﹐一句好詩有一字支澀﹐便爲掃興。義山好作情語﹐亦多晦澀語﹐豈爲此體者必流於晦澀耶﹖

一三一﹑義山作情語﹐次回亦作情語﹔義山悼亡﹐次回亦悼亡﹔義山有晦澀之病﹐次回亦有晦澀之病﹐何相似也。

一三二﹑柳詩有支澀生硬之病﹐韋則無之。此柳所以不如韋也。東坡﹑滄浪甚稱柳詩。阮亭伸韋抑柳﹐是定論。竟陵評柳云「非不似陶﹐只覺調外不見一段寬然有餘處。」此語不特爲柳詩發﹐道盡不會做五古人病痛。

一三三﹑滄浪謂子厚非元白可望。元不必言﹐白則大家也。子厚固不乏佳語﹐然欲以擬樂天﹐則未也。

一三四﹑《黃鶴樓》詩亦殊尋常。滄浪以爲唐人七律第一。譚友夏亦云「太白廢筆﹐虛心可敬。後人猶云作《黃鶴樓》詩﹐恥心蕩然。」語眞乖謬﹗太白廢筆﹐亦偶然敗興時所爲也。《鳳凰臺》詩俗以爲擬《黃鶴樓》﹐此語不知太白曾親口告人否﹐附會可笑。

一三五﹑千歧百種﹐莫如唐詩。然當時未有是此非彼相攻擊者﹐所謂君子和而不同。若明七子之互相攻﹐是小人同而不和也。

一三六﹑杜五律勝七律﹐七律竟無佳者。

一三七﹑《秋興》八首﹐俗人奉爲山斗。鍾譚則屏之﹐隨園亦以爲不佳。諸公皆謂杜老長處不在此﹐余謂杜老長處未必不在是。粗硬多疵﹐是杜詩本色。鍾譚與袁旣以《秋興》爲不佳﹐然此外杜老七言﹐未必皆遇於《秋興》也。諸公畢竟訁術於盛名﹐不敢議耳。祝枝山詆杜詩﹐以村野爲蒼古﹐椎魯爲典雅﹐粗獷爲豪雄。語𨿽未必盡然﹐然開辟以來﹐杜詩不可無此人一罵。

一三八﹑李賓之詩﹐有擲筆空中﹐昂頭天外之槪。新樂府無一絲落窠臼﹐運筆如風﹐天授非人力也。何﹑李輩不能夢見。王弇州以賓之爲陳涉﹐何﹑李爲漢髙﹐殊謬﹔俗子更不滿其樂府﹐更謬。但其長篇七言﹐殊覺有篇無句﹐五古尢不佳。

一三九﹑姚仙期以大復詩「如聽雲中奏樂﹐但覺洋洋盈耳」﹐此明明所謂耳食也。滄浪以讀李杜詩「如挾天子以令諸侯。」此明明隨園所謂摹杜尊韓﹐托足權門者也。此輩自供其勢利無知之狀﹐可發一笑。

一四○﹑襄陽「羊公碑尙在﹐讀罷淚沾襟」﹐此是假話。供奉「淚亦不能爲之墮﹐心亦不能爲之哀」﹐此是老實話。

一四一﹑李空同主摹仿﹐何大復主創造。論其孰是﹖自然以何爲是。惜乎何亦未必能造創也。

一四二﹑晚唐不出名人﹐甚有佳詩。名人如司空﹑皮﹑陸之類﹐反少佳構。

一四三﹑司空表聖自述生平得意句﹐淸新者固多﹐有近於拙者﹐又往往上句佳而下句劣者。至如「解棋僧亦俗﹐能舞鶴終卑」﹐此等滯語﹐入魔道矣。

一四四﹑亭林云「以韻從我者﹐古人之詩也﹔以我從韻者﹐今人之詩也。杜拾遺﹑韓吏部未免此病。」此語是千古通論﹑確論﹐爲限韻﹑疊韻者大加鍼砭。

一四五﹑亭林有云「古詩無題﹐唐人以詩取士﹐始命題分韻﹐而詩學遂衰。」夫唐代取士﹐命題分韻﹐是已﹐然唐詩不皆爲取士之詩﹐不皆爲分韻命題之詩。因取士之一端﹐遂云詩學之衰﹐有是理哉﹖

一四六﹑王敬美云「晚唐詩萎爾無足言﹐獨七言絕膾炙人口。其妙至欲勝盛唐。」夫以晚唐爲萎爾無足言﹐吾知其未讀晚唐詩。以晚唐七絕勝於盛唐﹐吾又知其未讀盛唐詩也。晚唐七絕固佳﹐然亦何必云勝於盛唐。

一四七﹑子瞻云「言有盡而意無窮﹐天下之至言也。」然言盡意窮﹐實是宋人通病。

一四八﹑顏延之「鏤金錯采」﹐余不知其所鏤何金﹖所錯何采﹖謝康樂「初日芙蓉」﹐余不知其何爲初日﹖何爲芙蓉﹖

一四九﹑昭諫「今朝有酒今朝醉﹐明日愁來明日愁」﹐俗本作「明日無錢明日愁」﹐便不佳。

一五○﹑昭諫《七夕》云「月帳星房次第開﹐兩情惟恐曙光催。時人不用穿鍼待﹐沒得心情送巧來。」《七夕》詩翻新者甚多﹐此爲最勝。

一五一﹑昭諫《柳》詩﹕「自家飛絮猶無定﹐爭把長條絆得人。」翻新如此﹐覺後世「柳絲只管惹春風﹐何曾系得行人住」等語﹐眞可不作矣。

一五二﹑近人選近人之詩﹐往往其詩題引有關涉自家名姓者﹐便不問佳否登之。隨園言選詩者七病﹐此而八矣。遺山《中州集》已不能免。

一五三﹑隨園稱學詩者當學海之淸瀾浮天﹐不當學黃河之挾泥沙以俱下。余謂袁詩正墮於黃河之泥沙而不自知。善夫洪稚存稱袁詩爲「通天神狐﹐醉輒露尾」﹐奇談確論。

一五四﹑詠物詩狀其景象甚難﹐言其身分卻易。堆砌故典﹐尢不足尙。狀物之景象﹐易陳易泛。

一五五﹑人以少陵詩爲集大成﹐此眞污蔑少陵詩。夫人中之集大成者﹐聖人也﹔詩中之集大成者﹐不過襲眾人之餘唾耳。曾是少陵而出此﹗

一五六﹑張玉笥詩危麗英爽﹐鐵崖不能及﹐眞異材。孫仲衍造字幽﹐運筆銳﹐亦其後勁也。

一五七﹑何大復云「詩溺於陶﹐謝力振之﹐古詩之法亡於謝﹔文溺於隋﹐韓力振之﹐古文之法亡於韓。」李於鱗云「唐無古詩﹐唐自有古詩。」此等語﹐吾不知其從何處說起﹐只可置之不論。牧齋力與此輩辧﹐猶之人在夢中囈語﹐而我必欲與之詰難﹐何必﹗

一五八﹑義山古體最佳者﹕《韓碑》《無愁果有愁曲》《河陽詩》《贈四同捨詩》《李夫人詩》﹔近體最佳者﹕《吳宮》《北齊》《嫦娥》《隋宮》《過楚宮》及《無題》諸作。此外麗語佳句非不多﹐特瑕掩其瑜耳。大醇而小疵者﹐則此數首盡之。律句如「月從平楚轉﹐泉自上方來」﹑「虹收靑嶂雨﹐鳥沒夕陽天」﹑「月澄新漲水﹐星見欲銷云」﹐俱佳。又「河聲曉上天」五字﹐尢奇妙。

一五九﹑桐鄕馮浩注義山詩﹐以其《無題》諸詩﹐皆謂其欲與令狐氏修舊好。《木蘭花》一絕﹕「幾度木蘭舟上望﹐不知原是此花身。」謂其比己之素在令狐門館。妄扯見證﹐諸如此類﹐不一而足。最可笑者﹐義山《藥轉》一首﹐朱竹以爲如廁詩﹐馮浩更以爲婦人私產詩。夫古人詩不可解﹐聽之可也﹐豈可作如是解哉﹗乃注解未確﹐先譏義山之穢瀆筆墨﹐亦所謂愚而自用。宋人稱義山詩爲文中一厄﹐如此注釋﹐又義山一厄也。𨿽然﹐亦由義山生平好作晦澀不可解語﹐自貽伊戚耳。

一六○﹑義山詠柳詩約十餘首﹐無一佳者。隨園稱其「是遠意相隨」句能鉤柳之魂﹐余尙恨其詞支。

一六一﹑因閨闥語而蔑視義山﹐固非知詩者﹔必謂義山情語皆有寄托﹐尢非知詩者。

一六二﹑朱竹能爲爽語﹐气勝阮亭。惜其才疏詞雜﹐無怪秋谷訾其貪多﹐云崧謂其頹唐也。《玉帶生歌》一首﹐云崧稱其推倒一世﹐余終恨其有句無篇。《風懷二百韻》﹐袁子才謂其不刪爲是。夫詩之邪正勿論﹐第觀其作孽苦湊﹐則在可刪之列也。

一六三﹑能詩者作詩話尙且不盡當﹐況不能詩者耶﹖鍾嶸《詩品》乃不能詩人論詩﹐宜其毫無著落也。唐僧皎然謂嶸非詩家流﹐不應爲詩作評。後人見地﹐誰如此僧﹖

一六四﹑云崧訾梅村用韻不撿點﹐稚存訾梅村平仄不講﹐近於吹毛。

一六五﹑明劉伯溫﹑髙季﹑李賓之﹐俱系一代能手而未成气候者。

一六六﹑紀曉嵐之才﹐作試帖﹐作小說﹐未見其可﹐詩尢多惡劣處。論詩系翰苑見解﹐所評虛谷《瀛奎律髓》﹐兩不通人爭執耳﹐無謂無謂﹗

一六七﹑洪稚存云「假蘇詩不看﹐假王孟不看。」余爲增二句云﹕假漢魏不看﹐假初盛不看。

一六八﹑從來一切笨人論詩﹐主合古﹐都爲不能詩者言也﹐能詩者不必言也。袁中郎﹑江進之﹑袁子才論詩主離古﹐爲天下能詩者言也。若不能詩者﹐終身求合古之萬一不可得﹐此等人安能輿之言離古﹖

一六九﹑嘗與人論詩﹐余謂詩之佳不佳﹐試以色諭﹕有衣服華鮮而肌理不佳者﹐有肌理細膩而五官位置不佳者﹐有位置端正而只覺滯气難耐者。美之一字﹐必有超乎其外者也。知此可與言詩。

一七○﹑作詩遲速﹐自無一定﹐大約意在筆先而已。

一七一﹑唐詩「相思深夜後﹐未答去年書」﹐此定系泛交﹐所謂相思者﹐非眞言也。豈有知己之書隔年未答﹐且必深夜後方記憶乎﹖

一七二﹑李詩之逸﹐不在求仙﹑飲酒﹔杜詩之壯﹐不在落日﹑秋風﹔飛卿之艷﹐不在翡翠﹑鴛鴦﹔長吉之奇﹐不在蹋天﹑敲日。須知此處總有眞精神﹑眞道理在。才落腔套﹐便無是處。

一七三﹑李笠翁詩似中郎。惜非專家﹐故佳者無多。

一七四﹑龔定詩不如文﹐文不如詞。詞甚有淸超者﹐文筆挺折處可取。然其爲鬼爲蜮﹐實未入作家﹐詩尢不善。

一七五﹑舒鐵云詩﹐竭力求工求奇﹐不入自然。有意學隨園﹐才質不如﹐遂有畫虎之誚。

一七六﹑王仲瞿爲隨園弟子﹐故性情議論﹐一似隨園。特隨園系和平之音﹐仲瞿遭逢不偶﹐故激爲變徵聲耳。住瞿詩實無可取﹐舒鐵云《詩壇點將錄》以黑旋風爲比﹐可笑﹗

一七七﹑閱阮蕓臺《兩浙輔軒錄》﹐錄其佳者﹐往往爲《隨園詩話》所已載﹐此老信有眼力。

一七八﹑尢西堂《香奩二十四詠》出色處少。余亦嘗擬爲之﹐今錄數斷句於此。「美人身世原來幻﹐仙子丰容只自知。﹝鏡﹞」「睡起臉霞猶掩映﹐舊時淚漬半饃糊。﹝粉﹞」「宮中舊事添丹頰﹐筆下新詞《點絳唇》。﹝脂﹞」「春云無緒風前約﹐曉夢初回枕畔尋。﹝釒義﹞」「窗前刺繡穿鍼易﹐月下吹簫按曲難。﹝指環﹞」「衣上何須拖錦帶﹐身邊恰好掛香囊。﹝鈕﹞」「花气自能迷師蛺蝶﹐羅紋誰與繡鴛鴦。﹝香囊﹞」「掌上亂隨飛燕影﹐堂前無柰玉環魂。﹝帶﹞」「蝤領系將金絡索﹐鮫綃映出玉精神。春風未到鴛鴦被﹐怕受新寒慣著身。﹝襪胸﹞」

一七九﹑同年上元周左麾﹝鉞﹞有「文章格爲名科變﹐兒女情因老大長」﹐余絕愛之。

一八○﹑宋詩無肉﹐元詩無骨。

一八一﹑元人摹唐﹐勝於明人。

一八二﹑人謂孫淵如似長吉﹐不如王采薇之眞似也。采薇幽奇﹐淵如滯多而暢少﹐殆非其匹。

一八三﹑總之一切語言文字﹐有意做是假﹐無意得是眞。

一八四﹑「紛紛塵事擾居諸﹐閉戶閒居樂有餘。儂不鳴機君謝客﹐且來同讀古人書。」此近時閨秀詩﹐余酷愛之。

一八五﹑表弟謝仁慶﹝人﹞詠項王云「橫掃乾坤七八年﹐窮途杯酒一潸然。中原已入他人手﹐寧死烏江不上船。」「八年事業太忽忽﹐兩字天亡送乃公。到底更無追悔語﹐英雄𨿽死亦英雄。」仁湛﹝泳﹞詠相如雲﹕「琴邊靑眼太殷勤﹐酒店生涯太苦辛。不是年來工獻賦﹐教儂何以答文君。」

一八六﹑明眉公﹐今世漁洋。無論何種言語﹐出於二人筆墨﹐便是假相。眞與不眞﹐固不以山林﹑廊廟論也。

一八七﹑方虛谷選詩﹐專求碎滯﹐不通得未曾有。其詩亦弱滯。

一八八﹑最愛唐子畏「閒來只寫靑山賣﹐不使人間造孽錢」句。後見呂仙詩亦有「閒來自點黃金賣﹐不使人間造孽錢」語﹐好詩固難於創哉。

一八九﹑髙季迪「但知牛背穩﹐應笑馬蹄忙」﹐佳句也﹐乃是宋女子沈淸友詩﹐但句首一二字少差耳。近人張翰風詩﹕「分明與君約﹐月上闌干時。儂家月上早﹐君家月上遲。」佳詩也﹐宋詩亦有。妾在平地見月早﹐郎在深山見月遲。句。髙嵩瞻《贈弟》云「與君一世爲兄弟﹐今日相逢第二。」明詩亦有「與君一世爲兄弟﹐兩次相逢在路歧」句。趙甌北詩﹕「天邊圓月少﹐世上苦人多。」香山亦有「歲時春日少﹐世界苦人多」句。諸人未必有心竊舊﹐然如山谷云「某於香山詩﹐少時誦習已久﹐忘其爲何人之詩。偶然遇事﹐信手書耳。」此獘誠不能免。

一九○﹑阮亭不喜杜﹐每舉楊大年「村夫子」之目以語客。然自家不敢著之書﹐而見之於秋谷《談龍錄》。余因思古來明眼人亦自有﹐特敢於明目張膽輿古人作難者﹐則少耳。然如阮亭﹐旣不喜杜﹐而自作詩話﹐復極其推尊﹐殊非直道而行之意。餘詩話所議古人﹐多違眾論。孔子曰「古之愚也直。余誠古之愚哉﹗夫匿怨而友其人﹐君子恥之。」匿其平日之言而稱其詩﹐與匿怨而友其人﹐何異﹖充此推之﹐待人安得有眞性情﹐立朝安得有眞气骨﹖冬夜偶閱《談龍錄》﹐因論阮亭。放筆及此﹐多言哉﹗秋谷謂阮翁詩中無人﹐如此言﹐則並言中亦無人矣。老泉謂揚雄不得乎心而爲言﹐不得乎言而爲書﹐此類是也。

一九一﹑《聲調譜》之陋﹐不必論。獨怪國初一時名流﹐竟以爲奇貨而傳之﹑而受之﹑而靳之﹑而竊之﹐眞可謂見笑於大方之家者矣。

一九二﹑東坡以蝤蛑﹑江瑤柱比山谷詩。夫蝤蛑﹑瑤柱﹐天下之至美也。山谷惡詩﹐烏足擬之。山谷甚尊東野﹐而坡以東野爲蟛越﹐以山谷爲蝤蛑﹐兩失之矣。

一九三﹑金王若虛《滹南詩話》在古人詩話中﹐最通快。如深服樂天﹐不喜山谷﹐譏東坡和韻﹐以「池塘生春艸」爲非佳句﹐甚合余意。其短處惟膽怯﹐不敢少議少陵耳。

一九四﹑《滹南詩話》云「近歲諸公﹐開口輒以《三百篇》《十九首》爲準﹐六朝而下漸不滿意﹐至宋人殆不齒矣。然世間萬變﹐皆與古不同﹐何獨文章而可以一律限乎﹖使後人所作可到《三百篇》﹐亦不肯安於是矣。何者﹖滑稽自喜﹐出奇巧以相誇﹐人情固有不能己者。」《麓堂詩話》云「漢魏以前﹐詩格簡古﹐世間一切細事長語皆著不得﹐其勢必久而漸窮。賴杜詩一出﹐稍爲開擴﹐庶幾可盡天下之情事。韓一衍之﹐蘇再衍之﹐於是情與事無不可盡﹐而其爲格亦漸粗矣。然非具宏才博學﹐逢原而泛應﹐誰與開後學之路哉。」此二人﹐其論古今之變最切達。《中庸》曰「動則變﹐變則化。」《易》曰「窮則變﹐變則通﹐通則久。」又曰「通其變﹐遂成天地之文。」又曰「非天下之至變﹐其孰能與於此。」生今之世﹐作詩髙言漢魏﹐作詞謹守五代﹐可爲不知變矣。

一九五﹑宋支湊詩﹐不是至宋而始然﹐與八代﹑初唐﹑杜﹑韓集中拙詩相似。宋人多學少陵﹐故破滯處大相類。

一九六﹑淸眞雅正﹐老生常談也。余謂作詩不可無淸﹑眞﹑雅三字﹐正字且可徐議。淸則暢﹐眞則自然﹐雅則韻。不淸是濁也﹐不眞是假也﹐不雅是俗也。

一九七﹑長吉詩﹐奇句多而完詩少。其尢佳者《雁門太守行》《浩歌》《開愁歌》《苦畫短》《金銅仙人辭漢歌》而已。若其以石爲龍骨﹐水爲鴨頭﹐酒卮爲龍頭﹑牛頭之類﹐及《十二月詩》﹐甚不足取。其外集﹐人多雲非長吉作﹐而頗有佳作。如《白虎行》《有所思》《嘲少年》《神仙曲》諸作﹐非長吉作容或有之﹐然必系中唐名手﹐不在長吉之下。

一九八﹑近才媛王采蘋七古﹐頗有丈夫气。𨿽涉摹擬﹐不在元四大家﹑明七子之下。阮亭﹑歸愚﹐可以愧矣。

一九九﹑刪詩是枉費一番心血﹐攺詩是倍費一番心血。古人云﹕善攺不如善刪。其實善刪不如少做。

二○○﹑作詩好以飲酒﹑彈琴作起結﹐此了事處﹐亦不眞處也。余初亦不能免。

二○一﹑古文原本說話﹐詩詞原本山歌。古文能如說話之暢達﹐而去其淺俗﹔詩詞能如山歌之渾成﹐而去其鄙俚﹐便已得其道理。若古今之支離文章﹐塡湊詩詞﹐作話說﹐作山歌唱且不可﹐何足道哉﹗

二○二﹑方正學《詠二喬觀兵書》有云「千古《周南》風化本﹐晚涼何不誦《關雎》﹖」此語便是講《周禮》病根。古人詠昭君則云「願君莫殺毛延壽﹐畱晝商巖夢裏賢。」詠呂仙則云「未必無心唐社稷﹐金丹一粒誤先生。」其腐與正學《詠二喬》同。

二○三﹑摹仿必兼抄襲。

二○四﹑「周公恐懼流言日﹐王莽謙恭下士時。」《七修類稿》不知爲樂天詩﹐而曰「以格律論之﹐亦必宋人耳。」分界時代之謬﹐至此圖窮而匕首現矣。

二○五﹑漁洋「曉日潼關四扇開」句﹐猶自云本韓詩﹐豈非不知人間有羞恥事﹗

二○六﹑苕溪漁隱以退之《櫻桃詩》用「香」字是語病﹐誠有之。王楙言「香者气也﹐引前人詩﹐艸與竹俱稱香﹐豈可謂櫻桃無香。」余謂艸香﹑竹香﹑┺香﹑荷葉香之類﹐俱可稱香﹔櫻桃云香﹐實是不眞■又謂﹕「物之觸於鼻觀者﹐非香而何﹖」此語尢鹵莽。張文僭謂陳文惠《松江》詩「西風斜日鱸魚香」﹐「香」當作「鄕」。其說是也。柳必謂是「香」字﹐亦非。

二○七﹑先求可講﹐次求可誦。文字大略﹐不過如此。

二○八﹑香山之詩﹐是也。其與元稹論文﹐不肯一句放過「諷刺」﹑「比興」字樣﹐則非也。斤斤然病「餘霞散成綺﹐澄江淨如練」爲無所諷﹐宜乎後之迂人亦議其《長恨歌》爲無所規﹐議其憶妓詩多於憶民詩也。不云詩要有關系﹐不足以尊杜抑李。然《尙書》云「詩言志」﹐孔子曰「辭達」。志字﹑達字﹐所包甚廣﹐豈必篇篇以「關系」爲哉﹗袁中郎云「自從杜老得詩名﹐憂君愛國成兒戲。」今人所謂「關系」﹐眞兒戲也。香山詩所謂諷刺﹑比興者﹐亦不過十一二﹔而其論文﹐則又專舉諷刺﹑比興以論李杜﹐眞香山之蛇足也。

二○九﹑李五古﹐音調髙古渾成﹔杜五古音繁促﹐不得作詩之法﹐其格遂下。總之詞句有自然﹑勉彊之分而已。

二一○﹑李杜俱有膚處﹐然李膚而明﹐杜膚而滯。

二一一﹑東野《詠角》云「似開孤月口﹐能說落星心。」袁子才非之。然意境神奇﹐宜爲東坡所賞﹐惟句太生硬耳。太白《月詩》﹕「出時山眼白﹐髙後海心明。」詞意相似﹐而李下句尢佳。

二一二﹑漁洋《秦淮雜詩》﹕「棲鴉流水安蕭瑟﹐不見題詩紀阿男。」詠風景而忽及人家閨媛﹐顯屬不莊﹐宜乎紀伯紫嘵嘵其後也。及其爲之請旌﹐而曰「聊以懺悔少年綺語之遇。」此語尢爲口不擇言。紀阿男不是妓女﹐漁洋詠紀阿男不是風懷﹐「綺語」兩字﹐實用不著也。曾謂漁洋老人不異無知小子乎﹗

二一三﹑於熊晉卿處見近時蜀人李吟史詩﹐有《黎明》兩句云「四圍窗紙色﹐五點寺鐘聲。」淸絕可喜。

二一四﹑初﹑盛七律多有上聯系仄仄平平起﹐下聯仍作仄仄平平起者。古時法律未備﹐自不必說﹐後人效尢﹐則無理矣。近代人頗有此病。

二一五﹑古時成作未多﹐字眼欲生湊﹐必須細細狀物得來﹐故每有渾奧之宇﹐而不善者輒失之生滯。後人造字者少﹐故調直者多﹐而不善者便流爲平庸。

二一六﹑好詩在心上﹐不在口上。心上不覺好﹐口上多方說好﹐無益。

二一七﹑洪鑾「夕陽無近色﹐飛鳥有髙心。」上句乃杜詩也。

二一八﹑友人張施齋有《少年行》﹐結句云「見卿如此顏色好﹐願卿終身得所歸。」眞余極愛之。

二一九﹑李申耆七絕云「子美新成背郭堂﹐綠塍一曲樹千章。我來濃綠疏黃裏﹐過雨溪山看夕陽。」律句如﹕「水靜諳花性﹐林疏得月神。」詠蓼花云「側身金菊芙蓉外﹐顧影黃茅白葦中。」多可誦。

二二○﹑張度西詩亦雄麗﹐失之躁而駁。七古是其所長﹐然無完璧。律句如「林藏三月雨﹐潮折一溪風」﹑「舁輿衝野水﹐燈火入山城」﹑「亂水沒沙鳥﹐空城聞竹雞」。又《入彭蠡》詩﹕「一綫遙通鶯子口﹐中流飛出大孤山。」俱可采﹐而上句終不敵下句。

二二一﹑梅村詩閒詞太多﹐使要緊關節反不明白。

二二二﹑他人分界唐宋以大小者﹐非也。我則謂唐潤而宋枯。夫潤與枯之分乃才不才之界也。

二二三﹑友人揚州張施齋﹝燮恩﹞斷句﹐如﹕「一番時事浮雲薄﹐兩字功名落葉輕。」「裘馬能靑行客眼﹐功名易白少年頭。」「途經艱險才華斂﹐天與淸貧夢寐安。」「書劍學疏無一技﹐壺觴擊碎不成歌。」俱淸雄。君繪一《白髮美人簪花拈筆圖》﹐屬同人題詠。名目甚新奇﹐頗難下筆。爲賦二絕云「老盡西施在薴蘿﹐天涯知己本無多。意中亦有人如玉﹐對此教儂喚柰何﹗」「乾坤春恨古來多﹐何限相思付逝波。莫爲悲秋傷命薄﹐邯鄲卒婦又如何﹗」君自題三十六絕﹐中二絕云「何人不厭首飛蓬﹐爲買燕脂著粉紅。閱盡世情難下筆﹐癡心待訴怕雷同。」「自憐呵凍玉尖寒﹐一幅冰綃淚不幹。簪好花鈿呼侍婢﹐近來怕向鏡中看。」君負異才﹐年過三十不遇﹐故詩多悲慨語。君口喫﹐其詩名《期艾集》。

二二四﹑一首詩如一甌淸水﹐著不得一點油﹔如美人之面﹐著不得些兒斑痣。

二二五﹑表弟謝仁卿有「梨花滿樹玉環魂」句﹐余絕喜之。

二二六﹑友人魏鍾琦《病起》云「對鏡不堪肢體瘦﹐逢人猶怯語言長。」《偶成》云「飲酒惜無千日醉﹐看書如陟萬山深。」

二二七﹑友人王濤松《秋風》云「黃葉蕭蕭逐雁飛﹐秋風天末怯單衣。閏中昨夜音書到﹐報道棉花未上機。」又《詠明妃》詩云「君王莫惜如花貌﹐妾在深宮十九年。」從來明妃詩甚多﹐卻未有道得如此深婉。

二二八﹑二姑母歸謝氏﹐工詩。《春夜》云「今宵且喜雨初晴﹐欲作新詩句未成。坐到夜深無一語﹐不知花外已三更。」《同妹作》云「中庭花月正春深﹐爲愛淸宵夢懶尋。香茗一甌詩一卷﹐綠紗窗下並肩吟。」

二二九﹑長姊天機淸妙﹐好學尢甚﹐有《云在軒詩》一卷。有句云「目有千秋難自大﹐胸無萬卷敢稱才﹖」余不禁嘆服。

二三○﹑四姑母穎悟絕人﹐卒於丙戌十二月﹐年十九。臨危時﹐夢中嘗得一絕云「昨宵一夢到云陽﹐正與離人訴曲腸。恨煞雞鳴警醒我﹐半窗殘月已微茫。」所謂「云陽」者﹐不知何地也。

二三一﹑表兄潘杏生之妹﹐工詩。《秋夜》云「銀漏遲遲秋夜長﹐挑燈翻閱舊詞章。一鉤新月移梧影﹐半入羅幃半上牀。」又五絕云「夜久寒侵體﹐窗中火欲微。爲憐新月上﹐忍倦啟雙扉。」淸妙殊絕。

二三二﹑作詞之法﹐以調從詞﹐不可以詞從調。近來詞家﹐往往認定一調﹐做至十數首﹐宜其竭蹶也。

二三三﹑采薇詞﹕「夢入曉雲飛﹐綠徧天涯﹐不認門前柳。」眞不許人間再道也。

二三四﹑詞家才說个「塡」字﹐便是門外語。詞要極自然﹐極爽朗﹐方是上品﹐安用所謂塡者﹖古今惡詞﹐胡塞亂湊﹐眞所謂塡詞也。

二三五﹑笠翁詞﹕「醒處思眠眠處醒。」近人周昀叔詞云「容易黃昏捱過﹐明朝還有黃昏。」寫無聊光景極眞﹐天生好語也。

二三六﹑五代詞陳陳相因﹐稍能自振者﹐不過李煜﹑韋莊﹑馮延巳數人﹐人各有佳詞數首耳。其通病在於本唐詩中空套舊字﹐大家襲用﹐而罕能出新用意也。故詞家才說詩餘﹐便是一誤﹐再說塡詞﹐便是再誤。

二三七﹑五代庸詞﹐病在詩餘﹔南宋惡詞﹐病在塡詞。

二三八﹑飛卿詩新靈﹐而詞浮衍。人薄其詩而尊其詞﹐難與言﹗

二三九﹑與駿華弟書﹕足下近日作詩喜求奇。愚謂「奇」之一字﹐亦是有說。奇須從良知上出﹐從格物上出﹐方是眞奇。若僅以牛鬼蛇神爲奇﹐則李長吉﹑孟東野﹐有何足貴。良知之淺語則曰「自然」﹐格物之淺語則曰「摹神」。詩不自自然中出﹐摹神中來﹐不作可也。天下凡事凡物﹐眞者耐久﹐假者不耐久。求奇而不得奇之所以然﹐則所得必系皮毛。皮毛則假之謂也。以調直者爲容易﹐不調直者爲難﹐此亦非。「容易」從苦心中來﹐字字圓亮而後已。故讀者不覺﹐以爲容易﹐其實非淺之謂也。若夫不調直者﹐則亂塞亂撞﹐何難之有﹗

二四○﹑余之議杜﹐議其支離﹐不是非其忠君愛國。王元美云「老杜不成語者多。」敬美云「杜有拙句﹑累句。」夫拙句﹑累句﹑不成語﹐乃餘之非杜者也。忠君憂國﹐非余之非杜者也。宋人大半學杜詩﹐多破壞不完﹐豈非杜老遺孽耶﹖

二四一﹑房敗將何足道﹐杜老原是迂腐人。

二四二﹑永王未反﹐稱頌之未爲大過。人有譏杜老《封西嶽賦表》有贊楊國忠語﹐又韓退之《與李實書》﹐墨必大《與史彌遠書》﹐皆有諛語﹐爲後人所指。余謂此皆不必苛議也。當時酬應文體﹐固宜如此也。至其失節﹐則東坡辧之矣。

二四三﹑胡應麟言杜詩不用樂府舊題﹐太白擬《騷》﹑擬《雅》﹐較輸杜一籌。此語未爲無道著處。然我則曰李多暢﹐杜多滯﹐不必多其說法也。

二四四﹑唐韋選詩﹐不選杜。宋歐陽修不喜杜。楊億以杜爲「村夫子」。明祝允明則暢詆杜。王愼中﹑鄭繼之﹑郭子章亦駁杜。我朝王士礻眞亦不喜杜。此外議其一體一篇及抑揚之者﹐不一而足。安可謂升庵之外﹐只振一人﹖且升庵譏杜某某句不若《詩經》之含蓄﹐亦是迂談﹐未可與議杜也﹐不可與余並論。

二四五﹑以杜爲天才﹐實所不諭。如杜《詠月》「兔應疑鶴髮﹐蟾亦戀貂裘。」此類滯語﹐亦天才耶﹖

﹝以上載《錢氏家集》﹞

●卷二

一﹑沈浸郁﹐含英咀華﹐卽是退之之學。讀破萬卷﹐卽是少陵之學。豈必摹仿而後爲學乎﹖《易》曰「志在隨人﹐所執下也。」摹仿家所執下矣﹗

二﹑《三百篇》後﹐四言可以無作。

三﹑漢詩气寬﹐漢以後五言气便局促。作五古直須气寬。

四﹑王從之云「樂天詩情致曲盡﹐入人肝脾。隨物賦形﹐所在充滿。殆與元气相侔。」眞善言白詩者也。東坡云「學杜不成﹐不失爲工﹔無韓之才與陶之妙而學其詩﹐終爲樂天。」其視樂天甚輕﹐未爲公論。樂天好詩極多﹐而坡獨取其「風吹古木晴天雨﹐月照平沙夏夜霜」﹐淺乎哉﹗

五﹑譬如造酒﹐陶韋水短﹐樂天水太長。樂天詩旣長又多﹐故難與陶比。

六﹑滄浪謂東野詩讀之使人不歡。余謂不歡何病﹖滄浪不云讀《騷》須涕洟滿襟乎﹖曷爲於《騷》則尊之﹐於孟則抑之也﹖東坡稱東野爲寒﹐亦不足爲詩病。坡《夜讀孟郊詩》直是艸艸。如雲「細字如牛毛」﹐只是憎其字細﹐何與其詩﹖

七﹑韓集聯句﹐眞惡詩也。好詩要合於人心﹐去人太遠﹐則詩必惡矣。

八﹑坡詩天分髙﹐古無其比。然恃其才大﹐不自愛好﹐使事或蕪﹐用韻時湊﹐觸手渣滓﹐實敗讀者之興。山谷謂世有文章名一世而詩不逮古人者﹐蘇之謂也。坡尺牘自誇書畫之妙﹐而云詩則不佳。又謂不如子由遠甚。以坡之才﹐乃至詩不逮古人﹐並不能滿於己意﹐豈不可惜﹗

九﹑漁洋謂浩然未能免俗﹐使人不解。漁洋俗人﹐動輒說人俗﹐正見其冒充風雅。

一○﹑閬仙律句淸警﹐然亦有生硬處。律詩意取生新﹐字求安靜﹐不可使一筆很筆也。律句如飛卿之淸新﹐文昌之平靜﹐則駕閬仙而上矣。

一一﹑嚼蠟之作而云得味外味﹐摹空套之失也。

一二﹑秋谷論詩不爲無見﹐其詩則枯槁。貶刺漁洋太入陰狠﹐其《詠螢》詩云「惟憑艸爲質﹐不借月爲光。」又云「請看落荒野﹐何異大星芒﹖」合其分矣。

一三﹑漁洋謂詩有神韻﹐天然不可湊泊者。自稱其《登燕子磯》「吳楚靑蒼分極浦﹐江山平遠人新秋」句與焉。膚庸無味﹐可以無作﹐而猶自以爲神韻﹐可嗤也。其題云《登燕子磯絕頂》。燕子磯髙十許丈﹐並無山之名。漁洋遽目爲絕頂﹐亦太矜張矣。

一四﹑字眼從體物出﹐自然不平庸。

一五﹑林君復詠梅﹐「暗香」「雪後」二聯﹐語自淸韻。宜爲歐黃所賞。近人詠梅亦有佳句﹐然多言其身分而不狀其體態﹐與君復不同。狀其體態爲難﹐言其身分卻易。

一六﹑七古不可作「仄仄平平平平仄」句﹐有則啞。如「長夜漫漫何時旦」便是啞。《聲調譜》忌用句法甚多﹐獨不見及此。唐大家無啞句﹐張﹑王便多。

一七﹑右丞《息夫人》詩﹕「看花滿眼淚﹐不共楚王言。」阮亭謂其不著判斷語﹐此盛唐所以爲髙。不知詩先要意好﹐然後求髙。若無好意而求髙﹐亦復何益﹗此正是阮亭之病。

一八﹑「無情有恨何人見﹐月曉風淸欲墮時。」魯望《白蓮》詩不過一時直書所見﹐後人只當論詩之佳否﹐不當論其切不切也。阮亭﹑隨園俱以爲移用不得。此便是笨伯口吻。至如俗人以爲詠白牡丹﹑白芍藥亦可﹐是尢笨伯之尢﹗

一九﹑永叔謂意好句必好﹐殊不盡然。詩之不工﹐正由句不好耳。文章家謂意有餘而文不足者﹐如喫人之辧訟。非意好句不好之說乎﹖

二○﹑精神念慮﹐不能與天地﹑萬物﹑古人相會﹐斷難作詩。

二一﹑「巖上無心云相逐」﹐本是啞句﹐本是湊韻。東坡謂當刪去﹐有識。啞句湊韻﹐子厚甚多。

二二﹑遺山詩終不能破墻壁。元詩大抵不能破墻壁者多。

二三﹑詩當求眞。閬仙「推敲」一事﹐須問其當時光景﹐是推便推﹐是敲便敲。柰何捨其眞景而空摹一字﹐墮入做試帖行徑。一句如此﹐其他詩不眞可知﹐此賈詩所以不入上乘也。退之不能以此理告之﹐而謂「敲」字佳﹐誤矣。

二四﹑「夢裏似曾遷海外﹐醉中不覺到江南。」東坡海外北歸詩也。語自超絕。玩其詞气﹐魂已離殼﹐知其將死矣。

二五﹑最愛唐子畏「閒來自寫靑山賣﹐不使人間造孽錢」句。後見呂仙詩亦有「閒來自點黃金賣﹐不使人間造孽錢」語。然黃金不及靑山遠矣。髙季迪「但知牛背穩﹐應笑馬蹄忙」﹐乃是宋女子沈淸友詩﹐但句首一二字少差耳。近人張翰風詩﹕「分明與君約﹐月上闌干時。儂家月上早﹐君家月上遲。」宋詩亦有「妾在平地見月早﹐郎在深山見月遲」句。髙嵩瞻《贈弟》云「與君一世爲兄弟﹐今日相逢第二場。」明詩亦有「與君一世爲兄弟﹐兩次相逢在路歧」句。趙甌北詩「天邊圓月少﹐世上苦人多」﹐香山亦有「歲時春日少﹐世界苦人多」句。

二六﹑金王若虛《滹南詩話》論詩最通快﹐如深服樂天﹐不喜山谷﹐譏坡和韻﹐甚合余意。惟膽怯不敢少議少陵耳。

二七﹑作詩不宜將古人詩語作典用﹐用便是試帖派﹐非上乘也。且古詩不必盡工﹐我用其不工語入詩﹐效尢又甚矣。

二八﹑遺山工力深﹐爲後世摹古者所不及。惜天分不髙﹐故新意絕少。其任意抄襲成句﹐尢爲不自愛。

二九﹑李天性爽朗﹐故言無支離。其格調去古不遠﹐故一切細事瑣言﹐卽事卽景﹐不入其筆端。後人多合杜而不合李﹐其故亦半由此。以後人詩與杜近﹐與李則不近也。要之﹐讀李詩者取其豪朗﹐去其膚淺﹐則善矣。

三○﹑漁洋《秦淮雜詩》﹕「棲鴉流水光蕭瑟﹐不見題詩紀阿男。」詠風景而忽及人家閨媛﹐顯屬不莊﹐宜乎紀伯紫嘵嘵其後也。及其爲之請旌﹐而曰「聊以懺悔少年綺語之過」﹐此語尢爲口不擇言。紀阿男不是妓女﹐漁洋詠紀阿男不是風懷﹐「綺語」兩字﹐實用不著也。

三一﹑同年髙淳王鹿鳴﹝嘉賓﹞﹐家君門下士也。《有感》云「早嘗春韭晚秋菘﹐至樂由來此味同。吳市簫聲淮市釣﹐但能飠胡口卽英雄。」《無題》云「靑鳥蓬萊訊杳然﹐夜間更漏渺如年。今生未了前生願﹐說甚來生未了緣。」

三二﹑宋黃徹《溪詩話》謂《長恨歌》系白少作﹐不及《琶琵行》說破﹐良然。

三三﹑「淮南秋雨夜﹐髙齋聞雁來。」「空山松子落﹐幽人應末眠。」二詩俱淸絕﹐而奇在音調悉同。

三四﹑讀《髙祖本紀》﹐偶得二語云「肯以杯羹分乃父﹐卻將縞素哭懷王。」似有人道過也。

三五﹑味新爲上﹐意新次之﹐句新次之﹐字新爲下。道理長﹐志趣深﹐然後有味。

三六﹑律詩裁對太工則牽彊﹐太不工亦是牽彊﹐此自然之所以難也。

三七﹑楊硬梗大葉﹐有花能飛﹔柳長條細葉﹐並無飛花。詩家將楊柳說成一物已久﹐然如「自家飛絮猶無定﹐怎把長條絆得人」﹐則誤矣﹗

三八﹑凡敍事﹑說理﹑寫情狀﹐不過如其事理情狀而止。如鏡照形﹐如其形而現。如調樂器﹐如其聲而發。更不必多添一毫做造。能如是﹐便沛然充滿﹐無所不至。凡天下古今之事理情狀﹐皆吾之文章詩詞也。不必求奇巧精工﹐待其奇巧精工之自來。古惟蘇家父子能見到此境﹐後則陸放翁。「文章本天成﹐妙手偶得之。粹然無瑕疵﹐豈復須人爲。」可謂見之眞矣。

三九﹑詩貴眞。貴眞而雅﹐不貴眞而俗。譬如畫家畫美人﹐不畫醜婦。畫竹籬茅舍﹐畫宮室臺榭﹐不畫﹤廠兪﹥廁。畫一切木石花樹﹐亦祗晝其蒼古拳曲﹐淸疏峭拔合格者﹐而不畫其凡陋繁蕪無意義者也。詩家務眞而不擇雅言﹐則喫飯撒屎皆是詩矣。

四○﹑嶺南三家﹐陳元孝七古極有骨力﹐髙者遂爲國初諸老所不及。律詩尙或爲聲調所累。李於鱗之舊習未泯也。

四一﹑詩要好﹐第一勿輕作。應酬過多﹐如鼓樂工手﹐婚喪喜慶皆可用。卽事卽景過多﹐亦如家用帳簿﹐米鹽腐酒有必登。有何趣味﹖

四二﹑袁子才言﹕詩有雪竹冰絲﹐迥非凡響者。於太直﹑飛卿之外﹐獨取薩天錫﹑黃莘田。天錫固是俊爽﹐莘田則惟《西湖詠》差可耳。昔人謂阮亭爲「淸秀李於鱗」﹐余謂莘田是「旖旎王阮亭。」

四三﹑之浙舟中﹐聞人述紹興石進士某﹐作宰江都﹐榜聯於堂云「萬事未甘隨俗轉﹐一官辛苦讀書來。」上官不讀書﹐聞而惡之﹐竟罷其官。聯語極佳﹐惟作對微嫌太巧耳。

四四﹑識難。以韓孟之才而不能罷其聯句之興﹐以東坡之達而不能藏其和韻之丑﹐以放翁能爲「文章本天成﹐妙手偶得之」之語﹐而作詩往往拈古人詩兩句爲韻﹐一作十首。皆無識之故也。詩必盈十首﹐則其可以不作者多矣。

四五﹑香山六十致仕﹐作《達哉行》。哀中郎笑其如白頭老婦﹐自誇守節。歐陽永叔六十五歲致仕﹐而韓魏公撰墓志銘云「天下亡大夫聞公勇退﹐無不驚嘆﹐近古所未有也。」是尢誇白頭守節之甚者也。𨿽然﹐天下做官人其肯致仕於未死之前者﹐幾人﹖宜魏公之嘖嘖嘆異也。

四六﹑放翁七古﹐英姿颯爽﹐抖擻而來﹐其句法老健﹐皆經削鏈。格在東川﹑嘉州之間﹐於杜韓亦有似處﹐而修潔勝之。中唐以後無與比者。其詩云「放翁老死何足言﹐《廣陵散》絕還堪惜。」誠自知之明也。放翁之後能作七古無過遺山﹐然視放翁稍鈍矣。世人以瑣碎狀物之詩目爲「放翁體」﹐乃專指其律絕言之耳﹐非放翁之全也。

四七﹑放翁飈舉電發﹐運筆急疾﹐然宜於七占而不宜於五古。以五古之气宜緩宜寬﹐不比七古句長體博﹐無所往而不宜也。然五古有寬裕之气者﹐𨿽唐人亦少。

四八﹑友人姜虛舟﹝汝濟﹞《弔買太傅祠》云「獨以少年憂大局﹐肯容痛哭是明時。」激昂可誦也。

四九﹑王李多以惡語詈謝茂秦﹐令人發怒。以雙目嘲眇人已不長者﹔以軒冕仇布衣﹐亦不似曾飲墨水者也。盧冉被陷﹐茂秦爲之稱冤於京師﹐得白乃已。王李諸人以茂秦小不稱意﹐便深仇之﹐弇州至詈其速死。論其品槪﹐王李與茂秦交且辱茂秦矣。宜靑藤之不入其社也。

五○﹑於鱗贈元美詩有「微吾竟長夜」語﹐與元美論詩自比孔子﹐而比元差於左邱明。弇州兄弟標榜極盛﹐獨茂秦才一自許﹐弇州便云﹕何不以溺自照﹖茂秦再遊京師﹐與諸子者飲。歌其夔州諸詠﹐甫發歌﹐吳明卿輒鼾寢﹐鼾聲與歌相低昂﹐歌竟鼾亦止。甚哉﹗布衣之不可爲。而茂秦之多與軒冕遊﹐爲不自重也。使我不得不憶蘇卿之語日「人生世上﹐勢位富厚﹐蓋可以忽乎哉﹗」

五一﹑弇州云﹕《三百篇》「句法有太拙者﹐「載犭僉歇驕」﹔有太直者﹐「昔也每食四簋﹐今也每食不飽」﹔有太促者﹐「抑罄控忌」﹑「旣亟且只」﹔有太累者﹐「不稼不嗇﹐胡取禾三百釐兮」﹔有太庸者﹐「乃如之人也﹐懷昏姻也﹐大無信也﹐不知命也」﹔其用意有太鄙者﹐如前「每食四簋」是也﹔有太迫者﹐「宛其死矣﹐他人入室」﹔有太粗者﹐「人而無儀﹐不死何爲」之類也。」謫星爲之鼓掌曰﹕今而後﹐我知弇州之不能詩也。彼終身以摹仿擬似爲絕技﹐無足論矣。而又舉詩中朴質老實之語而一一疵之﹐直自貢其無知也。余謂弇州文字﹐如臥牛嚙艸﹐口無對齒﹐不能爽也﹔貴官踱步﹐方遲有法﹐不能扌也﹔肥人中風﹐肌肉不仁﹐𨿽復搔爬﹐不能快也﹔正坐其不能於《三百篇》朴質老實語加之意也。及夫見升庵以少陵不如《三百篇》之含蓄也﹐則復舉「宛其死矣」﹑「人而無禮」二語爲少陵解。然則昔何疵於《三百》﹐後何私於少陵也。

五二﹑弇州以閬仙「獨行潭底影﹐數息樹邊身」爲不佳﹐而獨取其「秋風吹渭水﹐明月滿長安」﹐置之盛唐﹐不復可別。如此爲盛盧﹐則學語小兒皆能爲之。盛唐不過如此﹐則李杜髙岑一文不直也。又言「誓掃匈奴」一首﹐前二句筋骨畢露﹐令人厭憎﹐不及盛唐。余謂此二句若用「明月秋風」等套語﹐則弇州必不嫌其露筋骨﹐必謂其盛唐矣。

五三﹑弇州言五言律差易得雄渾﹐加以二字﹐便覺費力。余謂生來五字是五字﹐生來七字是七字﹐用一「加」字﹐便見牽彊。弇州七律﹐顧皆五律而加以二字者耶﹖

五四﹑「白摧朽骨」二句﹐人以爲杜老奇句。夫詠畫松之奇﹐只合道其生動﹐不聞以死朽爲奇也。此詩系杜集最佳詩﹐結句尢老勁。此二句實屬贅筆可惜。「已用拂拭光淩亂」句﹐亦可省去。

五五「一代不數人﹐百年能幾見﹖」陳無己越境見東坡罷官詩也。令人興感無已﹗

五六﹑鐵樂府﹐儇佻淺陋﹐不成气候﹐而攺作《木蘭》《焦仲卿婦》詩﹐實是太妄。用韻多用古葉音﹐尢爲彊作解事。自言古樂府不易到﹐惟門下張憲能之。然玉笥詩實大過其師。

五七﹑七古句法﹐杜陵老而髒﹐放翁老而潔﹐東川老而有汁﹐昌黎老而無汁。

五八﹑古者《三百篇》《國風》《雅》《頌》皆歌也﹐漢唐樂府﹐直是詩耳。宋歌詞﹐元歌曲﹐近世以來歌者逾下﹐昆曲僅存﹐而歌詞之風熄矣。近代詞家好言律﹐問其能歌詞乎﹖曰﹕不能也。問其何以爲律﹖則曰﹕本古人之陰陽上去而不失之也。其於律之所以然則不知也。余謂古來旣有此種格調﹐便是文人抒寫性情之一端。但協於口便有律矣。何必字字法古人﹖譬之《三百篇》皆歌曲也﹐後來之詩﹐何必可歌﹐亦何可廢。今之號爲詞家者﹐詞之不善而托於律﹐則何不亂湊《千字文》《百家姓》協律之句以歌之﹖何以五代兩宋爲﹗

五九﹑同年王鹿鳴頗嫻曲學﹐偶叩以律。鹿鳴曰「君不作八股乎﹖亦有律也。」予蓋心知其故。世之奉古人字句爲律者﹐未必知之也。

六○﹑詞者﹐詩之菁華也﹐烏有詩餘之云乎﹖詞要極靈活﹐極自然﹐烏有塡詞之云乎﹖

六一﹑詞長調可誦者﹐只念《奴嬌》《滿江紅》《金縷曲》《摸魚兒》《木蘭花慢》《沁園春》《水調歌頭》《一萼紅》近十調耳﹐其餘皆佶窟支離﹐可已而不已者也。宋人設此一重魔障﹐後世笨夫循之﹐而文其言曰律也。律亦何解於文理之不通哉﹗譬之《金縷曲》第四句「仄仄平平平仄仄」﹐固其宜也﹐律家多作「仄仄平平平平仄」﹐便覺難讀。捨眼前天籟不辧﹐而徇古人已經失傳之律﹐可笑也。長調𨿽以蘇﹑辛﹑秦﹑柳之才﹐可讀者十不及二三。若夫白石《白雲》之屬則曾有一首可誦者乎﹖嗜痂者流﹐世固不乏﹐吾何怪。

六二﹑袁蘭村詞「不是客中渾不覺﹐如此春寒」﹐抑何蘊藉﹗魏伯子「難消受﹐碧桃花下輕招手」﹐抑何冶艷﹗龔定「湖水湖風涼不管﹐看汝梳頭」﹐抑何擺脫﹗王采薇「夢入曉雲飛﹐綠徧天涯﹐不認門前柳」﹐抑何幽渺﹗莊盤珠《詠蘭》「艸綠不逢人﹐空山忽見君」﹐抑何俊逸﹗近人周昀叔「容易黃昏捱遇﹐明朝還有黃昏」﹐抑何黯淡﹗

六三﹑於房師光州吳粵生﹝鏡沆﹞處﹐見其鄕先輩黃竹樵未刊詩詞一冊。詩服膺隨園﹑船山﹐能爲快心語﹐詞尢悲爽。《癸丑出山》《金縷曲》云「也解幽棲好。柰無端﹑饑來驅我﹐紅塵又到。馮婦不嫌重搏虎﹐只惜年華漸老。羞對他五陵年少。縱使邯鄲重入夢﹐怕黃粱﹑好境無多了。遲暮恨﹐與誰曉。長途托缽沿門告。比當年簫聲吳市﹐爭差多少﹖驢背風霜篷背月﹐博得形容枯槁。更五夜鄕心縈繞。回首髙堂云萬疊﹐想倚閭﹑惟盼兒歸早。夜不寐﹐心如攪。」又《蝶戀花》有云「斜日西沈新雨歇﹐好風吹上纖纖月。」又云「煙水溟蒙春似霧﹐垂楊陰裏花飛絮。」筆情秀潤﹐得未曾有。

﹝以上載《名山三集》﹞

