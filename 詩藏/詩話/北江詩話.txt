北江詩話淸洪亮吉

北江詩話

重刊北江詩話序

大雅不作﹐古義寢衰﹐末學膚詞﹐尠所闡發。求其扶植根柢﹑陶冶性情﹐作詩家指南者﹐百不獲一也。鄕先達洪稚存先生﹐忠讜偉節﹐詳載國史﹐生平著作等身﹐以詁經輿地之學爲本朝巨擘﹐故刊行各種﹐幾於家有其書。此《北江詩話》六卷﹐乃晚年手定﹐刻之者三家﹕張詩齡中丞﹑李云生太守及蜀中周霽堂茂才也。張刻袖珍本止前四卷﹐李刻僅後二卷﹐惟周刻爲同裏湯秋史比部抄自《捲施閣叢書》中﹐實爲足本。惜以後進思附靑雲﹐輒加評點於簡端﹐多縩縩唲齵之辭﹐而鮮鉤讖索鑰之助。遂使讀者有佛頭著穢之憾焉。余維先生立身以忠孝爲大﹐論學以經史爲宗﹐論詩以三百篇爲主﹐故於魏晉詩人﹐獨取陶靖節﹐以其去古未遠也﹔盛唐李杜﹐已視爲詩派之支流﹔歷宋元明﹐旁及各家﹐吞云夢者八九﹐目中安有餘子哉﹗夫不探昆侖之源者﹐不足與觀水﹔不登泰岱之巓者﹐不足與觀山。誦先生之詩話﹐必想見先生之胸襟﹐而後能知其扶植根柢﹑陶冶性靈﹐作詩家之指南者﹐若是其難能而可貴也。先生曾孫用懃﹐因原刻體例未合﹐重加校正﹐隨全集一並重刊﹐並乞志其緣起如此。則又孝子慈孫之用心﹐非尋常刊布古籍者所可同日語也夫。光緒三年歲次彊圉大淵獻陽月﹐同裏後學王國均謹撰。

北江詩話卷一

西漢文章最盛﹐如鄒﹑枚﹑嚴﹑馬以迄淵﹑云等﹐班固不區分別爲立傳﹐此文章所以盛也。至範蔚宗始別作《文苑傳》﹐而文章遂自東漢衰矣。

漢文人無不識字﹐司馬相如作《凡將篇》﹑揚雄作《訓纂篇》是矣。隋唐以來﹐卽學者亦不甚識字﹐曹憲注《廣雅》以「﹛食弁﹜」爲「餅」﹑顏師古注《漢書》以「汶」爲「洨」是矣。

余最喜觀時雨旣降﹑山川出雲气象﹐以爲實足以窺化工之蘊。古今詩人𨿽善狀情景者﹐不能到也。陶靖節之「平疇交遠風﹐良苗亦懷新」﹐庶幾近之。次則韋蘇州之「微雨夜來過﹐不知春艸生」亦是。此陶﹑韋詩之足貴。他人描摩景色者﹐百思不能到也。

世俗以爲月中有姮娥﹐又有蟾蜍﹐非也。張衡《靈憲》云「羿請不死之藥於西王母﹐姮娥竊之﹐奔月宮﹐遂托身於月﹐是爲蟾蜍。」是蟾蜍卽姮娥所化﹐非有二也。髙誘《淮南王書注》亦云「姮娥奔入月中﹐爲月精。」今人稱美色者必曰「月中姮娥」﹐無論事涉輕褻﹐亦失之遠矣。

唐詩人去古未遠﹐尙多比興﹐如「玉顏不及寒鴉色」﹑「云想衣裳花想容」﹑「一片冰心在玉壺」及玉溪生《錦瑟》一篇﹐皆比體也。如「秋花江上艸」﹑「黃河水直人心曲」﹑「孤云與歸鳥﹐千里片時間」以及李﹑杜﹑元﹑白諸大家﹐最多興體。降及宋元﹐直陳其事者十居其七八﹐而比興體微矣。

《三百篇》無一篇非雙聲疊韻。降及《楚辭》與淵﹑云﹑枚﹑馬之作﹐以迄《三都》《兩京》諸賦﹐無不盡然。唐詩人以杜子美爲宗﹐其五七言近體﹐無一非雙聲疊韻也。間有對句雙聲疊韻﹐而出句或否者﹐然亦不過十分之一。中唐以後﹐韓﹑李﹑溫諸家亦然。至宋﹑元﹑明詩人﹐能知此者漸鮮。本朝王文簡頗知此訣﹐集中如「他日差池春燕影﹐祗今憔悴晚煙痕」﹐此類數十聯﹐亦可追蹤古人。然疊韻易曉﹐而雙聲難知。則聲音﹑訓詁之學宜講也。

杜牧之與韓﹑柳﹑元﹑白同時﹐而文不同韓﹑柳﹐詩不同元﹑白﹐復能於四家外﹐詩文皆別成一家﹐可云特立獨行之士矣。韓與白亦素交﹐而韓不仿白﹐白亦不學韓﹐故能各臻其極。

詠古詩﹐𨿽許翻新﹐然亦須略諳時勢﹐方不貽後人口實。如唐末李昌符《綠珠詠》曰「誰遣當年墮樓死﹐無人巧笑破孫家。」意極新穎。然按《晉書》紀傳﹕石崇被殺未久﹐趙王倫卽敗﹐秀亦同誅﹐不待綠珠之入而家已破矣。若崇肯遣綠珠﹐綠珠卽從命以往﹐亦徒喪名節耳。詩人作詩﹐自當成人之美﹐如「一代紅顏爲君盡」﹐何等气色﹔而昌符顧爲此語﹐吾卜其非端人也。

明禦史江陰李忠毅獄中寄父詩﹕「出世再應爲父子﹐此心原不問幽明」﹐讀之使人增天倫之重。宋蘇文忠公《獄中寄子由》詩﹕「與君世世爲兄弟﹐又結他生未了因」﹐讀之令人增友於之誼。唐杜工部送鄭虔詩﹕「便與先生成永訣﹐九重泉路盡交期」﹐讀之令人增友朋之風義。唐元相悼亡詩﹕「惟將終夜長開眼﹐報答平生未展眉」﹐讀之令人增伉儷之情。孰謂詩不可以感人哉﹗

昆明錢侍禦澧﹐爲當代第一流人。卽以詩而論﹐亦不作第二人想。五言如「寒渚一孤雁﹐煙籬五母雞」﹐「風連巫峽動﹐煙入洞庭寬」﹔七言如「夜不分明花气冷﹐春將狼藉雨聲多」﹐「曉簾才捲燕交入﹐午睡欲終蟬一吟」﹐「拆皆成字蒸新麥﹐望卽生津飣小梅」﹐「門接山光來異縣﹐墻分花气與芳鄰」﹐皆戛戛獨造。至五言古《長風》三首及《還家》三首﹑七言長短句《赴隨州》一篇﹐無意學古人而自然入古﹐其杜老《北徵》﹑元叟《舂陵行》之比乎﹗

錢宗伯載詩﹐如樂廣淸言﹐自然入理。紀尙書昀詩﹐如泛舟苕霅﹐風日淸華。王方伯太嶽詩﹐如白頭宮監﹐時說開﹑天。陳方伯奉玆詩﹐如壓雪老梅﹐愈形倔彊。張上捨鳳翔詩﹐如倀鬼哭虎﹐酸風助哀。馮文肅英廉詩﹐如申韓著書﹐刻深自喜。蔣編修士銓詩﹐如劍俠入道﹐猶餘殺機。朱學士筠詩﹐如激電怒雷﹐雲霧四塞。翁閣學方綱詩﹐如博士解經﹐苦無心得。袁大令枚詩﹐如通天神狐﹐醉卽露尾。錢文敏維城詩﹐如名流入座﹐意態自殊。畢宮保沅詩﹐如飛瀑萬仞﹐不擇地流。舅氏蔣侍禦和寧詩﹐如宛洛少年﹐風流自賞。吳舍人泰來詩﹐如便服輕裘﹐僅堪適體。錢少詹大昕詩﹐如漢儒傳經﹐酷守師法。王光祿鳴盛詩﹐如霽日初出﹐晴雲滿空。趙光祿文哲詩﹐如宮人入道﹐未洗鉛華。王司寇昶詩﹐如盛服趨朝﹐自矜風度。嚴侍讀長明詩﹐如觸目琳瑯﹐率非己有。王侍講文治詩﹐如太常法曲﹐究系正聲。施太僕朝幹詩﹐如讀甘讒鼎銘﹐發人深省。任侍禦大椿詩﹐如灞橋銅狄﹐冷眼看春。鮑郎中之鍾詩﹐如昆侖琵琶﹐未除舊習。張舍人塤詩﹐如廣筵招客﹐間雜屠沽。程吏部晉芳詩﹐如白傅作詩﹐老姥都解。曹學士仁虎詩﹐如珍饌滿前﹐不能隔宿。張大令鶴詩﹐如繩樞甕牖﹐時發奇花。湯大令大奎詩﹐如故侯門第﹐樽俎尙存。張宮保百齡詩﹐如逸客遊春﹐衫裳倜儻。舅氏蔣檢討蘅詩﹐如長孺戇直﹐至老益堅。汪明經中詩﹐如病馬振鬣﹐時鳴不平。錢通副澧詩﹐如淺話桑麻﹐亦關治術。李主事鼎元詩﹐如海山出云﹐時有可采。姚郎中鼐詩﹐如山房秋曉﹐淸气流行。吳祭酒鍚麒詩﹐如靑綠溪山﹐漸趨蒼古。黃二尹景仁詩﹐如咽露秋虫﹐舞風病鶴。顧進士敏恆詩﹐如半空鶴唳﹐淸響四流。瞿主簿華詩﹐如危樓斷簫﹐醒人殘夢。髙孝廉文照詩﹐如碎裁古錦﹐花樣尙存。方山人燻詩﹐如獨行空谷﹐時逗疏香。趙兵備翼詩﹐如東方正諫﹐時雜詼諧。阮侍郎元詩﹐如金莖殘露﹐色晃朝陽。淩教授廷堪詩﹐如畫壁蝸涎﹐篆碑蘚蝕。李兵備廷敬詩﹐如三齊服官﹐組織輕巧。林上捨鎬詩﹐如狂飈入座﹐花葉四飛。曾都轉燠詩﹐如鷹隼脫鞲﹐精采溢目。王典籍芑孫詩﹐如中朝大官﹐老於世事。秦方伯瀛詩﹐如久旱名山﹐尙流空翠。錢大令維喬詩﹐如逸客飧霞﹐惜難輕舉。屠州守紳詩﹐如栽盆紅藥﹐蓄沼文魚。劉侍讀鍚五詩﹐如匡鼎說詩﹐能傾一座。管侍禦世銘詩﹐如朝正嶽瀆﹐鹵簿森嚴。方上捨正澍詩﹐如另辟池臺﹐廣饒佳麗。法祭酒式善詩﹐如巧匠琢玉﹐瑜能掩瑕。梁侍講同書詩﹐如山半鐘魚﹐響參天籟。潘侍禦庭筠詩﹐如枯禪學佛﹐情劫未忘。史文學善長詩﹐如春云出岫﹐舒捲自如。黎明經簡詩﹐如怒猊飲澗﹐激電搜林。馮戶部敏昌詩﹐如老鶴行庭﹐舉止生硬。趙郡丞懷玉詩﹐如鮑家驄馬﹐骨瘦步工。汪助教端光詩﹐如新月入簾﹐名花照鏡。楊大令倫詩﹐如臨摹畫幅﹐稍覺失眞。楊戶部芳燦詩﹐如金碧池臺﹐炫人心目。楊布政揆詩﹐如滄溟泛舟﹐忽得奇寶。孫兵備星衍少日詩﹐如飛天仙人﹐足不履地。呂司訓星垣詩﹐如宿霧埋山﹐斷虹飲渚。張檢討問陶詩﹐如騏驥就道﹐顧視不凡。何工部道生詩﹐如王謝家兒﹐自饒繩檢。劉刺史大觀詩﹐如極邊春色﹐仍帶荒寒。吳禮部蔚光詩﹐如百艸作花﹐艷奪桃李。徐大令書受詩﹐如範睢宴客﹐艸具雜陳。趙大令希璜詩﹐如麋鹿駕車﹐終難就範。施上捨晉詩﹐如湖海元龍﹐未除豪气。伊大守秉綬詩﹐如貞元朝士﹐時務關心。方太守體詩﹐如松風竹韻﹐爽客心脾。張司馬鉉詩﹐如鑿險追幽﹐時逢異境。張上捨崟詩﹐如倪迂短幅﹐神韻悠然。劉孝廉嗣綰詩﹐如荷露烹茶﹐甘香四徹。金秀才學蓮詩﹐如殘蟾照海﹐病燕依樓。吳孝廉嵩梁詩﹐如仙子拈花﹐自饒風格。徐刺史嵩詩﹐如神女散發﹐時時弄珠。吳司訓照詩﹐如風入竹中﹐自饒淸韻。姚文學樁詩﹐如洛陽少年﹐頗通治術。孫吉士原湘詩﹐如玉樹浮花﹐金莖滴露。唐刺史仲冕詩﹐如出峽樓船﹐帆檣乍整。張大令吉安詩﹐如靑子入筵﹐味別百果。陳博士石麟詩﹐如晴雲舒紅﹐媚此幽谷。項州倅墉詩﹐如春艸乍綠﹐尙存冬心。邵進士葆祺詩﹐如香車寶馬﹐照耀通衢。郭文學麐詩﹐如大堤遊女﹐顧影自憐。張上捨問簪詩﹐如秋棠作花﹐淒艷欲絕。胡孝廉世琦詩﹐如陟險驊驑﹐攫空鷹隼。羅山人聘詩﹐如仙人奴隸﹐曾入蓬萊。僧慧超詩﹐如松花作飯﹐不飽狝猴。僧巨超詩﹐如荇葉制羹﹐藉淸牢醴。僧小顚詩﹐如張顚作艸﹐時覺神來。僧果仲詩﹐如郭象注莊﹐偶露才語。僧寒石詩﹐如老衲升壇﹐不礙眞率。閨秀歸懋昭詩﹐如白藕作花﹐不香而韻。崔恭人錢孟鈿詩﹐如沙彌升座﹐靈警異常。孫恭人王采薇詩﹐如斷綠零紅﹐淒艷欲絕。吳安人謝淑英詩﹐如出林勁艸﹐先受驚風。張宜人鮑茝香詩﹐如栽花隙地﹐補種桑麻。余所知近時詩人如此。內惟黎明經簡未及識面。或問﹕君詩何如﹖曰﹕僕詩如激湍峻嶺﹐殊少回旋。

陸放翁六十年中萬首詩﹐可云多矣。然萬首實不始於此。前蜀王仁裕生平作詩滿萬首﹐蜀人呼曰「詩窖子」﹐見《蜀檮杌》及《十國春秋》。

雕虫小技﹐壯夫不爲。余於詩家詠物亦然。然亦有不可盡廢者。丹徒李明經禦﹐性孤潔﹐嘗詠佛手柑云「自從散罷天花後﹐空手而今也是香」﹔如臯吳布衣﹐性簡傲﹐嘗詠風箏云「直到九霄方駐足﹐更無一刻肯低頭。」讀之而二君之性情畢露﹐誰謂詩不可以見人品耶﹖

詩有後出而愈工者﹐余自伊犁赦歸﹐有紀恩詩云「一體視猶同赤子﹐十旬俗已悉烏孫。」人以「烏孫﹑赤子」爲工。後趙兵備翼見贈一聯云「足以烏孫途上繭﹐頭幾黃祖座中梟」﹐則可云奇警矣。後同年韋大令佩金亦自伊犁赦回﹐余登揚州髙明寺浮圖望海並懷韋中一聯云「夢裏烏孫疑鬼國﹐望中黑子是神山。」亦爲揚州人傳誦。然卒不能及趙也。

怪可醫﹐俗不可醫。澀可醫﹐滑不可醫。孫可之之文﹐盧玉川之詩﹐可云怪矣。樊宗師之記﹐王半山之歌﹐可云澀矣﹐然非餘子所能及也。近時詩人﹐喜學白香山﹑蘇玉局﹐幾於十人而九然﹐吾見其俗耳﹐吾見其滑耳。非二公之失﹐不善學者之失也。

近靑浦王侍郎昶有《湖海詩傳》之選﹐刊成寄余。余於近日詩人﹐獨取嶺南黎簡及雲間姚椿﹐以其能拔戟自成一家耳。侍郎詩派出於長洲沈宗伯徳濟﹐故所選詩﹐一以聲調格律爲準。其病在於以己律人﹐而不能各隨人之所長以爲去取﹐似尙不如《篋衍集》《感舊集》之不拘於一格也。侍郎居靑浦之朱家角﹐昨歲二月﹐余自吳江至上海﹐因便道訪之。侍郎已病不能起﹐耳目之用並廢﹐蓋年已八十矣。瀕行﹐侍郎持余哭﹐諄諄以身後志銘見屬。然尙能詩﹐口占一律贈余﹐末二語云「一語望君須記取﹐好爲有道撰新碑。」余亦爲之揮淚而別。

詩固忌拙﹐然亦不可太巧。近日袁大令枚《隨園詩集》﹐頗犯此病。

「老尙多情覺壽徵」﹐商太守盤詩也。「若使風情老無分﹐夕陽不合照桃花」﹐袁大令枚詩也。二公到老﹐風情不衰﹐於此可見。

黃二尹景仁﹐久客都中﹐寥落不偶﹐時見之於詩。如所云「千金無馬骨﹐十丈有車塵」﹐又云「名心澹似幽州日﹐骨相寒經易水風。」可以感其髙才不遇﹑孤客酸辛之況矣。

孫兵備星衍﹐少日詩才爲同輩中第一。如集中「干杯酬我上北邙」等十數篇﹐求之古人中﹐亦不多得。小詩亦淒艷絕倫﹐如《夜坐詠月》云「一度落如人小別﹐片時圓比夢難成」﹔《廣陵客感》云「紅燭照顏年少去﹐碧山回首昔遊非。」讀之皆令人惘惘。中年以後﹐專研六書訓詁之學﹐遂不復作詩。卽間有一二篇﹐亦與少日所作如出兩手矣。

汪助教端光詩﹐如著色屏風﹐五采奪目﹐而復能光景常新。同輩中鮮有其偶。艷體詩尢擅場﹐嘗有句云「並無歧路傷離別﹐正是華年算死生。」描摩盡致﹐《疑雨集》不能過也。

學昌黎﹑昌谷兩家詩﹐不可更過。朱竹君學士詩﹐學昌黎而過者也。然才气畢竟不凡。記其少時送人長句有云「江南四月不成春﹐落盡桃花澹天地。」今北地有此才否﹖

劉文正統勛﹐不以詩名﹐然偶有作必出人頭地。乾隆中﹐張桐城相國廷玉予告歸裏﹐奉勑作送行詩﹐時門下士如趙編修翼等﹐皆客公所﹐並令擬作﹐卒莫有稱意者。公在機廷﹐忽自握管爲之﹐中一聯云「住憐夢裏雲山繞﹐去惜天邊雨露多。」遂繕進呈﹐純皇帝亦大賞之。一時送行詩﹐遂無有出公右者。

管侍禦世銘﹐以制舉文得名。然所作詩﹐實出制舉文之上。記其《漢茂陵》一律云「要使天驕詟漢旌﹐登臺絕幕遠橫行。雄心晚爲泉鳩悔﹐萬命先因宛馬輕。獨攝衣冠容汲直﹐不畱弓劍待蘇卿。淒涼玉盌人間出﹐起告曾無同捨生。」神完气足﹐非僅以格調見長者。

畢宮保沅詩﹐如洪河大川﹐沙礫雜出﹐而渾渾淪淪處﹐自與眾流不同。平生所作﹐歌行最佳﹐次則七律。憶其《荊州水災記事》云「劈空斧落得生門」﹐又云「人鬼黃泉爭路入﹐蛟龍白日上城遊」﹐眞景亦可云奇景。至《河南使署喜雨》詩云「五更陡入淸涼夢﹐萬物平添歡喜心。」則又民物一體﹐不愧古大臣心事矣。

余自伊犁蒙恩赦回﹐以出關入關所作﹐編爲《荷戈》《賜環》二集﹐海內交舊作詩題集後者﹐不下百首﹐惟同年曾運使燠一絕最爲得體云「君得爲詩是國恩﹐長歌萬里入關門。請看紹聖元符際﹐蘇軾文章戒不存。」

吳任臣撰《十國春秋》﹐搜采極博。然如前蜀安康長公主﹐見《後蜀紀》及《徐光溥傳》﹔僧醋頭﹐見僧智諲﹑後蜀賈鄂王昭遠等傳﹔而《前蜀公主傳》《後蜀僧眾傳》不列及之﹐何也﹖

余於四時﹐最喜二月﹐以春事方半﹐百艸怒生﹐萬花方蕊﹐物物具發生气象故也。一至三月﹐則過於爛漫矣。因喜此月﹐於是植物亦最喜杏﹐動物亦最喜燕。少日讀《國風》「燕燕於飛」及《夏小正》「來降燕乃睇﹐囿有見杏」﹐輒覺神往。稍長﹐凡前人詩詞之詠杏及燕者﹐無不喜諷之。杏詩如「海杏大如拳」﹐「客子光陰詩卷裏﹐杏花消息雨聲中」﹐「小樓一夜聽春雨﹐深巷明朝賣杏花」﹔詞如「杏花疏雨裏﹐吹笛到天明」及「紅杏枝頭春意鬧」﹑「杏花春雨江南」之類是矣。自所作亦不下十數篇﹐在汴梁客館有《杏花》詩四絕句﹐其二云「倚墻臨水只疑仙﹐艷絕東風二月天。要與春人鬭標格﹐有花枝處有秋千。」極爲同人所賞。在貴州日﹐《行部至都勻驛館》云「無人知道春將半﹐時有出墻紅杏花。」《裏中檥舟亭卽事》云「一春消息杏花知」。余不盡錄。燕詩如「燕燕尾涎涎」﹐「袖中有短札﹐願寄雙飛燕」與「金窗繡戶長相見」﹑「飛入尋常百姓家」﹑「亂入紅樓檢杏梁」﹔詞如「落花人獨立﹐微雨燕雙飛」「軟語商量不定﹐看足柳昏花暝」之類是也。自所作亦不下數十篇﹐童時《賣花聲》詞云「燕子平生眞恨事﹐不見梅花。」爲江南北女士所傳誦。按試貴州遵義府使院﹐有句云「與客生疏惟燕翦﹐背人開落有棠梨」。《伊犁紀事》四十首中有云「只有塞垣春燕苦﹐一生不及見雕梁」。《滬瀆客中雜詠》云「避俗仍居雲水鄕﹐下安吟榻上雕梁。雙棲燕子孤眠客﹐一室權分上下牀。」他如《歸燕曲》等﹐皆系長篇﹐不更錄入。

呂司訓星垣詩﹐好奇特﹐不就繩尺﹐曾用七陽全韻作柏梁體見貽﹐多至三四百句。末二句云「乾坤生材厚中央﹐前後萬古不敢望」。頗極奇肆﹐然古人無此例也。余亦嘗贈以長句﹐末四語云「識君文名已三載﹐才如百川不歸海。銀河倒注弱水西﹐努力滄溟欲相待。」亦頗寓規於獎云。呂又有句云「桃花離離暗妖廟」﹐又《題博浪椎圖》云「人間十日索不得﹐海上大嘯波濤聲。」蓋好奇不肯作常語如此。

古今詠月詩﹐佳者極多﹐然如「明月照髙樓」﹑「明月照積雪」﹑「月華臨靜夜」等篇﹐皆系興到之作﹐非規規於詠月也。李﹑杜爲唐大家﹐卽詠月詩而論﹐亦非人所能到。杜云「四更山吐月﹐殘夜水明樓。」李云「靑天中道流孤月」﹐又云「五峯轉月色﹐百里行松聲。」寫月有聲有色如此﹐後人復何能著筆耶﹗古今詠雪月詩﹐髙超者多﹐詠正面者殊少。王右丞「灑空深巷靜﹐積素廣庭閒」﹐可云詠正面矣。吾友孫兵備星衍《終南山館看月詩》﹕「空裏輝流不定明﹐煙中影接多時綠。」亦庶幾近之。

畢宮保有靑衣周某﹐頗學作詩﹐嘗有句云「燭短夜初長。」余與同人皆賞之。

楊比部夢符﹐好學六朝文﹐小詩亦極幽峭。余嘗以一聯戲之曰「詩筆四靈文六代﹐科名兩度籍三州。」蓋楊寄籍山東﹐補博士弟子﹐續舉陜西鄕試﹐成進士﹐則又浙江原籍也。比部後又寄居吾鄕﹐宅在烏衣橋三將軍巷﹐卒後﹐其子以比部遺命﹐乞余爲六朝文格以表其墓﹐末云「訪將軍之巷﹐大樹猶存﹐過邗水之橋﹐溪流半涸。亦足以淒愴傷心者矣。」卽指此也。

河豚以江陰爲第一。鰣魚以采石磯爲第一﹐刀鯽以江寧棲霞港爲第一。余《七招》中所云「牛渚銀鱗﹐晴江石華﹐味或華而不淸﹐質或淸而不華﹐藐江鄕之風味﹐首鯸鮧之足誇」是也。

劉相國墉﹐繼正揆席﹐人皆呼爲「小諸城」。性滑稽﹐一日在政事堂早飯﹐忽朗吟曰「但使下民無殿屎﹐何妨宰相有堂餐」﹐一坐爲之噴飯。

嘉慶十年正月﹐紀尙書昀奉命以原官協辦大學士﹐乃未半月遽卒﹐年八十一矣。乾隆中四庫館開﹐其編目提要皆公一手所成﹐最爲贍博。生平尢喜爲說部書﹐多至六七種﹐故余哭公詩云「最憐幹寶搜神記﹐亦附劉歆輯略編。」先是﹐又誤傳翁閣學方綱卒﹐余亦有挽詩云「最喜客談金石例﹐略嫌公少性情詩。」蓋金石學爲公專門﹐詩則時時欲入考證也。後乃知誤傳﹐而詩已播於人口。或公聞之﹐亦不以爲怪耳。

山陰酒﹐始見於梁元帝《金樓子》﹐並呼之爲「甜酒」。考前代酒最著名者﹐曰「宜城醪」﹑「蒼梧淸」﹑「京口酒」﹑「蘭陵酒」﹑「霅下酒」﹐及酒泉郡本以酒得名﹐余曾歷品之﹐究以山陰酒爲第一﹐酒泉郡酒及「霅下」次之。「蘭陵酒」﹐今沂州蘭山縣釀酒法﹐已失傳。若「宜城﹑京口」酒﹐《南史﹐邵陵王綸傳》稱「曲阿酒」﹐皆重濁﹐又失之太甜﹐與今吳中之「福眞」﹑錫山之「惠泉」相等﹐未見其美也。「汾州酒」﹑「滄州酒」﹐性又與「燒春」同﹐自當別論。「蒼梧淸」亦同「燒春」。﹝「霅下酒」今名「南潯酒」﹞

近時士大夫頗畱意飲饌。然余謂必不得已﹐《酒譜》爲上﹐《茶經》次之﹐至一肴一味皆有食單﹐斯最下耳。

果以哈密瓜爲上。卽古之惇煌瓜也。然必屆時至其地食乃佳。若貢京師者﹐則皆豫摘﹐色香味多未全﹐非其至也。其次則綏桃﹑哀梨﹐又次則洞庭之楊梅﹑閩中之橘柚﹐又次則涼州之蒲桃﹑泉州之甘蔗﹑伊犁之蘋果。若安石橊﹑廣南荔枝﹐則實未嘗至其地﹐俟再論定。

魚則海魚爲上﹐河魚次之﹐江魚次之﹐湖魚又次之。尋常溪港之魚﹐則味薄而腥矣。

南中多禽﹐北中多獸。南中禽多巢居﹐北中獸多穴居。若南獸之巢居﹐﹝如熊楢之類。﹞北中禽之穴土﹐﹝如鳥鼠同穴之類。﹞則亦僅見者耳。塞外則凡禽皆穴居﹐以風多而林木少故也。

小說家所言﹐亦皆有本﹐如《西遊記》之雷音寺﹑火焰山﹐皆在吐魯番道中﹐余遣戍伊犁日曾過之。裴岑紀功碑在巴裏坤南山頂關帝廟中﹐余本凝歸日搨數十本以貽好古者﹐及歸﹐乃取道於小南路不經此﹐遂無由搨取﹐迄今以爲歉。至捨間金石﹐藏有此碑﹐尙系客西安時所購得。

終南山中牡丹髙百餘尺﹐均系木本﹐花皆大如斗﹐香气聞數百里。

「窮達戀明主﹐耕桑亦近郊。」唐錢起詩也。「身多疾病思田裏﹐邑有流亡愧俸錢。」唐韋應物詩也。讀之覺溫厚和平﹐去《三百篇》不遠。

杜工部詩﹕「近來海內爲長句﹐汝與山東李白好。」足見長句最難﹐非有十分力量十分學問者﹐不能作也。卽以唐而論﹐以長句擅場者﹐李﹑杜﹑韓而外﹐亦惟髙﹑岑﹑王﹑李四家耳。

「不知今夜遊何處﹐侍從皆騎白鳳凰。」逼眞神仙。「黃昏風雨黑如盤﹐別我不知何處去。」逼眞劍俠。「千回飲博家仍富﹐幾處報仇身不死。」逼眞豪士。「天寒翠袖薄﹐日暮倚修竹。」逼眞美人。「門前債主雁行列﹐屋裏酒人魚貫眠。」逼眞無賴。「依倚將軍勢﹐調笑酒家胡。」逼眞豪奴。近江寧友人燕山南《暑夜納涼》詩云「破芭蕉畔一絲風。」逼眞窮鬼語。陳毅《感事》云「偏是荒年飯量加。」逼眞餓鬼語。

余蒙師唐先生爲垣﹐素工詩﹐今集多散失﹐猶憶其《過殤女厝棺》詩曰「白晝畏人依故隴﹐黃昏覓伴嘯孤村。」荒寒蕭瑟及小兒女情態﹐並寫得出。

菜花詩始於張翰「黃花如散金」﹐太白所云「張翰黃花句」也。近人菜花詩又有「花枝不上美人頭」句﹐余獨以爲不然﹐曾反其意作一詩曰「摘得菜花何處用﹖嫩黃先襯玉搔頭。」亦明此花之可以上美人頭耳。客歲﹐又有句曰「深紅不艷深黃艷﹐菜申花開蝶四飛。」

滬瀆城近海﹐土人爲言﹕曾有蛟幻作人夜叩門者﹐故相戒夜不辟扉。余《紀事詩》有云「一樓四面窗﹐面面臨曠野。老蛟能變人﹐時來嚇居者。」卽指此。

伊犁地較西安已髙八百一十里﹐見《元和郡縣誌》。故初一日卽見新月﹐余《紀事詩》所云「月朔新蟾已抱肩」也。

湯泉以黃山朱砂泉爲第一﹐久浴之實可延年益壽。驪山及昌平者次之。余則硫黃泉居多﹐水性酷烈﹐僅可以除風濕及疥癬之疾耳。余按試貴州﹐《浴郭外湯泉》詩云「半生莫謂塵勞慣﹐已試人間第七湯。」蓋指黃山及臨潼﹑盩厔﹑昌平州﹑和州﹑句容與石阡也。後遣戍伊犁﹐又浴湯泉一﹐近頭臺蘆艸溝。

近時九列中詩﹐以錢宗伯載爲第一﹐紀尙書昀次之。宗伯以古體勝﹐尙書以近體勝。漢軍英廉相國﹐亦其次也。

黃二尹景仁詩﹕「太白髙髙天尺五﹐寶刀明月共輝光」﹐「獨立市橋人不議﹐一星如月看多時」﹐豪語也。「全家都在風聲裏﹐九月衣裳未翦裁」﹐「足如可析似勞薪」﹐苦語也。「似此星辰非昨夜﹐爲誰風露立中宵﹖」「買得我拚珠十斛﹐賺來誰費豆三升」﹐雋語也。

江寧詩人何士顒﹐居長幹裏﹐有友人投一詩曰「仰首欲攀低首拜﹐長幹一塔一詩人」。

近人有《蘋果》詩云「綠如春水方生曰﹐紅似朝霞欲上時」﹐新穎而不涉纖﹐亦詠物詩之佼佼者。

近時能爲中﹑晚唐詩者﹐無過方上捨正澍﹐其《遊仙》詩云「鈞天樂苦無新奏﹐唱我紅墻夢裏詩」﹐「無數仙官齊仰首﹐殿中一帝一書生。」讀之飄飄欲仙。至若「月黑花臺一个螢」﹐「紅豆樓窗懸小影」﹐「年年一度忌辰開」﹐則又鬼气偪人矣。

吳祭酒偉業詩﹐熟精諸史﹐是以引用確切﹐裁對精工。然生平殊昧平仄﹐如以長史之「長」爲平聲﹑韋杜之「韋」爲仄聲﹐實非小失。

朱檢討彜尊《曝書亭集》﹐始學初唐﹐晚宗北宋﹐卒不能鎔鑄自成一家。

近來浙中詩人﹐皆辦香厲鶚《樊榭山房集》。然樊榭气局本小﹐又意取尖新﹐恐不克爲詩壇初祖。

同裏錢秀才季重﹐工小詞﹐然飲酒使气﹐有不可一世之槪。有三子﹐溺愛過甚﹐不令就塾﹐飯後卽引與嬉戲﹐惟恐不當其意。嘗記其柱帖云「酒酣或化莊生蝶﹐飯飽甘爲孺子牛。」眞狂士也。

「生不並時憐我晚﹐死無他恨惜公遲。」查編修愼行過紅豆山莊作也。近湖北張明經本﹐有《題袁大令小倉山房集後》云「奄有眾長緣筆妙﹐未臻髙格恨才多。」同一用意﹐而各極其妙。

北江詩話卷二

詩文之可傳者有五﹕一曰性﹐二曰情﹐三曰气﹐四曰趣﹐五曰格。詩文之以至性流露者﹐自六經四始而外﹐代殊不乏﹐然不數數覯也。其情之纏綿悱惻﹐令人可以生﹐可以死﹐可以哀﹐可以樂﹐則三百篇及《楚騷》等皆無不然。河梁桐樹之於友朋﹐秦嘉荀粲之於夫婦﹐其用情𨿽不同﹐而情之至則一也。至詩文之有眞气者﹐秦漢以降﹐孔北海﹑劉越石以迄有唐李﹑杜﹑韓﹑髙﹑岑諸人﹐其尢著也。趣亦有三﹕有天趣﹐有生趣﹐有別趣。莊漆園﹑陶彭澤之作﹐可云有天趣者矣﹔元道州﹑韋蘇州亦其次也。東方朔之《客難》﹐枚叔之《七發》以及阮籍《詠懷》﹑郭璞《遊仙》﹐可云有生趣者矣。《僮約》之作﹑《頭責》之文以及鮑明遠﹑江文通之涉筆﹐可云有別趣者矣。至詩文講格律﹐已入下乘。然一代亦必有數人﹐如王莽之摹《大誥》﹐蘇綽之仿《尙書》﹐其流獘必至於此。明李空同﹑李於鱗輩﹐一字一句﹐必規仿漢魏﹑三唐﹐甚至有竄易古人詩文一二十字﹐卽名爲己作者﹐此與蘇綽等亦何以異﹖本朝邵子湘﹑方望溪之文﹐王文簡之詩﹐亦不免有此病﹐則拘拘於格律之失也。

李太白或以爲隴西人﹐或以爲蜀人﹐或以爲山東人。今以新舊《唐書》本傳及集中詩校之﹐云白十歲通詩書﹐旣長﹐隱岷山﹐又爲益州長史蘇頲所禮。是白爲蜀人無疑。嗣後客任城﹐又與孔巢父等稱「竹溪六逸」﹐皆在山東。杜甫詩據見在而言﹐故云「近來海內爲長句﹐汝與山東李白好」也。至隴西李氏之望﹐又非居地。

李﹑杜皆當稱「拾遺」。肅宗至徳二年﹐拜甫爲左拾遺﹔代宗立﹐以左拾遺召白﹐而白已卒。若甫稱「工部」﹐則劍南參幕曰檢校之官﹔李稱「翰林」﹐則賀知章薦舉時供奉之署﹐皆非實職﹐故云當稱拾遺爲是。況皆朝廷之所授也。

宋朱嚴第三人及第﹐王禹偁贈詩曰「榜眼科名釋褐初」﹐是宋人亦以第三人爲榜眼。

人之一生﹐皆從忙裏過卻。試思百事悤忙﹐卽富貴有何趣味﹖故富貴而能閒者﹐上也。否則寧可不富貴﹐不可不閒。余在翰林日﹐冬仲大雪﹐忽同年張船山過訪﹐遂相與縱飲﹐興豪而酒少﹐因掃庭畔雪入酒足之。曾有句云「閒中富貴誰能有﹖白玉黃金合成酒。」此閒中一重公案也。及自伊犁蒙恩赦歸﹐抵家日偶賦一絕云「病餘才得卸橐鞬﹐桃李迎門恍欲言。從此卻營閒富貴﹐蝦蟆給廩鶴乘軒。」蓋散人之樂﹐實有形神並釋﹑魂夢俱恬者。此又閒中公案之一重也。此詩偶忘編入集﹐附記於此。

陶彭澤詩﹐有化工气象。余則惟能描摩山水﹑刻畫風雲﹐如潘﹑陸﹑鮑﹑左﹑二謝等是矣。

臧洪之節﹐過於魯連。弘演之忠﹐逾於豫讓。髙漸離之友誼﹐靑萍子之後勁也。欒布之義烈﹐王叔治之先聲也。

姑蘇﹑姑胥﹑姑余﹐皆一地也。姑﹑胥﹑余並音同。《淮南覽冥訓》﹕「軼鵾雞於姑余。」髙誘注﹕「姑余﹐山名﹐在吳。」

忠義奮發之語﹐有古今一致者。祖逖渡江﹐中流擊楫曰「祖逖不能淸中原而復反者﹐有如此江﹗」宋嶽飛傳﹕除荊南鄂州制置使﹐渡江中流﹐顧幕屬曰「飛不擒賊﹐不涉此﹗」然逖方披荊棘得河南數郡卽卒﹐而飛竟蕩平襄﹑鄧﹐翦滅湖湘諸賊﹐始朝服入朝。則忠義奮發𨿽同﹐而飛之才勇過於逖矣。

李愬之用元濟降將李佑﹐嶽飛之用楊幺賊黨黃佐﹐其用意並同。

飛後定謚「忠武」﹐見飛孫珂《金陀粹編》。其謚冊引諸葛亮﹑郭子儀二人皆謚「忠武」爲比﹐而《宋史》本傳不載﹐可云疏略矣。

邯鄲淳《曹娥碑》﹐見《古文苑》﹐文筆平實﹐不足以當「黃絹幼婦﹐外孫虀臼」之譽也。蔡中郎《郭有道碑》自言「臨文無愧辭」﹐今讀之絕無異人處。蓋東京文體之衰﹐此二篇又東漢之平平者﹐乃知向日盛傳此二碑﹐皆系耳食﹐爲古人所欺耳。余《詠史》詩云「不被古人瞞到底﹐《曹娥碑》與《郭君碑》。」

關神武欲取秦宜祿妻﹐見《蜀記》裴松之注﹐《三國誌》引之。近有一腐儒﹐必欲爲神武辯無此事。不知英雄好色﹐本屬平常﹐不足爲神武諱也。

賦物詩﹐貴在小中見大。前人詠檐馬詩﹐五律下半云「當世正多事﹐吾曹方苦兵。那堪檐漏下﹐又作戰場聲。」余近遊天臺﹐自嵊縣陸行﹐坐竹兜﹐甚適﹐亦有一律﹐下半云「半世臯比座﹐前塵使者軺。老夫雙繭足﹐曾走萬程遙。」亦或庶幾耳。

《左傳》僖公十三年城濮之戰﹐《傳》言「執宛春以怒楚」。今《廬州府誌》載宛春爲廬州人﹐不知何據﹖

七律之多﹐無有過於宋陸務觀者。次則本朝查愼行。陸詩善寫景﹐查詩善寫情。寫景故千變萬化﹐層出不窮﹔寫情故宛轉關生﹐一唱三嘆。蓋詩家之能事畢﹐而七律之能事亦畢矣。近日趙兵備翼亦擅此體﹐可爲陸﹑查之亞。

中唐以後﹐小杜才識﹐亦非人所及。文章則有經濟﹐古近體詩則有气勢﹐倘分其所長﹐亦足以了數子。宜其薄視元﹑白諸人也。

有唐一代﹐詩文兼擅者﹐惟韓﹑柳﹑小杜三家。次則張燕公﹑元道州。他若孫可之﹑李習之﹑皇甫持正﹐能爲文而不能爲詩。髙﹑岑﹑王﹑李﹑李﹑杜﹑韋﹑孟﹑元﹑白﹐能爲詩而不能爲文﹐卽有文亦不及其詩。至詩及排偶文兼者﹐亦祗王﹑楊﹑盧﹑駱及李玉溪五家。余則蘇頲﹑呂溫﹑崔融﹑李華﹑李徳裕等﹐文勝於詩﹔李嶠﹑張九齡﹑李益﹑皮日休﹑陸龜蒙等﹐詩勝於文。均不能兼擅也。宋代詩文兼擅者﹐亦惟歐陽文忠﹑蘇文忠﹑王荊公﹐南渡則朱文公﹐余亦各有所長﹐不能兼美。

杜工部之於庾開府﹐李供奉之於謝宣城﹐可云神似。至謝﹑庾各有獨到處﹐李﹑杜亦不能兼也。

宋初楊﹑劉﹑錢諸人學「西昆」﹐而究不及「西昆」﹔歐陽永叔自言學昌黎﹐而究不及昌黎﹔王荊公亦言學子美﹐而究不及子美﹔蘇端明自言學劉夢得﹐而究亦不能過夢得。所謂棋輸先著也。

東漢人之學﹐以鄭北海爲最。東漢人之文﹐以孔北海爲最。東漢人之品﹐以管北海爲最。

人才古今皆同﹐本無所不有。必視君相好尙所在﹐則人才亦趨集焉。漢尙經術﹐而儒流皆出於漢﹔唐尙詞章﹐而詩家皆出於唐﹔宋重理學﹐而理學皆出於宋﹔明重气節﹐而气節皆出於明。所謂下流之化上﹐捷於影響也。

一代割據之主﹐皆有人材佐之﹐方足以倔彊歲月。石趙之右侯﹐苻秦之王景略﹐李蜀之範長生等是矣。降至唐末﹑五代皆然﹐吳越之羅隱﹐荊南之梁震﹐馬氏之髙郁﹐皆其人也。他若李密之用邴元眞﹐王世充之用段達﹐以迄張士誠之用黃蔡葉﹐𨿽欲不亡﹐得乎﹖

秦三良﹐魯兩生﹐以迄田橫島中之五百士﹐諸葛誕麾下之數百人﹐皆未竟其用而死﹐惜哉﹗

鵲巢避太歲﹐明有所燭也。拘儒避反支﹐識有所囿也。

徐知誥輔吳之初﹐年未彊仕﹐以爲非老成不足壓眾﹐遂服藥變其須鬢﹐一日成霜。宋寇萊公急欲作相﹐其法亦然。余見近時公卿﹐須鬢皓然﹐而百方覓藥以求其黑者﹐見又出二公下矣。袁大令枚有《染須》詩﹐余嘗戲之曰「公事事欲學香山﹐卽此一端﹐已斷不及。香山詩曰﹕『白須人立月明中』﹐又云『風光不稱白髭須』﹐而公欲飾貌修容﹐是直陸展染須髮﹐欲以媚側室耳。」坐客皆大笑。

宋眞宗稱向敏中大耐官職。此言實可警熱中及浮躁者。蓋一切功名富貴﹐惟能耐﹐器始遠大。徐中書步云﹐召試得雋﹐急足至﹐方同客食牢丸﹐喜極﹐以牢丸覓口﹐半日不得口所在。人傳以爲笑。此卽不能耐故也。《世語》稱魏文帝與陳思王爭爲太子﹐及文帝得立﹐抱辛毗頸曰「辛君知我喜不﹖」毗歸告其女憲英﹐憲英以爲「宜懼而喜﹐何以能久﹖魏其不昌乎﹗」是知倉猝中最足以覘人气局度量也。

屠刺史紳﹐生平好色﹐正室至四五﹐娶妾媵仍不在此數。卒以此得暴疾卒。余久之哭以詩曰「閒情究累韓光政﹐醇酒終傷魏信陵。」蓋傷之也。

孫兵備星衍配王恭人﹐善詩﹐所著有《長離閣集》﹐兵備曾屬余爲之序。蓋余次子盼孫﹐曾聘恭人所生次女。然兩家子女﹐不久並殤。恭人亦年二十四卽卒。其閨房唱和詩﹐𨿽半經兵備裁定﹐然其幽奇惝恍處﹐兵備亦不能爲。如「靑山獨歸處﹐花暗一層樓」「一院露光團作雨﹐四山花影下如潮」。此類數十聯﹐皆未經人道語。

《新唐書楊貴妃傳》﹕「妃嗜荔枝﹐必欲生致之﹐乃置騎傳送﹐走數千里﹐味未變﹐已至京師。」杜牧之詩所云「一騎紅塵妃子笑﹐無人知是荔枝來」者也。人遂傳送荔枝自此始。不知非也。《後漢書和帝紀》云「臨武長汝南唐羌上書云﹕『舊南海獻龍眼﹑荔枝﹐十里一置﹐五里一候﹐奔騰阻險﹐死者繼路』云云﹐帝遂下詔『勅大官勿復受獻。』由是遂省焉。」謝承《後漢書》所載亦同。是荔枝之貢﹐東漢初已然﹐不自唐始﹐亦不自貴妃始也。

李賢《後漢書注》引《帝王世紀》﹕「紂時﹐傾宮婦人衣綾紈者三百餘人。」綾字始見此。《說文》﹕「東齊謂布帛之細者曰綾。」《玉篇》﹕「綾﹐文繒也。」蓋布帛之細者皆可名綾﹐今俗有綾布是也。

余裏中有以酒食醉飽至成獄訟者﹐余戲贈以詩﹐內一聯云「內史獄詞由海蛤﹐涪翁風病起江瑤。」一時傳以爲工。

《史記》﹕呂不韋使其客八人著所聞集論爲八《覽》十二《紀》﹐三十餘萬言。漢淮南王客亦八人﹐《漢書》所云「八公」者是。今考兩家賓客﹐類皆割裂諸子﹑撏撦紀傳成書。秦以前古書﹐亡佚旣多﹐無從對勘﹐卽以今世所傳《文子》一書校之﹐遭其割截者十至七八﹐又故移徙前後﹐倒亂次序﹐以掩飾一時耳目﹐而博取重資。故余《詠史》中有一篇云「著書空費萬黃金﹐剽竊根原尙可尋。《呂覽》《淮南》盡如此﹐兩家賓客太欺心。」足見賓客之不足恃﹐古今一轍。唐章懷太子注《後漢書》﹐魏王泰著《括地誌》等盡然。李書簏以一手注《文選》﹐所以可貴也。

余自塞外還﹐道出河南偃師﹐聞吾友武大令億卒﹐往哭之﹐其子明經穆淳出謝﹐並乞題數語於繐帳﹐以慰先人。余卽作一聯云「降年有永有不永﹐廉吏可爲不可爲。」蓋大令諸兄皆老壽﹐惟大令年未周甲也。

靑陽塗上捨國熙《淮陰侯》一詩﹐頗有論古之識﹐今錄之﹕「首建奇謀辟漢疆﹐韓侯未肯負髙皇。不將十面收彊楚﹐終見三齊識假王。相背君休思蒯徹﹐存心誰復似張良﹖臨風空灑英雄淚﹐淮水淮山兩渺茫。」

寫景易﹐寫情難﹔寫情猶易﹐寫性最難。若全椒王文學釐詩二斷句﹐直寫性者也。「呼奴具朝飱﹐慰兒長途饑。關心雨後寒﹐試兒身上衣。」「兒饑與兒寒﹐重勞慈母心。天地有寒燠﹐母心隨時深。」實能道出慈母心事。

近人有《白門莫愁湖》詩﹕「英雄與兒女﹐各自占千秋。」余以爲英雄﹑兒女平分﹐尙未公允﹐曾口占一絕云「神仙富貴分頭占﹐一个茅山一蔣山。只有斯湖尙公道﹐英雄兒女總相關」。蓋分言之﹐不如渾言之耳。

「問君能有幾多愁﹖卻似一江春水向東流。」李后主詞﹐寫愁可謂至矣。余最愛白門淩秀才霄《秦淮春漲》詩云「春情從此如春水﹐傍著闌干日夜生。」寫情亦可云獨到。二君皆借春水以諭﹐然一覺傷心欲絕﹐一覺逸興遄飛﹐則二君之所遇然也。

「蟬曳殘聲過別枝」﹐實屬體物之妙。余又見殘聲未到別枝﹐而半道復爲雀所食者﹐雀嗉中尙若音響﹐曾作《哺蟬行》云「一蟬響一枝﹐十蟬響十柯﹐閒開四面窗﹐蟬響何其多。餘聲尙未到別樹﹐黃雀突來將汝哺。微虫𨿽小響未沈﹐倘向黃雀喉中尋。」亦可見天地間景物﹐無所不有﹐苦吟者亦描寫不盡耳。

《左傳》﹕蔡哀侯見息嬀弗賓﹐又云楚子元欲蠱文夫人﹐及子元反自鄭﹐遂處王宮。曰「弗賓」﹐曰「欲蠱」﹐蓋好色之招釁也。今漢水入江處﹐有桃花夫人廟﹐相傳卽息夫人。余嘗題一絕云「空將妾貌比桃妍﹐石上桃花色可憐。何似望夫山上石﹐不回頭已一千年。」弔之亦原之耳。《詩序》言江漢之女﹐被文王之化﹐有不爲彊暴所污者。是知遇彊暴而不污﹐惟第一等烈女子能之﹐若息嬀之遇楚文﹐髙澄妻之值髙洋﹐皆所云彊暴之污也。洋之禽獸行﹐固不足責﹔楚文能爲伐蔡復仇﹐似良心尙有未泯處。至子元蠱之成與否﹐尙屬疑案。總之﹐悲其遇可也。原其心亦可也。若元微之之崔氏﹐則失之於前﹔陸務觀之妻唐氏﹐則失之於後。又不可援息嬀之例。女子不幸而作秋胡之妻﹑樂羊之婦。然身可死﹐名不可沒也。若息嬀者﹐則又恨其名之傳也。

如畫溪山﹐必須畫舫乃稱。平山堂之舫﹐不及西子湖﹐西子湖之舫﹐不及桃葉渡。至若山陰鏡湖之舟﹐𨿽船船皆畫﹐然正如薄笨之車﹐旋轉不便耳。

虎邱泛舟﹐以朱翠炫目勝。秦淮泛舟﹐以絲竹沸耳勝。平山堂泛舟﹐以園林池館稱心勝。若西子湖﹑鑑湖﹐則以上三者﹐春秋佳日﹐時時有之。又加以山水淸華﹐洞壑奇妙﹐風雲變化﹐煙雨迷離﹐覺可以娛心志﹑悅耳目者﹐無逾此也。外如鴛鴦湖之百重楊柳﹐消夏灣之千里芙蕖﹐柳色花光﹐亦其次也。

余屢夢至一處﹕石厓陗削﹐門外有古澗﹐時濯足其中。遇有不稱心事﹐輒誦舊作二句云「久無胸次居公等﹐別有池臺寄夢中。」卽指此也。

李靑蓮之詩﹐佳處在不著紙﹔杜浣花之詩﹐佳處在力透紙背﹔韓昌黎之詩﹐佳處在「字向紙上皆軒昂」。

漢昭帝十四歲﹐識上書人之詐。顯宗八歲﹐辧奏牘之誣。皆所謂「生而知之」者。魏髙貴鄕公亦然﹐特所遇不幸耳。漢靈帝之不登髙﹐晉惠帝之「何不食肉糜」﹐則眞下愚耳。然以惠帝之愚暗﹐而於嵇紹之死﹐則曰「侍中血弗浣」。成帝之童蒙﹐而於劉超﹑鍾雅之遇害﹐則云「還我侍中右衛」。是知惟忠義可以感人﹐無智愚賢不肖之異矣。

蘇端明爲《上淸官碑》攺作一事﹐不敢斥言﹐作一詩嫁名唐代云「淮西功業冠吾唐﹐吏部文章日月光。千載斷碑人膾炙﹐不知世有段文昌。」近時朱檢討彜尊因事斥出南書房﹐亦有一絕云「海內文章有定評﹐南來庾信北徐陵。誰知著作修文殿﹐物論翻歸祖孝徵。」二公意皆有所指。然非二公之才望學殖﹐亦不敢作此詩也。

歐陽公善詩而不善評詩﹐如所推蘇子美﹑梅聖兪﹐皆非冠絕一代之才。又自詡《廬山髙》一篇﹐在公集中﹐亦屬中下。甚矣﹐知人知己之難也。

歐陽公「行人舉頭飛鳥驚」七字﹐畢竟不凡。

幔亭張樂﹐艷說中秋﹐蘭亭賦詩﹐韻傳上巳。黃羅傳柑之在元夜﹐白衣送酒之屬重陽﹐以及曲江之三月三日﹐驪山之七月七夕﹐皆藉詩文得傳。他若盱江之五日﹐上河之淸明﹐又以圖繪益著。文人筆墨﹐有益於良辰勝地如此。

明李空同﹑王弇州皆以長句得名﹐李之「戰勝歸來血洗刀﹐白日不動靑天髙」﹐王之「老夫興發不可刪﹐大海回風生紫瀾」﹐皆屬歌行中傑作。

近時長沙張進士九徵﹑吾鄕萬進士應馨﹐才气皆風發泉湧﹐惜尙多浮響。

王新城尙書作《聲調譜》﹐然尙書生平所作七言歌行﹐實受聲調之累。唐宋名家﹐大家均不若此。「寧可枝頭抱香死﹐不曾吹墮北風中。」「此世但除君父外﹐不曾別受一人恩。」此宋末鄭所南思肖詩也。讀之頑夫廉﹑懦夫立志。

言情之作﹐至魂夢往來﹐可云至矣。潛山丁秀才鵬年又翻進一層雲﹕「如何夢亦相逢少﹖怕我傷心未肯來。」

商太守盤《秋霞曲》﹑楊戶部芳燦《鳳齡曲》﹐皆能敍小兒女情事﹐宛轉關生。然淋漓盡致中﹐下語復極有分寸﹐則商爲過之。

詩人愛用六朝﹐然能出新意者亦少。惟陳布衣毅《牛首山》詩極爲警策﹐云「似愁人世興亡速﹐不肯回頭望六朝。」

無錫一縣﹐明及本朝進士第一凡三人﹐而皆名臯﹕正徳九年唐臯﹐曾寓居無錫﹔萬曆二年孫繼臯﹐今歲嘉慶六年辛酉恩科則顧臯。不及二百年﹐三人相繼魁天下﹐而皆名臯﹐亦異事也。

詩人用意﹐有不謀而合者﹐宋陳子髙詩云「淚眼生憎好天气﹐離腸偏觸病心情。」而吾友汪助教端光云「並無岐路傷離別﹐正是華年算死生。」𨿽取徑各別﹐而用意則同。然二聯亦皆前人所未道也。

王新城《居易錄》載鼎甲之衰﹐未有如康熙丁丑者﹕狀元李蟠以科場事流徙奉天﹐榜眼嚴虞惇以子弟中式降調﹐探花姜宸英亦以科場事牽涉卒於請室。余謂康熙癸未亦然﹕狀元王式丹以江南科場事牽涉卒於罪所。榜眼趙晉以辛卯江南主試賄賂狼藉﹐爲巡撫張伯行參奏伏法﹔探花錢名世則以年羹堯黨﹐世宗憲皇帝特書「名教罪人」四字賜之。乾隆乙未科一甲三人亦不利﹕狀元吳錫齡﹑探花沈淸藻皆及第後未一年卽卒﹐榜眼汪鏞以傳臚不到﹐未受職先已罰俸﹐官編修幾三十年﹐垂老始攺禦史。

髙東井孝廉﹐髙才不遇﹐所作詩亦時有憤時嫉俗之語。嘗記其《觀劇》一絕云「曲江宴上探花回﹐試窘師門卻費才。端莫輕他由竇客﹐許多卿相此中來。」

李太白詩「相迎不道遠﹐直至長風沙。」長風沙今在安慶府懷寧縣﹐卽石牌灣也。《宋史周湛傳》﹕「爲江淮發運使﹐上言大江歷舒州長風沙﹐其地最險﹐謂之石碑灣。湛役三千萬工﹐鑿河十里以避之。人以爲利。」《水經注》﹕「江水徑長風山南﹐得長風口﹐江浦也。」

「錢唐門外卸蒲帆﹐小婢相扶上岸攙。一晌當風立無柰﹐夕陽紅透紫羅衫。」此余癸巳年初到西湖作也﹐不復存稿。戊午冬﹐乞假歸﹐薄遊湖上﹐於春渚徵君扇頭見之。

﹡羅世材﹐湖北人﹐成嘉慶四年進士﹐距鄕試時﹐已十一上春官矣。其題號捨詩曰「年年棄甲笑於思﹐依舊靑鞋布韈來。三十三回燒畫燭﹐可知蠟淚已成堆。」羅多髯﹐故以自嘲云。其房師潘學士世恩爲餘言之。

章編修道鴻﹐甲午江南解元也。是科余本擬第一人﹐房師以制藝中數語恐犯磨勘﹐力言於主司﹐抑置副榜第一﹐而章遂首多士矣。張亦十一上春官﹐及入翰林﹐已爲餘七科後輩﹐功名之遲速有定如此。康熙中﹐粵東梁佩蘭亦十二上春官﹐方得第﹐然選庶吉士未及散館而卒。

「古來才大難爲用」﹐杜工部詩也。《新唐書隱逸孫思邈傳》﹕「獨狐信異之曰﹕『聖童也﹐顧器大難爲用。』」或卽工部語所本。

李學士中簡在上書房最久﹐諸皇子皆服其品學。乾隆乙酉歲秋﹐上偶以「鳩喚雨」命題﹐試內廷諸翰林﹐君詩最速成﹐中一聯云「愆陽猶可挽﹐拙性本無他。」

應制﹑應試﹐皆例用八韻詩。八韻詩於諸體中﹐又若別成一格。有作家而不能作八韻詩者﹐有八韻詩工而實非作家者。如項郎中家達﹐貴主事徵﹐𨿽不以詩名家﹐而八韻則極工。項壬子年考差題爲《王道如龍首得籠字》﹐五六云「詎必全身見﹐能令眾體從。」貴己酉年朝考題爲《艸色遙看近卻無得無字》﹐五六云「綠歸行馬外﹐靑入濯龍無。」可云工矣。吳祭酒錫麒﹐諸作外﹐復工此體﹐然庚戌考差題爲《林表明霽色得寒字》﹐吳頸聯下句云「照破萬家寒」﹐時閱卷者爲大學士伯和坤﹐忽大驚曰「此卷有破家字﹐斷不可取。」吳捲由此斥落。足見場屋中詩文﹐卽字句亦須檢點。

詩有自然超脫﹐𨿽不作富貴語﹐而必非酸寒人所能到者。馮相國英廉《詠雪》詩﹕「塡平世上崎嶇路﹐冷到人間富貴家」﹐畢尙書沅《喜雨》詩﹕「五更陡入淸涼夢﹐萬物平添歡喜心」之類是也。

近人作金山詩﹐五言以方上捨正澍「萬古不知地﹐全山如在舟」二語爲最﹐七言以童山人鈺「重疊樓臺知地少﹐奔騰江海覺天忙」二語爲最。

余有《憶女紡孫》詩云「不是阿耶偏愛汝﹐歸寧無母最傷心。」及讀浚縣周大令遇渭詩《送女》云「來時有母去時無」﹐則兩層並作一層﹐益覺沈痛。

商太守盤詩似勝於袁大令枚﹐以新警而不佻也。

余頗不喜吾鄕邵山人長蘅詩﹐以其作意矜情﹐描頭畫角﹐而又無眞性情與气也。晚年﹐入宋商邱犖幕﹐則復學步邯鄲﹐益不足觀。其散體文﹐亦惟有古人面目﹐苦無獨到處。

原壤《貍首》之歌﹐已開阮籍之先﹐賴聖人能救正之耳。

靜者心多妙。體物之工﹐亦惟靜者能之。如柳柳州「回風一蕭瑟﹐林影久參差」﹐李嘉佑「細雨濕衣看不見﹐閒花落地聽無聲」。鹵莽人能體會及此否﹖

詩家例用倒句法﹐方覺奇峭生動﹐如韓之《雉帶箭》云「將軍大笑官吏賀﹐五色離披馬前墮」。杜之《冬狩行》云「艸中狐兔盡何益﹖天子不在咸陽宮。」使上下句各倒轉﹐則平率已甚。夫人能爲之﹐不必韓﹑杜矣。

作牡丹詩自不宜寒儉﹐卽如前人詩﹕「國色朝酣酒﹐天香夜染衣。」比體也。「一叢深色花﹐十戶中人賦。」諷諭體也。外如「看到子孫能幾家」﹐「一生能得幾回看﹖」皆是空處著筆﹐能實詮題面者實少。若不得已求其次﹐則唐李山甫之「數苞仙艷火中出﹐一片異香天上來」﹐宋潘紫巖之「一縷暗藏金世界﹐千重髙擁玉樓臺」﹐尙能形容盡致。余自少至今﹐牡丹詩不下數十首﹐然實詮題面者﹐亦殊不多﹐今略附數聯於後。辛酉年《三月十五日在捨間看牡丹》詩﹕「得天獨厚開盈尺﹐與月同圓到十分」﹔壬子年《京邸國花堂看牡丹》詩﹕「縱教風雨無寒色﹐占得樓臺是此花」﹔今歲《培園看牡丹》詩﹕「十里散香蘇地脈﹐萬花低首避天人」又﹕「當晝乍舒千尺錦﹐殿春仍與十分香」﹔及少日裏中《騰光館看牡丹》詩﹕「調脂金鼎儼同味﹐承露玉盤饒異香。」與本日所作六首﹐不知可有一二語能彷佛花王體格否﹖

白牡丹詩﹐以唐韋端己「入門惟覺一庭香」﹐及開元明公「別有玉盤承露冷﹐無人起向月中看」爲最。近人詩「富貴叢中本色難」﹐亦其次也。余昨在宣城張司訓珍席上詠白牡丹云「三霄雨露承靑帝﹐一朵芳菲號素王。」以花在泮池旁﹐或尙切題也。

紅牡丹詩﹐前人絕少。余前在同鄕劉宮贊種之席上﹐賦牡丹詩﹐中二聯云「神仙隊裏仍耽酒﹐富貴叢中獨賜緋。影共朝霞相激射﹐情於紅袖最因依。」僅敷衍題字﹐不能工也。

太倉王秀才芥子﹐有牡丹詩一聯云「相公自進姚黃種﹐妃子徧吟李白詩。」爲一時所傳誦。然究傷纖巧。

北江詩話卷三

藏書家有數等﹕得一書必推求本原﹐是正缺失﹐是謂考訂家﹐如錢少詹大昕﹑戴吉士震諸人是也。次則辧其板片﹐注其錯訛﹐是謂校讎家﹐如盧學士文弨﹑翁閣學方綱諸人是也。次則搜采異本﹐上則補石室金匱之遺亡﹐下可備通人博士之瀏覽﹐是謂收藏家﹐如鄞縣範氏之天一合﹑錢唐吳氏之瓶花齋﹑昆山徐氏之傳是樓諸家是也。次則第求精本﹐獨嗜宋刻﹐作者之旨意縱未盡窺﹐而刻書之年月最所深悉﹐是謂賞鑑家﹐如吳門黃主事丕烈﹑鄔鎭鮑處士廷博諸人是也。又次則於舊家中落者﹐賤售其所藏﹐富室嗜書者﹐要求其善價﹐眼別眞實﹐心知古今﹐閩本蜀本﹐一不得欺﹐宋槧元槧﹐見而卽識﹐是謂掠販家﹐如吳門之錢景開﹑陶五柳﹑湖州之施漢英諸書估是也。

南宋之文﹐朱元晦大家也﹔南宋之詩﹐陸務觀大家也。

成親王工詩﹐年四十六﹐發已半白。嘗有《夜坐》詩曰「事繁書慰夜﹐心短睡辭人。」

詩人之工﹐未有不自識字讀書始者。卽以唐初四子論﹐年僅弱冠﹐而所作《孔子廟碑》﹐近日淹雅之士﹐有半不知其所出者。他可類推矣。以韓文公之俯視一切﹐而必諄諄曰「凡爲文辭﹐宜略識字。」杜工部﹐詩家宗匠也﹐亦曰「讀書難字過」。可見讀書又必自識字始矣。弄獐宰相﹐伏獵侍郎﹐不聞有詩文傳世﹐職是故耳。近時士大夫﹐亦有讀「鍼灸」之「灸」爲「炙」﹐「艸菅」之「菅」爲「管」﹐呼「金日磾﹑萬俟卨」如本字者﹐則「弄獐﹑伏獵」﹐又可以分謗矣。

吾鄕有進士起家現居要地者﹐人乞其一札爲寒士先導﹐用《晉書劉宏傳》「得劉公一紙書﹐勝於十部從事」語﹐此君復椷云「劉公何人﹖現居何職﹖乞開示﹐以便往拜。」人傳以爲口實云。

人但知陶淵明詩一味眞淳﹐不塡故實﹐而以爲作詩可不讀書。不知淵明所著《聖賢羣輔錄》等﹐又考訂精詳﹐一字不苟也。

道家之有眞實本領者﹐釋氏不能學。道家之祖尙元虛者﹐釋氏始竊其緒餘以名於世。大抵釋氏書之精﹐皆莊﹑列之緒餘也。其至粗如「道在屎橛」等﹐釋氏亦竊之。南宋儒者﹐似又竊釋氏緒餘。此卽莊子所謂「每況愈下」也。

李白《扶風豪士歌》﹐在吳中所作﹐非贈人也。《涇縣舊志》以爲贈縣人萬巨所作﹐鑿矣。

今時學者﹐讀斷爛朝報﹐卽以爲通曉世事﹔讀髙頭講章﹐卽以爲沈酣經籍﹔何與昔人之知今知古異乎﹗

詩句限年﹐往往成讖。袁大令枚丁酉元日詩﹕「不賀賓朋先自賀﹐堂前九十四齡親。」然太夫人卽於是年棄養。朱學士筠辛丑歲自福建學使任滿歸﹐歲朝作詩﹐有「五十三年律漸工」句﹐果於是年下世。乾隆中﹐皇五子口口王亦最工詩﹐於謝世之前﹐賦《元日》詩云「三十九年蒙豢養。」亦不久奄忽。三詩並出無心﹐又並作於元日﹐並成詩讖﹐可云異矣。

余最愛明張夢晉一絕云「隱隱江城玉漏催﹐勸君且盡掌中杯。髙樓明月淸歌夜﹐此是人生第幾回﹖」謂有思之惘惘﹑盡而不盡之致。近時桐城方世泰亦有二語云「稱心一日足千古﹐髙會百年能幾回﹖」便稍覺直致﹐然亦似《劍南集》中語。

詩詞之界甚嚴。北宋人之詞﹐類可入詩﹐以淸新雅正故也。南宋人之詩﹐類可入詞﹐以流艷巧惻故也。至元而詩與詞更無別矣。此虞伯生﹑吳淵穎諸人所以可貴也。

李明經禦﹐字琴夫﹐詩有奇气﹐京口詞人之冠也。嘗見其《讀戰國策書後》九首之一云「解紛如解玉連環﹐一笑飄然東海還。世上共求天下士﹐不知東海在人間。」

今歲二月中﹐遊天臺﹐獨未及訪銅壺滴漏﹐以爲歉事。秋杪﹐以事至焦山﹐張司馬鉉自京口攜其臺﹑蕩﹑黃山詩﹐屬爲訂定﹐內有《越山至銅壺滴漏處》一篇云「俯觀繩系背﹐側立僕持踵」﹐頗能繪涉險情事。又云「佛以四海水﹐入山一毛孔」﹐𨿽用釋典﹐亦與此題確稱。張娶詩人鮑海門女﹐字茝香﹐亦能詩﹐有《送外遊黃山臺蕩》一律﹐頗工。張答之曰「粗成唱和今生願﹐小證煙波夙世緣。」前余在京師﹐鮑郎中之鍾屢誇其二妹皆工詩﹐余未之信﹐今茝香卽其第二妹也。

司馬從弟上捨崟﹐工近體詩。畫靑綠山水﹐殊有元人筆法。曾作《萬里荷戈圖》見贈。余寄以二詩﹐末一首云「荷戈人在夕陽邊﹐宛馬如龍不著鞭。欲貌鴻蒙萬里雪﹐別施輕粉寫祁連。」上捨時時誦之。

焦山後有松﹑寥二小山﹐境極幽邃﹐鷹鵰黿獺﹐遂各遽其一。今一山峯頂盡白﹐蓋鷹糞所積也。余守風山後﹐曾久憩於此﹐偶得句云「鷹同獺占東西嶺﹐浪與人爭出沒舟。」荒寒奇險之景﹐或亦遊焦山者所未及道耳。

太倉蘇加玉茂才遊山詩﹐亦頗刻畫盡致﹐如《遊黃山朱砂庵至文殊院》詩云「抱崖十指牢﹐垂巖一足剩。屈膝磨過腹﹐縮頂低觸脛。」遊山實有此境。辛酉冬﹐余過太倉﹐飲汪庶子學金家三日﹐無日不與茂才偕﹐飲量甚豪﹐一如其詩。

今人以「餻」字爲俗﹐並附會云﹕唐劉夢得作《九日》詩﹐不敢用「餻」字。此說未確。《方言》﹕「餌謂之餻」。《廣雅》﹕「餻﹐餌也。」惟《說文》不收此字﹐徐鉉《新附》始有之。然詩人所用字﹐豈能盡出《說文》耶﹖﹝《北史綦連猛傳》謠云「七月刈禾太早﹐九月噉餻未好。」是六朝時歌謠已用餻字矣。﹞

吾鄕乾隆壬戌﹑乙丑二科﹐皆得鼎甲二人﹕壬戌榜眼楊述曾﹑探花湯大紳﹐乙丑狀元錢維城﹑榜眼莊存與是也。然宋時亦有之﹕熙寧癸丑省元邵綱﹑狀元余中皆毗陵人﹐是矣。《萬靑閣偶談》載一甲三人﹐同時皆至八座。惟康熙癸丑狀元韓菼爲禮書﹐榜眼王鴻緒爲戶書﹐探花徐秉義爲吏侍。今考乾隆乙丑亦同﹕狀元錢維城刑侍贈尙書﹐榜眼莊存與禮侍﹐探花王際華戶書﹐亦皆同時﹐又皆曾直南書房﹐皆曾爲會試總裁﹐似又過癸丑矣。

《槐廳載筆》載兄弟同時爲主考﹐尙漏吾鄕莊少宗伯存與﹑修撰培因。﹝皆乾隆丙子﹐一典試浙江﹐一典試福建﹐皆道出裏門。﹞不二年﹐又皆視學。﹝一直隸﹐一福建﹞無錫秦編修泉﹐弟編修潮。﹝皆乾隆癸卯。一典河南﹐一典陜西。﹞若父子同時爲考官者﹐大學士劉統勛主考順天﹐其子編修墉主考廣西。皆乾隆丙子。及吾鄕劉冢宰綸主考順天﹐其子編修躍云主考山東。皆乾隆庚寅也。

《池北偶談》載順治戊戌一甲三人﹕常熟孫承恩﹑鹽城孫一致﹑全椒吳國對﹐皆江南人。己亥一甲三人﹐亦皆江南徐元文﹑華亦祥﹑葉方藹也。至乾隆庚戌一甲三人﹐亦皆江南吳縣石韞玉﹑靑陽王宗城與亮吉是也。﹝下科始分江蘇﹑安徽爲二。﹞是科特旨﹐命無錫嵇文恭璜赴禮部恩榮宴﹐會後同年與同鄕後進三人﹐接坐禮部堂上﹐則又戊戌﹑己亥所不能及。信乎壽考作人之化所致也。

殿試卷例以前十本進呈。惟乾隆庚辰年﹐秦尙書蕙田等以十本外尙有佳捲奏﹐奉特旨﹐許以十二本進呈。是科十四名以前並入翰林﹐洵屬異數。至乙卯年恩科﹐大學士伯和坤讀卷﹐以無佳策﹐止取八本呈覽。然是科一甲有兩盛事﹕狀元王以銜卽本科會元王以鋙胞兄﹐探花潘世璜又前科狀元潘世恩從兄也。

本朝一百餘年﹐湖南士子成進士﹐未有入進呈十本中者。有之﹐自乾隆庚辰﹐今劉參相權之始。曁嘉慶乙丑﹐劉充殿試讀卷官﹐而狀元探花皆在湖南矣。考宋淳熙丁未﹐湖南亦最盛﹐省元湯璹﹑狀元王容﹐皆長沙人。見《齊東野語》。

方上捨正澍有《過瓦官寺》詩曰「廢苑苔生天子筆﹐﹝寺舊有梁武帝題額。﹞荒街春繡地丁花。」嘆其屬對之工。然亦有所本﹐唐人詩云「牀頭兩甕地黃酒﹐架上一封天子書。」語亦生峭可喜﹐乃知方詩又本於此也。

宋蘇子容詩﹕「把麻人眾引聲長。」蘇子由詩亦云「明日白麻傳好語﹐曼聲微繞殿中央。」蓋唐宋時宣麻制﹐皆曼延其聲如歌詠之狀。今殿試臚傳日﹐鴻臚寺官立殿下唱第﹐引聲亦甚長﹐唱一甲三人﹑二甲第一人﹑三甲第一人﹐必移時始畢﹐蓋古法也。又一甲三人﹐唱名至三次﹐亦寓愼重之意。又俗語謂狀元「獨占鰲頭」﹐語非盡無稽。臚傳畢﹐贊禮官引東班狀元﹑西班榜眼二人前趨至殿陛下﹐迎殿試榜﹐抵陛﹐則狀元稍前進﹐立中陛石上﹐石正中鐫升龍及巨鰲﹐蓋警蹕出入所由﹐卽古所謂螭頭矣。俗語所本以此。榜亭出﹐一甲三人隨之﹐由午門正中而出。蓋親王﹑宰相亦無此異數。大學士嵇文恭公嘗笑語余曰「某爲宰相十年﹐不及一日之新進」云。

作詩造句難﹐造字更難。若造境造意﹐則非大家不能。近日順徳黎明經簡﹐頗擅此長。惜年甫四十而卒。然所存諸詩﹐尙足以睥睨一世。

唐少府軼華﹐居中河橋側﹐余未出塾﹐卽與訂交。倜儻有俠气﹐沈淪簿尉﹐非其志也。今寄居皖公山左﹐余遊匡廬﹐曾便道訪之﹐爲題柱帖云「看山蹤迹吾還健﹐入世心期爾最先。」蓋總角時第一相識也。

作富貴語﹐不必金玉珠寶也﹐如「夜深斜搭秋千索﹐樓閣冥蒙細雨中」﹐及「夜深臺殿月髙低」﹐僅寫雨及月﹐而富貴气象宛然。然尙有臺殿樓閣字也。溫八叉詩云「隔竹見籠疑有鶴﹐捲簾看畫靜無人」﹐韋端己詩「銀燭樹前長似晝﹐露桃花裏不知秋。」第二等人家﹐卽無此气象。近人詩﹐則「天气淸涼人好睡﹐闌干閒在月明中」﹐及「路暗迷人百種花」亦是。余前有《送春》詩云「三面水亭簾不捲﹐百花香裏度殘春。」又《初夏》云「居然一服淸涼散﹐不啖荷珠卽露珠。」正不必用八寶丹﹐自爾不寒儉也。

杜工部之救房管﹐則生平「許身稷契」之一念誤之也。李供奉之知郭子儀﹐則生平慕魯仲連一流人之識廓之也。韓吏部之折王庭湊﹐則生平諫佛骨及不好神仙之定見致之也。能諫佛骨﹐卽能驅鱷魚﹔能驅鱷魚﹐卽能折王庭湊。故余嘗有《詠史》詩曰「異類彊藩盡低首﹐王庭湊與鱷魚同。」

古人事皆有本。明宣徳時芳艸鬭雞缸﹐卽仿漢時春艸雞翹織刺以爲之者。史遊《急就篇》﹕「春艸雞翹鳧翁濯」﹐顏師古注云「春艸﹐象其初生纖麗之狀也﹔雞翹﹐雞尾之曲垂者。」言織刺爲春艸雞翹之形。一曰染衣色似之。蓋漢儒施於綃素者﹐明則用之於磁器耳。

《禦覽》引《春秋考異》郵云「戴紝出﹐蠶期起。」《詩正義》引裏語云「促織鳴﹐懶婦驚。」正可相對。古人重女工﹐故虫嗚亦皆以紝織爲名﹐巧婦﹑布母﹑女鷗﹑工雀﹐名義並同。

王文簡詩﹐律體勝於古體﹐五﹑七言絕句又勝於五﹑七律。余最愛其《國士橋》一篇云「國士橋邊水﹐千秋恨不窮。如聞柱厲叔﹐死報莒敖公。」《﹛虫梟﹜蟣夫人祠》一篇云「霸气江東久寂寥﹐永安宮殿莽蕭蕭。都將家國無窮恨﹐分付潯陽上下潮。」以爲此非詩人之詩﹐可與知人論世矣。

余最喜宋魏野《上寇萊公》詩云「有官居鼎鼐﹐無地起樓臺。」夫萊公以崛起爲宰執﹐立朝未久﹐而云「無地起樓臺」﹐世尙傳其淸節。今吾鄕劉文定公﹐官卿相者三十年﹐其子今少司馬躍云繼之﹐父子服官於朝﹐至七十年之久﹐而家無一畝之宮﹑半頃之地﹐可云淸矣。昨聞少司馬以年過七十﹐與休歸裏﹐余憂其棲止無地也﹐先寄以詩曰「此福眞難及﹐君恩賜鑑湖。乍看拋笏冕﹐才敢憶蒓鱸。卿相兩傳久﹐田廬一寸無。誰將去官日﹐淸節繪成圖﹖」孰謂古今人不相及哉﹗

吳門汪布衣緄﹐字墨莊﹐少工詩﹐所遇輒不偶﹐近歲自都中攜貴人書謁揚州都轉﹐都轉甚禮之﹐復爲友人所讒﹐卒無所得。寄食於江上捨藩家﹐江亦赤貧之士也。聞余至揚﹐偕江來訪﹐因同至傍花村看菊﹐坐半﹐江代吟其少日詩曰「斟酌橋西舊酒樓﹐樓中夜夜唱涼州。棗花簾外初圓月﹐一度銷魂便白頭。」余爲之擊節﹐以爲不減明張夢晉「髙樓明月淸歌夜」一絕。明日﹐因攜之謁揚州太守伊君秉綬﹐屬爲之地﹐太守亦極賞此詩﹐酒間﹐汪又誦其一聯云「古原牛嚙新生艸﹐小院蜂攢乍放花。」亦南宋詩之佳者。

廬山周圍五百里﹐界九江﹑南康﹑饒州三府境﹐其雄偉奇秀﹐非霍山及衡嶽可比。又實居江﹑漢之衝﹐不知當時何以不作南嶽﹖余《遊廬山》詩有云「天風一回蕩﹐大气自蟠礡。南瞻隘衡湘﹐北望小灊霍。稽首告上眞﹐玆當作南嶽」。非於匡君貢諛﹐乃紀實耳。

古人之名﹐有必不可與之爭者﹐卽或名槪古人﹐亦須俟後人論定而軒輊之﹐當吾身則不可。嘗見嶽州嶽陽樓詩榜有二﹕東則孟襄陽﹐西則杜浣花﹐餘人不敢參也。前有妄人官是郡者﹐別作一榜﹐以己所作與杜﹑孟鼎足焉。甫去任﹐人卽撤之。此與古人爭名之過也。采石太白樓﹐亦最爲東南勝景﹐余少時卽見神龕旁有柱帖云「我輩到來惟飲酒﹐先生在上莫題詩。」三十年復過此﹐則柱榜易矣。詢之﹐則近日貲郎守是郡者所爲。吁﹐可云不自量矣。

桐城潘君恂﹐宰陽湖日﹐勤於吏治﹐每至冬夜三鼓﹐必親巡坊市﹐稽察非常。余友人楊繼曾自親串家醉歸﹐適值之﹐楊本龍城書院肆業諸生﹐有文譽﹐潘平時亦賞之﹐姑貸其過﹐命作《飲酒犯夜賦》﹐以「酒人犯法欲闖城門」爲韻﹐限辰刻至縣交卷。楊素工帖括﹐不嫻詞賦﹐窘極﹐四鼓走訪余館中﹐長跽乞憐﹐余不得已﹐披衣起﹐爲代作﹐破曙甫畢。猶記末一聯云「倘思玉汝於成﹐一篇之誥原在﹔不畏金吾之戒﹐三章之法何存﹖」潘君極賞之﹐並贈金以歸。

今關神武廟徧海內﹐然柱帖絕少佳者。余少時曾代人作二聯云「一樣英雄感騅逝﹐千秋家國尙鵑嗁。」又云「左傳癖應開杜預﹐季興功足抵岑彭。」近遊三天洞﹐道出孫家埠﹐里人方新神廟﹐乞作一柱聯長句﹐余爲題云「稍緩須臾﹐幣歲卽元稱章武﹔庶幾夙夜﹐一篇亦志在春秋。」

前人詩云「老健方知妬婦賢。」亦有所本﹕《北史隋獨孤後傳》「後性尢妬忌﹐崩後﹐宣華夫人陳氏﹑容華夫人蔡氏俱有寵﹐帝頗惑之﹐由是發疾﹐至危篤﹐謂侍者曰﹕『使皇后在﹐吾不及此。』」則知妬婦亦有可取者。然若魏孝文幽後﹑齊馮淑妃等﹐身不正而復妬﹐則又獨孤後之罪人矣。

同年李賡蕓﹐字許齋﹐才學兼茂﹐以二甲第二人成進士﹐以爲必預館選。然是科一甲三人皆江南人﹐故李遂以知縣卽用。余送之出都﹐詩末云「郎官攺祕閣﹐此例亦有舊。二十有七人﹐待子成列宿。」後李以循吏著聲﹐今見官浙江嘉興府太守。而黃主事鉞﹐遂以能書被薦入懋勤殿﹐未幾﹐對品攺贊善﹐擢中允﹐竟符列宿之數。

今世士惟務作詩﹐而不喜涉學﹐逮世故日膠﹐性靈日退﹐遂皆有「江淹才盡」之誚矣。《北齊書孫搴傳》﹕「邢邵嘗謂之曰﹕『更須讀書。』搴曰﹕『我精騎三千﹐足敵君羸卒數萬。』」豈今之不務讀書者﹐胸次皆有孫搴三千精騎耶﹖

錢州倅坫﹐工篆書﹐然自負不凡﹐嘗刊一石章云「斯冰之後直至小生。」余嘗戲之曰「是何足道﹐張景仁淺陋下才﹐尙作蒼頡以來一人。斯冰上視蒼公﹐卑卑不足道耳。」蓋《北齊書儒林傳》﹕景仁以侍書致位通顯﹐遂除侍中﹐封建安王。故李百藥云「自蒼頡以來﹐八體取進﹐一人而已。」蓋譏之也。

詩除《三百篇》外﹐卽《古詩十九首》亦時有化工之筆﹐卽如「靑靑河畔艸」及「四顧何茫茫﹐東風搖百艸」﹐後人詠艸詩有能及之者否﹖次則「池塘生春艸」﹐春艸碧色﹐尙有自然之致。又次則王冑之「春艸無人隨意綠」﹐可稱佳句。至唐白傅之「艸綠裙腰一道斜」﹐鄭都官之「香輪莫碾靑靑艸」﹐則纖巧而俗矣。孰謂詩不以時代降耶﹖

詞臣掌誥冊﹐固屬佳選。然亦隨時代爲榮辱。唐賈至世撰傳位冊﹐詞林以爲美談。獨李昊世修降表﹐則世以爲口實矣。是𨿽才不逮至﹐然亦可悲其遇也。

袁大令枚詩﹐有失之淫艷者。然如「春花不紅不如艸﹐少年不美不如老」﹐亦殊有齊粱間歌曲遺意。又《月中苗歌》云「胡蝶思花不思艸﹐郎思情妹不思家」﹐詞𨿽俚而亦有古意﹐不可以苗歌忽之也。

「人之將死﹐其言也善。」蓋死生之際﹐亦天良激發之時。宋陸務觀﹐近時吳偉業﹐皆詩中大作家也﹐陸臨終詩云「死去應知萬事空﹐但悲不見九州島同。王師北定中原日﹐家祭無忘告乃翁。」人悲之﹐人復敬之。吳臨終塡《賀新涼》一闋﹐其下半闋云「故人慷慨多奇節。爲當年沈吟不斷﹐艸間偸活。艾灸眉頭瓜噴鼻﹐此事終當決絕。早患苦重來千疊。脫屣妻孥非易事﹐便一錢不值何須說。人世事﹐幾圓缺。」人悲之﹐人無惜之者。則名義之系人﹐豈不重乎﹗若謝康樂臨命詩﹕「韓亡子房奮﹐秦帝魯連恥。本是江海人﹐忠義動君子。」則非由衷之談﹐世亦不能爲所欺也。最下則範蔚宗之「𨿽無嵇生琴﹐差有夏侯色。」則未死之際﹐已爲其甥所嘲﹐益不足言矣。

余有《論詩絕句》二十篇﹐中一首云「早年壇坫各相期﹐江左三家識力齊。山下蘼蕪時感泣﹐息夫人勝夏王姬。」又辛酉年至太倉﹐《過吳祭酒故居》一律云「寂寞城南土一抔﹐野梅零落水雲愁。生無木石塡滄海﹐死有祠堂傍弇州。《同谷》七歌才愈老﹐《秣陵》一曲淚俱流。興亡忍話前朝事﹐江總歸來已白頭。」亦悲之也。以江總仿之﹐才品適合。

西施古皆以爲吳王美女﹐獨司馬彪《莊子注》以爲夏姬。馮夷古皆以爲河伯﹐獨彪注述舊說以爲呂公子之妻。狙公古皆以爲老狙及狙之長者﹐獨彪注以爲典狙之官。彪﹐魏晉間博識大儒﹐必有所本﹐非苟爲異說者。

吾鄕云車﹐相傳爲隋司徒陳杲仁守城時所制﹐不知卽古云梯遺制也。《墨子》「公輸班爲云梯」﹐《淮南兵略訓》「攻不待衝隆云梯而城拔」﹐髙誘注﹕「云梯﹐可依云而立﹐所以瞰敵之城中。」今吾鄕云車﹐髙亦與雉堞齊。惟古法以數十人推挽而前﹐今則以有力者一人肩之﹐爲不同耳。

英雄好色﹐姦雄反可以不好色。英雄好色者﹐所謂不修小節﹐如關長生之欲娶秦宜祿妻﹐李西平之欲挈西川妓歸﹐及郭汾陽﹑韓蘄王﹑常開平等皆是也。姦雄反可以不好色者﹐蓋別有大志﹐轉不以聲色爲意﹐如褚淵遣侍山陰公主﹐備見逼迫﹐卒不及亂。相傳明趙文華爲諸生時﹐館一富家﹐其夫已歿﹐妻甚少﹐慕趙風格﹐夜半叩門﹐趙詢知爲主人妻﹐堅不啟﹐明早托故辭館出﹐不與人言也。後淵轉以此爲世主所重﹐趙亦以此爲裏黨所推。安知二人不卽以此爲盜名地耶﹖若王莽之買婢﹐詐云贈後將軍朱子元﹔隋煬之屏斥姬侍﹐獨與蕭后共處﹐則又彊制之力﹐不久卽敗露也。

郭象《莊子注》「是猶對牛鼓簧耳」﹐今人云「對牛彈琴」﹐或本於此。

「亡息肯矜紅粉艷﹐避秦祗覺白衣尊。」從舅氏蔣侍禦和寧少日《詠白桃花》詩也。「春風似翦頻頻削﹐秋露如珠不敢零。」舅氏《詠方竹》詩也。均有巧思。

瓜州東北﹐七十年前又漲一新洲﹐長廣四十里﹐土人名翠屏洲。洲上桃花極多﹐三月中﹐在焦公山望之﹐爛若錦繡﹐故又名桃花洲。王秀才豫﹐洲上詩人也﹐曾乞余作《桃花洲歌》。秀才與阮侍郎元﹑秦京兆瀛交最密﹐所著《種竹軒詩集》﹐京兆爲之序。

今人以九江郡西琵琶洲﹐謂得名於白傅爲江州司馬時聽商婦琵琶於此﹐因號琵琶洲。不知非也。《水經注江水》下﹕「江水東徑琵琶山南﹐山下有琵琶灣。」考其道裏﹐正在潯陽境內﹐則琵琶之名久矣。

北江詩話卷四

詩人不可無品﹐至大節所在﹐更不可虧。杜工部﹑韓吏部﹑白少傅﹑司空工部﹑韓兵部﹐上矣。李太白之於永王璘﹐已難爲諱。又次則王摩詰﹐再次則柳子厚﹑劉夢得﹐又次則元微之﹐最下則鄭廣文。若宋之問﹑沈佺期﹐尙不在此數。至王﹑楊﹑盧﹑駱及崔國輔﹑溫飛卿等﹐不過輕薄之尢﹐喪檢則有之﹐失節則未也。

昨歲遊廬山﹐憩於同年九江太守方君體官廨數日﹐廨後卽庾公樓﹐太守以柱榜見屬﹐余爲篆一聯云「半壁江山眞劇郡﹐一樓風月幾傳人。」太守首肯﹐然頗嫌「劇郡」二字非古﹐余舉《三國誌王觀傳》示之﹐﹝明帝卽位﹐下詔書﹐使郡縣條爲劇﹑中﹑平﹐時觀爲涿郡守﹐遂上言以涿郡爲外劇。﹞始折服也。唐楊倞《荀子注》云「劇﹐囂煩也。」是魏時之劇﹑中﹑平﹐卽今之衝煩疲難所本。

今楷書之勻圓丰滿者﹐謂之「館閣體」﹐類皆千手雷同。榦隆中葉後﹐四庫館開﹐而其風益盛。然此體唐宋已有之﹐段成式《酉陽雜俎詭習》內有「有官楷﹐手書」。沈括《筆談》云「三館楷書﹐不可謂不精不麗﹐求其佳處﹐到死無一筆」是矣。竊以謂此種楷法﹐在書手則可﹐士大夫亦從而效之﹐何耶﹖本朝若沈文恪﹑姜西溟諸人之在聖祖時﹐查詹事﹑汪中允﹑陳奕禧之在世宗時﹐張文敏﹑汪文端之在髙宗時﹐庶幾卓爾不羣矣。至若梁文定﹑彭文勤之楷法﹐則又昔人所云「堆墨」書也。

本朝冊封使至安南﹑琉球等國﹐海船中例載漆棺﹐以備不虞。棺上必釘銀牌十數枚﹐鐫曰天使某人之柩。蓋預防危險時﹐天使卽朝衣冠臥棺內﹐至船將覆﹐則棺外已施釘﹐令其隨流漂沒﹐海船遇而見之﹐或鉤取上船﹐至內地則告於有司﹐以還其家。必釘銀牌者﹐所以犒水手﹐無此﹐則恐見亦不撩取也。然事亦有所本。宋天聖中﹐禦史知雜事﹐章頻使遼﹐死於虜中﹐虜中無棺櫬轝﹐至範陽方斂。自是遼人常造數漆棺﹐以銀飾之﹐每有使人入境﹐則載以隨行﹐至今爲例。事亦見《筆談》。

昔人笑馮道「忘攜兔園冊子來」。然兔園冊子﹐畢竟是唐及五代時習尙。若今日之習尙﹐吾見其龍頭雜事而已矣。又考﹕兔園冊子𨿽不傳﹐大要是類書之淺近者﹐𨿽不及歐陽詢﹑虞世南﹑徐堅之詳審﹐要亦其次也。蓋初唐人撰集﹐定無不舉來歷﹐尟自作璁明之獘﹐勝今日之《錦字箋》《廣事類賦》遠矣。﹝唐人及北宋人著書﹐皆有法度﹐故白《六帖》旣遠勝孔《六帖》《廣事類賦》去吳淑《事類賦》則又不可道裏計矣。﹞

唐宋詩人﹐永年者殊少。杜甫年五十九﹐李白年六十餘﹐王維年六十一﹐韓愈年五十七。《孟浩然傳》云「年四十始遊京師﹐張九齡﹑王維雅稱道之。」今考張九齡以開元二十一年十二月作相﹐王維始從濟州參軍擢右拾遺﹐是浩然遊京師當在開元二十二年以後﹐至開元末﹐浩然已卒﹐是年亦不出五十。《髙適傳》言五十始爲詩﹐其卒在永泰元年﹐年當在七十左右。白居易年七十五﹐宋歐陽修﹑王安石﹑蘇軾皆六十六。至南宋則詩人老壽者多﹐陸務觀年八十六﹐楊廷秀年八十三﹐範成大年七十﹐尢袤年七十。

袁大令枚﹐自作《生挽》詩﹐𨿽極曠達﹐然尙不如豸靑山人李鍇二語﹐蓋其胸次之髙﹐悟道之早﹐又非大令所能及。其句云「定知無物還天地﹐何不將身占水雲﹖」

余家藏古鏡極多﹐海馬蒲桃至十餘面﹐相傳皆漢時物也。六朝鏡亦四﹑五﹐內有二面﹐形質極薄﹐而雕鏤甚工﹐疑皆宮禁中所用殉葬。其一背銘云「天上見長﹐心思君王。」一背銘云「久不見﹐侍前稀﹐君行卒﹐我安歸﹖」篆法工整﹐語亦淒艷。余在貴州﹐曾以「天上見長鏡」作消寒會詩題﹐亦曾以課多士。

倪進士模﹐居望江之大雷岸。余遊匡山回﹐阻風華陽鎭﹐因徒步二十里訪之。其讀書艸堂距家三里﹐正面建徳諸山﹐屋旁卽雷港也。余以二水山房顏之。艸堂後﹐小閣七間﹐積書至五萬卷﹐金石千餘卷。平生嗜古錢﹐撰《泉譜》四卷﹐極爲精審。時阻雨﹐畱三宿乃去。談次﹐出其《懷人詩》三十首﹐乞爲點定。詩非所長﹐蓋學人之餘事耳。

趙州師道南﹐今望江令師範之子也。生有異才﹐年未三十卒。其遺詩名《天愚集》﹐頗有新意。五言如「海霞明雁路﹐松日淡僧衣」﹐「一庭如野闊﹐雙鶴並人長」﹐均系未經人道者。時趙州有怪鼠﹐白日入人家﹐卽伏地嘔血死﹐人染其气﹐亦無不立殞者。道南賦《鼠死行》一篇﹐奇險怪偉﹐爲集中之冠。不數日﹐道南亦卽以怪鼠死。奇矣。

九江府署後距城﹐有樓三楹﹐人傳爲晉庾亮與殷浩等登眺之所。不知非也。亮鎭荊州時﹐治所實在今湖北武昌縣﹐土人名爲小武昌﹐以別於今武昌府。在江之北﹐樓正面江﹐故名南樓。若九江府在江南﹐有樓面江﹐乃北樓耳﹐何得云亮與浩等所登乎﹖餘同年方太守體﹐以爲亮弟翼鎭江州時所築樓﹐近之。余有《庾樓詩》一篇云「吳楚山川此上游﹐玆樓剛對武昌樓。南來傑閣推章郡﹐東下雄藩是石頭。頻歲舳艫趨海道﹐全家棣萼領江州。憑闌一望眞無際﹐千點飛帆雜渚鷗。」蓋訂向來之誤也。﹝《文選注》以此爲湓口南樓。﹞

廬山甲於東南﹐然最勝者則文殊臺之陗﹐佛手巖之奇﹐黃龍寺之古樹﹐開元寺之飛瀑﹐可稱四絕。

楊兵備煒﹐少餘三歲﹐與其從兄大令倫﹐皆童年舊交也。以戊戌庶常起家﹐官至南昌太守。公事去官﹐復緣衡工例﹐需次道員﹐今已發廣東﹐到日卽署肇羅道矣。其《自嘲》一首﹐余極愛其頸聯云「舊叨甲第登瀛選﹐新署頭銜納粟官。」洵紀實也。

章炯﹐績溪人﹐詩酷嗜昌谷﹐己所作亦有神似者﹐如「娉婷鬼女夜行役﹐漆燈照見雙履迹。土花蝕面不分明﹐猶帶生前小桃色。」年甫三十卒﹐信乎其爲「鬼才」也。

江上捨藩﹐寓居江都﹐實旌徳人也。爲惠定宇徵君再傳弟子﹐學有師法。作小詩亦工﹐其《過畢弇山宮保墓道》詩曰「公本愛才勤說項﹐我因自好未依劉。」亦隱然自具身分。余識上捨已二十年﹐惜其爲饑寒所迫﹐學不能進也。

孟東野詩﹕「出門卽有礙﹐誰謂天地寬。」非世路之窄﹐心地之窄也。卽十字而局天蹐地之形﹐已畢露紙上矣。杜牧之詩﹕「蓬蒿三畝居﹐寬於一天下。」非天下之寬﹐胸次之寬也。卽十字而幕天席地之槪﹐已畢露紙上矣。一號爲「詩囚」﹐一目爲「詩豪」﹐有以哉。

「我未成名君未嫁」﹐同傷淪落也。「爾得老成餘白首」﹐同悲老大也。用意不同﹐而寄慨則一。

馬融《西第頌》﹐陸遊《南園記》﹐事甚相類。文人稱頌時宰功徳﹐卽杜工部﹑韓吏部亦不免﹐何況明吳與弼諸人乎。腕可斷﹐文不可作﹐眞髙人一籌者矣。

「粉白黛綠」﹐古人皆言「粉白黛黑」﹐《楚辭大招》﹕「粉白黛黑﹐施芳澤只。」張揖﹑郭璞並云「靚﹐粉白黛黑也。」靚與靘同。《玉篇》《廣韻》並同﹕「﹛冥色﹜靘﹐靑黑色。」

李善《文選注》﹐成於唐顯慶三年﹐而《三都賦》皆標題云「劉淵林注」﹐恐系後人追攺。《蜀都賦注》引《管子》曰「四民雜處」﹐卽攺「民」作「人」﹐豈其避太宗諱﹐而不避髙祖諱者乎﹖

黔中田教諭鈞﹐能詩﹐嘗記其《題桃花源圖》一律內頸聯云「靑隴人耕無稅地﹐紅燈兒讀未燒書。」頗有新意。乙卯八月初三日﹐十三府教官錄科到者四人﹐都勻縣訓導殷象賢﹐南籠府訓導吳永輔﹐安順府訓導鄧成洛﹐平越府訓導冉奇瑜﹐試以《論語》題文一首﹐《秋海棠》詩八韻﹐吳永輔﹑殷象賢詩並可擅場﹐吳詩云「無枝憑鳥宿﹐有葉庇虫啾。」殷詩云「浣露香彌潔﹐經風膩欲流。一枝酣午夢﹐數朵媚晴秋。」二人皆己酉拔貢生﹐詩筆淸新﹐亦田教諭之亞也。

五丈原在郿縣西南﹐與岐山縣接界﹐原平如掌。余癸卯歲訪莊大令炘於郡縣﹐曾騎馬徧歷之。原盡處﹐有諸葛忠武祠三楹﹐以漢前將軍關神武配。祠已荒圮﹐余有長句記遊﹐末云「回風蕭蕭馬蹄起﹐如掌原平三十里」是也。丙寅三月﹐余在宣城﹐忽有主簿郭蘭芬投謁﹐自云岐山人﹐並言縣人已重新五丈原諸葛忠武祠﹐乞作一詩﹐以刊祠壁。余爲賦一律云「五丈原髙气杳冥﹐三分國勢費調停。地形縱復輸中夏﹐天象居然見大星。丙魏尙慚眞宰相﹐孫曹同媿小朝廷。茫茫川阜仍如昔﹐渭水蒼涼太乙靑。」郭﹐本縣學生﹐亦頗能詩﹐惜到任未半歲卽卒。

僧果仲詠王昭君詩﹕「和戎原漢策﹐遣妾亦君情。」論斷平允﹐可以正前人「漢恩自淺胡自深」諸句之失。

贈人詩﹐能確切不移﹐則𨿽應世之篇﹐亦卽可以傳世。乾隆中﹐宜興湯侍禦先甲﹐以建言爲上所知﹐旋卽擢鴻臚卿。王太守嵩髙﹐時在揚州安定書院代山長﹐劉侍講星煒贈詩云「海內共傳眞禦史﹐殿中新拜大鴻臚。」人以爲稱題。榦隆末葉﹐蒙古伍彌泰以西安將軍入爲協辦大學上﹐旋卽正揆席﹐孫兵備星衍乞萬進士應馨代作一詩賀之﹐內云「唐代中書多節度﹐漢家丞相卽將軍。」伍讀之﹐亦擊節。憶乙卯冬﹐余以黔中使竣入都﹐時畢尙書沅在辰陽籌餉﹐邀畱數日﹐出其所定《靈巖山館集》屬題﹐官移一嶽﹐卽編一集﹐蓋尙書自陜西﹑河南擢督湖廣﹐旋降撫山東﹐不久仍復舊尙書﹐一生愛才如命﹐使節所歷﹐五嶽又皆在部中﹐故餘詩中一聯云「諸生並致層霄上﹐五嶽分標各卷中。」前客河南撫署﹐亦有贈尙書詩曰「管下名山皆有嶽﹐座中奇士盡談經。」時邵學士晉涵﹑孫兵備星衍﹑錢州判坫及餘皆在幕中耳。

余遊大別山﹐日晚薄醉﹐歷山澗中﹐忽得一詩云「朱顏壯士慘西日﹐白髮女史悲餘春。鬼桃初花怪鴟集﹐神幄半燼祅狐蹲。此時此景不沈醉﹐豈待三尺蓬蒿墳。」讀之覺有鬼气﹐須更以醇酒沃之。

李善注《思舊賦》﹐引《文士傳》云「嵇康臨死﹐顏色不變﹐謂兄曰﹕『向以琴來不﹖』曰﹕『已來。』康取調之﹐爲《太平引》﹐曲成﹐嘆息曰﹕『《太平引》絕於今日耶﹖』」又引《嵇康別傳》曰「袁左尼嘗從吾學《廣陵散》﹐吾每固蘄之不與﹐《廣陵散》於今絕矣。」據二書﹐則《太平引》《廣陵散》當系二曲﹐康臨刑所彈者《太平引》﹐而又憶及《廣陵散》也。故余《詠史》詩曰「交若不擇人﹐巽穢籍猖獗。《太平》與《廣陵》﹐二曲一時絕。」

李善注《文選》﹐𨿽止究音訓﹐然亦間正文義﹐如江淹《恨賦》﹕「或有孤臣危涕﹐孽子墜心」﹐善注云「心當云危﹐涕當云墜﹐江氏好奇﹐故互文以見義耳。」然實亦不然﹐《漢書揚雄傳》﹕「猋泣雷厲」﹐旣可云「猋泣」﹐卽可云「危涕」﹐《字書》亦云「猋﹐疾也。」又昔人云「心膽俱墜」﹐則「墜心」亦無不可。蓋江氏𨿽好奇﹐而亦無礙義訓也。

王昭君賜單於一事﹐《琴操》之言﹐最得其實。云王昭君者﹐齊國王襄女也﹐年十七﹐獻元帝。會單於遣使請一女子﹐帝謂後宮欲至單於者起。昭君喟然而嘆﹐越席而起。乃賜單於。是昭君之行﹐蓋由自請。而《西京雜記》妄以爲事由毛延壽﹐說最鄙陋。而世俗信之﹐何耶﹖余曾有一絕正之云「奇童請尺組﹐奇女請和戎。莫信無稽說﹐媸妍出畫工。」

莊刺史炘﹐余僚壻也﹐長餘十歲﹐壬辰夏﹐始訂交於寧國試院之靑雲樓。刺史博學能文﹐生平慕王深寧品學﹐輯其遺文﹐多至數卷﹐亦可見其勤矣。尢篤於友誼﹐余遣戍道出邠州﹐刺史正官其地﹐固畱二日﹐瀕行稱貸贈贐。余到戍百日﹐曾兩得刺史書﹐以文與可戒蘇和仲詩相勗﹐所謂「北客若來休問訊﹐西湖𨿽好莫題詩」是也。余至今感之。今歲客宛陵﹐偶登佑聖閣﹐望靑雲樓﹐有懷刺史一律云「五千里外談遊迹﹐三十年來嘆離羣。」卽指訂交之始言之。

余在黔中﹐與彭廷棟﹑花連布兩軍門交最厚﹐後二君皆進剿銅仁苗匪﹐先後死國事。彭死正大營﹐而花之死尢烈﹐其諭祭碑文﹐余在翰林時所制﹐敍死節事頗詳﹐亦藉以報知己也。平時飲量尢洪﹐至數斗不亂。在軍營時﹐余曾作《平苗凱歌十章》寄福文襄相國﹐內一首云「出險方看建鼓旗﹐居然絳灌列偏裨。前軍早報花連市﹐已解長圍八永綏。」其才勇可知。

唐韓翃詩﹕「日暮漢宮傳蠟燭」﹐然燭之用蠟﹐究不知起於何時﹖《楚辭》云「蘭膏明燭﹐華容備些。」《文子》曰「膏燭以明自銷。」《史記》曰「始皇冢中﹐以人魚膏爲燭。」是古燭炬之外﹐或亦以膏爲之﹐亦稱爲脂燭是矣。桓譚《新論》﹕「燈中脂炷﹐燋禿將減。」徐廣曰「人魚似鮎﹐四足。」《正義》引《異物志》云「人魚似人形﹐長尺餘﹐始皇冢中以人魚膏爲燭﹐卽此。」大抵古人之燭﹐或用麻﹐或用木蓼﹐或用胡麻﹐或用脂膏﹐並無所謂蠟燭。《潛夫論遏利篇》始有「脂蠟明燈」之語。三國以後﹐方屢見於書。《晉書》及《世說》﹕石崇及石季龍皆以蠟燭炊。又《晉書周顗傳》﹕顗弟暠以蠟燭投顗。《後魏書》﹕世祖南伐﹐劉義恭獻蠟燭至。齊梁間並有詠蠟燭詩。合此數事觀之﹐蠟燭容起於東漢以後。詩人之詩﹐固不必責以考據也。《說文》亦無「蠟」字。《玉篇》《廣韻》﹕「蠟﹐蜜滓也。﹞《西京雜記》𨿽有閩越王獻髙帝蜜燭事﹐然雜記所言﹐本非可據。又按南粵王趙佗傳﹐祗言獻桂蠹一器﹐應劭注云「桂蠹中蠍虫也。」桂蠹系可食之物﹐故小顏云「此虫食蓼﹐故味辛﹐而漬之以蜜食之。」《西京雜記》之蜜燭﹐蓋因桂蠹而附會耳。然亦可知蠟燭之制﹐必起於粵中﹐以其地有蜜滓也。

鍾會《遺榮賦》﹑潘嶽《閒居賦》﹐似乎能不汲汲於仕宦矣。然實皆中躁而外恬﹐心競而迹讓﹐非僅不能欺人﹐亦並不能自欺也。

「采菊東籬下﹐悠然見南山。」忘世之侶﹐其天機活潑如此。卽《陳風》詩人「衡門之下﹐可以棲遲」之遺意也。「南登霸陵岸﹐回首望長安。」憫時之儔﹐其情致纏綿若此。卽《周南》詩人「陟彼髙岡﹐我馬玄黃」之遺意也。余故謂魏﹑晉人詩﹐去《三百篇》未遠。

牛﹑女七月七夕相會﹐𨿽始見於《風俗通》。至曹植《九詠》注﹐始明言牽牛爲夫﹐織女爲婦。自此以後﹐遂皆以爲口實矣。近時沈文愨徳潛《七夕感事》一篇﹐極自然﹐亦極大方﹐其一聯云「只有生離無死別﹐果然天上勝人間。」蓋沈時悼亡期近故也。近時七夕詩﹐遂無有過此者。卽沈全集中詩﹐亦無過此二語者。

今人云﹕凡食龞者﹐不得復食莧。蓋莧能生龞﹐二者同食﹐恐於腹中作蠱耳。古食禁方卽有之﹐《淮南畢萬術》亦云「靑泥殺龞﹐得莧復生」可證。又《畢萬術》云「燒黿致龞」﹐許愼注云「取黿燒之﹐龞自至」﹐試之亦殊驗。

余友黃文學肇書﹐平生事事謹飭﹐卽作家書寄兒子﹐亦必閉門具艸﹐竟日方竣。其生徒常笑之。然作家書本最難﹐魏文帝《典論》﹐亦引裏語曰「汝無自譽﹐觀汝作家書。」余嘗以此觀親戚朋友﹐其家書之簡淨明晰﹑詞約而理足者﹐必善爲文者也。

詩各有所長﹐卽唐宋大家﹐亦不能諸體並美。每見今之工律詩者﹐必彊爲歌行古詩以掩其短﹐其工古體者亦然。是謂捨其所長﹐用其所短。心未嘗不欲突過名家﹑大家﹐而卒至於不能成家者﹐此也。

髙靑邱詩﹐髙華而未沈實﹐則年限之也。李空同詩﹐蒼莽而未變化﹐則意气之虛憍害之也。大抵兩家詩不可以觀全集﹐惟膾炙人口者佳耳。

詩人所遊覽之地﹐與詩境相肖者﹐惟大﹑小謝。溫﹑臺諸山﹐雄奇深厚﹐大謝詩境似之。宣﹑歙諸山﹐淸遠綿渺﹐小謝詩境似之。

遊山詩﹐能以一二句檃括一山者最寡。孟東野《南山》詩云「南山塞天地﹐日月石上生。」可云善狀終南山矣。近日畢尙書沅《登華山》云「三峯三霄通﹐一嶽一石作。」余丙午歲《遊嵩髙山》云「四面各萬里﹐玆山天當中。」或庶幾可步武東野。

顧寧人詩有金石气﹐吳野人詩有姜桂气﹐同時名輩𨿽多﹐皆未能臻此境也。

王文簡之學古人也﹐略得其神﹐而不能遺貌。沈文愨之學古人也﹐全師其貌﹐而先已遺神。

用前人名句入詩﹐仿於元遺山﹐而成於王文簡。然必不得已﹐則用其全句可也。若王文簡用杜詩「意象慘淡經營中」﹐而必攺末一字爲「成」字﹐非湊韻﹐則直欲掩其迹耳。點金成鐵﹐其能爲文簡解乎﹗

詩可以作可以不作﹐則不作可也。陸劍南六十年間萬首詩﹐吾以爲貽誤後人不少。

吾鄕「六逸」詩﹐惟楊起文宗發天分最髙﹐故所爲詩﹐亦度越流輩。錄其《春日飲友人花下》云「桃花已紅顏﹐李花已白首。鮑家復值湯惠休﹐千載風流一杯酒。綠煙滿堂吹不開﹐明月欲去花徘徊。人間到底不能別﹐除是襄陽醉裏回。」無意學太白﹐而神致似之。

「言爲心聲」﹐固也。然必謂制危苦之詞者﹐所遇必窘阨。作吉祥之語者﹐處境必丰腴。則亦不然。吾鄕楊孝廉印曾及猶子上捨惇復﹐一生喜作金華殿中語﹐然孝廉一第後﹐卽客死於外﹔上捨則垂老不遇﹐並不免饑寒。則又事之不可解者。

劉明經大猷﹐工制舉業﹐窮老不遇而卒﹐人不知其能詩也。嘗讀其《臨安懷古》二十截句﹐多未經人道語﹐如《嶽忠武墓》云「地下若逢於少保﹐南朝天子竟生還。」可云警策。

凡作一事﹐古人皆務實﹐今人皆務名。卽如繪畫家﹐唐以前無不繪故事﹐所以著勸懲而昭美惡﹐意至善也。自董﹑巨﹑荊﹑關出﹐而始以山水爲工矣。降至倪﹑黃﹐而並以筆墨超脫﹐擺脫畦徑爲工矣。求其能繪故事者﹐十不得三四也。而人又皆鄙之﹐以爲不能與工山水者並論。豈非久久而離其宗乎﹖卽詩何獨不然。魏晉以前﹐除友朋答贈﹑山水眺遊外﹐亦皆喜詠事實﹐如《古詩爲焦仲卿妻作》以迄諸葛亮《梁父吟》﹑曹植《三良詩》等是矣。至唐以後﹐而始有偶成漫興之詩﹐連篇接牘﹐有至累十累百不止者﹐此與繪事家之工山水何異﹖縱極天下之工﹐能借之以垂勸戒否耶﹖是則觀於詩畫兩門﹐而古今之升降可知矣。

錢閣學載《詠丁香》詩云「曉風纓絡索垂地﹐細雨玲瓏玉倚天。」頗極體物之工。

詠物詩有實賦者﹐近人《詠胭脂》云「南朝有井君王入﹐北地無山婦女愁」等是也。有虛摩者﹐全椒張明經龍光應試《詠艾人》云「抱病七年嘗憶爾﹐多情五日又逢君」等皆是。

或曰﹕今之稱詩者眾矣﹐當具何手眼觀之﹖余曰﹕除二種詩不看﹐詩卽少矣。假王﹑孟詩不看﹐假蘇詩不看是也。何則﹖今之心地明了而邊幅稍狹者﹐必學假王﹑孟﹔質性開敏而才气稍裕者﹐必學假蘇詩。若言詩能不犯此二者﹐則必另具手眼﹐自寫性情矣。是又余所急欲觀者也。

詩有俚語而可傳者﹐江寧燕秀才山南句云「神仙怪底飛行速﹐天上程途不拐彎」。思之卻有至理。

嚴侍讀長明詩﹐致淸遠善﹐能借古人意境轉進一層﹐記其在《秦中消寒四集同詠蠟梅》句云「幾時過小雪﹐一樹恰斜陽。」可云工巧。然生平不能造意造句﹐是以尙難方駕古人。

吾友孫君星衍﹐工六書篆籀之學﹐其爲詩似靑蓮﹑昌谷﹐亦足絕人。然性情甚僻﹐其客陜西巡撫畢公使署也﹐嘗眷一伶郭芍藥者﹐固畱之宿﹐至夜半﹐伶忽啼泣求歸﹐時戟轅已鎖﹐孫不得已﹐接長梯百尺﹐自髙垣度過之﹐爲邏者所獲﹐白於節使﹐節使詢知其故﹐急命釋之﹐若惟恐孫之知也。後酒間淩肆益甚﹐同幕者不勝其忿﹐爲公檄逐之。檄中有「目無前輩﹐淩轢同人」諸語﹐節使見而手裂之﹐更延孫別館﹐有加禮焉。時程編修晉芳﹐以貧病乞假詣西安﹐節使虛上室迎之﹐未數日卽病﹐節使率姬侍爲料理湯藥﹐不歸寢者旬日。及卒﹐凡附身附棺之具﹐節使及余輩皆躬親之﹐不假手僕隸也。一日兩舉哀﹐官吏來弔者﹐竟忘程爲客死矣。櫬歸日﹐復以三千金卹其遺孤。時言舍人朝標投節使一詩曰「任昉全家欣有托﹐禰衡一个盡容狂。」洵實錄也。孫後以干隆丁未第二人及第﹐自編修攺部﹐今官山東督糧道。

謝玄暉有《之宣城出新林浦向板橋詩》﹐宣城圖經及方誌﹑藝文載此詩﹐土人遂以今城東十里新林浦板橋當之﹐不知非也。景定《建康志》﹕「板橋在江寧縣城南三十里﹐新林橋在城西南十五里。」《金陵故事》﹕「晉伐吳﹐丞相張悌死之。悌家在板橋西。」《揚州記》﹕「金陵南沿江有新林橋﹐卽梁武帝敗齊師之處。」新林﹑板橋皆沿江津渡之所﹐玄暉自都下赴宣城﹐故先經新林﹐後向板橋也。詩首二句卽云「江路西南永﹐歸舟東北騖」是矣。若今宣城東新林浦板橋﹐距江甚遠﹐何得云「天際歸舟﹑雲中江樹」乎﹖圖經﹑方誌誤認「之宣城」三字﹐卽以爲二地皆在宣城。非也。李太白詩﹕「獨酌板橋浦﹐古人誰可徵﹖玄暉難再得﹐灑酒气塡膺。」卽指謝此詩而言。

揚州舊城有文選樓﹐土人相傳﹐以爲梁昭明撰《文選》之處。不知非也。昭明未嘗至揚州﹐蓋實隋曹憲注《文選》之樓。李善卽憲弟子﹐亦州人也。余曾有詩正之曰「隋唐開選學﹐曹李足名家。一代人材盛﹐玆樓歲月賒。戶通金屈戍﹐城傍玉鉤斜。借問今時彥﹐何人擅五車﹖」

北江詩話卷五

李太白詩﹐不恃天才卓越﹐卽引用故實﹐亦皆領異標新﹐如「蓬萊文章建安骨」。《後漢書竇章傳》﹕「是時學者稱東觀爲老氏藏室﹐道家蓬萊山鄧康﹐遂薦章入東觀爲校書郎。」是白所言「蓬萊文章」﹐卽東觀文章也。《俠客行》「鄲邯先震驚」﹐邯鄲﹐古未有倒言「鄲邯」者﹐然張宴《漢書注》﹕「邯山在邯鄲縣東城下。單﹐盡也。」是「鄲邯先震驚」爲盡邯山之地皆震驚耳。白詩不肯作常語如此。他若《行路難》《上云樂》等樂府﹐皆非讀破萬卷者﹐不能爲也。

榦隆中葉以後﹐士大夫之詩﹐世共推袁﹑王﹑蔣﹑趙矣。然其詩𨿽各有所長﹐亦各有流獘。好之者或謂突過前哲﹐而不滿之者又皆退有後言。平心論之﹐四家之傳﹐及傳之久與否﹐亦均未可定。若不屑於傳與不傳﹐而決其必可不朽者﹐其爲錢﹑施﹑錢﹑任乎。宗伯﹝載﹞之詩精深﹐太僕﹝朝幹﹞之詩古茂﹐通副﹝澧﹞之詩髙超﹐侍禦﹝大椿﹞之詩淒麗﹐其故當又求之於性情﹑學識﹑品格之間﹐非可以一篇一句之工拙定論也。今四家俱在﹐試合袁﹑蔣等四家並觀之﹐吾知必有以鄙言爲然者矣。太僕詩﹐以四言五言爲最﹐次則歌行﹐卽近體亦別出杼軸﹐迥不猶人。讀其詩可以知其品也。五言《哭亡婦》云「白水貧家味﹐紅羅舊日衣。」七言《志感》云「委蛇歲月羞言祿﹐寂寞功名稱不才。」何婉而多風若此﹗侍禦於三《禮》最深﹐所著《深衣考》等﹐禮家皆奉爲矩度。故其詩亦長於考證﹐集中金石及題畫諸長篇是也。然終不以學問掩其性情﹐故詩人﹑學人﹐可以並擅其美。猶記其《送友》一聯云「無言便是別時淚﹐小坐彊於去後書。」情至之語﹐余時時喜誦之。

本朝文教覃敷﹐卽異域人﹐亦皆工於聲律。余嘗見滇中土司李鴻齡詩﹐幾欲俯首至地。鴻齡𨿽寄居蒙自﹐實緬甸國人。五言歌行﹐實有奇趣﹐近體則倜儻風流﹐幾欲合方城﹑玉溪爲一手﹐與粵東之黎洵可稱勁敵﹐誰謂九州島之外六經之表無奇傑儁偉之士乎﹖

余嘗讀《魏書崔浩傳》﹐而嘆其學識迥非代朔諸臣所能冀及。然至於殊死者﹐史家以爲非毀佛法所致。豈其然哉﹖蓋其人事事欲見己之長﹐遂事事欲形人之短耳。其論王猛﹑慕容恪﹑劉裕﹐可云當矣﹐余則以此論浩﹐曰﹕若崔浩之達識﹐魏太武之荀彧也。以浩觀之﹐而髙允爲不可及矣。余嘗有《詠史樂府》論浩﹑允云「臣才區區勞獎識﹐淸河司徒臣不及。」蓋謂此也。

近時詩之能學盧玉川者﹐無過江寧周幔亭﹐有《詠僕夢魘》詩云「被我一聲噉﹐跌碎夢滿地。」可謂奇而入理矣。次則上虞張上捨鳳翔﹐其《詠西瓜燈》云「藍團盧杞臉﹐醉刎月支頭。」

杜工部詩﹕「赤岸水與銀河通」﹐前人卽以在今江寧六合縣者當之。郭璞《江賦》所云「鼓洪濤於赤岸」﹐李善《文選注》﹕「赤岸在廣陵輿縣」是也。余以爲𨿽詩人放筆所及﹐固不可以道裏繩之﹐然地勢畢竟太迥遠。《水經注河水》下引《孝經援神契》曰「河者﹐上應天漢。」《西京雜記》亦有「河水上通天河」之說。則此赤岸當以在黃河者爲是。今考《水經注》﹕「大河又東徑赤岸北﹐卽河夾岸。」下引《秦州記》﹕「枹罕有河夾岸﹐岸廣四十丈」云云﹐是赤岸在枹罕縣矣。上距河源甚近﹐當卽工部詩所云「與銀河通」者也。

詩奇而入理﹐乃謂之奇。若奇而不入理﹐非奇也。盧玉川﹑李昌谷之詩﹐可云奇而不入理者矣。詩之奇而入理者﹐其惟岑嘉州乎。如《遊終南山》詩﹕「雷聲傍太白﹐雨在八九峯。東望紫閣云﹐西入白閣松。」余嘗以乙巳春夏之際﹐獨遊南山紫﹑白二閣﹐遇急雨﹐回憩艸堂寺﹐時原空如沸﹐山勢欲頹﹐急雨劈門﹐怒雷奔谷﹐而後知岑詩之奇矣。又嘗以己未冬杪﹐謫戍出關﹐祁連雪山﹐日在馬首﹐又晝夜行戈壁中﹐沙石嚇人﹐沒及髁膝﹐而後知岑詩「一川碎石大如斗﹐隨風滿地石亂走」之奇而實確也。大抵讀古人之詩﹐又必身親其地﹐身歷其險﹐而後知心驚魄動者﹐實由於耳聞目見得之﹐非妄語也。

《北史盧思道傳》﹕「年十六﹐中山劉松爲人作碑銘﹐以示思道﹐思道讀之﹐多所不解﹐乃感激讀書﹐師事河間邢子才。後復爲文示松﹐松不能甚解。乃喟然嘆曰﹕『學之有益﹐豈徒然哉﹗』」余嘗有詩曰「劉松制碑銘﹐思道難了了。思道旣讀書﹐爲文松不曉。信知學益人﹐饑者待之飽。明明愚與智﹐一日互顚倒。詞章尙如此﹐何況窮理道﹐百事且勿營﹐扃門讀書蚤。」觀思道之言﹐而益知孫搴之妄矣。﹝《李謐傳》﹕「少師事孔璠﹐數年後﹐璠還就謐請業。」與此同。﹞

體物之工﹐後人有未及前人者。卽如漢﹑唐以來﹐詠蘭詩亦至多矣﹐而《楚辭九歌》以二語括之﹐曰「綠葉兮素枝﹐芳菲菲兮襲予。」祗八字﹐而色﹑香﹑味並到。詠橘詩亦多矣﹐而《九章》之《橘頌》﹐以十四字括之﹐曰「曾枝剡葉﹐圓果摶兮﹔靑黃雜糅﹐文章爛兮」﹐祗四語﹐而枝﹑葉﹑蒂﹑幹﹑花﹑實﹑形狀﹑采色並出。後人從何處著筆耶﹖

《唐書白居易傳》﹕「嘗與胡杲﹑吉晈﹑鄭據﹑劉眞﹑盧貞﹑張渾﹑狄兼謩﹑盧賁燕集﹐皆髙年不仕者﹐人慕之﹐繪爲《九老圖》。」按居易集中﹐亦歷述九人官爵﹑裏居﹑姓字﹐以年齒爲序﹐蓋事實仿於後魏中書令髙允之《徵士頌》﹐歷載中書侍郎固安侯範陽盧元子眞等三十四人而各系以頌﹐其前後當亦以年爲次。吾鄕莊氏南華九老會﹐其附入者﹐又二十一人。石門君之孫徵君宇逵﹐亦各爲頌以系之﹐亦仿允之例也。余曾爲作序﹐見集中。

杜工部之在嚴鄭公幕府也﹐所作詩與鄭公不同。杜牧之之在牛奇章幕府也﹐所作詩與奇章公不同。歐陽文忠公之在錢思公幕府也﹐思公學「西昆」﹐而文忠則學杜。陸渭南之在範石湖幕府也﹐石湖主淸新﹐而渭南則主沈鬱。故能各自名家﹐並拔戟自成一隊。卽明沈明臣﹑徐渭之在胡默林幕府﹐默林𨿽不作詩﹐然二君亦皆能各極所長。𨿽督府嚴重﹐尙各有脫略儀檢﹑不可一世之槪。惟吾鄕邵山人長蘅﹐初所作詩﹐旣描摩盛唐﹐苦無獨到﹐及一入宋商邱幕府﹐則又亦步亦趨﹐不能守其故我矣。人或以其名重﹐尙艷而稱之。吾以爲其品旣不及前修﹐則其詩亦更容論定也。

唐杜光庭爲道士撰集諸道經﹐多以己說參之﹐俗語稱「杜撰」﹐或以爲卽始於此。非也。《顏氏家訓雜藝》篇﹕「江南閭裏間有《畫書賦》﹐乃陶隱居弟子杜道士所爲﹐其人未甚識字﹐輕爲軌則﹐托名貴師﹐世俗傳信﹐後生頗爲所誤。」考林罕《字源偏旁小說序》﹕「又作《隸書賦》云﹐假托許愼﹐頗乖經據。實則陶先生弟子杜道士所爲﹐大誤時俗。吾家子孫﹐不得收寫」云云。余意「杜撰」二字﹐蓋出於此。然兩人皆姓杜﹐又同爲道士﹐又皆工作僞﹐可怪也。余嘗有《消夏十絕》﹐其一云「有鵝欲換書﹐寧取羲之媚﹖不學兩道流﹐後先工作僞。」

嶽陽樓望洞庭湖詩﹐少陵一篇尙矣。次則劉長卿「疊浪浮元气﹐中流沒太陽。」余以爲在孟襄陽「气蒸云夢澤﹐波撼嶽陽城」二語之上。通首亦較孟詩遒勁。

余昨過錢淸鎭﹐有閨合詩人孫秀芬﹐欲執贄門下﹐余婉辭卻之。然閱其所作中有《泳夕陽》一律﹐其頸聯云「流水杳然去﹐亂山相向愁。」居然唐賢興到之作。余嘆賞久之﹐以爲可以配「王曉月」也。

髙麗使臣朴齊家﹐工詩及畫。其入貢也﹐慕中國士大夫每有一面﹐輙作見懷詩一章﹐多至五十餘首﹐可謂好事矣。按﹐朴本吳越著姓。《東國通鑑》云﹕新羅景明王七年﹐吳越國文士朴巖投髙麗﹐爲春部少卿。吳任臣《十國春秋﹟吳越武肅王世家》亦云﹕天寶十六年﹐我國文士朴巖之裔。自唐末至今已八九百年﹐尙爲其國文學侍從之臣﹐世澤可雲長矣。

文宋瑞有《己卯十月一日至燕》詩﹕「黃梁得失俱成幻﹐五十年前元未生。」蓋是時信國正五十也。與阿文成《五十自壽》詩「四十九年前一日﹐世間原未有斯人」﹐二公之詩﹐不謀適合。均不愧英奇本色。

李昌谷「酒酣喝月使倒行」﹐語奇矣﹐而理解不足。若宋遺民鄭所南「翻海洗靑天」句﹐則語至奇而理亦至足﹐遂爲古今奇語之冠。

陳明經增﹐海寧人﹐束髮卽有詩名。然屢試不第﹐人以「三十老明經」目之。余識之於江陰官廨﹐出近作就正﹐因決其必當遠到。其詩尢工七言﹐如《雜興》云「未開桃李村無色﹐來話桑麻客有情。」《齋居》云「騎月雨從春後積﹐出山云在樹頭濃。」《閨意》云「紅樓日晚愁多少﹐翠被春寒夢有無﹖」《牡丹》云「一尺梳鬟爭玉面﹐千金論價買春風。」其《詩箴》十六篇﹐學司空表聖體﹐亦有新意。

年家子管學洛﹐工制舉業﹐四十不售﹐遂入貲爲郎。然詩與詞皆工﹐實爲後來之秀。記其《雨中牡丹》四絕末一首云「小窗燈影照無眠﹐檐漏聲聲欲曙天。更比落紅還可惜﹐倚闌人不似當年。」可云丰神絕世。其《賀新涼》詞中數語云「恨不奮身千載上﹐趁古人未說吾先說。」亦有新意。

唐有兩李龜年。一在僖宗時﹐見《五代史南詔蠻》下﹐云「僖宗幸蜀﹐募能使南詔者﹐得宗室子李龜年」云云。是李龜年又唐之宗室也。

詩之遇合﹐有得之於柱帖者。吾鄕錢侍講名世﹐未遇時﹐畱滯京邸﹐歲除﹐幾無以爲生。時新城王文簡官刑部尙書﹐素好士﹐錢不得已﹐以春帖子幹之云「尙書天北斗﹐司寇魯東家。」文簡大契之﹐周卹甚至﹐並爲延譽。錢不久遂登上第。

乾隆間﹐丹徒鮑山人臯﹐旅客維揚﹐時博陵尹少宰會一以前巡撫視鹺邗上﹐方抵任﹐商人凂山人爲聽事柱聯﹐山人書十六字云「淮海維揚﹐貢金三品。文武吉甫﹐爲憲萬邦。」少宰一見﹐賞嘆欲絕﹐知爲山人所作﹐遂延入爲上客。山人一生溫飽﹐皆十六字之力也。

徐凝《廬山瀑布》詩﹕「終古長如匹練飛﹐一條界破靑山色。」東坡以爲惡詩﹐是矣。然東坡詩如「嶺上晴雲破絮帽﹐樹頭日掛銅鉦」諸聯﹐獨非惡詩乎﹖且非獨此也﹐銅鉦又屬湊韻。嘗有友人子以詩見示﹐筆甚淸脆﹐卷中忽以銅鉦二字代曉日﹐予曾諭之曰「東坡此種﹐最不可學﹐今用庚字韻﹐故曰銅鉦。若元字韻﹐則必曰銅盆﹔寒字韻﹐則必曰銅盤﹔歌字韻﹐則必曰銅鍋矣。」坐客皆失笑。韓退之「縞帶銀杯」﹐亦同此類。

裏中楊氏﹐自前明至國朝﹐科第不絕。土人傳爲「旗竿裏楊氏」是也。其子弟會文之所曰騰光館﹐饒有泉石之勝。凡外人預斯會﹐得雋者又數十人。余童年亦預焉。然楊氏子弟工制藝者極多﹐若以詩名者﹐惟上捨元鍚爲最。所著有《攬輝閣集》﹐歌行尢擅場﹐五﹑七言律詩亦豪宕自喜﹐五言如「狂名千載後﹐心事一杯中」﹐「幾人能小住﹐終歲爲誰忙」﹐「萬瓦露華白﹐一窗燈影紅」﹔七言如「論才直欲兒文舉﹐罵坐猶能弟灌夫」﹐「云泥可隔交終淺﹐蕉鹿相尋夢或眞」﹔《屋漏墻圮》云「難使壁如司馬立﹐竟無垣與段幹踰」。皆戛戛獨造﹐非尋行數墨者所能到也。

秋試揭曉﹐順天﹑江南類皆在重九前後。揚州申副憲黻官京師日﹐重九日同人集墨窯廠登髙賦詩云「古來重九西風冷﹐明日長安落葉多。」蓋是年以初十日揭曉也。人傳誦以爲工。今歲餘偶在裏中﹐重九前同人日日燕集﹐聞江寧當以初七日揭曉﹐亦賦一詩云「回風已墮千林葉﹐冒雨誰登九日樓﹖」皆借落葉以諭報罷之人。惟此回揭曉在重九前﹐情事又不同耳。

余督學貴州日﹐曾兩值鄕試﹐甲寅﹑乙卯是也。先期卽拔取十三府諸生之能文者﹐聚貴山書院中﹐院中生徒有額缺﹐余捐廉俸﹐爲廣額數十名。科歲兩試﹐皆先期於五月前抵省。五月一日試諸生﹐頭場準例《四書》文三首﹐詩八韻﹐以一日夜爲限﹐二﹑三場亦然。余亦宿書院中﹐俟諸生交卷畢始歸。六月一日﹐則試二場。七月一日﹐則試三場。時總憲馮公光熊﹐方撫黔中﹐與余尢相契﹐每書院扃試日﹐亦分派文武員弁巡邏﹐以防傳遞。余又苦黔中無書﹐先令人於江浙購買《十四經》《二十二史》《資治通鑑》《通典》《通考》以及《文選》《文苑英華》《玉海》等書﹐貯書院中﹐令諸生尋誦博覽。試三場日﹐並明諭諸生曰「所問策皆在此數部中。諸生能各尋原委﹐條析以對﹐卽屬佳士。不必束書不觀也。」後張吉士本枝﹑胡吏部萬靑等會試皆以對策獲雋﹐卽其效矣。貴州中額祗四十名﹐甲寅科肆業書院者中至二十四名﹐乙卯科復中至二十七名﹐可云多矣。任滿日﹐督撫例以學臣賢否具折入奏﹐時督臣爲大學士福康安﹐撫臣卽總憲﹐卽以此具奏﹐爲學臣課士之效。丙辰召見時﹐復蒙純皇帝垂詢及之﹐亦異數也。試後﹐余輒令院中生徒﹐錄闈藝送署中﹐爲決去取﹐頗復不爽。乙卯歲﹐銅仁苗匪滋事﹐督﹑撫並在軍營代辦﹐監臨者爲鍾祥賀方伯長庚﹐是科余決院中生徒中式者當有八人﹐塡榜日自第六名起﹐至四十名止﹐所擬者僅得五人。方伯好立異同﹐不待塡榜﹐竟卽笑向余曰「使者此次決科﹐當有一二名遺漏矣。」余亦笑應之曰「且待塡畢再議。」及書五魁竟﹐則黃生鶴魁多士﹐張生本枝第二﹐胡生萬靑第四﹐八人者竟無一不售。方伯忽大驚曰「何術之神若此﹖」余曰「此易曉耳。順天﹑江﹑浙大省﹐積捲至萬餘﹐可中可不中之捲又多﹐故難預定。若貴州則入試者僅三千人﹐其科歲試皆在三名以前者﹐平日能文可知。所懼者八韻詩﹐五道策﹐或擡頭不諳禁例﹐及有平仄失粘等病耳。餘皆束之於書院中﹐一月數課﹐課藝成﹐皆面指其得失。則以上諸病﹐漸可以除。闈藝又復過人﹐寧有不售之理耶﹖」諸公皆悅服而散。

古詩「靑靑河畔艸」一篇﹐連用疊字﹐蓋本於《離騷九章》之《悲回風》。

《離騷》以後﹐學《騷》者宋玉﹑賈誼﹑東方朔﹑嚴忌﹑王褒﹑劉向﹑王逸等若干人﹐而皆不及《騷》﹐以絕調難學也。陶淵明以後﹐學陶者韋應物﹑柳宗元以迄蘇軾﹑陳無己等若干人﹐而皆不及陶﹐亦以絕調難學也。庾信《哀江南賦》﹐無意學《騷》﹐亦無一類《騷》﹐而轉似《騷》。王維﹑裴迪《輞川》諸作﹐元結《舂陵》篇及《浯溪》等詩﹐無意學陶﹐亦無一類陶﹐而轉似陶。則又當於神明中求之耳。

《說苑》﹕「鄂君乘靑翰之舟﹐下鄂渚﹐浮洞庭﹐榜人擁楫而歌﹐鄂君舉繡被而覆之」云云。此鄂君當亦以封於鄂得名。按《史記楚世家》﹕「熊渠伐庸揚粵至於鄂﹐乃立其中子紅爲鄂王。」《世家》蓋據《世本》﹐是鄂之名已久。卽《楚辭》「乘鄂渚而反顧」﹐亦當在鄂君之前。而地理書乃云鄂渚以鄂君得名﹐其誤已不足辯矣。余戊辰年江行﹐曾有一絕正之曰「《楚詞》鄂渚由來舊﹐轉說嘉名肇鄂君。一等荒唐不須述﹐朝爲行雨暮行雲。」

江夏縣有邵陵王廟﹐祀梁邵陵王綸﹐香火尙盛。余亦以詩正之云「一間茅屋荊昭廟﹐卻有層臺祀此王。不敢更將碑石讀﹐傷心韋粲死靑塘。」

自黃州至漢陽﹐江岸南北﹐名山極多。然山名大半起唐宋時﹐非《禹貢》山川及《漢書地理誌》等之舊也。如大別﹑小別等山﹐誤始於唐李吉甫﹔內方山﹑壺頭山﹑烏陵峯等﹐誤始於宋樂史﹔漢川之赤壁山﹐誤亦始於吉甫﹔黃岡縣之赤壁山﹐本名赤鼻山﹐誤始於宋蘇軾。他若武昌縣亦有西塞山﹐通城縣有雞籠山﹐皆非舊地。蓋辯之不勝辯矣。大別﹑小別等考﹐在文集中。江行抵黃州﹐亦有一絕云「坡老尙難知赤壁﹐路人更莫指烏林。惟餘鮑照書臺在﹐風月千年是賞心。」蓋謂此也。

劉長卿﹐開﹑寶進士﹐《全唐詩》編在李﹑杜以前﹐蓋計其年代﹐實與王﹑孟同時。然詩體格旣殊﹐用意亦迥別。前人以長卿冠「大歷十子」﹐蓋以詩境而論﹐實異於開﹑寶諸公耳。卽如同一謫官也﹐摩詰則云「執政方持法﹐明君無此心。」不特善則歸君﹐亦可云婉而多風矣。若文房之《將赴嶺外畱題蕭寺遠公院》則直云「此去播遷明主意﹐白雲何事欲相畱﹖」殊傷於婞直也。盂浩然之「不才明主棄」﹐亦同此病﹐宜其見斥於盛世哉。劉﹑孟之不及王﹐亦以此。

有心作衰颯之詩﹐白香山是也。如「行年三十九﹐歲暮日斜時。」夫年始三十九﹐何便至「歲暮日斜」﹖此有心作衰颯之詩也。若無心作衰颯之詩﹐則亦非佳兆﹐如顧況之「老夫年七十﹐不作多時別」﹐柳宗元之「從此憂來非一事﹐豈容華發待流年」等詩是矣。余友黃君仲則﹐方盛年﹐忽作一詩云「茫茫來日愁如海﹐寄語羲和快著鞭。」余竊憂之。果及中歲而卒。餘六十後﹐忽以不得已事﹐重赴漢江﹐將歸﹐同人餞於黃鶴樓江岸﹐以爲不更能作楚遊矣。余故反其意﹐作《畱別》一首云「未覺山公興便頹﹐殘年短景苦相催。瀕行不與仙人別﹐此世偏應一再來。」或亦自相慰藉之語耳。

武昌魚𨿽多﹐而味稍薄。卽以鱘黃魚而論﹐產關以東者爲最﹐次則東南沿海。若武昌所產﹐則味鮮而實薄矣。惟槎頭縮頭鯿及鱖花﹐則洞庭湖者爲最﹐其次則武昌﹑黃州一帶江水中。余自九江溯流至漢陽﹐日市此二魚自給﹐飽飯後輒誦唐張志和「西塞山前白鷺飛﹐桃花流水鱖魚肥」一詞﹐爲之神往。

唐崔塗詩﹕「曹瞞尙不能容物﹐黃祖何因解愛才﹖」前人每以此二語爲禰正平一生定論矣。殊不知非也。知正平者﹐孔北海以外﹐惟祖一人﹐觀其謂「惟處士能道祖意中」語﹐則非不知己可知。其子又能使賦鸚鵡﹐則賞音復在一家是已。後正平之不得其死﹐實自取之。若以《春秋》誅意之法斷之﹐則殺正平者仍屬曹瞞﹐非黃祖也。曹瞞不肯居殺士之名﹐故送之劉表﹐表名列顧廚﹐又漢末之好名者﹐故又轉而至黃祖耳。卽以三國鼎峙之主而論﹐諸毛繞涿﹐便以殺身﹐謂蜀先主能容之乎﹖張子布之積薪﹐虞仲翔之遠謫﹐倘歸之孫討虜﹐謂討虜能容之乎﹖是正平之殺身﹐本由素定﹐黃祖特不幸居殺正平之名耳。余前有詩云「狂生不殺示有容﹐磨刀仍復及孔融。」非刻論矣。昨過鸚鵡洲有感﹐又賦一絕云「一杯酹爾楚江幹﹐雪涕臨風感萬端。不解愛才仍嫁禍﹐平心黃祖勝曹瞞。」願與論世者更決之。其次則杜拾遺之於嚴武﹐亦正平之往事也。《雲溪友議》以爲武欲殺杜甫﹐冠鉤於簾者三﹐其母徒跣救之﹐始免。李白之《蜀道難》﹐爲房管﹑杜甫而作也﹐事𨿽不可盡據﹐然觀其贈甫詩「莫倚善題《鸚鵡賦》」一語﹐則已兆殺機矣。甫之得免禍﹐亦幸已哉。平心論之﹐對其子孫斥名其祖父﹐事本難堪﹐卽以此殺身﹐亦非盡嚴武之過也。

潘安仁之斥孫秀微時﹐蘇子瞻之揚章惇陰事﹐亦皆取禍之道﹐不可爲法。

康熙中葉﹐大僚中稱詩者﹐王宋齊名。宋開府江南﹐遂有《漁洋綿津合刻》。相傳趙秋谷宮贊罷官南遊﹐過吳門﹐宋倒屣迎之﹐以《合刻》見貽﹐趙歸寓後﹐書一柬復宋云「謹登《漁洋詩鈔》《綿津詩》謹璧」。宋銜之刺骨。時王已爲大司寇﹐宋便中以千金貽之﹐欲王賦一詩作王﹑宋齊名之證﹐王貽以一絕云「尙書北闕霜侵鬢﹐開府江南雪滿頭。誰識朱顏兩年少﹐王揚州與宋黃州。」此時不錄集中﹐見盧運使見曾所輯《山左詩鈔》。若平心論之﹐趙固傷輕薄﹐然宋豈止不及王﹐亦並不及秋谷也。至吾鄕邵山人長蘅所作詩序﹐實系阿私所好﹐不足爲據。余過黃州日﹐憶及此事﹐亦曾賦詩云「百年誰續雪堂遊﹖苦竹寒蘆起暮愁。畢竟後來才士少﹐詩名數到宋黃州。」未知諸君子以其言爲諦否﹖

北江詩話卷六

開﹑寶諸賢﹐七律以王右丞﹑李東川爲正宗。右丞之精深華妙﹐東川之淸麗典則﹐皆非他人所及。然門徑始開﹐尙未極其變也。至大歷十才子﹐對偶始參以活句﹐盡變化錯綜之妙。如盧綸「家在夢中何日到﹐春來江上幾人還。」劉長卿「漢文有道恩猶薄﹐湘水無情弔豈知。」劉禹錫「懷舊空吟聞笛賦﹐到鄕翻似爛柯人。」白居易「曾犯龍鱗容不死﹐欲騎鶴背覓長生。」開後人多少法門。卽以七律論﹐究當以此種爲法﹐不必髙談崔顥之《黃鶴樓》﹑李白之《鳳皇臺》及杜甫之《秋興》《詠懷古迹》諸什也。若許渾﹑趙嘏而後﹐則又惟講琢句﹐不復有此風格矣。

七律至唐末造﹐惟羅昭諫最感慨蒼涼﹐沈鬱頓挫﹐實可以遠紹浣花﹐近儷玉溪。蓋由其人品之髙﹐見地之卓﹐迥非他人所及。次則韓致光之沈麗﹐司空表聖之超脫﹐眞有念念不忘君國之思。孰云吟詠不以性情爲主哉﹗若吳子華之悲壯﹐韋端己之淒艷﹐則又其次也。

皮﹑陸詩﹐能寫景物而無性情﹐又在唐彥謙﹑崔塗﹑李山甫諸人之下。

韋端己《秦中吟》諸樂府﹐學白樂天而未到。《聞再幸梁洋》《過揚州謁蔣帝廟》諸篇﹐學李義山﹑溫方城而未到。然亦唐末一巨手也。

王建﹑張籍﹐以樂府名﹐然七律亦有人所不能及處。建之《贈閻少保》云「問事愛知天寶日﹐識人皆在武皇前﹐」《華淸宮感舊》云「輦前月照羅衣淚﹐馬上風吹蠟炬灰。」籍之《贈梅處士》云「講易自傳新注義﹐題詩不署舊官名。」《寒食內宴》云「瑞煙深處開三殿﹐春雨微時引百官。」皆莊雅可誦。

《圖經》﹕「馮夷﹐華陰潼關里人也。服食成水仙﹐爲河伯。」今考王充《論衡》﹕「夏桀無道﹐費昌問馮夷」云云。是馮夷尙屬夏末時人。然《山海經》已有「馮夷之都」﹐則與夏時馮夷又屬兩人。地書又云「河伯馮夷者﹐本呂公子之妻。」是河伯又屬女子。三人皆名馮夷﹐皆爲水仙﹐又皆作河伯﹐可異也。﹝馮冰同音。﹞

同年秦觀察維嶽﹐壯歲悼亡﹐卽不置姬侍。𨿽官鹽莢﹐自奉一如諸生。詩不多作﹐然蹊徑迥殊﹐語語超脫﹐五言如《泊舟江岸》云「江渚魚爭釣﹐衡陽雁正回。」七言如《黃岡卽事》云「新茶雀舌關心久﹐舊牘蠅頭信手鈔。」他若《勘災展賑》諸作﹐則又仁人之言﹐語語自肺腑流出者矣。

昌黎詩有奇而太過者﹐如《此日足可惜》一篇內「甲午憩時門﹐臨泉窺鬥龍」﹐豈此時時門復有龍鬭耶﹖若僅用舊事﹐則「窺」字易作「思」字或「憶」字爲得。

皇甫持正不長於詩﹐故評詩亦未甚確。卽如元次山詩文﹐皆別成片段﹐而持正乃云「次山有文章﹐可惋只在碎。」余頗不爲然。下云「長於指敍」﹐始得次山梗槪。蓋持正究長於評文﹐不長於論詩耳。

孟東野詩﹐篇篇皆似古樂府﹐不僅《遊子吟》《送韓愈從軍》諸首已也。卽如「良人昨日去﹐明月又不圓」﹐魏晉後卽無此等言語。他若昌黎《南山》詩﹐可云奇警極矣﹐而東野以二語敵之曰「南山塞天地﹐日月石上生。」宜昌黎之一生低首也。次則「上天下天水﹐出地入地舟。」造語亦非他人所能到。髙常侍之於杜浣花﹐賀祕監之於李謫仙﹐張水部之於韓昌黎﹐始可謂之詩文知己。卽如水部《祭韓公》詩云「獨得雄直气﹐發爲古文章」。亦惟此二語﹐可該括韓公詩文。外若白太傅何嘗不傾倒昌黎﹐然僅云「戶大嫌甜酒﹐才髙厭小詩」而已。蓋韓﹑白詩派不同﹐故所言只如此而已。

李樊南之知杜舍人﹐亦非他人所及。所云「惟其有之﹐是以似之」也。

謫仙獨到之處﹐工部不能道隻字﹐謫仙之於工部亦然。退之獨到之處﹐白傅不能道隻字﹐退之之於白傅亦然。所謂可一不可兩也。外若沈之與宋﹐髙之與岑﹐王之與孟﹐韋之與柳﹐溫之與李﹐張﹑王之樂府﹐皮﹑陸之聯吟﹐措詞命意不同﹐而體格並同﹐所謂笙磬同音也。唐初之四傑﹐大歷之十子亦然。欲於李﹑杜﹑韓﹑白之外求獨到﹐則次山之在天寶﹐昌谷之在元和﹐寥寥數子而已。詩文並可獨到﹐則昌黎而外﹐惟杜牧之一人。

又有似同而實異者﹕燕﹑許並名﹐而燕之詩勝於許﹔韋﹑柳並名﹐而韋之文不如柳﹔溫﹑李並名﹐而李之駢體文常勝於溫。此又同中之異也。詩與駢體文俱工﹐則燕公而外﹐惟王﹑楊﹑盧﹑駱及義山五人。

杜工部﹑盧玉川諸人﹐工詩而不工文。皇甫持正﹑孫可之諸人﹐工文而不工詩。

元和﹑長慶以來詩人如白太傅﹑杜舍人﹐皆有節槪﹐非同時輩流所及。其寄情深色亦同。余昨有《題琵琶亭》二絕云「兒女英雄事總空﹐當時一樣淚珠紅。琵琶亭上無聲泣﹐便與唐衢哭不同。」其二云「江州司馬宦中唐﹐誰似分司禦史狂﹖同是才人感淪落﹐樊川亦賦杜秋娘。」

武元衡﹑沈詢皆死於非命﹐未死前一日﹐皆爲五言斷句﹐遂皆作詩讖。詢詩云「莫打南來雁﹐從他向北飛。打時雙打取﹐莫遣兩分離。」果夫婦並命。元衡詩云「夜久喧暫息﹐池臺惟月明。無因駐淸景﹐日出事還生。」果日未出而先隕。又何其奇也。較潘嶽《寄石崇》詩「投分寄石友﹐白首同所歸」﹐其驗尙在數年以後者﹐不爲異矣。

汪文學璨﹐旌徳人﹐隨父賈於泰州﹐遂寄居焉。𨿽賈而工詩。其弟秀才瑸﹐受業於余﹐璨時以所作托瑸寄質﹐余心賞之。惜年未三十而卒﹐臨終屬其弟乞余爲作詩序﹐余憐而許之。猶憶其《寄婦》詩云「不知何處秋砧急﹐錯認山妻搗藥聲。」《春閨》云「陌上小桃紅不了﹐可能開到壻歸時。」蓋工於言情者。余序中以唐李觀爲比﹐李翺所云「觀之文如此﹐官止於太子校書﹐年止於二十九。」今璨功名止於上捨﹐生年亦止二十九﹐均可云才人命薄矣。弟瑸亦能詩﹐其《寒食訪余裏第》有句云「寒食連番雨﹐桃花到處村。」

髙侍郎啟﹐以宮詞「小犬隔花空吠影﹐夜深宮禁有誰來」二語賈禍﹐至於殺身。不知迪詩實有所承﹐語意非創自啟也。唐王涯《宮詞》三十首之一云「白雪猧兒拂地行﹐慣眠紅毯不曾驚。深宮更有何人到﹖只曉金階吠晚螢。」詞意與迪詩略同﹐但較迪詩稍蘊藉耳。

隋文帝獨孤皇后﹐以髙熲呼之爲「一婦人」﹐遂銜恨刺骨。然唐太宗後長孫氏﹐亦開國皇后也﹐其病中論太子﹐卽自稱「一婦人」。何度量之相越﹐一至此也﹖卒之隋一傳而亡﹐唐延祚至四百年﹐亦未始不由於閫徳矣。

古人小葬﹐必先作買地券﹐或鐫於瓦石﹐或書作鐵券。蓋俗例如此。又必髙估其值﹐多至千百萬。又必以天地日月爲證﹐殊爲可笑。然此風自漢﹑晉時已有之。明嘉靖中﹐山陰縣民於本縣十七都地墾得晉太康五年瓦莂云「大男楊紹﹐從土公買冢地一邱﹐東極闞澤﹐西極南幐﹐南極北背﹐北極於湖。直錢四百萬﹐卽日交畢。日月爲質﹐四時爲任。太康九年九月廿九日﹐對共破莂﹐民有私約如律令。」後閱元遺山《續夷堅志》﹐載曲陽縣燕川靑陽壩有人起墓﹐得鐵券刻金字云「勅葬忠臣王處存﹐賜錢九萬九千九百九十九貫九百九十九文。」事在唐哀宗時。則唐五代時土風尙然。其錢數必如此者﹐蓋不欲滿十萬﹐或當時俗例然耳。不知此例自何代始止﹖然今人於墓前列界石﹐書四至﹐尙本於此。余爲山陰童鈺題《楊紹買地莂歌》﹐在集中。

今人言一日十二時﹐若古人止有十時﹐《左傳》昭五年﹕「卜楚邱﹐曰﹕日之數十﹐故有十時」是也。今人推祿命者言八字﹐若宋以前只有六字。蓋第用年月日﹐不取時也。

《寧國府圖經》﹕「涇縣西五里﹐有淳於棼故居。」云棼「南齊明帝時爲相國﹐嘗捨宅爲寺」云云。《名勝志》「棼又作髡」﹐益非。今考唐李公佐《南柯記》云「東平淳於棼﹐吳楚遊俠之士。嗜酒使气﹐不守細行。累巨產﹐養豪客。曾以武藝補淮南軍裨將﹐因酒忤帥﹐斥逐。。。。。。家居廣陵郡東十里。」當卽其人。下云「貞元七年九月﹐因沈醉致疾」云云。無論公佐此傳皆屬寓言﹐卽實有其人﹐亦唐中葉人﹐非南齊也。又云官相國﹐豈幻夢中位居臺輔﹐卽信以爲實耶﹖《圖經》及方誌蓋又因公佐所言而附會之﹐地理家遂采爲名勝古迹﹐誤之誤矣。

又涇縣名宦﹐於三國吳時首列陳焦﹐云生有善政﹐死卽畱葬桃花潭側﹐宣徳中《縣誌》並載焦葬後七日﹐穿土化爲小兒﹐坐於墓上﹐久乃不見云云。皆因《吳志孫林傳》於永安四年載安吳民陳焦死埋之六日﹐更生﹐穿土中出。《太平廣記再生部》引《五行志》亦同。二《志》並云安吳民﹐則非涇縣宰可知。方誌之誣妄如此。而人輒信之﹐並列於祀典﹐何也﹖

詩𨿽小道﹐然實足以覘國家气運之衰旺。卽如五代晉時馮道奉使契丹﹐髙祖宴之於禁中﹐及使回﹐道賦詩云「殿上一杯天子泣﹐門前雙節國人嗟。」蓋是時燕云十六州已割屬契丹﹐國勢奄奄﹐如日之垂暮﹐故𨿽宰相作詩﹐而气象衰颯如此。至宋則不然﹐太祖太宗之世﹐宇內漸已削平﹐景物熙熙﹐已若日之初煦﹐故李昉《禁林春直》詩云「一院有花春晝永﹐八方無事詔書稀。」又《昌陵挽詩》云「奠玉五回朝上帝﹐禦樓三度納降王。」何等气象﹗蓋同一宰相也﹐而吐屬不同如此。孰謂詩不隨气運轉移乎﹖

謝靈運《山居賦》﹐李徳裕《平泉艸木記》﹐其川壑之美卉木之奇﹐可云極一時之盛矣。然轉眼已不能有﹐尙不如申屠因樹之屋﹑泉明種柳之方﹐轉得長子孫永年代也。蓋勝地園林﹐亦如名人書畫﹐過眼雲煙﹐未有百年不易主者。是知一賦一記﹐𨿽擅美古今﹐究與昭陵之以法書殉葬﹑元章之欲抱古帖自沈者﹐同一不達矣。

粵雅堂叢書北江詩話跋

右《北江詩話》四卷﹐國朝洪亮吉撰。按先生字稚存﹐陽湖人﹐「北江」其號也。志行气節﹐爲儒林引重。於經史注疏﹑《說文》﹑地理﹐靡不參稽鉤貫﹐著撰等身。爲詩﹐涉筆有奇气﹐精思獨造﹐遠出恆情﹐仿康樂﹑仿杜陵﹑仿太白﹑仿楊誠齋﹐然實嘔心鏤腎﹐總不欲襲前人牙慧。迨荷戈萬里﹐奇气噴薄而出﹐益如天馬行空﹐不可羈靮。賜環後﹐枕葄墳典﹐管領湖山﹐當時詞人﹐咸推祭酒。嘗見其小印﹐作「曠代逸才」四字﹐亦惟先生不愧此言。吳谷人《駢體文續集墓表》﹐江鄭堂《漢學師承記》﹐載其著述多至百十種﹐而均未及是書。道光戊申﹐始得詩舲中丞刻本﹐特重付梓人﹐俾後來談藝者有所矜式焉。先是﹐趙甌北撰《七家詩話》﹐欲以查初白配作八家。先生止之﹐賦詩云「初白差難步後塵」﹔又云「只我更饒懷古癖﹐溯源先欲到周秦。」自注云「余亦作詩話一卷﹐自屈﹑宋起。」見《更生齋集》。則先生之宗旨可知。然是書無論及靈均輩語﹐殆亦不無遺佚歟﹖又先生嘗賦《論詩絕句》﹐顧寧人﹑吳野人共一首﹐王阮亭﹑朱竹垞各一首。今讀是書﹐所論幾於疊矩重規﹐又如吳梅村﹑邵靑門﹑沈歸愚﹑袁簡齋﹑蔣心余﹑厲樊榭﹑孫淵如諸子﹐均有宋玉微詞﹐然俱精確不磨﹐固不同文人相輕積習﹐轉貽笑柄者。至自述各詩﹐單詞詞組﹐亦如西子王嬙﹐嫣然一笑﹐卽屏除綺語者﹐亦知其美。若「竹兜」五律﹐謂庶幾前人《檐馬》作﹐則未敢附和。然要其目光如炬﹐上下千古﹐龍子作事﹐固自不凡。又先生《論詩絕句》﹕「藥亭獨漉許相參﹐吟苦時同佛一龕。尙得昔賢雄直气﹐嶺南猶似勝江南。」亦可謂不存鄕曲之見。而是書僅及藥亭之晚達﹐未論其詩﹔及屈陳諸子﹐至黎二樵明經﹐則推崇已極﹐與王蘭泉《蒲褐山房詩話》同﹔顧謂「惜其年甫四十而卒」﹐而不知樵夫實久主粵中壇坫﹐年幾七十餘﹐生平足迹未嘗度嶺﹐與先生未及謀面﹐僅得之傳聞故耳。秋盡日﹐南海伍崇曜謹跋。

右《北江詩話》第五﹑第六兩卷﹐先生哲嗣子齡明府宦粵﹐以續刻先生遺著數種見貽﹐此冊與焉。亟重付剞劂﹐俾與前重刊張詩舲侍郎所刻四卷﹐得成完璧﹐亦厚幸也。咸豐甲寅閏七夕﹐伍崇曜再跋。

