《春酒堂詩話》﹝淸﹞周容撰

家嚴常語容曰「文公《詩經》諸韻﹐似亦有不必拘者。如『六月食郁及薁﹐七月烹葵及菽』﹐『菽』『薁』也。『八月剝棗﹐十月獲稻』﹐『稻』與『棗』﹐轉韻矣﹐何必彊『棗』爲『走』﹐彊『稻』爲『徒苟反』也。『爲此春酒﹐以介眉壽』﹐『酒』『壽』﹐又轉矣。又﹝鹿鳴﹞詩﹐何必『鳴』﹑『蘋』﹑『笙』入七陽乎﹖一章兩韻﹐經中多有。」

又曰「《雅》《頌》稱什﹐猶軍法以十人爲什也。此卽是唐人律字之祖﹐律者亦猶軍之有律也。」

嘗坐牧齋先生昭慶寺寓﹐適有客以詩卷謁者﹐先生一展﹐輒掩置幾側﹐不復視。已而此客辭去﹐先生顧謂容曰「凡於人詩﹐不必於詩也﹐於目知之。頃見目中有﹝梅花﹞詩﹐且三十首﹐故不必復視耳。」隨出其﹝梅花﹞詩讀之﹐皆《兔園冊》語﹐相視大笑。又曰「使當此君前一讀﹐其輕謾之不能自禁﹐常更甚於掩置耳。」

又嘗謂容曰「古人詩無字不體情體物﹐移易不可﹐初視殊不覺也﹐及爲妄攺者形出始見。如古詩云﹕『枕郎左邊﹐隨郎轉側。』二語爲李於鱗取去﹐攺『左』爲『右』﹐豈非點金成鐵﹗」容聞之﹐不禁失笑。不特見先生讀書體貼﹐亦以見先生接引後學之懷﹐坦易可親如此。

杜牧之詠﹝赤壁﹞詩云「東風不與周郎便﹐銅雀春深鎖二喬」﹐今古傳誦。容少時﹐大人嘗指示曰「此牧之設詞也﹐死案活翻。」及容稍知作詩﹐復指示曰「如此詩必不可學﹐恐入輕薄耳。何苦以先賢閨閣﹐簸弄筆墨﹗」又云「李建勛﹝宮詞﹞﹕『卻羨落花春不管﹐禦溝流得到人間。』此之謂不識廉恥。於鱗選詩甚嚴﹐而取此何也﹖愼之﹗」

次寅問予曰「李靑蓮畢竟是何處人﹖」予曰「予不能必其何處﹐但能斷其必非蜀人。」問何以徵之﹖曰「使靑蓮果蜀人﹐必不詠﹝蜀道難﹞矣。」

唐玄宗見靑蓮「飛燕新妝」詩而能不怒﹐見襄陽「不才明主棄」句而怒之﹐此所以爲命也夫。

少陵云「風吹蒼江樹﹐雨灑石壁來。」晦庵曰「杜詩多誤字﹐如『風吹蒼江樹』﹐『樹』字無意思﹐當作『去』字無疑。」故至今刻本皆作「去」字﹐不知「去」字正無意思也。「樹」字始令人想入圖畫﹐所謂「山雨欲來風滿樓」也。後閱申鳧盟《說杜》﹐亦以爲「樹」字﹐然曰「『風』如何吹得『江』去」﹐則非也。「來」字亦不黏「石壁」﹐若云「江」不能「去」﹐則「壁」亦不能「來」﹐不反受晦翁大笑哉﹖又曰「『來』對『去』亦板俗」﹐亦謬。「去來」﹑「多少」﹑「遠近」諸字﹐但視用之何如耳。

少陵﹝佳人﹞詩云「自云良家子﹐零落依艸木。」又曰「天寒翠袖薄﹐日暮倚修竹。」數語近於鬼詩。又崔國輔﹝怨詞﹞云「妾有羅衣裳﹐秦王在時作。爲舞春風多﹐秋來不堪著。」則竟似颯然陰風矣。唐人固不特長吉善鬼語也。

有見予﹝村居﹞詩者﹐撫掌曰「酷似司空圖﹝修史亭﹞詩。」予曰「﹝修史亭﹞詩若何﹖」客曰「『誰料平生臂鷹手﹐挑燈自送佛前錢』﹐豈不似君『平生射虎心何在﹐獨倚柴門看插秧』乎﹖」予曰「予詩似與否未可知﹐然『前錢』二字宜商。」客曰「然則『至今遺恨水潺潺』﹐『離宮晚樹獨蒼蒼』﹐俱失商耶﹖」予曰「此又當別論耳。」

少陵哀李光弼詩云「內省未入朝」﹐正是就彼一生形心事﹐兩字說盡﹐可謂刻畫。而申鳧盟云「光弼一生失著﹐以『內省』二字混過」﹐誤矣。

「天闕象緯逼﹐云臥衣裳冷」﹐「闕」字或作「闊」﹐或作「閱」﹐或作「窺」﹐四字之中﹐畢竟「闕」字近理﹐正不必以不稱「臥」字爲嫌。牧齋先生引﹝東都記﹞爲證﹐是矣。一日讀鮑明遠﹝升天行﹞云「從師入遠嶽﹐結友事仙靈。五圖發金記﹐九鑰隱丹經。夙餐委松宿﹐云臥恣天行。冠霞登彩閣﹐解玉飲椒庭」云云。因想少陵用「云臥」本此﹐安知「天闕」非「天行」耶﹖況題是﹝龍門奉先寺﹞﹐與明遠詩意相近耶﹗

家舊有《唐詩鼓吹》一冊﹐俱七言近體﹐意主綺靡﹐而魔詩俗調﹐十居其七﹐不知定之誰氏。首幅有「元贊善大夫郝天挺注」一行﹐余笑謂固應是此時之書。然上有髙曾圖記﹐不忍廢也。戊午客燕﹐見牧齋先生《有學集》中有﹝鼓吹﹞一序﹐證爲元遺山選次﹐以比之王荊公《百家選》。夫荊公《百家選》必可觀﹐惜未見也。若﹝鼓吹﹞之猥鄙﹐何以當先生意如是﹐恐不足以服嚴氏﹑髙氏之心。先生往矣﹐安能起九原而面質之﹖

馮惟訥《詩紀》曰「古今詩人以詩名世者﹐或只一句﹐或只一聯﹐或只一篇﹐夫豈在多哉﹖」但「空梁燕泥」與「庭艸無人」﹐以煬帝殺之而傳﹔「楓落吳江」﹐則可謂之一語傳耳。若「池塘春艸」以夢﹐故非以此盡康樂也。太白﹑少陵將從何處拈出耶﹖

薛道衡「空梁落燕泥」﹐竟至殺身。永叔云「未爲絕響﹐何至君臣相仇﹗」予曰「此原非絕響﹐直是道衡詩讖耳。『庭艸無人隨意綠』﹐亦猶是也。」

丁酉夏﹐別楊猶龍歸﹐後先生書來﹐附以詩﹐結云「聽到江猿第幾聲﹖」予爲之淒然。然不以爲怪。癸卯夏夜不寐﹐吟諷此句﹐疑唐人曾有之。乃檢唐集﹐見李司馬﹝送劉侍郎﹞絕句云「幾人同入謝宣城﹐未及酬恩隔死生。惟有夜猿知客恨﹐嶧陽溪路第三聲。」不覺大怪。至秋而聞先生歿矣。死生之隔﹐竟成詩讖﹐豈李司馬詩先爲吾二人作案耶﹖痛哉﹗

有客自鄜州來﹐云「州北有杜川﹐爲少陵故居﹐石壁上鐫『長天夜散千山月﹐遠水遙收萬里云』之句﹐爲少陵逸句。」予曰「此必非少陵句也。」客問﹕「何也﹖」予曰「首句淺﹐次旣『遠水』矣﹐又『遙收』﹐曾少陵有是﹖」

唐詩「綠浪東西南北水﹐紅欄三百九十橋」﹐又「春城三百九十橋﹐夾岸朱樓隔柳條」﹐又「煩君一日殷勤意﹐示我十年感遇時」。陳郁云「『十』音當爲『諶』也。」陳郁不知何處人﹐何其似北人耶﹖北人無入聲﹐以入爲平者﹐豈止一「十」字哉﹗

樂府「歡作沈水香﹐儂作博山鑪」二語﹐分明是道人點化﹐說得好色人冰冷。香在鑪中﹐豈不可畏﹐偏托女子口中道出﹐令人不覺﹐古樂府之妙如此。

見有拈施肩吾閨情詩曰「三更風作切夢刀﹐萬轉愁成系腸綫」﹐以爲警絕。予笑曰「似此稱詩﹐何異泛海賈胡爲業風吹入羅剎鬼國耶﹖卽有指南引歸﹐亦祇泊得島夷界上。」

嶽忠武詩詞極佳﹐蓋緣性情過人故也。然人但傳其﹝送北伐﹞並「潭水」﹑「松風」之句與﹝滿江紅﹞調耳﹐所遺必多。憶癸卯春﹐於張子漸家見忠武眞迹﹐用筆有法。書﹝過滁山作﹞﹐結云「好水好山看未足﹐馬蹄催趁月明歸。」署名一字。詩旨含蓄無限﹐惜忘前二句。而子漸爲古人已七年矣。嗚呼﹗

虞山選《列朝》詩﹐或刻或濫﹐可議者十之三﹔作歷朝傳﹐隨意寫生﹐可誦者十之七。余嘗於晉中﹐將列傳稍爲刪節﹐手錄一過﹐信非近代人所辦。世之挾其弱姿淺調而欲撼之者﹐固可笑﹐乃有步其體例而成書者﹐祇見其俚鄙耳。

余未曾覽《滄溟集》﹐戊午夏﹐客順徳﹐登淸風樓﹐見其作郡時所題四律中﹐各有「萬里」字。其無心耶﹖抑故爲之耶﹖豈成名而有所無不可耶﹖名之爲害如此。

邱文莊嘗云「眼前景致口頭語﹐便是詩家絕妙詞。」此言是矣﹐然元﹑白又何以輕而俗邪﹖此中兩參﹐乃得三昧耳。

慈水姚亦方嘗問予曰「唐詩畢竟從何人入手﹖」予曰「莫問從何人﹐且先問從何體。」亦方瞠目曰「體從五言古﹐又煩言邪﹗」予曰「非也。須從絕句始。」亦方沈吟次﹐予曰「唐詩中最得風人遺意者﹐惟絕句耳。意近而遠﹐詞淡而濃﹐節短而情長。從此悟入﹐無論李﹑杜﹑王﹑孟﹐卽蘇﹑李﹑陶﹑謝皆是矣。」亦方爲之快然。

寧戚﹝飯牛歌﹞﹐松快刺耳﹐已啟唐人風調。友人曰「安知非後世擬作﹖」余笑曰「然則當時未必有寧戚其人。」

歐陽文忠﹝新茶﹞詩﹐有云「年窮臘盡春欲動﹐蟄雷未起驅龍蛇。夜聞擊鼓滿山谷﹐千人助呼聲喊呀。萬木寒癡睡不醒﹐惟有此樹先萌芽。」要知宋時有催茶之法。今山茶最遲﹐安得先萬木而萌芽乎﹖又有﹝和嘗茶﹞詩云「溪山擊鼓助雷驚。」

少陵﹝望嶽﹞詩﹐考年譜謂是十五歲時作。余讀詩意良然﹐如王氏子弟聞郤公求婿﹐未忘「矜」字。﹝龍門奉先寺﹞﹐亦未能坦東牀腹也。

李義山云「嫦娥應悔偸靈藥﹐碧海靑天夜夜心。」傷風雅極矣﹐何以人盡誦之﹖至又云「兔寒蟾冷桂花白﹐此夜嫦娥應斷腸。」差覺蘊藉﹐似亦悔其初作而爲此。

司馬札﹝宮怨﹞云「年年花落無人見﹐空逐春泉出禦溝。」人說與李建勛「卻羨落花春不管﹐禦溝流得到人間」之句相似。予謂不然。司馬詩較蘊藉﹐不礙大雅。

兪次寅一日語余曰「謝客詩篇頗多﹐何以獨得意惠連入夢之句﹗」余曰﹔「可知此君苦心在求自然。」

長信詩不必不怨﹐然如王諲所云「飛燕倚身輕﹐爭人巧笑名。生君棄妾意﹐增妾怨君情。」則幾於罵街婦矣﹐莫以盛唐﹐隨人佞譽。

襄陽﹝歸南山﹞詩﹐全章淺率﹐不待吟諷﹐不特誦之帝前﹐見野人唐突﹐只就詩論詩﹐殊違雅致﹐無足錄也。後人翻緣勿遇之故﹐不忍遺棄﹐亦襄陽不幸中之幸矣。

﹝黃鶴樓﹞詩﹐評贊者無過隨太白爲虛聲耳。獨喜譚友夏「寬然有餘」四字﹐不特盡崔詩之境﹐且可推之以悟詩道。非學問博大﹐性情深厚﹐則蓄縮羞赧﹐如牧豎咶席見諸將矣。

有舉僧詩警句曰「笠重吳天雪﹐鞋香楚地花。」牧齋先生笑曰「次句似贈妓詩。」客爲哄堂。餘思先生𨿽是謔言﹐然「鞋香」二字實可笑﹐謔也而寓教也。

「詩有別材﹐非關書也﹔詩有別趣﹐非關理也。」此嚴滄浪之言﹐無不奉爲心印。不知是言誤後人不淺﹐請看盛唐諸大家﹐有一字不本於學者否﹖有一言不深於理者否﹖嚴說流獘﹐遂至竟陵。

﹝早朝﹞四詩﹐賈舍人自是率爾之作﹐故起結圓亮而次聯彊湊。少陵殊亦見窘。世皆謂王﹑岑二詩﹐宮商齊響。然唐人最重收韻﹐岑較王結更覺自然滿暢。且岑是句句和早朝﹐王﹑杜未免扯及未朝罷朝時矣。

陳胤倩詩﹐主風神而次气骨﹐主婉暢而次宏壯﹐嘗指摘少陵詩﹐目爲枵句﹐如「乾坤」﹑「萬里」諸語。余笑曰「君柰何又有『乾坤一布鞋』之句耶﹖」相與大笑。憶此在己亥春慈仁寺雪松下﹐今成疇昔矣﹐錄及爲之潸然。

唐武宗怒一宮嬪﹐命柳學士賦詩釋之。詩曰「不忿前時誤主恩﹐以甘寂寞守長門。今朝卻得君王顧﹐重入椒房拭淚痕。」余少謂公權此詩殊太淺薄﹐豈急就禦前﹐﹝淸平﹞已不免耶﹖戲捉筆擬云「宮花乍爾背春陰﹐旭日回光艷轉深。自是君恩濃似海﹐不教詞賦費黃金。」家君見之笑曰「寒士酸態。」

王子安﹝滕王閣﹞詩﹐俯仰自在﹐筆力所到﹐五十六字中有千萬言之勢。而其爲序﹐不特囿於習气﹐且東補西湊﹐餖飣可醜。從來詩文同道﹐卽謂少陵文不及詩﹐然斑駁自見古意。乃子安姿稟是�﹐遂覺詩文判然耶﹗

有以九言詩見示者﹐余曰「詩至七言極矣﹐漢﹝柏梁﹞原已等之諧談俗語﹔﹝黃庭經﹞語語歌行矣﹐晉人喜書之而未嘗爲之﹐豈當時亦鄙其體爲道流醮章之類而不足學歟﹖七言且然﹐況九言哉﹗」

盛唐萬楚﹝五日觀妓﹞詩云「西施漫道浣春紗﹐碧玉今時鬥麗華。眉黛奪將萱艸色﹐紅裙妒殺石橊花。新歌一曲令人艷﹐醉舞雙眸斂鬢斜。誰到五絲能續命﹖卻叫今日死君家。」此詩無不視爲拱璧﹐何也﹖「奪將」﹑「妒殺」﹐開後人多少俗調﹔末結竟似弋陽場上曲矣。唐人俗詩甚多﹐不勝枚舉﹐獨舉此者﹐以諸家所贊羨者也。

「不信比來常下淚﹐開箱驗取石橊裙」﹐此必非武后詩﹐好事者醜而擬之。武后何許人﹐乃肯擬﹝楊白花﹞耶﹖況較之﹝楊白花﹞又俚鄙甚。友人曰「君欲作梁公耶﹖奚煩爲之湔洗﹗」

嘉州﹝東亭送李司馬﹞詩﹐前輩謂「到來函谷愁中月﹐歸去磻溪夢裏山」二句﹐以入中晚。余謂此二句非中晚也。其下「簾前春色應須惜﹐世上浮名好是閒。西望鄕關腸欲斷﹐對君衫袖淚痕斑」四句﹐竟開宋人門戶。

容少時有詠古律詩二十首﹐其詠﹝相如璧﹞起句云「楚璞能歸趙﹐無城亦可秦。」家君見之笑曰「議論可喜。然他日能不錄此詩﹐則進矣。」容至辛卯始悟曰﹐正嫌議論入詩耳。遂盡焚之。

長吉詩原本《風》《騷》﹐畱心漢﹑魏﹐其視唐人諸調﹐幾欲夷然不屑﹐使天副之年﹐進求章法﹐將與明遠﹑玄暉爭席矣。余錄其佳者﹐於﹝感諷﹞「合浦」﹑﹝題趙生壁﹞﹑﹝京城﹞絕句全章外﹐如「不知船上月﹐誰棹滿溪云」。「長卿懷茂陵﹐綠艸垂石井。彈琴看文君﹐春風吹鬢影」。「江頭樝樹香﹐岸上蝴蝶飛」。「沙頭敲石火﹐燒竹照魚船」。「今夕歲華落﹐令人惜平生。心事如波濤﹐中坐時時驚。朔客騎白馬﹐劍弝懸蘭纓。俊建如生猱﹐肯拾蓬中螢」。「長安夜半秋﹐風前幾人老」。「天遠星光沒」。「夜遙燈焰短﹐熟睡小屏深」。「虫響燈光薄﹐宵寒藥气濃」。「蜂語遶妝鏡」。「燕語踏簾鉤」。「人生有窮拙﹐日暮聊飲酒」。「逢霜作朴樕﹐得气爲春柳。」「手持白鸞尾﹐夜掃南山云」。「京國心爛熳﹐夜夢歸家少」。「心事塡空云」。「襄王與武帝﹐各自畱靑春」。「夢中相聚笑﹐覺見半月」。「風吹沙作云﹐一時度遼水。天白水如練﹐甲絲雙串斷。行行莫苦辛﹐城月猶殘半」。「塞長連白空。遙見漢旗紅」。「風吹枯蓬起﹐城中嘶瘦馬」。「爲有傾人色﹐翻成足愁苦」。「何物最傷心﹐馬首鳴金環。野色浩無主﹐秋明空曠間」。「胡角引北風﹐薊門白於水。天含靑海道﹐城頭月千里」。「帳北天應盡」。「乘船鏡中入」。「無人柳自春﹐艸渚鴛鴦暖」。起句云「星盡四方髙」﹐又「月落大堤上」﹐又「九月大野白」。結云「來長安﹐車軿軿﹐中有梁冀舊宅﹐石崇故園」等句﹐初無鬼气﹐何遜古人﹖其歌詩長調爲古今常所贊誦者﹐余不道也。善乎《須溪》之言曰「落筆細讀﹐方知作者用心。杜牧之直取二三歌詩而止﹐未知長吉者也。謂其理不及《騷》﹐非也﹐亦未必知《騷》也。更欲僕《騷》﹐亦非也。」溪須眞知長吉哉﹗《騷》亦安可得僕耶﹖至謂其自成一家﹐則謬矣。長吉乃未成家者也﹐非自成家者也。

﹝髙軒過﹞注云「賀七歲能詞章﹐韓愈﹑皇甫湜未信﹐過其家﹐使賦詩﹐援筆輒就﹐目曰﹝髙軒過﹞。」然詩云「龐眉書客感秋蓬﹐誰知死艸生華風」﹐豈七歲兒語耶﹗意者二公聞其七歲時已能詞章﹐是追言之﹐非賦髙軒詩也。

余最恨言詩者拈人單詞只句﹐然於長吉﹐不得不爾。

詩不審章而論句﹐遂趨中晚。然少陵章法﹐又須求其不可測處﹐否則如「丞相祠堂」與「諸葛大名」諸篇﹐爲宋人師承﹐涉於議論﹐失詩本色。嗟乎﹗旣免中晚之卑﹐又免宋人之橫﹐吾於近代中﹐將起誰氏而與言詩乎﹖

王介甫﹝明妃曲﹞有云「家人萬里傳消息﹐好在氈城莫相憶﹐君不見咫尺長門閉阿嬌﹐人生失意無南北。」又云「漢恩自淺胡自深。」介甫少而名世﹐長而結主﹐何所憤激而爲此言﹖使當髙宗之日﹐介甫其爲秦太師乎﹖靖康之禍﹐釀自熙寧﹐王﹑秦兩相﹐實遙應焉﹐此詩爲之讖矣。

須溪指﹝飲中八仙歌﹞曰「古無此體」﹐非也。此歌自從﹝柏梁﹞脫胎。

少陵﹝對雨﹞詩曰「不愁巴道路﹐恐失漢旌旗。」「失」字舊本是「濕」。須溪曰「『失』字好。」友人問﹕「畢竟宜從何字﹖」余曰「『濕』字險﹐『失』字晦。」友人曰「少陵晦句固多。」余曰「少陵無晦句﹐祇是今人學問淺耳。」

友人曰「絕句以一句一意爲正格」。余曰「如而言﹐則『春遊芳艸地』﹐何如『打起黃鶯兒』耶﹖

班婕妤﹝紈扇﹞詩﹐舊注云「婕妤失寵﹐故有是篇」。余曰「此是婕妤辭輦時作﹐非失寵後作也﹐故云﹕『常恐秋節至。』『常恐』二字﹐有見機意﹐無固寵意。若旣失寵後作﹐又何云『常恐』乎﹖」

郭代公以﹝寶劍篇﹞發迹﹐至今若有生气﹐讀之一粗豪之調耳。然對英主﹐正是沈細不得﹐英雄事業中人﹐非可以風雅正則論也。

有人問曰「絕句如何煉意﹖」予曰「意在句中。」友不悟。予笑曰「崔惠童詩『今日殘花昨日開』﹐若是『昨日開花今日殘』﹐便削然無意矣。」

「鵝湖山下稻梁肥﹐豚柵雞棲對掩扉。桑柘影斜春社散﹐家家扶得醉人歸。」友人指爲絕唱。予曰「自是絕句佳景。然『肥』字落韻﹐終非盛唐本色﹐此又不特絕句然也。」

閬仙所傳寥寥﹐何以爲當時推重﹖「客捨並州」一絕﹐結構筋力﹐固應值得金鑄耳。

張文潛愛誦﹝玉華宮﹞﹐遂擬作﹝離黃州﹞詩向客津津誦之。其詩曰「扁舟發孤城﹐揮手謝送者。山回地勢捲﹐天豁江面瀉。中流望赤壁﹐石腳插水下。昏昏煙霧嶺﹐歷歷漁樵捨。居夷實三載﹐鄰里通假借。別之豈無情﹐老淚爲一灑。篙工起鳴鼓﹐輕櫓健於馬。聊爲過江宿﹐寂寂樊山夜。」予不知是詩視﹝玉華﹞健辣若何﹐祇就「捨」﹑「夜」﹑「借」三韻﹐竟可假借否﹖文潛豈今之傖父與﹖乃欲拗折韻腳也。

有傖父謂余曰「南人詩�好﹐亦生得地方便宜耳。如『姑蘇城外寒山寺』﹐有何心力﹐競指爲絕唱﹖若效之云『通州城外金龍廟』﹐便揶揄之矣。」余爲之大笑。然亦可以悟詩中一境。

友人曰「詩能窮人﹐信然乎﹖」曰「予固聞詩能窮人﹐但祇見詩能通人耳。唐取士以詩﹐豈曰窮人﹖『江上靑』﹐尢表表者﹔�『日暮漢宮』﹐特傳禦批除官﹐千古艷之。若孟郊諸人﹐�原應爾﹐安得槪以咎詩哉﹗友人曰「詩窮人﹐亦謂人於詩道進一分﹐輒於世俗人情退幾許﹐故窮也。」余曰「《詩》三百篇﹐最於世俗世情畱心關切﹐夫子柰何以之教人﹖所謂興觀羣怨者﹐通之謂也。世之不詩以窮者多矣﹐將誰咎哉﹖」

舟過梅墟﹐錢象元畱飲。予噉蟹甚暢﹐戲舉筆題詩曰「華筵能及蟹﹐酒興十分開。染醋忘雙箸﹐橫螯響一腮。肥知天晦月﹐寒擬腹鳴雷。但備多姜在﹐秋深準再來。」時醉矣﹐次晨驚笑﹐無異打油。然於噉蟹情狀﹐可云描盡﹐附此博笑。﹝lz﹞

