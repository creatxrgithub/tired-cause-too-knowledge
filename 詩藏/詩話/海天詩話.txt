海天詩話民國胡懷琛

﹝歐西之詩﹐設思措詞﹐別是一境。譯而求之﹐失其神矣。然能文者擷取其意﹐鍛鏈而出之﹐使合於吾詩範圍﹐亦吟壇之創格﹐而詩學之別裁也。如蘇曼殊之《文學因緣》《潮音》﹐馬君武之《新文學》﹐皆爲世所稱道。亦有短篇斷句﹐散見於東西雜誌﹐或西方詩人名言逸事可資談助者﹐予偶有見聞﹐走筆錄之。東瀛本重漢詩﹐名手亦復輩出。搜其著作﹐采其精華﹐或可爲他山之石﹐或以供茶余客話﹐其亦士君子之所許乎﹖作《海天詩話》﹐所采輯皆東瀛﹑歐西之詩﹐吾國人詩紀海外事者亦隸焉。編者識於民國新聞社。﹞

曼殊譯雪蘭《冬日》一詩云「孤鳥棲寒枝﹐悲鳴爲其曹。池水初結冰﹐冷風何蕭蕭。荒林無宿葉﹐瘠土無卉苗。萬籟盡寥寂﹐惟聞喧桔臯。」𨿽由譯筆之佳﹐而原詩情境﹐正可想見。

管茶山爲日本詩人﹐著有專集。嘗和唐伯虎《花月吟》二十首。日人某合唐作刊爲一卷﹐曰《茶山花月吟》。今錄茶山詩兩首於左﹐以見一斑﹕「花滿芳園月滿空﹐花枝濯濯月波融。花延月色來池北﹐月轉花陰在檻東。弄月簫傳花外閣﹐護花鈴響月前風。恨無好句酬花月﹐抱月聊眠花气中。」又云「孤樽斟月坐花茵﹐最是花村二月春。花際月圓前夜夢﹐月前花比去年人。別花餞月顏看攺﹐嘯月吟花興幾新。憶得洛陽花月會﹐花枝帶月插烏巾。

馬君武譯徳國貴推《阿明臨海哭女詩》九章﹐蒼涼悲壯﹐使讀者泫然泣下。宜乎威特爲沙婁歌﹐沙婁聽未終而已泣不可仰也。沙婁者﹐女士也。初戀威特﹐後嫁阿柏﹐威特瞰阿柏之亡﹐至其家﹐沙婁命歌﹐則卽是詩。歌至第七章

﹐沙婁大慟﹐威特擲詩於地﹐握手相對哭。已而復歌﹐然不能成聲矣。其一云「莽莽驚濤激石鳴﹐溟溟海岸夜深臨。女兒一死成長別﹐老父餘生剩此身。海石相激無已時﹐似聽吾兒幽怨聲。」其二云「月色不明夜气暝﹐朦朦如見女兒影。斜倚危石眠不得﹐風狂雨急逼人醒。」其三云「眼見東方初日升﹐女兒聲杳不可聞。有如晚風吹野艸﹐一去蹤迹無處尋。」其四云「死者含哀目未暝﹐只今獨余老阿明。阿明早歲百戰身旣廢﹐而今老矣誰復論婚姻。」其五云「海波奔瀉湧千山﹐怒濤飛起落吾前。此時阿明枯坐倚危石﹐獨望滄溟一永嘆。」其六云「又見斜月灼耀明﹐又見女兒躑躅行。兒聲喞喞共誰語﹖老眼模糊認不眞。」其七云「女兒忽隨明月去﹐不憶人間遺老父。老父無言惟有愁﹐愁兮愁兮向誰訴。風若有情呼我醒﹐風曰露珠覆汝此非汝眠處。」末兩章云「噫﹗吾命零丁復幾時﹐有如枯葉寄髙枝。或者明日旅人從此過﹐見我長眠海之湄。」「吁嗟呼﹗海岸寥空木葉稠﹐阿明死骨無人收。」

別所松陰名一郎﹐日本播磨人。《秋日田家》云「霜風臨水滿前坡﹐園柿聯珠累累多。野老不關風景好﹐斜陽映處曝耕蓑。」詞句淸新﹐能寫出田家風景。然自吾人視之﹐於前二句稍嫌其俗。且若出吾國人手﹐則四句「映」字必不用﹐「曝」字必爲「曬」字﹐於此等處一見知爲日人詩。惟永田南溪《春晚》雲「雨雨風風春一夢﹐柴門深處落花多」﹐則置之吾人詩中﹐可亂楮葉矣。南溪名仁介﹐大阪人。

田邊櫻橋﹐名敬信﹐日本山城澱人。詩極冷峭。《過澱城舊苑》云「頹欄僅認舊繁華﹐歌舞場邊棲老鴉。冷雨一庭人不見﹐秋風獨立斷腸花。」

某君嘗譯西人詩﹐有「天末風雨來﹐歸鶩急如箭」二句﹐甚佳﹐惜不得全篇耳。

壽州李警眾﹐以孫轂任《東遊吟艸》一冊寄示。中有《居箱根》絕句八首﹐方一展誦﹐煙雲樹屋﹐歷歷在目﹐錄之以當臥遊。詩云「大磯西過艸如茵﹐驕色低籠國府津。一路野花看不斷﹐气車安穩載吟身。﹝大磯﹑國府皆東海道驛名。﹞」「天際朱霞蕩晚晴﹐海波盡處亂峯迎。小田原畔寒蕪長﹐綠過丰家一夜城。﹝丰城秀吉築一夜城於小田原。﹞」「樹底幽禽時一聲﹐塵心磨洗道心生。兩山突出如欄路﹐人在羊腸曲處行。」「怪石寄峯並作秋﹐小橋一角枕寒流。就中位置籠云館﹐萬木無聲綠到樓﹝宿籠云館。﹞」「炎天赤日都忘卻﹐小坐南窗納晚涼。無限相州好風景﹐一齊收拾入山房。」「暗風吹瀑澆檐前﹐山色空蒙月不圓。四幅蘆簾齊捲起﹐夜深列炬看飛泉。」「最髙頂上阻登攀﹐變幻雲煙一日間。難怪生居伊豆國﹐嘉名新署『小驪山』。﹝箱根屬於日本伊豆國。」﹞「未能長此謝風塵﹐揖別山靈轉黯神。天際白雲云外樹﹐一齊排著送行人。」

日本今川竹溪《秋日送友人》云「殘柳蕭疏滿岸秋﹐短條不復擊離愁。江樓酒醒人方遠﹐十里煙波一葉舟。」風韻絕佳。

英國詩人彌爾惇﹐晚年失明﹐著作多口授其女公子手寫﹐一何類中國左邱明。文人多厄﹐中西一輒。邱明猶輸彌氏無此好女子也。

英國肯斯裏西作小說與詩﹐善摩寫小民疾苦﹐能使讀者隕涕。彼國貧民率愛讀之﹐而富人視若仇讎焉。其《三漁翁》一詩尢有名﹐吾國有譯之者云「三个漁翁投海去﹐海天初日出煙霧。捕魚辛苦爲妻兒﹐小刃直犯風濤怒。」其二云「妻兒在室望歸人﹐瀟瀟暮雨雲气昏。萬象慘黯翁不返﹐哀哉已去逐波臣。」其三云「須臾雨霽天气淸﹐惟有死者不復生。生者無依痛欲絕﹐恍聞死者話別聲。」阿短裏乃伯梯者﹐美國善歌者也。登壇而唱﹐聚聽者數萬人。有富人家產百兆﹐亦與焉。鄰一教師問曰﹕此歌善乎﹖富人曰﹕否。餘五十年前曾聽三歌﹐至今猶不能忘。三歌者﹐一曰某某﹐三曰某某﹐其二卽肯氏《三漁翁》詩也。蓋富人少亦業捕漁﹐其妻嘗爲歌此詩。妻死三十年﹐遂不得復聞。然境易時遷﹐而聲猶在耳。甚矣﹗聲音之道感人深矣。

番禺髙冠天爲餘言﹐西人詩大半激發人之志气﹐或陳述社會疾苦﹐字句不嫌淺易﹐而以能感人爲歸。求之吾國詩人中白香山之諷諭﹐庶幾近之。其言甚是。芬蘭文豪亨勤克斯差科﹐生平作文必以紅墨水﹐他不用也。腦威伊布新翁﹐以文名﹐屬稿時案頭必置泥人數枚﹐非然者文思卽塞﹐終日不能成一字。走入醋甕﹐撚斷別須﹐爲吾國詩人奇癖。然觀亨伊二人事﹐此癖豈中國人所獨有哉。

王紫詮﹝韜﹞詩言日本妓女事者甚多。《芳原新詠》云「第一樓中第一人﹐春花作貌玉精神。紫雲幾效樊川乞﹐慚愧東來眼界新。」「又云「阿玉初鬟最擅名﹐腰肢輕亞藝尢精。弓身貼地銜杯起﹐羊侃家中尙數卿。」又云「唇脂狼藉復塗金﹐雲鬢花枝不上簪。最是舞裙斜露處﹐雙趺如雪似觀音。」又云「當筵音調聽咿啞﹐推手琵來卻手琶。樂器看來渾不似﹐不煩纖指撥紅牙。」《贈墨川茶亭女子》云「窈窕佳人慣折腰﹐已看裝束十分嬌。只教司茗不司酒﹐遣與王郎伴寂寥。」《席上贈角松校書》云「姊妹花開擅並名﹐風流才調果傾城。秋波無限消魂處﹐媚眼天生百種情。」又云「雪作肌膚玉作容﹐艷名早已噪京東。新橋春色惟卿擅﹐萬綠叢中一點紅。」《櫻花七詠》﹐作者自署麟角﹐賦櫻花之佳什也。序云「日本櫻花﹐他土所無﹐故其國人崇爲王者。略似桃及海棠﹐而色相多變﹐紅紫絳白各別﹐自一重至八重﹐次第開放﹐夭穠盡態﹐數日儵謝。余嘗戲譬此都女容﹐擬爲詩以形之﹐忽忽五六年不果作。今者將去此﹐是別此花時矣﹐終不可無詩。爰托比興﹐詠成七章﹐唐突東施﹐諒無罪焉。」詩云「東皇昨夜絳雲軺﹐已有花旖向日招。不與八重櫻次第﹐九重春色二重橋。﹝橋在宮城外﹞」「效顰且莫陋東施﹐和露含英擅妙姿。自慣傾人城與國﹐日光滿照奪燕支。」「紛紛紅粉斗鉛華﹐胎蕩丰神入狹斜。別有玉顏工舞雪﹐凝妝錯認漢宮花。」「春懷乍解不知愁﹐開謝無端太自由。休把桃花比輕薄﹐可憐弱水任東流。」「飄茵墮混未堪攀﹐仕女圖開玩汝顏。對面卻嫌脂粉污﹐回波顧影鏡奩間。」「萬花如海下書帷﹐無柰鄰家一笑窺。惆悵東風不成醉﹐感時淚血落櫻吹。」「中原芳訁凡不堪探﹐綠慘紅愁月二三。正是小樓春雨夜﹐落花流水夢江南。」又一絕云「瞽眼優曇暫現身﹐空華無實漫爭春。終知錦繡收場日﹐一劫沙虫付美人。﹝曩者日人以櫻花千百種移贈美國﹐美之植物學家﹐審其中有害虫﹐遂一炬摧之。」﹞

日本野上岡腸名瀧三﹐《初秋》云「爽气何來襲碧紗﹐一番秋色上籬笆。稍知炎日無威力﹐亭午牽牛猶有花。」牽牛花畏日﹐故云。確是初秋光景。

多美生者﹐歐洲之詩人也。有《四時詩》傳誦於時﹐旣而因負債被拘。忽有人訪於獄中﹐自稱負多百金﹐願償之。多初不識其人﹐細詢之乃知爲伶工﹐讀多《四時詩》而愛之﹐願以百金爲壽也。多旣得金﹐遂以出獄。文人落魄﹐乃得知己於伶工﹐多美生可無恨矣。

日本人爲漢詩﹐擅長者惟絕句。絕句中五言尢佳﹐七言聲調稍遜。若爲律詩﹐則格律諧者蓋鮮。近見田邊碧堂詩﹐律詩爲他家所難及。如「人乘白雲去﹐詩與碧山畱」﹑「禪心余芍藥﹐松色上袈裟」等句﹐皆極工穩。

日本人詩本學中土﹐號爲能手﹐亦不過似宋元而止﹐唐以前則未窺門戶。黃公度《日本雜事詩》所謂「幾人漢魏溯根源﹐唐宋以還格尙存。難怪雞林賈爭市﹐白香山外數隨園」者是也。余作《海天詩話》﹐多搜日人詩﹐非揚之也﹐亦以見中土文學傳播之廣耳。

謙吉士史者﹐日本女子也。所爲詩淸新秀逸﹐爲彼邦詩人所難能。《遊西京蓮花王寺》云「擁出紅塵外﹐欄前翠不雕。小樓臨水面﹐髙閣隱山腰。岫邃云猶懶﹐花垂枝更嬌。我來遊佛地﹐塵念頓然消。」《三十三間堂》云「占斷三春景﹐梵宮無點塵。禪堂三十院﹐佛相一千身。貝葉由來古﹐蓮花別有春。老僧持麈至﹐相與話前因。」

梵文微妙瑰琦﹐論者謂更出漢文之上。《文學因緣》《潮音》各載梵詩﹐轉錄之以貽讀者。《沙恭達綸》云「春華瑰麗﹐亦揚其芬。秋實盈衍﹐亦蘊其珍。悠悠天隅﹐恢恢地輪。彼美一人﹐沙恭達綸。」又云「星耶峯耶俱無生﹐浪撼沙灘巖滴淚。圍範茫茫寧有情﹐我將化泥溟海出。」《樂苑》云「萬卉匝唐園﹐深黝乃如海。嘉實何靑靑﹐按部分斑采。鬱鬱曼臯林﹐井閭竦蒼柱。木綿揚朱唇﹐臨池歌旁諭。明月穿疏篁﹐眉嫵無比倫。分光照菡萏﹐幻作一甌銀。佳人勸醇醪﹐令我精魂奪。佇貽復佇貽﹐樂都長屑屑。」諸章皆出曼殊手譯。末詩原附跋語云「梵土女詩人陀露哆﹐爲其宗國告哀﹐成此一首。詞旨華深﹐正言若反﹐嗟乎此才﹐不幸短命。譯爲五言﹐以示諸友。且贈其妹氏於藍巴幹。藍裏幹者﹐其家族之園也。」

裴倫《哀希臘》詩﹐凡三譯本﹕一梁任公﹐二馬君武﹐三蘇曼殊﹐而三本各異。梁譯僅首二章﹐見《新小說》﹔馬譯﹑蘇譯各見《新文學》《潮音》。今錄馬蘇二本首章於左﹐以見一詩隨譯者而別﹐全豹有原書在也。君武譯云「希臘島﹐希臘島﹐詩人沙浮安在哉﹖愛國之詩傳最早﹐戰爭平和萬千術。其術皆自希臘出。徳婁飛布兩英雄﹐溯源皆是希臘族。吁嗟乎﹗漫說年年夏日長﹐萬般消歇剩斜陽。」曼殊譯云「巍巍希臘都﹐生長奢浮好。情文何裴亹﹐茶輻思靈保。徵伐和親策﹐陵夷不自葆。長夏尙滔滔﹐頹陽照空島。」

日本伊藤桑陰《荷橋小望》云「橋外曉風荷气淸﹐香煙籠月月微明。漁舟忽觸水禽夢﹐十里洲頭花有聲。」三句「觸」字﹐無人道過。桑陰名萬枝﹐土佐人。

日本伊藤博文以政治稱雄亞東﹐而不知伊亦善詩﹐興酣落筆﹐目空一世。嘗有句云「髙樓把酒看明月﹐天下英雄在眼中。」可想見其气槪。伊藤又自誇曰「吾醉臥美人膝﹐醒握天下權。」伊藤之遊滿洲也﹐韓人安重根逆而狙擊之。安亦有詩云「男兒自信頭顱好﹐要爲伊藤喫一刀。」伊藤之詩﹐確爲伊藤詩﹔安重根之詩﹐確爲安重根詩﹐他人不得竊而有。

《人生幾何歌》﹐西人阿乃作﹐閩人某譯爲中文云「人生斯世兮何爲﹖流星隕兮浮雲飛。如電流兮如浪捲﹐入世汝如行客兮入墳汝歸。櫟與柳兮靑靑﹐有日兮飄零。無老無少兮無貴無賤﹐同埋黃土兮同爲灰塵。」字字悲涼﹐使人讀之增無限淒惻。

達奧尼雪者﹐細細利之王也。喜爲詩而不工﹐人不敢言其短。非洛克孫以詩名﹐達欲得非一贊以爲榮﹐出詩示之。非一一指其疵不少隱﹐達怒置之獄。已而釋出﹐賜之宴。席上復問詩何若﹐非顧左右曰﹕可仍送我至獄中。

植田和山﹐名喜三郎﹐日本大和人。《芳山懷古》云「玉殿金樓聳半天﹐一朝荒迹付雲煙。東風滿地春如海﹐欲向櫻花問往年。」森川蘆舟﹐名三次郎。《秋日雜詩》云「西風颯颯打窗寒﹐夢忽驚時夜已闌。四壁虫聲鳴不歇﹐閒愁和雨上眉端。」皆不愧爲作者。

或謂文學不可譯﹐此言未必盡然。文學有可譯者﹐有不可譯者。能文者善於翦裁鍛鏈﹐未爲不可譯。若據文直譯﹐則笑柄乃見矣。相傳英人譯中國「馳騁文場」四字爲「書桌上跑馬」﹐如此安怪夫或之言。以予所見﹐英人譯李白《子夜歌》一詩﹐「總是玉關情」一句﹐「玉關」卽譯其音﹐不可謂錯。然華人可按文而知玉關爲若何地﹐英人不知也。此句精神已失。推此意﹐吾國人譯西文﹐亦猶是。大抵用典愈多﹐愈不可譯。如義山《錦瑟》一詩﹐𨿽使義山解英語﹐以其意口授擺倫﹐命譯爲英文﹐與原文絲毫不差﹐吾可決其不能。此文學之不可譯者也。然歐西詩人思想﹐多爲吾國詩人所不能到者。如某君譯《晚景》詩云「暮天蒼紫若洪海﹐枯枝亂撐如珊瑚。」此種境界﹐若不讀西詩﹐誰能懸想而得﹖故取其意﹐以吾詞出之﹐斯爲傑構。又英人詩有譬淸天如淺艸之場﹐而白雲片片﹐舒捲天際﹐若羣羊之遊戲艸場者。然此意若以韻語寫之﹐亦爲絕妙之詩﹐而爲中土詩人所未道過者也。孰謂西詩無益於我乎﹖大抵多讀西詩以擴我之思想﹔或取一句一節之意﹐而刪節其他﹐又別以己意補之﹐使合於吾詩聲調格律者﹐上也。譯其全詩而能顚倒變化其字句者﹐次也。按文而譯﹐斯不足道矣。昔某君嘗爲予言﹐學一國文字﹐如得一金礦﹐其言諧而確。然余謂旣得金鑛﹐尢當知鍛鏈﹐不然金自爲金﹐何益於我哉。此言然否﹐願質之通人。

飯島雪堂《秋日過山寺》云「一徑斜從樹外通﹐吟筇來叩溪南寺。木魚聲斷夕陽寒﹐秋老白雲紅葉裏。」太田桐雨《初冬散步》云「林疏靄霽出遙巒﹐此日郊遊眼界寬。一路西風吹不斷﹐芒花如雪夕陽寒。」兩「寒」字﹐爲中土詩所未道過。

秋山玉田《古意》云「願作弦下瑟﹐莫作瑟上弦。弦故離郎手﹐瑟故在郎前。」又云「妾心如浣素﹐郎心如洗紅。浣素素愈白﹐洗紅紅漸空。」《前溪女》云「蓮子可爲餐﹐蓮葉可爲衣。如何前溪女﹐獨采蓮花歸﹖」《夜度娘》云「儂來愁月明﹐儂去愁霜積。願如夢中身﹐來去無影迹。」意巧詞拙﹐洵不易能。

秋山又有《春別曲》云「長洲芳艸綠﹐送郎從此去。日暮春潮來﹐不見送郎處。」《無題》云「美人下空階﹐猶掩水紈扇。忽被輕風吹﹐容易見半面。」亦佳。

吾友閩人某﹐譯阿乃《明星詩》三章﹐而其末章最佳﹐爲錄於此﹕「明星汝在天﹐俯窺我羅帷。汝目懸終夜﹐直至上朝曦。」又云「懸空吐光芒﹐疑是金鋼石」﹐則與李白「小時不識月﹐呼作白玉盤」同一著想矣。

擺倫者﹐英國之詩豪也﹐論者比之中土李白。倫所爲詩﹐《新文學》《潮音》諸書均載之。《潮音》又載撰倫年表一帙﹐有英文﹐無華文﹐不知英字不能讀。予於他本得擺倫年譜一卷﹐編者曰胡適之。爲錄於此﹐以貽吾國人之慕倫者。

一七八八年正月二十二日擺倫生於倫惇。生數月其母見出﹐遂攜兒徙居蘇格蘭之阿褒廷城。擺倫與母居此城凡十年。

一七九八年十歲。擺倫之叔死﹐以遺產與倫﹐並襲男爵。

一八○一年十三歲。始入赫洛小學。

一八○五年十七歲。入康橋大學之特裏特學院。

一八○七年十九歲。印行其所著之詩。

一八○八年二十歲。得學位。時有蘇格蘭之《伊丁堡雜誌》﹐評擺倫之詩﹐頗涉苛求。擺倫大怒﹐乃著俳體詩﹐曰英之詩人與蘇之雜誌記者以駁之。擺倫旣受此激刺﹐乃肆力於文學。

一八○九年二十一歲。擺倫始遊於歐洲大陸﹐由西班牙而東﹐至於希臘。

一八一二年二十四歲。歸於倫惇。印行《少年赫洛爾》之第一﹑二卷。﹝此爲擺倫第一名著。赫洛爾蓋擺倫自況也。﹞此詩一出﹐舉國若狂。擺倫之名乃大震。

一八一二年至一八一五年此四年中擺倫之名大著﹐英倫人視之如神。

一八一五年二十七歲。是年正月娶於密班氏。

一八一六年二十八歲。印行《少年赫洛爾》第三卷

。是年與其妻離婚。初擺倫素不羈﹐有女奴之目。旣娶於密班氏﹐未久卽反目﹐遂致離異。此事一出﹐輿論大嘩。爭薄擺倫之爲人﹐眾口交詈﹐擺氏遂不容於社會。擺倫曰「擺倫乃不適於英國耶﹖否則英國不適於擺倫耳。」遂以一八一六年四月二十五日去國。後此乃不復返。

一八一六年至一八二三年此七年中擺倫居於瑞士意大利二國。

一八一八年三十歲。印行《少年赫洛爾》第四卷

。

一八一九年三十一歲。印行《唐蔣》第一﹑二卷。唐蔣爲擺集第一長詩﹐共分十六卷﹐約十八萬言。近人所譯之《哀希臘》歌﹐卽在此中。

一八二一年三十三歲。印行《唐蔣》第三﹑四﹑五卷。

一八二三年三十五歲。印行《唐蔣》第六卷

至十六卷。是年七月四號﹐擺氏去意大利﹐渡海助希臘獨立。

擺倫生於美洲革命﹝一七七六年﹞之後﹐法國革命之前﹐醉心自由﹐嘗遊於希臘半島。時希人處於土爾其苛政之下﹐幾四百年。擺氏徘徊憑弔﹐反復詠嘆﹐若不能自己。其後千八百二十一年﹐希人起獨立之軍﹐擺氏自恥徒以詞筆鼓舞希人﹐遂渡海相助。旣至﹐希人授以一軍﹐未及戰而擺氏病矣。

一八二四年三十六歲。正月二十二日病中作生日詩十章﹐此擺倫絕筆詩也。四月十九日﹐擺倫卒於米郎該軍中。死時﹐猶大呼「勇往無畏」者再。嗚呼傷已。

又嘗見適之譯徳國詩人亥納詩一章云「髙松岑寂羌無歡﹐獨立塞北之寒山。水雪蔽體光漫漫﹐相思之夢來無端。夢中東國之芭蕉﹐火雲千里石欲焦。脈脈無言影寂寥﹐欲往從之道路遙。」原有序﹐略謂亥納生於一七九七年﹐卒於一八五六年。善爲小詩﹐惇厚悱惻﹐感人最深云云。吾讀此章﹐淒頑哀艷﹐洵非名手不辦。

日本近人所爲律詩﹐有甚佳者﹐亟錄於下。三谷耕云﹝仲﹞《訪峻峯上人於妙法華寺﹐酒間次上人近制詩》云「延吾方丈坐﹐鴨鑪微吐煙。林泉麗於畫﹐主客靜如禪。云影浮杯底﹐斜陽逗塔前。蓬壺詎須問﹐無事卽神仙。」春日柳堂﹝謙﹞《蓮華院》云「華雨維摩室﹐空中散妙馨。嵐光四圍紫﹐松气六房靑。鶴啄齋余飯﹐猿聞定後經。天風鳴洞窟﹐暝色墮幽庭。」鳥居雪田﹝簡﹞七言律云「市遠菜疏才侑酒﹐居幽雞犬別成村。」渡邊西巒﹝昌﹞七言律云「嶽雪漸添雙鬢白﹐市燈偏照一衫靑。」

勝島仙坡名翰﹐嘗以「別有天地非人間」爲韻﹐作古詩七首﹐狀景頗工。玆錄其一﹐以見一斑。詩云「巖壑送迎忙﹐步步煙景異。回林溪風颯﹐驀地捲空翠。山魎拉猿行﹐本客將鶴至。乍看千仞泉﹐直從峭壁墜。願玆營艸堂﹐永卜隱棲地。」

日本人學漢詩﹐善爲絕句﹐於律詩多不工。昨見有遠藤瑞云者﹐有《首夏同美洲皎石過球磨河﹐宿翠嵐樓》數律﹐不得不謂爲佳構。撮錄四首如下﹕「猿啼不知處﹐兩岸結崔嵬。水抱亂峯去﹐樵過危棧來。輕舟翻雪浪﹐空谷發寒梅。有似蠶叢路﹐誰淩太白才﹖」又雲「水閣尋春到﹐東風入曲欞。梅花埋澗白﹐松气漲潭靑。移棹驚雞束﹐擔產刂茯芩。臨湍時徙倚﹐樵唱隔云聽。」又云「浴罷振衣立﹐恍疑身欲仙。溫泉淨如鏡﹐喬木郁參天。當檻亂流響﹐傍溪修竹娟。山家知近午﹐隔崦揚炊煙。」又云「云晴疑有雨﹐空翠灑人衣。羣壑生靈籟﹐虛檐掛晚暉。寒林飛鳥沒﹐石徑老僧歸。山气方回薄﹐鐘聲出翠微。」「梅花﹑松气」一聯之「埋」字「漲」字﹐「虛檐掛晚暉」之「掛」字﹐絕佳。

神波卽山名桓﹐日本尾張甚目寺僧也。詩畫皆工。七律云「橋市人歸垂柳雨﹐寺樓春倚落花風。」風韻甚佳。

日人日下部鳴鶴﹐嘗遊中國﹐所至紀以詩。《自蘇州至杭州舟中》云「十日蓬窗十日閒﹐夢魂每落翠微間。遙靑一抹好眉樣﹐知是西施湖上山。」

藤崎桐陽名光照﹐字長訓﹐日本江州日野人。擅書法﹐詩非所長。偶一爲之﹐亦復淸新可誦。《江村》云「雙雙涼雁語陂塘﹐隔水靑山淡夕陽。漁叟獲魚何處去﹖酒家門外寥花香。」

日人渡邊蘭谷﹐著有《遠明堂集》﹐中多佳句。如《郊行》云「課余移步去﹐野綠未深中。避石筍斜出﹐穿林路僅通。諸村分遠近﹐一水劃西東。多賀城何處﹐松梢認梵宮。」又「樓髙云壓座﹐窗破日當筵。秋聲爭古樹﹐暮色領荒村。」

《說劍堂集》中《西海紀行》捲﹑《天外歸槎錄》各一卷﹐潘蘭史﹝飛聲﹞遊徳時所作也。壬子之秋﹐余識蘭史﹐獲讀是捲﹐因摘卷中詩以實吾詩話。《宿郭木湖客館》云「山光水色到簾分﹐粉壁樓臺絕點塵。好是薄寒天欲雨﹐行人八月宿湖濱。」《從蘆幹湖看山﹐至盧在城湖上》云「朝辭郭木湖﹐匆匆作晨餐。火車天上行﹐倏忽渡蘆幹。蘆幹二千尺﹐繞湖皆峯巒。山形若Σ﹐水勢爲郁盤。但見空翠流﹐化作風雪寒。入山已半日﹐衣上綠未乾。破石入山洞﹐出洞云漫漫。濕霾瘴艸木﹐天地白一團。其時只八月﹐棉衣尙嫌單。我爲下車詹﹐倚枕聽風湍。漸覺心神怡﹐不知行路難。山城落日晚﹐鐙市燦可觀。且投客邸宿﹐寄此吟魂安。明日湖上山﹐招我車中看。」《宿盧在城客館》云「火車迢遞過蘆幹﹐第四連城水上看。客自解裝添酒量﹐此身才受萬山寒。」《舟過丁薩湖得句》云「未斬長蛇西海中﹐腰間閒卻淬芙蓉。湖神似慰能詩客﹐解慍涼吹百里風。」《別紅海》云「果然天外客﹐重見舊名山。擊楫魚龍側﹐歸槎霄漢間。髙斟銀鑿落﹐遠別玉孱顏。何日樓船下﹐鐵門來叩關。」

日人田園一齋﹐著《子規亭詩》二卷﹐中多佳什。《四月十八日上稻荷山小飲得晴字》云「馮髙仍鬥酒﹐樹色隱層城。歸鳥林腰暮﹐殘花谷口晴。寺遙雙塔出﹐海闊一帆明。節物催朱景﹐新蟬已有聲。」《訪庸山》云「平川屈曲繞坡斜﹐萬頃西風稻花。此路慣來還認得﹐半村黃葉是君家。」《蟬》云「飲露身全潔﹐吟風韻更幽。不知催底事﹐來報一聲秋。」《雪後與隨齋飲潮鶴樓得書字》云「城市才風雪﹐窮途近歲除。百年歌哭裏﹐萬事醉狂余。凍雀寒無語﹐詩朋夜有書。濁醪容我輩﹐笑問欲何如﹖」《望海亭》云「極浦籠煙樹﹐遙天橫寸碧。滄波落照外﹐一點春帆白。」《圮橋》云「我步月亦行﹐月行影相及。詩思敲不穩﹐更向小橋立。」《十一月廿八日郊行漫占斷句》云「溪澄梅影瘦﹐野暖鳥聲春。」

嘗見兪曲園纂《東瀛詩選》數十卷﹐書肆索價甚昂﹐力不能置。此中必多佳構﹐而困於囊澀﹐爲可嘆也。

《海山詞》亦潘蘭史在徳時撰﹐中多記彼邦山水美人。擇錄數首於左﹐以見一斑。《一翦梅斯布列河春泛》﹕「日暖河幹殘雪消﹐新綠悠悠﹐浸滿闌橋。有人橋下駐蘭橈。照影驚鴻﹐个个纖腰。絕代蠻娘花外招﹐一曲洋歌﹐水遠雲飄。待儂低和按紅簫﹐吹出羈愁﹐蕩入春潮。」《碧桃春夏鱗湖在柏林西數里﹐松山低環﹐綠水如鏡﹐細腰佳人﹐夏日多遊冶於此》﹕「山眉靑抹一奩煙﹐湖平花滿天。羅裙香影漾紅船﹐淩波人是仙。風絮外﹐醉魂邊﹐層樓燈又燃。畫筵歌舞系歸舷﹐鴛鴦眠不眠。」《搗練子與嬉嬋女士遊髙列林﹐林有酒樓﹐臨夏菲利河﹐極煙波之勝》﹕「河上路﹐翠福┱。萬點蘋花逐Й風。縹渺樓臺如畫裏。捲簾秋水照驚鴻。」《虞美人書眉雅女史扇》﹕「瓊樓百二銀窗啟﹐親見神仙倚。柳腰風最輕輕。我到海山才識許飛瓊。

香肩幾度容偸傍﹐脈脈通霞想。代披瓊扇寫新詞﹐也似萬花低首拜琴師。﹝女授士來柏林﹐曾與諸女琴弟子約余琴會。﹞」《點絳唇白湖夜遊》﹕「湖雨湖煙﹐晚來秋色明如鏡。踏歌聲靜﹐月喚涼花醒。小小蘭舟﹐短短蘭橈並。晶窗淨﹐柳絲交映﹐綠上風鬟影。」《菩薩蠻獨遊莎露園》﹕「綠窗晴日渾愁渡﹐啼鶯勸我尋春去。間過杏花時﹐春濃客不知。明湖垂翠柳﹐絕憶蠻腰否﹖飛過兩鴛鴦﹐如何不斷腸。」前調《宿威陵》﹕「飛車穿過層雲濕﹐長河度口煙波黑。今夜宿山村﹐水風寒到門。

蒲桃供淺醉﹐短燭酣淸睡。夢裏見煙鬟﹐吹愁上碧山。」《蝶戀花山道寫望》﹕「簇簇螺鬟窺玉鏡﹐楊柳如煙﹐畫出煙波景。鏡裏樓臺花竹映﹐隔花似見風裳影。

如此溪山稱攬勝﹐觸我尋思﹐商略歸帆整。歸去陂塘謀半頃﹐招邀紅袖撐煙艇。」

《國學叢選》載囂俄《妙齡》五章﹐系髙君平手譯。囂俄爲法國小說大家﹐吾國人多知其名。此詩譯筆亦絕佳﹐亟爲錄之。君平名均﹐金山人。詩云「妙齡最難得﹐愼莫羨壯年。壯年多辛苦﹐哀樂生憎嗔。歡笑多假意﹐不及汝涕漣。」其二云「少小不知愁﹐年去誰爲惜﹖有如長天風﹐去去到無極。歡聲入寥冥﹐海鷗逐波沒。」其三云「吁嗟彼姝子﹐聊復少悲思。汝年正朝葩﹐春風發天涯。花枝始欲茂﹐攀折須及時。」其四云「年華一已長﹐運厄多悔咎。結友肝膽傾﹐覆手盟言負。歡場樂事多﹐嘆息不忠厚。」其五云「司命縱難逭﹐薄言且娛憂。容顏正嬌好﹐爛漫雙明眸。秋波映天光﹐慧心露欲流。娛憂且笑樂﹐無使顏生愁。」

蔣觀云﹝智由﹞《居東集》二卷﹐淸光緒丙午﹑丁未間旅東瀛作﹐紀彼邦山水者十七八焉。《蘆之湖》﹝湖在箱根山頂﹐廣數十里﹐倒影富士一峯﹐流出爲早川﹐過堂島﹑塔之澤諸處﹐皆急流也。﹞云「翠錦屏開明鏡爛﹐光搖萬丈雪螺寒。羣山深處波瀾靜﹐流向人間便急湍。」《夜宿堂島》﹝懸巖壁立﹐兩崖蹙迫﹐杳暗。奔溪激磐石間﹐有溫泉。﹞云「堂島溪前山月明﹐兩崖見嵌數秋星。白波夜色噴如雪﹐壁立重嵐暗似城。」《由修善寺越﹝A09G﹞至伊東》云「路入重崖拂翠煙﹐一山界破兩靑天。左瞻富士前東海﹐躍馬羊腸過冷川。」《志太溫泉》云「山如低蔓翠交加﹐崖色嵐光撲戶多。人倚畫樓晴雪海﹐正開一院紅藤花。」《柰良》云「喬木蒼蒼暗夕曛﹐一山渾似籠春云。山中何有有糜鹿﹐結隊來遊數十羣。」詩多﹐不盡錄。僅此數章﹐溪光嵐影﹐亦足見一斑矣。

蘭史有《柏林竹枝詞》﹐某君有《倫惇竹枝詞》﹐劍華有《東京竹枝詞》﹐蒓農有《南洋竹枝詞》﹐余別輯爲一編﹐此書限於篇幅﹐槪不采入。

