唐子西文錄﹝宋﹞彊幼安述

﹝唐子西文錄記﹞

宣和元年﹐行父自錢塘罷官如京師﹐眉山唐先生同寓於城東景徳僧捨﹐與同郡關注子東日從之遊﹐實聞所未聞﹐退而記其論文之語﹐得數紙以歸。自己亥九月十三日盡明年正月六日而別。先生北歸還朝﹐得請宮祠歸瀘南﹐道卒於鳳翔﹐年五十一。自己亥距今紹興八年戊午﹐二十年矣﹐舊所記﹐更兵火無復存者。子東書來﹐屬余追錄﹐且欲得僕自書﹐云「將置之隅坐﹐如見師友。」衰病廢忘﹐十不省五六﹐乃爲書所記﹐得三十五條。先生嘗次韻行父﹝冬日旅捨詩﹞﹕「殘歲無多日﹐此身猶旅人。客情安枕少﹐天色舉杯頻。桂玉黃金盡﹐風塵白髮新。異鄕梅信遠﹐誰寄一枝春。」又次﹝畱別﹞韻云「白頭重踏軟紅塵﹐獨立鴛行覺異倫。往事已空誰敍舊﹐好詩乍見且嘗新。細思寂寂門羅雀﹐猶勝累累冢臥麟。力請宮祠知意否﹐漸謀歸老錦江濱。」蓋絕筆於是矣。集者逸之﹐故並記云。三月癸巳﹐余杭彊行父幼安記。

﹝唐子西文錄﹞

古樂府命題皆有主意﹐後之人用樂府爲題者﹐直當代其人而措詞﹐如﹝公無渡河﹞須作妻止其夫之詞﹐太白輩或失之﹐惟退之﹝琴操﹞得體。

《六經》已後﹐便有司馬遷﹐《三百五篇》之後﹐便有杜子美。《六經》不可學﹐亦不須學﹐故作文當學司馬遷﹐作詩當學杜子美﹐二書亦須常讀﹐所謂「何可一日無此君」也。

司馬遷敢亂道卻好﹐班固不敢亂道卻不好。不亂道又好是《左傳》﹐亂道又不好是《唐書》。八識田中﹐若有一毫《唐書》﹐亦爲來生種矣。

三謝詩﹐靈運爲勝﹐當就《文選》中寫出熟讀﹐自見其優劣也。

唐人有詩云「山僧不解數甲子﹐一葉落知天下秋。」及觀陶元亮詩云「𨿽無紀歷志﹐四時自成歲。」便覺唐人費力。如﹝桃源記﹞言「尙不知有漢﹐無論魏﹑晉。」可見造語之簡妙。蓋晉人工造語﹐而元亮其尢也。

杜子美﹝秦中紀行詩﹞﹐如「江間饒奇石」﹐未爲極勝﹔到「暝色帶遠客」﹐則不可及已。

子美詩云「天欲今朝雨﹐山歸萬古春。」蓋絕唱也。余惠州詩亦雲「雨在時時黑﹐春歸處處靑。」又云「片雲明外暗﹐斜日雨邊晴。山轉秋光曲﹐川長暝色橫。」皆閒中所得句也。

子美云「舜舉十六相﹐身尊道何髙。秦時用商鞅﹐法令如牛毛。」其於治道深矣。

東坡作﹝病鶴詩﹞﹐嘗寫「三尺長脛瘦軀」﹐缺其一字﹐使任徳翁輩下之﹐凡數字。東坡徐出其稿﹐蓋「閣」字也。此字旣出﹐儼然如見病鶴矣。

﹝琴操﹞非古詩﹐非騷詞﹐惟韓退之爲得體。退之﹝琴操﹞﹐柳子厚不能作﹔子厚﹝皇雅﹞﹐退之亦不能作。

東坡詩﹐敍事言簡而意盡。忠州有潭﹐潭有潛蛟﹐人未之信也。虎飲水其上﹐蛟尾而食之﹐俄而浮骨水上﹐人方知之。東坡以十字道盡云「潛鱗有饑蛟﹐掉尾取渴虎。」言「渴」則知虎以飲水而召災﹐言「饑」則蛟食其肉矣。

謝固爲綿州推官﹐推官之廨﹐歐陽文忠公生焉。謝作六一堂﹐求余賦詩。余雅善東坡以約詞紀事﹐冥搜竟夕﹐僅得句云「卽彼生處所﹐館之與周旋。」然深有愧於東坡矣。

韓退之作古詩﹐有故避屬對者﹐「淮之水舒舒﹐楚山直叢叢」是也。

杜子美祖﹝木蘭詩﹞。

晚學遽讀《新唐書》﹐輒能壞人文格。《舊唐書》贊語云「人安漢道之寬平﹐不厭髙皇之嫚罵。」其論唐亡云「注江海以救焚﹐焚收而溺至﹔引鴆爵以止渴﹐渴止而身亡。」亦自有佳處。

詩在與人商論﹐深求其疵而去之﹐等閒一字放過則不可﹐殆近法家﹐難以言恕矣﹐故謂之詩律。東坡云「敢將詩律斗深嚴。」余亦云﹕律傷嚴﹐近寡恩。大凡立意之初﹐必有難易二塗﹐學者不能彊所劣﹐往往捨難而趨易﹐文章罕工﹐每坐此也。作詩自有穩當字﹐第思之未到耳。皎然以詩名於唐﹐有僧袖詩謁之﹐然指其﹝禦溝詩﹞云「『此波涵聖澤』﹐波字未穩當攺。」僧艴然作色而去。僧亦能詩者也﹐皎然度其去必復來﹐乃取筆作「中」字掌中﹐握之以待。僧果復來﹐云欲更爲「中」字如何﹐然展手示之﹐遂定交。要當如此乃是。

近世士大夫習爲時學﹐忌博聞者﹐率引經以自彊。余謂挾天子以令諸侯﹐諸侯必從﹐然謂之尊君則不可﹔挾《六經》以令百氏﹐百氏必服﹐然謂之知經則不可。

王荊公五字詩﹐得子美句法﹐其詩云「地蟠三楚大﹐天入五湖低。」

《文選》三賦﹐﹝月﹞不如﹝雪﹞﹐﹝雪﹞不如﹝風﹞。

東坡隔句對﹕「著意尋彌明﹐長頸髙結喉﹐無心逐定遠﹐燕頷飛虎頭。」或云「結」﹐古「髻」字也。退之序﹐是「長頸髙結喉﹐中又作楚語。」

余作﹝南徵賦﹞﹐或者稱之﹐然僅與曹大家輩爭衡耳。惟東坡﹝赤壁﹞二賦﹐一洗萬古﹐欲彷佛其一語﹐畢世不可得也。

凡爲文﹐上句重﹐下句輕﹐則或爲上句壓倒。﹝晝錦堂記﹞云「仕宦而至將相﹐富貴而歸故鄕。」下云「此人情之所榮﹐而今昔之所同也。」非此兩句﹐莫能承上句。﹝居士集序﹞云「言有大而非誇。」此𨿽只一句﹐而體勢則甚重。下乃云「達者信之﹐眾人疑焉。」非用兩句﹐亦載上句不起。韓退之與人書云「泥水馬弱不敢出﹐不果鞠躬親問﹐而以書。」若無「而以書」三字﹐則上重甚矣。此爲文之法也。

東坡赴定武﹐過京師館於城外一園子中。余時年十八﹐謁之。問余﹕「觀甚書﹖」余云「方讀《晉書》。」卒問﹕「其中有甚好亭子名﹖」余茫然失對﹐始悟前輩觀書用意蓋如此。

關子東一日寓辟雍﹐朔風大作﹐因得句云「夜長何時旦﹖苦寒不成寐。」以問先生云「夜長對苦寒﹐詩律𨿽有剉對﹐亦似不穩。」先生云「正要如此。一似藥中要存性也。」

蜀道館捨壁間題一聯云「天不生仲尼﹐萬古如長夜。」不知何人詩也。

蘇黃門云「人生逐日﹐胸次須出一好議論。若飽食暖衣﹐惟利欲是念﹐何以自別於禽獸﹖予歸蜀﹐當杜門著書﹐不令廢日﹐只效溫公《通鑑》樣﹐作議論商略古人﹐歲久成書﹐自足垂世也。」

張文昌詩﹕「六宮才人﹝大垂手﹞﹐願君千年萬年壽﹐朝出射糜暮飲酒。」古樂府﹝大垂手﹞﹑﹝小垂手﹞﹑﹝獨搖手﹞﹐皆舞名也。

﹝南徵賦﹞﹕「時廓舒而浩蕩﹐復收斂而淒涼。」詞𨿽不工﹐自謂曲盡南遷時情狀也。

讀退之﹝羅池廟碑﹞﹕「北方之人兮爲侯是非﹐千秋萬歲兮侯無我違」﹐輒流涕有感。

《樂府解題》﹐熟讀大有詩材。餘詩云「時難將近酒﹐家遠莫登樓。」用古樂府名作對也。

過嶽陽樓觀杜子美詩﹐不過四十字爾﹐气象閎放﹐涵蓄深遠﹐殆與洞庭爭雄﹐所謂富哉言乎者。太白﹑退之輩率爲大篇﹐極其筆力﹐終不逮也。杜詩𨿽小而大﹐餘詩𨿽大而小。

凡作詩﹐平居須收拾詩材以備用。退之作﹝範陽盧殷墓志﹞云「於書無所不讀﹐然止用以資爲詩」是也。

詩疏不可不閱﹐詩材最多﹐其載諺語﹐如「絡緯鳴﹐懶婦驚」之類﹐尢宜入詩用。

謝玄暉詩云「寒城一以眺﹐平楚正蒼然」。「平楚」﹐猶平野也。呂延濟乃用「翹翹錯薪﹐言刈其楚」﹐謂楚﹐木叢。便覺意象殊窘﹐凡五臣之陋﹐類若此。

古之作者﹐初無意於造語﹐所謂因事以陳詞﹐如杜子美﹝北徵﹞一篇﹐直紀行役爾﹐忽云「或紅如丹砂﹐或黑如點漆﹐雨露之所濡﹐甘苦齊結實。」此類是也。文章只如人作家書乃是。

