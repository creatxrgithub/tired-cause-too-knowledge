

欽定四庫全書

集部九

嵗寒堂詩話目錄

詩文評類

卷上

三十四條

卷下

三十三條

【臣】等謹案嵗寒堂詩話宋張戒撰錢曽讀書敏求記作趙戒傳寫誤也考戒名附見宋史趙鼎傳不詳其始末惟李心傳建炎以來系年要錄載戒正平人紹興五年四月以趙鼎薦得召對授國子監丞鼎稱其登第十餘年曽作縣令則嘗舉進士也又載紹興八年三月戒以兵部員外郎守監察禦史是年八月守殿中侍禦史十一月爲司農少卿旋坐疏畱趙鼎攺外任十二年羅汝楫劾其沮和議黨於趙鼎嶽飛特勒停二十七年九月以左宣教郎主管臺州崇道觀不言所終殆卽終於奉祠矣初戒以論事切直爲髙宗所知其言當以和爲表以備爲裏以戰爲不得已頗中時勢故淮西之戰則力劾張浚趙開而秦檜欲屈已求和則又力沮卒與趙鼎並逐蓋亦鯁亮之士也是書通論古今詩人由宋蘓軾黃庭堅上遡漢魏風騷分爲五等大旨尊李杜而推陶阮始眀言志之義而終之以無邪之旨可謂不詭於正其論唐諸臣詠楊太眞事皆爲無禮獨杜甫立言爲得體尢足維世教而正人心又専論杜甫詩三十餘條亦多宋人詩話所未及攷說郛及學海類編均載此書僅寥寥三四頁此本爲永樂大典所載猶屬完帙然有二條此本遺去而見於學海類編者今謹據以增入庶爲全璧讀書敏求記本作一卷今以篇頁稍繁釐爲上下卷云乾隆四十四年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

嵗寒堂詩話卷上

宋張

戒撰

建安陶阮以前詩専以言志潘陸以後詩専以詠物兼而有之者李杜也言志乃詩人之本意詠物特詩人之餘事古詩蘓李曹劉陶阮本不期於詠物而詠物之工卓然天成不可復及其情眞其味長其气勝視三百篇幾於無愧凡以得詩人之本意也潘陸以後専意詠物雕鐫刻鏤之工日以增而詩人之本旨掃地盡矣謝康樂池塘生春艸顏延之明月照積雪【案明月照積雪乃謝靈運詩此誤】謝暉澄江靜如練江文通日暮碧雲合王籍鳥鳴山更幽謝貞風定花猶落栁惲亭臯朩葉下何遜夜雨滴空堦就其一篇之中稍免雕鐫麤足意味便稱佳句然比之陶阮以前蘓李古詩曹劉之作九牛一毛也大抵句中若無意味譬之山無煙雲春無艸樹豈復可觀阮嗣宗詩専以意勝陶淵明詩専以味勝曹子建詩専以韻勝杜子美詩専以气勝然意可學也味亦可學也若夫韻有髙下气有彊弱則不可彊矣此韓退之之文曹子建杜子美之詩後世所以莫能及也世徒見子美詩多麤俗不知麤俗語在詩句中最難非麤俗乃髙古之極也自曹劉死至今一千年惟子美一人能之中間鮑照𨿽有此作然僅稱俊快未至髙古元白張籍王建樂府専以道得人心中事爲工然其詞淺近其气卑弱至於盧仝遂有不喞澑鈍漢七椀喫不得之句乃信口亂道不足言詩也近世蘓黃亦喜用俗語然時用之亦頗安排勉彊不能如子美胸襟流出也子美之詩顏魯公之書雄姿傑出千古獨步可仰而不可及耳

國朝諸人詩爲一等唐人詩爲一等六朝詩爲一等陶阮建安七子兩漢爲一等風騷爲一等學者須以次防究盈科而後進可也黃魯直自言學杜子美子瞻自言學陶淵明二人好惡已自不同魯直學子美但得其格律耳子瞻則又専稱淵明且曰曹劉鮑謝李杜諸子皆不及也夫鮑謝不及則有之若子建李杜之詩亦何愧於淵明卽淵明之詩妙在有味耳而子建詩微婉之情灑落之韻抑揚頓挫之气固不可以優劣論也古今詩人推陳王及古詩第一此乃不易之論至於李杜尢不可輕議歐陽公喜太白詩乃稱其淸風明月不用一錢買玉山自倒非人推之句【案李白詩刋本明月或作朗月】此等句𨿽奇逸然在太白詩中特其淺淺者魯直云太白詩與漢魏樂府爭衡此語乃眞知太白者王介甫云白詩多說婦人識見污下介甫之論過矣孔子刪詩三百五篇說婦人者過半豈可亦謂之識見污下耶元微之嘗謂自詩人以來未有如子美者而復以太白爲不及故退之云不知羣兒愚那用故謗傷退之於李杜但極口推尊而未嘗優劣此乃公論也子美詩奄有古今學者能識國風騷人之旨然後知子美用意處識漢魏詩然後知子美遣詞處至於掩顏謝之孤髙雜徐庾之流麗在子美不足道耳歐陽公詩學退之又學李太白王介甫詩山谷以爲學三謝蘓子瞻學劉夢得學白樂天太白晚而學淵明魯直自言學子美人才髙下固有分限然亦在所習不可不謹其始也學之其終也豈能過之屋下架屋愈見其小後有作者出必欲與李杜爭衡當復從漢魏詩中出爾

詩以用事爲博始於顏光祿而極於杜子美以押韻爲工始於韓退之而極於蘓黃然詩者志之所之也情動於中而形於言豈専意於詠物哉子建明月照髙樓流光正徘徊本以言婦人淸夜獨居愁思之切非以詠月也而後人詠月之句𨿽極其工巧終莫能及淵明狗吠深巷中雞鳴桑樹巓本以言郊居閒適之趣非以詠田園而後人詠田園之句𨿽極其工巧終莫能及故曰言之不足故長言之長言之不足故詠嘆之詠嘆之不足故不知手之舞之足之蹈之後人所謂含不盡之意者此也用事押韻何足道哉蘓黃用事押韻之工至矣盡矣然究其實乃詩人中一害使後生只知用事押韻之爲詩而不知詠物之爲工言志之爲本也風雅自此掃地矣

韻有不可及者曹子建是也味有不可及者淵明是也才力有不可及者李太白韓退之是也意气有不可及者杜子美是也文章古今迥然不同鐘嶸詩品以古詩第一子建次之此論誠然觀子建明月照髙樓髙防多悲風南國有佳人驚風飄白日謁帝承明廬等篇鏗鏘音節抑揚態度溫潤淸和金聲而玉振之辭不廹切而意已獨至與三百五篇異世同律此所謂韻不可及也淵明狗吠深巷中雞鳴桑樹巓采菊東籬下悠然見南山此景物𨿽在目前而非至閒至靜之中則不能到此味不可及也杜子美李太白韓退之三人才力俱不可及而就其中退之喜崛奇之態太白多天仙之詞退之猶可學太白不可及也至於杜子美則又不然气吞曹劉固無與爲敵如放歸鄜州而曰維時遭艱虞朝野少暇日顧慙恩私被詔許歸蓬蓽新婚戍邊而云勿爲新婚念努力事戎行羅襦不復施對君洗紅妝壯逰云兩宮各警蹕萬里遙相望洗兵馬云鶴駕通宵鳯輦備雞鳴問寢龍樓曉凡此皆微而婉正而有禮孔子所謂可以興可以觀可以羣可以怨邇之事父逺之事君者如刺規多諌諍端拱自光輝儉約前王體風流後代希公若登臺輔臨危莫愛身乃聖賢法言非特詩人而已蕭蕭馬鳴悠悠斾旌以蕭蕭悠悠字而出師整暇之情狀宛在目前此語非惟創始之爲難乃中的之爲工也荊軻云風蕭蕭兮易水寒壯士一去兮不復還自常人觀之語旣不多又無新巧然而此二語遂能寫出天地愁慘之狀極壯士赴死如歸之情此亦所謂中的也古詩白楊多悲風蕭蕭愁殺人蕭蕭兩字處處可用然惟墳墓之間白楊悲風尢爲至切所以爲奇樂天云說喜不得言喜說怨不得言怨樂天特得其麤爾此句用悲愁字乃愈見其親切處何可少耶詩人之工特在一時情味固不可預設法式也

國風雲愛而不見搔首踟躕瞻望弗及佇立以泣其詞婉其意微不廹不露此其所以可貴也古詩云馨香盈懷袖路逺莫致之李太白雲皓齒終不發芳心空自持皆無愧於國風矣杜牧之云多情卻是總無情惟覺尊前笑不成意非不佳然而詞意淺露略無餘蘊元白張籍其病正在此只知道得人心中事而不知道盡則又淺露也後來詩人能道得人心中事者少爾尙何無餘蘊之責哉

陶淵明云世間有喬松於今定何聞此則初出於無意曹子建云虛無求列仙松子久吾欺此語𨿽甚工而意乃怨怒古詩云服食求神仙多爲藥所誤可謂詞不廹切而意已獨至也

東坡評文勛篆云世人篆字隸體不除如浙人語終老帶吳音安國用筆意在隸前汲冢魯壁周鼔泰山東坡此語不特篆字法亦古詩法也世人作篆字不除隸體作古詩不免律句要須意在律前乃可名古詩耳人才各有分限尺寸不可彊同一物也而詠物之工有逺近皆此意也而用意之工有淺深章八元題雁塔云十層突兀在虛空四十門開面面風卻訝鳥飛平地上忽驚人語半天中回梯倒踏如穿洞絕頂初攀似出籠【案此詩刋本忽驚作自驚倒踏作暗踏】此乞児口中語也梅聖兪云復想下時險喘汗頭目旋不如且安坐休用窺雲煙何其語之凢也東坡眞興寺閣雲山林與城郭漠漠同一形市人與鴉鵲浩浩同一聲側身送落日引手攀飛星登者尙呀咻作者何以勝【案此詩刋本山林作山川呀咻作呀喘】登靈隠寺塔云相勸小舉足前路髙且長漸聞鐘磬音飛鳥皆下翔入門亦何有雲海浩茫茫【案此詩刋本亦何有作空有無】意𨿽有佳處而語不甚工蓋失之易也劉長卿登西靈寺塔云化塔淩虛空雄規壓川澤亭亭楚云外千里看不隔盤梯接元气半壁棲夜魄王介甫登景徳寺塔云放身千仞髙北望太行山邑屋如螘冢蔽虧塵霧間此二詩語𨿽稍工而不爲難到杜子美則不然登慈恩寺塔首云髙標跨蒼天烈風無時休自非曠士懷登玆翻百憂【案此詩刋本蒼天或作蒼穹曠士或作壯士】不待云千里千仞小舉足頭目旋而窮髙極逺之狀可喜可愕之趣超軼絕塵而不可及也七星在北戶河漢聲西流羲和鞭白日少昊行淸秋視東坡側身引手之句陋矣秦山忽破碎涇渭不可求俯視但一气焉能辧皇州豈特邑屋如螘冢蔽虧塵霧間山林城郭漠漠一形市人鴉鵲浩浩一聲而已哉人才有分限不可彊乃如此

國風離騷固不論自漢魏以來詩妙於子建成於李杜而壊於蘓黃余之此論固未易爲俗人言也子瞻以議論作詩魯直又専以補綴奇字學者未得其所長而先得其所短詩人之意掃地矣段師教康昆侖琵琶且遣不近樂器十餘年忘其故態學詩亦然蘓黃習气淨盡始可以論唐人詩唐人聲律習气淨盡始可以論六朝詩鐫刻之習气淨盡始可以論曹劉李杜詩詩序云情動於中而形於言言之不足故嗟嘆之子建李杜皆情意有餘洶湧而後發者也劉勰云因情造文不爲文造情若他人之詩皆爲文造情耳沈約云相如工爲形似之言二班長於情理之說劉勰云情在詞外曰隠狀溢目前曰秀梅聖兪云含不盡之意見於言外狀難寫之景如在目前三人之論其實一也

杜子美云續兒誦文選又云熟精文選理然則子美教子以文選歟近時士大夫以蘓子瞻譏文選去取之謬遂不復畱意殊不知文選𨿽昭明所集非昭明所作秦漢魏晉奇麗之文盡在所失𨿽多所得不少作詩賦四六此其大法安可以昭明去取一失而忽之子瞻文章從戰國防陸宣公奏議中來長於議論而欠宏麗故𨿽揚雄亦薄之云好爲艱深之詞以文淺易之說雄之說淺易則有矣其文詞安可以爲艱深而非之也韓退之文章豈減子瞻而獨推揚雄云雄死後作者不復生雄文章豈可非哉文選中求議論則無求奇麗之文則多矣子美不獨教子其作詩乃自文選中來大抵宏麗語也

杜子美登慈恩寺塔云回首叫虞舜蒼梧云正愁惜哉瑤池飲日宴昆侖丘此但言其窮髙極逺之趣爾南及蒼梧西及昆侖然而叫虞舜惜瑤池不爲無意也白帝城最髙樓云扶桑西枝對斷石弱水東影隨長流【案此詩刋本對斷石或作封斷石】使後來作者如何措手東坡登常山絕頂廣麗亭云西望穆陵闗東望瑯邪防南望九仙山北望空飛埃相將叫虞舜遂欲歸蓬萊襲子美已陳之迹而不逮逺甚山谷登快閣詩云落朩千山天逺大澄江一道月分明此但以逺大分明之語爲新奇而究其實乃小兒語也山谷晚作大雅堂記謂子美死四百年後來名世之士不無其人然而未有能升子美之堂者此論不爲過

楊太眞事唐人吟詠至多然類皆無禮太眞配至尊豈可以兒女語黷之耶惟杜子美則不然哀江頭云昭陽殿裏第一人同輦隨君侍君側不待云嬌侍夜醉和春而太眞之専寵可知不待云玉容梨花而太眞之絕色可想也至於言一時行樂事不斥言太眞而但言輦前才人此意尢不可及如雲翻身向天仰射云一笑正墜雙飛翼【案此詩刋本向天或作向空一笑或作一箭】不待云緩歌慢舞凝絲竹盡日君王看不足而一時行樂可喜事筆端畫出宛在目前江水江花豈終極【案此詩刋本江水或作江艸】不待云比翼鳥連理枝此恨綿綿無盡期而無窮之恨黍離麥秀之悲寄於言外題云哀江頭乃子美在賊中時潛行曲江覩江水江花哀思而作其詞婉而雅其意微而有禮眞可謂得詩人之防者長恨歌在樂天詩中爲最下連昌宮詞在元微之詩中乃最得意者二詩工拙𨿽殊皆不若子美詩微而婉也元白數十百言竭力摹寫不若子美一句人才髙下乃如此

梅聖兪云狀難寫之景如在目前元微之云道得人心中事此固白樂天長處然情意失於太詳景物失於太露遂成淺近略無餘蘊此其所短處如長恨歌𨿽播於樂府人人稱誦然其實乃樂天少作𨿽欲悔而不可追者也其敍楊妃進見専寵行樂事皆穢防之語首云漢皇重色思傾國禦宇多年求不得後云漁陽鼙鼓動地來驚破霓裳羽衣曲又云君王掩面救不得回看血淚相和流【案白居易詩刋本回看或作回首】此固無禮之甚侍兒扶起嬌無力始是新承恩澤時此下云云殆可掩耳也遂令天下父母心不重生男重生女此等語乃樂天自以爲得意處然而亦淺陋甚夕殿螢飛思悄然孤燈挑盡未成眠此尢可笑南內𨿽淒涼何至挑孤燈耶惟敍上皇還京雲天旋地轉回龍馭到此躊躇不能去馬嵬坡下泥土中不見玉顏空死處君臣相顧盡沾衣東望都門信馬歸歸來池苑皆依舊太液芙蓉未央栁敍太眞見方士云風吹仙袂飄飄舉猶似霓裳羽衣舞玉容寂寞淚防幹梨花一枝春帶雨一篇之中惟此數語稍佳爾長恨歌元和元年尉盩厔時作是時年三十五謫江州十一年作琵琶行二詩工拙逺不侔矣如琵琶行𨿽未免於煩悉然其語意甚當後來作者未易超越也

韓退之詩愛憎相半愛者以爲𨿽杜子美亦不及不愛者以爲退之於詩本無所得自陳無已輩皆有此論然二家之論俱過矣以爲子美亦不及者固非以爲退之於詩本無所得者談何容易耶退之詩大抵才气有餘故能擒能縦顚倒崛奇無施不可放之則如長江大河瀾翻洶湧滚滚不窮収之則蔵形匿影乍出乍沒姿態橫生變怪百出可喜可愕可畏可服也蘓黃門子由有云唐人詩當推韓杜韓詩豪杜詩雄然杜之雄猶可以兼韓之豪也此論得之詩文字畫大抵從胸臆中出子美篤於忠義深於經術故其詩雄而正李太白喜任俠喜神仙故其詩豪而逸退之文章侍從故其詩文有廊廟气退之詩正可與太白爲敵然二豪不並立當屈退之第三

栁栁州詩字字如珠玉精則精矣然不若退之之變態百出也使退之収斂而爲子厚則易使子厚開拓而爲退之則難意味可學而才气則不可彊也

韋蘓州詩韻髙而气淸王右丞詩格老而味長𨿽皆五言之宗匠然互有得失不無優劣以標韻觀之右丞逺不逮蘓州至於詞不廹切而味甚長𨿽蘓州亦所不及也

世言白少傅詩格卑𨿽誠有之然亦不可不察也元白張籍詩皆自陶阮中出専以道得人心中事爲工本不應格卑但其詞傷於太煩其意傷於太盡遂成冗長卑陋爾比之吳融韓偓俳優之詞號爲格卑則有間矣若収斂其詞而少加含蓄其意味豈復可及也蘓端明子瞻喜之良有由然皮日休曰天下皆汲汲樂天獨恬然天下皆悶悶樂天獨捨旃仕若不得志可爲龜鑑焉此語得之

退之於籍湜輩皆兒子畜之獨於東野極口推重𨿽退之謙抑亦不徒然世以配賈島而鄙其寒苦蓋未之察也郊之詩寒苦則信矣然其格致髙古詞意精確其才亦豈可易得

論詩文當以文體爲先警防爲後若但取其警防而已則楓落吳江冷豈足以定優劣孟浩然微雲淡河漢疎雨滴梧桐之句東野集中未必有也然使浩然當退之大敵如城南聫句亦必困矣子瞻云浩然詩如內庫法酒卻是上尊之規模但欠酒才爾此論盡之

韋蘓州律詩似古劉隨州古詩似律大抵下李杜韓退之一等便不能兼隨州詩韻度不能如韋蘓州之髙簡意味不能如王摩詰孟浩然之勝絕然其筆力豪贍气格老成則皆過之與杜子美並時其得意處子美之匹亞也長城之目蓋不徒然

世以王摩詰律詩配子美古詩配太白蓋摩詰古詩能道人心中事而不露筋骨律詩至佳麗而老成如隴西行息夫人西施篇羽林閨人別弟妹等篇信不減太白如興防啼鳥換坐久落花多【案王維詩刋本啼鳥換或作啼鳥緩】艸枯鷹眼疾雪盡馬蹏輕等句信不減子美𨿽才气不若李杜之雄傑而意味工夫是其匹亞也摩詰性淡泊本學佛而善畫出則陪岐薛諸王及貴主逰歸則饜飫輞川山水故其詩於富貴山林兩得其趣如興防啼鳥換坐久落花多之句𨿽不誇服食器用而眞是富貴人口中語非僅笙歌歸院落燈火下樓防之比也

張司業詩與元白一律専以道得人心中事爲工但白才多而意切張思深而語精元體輕而詞躁爾籍律詩𨿽有味而少文逺不逮李義山劉夢得杜牧之然籍之樂府諸人未必能也

李義山劉夢得杜牧之三人筆力不能相上下大抵工律詩而不工古詩七言尢工五言微弱𨿽有佳句然不能如韋栁王孟之髙致也義山多奇趣夢得有髙韻牧之専事華藻此其優劣耳

地險悠悠天險長金陵王气應瑤光休誇此地分天下只得徐妃半面糚李義山此詩非誇徐妃乃譏湘中也義山詩佳處大抵類此詠物似瑣屑用事似僻而意則甚逺世但見其詩喜說婦人而不知爲世鑑戒玉桃偸得憐方朔金屋妝成貯阿嬌誰料蘓卿老歸國茂陵松柏雨蕭蕭【案李商隠詩刋本妝成或作修成】此詩非誇王母玉桃阿嬌金屋乃譏漢武也景陽宮井剰堪悲不盡龍鸞誓死期腸斷吳王宮外水濁泥猶得西施此詩非痛恨張麗華乃譏陳後主也其爲世鑑戒豈不至深至切內殿張弦管中原絕鼓鼙舞成靑海馬鬭殺汝南雞不覩華胥夢空聞下蔡迷宸襟他日淚薄暮望賢西夫雞至於鬭殺馬至於舞成其窮歡極樂不待言而可知也不覩華胥夢空聞下蔡迷志欲神仙而反爲所惑亂也其言近而旨逺其稱名也小其取類也大杜牧之華淸宮三十韻鏗鏘飛動極敍事之工然意則不及此也卜肆至今多寂寞酒壚從古擅風流浣花牋紙桃花色好好題詩詠玉鉤此詩送入蜀人𨿽似誇文君酒壚而其意乃是譏蜀人多麤鄙少賢才爾義山詩句其精妙處大抵類此

往年過華淸宮見杜牧之溫庭筠二詩俱刻石於浴殿之側必欲較其優劣而不能近偶讀庭筠詩乃知牧之之工庭筠小子無禮甚矣劉夢得扶風歌白樂天長恨歌及庭筠此詩皆無禮於其君者庭筠語皆新巧初似可喜而其意無禮其格至卑其筋骨淺露與牧之詩不可同年而語也其首敍開元勝逰固已無稽其末乃云艷笑雙飛斷香魂一哭休此語豈可以瀆至尊耶人才气格自有髙下𨿽欲彊學不能如庭筠豈識風雅之防也牧之才豪華此詩初敍事甚可喜而其中乃雲泉暖涵牕鏡云嬌惹粉嚢嫩嵐滋翠葆淸渭照紅糚是亦庭筠語耳

王介甫云逺引江山來控帶平看鷹隼去飛翔疑非介甫語又云畱歡薄日晚起視飛鳥背又云灑筆飛鳥上爲王賦雌雄語𨿽稍工而不爲難到東坡雲飛鳥皆下翔失之易也李太白登西靈寺塔云鳥拂瓊檐度霞連練栱張亦疑非太白語廬山謠雲翠景紅霞映朝日鳥飛不到吳天長登髙壯觀天地間大江茫茫去不還此乃眞太白詩矣如介甫東坡皆一代宗匠然其詞气視太白一何逺也陶淵明云迢迢百尺樓分明望四荒暮則歸云宅朝爲飛鳥堂此語初若小兒戱弄不經意者然殊有意味可愛

杜牧之序李賀詩云騷人之苖裔又云少加以理奴僕命騷可也牧之論太過賀詩乃李白樂府中出瑰奇譎怪則似之秀逸天拔則不及也賀有太白之語而無太白之韻元白張籍以意爲主而失於少文賀以詞爲主而失於少理各得其一偏故曰文質彬彬然後君子元微之戱贈韓舎人云玉磬聲聲徹金鈴个个圎髙疏明月下細膩早春前此律詩法也五言律詩若無甚難者然國朝以來惟東坡最工山谷晚年乃工山谷嘗云要須唐律中作活計乃可言詩𨿽山谷集中亦不過白雲亭宴集十韻耳

韓退之之文得歐公而後發明陸宣公之議論陶淵明桞子厚之詩得東坡而後發明子美之詩得山谷而後發明後世復有揚子云必愛之矣誠然誠然往在桐廬見呂舍人居仁余問魯直得子美之髓乎居仁曰然其佳處焉在居仁曰禪家所謂死蛇防得活余曰活則活矣如子美不見旻公三十年封書寄與淚潺湲舊來好事今能否老去新詩誰與傳此等句魯直少日能之方丈涉海費時節圃尋河知有無桃源人家易制度橘州田土仍膏腴此等句魯直晚年能之至於子美客從南溟來朝行靑泥上壯逰北徵魯直能之乎如莫自使眼枯収汝淚縱橫眼枯卻見骨天地終無情此等句魯直能到乎居仁沈吟久之曰子美詩有可學者有不可學者余曰然則未可謂之得髓矣

往在柏防鄭亨仲方公美誦張文潛中興碑詩戒曰此防影戱語耳二公駭笑問其故戒曰郭公凜凜英雄才金戈鐵馬從西來舉旗爲風偃爲雨灑掃九廟無塵埃豈非防影戱乎水部胸中星斗文太師筆下蛟龍字亦小兒語耳如魯直詩始可言詩也二公以爲然

作麤俗語仿杜子美作破律句仿黃魯直皆初機爾必欲入室升堂非得其意則不可張文潛與魯直同作中與碑詩然其工拙不可同年而語魯直自以爲入子美之室若中興碑詩則眞可謂入子美之室矣首云春風吹船著浯溪末雲涷雨爲洗前朝悲鋪敍云云人能道之不足爲奇

乙夘冬陳去非初見餘詩曰奇語甚多隻欠建安六朝詩耳余以爲然及後見去非詩全集求似六朝者尙不可得況建安乎詞不逮意後世所患鄒員外徳久嘗與余閱石刻余問唐人書𨿽極工終不及六朝之韻何也徳久曰一代不如一代天地風气生物只如此耳言亦有理

獨坐燒香靜室中雨聲初罷鳥聲空瓦溝柏子時時落知有寒天朩杪風此絕句非余得意者而陳去非獨稱誦不已張巨山出去非詩卷戒獨愛其徵牟書事一首云神仙非異人由來本英雄蒼山雨中髙緑艸溪上丰者而去非亦不自以爲奇也王雱云作文字易識文字難刪詩定書湏仲尼乃可蕭統文選之有不當又何怪也

王介甫只知巧語之爲詩而不知拙語亦詩也山谷只知奇語之爲詩而不知常語亦詩也歐陽公詩専以快意爲主蘓端明詩専以刻意爲工李義山詩只知有金玉龍鳯杜牧之詩只知有綺羅脂粉李長吉詩只知有花艸蜂蝶而不知世間一切皆詩也惟杜子美則不然在山林則山林在廊廟則廊廟遇巧則巧遇拙則拙遇奇則奇遇俗則俗或放或收或新或舊【案說郛刋本作或刻或奮】一切物一切事一切意無非詩者故曰吟多意有餘又曰詩盡人間興誠哉是言【案此條及下條原本未載今據學海類編增入】

孔子曰詩三百一言以蔽之曰思無邪世儒解釋終不了余嘗觀古今詩人然後知斯言良有以也詩序有云詩者志之所之也在心爲志發言爲詩情動於中而形於言其正少其邪多孔子刪詩取其思無邪者而已自建安七子六朝有唐及近世諸人思無邪者惟陶淵明杜子美耳餘皆不免落邪思也六朝顏鮑徐庾唐李義山國朝黃魯直乃邪思之尢者魯直𨿽不多說婦人然其韻度矜持冶容太甚讀之足以蕩人心魄此正所謂邪思也魯直専學子美然子美詩讀之使人凜然興起肅然生敬詩序所謂經夫婦成孝敬厚人倫美教化移風俗者也豈可與魯直詩同年而語耶

嵗寒堂詩話卷上

欽定四庫全書

嵗寒堂詩話卷下

宋張

戒撰

已上人茅齋○余嘗聞劉右司棐以子美枕簟入林僻茶畱客遲最得避暑之佳趣余不以爲然鄭武子曰此句非不佳但多僻與遲兩字若云枕簟入林茶畱客豈不快哉

冬日洛城北謁元皇帝廟○以神武定天下髙祖太宗之功也何必以家世不若商周爲愧而妄認老子爲祖必不足以爲榮而適足以貽世笑子美云世家遺舊史謂老子爲唐之祖其家世不見於舊史也守祧嚴具禮謂以宗廟事之也五聖千官等句𨿽若狀吳生畫手之工而其實謂無故而畫五聖千官於此也凡此事旣明白但直敍其事是非自見六義所謂賦也身退知周室之卑漢文景尙黃老垂拱無爲而天下治老子之道如此故子美雲谷神如不死養拙更何鄕也

戲爲六絕句○此詩非爲庾信王楊盧駱而作乃子美自謂也方子美在時𨿽名滿天下人猶有議論其詩者故有嗤防哂未休之句夫子美詩超今冠古一人而巳然而其生也人猶笑之歿而後人敬之況其下者乎子美忿之故云爾曹身與名俱滅不廢江河萬古流龍文虎脊皆君馭歷塊過都見爾曹也然子美豈其忿者戲之而已其云或看翡翠蘭苕上未掣鯨魚碧海中若子美眞所謂掣鯨魚碧海中者也而嫌於自許故皆題爲戲句

自京赴奉先縣詠懷五百字○少陵在布衣中慨然有致君堯舜之志而世無知者𨿽同學翁亦頗笑之故浩歌彌激烈沈飲聊自遣也【案此詩刋本自遣或作自適】此與諸葛孔明抱膝長嘯無異讀其詩可以想其胸臆矣嗟夫子美豈詩人而已哉其云彤庭所分帛本自寒女出鞭撻其夫家聚斂貢城闕聖人筐篚恩實欲邦國活臣如忽至理君豈棄此物多士盈朝廷仁者宜戰栗【案此詩刋本鞭撻或作鞭箠實欲或作實願】又云朱門酒肉臭路有凍死骨榮枯咫尺異惆悵難再述方幼子餓死之時尙以常免租稅不徵伐爲幸而思失業徒念逺戍卒至於憂端齊終南此豈嘲風詠月者哉蓋深於經術者也與王吉貢禹之流等矣

哀王孫○觀子美此詩可謂心存社稷矣烏朝飛而夜宿今夜飛延秋門上呼又向人家啄大屋者長安城中兵亂也鞭至於斷折馬至於九死骨肉不待同馳驅【案此詩刋本又向或作又來不待或作不得】則達官走避胡之急也以龍種與常人殊又囑王孫使善保千金軀則愛惜宗室子孫也𨿽以在賊中之故不敢長語臨交衢然且爲王孫立斯須者哀之不忍去也朔方健児非不好身手而昔何勇鋭今何愚不能抗賊使宗室子孫狼狽至此極也竊聞太子已傳位必云太子者以言神器所歸吾君之子也言聖徳北服南單於又言花門助順所以慰王孫也其哀王孫如此心存社稷而已而王深父序反以爲譏刺明皇失子美詩意矣

行次昭陵○自文物多師古以下四句不惟美太宗之治亦嘆今之不然也書云上帝降災於下方太宗卽位之初兵戈猶未巳然太宗指揮而安率土遂蕩滌污俗而致太平其易如此玉衣晨自舉鐵馬汗常趨蓋嘆其威靈如在寂寥開國日流恨滿山隅嘆後世子孫寂寥無復太宗開國時遺風是以流恨滿山隅也

洗兵馬○山谷云詩句不鑿空彊作對景而生便自佳山谷之言誠是也然此乃眾人所同耳惟杜子美則不然對景亦可不對景亦可喜怒哀樂不擇所遇一發於詩蓋出口成詩非作詩也觀此詩聞捷書之作其喜气乃可掬眞所謂情動於中而形於言言之不足不知手之舞之足之蹈之也其曰東走無復憶鱸魚南飛覺有安巢鳥【案此詩刋本安巢或作安枝】言人思安居不復避亂也曰寸地尺天曰奇祥異瑞曰皆入貢曰爭來送曰不知何國曰復道諸山皆喜躍之詞也隠士休歌紫芝曲言時平當出也詞人解撰河淸頌【案此詩刋本解撰或作角撰河淸或作淸河】言當作頌聲也田家望望惜雨幹布谷處處催春種言人思歸農也淇上健兒歸莫懶城南思婦愁多夢言戍卒之歸休室家之思憶敍其喜躍不嫌於防故雲歸莫懶愁多夢也至於鶴駕通宵鳯輦備雞鳴問寢龍樓曉𨿽但敍一時喜慶事而意乃諷肅宗所謂主文而譎諌也攀龍附鳯勢莫當天下盡化爲侯王汝等豈知防帝力時來不得誇身彊𨿽似憎惡武夫而熟味其言乃有深意易師之上六曰開國承家小人勿用三略亦曰還師罷軍存亡之階子美於克捷之初而訓勅將士俾知帝力不得誇身彊其憂國不亦至乎子美吐詞措意毎如此古今詩人所不及也山谷晚作大雅堂記謂子美詩好處正在無意而意已至若此詩是已

秦州雜詩○長江風送客孤館雨畱人此晚唐佳句也然子美塞門風落朩客舎雨連山則畱人送客不待言矣第十八首塞云多斷續邊日少光輝此兩句畫出邊塞風景也山雪河冰野蕭索靑是烽煙白人骨亦同苦竹○觀此詩前四句則苦竹叢在目前矣

乾元中寓居同谷七歌○杜子美李太白才气𨿽不相上下而子美獨得聖人刪詩之本旨與三百五篇無異此則太白所無也元微之論李杜以爲太白壯浪縱恣擺去拘束摹寫物象誠亦差肩於子美至若鋪陳終始排比聲韻李尙未能歷其藩翰況堂奧乎鄙哉微之之論也鋪陳排比曷足以爲李杜之優劣子曰不學詩無以言又曰詩可以興可以觀可以羣可以怨邇之事父逺之事君序曰先王以是經夫婦成孝敬厚人倫美教化移風俗又曰上以風化下下以風刺上主文而譎諌言之者無罪聞之者足以戒子美詩是已若干元中寓居同谷七歌眞所謂主文而譎諌可以羣可以怨邇之事父逺之事君者也气劘屈賈壘目短曹劉墻誠哉是言乾元元年春萬姓始安宅故子美有長安卿相多少年之羨且曰我生胡爲在窮谷中夜起坐萬感集蓋自傷也讀者遺其言而求其所以言三復玩味則子美之情見矣

劍門○一夫怒臨闗百萬未可傍余嘗聞之王大卿俁曰一夫怒乃可若不怒𨿽臨闗何益也昭陵泥功山嶽麓寺鹿頭山七歌遭田父泥飲又上後園山腳収京北徵壯逰子美詩設詞措意與他人不可同年而語如狀昭陵之威靈乃云玉衣晨自舉鐵馬汗常趨【案此詩刋本鐵馬或作石馬】狀泥功山之險乃云朝行靑泥上暮在靑泥中白馬爲鐵驪小兒成老翁狀嶽麓寺之佳乃云塔劫宮墻壯麗敵香廚松道淸涼俱【案此詩刋本塔劫或作塔級宮墻或作宮壇香廚或作石廚淸涼或作淸崇】此其用意處皆他人所不到也鹿頭山云逰子出京華劍門不可越【案此詩刋本京華或作咸京】七歌雲山中儒生舊相識但話宿昔傷懷抱遭田父泥飲云久客惜人情如何拒鄰叟又上後園山腳云到今事反覆故老淚萬行龜防不可見況乃懷故鄕【案此詩刋本不可或作不復懷故或作復舊】皆人心中事而口不能言者而子美能言之然詞髙雅不若元白之淺近也収京云賞應歌杕杜歸及薦櫻桃有旨哉與陸宣公諌徳宗尋訪內人疏何異子美顚沛造次於兵戈之中而毎以宗廟爲言如北徵往往是也此其意尢不可及壯逰云河朔風塵起岷山行幸長兩宮各警蹕萬里遙相望不待褒貶而是非自見矣江頭五詠○物類𨿽同格韻不等同是花也而梅花與桃李異觀同是鳥也而鷹隼與燕雀殊科詠物者要當髙得其格致韻味下得其形似各相稱耳杜子美多大言然詠丁香麗春梔子鸂花鴨字字實錄而已蓋此意也

屏迹二首○用拙存吾道若用巧則吾道不存矣心迹雙淸從白首而不厭也子羙用意如此豈特詩人而已哉桑麻深雨露燕雀半生成此子美觀物之句也若非幽居豈能近此物情乎妙哉造化春工盡於此矣奉酬嚴公寄題野亭之作○嚴云莫倚善題鸚鵡賦杜云阮籍焉知禮法疎二人贈答不可謂無意也

陳拾遺故宅○此宅蓋拾遺與趙彥昭郭元振輩嘗題字於壁間云公後登宰輔少陵詩紀此而已

謁文公上方○此僧不下階除十年餘𨿽長者布金而禪龕只晏如子美以爲大珠脫玷翳白月當空虛必髙僧也庭前猛虎臥或實有之子美不徒用事爾汲引吹噓蓋傳法之意

捨弟占歸艸堂檢校聊示此詩○此非詩也家書也弟歸檢校艸堂乃令數鵝鴨閉柴荊趂臘月栽竹可謂隠居之趣矣

江陵望幸○此非詩乃望幸表也通蜀照秦含越控吳則指陳江陵建都大略也甲兵分聖旨居守付宗臣則祈請語也气象廓然可與兩都三京齊驅並駕矣山寺○章畱後逰山寺以僧告訴遂爲顧兵徒咄嗟檀施開子美諷之曰以玆撫士卒孰曰非周才又曰窮子失淨處髙人憂禍胎何哉夫窮子以淨處爲安髙人隠士以避世爲福以近人爲禍今山寺以使君之威咄嗟檀施開𨿽棟宇興修而煩擾之禍必自此始矣子美之詩有味其言也

寄司馬山人十二韻○子美自云道術曽畱意先生早擊蒙又乞哀於山人云相哀骨可換亦遣馭淸風然則子美亦嘗於仙術畱意耶子美於仙佛皆嘗畱意但不知其果有得否爾云有時騎猛虎虛室使仙童恐未必實錄也

嚴鄭公宅同詠竹○階下新松○竹欲令無翦伐松欲髙一百丈𨿽云美意亦有譏也

觀李固請司馬弟山水圖○寒天畱逺客碧海掛新圖此兩句不待他求而得髙人之趣匡牀竹火鑪無長物也可謂簡易矣

莫相疑行○以子美之才而至於頭白齒落無所成眞可惜也故嘗有中宵秪自惜晚起索誰親之句【案此詩刋本中宵作宵中或作消中】谷梁子曰名譽旣聞而有司不舉有司之罪也有司舉之而王者不用有國者之罪也子美之自惜蓋嘆時之不用人之不知耳悲夫往時文彩動人主今不幸而流落至於饑寒趨路傍晚將末契托少年豈其得已當面輸心背面笑【案此詩刋本契托或作節契輸心或作論心】乃俗子常態古今一也夫子美名垂萬年豈與世上兒爭好惡者哉而或者疑之故有寄謝之句且題曰莫相疑行赤霄行○子美自以爲孔雀而以不知已者爲牛自當時觀之𨿽曰薄徳可也自後世觀之與子美同時而不知者庸非牛乎子美不能堪故曰老翁愼莫怪少年葛亮貴和書有篇丈夫垂名動萬年記憶細故非髙賢蓋自遣也淵明之窮過於子美抵觸者固自不乏然而未嘗有孔雀逢牛之詩防懷得失以此自終此淵明所以不可及也歟

杜鵑○山谷云臣甫杜鵑再拜詩爲明皇遷南內時作也

武侯廟○孔明臥於南陽之時豈期爲人用耶及徳三顧意气相感遂許以驅馳更幼主之托抗表以辭仗義北伐卒死於軍義風凜然竦動千載故子美於空山之中覩其遺廟而曰猶聞辭後主不復臥南陽者追想而嘆慕之也此詩若艸艸不甚畱意而讀之使人凜然想見孔明風采比夫李義山魚鳥猶疑畏簡書風雲長爲防儲胥之句又加一等矣

鬭雞○簾下宮人出樓前禦栁長此名鬭雞乃看棚詩爾

偶題○此少陵論文章也夫文章千古事得失寸心知作者皆殊列名聲豈浪垂烏可以輕議哉

秋野○易識浮生理難教一物違水深魚極樂林茂鳥知歸夫生理有何難識觀魚鳥則可知矣魚不厭深鳥不厭髙人豈厭山林乎故云吾老甘貧病榮華有是非秋風吹幾杖不厭北山薇【案此詩刋本吾老或作衰老北山或作此山】此子美悟理之句也杜子美作詩悟理韓退之學文知道精於此故爾

晴○啼鴉爭引子鳴鶴不歸林下食遭泥去髙飛恨久陰【案此詩刋本啼鴉或作啼烏】子美之志可見矣下食遭泥去則固窮之節髙飛恨久陰則避亂之急也子美之志其素所蓄積如此而目前之景適與意防偶然發於詩聲六義中所謂興也興則觸景而得此乃取物

舟中出江陵南浦奉寄鄭少尹審○少陵遭右武之朝老不見用又處處無所遇故有百年同棄物萬國盡窮塗之句餘三復而悲之

送盧十四弟侍禦防韋尙書靈櫬歸上都○觀歷代史冊人主之美莫先於納諫陸宣公云以太宗有經緯天地之文有底定禍亂之武有躬行仁義之徳有理致太平之功其爲休烈耿光可謂極盛矣然而人到於今稱詠以爲道冠前古澤被無窮者則從諫攺過爲其首焉是知諫而能從過而能攺帝王之美莫大於斯子美刺規多諌諍端拱自光輝之句卽此意也

可嘆○觀子美此篇古今詩人焉得不伏下風乎忠義之气愛君憂國之心造次必於是顚沛必於是言之不足嗟嘆之嗟嘆之不足故其詞气能如此恨世無孔子不列於國風雅頌爾天上浮雲如白衣斯須攺變如蒼狗古往今來共一時人生萬事無不有【案此詩刋本如白或作似白】此其懷抱抑揚頓挫固已傑出古今矣河東女兒不知以何事而抉眼去其夫豈秋胡婦不忍視其夫之不義而死者乎丈夫正色動引經偉哉王季友之爲人也羣書萬卷常暗誦而孝經一通獨把翫在手非深於經術者焉知此味乎季友知之子美亦知之故能道此句古今詩人豈知此也貧窮老痩家賣履【案此詩刋本履一作屩或作屐】而髙帝之孫二千石之貴乃引爲賔客𨿽三年之久而未曽語小心恐懼閉其口賔主之間如此與夫勢利之交朝暮變炎涼者異矣故曰太守得之更不疑人生反覆看亦醜【案此詩刋本亦醜或作已醜】陳蕃設榻於徐孺北海徙履於康成顏回陋巷不攺其樂澹防滅明非公事未嘗至於偃之室於王季友復見之子美以爲可以佐王也故曰用爲羲和天爲成用平水土地爲厚死爲星辰終不滅致君堯舜焉肯朽夫佐王治邦國者非斯人而誰可乎

嵗寒堂詩話卷下

