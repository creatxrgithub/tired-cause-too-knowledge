《遼詩話》﹝淸﹞周春輯

﹝序﹞

唐﹑宋﹑元﹑明俱有詩話﹐或專集﹐或散見﹐爲風雅故實﹔惟五代與遼未備﹐士林有餘憾焉。新城王尙書作《五代詩話》﹐以授北平黃侍郎昆圃先生﹐先生綴遺補漏﹐纂輯刊行﹐而遼猶闕如。遼自唐季基於朔方﹐𨿽地處北鄙﹐文墨非其所尙﹐然享年二百﹐聖﹑興﹑道三宗﹐雅好詞翰﹐咸通音律﹐有國樂﹑雅樂﹑大樂﹑散樂﹑鐃歌﹑橫吹樂。東丹王倍聚書萬卷﹐平王隆先著有《閬苑集》。文學之臣﹐若蕭韓家奴﹑耶律昭﹑劉輝﹑耶裏孟簡﹐皆淹通風雅﹐特以詩傳者罕﹐故無人焉爲之援述緒言申譯遺句耳。海寧周生芚兮﹐博采羣編﹐凡涉遼詩﹐無不摭入。以正史爲宗﹐以志乘﹑說類爲佐﹐上至宮廷﹐下及謠諺﹐事典而核﹐語贍而雅。白蕭后﹑文妃之誣﹐著張孝傑﹑趙良嗣之姦﹐可備勸懲﹐可昭法戒。洵一代風雅之故實﹐輔張舜民《使遼錄》﹑許亢宗《使遼行程記》﹑史願《亡遼錄》之略﹐芚兮可謂有功遼代者矣。昔吾鄕顧太史秀野刻《元百家詩》成﹐夢元人之徒﹐俛拜牀下。芚兮《詩話》﹐流布通都﹐吾知遼代君臣﹐必有感謝入夢者。幹隆己卯仲春﹐長洲沈徳潛題。

﹝自序﹞

遼人詩後世無傳﹐於是移刺名流﹑二丹才士﹐與燕﹑云十六州之文人﹐胥莫能舉其姓氏矣。然試觀求艸堂之全部﹐誦三蘇之文章﹐其詩人有靈﹐苦心所詣﹐亦復不能盡泯。偶仿《遂初堂詩話》體例﹐刺取正史數十條﹐以羣書附益之﹐殆遺山《中州集》之次乎﹗松靄周春書。

《遼詩話》

聖宗

聖宗親以契丹大字譯白居易《諷諫集》﹐詔番臣讀之。史稱﹕幼喜書翰﹐十歲能詩。旣長﹐曉音律﹐好繪畫﹐性尢喜吟詠。出題詔宰相以下賦詩進禦﹐一一讀之﹐優者賜金帶。又禦制曲五百餘首。

統和十五年﹐蕭撻凜討平敵烈﹑阻卜兩部﹐諸番歲貢方物﹐充於內府﹐自後往來若一家焉。上賜詩嘉獎﹐仍命林牙耶律昭做賦﹐以述其功。

興宗

重熙五年四月﹐幸後弟蕭無曲第﹐泛觴賦詩。冬十月﹐幸南京﹐禦元和殿﹐以﹝日射三十六熊賦﹞﹑﹝幸燕詩﹞試進士於廷。

按﹕五年九月﹐獵黃花山﹐獲熊三十六﹐賞獵人有差﹐因卽以命題也。金試進士﹐亦嘗以此命題。由爾時科目初開﹐又復親幸貢院﹐故百年之久﹐尙傳其盛。我鄕查侍講嗣瑮﹝燕京雜詠﹞有云「紫蒙川外月初寒﹐隊隊銀貂小契丹。不射黃羊調酪酒﹐傳分三十六熊蹯。」蓋詠此事。

六年七月﹐以皇太弟重元生子﹐賜詩及寶玩器物。二十四年二月﹐召宋使﹐釣魚賦詩。

魏國王蕭惠有大功﹐旣請老歸﹐遺賜湯藥及他賞賚不絕。及惠生日﹐輒賜詩﹐以示尊寵。

道宗

淸寧三年八月﹐以﹝君臣同志華夷同風詩﹞進皇太后。六年五月﹐監修國史耶律白請編次禦制詩賦﹐仍命白爲序。

咸雍元年十月﹐皇太后射獲虎﹐大宴羣臣﹐令各賦詩。

大安元年﹐嘗賜詩褒北院樞密副使耶律斡特刺。

相臣李儼嘗作﹝黃菊賦﹞以獻﹐道宗作詩題其後以賜之曰「昨日得卿﹝黃菊賦﹞﹐碎翦金英塡作句。袖中猶覺有餘香﹐冷落西風吹不去。」

遼主得其臣所獻﹝黃菊賦﹞﹐題其後云云。元張肯繼孟檃括其辭﹐寄蝶戀花曰「昨日得卿黃菊賦﹐細翦金英﹐題作多情句。冷落西風吹不去﹐袖中猶有餘香度。滄海塵生秋日暮﹐玉砌雕闌﹐木葉鳴疏雨。江總白頭心更苦﹐素琴猶寫﹝幽蘭譜﹞。」

按﹕詞載華亭錢舍人芳標《蒓漁詞話》﹐蓋繼孟手書也。道宗一詩﹐原出《老學庵筆記》。繼孟塡詞﹐想亦依據放翁耳。

懿徳皇后蕭氏

後小字觀音﹐樞密使蕭惠之女﹐以重熙九年五月五日生。姿容端麗﹐爲蕭氏首。能歌詩彈箏﹐琵琶尢爲當時第一。淸寧元年﹐冊爲皇后。方出閣升座﹐扇開簾捲﹐忽有白練一段﹐自空吹至後褥位前﹐上有「三十六」三字。後問﹕「此何也﹖」左右曰「此天書命可惇領三十六宮也。」後大喜。宮中爲語曰「孤穩壓帕女古鞾﹐菩薩喚作耕斡麼。」蓋以玉飾首﹐以金飾足﹐以觀音作皇后也。

二年八月﹐上獵秋山﹐後率嬪妃從行在所。至伏虎林﹐命後賦詩﹐後應聲曰「威風萬里壓南邦﹐東去能翻鴨綠江。靈怪大千俱破膽﹐那教猛虎不投降﹗」上大喜﹐出示羣臣曰「皇后可謂女中才子。」次日﹐上親射獵﹐有虎突林而出。上曰「朕射得此虎﹐可謂不愧後詩。」一發而殪。羣臣皆呼萬歲。

三年秋﹐上作﹝君臣同志華夷同風詩﹞﹐後應制屬和曰「虞廷開盛軌﹐王會合奇琛。到處承天意﹐皆同捧日心。文章通谷蠡﹐聲教薄雞林。大寓看交泰﹐應知無古今。」後常慕唐徐賢妃行事﹐每於當禦之夕﹐進諫得失。國俗君臣尙獵﹐故有四時捺缽。上旣擅聖藻﹐而尢長弓馬﹐往往以國服先驅。所乘馬號飛電﹐瞬息百里﹐常馳入深林邃谷﹐扈從求之不得。後患之﹐上疏諫獵秋山。上𨿽嘉納﹐心頗厭遠。咸雍之末﹐希得幸禦。後因作詞曰﹝回心院﹞﹐被之管弦﹐以寓望幸之意。其詞曰「掃深殿﹐閉久金鋪暗。遊絲絡网塵作堆﹐積歲靑苔厚階面。掃深殿﹐待君晏。」「拂象牀﹐憑夢借髙唐。敲壞半邊知妾臥﹐恰當天處少輝光。拂象牀﹐待君王。」「換香枕﹐一半無雲錦。爲是秋來展轉多﹐更有雙雙淚痕滲。換香枕﹐待君寢。」「鋪翠被﹐羞殺鴛鴦對。猶憶當時叫合歡﹐而今獨覆相思塊。鋪翠被﹐待君睡。」「裝繡帳﹐金鉤未敢上。解卻四角夜光珠﹐不教照見愁模樣。裝繡帳﹐待君貺。」「疊錦茵﹐重重空自陳。只顧身當白玉體﹐不願伊當薄命人。疊錦茵﹐待君臨。」「展瑤席﹐花笑三韓碧。笑妾新鋪玉一牀﹐從來婦歡不終夕。展瑤席﹐待君息。」「剔銀燈﹐須知一樣明。偏是君來生彩暈﹐對妾故作靑熒熒。剔銀燈﹐待君行。」「爇燻鑪﹐能將孤悶蘇。若道妾身多穢賤﹐自沾禦香香徹膚。爇燻鑪﹐待君娛。」「張鳴箏﹐恰恰語嬌鶯。一從彈作房中曲﹐常和窗前風雨聲。張鳴箏﹐待君聽。」

時諸伶無能奏演此曲者﹐獨伶官趙惟之能之。耶律乙辛因誣後與惟一淫通﹐欲乘此害後。更命他人作﹝十香淫詞﹞爲誣案云「靑絲七尺長﹐挽作內家裝。不知眠枕上﹐倍覺綠云香。」「紅綃一幅彊﹐輕闌白玉光。試開胸探取﹐尢比顫酥香。」「芙蓉失新艷﹐蓮花落故妝。兩般總堪比﹐可似粉腮香﹖」「蝤蠐那足並﹐長須學鳳凰。昨宵歡臂上﹐應惹領邊香。」「和羹好滋味﹐送語出宮商。定知郎口內﹐含有暖甘香。」「非關兼酒器﹐不是口脂芳。卻疑花解語﹐風送過來香。」「旣摘上林蕊﹐還親禦苑桑。歸來便攜手﹐纖纖春筍香。」「鳳鞾拋合縫﹐羅襪卸輕霜。誰將暖白玉﹐雕出軟鉤香﹖」「解帶色已戰﹐觸手心愈忙﹐那識羅裙內﹐消魂別有香﹖」「咳唾千花釀﹐肌膚百和裝。元非噉沈水﹐生得滿身香。」

乙辛旣造﹝十香詞﹞﹐陰使宮婢單登本重元家婢﹐亦善箏及琵琶﹐每與惟一爭能﹐怨後不知己﹐乃召登對彈四旦二十八調﹐皆不及登﹐媿恥拜服。乞後手書。給後曰「此宋國忒裏蹇所作﹐更得禦書﹐便稱二絕。後讀而喜之﹐旣爲手書一紙﹐紙尾復書己所作﹝懷古詩﹞一絕云「宮中只數趙家妝﹐敗雨殘雲誤漢王。惟有知情一片月﹐曾窺飛燕入昭陽。」乙辛得書﹐以爲早晚見其白練掛粉脰也。遂構詞﹐命登等史又有教坊朱鶴頂。陳首﹐以﹝十香詞﹞爲證﹐乙辛乃密奏之。上大怒﹐命張孝傑與乙辛窮治其獄。獄旣具﹐上猶未決﹐指﹝懷古﹞一詩曰「此是皇后罵飛燕也﹐如何更作十詞﹖」孝傑進曰「此正皇后懷惟一耳。」上問曰「何以知之﹖」孝傑曰「『宮中只數趙家妝』﹐『惟有知情一片月』﹐二句中包『趙惟一』三字也。」上意遂決﹐敕後自盡。

後自盡時﹐乞更面可汗一言而死﹐不許。乃望帝所而拜﹐作﹝絕命詞﹞曰「嗟薄祜兮多幸﹐羌做儷兮皇家。承昊穹兮下覆﹐近日月兮分華。托後鉤兮凝位﹐忽前星兮啟耀。𨿽釁累兮黃牀﹐庶無罪兮宗廟。欲貫魚兮上進﹐乘陽徳兮天飛。豈禍生兮無朕﹐蒙穢惡兮宮闈。將剖心兮自陳﹐冀回照兮白日。寧庶女兮多慚﹐遏飛霜兮下擊。顧子女兮哀頓﹐對左右兮摧傷。共西曜兮將墜﹐忽吾去兮椒房。呼天地兮慘悴﹐恨今古兮安極﹖知吾生兮必死﹐又焉愛兮日夕﹖」遂閉宮﹐以白練自經。年三十有六﹐正符白練之數﹐聞者莫不冤之。史云﹕幹統初﹐追謚宣懿皇后﹐合葬慶陵。

按﹕《焚椒錄》題大遼觀書殿學士王鼎謹述。其書眞僞不可辧﹐今稍爲芟節﹐擇其雅馴者存之。

天祚文妃

文妃蕭氏﹐《葉志》作渤海大氏女。小字瑟瑟。幼選入宮。聰慧閒雅﹐工文墨﹐善詩歌。天祚卽位﹐冊爲文妃。見金兵內侵﹐而天祚畋遊不悛﹐忠良疏斥﹐作歌以諷云「莫一作勿。嗟塞上兮暗紅塵﹐勿傷多難兮畏夷人。不如塞卻一無卻字。姦邪之路兮選取賢臣。直須臥薪而一無而字。嘗膽兮激壯士之捐身。便一無便字。可以朝淸沙漠一作漠北。兮夕枕燕﹑云。」詞多不備載。其譏切不避權貴如此。

按﹕《葉志》所載與此小異﹐蓋史家以原詞稍俚﹐故潤色之也。

又作﹝詠史詩﹞云「丞相朝來劍佩鳴﹐千官側目一作欄日。寂無聲。養成外患一作寇盜。嗟何一作謀將。及﹐禍盡忠良罰不明。一作諫不行。親戚並一作盡。連藩屏位﹐一作翰地。私門潛蓄爪牙兵。可憐往代一作一世。秦天子﹐枉一作猶。向空中望太平。」天祚見而銜之。後爲奉先所誣﹐賜死。

按﹕此與前首史中俱作歌詞﹐增入「兮」字﹐題曰﹝其二﹞。今依《葉志》爲七律﹐而題曰﹝詠史﹞﹐以律體差勝也。

東丹王

東丹王倍﹐小字圖一作突。欲﹐太祖長子也。幼聰敏好學。太祖破大諲譔﹐攺渤海爲東丹國﹐以倍爲人皇王主之﹐建元甘露。太祖將還﹐倍作歌以獻。後讓位於徳光。徳光旣立﹐見疑﹐以東平爲南京﹐徙倍居之﹐置衛士﹐陰伺動靜。倍旣歸國﹐屬王繼遠譔﹝建南京碑﹞。起書樓於西宮﹐作﹝樂田園詩﹞。唐明宗聞之﹐使人跨海持書密招焉。倍遂自登州攜髙美人載書泛海歸唐。於海州海岸刊木立碑﹐大書二十漢字詩云「小山壓大山﹐大山全無力。羞見故鄕人﹐從此投外國。」唐明宗賜姓東丹﹐名慕華﹐復賜姓名李贊華。倍市書至萬卷﹐藏於醫巫閭絕頂之望海堂。通陰陽﹐知音律﹐精醫藥砭爇之術。嘗譯《陰符經》。善畫本國人物﹐如﹝射騎﹞﹑﹝獵雪騎﹞﹑﹝千鹿圖﹞﹐皆入宋祕府。

平王隆先

隆先字團隱﹐東丹王子也。聰明能詩﹐有《閬苑集》行於世。

寧王長沒

長沒字和魯堇。敏給好學﹐通契丹﹑漢字﹐能詩。統和元年﹐應太后命賦﹝移芍藥詩﹞。保寧八年﹐奪爵﹐貶烏古部。賦﹝放鶴詩﹞。徵還。

韓延徽

延徽字藏明﹐幽州安次人。爲劉守光使契丹﹐不屈見畱。太祖召與語﹐合上意﹐卽俾參軍事。居久之﹐慨然懷其鄕裏﹐賦詩見意﹐遂亡歸唐。旣而復歸契丹﹐賜名匣列﹐遼言復來也。仕至政事令南府宰相﹐封魯國公﹐爲太祖佐命功臣之一。

馬得臣

得臣﹐南京人。好學博古﹐善屬文﹐尢長於詩。仕至翰林學士承旨﹐贈太子太保。

李澣

澣《全唐詩》作瀚。仕晉爲中書舍人。歸遼﹐授翰林學士﹐累遷工部侍郎。澣兄翰林學士濤在汴﹐密遣人召澣。澣遁歸﹐至涿﹐爲徼巡者所得﹐送南京下吏﹐賴髙勛救﹐得不死。會欲建太宗功徳碑﹐勛奏曰「非李澣無可秉筆者。」詔從之。文成以進﹐上悅﹐釋囚﹐加禮部尙書宣政殿學士。

王明淸《揮塵後錄》云﹕五代李濤與弟澣俱負才望。澣仕石晉爲內相﹐耶律徳光犯京師﹐俘之以歸。後仕契丹通顯﹐有《小集》十卷。

李澣登科在和凝榜下﹐同爲學士。會凝作相﹐澣爲承旨﹐當批詔。次日於玉堂舊閣﹐悉取圖書器玩﹐畱一詩於榻云「座主登庸歸鳳闕﹐門生批詔立鰲頭。玉堂舊閣多珍玩﹐可作西齋潤筆不﹖」

《通誌。藝文略》云﹕李氏《應歷小集》十卷。李澣﹐晉末人﹐陷契丹﹐以遼穆宗年號名集。

按﹕《宋。志》有李澣《丁年集》十卷﹐當卽是書。蓋取李少卿書中語﹐其弟以典屬國相況也。

耶律某

楊文公《談苑》云﹕契丹多有文籍﹐亦以文雅相尙。王矩爲工部郎中﹐本燕人﹐爲契丹將耶律忘其名。掌書記﹐常從其出入。耶律兄及其兄之子﹐太平興國中戰沒於邊郡。後耶律經舊戰處﹐覽其遺迹。矩記其兩句云「父子盡從蛇陣沒﹐弟兄空望雁門悲。」

按﹕右一條﹐見靑州褚仁傑《詩話總龜》所引。

蕭勞古

勞古﹐國舅少父房之族。以善屬文爲聖宗詩友。

耶律學古

學古字乙辛隱。穎悟好學﹐工譯鞮及詩。後以功爲惕隱。

蕭柳

柳字徒門。多智能文﹐膂力絕人﹐嘗伐宋有功。性好滑稽﹐君臣燕飲﹐詼諧無所忌﹐時人比之俳優。耶律觀音奴集其所著詩千篇﹐目曰《歲寒集》。

蕭孝穆

孝穆小字胡獨堇。以椒房戚居相位﹐不恃功髙﹐推賢報國﹐當時稱爲國寶臣。目所著文曰《寶老集》。

蕭八撒

興宗酒酣賦詩﹐吳國王蕭孝穆﹑北府宰相蕭八撒等皆屬和﹐夜半乃罷。時重熙六年也。

按﹕八撒未詳。封齊王者名撒八﹐乃孝穆子﹐又未嘗爲北府宰相﹐另是一人也。

劉經

經﹐官政事舍人。奉使於宋﹐路中有野韭可食﹐味絕佳。作詩云「野韭長猶嫩﹐沙泉淺更淸。」

張儉呂徳懋

陳昭衮小字王九﹐云州人。勇而善射﹐掌圍場事。開泰五年秋﹐大獵。上射虎﹐馬馳太速﹐矢不及發。虎怒﹐奮勢將犯蹕﹐左右辟易。昭衮捨馬捉虎兩耳騎之。虎駭﹐且逸。上命衛士追射﹐昭衮大呼止之。虎𨿽軼山﹐昭衮終不墮地﹐伺便拔佩刀殺之。輦至上前﹐慰勞良久。卽日設燕﹐悉以席上金銀器賜之。特加節鉞﹐遷圍場都太師﹐賜國姓。命儉及徳懋賦詩以美之。

按﹕儉﹐宛平人。統和十四年進士第一﹐調云州幕官。聖宗獵雲中﹐節度使獻爲一代之寶﹐名符帝夢﹐由此寵遇特異﹐疊踐淸華。累官武定軍節度使南院樞密使左丞相太師中書令﹐加尙父﹐封韓﹑陳兩國王。薨年九十一。

杜防

防﹐涿州歸義人。濯進士甲科﹐仕至右丞相﹐加尙父。重熙二十一年秋﹐祭仁徳皇后﹐詔儒臣賦詩﹐防爲魁﹐賜金帶。

耶律資忠兄國畱

資忠字沃衍﹐博學工詞章。年四十﹐始見知於聖宗﹐眷遇日隆。每懷君親﹐輒有著述﹐號《西亭集》。上每與羣臣宴﹐時一記憶﹐曰「資忠亦有此樂乎」其見重如此。仕由林牙爲節度。

資忠又作﹝治國詩﹞﹐後北遼耶律雅裏取與《貞觀政要》令侍從讀之。

國畱﹐資忠兄也。善屬文﹐聖宗重之。以事卒於獄。在獄著﹝兔賦﹞﹑﹝寤寐歌﹞﹐爲世所稱。

蕭韓家奴

韓家奴字休堅。涅剌部人。少好學。弱冠﹐入南山讀書﹐博覽經史﹐通遼﹑漢文字。官彰湣宮使。興宗與語才之﹐命爲詩友。擢翰林都林牙﹐兼修國史。後奉詔譯《貞觀政要》諸書﹐自是日見親信。每入賜坐﹐飲酒賦詩﹐以相酬酢﹐𨿽諧謔不忘諷諫。拜歸徳軍節度使﹐卒年七十二。有《六義集》十二卷行於世。

耶律庶成

庶成字喜隱。幼好學﹐書過目不忘。善遼﹑漢文字﹐於詩尢工。重熙初﹐累選樞密直學士。與林牙蕭韓家奴各進﹝四時逸樂賦﹞﹐上嗟賞。有詩文行世。

耶律庶箴子蒲魯

庶箴字陳甫﹐庶成弟也。善屬文。官都林牙。嘗作﹝誡諭詩﹞以寄其子蒲魯﹐蒲魯答以賦﹐典雅﹐時人兩稱焉。

蒲魯字乃展。七歲能誦契丹大字﹐兼習漢文。未十年﹐博通經籍。重熙中﹐舉進士第﹐爲牌印郎君。應詔賦詩﹐立成以進。上嘉賞﹐顧左右曰「文才如此﹐必不能武事。」蒲魯奏曰「臣自蒙義方﹐兼習騎射﹐在流輩中﹐亦可周旋。」上未之信。會從獵﹐三矢中三兔﹐上益奇之。轉通進。

楊皙

皙字昌時﹐安次人。幼通五經大義。聖宗聞其穎悟﹐詔賦詩﹐授祕書省校書郎。擢進士乙科。仕至宰相樞密使﹐給兩廳傔從﹐封遼西郡王。

楊佶

佶字正叔﹐南京人。幼穎悟﹐讀書自能成句。弱冠聲名藉甚。統和二十四年﹐舉進士第一。後居相位。太平十年﹐宋遣梅詢賀千齡節﹐詔佶迎送﹐多所唱酬﹐每見稱賞。有《登瀛集》行世。

張昱韓欒

聖宗太平五年九月﹐駐蹕南京。十一月﹐幸內果園宴﹐京民聚觀。求進士﹐得七十二人﹐命賦詩﹐第其工拙。以張昱等一十四人爲太子校書郎﹐韓欒等五十八人爲崇文館校書郎。燕民以年谷丰熟﹐車駕臨幸﹐爭以土物來獻。上禮髙年﹐惠鰥寡﹐賜酺飲。至夕﹐六街燈火如晝﹐士庶嬉遊﹐上亦微行觀之。

按﹕「欒」字《日下舊聞》所引﹐傳寫誤分爲「亦士」兩字﹐「太平」作「開泰」﹐亦誤。

張人紀趙睦

太平九年十一月﹐皇城進士張人紀﹑趙睦等二十三人入朝﹐試以詩賦﹐皆賜第。

耶律韓畱

韓畱字速寧﹐工爲詩。重熙四年﹐召爲北面林牙。奉詔進﹝述懷詩﹞﹐上嘉嘆。方將大用﹐遽卒。

蕭鐸盧斡

鐸盧斡字撒板。好學﹐善屬文。年三十﹐始仕給事北院﹐朝野推重。爲乙辛所誣﹐謫戍西北部。在戍十餘年﹐太子事稍直﹐始得還鄕裏。屏居謝人事。一日臨流聞雉鳴﹐三復孔子「時哉」語﹐作古詩三章見志。當時名士稱其髙情雅韻﹐不減古人。卒贈節度使。

耶律陳家奴

陳家奴﹐字綿辛。重熙中﹐太后生辰進詩﹐獻馴鹿。太后嘉獎﹐賜珠二琲﹐雜彩二百段。淸寧初﹐上與燕國王射鹿﹐俱中。王時年九歲﹐上悅。陳家奴應制進詩﹐上喜﹐解衣以賜。仕至節度使。

劉三嘏

劉愼行﹐河間人。仕遼﹐官至北府宰相。遼旣有幽﹑薊及鴈門以北﹐亦開科以收士人。愼行子三嘏﹑四端﹑六符﹐並第進士。三嘏﹑四端又皆尙主。三嘏嘗獻﹝一矢斃雙鹿賦﹞﹐聖宗嘉其贍麗。後與主不諧﹐攜嬖妾挈一子投宋廣信軍﹐情詞迫切﹐自言﹕主凶很﹐必欲殺其妾與子﹐故歸。朝廷頗詢其國中機事。復爲詩自陳雲﹕「𨿽慚涔勺赴滄溟﹐仰訴丹衷不爲名。寅分星辰將降割﹐兌方疆寓卽交兵。《春秋》大義惟觀釁﹐王者雄師但有徵。救得燕民歸舊主﹐免於通問自稱兄。」宋以誓約旣久﹐恐開邊隙﹐遼屢移文求索﹐期於必得﹐定帥乃遣人拘送﹐北至幽州﹐其妻已先在矣。殺其妾與子﹐械送三嘏﹐以其昆弟俱方委任﹐遂貸死﹐監錮之。

李儼

宋紹熙中﹐蔡京館遼使李儼﹑蓋泛﹐使者畱館頗久。一日儼方飲﹐忽持盤中杏曰「來未花開方見幸。」京卽舉梨謂之曰「去𨿽葉落可輕離﹖」儼卽道宗朝宰相也。

王師儒

宋蘇文定轍使遼﹐館使者爲侍讀學士王師儒﹐能誦老泉﹑文忠詩文及文定﹝茯苓賦﹞。

耶律谷欲

谷欲字休堅﹐興宗命爲詩友。

耶律良

良字習撚。讀書醫巫閭山﹐學旣博﹐復入南山肄業數年。重熙中﹐爲修起居注。會獵秋山﹐進﹝秋遊賦﹞﹐上嘉之。淸寧中﹐上幸鴨子河﹐獻﹝捕魚賦﹞﹐稱旨﹐遷知制誥。奏請編禦制詩文﹐目曰《淸寧集》。上命良詩爲《慶會集》﹐親制其序。官至知中京畱守﹐封遼西郡王。

馮立趙徽

重熙五年﹐興宗幸南京﹐以﹝日射三十六熊賦﹞﹑﹝幸燕詩﹞試進士。賜馮立﹑趙徽等四十九人第﹐以立爲右補闕﹐徽以下皆爲太子中捨﹐賜緋衣銀魚﹐遂大宴。禦試進士自此始。

按﹕徽﹐南京人。擢甲科﹐官至南府宰相﹐贈中書令﹐謚文憲。

王鼎

鼎字虛中﹐涿州人。幼好學﹐居太寧山數年﹐博通經史。時馬唐俊有文名燕﹑薊間。適上巳﹐與同志祓禊水濱﹐酌酒賦詩。鼎偶造席﹐唐俊見鼎朴野﹐置下座﹐欲以詩困之。先出所作索賦﹐鼎援筆立成。唐俊驚其敏妙﹐因與定交。

淸寧五年﹐鼎擢進士第﹐仕至觀書殿學士。緣事杖黥奪官﹐流鎭州。居數歲﹐有赦﹐鼎獨不赦。會守臣召鼎爲賀表﹐因以詩貽使者﹐有「誰知天雨露﹐獨不到孤寒」之句。上聞而憐之﹐卽日召還﹐復其職。

按﹕《焚椒錄》題鼎所著﹐疑是依托者。昆山徐尙書幹學並疑《葉志》爲僞﹐蓋遼事之依托正多也。

耶律孟簡

孟簡字復易。幼穎悟。六歲﹐父劉家奴晨出獵﹐俾賦﹝曉天星月詩﹞﹐孟簡應聲而成﹐父大奇之。及長﹐善屬文。

孟簡爲乙辛所譖﹐謫磁窯關。時𨿽以讒見逐﹐不形辭色﹐過林泉勝地﹐終日忘歸。明年﹐流保州。及聞皇太子被害﹐不勝哀痛﹐以詩傷之。又作﹝放懷詩﹞二十首﹐自序云「禽獸有哀樂之聲﹐螻蟻有動靜之形﹐在物猶然﹐況於人乎﹖然賢達哀樂﹐不在窮通禍福之間﹐易曰﹕『樂天知命故不憂。』是以顏回簞瓢自得﹐此知命而樂者也。余𨿽流放﹐以道自安﹐又何疑耶﹖」後歸鄕裏﹐仕至節度使。

耶律儼

儼字若思﹐析津人。本姓李。經籍一覽成誦﹐有詩名。登咸雍進士第﹐仕至知樞密院事﹐封漆水郡王﹐贈尙父﹐謚忠懿。

馬希白

咸雍六年九月﹐以馬希白詩才敏妙﹐十吏書不能給﹐召試之。

主樞

樞字子愼。良鄕人。遼時登科。後仕金爲直史館。嘗有﹝三河道中詩﹞云「十載歸來對故山﹐山光依舊向雲間。不須更讀元通偈﹐始信人間是夢間。」

虞仲文

仲文字質夫﹐世南之裔。武州寧遠人。仕爲遼相。歸金﹐授樞密使平章政事﹐封秦國公。四歲作詩﹐賦﹝煎餅﹞﹐有「魚目﹑蟬聲」之句﹐人以神童目之。其﹝雪花詩﹞云「瓊英與玉蘂﹐片片落前池。問著花來處﹐東君也不知。」亦四歲時作也。

按﹕王內翰﹑虞令公俱見野史亭選本。以其本遼人﹐故載之。況四歲之作﹐乃遼時所作乎﹗

時立愛

少陵詩﹕「黃羊飫不膻。」注云﹕大觀四年﹐郭隨使遼﹐舉此詩以問遼使時立愛。立愛云「黃羊野物﹐可獵取﹐食之不膻。」

張孝傑

孝傑﹐建州永霸縣人。重熙時進士第一。道宗時﹐仕至北府宰相﹐封陳國公﹐賜國姓﹐漢人貴幸無比。時秋獵﹐上一日射鹿三十﹐燕從官﹐酒酣﹐命賦﹝云上於天詩﹞。詔孝傑坐禦榻旁﹐上誦﹝黍離﹞詩﹐孝傑奏曰﹔「今天下太平﹐陛下何憂﹖富有四海﹐陛下何求﹖」上大悅。

按﹔孝傑諂附乙辛﹐謀害儲貳﹐禍及忠良﹐蓋小人之尢者。及其奏對之辭﹐可云佞矣。附著於後﹐所以示戒。

趙良嗣

良嗣本燕人馬植。世爲遼國大族。仕至光祿卿。行污而不齒於人。宋政和初﹐童貫使遼﹐因與俱歸﹐易姓名薦諸朝﹐獻結金滅遼之策。宣和二年﹐以右文殿修撰假朝奉大夫﹐由登州泛海使金。援祖宗朝故事﹐買馬爲名。因議夾攻遼人﹐取燕﹑薊﹑云﹑朔等舊漢州﹐復歸於宋。四月﹐與金主相見於龍岡﹐致議約之意﹐金主許之。復同入上京﹐看遼大內居室。相與上馬並轡﹐由西偏門入﹐並乘馬過五鸞﹑宣政等殿﹐遂置酒於延和樓。良嗣有詩云「建國舊碑明月暗﹐興王故地野風漧。回頭笑謂王公子﹐騎馬隨軍上五鸞。」於是定議歲輸五十萬﹐約宋兵自雄州趨白溝夾攻。王公子指王瓖。

按﹕徽﹑欽北轅之禍﹐𨿽當時君臣失道﹐而亦由良嗣速之。夤緣媼相﹐巧佞孔壬﹐乃遼人之最足垂戒者。詩俚俗無足觀﹐特粗成句耳。以系歸朝人﹐故附著於此。

又按倦翁《桯史》云「余讀北遼遺事﹐見趙良嗣與王瓖使金﹐適攻遼上京城破﹐有詩云云。但『謂』作『向』﹐『鸞』作『鑾』﹐與儒榮堂主人所載小異也。考其詩中所稱五鑾﹐上京殿名﹐阿保機故巢。卽會寧﹐乃契丹所謂西樓者﹐實耶律氏之咸﹑鎬﹑丰﹑沛。良嗣世仕其國﹐身踐其朝﹐貴爲列卿﹐一旦決去﹐視宗國顚覆﹐殊無禾黍之悲﹐反吟詠以志喜﹐良可慨也。縱有名篇﹐亦不足錄﹐況僅爾爾邪﹖故良嗣自所爲集﹐凡數十卷﹐時人皆唾去不視﹐蕩毀無收拾者。」

宣和四年十一月﹐金主見良嗣﹐許割燕京﹑薊﹑景﹑檀﹑順﹑涿﹑易六州二十四縣﹐每歲要以所賂契丹銀絹。良嗣歸有喜色﹐作詩云「朔風吹雪下雞山﹐燭暗穹廬夜色寒。聞道燕然好消息﹐曉來驛騎報平安。」副使馬擴和詩云「未見燕銘勒故山﹐耳聞殊議骨毛寒。願君共事烹身語﹐易取皇家萬世安。」擴見良嗣妄生邊釁﹐預知金人必將敗盟﹐故和詩隱寓諷之之意。

左企弓

企弓字君財﹐薊人。讀書通《左氏春秋》。天祚時﹐仕至宰相。雅裏自立﹐封燕國公。後降金。金人旣定燕﹐欲從宋割地初約。遼故大臣皆言南朝自來畏怯﹐又見劉廷慶敗走﹐企弓因獻詩以諫曰「君王莫聽捐燕議﹐一寸山河一寸金。」金主初不聽﹐卒畀宋﹐然陰有敗盟之意矣。

按﹔企弓在遼臣節不終﹐而仕金日淺﹐存之。

馬賢良

宣和四年十月﹐郭藥師等以常勝軍入燕城。時有燕人馬賢良者﹐獻詩云「破敵將軍曉入燕﹐滿城和气接堯天。油然靉叇三千士﹐雨洗兵戈二百年。」

按﹕賢良顚末不詳﹐僅見此詩。又劉廷慶之敗﹐燕人常作歌以誚之﹐今亦無傳。

王白

王白﹐冀州人。明天文﹐善卜筮。晉司天少監。太宗入汴﹐得之。仕至節度使。撰﹝百中歌﹞行世。

按﹕﹝百中歌﹞當是卜筮書。以歌體類詩﹐故附載。

刑簡妻陳氏

陳氏﹐營州人。父陘﹐五代時官司徒。氏甫笄﹐涉通經義﹐凡覽詩賦輒能誦﹐尢好吟詠﹐時以女秀才名之。年二十歸於簡。以孝爲戚黨推重。有六子﹐親授以經。二子抱朴﹑抱質﹐皆爲宰相。卒贈魯國夫人﹐刻石以表其行。

耶律氏

耶律氏小字常哥﹐太師適魯之妹。幼秀爽﹐有成人風。及長﹐操行修潔﹐自誓不嫁。能詩文﹐不茍作。咸雍間﹐嘗作文以述時政﹐上稱善。耶律乙辛愛其才﹐屬求詩﹐常哥遣以回文﹐乙辛知其諷己﹐銜之。太康三年﹐皇太子坐事﹐乙辛誣以罪﹐按無迹免。及太子被害﹐不勝哀痛。年七十﹐卒於家。

童謠

太祖述律後有雄略。嘗至遼﹑土二河之會﹐有女子乘靑牛車﹐倉促避路﹐忽不見。未幾﹐童謠云「靑牛嫗﹐曾避路。」蓋諺謂地祇爲靑牛嫗云。太祖卽位﹐羣臣上尊號曰地皇后。

重熙十五年﹐楊佶爲武定軍節度使。時境內亢旱﹐苗稼將槁﹐視事之夕﹐雨澤沾足。百姓歌曰「何以蘇我﹖上天降雨。誰其撫我﹖楊公爲主。」

北面林牙蕭巖壽奏耶律乙辛有陰謀﹐搖動太子。上悟﹐出乙辛。乙辛尋復入﹐流巖壽於烏隗路﹐終身拘作。巖壽𨿽竄逐﹐恆以社稷爲憂。時人爲之語曰「以狼牧羊﹐安能久長﹖」卒爲乙辛所害。

天祚自親徵敗績﹐中外歸罪蕭奉先﹐於是擢用耶律大悲奴等參議軍國大事。數人皆昏謬不能裁決。國人語曰「五个翁翁四百歲﹐南面北面頓瞌睡。自己精神管不得﹐有甚心情相廝殺﹖」遠近傳爲笑端。天祚聞之亦笑。

余尙書北語詩

余靖尙書使契丹﹐爲北語詩﹐契丹愛之。再往﹐益親。餘詩云「夜筵設罷一作邏侈﹐盛也。臣拜洗﹐受賜也。兩朝厥荷通好也。情斡勒。厚重也。微臣稚一作雅。魯拜舞也。祝若統﹐福佑也。聖壽鐵擺嵩髙也。俱可忒。無極也。」國主喜﹐舉大杯謂余曰「能道此﹐飲卿。」余飲復舉之。國主大笑。遂酬觴。

按﹕詩𨿽非遼人作﹐以其可資故實﹐不徒長樂老「四襖﹑三衾」等句比也﹐存之。

刁秦使北語詩

刁約奉使契丹﹐爲北語詩曰「押燕移離畢﹐移離畢﹐官名﹐如中國執政。看房賀跋支。賀跋支﹐如執衣防合。餞行三匹裂﹐匹裂﹐小木罌﹐以色綾木爲之﹐如黃漆。密賜十貔貍。形如鼠而大﹐穴居食果谷﹐嗜肉﹐北朝以爲珍膳﹐味如豚子而脆。」

魏道明

王圻云﹕《雷溪子詩話》﹐遼易縣魏道明著。舉進士﹐累官安國軍節度師。

按﹕《中州集》﹔道明父﹐遼天慶中登科﹐仕國朝爲兵部郎中。子上達﹑元貞﹑元化﹑元道﹝卽道明字﹞俱第進士﹐皆有詩學。元道最知名﹐暮年居雷溪﹐自號雷溪子﹐著《鼎新詩話》行於世。據此﹐則道明之父﹐入金尙在﹐道明或生於遼時﹐而不可謂之遼人明矣。然觀《鼎新》之名﹐殆似述遼事無疑﹔況洪洲博物君子﹐定著爲遼﹐或別有據也。

髙麗王王徽

《石林詩話》云﹕髙麗自太祖後﹐久不入貢。至元丰初﹐始遣使來朝。神宗以張誠一館伴﹐令問其復朝之意。云﹕國與契丹爲鄰﹐每困契丹誅求陵藉不能堪。國主王徽﹐常誦《華嚴經》祈生中國。一夕﹐夢至京師﹐備見城邑及宮闕之盛﹐覺而慕之﹐爲詩以記云「惡業因緣近契丹﹐一生朝貢幾多般。移身忽到中華裏﹐可惜中宵漏滴殘。」余大觀伴麗人﹐嘗見一語錄備載此事。

按﹕麗人服屬契丹﹐故附見。

臻蓬蓬歌

宋宣和初﹐收復燕山﹐以歸朝遼民來居汴梁。其俗有﹝臻蓬蓬歌﹞。每扣鼓和臻蓬蓬之音﹐爲節而舞﹐人多喜而效之。其歌曰「臻蓬蓬﹐外頭花花裏頭空。但看明年正二月﹐滿城不見主人翁。」此本遼讖﹐然亦北轅之兆也。

按﹕歌非童謠﹐又傳自東京﹐特附於宋。

﹝附錄﹞

楊大年文

契丹致祭宋皇后文﹐楊大年捧讀﹐空紙無一字﹐隨自撰云「惟靈﹐巫山一朵雲﹐閬苑一團雪﹐桃源一枝花﹐秋空一輪月。豈期雲散雪消﹐花殘月缺﹐伏惟尙饗﹗」仁宗大喜其才敏給。此出宋小說家依托之辭﹐恐未可信。當時不乏詩人﹐豈有詩而竟無筆耶﹖

贈寇萊公詩

宋陜州魏處士野﹝贈寇萊公詩﹞云「有官居鼎鼐﹐無地起樓臺。」傳播途中。章聖朝﹐使者至﹐問那个是「無地起樓臺」相公﹖時寇居散地﹐因卽召還。

富鄭公對

宋富鄭公使遼﹐遼伴使云「蚤登雞子之峯﹐危如累卵。」答云「夜宿丈人之館﹐安若泰山。」又云「酒如綫﹐因鍼乃見。」答云「餅如月﹐遇食則缺。」伴使服其機警。他如世所傳東坡對語。乃流俗附會﹐不足信也。

信誓如山河詩

宋翰林學士趙槪平叔聘契丹﹐契丹主會獵﹐請賦﹝信誓如山河詩﹞。詩成﹐親酌玉杯爲勸﹐且授侍臣劉六符素扇﹐寫之﹐納袖中﹐其禮重如此。

芳儀曲

李芳儀﹐江南國主李景女也。納土後﹐在汴京。初嫁供奉官孫某﹐出爲武彊都監﹐爲遼聖宗所獲﹐封芳儀﹐生公主一人。趙至忠虞部嘗任遼爲翰林學士﹐修國史﹐後自遼歸朝﹐著書載其事。晁補之無咎因作﹝芳儀曲﹞以悲之曰「金陵宮殿春霏微﹐江南花發鷓鴣飛。風流國主家千口﹐十五吹簫粉黛稀。滿堂詩酒皆詞客﹐奪錦揮毫在瑤席。﹝後庭﹞一曲風景攺﹐收淚臨江悲故國。令公獻籍朝未央。敕書築第優降王。魏俘曾不輸織室﹐供奉一官來武彊。秦淮潮水鐘山樹﹐塞北江南易懷土。雙燕淸秋夢柏梁﹐吹落天涯猶並羽。相隨未是斷腸悲﹐黃河應有卻還時。寧知翻手一朝事﹖咫尺河山不可期。倉皇三鼓滹沱岸﹐良人白馬今誰見﹖國亡家破一身存﹐薄命如蓬信流轉。芳儀加我名字新﹐教歌遣舞不由人。采珠拾翠衣裳好﹐深紅暗晝驚沙塵。陰山射虎邊風急﹐嘈雜琵琶酒闌泣。無言數徧天河星﹐只有南箕近鄕邑。當年千指渡江來﹐千指不知身獨哀。中原骨肉又零落﹐黃鵠寄意何當回。生男自有四方誌﹐女子那知出門事﹖君不見李陵椎髻老窮邊﹐丈夫漂泊尢堪憐。」

題遼人射獵圖

李孝光字季和﹐樂淸人﹐元祕書丞。﹝題遼人射獵圖﹞云「美人貂帽玉驄馬﹐誰其從之臂鷹者。沙寒艸白天雨霜﹐落日馳獵遼城下。塞南健婦方把鉏﹐丈夫戍邊官索租。」

上花園詩

明昆山葉文莊盛記上花園在今保安州。云﹕雞鳴山西三十里﹐爲上花園。又三十里﹐爲鎭城。上花園相望有下花園﹐並遼蕭太后種花之所﹐遺址尙存。涿人頓長史銳正徳辛未進士﹐官終長史。詩﹕「嶺雲沈日暝煙斜﹐見說窮邊亦有花。應是漢宮靑冢怨﹐不甘玉貌委龍沙。」

東丹王射鹿詩圖

新城王尙書士禎﹝東丹王射鹿圖詩﹞云「人馬勢逸不可當﹐開圖素練生風霜。奇哉落筆如挽彊﹐誰其作者東丹王。東樓﹑西樓二千里﹐乘秋出獵淩窮荒。番部紅鞾鐵裲襠﹐左射右射必疊雙。鑿蹄驕馬如風檣﹐三花翦鬣紛怒張。俊鶻初變爲正鶬﹐蒼鷹塌翅隨馬韁。雄狐狡兔皆遁藏﹐射麋麗龜走且僵。東丹昔日稱人皇﹐扶余開國鄰扶桑。秋冬射獵海東磧﹐頭鵝燕罷傳�漿。跨海南歸大梁苑﹐時時夢憶穹盧鄕。往往丹靑自遊戲﹐寸縑尺素如琳瑯。宣何壓架六千軸﹐東丹九軸千金裝。艮嶽灰飛玉匣散﹐此圖豈不關與亡﹖蠟炬如椽照空廊﹐雄談劇飲累百觴。東丹丹靑遠擅場﹐蹊田奪牛語堂堂。令人千載悲同光。」

遼後妝洗樓詞

明泰和楊少師士奇﹝郊遊記﹞云﹕觀於天王寺浮圖之址﹐問僧此寺所創始﹐不能言也。僧指其南廢邱隆然而峙者曰「此遼之蕭太后妝臺也。」秀水朱檢討彜尊詠遼後妝洗樓﹐調寄﹝臺城路﹞云「層闌不厭波光冷﹐明霞遠捎魚尾。細艸含茸﹐圓荷倚蓋﹐猶與舞衫相似。揉藍片水﹐曾簇蝶湔紅﹐影蛾描翠。錦石秋花﹐當時穩貼皁羅髻。春城幾番士女﹐縱嬉遊元夕﹐沙界煙寺。黃面瞿曇﹐白頭宮監﹐也說千年遺事。回心院子﹐問殿腳香泥﹐可畱蕭字﹖懷古深情﹐《焚椒》尋蠧紙。」

長白納蘭侍衛性徳同作云「六宮佳麗誰曾見﹖層臺尙臨芳渚。露腳斜飛﹐虹腰欲斷﹐荷葉未收殘雨。添妝何處﹐試問取雕籠﹐雪衣分付。一鏡空蒙﹐鴛鴦拂破白蘋去。相傳內家結束﹐有帕裝孤穩﹐鞾縫女古。冷艷全消﹐蒼苔玉匣﹐翻出十眉遺譜。人間朝暮﹐看臙粉亭西﹐幾堆塵土。只有花鈴﹐綰風深夜雨。」

嘉善曹學士爾堪﹝梳妝樓廢址詩﹞云「云堆黝石髙﹐老魅穴敗瓦。何代遺此邱﹖荒涼古臺下。衰柳寒鴟驕﹐廢壑秋泉瀉。悲啼烏啄木﹐蕭瑟鼠憑社。芰荷凋今風﹐景物不堪寫。當年環佩來﹐鈿翠何魚雅。紅顏瘞黃土﹐舊日承恩者。」顧庵此詩泛詠景物﹐不能典切﹐視竹垞一詞﹐直有上下牀之別矣。

遼宮詞

趙士喆字伯浚﹐山東掖縣人﹐貢生。鄕人私謚文潛先生。嘗作《遼宮詞》百首﹐竹垞先生《明詩綜》錄其十首云「四樓城闕盡東開﹐正旦諸王面面來。磔犬燒羊挏乳酒﹐君臣團做笑傳杯。」「扈蹕宵徵敢冒寒﹐侍兒應作健兒看。錦鞾貂額戎裝好﹐不用郎當舞袖寬。」「李氏螟蛉已贅疣﹐石郎反噬更添愁。官家笑得漁人利﹐天外飛來十六州。」「海澱樓臺第一層﹐到來六月失炎蒸。金盤雪藕成虛設﹐何事天廚更進冰。」「全晉輿圖屬大遼﹐太宗新蒞紫宸朝。漢家禮樂眞堪羨﹐從此坤儀攺姓蕭。」「名家妃主度關山﹐馬上貂裘淚不幹。莫訝鶯花邊地少﹐遼陽更比範陽寒。」「女伴從軍萬里還﹐自言曾到玉門關。赫連臺上秋云捲﹐遙見河流入斷山。」「風旗雪帳夜張燈﹐獵後行廚肉似陵。寄語妖狐休作態﹐君王臂上有神鷹。」「八月巫閭艸半枯﹐繡簾霜重一燈孤。人生失意無南北﹐笑捲琵琶出塞圖。」「傳說林牙建義旗﹐乍聞驚喜久成疑。微軀願做遼東鶴﹐一夜乘風到虎思。」

伯浚﹐副都禦史耀之子。甲申後﹐避兵登州之松椒山﹐遂不歸﹐與弟子董樵耦耕海上。著《遼宮詞》一卷﹐漁洋山人《感舊集》采十四首云「聖母仙軿返玉京﹐六宮掩袂淚如傾。人間那敢談溫樹﹐天上先皇照鑑明。」「銀甕交爭忿未平﹐六龍親駕復西徵。安邊自是男兒事﹐枉卻當年嫁義成。」「稚尾交輝寶蓋飄﹐欣瞻禦像降丹霄。天王眉宇傾夷夏﹐北極羣靈夜夜朝。」「年來南北靖烽煙﹐西夏﹑髙麗各晏然。聞道中朝相司馬﹐至尊祕敕愼開邊。」「玉帛聯翩四十春﹐富公忠信格神明。小蘇近作皇華使﹐又喜龍荒見鳳麟。」「自解衣冠策晉王﹐石﹑劉兩主號兒皇。河山不攺雄圖進﹐白髮宮娥淚萬行。」「身似風前旅雁孤﹐夜來猶自夢宣呼。受降城外如霜月﹐照見行營寶帳無﹖」「昔日文姬落北庭﹐故山雲樹豈忘情﹖歸時恰值炎暉沒﹐腸斷蘇卿謁茂陵。」「燕京容易便迎降﹐誤我艱難到海邦。艸艸束裝如夢裏﹐賜釵忘卻在西窗。」「大梁淸夢隔蓬瀛﹐仙眷何來五國城。共矢餘年持苦行﹐漢宮環佩乞來生。」餘四首同前。

再生儀詞

遼起松漠﹐質勝於文。觀《禮志。再生儀》一節﹐具見眞摯﹐有非祭山過樹﹑瑟瑟射柳﹑露臺拜日以及勘箭藏鬮﹑戴辣爇節﹑頭魚宴等所可同日而語者。稍加緣飾﹐直當與﹝冠禮﹞並行﹐聖人復起﹐應亦不廢也。余嘗有詩曰「可汗跣足過三歧﹐勿忘殷勤鞠育慈﹐二百餘年傳祚永﹐推元合爲再生儀。」「星一周天一度臨﹐須知阻午慮淵深。興朝孝治無他法﹐不失當時赤子心。」

﹝再生儀﹞﹕凡十有二歲皇帝本命前一年季冬之月﹐擇吉日﹐前期禁門北除地﹐置再生室﹐母后室。先帝神主輿在再生室。東南倒植三歧木。其日以童子及產醫嫗置室中。一婦人執酒﹐一叟持矢箙﹐立於室外。有司請神主降輿﹐致奠。奠訖﹐皇帝出寢﹐投詣再生室﹐羣臣奉迎在拜。皇帝入室﹐釋服﹐跣﹐以童子從﹐三過歧木之下。每過﹐產醫嫗致詞﹐拂拭帝躬。童子過歧木七﹐皇帝臥木側﹐叟擊箙曰「生男矣。」太巫幪皇帝首興﹐羣臣稱賀﹐再拜。產醫嫗受酒於執酒婦以進﹐太巫奉𦇤褓彩結等物贊祝之。預選七叟各立禦名﹐系於彩﹐皆跪進皇帝﹐選嘉名受之。賜物﹐再拜退。羣臣皆進𦇤褓﹑彩結等物。皇帝拜先帝諸禦容﹐遂宴羣臣。史臣曰﹕善哉阻午可汗之垂訓後嗣也﹗孺子無不慕其親者﹐嗜欲深而愛淺﹐妻子具而孝衰﹐人人皆然﹐而況天子乎﹖再生之儀﹐歲一周星﹐使天子一行是禮﹐以起其孝心。夫體之也眞﹐則其思之也切﹐孺子之慕﹐將有油然發於中心者﹐感發之妙﹐非語言文字之所能及﹐善哉阻午可汗之垂訓後嗣也﹗始之以三過歧木﹐母氏劬勞﹐能無念乎﹖終之以拜先帝禦容﹐敬承宗廟﹐宜何如哉﹖《詩》曰「無念爾祖﹐聿修厥徳。」

按﹕再生儀﹐遼初夷離畢亦得行之﹐後又屢爲皇太子行此禮。

題龍龕手鑑詩

憶甲戌夏在京師﹐有持宋刻《龍龕手鑑》來者﹐因索重直﹐不獲購﹐走筆作長歌﹐題其後而歸之。其辭曰「古者訓童蒙﹐書師貴兼通。《凡將》《元尙》《滂喜》雲煙散﹐獨傳《汝南》《召陵公》《乘衝》。繼推�令顧黃門﹐所著存佚今不同。楚金國寶最後出﹐討論點畫毫芒工。幽州有闡士﹐應屬聞風起。涉獵編貝經﹐一龕手戢�。篹成置之釋藏內﹐欲共《蒼雅》相終始。行均行均綽有前人風﹐曇域慧力神珙差可似。智光作序夢溪稱詞辯﹐見《筆談》。溪西逸民舛訛俾如此。《宋志》《文獻通考》俱題行均﹐獨鄭氏﹝藝文略﹞題智光﹐蓋因作序而誤也。焦氏《經籍志》仍沿其誤。三十六母諧宮商﹐音和類隔門分詳。似梵佉盧同探折攝妙﹐況訓詁簡要精偏傍。桃萊別白易﹐立肖校讎良。次第見理法﹐燕僧何堂堂。我聞契丹嚴書禁﹐此書奚自歸儲藏﹖統和﹑重熙紀年俱芟去﹐無乃蒲帥重鋟傳南方。欲述魯公作﹐命名志有托。中原愛其書﹐嫌諱亦斟酌。顏平原《韻海鏡源》﹐取照之如鏡義﹐今刻作鑑﹐宋人爲翼祖避嫌名也。吳休﹑武曌﹑漢龑妄紛紜﹐王育之冑荊舒更穿鑿。《穆天子傳》音久亡﹐《梁四公記》解仍略。《毘陵志》乘多方言﹐﹝蜀都賦﹞字難臆度。梵筴說荒唐﹐《篇海》堪鏟削。尉律有意求同文﹐玆書頗足備考索。宋錦牙簽橫﹐楮墨古香生。詎是麻沙版﹖端楷類率更。余爲撫卷三太息﹐安得匠氏新雕刻﹐長與《說文》《玉篇》《佩觿》垂無極。」

染莊蛇詩

余輯《遼詩話》﹐徧閱十六州誌乘﹐無足采者﹐卽遼時事迹﹐亦甚寥寥﹐爲《永平府誌》所載《染莊社記》﹐最爲奇異﹐堪入齊諧之志﹐幾同海棗之談﹐因作絕句詠之云「國士酬知己﹐由來未足誇。報恩拚一死﹐不見染莊蛇﹗」

《染莊社記》﹕「契丹時﹐遼興軍��者﹐行貨﹐路收一卵於篋﹐歸置錦囊系臍下。月餘出蛇﹐如簪。飼之以肉﹐每出便飼。漸長盈丈﹐圍將尺許﹐�𨿽傾篋居之﹐而力不能任矣。乃縱之於野﹐任其自食。嘗命以名曰雅﹐撫首似不忍別﹐雅知人戀戀然﹐但不能言而去。數歲益大﹐始食野禽﹐繼而噬人。有司制之無策﹐乃聞於契丹﹐榜募能捕者。�知其必雅﹐乃應募而抵放處﹐呼其名而至﹐敍故舊而數其罪﹐蛇遂俛首伏誅。其血流及近村﹐土石悉染紅﹐而莊以名。莊老以�能施恩除害而祀之﹐雅能知恩服罪而配焉。是歲里人修祠落成﹐記其歲月。金至寧元年仲秋辛卯興平路猛安蒲察孟裏記。」

按﹕遼興軍平州﹐卽今永平府之地。��姓名甚奇﹐𨿽太昊苗裔﹐而堪入夏氏《奇姓通》也。�疑卽�﹐古風字﹔�疑卽�字之訛。

﹝跋﹞

唐﹑宋以來﹐歷代皆有詩話﹐而遼獨闕焉無聞。芚兮先生博采旁搜﹐粲然成帙﹐足備耶律氏一朝風雅。余客歲輯補《遼史拾遺》﹐多所取資﹐用志於此﹐不敢忘所自云。乙卯仲秋﹐震澤楊復吉識。

