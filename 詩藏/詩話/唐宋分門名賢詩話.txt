朝鮮版唐宋分門名賢詩話宋佚名

第一卷

品藻

古人文章﹐自應律度﹐未以音韻爲主。自沈約增崇韻學﹐其論文﹕欲使宮羽相變﹐低昂殊節。若前有浮聲﹐則後須切響。一篇之內。音韻盡殊﹐兩句之中﹐輕重悉異﹐妙達此旨﹐始可言文。自後浮巧之語﹐體制漸多﹐始如傍犯﹑蹉對﹑假對﹑雙聲﹑疊韻之類。詩又有正格﹑偏格﹐類例極多。故有三十四格﹑十九圖﹑四聲八病之類。如徐陵云「陪遊馺婆﹐騁纖腰於結風﹔長樂鴛鴦﹐眷新聲於度曲。」又云「厭長樂之疏鐘﹐勞中宮之緩箭。」𨿽兩「長樂」﹐意義不同﹐不爲重復﹐此類爲傍犯。如《九歌》﹕「蕙肴蒸兮蘭藉﹐奠桂酒兮椒漿。」當曰「蒸蕙肴」﹐對「奠桂酒」。今倒用之﹐謂之蹉對。如「自朱邪之狼狽﹐致赤子之流離」﹐不惟「赤」對「朱」﹑「邪」對「子」﹐兼「狼狽」「流離」乃獸名對鳥名。又如「廚人具雞黍﹐稚子摘楊梅」﹐以「雞」對「楊」﹐如此之類﹐皆爲假對。如「幾家村艸裏﹐吹唱隔江聞」﹐「幾家村艸」與「吹唱隔江」﹐皆雙聲。如「月影侵簪冷﹐江光逼屐淸」﹐「侵簪」﹑「逼屐」皆疊韻。計第二字側入﹐謂之正格﹐如﹕「鳳歷軒轅紀﹐龍飛四十春」是也。第二字平入﹐謂之偏格﹐如「四更山吐月﹐殘夜水明樓」是也。唐名賢輩詩﹐用正格﹐如杜甫律詩。用偏格者十無一二。﹝此則出《夢溪筆談》卷十五﹞

梅聖兪愛嚴維詩﹐有「柳塘春水慢﹐花塢夕陽遲」﹐善則善矣﹐然細細較之﹐夕陽遲則系花﹐春水慢不須柳也。如杜詩云「深山催短景﹐喬木易髙風」﹐此了無瑕颣也。又云「蕭條九州內﹐人少虎狼多。少人愼莫投﹐多虎信所過。饑有易子食﹐獸猶畏虞羅。」如此等句﹐其含蓄深遠﹐殆不可模仿。﹝此則出《中山詩話》《詩話總龜》前集卷五引﹞

凡詩以義爲主﹐文詞次之﹐或意深義髙﹐𨿽文詞平易﹐自是奇作。韓吏部古詩髙卓﹐至律詩𨿽稱善﹐要之有未工者。而好韓詩者﹐句句稱述﹐未可謂然也。有詩云「老翁眞个似童兒﹐汲井埋盆作小池。」此直諧語爲戲耳。永叔﹑江鄰幾評韓《雪詩》﹐以「隨車翻縞帶﹐逐馬散銀杯」爲工﹐而謂「坳中初蓋底﹐凸處遂成堆」爲勝﹐未知眞得意否也。永叔嘗云「知聖兪詩者莫如修。嘗問聖兪舉平生所得句﹐聖兪所自負者﹐皆修所不好﹔聖兪所卑下﹐皆修所稱賞。」故知心賞音之難如是﹐其評古人之詩﹐得無似之乎﹗﹝此則出《中山詩話》《詩話總龜》前集卷五引﹞

熙寧六年﹐有司言﹐日當食四月朔﹐上爲徹膳﹐避正殿。一夕微雨﹐明日不見日食﹐百官入賀﹐是日有皇子之慶。蔡子正爲樞副﹐獻詩﹐前四句曰「昨夜燻風入舜韶﹐君王未禦正衙朝。陽輝已得前星助﹐陰沴潛隨夜雨消。」其敍四月一日避正殿﹑皇子慶誕﹑云陰不見日蝕﹐四句盡之﹐當時無能過之者。﹝此則出《夢溪筆談》卷十五﹞

歐陽文忠嘗愛林逋「艸泥行郭索﹐云木叫鉤輈」﹐以謂語新而屬對親切。鉤輈﹐鷓鴣聲也。李羣玉詩云「方穿詰曲崎嶇路﹐又聽鉤輈格磔聲。」郭索﹐蟹行貌﹐楊雄《太玄》曰「蟹之郭索﹐用心躁也。」﹝此則出《夢溪筆談》卷十四﹐《詩話總龜》前集卷二引﹞

杜子美有「紅飯啄余鸚鵡粒﹐碧梧棲老鳳凰枝」﹐此語反而意奇。退之《雪詩》﹕「舞鏡鸞窺沼﹐行天馬度橋。」亦效此體﹐然稍牽彊﹐不若前人之語混成也。﹝此則出《夢溪筆談》卷十四﹐《詩話總龜》前集卷五引﹞

退之《城南聯句》﹕「竹影金瑣碎。」「金瑣碎」乃日光﹐非竹影也。﹝此則出《夢溪筆談》卷十四﹐《詩話總龜》前集卷五引﹞

唐人作富貴詩﹐多紀其奉養器服之盛﹐乃貧眼所驚耳。如貫休《富貴曲》云「刻成箏柱雁相挨。」此下裏鬻彈者皆有之﹐何足道哉﹖韋楚老詩云「十幅紅綃圍夜玉。」十幅紅綃爲幬﹐方不及四五尺﹐不知如何伸腳﹐此所謂不曾近富兒家。﹝此則出《夢溪筆談》卷十四﹐《詩話總龜》前集卷五引﹞

楊大年不喜杜工部詩﹐謂之村夫子。嘗有鄕人以杜詩彊大年﹐大年不服。鄕人因曰「公試爲我續杜句。」乃舉「江漢思歸客」﹐大年亦爲屬對﹐鄕人復徐舉「乾坤一腐儒」。大年默然﹐似少屈也。﹝此則出《中山詩話》《詩話總龜》前集卷五引﹞

歐陽永叔亦不甚愛杜詩﹐而謂韓吏部絕倫。吏部於唐世文章未嘗屈下﹐獨於李杜稱道不已。歐陽貴吏部而不悅子美﹐所不可曉也。然於李白則又甚愛賞﹐將由太白騰趠飛揚﹐易爲感動歟﹖﹝此則出《中山詩話》《詩話總龜》前集卷五引﹞

李習之稱孟東野詩﹕「食薺腸亦苦﹐彊歌聲無歡」﹔「出門卽有礙﹐誰謂天地寬。」可謂知音矣。今世傳郊詩五卷百餘篇﹐又有《咸池集》﹐僅三百篇﹐其句語尢多蹇澀﹐疑前五卷是名士曾刪取者。東野與退之聯句﹐宏博壯辯﹐似若不出其一手。王深甫云﹕退之容有潤色也。﹝此則出《中山詩話》《詩話總龜》前集卷五引﹞

張文昌樂府詞淸麗深婉﹐五言律詩亦平淡可喜﹐至七言詩則質多文少﹐才各有宜也﹐不可彊文飾。文昌有《謝裴司空馬》詩云「乍離華廏移蹄澀﹐初到貧家舉眼驚。」乃一遲鈍不能行而多驚者。詩人之辭微而顯﹐亦少其比。﹝此則出《中山詩話》《詩話總龜》前集卷五引﹞

古人詩有「風定花猶落」之句﹐無人能對。王荊公以對「鳥鳴山更幽」﹐本宋王籍詩﹐元對「蟬噪林逾靜﹐鳥鳴山更幽」﹐上下句只是一意。「風定花猶落﹐鳥鳴山更幽」﹐則上句乃靜中有動﹐下句動中有靜。﹝此則出《夢溪筆談》卷十四﹐《詩話總龜》前集卷五引﹞

劉夢得每吟張籍詩云「新酒欲開期好客﹐朝衣暫脫見閒身。」又吟王維詩云「興闌啼鳥喚﹐坐久落花多。」劉嘗言「白樂天苦好予《秋水詠》曰﹕『東屯滄海闊﹐南壤洞庭寬。』又《石頭城下作》﹕『山圍故國周遭在﹐潮打空城寂寞回。』自知不及韋蘇州『春潮帶雨晚來急﹐野渡無人舟自橫』。」又杜少陵《過洞庭詩》﹐落句曰「年去年來洞庭上﹐白蘋愁殺白頭人。」鄙夫之言﹐有愧杜公也。楊茂卿《過華山》詩云「河勢昆侖遠﹐山形菡萏秋。」此實爲佳對。﹝此則出《雲溪友議》卷中﹐《詩話總龜》前集卷五引﹞

劉夢得嘗言「茱萸二字更三詩人道之﹐而有能否﹐杜公云﹕『醉把茱萸子細看。』王右丞云﹕『徧插茱萸少一人。』朱仿云﹕『學他年少插茱萸。』杜君爲優。」﹝此則出《劉賓客嘉話錄》《詩話總龜》前集卷五引﹞

劉夢得曰﹕柳八駁韓十八《平淮西碑》云「左餐右粥」﹐何如我《平淮西雅》云「仰父俯子」。柳云﹕韓碑兼有帽子﹐使我爲之﹐便說用兵伐叛矣。劉曰﹕韓碑柳雅﹐予爲詩云「城中晨雞喔喔鳴﹐城頭鼓角聲和平。」美李尙書愬之入蔡城也﹐須臾之間﹐賊無覺者。又落句云「始知元和十二載﹐四海重見升平時。」所以言十二載者﹐以見平淮西之年云。﹝此則出《劉賓客嘉話錄》《詩話總龜》前集卷五引﹞

劉夢得曰「爲詩用僻字﹐須有來處。宋考功云﹕『馬上逢寒食﹐春來不見餳。』嘗疑之﹐因讀毛詩箋吹簫處云﹕『今賣餳人家物。』六經惟此注中有餳字。吾重陽詩擬押一糕字﹐思索六經無糕字﹐遂不敢爲之。嘗訝老杜詩有『巨顙拆老拳』﹐疑老拳無據﹐及讀《石勒傳》云﹕『卿旣遭孤老拳﹐孤亦飽卿毒手。』豈虛言哉。」﹝此則出《劉賓客嘉話錄》《詩話總龜》前集卷五引﹞

毗陵士人李氏有女﹐方十六歲﹐頗能詩﹐吳人多得之。有《拾得破錢詩》云「半輪殘月掩塵埃﹐依稀猶有開元字。想得淸光未破時﹐買盡人間不平事。」又《彈琴詩》云「昔年剛笑卓文君﹐豈信絲桐解誤身。今日未彈心已亂﹐此心元自不由人。」𨿽有情致﹐乃非女子所宜也。﹝此則出《夢溪筆談》卷十四﹐《詩話總龜》前集卷五引﹞

詩人以詩主人物﹐故𨿽小詩﹐莫不揉埏極工而後已﹐所謂旬鍛月煉者﹐信非虛言。小說崔護《題城南詩》﹐其始云「去年今日此門中﹐人面桃花相映紅。人面不知何處去﹐桃花依舊笑春風。」後以其意未完﹐語未工﹐攺第三句曰「人面只今何處在。」至今傳此兩本。惟《本事詩》作「只今何處在。」唐人工詩﹐大率如此﹐𨿽兩「今」字不卹也。﹝此則出《夢溪筆談》卷十四﹐《詩話總龜》前集卷五引﹞

王維有詩名﹐然好取人章句。如「行到水窮處﹐坐看雲起時」﹐《英華集》中詩也。「漠漠水田飛白鷺﹐陰陰夏木囀黃鸝」﹐李嘉祐詩也。詩僧惠崇嘗有詩云「河分崗勢斷﹐春入燒痕靑。」士大夫甚奇之。然皆唐人舊句也。崇有師弟﹐學詩於崇﹐贈崇詩曰「河分崗勢司空曙﹐春入燒痕劉長卿。不是師偸古人句﹐古人詩句似師兄。」大都誦古人詩句多﹐積久或不記﹐則往往認爲己有﹐如杜詩云有「峽束滄江起﹐巖排石樹圓。」頃見蘇子美詩﹐全用「峽束滄江」﹑「巖排石樹」作七言詩兩句﹐子美非竊人詩者。﹝此則出《國史補》卷上及《中山詩話》《詩話總龜》前集卷六引﹞

管子曰「事無始終﹐無務多業。」此言學者貴能成就也。唐人爲詩﹐皆量己力以致功﹐非積精思數十年﹐然後各自名家。今不然﹐未有小得﹐已髙視前人﹐自以無敵。然知音之難﹐萬事悉然。杜工部云「更覺良工用心苦。」豈特畫手也。﹝此則出《中山詩話》《詩話總龜》前集卷十一引﹞

陜府唐昭宗有詞云「安得有英雄﹐迎歸大內中。」逍遙樓有太宗詩云「昔乘匹馬去﹐今驅萬乘來。」气象不侔矣。﹝此則出《江鄰幾雜誌》﹞

元和中﹐長安有沙門﹐善病人文章﹐尢能捉語意相合處﹐張水部頗恚之。冥搜愈切﹐或得句曰「長因送人處﹐憶得別家時。」往謂僧曰「此應不合前輩意也。」。僧微笑曰「此有人道來。」籍曰「何人﹖」僧曰「見他桃李樹﹐思憶後園春。」籍因撫掌大笑。﹝此則出《唐摭言》卷十三﹐《詩話總龜》前集卷六引﹞

劉長卿﹐上元﹑寶應間詩人也。李杜之後﹐獨擅騷雅。皇甫持正嘗曰「詩未有長卿一句﹐已呼阮籍爲老兵矣。」今觀其詞藻卓然不羣﹐信乎公之一句非他人所能得也。

王荊公嘗云「梨花一枝春帶雨」﹐「桃花亂落如紅雨」﹐「珠簾暮捲西山雨」﹐皆警句也。然終不若「院落深沈杏花雨」爲優﹐言盡而意不盡也。﹝《詩話總龜》前集卷六引﹞

宋相好玉溪詩﹐不愛韋蘇州詩。晏相集詩﹐老杜取多﹐太白取少﹐常取裴說「幸無偏照處﹐剛有不明時」。次道宋相愛陶詩﹐往往成誦﹐顧不喜韋詩何也﹖酷好小許文章﹐以爲優於燕公。﹝《詩話總龜》前集卷六引﹞

詠牡丹花﹐不可一一數也。惟羅鄴詩曰「落盡春紅始見花﹐幄籠輕日護香霞。買栽池館恐無地﹐看到子孫能幾家。」議者謂此詩乃詩中虎。﹝《詩話總龜》前集卷六引﹞

「黃帕覆鞍呈馬過﹐紅羅纏項鬥鷄回」﹐晏相攺爲「呈過馬」﹑「斗回雞」﹐爲其語不快。﹝此則出《江鄰幾雜誌》﹞

李太白才逸气豪﹐與陳拾遺齊名﹐其論詩云「梁﹑陳已來﹐艷薄殊極﹐沈休文又尙以聲律。將復古道﹐非我而誰。」故陳﹑李二集﹐律詩殊少。嘗言興寄深微﹐五言不如四言﹐七言又其靡也﹐況使束於聲調俳優哉﹗戲杜曰「飯顆山頭逢杜甫﹐頭戴笠子日倬午。借問別來太瘦生﹐總爲從前作詩苦。」﹝此則出《本事詩》《詩話總龜》前集卷六引﹞

刺史﹑縣令故事尢多﹐士子投獻﹐尙難得佳句。方諤上廣守詩有「鱷去惡溪韓吏部﹐珠還合浦孟嘗君」﹐亦善用故事﹐議者亦未深許爲淸句。有贈邑令云「琴彈永日得古意﹐印鎖經秋生蘚痕。」句意𨿽美﹐但印上不是蘚生處也﹐不若「雨後有人耕綠野﹐月明無犬吠花村」。此足以見令有教化仁愛之意﹐民樂耕於野﹐不見吏之迹也。﹝此則出《翰府名談》《詩話總龜》前集卷五引﹞

範希文爲詩﹐不徒然而作也。有《贈釣者詩》云「江上往來人﹐盡愛鱸魚美。看君一葉舟﹐出沒風濤裏。」又《觀渡》詩﹕「一棹輕如葉﹐傍觀亦損神。他時在平地﹐無忽險中人。」率以教化爲主﹐非獨風騷之將﹐抑又文之豪傑歟。﹝此則出《翰府名談》《詩話總龜》前集卷一引﹞

太宗好文﹐每進士及第﹐賜聞喜宴﹐禦制詩以賜之﹐因以爲故事。仁宗在位四十二年﹐賜詩尢多。景祐元年賜詩﹐落句有「寒儒逢景運﹐報國合如何」。論者以謂質厚洪壯﹐眞詔語也。﹝此則出《中山詩話》﹞

僧文瑩嘗謂﹐文老不衰者﹐惟見今大參政元厚之耳。頃在禁林﹐懷荊南舊遊雲﹕「去年曾醉海棠叢﹐聞說新枝發舊紅。昨夜夢回花下飲﹐不知身在玉堂中。」其詞气略不少衰。﹝出《玉壺淸話》﹞

宋武帝嘗詠謝莊《月賦》﹐稱嘆久之﹐謂顏延之﹕「希逸作此﹐可謂前不見古人﹐後不見作者。陳思王何足尙也。」延之對曰「誠如聖旨。然其云『美人邁兮信音絕﹐隔千里兮共明月』﹐知之不亦晚乎﹖」帝以爲然。及見希逸﹐希逸對曰「延之詩曰﹕『生爲長相思﹐歿爲長不歸。』豈不更加於臣耶﹗」帝撫掌竟日。﹝此則出《本事詩》《詩話總龜》前集卷六引﹞

有《詠試茶詩》曰「碧玉甌深翠濤起。」或者誚之曰﹕句則美矣﹐茶鑑卽未也。夫試茶盞貴黑而曰「碧玉甌」﹐茶色尙白而曰「翠濤起」﹐是必非盧仝也。

謝學士吟蝴蝶詩三百餘篇﹐人呼爲「謝蝴蝶」﹐其間絕有佳句。如「狂隨柳絮有時見﹐舞入梨花何處尋」﹔又「江天春曉暖風細﹐相逐賣花人過舡」。古詩有「陌上斜飛去﹐花間倒舞回」。又柳詞有「身似何郎全傅粉﹐心如韓壽愛偸香」。麗則麗矣﹐終不若陳句意思幽遠也。﹝《詩話總龜》前集卷六引﹞

孫少述《栽竹詩》曰「更起粉墻髙百尺﹐莫令墻外俗人看。」晏臨淄見之曰「何用粉墻髙百尺﹐任教墻外俗人看。」處士之節﹐宰相之量﹐亦各言其志也。﹝《詩話總龜》前集卷六引﹞

歐陽文忠公嘗謂﹕詩﹐源乎心者也﹐其富貴愁樂﹐皆系乎其情焉。江南李氏據富有時﹐宮中詩曰「簾日已髙三丈透﹐佳人次第添香獸﹐紅錦地衣隨步皺。佳人舞點金釵澑﹐酒惡時將花蕊嗅﹐別殿微聞簫鼓奏。」與夫「時挑野菜和根煮﹐旋斫生柴帶葉燒」之詩異矣。﹝此則出《摭遺》《詩話總龜》前集卷五引﹞

西蜀盧侍郎延讓獻蜀太祖詩卷﹐中有「栗爆燒氈破﹐貓跳觸鼎翻」之句。後太祖與潘樞密在內殿評邊事﹐令宮人煨栗﹐俄有數栗爆出﹐燒損繡褥﹐時太祖多疑﹐因令徐妃侍茶湯而已。又嘗於鑪中燒金鼎﹐時宮貓相戲﹐誤觸鼎翻﹐太祖因舉延讓詩前二聯﹐嘆曰「乃知先輩裁詩﹐信無虛境。」﹝此則出《鑑誡錄》卷五﹐《詩話總龜》前集卷四引﹞

李洞頗爲吳子華所知﹐子華才力浩大﹐八面受敵﹐嘗出百篇示洞﹐洞曰「大兄所示百篇中﹐有一聯絕唱。《題西昌新亭》曰﹕『暖漾魚遺子﹐晴遊鹿引麑。』」子華不怒其所鄙﹐而喜其所許也。﹝此則出《唐摭言》《詩話總龜》前集卷六引﹞

杜少陵時有病瘧者﹐杜謂曰「誦吾詩可療。」病者曰「云何﹖」杜曰「夜闌更秉燭﹐相對如夢寐。」其人誦之﹐瘧猶是也。杜又曰「更誦吾詩曰﹕『子章髑髏血模糊﹐手提擲還崔大夫。』」其人如其言誦之﹐果愈。然則可以感鬼神﹐信不妄云。﹝此則出《劉賓客嘉話錄》《詩話總龜》前集卷四十八引﹞

江鄰幾善爲詩﹐淸淡有古風。蘇子美坐進奏院事謫官﹐後死吳松。江作詩云「郡邸獄冤誰與辯﹐臯橋客死世同悲。」用事精當如此。嘗有古詩云「五十踐衰境﹐加我在明年。」論者謂人莫不用事﹐能令事如己出﹐天然渾厚﹐乃可言詩。﹝此則出《中山詩話》《詩話總龜》前集卷六引﹞

錢昭度有《燈詩》云「繡被夢驚中酒處﹐朱門人語上朝時。」終未若「舡中聞雁洞庭宿﹐牀下有蛩長信秋」﹐意格淸遠矣。﹝《詩話總龜》前集卷十三引﹞

錢昭度有《聞角詩》曰「風欲拖髙雨厭沈﹐黃昏前後五更深。」議者曰﹕此又佳句之優者。﹝《詩話總龜》前集卷十三引﹞

白樂天典杭州﹐江東進士奔杭取解﹐時張祜自負詩名﹐以首冠爲己任。旣而徐凝至。會郡宴﹐樂天諷二子矛盾。祜曰「僕宜爲解元。」凝曰「君有何佳句﹖」祜曰「《甘露寺》有『日月光先到﹐山河勢盡來。』又《金山寺》有『樹影中流見﹐鐘聲兩岸聞』。」凝曰「善則善矣﹐柰無野人句『千古長如白練飛﹐一條界破靑山色』。」祜愕然不對﹐一座盡傾。﹝此則出《唐摭言》卷二﹐《詩話總龜》前集卷三引﹞

元厚之爲童時﹐侍錢塘府君於荊南﹐每從學於龍安寺僧捨。後三十年﹐公以龍圖閣帥荊南﹐昔之老僧猶有存者。一日﹐訪舊齋﹐而門徑﹑窗扉﹑池臺歷歷如昨。公悵感久之﹐因構巨堂﹐榜曰「碧落」。手寫詩於堂﹐有「九重侍從三明主﹐四紀乾坤一老臣」之句。公時𨿽老﹐而男兒雄瞻之气殊未衰歇。未幾﹐召還翰林﹐遂參熙寧大政﹐眞可謂乾坤老臣也。﹝此則出《湘山野錄》卷上﹐《詩話總龜》前集卷二十四引﹞

王沂公布衣時﹐以所業贄呂文穆公文正﹐有早梅詩云「雪中未問和羹事﹐且向百花頭上開。」文穆公曰「此生次第已安排作狀元宰相矣。」後果然。﹝此則出《湘山野錄》卷上﹐《詩話總龜》前集卷三引﹞

江外有石﹐或取破之﹐其形色皆類乎月﹐故歐陽公有《月石詩》云「二耀分爲三」。固爲佳句﹐尙念未快。子美見之﹐乃書其詩寄之。子美和云「我疑此山石﹐久爲月昭著。老蚌唸月月降胎﹐水犀望星星入角。彤霞爍石變丹砂﹐白虹貫巖生美璞。」永叔見之﹐曰「此奇才﹐精通物理者也。」﹝《詩話總龜》前集卷六引﹞

說者謂王右丞詠終南山﹐蓋譏時相也。其詩曰「太乙近天都﹐連山接海隅。」言其勢位盤據朝野也﹔「白雲回望合﹐靑靄入看無。」言其徒有諸表而無諸內也﹔「分野中峯變﹐陰晴眾壑殊。」見其恩澤偏也﹔「欲投人處宿﹐隔水問樵夫。」言己畏禍之深也。﹝《詩話總龜》前集卷六引﹞

淳化中﹐合州貢羅江桃花犬﹐甚小而性急﹐常馴擾於禦榻之側。每坐朝﹐犬必掉尾先吠﹐人乃肅然。太宗不豫﹐此犬不食。及上仙﹐號呼涕泗瘦瘠。今上卽位﹐左右引令前導﹐鳴吠徘徊﹐意若不忍。上令諭以奉陵﹐卽搖尾飲食如故。詔造大鐵籠﹐施素茵﹐置之鹵簿中﹐行路見者皆流涕。參政李至作《桃花犬歌》﹐以寄修史錢若水﹐末句云「白麟赤鳳且勿喜﹐願君書此懲浮俗。」﹝《詩話總龜》前集卷一引﹞

杜荀鶴嘗有「舊衣灰絮絮﹐新酒竹篘篘」﹐或稱於韋相國說﹐韋曰「我道『印將金鎖鎖﹐簾用玉鉤鉤』。」然則韋之大拜气槪已見於中矣。﹝此則出《北夢瑣言》卷七﹐《詩話總龜》前集卷六引﹞

韋補闕《感懷詩》﹕「長年方悟少年非﹐人道新詩勝舊詩。十畝野塘畱客釣﹐一軒春雨對僧棋。花間醉任黃鶯語﹐亭上吟從白鷺窺。大道不將鑪冶去﹐有心重立太平基。」此詩包括生成﹐果爲公輔。

張弘靖三世掌書命﹐在臺座﹐前代未有。楊巨源贈公詩云「伊陟無聞祖﹐韋賢不到孫。」時稱其能爲張家說家風。巨源在元和中﹐詩韻不爲新語﹐體律務實﹐功夫頗深。自旦及暮﹐吟詠不輟。年老﹐頭數搖﹐人謂吟詩多﹐致習如此。﹝此則出《因話錄》卷二﹞

李長吉作樂詩﹐多屬意花艸蜂蝶間﹐竟不遠在﹐文字之作可以定命之優劣。杜牧之有言﹕長吉若使稍加其理﹐卽可奴僕命騷人也。﹝此則出《因話錄》卷三﹞

杜太保在淮南﹐進崔叔淸詩三百篇。上謂使者曰「此惡詩﹐焉用進﹗」時人呼準敕惡詩。﹝此則出《國史補》卷中﹞

楚人士徐仲雅詞采富贍﹐李九臯爲文多引史書﹐李嫉仲雅才藻﹐嘗對同列誚之曰「倡優之詞﹐皆徐公文章也。正如女子挑指弄粉耳。」仲雅曰「吾不效君爲鬻明器者﹐垛疊死人。」﹝《類說》卷五十六引﹞

石曼卿文章﹑歌詩﹑筆札皆極其妙﹐石守道嘗以詩贈之﹐言曼卿豪於詩﹐永叔豪於文﹐杜默豪於歌﹐號曰三豪。﹝此則出《䢐徠集》卷二﹞

盧延讓《哭邊將詩》曰「自是碙沙發﹐非干炮石傷﹐牒多身上職﹐碗大背邊瘡。」人謂是打脊詩也。﹝此則出《北夢瑣言》卷七﹐《類說》卷五十六引﹞

朝鮮版唐宋分門名賢詩話第二卷

鑑誡

蔣貽恭《詠蠶詩》﹕「辛勤得繭不盈筐﹐燈下繅絲恨更長。著處不知來處苦﹐但貪衣上繡鴛鴦。」﹝此則出《鑑誡錄》卷四﹐《詩話總龜》前集卷一引﹞

華山鄭雲叟有《傷時》一絕﹕「帆力擘開滄海浪﹐馬蹄踏盡亂山靑。浮名浮利濃如酒﹐醉得人心死不醒。」又《贈霍山秦道士》﹕「老鶴玄猿伴采芝﹐有時長嘆獨移時。翠蛾紅粉嬋娟劍﹐殺盡世人人不知。」﹝此則出《鑑誡錄》卷五﹐《詩話總龜》前集卷一引﹞

宋齊丘﹐江南二世皆爲右僕射﹐中主愛其才﹐然知其不正。一日於華林園試小妓羯鼓﹐召齊丘同宴。宋卽席獻《羯鼓詩》曰「巧斷牙牀鏤紫金﹐最宜平穩玉槽深。因逢淑景開佳宴﹐爲出花奴奏雅音。掌底輕璁孤鵲噪﹐枝頭漧快亂蟬吟。開元天子曾如此﹐今日將軍好用心。」﹝此則出《湘山野錄》卷下﹐《詩話總龜》前集卷一引﹞

文宗嘗謂宰相李石曰「嘗觀晉君臣以夷曠致傾覆﹐當時卿大夫過邪﹖」石曰「然。古詩有之﹕『人生不滿百﹐常懷千歲憂。』畏不逢也。『晝短苦夜長。』暗時多也。『何不秉燭遊。』勸鑑照也。臣願捐軀濟國﹐惟陛下鑑照不惑﹐則安人彊國其庶乎。」﹝此則出《鑑誡錄》《詩話總龜》前集卷一引﹞

唐李日知爲黃門侍郎﹐時安樂公主池館新成﹐中宗臨幸﹐從官預宴賦詩。日知獨存規諫﹐其卒章云「所願暫更居者佚﹐莫使時稱作者勞。」﹝此則出《隋唐嘉話》卷下﹐《詩話總龜》前集卷一引﹞

丘浚寺丞能術數﹐尢好吟詠﹐類多刺評﹐未嘗徒作也。至山陽郡﹐郡守倒屣迎之﹐數召夜飲。翌日﹐浚上詩曰「醜卻天下婦人面﹐正得世間君子心。」郡將他日卽不敢呼妓。至儀眞﹐太守亦厚館之﹐召賞牡丹﹐抵暮大歡。浚上賞牡丹詩曰「何事化工情愈重﹐偏教卉木太夭妍。王孫欲種無餘地﹐顏巷安貧欠買錢。晚檻竟開香世界﹐夜欄頻結醉因緣。須知村落農家苦﹐老叟寒耕婦不眠。」﹝《類說》卷五十六引﹞

寇萊公微時﹐由汴回梁﹐以銀百星買得邸﹐姥女曰倩桃﹐有美色﹐公尢愛幸。語言多所禆益。公自相府出鎭北門﹐有善歌者至庭下﹐公取金鐘獨酌﹐令歌數闋。公贈之束彩﹐歌者未滿意。倩桃自內窺之﹐立爲詩二章呈公。詩云「一曲淸歌一束綾﹐美人猶自意嫌輕。不知織女螢窗下﹐幾度拋梭織得成﹗」其二﹕「夜冷衣單手屢呵﹐幽窗軋軋度寒梭。臘天日短不盈尺﹐何似妖姬一曲歌﹗」公和云「將相功名終若何﹐不堪急景似奔梭。人間萬事君休問﹐且向尊前聽艷歌。」倩桃乃俠者也。﹝此則出《翰府名談》《詩話總龜》前集卷二十二引﹞

陳烈先生幼嘗與蔡君謨同硯席﹐時君謨出鎭福唐﹐束吏治民﹐毫髮不容。一日。烈往見之﹐維舟庭下﹐聞其嚴察﹐不往謁之﹐但畱詩於亭曰「溪山龍虎蟠﹐溪水鼓角喧。中宵鄕夢破﹐六月夜衾寒。風雨生殘樹﹐蛟螭喜怒瀾。殷勤祝舟子﹐移棹過前灘。」亭吏不敢隱﹐錄詩呈公。自是公爲之少霽威稜。﹝此則出《翰府名談》《詩話總龜》前集卷一引﹞

盧汪門族甲於天下﹐舉進士﹐三十尙不第﹐人共惜之。嘗有一絕云「惆悵興亡系綺羅﹐世人猶自選靑娥。越王解破夫差國﹐一个西施已太多。」﹝此則出《唐摭言》卷十﹐《詩話總龜》前集卷一引﹞

賈島狂狷行薄﹐久不中第。眾謂執政惡之﹐故不與選。裴晉公於興化裏鑿池植竹﹐起臺榭島嶼。島遂題其亭壁曰「破卻千家作一池﹐不栽桃李種薔薇。薔薇花謝秋風起﹐荊棘滿庭君始知。」人皆惡其不遜。﹝此則出《本事詩》《詩話總龜》前集卷三十九引﹞

楊玢﹐虞卿之曾孫也﹐隨僞蜀歸後唐﹐任工部侍郎。致仕歸長安﹐舊居多爲鄰里所占﹐子弟欲訴之﹐以狀白玢﹐批紙尾曰「四鄰侵我我從伊﹐畢竟須思未有時。試上含元殿基望﹐秋風秋艸正離離。」﹝此則出《楊文公談苑》《詩話總龜》前集卷一引﹞

譏諷

胡旦祕監性狷躁﹐喪明﹐居襄陽﹐譏毀郡政。夏英公昔嘗師事之﹐及公貴達﹐胡尙以靑衿視公。後公出鎭襄陽﹐時一造焉。一日謂公曰「讀書乎﹖」曰「郡事鮮暇﹐比有《燕雀詩》。」胡曰「試舉之。」曰「燕雀紛紛世亂麻﹐漢江西畔史君家。空堂自恨無金彈﹐任爾啾啾到日斜。」胡頗覺之﹐遂少戢。﹝此則出《湘山野錄》卷上﹐《詩話總龜》前集卷三十九引﹞

蔡君謨出守福唐時﹐李遘自建昌攜文訪之。一日﹐命遘及陳孝廉望海亭早食﹐時方暮春﹐籍妓嬉遊後圃﹐聞太守在此﹐因聲喏。君謨畱之有酒﹐酒方行﹐舉歌一拍﹐陳驚怪﹐越席攀木逾垣而遁。李卽席賦詩云「七閩山水掌中窺﹐乘興登臨到落暉。誰在畫簾沽酒處﹐幾多鳴櫓趁潮歸。晴來海色依稀見﹐醉後鄕心積漸微。山鳥不知紅粉樂﹐一聲檀板便驚飛。」蓋譏其矯也。﹝此則出《湘山野錄》卷下﹐《詩話總龜》前集卷三十九引﹞

邵安石﹐連州人﹐髙湘侍郎南遷歸闕﹐途次連江﹐安石以所業投獻﹐因而見知﹐遂挈至輦下湘主文﹐安石擢第。詩人章碣賦《東都望幸詩》刺之云「懶修珠玉上髙臺﹐眉目連娟恨不開。縱使東巡也無益﹐君王自帶美人來。」﹝此則出《唐摭言》卷九﹐《詩話總龜》前集卷三十七引﹞

張獻圖主簿﹐潁州人﹐多以嘲謔自娛。累舉不第﹐會朝廷推恩﹐老舉人有班行之命﹐寄書於家人曰「汝作鸞孤﹐我爲奉職﹐不忝矣。」又譏州官之貪污者云「棒頭舊血添新血﹐篋裏黃金壓白金。」﹝此則出《澠水燕談錄》卷十﹐《詩話總龜》前集卷四十引﹞

泗州僧伽塔﹐人云其下是眞身﹐僧俗爭傳其靈異。塔後有閣﹐上有碑文﹐記興國年中初塑僧伽像事甚詳。韓退之詩曰「火燒水轉掃地空。」則眞身之焚久矣。塔本諭都料所建﹐巧匠近世罕及。俗言塔頂爲天門﹐蘇國老有詩云「上到天門最髙處﹐不能容物只容身。」蓋譏在位者。﹝此則出《中山詩話》《詩話總龜》前集卷三十七引﹞

汪白能爲文﹐《平糶詩》詞意髙古﹐刺譏中時病云「穴垣補墻隙﹐墻成垣亦隳。斷屨組履穿﹐履完屨已虧。」﹝此則出《中山詩話》﹞

孫皓爲晉所滅﹐封歸命侯。武帝問皓曰「聞南人好作《爾汝歌》﹐頗能否﹖」皓被酒舉觴歌曰「昔與汝爲鄰﹐今與汝爲臣。勸汝一杯酒﹐令汝壽萬春。」帝悔之。﹝此則出《世說新語排調》《詩話總龜》前集卷三十七引﹞

吳武陵有文章﹐而彊悍激訐﹐爲人所畏。嘗以贓敗﹐敕令廣州幕吏根治。吏少年科第﹐殊不假貸。武陵不勝其憤﹐題詩路左亭壁曰「雀兒來往颺風髙﹐下視鷹鸇意气豪。自謂能生千里翼﹐黃昏依舊入蓬蒿。」﹝此則出《本事詩》《詩話總龜》前集卷三十七引﹞

張曲江與李林甫同列﹐玄宗以文學精識﹐深所器重。林甫嫉之﹐曲江爲《海燕詩》以致意﹕「海燕何微眇﹐乘春亦暫來。豈知泥滓賤﹐只見玉堂開。繡戶時雙入﹐華軒日幾回。無心與物競﹐鷹隼莫相猜。」亦終被退斥。﹝此則出《本事詩》﹞

唐楊收﹑王鐸皆薛逢同年也。收作相﹐逢有詩曰「須知金印朝天客﹐同是沙堤避路人。威鳳偶時皆瑞聖﹐應龍無水漫通神。」收聞﹐大銜之。王鐸拜相﹐逢又有詩云「昨日鴻毛萬鈞重﹐今朝山嶽一毛輕。」鐸又怒。﹝《詩話總龜》前集卷三十七引﹞

範文正公气節忠勁﹐知無不言﹐方仁廟朝﹐屢獻章疏﹐數見斥逐﹐故梅聖兪作《啄木鳥詩》以見意曰「啄盡林中蠹﹐未肯出林飛。不識黃金彈﹐雙翎墮落暉。」﹝《詩話總龜》前集卷一引﹞

羅隱與桐廬章魯風齊名﹐錢鏐土豪崛起﹐陵蔑士人﹐以魯風善筆札﹐召爲表奏孔目官。魯風不就﹐鏐執之。後以隱爲錢唐令﹐懼而受命﹐因宴獻公詩云「一个禰衡容不得﹐思量黃祖謾英雄。」鏐自是始厚禮之。﹝《詩話總龜》前集卷三十七引﹞

馮瀛王出鎭南陽﹐郡中夫子廟壞﹐酒戶十餘輩相率經府陳狀﹐願出錢重修。瀛王未及判﹐有觀察推官睹其狀﹐題四句於紙尾曰「槐影參差覆杏壇﹐儒門弟子盡髙官。卻教酒戶重修廟﹐覺我慚惶也不難。」瀛王覽之﹐遽罷其請﹐出己俸重修焉。﹝《詩話總龜》前集卷三十七引﹞

僖宗幸蜀還京﹐羅隱有詩曰「馬嵬楊柳尙依依﹐又見鑾輿幸蜀歸﹐泉下阿蠻應有語﹐這回休更泥楊妃。」﹝此則出《鑑誡錄》卷八﹐《詩話總龜》前集卷三十七引﹞

江南朱貞白善嘲詠﹐曲盡其妙。《詠刺蝟》云「行似氈球動﹐眠如栗殼圓。莫欺如此犬﹐誰敢便行拳。」建帥之子陳徳誠罷管沿江水軍掌禁衛﹐頗患拘束。方宴客﹐貞白在坐﹐食螃蟹﹐命貞白詠之。題曰「蟬眼龜形腳似蛛﹐未曾正面向人趨。如今飣在盤筵上﹐得似江湖亂走無。」嘗謁一貴位﹐不之禮﹐遂題其廳事格子屏風雲﹕「道格何曾格﹐言糊又不糊。渾身都是眼﹐還解識人無。」﹝此則出《楊文公談苑》《類說》卷六十三引﹞

李國主與齊王運遊廬山﹐隱者史虛白鶴氅迎謁。國主勞問﹕「山中有何所得﹖」對曰「近吟得《溪居詩》。」命誦之﹐曰「風雨揭卻屋﹐渾家總不知。」國主變色。是時淮南已爲世宗收下。﹝此則出《江南野史》卷八﹞

王元之在朝﹐與執政不相能。作《江豚詩》刺之﹐譏其肥大也。云「飡啖魚蝦少肥腯。」又云「江云漠漠江雨來﹐天意爲霖不幹汝。」俗云﹕江豚出卽風雨。﹝《詩話總龜》前集卷三十七引﹞

錢若水言﹐故之善書者鮮得筆法﹐唐陸希聲得之﹐凡五字﹕擫﹑押﹑鉤﹑格﹑抵。用筆雙鉤﹐則點畫遒勁而盡妙﹐謂之撥燈法。希聲以授僧辯光。辯光入長安爲翰林供奉﹐希聲猶未達﹐以詩寄辯光曰「筆下龍蛇似有神﹐天池雷雨變逡巡。寄言昔日不龜手﹐應念江湖洴澼人。」﹝此則出《楊文公談苑》《宋朝事實類苑》卷五十﹑《詩話總龜》前集卷二十六引﹞

孫瑾給事在永興﹐暇日多吟詠。時方修玉淸昭應宮﹐孫有「秦氏塚成陳勝起﹐明皇宮就祿山來」之句﹐羣小傳於禁中﹐以爲譏訕時政﹐遂致不遷。﹝此則出《歸田錄》卷一﹐《詩話總龜》前集卷三十七引﹞

李后主作紅羅亭﹐四面栽紅梅花﹐作艷曲歌之。韓煕載和云「桃李不須誇爛漫﹐已輸了春風一半。」時淮南已歸於周。﹝此則出《江鄰幾雜誌》《五代詩話》卷一﹑《詩話總龜》前集卷三十八引﹞

英公慶曆中欲眞拜﹐言者抨罷除使相﹐知南京﹐到任﹐以二詩寄執政﹕「造化平分荷大鈞﹐腰間新佩玉麒麟。南湖不任栽桃李﹐擬狎沙禽住十春。」又「海雁橋邊春水深﹐略無塵土到花陰。忘機不管人知否﹐自有江鷗信此心。」後徙西京。時張升知諫院﹐以詩寄之曰「弱羽傷弓尙未完﹐孤飛誰敢擬鴛鴦。明珠自有千金價﹐肯爲遊人作彈丸。」升卒不敢一言及之。﹝《詩話總龜》前集卷一引﹞

朝鮮版唐宋分門名賢詩話第三卷

嘲謔

王丞相好嘲謔﹐初執政﹐對客悵然﹐因曰「投老欲依僧。」再三言之﹐客應之曰「急則抱佛腳。」丞相善之。復曰「『投老欲依僧』是古人一句詩。」客曰「『急則抱佛腳』亦是俗諺﹐全句上去『投』﹐下去『腳』﹐豈非的對﹖」丞相大笑。﹝此則出《中山詩話》《詩話總龜》前集卷四十引﹞

祕書省之東卽右威衛﹐荒蕪摧毀﹐其大廳逼校正院﹐南對禦史臺。有人嘲之曰「門緣禦史塞﹐廳被校書侵。」﹝此則出《因話錄》卷五﹐《詩話總龜》前集卷四十引﹞

宋中道少學問﹐有俊才而身短小﹐人多戲調之。蘇子美與中道年輩相懸﹐然甚愛其才﹐中道亦傾心作詩論交。子美長大魁偉﹐與中道並立﹐下視之﹐笑曰「交不著。」京師市井語也。號中道爲「錐宋」﹐爲其穎利而麼麼云。贈之詩曰「譬如利錐末﹐所到物已破。」後中道通判洺州﹐洺本趙地﹐有毛遂塚。聖兪作詩送行﹐舉錐處囊事﹐亦所以戲之也。﹝此則出《中山詩話》《詩話總龜》前集卷四十引﹞

天聖中﹐錢文僖畱守西都﹐有親知送驢肉﹐因戲答曰「廳前捉到須依法﹐合裏盛來定付廚。」﹝此則出《春明退朝錄》卷中﹞

太宗時﹐進士同年有數人名似姓者﹐或取以爲詩句云「郭鄭鄭東東野絳﹐馬張張夏夏侯璘。」熙寧初﹐士人有崔度﹑崔公度﹑王韶﹑王子韶﹐皆的對也。又有章君陳﹑陳君章﹐二人求其似者﹐未之有。唐東方虯欲爲西門豹作對﹐亦當有好事相與此對對耳。馬給事字子山﹐穆王八駿有山子馬﹐王丞相云「馬子山騎山子馬﹐莫有對者。」相傳久之。有姓錢人爲衡水令﹐罷歸﹐或取以爲對﹕「錢衡水盜水衡錢。」此人聞之變色﹐或者謝曰「吾正欲作對耳﹐公非有實也。」﹝此則出《中山詩話》《詩話總龜》前集卷四十引﹞

咸通中﹐上以進士車服僭差﹐不許乘馬。時場中不下千人﹐皆跨長耳。或嘲之曰「今年敕下盡騎驢﹐短冑長鞦滿九衢。淸瘦兒郎猶自可﹐就中愁殺鄭昌圖。」﹝相公魁偉﹐故有此句。﹞﹝此則出《唐摭言》卷十二﹐《詩話總龜》前集卷四十引﹞

薛令之﹐閩之長溪人﹐及第遷右庶子。時開元中東宮官僚淸淡﹐令之以詩自悼﹐書於公署曰「朝日上團團﹐照見先生盤。盤中何所有﹐苜蓿長闌干。飯澀匙難綰﹐羹稀箸易寬。無以謀朝夕﹐何由保歲寒。」上幸東宮覽之﹐索筆題於其旁﹕「啄木嘴距長﹐鳳皇羽毛短。若嫌松桂寒﹐任逐桑楡暖。」令之遂謝病歸。﹝此則出《唐摭言》卷十五﹐《詩話總龜》前集卷三十一引﹞

趙嘏嘗家於浙西﹐有美姬﹐嘏甚惑之﹐洎計偕﹐以母所陰﹐不果攜去。會中元節爲鶴林之遊﹐浙帥見之﹐遂爲其人奄有。明年﹐嘏及第歸﹐因以詩箴之曰「寂寞堂前日又曛﹐陽臺去作不歸云。當時聞說沙吒利﹐今日靑蛾屬使君。」帥聞之﹐遂遣令歸。﹝此則出《唐摭言》卷十五﹐《詩話總龜》前集卷三十八引﹞

顏標咸通中鄭薰下狀元及第﹐先是徐寇作亂﹐薰意在激勸勛烈﹐意標乃魯公之後﹐故置之巍科。旣而詢其廟院﹐標曰「寒素京國無廟院。」薰始大悟。有無名子嘲曰「主司頭腦太冬烘﹐錯認顏標作魯公。」﹝此則出《唐摭言》卷八﹐《詩話總龜》前集卷三十七引﹞

光啟中﹐蔣嶓以丹砂授韋中令﹐吳人張鵠有文而不貧﹐或嘲之曰「張鵠只消千馱絹﹐蔣嶓惟用一丸丹。」﹝此則出《唐摭言》卷十三﹐《詩話總龜》前集卷三十七引﹞

景祐初﹐科場中有嘲詞者﹐時蕭定基爲殿中侍禦史監試﹐章爲善﹑王宗道﹑王博文主文﹐其詞曰「章生故國三千里﹐宗道深宮二十年。殿院一聲何滿子﹐龍圖雙淚落君前。」蓋章家閩中﹐王爲宮教﹐蕭對上唱何滿子﹐王對上泣下﹐以年漸髙求進用。﹝此則出《東齋記事》卷三﹐《詩話總龜》前集卷三十八引﹞

王播少孤貧﹐常客揚州惠昭寺木蘭院﹐隨僧齋飡﹐僧頗厭之。及播至﹐已飯矣。後二紀﹐播自重位出鎭是邦﹐因訪舊遊﹐向所題以碧紗籠之矣。播題二絕曰「二十年前此院遊﹐木蘭花發院初修。而今再到經行處﹐樹老無花僧白頭。」「上堂已了各西東﹐慚愧闍黎飯後鐘。二十年來塵撲面﹐而今始得碧紗籠。」﹝此則出《唐摭言》卷七﹐《詩話總龜》前集卷二十四引﹞

苗臺符六歲能屬文﹐十六歲及第。張讀亦幼擅詞賦﹐年十八及第。同年進士﹐同佐鄭宣州幕。二人常列題於西明寺之東廡﹐或竊注之曰「一雙同進士﹐兩个阿孩兒。」﹝此則出《唐摭言》卷三﹐《詩話總龜》前集卷三十八引﹞

大中十年﹐鄭顥都尉放榜後﹐請假往東都省親。生徒餞於長樂驛﹐俄有紀於屋壁曰「三十驊驑一巷塵﹐來時不鎖杏園春。楊花滿地如飛雪﹐應有偸遊曲水人。」﹝此則出《唐摭言》卷三﹞

何涓﹐湘陽人﹐嘗爲《瀟湘賦》﹐天下傳習。少遊國學﹐同時有潘緯者﹐以《古鏡詩》著名。或曰「潘緯十年吟古鏡﹐何涓一夜賦瀟湘。」﹝此則出《唐摭言》卷十﹐《詩話總龜》前集卷四引﹞

長孫無忌以歐陽詢姿形猥陋﹐嘲曰「聳膊成山字﹐埋肩畏出頭。誰言麟閣上﹐畫此一狝猴。」詢應酬曰「索頭連背暖﹐漫襠畏肚寒。只緣心渾渾﹐所以麵團團。」太宗聞之﹐笑曰「此嘲殊不畏皇后耶﹖」﹝此則出《本事詩》﹞

武后朝﹐左司郎中張元一滑稽﹐時西戎犯邊﹐武后欲諸武立功﹐因行封爵﹐命武懿宗統兵禦之。寇未入塞﹐懿宗才逾邠﹐畏懦而遁。懿宗短陋﹐元一嘲之曰「長弓短度箭﹐蜀馬臨髙蹁。去賊七百里﹐隈墻獨自戰。忽然逢著賊﹐騎豬向南竄。」則天聞之﹐初未曉﹐曰「懿宗無馬耶﹖何故騎豬﹖」元一解曰「騎豬﹐夾豕也。」則天大笑。﹝此則出《本事詩》《詩話總龜》前集卷四十引﹞

開元中﹐宰相蘇味道﹑張昌齡俱有詩名﹐暇日相過﹐互相嘲誚。昌齡曰「某詩所以不及相公者﹐爲無『銀花合』故。」蘇《燈夕詩》有「火樹銀花合」之句。味道曰「子詩𨿽無『銀花合』﹐還有『金銅釘』。」昌齡《贈張昌宗詩》有「昔日浮丘伯﹐今同丁令威」。遂相與拊掌而笑。﹝此則出《本事詩》《詩話總龜》前集卷四十引﹞

中宗時﹐韋後頗襲武后風軌﹐中宗漸畏之。內宴互唱《回波詞》﹐有優人詞曰「回波爾時栲栳﹐怕婦也是大好。外邊只有裴談﹐內裏無過李老。」韋後意色自若﹐以束帛賜之。﹝此則出《本事詩》﹞

唐流俗僧道互爭二教優劣﹐遞相非斥。總章二年﹐興善寺爲火所焚﹐尊像蕩盡。東明觀道士李榮嘲之曰「道善何曾善﹐言興又不興。如來燒亦盡﹐惟有一羣僧。」﹝此則出《大唐新語》卷十三﹐《詩話總龜》前集卷四十引﹞

晉宋以還﹐尙書省置員外分判曹事。唐朝彌重是選。舊例﹐郎中不歷員外選者﹐謂之「土山頭」。景隆中﹐趙謙光自彭州司馬入爲大理正﹐遷戶部郎中﹐賀陟爲員外﹐戲嘲之曰「員外從來美﹐郎中望最優。誰知粉署裏﹐翻作土山頭。」謙光酬之曰「錦帳隨時設﹐金鑪任意燻。惟慚員外置﹐不應列星文。」﹝此則出《大唐新語》卷十三﹐《詩話總龜》前集卷三十八引﹞

唐租庸使元載重斂﹐州縣視其簿錄其產而中分之﹐甚者十八九﹐時人謂之「白著」﹐言其厚斂無名。其所著者﹐皆公然明白無嫌避。渤海髙云有《白著歌》云「上元官吏稱剝削﹐江淮之人皆白著。」﹝此則出《春明退朝錄》卷下﹐《詩話總龜》前集卷三十七引﹞

撫人饒餗馳辧逞才﹐熙寧免解失意﹐朝廷方議靑苗法﹐沮議交上。大丞相閉閣不視事﹐饒將出京﹐以絕句投丞相曰「又還垂翅下煙霄﹐歸指臨川去路遙。三畝荒田都賣卻﹐要錢準備納靑苗。」丞相贈之十千。丞相與餗乃同鄕人也。﹝此則出《湘山野錄》卷下﹞

舊制﹐三班奉職﹐月俸七百驛券﹑肉半斤。祥符中﹐有人題於驛舍曰「三班奉職實堪悲﹐卑賤孤寒卽可知。七百料錢何日富﹐半斤羊肉幾時肥。」朝廷聞之曰「如此何以責廉隅。」遂增全俸。﹝此則出《墨客揮犀》卷一﹐《詩話總龜》前集卷四十引﹞

孫魴﹐南昌人﹐與沈彬遊李建勛門﹐爲詩社友。彬爲人口辯﹐評校人詩句。時魴有《夜坐詩》﹐爲時輩所稱。建勛先匿魴於齋中﹐彬至﹐因問彬曰「魴之爲詩何如﹖」彬曰「魴之言非有風雅之體﹐乃田舍翁火鑪頭之作。何足道哉﹖」魴聞之﹐突出讓彬曰「公比魴爲田舍翁﹐無乃太過乎﹖」彬答曰「子有《夜坐》句云﹕『畫多灰漸冷﹐坐久席成痕。』非田舍翁而何﹖」闔坐皆大笑。﹝此則出《江南野史》卷七﹞

蕭彭年﹐大中祥符初與晁內翰﹑王丞相四人同知貢舉﹐省榜出﹐其甥不與選中﹐遂入其第﹐會彭年未下﹐於幾上得黃敕﹐題其背曰「彭年頭腦太冬烘﹐眼似朱砂鬢似蓬。紕繆幸叨三字內﹐荒唐徒與四人中。放他權勢欺明主﹐落卻親情賣至公。千百孤寒齊掩淚﹐斯言無路達堯聰。」彭年抱敕入奏眞皇﹐久之﹐終不之罪。﹝此則出《江南野史》卷七﹐《詩話總龜》前集卷三十七引﹞

顧況雅以詩名自重﹐嘗道服攜筇野步。有一士子下馬登峻坡﹐因口占云「下馬上山阿。」下句不屬久之﹐況徐曰「風來屎气多。」士子回視叱之曰「道士不得無禮。」況應曰「顧況。」士子遂無詞而去。﹝此則出《北夢瑣言》卷七﹞

柳棠謁梓帥楊汝士尙書﹐因赴社宴﹐楊公逼以魚觥﹐棠堅不飲﹐楊公口占一絕曰「文章謾道能吞鳳﹐杯盞何曾解喫魚。今日梓州陪社會﹐定應遭者老尙書。」棠應聲曰「未向燕臺逢厚禮﹐幸陪社會接餘歡。一魚喫了終無愧﹐鯤化爲鵬也不難。」﹝此則出《唐摭言》卷十三﹞

天聖中修國史﹐王安簡﹑謝陽夏﹑李邯鄲﹑黃唐卿爲編修官﹐安簡神情沖淡﹐唐卿刻意篇詠﹐謝﹑李嘗戲爲一聯曰「王貌閒於鶴﹐黃吟苦似猿。」﹝此則出《春明退朝錄》卷中﹞

李商隱員外依彭陽令狐楚﹐以箋奏受知。後其子綯有韋平之拜﹐浸疏商隱。重陽日﹐義山造其廳事﹐畱題云「十年泉下無消息﹐九日樽前有所思。」「郎君官重施行馬﹐東閣無因再得窺。」綯睹之慚恨﹐扃閉此廳﹐終身不處。﹝此則出《北夢瑣言》卷七﹐《詩話總龜》前集卷三十八引﹞

方幹姿態山野而更缺唇﹐然性好淩侮人。有龍丘李主簿者﹐偶於相知坐上見幹﹐與之杯酌。龍丘目有翳﹐幹攺令以譏之曰「措大喫酒點鹽﹐將軍喫酒點醬。只見門外著籬﹐未見眼中安帳。」龍丘答曰「措大喫酒點鹽﹐下人喫酒點酢﹝幹喫鮓﹞。只見半臂著欄﹐未見口唇開胯。」一坐大笑。﹝此則出《唐摭言》卷十三﹞

裴筠婚蕭楚女﹐言定未幾﹐擢進士第。羅隱以一絕刺之云「細看月輪還有意﹐定知靑桂近嫦娥。」﹝此則出《唐摭言》卷九﹐《詩話總龜》前集卷三十八引﹞

文潞公嘗言﹐洛中有一士子在憂服中遊狎者﹐坐中有一同人嘲之曰「鴛鴦未老頭先白。」嘲者素患六指﹐憂服者應聲答曰「螃蟹才生足便多。」時人以爲名對。﹝《詩話總龜》前集卷四十一引﹞

崔櫓酒後於虔州陸郎中﹐以詩謝之曰「醉時顚蹶醒時羞﹐曲蘗催人不自由。叵耐一雙窮相眼﹐不堪花卉在前頭。」﹝此則出《唐摭言》卷十二﹐《詩話總龜》前集卷四十一引﹞

林逋傲許洞﹐洞作詩嘲之﹐人以爲中的。「寺裏掇齋饑老鼠﹐林間咳嗽病獼猴。豪民送物鴟伸頸﹐好客窺門鱉縮頭。」﹝此則出《江鄰幾雜誌》《詩話總龜》前集卷三十八引﹞

章徳象相性簡靜﹐嘗主文﹐出《人爲天地心賦》。舉子曰「先朝開封曾出此題。」章遽別出一題﹐曰《教猶寒暑》﹐旣非致思﹐舉子又上請﹕「題出《樂記》﹐此教乃樂教也。嘗用樂否﹖上在諒陰而用樂事﹐恐非便。」紛紜不已。無名子嘲之曰「武成廟裏沽良玉﹝武成試《良玉不琢》﹞﹐夫子門前賣簸箕﹝國學試《良弓之子必學爲箕》﹞。惟有主司章得象﹐往來寒暑未曾知。」﹝此則出《江鄰幾雜誌》《詩話總龜》前集卷三十八引﹞

閩人黃通累舉不第﹐後該恩歷官數任﹐年及耳順﹐鎖廳應舉﹐或嘲之曰「剩員呈武藝﹐老妓舞《柘枝》。」﹝《詩話總龜》前集卷四十一引﹞

韓浦﹑韓洎﹐唐滉之後。浦善聲律﹐洎爲古文。洎嘗輕浦﹐語人曰「吾兄爲文﹐譬如繩樞艸舍﹐聊可庇風雨。吾之爲文﹐是造五鳳樓手。」會有人遺浦蜀箋﹐浦以寄洎﹐因題一絕云「十樣花箋出益州﹐寄來新自浣溪頭。老兄得此全無用﹐助爾添修五鳳樓。」﹝此則出《楊文公談苑》《詩話總龜》前集卷四十引﹞

髙宗朝﹐李義府嘗賦詩曰「鏤月爲歌扇﹐裁云作舞衣。自憐回雪態﹐好取洛川歸。」有棗彊尉張懷慶好竊人文章﹐有詩曰「生情鏤月爲歌扇﹐出性裁云作舞衣。照鏡自憐回雪態﹐來時好取洛川歸。」時人爲之語曰「活剝張昌齡﹐生吞郭正一。」﹝此則出《大唐新語》卷十三﹐《詩話總龜》前集卷四十一引﹞

韓吏部作《軒轅彌明傳》云﹕嘗與文友會宿﹐有老道士﹐形貌怪異﹐自通姓名求宿﹐言論甚奇﹐旣飲酒﹐眾度其必不畱意於詩﹐因聯句詠鑪中石罌﹐將以困之。首唱曰「妙匠琢山骨﹐刳中事調烹。」至彌明﹐自云不善俗書﹐人多不識﹐乃遣人執筆硯吟曰「龍頭縮囷蠢﹐豕腹脹膨朜。」坐客盡驚﹐會人思竭﹐不能復續﹐彌明連足之。坐中有欲吟﹐其聲淒苦﹐彌明詠中譏侮之曰「仍於蚯蚓竅﹐更作蒼蠅聲。」須臾倚壁睡﹐而鼻息如雷。坐客異且畏之﹐各就寢﹐遂失所在。﹝此則出《本事詩》《詩話總龜》前集卷三十八引﹞

南唐徐融《夜宿金山詩》﹐有「淮舡分螘點﹐江市聚蠅聲。」烈祖性嚴忌﹐宋齊丘譖之﹐以竹籠沈於京口。﹝此則出《江表誌》卷一﹐《詩話總龜》前集卷三十一引﹞

宋尙書判館事﹐督諸館職必至﹐而刁景純或數日不至。宋使人邀之﹐加之譙讓。王原叔攺杜工部《贈鄭廣文詩》云「景純過官舍﹐走馬不曾下。驀地趨朝歸﹐便遭官長罵。」﹝此則出《補夢溪筆談》卷三﹐《詩話總龜》前集卷四十一引﹞

「柳州柳刺史﹐種柳柳江邊。柳館依然在﹐千尋柳拂天。」後南卓中丞至黔南﹐故人嘲之曰「黔南南太守﹐南郡在雲南。閒向南亭畔﹐南風變俗談。」﹝此則出《雲溪友議》卷中﹐《詩話總龜》前集卷四十一引﹞

光化中﹐羅隱佐兩浙幕﹐同院沈嵩得新榜封示隱﹐隱批一絕紙尾曰「黃土原邊狡兔肥﹐犬如流電馬如飛。灞陵老將無功業﹐猶憶當時夜獵歸。」﹝此則出《唐摭言》卷十﹐《詩話總龜》前集卷三十八引﹞

兵部李相濤﹐唐宗室子﹐自河陽令一舉狀元及第。小字社翁﹐每於班行中多自名焉﹐其坦率如此。翰林學士月給內醞﹐兵部嘗因春社寄翰林一絕云「社翁今日沒心情﹐爲乏治聾酒一瓶。惱亂玉堂將欲徧﹐依希循到第三廳。」﹝《詩話總龜》前集卷四十一引﹞

貞元元年﹐太府卿韋渠牟﹑金吾李齊運﹑度支裴延齡﹑京兆尹嗣道﹐皆承恩寵﹐薦人多得名位。時劉師老﹑穆寂皆應科目﹐渠牟主穆寂﹐齊運主師老。會齊運對﹐上嗟其羸弱﹐許以致仕﹐而師老失據。無名子曰「太府朝天升穆老﹐尙書倒地落劉師。」劉禹錫曰「名場崄巇如此。」﹝此則出《劉賓客嘉話錄》《詩話總龜》前集卷三十八引﹞

王隨入相而病已甚﹐尢好釋氏。時獻嘲者曰「誰謂調元地﹐翻成養病坊。但見僧盈室﹐寧知火燎房。」﹝此則出《江鄰幾雜誌》﹞

顏師古注「霍去病穿城踏鞠」云﹕鞠以皮爲之﹐實以毛﹐蹴踏爲戲也。顏時鞠乃如此﹐至後唐已不同矣。歸氏子弟嘲皮日休曰「八片尖斜砌作球﹐火中燖了水中揉。一包閒气如常在﹐惹踢招拳卒未休。」﹝此則出《中山詩話》《詩話總龜》前集卷四十一引﹞

後唐元宗嗣位﹐李建勛出帥臨川﹐歸拜司空﹐累表乞致仕。自稱鐘山公﹐詔授司徒﹐不起。學士湯悅致狀賀之﹐建勛以詩答曰「司空猶不許﹐那敢作司徒。幸有山公號﹐如何不見呼。」先是﹐宋齊丘自京口退歸靑陽﹐號九華先生﹐未期﹐一徵而起﹐時論少之。建勛年徳尙彊﹐時望方重﹐或有以宋公比之者﹐因爲詩曰「桃花流水須相信﹐不學劉郎去又來。」﹝此則出《江表誌》卷中﹐《詩話總龜》前集卷十八引﹞

仁宗朝﹐禦試《山海爲天地之藏賦》﹐放榜日﹐潭州進士程說﹐同學究出身﹐謁鄕人胥偃內翰﹐因舉其賦。胥曰「子賦頗佳﹐但其間鐵故事少耳。」說歸爲詩曰「紫宸較藝甚英聰﹐作賦方知尙欠功。事內少他些子鐵﹐殿前贏得一堆銅。黃紬被下夫人暖﹐靑瑣窗中學士空。寄語友朋須細認﹐主司頭腦太冬烘。」時都下甚傳其詩。﹝《詩話總龜》前集卷四十一引﹞

穎上常夷甫處士﹐以行義爲士大夫所推﹐近臣屢薦之。朝廷命之官﹐不起。歐陽公晚年治第於穎﹐久參政柄﹐將乞身以去潁﹐未得謝﹐而思穎之心日切﹐嘗有詩云「疏星牢落曉光微﹐月落蒼龍闕角西。玉勒爭門隨仗入﹐牙牌當殿報班齊。羽儀𨿽接鴛兼鷺﹐情性終同鹿與麋。笑殺汝陰常處士﹐十年騎馬聽朝雞。」後公旣還政﹐而處士被召赴闕﹐爲天章閣待制﹐日奉朝請。有輕薄子攺公詩以戲之曰「卻笑汝陰常處士﹐幾年騎馬聽朝雞。」﹝此則出《澠水燕談錄》卷十﹞

韋蟾左丞至長樂驛亭﹐見李湯給事題名﹐索筆題於其側曰「渭水春山照眼明﹐希仁何事寡詩情。只應學得虞姬婿﹐書字才能記姓名。」﹝此則出《唐摭言》卷十三﹐《詩話總龜》前集卷三十八引﹞

朝鮮版唐宋分門名賢詩話第四卷

紀贈

魏野《贈萊公詩》云「有官居鼎鼐﹐無宅起樓臺。」及上卽位﹐北使至﹐賜宴﹐惟兩府預焉。北使歷視坐中﹐問譯者曰「孰是『無宅起樓臺』相公﹖」坐中無答﹐丁謂令譯者相謂曰「上初卽位﹐南方須大臣鎭撫﹐寇公往撫南夏﹐非久卽還。」﹝此則出《東軒筆錄》《類苑》卷十一﹑《詩話總龜》前集卷十七引﹞

相國王溥二十六歲狀元及第﹐後六年拜相。時年三十二。又四年﹐加守司空﹐年三十六。又六年﹐以一品守太子少保﹐時年四十二。歸班猶在具慶下公相府。時座主少保王公仁裕猶在﹐公以機務少暇﹐遇休沐﹐方得候謁﹐申門生之敬。少保王公嘗有詩寄相國云「一戰文場拔趙旗﹐便調金鼎佐無爲。白麻驟降恩何極﹐黃髮初聞喜可知。校敕按前人到少﹐築沙堤上馬歸遲。立班始得遙相見﹐親洽爭如未貴時。」

周世宗徵淮南﹐王師圍壽春﹐翰林學士陶谷使吳越﹐惟學士王著一人在翰苑。李相時爲主客員外郎知制誥﹐遂有北門之召﹐遷屯田正郎。丞相範質﹑端明殿學士竇儀俱賦詩賀之。範云「翰苑重徵李謫仙﹐詞鋒穎利勝龍泉。朝趨津禮霞烘日﹐夜直承明月印天。聖主重知緣國士﹐相公多喜爲同年。靑春才子金門貴﹐蜀錦新袍奪目鮮。」竇云「廏馬牽來歷歷嘶﹐馬蹄隨步躡雲梯。新銜錦帳連三字﹐舊制星垣放五題。視艸健毫從帝選﹐受降恩詔待君批。仙才已在神仙地﹐逢見劉晨爲指迷。」﹝《詩話總龜》前集卷二十七引﹞

諫議竇禹鈞有子五人﹐俱進士及第。禹鈞懸車﹐子儀﹑儼已居華顯﹐馮道嘗贈禹鈞詩云「燕山竇十郎﹐教子有義方。靈椿一樹老﹐丹桂五枝芳。」儀終翰林學士﹑禮部尙書﹐儼終翰林學士﹑禮部侍郎﹐侃終起居郎﹐偁終左諫議大夫﹑參知政事﹐僖終左補闕。時人謂之「竇氏五龍」。﹝此則出《玉壺淸話》《詩話總龜》前集卷二十七引﹞

牛僧孺相赴舉時﹐嘗投贄於劉禹錫﹐劉對客展讀﹐飛筆塗竄其文。居三十餘年﹐劉守汝州﹐牛已出鎭漢南﹐枉道汝水﹐駐旌信宿﹐酒酣貽詩於劉﹕「粉署爲郎二十春﹐向來名輩更無人。休論世上升沈事﹐且斗尊前見在身。珠玉會應成咳唾﹐山川猶覺露精神。莫嫌恃酒輕言語﹐曾把文章謁後塵。」劉乃悟往年攺其文卷﹐劉遂承意和答曰「昔年曾忝漢朝臣﹐晚歲空餘老病身。初見相如成賦日﹐後爲丞相掃門人。追思往事咨嗟久﹐幸喜淸光語笑頻。猶有當時舊冠劍﹐待公三日拂埃塵。」﹝此則出《雲溪友議》卷中﹐《詩話總龜》前集卷十四引﹞

馮當世始試於鄕﹐會主司庸繆﹐堅欲黜之而已﹐綴之榜末。時鄂倅南宮誠監試﹐當拆封寫名﹐大不平之﹐奮臂力爭之﹐竟以魁選。明年廷試﹐復第一。釋褐除荊南倅﹐南宮遷潭倅﹐公以詩寄謝曰「常思鵬海隔飛翻﹐曾得天風送羽翰。恩比丘山何以戴﹐心同金石欲移難。經年空嘆音題絕﹐千里長思道義歡。每向江陵訪遺治﹐邑人猶指縣題看。」﹝江陵縣額卽君昔日所題﹞﹝《詩話總龜》前集卷二十七引﹞

黃覺善詩﹐梅昌言出鎭並門﹐覺贈詩曰「五馬雍容出鎭時﹐都人爭看好風儀。文章一代喧髙價﹐忠直三朝受聖知。帳下軍容森劍戟﹐門前行色擁旌旗。雲龍古戍黃楡暗﹐雪滿長郊白艸衰。出去暫開貔虎幕﹐歸來須占鳳皇池。鬢間未有一莖白﹐陶鑄蒼生固不遲。」梅雅自修飾﹐容狀偉如﹐得詩大喜。﹝此則出《中山詩話》﹞

張介以命術遊公卿間﹐自京師南歸錢塘﹐士大夫率贈以詩。呂許公﹑王沂公時方執政﹐皆有詩。夏鄭公畱守南京﹐爲詩繼二公曰「上公詩筆重千籯﹐逋客歸裝一舸輕。莫到靑山更招隱﹐且畱賢哲爲蒼生。」﹝此則出《中山詩話》﹞

王貞白寄鄭谷郎中曰「五百首新詩﹐緘封寄去時。只憑夫子鑑﹐不要俗人知。火鼠重燒布﹐冰蠶乍吐絲。直須天上手﹐裁作領巾披。」﹝此則出《唐摭言》卷十二﹐《詩話總龜》前集卷二十七引﹞

鄭還古博士東都閒居﹐與柳將軍甚熟。柳富有妓樂﹐鄭往來燕飲﹐與妓笑語﹐柳不之怪也。鄭將入京﹐柳餞之﹐酒酣﹐鄭贈妓詩曰「冶艷出神仙﹐歌聲勝管弦。眼看白紵曲﹐欲上碧雲天。未擬生裴秀﹐如何乞鄭玄。莫教金穀水﹐橫過墮樓前。」柳見詩甚喜曰「俟榮歸﹐當遣充賀札。」及鄭除國子博士﹐柳乃遣妓入京﹐至嘉祥驛而鄭已歿﹐柳聞之悲悼。﹝此則出《盧氏雜說》《太平廣記》卷一百六十八﹑《詩話總龜》前集卷二十三引﹞

梁周翰在太宗朝爲館職﹐眞宗卽位﹐乃除知制誥。柳開贈之詩曰「九重城闕新天子﹐萬卷詩書老舍人。」﹝此則出《中山詩話》《詩話總龜》前集卷二十六引﹞

蘇子美《贈祕演大師》有「垂頤孤坐若癡虎﹐眼吻開合無光精。」演頷額方厚﹐瞻視徐緩﹐喉音常若鼾睡。演以濃墨塗去「無」字﹐攺爲「猶光精」。子美詬之﹐演曰「吾尙活﹐豈無光精耶﹖」又曰「賣藥得錢只沽酒﹐一飲數斗猶惺惺。」演又抹去。蘇曰「吾詩何人敢點竄﹖」演曰「公之詩出則傳四海﹐吾不能斷葷酒﹐爲浮屠罪人﹐何堪更爲公暴之耶﹖」﹝此則出《湘山野錄》卷下﹐《詩話總龜》前集卷二十七引﹞

元微之自會稽拜尙書右丞﹐到京未逾月﹐出鎭武昌。詩贈夫人裴氏曰「窮冬到鄕國﹐正歲別京華。自恨風塵眼﹐長看遠地花。碧幢還照耀﹐紅粉莫咨嗟。嫁得浮雲婿﹐相隨卽是家。」裴答﹕「使門初擁節﹐禦苑柳絲新。不是悲殊命﹐惟愁別近親。黃鶯啼古木﹐朱履從淸塵。想到千山外﹐滄江正暮春。」﹝此則出《雲溪友議》卷下﹐《詩話總龜》前集卷十七引﹞

南中丞卓初爲拾遺﹐與崔棐詹事因諫爭出宰﹐崔支江令﹐南松滋令﹐二諫垣墻矯翼﹐翩翩無所拘束。南嘗以詩贈副戎等曰「翺翔曾在玉京天﹐墮落江南路幾千。從事不須輕縣宰﹐滿身猶帶禦鑪煙。」﹝此則出《雲溪友議》卷中﹐《詩話總龜》前集卷二十七引﹞

元微之爲禦史﹐鞠獄梓潼。時白尙書在京﹐與名輩遊慈恩寺﹐花下小酌﹐爲詩寄微之曰「花時同醉破春愁﹐醉折花枝當酒籌。忽憶故人天際去﹐計程今日到梁州。」元果至褒城﹐亦寄《夢遊詩》曰「夢君兄弟曲江頭﹐也向慈恩寺裏遊。驛吏喚人排馬去﹐忽驚身在古梁州。」千里神交﹐若合符節。朋友之道﹐不其至歟﹖﹝此則出《本事詩》《詩話總龜》前集卷二十七引﹞

開成五年﹐樂和李公榜﹐於時上在諒暗﹐新人遊賞﹐率常雅飲。詩人趙嘏寄贈曰「天上髙髙月桂叢﹐分明三十一枝風。滿懷春色向人動﹐遮路亂花迎馬紅。鶴馭回飄雲雨外﹐蘭亭不在管弦中。居然自是前賢事﹐何必靑樓倚翠空。」﹝此則出《唐摭言》卷三﹞

張濆﹐會昌五年陳商下狀元及第﹐翰林覆考﹐落濆等八人。趙渭南貽濆詩曰「莫向春風訴酒杯﹐謫仙眞个是仙才。猶堪與世爲祥瑞﹐曾到蓬萊頂上來。」﹝此則出《唐摭言》卷十一﹐《詩話總龜》前集卷二十七引﹞

開成中﹐楊汝土以戶部侍郎檢校尙書鎭東川﹐白樂天卽其妹婿也。時樂天以太子少傅分洛﹐戲代內子賀兄嫂曰「劉綱與婦共升仙﹐弄玉隨夫亦上天。何似沙哥領崔嫂﹐碧油幢引向東川。」﹝沙歌﹐汝士小字。﹞又曰「金花銀碗饒兄用﹐罨晝羅裙任嫂裁。嫁得黔婁爲妹婿﹐可能空寄蜀茶來。」﹝此則出《唐摭言》卷十五﹐《詩話總龜》前集卷二十七引﹞

劉夢得贈歌妓口號云「唱得梁州意外聲﹐舊人惟有采嘉榮。近來年少輕前輩﹐好染髭須事後生。」又嘗於杜司空席上醉中吟一絕云「髙髻雲鬟宮樣妝﹐春風一曲杜韋娘。司空見慣渾間事﹐斷盡蘇州刺史腸。」﹝此則出《本事詩》﹞

李翺尙書在潭州﹐席上有舞《柘枝》者﹐顏色慘怛。侍禦殷堯藩卽席贈詩曰「姑蘇太守靑蛾女﹐流落長沙舞《柘枝》。滿坐繡衣皆不識﹐可憐紅臉淚雙垂。」因語之﹐乃故姑蘇韋中丞愛姬所生女也﹐亞相爲之吁嘆。卽命更其舞衣﹐飾以袿襦﹐遂於賓榻中選士嫁之。舒元輿侍郎聞之﹐贈李公曰「湘江舞罷忽生悲﹐便脫鸞靴出絳幃。誰是蔡邕琴酒客﹐魏公懷舊嫁文姬。」﹝此則出《雲溪友議》卷上﹐《詩話總龜》前集卷二十四引﹞

陳致雍有文學﹐老而懷土﹐後主從之。授祕書監﹐南歸之日﹐卿相以下帳飲爲別。吏部侍郎徐公鉉曰「風滿潮溝木葉飛﹐水邊行客駐驂騑。三朝恩澤馮唐老﹐萬里鄕關賀老歸。世路已知前事近﹐半生還笑此心違。離歌不識髙堂慶﹐特地令人淚滿衣。」

開成中﹐溫庭筠才名籍甚﹐不拘小節﹐識者鄙之。執政間有奏庭筠攪擾場屋﹐貶隨州縣尉。庭筠之任﹐文士爭以詩送﹐惟紀唐夫得其尢。詩曰「何事明時泣玉頻﹐長安不見杏園春﹔鳳皇詔下𨿽沾命﹐鸚鵡才髙卻誤身。且飲醁醽消積恨﹐莫辭黃綬拂行塵。方城若比長沙遠﹐猶隔千山與萬津。」﹝此則出《唐摭言》卷十一﹞

元載末年﹐納薛瑤英爲姬﹐處以金絲帳﹑卻塵褥﹐衣以紅綃衣﹐一襲無一兩。載以瑤英體輕﹐不勝重衣﹐於異國求此服也。惟賈至﹑楊公南與載友善﹐往往得見其歌舞。賈至贈詩曰「舞怯銖衣重﹐笑疑桃臉開。方知漢成帝﹐虛築避風臺。」﹝《拾遺記》﹕「趙飛燕體輕畏風﹐成帝爲築避風臺。」﹞公南亦作歌云「雪面淡蛾天上女﹐鳳簫鸞翅欲飛去。玉釵碧翠步無塵﹐楚腰如柳不勝春。」﹝此則出《杜陽雜編》卷上﹐《詩話總龜》前集卷二十七引﹞

髙士楊夔嘗著《冗書》三卷﹐馳名於世。唐末下第長安﹐優遊江左。鄭谷贈一絕云「散賦《冗書》髙且奇﹐不廉仍有百篇詩。江湖休灑春風淚﹐十軸香於桂一枝。」﹝《詩話總龜》前集卷二十七引﹞

柳公綽﹑武元衡罷相﹐出鎭西蜀。公綽與裴度俱爲元衡判官﹐綽先度入爲吏部郎中﹐度有詩餞別云「兩人同日事徵西﹐今日公先捧紫泥。」﹝《詩話總龜》前集卷四十三引﹞

都官梁勗﹐漢乾祐中及進士第﹐知晉州﹐不受人一錢。太祖欲令知制誥﹐時宰沮格。其子昭璉亦舉進士﹐得杭州從事。王化基送以詩曰「文章換桂雙枝秀﹐淸白傳家兩地貧。」

天寶樂工李龜年特承顧遇﹐後流落江南﹐每遇良辰勝賞﹐爲人歌數闋。座客聞之﹐莫不流涕罷酒。故杜工部嘗有詩贈之云「岐王宅裏尋常見﹐崔九堂前幾度聞。正是江南好風景﹐落花時節又逢君。」崔九卽崔僕射湜之弟也。﹝此則出《明皇雜錄》卷下﹞

韓魏公自中書出鎭相州﹐於宅後作狎鷗亭﹐歐陽永叔以詩寄之曰「豈止忘機鷗鳥信﹐鈞陶萬物本無心。」魏公喜曰「予在中書﹐進退升黜﹐未嘗置心於其間。永叔可謂知我也。」﹝《詩話總龜》前集卷十五引﹞

貞元十五年﹐李摯以大宏詞振名﹐與李行敏同姓﹐同年登第﹐又同甲子﹐俱是二十五歲﹐又同門。摯嘗答行敏詩曰「因緣三紀異﹐契分四般同。」﹝此則出《唐摭言》卷四﹐《詩話總龜》前集卷十七引﹞

王文穆罷相知杭州﹐朝士皆有詩﹐惟陳從易學士詩可取。其詩云「千重浪裏平安過﹐百尺竿頭穩下來。」﹝此則出《江鄰幾雜誌》﹞

梅聖兪過揚州﹐宋公序送鵝﹐作詩謝云「嘗遊鳳池上﹐曾食鳳池萍。乞與江湖去﹐從教養素翎。」宋得詩不懌。﹝此則出《江鄰幾雜誌》《詩話總龜》前集卷三十九引﹞

景祐末﹐元昊叛﹐夏鄭公出鎭長安﹐梅送詩曰「亞夫金鼓從天落﹐韓信旌旗背水陳。」時士大夫詩甚多﹐鄭公獨刻梅詩於石。﹝此則出《中山詩話》﹞

皇祐中﹐館中詩筆惟石昌言﹑楊休最得唐人風格﹐一僧攜琴訪之﹐以詩謝曰「鄭衛堙俗耳﹐正聲追不回。誰傳廣陵操﹐斫盡嶧陽材。古意爲師復﹐淸風尋我來。幽陰竹軒下﹐重約月明開。」﹝此則出《湘山野錄》卷下﹐《詩話總龜》前集卷二十七引﹞

朝鮮版唐宋分門名賢詩話第五卷

知遇

太祖收並門﹐凱旋日﹐範杲爲縣令﹐叩回鑾進講聖壽詩﹐有「千里版圖來浙右﹐一聲金鼓下河東」之句﹐上愛之﹐賜一官。﹝此則出《玉壺淸話》卷二﹐《詩話總龜》前集卷四引﹞

金陵胡恢﹐坐法失官十餘年﹐老倒貧困﹐赴調京師。是時韓魏公當軸﹐恢獻小詩自達。其一聯﹕「建業關山千里遠﹐長安風雪一家寒。」公深憐之﹐令篆太學石經﹐因得復官。﹝此則出《夢溪筆談》卷十五﹐《詩話總龜》前集卷五引﹞

楊大年二十一歲爲光祿丞﹐賜及第﹐太宗極稱愛。三月﹐後苑曲宴﹐未帖職不得與﹐公以詩貽館中諸公曰「聞說宮花滿鬢紅﹐上林絲管侍重瞳。蓬萊咫尺無因到﹐始信仙凡迥不同。」諸公不敢匿﹐卽時進呈。上訝有司不卽召﹐左右以未帖職爲奏﹐卽日直集賢院﹐免謝﹐令與晚宴。﹝此則出《玉壺淸話》卷四﹐《詩話總龜》前集卷四引﹞

太宗親徵北虜﹐師還﹐途中禦制詩有「鑾輿臨紫塞﹐朔野陣雲飛」之句﹐遂寧令何蒙進《鑾輿臨塞賦》《朔野雲飛詩》﹐召待嘉賞﹐授贊善大夫。詩有「塞日穿痕斷﹐邊鴻背影飛﹐縹緲隨黃屋﹐陰沈護禦衣。」﹝此則出《玉壺淸話》卷八﹐《詩話總龜》前集卷四引﹞

唐蘇瑰初未知頲﹐常使與僕隸雜作。一日﹐有客詣瑰﹐候於廳事﹐頲方擁篲趨庭﹐遺下文書﹐客取視之﹐乃《詠昆侖奴詩》也。其詞曰「指頭十挺墨﹐耳朵兩張匙。」客異之﹐旣見瑰﹐笑語久之。因詠其詩並頲言貌﹐問瑰﹕「何人耶﹖非足下宗族庶孽邪﹖此蘇氏令子也。」瑰自是稍親之。適有人獻瑰兔﹐懸於廡間﹐瑰令頲題詠之﹐立呈詩曰「兔子死闌殫﹐持來掛竹竿。試將明鏡照﹐何異月中看。」瑰大驚異﹐驟加顧禮。及上平內難﹐一夕間制誥絡繹﹐皆頲出焉﹐代稱爲小許公云。﹝此則出《開天傳信記》﹞

楊侍讀徽之﹐太宗聞其詩名﹐盡索所著。數百奏禦﹐仍獻詩以謝。卒章曰「十年牢落今何幸﹐叨遇君王問姓名。」上選其十聯寫於屏間。梁周翰詩曰「誰似金華楊學士﹐十聯詩在禦屏中。」其十聯有《江行》云「犬吠竹籬沽酒客﹐鶴隨苔岸洗衣僧。」《寒食》云「天寒酒薄難成醉﹐地迥臺髙易斷魂。」《塞上》云「戍樓煙自直﹐戰地雨長腥。」《僧捨》云「偶題巖石云生筆﹐閒繞庭松露濕衣。」《湘江舟行》云「新霜染楓葉﹐皓月借蘆花。」《哭江爲》云「廢宅寒塘水﹐荒墳宿艸煙。」《嘉陽川》云「靑帝已教春不老﹐素娥何惜月長圓。」又﹕「浮花水入瞿塘峽﹐帶雨雲歸越巂州。」《元夜》云「春歸萬年樹﹐月滿九重城。」《東林寺》云「開盡菊花秋色老﹐落殘桐葉雨聲寒。」僧文瑩嘗謂﹕「楊公必以天池浩露﹐滌筆於冰甌雪碗中﹐則方與公詩神骨相附。」﹝此則出《玉壺淸話》卷五﹐《詩話總龜》前集卷三引﹞

朱昂字舉之﹐揚歷淸貴逾四十年﹐晚以工部侍郎懇求歸江陵﹐逾年方允。時方劇暑﹐恩旨曲畱﹐詔秋涼啟程。時吳淑《贈行詩》有「漢殿夜涼初閣筆﹐渚宮秋晚得懸車。」錫燕玉津園中﹐入傳詔令賦詩爲送﹐李承旨維有「淸朝納祿猶彊健﹐白首還家正太平。」陳文惠堯佐「吏部百銜通爵裏﹐送兵千騎過荊門。」弟協亦時同隱﹐皆享眉壽。家林相接﹐謂之渚宮二疏。﹝此則出《澠水燕談錄》卷四﹐《詩話總龜》前集卷四十三引﹞

孟賓於﹐湖湘連上人﹐與李昉同年擢第。馬氏歸江南﹐嗣主以爲塗陽令﹐因髒罪抵死。會李昉遷翰林﹐聞其縲紲﹐以詩寄賓於曰「幼攜書劍別湘潭﹐金榜標名第十三。昔日聲華喧洛下﹐近年詩句滿江南。長爲邑吏情終屈﹐縱處曹郎志未甘。莫學馮唐便歸去﹐明君晚事未爲慚。」後主見詩﹐遂貸之。﹝此則出《江南野史》卷八﹐《詩話總龜》前集卷二十六引﹞

唐文皇令李義府詠烏﹐義烏詠曰「日裏颺朝彩﹐琴中聞夜啼。上林如許樹﹐不放一枝棲。」上曰「與卿全樹﹐何止一枝。」左右羨之。﹝此則出《小說舊聞》《詩話總龜》前集卷五引﹞

吳越司賓使沈韜文﹐湖州人﹐有《遊西湖詩》云「菇米蘋花似故鄕﹐不是不歸歸未得﹐好風淸月一思量。」王憫其思鄕﹐授湖州刺史。﹝《詩話總龜》前集卷四引﹞

扈蒙爲學士承旨﹐年七十餘﹐侍宴苑中﹐賦詩末句云「微臣自愧頭如雪﹐也向鈞天侍紫皇。」﹝此則出《玉壺淸話》卷七﹞

呂正惠公端使髙麗﹐遇風濤﹐帆摧檣折﹐舟人大恐﹐公恬然讀書﹐若在齋館。攺戶侍平章事﹐時首臺呂文穆蒙正告老甚切﹐上燕後苑﹐作《釣魚詩》賜公﹐斷章云「欲餌金鉤深未下﹐磻溪須問釣魚人。」欲以首宰屬公﹐公和進云「愚臣釣直難堪用﹐宜問濠梁結网人。」文穆得詩﹐果冠臺席。﹝此則出《玉壺淸話》卷五﹞

不遇

李白爲翰林供奉﹐明皇因賞花作樂﹐欲新詞﹐遽命李龜年持金花箋宣賜白立進《淸平調》辭三章﹐白欣然。﹝此則出《松窗雜錄》《詩話總龜》前集卷三十一引﹞

朝鮮版唐宋分門名賢詩話第六卷

激賞

郭曖﹐升平公主婿也。盛會文士﹐卽席賦詩﹐公主自帷觀之。李端中宴詩成﹐有「燻香荀令偏憐少﹐傅粉何郎不解愁」之句﹐眾稱妙絕。或爲其宿構﹐端曰「願賦一韻。」錢起曰「請以起姓爲韻。」遂有「金埒銅山」之句。暖大出名馬金帛爲贈﹐是會端爲擅場。﹝此則出《國史補》卷上﹐《詩話總龜》前集卷二十二引﹞

武宗朝﹐柳公權在內庭﹐上嘗怒一宮嬪久之﹐旣而復召﹐顧謂公權曰「朕怪此人﹐若得學士一篇﹐釋然矣。」公權遽進一絕曰「不分前時忤主恩﹐已甘寂寞守長門。今朝卻得君王顧﹐重入椒房拭淚痕。」上大悅。﹝此則出《唐摭言》卷十三﹐《詩話總龜》前集卷十七引﹞

何遜字仲言﹐八歲能詩。沈約嘗謂之曰「吾每讀卿詩﹐一日三復﹐猶不能已。」其爲名流所稱如此。故李義山詩曰「寄言何遜休聯句﹐瘦盡東陽姓沈人。」梁天監中爲水部。﹝《詩話總龜》前集卷二十七引﹞

聖宋祥符中﹐知知誥余恕與楊億語﹐因出李義山詩集共讀﹐酷愛其一絕云「珠箔輕明覆玉墀﹐披香新殿斗腰支。不須看盡魚龍戲﹐終遣君王怒偃師。」擊節稱嘆曰「古人措詞寓意如此之深妙﹐令人感慨不已也。」﹝此則出《楊文公談苑》《苕溪漁隱叢話》後集卷十四﹑《詩話總龜》前集卷四引﹞

李太白初自蜀至京師﹐賀知章聞其名﹐首訪之﹐請所爲文。白出《蜀道難》以示之﹐知章揚眉稱嘆﹐謂白曰「公非人間人﹐豈非太白星精耶﹖」於是解金貂換酒﹐盡醉而歸。又見其《烏棲曲》﹐嘆曰「此詩可以泣鬼神矣。」其詞曰「姑蘇臺上烏棲時﹐吳王宮裏醉西施。吳歌楚舞歡未畢﹐西山猶銜半邊日。金壺丁丁漏水盡﹐起看秋月墮江波。東方漸髙柰樂何。」或云是《烏夜啼》二篇﹐未知熟是﹐故兩錄之。其一篇云「黃雲城邊烏欲棲﹐歸飛啞啞枝上啼。機中織錦秦川女﹐碧紗如煙隔窗語。停梭向人問故夫﹐欲說遼西淚如雨。」﹝此則出《本事詩》《詩話總龜》前集卷四引﹞

憲宗朝﹐北虜數寇邊﹐大臣議和親﹐有五利而無千金之費。上曰「比聞一士人能爲詩﹐而姓字稍僻爲誰﹖」宰相對以冷朝陽﹑包子虛﹐皆非也。上遂吟其詩曰「山上靑松陌上塵﹐云泥豈合得相親。舉世盡嫌良馬瘦﹐惟君不棄臥龍貧。千金未必能移姓﹐一諾從來許殺身。莫道書生無感激﹐寸心還是報恩人。」侍臣對曰「此戎昱也。京兆尹李鑾擬以女妻之﹐令攺姓﹐昱辭焉。」上悅曰「朕又記得《詠史》一篇云﹕『漢家靑史上﹐計拙是和親。社稷任明主﹐安危托婦人。若能將玉貌﹐便欲靜胡塵。地下千年骨﹐誰爲輔佐臣。』」上笑曰「魏絳之功﹐何其懦也。此人如在﹐可與朗州﹐武陵桃源﹐足稱其吟詠也。」士林榮之。又蘇郁有詩云「關月夜懸靑冢鏡﹐塞云愁薄漢宮羅。君王莫信和親策﹐生得胡雛虜更多。」﹝此則出《雲溪友議》卷下﹐《詩話總龜》前集卷四引﹞

雄州按撫都監馬稱宣事云「虜主好白樂天詩﹐虜中翻盡樂天詩誦之﹐嘗有詩云﹕『樂天詩集是吾師。』」﹝《詩話總龜》前集卷十七引﹞

裴虔余咸通末佐李北門淮南幕。嘗遊江﹐舟人誤以竹篙濺濕近侍衣﹐公爲變色。虔余遽請彩箋﹐獻詩一絕云「滿額鵝黃金縷衣﹐翠翹浮動玉釵垂。從交水濺羅裙濕﹐知道巫山行雨歸。」公覽之極歡﹐命謳者傳之詩。﹝此則出《唐摭言》卷十三﹐《詩話總龜》前集卷四引﹞

張祜有《觀獵詩》四句並宮詞﹐白傅請之﹐張三作其《宮詞》曰「故國三千里﹐深宮二十年。一聲何河滿子﹐雙淚落君前。」後杜牧舍人守秋浦﹐與祜爲詩酒友﹐酷愛祜宮詞﹐以詩贈之曰「如何故國三千里﹐虛唱歌辭滿六宮。」又寄張祜曰「睫在眼前常不見﹐道非身外更何求。誰人得似張公子﹐千首詩輕萬戶侯。」﹝此則出《雲溪友議》卷中﹞

楊祭酒嘗見江表士人項斯詩﹐贈之詩曰「度度見君詩總好﹐及觀標格過於詩。平生不解藏人善﹐到處相逢說項斯。」由此知名。﹝此則出《尙書故實》《詩話總龜》前集卷四引﹞

柳公權從幸未央宮苑中﹐上駐輦謂公權曰「我有一喜事﹐邊上衣久不及時﹐今年二月給春衣訖。」公權稱賀。上曰「單賀未足﹐卿可賀我以詩。」宮人迫其口進﹐公權應聲曰「去歲𨿽無戰﹐今年未得歸。皇恩何以報﹐春日得春衣。」上悅﹐激賞久之。﹝《詩話總龜》前集卷十七引﹞

白樂天初舉﹐名未振﹐以歌詩謁顧況﹐況戲之曰「長安物貴﹐居大不易。」及讀至《原上艸》云「野火燒不盡﹐春風吹又生。」況嘆曰「有句如此﹐居天下何難乎。老夫前言戲之耳。」﹝此則出《唐摭言》卷七﹐《詩話總龜》前集卷四引﹞

唐盧延遜業詩﹐凡五舉﹐方登一第。卷中有「狐衝官道過﹐犬刺店門開」之句﹐租庸張相每稱之。又有「餓貓臨鼠穴﹐饞犬舐魚砧」﹐成中令亦加激賞。又有「栗爆燒氈破﹐貓跳觸鼎翻」﹐王先生甚愛之。盧謂人曰「平生投謁公卿﹐不意得貓兒狗子力也。」﹝此則出《北夢瑣言》《詩話總龜》前集卷四十一引﹞

鐘謨﹐建安人﹐事江南中主爲要官。顯徳中﹐遣謨奉表稱臣於周﹐世宗以爲耀州司馬。謨有詩贈州將云「翩翩歸盡塞垣鴻﹐隱隱驚聞蟄戶虫。渭北離愁春色早﹐江南家事戰塵中。還同逐客紉蘭佩﹐誰聽縲囚奏土風﹗多謝賢侯扼吾道﹐免令搔首泣塗窮。」尋授衛尉卿﹐放還國。作詩以獻曰「三年耀武羣雄伏﹐一日回鑾萬國春。南北通歡永無事﹐謝恩歸去老陪臣。」世宗覽而悅之。﹝此則出《楊文公談苑》《詩話總龜》前集卷二十四引﹞

長慶中﹐元微之﹑劉夢得﹑韋楚客同會樂天捨﹐論南朝興廢﹐各賦《金陵懷古詩》。劉滿引一杯飲已﹐一筆而成曰「王浚樓船下益州﹐金陵王气黯然收。千尋鐵鎖沈江底﹐一片降幡出石頭。荒苑至今生茂艸﹐古城依舊枕寒流。而今四海歸皇化﹐兩岸蕭蕭蘆荻秋。」白公覽詩曰「四人探驪﹐子先獲其珠﹐所餘鱗爪何用。」三公於是罷唱。﹝此則出《鑑誡錄》卷七﹐《類說》前集卷五十六引﹞

丁謂﹑孫何齊名﹐翰林學士王禹偁延譽之﹐嘗言二人謂與何便可白衣充修撰﹐由此聲名籍甚。王嘗贈之詩曰「三百年來文不振﹐直從韓柳到孫丁。而今便合教修史﹐二子文章似六經。」﹝此則出《涑水紀聞》卷二﹐《詩話總龜》前集卷四引﹞

杜紫微覽趙渭南《早秋詩》云「殘星幾點雁橫塞﹐長笛一聲人倚樓。」吟味水已﹐因目之爲「趙倚樓」。贈嘏詩曰「命代風騷將﹐誰登李杜壇。灞陵鯨海動﹐翰苑鶴天寒。」「今日訪君還有意﹐三條冰雪借予看。」﹝此則出《唐摭言》卷七﹐《詩話總龜》前集卷四引﹞

聰悟

﹝前闕﹞因﹐萬里碧霄終一去﹐不知誰是解絳人。﹝此則出《南楚新聞》《太平廣記》卷一百七十五﹑《詩話總龜》前集卷二引﹞

南唐烈祖昔在徐溫家﹐年尙幼﹐常有燈詩云「一點分明直萬金﹐孤光誰怕冷光侵。主人若也勤挑撥﹐敢向樽前不盡心。」﹝《詩話總龜》前集卷五引﹞

徐鉉弟鍇﹐詞藻尢瞻﹐十歲﹐羣從燕集﹐令賦《秋聲詩》﹐頃刻而就。略曰「井梧紛墮砌﹐塞雁遠橫空。雨滴莓苔老﹐風歸薜荔紅。」盡見秋聲。﹝此則出《玉壺淸話》卷八﹐《詩話總龜》前集卷二引﹞

朝鮮版唐宋分門名賢詩話第七卷

豪俊

玄宗聞太白才名﹐召入翰林。以其才藻絕人﹐器識兼茂﹐欲以上位處之﹐故未命以官。嘗行幸宮中﹐顧謂髙力士曰「對此良辰美景﹐豈得獨以聲伎爲娛哉﹖倘得逸才詞人詠出之﹐可以誇耀後世。」遂命召白。時寧王邀白飲﹐已醉﹐旣至﹐拜舞頹然。上謂聲律非白所長﹐命爲宮中行樂五言律詩十首。白頓首曰「寧王賜臣酒﹐今已醉﹐願陛下賜臣無畏﹐始可盡臣會。」上曰「可。」卽遣二內臣掖扶之﹐命研墨濡筆以授之。又命二人張朱絲欄於其前﹐白援筆抒思﹐略不停綴。十篇立就﹐更無加點﹐律度對偶﹐靡不精絕。其首篇曰「柳色黃金嫩﹐梨花白雪香。玉樓巢翡翠﹐金殿宿鴛鴦。選妓隨雕輦﹐徵歌出洞房。宮中誰第一﹐飛燕在昭陽。」文不盡錄。後以永王招累謫於夜郎﹐及放還﹐卒於宣城。杜子美嘗贈詩二十韻﹐備敍其事﹐讀其詩﹐盡得其故迹云。﹝此則出《本事詩》﹞

張方平尙書器宇髙爽﹐以經濟自許。布衣時﹐常有詩曰「有客堂堂空兩手﹐誰人爲借太阿來。與君上決浮雲破﹐放出陽光萬丈開。」張登茂才異等﹐又登賢良方正科。國朝以來再登制科者﹐安道一人而已。

長安姚嗣宗詩云「踏破賀蘭石﹐掃淸西海塵。布衣能辧此﹐可惜作窮人。」韓魏公安撫關中﹐薦試大理評事。﹝此則出《續湘山野錄》《詩話總龜》前集卷三引﹞

髙越爲書生﹐嘗遊河朔﹐有牧伯欲以女妻之﹐越知其意﹐因書《鷂子》一絕而去。詩曰「毛骨英靈體性奇﹐摩空專待整毛衣。虞人莫便張网羅﹐未肯平原淺艸飛。」﹝此則出《江南余載》卷上﹐《詩話總龜》前集卷三引﹞

張端公伯玉篇什豪邁﹐名重一時。過姑熟﹐見李翰林太白畱題十詠﹐唉味久之。於是周遊泉石間﹐見一泉淸澈可鑑﹐因詢諸人。對曰「此名明月泉。」公曰「太白不畱題﹐必畱以待我也。」遂題曰「至今千丈松﹐猶伴數峯雪。不見纖塵飛﹐寒泉湛明月。」﹝此則出《墨客揮犀》卷四﹞

西方琥﹐東州人也。幼年俊敏﹐鄭獬榜成名﹐因期集﹐白狀元曰「榜中琥最年少也﹐乞作探花郎。」公吏前曰「琥第三甲﹐合出鋪地錢二十於今作探花郎﹐卽不復出錢矣。」琥曰「願出鋪地錢。」毅夫乃從其請。旣又言曰「某末學晚生﹐未嘗作探花郎詩﹐願狀元先爲之﹐以爲楷式。」毅夫信筆而成﹐其斷句云「綠袍不怕露痕濕﹐走入亂花深處來。」琥見詩帖然心伏﹐欲爲詩勝之﹐終不能就。而五日進詩之期迫﹐復見毅夫曰「大炬之傍﹐螢火無所見也。一見雅詩﹐迄今不敢下筆。翌日當進詩﹐告公代作﹐可乎﹖」毅夫笑﹐乃代爲之斷句云「朝來已與碧桃約﹐畱住春風不放歸。」聞者稱賞。﹝此則出《翰府名談》《詩話總龜》前集卷十引﹞

石曼卿登第﹐有人訟科場﹐覆考落數人﹐曼卿在其數。時方期集於興國寺﹐符至﹐追所賜敕牒袍靴﹐餘人皆泣而起﹐曼卿獨解袍靴還使人﹐露體戴襆頭﹐笑語終席而去。次日﹐被黜者例受三班借職﹐曼卿詩曰「無才請作三班借﹐請俸爭如錄事參。從此免稱鄕貢進﹐且須走馬東西南。」﹝《詩話總龜》前集卷四十一引﹞

白樂天一舉及第﹐詩曰「慈恩塔下題名處﹐十七人中最少年。」時年二十七。﹝此則出《唐摭言》卷三﹐《詩話總龜》前集卷十七引﹞

盧肇﹐袁州宜春人﹐與同郡黃頗齊名。頗富於﹐肇幼貧。與頗同賦赴舉﹐同日首塗﹐郡守獨餞頗於郵亭。明年﹐肇狀元及第歸﹐刺史已下接之﹐大慚。會延肇看競渡﹐肇卽席賦詩曰「向道是龍剛不信﹐果然銜得錦標歸。」﹝此則出《唐摭言》卷三﹐《詩話總龜》前集卷三十八引﹞

大和二年﹐崔郾侍郎東都放榜﹐西都過堂。杜紫微第五人及第﹐詩曰「東都放榜未花開﹐三十三人走馬回。秦地少年多釀酒﹐卻將春色入關來。」﹝此則出《唐摭言》卷三﹐《詩話總龜》前集卷十七引﹞

短李鎭揚州﹐請章孝標賦春雪﹐命題於臺盤上。孝標索筆一揮云「六出花飛處處飄﹐黏窗拂砌上寒條。朱門到曉難盈尺﹐盡是三軍喜气銷。」﹝此則出《唐摭言》卷十三﹞

寶歷中﹐楊嗣復相公具慶下繼放兩榜。時先僕射自東洛入覲﹐嗣復率生徒迎於潼關。旣而大宴於新昌裏第﹐僕射與所執坐於正寢﹐公與諸生坐於兩序。時元﹑白俱在﹐皆卽席賦詩﹐惟刑部楊汝士詩後就﹐元﹑白覽之失色。詩曰「隔座應須賜禦屏﹐盡將仙翰入髙冥。文章舊價畱鸞掖﹐桃李新陰在鯉庭。再歲生徒陳賀宴﹐一時良史盡傳馨。當時疏傅𨿽云盛﹐詎有玆賢醉醁醽﹗」汝士是日大醉﹐謂諸子曰「我今日壓倒元白。」﹝此則出《唐摭言》卷三﹐《詩話總龜》前集卷十七引﹞

何扶﹐太和九年及第﹐明年再捷三篇﹐因以一絕寄舊同年曰「金榜題名墨尙新﹐今年依舊去年春。花間每被紅妝問﹐何事重來只一人。」﹝此則出《唐摭言》卷三﹐《詩話總龜》前集卷十七引﹞

杜牧之爲禦史分司洛陽﹐時李司徒罷鎭閒居﹐聲伎爲當時第一。一日開筵﹐朝士臻赴﹐以杜嘗持憲﹐不敢邀致。杜諷坐客達意﹐願與斯會。李馳書﹐杜聞命遽來。時會中女奴百餘﹐皆絕色殊藝。杜獨坐南行﹐瞪目注視﹐滿引三卮﹐問李曰「聞有紫雲者﹐孰是﹖」李指示之﹐杜凝睇良久曰「名不虛得﹐宜以見惠。」李俯首而笑﹐諸妓亦皆回首破顏。杜又自引三爵﹐朗吟而起曰「華堂今日綺筵開﹐誰喚分司禦史來。忽發狂吟驚滿座﹐三行紅粉一時回。」意气閒逸﹐旁若無人。﹝此則出《本事詩》《詩話總龜》前集卷三引﹞

牧之登科後三年﹐飲酒狎遊﹐爲詩曰「落魄江湖載酒行﹐楚腰纖細掌中輕。三年一覺揚州夢﹐贏得靑樓薄幸名。」又吟曰「觥船一棹百分空﹐十載靑春不負公。今日鬢絲禪榻畔﹐茶煙輕颺落花風。」﹝此則出《本事詩》《詩話總龜》前集卷三引﹞

李澣及第於和凝相榜下﹐後與同任學士。會凝作相﹐澣爲承旨﹐適當批詔。次日於玉堂開凝舊閣﹐悉取圖書器玩﹐畱一詩於榻﹐乃歸。詩云「座主登庸歸鳳闕﹐門生批詔立鰲頭。玉堂舊閣多珍玩﹐可作西齋潤筆酬。」人笑其疏縱。﹝此則出《玉壺淸話》卷二﹐《詩話總龜》前集卷三引﹞

韓熙載事江南三主﹐世謂之神仙中人。然簡介不屈﹐舉朝未嘗拜一人。嚴續僕射以韓有才名﹐因請撰父神道碑曰「稱譽取信於人。」珍貨外﹐仍輟一歌鬟爲潤筆﹐韓受姬。及文成﹐但敍譜系品秩及薨葬哀贈之典而已﹐續慊之﹐封還﹐意其攺竄。韓亟以歌姝並珍贖還之﹐臨登車﹐止寫一絕於泥金雙帶云「風柳搖搖無定枝﹐陽臺雲雨夢中歸。他年蓬島音塵斷﹐畱取樽前舊舞衣。」﹝此則出《湘山野錄》卷下﹞

輕狂

裴思謙狀元及第﹐作紅箋名紙十數﹐謁平康裏﹐因宿於裏中。詰旦﹐賦詩曰「銀缸斜背解鳴璫﹐小語偸聲喚玉郎。從此不知蘭麝气﹐夜來新惹桂枝香。」﹝此則出《唐摭言》卷三﹐《詩話總龜》前集卷三引﹞

鄭合敬及第後﹐宿平康裏﹐詩曰「春來無處不閒行﹐楚閏相看似有情。好是五更殘酒醒﹐時時聞喚狀元聲。」﹝此則出《唐摭言》卷三﹐《詩話總龜》前集卷三引﹞

楊汝士尙書鎭東川﹐其子及第。汝士開宴相賀﹐營妓咸集﹐汝士命人與紅綾一匹。詩曰「郎君得意正靑春﹐蜀國將軍又不貧。一曲髙歌綾一匹﹐兩頭娘子拜夫人。」﹝《詩話總龜》前集卷三引﹞

朱勰爲縣令﹐迹甚疏狂。李嗣主嘗誦勰詩一聯云「好是晚來香雨裏﹐擔簦親送綺羅人。」﹝《詩話總龜》前集卷三引﹞

潘閬字逍遙﹐咸平間有詩名﹐與錢易﹑許洞爲友﹐狂放不羈。嘗爲詩云「散拽禪師來踘蹴﹐醉拖遊女上秋千。」其自序之實也。﹝此則出《夢溪筆談》卷二十五﹐《詩話總龜》前集卷三引﹞

詩有語病時忌﹐當避之。劉子儀嘗贈人詩云「惠和官尙小﹐師達祿須幹。」全用故事﹐取《孟子》所謂柳下惠聖之和﹐不羞小官﹔仲尼曰﹕師也達﹐而子張學幹祿。或有寫此二句﹐減去官﹑師兩字﹐示人曰「是番僧也﹐其名達祿須幹。」見者大笑。此偶自諧合﹐無若輕薄子何﹐非筆力過也。﹝此則出《中山詩話》《詩話總龜》前集卷三十引﹞

方幹﹐桐廬人﹐幼有淸才﹐爲徐凝所器重。嘗有詩云「押得新詩艸裏論。」反語云「村裏老」﹐所以誚凝。﹝此則出《唐摭言》卷十﹞

江南江爲酷於詩句﹐初﹐李主南幸至落星渚﹐遂遊白鹿園。見壁題一聯云「吟登蕭寺旃檀閣﹐醉倚王家玳瑁筵。」因顧左右曰「吟此詩者﹐大是貴族。」爲聞之﹐遂因傲縱。﹝此則出《江南野史》卷十﹞

章孝標及第後﹐寄淮南李紳相曰「及第全勝十攺官﹐金湯鍍了出長安。馬頭漸入揚州路﹐爲報時人洗眼看。」李卽答一絕箴之﹕「假金方用眞金鍍﹐若是眞金不鍍金。十載長安得一第﹐何須空腹用髙心。」﹝此則出《唐摭言》卷十三﹐《詩話總龜》前集卷三十引﹞

張祜客淮南﹐幕中赴宴﹐時杜紫微爲支使﹐南座有屬意處﹐索骰子賭酒﹐牧之微吟曰「骰子巡巡裹手拈﹐無因得見玉纖纖。」祜應聲曰「但知報道金釵落﹐仿佛還應露指尖。」﹝此則出《唐摭言》卷十三﹐《詩話總龜》前集卷二十三引﹞

朝鮮版唐宋分門名賢詩話第八卷

遷謫

開元末﹐宰相李適之疏直﹐時譽所歸。李林甫惡之﹐排誣罷免。朝客輩𨿽知其無罪﹐謁問甚希。適之作詩曰「避賢初罷相﹐樂聖且銜杯。爲問門前客﹐今朝幾个來。」林甫兪怒﹐竟不免。﹝此則出《本事詩》﹞

劉禹錫自屯田員外郎左遷朗州司馬﹐凡十年始召還。方春﹐贈看花者詩曰「紫陌紅塵拂面來﹐無人不道看花回。玄都觀裏桃千樹﹐盡是劉郎去後栽。」其詩不日傳於都下﹐好事者白於執政﹐誣其怨憤。他日見時宰﹐與坐﹐慰問久之。旣而曰「近者新詩﹐未免爲累。」不數日﹐出連州刺史。其自敍云「貞元二十一年春﹐余爲屯田員外郎﹐時玄都觀未有花。是歲牧連州﹐至荊南﹐又貶朗州司馬。居十年﹐召至京師。人言有道士手植仙桃﹐滿觀盛開﹐遂有前篇﹐以識一時之事。旣復出牧﹐於今十四年﹐始爲主客郎中。重遊是觀﹐蕩然無復一樹﹐惟兔葵燕麥動搖春風。因再題二十八字﹐以俟後遊﹐時大和二年三月也。」詩曰「百畝庭中半是苔﹐桃花淨盡菜花開。種桃道士今何在﹐前度劉郎今獨來﹗」﹝此則出《本事詩》《詩話總龜》前集卷三十一引﹞

鼎州甘泉寺介官道之側﹐泉甚佳﹐便於漱酌﹐行客無不畱者。寇萊公南遷﹐題於寺之東楹曰「平仲經此﹐回望北闕﹐黯然而行。」未幾﹐丁晉公又過此﹐題於西楹曰「謂之酌泉﹐禮佛而去。」後範諷補之安撫湖北﹐畱題於寺曰「平仲酌泉方北望﹐謂之禮佛向南行。煙嵐翠鎖門前路﹐轉使髙人厭寵榮。」﹝此則出《湘山野錄》卷上﹐《詩話總龜》前集卷十七引﹞

贊皇公再貶朱崖﹐道中有有「十年紫殿掌洪鈞﹐出入二朝一品身。文帝寵深陪雉尾﹐武皇恩重宴龍津。黑山永破和親虜﹐烏嶺全坑跋扈臣。自是功髙臨盡處﹐禍來名滅不由人。」又《登朱崖郡城》﹕「獨上髙樓望帝京﹐烏飛猶是半年程。靑山似欲畱人住﹐百匝千遭繞郡城。」﹝此則出《雲溪友議》卷中﹐《詩話總龜》前集卷二十五引﹞

王元之禹偁因撰太祖玉冊﹑徽號﹐語涉輕誣﹐黜黃州。時蘇易簡榜下放孫何等進士三百五十三人﹐奏曰「禹偁禁林宿儒﹐累爲遷客﹐漂泊可念﹐臣欲令榜下諸生罷期集﹐綴馬送於郊。」奏可。送過四短亭﹐諸生拜別於官橋。元之口占一絕付狀元﹕「爲我深謝蘇易簡﹐不暇取筆硯。」其詩云「綴行相送我何榮﹐老鶴乘軒愧谷鶯。三入承明不知舉﹐看人門下放諸生。」時諸友觀望﹐不敢私近﹐惟竇元實執其手﹐哭於閣門曰「天乎﹐得非命歟﹗」公後以詩謝﹐略曰「惟有南宮竇員外﹐爲余垂淚閣門前。」﹝此則出《玉壺淸話》卷四﹞

元宗卽位﹐注意藩邸僚舊。相國馮延巳自元帥府掌書記至中書侍郎﹐遂登相位﹐時論以其非才冒寵。禦史中丞江文蔚因其弟延魯福州之敗﹐請從退削﹐上禦筆批曰云云。後延巳出鎭撫州﹐秩滿還朝。因赴內宴﹐進詩曰「靑樓阿監應相笑﹐書記登壇又卻回。」﹝《詩話總龜》前集卷四十四引﹞

李徳裕太尉頗爲閒素開路﹐及南遷﹐或有詩曰「八百孤寒齊下淚﹐一時南望李崖州。」﹝此則出《唐摭言》卷七﹐《詩話總龜》前集卷二十六引﹞

韓渥﹐天復初﹐車駕出幸鳳翔﹐渥以扈從功。返正初﹐上面許渥爲相。渥奏云「陛下運契中興﹐當復用重徳鎭風俗。」因薦右僕射趙崇。時梁祖在京﹐馳入請見﹐具言崇長短。上曰「趙崇是渥薦。」渥時在側﹐梁祖叱之三。奏曰「臣不敢與大臣爭。」上曰「遽出。」尋謫官閩中。渥有詩曰「手風慵展八行書﹐眼暗休看九局圖。窗裏日光飛野馬﹐案前筠管長蒲盧。謀身拙爲安蛇足﹐報國危曾捋虎須。滿世可能無默識﹐未知誰擬試秦竽﹗」﹝此則出《唐摭言》卷六﹞

韓煕載責授滁州司馬﹐會恩赴闕﹐寓居僧寺。給事中常夢錫贈詩曰「三十年前在此朝﹐親觀吾子上丹霄。三春省壁鶯遷榜﹐一字天津馬過橋。別後郤詵傷桂老﹐亂來王粲逐萍飄。如今建業無知己﹐古寺閒僧伴寂寥。」

王元之謫黃州﹐有詩云「又爲太守黃州去﹐依舊郎官白髮生。」論詩者尙其質直。王之先謫滁州﹐謝上表云「諸縣丰登﹐若無公事﹔一家飽暖﹐全荷君恩。」元之有畫像在滁﹐歐陽文忠謫官至滁﹐謁畫像﹐取表中語爲詩曰「諸縣丰登少公事﹐全家飽暖荷君恩。」﹝此則出《東軒筆錄》卷四﹞

徐鉉左宦海州﹐蒯亮爲錄事參軍﹐多與往還。未幾﹐蒯受代﹐徐贈之詩云「昔時聞有蒯先生﹐二十年來道不行。抵掌曾談天下事﹐折腰猶忤俗人情。老還上國風光薄﹐貧裏歸裝結束輕。遷客臨流重惆悵﹐晚風黃葉滿孤城。」又《謫居舒州贈彭進士芮》云「賈生去國已三年﹐短褐閒吟浣水邊。終日野雲生砌下﹐有時京信到門前。無人與和投湘賦﹐愧子來浮訪戴船。滿袖新詩好歸去﹐莫隨騷客醉林泉。」

閒適

方漧處士號「缺唇先生」﹐有司以其缺唇﹐不可與科名﹐幹遂隱鏡湖。《西島閒居詩》曰「寒山壓鏡心﹐此處是家林。梁燕欺春醉﹐巖猿學夜吟。云連平地起﹐月向白波沈。猶自聞鐘鼓﹐棲身何在深。」又曰「世人如不容﹐吾自縱天慵。落葉隨風掃﹐秋粳任水舂。花朝連郭霧﹐雪夜隔湖鐘。身在能無事﹐頭宜白此峯。」又《述懷》云「至業不得力﹐到今猶苦吟。吟成五个字﹐用破一生心。」﹝此則出《鑑誡錄》卷八﹐《詩話總龜》前集卷四十六引﹞

戶部侍郎王仁裕累知貢舉﹐年已髙﹐數子皆早亡﹐諸孫幼。每諸生至﹐必延入中堂。公與夫人偶坐﹐受諸生拜﹐一如兒孫禮。然後備酒肴﹐諸生侍坐﹐或分題聯句﹐未嘗不盡歡。忽一日﹐生徒畢集﹐出一詩版﹐懸於客次曰「二百一十四門生﹐春風初長羽毛成。擲金換得天邊桂﹐鑿壁偸將榜上名。何幸不才逢聖世﹐偶將疏网罩羣英。衰翁漸老兒孫小﹐異日知誰略有情。」﹝此則出《先公談錄》﹞

王公終於太子少保﹐七十後精力猶不衰。每天气和暖﹐必乘小駟。門生有在京者多侍行﹐遇有園亭竹樹之處﹐必燕賞終日﹐歡醉而歸。暮春﹐與門生五六人﹐登繁臺飲酒題詩﹐抵夜方散。有詩云「柳陰如霧絮成堆﹐又引門生上吹臺。淑景卽隨風雨去﹐芳樽宜命管弦嗺。謾誇列鼎鳴鐘貴﹐寧免朝烏夜兔催。爛醉也須詩一首﹐不能空放馬頭回。」其天才縱逸﹐風韻閒適﹐皆此類也。﹝此則出《先公談錄》《類苑》卷三十九引﹞

陳堯佐康定元年以太子太師致仕﹐退居鄭圃﹐尢好詩什。張士遜判西京﹐以姚黃魏紫並酒饋之﹐堯佐以詩答曰「有花無酒頭慵舉﹐有酒無花眼懶開。正向西園念蕭索﹐洛陽花酒一時來。」公凡爲絕句﹐尢極意思﹐類皆如此。﹝此則出《云齋廣錄》《類苑》卷十八引﹞

宋郊嘗曰「白公有『量大嫌甜酒﹐才髙笑小詩』﹐其獻臣之謂乎。」

張齊賢以司空致仕歸洛﹐康寧福壽。得晉公午橋莊﹐鑿渠周堂﹐花竹映帶﹐日與故舊乘小車﹐攜觴遊釣。榜於門曰「老夫已毀裂冠冕﹐或公紱垂訪﹐不敢迎見。」嘗以詩戲故人云「午橋今得晉公廬﹐水竹煙花興有餘。師亮白頭心已足﹐四登兩府九尙書。」公慕唐李大亮爲人﹐故字焉。﹝《詩話總龜》前集卷四十六引﹞

文潞公居伊洛日﹐年七十八。同時中散大夫程朐﹑朝議大夫司馬旦﹑司封郎中致仕席汝言﹐皆七十八﹐嘗爲同甲會﹐各賦詩。潞公詩曰「四人三百十二歲﹐況是同生丙午年。招得梁園爲賦客﹐合成商嶺采芝仙。淸談亹亹風生席﹐素髮飄飄雪滿肩。此會從來誠未有﹐洛中應作畫圖傳。」﹝此則出《夢溪筆談》卷十五﹞

退傅張鄧公士遜晚春乘安輿出南燻門﹐繚繞都城﹐遊金明池。抵暮﹐指宜秋而入。閽吏捧牌請官位﹐退傅書一絕於牌上﹕「閒遊靈沼送春回﹐閽吏何須苦見猜。八十老翁無品秩﹐昔曾三到鳳池來。」﹝此則出《湘山野錄》卷中﹐《詩話總龜》卷十七引﹞

白樂天以正卿致仕﹐時裴晉公夜宴諸致仕官﹐樂天獨有詩曰「九燭臺前十二姝﹐主人畱醉任歡娛。飄飄舞袖雙飛蝶﹐宛轉歌喉一索珠。坐久欲醒還酩酊﹐夜深臨去更踟躕。南山賓客東山妓﹐此會人間曾有無。」﹝此則出《唐摭言》卷十五﹐《詩話總龜》卷二十二引﹞

陳文惠年六十餘才爲知制誥﹐其後至宰相致仕﹐時年八十。有詩云「靑雲歧路遊將徧﹐白髮光陰得最多。」園圃作亭榭﹐號「佚老」。自後士大夫歸老者﹐往往名亭多以「佚老」云。﹝此則出《中山詩話》﹞

有一武士﹐忘其名﹐志樂閒放﹐而家甚貧。忽吟一詩曰「人生本無累﹐何必買山錢。」遂投檄去﹐至今尙康寧。﹝《詩話總龜》前集卷四十六引﹞

呂文靖詩曰「賀家池上天花寺﹐一一軒窗向水開。不用閉門防俗客﹐愛閒能有幾人來。」世多傳之。

朝鮮版唐宋分門名賢詩話第九卷

登覽

明皇幸蜀﹐回次劍門﹐左右巖壁峭絕﹐謂侍臣曰「劍門天險﹐自古及今﹐敗亡相繼﹐豈非在徳不在險耶﹖」因駐蹕題詩曰「劍閣橫云峻﹐鑾輿出狩回。翠屏千仞合﹐丹障五丁開。灌木縈旗轉﹐仙云拂馬來。乘時方在徳﹐嗟爾勒銘材。」至徳二年﹐普安郡太守賈深勒詩於石壁﹐至今存焉。﹝此則出《開天傳信記》﹞

宋之問貶黜放還至江南﹐遊靈隱寺﹐夜月極明﹐長廊行吟曰「鷲嶺郁岧峣﹐龍宮鎖寂寥。」下聯搜奇久之﹐有老僧燭燈坐禪牀﹐問曰「少年夜深不寐﹐而吟諷甚苦﹐何耶﹖」之問曰「弟子欲畱題此寺﹐而興思不屬。」僧曰「試吟上聯。」之問誦之﹐曰「何不道『樓觀滄海日﹐門對浙江潮』﹖」之問愕然﹐遂續終篇曰「桂子月中落﹐天香雲外飄。捫蘿登塔遠﹐刳木取泉遙。霜薄花更發﹐冰輕葉未凋。待入天臺路﹐看余渡石橋。」其聯乃一篇警策。遲明訪之﹐已不見。寺僧曰「此駱賓王也。」﹝此則出《本事詩》《詩話總龜》前集卷十三引﹞

趙少師初爲進士﹐客漣水軍﹐郡守召置門下。數年﹐少師以館職知漣水軍﹐後守因名所居爲豹隱堂。曼卿有詩云「熊非淸渭逢何暮﹐龍臥南陽去不還。年少客遊今郡守﹐蔚然疑在立談間。」於時士大夫畱詩甚多﹐莫有俱者。﹝此則出《中山詩話》《詩話總龜》前集卷十八引﹞

慈恩塔有唐人盧宗回一詩頗佳﹐唐人諸集中不載。詩云「東來曉日上翔鸞﹐西轉蒼龍拂露盤。渭水冷光搖藻井﹐玉峯晴色墮闌干。九重宮闕參差見﹐百二山河表裏觀。暫輟去蓬悲不定﹐一憑金界望長安。」﹝此則出《夢溪筆談》卷十四﹐《詩話總龜》前集卷十五引﹞

河中府鸛鵲樓三層﹐前瞻中條﹐下瞰大河﹐唐人畱詩極多﹐惟李益﹑王之渙﹑暢諸三篇能狀其景。李益曰「鸛鵲樓髙百尺墻﹐汀州雲樹共茫茫。漢家簫鼓沈流水﹐魏國山河半夕陽。事去千年猶恨短﹐愁來一日卽知長。風煙並在思歸處﹐滿目非春亦自傷。」王之渙﹕「白日依山盡﹐黃河入海流。欲窮千里目﹐更上一層樓。」暢諸﹕「迥臨飛鳥上﹐髙出世塵間。天勢圍平野﹐河流入斷山。」﹝此則出《夢溪筆談》卷十五﹐《詩話總龜》前集卷十五引﹞

長安慈恩寺塔﹐自開元目大和﹐名士畱題甚眾。迨文宗朝﹐元﹑白﹑劉唱和千百首傳於京師﹐所止寺觀﹑臺閣﹑林亭﹐向之詩板潛撤去不可勝數。一日﹐元﹑白傳香於慈恩塔下﹐忽睹章八元畱題﹐命拂去塵埃﹐吟諷久之。樂天曰「不謂嚴維出此弟子。」其詩曰「十層突兀在虛空﹐四十門開面面風。卻怪鳥飛平地上﹐自驚人語半天中。回梯暗踏如穿洞﹐絕頂初攀似出籠。落日鳳城佳气合﹐滿城春樹雨濛濛。」」﹝此則出《鑑誡錄》卷七﹐《詩話總龜》前集卷十五引﹞

江州琵琶亭﹐前臨大江﹐左枕盆城﹐地尢勝絕。過客多畱題﹐惟夏鄭公﹑梅公儀最佳。夏云「年光過眼如車轂﹐職事羈人似馬銜。若遇琵琶應大笑﹐何須涕淚滿靑衫。」梅云「陶令歸來爲逸賦﹐樂天謫宦起悲歌。有弦應被無弦笑﹐何況臨弦泣最多。」又葉氏女詩云「樂天當日最多情﹐淚滴靑衫酒重傾。明月滿舡無處問﹐不聞商婦琵琶聲。」人爲刻石柱云。﹝此則出《中山詩話》《詩話總龜》前集卷十五引﹞

徐騎省鉉晚年於詩愈工﹐《遊木蘭亭》云「蘭橈破浪城陰直﹐玉勒穿花苑樹深。」《病中》云「向空咄咄頻書字﹐與世滔滔莫問津。」《謫居》云「野日蒼茫悲鵩捨﹐水風陰濕獘貂裘。」﹝此則出《玉壺淸話》卷八﹞

李集賢建中恬退﹐在縉紳有逍遙風﹐爲詩淸淡閒暇如其人。《望湖樓詩》曰「小艇閒撐處﹐湘天景亦微。春波無限綠﹐白鳥自由飛。落日孤鴻遠﹐輕煙古寺稀。時攜一樽酒﹐戀到晚涼歸。」又《西湖詩》﹕「漲煙春气重﹐貯月夜痕深。」皆此類也。﹝此則出《玉壺淸話》卷一﹐《詩話總龜》前集卷十五引﹞

僧文瑩頃遊郢中二邑﹐僧壁尙有鄭公文寶詩﹐親墨在焉。《新亭詩》云「每到新亭卽厭歸﹐野香紅雨長松圍。四檐山色鎖煩暑﹐一扃棋聲下翠微。水井角巾簪澗月﹐錦文泉石甃苔磯。近來學得籠中鶴﹐回避流鶯笑不飛。」又《寒食訪僧》﹕「客捨愁經百五春﹐雨餘溪寺綠無塵。金花何處送秋鼓﹐粉頰誰家鬥艸人。水上碧桃流片段﹐梁間歸燕語逡巡。髙僧不飲客攜酒﹐來勸先朝放逐臣。」﹝此則出《玉壺淸話》卷八﹐《詩話總龜》前集卷十六引﹞

隱逸

楚郎中赴官湘東﹐泊舟金陵。子弟輩遊茅山忘歸﹐求寓宿所﹐遠望隱隱有火光﹐至則一小庵。少選一僧至﹐年八九十﹐而行步輕疾。見諸子﹐驚曰「子何至此﹖」指諸子此去二三里有寺可宿。及抵寺﹐已暮夜﹐以茶果聚話。言及庵僧﹐眾僧驚曰「固知有此僧﹐三十年尋究﹐未嘗見之。」淩晨同往訪之﹐至其庵﹐已無人﹐但於大松上書一絕曰「數株松樹食不盡﹐一沼芰荷衣有餘。剛被傍人相問當﹐老僧今日又遷居。」﹝此則出《摭遺》《類說》卷三十四引﹞

魏野處士有詩名﹐隱於華山艸堂。眞皇屢召之﹐不起。再遣使﹐野聞之﹐遂畱一聯於壁間遁去云「洗硯魚吞墨﹐烹茶鶴避煙。」使還﹐以壁間詩對。上曰「野不來矣。」遂不復召。﹝《詩話總龜》前集卷四十六引﹞

陳陶﹐劍浦人﹐居南昌之西山﹐少與水曹任畹郎中相善。寄畹詩云「好向明時薦遺逸﹐莫教千古弔靈均。」後主卽位﹐知其運祚衰替﹐遂絕縉紳之望﹐以修養爲事。故詩曰「乾坤見了文章懶﹐龍虎成來印綬疏。」又云「蟠溪老叟無人用﹐閒列眞梨講六韜。」又「近來世上無徐庶﹐誰向桑麻識臥龍。」﹝此則出《釣磯立談》《詩話總龜》前集卷四十六引﹞

僞蜀辛酉歲﹐有隱迹於淘沙者﹐不知所從來。戴破帽﹐攜鐵把﹑竹畚﹐多於寺觀闃處坐臥。有進士文谷﹐遇之於聖興寺﹐以禮接之。忽誦谷新吟數篇﹐又詠其自作數篇。其一曰「九重城里人中貴﹐五等諸侯閫外尊。爭似布衣雲水客﹐不將名字掛乾坤。」﹝此則出《茅亭客話》卷三﹐《詩話總龜》前集卷四十六引﹞

唐末蜀川味江山人唐求﹐放曠疏逸﹐方外之士也。於吟詠有所得﹐則將稿撚爲丸﹐內之大瓢中。後臥病﹐投瓢江中曰「斯文苟不沈沒﹐得之者方知吾苦心耳。」瓢至新渠江﹐有識者曰「唐山人詩瓢也。」接得之﹐十才二三。其《題鄭處士隱居》云「不信最淸曠﹐及來愁已空。數點石泉雨﹐一溪霜葉風。業在有山處﹐道成無事中。酌盡一樽酒﹐老夫顏亦紅。」《贈行如上人》﹕「不知名利苦﹐念佛老岷峨。補衲云千片﹐香焚篆一窠。戀山人事少﹐憐客道心多。日日齋鐘罷﹐髙懸濾水羅。」《題靑城範賢觀》﹕「數里緣山不厭難﹐爲尋眞訣問黃冠。苔鋪翠點仙橋滑﹐松織香梢古道寒。晝傍綠畦薅嫩玉﹐夜開紅竈撚新丹。孤鐘已斷泉聲在﹐風動瑤花月滿壇。」﹝此則出《茅亭客話》卷三﹞

張忠定少時謁陳圖南﹐遂欲隱居華山。圖南曰「他人卽不可﹐如公者吾當分半以相奉。然公方有官職﹐未可議此。其勢如失火家﹐待君救之﹐豈宜不赴也。」乃贈詩曰「自吳入蜀是尋常﹐歌舞筵終救火忙。乞得金陵養閒散﹐也須多謝鬢邊蒼。」﹝《詩話總龜》前集卷三十三引﹞

朝鮮版唐宋分門名賢詩話第十卷

詠古

章碣常題焚書坑云「竹帛煙銷帝業虛﹐昔年曾是祖龍居。坑灰未冷江東亂﹐劉項從來不讀書。」人以爲絕唱。﹝此則出《唐摭言》卷十﹐《詩話總龜》前集卷十六引﹞

舒州祖山因芟薙蘿蔓﹐於壁間得詩刻﹐乃杜牧之《金陵懷古》。曰「玉樹歌翻王气終﹐景陽鐘動曙樓空。梧楸遠近千官樹﹐禾黍髙低六代宮。石燕拂云睛亦雨﹐江豚吹浪夜還風。英雄一去豪華盡﹐惟有江山似洛中。」﹝此則出《湘山野錄》卷中﹐《詩話總龜》前集卷十六引﹞

宋範文正謫睦州﹐過嚴陵祠﹐會吳俗歲祀﹐裏巫迎神﹐止歌《滿江紅》詞。公曰「彧不善歌﹐吟一絕送神曰﹕『漢包六合网英豪﹐一个冥鴻惜羽毛。世祖功臣三十六﹐雲臺爭似釣臺髙。』」﹝此則出《湘山野錄》卷中﹐《詩話總龜》前集卷十六引﹞

唐杜工部失意遊蜀﹐往來耒陽﹐依聶使。一日過江上洲中﹐飲旣醉﹐宿酒家。是夕江水泛漲﹐爲水漂溺﹐不知尸之所在。後明皇還南內﹐詔天下求之。聶使乃積土於江上﹐奏以子美爲白酒牛炙脹殺。後人過其祠﹐心爲之感嘆﹐知其非酒炙而死也。僧圓紹地耒陽有詩曰「賢人失意古來有﹐牛炙因傷是也無。」髙顆宰耒陽﹐有詩曰「詩名天寶大﹐骨葬耒陽空。」又唐賢詩曰「一夜耒江雨﹐百年工部墳。」」﹝此則出《摭遺》《古今事文類聚》前集卷十七﹑《詩話總龜》前集卷四十五引﹞

秭歸縣繁知一聞白樂天將過巫山﹐先於神女祠粉壁大書曰「蘇州刺史今才子﹐行到巫山必有詩。爲報髙唐神女道﹐安排雲雨待淸詞。」白公睹詩﹐邀知一曰「劉夢得理白帝三年﹐欲畱一詩於此﹐怯而不爲。罷郡經過﹐悉去千餘詩﹐只畱四篇而已。蓋古今絕唱也。」沈佺期曰「巫山髙不極﹐合沓奇狀新。暗谷凝風雨﹐幽崖若鬼神。月明三峽曉﹐潮落九江春。爲問陽臺客﹐應知入夢人。」王無競曰「神女向髙唐﹐巫山下夕陽。徘徊作行雨﹐婉孌逐荊王。電影江前落﹐雷聲峽外長。霽云無處所﹐臺館曉蒼蒼。」李端曰「巫山十二峯﹐皆在碧虛中。回合雲藏日﹐霏微雨帶風。猿聲寒度水﹐樹色暮連空。愁向髙唐去﹐千秋見楚宮。」皇甫冉曰「巫峽見巴東﹐迢迢出半空。雲藏神女館﹐雨到楚王宮。朝暮泉聲落﹐寒暄樹色同。淸猿不可聽﹐偏在九秋中。」﹝此則出《雲溪友議》卷上﹐《詩話總龜》前集卷十六引﹞

祥符﹑天禧中﹐楊大年﹑錢文僖﹑晏元獻﹑劉子儀以文章立朝﹐爲詩皆宗李義山﹐號西昆體。後進效之﹐多竊取義山語句。嘗賜百官宴﹐優人有爲義山者﹐衣服敗裂﹐告人曰「爲諸館職撏扯至此。」聞者大笑。大年《漢武》詩云「力通靑海求龍種﹐死諱文成食馬肝。待詔先生齒編貝﹐忍令乞米向長安。」義山不能過也。﹝此則出《中山詩話》《詩話總龜》前集卷十一引﹞

翠微寺在驪山絕頂﹐舊離宮也﹐後寺亦廢。有遊者題云「翠微寺本翠微宮﹐樓閣亭臺數十重。天子不來僧又去﹐樵夫時倒一株松。」太宗嘗避暑於此。﹝此則出《楊文公談苑》﹞

姑蘇臺在吳縣西南三十里﹐闔閭十年築﹐五年乃成。髙三百丈﹐廣八十四丈。陳羽題姑蘇詩曰「憶昔吳王爭霸日﹐歌謠滿地上蘇臺。三千宮女看花處﹐人盡臺崩花自開。」郭西二里有夫差廟﹐拆姑蘇臺木構成。唐陳羽題詩曰「姑蘇臺上千年木﹐刻作夫差廟裏神。冠蓋寂寥塵滿座﹐不知簫鼓樂何人。」

靑州隆興寺中殿前廡下﹐西邊有水臺﹐臺上以架懸一小鼓﹐相傳乃孟嘗君故宅﹐鼓乃集客會食之用。余考究﹐蓋非是﹐而鼓南壁上有詩一絕云「千載遺蹤號鼓樓﹐不知誰是雍門周。區區此飯徒爲爾﹐惟有雞鳴粗可酬。」不題姓名﹐亦不知何人作也。﹝《詩話總龜》前集卷三十引﹞

張兪﹐成都人也﹐蜀中但以賢良稱之﹐有詩文四卷行於世。其題武侯廟云「髙光如有嗣﹐吳魏豈勝誅。」又題禦愛山云「可勝亡國恨﹐猶有愛山心。」又題洞庭湖云「萬頃碧波看不盡﹐一拳孤岫望中明。」此皆佳句也。。﹝《詩話總龜》前集卷十三引﹞

感興

文宗大和九年誅王涯﹑鄭注後﹐仇士良專權﹐上頗惡之。或登臨遊幸﹐往往獨語﹐左右莫敢進問。因題曰「輦路生秋艸﹐上林花滿枝。憑髙何限意﹐無復侍臣知。」﹝此則出《杜陽雜編》卷中﹐《詩話總龜》前集卷四十四引﹞

韋莊詠南國詩﹕「南朝三十六英雄﹐各逐興亡盡此中。有國有家皆是夢﹐爲龍爲虎亦成空。殘花舊宅悲江令﹐落日靑山弔謝公。止竟霸圖何物在﹐石麟埋沒臣秋風。」

種放少時有《瀟湘感事詩》曰「離離江艸與江花﹐往事洲邊嘆復嗟。漢傅有才終去國﹐楚臣無罪亦沈沙。淒涼野浦寒飛雁﹐牢落汀祠晚聚鴉。無限淸忠沈浪底﹐滔滔千頃屬漁家。」眞皇西祀回洛陽﹐欲召之﹐執政沮格﹐卒不召。是年遂亡﹐祥符八年。﹝此則出《湘山野錄》卷上﹐《詩話總龜》前集卷二十五引﹞

唐元和十三年﹐士人下第﹐多爲詩以刺主文﹐獨章孝標作《歸燕詩》畱獻庾侍郎承宣曰「舊壘危巢泥已落﹐今年故向社前歸。連雲樓閣無棲處﹐更傍誰家門戶飛。」又歐陽澥亦作燕詩以獻主司鄭愚侍郎云「翩翩雙燕畫堂開﹐送古迎今幾萬回。長向春秋社前後﹐爲誰歸去爲誰來。」﹝此則出《雲溪友議》卷下﹐《詩話總龜》前集卷二十五引﹞

天寶中﹐玄宗乘月登勤政樓﹐命梨園弟子歌數闋﹐有歌李嶠詩云「富貴榮華能幾時﹐山川滿目淚沾衣。不見只今汾水上﹐惟有年年秋雁飛。」時上春秋已髙﹐問﹕「何人詩﹖」對曰「李嶠。」因淒然淚下﹐不終曲而起﹐曰「李嶠眞才子也。」﹝此則出《本事詩》﹞

唐曲江﹐開元﹑天寶中﹐旁有殿宇﹐安史之亂盡圮廢。文宗因覽杜甫詩云「江頭宮殿鎖千門﹐細艸新蒲爲誰綠。」遂建紫雲樓﹑落霞亭﹐歲時賜宴。﹝此則出《春明退朝錄》﹞

盧氏子垂衣中不中第﹐步出都門﹐其日寒甚﹐投逆旅主人﹐俄有一人續至﹐附火吟曰「學織繚綾功未多﹐亂臨機杼錯拋梭。莫教宮錦行家見﹐把此文章笑殺他。」盧憶前詩﹐乃白尙書者﹐因詰其姓字。曰﹕姓李氏﹐世業織綾錦。離亂前屬東宮錦坊﹐見以薄藝投本行﹐皆云而今花樣與前不同﹐不謂伎倆兒以文采求售﹐不重於世如此。﹝此則出《盧氏雜說》《太平廣記》卷二百五十七﹑《詩話總龜》前集卷二十五引﹞

元稹題黃明府詩序云「昔年曾於解縣飲酒﹐余爲觥錄事﹐有客後至﹐數犯酒令﹐並飛十數觥﹐逃席而去。醒後問其人﹐前虞鄕黃丞也。爾後絕不復知。元和四年三月﹐奉使東川﹐十六日﹐至褒城望驛﹐有黃明府見迎﹐問其前銜﹐卽曩日逃席者也。因問坐隅﹐則褒姒所逃之城在其左﹐諸葛所徵之地在其右。感今懷古﹐作贈黃明府詩曰﹕『昔年曾痛飲﹐黃令困飛觥。席上當時走﹐馬前今日迎。依稀迷姓字﹐積漸識平生。故友身皆遠﹐他時眼暫明。便邀連榻坐﹐兼共摘舡行。酒思臨風亂﹐霜稜拂地平。不看深淺酌﹐貪愴古今情。迆邐七盤路﹐玻陀數丈城。花迎褒姒笑﹐棧想武侯徵。一種埋幽石﹐空閒千古名。」﹝此則出《本事詩》《詩話總龜》前集卷二十五引﹞

唐張燕公說寄姚司馬云「共君春種瓜﹐本期淸夏暑。瓜成人已去﹐失望將何語。」

魏瓘侍郎知廣州﹐子城一角忽頹﹐得一古磚﹐有四大字云「委於鬼工。」是魏字。公感其事﹐大築新之。罷而召還﹐仲簡待制代之。未幾﹐儂賊寇廣州﹐外城一擊而圮﹐獨子城堅完﹐民賴以生者。眾賊退﹐朝廷以公有前知之備﹐加諫議﹐再知廣州二年。公以築城之效﹐自論久不報﹐有《感懷詩》曰「羸羸白髮一衰翁﹐蹤迹年來類短蓬。萬里遠歸雙闕下﹐一身閒在眾人中。螭頭賜對恩𨿽厚﹐雉堞論功事已空。淮上有山歸未得﹐獨揮淸涕灑春風。」又有《五羊書事》云「誰云嶺外無霜雪﹐何事秋來亦滿頭。」文潞公采詩進呈﹐加龍閣﹐尹京。﹝此則出《湘山野錄》卷中﹐《詩話總龜》前集卷二十五引﹞

南唐元宗割江之後﹐金陵對岸卽是敵境﹐因遷都豫章。每北望﹐忽忽不樂﹐有詩云「靈槎思浩蕩﹐老鶴憶崆峒。」又《廬山駐蹕百花亭刊石詩》云「蒼苔迷古道﹐紅葉亂朝霞。」並爲佳句。﹝此則出《江表誌》卷中﹐《詩話總龜》前集卷二十五引﹞

初﹐原州自唐以來﹐陷於黨項﹐徙治平涼。繼遷之叛﹐李繼隆﹑繼和議城古原州﹐以保障內屬藩部﹐並力禦賊﹐是爲鎭戎軍。以隆﹑和知軍事﹐幾七八年﹐內侍張繼能爲鈐轄﹐題詩於廳壁曰「夜聞磧外鈴聲苦﹐曉聽城頭角調哀。不是感恩心似鐵﹐誰人肯向此間來。」﹝此則出《楊文公談苑》﹞

張巡守睢陽﹐嘗賦詩曰「接戰春來苦﹐孤城日漸危。合圍侔月暈﹐分守效魚麗。屢厭黃塵起﹐時將白羽揮。裹瘡猶出陣﹐飲血更登陴。忠信應難敵﹐堅貞自不移。無人報天子﹐心計欲何施。」又《夜聞笛》﹕「岧峣試一臨﹐虜騎俯城陰。不辧風塵色﹐安知天地心。營開星月近﹐戰苦陣云深。旦夕更樓上﹐遙聞橫笛吟。」﹝此則出《劉賓客嘉話錄》﹞

第十一——二十卷目錄

第十一卷

題詠

第十二卷

離別幽怨

第十三卷

傷悼圖畫

第十四卷

讖兆

第十五卷

詩卜紀夢

第十六卷

神仙道釋

第十七卷

伶倫鬼魅正訛

第十八卷

箋釋

第十九卷

雜記

第二十卷

樂府四六

跋

右《唐宋詩話》一部﹐僕嘗得之汗漫間﹐以資窮愁之覽。然其簡篇脫逸﹐文句舛訛﹐乃囑友人之朝京師者求購之﹐而終未得之也。於是盛徵於文章諸老﹐亦訪於硯席相往還者﹐余會而考正之﹐異僅十之一二。辛亥秋﹐偶謁成侯士元﹐侯以僕爲有家世文气之分﹐從容閒宴﹐談及《詩話》﹐僕收之如右。侯曰「向也余按嶺南時﹐會以此編刊行﹐而以多闕文﹐卒不果焉。爾後勤求考校﹐已得十之四五﹐今以子之所藏﹐可合於余﹐庶乎篇完字備﹐可爲成書矣。」僕喜而歸其藏成侯。余之南來月餘﹐侯以手書付至曰「此編粗完﹐君可入梓﹐以與好事者共之。」僕受而閱之﹐侯之所得者二十有六紙﹐而余之所得者半之。皆謄寫而附其次第。其未得者﹐五卷之第五﹑第六簡﹐而六卷同之。十二卷之第七簡﹐而二十卷同之。十六卷卽如第五﹑第六卷

之簡數﹐而脫其篇首焉﹐共凡八紙。乃作烏絲欄﹐書其捲第﹐姑入其次﹐以俟博雅者。若其殘文誤字﹐皆成侯之所手正也。於是告諸吾廣原相國﹐乃使吳生抄寫淨本﹐囑尙州姜牧使用烋繡梓。是歲臘月有日﹐月城仲鈞識。

