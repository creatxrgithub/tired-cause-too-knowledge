滄浪詩話﹝宋﹞嚴羽

詩辯

一

夫學詩者以識爲主﹕入門須正﹐立志須髙﹔以漢﹑魏﹑晉﹑盛唐爲師﹐不作開元﹑天寶以下人物。若自退屈﹐卽有下劣詩魔入其肺腑之間﹔由立志之不髙也。行有未至﹐可加工力﹔路頭一差﹐愈騖愈遠﹔由入門之不正也。故曰﹕學其上﹐僅得其中﹔學其中﹐斯爲下矣。又曰﹕見過於師﹐僅堪傳授﹔見與師齊﹐減師半徳也。工夫須從上做下﹐不可從下做上。先須熟讀《楚辭》﹐朝夕諷詠﹐以爲之本﹔及讀《古詩十九首》﹐樂府四篇﹐李陵﹑蘇武﹑漢﹑魏五言皆須熟讀﹐卽以李﹑杜二集枕藉觀之﹐如今人之治經﹐然後博取盛唐名家﹐醞釀胸中﹐久之自然悟入。𨿽學之不至﹐亦不失正路。此乃是從頂﹝寧頁﹞上做來﹐謂之向上一路﹐謂之直截根源﹐謂之頓門﹐謂之單刀直入也。

二

詩之法有五﹕曰體制﹐曰格力﹐曰興趣﹐曰音節。

三

詩之品有九﹕曰髙﹐曰古﹐曰深﹐曰遠﹐曰長﹐曰雄渾﹐曰飄逸﹐曰悲壯﹐曰淒婉。其用工有三﹕曰起結﹐曰句法﹐曰字眼。其大槪有二﹕曰優遊不迫﹐曰沈著痛快。詩之極致有一﹐曰入神。詩而入神﹐至矣﹐盡矣﹐蔑以加矣﹗惟李﹑杜得之。他人得之蓋寡也。

四

禪家者流﹐乘有小大﹐宗有南北﹐道有邪正。學者須從最上乘﹑具正法眼﹐悟第一義﹐若小乘禪﹐聲聞辟支果﹐皆非正也。論詩如論禪﹐漢﹑魏﹑晉與盛唐之詩﹐則第一義也。大歷以還之詩﹐則小乘禪也﹐已落第二義矣﹔晚唐之詩﹐則聲聞辟支果也。學漢﹑魏﹑晉與盛唐詩者﹐臨濟下也。學大歷以還之詩者﹐曹洞下也。大抵禪道惟在妙悟﹐詩道亦在妙悟﹐且孟襄陽學力下韓退之遠甚﹑而其詩獨出退之之上者﹐一味妙悟而已。惟悟乃爲當行﹐乃爲本色。然悟有淺深﹑有分限﹑有透徹之悟﹐有但得一知半解之悟。漢﹑魏尙矣﹐不假悟也。謝靈運至盛唐諸公﹐透徹之悟也。他𨿽有悟者﹐皆非第一義也。吾評之非僭也﹐辯之非妄也。天下有可廢之人﹐無可廢之言。詩道如是也。若以爲不然﹐則是見詩之不廣﹐參詩之不熟耳。試取漢﹑魏之詩而熟參之﹐次取晉﹑宋之詩而熟參之﹐次取南北朝之詩而熟參之﹐次取沈﹑宋﹑王﹑楊﹑盧﹑駱﹑陳拾遺之詩而熟參之﹐次取開元﹑天寶諸家之詩而熟參之﹐次獨取李﹑杜二公之詩而熟參之﹐又取大歷十才子之詩而熟參之﹐又取元和之詩而熟參之﹐又盡取晚唐諸家之詩而熟參之﹐又取本朝蘇﹑黃以下諸家之詩而熟參之﹐其眞是非自有不能隱者。儻猶於此而無見焉﹐則是野狐外道﹐蒙蔽其眞識﹐不可救藥﹐終不悟也。

五

夫詩有別材﹐非關書也﹔詩有別趣﹐非關理也。然非多讀書﹑多窮理﹐則不能極其至﹐所謂不涉理路﹑不落言筌者﹐上也。詩者﹐吟詠情性也。盛唐諸人惟在興趣﹐羚羊掛角﹐無迹可求。故其妙處﹐透徹玲瓏﹐不可湊泊﹐如空中之音﹐相中之色﹐水中之月﹐鏡中之象﹐言有盡而意無窮。近代諸公﹐乃作奇特解會﹐遂以文字爲詩﹐以才學爲詩﹐以議論爲詩。夫豈不工﹖終非古人之詩也。蓋於一唱三歎之音﹐有所歉焉。且其作多務使事﹐不問興致﹐用字必有來歷﹐押韻必有出處﹐讀之反覆終篇﹐不知著到何在。其末流甚者﹐叫噪怒張﹐殊乖忠厚之風﹐殆以罵詈爲詩。詩而至此﹐可謂一厄也。然則近代之詩無取乎﹖曰﹕有之。吾取其合於古人者而已。國初之詩尙沿襲唐人﹕王黃州學白樂天﹐楊文公﹑劉中山學李商隱﹐盛文肅學韋蘇州﹐歐陽公學韓退之古詩﹐梅聖兪學唐人平澹處﹐至東坡﹑山谷始自出己意以爲詩﹐唐人之風變矣。山谷用工尢爲深刻﹐其後法席盛行海內﹐稱爲江西宗派。近世趙紫芝﹑翁靈舒輩﹐獨喜賈島﹑姚合之詩﹐稍稍復就淸苦之風﹐江湖詩人多效其體﹐一時自謂之唐宗﹔不知止入聲聞辟支之果﹐豈盛唐諸公大乘正法眼者哉﹗嗟乎﹗正法眼之無傳久矣﹗唐詩之說未唱﹐唐詩之道或有時而明也。今旣唱其體曰唐詩矣﹐則學者謂唐詩誠止於是耳﹐得非詩道之重不幸邪﹗故予不自量度﹐輒定詩之宗旨﹐且借禪以爲諭﹐推原漢﹑魏以來﹐而截然謂當以盛唐爲法﹐﹝後捨漢﹑魏而獨言盛唐者﹐謂古律之體備也﹞𨿽獲罪於世之君子﹐不辭也。

詩體

一

《風》《雅》《頌》旣亡﹐一變而爲《離騷》﹐再變而爲西漢五言﹐三變而爲歌行雜體﹐四變而爲沈﹑宋律詩。五言起於李陵﹑蘇武﹝或云枚乘﹞﹐七言起於漢武《柏梁》﹐四言起於漢楚王傅韋孟﹐六言起於漢司農谷永﹐三言起於晉夏侯湛﹐九言起於髙貴鄕公。

二

以時而論﹐則有建安體﹝漢末年號。曹子建父子及鄴中七子之詩﹞﹑黃初體﹝魏年號﹐與建安相接﹐其體一也﹞﹑正始體﹝魏年號﹐嵇﹑阮諸公之詩﹞﹑太康體﹝晉年號﹐左思﹑潘嶽﹑二張﹑二陸諸公之詩﹞﹑元嘉體﹝宋年號﹐顏﹑鮑﹑謝諸公之詩﹞﹑永明體﹝齊年號﹐齊諸公之詩﹞﹑齊﹑梁體﹝通兩朝而言之﹞﹑南北朝體﹝通魏﹑周而言之﹐與齊﹑梁體一也﹞﹑唐初體﹝唐初猶襲陳﹑隋之體﹞﹑盛唐體﹝景云以後﹐開元﹑天寶諸公之詩﹞﹑大歷體﹝大歷十才子之詩﹞﹑元和體﹝元﹑白諸公﹞﹑晚唐體﹑本朝體﹝通前後而言之﹞﹑元祐體﹝蘇﹑黃﹑陳諸公﹞﹑江西宗派體﹝山谷爲之宗﹞。

三

以人而論﹐則有蘇﹑李體﹝李陵﹑蘇武也﹞﹑曹﹑劉體﹝子建﹑公幹也﹞﹑陶體﹝淵明也﹞﹑謝體﹝靈運也﹞﹑徐﹑庾體﹝徐陵﹑庾信也﹞﹐沈﹑宋體﹝佺期﹑之問也—﹞﹑陳拾遺體﹝陳子昂也﹞﹑王楊﹑盧﹑駱體﹝王勃﹑楊炯﹑盧照鄰﹑駱賓王也﹞﹑張曲江體﹝始興文獻公九齡也﹞﹑少陵體﹑太白體﹑髙達夫體﹝髙常侍適也﹞﹑孟浩然體﹑岑嘉州體﹝岑參也﹞﹑王右丞體﹝王維也﹞﹑韋蘇州體﹝韋應物也﹞﹑韓昌黎體﹑柳子厚體﹑韋﹑柳體﹝蘇州與儀曹合言之﹞﹑李長吉體﹑李商隱體﹝卽西昆體也﹞﹑盧仝體﹑白樂天體﹑元﹑白體﹝微之﹑樂天﹐其體一也﹞﹑杜牧之體﹑張藉﹑王建體﹝謂樂府之體同也﹞﹑賈浪仙體﹑孟東野體﹑杜荀鶴體﹑東坡體﹑山谷體﹑後山體﹝後山本學杜﹐其語似之者但數篇﹐他或似而不全﹐又其他則本其自體耳﹞﹑王荊公體﹝公絕句最髙﹐其得意處﹐髙出蘇﹑黃﹑陳之上﹐而與唐人尙隔一關﹞﹑邵康節體﹑陳簡齊體﹝陳去非與義也。亦江西之派而小異﹞﹑楊誠齋體﹝其初學半山﹑後山﹐最後亦學絕句於唐人。已而盡棄諸家之體﹐而別出機杼﹐蓋其自序如此也﹞。

四

又有所謂選體﹝選詩時代不同﹐體制隨異﹐今人例謂五言古詩爲選體非﹐也﹞﹑柏梁體﹝漢武帝與羣臣共賦七言﹐每句用韻﹐後人謂此體爲柏梁體﹞﹑玉臺體﹝《玉臺集》乃徐陵所序﹐漢﹑魏﹑六朝之詩皆有之﹐或者但謂織艷者爲玉臺體﹐其實則不然﹞﹑西昆體﹝卽李商隱體﹐然兼溫庭筠及本朝楊﹑劉諸公而名之也﹞﹑香奩體﹝韓偓之詩﹐皆裾裙脂粉之語﹐有《香奩集》﹞﹑宮體﹝梁簡文傷於輕靡﹐時號宮體﹞。﹝其他體制尙或不一﹐然大槪不出此耳﹞

五

又有古詩﹐有近體﹝卽律詩也﹞﹐有絕句﹐有雜言﹐有三五七言﹝自三言而終以七言﹐隋鄭世翼有此詩﹕「秋風淸﹐秋月明。落葉聚還散﹐寒鴉樓復驚。相思相見知何日﹐此日此夜難爲情。」﹞﹐有半五六言﹝晉傅玄《鴻雁生塞北》之篇是也﹞﹐有一字至七字﹝唐張南史《雪月花艸》等篇是也。又隋人應詔有三十字詩﹐凡三句七言﹐一句九言﹐不足爲法故﹐不列於此也﹞﹐有三句之歌﹝髙祖《大風歌》是也。古《華山畿》二十五首﹐多三句之詞﹐其他古詩多如此者﹞﹐有兩句之歌﹝荊卿《易水歌》是也。又古詩有《靑驄白馬》《共戲樂》《女兒子》之類﹐皆兩句之詞也﹞﹐有一句之歌﹝《漢書》「枹鼓不鳴董少年」﹐一句之歌也。又漢童謠「千乘萬騎上北邙」﹐梁童謠「靑絲白馬壽陽來」﹐皆一句也﹞﹐有口號﹝或四句﹐或八句﹞﹐有歌行﹝古有鞠歌行﹑放歌行﹑長歌行﹑短歌行。又有單以歌名者﹐單行名者﹐不可枚述﹞﹐有樂府﹝漢成帝定郊祀立樂府﹐采齊﹑楚﹑趙﹑魏之聲以入樂府﹐以其音詞可被於弦歌也。樂府俱被諸體﹐兼統眾名也﹞﹐有楚詞﹝屈原以下仿楚詞者﹐皆謂之楚詞﹞﹐有琴操﹝古有《水仙操》﹐辛徳源所作﹔《別鶴操》髙陵牧子所作﹞﹐有謠﹝沈炯有《獨酌謠》﹐王昌齡有《箜篌謠》﹐穆天子之傳有《白雲謠》也﹞﹐曰吟﹝古詞有《隴頭吟》﹐孔明有《梁父吟》﹐相如有《白頭吟》﹞﹐曰詞﹝《選》有漢武《秋風詞》﹐樂府有《木蘭詞》﹞﹐曰引﹝古曲有《霹靂引》《走馬引》《飛龍引》﹞﹐曰詠﹝《選》有《五君詠》﹐唐儲光羲有《羣鴻詠》﹞﹐曰曲﹝古有《大堤曲》﹐梁簡文有《烏棲曲》﹞﹐曰篇﹝《選》有《名都篇》《京洛篇》《白馬篇》﹞﹐曰唱﹝魏武帝有《气出唱》﹞﹐曰弄﹝古樂府有《江南弄》﹞﹐曰長調﹐曰短調﹐有四聲﹐有八病﹝四聲設於周顒﹐八病嚴於沈約。八病謂平頭﹑上尾﹑蜂腰﹑鶴膝﹑大韻﹑小韻﹑旁紐﹑正紐之辧。作詩正不必拘此﹐蔽法不足據也﹞﹐又有以歎名者﹝古詞有《楚妃歎》《明君歎》﹞﹐以愁名者﹝《文選》有《四愁》﹐樂府有《獨處愁》﹞﹐以哀名者﹝《選》有《七哀》﹐少陵有《八哀》﹞﹐以怨名者﹝古詞有《寒夜怨》《玉階怨》﹞﹐以思名者﹝太白有《靜夜思》﹞﹐以樂名者﹝齊武帝有《估客樂》﹐宋臧質有《石城樂》﹞﹐以別名者﹝子美有《無家別》《垂老別》《新婚別》﹞。有全篇雙聲疊韻者﹝東坡「經字韻詩」是也﹞﹐有全篇字皆平聲者﹝天隨子《夏日詩》四十字皆是平。又有一句全平一句全仄者﹞﹐有全篇字皆仄聲者﹝梅聖兪《酌酒與婦飲》之詩是也﹞﹐有律詩上下句雙用韻者﹝第一句﹐第三五七句﹐押一仄韻﹔第二句﹐第四六八句﹐押一平韻。唐章碣有此體﹐不足爲法﹐謾列於此﹐以備其體耳。又有四句平入之體﹐四句仄入之體﹐無關詩道今皆不取﹞﹐有轆轤韻者﹝雙出雙入﹞﹐有進退韻者﹝一進一退﹞﹐有古詩一韻兩用者﹝《文選》曹子建《美女篇》有兩「難」字﹐謝康樂《述祖徳詩》有兩「人」字﹐後多有之﹞﹐有古詩一韻三用者﹝《文選》任彥升《哭範僕射》詩三用「情」字也﹞﹐有古詩三韻六七用者﹝古《焦仲卿妻詩》是也﹞﹐有古詩重用二十許韻者﹝《焦仲卿妻詩》是也﹞﹐有古詩旁取六七許韻者﹝韓退之「此日足可惜」篇是也。凡雜用東﹑冬﹑江﹑陽﹑庚﹑靑六韻。歐陽公謂﹕退之遇寬韻則故旁入他韻﹐非也。此乃用古韻耳﹐於集韻自見之﹞﹐有古詩全不押韻者﹝古《采蓮曲》是也﹞﹐有律詩至百五十韻者﹝少陵有古韻律詩﹐白樂天亦有之﹐而本朝王黃州有百五十韻五言律﹞﹐有律詩止三韻者﹝唐人有六句五言律﹐如李益詩「漢家今上郡﹐秦塞古長城。有日云常慘﹐無風沙自驚。當今天子聖﹐不戰四方平」是也﹞﹐有律詩徹首尾對者﹝少陵多此體﹐不可槪舉﹞﹐有律詩徹首尾不對者﹝盛唐諸公有此體﹐如孟浩然詩﹕「掛席東南望﹐靑山水國遙。軸轤爭利涉﹐來往接風潮。問我今何適﹐天臺訪石橋。坐看霞色晚﹐疑是石城標。」又「水國無邊際」之篇﹐又太白「牛渚西江夜」之篇。皆文從字順﹐音韻鏗鏘﹐八句皆無對偶﹞﹐有後章字接前章者﹝曹子建《贈白馬王彪》之詩是也﹞﹐有四句通義者﹝如少陵「神女峯娟妙﹐昭君宅有無﹐曲畱明怨惜﹐夢盡失歡娛」是也﹞﹐有絕句折腰者﹐有八句折腰者﹐有擬古﹐有連句﹐有集句﹐有分題﹝古人分題﹐或各賦一物﹐如雲送某人分題得某物也。或曰探題﹞﹐有分韻﹐有用韻﹐有和韻﹐有借韻﹝如押七之韻﹐可借入微或十二齊韻是也﹞﹐有協韻﹝《楚詞》及《選》詩多用協韻﹞﹐有今韻﹐有古韻﹝如退之《此日足可惜》詩用古韻也﹐蓋《選》詩多如此﹞﹐有古律﹝陳子昂及盛唐諸公多此體﹞﹐有今律。有頷聯﹐有頸聯﹐有發端﹐有落句﹝結句也﹞﹐有十字對﹝劉昚虛「滄浪千萬里﹐日夜一孤舟」﹞﹐有十字句﹝常建「曲徑通幽處﹐禪房花木深」等是也﹞﹐有十四字對﹝劉長卿「江客不堪頻北望﹐塞鴻何事又南飛」是也﹞﹐有十四字句﹝崔顥「黃鶴一去不復返﹐白雲千載空悠悠」﹐又太白「鸚鵡西飛隴山去﹐芳洲之樹何靑靑」是也﹞﹐有扇對﹝又謂之隔句對。如鄭都官「昔年其照松溪影﹐松折碑荒僧已無﹐今日還思錦城事﹐雪消花謝夢何如」是也。蓋以第一句對第三句﹐第二句對第四句﹞﹐有借對﹝孟浩然「廚人具雞黍﹐稚子摘楊梅」﹐太白「水舂雲母碓﹐風掃石楠花」﹐少陵「竹葉於人旣無分﹐菊花從此不須開」是也﹞﹐有就句對﹝又曰當句有對。如少陵「小院回廊春寂寂﹐浴鳧飛鷺晚悠悠」﹐李嘉祐「孤云獨鳥川光暮﹐萬里千山海气秋」是也。前輩於文亦多此體﹐如王勃「龍光射斗牛之墟﹐徐孺下陳蕃之榻」﹐乃就對也﹞。﹝lz﹞

六

論雜體﹐則有風人﹝上句述其語﹐下句釋其義﹐如古《子夜歌》《續曲歌》之類﹐則多用此體﹞﹐槁砧﹝古樂府「槁砧今何在﹐山上復安山﹔何當大刀頭﹐破鏡飛上天」﹐僻辭隱語也﹞﹐五雜俎﹝見樂府﹞﹐兩頭織織﹝亦見樂府﹞﹐盤中﹝《玉臺集》有此詩﹐蘇伯玉妻作﹐寫之盤中﹐屈曲成文也﹞﹐回文﹝起於寶滔之妻﹐織錦以寄其夫也﹞﹐反覆﹝舉一字而誦﹐皆成句﹐無不押韻﹐反復成文也。李公《詩格》有此二十字詩﹞﹐離合﹝字相折合成文﹐孔融「漁父屈節」之詩是也。﹞𨿽不關詩之重﹐輕其體制亦古﹐至於建除﹝鮑明遠有《建除詩》﹐每句首冠以「建除平定」等字。其詩𨿽佳﹐蓋鮑本工詩﹐非因建除之體而佳也﹞﹐字謎﹐人名﹐卦名﹐數名﹐藥名﹐州名之詩﹐只成戲謔﹐不足法也。﹝又有六甲十屬之類﹐及藏頭﹑歇後等體﹐今皆削之。近世有李公《詩格》﹐泛而不備﹐惠洪《天廚禁臠》﹐最爲誤人。今此卷有旁參二書者﹐蓋其是處不可易也﹞。

詩法

一

學詩先除五俗﹕一曰俗體﹐二曰俗意﹐三曰俗句﹐四曰俗字﹐五曰俗韻。

二

有語忌﹐有語病﹐語病易除﹐語忌難除。語病古人亦有之﹐惟語忌則不可有。

三

須是本色﹐須是當行。

四

對句好可得﹐結句好難得﹐發句好尢難得。

五

發端忌作舉止﹐收拾貴在出場。

六

不必太著題﹐不必多使事。

七

押韻不必有出處﹐﹔用事不必拘來歷。

八

下字貴響﹐造語貴圓。

九

意貴透徹﹐不可隔靴搔癢﹔語貴脫灑﹐不可拖泥帶水。

十

最忌骨董﹐最忌趂貼。

十一

語忌直﹐意忌淺﹐脈忌露﹐味忌短﹐音韻忌散緩﹐亦忌迫促。

十二

詩難處在結裹﹐譬如番刀﹐須用北人結裹﹐若南人便非本色。

十三

須參活句﹐勿參死句。

十四

詞气可頡頏﹐不可乖戾。

十五

律詩難於古詩﹐絕句難於八句﹐七言律詩難於五言律詩﹐五言絕句難於七言絕句。

十六

學詩有三節﹕其初不識好惡﹐連篇累牘﹐肆筆而成﹔旣識羞愧﹐始生畏縮﹐成之極難﹔及其透徹﹐則七縱八橫﹐信手拈來﹐頭頭是道矣。

十七

看詩須著金剛眼睛﹐庶不呟於旁門小法。﹝禪家有金剛眼睛之說﹞。

十八

辧家數如辧蒼白﹐方可言詩。﹝荊公評文章先體制而後文之工拙﹞。

十九

詩之是非不必爭﹐試以已詩置之古人詩中﹐與識者觀之而不能辧﹐則眞古人矣。

詩評

一

大歷以前﹐分明別是一副言語﹔晚唐﹐分明別是一副言語﹔本朝諸公﹐分明別是一副言語。如此見﹐方許具一隻眼。

二

盛唐人﹐有似粗而非粗處﹐有似拙而非拙處。

三

五言絕句﹕眾唐人是一樣﹐少陵是一樣﹐韓退之是一樣﹐王荊公是一樣﹐本朝諸公是一樣。

四

盛唐人詩﹐亦有一二濫觴晚唐者﹐晚唐人詩﹐亦有一二可入盛唐者﹐要當論其大槪耳。

五

唐人與本朝人詩﹐未論工拙﹐直是气象不同。

六

唐人命題﹐言語亦自不同。雜古人之集而觀之﹐不必見詩﹐望其題引而知其爲唐人今人矣。

七

大歷之詩﹐髙者尙未識盛唐﹐下者漸入晚唐矣。晚唐之下者﹐亦隨野孤外道鬼窟中。

八

或問﹕「唐詩何以勝我朝﹖」唐以詩取士﹐故多專門之學﹐我朝之詩所以不及也。

九

詩有詞理意興。南朝人尙詞而病於理﹔本朝人尙理而病於意興﹔唐人尙意興而理在其中﹔漢魏之詩﹐詞理意興﹐無迹可求。

十

漢魏古詩﹐气象混沌﹐難以句摘。晉以還方有佳句﹐如淵明「采菊東籬下﹐悠然見南山」﹐謝靈運「池塘生春艸」之類﹐謝所以不及陶者﹐康樂之詩精工﹑淵明之詩質而自然耳。

十一

謝靈運之詩﹐無一篇不佳。

十二

黃初之後﹐惟阮籍《詠懷》之作﹐極爲髙古﹐有建安風骨。晉人捨陶淵明﹑阮籍嗣宗外﹐惟左太衝髙出一時﹐陸士衡獨在諸公之下。

十三

顏不如鮑﹐鮑不如謝﹐文中子獨取顏﹐非也。

十四

建安之作全在气象﹐不可尋枝摘葉。靈運之詩﹐已是徹首尾成對句矣﹐是以不及建安也。

十五

謝朓之詩﹐已有全篇似唐人者﹐當觀其集方知之。

十六

戎昱在盛唐爲最下﹐已濫觴晚唐矣。戎昱之詩﹐有絕似晚唐者。權徳輿之詩﹐卻有絕似盛唐者。權徳輿或有似韋蘇州﹑劉長卿處。

十七

顧況詩多在元白之上﹐稍有盛唐風骨處。

十八

冷朝陽在大歷才子中爲最下。馬戴在晚唐諸人之上。劉滄﹑呂溫亦勝諸人。李瀕不全是晚唐﹐間有似劉隨州處。陳陶之詩﹐在晚唐人中﹐最無可觀。薛逄最淺俗。

十九

大歷以後﹐吾所深取者﹐李長吉﹑柳子厚﹑劉言史﹑權徳輿﹑李涉﹑李益耳。

二十

大歷後﹐劉夢得之絕句﹐張藉﹑王建之樂府﹐吾所深取耳。

二一

李﹑杜二公﹐正不當優劣。太白有一二妙處﹐子美不能道﹔子美有一二妙處﹐太白不能作。

二二

子美不能爲太白之飄逸﹐太白不能爲子美之沈鬱。太白《夢遊天姥吟》《遠離別》等﹐子美不能道﹔子美《北徵》《兵車行》《垂老別》等太白不能作。論詩以李﹑杜爲準﹐挾天子以令諸侯也。

二三

少陵詩法如孫﹑吳﹐太白詩法如李廣。少陵如節制之師。

二四

少陵詩﹐憲章漢﹑魏﹐而取材於六朝﹔至其自得之妙﹐則前輩所謂集大成者也。

二五

觀太白詩者﹐要識眞太白處。太白天才豪逸﹐語多卒然而成者。學者於每篇中﹐要識其安身立命處可也。

二六

太白髮句﹐謂之開門見山。

二七

李﹑杜數公﹐如金鳷擘海﹐香象渡河﹐下視郊﹑島輩﹐直虫吟艸間耳。

二八

人言太白仙才﹐長吉鬼才﹐不然﹐太白天仙之詞﹐長吉鬼仙之詞耳。

二九

玉川之怪﹐長吉之瑰詭﹐天地間自欠此體不得。

三十

髙岑之詩悲壯﹐讀之使人感慨﹔孟郊之詩刻苦﹐讀之使人不歡。

三一

《楚詞》﹐惟屈﹑宋諸篇當讀之外﹐惟賈誼《懷長沙》﹑淮南王《招隱》﹑嚴夫子《哀時命》宜熟讀﹐此外亦不必也。

三二

《九章》不如《九歌》《九歌》《哀郢》尢妙。

三十三

前輩謂《大招》勝《招魂》。不然。

三四

讀《騷》之久﹐方識眞味﹔須歌之抑揚﹐涕洟滿襟﹐然後爲識《離騷》。否則如戛釜撞甕耳。

三五

唐人惟柳子厚深得騷學﹐退之﹑李觀﹐皆所不及。若皮日休《九諷》﹐不足爲騷。

三六

韓退之《琴操》極髙古﹐正是本色﹐非唐賢所及。

三七

釋皎然之詩﹐在唐諸僧之上﹐唐詩僧有法震﹑法照﹑無可﹑護國﹑靈一﹑淸江﹑無本﹑齊己﹑貫休也。

三八

集句惟荊公最長﹐《胡笳十八拍》混然天成﹐絕無痕迹﹐如蔡文姬肺肝間流出。

三九

擬古惟江文通最長﹐擬淵明似淵明﹐擬康樂似康樂﹐擬左思似左思﹐擬郭璞似郭璞﹐獨擬李都尉一首﹐不似西漢耳。

四十

𨿽謝康樂擬鄴中諸子之詩﹐亦气象不類。至於劉玄休《擬行行重行行》等篇﹐鮑明遠《代君子有所思》之作﹐仍是其自體耳。

四一

和韻最害人詩。古人酬唱不次韻﹐此風始盛於元白﹑皮陸﹐本朝諸賢﹐乃以此而闘工﹐遂至往復有八九和者。

四二

孟郊之詩﹐憔悴枯槁﹐其气局促不伸﹐退之許之如此﹐何耶﹖詩道本正大﹐孟郊自爲之艱阻耳。

四三

孟浩然之詩﹐諷詠之久﹐有金石宮商之聲。

四四

唐人七言律詩﹐當以崔灝《黃鶴樓》爲第一。

四五

唐人好詩﹐多是徵戍﹑遷謫﹑行旅﹑離別之作﹐往往能感動激發人意。

四六

蘇子卿詩﹕「幸有弦歌曲﹐可以諭中懷。請爲遊子吟﹐冷冷一何悲﹗絲竹厲淸聲﹐慷慨有餘哀。長歌正激烈﹐中心愴以摧。欲展淸商曲﹐念子不能歸。」今人觀之﹐必以爲一篇重復之甚﹐豈特如《蘭亭》「絲竹管弦」之語耶。古詩正不當以此論之也。

四七

《十九首》﹕「靑靑河畔艸﹐鬱鬱園中柳。盈盈樓上女﹐皎皎當窗牖。娥娥紅粉妝﹐纖纖出素手。」一連六句﹐皆用疊字﹐今人必以爲句法重復之甚﹐古詩正不當以此論之也。

四八

任昉《哭範僕射詩》﹐一首中凡兩用生字韻﹐三用情字韻。「夫子值狂生」﹐「千齡萬恨生」﹐猶是兩義。「猶我故人情」﹐「生死一交情」﹐「欲以遣離情」﹐三情字皆用一意。《天廚禁臠》謂﹕平韻可重押﹐若或平或仄﹐則不可。彼但以《八仙歌》言之耳。何見之陋邪﹖詩話謂﹕東坡兩「耳」韻﹐兩「耳」義不同﹐故可重押。要之亦非也。

四九

劉公幹《贈五官中郎將》詩﹕「昔我從元後﹐整駕至南鄕。過彼丰沛都﹐與君共翺翔。」元後﹐蓋指曹操也。至南鄕﹐謂伐劉表之時。丰沛都﹐諭操譙郡也。王仲宣《從軍詩》云「籌策運帷幄﹐一由我聖君。」聖君亦指曹操也。又曰「竊慕負鼎翁﹐願厲朽鈍姿。」是欲效伊尹負鼎幹湯以伐桀也。是時﹐漢帝尙存﹐而二子之言如此﹐一曰元後﹐二曰聖君﹐正與荀彧比曹操爲髙光同科。或以公幹平視美人爲不屈﹐是未爲知人之論。《春秋》誅心之法﹐二子其何逃﹖

五十

古人贈答﹐多相勉之詞。蘇子卿云「願君崇令徳﹐隨時愛景光。」李少卿云「努力崇明徳﹐皓首以爲期。」劉公干云「勉哉修令徳﹐北面自寵珍。」杜子美云「君若登臺輔﹐臨危莫愛身。」往往是此意。有如髙達夫贈王徹云「吾知十年後﹐季子多黃金。」金多何足道﹐又甚於以名位期人者。此達夫偶然漏逗處也。

考證

一

少陵與太白獨厚於諸公﹐詩中凡言太白十四處﹐至謂「世人皆欲殺﹐吾意獨憐才」﹔「醉眠秋共被﹐攜手日同行」﹔「三夜頻夢君﹐情親見君意」﹕其情好可想﹐《遁齋閒覽》謂二人名旣相逼﹐不能無相忌﹐是以庸俗之見﹐而度賢哲之心也。予故不得不辧。

二

《古詩十九首》﹐非止一人之詩也。《行行重行行》﹐樂府以爲枚乘之作﹐則其他可知矣。

三

《古詩十九首》《行行重行行》《玉臺》作兩首﹐自「越鳥巢南枝」以下﹐爲一首﹐當以《選》爲正。

四

《文選》長歌行﹐只有一首《靑靑園中葵》者。郭茂倩《樂府》有兩篇﹐次一首乃《仙人騎白鹿》者。《仙人騎白鹿》之篇﹐予疑此詞「岧岧山上亭」以下﹐其義不同﹐當又別是一首﹐郭茂倩不能辧也。

五

《文選》《飲馬長城窟》古詞﹐無人名﹐《玉臺》以爲蔡邕作。

六

古詞之不可讀者﹐莫如《巾舞歌》﹐文義漫不可解﹐又古《將進酒》《芳樹》《石畱》《豫章行》等篇﹐皆使人讀之茫然。又《朱鷺》《稚子班》《艾如張》《思悲翁》《上之回》等﹐只二三句可解。豈非歲久文字舛訛而然耶﹖

七

《木蘭歌》「促織何喞喞」﹐《文苑英華》作「喞喞何切切」﹐又作「歷歷」﹔《樂府》作「喞喞復喞喞」﹐又作「促織何喞喞」。當從《樂府》也。

八

「願馳千里足」﹐郭茂倩《樂府》作「願借明駞千里足」﹐《酉陽雜俎》作「願馳千里明駞足」。《漁隱》不考﹐妄爲之辧。

九

《木蘭歌》最古﹐然「朔气傳金柝﹐寒光照鐵衣」之類﹐已似太白﹐必非漢魏人詩也。

十

《木蘭歌》《文苑英華》直作韋元甫名字﹐郭茂倩《樂府》有兩篇﹐其後篇乃元甫所作也。

十一

班婕妤《怨歌行》﹐文選直作班姬之名﹐《樂府》以爲顏延年作。

十二

孔明《梁父吟》﹕「步出齊東門﹐遙望蕩陰裏。」《樂府解題》作「遙望陰陽裏」。靑州有陰陽裏。「田疆古冶子」﹐《解題》作「田疆固野子」。

十三

南北朝人﹐惟張正見詩最多﹐而最無足省發﹐所謂「𨿽多亦奚以爲」。

十四

《西淸詩話》載﹕晁文元家所藏陶詩﹐有《問來使》一篇﹐云「爾從山中來﹐早晚發天目。我屋南山下﹐今生幾藂菊。薔薇葉已抽﹐秋蘭气當馥。歸去來山中﹐山中酒應熟。」予謂此篇誠佳﹐然其體制气象﹐與淵明不類﹐得非太白逸詩﹐後人謾取以入陶集爾。

十五

《文苑英華》有太白《代寄翁參樞先輩》七言律一首﹐乃晚唐之下者。又有五言律三首﹕其一﹐《送客歸吳》﹔其二﹐《送友生遊峽中》﹔其三﹐《送袁明甫任長江》﹐集本皆無之。其家數在大歷﹑貞元間﹐亦非太白之作。又有五言《雨後望月》一首﹐《對雨》一首﹐《望夫石》一首﹐《冬月歸舊山》一首﹐皆晚唐之語。又有「秦樓出佳麗」四句﹐亦不類太白﹐皆是後人假名也。

十六

《文苑英華》有送《史司馬赴崔相公幕》一首云「崢嶸丞相府﹐淸切鳳凰池。羨爾瑤臺鶴﹐髙樓瓊樹枝。歸飛晴日好﹐吟弄惠風吹。正有乘軒樂﹐初當學舞時。珍禽在羅綱﹐微命若遊絲。願托周周羽﹐相銜漢水湄。」此或太白之逸詩也。不然﹐亦是盛唐人之作。

十七

《太白集》中《少年行》﹐只有數句類太白﹐其他皆淺近浮俗﹐決非太白所作﹐必誤入也。

十八

「酒渴愛江淸」一詩﹐《文苑英華》作「暢當」﹐而黃伯思注《杜集》﹐編作少陵詩﹐非也。

十九

「迎旦東風騎蹇驢」絕句﹐決非盛唐人气象﹐只似白樂天言語。今世俗圖畫以爲少陵詩﹐漁隱亦辧其非矣﹔而黃伯思編入《杜集》﹐非也。

二十

少陵有《避地》逸詩一首云「避地歲時晚﹐竄身筋骨勞。詩書遂墻壁﹐奴僕且旌旄。行在僅聞信﹐此生隨所遭。神堯舊天下﹐會見出腥臊。」題下公自注云「至徳三載丁酉作」﹐此則眞少陵語也。今書市集本﹐並不見有。

二一

舊蜀本杜詩﹐並無注釋﹐𨿽編年而不分古近二體﹐其間略有公自注而已。今豫章庫本﹐以爲翻鎭江蜀本﹐𨿽分雜注﹐又分古律﹐其編年亦且不同。近寶慶間﹐南海漕臺開杜集﹐亦以爲蜀本﹐𨿽刪去假坡之注﹐亦有王原叔以下九家﹐而趙注比他本最詳﹐皆非舊蜀本也。

二二

《杜集》注中「坡曰」者﹐皆是托名假僞﹐漁隱𨿽嘗辧之﹐而人尙疑者﹐蓋無至當之說﹐以指其僞也。今舉一端﹐將不辧而自明矣。如「楚岫八峯翠」﹐註云「景差《蘭亭春望》﹕『千峯楚岫碧﹐萬木郢城陰。』且五言始於李陵﹑蘇武﹐或云枚乘。漢以前五言古詩尙未有之﹐寕有戰國時已有五言律句耶﹖觀此可以一笑而悟矣。𨿽然﹐亦幸而有此漏逗也。

二三

杜注中「師曰」者﹐亦「坡曰」之類﹐但其間半僞半眞﹐尢爲殽亂惑人。此深可歎﹐然具眼者自默識之耳。

二四

崔灝《渭城少年行》《百家選》作兩首﹐自「秦川」已下別爲一首。郭茂倩《樂府》止作一首﹐《文苑英華》亦止作一首﹐當從《樂府》《英華》爲是矣。

二五

玉川子「天下薄夫苦耽酒」之詩﹐荊公《百家詩選》止作一篇﹐本集自「天上白日悠悠懸」以下﹐別爲一首﹐嘗從荊公爲是。

二十六

太白詩﹕「鬥酒渭城邊﹐壚頭耐醉眠。」乃岑參之詩﹐誤入。

二七

太白《塞上曲》「駵馬新跨紫玉鞍」者﹐乃王昌齡之詩﹐亦誤入。昌齡本有二篇﹐前篇乃「秦時明月漢時關」也。

二八

孟浩然有《贈孟郊》一首。按東野乃貞元﹑元和間人﹐而浩然終於開元二十八年﹐時代懸遠﹐其詩亦不似浩然﹐必誤入。

二九

杜詩﹕「五云髙太甲﹐六月曠搏扶。」太甲之義殆不可曉﹐得非髙太乙耶﹖乙與甲蓋亦相近﹐以星對風﹐亦從其類也。至於「杳杳東山攜漢妓」﹐亦無義理﹐疑是「攜妓去」。蓋子美每於絕句﹐喜對偶耳。臆度如此﹐更俟宏識。

三十

王荊公《百家詩選》﹐蓋本於唐人《英靈》《間气集》。其初﹐明皇﹑徳宗﹑薛稷﹑劉希夷﹑韋述之詩﹐無少增損﹐次序亦同。﹐孟浩然止增其數。儲光羲後﹐方是荊公自去取。前卷讀之盡佳﹐非其選擇之精﹐蓋盛唐人詩無不可觀者。至於大歷已後﹐其去取深不滿人意。況唐人如沈﹑宋﹑王﹑楊﹑盧﹑駱﹑陳拾遺﹑張燕公﹐張曲江﹑賈至﹑王維﹑獨古及﹑韋應物﹑孫逖﹑祖詠﹑劉昚虛﹑綦毋潛﹑劉長卿﹑李長吉諸公﹐皆大名家﹐——李﹑杜﹑韓﹑柳以家有其集﹐故不載﹐——而此集無之。荊公當時所選﹐當據宋次道之所有耳。其序乃言「觀唐詩者觀此足矣」﹐豈不誣哉﹗今人但以荊公所選﹐斂袵而莫敢議﹐可歎也。

三一

荊公有一家但取一二首﹐而不可讀者。如曹唐二首﹐其一首云「少年風流好丈夫﹐大家望拜漢金吾。閒眠曉日聽啼鴂﹐笑倚春風仗轆轤。深院吹笙從漢婢﹐靜街調馬任夷奴。牡丹花下鉤簾畔﹐獨倚紅肌捋虎鬚。」此不足以書屏障﹐可以與閭巷小人文背之詞。又《買劍》一首云「靑天露拔云霓泣﹐黑地潛驚鬼魅愁。」但可與師巫念誦耳。

三十二

予嘗見《方子通墓志》﹕「唐詩有八百家﹐子通所藏有五百家。」今則世不見有﹐惜哉﹗

三三

柳子厚「漁翁夜傍西巖宿」之詩﹐東坡刪去後二句﹐使子厚復生﹐亦必心服。謝朓「洞庭張樂地﹐瀟湘帝子遊。云去蒼梧野﹐水還江漢流。停驂我悵望﹐輟棹子夷猶。廣平聽方籍﹐茂陵將見求。心事俱已矣﹐江上徒離憂。」子謂「廣平聽方籍﹐茂陵將見求」一聯刪去﹐只用八句﹐方爲渾然﹐不知識者以爲何如。

附錄﹕答出繼叔臨安吳景仙書

僕之《詩辧》﹐乃斷千百年公案﹐誠驚世絕俗之談﹐至當歸一之論。其間說江西詩病﹐眞取心肝劊子手。以禪諭詩﹐莫此親切﹐是自家實證實悟者﹐是自家閉門鑿破此片田地﹐卽非傍人籬壁﹑拾人涕唾得來者。李杜復生﹐不易吾言矣。而吾叔靳靳疑之﹐況他人乎﹖所見難合固如此﹐深可歎也﹗

吾叔謂﹕說禪非文人儒者之言。本意但欲說得詩透徹﹐初無意於爲文﹐其合文人儒者之言與否﹐不問也。

髙意又使回護﹐毋直致褒貶。僕意謂﹕辧白是非﹑定其宗旨﹐正當明目張膽而言﹐使其詞說沈著痛快﹐深切著明﹐顯然易見﹔所謂不直則道不見﹐𨿽得罪於世之君子﹐不辭也。吾叔《詩說》﹐其文𨿽勝﹐然只是說詩之源流﹐世變之髙下耳。𨿽取盛唐﹐而無的然使人知所趨向處。其間異戶同門之說﹐乃一篇之要領﹐然晚唐本朝﹐謂其如此﹐可也﹔謂唐初以來至大歷之異戶同門﹐已不可矣﹔至於漢﹑魏﹑晉﹑宋﹑齊﹑梁之詩﹐其品第相去﹐髙下懸絕﹐乃混而稱之﹐謂錙銖而較﹐實有不同處﹐大率異戶而同門﹐豈其然乎﹖

又謂﹕韓柳不得爲盛唐﹐猶未落晚唐。以其時則可矣。韓退之固當別論﹔若柳子厚五言古詩﹐尙在韋蘇州之上﹐豈元﹑白同時諸公所可望耶﹖髙見如此﹐毋怪來書有甚不喜分諸體制之說﹐吾叔誠於此未暸然也。作詩正須辧盡諸家體制﹐然後不爲旁門所惑。今人作詩﹐差入門戶者﹐正以體制莫辧也。世之技藝﹐猶各有家數。市縑帛者﹐必分道地﹐然後知優劣﹐況文章乎﹖僕於作詩﹐不敢自負﹐至識則自謂有一日之長﹐於古今體制﹐若辧蒼素﹐甚者望而知之。來書又謂﹕忽被人捉破發問﹐何以答之﹖僕正欲人發問而不可得者﹐不遇盤根﹐安別利器﹔吾叔試以數十篇詩﹐隱其姓名﹐舉以相試﹐爲能別得體制否﹖惟辧之未精﹐故所作或雜而不純。今觀盛唐集中﹐尙有一二本朝立作處﹐毋乃坐是而然耶﹖

又謂﹕盛唐之詩﹐雄深雅健。僕謂此四字﹐但可評文﹐於詩則用「健」字不得。不若《詩辧》雄渾悲壯之語﹐爲得詩之體也。毫釐之差﹐不可不辧。坡﹑谷諸公之詩﹐如米元章之字﹐𨿽筆力勁健﹐終有子路事夫子時气象。盛唐諸公之詩﹐如顏魯公書﹐旣筆力雄壯﹐又气象渾厚﹐其不同如此。只此一字﹐便見吾叔腳根未點地處也。

所論屈原《離騷》﹐則深得之﹐實前輩之所未發﹔此一段文亦甚佳。大槪論武帝以前皆好﹐無可議者﹔但李陵之詩﹐非虜中感故人還漢而作﹐恐未深考。故東坡亦惑江漢之語﹐疑非少卿之詩﹐而不考其胡中也。

妙喜﹝是徑山名僧宗杲也﹞自謂參禪精子﹐僕亦自謂參詩精子。嘗謁李友山論古今人詩﹐見僕辧析毫芒﹐每相激賞﹐因謂之曰「吾論詩﹐若那吒太子析骨還父﹐析肉還母。」友山深以爲然。當時臨川相會匆匆﹐所惜多順情放過﹐蓋傾蓋執手﹐無暇引惹﹐恐未能卒竟辧也。鄙見若此﹐若不以爲然﹐卻願有以相復。幸甚﹗﹝舊注﹕按他本﹐滄浪《答吳寶義手書》。吳陵﹐字景仙﹐表書行﹐有詩名。﹞

