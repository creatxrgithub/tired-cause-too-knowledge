《續眉廬叢話》淸況周頤

癸丑﹑甲寅間﹐蕙風賃廬眉壽裏﹐所撰《叢話》﹐以眉廬名。乙卯四月﹐移居迆西靑雲裏。客問蕙風﹕「《叢話》殆將更名耶﹖」蕙風曰「客亦知夫眉壽之誼乎﹖眉於人之一身﹐爲至無用之物﹐此其所以壽也。蕙風之居可移﹐蕙風之無用﹐寧復可攺。」抑更有說焉﹕《洪範》﹕「五福﹕一壽二富。」蕙風之旨﹐將使二者一焉﹐其如靑雲非黃金何。孔子曰「富而可求也﹐𨿽執鞭之士﹐吾亦爲之。」如不可求﹐續吾《叢話》。

咸豐初年﹐太考翰詹﹐詩題《半窗殘月夢鶯啼》。萬文敏時官編修﹐有句云「九重開曙色﹐萬戶動春聲。」拔置第一﹐蓋題近衰颯﹐而句殊興會也。

臨川李小湖侍郎著有《好雲樓集》﹐嘗集經句爲試帖﹐絕工巧﹐《賣劍買牛》題句云「又求其寶劍﹐誰謂爾無牛。」《善旌諫鼓》題句云「見羽毛之美﹐毋金玉爾音。」

前話載水洗水之法﹐謂水之上浮者輕淸﹐下沈者重濁。按﹕《水經》云「太宗朝﹐李季卿刺湖州﹐至維揚﹐遇陸處士鴻漸。李曰﹕『陸君善茶蓋天下﹐揚子江南零水又殊絕﹐今者二妙﹐千載一遇﹐何曠之乎﹖』命軍士信謹者挈瓶操舟﹐詣南零取水﹐陸挈器以俟。俄水至﹐陸以杓揚水﹐曰﹕『江則江矣﹐非南零﹐』似臨岸者。使曰﹕『某掉舟深入﹐見者累百人﹐敢紿乎﹖」陸不言﹐旣而傾諸盆至半﹐陸遽止。又以杓揚之﹐曰「自此南零者矣。」使大駭﹐馳下曰「某自南零賚至岸﹐舟蕩半﹐懼其鮮﹐挹岸水以增之。處士之鑑神鑑也﹐其敢隱欺乎﹖」據此﹐則又以下沈者爲佳﹐二說未知孰是﹐然而陸說古矣。

常州府屬縣八﹐惟靖江介在江北。淸之初年﹐某親貴出守常州﹐聲勢ピ赫﹐僚屬備極嚴憚。一日﹐以壽演劇﹐七邑皆來稱祝。靖江令獨後至﹐懼甚﹐囑閽者爲畫策﹐遂重賂伶人。時方演《八仙上壽》劇﹐七人者先出﹐李鐵拐獨後﹐七人問曰「來何暮也﹖」鐵拐曰「大江風阻﹐故爾來遲。」閽人卽於是時﹐以靖江令手版進。太守大喜延入﹐盡歡而罷。

常俗有搖會之說﹐其法數人醵錢﹐取決於瓊﹐色勝者得之。相傳莊殿撰存與﹐將計偕入都﹐苦乏資斧﹐不得已﹐糾合一會。屆期﹐戚友咸集﹐僕告主人有疾﹐不可以風﹐請諸客先擲﹐而主人於帳中擲之。蓋殿撰仿狄武襄兩面錢故智﹐預置一骰盆同式者﹐布置六赫﹐俟移盆帳中﹐故爲一擲﹐俾眾聞聲﹐則亟易預置之盆﹐出以示客﹐弗疑也﹐咸稱賀﹐遂得資。洎客散﹐視頃間故擲之盆﹐則亦六色皆緋﹐殊自喜。是科以第一人及第。

萍鄕文道希學士﹐夙負盛名。壬辰廷對﹐誤書「閭閻」爲「閭面」﹐經讀卷大臣簽出。而常熟翁叔平協揆言「『閭面』二字﹐確有來歷。」或猶稍爭曰「殆筆誤耳。」協揆曰「曩吾嘗以閭面對檐牙﹐詎誤耶。」廷式竟以第二人及第。

寧波招寶山爲浙海形勝地﹐中法之役﹐敵艦來犯﹐知府杜冠英﹑參將吳傑施巨炮擊中之﹐並有殲其大將孤拔之說。當是時﹐朝命旌二臣功﹐得畫像紫光閣。未幾﹐吳爲某營統領﹐而提督歐陽利見﹐竟劾罷之。適寧紹臺道薛福成奉召入都﹐將出使﹐力言吳之功﹐得旨送部引見﹐賞還遊擊﹐薦升總兵﹐終於管帶寧波炮臺之任﹐不竟其用﹐時論惜之。杜亦未聞通顯。

瓷器之有窯變﹐舊矣。曩北京倉場﹐有廒變之說﹐亦異聞也。南漕供各官食俸﹐而京倉紅朽實多。相傳禦膳房所供玉食﹐或爲某廒某倉所變﹐則一廒之米﹐悉成潔白圓勻。倉丁白坐糧廳﹐糧廳白倉督﹐取以進禦。而各官於此廒中演劇稱慶﹐相沿爲故事。蓋廒之變屢矣﹐非若窯變之偶然也。或曰「直隸玉田縣所產米﹐較南漕所運﹐實更粲美﹐先期儲寺廒中也。」

世傳張文敏晚年右臂不能書﹐易以左臂﹐書尢遒勁。又髙西園能左手書﹐大氐皆行艸耳。惟張涇南司寇﹐方奉敕書《落葉倡和詩》﹐俄墜馬傷右臂﹐遂用左手作小楷﹐極端凝蘊藉之致。張南華學士贈以詩云「驟馬天街一蹶中﹐險將折臂兆三公。翻身學士疑成瓦﹐擎掌仙人不是銅。漫笑莊生虛攫右﹐早誇杜老妙書空。斷碑半截渾難補﹐天遣重完賴國工。」

萬文敏官尙書時﹐自起宅第﹐髙其閎。其對門旗人某所居殊卑隘﹐惑於風水之說﹐嫉萬宅軒峻﹐勢若憑陵己也﹐日必詈於其門。公子輩欲與校﹐文敏則設幾門內而坐鎭焉﹐諭闔宅人等毋許出外與人爭。久之。詈益肆﹐語侵及所生。公子曰「至是寧尙可忍乎﹗」文敏曰「彼所詈者若而人﹐我非若而人﹐則彼非詈我也。何不可忍之有﹖」公子輩聞之釋然﹐所謂非義相干﹐可以理遣者也。

吾廣右灌陽唐氏﹐薇卿﹑文簡﹑禹卿當同治朝﹐同懷昆季﹐先後入翰林。其封翁猶應禮部試﹐屢下第﹐輒憤懣無已。每值考試試差﹐封翁則幾於門而坐焉﹐尼公子輩毋許赴試﹐恐獲分校會闈﹐則親父須回避也。未幾﹐遇覃恩﹐膺誥命﹐封翁則盛怒﹐索大杖﹐杖三太史。亟走避﹐並浼同鄕數輩爲之緩頰再三﹐僅乃得免。

朝邑相國閻文介﹐光緒初年告歸裏門﹐屢徵不起。其謝折中有云「宋臣王安石﹐小官則受﹐大官則辭﹐況臣不及安石萬一乎﹖」名臣引退﹐在昔多有﹐乃以拗相公自況﹐絕奇。

明初﹐秀才衤闌衫﹐飛魚補﹐騎驢﹐靑絹傘。永樂朝﹐教習庶士甚嚴﹐曾子啟等二十八人不能背誦《捕蛇者說》﹐令拽大木。何秀才之幸﹐而翰林之不幸也。按﹕明祝允明《猥談》云「諺語起於今時者﹐永樂中取庶吉士﹐比二十八宿﹐已具。周文襄公乞附列﹐時稱挨宿﹐遂乞今名彊附麗者。」曾子啟等二十八人﹐殆卽上應列宿者非耶。乃拽大木﹐何前榮而後辱也。彼附列之周文襄﹐容亦不得免焉﹐不甚悔多此一乞耶。

比年滬上行院中人競效男裝。按﹕《路史後紀》云「帝履癸伐蒙山﹐得妹嬉焉。一笑百媚﹐而色厲少融﹐反而男行﹐弁服帶劍。」此女子男裝之初祖也。

洪北江《外家紀聞》﹕「甌香館爲穎若字啟宸從舅氏宅中臨溪小築﹐惲南田居士貧時常賃居之﹐故所作書畫﹐多署甌香館。余幼時曾於外祖父亂書帙中﹐得南田居士《乞米帖》﹐今尙存。字仿褚河南﹐古秀入骨﹐故世傳南田三絕」云云。據此﹐則甌香館並非南田所自有。近人江浦陳亮甫撰《雅》﹐謂館名甌香﹐是甌香﹐非茶香﹐殆未必然也。《乞米帖》可與雅宜山人借銀券並傳﹐惜未得見。

王仲瞿以「煙霞萬古」名所居樓﹐樓無梯﹐飲饌皆縋而上。客至﹐則仲瞿躍而下﹐與立談﹔稍不入耳﹐聳身遽上﹐不復顧客﹐客逡巡自去。或片言契合﹐則臂挾與俱升﹐必傾談屢日夕﹐然後得去。去亦仲瞿挾與俱下。仲瞿之興末盡﹐客欲去﹐末由也。相傳顧梁汾詣納蘭容若登樓去梯﹐深談屢日﹐兩事皆可喜。容若款深﹐仲瞿豪宕。

小姐非宦女之稱﹐說見前話。以小姐稱宦女﹐不知始自何時﹐按﹕明楊循吉《蓬軒吳記》﹕「孟小姐﹐校官澄女﹐嘗過慧日庵訪某女冠﹐書其亭曰﹕『矮矮圍墻小小亭﹐竹林深處晝冥冥。紅塵不到無餘事﹐一炷香消兩卷經。』此詩殊雅。」云云﹐則明時有此稱矣。

咸豐戊午科場案﹐諸家記述詳略不一﹐玆貫穿其說如左﹕

戊午順天鄕試﹐監臨梁矩亭﹑提調蔣霞舫﹐甫入闈﹐卽以供應事﹐議論不合﹐互相詆訁其。八月初十日﹐頭場開門﹐蔣貿然出。各官奏參﹐蔣褫職﹐梁降調﹐識者已知其不祥。榜發﹐謠諑紛起﹐天津焦桂樵時以五品卿充軍機領班章京﹐爲其太夫人稱壽湖廣會館﹐大僚太半在座。程楞香﹐本科副主考也﹐談及正主考析公有攺換中卷事﹐載垣﹑端華﹑肅順﹐皆不滿於柏﹐思中傷之﹐以蜚語聞。適禦史孟傳金奏﹐第七名舉人平齡﹐素系優伶﹐不諳文理﹐請推治。上愈疑﹐飭侍衛至禮部﹐立提本科中式朱墨卷﹐派大臣復勘﹐簽出詩文悖謬之捲甚多。載垣等乘間聳動﹐下柏相家人靳祥於獄﹐旋褫柏職。特派載垣﹑端華﹑全慶﹑陳孚恩會訊﹐又於案外訪出同考官浦安與新中式主事羅鴻繹交通關節。鴻繹對簿﹐吐供不諱﹐而居間者乃鴻驛鄕人兵部主事李鶴齡也﹐於是並逮鶴齡。時羅織頗嚴﹐都城內外﹐無敢以科場爲言者。未幾﹐察出程楞香子炳采有收受熊元培﹑李旦華﹑王景麟﹑潘惇儼並潘某代謝森墀關節事﹐程父子亦入獄。訊程時﹐程面語孚恩曰「公子卽曾交關節在我手。」孚恩嗒然。翌日具折檢舉﹐並請回避。得旨逮孚恩子景彥﹐孚恩勿庸回避全案。孚恩以兒子事甚不樂。潘某者﹐侍郎某之子﹐孚恩知潘與程往來密﹐遂以危詞挾侍郎自首。侍郎恐﹐如其教﹐而某亦赴獄中矣。李古廉侍郎告病在籍﹐程供牽連其子旦華﹐解京審辦﹐古廉憂懼病劇死。己未二月﹐會訊王大臣等﹐請先結柏與鴻繹等一案。上禦勤政殿﹐召諸王大臣入﹐皆惴惴﹐麟公魁竟至失儀。旨下﹐柏與浦安﹑鴻繹﹑鶴齡同日棄西市。刑部尙書趙光偕肅順監視行刑。是日﹐柏相坐藍呢後檔車﹐服花鼠皮褂﹐戴空梁帽﹐在半截胡同口官廳坐候諭旨。浦安等皆坐席棚中﹐項帶大如意頭鎖﹐數番役夾視之。肅順自圓明園內閣直廬登輿﹐大聲曰「今日殺人了﹗」錢揆初中翰在直廬親聆之。抵菜市下輿至官廳﹐與柏攜手寒暄數語﹐出會同趙公宣旨﹐意气飛揚﹐趙惟俯首而已。先是﹐是年彗星見﹐長亙天﹐肅順等建言必殺大臣以塞天變。及獄成﹐文宗流涕曰「宰執重臣﹐豈能遽殺耶﹖」肅順言「此殺考官﹐非殺宰相也。」陽湖呂定子編修乃道光丙午科﹐柏相與趙蓉舫尙書同典江南鄕試所取士也。趙告呂曰「皇上昨日問我﹐曩與柏同爲考官﹐柏之操守如何﹖」光對﹕「柏身充軍機大臣﹐何事不可納賄﹐必於科場舞獘﹐身犯大辟乎。」文宗頷之﹐方冀柏之可邀末減也﹐詎談次忽接孚恩密柬﹐言某人駢首﹐朱革職﹐缺明日放﹐趙持柬慟哭﹐卽囑定子往爲料理云云。秋七月﹐庭桂父子案結﹐載垣等以刑部定擬未平允﹐奏稱送關節﹐無論已未中﹐均罪應斬決。孚恩先乞憐於兩王﹐乃先開脫送關節之陳﹑潘﹑李諸人﹐而以程父子擬斬決。旨下﹐決庭桂子炳采﹐發庭桂軍臺效力。庭桂出獄﹐暫寓彰儀門外華嚴寺。孚恩飛輿來候﹐一見卽伏地哭不起。庭桂曰「勿庸勿庸﹐你還算好﹐肯饒這條老命。」孚恩顏而去。此案主考柏正法﹐程發遣﹐惟朱僅褫職﹐旋卽以侍講學士銜﹐仍直書房﹐獸淸名素著也。同考監試及收掌﹑彌卦﹑謄錄﹑對讀等官處分殆徧。自是﹐孚恩一意諂事肅順。及文宗升遐﹐端﹑肅等僞詔顧命﹐逆謀叵測。俄兩宮內斷﹐雷霆驟驚﹐肅順大辟﹐孚恩遣戍。肅之就戳也。趙尙書仍爲監斬官﹐遣人邀柏相之子﹐侍郎鐘濂﹐載諸車中﹐同往菜市。俾目睹元惡授首﹐少紓不共戴天之恨﹐事之相去僅二年耳。其陳孚恩新疆遣戍之日﹐卽程庭桂軍臺賜環之日﹐天道好還如此。

陳孚恩之人直樞廷也﹐江寧何愼恪嘗汲引之。某日同亻暴直﹐何步履稍龍鐘﹐行時偶觸銅鑪﹐鏘然作響。孚恩於愼恪固誼托師門﹐徐曰「老師﹐只有人讓火鑪﹐火鑪不能讓人也。」何知陳將排己﹐遂伊郁遘疾。昔人有句云「直到天門最髙處﹐不能容物只容身。」慨乎其言之已。

近人所撰新小說﹐有名《九尾龜》者﹐書中某回自述命名所由﹐蓋托誼罕譬。不知九尾龜﹐固確有是物。明吳郡陸粲《庚己編》云「海寧百姓王屠與其子出行﹐遇漁父持巨龜﹐徑可尺餘。買歸﹐系著柱下﹐將羹之。鄰居有江右商人見之﹐告其邸翁﹐請以千錢贖焉。翁怪其厚﹐商曰「此九尾龜﹐神物也。欲買放去﹐君縱臾成此﹐功徳一半﹐是君領取。」因偕往驗之。商踏龜背﹐其尾之兩旁﹐露小尾各四。便持錢乞王﹐王不肯。遂烹作羹﹐父子共啖。是夕﹐大水自海中來﹐平地髙三尺許﹐牀榻盡浮﹐十餘刻始退。明日及午﹐翁怪王屠父子不起﹐壞戶入視之﹐但見衣衾在牀﹐父子都不知去向。人咸云﹐害神龜﹐爲水府攝去殺卻也。吳人仇寧客彼中﹐親見其事。

鳥名絕韻者﹐如綠毛幺鳳﹐桐花鳳﹐詞賦家向來艷稱。又桃花出儀徵﹐桃花盛開﹐輒來翔集。又有鳥長尾五色﹐如錦雞而小﹐每於盛夏菱葉冒水時﹐因叢葉之凹﹐伏卵出雛﹐人謂之菱雛。

明淸末季皆禁煙﹐特煙之品類不同耳。明王逋《蚓庵瑣語》﹕「煙葉出自閩中﹐邊上人寒疾﹐非此不治。關外人至以馬一匹易煙一斤。崇禎癸未﹐下禁煙之令﹐民間私種者問徒﹐法輕利重﹐民不奉詔。尋令犯者斷﹐然不久因邊軍病寒無治﹐遂停是禁。」云云。

長洲徐俟齋《居易堂集》有《討蟣虱檄》﹐典贍可誦﹐移錄如左﹕

爾﹛麻骨﹜虫蟣虱者﹐身慚蚊睫﹐質細暝。夤緣綫索以爲生﹐依附毫毛而自大。聚族而處﹐豈知蛾子之君臣﹔遷徙不常﹐詎有蜂王之國邑。紀昌善射﹐懸之而貫心﹔王猛雄談﹐捫之以揮塵。固垢穢之滋孽﹐實鋒鏑之餘生。將軍有血戰之功﹐汝依甲冑﹔窮士貴蠖藏之用﹐爾處褲襠。厥有常居﹐毋宜越境﹔苟爲曼衍﹐必致侵漁。故設湯鑊之嚴刑﹐重捕獲之功令。十日大索﹐五丁窮追﹐爾無捍玆三章﹐人亦寬其一面。爾乃頭足方具﹐便爾鴟張﹔耳目未定﹐胡然作孽。慘人肌膚以爲樂﹐吮人膏血以自肥。腹旣果然﹐貪饕未已﹔形同混沌﹐蹣跚可憎。投隙抵纖﹐無微不入﹔呼朋引類﹐實煩有徒。時尋蠻觸之爭﹐罔睹蜉蝣之旦。以鶉衣爲兔窟﹐髙枕安眠﹔望毛孔爲屠門﹐朵頤大嚼。但知口腹﹐不畏死亡。爾常噬臍﹐人猶芒背。遂使袍之士﹐手不停搔﹔伏枕之夫﹐臥難帖席。不耕而食﹐徒知膏吻磨牙﹔剝牀以膚﹐自侈茹毛飲血。猶恨天衣之無縫﹐生憎荀令之薰香。嗜膚比於割鮮﹐矢口矜其食肉。蠕蠕蠢動﹐曾玷叔夜之龍章﹔點點殷紅﹐時污麻姑之鳥爪。朗誦阿房之賦﹐正如蒼蠅之泄赦文﹔僭登宰相之須﹐何異妖狐之升禦座。罪維滿貫﹐惡極滔天﹐誠罄竹難盡﹐續發莫盡者也。玆者﹐渠魁旣獲﹐斧鉞將施﹐事急求生﹐乞憐恨其無尾。計窮就戮﹐大患以我有身。或憤燃其臍﹐或戲切其舌。或咀其肉以雪恨﹐若劉邕之嗜痂﹔或數其罪而甘心﹐若張湯之磔鼠。然而未爲合律﹐不足蔽辜。乃選五輪以爲兵﹐排左車以爲陣﹐斂衽成甲﹐褰裳作旗﹐巨擘若博浪之椎﹐利齒同斬蛇之劍。雷訇電擊﹐風掃云馳。夫以槐安國之巖城﹐猶然馘醜﹔兜離國之形勝﹐尙爾犁廷。況乎烏合一旅之師﹐羣居四戰之地﹐裸身無蜣甲之蔽﹐脆弱無螗臂之搏。將視斬級功多﹐眾擬長楊之獻獸。血流漂杵﹐慘同云夢之染輪。仗我爪牙﹐窮其巢穴﹐無易種於新邑﹐必殄滅之無遺。提湯趣烹﹐殺之無赦。

都門三閘地方﹐𨿽在軟紅塵中﹐饒有水鄕風趣。每值春光明媚﹐遊女如雲。其地有靈官廟﹐香火稱盛。道光時﹐住持女冠廣眞者﹐姿首修雩﹐幽扃梵唄﹐徒侶綦繁。其居室則繡幕文茵﹐窮極侈麗。往還多達官貴人﹐而莊邸與容貝子過從尢密﹐物議頗滋。往往巨公宅眷﹐入廟燒香﹐輒畱飫香積﹐羅列珍羞﹐咄嗟而辦。尢奇者﹐其酒易醉﹐醉必有夢。廟中器具﹐率容貝子喜捨。相傳有榻名幻仙﹐機括靈捷﹐殆出鬼工﹐則醉者憩焉。事祕﹐弗可得而詳也。廣眞又交通聲气﹐賄結權要﹐朝士熱中干進者﹐日奔走其門﹐冀系援致通顯。或師事母事之﹐勿卹也。有禦史馮某﹐久困烏臺﹐亦竭蹶措資﹐囑廣眞爲道地。某日通謁﹐適廣眞以事它出﹐其徒二尼畱禦史飯﹐意殊殷懇。酒數行﹐尼忽愀然曰「以君淸秩令名﹐而顧爲是齷齪行﹐詎倚吾師爲泰山耶。幸不可長﹐恐冰山弗若耳。」馮愕眙﹐亟請其說。尼曰「君爲言官﹐寧不能レ姦發伏﹐以直聲邀主知﹐致卿相耶﹖」遂舉廣眞姦狀﹐及賄賂各節﹐均有記錄﹐悉以付之﹐且曰「止此已足﹐君幸好自爲之﹐毋瞻顧。幸得當﹐毋相忘。禦史果幡然變計﹐促駕歸﹐炳燭屬稿﹐待旦封奏。事聞﹐上震怒﹐有旨派九門提督﹑順天府尹拿問廣眞情實﹐立正典刑。莊王褫爵﹐容貝子圈禁髙墻。禦史馮某以直言敢諫﹐不避親貴﹐得晉秩躋九列﹐亟輾轉爲二尼營脫﹐置少房焉。

滬上藥肆﹐輒大書其門曰「杜煎虎鹿龜膠」﹐或問余「杜煎」之意﹐弗能答也。漚尹言﹐杜煎﹐猶杜撰﹐卽自煎﹐吳語也。蘇州蹋科菜有二種﹐本地自種曰杜菜﹐自常州來曰客菜。客菜佳於杜菜﹐以「杜」對「客」而言﹐可知與「自」同意。

《臺灣誌》言﹐其地產金沙﹐然金沙出則地必易主。曩邵筱村撫臺時﹐金沙徧地﹐土人淘金者赴撫署領照﹐每人納制錢二百文﹐歲可贏十餘萬云。

蜀友某言﹐四川省城外有隙地數十畝﹐附近居民專以金葉鍛紅﹐槌成金箔。計金一兩﹐可成箔闊如三畝﹐無論何官鹵簿經過﹐砰訇之聲﹐未嘗或輟﹐惟總督過﹐則停讓三槌以致敬。此專門工業也﹐亟記之。

蜀南產墨猴﹐大如拳﹐毛如漆﹐性嗜墨﹐置之案頭﹐硯有宿墨﹐則舔咂淨盡﹐可代洗滌。

相傳閩縣王可莊修撰會館課﹐賦題《輔人無苟》﹐押「人」字韻云「危不持﹐顚不扶﹐焉用彼相﹔進以禮﹐退以義﹐我思古人。」觸閱卷者之忌﹐以竟體工麗﹐得置一等末云云。按﹕錢塘梁晉竹《兩般秋雨庵隨筆》「四書偶語」一則﹐有《拄杖銘》云「用之則行﹐捨之則藏﹐惟我與爾有是夫﹔危而不持﹐顚而不扶﹐則將焉用彼相矣。」晉竹道光朝人﹐時代在可莊之前﹐可莊賦句﹐殆構思暗合耶﹖又某說部云﹐當時閱卷者﹐爲吳縣沈文定﹐頗賞其寄托遙深﹐並無觸忌之說。可莊之一麾出守﹐蓋別有爲。

閱四川《巴州誌》﹐載一事絕艷異﹕

巴州﹐隋之恩陽縣也﹐縣治有恩陽山﹐山有髙低三峯﹐其最髙峯上建一閣﹐環閣植梅﹐因名曰紅梅閣。巴州刺史王﹐有子名鶚﹐讀書山下﹐每課余遊覽﹐步至閣前﹐忽見閣上窗欞悉啟﹐有一紅衣女郎俯眺山下﹐蓋絕代姝也。鶚以此閣終年扃﹐四無居人﹐心頗異之。潛謀移居閣中﹐了無所見。惟閒步山坳回時﹐每於窗畔﹐見女郎在焉﹐及入室則闃無其人。值梅盛開﹐鶚流連樹下﹐見梅一樹﹐花獨繁密﹐鶚因折取﹐插於瓶中。一日偶自外歸﹐見案上素紙題句云「南枝向暖北枝寒﹐一樣春風有兩般。步上髙樓莫吹笛﹐大家畱取倚闌干。」下署款張笑桃﹐墨沈末漧﹐袖香猶。鶚諷誦再三﹐極意艷羨﹐香禱之。越日薄暮﹐鶚自外歸﹐躡迹登樓﹐果見女郎拈毫伏案﹐鶚突前抱持﹐極道愛慕。女郎亦不避匿﹐自道姓名爲張笑桃﹐由是兩情歡洽﹐再易庚﹛帥虫﹜。某日﹐鶚與笑桃攜手遊行﹐俯視山下﹐笑桃神色忽異﹐顧謂鶚曰「君知黑霧彌漫者何也﹖」鶚謂此或雲气使然。笑桃曰「嘻﹐吾兩人情緣殆將盡矣。」鶚亟問其故﹐笑桃曰「此山有洞﹐名爲巴洞﹐蛇精名巴潛者居之﹐修煉數百年矣。能幻形爲人﹐覬覦妾貌﹐彊委禽焉。以彼蘊毒之尢﹐純陰之類。實生深山大澤﹐習居丰艸長林。妾誠蒲柳之姿﹐亦何至爲蔦蘿之托。巴潛涎甚滋恚﹐必欲得妾而甘心。今知侍君巾櫛﹐益復妒冒﹐以故噴薄妖氛﹐冀墮君五里霧中﹐因而攝妾。君以血肉文弱之軀﹐萬不能當其狂焰﹐宜速下山謹避。明年大比﹐君必連捷成進士﹐外授峨嵋縣令。倘不忘故劍﹐抵峨嵋時﹐暫緩赴官﹐迂道峨嵋山下﹐見鐵冠道人趺坐蒲團﹐君以情哀告﹐當得援手。或使我兩人破鏡重圓也。」言次﹐霧益騰湧﹐蔽山谷﹐笑桃促鶚速行﹐鶚揮淚下山﹐數十步間﹐回首瞻戀﹐猶見笑桃凝顰佇立﹐淒黯如霧中花也。逾日再至﹐則林壑依然﹐人面不知何處去矣﹐懊喪垂絕。爰謝絕人事﹐閉幃攻苦﹐翌歲登第授官﹐悉如笑桃言。往訪峨嵋山下﹐果道人鐵冠者在焉。鶚陳意惇懇﹐道人曰「巴潛何敢乃爾﹐吾念汝至誠﹐今付汝寶劍一﹐靈符三。汝卽至恩陽山下﹐斬荊辟萊﹐覓得巴洞﹐以一符置洞門﹐又一符焚化吞之﹐仗劍入洞﹐必得與意中人相見也。」鶚如其教﹐入其洞﹐綿亙數里﹐豁然開朗﹐有屋舍華美﹐珠簾四垂﹐則笑桃在焉。相見之下﹐悲喜交集﹐問知巴潛外出﹐亟挈笑桃以行﹐之官四年﹐燕好綦篤。一日晨興﹐笑桃忽謂鶚曰「妾近屢心悸﹐若有奇警﹐恐巴潛訁知所在﹐未能漠然於懷也。」屬鶚劍勿去身﹐戒閽人﹕「有巴潛者來﹐務拒勿納。」無何﹐鶚鶚在典室﹐有投刺者﹐未及置詞﹐而客已闖然入﹐厲聲語鶚曰「吾巴潛也﹐王鶚何人﹐奪人之室而據爲己有﹐久而不歸﹐直是理乎﹖」鶚急起索劍與鬥﹐而巴潛已入內室﹐指顧腥霾四合﹐只赤不辧面目﹐𨿽亻兼衛畢集﹐舉徨惑無能爲力。頃之﹐霧消客去﹐而笑桃亦杳矣。鶚竟棄官再訪峨嵋﹐則空山無人﹐曩道人鐵冠者﹐亦無復蹤迹。𨿽眞眞萬喚﹐惟有空谷應聲﹐泉咽云荒﹐悵惋而已。

右據州誌原文﹐潤色十之四五。竊意笑桃﹐其殆仙乎。其於王鶚﹐殆有前緣﹐緣到則合﹐緣盡則離﹐巴洞蛇精﹐峨嵋道人﹐舉非眞有﹐大抵仙家幻化之妙用。所以澹鶚之感戀﹐而振拔之情网之中也。不然﹐巴潛之初攝笑桃﹐何必待二年之後﹔再攝笑桃﹐何必待四年之後﹐矧笑桃固有道者﹐素紙題句﹐不昧慧根﹐登第授官﹐更能預決。何獨對於巴潛﹐略無自衛之力﹐欲攝則竟攝之耶﹐是皆可尋之間也。夫笑桃知鶚之必感戀﹐而預示幻化以澹之﹐何情之一往而深也。事具志乘﹐未必爲無稽之談﹐梅閣之遺址尙存乎﹐殊令人低徊欲絕已。

光緒中葉﹐吏部有二雷﹕一名天柱﹐陜西人﹐一名祖迪﹐廣西人﹐皆官文選司主事。陜西雷之夫人奇妒﹐常恐外子或有藏嬌謬舉﹐別營金屋﹐爰是外而僕禦﹐內而婢嫗﹐日必屢諄飭。稍有可疑﹐必訁以聞。僕媼輩夙嚴憚之﹐微特罔敢徇隱﹐或猶欲因緣以爲功。廣西雷早斷弦不復續﹐一妾隨侍京邸﹐寓城西羊肉胡同。都門舊習﹐曹司揭紅箋於門﹐題曰某署某寓。二雷之門﹐則皆曰吏部雷寓也。陜西雷之僕某﹐不知其主同官別有廣西雷也。偶過羊肉胡同﹐見門箋而疑焉。亟詢諸比鄰﹐則曰「吏部雷老爺亦太太之居也。」則亟歸報夫人。夫人震怒﹐趣駕車往。廣西雷之如夫人﹐以謂女賓至也﹐亟整衣出迎。詎來者一見卽痛摑之﹐重之以辱詈﹐絕愕眙不知所爲。來者益孛攵叫呶﹐弗容辯﹐辯亦弗聞﹐沸騰久之。俄廣西雷自署歸﹐來者覺有異﹐稍鎭靜﹐因諮白得其情﹐始自知誤會﹐窘怍幾無所容。如夫人者徐曰「夫人幸息怒﹐主人固在是﹐請鬯敍伉儷情。繼自今﹐賤妾不敢當夕。」則垂首至臆弗能仰﹐汗出如沈﹐繼之以泣。廣西雷尢局促難爲情。俄陜西雷衣冠至﹐蓋亦甫自署歸。門者以告﹐遽踉蹌奔赴﹐欲更衣未遑也。二雷寅好故款洽﹐而是時相見﹐不無彊顏﹐道款仄者﹐覺向來無此歉仄﹔致遜謝者﹐覺玆事難爲遜謝。情至不平﹐不能怒﹐不怒何以堪﹔一堪發噱﹐不能笑﹐不笑不可忍。幸如夫人者謹而願﹐客至斂抑遽入﹐夫人者亦爲傭嫗牽挽登車。陜西雷稍從旁促之行﹐第聲色弗敢厲也。旣媾解﹐二雷復枝梧數言。洎客去﹐廣西雷仍門送如儀焉。尢足異者﹐陜雷妻之始肆也﹐粵雷妾頗順受。蓋粵雷妾﹐固量珠燕市者﹐性又近溫婉﹐頗疑粵雷舊有嫡室﹐向或匿不以告﹐今乃至自南中﹐其忍辱弗與較﹐蓋亦由於誤會。然而賢矣﹐倘並事白之後﹐揶揄之數言﹐而亦無之﹐詎不理厚而莊乎。惟是綠衣抱衾之儔﹐何能以純特之行爲責備也。此事絕新奇﹐當時傳播殆徧﹐軟紅香土中﹐往往茶余酒半﹐資爲談柄云。

同治朝﹐吳文節直諫垣﹐以烏魯木齊提督成祿縱兵戕戮平民數千﹐具折嚴劾﹐有「請斬成祿之頭﹐以謝無辜百姓﹔並斬臣頭﹐以謝成祿」等語。廷議以謂訐刺時政﹐飭回原衙門行走﹐而此折爲時傳誦﹐朝野想望風采。同時有雲南舉人謝煥章年逾六十﹐甫捷鄕闈﹐入都會試﹐其復試題「性相近也」二句。謝文理境深奧﹐閱卷者李某幾不能句讀﹐以爲文理欠通﹐竟坐褫革。謝固滇中名宿﹐有及門八人﹐同上公車﹐咸憤不與試﹐羣起揭控。事聞於朝﹐特派大臣復閱﹐謝得開復﹐作爲本應罰停會試一科﹐而開復已後試期﹐應無庸再議﹐然謝之文名由是盛傳日下。人言李某誠疏陋﹐話以玉之於成焉。而菊部名伶十三旦者﹐亦於是時以色藝特聞。時人爲之語曰「都門有三絕﹕吳侍禦之折﹐謝煥章之文﹐十三旦之戲也。」

淸文宗之季年﹐東南淪胥於太平﹐京津見逼於英艦。內憂外患﹐宵旰靡寧﹐駕幸熱河﹐以「且樂道人」自號﹐帝王處境一至於斯﹐自古罕有。

淸時「宮門鈔」﹐有「某日推班」云云。考舊制﹐部院衙門當直日﹐堂官各將銜名書牌進呈﹐是日召見何人﹐卽將其牌提出﹐奏事處卽遵照名次宣入。直日次序﹕首吏部翰林院侍衛處﹐次戶部通政司詹事府﹐次禮部宗人府欽天監﹐次兵部太常寺太僕寺﹐次刑部都察院大理寺﹐次工部鴻臚寺﹐次內務府國子監﹐次理藩院鑾儀衛光祿寺。每九日一轉﹐若奉旨推班﹐則本日當直者﹐推下一日。翰林院直日﹐侍讀學士遞牌﹐緣掌院學士﹐乃兼官也。滿稱翰林院爲筆帖黑衙門﹐稱侍讀學士爲筆帖黑答﹐翰林院之長也。

同治初年﹐丁文誠撫山東﹐俄同監安得海由都南下﹐在徳州登陸﹐儀從喧赫﹐並有女樂一部﹐載之以行。時徳州知州爲趙晴嵐﹐具稟以聞。時安已過東昌﹐文誠飛檄截畱﹐並專折糾參﹐有「查例載凡內監出京六十里﹐卽斬罪。該太監如此喧赫﹐水陸登程﹐公然南下﹐顯違祖制。必矯詔所爲﹐可否由臣拿獲﹐就地正法﹐抑解內府﹐請旨辦理」等語。時恭邸曁相國文忠枋樞要﹐奏入﹐亟請示慈宮。玉音第云「如所奏。」殆竟欲殺之耶。則遽出擬旨﹐著山東巡撫及江督蘇撫一體截拿﹐就地正法﹐如有疏虞﹐惟該撫等是問。旨下﹐安已行抵泰安。知縣何毓福﹐詭詞誘之到省﹐其輜重凡大車八輛﹐轎車二十輛﹐均畱泰安。安至省謁文誠﹐僅立談數語。文誠曰「吾已具奏﹐汝第歸寓所候旨可耳。」文誠以月之初八日拜折﹐十五日奉批﹐中間一來復﹐寢不安席﹐食不甘味﹐慮或奉諭解京﹐則安固側媚工讒﹐充其造膝之陳﹐切膚之訴﹐其爲禍殆不可測。時徳州趙牧密晉省﹐夕詣節轅﹐爲文誠謀﹕「安若奉諭解京﹐則文誠三月內必乞退﹐萬不可畱。」文誠曰「汝將柰何﹖」趙言「新一小知州﹐渠未必介意﹐惟是除惡務盡﹐寧我謀人﹐任彼跋扈飛揚﹐不容越山東一步。」蓋趙已決策﹐不卽梟者﹐必鴆之矣。文誠嘉其能斷﹐與趙約爲昆季﹐迨就地正法之旨下﹐則亦以僥天之幸交相慶也。初﹐安之至徳州也﹐索供張無厭﹐且呵斥官吏。趙稟有云「其在舟中﹐品竹傳歌﹐連宵達旦。尢敢陳設龍衣﹐招搖震炫﹐兩岸觀者如堵。其自泰安至省﹐何令躬伴送之﹔在逆旅中按牙譜曲﹐宴飲甚歡﹐並言回京後當令超遷不次。」又言「渠曾求帝禦書﹐帝書『女』字與之。『女』乃『安』字無頭﹐意者非佳讖耶。」而不知卽應於目前也。安正法後﹐文誠並令暴屍三日﹐途人好事者﹐輒褫其下裳觀之﹐則信蠶室之刑余也。其輜重車輛﹐押至省城﹐文誠派委員八人﹐在濟南府署查點﹐寶器珍玩﹐多目所未睹。有良馬日行六百里﹐身純黑而四銀蹄﹐其尾閭別生毛一簇﹐以紅絲綰之﹐步視神駿﹐據稱得自內廏。及其女樂一部﹐小內監四名﹐悉解回京﹐保鏢者八人。當地發落。是役也﹐文誠丰采動宇內﹐同時曾﹑李諸賢﹐尢極意推重云。

謚法「襄」字最隆重。咸豐三年十月﹐壽陽祁相國文端面奉諭旨﹕「文武大臣或陣亡﹐或軍營積勞病故﹐而武功未成者﹐均不得擬用『襄』字。」自是無敢輕擬矣。同光重臣﹐如曾忠襄﹐岑襄勤﹐左﹑張二文襄﹐皆美謚也。考《謚法臣謚》﹕「辟地有徳曰襄﹐甲冑有勞曰襄﹐因事有功曰襄。」

嘉慶朝﹐彊克捷子逢泰之妻徐氏﹐道光朝﹐方振聲之妻張氏﹐陳玉威之妻唐氏均蒙特旨予謚節烈。有淸一代婦人得謚止此﹐方僅佐萃﹐陳尢末弁﹐夫婦雙烈﹐誠佳話也。

淸制﹕內閣擬謚﹐舊隸典籍廳。咸豐初﹐卓相國攺歸漢票簽﹐只遵飾終諭旨褒嘉之語﹐每謚撰進八字﹐選用二字﹐惟「文正」不敢擬﹐悉出特旨﹐得者以爲殊榮焉。凡圈出之二字﹐列第二第三者居多﹐亦故事也。

朝鮮國王謚號向由內閣撰擬﹐後因所擬之字有誤用該國王先代名諱者﹐攺由該國自行撰擬八字進呈﹐恭候欽定。又凡誥敕文字﹐向亦閣臣所司。光緒甲午﹐萬壽覃恩﹐總稅務司赫徳頻年宣力﹐屢晉崇階﹐至是依例具呈﹐請領誥軸。內閣以無故事可循﹐其制詞由典籍廳移請總理衙門撰擬﹐取其惇素嫻﹐篇中命意遣詞﹐易合客卿性質﹐於恩禮之中寓懷柔之旨焉。

淸制﹕大學士及翰林授職之員﹐始得謚文。至庶吉士﹑翻譯翰林﹐並由部郎攺官翰林者亦不謚文﹐蓋隆重之至。按﹕《謚法考》﹕「康熙朝﹐賜號巴克式領侍衛內大臣﹐一等公索尼﹐謚文忠」有淸二百數十餘年﹐文臣謚武多有﹐武臣謚文﹐僅此一人﹐誠異數也。巴克式卽筆帖式﹐爲滿人進身之初階。然索尼以上公之尊﹐而膺此賜號﹐則亦鄭而重之矣。又順治朝﹐文館大學士達海﹐額爾徳尼本遊擊副將世職﹐以精通國書﹐追贈巴克式﹐後攺筆帖式﹐亦見《謚法考》。其筆帖式夷爲末秩﹐大約自雍﹑乾後矣。

相傳純廟於歲暮偶微行至內閣﹐見一典籍官﹐獨宿閣中﹐寒瘦如郊島﹐彼不識聖顏也。問何不回寓度歲﹐對曰「薄宦都門﹐妻子均未至﹐重以檔案塡委﹐職掌乏人﹐懼萬一疏虞﹐因畱宿閣中耳。」純廟頗重之﹐詳詢其籍貫科分﹐並志其年貌﹐於次日召見。某趨入﹐天顏溫霽﹐知卽昨與接談者﹐屏營之下﹐蒙賜一封口函。諭云「速持至吏部大堂﹐但有堂官在﹐卽傳旨面交。」某叩頭遽出﹐亦未諭何意。將出東華門﹐俄腹痛奇劇﹐僵僕道旁﹐屢扌耆拄弗能興﹐慮封函關機要﹐脫遲誤幹未便也。傍徨無策間﹐適同官某經過﹐呼而告之﹐托其將封函投交﹐千萬毋誤。及部堂啟視﹐乃朱諭﹕「本日如有知府缺出﹐卽著來員補授。」於是吏部遵旨銓注。越日謝恩﹐乃並非其人﹐問之﹐始據實陳奏﹐純廟喟然曰「《語》云﹐君相不能造命﹐其信然耶。」

右據近人筆記﹐潤色入《叢話》﹐竊意玆事未必盡然﹐召見面交之欽件﹐何能付托於同官﹐典籍𨿽末曹﹐亦嘗簪豪中祕﹐何至模稜乃爾。當雍﹑乾全盛時﹐此等事容或有之﹐中間情節或傳聞異詞﹐無庸丁確而求其必是也。

翰林院例於編檢中﹐奏派四人辦理院事﹐謂之辦事翰林﹐遇京察﹐皆保列一等﹐此道府之基也。每議派旣定﹐掌院以名柬延請﹐使者曰「請赴淸祕堂﹐不以公牘。」尊而重之也。淸祕堂﹐辦事處也。有髙尙其志不屑外任者﹐則先事辭之。又道﹑咸以前﹐翰林傳禦史﹐亦薄爲小就﹐其志趣髙邁者𨿽掌院保送﹐往往考試屆期﹐謁假弗與。晚季四五十年﹐絕不聞此髙風。至於淸祕堂﹐尢百計營謀不可得﹐亦斷無不營謀而得者。

《池北偶談》載歸熙甫與門人一帖云「東坡《書》《易》二傳﹐曾求魏八不與。此君殊俗惡﹐乞爲書求之。畏公作科道﹐不敢祕也。」漁洋山人以借書亦須勢力爲嘆﹐鄙意竊不直借書者﹐昔人有豪奪﹐此非豪借耶﹖

阮文達嘗教習庶吉士﹐大課詩題《天下太平》﹐皆不知出處。納捲後﹐方悟是《禮記孔子答子張問政》﹕「君子力此二者﹐以南面而立﹐夫是以天下太平也。」又某年﹐金臺書院開課﹐詩題《冰與水精比玉》﹐亦無知出處者。詩皆類於詠物﹐不知出《孟子序說》﹐程子曰「且如冰與水精﹐非不光﹐比之玉﹐自是有溫潤含蓄气象﹐無許多光耀也。」六經之文﹐甚非祕籍﹐讀者往往忽略﹐自不記省耳。

世俗祀神﹐案上正中設鑪焚香﹐鑪之兩旁設臺燃燭﹐不知何自仿也。宋人小說載司馬溫公在永興﹐一日﹐國忌行香﹐幕中客某﹐有事欲白公﹐誤解燭臺﹐倒在公身上﹐公不動﹐亦不問﹐知北宋時已然矣。

前話載北京節愼庫有大銀﹐自注﹕「卽俗所謂元寶。」以元寶字俗不入文。按﹕《續通考》﹕「至元三年﹐楊上言﹐平淮行用白金﹐出入有偸盜之獘﹐請以五十兩鑄爲錠文曰元寶。」元寶之名始此﹐亦已古矣。

海棠木瓜﹐出南京明孝陵衛﹐花如鐵梗海棠﹐實較尋常木瓜大者約十分之二。香淡永﹐微酢澀﹐以﹛山黑﹜鼻煙陳幹者良。比閱《摶沙拙老日記》﹕「木瓜必偕鐵梗海棠對栽方茂﹐否則結實不繁﹐且易隕落﹐聞之曹州人說。」據此﹐則木瓜之於海棠﹐信有气類相需之雅﹐乃至舊京嘉植﹐能兼華實於春秋﹐幾與化工而競巧。世謂艸木無知﹐艸木無情﹐殆猶格致之學﹐有未至耳。

唐熙朝有兩於成龍﹐一字北溟﹐山西永寧人﹐官至兩江總督﹐謚淸端。一字振甲﹐漢軍旗人﹐官至河道總督﹐加兵部尙書﹐謚襄勤。古今同姓名者夥矣﹐兩公時代官位並同﹐殊僅見。

淸時各直省軍府﹐例稱綠營。緣其旗纛通用綠﹐惟於邊際以紅繒飾之。

同治甲子克復金陵﹐曾文正建議開科。於十一月中﹐舉行鄕試﹐上下江士子﹐北闈下第者悉赴試南旋。有人於臺兒莊旅店見題壁詩云「萬山叢裏駕雙F30﹐斷澗危梁次第過。落日牛羊西下急﹐秋風鴻雁北來多。霜餘村屋畱紅葉﹐獲後田園覆絳莎﹐此去果然歸故土﹐年華且喜未蹉跎。」十一月初五六等日﹐和煦如仲春﹐至初八日﹐羣集龍門下﹐則漸聞淅瀝聲﹐知已雨雪﹐至初十日晴霽。是時貢院新修﹐朱闌綠曲﹐明蟾照映﹐多士角逐文壇﹐復睹承平景象。𨿽嚴寒砭骨﹐亦欣欣若挾纊焉﹐則五十年前之天時人事﹐固如是也。

同治癸酉﹐順天鄕試﹐都下喧傳熒惑入文昌﹐科場有不利。是科中式第十九名徐景春﹐以策內不識《公羊》爲何書﹐竟將《公羊》二字拆開﹐爲廣東梁伯器所磨勘。梁初簽出﹐禮部查則例﹐徐景春應罰停會試三科﹐主考官降二級畱任﹐同考官革職畱任。照此辦理﹐片咨吏部。詎吏部咨行禮部﹐必欲將徐景春褫革。禮部覆稱﹐如革徐景春﹐則主考皆應降調。時吳縣潘文勤署吏部右侍郎﹐一日﹐文勤到署﹐司官持稿回堂。潘怒﹐投稿於地曰「吾知有人圖全小汀缺耳。」蓋其時全文定爲協辦﹐而寶文靖官吏尙也。方齟齬間﹐文靖適至﹐問司官因何遺稿在地﹐司官以潘語質告﹐文靖默然。未幾﹐景春竟斥革﹐同考陸編修亦革職﹐主考全文定﹑胡總憲﹑童﹑潘侍郎皆降二級調用。適潘文勤管戶部三庫﹐三庫印忽失落。事覺﹐文勤革職畱任。至是又得降調處分﹐遂無任可畱﹐因而革職﹐旋特旨賞編修﹐仍在南書房行走。胡小蘧總憲降調後﹐又因與江西巡撫劉忠誠以田賦事互揭﹐部議劉革職﹐胡再降四級調用﹐終鴻臚寺少卿。

徐景春旣因磨勘褫革﹐內簾各官降革有差﹐是科各直省試卷磨勘綦嚴。於是江南則革去舉人楊楫﹐以其《春秋》題﹐集經爲文﹐語欠聯貫﹐謂爲文理荒謬。而江西全榜中式墨卷﹐其第二開﹐首行之首﹐末行之末﹐皆各塗攺一字。若人之名號拆開者然﹐謂是筆誤﹐何以每捲皆同﹔以文理論﹐則又必無誤書此二字之理﹐情獘顯然﹐無可徇隱﹐因請旨暫行斥革。一面行文確查﹐實則士子與譽錄生爲識別﹐囑其加意精寫﹐惟恐目迷五色故也。然此事頗難斡旋﹐兼值功令森嚴﹐幾無復保全之策。嗣監臨撫臣覆稱﹕「該省試卷紙質最薄﹐其紅格兩面一式﹐而印捲官關防在捲後幅﹐士子入闈﹐匆遽之中﹐往往反寫﹐故領捲後﹐卽各於第二開寫此二字﹐以別正反。歷屆相沿﹐亦不自本科始﹐實屬無關獘竇。」云云。奏入﹐事乃得解。是由撫署司章奏者善於措詞﹐否則一榜皆占澤火之象矣。

光緒朝﹐揚州陳六舟京兆巡撫安徽﹐條陳便民如幹事﹐有「令民稱貸公家﹐春借秋還」一條。得旨中飭﹐謂直是宋臣王安石靑苗法矣﹐以是攺任浙江學政。當是時﹐合肥伯府族人某擅殺人﹐知縣宋某必欲置之法﹐伯府大嘩﹐宋竟罷斥。太邱適於是時攺官﹐人咸謂得罪巨室使然﹐而不知其別有爲也。施轉順天府尹﹐稱疾南歸﹐頗極林泉頤養之樂。

都門各衙署﹐舊有小禁忌。三十年前﹐落拓軟紅﹐猶及聞之。內閣大堂有泥硯一方﹐相傳爲嚴分宜物﹐胥役人等般弄無妨﹐惟官僚切忌入手。新到閣者﹐前輩輒申誡焉。翰林院衙門﹐大門外有壘培﹐髙不逾尋﹐環柵以衛之﹐置隸以守之。相傳中有土彈﹐形如卵﹐能自爲增減﹐適符闔署史公之數﹐或有損壞其一﹐則必有一史公赴天上修文者。又有井名劉井﹐新到館庶常﹐或俯而照影﹐則必無畱館之望。刑部衙門有「順天無縫﹐直隸不直」之說﹐順天司中門終年扃閉﹐司務廳每日必以紙黏之﹐如稍漏縫﹐則印稿必獲處分。直隸司向不設公座﹐設則必興大獄。又刑部大堂爲白雲亭﹐亭前影壁有一方孔﹐每早晚司務必躬自掃除之。據云﹐其中或畱纖芥﹐則不利於堂官。又刑部當月司員﹐監管堂司各印﹐印各緘F31﹐千萬不可啟視。如啟視﹐則必有監犯病斃﹐屢經試驗﹐其理殊不可解。

合肥龔芝麓尙書女公子卒﹐設醮慈仁寺﹐一士人寓居僧寮﹐僧倩作挽對。集梵二語曰「旣作女子身﹐而無壽者相。」公詢知作者﹐卽並載歸﹐面試之。時春聯盈幾﹐且作且書﹐至混廁聯云「吟詩自昔稱三上﹐作賦於中可十年。」乃大咨賞﹐許爲進取計。按﹕《兩般秋雨F16隨筆》﹕「魏善伯徵士題範覲公中丞廁上對云﹕『成文自古稱三上﹐作賦而今遇十年。』」卽僧寮士人之作﹐僅有數字不同耳。

無錫鄒壯節初授廣西桂林知府﹐薦擢巡撫﹐以發逆之亂罷歸﹐掌教東林書院。偶因細故與諸生齟齬。某日﹐忽見廳事題一聯云「部院難爲爲掌院﹐桂林不守守東林。」公曰「是不可一日居矣。」遂出而從戎。後殉難﹐易名壯節﹐並開復原官﹐人謂諸生一激之力也。

咸豐間﹐有廣東運使鐘建霞者﹐起家寒微﹐以賣油爲業。時漕運方盛﹐日必擔油赴糧艘沽售。一日﹐以索值往﹐適司帳者方句稽款目﹐盤珠格格不已﹐鐘﹤司見﹥其旁久之。司帳者問何人﹐以索油值對﹐並謂君帳某某等處有誤﹐故不符合。司帳囑鐘代算﹐其數悉付﹐則大喜﹐詢其姓名裏居﹐畱之舟中﹐相助爲理﹐月酬辛金﹐視擔油丰且逸矣。數年後糧艘裁撤﹐司帳者言「吾今亦無所事﹐我二人盍業賈﹖」遂托以三千金﹐往來販運﹐贏利倍蓰。其人欲與均分﹐鐘不可﹐但計月取辛資﹐固與而固辭焉。因爲納粟得巡檢﹐選授湖北副底司。未幾﹐胡文忠駐兵新堤﹐餉糈支絀﹐鐘以隨辦捐輸﹐保升沔陽州同﹐旋擢知州﹐積官至廣東運使﹐養尊移體﹐以精明綜核見稱。其餘事尢兼工染翰﹐新堤州同署中有所書「無愧我心」四字﹐筆力遒勁﹐非尋常俗吏克辦﹐而謂出自錐刀競貿者流﹐鮮不目爲齊東野人之語矣。

武進劉葆楨檢討﹐光緒戊子會元。於會試前﹐自更此名﹐同人莫之知也。及榜發首捷﹐報錄至靑廠武陽會館﹐館人曰「吾武陽無此劉可殺也。」由是人輒以「可殺」戲呼之﹐劉每忽忽不樂﹐常攬鏡自照曰「吾名詎眞成讖耶﹖」庚子拳匪亂作﹐葆楨先已出京﹐俄復折回﹐亂後蹤迹杳如﹐傳聞於通州遇害矣。

同邑王半塘侍禦﹐光緒庚辰應禮部試﹐詩題《靜對琴書百慮淸》﹐得「淸」字﹐乃末聯用「離﹑塵」二字叶韻。捲經房薦﹐而堂批謂此卷擬中三日﹐復閱詩末出韻﹐擯之可惜。半塘雅擅倚聲﹐夙研宮律﹐四聲陰陽﹐剖析精審﹐乃至作試帖詩而眞庚混淆﹐詎非咄咄怪事耶。半塘嘗曰「進士者﹐器之貴重而華美者也。是有命焉﹐不可幸而致也。」

李文忠於曾文正爲年家子﹐甫通籍﹐卽赴曾營﹐文正每言李志盛气銳﹐思有以挫抑之﹐俾成大用。洎削平發逆﹐文正由直督調兩江﹐文忠竟代其任。文正之督直隸也﹐因法教士丰大業一案﹐以天津守令遣戍﹐頗不滿於眾望。湘籍京官聯名致書詆訁其﹐並將湖南全省會館中所有文正科第官階扁額悉數拆卸﹐文正鬱鬱無如何。及調任兩江﹐與知交書﹐有「內疚神明﹐外慚淸議」語。值六旬壽誕﹐方演劇稱觴﹐忽遞到一封口文書﹐亟拆閱之﹐僅詩一首云「笙歌鼎沸壽筵開﹐丞相登壇亦快哉。誰念黑龍江畔路﹐漫天風雪逐人來。」文正亦不究所從來﹐亟納諸袖以入﹐自是目疾增劇﹐俄薨於位。文正筆記曾力辧泰西教堂中刳眼剖心之事之誣﹐著爲論說﹐惜其稿失傳。當時亦以丰大業案﹐有爲而發也。

宋云州觀察使楊業﹐戲文中稱楊繼業﹐又稱業妻曰佘太君﹐不知何本。按﹕《遼史聖宗紀》及《耶律斜軫傳》俱作楊繼業﹐鎭洋畢秋帆尙書《關中金石記折武恭公克行神道碑跋》云「折太君﹐徳之女﹐楊業之妻也。墓在保徳州折窩村。」折﹑佘殆音近傳誤。又《續文獻通考》云「使槍之家十七﹐一曰楊家三十六路花槍。」《小知錄》曰「槍法之傳﹐始於楊氏﹐謂之曰梨花槍。」小說家盛稱楊家槍法﹐蓋亦有本。

無錫朱氏﹐相傳其先世業農﹐偶掘地﹐得一人頭﹐乃金所鑄成﹐不知何代物也。朱氏因居積致富﹐族姓綦蕃﹐號爲「金頭朱家」云。

回教之初入中國也﹐所訂教規曰諸肉不食。嗣徒黨不能遵守﹐乃攺爲豬肉不食。或駁是說﹐謂回語名彘﹐不曰與諸同音之豬。然對於中國教徒而言﹐固宜作中國語矣。凡由回籍服官者﹐薦擢至三品﹐卽須出教。以例得蒙賞喫肉﹐不能辭也。

朱竹《靜志居琴趣》《繡鞋詞》云「假饒無意與人看﹐又何用描金ㄓ繡。」語意刻深﹐令人無從置辯﹐羅泌《詠釣臺詩》云「一著羊裘便有心。」通於斯旨矣。

九言詩﹐昔人間有作者。長句勁气﹐於古體爲宜﹐若作九言律體﹐亦如七言律之妥帖易施﹐則求之名人集中﹐殆亦僅見。明楊升庵《詠梅花》云﹕

元冬小春十月微陽回﹐綠萼梅蕊早傍南枝開。

折贈未寄陸凱隴頭去﹐相思忽到盧仝窗下來。

歌殘水調沈珠明月浦﹐舞破山香碎玉淩空臺。

錯認髙樓三弄叫云笛﹐無柰二十四番花信催。

是詩餘舊喜誦之。

相傳趙次山尙書開潘皖省時﹐訪聞有僞造關防者﹐以象箸合並鍥刻成文﹐無繭發炙F32。箸凡二十一﹐不用﹐則二十一人分藏之﹐亦防其敗露也。尙書偵得其鈐用之頃﹐掩捕之﹐無一脫者﹐皆自知罪重﹐涕泣莫敢仰視。尙書第令立尾其箸﹐其人則發往書局﹐供剞劂之役﹐皆巧工也。

氵更陽托活絡尙書忠敏生平撰著﹐以考訂金石爲大宗﹐其它有韻妃麗之文間見一二﹐率工整熨帖﹐甚似詞流藻構﹐不類屏臣政暇之作。《遊盤山》詩云﹕

十萬松聲夕吹哀﹐稠雲大霧一時開。

方知雨後淒涼絕﹐悔不花時次第來。

壘石成棋天景巧﹐結松如笠化工才。

田盤仙去田疇老﹐空見巋然般若臺。

黃鶴樓集句楹聯云「我輩復登臨﹐昔人已乘黃鶴去﹔大江流日夜﹐此心吾與白鷗盟。」

康熙十六年﹐內廷始設南書房﹐凡供奉之員﹐不論官職崇卑統稱南書房翰林﹐內廷供奉﹐惟南書房翰林稱之。上書房行走者﹐不得同此稱也。

淸制﹕各直省儒學廩膳生員歲支廩餼。翰林院庶常館﹐月之所支亦曰廩餼。雍正十年﹐張相國文和議奏﹕「庶吉士廩餼銀每人每月四兩五錢。」蓋庶常未經散館﹐官未眞除﹐其隸翰林院亦猶夫肄業生也。

友人廣徳李曉暾奉其先徳忠壯公家傳書後﹐囑節要入《叢話》。公諱臣典﹐先是﹐從曾忠襄吉安軍轉戰數省﹐每上功輒首列﹐屢拯忠襄於危。從攻江寧﹐圍合﹐久不下。時蘇﹑常俱復﹐忠襄恥獨後﹐憤欲死之﹐再鑿龍膊子地道﹐募死士先登﹐公與諸將誓如約。地道火發﹐城揭二十餘丈。公冒煙火磚石直進﹐傷及要害﹐城克而病﹐遂死。去城破僅十許日﹐曾文正上公首功。奉諭﹕「李臣典誓死滅賊﹐從倒口首先衝入﹐眾軍隨之﹐因而得手。實屬謀勇過人﹐著加恩封一等子爵﹐賞穿黃馬褂﹐並戴雙眼花翎。」而公已先殞﹐不及拜命。忠襄咨於文正﹐奏請優卹。有旨將戰功宣付史館﹐並於吉安﹑安慶﹑金陵建立專祠。一時公私記載咸無異同。雲南鶴麗鎭總兵朱公洪章者﹐先登九將之一也。後諸將死﹐落不偶﹐與劉公聯捷﹐爲忠襄檄畱江南防營﹐陰以報之。劉死﹐朱畱營如故。甲午﹐張文襄權江督﹐令朱募十營守吳淞﹐以創發卒於軍。朱在江南久﹐鬱鬱不自得﹐念昔與李公誓死登城﹐李獨膺懋賞﹐身猶錄錄與偏裨伍﹐所奉主帥及同列諸將無一在者。思傾李爲己地﹐昌言於人。謂「曩者之役﹐余實先登﹐李資髙﹐適猝死﹐主帥與朝廷務張之﹐以勵將士﹐故李獨屍大名。李克城次日傷殞﹐忠襄慰己﹐以李列首。後謁忠襄﹐語稍不平﹐忠襄出靴刀授之曰﹕『奏名易次﹐吾兄主之﹐實幕客李某所爲﹐盍刃之﹖』又言王氏運《湘軍誌》乖曾氏旨﹐後囑王氏定安攺訂﹐亦沿官書未攺」云云。其盡屏文正原奏﹐及公私紀載﹐爲此系風捕影之詞﹐甚可駭怪。夫攻金陵﹐提鎭效命者甚夥﹐何獨於公以死旌伐。文正手書《日記》云「至信字營見李臣典﹐該鎭爲克城第一首功。日內大病﹐甚爲可憫。」又云「聞李祥雲病故﹐沅弟傷感之至。蓋祥雲英勇絕倫﹐克復金陵﹐論功第一。」據此﹐則奏名列首固忠襄意。幕客李者﹐中江李鴻裔也。論功之奏﹐核及殿最﹐李安敢以私見撓之。又王氏定安修《湘軍記》時﹐忠壯子孫不在顯列﹐無所顧忌。湘潭之志﹐旣乖曾旨﹐本非官書﹐東湖覬再起﹐一意媚曾﹐又何不可攺之有。凡此皆不考情實之過也。

蕙風按﹕薛福成《庸庵筆記》﹕「曾威毅之圍金陵也﹐旣克僞天堡城﹐卽所謂龍膊子者﹐在太平門外。髙踞鐘山之巓﹐俯瞰城中。提督李臣典與曾公密商﹐排巨炮三層於其上﹐晝夜對城轟擊﹐此發彼貯﹐無一息停﹐城堞皆頹。賊不能立足﹐始下令軍士各持柴艸一束﹐擲之城下﹐髙與城齊﹐若爲恃此登城者﹐賊並力嚴備﹐不暇他顧。又隔於柴艸﹐不能望。山下舊有隧道﹐乃前數月所開﹐被賊覺察而中廢者。至是﹐賊不復防此道﹐派遣千人﹐接續開掘﹐至於城下﹐實火藥三萬斤於其中。築完以土﹐封固以石。口門畱一穴﹐以大布苦幹匹﹐包火藥入粗竹爲導綫。竹長數丈﹐貫穿穴中。及期﹐各軍嚴陣以待。火始入時﹐但聞地中隆隆若殷雷﹐俄而寂然﹐眾以爲不發矣。頃之﹐砰訇一聲﹐震撼坤軸﹐城垣二十餘丈﹐隨煙直上。大石壓下﹐擊人於二三里外﹐死者數百人。諸軍由缺口衝入。」云云。據此﹐則掘隧轟城﹐發策實由忠壯﹐何止奮勇先登而已。故朝廷亦有謀勇過人之諭﹐推爲功首﹐孰曰非宜。

曉暾嗜歌﹐歌者樂得而從之遊﹐遂亦善歌。某夕﹐興之所至﹐竟結束而登滬張園之歌臺。余愧非知音﹐幸此曲之得聞焉。寧鄕程子大賦長句贈之﹐有云「有時舉酒歌莫哀﹐酒酣還上海邊臺。天吳象罔作儔侶﹐乃自驚濤落日之中來。」曉暾之歌之聲情激越﹐吾得而聞之﹐而其中之所蘊蓄﹐則吾子大知之矣。

閱近人某筆記﹐有「二百四十年前之孫文」一則﹐略雲「水月老人﹐姓孫﹐名文﹐字文若﹐水月其號也﹐會稽人﹐明末諸生。」。蓋隱逸者流而狷介之士也。見王文簡《池北偶談》及吳谷人《祭酒詩集》。按﹕《明外史兪孜傳》﹕「孫文﹐余姚人﹐幼時父爲族人時行箠死﹐長欲報之而力不敵﹐乃僞與和好﹐時行坦然不復疑。一日﹐值時行於田間﹐卽以田器擊殺之﹐坐戍。未幾﹐遇赦獲釋。」此又一孫文﹐嘉靖間人也。見《圖書集成氏族典》。

又《圖書集成》引《陜西通誌》﹕「黃種﹐隆徳人﹐永樂中貢士﹐除戶科給事中﹐資性鯁介不苟合﹐久居淸要。及歸﹐行李蕭然。」按﹕今日所稱黃種﹐明朝人心目中﹐斷無此等詞意﹐當是讀作種植之種耳。

晚季春明巨公往往有戲癖。光緒庚寅﹑辛卯間﹐戶部有小吏曰魏耀庭﹐能演劇去花旦。似聞其人年近不惑﹐及掠削登場﹐演《鴻鸞禧》等劇﹐則嫣然十四五﹤門爲﹥娃也﹐惜齒微涅不瓠犀耳。南皮張相國文達極賞之。相國書畫至不易求﹐有人見其贈魏耀庭精Ψ﹐一面蠅頭小楷﹐一面靑綠山水﹐並工致絕倫。

光緒初年﹐朝邑相國閻文介﹐南皮相國張文達同入軍機。閻字丹初﹐年六十八﹐張字子靑﹐年七十二。時尙書烏拉布﹐孫毓汶查辦江皖贛豫事件未歸﹐烏字少云﹐孫字萊山﹐有人集杜詩爲聯云「丹靑不知老將至﹐雲山況是客中過。」絕渾成工巧。

冬月所鬻之牡丹﹑碧桃等﹐宋周公謹《癸辛雜識》謂之馬塍塘花﹐今都門名曰唐花。「唐」卽「塘」之本字﹐可通也。

癸丑﹑甲寅間﹐余客滬上﹐始識長沙葉奐彬。素心晨夕﹐一見如故﹐窮不見疑﹐狂不爲牾﹐是在气類﹐弗可彊爲謀也。奐彬有書癖﹐書在長沙﹐其收藏如何美富﹐余未得見也。所著《藏書十約》﹐無一語不當行。又《書林淸話》尢澹博精審﹐稿將及寸﹐余曾暇觀。當時尙未卒業﹐刻未審鍥行否矣。閱近人某筆記﹐載有《奐彬買書行》一首﹐書癡面目﹐刻書妙肖。余喜誦之﹐移錄如左﹕

買書如買妾﹐美色自怡悅。妾衰愛漸弛﹐書舊香更烈。

二者相頡頏﹐妄念頗相接。有時妾專房﹐不如書滿篋。

買收如買田﹐連牀抵陌阡。田荒防惡歲﹐書足多丰年。

二者較得失﹐都在子孫賢。它日田立券﹐不如書易錢。

吾年已半百﹐終日爲書役。大而經史子﹐小者名家集。

二十萬卷奇﹐宋元相參積。明刻又次之﹐嗜古久成癖。

道藏及佛經﹐儒者偶乞靈。藏本多古字﹐佛說如座銘。

百川匯巨﹐不擇渭與涇。來海舶通﹐日本吾元功。

時有唐卷子﹐模刻稱良工。新法頗黎版﹐貌似神亦同。

俾我肆饕餮﹐四庫超乾隆。又有惇煌室﹐千年藏祕密。

忽然山洞崩﹐光焰燭天日。魯殿絲竹遺﹐汲冢科斗迹。

疆吏誠聵聾﹐坐令懷寶失。西儒力搜求﹐傳鈔返趙壁。

此事頗稀聞﹐朝士言紛紜。軒使者出﹐殘篇稍得分。

我友王柯輩﹐持贈殊殷勤。列架充遠物﹐豈是坊帕羣。

譬如豪家子﹐戀色拌一死。粉黛充後庭﹐復重西方美。

更嬖東都姬﹐愛聽橐橐履。書中如玉人﹐眞眞呼欲起。

又如多田翁﹐槁臥鄕井中。一朝發奇想﹐乘槎海西東。

胡麻獲仙種﹐玉樹來靑蔥。不問誰耕種﹐倉廩如墉崇。

買書勝買妾﹐書淫過漁色。朝夕與之俱﹐不聞室人謫。

買書勝買田﹐寢饋在一氈。祈谷長恩神﹐報賽脈望仙。

吾求仙與神﹐日日居比鄰。有棗必先祀﹐有酒長先陳。

導我瑯環夢﹐如此終其身。一朝隨羽化﹐洞犬爲轉輪。

世亂人道滅﹐處富不如貧。買書亦何樂﹐聊以酬癡人。

相傳吳淞間﹐有巨蜃吐珠之異。崇明與吳淞相隔百里﹐一水相望﹐海上屢見珠光﹐見則數日內必有風雨。其色紫赤﹐上燭霄漢﹐倏忽開闔﹐不可名狀。其光若此﹐珠之大不知凡幾﹐蜃之巨更不知凡幾也。海舟篙師﹐長得見之。見光而已﹐不見珠與蜃也﹐謂之野火。見則三二年中﹐其地必有漲沙﹐成沃壤焉﹐屢驗不失。考之志乘﹐唐武徳中﹐海上巨蜃吐气成紫雲﹐卽有漲沙﹐名以天賜﹐實爲崇邑所自始。天蜃樓海市﹐皆幼境也﹐乃至漲沙﹐因而置邑﹐則眞而非幻矣。龍之靈可以興雲雨﹐蜃之气更能拓幅員。充類至義﹐則夫鰲戴四維﹐知非謬悠之說矣。

昔人以詩得名﹐如崔鸚鵡﹑鄭鷓之類﹐載籍多有﹐惟閨秀殊僅見。長洲李紉蘭著有《生香館集》﹐其《秋雁》詩最佳﹐名李秋雁﹐見錢塘陳雲伯《頤道堂》詩自注﹐《秋雁詩》二首云﹕

無端燕市起悲歌﹐帶得商聲又渡河。

千里歸心隨月遠﹐一年愁思入秋多。

水邊就夢云無影﹐天際驚寒夜有波。

屈宋風流零落盡﹐那堪重向洞庭過。

又﹕

誰倚髙樓一笛橫﹐憑空吹落苦吟聲。

能鳴未必眞爲福﹐有迹多嫌累此生。

入世豈容繳避﹐就人終覺羽毛輕。

越鳧楚從題品﹐識字何曾爲近名。

見完顏惲珠《閨秀正始集》。又長洲陳琳簫《秋雁》二首云﹕

洞庭昨夜逗微霜﹐回首天涯合斷腸。

蹩眼無非黃葉渡﹐安身除是白雲鄕。

流年逝水催何速﹐病翮西風怯乍涼。

一宿荒池菱芡密﹐雙棲猶得傲鴛鴦。

又﹕

一行秋影渡銀河﹐又向滄江尾棹歌。

繳有人何太急﹐稻粱昔歲已無多。

忽驚葭葦花如雪﹐正是關山月始波。

早識天南蕭瑟甚﹐回峯斗絕悔經過。

其第二首﹐用紉蘭第一首韻﹐當是紉蘭囑和之作﹐詩亦工力悉故。

《正始集》撰錄錢塘江允莊詩﹐有《秦溝粉黛磚硯歌》﹐序云﹕皖涇某氏藏古硯﹐澄泥也。紅白靑翠﹐斑剝錯落若珠璣﹐上有建業文房印﹐余忠宣銘注﹐以爲秦阿房宮溝﹐宮人傾粉澤脂水所成﹐誠異物也。紀之以詩﹐句云「四園錯落珠璣細﹐粉暈斑斑黛痕翠。臨波想見捲衣人﹐玉姜艷逸文馨麗。」

曩余藏《絕妙好詞》初印本﹐每詞皆用脂粉相和圈斷句﹐自始至終﹐不遺一闋。蓋出閨人手筆﹐香艷絕倫。惜不獲與此硯並陳几案間也。汪允莊﹐陳雲伯子裴之室﹐著有《自然好學齋詩集》﹐曾選《明人三十家詩》。

秦淮古佳麗地﹐樓臺楊柳﹐門巷枇杷﹐丁明季稱極盛。李香君以碧玉華年能擇人而事﹐抗卻奩之義﹐髙守樓之節﹐俠骨柔情﹐香艷千古。康熙間﹐曲阜孔東塘撰《桃花扇》院本以張之。惟其兼通詞翰﹐則向來記載﹐未之前聞。《正始集》有香君詩一首﹐亟錄如左﹐《題女史盧允貞寒江曉泛圖》﹕

瑟瑟西風淨遠天﹐江山如畫鏡中懸。

不知何處煙波叟﹐日出呼兒泛釣船。

唐王之渙《出塞》詩﹐可作長短句讀。彼特七絕﹐隨意讀作長短句﹐詞譜固無是調也。《正始集》有張芬《寄懷素窗陸姊》七律一首﹐回文調寄《虞美人》詞﹐聲調巧合﹐尢見慧心。詩云﹕

明窗半掩小庭幽﹐夜靜燈殘未得畱。

風冷結陰寒落葉﹐別離長望倚髙樓。

遲遲月影移斜竹﹐疊疊詩餘賦旅愁。

將欲斷腸隨斷夢﹐雁飛連陣幾聲秋。

詞云﹕

秋聲幾陣連飛雁﹐夢斷隨腸斷。欲將愁旅賦餘詩﹐疊疊竹斜﹐移影月遲遲。樓髙倚望長離別﹐葉落寒陰結。冷風畱得未殘燈﹐靜夜幽庭﹐小掩半窗明。

芬字紫蘩﹐號月樓﹐江蘇吳縣人﹐著有《兩面樓偶存稿》。

紅閨吟詠﹐大都穎慧絕倫﹐故凡雜體之作﹐尢爲可喜。《正始集吳學素小傳》云「字位貞﹐江蘇婁縣人﹐編修顧偉權室﹐著有《蔭綠閣詩艸》。位貞詩才敏捷﹐相傳徐澹園尙書雅集東山﹐以《閨怨》命題﹐限溪﹑西﹑雞﹑齊﹑啼韻﹐中用一﹑二﹑三﹑四﹑五﹑六﹑七﹑八﹑九﹑十﹑百﹑千﹑萬﹑兩﹑丈﹑尺﹑半﹑雙等十八字。一時名宿均棘手﹐顧太史以語位貞。援筆伸紙﹐立就一律﹐藝林傳誦。詩云﹕

百尺樓頭花一溪﹐七香車斷五陵西。

六橋遙望三湘水﹐八載空驚半夜雞。

風急九秋雙燕去﹐雲開四面萬山齊。

子規不解愁千丈﹐十二時中兩兩啼。

又《正始續集》載藍燕同題同體一首﹐自注見茅應奎絮吳羹﹐詩云﹕

六七鴛鴦戲一溪﹐懷人二十四橋西。

半生書斷三秋雁﹐萬里心懸五夜雞。

蠶作百千絲已盡﹐鳥生八九子初齊。

誰憐方寸愁盈丈﹐刀尺拋殘雙玉啼。

又許琛《和閨詞》八音體云﹕

金烏乍墜到窗西﹐石徑淸幽碧艸萋。

絲管誰家風細細﹐竹牀深院月低低。

匏尊燈下三更酒﹐土鼓聲敲半夜雞。

革得塵心無一事﹐木棉花底聽鵑啼。

琛字徳瑗﹐號素心﹐福建侯官人﹐著有《疏影樓稿》。

又張嗣謝《擬閨情用花名》云﹕

躑躅閒庭思悄然﹐合歡無計祗髙眠。

夜殘子午迷蝴蝶﹐花謝長春怨杜鵑。

流水空傳桃葉渡﹐歸人何處木蘭船。

抽將碧玉簪頭鳳﹐卜當金錢問遠天。

嗣謝字詠雪﹐號小韞﹐安徽桐城人﹐著有《繭松閣遺稿》﹐見《正始續集》。

又汪紉蘭《曉起》五平五仄體云﹕

木落野鳥散﹐天髙寒風鳴。

遠樹日未出﹐重樓山初晴。

塞外雁影亂﹐江邊蘆花聲。

曉起有靜趣﹐憑闌新詩成。

紉蘭字佩之﹐號畹芬﹐江蘇吳縣人﹐著有《睡香花室詩稿》﹐見《正始續集》。

又黃卣《詠愁》一字至七字體云﹕

愁﹐旅館﹐吟樓。閒處惹﹐冷相句。曲傳心孔﹐重壓眉頭。鵑啼黃葉雨﹐虫語碧梧秋。蓽篥軍中按拍﹐琵琶江上停舟。金釵暗卜人千里﹐玉杵敲殘月半鉤。

卣字香﹐浙江富陽人﹐見《正始續集》。

又無名氏《閨怨》﹐以霜﹑飄﹑枝﹑結﹑淚﹑花﹑落﹑蝶﹑含﹑愁十字仿離合體﹐選錄其二云﹕

雨滴空階落井梧﹐木蘭枝上咽啼烏。

目中愁見淸秋景﹐霜染楓林落葉枯。

木樨花發柰秋何﹐十幅鸞箋寫恨多。

又向紅闌閒處立﹐枝頭風露濕輕羅。

見《正始續集》。自注﹕「見女史完顏兌《花果叢談》。

又女史楊繼端《口占漫成》云﹕

十二闌干水半溪﹐千紅萬紫六橋西。

兩峯黛黯三春夢﹐一院花飛五夜雞。

鶴到九霄雙翮健﹐書分四體八行齊。

道人殷七歸何處﹐百尺髙枝鶯又啼。

此詩亦限溪﹑西﹑雞﹑齊﹑啼韻﹐中用一﹑二﹑三﹑四﹑五﹑六﹑七﹑八﹑九﹑十﹑百﹑千﹑萬﹑兩﹑半﹑雙﹑尺等十七字﹐視前吳學素﹑藍燕兩媛之作﹐僅少用一丈字耳。見《雜體詩鈔》。繼端字古雪﹐四川遂寧人。

又範姝《閨怨詞》調寄夏初臨《集藥名和周羽步》云﹕

竹葉低斟﹐想思無限﹐車前細問歸期。織女牽牛﹐天河水界東西。比似寄生天上﹐勝孤身﹐獨活空閨。人言郎去﹐合歡不遠﹐半夏當歸。徘徊郁金堂北﹐玳瑁牀西。香燒龍麝﹐窗飾文犀。稿本拈來﹐緗囊故紙畱題。五味慵調﹐懨懨病﹐沒藥能醫。從容待﹐烏頭變黑﹐枯柳生ㄗ。

姝字洛仙﹐江蘇如臯人﹐著有《貫月舫集》。此詞見《眾香集》。

又湯萊《春閨詞》調寄滿庭芳《集美人名》云﹕

曉霧非煙﹐朝云初霽﹐枝頭開徧紅紅。莫愁春去﹐梨雪未飛瓊。誰控雙鉤碧玉﹐見小小﹐檐雀窺籠。傷情處﹐無知小妹﹐琴操弄焦桐。

東東﹐卻渾似﹐琵琶抱月﹐簫管風。柰鴛鶯語澀﹐燕燕飛慵。欲寫麗春無計﹐正桃葉。飛下花叢。紅橋畔﹐芳姿灼灼﹐淸照碧潭中。

萊字萊生﹐江蘇丹陽人﹐著有《憶蕙軒詞》見《眾香集》。

芝艸無根﹐醴泉無源﹐卽閨秀何莫不然。吳荔娘﹐字絳卿﹐福建莆田人﹐本庖人女﹐幼敏慧﹐有潔癖﹐著有《蘭陂剩稿》《春日偶成》云﹕

瞳瞳曉日映窗疏﹐荏苒韶光一枕余。

深巷賣花新雨後﹐閒門插柳嫩寒初。

鶯兒有語遷喬木﹐燕子多情覓舊廬。

那用踏靑郊外去﹐芊芊艸色上階除。

見《正始集》。又蔣氏﹐安徽和州人﹐《水曹淸暇錄》﹐稱氏父業縫皮匠﹐夫業箍桶﹐而氏獨通文墨﹐殆天授也。《昭關懷古》云﹕

潰楚復親仇﹐當年气吐不。

英雄知父子﹐臣道失春秋。

山自無今古﹐祠誰定去畱。

不知經此者﹐又白幾人頭。

見《正始續集》。

《三峯集》﹕「李固言未第前﹐行古柳下﹐聞彈指聲﹐問之﹐曰﹕『吾柳神九烈君也﹐以柳汁染子衣矣﹐科第無疑﹐得藍袍﹐當以棗糕祀我﹐』固言許之﹐未久狀元及第。」《正始集周瑤小傳》云「瑤字蕖卿﹐浙江嘉善人﹐尙書姚文田室﹐文田嘉慶己未狀元。蕖卿未笄時﹐嘗夢柳汁染衣袂。於歸後﹐姚果大魁﹐與古事合﹐亦佳話也。」蕖卿《寄外詩》云「香撥金猊冷﹐春深子夜中。一襟楊柳月﹐雙鬢杏花風。鴛繡此時倦﹐魚箋幾日通。嬌兒方睡穩﹐緘意托飛鴻。」殊婉麗可誦﹐末聯尢情景逼眞。

詩題有絕絕艷新者﹐《正始集》錄邱捲珠詩﹐有題云《拾花瓣砌情字﹐忽被東風吹去》詩云﹕

爲情憔悴蘭言情﹐聊把閒情付落英。

香雨團成絲一縷﹐雪泥證到夢三生。

芳菲已謝空憐惜﹐飄泊難禁易變更。

寄語封姨更吹聚﹐前生元是許飛瓊。

捲珠字荷香﹐福建閩縣人﹐著有《荷窗小艸》。

張船山夫人林氏性奇妒﹐事見前話。據《正始集》﹐夫人名佩環﹐順天宛平人﹐布政使亻女﹐有《夫子爲余寫照﹐戲題絕句》云﹕

愛君筆底有煙霞﹐自拔金釵付酒家。

修到人間才子婦﹐不辭淸瘦似梅花。

曩余撰《蕙風﹛移﹜二筆》﹐一則云﹕

嘗記某說部云﹐毛西河夫人絕獷悍﹐西河藏宋元版書甚夥﹐摩挲不忍釋手。夫人病焉﹐謂此老不卹米鹽生計﹐而般弄此花花綠綠者胡爲也。一日﹐西河出﹐竟付之一炬。又云﹐西河五官並用﹐嘗右手攺門生課作﹐左手撥算珠﹐耳聽門生背誦﹐目視小僮澆花﹐口旋答門生問難﹐旋與夫人詬誶。夫人告門生曰「汝輩謂毛奇齡博學乎﹖渠作二十八字詩﹐輒獺祭滿幾﹐非出自心裁也。」又西河姬人曼殊﹐爲夫人淩虐致死﹐此事尢於記載中屢見之。比閱《閨秀正始集》﹐乃有夫人詩一首。夫人姓陳﹐名何﹐蕭山人。《子夜歌》﹕「一去已十載﹐九夏隔千山。雙珥依然在﹐如何不得環。」又﹕「白露收荷葉﹐淸明種藕枝﹐君行方歲暮﹐那有見蓮時。」夫人旣能詩﹐何至爲焚琴煮鶴之事。各說部所云﹐殆未可盡信耶﹐抑西河不止一夫人﹐有元妃繼室之殊耶﹖當再詳考。

玆以張夫人事例之﹐大抵能詩自能詩﹐妒自妒﹐妒才非必不能詩﹐容或能詩乃益妒﹐未可以常情衡論耳。

《眾香集顧媚小傳》云「媚字眉生﹐號橫波﹐秦淮名校書﹐歸合肥龔尙書芝麓。尙書雄豪蓋代﹐視金玉如泥沙﹐得眉娘佐之﹐益輕財好客﹐憐才下士﹐名譽盛於往時。丁酉歲﹐尙書挈橫波重過金陵﹐寓市隱園。值夫人生辰﹐張燈開宴﹐召賓客數十輩﹐命老梨園郭長春等演劇。酒客丁繼之﹑張燕築及二王郎串《王母瑤池宴》。夫人垂珠簾﹐召舊日同居南曲呼姊妹行者與宴。時尙書門人楚南嚴某赴浙監司任﹐逗𨖻居尊下﹐褰簾長跪捧卮﹐稱賤子上壽﹐坐客皆離席伏。夫人欣然﹐爲罄三爵﹐尙書意甚得也。陳其年﹑吳園次﹑鄧孝威﹑余曼翁並作長歌紀其事﹐藝林傳爲佳話。按﹕朱遠山夫人有《千秋歲詞》﹐題云《別橫波龔年嫂南歸》。據此詞題﹐知橫波當日﹐儼然敵體端毅。嚴某之造膝稱觴﹐蓋禮亦宜之矣。遠山南昌宗媛﹐侍朗李元鼎室﹐尙書振裕母﹐著有《鏡閣新聲》。

在昔閨秀撰述﹐有但聞其名﹐而其書不可得見者﹐殊令人作滄海明珠之想。據《正始集》小傳﹐如臯董小宛有《奩艷》﹐滿洲完顏悅姑有《花果叢談》﹐並裒集古今閨幃軼事。金匱楊蕊淵曾輯古今閨閣詩話﹐爲《金箱薈說》。安嶽蔡玉生選錄古才媛百人﹐各系以詩﹐名《百玉映》。已上各書世間容有傳本﹐亦可遇不可求。比歲冒鶴亭刻《冒氏一家集》﹐亦未能得《奩艷》﹐付諸手民也。

曩嘉﹑道﹑咸﹑同間﹐往往湖山勝處﹐名流雅集﹐有西泠七子﹐明湖四客﹐黏湖十子等名目。《正始集林以寧小傳》﹕「以寧字亞淸﹐錢唐人﹐與同裏顧啟姬﹑柴季嫻﹑馮又令﹑錢云儀﹑張槎云﹑毛安芳倡蕉園七子之社﹐執騷壇之牛耳﹐傳彩筆於娥眉﹐尢藝林佳話也。

古今閨秀以材武著稱者﹐間見載籍﹐若能詩而兼有勇﹐則尢罕覯。《正始集小傳》云「畢著﹐字韜文﹐安徽歙縣人﹐布衣王聖開室。韜文年二十﹐隨父宦薊邱。父與流賊戰死﹐屍爲賊擄﹐韜文身率精銳劫賊營﹐手刃其渠。眾貴﹐輿父屍還﹐葬金陵之龍潭。於歸後﹐夫婦偕隱。」沈來遠序其詩稿﹐有「梨花槍萬人無敵﹐鐵胎弓五石能開」云云。又許氏﹐奉天鐵嶺人﹐鎭平將軍一等男謚襄毅徐治都夫人﹐精韜鈐﹐善騎射。偕襄毅出兵﹐每自結一隊﹐相爲犄角﹐以故戰功居最。康熙十三年﹐吳逆犯湖南﹐襄毅往援彜陵﹐夫人駐防江口。十五年﹐鎭將楊來嘉叛應譚洪﹐夫人脫簪珥犒師﹐曉以大義﹐沿江剿殺﹐屢卻之。八月﹐猝犯鎭署﹐夫人中炮歿。將軍蔡毓榮等具狀以聞﹐特旨優卹﹐予云騎尉世職﹐以次子永年襲。又髙氏﹐四川華陽人﹐大將軍威信公謚襄勤嶽鐘琪夫人﹐嫻弓馬﹐善理軍政﹐亦能詩。襄勤著有《姜園蛩吟》二集﹐多與夫人唱和之作。考《正始集》二十二卷﹐《續集》十二卷﹐著錄閨秀﹐最一千五百二十六家。據《小傳》所稱﹐兼精韜略﹐僅此三人。其確有事實可紀﹐尢畢﹑許二氏而已。蓋才兼文武﹐求之須眉猶難﹐況巾幗乎﹖畢韜文以綠鬢韶年﹐手刃悍賊﹐輿返忠骸﹐孝女奇才﹐尢不可及。其自作紀事詩云﹕

吾父矢報國﹐戰死於薊邱。

父馬爲賊乘﹐父屍爲賊收。

父仇不能報﹐有愧秦女休。

乘賊不及防﹐夜進千貔貅。

殺賊血漉漉﹐手握仇人頭。

賊眾自相殺﹐屍橫滿坑溝。

父屍輿櫬歸﹐薄葬荒山陬。

相期智勇士﹐慨然賦同仇。

蛾賊一掃盡﹐國家固金甌。

讀之凜凜有英气。徐夫人《馬上吟》云﹕

快馬輕刀夜斫營﹐健兒疾走寂無聲。

歸來金鐙齊敲響﹐不讓須眉是此行。

蜀錦徵袍﹐桃花駿馬﹐亦復英姿颯爽﹐不可一世。

閨秀王瑤娟﹐漢軍人﹐有《斷炊日讀書歌》﹐悅其風味與余略同也﹐亟錄如左﹕

塵世渾渾兮俗眼茫茫﹐乾坤浩大兮各有行藏。

至人存誠兮不在色莊﹐大道昭昭兮修之吉祥。

我心自許兮坦然順適﹐冰霜貞潔兮堪比圭璋。

蓮葆馥鬱兮名方君子﹐不染污泥兮豈並羣芳。

誰能識我兮與我無與﹐不是知音兮於我何傷。

恕人責己兮能耕方寸﹐去短存長兮何用不臧。

境之不足兮惟富與貴﹐志不在此兮饑餓何妨。

包函宇宙兮人天莫測﹐樂我詩書兮發其古香。

詩境衝澹﹐求之閨閣中﹐未易多得。

閨人幼慧者﹐多靈秀之所鐘毓也。陽湖惲淸於﹐年十三卽作畫﹐花卉瓴毛﹐能傳南田翁家學﹐作已輒題小詩﹐風韻蒼秀。

桐廬殳墨姑﹐七歲通《孝經》﹐九歲能詩。年十五﹐隨父母入九峯山﹐制《步虛詞》﹐有「多緣誤折瓊枝樹﹐謫下瓊臺十五年」句。

興化李韞庵﹐九歲賦《落花詩》﹐有「鶯聲喚轉夢中人」句。

錢塘陸纘任﹐七歲《同父母兄姊送呈公錦雯司李吳郡》絕句云﹕

自憐嬌小不知詩﹐執手臨行彊置詞。

盼煞歸鴻傳錦字﹐吳江楓落正愁時。

錢塘顧重楣﹐年十二﹐卽能應聲詠梅花云「小閣月初斜﹐東風透碧紗。枝頭應有信﹐春意在梅花。」

太原張羽仙﹐十歲爲《采蓮賦》﹐兼工繪事。

桂林劉智圓﹐十歲能背誦《全唐詩》千首。

婁縣王蕙田﹐七歲作《夜坐偶成》詩﹐有「月上千峯靜」句。

錢塘周吉媛﹐年十二﹐呈其戚某公歸林下者云﹕

久辭榮祿賦歸田﹐瀟灑林泉志渺然。

一路雲山尋勝景﹐小園燈火話當年。

消寒最好三杯酒﹐掃雪剛逢二月天。

窗外梅花開徧否﹐艸堂今夕臥詩仙。

常熟蘇紉香﹐知州去疾女。去疾字園公﹐有文名。紉香幼而穎悟﹐九歲時﹐值中秋夜月﹐園公抱置膝上﹐命卽景賦詩﹐應聲成絕句云﹕

秋宇極髙迥﹐月華明且淸。

瓊樓在何處﹐昨夜夢瑤京。

錢唐孫碧梧年八歲﹐父春巖出對云「關關雎鳩。」卽應聲曰「鳴雁。」大奇之。

徳州宋素梅﹐乾隆十六年﹐聖駕南巡。素梅年甫十二﹐迎鑾獻詩。召入內帳﹐又面試一律﹐賚賜甚厚。《迎鑾詩》云﹕

海晏河淸代﹐堯天舜日時。

不辭川路遠﹐肯慰士民思。

紫气欽皇輦﹐黃雲護聖騎。

迎鑾來獻頌﹐萬壽浩無涯。

《應詔詩》云﹕

山左羣情切﹐江南望幸頻。

九重深保大﹐五載舉時巡。

浩蕩韶光麗﹐蔥蘢物色新。

彩雲晴有象﹐瑞靄靜無塵。

淑气迎仙仗﹐祥風繞禦輪。

衢歌欣擊壤﹐共祝萬年春。

吳縣董綺琴十歲時﹐塾中以「闌中蘭」屬對﹐卽應聲曰「簾外蓮。」頃之﹐又曰「籬外梨。」

錢塘汪允莊著有《自然好學齋詩》﹐其卷首十六章﹐皆十歲已前作。七歲《賦春雪》云﹕

寒意遲初燕﹐春聲靜早鴉。

未應吟柳絮﹐漸欲點桃花。

微濕融鴛瓦﹐新泥鈿車。

何如謝道韞﹐羣從詠芳華。

吳縣戈如芬﹐諸生載女﹐《詠鳳仙花九歲作》云﹕

鳳在丹山穴﹐仙尋碧海家。

如何謫塵世﹐偏作女兒花。

臨桂況月芬﹐蕙風詞隱之女兄也。年十二三﹐作楷仿率更﹐手抄《爾雅》全部﹐秀勁可。嘗秋日侍先母疾﹐夜半起煮茗﹐仰見彩雲如折疊扇﹐繞月不周半輪﹐賦詩云﹕

冰輪皎潔彩雲開﹐疑是嫦娥倚扇才。

我欲筆花分五色﹐瓣香低首祝瑤臺。

閨秀擅淸才者夥矣﹐而惟具卓識者僅見。蔡琬﹐字季玉﹐漢軍人﹐尙書謚文良髙其倬夫人﹐著有《蘊眞軒詩艸》。夫人才識過人﹐魚軒所至﹐幾半天下﹐文良名重一時﹐奏疏移檄﹐每與夫人商定﹐閨閣中具經濟之才者。《隨園詩話》載文良與某要津不合﹐屢爲所撼﹐嘗詠白燕至第五句云「有色何曾相假借」﹐沈思未對。夫人至﹐代握筆云「不羣仍恐太分明。」蓋規之也。

明徐文長撰《四聲猿》院本四折。其第三折《替父從軍》演木蘭事。據曲中關目﹐木蘭立功寧家﹐與王司訓之子成婚。王中賢良﹑文學兩科﹐官校書郎云云。按﹕嘉興沈向齋《濼源問答》云﹕

問﹕《木蘭詞》﹐說者謂唐初人記六朝事﹐別有事迹可徵否﹖答曰﹕少聞之吾鄕前輩諸艸廬先生云﹕木蘭﹐隋煬帝時人﹐姓魏﹐本處子﹐亳之譙人也。時方徵募兵﹐木蘭痛父耄﹐弟妹皆稚﹐慨然代行。服甲冑﹐操戈躍馬而往。歷十二年﹐閱十有八戰﹐人莫之識。後凱旋﹐天子嘉其功﹐除尙書郎不受﹐奏懇省視。及還﹐釋戎服﹐衣女衣﹐同行者駭然。事聞﹐召赴闕﹐煬帝欲納之。對曰「臣無媲君之禮。」拒迫不已﹐遂自盡。帝驚憫﹐贈孝烈將軍。土人立廟﹐以四月八日致祭﹐蓋其生辰也。

據此﹐則院本云云﹐唐突已甚矣。惜沈氏所引艸廬之說﹐未詳何本。

吳槎客《拜經樓詩話》引初白庵主云﹕

髙郵露筋祠本名鹿筋梁。相傳有鹿至此﹐一夕爲白鳥所嘬﹐至曉見筋﹐故名。事見《酉陽雜俎》及江徳藻《聘北道記》﹐不知何時始訛爲女郎祠也。初白詩曰「古驛殘碑幼婦詞﹐飛蚊爭聚水邊祠。人間多少傳訛事﹐河伯年年娶拾遺。」詩見《敬業堂手稿》。

按﹕露筋祠有米海嶽所書碑﹐則玆事沿訛﹐亦已久矣。

明時自稱香光居士者有二。一董文敏﹐夫人知之矣。《拜經樓詩話》云﹕

明明秀上人﹐號雪江﹐嗣法於海鹽天寧寺。嘗與朱西村﹑陳句溪諸老結社唱和。予嘗得其手迹《蘿壁山房圖詩並記》﹐略云「《蘿壁山房圖》﹐乃香光居士爲元津濟公所繪﹐筆法精妙。國初諸老宿皆賦詠之。若干年﹐爲西宗意公所得﹐亦有紀識。復若干年﹐傳於大云慶公。今歸東啟昕公﹐昕因號之曰蘿壁﹐蓋有慕於昔人者也。嗚呼﹐未百五十年﹐此卷不知幾易主﹐慨時異世殊﹐而人生猶夢幻也。然則此卷閱人﹐誠一傳捨耳。東啟聊亦坐香光之境﹐觀諸老之言﹐而進於淸淨法性中﹐則斯捲之功不爲少矣。嘉靖七年三月﹐題於嘉會堂。」記中所謂香光居士者﹐王叔明也。

按﹕元王蒙﹐字叔明﹐吳興人﹐號黃鶴山樵﹐趙松雪之外孫也。素好畫﹐師巨然﹑王維﹐秀潤深至﹐以黃鶴山樵著稱﹐其一號香光居士﹐世殆鮮有知者。

《拜經縷詩話》云「唐詩人李﹐本名虯﹐將赴舉﹐夢名上添一畫成「虱」字。及寤﹐曰﹕虱者﹐也。乃更名﹐果登第。可補《唐詩紀事》之遺。」按﹕昔人命名﹐取用麟﹑鳳﹑龍﹑虎等字夥矣。卽龜字﹐宋已前人猶多用之﹐不以爲諱。至降而用幺眇之昆虫﹐若氏蛙﹐範蠡﹑田﹐大都近古朴質之風﹐卽亦不甚多見。唐則僅有髙蟾﹑韋蟾﹐宋有劉蛻﹐「蛻」從虫旁﹐非虫名也﹐此外無聞焉。更名必托意於「虱」﹐詎非奇絕﹖且必更名與「虱」同訓之字﹐乃得登第﹐其理尢不可解。考今字書﹐「」亦無「虱」訓。《玉篇》云「珠名。」《書禹貢》「淮夷珠曁魚」疏﹕「是蚪之別名﹐字又作『蚍』。」《韻會》又作比。《廣韻》《集韻》並同《玉篇》﹐無它訓。李唐人﹐當時所據字書﹐容有訓「」爲「虱」者﹐今其書已佚矣。

在昔科舉之世﹐士子因夢兆更名﹐往往擢髙第﹐記載非一﹐絕無理解可言。意者﹐適逢其會﹐因而故神其說﹐藉驚世駭俗耶。吾邑陳哲臣先生嘉慶癸酉以第一人舉於鄕﹐名守﹤睿聖﹥。迨庚辰春﹐更名繼昌﹐亦以夢﹐是科遂捷會狀。有淸一代﹐三試皆元者﹐惟先生與長洲錢二人而已。邑故因山爲城﹐東北曰伏波門﹐有山曰伏波﹐山下有洞瀕江曰還珠。明正徳二年﹐雲南按察司副使包裕石刻詩云﹕

巖中石合狀元徵﹐此語分明自昔聞。

巢鳳山鐘王世則﹐飛鸞峯毓趙觀文。

應知奎聚開昌運﹐會見臚傳現慶雲。

天子聖神賢哲出﹐廟廊繼步策華勛。

後注云「伏波巖有石如柱﹐向離石二尺許。讖云﹕『巖石連﹐出狀元。』先生大魁之歲﹐石果相連﹐蓋滴乳積漸黏屬也。」先生名與字之四字﹐見於包詩後四句者凡三﹐亦奇。又先生初應童子試﹐縣府院試皆第一﹐時謂「大小三元」云。

王昭平先生寄內書見《拜經樓詩話》﹐朴而雅﹐語淺而情深﹐讀之令人增伉儷之重﹐離合之感。書云﹕深秋離家﹐今又入夏﹐京中酷暑﹐五月如伏。每出門灰汗相並﹐兩鼻如煙﹐黏塗滿面。冷官苦守﹐殊可嘆﹐殊可笑。屈指歸期﹐尙須半載。日望一日﹐月望一月﹐身則北地﹐夢則家鄕﹐言之則又可悲也。你第二封書久已收﹐第一封目下才到﹐寄物尙未收。每欲寄你書﹐動筆增淒楚﹐勉彊數字﹐眞不知愁腸幾回﹐故不多寄﹐非忙也﹐非忘也。你當家辛苦不必言﹐況未足支費。我一日未歸﹐遺你一日焦心耳。新兒安否﹖善視之。計我歸﹐已周歲﹐可想離別之感。老娘常接過﹐庶慰我念。只簡慢不安﹐夜間失被﹐且念及新兒之母﹐何況於兒﹐不相顧柰何。我自拜客應酬﹐彊親書籍之外﹐惟有對天凝思﹐仰屋浩嘆而已。近來索書者甚多﹐案頭堆積﹐總心事不舒﹐皆成煩擾。幸我身如舊﹐不必念我。惟願你善攝平安﹐勝於念我。八姑好否﹖常隨你身伴﹐勿嬉笑無度﹐勿看無益唱本。

先生少倜儻﹐脫略邊幅﹐攻詩古文﹐能書﹐嗜詞曲﹐雅擅登場﹐舉天啟辛酉經魁。榜發﹐方雜梨園演《會眞記》「艸橋驚夢」出﹐去張君瑞﹐關目未竟﹐移宮換羽間﹐促者屢至﹐遂著戲衣冠﹐周旋賀客﹐時目爲狂。見查東山《浙語》。

韓冬郎《香奩詩》﹕「蜂偸崖蜜初嘗處﹐鸚啄含桃欲咽時。」槎客謂卽古樂府「寧斷嬌兒乳﹐不斷郎殷勤」意。思之思之﹐誠艷絕膩絕致絕﹐非三生閱歷﹐半生熨帖不能道。

向來艷體詩﹐無過「束皙補白華﹐鮮侔晨葩﹐莫之點辱」二語。描摹美入姿態﹐無過曹子建《洛神賦》「動無常則﹐若危若安﹔進止難期﹐若往若還」四語。

馬雞出秦州﹐大倍於常雞﹐形如馬﹐徧體蒼翠﹐耳毛植豎﹐面足赤若塗朱。宋荔裳觀察在北平時﹐署中嘗畜之﹐爲之賦詩。錢塘李考叔和作云﹕

珍禽元不產龍城﹐隴右攜來司五更。

種並岐陽丹鳳出﹐名同天廏血駒生。

耳毛削竹靑驄立﹐距汗夭桃赤兔行。

我亦不甘終伏櫪﹐披星擁劍待伊鳴。

按﹕「馬雞」可對「麋鳥」。郭卜《翡翠贊》﹕「翠雀麋鳥﹐越在南海。」

雜劇﹑傳奇之屬﹐元人分若干折﹐後人作﹤齒句﹥。明王伯良校注古本《西湘記》凡例﹐謂﹕「元人從折﹐今或作出﹐又或作﹤齒句﹥。出旣非古﹐﹤齒句﹥復杜撰﹐字書從無此字。近訁令《癡符傳》﹐以爲『﹤齒句﹥』蓋『﹤齒臺﹥』字之誤﹐良是。其言謂牛食已復出嚼曰﹤齒臺﹥﹐音『笞』﹐傳寫者誤以『臺』爲『句』。『﹤齒句﹥』﹑『出』聲相近﹐至以『出』易『﹤齒臺﹥』。」又引元喬夢符云「『牛口爭先﹐鬼門讓道』語﹐遂終傳皆以『﹤齒臺﹥』代折。不知《字書》『﹤齒臺﹥』本作『﹤齒司﹥』﹐又作『司』﹐以『﹤齒司﹥』作『﹤齒句﹥』﹐筆畫誤在毫釐﹐相去更近﹐非直『臺』﹑『句』之混已也。卽用『﹤齒司﹥』﹐元劇亦不經見。故標上方者﹐亦止作折」云云。蓋元明人制曲以通俗爲得體﹐遣詞且然﹐何論用字。必欲一一訂正之﹐或詞意轉不可曉﹐聲調亦復失諧﹐大氐梨園傳讀之本﹐詎可與若輩談小學耶。

東鄕羅提督戰功見於魏默深《聖武記》詳矣。相傳羅公臨陣不避槍炮﹐所服戰袍爲鉛丸火燒圓孔無數﹐然卒不死。嘗云「自顧何人官爵至此﹐若得死於疆場﹐則受恩當更渥﹐苦我無此福分耳。」以不能死於兵爲無福﹐誠忠勇之言也。富陽周蕓臯述其逸事一則﹕公嘗率兵入南山搜餘賊﹐村人苦猴羣盜食田糧﹐晨發火器驚之。公問故﹐令獲一猴來﹐剃其毛﹐畫面爲大眼﹐備諸醜怪狀﹐銜其口。明晨﹐俟羣猴來﹐縱之去﹐皆驚走。猴故其羣也﹐急相逐﹐益驚﹐越山數十重﹐後竟不復至。玆事頗涉遊戲﹐然亦足徵智計云。

同﹑光朝狀元﹕戊辰洪鈞﹑辛未梁耀樞﹑甲戌陸潤庠﹑丙子曹鴻勛﹑丁丑王仁堪。都門有人出對云「五科五狀元﹐金木水火土。」或對云「四川四等位﹐公侯伯子男。」蜀人膺爵賞者﹐威信公嶽鐘琪﹑昭勇侯楊遇春﹑壯烈伯許世亨﹑子爵鮑超﹐男爵未考。

查伊璜識吳順恪於風雪中﹐迨後因史案罹禍﹐順恪爲之昭雪﹐僅乃得免﹐玆事艷稱至今。然據伊璜所作《敬修堂同學出處偶記》﹐似乎並無是說。豈當日以其旣貴﹐而故爲之諱耶﹖記云﹕己亥﹐余客長樂﹐潮鎭吳葛如以厚幣邀余至其軍﹐爲語南鄙夙昔艱難諸狀。方在席無所指顧﹐而境內不軌﹐猝縛至階下。告余曰「吾徵發而彼遁矣。吾密行內間﹐不失一矢。未幾﹐而不軌之所恃豪﹐爲戢它不靖幾圍﹐奉飛符報命。」葛如曰「是又內間之轉行也。吾左右尙不知之。」葛如能詩﹐自比武侯﹐故以六奇爲名。大率用兵以計勝﹐顧名知之矣。時令其長君啟晉﹐晉弟啟丰﹐偕侍余座。晉字長源﹐啟字文源。長源已登丁酉賢書生﹐而韶秀玉立﹐工詩﹐所至輒流連興懷古昔﹐疾行五指﹐篇什繁富﹐不勝舉也。余嘗敍其爲文﹐有關戢安之大者﹐嗣餘詩可之選﹐凡仕宦遊歷所賦無不及之。專帙東粵﹐遂入葛如《湞陽峽》一詩。別久之﹐投余遠問﹐則葛如病而長君晉已修文去矣。葛如隨物故﹐世相傳余初有一飯之徳﹐葛如方布衣野走﹐懷之而思厚報﹐其實無是事也。

順恪字葛如爲它書所未見。按﹕某說部云﹕吳興莊某作《明史》﹐以查伊璜列入校閱姓氏。伊璜知卽檢舉﹐學道發查存案。次年七月﹐歸安知縣吳某﹐持書出首﹐累及伊璜。伊璜辯曰「查繼佐系杭州舉人﹐不幸薄有微名。莊某將繼佐列入校閱﹐繼佐一聞﹐卽同檢舉﹐事在庚子十月。吳令爲莊某本縣父母﹐其出首在辛丑七月。若以出首早爲功﹐繼佐之功當在吳某上﹔若以檢舉遲爲罪﹐則繼佐早而吳某後﹐吳某之罪不應在繼佐下。今吳某以罪受賞﹐而繼佐以功受戮﹐則是非顚倒極矣。諸法臺幸爲參詳。」各衙門俱以查言爲是。到部對理﹐竟得昭雪。遂與吳某同列賞格﹐分莊氏籍產之半。

據此﹐則伊璜連系﹐緣庭辧得脫﹐信無順恪爲力之說矣。竊意當時文网峻密﹐奉行者尢操切﹐苟非彊有力者爲之斡旋﹐𨿽欲置辯﹐詎可得乎﹖矧英石峯巋然尙存﹐是其一證矣。

閨秀陳翠君﹐海鹽馬靑上室﹐工長短句。《蝶戀花過拍》云「郎似東風儂似絮﹐天涯辛苦相隨處。」爲吳兔牀所擊賞。曩閱淸初人詞﹐有《減字浣溪沙換頭》云「妾似飛花郎似絮﹐東風攪起卻成團。」語非不佳﹐惜風格落明已後﹐視翠君詞句渾成不逮也。

前話錄閨秀詩﹐有限﹑溪﹑西﹑雞﹑齊﹑啼韻﹐嵌用數目﹑丈﹑尺等字﹐作者極見巧思。檢《雜體詩鈔》﹐又有徐兆奎《閨怨》二首﹐亦仿此體﹕

萬里三州百粵溪﹐樓臺六七畫橋西。

八千書寄九秋雁﹐十二腸回五夜雞。

何日半簾雙膝半﹐幾時一案兩眉齊。

纖纖丈室尋刀尺﹐散四愁還嬌淚啼。

又﹕

兒童六七戲前溪﹐二八佳人住閣西。

尺素夢來千里鯉﹐半牀愁絕五更雞。

九秋十稔期難定﹐四達三條路不齊。

百萬回腸繞丈室﹐一擡兩眼淚雙啼。

明余姚朱先生﹐字魯﹐號舜水﹐謚文恭。系出玉牒﹐避地日本﹐客於水府以歿。遺命必俟淸室運終﹐然後歸骨中土。比歲癸丑﹐克踐斯言﹐卜佳城於杭之西湖。翌歲甲寅﹐日人猶有來拜祠墓者。北總原善公道號念齋者﹐彼都績學士也﹐著《先哲叢談》﹐專錄日東耆宿嘉言懿行﹐先生與焉。所錄凡十三條﹐節錄如左﹕

舜水家世宦於明﹐父正﹐字存之﹐號定寰。爲總督漕運軍門。舜水生萬曆二十八年﹐早喪父。及漸長從朱永﹑張肯堂﹐吳鐘巒學﹐遂擢恩貢生。尋屢徵不就﹐以故被劾﹐乃避之舟山﹐而始來此邦。移交趾﹐復還舟山。是時國祚旣蹙﹐舜水知事不可爲﹐將之安南﹐而風利不便。再來此邦﹐不久又還舟山。其意素在得海外援兵以舉義旗﹐乃三來此邦﹐而援兵不可得。去復至安南﹐欲尋歸故國﹐以察民情。時淸旣混壹四方﹐義不食其粟﹐四來此邦﹐終不復還﹐時萬治二年也。

又云﹕至安南日﹐館人供張甚盛﹐舜水從容不撓。安南王召見﹐欲令拜﹐而長揖不屈。其人或以爲不解事至此﹐畫沙作一「拜」字以見之。舜水卽加「不」字於其上。於是怒囚之﹐遂將殺﹐而守死自誓﹐王終感動赦死﹐以嘉其義烈。此事舜水自錄之﹐名《安南於役紀事》。

又云﹕舜水冒難而輾轉落魄者十數年﹐其來居此邦﹐初窮困不能支﹐柳河安東省庵師事之﹐贈祿一半。久之﹐水戶義公聘爲賓師﹐寵待甚厚﹐歲致饒裕﹐然儉節自奉無所費﹐至人或詬笑其嗇也。遂儲三千餘金﹐臨終盡納之水戶庫內。嘗謂曰「中國乏黃金﹐若用此於彼﹐一以當百矣。」新井白石謂舜水縮節積餘財﹐非苟而然矣﹐其意蓋在充舉義兵以圖恢復之用也。然時不至而終﹐可憫哉。

又云﹕在彼與經略直浙兵部左侍郎王翊同志﹐偕謀恢復﹐而翊與淸兵戰敗而死﹐實八月十五日也。數年後﹐舜水聞之於邑﹐作文祭之。從是﹐每歲中秋﹐必杜門謝客﹐抑鬱無聊。《答田犀書》曰「中秋爲知友王侍郎完節之日﹐慘逾柴市﹐烈倍文山。僕至其時﹐備懷傷感﹐終身遂廢此令節。」

又云「舜水有二男一女﹐長大成﹐字集之﹐次大咸﹐字咸一﹐共殉節不事淸﹐而先舜水卒。大成亦舉二男﹐曰毓仁﹐曰毓徳。延寶六年﹐毓仁慕舜水而來長崎﹐義公遣今井宏濟往通消息﹐然終不得與舜水相見而歸。

又云﹕安澹泊《湖亭涉筆》曰「文恭酷愛櫻花﹐庭植數十株﹐每花開賞之﹐謂覺等曰「使中國有之﹐當冠百花。」乃知或者仞爲海棠﹐可謂櫻花之厄。義公環植櫻樹於祠堂旁側﹐在遺愛也。

又云﹕舜水居東歷年所﹐能倭語﹐然及其病革也﹐遂復鄕語﹐則侍人不能了解。

又﹕「安東守約」一條云﹕歲在乙未﹐朱舜水來長崎﹐時人未及和其學﹐惟省庵往師焉。時舜水貧甚﹐乃割祿之半贈之﹐至今稱爲一大髙誼。其詳見舜水《與孫男毓仁書》中﹐曰「日本禁畱唐人﹐已四十年﹐先年南京七船﹐同往長崎﹐十九富商連名具呈懇畱﹐累次不準。我故無意於此﹐乃安東省庵﹐苦苦懇畱﹐轉展央人﹐故畱駐在此﹐是特爲我一人﹐開此厲禁也。旣畱之後﹐乃分半俸供給我﹐省庵薄俸二百石﹐實米八十石。去其半﹐止四十石矣。每年兩次到崎省我﹐一次費銀五十兩﹐二次共一百兩。苜蓿先生之俸﹐盡於此矣。又土宜時物﹐絡繹差人送來。其自奉敝衣糲飯菜羹而已﹐或時丰腆﹐則魚弱數枚耳。家止一唐鍋﹐經時無物烹調﹐塵封鐵銹。其宗親朋友﹐咸共非笑之﹐諫沮之﹐省庵夷然不顧。惟日夜讀書樂道已爾。我今來此十五年﹐稍稍寄物表意﹐前後皆不受。過於矯激﹐我甚不樂﹐然不能攺。此等人中原亦自少有﹐汝當銘心刻骨﹐世世不忘也。此間法度嚴﹐不能出境奉候﹐無可如何。若能作書懇懇相謝甚好﹐又恐汝不能也。」

武林陳元ど﹐字義都﹐號旣白山人﹐丁明淸之間﹐亦避地日本﹐客於尾藩。《叢談》云﹕

元ど不詳其履歷﹐生於萬曆十五年﹐崇禎進士弗第。及其國亂﹐逃來此邦﹐遂應徵至尾張﹐乃後時時入京。又來江戶﹐與諸名人爲文字交。初﹐萬治二年於名古屋城中﹐與僧元政始相識﹐契分尢厚。其平生所唱酬者﹐匯爲《元元唱和集》行於世。

又云﹕

元能嫻此邦語﹐故常不用唐語﹐元政詩有「人無世事交常澹﹐客慣方言譚每諧」句。

又云﹕

元ど善拳法﹐當時世未有此技﹐元ど創傳之﹐故此邦拳法﹐以元ど爲開祖矣。正保中﹐於江戶城南西久保國正寺教授生徒﹐盡其道者﹐爲福野七郎左衛門﹐三浦與次右衛門﹐義貝次郎左衛門。國正寺後徙麻布二本賈﹐多藏元ど筆迹﹐尾於火﹐無復存者。

夫日本﹐以其所謂武士道雄環瀛﹐不圖其武技﹐有創傳自我者﹐出於彼都儒者之記載﹐是誠信而有徵矣。我則放廢所自有﹐歷久而並不自知﹐則夫積彊弱之勢﹐匪伊朝夕之故矣。

向來劬學嗜古之士﹐大都孜孜﹐惟日不足﹐其心力有所專營﹐其精神無暇旁鶩﹐乃至人情物曲﹐輒昏然若無所知﹐當時傳爲笑談﹐後世引爲佳話。比閱《原氏叢談》﹐不圖中東耆宿﹐乃有異地同符者。趙鼎卿《林子》云﹕嘗聞莆田學士陳公音終日誦讀﹐脫略世故。一日往謁故人﹐不告從者所之﹐竟策騎而去。從者素知其性﹐乃周回街衢﹐復引入故捨。下馬升座曰「此安得似我居﹖」其子因久候不入﹐出見之曰「渠亦請汝來耶﹖」乃告以故捨﹐曰「我誤耳。」又嘗考滿當造吏部﹐乃造戶部。見徵收錢糧﹐曰「賄賂公行﹐仕途安得淸﹖」司官見而揖之曰「先生來此何爲﹖」曰「考滿來耳。」曰「此戶部﹐非吏部也。」乃出。

《原氏叢談》云﹕仁齋自幼挺發異羣兒﹐始習句讀﹐己欲以儒耀一世。稍長﹐堅苦自勵﹐而家素業賈﹐故親串以爲迂於利﹐皆沮之﹐而其志確乎不變。嘗過花街﹐娼家使婢邀入﹐仁齋不肯。婢曰「小憩而去﹐於事無害﹐郎君其勿辭。」直牽袂上樓。仁齋固不知爲娼家﹐心中私揣﹕「是非內交於吾﹐又非要譽於鄕黨朋友﹐蓋輕財敷徳﹐施及路人也。」啜茶喫煙﹐厚致謝而去。渠亦見其狀貌﹐殊不類冶郎﹐不彊畱也。仁齋歸﹐謂弟子曰「今日偶過市﹐一家使小女迎余途﹐延上其樓。則綺窗繡簾﹐殆爲異觀﹐書幅琴箏﹐陳設具趣。而婦女六七人﹐盛妝艷服﹐不知其內人耶﹐將其閨愛耶﹐出接余頗款洽。臨去間其庖中﹐亦美酒嘉肴﹐備辦宴席。不意今之世﹐有樂善好施如此者。」

又云﹕東涯經術湛深﹐行誼方正﹐粹然古君子也。嘗謂集會弟子曰「昨買一匣於骨董肆﹐置之幾側﹐以藏鈔冊甚爲便。」乃使童子取之﹐陳於前曰「余欲令工新制如是器者有年﹐不意旣有鬻者也。」弟子視之﹐則藏接柄三弦之匣也。於是﹐互相目而不答。奧田三角進曰「先生未知耶﹖此物娼妓藏三弦之匣﹐請卻。」東涯正色曰「小子勿妄語﹐三弦柄長﹐柰何藏此短匣﹖」

原氏所述兩伊藤先生逸事如此﹐則吾國陳先生之流亞矣。之三君者﹐時代不甚相遠﹐模稜闊疏﹐亦復相類。設令云萍遇合﹐晤對一堂﹐則夫周旋酬答間﹐必有奇情妙論﹐超軼耳目恆蹊者。其在如今﹐此風已古﹐凡號爲惺惺者﹐其乃滋甚﹐卽彼都亦何莫不然。

雍﹑乾間﹐漕督施公﹐靖海侯施襄壯之次子也。先是﹐歷守揚州﹑江寧﹐子諒正直﹐不侮鰥寡﹐不畏彊禦﹐所至民懷。將去任﹐士民遮道乞畱﹐不得請﹐乃人投一錢﹐建雙亭以志去思﹐名一文亭。又大興朱竹君編修督學福建﹐於使院西偏爲小山﹐號笥仙山﹐諸生聞之﹐爭來﹐人致一石﹐刻名其上﹐凡九府二州五十八縣咸具﹐刻名地三百餘人﹐因名其山之亭﹐曰三百三十有三亭﹐而爲之記。兩事相類﹐皆可傳也。

光緒季年﹐閩人某太史督學中州﹐卸任回京﹐道出保定﹐宴於某方伯衙齋。太史與方伯舊交也﹐酒間﹐方伯笑問﹕「此行宦囊幾何矣﹖」太史則據實以二萬金對﹐蓋應得之數﹐無庸諱者也。又問﹕「將何所用之﹖」對曰「冷官淸苦﹐回京後﹐十年樵米資取辦於此。十年之內﹐或冀續放差。否則比其罄也﹐亦去開坊不遠矣。」方伯覺怫然﹐搖其首者再﹐仍笑謂曰「幸勿責冒昧﹐吾兄殆無志於大有爲也。」言之﹐又重言之。太史瞿然請問﹕「如尊旨奚若﹖」方伯曰「一言以蔽之﹐曰﹕『花』﹐且以速爲貴。」太史曰「奚爲繼矣﹖」方伯曰「公獨未知花之爲道﹐與其效耳。舉二萬而花之﹐則四萬至﹔又花之﹐則八萬至。循是有加無已﹐花無盡數亦無盡。則推行盡利﹐左右逢源﹐得心應手之妙﹐有非可意計言詮者。第患花不勝花耳﹐而於爲繼乎何有﹖」語畢﹐仍搖其首而笑謂曰「吾兄殆無志大有爲也。」太史生於世家﹐才具發皇﹐襟抱開展﹐而方伯顧不滿之若是。方伯由七品官﹐五年而薦陟兼圻﹐凡其所言﹐皆得自躬行實踐﹐而非漫爲閎議也。惟是壺觴談宴間﹐片言而心傳若揭﹐𨿽曰微舊交之誼弗及此﹐要猶有直諒之風焉。曩張相國文襄督鄂日﹐嘗考官僚月課﹐策題《問理財之道開源與節流孰優》﹐試卷中凡注重開源﹐力辟節流者悉髙第﹐是亦以花爲宗旨者也。

乾隆時﹐海寧故相陳氏之安瀾園﹐圓明園中﹐曾仿其景而構造之。迨後圓明園被外兵焚掠﹐安瀾園亦蕪廢﹐房廊樹石﹐爲其後人拆賣幾盡﹐論者謂園囿之興廢﹐關家國之盛衰。觀於兩國之已事﹐有若銅山西傾﹐洛鐘東應﹐是亦奇矣。又鄞縣範氏《天一閣書目》阮元序云﹕其藏書在閣之上﹐閣通六間爲一﹐而以書廚間之。其下乃分六間﹐取「天一生水﹐地六成之」之義。乾隆間詔建七閣﹐參用其式。乾隆三十九年六月奉上諭﹕「浙江寧波範懋柱家所進之書最多。聞其家藏書處曰天一閣﹐純用磚瓷﹐不畏火燭﹐自前明相傳至今﹐並無損壞﹐其法甚精。著諭寅著親往該處﹐看其房間制造之法若何﹐是否專用磚石﹐不用木植﹐並其書架款式若何﹐詳細詢察﹐燙具準樣﹐開明丈尺呈覽。」云云。

當時尙方營繕﹐取裁於閥閱舊家﹐蓋建築胥關學術﹐丘壑別具胸襟﹐乃至縹緗藏去F7之精﹐尢非悉心研究不辦。若夫名園如夢﹐傑閣僅存﹐則右文稽古之流澤孔長也。

古今人命名絕奇﹐無過兩宋宗室。嘗閱《宋史宗室世系表》﹐其命名所用字﹐屬字書所無﹐不可識無音義者﹐尢觸目陸離﹐指不勝僂矣。卽以其命意審之﹐亦多反常觸諱﹐微特無當於雅訓﹐抑且大拂乎世情。姑略舉如左﹐不具十之一二也。如希塋﹑希怨﹑希僞﹑希吝﹑希褥﹐伯迫﹐師僕﹑師裙﹑師桌﹑師槍﹑師辱﹑師崽﹐與駝﹑與擠﹑與拚﹑與謚﹐善詛﹑善訃﹑善眚﹑善俘﹑善拐﹑善ζ﹑善斫﹑善終﹐孟逝﹐崇俘﹑崇﹛死土﹜﹑崇扒﹑崇掠﹐必跛﹑必扯﹑必滚﹑必﹛死土﹜﹐汝坑﹑汝彘﹑汝花﹑汝忄昏﹑汝臭﹑汝懟﹑汝撲﹐亻臺夫﹑鄙夫﹑否夫﹑鬧夫﹑誑夫﹑怒夫﹐混夫﹑詛夫﹑莠夫﹑若溲﹑若逃之類﹐皆甚足異也。蓋當時玉牒宗親﹐子生﹐則入告宮府而賜之名﹐大氐幡字書﹐隨檢一字與之﹐而於字義奚若﹐未經斟酌選擇耳。

宋葉夢得﹐建安人﹐應聘赴臨安﹐少帝北行﹐遂隱於西甌﹐以講學爲事。有《經史旨要》及文集。明董轟﹐字文雷﹐奉化人﹐博通經史。永樂朝爲承天門待詔﹐有集三卷。此二名亦甚新。

《玉茗堂四夢》﹐明臨川湯苦士撰﹐曰《牡丹亭》﹑曰《紫釵記》﹑曰《邯鄲記》﹐曰《南柯記》﹐蜚聲曲苑久矣。明上虞車尼齋亦有《四夢》﹐曰《髙唐》﹑曰《邯鄲》﹑曰《南柯》﹑曰《蕉鹿》﹐特玉茗《四夢》系傳奇﹐而尼齋所作雜劇耳。

日本有所謂倭歌者﹐彼都人士能爲之。《原氏叢談》中不一見﹐而曾經自譯者二首。「鳴鳳卿」一條云「錦江又善倭歌﹐傳自冷泉公﹐其集名曰《密郁訥捺密》﹐言三代波也。蓋歷泉家三代點定﹐故以名云。屋木歇獨木﹐兮篤訥襪﹛薛足﹜暱襪﹐葛及栗遏栗﹐質葛剌屋速謁郁﹐遏蔑貲質訥葛密。斯枯捺兒屋﹐亻密木兒篤吉結跋。捺匿﹤走﹥篤木﹐葛密匿亻密葛斯兒﹐密谷速鴉斯結列。」移錄如右﹐備洽聞者參考焉。

在昔狹斜才女﹐銅街麗人﹐其香奩中物流傳至今﹐令人摩挲想望不置。據余所見聞﹐以馬湘蘭之物爲最多。一阿翠像硯﹐髙六寸七分﹐寬四寸四分﹐厚一寸五分。背面刻阿翠像﹐左方題「咸淳辛未阿翠」六字﹐分書。右側題云「綠玉宋洮河﹐池殘歷劫多。佳人畱硯背﹐疑妾舊秋波。己丑三月得此硯﹐墨池魚損去之﹐背像眉目似妾﹐面右頰亦有一痣﹐妾前身耶。阿翠疑蘇翠﹐果爾當祝發空門﹐願來生不再入此孽海﹐守貞記。」「馬」字朱文橢圓小印﹐余藏有拓本。一薰鑪﹐銘曰「薰透鴛衾﹐香添鳳餅﹐一點春犀管領。」回環刻於蓋側﹐貴池劉蔥石藏﹐余有詞詠之﹐調《綠意》。一「聽鸝深處」印﹐石方徑一寸弱﹐髙一寸七分彊﹐白文﹐邊款﹕「五百谷先生索篆贈湘蘭仙史﹐何震。」今年五月﹐吳Т庵購得於杭州﹐余有詞詠之﹐調《眉嫵》。一星星硯﹐硯背有雙眼﹐並王百谷小篆「星星」二字。湘蘭自銘云「百谷之品﹐天生妙質。伊以惠我﹐長居蘭室。」錢塘項蓮生《憶云詞乙稿》有《髙陽臺》詠之。一「浮生半日閒」印﹐壽山石﹐方徑寸四五分﹐厚三分余﹐瓦紐﹐白文﹐邊款「壬子谷日﹐偕藍田叔﹑崔羽長﹑董元宰﹑梁千秋社集西湖舟中﹐女史馬湘蘭索刊﹐雪漁。」見南昌彭介石《搏沙拙老筆記》。一牙印﹐佘侶梅以唐蘭陵公主碑宋拓本﹐就趙晉齋易馬湘蘭牙印﹐錢塘陳雲伯有詩賦其事﹐見《頤道堂集》﹐至湘蘭所畫蘭花﹐近人書畫記﹐著錄非一﹐玆不具述。

南陵徐積余得小銅印﹐文曰「石家侍兒」﹐白文方式﹐以拓本見貽。報之以詞﹐調《四字令》﹕

石家侍兒﹐綠珠宋。當年畢竟阿誰﹐捺銀箋紫泥。香名未知﹐鄕親更疑。願爲宛轉紅絲﹐系裙腰恁時。

宋陳無已宿齋宮驟寒﹐或送綿半臂﹐卻之不服。按﹕宋子京不敢著半臂事﹐人皆知之﹐此事罕有知者。

