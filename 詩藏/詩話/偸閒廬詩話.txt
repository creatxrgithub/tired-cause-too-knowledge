偸閒廬詩話民國楊香池

●第一集

余自幼酷嗜唫詠﹐然自覺性情放蕩﹐絕少精純之作。惟於古今名人佳什﹐見則愛若琪璧﹐輒熟誦之。誦之者再﹐復手錄之。二十年來愈積愈多﹐書窗無事﹐乃檢取愜心者﹐附以所見﹐編爲詩話。正所謂未能調羹﹐略知辧味。若欲以此語於著作之林﹐則吾豈敢。

古人論詩﹐重意不重詞。可知詞華且不足貴﹐而況塵羹土飯者哉﹗

宋教仁先生登杭州韜光寺絕頂﹐有句云「徐行屈曲路﹐竟上最髙峯。」此借登山而示訓者也。又某某詠樓梯云「樓梯數十層﹐意將一步登。未達身已墜﹐逞能反不能。」此借登梯而示戒者也。

某某述感有句云「不動產惟書與硯﹐自由權是酒和詩。」以新句詞相對﹐俱見工穩。又窮愁﹐又悲憤。

吾國家庭專制﹐自古已然。惡習所趨﹐致夫婦間而多離異。如《孔雀東南飛》《上山采蘼蕪》等篇﹐卽記載棄婦之詩也。然《孔雀東南飛》爲長篇﹐乃紀述焦仲卿妻蘭芝之被棄﹐實受姑惡之影響﹐瑣細寫來﹐層次井然。以描寫手腕之經濟而論﹐則《上山采蘼蕪》一篇﹐尢覺精采動目。

余近有傷時七言律句五首﹐已錄入詩稿四首﹐餘一首因首尾欠佳﹐故刪之。然頸腹兩聯﹐語頗沈痛﹐刪去殊覺可惜。其詩云「大地連年哭戰伐﹐千家萬邑呼災荒。民生危殆同虛癥﹐宦海升沈類戲場。」𨿽祗此寥寥二十八字﹐而近年國家紛亂﹐社會危困之情形﹐已可慨見矣。

吾國官吏﹐每屆交卸﹐喜以詩畱別紳民﹐而盛誇其政績。不知官吏之有所利民者﹐原屬應盡職責。自訁羽其長﹐自揚其績﹐適足以見笑而自辱耳。昔楚南張漢臯宰吾邑﹐政聲卓著。其畱別詩能脫去俗吏口吻﹐頗足珍賞﹐特錄於此。其一云「收回祖國四千年﹐劫後餘生亦黯然。自笑一麾還出守﹐个中端有宦魔纏。」其二云「匹馬孤徵萬疊山﹐戎衣楚楚劍生寒。何綠化作冠裳會﹐得與紳民保治安。」其三云「自慚無術起瘡痍﹐萬種離情付雪泥。忽聽鷓鴣聲斷續﹐勸儂先有子規啼。」其四云「龍泉百斛洗心淸﹐宦海茫茫誤此生。贏得春裘今典盡﹐踏花歸去一鞭輕。」其五云「雲開衡嶽望嵯峨﹐風約滇池靜不波。遊子一身忘是客﹐算來幸福占偏多。」其六云「小住蒲門意自如﹐又逢春送柳眉舒。從今一別瀟湘去﹐看見秋鴻便寄書。」

或謂和詩最難。余謂和詩不難﹐稍習詩者皆易爲之。惟和詩多不足重。以其和人之詩﹐每每不能如我之意﹐必牽彊引就﹐以致天性喪失。此古人所以多鄙棄之而不爲耳。

作詩多由一時興致而成。昔潘大臨工詩多佳句﹐謝無逸以書問有新作否。潘答書云﹕昨日閒臥﹐聞攪林風雨聲。起題其壁曰「滿城風雨近重陽」。忽催租吏至﹐遂敗意﹐止此一句奉贈云云。今春予與笑我生自郊外歸還﹐覺春景滿目﹐動人吟興﹐乃相約聯句十絕。己得兩首﹐適遇他友而亂以他事﹐遂未續成。始信古人之言﹐不我欺也。今特錄聯句於此以爲紀念。其一云「觸目風光迪不同﹝笑我生﹐﹞桃花無語向人紅﹝香池。﹞歸鞭笑指孤城遠﹝香池﹞﹐萬樹炊煙夕照中﹝笑我生。﹞」其二云「幾竽修竹幾人家﹝香池﹞﹐如畫遠山罩晚霞﹝笑我生。﹞呼犢聲喧流水外﹝香池﹞﹐撩人歸意道中花﹝笑我生。」﹞

苗沛霖《題湖山石》七言二絕﹐意新句奇﹐不落凡響﹐詩中之珍品也。其詩云「金精朗朗耀三臺﹐淪落塵寰亦可哀。知己縱邀顚米拜﹐摩挲已屈補天才。」「位置豪家白玉欄﹐終嫌骨格太孤寒。不如飛去投榛莽﹐畱與將軍作虎看。」讀古人詩﹐有時觸動其靈機﹐偶有所吐白﹐往往勝過於古人者甚多。《解人頤》載杜牧之有「公道世間惟白髮﹐貴人頭上未曾饒。」後王威寧乃翻其意云「近來白髮不公道﹐偏向愁人頭上生。」又《隨園詩話》有某某《題張果老倒騎驢圖》云「此老倒騎驢﹐不知是何故。爲恐向前差﹐忘卻來時路。」近於某報亦見載有一首云「舉世千萬人﹐誰比這老漢﹖不是倒騎驢﹐凡事回頭看。」俱皆工於運化。豈似世之直襲前人之意﹐而反自訁羽能入古調者所可同日語哉﹗

郭發一《詠蠹魚詩》云「瑣瑣如何也賦形﹐𨿽無鱗甲有魚名。原來全不知書味﹐枉向書中過一生。」頗覺諷刺無痕﹐恰切有味。

吳江姚煥章《連日暴雨》雲﹕「雷震漏天宮﹐風馳轉地軸。人間垢穢多﹐日日蒙湯沐。」可謂弦外有音。

閱《遊戲雜誌》﹐見有署名錦霞者﹐其自嘲云「縱教讀破書萬卷﹐比著男兒總不如。」滿腔幽恨﹐溢於言表。使天下女才子讀之﹐亦當眉皺。

詩寫一己之情感易﹐寫人人所同之情感難。余舊作有句云「靜中得句多如意﹐愁裹觀書少會心。」又﹕「文章古老神堪味﹐言語重煩人厭間。」未識能博得人人所同之情感否。

孫繩祖《訁永老馬》云「蹄鐵銷磨齒漸加﹐淒涼對劍惜年華。半生奔走骨仍健﹐前路蒼茫眼不花。木落秋風悲伏梔﹐艸荒日斜想嗚笳。識途最是尋常事﹐寄語孫陽休浪誇。」借物寫志﹐大有暮年壯心之槪﹐亦詠物之佳什也。

吾邑張也良先生《落仙山雨中春望》云「落仙山下雨蒙蒙﹐柳半靑靑桃半紅。遙望萬峯低缺處﹐孤城樓閣渺茫中。」寫景自然﹐眞如古人所謂詩中有畫﹐王摩詰不得專美於前矣。

文學屢經革命﹐而舊日所號爲富有詩書之上﹐大受排擊﹐難以謀生﹐甚且流爲乞兒者多矣。昨笑我生爲述某文丐題壁詩云「年來花樣劇翻新﹐誤我文章已不靈。千里逃荒須盡白﹐沿門托缽眼誰靑。田廬飄沒家何在﹐骨肉散亡劫飽經。剩有餘生無死所﹐浪浪老淚滿衣襟。」諺云﹕滿腹文章﹐不能充饑。信然。

「淸晨早起夜眠遲﹐僕僕勞辛總不辭。骨肉拋開千里外﹐艱難訴與一燈知。短裘綻裂何人補﹐長鉸飄零只自隨。報道家書連續至﹐開封半喜半驚疑。」此某某途中述感之作﹐曾載於《民權素》中﹐惜已忘其姓氏。風塵奔走﹐客況淒涼﹐實有如此情景﹐令人不厭百回讀。

遼蘇葉時傑《二婦行》云「二婦泣路側﹐哽咽復長吁。適來行路者﹐爲之立須臾。問婦何處來﹐痛哭胡爲乎﹖一婦長嘆息﹐未語淚如珠。良人早逝世﹐無子一身孤。同族覷予富﹐相議共分腴。使侄爲予子﹐謂作年老娛。侄心亦不良﹐養予如畜奴。日暮腹中饑﹐何曾見盤盂﹔天寒衣裳破﹐霜雪侵肌膚。年邁百無能﹐侄又將予驅。驅我出門外﹐仰天一號呼。訴冤至縣署﹐胥吏較錙銖。人情薄似紙﹐誰肯念何辜。因此流爲丐﹐乞食以自硼。夜宿古寺中﹐荒艸伴野狐。日午不得食﹐偃臥泣窮途。一婦聞斯言﹐淚盡眼欲枯。自言有兒子﹐不如他人無。我兒年少時﹐宛轉依人雛。我兒年稍長﹐性情竟別殊。殷勤爲娶婦﹐本以事老姑。不意婦娶來﹐反將姑管拘。小媳朝命我﹐入田拾薪蘇。不肖夕命我﹐執蒸入中廚。朝夕雜苦作﹐終日不得舒。我亦有弱孫﹐孫肥祖母臒。長幼悉飽暖﹐不念老勤劬。饑來乞食去﹐忍餓立街衢。二婦言旣翠﹐淚眼各饃糊。腸斷行路者﹐搔首幾踟躕。」養子如畜﹐傷倫減理。曲爲細描﹐至爲慘戚﹐令人不忍卒讀。

擔當和尙﹐滇之寧州人。詩有奇气﹐如題畫云「僧手披霜色有無﹐千層林麓盡皆枯。尙畱一干堅如鐵﹐畫裹何人識董狐﹖」「孤燈照影不勝情﹐淨水茅堂冷气生。不待西風搖落盡﹐筆尖動處有秋聲。」又《池亭玩月》云「霜老羈禽悲木落﹐水枯明月照殘荷。」皆寄意深遠。

洱源何稚元先生﹐明末逸士也。九歲卽能詩文﹐著有《浪楂集詩文稿》。錄其《閨情》云「美人吹玉笛﹐疏影杏花間。獨怨黃昏月﹐憐人淡一灣。」昆明《竹枝詞》云「金馬比郎妾比雞﹐不須芳艸怨萋萋。願郎馳驅萬里去﹐妾自守更報曉啼。」俱見才情淸麗﹐音節爽朗。

羅鵾圖先生﹐吾鄕之名宿也。詩似少陵﹑劍南﹐著有《溟南唫艸》一卷。《淸明卽事》云「到此英雄都气短﹐算來兒女總情長。」《冬至廿後》云「夢覺有情宵漸短﹐身閒無事日增長。」《暇日偶成》云「屋漏蟻成市﹐蓬低燕不巢。」詞顯意新﹐余最喜誦者也。

楚雄劉毅庵先生﹐明末領鄕解。國亡後﹐隱居不仕﹐布衣終老。著有《脈望集》﹐沈鬱頓挫﹐逼近少陵。《獵騎》云「馬嘶斷嶺雲邊樹﹐入渡斜陽谷口煙。」《春初》云「懶將短髮窺靑鏡﹐剩有雄心戀綠萍。」《石丈人》云「無情白日催人老﹐霜發何曾誤上頭。」皆集中之佳句也。

劍川趙樾老﹐亦吾滇文學巨子也。其《向湖村捨詩集》中﹐有《碧蟯漁捨》五言四絕﹐錄存二絕。詩云「屋後碧蟯山﹐門前昆池水。蕭蕭四壁風﹐老屋蒹葭裹。」「微雨開桃花﹐紅對春山笑。呼兒曬蓑衣﹐花邊有殘照。」又「舟隨浪駛輕於葉」一句﹐亦佳。

錢南園禦史﹐身居諫垣﹐不畏權貴﹐髙風亮節﹐世所欽崇。其書畫亦多爲人珍賞。詩句可采錄者﹐如「壁鼠冷窺空甕下﹐沙鷗喜近短墻來」﹐又「白鷗回露渚﹐黃揚風枝」﹐亦不失爲佳句。

「水牛浮鼻渡﹐沙鳥點頭行」﹐此取眼前景物成詩﹐何等眞切自然。而李西涯《麓堂詩話》評爲下淨優人口中語﹐乃唐詩之惡劣者。然則今之新詩有「親愛的﹐把我的性靈和心都給你了」﹐又「月亮呀﹐我親愛的月亮呀」等類﹐將更謂之何哉﹗

詩話之作﹐收選貴嚴﹐評議貴當。二者失一﹐卽非詩話﹐乃雜記矣。

詩之收選﹐當以事切﹑情眞﹑理實﹑意妙爲主﹐不然則浮濫矣。

余之詩話﹐𨿽乏髙深見解﹑精當評語﹐然收選之詩﹐則未敢越其前舉四者之範圍。保山令鮑廈先生雅擅文學﹐尢工於詩﹐著有《靜悟軒詩艸》。錄其《有感》云「行縱無定野雲忙﹐老我邊城兩鬢霜。訪友難忘風雨夜﹐浮家長在水雲鄕。違心富貴如朝露﹐回首樓臺近夕陽。五十年來身世感﹐不堪揮淚問蒼蒼。」按《順寧府誌》載﹐先生字了恭﹐安徽歙縣人。淸咸豐辛西﹐適解保山任﹐路阻不能歸。永昌爲回匪陷後﹐賊彊浼以事﹐堅決不屈。流寓云州﹐邑人多受學焉。先生爲覺生侍郎仲子﹐陷於離亂中者十餘年。𨿽詩酒自遣﹐彊哭爲笑﹐抑亦可悲也已。同治癸酉﹐亂定﹐始旋皖﹐詩多散失無存。

某某《船行》詩云「櫓聲吚呀泛中流﹐人與琴書共一舟。漫道瓜皮輕似葉﹐四圍山影壓船頭。」雅人深致﹐自負不凡﹐而以淡逸出之﹐是宜學者。

《南社集》中﹐醴陵傅鈍根《題山寺》云「犬團紅葉睡﹐鳥亂白雲飛。」絕似輞川。又金山姚光《古意》云「儂似團園月﹐願郎如地球。月依地球行﹐晝夜無盡頭。」新雋可味。

錢塘陳蝶仙﹐詩多綺艷﹐頗似玉溪﹐亦近今著名之詩家也。其《感懷》云「殺身豈必竟成仁﹐世態浮雲認未眞。大半交遊皆誤我﹐萬全計算不由人。最能體貼惟妻子﹐無可商量到鬼神。太息孟嘗門下客﹐若非潦倒便淸貧。」頗有隨園之才﹐香山之風。

詩之作﹐不外「情感」二字。此說古今中外皆同。

詩歌占文學重要地位﹐不但宣達个人情感﹐而且代表時代思想。如《三百篇》﹐無非敍述當時國風﹑民俗﹑政教﹐此研究吾國占代社會學者﹐必根據於《毛詩》也。

吾國之勞工勞農﹐辛苦狀況﹐至爲可憫。宋梅堯臣《詠陶》云「陶盡門前土﹐屋上無片瓦。十指不沾泥﹐鱗鱗居大廈。」然猶不如聶夷中《詠田家》云「二月賣新絲﹐五月耀新谷。醫得眼前瘡﹐剜卻心頭肉。」言婉痛深。

詩能引起孝思者。晉王裒每讀《毛詩》﹐至「哀哀父母﹐生我劬勞。」輒爲流涕﹐門人爲廢《蓼莪》之篇。詩能感悟少義無恩者。魏文帝嘗令其弟植七步中作詩﹐如不成﹐行大法。植應便聲爲詩﹐曰「責豆持作羹﹐漉豆以爲汁。萁在釜底燃﹐豆在釜中泣﹕本是同根生﹐相煎何太急﹖」文帝乃不加之以罪。詩能保存古物者。某顯宦大興土木﹐將伐一古樹爲梁。有士人題詩於樹云「亦知此去棟梁材﹐無復蒼陰覆綠苔。只恐月明秋夜冷﹐悞他千歲鶴歸來。」顯者見之﹐遂不伐樹。詩能化气息爭者。鄭板橋官濰縣時﹐其弟與人爭墻﹐寄信與板橋﹐欲借勢壓人。板橋答以詩云「千里家書爲一墻﹐一墻相讓又何妨。長城萬里今猶在﹐不見當年秦始皇。」其弟得詩﹐乃不與人爭論。時代變遷﹐思想言論亦因之而多變遷﹐操觚者當就時立言。作文如此﹐作詩亦如此﹐作詩話亦莫不如此。

洱源馬東初先生﹐博學能詩。著有《抱霞軒詩稿》﹐頗多佳作。《洞庭夜泊》有句云「倒影星翻漁火亂﹐掠波風送棹歌長。」淸靈飄逸﹐頗極夜泊之妙。

吾鄕四圍皆山﹐每當春艸怒發之時﹐牧童多燃薪野宿。遠望之﹐則火光明朗如星﹐散落滿山。且山髙樹多﹐月夜偶行山徑﹐四望則黑影沈沈﹐惟覺月色隨路綫而光明耳。余友鄭伯僑暮行錫鉛道中﹐「牧童宿野燃星火﹐小販趕場待月光」七言一聯﹐及「月光隨路白﹐野火連山紅」五言一聯﹐皆寫實也﹐非親歷其境者不能領會其妙。

唐人多傷時感亂之作﹐如「信知生男惡﹐不如生女好。生女猶得嫁比鄰﹐生男埋沒隨荒艸」﹐又「憑君莫話封侯事﹐一將功成萬骨枯」﹐又「可憐無定河邊骨﹐猶是深閨夢裹人」﹐又「任是深山更深處﹐也應無計避徵徭」﹐以及《石壕吏》《折臂翁》諸詩﹐皆描寫當時兵禍之重﹐官吏之惡﹐人民之苦。撫今思昔﹐能不愴然﹗

淸之季世﹐國人盛倡革命。一般文人如梁任公輩﹐欲借詩歌鼓吹民云﹐尊崇尙武﹐好爲雄壯之詞。對於杜子美之《兵車行》及傷亂諸作﹐亟力痛詆。至謂吾國數千年來﹐民志卑弱﹐皆由是類詩歌階之厲也。顧滿淸遜位﹐民國成立﹐兵篇全國﹐不可謂不尙武矣。然軍閥專橫﹐擁兵自衛。回首十年﹐烽煙滿地﹐死亡枕藉﹐傷心慘目﹐又豈當時梁任公輩所料及哉﹗吾人丁此危難﹐讀《兵車行》等詩﹐愈增悲感。並見古人非好爲此﹐乃不期然而然者耳。

蒙化陳翼叔先生﹐其詩純任自然﹐以性情爲之。著有《寧瘦居》《天叫集》《是何庵》等稿。爲袁子莖采入詩話者﹐有「壯士從來有熱血﹐深秋不必送寒衣」。爲師荔扉所稱賞者﹐則有題關帝廟壁云「漢家無寸土﹐關帝廟常存。試問何功行﹐毅戮爲天尊。曹瞞亦殺戮﹐難禁冤鬼哭。」《對月飲》云「飲干酒數杯﹐腹裹有明月。」《小陽春》云「背時桃與李﹐越分斗繁華。若到春來候﹐何顏又放花﹖」《賣罄》云「我夢已驚醒﹐又醒他人夢」等詩。其實翼叔之佳句﹐不僅此也。如《立冬前一日感賦》云「苦雨淒風日不休﹐明朝又過一年秋。黃花猶是舊顏色﹐多少英雄已白頭。」撫景抒情﹐感槪遙深。又《農夫哭》云「踐傷禾麥半成熟﹐徵徭輸足無餘栗。長天老日喬充飯﹐夜靜更深菜責粥。農夫農婦相對哭﹕可憐人倒不如畜﹐馬食白米犬食肉。」一字一行﹐純是勞農之淚。湖南周名建《蒲門竹枝詞》云「每逢一六趕街忙﹐短短圍腰大布裳。時尙新裝儂不攺﹐野花徧插滿頭香。」是善寫邊地上俗者。

蜀中陳先濂先生﹐詩多新俊。辛亥奉委查煙﹐道經耿馬﹐有《客感》七律一首云「元夜流螢照壁明﹐炎威失序暗心驚。依人作計春無賴﹐聽我還家夢有情。境遇偏爲時所困﹐官窮拚與命相爭。燈前遙憶小兒女﹐歷數邊荒說遠程。」滇邊瘴癘﹐逐客多拚死。官極邊者﹐讀之能無黯然﹖

袁愼夫先生爲吾邑名孝廉﹐著作甚富。惜於亂世﹐寧死不屈賊﹐大節凜然。殘稿數篇﹐早經刊印。惟《云州竹枝詞》十餘首﹐未經錄入﹐殊爲可惜。今錄有其一絕云「浴佛壇開祈嗣忙﹐杪樺樹下飲蘭湯。女郎不解求何事﹐背著遊人也細嘗。」詩境淸趣﹐且足爲無識女子作一當頭棒喝。

晚眺詩之佳者﹐如「誰家一縷炊煙起﹐飛到溪頭銷綠楊」﹐又「驛路紅飛塵不起﹐龍山靑斷月初來」﹐皆善道眼前風景。

淸人徐昂發《詠相見灣》云「人厭溪灣遲﹐我愛溪灣漩。三朝三暮見百回﹐想思那及長相見。」又明人施武《詠相兄坡》云「上坡面在山﹐下坡山在面。相見令人愁﹐何如不相見﹗」兩詩皆撫景成吟﹐一則以相見爲喜﹐一則以相見爲愁。信乎詩以寄情也。

「江水三千里﹐家書十五行。行行無別語﹐只道早還鄕。」語摯矣﹐而猶不如「有客故鄕來﹐貽我鄕裏札。心怪書來遲﹐反覆看年月」之別有深致也。

某某《淸明憶母》云「倚閭門外望何如﹐猶憶髙堂拜別初。囑咐淸明歸莫緩﹐不歸也奇一封書。」言淺意深﹐天性盎然。

偶於友人處見壁間懸有古畫一幅﹐題詩一絕。畫景幽然﹐詩句飄脫﹐乃吾鄕袁晴軒先生之遣墨也。其詩云「扶筇散步碧山遊﹐絕壁松陰水上浮。一艇中流何處客﹖東風有約下揚州。」先生名昶﹐工詩善畫﹐淸嘉慶辛酉拔貢。按《雲南續通誌》載﹐著有《晴軒詩艸》《浮生紀略》各一卷。兵燹後散佚無存。

昨見《新聞報》快活林欄內載皖中小詩人關氏昆仲﹐一名得辛﹐年十三﹔一名徳尙﹐年十二。皆能詩﹐並附詩數首﹐評論稱揚﹐特轉錄之﹐以實余之詩話。徳辛詩沈雄豪邁﹐如《鼓琴》云「獨坐幽齋裹﹐彈琴興轉濃。淸音何所似﹐風動萬山松。」儼然燕趙之音。《鴻飛》云「鴻從天上見﹐奮翅九霄飛。豈似調鸚鵡﹐終隨人指揮。」俱見其抱負甚大。徳尙詩意境深遠﹐如《詠霜葉》云「葉紅知樹老﹐才覺飽經霜。但見林疏處﹐飄搖黯夕陽。」《淸明》云「二月淸明節﹐行人欲醉天。北邙山下路﹐靑冢記何年﹖」蘊蓄渾成﹐儼然作家。以十餘齡之學子而造詣如此﹐洵不易得。惟徳尙之《霜葉》第二句﹐「才覺」二字﹐擬易以「園野」二字﹐句意較爲顯明﹐且可免其與起句中之「知」字抵觸。

周屏侯先生《田家雜詠》﹐六言八絕﹐淸新可誦。擇錄四首於此﹕「春雨秧田水滿﹐微云柘館寒輕。終歲丰衣足食﹐山林猶勝公卿。」「五尺影纏瓜架﹐一灣水繞柴門。晴雨時占雅鵲﹐往來樂數雞豚。」「郊外牛羊下括﹐池中鵝鴨成羣。打稻欣逢樂歲﹐山歌樵唱時間。」「修竹千竿積雪﹐梅花數點零星。此系野廬幽境﹐旁人莫作丹靑。」

用典入詩﹐須貼切自然﹐方無腐气。如髙東軒《五十自壽》云「未探理窟難言命﹐深歷官場始悟非。」又毛西河選閨秀集﹐遣卻山陰王端淑。王不平﹐獻詩云「工嬙未必無顏色﹐爭柰毛君筆下何。」劉霞裳《詠白桃花》云「劉郎去後情懷減﹐不肯紅妝直到今。」余《詠雪美人》亦有兩句云「素卿自是多情種﹐嘗伴孫郎夜讀書。」皆恰切可味。

余舊作有《彈琴》《讀書》《寫字》《栽花》《種竹》六詠﹐其《讀書》之後兩句云「常把殘篇當故友﹐相親相近情如初。」余友伯僑﹐謂其比例新穎。今見全蘭《舊廬詩話》載﹕楊佩甫《詠落齒》云「分明身似梧桐樹﹐一葉先凋已報秋。」《龍舟竹枝詞》云「笑他團扇多於蝶﹐低傍船窗款款飛。」是亦詩之善作比例者。

「花開蜂蝶至﹐花落蝶影稀。」道盡世態炎涼。「世亂奴欺主﹐時衰鬼弄人。」道盡人情險惡。

王右丞《雜詩》云「君自故鄕來﹐應知故鄕事。來日綺窗前﹐寒梅著花未﹖」明人孫文簏亦有《逢鄕人詩》云「爾從山中來﹐恰喜江上遇。吾家老梅花﹐開到第幾樹﹖」此不但意同﹐而句語亦幾同矣。剿襲之病﹐古人亦多不免。

男女匹配得宜﹐方得唱隨之樂﹐此自然之理也。唐寒山子有詩云「老翁娶少婦﹐發白婦不耐。老婆嫁少夫﹐面黃夫不愛。老翁娶老婆﹐一一無背棄。少婦嫁少夫﹐兩兩相憐態。」讀此詩﹐則盲婚之惡習﹐亟宜革除矣。

明周岐《官兵行》云「賊近苦賊來﹐賊至恐賊去。賊來避有時﹐賊去官兵住。官兵畏賊如畏狼﹐但行賊後勢莫當。鳴鉦擊鼓入村裏﹐馬索芻豆人索糧。不擇雞與豚﹐更驅牛與羊。傾倉倒甕恣搜括﹐排墻破壁掘余藏。官兵得物喜﹐民家失物悲。語君且勿悲。官兵醉後難支持﹐東家少婦已被污﹐西家兒女終夜啼。但得飽掠速揚去﹐猶能老弱共鋪糜。一旦賊兵去已遠﹐官兵夜起催朝飯。大車橐重小車盈﹐路捕行人遞輸挽。行至前村計復生﹐竟指鄕屯爲賊營。丁男殺盡丁女擴﹐揚旌奏凱唱功成。君不見賊去人歸猶爨食﹐官兵所過生荊棘。痛哉良民至死不爲非﹐無如官兵勢逼民爲賊。」大軍所至﹐廬舍爲墟﹐兵之可畏﹐甚於盜匪。試問民國以來﹐各省各縣﹐有不遭兵之蹂躪者﹐何地耶﹖讀此詩﹐能勿喞嘆﹗

石屏丁氏﹐刊有《詒燕堂詩叢殘》﹐備載其家數代人詩稿。累世書香﹐一門風雅﹐誠足欽羨。《叢殘》中佳句頗多﹐如葆堂之《早發良鄕》云「老樹如人立﹐遙煙作練橫。」又《嚴寒》云「氈冷貓投生火竈﹐林空鴉檢避風枝。」皆可誦也。

鄭板橋思想超卓﹐人品亦髙﹐爲道代有數人物。其詩久已刊行於世。膾炙人口。玆得其未刊詩《題畫》二絕云「雪滿長林凍不開﹐朝飛饑鳥暮飛回。板橋盡日無人迹﹐爲探梅花去又來。」「庭前積雪窗生白﹐活火烹茶易有香。一卷《離騷》讀未了﹐自呵凍墨寫瀟湘。」亦淸俊可誦。

云州劉滋甫著有《來靑書屋詩鈔》數卷﹐詩多淸麗之作。惜家遭回祿﹐稿盡被毀。友人爲誦其《避難還家》一首云「檐際依然見燕飛﹐悲親同去不同歸。殘書檢共兒曹讀﹐仍舊靑燈夜入幃。」情景逼眞。

《滇遊吟艸》二卷﹐錢塘張補裳先生所著也。其《田家行》石﹕「黃雲登場雞棲桀﹐椎髻裸身忙不疊。老翁語姥莫苦忙﹐今年稻熟倍往常。姥言兒翁且勿喜﹐一穗舂成幾顆米。官租私逋分撥淸﹐輪及全家食糠枇。道旁老人向姥告﹐富樂於人幾時足﹖翁家有田猶司生﹐今人多少無田耕。」直寫情事﹐直率朴老﹐香山樂府之遺。又《庭中鶴》云「庭中有孤鶴﹐終日行庭砌。丹頂塗霞濃﹐皓翮梳雪細。有時思一舉﹐忽向苔陰唳。列身雞騖間﹐俯仰且隨勢。稻粱豈長謀﹐幸謝樊籠閉。何因遂遐舉﹐看爾翔雲際。」語有寄慨﹐英雄屈足﹐千古同悲。又《詠仙人掌》云「有觸皆芒刺﹐無心竟坦平。」亦佳。

楊邃庵先生功業彪炳人寰﹐名垂靑史﹐光耀金碧。其詩多雄渾之作﹐著有《石淙詩艸》。錄其《題畫》一絕云「幽泉出谷鳴﹐疏竹和雲長。微吟坐開襟﹐梧桐月初上。」意境淸超﹐饒有唐音。

楊瓊字迥樓﹐鄧川人﹐滇中耆儒碩老也。著作甚富。其《寄蒼樓詩鈔》八卷﹐先生在生時卽已付印。余最愛其《遊蒼山中和寺》詩云「朝旭初升洱海東﹐開窗一望水雲紅。炊煙罩地依低樹﹐嵐气連天蔽遠峯。別有感情離亂後﹐盡多閒況老衰中。道心娓娓談難罄﹐時對橫渠白髮翁。﹝謂張營浦參事。」﹞句調工整﹐情景切合。

麗水楊鐵如﹐性喜吟詠。丙辰春﹐同其叔湘之到順襄辦遊擊事務﹐遂與余結爲文字交。間有唱和﹐殊極淸麗﹐蓋得力於家學者也。嘗爲余誦乃父用九先生《詠團扇》云「團扇團且潔﹐團園似明月。明月那得如﹐長圓未曾缺。」思悟殊巧。

滇西多山﹐地勢髙低不齊﹐故田畝因之而有髙低。楊升庵先生有詩云「髙田如樓梯﹐低田如棋局。白鷺忽飛來﹐點破秧鍼綠。」比例頗肖。

家周蓮溪先生《賀費令遊山詩》﹐有「時淸終未忍辭官」之句。李西涯《麓堂詩話》評爲由衷之語﹐見道之言。余謂身爲宰官者﹐當以爲國防患﹐替民除害爲己任。處國家危亂之時﹐尢應振奮精神﹐力圖挽救﹐𨿽死而不辭。若時淸而始爲官﹐而不忍辭官﹐則是官也﹐亦贅疣而已。國家何貴有此官﹖或曰﹕蓮溪之所謂時淸者﹐殆指國無昏主﹐朝無權姦而言。余曰﹕卽此而論﹐「時淸終未忍辭官」﹐則時不淸﹐將必辭宮耶﹖如此則亦謬矣。蓋國有昏主權姦﹐更屬國家人民之大不幸。設當官者﹐於此時而不設法圖計﹐感悟君非﹐滅止邪焰﹐反退隱林泉﹐亦豈得爲正直耶﹗

訓誡詩必引事說理﹐故多迂酸气。如「將相本無種﹐男兒當自彊」﹐此勵人自立也﹐語𨿽切矣﹐然猶不若自居易之《淩霄花》一首婉而有味也。孫淸如女士嘲佞佛詩云「西方有佛休依賴﹐印度於今已久亡。」又近人有嘲地師詩云「果然將相公侯地﹐何不選畱葬乃翁。」此皆借詩破除迷信也﹐語亦切矣﹐然猶不若昔人題鐵拐李詩云「葫蘆裹裝甚麼藥﹐背來背去在肩膊。倘若个中有仙丹﹐何不先醫自己腳﹖」極其滑稽有趣。且嘲地師詩﹐亦系仿用其意。

古人詩有爲後人襲用入文﹐借作比擬之詞者甚多。如時局將起變化﹐暗潮日烈﹐謠言頻起﹐則以「山雨欲來風滿樓」比擬之﹔盜匪軍閥﹐舊者銷滅﹐新者復生﹐則以「野火燒不盡﹐春風吹又生」比擬之﹔欲形容對於某事經歷深透者﹐則曰「曾經滄海難爲水」﹔欲形容文之似終止而未終止者﹐則曰「山窮水盡疑無路﹐柳暗花明又一村」﹔好景不長﹐則日「夕陽無限好﹐只是近黃昏」。

楊升庵戍滇中﹐其妻黃氏寄詩云「雁飛曾不到衡陽﹐錦字何由寄永昌﹖三春花柳妾薄命﹐六詔風煙君斷腸。日歸曰歸愁歲暮﹐其雨其雨怨朝陽。相憐空有刀環約﹐何日金雞下夜郎﹖」語極哀怨之至。又唐人詩云「夫戍邊關妾在吳﹐西風吹妾妾憂夫。一行書信千行淚﹐寒到君邊衣到無。」抒寫情愛﹐何等自然﹐非徒哀怨也。又金昌緒《春怨》云「打起黃鶯兒﹐莫教枝上啼。啼時驚妾夢﹐不得到遼西。」此則怨而不怨﹐意境更覺深曲。

淡然主人爲誦馬東初﹝長君﹞過某某關詩云「危崖髙插白雲破﹐老樹陰森烈日冷。」格髙句險﹐頗有唐古風味。

蘇茂本世講﹐性靈慧。入中學時﹐適余任國文教授﹐嘗閱其文﹐淸眞朴實。畢業後復學作詩﹐時攜艸本求余閱攺﹐亦多佳什。《詠檐澑》云「澑從檐下滴﹐不識幾經秋。漫道弱無力﹐也能穿石頭。」《道側荊棘》云「道側有荊棘﹐初生枝榦小。疏慵不剪除﹐日久遂礙道。」有此意識﹐悟想入詩﹐將來造詣﹐未可限量。

張也良先生詩仿元白﹐尢工寫景。前已選錄一首﹐玆復得《新秋遊準提》寺七律云「風入禪林倍覺淸﹐上方髙臥有餘情。雲飛遠岫輕無力﹐雨打疏簾靜有聲。井畔方驚一葉落﹐籬根先聽百虫鳴。山城物候逢秋異﹐卽景新詩取決成。」亦輕逸可誦。

家侄家驥﹐手抄詩稿數篇﹐乃其同學李君東陽遺墨也。《老農嘆》云「小秧半長成﹐艸綠水平田。四月正栽插﹐忽然牛病纏。投藥數無效﹐祈禳終不痊。噫嘻貧農苦﹐百事受顚連。久慮無多時﹐營備貸在先。東鄰賒斗粟﹐主人不假緣。西憐結新息﹐博錢四五千。初九栽南畝﹐十三插北阡。所恃惟牛力﹐無牛何播遷﹖播遷不相續﹐何以望成年﹖貸息尙可緩﹐租稅未可蠲。妻子塡溝壑﹐錢糧未許延。只好秋收後﹐待命縣衙前。」情事眞實﹐想見勞農之苦。又擬柳宗元《漁翁》二首﹐意境淸超﹐亦堪追步子厚。其一云「煙波海上晚潮怒﹐輕蕩漁舟泊古渡。側耳砉然風浪湧﹐出艙四望浮雲布。天時陰晴网漫張﹐濯足江潭且待遇。」其二云「江天一碧如練素﹐輕搖短棹湖中住。月明好過蘆花蕩﹐日斜喜玩楓林樹。朝晚出釣皖江溪﹐落得淸閒如野騖。」

某某《觀棋感詠》云「大局竟如斯﹐危哉不易支。滿盤皆是錯﹐著著讓人時。」此詩不知何人所作﹐十餘年前﹐曾載《遊戲雜誌》中。淺明易解﹐蓋有感於淸末國勢危弱﹑外交失敗也。

血俠君博通史籍﹐長於文而不長於詩﹐故作詩不多﹐然亦有可錄者。《沙橋道中》云「孤村隱約疏林外﹐一轍蒼茫大地中。」此誠善道眼前風景。又《奇友》云「奇愁深鎖蓮心苦﹐異想還餘蔗味甘。」用意亦新。

胡蘊字石予﹐昆山蓬板鎭人。著有《半蘭舊廬詩稿》﹐詩格在蘇陸之間。佳句七言如「樓髙一鴿曝紅日﹐溪淺雙鳧眠綠煙」﹔五言如「風急山無色﹐香淸艸有花」﹐「得書如友至﹐展畫當山看」。

胡寄塵爲南社中人﹐亦今之有名文學家也。著有《大江集》詩稿。《春遊雜詩》云「出門何所見﹐萋萋陌上艸。含雨復含煙﹐做就愁多少。」「爲羨釣魚樂﹐攜竿過小溪。夜來春水漲﹐便覺石橋低。」「離離墓上艸﹐一歲一回靑。如何墓中人﹐千年睡不醒。」「菜葉如碧玉﹐菜花如黃金。不費一錢買﹐采來衣上簪。」語明意顯﹐酷肖隨園老人。

周拜花《春來詩》云「沿籬野┺漸成竹﹐著樹餘花猶戀枝。」此乃觀物起興。徐枕亞《始聞秋風》詩云「落葉醉如雨﹐斷鴻淒似弦。」此乃乃間聲生感。範君博則有「調雛燕去簾常捲﹐抱葉蟬喑雨未央」兩句﹐蓋合觀聽以成詩者。𨿽情致各別﹐而皆淸妙自然。

老友問廬謂天下作詩人多﹐知詩人少。誠哉是言﹐殆於詩道中已三折其肱者矣。「人生天地間﹐大小各有願。我性自迂疏﹐惟求詩骨健。僻居避塵囂﹐長臥養癡鈍。一甌野山茶﹐兩殆香蕎飯。開池方可丈﹐蓄艸深及寸。窗靜槐影涼﹐雨餘荷香嫩。淸風拂鳴琴﹐落花吹如霰。明月復多情﹐照我吟時硯。靈機與天籟﹐邂逅爭來獻。詩成不傳人﹐聊付黃鷓囀。悠然此仙境﹐豈止擬南面。吾生猶幸得﹐淪落尙何怨。」此詩曾載某報﹐題爲《漫興》﹐不知作者眞名﹐惟下署楚女二字。奇身淸境﹐領略淸趣﹐復有此淸才﹐發出淸音﹐令人羨煞。

陳樹人﹐今之新文學家也。工繪事﹐兼能詩。其《題閒雲野鶴圖》云「脫卻樊籠返自然﹐九霄之外任髙騫。掉頭一顧雞和騖﹐爭食無時亦可憐。」獨淸獨醒﹐懷抱髙潔。蓋感於國家已成貪污之惡化﹐不堪聞問也。

廢書空白中錄句云「野燒挾風飛過嶺﹐晚霞暈日倒街山。」畫工𨿽巧﹐恐亦無以逾此。《惇拙堂詩稿》十餘卷﹐柴桑陳東浦著。內有《屯田謠》云「山頭葉黃﹐種麥山岡。山上葉落﹐種麥山腳。」注云「羌人不曉月令﹐以木葉爲候。錄之以見不開化之民﹐其智識低淺如此。」

董成﹐唐時道人。有《思鄕作》云「瀘北行人絕﹐雲南信未還。庭前花不掃﹐門外柳誰攀﹖坐久銷銀燭﹐愁多減玉顏。悲心秋月夜﹐萬里照關山。」音調風格﹐亦不遜於當代名家。

周霞﹐字國華﹐號海樓隱士﹐葉楡人。精醫﹐著有《海樓吟艸》。年六十二猶彊力健步﹐遊學東瀛﹐亦一振奇人也。詩如《甲辰冬日本戰勝俄於奉天﹐商農組織十五萬眾至兩重橋慶祝﹐天皇蒞會感賦》云「三呼萬歲震東京﹐漢國農商盡是兵。十五萬人齊祝捷﹐他人含笑我吞聲。」無限隱憂﹐在於末句。蓋已窺破倭奴之野心及其殘暴﹐恐吾國亦難保不蹈俄羅斯之覆轍耳。

詩之難莫過於五絕。蓋字僅二十﹐亦須有气勢﹐有含蘊﹐始能成爲佳作﹔不然便易流於輕滑無味。篇覽古人詩集中﹐五絕最少﹐七絕次之﹐甚至五七絕皆無者﹐可知其不易矣。

開發公粟﹐賬濟饑民﹐原爲善政﹐惟往往司理不得其人﹐致多流獘而少實惠。吾國人民缺乏公徳﹐借公肥己﹐成爲慣習﹐良可嘆矣。葉楡李愚園先生《食粥嘆》云「廠門開﹐食粥來。千萬人﹐哭聲哀。大者一盂小者半﹐胥吏執簽按名散。少壯努力爭向前﹐老弱舉步愁顚絆。自晨至午始得食﹐饑腸已作雷鳴斷。朝粥粥抵餐﹐暮粥粥抵水。飲水難療生﹐猶勝無粥死。今日未死明日來﹐行行太息爾何哀。哀食粥﹐不曾飽。此言莫說恐公惱。街頭多少嘆枵腹﹐廠中日費十石栗。公活我﹐徳如天。十石粟﹐三萬錢。三萬錢﹐價髙邁。窮民無錢乞米來﹐胥吏將米出廠賣。」悲哉饑民﹐惟恃公粥苟全此命。乃胥吏竊而中飽之﹐胥吏何其忍耶﹗讀之幾欲淚下。

」刀剪徵衣就﹐寒硭動暮天。願隨風響激﹐流送到君邊。」「樓頭楊柳春﹐井井梧桐月。猶未寄寒衣﹐朔風忽吹雪。」此周蒼巖先生之《徵婦詞》也。音節語意﹐蒼涼入古。先生名榛﹐大理人。生平著述數萬言﹐兵燹皆付灰燼﹐僅《巢雲山館詩存》二卷行世。

擔當和尙名普荷﹐明末滇中逸士也。痛祖國沈淪﹐不願仕淸﹐而隱於僧。善畫工詩﹐前已錄入數首﹐今復選獲《關山月》一詩云「關山月﹐才圓又復缺。嫁夫未三載﹐與夫永決絕。更因明月太孤寒﹐致使花柳無顏色。花柳多情不耐秋﹐徘徊只見月當頭。不知邊塞徵人苦﹐可與閨中一樣愁。剪刀聲碎虫聲哽﹐少婦停梭淸夜永。解衣怕上合歡牀﹐有恨都成明月影。欲報朝廷甘自棄﹐女流饒有丈夫气。若得揮戈建大功﹐妾願居孀君盡瘁。」結尾數語﹐極其豪壯﹐是欲以勇武勉勗國人殺賊報國耳。

有《題過擔當和尙塔》詩云「名姓老逃憚﹐悲歌詩萬首。知音太古松﹐夜夜淸風吼。」「客過與誰言﹖不畱君百歲。獨餘一片月﹐掛在髙樓際。」「畫師𨿽已去﹐畫筆存天然。片雨蒼山過﹐林巒一抹煙。」以上三詩﹐見於友人抄本中﹐不落作者姓氏﹐愛而錄之。

襲故蹈常﹐油腔滑調﹐詩之大病也。而鑿幽縋險﹐意澀語硬﹐亦詩之大病也。

詩中脫落事理物情﹐設詞空洞﹐已成晦語﹐有何意味﹖直吐胸臆﹐過於露筋露骨﹐又未免淺率。王漁洋之重神韻﹐袁子才之講性靈﹐皆各偏其說耳。

以詩之源流而分唐別宋﹐固可﹔若美唐薄宋﹐則不可。蓋唐人有唐人之美﹐宋人有宋人之美。宋詩𨿽有淺率﹐唐詩亦多惡劣。《詩法萃編》所舉錄者已不少矣。

春鳥秋蛩﹐各嗚其嗚。人聆之﹐各趣其趣。顧鳴𨿽不同﹐而適意悅情則一也。

美妙之詩﹐天籟也﹔鳥蛩之音﹐亦天籟也。各適其適﹐曲盡其妙。詩人之徒競事摹唐擬宋﹐學杜法李﹐天籟已失﹐決無佳品﹐又何苦如此。

眼光各具﹐理論各別。同一詩也﹐𨿽經他人評定﹐苟吾有所得﹐何妨再加批評﹐只莫作隔靴搔癢之談可耳。

佳句讀過﹐每喜記之。但常將作者姓氏忘遺﹐是亦吾之懶性也。猶記有句云「得時優孟千金易﹐失路英雄一飯難。」又﹕「韶華誤我年年易﹐貧困衣人事事難。」世態如此﹐爲之柰何。又﹕「論交久後眞情見﹐入世深時盛气平」﹐又「饑寒能短英雄气﹐患難方知故舊情」﹐自是閱歷有得之言。

《向湖屯阝捨詩集》尙多佳詩﹐如《黃平道中》云「頓覺山容媚﹐蒼松點翠微。晴雷翻峽吼﹐怪石挾雲飛。路滑泥雙屐﹐屯阝孤樹四圍。寒鴉先倦客﹐接翅暮巢歸。」風格峻峭﹐語意鏈拔。《雨後望湖》有句云「入城山色雲遮斷﹐過水荷香風拗回。」《題畫》云「瀑飛千尺練﹐樹暈一身苔。」俱新雅可誦。七言之拗字﹐五言之暈字﹐尢用得妙。

予友伯僑嘗云﹕內亂不息﹐十年之內成病國﹐二十年變弱國﹐三十年便要亡國。何其言之沈痛也。嗟乎﹗今民國已廿一年矣。此廿年中內戰不息﹐國家之損耗﹐人民之犧牲﹐幾不可以數計。假以之對外﹐縱不能決勝列彊﹐亦足以固我邊圉。柰何爭地爭城﹐自相殘殺﹐置國家於不顧耶﹗若長此以往﹐自亡無日矣。吾甚願吾友之言勿中。朱ぇ君女士《瀟湘嘆》一詩﹐感傷內戰﹐語語酸楚﹐其亦吾民痛史之一乎﹗詩云「養兵衛國乃殃民﹐避秦安得桃源津。三湘本是安樂土﹐戰云忽起天地昏。潰兵到處恣劫掠﹐鄕村廬舍還遭焚。可憐湘民被茶毒﹐奔走逃亡一路哭。回首家山不可居﹐宵寒只傍荒林宿。莫問南軍與北軍﹐一軍敗走一軍屯。弄兵今日如兒戲﹐從此鴻溝不再分。五月農村膏雨足﹐四郊不見田禾綠。已經世亂廢春耕﹐安得年丰望秋獲﹖大兵之後必凶荒﹐又將餓死塡溝壑。年年江上賽龍舟﹐今年惟有兵艘浮。艦督飛奔猶不及﹐那管累累眾楚囚。吁嗟乎﹗湘民逢浩劫﹐屈子亦窮愁。三年兩度遭蹂躪﹐汨羅江水長悲流。」

崔顥《長幹曲》云「君家何處住﹖妾住在橫塘。停船暫借問﹐或恐是同鄕。」宋之間《渡漢江詩》云「嶺外音書絕﹐經冬復歷春。近鄕情更怯﹐不敢問來人。」同是久別家園﹐一則愛鄕情切﹐欲得鄕人而一暢敍﹔一則疑慮滿腹﹐不敢問諸來人。蓋心懷各別﹐感詠因之互異。至盧亻巽之《南樓望》云「傷心江上客﹐不是故鄕人。」則異地孤身﹐望鄕人而不至﹐訴離恨而無由﹐倍覺愴然。

唐人憶親思鄕之詩﹐佳者甚多。其因節序而作者﹐如王維之《九月九日憶山東兄弟》云「遙知兄弟登髙處﹐插徧茱萸少一人。」又髙適之《除夜作》云「故鄕今夜思千里﹐霜鬢明朝又一年。」其因景物而成者﹐如無名氏之《雜詩》云「等是有家歸未得﹐杜鵑休向耳邊啼。」又李白之《靜夜思》云「舉頭望明月﹐低頭思故鄕。」皆一時感觸﹐悵然成詩﹐情致各不相同﹐殊堪尋味。

詩以理性情﹐故詩之具有至性至情者﹐不假粉飾。蓋堆砌故典﹐最足以失性情之眞。古人或有所引用﹐則皆化合自然﹐不露迹痕。世之才短者﹐妄事效顰﹐專以事物典類塡塞入詩﹐自謝博雅﹐不知已落下乘﹐去詩遠矣。

人無髙尙品格﹐何足稱道。詩句亦然。詩之名貴者﹐必品髙格雅。舉而諭之﹐或如潮奔浪湧之雄壯﹐鳥鳴鶯囀之淸眞﹔駿馬奔馳之豪放﹐天鶴飛鳴之飄逸﹔危巖懸瀑之奇險﹐曉角悲風之淒淸﹔三春花艸之富麗﹐一天星月之髙華。又或淡如晚秋之山﹐響同髙樓之笛﹔淨似淸泉白石﹐艷比彩霞錦云﹔新如晴嵐霽野﹐古似漠鼎秦鐘﹔秀若奇峯翠岫﹐健同勁弩彊弓。至於錘鏈﹐則鐵中之鋼似之﹔蒼老﹐則匣中之劍似之。風流之至﹐儼如舞蝶飛花﹔雋雅之極﹐絕類美人香艸。

野性粗情﹐多具劍拔弩張之態﹔冬烘學究﹐無非气腐言酸之吟。本屬庸流﹐何來佳品﹖

《雲南雜誌》﹐淸末滇中畱日學生所創刊也。其詩詞欄多悲國感時之作。如俠少吉《野園玩牡丹》詩云「心薰富貴奴根芽﹐異種稱王萬古嗟。世界文明先進國﹐豈無代表國民花。」祖國淪亡﹐異種稱尊﹐二百餘年﹐無人收復。借花寄旣﹐作者其當日之革命家耶﹖又南昆侖生《航海》云「獵獵寒風吹客衣﹐煙痕檣影認依稀。夕陽下沒水平綫﹐白浪如山鷗亂飛。」寫狀海洋﹐語新景切。又俠僧畱學弘前聯隊﹐《中秋感賦》有句云「萬丈寒濤孤島夢﹐一輪明月故鄕心。」情景渾成﹐體勢大方。

寧墨公﹐名李泰﹐浙江人。畢業雲南武校﹐護國﹑靖國兩役﹐曾充上校參軍。性好詩﹐𨿽身歷戎行﹐猶不廢吟詠﹐頗有古名將風。其後攺任文職﹐官楚雄安寧等縣﹐政餘多紀遊之作。《登龍山頂》云「十里炊煙平地起﹐一輪斜日半峯街。」《遊朝陽庵》云「僧散空畱佛守寺﹐塵封只見鳥窺門。」《九渡河》云「僻徑柴荊長﹐深篁野筍肥。」落筆淸穩。武人有此吐屬﹐洵不易得也。

懷寧舒固庵﹝養初﹞﹐有雋才﹐著有《曼陀羅花室詩稿》﹐生時卽自選﹐自刻﹐自序。其序中答客問之言﹐說出作詩須在自主自求之意﹐不啻爲摹古者痛下鍼砭﹐特錄之以實余之詩話。序云「客曰﹕子刻詩毋太早乎﹖將有議子之後者。予曰﹕吾本不欲人知吾詩。吾爲之﹐人之議與否﹐非吾事也﹐非吾詩中事也。人之詩﹐有似李﹑杜﹑王﹑盂者﹐有似蘇﹑黃﹑陳﹑陸者﹐有自謂其某篇似唐﹐某篇似宋者﹐有自謂某句爲前人所未道﹐以爲必傳之作者。噫﹗其下筆之時﹐先已有人之見者存。其詩殆爲人而作者哉﹗蒙竊謂詩本性情﹐試取古人詩雜錄之﹐勿署其名﹐一一而知爲某人之詩。何也﹖其人其時其事宜有此詩﹐此詩之先天也。抒難達之情﹐狀難寫之景﹐人百語﹐我一語了之﹔人一語﹐我百語猶未了之。意必正﹐詞必雅﹐此詩之後天也。至於神韻气味﹐則視其人讀書養气奚若﹐非可揣摹而得。揣摹而得者﹐一望而知揣摹而得也。吾之爲詩﹐如孺子初學語﹐愈稚弱愈覺其眞﹔又如老嫗說家常﹐人愈厭聞﹐愈言之親切有味。孺子﹑老嫗之心﹐孺子﹑老嫗自知之﹐自言之﹐且必如是言之而後快。吾之詩﹐亦必如是言之而後快。古人之詩﹐古人亦必如是言之而後快。後人或專言古人之所言﹐或專言古人之所不言﹐均非其自言也。夫以區區筆墨﹐可以自主之事﹐而聽命於人﹐則何事非聽命於人哉﹖吾願數百年後﹐人交相謂曰﹕養初之詩﹐殊不類古。則吾之願畢矣。客大笑而退。」又有詠二月七日雪云「奇花開到牡丹尖﹐數點紅梅映綺檐。窗內圍鑪窗外雪﹐春寒只隔一重簾。」《詠鏡》云「黑白紛無定﹐妍媸辧最難。人言不足信﹐教爾自家看。」才淸語雋。而《詠鏡》一首﹐自寓警惕﹐尢不失忠厚之旨。讀其詩﹐可以知其趣﹐並可知其人矣。

海虞邵齊熊中翰著述宏富﹐其《一業居詩卷》﹐尢多佳構。錄其《上韜光徑》云「萬竹綠如海﹐一峯靑到天。」意新筆奇﹐令人驚服。

《九畹軒詩艸》一卷﹐桂林張含蘭女士所著。詩極淸麗﹐如《偶成》云「林暗雨將來﹐天際孤雲起。一簾春意寒﹐人倚東風裹。」又《閒情》云「竹裹扣門驚吠犬﹐隔簾紅出小桃花。」

鹽城史劍塵女士著有《海棠軒詩存》《田家卽事》云「屯阝暗籬落煙火生﹐深林無人雞犬靜。十里稻花風遇香﹐半鉤月色澹相映。野人扶醉歸來遲﹐秋艸寒虫滿幽徑。」意境幽寂﹐摹寫如畫。

兵戈一起﹐廬舍垃墟﹐田園寥落﹐饑饉隨之。丁逢亂離﹐極人生之不幸也。鄕先正袁愼夫先生《老農嘆》五古一首﹐寫亂後農家苦況﹐至爲可憫。詩之悲憤誠摯﹐堪迫少陵。詩云「兵余歲易凶﹐春老愁無極。百里一牛存﹐田園生荊棘。老農愁且耕﹐代牛資人力。四人挽犁行﹐一人扶犁側。束縛四肢勞﹐終朝行匍匐。半畝未及終﹐西山日已昃。翻羨死無求﹐疇能生不食。裏閭灰燼余﹐久作饑寒色。長官幸貸徵﹐羣盜復相逼。不識我谷成﹐輸官與輸賊﹖」

陶女士鳳奴《黨山道中》七言四絕云「西風兩日作秋晴﹐雙槳烏篷比葉輕。細艸鱗塘波路永﹐一村村過不知名。一枳籬茅舍屋三間﹐一桁靑堆雨後山。村叟過橋沽酒去﹐柴門閒對夕陽關。」汀蘆飛雪雁行斜﹐水國疏紅落晚花。獨有楓人爭絢爛﹐故將顏色斗春華。」「老木淸霜玉笛哀﹐興亡憑弔正須才。柯臺寥落蘭亭圮﹐誰共尋秋載酒來。」語調雋雅﹐非靈心蕙質﹐不能有此吐屬。

《西遊漫錄》一卷﹐金昌毅一子所著。錄其《滇西道中》云「村中只有樹﹐山外更無天。」又﹕「云收山意活﹐樹靜鳥聲淸。」毅一子爲某教社中人﹐細味其詩﹐皆有寄托。粵西陳竹錦太史﹐《七月初十日自雞籠赴茶客街山行口占》云「見山不見地﹐上山如上天。水穿山隙過﹐云抱山腰眠。烏鴉立墓側﹐鷓鴣啼樹巓。秋風何蕭瑟﹐吹到輿馬前。飄然下山去﹐日暮起村煙。」此詩附刊《西遊漫錄》﹐信手寫來﹐饒有畫意。

眉山蘇忠廷刺史《元日卽事》云「爆竹聲中噪樹鴉﹐元龍臥起醉流霞。迎春且喜逢今日﹐賀客多來拜故家。也許將軍過陋巷﹐卻傳芳訊到梅花。一元初復談天寶﹐吹入東風易物華。」勁健典雅。

寧州劉大容《醉吟艸》六卷。其《夏初遊翠屏山廣化寺》有句云﹕」山村遠近全遮樹﹐田畝髙低半插秧。」寫夏初景況﹐如在目前。又《重過玉泉山雲濤寺》有句云「樹色含殘雨﹐溪聲曳遠岑。」亦佳。劉家逵亦系寧州人﹐著有《紅樹山莊詩艸》。《過華溪鄕》云「人家都在翠微中﹐疊崇岡有路通。髙下梯田甘蔗綠﹐回環江岸木棉紅。魚鹽小集開新市﹐雞黍畱賓尙古風。廿載干戈同患難﹐夜燈閒話聚村翁。」又《遊孤山》有句云「帆隨夕照歸前浦﹐雁帶秋聲落遠汀。」極秀逸自然﹐無俚俗气。

久別相聚﹐歡然成詩。最可玩味者﹐在家庭間則有「兒童相見不相識﹐笑問客從何處來」﹐在朋友間則有「乍見方疑夢﹐相悲各問年」﹐在情愛間則有「離情萬種待君訴﹐直到逢君轉默然」。詩人因景卽物﹐發爲吟詠﹐感想不同﹐歡怨互異﹐致成有情無情之詞。其爲歡悅者則有「落紅不是無情物﹐化作春泥更護花」﹐其爲怨詈者﹐則爲「沒情最是梧桐樹﹐故送秋聲到枕邊」﹐其爲悲歡交作者﹐則有「東邊出日西邊雨﹐道是無情還有情」。

《老殘遊記》著者劉鶚﹐字鐵云﹐別號洪都百煉生。詩多淸雅流暢﹐音調鏗鏘﹐蓋率性爲之﹐不事雕鑿者也。錄其《春郊卽日》云「郊遊驟見海棠花﹐亞字欄桿一樹斜。蝴蝶忽然飛屋角﹐羈臣何以在天涯。榦枝翡翠籠朝霧﹐萬朵咽脂艷晚霞。寄語春光休爛熳﹐江南蕩子已思家。」「可憐春色滿皇都﹐季子當年上國遊。靑鳥不傳丹鳳詔﹐黃金空敝墨貂裘。垂楊腕地聞嘶馬﹐芳艸連天獨上樓。寂寞江山何處是。停雲流水兩悠悠。」

查初白詩云「用巫眞下策﹐勿藥亦中醫。」是戒人偶有疾病﹐勿迷信鬼神妄投藥劑也。又元人之「貧未賣書畱教子﹐饑寧食粥省求人」﹐則大有翰墨傳家﹐淡泊明志之風。又王右丞之「有愛因生病﹐從貪始患貧」﹐及唐子畏之「爽口物多終得疾﹐快心事過卽爲殃」﹐示人節欲﹐俱極切要。猶憶《隨園詩話》有「當路莫栽荊棘艸﹐他年免掛子孫衣」兩語﹐分明勸人解怨釋嫌。至如「將相本無種﹐男兒當自彊」﹐及「少壯不努力﹐老大徒傷悲」等詩﹐殆爲勵志之言歟﹖以上諸作﹐說理精湛﹐純類格言﹐爲錄於此﹐自警警人。

近時詩人楊南村先生﹐著有《山居漫錄》《呵凍筆記》《攄懷齋詩稿》《詩話》等書。先生居於鄕﹐野趣逸情﹐奇之吟詠。展閱一過﹐淸爽之气﹐撲人眉宇。錄其口占云「庭僻無人至﹐林幽野鳥來。梧桐花半落﹐黃雨滿蒼苔。」「日落柴扉暗﹐廊深月色微。新篁三兩个﹐舒影上人衣。」又《偶成》云「桐陰深處野人家﹐短短疏籬護早瓜。一日輕寒三日雨﹐紫荊紅破兩三花。」

《民權素》藝林欄內﹐有署名縮天者﹐《客次隱塵寺》有句云「荒苔半砌靑連榻﹐閒艸一窗綠補簾。」深山古寺﹐纖塵不染﹐淸勝可愛﹐詩亦如之。

奇禪和尙詩筆勁健﹐駿駛入古。其佳句七言如「身外浮名隨世變﹐尊前明月照心孤」﹐「白髮苦吟秋雨外﹐黃花疏冷夕陽間」。五言如「月向髙枝隱﹐香從冷處淸」﹐又「昏林寒雀噪﹐微月亂雲侵」。又「荒戌落寒葉﹐邊笳送遠聲」﹐又「淸風滌殘暑﹐落日動微吟」。

陰險之人無有不殘刻者。近人有《題漠髙祖詩》云「度能容呂后﹐心不宥王孫。豈止功臣戮﹐分杯亦忍言。」詞嚴義正﹐字字誅心。

鄭板橋先生遺詩﹐前已錄入數首。昨閱某報﹐又得《淸明》七絕云「冢上淒淒亂鳥生﹐一年祭掃只淸明。何曾滴酒能歸土﹐名利無人肯看輕。」此詩𨿽脫化於「人生有酒須當醉。一滴何曾到九泉」﹐然先生一生曠達﹐詩與性合﹐不可謂之襲古。

易首乾《登棗園奎星樓》有句云「百萬家迷煙霧裹﹐兩三帆帶夕陽來。」攝照逼眞。

「秦失鹿﹐楚人噪﹐吳中一呼天下笑。野失羊﹐牧兒忙﹐咸陽一炬人膏香。五帝三皇無一可﹐長城萬里空相裹。已收書籍復收兵﹐恨不更收天下火。」此讀《始皂本紀》感詠也﹐刊載《民權素》中﹐題下署闕名二字。調侃暴秦﹐可謂極矣。

監湖女俠秋瑾﹐字璇卿﹐浙江人。與淸末革命先烈徐錫麟屬表親﹐徐因刺恩銘案遭捕斬﹐女俠亦被株連殉難。遺詩一卷﹐多壯語。擇錄一二﹐以實余之詩話。《失題》云「登天騎白龍﹐走山跨猛虎。叱吒風雲生﹐精神四飛舞。大人處世當與神物遊﹐顧彼豚犬諸兒安足伍﹖不見項羽酣呼鉅鹿戰﹐劉秀雷震昆陽鼓﹖年約二十餘﹐而能興漢楚。殺人莫敢當﹐萬世欣英武。愧我年廿七﹐於世尙無補。空負時局憂﹐無策驅胡虜。所幸在風塵﹐志气終不腐。每聞鼓鼙聲﹐心思輒震怒。其柰勢力孤﹐羣材不爲輔。因之泛東海﹐冀得壯士助。」又《紅毛刀歌》結尾數語云「紅毛紅毛爾休驕﹐爾器誠利吾寧拋。自彊在人不在器﹐區區一刀焉足豪﹗」斷句云「祖國沈淪人有責﹐天涯飄泊我無家。」又「拚將十萬頭顱血﹐須把乾坤力挽回」﹐又「畫工須畫雲中龍﹐爲人須爲人中雄」。以上諸詩﹐風格豪邁﹐大可表現其思想與人格矣。又《申江題壁》云「馬足車塵知己少﹐繁弦急管正音希。」《登吳山》云「老樹扶疏夕照紅﹐石臺髙聳近天風。茫茫灝气連江海﹐一半靑山在越中。」亦不失爲髙雅之作。

朱ぇ君女士著有《香艸亭詩艸詠二喬》七律一章﹐其腹聯云「本是同胞齊美麗﹐最難夫婿盡英雄。」兩語淸妙切貼﹐已盡全詩之意。

「山林悲寂寞﹐欲共鳥爭飛。」此唐珍席詠秋葉之斷句也。人詠秋葉﹐必多哀怨﹐此則雄壯。「眼前富貴三春夢﹐身後飄零一夜風」﹐此錦囊中靜鵑女士詠牡丹之斷句也。人詠牡丹﹐必多誇贊﹐此則哀感。惟其如是﹐乃見佳妙。

吾滇袁百舉先生有句云「一瞬數十里﹐但見大地搖。」石遣《詩話》評曰﹕狀坐汽車頗肖。淸詩人蔣士銓亦有詩云「靑山無數頭上過﹐我臥讀書船自流。」此狀坐船亦肖。蓋人在車船中﹐多有此種感覺。兩詩是能言人欲言而難言者﹐想見心思細微。

吳東園爲近時詩人中之翹楚﹐尢擅近體﹐對仗工穩。擇其佳者數聯﹕七言如「山松如蓋綠擎雨﹐堤柳垂絲靑織煙」﹐「山浮嵐气云千笏﹐松戛濤聲月一樓」﹐「簾影倒懸千嶂月﹐笛聲髙撅一江風」﹐「繞屋碧遮千个竹﹐過墻紅見一枝花」。五言如「歸云千樹擁﹐落日半峯街」﹐「飛泉多阻客﹐破廟久無僧」﹐「櫓聲搖落月﹐檣影破微煙」。

檢取舊篋﹐見昔錄艦廬志悼二絕云「病體年來總未蘇﹐尋常曉起要郎扶。而今泉路孤零甚﹐可要檀奴作伴無﹖」「蒼天無語帝無情﹐一任名花變落英。不了緣還有三處﹐夢中地下更他生。」淒惻動人﹐想見情深愛篤。

元人元好問有句云「林髙風有態﹐苔滑水無聲。」語新意蘊﹐殊耐咀嚼。

明女子沈氏《春日卽事》云「金鍼雕破窗兒紙﹐引入梅花一綫香。螻蟻也知春色好﹐倒拖花辦上東墻。」狀寫物態﹐極盡細微。

淸僧人定志《詠道上流民》云「背負者小兒﹐懷抱者小兒﹔前提者小兒﹐後攜者小兒。啞啞諸小兒﹐嘻笑如平時。」此詩可稱創格﹐妙在末後兩句﹐言外有餘意。又近代詩人葉玉森《題勞勞亭》云「勞勞亭外柳﹐勞勞亭外人。勞勞亭外月﹐曾送六朝春。」其作法蓋仿前詩也。

詩之斷句七言﹐佳者如明人方於魯之「落花依艸紅成片﹐新筍穿綠綫露尖」﹐太平天國錢江之「春因亂後花無色﹐詩到窮時句欲顚」﹐淸人吳昌賢之「長堤一雨綠成畫﹐小院百花紅上窗」﹐近人包抽斧之「去歲花如新病起﹐故人緘當舊書溫」﹐澗云之「水上鴨眠雙澗靜﹐窗間蛛落一絲飄」。五言佳者﹐如淸人劉壯肅公之「潮起江流闊﹐雲歸山不空」﹐陳五澍之「雁落無人渚﹐亞歸有樹村」﹐張子衡之「悟筆觀云勢﹐調琴學雨聲」﹐近人翁莘老之「古木有餘翠﹐晚山無定姿」﹐默庵之「鳥聲催樹綠﹐雨勢壓風低」。細讀之﹐勝啖鮮果佳蔬。

昔路過某山古廟﹐見壁上有墨炭題詩云「山坍土塌雨綿綿﹐墨霧橫空不見天。路道行來油賽滑﹐衣裳濕透夜難眠。泥深常教人埋足﹐坡陡那堪擔壓肩。如此奔波如此苦﹐一生到老卻因錢。」噫﹗窮苦小民﹐勞力爲業者﹐尙解吟詠﹐其亦民間詩人之謂歟﹖

近人楊楡《竹枝詞》云「琵琶湖下水悠悠﹐湖上靑山點點浮。郎住山頭妾水尾﹐要來相見有漁舟。」此言歡會之便也。宋人《期郎》詩云「與郎相期月上時﹐及至月上郎不知。妾住平原見月早﹐郎住靑山見月遲。」此言歡會之失期也。兩詩用意不同﹐而幽情密意各極其妙。

友人案上有雜錄一本﹐內錄二詩云「��歸來換繡襦﹐燈前含笑語檀奴。儂家姊妹都淸秀﹐昨日簾前得見無。」「同眠轉覺繡衾寬﹐那識春深午夢寒。最是曉窗鴛枕畔﹐紅腮無計避郎看。」是詩不知何人所作﹐可稱艷絕。

陳先濂先生﹐與家君同舉萃者也。工詩能文﹐每與人作書﹐喜錄己作。宣統二年以查煙奉委到順。至卽過訪家君﹐時家君已棄養二年矣。遺詩二章﹐爲錄於此﹐以見先生與家君之交誼。首章云「曾與偕楊李。﹝李君延順寧人﹐亦屬同年。﹞聯鍍赴上京。短牀雙足矮﹐夜泊一燈明。早達期廉浦﹐多愁記小庚。重遊殊寂寞﹐相見想他生。」次章云「李固嗟無子﹐楊彪尙有兒。修文喬梓檀﹐卻韻古今知。𨿽得聞琴樂﹐重來掛劍遲。淸茶空一酌﹐猶記言丁交時。」又先生臨行時曾出其稿示余﹐猶憶《詠蝶》云「風流栩栩異尋常﹐出入花叢意態忙。記汝生蠕才幾日﹐一經騰達便輕狂。」《詠蠅》云「逐臭方離瀋混下﹐趨炎已赴幾筵前。衣裳楚楚終何用﹐只是逢人善捷翩。」語含諷刺﹐殆別有所指也。

●第二集

或日﹕「子之《詩話》刊印未久﹐今又有第二集之編印﹐何子之不憚煩﹖度子之心。將欲以之求重於世乎﹖然而值玆槍與金錢興妖作怪之時﹐卽才智與著述勝子者﹐恐亦未必爲世所重也﹐抑將以之勒成名山千秋大業乎﹖而古今之詩話﹐汗牛充棟﹐以子區區篇章﹐直滄海一粟﹐木林一葉﹐安能搏大雅之一顧耶﹖且近今學說﹐新舊爭鳴﹐藝林中恐亦無子立足地﹐子又何樂而爲此﹖」余曰「余固知之矣。區區作述﹐余亦知不能與人競智爭能矣。乃以生性癖好文藝﹐尢與詩句結不解緣。聞見所得﹐撰爲《詩話》﹐𨿽未能追步劉勰之妙論﹐鍾嶸之品題﹐而吾一生性志與思想。亦可藉此畱一痕迹。足爲世重與否﹐非所計也。至於連續編印﹐則若懶蠶吐其未盡之絲﹐亦以了此夙願云耳。」特書此﹐以答或問﹐並告讀者。

十餘年前﹐於書肆中購獲求幸福齋主人隨筆一本。讀之﹐語多警奇﹐並見其《詠西施》一絕云「十年生聚任人爲﹐有土有民不教之。自是夫差無大用﹐緣何亡國罪西施﹖」議論推陳出新﹐大爲西施鳴其不平﹐可謂翻案之作。主人卽何海鳴﹐湘中名士也。辛亥革命曾一度爲江寧都督。

余之《詩話》第一集﹐所載楊升庵妻黃氏寄升庵詩起句﹕「雁飛曾不到衡陽」﹐及第五句「其雨其雨怨朝陽」﹐兩押重韻﹐古人多有爲之者。師荔扉《滇系》中易爲「衡湘」。《臥雪詩話》己徵引多數古詩之重韻﹐證明不可攺易。余按唐髙適《送王少府貶長沙》詩有﹕「衡陽歸雁幾封書」之句﹐升庵亦系被眨流滇﹐其夫人用衡陽二字入詩﹐不無來歷。

《檐彩詩話》載明溫州人陳少卿宦京師﹐娶妾寵之﹐棄妻於家。妻作古詩一首奇之﹐以致感詠怨切之意﹐質直而撫媚﹐甚堪玩味。詩云「野雞毛羽好﹐不如家雞能報曉﹔新人貌如花﹐不如舊人能績麻。績麻做衫郎得著﹐眼見花開又花落。」余謂此詩系脫化於竇玄妻之《古怨歌》﹐按東漢竇玄狀貌絕異﹐當時皇帝欲以公主嫁之。竇玄妻作《怨歌》奇之云「煢熒白兔﹐東走西顱。衣不如新﹐人不如故。」簡括而耐尋思﹐自勝陳妻之作。

南溪有言﹕作文須令人愛﹐不能令人薄﹔使人妒﹐不能使人厭。余謂詩亦宜然。

「耀耀流光漾水煙﹐池亭雨歇晚涼天。西風吹墮紅蕖裹﹐照見鴛鴦自在眠。」此安亦生之《流螢詞》也。亭池之間﹐秋宵靜坐﹐偶然得此。筆之於詩﹐殊趣﹐然非情間思靜者不能道。亦生名期﹐江南無錫人。

瓊英洞爲吾邑八大勝景之一。中有石人﹑石象﹑石筍﹑石魚及鳥虫花卉之形。最奇者則爲石鐘鼓﹐石琴瑟之屬。以石擊之﹐其於鼓也﹐則冬冬然﹔其於鐘也﹐則鏗鏗然﹔琴瑟則釒從釒從錚錚。遊者莫不訝爲仙境。楚南張壽彭先生嘗遊其地﹐並於壁間題詩二律。擇錄其一云「漫雲水剩復山殘﹐洞辟桃源萬畝寬。今古英雄淘不盡﹐乾坤靈異繪來難。嚴前好把三生證﹐規後欣餘一枕安。回首故園天際杳﹐客中權作武陵看。」先生值滇省光復後﹐來宰吾邑﹐故有第六句之感詠。至七﹑八兩句﹐詠及故園武陵﹐尢極巧合自然。

武進黃仲則著有《兩當軒詩》十四卷﹑《竹眠詞》二卷。詩多郁愁語﹐亦淸代苦吟詩人之一也。其《別意》云「別無相贈言﹐沈吟背燈立。半響不擡頭﹐羅衣沾淚濕。」此與李白之「美人捲珠簾﹐深坐顰蛾眉。但見淚痕濕﹐不知心恨誰」同一用意。𨿽不免有依傍之誚﹐然先生博學多才﹐爲世推重﹐則當以學人之詩目之。又集中斷句佳者﹐五言如「怪木常爭路﹐長松獨受風」﹐「淺澤魚辭餌﹐空天鳥避羅」﹐「山街將落月﹐風約欲疏鐘」。七言如「玉笛樓臺連夜雨﹐綠楊城郭萬家煙」﹐「長崖一障日邊雨﹐髙樹獨搖天半風」。

寧鄕陳家慶女士有句云「百年身世常爲客﹐千里烽煙未解兵。」《嚶鳴詩話》評曰﹕慷慨悲歌﹐直逼老杜。余覽郡誌﹐見云邑孫偉望先生亦有句云「三尺雪深頻秣馬﹐萬家煙冷未休兵。」其句法與前詩相似﹐並同爲感亂之作。然兩相比較﹐語意之深切﹐終覺孫勝一籌。

安南之役﹐最後原爲我勝而法敗。乃以距京太遠﹐消息阻滯﹐淸廷不得軍情之實﹐竟甘心割棄安南與法求和﹐誠吾國莫大恥辱。田梓琴出海防獄時﹐有《過紅水江》詩二絕﹐曾詠及其事。特錄之﹐並以見紅江气候之特殊也。「五嶺南來是越裳﹐漢家都護早龍驤。柰何一戰成功日﹐忽報求和割地忙。」「紅水江頭艸木靑﹐炎方冬日有雷霆。囚齡此去滄溟闊﹐不見樊籠見列星。」梓琴名桐﹐蘄陽人。爲革命先進﹐與孫總理奔走數十年﹐有功民國。生平著述極富﹐尢多關於國家政治之書。

賓州陸小姑﹐儒家女也。生於淸道光時﹐所適非人﹐備嘗艱苦。後大歸﹐以教授終老。能詩﹐著有《紫蝴蝶花館詩集》。《曉起》句云「養病最宜平旦气﹐讀書尢愛薄陰天。」意致冷靜﹐上句尢合攝生要旨。

廣東黃公度《使美航行海中》詩云「家書瑣屑寫從頭﹐身在茫茫一葉舟。紙尾只塡某日發﹐計程難說到何州。」洋海飄泊﹐朝東暮西﹐迄無定所。詩中情況﹐讀者無不以爲入我意中。公度名遵憲﹐渣末人﹐著有《人境廬詩集》。尙有《今別離》四首﹐首首俱以新思想入詩﹐惜太長未錄。

黃之雋﹐字石牧﹐淸代華亭人﹐著有《店堂集》。錄其《詠水碓》云「轉輪在水稻在屋﹐枇糠如塵米如玉。誰其爲之機與軸﹖坎臼在地杵在水。橫貫輪心輪運瀑﹐以溪之水代人足。列杵五六杵齒齒﹐一杵入臼一杵起。圜輪迫杵水迫輪﹐急急晨昏舂不止。溪女鬢插山花紅﹐列坐臼旁如課功。從容楦袖簸揚畢﹐勞逸不與吾鄕同。我來如聽一部之水樂﹐輪音爲商杵音角。」語多明其制作之法﹐具有現代科學眼光﹐可謂心細於發﹐別開生面者矣。

劉孝威《詠美人》詩云「上車畏不妍﹐顧盼更斜轉。」近人慈溪齊治道亦有兩句云「輕喚郎一聲﹐低頭弄裙帶。」美人意態﹐活躍紙上。艷體之作﹐似此佳妙﹐殊不易得。

詩不宜多攺﹐愈攺愈醜﹐前人言之多矣。葉楡張景中先生題吾邑瓊英洞詩﹐其起聯原爲「入洞竅然出豁然﹐洞中洞外響流泉。」語气之壯﹐全在「竅」「豁」兩字及「響流泉」三字上。後先生復與其友李學海推敲﹐攺易爲「入洞幽然出郭然﹐洞中洞外水濺濺。」然已遠不及原句之佳﹐反點金成鐵矣。

詩至髙渾﹐誠屬不易。如杜甫之「五更鼓角聲悲壯﹐三峽星河影動搖。」久已膾灸人口。明楊忠湣公繼盛亦有句云「寒欺艸榻涼如洗﹐風捲星河動欲流。」此種句調﹐世不多覬。

詩有魔力﹐能感動人﹐第一集中已舉列數則。今見《快活三郎詩話》載有某翁者﹐雅善吟詠。年老後子孫怠於奉養﹐翁意殊不憚。一日﹐大書堂壁云「人生七十彊支持﹐簾捲西風燭半枝。傳語兒孫好看待﹐眼前光景不多時。」其子方負文學名﹐大懼﹐倩所親請滌去。又某筆記載皖口卽海口﹐在安慶府十五里。懷﹑潛﹑太﹑望四邑之水﹐皆從此入江。獨名皖口者﹐因舊郡在皖水之間﹐故獨尊皖水也。唐李涉泊此遇盜﹐盜知爲涉﹐曰﹕不用標奪﹐久聞詩名﹐願賜一篇足矣。涉卽投一絕云「風雨瀟瀟江上村﹐綠林豪客夜知聞。相逢不用相回避﹐天下而今半是君。」盜得詩﹐拜謝而去。噫﹗詩之足以感人有如此者。

湘綺老人王壬秋﹐爲有淸一代作家。生平著述﹐浩如煙海。民國十年﹐余居省垣﹐從友人處得坊間所刊之《湘綺樓詩文集》讀之﹐佳句如林﹐美不勝收。錄其淺易近人者數聯。《遊明湖》有句云「四面樓臺穿樹出﹐萬家城郭帶煙低。」又﹕「寺樓風月無賓主﹐亭榭煙雲自古今。」《納涼偶成》有句云「樹髙風易到﹐院靜月來遲。」「寺樓」﹑「亭榭」兩語﹐余嘗以之爲人書屏聯。

吳縣翁去非《暮春詩》云「莫怨春歸早﹐花餘幾點紅。畱將根蒂在﹐歲歲有東風。」是類詩題﹐人多出以憐惜傷感之意﹐此則不落恆蹊。沈歸愚《淸詩別裁》中已選載之﹐並評以得「安命俟時」之旨。友人某君戲舉俗語「畱得靑山在﹐不怕沒柴燒」﹐問與此詩是否同一用意乎﹖余爲之啞然失笑。

詩之含有小說性質者﹐使人讀之興味醇醇。吾國古詩如《孔雀東南飛》《木蘭詞》《長恨歌》等類﹐皆可謂之詩體小說。

毅夫《傷內禍》七古一章﹐結語云「野無閒士民安生﹐未必豺狼哀鴻多如此。」可謂知本之言。

「笑君攫取忙﹐送入他人口。一世酸鹹中﹐能知味也否﹖」此袁子才《詠箸》之詩。箸﹐死物也﹐偏偏說出他忙碌辛苦之狀﹐分明詩意已在活人身上﹐其爲寓言可知。此求響於弦指外也。

宋人範成大《夏日田園雜興》云「晝出耘田夜績麻﹐村莊兒女各當家。兒童未解供耕織﹐也傍桑陰學種瓜。」此詩不獨意佳﹐作法亦好。末兩句追進一層說﹐益顯出俗美習良﹐可悟詩法。

詩有合於今之新文學家所謂象徵派者﹐如王龍標之「玉顏不及寒鴉色﹐猶帶昭陽日影來」﹐「寒鴉」指得君王之寵者﹐「日影」指君王。李白之「昔在長安醉花柳」﹐「花柳」指妓院。杜甫之「秦城樓閣煙花裹」﹐「煙花」諭繁華也。余則流水呼爲「碧玉」﹐「香煙」謂云「玉盤」謂月﹐婦人之髮髻擬以「烏雲」﹐女子之小足擬以「玉筍」﹐「蓮」比君子﹐「菊」比隱士﹐「鼠」比小人﹐「松柏」明節操﹐「牡丹」諭富貴﹐「豺狼。比盜匪﹐以「鶴」方純潔之士﹐以「梅」比孤髙之流。諸如此類﹐常見古人用之詩句之中。至《毛詩》爲象徵之作者﹐更不勝枚舉矣。

余嘗謂詩人生平所作之詩﹐常含有个人之信事﹐使讀者得知其一生性情所在﹐事業所在﹐及所處之時代與環境﹐始臻上乘。否則無病呻吟﹐有何價值﹖

今之新文學家稱陶淵明爲隱逸詩人或田園詩人﹐杜甫爲社會詩人﹐白居易爲革命詩人﹐王﹑盂﹑柳﹑韋爲田園詩人﹐髙﹑岑爲邊塞詩人﹐劉長卿﹑孟郊﹑賈島﹑韓愈爲苦吟詩人﹐李賀﹑溫庭筠﹑李商隱爲惟美詩人﹐此卽由詩中得其生平之信事而擬稱之也。

詩之次韻﹑疊韻﹑和韻﹐無異自作枷鎖。集句則有類於竊奪他人之美衣而衣之﹐甚屬無謂。不但爲今之新文學家所詬病﹐卽古人中如黃山谷﹑王阮亭﹑袁簡齋諸名家﹐亦嘗譏評之也。

趙雲崧先生名翼﹐號甌北﹐陽湖人。著《甌北集》。詩多明白如話﹐絕類香山。生於淸乾隆時﹐與袁枚﹑蔣士銓稱爲乾隆三大家。其論詩重性靈﹐錄其《閒居讀書作》一首﹐卽可見其與袁枚主張相同也。詩云「人面僅一尺﹐竟無一相肖。人心亦如面﹐意匠憂獨造。同閱一卷書﹐各自領其奧。同作一題文﹐各有天在竅。乃知人巧處﹐亦天工所到。所以才智人﹐不肯自棄暴。力欲爭人乘﹐性靈乃其要。」又《漫興》有句云「絕頂樓臺人倦後﹐滿堂袍笏戲闌詩。與君醒眼從旁看﹐漏盡鐘鳴最可思。」昔有《題盧生祠》上聯云「睡到二三更時﹐任功名都成幻影。」先生詩其與聯語同一感想乎﹖

律詩欲求活動自然﹐須於頸聯或腹聯中﹐挾入流水對法。今舉余《奇友詩》兩句爲例﹕「遙思月下與花下﹐一別春初又夏初。」律句中有此一聯﹐便覺無板滯气矣。此法古人五律中尢多用之。

《文庫》中選有湖南湘潭女生龔暉《畫梅》一首﹐其腹聯云「描寫傳神圈半作﹐文章得意點頻加。」圈圈點點﹐畫梅多用之﹐而亦標記詩文佳妙處之符號也。作者聯想成吟﹐何其刻畫巧妙乃爾﹗

旌徳呂梅生女士﹐擅吟詠﹐今之謝道蘊也。恬廬碎墨嘗評其詩﹕暢麗芊綿﹐自適其適。錄其《久交行》云「聰馬南來气虹吐﹐道旁相見不相語。白眼看人借問誰﹖曾是當年斷金侶。當年意气淩雲霄﹐貞瑉比志金鑄交。千尋梅花豈云極﹐百丈崧嶽難爲髙。直教生死義相許﹐披肝瀝膽惟吾曹。何期日久情漸惡﹐一朝棄置如鴻毛。翻雲覆雨嗟紛作﹐何須更爲傷輕薄。古誼論今君自迂﹐世道人心豈猶昨。」世風日下﹐友道澆漓﹐慨乎言之。又《郊遊》二絕頗近袁枚一派﹐詩云「畫裹人家山作屏﹐更看艸色綠前汀。芳郊盡是生生意﹐莫遺蠻靴浪踏靑。」「墓門紅雨落紛紛﹐捫讀煙藤斷碣文。畢竟春風憐水逝﹐歲吹芳艸綠孤墳。」

予幼從先君子讀書﹐憶某歲夏夜﹐熟甚﹐解衣置案頭曰﹕如此炎熱﹐旣不降雨﹐又不吹風﹐眞悶煞人也。先君間語出產﹐責令將衣穿起﹐立卽書示古人詩云「納涼莫怨涼風少﹐轉眼秋風又苦涼。」又嘗以「三不可妄」爲訓﹕一曰欲念不可妄﹐二日言談不可妄﹐三日行爲不可妄。此亦可見先君一生做人存心矣。

十餘年前﹐南北分裂﹐兵戈擾攘。武人中擁兵自雄﹐橫槊賦詩者﹐在北則有吳佩孚﹐在南則有唐繼堯。吳詩多淺率﹐不足錄評。唐氏著有《東大陸主人言志錄》﹐詩之遒健雅鏈﹐固非吳氏所能望其項背也。錄其《西江舟中》云「十載浮名誤赤松﹐無端平地起英雄。大江流月波翻白﹐老樹淩霜葉更紅。放眼以觀塵世小﹐開襟一笑海天空。滄桑棋局知多少﹐又看旌旗在眼中。」《象州夜泊》云「橫槊江流望八荒﹐澄淸依舊仔肩當。社城狐鼠應須伏﹐山澤龍蛇漫久藏。事業從來空色相﹐兵戎合是佛心腸。照人肝膽今猶昔﹐皎皎還同明月光。」

眼前景﹐意中事﹐口頭語﹐見得到﹐寫得出﹐便是好詩。此昔人作詩之要訣也。余嘗以之課徒﹐一生請舉例以明之﹐余乃以黃仲則之「不知身入濃陰間﹐但覺逢人須眉綠」兩句﹐謂之曰﹕此眼前景也。次以嚴秀芳女士《元旦》詩「明明還是宵來事﹐贏得人人喚去年」﹐謂之曰﹕此意中事也。又以無名氏《題畫乞兒》詩「我討我的飯﹐與汝何相干﹖可恨勢利狗﹐單咬破衣衫」﹐謂之曰﹕此口頭語也。

曩年閱《欣齋雜談》﹐見載有柳某《歐戰感詠》云「從知病弱皆彊食﹐誰道和平不武裝。寄語旁觀休袖手﹐風雲變幻正蒼茫。」曾幾何時﹐戰云已密布於吾國東北及滬上矣。人服其識﹐余服其才。蓋弱肉彊食﹐非武裝不足以保和平﹐及吾國貧弱﹐禍在眉睫等意思﹐何人不有﹖而作者獨能就歐戰抒感﹐語不著實而警策動人﹐是其才之過人處。

淸人譚嗣同《題兒繞船》有句云「纜倒曳兒兒屢僕。」此與白居易《琵琶行》中之「輕攏慢撚抹復挑」﹐蘇東坡《書韓幹馬十四匹》中之「微流赴吻若有聲」﹐同爲描寫出神之語。至柳子厚《漁翁》之「欺乃一聲山水綠」一句﹐尢覺有聲有色。細玩味之﹐自知古人造句之妙。

劉沛澤﹝安農﹞﹐近今書家也。字體頗近何子貞﹐詩亦豪放。錄其書感云「飛來閩海三千里﹐又隔燕云幾萬重。看盡落花揮盡淚﹐天涯處處有哀鴻。」

「事多拂意莫如我﹐交尙知心有幾人。」此余舊集中書懷之句。頃閱何獻葵詩亦有「百歲開懷能幾日﹐一生知己不多人」兩語﹐何其暗合也。

張廷玉字衡臣﹐淸代桐城人。詩才敏妙﹐錄其《山中暮歸》云「林端鴉陣橫﹐煙外樵聲起。疲驢緩緩行﹐斜陽在溪水。」明淡如畫。

鴻雁傳書﹐詩中多有借用者。或疑其事虛假﹐今若以之入詩﹐殊嫌思想腐舊。然余觀今之軍用鴿﹐能傳達消息。夫鴿﹐小鳥也﹐且如此﹔況鴻雁爲候鳥﹐往來有時﹐其體之大﹐又數倍於鴿﹐安知當日不可以用之以傳書耶﹗

陳小蝶《題畫》詩云「山野人家竹四鄰﹐閉門無事坐黃昏。平生自笑陶宏景﹐卻把閒雲贈與君。」襯用古人詩語﹐渾覺天成。

泰州女子周淑媛《元日哭先大人》詩云「一夜思親淚﹐天明又復收。恐傷慈母意﹐暗向枕邊流。」孝子之心﹐至性之作。

民間詩人之詩﹐余於第一集曾采錄之。頃閱各家筆記﹐又得數首﹐特匯錄於此。一挑水夫《詠白髮》云「人見白髮愁﹐我見白髮喜。父母生我時﹐惟恐不及此。」一輿夫《題嚴子陵釣臺》云「樂哉嚴子陵﹐可惜漢光武。子陵有釣臺﹐光武無寸土。」﹝見《風風雨雨錄》﹞蘆墟楊姓某﹐操舟人也﹐能吟詠。嘗有卽景詩云「帆Й風無力﹐舟輕浪有聲。」﹝見《鴣夷室雜綴》﹞周木匠不詳其名氏﹐吳淞江上人﹐傭於杭﹐著有《木邊屑閒吟》。《冬日》云「竹榻生香新稻艸﹐布衣添暖舊棉花。」《閒居》云「墻低喜近鄰家竹﹐屋漏先防架上書。」﹝見《梵天廬叢談》﹞曩與雪軒老友聚處滇垣報社中﹐日夕無事﹐共坐談詩。雪軒嘗誦工人趙某自題照片雲﹕「我本姓趙﹐月峯爲號。恐後無憑﹐立此存照。」又某僧詠雪云「陣陣朔風寒﹐天公大吐痰。明朝紅日出﹐便是化痰丸。」以上諸作﹐或思想警奇﹐或識解超卓﹐或淸切生趣﹐洵屬奇才妙語。彼咬文嚼字之流﹐終其身未能夢此。人豈可以職業限才智哉﹗

長樂老馮道身歷四朝﹐事主十人﹐寡廉鮮恥﹐人品本不足道。而其詩則不失溫厚之旨﹐史冊猶稱道之﹐謂道性仁厚。家有一池﹐每得魚﹐放池中。其子監丞﹐每竊釣之。道聞不悅﹐於是髙其墻垣﹐並作詩書其門云「髙卻墻垣鑰卻門﹐監丞從此罷垂綸。池中魚鰲應相賀﹐從此方知有主人。」觀此一詩﹐則知道爲一性情和藹之人﹐宜乎壽髙福隆矣。

才士文人不得志於時﹐依人作嫁﹐往往借物詠志。昔李仙芝客金陵﹐見新燕有感云「尋巢擇室幾經春﹐故國烏衣夢想頻。上苑喬林遷不到﹐生成薄命是依人。」

唐劉方平詩﹕「今夜偏知春气暖﹐虫聲新透綠窗紗。」讀者多疑之﹐以爲春夜何求虫聲﹐字句必有錯誤。余謂此無足異﹐當系確有其事。蠅蜂之類偶觸窗間蛛网﹐不能飛去﹐夜間忽然作聲﹐便取作詩料﹐此常事也。況天地間之事理﹐更有越出常理之外者。如古人筆記中﹐記載婦人產蛇鼠﹐果樹結瓜豆之類﹐不勝枚舉。最近上海報紙則有牡丹開放秋日﹐婦人生產小象﹐種種奇聞怪事之登刊。彼春夜之間虫聲﹐又何足異耶。

自古才能之士﹐多爲小人嫉妒讒毀。然公論所在﹐卒之淸者自淸﹐濁者自濁。是小人之好造作是非﹐徒自行暴露其殘刻耳。昔王守仁先生﹐爲有明一代奇才﹐生平事功﹐昭垂史冊。當時亦嘗爲小人所嫉﹐頻加謗毀。故先生詩集中《啾啾吟》一首﹐卽因遭讒感詠也。詩曰「知者不惑仁不憂﹐君何戚戚雙眉愁。信步行來皆坦道﹐憑天判下非人謀。用之則行舍則休﹐此身浩蕩浮虛舟。丈夫落落掀天地﹐豈願縛束如窮岡。千金之珠彈鳥雀﹐掘土何須用鐲鏤。君不見東家老翁防虎患﹐虎夜入室銜其頭。西家兒童不識虎﹐執竿驅虎如驅牛。癡人懲噎遂廢食﹐愚者畏溺先自投。人生達命自灑落﹐憂讒避毀徒啾啾。」

國府要人胡漢民﹐曾一度充任司法院長。後與中央不睦﹐解職返粵。近則息影香江﹐因感國難而賦詩云「伯始事不理﹐霽云猶有矢。遼瀋十萬戶﹐痛哭秋風裹。去年敵來襲﹐帶甲一宵靡。奇辱古無聞﹐喪地自此始。生將得急報﹐方抱桑中喜。猿鶴外不愁﹐狼狽內相倚。錦州再撤兵﹐猶日取進止。冠蓋走洛陽﹐效顰豈其似。彌月戰滬濱﹐猶未及桑梓。坐令失援敗﹐誇毗者誰子。登巓已窮行﹐濟盈惟有俟。如何終不國﹐日蹙國百里。」胡之爲人如何﹐國人自有公評﹐玆不論。而論其詩﹕詠事確切﹐詞旨嚴正。國家主腦﹐東北將領﹐豈能免於喪地辱國之罪耶﹗

周拜花詩﹐淡而有味﹐甚似南宋人。余甚愛之﹐初集中曾選其斷句。頃閱《金鋼鉆》﹐又得《淸溪道中卽事》二絕云「柔桑著葉碧桃花﹐蟹捨村莊一半遮。記得石橋西去路﹐幾枝楊柳有人家。」「漠漠層陰乍雨餘﹐片帆風定嫩晴初。斜陽一角孤村外﹐春水滿江賣鱖魚。」置之石湖集中﹐殆莫能辧。

明劉績《徵夫詞》云「徵夫語徵婦﹐生死不可知。欲慰泉下人﹐但祝褓中兒。」《徵婦詞》云「徵婦語徵夫﹐有身當殉國。君爲塞下土﹐妾作山上石。」愛國之心﹐忠義之言﹐讀之气壯。

小說家張恨水君﹐所著《啼笑姻緣》一書﹐風行海內﹐且爭制爲影片﹐可知價值之髙矣。近閱報紙﹐見其《國慶有感》數首﹐錄其二絕句云「記得黃花易幟時﹐依然重九祝佳期。傷心卻是遼東路﹐處處風翻別姓旗。」「創業何曾數典忘﹐悲笳聲裹過重陽。項劉未有安民術﹐先劃鴻溝作戰場。」東北失土未收﹐川魯內戰繼起﹐危象滿目﹐宜乎無有慶語﹐徒生悲吟也。

陸陳機女士《哭夫詩》云「三載光陰共唱隨﹐一朝永訣有誰知。傷心今夕魂歸處﹐正是當年宴爾時。」「伯道無兒賦命孤﹐可憐一女早云殂。私心欲慰垂憐意﹐任有啼痕總說無。」「天邊月缺有圓時﹐死別從無再會期。痛煞秋窗風雨夜﹐斷腸人詠斷腸詩。」「一杯淸酌气芬芳﹐滴向靈前暗自傷。誰是酒漿誰是淚﹐个中酸楚請君嘗。」「滿幅殷殷盡淚痕﹐不堪回首泣黃昏。幽明路隔蹤難覓﹐一度思君幾斷魂。」孤鸞之音﹐窮猿之啼﹐何堪卒讀。

海上名畫家顱默飛女士﹐自題所繪籬竹雲「編籬須伐竹﹐愛竹籬不成。不籬爲畱竹﹐卽以遂其生﹐鄰家多兒童﹐不學亦不耕。靑枝折爲馬﹐新筍持作羹。三徑已就荒﹐我竹終難榮。移之植紙上﹐籬竹皆欣欣。」別饒雅趣。

蔡松坡先生憤於袁項城僭謀帝制﹐由京來滇﹐振臂一呼﹐天下響應反抗﹐卒使已登龍位之洪憲天子﹐剎那間轉變爲曇花泡影﹐實爲再造民國之英雄。其人足傳﹐而其詩亦多雄偉气。錄其《遊西山詩》云「雙塔崢嶸矗翠華﹐騰空紅日射朝霞。遙看傑閣層樓處﹐五色旗飛識漢家。」「東風吹徹萬家煙﹐迎面湖光欲接天。千載功名塵與土﹐碧雞金馬自年年。」玩其語意﹐當系辛亥革命後先生任滇省都督時所作。

最近日寇犯凇滬﹐吾國人民奮起救國﹐以身殉難者實難紀數。報章書載者固多﹐詩歌追悼者尙少。近見泊盒弔上海五洲大藥房總經理項松茂君一詩﹐亟錄之﹐以彰烈義。詩云「天意厭中國﹐喪亂訖無已。救死而不贍﹐誰復重邊鄙﹖東鄰乘人危﹐一朝室如毀。戍軍望風逃﹐蹙國逾萬里。我退而彼進﹐敞旗遂東指。倉皇謀抵禦﹐賴有義軍起。項君熱血人﹐賣藥長安市。濟人兼利物﹐義聲頌遐邇。外侮痛憑淩﹐袖手寧知恥。慷慨糾義勇﹐愛國當如此。倭寇憤難伸﹐對君尢嫉視。忽聞同志爲敵俘﹐攘臂爭與共生死。隻身單騎赴虜營﹐侃侃而談折以理。虜焰正方張﹐其狠似封豕。爲義不可屈﹐南八兒老耳。吁嗟呼﹗人生得死死如歸﹐偸生視息胡爲爾。君不見常山罵賊稱義烈﹐姓名至今畱靑史。又不見賣國遺臭謐國賊﹐萬古千秋人切齒。我今濡筆敍君事﹐心香一辦作銘諫。」

世之苦境﹐病其一也﹐莫不畏之。遭其纏繞﹐誠不幸矣。友人爲述某君病間詩云「匙抄軟飯饑難飽﹐被換新綿熟漸低。口苦尙難辭藥石﹐身輕似已出泥犁。屢聞溫語勞良友﹐乍見愁眉展老妻。一臥四旬雙腳廢﹐朝來初步學孩兒。」亦屬意中之事。

南昌大書畫家態勝﹐字粟海﹐名孝廉也。尢擅吟詠﹐近見《墨林新語》選載其詩﹐喜其風格已得唐人神髓﹐爲近世罕有之音調﹐轉錄五律二首於此。《李家渡旅店遇雨》雲﹕「山色暝然合﹐到門喧市聲。百憂營一飽﹐微雨趁長徵。京國十年夢﹐川原百里程。空餘道旁柳﹐知我去來情。」《京口送友》云「無端成聚散﹐此別更堪驚。世亂恩仇重﹐身危骨肉輕。十年滄海夢﹐萬里弟兄情。無限臨歧感﹐霜華鬢漸生。」

民謠俗歌﹐余嘗比之爲山花野艸﹐別具一種天然姿態﹐足以動人﹐自非牽文拘義﹑鏤字鑿句之詩詞可比。特選其極堪尋味者。「龍養龍﹐鳳養鳳﹐老鼠生兒會打洞。」「髙山髙處髙於天﹐走過雲南走四川。雲南四川好跑馬﹐洞庭湖裹好撐船。」「大雪紛紛下﹐柴米都漲價。老鴉滿地飛﹐板欖當柴燒﹐嚇得牀兒怕。」「放鉤鋪网﹐混混到晚。拿魚捉蝦﹐誤莊家。」「衙門大大開﹐有理無錢莫進來。得了牛兒失了馬﹐贏了官司散了財。」「春花紅﹐杯莫空。今日兒童明日翁。」「南山望見北山髙﹐北山只見南山腰﹐朝南暮北徒自勞。」「虫警秋﹐魚怕鈞。人生茫茫百可憂。」「三早當一工﹐免得求人拜下風。」「有了千錢想萬錢﹐有了萬錢想少年。」「儂比鮮花郎比葉﹐鮮花護葉葉護花。」「打傘不及雲遮日﹐掮扇何如自來風。」「人老只爲焦愁大﹐樹枯只爲水糟根。」「樹大不怕亂風刮﹐眞金不怕烈火燒。」「黃金有價人無價﹐男兒無性鐵無鋼。」「人閒煙受气﹐酒醉話遭殃。」「有嘴說人醜﹐無鏡照自家。」「地毒生菌﹐人毒生瘡。」「兵馬過﹐籬笆破。」

俗歌中亦具有至理者。曩年餘任教中學﹐一日某生以孫總理之「知難行易」一語求解答。因於墨板書俗歌「燒柴不見山」一句﹐謂之曰﹕譬如「燒柴」卽行易也﹐「不見山」卽知難也﹐蓋「見」字當作「知」字解﹐故不見山卽是不知山。其含義最廣﹐旣不知山之狀況如何﹐路徑如何﹐則行步之苦﹐斫伐之勞﹐亦茫然矣﹐豈非知難哉﹗

樊增祥當淸之季世﹐由知縣而官至藩司﹐乃文人學士之有幸運者。然生平行事﹐亦多爲世詆毀。其著作甚富。詩句之可采者﹐如《冬日山行》云「雪地敲門借火烘﹐松皮燒火芋魁紅﹑行人爭及田家樂﹐細布香亢過一冬。」「咽咽臘鼓鬧冬晴﹐蘆菔生兒半帶英。歲晚家家接新婦﹐紅姜紫菜稱調羹。」「牧兄生小住山家﹐冬學閒時樂事賒。雪後不知溪路斷﹐倒騎牛背看梅花。」「雪路旁連板木溪﹐家家插竹鋪煙籬。山中不識魚蝦貴﹐伏弩寒林射果貍。」「陰崖雪水下粼粼﹐馬汗如霜凍滿身。多少居民窮谷裹﹐不知世上有陽春。」土風山景﹐不厭瑣屑寫入﹐使人讀之﹐恍如身臨其境。餘如「眼界擴於觀海後﹐名心淡到看云時。」「數笏遠山秋柳外﹐一行新雁苑墻西」等斷句﹐皆可玩味。又《苦雨》之「園果爛方熟﹐籬花臥亦開」﹐亦極眞切。

汪精衛先生道徳文章﹐久爲世重﹐曾任行政院長。因憤旦寇犯我東北﹐通電罪責張學良喪地辱國﹐並迫張辭職﹐以謝國人。先生亦自願與張同齊下野﹐今已成爲事實﹐離國放洋。其在國民政府中尙屬以气節自重者。所著詩詞﹐多憂時愛國之作。錄其《庭前偶見新綠口占一絕》云「初日枝頭露尙涵﹐春光如酒亦酵醇。靑山綠水知何似﹐愁絕風前鄭所南。」淸末﹐先生卽以革命著名。是詩當爲民國以前之作﹐故以鄭思肖自況。又《春日晚眺》云「斜陽如髒脂﹐林木盡煊染。華色妙天然﹐桃李失其艷。白雲亦融洽﹐娟娟作霞片。晴空淨如拭﹐著此兩三點。春光如故人﹐醇醪辭深淺。感此太和心﹐臨風相繾綣。」詩品﹑人品﹐同一雅潔。

吾滇袁樹五先生學業精博﹐淸光緒間曾應經濟特科﹐以庭對第一﹐名滿天下。未幾東渡﹐歸而居京﹐長學部圖書局。復提學浙江﹐及膺淸史館之聘。生平著作等身﹐詩尢淸拔。余編《詩話》第一集時﹐卽欲選先生詩﹐乃以苦無覓處爲恨。今歲春﹐蘇生茂本持餘詩稿呈請先生教正﹐幸蒙評點﹐批注勉勵﹐並賜《詩話》《詩集》各數卷。向之欲得其一二句而苦不能者﹐今忽得其數卷﹐琳瑯滿目﹐快慰奚似﹗爰采錄之﹐以志欽仰﹐並供讀者之欣賞焉。《武風子火繪箸歌》云「奇人誰識武風子﹖萬物精靈任驅使。身世漠漠悲滄桑﹐勉將小技隱鄕裏。鄕裏六月翠生竹﹐采之爲箸直如矢。仙乎仙乎心悟神﹐酒邊風物出十指。花艸欣欣態欲活﹐魚鳥飛飛勢將起。一杯一箸須臾間﹐炭火紅燒尙自喜。鏤聲細如食葉蠶﹐山小如豆人如蟻。𨿽曰人工半化工﹐可笑流賊覓無已。生平寄志嗟難言﹐豈畏一旦魄遭械。有頭可斷箸不得﹐信哉殘明一志士。君不見紂作象箸穢靑史﹐技非傳人人傳技。誰識奇人武風子﹗」奇人奇事﹐寫述成詩﹐可作傳記讀。《龍池精舍梅花詩》一起六句云「一樹紅如脂﹐一樹白於雪。一樹蟠蚪龍﹐一樹鏈金鐵。一樹根半枯﹐一樹枝欲折。」梅無遁形矣。《輿夫嘆》云「愁嘆嘆輿夫﹐踏泥深及膝。輿夫亦嘆我﹐滇南人太逸。千丈百丈山﹐土厚悉如一。荒蕪不種物﹐何怪病羸疾﹗回想蜀中土﹐種物今更密。田中菽麥生﹐田畔豆瓜出。百金買尺地﹐利盡歸富室。安得移滇山﹐爲蜀謀生術﹗我聽輿夫嘆﹐輿中羞瑟瑟。吟詩不成篇﹐萬山醉斜日。」民窮財竭﹐實緣農事荒蕪。滇人滇人﹐讀此能無感奮耶﹗《由楊松至劉官屯》一起四句云「民僞半緣貧﹐鴻哀不忍聞。行程三十里﹐徵稅局紛紛。」直書所見﹐關心民漠。《行路難》二首﹐擇其一云「朝雨滑﹐午日苦。山又山﹐吁嗟路阻。吁差路何阻﹖前有豺狼後猛虎。」古拙可味。七律佳者﹐如《海門橋》云「半村菱藻半桑麻﹐村外荷花又豆花。細雨橋梁行客路﹐隔溪煙火老漁家。秋光先到邀明月﹐夜色平分醉晚霞。最是發人深省處﹐水車轆轆尾街鴉。」詩尾注云「太夫人常見水車周流不息﹐訓谷曰﹕爲學當如此。」《遊華亨寺柬竹懺先生》云「別來山寺十三載﹐又長風篁四五圍。林外平疇遠如立﹐塔尖危石怒將飛。前王宮殿余僧衲﹐大好河山屬布衣。天許碧雞山下住﹐便從舟屋買魚磯。」又五言佳者﹐如《觀音洞和丕鈞》云「只有音可觀﹐萬象都入暝。石龍抱雲眠﹐水蝠驚人近。秋風送汾河﹐寒气滿山徑。下界煙寺中﹐冷然一聲磬。」七絕佳者﹐如《日本足尾道中》云「髙峯一步一徘徊﹐煙靄秋林夾徑開。之字山程弓字水﹐神州詩容幾人來﹖」《行徑小西山下﹐小橋流水﹐行人往來﹐愧然意遠﹐賦詩一絕》云「山前沙路雪痕消﹐數點梅花一畫橋。縱有紅塵飛不到﹐行人歸鳥兩迢迢。」五絕佳者﹐如《入勝境關》云「云壓關上關﹐鳥鳴樹頭樹。靑靑萬疊山﹐笑我來何處﹖」《北郊》云「楊柳井泉碧﹐刺桐花雨紅。北山靑未了﹐送我過城東。」七言斷句云「僧塔紅燒千歲劫﹐佛樓靑擁一林秋。」「一簾春酒客投宿﹐雙鬢山花婦餉耕。」「米鹽生計山頭市﹐蔬豆人家竹下籬。」五言斷句云「宿艸長新綠﹐斜陽逗晚紅。」「輕車走夕陽﹐遙天掛新月。」「天到秋來白﹐山從遠處靑。」「月明佇墻陰﹐云來掛檐齒。」皆佳。

古代歌詠﹐出之自然﹐未嘗斤斤於聲律間也。中古而降﹐始銳意講求﹐處處必依聲應律﹐詩法日趨嚴謹。形式𨿽屬整齊﹐然縛束過甚﹐已成中國詩學之一大厄。遞及今日﹐人智日進﹐文化昌明﹐精研深究﹐舊有之文學﹐不無病態﹐於是詩亦有新﹑舊之分。以余所見﹐詩只宜辧美惡﹐不宜分新舊。對於古人之詩﹐當分別師法﹔對於作詩方法﹐亦可稍求解放﹐若必欲根本推翻﹐而代以新詩﹐則妄矣。

天下之事理﹐未有一成而不變者﹐亦未有變而卽可保其無獘陋者。譬如吾國素以精神文明見稱於世界﹐其弱點則爲物質文明之不及人。國家因以貧弱﹐且易召亂﹐說者咎其不善變。然在歐西已爲善變者矣﹐物質文明𨿽遠勝於我﹐其精神文明則又屬不及﹐數年前亦有大戰。夫吾國不善變而亂﹐歐西善變而亦亂。是善變與不善變﹐皆互有利獘之潛伏。故在識者之主張﹐治國之道﹐不能因噎廢食。取長捨短﹐存善去惡﹐是大智慧。持此而論﹐治事爲政﹐攺革變通﹐皆宜有所斟酌損益。詩𨿽小道﹐理豈外是哉﹗

今日之所謂新詩﹐旣屬白話﹐且多不叶韻﹐純爲小品文字﹐則另以一種文藝名稱稱之可也﹐何必曰詩﹖

詩在文藝中別爲一體﹐且具有美性。一方面是由其實質上之分辧﹐一方面又由其形式上之分辧。音韻者﹐構成詩之形式之一也。苟廢之﹐已失去形式之美﹐仍不易動人欣賞。

文學中之有詩歌一門﹐亦猶禽鳥中之有黃鵬﹑畫眉一類。黃鷓﹑畫眉之有音﹐無異於詩歌之有韻也。時屆三春﹐百鳥聲喧﹐人獨樂賞黃鵬﹑畫眉之音者﹐卽以其音之美耳。世之主張作詩廢韻﹐竊則不敢曲爲附和。

尢西堂《老農詩》云「披衣過東郊﹐倚杖問秋谷。荒艸滿溝塗﹐老農相對哭。二月響春雷﹐三月霖春。四月荷鋤來﹐小雨如珠玉﹐五月旱旣甚﹐蘊隆至三伏。萬里曠無雲﹐赤日燒茅屋。靑苗玄以黃﹐滄海變爲陸。我耕數畝田﹐三年無私蓄。朝憐婦子啼﹐暮畏吏人促。今年又苦饑﹐且恐速我獄。爲我與天言﹐何故欺榮獨﹖徒空野人家﹐豈減縣官粟。吾謂若母聲﹐何不食糜肉。公卿不撫髀﹐有司不蒿目。一夫田幾何﹖嗷嗷愁容蹙。柰楚多大兵﹐盜賊空城宿。白骨半丘墟﹐何處問重﹖餓死事極小﹐安宅心亦足。誰將云漠詩﹐補入流民牘。嘆息歸來臥﹐靑風起疏竹。」悲天憫人﹐杜少陵之遺響也。

「向晚雨初晴﹐水田秧正綠。樹裹有人家﹐斜陽臥黃犢。岸蒲何靑靑﹐中有水禽宿。驀聞柔幀聲﹐飛起入叢竹。」此江蘇黃傑《舟行卽景》詩也。景不俗﹐詩亦不俗。

江蘇吳年彭《靈巖歌》云「靈巖之下野艸肥﹐靈巖之上黃鶯飛。靑春一去將安歸﹖」撫景生感﹐意盡言止﹐如初寫《黃庭》﹐恰到好處。考三句之詩﹐創自《大風歌》﹐唐岑之敬﹑宋謝臯羽皆有仿作。後世則作者甚少矣﹐特錄之以備一格。

楊桂五先生性曠達﹐寡營謀﹐不治生產。由壯而髦﹐任鄕裏教育三十餘年﹐誨人不倦。今先生年逾古稀﹐猶精神矍鑠﹐終日飲酒賦詩之外﹐別無系懷。著有《醉月軒詩艸》。其友某君﹐嘗贈以詩﹐中有「好吟詩飲酒﹐不問捨求田」十字﹐活畫出此老一生性情。

鄭北野乃天虛我生陳蝶仙之門下士也。有《旅館中多妓女感題》一絕云「時難年荒見世情﹐小民多半不聊生。哀鴻一例都堪憫﹐總是饑寒逼迫成。」又《昔人》詩云「妖姬從古說叢臺﹐一曲琵琶酒一杯。若使桑麻眞徧野﹐肯行多露夜深來。」情同悲憫﹐皆善立言。

近人《題溪垂釣圖》云「尙父精神老健遒﹐一竿垂手取神州。諸侯八百皆貪餌﹐獨有夷齊不上鉤。」亦警亦趣﹐亦莊亦諧。

淸初林處士茂之﹐家貧工詩。其《詠冬夜》云「老來貧困實堪嗟﹐寒气偏歸我一家。無被夜眠牽破絮﹐渾如孤鶴入蘆花。」文士落魄﹐寒態可憐。

「卻寄」二字﹐古人詩題中多用之﹐不知其義云何。檢查《詞源》﹐亦無注解。偶讀張籍詩﹐有「因逢過江使﹐卻寄在家衣」之句。是則卻奇之義﹐或爲因便而奇與之意歟﹖姑志於此﹐俟再孜正。

昔人因書籍被人久借不還﹐感賦云「朝朝供我讀﹐一借成人書。多作荊州想﹐誰同蘭相如﹖」可稱運典入化。

蘇城李子香頗通文墨。恃其父遺產三萬金﹐任性揮霍﹐溺於煙賭﹐未十年家產一空。妻气忿死﹐子香狼狽爲丐。題詩自悔﹐有云「一日愁腸轉九回﹐而今萬悔已難追。江東父老如憐我﹐譬養家中守犬來。」一父執見之﹐惻然曰﹕何至此。遂收養之﹐得免凍餒﹐然已卑賤極矣。此之謂孽由自作。古人詩云「一失足成千古恨﹐再回頭已百年身。」世有依賴父兄之庇蔭﹐不務生業者﹐曷鑑諸。

湖南慈利於榕章《饑民嘆》云「去年夏大旱﹐憔悴無粒粟。今年欠春糧﹐農人淚簌簌。豆粥聊充饑﹐豈復求盈足。粥盡可柰何﹐艸根不飽腹。朝芟隴上艸﹐夜就隴上宿。饑疲不憚勞﹐但期秋收熟。叩門胥吏來﹐國賦徵求速。荷槍跨短刀﹐威儀一何肅。喝云軍糈急﹐緩或加誅戮。長跪謝胥吏﹐淚下還復續。月前鬻長女﹐始得納租殼。如何賦又急﹐得無太迫促﹖吏怒怒且咆﹐老拳雜鞭撲。哀聲動四鄰﹐誰勸誰遭辱。」哀哉小民﹐旣苦自謀﹐更何堪徵徭之頻逼耶﹗欲國不亂﹐不可得也。是詩後半尙有十六句﹐語屬空論﹐稍嫌淩雜散漫﹐故不錄入。此正與胡適主張刪去白居易《折臂翁》之「君不間」以下數語意思相同﹐不識於君以爲如何﹖

古人詩云「少年輕歲月﹐不解早謀身。晚歲無成就﹐低頭避故人。」詩如格言﹐足資訓誡。凡屬靑年﹐當書之座右。

胡適《江上詩》雲「雨腳渡江來﹐山頭衝霧出。雨過霧亦收﹐江樓看落日。」變化生動﹐妙勝於畫。

《南社集》之詩﹐大半具有民族思想﹐乃近代有價值之作品也。富順張荔丹亦南社中人﹐能詩﹐古體尢覺气韻沈雄。錄其《哀蜀》云「秋風號﹐秋雨哭。巴渝七八月﹐殺人不知數。長槍大刀決鬥場﹐千夫萬夫相繼僕。隨處但見屍橫陳﹐裸無人收暴林麓。老鴉飛來大路旁﹐爭與餓犬啄人肉。老母哭子婦哭夫﹐魂魄不得歸故屋。驚風蕭蕭夕陽慘﹐鬼燐入夜滿山谷。可憐死者竟何辜﹐總爲內爭效馳逐。」西蜀地廣人眾﹐甲於全國。惜民性狡滑﹐素稱難治。故自民國以來﹐兵連禍結﹐內戰之多﹐冠於各省。荔丹蜀人﹐目擊心傷﹐作爲哀歌﹐聲聲是淚﹐如讀弔古戰場文。

丹陽張揮孫《小橋詩》云「小橋臨水石橫斜﹐一樹薔薇半著花。村犬吠時驚過客﹐籬門缺處得田家。軟風香送離離麥﹐落日聲喧陣陣鴉。囂絕市廛今已厭﹐偸閒住此話桑麻。」山村景象﹐歷歷在目。又《遊竹中口占有》句云「一徑竅且深﹐幽行入叢竹。淸風忽然來﹐吹作海波綠。」亦淸雅可誦。

《新聞報新園林》載有一詩﹐作者憩南﹐題爲《丰年嘆》﹐序云「去歲農田被水淹沒﹔今歲秋收丰稔﹐而谷價下落。農民仍難免凍饑之慮﹐堪嘆也。」詩云「去歲禾稼被水淹﹐田中顆粒無處覓。今年都說秋收丰﹐樂歲胡爲長戚戚﹖咨嗟嘆息爲我道﹐租債紛紛競來討。今年有谷不值錢﹐三元一石要搶早。夏舂借入米價昂﹐十元百斤還取保。新谷登場早淸償﹐毋令乃公生煩惱。算來殼數足敷衍﹐及今分派殊不然。債主怒目出怨言﹐妻孥從旁相周旋。掃地無餘不足怪﹐丰歲若此實可憐。轉瞬隆冬天雨雪﹐饑寒交迫向誰說﹗不如去年田禾盡淹沒﹐猶得麩面敗絮多少來撫卹。」讀此可知近年匪禍之重﹐不無因矣。

李君蔚然靑年英俊﹐才思超越﹐其詩初集已選之。今重閱遺稿﹐尙有《過瀾滄江》五言一律云「遙望臨江路﹐崇岡一綫橫。孤禽深喚語﹐空谷寂無聲。野卉爭春發﹐山茶遇雨榮。行人休憩際﹐前路早關情。」气格雅淨。《讀歸去來辭》云「髙蹈邱園歸去來﹐江山易姓寸心灰。此身總是浮名誤﹐且向柴桑弄酒杯。」猜透古人心事。又《雨後山行》有句云「禽飛古樹聲相和﹐馬走荒郵路易尋。」亦佳。蔚然年方弱冠﹐卽有如此詩才﹐洵爲吾鄕後起之秀。惟好爲冷語悲吟﹐如「冷云繞敝廬」﹑「風微人意獻」﹑「不料餘生規尙多」等句﹐言爲心聲﹐已成夭兆﹐故年僅廿一。惜哉﹗

科學與文藝性質各別﹐豈可混爲一談﹗正如法律與道徳﹐事實與理論﹐經驗與理想﹐似已接近﹐但不能相提並論。詩者文藝之一也﹐若以科學之理繩之﹐則不可解者多矣。

古人詩「黃梅時節家家雨」﹐「梅子熟時日日晴」﹐「熟梅天气半晴陰」。同詠梅熟之期﹐甲是一个意思﹐乙又是一个意思﹐丙則融合甲乙兩意思爲意思﹐人多引爲趣談。竊謂詩純由情感而發﹐不受拘繩﹐亦可借證。

谷荒之詠﹐古人詩中固多見之﹔菜饉之作﹐則鮮聞也。今得近人《菜饉嘆》一詩云「嗟嗟種菜忙﹐十月奇冷菜凍僵。嗟嗟賣菜傭﹐菜不值錢窮一冬。腌菜菜枯無汁﹐煮菜菜苦以瘠。敗葉斷梗米半升﹐一家老幼分杯羹。杯羹不療饑﹐兒女啞啞啼。不須啼﹐我見禾黍汩沒之鄕倍淒慘﹐艸根食盡食樹皮。」

元揭奚斯《曉出順城門有懷何太虛》詩云「步出城南門﹐悵望江南路。前日風雨中﹐故人從此去。」觸景生情﹐不勝惆悵﹐感發自然﹐得未曾有。

十室之邑﹐必有忠信﹔十步之內﹐必有芳艸。詩人產生﹐固不能限以地域也。吾滇𨿽遠居邊僻﹐自唐以來﹐歷代皆有詩人。其卓然成家者﹐如楊石淙﹑錢南園﹑朱丹木﹐次則張禺山﹑李中溪﹑李蘭貞﹑師荔扉﹑黃矩卿﹑戴筠帆﹑詐五塘﹑孫菊君﹑朱筱園﹐僧人中則有蒼雪﹑擔當﹑湛福﹑續亮四大詩傑。至近代工詩能文之士尢多﹐如陳小圃﹑趙樾村﹑李厚庵﹑袁樹五諸人﹐不特能詩﹐且著述繁富﹐名馳藝林﹐誰謂邊野無才乎﹗

詠物貴有寓意。彭容臣《詠紙鳶》有句云「但見飛揚矜得勢﹐豈知操縱只由人。」借勢逞威﹐可恥孰甚﹗

永昌爲滇中大邑﹐山水極佳。以全滇而論﹐葉楡﹑蒼洱之外﹐莫能比其秀麗也。曩歲餘因公務駐永日久﹐暇卽遊訪名勝﹐輒紀以詩。故余近十年來﹐所作詩句﹐亦以客永時爲最多。擇錄於此﹐以見飄遊放蕩﹐情閒意適﹐最能助長吟興也。《遊太保山》云「行來惟見樹﹐樹盡景旋生。回首人家密﹐隔林禽語淸。天寒衰艸木﹐寺古倚山城。目極遙空外﹐晴雲幾處橫。」《觀湧珠泉有感》云「巨池淸見底﹐中有湧珠泉。一珠起末落﹐數珠復相連。剎那滿池內﹐起落萬千千。觀之欣然喜﹐旣而轉愕然。珠起旋珠落﹐未嘗得久延。推之人世上﹐勢位與金錢。與此池中珠﹐豈能無變遷。得失原泡影﹐何用心懸懸。蒼天旣生我﹐我生聽蒼天。」《睡佛寺觀睡佛》云「常眠石上睡同死﹐萬喚千呼呼不起。莫怪世人迷夢多﹐此中有佛亦如此。」《遊鶴云寺》云「尋鶴今無影﹐觀云尙有樓。鶴飛何處去﹐云影自悠悠。」《晚眺》云「長空幾陣亂歸鴉﹐日近西山樹影斜。郊外不知誰氏圃﹐瘦藤殘葉系秋瓜。」《遊濯纓亭》云「斜日照孤塔﹐扁舟入小亭。將軍題句在﹐湖上余靑山。﹝亭中有鄧子龍將車題聯云﹕百戰歸來﹐贏得鬢邊白髮﹔千全散盡﹐只餘湖上靑山。」﹞《遊保山謁雲南革命先驅楊秋帆烈士墓》云「中原淪陷傷如何﹐天下英雄盡枕戈。幸有孤忠懷祖國﹐欲憑只手造山河。黨聯革命作先進﹐義起滇︹功獨多身死骨埋欣得地﹐名山烈士共巍峨。」《遊梨花塢》云「步入石門一徑斜﹐髙登樓閣訪袈裟。松枝風過驚飛鳥﹐梨樹我來未著花。坐久渾然忘世事﹐林深何處不煙霞。淸流曲繞禪關外﹐輸與山僧好責茶。」《曉起龍泉門遠望》云「巍峨塔影與天齊﹐木落山空水復低。野鳥兩三亭畔立﹐一鉤曉月淡城西。」《由永歸而有感》云「香花又放臘梅枝﹐正是天寒歲暮時。歸去匆匆無別物﹐一篇遊記數行詩。」《曉髮小僑道中》云「野店雞聲歇﹐曉風拂面涼。河流隨路曲﹐茅荻其煙荒。影蕩遠山日﹐銀鋪夾道霜。前途知尙遠﹐得得馬蹄忙。」

全世界上地廣物博之國家﹐吾華當居次位。乃近數十年來﹐邊土日削﹐形勢日危。𨿽曰外人之野心侵略﹐實亦吾國之統制無方。旣不知開發振興﹐愛護邊民﹐反驅使貪惡之官吏﹐任意暴斂橫徵。苛待如此﹐卽彊而有力者不加謀奪﹐必亦民心向外矣。劉化風《雜詩》之二﹐寫其實況﹐雜以感言﹐亟錄之﹐以供關心邊上者。詩云「陰山非人居﹐遠在陰山陰。盛夏有積雪﹐悲風號長林。在昔務拓邊﹐兵力非所臨。明妃和蕃來﹐歿葬黑水潯。此南且百里﹐蔚然靑艸深。牧羊蘇子卿﹐遺迹今莫尋。嗟今土著民﹐歷此無簪纓。候寒谷不熟﹐馬鈐率常食。燕麥俗呼蓧﹐十或三五植。曠土望無垠﹐墾則索重值。苛稅多此類﹐況復苦盜賊。向喞時事壞﹐每欲避繒弋。不圖邊鄙間﹐衢路愈Τ仄。取彼以例此﹐家鄕尙樂國。」

「風吹石磴若猿號﹐鶴老飛天不覺勞。人道此山髙無比﹐誰知吾更比山髙。」此滇西蒙化陳翼叔先生《登雞足山》詩也。「誰云攝山髙﹐我道不如客。我立最髙峯﹐比山髙一尺。」此靑陽沈正侯《登攝山》詩也﹐兩詩同一用意。或謂若非依襲﹐必不能如是符合。按翼叔生於明末淸初﹐詩多奇想妙悟﹐正侯生於淸乾隆間﹐與袁枚同時﹐亦有詩名。兩人相隔已在百年。正侯之作﹐是否依襲翼叔﹐吾固不敢斷定。惟正侯生於翼叔之後﹐其《登攝山》一詩﹐旣已選入《隨園詩話》﹐復見於胡懷琛之《歷代白話詩選》。而翼叔之《登雞足山》詩﹐則罕有人知﹐並罕知有翼叔其人。噫﹗學士文人﹐才智不得見用於世﹐始奇之吟詠。如翼叔者﹐奇士也﹐佳章妙句﹐且沈埋無傳。是詩人亦有幸有不幸耶﹖抑爲地域所限耶﹖然而翼叔不過邊野詩人之一耳﹐其不幸如翼叔者﹐吾不知凡幾矣。

丙寅秋多雨歉收﹐且值巾匪作亂﹐陷永昌﹑騰衝﹑龍陵等縣﹐一時聲勢浩大。復率眾沿江而下﹐順寧民團抗禦之﹐亦屢敗。城將陷﹐幸省軍至﹐轉危爲安﹐然順境北部居民已大受蹂躪矣。時余避亂東山﹐曾感賦五言一律﹐𨿽曰遣懷﹐亦紀實之作也。詩云「愁雲生鳳嶺﹐連日雨霏霏。歲歉米珠貴﹐兵荒民命微。江心濤怒吼﹐城北血橫飛。顧我離家久﹐何時始得歸﹖」

詩有類行文之注重點題者﹐如洱源楊鳳池先生《詠寄山》云「無數客從山下過﹐可將行樂悟浮生。」古詩云「人生如寄﹐多憂何爲。」詩用行樂﹐點出題意。先生名淳﹐淸乾隆時人﹐著有《寫其眞齋詩稿。下老鷹崖》云「處世不嫌平﹐登山不畏險。險者可使平﹐履平常思險。我夙抱此心﹐共證者其鮮。適下老鷹崖﹐於懷復輾轉。」妙有解悟。《謁嶽武穆墓》頸聯云「天心已不回南渡﹐家樹猶能阻北風。」亦屬典切。

李允元先生《詠唐梅》詩云「歷宋元明春不老﹐飽風霜雪幹常新。」筆老气古﹐格調同梅可並傳矣。

陳小圃先生《戒幢寺西園放生池》詩云「子產捨生魚﹐當時未有佛。莊周活涸鮒﹐亦非持戒律。仁者用其心﹐大抵能及物。何必菩薩腸﹐乃具好生徳。矧以義濟仁﹐有生必有殺。徒守放生旨﹐五行無火烈。徒守放生旨﹐四時無秋肅。可以赦樗梁﹐何以鏟荊棘﹖可以致麟鳳﹐何以驅也蠍﹖害仁固不可﹐害義豈爲得﹗我習儒家言﹐不取浮屠說。今來坐池上﹐淸波漾亭閣。莫辧誰是非﹐但忻熱腦邏。宛在濠濮間﹐非魚知魚樂。」聖賢之心﹐見道之語。

民國六年﹐予與鄭嗣僑﹑楊午亭組織一詩文討論社﹐社友爲李衢仙﹑楊桂五﹑楊友鶴﹑龔子云﹑計小泉﹑陳上之﹑蔡鏡堂﹑施爲善﹑王濟川。每星期討論一次﹐集有詩文一厚冊﹐其中以詩爲尢多。三年前﹐宗佑民﹑趙子仁﹑王介三諸君﹐復組織《文藝月刊》社﹐推余主稿。幸得嗣僑﹑鏡泉﹑佑民﹑潤之﹑子仁﹑子愚﹑樹民相助編理﹐尙能如期出版。將刊發第八期﹐因印費支絀﹐遂停止。猶憶社中人亦多能詩者﹐他日有暇﹐當搜集前後兩社社友之詩﹐合而刊之﹐以志翰墨之緣。

吳趼人﹝沃堯﹞﹐廣東南海縣人。博學能詩﹐其著《二十年目賭之怪現狀》一書﹐揭破淸末政治黑幕﹐鋼砭社會惡習﹐且處處表現其思想淸明﹐人品髙潔﹐誠舊小說之有價值者。錄其《題蘇武牧羊圖》云「雪地冰天且耐寒﹐頭顱𨿽白寸心丹。眼前多少匈奴輩﹐等作羣羊一例看。」慧心別具﹐寄托遙深。且以豪壯語詠失意事﹐才識襟懷﹐尢爲特出。

詩之美惡﹐由何辧之﹖日美者蜜﹐惡者蠟。

作詩如嗚琴﹐須弦外有音﹔又如賭棋﹐著力不可在近而宜在遠﹔如作書﹐貴乎鋒藏气斂﹔又如作畫﹐旣不失眞﹐而又生動﹐始妙。

得美妙之詩讀之﹐如聞雅樂﹐使人悠然神往﹔如飲醇醪﹐使人酩然心醉。

「文章本天成﹐妙手偶得之。」詩而刻意爲之﹐反失天趣。

觀人論世﹐宜有眼光。若徒以目前之成敗論人﹐非淺見卽挾私也﹐何可據以爲憑耶﹗白居易詩云「周公恐懼流言日﹐王莽謙恭下士時。假使當年身便死﹐兩人眞僞有誰知﹖」

重山曲水﹐多生妙景。此詩文所以亦有堆疊之法﹑深曲之筆也。

淸代官秩之微﹐莫如學官﹐故俗有「芝麻官」之呼。或又呼爲「豆腐官」者﹐則因其俸薄﹐不能當購肉喫﹐而多以豆腐佐膳耳。楊迥樓先生有句云「芭蕉葉大遮官衙﹐菜子花黃上廢臺。」蓋其任學官時所作也。蕉葉而遮官衙﹐菜花而上廢臺﹐益顯其署小地荒﹐宮況淸苦。詩之善於烘托者﹐此類是也。

「滿斟碧酒泛菖蒲﹐先醉婆婆後小姑。婆醉有儂儂有胥﹐小姑醉煞倩誰扶﹖」此淸代無名氏女詩人《午日》詩也。天眞浪漫﹐語態憨狂﹐趣極。

鄭板橋詩云「衙齋臥聽瀟瀟竹﹐疑是民間疾苦聲。些小吾曹州縣吏﹐一枝一葉最關情。」陳萇詩云「山行風暖落花輕﹐雨過田間野水鳴。自笑微官如布谷﹐年年三月勸春耕。」一知愛民﹐一知重農﹐俱不失爲好官。民國以來﹐居官如此者﹐有其人否﹖

學詩無他妙法﹐惟在多讀﹑多悟而已。蓋讀而能悟﹐始得詩之趣味。隨時隨地﹐便能觸動靈機﹐感發成詩。袁隨園《遣興》詩云「但肯尋詩便有詩﹐靈犀一點是吾師。夕陽芳艸尋常物﹐解用都爲絕妙詞。」可以悟矣。

詩有對景物而起歡心者﹐「停車坐愛楓林晚﹐霜葉紅於二月花」﹐「歸來笑梅花笑﹐春在枝頭已十分」。詩有對景物而起怨情者﹐如「不阻遊蜂阻詞客﹐人間無賴是紅墻」﹐「一樣東風分厚薄﹐梅花吹老杏花香」。

鈕稼仙《題黃夫人寄楊升庵詩》有「萬里夢生還」之句﹐沈歸愚以爲蜀中距滇無萬里﹐易爲「兩地夢生還」。似此拘泥﹐則李白之「又不見髙堂明鏡悲白髮﹐朝如靑絲暮如雪」及「千里江陵一日還」等句﹐不亦應當攺易乎﹖

詩人狂放不羈﹐逞意而談﹐故詩句多具有誇大性。如「振衣千仞岡﹐濯足萬里流」﹑「興酣落筆搖五嶽﹐詩成笑傲淩滄州」﹑「伸手摘辰星」等類﹐乃加倍寫法﹐非實有其事也。

詩中之字﹐與文不同﹐有宜活看者。如張船山詩「沙飛風有形」﹐風本無形﹐但因其力鼓動沙飛﹐便覺有形矣。又陶淵明詩「雞鳴桑樹巓」﹐蓋謂雞之鳴聲透自桑樹巓也。詩句中如此者極多﹐餘可類推。

懷寧舒固庵《揚州詩》云「繞郭垂楊大有情﹐遮畱春夢不分明。魚鹽東海開奇市﹐花月南州副盛名。欲問興衰前代事﹐請看新舊兩重城。隋家只剩雷塘土﹐況復雷塘土欲平。」詠今詠古﹐情致不俗。

髙景芳女士﹐張宗仁室﹐淸時人。著有《紅雪軒稿》﹐詩文詞賦六卷﹐其詩卷佳作最多。錄其《輸租行》云「驢駝口袋牛挽車﹐天陰防雨且重遮。農人惜米如珍寶﹐官府視米如泥沙。不辭淋尖與加耗﹐早賜收取容歸家。願存升斗買粗布﹐聊與妻兒補破。盡情傾倒實堪憐﹐羞澀反遭倉吏怒。驅牛出城口吻乾﹐無錢沽酒當風寒。辛苦回來夜將半﹐細嚼筐中艸頭飯。」專制時代官吏之貪刻﹐勞農之痛苦﹐已可槪見。

輕材未學﹐不知精研深造﹐自謀樹立﹐徒東塗西抹﹐拾人牙慧﹐自鳴得意。今之靑年﹐坐是病者尢多。因借鸚鵡諷詠云「毛丰復羽美﹐物小有靈機。可惜能言語﹐卻從人是非。」嗣僑評曰「借物罵世﹐語眞藥石。詩之暗諭法也。」余豈好罵哉﹐余不得已也。

淸人李玆《過廢園》云「誰家庭院自成春﹐窗有莓苔案有塵。最是關心鄰捨犬﹐隔墻猶吠折花人。」又石學仙女士《過故居》云「風回玉笛夕陽斜﹐誰傍山陽譜落花﹖喜得春回梁上燕﹐不曾飛到別人家。」皆情深故舊﹐足懲薄俗。

汪笑儂原爲宦海中人﹐一變而爲舞臺歌者﹐舉世奇之。顧其所作詩句﹐則多憤世語。錄其《六十自嘲》云「回頭五十九年空﹐一曲琵琶血淚紅。成則王侯敗盜賊﹐可憐人在舞臺中。」玩其語意﹐殆傷心人別有懷抱耶﹖

宗君佑民﹐喜作小品文﹐間學作詩﹐亦有可觀者。如《題邊壽民葦雁圖》云「身棲綠荻中﹐志在靑霄上。萬里乘長風﹐相期同破浪。」

昔某氏《賣屋》詩云「只爲銀錢不計身﹐我屋已經屬西鄰。可憐今夜權爲主﹐一到明朝主作賓。燕雀有心還戀舊﹐貓犬隨我不知貧。殷勤囑咐門前柳﹐他日相逢是故人。」不講平仄﹐不重對仗﹐且有重複字﹐殆爲古體之作﹐有類黃夫人寄楊升庵之詩。讀之情致可憫﹐意態堪憐。

鎭海周茂熔﹐字霞城﹐淸咸同間人。著有《晚綠居問心居詩稿》﹐及雜著三種。詩多落筆髙超﹐气完神足﹐《舊彩詩話》已選載之﹐玆復轉錄一二於此。《旅次》云「結屋前村接後村﹐溪山深處占巢痕。東風吹暖春如海﹐萬樹桃花紅到門。」「歸乘夜色踏蒼苔﹐忽訝淸光一縷開。知有人眠黃犢背﹐笛聲吹月過江來。」又《秋气》云「盤鷓大漠云初凍﹐唳鶴空山月倍髙。」《秋日》云「禿樹難畱黃葉住﹐大波忽帶紫瀾回。」《寫恨》云「字能略識憂方始﹐事到難忘恨已深。」

余舊作《道旁嫗》云「墨云垂空際﹐倦鳥苦傍徨。林間響落葉﹐風急聲淒涼。我從東郊返﹐一嫗泣道旁。問嫗緣何泣﹖嫗言夫姓張。嫁夫十五載﹐夫身喪夷方。幸有子復孫﹐三世樂一堂。不幸遭瘟疫﹐九人七病亡。獨遺一孫孤﹐替我謀稻粱。衣食賴無缺﹐田畝得不荒。去歲羽書急﹐徵兵到吾鄕。官威如雷厲。保甲勝虎狼。無柰賣田宅﹐奉金求官長。今歲復徵募﹐捉人人未防。免役嗟無術﹐孫身列戎行。臨別望孫泣﹐聲咽淚浪浪。十月斷音書﹐傳聞死宜良。﹝地名﹞我囊無餘金﹐我屋無鼠糧。年老況多病﹐待死更何望。言訖復大哭﹐我亦動悲傷。人生丁亂世﹐性命等豬羊。君不見鼓山下﹐南山陽﹐朝朝少婦哭夫母哭子﹐一回聞之一斷腸。」是詩頗爲老友友鶴稱賞﹐評以悲感動人﹐如讀《石壕吏》﹐並親書稿上。今友鶴下世已數載﹐偶睹其評語﹐不禁使予抱人琴之感矣。

●跋

母舅香池先生幼聰穎嗜書﹐弱冠通文學﹐尢工詩詞。著述宏富﹐自《偸閒廬詩艸》《集言》刊世後﹐名山益重。今又以《詩話》刊印﹐聞余方遊學海上﹐因請賜稿﹐爲付梓焉。舅生平耿介﹐重道義﹐憎仕途﹐逃林壑。嘗謂余曰「文章千古事﹐得失寸心知。何必求重於時﹐攀之權顯。」讀其書﹐聆其誨﹐余有心得矣。民國二十三年九月張廷勛謹跋於大夏大學

