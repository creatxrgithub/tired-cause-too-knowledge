宋詩話輯佚﹟唐宋名賢詩話宋不著撰人

一﹑阮昌齡

阮思道子昌齡﹐醜陋喫訥﹐聰敏絕人。年十七八﹐海州試《海不揚波賦》﹐卽席一筆而成﹐文不加點。其警句云「收碣石之宿霧﹐斂蒼梧之夕云。八月靈槎﹐泛寒光而靜去﹔三山神闕﹐湛淸影以遙連。」﹝《皇朝事實類苑》卷四十﹞

二﹑劉遁

晉公舊有園在保康門外﹐園內有仙遊亭﹑仙遊洞﹐景趣瀟灑﹐有道士劉遁相往來。遁作《仙遊亭詩》贈公云「屢上遊仙亭上醉﹐遊仙洞裏杳無人。他時駕鶴遊滄海﹐同看蓬萊島上春。」公南遷﹐遁住見公於崖﹐公方思其詩﹐乃知遁異人也。與之泛舟海上而散﹐公曰「今日之遊﹐成子之詩意也。」﹝《類苑》卷四十三﹞

三﹑僧無夢

有僧法名無夢﹐自云鄯州人﹐多教化村落間﹐手持一木牌﹐上書詩二首﹐一云「身爲車兮心爲軾﹐車動軾隨何計息。交梨火棗是誰無﹖自是不除荊與棘。」二云「身爲客兮心爲主﹐主人平和客安堵﹐若還主客不康寧﹐精神管定隨君去。」後至封丘縣富固村﹐曰「此一片地﹐可以寄吾身。」乃坐化去。﹝《類苑》卷四十四﹞

四﹑石曼卿

石曼卿﹐天聖寶元間以詩歌豪於一時﹐嘗於平陽會中﹐代作《寄尹師魯》一篇﹐詞意深美﹐曰「十年一夢花空委﹐依舊山河損桃李。雁聲北去燕西飛﹐髙樓日日春風裏。眉背石州山對起﹐嬌波淚落妝如洗。汾河不斷天南流﹐天色無情淡如水。」曼卿死後數年﹐故人關詠字永言﹐忽夢曼卿曰「延年平生作詩多矣﹐獨常以平陽《代意》一篇最爲得意﹐而世人罕稱之﹐能令余此詩盛傳於世﹐在永言爾﹗」詠覺後﹐增演其詞﹐隱度以入《迷仙引》聲韻﹐於是天下爭歌之。他日復夢曼卿致謝。﹝《類苑》卷四十六﹞

五﹑詩讖

丁晉公在中書﹐總領眞宗山陵事。李維在翰林﹐援其親識爲挽郎者懇請於謂曰「更在陶鑄。」丁應聲曰「陶鑄復陶鑄﹐齊郎又挽郎。」李繼曰「自然堪下淚﹐何必更斜陽。」未幾丁敗。﹝《類苑》卷四十六﹞

