秋星閣詩話﹝淸﹞李沂著

﹝小引﹞

李唐之世﹐無所謂詩話也﹐而言詩者﹐必推李唐。詩話之興﹐大約在宋﹑元之世﹐而宋﹑元之詩﹐不及唐人遠甚。然則詩話誠不足以盡詩乎﹖夫唐人無詩話﹐所謂『善《易》者不言《易》』也。然余則謂惟善《易》者始可言《易》﹐苟以爲善者不言﹐而遂置不復道﹔其不善者聞之﹐必且搖唇鼓舌﹐作爲文章而無所顧忌﹐不幾爲斯道之蠹乎﹖昭陽李子艾山﹐固所稱善詩者也﹐所著《壺山詩集》久矣膾炙人口﹔從而學詩者﹐實繁有徒﹐應之不勝其應﹐因有《秋星閣詩話》六則之編。𨿽其所言祇爲初學而發﹐而實爲老於詩者之所不能外﹔且非獨詩家所不能外﹐卽推而爲古文﹑爲詞賦﹐又豈能外於多讀多講多作多攺之八言而別有所致力乎哉﹖艾山年已八十﹐精神充裕﹐步履矍鑠﹐不減彊健少年﹐類有得於道者。君之先爲李伯陽﹐其五千言爲道家綱領。今艾山詩話則不滿二千言﹐殆如伯陽所云『爲道日損﹐損之又損』者乎﹖不然﹐何其能以少許勝人多多許也﹖心齋張潮譔。

《秋星閣詩話》營山李沂艾山著

八字訣

學詩有八字訣﹐曰﹕多讀多講多作多攺而已。蓋作詩先問是非﹐後分工拙。初學須日課一首﹐或間日課一首。勤作則心專徑熟﹐漸開門路﹔否則勉彊支吾﹐終篇爲幸﹐未可云是﹐遑論工拙乎﹖然非多讀古人之詩卽多作亦無用﹐譬無源之水﹐立見其涸矣。夫貴多讀者﹐非欲剿襲意調偸用字句也﹐惟取觸發我之性靈耳。但古人之詩﹐思理精妙﹐法則嚴密﹐非淺衷俗學可得而窺。篇有無窮之格﹐句有無窮之調﹐字有無窮之義﹔審問明辧﹐而後旨趣可得。是故詩欲多講﹐苟艸艸讀過﹐漫同嚼蠟﹐𨿽盈腹笥何益﹖宜其握管運思﹐如墮煙霧也。若作而不攺﹐尢爲不可。作詩安能落筆便好﹖能攺則瑕可爲瑜﹐瓦礫可爲珠玉。子美云﹕『新詩攺罷自長吟。』子美詩聖﹐猶以攺而後工﹐下此可知矣。昔人謂﹕『作詩如食胡桃﹑宣栗﹐剝三層皮方有佳味。』作而不攺﹐是食有剌栗與靑皮胡桃也。又云﹕『一首五言律﹐如四十位賢人﹐不可著一屠沽兒。』言一字之疵﹐足爲通篇之累﹐而可不審乎﹖苟依此訣﹐不患詩不進矣。

勸虛心

詩能自攺﹐尙矣。但恐不能自知其病﹐必資師友之助。妝必待明鏡者﹐妍媸不能自見也。特患自滿﹐不屑就正於人﹔病不求醫﹐必成錮疾矣。當今不乏美才之士﹐皆以自滿之故﹐累千萬篇﹐自誇富有﹐而不足傳後。譬舂米旣熟﹐乃可入腹﹐糠秕則愈多愈厭耳。彼盜虛聲者﹐務速務多﹐以欺瞽人﹐不足言也。苟有求工之心﹐則必曰親師友﹐虛懷請益﹐去其瑕疵﹐歸於純粹﹐可以成名而無難。曹子建與楊徳祖書云﹕『世人著作﹐不能無病﹐僕常好人譏彈其文﹐有不善﹐應時攺定。』夫以曹子建之才﹐猶欲就正於人﹐以自知其所不足。今人專自滿假﹐吾不知今人之才與子建何如也﹖夫心不虛﹐由不好學耳﹐未有好學而心不虛者。先兄平庵﹐識髙學博﹐時人罕當其意。席間作詩﹐或爲之更一二字﹐卽喜動顏色﹔江右魏叔子﹐當今文章鉅公﹐人或指其未安處﹐援筆立攺﹐皆予所目擊者。蓋虛受益﹐滿招損﹐心虛而後學進﹐學愈進﹐心愈虛﹔虛心者爲學之門﹐亦爲學之驗也。

審趨向

人皆知當學唐詩﹐而乃有云不必學唐詩者﹔人皆知當學盛唐﹐而乃有云不必學盛唐者﹐此好立異之過也。唐以詩取士﹐萃數百年天下人之精神﹐揣摩研究﹐盛唐尢爲極盛﹐到今如日月中天﹐好異者捨之謬矣。溯而上之﹐當學漢﹑魏﹐但恐徒得漢﹑魏之糟粕耳﹖優孟衣冠﹐不足貴也。至於六朝﹐五言當學陶﹐七言當學鮑。初唐乍興﹐正始之音﹐然尙帶六朝余習﹔盛唐始盡善﹐『中』﹑『晚』如彊弩之末﹐气骨日卑矣。近日士人喜學『中』﹑『晚』﹐一友素號能詩﹐不幸而嬰此疾﹔後見其詩﹐總不成章﹐寡識自誤也。取法乎上﹐使得乎中﹔取法乎下﹐將何得乎﹖宋﹑元彌下矣﹐至有明始一振﹔國初諸賢﹐頓軼元﹑宋﹑中﹑晚唐而上之﹐厥後名流輩出﹐李獻吉則一代詩人之冠冕也。但學濟南則鶩藻麗而害淸眞﹔學竟陵則蹈空虛而傷气格﹐不可不知耳。夫人自有性情﹐原不必摹效前人。然善射者不能捨的﹐良匠不能捨規矩﹔師心自用﹐謂古不足法﹐非狂則愚也。孔子曰﹕『信而好古。』苟欲修身﹐必希賢聖﹐詩文何獨不然﹖況入手時歧路甚多﹐尢宜審擇。派苟不正﹐則如背康莊﹐由邪徑﹐費精神於無用之地﹐而終不足以成名﹐不亦重可惜乎﹖

指陋習

陋習略舉有五﹕一曰不擇題﹔二曰限韻﹔三曰步韻﹔四曰濫用﹔五曰犯古人成語。夫欲作好詩﹐必先擇好題﹔今人作詩﹐喜用纖小之題﹐或用俗題﹐或用自撰不穩之題﹐觀其題劣﹐則詩不覽可知矣。若夫限韻﹐不過欲以險字窘人耳﹔不求詩工﹐祇誇韻險﹐井蛙之見﹐非大方所取也。步韻尢今日通病﹐此例宋人作俑﹐前此未有也。觀唐人唱和之什﹐不必同韻﹑同體﹐況步韻乎﹖今一詩成﹐步者紛紛﹐一韻屢見﹐如蔗粗重嚼﹐有何滋味﹖牽扯湊合﹐梏人才情﹐導人苟簡﹐詿誤後學﹐莫此爲甚。濫用者由欲廣聲气﹐故索之卽應﹐有以介壽索者﹐有以哀挽索者﹐有以歌頌索者﹐有以旌表索者﹐此等甚多﹔詩旣不佳﹐徒勞神思﹐或預辦套語﹐臨時書付﹐詩名愈廣﹐詩品愈卑﹔更有逢人輒贈﹐用充禮物﹐詩之不幸﹐一至於此﹐大可傷也。偸句最爲鈍賊﹐詞家深以爲戒﹔連用三字﹐便覺索然﹐偶犯﹐速攺可也。

戒輕梓

詩穩而後示人。然不穩而示人﹐猶可攺也。今人詩尙未穩﹐輒付梓﹐付梓則播之通國﹐不可復攺﹐深足惜也。原其付梓之意﹐本因好名。若詩果佳﹐斯得名矣﹔苟詩未穩﹐兼多謬戾﹐人將指摘非笑﹐何名之可得﹖𨿽謂之不好名可也。予每言今日好名者寡﹐正謂此耳。詩穩而後示人﹐此乃眞好名者也﹔必欲求穩﹐則愈知詩之不可不攺也。夫輕梓非獨其人之過﹐抑亦友之過也。吾未見以詩質之於友﹐而友肯直言其疵者﹔吾末見覽人之詩而不極口贊之者。彼見人之極贊之也﹐曰可梓矣﹐遂肆然而梓之。殊不悟邀譽者乃招毀之物﹔博名者卽敗名之具也。是猶女子欲衒容色﹐而誤以泥塗爲粉黛﹐施諸顏面﹔人望見之﹐必掩口而走矣。

勉讀書

讀書非爲詩也﹐而學詩不可不讀書。詩須識髙﹐而非讀書則識不髙﹔詩須力厚﹐而非讀書則力不厚﹔詩須學富﹐而非讀書則學不富。昔人謂子美詩無一字無來處﹐由讀書多也。故其詩曰﹕『讀書破萬卷﹐下筆如有神。』此老自言其得力處。又嘗以教其子曰﹕『熟精《文選》理﹐休覓彩衣輕。』竊見人於應酬嬉遊宴會博奕及蓄種種玩好﹐莫不殫精竭力而爲之﹔至於讀書則否。縱多才多藝﹐叩以學術﹐無異面墻也。苟以應酬嬉遊宴會博奕及蓄種種玩好之精神用之於讀書﹐則識見日益髙﹐力量日益厚﹐學問日益富﹔詩之神理乃日益出﹐詩之精彩乃日益煥﹐何患不能樹幟於詞壇而蜚聲於後世乎﹖

予衰年閒放﹐人事一無所與。邑中諸子不察譾陋﹐以詩屬訂。辛酉偶過維揚﹐維揚諸子亦然。予非敢曰知詩﹐旣蒙來質﹐不敢不竭。玆數則乃促膝相勗之語﹐慮其忘也﹐書而授之。壺庵李沂識。

﹝跋﹞

有以評古人詩爲話者﹐有以教今人作詩爲話者。夫古人之詩﹐卽微我之評﹐亦復何損﹖若夫教今人作詩﹐則其話爲有功矣。李子艾山所爲《詩話》﹐皆實實可以遵行﹐非泛設者﹐誠斯道幹城哉﹗心齋居士題。

