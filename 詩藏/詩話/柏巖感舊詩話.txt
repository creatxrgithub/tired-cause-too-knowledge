柏巖感舊詩話民國趙炳麟

●卷一顧亭林先生墨迹﹐世不多覯。宣統庚戌二月﹐長沙饑荒﹐民變。余省親至長沙﹐購得亭林先生手書詩條。其詩云「地肺秦封隱﹐山腰宋苑迷。河流絳巖北﹐江坼白門西。赤日幽崖雪﹐靑天折阪泥。蒼蒼但松柏﹐無處著瑤梯。豁達垂靑野﹐逶迆瀝翠峯。池天開地鏡﹐崖瀑響山鐘。霞落衝溪鳥﹐雲歸擁石龍。秋風正蕭瑟﹐杖屢得從容。削成疑泰華﹐鼎立儼蓬萊﹐西北神州拱﹐東南王气開。風雲蜷澗壑﹐日月敞樓臺。望斷蒼茫色﹐銜杯萬里來。」詩中含規復宗社之意。先生遺集未錄﹐此墨可寶也。先大夫柳溪公﹐以卽用知縣到湘﹐受知於陳右銘中丞﹝寶箴﹞。戊戌中丞因政變革職﹐先大夫宰湘陰﹐扁舟送至洞庭﹐中丞勉勵甚殷。故柳溪公送中丞詩﹐有句云「白髮數莖猶戀闕﹐淸風兩袖幸歸田。」余掌京畿道禦史時﹐爲中丞代奏請復官立傳﹐中丞去世已十年﹐柳溪公去世亦七年矣。中丞公子伯嚴吏部﹝三立﹞博學工詩﹐淸覆後隱居上海﹐與李梅庵道士﹝瑞淸﹞﹑樊樊山方伯詠歌自遣﹐佳什甚夥。余尢喜其《自滬還贛﹐淸明上冢》云「山風含涕洟﹐跽此遠遊客。薦物阻兵戈﹐三歲霜露隔。松楸亦攺世﹐撫我先朝碣。國覆復爲人﹐慘澹親魂魄。九幽目不瞑﹐易器乘肘腋。非想托華胥﹐誣天熄王迹。流徙到孤兒﹐窮海供一擲。蛟龍肆出沒﹐豺虎愈充斥。隻影遂生還﹐夢寐踏阡陌。擎杯寒雨中﹐云擁千峯白。步步視宿艸﹐忍憶印履瀉。空對銜紙鴉﹐飛集舊栽柏。」又《月夜墓上》云「烏棲雉伏夕漫漫﹐孤月輝流隧道寒。一徑仍爲千嶂擁﹐三年初倚萬松看。神靈縹緲迎被髮﹐江海飄零訴剖肝。換世歸來兒更老﹐悲風吹樹淚丸瀾。」惻惻動人﹐讀之淚下。又《滬居》云「生逢堯舜知何世﹐微覺夷齊尙有山。」亦佳句也。宋蕓子師育仁﹐專精三《禮》。喜爲詩﹐所刊《問琴閣詩集》﹐皆早年在翰林時作。晚年潦倒﹐詩益進﹐多未及刊。余記其參使法國時各詩。《渡海至香港》云「金天瑤瑟倚人間﹐靑鳥西飛去未還。斷港一條衣帶水﹐環樓萬樹畫屏山。越人此地遺珊网﹐王母何年獻玉環﹖行到番禺求蒟醬﹐翠遊雲气似鄕關。」《題拿破侖墓》云「重櫞四啟象明光﹐下有幽宮葬故王。陪輦幾人居此室﹐生天何處傍諸方﹖三年成槨名先滅﹐百戰搴旗國早亡。幸免血流諸國土﹐夕陽愁照紀功坊。」《至巴黎》云「樹抱樓臺海气靑﹐江南四月雨兼晴。坊髙日隱前朝字﹐車轉雷喧昨夜聲。日飲葡萄忘正味﹐古傳桑艾失方名。綠瀛三變成田後﹐修到人天第幾生﹖」《渡地中海》云「海中有物令人思﹐臨海甘英渡已遲。今日地中眞鑿空﹐當年博望惜無詩。仰瞻斗極天垂處﹐揮手河梁日暮時。沙漏一程三萬里﹐乘槎漢使不曾知。」又《庚子避亂檀柘寺》云「一水萬重山﹐一山萬重樹。夜夜間鐘聲﹐此心在何處﹖」《聯軍陷京師﹐兩宮幸西安》云「果見陸沈飛海水﹐卻看日近遠長安。」皆佳句也。先大夫柳溪公壬辰會試﹐第進士﹐出浙江戴靑來先生﹝兆春﹞門下。靑來先生文節公﹝熙﹞之孫也。以文節公畫冊贈先君﹐畫有文節公題詩云「平湖渺渺水悠悠﹐風作淒涼雨作愁。同是舊遊君憶否﹐過江帆影白於鷗。」其人﹑其畫﹑其詩﹐皆足千古。張南皮﹑袁項城皆主持廢科舉﹑興學堂者。後見學術日漓﹐皆有悔心。南皮詩云「理亂尋源學術乖﹐父仇子劫有由來。劉郎不嘆多葵麥﹐只恨荊榛滿路栽。」項城亦有「金芝玉樹﹐化爲荊榛。誰爲厲階﹐思之淚下」之語。然天下滔滔﹐未知伊於胡底也。余在翰林﹐與沈北堂﹝鵬﹞﹑江杏村﹝春霖﹞友善。兩人皆篤於忠愛﹐而仍癡情於兒女。北堂嘗宴一妓家﹐妓訴其身世之苦。北堂傾宦囊予之﹐己𨿽斷炊煙﹐不計也。杏村愛京伶孟小如﹐有詩云「淪落天涯客﹐長安汗漫行。看花春二月﹐秉燭夜三更。老性逾姜桂﹐閒情寄燕鶯。英雄亦兒女﹐惆悵話平生。」孟小如本唱花旦﹐杏村曰「花旦不能耐久。欲謀終身衣食﹐非唱須生不可。」爲置袍帶﹐延師教以生腳。其癡情如是。惟忠愛之心﹐無一時或去。北堂獄中聞庚子之變﹐志感云「回首長安感慨多﹐宸躬消息近如何﹖兩年縲絏思金闕﹐一夕烽煙渡玉河。算我無能空嘆息﹐逢人多淚自滂沱。聖朝恩澤知無數﹐應有遺臣夜枕戈。」杏村罷言職﹐諭旨稱其戇直。杏村告歸﹐賦詩云「朱云汲黯昔稱賢﹐戇直羞將譽並延。葵藿有心空向日﹐芻蕘無力可回天。放歸田裏原應爾﹐得返蓬瀛豈偶然﹖宮錦舊袍萊子服﹐雷霆雨露總矜全。一別家山又九年﹐俸余只剩買書錢。久無甘旨供堂上﹐獨有平安報客邊。班列神仙知不賤﹐老來母子更堪憐。他時聖主如垂問﹐爲道之推已隱。殷勤樽酒足畱連﹐驪唱還兼寫鳳箋。俊逸淸新今鮑庾﹐悲歌慷慨古幽燕。良朋何日重攜手﹖事主同時半比肩。莫怨別離六千里﹐北來南去信能傳。」北堂早逝﹐未及見國亡之慘。杏村歸後不一年而淸覆。杏村棄家爲道士﹐栽花種樹﹐以遣世慮。自爲聯云「園小庾子山﹐栽花猶幸多餘地﹕世無曹孟徳﹐種菜何須更閉門。」陸紹淵司勛﹝輔淸﹞有幼慧﹐七歲卽能屬文。官吏部﹐與余相得。宴會中﹐余招伶人胡才子號采云者侑酒﹐紹淵一見大悅﹐口占詩云「云想衣裳花想容﹐倚樓才子最情鍾。無端幻作嬋娟面﹐羨殺雲間陸士龍。」余卽薦采云屬紹淵。紹淵爲畫一像﹐題《菩薩蠻》一闋云「五云仙袂蹁躚起﹐笙歌一洗箏琶耳。玉貌復何如﹐鮮於出水蕖。歌詞渾不解﹐笑許黃金買。若个最風流﹖應推趙倚樓。「一日宴同丰堂伶人﹐采云﹑小旋風﹑瑤琴﹑錦瑟皆在座﹐酬酢甚歡。」紹淵忽作悲伏狀﹐謂余曰「吾不久死﹐契如竺垣﹐何以挽我﹖」余戲集諸伶人名爲聯云「無行不同道﹐無話不同心﹐痛今朝雲散風流﹐十載舊遊成短夢﹔有酒必共斟﹐有花必共賞﹐柰此日琴哀瑟怨﹐一聲《河滿》泣長徵。」紹淵曰「聯佳矣﹐明日當爲祭席請我。我可生受。」余曰「今夕之席卽祭席也。」一笑而散。後數年﹐紹淵得疾﹐自爲挽聯云「生有自來﹐卅載未忘靑史事﹔死何能已﹐九泉猶念白頭翁。」卒年三十歲。蓋封翁賡卿先生尙在也。紹淵先人陸生柟先生﹐雍正時官工郡﹐上書請親親﹐忤旨。後因事譴戍黑龍江﹐又因撰《通鑑論》﹐陷刑戮。紹淵鑑之﹐不談政治。余每上書﹐紹淵必勸阻之。余長子恩賜﹐甫周歲卽能誦讀。甲午八月初二日合掌生﹐丁酉八月初二日合掌殤﹐人多謂爲佛子轉劫。先大夫痛極﹐爲余納一妾﹐號曰「盼恩」﹐蓋盼恩賜復生也。貌美性慧﹐長沙人﹐年十五。隨餘散館至京﹐病瘵死﹐葬北京彰義門外。余爲《長相思》一闋題其墓云「秋風淸﹐秋雨零﹐風雨飄瀟打落英﹐黃昏愁不禁。燕山靑﹐燕水深﹐山水蒼涼無限情﹐芳魂何處尋﹖」余在京欲另納一女續之﹐訂定天津金家窯李姓女﹐年十五。在馬家鋪火車爲混混名小黃者搶匿南新門外。將鬻諸靑樓﹐媒人來告余。紹淵曰「佳人已屬沙吒唎﹐義士今無古押衙。」當是時﹐余嶽父唐暉庭先生﹝椿森﹞以兵科掌印給事中巡視南城﹐南新門外隸之。余因詣先生請計。先生曰「私酒小黃﹐著名混混也。伊本宗室﹐襲鎭國將軍。前六年有蘇州某攜其妻來京捐納﹐其妻絕美﹐小黃見而艷之。探知某父以進士官至太守﹐已去世。因冒爲某年伯﹐與某往來﹐眷屬亦時過從。未幾﹐匿某妻而奪之。不一年﹐將某妻發賣。某妻憤縊死。爲余晉珊﹝聯沅﹞前輩劾治﹐圈禁宗人府﹐奪去世爵﹐家遂破。期滿出獄﹐在南新門外賣私酒﹐號『私酒小黃』。專爲各妓寮保險盜賣人口﹐黨羽眾多﹐非用兵圍救﹐不能出此女。」因派練勇五十人﹐圍而出之。余以此女系余嶽父派兵救出﹐若納爲妾﹐恐生物議﹐命人送還天津。爲《落梅詩》一首﹐紀其事云「芳名不入楚《騷》文﹐紫蒂黃苞枉出羣。春後春前曾共賞﹐捨南捨北尙畱芬。飄搖驛路誰爲伴﹖潦倒泥塗每惜君。擬種一株供寂寞﹐橫風無那落梨云。」陸紹淵是時娶一妾﹐和餘一律﹐末四句云「春生驛使應輸我﹐﹝用陸凱事。﹞夢冷羅淨倍感君。﹝用趙師雄事。﹞莫向階前問開謝﹐江南江北況如雲。」甚典切也。汪鞏庵同年﹝鸞翔﹞﹐博洽多才。少年慕袁崇煥之爲人﹐親瀝中俄邊界﹐凡關塞要隘﹐皆精繪之。中歲好道﹐終日拈須兀坐﹐恍如枯禪。善書畫﹐未嘗學大滌子﹐而書畫酷肖﹐身世零丁亦似之。余嘗謂鞏庵爲吾鄕道濟法師後身也。《看書》詩云「欹枕看書縱復橫﹐隔簾紅葉照窗明。瓶花不語鑪煙定﹐細檢前心觀我生。」《雜作》云「過雨湘簾透晚涼﹐好花爭放及時香。紅稀綠暗春將去﹐蛤吠蛙鳴夏正長。未攺酸寒惟誦讀﹐最防流露是文章。探丸挾劍尋思﹐到底安閒只閉藏。」宣統三年二月﹐余罷言職﹐還桂林。鞏庵畫團扇贈之﹐並題句云「抱膝長吟計最便﹐蒼茫心緒惜中年。眼前何限滄桑景﹖才寫倡條已黯然。石畔幽香冉冉栽﹐露芽低處好風來。拈毫莫灑新亭淚﹐且放奇花幾萼開。」其弟千仞孝廉﹝鳳翔﹞﹐富文學﹐精醫理﹐隱上海不仕。開雙十醫院以濟人﹐有韓康之遺風。嘗爲《銷夏》四言詩云「陰陰嘉木﹐嘒嘒鳴蜩。下有流水﹐適容我舠。載登載釣﹐聊以逍遙。嘒嘒鳴蜩﹐陰陰嘉木。湛彼流水﹐堪濯我足。柴門初晴﹐白雲相逐。夏山疊畫﹐呼幼與讀。嘉木陰陰﹐鳴蜩嘒嘒。左右淸泉﹐有魴有鱖。彼瘦者石﹐芳樽獨對。曲岸風來﹐冷然解醉。鳴蜩嘒嘒﹐嘉木陰陰。客至無言﹐但坐鼓琴。山髙水遠﹐實洗我心。乃知太古﹐卽是於今。」其人其詩﹐皆似陶靖節﹐與鞏庵稱二難云。惲南田先生字畫﹐久已膾炙人口。余見其手書哭王奉常時敏詩﹐情文相生﹐足見當時遺老身分。玆節錄五首。「相韓家世舊靑箱﹐牢落先朝老奉常。縱使雲霄參玉樹﹐白頭遺恨在滄桑。」「相逢偏恨泰山頹﹐此日乘箕去不回。若道人間原有夜﹐如何無路訪泉臺﹖」「典型南國表羣倫﹐綺季商巖與結鄰。雙眼乾坤遺老盡﹐從今東海竟無人。」「烏衣門巷緣楊遮﹐風月平泉故相家。絲竹東山人去矣﹐空令山鬼哭寒花。」「愛客誰將古道論﹐風流還憶信陵門。傾家散盡黃金日﹐不解人間有報恩。」辛亥之變﹐督撫死節者﹐僅陸鍾琦﹑馮汝騤﹑松壽﹑朴壽等數人﹐餘多棄職逃竄。其不肖者﹐括府庫金銀﹐逍遙海上。甚有程徳全﹑沈秉煜之徒﹐朝爲疆臣﹐夕帥北伐﹐人倫絕矣。淸室將退位﹐直隸總督陳夔龍心焉傷之﹐賦詩見志﹐掛冠歸去。詩曰「茫茫誰問夢中天﹐艸艸勞人幸息肩。賜履忝居羣牧長﹐掛冠猶及國門前。﹤毛蒙﹥﹤毛童﹥自笑羊公鶴﹐哀怨空間蜀帝鵑。七十二沽春水綠﹐煙波一曲好停船。」「慚愧蒼生望雨霖﹐十年旄節主恩深。朅來大陸風雲變﹐忍見虞淵日色沈。誰爲兩間畱正气﹐劇憐一病負初心。河橋多少新栽柳﹐雪後摩挲感不禁。」「多謝羣公臥轍勞﹐早從市上識荊髙。昭能創霸先延隗﹐蕭愧無規賴有曹。秦地十城求趙璧﹐吳淞一水試並刀。眼前無限滄桑恨﹐此地尋源舊植桃。」「艱難回首又庚辛﹐祖帳今多去國臣。華屋頓添知己淚﹐江湖猶是秀才身。百年養士寧無報﹐一柱擎天別有人。寄語幽燕諸父老﹐彩幡仍報漢家春。」胡瘦棠同年﹝思敬﹞峭直博聞﹐藏書甚富。在臺諫時﹐見淸季變法﹐紛更上疏﹐謂有「速貧」「速亂」「速亡」之慮。洋洋萬言﹐洞中時獘﹐不報。瘦棠賦《七別詩》﹐告歸。歸未一年﹐而淸覆。瘦棠有《田居詩》四首云「新昌米價似長安﹐巧婦持家亦太難。卻笑故人膺厚祿﹐報書惟是勸加餐。」「遣卻髯奴賣卻車﹐閉門終日讀《南華》。忽聞剝啄知賓至﹐枕上拋書自煮茶。」「欲采蘼蕪已過時﹐胸藏信史畏人知。休官不忍看官報﹐日寫《毛詩》課女兒。」「建武年中事武皇﹐曾攜巨筆賦長楊。毛錐今日知無用﹐戲寫桃符貼粉墻。」近日女學林立﹐而於國文多不加意﹐解音韻者尢鮮。有某女士別夫多年﹐制衣寄之﹐並爲詩云「情同牛女隔天河﹐只待秋來得一過。歲歲奇郎身上服﹐絲絲是妾手中梭。翦聲到處隨腸斷﹐綫腳終當比淚多。長短依然當日度﹐不知肥瘦近如何。」纏綿悱惻﹐樂府遺響也。蕭漱云同年﹝榮爵﹞善書法﹐性情孤僻。每與余遊法源﹑天寧等寺﹐獨坐古樹下﹐誦《桃花扇》柳敬亭詞﹐愴然長喟﹐若有所感。嘗誦詩鐘之佳者《七月七日﹖煤》云「開元天子長生殿﹐亡國君王萬歲山。」《猿﹖望》云「北平射虎將軍臂﹐西蜀鵑帝子魂。」典麗悲酸﹐《伊》《涼》遺調。梁節庵先生﹝鼎芬﹞在翰林﹐上書論事﹐被譴。張南皮重其气節﹐聘掌廣雅書院﹐薦擢監司。召對﹐面劾奕劻﹐掛冠歸。淸覆後﹐屢謁崇陵。嘗以祭余羊果﹐餉陳伯潛師傅﹝寶琛﹞。陳賦詩云「輦金治陵三涉春﹐樓臺朱邸爭嶙峋。寶城未半玉步攺﹐殯宮涕淚來孤臣。當年貶宮坐少戇﹐晚被召對還批鱗。擊姦不中掛官逝﹐畱得板蕩酬恩身。瓦燈雪屋凍徹骨﹐自況廬墓山中人。朝晡上食從拜下﹐哀動陵戶喧州民。饅余籩實遠見餉﹐感念曩昔滋悲辛。先皇初政媲元佑﹐卅載誰造淪胥因。慭遺一老卒祈死﹐可惜此座天無親。近聞雄文誄沙麓﹐譽以堯舜卑宣仁。一壞合窆縱少殺﹐要勝醵葬思陵貧。春水旣解趣將作﹐誠感忍吝司農緡。山泉生癭安可久﹐準儗復土及霜晨。世人莫漫嘲顧怪﹐此義一發今千鈞。」諭志韶同年﹝長霖﹞博洽多聞﹐在翰林時﹐輯康乾以後掌故﹐匯數百卷。淸覆後﹐隱居上海。和余《申居旅感》原韻云「故人珍重奇當歸﹐舉目河山景已非。杜老憂時惟有淚﹐賈生獻策不勝悲。樓臺寂寞春無主﹐風雨飄搖鳥亂飛。王謝堂前秋艸盡﹐故家何處覓烏衣。」「瑤階蕭瑟夕陽斜﹐淚濺橋山哭翠華。弓劍未安陵谷攺﹐蜩螳日逼下民嗟。相期漢簡畱椽筆﹐聊著蓑衣覓酒家。誰謂闌珊春已暮﹐盤盤老樹絢奇花。」胡調元同年和余前韻云「東華門外掛冠歸﹐國事如今孰是非。方喜荊州初識面﹐重談天寶有餘悲。雲山北向埋輪去﹐烏鵲南來繞樹飛。珍重暖寒天未定﹐願君撿點篋中衣。」趙芷蓀丈亦有和余《申居旅感》二首﹐云「初春便送塞鴻歸﹐迢遞關河景物非。夢裏似過燕市飲﹐風前同作楚囚悲。故知百足虫難僕﹐﹝謂袁項城。﹞何止三年鳥不飛。﹝謂攝政王。﹞松菊一廛猶可隱﹐相期珍重芰荷衣。」第二首云「過盡宵鴻斗柄斜﹐案頭拋置到《南華》。更無井底鄭思肖﹐分作丘中畱子嗟。七聖當時迷要道﹐九流他日首誰家。新來節候驚初夏﹐猶有空山未放花。」趙芷蓀年丈﹝啟霖﹞和悌彬雅﹐篤於忠孝﹐淡於進取。在臺諫半年﹐以言罷職。尋起爲四川提學使半年﹐以養母告歸。余記其《感春詩》二首云「天涯何處識春歸﹐盡日輕陰對掩扉。澗艸漸生還漸長﹐山禽時止亦時飛。流年坐覺成新故﹐薄醉何容著是非。冉冉風光堪悵望﹐湖波添漲上苔磯。」「不將春事細平章﹐誰識郊居气味長﹖海燕歸來爭解語﹐園蜂簇處但憐香。淸明風日消詩句﹐爛漫江山寄艸堂。三尺漁竿吾道在﹐濯纓猶自有滄浪。」此光緒末年革職山居時所作。又《提學西川路過宜昌見懷二首》云「三年已感離羣久﹐萬里何堪別路長。邛巨偎依成小聚﹐鷹鸇寥闊不同行。軒昂謨議隨靑鎖﹐牢落心情撫皂囊。獨有韋弦珍重意﹐鳴雞風雨道難忘。」「巫陽雲雨自朝昏﹐何處登樓望九門﹖夢寐從君心莫逆﹐蹉跎憐我舌徒存。橫流只爲斯文懼﹐方柄知非末俗尊。日盡天涯春色晚﹐湘濱回首長荃蓀。」《過夔門見懷》云「蘭臺並轡數豪英﹐九月追隨別淚傾。戀戀便如三宿去﹐茫茫眞有百端生。天臺一出余惆悵﹐神劍何年得合並﹖抖擻埃塵樽酒畔﹐獨看北斗夜縱橫。」「羈鳥回翔憶舊柯﹐神羊環列近鑾坡。江湖憂樂慚舟楫﹐臺閣風稜夢珂。時事故應同志在﹐聖朝彌覺諫書多。銷寒記否天涯客﹐腸斷松筠載酒過。」又和余《雪中見懷》云「四時相代遷﹐忽此歲序闌。節物自榮落﹐我懷浩無端。矯首望神臯﹐但見白日寒。佳人在何許﹖迢迢念長安。淸歌振韶鈞﹐孤調戛瑯。不惜知音稀﹐芳心若爲殫。九州抑何紛﹐ㄈ詭無停瀾。鴟或異羣﹐荃茅頓殊觀。之子秉端操﹐貞固良不刊。韋弦一契闊﹐曠哉宇宙寬。願言崇令猷﹐珍重平生歡。」又和余《桂居懷人》云「人海崢嶸舊侶稀﹐江湖秋水雁分飛。曾同苦口爭天步﹐豈有織毫補帝扉。監市履稀情不異﹐尙方斬馬願俱違。參差吹徹風雲外﹐桂樹叢生各十圍。」又和余《舟過湘潭不遇見懷》云「相訪不相值﹐憐君江上過。家山歸去美﹐時事別來多。冉冉翔寥闊﹐堂堂與淬磨。村醪謀一醉﹐延望倚松羅。」此皆淸室未覆以前所作。迄壬子﹐余以民選爲國會議員﹐路過湘潭﹐奇懷芷蓀二首。芷蓀依原韻和云「不見柏巖久﹐寥寥正爾思。乍浮湘水出﹐惟使岫云知。往事三千牘﹐新愁十二棋。向來交勉意﹐寧慮素衣緇。一睨滄桑外﹐風光種種新。鴻非舊侶﹐題又殘春。度世眞無術﹐遺民古有人。何時理歸鞅﹐不待諷知津。」芷蓀不欲余出﹐故爲是語。又《壬子春初寄懷陳詣重﹝毅﹞》云「判決東華瞬六年﹐麻姑親見海爲田。龍疲虎困成今日﹐鳳泊鸞飄忽此筵。握手便看燈穗大﹐驚魂猶繞露盤遷。連宵縱語生芒角。寶塊靑珊悵路邊。」「聞道滄洲獨往深﹐海山環處稱幽襟。﹝詒重近居靑島。﹞羨魚結网知無計﹐搗麝成灰共此心。地下鐵函書卷在﹐人間金碗劫灰侵。悲涼一弔田橫墓﹐五百男兒未可尋。」「大壑藏舟有變遷﹐恆沙世界總蹄荃。欲知玄圃尻安在﹐何止蓬萊股不全。藕孔餘生渾若夢﹐藜牀堅坐未嫌穿。與君回首蒼梧外﹐萬里空山聽杜鵑。」「不信斯文若土苴﹐黃農曠遠意何如﹖百川浩浩頹流日﹐千載寥寥悵望余。瞿鵒天教來魯國﹐貂狐吾見抱《周書》。足音空谷期無負﹐歲月滔滔到永初。」又《景皇后挽詞》云「薄海哀無盡﹐王正慘不春。興亡關气數﹐禪讓爲生民。九葉璇闈迥﹐終朝寶祚淪。玉衣靈縹緲﹐金秋淚酸辛。京室承徽候﹐慈寧上壽辰。令儀昭六宇﹐前代活千人。已協坤只瑞﹐其如蹇運瀕。殷憂恆脫珥﹐浩劫乍蒙塵。國統艱危甚﹐天潢入嗣頻。兩宮殂落日﹐六尺藐孤身。哽咽居長信﹐姦回柰懿親。黃河挑動速﹐白桔遣驅神。溯自時多故﹐惟聞令布新。處堂喧燕雀﹐遣澤痛雎麟。截趾方宜屨﹐捫心總效顰。羣情初擾擾﹐廿載但。魯弱猶苛斂﹐周衰誤秉鈞。未驅狐鼠去﹐空冀虎狼馴。戌卒嘩閭左﹐妖星逼奉宸。連旗相繼起﹐倒戟畢來臻。果使淸君側﹐應能挽世屯。蕭墻機驟發﹐豆釜義誰陳。文母愁支柱﹐堯門屢嘆呻。土崩俄洞﹐波蕩遂紛綸。授鉞非無策﹐銷兵本至仁。詔書腸寸斷﹐原廟涕兼旬。石馬傷蕪蔓﹐銅駝對棘榛。遽驚仙馭返﹐長此禁垣堙。曩昔羈朝籍﹐逶迆傍帝閨。東枚詞翰忝﹐南董罪言申。苦憶懲煬竈﹐還期鑑徙薪。鵑啼如有恨﹐魚爛豈無因。訁隱語唐開府﹐先年漢侍臣。餘生依艸莽﹐一慟訴蒼。陵墓遲瞻謁﹐橫宮夢禮。獨吟斑竹畔﹐沾灑仰虞嬪。」又壬子送余還桂林云「亂離相見轉堪哀﹐一瞬昆明付劫灰。春共落花啼鳥去﹐客從飄絮打萍來。金門避世都如夢﹐寶臨歧數舉杯。同撫蒼涼竹如意﹐江天何處是西臺。」又《春暮渡江訪蔚林》云「相逢無涕可沾巾﹐萬緒千端到此晨。里社同歸行漸老﹐乾坤何世尙爲人﹖髫年艸艸偎依過﹐輦路荒荒悵望頻。江上柳花飛似雪﹐閉門還與惜餘春。」又《得復初書賦寄兼示辟園》云「喧騰世事奇生怪﹐索寞山居遠自偏。拚斷知間從汶汶﹐獨憑神理與綿綿。眼中羣彥一邱貉﹐空際殘陽幾樹蟬。安得追尋南郭伴﹐不妨物外有方穿。」又《辟園新刊詩集見示有贈》云「狂飆倦聽龍蛇斗﹐淸唳如逢鸞鶴羣。綿楚諸生矜潤色﹐艸堂髙詠出埃氛。人誰離世蹈滄海﹐天與自怡多白雲。獨撫冬靑淒斷句﹐洞庭斜照葉紛紛。」又《詒重過宿山齋賦贈》云「蒼茫相對百端集﹐離亂方知一面難。松菊田園何處是﹐匏瓜身世不曾安。推窗雞唱星芒大﹐掛壁龍吟劍影寒。去去子房滄海上﹐淚痕頻與濺金盤。﹝磚重將住靑島。﹞」又《寄懷幼云靑島》云「十年離別剎那間﹐海蕩云驚各閉關。家國飄零餘一榻﹐朋遊懸隔望三山。乖崖懷抱周旋久﹐密勿封章挽救艱。﹝宣統時﹐幼云在講筵﹐章數十上。﹞猶有先朝俸錢在﹐淒涼營奠鬢絲斑。﹝幼云近有妻喪。﹞」「關河莽莽遽披猖﹐身世浮浮易感傷。已倦手揮惟目送﹐不緣發短自心長。中流豈有千金瓠﹐夕照猶依十畝桑。見說海壩幽靚甚﹐桃源何必定荒唐。」又《簡胡漱唐》云「款段才間別九門﹐終成一蹴倒昆侖。倉皇文謝同身世﹐飄泊荊髙共酒樽。心似捲ご終不死﹐手栽松菊幸猶存。西臺何處容垂淚﹐愴憶瑯瑯疏萬言。﹝庚戌漱唐有「速貧速亂速亡」一疏﹐最痛切。﹞」「人海過從歲月侵﹐疏燈涼雨共開襟。虞淵洗日寧無望﹐夢澤披云直到今。已爛樵柯愁束手﹐不平棋局是中心。扁舟倘有浮湘興﹐同向蒼梧眺暮陰。﹝漱唐屢擬遊湘。﹞」又聞余在全州經營農礦﹐見贈云「故國田園亦有涯﹐蕓鋤海內望空奢。歌殘麥秀聲情慘﹐話到瓜分涕淚加。芝艸生時懷綺季﹐豆苗肥處是陶家。南山白石沈吟日﹐不謁齊桓托後車。」「赤手無由覓斧柯﹐試憑富媼起沈屙。精誠自可開金石﹐寤寐長思托澗阿。博望鑿余空尙在﹐巨靈擘處迹如何﹖漢宮重鑄仙人掌﹐閒倚銅山悵望多。」余和原韻云「莫問山涯與水涯﹐一枝聊借願無奢。靑杉繞屋煩襟減﹐白酒延賓正味加。天地眾生俱是客﹐乾坤到處可爲家。故人珍重山中藥﹐世路崎嶇戒覆車。」「萬事如棋一爛柯﹐光明悟後百無屙。﹝文文山詩云﹕『豈期眞患難﹐悟此大光明。』﹞曾披肝膽酬知己﹐肯惜頭顱付太阿。漢獻自能容魏武﹐範增豈必遜蕭何﹗興亡因果皆人造﹐不用追思感慨多。」光緒末﹐芷蓀劾奕劻﹐革職出京時﹐士大夫餞於江亭旁之龍樹寺﹐至者數百人﹐贈詩盈篋。余尢喜蔣性甫前輩﹝式星﹞一絕云「三年依舊靑靑柳﹐送客江亭信惘然。我欲歸時歸未得﹐故人一去楚江邊。」蓋性甫在三年前亦以劾奕劻罷言職也。江亭之餞﹐惲薇蓀學士﹝毓鼎﹞發起﹐並同以電撮影。芷蓀出京未一月﹐微蓀受奕劻指﹐以授意言官劾退。瞿相國鴻襪謂芷蓀請王夫之﹑顧炎武﹑黃宗羲從祀孔廟﹐系瞿相授意﹐時論非之。惟淸覆後﹐薇蓀侍郎登臺演劇﹐欲以通俗教育提起忠孝節義﹐𨿽渾迹優伶而不悔。余見其演《一捧雪》﹐扮作陸炳﹐諷雪艷刺湯勤﹐須髮皆動﹐亦古之傷心人也。易實甫﹝順鼎﹞少有神童之目﹐張南皮﹑鹿定興兩相國重其才﹐嘗扈從至西安。與定興在八仙庵觀綠牡丹云「色卽是空空是色﹐花眞如葉葉如花。」妙語自然。又《上鹿定興》云「中國早教司馬相﹐天津那有杜鵑聲。」亦佳句也。淸覆後﹐與京伶梅蘭芳莫逆﹐賦《萬古愁》長歌﹐時人傳誦。有人以「易順鼎﹖梅蘭芳」爲詩鐘題﹐余撰兩聯云「削籍喧傳名士餅﹐贖身頗費將門錢。」又云「一行作吏不如餅﹐二鎖生男亦壯楣。」蓋寅甫光緒時爲廣西奄江道﹐岑春煊爲粵督﹐劾易名士如畫餅革職。梅蘭芳系京伶二鎖子﹐二鎖去世﹐蘭芳依小芬家爲徒。張將軍勛於宣統間練兵浦口﹐出萬金爲贖身。蘭芳常與張將軍親近﹐多宗社之感。每言及淸時事﹐太息流涕。余與朱艾卿學士在前淸時﹐亦識之。癸丑余重至京﹐贈以詩云「三年不見梅郎面﹐一見梅郎卻惘然。把酒喜談天寶事﹐登臺猶唱《懊儂》篇。水雲心事將軍識﹐則容光學士傳。我亦塵寰倦遊客﹐那堪河滿對樽前。」又素聲有詠蘭芳詩云「十二樓臺白玉妝﹐空山無語自流芳。漢宮怨恨唐宮淚﹐都作風前百和香。」與蘭芳齊名者有羅小寶。宣統己酉﹐余觀其演《鐵冠圖》﹐感賦云「一聲檀板近天橋﹐演出江山太寂寥。省識興亡無限恨﹐梨園吹斷白牙簫。萬歲山前問大家﹐觚稜樹暗月無華。宮人剌虎談前夢﹐零落當年帝女花。」宋蕓師謂詞過哀艷﹐有亡國之意。果然。吳柳堂先生﹝可讀﹞爭爲穆宗立後﹐冀以屍諫。藏奏摺於懷﹐賦絕命詩﹐自盡於陵上。余喜末四句云「相看老輩寥寥甚﹐到處先生好好同。欲識孤臣戀恩處﹐五更寒雪薊門東。」同時負淸名者﹐張佩綸﹑張之洞﹑寶﹑陳寶琛﹐佩綸尢有遠略。會馬尾與法人戰敗革職﹐李傅相之女公子惜其才﹐爲詩云「痛哭陳詞動聖明﹐長孺長揖見公卿。論才宰相籠中物﹐殺賊書生紙上兵。宣室何妨畱賈席﹐越臺底事請終纓﹖豸冠寂寞西臺靜﹐功罪千秋付史評。」傅相見詩﹐因以女嫁之。女公子少張三十餘歲﹐年十五﹑六﹐能爲是詩﹐亦奇女子也。寶竹坡侍郎論事持大體﹐主試浙江﹐因納江山船女爲妾﹐自劾落職。當時有宗室八旗名土﹐艸「江山九姓美人麻」之聯嘲之。哲嗣伯弗學士壽富﹐博洽有幹濟。戊戌徳宗奮發﹐多所更張﹐旗人多怨誹。伯弗有勸八旗子弟文﹐語中時獘。﹝見《余文集》《壽富傳》。﹞戊戌政蹶﹐伯負重謗。庚子聯軍陷京師﹐伯與其弟死之。爲絕命詩云「衮衮諸王膽气粗﹐竟輕一擲喪鴻圖。請看國破家亡後﹐到底書生是丈夫。」「薰蕕相雜恨東林﹐黨禍牽連竟陸沈。今日海枯看石爛﹐兩年重謗不傷心。」「曾蒙殊寵對承明﹐報國無能負此生。惟有忠魂凝不散﹐九原夜夜祝中興。」伯方投繯時﹐兄右弟左。伯曰「兄弟之序﹐𨿽死不可紊也。」易繯而後授命。竹坡侍郎嘗遊焦山﹐仿東坡畱五帶。竹坡死後﹐張南皮相國遊焦山見之﹐感賦云「玉局開先繼石淙﹐竹坡遊戲作雷同。大廷今日求忠諫﹐魏笏終當納禁中。」「同姓懷忠楚屈原﹐湘運搖落冷蘭蓀。詩魂長憶江南路﹐老臥修門是主恩。」「故人宿艸已三秋﹐江漢孤臣亦白頭。我有傾河注海淚﹐頑山無語枕寒流。」此時南皮督兩湖迄﹐內召遷大學士﹐贊襄機密﹐孝欽顯皇后倚任之。光緒三十四年﹐余因孝欽萬壽﹐監禮內廷﹐見徳宗病危。出謂兪е軒侍郎﹝廉三﹞曰﹕上病危甚﹐倘有不諱﹐國家多事﹐當立長君。度今日望重眷深﹐無如南皮者﹐君爲南皮舊幕﹐速往商之。兪侍郎詣南皮寓所告焉。還謂余曰﹕公爲諫官﹐試以疏上﹐南皮在軍機﹐當贊成之。余因疏請擇皇室人才﹐以定大計。不報。是時﹐余母蔣恭人由全州移居長沙。余乞假至湘省親。方與趙芷蓀學使﹑唐星航太吏﹝尙光﹞遊嶽麓山﹐回寓得兩宮宴駕﹐今上繼統信。喟然曰﹕主少國疑﹐天下多事矣。宣統初﹐袁項城之罷澤公﹐南皮實主之﹐余與陳松山﹝田﹞疏論﹐遂發動。余恐項城退而正人未進﹐終多後患。密陳用人大計﹐蒙召見養心殿。余謂攝政王曰「外間謠言多﹐非用漢人之有夙望者﹐無以鎭人心﹐而銷內亂。因請起岑春煊典禁衛軍﹔罷奕劻﹐以張之洞獨相。召康有爲﹑安維峻﹑鄭孝胥﹑張謇﹑湯壽潛﹑趙啟霖﹐授皇帝讀﹐並爲攝政王顧問。攝政首肯。余退﹐南皮入對﹐不以爲然﹐遂寢。是時﹐余鄕人覃展甫﹝兆﹞爲粵漢鐵路文案﹐南皮督辦粵漢路事﹐展甫住南皮家。晚間南皮遣展甫告余曰「君今日所論薦﹐南皮極不謂然。人生難得淸名﹐毋爲人誤」云云。余自此不再召見矣。未幾﹐政權皆落親貴﹐南皮亦不得行其志﹐鬱鬱病咯血。將卒﹐爲絕命詩云「南人不相宋家傳﹐自詡津橋警杜鵑。辛苦李﹝綱﹞虞﹝允文﹞文﹝天祥﹞陸﹝秀夫﹞輩﹐﹝皆南人也。﹞追隨寒日到虞淵。」「誠感人心心乃歸﹐君民末世自乖離。豈知人感天方感﹐淚灑香山諷諭詩。」余爲和韻云「誰使周家鼎不傳﹐四山風雨聽啼鵑。宣仁若立當陽主﹐不信皇綱竟墜淵。」「記得平臺赴召歸﹐薦賢原欲弭乖離。江陵此日如援手﹐井底應無鐵匣詩。」紀立君﹑薦人兩事也。餘詩集《雜感》末首云「半閒定策承殊寵﹐王气銷沈事可嗟。若有董狐修信史﹐文山當日不宣麻。」亦指立君事。「半閒」指奕劻。●卷二當孝欽時﹐張文襄﹑袁世凱同在政府。孝欽將用岑春煊﹐張袁大忌﹐謀諸蔡乃煌。用春煊及梁啟超相片﹐合攝一照﹐進之孝欽﹐謂春煊引啟超回國。孝欽大懼恨﹐春煊遂不得起用。一日﹐南皮相國作詩鐘﹐以「蛟﹖斷」屬題﹐乃煌爲句云「驅虎斬蛟三害去﹐房謀杜斷兩心同。」蓋春煊行三﹐隱指張﹑袁同心﹐以去岑三也。張大喜。未幾﹐以蔡乃煌爲上海道。又一日﹐南皮以「鷹﹖天津」爲詩鐘題﹐餘同年章曼仙﹝華﹐湖南人。﹞爲句云「莫謂人才專使犬﹐須知相業怕聞鵑。」南皮喜其善諷﹐取第一。春煊後爲粵執政﹐必殺蔡乃煌者﹐此亦一因也。曼仙工詞章﹐倜儻有大志。其尊翁章太守壽麟﹐咸豐間爲曾文正幕客。文正靖港戰敗﹐將赴水死﹐太守援之出﹐權詞報湘譚破賊﹐文正始得活。亂平﹐文正裨弁走卒﹐多致通顯﹐太守獨浮沈牧令﹐不言祿﹐祿亦弗及。文正卒﹐太守過銅官舊戰地﹐﹝靖港故銅官渚。﹞感念故人﹐圖以紀之﹐題者多以文﹐惟王壬秋先生﹝闓運﹞題詩云「桂平盜起東南捲﹐惟有長沙能累卵。三年坐井仰恃天﹐仡仡孤城見矛。羣凶無賴往復來﹐潘張遷去駱受災。閉門待死謚忠節﹐未死從容居憲臺。曾家嶺枷偏在頸﹐﹝曾滌生起師時﹐論以爲好事。且曰一枷在嶺﹐肩朱在頸﹐嗤其不干己也。﹞三家村儒怒生癭。勸捐截餉百計生﹐欲與吳﹝文熔﹞江﹝忠源﹞效馳騁。江湖軍敗如覆鐺﹐盜舟一夜滿洞庭。撫標大將﹝王壯武﹞縋城走﹐徐公繞室趾不停。省城無兵無守禦﹐卻付曾家作孤注。空船坐擁木關防﹐直犯頭刀報知遇。兵謀軍勢盜不講﹐上屯湘潭下靖港。兩頭探手擒釜魚﹐十日淘河得枯蚌。劉郭蒼黃各顧家﹐左生﹝文襄﹞狂笑罵豬耶。彭﹝玉麟﹞陳﹝士傑﹞李﹝元度﹞生豈願死﹐四圍密密張羅置。此時﹤缶後﹥筒求上計﹐﹝遮生設匭求謀﹐策有投三十六走字者。﹞陳謀李斷相符契。彭兄建策攻下游﹐堅擒王在肯。弱冠齊年君與余﹐我狂君謹偶同居。日中定計夜中變﹐我方髙枕城東廬。平明丁叟蹋門入﹐報敗遙聞一軍泣。督師只欲從湘累﹐主簿杜襲。十營並發計全虛﹐從此捨舟山上居。七門不啟春欲盡﹐彊教陳李刪遺疏。板橋漂破帥旗折﹐銅官渚畔烽明滅。誰料湘潭大捷來﹐盜屯奔迸如崩雪。一勝申威百勝從﹐陸軍如虎舟如龍。時人攀附三十載﹐爭道當時贊畫功。駱相成名徐陶死﹐曾弟重歌脊令起。只餘湘岸柳千條﹐曾對當時嗚咽水。信陵客散十年多﹐舊邏頻迎節鎭過。時平始覺軍功賤﹐官冗間從資格磨。憑君莫話艱難事﹐亻危得亻危失皆天意。何況當年幕府謀﹐至今枉屈何無忌。﹝君舅彭笛翁猶以攻靖港爲上策。﹞」壬秋先生與太守同時爲文正客﹐故歌中多事實。又兪曲園﹝樾﹞題是圖云「大將一星危欲摧﹐有人扶起上雲臺。乾坤旋轉皆由此﹐只算手援天下來。」淸覆後﹐曼仙病狂﹐居京師。珍妃未進宮時﹐受業於學士文廷式。康有爲之得景廟恩眷﹐妃在宮﹐實揄揚之。蓋聞其師文學士所稱道﹐欲以樊妃自任也。戊戌政蹶﹐妃失孝欽顯皇后意。庚子聯軍逼京師﹐孝欽挾景廟幸西安﹐令太監沈妃於井﹐始行。曾重伯爲《庚子落葉詞》紀之﹐云「甄官一夕沈秦璽﹐疏勒千年出漢泉。鳳尾檀槽陪玉宛﹐龍香瓔珞殉金鈿。文鸞去日紅爲淚﹐輕燕仙時紫作煙。十月帝城飛木葉﹐更於何處聽哀蟬。」「赤闌回合翠淪漪﹐帝子精誠化鳥歸。重璧招魂傷穆瀟﹐漸臺持節召眞妃。淸明寒食年年憶﹐城郭人民事事非。湘瑟流哀彈別鵠﹐寒魚衰雁盡驚飛。」「銀牀玉露冷金鋪﹐碧化長虹轉鹿盧。姑惡聲聲啼苦竹﹐子規夜夜叫蒼括。破家叵耐云昭訓﹐殉國爭憐李寶符。料得環歸月下﹐滿身星斗泣紅蕖。」「朱雀烏衣巷戰場﹐白龍魚服出邊墻。鷗波亭外風光慘﹐魚藻宮中歲月長。水殿可憐珠宛轉﹐冰綃贏得玉淒涼。君王莫問三生事﹐滿驛梨花繞佛堂。」「王母傳籌擁桂旗﹐闔門宣謝肯教遲﹖漢家法度天難問﹐敵國文明佛不知。﹝宮中呼孝欽朽『老佛爺』。﹞十宅少人簪白柰﹐六宮同夜策靑驢。玉娘湖上粘天艸﹐只托微波殺捲ご。」「天文正策王良馬﹐地絡先摧蜀後蛇。太液自來涵聖澤﹐水仙從古是明家。蕙蘭悼影傷瓊樹﹐河漢回心濕絳紗。狄女也憐人薄命﹐繞欄爭掛像生花。」光緒丁未除夕﹐孝欽經南海溺妃處﹐見妃現形。嗣是宮中屢見之。故例﹐寒時駐西苑﹐﹝卽南海子。﹞暑時駐頤和園﹐是年正月卽移駐頤和園﹐避妃崇也。同時﹐杖斃沈妃太監崔玉貴。次年﹐孝欽﹑徳宗同宴駕。今則昔年駐蹕之西苑攺爲總統府。妃之現形﹐其帝政將終﹐衰气之先見歟﹖唐星航太史﹝尙光﹞﹐惇厚善詩﹐和余《柏巖閒居》云「乾坤擾擾此瓜廬﹐無恙家山一翦蔬。秋露蒓菘春雨韭﹐自天畱與灌園書。」「飛閣髙臨漱玉泉﹐每攜尊酒對花前。平生一副鳶魚性﹐不數《南華》第二篇

。」「年華駒隙感秋毫﹐往事蹉跎悔補牢。南面看山東面水﹐依然豪气足仙曹。」「世路巖未易行﹐先疇容我畫躬耕。年來年去尋常事﹐只有湖山注姓名。」辛丑余隨扈西安﹐懷故鄕風景﹐爲家在淸《湘》最上頭詩﹐托趙孟云太史﹝鶴齡﹞繪《湘源遊釣圖》﹐當時士大夫和者多佳什。宋師蕓子云「蒓鱸風起忽驚秋﹐頗憶平生舊釣遊。潮滿湖湘千里去﹐月明江海一帆收。龍吟夜壑無人間﹐魚上春蘋不自由。同是一竿俱在水﹐應從來路識歸舟。」方雨初太史霆江﹝南人﹞云「家住淸湘最上頭﹐仙源風景卽瀛洲。如聞笛譜《漁歌子》﹐合著詩人趙倚樓。畫裏關山夢云鶴﹐世間名利笑蝸牛。鶯飛艸長江南路﹐我亦懷歸欲買舟。」「家住淸湘最上頭﹐披圖如見數峯秋。溪花著雨迎人笑﹐山鳥啼煙破客愁。縹緲蘅蕪思屈子﹐天然濠濮奇莊周。一邱一壑吾曹事﹐不用榮封萬戶侯。」龍贊侯太史﹝煥綸﹞云「歸心先到楚江頭﹐寫出芳馨十里洲。老去少陵偏愛國﹐春來王粲欲登樓。蒼茫身世憐蕉鹿﹐寥落胸襟問鬥牛。一覺觚稜餘夢影﹐罡風吹墮五湖舟。」王澤寰太史﹝龍文﹞云「幾度題封在上頭﹐髙歌放眼看滄洲。經天日月常新見﹐萬古江河自在流。礙足不爲窮路哭﹐傷心時有杞人憂。茫茫世事紛如許﹐攘往熙來自去畱。﹝時澤寰以主戰聯軍失利﹐革職。﹞舒彬如武部﹝鴻儀﹞云「君家湘水上﹐我住皖江邊。相去幾千里﹐風景皆天然。自昔登朝籍﹐不復戀林泉。天衢騁寥廓﹐雲路競聯翩。杯酒集冠裳﹐歡訁燕年復年。都城驚烽火﹐宸輿忽播遷。道路長荊棘﹐宮闈生塵煙。君家及我家﹐妻子同顚連。行行長安道﹐百物皆棄捐。富貴何足論﹐戀闕本性天。相聚數晨夕﹐握手意拳拳。縱談及時事﹐百慮如熬煎。安得天悔禍﹐蕩掃徧垓埏。天子回龍馭﹐小臣得歸田。三徑𨿽就荒﹐風雨剩一廛。桑麻被原隰﹐楊柳當門前。山色入虛牖﹐溪水鳴濺濺。此中有眞樂﹐意會難言宣。披圖三嘆息﹐聊賦商山篇。相期各努力﹐永矢誓勿諼。」碧摩壓一名「祕魔壓」﹐相傳爲盧僧伏龍處也。余遊壓﹐喜題詩。有句云「黃葉滿山僧過橋。」成子蕃侍禦﹝昌﹞曰善﹐乃援筆繪之﹐並題《菩薩蠻》一闋云「山幻誰鑿如盂覆﹐盧師法力龍無毒。遺迹近千年﹐祕魔名尙傳。三題巖上字﹐圓澤前生事。坐久竟忘歸﹐落花香滿衣。」石上有翁瓶廬師見寶竹坡題名賦詩於後云「衮衮中朝彥﹐何人第一流﹖蒼茫萬言疏﹐悱惻五湖舟。直諫吾終敬﹐長貧爾豈愁﹖何時楓葉下﹐同醉萬山秋。」汪鞏庵仿淸湘逸人筆﹐爲余繪先君教子時風景﹐作《趨庭余痛圖》﹐並題云「耿耿孤星映碧虛﹐歲寒閭巷幾邱墟。殘年臘鼓羣兒鬧﹐老木蚪柯眾葉除。斗室盡容吾輩蟄﹐獨行誰似古人迂﹖尙畱彩筆傳忠孝﹐樂事朝來信有餘。羣兒鬧指當時親﹐貴干政眾葉除指。」當時民心喪失也。胡漱棠侍禦題云「江籬擷盡悵春暉﹐策蹇趨朝減帶圍。欲向墓門焚諫艸﹐血痕應紙錢飛。笑向壁塵觀墨迹﹐知君日日佩韋弦。﹝先君家訓﹐余裝掛座右。漱棠觀之﹐曰名言也。﹞年來剩有新事淚﹐怕向湘源望墓田。」時盲統三年二月﹐皆蹙蹙有亡國之慮﹐殆幾之先見。漱棠又有和余《司馬文正硯歌》﹐末一段云「知其白﹐守其黑﹐有托而逃計亦得。織簾磨鏡俱奇才﹐夢裏吞聲望京國。」次年餘以京卿虛職開缺﹐回桂﹐不半年而淸覆。夢裏吞聲﹐竟爲事實﹐亦詩讖也。廖蓀賅先生﹝樹蘅﹞講求富學﹐陳右銘侍郎﹝寶箴﹞撫湘時﹐委辦常寧水口山礦﹐故茭源銀場遺址也。先生朴實耐勞﹐大著成效。中國銀鉛臏﹐當以水口山爲第一﹐先生辟之也。爾時先君柳溪公爲常寧縣尹﹝麟﹞隨侍﹐在常親見先生與先君規畫之詳。後大臣奏保者﹐牘屢上﹐先生辭之。宣統元年至京師﹐有《遊頤和園》詩云「頤和園中奉森爽﹐虯松老儈參差長。亭臺髙下紺墻圍﹐復道行空備宸賞。園門瑰麗塡靑紅﹐鐵色狻猊琢鏤工。想見千官隨仗入﹐旌旗劍佩聲摩空。循廊一片湖光白﹐天地蕭寒忽異色。漢家昆明何足論﹐江南莫愁遜淸絕。垂虹下屬湖心亭﹐萬頃玻璃入杳冥。續縵沈竽深莫測﹐濤瀾譎蕩風煙靑。玉泉衍近丹稜氵片﹐倉卒眞源尋未見。剩有淸瀏浩蕩來﹐人間已覺恩波徧。佛香亭占山之巓﹐百級陂陀不易緣。恍惚華淸石甕寺﹐東西繡嶺相鉤連。古松抱閣日光碧﹐謖謖寒聲蕩空隙。舉目蕭條郊野荒﹐皇情定軫流亡室。東下遙連樂壽堂﹐椒房阿監直東廂。宮車宴駕行遊息﹐緣苔生閣榭塵芳。當年行樂回天眷﹐歌鐘設在云和苑。水調新翻菊部頭﹐薰弦引入排云殿。此中宜夏亦宜秋﹐瑟瑟紅衣鏡裏稠。四面涼風監玉塊﹐一簾香雨控瓊鉤。園居避暑寢成例﹐聖聖相承六皇帝。一自圓明付劫灰﹐重來此地嚴周衛。割取蓬萊左股來﹐依然平地起樓臺。規模𨿽比上林小﹐將作微傷少府財。宮官前後懷忠悃﹐姓氏依稀寇與永。大臣容默小臣言﹐志節與園同不泯。衝皇臨禦遊幸稀﹐銅龍晝靜寒烏啼。長楊五柞盛皇漢﹐昭宣以降停驂。我來剛值彤扉啟﹐中官守護嚴綱紀。鳳鑰長將寢殿扃﹐龍舟遠向蘆奇艤。此後應難再步塵﹐聊將歌詠紀前因。《連昌》詞與《津陽》什﹐一樣傷心感後人。」又《登陶然亭感賦》云「黃蘆磧水繞空亭﹐拊檻西山一桁靑。勝日尊暈懷舊社﹐天涯文物感晨星。皂居岌で仍形勝﹐﹝亭上可望景山。﹞海祿東南入杳冥。剩有黃花能耐冷﹐隔簾孤映楚累醒。」又《畱別都門諸友兼感時事》云「不爲求贏也出遊﹐軟紅京國紫驊驑。無端邊號催蘆管﹐大好川原別冀州。欹帽同酣燕市酒﹐衝寒重撿敝貂裘。夢華轉旬成陳迹﹐欲賦東京歲已遒。」「甌脫曾間鷸蚌持﹐騶虞無復止戈時。坐看蠻觸爭蝸角﹐難免驚烏徙故枝。碧海瀧濤催釒夷甲﹐綠槐馳道隱金椎。沿河拓跋空屯戌﹐帷幄如斯事可知。」「扌耆拄艱危仗老成﹐深源當日有聲名。服妖幻出麒麟楦﹐侯調成骨董羹。土木詎能禳厄運﹐更張徒自失宮聲。舊時朝士無多在﹐難遣貞元以後情。」「回首金臺落日懸﹐太行靑靄接幽燕。奇肱縮地輕千里﹐西笑縈懷己卅年。歸買烏犍容種秫﹐醉呵丹管且攤簽。離情付與蘆溝柳﹐明气金風正滿天。」先生數詩﹐蓋感日本圖滿遼﹐中國無如何抵制。而淸季綱紀廢弛﹐更張無序﹐必致亂亡。𨿽負時名如張南皮﹐不能補救。所謂「宮官前後懷忠悃﹐姓氏依稀寇與永」者﹐指寇太監諫修頤和園﹐被孝欽杖斃﹐及頤和園八品苑副永麟上書諫攝政王﹐七日不食餓死﹐托古人屍諫之義也。淸覆後﹐先生隱居寧鄕。梁節庵先生出處然﹐不欺其志。有《懷蘗》詩云「諸公負國但謀身﹐獨憶朱云千載人。雙手尙思回落日﹐兩心猶與惜餘春。市兒都愛五斗米﹐橘叟來收九斛塵。忠義研磨吾不及﹐看君肝膽與喉唇。」余細玩其詩﹐終不知所指何人。意者其升吉甫﹝允﹞乎﹖光緒時﹐升爲陜甘總督﹐劾項城以立憲爲名﹐必潛易神器。徳宗將發其奏﹐孝欽止之。迄兩宮升遐﹐項城罷職﹐升又請取銷立憲﹐攝政王朱批斥之。升請假開缺﹐家無餘貲﹐出華山爲道士﹐爲其夫人挽回。開酒店於長安院前街﹐名鼎華樓﹐估酒自給。陜西人民以升自進士縣令﹐瀝任道府﹐出使外洋﹐氵存至督撫﹐淸貧如是﹐民望愈歸之。辛亥變起﹐倉卒用升允爲陜西巡撫以鎭之。未幾﹐項城贊成共和﹐請孝定景皇后諭旨罷升允兵。升遂隻身由俄赴庫倫﹐欲借兵復淸。余亦有《讀史詩》紀其事。後升志不遂﹐隱居外洋﹐以教授四子書爲生活。王壬秋甲寅入北京﹐受任命爲國史總裁﹐兼參政院參政。歲縻俸銀二萬餘﹐時人比之漢初平間蔡邕。瀝三臺﹐修十志﹐渥被當道寵眷﹐負一時重望。淸翰林在京者﹐宴壬秋於法源寺。壬秋賦詩有句云「天地悲歌裏﹐興亡大夢中。杜鵑知客恨﹐不肯怨東風。」爾時淸太傅徐世昌爲國務卿﹐壬秋贈聯云「數點梅花亡國淚﹐兩朝開濟老臣心。」亦有懷舊夙念者也。壬秋在衡州﹐私通一婦﹐名周媽。修史時攜往京師﹐嘗拜各親友﹐名片書「周媽」兩字。曹劍潭爲詩紀云「門前忽駐七香車﹐報是壬秋老內家。侍女下車持刺入﹐大紅帖子寫周媽。」壬秋善諧謔﹐有人贈以聯云「詼諧妙語東方朔﹐著作奇文揚子云。」亦紀實也。先民崇尙道徳﹐𨿽婦人女子﹐亦知名節。史忠正﹝可法﹞殉國後﹐有愛妾李愫﹐金陵人﹐入王屋爲女冠﹐號「空云大士」。嘗集明遺老詩爲《霜猿集》二卷﹐並爲序曰「殷之亡也﹐朝宗興《麥秀》之歌﹔周之衰也﹐行役起《黍離》之嘆。乃若王孫不返﹐沅湘之悼何深﹔公子無歸﹐虞夏之懷彌篤。詩吟而甲子不更﹐采菊完柴桑之節﹔嘯罷而《廣陵》作操﹐鼓琴寄中散之音。此數君子者﹐皆值宗國之淪亡﹐遇故都之傾覆﹐銜哀結怨﹐郁爲詩歌者也。愫當明季﹐喪亂滋多﹐載哭載歌﹐四海抱沈淵之痛﹔吾君吾後﹐千秋餘殉國之香。此開辟未有之奇聞﹐誠書契所無之創事。天產哲人﹐賦才獨異﹐文章軼駕於《南華》﹐疑莊生之再見﹔風雅迫追於西楚﹐信屈子之復來。爰讀《霜猿》之二卷﹐如聽月峽之三聲﹐其志切﹐其音哀。志切﹐故字字發乎深情﹔音哀﹐故言言可以長慟。方之少陵詩史﹐彼略而此詳﹔比之尼父麟書﹐貶多而褒少。愫深閨弱質﹐相府小星。際此天傾地陷﹐赤符無再驗之期﹔遽爾家破人離﹐素鏡絕重圓之照。樓名燕子﹐與燕俱棲﹔院鎖梨花﹐比花還悴。爰乃黃糸入道﹐素簡朝眞。初上蒲團﹐卽悟三生之果﹔不登法席﹐焉知眾妙之元﹖倚碧窗而吹笙鼓瑟﹐靑鳥來庭﹔入丹山而藝艸尋芝﹐白猿引路。固將長卸紅塵﹐安神云岫﹔何幸親承紫气﹐獲睹瑤編﹖本以忘身忘世之心﹐又生悲國悲君之念。微吟檐下﹐淒淒風雨之忽臨﹔髙詠燈前﹐冥冥鬼神之交泣。嗚呼﹗先帝後之陟降非遙﹐應鑑孤臣之微意﹔家相國之精靈如在﹐豈憎賤妾之多言乎﹗」巾幗有此气節﹐不愧忠正知已矣。近日惟升吉甫﹝允﹞夫婦堪與頡頏。吉甫久淪外蒙﹐消息隔絕。其夫人居阿拉善一寺中﹐含辛茹苦﹐安之若素。乃知天地正气﹐自不絕於兩間也。徳宗方宴駕時﹐胡翔藻部郎上書﹐請將戊戌後上諭非出徳宗意者刪去﹐以免厚誣先帝。余時掌京畿﹐代署呈奏﹐不報。胡部郎夙懷忠愛﹐老而益堅。壬子淸覆﹐部郎有感事詩云「靑史無從覆舊棋﹐歸周白馬盡微箕。百年養士有今日﹐九廟勤民又一時。陶阮亦曾污僞命﹐羲炎以後此朝儀。人民城郭都無恙﹐繞樹饑烏慘舊枝。」湘陰郭復初編修﹝立山﹞精通《禮》學﹐善古今文。淸退政後﹐守志不仕。有浙江戴玉環女土﹝禮﹞﹐亦感世道之日非﹐嘗爲詩云「何處容身女仲連。」慕復初之爲人﹐因章編修﹝┪﹞爲媒介﹐嫁之。女士自撰聯云「北闕掛冠﹐願結絲蘿欽令節﹔西山偕隱﹐終餐薇蕨相孤忠。」士林傳爲佳話。未幾﹐郭戴反目﹐識者惜之。曹東寅京卿﹝廣權﹞﹐光緒時任禹州知州﹐有政聲﹐內遷至學部參議。淸覆後﹐隱居江蘇寶應縣。購喬氏環溪故址﹐築造精舍﹐自爲聯云「欲招古松相對語﹐閒看楸枰聽客爲。」又云「夏雨能生萬枝綠﹐歲寒相見一松靑。」又口占云「閏裏朝昏水一天﹐蛙聲何處亂春弦。環溪庭館多題詠﹐遙想風流二百年。」蓋喬氏避世居此﹐曾爲《環溪圖》。王漁洋﹑侯朝宗諸名士百餘人題詠殆徧。東寅亦爲《環溪卜居圖》﹐寄各友題詠。其弟廣楨學使﹐其子典初編修偕隱於此﹐墾荒長湖﹐講求農事。東寅日以教子孫爲娛﹐嘗手著教科書﹐發其平生未竟之志﹐期諸後人。袁世凱稱帝時﹐東寅爲《雪蹬一覆》云「名爲董卓臍﹐又似朱溫腹。形殘化作脂﹐腸流誰見血﹖都欣暗室明﹐借曰民冤白。獨惜玉龍鱗﹐與爾同消滅。」可以知其志矣。芷蓀學使有《題東寅環溪卜居圖》云「九鼎沈淪不可扶﹐名園新買近長湖。階前累雙松在﹐肯向秦廷作大夫﹖宋玉誅茅有故墟﹐主人今日復何如﹖《離騷》千古意﹐不是江南庾信居。」方洪憲帝制之初萌也﹐余與東寅及李道士瑞淸會於上海之愛儷園﹐﹝俗名哈同花園。﹞勸道士應項城之召﹐而於晤面時行荊軻之事。道士難之。余遂還桂。庚申東寅和餘四十八歲自壽詩原韻﹐中有句云「癡計求曹沫﹐傷心禪董賢。班荊聊席地﹐折柳卽離筵。」蓋指是事也。●卷三江叔海﹝瀚﹞精古藻﹐老而不倦。己未﹐聞山西勵行孔教﹐來遊晉陽。赴晉祠﹐流連傅靑主先生讀書處﹐爲七律一首。余記其末四句云「知己生前交白谷﹐傷心死後尙黃冠。前人辛苦今人樂﹐逸老休同一例看。」叔海告余曰「今之逸老﹐居靑島﹐住上海﹐髙樓大廈﹐車水馬龍。其供奉內廷者﹐每月薪千餘圓﹐乘軒駕駟﹐大肉細旃﹐猶自以逸老自居。吁﹐奇矣﹗」余在晉祠﹐見正殿前有碑﹐光瑩如鏡﹐字甚奇特。其詩云「懸甕山前一脈淸﹐龍蟠虎伏隱眞明。水漂火劫山移步﹐五十年來帝母臨。」署「羅洪先書」。相傳淸初有縉紳宴客於晉祠﹐忽來一丐者﹐衣服襤褸﹐形容枯槁。入宴客室﹐予之酒食﹐不受﹔予之錢帛﹐亦不受。客問曰﹕汝丐者欲乞何物﹖則應曰﹕欲見傅靑主。羣相驚訝。其時靑主先生往後山遊。客答以遣人尋靑主回﹐請少候。丐者卽往正殿﹐以西瓜皮代筆﹐題此詩於粉墻上。迄靑主回﹐見丐者長揖。客問曰「此何人也﹖」傅曰「志士羅某﹐蓋圖復明祚。失敗﹐名在逮捕中者也。」太原縣令重其人﹐爲鉤刊於石﹐不敢刻眞名﹐遂署「羅洪先」名云。由是觀之﹐先人苦節﹐眞不可及也。叔海自太原歸﹐率全家遊日本﹐得詩甚夥。余喜其《新宿禦苑觀櫻會》云「曉風廣陌集軺車﹐禦苑筵開日末斜。黃屋遠承千載位﹐紅櫻爭放八重花。天光絢爛疑仙境﹐野色蒼茫異帝家。客聚五州同眺賞﹐莫辭相對醉流霞。」又《觀瀾亭晚望》云「行殿人猶說﹐髙亭客偶過。年深松化石﹐日落海生波。啼烏因風緩﹐漁船向晚多。裴回新月上﹐淸罄出煙蘿。」又《登釒兼倉香風園春待山》云「名園結構費工夫﹐樹色山光儼畫圖。落日湘心臺上望﹐錯將滄海認西湖。」皆佳什也。道光間﹐京朝士大夫陳慶鏞﹑何紹基﹑蘇廷魁﹑苗夔﹑湯鵬﹑朱琦﹑羅衍﹑莊受祺﹑馮桂芬﹑趙振祚﹑張穆﹑馮志沂﹑潘曾瑋﹑楊尙志等﹐建顧亭林先生祠堂。知名之士多與祭祀﹐藏岑鐘陵所摹亭林先生小像。凡與祭者﹐皆陸續署名於卷末﹐亦有題詞與詩者﹐爲時珍重。余友方惟一﹝還﹞﹐昆山人﹐與亭林先生同裏﹐用珂羅版影是捲﹐以廣流傳。惟一講求教育﹐彬雅工詩。己未春來太原﹐有詩數首。余喜其《答虞和欽宴飲》云「落日並州見使君」官衙紅燭照春云。山河入座吟曹健﹐袍袖當風酒色醺。萬里徵朝眾星聚﹐一時詩派幾家分。於今四海猶兵革﹐壇坫何人更尙文﹖」又有句云「春寒猶問燕山雪﹐談劇如轟大澤雷。」皆得宋人味。陸中丞﹝鐘琦﹞父子夫妻﹐於辛亥革命之時從容就義﹐正气凜然。近有人在江蘇扶乩﹐先生降壇爲詩云「宗親遺誤在疆場﹐一火星星起武昌。縱有興元哀慟詔﹐那能感泣至戎行。」「自問寸腔猶有血﹐誰知三月竟無君。孤臣流涕關山外﹐忍聽全權讀誓文。」扶乩事本不足信﹐但此兩詩情詞愴楚﹐與壽伯學士之絕命詩同足千古。或者先生之靈魂所爲歟﹖嚴範孫侍郎﹝修﹞輯紀文達公百餘硯扌形付梓﹐曰《閱微艸堂硯譜》。制作之佳﹐題鐫之精﹐可謂集硯譜之大觀。徐東海總統爲之序﹐稱紀文達出劉文正之門﹐以博學多聞結主知﹐居天祿石渠者數十年﹐爲太平卿相﹐不以聲色貨利相矜﹐而惟以此事爲笑樂﹐足見老輩道徳文章之不可及。余則以爲不然。卿相而僅不以聲色貨利自矜﹐已不能長保太平﹐況聲色貨利之未必盡絕者哉﹖張伸仁﹝一﹛鹿吝﹜﹞云「中國文化之衰﹐始於乾隆時。亂機之伏﹐亦始於乾隆時。淸室之亡﹐根亦植於乾隆時。蓋其時卿相﹐惟以詞藻結知遇﹐以功名爲光寵﹐以引用門生故吏爲得計﹐以摧殘士節民徳爲快心。其獘也﹐貪黷成風﹐民艱不卹。𨿽仁宗出而一誅和┞﹐終未挽回風俗。釀而至道光間之政治﹐流寇四出﹐淸室將亡矣。賴有曾文正﹑羅忠節等講根本之學﹐起而亟救其獘﹐於是苟延殘喘。文正中年以後﹐大功成而忌者眾﹐事多掣肘﹐亦未能奏移風易俗之效﹐而淮軍起而代之矣。淮之領袖﹐尙功名﹐植己黨﹐亦乾隆時卿相之故智再傳。而項城練兵﹐又代淮軍﹐遂爲今之北洋系。竟委窮源﹐可知中國衰弱亂亡之胎﹐皆蘊結於乾隆時也。仲仁久贊項城幕府﹐而反對洪憲帝制﹐幾受巨禍﹐故知之深而言之痛。余寄嚴刻《硯譜》贈湘潭趙芷莛丈﹐並題詩云「讀罷儒經又佛經﹐閒來檢點曉嵐銘。不將聲色娛臣志﹐僅以詞華答帝廷。本撥枝榮文有劫﹐海枯石爛墨無靈。可憐太傅皤皤叟﹐猶識先朝作典型。」蓋此意也。戊戌徳宗變法﹐時康有爲﹑梁啟超在嵩云艸堂﹐會知名志士數百人講演。同鄕岑春煊﹑於式枚﹑關榕祚﹑王鵬運﹑龍煥綸及余等皆入會。康梁命曰「保國會」。徳宗失敗後﹐禦史文悌劾保國會宣言保中國不保大淸﹐此數百人幾羅黨錮。其實當時並未聞此項宣言。自有文悌之奏﹐中國與大淸分爲兩截﹐竟作今日政局之讖語。爾時新政初敗﹐王半塘﹝鵬運別號﹞爲餞春詞奇意﹐撰《點絳唇》一闋云「拋盡楡錢﹐依然難買春光駐。餞春無語﹐腸斷春歸路。春去能來﹐人去能來否﹖長亭暮﹐亂山無數﹐只有鵑聲苦。」音調淒慘﹐蓋《伊》《涼》之詞也。戊戌政變﹐康南海乘輪南渡﹐猶不知逮捕之緊急。船過煙臺﹐南海登陸﹐題詩云「龍灑兮蔽日陰﹐紫微易座帝星沈。小臣辜負傳衣帶﹐碧海波濤夜夜深。」題畢回船。甫起定﹐而煙臺關道奉韶來追﹐船已行矣。迄戊申八月﹐袁項城壽日﹐有郵寄壽聯者﹐其詞曰「戊戌八月﹐戊申八月。我佛萬年﹐我公萬年。」當時傳爲警語。而袁氏見之﹐如芒刺在背。是年十月﹐孝欽病急﹐徳宗遽有金扣之痛。悲哉﹗昆山方惟一傾心顧亭林﹐其五言律詩﹐尢仿顧酷肖。己未在直通辦女子師範﹐有《遊狼山詩》曰「到岸初知海﹐淩虛不礙云。一閒收故我﹐百慮返蒼曼。覓徑花低引﹐回壓磬遠聞。薄遊意無盡﹐流照日光曛。」又《至狼山聽太虛上人講經和嗇公均》云「霜落山微紺﹐冬初野尙靑。緣溪知路近﹐回薄挹巖馨。佛喜新興寺﹐僧閒靜說經。也隨眾生例﹐來傍戒壇聽。」又《林溪精舍和嗇公均》云「江海都成壤﹐林溪亦不凡。孤云入山靜﹐一壁倚天。與佛平分屋﹐無人自築巖。刺衣嫌野艸﹐時復荷鋤芟。」又《畏蚊早睡》云「天空忽成市﹐昏至欲無朝。竟挾奔雷怒﹐難堪嘬血驕。孤身容萬喙﹐一息屏羣囂。祝爾微塵裏﹐生生百劫超。」嗇公﹐張修撰謇晚年別號也。袁世凱於宣統初罷歸彰徳﹐時以園林詩酒﹐文其雄心。有池曰圭塘﹐袁爲詩云「乍賦歸來句﹐林樓舊雨存﹐卅年醒塵夢﹐半畝辟荒園。鵬倦靑雲路﹐魚浮綠水源。漳洹猶覺淺﹐何處問江村﹖」當時和者甚眾。有圭塘弟子記之﹐此不重錄。相傳圭塘客有扶乩者﹐乩仙有一和袁韻詩﹐頗寓警告之意。圭塘弟子所不記﹐余補記其詩云「漁父本非忘世客﹐幾時錯入武陵源。卅年未醒夢中夢﹐萬里猶畱園外園。百戰山河雄主去﹐一蓑煙雨釣舟存。花開花落春如故﹐莫問當年水竹村。」貝子載振納妓女楊翠喜爲妾﹐被趙芷蓀侍禦劾奏。山陽曹昌麟爲《楊白花曲》四首記之﹐詞甚艷麗。詩曰「送盡鈿車拾翠人﹐一天風韻殿芳春。相逢無賴隨萍水﹐墮落微憐雜混茵。歌館淡煙彈粉黛﹐帝城寒雪罨香塵。謝娘休負閒才思﹐臺閣陰迷飛燕春。」「一段柔思照柳星﹐楡錢十萬抵金鈴。花非冷眼難爲白﹐天若無情不見靑。粉籜亭臺初索漠﹐繡衣塵土共飄零。昨宵夢墮長安第﹐半晌流鶯更喚醒。」「攪碎離懷不可賒﹐綠楊一樹記蘇家。玉顏未委燕支土﹐靑史煩書掌故花。杜曲日遲驕寶馬﹐章臺風急返香車。王孫眞覺舂魂斷﹐海思云愁有暗嗟。」「宣武城南尺五天﹐飛花三月憶年年。風吹池水誰相問﹐霧隔珠簾汝尙顚。遷客春歸愁楚雨﹐宰官衣解剩湘綿。翠樓一角楊枝外﹐曾許昆侖幾度眠。」先是﹐載振挾蘇妓謝珊珊﹑謝三寶﹑謝四寶姊妹宴飲京市桐花莊﹐爲禦史張元奇劾之﹐畱中。有人作《珊珊曲》記之﹐其詞曰「五尺罘蔥綠樹遮﹐小桃紅處是兒家。燕臺幾許閒釵釧﹖爭及蘇門姊妹花。」「妝東鮮明蟬翠翹﹐羣花齊讓謝娘嬌。春風才上靈和柳﹐便許輕盈舞細腰。」「三郎得意大羅天﹐一曲《霓裳》會眾仙。愛聽吳歌成痼癖﹐開場不召李龜年。」「封章竟許劾蛾眉﹐誰遣分司禦史知﹖第一維新稱盛事﹐樊樓先謫李師師。」「春殿從容笑語和﹐黑罡風惡捕嫦娥。賜銀賜餅尋常事﹐偏是兒家罪孽多。」「一霎飛英墮混忙﹐梨花門閉月昏黃。司秋信有新編律﹐不試姦囚試教坊。」「更番去刂運遇昆侖﹐冤重無由叩九閽。便有金鈴勞護惜﹐殘英只剩一絲魂。」「舊壁頹垣蠣粉明﹐馬櫻花底亂啼鶯。不應重怨東風惡﹐老伴秦宮過一生。」當是時﹐日本戰勝俄國﹐陪京利權被人攘奪﹐余痛親貴之無識﹐撰《雜感》一律云「黃塵十丈蔽雲天﹐忽聽荒莊奏管弦。公子烏衣歌踏踏﹐美人紅袖舞娟娟。維揚樂府龍舟曲﹐京雒新聲《燕子箋》。知否遼陽消息惡﹐倭奴齊唱凱歌旋﹖」亦詠桐花莊事也。己未八月二十七日聖誕﹐余赴山東曲阜致祭。有號南宗孔令儀者﹐亦來祭。自言今曲阜之衍聖公﹐北宗也﹐弟也。其兄於宋朝襲爵﹐靖康時隨宋帝南渡﹐曰以國事爲重。其弟則曰﹕余以家統爲重﹐因畱曲阜。迨宋亡﹐兄不北歸﹐居浙江﹐爲南宗。元封衍聖公﹐卽封其弟﹐承襲至今。孔令儀持有先師及夫人像﹐皆楷木制。言是端木子貢手刻﹐形容局促﹐似古時殉葬木偶﹐不及吳道子所畫先師像道貌盎然﹐現於面目。余甚疑令儀藏像之附會﹐決非眞迹。但餘友張仲仁﹝一﹛鹿吝﹜﹞信之﹐且爲詩曰「二千四百年前物﹐端木親雕兩聖容。此是中原眞寶器﹐百神呵護到南宗。」仲仁善文學﹐有气節﹐與其封翁先後同出翁文恭﹝同﹞之門。孫師鄭於文恭生日﹐爲瓶社徵詩﹐以志思慕。仲仁投詩云「兩世虞山一辦香﹐記操吳語問鱸鄕。貞元朝士垂垂盡﹐當日侯芭鬢已蒼。」「臨賀嚴裝出國門﹐幅巾歸謁外臺尊。滿盤棋局都成錯﹐鵓鴿頭望帝魂。」「風流文采付雲煙﹐滄海桑田事變遷。玉步己移恩怨盡﹐如椽大筆總千年。」「孫竹江南第一枝﹐好將佳話入新詩。年年瓶社招吟侶﹐記取橊花照眼時。」第二首「幅巾歸謁」等語﹐指己亥大學士剛毅南下﹐文恭素輿往謁﹐憂讒畏譏也。杏村於政變後不翦發﹐爲道家裝束﹐住梅陽山﹐自號梅陽道人。餘同年得兩道﹐一梅陽﹐一淸道人李瑞淸也。杏村戊午去世﹐其子祖蒓築祠於梅陽山祀之﹐乞余與芷蓀題聯。余爲聯云「九疏乾坤作秋气﹐四山風雨泣冬靑。」蓋杏村曾上疏九次﹐劾奕劻﹑袁世凱也。芷蓀聯云「正色立朝﹐是辣手文章鐵肩道義﹔英風如在﹐悵打萍身世飄絮山河。」壬戌元旦﹐康南海旅居杭州。適戲園演戊戌變政故事﹐南海往觀之。顧無爲裝徳宗﹐羅笑倩裝南海。演至痛心處﹐顧﹑羅哭於臺上﹐南海哭於臺下。一時觀者咸引領看南海﹐傳爲奇事。南海有詩記之曰「君臣魚水慶明良﹐戊戌維新事可傷。二十五年忘舊夢﹐無端傀儡又登場。」「九天閶闔夜燈低﹐袍宮人眼欲迷。成住壞空經幾劫﹐不堪舊事更重提。」「猶存痛史懷先帝﹐更現前身牽老夫。憂孟衣冠臺上戲﹐豈知臺下有眞吾。」「解牛密覓大刀王﹐﹝王五俠士﹞欲入瀛臺跳苑墻。北望堯城不能救﹐孤臣負罪最神傷。」南海嘗以中國因總統之故﹐爭競不休﹐年年稱兵﹐民不堪命。捨英制虛君共和﹐不能救國。又以共和眞理﹐首重民生﹔民生之源﹐端在實業。聞山西閻伯川督軍尊孔教﹐行民治﹐遣其友劉仁航﹑黃榮曄等來晉﹐說以山西生計﹐必招華僑資本﹐大開礦業﹐民自富裕。督軍甚韙之。當是時﹐山西方欲以井田土地歸公﹐遺意行之於礦務﹐一切礦產皆收歸公有﹐仍由个人經營﹐以免資本家之壠斷。故南海聞而贊之。楡次副貢閻直圖﹐字天池。嘉慶時人。負雋才﹐工詩書畫。余偶遊並市﹐見手書殘捲﹐有《偶園前後記》﹐文多禪理﹐字學傅靑主﹐而款章剝落﹐不知何人所書﹐購之歸。常子襄﹝贊春﹞見之﹐曰「此詩人閻南圖手書遺著也。」余乃索先生所刊之《林雨嘶蛩集》《畱影龕集》校之﹐與此卷同者數十首﹐亦有此卷有而兩集無者六十餘首。惜乎此卷首尾己闕﹐遺落當不少。余爲題兩詩於卷首﹐﹝見《詩存》。﹞並函送晚移付選。據子襄云﹕天池尢工畫蝶。晚歲落魄﹐以醫學遊食於太谷。卒後﹐遺一妾﹐廬居玉弛墓側﹐守此卷遺詩及畫蝶一幅﹐不忍散失。妾死﹐兩者皆散。又數日﹐余於市間復得天池所畫蛺蝶圖﹐仍爲詩記之。﹝亦見《詩存》。﹞塵博士和欽﹝銘新﹞和十餘首﹐分《新蝶》《晚蝶》《素蝶》《遊蝶》《睡蝶》《孤蝶》《雙蝶》等題﹐詠詞極艷麗﹐皆見博士詩集﹐此不贅錄。余尢喜末兩首云「翠鬣嬌蛾信手塗﹐問誰點碧巧施朱﹖人閒雅有天池筆﹐欲補滕王未了圖。」「根觸西風抱斷箋﹐雪兒心緒絕堪憐。只今斜日靑陵路﹐應見韓憑脫化仙。」頗能傳天池及其妾之心事。天池詩佳句甚夥﹐擬補刊之。今錄數首於後。《漁父》云「綠楊村畔水溶溶﹐幾片蒼苔釣石封。拋网淺波山影碎﹐掛蓑紅樹夕陽濃。風喧浦口多回雁﹐云覆潭心有臥龍。魚膾尊羹半瓢酒﹐不愁雙鬢久蓬松。」《懷伯制軍麟》云「疏林遠水澹斜曛﹐歸臥茅堂古澗濱。鶴老尙存江海志﹐松枯猶剩薜蘿身。閒攜康樂尋山屐﹐自制淵漉酒巾。休說窮居少經濟﹐耕漁也是不閒人。」《春日過智遠禪師因題寺壁》云「初日照山扉﹐雲中汲井歸。地腴叢艸脆﹐林爰墊虫飛。禮塔敲寒磐﹐尋溪浣衲衣。時來巖樹下﹐跌坐學忘機。」皆佳什也﹐並附《偶園前後記》。《前偶園記》云「捨西隙地數畝﹐荒蕪殊甚。予乃掃除之﹐築室三楹﹐疊石爲峯﹐埋盆作池﹐栽艸花竹柏於中。於是蟻緣檻而窺﹐鳥拂簾而語﹔蝶弄蕊而翩翩﹐蟬依枝而嘒嘒。主人來遊﹐徘徊旣久﹐撫時觀物﹐愀然而嘆曰「噫﹗此何境也﹖山耶﹖河耶﹖艸木藪耶﹖城耶﹖村耶﹖邱墓墟耶﹖園之先不可知也。水耶﹖焰耶﹖戎馬場耶﹖樓耶﹖臺耶﹖綺羅叢耶﹖園之後不可知也。不特此也﹐撩須拂翅﹐弄影蹁躚﹐其果卽鳥與蝶耶﹖槎牙遠拂﹐磊髙堆﹐其果卽樹與石耶﹖蓋亦偶焉而巳。嗟乎﹗我不亦偶焉者哉﹖我其笏丹墀﹐握符紫塞﹐爲名垂靑史者耶﹖我其擊築秦關﹐吹簫呈市﹐爲乞食長衢者耶﹖栽園桑而賣絹﹐收家李而鉆核﹐我其田舍者奴耶﹖石聞法而點頭﹐花入講而含笑﹐我其黎者流耶﹖極之雲煙矯翼﹐江海揚髻﹐我其飛者耶﹖潛者耶﹖枯松磊磊﹐朽麥修修﹐我其靈者耶﹖蠢者耶﹖若此者﹐或我先﹐或我後﹐皆非今日之我也。則以我之偶爲我﹐而適遇園之偶爲園﹐是海萍之縈繞﹐遇回瀾也﹔浮雲之﹐遭飄風也。則不必抱警枕﹐運大甕﹐曰志在遠大﹔則不必珍敝帚﹐藏木屑﹐曰較在錙銖﹔則不必十畝濮上之桑﹐千頃渭川之竹﹐曰謀我衣食﹔則不必垂錦髻而授經﹐曳布裙而舉案﹐曰樂我妻孥﹔則不必撫劍斟濁釀﹐讀史評古今﹐曰抒我孤憤﹔則不必談經茹紫芝﹐逃禪遇黃石﹐曰養我眞機。則亦散發其踞﹐酌酒自醉﹐隨時觀化﹐以全天趣。聊以觀夫﹐偶爲鳥與蝶者之見皖翻音﹑蹁躚弄影而已矣﹔聊以觀夫﹐偶爲樹與石者之扶疏遠蔭﹑﹛山律﹜髙堆而已矣﹔聊以任夫﹐偶爲我者之滅而生﹑生而滅而已矣。」《後偶園記》云「夫身何生﹖生於業。業何生﹖生於心。無心則無業﹐無業則無身。夫亦曰性而已矣﹐先天地而不有也﹐後天地而不無包乎﹖天地之外﹐而非大也入乎﹖毫芥之內﹐而非小存存焉﹖惺惺焉﹐如如焉﹐亦何生何滅之有也哉﹗」趙意空道人﹐工詩善畫。余嘗托繪《西陵圖》﹐以資瞻仰。道人以疇昔未到﹐難於著筆辭之。爲詩柬余曰「桑乾北望陣云昏﹐堠火峯云接雁門。﹝時直皖戰正烈。﹞孤客怕聞風鶴警﹐夕陽空拜杜鵑魂。莫愁萍水都成夢﹐不信桃源別有村。畫意詩情兩枯寂﹐飛鴻難著雪泥痕。」道人另畫山水贈余﹐頗似輞川風景。自題詩曰「南坨雲起山模糊﹐北坨瀑水爭壑趨。松濤日夜無停息﹐墅麋挺走林猿。夕陽飛鳥逐前侶﹐犬聲如豹村落孤。紛紛木石與鳥獸﹐詩情畫意難描摹。道人此際無間睹﹐睫簾不捲禪心枯。客來只許裴秀才﹐胡爲長安市上從屠沽﹖」道人原名福圻﹐字介之﹐官陜西知縣。辛亥政變﹐與其友吳少蘭﹝庚﹞﹑張衡玉﹝瑞璣﹞同回晉﹐訂莫逆交。少蘭別號空山人。未幾少蘭病故﹐介之遂號意空道人。衡玉官陜西時﹐有政聲。豪俠好酒﹐醉後潑墨爲梅花﹐豪放如其人。近年隱居趙城﹐築別墅﹐顏曰「誰園」﹐蓋謂誰居此園﹐園卽誰屬也。余於孫藥癡觀察﹝奐侖﹞處﹐見有題自畫梅花詩曰「風滿書樓山滿牖﹐主人悶坐過重九。驛使遠道飠鬼殊珍﹐津門醉蟹潞州酒。貧兒得金喜可知﹐解饞飽我老饕口。一寸眉峯起崢嶸﹐興酣呼僮換大斗。酒後肝膽生槎牙﹐移燈伸紙揎兩肘。破筆焦墨寫梅花﹐但求適意不嫌醜。東皇太乙正酣眠﹐夢中驚報花神走。起據玉案傳天曹﹐雷霆檄文書蝌蚪。飛檄下界徧尋春﹐三十六宮春無有。天地蕭瑟艸木秋﹐春在誰園主人手。帝曰狂生汝來前﹐汝之狂妄無其右。汝骨不媚气不柔﹐鼓舌搖筆動得咎。閒來腕底生春風﹐豈無桃杏與楊柳﹖奼紫嫣紅汝無緣﹐甘向山中結寒友。人情杯酒伏干戈﹐世事白雲變蒼狗。滄海桑田都經過﹐南越北胡無汝偶。十年狂名落江湖﹐歸來只有窮可守。倔彊仍與造化爭﹐笑汝顏甲十重厚。帝言未畢主人興﹐擲筆再拜曰否否。人與梅花同風標﹐鐵骨冰心不染垢。生來不解畫牡丹﹐案頭脂粉塵封久。帝言𨿽嘉違我心﹐請帝出門勿我誘。空山冰雪有長春﹐東皇恩澤誓不受。」黃資鶴﹝廷光﹞河南人﹐博雅好古﹐尢工篆隸。嘗任山西芮城知事﹐搜羅芮邑之北魏造像﹑碑文數十種﹐保存古物﹐爲政尙廉潔。歲庚申﹐虞和欽博士贈余潘樵侶所繪《雲臺山種梅圖》﹐資鶴題詩云「羅浮夢殊杳芒﹐《廣平》賦近鋪張。大庾﹤鼎頁﹥﹐誰頡頏﹖雲臺山下有逸叟﹐種梅萬本森琳瑯。丹靑妙手潘樵侶﹐一幅圖成筆墨香。展轉流傳幾易主﹐今入君家閣藏。聞君說此山﹐如遊鄧尉鄕。見君詠此圖﹐如登林逋堂。願君買此山﹐遐想古羲皇。願君續此圖﹐存作魯靈光。吁嗟兮﹗酸鹹嗜好難彊同﹐仿佛淸漳與濁漳。但使長伴梅花傲霜雪﹐冬烘遭罵亦無妨。又何必江陵五千橘﹐成都八百桑﹖」又意空道人題云「閉門種菜養雄心﹐觀瀑名圖取葉音。﹝李谷齊句﹕『昔人每每圖觀瀑意在葉音會警心。』﹞爭及置身香雪海﹐雲臺山色畫中尋。萬本寒香一徑蒿﹐金鴉親月輪髙。君家舊物羅浮夢﹐不借並決剪刀。」皆佳什也。羅韻珊﹝振琳﹞善書工詩﹐嘗至蒙古﹐著《遊蒙雜記》。余喜其《山海關閒眺》云「雄關百尺勢崢嶸﹐三衛金甌拱帝京。此日星軺新驛路﹐當年烽火舊邊營。開原秋老丹楓色﹐鐵嶺風髙畫角聲。何事停車閒弔占﹐塞云千里黯荒城。」《夜宿昔林金斯克聽俄婦談稿砧戰死事》云「野店荒涼月色昏﹐叩關款款宿柴門。怕聞村婦談前事﹐頓使徵人斷客魂。大地無情埋戰骨﹐春閨有夢淸啼痕。夜闌燈霜天冷﹐相對欷酒一尊。」《渡色楞格河》云「蒼茫一水接天流﹐荒渡人稀動客愁。疏荻連江鷗影澹﹐黃雲橫塞雁聲秋。波翻岸石冰花湧﹐日落郵亭暮靄浮。莫更中流思擊楫﹐深寒陣陣薄徵裘。」羅荇樵﹝炎藻﹞﹐先君柳溪公在湘所取士也。熟嫻經術﹐年六十餘﹐風騷似少年。余在晉﹐每作文時﹐竊忘經典出處﹐一問荇樵﹐瀝瀝如數家珍。同事者號之曰「書櫃」。庚申余於舊篋中﹐檢得先君集句《畱別》遺詩殘稿﹐詩曰「黃花紅葉滿秋山﹐﹝耶律楚材《和薛伯通》句。﹞萬里馳書望玉關。﹝元好問《送李參軍北上》句。﹞樽酒闌珊將遠別﹐﹝韓《贈別》句。﹞轉蓬流水幾時還﹖﹝李遠《贈潼關不下山僧句》。﹞」荇樵和韻云「頻年烽火滿衡山﹐無限流民出故關。安得程門三尺雪﹐洗淸原野慶生還。」蓋是時﹐湘省兵聯禍結﹐民不聊生﹐故荇樵思及程門立雪時也。山西考定雅樂﹐聘張芹蓀﹝鴻藻﹞﹑彭芷靑﹝慶壽﹞﹑顧梅羹﹝燾﹞等來晉﹐於育才館內設雅樂科﹐釐訂之。餘三子成武結婚﹐張﹑彭等參用禦纂《詩經》樂譜﹐爲奏《螽斯》《麟趾》兩章﹐並贈詩云「彩輿飛向碧霄來﹐前路笙教細細催。儀範如金人似玉﹐壽眉堂上一齊開。」「郎才綺歲冠羣英﹐中令傳經舊有名。從此閨房添韻事﹐讀書聲和鼓琴聲。「珠箔銀屏列四圍﹐鴛鴦繡就總雙飛。紅氍毹上含羞立﹐疑是瑤池飲宴歸。」「雎麟遣意譜風詩﹐蓮炬雙雙照玉。記取良辰剛二月﹐窗前春到小桃枝。」同時晉陽能琴者﹐有四川顧卓羣筆﹝犖﹞﹑江南孫淨塵﹝森﹞﹑廣東招學庵﹝勛﹞﹐而湘南楊時伯﹝宗稷﹞亦於王戌夏間﹐聘至中國。此時琴學之盛﹐當推晉陽。每彈《漁歌》及《瀟湘》《水雲》等曲﹐令人一往情深。奏《孔子讀周易》一曲﹐仿佛見夫子爲山東口音﹐瑯瑯誦「元亨利貞」﹐然者皆妙技也。餘子媳等皆從卓羣學琴﹐故贈詩有「讀書聲和鼓琴聲」之句。孫淨塵別號「江東布衣」﹐工詩善琴﹐並喜監造琴瑟。餘四子欽武學琴﹐淨塵於十年前得井陘古桐﹐督工制琴﹐贈之。余謝以詩。﹝見《詩存》。﹞淨塵植牡丹於東園﹐每牡丹盛開時﹐集詩友﹐琴友﹐載酒賞花﹐琴聲詩聲支作﹐洵雅趣也。時伯琴學尢深﹐所著《琴學叢書》﹐搜羅宏富﹐海內重之。卓羣著《元音琴譜》﹐芹蓀﹑芷靑﹑梅羹等編《雅樂集》﹐釐定宮商﹐皆可爲吾國講求古樂者圭臬也。虞和欽﹝銘新﹞博士時官山西教育廳長﹐亦工詩善琴﹐嘗在大同口占詩﹐有句云「空谷不田砂滚滚﹐亂山無樹雪皚皚。」又有句云「心無宿憤何須醉﹐身有長生不用丹。」得宋人遺意。從楊時伯學琴﹐得其眞傳。時伯有工人秦華﹐善制琴。和欽盡得其妙竅﹐造「虞韶」一百張﹐名人多題詠之。

