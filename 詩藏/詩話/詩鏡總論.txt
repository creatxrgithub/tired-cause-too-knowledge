詩鏡總論﹝明﹞陸時雍

詩有六義﹐《頌》簡而奧﹐夐哉尙矣。《大雅》宏遠﹐非周人莫爲。《小雅》婉孌﹐能或庶幾。《風》體優柔﹐近人可仿。然體裁各別﹐欲以漢魏之詞﹐復興古道﹐難以冀矣。西京崛起﹐別立詞壇﹐方之於古覺意象蒙茸﹐規模逼窄﹐望湘累之不可得﹐況《三百》乎﹖

十五《國風》﹐亦里巷語﹐然雍雍和雅﹐騷人則蕭蕭淸遠之音。西京語迫意鋟﹐自不及古人深際。

詩人一嘆三詠﹐感寤具存﹐龐言繁稱﹐道所不貴。韋孟《諷諫》﹐愷直有餘﹐深婉不足。韋玄成《自劾》詩﹐情色未定量﹐末段數語﹐庶爲可誦。

詩四言優而婉﹐五言直而倨﹐七言縱而暢﹐三言矯而掉﹐六言甘而媚﹐雜言芬葩﹐頓跌起伏。四言《自劾》詩﹐情色未定量﹐末段數語﹐庶爲可誦。

詩四言優而婉﹐五言直而倨﹐七言縱而暢﹐三言矯而掉﹐六言甘而媚﹐雜言芬葩﹐頓跌起伏。四言《大雅》之音也﹐其詩中之元气乎﹖《風》《雅》之道﹐衰自西京﹐絕於晉宋﹐所由來矣。

五言在漢﹐遂爲鼻祖。西京首首俱佳﹐蘇李固宜﹐文君一女耳﹐胸無繡虎﹐腕乏靈均﹐而《白頭吟》寄興髙奇﹐選言簡雋﹐乃知風會之翊人遠矣。

《十九首》近於賦而遠於風﹐故其情可陳﹐而其事可舉也。虛者實之﹐紆者直之﹐則感寤之意微﹐而陳肆之用廣矣。夫微而能通﹐婉而可訊者﹐風之爲道美也。

蘇李贈言﹐何溫而戚也﹗多唏涕語﹐而無蹶蹙聲﹐知古人之气厚矣。古人善於言情﹐轉意象於虛圓之中﹐故覺其味之長而言之美也。後人得此則死做矣。

斑婕妤說禮陳詩﹐姱修嫮佩﹐《怨歌行》不在《綠衣》諸什之下。

王昭君《黃鳥》詩﹐感痛未深。以絕世姿作蠻夷嬪﹐人敬有懷﹐其言當不止此。此有情而不能言情之過也。

詩之佳﹐拂拂如風﹐洋洋如水﹐一往神韻﹐行乎其間。班固《明堂》諸篇﹐則質而鬼矣。鬼者﹐無生气之謂也。

東京气格頹下﹐蔡文姬才气英英。讀《胡笳》吟﹐可令驚蓬坐振﹐沙礫自飛﹐直是激烈人懷抱。

孔融﹐魯國一男子﹐讀臨終詩﹐其意气懨懨欲盡。

焦仲卿詩有數病﹕大略繁絮不能舉要﹐病一﹔粗醜不能出詞﹐病二﹔頹頓不能整格﹐病三。尢可舉者﹐情詞之訛謬也﹐如雲「妾不堪驅使﹐徒畱無所施。便可白公姥﹐及時相遺歸」﹐此是何人所道﹖觀上言「非爲織作遲﹐君家婦難爲」﹐斯言似出婦口﹐則非矣。當縣令遣媒來也﹐「阿女含淚答﹐蘭芝初還時﹐府吏見丁寧﹐結誓不別離。今日違情義﹐恐此事非奇。自可斷來信﹐徐徐更謂之」。而其母之謝媒﹐亦曰「女子先有誓﹐老姥豈敢言」﹐則知女之有志﹐而母固未之彊也。及其兄悵然﹐蘭芝旣能死誓﹐何不更申前說大義拒之﹐而云「蘭芝仰頭答﹐理實如兄言。處分適兄意﹐那得自任專﹖」意當時情事﹐斷不如是。詩之不能宛述備陳﹐亦明矣。至於府君訂婚﹐阿母戒日﹐婦之爲計﹐當有深裁。或密語以寄情﹐或畱物以示意﹐不則慷慨激烈﹐指膚髮以自將﹐不則紆郁悲思﹐遺飲食於不事。乃云「左手持刀刀﹐右手執綾羅﹐朝成繡袖珍裙﹐晚成單羅衫」﹐其亦何情作此也﹖「晻晻日欲暝﹐愁思出門啼。府吏聞此變﹐因求假暫歸。未至二三里﹐摧藏馬悲哀。新婦識馬聲﹐躡履相逢迎。」當是時﹐婦何意而出門﹖夫何緣而偶值﹖詩之未能當情又明矣。其後府吏與母永訣﹐回身入房﹐此時不知幾爲徘徊﹐幾爲惋憤﹖而詩之情色﹐甚是艸艸﹐此其不能從容據寫又甚矣。或曰「詩虛境也﹐安得與紀事同論﹖」夫虛實異致﹐其要於當情則一也。漢樂府《孤兒行》﹐事至瑣矣﹐而言之甚詳。傳玄《秦女休行》﹐其事甚奇﹐而寫之不失尺雨。夫情生於文﹐文生於情﹐未有事離而情合者也。

古之爲尙﹐非徒朴也﹐實以其精。今人觀宋器﹐便知不逮古人甚遠。商彜周鼎﹐洵可珍也。不求其精﹐而惟其朴。以疏頑爲古拙﹐以淺俚爲玄澹﹐精彩不存﹐面目亦失之遠矣。

古樂府多俚言﹐然韻甚趣甚。後人視之爲粗﹐古人出之自精﹐故大巧者若拙。

魏人精力標格﹐去漢自遠﹐而始彯之華﹐中不足者外有餘﹐道之所以日漓也。李太白雲﹕「自從建安來﹐綺麗不足珍。」此豪傑閱世語。

曹孟徳饒雄力﹐而鈍气不無﹐其言如摧鋒之斧。

子桓王粲﹐時激《風》《雅》餘波﹐子桓逸而近《風》﹐王粲莊而近《雅》。子建任气憑材﹐一往不制﹐是以有過中之病。劉楨稜層﹐挺挺自持﹐將以興人則未也。二應卑卑﹐其無足道。徐幹淸而未遠﹐陳琳險而不安。鄴下之材﹐大略如此矣。

晉多能言之士﹐而詩不佳﹐詩非可言之物也。晉人惟華言是務﹐巧言是標﹐其衷之所存能幾也﹖其一二能詩者﹐正不在淸言之列﹐知詩之爲道微矣。嵇阮多材﹐然嵇詩一舉殆盡。

阮籍詩中之淸言也﹐爲汗漫語﹐知其曠懷無盡。故曰「詩可以觀。」直舉形情色相﹐傾以示人。

博玄得古之神。漢人朴而古﹐傅玄精而古。朴之至﹐妙若天成﹔精之至﹐粲如鬼畫。二者俱妙於思慮之先矣。

精神聚而色澤生﹐此非雕琢之所能爲也。精神道寶﹐閃閃著地﹐文之至也。晉詩如叢采爲花﹐絕少生韻。士衡病靡﹐太衝病憍﹐安仁病浮﹐二張病塞。語曰「情生於文﹐文生於情。」此言可以藥晉人之病。

素而絢﹐卑而未始不髙者﹐淵明也。艱哉士衡之苦於縟繡而不華也。夫溫柔悱惻﹐詩教也。愷悌以悅之﹐婉娩以入之﹐故詩之道行。左思抗色厲聲﹐則令人畏﹔潘嶽浮詞浪語﹐則令人厭﹐欲其入人也難哉﹗

讀陶詩﹐如所云「淸風徐來﹐水波不興」﹐想此老悠然之致。

詩被於樂﹐聲之也。聲微而韻﹐悠然長逝者﹐聲之所不得畱也。一擊而立盡者﹐瓦缶也。詩之饒韻者﹐其鉦磬乎﹖「相云日以遠﹐衣帶日以緩」﹐其韻古﹔「攜手上河梁﹐遊子暮何之」﹐其韻悠﹔「髙臺多悲風﹐朝日照北林」﹐其韻亮﹔「晨風飄歧路﹐零雨被秋艸」﹐其韻矯﹔「采菊東籬下﹐悠然見南山」﹐其韻幽﹕「皇心美陽澤﹐萬象咸光昭」﹐其韻韶﹔「扣枻新秋月﹐臨流別友生」﹐其韻淸﹔「野曠沙岸淨﹐天髙秋月明」﹐其韻洌﹔「天際識歸舟﹐雲中辧江樹」﹐其韻遠。凡情無奇而自佳﹐景不麗而自妙者﹐韻使之也。

晉人五言絕﹐兪俚愈趣﹐愈淺愈深。齊梁人得之﹐愈藻愈眞﹐愈華愈潔。此皆神情妙會﹐行乎其間。唐人苦意索之﹐去之愈遠。

詩至於宋﹐古之終而律之始也。體制一變﹐便覺聲色俱開。謝康樂鬼斧默運﹐其梓慶之鑢乎﹖顏延年代大匠斷而傷其手也。寸艸莖﹐能爭三春色秀﹐乃知天然之趣遠矣。

「池塘生春艸」﹐𨿽屬佳韻﹐然亦因夢得傳。「林壑斂暝色﹐雲霞收夕霏」﹐語饒霽色﹐稍以椎鏈得之。「白雲抱幽石﹐綠筱媚淸漣」﹐不琢而工。「皇心美陽澤﹐萬象咸光昭」﹐不淘而淨。「杪秋尋遠山﹐山遠行不近」﹐不修而嫵。「猿鳴誠知曙﹐谷幽光未顯」﹐「巖下云方合﹐花上露猶泫」﹐不繪而工。此皆有神行乎其間矣。

謝康樂詩﹐佳處有字句可見﹐不免硜硜以出之﹐所以古道漸亡。

康樂神工巧鑄﹐不知有對偶之煩。惠連枵然膚立﹐如《搗衣牛女》﹐吾不知其意之所存﹐情之所在。

鮑照材力標舉﹐淩厲當年﹐如五丁鑿山﹐開人世之所未有。當其得意時﹐直前揮霍﹐目無堅壁矣。駿馬輕貂﹐雕弓短劍﹐秋風落日﹐馳騁平岡﹐可以想此君意气所在。

詩麗於宋﹐艷於齊。物有天艷﹐精神色澤﹐溢自气表。王融好爲艷句﹐然多語不成章﹐則塗澤勞而神色隱矣。如衛之《碩人》﹐騷之《招魂》﹐艷極矣﹐而亦眞極矣。柳碧桃紅﹐梅淸竹素﹐各有固然。浮薄之艷﹐枯槁之素﹐君子所弗取也。

詩至於齊﹐情性旣隱﹐聲色大開。謝玄暉艷而韻﹐如洞庭美人﹐芙蓉衣而翠羽旗﹐絕非世間物色。

讀謝家詩﹐知其靈可砭頑﹐芳可滌穢﹐淸可遠垢﹐瑩可沁神。

熟讀靈運詩﹐能令五衷一洗﹐白雲綠筱﹐湛澄趣於淸漣。孰讀玄暉詩﹐能令宿貌一新﹐紅藥靑苔﹐濯芳姿於春雨。

詩須觀其自得﹐陶淵明《飲酒》詩﹕「一觴𨿽獨進﹐杯盡壺自傾。」「提壺撫寒枝﹐遠望時復爲。」又﹕「昔人旣屢空﹐春興豈自免﹖」「寒竹被荒蹊﹐地爲罕人遠。」此爲悠然樂而自得。謝康樂﹕「樵隱俱在山﹐由來事不同。不同非一事﹐養痾亦園中。中園屏氛雜﹐淸曠招遠風。」此爲曠然遇而無罣。見古人本色﹐捴披不煩而至。夫詠物之難﹐非肖難也﹐惟不局局於物之難。玄暉「餘霞散成綺﹐澄江淨如練」﹐「天際識歸舟﹐雲中辧江樹」﹐山水煙霞﹐衷成圖繪﹐指點盼顧﹐遇合得之。古人佳處﹐當不在言語間也。鮑明遠「霜崖滅土膏﹐金澗測泉脈。旋淵抱星漢﹐乳竇通海碧」﹐精矣﹐而乏自然之致。良工苦心﹐余以是賞之。

梁武《西淵曲》﹐絕似《子夜歌》﹐累疊而成﹐語語渾稱﹐風格最老﹐擬《靑靑河畔艸》亦然。

梁人多妖艷之音﹐武帝啟齒揚芬﹐其臭如幽蘭之噴﹐詩中得此﹐亦所稱絕代之佳人矣。「東飛伯勞西飛燕」﹐《河中之水歌》﹐亦古亦新﹐亦華亦素﹐此最艷詞也。所難能者﹐在風格渾成﹐意象獨出。

簡文詩多滯色膩情﹐讀之如半醉憨情﹐懨懨欲倦。

齊梁人欲嫩而得老﹐唐人欲老而得嫩﹐其所別在風格之間。齊梁老而實秀﹐唐人嫩而不華﹐其所別在意象之際。齊梁帶秀而香﹐唐人撰華而穢﹐其所別在點染之間。

梁元學曲初成﹐遂自嬌音滿耳﹐含情一粲﹐蕊气撲人。邵陵王賣致有餘﹐老而能媚。

沈約有聲無韻﹐有色無華。江淹材具不深﹐凋零自易﹐其所擬古﹐亦壽陵餘子之學步於邯鄲者耳。擬陶彭澤詩﹐祇是田家景色﹐無此老隱淪風趣﹐其似近而實遠。

庾肩吾﹑張正見﹐其詩覺聲色臭味俱備。詩之佳者﹐在聲色臭味之俱備﹐庾張是也。詩之妙者﹐在聲色臭味之俱無﹐陶淵明是也。

張正見《賦得秋河曙耿耿》「天路橫秋水﹐星橋轉夜流」﹐唐人無此境界。《賦得白雲臨浦》「疏葉臨稽竹﹐輕鱗入鄭船」﹐唐人無此想象。《乏舟後湖》「殘虹收度雨﹐缺岸上新流」﹐唐人無此景色。《關山月》「暈逐連城璧﹐輪隨出塞車」﹐唐人無此映帶。《奉和太子納涼》「避日交長扇﹐迎風列短簫」﹐唐人無此致趣。庾肩吾《經陳思王墓》「雁與云俱陣﹐沙將蓬共驚」﹐唐人無此追琢。《春夜應令》「燒香知夜漏﹐刻燭驗更籌」﹐唐人無此景趣。梁簡文《往虎窟山寺》「分花出黃鳥﹐掛石下新泉」﹐唐人無此寫作。《望同泰寺浮圖》「飛幡雜晚虹﹐畫鳥狎晨鳧」﹐唐人無此點染。《納涼》「遊魚吹水沫﹐神蔡上荷心」﹐唐人無此物態。梁元《折楊柳》「楊柳非花樹﹐依樓自覺春」﹐唐人無此神情。邵陵王《見姬人》「卻扇承枝影﹐舒衫受落花。狂夫不妒妾﹐隨意晚還家」﹐唐人無此風騷。江總《贈袁洗馬》「露浸山扉月﹐霜開石路煙」﹐唐人無此洗髮。此皆得意象先﹐神行語外﹐非區區模仿推敲之可得者。

何遜詩﹐語語實際﹐了無滯色。其探景每入幽微﹐語气悠柔﹐讀之殊不盡纏綿之致。

何遜以本色見佳﹐後之采眞者﹐欲摹之而不及。陶之難摹﹐難其神也﹔何之難摹﹐難其韻也。何遜之後繼有陰鏗﹐陰何气韻相鄰﹐而風華自布。見其婉而巧矣﹐微芳幽馥﹐時欲襲人。

江總自梁入陳﹐其詩猶有梁人餘气。至陳之末﹐纖磨極矣。孔範《賦得白雲抱幽石》﹕「陣結香鑪隱﹐羅成玉女微。」巧則巧矣﹐而纖極矣。王褒庾信佳句不乏﹐蒙气亦多﹐以是知此道之將終也。

宋孝武菁華璀璨﹐遂開靈運之先。陳後主妝裹丰余﹐精神悴盡﹐一時作者﹐俱披靡頹敗﹐不能自立。以知世運相感﹐人事以之。

陳人意气懨懨﹐將歸於盡。隋煬起敝﹐風骨凝然。其於追《風》勒《雅》﹐反漢還《騷》﹐相距甚遠。故去時之病則佳﹐而復古之情未盡。詩至陳余﹐非華之盛﹐乃實之衰耳。不能予其所美﹐而徒欲奪其所醜﹐則枵質將安恃乎﹖隋煬從華得素﹐譬諸紅艷叢中﹐淸標自出。𨿽卸華謝彩﹐而絢質猶存。並隋素而去之﹐唐之所以暗而無色也。珠輝玉潤﹐寶焰金光﹐自然之色﹐夫豈不佳﹖若朽木死灰﹐則何貴矣﹖唐之興﹐六代之所以盡亡也。

讀隋煬帝詩﹐見其風格初成﹐精華未備。

隋煬復古未深﹐唐人仍之益淺。夫以隋存隋﹐隋不存也﹐祇存其爲唐耳。唐之存﹐隋之所以去也。蓋以隋存隋﹐則隋孤﹔隋孤而以唐之力輔之﹐則唐之力益弱﹔唐弱而人不知反﹐不求勝於古﹐而求勝於唐﹐則他道百出矣。正不足而徑﹐徑不足而鬼﹐鬼不足而澌滅無餘矣。自漢而下﹐代不能爲相存﹐至於唐﹐而古人之聲音笑貌無復餘者。隋素而唐麗﹐素而質﹐「鳥擊初移樹﹐魚寒欲隱苔」﹐唐欲爲之﹐豈可得耶﹖

古雄而渾﹐律精而微。「四傑」律詩﹐多以古脈行之﹐故材气𨿽髙﹐風華未爛。六朝一語百媚﹐漢魏一語百情﹐唐人未能辦此。

王勃髙華﹐楊炯雄厚﹐照鄰淸藻﹐賓王坦易﹐子安其最傑乎﹖調入初唐﹐時帶六朝錦色。

杜審言渾厚有餘﹐宋之問精工不乏。沈佺期吞吐含芳﹐安詳合度﹐亭亭整整﹐喁喁叮叮。覺其句自能言﹐字自能語﹐品之所以爲美。蘇李法有餘閒﹐材之不逮遠矣。

初唐七律﹐簡貴多風﹐不用事﹐不用意﹐一言兩言﹐領趣自勝。故事多而寡用之﹐意多而約出之﹐斯所貴於作者。

詩有靈襟﹐斯無俗趣矣﹔有慧口﹐斯無俗韻矣。乃知天下無俗事﹐無俗情﹐但有俗腸與俗口耳。古歌《子夜》等詩﹐俚情褻語﹐村童之所赧言﹐而詩人道之﹐極韻極趣。漢《鐃歌》樂府﹐多窶人乞子兒女里巷之事﹐而其詩有都雅之風。如「亂流★正絕」﹐景極無色﹐而康樂言之乃佳。「帶月荷鋤歸」﹐事亦尋常﹐而淵明道之極美。以是知雅俗所由來矣。夫虛而無物者﹐易俗也﹔蕪而不理者﹐易俗也﹔卑而不揚者﹐易俗也﹔髙而不實者﹐易俗也﹔放而不制者﹐易俗也﹔局而不舒者﹐易俗也﹔奇而不法者﹐易俗也﹔質而無色者﹐易俗也﹔文而過飾者﹐易俗也﹔刻而過情者﹐易俗也﹔雄而尙气者﹐易俗也﹔新布自師者﹐易俗也﹔故而不變者﹐易俗也﹔典而好用者﹐易俗也﹔巧而過斷者﹐易俗也﹔多而見長者﹐易俗也﹔率而好盡者﹐易俗也﹔修而畏人者﹐易俗也﹔媚而逢世者﹐易俗也。大抵率眞以布之﹐稱情以出之﹐審意以道之﹐和气以行之﹐合則以軌之﹐去迹以神之﹐則無數者之病矣。

絕去故常﹐劃除塗轍﹐得意一往﹐乃佳。依傍前人﹐攺成新法﹐非其善也。豪傑命世﹐肝膽自行﹐斷不依人眉目。

气太重﹐意太深﹐聲太宏﹐色太厲﹐佳而不佳﹐反以此病﹐故曰「穆如淸風」。

世以李杜爲大家﹐王維髙岑爲傍戶﹐殆非也。摩詰寫色淸微﹐已望陶謝之籓矣﹐第律詩有餘﹐古詩不足耳。離象得神﹐披情著性﹐後之作者誰能之﹖世之言詩者﹐好大好髙﹐好奇好異﹐此世俗之魔見﹐非詩道之正傳也。體物著情﹐寄懷感興﹐詩之爲用﹐如此已矣。

王龍標七言絕句﹐自是唐人騷語。深情苦恨﹐襞積重重﹐使人測之無端﹐玩之無盡。惜後人不善讀耳。

七言古﹐盛於開元以後﹐髙適當屬名手。調響气佚﹐頗得縱橫﹔勾角廉折﹐立見涯涘。以是知李杜之气局深矣。

髙達夫調響而急。

岑參好爲巧句﹐眞不足而巧濟之﹐以此知其深淺矣。故曰「大巧若拙」。

孟浩然材𨿽淺窘﹐然語气淸亮﹐誦之有泉流石上風來松下之音。常建音韻已卑﹐恐非律之貴。凡骨峭者音淸﹐骨勁者音越﹐骨弱者音庳﹐骨微者音細﹐骨粗者音豪﹐骨秀者音冽﹐聲音出於風格間矣。

觀五言古於唐﹐此猶求二代之瑚璉於漢世也。古人情深﹐而唐以意索之﹐一不得也﹔古人像遠﹐而唐以景逼之﹐二不得也﹔古人法變﹐而唐以格律之﹐三不得也﹔古人色眞﹐而唐以巧繪之﹐四不得也﹔古人貌厚﹐而唐以姣飾之﹐五不得也﹔古人气凝﹐而唐以佻乘之﹐六不得也﹔古人言簡﹐而唐以好盡之。七不得也﹔古人作用盤磚﹐而唐以徑出之﹐八不得也。𨿽以子美雄材﹐亦踣躓於此而不得進矣。庶幾者其太白乎﹖意遠寄而不迫﹐體安雅而不煩﹐言簡要而有歸﹐局捲舒而自得。離合變化﹐有阮籍之遺蹤﹐寄托深長﹐有漢魏之委致。然而不能盡爲古者﹐以其有佻處﹐有淺處﹐有遊浪不根處﹐有率爾立盡處。然言語之際﹐亦太利矣。

上古之言渾渾爾﹐中古之言折折爾﹐晚世之言便便爾﹐末世之言纖纖爾﹐此太白之所以病利也。

杜少陵《懷李白》五古﹐其曲中之淒調乎﹖若意摹情﹐遇於悲而失雅。《石壕吏》《垂老別》諸篇﹐窮工造景﹐逼於險而不括。二者皆非中和之則﹐論詩者當論其品。

詩不患無材﹐而患材之揚﹔詩不患無情﹐而患情之肆﹔詩不患無言﹐而患言之盡﹔詩不患無景﹐而患景之煩。知此臺可與論雅。

太白《古風》八十二首﹐發源於漢魏﹐而托體於阮公。然寄托猶苦不深﹐而作用間尙未盡委蛇盤磚之妙。要之雅道時存。

少陵苦於摹情﹐工於體物﹐得之古賦居多。太白長於感興﹐遠於寄衷﹐本於十五《國風》爲近。

七言古﹐自魏文梁武以外﹐未見有佳。鮑明遠𨿽有《行路難》諸篇﹐不免宮商乖互之病。太白其千古之雄乎﹖气駿而逸﹐法老而奇﹐音越而長﹐調髙而卓。少陵何事得與執金鼓而抗顏行也﹖

太白七古﹐想落意外﹐局自變生﹐眞所謂「驅走風雲﹐鞭撻海嶽」。其殆天授﹐非人力也。少陵《哀江頭》《哀王孫》作法最古﹐然琢削磨礱﹐力盡此矣。《飲中八仙》﹐格力超拔﹐庶足當之。

少陵五古﹐材力作用﹐本之漢魏居多。第出手稍鈍﹐苦雕細琢﹐降爲唐音。夫一往而至者﹐情也﹔苦摹而出者﹐意也﹔若有若無者﹐情也﹔必然必不然者﹐意也。意死而情活﹐意迹而情神﹐意近而情遠﹐意僞而情眞。情意之分﹐古今所由判矣。少陵精矣刻矣﹐髙矣卓矣﹐然而未齊於古人者﹐以意勝也。假令以《古詩九首》與少陵作﹐便是首首皆意。假令以《石壕》諸什與古人作﹐便是首首皆情。此皆有神往神來﹐不知而自至之妙。太白則幾及之矣。十五國風皆設爲其然而實不必然之詞﹐皆情也。晦翁說《詩》﹐皆以必然之意當之﹐失其旨矣。數千百年以來﹐憒憒於中而不覺者眾也。

《三百篇》每章無多言。每有一章而三四疊用者﹐詩人之妙在一嘆三詠。其意已傳﹐不必言之繁而緒之紛也。故曰「《詩》可以興。」詩之可以興人者﹐以其情也﹐以其言之韻也。夫獻笑而悅﹐獻涕而悲者﹐情也﹔聞鑫則壯﹐聞絲竹而幽者﹐聲之韻也。是故情俗其眞﹐而韻欲其長也﹐二言足以盡詩道矣。乃韻生於聲﹐聲出於格﹐故標格欲其髙也﹔韻出爲風﹐風感爲事﹐故風味欲其美也。有韻必有色﹐故色欲其韶﹔韻動而气行﹐故气欲其淸也。此四者﹐詩之至要也。夫優柔悱惻﹐詩教也﹐取其足以感人已矣。而後之言詩者﹐欲髙欲大﹐欲奇奇欲異﹐於是遠想以撰之﹐雜事以羅之﹐長韻以屬之﹐俶詭以炫之﹐則駢指矣。此少陵誤世﹐而昌黎復湧其波也。心托少陵之籓﹐而欲追《風》《雅》之奧﹐豈可得哉﹖

子美之病﹐在於好奇。作意好奇﹐則於天然之致遠矣。五七言古﹐窮工極巧﹐謂無遺恨。細觀之﹐覺幾回不得自在。

初唐七律﹐謂其「不用意而自佳」﹐故當絕勝。「雲山一一看皆好﹐竹樹蕭蕭畫不成」﹐體气之貴﹐風味之佳﹐此殆非人力所與也。

少陵五言律﹐其法最多﹐顚倒縱橫﹐出人意表。余謂萬法總歸一法﹐一法不如無法。水流自行﹐云生自起﹐更有何法可設﹖

少陵「綠樽須盡日﹐白髮好禁春」﹐一語意經幾折﹐本是惜春﹐卻緣白髮拘束懷抱﹐不能舒散﹐乃知少年之意气猶存﹐而老去之愁懷莫展﹐所以對酒而自傷也。少陵作用﹐大略如此。

宋人抑太白而尊少陵﹐謂是道學作用。如此將置風人於何地﹖放浪詩酒﹐乃太白本行。忠君憂國之心﹐子美乃感輒發。其性旣殊﹐所遭復異﹐柰何以此定詩優劣也﹖太白遊梁宋間﹐所得數萬金﹐一揮輒盡﹐故其詩曰「天生我才必有用﹐黃金散盡還復來。」意气淩雲﹐何容易得﹖

人情好尙﹐世有轉移﹐千載悠悠﹐將焉取正﹖自梁以後﹐習尙綺靡﹐昭明《文選》﹐家視爲千金之寶﹐初唐以後﹐輒吐棄之。宋人尊杜子美爲詩中之聖﹐字型句矱﹐莫敢輕撥。如「自鋤稀萊甲﹐小摘爲情親」﹐特小小結作語。「不知西閣意﹐更肯定畱人」﹐意更淺淺。而一時何贊之甚﹖竊謂後之視今﹐亦猶今之視昔。卽余之所論﹐亦未敢以爲然也。

少陵七言律﹐蘊藉最深。有餘地﹐有餘情。情中有景﹐景外含情。一詠三諷﹐味之不盡。

善言情者﹐吞吐深淺﹐欲露還藏﹐便覺此衷無限。善道景者﹐絕去形容﹐略加點綴﹐卽眞相顯然﹐生韻亦流動矣。此事經不得著做﹐做則外相勝而天眞隱矣﹐直是不落思議法門。

每事過求﹐則當前妙境﹐忽而不領。古人謂眼前景致﹐口頭言語﹐便是詩家體料。所貴於能詩者﹐祇善言之耳。總一事也﹐而巧者繪情﹐拙者索相。總一言也﹐而能者動聽﹐不能者忤聞﹐初非別求一道以當之也。

凡法妙在轉﹐轉入轉深﹐轉出轉顯﹐轉搏轉峻﹐轉敷轉平。知之者謂之「至正」﹐不知者謂之「至奇」﹐誤用者則爲怪而已矣。

詩之所以病者﹐在過求之也﹐過求則眞隱而僞行矣。然亦各有故在﹐太白之不眞也爲材使﹐少陵之不眞也爲意使﹐髙岑諸人之不眞也爲習使﹐元白之不眞也爲詞使﹐昌黎之不眞也爲气使。人有外藉以爲之使者﹐則眞相隱矣。

中唐人用意﹐好刻好苦﹐好異好詳。求其所自﹐似得諸晉人《子夜》﹑漢人樂府居多。盛唐人寄趣﹐在有無之間。可言處常畱不盡﹐又似合於風人之旨﹐乃知盛唐人之地位故優也。

前不啟轍﹐後將何涉﹖前不示圖﹐後將何摹﹖詩家慣開門面﹐前有門面﹐則後有塗轍矣。不見《雅》《頌》《風》《騷》﹐何人擬得﹖此眞人所以無迹﹐至言所以無聲也。

唐人《早朝》﹐惟岑參一首﹐最爲正當﹐亦語語悉稱﹐但格力稍平耳。老杜詩失「早」字意﹐祇得起語見之。龍蛇燕雀﹐亦嫌矜擬太過。「眼前景致道不到﹐崔顥題詩在上頭」﹐此語可參詩家妙訣。硃晦翁云﹔「向來枉費推移力﹐此日中流自在行。」乃知天下事枉費推移者之多也。

中唐詩近收斂﹐境斂而實﹐語斂而精。勢大將收﹐物華反素。盛唐鋪張已極﹐無復可加﹐中唐所以一反而之斂也。初唐人承隋之餘﹐前華已謝﹐後秀未開﹐聲欲啟而尙畱﹐意方涵而不露﹐故其詩多希微玄澹之音。中唐反盛之風﹐攢意而取精﹐選言而取勝﹐所謂綺繡非珍﹐冰糸丸是貴﹐其致迥然異矣。然其病在雕刻太甚﹐元气不完﹐體格卑而聲气亦降﹐故其詩往往不長於古而長於律﹐自有所由來矣。

劉長卿體物情深﹐工於鑄意﹐其勝處有迥出盛唐者。「黃葉減餘年」﹐的是庾信王褒語气。「老至居人下﹐春歸在客先」﹐「春歸」句何減薛道衡《人日思歸》語﹖「寒鳥數移柯」﹐與隋煬「鳥擊初移樹」同﹐而風格欲遜。「鳥似五湖人」﹐語冷而尖﹐巧還傷雅﹐中唐身手於此見矣。

絕去形容﹐獨標眞素﹐此詩家最上一乘。本欲素而巧出之﹐此中唐人之所以病也。李端「園林帶雪潛生艸﹐桃李𨿽春未有花」﹐此語淸標絕勝。李嘉祐「野棠自發空流水﹐江燕初歸不見人」﹐風味最佳。「野棠」句帶琢﹐「江燕」句則眞相自然矣。羅隱「秋深霧露侵燈下﹐夜靜魚龍逼岸行」﹐此言當與沈佺期王摩詰折證。

深情淺趣﹐深則情﹐淺則趣矣。杜子美云「桃花一簇開無主﹐不愛深紅愛淺紅。」余以爲深淺俱佳﹐惟是天然者可愛。

書有利澀﹐詩有難易。難之奇﹐有曲澗層巒之致﹔易之妙﹐有舒雲流水之情。王昌齡絕句﹐難中之難﹔李靑蓮歌行﹐易中之易。難而苦爲長吉﹐易而脫爲樂天﹐則無取焉。總之﹐人力不與﹐天致自成﹐難易兩言﹐都可相忘耳。

司空曙「蒹葭有新雁﹐雲雨不離猿」﹐「雲雨」句﹐似不落思慮所得。意何臂積﹖語何渾成﹖語云「已雕已琢﹐復歸於朴。」「窮水雲同穴﹐過僧虎共林」﹐昔庾子山曾有「人禽或對巢」之句﹐其奇趣同而庾較險也。凡異想異境﹐其托胎處固已遠矣。老杜云「燻業頻看鏡﹐行藏獨倚樓。」語意徘徊。司空曙「相悲各問年」﹐更自應手犀快。風塵閱歷﹐有此苦語。

余嘗讀駱義烏文﹐絕愛其「風生曳鷺之濤﹐雨濕印龜之岸」﹐謂其風味絕色。耿湋「小暑開鵬翼﹐新蓂長鷺濤」﹐其語翠色可摘。

敍事議論﹐絕非詩家所需﹐以敍事則傷體﹐議論則費詞也。然總貴不煩而至﹐如《棠棣》不廢議論﹐《公劉》不無敍事。如後人以文體行之﹐則非也。戎昱「社稷依明主﹐安危托婦人」﹐「過因讒後重﹐恩合死前酬」﹐此亦議論之佳者矣。

李益五古﹐得太白之深﹐所不能者澹蕩耳。太白力有餘閒﹐故遊衍自得。益將矻矻以爲之。《蓮塘驛》《遊子吟》自出身手﹐能以意勝﹐謂之善學太白可。

盛唐人工於綴景﹐惟杜子美長於言情。人情向外﹐見物易而自見難也。司空曙「乍見翻疑夢﹐相悲各問年」﹐李益「問姓驚初見﹐稱名識舊容」﹐撫衷述愫﹐罄快極矣。因之思《三百篇》﹐情緒如絲﹐繹之不盡﹐漢人曾道只語不得。

石之有稜﹐水之有折﹐此處最爲可觀。人道謂之「廉隅」﹐詩道謂之「風格」﹐世衰道微﹐恃此乃能有立。東漢之末﹐節气輩生。唐之中葉﹐詩之骨榦不頓﹐此砥世維風之一事也。

專尋好意﹐不理聲格﹐此中晚唐絕句所以病也。詩不待意﹐卽景自成。意不待尋﹐興情卽是。王昌齡多意而多用之﹐李太白寡意而寡用之。昌齡得之椎練﹐太白出於自然﹐然而昌齡之意象深矣。劉禹錫一往深情﹐寄言無限﹐隨物感興﹐往往調笑而成。「南宮舊吏來相問﹐何處淹畱白髮生﹖」「舊人惟有何戡在﹐更與殷勤唱渭城。」更有何意索得﹖此所以有水到渠成之說也。

貪肉者﹐不貴味而貴臭﹔聞樂者﹐不聞響而聞音﹐凡一掇而有物者﹐非其至者也。詩之所貴者﹐色與韻而已矣。韋蘇州詩﹐有色有韻﹐吐秀含芳﹐不必淵明之深情﹐康樂之靈悟﹐而已自佳矣。「白日淇上沒﹐空閨生遠愁。寸心不可限﹐淇水長悠悠。」「還應有恨誰能識﹐月白風淸欲墮時。」此語可評其況。

盈盈秋水﹐淡淡春山﹐將韋詩陳對其間﹐自覺形神無間。

詩貴眞﹐詩之眞趣﹐又在意似之間。認眞則又死矣。柳子厚過於眞﹐所以多直而寡委也。《三百篇》賦物陳情﹐皆其然而不必然之詞﹐所以意廣象圓﹐機靈而感捷也。

讀柳子厚詩﹐知其人無與偶。讀韓昌黎詩﹐知其世莫能容。

劉夢得七言絕﹐柳子厚五言古﹐俱深於哀怨﹐謂《騷》之餘派可。劉婉多風﹐柳直損致﹐世稱韋柳﹐則以本色見長耳。

實際內欲其意象玲瓏﹐虛涵中欲其神色畢著。

材大者聲色不動﹐指顧自如﹐不則意气立見。李太白所以妙於神行﹐韓昌黎不免有蹶張之病也。气安而靜﹐材斂而開。張子房破楚椎秦﹐貌如處子﹔諸葛孔明陳師對壘﹐气若書生。以此觀其際矣。陶謝詩以性運﹐不以才使。凡好大好髙﹐好雄好辯﹐皆才爲之累也。善用才者﹐常畱其不盡。

靑蓮居士﹐文中常有詩意。韓昌黎伯﹐詩中常有文情。知其所長在此。

「隴上莊士有陳安﹐軀幹𨿽小腹中寬。聶父馬鐵鍛鞍﹐七尺大刀奮如湍。丈八蛇予左右盤﹐十湯五決無當前。」此言可評昌黎七古。

人情物態不可言者最多﹐必盡言之﹐則俚矣。知能言之爲佳﹐而不知不言之爲妙﹐此張籍王建所以病也。張籍小人之詩也。俚而佻。王建款情熟語﹐其兒女子之所爲乎﹖詩不入雅﹐𨿽美何觀矣﹗

張籍王建詩有三病﹕言之盡也﹐意之醜也﹐韻之痺也。言窮則盡﹐意褻則醜﹐韻軟則痺。杜少陵《麗人行》﹑李太白《楊叛兒》﹐一以雅道行之﹐故君子言有則也。

孟郊詩之窮也﹐思不成倫﹐語不成響﹐有一二語總稿衷之瀝血矣。自古詩人﹐未有拙於郊者。獨創成家﹐非髙才大力﹐誰能辦此﹖郊之所以益重其窮也。賈島衲气終身不除﹐語𨿽佳﹐其气韻自枯寂耳。余嘗謂讀孟郊詩如嚼木瓜﹐齒缺舌敝﹐不知味之所在。賈島詩如寒齏﹐味𨿽不和﹐時有餘酸薦齒。

妖怪感人﹐藏其本相﹐異聲異色﹐極伎倆以爲之﹐照入法眼﹐自立破耳。然則李賀其妖乎﹖非妖何以惑人﹖故鬼之有才者能妖﹐物之有靈者能妖。賀有異才﹐而不入於大道﹐惜乎其所之之迷也。

元白以潦倒成家﹐意必盡言﹐言必盡興﹐然其力足以達之。微之多深著色﹐樂天多淺著趣。趣近自然﹐而色亦非貌取也。總皆降格爲之﹐凡意欲其近﹐體欲其輕﹐色欲其妍﹐聲欲其脆﹐此數者格之所由降也。元白偸快意﹐則縱肆爲之矣。

元白之韻平以和﹐張王之韻痺以急。其好盡則同﹐而元白獨未傷雅也。𨿽然﹐元白好盡言耳﹐張王好盡意也。盡言特煩﹐盡意則褻矣。

李商隱麗色閒情﹐雅道𨿽漓﹐亦一時之勝。溫飛卿有詞無情﹐如飛絮飄揚﹐莫知指適。《湖陰》詞後云「吳波不動楚山曉﹐花壓欄幹春晝長。」余直不知所謂﹐余於溫李詩﹐收之最寬﹐從時尙耳。

李商七言律﹐气韻香甘。唐季得此﹐所謂枇杷晚翠。

五言古非神韻綿綿﹐定當捉衿露肘。劉賀曹鄴以意撐持﹐𨿽不迨古﹐亦所謂「鐵中錚錚﹐庸中姣姣」矣。善用意者﹐使有意無﹐隱然不見。造無爲有﹐化有爲無﹐自非神力不能。以少陵之才﹐能使其有而不能使其無耳。

有韻則生﹐無韻則死﹔有韻則雅﹐無韻則俗﹔有韻則響﹐無韻則沈﹔有韻則遠﹐無韻則局。物色在於點染﹐意態在於轉折﹐情事在於猶夷﹐風致在於綽約﹐語气在於吞吐﹐體勢在於遊行﹐此則韻之所由生矣。陸龜蒙皮日休知用實而不知運實之妙﹐所以短也。

