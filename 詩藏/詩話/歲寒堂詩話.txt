歲寒堂詩話﹝宋﹞張戒撰

●卷上

建發陶阮以前詩﹐專以言志﹔潘陸以後詩﹐專以詠物。兼而有之者﹐李杜也。言志乃詩人之本意﹐詠物特詩人之餘事。古詩蘇李曹劉陶阮本不期於詠物﹐而詠物之工﹐卓然天成﹐不可復及。其情眞﹐其味長﹐其气勝﹐視《三百篇》幾於無愧﹐凡以得詩人之本意也。潘陸以後﹐專意詠物﹐雕鐫刻鏤之工日以增﹐而詩人之本旨掃地盡矣。謝康樂「池塘生春艸」﹐顏延之「明月照積雪」﹐﹝案﹕「明月照積雪」乃謝靈運詩﹐此誤。﹞謝玄暉「澄江靜如練」﹐江文通「日暮碧雲合」﹐王籍「鳥鳴山更幽」﹐謝眞「風定花猶落」﹐柳惲「亭臯木葉下」﹐何遜「夜雨滴空階」﹐就其一篇之中﹐稍免雕鐫﹐粗足意味﹐便稱佳句﹐然比之陶阮以前蘇李古詩曹劉之作﹐九牛一毛也。大抵句中若無意味﹐譬之山無煙雲﹐春無艸樹﹐豈復可觀。阮嗣宗詩﹐專以意勝﹔陶淵明詩﹐專以味勝﹔曹子建詩﹐專以韻勝﹔杜子美詩﹐專以气勝。然意可學也﹐味亦可學也﹐若夫韻有髙下﹐气有彊弱﹐則不可彊矣。此韓退之之文﹐曹子建杜子美之詩﹐後世所以莫能及也。世徒見子美詩多粗俗﹐不知粗俗語在詩句中最難﹐非粗俗﹐乃髙古之極也。自曹劉死至今一千年﹐惟子美一人能之。中間鮑照𨿽有此作﹐然僅稱俊快﹐未至髙古。元白張籍王建樂府﹐專以道得人心中事爲工﹐然其詞淺近﹐其气卑弱。至於盧仝﹐遂有「不喞澑鈍漢」﹑「七碗喫不得」之句﹐乃信口亂道﹐不足言詩也。近世蘇黃亦喜用俗語﹐然時用之亦頗安排勉彊﹐不能如子美胸襟流出也。子美之詩﹐顏魯公之書﹐雄姿傑出﹐千古獨步﹐可仰而不可及耳。

國朝諸人詩爲一等﹐唐人詩爲一等﹐六朝詩爲一等﹐陶阮﹑建安七子﹑兩漢爲一等﹐《風》《騷》爲一等﹐學者須以次參究﹐盈科而後進﹐可也。黃魯直自言學杜子美﹐子瞻自言學陶淵明﹐二人好惡﹐已自不同。魯直學子美﹐但得其格律耳﹔子瞻則又專稱淵明﹐且曰「曹劉鮑謝李杜諸子皆不及也」﹐夫鮑謝不及則有之﹐若子建李杜之詩﹐亦何愧於淵明﹖卽淵明之詩﹐妙在有味耳﹐而子建詩﹐微婉之情﹑灑落之韻﹑抑揚頓挫之气﹐固不可以優劣論也。古今詩人推陳王及《古詩》第一﹐此乃不易之論。至於李杜﹐尢不可輕議。歐陽公喜太白詩﹐乃稱其「淸風明月不用一錢買﹐玉山自倒非人推」之句。此等句𨿽奇逸﹐然在太白詩中﹐特其淺淺者。魯直云﹔「太白詩與漢魏樂府爭衡」﹐此語乃眞知太白者。五介甫云「白詩多說婦人﹐識見污下。」介主之論過矣。孔子刪詩三百五篇﹐說婦人者過半﹐豈可亦謂之識見污下耶﹖元微之嘗謂自詩人以來﹐未有如子美者﹐而復以太白爲不及﹐故退之云「不知羣兒愚﹐那用故謗傷。」退之於李杜但極口推尊﹐而未嘗優劣﹐此乃公論也。子美詩奄有古今﹐學者能識《國風騷》人之旨﹐然後知子美用意處﹐識漢魏詩﹐然後知子美遣詞處。至於掩顏謝之孤髙﹐雜徐庾之流麗﹐在子美不足道耳。歐陽公詩學退之﹐又學李太白。王介甫詩﹐山谷以爲學三謝。蘇子瞻學劉夢得﹐學白樂天太白﹐晚而學淵明。魯直自言學子美。人才髙下﹐固有分限﹐然亦在所忌﹐不可不謹﹐其始也學之﹐其終也豈能過之。屋下架屋﹐愈見其小﹐後有作者出﹐必欲與李杜爭衡﹐當復從漢魏詩中出爾。

詩以用事爲博﹐始於顏光祿而極於杜子美。以押韻爲工﹐始於韓退之而極於蘇黃。然詩者﹐志之所之也。情動於中而形於言﹐豈專意於詠物哉﹖子建「明月照髙樓﹐流光正徘徊」﹐本以言婦人淸夜獨居愁思之切﹐非以詠月也﹐而後人詠月之句﹐𨿽極其工巧﹐終莫能及。淵明「狗吠深巷中﹐雞鳴桑樹顚」﹐本以言郊居閒之趣﹐非以詠田園﹐而後人詠田園之句﹐𨿽極其工巧﹐終莫能及。故曰「言之不足﹐故詠嘆之。詠嘆之不足﹐故不知手之舞之﹐足之蹈之。」後人所謂含不盡之意者此也﹐用事押韻﹐何足道哉﹗蘇黃用事押韻之工﹐至矣盡矣﹐然究其實﹐乃詩人中一害﹐使後生只知用事押韻之爲詩﹐而不知詠物之爲工﹐言志之爲本也﹐風雅自此掃地矣。

韻有不可及者﹐曹子建是也。味有不可及者﹐淵明是也。才力有不可及者﹐李太白韓退之是也。意气有不可及者﹐杜子美是也。文章古今迥然不同﹐鍾嶸《詩品》以《古詩》第一﹐子建次之﹐此論誠然。觀子建「明月照髙樓」﹑「髙臺多悲風」﹑「南國有佳人」﹑「驚風飄白日」﹑「謁帝承明廬」等篇﹐鏗鏘音節﹐抑揚態度﹐溫潤淸和﹐金聲而玉振之﹐辭不迫切﹐而意已獨至﹐與《三百五篇》異世同律﹐此所謂韻不可及也。淵明「狗吠深巷中﹐雞鳴桑樹顚」﹑「采菊東籬下﹐悠然見南山」﹐此景物𨿽在目前﹐而非至閒至靜之中﹐則不能到﹐此味不可及也。杜子美李太白韓退之三人﹐才力俱不可及﹐而就其中退之喜崛奇之態﹐太白多天仙之詞﹐退之猶可學﹐太白不可及也。至於杜子美﹐則又不然﹐气吞曹劉﹐固無與爲敵﹐如放歸州而云「維時遭艱虞﹐朝野少暇日。顧慚恩私被﹐昭許歸蓬蓽」﹐新婚戍邊而云「勿爲新婚念﹐努力事戎行。羅不復施﹐對君洗紅妝」﹐《莊遊》云「兩宮各警蹕﹐萬里遙相望﹐」《洗兵馬》云「鶴駕通宵鳳輦備﹐雞鳴問寢龍樓曉」﹐凡此皆徹而婉﹐正而有禮﹐孔子所謂「可以興﹐可以觀﹐可以羣﹐可以怨。邇之事父﹐遠之事君」者。如「刺規多諫諍﹐端拱自光輝」﹐「儉約前王體﹐風流後代希」﹐「公若登臺輔﹐臨危莫愛身」﹐乃聖觀法言﹐非特詩人而已。

「蕭蕭馬鳴﹐悠悠旆旌」﹐以「蕭蕭」「悠悠」字﹐而出師整暇之情狀﹐宛在目前。此語非惟創始之爲難﹐乃中的之爲工也。荊軻云「風蕭蕭兮易水寒﹐壯士一去兮不復還。」自常人觀之﹐語旣不多﹐又無新巧﹐然而此二語遂能寫出天地愁慘之狀﹐極壯士赴死如歸之情﹐此亦所謂中的也。古詩「白楊多悲風﹐蕭蕭愁殺人」﹐「蕭蕭」兩字﹐處處可用﹐然惟墳墓之間﹐白楊悲風﹐尢爲至切﹐所以爲奇。樂天云「說喜不得方言喜﹐說怨不得言怨。」樂天特得其粗爾。此句用「悲」「愁」字﹐乃愈見其親切處﹐何可少耶﹖詩人之工﹐特在一時情味﹐固不可預設法式也。

《國風》云「愛而不見﹐搔首踟躕。」「瞻望弗及﹐佇立以泣。」其詞婉﹐其意微﹐不迫不露﹐此其所以可貴也。《古詩》云「馨香盈懷袖﹐路遠莫致之。」李太白雲﹕「皓齒終不發﹐芳心空自持。」皆無愧於《國風》矣。杜牧之云﹕『多情卻是總無情﹐惟覺尊前笑不成。「意非不佳﹐然而詞意淺露﹐略無餘蘊。元白張籍﹐其病正在此﹐只知道得人心中事﹐而不知道盡則又淺露也。後來詩人能道得人心中事者少爾﹐尙何無餘蘊之責哉。

陶淵明云「世間有喬松﹐於今定何聞。」此則初出於無意。曹子建云「虛無求列仙﹐松子久吾欺。」此語𨿽甚工﹐而意乃怨怒。《古詩》云「服食求神仙﹐多爲藥所誤。」可謂辭不迫切而意已獨至也。

東坡評文勛篆云「世人篆字﹐隸體不除﹐如浙人語﹐終老帶吳音。安國用筆﹐意在隸前﹐汲冢魯壁﹐周鼓泰山。」東坡此語﹐不特篆字法﹐亦古詩法也。世人作篆字﹐不除隸體﹐作古詩不免律句﹐要須意在律前﹐乃可名古詩耳。

人才各有分限﹐尺寸不可彊。同一物也﹐而詠物之工有遠近﹔皆此意也﹐而用意之工有淺深。章八元《題雁塔》云「十層突兀在虛空﹐四十門開面面風。卻訝鳥飛平地上﹐忽驚人語半天中。回梯倒踏如穿洞﹐絕頂初攀似出籠。」此乞兒口中語也。梅聖兪云「气想下時險﹐喘汗頭目旋。不知且安坐﹐休用窺雲煙。」何其語之凡也。東坡《眞興寺閣》云「山林與城郭﹐漠漠同一形。市人與鴉鵲﹐浩浩同一聲。側身送落日﹐引手攀飛星。登者尙呀咻﹐作者何以勝。」《登靈隱寺塔》云「足勸小舉相﹐前路髙且長。漸聞鐘磬音﹐飛鳥皆下翔。入門亦何有﹐雲海浩茫茫。」意𨿽有佳處﹐而語不甚工﹐蓋失之易也。劉長卿《登西靈寺塔》云「化塔淩虛空﹐雄規壓川澤。亭亭楚云外﹐千里看不隔。盤梯接元气﹐坐壁棲夜魄。」王介甫《登景徳寺塔》云「放身千仞髙﹐北望太行山。邑屋如蟻冢﹐蔽虧塵霧間。」此二詩語𨿽稍工﹐而不爲難到。杜子美則不然﹐《登慈恩寺塔》首云「髙標跨蒼天﹐列風無時休。自非曠士懷﹐登玆翻百憂。」不待云「千里」「千仞」「小舉足」「頭目旋」而窮髙極遠之狀﹐可喜可愕之趣﹐超軼絕塵而不可及也。「七星在北戶﹐河漢聲西流。羲和鞭白日﹐少昊行淸秋。」視東坡「側身」「引手」之句陋矣。「秦山忽破碎﹐涇渭不可求。俯視但一气﹐焉能辧皇州﹖」豈特「邑屋如蟻冢﹐蔽虧塵霧間」﹐山林城郭﹐漠漠一形﹐市人鴉鵲﹐浩浩一聲而已哉﹖人才有分限﹐不可彊乃如此。

《國風》《離騷》固不論﹐自漢魏以來﹐詩妙於子建﹐成於李杜﹐而壞於蘇黃。余之此論﹐固未易爲俗人言也。子瞻以議論作詩﹐魯直又專以補綴奇字﹐學者未得其所長﹐而先得其所短﹐詩人之意掃地矣。段師教康昆侖琵琶﹐且遣不近樂器十餘年﹐忘其故態﹐學詩亦然。蘇黃習气淨盡﹐始可以論唐人詩。唐人聲律習气淨盡﹐始可以論六朝詩。鐫刻之習气淨盡﹐始可以論曹劉李杜詩。《詩序》云「情動於中而形於言﹐言之不足﹐故嗟嘆之。」子建李杜皆情意有餘﹐洶湧而後發者也。劉勰云「因情造文﹐不爲文造情。」若他人之詩﹐皆爲文造情耳。沈約云「相如工爲形似之言﹐二班長於情理之說。」劉勰云「情在詞外曰隱﹐狀溢目前曰秀。」梅聖兪云「含不盡之意﹐見於言外﹔狀難寫之景﹐如在目前。」三人之論﹐其實一也。

杜子美云「續兒誦《文選》﹐又云」熟精《文選》𨿽昭明所集﹐非昭明所作。秦漢魏晉奇麗這文盡在﹐所失𨿽多﹐所得不少。作詩賦四六﹐此其大法﹐安可以昭明去取一失而忽之﹖子瞻文章從《戰國策陸宣公奏議》中來﹐長於議論而欠宏麗﹐故𨿽揚雄亦薄之﹐云「好爲艱深之詞﹐以文淺易之說」。雄之說淺易則有矣﹐其文詞安可以爲艱深而非之也。韓退之文章豈減子瞻﹐而獨推揚雄云「雄死後作者不復生。」雄文章豈可非哉﹖《文選》中求議論而無﹐求奇麗之文則多矣。子美不獨教子﹐其作詩乃自《文選》中來﹐大抵宏麗語也。

杜子美《登慈恩寺塔》云「回首叫虞舜﹐蒼梧云正愁。惜哉瑤池飲﹐日宴昆侖丘。」此但方言其窮髙極遠之趣爾﹐南及蒼梧﹐西及昆侖﹐然而叫虞舜﹐惜瑤池﹐不爲無意也。《白帝城最髙樓》云「扶桑西枝對斷石﹐弱水東影隨長注。」使後來作者如何措手﹖東坡《登常山絕頂廣麗亭》云「西望穆陵關﹐東望瑯邪臺。南望九仙山﹐北望空飛埃。相將叫虞舜﹐遂欲歸蓬萊。」襲子美已陳之迹﹐而不逮遠甚。山谷《登快合》詩云「落水千山天遠大﹐澄江一道月分明。」此但以遠大分明之語爲新奇﹐而安其實﹐乃小兒語也。山谷是作《大雅堂記》﹐謂子美死四百年﹐後來名世之士﹐不無其人﹐然而未有能升子美之堂者﹐此論不爲過。

楊太眞事﹐唐人吟詠至多﹐然類皆無禮。太眞配至尊﹐豈可以兒女語黷之耶﹖惟杜子美則不然﹐《哀江頭》云「昭陽殿裏第一人﹐同輦隨君侍君側。」不待云「嬌侍夜」﹑「醉和春」﹐而太眞之專寵可知﹐不待云「玉容」「梨花」﹐而太眞之絕可想也。至於言一時行樂事﹐不斥言太眞﹐而但言輦前才人﹐此意尢不可及。如雲﹕「翻身向天仰射云﹐一笑正墜雙飛翼。」不待云「緩歌慢舞凝絲竹﹐盡日君王看不足」﹐而一時行樂可喜事﹐筆端畫出﹐宛在目前。「江水江花豈終極」﹐不待云「比翼鳥」「連理枝」﹐「此恨綿綿無盡期」﹐而無窮之恨﹐「黍離」麥秀之悲﹐寄於言外。題云《哀江頭》﹐乃子美在賊中時﹐潛行曲江﹐睹江水江花﹐哀思而作。其詞婉而雅﹐其意微而有禮﹐眞可謂得詩人之旨者。《長恨歌》在樂天詩中爲最下﹐《連昌宮詞》在元微之詩中乃最得意者﹐二詩工拙𨿽殊﹐皆不若子美詩微而婉也。元白數十百言﹐竭力摹寫﹐不若子美一句﹐人才髙下乃如此。

梅聖兪云「狀難寫之景﹐如在目前。」元微之云「道得人心中事。」此固白樂天長處﹐然情意失於太詳﹐景物失於太露﹐遂成淺近﹐略無餘蘊﹐此其所短處。如《長恨歌》𨿽播於樂府﹐人人稱誦﹐然其實乃樂天少作﹐𨿽欲悔而不可追者也。其敍楊妃進見專寵行樂事﹐皆穢褻之語。首云「漢皇重色思傾國﹐禦宇多年求不得」﹐後云「漁陽鼙鼓動地來﹐驚破《霓裳羽衣曲》」﹐又云「君王掩面救不得﹐回看血淚相和流」﹐此固無禮之甚。「侍兒扶起嬌無力﹐始是新承恩澤時」﹐此下云云﹐殆可掩耳也。「遂令天下父母心﹐不重生男重生女」﹐此等語乃樂天自以爲得意處﹐然而亦淺陋甚。「夕殿螢飛思悄然﹐孤燈挑盡未成眠」﹐此尢可笑﹐南內𨿽淒涼﹐何至挑孤燈耶﹖惟敍上皇還京云「天旋日轉回龍馭﹐到此躊躇不能去。馬嵬坡下泥土中﹐不見玉顏空死處。君臣相顧盡沾衣﹐東望都門信馬歸。歸來池苑皆依舊﹐太液芙蓉未央柳。」敍太眞見方士云「風吹仙袂飄飄舉﹐猶似《霓裳羽衣》舞。玉容寂寞淚闌干﹐梨花一枝春帶雨。」一篇之中﹐惟此數語稍佳爾。《長恨歌》﹐元和元年尉時作﹐是時年三十五﹐謫江州十一年﹐作《琵琶行》﹐二詩工拙﹐遠不侔矣。如《琵琶行》𨿽未免於煩悉﹐然其語意甚當﹐後來作者﹐未易超越也。

韓退之詩﹐愛憎相半。愛者以爲𨿽杜子美亦不及﹐不愛者以爲退之於詩本無所得﹐自陳無己輩皆有此論。然二家之論俱過矣。以爲子美亦不及者固非﹐以爲退之於詩本無所得者﹐談何容易耶﹖退之詩﹐大抵才气有餘﹐故能擒能縱﹐顚倒崛奇﹐無施不可。放之則如長江大河﹐瀾翻洶湧﹐滚滚不窮﹔收之則藏形匿影﹐乍出乍沒﹐姿態橫生﹐變怪百出﹐可喜可愕﹐可畏可服也。蘇黃門子由有云「唐人詩當推韓杜﹐韓詩豪﹐杜詩雄﹐然杜之雄亦可以兼韓之豪也。」此論得之。詩文字畫﹐大抵從胸臆中出﹐子美篤於忠義﹐深於經術﹐故其詩雄而正。李太白喜任俠﹐故其詩豪而逸。退之文章侍從﹐故其詩文有廊廟气。退之詩正可與太白爲敵﹐然二豪不並立﹐當屈退之第三。

柳柳州詩﹐字字如珠玉﹐精則精矣﹐然不若退之之變態百出也。使退之收斂而爲子厚則易﹐使子厚開拓而爲退之則難。意味可學﹐而才气則不可彊也。

韋蘇州詩﹐韻髙而气淸。王右丞詩﹐格老而味長。𨿽皆五言之宗匠﹐然互有得失﹐不無優劣。以標韻觀之﹐右丞遠不逮蘇州。至於詞不迫切﹐而味甚長﹐𨿽蘇州亦所不及也。

世言白少傅詩格卑﹐𨿽誠有之﹐然亦不可不察也。元白張籍詩﹐皆自陶阮中出﹐專以道得人心中事爲工﹐本不應格卑﹐但其詞傷於太煩﹐其意傷於太盡﹐遂成冗長卑陋爾。比之吳融韓俳優之詞﹐號爲格卑﹐則有間矣。若收斂其詞﹐而少加含蓄﹐其意味豈復可及也。蘇端明子瞻喜之﹐良有由然。皮日休曰「天下皆汲汲﹐樂天獨恬然天下皆悶悶﹐樂天獨捨旃。仕若不得志﹐可爲龜鑑焉。」此語得之。

退之於籍輩﹐皆兒子畜之﹐獨於東野極石推重﹐𨿽退之謙抑﹐亦不徒然。世以配賈島而鄙其寒苦﹐蓋未之察也。郊之詩﹐寒苦則信矣﹐然其格致髙古﹐詞意精確﹐其才亦豈可易得。

論詩文當以文體爲先﹐警策爲後。若但取其警策而已﹐則「楓吳江冷」﹐豈足以定優劣﹖孟浩然「微雲淡河漢﹐疏雨滴梧桐」之句﹐東野集中未必有也。然使浩然當退之大敵﹐如《城南聯句》﹐亦必困矣。子瞻云「浩然詩如內庫法酒﹐卽是上尊之規模﹐但欠酒才爾。」此論盡之。

韋蘇州律詩似古﹐劉隨州古詩似律﹐大抵下李杜韓退之一等﹐便不能兼。隨州詩﹐韻度不能如韋蘇州之髙簡﹐意味不能如王摩詰孟浩然之勝絕﹐然其筆力豪贍﹐气格老成﹐則皆過之。與杜子美並時﹐其得意處﹐子美之匹亞也。「長城」之目﹐蓋不徒然。

世以王摩詰律詩配子美﹐古詩配太白﹐蓋摩詰古詩能道人心中事而不露筋骨﹐律詩至佳麗而老成。如《隴西行息夫人西施篇羽林閨人別弟妹》等篇﹐信不減太白﹕「興闌啼鳥換﹐坐久落花多」。「艸枯鷹眼疾﹐雪盡馬躓輕」等句﹐信不減子美。𨿽才气不若李杜之雄亻桀﹐而意味工夫﹐是其匹亞也。摩詰心淡泊﹐本學佛而善畫﹐出則陪岐薛諸王及貴主遊﹐歸則饜飫輞川山水﹐故其詩於富貴山林﹐兩得其趣。如「興闌啼鳥換﹐坐久落花多」之句﹐𨿽不誇服食器用﹐而眞是富貴人口中語﹐非僅「笙歌歸院落﹐燈火下樓臺」之比也。

張司業詩與元白一律﹐專以道得人心中事爲工﹐但白才多而意切﹐張思深而語精﹐元體輕而詞躁爾。籍律詩𨿽有味而少文﹐遠不逮李義山劉夢得杜牧之﹐然籍之樂府﹐諸人未必能也。

李義山劉夢得杜牧之三人﹐筆力不能相上下﹐大抵工律詩而不工古詩﹐七言尢工﹐五言微弱﹐𨿽有佳句﹐然不能如韋柳王孟之髙致也。義山多奇趣﹐夢得有髙韻﹐牧之專事華藻﹐此其優劣耳。

「地險悠悠天險長﹐金陵王气應瑤光。休誇此地分天下﹐只得徐妃半面妝。」李義山此詩﹐非誇徐妃﹐乃譏湘中也。義山詩佳處﹐大抵類此﹐詠物似瑣屑﹐用事似僻﹐而意則甚遠﹐世但見其詩喜說婦人﹐而不知爲世鑑戒。「玉桃偸得憐方朔﹐金屋妝成貯阿嬌。誰料蘇卿老歸國﹐茂陵松析雨蕭蕭。」此詩非誇王母玉桃﹐阿嬌金屋﹐乃譏漢武也。「景陽宮井剩堪悲﹐不盡龍鸞誓死期。腸斷吳王宮外水﹐濁泥猶得葬西施。」此詩非痛恨張麗華﹐乃譏陳後主也。其爲世鑑戒﹐豈不至深至切。「內殿張弦管﹐中原絕鼓鼙。舞成靑海馬﹐鬥殺汝南雞。不睹華胥夢﹐空聞下蔡迷。宸襟他日淚﹐薄暮望賢西。」夫雞至於鬥殺﹐馬至於舞成﹐其窮歡極樂不待言而可知也﹔「不睹華胥夢﹐空聞下蔡迷」﹐志欲神仙而反爲所惑亂也。其言近而旨遠﹐其稱名也小﹐其取類也大。杜牧之《華淸宮三十韻》﹐鏗鏘飛動﹐極敍事之工﹐然意則不及此也。「卜肆至今多寂寞﹐酒壚從古擅風流。浣花箋紙桃花色﹐好好題詩詠玉鉤。」此詩送入蜀人﹐𨿽似誇文君酒壚﹐而其意乃是譏蜀人多粗鄙少賢才爾。義山詩句﹐其精妙處大抵類此。

往年過華淸宮﹐見杜牧之溫庭筠二詩﹐俱刻石於浴殿之側﹐必欲較其優劣而不能。近偶讀庭筠詩﹐乃知牧之之工﹐庭筠小子﹐無禮甚矣。劉夢得《扶風歌》﹑白樂天《長恨歌》及庭筠此詩﹐皆無禮於其君者。庭筠語皆新巧﹐初似可喜﹐而其意無禮﹐其格至卑﹐其筋骨淺露﹐與牧之詩不可同年而語也。其首敍開元勝遊﹐固已無稽﹐其末乃云「艷笑雙飛斷﹐香魂一哭休」﹐此語豈可以瀆至尊耶﹖人才气格﹐自有髙下﹐𨿽欲彊學不能﹐如庭筠豈識《風》《雅》之旨也﹖牧之才豪華﹐此詩初敍事甚可喜﹐而其中乃云「泉暖涵窗鏡﹐云嬌惹粉囊。嫩嵐滋翠葆﹐淸渭照紅妝。」是亦庭筠語耳。

王介甫云「遠引江山來控帶﹐平看鷹隼去飛翔。」疑非介甫語。又云「畱歡薄日晚﹐起視飛鳥背。」又云「灑筆飛鳥上﹐爲王賦雌雄。」語𨿽稍工﹐而不爲難到。東坡云「飛鳥皆下翔」﹐失之易也。李太白《登西靈寺塔》云「鳥拂瓊檐度﹐霞連練ㄆ張。」亦疑非太白語。《廬山謠》云「翠景紅霞映朝日﹐鳥飛不到吳天長。登髙壯觀天地間﹐大江茫茫去不還。」此乃眞太白詩矣。如介甫﹑東坡﹐皆一代宗匠﹐然其詞气視太白一何遠也。陶淵明云「迢迢百尺樓﹐分明望四荒。暮則歸云宅﹐朝爲飛鳥堂。」此語初若小兒戲弄不經意者﹐然殊有意味可愛。

杜牧之序李賀詩云「騷人之苗裔。」又云「少加以理﹐奴僕命《騷》可也。」牧之論太過。賀詩乃李白樂府中出﹐瑰奇譎怪則似之﹐秀逸天拔則不及也。賀有太白之語﹐而無太白之韻。元白張籍以意爲主﹐而失於少文﹐賀以詞爲主﹐而失於少理﹐各得其一偏。故曰「文質彬彬﹐然後君子。」

元微之戲贈韓舍人云「玉磬聲聲徹﹐金鈴个个圓。髙疏明月下﹐細膩早春前。」此律詩法也。五言律詩﹐若無甚難者﹐然國朝以來﹐惟東坡最工﹐山谷晚年乃工。山谷嘗云「要須唐律中作活計﹐乃可言詩。」𨿽山谷集中﹐亦不過《白雲亭宴集》十韻耳。

韓退之之文﹐得歐公而後發明。陸宣公之議論﹐陶淵明柳子厚之詩﹐得東坡而後發明。子美之詩﹐得山谷而後發明。後世復有揚子云﹐必愛之矣﹐誠然誠然。往在桐廬見呂舍人居仁﹐余問﹕「魯直得子美之隨乎﹖」居仁曰「然。」「其佳處焉在﹖」居仁曰「禪家所謂死蛇弄得活。」余曰「活則活矣﹐如子美『不見公三十年﹐封書寄與淚潺。舊來好事今能否﹖老去新詩誰與傳。』此等句魯直少日能之。『方丈涉海費時節﹐玄圃尋河知有無。桃源人家易制度﹐橘州田土仍膏腴。』此等句魯直晚年能之。至於子美『客從南溟來』﹐『朝行靑泥上』﹐《壯遊》《北徵》﹐魯直能之乎﹖如『莫自使眼枯﹐收汝淚縱橫。眼枯卻見骨﹐天地終無情』﹐此等句魯直能到乎﹖」居仁沈吟久之曰「子美詩有可學者﹐有不可學者。」余曰「然則未可謂之得髓矣。」

往在柏臺﹐鄭亨仲方公美誦張文潛《中興碑》詩﹐戒曰「此弄影戲語耳。」二公駭笑﹐問其故﹐戒曰「『郭公凜凜英雄才﹐金戈鐵馬從西來。舉旗爲風偃爲雨﹐灑掃九廟無塵埃。」二公以爲然。

作粗俗語仿杜子美﹐作破律句仿黃魯直﹐皆初機爾。必欲入室升堂﹐非得其意則不可。張文潛與魯直同作《中興碑》詩﹐然其工拙不可同年而語。魯直自以爲入子美之室﹐若《中興碑》詩﹐則眞可謂入子美之室矣。首云「春風吹船著浯溪」﹐末云「凍雨爲洗前朝悲」﹐鋪敍云云﹐人能道之﹐不足爲奇。

乙卯冬﹐陳去非初見餘詩﹐曰「奇語甚多﹐只欠建安六朝詩耳。」余以爲然。及後見去非詩全集﹐求似六朝者﹐尙不可得﹐況建安乎﹖詞不逮意﹐後世所患。鄒員外徳久嘗與余閱石刻﹐余問﹕「唐人書𨿽極工﹐終不及六朝之韻﹐何也﹖」徳久曰「一代不如一代﹐天地風气生物﹐只如此耳。」言亦有理。

「獨坐燒香靜室中﹐雨聲初罷鳥聲空。瓦溝柏子時時落﹐知有寒天木杪風。」此絕句非余得意者﹐而陳去非獨稱誦不已。張巨山出去非詩卷﹐戒獨愛其《徵牟書事》一首云「神仙非異人﹐由來本英雄。蒼山雨中髙﹐綠艸溪上丰」者﹐而去非亦不自以爲奇也。王云「作文字易﹐識文字難。刪《詩》定《書》﹐須仲尼乃可。」蕭統《文選》之有不當﹐又何怪也。

王介甫只知巧語之爲詩﹐而不知拙語亦詩也。山谷只知奇語之爲詩﹐而不知常語亦詩也。歐陽公詩專以快意爲主﹐蘇端明詩專以刻意爲工﹐李義山詩只知有金玉龍鳳﹐杜牧之詩只知有綺羅脂粉﹐李長吉詩只知有花艸蜂蝶﹐而不知世間一切皆詩也。惟杜子美則不然﹐在山林則山林﹐在廊廟則廊廟﹐遇巧則巧﹐遇拙則拙﹐遇奇則奇﹐遇俗則俗﹐或放或收﹐或新或舊﹐一切物﹐一切事﹐一切意﹐無非詩者。故曰「吟多意有餘」﹐又曰「詩盡人間興」﹐誠哉是言。﹝案﹕此條及下條原本未載﹐今據《學海類編》增入。﹞

孔子曰「《詩》三百﹐一言以蔽之﹐曰﹕『思無邪。』」世儒解釋終不了。余嘗觀古今詩人﹐然後知斯言良有以也。《詩序》有云「詩者﹐志之所之也。在心爲志﹐發言爲詩。情動於中﹐而形於言。」其正少﹐其邪多。孔子刪詩﹐取其思無邪者而已。自建安七子﹑六朝﹑有唐及近世諸人﹐思無邪者﹐惟陶淵明杜子美耳﹐餘皆不免落邪思也。六朝顏鮑徐庾﹐唐李義山﹐國朝黃魯直﹐乃邪思之尢者。魯直𨿽不多說婦人﹐然其韻度矜持﹐冶容太甚﹐讀之足以蕩人心魄﹐此正所謂邪思也。魯直專學子美﹐然子美詩讀之﹐使人凜然興起﹐肅然生敬﹐《詩序》所謂「經夫婦﹐成孝敬﹐厚人倫﹐美教化﹐移風俗」者也﹐豈可與魯直詩同年而語耶﹖

●卷下

【巳上人茅齋】余嘗聞劉右司以子美「枕簟入林僻﹐茶瓜畱客遲」最得避暑之佳趣﹐余不以爲然。鄭武子曰「此句非不佳﹐但多『僻』與『遲』兩字﹐若云『枕簟入林﹐茶瓜畱客』﹐豈不快哉﹗」

【冬日洛城北謁玄元皇帝廟】以神武定天下﹐髙祖太宗之功也﹐何必以家世不若商周爲愧﹐而妄認老子爲祖﹐必不足以爲榮﹐而適足以貽世笑。子美云「世家遺舊史」﹐謂老子爲唐之祖﹐其家世不見於舊史也﹔「守祧嚴具禮」﹐謂以宗廟事之也。「五聖」「千官」等句﹐𨿽若狀吳生畫手之工﹐而其實謂無故而畫五聖千官於此也。凡此事旣明白﹐但直敍其事﹐是非自見﹐六義所謂賦也。身退知周室之卑﹐漢文景尙黃老﹐垂拱無爲而天下治﹐老子之道如此。故子美云「谷神如不死﹐養拙更何鄕」也。

【戲爲六絕句】此詩非爲庾信王楊盧駱而作﹐乃子美自謂也。方子美在時﹐𨿽名滿天下﹐人猶有議論其詩者﹐故有「嗤點」「哂未休」之句。夫子美詩超今冠古﹐一人而已﹐然而其生也﹐人猶笑有議論其詩者﹐故有「嗤點」「哂未休」之句。夫子美詩超今冠古﹐一人而已﹐然而其生也﹐人猶笑之﹐歿而後人敬之﹐況其下者乎。子美仇之﹐故云「爾曹身與名俱滅﹐不放心江河萬古流」﹐「龍文虎脊皆君馭﹐歷塊過都見爾曹」也。然子美豈其忿者﹐戲之而已﹐其云「或看翡翠蘭苕上﹐未掣鯨魚碧海中。」若子美眞所謂掣鯨魚碧海中者也﹐而嫌於自許﹐故皆題爲戲句。

【自京赴奉先縣詠懷五百字】少陵在布衣中﹐慨然有致君堯舜之志﹐而世無知者﹐𨿽同學翁亦頗笑之﹐故「浩歌彌激烈」﹐「沈飲聊自遣」也。此與諸葛孔明抱膝長嘯無異﹐讀其詩﹐可以想其胸臆矣。嗟夫﹐子美豈詩人而已哉﹗其云「彤庭所分帛﹐本自寒女出。鞭撻其夫家﹐聚斂貢城闕。聖人筐篚恩﹐實欲邦國活。臣如忽至理﹐君豈棄此物。多士盈朝廷﹐仁者宜戰忄栗。」又云「朱門酒肉臭﹐路有凍死骨。榮枯咫尺異﹐惆悵難再述。」方幼子餓死之時﹐尙以常免租稅不隸徵伐爲幸﹐而思失業徒﹐念遠戍卒﹐至於「憂端齊終南」﹐此豈嘲風詠月者哉﹖蓋深於經術者也﹐與王吉貢禹之流等矣。

【哀王孫】觀子美此詩﹐可謂心存社稷矣。烏朝飛而夜宿﹐今「夜飛延秋門上呼」﹑「又向人家啄大屋」者﹐長安城中兵亂也。鞭至於斷折﹐馬至於九死﹐「骨肉不待同馳驅」﹐則達官走避胡之急也。以龍種與常人殊﹐又囑王孫使善保千金軀﹐則愛惜宗室子孫也。𨿽以在賊中之故﹐「不敢長語臨交衢」﹐然「且爲王孫立斯須」者﹐哀之不忍去也。朔方健兒非不好身手﹐而「昔何勇銳今何愚」﹐不能抗賊﹐使宗室子孫﹐狼狽至此極也。「竊聞太子已傳位」﹐必云太子者﹐以言神器所歸﹐吾君之子也。言「聖徳北服南單於」﹐又言花門助順﹐所以慰王孫也。其哀王孫如此﹐心存社稷而已。而王深父序﹐反以爲譏刺明皇﹐失子美詩意矣。

【行次昭陵】自「文物多師古」以下四句﹐不惟美太宗之治﹐亦嘆今之不然也。《書》云「上帝降災於下方。」太宗卽位之初﹐兵戈猶未已﹐然太宗指揮而安率土﹐遂湯滌俗而致太平﹐其易如此。「玉衣晨自舉﹐鐵馬汗常趨」﹐蓋嘆其威靈如在。「寂寥開國日﹐流恨滿山隅」﹐嘆後世子孫寂寥﹐無復太宗開國時遺風﹐是以「流恨滿山隅」也。

【洗兵馬】山谷云「詩句不鑿空彊作﹐對景而生便自佳。」山谷之言誠是也。然此乃眾人所同耳﹐惟杜子美則不然。對景亦可﹐不對景亦可。喜怒哀樂﹐不擇所遇﹐一發於詩﹐蓋出口成詩﹐非作詩也。觀此詩聞捷書之作﹐其喜气乃可掬﹐眞所謂「情動於中而形於言﹐言之不足﹐不知手之舞之﹐足之蹈之」也。其曰「東走無復憶鱸魚﹐南飛覺有安巢鳥」﹐言人思安居﹐不復避亂也。曰「雨地尺天」﹐曰「奇祥異瑞」﹐曰「皆入貢」﹐曰「爭來送」﹐曰「不知何國」﹐曰「復道諸山」﹐皆喜躍之詞也。「隱士休歌紫芝曲」﹐言時平當出也。「詞人解撰河淸頌」﹐言當作頌聲也。「田家望望惜雨乾﹐布處處催春種」﹐言人思歸農也。「淇上健兒歸莫懶﹐城南思婦愁多夢」﹐言戍卒之歸休﹐室家之思憶﹐敍其喜躍。不嫌於褻﹐故云「歸莫懶」「愁多夢」也。至於「鶴駕通宵鳳輦備﹐雞鳴問寢龍樓曉」﹐𨿽但敍一時喜慶事﹐而意乃諷肅宗﹐所謂主文而譎諫也。「攀龍附鳳勢莫當﹐天下盡化爲侯王。汝等豈知蒙帝力﹐時來不得誇身彊」﹐𨿽似憎惡武夫﹐而熟味其言﹐乃有深意。《易》《師》之上六曰「開國承家﹐小人勿用。」《三略》亦曰「還師罷軍﹐存亡之階。」子美於克捷之初﹐而訓敕將士﹐俾知帝力﹐不得誇身韁﹐其憂國不亦至乎﹖子美吐詞措意每如此﹐古今詩人所不及也。山谷晚作《大雅學記》﹐謂子美詩好處﹐正在無意而意已至。若此詩是已。

【秦州雜詩】「長江風送客﹐孤館雨畱人」﹐此晚唐佳句也。然子美「塞門風落木﹐客捨雨連山」﹐則畱人送客不待言矣。第十八首「塞云多斷續﹐邊日少光輝」﹐此兩句畫出邊塞風景也。「山雪河冰野蕭索﹐靑是烽煙白人骨」﹐亦同。

【苦竹】觀此詩前四句﹐則苦竹叢在目前矣。

【乾元中寓居同谷七歌】杜子美李太白﹐才气𨿽不相上下﹐而子美獨得聖人刪詩之本旨﹐與《三百五篇》無異﹐此則太白所無也。元微之論李杜﹐以爲太白「莊浪縱恣﹐擺去拘束﹐摹寫物象﹐誠亦差肩於子美。至若鋪陳終始﹐排比聲韻﹐李尙未能歷其藩翰﹐況堂奧乎。」鄙哉﹐微之之論也﹗鋪陳排比﹐曷足以爲李杜之優劣。子曰「不學《詩》﹐無以言。」又曰「《詩》可以興﹐可以觀﹐可以羣﹐可以怨﹐邇之事父﹐遠之事君。」《序》曰「先王以是經夫婦﹐成孝敬﹐厚人倫﹐美教化﹐移風俗。」又曰「上以風化下﹐下以風刺上﹐主文而譎諫﹐言之者無罪﹐聞之者足以戒。」子美詩是已。若《乾元中》《寓居同谷七歌》﹐眞所謂主文而譎諫﹐可以羣﹐可以怨﹐邇之事父﹐遠之事君者也。「气靡刂屈賈壘﹐目短曹劉墻﹐誠哉是言。「乾元元年春﹐萬姓始安宅」﹐故子美有「長安卿相多少年」之羨﹐且曰「我生胡爲在窮谷﹐中夜起坐萬感集。」蓋自傷也。讀者遺其言而求其所以言﹐三復玩味﹐則子美之情見矣。

【劍門】「一夫怒臨關﹐百萬未可傍」﹐余嘗聞之王大卿俁曰「一夫怒乃可﹐若不怒﹐𨿽臨關何益也。」《昭陵》《泥功山》《嶽麓寺》《頭山》《七歌》《遭田父泥飲》《又上後園山腳》《收京》《北徵》《莊遊》﹐子美詩設詞措意﹐與他人不可同年而語。如狀昭陵之威靈﹐乃云「玉衣晨自舉﹐鐵馬汗常趨」﹔﹝案﹕此詩刊本「鐵馬」或作「石馬」。﹞狀泥功山之險﹐乃云「朝行靑泥上﹐暮在靑泥中。白馬爲鐵驪﹐小兒成老翁」﹔狀嶽麓寺之佳﹐乃云「塔劫宮墻壯麗敵﹐香廚松道淸涼俱」。﹝案﹕此詩刊本「塔劫」或作「塔級」﹐「宮墻」或作「宮壇」﹐「香廚」或作「石廚」﹐「淸涼」或作「淸崇」。﹞此其用意處﹐皆他人所不到也。《鹿頭山》云「遊子出京華﹐劍門不可越」﹐﹝案﹕此詩刊本「京華」或作「咸京」。﹞《七歌》云「山中儒生舊相識﹐但話宿昔傷懷抱」﹐《遭田父泥飲》云「久客惜人情﹐如何拒鄰叟」﹐《又上後園山腳》云「到今事反覆﹐故老淚萬行。龜蒙不可見﹐況乃懷故鄕」﹐﹝案﹕此詩刊本「不可」或作「不復」﹐「懷故」或作「復舊」。﹞皆人心中事而口不能言者﹐而子美能言之﹐然詞髙雅﹐不若元白之淺近也。《收京》云「賞應歌大杜﹐歸及薦櫻桃」﹐有旨哉﹐與陸宣公諫徳宗《尋訪內人疏》何異﹖子美顚沛造次於兵戈之中﹐而每以宗廟爲言﹐如《北徵》往往是也﹐此其意尢不可及。《壯遊》云「河朔風塵起﹐岷山行幸長。兩宮各警蹕﹐萬里遙相望」﹐不待褒貶而是非自見矣。

【江頭五詠】物類𨿽同﹐格韻不等。同是花也﹐而梅花與桃李異觀。同是鳥也﹐而鷹隼與燕雀殊科。詠物者要當髙得其格致韻味﹐下得其形似﹐各相稱耳。杜子美多大言﹐然詠丁香﹑麗春﹑梔子﹑﹑花鴨﹐字字實錄而已﹐蓋此意也。

【屏迹二首】「用拙存吾道」﹐若用巧﹐則吾道不存矣﹐心迹雙淸﹐縱白首而不厭也。子美用意如此﹐豈特詩人而已哉﹖「桑麻深雨露﹐燕雀半生成」﹐此子美觀物之句也﹐若非幽居﹐豈能近此物情乎﹖妙哉﹐造化春工﹐盡於此矣﹗

【奉酬嚴公寄題野亭之作】嚴云「莫倚善題《鸚鵡賦》。」杜云「阮籍焉知禮法疏。」二人贈答﹐不可謂無意也。

【陳拾遺故宅】此宅蓋拾遺與趙彥昭郭元振輩嘗題字於壁間﹐云「公後登宰輔」﹐少陵詩紀此而已。

【謁文公上方】此僧不下階除十年餘﹐𨿽長者布金﹐而禪龕只宴如。子美以爲「大珠脫玷翳﹐白月當空虛」﹐必髙僧也。「庭前猛虎臥」﹐或實有之﹐子美不徒用事爾。汲引吹噓﹐皆傳法之意。

【捨弟占歸艸堂檢校聊示此詩】此非詩也﹐家書也。弟歸檢校艸堂﹐乃令數鵝鴨﹐閉柴荊﹐趁臘月栽竹﹐可謂隱居之趣矣。

【江陵望幸】此非詩﹐乃望幸表也。「通蜀照秦」﹐「含越控吳」﹐則指陳江陵建都大略也。「甲兵分聖旨﹐居守付宗臣」﹐則祈請語也。气象廓然﹐可與《兩都》《三京》齊驅並駕矣。

【山寺】章畱後遊山寺﹐以僧告訴﹐「遂爲顧兵徒﹐咄嗟檀施開」。子美諷之曰「以玆撫士卒﹐孰曰非周才」﹐又曰「窮子失淨處﹐髙人憂禍胎」﹐何哉﹖夫窮子以淨處爲安﹐髙人隱士以避世爲福﹐以近人爲禍﹐今山寺以使君之威﹐「咄嗟檀施開」﹐𨿽棟宇興修﹐而煩擾之禍﹐必自此始矣。子美之詩﹐有味其言也。

【寄司馬山人十二韻】子美自云「道術曾畱意﹐先生早擊蒙」﹐又乞哀於山人云「相哀骨可換﹐亦遣馭淸風」。然則子美亦嘗於仙術畱意耶﹖子美於仙佛皆嘗畱意﹐但不知其果有得否爾﹖云「有時騎猛虎﹐虛室使仙童」﹐恐未必實錄也。

【嚴鄭公宅同詠竹】【階下新松】竹「欲令無翦伐」﹐松「欲髙一百丈」﹐𨿽云美意﹐亦有譏也。

【觀李固請司馬弟山水圖】「寒天畱遠客﹐碧海掛新圖」﹐此兩句不待他求﹐而得髙人之趣。匡牀竹火鑪﹐無長物也﹐可謂簡易矣。

【莫相疑行】以子美之才﹐而至於頭拆卸他落無所成﹐眞可惜也。故有《中宵自惜﹐晚起索誰親》之句。﹝案﹕此詩刊本「中宵」作「宵中」﹐或作「消中」。﹞梁子曰「名譽旣聞﹐而有司不舉﹐有司之罪也。有司舉之﹐而五者不用﹐有國者之罪也。」子美之自惜﹐蓋嘆時之不用﹐人之不知耳。悲夫﹗「往時文彩動人主」﹐今不幸而流落﹐至於「饑寒趨路傍」﹐「晚將末契托少年」﹐豈其得已﹖「當面輸心背面笑」﹐﹝案﹕此詩刊本「契托」或作「節契」﹐「輸心」或作「論心」。﹞乃俗子常態﹐古今一也。夫子美名垂萬年﹐豈與世上兒爭好惡者哉﹗而或者疑之﹐故有「寄謝」之句﹐且題曰《莫相疑行》。

【赤霄行】子美自以爲孔雀﹐而以不知己者爲牛。自當時觀之﹐𨿽曰薄徳可也﹐自後世觀之﹐與子美同時而不知者﹐庸非牛乎﹖子美不能堪﹐故曰「老翁愼莫怪少年﹐葛亮《貴和》書有篇。︸夫垂名動萬年﹐記憶細故非髙賢」﹐蓋自遣也。淵明之窮﹐過於子美﹐抵觸者固自不乏﹐然而未嘗有孔雀逢牛之詩﹐忘懷得失﹐以此自終﹐此淵明所以不可及也歟﹗

【杜鵑】山谷云﹕臣甫杜鵑再拜詩﹐爲明皇遷南內時作也。

【武侯廟】孔明臥於南陽之時﹐豈期爲人用耶﹖及玄徳三顧﹐意气相感﹐遂許以驅馳。更幼主之托﹐抗表以辭﹐儀義北伐﹐卒於於軍﹐義風凜然﹐竦動千載。故子美於空山之中﹐睹其遺廟而曰「猶聞辭後主﹐不復臥南陽」者﹐追想而嘆慕之也。此詩若艸艸不甚畱意﹐而讀之使人凜然﹐想見孔明風采﹐比夫李義山「魚鳥猶疑畏簡書﹐風雲長爲護儲胥」之句﹐又加一等矣。

【關雞】「簾下宮人出﹐樓前禦柳長。」此名《鬥鷄》﹐乃看棚詩爾。

【偶題】此少陵論文章也。夫「文章千古事﹐得失寸心知。作者皆殊列﹐名聲豈浪垂」﹐烏可以輕議哉﹗

【秋野】「易識浮生理﹐難教一物違。水深魚極樂﹐林茂鳥知歸。」夫生理有何難識﹐觀魚鳥則可知矣。魚不厭深﹐鳥不厭髙﹐人豈厭山林乎﹖故云「吾老甘貧病﹐榮華有是非。秋風吹幾杖﹐不厭北山薇。」﹝案﹕此詩刊本「吾老」或作「衰老」﹐「北山」或作「此山」。﹞此子美悟理之句也。杜子美作詩悟理﹐韓退之學文知道﹐精於此故爾。

【晴】「啼鴉爭引子﹐鳴鶴不歸林。下食遭泥去﹐髙飛恨久陰。」﹝案﹕此詩刊本「啼鴉」或作「啼烏」。﹞子美之志可見矣。「下食遭泥去」﹐則固窮之節﹐「髙飛恨久陰」﹐則避亂之急也。子美之志﹐其素所蓄積如此﹐而目前之景﹐與意會﹐偶然發於詩聲﹐六義中所謂興也。興則觸景而得﹐此乃取物。

【舟中出江陵南浦奉寄鄭少尹審】少陵遭右武之朝﹐老不見用﹐又處處無所遇﹐故有「百年同棄物﹐萬國盡窮塗」之句﹐餘三復而悲之。

【送盧十四弟侍禦護韋尙書靈櫬歸上都】觀歷代史冊﹐人主之美﹐莫先於納諫。陸宣公云﹕以太宗有經緯天地之文﹐有底定禍亂之武﹐有躬行仁義之徳﹐有理致太平之功﹐其爲休烈耿光﹐可謂盛極矣。然而人到於今稱詠﹐以爲道冠前古﹐澤被無窮者﹐則從諫攺過爲其首焉。是知諫而能從﹐過而能攺﹐帝王之美莫大於斯。子美「刺規多諫諍﹐端拱自光輝」之句﹐卽此意也。

【可嘆】觀子美此篇﹐古今詩人﹐焉得不伏下風乎﹖忠義之气﹐愛君憂國之心﹐造次必於是﹐顚沛必於是﹐言之不足﹐嗟嘆之﹐嗟嘆之不足﹐故其詞气能如此﹐恨世無孔子﹐不列於《國風》《雅》《頌》爾。「天上浮雲如白衣﹐斯須攺變如蒼狗。古往今來共一時﹐人生萬事無不有。」﹝案﹕此詩刊本「如白」或作「似白」。﹞此其懷抱抑揚頓挫﹐固已亻桀出古今矣。河東女兒﹐不知以何事而抉眼去其夫﹐豈秋胡婦不忍視其夫之不義而死者乎﹖「丈夫正色動引經」﹐偉哉王季友之爲人也。「羣書萬卷常暗誦」﹐而《孝經》一通﹐獨把玩在手﹐非深於經術者﹐焉知此味乎﹖季友知之﹐子美亦知之﹐故能道此句﹐古今詩人豈知此也。「貧窮老瘦家賣履」﹐而髙帝之孫﹐二千石之貴﹐乃引爲賓客﹐𨿽三年之久﹐而未曾語﹐「小心恐懼閉其口」﹐賓主之間如此﹐與夫勢利之交﹐朝暮變炎涼者﹐異矣﹗故曰「太守得之更不疑﹐人生反覆看亦醜」。陳蕃設榻於徐孺﹐北海徙履於康成﹐顏回陋巷不攺其樂﹐澹臺滅明非公事未嘗至於偃之室﹐於王季友復見之﹐子美以爲可以佐王也﹐故曰「用爲羲和天爲成﹐用平水土地爲厚。死爲惺辰終不滅﹐致君堯舜焉肯朽」。夫佐王治邦國者﹐非斯人而誰可乎﹖

