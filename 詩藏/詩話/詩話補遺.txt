

欽定四庫全書

集部九

詩話補遺

詩文評類

提要

【臣】等謹案詩話補遺三卷明楊愼撰愼有檀弓叢訓等書已著錄又嘗作升庵詩話其門人楊達之刻之此其戌雲南後所作其門人曹命編次者也愼在戌所無文籍可稽著書惟憑腹笥中如稱宋本杜甫集麗人行中有足下何所有紅渠羅襪穿鐙銀二句之類已爲前人之所糾至於稱渤海北海之地今哈宻扶余中國之滄州景州名渤海者蓋僑稱以張休盛云云不知哈宻在西扶余在東絕不相及滄景一帶地皆瀕海故又有瀛州瀛海諸名謂曰僑置殊非事實又香雲香雨並出王嘉拾遺記而引李賀元稹之詩又以盧象雲气杳流水句誤爲香字如斯之類亦引據疎舛然其賅博淵通究在明人諸家之上去瑕存瑜可采者固不少也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

詩話補遺卷一

明楊愼撰

浮渲梳頭

本事詩載劉禹錫杜司空席上贈妓詩云浮渲梳頭宮樣妝春風一曲杜韋娘今本浮渲梳頭作髙鬢雲鬟又以爲韋應物詩者誤也蓋韋與劉皆嘗爲蘇州刺史是以傳疑浮渲字妙畫家以墨飾美人鬢髮謂之渲染渲音

險諢句

吳均詩秋風瀧白水鴈足印黃沙爲沈約所笑唐人以此類爲險諢句傳奇詩多有之沈靑箱夜月琉璃水春風卵色天是也韓退之水作靑羅帶山如碧玉篸杜牧詩錢塘鸚鵡緑吳岫鷓鴣斑東坡詩山爲翠浪湧水作玉虹流大家亦時有之也

洞宮

列仙傳燕昭王得洞光之珠以飾宮王母三降其地名曰洞宮劉滄有宿洞宮詩沐髮淸齋宿洞宮又唐人稱道院曰洞宮楊巨源詩洞宮曽向龍邊宿云徑應從鳥外還

燭剪詩

元武伯英詠燭剪詩啼殘瘦玉蘭心吐蹴落春紅燕尾香爲一時所賞國朝古防李公時勉詠剪刀詩吳綾剪防魚吞浪蜀錦裁時燕掠霞深院響傳春晝靜小樓工罷夕陽斜公之直節淸聲而詩嫵媚如此信乎賦梅花者不獨宋廣平也

雯華

金國仙人王予可詩詞多用雯華字見中州集元好問詩剝裂雯華漬月秋又寶宮寺聯云七重寶樹圍金界十色雯華擁畵梁查雯云文也又石文似云亦曰雯華古三墳書日云赤曇月云素雯劉因登寺閣詩雯華寶樹忽當眼

摯虞論詩賦四過

假象太過則與類相逺命辭過壯則與事相違辧言過理則與義相失麗靡過美則與情相悖

黃雲

春秋運斗樞曰黃雲四合女訛驚邦感精符曰妻黨翔則黃雲入國妻黨翔謂女謁盛也淮南子曰黃天之气上爲黃雲下爲黃埃江淹詩河洲多沙塵風吹黃雲起李太白詩黃雲城南烏欲棲【補文選注之未偹】

樂些城

唐書驃國之地南盡海【卽今滇海】北通南詔樂些城東北距陽苴咩城六千八百樂些卽杜詩所謂和親邏洋城是也今作摩些其字𨿽異地一也音一也

無名氏六言詩【或云李季章作】

蔣凝賦止四韻邠老詩無全章丫頭花鈿滿面不及徐妃半籹

塞北江南

杜氏通典論涼州云地勢之險可以自保於一隅財富之殷可以無求於中國故五涼相繼與十六國立中州人士避難者多往依之蓋其風土之可樂如此唐韋蟾詩曰賀蘭山下果園成塞北江南舊有名稱其爲塞北之江南以此

漢古詩逸句

庭中有奇樹上有悲鳴蟬

泛泛江漢萍飄蕩永無根

靑靑陵中艸傾葉晞朝日陽春被恵澤枝葉可攬結餓狼食不多饑豹食有餘

胡蝶逰西園暮宿桑樹間

天霜朩葉下鴻鴈當南飛古詩四十餘首文選収其十九首今其遺句見於類書多有之聊錄其一二斷珪缺璧猶勝瓦礫如山也

人逺精魂近寤寐夢容光【無名氏】

初秋北風至吹我章華臺浮雲多暮色似從崦嵫來【同上】石上生菖蒲一寸八九節仙人勸我飡令人好顏色【同上】羈縶系世网進退維凖繩【江偉】

去婦不顧門萎韭不入園【諸葛孔明】

探懷授所歡願醉不顧身【王仲宣】

皎月垂素光云爲髣髴【劉公榦】

景如映璧繁星如散錦【庾闡】

金荊持作枕紫荊持作牀【古歌】

爭先非吾事靜照在忘求【王右軍】

來若迅風散逝如歸云徵【李充】

翕如翔云防忽若驚風散【棗腆】

遙看野樹短逺望樵人細【虞騫】

黃鳥鳴相追咬咬弄好音【古詩】

相思心旣勞相望脰亦悁【陸彥聲】

迅飈翼華蓋飄颻若鴻飛【石崇】

元淸渺渺觀浴景出東渟【仙詩】

逍遙元津際轡景落滄溟【同上】

子書傳記語似詩者

美色不同面悲音不共聲【論衡】

片玉可以琦奚必待盈尺【抱朴子】

兩江珥其市九橋帶其流【楊雄】

生無一日歡死有萬世名【列子】

善禦不防馬善射不防弓【韓詩外傳】

文繡被臺榭菽粟食鳬鴈【晏子】

日日獻玉衣旦旦進玉食【列子】

駿馬養外廏美人充下陳【戰國策】

操行有常賢仕宦無常遇【王充】

觸露不搯葵日中不剪韭【古諺】

飛鳥號其羣鹿鳴求其友【楚辭注】

膏以肥自翠以羽殃身【蘇秦】

薫以香自燒膏以明自煎【陳畱父老】

良將如収電可見不可追【抱朴子】

髙不絕山阜跛羊升其顚深不絕涓流孺子浴其淵【牟子】急行無善步促柱少和聲【王充】

孔子辭廩丘終不盜帶鉤許由讓天下終不利封侯【淮南】髙山尋云霓深谷肆無景【羊祜疏】

南遊罔防野北息況墨鄕【淮南】

日回而月周時不與人防【淮南】

百里不販樵千里不販糴【古諺】

兩貴不可同兩勢不可雙【說苑】

女愛不敝席男歡不盡輪【穀子】

禦馬不釋策操弓不反檠【家語】

鵲巢知風起獺穴知水生【韓詩外傳】

丰屋知名家喬朩知舊都【呂覧】

井水無大魚新林無長朩【同上】

餓狼守庖廚饑虎牧牢豚【仲長統昌言】

代馬依北風越鳥翔故巢【吳越春秋】

荊土不貴玉鮫人不貴珠【韓詩外傳】

蠧蝝僕柱梁蚊芒走牛羊【新序】

靑崖若防黛素湍如委練【羅含湘中記】

白沙如霜雪赤岸若朝霞【同上】

洞庭對嶽陽修眉鑑明鏡【同上】

神邱有火穴光景照千里昆崘有弱水鴻毛不能起【元中記】

日南有野女羣行不見夫其狀皛且白裸袒無衣襦【唐防博物記】

蟪蛄鳴於朝寒螿鳴於夕【風土記秋日】

蠅成市於朝蚊成市於夕【同上夏日】

煦气成虹霓揮袖起風塵【劉邵趙都賦】

不寶咫尺玉而愛寸陰旬【司馬法】

皷聲不過閶柝聲不過閬【同上】

鐸以聲自毀膏以明自鑠【淮南】

大江如索帶舟船如鳬鴈【郡國志】

跣跗被商舄重譯吟詩書【王充】

醴泉有故源嘉禾有舊根【同上】

白璧不可爲容容多後福【左雄傳】

仲尼長東魯大禹出西羌【晉書戴叔鸞傳】

明月不妄映蘭葩豈虛鮮【郭璞】

新霽靑陽升天光入隙中【佛經】

日從蒙汜出照樹初無影【同上】

隴阪縈九曲不知髙防裏【三秦記】

髙樹翳朝云文禽蔽緑水【應璩】

平流皷怒浪靜樹振驚飈【尙書正義序】

榣朩不生危松柏不處卑【國語】

遁防不可復亡犴不可再【淮南】

一淵不兩蛟【淮南】

兩雄不並棲【三國誌】

海魚空鳥

大海從魚躍長空任鳥飛唐荊州陟屺寺僧元覧詩也朱文公嘗書之且防之曰大丈夫處世不可無此气象蓋亦取之元覧齋壁有張璪畫松符載讚之衛象詩之覧悉加堊焉曰無事疥吾壁也異哉此髠奴旣能知魚鳥任其飛躍又何必介意於三才子之筆乎

顚當

顚當窩深如蚓穴网絲其中土蓋與地平大如楡莢仰捍其蓋伺蠅蠖過輙翻蓋捕之才入復閉與地一色並無絲障可尋也爾雅謂之王蛈蝪穀子謂之蛈母秦中兒童戱曰顚當顚當牢守門蠮螉防汝無處奔範成大六言詩曰恐妨胡蝶同夣咲倩顚當守門唐劉崇逺金華子云京師兒童以艸臨此虫穴呼之謂之釣駱駝須臾此虫出穴有明經劉寡辤曰此卽爾雅王蛈蝪也時人服其博識浙中謂之駝背虫其形酷似駱駝也【蛈母一作蛈】

止觀之義

杜詩白首重聞止觀經佛經云止能捨樂觀能離苦又云止能修心能斷貪愛觀能修慧能斷無明止如定而後能靜觀則慮而後能得也

晚唐絕倡

許渾蓮塘詩爲憶蓮塘秉燭遊葉殘花敗尙維舟煙開翠扇淸風曉水泛紅花白露秋神女暫來云易散仙娥終去月難畱空懷逺道難持贈醉倚西防盡日愁此爲許丁卯集中第一詩而選者不之取也他如韋荘昔年曾向五陵逰一首羅隱梅花吳王醉防十餘里一首李郢上裴晉公四朝憂國髩成絲一首皆晚唐之絕倡可與盛唐崢嶸惟具眼者知之

紫蒙

慕容氏自云軒轅之後徙於紫蒙之野晉書慕容氏贊曰紫蒙徙構元塞分疆角端偃月步揺翻霜乘危蝟起怙險鴟張守以不徳終致餘殃宋人送北使詩云風急紫蒙催玉勒日長靑聴薫弦正用此事

銅虹曉虹

器物欵識有王氏銅虹燭錠虹與缸同如漢賦金缸銜壁唐詩銀缸斜背解明璫之類也李賀詩飛燕上簾鉤曉虹屏中碧亦謂貴人晏眠而曉燈猶在缸也

瓠蘆河苜蓿烽

岑參塞上詩苜蓿烽邊立春瓠蘆河上淚沾巾西域記云塞外無驛郵往往以烽代驛玉門闗外有五烽苜蓿烽其一也又云瓠蘆河下廣上狹洄波甚急深不可渡上置玉門闗卽西境之咽喉也

金人詠物詩

中州集金羽士王予可詠西云一片冷沈渾底月半彎斜捲隴頭云孫鐸詠玉簮花云披拂西風如有待徘徊涼月更多情鄭子詠酴醿詩云玉斧無人解羞月珠裙有意欲畱仙皆極體物之工

六朝七言律【其體不純】

蝶黃花紫燕相追楊低柳合路塵飛已見垂鉤掛緑樹誠知淇水沾羅衣兩童夾車問不已五馬城南猶未歸鶯啼春欲駛無爲空掩扉【右梁簡文春情曲後二句又作五言也】

長安城中秋夜長佳人錦石流黃香杵紋砧知近逺傳聲逓響何淒涼七夕長河爛中秋明月光蠮螉塞邊絕鴈鴛央樓上望天狼【右後魏溫子升衣第五六句又作五言】

文牎玳瑁影嬋娟香帷翡翠出神仙促柱黙唇鶯欲語調系爪鴈相連秦聲本自楊家解吳歈那知謝傅憐祗愁芳夜促蘭膏無那煎【右陳後主聴箏後二句五言】

舊知山裏絕氛埃登髙日暮心悠哉子平一去何時返仲叔長逰遂不來幽蘭獨夜淸琴曲桂樹淩雲濁酒杯槁項同枯朩丹心等死灰【右隋王無功北山後二句五言】

薫風啜茗

杜子美何將軍山荘詩薫風啜茗時今本作春風非此詩十首皆一時作其曰千章夏朩淸又曰紅綻雨肥梅皆夏景可證

米元章

米元章之書法人皆知之其詩律之妙人或不盡知也予愛其望海樓一詩云雲間銕甕近靑天縹渺飛樓百尺連三峽江聲流筆底六朝防影落樽前幾畨畫角催殘日無事滄洲起白煙忽憶賞心何處是春風秋月兩茫然又詠潮云怒气號聲迸海門州人傳是子胥魂天排云陣千家吼地擁銀山萬馬奔勢與月輪齊朔望信如壺漏報朝昬吳王越覇成何事一唱漁歌過逺村又垂虹亭一絕云斷雲一葉洞庭防玉破鱸魚霜破柑好作新詩寄桑薴垂虹秋色滿東南

南浦詩

防凖南浦詩春風入垂楊煙波漲南浦落日動離魂江花泣微雨【妙防不減唐人】

杜公引泉詩

杜工部補稻畦水詩云芊芊炯翠羽剡剡生銀漢鷗鳥鏡裏來闗山雪邊看秋菇成黒米精鑿傳白粲玉粒足晨炊紅鮮任霞散陸防引泉詩曽聞瑤池澑亦灌朱艸田鳬伯弄翠蕊鸞雛舞丹煙淩風捩桂舵隔霧馳犀船【二詩曲盡農田之景然而詞語且宕樂】

燕子詩穿花落水益沾巾範徳機善本作帖水一笑正墜雙飛翼黃山谷云一笑俗作一箭非紛紛戱蝶過閒幔張文潛本作開幔

東丹王千角鹿圖

遼太祖安巴堅二子長曰托云【遼史名倍】次曰耀庫濟【後攺名徳光】唐明宗天成元年丙戌遼主滅渤海【渤海北海之地今哈宻扶余也中國之滄州景州名渤海者蓋僑稱以張休盛】攺爲東丹國以倍爲東丹王其後舒嚕後立次子徳光東丹王曰我其危哉不如適他國以成泰伯之名遂立石海上刻詩曰小山壓大山大山全無力羞見故鄕人從此投外國遂越海歸中國唐明宗長興六年也明宗賜與甚厚賜姓李名贊華以荘宗妃夏氏妻之拜懷化軍節度使東丹王有文才博今其泛海歸華載書數千卷尢好畵世傳東丹王千角鹿圖李伯時臨之董北苑有防宣和畵譜列其目焉【東丹王事頗大遼志及宣和畫譜董逌畫趿陳桱通鑑續編梓之以便覧考】

竹香

杜子美竹詩雨洗娟娟淨風吹細細香李長吉新筍詩斫取靑光寫楚詞膩香春粉黒離離又昌谷詩竹香滿淒寂粉節塗生翠竹亦有香細嗅之乃知

屠蘇爲艸名

周王褒詩飛甍雕翡翠繡桷畫屠蘇屠蘇本艸名畫於屋上因艸名以名屋杜詩云願隨金騕褭走置錦屠蘇此屠蘇屋名也後人又借屋名以名酒元是屠蘇酒是也又大帽形類屋亦名屠蘇南史謠云屠蘇障日覆兩耳是也

虞世南織錦曲

寒閨織素錦含怨斂雙蛾綜新交縷澁經脆斷絲多衣香逐舉袖釧動應鳴梭還恐裁縫罷無信往交河此虞世南織錦曲也分明是一幅織錦圖綜音縱經音逕非深知織作者不知此二句之妙

王筠詠邊衣

王筠詠徵婦裁衣行路難其略云裲襠雙心共一抹栢腹兩邊作八撮帶𨿽安不忍縫開孔才穿猶未逹胸前卻月兩相連本照君心不照天數句敍裁衣曲折纖微如出縫婦之口詩至此可謂細宻矣

甄皇后塘上行

蒲生我池中緑葉何離離豈無蒹葭艾與君生別離念君去我時獨愁常苦悲相見君顏色感結傷心脾念君常苦悲夜夜不能寐莫以豪賢故棄捐素所愛莫以魚肉賤棄捐蔥與薤莫以麻枲賤棄捐管與蒯倍恩者苦枯蹶船常苦沒教君安息定愼莫致倉卒與君一別離何時復相對出亦復苦愁入亦復苦愁邊地多悲風樹朩何防防從君致獨樂延年壽千秋此詩樂府亦載而詳略不同然詞義之善無如此錄之完美故書於此蹶船常苦沒黃河中行舟常有此患俗云著淺說文艐船著沙不行也尙書大傳云三艐國名亦在黃河側甄后此句正北方之語特表出之防音颼古本楚詞風防防兮朩防防今本作蕭而音亦葉颼故此詩亦作蕭蕭又作翛翛摠不若防防字之古也甄后中山無極人爲文帝後其後爲郭貴嬪譛賜死臨終作此詩魏明帝初爲王時納虞氏爲妃及卽位毛氏有寵而黜虞氏卞太后慰勉之虞氏曰曹氏自好立賤未有能以令終殆必由此亡國矣其後郭夫人有寵毛后愛弛亦賜死魏之兩世家法如此虞氏亡國之言良是詩可以觀不獨三百篇也元人傳奇以明帝爲跳槽俗語本此

栁花香

李太白詩風吹栁花滿店香溫庭筠詠栁詩香隨靜婉歌塵起影伴嬌嬈舞袖垂傳奇詩莫唱踏春陽令人離腸結郎行久不歸栁自飄香雪其實栁花亦有微香詩人之言非誣也

隋後主詩

隋後主越王侗楊叛兒歌曰靑春正陽月結伴戱京華龍媒玉珂馬鳳軫繡香車水映臨橋栁風吹夾路花日昬歡晏罷相將歸狹斜越王嗣位史稱其眉目如畫溫厚仁愛風格儼然後爲王充所弒臨命禮佛曰願自今以往不復生帝王家噫亦可憐矣觀其詞藻如此若不生帝王家豈不爲文人學士邪隋越王謚恭帝李淵立代王侑亦謚恭帝二主同謚蓋東西不相聞也

香雲香雨

雨未常有香也而李賀詩衣微香雨靑氛氳元微之詩雨香雲淡覺微和云未常有香而盧象詩云雲气香流水

詠王安石

劉文靖公【因】書事絕句云當年一綫魏瓠穿直到橫流破國年艸滿金陵誰種下天津橋上聴啼鵑宋子虛詠王安石亦云投老歸耕白下田靑苖猶未罷民錢半山春色多桃李無柰花飛怨杜鵑二詩皆言宋祚之亡由於安石而含蓄不露可謂詩史矣

宋子虛詠史

宋子虛詠史凡三百餘首其佳者如詠甘羅云函谷關中富列侯黃童亦僣上卿謀當年園綺猶年少甘隱商山到白頭詠緑珠云紅粉捐軀爲主家明珠一斛委泥沙年年金穀園中燕啣取香泥落花詠張果云滄溟防度見揚塵曽醉堯家丙子春近日喜無天使至蹇驢畱得載閒身徐佐卿化鶴云化作遼東羽翼回適逢沙苑獵開寧知萬里靑城客直待他年箭主來詠陸贄云詔下山東感泣來謫歸門巷鎖蒼苔奉天以後誰持筆不用當時陸九才詠宋宮人王婉容云貞烈那堪拒彊求玉顏甘沒塞垣秋孤墳若是鄰靑塜地下昭君見亦羞王婉容隨徽欽北去尼瑪哈見之求爲子婦婉容自刎車中金人之道傍可謂英烈矣

含笑花詩

施宜生含笑花詩百步淸香透玉肌滿堂皓齒轉明眉褰帷跛客相迎防射雉春風得意時

九字梅花詩

元天目山釋明本中峯有九字梅花詩云昨夜西風吹折千林梢渡口小艇滚入沙灘泑野樹古梅獨臥寒屋角疎影橫斜暗上書囪敲半枯半活防个擫蓓蕾欲開未開數防含香苞縱使畫工奇妙也縮手我愛淸香故把新詩嘲池南唐文薦【錡】謂余曰此詩不佳影不可言敲又後四句有齋飯酸饀气屬予作一首乃口占云元冬小春十月微陽回緑萼梅蕊早傍南枝開折贈未寄陸凱隴頭去相思忽到盧仝下來歌殘水調沈珠明月浦舞破山香碎玉淩風臺錯恨髙樓三弄叫云笛無柰二十四畨花信催近觀盧贊元酴醿花詩雲天將花王國艷殿春色酴醿洗妝素頰相追陪絕勝濃英綴枝不韻李堪友橫斜照水攙先梅瑤池董雙成浴香肌露竹林嵇叔夜醉玉山頽風流何事不入錦囊句淸和天气直挽靑陽回亦九字律也詩亦有思致以李花爲不韻甚切體物前人亦未道破者

張旭詩

張旭以能書名世人罕見其詩近日吳中人有収其春艸帖一詩陸子淵爲余誦之所謂春艸靑靑萬里餘邊城落日見離居情知海上三年別不寄雲間一紙書也可謂絕倡余又見崔鴻臚所藏有旭書石刻三詩其一桃花磯云隱隱飛橋隔墅煙石磯西畔問漁船桃花盡日隨流水洞在淸溪何防邊其二山行畱客雲山光物態弄春暉莫爲輕陰便擬歸縱使晴明無雨色入云深處亦霑衣其三春逰值雨雲欲尋軒檻倒淸樽江上煙雲向晚昏湏倩東風吹散雨明朝卻待入華園字畫奇怪擺云捩風而詩亦淸逸可愛好事者模爲四懸之

陳文恵公詩

陳文恵公堯佐吳江詩云平波渺渺煙蒼蒼菇蒲才熟楊栁黃扁舟系岸不忍去西風斜日鱸魚鄕後人於其地立鱸魚鄕亭和者百餘人皆不及也噫此詩尙敢和耶又碧瀾堂詩云苕溪淸淺霅溪斜碧玉光寒一萬家誰向月明中夜聴洞庭漁笛隔蘆花二詩曲盡東南之景後之作者殆無復措手

宋人絕句

宋詩信不及唐然其中豈無可匹體者在選者之眼力耳如蘇舜欽吳江詩月從洞庭來光映寒湖凸四顧無纖塵魚躍明鏡裂王半山雨詩雲山中十日雨雨晴門始開坐看蒼苔紋欲上人衣來孔文仲早行雲客行謂已旦出視見落月瘦馬入荒陂霜花重如雪崔鶠春日云落日不可盡丹林紫谷開明明逺樹裏歷歷暝鴉回冦平仲南浦云春風入垂楊煙波漲南浦落日動離魂江花泣微雨郭公甫水車嶺雲千丈水車嶺懸空九疊屏北風來不斷六月亦生冰蘇子由中秋夕云巧轉上人衣徐行度樓角河漢冷無雲冥冥獨飛鵲旅行雲猿狖號枯朩魚龍泣夜潭行人已天北思婦隔江南朱文公雨詩雲孤燈耿寒熖照此一窓幽臥聴檐前雨浪浪殊未休張南軒題南城云坡頭望西山秋意已如許云影度江來霏霏半空雨東渚雲團團淩風桂宛在水之東月色穿林影卻下碧波中麗澤雲長吟伐朩詩佇立以望子日暮飛鳥歸門前長春水西嶼云系舟西岸邊幅巾自來去島嶼花朩深蟬鳴不知防采菱舟雲散防下舸亭水淸魚可數卻上采菱舟乘風過南浦五詩有王維輞川遺意誰謂宋無詩乎

子由四絕句

蘇子由題李龍眠山荘圖四絕句其一瓔珞巖雲泉流逢石缺脈散成寶网水神瓔珞看山是如來想其二雨花巖雲巖花不可舉翔蕊久未墮忽墜幽人前知子觀空坐其三玉龍潭云白龍晝飲潭修尾掛石壁幽人欲下看雨雹晴相射其四陳彭漈云蒼壁立積銕懸泉瀉天紳山行見已久指與未來人此四詩奇景奇句可誦可想放翁謂子由詩勝子瞻亦有見也漈閩中水名鄭樵號夾漈可證

絕句四句皆對

絕句四句皆對杜工部兩个黃鸝一首是也然不相聯屬卽是律中四句也唐絕萬首惟韋蘇州踏閣攀林恨不同及劉長卿寂寂孤鶯啼杏園二首絕妙蓋字句𨿽對而意則一貫也其餘如李嶠送司馬承禎還山云蓬閣桃源兩地分人間海上不相聞一朝琴裏悲黃鶴何日山頭望白雲柳中庸徵人怨云歳歳金河復玉闗朝朝馬策與刀鐶三春白雪歸靑塜萬里黃河繞黒山周朴邊塞曲云一隊風來一隊沙有人行防沒人家黃河九曲冰先合紫色三春不見花亦其次也

蓮花詩

張文潛蓮花平池碧玉秋波瑩緑云擁扇靑揺柄水宮仙子闘紅妝輕步淩波踏明鏡杜衍雨中荷花詩翠蓋佳人臨水立檀粉不勻香汗濕一陣風來碧浪翻眞珠零落難収拾此二詩絕妙又劉美中夜度娘歌菱花炯炯垂鸞結爛學宮妝勻膩雪風吹涼髩影蕭蕭一抹疎云對斜月冦平仲江南曲煙波渺渺一千里白蘋香散東風起惆悵汀洲日暮時柔情不斷如春水亡友何仲黙嘗言宋人書不必収宋人詩不必觀餘一日書此四詩訊之曰此何人詩答曰唐詩也余笑曰此乃吾子所不觀宋人之詩也仲黙沈吟久之曰細看亦不佳可謂崛彊矣

唐彥謙詩

唐彥謙絕句詩用事隱僻而諷諭悠逺似李義山如奏防西蜀題沱江驛云野客乘軺非所宜況將儒服報戎機錦江不識臨卭酒幸免相如渴病歸卽李義山相如未是眞消渴猶放沱江過錦城之意也其餘如登興元城觀烽火雲漢川城上角三呼防蹕防邊列萬夫褒姒塜前烽火起不知泉下破顏無鄧艾廟云昭烈遺黎死尙羞揮刀斫石恨譙周如何千載畱遺廟血食巴山伴武侯此卽唐人題吳中範蠡廟云千年宗國無窮恨只合江邊祀子胥之句也漢殿云鳥去雲飛意不通夜壇斜月轉桐風君王寂慮無消息卻就眞人覓鉅公首首有醖借堪吟詠比之貫休胡曽輩天壤矣考其世蓋僖宗時人也

洪容齋唐人絕句

洪容齋集錄唐人絕句五十餘卷詩近萬首然余觀之猶有不盡隨卽書於簡端二十餘首近又得二首其一無名氏詠姑蘇臺云無端春色上蘇臺欝欝芊芊艸不開無風自偃君知否西子裙裾拂過來其二栁公綽題梓州牛頭寺云一出西城第二橋兩邊山朩晚蕭蕭井花淨洗行人耳畱聴溪聲入夜潮

詩話補遺卷一

欽定四庫全書

詩話補遺卷二

明楊愼撰

王建宮詞

王建宮詞一百首至宋南渡後失去七首好事者妄取唐人絕句補入之淚盡羅巾夢不成白樂天詩也鴛鴦瓦上忽然聲花蕋夫人詩也寶仗平明金殿開王少伯詩也日晚長秋簾外報又日映西陵松栢枝二首乃樂府銅雀臺詩也銀燭秋光冷畫屛及閒吹玉殿昭華管二首杜牧之詩也余在滇南見一古本七首特全今錄於左忽地金輿向月陂內人接著便相隨卻回龍武軍前過當殿教看臥鴨兒

唐著作佐郎崔令欽教坊記云左右兩教坊左多善歌右多工舞外有水泊俗號月陂形如偃月也又云妓女入宜春苑謂之內人亦曰前頭人言常在駕前也其家在教坊四季給米得幸者謂之十家

畫作天河刻作牛玉梭金鑷采橋頭每年宮女穿鍼夜勅賜新恩乞巧樓

春來睡困不梳頭懶逐君王苑北逰暫向玉階花上立簸錢贏得兩三籌

彈棊玉指兩參差背局臨虛鬭著危先打角頭紅子落上三金字半邊垂

宛轉黃金白柄長靑荷葉子畫鴛鴦把來不是呈新樣欲進微風到禦牀

供禦香方加減頻水沈山麝每回新內中不許相傳出已被醫家寫與人

藥童食後進云漿髙殿無風扇小涼每到日中重掠髩衣騎馬繞宮廊

艛

艛小舩名音摟構見呂防傳白樂天詩兩片紅旗數聲鼓使君艛艓上巴東又箳篂州乘送艛艓驛船迎又還乘小艛艓卻到古湓城艓當作字之誤也

吳二娘

吳二娘杭州名妓也有長相思一詞云深花枝淺花枝深淺花枝相間時花枝難似伊巫山髙巫山低暮雨瀟瀟郎不歸空房獨守時白樂天詩吳娘暮雨瀟瀟曲自別江南久不聞又夜舞吳娘袖春歌蠻子詞自注吳二娘歌詞有暮雨瀟瀟郎不歸之句今絕妙詞選以此爲白樂天詞誤矣吳二娘亦杜公之黃四娘也聊表出之

謝自然升仙

謝自然女仙白日飛升當時盛傳其事至長安韓昌黎作謝自然詩紀其迹甚著蓋亦得於傳聞也予近見唐詩人劉商集有謝自然卻還舊居一詩云仙侶招邀自有期九天升降五云隨不知辭罷虛皇日更向人間住幾時觀此詩其事可知矣蓋謝氏爲妖道士所惑以幻術貿遷他所而淫之久而厭之又反舊居觀商詩中所云仙侶招邀意在言外惜乎昌黎又不聞也然則世之所謂女仙者皆此類耳

天闚象緯逼

杜工部龍門奉先寺詩天闚象緯逼或作天閱殊爲牽彊章表臣詩話據舊本作天闚引史記以管闚天之語其見卓矣余又按文選潘嶽秋興賦闚天文之祕奧注引陸賈新語楚王作幹谿之臺闚天文杜子羙熟精文選者也其用天闚字正本此況天文卽象緯也不但用其字亦用其義矣子羙復生必以余爲知言也天闚闚天也云臥臥云也此倒字法也言闚天則星河垂地臥云則空翠濕衣見山中之殊於人境也

石禦亭

唐人送元中丞江淮轉運詩一首王維錢起集皆有之其云去問珠官俗來經石春東南禦亭上莫問有風塵用事頗隱僻石用荀子紫魚鹽及文選石應節而楊葩事也禦亭吳大帝駐輦所憩後人建禦亭在晉陵庾信詩禦亭一回望風塵千里昬是也今刻本或攺石作右卻禦亭或攺作衍亭轉刻轉誤漫一正之

罨畫

畫家稱罨畫雜彩色畫也吳興有罨畫溪然其字當用罨乃魚网非其訓也張泌詩罨岸春濤打船尾謂魚网遮岸也此用字最得字義

左思蜀都賦罨翡翠釣鰋鮋

王摩詰遺詩

王摩詰詩今所傳僅六卷如輕陰閣小雨深院晝慵開坐看蒼苔色欲上人衣來一首見於洪覺範天廚禁臠人家在仙掌雲气欲生衣二句見於董逌畫跋而本集不載則知其詩遺落多矣

洛陽花雪

何遜與範云聨句詩云洛陽城東西卻作經年別昔去雪如花今來花似雪李商隠送王校書分司詩云多少分曹掌祕文洛陽花雪夢隨君定知何遜緣聨句毎到城東憶範云又漫成一絕云不妨何範盡名家未解當年重物華逺把龍山千里雪將來擬並洛陽花二詩皆用此事若不究其源不知爲何說也

麗人行逸句

松江陸三汀深語予杜詩麗人行古本珠壓腰衱穏稱身下有足下何所著紅蕖羅韈穿鐙銀二句今本無之淮南蔡衡仲昻聞之擊節曰非惟樂府鼓吹兼是周昉羙人畫譜也

劉須溪

廬陵劉辰翁防孟號須溪於唐人諸詩集及李杜蘇黃大家皆有批防又有批評三子口義及世說新語士林服其賞鑑之精博然不知其節行之髙也余見元人張孟浩贈須溪詩云首陽餓夫甘一死叩馬何曽罪辛已淵明頭上漉酒巾義熙以後爲全人蓋宋亡之後劉公竟不出仕也噫是與伯夷陶潛何異哉須溪私印古篆三代人物四字自許良不爲過張孟浩蓋亦同時合志者他如閩中之謝臯羽徽州之胡余學慈溪之黃東發自以中國遺人不事二姓者不知其防宋朝待士之厚其效可驗矣

元朝畨書

元朝主中國日用羊皮冩詔謂之羊皮聖防其字用防古書中國人亦習之張孟浩詩云鴻蒙再剖一天地書契復見科斗文張光弼輦下曲云和寜沙中撲遫筆史臣以代鉛槧事百司譯冩髙昌書龍蛇復見古文字

唐舞妓著靴

舒元輿詠妓女從良詩云湘江舞罷卻成悲便脫蠻靴出鳳幃誰是蔡邕琴酒客曹公懷舊嫁文姬可考唐世妓女舞飾也按說文鞮四夷舞人所著屨也周禮有鞮鞻氏亦是四夷之舞今之樂部舞妝皆出四夷唐人舞妓皆著靴猶有此意盧肇柘枝舞賦靴瑞錦以云匝袍蹙金而鴈欹樂府歌錦靴玉帶舞回雲杜牧之贈妓詩曰舞靴應任傍人防笑臉還須待我開黃山谷贈妓詞云風流太守能籠翠羽宜醉金釵且畱取垂楊掩映庭階直待朱輪去後便從伊窄襪弓鞋則汴宋猶似唐制至南渡後妓女窄襪弓鞋如良人矣故當時有蘇州頭杭州腳之諺云

蠻靴一本作鸞靴盧肇賦一本雲靴瑞錦以鸞匝袍蹙金而鴈欹以鸞對鴈當是並識於此

評李杜

楊誠齋云李太白之詩列子之禦風也杜少陵之詩靈均之乘桂舟駕玉車也無待者神於詩者與有待而未嘗有待者聖於詩者與宋則東坡似太白山谷似少陵徐仲車云太白之詩神鷹瞥漢少陵之詩駿馬絕塵二公之評意同而語亦相近余謂太白詩仙翁劍客之語少陵詩雅士騷人之詞比之文太白則史記少陵則漢書也

華不注

左傳成公二年晉郤克戰於鞌齊師敗績逐之三周華不注相傳讀不字但作卜音伏琛齊記引摯虞畿服經不又音跗如詩鄂不韡韡之不謂花蔕也言此山孤秀如華跗之注於水其說甚異而有徵又按水經注雲華不注山單椒秀澤孤峯刺天靑崖翠發望同防黛九域志云大明湖望華不注山如在水中李太白詩昔我逰齊都登華不注峯玆山何峻秀防翠如芙蓉此之芙蓉蓋因華不之名也以數說互証之伏氏音不爲跗信矣

杜詩步檐字

杜子羙詩步檐倚杖看牛斗檐古檐字楚辭大招曲屋步櫩注曲屋周閣也步櫩長砌也司馬相如賦步櫩周流長途中宿櫩亦古檐字也又梁陸倕鐘山寺詩步檐時中宿飛階或上徵沈氏滿願詩步檐隨新月挑燈惜落花杜公蓋襲用其字後人不知妄攺作步蟾且前聨有新月字而結句又云步蟾復矣況步蟾乃舉子坊牌字杜公時寜有此惡字耶甚矣士俗不可不醫也

天風海濤

趙汝愚詩江月不隨流水去天風常送海濤來朱文公愛之遂書天風海濤字於石今人不知爲趙公詩也

蘭廷瑞詩

滇中詩人蘭廷瑞楊林人也予過其家訪其稿僅得數十首如夏日云終日憑防對水鷗園林長夏似深秋槐龍細灑鵞黃雪涼意蕭蕭風滿樓冬夜云枕上詩成喜不勝起尋筆硯旋呼燈銀瓶取盡梅花水已被霜風凍作冰題嫦娥奔月圗曰竊藥私奔計已窮槁砧應恨洞房空當時射日弓猶在何事無能近月中三詩皆可喜

偃曝

孟浩然詩艸堂時偃曝蘭枻日周旋偃曝謂偃臥曝背也用文選王僧逹寒榮共偃曝之句今刻孟詩不知其出處攺作掩瀑可笑而謬者猶曰詩刻必去注釋從容咀嚼眞味自長此近日彊作解事小兒之通獘也蓋頥中有物乃可言咀嚼而出眞味若空膓作雷鳴而彊爲戛齒之狀但垂饑涎耳眞味何由出哉

沈氏竹火籠詩

陳範靜妻沈滿願詠竹火籠詩曰剖出楚山筠織成湘水紋寒銷九微火香傳百和薫氤氳擁翠被出入隨緗裙徒悲今麗質豈念昔淩雲此詩言外之意以諷士之以富貴攺節者卽孟子所云鄕爲身死而不受今爲宮室之羙妻妾之奉而爲之者而含蓄蘊借如此徒悲豈念四字尢見其意上薄風雅下掩唐人矣宋人稱李易安所以中散至死薄殷周之句以爲婦女有此大議論然太淺露比之沈氏此詩當在門墻之外矣

蘇堤始末

東坡先生在杭州潁州許州皆開西湖而杭湖之功尢偉其詩云我在錢唐拓湖淥大堤士女爭昌丰六橋橫絕天漢上北山始與南山通忽驚二十五萬丈老葑席捲蒼云空此詩史也而注殊略今按宋長編云杭本江海之地水泉鹹苦唐刺史李泌始引西湖水作六井故井邑日富及白居易復浚西湖所漑千餘頃然湖多葑近嵗廢而不理湖中葑田積二十五萬餘丈而水無防矣運河失湖水之利則取給於江潮潮渾濁多淤河行闤闠中三年一淘爲市井大患而六井亦防廢公始至浚茅山鹽橋二河以茅山一河專受江潮以鹽橋一河專受湖水復造堰閘以爲湖水蓄泄之限然後潮不入市間至湖上周視良久曰今願去葑葑田如雲將安所置之湖南北三十里環湖往來終日不逹若取葑田積之湖中爲長堤以通南北則葑田去而行者便矣堤成杭人名之曰蘇公堤云合是觀之則公之有功於杭人大矣予昔在京日問之杭之士夫亦不知今閱公詩注亦略故詳注之嗚呼治水之難久矣宋之世修六塔河二股河安石以範子淵李仲昌專其事聽小人李公義宦官黃懷忠之言用鐵龍爪濬川杷天下皆笑其兒戲積以數年靡費百十萬之錢谷漂沒數十萬之丁夫迄無成功而猶不肯止其績敗功圯而姦臣李淸臣爲考官猶以修河問策欲掩護之甚矣宋之君臣愚且戇也視東坡杭湖潁湖之役不數月之間無靡百金而成百世之功其政事之才豈止十倍時流乎公又欲鑿石門山運河以避浮山之險當時妒者盡力排之又欲於蘇州以東鑿挽路爲千橋以迅江勢亦不果用人皆恨之噫難平者事古今同一慨矣

杜詩左擔之句

杜子羙愁坐詩曰髙齋常見野愁坐更臨門十月山寒重孤城水气昬葭萌氐種迥左擔犬羊存終日憂奔走歸期未敢論葭萌左擔皆地名也葭萌人知之左擔人罕知也注者不知或攺作武擔又攺作立擔皆可笑按太平禦覽引李充蜀記云蜀山自綿谷葭萌道徑險窄北來擔負者不容易肩謂之左擔道又李公益州記云陰平縣有左擔道其路至險自北來者擔在左肩不得度右肩常璩南中志云自道至朱提有水步道九道有黒水及羊官水道度三津至險難行故行者謡曰楢溪赤水盤蛇七曲盤羊烏櫳气與天通庲降賈子左擔七里又有牛叩頭馬搏阪其險如此據此三書左擔道有三綿谷一也陰平二也朱提三也義則一而已朱提今之烏撒雲貴往來之西路也

趙李

阮籍詩西逰咸陽市趙李相經過顏延年注趙飛燕李夫人非也按漢書乃成帝時趙季李欵延年之博尙有此誤

朱滔括兵

朱滔括兵不擇士族悉令赴軍自閱於毬場有士子容止可觀進趨淹雅滔召問曰所業者何曰學爲詩問有妻否曰有卽令作寄內詩援筆立成詞曰握筆題詩易荷戈徵戍難慣從鴛被暖怯向鴈門寒痩盡寛衣帶啼多漬枕檀試畱靑黛著回日畫眉看又令代妻作詩答曰蓬髩荊釵世所稀布裙猶是嫁時衣胡麻好種無人種合是歸時底不歸滔遺以束帛放歸

王霞卿

進士鄭殷彛旅逰防稽寓唐安寺見粉壁有題云瑯琊王氏霞卿光啟三年陽春二月登於是閣臨軒轉恨覩物增悲𨿽看煥爛之花但比淒涼之色時有輕綃捧硯小玉觀題詩曰春來引步暫尋幽愁見風光倚寺樓正好開懷對煙月雙眉不展自如鉤鄭生和曰題詩仙子此曽逰應是尋春別鳳樓賴得從來未相識免教錦帳對銀鉤霞卿乃邑宰韓嵩妾自京師挈之任所嵩遇暴冦而卒鄭生欣然謁之時霞卿竟辭以疾而不見焉但令總角婢子輕綃持詩答曰君是煙霄折桂身聖朝方切用儒珍正堪西上文塲戰空向途中泥婦人鄭得詩大慙而退唐防昌中三鄕有女子題詩於壁曰西逐良人西入闗良人身歿妾空還謝娘衛女不相待爲雨爲雲過此山進士陸眞洞王祝劉谷王條李昌鄴王碩李傐張綺髙衢韋冰賈馳十一人和之曰三鄕略未聞謁之而不內恧而退者也

胡琴婢勝兒

吳泰伯祠在閶門之東毎春秋市人相率牲醴多圖善馬防輿羙女以獻之時金銀行以輕綃畫侍婢捧胡琴以從其貌勝於舊繪者名其爲勝兒蓋他獻者無以匹也女巫方舞有進士劉景復送客之金陵置酒於廟東通波館忽欠伸思寢夢紫衣冠者言襄王奉屈劉生隨至廟周旋揖讓而坐王語劉生曰適納一胡琴妓藝精而色麗知吾子善歌故奉邀作胡琴一曲以寵之生初頗不酣命酌人間酒一杯已醉乃作歌曰繁弦已停雜吹歇勝兒調弄邏娑撥四弦攏撚三五聲喚起邊風防明月大聲嘈嘈奔淈淈浪蹙波間倒溟渤小弦切切怨颸颸哭神悲秋悉窣倒腕斜挑掣流電春雷直戛騰秋鶻漢妃徒得端正名秦女虛誇有仙骨我聞天寶十年前涼州未作西戎窟麻衣右袵皆漢民不省烽煙暫蓬勃太平之末安史亂犬豕崩騰恣唐突宗未到萬里橋東洛西京一時沒海內漢民皆被略飲恨吞聲空咽嗢時防漢月望漢天怨气沖星成彗孛國門之西八九鎭髙城深壘閉閒卒河湟咫尺不能收挽粟推車徒兀兀今朝聞撥涼州曲使我心神暗超忽勝兒若向邊塞彈徵人淚血應防幹吟畢以獻王召勝兒授之王之侍兒有妒者以金如意擊勝兒劉生驚而寤歌傳於吳中

李芳儀

芳儀江南國主李景女也納土後住京師初嫁供奉官孫某爲武疆都監妻生女皆爲遼中聖宗所獲封芳儀生公主一人趙至忠虞部自北庭歸朝嘗仕遼爲翰林學士修國史著北庭雜記載其事時晁補之爲北都教官覽其書而悲之與顏復長道作芳儀曲云金陵宮殿春霏微江南花發鷓鴣飛風流國主家千口十五吹簫粉黛稀滿堂詩酒皆詞客奪錦揮毫在瑤席後庭一曲風景攺收淚臨江悲故國令公獻籍朝未央敕書築第優降王魏俘曽不輸織室供奉一官奔武疆秦淮潮水鐘山樹塞北江南易懷土雙燕淸秋夢栢梁吹落天涯猶並羽相隨未是斷腸悲黃河應有卻還時寜知翻手明朝事咫尺山河不可期倉皇三鼓滹沱岸良人白馬人誰見國亡家破一身存薄命如雲信流轉芳儀加我名孚新教歌遣舞不由人采珠拾翠衣裳好深紅暗盡驚邊塵陰山射虎邊風急嘈雜琵琶酒防泣無言數徧天河星只有南箕近鄕邑當年十指渡江來十指不知身獨哀中原骨肉又零落黃鵠寄意何當回生男自有四方誌女子那知出門事君不見李陵椎髻泣窮邊丈夫漂泊猶堪憐江州廬山眞風觀李主有國日施財修之刋姓氏於石有太寜公主永嘉公主皆李景女不知芳儀者孰是也

秦少防女

靖康間有女子爲金兵所掠自稱秦學士女道中題詩云眼前𨿽有還鄕路馬上曽無放我情讀者淒然曽裘父爲作秦女行雲妾家家世居淮海淮海文名喧宇內自從貶死古藤州門戶凋零三十載可憐生長深閨裏耳濡目染知文字亦嘗彊學謝娘詩女子未嫌稱博士年長以來逢世亂黃頭鮮卑兵入漢妾身亦復墮兵間往事不堪回首看一身漂蕩逐邊塵被驅不異犬與雞奔馳萬里向沙漠天長地久無還期北風蕭蕭易水寒雪花滿地經燕山千杯濁酒愁中醉一曲琵琶淚裏彈吞聲飲恨從誰訴偶然信口題詩句眼前有路可還鄕馬上迷魂不知處詩成吟罷更茫然豈意漢地能流傳當時情緒亦可念至今聞者爲悲酸憶昔中郎有女子亦陷邊庭垂一紀暮年多幸逢阿瞞厚幣贖之歸故里惜哉此女不得如終竟老死畱穹廬空餘詩話傳淒惻不減胡笳十八拍

蘇云卿

云卿與張浚魏公友魏公旣相云卿隱豫章東湖鬻蔬自給公托帥漕聘之微服乃得見詰朝再至則閉闗矣啟之惟書與金在不啟封曽茶山作歌云東湖湖面波彌東湖岸上春土肥先生鋤云明月曉種來蔬甲今成畦把茅蕭蕭環四壁此身不願人間識乾坤淸晏復知寸心杳緲黃塵隔故人子房今九云交情不斷江湖濵江西使漕卻騶騎故作敲門問字人黃金百鎰牋一幅多謝春風到茅屋君爲使者吾邦民見君容我更樵服故人與我情重哉君且歸矣明當來明朝啟扉人不見黃金不動書不開使者持書三太息封書徑上黃扉側翩翩鶴馭雲冥冥空向湖山訪行迹向來桐江嚴子陵曽得故人雙眼靑芒鞋卻踏金華路太史驚誇說客星先生得書掉頭去並此湖光不回頋夢夫孀婦截鬢鬟亦有老大閨中女茶山此歌可激貪鄙張世南逰宦紀聞載宋隠逸記蘇翁本末甚詳宋得翁東湖遺事北面挹湖山築庵仰髙章泉先生名曰灌園庵

張千載

千載字毅甫廬陵人文山友也文山貴顯屢以官辟皆不就文山自廣還至吉州城下千載來見曰丞相赴北某亦往遂以故宋官營求江西省資之北寓於文山囚所側近日以美食奉之文山知是千載義焉凡畱燕三年潛造一櫝文山受刑後卽藏其首仍尋訪文山妻歐陽夫人於金營中俾出火其屍千載拾骨寘囊並櫝南歸付其家之次日其子夢父文山怒云繩鉅未斷其子心動毅然啟視之則有繩束其發當其云云夢爾且發爾何足計又萬無繩系理繩見眾服公英爽可畏劉須溪紀其事贊於文像後曰閒居忽忽萬古咄咄天風慘然如動生發如何尋約亦念續芻豈其英爽猶累形軀同時之人能不顙泚昔忌其生今妒其死

呂用之

唐呂用之在維揚日佐髙駢專權擅政有商人劉損妻裴氏有國色用之以陰事搆取損憤惋因成詩三首曰寶釵分股合無緣魚在深淵日在天得意紫鸞休舞鏡斷蹤靑鳥罷銜箋金杯倒覆難收水玉軫傾欹懶續弦從此蘼蕪山下過只應將淚比流泉鸞辭舊伴知何止鳳得新梧想稱心紅粉尙殘香羃羃白雲將散信沈沈已休磨琢投期玉懶更經營買笑金願作山頭似人石丈夫衣上淚痕深舊嘗逰處徧尋防覩物傷情死一般買笑樓前花已謝畫眉窗下月空殘雲歸巫峽音容斷路隔星河去住難莫道詩成無淚下淚如泉湧亦須幹詩成吟詠不輟一日晚見一虯髩老叟行步迅疾眸光射人揖損曰子哀心有何不平之事損具對之叟夜果入用之家化形於斗栱之上叱用之曰所取劉氏之妻並其寶貨速還之否則隨刃落矣用之驚懼夜遣幹事賫金並裴氏還損損夜促舟去虯髩亦無蹤迹

詩話補遺卷二

欽定四庫全書

詩話補遺卷三

明楊愼撰

集句

亡友安公石嘉州人妙於集句以鱸魚正美不歸去對瘦馬獨吟眞可哀又請君酌我一斗酒與爾同消萬古愁又梁間燕子聞長嘆【李義山句】樓上花枝笑獨眠【劉長卿】水國蓮花府【韓翃】雲帆楓樹林【杜工部】又集杜句弔葉叔晦讀者爲之泣下其詩云臨江把臂難再得便與先生成永訣文章曹植波瀾濶死爲星辰亦不滅老去新詩誰與傳男兒性命絕可憐出門轉盼已陳迹妻子山中哭向天中夜起坐萬感集人生有情淚沾臆鳳凰麒麟安在哉石田茅屋荒蒼苔君不見空墻日色晚悲風爲我從天來

曽子固詩

曽子固享祀軍山廟歌云土膏起兮流泉駛兮我䢐於田偕婦子兮旣耕且蓺蕓且耔兮一嵗之功在勤始兮野無螽螟塘有水兮非神之力其誰使兮我苞盈兮我實成兮揮鎌防防風雨聲兮囷藏露積如坻京兮遺秉滯穗富鰥防兮酒食勸酬銷忿爭兮非神之助嵗莫登兮我有室家神所祐兮我有旄倪神所壽兮神之惠我惟其舊兮我之報神亦云厚兮釃酒刑牲肴核丰兮吹簫考鼔聲逄逄兮我民嵗獻無終窮兮千秋萬嵗保斯宮兮此詩王荊公稱賞以爲有雅頌之意當表出昧者言子固不能詩豈其然乎

鏡殿

唐髙宗造鏡殿武后意也四壁皆安鏡爲白晝祕戱之需帝一日獨坐其中劉仁軌奏事入驚走下階曰天無二日土無二王臣見四壁有數天子不祥莫大焉帝立命剔去後聞之不恱帝崩後復建之楊廉夫詩鏡殿靑春祕戱多玉肌相照影相摩六郎酣戰明空笑隊隊鴛鴦漾緑波

三句詩

古有三句之詩意足詞贍盤屈於二十一字之中最爲難工徧檢前賢詩不過四五首而已岑之敬當壚曲云明月二八照花新當壚十五晚畱賔四眸百萬橫自陳最爲絕倡唐傳奇無名氏春詞云楊柳裊裊隨風急西樓美人春夢中繡簾斜卷千條入宋謝臯羽寄鄧牧心雲杜防花開桑葉齊戴勝芋生藥艸肥九鎖山人歸未歸洪武中詹天寄山中友人云桂樹蒼蒼月如霧山中故人讀書處白露濕衣不可去近日雲南提學彭綱詠刺桐花雲樹頭樹底花楚楚風吹緑葉翠翩翻露中防枝紅鸚鵡亦風韻可愛也刺桐花雲南名爲鸚哥花花形酷似之彭公此詩本四句命吏冩刻於扁遺其一句復誦之自覺竟足乃不更攺余聞之晉寧侍禦唐池南云

瓊花

揚州有蕃釐觀觀中有瓊花卽陳後主所謂玉樹後庭花曲中云瓊樹朝朝新也其花後萎好奇者云瓊花無種過矣宋傅子容詩云比瑒如礬總未嘉要須博物似張華因看異代前賢帖知是唐昌玉蕋花注云唐楊汝士云唐昌觀玉蕋以少故貴王汝玉名爲玉蕋王介甫名爲瑒花取其色白也山谷名曰山礬以其可以供染也卽今之梔子花佛經名薝【音膽】卜花本艸名越桃劉禹錫詩玉女來看玉樹花異香先引七香車攀枝弄雪頻回首驚怪人間日易斜張籍詩五色雲中紫鳳車尋仙來到洞仙家飛輪回首無蹤迹惟見斑斑滿地花王建詩一樹瓏璁玉刻成飄廊防地色輕輕女冠夜覓香來處惟見階前碎月明注云唐元和中唐昌觀中玉蕋花盛開有仙女來逰取數枝飄然而去余謂此說未必然蓋因劉張詩有玉女云車飛輪回首之句遂傅防其說又因仙女取花飄然而去遂傅防天下無種之說不知詩人詠物托言也滇云處處有之村姑采揷盈路仙女一何多乎

艸書枯澁

徐浩眞書多渇筆懷素艸書多枯澁在書法以爲妙品戴防公贈懷素詩曰忽爲壯麗就枯澁龍蛇盤騰獸屹立曽收懷素艸書歌連拂數行勢不絕藤懸槎蹙生其節竇臮亦云殊形詭狀不易說中含枯燥尢驚絕任華云時復枯燥何褵褷忽覺陰山突兀橫翠微蓋深知懷素之三昧者姜白石云徐季海之渇筆譬如綺筵之素饌羙人之淡籹倪思以癡重筆迹謂之墨豬元斑彥功之字評者以爲死豬膓可以諭矣

司空圖論詩

司空圖字表聖避亂居王官谷胡致堂評其淸節髙致爲晚唐第一流人物信矣余嘗愛其論詩云陳杜濫觴之餘沈宋始興之後傑出於江寧宏思於李杜極矣右丞蘇州趣味澄夐若淸沇之貫逹大歷十數公抑又其次元白力就而气孱乃都市豪估耳劉公夢得楊公巨源亦各有勝防浪仙無可取劉徳仁時得佳致亦足滌煩又曰王右丞韋蘇州澄澹精致格在其中豈妨於遒舉哉賈浪仙誠有警句觀其全篇意思殊餒大抵附於寒澁方可致才亦爲體之不偹也其論皆是而推尊右丞蘇州尢見卓識宜其一鳴於晚唐也其文集罕傳余家有之特標其論詩一節又有韻語云知非詩詩未爲奇奇研昏練爽戞魄淒肌神而不知知而難狀揮之八垠卷之萬象河渾沇淸放恣縱橫濤怒霆蹴掀鼇掣鯨鑱空擢壁崢冰擲防鼓煦呵春霞溶露滴鄰女自嬉補袖而舞色絲屢空續以麻絇防革丁丁焮之則穴蟻聚汲汲積而隤凸上有日星下有風雅歷試自是非吾心也其目曰詩賦首句言自知非詩乃是詩也謂未爲奇乃是奇也句法亦險怪

書貴舊本

觀樂生愛收古書嘗言古書有一種古香可愛余謂此言末矣古書無訛字轉刻轉訛莫可考證余於滇南見故家收唐詩紀事抄本甚多近見杭州刻本則十分去其九矣刻陶淵明集遺季札贊艸堂詩餘舊本書坊射利欲速售減去九十餘首兼多訛字余抄爲拾遺辧誤一卷先太師收唐百家詩皆全集近蘇州刻則每本減其十之一如張籍集本十二卷今只三四卷又傍取他人之作入之王維詩取王涯絕句一卷入之詫於人曰此維之全集以圖速售今王涯絕句一卷在三舍人集之中將誰欺乎此其大闗系者若一字一句之誤尢多略舉數條如王渙李夫人歌修嫮穠華銷歇盡修嫮訛作徳所武元衡詩劉琨坐嘯風淸塞淸塞訛作生苑琨在邊城則淸塞字爲是焉得有苑乎杜牧詩長空澹澹沒孤鴻今妄攺作孤鳥沒平仄亦抝矣杜詩七月六日苦炎蒸俗本蒸作熱紛紛戱蝶過開慢俗本開作閒不知子羙父名閒詩中無閒字今俗本邀歡上夜闗作上夜閒曽閃朱旗此斗殷妄攺殷作閒北斗閒成何文理前人已辧之矣劉巨濟收許渾詩湘潭云盡暮煙出今俗本煙作山亦是淺人妄攺湘水多煙唐詩中流欲暮見湘煙是也煙字大勝山字李義山詩瑤池宴罷畱王母金屋籹成貯阿嬌俗本作玉桃偸得憐方朔直似小兒語耳陸防宮人斜詩艸著愁煙似不春俗本作艸樹如煙似不春尢謬小詞如周羙成愔愔坊曲人家坊曲妓女所居俗攺曲作陌張仲宗詞東風如許惡俗攺如許作妒花平仄亦失貽孫夫人詞日邊消息空沈沈日俗本攺作耳東坡玉如纎手嗅梅花俗攺玉如作玉奴其餘不可勝數也書所以貴舊本者可以訂訛誤備參考不獨古香可愛而已

口脂面藥

杜子羙臘日詩口脂面藥隨恩澤翠管銀甖下九霄李嶠文集有謝賜口脂表云靑牛帳底未輟鑪香朱鳥窗前新調鉛粉揉之以辛夷甲煎然之以桂火蘭蘇又令狐楚謝臘日賜口脂紅雪表云雪凝紅紫之香膏蘊蘭麝之气合自金鼎貯於雕奩其子令狐綯謝紫雪表云靈膏有瓊液之名仙散擬雪花之狀職當喉舌匪放魯國之三緘任在燮調請獻謝莊之六出此可考唐代臘日故事亦可補杜注之遺令狐父子兩世被賜亦榮矣

弓雕

天順初英廟大獵從官皆戎服弓矢以扈蹕應制賦詩有祭酒劉某詩以雕弓爲弓雕太學生輕薄者帖詩於監門云獵羽楊長共友僚雕弓詩倒作弓雕祭酒如今爲酒祭銜官何以逹廷朝廣東舉人王佐復上詩於劉云樂羊終是愧巴西許下惟聞哭習脂豈是先生無好句弓雕何愧古人詩本爲能得司成之喜劉覽之愈怒其後王佐刻其桐鄕詩具載此首遂大傳其事

石苔可踐

隋王無功詩石苔應可踐叢枝幸易攀淸溪歸路直乘月醉歌還閒詠此詩有疑難者曰石苔之滑踐之豈不顚余曰非也觀其詩中一幸字便得其解蓋言石苔本難踐幸有叢枝可攀援耳古人用意須三思乃得之謝靈運詩苔滑誰能步葛弱豈可捫此反其意唐杜審言詩攀崖踐苔易迷路出花難又順用無功詩意也章後齋聞余此言所見略同因成一絕云哲匠應機成羙錦東風隨處防春功若求巧出天然處正在時人話柄中

阮籍詩

昔余逰大梁登於黃華顚應龍沈冀州妖女不得眠按戰國策趙武靈西至河登黃華之上夢處女鼓琴歌詩因納吳廣女娃嬴孟姚其先七世而兆於簡子之夢及入宮而奪嫡亂國豈非妖女乎張平子應問曰女魃北而應龍翔合而觀之可見其微意蓋當是時魏明帝郭后毛后妒寵相殺正類武靈王事故隠語怪說亦春秋定哀多微辭意也顏延年曰阮公身事亂朝常恐遇禍因玆詠懷𨿽志在譏刺而文多隠避百代之下難以情測故粗明大意略其幽防也信哉

多根樹

佛經云西域多根樹蔽芾而婆娑東西南北中五方不相見國中有淫女求偶者眾多初有一男求女約中枝防復有四男子亦欲求之宿女亦以言許東西與南北各各抱被去至晚女不來東枝郎唱曰旭日光已出農夫向田去妄語旣不來可捨多根樹西枝郎吟曰彼妙必然來定是不妄語如何旭日光急速現下土南枝郎嘆曰旭日光已出農夫早向田我等如癡羊一夜受凍眠北枝郎賡曰我等沒巴鼻只爲求他妻今遭寒與凍各各被他迷中枝郎泣曰我不憂已身一夜寒凍情但恐多根樹枝葉不復生樹神聞而笑曰汝勿憂外事但憂身事急樹枯生有時欲苦無停息

張亨父詩

張泰字亨父姑蘇人詩句淸拔名於一時其正月十六日詩雲長安元夕少燈光此夜歡娛覺更忙十里東風吹翠袖九門銀燭照紅籹虹橋禦陌爭春步云閣誰家閟晚香醉著吟鞭急歸去老夫當避少年狂其手書稿愼於先師李文正公處見之

凙

三都尉居塞上一治曰勒凙索谷一治居延一治畨和澤大洛切從仌凙冰著樹如索故曰凙索也北方寒夜冰華著樹如絮春秋謂之雨木冰五行志曰樹介言冰封枝條如介冑也訛作樹稼諺曰木若稼逹官怕集韻凇凍也又液雨也曾南丰集云齊地寒甚夜霧凝於木上日出飄滿庭階尢爲可愛遂作詩曰園林日出淨無風霧凇花開樹樹同記得集英深殿裏舞人齊揷玉瓏松又曰香銷一榻毺暖月映千門霧凇寒又以爲年登之兆諺云霜凇打霧凇貧兒偹飯甕余舊有詩云怪得天雞誤曉光靑腰玉女試銀籹瓊敷綴葉齊如剪瑞樹花開冷不香月白詎迷三里霧云黃先兆萬家箱貧兒飯甕歌聲好六出何須賀謝莊

陽明先生紀夢詩

愼嘗反覆晉書目王爲叛臣頗爲世所駭異後見崔后渠先生松窗雜錄亦同余見近讀陽明王先生紀夢詩尢爲卓識眞見自信鄙說之有稽而非謬也陽明公紀夢詩錄於後正徳庚辰八月廿八夕小閣忽夢晉忠臣郭景純氏以詩示予且極言王導之姦謂世之人徒知王惇之逆而不知王導實陰主之其言甚長不能盡錄覺而書其所示詩於壁復爲詩以紀其略嗟乎今距景純若干年矣非有實惡深寃欝結而未暴寜有數千載之下尙懷憤不平若是者耶秋夜臥小閣夢逰滄海濵神仙不可到金銀宮闕髙嶙峋中有仙人芙蓉巾顧我宛若平生親欣然就語下煙霧自言姓名郭景純防手歷歷訴衷曲義憤感激難具陳切齒尢深怨王導深姦老猾長欺人當年王惇覬神器導實陰主相緣夤不然三問三不答胡忍使惇殺伯仁寄書欲拔太眞舌不相爲謀敢爾云惇病已篤事巳去臨哭嫁禍復賣惇事成同享帝王貴事敗仍爲顧命臣防微隠約亦可見世史掩覆多失眞袖出長篇再三讀覺來字字能書紳開牕試抽晉史閱中間事迹頗有因因思景純有道者世移事往千餘春若非精誠果有激豈得到今猶憤嗔不成之語以筮戒惇實气沮竟殞身人生生死亦不易誰能視死如輕塵燭微先防炳至道多能餘事非所論取義成仁忠晉室龍逢龔勝心可倫是非顚倒古多有吁嗟景純終見伸禦風騎气逰八垠彼惇之徒艸木爾糞土臭腐同沈淪我昔明易道故知未來事時人不我識遂傳耽一技一思王導徒神器良久覬諸謝豈不力伯仁見其底所以惇之儔罔頋天經與地義不然百口未負托何忍置之死我於斯時知有分日中斬柴市我死悲何足我生良有以九天一人撫膺哭晉室諸公亦可恥舉目山河徒嘆非防手登亭空灑淚王眞姦雄千載人未識偶感君子談中及重與冩眞記固知倉卒不成文自今當與頻謔戱倘其爲我一表揚萬世萬世萬萬世右晉忠臣郭景純自述詩蓋予夢中所得因表而出之

賞梅懸燈

余少年與恆忱二弟賞梅世耕莊懸掛燈於梅枝上賦詩云疏梅懸髙燈照此花下酌只疑梅枝然不覺燈花落王浚川見而賞之曰此奇事奇句古今未有也近閱趙徳莊眼兒媚詞云黃昏小宴到君家梅粉試春華暗香素蕋橫枝疏影月淡風斜更燒紅燭枝頭掛粉蠟鬭香奢元宵近也小園先試火樹銀花則昔人亦有此興矣

京師易春晚

杜審言詩使出鳳凰池京師易春晚奇句也蓋言繁華之地流景易邁李頎詩好在長安行樂地空令嵗月易蹉跎亦此意耳近刻本攺作陽春晚非也幸唐詩品彚可證余嘗言古書重刻一畨差訛一畨一苦於人之妄攺二苦於匠之刀誤書所以貴舊本以此

齼字音

齼字玉篇不載齒怯也音楚去聲今京師語謂怯皆曰齼不獨齒怯也曽茶山和曽宏父餉柑詩云莫向君家樊素口瓠犀微齼【初舉切齒傷醋也五音類聚】逺山顰黃山谷和人送梅子云相如病渇應須此莫與文君蹙逺山茶山之詩全效之方秋崖楊梅詩並與文園消午渇不禁越女蹙春山

罨字義

罨烏答魚檢二切罕也罔從上掩之也然此字多爲借義所專唐張泌詩罨岸春濤打船尾宋諭汝礪詩冥冥罨岸風淫淫打船雨又罨畫籠色畫也吳興有罨畫溪皆借罨字罨畫字正作

杜牧弄水亭詩

弄水亭前溪颭艷翠綃舞綺席艸芊芊紫峯嵐伍伍檻前汀鴈棲枕上巴帆去停樽遲晚月咽咽上幽渚斷霓天帔垂狂燒漢旗怒塍泉落環佩畦苖差纂組不能自免去但愧來何暮

杜牧池州別孟遲先輩

昔子來陵陽時常苦炎熱寺樓最褰軒坐見飛鳥沒一樽中夜酒半破前峯月煙院松飄蕭風廊竹交戛好鳥響丁丁小溪光汃汃離袖颭應勞恨粉啼還咽慵憂長者來病怯長街喝呼兒旋供衫走門空踏襪手把一枝物桂花香帶雪喜極至無言笑余翻不恱人生直作百嵗翁亦是萬古一瞬中我欲東召龍伯翁水盡到底看海空酌君一杯酒與君狂且歌離別豈足更闗意衰老相隨可柰何二詩奇崛而用韻古舊見石刻多磨滅節而書之

晚唐兩派詩

晚唐之詩分爲二派一派學張籍則朱慶余陳標任蕃章孝標司空圖項斯其人也一派學賈島則李洞姚合方幹諭鳬周賀九僧其人也其間𨿽多不越此二派學乎其中日趨於下其詩不過五言律更無古體五言律起結皆平平前聮俗語十字一串帶過後聨謂之景聮極其用工又忌用事謂之防簿惟搜眼前景而深刻思之所謂吟成五个字撚斷數莖須也余嘗笑之彼之視詩道也狹矣三百篇皆民間士女所作何嘗撚須今不讀書而徒事苦吟撚斷肋肢骨亦何益哉晚唐惟韓栁爲大家韓栁之外元白皆自成家餘如李賀孟郊祖騷宗謝李義山杜牧之學杜甫溫庭筠權徳輿學六朝馬戴李益不墜盛唐風格不可以晚唐目之數君子眞豪傑之士哉彼學張籍賈島者眞處裩中之虱也二派見張洎集序項斯詩非余之臆說也

詩用兒字

古詩有用近俗字而不俗者如孫光憲采蓮詩曰菡萏香連十頃陂小姑貪戱采蓮遲晚來弄水船頭濕更脫紅裙裹鴨兒李羣玉釣魚詩曰七尺靑竿一丈絲菇蒲葉裏逐風吹防回舉手拋芳餌驚起沙灘水鴨兒又贈琵琶妓詩有曰我見鴛鴦飛水去君還望月苦相思一雙裠帶同心結早寄黃鶯孤鴈兒盧仝新年亦有詩云新年何事最堪悲病客還聽百舌兒太嵗只逰桃李徑春風肯換嵗寒枝

詩話補遺卷三

