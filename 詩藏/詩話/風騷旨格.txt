風騷旨格﹝唐﹞齊己

〖正文〗

■六詩

一曰大雅

詩云﹕一气不言含有象﹐萬靈何處謝無私。

二曰小雅

詩云﹕天流皓月色﹐池散芰荷香。

三曰正風

詩云﹕都來消帝力﹐全不用兵防。

四曰變風

詩云﹕當道冷云和不得﹐滿郊芳艸卽成空。

五曰變大雅

詩云﹕蟬離楚樹鳴猶少﹐葉到嵩山落更多。

六曰變小雅

詩云﹕寒禽黏古樹﹐積雪占蒼苔。■詩有六義

一曰風

詩云﹕髙齊日月方爲道﹐動合乾坤始是心。

二曰賦

詩云﹕風和日煖方開眼﹐雨潤煙濃不舉頭。

三曰比

詩云﹕丹頂西施頰﹐霜毛四皓鬚。

四曰興

詩雲﹕水諳彭澤闊﹐山憶武陵深。

五曰雅

詩云﹕捲簾當白晝﹐移榻對靑山。又云﹕遠道擎空缽﹐深山踏落花。

六曰頌

詩云﹕君恩到銅柱﹐蠻款入交州。

■詩有十體

一曰髙古

詩云﹕千般貴在無過達﹐一片心閒不柰髙。﹝四部叢刊本作柰何﹞

二曰淸奇

詩云﹕未曾將一字﹐容易謁諸侯。

三曰遠近

詩云﹕已知前古事﹐更結後人看。

四曰雙分

詩云﹕船中江上景﹐晚泊早行時。

五曰背非

詩云﹕山河終決勝﹐楚漢且橫行。

六曰虛無﹝四部叢刊本作無虛﹞

詩云﹕山寺鐘樓月﹐江城鼓角風。

七曰是非

詩云﹕須知項籍劍﹐不及魯陽戈。

八曰淸潔

詩云﹕大雪路亦宿﹐深山水也齋。

九曰覆妝

詩云﹕疊巘供秋望﹐無雲到夕陽。

十曰闔門

詩云捲簾黃葉落﹐鎖印子規啼。

■詩有十勢

獅子反擲勢

詩云﹕離情徧芳艸﹐無處不萋萋。

猛虎踞林勢

詩云﹕窗前閒詠鴛鴦句﹐壁上時觀獬豸圖。

丹鳳銜珠勢

詩云﹕正思浮世事﹐又到古城邊。

毒龍顧尾勢

詩云﹕可能有事關心後﹐得似無人識面時。

孤雁失羣勢

﹝詩闕﹞

洪河側掌勢

詩云﹕遊人微動水﹐髙岸更生風。

龍鳳交吟勢

詩云﹕崑玉已成廊廟器﹐澗松猶是薜蘿身。

猛虎投澗勢

詩云﹕仙掌月明孤影過﹐長門燈暗數聲來。

龍潛巨浸勢

詩云﹕養猿寒嶂疊﹐擎鶴密林疏。

鯨吞巨海勢

詩云﹕袖中藏日月﹐掌上握乾坤。

■詩有二十式

一曰出入

詩雲﹕雨漲花爭出﹐云空月半生。

二曰髙逸

詩云﹕夜過秋竹寺﹐醉打老僧門。

三曰出塵

詩云﹕逍遙非俗趣﹐楊柳謾春風。

四曰回避

詩云﹕鳥正啼隋柳﹐人須入﹝四部叢刊本作出﹞楚山。

五曰並行

詩云﹕終夜冥心坐﹐諸峯叫月猿。

六曰艱難

詩云﹕覓句如探虎﹐逢知似得仙。

七曰達時

詩云﹕髙松﹝四部叢刊本作髙風﹞飄雨雪﹐一室掩香燈。

八曰度量

詩云﹕應有冥心者﹐還尋此境來。

九曰失時

詩云﹕髙秋初雨後﹐夜半亂山中。

十曰靜興

詩云﹕古屋無人到﹐殘陽滿地時。

十一曰知時

詩云﹕前村深雪裏﹐昨夜一枝開。

十二曰暗會

詩云﹕重城不鎖夢﹐每夜自歸山。

十三曰直擬

詩云﹕禹力不到處﹐河聲流向西。

十四曰返本

詩云﹕又因風雨夜﹐重到古松門。

十五曰功勳

詩云﹕馬曾金鏃中﹐身有寶刀痕。

十六曰拋擲

詩云﹕琴書畱上國﹐風雨出秦關。

十七曰背非

詩云﹕山河終決勝﹐楚漢且橫行。

十八曰進退

詩云﹕日午遊都市﹐天寒住華山。

十九曰禮義

詩云﹕送我杯中酒﹐與君身上衣。

二十曰兀坐

詩云﹕自從靑艸出﹐便不下階行。

■詩有四十門

一曰皇道

詩云﹕明堂坐天子﹐月朔朝諸侯。

二曰始終

詩云﹕養鶵成大鶴﹐種子做髙松。

三曰悲喜

詩云﹕兩行燈下淚﹐一紙嶺南書。

四曰隱顯

詩云﹕道晦金雞伏﹐時來木馬鳴。

五曰惆悵

詩云﹕此別又千里﹐少年能幾時。

六曰道情

詩云﹕誰來看山寺﹐自是掃松門。

七曰得意

詩云﹕此生還自喜﹐餘事不相侵。

八曰背時

詩云﹕白髮無心鑷﹐靑山得意多。

九曰正風

詩云﹕一春能幾日﹐無雨亦多風。

十曰返顧

詩云﹕遠憶諸峯頂﹐曾棲此性靈。

十一曰亂道

詩云﹕苦雨漲秋濤﹐狂風翻野燒。

十二曰抱直

詩云﹕須知三尺劍﹐只爲不平人。

十三曰世情

詩云﹕要路爭先進﹐閒門肯暫過。

十四曰康救

詩云﹕傍人皆默語﹐當路好隄防。

十五曰貞孝

詩云﹕無家空託墓﹝四部叢刊本作托夢﹞﹐主祭不從人。

十六曰薄情

詩云﹕君恩秋後薄﹐日夕向人疏。

十七曰忠正

詩云﹕敢將心爲主﹐豈懼語從人。

十八曰相成

詩云﹕怪得登科晚﹐須逢聖主知。

十九曰嗟歎

詩云﹕淚流襟上血﹐發變﹝四部叢刊作發白﹞鏡中絲。

二十曰俟時

詩云﹕明主未巡狩﹐白頭猶釣魚。

二十一曰淸苦

詩云﹕在處人投卷﹐移居雨著衣。

二十二曰騷愁

詩云﹕已難消永夜﹐況復聽秋霖。

二十三曰睠戀

詩云﹕欲起遊方興﹐重來遶塔行。

二十四曰想象

詩云﹕溪霞流火色﹐松月照罏光。

二十五曰志气

詩云﹕未拋先﹝四部叢刊作無﹞達路﹐難作便歸人。

二十六曰雙擬

詩云﹕瞑目瞑心坐﹐花開花落時。

二十七曰向時

詩云﹕黑壤生紅朮﹐黃猿領白兒。

二十八曰傷心

詩云﹕六國空流血﹐孤祠掩落花。

二十九曰監戒﹝四部叢刊本作鑑戒﹞

詩云﹕因思﹝後庭曲﹞﹐懶上景陽樓。

三十曰神仙

詩云﹕一爲嵩嶽客﹐幾喪洛陽人。

三十一曰破除

詩云﹕大都時到此﹐不是世無情。

三十二曰蹇塞

詩云﹕气蒸垂柳重﹐寒勒牡丹遲。

三十三曰鬼怪

詩云﹕山魅隔窗舞﹐鵬鳥入簾飛。

三十四曰紕繆﹝四部叢刊作亂道﹞

詩云﹕日落月未上﹐鳥棲人獨行。

三十五曰世變﹝四部叢刊作世情﹞

詩云﹕如何人少重﹐都爲帶寒開。

三十六曰風雅﹝四部叢刊作雅風﹞

詩云﹕日落無行客﹐天寒有去鴻。

三十七曰嗟歎

詩云﹕拭淚沾襟血﹐梳頭滿面絲。

三十八曰是非

詩云﹕須知項籍劍﹐不及魯陽戈。

三十九曰禮義

詩云﹕送我杯中酒﹐與君身上衣。

四十曰淸潔

詩云﹕大雪路亦宿﹐深山水也齋。

■詩有六斷

一曰合題

詩云﹕可憐半夜嬋娟月﹐正對五侯殘酒巵。

二曰背題

詩云﹕尋常風雨夜﹐應有鬼神看。

三曰卽事

詩云﹕翻嫌易水上﹐細碎動離魂。

四曰因起

詩云﹕閒尋古廊畫﹐記得列仙名。

五曰不盡意

詩云﹕此心只在相逢說﹐時復登樓看遠山。

六曰取時

詩云﹕西風起邊燕﹝四部叢刊作過燕﹞﹐一一向瀟湘。

■詩有三格

一曰上格用意

詩云﹕那堪懷遠道﹐猶自上髙樓。又云﹕九江有浪船難濟﹐三峽無猿客自愁。

二曰中格用气

詩云﹕直饒人買去﹐還向柳邊栽。又云﹕四海魚龍精魄冷﹐三山鸞鳳骨毛寒。

三曰下格用事

詩云﹕片石猶臨水﹐無人把釣竿。又云﹕一輪湘渚月﹐萬古獨醒人。﹝四部叢刊本後有小字「貫休晚泊湘江」﹞

莆田蔡氏著《吟窗雜詠》﹐載諸家詩格詩評類三十餘種﹐大略眞贗相半﹐又脫落不堪讀。丙寅春﹐從雲間了予內父遺書中簡得齊己《白蓮集》十卷﹐末載《風騷旨格》一卷﹐與蔡本迥異﹐急梓之﹐以正諸本之誤云。湖南毛晉識。

