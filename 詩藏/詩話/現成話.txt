

現成話

﹝淸﹞羅巖撰

序

自古忠孝之士以名顯者皆時之不幸者也吾鄕羅孝子巖旣得汪茭湖蔣樗庵爲之傳孝行彰彰在人耳目壽鏞又何贅焉獨恨其時浙東大饑寧紹接壤泛舟相濟通其有無常也氓之蚩蚩鼓騷於西成橋下變起倉卒爲民父母者挺身而出善爲勸解吾知見晛曰消不獨羅氏父子可免縲紲同事數十人囊頭械足大獄何由而興而乃始謀不臧自貽伊戚迄今二百有餘歲卒使羅孝子之名因此而傳然則時之不幸而轉爲羅孝子幸豈羅孝子之所望哉亦行其心之所安而已矣當夫慷慨對簿知有父而不知有身萬里長徵周覽塞外山川形勢徧交其豪傑雪中戴笠拔佩刀割彘肩與客同啖作猛虎詞何其壯也念及明鏡髙堂白雲迢遞寄情畫竹淚灑成斑又何悲也天眷孝子得赦旋歸父子團聚如初則尢孝子不幸而幸者也壽鏞今得羅孝子所作現成話其詩也茭湖云詩取達意佳者時入宋人之室詩以人傳固不論其工不工云旣付諸梓因敍論之民國二十二年九月後學張壽鏞序

孝子羅公家傳汪國

公名巖字友山一字品山鄞之西成里人餘外祖父也少負豪气能詩善畫嘗代父戍邊一時識與不識皆稱之爲羅孝子焉先是康熙某年浙東大饑紹郡所屬尢甚當道議以二郡按壤須有無相濟檄郡別駕運米饋之暮夜泊舟西成橋下裏民不知以爲客舟私出境也鼓眾截畱而沈其餘米於河時變起倉卒勢甚洶洶別駕跳而愬諸上官上官欲捕之而未得其主名則僞爲溫言以慰藉羅氏世居裏中公之父絅文公素以徳望爲里人所敬至是皆曰牒無羅公名無以見吾輩義舉遂相率以其名上公父子皆不知也及捕吏到門絅文公方欲就逮公長跪白父曰大人老矣逆憲令而抗長吏罪且不測兒請以身代遂往會獄同事數十人皆囊頭械手足蓄縮無人色公獨慷慨對簿以身任之每一集訊五毒參並而公意气自如終未嘗作呼謈聲堂上下人吏環列相視無不咋舌嘆服獄成奏上置首事者一人大辟戍其餘數十人於邊絅文公竟以獲免而公戍沈陽矣當是時羅孝子之名聞天下初絅文公以詩畫負重名如少宰滄柱仇公侍禦鹿亭胡公皆樂與之遊而尹盛京者爲蓮山廖公亦雅慕羅絅文之名繼聞孝子代戍亟欲望見顏色一見卽以國士待之以是得周覽塞外山川形勝徧交其豪傑嘗於大雪中握刀戴斗笠跨一白騾踔數百里至蓋州城遇客共飲囊出生彘肩踞地就鑪火炙之鮮血淋漓拔所佩刀且割且啖而歌其所作猛虎詞聲振長城閒客各驚顧以爲安得此南蠻子耶已而知其代父戍者因共傳客之竟其役弗衰戍旣久事已浸解公念絅文公老思歸省親已至半途有與嫌者欲首之復畱滯金陵者數年本善畫竹及是遇人授以指畫之法藝益大進𨿽有善學者莫能窺其祕也後得赦旋裏絅文公尙健在公怡怡色養盡孺慕歡及卒哭泣毀瘠幾至滅性是時公年已六十矣公性髙曠未嘗戚戚於貧賤又惇篤故舊待人不設城府裏中有趙毛二儒貧老無依推食與共而前欲首公者亦老困時時周之終其身蓋其盛徳如此公於畫學兼通六法而傳眞尢善詩取達意佳者時入宋人之室有集若干藏於家卒年七十有七

蔣學鏞鄞志稿……

現成話淸鄞羅巖品山撰淸同邑李世澄兆黃校

春遊

枝頭啼鳥報春知載酒行歌處處宜莫把韶華輕放過一年好景幾多時

春日同人郊遊

不須買棹與提壺結伴行吟興未孤人到仙時同息息路逢滑處共扶扶林花紅白兼開謝野燒靑黃半有無稔識浮生渾似夢偸閒那得論工夫

詠銅蟹﹝時在遼東﹞

甲冑渾身久著名良工冶鑄儼生成無腸向絕腥羴气多足今停匍匐聲漫想江湖尋舊路卻經鍛煉得長庚遐觀一似癡呆樣應免旁人說橫行

午日遊秦淮和壁上原韻﹝秦淮河名在南京城內系秦始皇開掘故加秦字水常赤﹞

夾岸樓臺映赤波紛紛畫槳遶欄過蒲尊應節斟三爵角黍投江作九歌旅恨欲憑遊興遣鄕愁偏覺感懷多秦淮縱有非常景滿眼繁華柰我何

冬杪過隱學嶺

湖傍山兮山傍湖蕭條一望盡平蕪含煙村捨歸寒雀帶月園林集暮烏才過小橋逢野寺便從老衲問迷途故人家住雲霞裏不識今宵到得無

宿隱學寺

乘興遊來值暮時因過梵宇一棲遲梅含宿雨香偸露柳怯嚴寒綠暗絲鐘鼓聲聲驚客夢煙霞處處發詩思當年隱學知誰氏代遠人遙信轉疑

客中除夕

南北東西日播遷淹淹此地卻經年連宵魂夢家千里一念焦勞詩百篇爆竹聲聲村裏鬧寒梅朵朵雪中妍椒漿已爲明朝備預酌三杯帶醉眠

客中除夕

年華一瞬舊還新屈指淹畱淚滿巾邸事祇憑詩有橐衰顏惟藉酒爲春明朝今日原相似過去將來莫認眞對影自憐當自問幾時歸做故鄕人

客中除夕

光陰曾一瞬不覺歲云殘處處桃符換家家爆竹讙銀錢壓祟易文字送窮難故國梅花好經年未得看

花前獨酌

春酒初濃花正開憑欄竟日少人來東風爲我添幽興一陣淸風飲一杯

中秋感懷

披襟獨坐對冰輪四壁淒涼影與身試問嫦娥今夜裏傷心如我幾多人﹝室人沈氏新亡﹞

早行

村雞唱罷束行裝踏怕荒郊艸上霜只管將心前路去錯疑樹影是山岡

九日有感﹝時在江寧﹞

客邸逢秋心更傷今朝又值菊花黃縱然乘興登髙去極目何曾見故鄕

風箏

豈數飄蓬遠遠飛欲同霄漢一爭輝髙風直待人瞻仰卻爲情牽依舊歸

美人風箏二首

體態輕浮髀肉消翩翩飛舞百般嬌云行冉冉移蓮步風勁微微擺柳腰命薄每憐形影只情長何憚地天遙淩空顧盼人爭羨恨不魂隨上九霄

勿守深閨愛遠飄空中賣弄逞妖嬌非關命薄輕分手怎柰情牽瘦損腰長伴素娥甘寂寞每隨秦女共逍遙自從嫁與春風後爲雨爲雲在碧霄

殘梅

寒梅才發滿墻東數越晨昏回不同夢入羅浮原是幻傳來春信亦成空三分白送連朝雨一段香消幾陣風此刻若逢何水部又應無句類冬烘

自鎭城步歸

畏此風波險芒鞋汗漫行𨿽然勞足力免得受心驚坐坐涼亭好看看驛路平詩思忘寂寞日暮到江城

春日遊山寺

才識名山別有春禪門云鎖隔凡塵巖花帶笑頻迎客野鳥忘機不避人泉瀉危崖髙瀑布松垂絕巘倒生鱗幾回欲去情難捨風景貪看坐綠茵

長江夜月

誰憐飄泊異鄕人惟有多情月一輪知我歸舟從此過殷勤先已到江濱

贈友人黃舜儀﹝金陵詩友﹞

豈乏交遊輩如君迥不同略無今世態饒有古人風妙論成金石虛懷見始終莫嫌相遇晚從此藉磨礲

詠瓦松﹝時在廣陵﹞

種異巖松節亦堅寸心長可問靑天風霜洊挫頭容直冰雪交摧葉色妍枝畔久疏玄鶴夢檐前常與白雲連漫云托足渾無地百卉誰能敢此肩

歲暮用白香山春晚詠懷韻

一番歲月已磋跎際此殘冬可若何筆底生涯只爾爾人頭債負尙多多仔肩自是兒曹事袖手仍將老朽磨道我吟詩心快活豈知怕鬼嘆山歌

偶興

浮生看破等浮漚莫爲兒孫作馬牛花下酒杯窮快活畫中詩句老風流寡交未許門題鳳健飯何須杖刻鳩情性迂疏由傲骨硯田博得度春秋

重陽夜坐﹝時在維揚﹞

無風無雨好重陽獨坐窗前思故鄕天正髙懸半夜月時還未降九秋霜弟兄聚散常如雁兒女啼號應似螿自顧自憐形影只徘徊恨卻漏聲長

立春日祝友五旬

長庚星耀福東鄰朋輩爭傳君五旬同賦壽詩同祝壽共嘗春酒共宜春不須自號知非子久已咸稱寡過人此日期頤剛得半鹿鳴麟趾看齊臻﹝尙無嗣故云﹞

七夕前夜

虫聲初響到茅檐今夕還無瓜果兼風送菱荷香細細月穿簾幕影纖纖無窮旅況杯中遣不了詩思夢裏占聞說鵲橋明日駕一番新恨上眉尖﹝室人沈氏新亡﹞

山窗偶興﹝時予被困入山﹞

獨坐山窗看夕曛勿隨樵牧作同羣身如密樹深藏鳥心與孤峯不礙云到處但畱詩一首逢人只說話三分本眞名姓全無用好把牀頭筆硯焚

詠黃蝴蝶

新染鵝黃色未幹故乘春晝漫盤桓已銷宮粉顏非素略綴南金色耐看水面蹁躚隨燕掠花心聚集學蜂攢自從夢入莊周後膾化錢飛不一端﹝自注膾俗作鱠南孝廉者善斫膾絲縷輕可飛起因會客衒技忽暴風雨雷震一聲膾悉化蝶飛去〇唐穆宗時禁中千葉牡丹盛開有黃白蛺蝶數萬飛入花間舉网得之乃庫中金玉錢也﹞

舟阻燕子磯

渺渺長江路身乘一葉舟阻程風撲面畱客月當頭覓句消離悶開尊散旅愁試看磯下水今古爲誰流

題酒鬼墓﹝墓在金陵之北固山腰兩旁多酒樓名士山居遊人不絕此鬼極靈凡飲酒者必先對墓遙酹則平安無事否則非喫跌亦必有禍﹞

依稀荷鍤恣猖狂一醉飄然赴北邙鬼會出名鬼不朽死能超俗死何妨淸溪水泛堆花色綠野稻含踏曲香千載遊人皆酒伴靑簾長繞墓門旁﹝自注堆花燒酒名色似溪水坡詩從今要踏靑州曲薄酒知君笑督郵﹞

雨窗尹懷治見過

雨雪淒霏度早春柴門半月絕車塵忽聞屐齒鳴深巷卻喜齋頭到故人有酒不嘗君量窄無肴可進我囊貧睽違才得年餘事須鬢相看各似銀

悼亡室﹝室人沈氏卒於金陵﹞

同憂前路苦奔波中道分飛可柰何漏靜客窗魂夢杳鐙殘孤枕淚痕多啼猿腸斷聲方絕哀雁羣離節不磨幽恨綿綿無日盡傷心忍唱鼓盆歌

又成二絕

生死𨿽云數莫逃何堪異地卻相拋可憐一片團圓月流入秦淮沒處撈

擁衾獨坐最淒涼想一回兮哭一場漏盡欲眠兒又醒哀哀向我要親娘

並蒂蓮

蓮開莖上弗孀單卻教詩翁覓句難對對臨風向繡幕雙雙隨月倚雕欄踰墻蛺蝶爭連理戲水鴛鴦效合歡幻質令人眞莫解一枝直作兩枝看﹝自注唐蕭復曰鬻我先人墅聊以濟孀單孀單謂鰥寡也﹞

夏日口占

長夏日如年昏昏若坐禪有書總懶讀無事只貪眠拂暑憐新竹怡情對碧蓮蟬鳴動逸興拈韻小窗前

雨竹指畫

書畫由來藉管城予偏指下認分明墨池忽湧瀟湘雨灑作飛泉萬壑嗚

得董宗伯墨幀甚愛之有以眞假評者作此以答之

須將眼力認丹靑眞假如何藉耳聽萬曆去今年二百誰人親見董華亭

偕黃舜儀遊山

結伴穿幽徑靑蚨掛杖頭放懷隨處飲乘醉徧山遊得句書崖石忘形臥野陬歸來人影亂斜日過林邱

漫興

不須汲汲利和名靜坐齋頭養性情幾句閒詩新勾當一方破硯舊營生光陰流水空嗟老富貴浮雲早看輕隨分隨時隨便過妍媸何必與人爭

花朝喜晴

入春連雨嘆無聊紅日初臨物色饒蝶戀殘梅香未盡鶯啼新柳綠初嬌便多遊屐穿芳徑更喜良朋集艸瓢不是人情晴不厭一年花事在今朝

茅山曉行

虫飛初響卽登程眼望行雲四野橫屐襯軟泥淺有迹衣沾細雨濕無聲每逢歧路悲楊子莫怪窮途哭阮生今識唐詩猶有病斷魂何獨是淸明

題徐公三齋頭步陳行六原韻

乘春訪舊友邂逅石橋西好鳥聲傳谷殘梅瓣貼泥堂虛云入座筵散月臨溪徐榻殷勤下何妨此夜棲

蛟川返棹

歸遇風潮順扁舟似掌平侵晨離海國傍午到江城老景慚馳逐浮名任重輕何年忘世慮閉戶樂餘生

答友人寄懷原韻

遙望鄕關雲樹稠年來蹤迹任漂流隨緣一榻棲僧捨好飲終朝上酒樓行李蕭條貧士態衣冠脫略野人儔不嫌郊外風霜冷桂子香期過我遊

中秋憶亡室二絕

輾轉孤衾夢不成那堪今夜月偏明癡心欲向嫦娥問人死可能有再生

玉碎珠飛已半年芳魂卽在雨花巓﹝室人墓在金陵雨花臺畔﹞冰輪到處明如許咫尺偏教各一天

黃花供亡室像前

一幅遺眞供艸堂黃花瓶插勝焚香看他此日幽貞色憶爾當年激烈腸珍惜多曾暗滴露摧殘卻恨早經霜𨿽然寂寞秋容冷到底芳心未忍忘

秋夜對月

中夜躊躇對廣寒霏霏冷露濕衣單可憐十載他鄕月何日身歸故國看

元日祝黃舜儀五十

椒花釀壽酒元日祝嵩辰運轉陽和美籌添海屋新芝蘭香繞砌松柏老同春百歲剛才半行將稱慶頻

歸寧口占

十載身漂泊今朝腳暫停流光看逝水故舊嘆晨星松菊存三徑椿萱茂百齡衡門𨿽冷落猶勝作浮萍

寒夜偕二弟由東林寺返棹

休嗟日暮與途窮一葉將維野寺東楝樹碶開潮正順銅盆浦到月方中弟兄倡和歡無定字句推敲詩要工獨恨未曾制大被寒威那禁逼孤篷﹝自注楝樹碶銅盆浦皆南鄕地名﹞

丁卯元日﹝六十八﹞

椒酒辛盤祝歲華案頭重整舊生涯幾枝畫筆兼詩筆數點梅花帶雪花幸際太平夭子世慚稱矍鑠老人家杖藜到處逢迎有蔗境偏佳願正賒

甲辰除夕﹝四十五﹞

歲月分新舊容顏屢變更人皆忙碌碌我獨冷淸淸雪裏梅堪折鐙前詩漫成一年惟此夜坐守到天明

春日偶成

茅屋柴屝亂石墻儒家區宇只尋常昨從豪貴門經過不論銀錢巧樣裝

趁船不及沿途口占

暢飲髙齋才出門小舟先已到前村櫓聲欸乃隨波遠帆影依稀隔岸存廿里又勞雙足力一身忙得兩頭奔半生多被貪杯誤舊病原來不絕根

淸明苦雨

先於驚蟄發雷聲雨到淸明尙未晴鳩婦失巢音慘怛蝸牛黏壁勢縱橫禁煙爨下空懷古插柳門前亦應名滿眼韶華狼藉過芒鞋不作踏靑行

春日苦雨﹝六十六﹞

雨雪連綿一月餘春光九十半成虛夭桃怯冷紅難吐垂柳含煙綠暗舒曲蘗生與交最密孔方兄會面偏疏晴嵐何日飛天際把我愁懷略翦除﹝自注唐葉法善有道術一日會朝官滿座思酒忽有一少年稱曲秀才突入座談論不凡法善心疑焉以劍擊之應手墮地化爲瓶榼中有美酒共飲而嘉之曰曲生風味不可忘也〇晉魯褒見外戚恣橫賄賂公行乃作錢神論以譏之曰錢之爲體有乾坤之象親之如兄字曰孔方﹞

詠七姊妹花二律

紛紛籬落鬭輕盈恰似同胞一乳生殊色娉婷濃閒淡幽香縹緲細偏淸眼前縱謂非男子宅外行看出貴甥此日摽梅齊欲賦芬芳莫不擅佳名

不須開謝論虛盈春老猶能次第生濃抹淡妝神自逸櫛風沐雨韻偏淸根穿籬畔尋佳偶枝出墻東毓外甥粉黛成羣三共四難爲姊妹渾呼名

僧房七姊妹花

只合香閨與畫欄僧房鬭麗惹疑端風前裊娜疑成隊月下綢繆怕落單佛固有心能不動僧非無眼必偸看夙根縱謂原淸淨李下瓜田究未安﹝附李世澄僧房七姊妹花詩此花只合在紅樓何事僧人供案頭姊妹難爲誇粉黛四三一色羨風流暗傷寂寞扳盈匊錯愛繁華貯滿甌梵罷偸看嬌欲語依稀勾引小比邱﹞

辛未春苦雨嘆﹝七十二﹞

自笑年來老更癡迂疏情性有誰知三春寂寂門常閉盡日昏昏榻未離覓句口寬心裏急看花眼飽肚中饑此身勿藥猶彊健只有窮愁不可醫

雪窗偶興

三間茅屋野田中雪趁風威四面攻繞徑寒梅珠錯落拂檐修竹玉玲瓏酒無賖處怎當冷詩未工時豈久窮盡日煨鑪支悶坐卻疑身在水晶宮

重遊虎邱﹝時八月十三日﹞

傍岸停舟上虎邱風光不異昔年遊千人石畔還尋句雙井橋邊再倚樓歸去故鄕剛半路算來佳節近中秋姑蘇縱是繁華地客況如何得久畱

殘菊

寒威幾度減秋光此日憑欄徑已荒無復幽香來幾席惟餘傲骨鬭風霜繁華要識皆虛幻色相終歸有盡藏又是一年花事了沈吟籬畔九回腸

白菊

非紅非紫亦非黃籬畔亭亭只淡妝說到無瑕霜莫妬看來有影月難藏寒梅零落終輸葉穠李妖嬈或遜香弗受陽和恩一點獨標淸白擅秋光

柱侄畢姻﹝時己巳十月十六日﹞

小登科值小春天紅葉黃花滿眼前三十新婚遵古禮一雙白璧種良緣西成才子名原著東渡佳人徳預傳髙大吾門從此日鹿鳴麟趾看明年

棟侄畢姻

唾手功名已占先蟾宮此夜會嬋娟人皆競詠螽斯什我亦欣歌燕爾篇好把靑衿聯綠鬢定知白玉種藍田至親伯侄毋相謔詩要風流始足傳

挽李山文

闊別芝顏十數秋山河迢遞恨悠悠我今重訪烏衣巷﹝山文居金陵閘之東巷名烏衣﹞君已先登白玉樓堪嘆人琴俱寂寞憑誰詩酒共綢繆從來勿墮雙眸淚此日難禁似雨流

挽周延慶﹝亦金陵詩友﹞

聚首剛三載離羣竟十年我今來自下君已赴黃泉淚向風前灑神從夢裏傳精靈如不昧請鑑此詩篇

補祝杜漢臣五旬壽

梅萼舒香近壽筵稱觴未得列羣仙與君屈指差三月算我虛名長一年﹝予生十一月漢臣生次年正月﹞寡過工夫原有素知非學問得新傳尋芳偶入鄒溪畔補祝深慚意未專

蘆浦訪舊

蘆江風景似蓬萊處士柴門傍水開繞屋徧栽棲鳳竹沿堤多築釣魚臺經行幾度曾畱句過訪今朝又舉杯自嘆十年人漸老兒童相見轉疑猜

詠艸人

裝束眞如野老身荷戈又擬是眞人漂搖一笠支風雨晝夜無眠耐欠伸逸以待勞可謂智威而不猛近乎仁論功漫說垂靑史博得名稱艸莽臣

歸路口占

整帆忽轉石尢風一葉扁舟浪打篷性急翻疑歸路遠時難莫怪客囊空酒期敵冷沽偏劇詩想抒懷媿未工堪笑相須相遇者漫勞迢遞囑鱗鴻

遊育王寺

葉落山空秋气寒梵王宮在白雲端回頭漸覺麈氛遠入眼能令境界寬妙喜泉香頻品試古松臺靜足盤桓相傳舍利知何物笑倩闍黎借我看

過謝千秋齋中﹝在瑞芳庵﹞

羨君饒逸興設帳借禪林屋有三間半山無一里深老僧供素飯稚子伴髙吟淸絕黃昏候書聲雜梵音

大寒節憶庚弟窮途苦況﹝時子被困匿山寺﹞

休嫌寂寞寄僧房遙憶徵人愈可傷凍合關山千里雪寒侵鞍馬五更霜窮愁客路難賒酒病想家鄕欲斷腸堪嘆眞如南北雁何時羽翼復成行

喜庚弟北回﹝時在武林﹞

徵鞍薄暮解禪關忽見人從天際還行李依然前去樣風塵卻攺舊時顏一番旅況同予訴半載離情得爾刪無那相逢猶是客故鄕南望白雲間

送庚弟歸裏用前韻

漫言迢遞隔鄕關帆飽春江指日還好去殷勤傳我意更須婉轉慰親顏倚門盼望情休切陟岵興嗟淚稍刪一片歸心千里共相隨魂夢路途間

武林書懷

自憐兩鬢漸如絲客裏身心倍護持日短頗宜早晚粥夜長多得應酬詩逢人廝叫終難慣到處鄕談久便知寄語故園子弟輩租豪無復少年時

步遊湖畔

閒情片刻欲如何一向西泠一度過保俶塔來湖漸近錢塘門出路無多眼前美景收難盡筆底新詩吟復摹神禹當年迹未徧不將半勺與寧波

贈張彥方入武闈

舉世全才莫若君昂藏儒雅武兼文千言倚馬眞無匹百步穿楊更出羣佇看眼前輕拾芥應知足下早生云司衡已入鷹揚選金榜名標獨冠軍

夜過燕子磯風狂月蝕舟中同程遴庵劉綏人賦此

江村解纜已三更拉得髙朋愜素情月蝕當頭天忽暗風來撲面浪橫生迷離莫辧峯巒影澎湃頻令客子驚試倩篙師詢去路可曾相近廣陵城

渡錢塘江遇雪

觸目江山近故鄕欣然冒雪渡錢塘寒潮落盡平沙遠歸鳥飛遲驛路長偪仄肩輿容倦足蕭條行李嘆空囊歸家莫補淸貧計惟有離情訴一場

同人拉遊光溪予因醉甚詩以卻之

幾杯落肚腳先柔熱鬧場中足懶投賀老祠前常閱歷葛翁井畔向淹畱樓頭不異街頭月路裏何如夢裏遊素性疏慵今且醉小詩聊當脫身籌

偶成

爲薄功名懶學儒口中從不說之乎遊心一片山和水落魄多年江與湖酒沒滓渣常惹醉詩無脂粉自然粗生成情性終難挽牛馬憑人向我呼

秋夜漫成﹝時在武林﹞

一別鄕關心已傷何當秋夜倍淒涼窗虛斜透銀蟾影屋小多藏金粟香到老不淸惟酒債縱窮難捨是詩囊半生牢落江湖上那得知交話短長

落葉

豈爲甘漂泊風狂不自由繞窗隨蝶舞逐水伴魚遊句羨吳江冷情同宋玉愁歸根原有素無復戀枝頭

客中冬至﹝時在維揚﹞

漫說陽生气象殊飄零客捨倍躊躇無魚不羨彈長鋏待兔寧教守舊株觸目異鄕驚物候檢囊歸計嘆錙銖此身空逐風塵老骨肉何時一室娛

枯木

老樹經秋早槎枒古院東枝疏不礙月葉脫盡隨風但得根荄固何妨色相空陽春應有待指顧又生叢

辛未元旦﹝七十二﹞

靑陽隨候轉白髮逐年新老固同人老貧非只我貧椒盤偕婦女詩句寄交親懶逐趨承事呼兒答比鄰

遣懷

篷茅寥落兩三椽時把殘編結靜緣貴則諒來無我分貧還不肯乞人憐差看芳艸逢佳節偏效黃楊厄閏年詩興尙豪題滿壁敢云四壁未蕭然﹝自注蘇東坡詩園中艸木春無數只有黃楊厄閏年〇黃楊歲長一寸若遇閏年則退一寸﹞

無題

瀟灑衣冠半舊新家嘗蔬食味偏眞曠懷不羨髙牙貴樂志長甘陋巷貧酒貰一樽偕婦子詩吟幾句示同人年來頗有林泉興擬結漁樵作隱淪

題走馬鐙

看徧花鐙到處精從空更匝一虛營紛紛荷戟連鑣過隱隱揚鞭逐隊行不用軍威嚴紀律惟憑烽火巧權衡兒童勿解循環理只道中藏百萬兵

緱城中秋遇雨﹝緱城卽今寧海縣臺州府屬﹞

云擁緱城雨未收官衙此日度中秋漏聲已下催詩句檐澑頻添數酒籌座客知音多灑脫主人鄕誼更綢繆街頭莫訝無明月乘醉何難秉燭遊

九日登龍山﹝在湖廣荊州府城西北﹞

旅悶思除除甚艱且乘佳節上龍山孟嘉醉後風知趣桓景遊時禍得刪多插黃花遮白髮頻斟綠醑襯朱顏異鄕勝境觀難再不盡峯巓誓勿還

金陵遇三弟北回

手足相逢喜欲狂沈吟轉恨在他鄕離愁遠寄詩三首旅況追思夢一場憐爾容顏豈似舊嗟予筋力弗如常門閭朝暮雙親望未得承歡共艸堂

憶夢

夜深渾不寐欹枕忽三更酒醒寒依舊鐙昏月尙明歸心千里切鄕夢片時成無限關情事愁多記弗淸

舟次和張督運原韻

身逐飄蓬四海遊髙朋容接便相投尊前手舞渾忘醉句後巴吟不避羞渺渺煙波來筆底層層舸艦徧江頭乘槎自是君家事引我孤蹤傍斗牛

客邸聞蛩聲有感

喞喞寒蛩四壁嗚動人淒楚夢難成長安半是他鄕客寧獨區區厭此聲

歸路吟

客枕方酣鄕夢驚淩晨結束便登程自憐老去詩囊富更喜年來酒債輕紅樹迷離歸路遠白雲縹緲故園生蹇驢不解予心急只顧低頭慢慢行

風雪江行一律志險

風狂橫鼓浪雪驟密成團一葉危如卯孤篷轉若丸舟師力已竭坐客膽俱寒羨彼徒行者身勞心卻安

七夕同人限韻得仙字

兒女安排乞巧筵吾曹分韻各爭妍人皆歡會憐今夕我獨心情減舊年漫說銀河垂玉宇且將愁壘寄詩箋悠悠此夜渾難遣空羨佳期帝子仙﹝室人沈氏新亡﹞

寄友陳永年

雲山迢遞路悠悠屈指睽違三易秋絕塞風塵同閱歷長安蹤迹共淹畱君歸鄕國稱完璧我尙飄流類野鷗此日鱗鴻欣有便聊修尺素達離愁

長春花二律

羨爾長春種獨奇庭前月月逞嬌姿似無似有香偏遠非淺非深色最宜縱爲風霜聊解葉得沾雨露又生枝名園花木知多少不過繁華在一時

繞砌穿籬放未闌宛如脂粉撚成團枯榮縱爲時時易鑑賞偏宜月月看幾度幽香風暗遞十分濃艷雨初幹老人只喜春長在富貴憑他愛牡丹

吉祥艸

此卉超麈俗靑靑透碧苔葉𨿽容易長花不等閒開蘭蕙堪同調孤蒲莫浪猜爲緣名字好多向眼前栽

客中感懷

舉世茫茫莫我知十年旅況嘆淒其迂疏情性拘儒笑襤褸衣衫俗士欺傀儡難消心上恨文章不救腹中饑誰憐落落他鄕客肯把疏林借一枝

題舟中美人

淡妝輕泛木蘭橈比處香閨分外嬌紅粉奪將花兩岸綠云壓卻柳千條偏呼婢子篷全敞低囑篙師櫓漫搖瀲灩中央人宛在隨看空嘆路途遙

戲和負美人過溪原韻

邂逅相逢悵碧流夕陽望斷木蘭舟褰裳暫結枝連理出水新開蓮並頭乍淺乍深心共怯似淸似濁影同浮曾聞嫂溺須援手事在權宜莫避羞

己酉除夕﹝五十歲﹞

韶華過隙不須論此夕窮年莫浪奔占得春聯呵凍寫釀成新酒帶糟吞整冠向父先辭歲索負無人早閉門堪笑比鄰錢浪費轟轟爆竹盡黃昏

畱余堂學業和孫大章原韻

最羨良朋聚一堂晨昏學問共相將臨風朗讀書聲遠對月淸吟詩興長花發陽春生筆彩藜然午夜透文光匯徵佇看占茅茹芹藻香聯桂子香

光溪夜雨毛聖佐同舟偶成一律

寒雨淒霏逼小舟今宵爾我類浮鷗安身莫漫憐髙枕促膝何妨擁敝裘雞唱乍聞沙港口人煙雜出烏山頭前途愈費篙師力十里溪灘盡逆流﹝自注沙港口烏山頭俱小溪地名﹞

荷包牡丹

漫隨姚魏殿春光巧把絲絳倒系囊繡口垂垂常結束芳心隱隱蓋包藏枝柔葉翠西天竹紅淺香消秋海棠品類縱非十二客聲名卻許並花王

轉心蓮﹝一名風轉蓮﹞

繞徑穿籬藤蔓緾顧名須識是訛傳芬芳映日容偏麗旋轉因風心未堅貌比六郎亦似否愛如茂叔可同然世間萬物多魚魯誤想夫憐相府蓮﹝自注想夫憐是樂府橫吹笛曲名也南齊王儉爲相以庾杲之爲長史時人以爲入蓮幕後人訛傳爲相府蓮﹞

九日苦雨

風雨重陽節淒淒動客思黃花愁似我含淚立東籬

雨中看菊

淒雨悲風日黃花爛熳開若非存傲骨早已萎蒼苔

渡錢塘江

急欲還鄕及早行看看猶近武林城怒濤莫向船頭起若論予心更不平

春酒分韻得杯字

人生樂事是銜杯趁此春光醉幾回飲盡莫教輕散去尊前還有韻相催

半山亭

嶺峻支持嘆苦辛靑山應笑白頭人獨憐半路涼亭好坐落頹然懶起身

斗室吟

兒女攢居殊欠寬若添親友轉身難人家有屋無人住苔蘚盈庭四壁寒

秋行

爽气浮南陌攜筇自在行碧波涵雁影紅葉壯風聲野趣隨時換詩情卽景生眼觀一路稻處處好年成

感懷

老年拙愈拙人我不相侔憔悴銀錢買生涯鬼魅偸漫勞書咄咄且自學休休喫過虧無數剛剛賺白頭

溪聲

源遠來無際潺潺古共今悠揚輕弄笛嗚咽驟鳴琴不入尋常耳能消塵俗心連朝聽未厭莫謂少知音

微雪卽晴

滕六聊呈瑞依稀一夜飄積山猶露脊過樹未封條旭日三竿掛彤雲四野消蒼蒼恩徳溥貧士感彌饒

梅蕊

江南春信早梅蕊漸盈枝瘦影初窺月芳心欲露時酸鹹難度量紅白費猜疑若令歸鞭速家園看未遲

自嘲

鹿鹿江湖上生平何所長忙因詩債累貧爲硯田荒養命幾杯酒逢人一味狂不知年漸老悠忽過時光

庚午除夕﹝七十一﹞

一歲尙蹉跎其如此夜何詩囊窮不廢酒債老偏多壽或徵於蠢堅還受得磨年華新舊理吾欲問羲和

墨竹祝宣遇皇六十﹝與予同庚﹞

友誼兼中表詞壇夙唱酬庚申欣共降甲子喜同周爲寫淇園竹聊當海屋籌相期榮晚節長許祝千秋

月夜口占﹝調西江月﹞

睡醒卻緣酒醒月明疑是天明總然不寐且披襟閒步空階小徑花影看來半夜漏聲聽去三更非關戒旦警雞鳴自覺有些老景

乙丑春苦雨﹝六十六﹞

淋漓彌月柰何天春色蹉跎每自憐弱柳綠垂低織悶夭桃紅褪暗舒妍要知雨到淸明候卻驗雷鳴驚蟄前穿屐出遊微足力小窗呆坐學枯禪

慰友下第

繡虎文章早檀名頻年場屋阻鵬程漫言當局懷難遣並使旁觀嘆不平姓氏豈眞畱夾袋司衡何竟謝雙盲要知大器成偏晚得失而今且看輕

詠墻外筍

蒙密幽篁偪渭川根深處處自行鞭一莖裂石來墻外三寸穿苔出路邊此日莫嫌低礙足移時試看立齊肩含苞抱節從今始到得成林別有天

白須

老景催何急髭須白漸稠大都虧气血多半過窮愁染固非長策刪之無可畱追思年少日倏忽似川流

詠老少年三絕

名花春日羨成叢蜂蝶摧殘頃刻中何似幽姿持晚節臨風不用埽殘紅

金粟香消菊未黃眼前風景覺荒涼非他點綴秋園趣莫助詩人喜欲狂﹝杜詩漫卷詩書喜欲狂﹞

丰姿艷冶勝從前應得名呼老少年嗟我頭顱今半白紅顏似舊已無緣

秋晚偶成

性懶常貪睡秋來殊不然晨光洵可愛野趣更堪憐露冷蛩聲咽月斜花影偏个中能領略淸興得詩傳

上元夜指畫月竹換酒

寫得三竿竹分來一甕春墨痕猶在手酒气便侵唇豈是輕君子原非學俗人今宵風月好淸影度東鄰

育王寺題指畫竹贈嵩來上人

多載禪交面未謀相逢此日話綢繆自憐老大懷投筆不學前人寫白鉤

沿溪繞徑盡篔簹淸影森森徧上方堪笑遠公看未厭素箋猶索畫瀟湘

重過育王寺贈嵩來上人

不寒不暑小春天重訪招提續舊緣筆墨輪君詩與畫煙霞親我俗如禪也知來往無多路卻恨睽違已來年記取娑羅閣下月今宵又見一回圓

丈亭夜泊

江流恨不轉客路費淹畱寒月遲遲上疏星點點浮篷艙低礙足襥被重埋頭輾反方成寐喧聲競放舟

曉發

侵晨忙解纜鼓棹大江行趁此潮初長欣逢天又晴方言隨地易詩興不時生作客由來慣渾忘漂泊情

泰兒畢姻

早憑冰語結朱陳喜附絲蘿親上親十載原同兒共女﹝兒媳早失怙恃自幼撫養﹞百年惟願友如賓但能事事光前業何必區區論出身井臼已操非一日不須著眼看新人

分盆竹

盆竹叢生過百竿何妨分作兩盆看將多就寡栽偏易借舊更新事不難解籜枝枝疏影出行鞭各各放芽寬此君雅合東君意位置隨方興未闌

立夏

東皇才解令赤帝又司權攺火方鉆燧更衣漸脫棉筍添齏有味飯雜豆偏妍小榻南窗下燻風動醉眠

詠菊

羣芳艷冶此時萎何似幽姿簇滿籬傲骨素存甘冷落秋光獨占肯差移有香邀我穿三徑得句憑誰贊一詞若使黃花能解意自酬自唱卻攸宜

春暮訪孫大章見殘牡丹索酒以賞同人限九酒有朽受五韻卽席六首

九十春光過八九名花未侑騷人酒色香臺畔漸成虛蜂蝶枝頭不復有分韻忙將句揣摩索酒先潤腸枯朽東君詩律頗森嚴席上莫相私授受

十分興致消磨九那得閒情對花酒幾想天香何處來忽思國色君家有主畱玩客只如常心待詩人猶未朽卽景寧辭醉一回新醪滿酌當前受

爲花一日腸回九爭忍花前不酌酒雨雨風風可柰何紅紅紫紫成烏有陽春三月自難尋韻事千年堪不朽多少豪華富貴家這般趣味幾曾受

須邊白髮十將九虛度一生詩共酒春去春來句轉多花開花謝杯長有況憐國色漸凋零猶幸髙朋偕老朽從此相須互琢磨殷勤指教吾謙受

險韻同拈偏限九構思多飲東君酒尊前莫訝艷香消筆底還憑佳句有起舞行吟似蝶狂欹斜沈醉如花朽一時酬唱興俱豪七步才名誰獨受

六律吟成俱用九卻將心血換杯酒浮詞塞責我徒多好句超羣誰得有要識詩思競短長難禁國色無榮朽恆言花下占風流此日焦勞應共受

鬻書

賣盡行囊日惟餘數卷書半生深愛者一旦竟沽諸檢帙心如失開窗案已虛靑燈今夜裏兀坐暗欷歔

九月望後籬菊未開作詩催之

轉眼風霜豈未知猶然含蕊立東籬我思花亦人相似傲骨從來不合時

托友人寄家信

得便修書托付頻依依目送暗馳神時乖漫說離鄕賤骨傲難辭到處貧縱有萬金歸故國曾無一物獻尊親客中況味君俱識細向家人爲我陳﹝自注杜工部贈鄭煉赴襄陽詩囊無一物獻尊親﹞

憂泰兒病

伏枕淹淹三月餘也知病久必成虛一杯藥餌猶難措二豎膏肓豈易除才與不才終是子苦而加苦莫如予只今秋盡冬來候安得滄波匙涸魚

哭泰兒三律

生孩甫十月冒險別關東車馬長途上風霜廣漠中阽危如累卵飄泊似飛蓬誰料今冬病柰子白髮翁

迂愚天賦就偃蹇得誰倫無善更無惡不貪亦不嗔頭顱慳壽骨泉路覓慈親痛煞臨終語惟憂邁父身

際此凶荒歲人情到處難生涯甘澹泊骨肉苦傷殘淚或有時盡心終無日安從玆花下酒不復話團圝

哭泰兒二絕

生在他鄕死故鄕而今形迹又何方黃泉聞說無歧路定見當年親阿娘

親朋訴苦解予癡逆境原來都有之覓句彊尋消遣法吟看總是斷腸詩

淸明卽事三絕

春云漠漠雨家家欲破愁團酒莫賒忽憶今朝寒食節呼兒插柳記年華

佳節淸明自古傳那堪老景值凶年廚頭每絕晨昏爨何待拘拘說禁煙

往常畫舫與笙歌拜掃紛然此日多今歲墓門皆孔棘一時人鬼盡遭磨

老景

莫論先天與後天衰年無復似靑年倍嘗患難身幾喪久歷風霜骨愈堅造惡不須多念佛長生何用苦求仙將來歲月如加我擬把綸竿向水邊

感懷

須鬢皤然心尙雄芒鞋依舊逐西東皆言筆墨隨人老不料饑荒趁命窮哭子經年明欲喪作翁近日耳原聾硯田世守生涯在歲月由他似轉蓬

磨刀雨﹝五月十三日﹞

此日磨刀雨滂沱勢似傾光芒飛電影淬厲發雷聲漫說妖魔靖還令神鬼驚大田甘沛澤千古濟蒼生

哭毛海如門徒

授受經今三十秋師徒气誼最相投豈期彌月離鄕井忽報微屙喪海陬﹝染瘧卒於象山﹞哭子淚窮旋哭汝浮生看破竟浮漚老人縱謂餘殘喘累見烏頭棄白頭

訪楊克諧大旱步行口占

久旱川流絕徒行不自憐好將河作路竟以腳爲船辛苦酬知己彊梁學少年迢迢六十里到得夕陽天

歸路更成一律

歸路仍來路何難合眼行芒鞋著地穩竹杖向天撐莫漫欺龍種猶能作步兵淸吟消寂寞腹稿片時成

癸酉除夕﹝七十四﹞

費盡心思欲救饑終無妙算解然眉折將柏葉還謀酒尋得梅花且賦詩艱苦尙憐出嫁女悲傷終爲早亡兒過年年過年仍在辭歲原來不用辭

亡室七十生日

未許同諧慶白髮帨辰空自說添籌百年不醒江南夢萬里長含塞北愁漫道婺星輝七秩追思懿行重千秋而今乞爲兒孫計先保區區筆不休

甲戌除夕﹝七十五﹞

薪水勞勞竭蹶支縱云除夜亦如斯送窮依舊窮還在到老何曾老得知碌碌半生多女累昏昏三載喪兒癡昨朝已布東皇令又見春風拂鬢絲

多女吟

女生𨿽外向憎愛實無偏已屆成人候行將待字年多些纏腳帶省卻薙頭錢願得乘龍譽還期宅相賢

喜外孫汪國入泮

神童推繼美小少卽能文縱謂由家學何曾有異聞願予添白髮看爾步靑雲泮水新鱗甲秋髙自冠軍

雨宿王別駕署

風雨連朝夕躊躇歸未能官心淸似水客枕冷如冰酒力更深盡詩魂夢轉騰耳邊檐澑雜銀漏聽無憑

大水泛舟

連日風兼雨茫茫四野平屋疑水面起船向樹頭撐無可尋河道奚從覓路程篷窗舒老眼浩蕩自心生

寒夜早臥

天冷莫如今早眠避冷侵窗明知月上人靜覺更深酒向牀頭問詩從被底吟老妻聊捧足無復少年心

乙亥除夕﹝七十六﹞

尙不知年老何須論歲除壺觴謀婦酒燈火課孫書夏屋終浮寓茅檐憶故居但能薪水給莫欺食無魚

丙寅除夕﹝年六十八﹞

走盡天涯得少休漫勞守歲問更籌驚心爆竹催詩句轉眼屠蘇入酒甌癡子何曾知喜懼老妻不用話風流因今聚處同歡笑轉憶當年塞北愁﹝自注樂不忘苦猶記得元配沈氏﹞

春分日大雪

春光一半度新年猶作寒威雪滿天飛入殘梅皆五出壓將弱柳盡三眠且拈凍筆償詩債漫向空囊探酒錢爲問陽和奚日布煦然曝背小窗前﹝自注凡花五出惟雪花與薝卜梔子花蝴蝶花六出若春雪則又五出矣﹞

栽荷口占

一彎新藕昨移來正值春分手自栽缺口瓦缸同曲沼及腰石幾作瑤臺葉應貼水田田出花待燻風朵朵開此日幽情偕茂叔就中紅白漫相猜

酒價髙

詩家惟酒助機神酒價頻增嘆苦辛盡解杖頭殊欠飲零沽市上愈非眞掃愁先引愁來路敵冷反添冷逼身只有豪華盡日醉杜康偏害是窮人

因病戒酒後復飲

也識酒能病戒之病愈深登途腳易軟伏枕夢難尋悶坐渾無力豪吟恨錯音愁城何日破寒气不時侵但有遵天命毋庸信酒箴飲泉乃上古享壽只如今一斗婦藏久相將再滿斟

羅品山名巖以寫眞世其家能畫竹不甚工能作詩更不如其畫竹然其人在康熙中代父戍鐵嶺衛及歸年已五十至性人也四庫著錄潘孝子鐵廬詩集今鄭重存此槀亦其意耳槀中有外孫汪國入泮詩國字茭湖以能文稱有空石齋詩文集戊辰六月十一夕徐時棟

徐柳泉先生手編四明叢集曰初編三十五卷曰二編七十七卷曰三編十二卷又曰小本十卷凡五十種一百三十四卷四十冊藏於煙嶼樓時淸同治七年六月也蓋得之於慈溪鄭氏二老閣爲多故著錄者慈人幾居其半馮君孟顓記其目錄於策今春北平圖書館編纂趙萬里字斐云寓書於孟顓謂此集已歸日本東方文化圖書館矣尙可假錄壽鏞爰出百金先就未刻者鈔之因得羅孝子巖現成話亟校刻焉其它猶未遑也羅詩昔人以爲未工然如巖花帶笑頻迎客野鳥忘機不避人花下酒杯窮快活畫中詩句老風流則晚唐之音也豈惟近於宋人詩貴率眞固不必以典麗貴也綜厥生平坎坷晚景讀其詩想見其黃楊厄閏蒼蘚盈庭憔悴生涯酸鹹難度嶙峋傲骨與時不諧者矣再綴數語以志景行癸酉秋張壽鏞跋

現成話

春遊枝頭啼鳥報春知﹐載酒行歌處處宜。莫把韶華輕放過﹐一年好景幾多時。

春日同人郊遊不須買棹與提壺﹐結伴行吟興未孤。人到仙時同息息﹐路逢滑處共扶扶。林花紅白兼開謝﹐野燒靑黃半有無。稔識浮生渾似夢﹐偸閒那得論工夫。

詠銅蟹﹝時在遼東﹞甲冑渾身久著名﹐良工冶鑄儼生成。無腸向絕腥羴气﹐多足今停匍匐聲。漫想江湖尋舊路﹐卻經鍛煉得長庚。遐觀一似癡呆樣﹐應免旁人說橫行。

午日遊秦淮和壁上原韻﹝秦淮﹐河名﹐在南京城內﹐系秦始皇開掘﹐故加秦字﹐水常赤。夾岸樓臺映赤波﹐紛紛畫槳遶欄過。蒲尊應節斟三爵﹐角黍投江作九歌。旅恨欲憑遊興遣﹐鄕愁偏覺感懷多。秦淮縱有非常景﹐滿眼繁華柰我何。

冬杪過隱學嶺湖傍山兮山傍湖﹐蕭條一望盡平蕪。含煙村捨歸寒雀﹐帶月園林集暮烏。才過小橋逢野寺﹐便從老衲問迷途。故人家住雲霞裏﹐不識今宵到得無。

宿隱學寺乘興遊來值暮時﹐因過梵宇一棲遲。梅含宿雨香偸露﹐柳怯嚴寒綠暗絲。鐘鼓聲聲驚客夢﹐煙霞處處發詩思。當年隱學知誰氏﹐代遠人遙信轉疑。

客中除夕南北東西日播遷﹐淹淹此地卻經年。連宵魂夢家千里﹐一念焦勞詩百篇。爆竹聲聲村裏鬧﹐寒梅朵朵雪中妍。椒漿已爲明朝備﹐預酌三杯帶醉眠。

客中除夕年華一瞬舊還新﹐屈指淹畱淚滿巾。邸事祇憑詩有橐﹐衰顏惟藉酒爲春。明朝今日原相似﹐過去將來莫認眞。對影自憐當自問﹐幾時歸做故鄕人。

客中除夕光陰曾一瞬﹐不覺歲云殘。處處桃符換﹐家家爆竹讙。銀錢壓祟易﹐文字送窮難。故國梅花好﹐經年未得看。

花前獨酌春酒初濃花正開﹐憑欄竟日少人來。東風爲我添幽興﹐一陣淸風飲一杯。

中秋感懷披襟獨坐對冰輪﹐四壁淒涼影與身。試問嫦娥今夜裏﹐傷心如我幾多人。﹝室人沈氏新亡﹞。

早行村雞唱罷束行裝﹐踏怕荒郊艸上霜。只管將心前路去﹐錯疑樹影是山岡。

九日有感﹝時在江寧﹞客邸逢秋心更傷﹐今朝又值菊花黃。縱然乘興登髙去﹐極目何曾見故鄕。

風箏豈數飄蓬遠遠飛﹐欲同霄漢一爭輝。髙風直待人瞻仰﹐卻爲情牽依舊歸。

美人風箏二首體態輕浮髀肉消﹐翩翩飛舞百般嬌。云行冉冉移蓮步﹐風勁微微擺柳腰。命薄每憐形影只﹐情長何憚地天遙。淩空顧盼人爭羨﹐恨不魂隨上九霄。

勿守深閨愛遠飄﹐空中賣弄逞妖嬌。非關命薄輕分手﹐怎柰情牽瘦損腰。長伴素娥甘寂寞﹐每隨秦女共逍遙。自從嫁與春風後﹐爲雨爲雲在碧霄。

殘梅寒梅才發滿墻東﹐數越晨昏回不同。夢入羅浮原是幻﹐傳來春信亦成空。三分白送連朝雨﹐一段香消幾陣風。此刻若逢何水部﹐又應無句類冬烘。

自鎭城步歸畏此風波險﹐芒鞋汗漫行。𨿽然勞足力﹐免得受心驚。坐坐涼亭好﹐看看驛路平。詩思忘寂寞﹐日暮到江城。

春日遊山寺才識名山別有春﹐禪門云鎖隔凡塵。巖花帶笑頻迎客﹐野鳥忘機不避人。泉瀉危崖髙瀑布﹐松垂絕巘倒生鱗。幾回欲去情難捨﹐風景貪看坐綠茵。

長江夜月誰憐飄泊異鄕人﹐惟有多情月一輪。知我歸舟從此過﹐殷勤先已到江濱。

贈友人黃舜儀﹝金陵詩友﹞豈乏交遊輩﹐如君迥不同。略無今世態﹐饒有古人風。妙論成金石﹐虛懷見始終。莫嫌相遇晚﹐從此藉磨礲。

詠瓦松﹝時在廣陵﹞種異巖松節亦堅﹐寸心長可問靑天。風霜洊挫頭容直﹐冰雪交摧葉色妍。枝畔久疏玄鶴夢﹐檐前常與白雲連。漫云托足渾無地﹐百卉誰能敢此肩。

歲暮用白香山春晚詠懷韻一番歲月已磋跎﹐際此殘冬可若何。筆底生涯只爾爾﹐人頭債負尙多多。仔肩自是兒曹事﹐袖手仍將老朽磨。道我吟詩心快活﹐豈知怕鬼嘆山歌。

偶興浮生看破等浮漚﹐莫爲兒孫作馬牛。花下酒杯窮快活﹐畫中詩句老風流。寡交未許門題鳳﹐健飯何須杖刻鳩。情性迂疏由傲骨﹐硯田博得度春秋。

重陽夜坐﹝時在維揚﹞無風無雨好重陽﹐獨坐窗前思故鄕。天正髙懸半夜月﹐時還未降九秋霜。弟兄聚散常如雁﹐兒女啼號應似螿。自顧自憐形影只﹐徘徊恨卻漏聲長。

立春日祝友五旬長庚星耀福東鄰﹐朋輩爭傳君五旬。同賦壽詩同祝壽﹐共嘗春酒共宜春。不須自號知非子﹐久已咸稱寡過人。此日期頤剛得半﹐鹿鳴麟趾看齊臻。﹝尙無嗣故云﹞

七夕前夜虫聲初響到茅檐﹐今夕還無瓜果兼。風送菱荷香細細﹐月穿簾幕影纖纖。無窮旅況杯中遣﹐不了詩思夢裏占。聞說鵲橋明日駕﹐一番新恨上眉尖。﹝室人沈氏新亡﹞

山窗偶興﹝時予被困入山﹞獨坐山窗看夕曛﹐勿隨樵牧作同羣。身如密樹深藏鳥﹐心與孤峯不礙云。到處但畱詩一首﹐逢人只說話三分。本眞名姓全無用﹐好把牀頭筆硯焚。

詠黃蝴蝶新染鵝黃色未幹﹐故乘春晝漫盤桓。已銷宮粉顏非素﹐略綴南金色耐看。水面蹁躚隨燕掠﹐花心聚集學蜂攢。自從夢入莊周後﹐膾化錢飛不一端。﹝自注﹕膾俗作鱠。南孝廉者善斫膾﹐絲縷輕可飛起。因會客衒技﹐忽暴風雨﹐雷震一聲﹐膾悉化蝶飛去〇唐穆宗時﹐禁中千葉牡丹盛開﹐有黃白蛺蝶數萬﹐飛入花間﹐舉网得之﹐乃庫中金玉錢也。﹞

舟阻燕子磯渺渺長江路﹐身乘一葉舟。阻程風撲面﹐畱客月當頭。覓句消離悶﹐開尊散旅愁。試看磯下水﹐今古爲誰流。

題酒鬼墓﹝墓在金陵之北固山腰﹐兩旁多酒樓﹐名士山居遊人不絕。此鬼極靈﹐凡飲酒者必先對墓遙酹﹐則平安無事﹐否則非喫跌﹐亦必有禍﹞依稀荷鍤恣猖狂﹐一醉飄然赴北邙。鬼會出名鬼不朽﹐死能超俗死何妨。淸溪水泛堆花色﹐綠野稻含踏曲香。千載遊人皆酒伴﹐靑簾長繞墓門旁。﹝自注﹕堆花﹐燒酒名﹐色似溪水。坡詩﹕從今要踏靑州曲﹐薄酒知君笑督郵。﹞

雨窗尹懷治見過雨雪淒霏度早春﹐柴門半月絕車塵。忽聞屐齒鳴深巷﹐卻喜齋頭到故人。有酒不嘗君量窄﹐無肴可進我囊貧。睽違才得年餘事﹐須鬢相看各似銀。

悼亡室﹝室人沈氏卒於金陵﹞同憂前路苦奔波﹐中道分飛可柰何。漏靜客窗魂夢杳﹐鐙殘孤枕淚痕多。啼猿腸斷聲方絕﹐哀雁羣離節不磨。幽恨綿綿無日盡﹐傷心忍唱鼓盆歌。

又成二絕生死𨿽云數莫逃﹐何堪異地卻相拋。可憐一片團圓月﹐流入秦淮沒處撈。

擁衾獨坐最淒涼﹐想一回兮哭一場。漏盡欲眠兒又醒﹐哀哀向我要親娘。

並蒂蓮蓮開莖上弗孀單﹐卻教詩翁覓句難。對對臨風向繡幕﹐雙雙隨月倚雕欄。踰墻蛺蝶爭連理﹐戲水鴛鴦效合歡。幻質令人眞莫解﹐一枝直作兩枝看。﹝自注﹕唐蕭復曰﹕鬻我先人墅﹐聊以濟孀單。孀單謂鰥寡也。﹞

夏日口占長夏日如年﹐昏昏若坐禪。有書總懶讀﹐無事只貪眠。拂暑憐新竹﹐怡情對碧蓮。蟬鳴動逸興﹐拈韻小窗前。

雨竹指畫書畫由來藉管城﹐予偏指下認分明。墨池忽湧瀟湘雨﹐灑作飛泉萬壑嗚。

得董宗伯墨幀甚愛之有以眞假評者作此以答之須將眼力認丹靑﹐眞假如何藉耳聽。萬曆去今年二百﹐誰人親見董華亭。

偕黃舜儀遊山結伴穿幽徑﹐靑蚨掛杖頭。放懷隨處飲﹐乘醉徧山遊。得句書崖石﹐忘形臥野陬。歸來人影亂﹐斜日過林邱。

漫興不須汲汲利和名﹐靜坐齋頭養性情。幾句閒詩新勾當﹐一方破硯舊營生。光陰流水空嗟老﹐富貴浮雲早看輕。隨分隨時隨便過﹐妍媸何必與人爭。

花朝喜晴入春連雨嘆無聊﹐紅日初臨物色饒。蝶戀殘梅香未盡﹐鶯啼新柳綠初嬌。便多遊屐穿芳徑﹐更喜良朋集艸瓢。不是人情晴不厭﹐一年花事在今朝。

茅山曉行虫飛初響卽登程﹐眼望行雲四野橫。屐襯軟泥淺有迹﹐衣沾細雨濕無聲。每逢歧路悲楊子﹐莫怪窮途哭阮生。今識唐詩猶有病﹐斷魂何獨是淸明。

題徐公三齋頭步陳行六原韻乘春訪舊友﹐邂逅石橋西。好鳥聲傳谷﹐殘梅瓣貼泥。堂虛云入座﹐筵散月臨溪。徐榻殷勤下﹐何妨此夜棲。

蛟川返棹歸遇風潮順﹐扁舟似掌平。侵晨離海國﹐傍午到江城。老景慚馳逐﹐浮名任重輕。何年忘世慮﹐閉戶樂餘生。

答友人寄懷原韻遙望鄕關雲樹稠﹐年來蹤迹任漂流。隨緣一榻棲僧捨﹐好飲終朝上酒樓。行李蕭條貧士態﹐衣冠脫略野人儔。不嫌郊外風霜冷﹐桂子香期過我遊。

中秋憶亡室二絕輾轉孤衾夢不成﹐那堪今夜月偏明。癡心欲向嫦娥問﹐人死可能有再生。

玉碎珠飛已半年﹐芳魂卽在雨花巓。﹝室人墓在金陵雨花臺畔﹞冰輪到處明如許﹐咫尺偏教各一天。

黃花供亡室像前一幅遺眞供艸堂﹐黃花瓶插勝焚香。看他此日幽貞色﹐憶爾當年激烈腸。珍惜多曾暗滴露﹐摧殘卻恨早經霜。𨿽然寂寞秋容冷﹐到底芳心未忍忘。

秋夜對月中夜躊躇對廣寒﹐霏霏冷露濕衣單。可憐十載他鄕月﹐何日身歸故國看。

元日祝黃舜儀五十椒花釀壽酒﹐元日祝嵩辰。運轉陽和美﹐籌添海屋新。芝蘭香繞砌﹐松柏老同春。百歲剛才半﹐行將稱慶頻。

歸寧口占十載身漂泊﹐今朝腳暫停。流光看逝水﹐故舊嘆晨星。松菊存三徑﹐椿萱茂百齡。衡門𨿽冷落﹐猶勝作浮萍。

寒夜偕二弟由東林寺返棹休嗟日暮與途窮﹐一葉將維野寺東。楝樹碶開潮正順﹐銅盆浦到月方中。弟兄倡和歡無定﹐字句推敲詩要工。獨恨未曾制大被﹐寒威那禁逼孤篷。﹝自注﹕楝樹﹐碶銅﹐盆浦﹐皆南鄕地名﹞。

丁卯元日﹝六十八﹞椒酒辛盤祝歲華﹐案頭重整舊生涯。幾枝畫筆兼詩筆﹐數點梅花帶雪花。幸際太平夭子世﹐慚稱矍鑠老人家。杖藜到處逢迎有﹐蔗境偏佳願正賒。

甲辰除夕﹝四十五﹞歲月分新舊﹐容顏屢變更。人皆忙碌碌﹐我獨冷淸淸。雪裏梅堪折﹐鐙前詩漫成。一年惟此夜﹐坐守到天明。

春日偶成茅屋柴屝亂石墻﹐儒家區宇只尋常。昨從豪貴門經過﹐不論銀錢巧樣裝。

趁船不及沿途口占暢飲髙齋才出門﹐小舟先已到前村。櫓聲欸乃隨波遠﹐帆影依稀隔岸存。廿里又勞雙足力﹐一身忙得兩頭奔。半生多被貪杯誤﹐舊病原來不絕根。

淸明苦雨先於驚蟄發雷聲﹐雨到淸明尙未晴。鳩婦失巢音慘怛﹐蝸牛黏壁勢縱橫。禁煙爨下空懷古﹐插柳門前亦應名。滿眼韶華狼藉過﹐芒鞋不作踏靑行。

春日苦雨﹝六十六﹞雨雪連綿一月餘﹐春光九十半成虛。夭桃怯冷紅難吐﹐垂柳含煙綠暗舒。曲蘗生與交最密﹐孔方兄會面偏疏。晴嵐何日飛天際﹐把我愁懷略翦除。﹝自注﹕唐葉法善有道術。一日﹐會朝官滿座﹐思酒。忽有一少年﹐稱曲秀才突入座﹐談論不凡。法善心疑焉﹐以劍擊之﹐應手墮地﹐化爲瓶榼﹐中有美酒﹐共飲而嘉之曰﹕曲生風味不可忘也〇晉魯褒見外戚恣橫﹐賄賂公行﹐乃作《錢神論》以譏之曰﹕錢之爲體﹐有乾坤之象﹐親之如兄﹐字曰孔方。﹞

詠七姊妹花二律紛紛籬落鬭輕盈﹐恰似同胞一乳生。殊色娉婷濃閒淡﹐幽香縹緲細偏淸。眼前縱謂非男子﹐宅外行看出貴甥。此日摽梅齊欲賦﹐芬芳莫不擅佳名。

不須開謝論虛盈﹐春老猶能次第生。濃抹淡妝神自逸﹐櫛風沐雨韻偏淸。根穿籬畔尋佳偶﹐枝出墻東毓外甥。粉黛成羣三共四﹐難爲姊妹渾呼名。

僧房七姊妹花只合香閨與畫欄﹐僧房鬭麗惹疑端。風前裊娜疑成隊﹐月下綢繆怕落單。佛固有心能不動﹐僧非無眼必偸看。夙根縱謂原淸淨﹐李下瓜田究未安。﹝附﹕李世澄《僧房七姊妹花》詩﹕此花只合在紅樓﹐何事僧人供案頭﹖姊妹難爲誇粉黛﹐四三一色羨風流。暗傷寂寞扳盈匊﹐錯愛繁華貯滿甌。梵罷偸看嬌欲語﹐依稀勾引小比邱。﹞

辛未春苦雨嘆﹝七十二﹞自笑年來老更癡﹐迂疏情性有誰知。三春寂寂門常閉﹐盡日昏昏榻未離。覓句口寬心裏急﹐看花眼飽肚中饑。此身勿藥猶彊健﹐只有窮愁不可醫。

雪窗偶興三間茅屋野田中﹐雪趁風威四面攻。繞徑寒梅珠錯落﹐拂檐修竹玉玲瓏。酒無賖處怎當冷﹐詩未工時豈久窮。盡日煨鑪支悶坐﹐卻疑身在水晶宮。

重遊虎邱﹝時八月十三日﹞傍岸停舟上虎邱﹐風光不異昔年遊。千人石畔還尋句﹐雙井橋邊再倚樓。歸去故鄕剛半路﹐算來佳節近中秋。姑蘇縱是繁華地﹐客況如何得久畱。

殘菊寒威幾度減秋光﹐此日憑欄徑已荒。無復幽香來幾席﹐惟餘傲骨鬭風霜。繁華要識皆虛幻﹐色相終歸有盡藏。又是一年花事了﹐沈吟籬畔九回腸。

白菊非紅非紫亦非黃﹐籬畔亭亭只淡妝。說到無瑕霜莫妬﹐看來有影月難藏。寒梅零落終輸葉﹐穠李妖嬈或遜香。弗受陽和恩一點﹐獨標淸白擅秋光。

柱侄畢姻﹝時己巳十月十六日﹞小登科值小春天﹐紅葉黃花滿眼前。三十新婚遵古禮﹐一雙白璧種良緣。西成才子名原著﹐東渡佳人徳預傳。髙大吾門從此日﹐鹿鳴麟趾看明年。

棟侄畢姻唾手功名已占先﹐蟾宮此夜會嬋娟。人皆競詠螽斯什﹐我亦欣歌燕爾篇。好把靑衿聯綠鬢﹐定知白玉種藍田。至親伯侄毋相謔﹐詩要風流始足傳。

挽李山文闊別芝顏十數秋﹐山河迢遞恨悠悠。我今重訪烏衣巷﹝山文居金陵閘之東﹐巷名烏衣﹞﹐君已先登白玉樓。堪嘆人琴俱寂寞﹐憑誰詩酒共綢繆。從來勿墮雙眸淚﹐此日難禁似雨流。

挽周延慶﹝亦金陵詩友﹞聚首剛三載﹐離羣竟十年。我今來自下﹐君已赴黃泉。淚向風前灑﹐神從夢裏傳。精靈如不昧﹐請鑑此詩篇。

補祝杜漢臣五旬壽梅萼舒香近壽筵﹐稱觴未得列羣仙。與君屈指差三月﹐算我虛名長一年。﹝予生十一月﹐漢臣生次年正月﹞。寡過工夫原有素﹐知非學問得新傳。尋芳偶入鄒溪畔﹐補祝深慚意未專。

蘆浦訪舊蘆江風景似蓬萊﹐處士柴門傍水開。繞屋徧栽棲鳳竹﹐沿堤多築釣魚臺。經行幾度曾畱句﹐過訪今朝又舉杯。自嘆十年人漸老﹐兒童相見轉疑猜。

詠艸人裝束眞如野老身﹐荷戈又擬是眞人。漂搖一笠支風雨﹐晝夜無眠耐欠伸。逸以待勞可謂智﹐威而不猛近乎仁。論功漫說垂靑史﹐博得名稱艸莽臣。

歸路口占整帆忽轉石尢風﹐一葉扁舟浪打篷。性急翻疑歸路遠﹐時難莫怪客囊空。酒期敵冷沽偏劇﹐詩想抒懷媿未工。堪笑相須相遇者﹐漫勞迢遞囑鱗鴻。

遊育王寺葉落山空秋气寒﹐梵王宮在白雲端。回頭漸覺麈氛遠﹐入眼能令境界寬。妙喜泉香頻品試﹐古松臺靜足盤桓。相傳舍利知何物﹐笑倩闍黎借我看。

過謝千秋齋中﹝在瑞芳庵﹞羨君饒逸興﹐設帳借禪林。屋有三間半﹐山無一里深。老僧供素飯﹐稚子伴髙吟。淸絕黃昏候﹐書聲雜梵音。

大寒節憶庚弟窮途苦況﹝時子被困匿山寺﹞休嫌寂寞寄僧房﹐遙憶徵人愈可傷。凍合關山千里雪﹐寒侵鞍馬五更霜。窮愁客路難賒酒﹐病想家鄕欲斷腸。堪嘆眞如南北雁﹐何時羽翼復成行。

喜庚弟北回﹝時在武林﹞徵鞍薄暮解禪關﹐忽見人從天際還。行李依然前去樣﹐風塵卻攺舊時顏。一番旅況同予訴﹐半載離情得爾刪。無那相逢猶是客﹐故鄕南望白雲間。

送庚弟歸裏用前韻漫言迢遞隔鄕關﹐帆飽春江指日還。好去殷勤傳我意﹐更須婉轉慰親顏。倚門盼望情休切﹐陟岵興嗟淚稍刪。一片歸心千里共﹐相隨魂夢路途間。

武林書懷自憐兩鬢漸如絲﹐客裏身心倍護持。日短頗宜早晚粥﹐夜長多得應酬詩。逢人廝叫終難慣﹐到處鄕談久便知。寄語故園子弟輩﹐租豪無復少年時。

步遊湖畔閒情片刻欲如何﹐一向西泠一度過。保俶塔來湖漸近﹐錢塘門出路無多。眼前美景收難盡﹐筆底新詩吟復摹。神禹當年迹未徧﹐不將半勺與寧波。

贈張彥方入武闈舉世全才莫若君﹐昂藏儒雅武兼文。千言倚馬眞無匹﹐百步穿楊更出羣。佇看眼前輕拾芥﹐應知足下早生云。司衡已入鷹揚選﹐金榜名標獨冠軍。

夜過燕子磯風狂月蝕舟中同程遴庵劉綏人賦此江村解纜已三更﹐拉得髙朋愜素情。月蝕當頭天忽暗﹐風來撲面浪橫生。迷離莫辧峯巒影﹐澎湃頻令客子驚。試倩篙師詢去路﹐可曾相近廣陵城。

渡錢塘江遇雪觸目江山近故鄕﹐欣然冒雪渡錢塘。寒潮落盡平沙遠﹐歸鳥飛遲驛路長。偪仄肩輿容倦足﹐蕭條行李嘆空囊。歸家莫補淸貧計﹐惟有離情訴一場。

同人拉遊光溪予因醉甚詩以卻之幾杯落肚腳先柔﹐熱鬧場中足懶投。賀老祠前常閱歷﹐葛翁井畔向淹畱。樓頭不異街頭月﹐路裏何如夢裏遊。素性疏慵今且醉﹐小詩聊當脫身籌。

偶成爲薄功名懶學儒﹐口中從不說之乎。遊心一片山和水﹐落魄多年江與湖。酒沒滓渣常惹醉﹐詩無脂粉自然粗。生成情性終難挽﹐牛馬憑人向我呼。

秋夜漫成﹝時在武林﹞一別鄕關心已傷﹐何當秋夜倍淒涼。窗虛斜透銀蟾影﹐屋小多藏金粟香。到老不淸惟酒債﹐縱窮難捨是詩囊。半生牢落江湖上﹐那得知交話短長。

落葉豈爲甘漂泊﹐風狂不自由。繞窗隨蝶舞﹐逐水伴魚遊。句羨吳江冷﹐情同宋玉愁。歸根原有素﹐無復戀枝頭。

客中冬至﹝時在維揚﹞漫說陽生气象殊﹐飄零客捨倍躊躇。無魚不羨彈長鋏﹐待兔寧教守舊株。觸目異鄕驚物候﹐檢囊歸計嘆錙銖。此身空逐風塵老﹐骨肉何時一室娛。

枯木老樹經秋早﹐槎枒古院東。枝疏不礙月﹐葉脫盡隨風。但得根荄固﹐何妨色相空。陽春應有待﹐指顧又生叢。

辛未元旦﹝七十二﹞靑陽隨候轉﹐白髮逐年新。老固同人老﹐貧非只我貧。椒盤偕婦女﹐詩句寄交親。懶逐趨承事﹐呼兒答比鄰。

遣懷篷茅寥落兩三椽﹐時把殘編結靜緣。貴則諒來無我分﹐貧還不肯乞人憐。差看芳艸逢佳節﹐偏效黃楊厄閏年。詩興尙豪題滿壁﹐敢云四壁未蕭然。﹝自注﹕蘇東坡詩﹕園中艸木春無數﹐只有黃楊厄閏年〇黃楊歲長一寸﹐若遇閏年則退一寸。﹞

無題瀟灑衣冠半舊新﹐家嘗蔬食味偏眞。曠懷不羨髙牙貴﹐樂志長甘陋巷貧。酒貰一樽偕婦子﹐詩吟幾句示同人。年來頗有林泉興﹐擬結漁樵作隱淪。

題走馬鐙看徧花鐙到處精﹐從空更匝一虛營。紛紛荷戟連鑣過﹐隱隱揚鞭逐隊行。不用軍威嚴紀律﹐惟憑烽火巧權衡。兒童勿解循環理﹐只道中藏百萬兵。

緱城中秋﹐遇雨﹝緱城。卽今寧海縣﹐臺州府屬﹞。云擁緱城雨未收﹐官衙此日度中秋。漏聲已下催詩句﹐檐澑頻添數酒籌。座客知音多灑脫﹐主人鄕誼更綢繆。街頭莫訝無明月﹐乘醉何難秉燭遊。

九日登龍山﹝在湖廣荊州府城西北﹞旅悶思除除甚艱﹐且乘佳節上龍山。孟嘉醉後風知趣﹐桓景遊時禍得刪。多插黃花遮白髮﹐頻斟綠醑襯朱顏。異鄕勝境觀難再﹐不盡峯巓誓勿還。

金陵遇三弟北回手足相逢喜欲狂﹐沈吟轉恨在他鄕。離愁遠寄詩三首﹐旅況追思夢一場。憐爾容顏豈似舊﹐嗟予筋力弗如常。門閭朝暮雙親望﹐未得承歡共艸堂。

憶夢夜深渾不寐﹐欹枕忽三更。酒醒寒依舊﹐鐙昏月尙明。歸心千里切﹐鄕夢片時成。無限關情事﹐愁多記弗淸。

舟次和張督運原韻身逐飄蓬四海遊﹐髙朋容接便相投。尊前手舞渾忘醉﹐句後巴吟不避羞。渺渺煙波來筆底﹐層層舸艦徧江頭。乘槎自是君家事﹐引我孤蹤傍鬥牛。

客邸聞蛩聲有感喞喞寒蛩四壁嗚﹐動人淒楚夢難成。長安半是他鄕客﹐寧獨區區厭此聲。

歸路吟客枕方酣鄕夢驚﹐淩晨結束便登程。自憐老去詩囊富﹐更喜年來酒債輕。紅樹迷離歸路遠﹐白雲縹緲故園生。蹇驢不解予心急﹐只顧低頭慢慢行。

風雪江行一律志險風狂橫鼓浪﹐雪驟密成團。一葉危如卯﹐孤篷轉若丸。舟師力已竭﹐坐客膽俱寒。羨彼徒行者﹐身勞心卻安。

七夕同人限韻得仙字兒女安排乞巧筵﹐吾曹分韻各爭妍。人皆歡會憐今夕﹐我獨心情減舊年。漫說銀河垂玉宇﹐且將愁壘寄詩箋。悠悠此夜渾難遣﹐空羨佳期帝子仙。﹝室人沈氏新亡﹞。

寄友陳永年雲山迢遞路悠悠﹐屈指睽違三易秋。絕塞風塵同閱歷﹐長安蹤迹共淹畱。君歸鄕國稱完璧﹐我尙飄流類野鷗。此日鱗鴻欣有便﹐聊修尺素達離愁。

長春花二律羨爾長春種獨奇﹐庭前月月逞嬌姿。似無似有香偏遠﹐非淺非深色最宜。縱爲風霜聊解葉﹐得沾雨露又生枝。名園花木知多少﹐不過繁華在一時。

繞砌穿籬放未闌﹐宛如脂粉撚成團。枯榮縱爲時時易﹐鑑賞偏宜月月看。幾度幽香風暗遞﹐十分濃艷雨初幹。老人只喜春長在﹐富貴憑他愛牡丹。

吉祥艸此卉超麈俗﹐靑靑透碧苔。葉𨿽容易長﹐花不等閒開。蘭蕙堪同調﹐孤蒲莫浪猜。爲緣名字好﹐多向眼前栽。

客中感懷舉世茫茫莫我知﹐十年旅況嘆淒其。迂疏情性拘儒笑﹐襤褸衣衫俗士欺。傀儡難消心上恨﹐文章不救腹中饑。誰憐落落他鄕客﹐肯把疏林借一枝。

題舟中美人淡妝輕泛木蘭橈﹐比處香閨分外嬌。紅粉奪將花兩岸﹐綠云壓卻柳千條。偏呼婢子篷全敞﹐低囑篙師櫓漫搖。瀲灩中央人宛在﹐隨看空嘆路途遙。

戲和負美人過溪原韻邂逅相逢悵碧流﹐夕陽望斷木蘭舟。褰裳暫結枝連理﹐出水新開蓮並頭。乍淺乍深心共怯﹐似淸似濁影同浮。曾聞嫂溺須援手﹐事在權宜莫避羞。

己酉除夕﹝五十歲﹞韶華過隙不須論﹐此夕窮年莫浪奔。占得春聯呵凍寫﹐釀成新酒帶糟吞。整冠向父先辭歲﹐索負無人早閉門。堪笑比鄰錢浪費﹐轟轟爆竹盡黃昏。

畱余堂學業和孫大章原韻最羨良朋聚一堂﹐晨昏學問共相將。臨風朗讀書聲遠﹐對月淸吟詩興長。花發陽春生筆彩﹐藜然午夜透文光。匯徵佇看占茅茹﹐芹藻香聯桂子香。

光溪夜雨毛聖佐同舟偶成一律寒雨淒霏逼小舟﹐今宵爾我類浮鷗。安身莫漫憐髙枕﹐促膝何妨擁敝裘。雞唱乍聞沙港口﹐人煙雜出烏山頭。前途愈費篙師力﹐十里溪灘盡逆流。﹝自注﹕沙港口﹐烏山頭﹐俱小溪地名﹞。

荷包牡丹漫隨姚魏殿春光﹐巧把絲絳倒系囊。繡口垂垂常結束﹐芳心隱隱蓋包藏。枝柔葉翠西天竹﹐紅淺香消秋海棠。品類縱非十二客﹐聲名卻許並花王。

轉心蓮﹝一名風轉蓮﹞繞徑穿籬藤蔓緾﹐顧名須識是訛傳。芬芳映日容偏麗﹐旋轉因風心未堅。貌比六郎亦似否﹐愛如茂叔可同然。世間萬物多魚魯﹐誤想夫憐相府蓮。﹝自注﹕想夫憐是樂府﹐橫吹笛﹐曲名也。南齊王儉爲相﹐以庾杲之爲長史﹐時人以爲入蓮幕。後人訛傳爲相府蓮。﹞

九日苦雨風雨重陽節﹐淒淒動客思。黃花愁似我﹐含淚立東籬。

雨中看菊淒雨悲風日﹐黃花爛熳開。若非存傲骨﹐早已萎蒼苔。

渡錢塘江急欲還鄕及早行﹐看看猶近武林城。怒濤莫向船頭起﹐若論予心更不平。

春酒分韻得杯字人生樂事是銜杯﹐趁此春光醉幾回。飲盡莫教輕散去﹐尊前還有韻相催。

半山亭嶺峻支持嘆苦辛﹐靑山應笑白頭人。獨憐半路涼亭好﹐坐落頹然懶起身。

斗室吟兒女攢居殊欠寬﹐若添親友轉身難。人家有屋無人住﹐苔蘚盈庭四壁寒。

秋行爽气浮南陌﹐攜筇自在行。碧波涵雁影﹐紅葉壯風聲。野趣隨時換﹐詩情卽景生。眼觀一路稻﹐處處好年成。

感懷老年拙愈拙﹐人我不相侔。憔悴銀錢買﹐生涯鬼魅偸。漫勞書咄咄﹐且自學休休。喫過虧無數﹐剛剛賺白頭。

溪聲源遠來無際﹐潺潺古共今。悠揚輕弄笛﹐嗚咽驟鳴琴。不入尋常耳﹐能消塵俗心。連朝聽未厭﹐莫謂少知音。

微雪卽晴滕六聊呈瑞﹐依稀一夜飄。積山猶露脊﹐過樹未封條。旭日三竿掛﹐彤雲四野消。蒼蒼恩徳溥﹐貧士感彌饒。

梅蕊江南春信早﹐梅蕊漸盈枝。瘦影初窺月﹐芳心欲露時。酸鹹難度量﹐紅白費猜疑。若令歸鞭速﹐家園看未遲。

自嘲鹿鹿江湖上﹐生平何所長。忙因詩債累﹐貧爲硯田荒。養命幾杯酒﹐逢人一味狂。不知年漸老﹐悠忽過時光。

庚午除夕﹝七十一﹞一歲尙蹉跎﹐其如此夜何。詩囊窮不廢﹐酒債老偏多。壽或徵於蠢﹐堅還受得磨。年華新舊理﹐吾欲問羲和。

墨竹祝宣遇皇六十﹝與予同庚﹞友誼兼中表﹐詞壇夙唱酬。庚申欣共降﹐甲子喜同周。爲寫淇園竹﹐聊當海屋籌。相期榮晚節﹐長許祝千秋。

月夜口占﹝調西江月﹞醒卻緣酒醒﹐月明疑是天。明總然不寐﹐且披襟閒步。空階小徑﹐花影看來半。夜漏聲聽去﹐三更非關戒。旦警雞鳴自﹐覺有些老景。

乙丑春苦雨﹝六十六﹞淋漓彌月柰何天﹐春色蹉跎每自憐。弱柳綠垂低織悶﹐夭桃紅褪暗舒妍。要知雨到淸明候﹐卻驗雷鳴驚蟄前。穿屐出遊微足力﹐小窗呆坐學枯禪。

慰友下第繡虎文章早檀名﹐頻年場屋阻鵬程。漫言當局懷難遣﹐並使旁觀嘆不平。姓氏豈眞畱夾袋﹐司衡何竟謝雙盲。要知大器成偏晚﹐得失而今且看輕。

詠墻外筍蒙密幽篁偪渭川﹐根深處處自行鞭。一莖裂石來墻外﹐三寸穿苔出路邊。此日莫嫌低礙足﹐移時試看立齊肩。含苞抱節從今始﹐到得成林別有天。

白須老景催何急﹐髭須白漸稠。大都虧气血﹐多半過窮愁。染固非長策﹐刪之無可畱。追思年少日﹐倏忽似川流。

詠老少年三絕名花春日羨成叢﹐蜂蝶摧殘頃刻中。何似幽姿持晚節﹐臨風不用埽殘紅。

金粟香消菊未黃﹐眼前風景覺荒涼。非他點綴秋園趣﹐莫助詩人喜欲狂。﹝杜詩﹕漫卷詩書喜欲狂﹞

丰姿艷冶勝從前﹐應得名呼老少年。嗟我頭顱今半白﹐紅顏似舊已無緣。

秋晚偶成性懶常貪睡﹐秋來殊不然。晨光洵可愛﹐野趣更堪憐。露冷蛩聲咽﹐月斜花影偏。个中能領略﹐淸興得詩傳。

上元夜指畫月竹換酒寫得三竿竹﹐分來一甕春。墨痕猶在手﹐酒气便侵唇。豈是輕君子﹐原非學俗人。今宵風月好﹐淸影度東鄰。

育王寺題指畫竹贈嵩來上人多載禪交面未謀﹐相逢此日話綢繆。自憐老大懷投筆﹐不學前人寫白鉤。沿溪繞徑盡篔簹﹐淸影森森徧上方。堪笑遠公看未厭﹐素箋猶索畫瀟湘。

重過育王寺贈嵩來上人不寒不暑小春天﹐重訪招提續舊緣。筆墨輪君詩與畫﹐煙霞親我俗如禪。也知來往無多路﹐卻恨睽違已來年。記取娑羅閣下月﹐今宵又見一回圓。

丈亭夜泊江流恨不轉﹐客路費淹畱。寒月遲遲上﹐疏星點點浮。篷艙低礙足﹐襥被重埋頭。輾反方成寐﹐喧聲競放舟。

曉發侵晨忙解纜﹐鼓棹大江行。趁此潮初長﹐欣逢天又晴。方言隨地易﹐詩興不時生。作客由來慣﹐渾忘漂泊情。

泰兒畢姻早憑冰語結朱陳﹐喜附絲蘿親上親。十載原同兒共女﹝兒媳早失怙恃﹐自幼撫養﹞﹐百年惟願友如賓。但能事事光前業﹐何必區區論出身。井臼已操非一日﹐不須著眼看新人。

分盆竹盆竹叢生過百竿﹐何妨分作兩盆看。將多就寡栽偏易﹐借舊更新事不難。解籜枝枝疏影出﹐行鞭各各放芽寬。此君雅合東君意﹐位置隨方興未闌。

立夏東皇才解令﹐赤帝又司權。攺火方鉆燧﹐更衣漸脫棉。筍添齏有味﹐飯雜豆偏妍。小榻南窗下﹐燻風動醉眠。

詠菊羣芳艷冶此時萎﹐何似幽姿簇滿籬。傲骨素存甘冷落﹐秋光獨占肯差移。有香邀我穿三徑﹐得句憑誰贊一詞。若使黃花能解意﹐自酬自唱卻攸宜。

春暮訪孫大章見殘牡丹索酒以賞同人限九酒有朽受五韻卽席六首九十春光過八九﹐名花未侑騷人酒。色香臺畔漸成虛﹐蜂蝶枝頭不復有。分韻忙將句揣摩﹐索酒先潤腸枯朽。東君詩律頗森嚴﹐席上莫相私授受。

十分興致消磨九﹐那得閒情對花酒。幾想天香何處來﹐忽思國色君家有。主畱玩客只如常﹐心待詩人猶未朽。卽景寧辭醉一回﹐新醪滿酌當前受。

爲花一日腸回九﹐爭忍花前不酌酒。雨雨風風可柰何﹐紅紅紫紫成烏有。陽春三月自難尋﹐韻事千年堪不朽。多少豪華富貴家﹐這般趣味幾曾受。

須邊白髮十將九﹐虛度一生詩共酒。春去春來句轉多﹐花開花謝杯長有。況憐國色漸凋零﹐猶幸髙朋偕老朽。從此相須互琢磨﹐殷勤指教吾謙受。

險韻同拈偏限九﹐構思多飲東君酒。尊前莫訝艷香消﹐筆底還憑佳句有。起舞行吟似蝶狂﹐欹斜沈醉如花朽。一時酬唱興俱豪﹐七步才名誰獨受。

六律吟成俱用九﹐卻將心血換杯酒。浮詞塞責我徒多﹐好句超羣誰得有。要識詩思競短長﹐難禁國色無榮朽。恆言花下占風流﹐此日焦勞應共受。

鬻書賣盡行囊日﹐惟餘數卷書。半生深愛者﹐一旦竟沽諸。檢帙心如失﹐開窗案已虛。靑燈今夜裏﹐兀坐暗欷歔。

九月望後籬菊未開作詩催之轉眼風霜豈未知﹐猶然含蕊立東籬。我思花亦人相似﹐傲骨從來不合時。

托友人寄家信得便修書托付頻﹐依依目送暗馳神。時乖漫說離鄕賤﹐骨傲難辭到處貧。縱有萬金歸故國﹐曾無一物獻尊親。客中況味君俱識﹐細向家人爲我陳。﹝自注﹕杜工部《贈鄭煉赴襄陽》詩﹕囊無一物獻尊親。﹞

憂泰兒病伏枕淹淹三月餘﹐也知病久必成虛。一杯藥餌猶難措﹐二豎膏肓豈易除。才與不才終是子﹐苦而加苦莫如予。只今秋盡冬來候﹐安得滄波匙涸魚。

哭泰兒三律生孩甫十月﹐冒險別關東。車馬長途上﹐風霜廣漠中。阽危如累卵﹐飄泊似飛蓬。誰料今冬病﹐柰子白髮翁。

迂愚天賦就﹐偃蹇得誰倫。無善更無惡﹐不貪亦不嗔。頭顱慳壽骨﹐泉路覓慈親。痛煞臨終語﹐惟憂邁父身。

際此凶荒歲﹐人情到處難。生涯甘澹泊﹐骨肉苦傷殘。淚或有時盡﹐心終無日安。從玆花下酒﹐不復話團圝。

哭泰兒二絕生在他鄕死故鄕﹐而今形迹又何方。黃泉聞說無歧路﹐定見當年親阿娘。

親朋訴苦解予癡﹐逆境原來都有之。覓句彊尋消遣法﹐吟看總是斷腸詩。

淸明卽事三絕春云漠漠雨家家﹐欲破愁團酒莫賒。忽憶今朝寒食節﹐呼兒插柳記年華。

佳節淸明自古傳﹐那堪老景值凶年。廚頭每絕晨昏爨﹐何待拘拘說禁煙。

往常畫舫與笙歌﹐拜掃紛然此日多。今歲墓門皆孔棘﹐一時人鬼盡遭磨。

老景莫論先天與後天﹐衰年無復似靑年。倍嘗患難身幾喪﹐久歷風霜骨愈堅。造惡不須多念佛﹐長生何用苦求仙。將來歲月如加我﹐擬把綸竿向水邊。

感懷須鬢皤然心尙雄﹐芒鞋依舊逐西東。皆言筆墨隨人老﹐不料饑荒趁命窮。哭子經年明欲喪﹐作翁近日耳原聾。硯田世守生涯在﹐歲月由他似轉蓬。

磨刀雨﹝五月十三日﹞此日磨刀雨﹐滂沱勢似傾。光芒飛電影﹐淬厲發雷聲。漫說妖魔靖﹐還令神鬼驚。大田甘沛澤﹐千古濟蒼生。

哭毛海如門徒授受經今三十秋﹐師徒气誼最相投。豈期彌月離鄕井﹐忽報微屙喪海陬。﹝染瘧卒於象山﹞哭子淚窮旋哭汝﹐浮生看破竟浮漚。老人縱謂餘殘喘﹐累見烏頭棄白頭。

訪楊克諧大旱步行口占久旱川流絕﹐徒行不自憐。好將河作路﹐竟以腳爲船。辛苦酬知己﹐彊梁學少年。迢迢六十里﹐到得夕陽天。

歸路更成一律歸路仍來路﹐何難合眼行。芒鞋著地穩﹐竹杖向天撐。莫漫欺龍種﹐猶能作步兵。淸吟消寂寞﹐腹稿片時成。

癸酉除夕﹝七十四﹞費盡心思欲救饑﹐終無妙算解然眉。折將柏葉還謀酒﹐尋得梅花且賦詩。艱苦尙憐出嫁女﹐悲傷終爲早亡兒。過年年過年仍在﹐辭歲原來不用辭。

亡室七十生日未許同諧慶白髮﹐帨辰空自說添籌。百年不醒江南夢﹐萬里長含塞北愁。漫道婺星輝七秩﹐追思懿行重千秋。而今乞爲兒孫計﹐先保區區筆不休。

甲戌除夕﹝七十五﹞薪水勞勞竭蹶支﹐縱云除夜亦如斯。送窮依舊窮還在﹐到老何曾老得知。碌碌半生多女累﹐昏昏三載喪兒癡。昨朝已布東皇令﹐又見春風拂鬢絲。

多女吟女生𨿽外向﹐憎愛實無偏。已屆成人候﹐行將待字年。多些纏腳帶﹐省卻薙頭錢。願得乘龍譽﹐還期宅相賢。

喜外孫汪國入泮神童推繼美﹐小少卽能文。縱謂由家學﹐何曾有異聞。願予添白髮﹐看爾步靑雲。泮水新鱗甲﹐秋髙自冠軍。

雨宿王別駕署風雨連朝夕﹐躊躇歸未能。官心淸似水﹐客枕冷如冰。酒力更深盡﹐詩魂夢轉騰。耳邊檐澑雜﹐銀漏聽無憑。

大水泛舟連日風兼雨﹐茫茫四野平。屋疑水面起﹐船向樹頭撐。無可尋河道﹐奚從覓路程。篷窗舒老眼﹐浩蕩自心生。

寒夜早臥天冷莫如今﹐早眠避冷侵。窗明知月上﹐人靜覺更深。酒向牀頭問﹐詩從被底吟。老妻聊捧足﹐無復少年心。

乙亥除夕﹝七十六﹞尙不知年老﹐何須論歲除。壺觴謀婦酒﹐燈火課孫書。夏屋終浮寓﹐茅檐憶故居。但能薪水給﹐莫欺食無魚。

丙寅除夕﹝年六十八﹞走盡天涯得少休﹐漫勞守歲問更籌。驚心爆竹催詩句﹐轉眼屠蘇入酒甌。癡子何曾知喜懼﹐老妻不用話風流。因今聚處同歡笑﹐轉憶當年塞北愁。﹝自注﹕樂不忘苦﹐猶記得元配沈氏。﹞

春分日大雪春光一半度新年﹐猶作寒威雪滿天。飛入殘梅皆五出﹐壓將弱柳盡三眠。且拈凍筆償詩債﹐漫向空囊探酒錢。爲問陽和奚日布﹐煦然曝背小窗前。﹝自注﹕凡花五出﹐惟雪花與薝卜﹑梔子花﹑蝴蝶花六出﹐若春雪則又五出矣﹞

栽荷口占一彎新藕昨移來﹐正值春分手自栽。缺口瓦缸同曲沼﹐及腰石幾作瑤臺。葉應貼水田田出﹐花待燻風朵朵開。此日幽情偕茂叔﹐就中紅白漫相猜。

酒價髙詩家惟酒助機神﹐酒價頻增嘆苦辛。盡解杖頭殊欠飲﹐零沽市上愈非眞。掃愁先引愁來路﹐敵冷反添冷逼身。只有豪華盡日醉﹐杜康偏害是窮人。

因病戒酒後復飲也識酒能病﹐戒之病愈深。登途腳易軟﹐伏枕夢難尋。悶坐渾無力﹐豪吟恨錯音。愁城何日破﹖寒气不時侵。但有遵天命﹐毋庸信酒箴。飲泉乃上古﹐享壽只如今。一斗婦藏久﹐相將再滿斟。

