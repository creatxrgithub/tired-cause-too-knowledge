比紅兒詩注

嘉興沈可培向齋著

○自序

唐《摭言》﹕羅虯辭藻富贍﹐與宗人隱﹑鄴齊名。咸通乾符中﹐時號三羅。

廣明庚子亂後﹐去從州李孝恭。籍中有紅兒者﹐善肉聲。嘗爲貳車屬意﹐會貳車聘鄰道虯﹐請紅兒歌而贈之繪彩。孝恭以貳車故﹐不令受所貺。虯怒﹐拂衣而起﹐詰旦手刃。﹝吉按雅雨堂刊本《摭言》「手刃」下有「紅兒」二字﹞絕句百篇﹐號《比紅兒詩》﹐大行於世。據《摭言》有「手刃」二字﹐《太平廣記》遂衍爲「羅虯手殺紅兒」等語。餘思虯果因孝恭之阻﹐當怒在孝恭與紅兒。何涉虯乃遷怒於無能弱女﹐亦不成丈夫矣﹗其詩何傳乎﹖且虯原序並無怒意﹐細閱《摭言》﹐「詰旦手刃」卽接「絕句百篇」似有訛字闕文。然讀至終篇眞紅兒歿﹐後憐之而作也。手刃之事未知有無﹐而紅兒則因詩而如繪矣。潞河客館枯坐無聊﹐友人以故實來問者﹐旣縷答之。因裒集分注各詩之下﹐亦博覽之一助也。乾隆壬寅日南至嘉興沈可培識。

○比紅兒詩注

唐羅虯原序比紅者﹐爲雕陰官妓杜紅兒作。貌麗年少﹐朴智慧悟﹐不與羣女等。余知紅者﹐乃擇古之美色灼然稱於史傳者﹐優劣於章句間。遂題《比紅兒》一百首。

雲間翡翠一雙飛﹐水上鴛鴦不暫離。寫向人間百般態﹐與君題作比紅詩。

此百首總冒﹐以翡翠鴛鴦情好之密﹐敍情好之由。

姓氏堪侵尺五天﹐芳名占斷百花鮮。馬嵬好笑當時事﹐虛賺明皇幸蜀川。

唐俚語云﹕城南韋杜﹐去天尺五。首句切杜﹐《唐書》﹕安祿山反﹐玄宗幸蜀至馬嵬驛﹐將軍陳元禮以禍由楊國忠﹐欲誅之。會吐蕃使者遮國忠馬訴無食﹐軍士呼曰「國忠與虜謀反。」遂殺之。上出驛門﹐令收隊﹐軍士不應。元禮對曰「國忠謀反﹐貴妃不宜供奉。」上令力士引妃於佛堂縊殺之。此言紅兒美於玉環。明皇因寵玉環﹐以致幸蜀﹐眞爲不值。

羽化嘗聞赴九天﹐只疑塵世是虛傳。自從一見紅兒貌﹐始信人間有謫仙。

如杜蘭香是天上謫仙﹐然徒聞其名耳。今見紅兒﹐始知眞有謫仙﹐非虛傳也。

月落潛奔暗解攜﹐本心誰道學單棲。還緣交甫非良耦﹐不肯終身作羿妻。

王充《論衡》﹕羿請不死藥於西王母﹐羿妻娥竊以奔月﹐托身於月﹐是謂蟾蜍。《洛神賦》﹕感交甫之棄言兮。《文選注》﹕鄭交甫遵彼漢臯臺下﹐遇二女與言曰「顧請子之佩。」二女解與交甫﹐交甫受而佩之﹐超然而去。行十餘步﹐探之卽亡矣。回顧二女亦亡矣。言紅兒解佩貽我者﹐因前所見之人﹐俱不足以配其美﹐故未肯學娥之單棲耳。

長恨西風送早秋﹐低眉深念嫁牽牛。若同人世長相對﹐爭作夫妻得到頭。

《續齊諧》﹕桂陽成武丁有仙道﹐謂其弟曰「七月七日﹐織女當渡河。」

又云「織女暫詣牽牛﹐世人至今云織女嫁牽牛也。」《述異記》﹕天河之東﹐有美女人﹐乃天帝之子。機杼女工﹐年年勞役﹐織成雲霧綃縑之衣。天帝憐其獨處﹐嫁與河西牽牛之夫婿。自此竟廢織﹐帝怒責歸河東﹐但使一年一度相會。

牛女惟一年一會﹐故得長生耳。甚言紅兒之美﹐爲之夫者不惜喪身也。卽「萬楚卻令﹐今日死君家」之意。

曉日雕梁燕語頻﹐見花難可比他人。年年媚景歸何處﹐長作紅兒面上春。

を匝千山與萬山﹐碧桃花下景長閒。神仙得似紅兒貌﹐應免劉郎憶世間。

《幽明錄》﹕漢永平五年﹐剡縣劉晨﹑阮肇﹐入天臺山。度山出一大溪﹐溪邊二女子﹐姿質妙絕﹐遂畱半年。懷土求歸﹐旣出﹐親舊零落﹐邑室攺異﹐無復相識﹐訊問得七世孫。

五云髙捧紫金堂﹐花下投壺侍玉皇。從道世人都不議﹐也應知有杜蘭香。

唐《髙駢女仙傳》﹕杜蘭香者﹐漁父得三歲女於洞庭之岸。十餘歲靈顏姝瑩﹐殆天人也。忽有靑童來攜女去﹐臨去謂父曰「我仙女杜蘭香也﹐有過謫於人間。

期已滿﹐今去矣。」後於洞庭包山降張碩家﹐授以舉形飛仙之術。碩亦得仙。

筆度如風思湧泉﹐賦中休漫說嬋娟。紅兒若在東家住﹐不得登墻爾許年。

宋玉《好色賦》﹕天下佳人﹐莫如臣東家之子。增之一分則太長﹐減之一分則太短。著粉太白﹐施朱太赤。嫣然一笑﹐惑陽城﹐迷下蔡。然此女登墻窺臣三年﹐至今未許也。

照耀金釵簇膩鬟﹐見時直向畫屏間。黃姑阿母能判剖﹐十斛明珠也是閒。

《樂府》﹕東飛伯勞西飛燕﹐黃姑阿母長相見。言紅兒直是天孫﹐倘黃姑阿母肯捨得﹐則不惜十斛明珠以聘娶之也。

知有持盈玉葉冠﹐翦云裁月照人寒。紅兒若戴當風帽﹐直是瑤池會上看。

《穆天子傳》﹕天子觴西王母於瑤池之上﹐西王母爲天子謠曰「白雲在天﹐山﹝A116﹞自出。道裏幽遠﹐山川間之。將子無死﹐尙復能來﹖」天子答之曰「予歸東土﹐和治諸夏。萬民平均﹐吾願見汝。比及三年﹐將復而野。」

擬將心地學安禪﹐爭柰紅兒笑靨圓。何物把來堪比似﹐野塘初綻一枝蓮。

《洛神賦》﹕灼若芙蕖出祿波。

濃艷濃香雪壓枝﹐裊煙和雨曉風吹。紅兒被掩妝成後﹐含笑無人獨立時。

淺色桃花亞短墻﹐不因風起也聞香。凝情盡日君知否﹐還似紅兒淡薄妝。

以桃花比新妝之艷。

樓上嬌歌裊夜霜﹐近來休數踏歌娘。紅兒漫唱伊州徧﹐認取輕敲玉韻長。

於伊州徳新韻之嬌。

火色櫻桃摘最初﹐仙宮知有世間無。凝情盡日君知否﹐眞似紅兒口上朱。

《白香山詩》﹕櫻桃樊素口。

明媚何時讓玉環﹐破瓜年紀百花顏。若教貌向南朝見﹐定卻梅妝似等閒。

楊太眞﹐小字玉環。《蘇詩》﹕玉環飛燕誰能嗔。《古詩》﹕碧玉破瓜時。

壽陽公主﹐人日臥窗下﹐梅花點額﹐卽依以爲妝﹐曰梅妝。

宿雨初晴春日長﹐入簾花气靜難忘。凝情盡日君知否﹐眞似紅兒舞袖香。

暖塘爭赴蕩舟期﹐行唱菱歌著艷辭。爲問東山謝丞相﹐可能諸妓勝紅兒。

《晉書》﹕謝安𨿽受朝寄﹐然東山之志﹐始終不渝。﹝《李太白詩》﹞謝公自有東山妓﹐金屏笑坐如花人。

初月纖纖映碧池﹐池波不動獨看時。凝情盡日君知否﹐眞似紅兒舞罷時。

﹝兩葉﹞戲水源頭指舊蹤﹐當時一笑也難逢。紅兒若肯回桃臉﹐豈止連催舉五烽。

《史記》﹕幽王以褒姒爲後﹐褒姒不好笑。幽王爲烽燧﹐例有寇至﹐則舉烽火。諸侯悉至﹐至而無寇﹐褒姒乃大笑﹐幽王悅之。爲數舉烽燧﹐其後不信﹐諸侯不復至。

世事悠悠未足稱﹐懶將閒事更爭能。自從命向紅兒斷﹐不欲畱心在裂繪。

《帝王世紀》﹕妹喜好聞裂繒聲﹐又褒姒好聞裂繒。

休語如臯一笑時﹐金﹤骨孝﹥中臆錦披離。陋容枉把雕弓射﹐射盡春禽未展眉。

《左傳》﹕

總是紅兒媚態新﹐莫論千度笑爭春。任伊孫武心如鐵﹐不忍軍前殺此身。

《史記》﹕孫子以兵法見吳王。王曰「可試以婦人乎﹖」曰「可。」王乃出宮中美女百八十人﹐孫子分爲二隊﹐以王之寵姬二人爲隊長。皆令持戟﹐約束旣布。乃設斧鉞﹐於是鼓之右﹐婦人大笑。鼓之左﹐婦人復大笑。孫子乃斬左右隊長。

越山重疊越溪斜﹐西子休憐解浣紗。得似紅兒今日貌﹐肯教將去見夫差。

《吳越春秋》﹕越王以吳王好色﹐於薴蘿山得鬻薪之女二﹐曰西施﹐曰鄭旦。

飾以羅﹐教以容步。三年﹐使範蠡獻之。

一舸春深指鄂君﹐好風從度水成紋。越人若見紅兒貌﹐繡被應羞徹夜燻。

《說苑》﹕越鄂子皙﹐泛舟於新陂之中。乘靑翰之舟﹐張翠蓋會鐘鼓之音﹐越人擁楫而歌曰「今夕何夕兮﹐搴舟中流。今日何日兮﹐得與王子同舟。山有木兮﹐木有枝。心說君兮﹐君不知。」於是鄂君乃揄修袂而擁之﹐舉繡被而覆之。

自隱新從夢裏來﹐嶺雲微步下陽臺。含情一向東風笑﹐羞殺凡花盡不開。

宋玉《髙唐賦》﹕昔者先王嘗遊髙唐﹐怠而晝寢﹐夢一婦人曰「妾在巫山之陽﹐髙唐之。旦爲朝云﹐暮爲行雨﹐朝朝暮暮﹐陽臺之下。」五代劉尋刂侍兒王氏﹐有艷色﹐人號爲花見羞。﹝《五代史》﹞

南國東鄰各一時﹐後來惟有杜紅兒。若教楚國宮人見﹐羞把腰身並柳枝。

《管子》﹕楚王好小腰﹐而美人省食。《尹文子》﹕楚莊好細腰﹐一國皆有饑色。

檻外花低瑞露濃﹐夢魂驚覺暈春容。憑君細看紅兒貌﹐最稱嚴妝待曉鐘。

波平楚國浸星辰﹐臺上君王宴早春。畢竟章華會中客﹐冠纓虛絕爲何人。

《韓詩外傳》﹕楚莊王賜羣臣酒﹐日暮酒酣﹐左右皆醉。殿上燭滅﹐有牽王后衣者﹐後搶冠纓而絕之﹐言於王曰「願趣火視絕纓者。」王曰「止。」立出令曰「與寡人飲﹐不絕纓者不歡。」於是冠纓盡去﹐不知王后所絕者誰﹐羣臣歡飲而罷。

傾國傾城總絕倫﹐紅兒花下認眞身。十年東北看燕趙﹐冷眼何曾見一人。

《古詩十九首》﹕燕趙多佳人﹐美者顏如玉。

今時自是不諳知﹐前代由來事見爲。一笑陽城人便惑﹐何堪教見杜紅兒。

注同第九首。

靑史書時未是眞﹐可能纖智卻彊秦。再三爲謝齊王后﹐要解連環與別人。

《戰國策》﹕秦昭王常遣使者遺齊王后玉連環﹐曰「齊多智﹐能解此環否﹖」

後引椎椎破之﹐謝秦使曰「謹已解矣。」別與人言要解連環﹐須俟紅兒也。

繡帳鴛鴦對刺文﹐博山微暖麝凝薰。詩人若見紅兒貌﹐悔道當時月墜云。

博山﹐香鑪也。

薄粉輕朱取次施﹐大都端正亦相宜。只如花下紅兒貌﹐不藉城中半額眉。

《後漢書》﹕長安城中謠云﹕城中好髙髻﹐四方髙一尺。城中好廣眉﹐四方且半額。城中好大袖﹐四方全匹帛。

陌上行人唱黍離﹐三千門客欲何之。若教粗及紅兒貌﹐爭肯樓前斬愛姬。

《史記平原君列傳》﹕平原君家樓臨民家﹐民家有者﹐盤散行汲。平原君美人居樓上﹐臨見笑之。明日者至平原君請曰「臣願得笑臣者頭。」平原君笑應曰「諾。」終不殺。居歲餘﹐賓客﹑門下﹑舍人稍稍引去者過半。平原君怪問之﹐門下一人前對曰「以君不殺笑者﹐以君爲愛色而賤士﹐士卽去耳。」

平原君乃斬笑者美人頭﹐造者門謝焉。其後門下乃稍稍來。

樂營門外柳成陰﹐中有佳人畫閣深。若是五陵公子見﹐買時應不惜千金。

《漢書原陟傳》﹕郡國諸豪及長安五陵諸爲气節者﹐皆歸慕之。

靑絲髙綰石橊裙﹐腸斷當筵酒半醺。置向漢宮圖畫裏﹐入胡應不數昭君。

劉歆《西京雜記》﹕漢元帝時﹐匈奴求美人爲閼氏﹐上按圖畫以昭君行。及召見﹐貌爲後宮第一。帝悔之﹐窮案畫工﹐皆棄市。毛延壽與焉。

詔下人間選好花﹐月眉云髻盡名家。紅兒若向當時見﹐系臂先封第一紗。

《晉書胡貴嬪傳》﹕泰始九年﹐晉武帝簡良家子女以充內職﹐自擇其美者以絳紗系臂。

通宵甲帳散香塵﹐漢帝精神禮百神。若見紅兒醉中態﹐也應休憶李夫人。

《漢書外戚傳》﹕李夫人早卒﹐武帝憐之﹐圖畫其形於甘泉宮﹐上思念不已。方士齊人少翁言能致其神﹐乃夜張燈燭﹐設帷帳。令上居他帳﹐遙望見好女如李夫人之貌﹐不得就視。上益悲感﹐作詩曰﹕是耶非耶﹐立而望之﹐翩何姍姍其來遲。

芳姿不合並常人﹐云在遙天玉在塵。因事愛思荀奉倩﹐一生閒坐枉傷神。

《世說》﹕荀奉倩妻曹氏﹐有艷色。妻常病熱﹐奉倩恆以冷身熨之。妻亡﹐人弔不哭而傷神。未幾﹐奉倩亦卒。

薄羅妝翦越溪紋﹐鴉翅低從兩鬢分。料得相如偸見面﹐不應琴裏挑文君。

梁武帝《西州曲》﹕雙鬢鴉雛色。《史記》﹕司馬相如﹐素與臨邛令王吉善。

富人卓王孫爲具召之﹐必欲盡酣﹐吉曰「聞長卿善琴﹐請撫之以自娛。」時卓王孫有女文君新寡﹐竊聽之。相如以琴心挑之﹐文君遂夜奔相如﹐與之歸成都。

輕小休誇似燕身﹐生來占斷紫宮春。漢王若遇紅兒貌﹐掌上無因著別人。

《漢書》﹕成帝微行﹐過陽阿公主家﹐悅歌舞者趙飛燕﹐召入宮爲婕妤﹐貴傾後宮。荀悅《漢紀》﹕趙善舞﹐帝悅之﹐號曰體輕。

雕陰舊似逞嬋娟﹐有个紅兒賽洛川。常笑世人多誕誑﹐今朝眞見火中蓮。

宋傳亮《芙蓉賦》﹕表麗觀於中﹐開郁烈於蘭堂。在龍見而萌秀﹐於火中而結房。《維摩經》﹕火中生蓮花﹐是名爲希有。在欲而行禪﹐希有亦如是。

《永嘉禪師證道歌》﹕在欲行禪知見力﹐火中生蓮知不壞。唐張謂《蓮花寺詩》﹕樓殿總隨煙焰盡﹐火中何處出蓮花。

誰向深山識大仙﹐勸人山下引春泉。定知不及紅兒貌﹐枉卻工夫漑玉田。

《搜神記》﹕羊公雍伯﹐雒陽人﹐父母亡﹐葬於終山﹐遂家焉。山髙無水﹐公汲作義漿於阪頭﹐行者皆飲之。三年﹐有一人就飲﹐以一斗石子與之云「玉當生其中。」又語云「後當以此得婦。」言畢不見。乃種其石數歲﹐時時獨視﹐見石子生玉。北平徐氏女甚美﹐行人多求不許。公乃試求焉﹐徐氏笑以爲狂﹐乃戲曰「得白璧一雙﹐來當爲婚。」公至種石處﹐得五雙﹐以聘徐氏﹐遂以女許之。天子異之﹐拜爲大夫﹐於種玉處四角作大石柱各一丈﹐中央一頃地曰玉田。

京口喧喧百萬人﹐競傳河鼓謝星津。柰花似雪爭云髻﹐今日夭容是後身。

《史記天官書》﹕牽牛爲犧牲﹐其北河鼓。河鼓大星﹐上將婺女。其北織女﹐織女天女孫。柰女耆域因緣經萍沙﹐王從伏竇中入﹐登樓就之﹐明晨當去。

柰女曰「若其有子﹐當何所與。」王則脫手金環之印﹐以付柰女。言髻插柰化﹐黑白爭妍。誰知紅兒乃卽是花身也。

煉得霜華助翠鈿﹐相期朝謁玉皇前。依稀有似紅兒貌﹐方得吹簫引上天。

《列仙傳》﹕簫史善吹簫﹐作鳳鳴。秦穆公以女弄玉妻焉。作鳳樓﹐教弄玉吹簫﹐感鳳來集﹐一日隨鳳飛去。

巫山洛浦本無情﹐總爲佳人便得名。今日雕陰有神艷﹐後來公子莫相輕。

合用巫山﹑洛神兩事﹐言後人若有才如曹植者﹐定當移洛神而賦雕陰也。

舊恨長懷不語中﹐幾回偸淚向春風。還緣不及紅兒貌﹐卻得生教入楚宮。

《左傳》

恨裊西風日半沈﹐地無人迹轉傷神。阿嬌得似紅兒貌﹐不費長門買賦金。

《漢武故事》﹕帝年數歲﹐長公主問曰「兒欲得婦否﹖」曰「欲得。」

指女阿嬌﹕「好否﹖」曰「若得阿嬌﹐當以金屋貯之。」《漢書》﹕武帝陳皇后頗妒﹐別在長門宮﹐愁悶悲思。聞司馬相如工爲文﹐奉黃金百斤爲相如。文君取酒﹐相如乃作《長門賦》以悟主﹐皇后復得幸。按﹕阿嬌﹐陳皇后名。

輕梳小髻號慵來﹐巧中君心不用媒。可得紅兒拋醉眼﹐漢王恩幸一時回。

《飛燕外傳》﹕趙后飛燕之父馮萬金﹐通於江都中尉趙曼之妻。曼妻﹐江都王孫女姑蘇主也。有娠﹐一產二女﹐長曰宜主﹐次合徳﹐皆冒姓趙。宜主卽飛燕﹐合徳新沐﹐膏九曲沈水香爲卷髮﹐號新髻。爲薄眉﹐號遠山。黛施小朱﹐號慵來妝。衣故短﹐繡裙小袖。李文襪﹑淖方成見曰「此禍水也﹐滅火必矣。」

自有閒花一面春﹐臉檀眉黛一時新。殷勤爲報梁家婦﹐休把啼妝賺後人。

華嶠《漢書》﹕梁冀妻孫壽色美﹐善爲妖態。作愁眉﹑啼妝﹑墜馬髻﹑折腰步﹑齲齒笑﹐以爲媚惑也。

漢皇曾識許飛瓊﹐寫向人間作畫屏。昨日紅兒簾外見﹐大都相似更娉婷。

班固《漢武帝內傳》﹕帝見西王母﹐王母自設天廚。命侍女王子登彈八瑯之傲﹐又命侍女董雙成吹云和之笙﹐石公子擊昆廷之金﹐許飛瓊鼓震靈之簧﹐婉淩華撫五靈之石﹐範成君擊湘陰之磬﹐段安香作九天之鈞。唐髙駢《女仙傳》﹕開成進士許纏﹐夢到瓊臺﹐見仙女三百餘﹐內一人許飛瓊﹐遂賦詩云﹕曉入瑤臺露气淸﹐坐中惟有許飛瓊。塵心未盡俗緣在﹐十里下山空月明。及成﹐又令攺第二句云「天風飛下步虛聲」云不欲世間知有我也。

紅兒不向漢宮生﹐便使雙成漫得名。疑是麻姑惱塵世﹐暫教微步下層城。

注同上。

馮媛須知住漢宮﹐將身只是解當熊。不聞有貌傾人國﹐爭得今朝更比紅。

《漢書孝元馮昭儀傳》﹕初爲婕妤﹐上幸虎圈斗獸。熊逸出圈﹐攀檻欲上。

馮婕妤直前﹐當熊而立。上問﹕「人情驚懼﹐何故前當熊﹖」對曰「猛獸得人而止﹐妾恐熊至禦座﹐故以身當之。」帝驚嘆﹐自是倍敬重焉。

辭輦當時意可知﹐寵深還恐寵先衰。若教得似紅兒貌﹐占卻君恩自不疑。

《漢書孝成班婕妤傳》﹕成帝遊後庭﹐欲與婕妤同載。辭曰「觀古圖畫﹐聖賢之君皆有名臣在側﹐三代末主乃有嬖妾。今欲同輦﹐得毋近似乎﹖」上善其言而止。

曉向窗紗與畫眉﹐鏡中長欲助嬌姿。若教得似紅兒貌﹐走馬章臺任道遲。

《漢書張敞傳》﹕敞爲婦畫眉﹐長安中傳張京兆眉嫵。有司以奏﹐上問之﹐對曰「臣聞閨房之內﹐夫婦之私有過於畫眉者。」上愛其能不責備也。又張敞爲京兆尹時﹐罷朝會﹐走馬章臺街。

鳳舞香飄繡幕風﹐暖穿馳道百花中。還緣有似紅兒貌﹐始得迎將入漢宮。

千里長江旦暮潮﹐吳都風物尙纖腰。周郎若見紅兒貌﹐料得無心念小喬。

《吳志周瑜傳》﹕瑜從孫策徵皖城﹐得喬公二女﹐皆有國色。策自納大喬﹐瑜納小喬。

鋒鏑縱橫不敢看﹐淚垂玉筋正ォ瀾。應緣近似紅兒貌﹐始得深宮奉五官。

《魏略》﹕初﹐袁紹子熙娶甄后。及鄴破﹐文帝見後顏色非凡﹐稱嘆之﹐太祖爲迎娶焉。按﹕丕初爲五官中郎將。

拔得芙蓉出水新﹐魏家公子信才人。若教瞥見紅兒貌﹐不肯畱神賦洛神。

《魏志》﹕曹植初求甄后不遂﹐殊不平。黃初中入朝時﹐甄后已死。文帝以後所遺玉鏤金帶枕賚之。植還渡洛川﹐作《感甄賦》。後明帝見之﹐攺爲《洛神賦》。

前代休憐事可奇﹐後來還有出光輝。爭知晝臥紗窗裏﹐不得神人覆玉衣。

《魏志》﹕文昭皇后以﹐漢光和五年十二月丁酉生。每寢寐家中﹐仿佛見如有人﹐持玉衣覆其上﹐父常怪之。

捨卻靑蛾換玉鞍﹐古來公子苦無端。莫言一匹追風馬﹐天驥牽來也不看。

明吳郡錢希言戲瑕云﹕梁《簡文樂府》有《愛妾換馬》﹐樂府解題云﹕《愛妾換馬》舊說淮南王所作﹐疑淮南王卽漢劉安也。有詞﹐今不傳。後閱《獨異志》﹐載魏任城王曹彰﹐性倜儻﹐偶逢駿馬愛之﹐其主所惜也。彰曰「余有美妾可換﹐惟君所選。」主因指一妓﹐彰遂換之。馬號曰白鶻。後因獵獻於文帝。此於淮南之說﹐理較長矣。及宋人《詩話》﹐指鮑生以四弦換韋生紫叱撥爲《愛妾換馬》﹐此開成後事也。何其謬歟﹗《簡文樂府》結語有「眞成恨不已﹐願得路旁兒。」

言旁人譽馬乘者﹐盡力馳死也。蓋本於應劭《風俗通》。引古諺曰「殺君馬者道旁兒」一語。唐人張詩「恩勞未盡情先盡﹐暗泣嘶風兩意同」尢佳。

魏帝休誇薛夜來﹐霧綃云稱身裁。紅兒秀發君知否﹐倚檻繁花帶露開。

魏文帝迎薛夜來焚腹題國石葉香﹐此香疊之如雲母﹐能辟厲。段成式詩﹕欲重羅綺嫌龍腦﹐須爲尋求石葉香。

謝娘休漫逞風姿﹐未必娉婷勝柳枝。聞道只應嘲落絮﹐何因得似杜紅兒。

《晉書》﹕王凝之妻謝道韞﹐安西將軍奕之女也。叔父安常內集﹐俄而雪下﹐安曰「白雪紛紛何所似﹖」兄子朗曰「撒鹽空中差可擬。」兄女道韞曰「未若柳絮因風起」﹐安大悅。

總傳桃葉渡江時﹐只爲王家一首詩。今日紅兒自堪賦﹐不須重唱舊來詞。

《古今樂錄桃葉歌》﹐王子敬作也。詩云﹕桃葉復桃葉﹐桃樹連桃根。相連兩樂事﹐獨使我殷勤。又曰﹕桃葉復桃葉﹐渡江不用楫。但渡無所苦﹐吾自迎接汝。

《樂府集》﹕桃葉﹐王獻之之妾﹐妹曰桃根﹐今秦淮有桃葉渡。

重門深掩幾枝花﹐未勝紅兒莫太誇。玉柄不能探物理﹐可能虛上短轅車。

《晉書王導傳》﹕妻曹氏性妒﹐導甚懼﹐乃密營別館﹐以處眾妾。曹氏知之﹐將往焉。導乘短轅犢車猶恐遲之﹐以所執塵尾柄驅車而進。

一抹濃紅傍靨斜﹐妝成不語獨攀花。當時若是逢韓壽﹐未必埋蹤在賈家。

《晉書賈充傳》﹕韓壽﹐字徳眞﹐美姿貌。賈充辟爲掾﹐充女窺之而悅焉﹐遂潛通音好。時西域貢奇香一﹐著人經月不歇﹐帝以賜充。其女密盜以貽壽﹐充祕之﹐遂以女妻壽。

斜憑欄桿醉態新﹐斂眉凝盼不勝春。當時若遇東昏主﹐金葉蓮花是此人。

《南史》﹕齊東昏侯寵潘貴妃﹐嘗鑿金爲蓮花以貼地﹐令妃行其上﹐曰﹕此步步生金蓮也。東昏侯卽齊主寶卷。

渡口諸儂樂未休﹐竟陵西望路悠悠。石城有个紅兒貌﹐兩漿何因向莫愁。

《梁武帝詩》﹕河中之水向東流﹐洛陽女兒名莫愁。又《鄭谷詩》﹕石城昔爲莫愁鄕﹐莫愁魂去石城荒。

一曲都緣張麗華﹐六宮齊唱後庭花。若教比並紅兒貌﹐枉破當年國與家。

《南史》﹕陳後主起臨春結綺望仙三閣﹐與貴妃張麗華居之。文士張範王差等爲狎客﹐君臣酣歌賦詩﹐采其尢艷麗者被以新聲。有《玉樹後庭花》《臨春樂》等曲。

鳳拆鸞離恨轉深﹐此生難負百年心。紅兒若向隋朝見﹐破鏡無因更重尋。

《古今詩話》﹕陳太子舍人徐徳言尙樂昌公主﹐見陳政日衰﹐徳言謂主曰「以君之才華﹐國亡必入豪家。倘情緣未斷﹐猶期再見。」乃破鏡各執其半﹐約他日以正月望日賣於都市。及陳亡﹐主果歸楊素。徳言訪於都市﹐有蒼頭賣半鏡者﹐大髙其價。徳言引至旅邸﹐言其故﹐出半鏡合之。乃題詩云﹕鏡與人俱去﹐鏡歸人未歸。無復娥影﹐空畱明月輝。主得詩悲泣不食。素知之﹐召徳言至﹐還其妻。因命主賦詩﹐口占曰﹕今日何遷次﹐新官對舊官。笑啼俱不敢﹐方信作人難。

陷卻平陽爲小憐﹐周師百萬戰長川。更教乞與紅兒貌﹐舉國山河不值錢。

《北史馮淑妃傳》﹕妃名小憐﹐工歌舞﹐後主惑之。周師之取平陽﹐帝獵於三堆﹐晉州告急。帝將還﹐淑妃更請殺一圍﹐帝從其言。

金穀園中花正繁﹐墜樓從道感深恩。齊奴恰是來東市﹐不爲紅兒死更冤。

幹寶《晉紀》﹕石崇有妓綠珠﹐美而工舞﹐孫秀使人求焉。崇方登涼觀﹑臨淸水﹐婦人侍側。使者以告崇﹐崇出妓妾數十人曰「任所擇。」使者曰「受旨索綠珠。」崇曰「綠珠吾所愛重﹐不可得也。」使者還告秀﹐秀勸趙王倫殺之。《嶺表錄》﹕孫秀勸趙王倫矯詔收崇﹐崇謂綠珠曰「我爲爾得罪。」珠泣曰「當效死於君前。」遂自墜於樓下以死。齊奴﹐崇小字也。

蘇小輕勻一面妝﹐便畱名字著錢唐。藏鴉門外諸年少﹐不識紅兒未是狂。

《樂府廣錄》﹕蘇小小﹐錢唐名娼也﹐南齊時人。《吳地記》﹕嘉興縣前有晉妓錢塘蘇小小墓。

虢國夫人照夜璣﹐若爲求得與紅兒。醉和香態濃春裏﹐一樹繁花壓繡幃。

《杜子美詩》﹕虢國夫人承主恩﹐平明上馬入宮門。卻嫌脂粉污顏色﹐淡掃蛾眉朝至尊。

金縷濃薰百和香﹐臉紅眉黛入時妝。當時若向喬家見﹐未敢將心向窈娘。

《唐書武承嗣傳》﹕喬知之婢窈娘﹐美且善歌﹐奪取之。知之作《綠珠篇》以諷婢﹐因恨死。承嗣怒﹐告酷吏殺之。詩云﹕石家金穀重新聲﹐十斛明珠買娉婷。昔日可憐君自許﹐此時歌舞得人情。君家樓閣不曾難﹐好將歌舞借人看。富貴雄豪非分理﹐驕奢勢力橫相干。別君去君羞不忍﹐徒掩芳袂復紅粉。百年離別在須臾﹐一代紅顏爲君盡。

逗玉濺盆浴殿開﹐邀恩先賜夜明苔。紅兒若是三千數﹐多少芳心是死灰。

《拾遺記》﹕泰始中﹐祖梁國獻蔓金苔﹐色如金﹐若縈聚之﹐大如雞卵。投於水中﹐光出照目如火生水。上宮人有幸者﹐以金苔賜之﹐照耀滿室﹐著衣襟如火光。名曰夜明苔。

幾拋靈髻恨金墉﹐淚洗花顏百戰中。應有紅兒些子貌﹐卻言皇后長深宮。

從道長陵小市東﹐巧將花貌占春風。紅兒若是當時見﹐未必伊先入紫宮。

《晉書》﹕秦符堅滅燕﹐慕容衝姊爲淸河公主﹐年十四﹐有殊色﹐堅納之。

衝年十二﹐亦有龍陽之姿﹐堅又幸之。姊弟專寵﹐宮人莫進。長安歌之曰﹕一雌復一雄﹐雙飛入紫宮。

能將一笑使人迷﹐花艷何須上大堤。疏屬便同巫峽路﹐洛川直是武陵溪。

三吳時俗重風光﹐未見紅兒一面妝。好寫妖嬈與面看﹐便應休更賦眞娘。

《吳地記》﹕眞娘﹐吳國之佳麗也。行客才子多題詩墓上﹐墓在虎邱。

天碧輕紗只六銖﹐宛風含露透肌膚。便教漢曲爭明媚﹐應沒心情更弄珠。

《列仙傳》﹕鄭交甫見二女佩兩明珠﹐大如雞卵﹐解以贈之。

君看紅兒學醉妝﹐誇裁宮纈砑裙長。誰能更把閒心力。比並當時武媚娘。

《樂苑》﹕《舞媚娘》《大舞媚娘》﹐並羽曲調也。唐髙宗永徽末﹐天下歌《舞媚娘》。未幾﹐立武后。按﹕陳後主己有所歌﹐則永徽所歌蓋舊曲云。舞亦作武。

鸚鵡娥如露紅﹐鏡開眉樣自深宮。稍教得似紅兒貌﹐不嫁南朝沈侍中。

《異聞錄》﹕梁東宮常侍沈警﹐後入周爲上柱國。奉使秦隴﹐途過張女郎廟﹐酌水具祝。暮宿傳捨﹐忽一女郎來共寢﹐自稱張女郎﹐名潤玉﹐贈警以金合歡結﹐至旦而別。後使回﹐至廟中﹐於神座後得一碧箋﹐有詩云﹕飛書報沈郎﹐尋已到衡陽。若存金石契﹐風月兩相忘。

浸艸漂花繞檻香﹐最憐穿度樂營墻。殷勤畱滯緣何事﹐曾照紅兒一面妝。

妝成渾欲認前朝﹐金鳳釵雙逐步搖。未必慕容宮裏伴﹐舞風歌月勝纖腰。

《晉書》﹕慕容﹐鮮卑人﹐曾祖莫護跋慕燕代人﹐多冠步搖。乃襲冠﹐諸部因呼爲步搖﹐後誤爲慕容。

琥珀釵成恩正深﹐玉兒妖惑蕩君心。莫教回首看妝面﹐始覺曾虛擲萬金。

《周秦行紀》﹕潘妃自稱玉兒。

畫簾垂地紫金牀﹐暗引羊車駐七香。若是紅兒此中住﹐不勞鹽筱灑宮廊。

《晉書》﹕武帝掖庭並寵者眾﹐莫知所適﹐乘羊車恣其所之。宮人乃取竹葉插戶﹐鹽汁灑地﹐以引帝車。

一首長歌萬恨來﹐惹愁飄泊水難回。崔徽有底多頭面﹐費得微之爾許才。

崔徽﹑河中倡﹑裴敬中使河中。與徽相從者累月。敬中使還﹐徽不能從。情懷抑鬱。後數月﹐白知退將自河中歸﹐徽乃托人寫眞﹐因奉書知退曰「爲妾謂敬中﹐一旦不及卷中人﹐徽且爲君死矣。」元微之爲作《崔徽歌》。

昔年黃閣識奇章﹐愛說眞珠似窈娘。若是紅兒夜深態﹐便應休說繡衣裳。

奇章公牛僧孺封《吟總散錄》﹕李願姬眞珠﹐後爲牛僧孺妾。眞珠沐髮以手捧髻﹐插金釵於兩鬢間。

吳興皇后欲辭家﹐澤國宮臺展曙霞。今日紅兒貌傾國﹐恐須眞宰別開花。

《陳書》﹕後主沈皇后﹐吳興人﹐身居儉約﹐惟尋閱釋典。陳亡入隋後﹐自廣陵過江於昆陵天靜寺爲尼﹐名觀音。

人間難免是深情﹐命斷紅兒向此生。何似前時李丞相﹐枉拋才力爲鶯鶯。

元微之《會眞記》﹕眞元九月﹐執事李公垂宿於余靖安裏第﹐語及於是﹐公垂卓然稱異﹐遂爲鶯鶯歌以傳之。崔氏小名鶯鶯﹐公垂以名篇。按﹕李紳﹐字公垂﹐唐武宗初拜中書侍郎﹑平章事。

休道將軍出世材﹐盡驅諸伎下歌臺。都緣沒个紅兒貌﹐致使輕教後閣開。

《晉書王惇傳》﹕惇嘗荒恣於色﹐體爲之獘。左右諫之﹐惇曰「此易事耳。」乃開後閣﹐驅婢妾數十人並放之。

共嗟含恨向衡陽﹐方寸花箋寄沈郎。不似紅兒些子貌﹐當時爭得少年狂。

金粟裝成扼臂環﹐舞腰輕轉瑞雲閒。紅兒若在開元末﹐羞殺新丰謝阿蠻。

《開元遺事》﹕至徳中﹐上復幸華淸之宮﹐從官嬪禦多非舊人。上於望京樓下命張野狐奏《雨霖鈴曲》。上四顧淒涼﹐不覺流涕。新丰女伶謝阿蠻﹐善舞《淩波曲》。舞罷﹐阿蠻因進金粟裝臂環曰「此貴妃所賜。」上視之﹐淒然垂淚。

梔子同心露垂﹐折來深恐沒人鄭花前醉客頻相問﹐不贈紅兒贈阿誰。

梁徐悱妻劉令嫻﹐摘同心梔子贈謝娘﹐詩曰﹕兩葉𨿽可贈﹐交情永未因。同心何處恨﹐梔子最關人。

髻綰濃云立曙軒﹐我來猶愛不成冤。當時若見紅兒貌﹐未必相看有此言。

《妒記》﹕桓司馬以李勢女爲妾﹐桓妻拔刀往李所﹐欲斫之。見李在窗前梳頭﹐發垂委地﹐姿貌絕麗。結髮斂手向主曰「國破家亡﹐無心以至。若能見殺﹐猶生之年﹐神色閒正。」主乃擲刀抱之曰「我見猶憐﹐何況老奴﹗」

倚檻還因有所思﹐半開香閣見嬌姿。可能得似紅兒貌﹐若遇韓朋好殺伊。

《列異志》﹕大夫韓朋妻美﹐康王奪之。朋怨﹐王囚之﹐朋遂自殺﹐妻亦自投臺下而死。遺書於帶曰「願以屍還韓氏合葬。」王怒令埋之﹐兩冢相望。經宿﹐忽見文梓生二冢上﹐根交於下﹐枝交於上。

花落塵中玉墜泥﹐香魂應上窈娘堤。欲知此恨無窮處﹐長倩城鳥夜夜啼。

此百首之結﹐言紅兒巳歿而思之無窮也。鳥夜啼﹐宋臨川王坐廢﹐夜聞鳥啼獲赦﹐制《鳥夜啼曲》。

《比紅兒詩注》一卷﹐吾家向齋先生所纂也。先生結佩命騷﹐抱琴安雅。暝寫玉臺之序﹐簾押一雙。偸箋錦瑟之題﹐弦猜十五。偶憑墨﹐戲小懺情癡。證奩體而翻書﹐續香聞於識字。拜鳥細訂﹐脂畫水鏤。剔蠹冥搜﹐金迷紙醉。說艷瑯阝記外﹐鴦襪成材。耽奇笠澤書中﹐橊裙失繡。綠徵妮古﹐遇桃枕以能名。詩到無題﹐問犀通而得解。非所知者獨麗色﹐抑雅好之在國風也。用是硯受螺煤﹐衤闌薰麝月﹐紛披俊語﹐便成鉛黛之雌黃。芟在外篇﹐猶作荃蘭之職志。

乾隆庚戌五月旣望長洲宗後學淸瑞跋

○附錄元辛文房《唐才子傳》

羅虯詞藻富贍﹐與族人隱﹑鄴齊名﹐咸通間稱三羅。气宇終不逮廣明。庚子亂後﹐去從州李孝恭爲從事。虯狂蕩無檢束﹐時雕陰藉中有妓杜紅兒﹐善歌舞﹐姿色殊絕。嘗爲副戎屬意﹐會副戎聘鄰道﹐虯久慕之。至是請紅兒歌﹐贈以繒彩。

孝恭以爲副戎所盼爲從事歌則非禮﹐勿令受貺。虯不稱意﹐怒﹐拂衣起﹐詰旦手刃殺之。孝恭以虯激己﹐坐之。頃會赦﹐虯追其冤﹐於是取古之有美女﹑有姿艷才徳者﹐作絕句一百首以比紅兒。當時盛傳﹐此外不見有他作。體固凡庸﹐無大可采。序曰﹕紅兒美貌年少﹐機智慧悟﹐不與羣妓等。余知紅者﹐擇古灼然美色。

優劣於章句間。其卒章云﹕花落塵中玉墜泥﹐香魂應上窈娘堤。欲知此恨無窮處﹐長倩城鳥夜夜啼。情極哀切﹐初以白刃相加﹐今曰﹕余知紅者﹐虯實一狂夫也。

且聲律之道大爽﹐姑錄爲笑譚耳。

○跋

宋方性夫注《比紅兒詩》一卷﹐載在《郡齋讀書志》﹐至直齋書錄解題﹐已不著錄﹐是原本之軼久矣。玆嘉禾同年﹐沈公向齋補注。卷軸縱橫﹐蓋𨿽屬遊戲筆墨﹐而獅子搏兔﹐亦用全力也。哲嗣竹岑廣文﹐近攜公手稿見示﹐因亟錄入叢書﹐用志欣賞。

丁丑季秋震澤楊復吉識

