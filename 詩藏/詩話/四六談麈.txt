

欽定四庫全書

集部九

四六談麈

詩文評類

提要

【臣】等謹案四六談麈一卷宋謝伋撰伋字景思上蔡人參政克家之子良佐之從孫官至太常少卿伋自號靈石山藥寮書中所稱逍遙公卽良佐也其論四六多以命意遣詞分別工拙較王銍四六話所見較深其謂四六施於制誥表奏文檄本以便宣讀多以四字六字爲句宣和間多用全文長句爲對習尙之久至今未能全變前輩無此格又謂四六之工在於剪裁若全句對全句何以見工尢切中南宋之其中所摘名人成句𨿽與他書復見者多然皆自有獨賞不同勦拾如廖明略一人王銍四六話采其賀安厚卿張丞相諸啟凡十數聯而伋槪不之及獨錄其爲厚卿舉掛功徳疏一篇爲銍所不取者亦足見其識鑑之不茍費衮梁溪漫志有云謝景思四六談麈甚新奇然載陳去非艸朱丞相制有語忌令貼攺事又載謝顯道初不入黨籍朱震乞依黨籍命官事皆誤朱制乃有防令綦處厚貼麻非令其自貼攺謝顯道崇寜元年曾入黨籍景思記當時所見偶爾差舛恐誤作史者故爲正之云云是伋所載亦間有舛誤要其大致多可采取固不以一眚掩也乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

四六談塵原序

三代兩漢以前訓誥誓命詔防書疏無駢麗粘綴溫潤爾雅先唐以還四六始盛大約取便於宣讀本朝自歐陽文忠王舒國敍事之外作爲文章制作渾成一洗西昆磔裂煩碎之體厥後學之者益以眾多況朝廷以此取士名爲博學宏詞而內外兩制用之四六之藝誠曰大矣下至往來牋記啟狀皆有定式故謂之應用四方一律可不習而知予自少時聽長老持論多矣憂患以後悉皆遺忘山居歷年飽食終日因後生之問可記者輙錄之以資讚學之一事如古今五七字話題爲四六談麈云他時有得當附益諸紹興十一年五月十三日陽夏謝伋序

欽定四庫全書

四六談麈

宋謝伋撰

四六施於制誥表奏文檄本以便於宣讀多以四字六字爲句宣和間多用全文長句爲對習尙之久至今未能全變前輩無此體也此起於咸平王相翰苑之作人多仿之四六之工在於剪裁何必以全句對全句爲工

四六經語對經語史語對史語詩語對詩語方妥帖太祖郊祀陶谷作文不以籩豆有楚對黍稷非馨而曰豆籩陳有楚之儀黍稷奉惟馨之薦近世王初寮在翰苑作寶籙宮靑詞云上天之載無聲下民之虐匪降時人許其裁剪

丁晉公謝表云補仲山之衮𨿽罄一心調傅說之羮難諧眾口後人攺云𨿽曲盡於巧心終難諧於眾口

王荊公在金陵有中使傳宣撫問並賜銀盒藥茶令中外各作一表旣具槁無可公意者公遂自作今見集中其詞云信使恩言有華原隰寶奩珍劑增賁丘園蓋五事見四句中言約意盡眾以爲不及也

孫巨源作除太尉制云秦官太尉漢代三公語典而重元章簡公厚之致仕表云正至衣冠莫綴邇聮之列嵗時牛酒尙霑甲令之恩又謝越州表云驅車萬里虛出玉闗之門乘駟一麾幸至防稽之邸謝子耆寕除職表云疲牛抱犢同均丰艸之甘倦鳥將雛不失上林之樂皆爲人稱誦其作王荊公相麻亦世所稱工然腦詞乃云若礪與舟世莫先於汝作有衮及繡人久佇於公歸或以爲先後失倫

隆祐復位制蔡元長艸其詞曰𨿽元符建號巳位於中宮而永泰上賓無嫌於並後陳了翁作蔡彈文云北門翰長乃手艸發詔之人復後麻詞又躬寫慈闈之防以謂訓出東朝則先帝當時不得不從事於泰陵則陛下今日安敢輕攺

熙寧間鄧潤甫作邢妃麻云周南之詠捲耳無險詖私謁之心齊詩之美雞鳴有警戒相成之道後王荊公退居金陵屢用之

四六全在編類古語唐李義山有金鑰宋景文有一字至十字對司馬文正亦有金桴王岐公最多

唐李義山別爲四六集本朝歐陽公亦別爲集夏英公元章簡書肆亦有小集

祭文唐人多用四六韓退之亦然

東坡嶺外歸與人啟云七年逺謫不意自全萬里生還適有天幸所襯字皆漢人語也又黃門謝復官表一毫以上皆出於帝恩累嵗偸安有慚於公議秋毫以上皆帝力也用張敖語

政和以後宰執多不答外郡書啟舊見司馬溫公元祐間啟在外監司郡守賀啟云豈期聖澤遽陟宰司覆餗致凶實民瞻之未允循墻引避顧天意之靡回成命旣頒愧顏無寄重煩謙徳逺貺徽言

陳后山無巳賀梁右轄啟云辭榮遁祿𨿽自計之甚都挈國躋民如人望之未巳

劉丞相莘老罷相自鄆徙靑謝表云東方大國莫如鄆靑微臣何人繼爲帥守趙淸憲正夫自禮部侍郎除中司謝表云省部六曹禮爲淸選憲臺三院丞總大綱

廖明略正一爲四六甚工舊見爲安厚卿舉掛功徳疏云梁木其摧嘆哲人之逝天堂若有須君子而登生也有涯沒而不朽痛兩楹之夢奠圯萬里之長城其祭文云昊天不惠奪我元老唐安得鑑楚弗觀寶盛徳且然小智寧保先公云明略生平之學熟於髙氏小史

李成季昭玘嘗爲起居舍人最工四六漢老之叔也有靜庵先生集行於世

參政漢先坐其兄防稽失守落職謝章云包胥不食而哭秦素心猶在李陵得當而報漢後效難期

隆祐哀冊徐師川撰云作合泰陵賢而不見答制政房闥聖而不可知席大光偶目辭其書遂以命趙叔簡書之

馬涢巨濟宣和間謝復承事郎表云岧嶤丹闕如曽淸夢之遊藍縷綠衣猶是廣庭之賜【舊制曽任監察禦史以上皆通】

相元中宣和間當外制作河北曲赦云桑麻千里皆祖宗涵養之休忠義百年亦父老教訓之徳又作種師中制云系出終南處士之後世有山西良將之規王云子飛早有文名之官豫章元中當外制其謝表云洶鯨波之再涉偶遂生還恍蕓省之暫遊旋從外補王嘗隨奉使髙麗作書狀也又云敢期文陛之一登所望修門之重入

孫仲益直院艸黃懋和罷相制云移股肱者固非朕志作耳目者言皆汝尢又謝吏部侍郎表云名節壞於謗讒孰聽鼠牙之訟精神銷於憂患屢驚馬尾之書

髙平範相謝罷相表云常欲愼惜名器俾士夫革奔競之風不敢妄圗事功兾宗社獲和平之福翟參政公防與公書取此云庶幾革奔競之風格和平之福如公所云也

紹興曲赦福建本翟公防爲承防當制翟大參綦叔厚直院當制遂用其文其曰朕臨朝不怡視古太息者是也

綦叔厚艸蜀將制曰巳失秦川之險敢言蜀道之難辛炳爲司徒遽作彈文曰川未失也綦自辧其語上曰朕知之矣卿所言者我能往防亦能往

陳去非艸故相義陽公起復制云眷予次輔方宅大憂有以宅憂爲言者令貼麻陳攺云方服私艱說者又以爲語忌王初寮艸鄭華陽持余服麻云惟君臣相與之際當諒乃心顧忠孝兩全之難重違所請

叔祖逍遙公舊爲四六極其精思嘗作謝攺官啟云志在天下豈若陳孺子之云乎身寄人間得如馬少遊而足矣【有雜編事類號武庫兵火後亡之】

叔祖逍遙公初不入黨籍朱震子發內相以初廢錮乞依黨籍例命一子官伋代作謝啟云念昔先人親逢命世升堂傳道有自淵源刻石刋章偶逃黨部上元丰太常之第奉建中宣室之咨忤彼權臣斥從常調

程門髙弟如逍遙公楊中立遊定夫皆工四六後之學者乃謂談經者不習此豈其然乎

林述中適帥福日見之舉召試舍人時除節度使麻云無怠無荒以來王朕敢忘於愼徳有嚴有翼而後共武無忝於懋功

趙承之鼎臣作謝李元量釡狀元啟云嘉禾當禦輙先農夫之嘗神龜效靈偶出豫且之网

政和間北使謝柑實表云聘禮式陳祝帝齡於紫闕宸恩特異錫仙宴於公郵方厥包未貢之期捧慈徳惟馨之賜天香彌袖染湘水之淸寒雲液盈盤浥洞庭之餘潤梓裏豈遑於遺母楓庭切願於獻君

蔡元長內翰靖康中謝淮東茶鹽表云睠玆摘山之利蓋出當時之權明詔惟行盡復祖宗之舊微生何幸願還畎畝之中

先公除翰苑以祖諱辭有防銜內權不系三字先公以不帶三字止同職名不可赴院供職又固辭徐述古制云玉帳談兵巳興嗟於見晚金鑾艸制玆無恨於同時

靖康內降王氏封國夫人淵聖中批可入朕之乳母四字先公奏云當於腦詞下稱皇帝乳母某氏而艸云早參慈保之嚴謹於燥濕之視

宣和內禪王循徳爲承防當艸赦事出倉卒云紹二百年之祚運奠三萬里之幅員施及眇躬嗣膺神器永念纉承之重懼極淵冰載惟臨禦之艱憂深朽索及內禪皇太子詔到天下方曉然

呂成公求退表云侵尋甲子六十有三補報朝廷萬分無一乃出於李黃門邦直

翟大參以陳東之事自越援杭其謝降官表云豈比秦人坐視越人之瘠欲安劉氏固知呂氏之危

趙令人李號易安其祭湖州文曰白日正中嘆龎翁之機防堅城自墮憐杞婦之悲深婦人四六之工者

席參政大光作嗣安定制頌太祖曰爾惟元孫予曰伯父其謝潭帥表云暴楊之惡初過於共兜播告之詞忽同於方召

方念蒙上時相啟云三巳無怨難知眾口之爍金萬折必東自信臣心之如水下句完善

常子正同作任公甫致政詞云熟本朝之故事迨聞正始之風迎代邸而淸官獨奉渭橋之謁對似少偏

政和間以僧爲徳士冠服如道士有長老升堂云石奪得裴休笏用在今朝曹溪畱下祖師衣已爲陳迹又一長老乞入道表云一習蠻夷之風教遂忘父母之髮膚幾同去國之人忽指一天之斗倘得回心而向道便當合掌以擎拳

汪退傅初坐陳東歐陽澈事降官後復以啟謝廟堂時相作答啟云一男子之上書人何足道諸大夫曰可殺公豈容心熊太學叔雅詞也靖康間京尹陳伯起謝賜出守牙簡表云看山拄頰敢爲晉士之淸狂上馬設囊豈有唐賢之風度汪彥章詞

康平仲執權在揚州時舉對制以示伋云想望夷門未冺蔥防之佳气顧瞻淮甸安能欝欝而久居

何文縝以曲學罷正字其謝章云師友淵源妄遙探於千載文章戶牖期自立於一家獨簡聖知何名曲學

外大父晁舍人謝落職表云投鼠忌器輙詈天子之從臣剪爪及膚不識朝廷之大體指耿黃門而言

葉石林少蘊知福州其賀朝防表云繄昔艱難孰測聖人之勇迨玆平定益知天子之尊

陸益中徳先解人宣和中再爲執法閤門孝友嘗彈蔡絳範丞相建炎間答其啟云久居言路抨彈多權貴之臣屢掌文衡登拔皆純正之士範射防日陸曾謂其不純正舒起居淸國詞也

汪彥章賀呂成公初大拜啟云方羣臣憂杞國之天靡遑朝夕乃兩手取虞淵之日重正乾坤

孫伯野傅論髙麗人騷擾中批云至乃用蘓軾語全無顧忌孫表云不知言語之合前人但見裔夷之負中國

周子武祕自中司帥越日伋在崇道外初與伋啟云訪羽人於丹丘莫繼後塵之雅躅受釐事於宣室卽期前席之崇觀後見李雅州端民云某之詞也

伋在建業時華藏寺一老沙彌法光誦經得度屬韓子蒼作化錢疏座間索筆艸云法光身本仕族志慕佛乘依華藏以出家誦楞嚴而得度敢言四事尙乏三衣本來一物也無政須行乞他日寸絲不掛用此酧恩

王叔言子遊守臺與伋狀云倒屣以待諸公要出我門解榻而迎使君未有此客喜接辭之伊邇仍問政之可期

趙祖潁奇與伋同在太學中秋趣人作防啟云庾亮樓邊漸覩掛檐之月揚雄宅畔幾無載酒之人方孤坐以無聊欲就眠而未可伏惟某人輕財有朱家之度量好客繼鄭荘之風流酒滿尊中屢極詼諧之飲錢流地上曾無鄙吝之心東閣之宴欲開南樓之興不淺𨿽一石滅燭在淳於髠豈敢望而五斗解醒如劉伯倫不無覷也願挈靑州之從事亟濡東海之波臣心若揺旌側聽黃金之諾言猶在耳盍追長夜之歡過此以還未知所措

四六談麈

