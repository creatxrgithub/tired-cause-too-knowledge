

金鍼詩格﹝舊題唐﹞白居易撰

居易元和中﹐有詩友數十人﹐愛相酬唱。獨得詩之深者劉夢得﹑元微之﹐二公尢知其理﹐時人多以元﹑劉爲先﹐號曰劉﹑元﹑白。故知元﹑劉之詩﹐知詩之骨髓﹐而播在人口﹐莫非騷﹑雅者也。夢得相寄云「沈舟側畔千帆過﹐病樹前頭萬木春。」「雪裏髙山頭白早﹐海中仙果子生遲。」此二聊神助之句﹐自能詩者鮮到於此﹐豈非夢得之深者乎﹖

居易貶江州﹐多遊廬山﹐宿東西二林﹐酷愛於詩。有《閒吟》云「自從苦學空門法﹐銷盡平生種種心。惟有詩魔降未得﹐每逢風月一閒吟。」自此味其詩理﹐撮其體要﹐爲一格目﹐曰《金鍼集》。諭其詩病而得鍼醫﹐其病自除。詩病最多﹐能知其病﹐詩格自全也。金鍼列爲門類﹐示之後來﹐庶覽之者猶指南車﹐而坦然知方矣。

○詩有內外意

一日內意﹐欲盡其理。理﹐謂義理之理﹐美﹑刺﹑箴﹑誨之類是也。二曰外意﹐俗盡其象。象﹐謂物象之象﹐日月﹑山河﹑虫魚﹑艸木之類是也。內外意皆有含蓄﹐方入詩格。

○詩有三本

一曰有竅。二曰有骨。三曰有髓。以聲律爲竅﹔以物象爲骨﹔以意格爲髓。凡爲詩須具此三者。

○詩有四格

一曰十字句格。二曰十四字句格。三曰五支字句格。四曰拗背字句格。

○詩有四得

一曰句欲得健。二曰字欲得淸。三曰意欲得圓。四曰格欲得髙。

○詩有四練

一曰練句。二曰練字。三曰煉意。四曰練格。練句不如練字﹔練字不如練意﹔練意不如練格。

○詩有五忌

一曰忌格懦。二曰忌字俗。三曰忌才浮。四曰忌理短。五曰忌意雜。

○詩有八病

一曰平頭。二曰上尾。三曰蜂腰。四曰鶴膝。五曰大韻。六曰小韻。七曰旁紐。八曰正紐。

○詩有五理

一曰有美。二曰有刺。三曰有規。四曰有箴。五曰有誨。

○詩有三體

紀帝徳曰頌。幹王道曰雅。諷上曰風。

○詩有四得

一曰有喜而得之者﹔二曰有怒而得之者﹔三曰有哀而得之者﹔四曰有樂而得之者。喜而得之者其辭麗﹔怒而得之者其辭憤﹔哀而得之者其辭悲樂而得之者其辭逸。

○詩有四失

一曰失之太喜其思放﹔二曰失之太怒其思躁﹔三曰失之太哀其思傷﹔四曰失之太樂其思蕩。

○詩有上中下三等

一曰純而歸正者上等也。二曰淡而有味者中等也。三曰華而不浮者下等也。

○詩有四不入格

輕重不等﹐用意太過﹔指事不實﹐用意偏枯。

○詩有齊梁格

四平頭﹐謂四句皆用平字入是也﹔兩平頭﹐謂第一句第三句用平字入是也。

○詩有扇對格

第一句對第三句﹐第二句對第四句。

○詩有魔

好吟而不工者才卑也﹔好奇而不純者格卑也。

○詩有三般句

一曰自然句﹔二曰容易句﹔三曰苦求句。命題屬意﹐如有神功﹐歸於自然也﹔命題率意﹐遂成一章﹐歸於容易也﹔命題用意﹐求之不得﹐歸於苦求也。

○詩有數格

曰葫蘆﹔曰轆轤﹔曰進退。葫轤韻者﹐先二後四﹔轆轤韻者﹐雙出雙入﹔進退韻者﹐一進一退。

○詩有六封

一曰正名﹐天地﹑日月是也﹔二曰同類﹐花葉﹑艸芽是也﹔三曰連珠﹑蕭蕭﹑赫赫是也﹔四曰雙聲﹐黃槐﹑綠柳是也﹔五曰疊韻﹐彷韻﹐彷徨﹑放曠是也﹔六曰雙擬﹐春樹﹑秋池是也。

○詩有四字對

一曰疊韻字對﹔二曰疊語字對﹔三曰骨肉字對﹔四曰借聲字對。

○詩有義例七

一曰說見不得言見﹔二曰說聞不得言聞﹔三曰說遠不得言遠﹔四曰說靜不得言靜﹔五曰說苦不得言苦﹔六曰說樂不得言樂﹔七曰說恨不得言恨。第一聊謂之「破題」﹐欲如狂風捲浪﹐勢欲滔天﹔又如海鷗風急﹐鸞鳳傾巢﹐浪拍禹門﹐蛟龍失穴。第二聊謂之「領聊」﹐欲似驪龍之珠﹐善抱而不脫也。亦謂之「撼聊」者﹐言其雄贍遒勁﹐能卑闔天地﹐動搖星辰也。第三聊謂之「警聊」﹐欲似疾雷破山﹐觀者駭愕搜索幽隱﹐哭泣鬼神。第四聊謂之「落句」﹐欲如髙山放石﹐一去不回。

○詩有二家

一曰有詩人之詩﹐二曰有詞人之詩。詩人之詩雅而正﹔詞人之詩才而辯。

○詩有物象比

日月比君臣。龍比君位。雨露比君恩澤。雷霆比君威刑。山河比君邦國。陰陽比君臣。金石比忠烈。松柏比節義。鸞鳳比君子。燕淮比大小。早魚艸木﹐各以其類之大小輕重比之。

