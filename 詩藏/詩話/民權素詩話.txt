民權素詩話民國蔣抱玄輯

●願無盡廬詩話﹝鈍劍﹞

餘十七歲時﹐曾作詠史小詩一百首﹐稿久已失去矣。忽於敗紙麓中覓得殘片﹐喜不可支﹐然已大半污毀不可識。爲抄錄幾章﹐存於詩話中﹐以見當時之思想一斑云。《孔子作春秋》﹕「外夷內諸夏﹐大道撐宇宙。所以文物邦﹐不化作禽獸。」《宋南渡》﹕「不免小朝廷﹐初誤李邦彥。恨不生致之﹐而我吐其面。」《韓信》﹕「王孫少傲骨﹐只合寄人食。無意爲眞王﹐假王弄不得。」《文中子》﹕「開口說禮樂﹐曠乎王佐風。蚍蜉撼大樹﹐還問朱晦翁。」《淝水之戰》﹕「安亦殷浩流﹐臨事稍靜默。天不欲傾晉﹐兒曹竟破賊。」《荊軻刺秦王》﹕「秦政非齊桓﹐柰何生之。倘遇樊於期﹐地下將何辭。」更有詠史樂府百餘首﹐已全歸烏無有之鄕矣。惜哉﹗

李叔同詩有時頗似龔定盦。如《昨夜》云「昨夜星辰人倚樓﹐中原咫尺山河浮。沈沈萬綠寂不語﹐梨葉一枝紅小秋。」《丁未初夢》云「雞犬無聲天地死﹐風景不殊山河非。妙蓮花開大尺五﹐彌勒松鸞腰十圍。恩仇仇恩若相忘﹐世界琉璃七寶妝。隔斷紅塵三萬里﹐先生自號水仙王。」此等境界﹐非他人所能到也。叔同自署其字曰息霜﹐其厭世之流歟﹖

此間有一女郎﹐略饒風韻﹐雅比綠珠。出自小家﹐無殊碧玉。芳齡二九﹐已過破瓜之年﹔繡枕低吟﹐續《采葛》之句。倚樓則未免有情﹐對鏡而無端生惱。羞爲玉碎﹐恨欲珠沈。春水一池﹐幹卿底事﹔芙蓉半盞﹐與世長辭。嗟乎﹗靑年薄幸﹐大抵如斯﹔黃土無情﹐忍此終古。亦足勸乎﹖大可憐已。余爲作《怨詞》六解﹐又成《虞美人》詞以弔之。《怨詞》曰「怨煞歡情薄﹐儂竟爲情死。水流石不轉﹐磊砢常如此。﹝一解﹞秋風空庭響﹐落葉辭柯枝。可憐歡與儂﹐永無再見時。﹝二解﹞𨿽則死別離﹐心事儂已了。恨煞儂癡情﹐情癡生煩惱。﹝三解﹞歡若聞儂死﹐歡意竟如何。應添哭儂淚﹐灑向金巨羅。﹝四解﹞愁雨打香魂﹐楚楚酸酸怨。生生復世世﹐不願重相戀。﹝五解﹞胸中點點血﹐杜鵑無此紅。世間癡女子﹐請記歡與儂。﹝六解﹞」詞曰「蛾眉遽肯癡如此﹐甘爲蕭郎死。此生贏得那人憐﹐斷勿他生再住柰何天。

原來顏色難常好﹐玉碎珠沈了。蘭啼蕙嘆恨何多﹐深怕滄桑劫數盡如他。」

慷慨激昂﹐固詩之佳處。然不善爲之﹐易入譸張叫呶之習。自古詩人患此甚多﹐李白﹑放翁猶不能免﹐況下焉者乎。此病七言尢爲易犯﹐作詩者不可不愼也。

作詩不可不學古人﹐亦不可太學古人。宋明以來學杜者眾矣﹐然多得其皮骨﹐能得杜之神髓者六人而已﹕退之﹑子瞻﹑半山﹑魯直﹑義山﹑放翁是也。以其𨿽學杜而仍有己之本色﹐己之气槪。若並此而無之﹐則卽爲僞詩人而已﹐又何貴哉﹗故余謂不可太學古人也。學杜之病如是﹐卽學他人﹐亦何獨不然。

《居易錄》云「張吏部序余《過江集》曰﹕『筆墨之外﹐自具性情。登覽之餘﹐別深懷抱。』知己之言也。蓋必如是而後爲詩不妄作﹐否則味同嚼蠟﹐多此一番筆墨﹐甚無謂也。」漁洋詩殊不足當此﹐而四語卻不刊之論矣。有意攻擊古人﹐此固輕薄者之惡習﹔然毫無獨見而專以他人短長爲短長者﹐亦未見其得也。何論文也﹑詩也﹐在己苟有自得之地﹐好惡荊┥迥異他人。歐陽修之不好杜詩﹐蘇東坡之不好《史記》﹐豈好惡與人殊哉﹐蓋別有所見耳。

憂廬有弔晚唐詩人曹唐詩三章﹐其慷慨激切﹐現於眉宇。非具一肚皮不合時宜者﹐無以解此。傳云「黃冠拋卻帶儒冠﹐刻意吟詩思汗漫。快讀《遊仙》九十八﹐仿疑身在五云端。」「明珠火齊繞盤行﹐荒誕迷離數不淸。具此仙才占仙籍﹐自然金榜上無名。」「英雄無地各悲秋﹐郁屈瑰奇萬古愁。一代霸才窮幕府﹐衣冠那不到狝猴。」

東海褰溟氏詩無體不佳﹐而古詩尢峭折﹐奇偉可愛。《六盤山轉飠襄謠》云「馬足﹐車軸折。人蹉跌﹐山岌崒。朔雁一聲天雨雪。輿夫輿夫爾勿嗔﹐官僅用爾力﹐爾何不肯竭﹖爾胡不思車中累累物﹐東南萬戶之膏血﹗」此作筆大如椽﹐漢魏盛唐人中﹐亦所罕見。至若《西域引》《蛻團》等作﹐則又似學長吉體矣。

黃山谷律詩才气無雙﹐能將太白歌行運於五十六字中﹐眞爲奇事。然有時失之生澀﹐少自然天趣﹐不若杜牧之之豪宕流轉﹐其气勢更爲浩然沛然也。余意旣稱爲律﹐終究以音節和諧﹑風調圓美爲上乘﹐若以奇險爭勝﹐去律字之詣遠矣。

作詩用書卷則深厚﹐不用則單薄。然不善用書卷者﹐反致意爲詞累。如王荊公詩﹐純用白描﹐不使典故﹐彌覺遒勁淸眞。可知文字不專以富麗爲工矣。

讀詩當先讀宋元明淸諸大家﹐然後乃進觀三唐﹐進觀八代﹐更進而楚詞﹐而《三百篇》﹐則思過半矣。

中國舊時所稱詩人﹐乃狹義之詩人﹐而非廣義之詩人。若西國則所布龍﹑蘇克斯比﹑彌兒登諸人﹐稱之爲世界大詩人者﹐非專指五七言之韻語而言﹐凡一切有韻之文﹐傳奇腳本之類﹐皆包括在內。余謂必如此所謂詩者乃足盡其量。夫言者﹐人心之聲也。言之中於理者﹐則爲文﹔而文之有音節者﹐則爲詩。《三百篇》之詩﹐但有音節﹐而無一定章句。嗣後屈原﹑宋玉起﹐變《三百篇》而爲《騷》。司馬相如﹑班固興﹐變騷而爲賦。唐宋盛行五七言﹐而騷與賦遂衰矣。再傳而後﹐詞曲並作﹐演爲傳奇。詩之日新月盛﹐至於如此﹐不亦人心進化之徵耶﹖今人但知曹子建﹑杜少陵﹑李太白﹑陸放翁之爲中國大詩人﹐抑知屈原﹑司馬相如﹑湯若士﹑髙東嘉﹑王實甫﹑孔云亭﹑辛稼軒﹑姜白石等之亦爲大詩人乎﹖明乎此理﹐而詩之變化盡焉矣。

世界日新﹐文界﹑詩界當造出一新天地﹐此一定公例也。黃公度詩獨辟異境﹐不愧中國詩界之哥侖布矣﹐近世洵無第二人。然新意境﹑新理想﹑新感情的的詞﹐終不若守國粹的﹑用陳舊語句爲愈有味也。林少泉往時以書寄我﹐所言可謂先得我心矣﹕「﹝前略﹞所示《歷史記念歌》十八章﹐十九期《白話報》當爲刊入﹐以貢於世。後有傑作﹐尙望勿過靳悶﹐使敝報常得藉以增重﹐至盼至盼。國事日亟﹐吾黨中才足以作爲文章﹑鼓吹政治活動者﹐已如鳳毛麟角。而近猶復盛持文界革命﹑詩界革命之說。下走以爲此亦季世一種妖孽﹐關於世道人心靡淺也。吾國文章﹐實足稱雄世界。日本固無文字﹐𨿽國勢甚至今日﹐而彼中學子談文學者﹐猶當事事丐於漠土。今我顧自棄國粹﹐而規亻放文辭最簡單之東籍﹐單詞片語﹐奉若《邱索》﹐此眞可異者矣。」

戴南山之詩﹐余未之見。其自云好詩而不工詩﹐蓋實事也。但彼𨿽不能詩﹐而卻善說詩﹐與能詩無異。彼豈眞不能詩耶﹖不苟作耳。南山之言曰「《書》曰﹕詩言志。志者﹐詩之本也。荀子之論《小雅》曰﹕疾今之政﹐以思往者。其言有文焉﹐其聲有哀焉﹐此詩之情也。今之人舉所謂本與情者而無之﹐相與爲浮淫靡麗之作﹐而以爲工。而作詩之旨﹐失之遠矣。」又曰「古之人𨿽田夫﹑野人﹑女子﹐皆能自言其情。情之至而詩自工。今之人以詩爲取名聲﹑爭壇坫之具﹐自汨其情﹐而忘其己之詩﹐以務摹擬夫古人之詩﹐此詩之所以衰也。數千年來﹐詩數變﹐而其變愈下﹐彼此訾謷﹐互起疊撲﹐淩遲至於今。而世之說詩者﹐其術更黠﹐而其說更譎詐而不可窮詰。」噫﹗明代詩人之狀態﹐唾罵盡矣。南山著有《齊謳集》﹐共一百餘首﹐惜不得見。南山常以身在窮困﹐而曾無發泄憤懣之什﹐每自惜且恨。其胸中殆有不可明言者矣。

唐初始專七律﹐沈宋精巧相尙﹐至王岑髙李﹐格調益髙矣。及大歷才子起﹐而詞意气格更增完備﹐謂不逮盛唐者﹐此謬說也。宋明詩人﹐於此體佳句頗不乏﹐特少通體美善耳。余近得兩詩﹐爲錄於此。《樹顚鵲巢爲頑童所毀爲賦此章》﹕「看爾生離兼死別﹐一朝慘狀淚應流。獨遭喪亂休天怒﹐縱受漂搖不汝尢。只合因緣成劫數﹐豈關陰雨未綢繆。須知予室翹翹甚﹐同是淸歌在漏舟。」「生憎日暮嘆途窮﹐繞樹悲鳴覓故雄。自古髙明原瞷鬼﹐到今寥廓信多風。嗷嗷黃口嗟何及﹐記取舟心又苦逢。只是一場春夢了﹐傾巢覆卵太匆匆。」

明季金冬心先生﹐奇士也。其詩多獨辟異境﹐淵淵有古心。所爲七絕尢佳﹐錄六章於此。《詠斜陽》云「板橋瓦曲酒壚荒﹐一段淸愁百折腸。蝶散冷香花落紛﹐最難畱住是斜陽。」《詠雨》雲﹕「夜雨客惟冷撥冰﹐騷騷屑屑復懵懵。此聲如在黃茅驛﹐淘剩空杯聽一燈。」《詠淮堤柳》云「綠柳一株紅板橋﹐東風用力媚春朝。可憐種向淮堤上﹐不是低頭便折腰。」《詠秋荷》云「氵署宮水殿客依稀﹐不信人間秋漸非。連日敗荷傷夜雨﹐暗銷靑蓋落紅衣。」《旅歲》云「暮取琴彈之﹐久不成曲﹐感賦二首云﹕『軫上流塵撲又生﹐彈時十指少和平。枯泉僵木巖箝口﹐始信無聲勝有聲。』『相較伶人絕路憐﹐不成三嘆輟哀弦。刺船吾欲尋師去﹐且住靑山一百年。』」詞旨淒怨﹐𨿽千載下﹐如見其心事矣。僕本恨人﹐何堪卒讀耶。

《小敍》曰「發乎情﹐止乎禮義。」記曰「溫柔惇厚﹐詩教也。」蓋詩之爲道﹐不特自矜風雅而已。然所謂發乎情者﹐非如昔時之个人私情而已﹔所謂止乎禮義者﹐亦指其大者﹑遠者而言。如有人作爲歌詩﹐鼓吹人權﹐排斥專制﹐喚起人民獨立思想﹐增進人民種族觀念﹐其所謂止乎禮義而未嘗過也。若此者﹐正合溫柔惇厚之旨。或曰﹕如子之論﹐叫囂極矣﹐豈有合於孔聖之詩旨耶﹖不知《巷伯》之詩﹐譏刺姦佞﹐惡之至甚﹐乃欲「投畀有北」。《墻有茨》《相鼠》諸詩﹐其措詞亦不尙含蓄。可知孔子所以不刪者﹐正以爲有合詩教耳。夫「溫柔惇厚」四字﹐豈可專於其詞而決之乎﹖決之於詩人之心而已。苟其人以溫柔惇厚之心出之者﹐詞𨿽激﹐又奚傷於大雅乎﹗不然﹐無其心而專以和平柔順之言以取悅於世﹐又曷貴哉﹗孟子曰﹕固哉﹐髙叟之爲詩也。余之論詩﹐其亦庶乎免矣。﹝編者按﹕以上原載第六﹑七﹑八集﹞

●秋爽齋詩話﹝經生﹞

太白《登華山落雁峯》曰「此山最髙﹐呼吸之气﹐可通帝座。恨不攜謝朓驚人句﹐來搔首問靑天耳。」山峯髙峻﹐所不必言﹐登者豈一太白哉﹖乃獨想到呼吸通帝座﹐奇矣﹔又想到攜謝朓驚人句問靑天﹐更奇。其胸次空曠﹐偶一吐露﹐俱超超脫塵﹐故其爲詩﹐大槪如此。

陸士龍《谷風詩》云「閒居物外﹐靜言樂幽。繩樞增結﹐甕牖綢繆。和神當春﹐淸節爲秋。天地則邇﹐戶庭已悠。」鍾伯敬評之曰「眼中極靜﹐胸中極廓。」予所愛﹐尢在末二句。天地本悠也﹐反言邇﹐不言悠﹔戶庭本邇也﹐反言悠﹐不言邇。此等筆墨﹐此等胸次﹐亦豈是流輩可幾﹗

程子云﹕邵堯夫襟懷放曠﹐如空中樓閣﹐四通八達。如「須信畫前原有《易》﹐自從刪後更無《詩》。」這个意思﹐元古未有人道。

上蔡謝氏曰﹕邵堯夫直是豪才﹐嘗有詩云「萬物之中有一身﹐一身中有一干坤。能知造物備於我﹐肯把天人別立根。天向一中分體用﹐人從心上起經綸。天人安有兩般義﹐道不虛行只在人。」

朱子謂邵堯夫腹能包括宇宙﹐終始古今﹐做得大﹐放得下。因誦其詩云「日月星辰髙照耀﹐皇王帝霸大鋪舒。」眞可謂人豪矣。

《六念齋筆記》述張句曲《澗阿》詩一首﹐最豪邁。詩云「駕壑截流安尺宅﹐客來如入市檐壺。﹝句奇創﹞百年身外云蒲局﹐四月山中櫻筍廚。雉雊煙叢朝日上﹐魚潛瓦影夕涼初。自余眠食都忘卻﹐更擬求觀後世書。」

陳拾遺子昂《登幽州臺》詩云「前不見古人﹐後不見來者。念天地之悠悠﹐獨愴然而涕下。」詩僅二十四字﹐而能包括上天下地﹑前古後今﹐气勢何等浩瀚。「愴然涕下」一語﹐自視正不小﹐直可作一篇大文章讀。

晚唐李文山《贈魏某絕句》云「名珪字玉淨無瑕﹐美譽芳聲有數車。莫放焰光髙二丈﹐來年燒殺杏園花。」只二十八字耳﹐而形容出無限文彩﹐閃爍射人﹐見者稱怪。

東坡與客遊金山﹐適中秋﹐天宇四垂﹐一碧無際﹐加以江流傾湧﹐月色如晝。登妙髙臺﹐命歌者歌《水調歌頭》曰「明月幾時有﹐把酒問靑天。」歌罷﹐公自起舞﹐此一派興會甚好。作詩臨文﹐神遊其際﹐自有絕妙好辭﹐奔投腕下。劉仲修作《槎翁詩序》﹐有云「陶潛﹑李白﹑杜甫﹑孟浩然﹑韋應物﹐皆魁壘奇傑之士﹐不得於時﹐而其胸中超然﹐無窮達之累﹐故能發其豪邁雋偉之才﹐髙古衝澹之趣﹐以成一家之言﹐名世而垂後。可知詩之有豪气者﹐未有不從曠爽得來也。」

陸放翁詩有云「老去已忘天下事﹐夢中猶看洛陽花。」神情何等舒逸。又有句云「萬卷古今消永日﹐一窗昏曉送流年。」趣味何等酣適﹐每詠此﹐使人眉宇欲軒。

邵堯夫《夜吟》絕句云「月到梧桐上﹐風來楊柳邊。夜深人復靜﹐此景共誰言﹖」蓋謂天光晶瑩﹐天气和涼﹐此時一種靜趣﹐止堪自領﹐俗子何可與言。又詩云「月到天心處﹐風來水面時。一般淸气味﹐料得少人知。」月到天心﹐則萬境空明﹔風來水面﹐則點塵無著。淸味自是一般﹐而知之者絕少﹐吾自得其趣耳。

唐子西有詩云「山靜似太古﹐日長如小年。餘花猶可醉﹐好鳥不妨眠。世味門常掩﹐時光枕已偏。夢中頻得句﹐拈筆又忘筌。」辭旨雋永﹐可想其居心不染點塵。

昆陵郡士人李姓﹐有女年十六﹐能詩﹐多佳句﹐吳人多得之。有《詠破錢》云「半輪殘月掩塵埃﹐依稀猶有開元字。想得淸光未破時﹐買盡人間不平事。」

《廣異記》載鄭洚家﹐一日﹐忽有美人降臨。吟詩云「忽然湖上片雲雨﹐不覺舟中飛濕衣。折得荷花渾忘卻﹐空將荷葉蓋頭歸。」憨態可掬﹐人咸以爲神女云。

吳江鈕易庵著有《貞白樓詩稿》﹐中有《明樂府》﹐詠明叔季之事。《權門犬》云「權門犬﹐吠權門。好官我自爲﹐笑罵誰復論﹖臯以南﹐臯以北。權門有竇恣出入﹐鹵簿都城天地黑﹐徒令志士空嘆息﹗一朝權門冷落車馬稀﹐羣犬狺狺失所依。犬兮犬兮良可悲﹐搖尾權門空爾爲。」《椒山膽》云「椒山膽﹐何壯哉﹗一月官四遷﹐遠自狄道萬里來。君恩一何渥﹐臣心安敢灰。一腔熱血不敢冷﹐九死百折終不回。寧與夏曾同日死﹐不顧權姦怒若雷。捐此七尺軀﹐上報明天子。忠臣之心聊復爾﹐刀鋸鼎鑊甘如旨。十罪五姦義不移﹐疏艸一入人人危。椒山自有膽﹐何用委蛇爲。」其寫忠姦之不同處﹐可謂痛快淋漓﹐直抉無遺。

四川灌縣有楊妃池。黃荼村先生爲令時﹐有詩云「翠黛千年餘暮柳﹐胭脂一點漾朝霞。」注云﹕妃父曾爲灌州司戶﹐相傳妃墮池中﹐天癸適至。至今日出時﹐池中有紅一點云。」

閨秀有才無行﹐至李淸照尢可惜。所著《漱玉集》詞﹐有云「簾捲西風﹐人比黃花瘦。」閔夫人嘗題其上云「錯玉編珠萬斛舟﹐從來才女更誰儔﹖自言人比黃花瘦﹐可似黃花耐晚秋﹖」

焦氏﹐宣城陸某婦。夫以賭傾家﹐將售妻以償賭。焦偵知﹐賦詩八章﹐投環死。其一云「百結鶉衣冷不支﹐郎歸休在五更時。風酸月苦空閨裏﹐猶有牀頭四歲兒。」字字酸辛﹐令人不忍卒讀。

元李有《舞姬脫奚吟》﹐爲應制作也。君臣相謔﹐其時之風尙可見。吟云「吳蠶越繭鴛鴦綺﹐繡擁彩鸞金鳳尾。昔時夢斷曉妝慵﹐滿眼春嬌扶不起。侍兒解帶羅襪松﹐玉纖微露生春紅。翩翩白練半舒捲﹐筍籜初抽弓樣軟。三尺輕雲入手輕﹐一彎新月淩波淺。象牀舞罷嬌無力﹐雁沙踏破參差迹。金蓮窄小不堪行﹐自倚東風玉階立。」

嘉興徐簡﹐字文綺﹐吳子庭副室也。有詩云「沈香亭子玉勾闌﹐植徧名花取次看。第一莫栽紅芍藥﹐此花開日已春殘。」

海門第一關﹐在小孤山。元天歷中立鐵柱於此﹐長三丈有奇﹐壁立江心﹐控扼吳楚。小孤去海千里而遙﹐其稱海門第一關者﹐或云爲皖之海口而設也。海口在皖治西十五里﹐亦名海瀾。揭斯有「乾坤上下雄孤柱﹐吳蜀東南壯此關」之句。又云「海潮至此而止﹐故名海門。」淸彭玉麟破太平軍於此﹐有「彭郎奪得小姑回」之句。

皖口卽海口﹐在安慶府十五里﹐懷﹑潛﹑太﹑望四邑之水﹐都從此入江。獨名皖口者﹐因舊郡在皖水之間﹐故獨尊皖水也。唐李涉泊此遇盜﹐盜知爲涉﹐曰﹕不用В奪﹐久聞詩名﹐願賜一篇足矣。涉卽投一絕云「風雨瀟瀟江上村﹐綠林豪客夜知聞。相逢不用相回避﹐天下而今半是君。」盜得詩﹐拜謝而去。

荊山一云在皖之懷遠縣西南一里﹐周回十七里﹐上有啟王廟。山頂西北有玉坑﹐卞和得玉處也。其中白石晶瑩異常﹐他石色皆靑黑。東有卞和洞﹐卽抱璞巖﹐中可容數十人。石上鑿有「靑螺石帳」四大字﹐內有《泣玉論》﹐明禦史李循義筆。上有瀑布﹐下有流水﹐激石如碎。瓊山下有圓石﹐鐫二十字云「元帝仙桃石﹐往來人不識。略剖與君知﹐萬古畱蹤迹。」句亦古奧﹐類五言絕。

武穆被收﹐幼女抱銀瓶赴井死。按察梁大用作亭﹐覆其井﹐榜曰「孝娥。」劉銘之銘云「天柱О﹐日爲月。禍忠烈﹐姦檜孽。娥痛父冤冤莫雪﹐赴井抱瓶泉化血。血如霓﹐憤如鐵﹐曹江之娥符爾節。噫嘻﹖井泉可竭﹐名不可滅。」

詩有如神龍孥空﹑鯨魚橫海之不可方物者﹐宋徐積《詠李白雜言》似之。其詩云「噫嘻欷奇哉﹗自開辟以來﹐不知其幾千萬餘年。至於開元間﹐忽生李詩仙。是時五星中﹐一星不在天。不知何物爲形容﹐何物爲心胸﹔何物爲喉嚨﹐開口動舌生云風。當時大醉騎遊龍﹐開口向天吞玉虹。玉虹不死蟠胸中﹐然後吐出光焰萬丈淩虛空。蓋自有詩人以來﹐我未見深山大澤﹑雪霜冰霰﹑晨霞夕霏﹑萬化千變﹔雷轟電掣﹐花葩玉潔﹐靑天白雲﹐秋江曉月﹐有如此之人﹐有如此之詩﹗屈子何悴﹐宋玉何悲﹐賈生何戚﹐相如何疲。人生胡用自縲糸曳﹐當須犖犖不可羈。乃知公是眞英物﹐萬疊秋山聳淸骨。當時杜甫亦能詩﹐恰如老驥追霜鶻。戴烏紗﹐著宮錦﹐不是髙歌卽酣飲。飲時獨對明月中﹐醉來還抱淸風寢。嗟君逸气何飄飄﹐枉教謫下靑雲霄。大抵人生有用有不用﹐豈可戚戚反效兒女曹﹗采蟠桃於海上﹐尋紫芝於山腰﹐吞漢武之金莖沆瀣﹐吹弄玉之秦樓鳳簫。」吾讀此詩﹐吾無以名之﹐名之曰謫仙替人。

明姑孰範學士常賜﹐宅有花﹐朝紅﹐午紫﹐暮碧﹐名之曰「文官」﹐誇艷一時。陶安詩云「如何顏色都更換﹐別有工夫染得成」之句﹐人𨿽稱以爲奇﹐亦可悟其爲物理之退化。

詩貴典雅﹐若俗題能雅﹐尢可貴。阮蕓臺撫浙時﹐課士畢﹐加試《鼠嫁女》七律﹐內一卷先成云「迨吉宛同人有禮﹐於歸誰謂汝無家。」同人爲之擱筆。

昔有一士人姓黃﹐致書者誤爲王。士人作詩答之云「江夏瑯琊未結盟﹐廿頭三畫最分明。他家自屬周吳鄭﹐敝姓曾聯顧孟平。須向九秋尋鞠有﹐莫從五月問瓜生。右軍若把涪翁換﹐辜負籠鵝道士情。」可謂詼諧入妙。

宋閨秀鄭允端《詠楊妃襪》云「輕輕小襪軟香羅﹐三寸量來不較多。斜縷細勻裁制好﹐亞頭休詫馬嵬坡。」有人《詠楊妃菊》云「命委嵬坡萬馬泥﹐驚魂飛上傲霜枝。西風落日東籬下﹐薄幸三郎知未知﹖」

詩須不雕不斷﹐古色古香﹐自性情流出﹐令讀者油然生不匱之思﹐洵屬品詣超乘﹐得《三百篇》之遺響。如鄞縣李鄴嗣之《詠繡州孝女》詩云「遠我父母﹐事人父母。誰無父母﹐誰有父母﹖﹝一解﹞少慕事親﹐十年不字。長慕事親﹐終身不字。﹝二解﹞謂我女子﹐謂我男子﹐宛然孝子﹐宛然處子。﹝三解﹞有父子倫﹐無夫婦倫。嬰兒之後﹐惟此一人。﹝四解﹞暮雨梨花﹐年年寒食。麥飯一盂﹐父母之側。﹝五解﹞」先生字杲堂﹐以著書爲事﹐鄞人多師事之。按孝女李氏﹐志在事親﹐遂終身不嫁。年四十七卒。﹝編者按﹕以上原載第十五﹑十七集﹞

●淸芬室詩話﹝竺仙﹞

前淸乾隆三十三年﹐楊重英隨大將軍明瑞徵緬甸﹐師敗被執﹐訛傳已降﹐實則抗節不屈也。緬人囚之於僧寺﹐越二十一年﹐緬酋奉表投誠﹐始送還﹐卒於途。得旨褒獎﹐有駕蘇武而上之語。並釋其子長齡出獄﹐授三等侍衛。重英有女曰瓊華﹐當父在緬時﹐素服持齋﹐時遣人周┰其弟﹐一時稱爲孝友。有七律二首﹐記重英還朝﹐及長齡出獄事。詩云「念載樓遲寄緬僧﹐累臣心迹玉壺冰。九重明詔稱蘇武﹐萬口訛言說李陵。地折金沙云盡瘴﹐天開銅壁鐵爲繩。白頭辛苦蜻蜒驛﹐痛哭迎親恨未能。」「乍聽金雞下赦竿﹐念年今始釋南冠。淚凝狴犴傷公冶﹐血灑弓衣愧木蘭。絕域風霜生馬角﹐九重雷雨洗忠肝。遙知多病垂衰老﹐應爲嬌兒一進餐。」

無錫惠山寄暢園有樟樹一株﹐其大抱抱﹐枝葉皆香﹐千年物也。前淸聖祖每至園遊覽﹐輒撫玩不置。回都後﹐猶時憶及之﹐問無恙否。查愼行嘗賦詩云「合抱淩雲勢不孤﹐名材得並豫章無。平安上報天顏喜﹐此樹江南只一株。」迨淸聖祖沒後﹐此樹遂枯﹐亦異事也。

《明詩別裁》載有《徵夫》《徵婦詞》二首﹐落落四十字﹐而情文兼至﹐令人讀之亦心酸亦气壯﹐較日本《祈戰死》諸歌﹐其雅俗之別﹐不啻霄壤。吾願爲國民男女同胞一朗誦之。《徵夫詞》曰「徵夫語徵婦﹐此行未可知。欲慰泉下魂﹐但視褓中兒。」《徵婦詞》曰「徵婦語徵夫﹐有身當殉國。君爲塞下土﹐妾化山頭石。」讀《毛詩駟﹝A164﹞》﹑「板屋」諸什﹐知秦之必彊﹔讀老杜《兵車行》﹐知唐之必弱。國之盛衰﹐視乎民气。詩人秉筆﹐特爲之代表耳。鑄造民气﹐自有司其責者﹐非詩人之過也。

靖康間﹐京畿女子爲金俘虜﹐如墮葉飄花﹐零落道左。一女自稱秦學士﹐題詩道中云「眼前𨿽有還鄕路﹐馬上曾無放我情。」讀者無不下淚。

采薪女莫多於錢塘﹐負薪來往﹐煙眉霧臉﹐辛苦可憐。一日﹐杭妓承應客燕會﹐皆綠衣細馬。一女息擔掩泣而歌云「亂蓬爲鬢布爲巾﹐曉踏寒山自負薪。一種錢塘江上女﹐著紅騎馬是何人﹖」亦佳作也。

前淸甲午一役﹐有一軍統﹐自號今頗者﹐詩筆頗壯。統軍南進時﹐馬上口占一絕云「輕寒惻惻入春衣﹐大纛南徵莽鼓鼙。峻嶺摩天盤健馬﹐臨風一笑萬山低。」又《自團防暮飲歸營》云「薄飲村醪趁醉歸﹐長河一帶晚煙圍。暮天風緊雪平野﹐匹馬衝寒山欲飛。」讀之能使人气旺﹐惜未識其人姓名。

郝俁﹐太原人﹐字子玉。有七言兩句云「功名角上無多地﹐風月壺中自一天。」別有風味﹐不能以言語形容﹐而自有不同者。

「缺月掛疏桐﹐漏斷人初靜。時見幽人獨往來﹐縹緲孤鴻影。驚起卻回頭﹐有恨無人省。揀盡寒枝不肯棲﹐寂寞沙洲冷。」此東坡詞也。《野客叢書》謂坡至惠州﹐居白鶴觀﹐其鄰有溫都監者﹐有女年十六﹐聞坡至﹐欲嫁焉。坡吟詠﹐則其女徘徊窗外。坡亦知之﹐欲呼王說爲媒﹐會坡有南海之行﹐遂止。其女旋卒。坡回聞之﹐乃作此詞﹐以記當日情事也。又秦少遊南遷至長沙﹐有妓平日酷愛秦學士詞。至是知爲少遊﹐請於母﹐願托以終身。少遊贈詞﹐所謂「郴江幸自繞郴山﹐爲誰流下瀟湘去」是也。會時事嚴切﹐不敢偕往貶所。及少遊卒﹐喪還﹐將至長沙﹐妓前一夕得諸夢﹐卽逆於途﹐祭畢﹐歸而自縊。按二公之南﹐皆逐客﹐且暮年矣﹐而諸女甘爲之死﹐可見二公才名﹐震爍一時。且當時風尙﹐女子皆知愛才也。

吳烈士諱陽谷﹐辛亥之役﹐烈士光復皖省首義之人。於本年九月二十八日﹐爲漢姦黃煥章﹑顧英等所害。烈士臨死﹐乃作絕命詩一章曰「來來去去本無因﹐只覺區區不忍心。拚著頭顱酬死友﹐敢將多難累生靈。」作未畢﹐黃嗾衛隊以手槍逆擊﹐身受七彈而死。嗚呼慘矣﹗

革命健者黃君鍾傑﹐有絕命詩二首云「無論風雨蕩殘舟﹐皇漢衣冠作楚囚。我欲鞭雷重起陸﹐好教割破一天秋。」「久將身世付虫沙﹐生死原來只剎那。大好頭顱向天擲﹐血中濺出自由花。」聲情悲壯﹐眞可泣鬼神而驚風雨矣。

李易安名淸照﹐湖州趙明誠徳夫之妻也。自少年卽有詩名﹐才力華贍﹐逼近前輩。南渡後嘗有句云「南來猶怯吳江冷﹐北狩應知易水寒。」又云「南渡衣冠少王導﹐北來消息欠劉琨。」忠憤激發﹐意悲詞明﹐所非刺者眾矣。又爲詩誚應舉進士曰「露花倒影柳三變﹐桂子飄香張九成。」應舉者服其工對﹐一時傳誦。然大爲士林忌嫉。相傳徳夫之沒﹐易安再嫁﹐至有「桑楡晚景﹐駔獪下材」之言﹐貽世譏笑。此所謂好事者爲之也。易安兼工四六﹐《宋文粹拾遺》載易安《賀孿生啟》云「無午未二時之分﹐有伯仲兩楷之似。旣系臂而系足﹐實難弟而難兄。玉刻雙璋﹐錦挑對褓。」注言任文二子孿﹐徳卿生於午﹐尊卿生於未。張伯楷仲楷兄弟相似﹐形狀無二。白亻及兄弟﹐母不能辧﹐區以五色彩繩﹐一系於臂﹐一系於足。其用事明當如此。

大梁有孟子廟﹐曰遊梁祠。沈春祥題楹聯云「千里而來﹐何必曰利﹖亦有仁義而已矣﹔百世之下﹐莫不興起﹐況於親炙之者乎﹖」相傳沈亦古時之詩人也。

楚北黃鶴樓﹐楹聯甚夥﹐論者以曾行東所題一聯爲最。聯云「樓未起時先有鶴﹐筆從擱後更無詩。」

鄭所南先生工畫墨蘭。不妄與人﹐有與者必髙人名士。非其所心折﹐千金夷如也。邑宰某﹐狡猾吏也。旣受事﹐聞先生名﹐遣使者往求之。不得﹐心恚甚﹐然無以窘先生。嗣訪得先生有田三十畝﹐因脇以賦役。先生怒曰﹕頭可斫﹐而蘭不可畫。嘗自寫一幅﹐長丈餘﹐髙可五尺許﹐天眞爛熳﹐超出物表。題云「純是君子﹐絕無小人。深山之中﹐以天爲春。」一舉筆之勞﹐何關輕重﹖而先生乃操守如此。古人髙格﹐迥乎尙矣。天下有負萬民之托﹐而不能盡天職﹐眾可亦可﹐眾否亦否﹐隨俗浮沈。甚者惴惴於「莫須有」三字之獄﹐炸彈黑鐵不虞之來﹐昨日曰非﹐今日曰是﹐讀者應爲汗顏矣。

吳下林蕊香﹐幼字同邑江氏子。值喪亂時﹐江氏移家北去。蕊香大母相繼歿於難。有舅氏宦粵東﹐蕊香往依焉。舅旋卒於任。越二年﹐妗亦謝世。蕊香淪落天涯﹐舉目無親﹐殯殮畢﹐遂以身殉。其遺稿中有《遣懷》一律曰「媧皇難補別離天﹐七載崎嶇路八千。故國無家尋姊妹﹐他鄕何處覓姻緣﹖題殘紅葉常書恨﹐愁束纖腰懶學禪。客況不堪回首望﹐蘇臺遙隔萬重煙。」情文淒惻﹐聲淚俱下矣。

安徽鮑作舟嘗遊幕杭州﹐賦有《西湖柳枝詞》八首云「壯遊踏徧軟紅塵﹐願作西湖畫里人。怕見靑靑楊柳色﹐客中又是一年春。」「遠遠西泠接段橋﹐蘇堤一抹綠千條。誰家婀娜春遊女﹐故向風前斗舞腰。」「楊花飛絮近淸明﹐載酒提壺曉出城。十里長堤千萬縷﹐如何柳浪不聞鶯﹖」「裊裊盈盈嫩柳枝﹐籠煙濯雨細如絲。相逢蘇小墳邊路﹐不以長亭恨別離。」「嶽王廟外碧初荑﹐白傅祠前綠已齊。今日東風吹萬樹﹐前番細雨暗雙堤。」「歲歲靑黃幾度經﹐遊人只愛柳梢靑。郎心亂擬風前絮﹐妾命輕如水上萍。」「冶葉柔條最惱公﹐長眉俏眼對春風。牽愁怪道多情甚﹐慣惹遊人系玉聰。」「隋苑飄零況漢南﹐章臺攀折復何堪。獨憐新柳西湖畔﹐仿佛吳娃正十三。」細膩可誦﹐頗類小杜之筆。

維揚有地名對一聯﹐誠爲天造地設﹐有一無二者。聯云「缺口蝦蟆地﹐灣頭壁虎橋。」可謂工整﹐而又妙出自然。﹝編者按﹕以上原載第二集﹞

●夫須詩話﹝夫須﹞

閩縣鄭太夷京卿孝胥《海藏樓詩》﹐茹藻而不露﹐斂才而不放﹔精能之至﹐乃見平澹﹔蕭寥髙曠﹐一語百折。唐之姚武功﹑宋之陳去非﹐往往有此意境。同時通州範無錯明經當世﹐亦主張宋人者﹐思想筆力﹐亦復空世所有。然以較海藏﹐則猶不逮。無他﹐一則極其才思而才思極﹐一則不極其才思而才思亦自無不極也。

海藏樓詩風骨髙絕﹐一篇之中﹐往往無精語可見﹐而气韻自爾不凡﹐此最難到。其最足指目者﹐如《微月》云「殘霞紅滿天﹐微月澹不耀。豈知人定後﹐耿耿方相照。」《盟鷗榭雨夜獨坐》二首云「江聲定奇絕﹐气湧如排山。忍寒吹燈坐﹐得意風濤間。」「風江已自豪﹐妙雜秋雨響。寥不可名﹐閉目試一往。」《霜夜》云「酒薄才堪助斷魂﹐燈淸猶自伴微溫。窗前天共邊愁闊﹐莫傍星河望故園。」《望月懷沈子培》云「天風海色颯成圍﹐獨倚三更萬籟稀。不覺肺肝生白露﹐空憐河漢失流暉。東溟自竄誰還憶﹐北斗孤懸詎可依。今夕太虛便相見﹐屋梁畱照夢中歸。」《入山》云「云白山靑靑﹐望可數百里。我從山背來﹐對境心數起。」《待月》二首云「峯明月未上﹐流碧滿庭除。空山獨吟人﹐百虫來和余。」「夜色不可畫﹐畫之以殘月。幽人偶一見﹐復隨淸景沒。」

昔歲在都門﹐有友人視餘一詩﹐紀嚴氏婦殺奴事﹐云錄之近人某某集中。其名氏久已忘之﹐其詩則猶在篋衍中也。蕩奇崛﹐遠在黃兩當之上。急錄之以實我詩話﹕「琉璃廠邊殘月白﹐沙土園中血流赤。兩凶手刃色不動﹐是何女子智且勇。婦嚴氏﹐吳縣人。兵部司務淸泰女﹐幼隨父宦居都門。夫張鈺﹐同鄕土。客京師﹐業商賈。有張八者鈺肆傭﹐鈺家梁嫗潛與通。婦覺議遣嫗﹐以鈺外出姑含容。嫗心忐忑恐事泄﹐計塞婦口敗婦節。辛丑閏月十九夜﹐鈺往三河未回轍。婦獨與兒眠左房﹐嫗納所歡紿婦出。婦見八﹐心驚猜。厲色叱問爾何爲﹖八已被酒睨而ㄉ﹐奴來與主相歡諧。直前擁婦婦力拒﹐詈聲哭聲徹鄰宇。嫗搖手言柰何許。八捉廚刀指婦語﹕若不予從若安逃﹐若兒請先餐吾刀。撩衣作勢闞如虎﹐嫗前奪刀以身阻。謂八勿用彊﹐謂婦勿聲張。聲張醜難濯﹐不若相從且謀樂。婦默久之應曰諾。八欲入婦房﹐婦曰兒在牀。嫗攔婦入右房坐﹐八眼眈眈出饞火。嫗去外廂八身裸﹐促婦登牀婦不可。汝但先寢無吾催﹐吾視兒去當卽來。殘燈欲兒未寤﹐緊束衣襦縛窮。膾刀佩刀身挾藏﹐願以妾命酬寒。從容秉燭還右房﹐手酌秫酒勸八嘗﹐八就婦手累盡觴。頹然昏睡鼾大作﹐婦出膾刀項邊斫。夢中疾呼格刀落﹐鯽魚翻身陂池躍。燈光一閃屍壓衾﹐佩刀陡插狂奴心。嫗叩闥﹐喚張八﹐何太嬉﹐而叫聒﹖婦徐懷刀開戶延﹐嫗入含笑牀幃搴。赫然死人赤體眠﹐嫗出不意魂飛天。乘嫗魄褫刃之斃﹐艾婁豬死猶侶。鈺聞遽歸心膽寒﹐婦曰無憂妾詣官。詣官自首呈血刃﹐殺所當殺律勿問。楊君請作紀事詩﹐我詩徵實憑讞辭。嗚呼﹗今夏海疆寇氛逼﹐棄城撤防走何亟。纖纖之手能殺賊﹐嗟爾須眉愧巾幗。」

寄禪和尙敬安﹐詩名滿天下﹐住錫吾郡太白山。戊申之歲﹐創立僧教育會。文書旁午﹐仍復不廢吟詠。所著《八指頭陀詩集》﹐湘潭王湘綺先生爲之敍。其五言古詩大抵出入於六朝﹑初唐間﹐風格最髙。近體亦淸圓流利。余最愛其詠梅二語云「偶從溪上過﹐忽見竹邊明。」眞足與逋老「雪後園林」一聯抗手也。

古今詠梅詩多矣﹐然超遠得神之作﹐正復不能多覯。苑傳誦者﹐若老之「疏影暗香」一聯﹐𨿽體亻疑入微﹐然未離色相。要是下乘亻戔語﹐至若髙季迪之「雪滿山中」﹑「月明林下」二語﹐傖俚之气﹐直不可耐﹐吠聲聒耳﹐夫何爲哉﹗惟逋老「雪後園林」二語及東坡「竹外一枝」七字﹐庶足稱傳神妙品。余尢賞者﹐則老杜之「幸不折來傷歲暮﹐若爲看去亂鄕愁」二語﹐空靈窈澹﹐又出林﹑蘇之右﹐信乎詩能吐屬之不凡也。然後人亦有迥出者﹐明宋其武﹝之繩﹞云「於人疏落似無意﹐寫爾髙空正自難。」近時林谷暾﹝旭﹞云「芳波照影知誰見﹐斜日攀條卻獨來。」吾友應叔申﹝啟墀﹞云「失喜橫波一枝見﹐蕭然照眼數花明。」皆所謂神出古異﹐澹不可收者﹐亦安見古今人之果不相及邪﹖

歸安楊見山先生峴《遲鴻軒詩存》﹐僅百餘篇。凝謐訁失宕﹐篇篇警絕。以視累尺浮詞﹐誠有𨿽多奚爲之嘆。集中有《長白山》一首﹐仿《焦仲卿妻》詩﹐可與鳳洲《鈐山髙》樂府相抗行。予最愛其《聞雁寄內》絕句云「蘆花似雪雁來天﹐失侶孤鴻劇可憐。昨夜西風吹客夢﹐與渠向是不曾眠。」又有《舟泊大勝關》一絕云「大勝關上烏啞啞﹐大勝關下客舟嘩。夜深風雨不見月﹐對岸殺人如瓜。」

洪稚存取汪墨莊詩「斟酌橋西舊酒樓﹐樓中夜夜唱梁州。棗花簾外初圓月﹐一度銷魂便白頭」一絕﹐以爲足與張夢晉「髙樓明月淸歌夜﹐此是人生第幾回」相抗衡。頃讀漁洋《感舊集》﹐有徐伯調《緘流螢篇》云「井幹新螢數點流﹐美人腰細不禁秋。水晶簾外梧桐月﹐幾度黃昏便白頭。」汪詩殆脫胎於此﹐然而靑勝於藍矣。

往見西湖畫舫中有聯云「雙槳來時﹐有人似桃根桃葉﹔畫船歸去﹐餘情付湖水湖煙。」蓋集姜夔﹑兪國寶詞句﹐而少加裁翦者也﹐爲譚復堂手筆。

寄禪上人敬安﹐今之皎然﹑貫休也。道韻淵衝﹐挹之無盡。余初識上人﹐在吾邑飯佛禪院。是日爲重陽前二日﹐風雨颯沓中﹐相見一握手﹐卽汨汨談詩不倦﹐至夜分始別。上人詩初學陶謝﹐五古多衝夷安雅之音。近歲又喜孟東野﹐所詣益超。嘗有句云「袖底白生知海色﹐眉端靑壓是天痕。」又云「天痕靑作笠﹐雲气白爲衣。」王葵園祭酒極賞之﹐稱爲「天痕和尙」。上人口喫﹐又不工書﹐每字點畫﹐輒隨己意爲增損。然余則酷愛之﹐以爲古拙有漢人遺意﹐勝於近今書家萬萬也。上人自撰二語云「字不欲工﹐略存寫意﹔語不欲明﹐略存話意。」其風趣可想。

梁節庵廉訪鼎芬﹐詩筆超曠。十年前曾於孫和叔廣文樹禮處﹐見其所書近作。中有《洗肝亭雜詩》二首﹐尢淵微有气韻﹐玆憶而錄之﹕「說食與夢飽﹐厥後同一無。何以口腹事﹐可縛人間姝﹖吾神貴自然﹐潛乃達之徒。願拂衣上塵﹐回念心地初。」「意質非神仙﹐勇退亦可敬。誰謂養生賢﹐世网不全命。歷塊易一蹶﹐萬里我不慶。深深隱淪者﹐天下以爲柄。」

詩僧寄禪﹐吐屬風雅。余嘗以近著示之﹐讀畢忽掀髯而嘆。余問何嘆﹐則曰「讀君詩不能無和章﹐又須斷幾莖須。吾爲吾須致惜﹐是以嘆耳。」嘗言昔年爲育王寺知客時﹐有武弁數人聯騎入山﹐坐寺中秋水閒房﹐絮絮論文﹐狀頗自負。寄禪與之語﹐落落不甚酬答﹐若甚蔑視者。日暮將行﹐一衣狐裘者作湖南鄕音曰﹕余等且漫漫汆乎﹖「汆」土懇切﹐「漫漫汆」猶言緩緩行也。遂吟云「一步一步汆。」其一人云「汆過育王嶺。」相與大笑。寄禪在旁應聲續云「夕陽在寒山﹐馬蹄踏人影。」武弁皆驚絕﹐卽長揖曰「頃者肉眼不識聖僧﹐知爲師所哂多矣。師必由儒而逃於佛者﹐不然何出語之神耶﹖」因堅問生平。寄禪曰「過去已過去﹐何必問。」又問在寧波住何寺。寄禪曰「孤云野鶴﹐安有定所﹖」拂袖遂去。武弁皆瞠然﹐終莫測其所由來。余於十年前﹐曾聞人道此﹐而不知其卽爲寄公也。

寄禪詩善用「影」字。在長沙時﹐有以《寒江釣雪圖》索題者。寄禪題云「垂釣板橋東﹐雪壓蓑衣冷。江寒水不流﹐魚嚼梅花影。」又與人遊《嶽麓山》﹐分韻賦詩﹐寄禪得「領」﹑「影」二字﹐援筆吟云「意行隨所適﹐佳處輒心領。林深無人﹐淸溪鑑孤影。」湘人以其前曾有「馬蹄踏人影」句﹐呼爲「三影和尙」。後與易實甫﹝順鼎﹞有《僧道斗影卷子》絕句百餘首﹐江建霞﹝標﹞﹑黃公度﹝遵憲﹞輩皆有題詞。又與實甫同宿山寺﹐實甫賦詩云「山鬼聽談詩﹐窺窗微有影。」寄禪笑謂實甫曰「君寫鬼影未工。吾意易爲『孤燈生綠影』﹐何如﹖」實甫詫曰「摩詰詩中有畫﹐寄禪則詩中有鬼矣。」寄禪又有《麓山看紅葉詩》云「日暮蒼翠外﹐霜楓紅轉淨。夕陽如畫工﹐畫出秋山影。」實甫亟賞之﹐欲以百金易爲已有。寄禪謝之曰「黃金易盡﹐佳句難得。窮和尙甘以窮餓死﹐舉卻阿堵物﹐勿混乃公詩興也。」實甫大笑。

濟源李伯元﹝仁元﹞有《雨夜》一絕云「燭燼寒房漸五更﹐暗風吹雨徧山城。十年前夜秋千院﹐闌外瀟瀟是此聲。」伯元﹐道光丁未進士﹐官江西樂平縣知縣。權鄱陽﹐寇至力戰死﹐一家盡死寇難。王湘綺與伯元夙交﹐曾爲撰傳﹐固烈士也。而此詩卻纏綿婉篤若是﹐知從古無無情之英雄也。伯元又有《中嶽廟》一詩云「嵯峨納羣碧﹐莽莽見宮闕。二室接昏曉﹐萬象共突兀。杳冥山气含﹐訁失蕩地靈結。樓觀敞肅穆﹐沈沈動日月。穹碑立無語﹐曾戴漢時雪。」﹝編者按﹕以上原載第五集﹞

●澹園詩話﹝太牟﹞

檳榔﹑茉莉﹐皆吾粵產﹐恰是天然巧對。正擬拈之入詩﹐及讀東坡集﹐則已有「紫麝襲人簪茉莉﹐江潮登頰醉檳榔」之句。好景佳典﹐前人皆已用盡﹐翻新出奇﹐是在善學。

蔡梅庵先生詩﹐悱惻忠愛之誠﹐自然流露。卽偶寫性靈﹐亦自加人一等。如「豪俠气粗緣學少﹐神仙分淺爲情多」二語﹐足見先生之生平耳。

馮己蒼論律﹐極不服西江派。而於黃陳之作﹐尢詆駁不遺餘力﹐謂「如農夫指掌﹐驢夫腳根﹐本奧硬可憎﹐而西江派中以爲彊健﹔如老僧衾枕﹐嫠女牀席﹐本穢惡可惱﹐而西江派中以爲孤髙﹔如村嫗訓媳﹐塾師訓徒﹐本迂腐可厭﹐而西江派中以爲規矩。若山谷等再起﹐我必遠避海外。否則別尋生活﹐永遠不作韻語。」其痛恨如此。持論之偏﹐吾不敢附和也。

作詩之道有三﹕曰寄趣﹐曰體裁﹐曰脫化。夫碧海鯨魚﹐自別於蘭萏翡翠﹐此體裁也。唐人應制之作﹐皆合於西方象教﹐此寄趣也。少陵爲詩人宗匠﹐從「精熟《文選》理」中來﹐此脫化也。

作詩須有師承﹐若無師承﹐必須妙悟。𨿽然﹐卽有師承﹐亦須妙悟﹐二者不可偏廢也。故由師承得者堂構宛然﹐由妙悟得者性靈獨至。

詩乃淸靈之府﹐眾妙之門﹐非鄙穢人可學。洗去名利二字﹐天機活潑﹐無在不舒﹐然後學詩﹐庶乎可矣。

太白之詩以气韻勝﹐子美之詩以格律勝﹐摩詰之詩以理趣勝。太白千秋逸調﹐子美一代規模﹐摩詰則精大雄厚﹐篇章字句﹐皆合聖教。合三長而學之﹐斯無愧風雅矣。然猶未也﹕學詩而止學詩﹐則非詩﹔學詩而止學三家之詩﹐亦非詩。要必天地間之一物一名﹐古今人之一言一動﹐《國風》﹑漢魏以來之一字一句﹐大而至天地造化﹐陰陽生殺﹐西方象教﹐一切皆涵於胸中﹐充然沛然﹐而後因物賦形﹐遇題成韻﹐必如此始稱詩人之能事。

歌行最重頓挫﹐下句及接上之處﹐尢要警策。用意必須精密﹐收縱得宜﹐調度合拍。譬如跳獅子﹐鑼也好﹐鼓也好﹐球也好﹐而後三四五轉跳出來﹐方見全副精神。學古人詩不可過離﹐亦不可過卽。離則傷法﹐卽則傷气。必須先從法入﹐後從法出﹐能以無法爲有法﹐斯爲得之。

吳紫瑋《卽事》云「虫燈孤舀滅﹐蝶夢半牀圓。」劉辰生《縱目》云「地擁千林小﹐天圍四野圓。」姚賦秋《贈友》云「客愁燈影逼﹐詩夢酒杯圓。」陳慧娟《秋興》云「魚遊秋水闊﹐蟬唱夕陽圓。」鄒翰飛《懷友》云「風綫吹夜細﹐月影抱秋圓。」金子久《行春橋》云「云動靑山活﹐風旋碧浪圓。」葛蘭生女史和人韻云「江上琴心杳﹐風前笛韻圓。」七押「圓」字﹐各有思致。

數十年前﹐浙中詩家﹐首推樊榭。然樊榭之詩𨿽長於用書﹐愼於眩ㄤ﹐終不若漁洋之風華典麗﹐而又波瀾壯闊﹐使人讀之﹐皆能稱快。嘗見錢塘汪韓門跋樊榭集云「先生之詩﹐搜討精博﹐蹊徑幽微。取材新則有獨得之奇﹐使事切則無寡情之采。自成情理之髙﹐不關身世之感。至若典僻而意或晦﹐藻密而气爲傷﹔一邱一壑之勝﹐登臨少助於江山﹔一觴一詠之情﹐懷抱勿觀於今古﹔以云追漢魏而近《風》《騷》﹐豈其薄而不爲﹐儻所謂幽人之貞﹐獨行其願者耶﹗然先生全集﹐要無一字一句不自讀書創獲﹐所以雄視一時。後人效之者﹐不效其讀書﹐而惟割綴其詩詞內新異之字﹐以供臨時之攢湊。望之眩目﹐按之枵腹。昔人云﹕所作不可盡難﹐難便不如所出。是又不得以學者之不根而並咎作者之非法也。」韓門此跋﹐頗得樊榭眞相。後人效之者云云﹐尢爲痛下鍼砭﹐切近日學者之病。噫﹗是又豈特作詩者爲然哉。﹝編者按﹕以上原載第十六集﹞

●攄懷齋詩話﹝南村﹞

詩話之作﹐濫觴小序。唐宋以降﹐其制大具。蓋其紀人事﹐繪風物﹐集一代之菁華﹐闡百家之妙緒﹐詩道因以大光﹐詩義因之愈顯﹐厥功固甚偉也。而況巖穴畢登﹐殘編罔遺﹐補史乘之遺墜﹐表幽光於沈沒﹐又烏能與尋常文字一例作娛玩觀哉﹗

保邑僻處萬山中﹐交通梗窒﹐民俗悍。然能文之士﹐代不乏人﹐亦山水之淸奇有以胎胚之者也。予生晚﹐未獲親炙前賢。惟每於侍膳之餘﹐聞家君子述一時名輩﹐輒默志其萬一。然疲駑善忘﹐不崇朝而十忘二三﹐困世以來所憶更鮮矣。

田鶴亭世居田家崗﹐鄕貢士也。性散誕﹐才學極朴厚﹐爲前輩中最負聲望者。家君子嘗從之遊。先生贈詩曰「遷陵佳气育瓊瑰﹐幾度名流幾輩陪。東道昔從三益友﹐﹝謂羅﹑李諸公﹞南莊今貴二詩才。﹝兼稱謝古溪﹞幽蘭十步聞香至﹐駿骨千金買價來。愧我衰年思力盡﹐也將老眼向君開。」先生佳句頗多﹐於當日詩壇中﹐獨標一幟。而社友如羅李諸君子﹐亦不相下。一日羣會於某園﹐刻燭賭詩﹐題爲「南粵王」﹐限文字﹐以先成者勝。先生操筆直書﹐有句云「帝號終須讓漢文」﹐於是座中咸贊服﹐因閣筆焉。

過桃源之詩﹐古今不少作者﹐如「艸木自生無稅地﹐子孫常讀未燒書」之類﹐皆新穎可誦也。鶴亭先生一律云「紅墻低亞水迢迢﹐何處溪煙鎖野橋。山寺疏鐘村艇酒﹐江樓明月玉人簫。喧天豺虎傷秦世﹐絕代衣冠想晉朝。隔岸漁家如可問﹐桑麻雞犬定非遙。」風致娟娟﹐別饒感慨。

羅李齊名﹐而李稍遜於羅﹐然論詩才則兩無多讓也。李字南支﹐官至同知。所爲詩亦無完本﹐予家舊有雜鈔一冊﹐載其遺章若干首。予尢愛其《古意》一篇云「桃花三月開﹐桂花八月黃。妾年才十五﹐誤嫁讀書郎。讀書輕別離﹐去觀上國光。不思早歸來﹐畱妾守空房。西風當戶起﹐吹我羅衣裳。冷冷傷妾心﹐淚下自成行。不如嫁農夫﹐恩愛兩不忘。郎耕隴上田﹐妾采隴上桑。樹作連理枝﹐花作並頭香。」又《悼亡》云「歸寧曾約早還家﹐一日三秋望眼賒。那識西風黃葉裏﹐扶來卻是病人車。」「參涼服盡藥無靈﹐虔許髙皇一藏經。惟望慈悲施法雨﹐偏然相遇忍觀音。」「夜雨孤燈一枕涼﹐攜兒同上舊時牀。嬌生未慣同爺宿﹐夢裏聲聲只喚娘。」情詞淒涼﹐不堪卒誦。他如《山居》之「山多風雨門常掩﹐村有牛羊路不平」﹐俱有畫意。

向笑吾﹐漵浦人﹐移居金陵﹐亦負詩名。生平風流放誕﹐詩多隨意揮灑﹐然有不可澌滅者。予僅記其《小喬一詠》云「千古美人半可憐﹐小喬獨有福齊天。江東嫁得周公瑾﹐又是英雄又少年。」地下蛾眉﹐聞之亦當色喜。晚年境遇不佳﹐豪情日減﹐遂爲《疑夢吟》百首﹐蓋以香溫玉軟之詞﹐作暮鼓晨鐘之懺也。就中如「門外靑山埋骨好﹐世間紅粉誤人多」諸句﹐皆過來人痛定語也。又其納妾詩云「愛聽鄰家諸妹說﹐新來人似牡丹花。」亦頗風騷可味。

謝古溪諱桂森﹐聰悟多辯﹐其生較晚於羅李。生平作詩不多﹐而又輕散失﹐故世幾無人知之者。予僅識其《竹雞塘》一章云「竹雞塘裏竹雞啼﹐塘在湖天樹裏迷。白鷺鶯飛秋水闊﹐綠楊煙重晚風低。遠山拖翠如橫黛﹐軟浪搖靑要上堤。一片淸光誰寫得﹐蓼花紅過斷橋西。」一斑之窺﹐足見全豹。

餘子剛與古溪同時﹐詩才極髙。家君子嘗詔予曰﹕使子剛不早死﹐其造詣正未可量也。顧乃久困場屋﹐抑抑不得志。客京師﹐坎坷以死。遺稿無存者﹐世惟傳其《送胡春舫守杭》一絕云「長沙一月作勾畱﹐綠酒紅燈夜夜遊。寄語西湖小兒女﹐明年司馬領杭州。」或謂此詩本一律﹐中兩聯旣失﹐傳者遂湊爲絕耳。辛亥冬﹐予過潭城﹐晤哲臣﹐彼嘗誦所得子剛先生之《秋感》八首﹐蓋其旅都門時所作也。惜未獲畱稿﹐今惟記其七字云「經霜庭樹雜新紅」﹐此外則皆予所及見者﹐如熊端階﹑向敏吾﹑李翰仙﹑方予東﹐凡三四輩。熊向俱已卽世﹐後嗣亦式微﹐其遺稿不可得。方又不得意於世﹐Т居鄕曲﹐好談堪輿相術﹐爲詩極少。然每出一什﹐法義極整﹐惟沈悶無流亮之致﹐是其病也。予不好讀﹐故亦不能憶一語矣。

李翰仙於予家有葭莩親﹐相貌頎偉﹐善詼諧﹐詩才亦淸妙。錄其《有斐亭》一律云「誰開避暑傍招提﹐只隔江塵不隔溪。松菊就荒陶令杳﹐﹝亭爲邑宰陶公建﹞樓臺畱與浪仙棲。﹝亭前有佛閣曰觀音﹞犬知客到迎門吠﹐鳥解禪參傍佛啼。鷗鷺忘機常過我﹐紙窗伴到日頭西。」厥後忽好爲冷詞峭語﹐極意雕鐫﹐如「兩字芳名人定可﹐五更同夢夜何其」之類﹐浸入魔障矣。然予不讀其近著幾二十年﹐今已歸賦遂初﹐霜雪盈鬢矣。想必庾信之文章老更成也。

與予同時之士﹐號稱能詩﹐而其詩又予嘗親睹者﹐則有陳子哲臣。哲臣之能詩﹐予舊不聞。辛亥冬﹐偶於漢湘邂逅﹐煮酒言歡﹐茗話之餘﹐承挑燈錄其近稿以示﹐蓋謬目予爲知詩者也。明日更以七律一章索和﹐詩曰「三年遠隔湖南北﹐邂逅潭州兩未期。萍水相逢偏絮語﹐容顏共道勝初時。樽前共勸客中酒﹐燈下同抄別後詩。兒戲世途歸去好﹐共和酒國建詩旗。」予答之云「離亂親朋多阻隔﹐逢君客裏喜難期。欣看神采猶當日﹐漸愧飄零勝舊時。莫問黃粱皆是夢﹐且浮白著共論詩。更闌醉頰畱余渴﹐茗話重烹雨後旗。」

哲臣有姊曰夢棠﹐吾鄕閨閣中之麟鳳也。聰慧能詩﹐首倡天足﹐且著爲詩文﹐刊以勸世。如「頻操井臼身無主﹐久立花陰動亦難」﹔及「月下嫦娥應笑問﹐卿何步步椅欄幹」﹐俱可哦詠也。又《送弟》五律一首云「送我黃花瘦﹐送君白雪飛。老梅千樹冷﹐孤艇一身歸。骨肉情多梗﹐風雲願又違。臨歧渾滄惻﹐淸淚滿棠衣。」是則其近日所作﹐工力較前厚到矣。其弟曰叔緯﹐學詩習畫﹐俱有可觀。詩如《別姊》之「從玆隔秋水﹐何日侍詩壇」等句﹐居然圓勁可誦也。

竹枝詞本巴渝間俚歌﹐唐貞元中劉夢得守巴土﹐惡其裏歌之褻陋﹐遂自著十二章﹐教市兒唱之。情詞盡妙﹐於是藝苑中乃有此體。竹枝之作﹐其難殆不亞於詩﹐或且過之﹐蓋其欲淸新﹐欲雋永﹐而更欲雅俗共賞也。如世傳之「收拾廚房掛著麻﹐紅裙脫卻步如車。鄰東有事鄰西去﹐記得姑姑要杏花」諸什﹐則是其正宗矣。予幼聞人誦《田家峒竹枝》二十首﹐詞率鄙俚不足道。惟予家舊抄本有兩章云「垂髫弟弟慢前行﹐路在田邊記不淸。東岸桃花西岸柳﹐亂飛蝴蝶亂啼鶯。」「屋邊包谷十分收﹐火炕焦漧滿竹樓。老土財東眞享福﹐熱伏常煮臘豬頭。」予絕愛第一章

。竊謂此詩前後頗有懸殊﹐疑非一手之作也。又某學使有《五溪竹枝詞》一章﹐亦雋峭可喜﹐而蠻溪土俗﹐因之可以想見矣。詞曰「五溪山水淸且雅﹐五溪女子會當家。五溪男兒不識字﹐火墨壁上畫叉叉。」

酉水發源於黔﹐西南流入湘境﹐後折而北﹔東流至沅陸之浦﹐與沅水合。其流域自保邑而下﹐凡三百里﹐險灘怪石﹐幾占裏之半﹐其名乃不下數十。而灘之最以險惡稱者﹐則惟茨鳳。茨灘據鳳灘之上游﹐相距約八九里﹐水流極陡急﹐然不若鳳灘之悠長也。鳳灘凡三疊﹐每間不逾百丈﹐立岸觀之﹐若三鳳之聯翼而翔者﹐故名之曰鳳灘。灘之左倚山枕河﹐有居人數十家﹐自成村鎭。鎭西首有伏波祠﹐祠中題聯頗夥。齊文端公有二絕云「伏波祠廟鳳灘頭﹐祠下灘聲三疊流。剩有誓蠻銅柱在﹐勒銘不是漢家侯。」「茨灘灘水矯遊龍﹐一綫銀濤萬弩衝。最是山僧閒看客﹐夕陽紅處寺樓鐘。」鐫以花楠﹐懸諸廳左﹐蓋其視學溪州時所著也。「銅柱」二語﹐亦當時事。蓋州屬之會溪坪﹐有楚王馬希範徵蠻時所立之紀勛銅柱。公嘗以此爲賦題﹐場中人率誤之爲伏波舊事﹐故有「勒銘不是漢家侯」之語。

易復三詩才極淸麗﹐風韻珊珊﹐讀之神往。著有《迷心室悔存稿》一卷﹐刊諸都門。寄售處絕少﹐故頗難購得﹐予未之獲覽。嘗聞哲臣誦一律云「櫻桃花下叩朱門﹐小別江南恨莫論。無可柰何空握手﹐不曾眞个也銷魂。春風楊柳人千里﹐秋水蘼蕪夢一痕。惆悵畫樓西畔月﹐更誰同倚到黃昏。」剩馥余膏﹐漑人不少。

文廷式﹐醴陵人也。工於倚聲﹐所作多健邁不可當﹐豪气千斛﹐直流字裏。有詞鈔一冊行世。予雅愛其《浪淘沙》一闕云「髙唱《大江東》﹐驚起魚龍。何人橫槊太匆匆。未鎖二喬銅雀上﹐那算英雄。杯酒酹長空﹐我亦飄蓬。被襟聊快大王風。長劍幾時天外倚﹐直上崆峒。」

暇日寡歡﹐小步市衢﹐見出售之畫幅兩幀﹐上有詩云「野水平沙落日遙﹐半山紅樹影蕭蕭。酒樓人倚孤樽坐﹐看我騎驢過板橋。」「尋春獨自到山家﹐寂寂柴門鳥語嘩。流水半灣人不至﹐辛夷初放兩三花」。頗淸逸可喜。畫亦簡古。惜不著姓氏﹐惟第一絕曾見之於《閱微艸堂筆記》中。

孫甚堂﹐浙江人﹐流宦成都﹐遂家焉。性和易﹐以風流自喜﹐故所爲詩﹐專學香奩。予嘗見其一絕云「別時紅淚點靑衫﹐盼我靑雲志不凡。若說揚州無好夢﹐至今猶憶語喃喃。」蓋贈眷妓四章之一也。前秋相晤長沙﹐以萍水之逢﹐締文章之友。賭酒戰詩﹐極一時之樂。同寓曹振三﹐亦能事吟詠。猶憶和予《送別》二絕﹐有句云「絕妙詞章眼底畱﹐敢因才短忌楊修。」恰好關合語﹐令人失笑。至今思之﹐亦一番佳話也。

辛亥光復之前﹐予在武昌。睹時局日急﹐遂約同志數人﹐結「攄懷詩社」﹐以文字聯知交。一時社中﹐健者如鯽﹐而以老友石音爲最。石音﹐蓋予之畏友也。其所作詩﹐俱入本社詩詞選中﹐玆不多贅﹐聊錄一二章於下。《塞上曲》云「日落平沙塞﹝A061﹞黃﹐輕騎那識鐵衣涼。盡擒胡虜交河北﹐夜半歸來滿地霜。」《無題》云「碧玉堂西碧﹝A061﹞齊﹐碧欄桿外月華低。夜憐私語鴛鴦病﹐鳥憶同心杜宇啼。春暖更教人繾綣﹐鬢松無柰夢癡迷。銀蟾漸轉紗窗曉﹐惱殺催歡碧樹雞。」《雜感》云「酒醒月如弓﹐兵戈離亂中。古人悲異域﹐吾亦悵飄蓬。徒作廣武嘆﹐空憐焦尾恫。丰城三尺劍﹐不復气如虹。」

方子云詩云「小亭四面疊云根﹐坐對澆愁酒一樽。西下斜陽東上月﹐一般花影有寒溫。」眼前景寫來入妙﹐殆白石所謂「想髙妙」者耶﹖

予少宿舅家﹐於窗紙上見一詩云「遠山橫黛水橫腰﹐百尺紅闌柳萬條。中有騎驢人一个﹐灞陵橋上雨瀟瀟。」愛而識之。後讀《蟄廬遺艸》﹐乃知爲集中雋作。集凡一卷﹐詩俱不惡﹐而五古如《劍閣》諸篇﹐尢精警可誦也。

袁吉六聰慧好學﹐以文名於世﹐詩則鮮見也。丙午冬﹐予僑寓長沙﹐適與之同捨。相聚月餘﹐嘗出詩稿示予。錄其《口占》云「扃舟不有腳﹐九次過洞庭。狂風吹水立﹐隔斷君山靑。」《西施詠》云「才從女伴浣春紗﹐忽入姑蘇擁翠華。養女竟成亡國恨﹐西家悔不若東家。」俱淸健不落恆臼。五古學昌黎﹐亦極完整。

卜萼生宰吾邑﹐治尙嚴厲﹐不得於大吏﹐以酷虐被參。去任之日﹐作詩四章﹐畱別士民。一時和者不下百餘人﹐然無一能駕原作者。玆錄其原唱云「宦海浮沈二十年﹐今朝歸去始翻然。生成傲骨難爲吏﹐偸得閒身便是仙。陸績舟輕裝有石﹐鄭虔坐冷客無氈。飄茵墮混尋常事﹐搔首何妨更問天。」「一官簿領在巖阿﹐無計逢時可若何。巧宦恥居司馬后﹐謗書翻類樂羊多。杯蛇弓影由來幻﹐市虎人言自古訛。三十三灘灘水惡﹐只憑忠信涉風波。」「琴堂日日理棼紛﹐夢醒槐根有所思。毀譽姑隨輿論定﹐廉能曾受大賢知。勞心苦志嗟何補﹐鞅掌勾機枉自持。庭桂不知人意懶﹐今年花勝去年時。」「得失雞虫未是眞﹐者番來去悟前因。也知有淚揮耆老﹐自信無慚對鬼神。朝野政聲思召杜﹐豫章風气慕徐陳。山川險隘苗民悍﹐撫緝還須望後人」。

社友石音語予﹐嘗見其窗友扇頭一絕云「曾從海外訪麻姑﹐聞道君山自古無。本是昆侖山上石﹐因風吹落洞庭湖。」頗奇警可喜﹐惜不知作者誰氏也。

檢己酉家書﹐得家君手寫《春柳詩》二章云「春含綠意柳先知﹐彈指繅成滿樹絲。從此天涯多惜別﹐有人樓上正相思。謝娘才調傳千古﹐張緒風流憶往時。回首杭州飄泊日﹐六橋煙雨最淒其。」「柔情縷縷意搖搖﹐舞徧山亭更野橋。攀折難禁羌笛怨﹐婆娑猶令老魂消。絕憐腰瘦驚風易﹐翻爲春多作態勞。何處新栽最相憶﹐武昌無限短長條。」仲兄子言《消夏》七絕云「炎炎夏日苦驕陽﹐喜得桐陰半畝涼。團扇緩搖閒散步﹐疏籬風過紫藤香。」「滿院蟬聲落照斜﹐繞籬行過比鄰家。門庭淸寂無他事﹐閒看園丁種菜瓜。」嗚呼﹗墨瀋猶新﹐而兄之亡有日矣。撫念舊迹﹐涕淚無已。書竟有殘紙半幅﹐上系一絕云「艸艸家書信手塗﹐墨痕濃淡影模糊。不須更問龍鍾態﹐紙上分明見老夫。」亦家君手筆。風木崦景之懼﹐令人悚然。男兒至此﹐何以爲情也。

「綠釀新開菊正黃﹐與君薄醉倚秋光。人生無病無愁日﹐得意花前能幾場﹖」此華亭張女士對酌和外詩也﹐艷情曠思﹐讀之妒且羨。秋窗風雨﹐寂寞無聊﹐時復低吟﹐亦足以一消鬼也。

易淑班《除夕》詩云「欲望兒成欣攺歲﹐卻愁姑老怕添年。」此眞人間無可柰何語﹐讀之黯然。

郭筠仙撫粵﹐以不能籌餉﹐奉旨開缺。臨行﹐賦畱別詩有云「積雨翻成噎噎陰﹐刺桐拂檻影蕭森。粵臺氵頃洞龍蛇窟﹐虞宛銷沈艸木林。無蹤詭隨民病亟﹐是何濡滯主恩深。誰言肺腑干戈起﹐慚愧生平取友心。」蓋郭之去﹐左文襄實忮之﹐故云云。

洪秀全據金陵時﹐立女館於秦淮間﹐令人自擇配﹐設女官媒以司其事。惟月晦許同宿﹐餘日不得犯。上元吳家楨詩有云「六軍女館重閒防﹐廿五嬌娃聚一房。輪ツ今宵逢月建﹐滿城飛徧野鴛鴦。」卽記其事也。

羅子源詩才極淸麗﹐每讀其殘篇﹐輒有裁花憂玉之想。如《碧沙》云「碧沙窗外午風涼﹐小院無人晝漏長。把卷不知春已去﹐落花紅上讀書牀。」《桃源道中》云「度盡山層與水層﹐桃源回首失がテ。天心似愛五溪好﹐不放靑山到武陵。」《花枝》云「花枝月上夜迢迢﹐門掩銀屏香懶燒。一枕淸寒眠不得﹐可人天气可憐宵。」語言靈妙﹐想見公子之翩翩。一才子之名﹐何嘗誣負哉﹗

老友藍田﹐攄懷社中舊吟侶也。從軍萬里﹐不見經年。比知南村有詩話之輯﹐抄寄數語﹐錄之以永風流。和予《紅粉靑衫涕淚》「新」韻云「黃絹千端蠶尾苦﹐靑衫一領酒痕新。」《詠史》云「一劍龍蛇分楚漢﹐杯羹父子況君臣。」《保陽感懷》云「燕趙已無豪俠气﹐澧沅猶有芷蘭香。」「三千世界花開徧﹐九萬前程鳥倦飛。」「最是江關蕭瑟後﹐陵夷雅頌待誰陳。」《詠春艸》云「花間不老英雄气﹐化作流螢尙有光。」皆可誦之句也。

「韓園秋老漢宮荒﹐歌伎遊歸戀夕陽。塘內蓮花千萬朵﹐不知誰是美人香」。此大滌子自題墨蓮句﹐風致娟娟﹐畫亦淸臒稱逸品﹐亦一雙絕之作也。

紀阿男﹐詩人紫伯之妹﹐名映淮﹐著《秦淮柳枝詞》。有「棲雅流水點秋光」之句﹐王阮亭極嘆賞之。《秦淮雜詩》所云「十里秦淮水蔚藍﹐板橋斜日柳毿毿。棲雅流水空蕭瑟﹐不見題詩紀阿男」者是也。

明初於金陵聚寶﹑石城﹑西關諸處﹐建輕煙﹑淡粉﹑梅妍﹑柳翠等十四樓﹐以聚四方賓客﹐有「花月春風十四樓」之稱。厲樊榭《賣花聲》云「花月秣陵秋﹐十四妝樓」﹐蓋是也。而秦伯虞太史《題板橋雜記》有云「茉莉香中送晚涼﹐渡頭桃葉趁潮忙。十三樓上春如許﹐艸艸山河已夕陽。」樊雲門《調爽翁卜妾秦淮髙陽臺》詞亦云「墮策閒坊﹐一株紅桕遮門。十三樓下秦淮碧﹐側烏絲親訪桃根。」俱有「十三樓」之語﹐尙不悉所本。

饒漢祥在湖北民政長任時﹐有獻詩求用者。饒氏答以詩曰「廣廈無萬間﹐大裘無萬丈。惟有愛士志﹐方寸自來往。安得出肺肝﹐化作彌天网。雕鳩與鵬鳥﹐鉅細皆收養。近將掛冠去﹐身與心俱爽。白雲倘可悅﹐與子同遊賞。」此公狡獪﹐正復使人哭不得亦笑不得。

吳佩湘女士著有《遺室吟稿》﹐詩淸妙可誦。如《春日絕句》云「流鶯啼上綠楊枝﹐人倦紗窗刺繡遲。花壓闌干寒食近﹐一簾微雨燕歸時。」可見一斑也。

戊戌被難六君子﹐最以名聞者厥爲譚壯飛﹐生平詩文尢膾炙人口。湖南有郭四者﹐郭嵩燾之子﹐以文自矜﹐目空千古。嘗評定前此文章之士﹐獨譚瀏陽得六十分﹐其他如韓﹑柳﹑歸﹑方諸賢﹐率在四十分以下也。所爲詩有《莽蒼蒼齋集》行世。說者謂其謹嚴豪放﹐才兼杜蘇﹐洵不誣也。

譚復生之次有唐才常﹐世稱瀏陽二傑。戊戌之變﹐才常痛極﹐欲航海復仇不果。庚子漢口之役﹐事敗被難﹐論者痛之。素所爲詩﹐傳者甚少﹐僅就見聞所及﹐一一錄之﹐片羽吉光﹐亦足以景行一世也。《贈友》云「沈沈苦海二千載﹐疊疊疑峯一萬重。舊衲何因困蟣虱﹐中原無地走蛇龍。東山寥落人間世﹐南海慈悲夜半鐘。用九冥心湘粵會﹐行看鐵軌蹋長空。」

徐元嘆詩淸以淒﹐一唱三嘆﹐錢虞山所謂「天寶貞元詞客盡﹐江東畱得一徐波」者也。有《寄楚僧寒碧》詩曰「楚鬼微吟上峽謠﹐中元法食可相招。憑師爲譬興亡恨﹐雨打秋墳骨亦銷。」

擔當和尙﹐明遺民也。工詩畫﹐著有《橛庵艸》。《題畫》云「僧手披霜色有無﹐千層林麓盡皆枯。尙望人幹堅如鐵﹐畫裏何人識董狐。」「孤燈照影不勝情﹐近水茅堂冷气生。不待西風搖落盡﹐筆尖動處有秋聲。」「過人窮壑總登臨﹐應接還須策斷藤。三昧在於無墨處﹐不須畫裏覓癡僧。」「地偏惟恐有人來﹐畫个茅堂戶不開。陵谷𨿽無前日影﹐老僧指點舊時苔。」逸語峭詞﹐別饒感喟。

熊端階先生爲吾邑之碩士﹐詩文俱有精詣﹐而書法尢佳﹐名雄一世。惜坎軻終生﹐窮力糊口﹐著述之業﹐未遑畱意也。身後益寥落﹐嗣絕家破﹐遺稿且不可求。嘗於哲臣處聞其《擬諸將》五章﹐雄渾蒼涼﹐允推巨制。事冗善忘﹐未獲章表。今春又晤哲臣於滬上﹐乃請重誦之﹐轉錄如下﹕「龍興戰績說松山﹐定難燕都入玉關。當日輿圖呈益地﹐只今金繒出民間。烽閃爍倭刀紫﹐炮火轟飛海日殷。塞外燕支山竟奪﹐遼東婦女已無顏。」「屬國蘇卿舊節標﹐海氛累歲未能消。虎賁遺報難追憶﹐雁足帛書久寂寥。遼海奇珍傳捕蚌﹐漢廷服制重金貂。效靈河嶽百年事﹐莫負馨香荷累朝。」「津門沽口日飛烽﹐倉卒遺憂到九重。『漢冶』郵傳三輔遠﹐秦關險恃一丸封。思歸將士元公憶﹐畱守軍輸蕭相供。持重老臣趙充國﹐早將兵法寓三農。」「西羌曾築受降城﹐出塞麾旄早建旌。宿衛中宮方拜命﹐登壇專閫未休兵。彊藩尙待調停策﹐君側何勞積穢淸。萬乘千騎巡幸地﹐莫將紛飾說承平。」「洞庭秋气逼人來﹐楚客蘅蕪賦九哀。子弟湖湘曾報國﹐風塵Е洞此登臺。好藏碧血收遺骨﹐爲酹靑一舉杯。馬革老臣原素志﹐回天疇是濟時才」。

唱經堂主人云「詩至五六﹐始發亮音。」嘗味斯言﹐殊有至理。蓋律詩五六﹐世稱腰聯﹐承上起下﹐爲全詩之大關鍵處。譬之人身之有腰也﹐腰健則足健﹐而周身皆健。故詩貴結句佳﹐而尢貴腰聯佳。木本水源﹐此勢理之自然者也。且以全詩而論﹐首聯破空而起﹐頸聯承意而下﹐末聯結束全篇作一收煞。其气皆促﹐其勢皆專﹐求所謂慷慨低回﹑一唱三嘆之致﹐固非寓之於五六不可。試讀古詩﹐便會此意。故予以詩至五六﹐始發亮音﹐爲見到之言﹐而益見詩之五六之可矜可貴也。學者於此﹐可不精潛以求之哉﹗

涪翁論詩﹐謂一句之中﹐須有鼻孔﹐方是好詩。推譯此意﹐卽古人所稱句中有眼也。如「海日生殘夜﹐江春入舊年」﹑「人煙寒橘柚﹐秋色老梧桐」﹑「江山有巴蜀﹐棟宇自齊梁」﹑「綠春須盡日﹐白髮好禁春」﹑「泉聲咽危石﹐日色冷靑松」﹑「風月自淸夜﹐江山非故園」等句之此數字﹐次序應爲﹕「生」字﹐「入」字﹐「寒」字﹐「老」字﹐「有」字﹐「自」字﹐「須」字﹐「禁」字﹐「咽」字﹐「冷」字﹐「自」字﹐「非」字是也。又如「寂寂春將晚﹐欣欣物自私」﹐「無邊落木蕭蕭下﹐不盡長江滚滚來」﹐「震雷翻幕燕﹐驟雨落河魚」﹐「漠漠水田飛白鷺﹐陰陰夏木囀黃鸝」之「欣欣」﹑「寂寂」﹑「蕭蕭」﹑「滚滚」﹐「震」字﹐「驟」字﹐「漠漠」字﹐「陰陰」字﹐卽所謂一句之中﹐句無閒字也。於此而言﹐詩之好惡﹐只爭一字二字之間﹐律之精嚴﹐亦在一字二字之內。率爾操觚可乎哉﹖

絕句詩喫緊只在第三句﹐承上起下﹐表意寫情﹐如全詩之大轉關處﹐爲律詩之有五六﹐卽所謂轉語者是也。須如畫家畫龍﹐有點睛飛去之妙。世或分此體爲三﹐曰上絕﹑中絕﹑下絕。謂絕句云者﹐乃絕律詩之半解而成章也。故又名「截」﹐如劉禹錫之《阿嬌怨》《石頭城》《烏衣巷》等什﹐名之曰下絕。李商隱之「君問歸期未有期」﹐李建勛之「五原春色舊來遲」等什﹐名之曰上絕。而所謂中絕者﹐則老杜之「兩个黃鵬鳴翠柳」﹐其一例也。按此種體制﹐六朝人已有先例。如吳均之《山中雜詩》是矣。平平四句﹐最難見佳。倘不善用筆﹐便成木雕老鼠。後人鮮效法之者﹐其亦有故與。

周亮工墨竹一幅﹐曾於友人家見之。勁節疏﹐著葉不多﹐而尺幅間極蕭疏零亂之致。系詩一絕﹐亦衝逸雋永。詩曰「稚子求無悶﹐抽斗作難。莫言騰萬尺﹐節節報平安。」又周鏞山水中堂題詩曰「生處牽歸一釣船﹐不談休咎不書年。將軍陣上千重甲﹐不敵靑蓑半領堅。」亦饒有幽曠之趣也。

古之言作文者﹐莫不曰貴養气。气猶水也﹐詞理猶木也﹐水盛則木浮﹐气足則詞充。若气不刃實而徒恃章句﹐譬之翦彩爲花﹐𨿽工亦形下之道﹐索索無味矣。相傳彭士如矜才好詩﹐嘗以事過黃村﹐以舊作若干首謁左西堂。西堂翻閱數通﹐謹於眾中擇二章加以圈點。彭見之不服﹐將面折左。左窺其意﹐徐曰「君詩自佳﹐不可謂辭之不工﹐意之不新﹐音韻之不諧也。所欠一幅眞气耳。气不足﹐故意盡而言已盡﹐言盡而趣亦盡。如觀死人作靚妝﹐美亦何取邪﹖」彭大慚沮﹐然心服先生之言﹐未敢辧也。揖而退﹐齲ㄉ作徧讀之﹐苦吟達旦﹐編韋爲折﹐不覺喟然曰﹕左先生豈欺我哉﹗文固貴養气﹐於詩又何莫不然。按此與顧樊桐事如出一轍。樊桐至京師﹐以詩謁某名公。某止選其絕句一首﹐全圈之﹐評曰一气﹐余不加點。顧頗以爲未得當。繼又錄若干首呈之﹐自謂精之至者。某公又選其一首﹐全圈之﹐評曰一气。如是者三。顧乃悟曰﹕詩貴一气邪﹖因復取余作及平日所最自重者細諷之﹐皆駁而不純﹐滯而不流﹐字句索索﹐詞有餘而气不足者也。乃大駭服。

詠物詩以不粘不脫﹑不卽不離﹐刻畫工而不落色相﹐寄意遠而不失物情爲貴。袁隨園《鏡錢》諸什﹐最得此中神髓。近見方龍眠《詠錢》六律﹐亦甚工妙﹐𨿽不敢比駕倉山﹐而感喟遙深﹐語意警鏈﹐盡多不可磨滅處也。詩云「頒從九府說奇珍﹐宛轉流行恰似輪。四面圓融終帶俗﹐幾人輸納竟通神。具將隻眼能窺世﹐安得探懷解濟貧。卻笑有時成棄物﹐牀頭堆積聽生塵。」「龜文鵝眼肖來工﹐鄧氏曾傳蜀地銅。任爾炎涼終眷戀﹐仗兄酬應便圓通。幾朝文字畱當代﹐一世奔忙在个中。未必咸陽能再雨﹐年年惆悵望東風。」「誰言丰嗇自爲謀﹐撲滿猶貽在上憂。萬眩ü同才子賦﹐一文偏斷吏人頭。鑄來撒帳非誇富﹐佩到宜男亦解愁。堪嘆牛郎眞落寞﹐至今原騁未能酬。」「三生誰與締交深﹐歷數盈虛感不禁。曾櫻┈模妃子爪﹐難塡溪壑佞臣心。歌傳牛讖形能復﹐質化蝶飛影易沈。輕重無關身外物﹐百年何事苦相尋。」「居然能令別離輕﹐與世紛紛著意爭。公室有時成怨府﹐貧家無計下愁城。每從聚散人情見﹐大抵恩仇此處生。落第更增寒士嘆﹐長安無復買春名。」「金楡桐竹變無端﹐投贈誰憐客路難。北裏生涯商女樹﹐唐家恩賚洗兒盤。貧窮眼界卻嫌小﹐富厚形容總帶團。莫怪當年何嶠癖﹐此君能結世間歡。」

詩固貴用書卷﹐然貴活用而不宜死用﹐貴熟用而不宜生用﹐貴化用而不宜顯用。子才子「水中下鹽」之諭﹐𨿽世多詆笑之者﹐要爲至理名言﹐不可偏廢。杜少陵詩中聖人﹐而其言曰「讀書破萬卷﹐下筆如有神。」「破」之一字﹐卽運用書卷之妙訣也。聖嘆氏有云「要使古人聽命於我﹐不可使我受制於古人。」亦卽斯意﹐而尢爲明快率爽矣。

詩僧寄禪﹐名滿海內。一號八指頭陀﹐語言淸妙﹐了無凡音。比見其遺詩一首﹐爲錄於下。《引》云「壬子夏五月﹐訪白道人於烏龍潭上。坐談良久﹐覺六朝無限興亡事迹﹐都在石城楊柳莫煙中。塵海變遷﹐江山如故。白頭老衲﹐重見故人。回憶曩昔﹐都如夢痕。欲哭欲笑﹐云何云何。」詩曰「石城殘照裏﹐楊柳碧餘春。獨放靑天鶴﹐來尋白道人。溪云涼入夢﹐潭水近爲鄰。坐覺滄洲晚﹐微風動葛巾。」

寶廷字竹坡﹐淸宗室中之賢達士也。痛朝政不綱﹐憤而嫉俗﹐於浙督學任內﹐娶江山船妓女﹐復上疏自劾﹐部議落職。竹坡往來西山﹐以詩酒自娛﹐灑然遺世。嘗有「微臣好色誠天性﹐只愛風流不愛官」之句﹐其佗傺可想﹐其狂放亦復可欽。其子伯福﹐亦綽有父風﹐以創「知恥學會」事﹐見迕於朝貴﹐飭其嶽聯元嚴加約束。伯福遂嘗爲元陳說時局大勢﹐元韙之。拳亂起﹐聯元力陳拳不可恃﹐遭戮。伯福痛其外舅爲己而死也﹐則大慟。聯軍入京﹐遂與其弟壽富仰藥偕殉。瀕死有詩曰「衮衮請王膽气粗﹐竟輕一擲喪鴻圖。請看國破家亡後﹐到底書生是丈夫。」「薰蕕相雜恨東林﹐黨禍牽連竟陸沈。今日海枯見白石﹐兩年重謗不傷心。」視死如歸﹐躊躇滿志﹐誠一時之哲士也。

袁爽秋﹐桐廬人。文學治行﹐一時無兩。庚子之役﹐以抗疏劾端剛被戮﹐聞者惜之。張香濤爲詩弔之﹐情文並茂。詩曰「七國聯兵竟叩關﹐知君卻敵補靑天。千秋人痛晁家令﹐曾爲君王策萬全。」「民言吳守治無雙﹐士道文翁教此邦。黔首靑衿各私祭﹐年年萬淚咽中江。」「西江魔派不堪吟﹐北宋新奇是雅音。雙井半山君一手﹐傷哉斜日《廣陵》琴。」

七絕最難工。神機湊拍﹐合乎天籟﹐方擅勝場。唐人中工此者﹐如劉禹錫﹑王昌齡﹑杜牧輩﹐已不數觀。自唐以後﹐遂無人能工者。《湘綺樓詩集》不存七絕﹐《介白堂詩》亦然﹐蓋深知其難矣。

古人常有專工律﹑絕﹐不作古體者﹐殆以古體不易作故也。然古體詩亦不可不學。古詩源流甚雜﹐惟唐人則無體不備。近人所習﹐僅就選本順口者摩仿之﹐散整兼行﹐著一二拗句﹐卽自號爲古格。然如廬仝之《月蝕》詩﹐任華之《寄李白》﹐沈期之《李供奉彈箜篌歌》《霹靂》引﹐格調奇異﹐各不相類。李杜韓白諸家﹐其古詩體裁﹐亦極變化。須於平日諷誦時﹐玩其神理﹐審其音節﹐必有途轍可循。王漁洋論詩﹐於《丹靑引》《石鼓歌》諸類﹐繩以一定平仄﹐而李白之《夢遊天姥》詩﹐不能得其節奏﹐遂目爲英雄欺人﹐未免淺陋可笑。豈韓昌黎之《董生行》﹐元微之《古別離》﹐皆欺人語邪﹖此事至難﹐解人良不易。近人惟王湘綺﹑陳散原古體詩爲不俗。若陳石遺﹑易實甫﹐亦以長篇自鳴於世﹐非啞鐘則蓮花落耳。

金冬心先生書法畫筆﹐皆自成一派﹐視世之調鉛殺粉貌擬形摹者﹐何殊天壤。往見其所作人物冊子﹐極古健朴茂之致。題詩數章﹐亦饒野逸雋味﹐如「團扇生衣捐已無﹐掩書不讀閉精廬。故人比似庭前樹﹐一日秋風一日疏。」「白雲忽自眉際出﹐黃葉亂飛衣上來。空亭久立非無故﹐攔路溪風不放回。」「野梅瘦得意欲無﹐多謝山僧分一株。此刻閉門忙不了﹐酸香咽罷數花須。」其他斷章﹐咸多髙曠之趣。明窗幾﹐間一玩諷之﹐大可撲卻俗塵三斗也。

聖嘆批書﹐獨具隻眼﹐辧才妖筆﹐照徹古今﹐幾於負販之流﹐咸知名姓﹐亦可謂評論家之雄長矣。特所選之《唐才子詩》﹐則未免非大雅之道。而取材說義﹐猶有奇僻章彊﹐附會穿鑿之獘。是則文人好奇之過﹐非獨聖嘆氏然也。而以評小說之眼光評詩﹐實其致病之要點。但俊眼靈思﹐於詩道特有發明處亦不少。學者於此﹐當深思嚴辧之﹐究不可一槪抹殺也。

語有云﹕文人少達而多窮。又曰﹕詩以窮愁而後工。是「窮」之一字﹐誠鼓鑄詩文之良陶冶也。然昌黎艸送窮之文﹐元亮有驅饑之嘆﹐詩文𨿽佳﹐又何補於窮苦哉﹗味髯公「饑來據案坐﹐一字不堪煮」之言﹐能無感喟﹖其亦曰達人知命﹐聊以解嘲耳。偶得丹徒嚴吉人《送窮》四律﹐翻諷一過﹐覺滑稽之中﹐彌饒沈痛。錄兩章云「記經離亂識君才﹐小別無多去復來。助我耽吟堪寡欲﹐饒卿磨礪出英才。貧非病也賢何諱﹐富可求乎聖亦ㄉ。落落天涯數知己﹐昌黎怊悵子云猜」。「舉世爭馳勢利場﹐惟君古誼最悠揚。每逢佳士勞靑眼﹐但值凶年更熱腸。戀舊喜能甘我忄在﹐謀新都爲苦人忙。臨岐相執重相約﹐富貴他年莫便忘。」

律詩中兩聯最忌板滯﹐而不善著筆及气力孱弱者﹐皆易染此病。欲補救之﹐「縱對」法可式也。縱對亦云「流水對」﹐如「遙聞畫閣秦箏逸﹐知是鄰家趙女彈」﹑「忽逢靑鳥使﹐邀入赤松家」之類是也。律中得此﹐增長神韻格力不少。

阮尙賢字鼎南﹐越南遺民也。所著《桑海淚談》﹐一字一淚﹐不忍卒讀﹐是我國人所亟宜人手一編者也。嘗見其《感成》一律云「使節當年銜玉音﹐關河雙鬢雪華侵。豈知秦檜和金計﹐難遂包胥復楚心。石馬園陵秋艸冷﹐銅仙宮闕夕陽沈。劍南家祭知何日﹐漢臘低徊愴不禁。」

偶於莫愁湖得息園居士詩云「霜冷荷枯葉﹐湖天一色秋。日髙晨落漲﹐風正夜回舟。茗話參禪榻﹐棋聲隱畫樓。莫愁美才貌﹐福慧幾生修。」又髙占元有句云「竹矮疑爲山種谷﹐荷圓認是水生錢。」亦寫景有致。

晝公曰「人云詩不要苦思﹐苦思則喪自然之質。此亦不然。夫不入虎穴﹐焉得虎子﹐齲ǔ之時﹐須至難至險﹐始見奇句。成篇之後﹐觀其气貌﹐有似等閒﹐不思而得﹐此髙手也。」此語最好﹐學者所當服膺。又盧延遜云「莫話詩中事﹐詩中難更無。吟安一个字﹐斷數莖須。險覓天應悶﹐狂搜海亦枯。不同文賦易﹐爲著者之乎。」裴說云「苦吟僧入定。」又云「難得始爲詩。」皆能言詩中艱苦﹐爲初學者之油腔滑調﹐痛下鍼砭也。而衤能衤戴子瞀焉不察﹐以「老嫗能解」爲可式。不知不經艱苦而遂爲平淡﹐又安能免得「肥妻子」之譏乎。

近之名士﹐忄在誕不經﹐尢好以才自放﹐隨意謳吟。蓋以爲有才如我者﹐何出不佳﹖奚事占嗶如老學究。不知學問之道﹐浩如煙海﹐溝渠自畫﹐得不詒笑大方哉。往聞臣誦某公詩云「狗腳紛紛自稱政﹐羊頭衮衮盡封侯」。嗚乎﹐是誠何語哉﹗爲詩如杜拾遺﹐而尢有「語不驚人死不休」之言。餘子囂囂﹐得非亻眞乎﹖用知眞名士﹐乃無假文章也。

詩讖之說﹐由來久矣。如駱賓王之「倏忽搏風生羽翼﹐須臾失浪委泥沙」﹔劉希夷之「今年花落顏色攺﹐明年花開復誰在」﹔崔曙之「曙後一星孤」﹔趙嘏之「水邊歸去一閒人」等﹐記不勝書。𨿽事涉迷信﹐然言爲心聲﹐亦未嘗絕無機兆也。特世人茫茫﹐不能預察耳。仲兄子言﹐在揚軍時﹐因勞成疾﹐嘗以一詩寄示云「人生生死本尋常﹐海上難覓百歲方。一縷幽魂歸黑塞﹐十年春夢醒黃粱。寒鴉陣陣啼落月﹐荒冢累累對夕陽。寄語吾家諸弟妹﹐莫將消息問同行。」語慘音淒﹐當時特以爲一時哀音之極耳﹐而不卜次年夏竟爾辭世。其夭亡之兆﹐固已早見於半年以前矣。瞀未能知﹐呼負靡極﹗

詩以不用事爲第一﹐用事次之﹐但亦必運使靈活﹐不拘不澀﹐方爲可取。所謂「自然英旨﹐罕值其人」。詞旣失髙﹐則宜加事義也。而今士往往好使詩書﹐拘攣補衲﹐有意裝琢﹐行同書抄。而自矜淹雅﹐以爲韓碑﹑杜律﹐無一字無來歷也。不知顏任有拘庸之疵﹐劉楊多艱深之譏。詩寫性情﹐亦何事此﹐徒召子云淺陋之誚﹐豈非《風》《騷》之旁門哉﹗前有此條﹐玆更申之。

羅子源《江行》詩云「十里長堤落照明﹐西風裊裊布飄輕。龍陽西去垂楊柳﹐一路吟蟬不斷聲。」

鄙見論詩﹐嘗謂豪放甚易﹐秀邁爲難。豪放或可摹擬爲之﹐姿肆淩亂﹐無甚神理﹐久乃墮入惡派﹐全與詩道相背﹐不足取也。秀邁二字﹐原於胸襟不俗﹐下筆輒有超脫出塵之槪﹐蒼松拔石﹐長劍倚天﹐殆其似之。

七律固以气魄爲主﹐然鏈字鏈句之功﹐亦不可少。一字不愜﹐一句不稱﹐則足爲全篇累。此體自以少陵爲正宗﹐學者熟讀深思之﹐自必別有進境。

凡作七言絕﹑七言律詩﹐造句平仄須協。近人往往有一三五不論之拗句﹐誤也。凡七言詩句﹐第三字若用仄聲﹐則第五字必用平聲。蓋拗句亦有定格﹐第一字固平仄不拘﹐而第三用仄﹐第五用平﹔或第五用仄﹐則第三應用平﹐此爲正法。但此就七言律﹑絕言之也﹐其他七古拗句﹐則平平仄仄下﹐亦有作平仄平﹐或平平平者。但無平仄仄平仄仄平之句法。

曩與友人論詩﹐友云「作詩造句貴曲﹐曲則意多耐人尋味。如『有馬在江邊飲水』﹐直言之無足異也。須說『水流入馬之口』方有意致。」余頗然其說。後讀蘇東坡《詠韓幹畫馬》七古詩﹐中有句云「後有八匹飲且行﹐微流赴吻若有聲。」乃知友說從此出。而蘇詩造句之妙﹐不惟活畫出飲水之馬﹐而且飲且行之狀﹐如臨紙上。「微流赴吻若有聲」七字﹐眞令人叫絕。此亦後學所宜法式者也。

五律鏈字﹐有虛有實﹐最宜著重﹐所謂「詩眼」是也。唐人「气蒸云夢澤﹐波撼嶽陽城」﹔如不用「蒸」﹑「撼」二字﹐而用浮﹑湧等字﹐則死句也。鏈字貴新警﹐若但求避俗﹐而於神理毫不相關﹐亦不足重。

凡善作詩﹐未有不善作文者﹐特其文不著耳。經﹑史﹑子﹑集未能貫通﹐必少可傳之作。蓋學識不博雅﹐則下筆虛枵無物矣。韓昌黎﹑蘇東坡兼工詩文﹐人盡知也。杜詩無一字無來歷﹐非博極羣書﹐烏足語此。讀《公孫大娘劍器行》﹐所爲《敍》文致逸宕﹐爲韓蘇集中所無。下至陸放翁輩﹐詩格僅成宋人一派﹐而其所作古文﹐實淸曠拔去。後人但言作詩﹐而於讀書作文﹐不知用心﹐失之遠矣。﹝村按﹕此條可爲論詩專重性靈者借鏡。﹞

義山《無題》﹐韓《香奩》﹐其用意深婉﹐蓋別有所托﹐非詠閨事也。後人不明此旨﹐幾欲將身化爲婦女﹐淫詞褻﹐至不堪寓目。王次回《疑雨集》﹐詩格旣不髙﹐而淫气滿紙﹐直是描摩祕戲圖耳。艷體詩非不可作﹐然必取法乎上﹐勿染近人惡習爲妙。﹝村按﹕「無題」﹑「香奩」之分﹐其說詳於《兩般秋雨盦隨筆》中。﹞體制不同﹐似選詞亦自各異也。次回詩𨿽不能如杜老所謂「不廢江河萬古流」﹐然靈思綺筆﹐亦足自成一家。就中固有過甚之處﹐要未可以一惡而掩百臧也。不過後人學之﹐要有分寸耳。若一槪抹煞﹐則袁簡齋辧之於前﹐更毋庸南屯阝之冗於後矣。

近時名輩﹐講求作詩者﹐多學宋人黃山谷﹑梅宛陵一派﹐力矯平弱浮淺之習﹐可謂知所務矣。惟學識不富﹐才力不敵﹐多有寒儉枯澀之病。惟義寧陳伯嚴所著《散原精舍詩》﹐傀麗奇特﹐足以自成一家﹐閱之可以知諸家造詣之深淺。

散原各體詩﹐其勝人處在有輪郁勃之气﹐行乎其間﹐非筋緩脈弱者所能學步。然其造句鏈字之法﹐亦異常新警﹐多爲前人所未道過。散原而外﹐有富順劉光第《介白堂詩》﹐亦爲一時傑作。散原以古奧雄奇勝﹐介白堂則以淸新俊逸勝也。

由來勝語﹐半屬天成﹐意境雙臻﹐妙手獨絕。後世之士﹐未可貌奪。李學士擱筆黃鶴樓﹐自是千古俊傑。二三才士﹐不讓當仁﹐思出偏師﹐以搴赤幟﹐藉有妙句﹐要無逮焉。荊公之「靑山捫虱坐﹐黃鳥挾書眠。」山谷之「馬嚙枯箕喧午夢﹐臥驚風雨浪翻江」﹐徒貽疵累﹐無補精神。卽子瞻之「惟應山頭月﹐夜夜照來去」﹐亦難奪席﹐況夫嗣此而下者哉﹗

家君曰﹕謫仙《襄陽曲》﹐歐公亟賞其「淸風明月不用一錢買﹐玉山自倒非人推」﹐謂非他人所能道﹔予謂「遙看溪水鴨頭綠﹐恰似葡萄初潑醅」數聯﹐又豈第二人筆下所能有﹖

岑嘉州《走馬川》疊韻歌行﹐每三句一轉﹐論者謂本秦人「嶧山」等碑體。予觀《毛詩檜風素冠》之什﹐凡三章﹐章各三句﹐俱疊韻﹐尙在秦碑之前。

頃見六一頭陀錄寄禪遺詩一章云「一磐墮瞑翠﹐髙樓倚月明。天空憐雁渡﹐山靜覺寒生。雲气迷鍾阜﹐秋潮撼石城。時聞淸梵發﹐還似讀書聲。」蓋暮登掃葉樓所作﹐錘鏈至此﹐豈近今名士所能躋望者哉﹗

「禽言」亦詩中之一體﹐《寄園寄所寄》搜錄極多﹐皆作諷刺語。尢西堂亦有此體。家君子嘗以幼時所見黃佩蘭《禽言》四章錄示云。《交交桑扈》﹕「交交桑扈﹐桑滿墻陰三月暮。去年蠶時處深閨﹐今年蠶時涉遠路。道旁忽聞剪刀聲﹐令我躊躇不忍去。交交桑扈。」《不如歸去》﹕「不如歸去﹐儂家舊在江南住。離家一程遠一程﹐飲食不同言語異。風塵淪落年復年﹐回首江南家何處﹖不如歸去。」《泥滑滑》﹕「泥滑滑。大姑三月采新筍﹐小姑三月采細茶。行過南山又北山﹐微雨沾衣塵漬襪。蓮鉤小﹐穩些踏﹐泥滑滑。」《酒醉癡》﹕「酒醉癡﹐淸明節到鳥先知。王孫攜得佳人未﹖拾翠踏靑正此時。登舊隴﹐賦新詩﹐酒醉癡。」流麗淸圓﹐詞新句雅﹐洵佳構也。後二首體制稍異﹐或云姚瀛仙作。

《臨漢隱居詩話》云「李光弼代郭子儀﹐入其軍﹐號令不更﹐而旌旗攺色。及其亡也﹐杜甫哀之曰「三軍晦光彩﹐烈士痛稠疊。」前人記杜甫句爲詩史﹐蓋謂是也﹐非但敍塵迹﹑摭故實而已。或又謂「錦城歌管日紛紛。一絕爲杜稱詩史之張本。愚意史之意義﹐要不當專指諷刺褒貶﹐凡足以備一代故實﹐抉擇嚴謹者﹐皆史也。《說文》曰「史﹐記事者也。」若僅就一句二句﹑一首二首以爲言﹐則《垂老》《無家》《石壕》《潼關》《兵車》《哀江頭》等作﹐將無皆徒摭塵實之詞哉﹖大抵少陵生平﹐系心家國﹐遇世滄桑﹐所發多感時紀事之言﹐用有一代詩史之目﹐亦如和曼氏之稱詩史耳。儒生穿鑿﹐亦何足據。

歐陽永叔云﹕作文有三多﹐看多﹑做多﹑商量多也。余曰﹕豈獨文﹐徵詩亦然。

家君嘗云﹕眼前景﹐意中事﹐口頭語﹐見得到﹐寫得出﹐便是好詩。然而談何容易。

詩用書史﹐最忌晦混。以詞掩意﹐𨿽當何佳。僻典冷事﹐亦爲魔道。狐穴之譏﹐可不愼乎﹗老杜自謂讀破萬卷﹐下筆有神﹐而其用事﹐實佳妙可式也。如「婦人在軍中﹐兵气恐不揚」﹑「五更鼓角聲悲壯﹐三峽星河影動搖」﹑「過時如發口﹐君側有讒人」之類﹐數不勝數也。

後山云「陶淵明之詩﹐切於事情﹐但不文耳。」余嘗思其不文之故﹐迄不得解。想與子瞻不好《史記》﹐永叔不愛杜詩﹐同一疑案矣。然後者或人情﹐前者則奇論也。

女子裝束﹐前代最重弓鞋﹐而以大作小﹐遂有種種醜態。呂曜如有七律一章﹐形容盡致。詩云「淩波豈獨說生蓮﹐粉底彎彎劇可憐。且喜後塵多得地﹐只愁前路已升天。花陰立處痕長在﹐苔院行來印亦偏。一步一回頻納履﹐囑卿切莫進瓜田。」又誦其同鄕某先生席上詠醋一聯曰「秀才气味三分近﹐閨閣風情一半移。」亦可謂巧思俏語。每讀一過﹐輒爲失笑。

家君曰「白髮三千丈﹐緣愁若个長。」謫仙才語﹐妙在可解不可解之間。王荊公增爲「澡成白髮三千丈」﹐直是不可解矣。「眉痕只覺瘦來濃﹐指爪都從病後長。」孫淵如《贈內》詩﹐可謂哀艷。《疑夢集》亻效之云「情飛眼角雙眶綠﹐病染額心一點黃。」對句尙可﹐出句堪設想邪﹖惜其不讀《李夫人傳》耳。

宋庸字幸愚﹐保邑故家子。工書畫﹐能詩﹐曉歧黃。淪落不偶﹐挈家售藝於常﹐不知所終。作詩規摹老杜。玆錄其《書懷》五律一首﹕「戎馬關山道﹐獨從異國回。邊城寒角動﹐海月夜潮來。空有憐民意﹐誰爲濟世才﹖臨風撫短鬢﹐潦倒且銜杯。」

後山云「魯直《乞貓詩》云﹕『秋來鼠輩欺貓死﹐窺甕翻盤攪夜眠。聞道貍奴將數子﹐買魚穿柳聘銜蟬。』𨿽滑而可喜。」千載而下﹐讀者如新。因憶《菇荻對酒示友》詩曰「只顧傾杯莫論錢﹐寒宵好借酒催眠。千金難買長生藥﹐何必長生便是仙。」詎非同此理趣﹖

「與郎酣寢渾忘曉﹐雞亦流連不肯啼。」歡娛之言﹐可謂工已。「最是五更畱不得﹐向人枕畔著衣裳。」韓家自在窗中句也。同一兒女語﹐讀之令人欲喚柰何。蓋愁苦之音之感人易深耳。善乎太史公之言曰﹕《離騷》蓋自怨生也。

「池塘生春艸﹐園柳變鳴禽」﹐千古勝語。妙在意與物會﹐籟由天成。如春陽散和﹐不見斧鑿。後人以艱深求之﹐轉入魔道矣。陶彭澤「采菊東籬下﹐悠然見南山」﹐同一理味。坡老《示明上人頌》曰「衡口出常言﹐法度法前軌。人言非妙處﹐妙處在於是。」知此論也﹐可以言詩。

世傳浣花翁「子章髑髏血模糊﹐手提擲還崔大夫」之詩﹐可禦瘧鬼。予味其剛厲雄莽之气﹐誠哉匪誣。顧施肩吾之小鬼國家﹐亦足令山魈卻步。又何言哉﹗

往聞吾友石音﹐誦人扇面之詩﹐一時訁剪索﹐不知出所﹐曾並志之。頃夜淸寒﹐孤燈破夢﹐坐翻《鑑誡錄》﹐乃識爲程賀句。賀因此得名﹐時人呼爲程君山。詩與所聞略異﹐或傳寫之失與﹖回更錄之﹕「曾遊方外訪麻姑﹐說道君山此本無。云是昆侖山上石﹐海風吹落洞庭湖。」

酉民以舒河槎先生《笈雲樓詩鈔》一卷寄示﹐乃舒氏家藏本﹐欲付剞劂而未遑者也。首弁吳樹梅一序﹐乃督學次辰時所撰﹐推崇特至﹐有「作者山川所歷﹐例付歌吟﹐慨嘆之懷﹐時煩墨素。其中長句﹐尢運神工。接武盛唐﹐流行三楚。當推大雅﹐自是公言」等語﹐價值殆可想見。予披誦一過﹐覺五字較勝﹐長句亦多瑰麗雄偉之作也。

家君曰﹕左氏文好談鬼神。伯有楚靈﹐著墨無多﹐神情活現﹐讀之使人懍忄栗欲怖。漢代樂府如唐山夫人某歌﹐寫得精靈慌惚﹐雅有盲老公筆意。

屈子《天問》篇末﹐「彭斟雉帝何饗」以下凡十三句﹐便是漢魏以後七古歌行之先聲。

家君曰﹕讀古人詩﹐各有興寄﹐卽各有感觸。人問王孝伯﹐《十九首》中以何等句最佳﹖王以「所遇無故物﹐焉得不速老」應之。予每讀「前日風雪中﹐故人從此去」二語﹐爲之愴恨。蓋由關塞飄零﹐飽諳斯味也。

詩言志。車馬輕裘﹐敝之無憾﹐仲氏志也。太白「五花馬﹐千金裘﹐呼兒將出換美酒﹐與爾同消萬古愁」﹐是追進一層法。又「回頭語小姑﹐莫嫁似兄夫」﹐語意亦從《孔雀東南飛》中化出。退之訾其輕薄矣。

梅都官曰「作詩無古今﹐欲造平淡難。」平澹雲者﹐歷徹甘苦﹐落盡芬華﹐衝然返於天人混洽之境也。老杜以超詣許陶謝二公﹐胸懷之髙妙﹐要亦不可及耳。佘嘗見近世之士﹐多摭拙易鄙俗之詞﹐體同俳唱﹐平淡自許﹐性情妄矜。知者見之﹐不將冠隊纓絕乎﹗

作詩造意遣辭是一事﹐押韻亦是一事。嘗見多少好句﹐以用韻未工﹐都成瓦礫﹐良可愾也。然韻之工﹐非徒關於穩不穩也。凡啞響﹑巧拙﹑曲直﹑深淺﹑輕重﹑生熟﹐皆自有故﹐不可不知也。

家君曰「揚子幼種豆詩﹐不過比興語﹐諭仕宦之不達耳。張晏臣瓚舊注﹐必爲南山君象﹐蕪穢不治﹐言姦邪滿朝也。語意ㄙ昧﹐葉氏駁之最允。元微之《連昌宮詞》﹐「祿山宮中養作兒」等句﹐直是破口謾罵﹐不遭文致﹐亦云幸矣。才子之稱豈不大異。

家君曰﹕屈平《九章》﹐前五後三﹐皆從身世著筆﹔第六章

間以《橘頌》﹐文心狡獪﹐使人不測。老杜《同谷七歌》﹐弟妹之下﹐插入「四山多風」﹑「南有龍」二首﹐未復收到本身上﹐章法全祖靈均。

五溪多三王廟﹐神爲兄弟三人。相傳皆南宋名將﹐平苗有功﹐旌麾所蒞﹐箐洞懾服。爲權臣所忌﹐貽鴆而卒。英靈不沒﹐往往爲祟。後經敕封三天王﹐永享血食﹐患乃得寢。故俗亦呼之爲「天王廟」﹐又以生職稱之爲「三侯廟」。羅子源有《三侯廟詩》云「萬縷蠻煙一戰收﹐百年廟貌大江頭。弟兄難得皆名將﹐士女都來拜故侯。灘水走雷龍欲起﹐山峯立劍樹常秋。遷陵聞說英靈在﹐鐵馬金戈夜夜遊。」又《出塞曲》云「萬里秦城外﹐平沙接大荒。天寒徵旆白﹐日落陣云黃。號令風雷動﹐軍聲鼓角忙。前山烽火起﹐上馬正擒王。」《入塞曲》云「百戰將軍捷﹐長歌壯士歸。明駝馳露布﹐番使擁降旗。沙闊千雕下﹐秋髙萬馬肥。槍一掃蕩﹐鼓吹脫戎衣。」淸健雄渾﹐俱可傳作。

嘗於金陵掃葉樓見一絕云「濕云如墨擁層巒﹐古寺秋陰佛殿寒。競說六朝山色好﹐有誰來向雨中看﹖」喜其新妙﹐惜乎姓字忘卻矣。

《道山淸話》載石曼卿一日至李駙馬家﹐見楊大年寫「折戟沈沙鐵未消」一絕﹐後書義山二字。曼卿笑云「昆」裏沒這般文章。塗去義山字﹐書其旁曰牧之。蓋兩家集中皆載此詩也。詩甚佳﹐但頗費解說。吾嘗思之﹐亦不悉其費解說之故。

張東墅《鎭道中》一絕云「腰刀首帕半身衣﹐躡足登山似鳥飛。赤米白蝦滿寵負﹐夕陽人影趁墟歸。」於邊邑風俗﹐惟妙惟肖。﹝編者按﹕以上原載第一至十六集﹞

●綺霞軒詩話﹝秋夢﹞

詠物詩之有寄托者﹐如吾鄕商麓原先生。《詠秋燕》云「遨遊京國計全非﹐王謝堂前故侶稀。絮語梁間猶刺刺﹐離情江上轉依依。小樓欲雨尋春過﹐深巷無人帶月飛。雲水萬重須道遠﹐長安𨿽好不如歸。」「烏衣門巷是家鄕﹐衰艸離離塞路荒。不盡春江思舊雨﹐那堪秋水傍斜陽。關心簾箔身如寄﹐瞥目鶯花夢易涼。自顧紅襟毛羽敝﹐問儂底事一身忙。」「曾記斜飛萬綠新﹐無端棖觸也傷春。歸來村路迷黃葉﹐夢入江洲冷白蘋。搖落情深緣作客﹐炎涼閱盡柰依人。海梁玳瑁雙棲穩﹐不向繁華踏軟塵。」客中況味﹐慨乎言之。先生名書浚﹐爲「杉湖十子。之一。其詩可傳者甚多﹐惜余不復記憶耳。

龍翰臣先生《詠春柳》三律云「昨夜東風展翠條﹐江南江北路迢迢。曾憐瘦影披寒渚﹐又寫濃痕上板橋。齊殿風流猶在眼﹐楚宮婀娜半垂腰。誰知鎭日濃煙裏﹐一例春愁鎖未消。」「綠水紅橋舊夢非﹐柔絲宛地忽依依。年光惜別歌《金縷》﹐眉黛嬌春試舞衣。殘月曉風人已去﹐碧波新艸燕初飛。陌頭不是鶯花好﹐綰住長條未得歸。」「淸明村店酒旗斜﹐漠漠靑堤間白沙。隔岸馬聲嘶遠道﹐臨風鶯語喚誰家。戍樓望斷芳菲節﹐江水生憎泛白花。惆悵渭城攀折處﹐離愁應比去時加。」數詩神味風韻﹐不減漁洋﹐特春蘭秋菊﹐各殊其致耳。

詩詞有用俗字而愈傳神者﹐稼軒詞中﹐往往見之。《倚晴樓詩餘》中﹐亦有《蝶戀花》一闋云「客衣單﹐人影悄。越是天涯﹐越是秋來早。雨雨風風增懊惱。越是黃昏﹐越是虫聲鬧。別情濃﹐歸夢渺。越是思家﹐越是鄕書少。一幅疏簾寒料峭。越是銷魂﹐越是燈殘了。」一闋之中「越是」二字凡八見﹐而愈用愈靈活﹐愈疊愈悲感。以視浪用俗字而不知揀擇者﹐眞所謂毫釐千里矣。

嘗見《余墨偶談》中﹐《詠詩魂》一律云「一縷鑪煙尙未消﹐酒痕燈影夜迢迢。輕盈每向花前斷﹐縹渺還從月下招。或共離懷吟碧艸﹐偶隨淸夢度紅橋。梅花詠罷香侵骨﹐細管銀箋淡淡描。」描寫「魂」字﹐運思入微。余仿其意﹐作《花魂》一律云「一縷飄零繞錦幃﹐漫尋柳色鬥芳菲。黯然銷處愁蜂采﹐偶爾離時化蝶飛。驚向風前容易斷﹐招從雨後總難歸。辦香焫盡何曾返﹐玉砌雕闌又夕暉。」噫﹗千古名花﹐飄零黃土﹐香魂渺渺﹐恨也何如﹗難尋返魂之香﹐聊譜招魂之曲。花神有知﹐當亦黯然魂銷矣。

作詩限韻﹐余雅不喜。因有時韻與題相鑿枘﹐頗難牽合也。猶記《隨園詩話》中﹐有詠蝶二句云「有時飛到江邊去﹐跟過賣花人上船。」眞匪夷所思。一日余與內弟張筠士談及﹐頗欲效顰。因擬二題共詠﹐詠魚押「山」字﹐詠雞押「波」字。餘詩先成﹐《詠魚》云「濠梁流水碧潺潺﹐戲藻噓萍意自閒。避世早知髙處險﹐幽人何苦尙漁山。」《詠雞》云「棲塒莫問夜如何﹐壯士軍中尙枕戈﹐茅店一聲天未曙﹐浮雲如水月如波。」錄成覆視一周﹐而筠士之詩亦成矣。《詠魚》云「圉圉洋洋豈等閒﹐揚髻常在碧波間。幾時乘浪來東海﹐也睹蓬瀛第一山。」《詠雞》云「毛羽𨿽丰飛不起﹐雞冠鉤距待如何。臨流羨煞雙雙鴨﹐日日溪頭浴晚波。」東施之誚﹐自知不免。然見獵心喜﹐文人結習﹐終難懺除耳。

《西靑散記》中﹐亦有善用疊字塡詞者。錄其《鳳凰臺上憶吹簫》一闋云「寸寸微云﹐絲絲殘照﹐有無明滅難消。正斷魂魂斷﹐閃閃搖搖。望望山山水水﹐人去去﹑隱隱迢迢。從今後﹐酸酸楚楚﹐只似今宵。問天不應﹐看小小雙卿﹐裊裊無聊。更見誰誰見﹖誰痛花嬌﹖誰望歡歡喜喜﹖偸素粉﹑寫寫描描。誰還管﹐生生世世﹐夜夜朝朝。」連用四十餘疊字﹐脫口如生靈心慧舌﹐不讓易安專美於前矣。

萍鄕文蕓閣閣主之妹晚芳女士﹐頗嫻吟詠。於歸數年而卒﹐其遺稿多散佚無存。曾記有《詠鍼》一律云「白戰爭教寸鐵持﹐紅鑪釒鏈想難施。夜工欲學靈蕓法﹐天巧宜傳織女絲。繡作文鴛畱妙訣﹐壓將金綫度幽思。閨中日日常偕伴﹐不惜三餘當讀時。」又《登越王臺》云「朝漢髙臺尙宛然﹐憑欄遙望思綿綿。雄圖海嶠三千里﹐大長蠻夷四九年。才見重岡罷歌舞﹐俄聞橫海下樓船。呼鑾道上遊人集﹐霸气蒼茫弔木棉。」一則才思沈雄﹐一則刻劃精細﹐各臻其妙。

丹徒李吟白先生長於七絕﹐玆於《江鄕漁話》﹐中錄其《題桃花扇院本》三首云「艷絕淸溪水一鉤﹐媚香樓勝顧眉樓。諸君也自耽聲色﹐爭怪言家不解愁。」「玉樹歌殘璧月涼﹐碧山依舊送降王。南朝亡國都風雅﹐詩酒乾坤翰墨場。」「一夕金城鐵鎖開﹐過江靑蓋總堪哀。桃花扇子梅花冢﹐都自情天血性來。」又《與人話南朝舊事》云「淸談名輩系興亡﹐襟帶逍遙似老莊。何物能支江左局﹖唾壺麈尾紫羅囊。」「山賊縱橫啟徑行﹐蔚宗末路誤彭城。才人作計都如此﹐不爲披猖損盛名。」《詠昭君》云「馬上紅顏塞上霜﹐閼氏位號抵昭陽。蛾眉也有虯髯志﹐笑抱琵琶別漢皇。」慷慨之中﹐雜以議論。可與論古﹐可與言詩。

以韻語發揮種族思想﹐除嶽武穆《滿江紅》一闋外﹐陳白沙《厓山題壁》一詩﹐久已膾炙人口。近讀張蒼水集﹐見有《戊戌冬懷》八律﹐其於種族之辧﹐亦凜若秋霜。特當時民權之說未明﹐不免迷於君臣之義。玆錄其一律云「九邊鎖鑰斷胡烽﹐醪纊先朝費歲供。猾夏已無秦塞險﹐防秋豈復漢家封﹖黃河凍解應回馬﹐碧海波揚欲起龍。寄語金微多舊戍﹐艸枯蓬折爲誰從﹖」又《和定西侯張侯服畱題金山六首》之一云「飛椎十載誤逋臣﹐蹀血憑誰破玄眞﹖霸就鴟夷原去越﹐兵連牛女正當閩。投鞭不覺江流隘﹐傳檄兼聞鐃吹新。正爲君恩畱一劍﹐莫教龍气渡延津。」愛國之情﹐溢於言表﹐數百年後﹐讀之猶有生气。先生又有句云「獨笑中華皆婦孺﹐幾回膜拜捧胡雛。」不知淸徳宗及宣統帝登極時﹐舉朝大臣﹐亦有曾讀此詩者否﹖

皖江呂惠如女士工詩。數年前於友人處﹐得閱其詩稿﹐近多遺忘。曾記其《秋日雜書》五古二首云「斜陽下疏柳﹐秋蟬如一鳴。落葉黏成衣﹐似訴飄搖情。我生亦蕭瑟﹐歲月忽相驚。感此摧中懷﹐愴焉將淚傾。」「炊煙不在樹﹐化作秋云碧。西風引微涼﹐吹此憑樓客。遙山招欲來﹐爲有疏林隔。相對寂無言﹐夕陽紅脈脈。」又《詠霜》一律云「乍疑疏雪落林間﹐細看空蒙薄玉顏。昨夜微黃上新橘﹐曉來一白接秋山。鐘飄殘月初沈水﹐雁逐徵人正度關。指點板橋朝日出﹐馬蹄猶可認連環。」稿中佳句極多﹐不能盡憶﹐然丰神秀韻﹐亦可窺見一斑矣。女士有妹﹐名碧城﹐亦工詩詞﹐於女學界最知名。其詩𨿽嘗寓目﹐然多不能記憶。猶記其《淸平樂》二闋云「晚煙新斂﹐紅冷芙蓉院。銀漢迢迢更漏淺﹐風動雲華微卷。

水邊處處珠簾﹐月明時按歌弦。不是一聲孤雁﹐秋聲那到人間﹖」「大千塵世﹐總是銷魂地。粉怨香愁無限意﹐吹得滿腔紅淚。

臨風猶弄娉婷﹐回看能不關情﹖願誦《楞嚴》一卷﹐懺渠藩混飄零。」前一闋未標題。後一闋則詠落花也。

能言人所欲言而不能言之意﹐其詩必佳。吳谷人先生詩云「愁集燈前如有約﹐詩成枕上半無題。」二語確爲人所欲言而不能言者。

閨閣詩之有須眉气者﹐殊不多覯。《梅神吟館詩艸》中﹐有《放言》四絕云「天涯擾擾盡風塵﹐欲報君恩愧此身。若使朝廷用巾幗﹐髙涼應有洗夫人。」「恨不沙場萬里行﹐豈辭馬上請長纓。笑他碌碌稱男子﹐投筆何嘗爲聖明。」「對酒當歌感慨生﹐唾壺擊缺气難平。卞和空抱瑤華泣﹐未遇良土豈得名。」「人呼靈運爲山賊﹐眾指曾參妄殺人。今古謗言同一例﹐汨羅不獨有靈均。」音節悲壯﹐气槪雄豪﹐使怯弱男兒讀之﹐定當愧死。

昌黎作詩﹐好用僻韻。然則古詩爲然﹐近體亦殊罕見。玆於《西靑散記》中﹐得《登諸天閣》一律云「到處貪奇不礙廉﹐半生慠骨向松謙。花蒸野粟香於米﹐雪煮山蔬味勝鹽。疲馬卸肩原未息﹐晚鶯饒舌有誰箝﹖掃云願閉諸天閣﹐淸磐聲中檢藏簽。」履險如夷﹐是能善用偏師者。

袁簡齋論詩云「詩人者﹐不失其赤子之心者也。」旨哉斯言﹐洵足爲千古騷人之代表矣。試觀《三百篇》中﹐呼彼蒼﹑呼父母者﹐數見不鮮。屈原作《離騷》﹐史遷亦爲之解曰﹕人當勞苦倦極﹐未嘗不呼天﹔疾痛慘坦﹐未嘗不呼父母。然則古今詩文﹐可以傳世而行遠者﹐何一非本赤子之心而發見者乎﹖至太白「小時不識月﹐呼爲白玉盤。」及「舉杯邀明月﹐對影成三人」諸詩﹐尢爲天眞爛漫﹐流露自然。可見古人詩以道性情之說﹐不我欺矣。吾鄕汪任之先生亦有五古一首云「兒時視靑天﹐謂僅髙於屋。竟欲借梯登﹐星辰盈一掬。長成始自笑﹐神志太超忽。忽忽念餘年﹐且插塵中足。靑天不可上﹐兒時不可復。翹首望穹窿﹐靑蒼還鬱鬱。」讀此詩﹐覺萬千悲感﹐萃於一身。轉恨兒時光陰﹐去之太驟。

吾鄕馬君武先生舊有句云「甘以淸流蒙黨禍﹐恥於亡國作文豪。」人因呼之爲「亡國文豪」。嗚呼﹗曾幾何時﹐亡國文豪竟一變爲興國志士﹐誠非當時所及料。然今日權姦當國﹐民生塗炭﹐共和政治﹐漸就澌滅。文豪在今日﹐誠負有指導國民之責者。

庚子暮春﹐余與諸同志結海棠社於羊城﹐拈題分詠﹐得「玉人詞」數十首。其可誦者﹐如《怡情詩》曰「燈光如水浸簾靑﹐花外琴聲響又停。月正明時人半醉﹐倚屏閒共玉人聽。」《醉血詩》曰「東風吹雨細如埃﹐點點苔痕綠上階。瞥見隔簾花影亂﹐鸚哥低報玉人回。」皆幽艷之作也。

汪精衛先生﹐民黨中之優秀者也。以謀刺前淸攝政王系獄﹐曾有《獄中感懷》四律云「西風庭院夜陰沈﹐徹耳秋聲感不禁。伏櫪驊驑千里志﹐經霜喬木百年心。南冠未攺支離態﹐畫角中多激楚音。幸有靑燐慰岑寂﹐殘宵猶自伴孤吟。」「煤山雲樹總淒然﹐荊棘銅駝屢變遷。行去已無干淨土﹐憂來徒有柰何天。瞻烏不盡林宗恨﹐賦鵩應傷賈傅年。一死襟期殊未了﹐此頭須向國門懸。」「落葉空庭萬籟微﹐故人夢裏兩依依。風蕭易水今猶昔﹐魂度楓林是也非。入地相逢應不愧﹐劈山無路欲何歸。記從痛灑新亭淚﹐忍使啼痕又滿衣。」「憂來疾病亦綿綿﹐一讀黃書一泫然。瓜蔓已都無可摘﹐豆萁何可更相煎。笳中霜月淒無色﹐畫裏江城黯自憐。莫向金臺回首望﹐荊榛落日帶寒煙。」數詩以淒婉之詞﹐寫悲慨之意。怨而不怒﹐哀而不傷﹐深得詩人溫柔惇厚之旨。

古今悼亡之作﹐當以元微之《遣悲懷》三首爲最。以其眞情流露﹐不假修飾也。曩讀《漢南春柳詞鈔》﹐亦見有悼亡二十餘闋﹐玆選錄四闋於後。《浣溪紗》云「八九年前憶畫眉﹐玉堂花底面如脂。南來塵土鎖燕支。但道眼前終有恨﹐若論身後總難追。天生薄命可憐伊。」「心怯空房不忍歸﹐夜涼禁得舊羅衣。銀缸無語麝蘭微。

畫裏傳神都仿佛﹐夢中握手也欷歔。鏡臺猶在玉容非。」《菩薩蠻》云「綠窗月下鶯聲輭﹐羅幃斜掩春人倦。角枕繡鴛鴦﹐渠儂同一雙。而今春夢醒﹐云去無畱影。昨夜五更寒﹐覺來衾枕寬。」《憶蘿月》云「夜涼無寐﹐往事從頭憶。夢裏相逢難盡意﹐何況夢兒不至。淸晨獨上芳階﹐無人料理妝臺。惟有遠山眉黛﹐隔窗猶自飛來。」詞旨淒涼﹐令人不忍卒讀。

余鄕龍翰臣方伯﹐工詩古文詞﹐著有《經徳堂詩文集》若干捲﹑《漢南春柳詞鈔》一卷﹐皆入古人堂奧。其繼室何蓮因夫人﹐亦工詩詞。方伯終於江西任所﹐夫人殉焉。一時士夫﹐莫不髙其節烈。其遺著有《梅神吟館詩艸》一卷﹐聞有句云「韓馮婦死夫同誓﹐化爲連理不分開。」又云「池有比目魚﹐山有連理枝。微物有情尙如此﹐人不如物生何爲﹗」讀此詩﹐知夫人之節烈﹐殆非偶然。蓋早與方伯誓同生死矣。

予家舊有《倚晴樓詩餘》一卷﹐纏綿淸麗﹐直與後主﹑易安相頡頏。予酷愛之。未幾失去﹐懊惱殊甚。久而忘之﹐一日忽得之於故紙堆中﹐不禁喜極欲狂。乃不數月﹐忽又失去﹐至今杳如黃鶴。每一憶及﹐如喪良朋﹐猶記有《浪淘沙》一闋云「秋意入芭蕉﹐不雨瀟瀟。閒庭如此好良宵。月自纏綿花自媚﹐人自無聊。別恨幾時消﹐認取紅綃﹐鳳箏音苦雁書遙。醒著欲眠眠著醒﹐燈也心焦。」其他佳句﹐美不勝收。著者爲海鹽黃韻甫﹐殆黃九之後身歟﹖

詞之善用疊字者﹐除李易安《聲聲慢》一闋外﹐殊不多覯。《倚晴樓詩餘》中﹐有《卜算子》一闋云「淺淺玉池波﹐點點蒼苔雪。淡淡輕煙惻惻風﹐香在蒙蒙月。寂寂舊時春﹐渺渺誰家笛﹖曲曲欄幹楚楚人﹐無柰依依別。」句句用疊字﹐而丰神栩栩﹐情態翩翩。易安而後﹐當以此爲嗣者。

詠物詩貴有寄托﹐否則精心刻劃﹐細膩熨貼﹐只須不著迹相﹐亦自可觀。此體元人最爲擅長。瞿宗吉《詠鳳仙花》詩云「金盆玉露搗仙葩﹐解使纖纖玉有瑕。一點愁凝鸚鵡喙﹐十分春在牡丹芽。嬌彈粉淚拋紅豆﹐戲搯花枝鏤絳霞。女伴相逢頻借問﹐幾回錯認守宮砂。」又《詠玉簪花》詩云「白露初凝气候涼﹐花神獻寶助新妝。移來銀色三千界﹐壓盡金釵十二行。秋水爲神冰琢骨﹐龍涎作炷麝傳香。不須石上憂磨折﹐長在佳人鬢髮旁。」錦心繡口﹐鬼斧神工﹐非此生花妙筆﹐不能爲花神寫照。

徳淸兪繡孫女土﹐蔭甫先生女也。工詩﹐早卒。嘗見其《遊天寧寺》七律一首云「東風吹絮暮春時﹐客到禪扉有鶴知。松樹兩行靑幛立﹐藤花一架紫雲垂。無緣佛地生歡喜﹐但祝人間少別離。歸去也應更回首﹐暮鐘聲裏意遲遲。」又《詠梅》云「橫斜疏影舊題詩﹐獨占東風第一枝。雪滿空山孤鶴守﹐香浮紙帳美人思。殷勤不厭水容冷﹐珍重休教玉笛吹。澹月黃昏無限好﹐賞心偏愛未開時。」《詠水仙》云「細細幽香鼻觀通﹐珊珊瘦質玉玲瓏。半窗淸影黃昏後﹐一點芳心冷淡中。自有因緣聯水石﹐不將榮落托東風。莫嫌相對渾無語﹐花意詩情處處同。」孤芳落落﹐不染塵氛。讀其詩﹐可想見其人。

吳綬卿先生﹐革命軍中之健將也。辛亥武漢起義後﹐淸廷忌之﹐嗾賊刺之於石家莊。天下共憤﹐欲得姦人之首而甘心焉。先生置身軍界﹐有儒將風﹐尢工吟詠。余酷愛其《步王梧生己酉守歲原韻》十律﹐恐久而遺忘﹐特錄存之。詩云「梭擲雙丸任往還﹐白雲終古自閒閒。一生梯米浮滄海﹐萬里風雲望故山。醉眼重邀燕市月﹐蹄痕曾徧漢時關。撫摩髀肉增惆悵﹐陳迹無端俯仰間。」「十年泛宅復浮家﹐萬里邊風拂鬢華。未必出山終小艸﹐何辭傾國對名花。浮蹤笑比風前絮﹐詩句誰籠壁上紗。結習年來忘未得﹐吟髭撚斷手頻叉。」「錦帙牙簽列四圍﹐讀書日日侍慈闈。春暉愛護爭駒隙﹐鄕夢瞢騰逐雁歸。五夜聞雞猶起舞﹐一時屠狗亦雄飛。戎裝笑把宮袍換﹐聊當娛親萊子衣。」「壯年躍馬賦西徵﹐仗劍思吞海底鯨。蔥嶺萬里輕舉足﹐秦關百二慣宵行。霸圖憑弔班都護﹐飛將長懷李北平。幾輩雄兵談紙上﹐扶桑日麗說東瀛。」「苦將事業望旗常﹐山上云偏出岫忙。髙視敢誇千里目﹐憂時徒轉九回腸。長安觀奕成殘局﹐列國爭雄啟戰場。滄海無情天地窄﹐馳驅容易誤年光。」「乘軺持節去悠悠﹐萬里臨邊玉塞秋。肯使龍蛇據山澤﹐直教狐兔匿林丘。一絲知否牽全局﹐大錯何堪鑄六州。孤憤滿腔郁誰語﹐意思披髮大荒遊。」「底事王郎斫地歌﹐敢將身世怨蹉跎。骨經釒鏈丰裁峻﹐眼閱興亡涕淚多。好友乍來棋一著﹐舊書補讀硯重磨。竭來五夜閒吟慣﹐數盡殘更躍鼓﹛黽﹜。」「乍辭艱鉅脫鉤魚﹐宦味蕭閒意自如。官閣梅花春酒艷﹐天階楊柳曉風疏。若非息壤難彌謗﹐豈是虞卿始著書。勘破云枯心止水﹐小園新辟浚淸渠。」「風人雅旨托於《詩》﹐三復流連有所思。時事是非千古定﹐纏綿忠愛幾人知。髙情寧有饑寒懼﹐顧影誰憐水雪姿。太息窮愁孟東野﹐象誰燬齒豹畱皮。」「從來江漢郁云雷﹐士气而今消歇才。三顧誰論天下計﹐九邊未見戰雲開。漢皇前席難爲用﹐騷客離魂招不來。金粟堆前松柏老﹐人間誰唱得龍媒﹖」才思俊逸﹐气象雄傑。讀此詩﹐覺諸葛亮之羽扇綸巾﹐羊叔子輕裘緩帶﹐猶未足擬其風雅也。

河南陸子明性豪爽﹐曾任南洋爪哇某校教職。余初不相識﹐南遊後﹐晤於巴城﹐因訂交焉。子明好吟詠﹐所爲詩多不經意﹐然往往有精警可誦之句。曾記其七絕一首云「西走咸陽北雁門﹐中原到處喚黃魂。鑄成十萬橫磨劍﹐只爲仇仇不爲恩。」頗有雄豪之槪。又《弔萬丹王故宮》一律云「一片殘碑矗道旁﹐萬丹雄主舊時場。故宮冷落埋荒逕﹐遺疊依稀臥夕陽。戰死原甘爲厲鬼﹐偸生未肯作降王。當年霸气今消歇﹐贏得千秋姓字香。」第三聯英气奕奕﹐不亞吳道子寫生之筆。噫﹗吳夫差不受甬東之封﹐飲劍而死﹐後人壯之。今萬丹王一南蠻之酋長耳﹐不謂雄心壯志﹐亦足以震耀古也。

阮孚金貂換酒﹐千古播爲美談。余鄕唐薇卿先生主講蓉湖經捨時﹐曾出「典衣買菊」詩題課士﹐有張某七律二首云「小園秋好且勾畱﹐卻少寒花點綴幽。掃徑尙遲良友至﹐開箱先與細君謀。輕衫持去書新券﹐歸路拚將插滿頭。一事古人差彷佛﹐靑蓮換酒脫貂裘。」「愛花淸興未闌珊﹐搜篋休云割愛難。質庫償他三倍利﹐疏籬供我一秋看。始知佳色來非易﹐從此吟肩聳更寒。堪笑豪門誇富貴﹐黃金偏買牡丹看。」風人韻事﹐足與金貂換酒並傳千古矣。又周某有《曉起聞賣花聲》二律﹐亦應先生校課之作﹐附錄於後。詩曰「曉起書窗報嫩晴﹐無端花市送春聲。雙鬟松綠妝慵理﹐一路呼紅耳乍傾。似共鶯歌齊宛轉﹐陡驚鴛夢不分明。最憐雛婢搴簾聽﹐疑隔房櫳喚小名。」「淸晨喚醒畫樓春﹐最是兒家聽倍眞。有價先尋金粉地﹐此聲偏動綺羅人。昨宵雨迹迷深巷﹐同伴花資贈隔鄰。況復賣飠易天气暖﹐來宵紅紫更翻新。」濃艷淸新﹐雅與題稱。

余鄕張婉儂女士性耽書史﹐工吟詠﹐著有《綠梅花館吟艸》。未嫁而夭。所爲詩詞多涉哀感﹐言爲心聲﹐宜乎其不永年也。玆錄其《待月寄調虞美人》五闋云「耐寒獨自窗前坐﹐沒个紅鑪火。待看明月上雕櫳﹐爭柰嫦娥深避廣寒宮。夜深猶自慵臨鏡﹐那管離人悶。三分怨與七分愁﹐並作十分幽恨在心頭。」「幾回怕見銀蟾影﹐爲恐添愁恨。早垂簾莫掩重關﹐獨抱一腔幽意向邯鄲。者番愁緒渾無著﹐擬對嫦娥說。偏他終夜只朦朧﹐恰是玉人深病繡幃中。」「蓮花漏急銅壺瀉﹐又是更殘也。鴨鑪香冷水沈煙﹐寒气侵肌陡覺縷衣寬。濃愁壓損眉峯翠﹐已分成憔悴。倩誰傳語問嫦娥﹐知否宵來贏得淚痕多。」「晨曦漸漸明窗紙﹐錯認心驚喜。捲簾惟見曉星稀﹐始覺一宵空自太情癡。離魂銷盡羅衣重﹐那有邯鄲夢。回頭蠟淚已成堆﹐剩有中心一寸不曾灰。」「殘宵易盡愁無盡﹐釀得朝來病。病愁自解自相憐﹐鎭日臨窗伏枕思懨懨。妝遲豈是耽嬌懶﹐只爲柔腸斷。就中多半未分明﹐應怪如何直恁不關情。」又《憶蘿月》云「澆愁無酒﹐獨自沈吟久。心是梧桐身是柳﹐禁得怎般消瘦﹖生來不解眉顰﹐秋風斷送癡魂。一樣閒庭涼月﹐惱人最是黃昏。」《踏莎行詠曉妝美人》云「暖日烘檐﹐涼ざ穿牖。開簾花气濃薰袖。雲鬟綠膩玉釵斜﹐枕痕紅暈胭脂透。一味悲秋﹐三分玻ㄆ。鏡中影比年時瘦。長眉原不解愁顰﹐無端也學春山皺。」

善化何鏡海先生以行伍出身﹐官至道員﹐工詩﹐著有《鏡海詩稿》。稿中佳句﹐以無題爲多。余幼時酷愛之﹐諷誦常不去目。今彊半遺忘﹐所能約略記憶者﹐如「寒云吹斷不成雨﹐麗日當空散作霞」﹑「洛浦寒波涵夜月﹐杉湖微雨斷春鶯」﹑「匝地落花春後恨﹐在天孤月夜來心」。諸語置之《玉溪生集》中﹐幾不能辧。

徳淸兪蔭甫先生﹐經學家也。五年前得閱其詩稿﹐讀至終篇﹐殊少愜意處。惟記有《詠西瓜燈》四律﹐典雅貼切﹐且有寄托﹐洵爲此題傑作﹐特追錄之。詩曰「一場瓜戰夜初停﹐幻出團滿月形。聖火養成千歲綠﹐仙丹鏈就十分靑。擎來何減琉璃碗﹐望去偏疑翡翠屏。不是金刀能割膜﹐癡皮那得化空靈。」「剝盡層層皮與膚﹐此中原自費工夫。光明豈減燃臍董﹐空洞眞成割腹胡。笑爾燭奴無位置﹐比他雲母略莫糊。世間何物堪相擬﹐只有回回靑亞姑。」「宵深移近讀書堂﹐伴我靑燈興更長。要使腹中無磊塊﹐自然頂上有圓光。莫嫌焰焰膏將滅﹐只覺熒熒火亦涼。不解朱門歌舞地﹐髙燒紅燭照紅妝。」「漫說光華竟夕增﹐居然淸似一輪水。也同天上靑藜火﹐不比人間黑漆燈。我輩生涯原淡淡﹐个中消息自騰騰。玉堂不少靑蓮炬﹐讓與西淸舊友朋。」此題不難於刻劃﹐而難於寄托。先生四詩﹐於刻劃之中﹐仿寓深遠之意﹐故稱佳構。

七絕之工﹐難於七律。蓋七絕以意勝﹐有詞無意亦不足觀也。前見某報載有七絕若干首﹐下署嘯屯阝﹐不知其爲何許人。余愛其丰神秀韻﹐特錄存之﹐玆更擇尢﹐鈔錄數首﹐實餘詩話。《燕子磯》云「燕子何從化作磯﹐苔深片石羽毛肥。年年髙臥非關懶﹐許大江南沒處飛。」《靑溪卽事》云「粉墻紅掃落花痕﹐一帶樓臺樹影昏。雨細風斜簾未捲﹐縱無人在亦銷魂。」《訪友人村居》云「柴門松徑竹籬笆﹐一樣沿村十幾家。遙望卽知君住處﹐春風墻角有梅花。」以意運詞﹐回非空逞詞華者比。又五律如《泊紫沙洲》云「紫沙明水際﹐泊岸各爭先。鄕遠人千里﹐江空月一船。冷吟對花笑﹐薄醉枕書眠。宵柝無煩警﹐安危久任天。」寫景如繪﹐亦佳作也。

古今詞客﹐往往喜爲扶乩之戲﹐又或故爲淸詞麗句﹐托於神仙鬼狐之名﹐以自欺欺人。文人結習﹐牢不可破。劉芙初所書《蕭紅仙子詩》﹐亦其例也。詩云「翠袖佳人井臼操﹐洞天無力敢辭勞。片時萬里攀龍角﹐一匹三年織鳳毛。搗雪教成靈碧飯﹐烘霜親制廣寒糕。傳宣奉敕裁宮錦﹐半夜躊躇下剪刀。」詞旨瑰異﹐飄飄欲仙﹐𨿽非仙人手筆﹐讀之亦可撲去俗塵三斗。

呂惠如女士詩工雅秀韻﹐前已鈔錄數首﹐實餘詩話。玆更於故紙堆中﹐覓得昔年手鈔數首﹐補錄於後。《卽景》云「疏林下黃葉﹐飛鳥倏已返。寒煙淡欲沒﹐夕陽紅更遠。新詩不可吟﹐秋心托層。」《長江舟中雜詠》云「念載京江路﹐重來認爪鴻。雲棲髙士宅﹐艸綠寄奴宮。北固靑山在﹐南朝鐵騎空。幼安詞筆健﹐感慨古今同。」﹝編者按﹕以上原載第一﹑二﹑三集﹞

●集雋詩話﹝記者﹞

粵東荔支灣﹐有南漢廢苑多處﹐銷夏納涼﹐人多遊止其地。陳鶴儂有斷句云「寥落故宮三十六﹐夕陽明滅荔支紅。」亦佳句也。

梧州城外準提閣﹐爲一郡名勝﹐詩酒文宴﹐恆集於此。寺僧靜云﹐雅好文字﹐四壁皆詩。有云「會仙橋下雨瀟瀟﹐翠繞羊腸路轉遙。幾樹芙蓉夾楊柳﹐一僧扶傘過虹橋。」爲順徳詩人黎君蔭棠所題﹐眞詩中有畫焉。

孫琴西﹝衣言﹞﹐詩筆髙邁﹐同時作者無與抗衡。嘗與兪曲園論詩﹐各有意見﹐不相合焉。蓋孫所師者黃山谷﹐而兪所師者白樂天也。然孫所著《遜學齋集》﹐只有曲園一序﹐此猶黃仲則與洪稚存論詩不合﹐而黃詩卒經洪手選定之也。

蘇州太湖﹐前淸官制﹐有同知駐東山﹐車山卽所謂莫釐峯也。有朱守和字璞山者﹐曾居是官﹐樂其民情之朴﹐山水之佳﹐謂仕宦淸福盡此矣。嘗因京師舊友﹐問太湖政績﹐以詩報之云「萬仞靑山當西城﹐一湖煙雨放輪行。地眞山水爭奇處﹐人是羲皇向上情。大半漁樵爲世業﹐無多雀鼠任鄕評。武陵何用官經理﹐不必桃源問政聲。」詩體俊逸﹐然官則贅疣而巳。

杜牧之《題桃花夫人廟》詩﹕「細腰宮裏露桃新﹐脈脈無言幾度春。畢竟息亡緣底事﹐可憐金穀墜樓人。」僕嘗謂此詩爲二十八字史論。

畫米家山水者﹐有大米﹑小米之分。所難者層巒疊翠之中﹐須有層次﹐而分陰面陽面尢要﹐且點法亦極有考究﹐非可孟浪爲之者。嘗見東臺朱雨秋仿畫米山一幅﹐蓊蒼翠之气﹐直入南宮室矣。自題一詩云「米老從來不愛晴﹐畫山最怕是分明。而今識得分明害﹐又覺莫糊學不成。」

羅隱詩云「只知事遂眼前過﹐不覺老從頭上來。」此殊有味。「書當快意讀易盡﹐客有可人期不來。」此陳無己得意句也。

李洞王孫《終南山詩》二十韻﹐全篇皆絕唱。又《贈司空侍郎》云「馬饑餐落葉﹐鶴病曬殘陽。」《送人歸日本》云「島嶼分諸國﹐星河共一天。」人但誚其僻澀﹐而不知其奇貴。惟吳子華深知之。子華才力浩大﹐八面受敵﹐以百篇示洞﹐洞曰「大兄所云百篇中﹐有一聯絕唱。《新亭》云﹕『暖漾魚遺子﹐晴遊鹿引麋。」子華不怨所鄙﹐而喜其所許。﹝秋心﹞

李義山詩云「畱得殘荷聽雨聲。」與余意極合。悼秋庭中﹐有白荷一缸﹐秋來風雨﹐零落盡矣。惟剩敗葉數枚﹐斜欹缸際。有客謂余曰﹕何不剪去之﹖余卽以義山句答之。客無言而退。噫﹐俗夫焉知余哉﹗

餘二十初度﹐詩一絕云「難遣愁魔與病魔﹐華年廿載太蹉跎。比來疲骨支離甚﹐嬴得塡胸藥汁多。」余友仲康謂余曰﹕此詩蕭瑟極矣。吾子正少年英俊﹐何故作此等語耶﹖余曰﹕詩人之性情﹐不期然而然者。

作詩譬如畫山水﹐不可顯見蹊徑﹐而蹊徑自顯﹐所謂貴曲不貴直也。

鶯湖範天籟有《尋詩讀畫圖》一幅﹐徵題詩詞。雲間髙天梅題二十言云「落葉下蕭蕭﹐湖上秋風晚。欲喚畫中人﹐詩心天際遠。」語極髙妙。

徐菱字鏡如﹐逵源第四女﹐吳縣宋守訓聘室也。性貞淑﹐能詩。所作不多﹐時有寄托。如《白秋海棠詩》云「一掬西風淚﹐瑤階獨立時。可憐斷腸處﹐只有月明知。」《對菊》云「無人憐瘦影﹐有月映霜姿。」《侍家大人奕》云「明知無活計﹐難斷再生情。」貞孝之思﹐宛然可想。﹝垂釣客﹝編者按﹕以上原載第四集﹞

●燕子龕詩話﹝釋曼殊﹞

廢寺無僧﹐時聽墮葉﹐參以寒蟬斷續之聲。乃憶十四歲時﹐隨母羈異地﹐有女郎手書丹霞箋﹐以紅綫系蜻蜒背上﹐使飛入余窗﹐意似憐予蹭蹬也者。詩曰「靑陽啟佳時﹐白日麗陽谷。新碧映郊ぁ﹐芳蕤綴林木。輕露養皇榮﹐和風送芬馥。密葉結重陰﹐毓華繞四屋。萬匯皆專與﹐嗟我守煢獨。故居久不歸﹐庭艸爲誰綠﹖覽物嘆離羣﹐何以慰心獨。」讀之饒有蒼涼气﹐疑非閨閣手筆。

《寥天一閣集》中﹐《古意》兩章最佳。詩曰「燐燐日照鴛鴦瓦﹐姑射仙人住其下。素手閒調雁柱箏﹐花雨空向湘弦灑。」「六幅瀟湘曳畫繒﹐珠簾垂地暗香凝。春風不動秋千索﹐獨上紅樓第一層。」

劉三工詩善飲﹐余畫《文姬圖》寄之。病蟬爲余題飛卿句云「紅淚文姬洛水春﹐白頭蘇武天山雪。」劉三以六言三章見答曰「白頭天山蘇武﹐紅淚洛水文姬。喜汝玉關深入﹐將安闐此胡兒。」「東瀛吹簫乞者﹐笠予壓倒眉梢。記得臨觴嗚咽﹐忽忽三日魂銷。」「支那音非秦轉﹐先見婆羅多詩。和尙而定國號﹐國無人焉可知。」又貽余絕句云「早歲耽禪見性眞﹐江山故宅獨愴神。擔經忽作圖南計﹐白馬投荒第二人。」時予將有印度之行﹐劉三詩故及之。

兵所以衛民﹐於粵中反爲民害﹐眞不祥之物也。力田《今樂府》有《梳篦謠》曰「東家抱兒竄﹐西家挈婦奔。賊來猶可活﹐兵來愁煞人。況聞府帖下﹐大調土司兵。此物貪且殘﹐千里無居民。掠人持作羹﹐拆屋持作薪。莫言少爲貴﹐國威嘗見輕。無功害尙小﹐有功害更深。問誰作俑者﹐必有林中丞。蕭條夔子國﹐城郭爲荊榛。賊如梳﹐兵如篦。玀犭回來﹐更如剃。保寧賊未除﹐羈州賊又熾。買馬須快劍須利﹐從今作賊無反計。」仁人之言﹐滿腹悱惻﹐讀之令人扼腕撫膺。

海園湘南曹氏﹐天賦詩才﹐不幸短命。十四歲工艷體﹐有仙气﹐非壽徵。十九歲牧牛村外﹐失足溺死。余僅憶其「滴翠滿身彈竹露﹐落紅雙屐印苔泥」﹑「樂譜暗翻《金縷曲》﹐食單親檢水晶糖」數句。

自巴利八版出石叻﹐途次多悲感。晦聞見寄七律一章﹐溫柔惇厚﹐可與山谷詩並讀。詩云「四載離感索居﹐似君南渡又年餘。未遺蹤迹人間世﹐稍慰平安海外書。向晚梅花才數點﹐當頭明月滿前除。絕勝風景懷人地﹐回首江南卻不如。」後一年﹐余經廣州﹐畱廣雅書院﹐一醉而去。抵日本﹐居士復追贈一律云「五年別去驚初見﹐一醉殊辜萬里來。春事陰晴到寒食﹐故人風雨滿離杯。拈花眾裏吾多負﹐取缽人間子未回。自有深深無量意﹐豈堪淸淺說蓬萊。」居士舊有蒹葭樓﹐結構頗不惡﹐余因作《風絮美人圖》寄之。不知愛我閒人者﹐又嘔出多少心血也。

山寺中北風甚烈﹐忄忄逼人。讀放翁詩﹐淚痕滿紙﹐令人心惻。予最愛其「衣上徵塵雜酒痕﹐遠遊無處不銷魂。此身合是詩人未﹖細雨騎驢過劍門」一絕。嘗作《劍門圖》懸壁間﹐翌日被香客竊去。

昔人賣子句云「生猶如雛鳳﹐年荒值幾錢。此行須珍重﹐不比阿娘邊。」又女致母詩云「挑燈含淚疊雲箋﹐萬里緘封寄可憐。爲問生身親阿母﹐賣兒還剩幾多錢﹖」兩詩眞一字一淚也。

金堡祝發後﹐居吾粵丹霞寺﹐著有《偏行堂集》。昔余行腳至紅梅驛破詞龕旁﹐見手鈔淡歸和尙詩詞三卷﹐心竊愛之。想是行客暫爲寄存﹐余不敢攜去。猶記其《憶吳梅村》一律﹐大義凜然﹐想見其爲人矣。詩曰「十郡名賢請自思﹐座中若个是男兒。鼎湖難挽龍髯日﹐鴛水爭持牛耳時。哭倒冬靑徒有淚﹐歌殘凝碧竟無詩。故陵麥飯誰澆取﹖贏得空嘗酒滿卮。」當日名賢可知也。

「山齋飯罷渾無事﹐滿缽擎來盡落花」﹐此境不足爲外人道矣。

余有寄劉三《白門》二絕云「玉砌孤行夜有聲﹐美人淚眼尙分明。莫愁此夕情何限﹖指點荒煙鎖石城。」「生天成佛我何能﹐幽夢無憑恨不勝。多謝劉三問消息﹐尙畱微命作詩僧。」

「艷女皆妒色﹐靜女獨檢蹤。任禮恥任妝﹐嫁徳不嫁容。君子易求聘﹐小人難自從。此志誰與諒﹖琴弦幽韻重。」此孟郊《靜女吟》也。今者吾國女子﹐崇尙髙乳細腰﹐羨慕婚姻自由者﹐將書諸紳可耳。

秦淮靑溪上﹐有張麗華小祠﹐不知何代初建﹐至今圮迹猶存。新城王士禎有詩云「璧月依然瓊樹枯﹐玉容猶似憶黃奴。過江靑蓋無消息﹐寂寞靑溪伴小姑。」二十八字可稱弔古傑作。《後庭花》唱樂﹐天下事已非﹐當年風景﹐亦禍蒼生之尢者耳。

張憲《崖山行》云「三宮銜璧國步絕﹐燭天炎火隨風滅。間關海道續螢光﹐力戰崖山猶一決。」余恆誦之。曩畫《崖山奇石壁圖》﹐太炎居士爲錄陳元孝詩曰「山木蕭蕭風更吹﹐兩崖雲雨至今悲。一聲杜宇啼荒殿﹐十載愁人拜古祠。海水有門分上下﹐江山無地限華夷﹐傍舟我亦艱難日﹐愧向蒼苔讀舊碑。」風人之旨﹐無限愛國。此詩纏綿悱惻﹐讀之令我黯然。

英人詩句﹐以師梨爲奇詭而兼流利。嘗譯其《含羞艸》一篇﹐峻潔無倫。其詩蓋合中土義山﹑長吉而熔冶之者。太炎亦謂予曰「師梨所作詩﹐於西方最爲妍麗﹐猶中土之有義山也。」其目光殆與餘同。﹝編者按﹕以上原載第十三集﹞

●洪武佳話﹝秋人﹞

劉基初見﹐太祖問能詩乎﹖基曰「儒者本事﹐何謂不能﹖」時帝方食﹐指所用斑竹箸﹐使賦之。基應聲曰「一對湘江玉並看﹐二妃曾灑淚痕斑。」帝顰蹙曰﹕秀才气味。基曰「未也。漢家四百年天下﹐盡在畱侯一借間。」帝大悅﹐以爲有宰輔器﹐恨相見之晚。明兵團集慶路﹐與元兵大戰。元兵解去﹐乃堅守江左。見驛中有七歲兒居其中﹐太祖問之。對曰「臣父當此役﹐已故。今臣代父耳。」太祖問能對乎﹖曰然。太祖曰「七歲兒童當馬驛。」卽對曰「萬年天子坐龍庭。」太祖喜﹐因蠲其役。

太祖在軍中﹐喜閱經史﹐操筆成文。徵僞漢瀟湘﹐賦詩云「馬渡溪頭苜蓿香﹐片雲片雨渡瀟湘。東風吹醒英雄夢﹐不是咸陽是洛陽。」昂頭天外﹐何慷慨乃爾。

又嘗作《接樹詩》云「老幹將柯伐去燒﹐從新接起舊枝條。𨿽然未歷風霜苦﹐自是先沾雨露饒。四五鍬泥牢護足﹐二三皮蔑緊纏腰。東君看顧歸家後﹐分咐兒童莫去搖。」

臨海趙太守﹐洪武間﹐卒業太學﹐爲中貴題《蠶婦圖》云「蠶未成絲業已無﹐鬢云擦亂粉痕枯。宮中羅綺輕如布﹐爭得王孫見此圖。」太祖幸中貴宅﹐見之﹐詰問。中貴以趙對。卽召除肇慶知府﹐在郡有廉聲。及歸﹐嘆曰﹕昔趙淸獻持一硯﹐吾今倍之。遂持二硯以歸﹐號「趙雙硯」。太祖之愛才﹐趙之特彩﹐後世無不嘆美。﹝編者按﹕以上原載第十集﹞

●唐宋詩別說﹝寄禪﹞

唐人詩﹐一家自有一家聲調﹐髙下疾徐﹐皆合律呂﹐吟而繹之﹐如聞簫韶。宋人詩﹐譬則村鼓島笛﹐雜亂無倫。

或問余唐宋人詩之別。余答之曰﹕唐人詩純﹐宋人詩駁﹔唐人詩活﹐宋人詩滯﹐唐詩自在﹐宋詩費力﹐唐詩渾成﹐宋詩﹔唐詩縝密﹐宋詩疏漏﹔唐詩溫潤﹐宋詩枯燥﹔唐詩鏗鏘﹐宋詩散緩﹔唐人詩如貴介公子﹐舉止風流﹔宋人詩如三家村乍富人﹐盛服揖賓﹐辭容鄙俗。

唐人詠物詩﹐於景意事情外﹐別有一種思致﹐不可言傳﹐必心領神會始得。此後人所以不及唐也。如陸魯望《白蓮》詩云「素花多蒙別艷欺﹐此花眞合在瑤池。還應有恨無人覺﹐月曉風淸欲墮時。」妙處不在言句上﹐宋人都識不得。如東坡詠荔枝﹐梅聖兪詠河豚﹐此等詩非詩﹐類俗所謂偈子耳。

唐人絕句﹐有重複字而不┰者。如杜牧《華淸宮》云「曉風殘月入華淸。」又曰「朝元閣上西風急」。皇甫冉《酬張繼》云「落日臨川問音信。」又曰「寒潮惟帶夕陽還。」此等別是一例。唐人詩亦有不拘韻者。如王建《涼州歌》云「三秋陌上早霜飛﹐羽獵平田淺艸齊。錦背蒼鷹初出按﹐五花驄馬餵來肥。」齊」字不在微韻。

●豁詩話﹝豁﹞

南京鐘鼓樓東有大鐘亭﹐淸光緒年末造。有無名氏題壁云「太息神州事﹐夷氛滿域中。睡獅何日醒﹖驚世一聲鐘。」是亦有革命之思想者。

龔覺佳句頗多﹐驟難記憶﹐玆復憶其《旅懷》有句云「羣公衮衮愛虛譽﹐何處侯門好曳裾。」又「莫謂世間無漂母﹐只慚不是漢王孫。」待人自待﹐可想而知。第自吳門相見後﹐十載於玆。江湖載酒﹐落魄依然。「冠蓋滿京華﹐斯人獨憔悴」。悠悠蒼天﹐從何質問﹖

李堇庸詩﹑古文﹑詞﹑書﹑畫俱佳﹐聯語亦擅長者。前客松江﹐聞龍軼凡誦其安慶大觀亭聯云「秋色滿東南﹐記赤壁以來﹐良夜泛舟無此樂﹔大江流日夜﹐問靑蓮而後﹐舉杯邀月又何人。」

淸彭剛直好遊山水﹐到處畱題。而長聯以石鐘山昭忠祠者爲得意作﹐其聯云「烈士魂﹐忠臣魄﹐名賢手筆﹐菩薩心腹﹐合古今天地之精靈﹐同此一山結束﹔彭浦月﹐蠡水煙﹐馬當斜陽﹐匡廬瀑布﹐集東西南北之勝景﹐全憑兩眼收來。」又采石太白樓云「到此莫題詩﹐誰个敢爲學士敵﹖江心頻捉月﹐我來甘拜酒仙狂。」雙方身分﹐包括盡矣。

鄂中老名士楊某﹐晚年落拓﹐居恆鬱鬱﹐以詩自遣。聞客石言時有陰司十八景之詠﹐語多諷世﹐傳誦一時。惜僅記其《尖刀山散步》嵌字格一絕云「尖風透過一身輕﹐刀尺誰家響玉砧﹖山上杖藜扶一个﹐思量還比世間平。」

嘗在蕪湖某處﹐見近人《題畫梅》云「圈圈點點復牙杖﹐頃刻開成一樹花。幸遇孤山林處士﹐不教零落在天涯。」惜竟忘其姓字﹐風塵中我負斯人矣。

湘中某遊學先生﹐題也可園嵌字格一聯云「也不設藩籬﹐恐風月畏人拘束﹔可大開門戶﹐就江山與我品題。」蓋斯園本無藩籬也。然語句則脫盡寒酸气習矣。又嘗至一巨族﹐主人故名士也﹐適開湯餅之筵。先生長揖入席﹐主人怪而詰知其故﹐遂以「惡﹑索﹑角」韻﹐限成七絕一章。先生卽應聲曰「昨夜天宮降一惡﹐蛟龍衝斷黃金索。六丁六甲何處尋﹖尋到君家見頭角。」四座皆驚。主人起敬﹐因厚贈之﹐不謝而去。

太平金柱塔﹐最上一層有所謂南天門﹑北天門者。近年有無名氏畱對句於壁云「趨步來﹐南天門﹐北天門﹐一塔橫江﹐中流砥柱。」逾年無偶﹐其人重來﹐復自對云「放眼去﹐東梁山﹐西梁山﹐雙峯排闥﹐半壁屏籬。」本地風光﹐天造地設﹐气象堂皇﹐工力悉敵。噫﹐何人斯曷勝想象﹗

金陵劉某﹐酒狂也。有《漫興》云「平生不解鎖眉頭﹐糊裏糊塗到處遊。問我功名領何職﹐酒泉太守醉鄕侯。」其門聯云「名世大文《酒徳頌》﹐傳家天爵醉鄕侯。」又「英雄無事且種菜﹐豪傑多情總愛花。」此其門下士黃惕冰親爲餘言者。

湘陰名下左欽敏﹐今人中古人也。某士人爲君「鮑叔」﹐遽奪中年。君爲料理後事﹐絕無哀戚之容。有責備者﹐君置不答。及見其免聯云「一滴染天﹐壯士感恩寧有淚﹔九歌窮路﹐騷人幽憤竟成孤。」其人恍然﹐服君學養之深矣。

湖南諸生﹐有綽號「吳脬」者﹐撰《桃花洞田千秋誕日中秋節秋報戲臺》聯云「慶萬寶以告成﹐一曲霓裳﹐搖落天邊桂子﹔對千秋而祝壽﹐三通羯鼓﹐催開洞裏桃花。」點綴旣工﹐構思亦巧﹐吐屬又風雅﹐眞名人手筆也。

淸左宗棠經略西域﹐出嘉峪關時﹐沿途插柳。初不過爲志歸途也﹐而積久成蔭﹐風景一變。有湘中遊士某﹐謁公於塞上﹐獻詩云「大將徵西久未還﹐湖湘子弟滿天山。新栽楊柳三千里﹐惹得春風度玉關。」公大擊節﹐優禮遇之。有才愛才﹐於斯愈信。

絕對多偶得﹐故屬對綦難。江南燕子磯有廢武廟﹐僅保存雲長一勒馬橫刀偶像。士人某赴鄕試﹐系纜磯頭﹐入廟遊覽。猝成上聯云「孤山獨廟一將軍﹐單刀匹馬。」竟無下聯。苦思不得﹐以爲才盡江淹﹐遂致蹤追屈子。自此天陰常鬼泣﹐且念斯聯﹐不勝淒楚。越三年﹐復有赴試者﹐聞而對曰「夾河兩岸二漁叟﹐對釣雙鉤。」亦是本地風光﹐其鬼從此遂絕。

彭剛直𨿽喜罵﹐倨傲屬僚﹐然甚愛才。相傳石鐘山消夏時﹐見部下謝浚畬遊擊《六十本梅花寄舫》一聯云「三千里萍梗飄來﹐重向山頭折屣﹔六十本梅花開徧﹐好憑國手調羹。」大加嘆賞﹐移置座中。

黃惕冰云﹕蔡徳民精於繪事。某年落拓白門﹐有題畫句云「偸眼霜禽知得否﹐冷花也有向陽時。」又友人某厚祿書斷﹐荏苒多年﹐忽郵絹索寫梅花。蔡君報之﹐題句有云「寒酸本是和羹用﹐豈爲姦雄止渴來。」一則諷而婉﹐一則謔而虐矣。

張晚溪名國威﹐解畫工書。豪飲善謔﹐爲淸武員﹐頗有文名。嘗記其《重到江陰詩》有云「十載重來兒女換﹐似曾相識有君山。」意殊閒適﹐不類武夫。

彭舜臣名錫繩﹐長沙人也。大父某先生﹐淸時出仕海州﹐以忤上官﹐傲同僚﹐宦海沈淪﹐賚志以沒。先生工漢隸﹐善畫竹﹐詩古文詞﹐超超元箸。嘗受知沈文肅﹐屢倩捉刀。先生守海州﹐卽沈督兩江時也。後先生任滿﹐僑寓白門﹐自撰一聯﹐大書云「沒世難忘知己感﹐平生甘被小人欺。」懸於廳事﹐見者爲之奪气。噫﹐想見前輩風骨矣﹗

泰興士人朱某﹐《弔髙麗古戰場》云「白玉山前戰骨香﹐紙錢弔鬼太淒涼。柳車馬革無消息﹐多少生妻已下堂。」饒有唐音﹐不堪卒讀。

某富家子弱冠時﹐請父命﹐以千金外出求學。旋病歸﹐囊空裘敝。父誤爲流蕩使然﹐薄待之。子晏如也。一日﹐父檢其行篋﹐見《病歸詩》﹐有「比來一病輕如雁﹐扶上雕鞍馬不知。之句﹐父欣賞焉﹐愈加愛重。

聞蘇人士云「貴陽陳筱石撫吳時﹐公餘之暇﹐伉儷間多酬唱。其夫人嘗以「酒﹑美人﹑馬﹑馬鞭﹑海棠花」限成一聯。陳不加思索﹐援筆書云「醉罷玉人扶上馬﹐揚鞭敲落海棠花。」

湘鄕杜云秋﹐需次吳門﹐獨行古道﹐於天涯淪落人尢相關切。某遊士以無度歲貲﹐戲獻詩云「玉皇穩坐淩霄殿﹐不問臣家酒有無。」杜厚贈之﹐蓋杜亦隱於醉鄕者也。

蕭山王槐靑﹐余風塵中之摯友也。曾畢業於江南水師及皖路學校﹐後客死蕪湖。余有免句云「身在江淮湖海慣﹐學兼中外古今全。」蓋紀其實也。君善吟詠﹐多風華語。惜遺稿已散失。余僅記其遊揚州天寧寺云「眾佛有情開口笑﹐一僧無語抱頭眠。」亦可想見其風趣矣。

李堇庸遺稿不可得﹐佳句不多傳﹐余深引爲憾也。昨羅正朋過訪﹐又得其《遊秦淮》詩云「遠望名花魂已銷﹐樓船先泊復成橋。秦淮一色嬌人水﹐人比秦淮水更嬌。」君之墓現在白門淸涼山下。嗚呼﹗艸木同腐﹐骸骨無歸﹐龔覺之言﹐何沈痛也﹗

白門淸涼山下﹐有諸葛祠﹐相傳其地爲駐馬坡。住持僧竹屏﹐好飲能詩。有《遣興》云「抽刀磨白畫﹐沽酒醉黃昏。」羅正朋面笑其非。未幾﹐果還俗﹐復姓周云。

羅正朋名辛渭﹐衡山人﹐將門種子也。以繼先人志﹐廢讀半途。工書法﹐亦偶作詩。余頗愛其《宿黃鶴樓》云「偶攜琴劍渡瀟湘﹐黃鶴樓空漢水長。鴻雁一聲天地闊﹐破人歸夢到衡陽。」《贈迎江寺僧》云「野鶴孤云爲甚忙﹐髙山歸後一身藏。樓臺煙雨迎江寺﹐閒看漁舟拜塔王。」又《梟磯》云「磯上水流無限恨﹐空江潮打美人魂。」如雨後看山﹐別有境界也。

彭盲魂祖父迪先生﹐淸光緒朝官裕溪參將時﹐以富有票黨人起事﹐陰守中立﹐去官歸宣城﹐就其哲嗣品三先生之養。《解組》詩云「驀地烽煙火四流﹐西風撩亂使人愁。心馳桑梓三千里﹐身寄江淮數十秋。作揖那堪經世用﹐耘田終不爲人謀。老夫消受兒孫福﹐皖水南歸一葉舟。」武人能詩不易﹐工詩尢難。此詩怨而不怒﹐頗有古名將風。

近人聯語之可誦者﹐余前已略存之。玆復憶有數聯﹐亦頗噲炙人口﹐因續記之。淸荊州某將軍寵一妾﹐徐州人。後將軍死﹐妾殉焉。某遊士撰合免句云「大樹忽傾﹐淚墮羊公碑上﹔小星同殞﹐魂歸燕子樓中。」典雅哀艷﹐對仗尢工﹐時推特色﹐洵足當之。﹝編者按﹕以上原載第一﹑三集﹞

●萱園詩話﹝原名隨筆捲﹞

漢魏之詩醞釀深厚﹐一以雅馴爲主。至六朝而體格一變﹐至唐之天寶而又一變﹐元和體老嫗都解﹐則日趨卑弱矣。昌谷出而救之﹐以古茂出入《騷》《雅》﹐自是健才。如「黑雲壓城城欲催」﹑「欲剪湘中一尺天」﹑「楊花撲帳春云熱」等句﹐才思橫逸﹐不可一世。極意經營﹐好作不經人道語﹐少陵所謂「語不驚人死不休」也。古人琢句之不輕易如此。

凡詩文以「陳言務去」爲佳﹐然須讀書多﹐積理富﹐出以蘊藉深厚之筆﹐則去純茂不遠矣。宋元詩非無佳者﹐但比亻疑三唐﹐則淺露自見。

少陵七古﹐奇拔沈雄﹐自是絕唱﹐然終不若近體之多。故後世談近體者﹐以杜律爲宗。王世貞曰「太白筆力變化﹐極於歌行﹔少陵筆力變化﹐極於近體。」自是確論。

少陵五律云「月生初學扇﹐云細不成衣」。似齊梁句法。「學」字從「生」字看出﹐「不成」字從「細」字看出﹐可謂才大心細。

少陵詩無美不備﹐亦瘦亦腴﹐亦濃亦淡﹐合諸家之長而兼之。五言云「花嬌迎雜樹﹐龍喜出平池。」已開義山詩派。義山固善學杜者也。近世作者專以摹擬瘦硬爲工﹐非杜之至者也。然如「沙上艸閣柳新暗﹐城邊野池蓮欲紅」﹐自是佳句。

初唐詩往往極寫當日繁盛﹐而欷歔感喟之意﹐自在言外。少陵亦然。如五言詩云「仙人張內樂﹐王母獻宮桃。舞階銜壽酒﹐走索背秋毫」等句﹐鋪寫當日窮奢極欲之狀。惟結句云「桂江流向北﹐滿眼送波濤。」略示傷悼意。以含蓄之辭﹐寓悲慨之旨﹐是唐人詩境髙處。

周衰樂壞﹐遭秦絕學﹐古樂淪亡。漢河間獻王作《樂記》﹐劉向所校廿三篇《別錄》﹐亦未全錄其文。餘十二篇﹐僅存其名而已。《爾雅》釋樂紀樂器甚詳﹐𨿽非古樂之完書﹐然亦可補樂亡之闕矣。

古時歌﹑謠並稱﹐《說文》從言從肉﹐與《釋名》人聲之義合。《詩園有桃》章「我歌且謠」﹐《傳》曰「曲合樂曰歌﹐徒歌曰謠。」歌有章曲﹐謠無章曲﹔歌可以合諸樂章﹐謠則隨意獨歌之﹐故《正義》引孫炎消搖之義。漢時立樂府﹐而歌謠之名大著。唐以後﹐詩人恆以名篇﹐然能合樂者實鮮﹐則名存而實非矣。然《論語》「子與人歌而善﹐必使反之﹐而後和之」﹐則古亦有徒歌者。引伸而爲童謠﹑怪謠之義﹐後世遂有「謠諑」之稱﹐則去古益遠矣。

作詩貴審題。古人得一絕好題目﹐不肯輕易放過。如工部之《北徵》﹐退之之《南山》﹐樂天之《長恨歌》﹐梅村之《永和宮詞圓圓曲》等篇。於當日時勢﹐極有關系﹐不惜匠心獨運以成之﹐故後世有「詩史」之稱。當其下筆時﹐已知其必傳矣。

古詩尢貴章法﹐開合提頓﹐排搖曳﹐缺一不可﹐敍事之作尢要。香山之《長恨歌》﹐膾炙人口﹐千古傳誦﹐其實不及《琵琶行》之結構有法。最妙在「同是天涯淪落人﹐相逢何必曾相識」二句﹐束上起下﹐擲筆空中﹐是全詩之筋脈﹐通篇之關鍵。《長恨歌》平鋪直敍﹐從選妃起至寄釵止﹐無提振關束之筆﹐似嫌平衍。惟其遣詞秀麗﹐情韻雙絕﹐爲一時傳誦。所謂入時之眉樣﹐非詩律之極軌也。此詩閱者往往滑口讀過﹐特表而出之﹐敢以質諸博雅君子之論定焉。

唐人詩以自然渾成爲上﹐如「楊柳靑靑渡水人」﹐「晴川歷歷漢陽樹」等句﹐所謂「不著一字﹐盡得風流」﹐「味在鹹酸以外」也。然自然之旨﹐須從讀書得來。若滑調浮聲﹐藉口「羚羊掛角」之論調﹐以文其淺俗﹐則亻眞矣。王西莊先生「水中鹽味」之譏﹐不可深長思乎﹖

艷體不宜多作﹐以其褻也。然無題﹑香奩﹐彊半寄托之詞﹐不必刻舟求劍也。予謂詩不嫌艷﹐麗萬不可俗。西昆雕麗﹐𨿽有浮艷之譏﹐然詩之聲固尙存也。若流入俚俗﹐則不可以言詩矣。昔人謂孔子刪詩《三百篇》﹐而存鄭衛。有淫詞無俚語﹐旨哉言乎﹗

輞川詩以淡遠勝﹐如「落日鳥邊下﹐秋原人外閒」。曰「鳥邊」﹐曰「人外」﹐曰「閒」﹐寫暮色入畫。又如孟襄陽之「夕陽連雨足﹐空翠落庭陰」。妙在「連」「足」兩字。雨後夕陽﹐情境絕佳。若有夕陽而無雨﹐亦不足奇矣。

「不才明主棄﹐多病故人疏」。昔人謂襄陽之不見用﹐正坐此二語。不誦《洞庭》詩而誦《南山》詩﹐命也。吾謂明皇之英明﹐何至因此介介﹐殆亦傳記家之附會其說耳。馮唐之對漢文曰﹕陛下𨿽有廉頗﹑李牧﹐不能用也。意與此略同﹐而詞更戇直。文帝拜唐爲車騎都尉﹐豈玄宗不若漢文耶﹖抑亦有幸有不幸耶﹖

詠古之作近體與古體異。長古可著議論﹐律詩則以捨蓄爲上。如義山之《南朝》《陳后宮》二律﹐髙情遠識﹐可於言外得之。若少陵《九成宮》﹐於荒淫亡國之由﹐慨乎言之﹔《玉華官》則但作物在人非之感。蓋九成作於隋時﹐玉華作於貞觀。一則斥言勝國﹐一則爲尊者諱。風人之旨﹐而寓《春秋》之義焉。﹝編者按﹕以上原載第二﹑四集﹞

●日日詩話﹝箸超原名《今日詩話》﹐著者托名古香﹐今更正之﹞

﹝詩話之作夥矣。然記載矜其博﹐去取務於寬。求其博而不冗﹐寬而能精者﹐已屬僅見。至於別具體裁﹐俾有作用﹐蓋未之前聞。某也不才﹐略諳韻語。放懶輟筆﹐近二十載。比者國粹淪亡﹐異奇吠﹐思古之心﹐焉憂之。爰從時好﹐謬著是篇﹐以分類爲主﹐以說詩爲輔。俾後之學詩者﹐隨時興感﹐言皆有物﹐則救數典忘祖之獘﹐某實有宏願焉。書以乙卯四月一日爲始﹐依日輯次﹐凡令節雙節無不詳﹐惟閏則從略。並按日尾拙作二首或一首﹐表存古之區區也。﹞

四月一日爲天祺節﹐又爲正陽日。有謂南方於是日降七宿者﹐此道家欺人語也。楊萬里是日遊西湖﹐有句云「嬌云嫩日無風色﹐幸是湖船好放時。」又云「到得孤山翻作惡﹐海棠鬧日不曾來。」燕公是日赴荊州﹐句云「比肩羊叔子﹐千載豈無人。」於愼行是日《曹常侍園看花》云「不是東風催未得﹐天香綽約不勝寒。」皆風雅語也。董聞京是日京中得家君寄懷詩﹐敬和云「燕趙星霜駒影催﹐半函庭誥下丰臺。」寫來尢溫厚得體。至妓景翩翩是日《雨》雲﹐「應知雨意和愁約﹐雨到牀頭愁亦多」﹐則爲後世哀情家之監本矣。東坡《滿庭芳》闋有句云「雞豚社飲﹐相勸老東坡。」亦爲是日所作。鄕村遇令日﹐趣味正復不惡。余近有《四月一日雜感》二首﹐借古刺時﹐蓋亦有所不得已也。其一﹕「九朝廟宇靳櫻桃﹐獨禦春衫傲爾曹。多少黔黎杌上肉﹐蛟蜃翻作廣陵濤。」《歲時記》﹕唐四月一日﹐內苑進櫻桃﹐薦寢廟訖﹐頒賜羣臣。又《舊唐書》徳宗興元元年﹐將士未給春衣﹐上猶夾服。漢中早熱﹐四月一日﹐左右請禦暑服。上曰﹕獨禦春衫可乎﹖俄而貢物繼至。先給諸軍士﹐上始禦之。又《耆舊傳》﹕四月一日﹐眾執韓秀升詣髙仁厚﹐詰之曰﹕何故反﹖秀升曰﹕自大中皇帝晏駕﹐天下無復公道。紐解綱絕﹐今日反者﹐豈惟秀升﹖杌上之肉﹐惟所烹耳。仁厚爲之愀然。又《虎谷閒抄》﹕衡山方廣寺﹐每歲至四月一日﹐在東壁則照見維揚官府樓堞﹐居民捨宇﹐並廣陵濤。其二﹕「第八鏡中著醜魔﹐冊封嵩嶽侈恩波。眼前歲月甲庚午﹐不識何時嫁石婆。」《異聞集》﹕煬帝大業八年﹐四月一日日蝕。王度整衣引寶鏡出﹐照無光。先是﹐汾陰侯生﹐天下奇士也﹐度師事之。侯終﹐以鏡贈度﹐此卽黃帝所鑄第八鏡也。邪魔入鏡盡照﹐後失鏡所在云。又《事物紀原》﹕武后通天元年﹐四月一日尊嵩嶽爲皇帝。又《六帖》﹕後唐時﹐有瞽者張蒙﹐自言事太白神﹐言吉凶多中。房素信之﹐爲帝使蒙問於神。神傳語曰「三珠並一珠﹐騾馬沒人驅。歲月甲庚午﹐中興戊己土。」不曉其義。及四月一日﹐閔帝卽位﹐受冊明宗柩前。冊曰﹕惟應順元年歲次甲午四月庚午朔。帝回顧曰﹕神言念矣。又《北史》﹔徐之才少解天文圖讖之學。晉太寧二年春﹐武明太后病。內史皆呼太后爲「石婆」。時童謠云「周裏求伽﹐豹祠嫁石婆。斬冢作媒人﹐惟得一量紫糸延靴。」之才謂﹕「豹祠嫁石婆」﹐斷無好事。惟得紫糸延靴者﹐得至四月。蓋紫之爲字﹐此下系糸延者﹐熟當在四月之中﹔靴者革旁化﹐寧是久物﹖至四月一日後果崩。余之詩故云云﹐所以譏當道者至矣。

《漢書》載成帝陽朔四年四月初二日﹐大雨雪﹐燕雀盡死。後許皇后卒以廢﹐爲成帝帝徳之累。意者天固所以示不祥歟﹖然目前中國之現狀何如﹐胡視天亦夢夢也。是日最風韻事﹐爲宋太祖雍熙二年﹐詔輔臣三司使翰林樞密直學士尙書省四品兩省五品以上三館學士﹐宴於後苑。賞花釣魚﹐張樂賜飲﹐命羣臣賦詩習射。其太平气象﹐可以想象得之。方今多事之秋﹐服官者固無暇及此﹐加以肉食者鄙﹐讀「腹有詩書气自華」之句﹐則亦自慚形穢而已。楊維禎是日泛震澤大小雷﹐望洞庭湖﹐吹笛飲酒﹐乘月而歸。賦七古一首﹐篇長不及備錄﹐玆舉其警句云「大雷不動小雷伏﹐銀海空靑光奪目。百神奔走會龍蛇﹐平展輕綃三百幅。」又「燒筍旣憩彭城灣﹐采蒓復渡彭家浦」﹐又「老崖鐵笛上靑雲﹐玉龍穿空捲秋水」﹐又「鴟盡入海人不識﹐漁媼漁王配寒食。鄕裏小兒舞竹枝﹐乞與神童舞銅狄」﹐皆奇拔可誦。範成大是日直宿玉堂懷舊﹐有「桂海冰天老歲華﹐直廬重上玉皇家」之句﹐亦得體之作也。余本日有二首﹐其一詠北京﹕「綺羅輿馬詣行宮﹐一笑送春運已終。明徳不聞雄雉集﹐麥頭深怕打頭風。」按《宣府誌》﹕每年四月二日﹐宣府傾城士女﹐俱詣北郊北嶽帝行宮焚香﹐輿馬聯翩﹐綺羅雜沓。至則奠獻﹐拜禱旣畢﹐各尋隙地﹐享所攜酒食﹐醉笑而歸。又《玉海》﹕太宗貞觀元年﹐皇太子初立。四月二日有雄雉飛集東宮明徳殿前。上問褚遂良何祥。對曰﹕昔秦穆時童子化爲雉﹐雌者鳴陳倉﹐雄者鳴南陽。童子言曰﹕得雄者王﹐得雌者伯。陛下舊封秦﹐故雄雉見於秦地云。其二《反遊仙》﹕「堪笑長沙悟寂機﹐太虛生日已無稽。擡頭云露西山月﹐嬴得腦花陣陣飛。」《楚通誌》﹕長沙景岑﹐初住鹿苑﹐其後居無定所﹐隨宜說法﹐自稱「長沙和尙」﹐以至道三年四月二日示寂。又淸潭州云蓋寺僧﹐有師傳口訣曰「云蓋鎖口訣﹐擬議皆腦裂。拍手趁虛空﹐云露西山月。」遂悟。以至道二年四月二日示寂。又道經謂四月二日爲太虛元君生日﹐皆無稽之談也。詩故云然。

張宇初《四月三日赴演法觀視斷碑賦詩》中有「雨逐西風徧野蹊﹐翠林深密石橋迷」之句﹐寫景頗稱雅切。《列仙傳》中﹐載有茅氏昆仲俱貴﹐衷爲西河太守﹐固爲武威太守。鄕裏送者數百人﹐時其兄盈亦在座﹐恆山道家也。笑曰﹕吾𨿽不作二千石﹐來年四月三日﹐送僕登仙﹐當不減於今日也。至期升仙﹐門前數頃地﹐忽自平治﹐無寸艸﹐皆施靑縑幄﹐下鋪白氈。少頃迎官畢至﹐朱衣玉帶者數百人﹐旌旗甲仗﹐光彩目。盈乃登車乘雲﹐冉冉而去。其誕妄抑何可嗤之甚。余於是日亦有詠古一章云「葡萄漿酒玉杯斟﹐左史右經藥石箴。五色雲頭傍日現﹐人間知否翠華臨。」按《景龍文館記》﹕上幸司農少卿王光輔莊﹐是日駕還。中書侍郎南陽岑義﹐設葡萄漿並茗﹐與學士等討論經史。又《玉海》云﹕仁宗天聖八年﹐四月三日幸瓊林苑﹐賜從官悉射於苑亭。射畢遂宴﹐日傍有五色云見云云。

據佛書言﹐四月四日爲文殊生日。《華嚴經》中﹐則載四月四日善財童子出參事。而《髙僧傳》中﹐又載晉支遁於太和元年四月四日示寂。越俗有謂小兒是日生者﹐至老必歸釋﹐其說蓋有所本也。至道家言﹐有四月四日天帝遊東井﹐及玄天降各說﹐更怪誕不足信矣。宋孝宗三月二十六日幸玉津園﹐因雨霽﹐洪邁進詩。至四月四日﹐孝宗始和之﹐有「不似華淸當日事﹐五侯車騎爛如花」之句。蓋邁原詩末句﹐曾引羯鼓催花事﹐故以華淸車騎答之。舉朝爲之稱賀﹐亦足見孝宗詩才矣。楊萬里四月四日午初出浙東入永丰界﹐有句云「村酒淳春綠﹐林花倦午紅。」描寫風景亦韻亦雅。楊鐵崖四月四日偕蜀郡袁景文諸公遊錢氏別墅﹐飲菊亭賦律﹐有「喬木尙傳錢氏宅﹐蒼苔已上嶽王碑」﹐亦佳句也。余有《四月四日雜感》二章云「黃龍戊寅當頭見﹐水沃來禽活命無。欲借圍棋占禍福﹐竹簾風靜情人扶。」《魏書》﹕四月四日戊寅黃龍見﹐此帝王受命之符。又《史纂》﹕馬鈺字玄實﹐號「丹陽子」﹐寧海人。居華陽亭﹐墻外有來禽一株﹐枯已久矣。是日汲水沃來禽﹐曰純陽﹐來年四月四日生此樹下。又《廣義》﹕四月四日竹下圍棋﹐勝者獲福。詩故云云。其二﹕「衰朝政治出權門﹐省卻忠姦仔細論。塞上柳枝挑戰否﹐有誰中的射烏輪。」按《玉海》﹕宋眞宗祥符八年四月四日﹐召輔臣於玉宸殿。王欽若﹑陳堯叟﹑馮拯﹑趙安仁預焉。始觀太宗禦書﹐移禦別殿﹐觀皇王帝伯四論﹐良正忠姦權五論﹐復幸水軒垂釣。侍臣依次賦詩。又仁宗至和二年四月四日﹐幸瓊林苑宴射﹐上中的者十四。已而閱騎上射柳枝。射禦不廢﹐宋時猶然。今則玉食萬方者﹐並無縛雞之能矣。爲之一嘆。

《春秋》莊公七年﹐夏四月辛卯﹐恆星不見。按辛卯卽四月五日也。《丹鉛續錄》中﹐曾載其事。宋榭枋得至燕京﹐以四月五日死於驛。當其行時﹐餞詩盈幾﹐張子惠有句云「此去好憑三寸舌﹐再來不直一文錢。」爲千古傳誦。程克勤四月五日微雨免朝﹐偕李太史步出皇城門賦詩﹐有「班分輦道花迎佩﹐仗出宮墻柳映人」之句﹐寫景寫地﹐兩兩無漏﹐可稱工句﹐第不十分雅練而已。余有四月五日感賦一章云「漫道今宵發七蓮﹐開元韻事判仙賢。禦前可有《起居注》﹖右史左圖付講筵。」按唐玄宗開元十三年四月五日﹐敕中書門下禮官學士等宴集仙殿﹐上曰﹕今日與卿等賢才同宴﹐宜攺「集仙殿」爲「集賢殿」﹐「麗正書院」爲「集賢書院」。又《事物紀原》載北齊有《起居注》。宋張泌於太宗淳化五年四月五日﹐奏復左右史之職﹐記錄以爲《起居注》。太宗遂從之。又《古今類傳》﹕四月五日麗句有云「此夕七蓮從地發﹐首在天明﹔今宵九扇自巖開﹐三更星雨。」餘詩故援用之。

東坡於元丰七年四月六日別黃州﹐送行者皆至慈湖﹐獨陳季常至九江相別。東坡畱別﹐有《和太白潯陽宮韻》一首云「病瘡老馬不任蔑﹐猶向君王得敝帷。桑下豈無三宿戀﹐樽前聊與一身歸。長腰尙載撐腸米﹐闊領先裁蓋癭衣。投老江湖終不失﹐來時莫遣故人非。」古朴不華﹐讀之饒有趣味。至顧應祥《四月六日方思桂招飲松雪》﹐有句云「廚供茗碗芟椿葉﹐僧啟經函理貝文。」又董友松《四月六日餞春賦酬皇甫羅浮畱別》﹐有句云「沂水東風憶昔遊﹐酒香花靚柳絲柔。」不過秀麗而已。先大父《聽雨樓詩集》中﹐有《四月六日海上送徐頌閣學士入都》一章云「黃州今日別東坡﹐風送餘春入海波。寵命早膺經史席﹐彩毫曾紀太平歌。生時驥馬容城載﹐去後刀魚莫縣多。京裏繁華知首善﹐故人遠道意如何。」按《明道集》中﹐載元佑二年四月六日﹐程正叔講讀邇英閣﹐而是時頌閣殿撰﹐方爲起居注學士。旣切人﹐又切日﹐於此可見古人琢句不苟極矣。《玉海》云﹕宋紹興十四年﹐處州言木柱內有「天下太平年」五字﹐以四月六日詔送史館﹐作《瑞木成文曲》。又元人劉る﹐字夢驥﹐保定容城人。以四月六日生﹐生之時﹐父夢神人驥馬載兒至﹐因以名。又《莫州圖經》﹐有郝姑者﹐字女君。四月六日與鄰女坐水邊﹐忽有靑衣童子至前云「東海公娶女君爲婦。」言訖﹐見茵褥於水上﹐女君卽沿流而下。鄰女奔告其家﹐已無及。聞女君遙語云﹕幸得水仙﹐願勿憂怖。又言每至是日﹐送刀魚爲信。至今四月間﹐莫州多有刀魚﹐而以六日爲尢多雲。余是日有《詠史》一絕云「莫問縱橫奏凱還﹐將軍偉業震秦關。只憐不武坑降卒﹐兩廡儀容一杖刪。」按《宋史》﹕太祖建隆四年﹐四月六日幸太廟﹐閱土木之功﹐歷視兩廊下圖畫名將﹐指白起曰﹕此人殺已降﹐不武之甚﹐何得受享於此﹖因以杖畫去之。余謂太祖眞一代之英主也。

康徳涵《四月七日雨中同文浮山坐作》﹐有句云「來年生意佳﹐枝望如織。」又董志林《四月七日至南昌適大人遊景徳志懷》﹐有句云「西州遠色飛靑雀﹐南浦淸晴散綠煙。」皆可誦之句也。余是日有《村居卽事》一章云「燒得香煙幻綠云﹐村婆四月不茹葷。勸君莫道人間過﹐便可完顏見帝君。」予弟昂孫﹐訾爲頑固。然因果設教﹐不可謂非。只惜多少村婆﹐口口念佛﹐口口罵人﹐其墮落苦惱﹐有自來也。且予詩亦有切貼四月七日處﹐並非不典之作。按《太平廣記》載藍田尉楊師操﹐以老遠家﹐喜論人過。某年四月七日夜﹐忽見一靑衣來﹐索魂去。數日乃蘇﹐自言見陰曹善惡報應狀﹐從此不復談人過。是亦修善家之殷鑑﹐正不必媚神亻妄佛爲也。

案頭無曆書﹐問諸家人﹐亦無知者。以气候推之﹐大約近三日內﹐當爲小滿。余因懸擬及之。小滿非令節﹐賦詩者甚不多見。惟華應昌有句云「舂胸翠鬣初成甲﹐刺眼黃須小有秋。」董農山有句云「萬紅千翠都含孕﹐九穗雙岐盡任身。」華句尙可﹐董句則呆板不成誦矣。

楊萬里於四月八日嘗新荔枝﹐有句云「紫骨骼丁香瘦﹐白雪肌膚午暑涼。」細膩之至。黨懷英四月八日賀左君錫生子﹐有句云「燕寢香凝佳夢兆﹐與佛同生佛親抱。」湯顯祖《四月八日永安禪院作》﹐有句云「解是雨花新浴佛﹐諸天誰供洗兒錢。」汪文楨四月八日有婁東之行﹐《口占》云「含桃山客寄﹐豆莢野人投。」不過各有所切而已。汪伯熙十歲時﹐有《四月八日賦緣豆》一絕云「一豆一聲佛﹐佛門結果緣。要知根本地﹐莫使豆萁煎。」相傳爲七步之作﹐神乎技矣。樊山是日以次女金粟周ㄧ﹐作粥供佛﹐分貽朋好﹐伯熙以詩謝之。詩云「歲時荊楚朔方通﹐佛粥香酣七寶融。濟物門當辟甘露﹐詈人口欲藥防風。且須近臘更相饋﹐便說和齏味亦同。記得兒時賦緣豆﹐頹然今日一衰翁。」詩後卽自述賦緣豆事﹐良非誇語。樊山次韻答之﹕「儒門右佛門通﹐啜到瓊麋喜气重。粥面略參茶社法﹐餅香剛送麥田風。前身龍女將毋是﹐小字虫娘未許同。好與ㄧ盤添故事﹐新詩乞得意園翁。」兩詩相校﹐自以樊山爲雄。余有《四月八日至彌陀寺觀眾僧打齋》四絕﹐中有句云「生平也具十方願﹐只怕浮圖狗不如。」按《隋書》﹐文帝時魏州於四月八日立舍利塔。有一黑狗﹐耽耳白胸﹐於塔前舒左股﹐屈右腳﹐隨人行道持齋﹐非時不食﹐至解齋喫粥。寺內猛狗見之﹐悉低頭掉尾云云。是詩亦有筆有書﹐然余自嫌其深刻也。幼弟昂孫﹐有《四月八日遊國恩寺臨江仙》一闋﹐嘗就正於余。不能憶其全作﹐中有句云「這是誰家之舊宅﹐年來傳玩靑蛇。」按六朝時多有捨宅爲市者。《宛署記》載燕京西潭柘寺二靑蛇﹐每年四月八日來見。寺中僧人﹐函盛傳玩﹐以爲靑龍施錢手摩免厄云云。是句亦有所本。又云「舍利塔前無黑狗﹐布金值得什麼﹖」意與餘同﹐而深厚過之。又云「傾城傾國者﹐一半趕秋波。」《風土記》載玉泉山附近有地名秋波﹐每年四月八日﹐傾國伎女﹐競往逐焉﹐謂之「趕秋波」。詞中引用﹐句非不佳﹐然已落於纖巧矣。顧貞觀四月八日《臨江仙》一闋﹐有句云「髻香單插密犀釵。法云低英﹐一束縷金糸咼。」又云「簾傍誰掛小參牌﹖碧霞幡底﹐添對合歡鞋。」亦典雅秀麗之作也。余是日赴友家賞芍藥飲﹐有卽席一章云「芍藥萬千朵﹐滿斟資福觴。有花堪浴佛﹐貢荔不稱王。欲說因緣法﹐徧生富貴坊。萱凋悲隔宿﹐﹝先慈於己亥四月七日見背﹞杯酒郁余愴。」東坡集載四月八日大會於資福寺﹐有芍藥七十餘朵。又溪蠻聚笑﹐載蠻鄕競渡﹐預以四月八日飲訁燕。江岸舟子﹐各招他客﹐盛饌相誇﹐士女如雲﹐一年盛事﹐名「富貴坊」。餘詩故云云。

宋祥符九年四月九日﹐眞宗幸瓊林苑宴射﹐作七言詩賜從臣﹐亦千古之韻事也。惜其詩不傳。楊萬里戊申四月八日宿釋迦寺﹐有句云「出卻金宮入梵宮﹐翠微綠霧染衣濃。」又云「藏室篷山眞昨戲﹐園翁溪友得今從。」上二句尙可入口﹐下二句則不成句法矣。僧守仁四月八日與斯公﹑衍公登虎邱賦詩﹐有句云「巖僧掃月千峯淨﹐山鬼吟風萬壑哀。」亦錘鏈之句也。余是日過友人家﹐適其妻產一孩﹐云產母病熱久矣。旣歸﹐賦一絕云「一服淸涼散太和﹐殘春風雨亦無多。笑他九日懷中納﹐可是言言合度哥。」幼弟昂孫﹐見而笑曰﹕不是哥兒。我們家中﹐倒有个姐兒。余爲之大笑。按《唐書》太宗貞觀二十一年四月九日﹐公卿上言﹐請修太和殿。厥地淸涼﹐可以避暑。詔從之。又宋史度宗諱礻基﹐嘉熙四年四月九日生。先是母夢日光照東室﹐又夢神人彩衣﹐擁一龍納懷中﹐已而有娠。及生﹐室有赤光﹐資識內慧。七歲﹐言言合度﹐理宗奇之。餘詩故云云。而讀者乃以輕薄譏之﹐其可笑孰甚。余故不願與昂孫共詩也。

黃巢能詩乎否﹖聞者曰必不能。余乃以黃巢列入詩話中﹐則亦論古者之掌故也。黃巢於四月十日夜﹐爲李克用騎將龐從敗走﹐遂以不振。是故四月十日﹐亦吾祖吾宗之國慶紀念也。範成大是日出郊﹐賦句云「漲江混混無聲綠﹐熟麥騷騷有意黃。」下句更切﹕「胡翰兒子來鳳翔﹐令歸營居殳山下。」有句云「泉深出丹砂﹐地冷多琥珀。」則別有趣味矣。陳覺民《過武夷山詩》云「升眞洞口接天門﹐靈艸丹桃日日春。聽說神仙來瑞世﹐三朝徳業在斯民。」或謂眞宗﹑神宗﹑哲宗﹐皆武夷仙眞應世﹐故有「三朝徳業」之句﹐然已荒誕不經矣。按神宗生於慶曆八年四月十日﹐羣鼠吐五色成云﹐至治平四年卽位。宰臣等表﹐請以四月十日爲同天節﹐豈其故有異歟﹖余有《四月十日雜感》六言一章云「不見黃巢夜走﹐依然羣盜如毛。可有廉能官吏﹐鵠奔夜會陰曹。」時城東某命案懸久未決﹐餘詩故言及之。《還冤記》有云「漢時何敞爲交州刺史﹐巡行至蒼梧郡髙要縣﹐暮宿鵠奔亭。夜猶未半﹐有女從樓下出﹐自云蘇蛾﹐字珠娘﹐早失父母。兄弟有繒百二十疋﹐與婢致福﹐往縣售之。乃以前年四月十日到此亭﹐日暮﹐致福暴得病﹐因往亭長捨乞漿取火。亭長龔壽利予繒﹐以刀刺予死﹐又殺致福樓下。敢告於明使君。敞曰﹕今欲發汝屍﹐以何爲念﹖女曰﹕白衣靑屨猶未朽。掘之果然。卽遣使捕壽﹐問與珠娘語同﹐遂斬之。」此事直與包公案同。

東坡四月十一日食荔枝賦詩﹐有「海山仙人絳羅襦﹐紅紗中罩白玉膚」。亦細膩﹐亦風流。此老畢竟不弱。有謂四月十一日爲地破日﹐不可開山動土者﹐無稽孰甚。余新成一章云「兔是月中物﹐名爲盜裏魁。西湖塔景好﹐永不見巍巍。」唐李孝逸爲武承嗣所誣﹐有「兔月中物﹐當有天分」數語﹐卒以則天垂拱二年四月十一日伏誅。近王某之槍斃﹐亦大快人心之一事也。王有孽財﹐家產至巨萬﹐在氵扈置一偉大洋房﹐心猶未饜﹐猶欲於西湖保ㄈ塔旁﹐再建一座。噫﹗辱沒山水甚矣。王某距孝逸伏誅之日﹐僅一星期間。余以桑梓關系﹐不得不慨乎言之。

古人之著述闕佚而不傳者﹐殆不可數計。《中州集》載田琢從軍時﹐曲護室中雙燕﹐一日飛止坐隅﹐巧語移時不去。琢思明日秋社﹐燕當歸去﹐此必其畱別語也。作詩細書爲蠟丸﹐系其足上。有「君憐我處頻迎語﹐我憶君時不掩扉」之句。後八年﹐田爲潞州觀察﹐四月十二日閒坐含翠堂。忽雙燕至﹐諦觀之﹐卽前燕也﹐足上蠟丸尙在。詫爲奇事。乃倩同年龐鑄畫爲圖﹐自作序﹐求趙閱作詩。而趙詩旣不傳﹐卽詩史中並無田琢趙閱其人﹐此誠不可解者。東坡四月十二日﹐以卜築白鶴峯上新居告成﹐詩以紀之。有句云「長江在北戶﹐雪浪舞吾砌。」又云「靑山滿墻頭﹐﹛髟妥﹜﹛髟﹜幾云髻。」皆寫地寫景﹐淸切不移之句也。定庵四月十二日過訪顧淸﹐誦東坡《過淸虛堂》詩句。顧卽用原韻謝之﹐有句云「髙軒何自忽戾止﹐豁若暝霧騰金亞。」又云「列缺捲舀雷停撾。」其推崇可謂備至。余戚陳姓﹐置新第落成﹐於四月十二日設宴志慶。余卽席賦一律賀之﹕「鳩木庇材費苦衷﹐鏡湖右畔地三弓。鳥衣依舊窺香戶﹐刃鼻於今戲彩宮。云髻老蘇顏白鶴﹐玳梁少蔡寫蒼龍。祝君代代兒孫福﹐靡麗畫圖奪化工。」第三﹑第五兩句詩解﹐已詳於前。《景龍文館記》載唐睿宗景云元年四月十二日﹐幸隆慶池﹐結彩爲樓。宴侍臣﹐泛舟戲象﹐卽第四句之詩解也。《集異記》有云﹕陳畱蔡少霞﹐幼奉道。一日沿溪行﹐忽得美蔭﹐就憩焉﹐不覺成寐。爲鹿幘人召去﹐見一玉人當軒立﹐謂少霞曰﹕湣子虔心﹐今宜領此。少霞不解所謂﹐復爲鹿幘人引去。至一石碑側﹐以筆硯授之。少霞凝神搦管﹐頃刻而畢。題曰﹕《蒼龍溪新宮銘》。而文中則有「雕玳盤梁﹐鏤檀竦」之語。尾綴「淸寧二百三十一年四月十二日建」數字。少霞欲更周視﹐則爲鹿幘人所促﹐反而遂寤。又《宛署記》﹕四月十二日﹐燕都女士遊戒壇﹐繁華靡麗﹐宛然圖畫云云。余末句卽引其事也。近時之講章句學者﹐只要擲筆成句﹐便可一世。而余乃咕哩嚕蘇﹐至於如此﹐不且可笑之甚﹖顧余於此﹐有一自負語﹕余以前之詩人﹐𨿽才思奇溢﹐皆杜訁巽之徒耳。余後則姑待定論。

同邑陳友郇孝廉﹐年六十七﹐無子。以百金購某家婢爲妾﹐於四月十三日育一男﹐大喜過望。詎未半日卽气絕﹐孝廉傷之甚。余以詩慰之云「報道喪明爲阿官﹐善人無後亦心酸。只憐今日乾龍節﹐便是帝王牛馬看。」按《天中記》﹕宋欽宗於靖康元年四月十三日生﹐太宰徐處仁等請以是日爲乾龍節。然而河山有半面之羞﹐囚虜吐金人之气﹐所謂乾龍者安在耶﹖余是詩不特慰喪子之痛﹐且有祖國之羞焉。燕公四月十三日赴宴寧王亭子﹐卽賦有句云「綠嫩鳴鶴洲﹐陰濃鬥鷄道。」楊萬里四月十三日渡鄱陽湖﹐湖心一山曰康郎﹐其狀如蛭浮水上。賦詩有「天如琉璃鐘﹐下覆水晶碗。波光金汁瀉﹐日影銀柱貫。康山杯中蛭﹐廬阜帆前幔」諸句。顧淸四月十三日送友詩﹐有句云「垂角故人霜兩鬢﹐關心歧路艸連空。」皆秀拔之句也。《紅豆村人集》中﹐有《四月十三日立夏》一章云「節屆淸和四月中﹐餘春猶在蕙蘭叢。雲峯層疊偏遮雨﹐潮鼓喧闐只嘯風。逢閏自應添晝景﹐﹝是年閏四月﹞得金寧果害農功。﹝軍行月令﹐立夏得金﹐五穀不成。是日立夏卻逢金。﹞何當覓處飛霜散﹐一洗煩囂萬慮空。」全詩不見費力之處﹐但備一格而已。楊了僧《送鈍初安葬詩》﹐有「南郊一路奔龍盾」之句﹐事在陽曆三月廿四﹔而引用之故事﹐則系四月十三日者。按《宋史》﹕太祖開寶十年四月上崩﹐十三日發引﹐羣臣升梓宮於龍盾。又眞宗景徳三年四月十三日立夏﹐迎南郊。余以說詩﹐故附及之。

四月十四日﹐古人無作詩者。惟宋陳翠虛於寧宗嘉定六年四月十四日﹐在潭州與會主云﹕我來當尸解。會主不以爲意。翠虛畱四句曰「頂上雷聲霹靂﹐混沌落地無蹤。今朝得路便行﹐騎个無角火龍。」亦六言之體也。惟語气超忽﹐我輩俗人﹐殊不解此。近人如錢塘袁樹《四月十四日賦雨》一章云「正思祈雨慰輿情﹐忽聽芭蕉起點聲。地險豈宜逢歉歲﹐天髙終是愛蒼生。已看沃野都回潤﹐還祝濃陰莫放晴。好是今宵淸夢穩﹐桃笙淨拂晚涼輕。」又如金陵何士《四月十四夜天池道士招諸同人集雨花山房》三章﹐其一云「閉門抱微屙﹐默坐結遐想。忽來紫府招﹐如鳥出羅网。入門塵事空﹐庭軒愛幽敞。疑聞步虛來﹐竹梧奏淸響。一飲壺觴傾﹐舉坐盡蕭爽。不知畱客遲﹐但見歸禽往。虛白襟袖生﹐前峯月初上。」其二云「月上眾妙生﹐變幻弄煙靄。造物巧設施﹐水墨爲圖繪。山樹盡福┱﹐點點梢在外。共喜置身髙﹐縱觀得不昧。微風吹艸香﹐露气上衣帶。何處鳴疏鐘﹐餘音散深翠。」其三云「深翠望無極﹐中有流鶯鳴。應爲月所誤﹐深夜認天明。下界墮睡鄕﹐夜气失其淸。輸與獨醒客﹐靈境誰相爭。不須秉燭遊﹐暢我行樂情。動靜分頃刻﹐東方紅日生。」袁詩淸圓流利﹐而何詩則含秀拔俗﹐深得悟境﹐皆可誦之作也。余有《四月十四日晚郊》一章云「占得龍潛气候眞﹐東南風色號長春。鄕農翹足團團坐﹐趁著晚涼說洞賓。」按《玉海》﹕唐髙祖武徳六年四月十四日幸龍潛宅。又《占候書》﹕晴主歲稔﹐得東南風尢吉。又《史纂》﹕丘處機號長春子。金世宗設二帳於禦幄之東﹐令長春子於是日居之。又呂巖字洞賓﹐以貞元十四年四月十四日生。鄕人多好談仙怪﹐而於洞賓事尢詳。餘詩故云云。

《歲時紀》云﹕四月十五日﹐自堂廚至百司廚﹐通謂之櫻筍廚。故詩有「春事無多櫻筍來」之句。今則物侯漸移﹐所謂櫻筍之節﹐已在立夏許矣。皮日休四月十五日和陸龜豢書事﹐有句云「竹葉飲爲甘露色﹐蓮花作肉芝香。粉膏比雨凝雲磴﹐丹粉經年染石牀。」蓋錘練之句也。《韋齋詩鈔》中﹐﹝宋朱松著﹞載《四月十五日上元道中》一章﹐有「一葦橫斜風葉度﹐千灘雪成堆。之句。張明弼《四月十五日懷家》﹐有句云「亂中新句干戈气﹐夢裏紅香兒女香。」皆奇而能麗者。李燧《四月十五日車駕臨雍恭紀》﹐有句云「虎拜轎門千騎擁﹐龍飛壁沿五云迎。」則雄壯而得體矣。尢西堂《四月十五日聖駕禱雨雨立降喜賦一詩》﹐有「今朝靈雨零三五」之句﹐亦系頌揚口吻。錢塘陸湄君女士﹐有《四月十五日龔浦川移樽隨園招同朱艸衣史苕湄王梅坡分賦得識字》一章云「雅會須良時﹐端居多暇日。誰歟載酒過﹐紛然眾賓集。人生至樂事﹐莫如新相識。漫把棋子敲﹐頻將釣竿拂。貼水出新荷﹐吹香媚佳客。朱陽隱層巓﹐素魄墜瑤席。春去已多時﹐月猶畱春色。客歸月未歸﹐何以遣玆夕。」纏綿綺麗﹐誠閨閣中不可多得者。余有《四月十五日髙祖杏江公祭日散胙》一章云「曰若哉生霸﹐剛逢禁足辰。牲牢沿俗例﹐櫻筍薦時新。麟趾千年應﹐螽斯百歲春。友於是亦政﹐堪以法宗人。」「哉生霸」見於《書經》《荊楚歲時記》。僧尼四月十五就禪剎掛塔﹐謂之結夏。故《釋苑宗規》云﹕祝融在候﹐炎帝司方﹐當法王禁足之辰﹐是釋子護生之日。又《宋史》﹕元佑二年四月十五日﹐東坡代賜彰化軍節度使宗晟詔﹐有書云「孝乎﹖惟孝﹐友於兄弟﹐施於有政﹐是亦爲政。卿以膝下之養﹐爲宗人之法」數語。又同日賜宗晟第二韶﹐有「方慶瓜瓞之綿﹐欲觀麟趾之應」數語云。

李令哲四月十六日夜宿東柯﹐聽雨賦詩﹐有句云「官私蛙兩部﹐倡和鳥三更。」讀之饒有趣味﹐疑爲刺時之作。袁子才是日端州公宴晚香堂﹐有古體一章云「七十老翁不知老﹐來看嶺南山色好。兩株荊樹忽相逢﹐一朵鐵花開未了。通家難得來楊修﹐招我披雲樓上游。閱江寶月次第到﹐此間風景胸全收。歸來晚香堂﹐弟問兄知否﹖卽日五人同上壽。﹝楊蘭坡﹑劉瓚華﹑彭藹堂﹑袁龍文及子才﹞彭鏗斟雉﹐劉安進酒。龍文扛鼎阿香走。有如不期而會八百國﹐都爲先生一張口。千里甫﹐五侯鯖。三十六種骨董羹﹐一一羅列求評﹐不怕忙殺天上天廚星。果然天星聞酒香﹐張嗉頤朵雷公狂。手持北斗仙槳﹐化爲大雨猛如注。搖動一堂蠟燭光﹐合席蹲蹲人起舞。都道今宵得千古﹐十日平原何足數。師生昆季兼文武﹐誰是賓朋誰是主﹖个个忘形到爾汝﹐請各酣嬉將力努。珍羞吞盡珠璣吐﹐莫管衙外冬冬起三鼓。」𨿽非繩墨之作﹐而余則絕愛之。此老天才﹐畢竟不弱。余是日有《農謠》一章云「無谷與有谷﹐但看這十六。日月對黃昏﹐夏秋雨不成。我言如不信。請君量月影。夜立一丈竿﹐省得問靑天。月影過竿影﹐大水且沒脛。影如九尺長﹐夏秋雨水忙。八尺雨逢六﹐七尺田大熟。五尺暑何酷﹐四蝗三餓腹。吾謂不如月上早﹐低田畝畝收好稻。鄕人且怕月上遲﹐髙田一畝無人犁。其實稻與谷﹐只苦人民骨。銅龍鐵鳳好經營﹐晝夜張燈是北京。」按《玉海》﹕貞觀六年四月十六日﹐太宗避暑九成宮﹐王勃進頌有「銅龍對ニ﹐鐵鳳連甍」之句。《宋史》﹕祥符六年四月十六日﹐則聽京城張燈一晝夜云云。其量影事﹐則見於通書。

《逸史》載唐元和十二年﹐吳淸之妻楊氏﹐號「監眞君」﹐頭痛靜坐﹐忽然不見。至四月十七日夜﹐見楊氏裹坐屋上﹐稱先日有同行伴煎茶湯相待﹐汴州姓呂名徳眞﹐同州姓張名仙眞﹐益州姓馬名辧眞﹐宋州姓王名信眞。及還﹐有一女冠賦詩相別云「道啟眞心覺漸淸﹐天教絕粒應精誠。云外歌聲笙管合﹐花間風引步虛聲。」詩𨿽不佳﹐要亦子才所謂理言也。董說四月十七夜焙茶﹐賦詩有句云「玄味縱淸香﹐亦略近煙火。」句中亦有悟境。余有《四月十七日感事》一律﹐近作也。詩云「中外人情好惡同﹐水災蝗禍疊相攻。利臣日進滿倉鼠﹐徳教風衰當道熊。定國不聞知禮義﹐附民空自說公忠。最難堪處藤花盡﹐不見明駝謝赤龍。」《明道集》﹕熙寧三年四月十七日﹐程明道再上疏諫新法﹐有「中外人情﹐交謂不可。設令由此僥幸﹐事小有成﹐而興利之臣日進﹐尙徳之風寢衰」云云。又蘇軾元佑二年四月十七日﹐代賜故夏國主嗣主榦順進奉謝恩馬駝回詔﹐亦有「惟忠可以附民﹐惟禮可以定國」之句。又《逸史》﹕玄宗微時﹐常至洛陽令崔日知宅。崔設饌未熟﹐因寢庭前﹐藤花初開。日知見巨蛇食花﹐逡巡不見。上覺曰﹕饑甚﹐夢中食藤花﹐甚美。日知乃知他日啟聖之念也。後景龍二年四月十七日﹐在廳事假寐﹐宋大辧等三十人﹐同見赤龍據案云云。

余友沈漱庵﹐四月十八日觀土谷祠道場﹐有句云「今朝又是道場節﹐不見宮差賜賫來。」說本於《都梁紀》。盱眙縣之瑞巖庵﹐宗室女尼也﹐賞賫甚厚。後割於金﹐爲南使駐節之所。每歲四月十八日﹐仍建道場。遠近士女﹐持香供絡繹彌月。漱庵之句﹐感旣系之矣。孫仲益四月十八日李茂嘉惠茶﹐有「擬把金釵候湯眼﹐不將白玉伴脂牀」之句﹐載《鴻慶集》中。範成大《四月十八日余杭道中》﹐有「桑眼迷離應欠雨﹐麥須騷煞已禁風」之句﹐皆肖物之句也。余有《四月十八日山居箋經》絕句一章云「箋注經文心血俱﹐逍遙山上亦淸娛。無靈乞得天倉米﹐只自埋頭拔髮須。」按《左傳》﹕孔子於哀公十六年夏四月己丑卒﹐諸說皆從之。其實十六年乃壬戌之歲﹐四月之朔爲戊申﹐有乙丑而無己丑。己丑乃五月十二。「己」與「乙」文相近﹐故誤書也。所謂乙丑﹐則確爲四月十八矣。又《蜀志》﹕成都府逍遙山壁上﹐有「漢安元年四月十八日會仙友」字。宋景徳間﹐楊用悔隱居於此。又《月令》﹕四月十八日天倉開﹐拔白髮須吉。餘年才四十而發已蒼蒼﹐旣窮且老﹐可旣也﹗

四月十九日爲中國四千年前之政治革命紀念。武王伐商﹐以是日告師周廟﹐後之人數典忘祖久矣。於立至元戊寅四月十九日﹐風雨大作﹐村民以爲龍王嫁女﹐以詩紀之。有「西方龍君嫁龍女﹐雷車彭彭載風雨。鮫人獻綃珠淚泣﹐鸞裾行煙翠痕濕。燕脂紫土吹海腥﹐陽侯擊浪玻璃聲」諸句﹐皆詭麗之句也。康徳涵四月十九宴東侍禦園亭﹐賦詩八章。數其警句﹐如「風流不減分司典﹐喚出紅妝勸玉」﹑「玉面未從花裏出﹐瑤箏先向月中開」﹑「層層樓閣彎彎水﹐小小亭臺面面花」﹐亦秀麗可誦。余有《四月十九日舟行至安昌鎭》云「翠色十分酣﹐蓮光倒影涵。怕聞龍嫁女﹐樂聽燕宜男。錦繡新堆馬﹐鄕村才了蠶。前流簫鼓擁﹐像是百花潭。」按《蜀志》﹕冀國夫人姓任﹐漢上小家女。任媼嘗禱於神祠﹐夢神授以大珠﹐覺而有娠﹐明年四月十九日生。有僧過其家﹐疥瘡徧體﹐女獨敬事之。一日僧持衣求浣﹐女欣然濯之溪邊。每一漂衣﹐蓮花應手出﹐里人驚異。求僧不知所在﹐遂識其處爲百花潭。後爲唐寧節度﹐微服行民間。見女而悅之﹐納爲妾。妻死﹐遂爲繼室﹐封冀國夫人。每生日﹐置酒江上﹐泛舟徘徊﹐訪漂衣故處。故後人以四月十九日爲百花潭之勝會﹐傾城皆出﹐錦繡夾道﹐卽官員亦至潭上﹐置酒髙會也。又柬綺老《入都絕句》云「十哲祠堂香火緣﹐﹝譏文廟武廟﹞重華景世都升仙。﹝指愛伯蔭甫前輩﹞遙知師道文髙古﹐贏得求賢萬世傳。」《唐書》﹕肅宗上元元年四月十九日﹐以星文變異﹐立武成王廟﹐選歷代良將爲「十哲」﹕白起﹑韓信﹑諸葛亮﹑李靖﹑李列於左﹐張良﹑田禳苴﹑孫武﹑吳起﹑樂毅列於右。又《羣仙錄》﹕張重華﹑鄭景世﹐皆於四月十九日升仙。又蘇軾元佑二年四月十九日同傅堯兪﹑孫覺狀奏﹕「徐州布衣陳師道﹐文詞髙古﹐度越流輩。過壯未仕﹐實爲遺才。欲望尊慈﹐特賜錄用。」詩故云云。余鄕有《分龍謠》云「四月小分龍﹐五月大分龍。龍來非好事﹐少吉而多凶。」按小分龍卽四月二十日也。《占候書》有云﹕四月二十日爲小分龍。分嫩龍主旱﹐分健龍主雨﹐分白龍主大水﹐分靑龍主小水。故謠中如此云云。此𨿽農夫口頭禪語﹐疑當初亦能文者作之也。和靖《四月二十日池陽山店卽賦》﹐有句云「驚鳥忽衝溪靄破﹐暗花閒墮塹風香。」寫景琢句﹐俱見工致。惟集中則傳爲初夏之作﹐余於別本見之﹐乃四月二十日賦也。革新而後﹐余輩文人﹐無可粉飾。黨禍旣株連無已﹐而水患又相逼而來。觸目驚心﹐彌勝感喟。因新成一章云「冤人入地呼蒼穹﹐天禍東南是白龍。無補當今之切務﹐滿朝不見古人風。」「冤人」兩字﹐亦有所本。《續玄怪錄》云﹕張質授臨渙尉。日暮﹐見數人持符來﹐約與去。質乘髙隨之﹐至柏林下馬﹐行百餘步﹐見大府門。入則美須衣緋者﹐據案責其曲。質言無此事﹐乃呼冤人証之。冤人言此非貞元十一年四月二十日推事者﹐乃臨渙尉張質也。判以姓名偶同放歸。而質伏於柏林下馬旁﹐已七日矣。又《宋文鑑》﹕四月二十日詔言過失與朝廷政事之闕﹐司馬光應詔﹐有「敢不爲陛下別白當今之切務﹐少補萬分之一」云云。蘇軾元佑二年四月二十日﹐同李常﹑王存﹑鄧溫伯﹑孫覺﹑胡宗愈狀奏﹐謂給事中顧臨慷慨中立﹐無所阿撓﹐供職以來﹐封駁論議﹐凜然有古人風雲云。今之爲官者﹐聞此數言﹐亦負疚中心否乎﹖余料工於彈劾之肅政史﹐亦一時之叫豪而已。所謂古人之風者安在﹖

《玉海》載宋眞宗景徳二年四月二十一日幸龍圖閣﹐閱太宗禦書﹐宴於崇政殿。帝作五言詩示從臣﹐是詩亦不傳。而詩史中且不言眞宗能詩﹐亦一疑問也。徐時夏《四月二十一日山行》﹐有「櫻桃初染朱砂果﹐蠶豆新開水墨花」之句﹐酷似劍南集中語。余去年四月二十一日赴戚家小飲﹐座客有痛斥時事者﹐舉座爲之不歡。歸而感賦一絕云「一座蓬萊鎖帝王﹐妖星出沒更無常。狂夫負醉弄空影﹐惟諾何如執政堂。」亦傷心之語也。按《玉海》﹕唐髙宗龍朔二年造蓬萊宮成﹐於四月二十一日徙居之。又《唐書》﹕肅宗上元元年四月二十一日﹐妖星見西方﹐至五月始滅。又道書﹕譚景升著《化書》﹐有「稚子弄影﹐不知爲影所弄﹔狂夫侮像﹐不知爲像所侮。化家者﹐不知爲家所化﹔化國者﹐不知爲國所化。醉者負醉﹐疥者療疥」﹐皆理語也。後授齊丘﹐號「碧虛子」﹐於嘉佑五年四月二十一日題其後序。又《朝野雜記》﹕宋神宗元丰七年四月二十一日﹐中書奉旨﹐給事中駁正事﹐赴執政堂稟議。余不知無聲無臭之政事堂﹐將何以體國而經野也。爲之一嘆。

《禮志》載宋孝宗淳熙七年四月二十二日﹐禦書「明堂門」三字。少傅史浩等三十四人進《明堂慶成詩》。是詩蓋未之見﹐意者必頌徳之體也。余輩耳目淺陋﹐至於如此﹐猶呶呶說詩﹐亦可笑甚矣。張耒《已未四月二十二日大雨雹》云「木衰火濫气浮泄﹐激此陰診成冰堅。」寫「雹」字甚切。劉基《四月二十二日郊外遊得水字》云「繁林溺深綠﹐淸池散圓紫。鳥啼樹有風﹐帆過煙生水。」麗句也。余前二十年四月二十二日﹐題外舅枚臣先生手藏宋拓《河南聖教序》云「不見懷仁集右軍﹐同州贗本雁塔眞。世南羸得唐皇惜﹐剩有河南第二人。」按《實錄》﹕唐太宗貞觀十四年四月二十二日自爲眞艸﹐書屏風以示羣臣。筆力遒勁﹐爲一時之絕。謂魏徵曰﹕世南沒後﹐無一人可與論書。徵曰﹕褚遂良。又按﹕《河南聖教序》有三﹕行書一﹐懷仁集右軍者﹐今已無之﹔楷書二﹐一在雁塔﹐一在同州。雁塔乃原本﹐同州者﹐則河南歿後﹐好事者以雁塔本更刻一石﹐以志刺史之不忘也。

宋髙宗紹興二十五年四月二十三日﹐講《易》終篇﹐賜宰相﹑侍讀以下犀帶牙簡﹑金鞍勒馬。余知當日羣臣必有以謝詩進者。其時金患未寧﹐江山愈小﹐而君臣泄沓若此﹐可旣也。黃魯直以紹聖二年謫黔州﹐四月二十三日至摩圍﹐有「東縣聞銅臭﹐江陵換衤夾衣」之句﹐其刺時也深矣。余有《詠佚史》絕句云「萬曆年間紀幻風﹐王家屋宇更西東。出人意外飛筵席﹐香滿杯盤酒滿盅。」此詩有議余爲怪誕者。按《居東錄》﹕萬曆庚子四月二十三日﹐緇川縣大風。有王氏屋宇三間﹐自西院移置東院﹐門窗戶牖﹐衣服筆記﹐宛然如初。國氏巷屋脊上﹐有桌一張。風平亟視之﹐香簌布列﹐杯中酒滿不溢﹐乃近地人家筵上物也。此事以年月日紀載﹐必非齊東之談。

東坡於四月二十四日遊國通禪院﹐宿焉。院爲老泉舊遊處﹐其明日爲老泉之忌日﹐乃手寫寶積獻蓋頌佛一偈﹐以贈長老仙公。仙公附掌笑曰﹕昨夜夢寶蓋飛下﹐著處輒生火。豈此祥乎﹖東坡於是詩以紀之曰「石耳峯頭路接天﹐梵音堂下月臨泉。此生初飲廬山水﹐上日徒參雪竇禪。袖裏寶書猶未出﹐夢中飛蓋已先傳。何人更識稽中散﹐野鶴昂頭未是仙。」事載《長公外紀》﹐而東坡集且不存其詩。玩其詩句﹐殊少警策﹐平鋪直敍﹐類乎初學者所爲。𨿽云紀事之作﹐亦殊嫌直率。東坡蓋精於自刪也。戴石屏《四月二十四日喜晴》﹐有句云「苔榻有泥妨座客﹐稻田貯水慰農心。」造句𨿽率﹐寫事頗能眞切﹐惟「稻」字略有語病而已。余有《四月二十四日有友人自燕京歸﹐述某公子雄心﹐嘆而賦此》﹕「北望帝王居﹐妖言綴簡書。雨天開玉璽﹐暮夜金魚。檄已驅胡馬﹐火將燒巧狙。無論應識者﹐十倍曹皇儲。」按《南史》﹕齊髙帝四月二十四日﹐榮陽郡人尹千﹐於嵩山東南見天雨石。開之有玉璽在其中﹐文曰「戊丁之人與道俱﹐肅然入艸應天符。掃平河洛淸魏都。」或云宋禪位於齊﹐此其符念也。又《實錄》﹕唐睿宗景云二年四月二十四日﹐敕魚袋著紫者金裝﹐著緋者銀裝﹐故有銀靑金紫之稱。又宋元丰末﹐親王賜玉魚以副金帶﹐金魚以副玉帶﹐謂爲唐禮。故唐時又有金魚銀魚之別﹐如韓文公詩﹕「不知官髙卑﹐玉帶懸金魚」是也。又《三國誌》﹕漢章武三年四月二十四日﹐先主知不起﹐乃泣語孔明曰﹕君才十倍曹丕﹐必安國而成大事云云。余又有《四月二十四日柬何黻庭大令》一章云「愷悌慈祥君子鄕﹐如公方不愧賢良。手書佛偈應天讖﹐﹝城中大善寺碑爲公手書﹞躬禦耕田督稼塌。﹝公專重農。﹞冰雪一年誇節操﹐風霜兩字入文章。髙卑官職尋常事﹐不見金魚百世芳。」按《宋史》﹕髙宗紹興二十六年四月二十四日﹐置六科舉士。一曰文章典雅﹐可備制誥﹔二曰節操方正﹐可備臺諫﹔三曰才識該通﹐可備刑讞﹔四曰節用愛民﹐可備理財﹔五曰慈祥愷悌﹐可備監司郡守﹔六曰智勇絕倫﹐可備將帥。令侍從歲舉之。第三句卽東坡事也。又《玉海》﹕宋髙宗紹興二年四月二十四日﹐謂侍臣曰﹕朕聞祖宗時﹐禁中有打麥殿。今於後圃﹐令人引水灌畦﹐種之﹐亦欲知稼穡之艱難云云。

朱逢年於四月二十五日夜夢至一處﹐流水被道﹐色淸絕﹐若有欄檻而無屋宇﹐有筆硯皆浸水中。朱驚問何地﹖旁有應者曰﹕此玉欄堂也。夢中欲取水中筆硯作詩﹐詩未成而覺﹐雞已不再鳴矣。因賦一詩﹐曾載《玉潤集》。有「千尋濯足衣裳冷﹐六字哦詩筆硯香」之句﹐余極愛其髦秀。或謂逢年集以「玉潤」命名﹐卽取此夢之意﹐亦可憑之言也。董炳文四月二十五日郊行﹐賦詩有句云「催耕不憚一而再﹐打麥何辭倦復勞。」如此琢句﹐所謂喫力不討好﹐何苦何苦。余有《四月二十五日擲筆》絕句云「論功已愧丹靑手﹐應對未詳西朔方。幸有樂章遣漫興﹐曉來回憶玉欄堂。」按《玉海》﹕宋紹興九年四月二十五日﹐李徳光上《五帝功臣繪象圖》。又唐天寶二年四月二十五日﹐問諸番國遠近﹐鴻臚卿王忠嗣對曰﹕謹按《西域圖》﹐自陀拔恩單國至史國﹐凡十有二。又《宋史》﹕景佑二年四月二十五日禦制雅樂曲及樂章。玉欄堂則已詳於前矣。

是日爲芒種節﹐余因連類及之。範成大《芒種卽賦》﹐有「己酉甲申雷雨驚﹐乘除卻賀芒種晴」之句。其後則董農山《芒種卽事賦》有句云「一犁浸足鸚歌粒﹐萬頃吹成翡翠釒咸。」又云「綠蘋數點迎梅雨﹐白雪千家絡繭風。」範句不切﹐董則過事雕琢﹐流於板滯。惟「白雪」句尙可耳。余有《芒種日郊行》一章云「鄕村四月閒童少﹐溪上老人罷垂釣。催耕打麥不憚勞﹐翡翠池塘梅雨繞。」亦不過卽景而已﹐未能言之有章。大約詩人之成習﹐多勉其易而忽於難也。

四月二十六日﹐古人鮮有賦者。惟餘廷璜丙寅四月二十六日同董中江張園小飲﹐卽席賦﹐有「麥須迎舊ア﹐酒尾餞新鶯」之句﹐亦點景之切者也。會稽金也香爲邑名諸生﹐戊戌歲試﹐竟不錄﹐心怏怏甚。以四月二十六日過訪余﹐余畱之飲﹐並賦一絕以慰之云「男兒事業在丹靑﹐忠烈廟前香火靈。贏得一千七百貫﹐但與方正惜惺惺。」按《明雜記》﹕永樂年﹐進封蔣忠烈武順昭靈嘉佑王。四月二十六日爲王之生辰﹐加一祭。又《七修類稿》﹕王佐與朱文公同科。四月二十六日﹐自狀元王佐以下﹐各賜錢一千七百貫。又《玉海》﹕宋元佑二年四月二十六日﹐復置賢良方正直言極諫科﹐逾年卽罷云云。蓋是時新說競進﹐屢有請罷科舉者﹐余料必不久﹐故云云。

丁酉四月二十七日﹐內子以父病寧家。余苦於岑寂﹐乃取《漢》《史》讀之。至昌邑王時﹐感賦一絕云「怎見狗頭幻赤云﹐星臺太史占天文。東行爲順西行逆﹐社稷已歸博陸墳。」此紀其本事也。《漢書》昌邑王以四月二十七日廢。先是祥雲如狗﹐赤色長尾三枚﹐夾漢西行。占曰﹕天文以東行爲順﹐西行爲逆﹐主人臣運柄。祥雲爲亂﹐此大臣欲行權以安社稷也。逾日遂有是事。而後之讀史者﹐幾將漢室威名﹐盡付於霍光之手。爲大臣者以行權而得重名﹐此外殆未之見。餘詩故旣乎言之。梅堯臣《四月二十七日與王正仲飲賦》﹐有「醉憶曩同吾永叔﹐倒冠落佩來西都。髙吟特去擁鼻學﹐雅曲付唱纖腰姝。山東腐儒漫側目﹐洛下才子爭歸趨。」諸句自負殊甚。朱曰藩《四月二十七日行田雜歌》﹐摘其警句如「更憐村婦多新餉﹐潮落平沙蛤蚌鮮」﹑「雨過靑坪不見人﹐剪葺新鹿白如銀」﹑「田田荷葉太湖西﹐千隊鴛鴦掠水低」﹐皆可誦之句也。余又於丁未四月二十七日宿湖州府城﹐旅捨旁民戶有被官中催租﹐雞犬不寧者﹐書此志感﹕「歌舞聲中不見春﹐眼前稅政虎於秦。州官愈老愈生事﹐﹝時宰某縣者頹唐殆甚﹞信口開河牧小民。」按東坡元佑七年《乞罷稅務歲終賞格狀》﹕竊見今年四月二十七日﹐敕廢罷諸路人戶買撲上產稅場﹐令下之日﹐天下歌舞云云。又《長公外紀》﹕元丰二年四月二十七日﹐東坡到湖州謝表﹕陛下知其愚不適時﹐難以追陪新進﹐察其老不生事﹐或能牧養小民云云。噫﹗若某縣令者﹐將何以見東坡於地下。

四月二十八﹐道家以爲天休節﹐佛說以爲藥王生﹐皆不可得而憑矣。張詠至道元年四月二十八日《悼蜀》云「遊女白玉﹐驕馬黃金絡。」又云「花市春慚怍。」琢句之麗﹐殆無與匹。程敏政《四月二十八日起屢賜鮮筍鰣魚楊梅雪梨感賦》﹐有「緘發紫泥畱﹐香生靑﹛弱﹜帶冰鹽」﹐亦工而得體者。余有《四月二十八日渡湖》云「十萬湖光拜大蘇﹐山聲云語疊相呼。水心勝似道心靜﹐照得紅塵一念無。」按東坡開西湖﹐於四月二十八日興工。申狀中有「添得十萬丈水面」之語。又《史纂》﹕老君於四月二十八日上升﹐弟子尹喜悲戀請畱。老君告以「除垢止念﹑靜心守一」之旨。言訖﹐卽聳身坐雲華上云。

周洪道自號「平園老叟」﹐曾於四月二十九日會同年設宴﹐晨起感賦﹐有「淸晨自掃落花廳﹐小甕親萏竹葉靑」之句﹐閒雅甚矣。張文潛《四月二十九卽事》﹐有句云「蝶衣曬粉花枝午﹐蛛网添絲屋角晴。」又云「黃簾翠幕斷飛蠅﹐午影當軒睡未興。」又「枕隱海魚鐫紫石﹐扇涼山雪畫靑繒」。又「廊陰日轉雕欄樹﹐坐冷風生玉碗冰」。寫景韻而切﹐且厚﹐似劍南集中作。余有《四月二十九日遊湖自剛直祠歸得一律》云「勝地數登臨﹐湖山眉目森。龍圖心似鐵﹐魚袋飾爲金。偉績付靑史﹐祠壇傍紫岑。雕欄閒坐久﹐怕有落花侵。」按坡公元佑五年四月二十九日《杭州行牒開西湖狀》云「杭州之有西湖﹐猶人之有眉目」云云。又《事文紀原》﹕唐髙宗永徽二年四月二十九日﹐給五品以上隨身魚袋﹐以防召命之詐。三品以上飾金﹐五品以上飾銀。又《玉海》﹕孝宗淳熙八年四月二十九日﹐召丞相趙雄等赴經筵﹐聽講正說。終篇﹐浩等請付史館。又玄宗天寶九年四月二十九日﹐謂侍臣曰﹕宜於皇城西南攺置黃帝壇﹐朕當親祀云云。尾聯解見前。

孔臨江《四月三十日送子惇都運待制赴河北》﹐有句云「君能安輯之﹐千蒼與萬。」語近獎飾﹐贈行者常套也。董說四月三十日作﹐有「花事闌珊看百藥﹐感懷將次到三閭。吳郎衣摺蒓條闊﹐諸葛皮膚骨榦疏。」讀之饒有趣味。說自注﹕吳道子畫釋像﹐衣摺如蒓條﹔諸葛孔明手膚﹐疏如松柏紋云云﹐不知出於何書。吾人寡讀儉腹﹐良自恧也。余有《四月二十九日書感》云「四交五月不自如﹐花事年年九折余。形槁還如諸葛手﹐心慈欲上百僚疏。無多兄弟驚離散﹐焉有災荒屬子虛。到此出家已不得﹐牢懷疊疊到三閭。」按《中州風士記》﹕洛陽花事﹐至四月杪﹐只剩一折。諸葛手見董詩注。又《白孔六帖》﹕漢成帝河平元年四月三十日日食﹐詔公卿百僚﹐疏陳過失﹐無有所諱。劉向對曰﹕四月交於五月﹐月同孝惠﹐日同孝昭﹐其占恐害繼嗣云云。又《漢紀》﹕和帝永元十五年四月三十日日食﹐時帝遵肅宗孝章帝故事﹐有司以陰盛對﹐宜遣就國。上詔非之。又《貽謀錄》﹕宋時民間訴水旱﹐舊無限制﹐往往欺网無以實。至淳化二年﹐詔訴水旱﹐夏以四月三十日爲定制。又《楚通誌》﹕道悟﹐荊州天皇寺僧。神儀挺異﹐幼而生知。年十四﹐求出家﹐父母不聽。遂損減飲膳﹐形體羸瘁﹐父母不得已而許之。以憲宗元和二年四月三十日告寂。三閭見董詩。端陽節近﹐一般憂國志士﹐又將起若何之感觸。藎心苦節﹐悉付東流﹐良可憫也。

