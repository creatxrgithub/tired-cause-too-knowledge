聲調譜

提要

《聲調譜》三卷﹐國朝趙執信撰。執信字仲符﹐號秋谷﹐晚號飴山老人﹐益都人﹐康熙己未進士﹐官右春坊右贊善。執信嘗問聲調於王士禎﹐士禎靳不肯言﹐執信乃發唐人諸集﹐排比鉤稽﹐竟得其法﹐因著爲此書。其例古體詩五言重第三字﹐七言重第五字﹐而以上下二字消息之﹐大抵以三平爲正格。其四平切腳﹐如李商隠之《詠神聖功書之碑》﹐兩平切腳﹐如蘇軾之《白魚紫蟹不論錢者》謂之。落調柏梁體及四句轉韻之體﹐則不在此限焉。律詩以本句平仄相救爲單拗﹐出句如杜甫之「淸新庾開府」﹐對句如王維之「暮禽相與還」是也。兩句平仄相救爲雙拗﹐如許渾之「溪云初起日沈閣﹐山雨欲來風滿樓」是也。其它變例數條﹐皆本此而推之。而起句﹑結句不相對偶者﹐則不在此限焉。其說頗爲精密﹐惟所列李賀《十二月樂府》所標平仄不可解。卷末附以古韻通轉﹐其說尢謬﹐蓋其門人所妄增者﹐今特加刋削焉。

聲調譜論例

古樂府須知其題意﹐眀其比興﹐使气味音節皆得古人之致可矣。其詩有轉韻﹑一韻﹑長短句﹑近體﹑絕句之不同﹐不可選也﹐須細會之。

新樂府皆自制題﹐大都言時事而中含美刺﹐所謂言之者無罪﹐聞之者足以爲戒﹐此詩家眞實本領﹐近代名公亡之久矣。亦宜全讀﹐不必選也。其體同古樂府﹐少近體﹐讀少陵所作自見。

漢人歌謡之采入樂府者﹐如《上畱田》《霍家奴》《羅敷行》之類﹐多言當世事。少陵所作新題樂府﹐題𨿽異於古人﹐而深得古人之理。元白以後﹐此體紛紛矣﹐總而言之﹐制詩以協於樂一也﹔采詩入樂二也﹔古有此曲﹐倚其聲爲詩三也﹔自制新曲四也﹔擬古五也﹔詠古題六也﹔並少陵之新題樂府而爲七﹐古樂府盡此矣。唐末有長短句﹐宋有詞﹐金有北曲﹐元有南曲﹐今有北人之小曲﹐南人之吳歌﹐皆樂府之餘裔也。樂府不難知﹐而今人都不觧﹐請具言之﹕太白祖述騷雅﹐下逮梁陳﹐七言無所不包﹐奇之又奇﹐而字字有本。諷刺沈切﹐自古未有也。後人宜以爲法。樂府本詞多平美﹐晉﹑魏﹑宋﹑齊樂府取奏多聱牙不可通﹐由樂人於不合宮商者增損其文﹐又或有聲無文﹐聲詞混塡至於不可通者﹐非本詩如是也。李於鱗乃取晉﹑宋﹑齊﹑隋樂志所載﹐截而句擬之﹐生吞活剝﹐謂之擬樂府。而宗子相所作﹐全不可通。陳子龍效之﹐讀之使人失笑。王元美論歌行﹐云有奇句奪人魄者﹐直以爲歌行而不知其爲擬古樂府也。樂府詞體不一﹐漢人承離騷之後﹐故歌謡多奇語﹔魏武悲涼慷慨﹐與詩人不同。而史誌所載﹐亦有平美者﹐班媫妤《團扇》《靑靑河畔艸》皆樂府也。鍾伯敬承於鱗之說﹐遂謂奇詭聱牙者爲樂府﹐平羙者爲詩﹐至謂古詩某句似樂府﹐樂府某句似古詩﹐謬之極矣。

古來言樂府者﹐惟宋書最詳整﹐其次則隋書及南齊書﹐晉書樂志不及也。郭茂倩《樂府詩集》爲詩而作﹐刪諸家樂志﹐作序甚明白而無遺悞﹐作歌行﹑樂府者不可不讀。律詩後譜﹐略采數首﹐不外於前﹐所謂舉一隅也。

集中所選﹐𨿽不盡當﹐要須熟讀﹐以接風騷遺則。

聲調譜卷一

○五言古詩

秦越人洞中詠【於鵠】

扁鵲得【拗字】仙處﹐傳是西南峯【三平聲字】。年年山下人【下句是律﹐上句第五字必平○第三字平﹐亦拗以別律】﹐長見騎白龍【上注言凡下句是律之調如此﹐非謂此句﹐而此句亦非律也】。洞門黑無底【拗句同律】﹐日夜惟雷風【三平】。淸齋將入時【平】﹐戴星兼抱松【拗律句○拗在第一字仄﹐第三字平】。石徑陰且寒【平】﹐地響知逺鐘【古句】。似行山林【三平】外﹐聞葉履聲重【上句不律﹐下句可律○此句律】。底礙更俯身【平○上四字仄】﹐漸逺晝夜【四仄】同。時時白蝙蝠【律句】﹐飛入茅衣中【三平】。行久路轉窄【四仄】﹐靜聞【平○不平則爲律矣】水淙【平】淙。但願逢一人【平】﹐自得朝天宮【三平】。

總之﹐兩句一聮﹐中斷不得﹐與律詩相亂也。

息舟荊溪﹐入陽羨南山﹐遊善權寺呈李功曹【羊士諤】

結纜蘭渚曉﹐紫嵓【平】上【仄】連【平】岡。晏溫值初霽【二四平○起句二四仄得此句調甚恊】﹐去遶山河長【三平】。獻歲冰雪盡﹐細【仄在律詩則爲失調】泉在路傍。行披松杉【四平】入﹐激瀾橫石梁。層閣表精廬【律】﹐飛甍切云翔。衝襟得髙步﹐淸眺極逺【三仄】方。潭嶂積【仄】佳气﹐荑英多【平】早芳【二句律中拗救句可用】。具觀澤【仄】國秀﹐重使春心傷【三平】。念遵煩【平】促塗【與澤國句並拗律】﹐榮利騖隙光。勉君脫冠意﹐共匿無何鄕【三平】。

○七言古詩

西山詩和者三十餘人﹐再次前韻爲謝【蘇軾】

朱顏發過如春醅﹐胸中梨棗初未裁。丹砂未易掃白髮﹐赤松卻欲催黃梅。寒溪本自逺公社【拗律句】﹐白蓮翠竹依崔嵬。當時石泉照金像﹐神光夜發如五臺。飲泉鑑面得眞意【亦拗律】﹐坐視萬物皆浮埃。欲収暮景返田裏【亦拗律】﹐逆溯江水窮離堆。還朝豈獨羞老病﹐自嘆才盡傾空罍。諸公渠渠若夏屋﹐吞吐風月淸隅隈。我如廢井久不食﹐古甃缺落生陰苔。數詩往復相感發﹐汲新除舊寒光開。遙知二月春江闊【律句】﹐云浪倒捲雲峯摧。石中無聲水亦靜﹐云何觧轉空山雷。欲就諸公評此句【律】﹐要識憂喜何從來﹖願求南宗一勺水﹐往與屈賈湔余哀。

和蔣夔寄茶

我生百事常隨緣﹐四方水陸無不便【第五字平﹐第六字仄﹐便非律句】。扁舟渡江適吳越【仄﹐此字不可輕用平聲】﹐三年飲食窮芳鮮【此三字平﹐第四字必仄﹐如第四字平﹐則第六字必仄以救之﹐此法人多不知】。金虀玉膾飯炊雪【拗律句】﹐海螯江柱初脫泉。臨風飽食甘寢罷﹐一甌花乳浮輕圓。自從捨舟入東武﹐沃野便到桑麻川。剪毛胡羊大如馬﹐誰記鹿角腥盤筵。廚中蒸粟埋飯甕﹐大杓更取酸生涎。柘羅銅碾棄不用﹐脂麻白土須盆研。故人猶作舊眼看﹐謂我好尙如當年。沙溪北苑彊分別【拗律】﹐水腳一綫爭誰先。淸詩両幅寄千里【上句𨿽不論亦宜少拗乃健○拗律句此正謂苐五字拗也】﹐紫金百餅費萬錢【卽六字仄獨令末一字平亦可】。吟哦烹噍兩奇絕【拗律】﹐只恐偸乞煩封纒。老妻稚子不知愛【拗律】﹐一半已入姜鹽煎。人生所遇無不可﹐南北嗜好知誰賢。死生禍福久不擇﹐更論甘苦爭媸妍。知君窮旅不自釋﹐因詩【此二字不論】寄謝聊相鐫。

○樂詞

正月【李賀】

上樓迎春新春歸【六字皆平】﹐暗黃【平】著栁宮漏【仄】遲。薄薄淡靄弄野【六字皆仄】姿【第七字用平﹐下句可律】﹐寒綠幽風生【平】短絲【律句﹐第五字用平﹐少拗以葉之】。錦牀曉臥玉【拗字】肌冷﹐露臉未開【平】對朝【仄】暝。官衙栁帶不【拗字】堪折﹐蚤晚菖蒲勝綰結。

三月

東方風來滿眼春﹐花城栁暗愁煞人。復宮深殿竹風起﹐新翠舞衿淨如水。光風轉蕙百【拗】余裏﹐暖霧驅云撲天地。軍妝宮妓掃【拗】蛾淺﹐揺揺錦旗夾城暖。曲水飄香去不歸﹐梨花落盡成秋苑【此二句亦宜少拗乃健○謂二句俱律也】。

五月

雕玉押簾額﹐輕縠籠虛門。井汲鉛華水【律句】﹐扇織鴛鴦紋【三平】。回雪舞涼殿﹐甘露洗空綠【第一句同此二句皆拗律也】。羅袖從徊翔【三平】﹐香汗沾寶粟。

七月

星依云渚冷【律句】﹐露滴盤中圎【三平】。好花生朩末【律句】﹐衰蕙愁空園【三平○第三字不平亦律句矣】。夜天如玉砌﹐池葉極靑錢【二句律】。僅厭舞【仄】衫薄﹐稍知花【平】簟寒【二句拗律】。曉風何拂拂【律】﹐北斗光欄桿。

九月

離宮散螢天似水﹐竹黃池冷芙蓉死【律句】。月綴金鋪光脈脈﹐涼院虛庭空淡白【二句亦律】。露華飛飛風艸艸﹐翠錦斑斕滿層道【拗律】。雞人罷唱曉瓏璁﹐鴉啼金井下疎桐【二句亦律】。

十月

玉壺銀箭稍難傾【律】﹐缸花夜笑凝幽明。碎霜斜舞上羅幕【拗律】﹐燭龍兩行照飛閣。珠幃怨臥不成眠【律】﹐金鳳刺衣著體寒【第五字仄﹐與拗律少異】﹐長眉對月闘彎環【律】。

○五言律詩

句溪夏日送盧霈秀才歸王屋山將欲赴舉【杜牧】

野店正【宜平而仄】分泊﹐繭蠺初【宜仄而平○第一字仄第三字必平】引絲【第三字救上句○亦可不救○二句律句中拗】。行人碧【宜平而仄】溪【宜仄而平】渡【拗句○第四字拗平﹐第三字斷斷用仄﹐今人不論者非】﹐系馬緑楊枝【不對格而實對】。苒苒迹始去【五字俱仄○中有入聲字妙】﹐悠悠心【此字必平救上句】所期【此必不可不救﹐因上句第三﹑第四字皆當平而反仄﹐必以此第三字平聲救之﹐否則落調矣。上句仄仄平仄仄亦同】。秋山念君別【拗同第三句】﹐惆悵桂花時。

落花【李商隱】

髙閣客竟去【拗句起】﹐小園花【此字拗救】亂飛【此二句同前第五﹑第六句】。參差連曲陌﹐迢逓送斜暉。腸斷未忍掃【同起句】﹐眼【此字仄妙】穿仍欲歸【同次句】。芳心向春盡【同前第三句﹑第七句】﹐所得是沾衣。

平平仄仄仄﹐下句仄仄仄平平﹐律詩常用﹐若仄平仄仄仄則爲落調矣。蓋下有三仄﹐上必二平也。

律詩平平仄仄平﹐第二句之正格﹐若仄平平仄平變而仍律者也【卽是拗句】。仄平仄仄平﹐則古詩句矣。此格人多不知者﹐由「一三五不論」二語誤之也。

七言不過於五言上加平平仄仄耳﹐拗處總在第五﹑第六字上﹐七言之五﹑六字﹐卽五言之三﹑四字﹐可以類推。

起句第二字仄﹐第四字平者﹐如仄仄平平仄﹐或平仄平平仄﹐或平仄仄平平俱可。若平仄平仄仄﹐則古詩句矣。

起句仄仄仄平仄﹐或平仄仄平仄﹐唐人亦有此調﹐但下句必須用三平或四平【如仄平平仄平﹐平平平仄平是也】。

上句第三字平﹐下句第三字可仄﹔若上句第三字仄﹐下句第三字斷宜平。此在首聮﹐唐人亦有不拘者﹐若二聮﹐則必不容不嚴矣。

聲調譜卷二

○五言古詩

與髙適薛據同登慈恩寺塔【岑參】

塔勢如湧出【拗句】﹐孤髙聳天宮。登臨出世界﹐磴道盤虛空。突兀壓神州【律句】﹐崢嶸如鬼工。四角礙白日【五仄】﹐七層摩蒼穹。下窺指髙鳥﹐俯聽聞驚風﹐連山若波濤。奔湊爭朝東﹐靑槐夾馳道【拗律句】。宮館何玲瓏﹐秋色從西來﹐蒼然滿闗中。五陵北原上﹐萬古靑蒙蒙。靜理了可悟【五庂】﹐勝因夙所宗【拗句】。誓將掛冠去﹐覺道資無窮【結四句文選體】。

無一聮是律者﹐平韻古體以此爲式﹐前譜中亦具矣。

崔濮陽兄季重前山興【王維】

秋色有佳興﹐況君池上閒【起二句在律詩中則爲用古調○卽是拗律】。悠悠西林下﹐自識門前山。千里橫黛色﹐數峯出雲間。嵯峨對秦國【拗律句】﹐合沓藏荊闗。殘雨斜日照﹐夕嵐飛鳥還【拗律句】。故人今尙爾﹐嘆息此頺顏【末二句入律﹐盛唐人時有之○亦粘拗律句調也】。

靑溪

言入黃花川﹐毎逐靑溪水【律句】。隨山將萬轉【律句】﹐趨途【不粘】無百里【律句】。聲喧亂石中﹐色靜深松裏【二句律粘】。漾漾泛菱荇【拗律句】﹐澄澄映葭葦【拗律句】。我心素已閒﹐淸川淡如此【拗律句】。請畱盤石上【律句○上字仄﹐合下句便非律體】垂釣將已矣。

近體有用仄韻者﹐仄韻古詩卻自不同﹐只在粘聮及上句落字中細玩之﹗

秋登萬山寄張五【孟浩然】

北山白雲裏【「我心素已閒」並此俱是天然古句】﹐隱者自怡恱【拗律句】。相望試登髙【律句】﹐心隨雁飛滅【拗律句】。愁因薄暮起【仄字○此句落字仄﹐合下律句﹐仍是古調】﹐興是淸秋發【律句】。時見歸村人﹐平沙渡頭歇【拗律句】。天邊樹若薺【仄字○第三字用仄﹐亦拗律調也。上薄暮句同】﹐江畔洲如月【律句﹐正以上句第三字﹑第五字用仄而調協。淸秋句同】。何當載酒來﹐共醉重陽節【末二句入律】。

平平仄平仄﹐爲拗律句﹐乃仄韻古詩下句之正調也。

夏日南亭懷辛大

山光忽西落【第五字仄】﹐池月漸東上。散髮乘夜涼﹐開軒臥閒敞【同起句俱拗律句】。荷風送香气【第五字仄○拗律句】﹐竹露滴淸響【第三字仄亦拗律句】。欲取鳴琴彈﹐恨無知音賞。感此懷故人﹐中心勞夢想【律句】。

開元﹑天寶之間﹐巨公大手頗尙不循沈宋之格。至中唐以後﹐詩賦試帖日嚴﹐古近體遂判不相入。然盛唐諸公詩亦無四句純律者﹐今人不得借口也。

○七言古詩

扶風豪士歌【李白】

洛陽三月飛胡沙﹐洛陽城中人怨嗟。天津流水波赤血【古句】﹐白骨相撐如亂麻【辣句】。我亦東奔向吳國﹐浮雲四塞道路賖。東方日出啼早鴉﹐城門人開掃落花。梧桐楊栁拂金井﹐來醉扶風豪士家【將轉韻處微入律﹐參之○第四句與此二句俱拗律調】。扶風豪士天下奇【轉仍用平韻】﹐意气相傾山可移【拗律句】。作人不倚將軍勢【律句】﹐飲酒豈顧尙書期。雕盤綺食會眾客﹐吳歌趙舞香風吹。原嘗春陵六國時【疊韻﹐參之】﹐開心寫意君所知。堂中各有三千士﹐明日報恩知是誰【二句近律﹐然音調妙絕﹐參之○上句律﹐下句拗律】。撫長劍一揚眉﹐淸水白石何離離。脫吾帽﹐向君笑【忽二短句攺仄韻】﹐飲君酒﹐爲君吟。張良未逐赤松去【拗律句】﹐槗邊黃石知我心【結以張良自寓﹐方與篇首相闗】。

此歌行之極則神變不可方物矣

同族弟金城尉叔卿燭照【通首在此二字著眼】山水壁畫歌

髙堂粉壁圗蓬瀛燭前一見滄洲情洪波洶湧山崢嶸皎若丹丘隔海望赤【四仄字】城【九字句只以下七字爲主】光中乍喜嵐气【仄】滅謂逄山陰晴【四平字】後雪回溪碧流寂無喧又如秦人月下窺桃源【調法見上注】了然不覺淸心魂【疊韻妙絕】祗將疊嶂鳴秋猿與君對此歡未【仄】歇放歌行吟達明發【完燭照】卻顧海客揚雲帆便欲因之向溟渤【拗律句也】

末句亦是仄韻﹐七言古詩正調﹐與五言同。

夢逰天姥吟畱別

海客談瀛洲﹐煙濤微茫信難。求越人語天姥﹐云霓眀滅或可覩【覩此可知轉韻元無定格也】。天姥連天向天橫﹐勢拔五嶽掩赤【六字仄】城。天臺四萬八千丈【拗律句】﹐對此欲倒東南傾。我欲因之夢吳越【拗律句】﹐一夜飛度【仄】鏡湖月。湖月照我影﹐送我至剡【四仄字】溪。謝公宿處今尙在﹐淥水蕩漾淸猿啼。腳著謝公屐【拗律句】﹐身登靑雲梯【五平字】。半壁見海日【五仄字】﹐空中聞天雞【五平字】。千巖萬轉路不定﹐迷花倚石忽已暝。熊咆龍吟殷巖泉﹐栗深林兮驚層巓。云靑靑兮欲雨﹐水澹澹兮生煙。列缺霹靂﹐丘巒崩摧﹐洞天石扇﹐訇然中開【六字句﹑四字句細玩之】。靑冥浩蕩不見底﹐日月照耀金銀臺。霓爲衣兮風爲馬﹐云之君兮紛紛而來下。虎鼓瑟兮鸞回車﹐仙之人兮列如麻。忽魂悸以魄動﹐怳驚起而長嗟。惟覺時之枕席﹐失向來之煙霞【此四句皆六言﹐若非下句用三平則失調﹐參之】。世間行樂亦如此【拗律句】﹐古來萬事東流水【律句】。別君去兮何時還﹐且放白鹿靑崖間﹐須行卽騎【四字字法﹑句法俱妙】訪名山【多一句用韻﹐宕甚﹑妙甚﹐味之】。安能摧眉折腰事權貴﹐使我不得開心顏。

樂逰園歌【杜甫】

樂遊古園崒森爽﹐煙綿碧艸萋萋長【律句】。公子華筵勢最髙﹐秦川對酒平如掌【二句律詩調】。長生木瓢示眞率﹐更調鞍馬狂歡賞【律句】。靑春波浪芙蓉園﹐白日雷霆夾城仗【拗律句】。閶闔晴開詄蕩蕩【用仄字妙】﹐曲江翠幕排銀牓【律句】。拂水低徊舞袖翻﹐緣云淸切歌聲上【律詩調】。卻憶年年人醉時﹐只今未醉已先悲。數莖白髮那拋得【拗】﹐百罰深杯亦不辭【純用律調六句﹐卻妙絕】。聖【可平】朝亦知賤士醜﹐一物自荷皇天慈。此身飲罷無歸處﹐獨立蒼茫自詠詩【二句律】。

渼陂行

岑參兄弟皆好奇﹐攜我逺來遊渼陂【拗律句】。天地黯慘忽異色【六仄字】﹐波濤萬頃堆琉璃。琉璃汗漫泛舟入【拗律句】﹐事殊興極憂思【仄字】集。鼉作鯨吞不復知﹐惡風白浪何嗟及【二句律】。主人錦帆相爲開﹐舟子喜甚無氛埃。鳬鷖散亂棹謳發﹐絲管啁啾空翠來【二句拗律詩調】。沈竿續縵深莫測﹐菱葉荷花淨如拭【拗律句】。宛在中流渤澥淸﹐下歸無極終南黑【二句律詩調】。半陂已南純浸山﹐動影窈窕沖融間【此處平﹐下轉韻用平】。船舷暝戞雲際寺﹐水面月出藍田闗。此時驪龍亦吐珠﹐馮夷擊鼓羣龍趨。湘妃漢女出歌舞【拗律句】﹐金支翠旗光有無。咫尺但愁雷雨至﹐蒼茫不曉神靈意【二句律】。少壯幾時柰老何﹐向來哀樂何其多。

已盡轉韻之格調矣﹗

丹靑引

將軍魏武之子孫﹐於今爲庶爲淸門。英雄割據𨿽已矣﹐文采風流今【平】尙存【律句少拗】。學書初學衛夫人【律句】﹐但恨無過王【平】右軍【律句少拗】。丹靑不知老將至﹐富貴於我如浮雲。開元之中常引見﹐承恩數上南燻殿【律句】。淩煙功臣少顏色﹐將軍下筆開生面【律句】。良相頭上進賢冠﹐猛將腰間大羽箭。褒公鄂公毛發動﹐英姿颯爽來酣戰【律句】。先帝天馬玉花驄﹐畫工如山貎不同。是日牽來赤墀下【拗律句】﹐迥立閶闔生長風。詔謂將軍拂絹素﹐意匠慘淡經營中。斯須九重眞龍出﹐一洗萬古凡馬空。玉花卻在禦榻上﹐榻上庭前屹相向【轉韻句要緊○拗律句】。至尊含笑催賜金﹐圉人太僕皆惆悵【半律句○以第一字﹑第三字皆仄也】。弟子韓幹早入室【六仄】﹐亦能畫馬窮殊相【半律句】。幹惟畵肉不畫骨【六仄】﹐忍使驊驑气凋喪【拗律句】。將軍畫善蓋有神﹐每逢佳士亦寫眞。卽今飄泊干戈際【律句】﹐屢貎尋常行【平最要緊】路人【律句亦拗】。途窮反遭俗眼白﹐世上未有如公貧。但看古來盛名下【拗律句】﹐終日坎■﹝土稟﹞纒其身。

寄韓諌議注

今我不樂思嶽陽﹐身欲奮飛病在牀。美人娟娟隔秋水﹐濯足洞庭望八荒。鴻飛冥冥日月白﹐靑楓葉赤天雨霜。玉京羣帝集北斗﹐或騎麒麟翳鳳凰。芙蓉旌旗煙霧樂﹐影動倒景揺瀟湘。星宮之君醉瓊漿【疊韻】﹐羽人稀少不在旁。似聞昨者赤松子【拗律句】﹐恐是漢代韓張良。昔隨劉氏定長安【落字用平○律句】﹐帷幄未攺神慘傷。國家成敗吾豈敢﹐色難腥腐餐楓香。周南畱滯古所惜﹐南極老人應壽昌。羙人胡爲【平聲﹐語辭也】隔秋水﹐焉得置之貢玉堂【通篇比興】。

平韻不轉格﹐妙﹐不板排﹐陸渾山火。

和皇甫湜用其韻【韓愈】

皇甫補官古賁渾﹐時當玄冬澤幹源。山狂谷狠相吐吞﹐風怒不休何軒軒。擺磨出火以自燔﹐有聲夜中驚莫原。天跳地踔顚乾坤﹐赫赫上照窮厓垠。截然髙周燒四垣﹐神焦鬼爛無逃門。三光弛隳不復暾﹐虎熊麋豬逮猴猿。水龍鼉龜魚與黿﹐鴉鴟鵰鷹雉鵠鵾﹐燖炰煨■﹝火麀﹞孰飛奔。祝融告休酌卑尊﹐錯陳齊【去聲】玫辟華園。芙蓉披猖塞鮮繁﹐千鐘萬鼔咽耳喧。攢雜啾嚄沸箎塤﹐彤幢綘旃紫纛旛。炎官熱屬朱冠褌﹐髹其肉皮通■﹝月坒﹞臀。頹胸垤腹車掀轅﹐緹顏韎股豹兩鞬。霞車虹靷日轂轓﹐丹蕤縓蓋緋翻■﹝夗上巾下﹞。紅帷赤幙羅脤膰﹐■﹝亡上皿下﹞池波風肉陵屯。谽砑巨壑頗黎盆﹐豆登五山瀛四罇。熈熈釂酬笑語言﹐雷公擘山海水翻。齒牙嚼嚙舌齶反﹐電光■﹝石韯﹞磹赬目暖。頊寘収威避玄根﹐斥葉輿馬背厥孫。縮身潛喘拳肩跟﹐君臣相憐加愛恩。命黒螭偵焚其元﹐天闗悠悠不可援。夢通上帝血面論﹐側身欲進叱於閽【律句】。帝賜九河湔涕■﹝門外昏內﹞﹐【拗律句】又詔巫陽反其魂。徐命之前問何寃﹐火行於冬古所存。我如禁之絕其飱﹐女丁婦壬傳世婚。一朝結讎柰後昆﹐時行當反愼蔵存【律句】。視桃著花可小騫﹐月及申酉利復怨。助汝五龍及九鯤﹐溺厥邑囚之昆侖。皇甫作詩止睡昏﹐辭誇出眞遂上焚。要予和增怪又煩﹐𨿽欲悔舌不可捫。

古詩平韻句法盡於此中矣。柏梁句句用韻﹐雜律句其中﹐猶不用韻之句。偶入律調﹐下句救之也。

此篇各種句法俱備然中﹐有數句𨿽是古體﹐止可用於柏梁﹐至於尋常古詩﹐斷不可用。轉韻尢不可用﹐用之則失調﹐當細辧之。如仄仄平平平平平﹐仄仄仄平平平平是也。又如平平平平仄平平﹐亦當酌用之﹐轉韻中不宜﹐以其乖於音節耳。

石鼓歌

張生手持石鼓文【起句不押韻】﹐勸我試作石鼓歌。少陵無人謫仙死﹐才薄將柰石鼓何。周綱陵遲四海沸﹐宣王憤起揮天戈。大開眀堂受朝賀﹐諸侯劍佩鳴相磨。搜於岐陽騁雄俊﹐萬里禽獸皆遮羅。鐫功勒成告萬世﹐鑿石作鼓隳嵯峨。從臣才藝咸第一﹐揀選譔刻畱山阿。雨淋日炙野火燎﹐鬼神守護煩撝呵。公從何處得紙本﹐毫髮盡偹無差訛。辭巖義宻讀難曉【拗律句】﹐字體不類隸與蝌。年深豈免有缺畫﹐快劍斫斷生蛟鼉。鸞翔鳯翥眾仙下【拗律句】﹐珊瑚碧樹交枝柯。金繩鐡索鎖紐壯﹐古鼎躍水龍騰梭。陋儒編詩不収入﹐二雅褊廹無委佗。孔子西行不到秦【平○律句】﹐掎摭星宿遺羲娥。嗟予好古生苦晚﹐對此涕淚雙滂沱。憶昔初蒙博士徵【平○律句】﹐其年始攺稱元和。故人從軍左右輔﹐爲我量度掘臼科。濯冠沐浴告祭酒﹐如此至寶存豈多。氈包席裹可立致﹐十鼓祗載數駱駝。薦諸太廟比郜鼎﹐光價豈止百倍過。聖恩若許畱太學﹐諸生講觧得切磋。觀經鴻都尙塡咽﹐坐見舉國來奔波。剜苔剔蘚露節角﹐安置妥帖平不頗。大廈深檐與【仄】蓋覆【律句少拗】﹐經歷年逺期無它。中朝大官老於事﹐詎肯感激徒媕娿。牧童敲火牛礪角﹐誰復著手爲摩娑。日銷月鑠就埋沒【拗律句】﹐六年西顧空吟哦。羲之俗書趂姿媚﹐數紙尙可博白鵝。繼周八代爭戰罷﹐無人収拾理則那。方今太平無事日﹐柄任儒術崇丘軻。安能以此上論列﹐願借辯口如懸河。石鼓之歌止於此【拗律句】﹐嗚呼吾意其蹉跎。

雪後寄崔二十六丞公

藍田十月雪塞闗﹐我興南望愁羣山。攢天嵬嵬凍相映﹐君仍寄命於其間。秩卑俸薄食口眾﹐豈有酒食開容顏。殿前羣公賜食罷﹐驊驑蹋路驕且閒。稱多量少鑑裁宻【拗律句】﹐豈念幽桂遺榛菅。幾欲犯嚴出薦口【第四字平﹐近律而拗】﹐气象硉兀未可【六仄】攀。歸來隕涕掩闗臥【拗律句】﹐心之紛亂誰能刪【六平】。詩翁憔悴劚荒棘【拗律句】﹐淸玉刻佩聮玦環。腦脂遮眼臥壯士﹐大弨掛壁無由彎。乾坤惠施萬物遂﹐獨於數子懷偏慳。朝欷暮唶不可觧﹐我心安得如石頑。

押韻彊穩﹐開宋人法門。

韓碑【李商隱】

元和天子神武姿﹐彼何人哉軒與羲。誓將上雪列聖恥【六仄】﹐坐法宮中朝【平】四夷【律句少拗】。淮西有賊五十載﹐封狼生貙貙生羆【七平】。不據山河據平地【拗律句】﹐長戈利矛日可麾。帝得聖相相曰度【七仄】﹐賊斫不死神扶持。腰懸相印作都統【拗律句】﹐陰風慘淡天王旗。愬武古通作牙爪【拗律句】﹐儀曺外郎載筆隨。行軍司馬智且勇﹐十四萬眾猶虎貔。入蔡縛賊獻太廟【七仄】﹐功無與譲恩不訾。帝曰汝度功第一﹐汝從事愈宜爲詞。愈拜稽【上聲】首蹈且舞【七仄】﹐金石刻畫臣能爲。古者世稱【平】大手筆【近律而拗】﹐此事不繋於職司。當仁自古有不譲﹐言訖屢頷天子頤【拗律句】。公退齋戒坐小閣﹐濡染大筆何淋漓。點竄堯典舜典字﹐塗攺淸廟生民詩。文成破體書在紙﹐淸晨再拜鋪丹墀。表曰臣愈昧死上﹐詠神聖功書之碑。碑髙三丈字如手【拗律句】﹐負以靈鰲盤以螭【二句拗律相儷】。句奇意重諭者少﹐讒之天子言其私。長繩百尺拽碑倒【拗律句】﹐麤砂大石相磨治。公之斯文若元气﹐先時已入人肝脾。湯盤孔鼎有述作﹐今無其噐存其辭。嗚呼聖皇及聖相﹐相與烜赫【此字必仄】流淳熈【此處注明第四字必仄﹐以前句同調者可以知矣】。公之斯文不示後﹐曷與三五相攀躋。願書萬本誦萬徧﹐口角流沫右手胝。傳之七十有二代﹐以爲封禪玉檢眀堂基。

七言古不轉韻﹐平聲格已盡矣﹐仄韻可推。

○齊梁體

和杜麟臺元志春情【沈佺期】

嘉樹滿中園﹐氛氳羅秀色。不見【不粘上句】仙山云﹐倚琴空太息。沈思若在夢﹐緘怨似無憶。靑春【不粘上句】坐南移﹐白日忽西匿。蛾眉【不粘上句】返淸鏡﹐閨中不相識【末二句古體﹐亦興﹝案﹕疑是與之誤﹞古詩相入】

宿東亭曉興【白居易】

溫溫土鑪火﹐耿耿紗籠燭。獨抱一張琴﹐夜入東齋宿【折腰】。窓聲度殘漏【此句卻粘不折腰正調】﹐簾影浮初旭。頭癢曉梳多﹐眼昏春睡足。負暄檐宇下【第五字用仄】﹐散步池塘曲。南雁去未回﹐東風采何速。雪依瓦溝白【第五字仄】﹐艸繞云根緑。何言【不粘上句】萬戶州﹐太守常幽獨。

若上句末字平﹐及下聮與上聮相粘﹐便是仄韻律詩也。

邊笳曲【溫庭筠】

朔管迎秋動【末字仄】﹐雕陰鴈來早。上郡【不粘】隠黃雲﹐天山吹白艸。嘶馬【不粘】渡寒磧【末字仄】﹐朝陽照雪堡。江南戍客心﹐門外芙蓉老。

晴雲【李商隱】

緩逐煙波起﹐如妬栁綿飄。故臨飛閣度﹐欲入回波銷【三平】。縈歌憐畫扇﹐敞景弄柔條。更柰天南位﹐牛渚宿殘宵【次句與末句上下不粘﹐只本句調】。

○半格詩

小閣閒坐【白居易】

閣前竹蕭蕭【第五字平】﹐閣下水潺潺【律句】。拂簟捲簾坐﹐淸風生其間【五平字】。靜聞新蟬鳴﹐逺見飛鳥【可平○惟此詩此字以獨仄見律】還【此以上古體】。但有巾掛壁【第古字仄○古句】﹐而無客叩闗。二疏返故里【第五字仄】﹐四老歸舊山【古句】。吾亦適所願【第五字仄】﹐求閒而得閒【後六句齊梁○第二字上下粘﹐末字上下諧】。

○五言律詩

月夜【杜甫】

今夜鄜州月﹐閨中只獨看。遙憐小兒女【拗句】﹐未觧憶長安。香霧雲鬟濕﹐淸輝玉臂寒。何時倚虛幌【拗句】﹐雙照淚痕幹。

春宿左省

花隠掖【拗字】垣【平】暮﹐啾啾棲【平】鳥過。星臨萬戶動﹐月傍九霄多。不寢聽金鑰﹐因風想玉珂。明朝有封事【拗句】﹐數問夜如何。

送逺

帶甲滿天地【拗句】﹐胡爲君【平】逺行。親朋盡【可仄】一哭﹐鞍馬去孤城【四句與前首起四句同調】。艸朩歲月晚【五仄字○朩月二字入聲﹐妙。五仄無一入聲字在內﹐依然無調也】﹐闗河霜【此字必平】雪淸。別離已昨日【拗句中唐後無】﹐因見古人情。

登裴秀才小臺作【王維】

端居不出戶﹐滿目望雲山。落日鳥邊下﹐秋原人外閒。遙知逺林際【落日下三句皆拗】﹐不見此檐間。好客多乘月﹐應【平聲】門莫上闗。

與諸子登峴山【孟浩然】

人事有代謝【四仄】﹐往來成【平】古今。江山畱勝迹﹐我軰復登臨。水落魚梁淺﹐天寒夢澤深。羊公碑尙在﹐讀罷淚沾襟。

廣陵逢薛八

士有不得志【五仄】﹐棲棲吳【必平】楚間。廣陵相遇罷﹐彭蠡泛舟還。檣出江中樹﹐波連海上山。風帆白日逺﹐何處更追攀。

與前譜合看﹐盡之矣。

○七言律詩

望嶽【杜甫】

西嶽崚嶒竦處尊﹐諸峯羅立如兒孫【拗句】。安得仙人九節杖【安得二字不粘】﹐拄到玉女洗頭盆【拗句】。車箱入谷無歸路﹐箭括通天有一門。稍待西風涼冷後﹐髙尋白帝問眞源。

前四句抝﹐後四句諧﹐正體也。抝律上下句亦湏帶粘。

和裴廸登蜀州東亭送客逢早梅相憶見寄

東閣官梅動詩興【起句卽拗﹐今俗云必拗第三句方可﹐誤也】﹐還如何遜在揚州。此時對雪遙相憶﹐送客逢春可自由。幸不折來傷歲暮﹐若爲看去亂鄕愁。江邊一樹垂垂發﹐朝夕催人自白頭。

所思

苦憶荊州醉司馬【同上】﹐謫官樽酒定常開。九江日落醒何處﹐一柱觀頭眠幾回【觀字仄﹐眠字必平﹐此字救上句﹐亦救本句】。可憐懷抱向人盡﹐欲問平安無【平】使來。故憑錦水將雙淚﹐好過瞿塘灔澦堆【第七句本是正粘﹐因第五句不粘﹐此句亦不粘矣】。

此種詩不可不學﹐不可專學﹐不學則無格﹐專學則滑矣。

小寒食舟中作

佳辰彊飲食猶寒﹐隠幾蕭條戴鶡冠。春水船如天上坐﹐老年花似霧中看。娟娟戱蝶過閒幔﹐片片輕鷗下急湍。云白山靑萬【此字可仄○第五字仄﹐上二字必平﹐若第三字仄﹐則落調矣﹐五言亦然】余裏﹐愁看直北是長安。

凡拗律詩﹐無八句純拗者﹐其中必有諧句﹐如上四拗﹐下四諧﹔上六拗﹐下二諧﹔或中間拗﹐前後諧。若不粘不諧﹐定是古詩。

○五言絕句

古怨【孟郊】

試妾與君淚﹐兩處滴池水。看取芙蓉花﹐今年爲誰死【此四句齊梁體】。

送別

丈夫未得意﹐行行且低眉。素琴彈復彈﹐會有知音知【此古絕句】。

兩句爲聮﹐四句爲絕﹐始於六朝﹐元非近體﹐後人誤以絕句爲絕律詩﹐故致多此一門。

○七言絕句

橫江詞【李白】

橫江館前津吏迎﹐向余東指海云生。郎今欲渡緣何事﹐如此風波不可行【樂府也】。

山中問答

問余何事棲碧山﹐笑而不答心自閒。桃花流水杳然去﹐別有天地非人間【古詩也】。

山中與幽人對酌

兩人對酌山花開﹐一杯一杯復一杯。我醉欲眠君且去﹐明朝有意抱琴來【拗體也﹐後二句諧】。

聲調譜卷三

○樂府

怨詩行【曹植】

明月照髙樓﹐流光正徘徊。上有思愁婦﹐悲嘆有餘哀【一觧】。借問嘆者誰﹐自云蕩子妻﹐夫行踰十載﹐賤妾常獨棲【二觧】。念君過於渴﹐思君劇於饑。君作髙山柏﹐妾爲濁水泥【三觧】。北風行蕭蕭﹐烈烈入吾耳。心中念故人﹐淚墮不能止【四觧】。浮沈各異路﹐會合當何諧。願作東北風﹐吹我入君懷【五觧】。君懷常不開﹐賤妾當何依。恩情中道絕﹐流止任東西【六觧】。我欲竟此曲﹐此曲悲且長。今日樂相樂﹐別後莫相忘【七觧】。

樂府惟漢魏中著觧者多﹐蓋樂府自三百篇出﹐一觧猶風雅中一章耳。大都不著觧者﹐通爲一章﹐意句不得重復﹐前後綰應森細。著觧者﹐詞意循環相生﹐如我之棄婦詞﹐第二首亦可四句爲一觧也。

欲知樂府源流﹐非檢郭茂倩樂府不可。

○雜言

寄杜拾遺【任華】

杜拾遺﹐名甫第二才甚奇。任生與君別來已多時﹐何甞一日不相思。杜拾遺﹐知不知﹐昨日有人誦得數篇黃絹詞。吾怪異奇特借問﹐果然稱是杜二之所爲。勢攫虎豹﹐气騰蛟螭﹐滄海無風似鼓蕩﹐華嶽平地欲奔馳。曺劉俯仰慚大敵﹐沈謝逡巡稱小児。昔在帝城中﹐盛名君一个。諸人見所作﹐無不心膽破。郎官叢裏作狂歌﹐丞相閣中常醉臥。前年皇帝歸長安﹐承恩闊步靑雲端。積翠扈遊花匼匝﹐披香寓直月團欒。英才特達承天睠﹐公卿無不相欽羨。只緣汲黯好直言﹐遂使安仁卻爲掾。如今避地錦城隅﹐幕下英寮毎日相隨提玉壺。半醉起舞捋髭須﹐乍低乍昻旁若無古人。制禮但爲防俗士﹐豈得爲君設之乎﹖而我不飛不鳴亦何以﹐只待朝廷有知已。亦曽讀卻無限書﹐拙詩一句兩句在人耳。如今看之總無益﹐又不能﨑嶇傍朝市﹐且當事耕稼﹐豈得便徒爾。南陽葛亮爲友朋﹐東山謝安作鄰里。閒常把琴弄﹐悶卽攜尊起。鶯啼二月三月時花﹐放千山萬山裏。此時幽曠無人知﹐火急將書憑驛使﹐爲報杜拾遺。

此詩題上元有「雜言」二字。

雜言所以不列於譜者﹐以其句法卽同於五七言古詩句法也。八﹑九﹑十一字句不過因七言古詩擴而充之﹐亦只在末四字中尋筋節。其轉韻處﹐與轉韻歌行同。三﹑四字句不拘﹐可以意會耳。

旣無定局﹐字句多寡長短皆任意﹐從何譜之﹖舉一隅以一隅反可也。

蜀道難【李白】

噫吁嚱﹐危乎髙哉﹐蜀道之難﹐難於上靑天。蠶叢及魚鳬﹐開國何茫然。爾來四萬八千歲﹐不與秦塞通人煙。西當太白有鳥道﹐可以橫絕峨嵋巓。地崩山摧壯士死﹐然後天梯石棧相鉤連。上有六龍回日之髙標﹐下有衝波逆折之回川。黃鶴之飛尙不得過﹐猿猱欲渡愁攀援。靑泥何盤盤﹐百步九折縈嵒巒。捫參歷井仰脇息﹐以手撫膺坐長嘆。問君西遊何時還﹖畏途巉巗不可攀。但見悲鳥號古木﹐雄飛呼雌遶林間。又聞子規啼夜月﹐愁空山。蜀道之難﹐難於上靑天。使人聽此凋朱顏﹐連峯去天不盈尺﹐枯松倒掛倚絕壁。飛湍瀑流爭喧豗﹐砯崖轉石萬壑雷。其險也如此﹐嗟爾逺道之人胡爲乎來哉。劍閣崢嶸而崔嵬﹐一夫當闗﹐萬夫莫開。所守或非親﹐化爲狼與豺。朝避猛虎﹐夕避長蛇﹐磨牙吮血﹐殺人如麻。錦城𨿽云樂﹐不如蚤還家。蜀道之難﹐難於上靑天﹐側身西望長咨嗟。

靑蓮集他作尙多此種﹐實鼻祖也。

○柏梁體

箜篌引【王昌齡】

盧溪郡南夜泊舟﹐夜聞兩岸羗戎謳。其時月黒猿啾啾﹐微雨沾衣令人愁。有一遷客登髙樓﹐不言不寐彈箜篌。彈作薊門桑葉秋【拗律句】﹐風沙颯颯靑塜頭。將軍鐵驄汗血流﹐深入匃奴戰未休【律句】。黃旗一點兵馬収﹐亂殺敵人積如丘。瘡病驅來役邊州﹐仍披漠北羔羊裘。顏色饑枯掩面羞【律句】﹐眼眶淚滴深兩眸。思還本鄕食犛牛﹐欲語不得指咽喉。或有彊壯能吚嚘﹐意說被他邊將讎【拗律句】。五世屬蕃漢主畱﹐碧毛氈帳河曲遊。槖駝五萬部落稠﹐勅賜飛烏金兜鍪。爲君百戰如過籌﹐靜掃陰山無鳥投【律句少拗】。家蔵鐵劵特承優【律句】﹐黃金千斤不稱求。九族分離作楚囚【律句】﹐深溪寂寞弦苦幽。艸木悲感聲颼颼﹐僕本東山爲國憂【律句】。眀光殿前論九疇﹐簏讀兵書盡冥搜。爲君掌上施權謀﹐洞曉山川無與儔【律句少拗】。紫宸詔發逺懷柔【律句】﹐揺筆飛霜如奪鉤【律句少拗】。鬼神不得知其由﹐憐愛蒼生比蚍蜉。朔河屯兵湏漸抽﹐盡遣降耒拜禦溝【律句】。便令海內休戈矛﹝案﹕旣云柏梁﹐末三字當爲「戈矛休」﹞﹐何用班超定逺侯【律句】。史臣書之得已不﹖

此詩正同陸渾山火句法﹐假借處此詩更同。

