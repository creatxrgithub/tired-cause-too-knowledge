歷代詩話索考﹝淸﹞何文煥

鐘常侍評鮑參軍云「嗟其才秀人微﹐取湮當代。」夫明遠之才﹐爵位微矣。猶然未彰﹐矧下此者哉﹗然而其詩其名﹐故不磨也。人微乎哉﹗勉之。

齊諸曁令袁嘏﹐自詫「詩有生气﹐須捉著﹐不爾便飛去」。此語雋甚﹗坡仙云「作詩火急追亡逋。」似從此脫化。

皎然《詩式》云「五言周時已濫觴。」按一言至九言﹐三百五篇皆具﹐不止五言也。

釋氏寂滅﹐不用語言文字﹐《容齋隨筆》記《大集經》著六十四種惡口﹐載有大語﹑髙語﹑自贊嘆語﹑說三寶語。宣唱尙屬口業﹐況制作美詞﹖乃皎然論謝康樂早歲能文﹐兼通內典﹐詩皆造極﹐謂得空王之助。何自昧宗旨乃爾﹖

晝公論淈沒格云「如夏姬當壚﹐似蕩而貞。」無論夏姬無當壚故實﹐且安得云貞﹖想是文君之訛。然閱諸本皆同﹐未敢擅攺。

考晝公《詩式》有五卷﹐又有《詩評》三卷﹐今非全本矣。中有云「注於前卷﹐後卷不復備舉。」訛脫之一證也。

司空表聖《二十四詩品》﹐仿《書評》而別具體裁﹐气味可步柴桑四言後塵。

《全唐詩話》記虞世南不和太宗宮體詩﹐微特政治攸關﹐亦文藝中爭友也﹐惟太宗容之。降若後世﹔卽朋友間難相得矣。

唐宣宗﹝弔白樂天詩﹞云「童子解吟﹝長恨曲﹞﹐胡兒能唱﹝琵琶篇﹞。」按「琵」當作入聲讀。洪邁《容齋隨筆》記樂天詩﹐以「琵」字作入聲讀﹐如「四弦不似琵琶聲﹐亂寫眞珠細撼鈴」﹐「忽聞水上琵琶聲」是也。又以「相」字作入聲﹐如「爲問長安月﹐誰教不相離」是也。「相」字之下自注云「思必切。」以「十」字作平聲﹐如「在郡六百日﹐入山十二回」﹐「綠浪東西南北路﹐紅欄三百九十橋」是也。以「司」字作入聲﹐如「一爲州司馬﹐三歲見重陽」﹐「四十著緋軍司馬﹐男兒官職未蹉跎」是也。宣宗弔詩﹐蓋卽用樂天字句。

《全唐詩話》云「武后詩文﹐率元萬頃﹑崔融輩爲之。」按武后有﹝懷如意君詩﹞﹐𨿽出小說﹐可與楊叛兒歌同調﹐則所作不盡出崔﹑元輩手也。

「蓬生麻中﹐不扶自直」。張說之爲小人而不至大謬﹐賴有良朋。𨿽相業文學﹐彬彬可觀。《全唐詩話》載其作上﹝官昭容文集序﹞﹐居然搦管﹐恬不知恥。非邪媚之一斑邪﹖

唐中宗狎暱近臣﹐宴集令各獻伎爲樂。張錫爲談容娘舞﹐宗晉卿舞渾脫。按《教坊記》云「談容娘本名踏謠娘。北齊時有酗酒輒毆其妻者﹐妻銜悲訴於鄰里﹐時人弄之﹐丈人著婦人衣﹐徐步入場行歌﹐每一疊﹐旁人齊聲和之云﹕『踏謠和來﹐踏謠娘苦和來。』以其且步且歌﹐故謂之『踏謠』。《杜陽雜編》云「妓女石火胡養女五人﹐才八九歲。火胡立於十重朱畫牀子上﹐令諸女疊踏至半﹐手中皆執五彩小幟。俄而﹐手足齊舉﹐謂之『踏渾脫』。歌呼抑揚﹐若履平地。」

尢公記王右丞﹝終南山詩﹞﹐云或謂維譏時﹐此等附會大可恨。李鄴侯賦楊柳﹐蘇長公詠柏﹐賴明皇﹑神宗不受時相讒﹐亦幾殆矣。

元載夫人王韞秀寄﹝諸姐妹詩﹞云「家風第一右丞詩。」《全唐詩話》謂是王縉相公之女。蓋據範氏《雲溪友議》也。仁和趙松谷箋注《右丞集》﹐考《唐書》﹐韞秀乃王忠嗣女﹐不知範氏何據而云然。豈因「家風」句邪﹖余按範氏所記﹐前云「王相公鎭北京以嫁元載。」復云「元相敗﹐上令入宮﹐備彤管之任。韞秀嘆曰﹕『二十年太原節度使女﹐十六年宰相妻﹐誰能書得長信﹑昭陽之事﹖』」考王縉亦無二十年太原節度事。前人小說﹐槪難盡信也。

章八元﹝慈恩塔詩﹞﹐有如「穿洞似出籠」句﹐深爲阮亮王氏所誚。又崔峒「流水聲中視公事﹐寒山影裏見人家」。意境直同山鬼遊魂﹐眞下劣詩魔也。

裴思謙及第後﹐宿平康裏詩云「銀釭斜背解明璫﹐小語偸聲賀玉郎。從此不知蘭麝貴﹐夜來新染桂枝香。」或云「按《堯山堂外紀》『賀』作『喚』﹐蓋賀非私事﹐何事偸聲小語﹖惟『喚玉郎』故爾。」余謂作「賀」亦可﹐緣郎新貴不得不賀﹐卻是無限嬌羞。若背燈解璫﹐猶然待喚﹐此郎亦太呆相﹐不似遊平康裏郎君矣。」相與一笑﹐各存原本可耳。

尢延之引段成式《酉陽雜俎》中遊佛寺數條﹐辭句艱澀﹐想多脫誤﹐恨無善本悉爲校正。中記通政坊寶應寺﹐有齊公所喪一歲子﹐漆之如羅喉羅。考《洛陽伽藍記》云「於闐王不信佛法。有商胡將一沙門石毘盧旃﹐在城南杏樹下﹐向王伏罪云﹕『今輒將異國沙門來﹐在城南杏樹下。』王忽聞﹐怒。卽往看毘盧旃。旃語王云﹕『如來遣我來﹐令王造覆盆浮圖一軀﹐使王祚永隆。』王言﹕『使我見佛﹐當卽從命。』毘盧旃鳴鐘聲告佛。卽遣羅喉羅變形作佛﹐從空而見。王五體投地。卽於杏樹下置立寺捨﹐畫作羅喉羅像﹐忽然自滅。」又《幹淳歲時記》云「七夕節物﹐多尙果食茜雞及泥孩兒﹐號『摩喉羅』﹐有極精巧飾以金珠者。」按此云漆一歲子﹐則是如泥孩﹐當作「羅喉羅」。乃毛氏汲古閣本作「羅喉羅」﹐未知孰是﹖

李洞「藥杵聲中搗殘夢﹐茶鐺影裏煮孤燈」﹐及褚載﹝賀趙觀文重試及第詩﹞﹐宜不免後人之誚。至衛準「莫言閒話是閒話﹐往往事從閒話來」﹐「何必剃頭爲弟子﹐無家便是出家人」﹐則又甚焉。眞錄之污筆﹐見之污目。

或謂《全唐詩話》﹐似是尢公艸創之書﹐不無訛雜。明楊升庵深嗤之﹐盍刪正焉。余謂刪之誠快目﹐恐無以爲好作惡詩者戒﹐姑存以寓彰癉。

韓偓《香奩集》﹐傳是和凝之作。蓋因和魯公亦有集名《香奩》﹐不知曲子相公之集﹐亦屬詞曲﹐前人辧之詳矣。《全唐詩話》尙沿沈氏《筆談》之誤。

僧淸塞﹝贈王道士﹞云「關西往來熟﹐誰得水銀銀。」﹝贈李道士﹞又云「擬歸太華何時去﹖他日相逢乞藥銀。」欲得現成受用﹐募緣本相也。

六一居士《詩話》載﹕「呂文穆公未第時﹐爲胡大監旦所薄。有譽其工詩者﹐舉及『挑盡寒燈夢不成』之句。胡笑以爲渴睡漢。」按此篇未知何題﹐若賦閒情﹐大是寒儉﹐殊不似狀元及第者。胡之薄之也故宜。

晏元獻於梅聖兪詩﹐所賞皆非其極致。可知知己良難。梅﹑晏尙如此﹐況素不謀面﹐與千百年前古人之詩邪﹖

六一居士謂詩人貪求好句﹐理或不通﹐亦一病也。如「袖中諫艸朝天去﹐頭上宮花侍宴歸」﹐柰進諫無直用艸稿之理。「姑蘇臺下寒山寺﹐夜半鐘聲到客船」﹐柰夜半非打鐘時云云。按「諫艸」句不無語病﹐其餘何必拘﹖況不以文害辭﹐不以辭害志﹐孟子早有明訓﹐何容詞費﹗

司馬溫公《續詩話》云「鮑當爲薛映掾。薛嘗暑月詣其廨﹐當狼狽入易服﹐忘其纀頭。久之月上﹐顧見發影﹐乃大慚﹐以袖掩頭而走。」余謂此何傷﹐視手版支頤風落帽者﹐量懸殊矣。

《中山詩話》謂﹕「嚴維『柳塘春水漫﹐花塢夕陽遲』爲未善。夕陽遲系花﹐春水漫不須柳也。」夫柳塘之下﹐自春水彌漫﹐何可瑕疵﹖

中山又謂杜少陵「蕭條九州內﹐人少豺虎多。人少愼莫投﹐虎多信所過。饑有易子食﹐獸猶畏虞羅」。爲含蓄深遠。盡言若此﹐尙云含蓄邪。

《中山詩話》《郡齋讀書志》謂有三卷。曾辧其言蕭何未嘗掾功曹爲誤。今毛氏汲古閣刊本合爲一﹐不識全否﹖惜無善本可正。

《後山詩話》《郡齋讀書志》云有二卷﹐論詩七十餘條﹐今據毛氏汲古閣刊本﹐條數不減﹐其捲亦合爲一矣。

文人相輕﹐自古皆然。昌黎之文﹐不能置一辭﹐轉而詆其詩﹐且造作言語﹐以毀其行。如後山謂退之亦有絳桃﹑柳枝二妓﹐且卒也以藥死云云。殊不知數語解圍﹐蹈不測之地﹐曾無懼色﹐气節不亞於眞卿。淮西之役﹐幾先李愬成功。書生事業﹐如此止矣﹐何不好成人之善若此哉﹖

文人造語﹐半屬子虛。後山辧﹝髙唐賦﹞﹐以爲「欲界諸天﹐當有配偶」云云。醜甚﹗

陳后山謂陶淵明之詩﹐切於事情而不文。以不文目陶﹐亦大奇事。

山谷詞云「斷送一生惟有﹐破除萬事無過。」蓋用韓詩「斷送一生惟有酒」﹑「破除萬事無過酒」。後山以爲才去一字﹐對切而語益峻。余謂此眞歇後﹐非「彎六鈞」﹑「捐三尺」比也。

《後山詩話》記﹕「柳三變遊東都南北二巷﹐作新樂府﹐骫骳從俗﹐天下詠之。」按「骫」音「委」﹐「骳」音「被」﹐又音「靡」。﹝枚乘傳﹞云「其文骫骳。」注云「猶言屈曲也。」

魏泰《詩話》﹐據《讀書敏求記》云﹐是一卷。余所得刊本其論詩共三十餘條﹐似是全者。然見他書所引﹐此中有不載者﹐可知尙有脫遺。

《臨漢隱居詩話》云「鼎﹑澧道中有甘泉寺。天禧末寇萊公南遷﹐題名寺壁。天聖初﹐丁謂南遷﹐復題名而行。其後範諷爲湖南安撫﹐有詩云﹕『平仲酌泉方整轡﹐謂之禮佛又南行。層巒下瞰炎荒路﹐轉使髙僧薄寵榮。』」竊謂士君子直節事君﹐豈顧利害﹖況寇公與丁謂不可同日語﹐範諷之詩﹐烏足錄哉﹗宋黃徹曾深駁其非。

竹坡論履道詩云「『不見牛醫黃叔度﹐卽尋馬磨許文休。』琢句𨿽工﹐柰牛醫是叔度之父。」不覺爲之失笑。蓋卽以家學論﹐恐叔度亦未必不諳此技。

竹坡稱集句之工﹐推王荊公爲得此中三昧。余謂只是記覽熟耳﹐云何「三昧」﹖山谷所謂﹐眞堪一笑者也。且攻乎此﹐去詩道益遠。

竹坡云「淵明﹝閒情賦﹞﹐想其於此不淺。有坐客問『淵明有侍兒否﹖』一人戲云﹕『雍﹑端年十三﹐不識六與七』﹐豈非有侍兒邪﹖」按淵明未始無妾﹐其與子儼等疏云「爾等𨿽不同生﹐當思四海皆兄弟之語」﹐是五子乃異母生。又詩云「弱冠逢世阻﹐始室喪其偏。」則早年又嘗悼亡妾矣。

《竹坡詩話》云「少陵之子宗武﹐以詩示阮兵曹﹐兵曹答以斧一具﹐謂『不斫斷其手﹐天下詩名又在杜家矣。』」信然﹐不雅馴莫甚焉。若以贈無知好作惡詩者﹐卻正合當。

竹坡謂﹕「韓退之『紅皺曬檐瓦﹐黃團擊門衡。』不知少陵﹝北徵詩﹞『或紅如丹砂﹐或黑如點漆』。頗是省力。」夫詩人喜好各別﹐至以點漆丹砂爲妙﹐殊難理會。

竹坡謂﹕「荊公詩如『濃綠萬枝紅一點﹐動人春色不須多』﹐『春色惱人眠不得﹐月移花影上欄幹』等篇﹐皆平甫作﹐非荊公詩也。」以其太艷耳。﹝關雎﹞思窈窕之淑女﹐﹝東山﹞詠其新之孔嘉﹐文王﹑周公不害爲聖人。惟學究腐儒﹐屏絕綺語。一或有之﹐必爲之辧﹐深可厭也。

少隱論滕元發詩﹕「『野色更無山隔斷﹐天光直與水相連』﹐一『直』字著力﹐便覺近俗﹐擬攺作『自』字。」不知校原本更弱矣。何不云「野色曠無山隔斷﹐天光遠與水相連」邪﹖

每恨少年習气﹐浮華不實。《紫微詩話》舉楊道孚詩云「東平佳公子﹐好學到此郎。別去今幾日﹐結交皆老蒼。」旨哉是言。好結交老蒼﹐乃是眞實好學人。

《彥周詩話》謂﹕「退之詩『銀燭未銷窗送曙﹐金釵欲醉坐添香。』殊不類其爲人。」余謂鐵心石腸﹐工賦﹝梅花﹞﹐﹝閒情﹞一賦﹐何傷靖節﹖正恐慣說鐘庸大鶴﹐卻一動也動不得耳。

﹝李夫人序﹞﹕「是邪﹖非邪﹖立而望之﹐翩何珊珊其來遲。」「非」﹑「之」﹑「遲」協韻。彥周引之﹐「翩」作「偏」﹐連上作一句﹐並謂「退之『走馬來看立不正』﹐卽祖其意」。豈古人句讀不同﹐抑別有據邪﹖

杜詩「萬里戎王子」﹐諸本皆同。惟彥周引之作「明玉子」﹐且云「不曉何物﹖」可廣異聞。

彥周誚杜牧之﹝赤壁﹞詩「社稷存亡都不問﹐只恐捉了二喬﹐是措大不識好惡」。夫詩人之詞微以婉﹐不同論言直遂也。牧之之意﹐正謂幸而成功﹐幾乎家國不保。彥周未免錯會。

詩人諛杜﹐通國然矣。葉石林謂禪家有三種語﹐老杜詩亦然。如「波漂菇米沈云黑﹐露冷蓮房墜粉紅」﹐爲函蓋乾坤語﹔「落花遊絲白日靜﹐鳴鳩乳燕靑春深」﹐爲隨波逐浪語﹔「百年地僻柴門迥﹐五月江深艸閣寒」﹐爲截斷眾流語。余謂杜詩誠有此三種﹐如葉云云﹐未免彊作解人。

《石林詩話》云「唐彥謙﹝題漢髙廟﹞云﹕『耳聞明主提三尺﹐眼見愚民盜一抔。』蘇子瞻云﹕『買牛但自捐三尺﹐射鼠何勞挽六鈞。』語皆歇後。一抔六鈞﹐事無兩出﹐或可略土字弓字。如三尺﹐則三尺律﹑三尺喙皆可﹐何獨劍乎﹖」余謂旣曰「明主提」﹑「買牛」﹑「捐三尺」﹐下諒無別解。信如所評﹐則王介甫詩「含風鴨綠鱗鱗起﹐弄日鵝黃裊裊垂」。「鴨綠」﹑「鵝黃」﹐究屬何語﹖乃於王獨不置一辭﹐反多諛言﹐何與﹖

《石林》記「王介甫有惡馬﹐蹄嚙不可近。蔡天啟捉其鬃﹐一躍而上﹐不用銜勒﹐馳數十里。荊公大喜﹐贈詩云﹕『身著靑衫騎惡馬﹐日行三百尙嫌遲。心源落落堪爲將﹐卻是君王未備知。』時遂盛傳公以將帥許之﹐依附者屢欲用以爲帥。」嘻﹐偶然贈句﹐豈得認眞﹖會騎馬堪爲將﹐會搦管卽可知制誥邪﹖宋人眞不識好惡也。

王介甫只是堅僻﹐未有斥其姦邪者。《石林詩話》載﹕「中書南廳壁間﹐舊有晏元獻《詠上竿

伎詩》云﹕『百尺竿頭裊裊身﹐足騰跟掛駭旁人。漢陰有叟君知否﹖抱甕區區亦未貧。』當時固必有謂。文潞公在樞府﹐一日與荊公行至題下﹐遲畱誦詩久之。他日﹐荊公復題一絕於後曰﹕『賜也能言未識眞﹐誤將心許漢陰人。桔橰俯仰何妨事﹐抱甕區區老此身。』」《石林》記此﹐亦不置一辭。余謂觀此﹐介甫之心術見矣﹐此老亦難得有此破綻。

《韻語陽秋》云「梅聖兪於時未嘗輕許人﹐每有投卷﹐答詩必因其短而教誨之。東坡喜獎進後學﹐一言之善﹐必極口褒賞﹐使有聞於世而後已。受其賞者﹐亦踴躍自勉﹐終成令器。」鳴呼﹗如二公者﹐安得世有其人﹖

王介甫詩云「功謝蕭規慚漢第﹐恩從隗始詫燕臺。」或疑「恩」字於出處本無﹐王舉孟郊詩以對。孟詩可當出處邪﹖用事只取意合﹐字句本可弗泥。葛公引之﹐推爲用法之嚴﹐固哉﹗

李太白雲﹕「白髮三千丈﹐緣愁似个長。」王介甫襲之云「繰成白髮三千丈」﹐大謬。發豈可繰﹖盧仝云「艸石自親情」﹐黃山谷沿之云「小山作朋友﹐香艸當姬妾。」讀之令人絕倒。《韻語陽秋》以爲得換骨法﹐我不信也。

按沿襲古人句﹐縱使語妙﹐杼山偸句﹐已有明條﹐云何換骨﹖

王介甫罷詩賦﹐取經義。嗣後﹐姦黨指詩賦爲元佑學術。政和中﹐著令士庶習詩賦者杖一百﹐可笑可恨。按王阮亭《分甘餘話》云「建言者﹐禦史李彥章也。意本在黃﹑秦﹑晁﹑張四學士﹐並劾及前代淵明﹑子美﹑太白。定律令則何執中也。」

《韻語陽秋》證韓昌黎之臨薨不亂﹐引《宣室志》小說云云﹐殊爲失當。

東坡詩﹕「他年一舸鴟夷去﹐應記儂家舊姓西。」常之以爲爲韻所牽。余疑「姓」或是「住」字﹐殆傳寫之訛。昔人亦曾辧之。

葛常之引李太白詩云「何當赤車使﹐再往召相如。」不可謂無心仕進者。然慢侮力士﹐略不

爲身謀﹐旋致貶逐﹐使欲仕之心切﹐必不如是。謬哉﹗士非不欲仕﹐又惡不由其道﹖胸中無理義﹐何可妄論古人。

樂天﹝詠史﹞云「良時足可惜﹐亂世何足欽﹖」乃孔子「邦有道﹐貧且賤焉」﹐「危邦不入﹐亂邦不居」之義。又云「乃知汨羅恨﹐未抵長沙深。」亦猶昌黎所云﹐非中國卽夷狄矣﹐非若屈子可之齊﹑之韓﹑之趙魏也。葛氏以爲「信如斯﹐是以亂世爲不足振」云云﹐未免太固。

王介甫云「今人未可非商鞅﹐商鞅能令政必行。」《韻語陽秋》𨿽非之﹐卻謂有激而云。不知新法之行﹐排屏正人﹐不遺餘力﹐邪心正是如此。

淵明達識﹐葛常之引其﹝自祭文﹞及﹝自挽詞﹞云云﹐以爲第一達摩﹐援儒入釋﹐甚無理也。

又常之詳論唐宋諸公精通禪理﹐並謂歐陽公不奉佛﹐因感夢遂信奉云云。直同寱語。

《韻語陽秋》﹐辧精舍乃儒者教授生徒之處。「晉孝武立精舍於殿內﹐引沙門居之。故今皆以佛寺爲精舍。」按《事物紀原》曰「漢明帝於東都門外立精舍﹐處攝摩騰﹑竺法蘭﹐卽白馬寺也。騰始自西域以白馬馱經來止鴻臚寺﹐遂取寺名﹐創置白馬寺﹐卽僧寺之始也。」又曰「周穆王尙神仙﹐召尹軌﹑杜衝居終南山尹眞人艸樓之所﹐因號樓觀﹐蓋道觀之始也。」則寺觀俱屬釋道借稱﹐微獨精舍然。

按《分甘餘話》引《雒陽伽藍記》及《石林燕語》﹐辧寺之始同。又引《雲麓漫鈔》云「漢元帝被疾﹐召方士漢中﹐送王仲都處之昆明觀。故後世道士所居皆曰觀。」

元次山愛身後名﹐吾其山﹐吾其溪﹐吾其亭。亦自吾作古云爾。葛公深斥之﹐殆入禪魔。

韓昌黎云「凡爲文詞﹐宜略識字。」又詩云「阿買不識字﹐頗知書八分。」葛公又云「顏魯公有《幹祿字樣》行世﹐恐學書者不識字也。」按識字亦大難﹐微特古文奇字﹐卽如「玊」﹑「玉」﹑「剌」﹑「刺」﹐以及畫同而音義別者﹐非素講明﹐良多錯誤。豈若舉子業﹐可率爾操觚。

張曲江爲《荔枝賦》﹐葛公謂楊妃之嗜﹐或公啟之。按《三百五篇》﹐詠禽獸﹑果木﹑池臺﹑服玩﹑美色﹑音聲﹐不一而足﹐皆末世荒淫之媒邪﹖

寇忠湣知巴東縣﹐有詩云「野水無人渡﹐孤舟盡日橫。」乃襲「野渡無人舟自橫」句。葛公謂其以公輔自期﹐彊作解矣。

王逢原寄王介甫詩云「天門廉陛郁巍巍﹐勢利寧無澹泊譏。豈與跖徒爭有道﹐盍思吾黨自言歸。古人踽踽今何取﹐天下滔滔昔已非。終見乘桴去滄海﹐好畱餘地許相依。」葛公引之﹐謂「識度之遠﹐又過荊公」。按當日朝政國勢﹐未爲甚失。措辭乃爾﹐大是背逆。詩句惡劣﹐又無論矣。不知葛公是何肺腸﹐反稱道之。

王右丞私邀孟浩然於苑中﹐明皇微特不之罪﹐反使誦詩﹐千載奇逢。至詩句忤旨﹐乃其命也。葛常之謂右丞不於此時力解明皇之慍﹐爲忌其勝己﹐故不肯薦。請問「不才明主棄」句如何解﹖此等論言﹐眞以小人之心﹐度君子之腹。

韓昌黎答崔立之詩云「幾欲犯嚴出薦口﹐气象硉矹未可攀。」夫韓公豈不敢犯嚴薦人者﹐想是人或性行不諧於世故爾。葛公遂斥其「隱情惜己﹐殆同寒蟬」﹐過矣。

姜白石云「凡作大篇﹐當首尾停勻﹐腰腹肥滿。每見人前面有餘﹐後面不足﹐前面極工﹐後面艸艸。」按此病𨿽或不經意﹐然亦難勉彊。凡精神不能滿幅者﹐非夭折卽窮困﹐作文寫字﹐往往然也。

白石云「小詩精深﹐短章醞藉﹐大篇有開闔﹐乃妙。」余謂小律短章﹐豈無開闔﹖凡文字﹐一啟口便有起落之勢﹐亦開闔也。如《論語》首章說一「學」字﹐下用「而」字轉出「時習」﹐不已具開闔勢邪﹖

予嘗戲云「我輩不可作俚杜文章。」蓋謂俚鄙杜撰也。嚴滄浪云「押韻不必有出處﹐用事不必有來歷。」殆未免是邪。

《滄浪》謂讀《騷》者﹐須歌之抑揚﹐涕淚滿襟﹐乃識《騷》之眞味。不知涕淚滿襟﹐殊失雅度。恐當日屈子未必作是形容也。

《滄浪詩話》﹐考《讀書敏求記》云是二卷﹐並駁其論禪﹑論騷之誤。今毛氏鐫本合爲一卷矣。

《山房隨筆》載﹕「道君直北某州有題壁詩云﹕『徹夜西風撼破扉﹐蕭條孤館一燈微。家山回首三千里﹐目斷山南無鴈飛。』」按此詩音嘶气咽﹐與前明建文帝金竺長官司羅永庵題壁同調。士人有此﹐難膺厚福﹐況於國主﹐宜不復也。

《山房隨筆》記﹕「林觀過年七歲﹐鬻詩於市。或令戲詠轉失气﹐云﹕『視之不見名曰希﹐聽之不聞名曰夷。不啻若自其口出﹐人皆掩鼻而過之。』試神童科﹐不甚達。」余謂侮聖經﹐瀆文字﹐罪莫大焉。不達而無奇禍﹐猶其幸也。

《山房隨筆》記﹕「黨懷英﹝孔子廟詩﹞結句﹕『不須更問傳家遠﹐泰﹑岱參天汶﹑泗長。』」《稗海》原本﹐卻作「汾水長」。余攺正作「汶﹑泗」。按汶音問。《水經注》云﹕自桃鄕四分﹐當其派別之處曰四分口﹐與蜀之「汶江」音「岷」﹑遼東之「汶城」音「文」﹐各別。

《山房隨筆》記南康神童鄧文龍一節﹐中有云「太守及諸公﹐袛服褶子。文龍以綠袍末坐﹐供茶﹐故以托子墮地。諸公戲以失禮。對曰﹕『先生衩衣﹐學生落托。』按《篇海》云﹕『衩衣﹐袒也。』《釋名》云﹕『﹐襲也。』覆上之言也。據此則『袒』與『襲』相反也。」余刻攺作「褙子」﹐「褙」音「背」。《類篇》云「襦也。」想是衫外系襦﹐不更著袍﹐故云「衩衣」。

《丹鉛總錄》云「苻堅時﹐姜平子侍宴﹐獻詩﹐內丁字直而不屈。堅問故。答云﹕『屈下者不正﹐未足以獻。』堅大悅。」按「ㄒ」卽古文「下」字﹐平子所云﹐小朝廷妄學。升庵謂「與劉晏『朋』字未正之對相似。」殆未免過許。

升庵謂杜牧好用數目﹐垛積成句。按句法亦不外《三百篇》﹐如「於三十里」﹑「三百維羣」﹑「九十其犉」﹑「終三十里」﹑「十千維耦」等句﹐蓋不一而足矣。

「八角磨盤」一則﹐內有「赤角律」三字﹐不知何語﹖

好字多出經傳。升庵論孟襄陽﹐「待到重陽日﹐還來就菊花」。「就」字之妙﹐歷引古詩證其出處﹐不知「處士就閒晏」﹐《國語》早先之矣。

太白詩「酣歌一夜送泉明」﹐爲髙祖諱也。不知者攺作「泉聲」。升庵非之。按近日詩文亦有用「泉明」者﹐豈爲私避邪﹖不則今人代唐諱也。

「千里鶯啼綠映紅﹐水村山郭酒旗風。南朝四百八十寺﹐多少樓臺煙雨中。」此杜牧﹝江南春﹞詩也。升庵謂﹕「千應作十。蓋千里已聽不著看不見矣﹐何所云『鶯咬綠映紅』邪﹖」余謂卽作十里﹐亦未必盡聽得著﹐看得見。題云「江南春」﹐江南方廣千里﹐千里之中﹐鶯啼而綠映焉。水村山郭﹐無處無酒旗﹐四百八十寺﹐樓臺多在煙雨中也。此詩之意旣廣﹐不得專指一處﹐故總而命曰「江南春」。詩家善立題者也。

升庵恃其淵博﹐逞詼詭之論﹐萬一不無錯誤。前明陳火耀之《正楊》﹐胡應麟之《藝林學山》﹐直與前輩爲讎﹐肆厥訾議﹐過矣。

子思子云「聖人亦有所不知。《大雅》曰﹕『先民有言﹐詢於芻蕘。』」故余於詩話﹐考故實﹐各述所聞見﹐論是非﹐折衷於聖經﹐於古人無彼我也。若前明晦伯﹑元瑞之於升庵﹐各挾己見﹐所論又未盡允確﹐難免蚍蜉撼樹之譏。

解詩不可泥﹐觀孔子所稱可與言《詩》﹐及孟子所引可見矣﹐而斷無不可解之理。謝茂秦創爲可解﹑不可解﹑不必解之說﹐貽誤無窮。

謝山人《四溟詩話》以唐律﹑六朝詩爲是女工﹐眞堪一笑。

茂秦引《詩法》曰「《事文類聚》不可用﹐蓋宋事多也。」余謂宋事何不可用﹖街談巷語﹐皆可入詩﹐惟在鑪錘手妙。

劉禹錫詩曰「舊時王謝堂前燕﹐飛入尋常百姓家。」妙處全在「舊」字及「尋常」字。四溟云「或有易之者曰﹕『王謝堂前燕﹐今飛百姓家。』點金成鐵矣。」謝公又擬之曰「王謝豪華春艸裏﹐堂前燕子落誰家﹖」尢屬惡劣。

余嘗論賦詩須稱地位﹐少壯而言衰病﹐飽暖而說困厄﹐平安而發感慨﹐皆不祥也。四溟山人亦云「學子美者摹擬太甚﹐殊失性情。」

《四溟詩話》云「遊環脇驅﹐陰靷鋈續。鉤膺鏤錫﹐鞹鞃淺幭」等語﹐艱深奇澀﹐殆不可讀。韓﹑柳五言有法此者﹐後學當以爲戒。余謂詩各有體﹐以學《三百篇》爲戒﹐奇語也。謝山人以歡﹑紅爲韻不雅﹐以愁﹑靑爲韻佳。不知自在琢句﹐豈關韻字邪﹖

吾人詩文一道﹐非祕密藏也﹐特恨不肯來學耳。謝山人論詩﹐李於鱗責其太泄天機﹐殆風雅中小人哉。

制作系乎聲名。茂秦有「詩忌」﹑「詩姦」﹑「詩諂」三則﹐足爲惡俗鍼砭。

謝公與時輩論詩﹐自云是夕夢見李﹑杜。嘻﹐可入笑譜。

四溟山人於知己﹐不免以詩句隙末。故余謂贈答詩不作可也。

前代詩話﹐皆先哲名言﹐小子後生何敢妄議﹗𨿽然﹐所見異辭﹑所聞異辭有之﹐考故實﹐索謬訛﹐讀書者之本分也﹐遂成《考索》凡百有一條。

幹隆庚寅閏五朔何文煥記。

