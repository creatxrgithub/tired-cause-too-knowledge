風月堂詩話宋朱弁

提要原序卷上卷下

提要

《風月堂詩話》二卷﹐宋朱弁撰。弁有《曲洧舊聞》﹐已著錄。是編多記元佑中歐陽修﹑蘇軾﹑黃庭堅﹑陳師道﹑梅堯臣及諸晁遺事﹐首尾兩條皆發明鍾嶸「思君如流水旣是卽目﹐明月照積雪羌無故實」之義﹐蓋其宗旨所在。其論黃庭堅用昆體工夫﹐而造老杜渾成之地﹐尢爲窺見深際﹐後來論黃詩者﹐皆所未及。前有自序題庚申閏月﹐考庚申爲紹興十年﹐當金熙宗天眷三年﹐弁以建炎元年使金﹐畱十七年乃還﹐則在金時所作也。末有「咸淳壬申月觀道人」跋稱得於「永城人朱伯玉家」﹐蓋北方所傳之本。意弁使金時遺其槁於燕京﹐度宗時始傳至江左﹐故晁陳二家皆不著錄。觀元好問《中州集》収錄弁詩﹐知其著作散落北方者多﹐固不得以晚出疑之矣。其序但題甲子﹐不著紹興紀年﹐殆亦金人傳寫﹐不用敵國之號﹐爲之削去歟。

原序

予在東裏﹐於所居之東﹑小園之西有堂三。楹壁間多皇朝以來諸名卿畫像﹐而文籍中多與左﹑司馬﹑班﹑韓﹑歐﹑蘇數公相對。以其地無松竹﹐且去山水甚逺﹐而三徑閒寂﹐庭字虛敞﹐凡過我門而滿吾座者﹐惟風與月耳。故斯堂也﹐以風月得名。又予心空洞無城府﹐見人𨿽昧生平必出肺腑相示﹐以此語言多觸忌諱而招悔吝﹐每客至必戒之曰「是間止可談風月﹐捨此不談﹔而泛及時事﹐請釂吾大白」。厥後山淵反復﹐兵火肆虐﹐堂扵玆時均被赭垣之酷。風月𨿽存﹐賓客安往﹖予復以使事羈絆■﹝氵累﹞河﹐閱歷星紀﹐追思曩遊﹐風月之談﹐十僅省四五。乃纂次爲二卷﹐號《風月堂詩話》﹐歸詒子孫。異時幅巾林下﹐摩挲泉石時取觀之﹐則曲洧風月猶在吾目中也。

庚申閏月戊子觀如居士朱弁敍

卷上

魏曹植詩出於《國風》﹐晉阮籍詩出於《小雅》﹐其餘遞相祖襲﹐𨿽各有師承而去風雅猶未逺也。自魏晉至宋﹐雅奧淸麗尢盛扵江左﹐齊梁已下不足道矣。唐初尙矜徐庾風气﹐逮陳子昻始變﹐若老杜則凜然欲「方駕屈宋」而能允蹈之者。其餘以詩名家尙多有江左體制﹐至五季則掃地無可言者。唐人尙不能及﹐況晉宋乎﹖晉宋尙不能及﹐況風雅乎﹖

詩人勝語咸得扵自然﹐非資博古。若「思君如流水」﹑「髙臺多悲風」﹑「淸晨登隴首」﹑「眀月照積雪」之類﹐皆一時所見﹐發於言辭﹐不必出於經史。故鍾嶸評之云「吟詠性情﹐亦何貴於用事﹖」顏謝推輪﹐𨿽表學問﹐而太始化之﹐寖以成俗﹔當時所以有書鈔之譏者﹐蓋爲是也。大抵句無虛辭﹐必假故實﹔語無空字﹐必究所從。拘攣補綴而露斧鑿痕迹者﹐不可與論自然之妙也。詩之重用韻﹑音同義異者﹐古人用之無嫌。如《民勞》詩﹐一章用二「休」字韻﹐是也。後人狃於科舉之習﹐遂不敢用。唐韓退之《答張徹》詩用二「庭」字﹐《石鼓》詩用二「科」字﹐老杜《蘷府書懷》詩用二「旋」字﹐卽其例也。

詩人體物之語多矣﹐而未有指一物爲題而作詩者。晉宋以來﹐始命操觚﹐而賦詠興焉。皆仿詩人體物之語﹐不務以故實相誇也。梁庾肩吾《應教詠胡牀》云「傳名乃外域﹐入用信中京。足欹形已正﹐文斜體自平。」是也。至唐杜甫《詠蒹葭》云「體弱春苖早﹐藂長夜露多」﹐則亦未始求故實也。如其它《詠薤》云「束比靑芻色﹐圓齊玉筯頭」﹔《黃梁》云「味豈同金菊﹐香宜配綠葵」﹐則於體物外又有影寫之功矣。予與晁叔用論此﹐叔用曰「陳無巳甞舉老杜《詠子規》云﹕『渺渺春風見﹐蕭蕭夜色淒。客懷那見此﹐故作傍人低。』如此等語﹐蓋不從古人筆墨畦徑中來﹐其所鎔裁﹐殆別有造化也。又惡用故實爲哉﹗」

詩之句法﹐自三言至七言「三百篇」中皆有之矣。三言如「麟之趾」﹑「夜未央」﹑「從夏南」﹑「思無邪」之類是也。五言如「誰謂鼠無牙」﹑「胡爲乎株林」﹑「或燕燕居息﹐或盡瘁事國」之類是也。七言如「維昔之富不如時﹐維今之疚不如玆」﹑「學有緝熈於光明」之類是也。而世之論五言則指蘓李﹐論七言則指栢梁爲始﹐是不求其源也。然世多作七言五言﹐而三言四言類施於銘頌之中﹐𨿽間有用七言者﹐獨扵韓吏部﹑蘇端明集見之。前輩云「按栢梁之體﹐句句用韻﹐其數以奇﹐韓蘇亦皆如此。」然歐公作孫明復墓志乃與此說不同﹐又未知何如也。豈歐公特變前人法度﹐欲自我作古乎﹖當更討論之耳。

道林﹑嶽麓寺﹕老杜詩云「宋公放逐曾題此﹐物色分畱遺老夫。」監察禦史唐扶詩云「兩祠物色采拾盡﹐壁間杜甫眞少恩。」宋考功以詩在天后時與沈詹事齊名﹐唐扶詩亦有聞於世。今觀甫所自述及扶詩之語﹐則是宋之問猶有未道盡處﹐扶𨿽冥搜不能出其右。

韓昌黎《謁衡嶽廟》詩云「五嶽祭秩皆三公﹐四方環鎭嵩當中。火維地荒足妖怪﹐天假神柄專其雄。噴雲泄霧藏半腹﹐𨿽有絕頂誰能窮﹖我來正逢秋雨節﹐陰气晦昧無淸風。潛心黙禱若有應﹐豈非正直能感通。湏臾淨掃眾峯出﹐仰見突兀撐靑空。」東坡作《退之廟記》云「公之精誠﹐能開衡山之云」﹐卽取此詩也。其議論雄偉﹐讀者皆竦。或謂坡取此似傷於太易﹐予曰「三百篇」詩中有婦人女子自言志者﹐仲尼不刪去以垂訓後世﹐乃獨疑坡之於退之乎﹖況坡所閱文字過眼無遺者﹐他人縱時有所采﹐不過蓄以爲詩材耳﹐必有未作大碑版﹐而能取之以爲議論者。此便是坡不可及處﹐君又何病哉﹗

長安太一湫﹐林木陰森﹐水色湛然。魚游水面不怖人﹐人莫敢取者。林間葉落﹐鳥輒銜去逺棄之﹐終年無一葉能墮波上者。韓退之詩云「魚蝦可俯掇﹐神物安敢寇﹖林柯有脫葉﹐欲墮鳥驚救。爭銜彎環飛﹐投棄急哺■﹝殻上鳥下﹞。」蓋實載其事。自唐以來已如此﹐今人所傳非過論也。■﹝殻上鳥下﹞﹐音寇﹐鳥子生哺者。

韓退之云「餘事作詩人」﹐未可以爲篤論也。東坡以詞曲爲「詩之苖裔」﹐其言良是。然今之長短句比之古樂府歌詞﹐𨿽云同出於詩﹐而祖風巳掃地矣。晁無咎晚年因評小晏並黃魯直﹑秦少遊詞曲甞曰「吾欲托興於此﹐時作一首以自遣﹐政使流行﹐亦復何害﹖譬如雞子中元無骨頭也。」

歐公居頴上﹐申公呂晦叔作太守。聚星堂燕集﹐賦詩分韻﹐公得「松」字﹐申公得「雪」字﹐劉原父得「風」字﹐魏廣得「春」字﹐焦千之得「石」字﹐王回得「酒」字﹐徐無逸得「寒」字。又賦室中物﹐公得「鸚鵡螺杯」﹐申公得「癭壺」﹐劉原父得「張越琴」﹐魏廣得「澄心堂紙」﹐焦千之得「金星研」﹐王回得「方竹杖」﹐徐無逸得「月硯屏風」。又賦席間果﹐公得「橄欖」﹐申公得「紅蕉子」﹐劉原父得「溫柑」﹐魏廣得「鳯棲蕉」﹐千之得「金橘」﹐王回得「荔枝」﹐徐無逸得「楊梅」。又賦壁間畫像﹐公得「杜甫」﹐申公得「李文饒」﹐劉原父得「韓退之」﹐魏廣得「謝安石」﹐焦漧之得「諸葛孔明」﹐王回得「李白」﹐徐無逸得「魏鄭公」。詩編成一集﹐流行於世當。時四方能文之士及館閣諸公皆以不與此會爲恨。

蘇子美竹軒之集﹐皆當時名士﹐王勝之賦詩﹐人皆屬和。子美詩﹐其略云「君與我同好﹐數過我不窮。對之酌綠酒﹐又爲鳴絲桐。作詩寫此意﹐韻如霜間鐘。淸篇與翠幹﹐歲久日益濃。惜哉嵇阮放﹐當世巳不容。吾儕有雅尙﹐千載挹髙蹤。」後月餘﹐「一网打盡」之語旣喧物論﹐而梅聖兪爲賦「覆鼎傷眾賓」之詩。乃悟子美「當世已不容」之句遂成詩讖﹐亦可怪也。

晁美叔秋監﹐以集句示劉貢父﹐貢父曰「君髙明之識﹐輔以家世文學﹐乃作此等生活﹐殊非我素所期也。吾嘗謂集古人句﹐譬如蓬蓽之士﹐適有重客﹐旣無自巳庖廚﹐而器皿肴蔌悉假貸於人﹐收拾餖飣﹐盡心盡力﹐意欲彊學豪奢﹐而寒酸之气終是不去﹐若有不速排闥而入﹐則倉皇敗績矣。非如貴公子供帳﹐不移水陸之珍﹐咄嗟而辦也。」美叔深味其言﹐歸告其子曰「吾初爲戲﹐不知貢父愛我一至於此也。」東坡云「詩文豈在多﹐一頌了伯倫。」是伯倫﹐他文字不見於世矣。予嘗閱唐史藝文志﹐劉伶有文集三卷﹐則伯倫非無他文章也﹐但《酒徳頌》幸而傳耳。東坡之論豈偶然得於落筆之時乎﹖抑別有所聞乎﹖

唐張司業籍得裴晉公馬﹐謝詩云「乍離華廐蹄猶澀﹐初到貧家眼尙驚。」王介甫曰「觀詩意﹐乃是一匹不善行﹑眼生駑馬耳﹐我若作晉公﹐見此詩當湏大慚也。」或曰籍爲晉公所厚﹐以詩謝馬必不敢爾。況詩人用意不以此爲工﹐自是介甫所以期籍者淺也。

白樂天自中書舍人出知蘇州﹐劉夢得《外集》有《戱酬白舍人曹長寄詩言遊宴之盛》一篇﹐破題云「蘇州刺史例能詩﹐西掖今來替左司。」左司﹐謂韋應物也。

晁伯宇少與其弟衝之﹑叔用俱從陳無已學。無已建中靖國間到京師﹐見叔用詩﹐曰「子詩造此地﹐必湏得一悟門。」叔用初不言﹐無巳再三詰之﹐叔用云「別無所得﹐頃因衎韓退之雜文﹐自有入處。」無已首允之﹐曰「東坡言﹐『杜甫似司馬遷。』世人多不解﹐子可與論此矣。」

沈造嘗言「湖陰有遺鞭驛﹐蓋識晉明帝微行視王惇營事也。溫飛卿所賦《湖陰辭》刻石在驛中。前後過客作詩甚多﹐惟一篇最佳而不著姓名﹐其詩云﹕『鷁船犀甲下荊州﹐蜂目將軍擁碧油。虎帳覺來驚日墮﹐龍媒嘶去劇星流。姦萌問鼎身何在﹖計中遺鞭事可羞。幽艸野花埋石徑﹐無人爲作晉陽秋。』」造爲新鄭令﹐以差車運糧事不均﹐力爭罷去﹐已而朝廷知其愛民不屈﹐俾還本任。有識者稱其慈惠出扵至誠﹐以比古循吏。造字會道﹐蔡之西平人﹐霍榜擢第﹐官止於奉議郎。良可惜也。

「山行有常程﹐中夜尙未安。微月沒巳久﹐崖傾路何難﹗大江動我前﹐洶若溟渤寛。篙師理闇楫﹐歌嘯輕波瀾。霜濃朩石滑﹐風急手足寒。入舟已千憂﹐陟險仍萬盤。回眺積水外﹐始知眾星幹。逺遊令人疲﹐衰疾漸加餐。」此《水會渡》詩也。

東坡云「老杜自秦州越成都﹐所歷輒作一詩﹐數千里山川在人目中﹐古今詩人殆無可擬者。」獨唐明皇遣吳道子乘傳畫蜀道山川﹐歸對大同殿﹐索其畫無有﹐曰「在臣腹中﹐請疋素寫之。」半日而畢。明皇后幸蜀﹐皆黙識其處。惟此可比耳。

老杜《劍閣》詩云「惟天有設險﹐劍門天下壯。連山抱西南﹐石角皆北向。」宋子京知成都過之﹐誦此詩﹐謂人曰「此四句蓋劍閣實錄也。」

「閉門覓句陳無已﹐對客揮毫秦少遊。正字不知溫飽未﹐春風吹淚古藤州。」此黃魯直詩也。魯直作此詩時﹐無已作正字﹐尙無恙。建中靖國間﹐樓異試可知襄邑縣﹐夢無已來相別﹐且云東坡﹑少遊在杏園相待久矣。明日無已之訃至﹐乃大驚異作書與參寥言其事。杏園見道家書﹐乃海上神仙所居之地也。「仙龕虛室以待白樂天」之說豈不信然耶﹖

東坡知貢舉。李豸方叔﹐久爲東坡所知﹐其年到省諸路舉子人人欲識其面。考試官莫不欲得方叔也﹐坡亦自言有司以第一拔方叔耳。旣拆號﹐十名前不見方叔﹐眾已失色﹔逮寫盡榜﹐無不駭嘆。方叔歸陽翟﹐黃魯直以詩敍其事﹐送之東坡和焉。如「平生漫說古戰場﹐過眼眞迷日五色」之句﹐其用事精切﹐𨿽老杜﹑白樂天集中未嘗見也。

參寥自余杭謁坡於彭城。一日燕郡寮謂客曰「參寥不與此集﹐然不可不惱也。」遣官妓馬盻盻持紙筆就求詩焉。參寥詩立成﹐有「禪心已似沾泥絮﹐不逐東風上下狂」之句﹐坡大喜曰「吾嘗見桞絮落泥中﹐私謂可以入詩﹐偶未曾收拾遂﹐爲此人所先﹐可惜也。」

坡在余杭日﹐因會客﹐以彩箋作墨竹贈官妓﹐且令索詩於參寥。參寥援筆立就﹐其詩曰「小鳯團箋已自奇﹐謫仙重掃歲寒枝。稍頭余墨猶含潤﹐恰似梳風洗雨時。」

辯才大師梵學精深﹐戒行圓潔﹐爲二浙歸重﹐當時無一語文章。一日忽和參寥寄秦少遊詩﹐其末句云「臺閣山林本無異﹐想應文墨未離禪。」東坡見之﹐題其後云「辯才生來未嘗作詩﹐今年八十一歲矣。其落筆如風吹水﹐自成文理﹐我輩與參寥﹐如巧人織繡耳。」

陳無已與晁以道俱學文於曾子固。子固曰「二人所得不同﹐當各自成一家。然晁文必以著書名於世﹐無已晚得詩法於魯直。」他日二人相與論文﹐以道曰「吾曹不可負曾南丰。」又論詩﹐無已曰「吾此一瓣香湏爲山穀道人燒也。」

政和以後﹐花石綱寖盛。晁伯宇有詩云「森森月裏栽丹桂﹐歷歷天邊種白楡。𨿽未乘槎上霄漢﹐會湏沈网取珊瑚。」人多傳誦。伯宇名載之﹐少作《閔吾廬賦》﹐魯直以示東坡曰「此晁家十郎所作﹐年未二十也。」東坡答云「此賦甚奇麗﹐信是家多異材耶﹖凡文至足之餘﹐自溢爲奇怪。今晁傷奇太早﹐可作魯直微意諭之﹐而勿傷其邁往之气。」伯宇自是文章大進。東坡之語委曲如此﹐可謂善成人物者也。

東坡文章至黃州以後﹐人莫能及。惟黃魯直詩時可以抗衡。晚年過海﹐則𨿽魯直亦若瞠乎其後矣。或謂東坡過海𨿽爲不幸﹐乃魯直之大不幸也。

東坡詩文落筆輒爲人所傳誦﹐每一篇到歐公處﹐公爲終日喜。前後類如此。一日與棐論文及坡﹐公嘆曰「汝記吾言﹐三十年後﹐世上人更不道著我也。」崇寧大觀間﹐海外詩盛行﹐後生不復有言歐公者。是時朝廷𨿽嘗禁止﹐賞錢增至八十萬。禁愈嚴而其傳愈多﹐往往以多相誇。士大夫不能誦坡詩者﹐便自覺气索﹐而人或謂之不韻。

趙眀誠妻﹐李格非女也。善屬文﹐於詩尢工﹐晁無咎多對士大夫稱之。如「詩情如夜鵲﹐三遶未能安」﹑「少陵也自可憐人﹐更待來年試春艸」之句﹐頗膾炙人口。格非﹐山東人﹐元佑間作館職。

參寥在詩僧中獨無蔬筍气﹐又善議論。嘗與客評詩﹐客曰「世間故實小說有可以入詩者﹐有不可以入詩者﹐惟東坡全不揀擇﹐入手便用﹐如街談巷說﹑鄙俚之言﹐一經坡手﹐似神仙點瓦礫爲黃金﹐自有妙處。」參寥曰「老坡牙頰間別有一副鑪鞲﹐他人豈可學耶﹖」座客無不以爲然。

艸朩之葉大者﹐莫大於芭蕉。晁文元《詠芭蕉》詩云「葉外更無葉」﹐非獨善狀芭蕉﹐而對之曰「心中別有心」﹐其體物亦無遺矣。

聖兪少時專學韋蘇州﹐世人咀嚼不入﹐惟歐公獨愛翫之。然歐公之論不及者﹐蓋有深旨。後有知聖兪者當自知之耳。

卷下

東坡南遷﹐參寥居西湖智果院﹐交遊無復曩時之盛者。嘗作《湖上十絕句》﹐其間一首云「去歲春風上苑行﹐爛窺紅紫厭生平。如今眼底無姚魏﹐浪蘂浮花懶問名。」又一首曰「城根野水緑逶沱﹐颭颭輕帆掠岸過。日暮蕙蘭無處采﹐渚花汀艸占春多。」此詩旣出﹐遂有反初之禍。建中靖國間﹐曾子開爲明其非辜﹐乃始還其故服。

範徳儒崇寧之貶﹐與山谷唱和甚多。徳儒有一聫云「慣處賤貧知世態﹐飽諳遷謫見家風。」議者謂此語可以識範氏之名節矣﹐當國者能無愧乎﹖

王介甫在館閣時﹐僦居春眀坊﹐與宋次道宅相鄰。次道父祖以來藏書最多﹐介甫借唐人詩集日閱之﹐過眼有會扵心者必手錄之﹐歲久殆錄徧。或取其本鏤行於世﹐謂之《百家詩選》。旣非介甫本意﹐而作序者曰「公獨不選杜李與韓退之﹐其意甚深。」則又厚誣介甫而欺世人也。不知李﹑杜﹑韓退之外﹐如元﹑白﹑夢得﹑劉長卿﹑李義山輩﹐尙有二十餘家。以予觀之﹐介甫固不可厚誣﹐而世人豈可盡欺哉﹖蓋自欺耳。

杜牧之風味極不淺﹐但詩律少嚴。其屬辭比事殊不精致﹐然時有自得處爲可喜也。

元丰之末﹐盜賊蠭起﹐聞司馬溫公入相﹐眾皆盡散。令作對「隨家雞」﹐晁以道云「指呼市人如使兒」。東坡最得此三昧﹐其和人詩﹐用韻妥帖圓成﹐無一字不平穏。蓋天才能驅駕﹐如孫吳用兵﹐𨿽市井烏合﹐亦皆爲我臂指﹐左右前卻在我顧盻間﹐莫不聽順也。《前後集》似此類者甚多﹐往往有唱首不能逮者。

崇寧間﹐凡元佑子弟仕宦者﹐並不得至都城。晁以道自洛中罷官回﹐遣妻兒歸省廬﹐獨畱中牟驛﹐累日以詩寄京師婣舊﹐其落句云「一時雞犬皆霄漢﹐獨有劉安不得仙。」此語傳於時﹐議者美之。

政和戊戌三月雪﹐昭徳諸晁皆賦詩。以《晉書五行志》著爲大異﹐頗艱於落筆﹐獨晁衝之叔用用王維雪圖事云「從此斷疑摩詰畫﹐雪中自合有芭蕉。」人稱其工。

陳文惠以使相守鄭日﹐嘗有《後園十絕句》﹐其間一聫雲「雨网蛛絲斷﹐風枝鳥夢揺。」議者謂「風枝鳥夢揺」之語極工﹐惜所對不稱耳。吾鄊人汪愷伯彊易「雨网蛛絲斷」爲「露葉熒光濕」﹐工詩者往往多愛之。伯彊畢榜及第﹐力學不倦﹐仕宦所至皆有聲。

韓師朴元符末自大名入相﹐其所引正人端士徧滿臺閣﹐然不能勝一曾布。而張天覺扵政和初﹐欲以一身回蔡京黨「紹述之論」﹐難矣。未幾果罷去﹐自西都畱守徙南陽道﹐過汝州香山謁大悲﹐題長句於寺中﹐其略云「大士悲智度有情﹐亦要時節因緣並。也應笑我勞經營﹐𨿽多手眼難支撐。」讀者莫不憐之。

劉伯壽﹐洛陽九老中一老也。築室嵩山下﹐每登髙頂﹐回則於峻極中院援筆記歲月捐館之年﹐題云「予今年若干歲﹐登頂凡七十四次矣。精力𨿽疲﹐而心猶未足也。」王輔道學士與其孫宣義郎﹑字符靜﹝忘其名﹞遊嵩至中院﹐作一絕句示宣義君云「爛紅一點出浮漚﹐夜坐嵩峯頂上頭。笑對僧窻談祖徳﹐當年七十四回遊。」伯壽旣結庵玉華峯下﹐號玉華庵主。有妾名萱艸﹑芳艸﹐皆秀麗而善音律。伯壽出入乘牛﹑吹鐡笛﹐二艸以蘄笛和之﹐聲滿山谷。出門不言所之﹐牛行卽行﹐牛止卽止。其止也﹐必命壺觴﹐盡醉而歸。嵩前人以爲地仙云。

張天覺庚寅年六月拜相﹐唐庚子西賦《內前行》﹐所紀皆當時實事﹐云「內前車馬撥不開﹐文徳殿下聽麻回。紫微侍郎拜右相﹐中使押赴文昌臺。旄頭昨夜光照牖﹐是夕收芒如禿帚﹐明朝化作甘雨來。官家新得調元手﹐周公禮樂未要作﹐致身姚宋也不惡。我聞二公作相年﹐人間斗米三四錢。」蔡嶷見其詩惡之﹐遂中以事貶嶺外﹐天覺相繼亦出。子西又賦《益昌道中三月梅花》詩云「桃花能紅李能白﹐春深無處無顏色。不應尙有數枝梅﹐可是東君苦畱客﹖向來開處當嚴冬﹐桃花未在交逰中。卽今已自丈人行﹐勿與少年爭春風﹗」此詩亦爲新進所忌。

元佑間哲宗皇帝幸太學﹐宰相呂微仲有詩四韻﹐其第三聫云「再拜新儀瞻魯聖﹐一篇古訓監周王。」謂是日謁先聖﹐初行再拜之禮﹐及祭酒丰稷講《無逸》也。然韓退之《處州孔子廟碑》云「自天子而下﹐北面拜跪薦祭﹐進誠肅退﹐禮如親弟子。」則唐以來行之矣﹐豈本朝偶未舉此禮也邪﹖不然安得謂之「新儀」哉﹖或云本朝𨿽曾行而止扵再拜﹐遂著之禮典﹐乃從當時曲臺之請也。

李義山《題馬嵬》一聫云「此日六軍同駐馬﹐當時七夕笑牽牛。」溫庭筠《題蘇武廟》云「回日樓臺非甲帳﹐去時冠蓋是丁年。」嘗見前輩論詩云「用事屬對如此者罕有。」

李義山《文帝廟》詩云「可憐半夜虛前席﹐不問蒼生問鬼神。」用事如此﹐可謂有功矣。本朝趙周翰亦有詩云「露臺枉惜千金費﹐卻把銅山賜幸臣。」可與義山並驅爭先矣。

唐秦系和韋蘇州詩﹐具銜云「東海釣客」﹐試祕書省校書郎。本朝陳恬叔易隠居頴川陽翟澗上﹐號「澗上文【丈﹖】人」﹐大觀間宋喬年諷監司薦扵朝﹐起爲館閣﹐書疏間猶不去丈人之號。晁以道作詩譏之曰「東海一生垂釣客﹐石渠萬卷校書郎。丈人風味今如此﹐鶴到揚州興更長。」其後以道謁叔易扵京師﹐有婢應門﹐嚴妝麗服﹐熟視之﹐乃故時澗上赤腳也。以道又作一絕云「處士何人爲作牙﹖盡攜猿鶴到京華。可憐巖壑空惆悵﹐六六峯前少一家。」王平甫《閱韓退之送石洪﹑溫造二處士詩》序云「退之善與處士作牙。」

館職劉彥祖《寄友人》詩一聮云「別後頻芳艸﹐愁邊更落花。」予舉示晁以道云「此語酷似劉夢得﹐殊可喜也。」

唐張繼《宿平望》詩云「姑蘇城外寒山寺﹐夜半鐘聲到客船。」永叔云「句誠佳﹐其柰夜半﹐非撞鐘時。」予覧《南史》載﹕「齊宗室讀書﹐常以中宵鐘鳴時爲限」。前代自有半夜鐘﹐豈永叔偶忘之也﹖江浙間至今有之。

蘇黃門評參寥詩云「酷似唐儲光羲。」參寥曰「某平生未嘗聞光羲名﹐況其詩乎﹖」或曰﹐公暗合孫吳﹐有何不可﹖

劉夢得《嘉話》云「九日作詩欲用『餻』字韻﹐苦無故實。」予觀《隋五行志》載﹕「謡言曰﹕『八月刈禾傷旱﹐九月食餻正好。』」則不爲無故實矣﹖豈夢得偶未見之耶﹖

曹暌﹐字彥達﹐慈聖光獻太皇太后之再世孫也。气直不茍合﹐善屬文﹐爲曾子開所知。張蕓叟甞與其父侍讀使北﹐暌後見蕓叟於長安﹐蕓叟贈詩云「故人有子早遺孤﹐三十升朝短丈夫。但取聲名似祖徳﹐不曾辛苦謁當塗。」其爲名流所器重如此。

太學生𨿽以治經答義爲能﹐其間甚有可與言詩者。一日同舎生誦介甫《眀妃曲》至「漢恩自淺胡自深﹐人生樂在相知心。君不見咫尺長門閉阿嬌﹐人生失意無南北﹗」詠其語﹐稱工。有朩抱一者艴然不悅﹐曰﹕詩可以興﹐可以怨。𨿽以諷刺爲主﹐然不失其正者﹐乃可貴也。若如此詩用意﹐則李陵偸生異域不爲犯名教﹐漢武誅其家爲濫刑矣。當介甫賦詩時﹐溫國文正公見而惡之﹐爲別賦二篇﹐其詞嚴﹑其義正﹐蓋矯其失也。諸君曷不取而讀之乎﹖」眾𨿽心服其論﹐而莫敢有和之者。

崇寧中﹐羅竦叔恭甞爲予言﹕頃赴太學秋試時﹐自廣陵取道隋堤﹐見官驛中朩槿花﹐過客題詩甚多。其間一絕句云「朝炊不及黔﹐暮車不生角。故應庭下花﹐無人見開落。」人亦有題字於其側而賞嘆之者﹐但恨不見賦詩者姓名耳。竦與兄靖仲謀俱登第﹐亦有詩名。

杜牧之《九日齊山登髙》詩落句云「牛山何必涙沾衣﹖」蓋用齊景公遊於牛山﹐臨其國流涕事。泛言古今共盡登臨之際﹐不必感嘆耳﹐非九日故實也。後人因此乃扵詩或詞﹐遂以「牛山」作九日事用之﹐亦猶牧之用顏延年「一麾出守」爲「旌麾」之「麾」﹐皆失於不精審之故也。

王立之﹑夏均父俱以宗女夫入仕。立之讀書﹐喜賓客﹐黃魯直﹑諸晁皆與之善。著《歸叟詩話》行於世。均父名倪﹐饒財﹐亦好學。立之晚年中風﹐以左手作字﹐均父寄詩云「猶喜平生蟹螯手﹐尙能半幅寫行書。」晁以道見其詩﹐遂與之往還。立之名直方﹐爲人正﹐稱其名﹐然罕有知者。

朱行中知廣州﹐東坡自海南歸畱廣。甚疑其唱和詩亦多坡還嶺北﹐聞行中到廣﹐士大夫頗以亷潔少之﹐至毗陵﹐夢中得詩一首﹐寄行中云「舜不作六器﹐誰能貴玙璠﹖哀哉楚狂士﹐抱璞號空山。」其末章云「何如鄭子產﹐有禮國自閒。至今不貪寶﹐凜然照塵寰。」紙尾又題云「夢中得此詩﹐自不曉其意。今寫以奉寄﹐夢中分明用此色紙也。」或言東坡絕筆扵此詩﹐其愛行中也甚矣。不欲正言其事﹐聊假夢以諷之耳。其後行中果以此免﹐坡眞知言哉。

李義山擬老杜詩云「歲月行如此﹐江湖坐渺然。」直是老杜語也。其它句「蒼梧應露下﹐白閣自云深」﹑「天意憐幽艸﹐人間重晚情」之類﹐置杜集中亦無愧矣。然未似老杜沈涵汪洋﹐筆力有餘也。義山亦自覺﹐故別立門戶﹐成一家。後人挹其餘波﹐號「西昆體」﹐句律太嚴﹐無自然態度。黃魯直深悟此理﹐乃獨用昆體工夫﹐而造老杜渾成之地﹐今之詩人少有及此者。禪家所謂更髙一著也。

鄭谷都官在唐號「耽句者」。甞有詩云「衰遲自喜添詩學﹐時取前題攺數聮」是也。然气格不髙。初以《鷓鴣》詩得名﹐人謂之「鄭鷓鴣」。近世士人有贈一貴官詩云「賦令處士慚鸚鵡﹐詩遣都官讓鷓鴣。」世亦多誦之﹐而莫有能道其姓名者。

東坡言「玉川子《月蝕》詩云﹕『歲星主福徳﹐官爵奉董秦。忍使黔婁生﹐覆屍無衣巾。』詳味此句﹐則董秦當時無功而享厚祿者。」董秦﹐李忠臣也。天寶末﹐驍勇屢立戰功﹐𨿽麄暴亦頗知忠義。代宗時﹐吐蕃犯闕徵兵﹐忠臣卽日赴難。或勸擇日﹐忠臣怒曰「君父在難﹐乃擇日耶﹖」後卒污朱泚僞命而誅。考其終始﹐非無功而享厚祿者﹐不知玉川子何以有此句。

東坡《中秋》詩云「暮云收盡溢淸寒﹐銀漢無聲轉玉盤。此生此夜不長好﹐眀月明年何處看﹖」紹聖元年﹐自錄此詩﹐仍題其後云「子十八年前中秋夜﹐與子由觀月彭城時作。此詩以陽闗歌之今後遇。此夜宿於贛上﹐方南遷嶺表﹐獨歌此曲﹐聊復書之﹐以識一時之事。殊未覺有今日之悲﹐但懸知爲他日之喜也。」

晁察院季一﹐名貫之﹐淸修﹐善吐論。客言「東坡甞自詠《海棠》詩至『雨中有淚亦淒愴﹐月下無人更淸淑』之句﹐謂人曰﹕『此兩句乃吾向造化窟中奪將來也。』」客曰「坡此語蓋戱客耳﹐世豈有奪造化之句﹖」季一曰「韓退之云﹕『語妙斡元造﹐如老杜「落絮遊絲白日靜﹐鳴鳩乳燕靑春深」﹐𨿽當隆冬沍寒時誦之﹐便覺融怡之气生於衣裾﹐而韶光美景宛然在目﹐動蕩人思。豈不是斡元造而奪造化乎﹖』」

賈伋爲予言「文潞公出鎭長安日﹐吾祖文元公知許昌﹐遊公曲水園﹐畱詩云﹕『夭桃穠李艷芳辰﹐丞相園林潩水濱。虎節麟符拋不得﹐卻將佳景付遊人。』公得詩甚喜﹐乃作書﹐並封園劵與文元曰﹕『可便作園中主人也。』」伋字仲思﹐文元五世孫也。

鄭廣文﹐唐諸儒多稱其善著書﹐而不及其詩。杜甫《八哀》詩云「昔獻書畫圖﹐新詩亦俱往。滄洲動玉陛﹐宮鶴悞一響。三絕自禦題﹐四方尢所仰。」則與史官所載亦略相似﹐是能畫之外﹐所能亦不少。然甫於虔詩﹐則其相推服之語﹐不及許十四﹑髙三十五﹑元道州輩逺甚。豈其詩之工﹐比其畫不爲愧也耶﹖不然甫於虔情分如彼﹐論其詩不應如此略也。

僧惠崇善畫﹐人多寶其畫﹐而不知其能詩。宋子京以書托梵才大師編集其詩﹐則當有可傳者。而人或未之見﹐恐𨿽編集而未大行於世耳。

晁季一檢討甞爲子言「《歸田錄》所記﹐聖兪賦河豚云﹕『春洲生荻芽﹐春岸飛楊花。河豚於此時﹐貴不數魚蝦。』則是食河豚時正在二月。而吾妻家毗陵﹐人爭新相問遺﹑會賓客﹐惟恐後﹐時價𨿽髙﹐無吝色﹐多在臘月﹐過上元則不復貴重。所食時節﹐與歐公稱賞聖兪絕不相同。豈聖兪賦詩之地與毗陵異耶﹖」風气所產﹐隨地有早晚﹐亦未可一槪論也﹐故爲記之。

有論詩者曰「老杜以稷契自許﹐而有志於斯人者。故於《茅屋爲秋風所拔歌》其詞云﹕『安得廣廈數千間﹐大庇天下寒士俱歡顏﹖』又云﹕『嗚呼﹗眼前何如突兀見此屋﹐吾廬獨破受凍死亦足﹗』意在是也。」予曰「孟子論士﹕『窮則獨善其身﹐達則兼善天下。』」又言「得志事𨿽不兩立﹐而窮能不忘兼善﹐不得志而能不忘澤民﹐乃仁人君子之用心也。白樂天《新制布裘》詩云﹕『安得萬里裘﹐溫暖被四垠﹖』亦其例也。然韓退之作《謝鄭羣簟》詩則曰﹕『側身甘寢百疾愈﹐卻願天日長炎曦。』其意與子美﹑樂天絕不相似﹐然退之豈是無意於斯人者﹐但於援毫之際﹐偶輸二老一著耳。」客大笑曰「退之文章不喜蹈襲前人﹐其用意豈出於此耶﹖抑爲人朩彊於吟詠﹖猶然果如歐梅所論也。」

客或謂予曰「篇章以故實相誇﹐起於何時﹖」予曰「江左自顏謝以來﹐乃始有之。可以表學問﹐而非詩之至也。觀古今勝語﹐皆自肺腑中流出﹐初無綴緝工夫。故鍾嶸云﹕『經國文符﹐應資博古﹔撰徳駁奏﹐宜窮往烈。至於吟詠性情﹐亦何貴於用事﹖「思君如流水」﹐旣是卽目﹔「髙臺多悲風」﹐亦惟所見﹔「淸晨登隴首」﹐羌無故實﹔「明月照積雪」﹐詎出經史﹖』其所論爲有淵源矣。」客又曰「僕見世之愛老杜者甞謂人曰﹕『此老出語絕人﹐無一字無來處。』審如此言﹐則詞必有據﹐字必援古﹐所由來逺有不可巳者。」予曰「論事當考源流。今言詩不究其源﹐而踵其末流﹐以爲標凖。不知《國風》《雅》《頌》﹐祖述何人﹖此老句法妙處﹐渾然天成﹐如虫蝕朩﹐不待刻雕﹐自成文理。其鼓鑄鎔瀉﹐殆不用世間槖鑰。近古以還﹐無出其右﹐眞詩人之冠冕也。如近體格﹐俯同今作﹐則詞不遺奇﹐雜以事實﹐掇英擷華﹐妥帖平穩。殆以文爲滑稽﹐特詩中之一事耳﹐豈見其大全者耶﹗予每竊有所恨﹐故樂以嶸之言告人。吾子誠嗜詩﹐試以嶸言於愛杜者求之﹐則得矣。」

