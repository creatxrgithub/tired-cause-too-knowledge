流類手鑑﹝唐﹞釋虛中撰

夫詩道幽遠﹐理入玄微。凡俗罔知﹐以爲淺近。善詩之人﹐心含造化﹐言含萬象。且天地﹑日月﹑艸木﹑煙雲皆隨我用﹐合我晦明。此則詩人之言應於物象﹐豈可易哉﹖○詩有二宗第四句見題是南宗﹔第八句見題是北宗。○物象流類巡狩﹐明帝王行也。日午﹑春日﹐比聖明也。殘陽﹑落日﹐比亂國也。晝﹐比明時也。夜﹐比暗時也。春風﹑和風﹑雨露﹐比君恩也。朔風﹑霜霞﹐比君失徳也。秋風﹑秋霜﹐比肅殺也。雷電﹐比威令也。霹靂﹐比不時暴令也。寺宇﹑河海﹑川澤﹑山嶽﹐比於國也。樓臺﹑林木﹐比上位也。九衢﹑岐路﹐比王道也。紅塵﹑熊罷﹐比武兵帥也。井田﹑岸涯﹐比基業也。橋梁﹑枕簟﹐比近臣也。舟楫﹑孤峯﹐比上宰也。故園﹑故國﹐比廊廟也。百花﹐比百僚也。梧桐﹐比大位也。圓月﹑麒麟﹑鴛鴦﹐比良臣﹑君子也。獬豸﹐比諫臣也。浮�﹑殘月﹑煙霧﹐比佞臣也。琴﹑鐘﹑磐﹐比美價也。鼓角﹐比君令也。更漏﹐比運數也。蟬﹑子規﹑猿﹐比怨士也。罾网﹐比法密也。金石﹑松竹﹑嘉魚﹐比賢人也。孤�﹑白鶴﹐比貞士也。鴻雁﹐比孤進也。野花﹐比未得時君子也。故人﹐比上賢也。夫妻﹑父子﹐比君臣也。欞窗﹑幃幕﹐比良善人也。蛇鼠﹑燕雀﹑荊榛﹐比小人也。蛩﹑蟪蛄﹐比知時小人也。羊﹑犬﹐比小物也。柳絮﹑新柳﹐比經綸也。犀象﹑狂風﹑波濤﹐比惡人也。繅﹐比愚人也。匙﹐比智人也。百艸﹐比萬民也。苔蘚﹐比古道也。璋﹑書籍﹐比有徳也。虹﹐比妖媚也。炎毒﹑苦熱﹐比酷罰也。西風﹑商雨﹐比兵也。絲蘿﹑兔絲﹐比依附也。僧道﹑煙霞﹐比髙尙也。金﹐比義與決烈也。木﹐比仁與慈也。火﹐比禮與明也。水﹐比智輿君政也。土﹐比信輿長生也。○舉詩類例詩有隱題。裴悅詩﹕「只爲分明極﹐翻令所得遲。」此爲隱題也。閬仙詩﹕「夜閒同象寂﹐晝定爲誰開。」己師詩﹕「五老峯前相見時﹐兩無言語各揚眉。」以上是達識之句。閬仙詩﹕「家辭臨水郡﹐雨到讀書山。」李洞詩﹕「燈照樓中雨﹐書來海上風。」以上是陰陽造化之句。閬仙詩﹕「祭間收朔雪﹐弔後折寒花。」己師詩﹕「瘴雨無時滴﹐蠻風有穴吹。」以上是感動天地之句。閬仙詩﹕「離人隔楚水﹐落葉滿長安。」己師詩﹕「相思坐溪石﹐微雨下山風。」馬戴詩﹕「日落月未上﹐鳥棲人獨行。」以上比小人獲安﹐君子失時也。己師詩﹕「瑞器藏頭角﹐幽禽惜羽翰。」此比物諷刺也。馬戴詩﹕「廣澤生明月﹐蒼山夾亂流。」「蒼山」比國。「亂流」比君不正也。閬仙詩﹕「白雲孤出嶽﹐淸渭半和涇。」「白雲」比賢人去國也。閬仙詩﹕「螢從枯樹出﹐蛩入破階藏。」此比小人得所也。己師詩﹕「園林將向夕﹐風雨更吹花。」此比國弱也。江淹詩﹕「日暮碧雲合﹐佳人殊未來。」此君暗臣僭﹐賢人不仕也。無可詩﹕「聽雨寒更盡﹐開門落葉深」此比不招賢士也。江津詩﹕「寶劍匣中開似水﹐娥眉一笑塞云淸。」此比臣子屍祿也。己師詩﹕「影亂街人蝶﹐聲繁透塹蛙。」此比小人也。閬仙詩﹕「古岸崩將盡﹐平沙長未休。」此比好事消﹑惡事增也。盧綸詩﹕「魚网依沙岸﹐人家在水田。」此小民以法無所措手足也。馬戴詩﹕「初日照楊柳﹐玉樓含翠陰。」此比君恩不及正人也。孟束野詩﹕「聞彈玉弄音﹐不敢林上聽。」此比聖君徳音也。

