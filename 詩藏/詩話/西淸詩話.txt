西淸詩話﹝宋﹞蔡絳

卷上卷中卷下

卷上

今上皇帝天縱神聖文武﹐𨿽藝文餘事﹐天下瞻仰如日月星斗﹐一篇朝出﹐四海夕傳。自始卽位﹐制《太陵挽詩》五章﹕「武帳初籌夜﹐云軿忽帝鄕。百神朝禹穴﹐三載服堯喪。北極聯龍衮﹐西風析雁行。空餘千古事﹐纘述愧重光。」「姑射仙期早﹐華胥夢已陳。朝廷繄聖母﹐基業付衝人。日轉銅壺晝﹐天移玉座春。九門笳鼓發﹐悲慟屬車塵。」「睿哲天攸縱﹐神機智獨謀。塵流藏寶閣﹐煙鎖受降樓。風急鴒原晚﹐霜寒雁序秋。遺衣今在寢﹐猶想未明求。」「每禦中天座﹐猶思玉色溫。瑤階花自落﹐寶扇影空存。重感天休戚﹐欽承世及恩。欲階追述志﹐永紹裕陵尊。」「憶開王邸日﹐曾駐六龍飛。玉宇春初永﹐金盤露未晞。荊根方並秀﹐棣萼更交輝。今日承基序﹐追懷往事非。」夷夏已爭諷誦﹐萬國同聲。又君臣賡載﹐光絕前古。每賜宰臣詩﹐流傳至今。獨略載和篇﹐如《宣和玉宇》詩﹕「帝心少愒萬機勞﹐倚壑開門對寂寥。朱拱畱云晴入岫﹐碧巖竇月夜成瑤。泛桃出水花誰誤﹐乘鶴飛仙手可招。三十六天今第一﹐人天相際路非遙。」《西垣紫芝》詩﹕「華省宣猷合太和﹐國芝今已見祥多。親承雨露由黃闥﹐秀發瓊瑤上紫柯。自是堯階先有莢﹐敢同周畝旅歸禾。從臣休第甘泉頌﹐云漢爲章帝作歌。」《和元宵賜髙麗》﹕「樓上珠明晝漏殘﹐樓前鼓吹半天寒。雲間列曜分千炬﹐木末行廚走百盤。近報車書通朔漠﹐好傳燈火到更安。玉霄簾捲天顏近﹐多少都人舉首看。」《角樓錫燕》﹕「初元後夜宴慈頒﹐闕角重來暖卻寒。妙舞蹁躚回鳳鑑﹐大弦嘈雜落珠盤。路由丹陛人誰到﹐身在半天心敢安。爛熳春光歌鼓盛﹐老年今似霧中看。」宣和庚子歲﹐上將祀方丘﹐積雨未解。至日﹐陰雲廓開﹐鑾輅出郊﹐都人士女﹐帷觀夾道﹐禮儀明備﹐盛無前此。玉色喜甚﹐降輅走筆﹐賜魯公詩曰「偃武欣逢大有年﹐袛宮齋祓若冰淵。方虞作解濡靑輅﹐可喜虛蟾湛碧天。多士三千鵷就列﹐都人百萬錦成川。祖宗基構持盈大﹐三載坤輿敢怠焉。」且命趣和以進﹐卽應制曰「鑾輅方丘接九年﹐帝誠蠲潔契心淵。鬼神雷雨朝中夜﹐星月旗常戴曉天。朱夏好風臨至日﹐霽光浮水見因川。聲明文物追千古﹐革陋承休莫大焉。」仰惟神化之妙﹐多成於頃刻﹐獨魯公以耆儒仰副帝澤﹐上每特出宸章﹐羣臣莫望也。榮耀家庭﹐傳之無窮。大懼未廣﹐輒紀其一二﹐以見君臣相與之盛﹐詳見家集云。《唐書列女傳》﹕王珪微時﹐母盧氏嘗云「子必貴﹐但未見汝與遊者。」珪一日引房玄齡﹑杜如晦過之。母曰「汝貴無疑。」所載止此而已。質之少陵詩﹐事未究也。《送重表侄王砯》云「我之曾老姑﹐爾之髙祖母。」則珪母杜氏﹐非盧氏也。又云「爾祖未顯時﹐歸爲尙書婦。隋朝大業末﹐房杜俱交友。長者來在門﹐荒年自糊口。家貧無供給﹐客位但箕箒。俄頃羞頗珍﹐寂寥人散後。人怪鬢髮空﹐吁嗟爲之久。自陳剪髻鬟﹐粥市充杯酒。上雲天下亂﹐宜與英俊厚。向竊窺數公﹐經綸亦俱有。次問最少年﹐虯髯十八九。子等成大名﹐皆因此人手。下云風雲合﹐龍虎一吟吼。願展丈夫雄﹐得辭兒女醜。秦王時在坐﹐眞气驚戶牖。及乎貞觀初﹐尙書踐臺斗。夫人常肩輿﹐上殿稱萬壽。六宮師柔順﹐法則化妃後。至尊均嫂叔﹐盛事垂不朽。」其上下詳諦如此。且一婦人識眞主於側微間﹐事尢偉甚。史缺失而繆誤﹐獨少陵載之﹐號「詩史」﹐信矣夫﹗熙寧初﹐張侍郎掞以二府成﹐詩賀王文公。公和曰「功謝蕭規慚漢第﹐恩從隗始詫燕臺。」示陸農師。農師曰「蕭規曹隨﹐髙帝論功﹐蕭何第一﹐皆摭故實。而『請從隗始』﹐初無『恩』字。」公笑曰「子善問也。韓退之《鬥鷄聯句》『感恩慚隗始』﹐若無據﹐豈當對『功』字耶﹖」乃知前人以用事一字偏枯﹐爲倒置眉目﹐返易巾裳﹐蓋愼之如此。張乖崖少時任俠擊劍﹐心溢六合﹐將遺世仙去﹐始與逸人傅霖詩﹕「寄語巢由莫相笑﹐此生終不羨輕肥。」晚歲罷成都﹐轉守宛丘﹐有被褐騎驢叩門大呼曰「語尙書靑州傅霖。」閽吏走白。公曰「傅先生天下士﹐汝何人﹖敢呼姓名﹗」霖笑曰「別子一世﹐尙爾童心﹐是豈知世間有我哉﹖」公問何昔隱今出﹐霖曰「子將去矣﹐來報子耳。」公曰「詠亦自知之。」霖曰「知復何言﹗」後一月﹐公薨。出入淸都者久矣﹐及聞傅霖事﹐然後知其爲眞仙無疑。余謂﹕若子房於黃石公﹐武侯於龐徳公﹐李藥師於虯髯客﹐顏魯公於張志和﹐李太白於賀知章﹐少陵於司馬子微﹐文章跨古﹐功業蓋世﹐後者未嘗不遇寰宇外士﹐發發激厲而光華垣赫﹑悚動千古者﹐又豈特乖崖而已。世不尙師友而聞道者鮮矣。本朝狀頭入相者﹐呂文穆公蒙正﹑王文正公曾﹑李文定公迪﹑宋元憲公庠。元憲登庸﹐知制誥石揚休賀以詩曰「皇朝四十三龍首﹐身到黃扉止四人。」元憲大喜﹐持示同列。樞密副使王伯庸堯臣覽之﹐矍然色動﹐徐曰「何不道『已四人』﹐而特言『止』﹐惜哉﹗」蓋伯庸實繼元憲魁天下士﹐然未幾薨於位。自慶曆距今﹐迄未有先多士而後大拜者﹐異哉﹗杜子美《宿龍門》詩﹕「天闕象緯逼﹐云臥衣裳冷。」黃魯直校本云「王荊公言『天闕』當作『天閱』﹐對『云臥』爲親切耳。」余嘗讀韋述《東都記》﹕龍門號雙闕﹐以與大內對峙﹐若天闕焉。此《宿龍門》詩也用「闕」字何疑﹖二公言詩固不同﹐於同處乃復爾耶﹗歐陽公《歸田錄》論王建《霓裳詞》「弟子部中畱一色﹐聽風聽水作《霓裳》」﹐以不曉聽風聽水爲恨。余嘗觀唐人《西域記》云「龜玆國王與臣庶知樂者﹐於大山間聽風水之聲﹐均節成音﹐後翻入中國﹐如《伊州》《涼州》《甘州》﹐皆自龜玆至也。」此說近之﹐但不及《霓裳》耳。鄭嵎《津陽門詩》注﹕葉法善引明皇入月宮﹐聞樂歸﹐畱寫其半。會西涼府楊敬遠進《婆羅門曲》﹐聲調吻同﹐按之便韻﹐乃合二者制《霓裳羽衣》﹔則知《霓裳》亦來自西域云。蔡文忠公齊擢進士第一﹐以將作丞倅兗﹐將母之官﹐少年銳气﹐日沈酣﹐以酒色廢務。賢良賈公疏罔居郡中﹐屢謁不得見﹐因書一絕於屏間云「聖君寵厚龍頭選﹐慈母恩深鶴髮垂。君寵母恩俱未報﹐酒如爲患悔何追。」文忠見之﹐亟往泣謝﹐自是終身不飲酒。《唐書杜甫傳》﹕與李白﹑髙適同登吹臺﹐槪然莫測也。質之少陵《昔遊詩》﹕「昔者與髙李﹐同登單父臺。」卽知非吹臺。三人皆詞宗﹐果登吹臺﹐豈無雄詞傑唱著後世哉﹖魯公嘗云﹕應制詩﹐人罕得體﹐獨少陵深踐閫域﹐如「翼亮貞文徳﹐丕承戢武威」。「戢武威」﹐唐人猶間能道之﹐至「丕承」字﹐何人敢入詩﹖亦道所不到也。是眞得應制體。不在於南金大貝﹐疊積滿前。前輩亦論﹐詩家何假金玉而後見富貴。東坡評王禹玉詩是「至寶丹」﹐何金珠玳瑁之多也。作詩妙處在以故事敍實事﹐王文公尢髙勝。熙寧中﹐華山圮﹐冰木稼。不久﹐韓魏公薨。公作詩﹕「木稼嘗聞達官怕﹐山頹果見哲人萎。」用孔子語「太山其頹乎」。《舊唐史》﹕寧王臥疾﹐引諺語曰「木稼達官怕。」必大臣當之﹐吾其死矣。已而果然。此故事敍實事也。嘉佑初﹐王文公﹑陸子履同在書林。日者王生一日見兩公﹐言介甫自此十五年出將入相。顧子履曰「陸學士無背﹐仕宦齟齬多難﹐且壽不滿六十﹐官不至侍從。」皆如其言。子履死﹐家人悉夢云「帝命同宋次道修官制﹐凡吾平生所著職官書﹐可盡焚之。」未幾﹐朝廷果修官制焉。文公在金陵追傷子履詩云「主張壽祿無三甲﹐收拾文章有六丁。」用《管輅傳》謂弟辰曰「吾背無三甲﹐腹無三壬﹐不壽之兆。」及退之「仙官勑六丁﹐雷電下取將」。此亦故事敍實事﹐而「三甲」﹑「六丁」﹐儼若天成也。陶淵明意趣眞古﹐淸淡之宗。詩家視淵明﹐猶孔門視伯夷也。其集屢經諸儒手校﹐然有《問來使》篇﹐世蓋未見﹐獨南唐與晁文元家二本有之。詩云「爾從山中來﹝一作『南山』﹞﹐早晚發天目。我屋﹝一作『家』﹞南窗下﹐今生幾叢菊。薔薇葉已抽﹐秋蘭气當馥。歸去來山中﹐山中酒應熟。」李太白《潯陽感秋》詩﹕「陶令歸去來﹐田家酒應熟。」其取諸此云。薛許昌《答書生贈詩》﹕「百首如一首﹐捲初如卷終。」譏其不能變態也。大抵屑屑較量屬句平勻﹐不免气骨寒局﹐殊不知詩家要當有情致﹐抑揚髙下﹐使气宏拔﹐快字淩紙。又用事能破觚爲圓﹐剉剛成柔﹐始爲有功﹐昔人所謂縛虎手也。蘇子美《窮居和長安帥葉淸臣見寄》﹕「玉帳夜嚴兵似水﹐茅齋春靜艸如煙。」東坡嘗作詩﹕「天邊鴻鵠不易得﹐便令作對隨家雞。」又有「坐驅猛虎如羣羊」﹐眞佳語也。二宋俱爲晏元獻門下士﹐兄弟𨿽甚貴顯﹐爲文必手抄寄公﹐懇求雕潤。嘗見景文寄公書曰「莒公兄赴鎭圃田﹐同遊西池﹐作詩『長楊獵罷寒熊吼﹐太一波閒瑞鵠飛』﹐語意驚絕。因作一聯云﹕『白雪久殘梁復道﹐黃頭閒守漢樓船。』」仍注「空」字於「閒」之旁﹐批云「二字未定﹐更望指示。」晏公書其尾云「『空』優於『閒』。且見𨿽有船不禦之意﹐又字好語健。」蓋前輩務求博約﹐情實純至如此。李太白歷見司馬子微﹑謝自然﹑賀知章﹐或以爲可與神遊八極之外﹐或以爲謫仙人﹐其風神超邁英爽可知。後世詞人狀者多矣﹐亦間於丹靑見之﹐俱不若少陵云「落月滿屋梁﹐猶疑照顏色。」熟味之﹐百世之下﹐想見風采﹐此與李太白傳神詩也。元丰中﹐王文公在金陵﹐東坡自黃北遷﹐日與公遊﹐盡論古昔文字﹐閒卽俱味禪悅。公嘆息謂人曰「不知更幾百年﹐方有如此人物。」東坡渡江至儀眞﹐《和遊蔣山詩》寄金陵守王勝之益柔﹐公亟取讀﹐至「峯多巧障日﹐江遠欲浮天」﹐乃撫幾曰「老夫平生作詩﹐無此二句。」又在蔣山時﹐以近制示東坡﹐東坡云「若『積李兮縞夜﹐崇桃兮炫晝』﹐自屈﹑宋沒世﹐曠千餘年﹐無復《離騷》句法﹐乃今見之。」荊公曰「非子瞻見諛﹐自負亦如此﹐然未嘗爲俗子道也。」當是時﹐想見俗子掃軌矣。古人濡筆弄翰者﹐不貴雕文織采﹐過爲精致﹐必先識題﹐則可識當否。知此乃可究工拙﹐不然﹐破的者鮮矣。嘗侍魯公燕居﹐顧爲某曰「汝學詩﹐能知歌﹑行﹑吟﹑謠之別乎﹖近人昧此﹐作歌而爲行﹐制謠而爲曲者多矣。且𨿽有名章秀句﹐若不得體﹐如人眉目娟好而顚倒位置﹐可乎﹖」余退讀少陵諸作者﹐默有所契﹐惟心語口﹐未嘗爲人語也。人之好惡﹐固自不同。子美在蜀作《悶詩》曰「捲簾惟白水﹐隱幾亦靑山。」若使余居此﹐應從王逸少語「吾當卒以樂死」﹐豈復更有悶耶﹖王君玉琪詩務刻琢﹐而深淳獨至﹐髙視古今。每云「初學詩﹐易於形狀寫物﹐而難於題贈﹐至成一家言﹐則反此。」君玉《秋後蓮實詩》﹕「蠶寒冰繭瘦﹐蜂老露窠欹。」比興曲盡其妙也。他詩數百千首﹐字字淸峙﹐讀之如咀冰嚼雪。若「寒魚不食淸池釣﹐靜鷺頻驚小閣棋」﹐《聞角》詩「隴雁半驚天在水﹐徵人相顧月如霜」之類是也。王君玉謂人曰「詩家不妨間用俗語﹐尢見工夫。」雪止未消者﹐俗謂「待伴」。嘗有《雪詩》﹕「待伴不禁鴛瓦冷﹐羞明常怯玉鉤斜。」「待伴」﹑「羞明」皆俗語﹐而采拾入句﹐了無痕颣﹐此點瓦礫爲黃金手也。王仲至欽臣能詩﹐短句尢秀絕。初試館職﹐有詩云「古木陰森白玉堂﹐長年來此試文章。日斜奏罷長楊賦﹐閒拂塵埃看畫墻。」王文公見之﹐甚嘆愛﹐爲攺爲「奏賦長楊罷」﹐且云「詩家語如此乃健」。是知妙手斡旋﹐不煩繩削而自合矣。藥名詩﹐世雲起自陳亞﹐非也。東漢已有「離合體」﹐至唐始著「藥名」之號﹐如張籍《答鄱陽客》「江臯歲暮相逢客﹐黃葉霜前半夏枝。子夜吟詩向松桂﹐心中萬事喜君知」是也。集句自國初有之﹐未盛也。至石曼卿﹐人物開敏﹐以文爲戲﹐然後大著。嘗見手書《下第偶成》﹕「一生不得文章力﹐欲上靑雲未有因。聖主不勞千里召﹐嫦娥何惜一枝春。鳳凰詔下𨿽沾命﹐豺虎叢中也立身。啼得血流無用處﹐著朱騎馬是何人﹖」又云「年去年來來去忙﹐爲他人作嫁衣裳。仰天大笑出門去﹐獨對東風舞一場。」至元丰間﹐王文公益工於此。人言起自公﹐非也。丹陽焦山斷崖石《瘞鶴銘》﹐字雄彊如倚劍戟﹐書之冠冕也﹔或傳爲王逸少。自晉迄唐﹐論書者未嘗及之﹐而碑言華陽眞逸撰。歐陽文忠公《集古跋》云「顧況道號。」蘇子美詩﹕「山陰不見換鵝經﹐京口空傳《瘞鶴銘》。」眞作右軍書矣。余讀《道藏陶隱居外傳》﹕隱居號華陽眞人﹐晚號華陽眞逸。道書言華陽金壇之地﹐第八洞天﹐東北門在潤州境也。丹陽與茅山地相犬牙。又三茅﹐陶故居﹐則《瘞鶴銘》爲隱居不疑。歐陽公精識絕世﹐於是正尢審﹐一質以意乃誤﹐是以君子愼於傳疑也。又碑旁小碣刻詩云「江外水不凍﹐今年寒苦遲。三山在何許﹖欲到風引歸。」後題「丹陽掾王瓚作」。近時發地﹐復得一小石云「縱步不知遠﹐夕陽猶未回。好花隨意發﹐流水趁人來。」二碑字類《瘞鶴銘》﹐殊不可考。余嘉其淸綺﹐並錄之云。《榭萱錄》云「杜子美自負其詩﹐鄭虔妻病瘧﹐過之云﹕當誦予詩﹐瘧鬼自避。初云『日月低秦樹﹐乾坤繞漢宮』﹔不愈﹐則誦『子章髑髏血模糊﹐手提擲還崔大夫』﹔又不愈﹐則誦『虯須似太宗﹐色映塞外春』。若又不愈﹐則盧﹑扁無如之何。」此唐未俗子之論。少陵與虔結交﹐義動死生。若此乃昨暮小兒語耳﹐萬無此理。「虯須似太宗」﹐乃《八哀詩》謂汝陽王琎也。琎𨿽死先於虔﹐而《八哀詩》乃鄭虔輩沒後同時作﹐則虔不及見此詩明矣。詩之聲律﹐至唐始成。然亦多原六朝旨意﹐而造語工夫﹐各有微妙。何遜《入西塞詩》﹕「薄雲巖際出﹐初月波中上。」至少陵《江邊小閣》則云「薄雲巖際宿﹐孤月浪中翻。」𨿽因舊而益妍﹐此類獺髓補痕也。《玉臺集序》﹕「金星將婺女爭華﹐麝月與嫦娥競爽。」北齊碑云「浮雲共嶺松張蓋﹐秋月與巖桂分叢。」庾子山《馬射賦》﹕「落花與芝蓋齊飛﹐楊柳共春旗一色。」王勃《滕王閣記》﹕「落霞與孤鶩齊飛﹐秋水共長天一色。」薛逢云「原花將晚照爭紅﹐怪石與寒流共碧。」「銀章與朱紱相輝﹐熊軾共隼旟爭貴。」語意互相剽竊﹐所謂左右拔劍﹐彼此相笑﹐於少陵精粗有間矣。學者當知古人所謂須機杼自成一家風骨﹐不可與人同生共活也。杜少陵云「作詩用事﹐要如釋氏語﹕水中著鹽﹐飲水乃知鹽味。」此說詩家密藏也。如「五更鼓角聲悲壯﹐三峽星河影動搖」。人徒見淩轢造化之气﹐不知乃用事也。《襧衡傳》﹕「撾漁陽摻﹐聲悲壯。」《漢武故事》﹕「星辰影動搖﹐東方朔謂民勞之應。」則善用故事者﹐如系風捕影﹐豈有迹耶﹖此理迨不容聲﹐余乃顯言之﹐已落第二矣。都人劉克者﹐窮該典籍﹐人有僻書疑事﹐多從質之。嘗注杜子美﹑李義山集﹐與客論云「子美《人日詩》﹕『元日至人日﹐未有不陰時。』人不能知。四百餘年來﹐惟子美與克會耳。」因取書示客曰「此方朔占書也。歲旦至八日﹕一雞﹑二犬﹑三豕﹑四羊﹑五牛﹑六馬﹑七人﹑八谷。其日晴﹐所主之物育﹐陰則災。少陵意謂天寶流離﹐四方云擾幅裂﹐人物歲歲俱災﹐此豈《春秋》書『王正月』意耶﹖」深得古人用心如此。作詩者﹐陶冶物情﹐體會光景﹐必貴乎自得。蓋格有髙下﹐才有分限﹐不可彊力至也。譬之秦武陽气蓋全燕﹐見秦王則戰掉失色﹔淮南王安﹐𨿽爲神仙﹐謁帝猶輕其舉止。此豈由素習哉﹖余以謂少陵﹑太白﹐當險阻艱難﹐流離困躓﹐意欲卑而語未嘗不髙﹔至於羅隱﹑貫休﹐得意偏霸﹐誇雄逞奇﹐語欲髙而意未嘗不卑。乃知天稟自然﹐有不能易者也。李義山《雜纂》﹐品目數十﹐蓋以文滑稽者。其一曰「殺風景」﹐謂淸泉濯足﹑花上曬褌﹑背山起樓﹑燒琴煮鶴﹑對花飲茶﹑松下喝道。晏元獻慶曆中罷相守潁﹐以惠山泉烹茶注﹐從容置酒﹐賦詩曰「稽山新茗綠如煙﹐靜挈都藍煮惠泉。未向人間殺風景﹐更持醪醑醉花前。」王文公元丰末居金陵﹐蔣大漕穎叔夜謁公於蔣山﹐騶從甚都。公取「松下喝道」語戲之﹕「扶衰南陌望長楸﹐燈火如星滿地流﹐但怪傳呼殺風景﹐豈知禪客夜相投。」自此「殺風景」之語頗著於世。讀書天下難事﹐著功有淺深耳。唐人以詩爲專門之學﹐𨿽名世善用古事者﹐或未免小誤。如王摩詰詩﹕「衛靑不敗由天幸﹐李廣無功緣數奇。」「不敗由天幸」﹐乃霍去病﹐非衛靑也。《去病傳》云「其軍嘗先大將軍﹐亦有天幸﹐未嘗困絕。」意有「大將軍」字﹐誤指去病作衛靑爾。李太白「山陰道士如相訪﹐爲寫《黃庭》換白鵝。」乃《道徳經》﹐非《黃庭》也。逸少嘗寫《黃庭》與王修﹐故二事相紊。杜牧之尢不勝數。前輩每云「用事𨿽了在心目間﹐亦當就時討閱﹐則記牢而不誤。」端名言也。丹靑吟詠﹐妙處相資。昔人謂「詩中有畫﹐畫中有詩」者﹐蓋畫手能狀﹐而詩人能言之。唐有《盤車圖》﹐畫重崗復嶺﹐一夫驅車山谷間。歐陽賦詩﹕「坡長阪峻牛力疲﹐天寒日暮人心速。」又南唐畫號《四暢圖》﹐其一剔耳者﹐曲肘仰面作挽弓勢﹔一搔首者﹐使小靑理髮﹐趺坐俯首﹐兩手置膝作輪指狀。魯直題云「剔耳厭塵暄﹐搔頭數歸日。」且畫工意初未必然﹐而詩人廣大之。乃知作詩者徒言其景不若盡其情﹐此題品之津梁也。唐人弔杜子美﹕「賦出三都上﹐詩須二雅求。」蓋少陵遠繼周詩法度。余嘗以經旨箋其詩云「『與奴白飯馬靑蒭』﹐𨿽不言主人﹐而待奴﹑馬如此﹐則主人可知。與《詩》所謂『言刈其楚﹐言秣其馬』﹔『言刈其蔞﹐言秣其駒』同意。又『小城萬丈餘﹐大城鐵不如』﹐則小城難爲髙﹑大城難爲堅故也。正得古人著書互相備意。」歐陽文忠公曰「爲文要當做不盡﹐乃有餘味。」又曰「爲文之體﹐初欲奔放﹐抗志气於八極之表﹐久當收節﹐使簡嚴正﹐或時肆發以自舒﹐勿拘一體﹐則盡善矣。」其論梅聖兪詩曰「譬如妖韶女﹐老自有餘態。又如食橄欖﹐眞味久愈在。」公文章周流天壤﹐斯文主盟﹐信不誣已。黃魯直嘗語嗜學者﹕「少陵論吳道子畫云﹕『前輩吳生遠擅場。』蓋古人於能事不獨近跨時輩﹐要須於前輩中擅場耳。」晏元獻守汝陰﹐梅聖兪自都下特往見之﹐劇談古今作詩體制。聖兪將行﹐公置酒潁河上﹐因言古今章句中全用平聲﹐制字穩帖﹐若神施鬼設者﹐如「枯桑知天風」是也﹐恨未見側字詩。聖兪旣引舟﹐遂作五側體寄公﹕「月出斷岸口﹐影照別舸背。且獨與婦飲﹐頗勝俗客對。月漸上我席﹐暝色亦稍退。豈必在秉燭﹐此景已可愛。」此詩家一種事也。少陵《飲中八仙歌》用韻﹐「船」字﹑「眠」字﹑「天」字各二用﹐「前」字凡三﹐於古未見其體。余嘗質之叔父文正﹐曰「此歌分八篇﹐人人各異﹐𨿽制重韻無害﹐亦周詩分章意也。」握牘吮墨者﹐可不知乎。三吳僧義海﹐朱文濟孫﹐以琴世其業﹐聲滿天下。歐陽文忠公嘗問東坡﹕「琴詩孰優﹖」坡答以退之《聽穎師琴》。公曰「此只是聽琵琶爾。」或以問海﹐曰「歐陽公一代英偉﹐何斯人而斯誤也。『暱暱兒女語﹐恩怨相爾汝』﹐言輕柔細屑﹐眞情出見也﹔『劃然變軒昂﹐勇士赴敵場』﹐精神余溢﹐竦觀聽也﹔『浮雲柳絮無根蒂﹐天地闊遠隨飛揚』﹐縱橫變態﹐浩乎不失自然也﹔『喧啾百鳥羣﹐忽見孤鳳凰』﹐又見穎孤絕﹐不同流俗下俚聲也﹔『躋攀分寸不可上﹐失勢一落千丈彊』﹐起伏抑揚﹐不失故常也。皆指下絲聲妙處﹐惟琴爲然。琵琶格上聲﹐烏能爾耶﹖退之深得其趣﹐未易譏評也。」東坡後有《聽賢師琴詩》﹕「大弦春溫和且平﹐小弦廉折亮以淸。平生不識宮與角﹐但聞牛鳴盎中雉登木。門前剝啄誰扣門﹖山僧未閒君勿瞋。歸家且覓千斛水﹐洗淨從來箏笛耳。」詩成﹐欲寄歐公而公亡﹐每以爲恨。客復問海﹐海曰「東坡詞气﹐倒山傾海﹐然亦未知琴。『春溫和且平﹐廉折亮以淸』﹐絲聲皆然﹐何獨琴也﹔又特言大小琴聲﹐不及指下之韻。『牛鳴盎中雉登木』﹐槪言宮角耳﹐八音宮角皆然﹐何獨絲也﹖」聞者以海爲知言。余嘗考今昔琴譜﹐謂宮者非宮﹐角者非角。又五調疊犯﹐特宮聲爲多﹐與五音之正者異﹐此又坡所未知也。東漢之士尙名節﹐不以死生易其節﹐顧豈同小夫以利害錙末動心﹖風教之善﹐歆艷後世。余謂嚴子陵有以激厲其端也。權徳輿作《嚴子陵》詩曰「潛驅東漢風﹐日使薄者淳。」此語典刑可嘉。

卷中

王文穆欽若未第時﹐寒窘﹐依幕府家。時章聖以壽王尹開封﹐一日晚﹐過其捨。左右不虞王至﹐亟取紙屏障風。王顧屏間一聯「龍帶晚煙離洞府﹐雁拖秋色入衡陽」﹐大加賞愛﹐曰「此語落落有貴气﹐何人詩也﹖」對曰「某門客王欽若。」王遽召之﹐見其風度。其後信任頗專﹐致位上相。風雲之會﹐實基於此焉。魯公在玉堂七年﹐屢艸大典冊﹐余近模擬﹐逮歲餘方成編﹐薦紳類能傳頌。如《春帖子》﹕「三十六宮人第一﹐玉樓春困夢熊羆。」「龍燭影中猶是臘﹐鳳簫聲裏已吹春。」世傳蔣穎叔之作﹐殆非也。宋元憲公始拜內相﹐望重一時﹐且大用矣。同列譖其姓宋而郊名﹐非便。公奉詔更名庠﹐意殊怏快不滿。會用新名移書葉道卿淸臣﹐仍呼同年。葉戲答公曰「淸臣﹐宋郊榜第六中選。徧閱《小錄》﹐無宋庠者﹐不知何許人。」公因寄一絕自解﹕「紙尾勤勤問姓名﹐禁林依舊玷華纓。莫驚書錄題臣向﹐卽是當時劉更生。」韓退之《宿龍門灘》詩﹕「浩浩復湯湯﹐灘聲抑更揚。」黃魯直曰「退之裁聽水句尢工切﹐所謂浩浩湯湯抑更揚者﹐非諳客裏夜臥﹐飽聞此聲﹐安能周旋妙處如此﹖」今昔文士不善詩者﹐唐有李習之﹑皇甫持正﹐本朝則尹師魯。習之有《贈藥山惟儼禪師》絕句﹑《送毛仙翁》詩。後爲鄭州﹐有《磚渠》詩。而劉貢父不記爲鄭﹐乃謂自一李翺﹐非習之。余謂唐固有同姓名者﹐此眞翺詩也。然習之三詩外﹐獨退之《遠遊聯句》中「韓孟正並驅﹐爭先時習之」上一聯云「前之詎灼灼﹐此去信悠悠。」乃復更無他語。王深父回嘗戲曰「度習之聯句﹐見其思索枯澀﹐退之必曰﹕『公道不去矣﹐不若罷休。』」此前輩雅戲也。杜少陵文自古奧﹐如「九天之云下垂﹐四海之水皆立。」「忽翳日而翻萬象﹐卻浮空而畱六龍。」萬舞淩亂﹐又似乎春風壯而江海波﹐其語皆磊落驚人。或言無韻者不可讀﹐是大不然。東坡《有美堂》詩﹕「天外黑風吹海立﹐浙西飛雨過江來。」蓋出此。或謂東坡不喜老杜古文﹐今復何如﹖余謂不示人以璞之意。嘗有客遊有美堂﹐坐上誦此句﹐或曰「『風吹海立』﹐世間豈有是理﹖」此尢可笑也。歐陽文忠公語人曰「修在三峽賦詩﹕『春風疑不到天涯﹐二月山城未見花。』若無下句﹐則上句直不見佳處﹔並讀之﹐便覺精神頓出。」文章難評如此﹐要當著意詳味之耳。張亶誠甫﹐洛陽人﹐仕熙寧中﹐超詣不羣。一日﹐病得愈﹐夢行太空中﹐聞天風海濤﹐聲震林木。徐見海中樓闕金碧﹐半雲霞中﹐覺鬢髮皆爽气。頃列瓊裾瑯佩者數百人﹐相與間坐﹐揖亶﹐出軸紙請賦。視筆硯﹐皆碧玉色。且誡曰「此間文章﹐要似隱起鸞鳳﹐當與織女機杼分巧﹐過是乃人問語耳。」亶成一絕﹕「天風吹散赤城霞﹐染出連云萬樹花。誤入醉鄕迷去路﹐傍人應笑亦忘家。」羣仙駢首伸紙爭玩味。一人曰「子詩佳絕﹐未免近凡。」酌酒一杯﹐極甘寒﹐忽覺身墮千仞之山﹐恍然而寤。東坡云「歐公喜古人『竹徑通幽處﹐禪房花木深』﹑『柳塘春水慢﹐花塢夕陽遲』﹐自言終身學不能到。此固佳句﹐特鳳凰一毛耳。公之才若垂天之云﹐彼何足道﹖豈厭八珍乃喜螺蛤耶﹖」國初﹐宋琪﹑沈義倫俱在黃閣。時久旱﹐旣雨﹐復不止。廣陌塗掉﹐琪厭之﹐謂義倫曰「可謂『燮成三日雨』。」義倫遽對曰「調得一城泥。」藝祖知而鄙大臣之不學。楊徽之聞而抵掌曰「不意中書再生沈﹑宋。」張籍《寒食內宴》詩﹕「朝光瑞气滿宮樓﹐絲纛魚龍四面稠。廊下禦廚分冷食﹐殿前香騎逐飛球。千官盡醉猶教坐﹐百戲皆呈未放休。共喜拜恩侵出夜﹐金吾不敢問行由。」乃知唐淸明亦宴百官﹐皆冷食。又見宴設有至夜而罷者。大抵唐人多喜言榮遇故事﹐此詩是已。洞庭天下壯觀﹐自昔騷人墨客鬥麗搜奇者尢眾﹐如「水涵天影闊﹐山拔地形髙」﹐又「四顧疑無地﹐中流忽有山」﹑「鳥飛應畏墮﹐帆遠卻如閒」﹐皆見稱於世。然未若孟浩然「气蒸云夢澤﹐波動嶽陽城」﹐則洞庭空闊無際﹑气象雄張如在目前。至讀杜子美詩﹐則又不然﹕「吳楚東南坼﹐乾坤日夜浮。」不知少陵胸中吞幾云夢也。李太白秀逸獨步天下﹐其遺篇世多傳之﹐獨近人有見其仙去後詩﹐略云「斷崖如削瓜﹐嵐光破崖綠。天河從中來﹐白雲漲川谷。玉案勅文字﹐世眼不可讀。攝身臨靑霄﹐松風拂我足。」又云「舉袖露條脫﹐招我飯胡麻。」眞雲煙中語也。蘄州黃梅縣峯頂寺﹐在水中央﹐環伏萬山﹐人迹所罕到。曾子山阜爲令時﹐因事登其上﹐見梁間一榜﹐塵暗粉落﹐蛛絲蒙罥﹐幾不可讀。滌拂之﹐乃謫仙詩也﹕「夜宿峯頂寺﹐舉手捫星辰。不敢髙聲語﹐恐驚天上人。」世傳楊文公初時詩者﹐誤矣。國初僧贊寧﹐鴻博能文﹐善品藻。評雍陶《鷺鴛篇》「立當靑艸人先見﹐行傍白蓮魚未知」﹐此固佳對﹐然他語多直滯﹐雅不相當。大抵詩章妍媸不勻﹐獨中間只句警拔﹐正類兩體夫肩輿﹐翠中著西施也。髙英秀者﹐吳越國人﹐與贊寧爲詩友﹐口給﹐好罵滑稽﹐每見眉目有異者﹐必噂短於其後﹐人號「惡喙薄徒」。嘗譏名人詩病云「李山甫《覽漢史》﹕『王莽弄來曾半破﹐曹公將去便平沈。』定是破船詩。李羣玉《詠鷓鴣》﹕『方穿詰曲崎嶇路﹐又聽鉤輈格磔聲。』定是梵語詩。羅隱曰﹕『雲中雞犬劉安過﹐月裏笙歌煬帝歸。』定是見鬼詩。杜荀鶴曰﹕『今日偶題題似著﹐不知題後更誰題。』此子詩也。不然﹐安有四蹄﹖」贊寧笑謝而已。歐陽公《歸田錄》﹕「王建《宮詞》﹐多言唐宮中事。羣書缺記者﹐往往見其詩曰。如﹕『內中數日無呼喚﹐傳得滕王《蛺蝶圖》。』滕王元嬰﹐髙祖子﹐史不著所能﹐獨《名畫記》言善畫﹐亦不云工蛺蝶。」所書止此。殊不知《名畫記》自紀嗣滕王﹑湛然善花鳥蜂蝶。又段成式著《酉陽雜俎》亦云「嘗見滕王蝶圖﹐有名江夏班﹑大海眼﹑小海眼﹑菜花子。」此蓋湛然﹐非元嬰也。孰謂張彥遠不載耶﹖王建《宮詞》﹕「魚藻宮中鎖翠蛾﹐先皇行處不曾過。如今池底休鋪錦﹐菱角雞頭積漸多。」或問池底鋪錦事﹐余答曰「此見李石《開成承詔錄》﹐文宗論徳宗奢靡云﹕『問得禁中老宮人﹐每引流泉﹐先於池底鋪錦。』則知建詩皆摭實﹐非鑿空語也。」王介甫﹑歐陽永叔﹑梅聖兪﹐皆一時聞人。坐上分題賦虎圖﹐介甫先成﹐眾服其敏妙。永叔乃袖手。或以問余﹐余答曰「此體杜甫《畫鶻行》耳。」問者爲然。大抵前輩多模取古人意﹐以紓急解紛﹐此其一也。王師弔伐江左﹐城將破。或夢丱角女子行空中﹐以巨簁簁物﹐散落如荳﹐著地皆成人。問其故﹐曰「此當死於難者。」後見一貴人﹐盛冠服﹐繼墮於地。云「此徐舍人也。」旣寤﹐聞徐鍇死圍城中。王文公兄弟在金陵《和王徽之皙登髙齋》詩﹐押「簁」字。平甫曰「當時徐氏擅筆墨﹐夜圍夢墮空中簁。」此事奇譎﹐而盤屈彊韻中﹐可謂縛虎手也。南唐後主圍城中作長短句﹐未就而城破。「櫻桃落盡春歸去﹐蝶翻金粉雙飛﹐子規啼月小樓西。曲瓊金箔﹐惆悵捲金泥。門巷寂寥人去後﹐望殘煙艸低迷。」余嘗見殘稿點染晦昧﹐心方危窘﹐不在書耳。藝祖云「李煜若以作詩工夫治國事﹐豈爲吾虜也。」詩家情致﹐人自一種風气。山林鍾鼎與夫道釋流語﹐有不可易者。如事帶方外﹐俗謂有蔬筍气﹔辭旨凡拙﹐則謂學究體。範謙叔致虛居方城﹐有髙士館於家﹐自言昔乃白髮社翁﹐遇師授以神藥。今年踰下壽﹐顏渥如丹﹐有孺子色。旣久告歸﹐畱一絕﹐末句云「莫訝杖藜歸去早﹐舊山閒卻一溪云。」此眞道人家風格也。東坡嘗云「僧詩要無蔬筍气。」固詩人龜鑑﹐今時誤解﹐便作世网中語。殊不知本分風度﹑水邊林下气象﹐蓋不可無。若淨洗去淸拔之韻﹐使眞俗同科﹐又何足尙﹖要當弛張抑揚﹐不滯一隅耳。齊己「春深遊寺客﹐花落閉門僧」﹐惠崇「曉風飄磬遠﹐暮雪入廊深」之句﹐華實相副﹐顧非佳句耶﹖天聖間﹐閩僧可仕頗工章句﹐有《送僧詩》﹕「一缽卽生涯﹐隨緣度歲華。是山皆有寺﹐何處不爲家。笠重吳天雪﹐鞋香楚地花。他年訪禪室﹐寧憚路岐賒。」亦非食肉者能到也。王文公見東坡《醉白堂記》﹐徐云「此定是韓﹑白優劣論。」東坡聞之曰「不若介甫《虔州學記》﹐乃學校策耳。」二公相誚或如此﹐然勝處未嘗不相傾慕。元佑間﹐東坡奉祠西太乙﹐見公舊題﹕「楊柳鳴蜩綠暗﹐荷花落日紅酣﹐三十六陂春水﹐白頭想見江南。」注目久之曰「此老野狐精也。」吳越王錢鏐時﹐宰相皮光業以詩爲己任﹐嘗得一聯﹕「行人折柳和輕絮﹐飛燕銜泥帶落花。」自負警策﹐哦示同僚﹐眾爭嘆譽﹐以謂駢珠疊玉。元帥判官裴光約者﹐彊項之士﹐抗聲曰「二句偏枯不爲工﹐蓋柳當有絮﹐泥或無花故耳。」此誠詞人膏肓也。少陵寓同谷縣﹐作《七歌》。其四云「嗚呼四歌兮歌四奏﹐竹林爲我啼淸晝。」乃古本也。後注詩者更作「林猿」﹐今本皆依之。崇寧間﹐有貢士自同州來﹐籠一禽﹐大如雀﹐色正靑﹐善鳴。間其名﹐曰「此竹林鳥也。」少陵於詩﹐目必紀其處﹐以明風俗萬物﹐詔於後人﹐豈易攺耶﹖余得之於朋友間云。王文公歸金陵﹐四方種學緝文之士多歸之。一經題品﹐號爲「雲霄中人」。嘗有徹名自稱詩客者見公﹐四坐笑曰「此罌水詫海漢也。」客云「某學有年﹐稿山筆冢矣﹐恨未耦知者耳。願受一題。」公曰「古今詠物﹐獨未有沙詩﹐生能賦此乎﹖」乃韻曰「星」。客應聲曰「茫茫黃出塞﹐漠漠白鋪汀。鳥散風回篆﹐潮平日射星。」公厚禮之。元厚之生平嗜富貴﹐不喜處外﹐而轉徙牧守﹐意多觖望。比再領長樂﹐親舊祖道都門﹐勉以東閩盛府﹐百僚所聚﹐且壑源之茗﹐泉南之甘﹐烏石之荔子﹐珍絕天下﹐溪山風物﹐足以遊衍。厚之下車﹐寄詩謝之﹕「丹荔黃甘北苑茶﹐勞君誘我向天涯。爭如太液樓邊看﹐池北池南總是花。」名山福地﹐古來題詠傳諷於世者尢鮮。緱氏王子晉升仙之地﹐有祠在焉。像設塵昏﹐奠獻不繼﹐然宛存山川古色。鄭工部文寶嘗題一絕﹕「秋陰漠漠秋雲輕﹐緱氏山頭月正明。帝子西飛仙馭遠﹐不知何處夜吹笙。」後晏元獻守洛﹐過見之﹐取白樂天語書其後云「此詩在在有神物護持。」黃魯直自黔南歸﹐詩變前體﹐且云「要須唐律中作活計﹐乃可言詩。如少陵淵蓄云萃﹐變態百出﹐𨿽數十百韻﹐格律益嚴謹﹐蓋操制詩家法度如此。」余觀魯直《和吳余幹廖明略白雲亭燕集詩》﹕「江靜明花竹﹐山空響管弦。風生學士院﹐云繞令君筵。百越餘生聚﹐三吳遠接連。庖霜刀落膾﹐執玉酒明船。葉縣飛來舄﹐壺公謫處天。酌多時暴諧﹐舞短更成妍。惟我孤登覽﹐觀詩未究宣。空餘五字賞﹐又似兩京然。醫是肱三折﹐官當歲九遷。老夫看鏡裏﹐衰白敢爭先﹖」直可拍肩挽袂矣。黃魯直貶宜州﹐謂其兄元明曰「庭堅筆老矣﹐始悟抉章摘句爲難。要當於古人不到處畱意﹐乃能聲出眾上。」元明問其然﹐曰「某近詩『醉鄕閒處日月﹐鳥語花間管弦』是也。」此優入詩家藩閫﹐宜其名世如此。李邯鄲仁廟朝嘗有題《周朝三陵》詩﹐其《恭帝陵》云「弄耜牽車挽鼓催﹐不知門外倒戈回。荒榛斷隴可三尺﹐誰道房陵半仗來。」後爲敵家所訐﹐以誣訕得罪。餘外氏徐有仕治平間者﹐因霖潦戲作賦﹕「求晴霽而終朝禮佛﹐放朝參而隔夜傳宣。泥塗盡沒於街心﹐不通車馬﹔波浪得平於橋面﹐難渡舟船。」盛傳都下。執政者持以丐罷﹐徐遂坐貶。崇寧間﹐徐之侄﹑邯鄲之孫同捨太學﹐敍家世﹐李云「足下伯父乃爾能賦乎﹖」徐遽答曰「令祖尢會作詩。」一坐絕倒﹐以爲名對。然以此戲﹐則過矣。嘉佑初﹐歐陽公﹑王禹玉珪﹑梅公儀摯﹑韓子華絳﹑範景仁鎭﹐五人名在當世﹐同掌春闈﹐有《禮部唱和》傳落華夏。時梅聖兪爲其屬﹐有《閱進士就試》云「萬蟻戰酣春晝永﹐五星明處夜堂深。」舉子戲曰「主文自目爲星﹐我輩爲蟻﹐此試官謙徳也。」南唐𨿽僭僞一方﹐風流特甚﹐逮今楮墨書畫﹐皆爲世寶﹐人物文章﹐勝妙非特此。至於西蜀歐陽炯﹑長沙徐仲雅輩﹐亦不凡也。余嘗愛徐《宮詞》云「內人曉起怯春寒﹐輕揭朱簾看牡丹。一把柳絲收不得﹐和風搭在玉欄桿。」其富貴瀟灑﹐可謂兩得矣。徐州燕子樓直郡捨後﹐乃唐節度使張建封爲侍兒盼盼者建﹐白樂天贈詩自誓而死者也。陳彥升嘗畱詩﹐辭致淸絕﹕「僕射荒阡狐兔遊﹐侍兒猶住水西樓。風淸玉簞慵欹枕﹐月好珠簾懶上鉤。寒夢覺來滄海闊﹐新愁吟罷紫蘭秋。樂天才似春深雨﹐斷送殘花一夕休。」後東坡守徐﹐移書彥升曰「《彭城八詠》如《燕子樓》篇﹐直使鮑﹑謝斂手﹐溫﹑季變色也。」袁陟世弼﹐豫章人。韓魏公﹑歐陽文忠公﹑劉原父﹑王文公﹐皆其知友。丱角時能詩﹐天才秀穎﹐有唐人風。嘉佑問﹐終祕書丞。且死﹐上《建儲議》﹐又自志其墓﹐爲《哀詞》曰「靑靄千峯暝﹐悲風萬木呼。其誰掛寶劍﹐應有奠生芻。皓月終宵隕﹐長松半壑枯。泉聲吾所愛﹐能到夜臺無﹖」讀者深悼惜之。王文公嘗手寫陟《贈郭祥正》詩﹕「方山憶共泛金船﹐屈指於今五六年。風送梨花吹醉面﹐月和溪水上歸韉。浮生聚散應難料﹐末路窮通盡偶然。欲問故人牢落事﹐粗裘深入白雲眠。」陟自號遁翁﹐有集十卷。盧秉﹐元丰間有能詩聲﹐嘗臥疾夢入古祠。祠有大池﹐島嶼森列﹐錦衣繡幘者維馬繽紛數十百人。問之﹐曰「未央宮也。」頃一綠衣中使亟召盧。過池﹐至大殿﹐坐木土偶數十﹐率丈餘。丹綠陳落﹐而笑語髙徹。旁一人引盧就坐﹐給筆札﹐命賦《宮詞》。旣寤﹐記其半。是向午﹐復昏絕﹐又續其夢。中夜而興﹐乃盡得其詩﹕「絮撲芙蓉苑﹐萍開太液波。黃頭吹玉笛﹐擢影落天河。」「艸染天邊碧﹐花勻日腳紅。須知親帝澤﹐不必籍春工。」「花萼蜂兒影﹐簾旌燕子風。遊絲避金葆﹐吹過紫垣東。」「翠環雙鳳帶﹐小隊五花蹄。十二龍鉤捲﹐梨花爛熳時。」「花蒂流金水﹐知從祕苑來。春風如解意﹐不敢起纖埃。」「粉蝶非仙骨﹐隨風過苑墻。穿花不敢采﹐應怯內家香。」「沈沈雨過宮槐綠﹐寂寂春殘輦路香。細想人間無此景﹐夜來魂夢到昭陽。」「迎春新燕尾纖纖﹐拂柳穿花掠翠檐。聞道藥宮三十六﹐美人爭爲捲珠簾。」「蓬萊風蹙水紋斑﹐月甃風廊四百間。云外蹕聲穿嶺去﹐行宮簇馬望驪山。」「落絮蒙蒙立夏天﹐樓前槐影葉初圓。傳聞紫殿深深處﹐便有春風入舜弦。」明年﹐病夢如昨﹐聽《霓裳》三獻。覺而語家人曰「《霓裳》聲絕人世矣。」又云「三獻﹐吾能久乎﹖」已而果卒。余觀前人辭章不正者﹐類托之夢兆。此特明白怪奇如是﹐殆不可理推也。鍾弱翁傅帥平涼﹐戎事有間﹐延賓客。一日﹐有方士偕眾通謁﹐幅巾﹐衣白紵﹐短不掩骭﹐气局廣深﹐進退從容中度﹐從牧童牽黃犢立庭下。弱翁異之﹐指牧童曰「道人頗能賦此乎﹖」笑曰「不煩我語﹐是兒能之。」牧童方擘箋放筆大書曰「艸鋪橫野六七里﹐笛弄晚風三四聲。歸來飽飯黃昏後﹐不脫蓑衣臥月明。」旣去﹐郡人皆見方士擔兩大甕﹐長歌出郭﹐迹之不見。章質聞者﹐曰「甕乃兩口﹐豈洞賓耶﹖」蜀道山川雄天下﹐至遂昌﹐遽見萬峯競秀﹐如排戶牖而林立矣。家君紹聖初召還成都﹐盛夏過之﹐小憩官舍。捨依山﹐有亭曰寶峯﹐俯泉石﹐枕林谷。蘭森淸泠﹐洗然忘倦﹐遂畱詩﹐涉筆立成﹕「我行畏暑途﹐遵莽乘夜鶩。霞散赤云朝﹐雨暝炎風暮。駕言止益昌﹐陟彼寶峯路。有亭作者誰﹖�����。逍遙步庭際﹐天宇在一顧。嘉川指掌平﹐劍嶺若跬步。執熱欲以濯﹐涼飆生牖戶。維南面崇崗﹐曉日披重霧。嗚鼉靜巖壑﹐好鳥啼幽樹。十年徧四方﹐嘗懷百憂慮。徜徉散疏襟﹐邂逅慰羈寓。人生異憂樂﹐所樂惟所趣。我樂殊未央﹐不如早歸去。」至今每云﹐適意處無如此。歐陽文忠公文章道術爲學者師﹐始變楊﹑劉體﹐不泥古陳。然每用事間鉤深出奇以示學者﹐如《謝寄牡丹》﹕「爾來不覺三十年﹐歲月才如熟羊胛。」用史載海東有國曰骨利幹﹐地近扶桑。國人初夜煮羊胛﹐方熟而日已出﹐言其疾也。韓偓詩﹕「鵝兒唼啑雌黃觜﹐鳳子輕盈膩粉腰。」不記「鳳子」定是何物。或問余﹐姑以「蝶」應之﹐問者依違而已。退念藏書數萬﹐不能貯心﹐亦病也。徐悟乃崔豹《古今注》耳﹐謂蛺蝶大者爲鳳子。此非幽經僻說﹐尙爾不記﹐故知學者要當博讀古今﹐又能彊記﹐始可言詩耳。

卷下

潁陽石唐山一峯﹐特峙勢雄秀﹐獨支徑通絕頂﹐有石室﹐邢和璞算心處也。治平中﹐許昌齡安世諸父早得神仙術﹐杖策來居﹐天下傾焉。後遊太淸宮﹐時歐陽文忠公守亳社。公生平不肯佛老﹐聞之﹐要致州捨﹐與語﹐豁然有悟﹐贈之詩曰「綠發靑瞳瘦骨輕﹐飄然乘鶴去吹笙。郡齋獨坐風生竹﹐疑是孫登長嘯聲。」公集中許道人﹑石唐山隱者﹐皆昌齡也。一日﹐公問道﹐許告以公屋宅已壞﹐難復語此﹐但明了前境﹐猶庶幾焉﹐且道公昔遊嵩山見神淸洞事。公默有所契﹐語祕不傳。後公歸汝陰﹐臨薨﹐以詩寄之﹕「石唐仙室紫雲深﹐潁陽眞人此算心。眞人已去升寥廓﹐峨峨巖花自開落。我昔曾爲洛陽客﹐偶向巖前坐盤石。四字丹書萬仞崖﹐神淸之洞鎖樓臺。云深路絕無人到﹐鸞鶴今應待我來。」又嘗手書昌齡詩﹕「南莊相對北莊居﹐更入深山十里餘。幽路每尋樵徑上﹐眞心還與世情疏。雲中犬吠流星過﹐天外雞鳴曉日初。昨日有人相問訊﹐旋將落葉寫回書。」讀此可想見其人矣。神淸洞﹐世固詳其事﹐而昌齡尢瑰異﹐信公眞神仙中人也。王黃州禹偁始居濟陽﹐父本行磨家。時畢文簡公士安爲州從事﹐元之七歲﹐一日﹐代其父輸面﹐至公宇﹐立庭下﹐應對不懾。文簡方命諸子屬對﹐云「鸚鵡能言爭似鳳﹖」文簡因曰「童子口舌喧呶﹐顧能對此乎﹖」意惡犯分而譏之。元之抗首應聲曰「蜘蛛𨿽巧不如蠶。」復涵諷意報文簡。文簡嘆曰「子精神滿腹﹐將且名世矣。」其後與公接武朝廷焉。宋元憲公鎭河陽﹐嘗坐麗譙﹐俯大河﹐得句云「舟從底柱過。」咀味口吻間﹐久不能對。一日再至﹐望太行諸峯森峙﹐云物如湧﹐遂續云「云自太行來。」此皆對景得之﹐天成混然﹐爲一篇警策﹐豈矜持與不用意便有妍媸耶﹖王文公云「李漢豈知韓道之﹐緝其文﹐不擇美惡。有不可以示子孫者﹐況垂世乎﹖」以此語門弟子﹐意有在焉﹐而其文迄無善本。蓋鬻書者誇新遂利﹐牽多亂眞﹐如「春殘葉密花枝少﹐睡起茶多酒盞疏」﹐「吾皇英睿超光武﹐上將威名得隗囂」﹐皆元之詩也。《全陵獨酌》「西江雪浪來天際」﹐《寄劉原父》「君不見﹐翰林放逐蓬萊殿」﹐王君玉詩也。「臨律艷艷花千樹」﹐「天末海門橫北固」﹐「不知朱戶鎖嬋娟」﹐皆王平甫詩也。此類不勝數。眾所傳諷者﹐多非公句﹔余每嘆惜於斯云。魯公文章﹐世仰雄傑﹐至裁長短句﹐兼有昔人風流淸婉體趣。嘗有車駕袚褉西池﹐擬應制曰「華林芳晝﹐春水綠漪﹐全池瓊苑韶景麗。千重錦繡﹐萬頃玻璃﹐鋪淨練﹐長虹跨浪﹐非煙非霧﹐一簇樓臺﹐水面鷁首秋千。波舴艋﹐驚魚潛鷗遠。君王共樂﹐星列羽衛﹐修褉豫游水殿。凝望處﹐珊瑚鞭裊﹐天驥將軍遵路款。云鐃迅棹﹐風旗疊鼓﹐矯首龍舟出岸。時乘殿外﹐寶津樓下﹐見華芝回輦。三斛力引雕弓﹐百中穿楊神武箭。長空望羽﹐縹緲雲中落雁。九衢十里花光轉﹐萬歲聲鰲抃。洛浦人歸﹐瑤池飲散﹐有鶯啼蝶戀。」丙申歲閏元宵﹐應制曰「閏餘三五輕寒峭﹐雪過睛云如掃。天仗下﹐臨蓬島﹐正耐鶯花繞。華芝回輦端門道﹐萬炬燭龍銜耀。樓上風傳語笑﹐歸似鈞天覺。」又《憶鳳凰家山》云「幽牕小砌西湖住﹐靑嶂排云入戶。檻外長江東注﹐芳艸天涯路。別來松菊應如故﹐花落花開幾度。惆悵未能歸去﹐入似桃源誤。」《和人對月》詞﹕「冰輪透幕﹐夜光寒﹐雲水浸欄桿。十分正好﹐寶庭未滿﹐半砌初殘。家在武陵靑嶂下﹐今共白雲閒。會須他日﹐手攜桂影﹐坐對靑山。」凡數十百解﹐類如此﹐見本集云。歐陽文忠公嘉佑中見王文公詩﹕「黃昏風雨暝園林﹐殘菊飄零滿地金。」笑曰「百花盡落﹐獨菊枝上枯耳。」因戲曰「秋花不比春花落﹐爲報詩人仔細吟。」文公聞之﹐怒曰「是定不知《楚辭》云『飡秋菊之落英』﹐歐陽公不學之過也。」文人相輕﹐信自古如此。紅梅淸艷兩絕﹐昔獨盛於姑蘇﹐晏元獻始移植西崗第中﹐特珍賞之。一日﹐貴遊賂園吏﹐得一枝分按﹐由是都下有二本。公嘗與客飲花下﹐賦詩曰「若更遲開二三月﹐北人應作杏花看。」客曰「公詩固佳﹐待北俗何淺耶﹖」公笑曰「顧傖父安得不然。」一座絕倒。王君玉聞盜花種事﹐以詩遺公﹕「館娃宮北舊精神﹐粉瘦瓊寒露蘂新。園吏無端偸折去﹐鳳城從此有雙身。」自爾名園爭培接﹐徧都城矣。張文潛耒云「東坡嘗言﹕韓退之詩『長安眾富兒﹐盤饌羅膻葷。不解文字飲﹐惟能醉紅裙。』疑若淸苦自飾者。至云『艷姬踏筵舞﹐淸眸射劍戟』﹐則知此老子个中興復不淺。」文潛戲答曰「愛文字飲者﹐與俗人沽酒同科。」劉原甫敞再婚某氏﹐歐陽永叔以二絕戲之﹕「平生志業有誰先﹐落筆文章海內傳。明日都城應紙貴﹐開簾卻扇見新篇。」「仙家千載一何長﹐浮世空驚日月忙。洞裏新花莫相笑﹐劉郎今是老劉郎。」原父不悅。仁廟嘉佑中﹐開賞花釣魚燕﹐王介甫以知制誥預末坐。帝出詩示羣臣﹐次第屬和。傳至介甫﹐日將夕矣﹐亟欲奏禦。得「披香殿」字﹐未有對。時鄭毅夫獬接席﹐顧介甫曰「宜對『太液池』。」故其詩有云「披香殿上畱朱輦﹐太液池邊送玉杯。」翌日﹐都下盛傳﹕王舍人竊柳詞「太液波翻﹐披香簾捲」。介甫頗銜之。王文公﹑宋次道同爲三司僚佐﹐次道出家藏詩集﹐爲刪次﹐號《百家選》。且敍云「欲知唐人所作﹐觀此足矣。」余讀之﹐見其取張祜《惠山寺詩》「泉聲到池盡﹐山色上樓多」﹐而不取《孤山寺詩》「樓臺聳碧岑﹐一徑入湖心。不雨山長潤﹐無雲水自陰。斷橋荒蘚澀﹐空院落花深。猶憶西窗月﹐鐘聲在北林。」又賈島平生得意句「獨行潭底影﹐數息樹邊身」復不取﹐而載「寫畱行道影﹐焚卻坐禪身」﹐不知意果何如。許昌西湖展江亭成﹐宋元憲畱題﹕「鑿開魚鳥忘情地﹐展盡江湖極目天。」咸以爲曠古未有。然本於五代﹐馬殷據潭州時﹐建玲瓏石室﹐號明月圃﹐命幕客徐仲雅賦云「鑿開靑帝春風圃﹐移下嫦娥夜月樓。」且用古語隨意擬﹐詞人類如此﹐有勝與否耳。東坡謫黃岡﹐與陳季常慥遊﹐樂甚。季常自以爲飽禪學﹐而妻柳氏頗悍忌﹐季常畏之。客至﹐或詬罵不已﹐聲達於外﹐客不安席﹐數引去。東坡因詩戲之云「誰似龍丘居士賢﹐談空說有夜不眠。忽聞河東獅子吼﹐拄杖落地心茫然。」葉致遠濤詩不極工而喜賦詠﹐嘗有《試茶》詩﹕「碾成天上龍和鳳﹐煮出人間蟹與蝦。」好事者戲公云「此非試茶﹐乃碾玉匠人嘗南食詩也。」近時傳東坡嶺外詞﹕「銀濤無際捲蓬瀛﹐落霞明﹐暮云平﹐曾見靑鸞紫鳳下層城。二十五弦彈不盡﹐空感慨﹐惜餘情。蒼梧煙水斷歸程﹐捲霓旌﹐爲誰迎。空有千行﹐流淚寄幽貞。舞罷魚龍雲海晚﹐千古恨﹐入江聲。」蔚有古意﹐讀者心動焉。乃葉少蘊夢得元符中尉丹徒日作《湘靈鼓瑟詞》﹐余嘗見其手稿﹐而世人多不知也。近人有遊羅浮﹐越大小石樓﹐將歸﹐迫暮﹐畱宿巖谷間。中夜﹐風薄月素﹐一人身無衣而紺毛覆體。因念山空月寂﹐此必仙也﹐乃再拜問道。異人由然不顧﹐但長嘯數聲﹐響振林谷﹐乃歌一詩而去﹕「云來萬嶺動﹐云去天一色。長嘯兩三聲﹐空山秋月白。」讀之使人翛然有絕俗念﹐不知身在塵埃中。然東坡在羅浮所敍山積﹐獨遺此﹐何耶﹖韓退之作《李幹墓志》﹐敍李虛中輩以藥敗﹐且戒人服金石﹐復躬蹈之。白樂天詩﹕「閒日一思舊﹐舊遊如目前。微之煉秋石﹐未老身溘然。退之服硫黃﹐一病竟不痊。」又張籍《哭退之》詩﹕「中秋十五夜﹐圓魄天差晴。爲出二侍女﹐合彈琵琶箏。」《唐語林》云「二侍妾名柳枝﹑絳桃。」其《使王庭湊有壽陽驛絕句》﹕「不見園花兼柳巷﹐馬頭惟有月團圓。」蓋寄意二姝。逮歸﹐而柳枝竄去。又有《鎭州初歸詩》﹕「別來楊柳街頭樹﹐擺亂東風只欲飛。惟有小園桃李在﹐畱花不發待郎歸。」自是專屬意絳桃矣。文公﹐巨儒也﹐乃以侍兒故敗於藥耶﹖陳傳道嘗於彭門壁間見書一聯﹕「一鳩鳴午寂﹐雙燕話春愁。」後以語東坡﹕「世謂公作﹐然否﹖」坡笑曰「此唐人得意句﹐僕安能道此﹖」石曼卿官冊府時﹐五鼓趨朝﹐見二舉子系邏捨﹐望曼卿號呼請救﹐因駐馬﹐召問卒長。曰「昨夕裏閈間有納婦者﹐二子穴隙以窺﹐夜分乃被執。」曼卿力爲揮解﹐卒長勉從之。二子叩頭拜於馬前。曼卿爲按轡口占一絕云「司空憐汝汝須知﹐月下敲門更有誰。叵耐一雙窮相眼﹐得便宜是落便宜。」東坡在徐﹐戲參寮曰「吾師比復飲酒食肉﹐何耶﹖」參寮初不悟﹐嘖曰「道潛久從公遊﹐未嘗一日渝齋禁。」坡云「曷固隱﹖師飲饌精丰仍甚。」問何從知﹐曰「以近詩知之﹐如『隔林仿佛聞機杼﹐知有人家住翠微。』大無蔬筍气也。」公卿誕日﹐以詩爲壽﹐見於唐末﹐本朝尢盛﹐此古今一段雅事。魯公秉政﹐每士大夫傾頌﹐率以詩獻﹐年成巨編﹐妙於形容者多矣﹐獨周美成邦彥云「化行禹貢山川外﹐人在周公禮樂中。」爲一時警策﹐至今流傳縉紳間。歐陽文忠公謫守滁陽﹐築醒心﹑醉翁亭於瑯琊幽谷﹐且命幕客謝某者﹐雜植花卉其間。謝以狀問名品﹐公卽書紙尾云「淺深紅白宜相間﹐先後仍須次第栽。我欲四時攜酒去﹐莫教一日不花開。」其淸放如此。南朝李后主歸朝後﹐每懷江國﹐且念嬪妾散落﹐鬱鬱不自聊。嘗作長短句﹕「簾外雨潺潺﹐春意將闌。羅衾不暖五更寒。夢裏不知身是客﹐一餉貪歡。獨自莫憑欄﹐無限關山。別時容易見時難。流水落花春去也﹐天上人間。」含思淒惋﹐未幾下世矣。王晉卿詵都尉旣喪蜀國﹐貶均州﹐姬侍盡逐。有歌者號囀春鶯﹐色藝兩絕。平居屬念﹐不知流落何許。後二年﹐內徙汝陰﹐道過許昌市傍小樓﹐聞泣聲甚怨﹐晉卿異之﹐問乃囀春鶯也。恨不可復得﹐因賦一聯﹕「佳人已屬沙吒利﹐義士今無古押衙。」晉卿每話此事﹐客有足其章者﹐晉卿覽之﹐尢愴然。其詞云「幾年流落在天涯﹐萬里歸來兩鬢華。翠袖香殘空挹淚﹐靑樓云渺定誰家﹖佳人已屬沙吒利﹐義士今無古押衙。回首音塵兩沈絕﹐春鶯休囀沁園花。」餘外門徐氏諸祖忻作詩﹐有唐人風气。《遊虎丘劍池》曰「劍去池空一水寒﹐遊人到此卻憑欄。年來是事消磨盡﹐只有靑山好靜看。」又《和雪詩韻》曰「著衣輕有暈﹐入水淡無痕。」其孤峭澄淡而味永﹐類如此也。黃魯直少警悟﹐八歲能作詩。《送人赴舉》云「送君歸去明主前﹐若問舊時黃庭堅﹐謫在人間今八年。」此已非髫稚語也。晏元獻﹑李邦穎自爲童子﹐秀嶷有聲。後眞宗聞之﹐召試翰林院﹐賦宮沼瑞蓮﹐賜出身﹐授奉禮郎。穎聞報﹐閉書室髙臥。家人裹飯呼之﹐久弗應。折關就視﹐則已蛻去。旁得書一紙云「江外三千里﹐人間十八年。此時誰復見﹐一鶴上遼天。」時年十八。近時詩僧有祖可者﹐馳譽江南﹐被惡疾﹐人號「癩可」。善權者﹐亦能詩﹐人物淸臒﹐人目爲「瘦權」。可得之雄爽﹐權得之淸淡。可詩如「淸霜羣木落﹐盡見西山秋」﹔又「谷口未斜日﹐數峯生夕陰」﹐皆古今佳句也。自晝公後﹐獨可髙步倫輩耳。世間有才藻擅名而辭間不工者﹐有不以文藝稱而語或驚人者。近傳《畱題華淸宮》一絕﹕「行盡江南數十程﹐曉乘殘月入華淸。朝元閣上西風急﹐都入長楊作雨聲。」乃杜常也。又《武昌阻風》一絕﹕「江上春風畱客舟﹐無窮歸思滿東流。與君盡日閒臨水﹐貪看飛花忘卻愁。」乃方澤也。此殆不可知矣。朝奉郎丘舜中者﹐滏陽人﹐韓魏公客。諸女能文詞﹐落筆敏妙。每兄弟內集﹐必聯詠爲樂。其仲嘗作《寄夫詩》﹕「簾裏孤燈覺曉遲﹐獨眠畱得宿妝眉。珊瑚枕上驚殘夢﹐認得蕭郎馬過時。」此亦不減班﹑謝。然所歸流落不耦﹐豈所志非女子事耶﹖華州狂子張元﹐天聖間坐累終身。每托興吟詠﹐如《雪詩》﹕「戰退玉龍三百萬﹐敗鱗殘甲滿空飛。」《詠白鷹》﹕「有心待搦月中兔﹐更向白雲頭上飛。」怪譎類是。後竄夏國﹐教元昊爲邊患。朝廷方厭兵﹐時韓魏公撫陜右﹐有書生姚嗣宗獻《崆峒山》詩云「踏碎賀蘭石﹐掃淸西海塵﹐布衣能辧此﹐可惜作窮鱗。」顧謂僚屬曰「此人若不收拾﹐又一張元矣。」因表薦之。東坡在北扉﹐自以獨步當世﹐與一時侍從更唱疊和﹐莫不稱首。曾子開賦《扈蹕詩》﹐押「辛」字韻﹐韻窘束而往返絡繹不已﹐坡厭之﹐復和之﹕「讀罷君詩何所似﹖搗殘姜桂有餘辛。」顧問客曰「解此否﹖謂唱首多辣气故耳。」紹聖中﹐饒陽程氏兄弟俱遊太學。兄卒﹐旅殯夷門山。後數歲﹐其弟罷試南宮﹐當春物駘蕩﹐出遊郊北﹐獨酌酒家﹐遇其兄如平生﹐若醉夢﹐不悟已亡也。旣敍契闊﹐弟恍記其死。兄索紙賦詩﹐揮淚別去。酒保但見隱幾而瞑﹐呼之乃覺﹐旁得幅紙﹐了然亡兄筆迹也。猶記其詩﹕「夷門山下古都門﹐兄弟相逢一色春。洞裏桃花空自老﹐長安猶有未歸人。」是歲下第﹐負兄骨歸葬焉。晏元獻初罷政事﹐守亳社﹐每嘆士風雕落。一日﹐營妓曰劉蘇哥﹐有約終身不寒盟者﹐方春物暄妍﹐駿馬出郊﹐登髙冢曠望﹐長慟遂卒。元獻謂士大夫受人眄睞﹐隨燥濕變渝如反掌手﹐曾狂女子不若。爲序其事﹐以詩弔之﹕「蘇哥風味逼天眞﹐恐是文君向上人。何日九原芳艸綠﹐大家攜酒哭靑春。」田靖彥子卿﹐剛介尙气﹐亦能詩﹐不雕琢。任荊渚獄官﹐與太守爭公事﹐不屈。守怒曰「小官敢爾﹐乃不爲靑衫地耶﹖」端彥遽脫巾裳抵地﹐拂袖去﹐誓不復出仕矣。魯公同年﹐嘗投詩云「昔年尊酒每逡巡﹐此日遙瞻百辟尊。零落羽毛迷鳳穴﹐退藏鱗甲謝龍門。來非東閣天上客﹐歸愛武陵花下源。肯學袁絲事遊說﹐區區來往謾髙軒。」《書邢氏湖園》﹕「春花黃鳥不多情﹐玉節猶霜瘦萬莖。惟有淸風伴明月﹐滿園吹作鳳凰聲。」《題龍門》﹕「身世兩閒山共老﹐塵埃一夢水俱東。」《題歸仁園》﹕「山翠藏疏牖﹐泉聲上白雲。」旨淸新可愛。《吳越記事》﹕越僧處默賦詩有奇句﹐嘗云「到江吳地盡﹐隔岸越山多。」羅隱見曰「此我句﹐失之久矣﹐乃爲吾師丐得。」識者鄙其儇薄太甚。世傳歐陽文忠公掌貢闈﹐時舉子問堯舜定是幾種事﹐公曰「先輩如此﹐疑事不用使。」此蓋得之觕耳﹐乃南唐湯悅﹑楊鸞問答﹐見鄭文寶《江表誌》。事承誤而後先紛紫者類如此。文寶又載楊鸞詩云「白日蒼蠅滿飯盤﹐夜來蚊子又成團。每到更深人靜後﹐定來頭上咬楊鸞。」湘潭人羅仲同衛言﹕熙寧歲辛亥﹐有武人李某者﹐官衡州捕盜﹐深入九疑山﹐路窮不可上﹐捨轡民捨﹐望前嶺﹐靑煙貫空﹐凝然指問。村民云「日見之﹐不知爲何所。」李識其處﹐歸告舉子李彥髙。彥髙困場屋久﹐好奇﹐去學黃老術。聞之心悅﹐裹糧﹐假李同行﹐卒往。攀緣而上﹐乘險膽落。忽得平地﹐艸屋數間。排門入﹐見老人燕坐。驚曰「子何能至此﹖此非人可到也﹗」答以慕道來耳。老人笑﹐揖之坐。問姓字﹐「吾唐末人﹐避世來此。姓邢氏﹐名則不欲聞世間。」彥髙意爲邢和璞問﹐曰「非也。」因言聞今國爲宋﹐不知天子姓氏。彥髙告以今熙寧天子傳序年月﹐老人頷之。彥髙詰其它﹐皆不答。歸﹐乃益舂糧復至﹐老人笑勞之。畱五日﹐微授以吐納煉養﹐語倦﹐援琴作曲﹐堂上驚雷怒濤﹐餘韻不絕也。見環坐天篆古文間朱書如刊讎者。又數日﹐繼往﹐老人延如故人無間矣。遂問內事﹐或云所得﹐異而祕之。因曰「吾校天上書﹐自有程子妨吾事﹐勿更來﹐吾亦不久徙去。」彥髙顧書曰「仙矣﹐猶用此耶﹖」笑曰「豈有不知書神仙﹖此書著自瓊房﹐系玉籍者分讎﹐已則歸之﹐再給也。」裴徊竟別去。出十二詩贈彥髙﹐今記其四﹐云「無言隱幾閉松扃﹐萬古襟懷獨自靈。箋契鋪時三篆捲﹐彈冠常動一簪星。」「靑童去橛南仙仗﹐野客來尋北帝經。天道不須窺牖見﹐滿門山嶽自靑靑。」「世事功名不足論﹐好乘年少入眞門。渾如一夢莊仙蝶﹐況是千年柱史孫。」「須向黃庭分內外﹐不教周易祕乾坤。他年陵谷還遷變﹐家住蓬瀛我尙存。」篆皆古文﹐煙霏霧結﹐彥髙莫識。後不復再往﹐討尋其字﹐十八年始究。彥髙頗得道﹐今往來衡湘間﹐人無知者。羅語潁人王性之以此﹐因爲作《邢仙翁記》云。詩至李杜﹐古今盡廢。退之每敍詩書以來作者﹐必曰李白﹑杜甫。又曰「李杜文章在﹐光焰萬丈長。」至楊大年億﹐國朝儒宗﹐目少陵村夫子。歐陽文忠公每教學者﹐先李不必杜。又曰「甫於白得二節耳。天才髙放﹐非甫所能到也。」王文公晚擇四家詩以貽法﹐少陵居第一﹐歐陽公第二﹐韓文公次之﹐李太白又次之。然歐陽公祖述韓文而說異退之﹐王文公返先歐公﹐後退之﹐下李白﹐何哉﹖後東坡每述作﹐崇李﹑杜尊甚﹐獨未嘗優劣之。論說殊紛糾﹐不同滿世。嗚呼﹗李﹑杜著矣﹐一時之傑﹐立見如此﹐況屑屑餘子乎﹗余謂﹕譬之百川九河﹐源流經營﹐所出𨿽殊﹐卒歸於海也。

