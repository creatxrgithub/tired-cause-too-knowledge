明詩評

﹝明﹞王世貞撰

明詩評敍

明詩評一

明詩評二

明詩評三

明詩評四

明詩評後敍

●明詩評敍

王世貞

昔者季氏旅泰山蓋夫子傷之於乎泰山辱也卽泰山不季氏旅何病尊云唐開元大歷間詩道遘日中而少陵氏出湛於詩而一時髙岑王孟者流方廣競逐各傾其人人少陵氏不能禹隹而獨尊其尊固在也宋人出而論詩者亡慮數百千家靡不皇皇然首推右少陵氏一時諸公縮焉而莫抗而要究所穪說乃逐景研響鑿空附麗摽私其師言而未有刻劌精致推始究變當於作者之旨見以爲尊少陵氏然耶何宋人旅也明興士大夫膏肓勝國之遺然各悉其志力往往偏到偶遇而文宣二主寔號向賓大雅潤色鴻度而巨公先生無以奉稱下風僅構臺閣體其所顯爵淸穆聲施焜赫卒以此故大抵緣勢襲名緣名易聽緣聽生俗斯道其塗哉蓋少陵氏歿二千餘年而北地李夢陽出其淵朗洞識契宗始掃而歸之少陵氏超悟頓解間得於靑蓮海內操觚之士疑駭中半漸翕然趨奉而信陽何景明與下上而左右之才力互稱弘正之間和燻被於寓宇譬景星雲物鹿各皇之類並輝而駢見作者寧無栩栩揚气於冥漢耶二子逝後進麥詐鮮識嗜甘其名揣未易加也日鉤摘而攻之曰李子惡能自爲詩夫李子少陵氏盜俠耳又曰何子易易足竟也甚者則及少陵氏矣大王父審言云卿延淸之屬豈不淩駕遠邁乎哉又進而江鮑徐庾亡得也割裂支離蠅啜其餘馥謂爲華薌而示之人也沾沾喜且交譽矣東方之壑浩溔汪洋窮瞬莫際續蔓曷底漲有流沙觸而閼舟舟人忿自吒曰惡駭是溟渤深哉余捨傍溪無閼舟也夫不知而尊之奚尊也不知而不尊之又奚不尊也世貞旣辭鄕學官少知所創艾旦莫諷少陵氏集於道漸有所窺近旣而得李何二君集而讀之未嘗不掩卷三嘆也宏規卓思具體而微間有一二相襲猶未悟象外非若抵掌談笑而效叔敖者也卽世所鉤摘語過矣過矣歷下李攀龍貝人謝榛與予友盛能言少陵氏其所詣力逐二子謝少椎不能勝李神釆奕奕逼且度之而見輒斂袵遜二氏功以爲泰山北斗云

●明詩評一

王世貞

李君夢陽

何君景明

李君攀龍

徐愽士禎卿

謝山人榛

髙按察叔嗣

邊尙書貢

鄭郎中善夫

薛考功蕙

馬侍郎汝驥

喬三石世寧

髙太史啟

孫山人一元

唐司諫順之

華學士察

王裕州廷陳

楊修撰愼

嚴少師嵩

王太保廷相

王僉事謳

○李君夢陽

李夢陽字獻吉慶陽人也從其父宦遊之大梁遂家焉舉進士爲戶部主事遷員外郎時長沙公爲相穪能詩赫然奔走海內人士稍稍聞夢陽名自折盛欲相近而夢陽雅不欲乃日夜取左氏遷史騷雅李杜二家集風之其所作遂傳海內云而夢陽爲郎時嘗上書言外戚張氏及它論治體文甚奇下獄矣天子仁聖赦出不罪而久之上崩太子卽位中貴人始夤緣把朝事將亂大司徒洪洞公憂之夢陽乘間說大司徒合六卿極論中貴人不勝夢陽坐具艸放爲民三年以按察副使起視江西學政復坐與藩長構訐免獻吉度不可復用卽歸大梁邸中益讀書及爲詩文間從閭裏俠少年射獵繁吹臺間它郡國守相使者慕獻吉踵贄幣一見而獻吉傲睨故不禮或時坐賓席使客侍坐客中巳敬之不卹也獻吉玉立朗朗意無可一世居官𨿽僚寀少忤卽手批之遇書有不記者曰唐以下乎果然歸十六年卒卒年五十九所著集行於世

評曰此道蕪千餘年至夢陽始辟之社稷勛哉其詩如孫吳用兵奇正闔辟變化不窮又如蒼鶻擊空雲龍戲海健急怪偉種種入神

○何君景明

何景明字仲默信陽人也少從師習春秋十六始攺習尙書而遂以尙書魁於鄕二十舉進士授中書舍人景明秀而臞若不勝又和煦人人可自餙近之獻吉詩名重海內景明後出一日而與之齊公卿縉紳先生亡不願面何君者巳謝病歸裏中貴人瑾玄而惡穪病俱罷不敍景明亦罷瑾誅召復故官直內閣久之進吏部員外郎仍故直踰歲遷按察副使視關中學景明學政嚴而詳明人亡敢姦者三載謝病歸卒年三十九所著集行於世

評曰景明詩如太華芙蓉秀出云表朝霞貼水燦爛萬狀又如西施毛嬙工藝絕世婉女有情气力少讓李夢陽燁燁動人頗自不減

○李君攀龍

李攀龍字於鱗歷城人也舉進士今爲刑部郎中於鱗於書無所不通爲人狷介忠信而好爲深沈之思當所未得或竟日夕忘食寢家故貧又官常調而絕不肯逐眾爲姦謁泊如也卽世所穪說名士亡可當於鱗云而於鱗顧折節與余好居恆相勉戒吾子自愛吳人屈指髙譽達書不及子子故非其中人也予愧而謝之又嘗慨然穪少陵氏沒千餘年李何廓而未化天乎屬何人哉

評曰於鱗宏麗渾壯鮮所不有又濟之沈思假以數年奚讓二氏哉太嶽二室芝菌樛結光華若朝霞芬旨入九咽庶乎其近之矣

○徐愽士禎卿

徐禎卿字昌谷太倉人也舉進士爲大理寺副久之以不能其軄下遷國子愽士卒年僅三十三所著集行於世

評曰禎卿體質髙朗雅短吏牘旣淹常調復爾下遷齟齬自可夭折何甚王伯安志慕盛欲爿入門下非實錄也詩韻本淸華調復古秀如白雲自流山泉冷然殘雪在地掩映新月又如飛天仙人偶遊下界揖遜殊乏終然出塵使少加沈欝之思微振渾灝之气何李亡昜也

○謝山人榛

山人名榛字茂秦臨淸人也貌醜一目弱冠爲俠齊魯間多度艷曲稍長折節讀書詩奕奕稱於人趙王聞而禮之致府巳不自得遊京師著遊燕集六卷

評曰茂秦介越之資被以質巽不問家人生產交遊泊如也卽其飬素無好幾乎自然究其勇詣必底便可成佛李生同志寔深琢磨詩宗法少陵窮體極變原旨推用五七言律得其十九近時之麟鳳哉布衣風格從古未有孟浩然亦當退舍

○髙按察叔嗣

髙叔嗣字子業大梁人也舉進士爲工部主事調吏部累遷驗封郎中謝病歸久之還爲郎中擢山西右參政稍遷按察司乃卒年三十九所著集行於世

評曰叔嗣詩如髙山鼓琴沈思忽往木葉盡脫石气自靑太工鉤削間傷局促夫其不壽此或徵之然咳唾珠璣人倫之儁乎哉

○邊尙書貢

邊貢字廷實歷城人也弱冠舉進士授太常愽士擢戶科給事中遷太常寺丞出爲衛輝守久之以按察副使視湖廣學移病歸今皇帝初召拜太常少卿遷太常卿累進南京戶部尙書尙書美姿風流饒吏事好交與天下豪俠其所搜積今古古文幾徧屬主上淸明備閒秩亡所見稍稍遊歷畱司諸山水竟日夜而又好浮白多屈其坐人汪鋐時長憲心忌尙書名以爲罪論去之卒年五十七所著集行於世

評曰何李赤幟貢寔鴈行羽儀詞林膾炙藝圃所惜者气格少讓師友或疏耳詩如洛陽名園處處錦爛五陵遊俠裘馬千金𨿽復大雅不心醉乎五言律勝七言七言勝古

○鄭郎中善夫

鄭善夫字繼之閩人也二十舉進士爲工部主事謝病歸起補禮部遷郎中再乞歸今上初召爲南京吏部郎道卒所著集行於世

評曰善夫遭時不弔抗疏削迹曰晏未炊欣然自如名山幽谷芒簥幾徧詩規放少陵兼目變故時寓幽憂或傷椎朴如黃河積水寒色千仞石骨巉巖俯入深澗連城之璧不損微瑕

○薛考功蕙

薛蕙字君釆亳人也舉進士爲吏部主事累遷考功郎中時議禮與新貴人忤不合中以它事下獄得白因謝病歸皇太子立議宮坊臣詔且用考功矣病卒年五十三集今行於世

評曰蕙詩如刻錦雲霞疊石島嶼欲以人巧而擬自然未及大觀能亡激賞間作衝澹如落花遊情致可喜稍更骨气便復無儔矣五言古勝律五言律勝七言

○馬侍郎汝驥

馬汝驥字仲房關中人也舉進士爲翰林庶吉士當授矣而會先上疏忤天子詔特出爲州守今皇初召還授編修擢修撰國子司業久之守南京通政參議遂爲國子祭酒擢禮部右侍郎進兼學士卒年五十餘有集行於世

評曰汝驥詩如程衛尉屯西宮斥侯精嚴兵騎雄整不無過苦之嘆大抵有沈理而無玄趣然自關中諸公未能與之勁敵也

○喬三石世寧

喬世寧關中人也舉進士爲南京戶部郎擢四川按察僉事尋遷副使視湖廣學今爲河南左參政

評曰參政趨本爾雅調亦淸和規模沈宋時沿李白劉生入塞寄王玉壘諸作如新月在樹晶晶瑩瑩淸泉倒澗琮琮琤琤尢璧府之卞珠林之隋也楚政之後太蕳率寡沈欝之思昔人謂山川奇文章何背馳爾耶

○髙太史啟

髙啟字季廸吳人也元末往來避亂越中髙皇帝卽位召授翰林國史編修久之遷戶部侍郎太史以少不習辭上面慰勞予金楮罷歸而會郡守魏觀修齋閣成太史文記書邑臣告郡守觀罪語連太史並逮腰斬時年三十九所著集行於世

評曰悲哉乎元格下也太史因沿浸淫𨿽忽忽未振而弘博淩厲殆駸駸正始一時宿將選鋒莫敢橫陣格姑左次弗論評其辭快若迅鶻乘颷良驥躡景麗若太陽朝霞秋水芙蕖縱負可點之瑕奚廢連城之賞詞家射雕手也若使少就沈思兼反古調豈出何邊下哉

○孫山人一元

孫一元字太初莫知何許人也頎而微操秦音遂謂關中人云向多遊歷吳楚間至吳興娶施氏妻之妹不久而卒所著詩集今行於世

評曰太初裔本王家迹托方外鶴瓢鐵笛白帢玄巾嘯傲飄灑風神朗秀旣嬰婚娶遂爾湮沒悲夫悲夫詩如雪夜偏師間道入蔡毋論必勝巳是出奇又如鳴蜩伏蚓𨿽呼吸月露而身在槁壤信乎有格哉

○唐司諫順之

唐順之字應徳武進人也舉進士髙第爲翰林庶吉士授吏部主事巳調官編修其得累調也宰相知之故乃司諫則故遠宰相移病歸久之太子立設置東宮官曹召補右春坊右司諫編修如故坐上書忤天子意斥爲民不復用

評曰弘正間何李輩出海內學士大夫多師尊之迨其習獘者音向足聽意調少歸剽竊雷同正變云擾太史稍振之初唐卽其宏麗該整咳唾金璧誠廊廟之羽儀文章之瑚璉然欲盡廢二家之業殆猶溺嗜海錯而廢八珍者也歸田以後又見別紀

○華學士察

華察字子潛無鍚人也舉進士攺翰林庶吉士授水部主事移病歸還補駕部進郎中屬新貴人用事多斥逐翰林儒臣而別有所進補因緣入爲修撰稍遷侍讀久之進侍講學士視南院篆以給事禦史論罷

評曰學士閥閱貴冑少都淸顯回翔祕苑𨿽適仕徑羈轄塵駕猶迷素質旣以薄贊焚魚返迹惠山之埜典籍肆其菁華泉石縱其嗽枕刊洗浮靡獨秀本色如秋水涸天根露木葉脫明蟾出誠陶韋之妙境蓋詩宗之玄解也惜才具稍乏七言微短天方假年昌大所就曷有旣哉

○王裕州廷陳

王廷陳字稚欽黃州人也舉進士爲翰林庶吉士有才名而傲睨不檢爲眾所惡當授官吏部擬給事中上矣詔罷不用出爲裕州守又坐玄殺人下獄論城旦

評曰裕州縱性爲狂多才誤用投美壁於頑礦點麗錦以靑蠅踰冠登朝未立罷免旣不能譤迹塵鞅棲神玄境又不能自勵絕翮章賁云衢英气徒栩於眉宇激昂時出乎篇章如黃河下流迅決任性云錦蕩漾風波潎漩自無定則五言或繇感慨或近自然頗多隹境七言更無一章可謂才難矣

○楊修撰愼

楊愼字用修新都人舉進士第一爲翰林修撰久之以伏闕事下詔獄考問杖朝堂幾死戍永昌三十餘年不得歸有集若干捲行於世

評曰修撰筆任手運誦由目成翺翔中祕旣竆靑藜之校流戍南滇遂肆朱鼎之識凡所取材六朝爲冠固一代之雄匠哉特其搜擷大饒格調時左繁餙人工或累天悟又其微趣多在長吉振奇之士卑其刻羽雕業陋中之徒駭其牛鬼蛇神班郢之思獨苦膏肓之病難醫良可嘆也

○嚴少師嵩

嚴嵩字惟中分宜人舉進士爲翰林編修遷侍讀累官少師太子太師吏部尙書華蓋殿大學士有鈐山堂集行於世

評曰嵩詩少年如碧荇依依水淸石見春云綴空濃淡有情惜气格小緩結語意盡耳後不復點檢隨人得之豈廊廟泉石體裁自別耶抑所謂不復唱渭城者耶

○王太保廷相

王廷相字子衡儀封人舉進士爲給事中以言事謫召復拜監察禦史再謫贛楡丞稍遷同知寧國郡累進四川按察使入爲兵部侍郎出行邊還擢南京兵部尙書理都察院滿九載加太子太保罷歸卒年七十餘有集行於世

評曰廷相渾渾如髙麗使人抗浪意气殊乏精韻古詩歌行小勝近體

○王僉事謳

王謳字舜夫關中人也風神散朗負气豪俠舉進士爲工部主事遷刑部郎再遷按察僉事塡宣府引疾歸卒年三十六有集若干捲行於世

評曰謳詩頗饒气格兼多沈思惜其純駁半之如披沙見金治璞取玉殊勞匠手

●紀明詩評二

王世貞

常評事倫

皇甫僉事涍

王檢討九思

袁侍禦凱

曹布政嘉

顧尙書璘

王宮諭維禎

祝京兆允明

王太學寵

陳提學朿

徐邑令獻忠

施邑丞漸

朱參政應登

屠宮諭應埈

袁提學袠

劉尙書崧

劉司空麟

楊按察基

汪丞相廣洋

王博士偁

陳山人鶴

張修撰泰

劉中書彥昺

偶吏目桓

殷教授奎

黃少詹佐

熊侍禦卓

陸太常釴

康修撰海

唐解元寅

蔣參政山卿

林員外鴻

楊文貞士奇

蔡孔目羽

○常評事倫

常倫沁水人二十舉進士有詩名而任俠好飲擊射爲一時冠授大理寺評事謫州倅稍遷爲守矣而與上官不相得坐論免歸評事嘗過掃其祖墓醉而衣紅袍佩刀馳馬度水馬顧影驚跌出於腹死年三十四

評曰倫詩如汗血名駒驕嘶自賞𨿽步驟未合而毛骨非凡見者知其千里

○皇甫僉事涍

皇甫涍字子安長沙人舉進士爲禮部祠祭郎中攺右春坊右司直郎左授大名通判稍遷浙江按察僉事復坐貶以死年四十九有集行於世

評曰涍以髙第淸曹競心傲習兩遭公議悒悒而沒詩如蜀彩吳葩爛爛鬱鬱得意處如玉盤露屑淸甘可人七言衰弱更所不論

○王檢討九思

王九思字敬夫舉進士爲翰林庶吉士授檢討久之攺吏部主事進郎中逆瑾敗以檢討鄕人也下遷壽州倅再論罷歸

評曰敬夫棲華禁署振策天曹連坐下遷躡履泉石康生同志多托新聲掞麗藻之景抒淒郁之抱按錦瀉珠良足悲賞詩格渾渾中歲仿何李如優孟孫叔容笑頗似暮年率易遂露本色

○袁侍禦凱

袁凱華亭人洪武中舉進士爲監察禦史應對忤上旨托風疾求歸

評曰凱詩如兒鷹試風未成長自縱快蘇李之圖頗見風雅自燕之什忝閨房𨿽未登大歷之堂實巳超宋人之乘至其玄覽先事夷迹藏身丘園削賁金石畱響庶幾哉逸民之行歟

○曹布政嘉

曹嘉字茂禮大梁人也舉進士爲翰林庶吉士以言事出補郡推官召復監察禦史又以言事下獄謫判茂州累遷福建按察使以山西布政使罷嘉故李夢陽姊子有才名好鬭無禮所至畏而避之

評曰嘉詩如公孫大娘弟子舞劍頗足奇勁見其師者不覺愴然傲慢無禮所謂舜子不肖

○顧尙書璘

顧璘字華玉吳人舉進士爲南京吏部郎累遷開封守與中貴人忤左遷全州守再移臺州仕至淛江布政使乞病歸以副都禦史召撫楚擢南京刑部尙書罷歸卒年七十餘所著集行於世

評曰尙書器並瑚璉材懸綺繡朿發班行遂屈郡公之左珥管江表首馳三傑之目如春原盡花蘼邁錯禹隹又如過雨殘荷𨿽復衰落尙有微情

○王宮諭維禎

王維禎關中人舉進士攺翰林院庶吉士授檢討遷修撰今爲右春坊右諭徳視畱院事

評曰宮諭髙朗傑出刻意少陵一時藉甚之譽海內無幾宛轉屈曲旣乏天然粗重突兀良背人巧自負詩宗上乘永無攺轍冤哉千餘年杜氏惜哉二十載王君彼逐影追聲之徒何足道哉

○祝京兆允明

祝允明字希哲吳人也舉鄕試數上南宮不第什褐授南海令遷應天通判自免歸年六十九卒有集若十卷

評曰允明書法雄勝滑稽傲睨詩法六朝兼采後代如五陵少年走馬峻壁又如咸陽一炬玉石難辧作小解雜劇頗累風人面目諸他五七律未講開元大歷之間者也

○王太學寵

王寵字履吉吳人太學生有集行於世

評曰履吉風流醞釀詞翰珠璣部使推許聲名藉甚累戰皆壯忳悒靡和僅滿餼入太學垂五十而歿良可念哉詩如光祿宴使臣餖飣嚴整不耐咀嚼亦無珍貴然以骨格差勝文生

○陳提學朿

陳朿字約之會稽人踰冠擢上第爲翰林庶吉士何授禮部主事攺編修以忤時宰出湖廣僉事進按察副使視河南學政尋卒年三十餘

評曰朿詩如十五六女子容態楚楚見人羞澀又如織一段錦非乏可觀短俠不穪𨿽噪一時之名終暌百代之軌

○徐邑令獻忠

徐獻忠華亭人鄕貢什褐令免歸

評曰獻忠詩法初唐又多六朝語雜組成章積貝爲飾如入萬花之徑終靡三山之骨

○施邑丞漸

施漸字子羽

評曰漸詩如寒鴉數點流水孤村非不淸絕惜其景物蕭條迫晚意盡錢起長卿之流要當並轡耳

○朱參政應登

朱應登字升之寶應人二十餘舉進士爲戶部郎出守延平久之擢陜西提學副使雲南左參政罷歸

評曰應登詩於何李如桓宣武似劉司空無所不恨

○屠宮諭應埈

屠應埈字文升平湖人也舉進士爲禮部祠祭郎中攺翰林修撰進侍讀再遷太子諭徳以病乞假卒年四十三

評曰宮諭輝焰逸逸藻思翩翩泛瀾百氏之英含咀六朝之俎未加裁割遽爾永�徳謝冉牛遂起斯人之嘆才同盧照亦諧赴水之徵

○袁提學袠

袁袠字永之吳人也舉進士髙第攺翰林庶吉士授兵部主事公署火謫戌閩越赦歸起爲按察僉事視廣西學政歲餘移病乞休尋卒年四十有六

評曰袠詩如築室城邑位置整嚴終乏悠然之思又若簏魚入水圉圉未舒淊淊莽莽當讓關河之客

○劉尙書崧

劉崧字子髙髙皇初爲北平按察副使召拜禮部侍郎遷吏部尙書致仕歸再起權國子司業卒

評曰崧詩如雨中素馨亦復嫣然情色俱勝若作寒梅老樹便自風骨其風人之穎出皇始之盛家也

○劉司空麟

劉麟字符瑞安仁人也弱冠舉進士正徳中由尙書郎爲紹興守有異政人謳思之遷山西按察使累官工部尙書乞致仕歸

評曰司空朗爽登朝榮躋八座急流勇退用諧素心煙霞之癖更多泉石之身難老其詩如癡女兒能織鴛鴦謂未藝絕更繡鳳凰並無此鳥可發一笑

○楊按察基

楊基字孟載洪武中起家大官署令累遷按察適歸卒

評曰基詩如西湖柳枝綽約近人顚頓特甚情至之語風骨掃地

○汪丞相廣洋

汪廣洋初事髙皇帝爲中書左丞相出行省參政召拜禦史大夫封忠勤伯復爲特進中書右丞相貶南海飲藥死

評曰丞相負排解之異才表磊落可稱偉气作歌詩如振鐵生光跳珠呈曜格姑未論聲重一時矣

○王博士偁

王偁字孟楊舉薦爲翰林博士從英國公平南交還坐怨望賞薄下獄死

評曰偁詩如塵中車但取馳騁未辧所載較之解生近似小勝竟以恃才傲橫羅讒口盆死囚獄良可傷也

○陳山人鶴

陳鶴字九臯山陰人也世家武弁當受秩不可葛巾布袍稱山人云

評曰陳生气色髙華風調鴻爽初灋杜氏未由點化後入中睿亦鮮悟解旣寡全牛之語復乏半豹之蓄舂容乎短章寂寥乎大篇十室之肆庶其寶而

○張修撰泰

張泰字亨父大倉人舉進士爲翰林庶吉士授檢討累遷修撰卒年四十有九所著集今行於世

評曰泰詩如飲醇酪甘鮮可口不耐咀嚼亦少筋骨間有一二淸絕如曲澗流泉之致長沙易殆猶甚謂彼精思不亦宜乎

○劉中書彥昺

劉彥昺字以行鄱陽人事髙帝爲中書典簽

評曰彥昺詩篇峻潔尢多樂府淸絕之气𨿽可觀淒楚之調尢甚旣累簡質然亦非本語耳

○偶吏目桓

偶桓字武孟太倉人爲荊門州吏目

○殷教授奎

殷奎太倉人爲府教授

評曰二子並起名家共遵唐軌立乞爾樹立卓然不羣吏目頗諧風格故多鴻爽之辭教授兼至才情尢工感愴之調誠吾邦之盛軌張陸之前驅也

○黃少詹佐

黃佐字才伯嶺南人舉進士髙第爲翰林庶吉士授編修遷廣西提學僉事歸太子立召爲左司諫遷侍讀太子右諭徳國子祭酒母喪服除拜少詹事兼侍讀學士會吏部侍郎闕佐意且得之而言者忌佐論罷所著集若干捲

評曰佐詩如刀家黠奴連車騎交守相揮散千金原非巳業

○熊侍禦卓

熊卓字達選新諭人登進士爲監察禦史正徳初以黨人罷歸卒集今行於世

評曰侍禦才短思苦所著不多見然風調秀質亦一時名手也如寒蟬乍鳴淸楚之外更無別致耳

○陸太常釴

陸釴字鼎儀大倉人舉進士會試第一廷試第二爲翰林編修遷修撰滿考諭徳進太常少卿翰林侍讀以疾歸卒

評曰釴詩如噬幹胏少有風味殊難齮齕西涯稱其有作必淫殫精劌不肯苟就然多晦澀之辭無取惇彜之舊

○康修撰海

康海字徳涵武功人也舉進士第一爲翰林修撰以逆瑾鄕人故罷官有集行於世

評曰太史制策聲名傳溢海內竟以閹人之敗削籍歸耕沒齒錮頗效揚惲南山之田趙瑟秦聲倚歌擊築詩如河朔丈夫須髯戟張借軀報仇人疑大俠與之周旋乃是酒肉傖父

○唐解元寅

唐寅字伯虎又字子畏吳人也舉鄕薦第一坐事除名

評曰寅實異才中道齟齬旣伏吏議任誕以終詩少灋初唐如鄠杜春遊金錢鋪埒公子調馬胡兒射雕暮年脫略傲睨務諧俚俗西子蒙垢土南珠襲魚目狐白絡犬皮何足登牀據幾珍重之觀哉

○蔣參政山卿

蔣山卿字子云上元人也舉進士累官爲尙書郎上言事外謫復累遷郡守以參政歸

評曰子云負一時才名流麗淸逸固是當家然乏沈雄之思售價自淺

○林員外鴻

林鴻字子羽閩人也國初仕爲膳部員外郎

評曰子羽命才充裕摽格華秀堤柳宮花之句至於玄名它作實多勝也

○楊文貞士奇

楊寓字士奇名寓以字行廬陵人起家布衣爲王府審理副文皇帝初擢編修入內閣預機務遷翰林院學士兼左春坊左諭徳輔皇太子監國後累官少師兵部尙書華蓋殿大學士卒年八十謚文貞

評曰少師音頁語妥協聲度和平如潦倒書生𨿽復酬酢馴雅無復生气

○蔡孔目羽

蔡羽字九逵吳人也爲南京翰林孔目嘗薄少陵以爲不足灋云

評曰九逵少負燁藻蹭蹬賢科老得微官婆娑畱署詩如灌莽中薔薇一枝汀際小鳥娟然潔白至欲罵佛呵祖可謂蜉蝣撼樹矣

●明詩評三

王世貞

曾少詹棨

陸詹事深

宋學士濂

王侍制禕

劉布衣仔肩

劉布衣績

唐應奉肅

唐侍講之淳

浦舍人源

張汀州寧

吳文定寬

陳檢討獻章

王太僕韋

郭參軍子章

沈居士周

文待詔徵明

楊儀部循吉

石文隱珤

劉布衣泰

馬布衣洪

張提學和

莊驗封昶

王參政愼中

唐太史順之

劉禦醫溥

湯參將胤績

王文靖璲

陳檢討繼

胡中丞纘宗

邵文莊寶

儲文懿瓘

嶽修撰正

○曾少詹棨

曾棨字子啟泰和人舉進士第一爲翰林院修撰遷侍講再遷侍讀學士以史成擢左春坊大學士久之進少詹事卒年六十一有集行於世

評曰少詹詞鋒艷發如靑萍倚天韻語淸華若紅蕖秀水天馬之歌援毫面試寶帶之錫同袍莫比又如封節度東徵旌甲曳札衣裝鮮爛然多市人堪戰者寡也

○陸詹事深

陸深字子淵華亭人舉進士爲翰林編修遷國子司業乞病歸出爲祭酒謫同知延平府遷按察副使視山西學還復視浙江學累官四川左布政使入爲光祿卿攺太常寺卿兼翰林學士進詹事府詹事罷歸卒

評曰詹事天才卓逸翰墨名家流輩見推彌布朝野詩如梨園小兒急健華利所至動人第愧大雅亦短深趣

○宋學士濂

宋濂字景濂金華浦江人元進士以文章名海內至正十七年大臣薦爲國史編修固辭入龍鬥山著書髙皇定鼎金陵遣使聘至建禮賢館居之注遷翰林學士下授禮部主事轉國子司業復爲侍講學士進學士承旨致仕卒年七十二

○王侍制禕

王禕字子充義烏人國初應召爲翰林國史編修出判南康郡遷侍制使雲南仗節死

評曰二君名雄虎觀價重雞林黼黻皇猷明昌治藻一時文字之顯未覩厥敵初不以詩名然亦嚴整妥切文寔不太過之宋有子珩翰詞雋發泛駕之才汗血便隕薦紳悲憫之矣

○劉布衣仔肩

劉仔肩字汝弼鄱陽人

○劉布衣績

劉績字孟熙山陰人

評曰仔肩淸麗頗識選體績更煜煜妍雅法長吉歌行𨿽有時譽終難名家

○唐應奉肅

唐肅字處敬山陰人髙帝時爲翰林應奉以侍食不敬謫役濠陽

○唐侍講之淳

唐之淳字愚士肅之子也洪武末方孝孺薦爲翰林侍講所著有平居稿文斷諸書

評曰應奉和雅侍講淸麗足穪奕世之美若曰詩家正源槪未挹也

○浦舍人源

浦源字長源無錫人仕爲晉府引禮舍人

評曰長源一鳴驚人遂優詩社二語信佳境也結粗牽遂捐成調它篇亦燁燁可采

○張汀州寧

張寧字靜之嘉興人舉進士累官禮科都給事中有名上面慰期大用之未久上崩而當道者負宿怨乘間出寧爲汀州守引疾歸卒

評曰靜之旣離鎖闥旋就乞身追念舊恩愴然興涕歌詩本具才敏因鮮沈思大槪一時之雄�難百世之業

○吳文定寬

吳寬字原博吳人也舉會試廷試俱第一授翰林修撰滿考擢右諭徳再遷左庶子兼侍讀進少詹事母喪歸復拜吏部侍郎攺兼翰林院學士視詹事府事以禮部尙書入東閣知制誥久之卒年七十謐文定有集行於世

評曰文定力掃浮靡一歸雅淡詩如楊柳受風煦然不冽又如學究論天下事亹亹竟日本色自露

○陳檢討獻章

陳獻章字公甫新會人舉鄕薦七上春宮不第退而講道於白沙用大臣薦授翰林院檢討卒

評曰獻章襟度瀟灑神情充預發爲詩歌毋論工拙頗自風雩間作瘦語殊異本色如禪家呵罵擊杖非達摩正灋又類優人出諢便極借扣終乖大雅而增城湛若水取詩教妄加箋釋目中無珠者也固知陳氏之忠臣必將鳴鼓湛生之罪矣

○王太僕韋

王韋字欽佩上元人舉進士攺翰林庶吉士出爲尙書郎久之以按察副使視河南學召拜太僕少卿卒

評曰太僕宛曲穠鮮頗類溫李風人之致可挹而言若乃妙舞霓裳逸主猶憎其肉靚妝妖婢見人更羞舉止斯所短頗號難藥

○郭參軍子章

郭奎字子章以字行巢人國初薦授吳王府參軍佐大都督朱文正於南昌文正後得罪坐參軍輔導無狀杖死

評曰參軍帥幕風流辭藻淸麗一時重之良足翫賞究其格品政可張徐之次

○沈居士周

沈周字啟南吳人也

評曰居士夙神畫理兼精翰墨冢筆可封戶屨恆滿其詩如村童唱榜歌時操粵音亦自近情可喜一歌滄浪便覺無復餘興

○文待詔徵明

文徵明名璧以字行蘇州人也累舉不第薦授翰林待詔尋致仕歸

評曰徵明方素質博雅多能卻田叔之千金擅鄭虔之三絕藝苑重其珪璋夷荒比之珠貝要其所就可得而擬大抵徵明詩如老病維摩不能起坐頗入玄言又如衣素女子潔白掩映情致親人第丈夫气格其它率易種種可厭今方膾炙人口良

嘆

○楊儀部循吉

楊循吉吳人也舉進士爲禮部儀制主事卽乞病歸歸近六十載而爲所著奚囊雜纂未成書

評曰儀部急流勇退刻意篇章末路難期殊成醜怪詩法初唐未臻實境間趨晚調乃可備觀始信斯道之無竆益覩名家之絕物

○石文隱珤

石珤字邦彥槁城人也舉進士爲翰林庶吉士授檢討久之遷修撰再遷南京侍讀學士國子祭酒入爲禮部左侍郎攺兼學士進吏部尙書攺掌詹事府知東閣誥敕進兼武英殿大學士加少保太子太保罷歸卒

評曰文隱淸修之士風調爾雅詩亦僅類之

○劉布衣泰

劉泰字士亨錢塘人

○馬布衣洪

馬洪字浩瀾錢塘人

評曰士亨錢塘名俊蚤潔髙蹈所作歌詩宏富淸新然未脫宋元之習浩瀾少出其門�詞學燁燁勝之

○張提學和

張和字節之昆山人進士髙第爲南京刑部卽遷按察副使視浙江學

評曰節之才情洋洋流麗可愛故是臺閣余派也

○莊驗封昶

莊昶字孔晹江寧人舉進士爲翰林庶吉士授檢討不肯爲上作元宵詩疏其事下遷行人司副乞歸久之以薦南京吏部卽病不能之任罷歸

評曰詩以緣物極興非詁義訓辭昶與陳獻章俱號山林白眉至乃鳥點天機梅挑太極如巫師降神裏老罵坐兒女走聽雅士掩耳然昶詩別至自有隹處全篇不足存也

○王參政愼中

王愼中字道思晉江人十八舉進士爲禮部主事累遷吏部驗封郎中謫爲常州通判再擢按察僉事視山東學累遷河南左參政罷歸

評曰道思聲譽赫然縉紳歆慕初年詩格艷麗𨿽寡天造良極人工歸田以後恃才信筆極其粗野一時後進靡識翕然相師遂成二豎之病重起萬障之魔

○唐太史順之

唐太史紀績巳見前此評其歸田以後之詩也

評曰太史近亦濫觴互相標榜所謂有狐白之裘而反襲飾嫫母以爲西子者也如道思舊作本可二三僕故抑之使世人�啜其糟母曰蜉蝣撼樹也

○劉禦醫溥

劉溥字原濟蘇州人

評曰溥詩如淮陰少年斗健自足時欲噉人又如鍜容長髯便穪劍俠坎軻微位參將隕裂竆荒使少加揖遜以飾北白金鍪亦一名流也

○湯參將胤績

湯胤績東甌王諸孫也俠命江南起使北虜授錦衣千戶進指揮僉事再以都指揮充參將出守孤山遇虜中流矢死

評曰胤績雄才蓋世與劉生鴈盛行气所壓政猶小巫見大巫耳又一時有蘇平甘瑾諸人號十才子僅劉湯羽翼耳

○王文靖璲

王璲字汝玉事太宗爲左贊善坐事下獄死

○陳檢討繼

陳繼字嗣初宣宗朝以薦爲五經博士稍遷其官並吳人

評曰汝玉流麗之作受賞儲宮嗣初淸新之才應推元相特格旣沿卑意復任淺元體蘇習魯衛之政也

○胡中丞纘宗

胡纘宗字世甫天水人舉進士爲翰林檢討出判州累遷南京吏部郎擢蘇州守累官都察院右副都禦史撫河南罷歸

評曰中丞天質穎敏風度瀟灑亦一關中之雋第命意淺率不足多傳𨿽緣是罹口幾陷大僇何益於巳

○邵文莊寶

邵寶字國賢無錫人舉進士爲許州守擢戶部員外郎遷郎中進按察副使視江西學累遷左布政使召拜右副都禦史督漕運入爲戶部左侍郎乞養母歸以南京禮部上書召不赴久之卒

○儲文懿瓘

儲瓘字靜之泰州人舉進士爲吏部主事遷考功郎中擢太僕少卿累擢南京吏部左侍郎卒

評曰二子詩如雙燕並飛差池可賞終不離庭院間

○嶽修撰正

嶽正字季方漷人舉進士及第爲翰林編修遷春坊右贊善攺修撰入內閣參機務謫戍甘州尋召復原職出知興化引疾歸久之卒

評曰修撰不以詩名家微吐一二頗有風旨至於格調槪乎未聞

●明詩評四

王世貞

解學士縉

張中丞楷

張興化琦

劉參政昌

夏布政寅

張學士以寧

黃五嶽省曾

謝文肅鐸

廖學士道南

童庶子承敍

桑通判悅

張山人詩

張山人含

劉誠意基

許中丞宗魯

孫左司炎

王新建守仁

唐太宰龍

張太常羽

徐布政賁

江提學以達

汪廷尉文盛

蘇司馬佑

郭定襄登

於少保謙

林司寇俊

瞿長史佑

李布政禎

王威寧越

姚少師廣孝

夏少師言

李文正東陽

○解學士縉

解縉字大紳吉水人髙帝時舉進士爲翰林庶吉士授監察禦史罷歸裏建文初戍河州召爲待詔太宗下南京入內閣預機務遷文淵閣大學士兼翰林院學士出參議交趾下獄死

評曰學士黃閣首參玉堂名俊詩家者流寰海推價然多對客之揮頗譤撚髭之苦彼相如腐毫摩詰走甕匪乏兼人勞此徑日詩如蒲類海邊野馬飲啄𨿽雄馳驟無節不堪羈靮

○張中丞楷

張楷字域之海寧人舉進士爲監察禦史累遷都察院右僉都禦史

評曰中丞徧和唐詩可謂捧心益醜究其才致實一時之彥也興化亦有思致去古邈矣

○張興化琦

張琦字君玉四明人舉進士爲興化守

○劉參政昌

劉昌字欽謨蘇州人舉進士爲工部郎以纂修召遷河南提學副使至參政以沒

評曰欽謨才玄國琛識竆夏鼎尢工倩麗更足風情膾炙菁華能重洛陽之紙雕虫綴羽尙存吳閶之集如村女簪花非不豊艷本態自如

○夏布政寅

夏寅字正夫華亭人舉進士爲山東提學副使每試諸生日暮納捲畢閱卷亦畢藻鑑人才多在驪黃牝牡之外嘗曰君子有三惜此生不學一可惜也此日閒過二可惜也此身一敗三可惜也君子以爲名言累遷四川布政使卒

評曰正夫旣負穎達刻意詞家每卷中見欽謨姓名不敢下筆其雅慕相伏如此晚年有作眾謂過之其詩如鄕裏老人衣錦繡見達官非不嚴麗但鄙甚可厭

○張學士以寧

張以寧字志道古田人也仕元爲翰林學士承旨國初以侍講學士使安南凡三往竟卒於路

評曰學士革命遺臣皇初禁掖朱方奉使類博望之乘槎白首投荒鮮陸生之垂橐詩旣目變故復備延采韻語亦健气格少完但達致未云耳

○黃五嶽省曾

黃省曾字勉之吳人也舉鄕貢卒

評曰勉之身滯鄕校名在公卿論詩則納履獻吉講學則撤比伯安詩刻意六朝諸家綴集華麗之語聯以艱深之法如亂石垛疊遠望欝然縱橫難上又如閶門肆中五彩眩目原非珍品坐索髙價

○謝文肅鐸

謝鐸字鳴治黃巖人舉進士爲翰林庶吉士授編修遷侍講久之擢南京國子祭酒移疾歸復起爲禮部右侍郎兼祭酒致仕卒

評曰文肅資之玄朗功深琢磨遜心長沙之門用構臺閣之體

○廖學士道南

廖道南字鳴吾蒲圻人舉進士爲翰林編修遷右中允再進侍讀學士應制爲文章上重之父喪歸西迎上於承天衣紅上弗悅也罷其官

○童庶子承敍

童承敍字以吉沔陽人與學士同任編修久之遷左贊善再遷左庶子兼侍讀以疾卒

評曰學士緣淩厲之資發躁競之念應制偏於側媚酬送由乎頃刻𨿽才若倚馬而響同亂蛙庶子同號楚中之傑淸麗過之然何大懸殊哉

○桑通判悅

桑悅字民懌常熟人未冠舉鄕薦久之不第授太和訓導累遷柳州通判引疾歸卒

評曰民懌一覽輒誦千言不艸气淩五侯目鮮百代可謂文陣之健兒人羣之逸驥矣詩如洛陽博徒家無儋石一擲百萬又如灌將軍罵坐𨿽復伉健終鮮致語

○張山人詩

張詩字以言都人也號昆侖山人

評曰詩上處如王平子脫衣樹上探雀彀傲睨見賞下者周伯仁醉後露其醜穢

○張山人含

張含字愈光永昌人舉鄕貢不第嘗師事李獻吉又自稱何氏好友云

評曰山人才气麄橫律法少陵僅得其拙長歌下筆千言節奏無端精采不足如落日忽霾宿雅成陣勢𨿽猛快無非惡聲

○劉誠意基

劉基字伯溫靑田人事髙帝爲太史令遷禦史中丞兼弘文館學士封誠意伯卒年六十五集行於世

評曰基詩如河朔少年充悅伉健又如果下驑驕嘶有情至乃坐策四維逸推百算籌運帷幄勛畱鼎彛賈其餘力尙追作者豈易言哉豈易言哉

○許中丞宗魯

許宗魯字伯誠關中人也舉進士攺翰林庶吉士授監察禦史擢按察僉事視湖廣學久之進副使入爲太僕少卿攺大理少卿進右僉都禦史撫定罷歸凡二十年起經略昌平遷副都禦史撫遼左

評曰中丞五七言位置勻穩首尾妥潔气格粗備可當作手使更推思入玄取材進古得不颯颯其言哉

○孫左司炎

孫炎字伯融句容人事髙皇帝爲幕僚授中書都事遷左司郎中總制處州軍府陷賊不屈死之

評曰左司俠气鷙發辧辭虹矯疆圍之寄援分以沒今作歌詩十不一二存者然頗跌宕雄逸靑鳳吉光之裘片羽千金藏龍如意之珠一照累乘奚啻多哉

○王新建守仁

王守仁字伯安余姚人舉進士爲刑部主事謝病歸起復兵部主事上疏罪狀劉瑾下獄杖幾死謫龍場驛丞久之瑾誅稍遷廬陵令召爲吏部驗封主事三遷考功郎中進南京太僕少卿遷鴻臚卿尋以都察院左僉都禦史提督南贑諸軍討山賊大破之擢副都禦史蔭一子官平寧王拜南京兵部尙書封新建伯父喪歸起兼左都禦史平田州亂卒年五十八集今行於世

評曰新建雄略蓋世雋才逸羣詩初銳意作者未經體裁奇語問出自解爲多𨿽謝專家之業亦一羽翼之雋也四時詩如五花駿馬嘶踏雄麗頗多蹶步暮年如武士削髮縱談玄理傖語錯出君子譏之

○唐太宰龍

唐龍字虞佐蘭溪人舉進士爲郯城令擢監察禦史出按雲南及江西俱有聲進陜西按察副使視學政再進按察使以都察院右僉都禦史召總漕政入爲吏部右侍郎遷左侍郎擢兵部尙書秦隴諸邊有功加太子少保入爲刑部尙書侍母歸十餘載以南京吏部尙書召攺兵部加太子太保尋攺吏部坐事免卒年七十二

評曰龍詩如永州石奇重有致不如太湖山欺空玲瓏

○張太常羽

張羽字來儀烏程人累官翰林侍制太常寺丞

○徐布政賁

徐賁字幼文長洲人累官廣東左布政

評曰國初稱髙楊張徐云吳中四傑要之等苐可舉而言夫其旣富才情未閒骨體來儀之視孟載不能以寸而季廸之視幼文大有所長必使躋者鮮愧容等者怒色恐未可也

○江提學以達

江以達字於順貴溪人也舉進士爲刑部郎遷福建按察僉事再遷湖廣副使俱視學政罷歸

評曰於順才情頗裕體格亦存一時名筆恨少雅致耳

○汪廷尉文盛

汪文盛字崇周崇陽人也舉進士爲兵部郎出知興化遷按察副使視浙江學母喪歸復除陜西按察副使巳擢江西按察使遂進都察院右僉都禦史撫雲南入爲大理寺卿以疾乞休歸卒

評曰廷尉詞藻整麗骨气不弱苐乏師友之功未就深玄之理

○蘇司馬佑

蘇佑字允吉濮人也舉進士爲吳縣令授監察禦史遷按察副使視江西學累官副都禦史撫山西入爲刑部右侍郎遷兵部左侍郎爲何兼右僉都禦史總督宣大諸鎭後罷歸卒

評曰司馬淸不如許伯誠健壯亦可魯衛之政也

○郭定襄登

郭登故武定侯英諸孫也初任勛衛從徵麓川有功還授都指揮同知都督僉事副總大同兵久之戰北虜獲級多再進右都督爲徵西前將軍大敗虜封定襄伯召還理南京都督府適安置甘肅尋復故封總京營兵卒謚忠武

評曰定襄奇士也磨盾操檄橫槊賦詩雄論風生絢辭電掃如送季方之作怨而不怒它篇奕奕固是將種登詩如弄波榜人大自標捷又如魏司徒善射令人驚目

○於少保謙

於謙字廷益錢塘人舉進士爲監察禦史擢兵部侍郎進尙書以功加少保復辟事坐殊死

評曰少保負穎異之才蓄經綸之識詩如河朔少年兒無論風雅頗自奕奕快爽

○林司寇俊

林俊字待用莆田人也舉進士爲刑部郎坐論妖僧忤旨下獄謫姚州倅累遷湖廣按察使引疾告歸以右僉都禦史召撫江西再乞歸復以副都禦史撫蜀討蜀寇有功加右都禦史又乞歸久之嘉靖初召爲工部尙書後復攺刑部尙書又乞歸加太子太保乃卒

評曰俊詩頗極刻削又復癡重如灌莽中突起奇石又如折趐角鷹捩撇難振

○瞿長史佑

瞿佑字宗吉錢塘人累官周王左長史

○李布政禎

李禎字昌祺以字行廬陵人舉進士爲翰林庶吉士授刑部主事累遷河南左政使

評曰二君俱長塡詞小解詩亦淸新要非作手

○王威寧越

王越字世昌浚人也舉進士爲監察禦史累軍功至太子太保兵部尙書封威寧伯攺徵西前將軍塡大同坐罪罷起爲左都禦史總陜西三邊諸軍復加少保太子太傅卒謐襄敏

評曰越詩多敍塞上情致如田家作苦歌以自勞可謂悲盡

○姚少師廣孝

姚廣孝相城人一名道衍削髮從釋教以謀於太宗起燕邸累進太子少師卒贈榮國公謐恭靖

評曰少師棲遁禪宗衷嬰世网旣參佐命卒返初服互逃儒釋之間未獲進退之所其詩如入忉利天𨿽自快樂未就解脫魔障旣深終當墮落

○夏少師言

夏言字公謹貴溪人舉進士爲行人授吏科給事中累遷都給事中以上疏論郊祀遷翰林侍讀學士再遷少詹事遂拜禮部尙書入內閣久之累加少師太子太師吏部尙書華蓋殿大學士坐法下獄誅死

評曰少師襲偉遘躐要階祻起幾望終作僇人才長於奏牘他詩如武庫矛戈種種出間殊少利器又如夏候鼎古意蕩然

○李文正東陽

李東陽字賓之長沙人也五歲以能詩善書詞上召見宮中令供奉翰林十七舉進士攺庶吉士授編修九載遷侍講滿考爲學士加左庶子進太常少卿又進禮部右侍郎司內制遂預機務累官少師太子太師吏部尙書華蓋殿大學士致仕卒年七十贈太師謚文正有集行於世

評曰東陽髫年供奉早捷賢科一時才名大噪晚登三事鈞握二紀聲施四垂詩家達者惜乎未講體格徒逞才情枚生累紙少遊揮毫角險爭捷加災墨卿予嘗譬之如積潦成陂𨿽復汪洋輕淺易涸樂府自謂絕世寔則史斷一章有子名兆先未立而夭其風韻奕奕絕句四首大類竹枝隹境少加鉛槧之年奚止箕裘之業

●明詩評後敍

王世貞

海內之士結軌稱說詩者慮數百千家大指私其師言更互沿習可等別也吾少且賤亡當於作者又不得周遊四垂泛瀾上下乎時彥卽犯孔氏方人之戒罪何辭哉罪何辭哉似是之談湛淪膏肓尋景逐響竟復奚適私心切憂之退而與二三君子椎榷朱紫母令失於亡年之徑以自程也始者長沙諸公各貴其貴無有憂厲心切磋之力角險逞捷因率務邇而其名方大貴足以奔走士徑此豈有深永之致膾炙人人哉勢實使趨矣弘正間李何起而振之天下彬彬然知向風雲而其下者至或好爲剽竊傳會冀文其拙一二少年耳觀無當於心翩翩然曰士當自起名柰何影向他人也則又唶獵齊梁之下具而誇於人曰吾乃得其精矣彼爲少陵氏者何吳人黃氏皇甫氏者流若倚門之妓施鉛粉彊盻笑而其志矜國色猶然哉一者公甫孔暘本無所解道理語度其才气不足勝人遁而自眩夫太極陰陽無言巳且束之聲韻豈不冤耶一者應徳道思歸田之後駕誣陶韋必諧自然目到之語黜意象凋精神廢風格而其徒洪朝選萬士和酷嗜其殘馥左右而播之於乎何舛也一者關中王維禎悉反諸作推尊少陵氏間出章什朝野重之此其道彌邇祻愈重何者以宛轉應接爲少陵氏之旨以棘澀粗重爲少陵氏之語至於神格無聞四聲未協天下相率而瞶聽之謂傳而瞽行之可不辧乎孔子曰過我門而不入我室我無憾焉卽使蛙皷蟬管競奏箾韶稍具耳觀無見難析丈夫鉛槧之業寧爲椎刀鄙勿山雞擬吾怪夫斯人之淊淊也蓋又悲之其終天弗與聞矣

王子云吾少僅踰髟匕也受業山陰駱先生而先生間試予歌寶刀予未究所謂歌者漫應之而先生重賞且激曰大雅在子哉稍長從學官習章句不復記憶之是時有陸秀才之裘者能詩髙自許可以鄕先生廸功而下不論其人卽席染翰便數番多麄舛不純又聞吳下彭年秀才者名得其詩五言律稍馴潔其它故文氏家言也巳又聞昆山兪允文秀才者名其人詩稍宏麗法初唐未入底奧旣舉進士京師稍稍學爲詩矣而始隸藉大理與濮人李先芳遊李自其微時卽巳厭罷時俗顧日夜工詩格調出襄陽嘉州間秀越溫潤悟入象外巳因李識秀水仲春龍仲生雅尙亦在襄陽及一二右丞才具微短巳又因仲識華亭莫如忠莫頗淸令蔚蔚唐人多從遊吳彥類益者其名著志實滿矣亡何予郎比部郎之長孝豊吳維嶽燁燁有一時譽至同列相勉得吳生詞組如照乘雲予雅自好不能吳生下顧下李攀龍也吳愕怡盛气欲奪我不得乃悟而折節請正李然其人詩實小巧淸新足炫市肆亡論風格惎指云巳又因吳識山東馮惟訥湖州蔡汝楠馮博洽多記六朝初唐語格頗近小自出鮮饒才不當如是耶蔡少年雅慕建安晚始淘洗攻錢劉之業瑩然不污厭然索矣於鱗首予於金華徐文通也亦數之以謂予徐𨿽用力少其巽受勇邁種種見道誠一時之雋哉而天臺王宗沐者齒最卑最擅曹中稱自謂得初唐未易許也蓋予居京師七年友師李攀龍次譤榛次李先芳近社友者吳興徐中行南海梁有譽濰揚宗臣耳徐溫煦予易望知其淑人長者詩格調殊不乏稱其人梁率易寡世好尢工齊梁近始幡然悔之卽二君少加沈欝之致何所不先宗後出而資尢敻絕耽耽虎視無崇不達淩駕斯世力追古人嗚呼雄哉李攀龍寡許可它所友稱關中張才東平劉爾牧予俱巳識知之張气雄渾奕奕射人𨿽間作傖父語無損劉質秀才捷尙未成家

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

