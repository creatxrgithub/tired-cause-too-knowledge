

欽定四庫全書

集部九

提要

漁洋詩話

詩文評類

【臣】等謹案漁洋詩話三卷

國朝王士禎撰士禎論詩之語散見於所著池北偶談諸書中未有専帙張潮輯

昭代叢書載漁洋詩話一卷實所選古詩凡例非士禎意也是編乃康熙乙酉士禎歸田後所作應吳陳琰之求者初止六十條戊子又續入一百六十餘條裒爲一集付其門人蔣景祁刻之士禎論詩主於神韻故所標舉多流連山水防染風景之詞蓋其宗防如是其中多自譽之辭未免露才揚已又名爲詩話實兼說部之體如記其弟士祜論焦竑字徐潮論蟹價汪琬跋其兄弟尺牘冶源馮氏別業天竺二僧詬誶劉體仁倩人代畫諸事皆與詩渺不相闗至如石谿橋堊書絕句乃晚唐儲嗣宗詩防易數字士禎不辧而盛稱之亦疎於考證然其中淸詞佳句采掇頗精亦足資後學之觸發故於近人詩話之中終爲翹楚焉

師友詩傳錄

【臣】等謹案師友詩傳錄一卷

國朝郎廷槐編續錄一卷

國朝劉大勤編二人皆學詩於新城王士禎各述其師說以成書以郎錄在前故劉錄稱續焉郎錄𨿽以士禎爲主而亦兼質於平原張篤慶鄒平張實居故每一問而三答其稱歷友者篤慶之號稱蕭亭者實居之號也篤慶於士禎爲中表所著有昆侖山房集實居於士禎爲婦兄所著有蕭亭詩集士禎皆嘗論次之故三人所答或共明一義或各明一義大防皆不甚相逺新城詩派以盛唐爲宗而不甚考究漢魏六朝以神韻爲主而不甚考究體制其中持論出入往往不免然其談詩宗防具見於斯較諸家詩話所見終爲親切也郎錄中士禎之語或抄出別行名漁洋定論劉錄亦有本別行名古夫於亭詩問實皆一書今附存其名不別著錄焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

漁洋詩話原序

余生平所爲詩話雜見於池北偶談居易錄皇華紀聞隴蜀余聞香祖筆記魚子亭雜錄諸書者不下數百條而五代詩話又別爲一書今南中所刻昭代叢書有漁洋詩話一卷乃摘取五言詩七言詩凡例非詩話也康熈乙酉余旣遂歸田武林吳寶厓【陳琰】書來云欲撰本朝詩話徴余所著無暇刺取諸書乃以余平生與兄弟友朋論詩及一時談諧之語可記憶者雜書之得六十條南郵行急脫槁卽以付之不復竄攺戊子秋冬間又增一百六十餘條大兒啟涑好收餘詩文尺牘艸槁遂付裝潢餘年來目昏不能書此槁蔵之家塾畱示子孫可耳不足示他人也漁洋老人阮亭甫書

欽定四庫全書

漁洋詩話卷上

刑部尙書王士禎撰

余兄弟少讀書東堂嘗雪夜置酒酒半約共和王裴輞川集東亭【士祜】得句云日落空山中但聞發樵響兄弟皆爲閣筆○東亭與宋荔裳嚴武伯【熊】葉元禮【舒崇】諸名士遊吳興道揚山共賦五言詩兄詩先成羣公嘆絕以爲微云澹河漢之比○計甫艸曰三王並負盛名西樵阮亭早達故聲譽易起乃東亭之才詎肯作蠭腰哉東亭舉庚成進士早歿余刻其詩二卷曰古盋集

兄考功【士祿】作憶萊子雜詩二十篇有潮勢汩三韓之句或疑汩字所出汪編修【琬】曰杜詩吳楚東南坼坼字汩字正以獨造爲奇

叔子【士祜】幼頴悟一日廣坐中客有舉焦竑字弱侯爲問者皆曰當亦魏相字弱翁之義叔子方十二嵗從末座起曰非也此出考工記輪人竑其輻廣以爲之弱也一座驚異

余少時在廣陵每公事暇輒召賔客泛舟紅橋與袁荊州【於令】諸詞人賦詩有緑楊城郭是揚州之句江淮間取作畫圗又與林茂之張祖望杜於皇孫豹人程穆倩修禊於此自賦冶春詩二十首陳其年題其後云官舫銀鐙賦冶春瑯邪風調更誰倫玉山筵上頽唐甚意气公然籠罩人宗定九【元鼎】詩云休從白傅歌楊栁莫向劉郎演竹枝五日東風十日江樓齊唱冶春詞劉公防曰耀明珠防桂旗麗矣或率而兒拜或矯而當熊或揚袂隨風如欲仙去遺世獨立橫絕一時不必如老鐵花遊諸曲遁作別調始見姿媚也

余往如臯馬上成論詩絕句四十首從子淨名【啟浣】作注人謂不減向秀之注莊後不三十夭卒【西樵仲子】

余在甓社湖舟中作嵗暮懷人絕句六十首丙夜而畢紙盡以公牒牘尾續之淋漓皆徧

余少在濟南明湖水面亭賦秋栁四章一時和者甚眾後三年官揚州則江南北和者前此已數十家閨秀亦多和作南城陳伯璣【允衡】曰元倡如初寫黃庭恰到好處諸名士和作皆不能及

余在廣陵偶見成都費密【字此度】詩極擊節賦詩云成都跛道士萬里下峨岷虎口身曽拔蠶叢句有神大江流漢水孤艇接殘春【二句卽密詩】十字須千古胡爲失此人密遂來定交如平生懽

余在廣陵有蜀士投詩一卷余閱竟曰中惟樂府三篇最佳後二十年以詹事祭告南海至廣州見羅浮布衣陳恭尹元孝則三詩皆陳舊作蜀士竊取入行捲者也余笑陳曰一一鶴聲飛上天賴吾能辧之

余以戶部侍郎祭告西嶽遊慈恩寺見墖上有二絕句【題秦莊襄王墓】園廟衣冠此內蔵野花嵗嵗上陵香邯鄲鼓瑟應如舊贏得佳兒畢六王問知爲郃陽康乃心太乙所作亟稱之翼日詩名徧長安而康不知也康以此得重名學使陸儼庭【徳元】拔之充貢賦是科以第五人冠其經金壇潘髙孟升五言學韋栁余愛其淸眞古澹謂可與王言逺【庭】邢孟貞【昉】頡頏陳其年與余書云有潘髙者貧而工詩久別無可言者止此一物奉獻潘有寒食一絕云黃鴉谷谷疎疎燕麥風輕上鮆魚記得去年寒食節全家上冢泊船初

余冣許石湖邢昉五言詩以爲韋栁門庭中人悵未及友其人官祭酒時鄕人李某往令髙淳余特屬訪其子孫李至訪之則老妻穉孫防防孤寡饘粥不給李脫贈三百金爲置腴田百畝其家竟不知意出於余也施愚山聞之造余再拜曰某交孟貞三十年不能防其後人之窮公與孟貞未定交而能防其身後令不凍餓以死某愧公多矣至爲流涕

福淸林古度茂之萬曆中詩人與曹南宮學佺鐘學憲惺友善亂後居金陵乳山每過余親爲撰杖結襪康熙甲辰林攜其萬曆甲辰以後六十年詩詣余求爲揀擇僅存其甲子以前詩百餘篇施愚山見之曰吾交林翁久不知其詩淸新俊逸源本六朝初唐乃如此

南通州邵潛潛夫亦萬曆詩人性孤僻凡數易妻晚竟無子僑居如臯年八十矣苦徭役余適以按部至縣詰旦首謁邵邵所居委巷乃屏輿從徒步而入邵曰適有酒一斗能飲乎余欣然爲引滿流連移晷始別縣令聞之立除其役

徐夜字東癡叔祖季木考功【象春】外孫與余兄弟爲外從兄弟詩學陶韋巉刻處似孟東野余目之爲磵松露鶴西樵少有贈詩云美人自牧能貽我名士如蠅總附君余時尙羈丱亦有句云湘東品第畱金管江左風流續玉臺

余與邵潛夫陳其年諸名士以康熈乙巳修禊冒辟彊水繪園分體賦詩餘戲謂其年曰得紫雲捧硯乃可紫雲者冒歌兒冣姝麗者爲其年所眷許之餘坐湘中閣立成七言古詩十章後一日杜茶邨自廣陵至亦有補作或問之曰阮亭詩何如杜曰酒酣落筆揺五嶽詩成笑傲淩滄洲君詩何如曰但覺髙歌有神誰知餓死塡溝壑

蒲阪吳雯天章初至京師未知名余亟賞其詩謂爲仙才一日待漏朝房誦其句於葉文敏訒庵【方靄】雲泉繞漢祠外雪明秦樹根濃云濕西嶺春泥霑條桑又門前九曲昆侖水千防桃花尺半魚葉大驚異下直卽命駕往訪之吳詩名大噪都下所居永樂鎭卽唐永樂縣有三谿李義山家於此

余以順治庚子爲江南同考官得太倉崔華不雕工詩畫常有句云一寺千松內飛泉屋上行欹檣坐淸晝薄冷出蘋間又谿水碧於前渡日桃花紅似去年時丹楓江冷人初去黃葉聲多酒不辭此例甚多餘目爲崔黃葉又昆山王朱玉元式同出門下後官國子博士常有句云秋茂陵人獨臥西風汾水雁還來余時爲祭酒題其後云茂陵秋雨瀟瀟夜愛爾哦詩四壁秋多少長安苦吟客瘦羊博士擅風流

劉公防【體仁】吏部善鼓琴常於慈仁寺精舍彈禦風操餘贈詩云與君更作他年約黃鵠山頭訪戴行京口黃鵠山戴顒所居也後五年果相遇黃鵠山下又沈文恪繹堂【荃】以箋索書余爲書放翁詩云三疊淒涼渭城曲數枝閒澹閬中花未防典蜀試至闗中驛亭恍然悟前詩信數有前定哉

余常夢中得詩雲谿流翡翠映煙空谿上飛橋落彩虹愛玩花叢憶元相一枝渾臥碧流中旣覺不知所謂及使蜀乃悟是元微之亞枝紅詩卽使東川作也昭陽顧符稹工畫余尢愛其棧道圖爲賦長歌凡扇頭絹幅屏幛間皆令作棧道圗後壬子丙子兩使蜀此其防也又常有夢中作云涼云止復行水花開更落煙栁夕陽時蟬聲動髙閣

諸城劉翼明字子羽居瑯邪臺下老而工詩餘常愛其句云桃花栁絮春開甕細斜風客到門

南海程周量【可則】有詩云朝行靑山頭暮歇靑山曲靑山不見人猿聲聽相續本是古詩餘直刪作絕句以爲有不盡之意程深服之又常言栁子厚漁翁夜傍西巖宿一首如作絕句以欵乃一聲山水緑結之便成髙作下二句眞蛇足耳而盲者顧稱之何耶

余客金陵居秦淮邀笛步上與主人丁翁談秦淮盛時舊事作絕句二十首人競傳寫又有和題石厓秋栁小景詩雲宮栁煙含六代愁絲絲畏見冶城秋無情畫裏逢搖落一夜西風滿石頭袁萚庵【於令】見之笑曰忍俊不禁矣

余官刑部尙書一日閱爰書有名螃蠏者侍郎徐公靑來【潮】因言今嵗津門蟹多而價防余笑謂曰公因紙上郭索遽思朶頤耶

蜀隆昌縣地名石谿橋有堊書一絕句云桃花依舊放山靑隠幾焚香對畫屏記得當年春後燕泥時污石谿亭不著名氏

余於古人論詩冣喜鐘嶸詩品嚴羽詩話徐禎卿談藝錄而不喜皇甫汸解頥新話謝榛詩說又云弇州藝苑巵言品隲極當獨嫌其黨同類稍乖公允耳

天啟中朝鮮使臣金尙憲字叔度由登州入貢鄒平張忠定公華東【延登】館之於家刻其詩一卷頗多佳句如三秋海岸初賔雁五夜天文一客星澹雲微小姑祠菊秀蘭衰八月時又過東方曼倩故里云夜開宣室儼珠旒執防郎官走緑鞲首鼠轅駒俱琭琭漢廷綱紀一俳優蚤春雲水際城邊野馬飛漸聞宮漏晝間稀東風日夜蘼蕪緑塞北江南總憶歸王灘流水繞江涯江上松林是我家昨夜夢尋烏石路山前山後蚤梅花餘論詩絕句云澹雲微云云記得朝鮮使臣語果然東國解聲詩康熙己未遣侍衛狼曋太學生孫致彌往朝鮮采詩大抵律絕居什之九古詩歌行略見梗槪而已孫後登戊辰進士官翰林

余以順治乙未舉禮部戊戌始赴

廷對一日期集禮部新郎君皆在全椒吳玉隨【國對】大呼入曰此中何者爲濟南王郎乎眾愕然余方跂腳榻上笑曰君自辧之吳直前捉余臂曰此卽是也眾爲一笑後吳以第一甲三人及第假過眞州贈餘詩云如此靑天如此月兩人須問大江秋詩詳鑾江倡和集

南昌重建滕王閣落成名流競爲賦詩推彭少宰羨門擅塲中聨云依然極浦生秋水終古寒潮送夕陽余常喜諷詠之謂劉文房郎君冑無以過也彭又題湖口句云湖光盡日依樓堞山色終朝滿縣城亦是寫照竹枝古稱劉夢得楊防夫近彭羨門尢工此體如廣州竹枝云木綿花上鷓鴣啼木綿花下牽郎衣欲行未行不忍別落紅沒盡郎馬蹄半年水宿半山居冬采香根夏采珠珠好須從蜯中覓香燒還仗博山鑪山陰徐緘伯調越中竹枝云勾踐城南春水生水中鬭鴨自呼名伯勞飛遲燕飛疾郎進城時儂出城皆本色語也汪鈍翁又儗葉水心作洞庭橘枝詞

莢陵漢武帝李夫人處距茂陵數武余過之有詩雲長門買賦艸萋萋寃魄云陽杜宇啼惟有佳人解傾國莢陵長傍茂陵西楊妃墓在馬嵬西北原上余爲立小碣題詩云巴山夜卻歸秦金粟堆邊艸不春一種傾城好顏色茂陵終傍李夫人

花林疃在雲門山南益都山水佳處也山泉翁詩雲山蔵栁市無車馬水隔桃源有子孫馮宗伯北海鐘司空龍淵皆屬和翁嘉靖間進士名澄甫官禦史壽光人文和公【珝】之孫

東阿於愼思號龎眉生文定公愼行之兄詩才情過文定尢工古賦年始弱冠夭卒有龎眉生集若干卷十七叔祖考功季木【象春原名象巽】天才排奡目空一世使秦遊曲江有詩云韋曲杜陵文物盡眼中多少可兒墳題項王廟壁云三章旣沛秦川入闗更肆阿房炬漢王眞龍項王虎玉玦三提王不語鼎上桮羮棄翁姆項王眞龍漢王鼠垓下美人泣楚歌定陶美人泣楚舞眞龍亦鼠虎亦防古今判劉項無此雄快八叔祖郡丞伯石【象艮】亦有詩名五言如蕭條兩岸栁怊悵五更雞魚蔵蘆底穴雪壓竹間廬靑熒茅舍火縹緲竹林煙孤城一飛矢六國有心人龍源花外水鹿角中山皆中唐之選也十八叔祖大寧令用晦【象明原名象履】詩亦有足傳如日日輕雷送聲小窗歷亂竹枝橫水痕時落還時漲枕上看山秋欲生細新晴百艸菲含桃初染杏初肥奚童競撲栁花落嬌鳥時銜楡莢飛水淨欲浮蝌蚪字苔深爭迸籜龍衣闌春色歸何遽簾外輕寒蠟屐稀又有句云老松帶露滴巾角亂石欹風迎馬前余嘗輯爲瑯邪三公集

先世父侍禦府君【諱】與字百斯崇禎中以劾總兵官鄧玘忤時相罷歸甲申聞國難闔門自經明史載忠義傳有隴首集一卷南城陳伯璣錄其詩與雁門【孫白谷】簫曲【黃海岸】鈐岡【袁臨侯】合刻之爲四忠詩

杜於皇詠坡公云堂堂復堂堂子瞻出峨眉蚤讀範滂傳晚和淵明詩龔端毅每誦之以爲二十字說盡東坡一生余因憶宋人一詩云東坡謫嶺南時宰欲殺之飽喫恵州飯細和淵明詩二作殆不易軒輊

郟縣仝軌字車同博雅工詩常以長句寄余余賞之而嗟其貧老不遇爲之延譽於徐中丞張侍禦遂聘主大梁書院未防徐遷去張卒官而仝以乙酉中河南解元中牟南湖有蒲盧亭張孝防林宗【民表】時飲酒於此余過之嫌其命名非雅易以墊巾以存林宗故迹題詩雲南郭孤亭野水濱菇蒲獵獵水鱗鱗林宗未逺風流在不愧亭名是墊巾

鄭州夕陽棲李義山有詩餘過之題詩云野塘菡萏正新秋紅蕅香中過鄭州僕射陂頭疎歇夕陽山映夕陽樓

滁州西澗有野渡庵取韋詩命名余題詩云西澗蕭蕭數騎過韋公詩句柰愁何黃鸝喚客且須住野渡庵前風多又題淸流闗云瀟瀟寒渡淸流苦竹雲陰特地愁回首南唐風景盡靑山無數繞滁州

蜀合江縣有西涼王神祠神是涼王呂光光苻秦時討李焉之亂至此因爲立祠放翁詩我𨿽不識神知是山水人不敢持笏來裋褐整幅巾蓋未詳其本末余過謁祠賦長句正之長安氐王頭有角東掃鄴宮西定蜀云云詩載蜀道集

余謂陸魯望無情有恨何人見月白風淸欲墮時二語恰是詠白蓮詩移用不得而俗人議之以爲詠白牡丹白芍藥亦可此眞盲人道黒白在廣陵有題露筋祠絕句雲翠羽明璫尙儼然湖云祠樹碧於煙行人繋纜月初墮門外野風開白蓮正儗其意一後輩好雌黃亦駮之云安知此女非嫫母而輒雲翠羽明璫邪余聞之一笑而已

趙韞退按察官湖西有詩百餘篇余取其南康登樓一絕句云返照臨髙閣寒煙澹澹分城空何所有一半是匡君

餘論當代詩人目曰南施北宋施謂愚山宋謂荔裳二君集皆經余刪定又嘗取愚山五言近體詩爲主客圗一卷今施集尙存其家未能版行宋集經蜀亂失其本矣

餘論古今雪詩惟羊孚一贊及陶淵明傾耳無希聲在目皓已潔及祖詠終南陰嶺秀一篇右丞灑空深巷靜積素廣庭閒韋左司門對寒流雪滿山句冣佳若栁子厚千山飛鳥絕已不免俗降而鄭谷之亂飄僧捨密灑歌樓益俗下欲嘔韓退之銀杯縞帶亦成笑柄世人訹於盛名不敢議耳

梅詩無過坡公竹外一枝斜更好七字及雪後園林才半樹水邊籬落忽橫枝髙季廸雪滿山中髙士臥月明林下美人來亦是俗格若晚唐認桃無緑葉辧杏有靑枝直足噴飯

又論杜八哀詩冣冗雜不成章亦多啽囈語而古今稱之不可解也

汪鈍翁問余王孟齊名何以孟不及王畣曰孟詩味之未能免俗耳汪深嘆其言謂從無人道及此今日善學西昆者無如常熟吳殳修齡學才調集無如江都宗元鼎定九建昌楊思本因之太原趙瑾懿侯趙下橋絕句云東陽回首又天涯天步艱難國步賖一自下橋橋斷後王孫惆悵不歸家虎邱云緑陰濃護好樓臺獨櫂扁舟月下來翹首是天堪墮淚湛盧何處不重回楊踏花明日值雨雲折得花來不贈人膽瓶相對一枝春遙憐昨夜行歌處落艸霑泥倍愴神怨詞云春艸日夜緑春鳥飛且鳴感郎千金意猶自覺愁生

劉公防常有絕句云西湖小閣多晴月好友同舟半是僧寄語江南老桑薴秋山紫蕨憶行縢自編其集遺之餘舉似云如此作何以不錄公防笑謝曰賴兄爲我作行祕書

淮陰張養重虞山遊淛東過廣陵謁余揖甫罷余亟問曰夙愛足下南樓楚雨三更逺春水吳江一夜生平生如此好句復有防張退爲邱洗馬季貞【象隨】曰夙昔快意之作不意阮亭一見便能道出

西樵甲辰之獄吏議羅織鍛鏈半載始白扁舟南下余迎於秦郵相見持之而泣西樵都不及患難時事直取一巨編擲余前曰弟視吾詩境地差進不人嘆其曠達汪鈍翁跋西樵阮亭手帖云予友新城二王相善也故蔵其尺牘爲多得輒裝潢之時一展玩如聆其抵掌笑語中有一帖小異當是叔子筆耳謂東亭也初鈍翁在京師求友於余余爲言劉公防梁曰緝程周量鈍翁遂皆與定交云

河陽薛大武【奮生】與余輩爲同年生豪邁任俠一日酒酣大言曰君輩文士耳異日終當依我幕下余熟視薛曰恨吾子非嚴鄭公一座大笑鈍翁賦詩云少日詞場偶擅名未曽縛袴學長徵他年若得登三事但取蕭郎作騎兵

余冣喜武林毛馳黃【先舒】詠西施絕句云別有深恩酬不得向君歌舞背君啼此意未經前人道過

王士純字孤絳贈光祿寺少卿十二叔祖完初公【象復】之孫白晳美風姿書法李北海弱冠殉崇禎壬午之難有新月詩云乍見一簾水回頭月抱肩黃如浮醡酒瘦比壓琴

余辛丑客秦淮作雜詩二十首多言舊院時事內一篇云十里淸淮水蔚藍板橋斜日栁毿毿棲鴉流水空蕭瑟不見題詩紀阿男阿男名暎淮詩人伯紫【映鐘】之妹也幼有詩雲棲鴉流水防秋光後適莒州杜氏以節聞伯紫與余書云公詩卽史乃以靑鐙白髮之嫠婦與莫愁桃葉同列後人其謂之何余謝之後入爲儀郎乃力主覆防旌其閭笑曰聊以懴悔少年綺語之過

康熙癸卯嵗將除孫無言【黙】欲渡江往海鹽訪彭十羨門人問有何急事畣曰將索其延露詞與阮亭衍波程邨【鄒只謨】麗農詞合刻之陳其年【維崧】贈以詩曰秦七黃九自佳耳此事何與卿饑寒孫新安人居廣陵

歷下詩派始盛於正四傑之邊尙書華泉再盛於嘉隆七子之李觀察滄溟二公後皆式微施愚山督學時爲滄溟立墓碑夢其衣冠來謝余刻華泉集及其仲子習遺詩又訪其後裔則墓祠久廢七世孫某已爲人家佃種矣乃公言於當道予以奉祠生兒童不識字耕稼魏公莊古今同慨也

鄒平滸山濼獺水滙處煙波浩渺中有墨王亭是從叔祖洞庭【象咸】別業周侍郎櫟園過之賦詩見懷云獨有墨王亭畔水空明與客憶王郎墨王見陸友仁研北雜誌六合李侍郎敬字退庵順治末與余及長洲汪苕文【琬】南海程周量【可則】論詩京邸其說甚精余極愛其五言如酒醒亭午後人憶秣陵西又步新添水淸明逺送行此例數十句皆不減古人辛丑歸田舟過廣陵猶與餘論詩移晷未防病卒病中自訂平生詩文若干捲刻之戒其子庋閣二十年後乃可印行今三十餘年矣余門人吳昺編修其壻也屬索諸其子至再不可得今無有知其姓字者矣余嘗錄二十餘篇於感舊集將來或不盡湮沒者意在斯乎

南海耆舊陳恭尹元孝淸迥絕俗其詩如離憂在湘水古色滿衡陽防隨南嶽轉雁背碧湘飛映花谿路閉漱水石根虛桄榔過雨垂空地瑇瑁乘潮上古城家山小別吟兼夢水驛多情浪與風之類皆得唐人三昧而平生遊迹不出嶺南故知之者少尢工書法嘗以端石寄余手自篆刻云獨漉所貽漁洋寶之獨漉元孝別號也弇州云嘗見皇甫少百泉兄弟論詩五言以猿啼洞庭樹人在木蘭舟爲極則二句乃晚唐馬戴詩

予所居小圃石防亭南有池曰春艸一日集子弟羣從賦詩弟士驪幔亭有天際星河倒入池之句予甚激賞之

杜荼邨濬初名詔先黃岡人僑居金陵貧甚屢客廣陵甲辰人曰大雪時方鎖印無事余造訪之淸言竟日乙己七夕余北上京師諸人祖於禪智寺卽席賦五言荼村有句云記逢人日雪造我吟窮愁謂此也

先大父方伯贈尙書公年八十餘親教諸孫頗及聲律之學從叔祖洞庭先生善艸書尢喜飲酒一日置酒邀之醉後顚墨淋漓公顧諸孫命對云醉愛羲之迹余時年十一歳輒應聲曰閒吟白也詩公及洞庭先生皆大喜賜畫扇二

西山盧師巗有無名氏題詩雲山僧汲空潭驚起二龍子十里云蒙蒙三日雨不止

陸圻字麗京號講山武林耆宿爲西泠十子之冠晚年逺遊不歸或云在嶺南爲僧釋名今龍或云隱武當爲道士終莫得而詳也洪升昉思畣人絕句云君問西泠陸講山飄然一盋竟忘還乘雲或化孤飛鶴來往天臺雁宕間

近日釋子詩以滇南讀徹蒼雪爲第一如一夜花開湖上路半春家在雪中山如亂流落葉聲兼下聽徹寒扉不上闗皆警句其弟子某亦有句云鳥啼殘雪樹人語夕陽山

盤山釋智朴有詩名余在京師日曽定其集嘗有句云木蛇鱗甲異俊鷂羽毛靑亦未經人道語與洪升聨句云蒼松亂插連云石石上苔痕虎行迹【朴】拄杖來從飛鳥邊下視蒼茫逺煙碧【升】升客武康有句雲林月前後入谿花春夏開余亦嘗刪定其集云

雲南有地名板橋升庵題句云還如謝朓宣城路南浦新林向板橋曹能始【學佺】板橋詩云兩防人家映栁條元暉遺迹艸蕭蕭曽爲一夜靑山客未得無情過板橋汴梁西三十里有板橋是白樂天題詩處

閩淸林初文【章】孝防古度之父也嘗有送人詩云不待東風不待潮渡江十里九停橈不知今夜秦淮水送到揚州第防橋以示梅禹金【鼎祚】禹金激賞之宣城有老儒邱華林嘗以詩質禹金但爲分句讀而已見之大恚曰林詩二十八字正得二十八圏吾詩字數不啻倍之乃不得一圏耶聞者笑之

同年祁洲【文友】東莞人爲廬江令有詩云一夜東風吹雨過滿江新水長魚蝦余深喜之戲呼爲祁魚蝦祁作色而怒余笑謝曰兄勿怒此自有例祁問何例余曰兄不聞梅河豚耶祁乃失笑而罷

三朝北盟防編載徽宗北狩至定武金人髙防擊毬請帝賦詩曰錦裘駿馬曉棚分一防星馳百騎奔奪得頭籌須正過休令綽撥入斜門揮麈餘話載道君禋祀禮成再賜太師暹字韻詩雲歸問雪中誰詠絮防搜花底自巡檐佳句也鄒平長白山醴泉寺卽範文正公畫粥處四山環合一谿帶縈谿上有範公祠祠中多前代石刻有嘉靖十三年崧少山人張鯤八絕句冣佳節錄於左危閣煙霞出峯檐麋鹿來春泉落西磵聲繞讀書臺風晝谿楊色煙春巖蕙香人言背絕壑才是上書堂山護埋金窟泉通畫粥廚傳鐙衣盋在曽伴老龍圖靈剎羣峯合名祠半日遊難逢浮海術易集下山愁鯤河南鈞州人詩名不甚著而詩之工如此

姜白石詩說云僻事實用熟事虛用學有餘而約以用之善用事者也意有餘而約以盡之善措辭者也句中無餘字篇中無長語非善之善者也句中有餘味篇終有餘意善之善者也始於意格成於句字詩有四種髙妙一曰理髙妙二曰意髙妙三曰想髙妙四曰自然髙妙一篇全在結句如截奔馬辭意俱盡如臨水送將歸辭盡意不盡若夫意盡辭不盡剡谿歸櫂是也辭意俱不盡溫伯雪子是也一家之言自有一家風味如樂之二十四調各有韻聲乃是歸宿處橅仿者語𨿽似之韻則亡矣右論詩未到嚴滄浪頗亦足參微言【溫伯雪子目擊而道存見莊子田子方篇】

莊子宋元君將畫圗眾史皆至受揖而立防筆和墨有一史後至儃儃然不趨受揖不立之舍使視之則解衣盤礡臝君曰可矣此眞畫者也詩文須悟此防

越處女與勾踐論劍術曰妾非受於人也而忽自有之司馬相如畣盛覽曰賦家之心得之於內不可得而傳雲門禪師曰汝等不記已語反記吾語異日稗販我耶數語皆詩家三昧

長洲尢悔庵【侗】工樂府早嵗作讀離騷諸傳奇流聞禁中遂達

世祖禦覽嘆爲才子後

龍馭升遐尢自北平罷歸余寄詩曰南苑西風禦水流殿前無復按梁州飄零法曲人間徧誰付當年菊部頭尢爲泣下

宋景文筆記詩蕭蕭馬鳴悠悠斾旌顏之推愛之昔我往矣楊栁依依今我來思雨雪霏霏謝愛之訏謨定命逺猶辰吿安石以爲佳語

又云左太衝詩振衣千仭岡濯足萬里流使人飄飄有世表意不減嵇叔夜目送飛鴻之語

又雲莊生曰送君者皆自厓而返君自此逺矣讀至此令人蕭寥有遺世之意

余因思詩三百篇眞如化工之肖物如燕燕之傷別籊籊竹竿之思歸蒹葭蒼蒼之懷人小戎之典制碩人次章寫美人之姚冶七月次章寫春陽之明麗而終以女心傷悲殆及公子同歸東山之三章我來自東零雨其蒙鸛鳴於垤婦嘆於室四章之其新孔嘉其舊如之何寫閨閤之致逺歸之情遂爲六朝唐人之祖無羊之或降於阿或飲於池或寢或訛爾牧來思何蓑何笠或負其餱麾之以肱畢來旣升字字寫生恐史道碩戴嵩畫手未能如此極妍盡態也

謝公問王子猷云何七言詩畣曰昂昂若千里之駒泛泛若水中之鳬二語已盡歌行之妙是時七言作者未盛子猷又不以詩名而其言如此

汪鈍翁與余順治末稱詩都下忝齊名之目鈍翁有詩云俠少場中同結駟郎官隊裏各題詩恥居王后吾何敢願作雲龍上下隨

江行看晚霞冣是妙境余嘗阻風小孤三日看晚霞極妍盡態頓忘畱滯之苦𨿽舟人告米盡不卹也賦三絕句云彭澤縣前風倒吹三朝休怨陗帆遲餘霞散綺防江練滿眼靑山小謝詩白浪空江斷去人連朝風色起靑蘋小孤山外紅霞影定子當筵別是春瀟瀟寒雨暗潯陽日日江潮過馬當東望滄溟天萬里乘風欲渡赤城梁

建安徐叜又橫年八十介其友鄭山公侍郎以詩求余序滁州嚴叜治頊字素臣年八十五介余門人吳翰林【昺】以其稗言集求余防定皆云待此蓋棺計其年今皆餘九十矣書之以無負其數千里諉諈之意

朱【載震】字悔人楚潛江人詩特工五言嘗爲余作齋前花木六詠最佳昔王筠爲沈約賦郊居十詠約曰此詩指物呈形無假題署今之視昔殆爲過之官石泉令卒於蜀甚可惜也

蕭子顯云登髙極目臨水送歸蚤雁初鶯花開葉落有來斯應每不能已須其自來不以力搆王士源序孟浩然詩云每有制作佇興而就余生平服膺此言故未嘗爲人彊作亦不耐爲和韻詩也

施愚山遊嵩山詩雲翠屏橫少室明月正中峯十字令人擥擷不盡

臨朐馮文毅【溥】題漢文帝幸代圗云漢帝當年歌大風歡畱父老樂融融誰知將相調和後更有君王防賞同每飯未嘗忘鉅鹿故居猶自念新丰旌旗十萬雲中駕休儗登臺出塞雄

馮氏自閭山先生【裕】起家進士以詩名海岱間有四子惟健惟重惟敏惟訥皆有詩名惟敏兼工詞曲惟訥篹古詩記風雅廣逸諸書有功藝苑惟重之孫則文敏公琦也萬曆中以經術推重館閣文毅則惟訥之孫云謝康樂石門詩凡二其一則登石門最髙頂所謂晨防尋絕壁夕息在山棲者永嘉之石門也其一石門新營所住四面髙山回谿石瀨所謂躋險築幽居披云臥石門者匡廬之石門也桑喬廬山紀事最稱簡核然取前一首誤矣

香鑪峯在東林寺東南下卽白樂天艸堂故阯峯不甚髙而江文通從冠軍建平王登香鑪峯詩云日落長沙渚層陰萬里生長沙去廬山二千餘里香鑪何緣見之孟浩然下贑石詩暝防何處泊遙指落星灣落星在南康府去贑亦千餘里順流乘風卽非一日可達古人詩只取興防超妙不似後人章句但作記裏鼓也

張吏部公選【九徵】先生題余過江集云筆墨之外自具性情登覽之餘別深寄托

余有寄懷錢唐吳寶厓【陳琰】二絕句競說仙人萼緑華紫金跳脫降羊家薴蘿溪上春無主一代紅顏獨浣沙紫陌紛紛看牡丹車如流水從【去】金鞍那知冰雪西谿路猶有梅花耐嵗寒寶厓因屬禹尙基【之鼎】寫西谿梅雪圗吾郡楊太宰夢山先生【巍】五言衝古淡泊在髙子業季孟間如逺道令人愁況近單於壘秋風入雁門羽書日三至微微霽景流天壤色俱素鄕心生塞艸世事入秋風風雨樓煩國闗山李牧祠閒將流水引夢與古人居雨響殘秋地城分不夜天石古苔生徧泉香麝過餘皆逼古作

鄧州彭禹峯方伯【而述】雄豪磊落陳同父一流人也詩多軍中之作如戰壘荒城蒙段外華風邊月漢唐年白露蠻江凋木葉黃沙羯鼓下營州千盤路吐防榔隖一綫天開瑇瑁池此例數十句皆有磨盾橫防之風

漁洋詩話卷上

欽定四庫全書

漁洋詩話卷中

刑部尙書王士禎撰

三原王端毅公遺事載公巡撫三吳時題一寺壁雲彩鷁西飛日未斜江村兩岸有人家吉祥寺裏梅千樹不到春來不著花亦宋文貞梅花賦之比祖詠試終南望余雪詩云終南陰嶺秀積雪浮雲端林表明霽色城中增暮寒四句卽納捲或詰之詠曰意盡閻濟美試天津橋望洛城殘雪詩只作得廿字云新霽洛城端千家積雪寒未收淸禁色偏向上陽殘主司覽之稱賞再三遂唱過二事絕相類題韻皆同

僧澄瀚字郢子濟寧人工詩有絕句云昨宵初罷上元燈又欲看山向秣陵騎馬乘船都不防飄然誰識六朝僧爲時所稱

天啟初潁川張逺度買田潁南之中村地多桃花林一日攜榼獨遊見耕而歌者徘徊疃間聽之皆杜詩也遂呼與語耕者自言王姓名淸臣舊有田畏徭役盡委諸其族今爲人傭耕少曽讀書客有遺一冊於其捨者捲無首尾讀而愛之故嘗歌亦不知杜甫爲何人也異日逺度過其廬見舊曆背煤字漫滅乃燒細枝爲筆所書皆所作詩後經亂不知所在張獨記其一篇云人生如泛梗飄飄殊無根飲啄得防許營營晨與昏對此春日好荷鉏出南原近觀艸色敷靜聽鳥語繁諸有弄化本雜沓呈眞元曉然似供我寧不倒淸樽有身貴適意窮達安足論此亦杜五郎之流歟

丹鉛錄極稱唐劉綺莊桂楫木蘭舟楓江竹箭流一篇其詩果不減太白升庵博雅亦未詳綺莊何許人也按吳中人物志劉綺莊昆山尉研窮古今博考傳記作類書一百卷號昆山編其平生著作冣夥而所傳止此一詩可惜也

陳戶部子文【奕禧】詩云斜日一川汧水北秋山萬防益門西未入蜀不知其寫景之妙

上谷旅店壁或題二句云一劍有餘魏武帝百身難贖楚懷王書甚奇勁而不知所謂

宋牧仲【犖】中丞嘗於淮北旅捨見二絕句雲橫笛何人夜倚樓小庭月色近中秋涼風吹墮雙梧影滿地碧雲如水流渺渺孤城白水環舳艫人語夕陽間林梢一抹靑如畫知是淮流轉處山中丞題其後云新詩寫向黃泥壁未許人間識姓名二詩大似北宋名家

東粵詩自梁陳諸君外又有王邦畿說作王鳴雷震生陳子升喬生伍瑞隆鐵山數人皆有可傳說作句如雲低滄海樹潮上夕陽城曙色寒山外秋風古渡前殊近錢劉又有絕句云昨冬歸去今春信言是端陽入楚山吟取荊州舊時事洞庭秋盡客應還喬生昔昔鹽云鴛鴦樓外烏欲棲瑇瑁梁間燕吐泥月暈圓隨漢東蜯天河傾向汝南雞萬方儀態華鐙出一笑橫陳翠帳低愁見曉鴻徵塞北不知天將定遼西南中塞下曲云膠寒竹箭猶揚越笛散梅花已漢闗小月陣前云出海骨都營外火連山江邊玉帳樓船度馬上金錢禦府頒百尺髙臺兩銅柱漢家何日拓南蠻頗似楊用修格調董易農侍禦【文驥】題井陘淮陰侯祠雲春雨王孫艸靈風古木叢

始興江口有三楓亭梁範云遺迹也余以甲子使粵過之題詩云二月一日春態閒桃花欲落鳥綿蠻回頭不識中原路人在三楓五渡間又廣州六榕寺猶是坡公題榜

從伯文玉【與玫】工艶體詩所著有籠鵞館集無題云二十五年將就木一千里路不通書焭焭白兔東西顧恰恰黃鸝四五聲通徳每宵談祕事淸娛隨處品名山皆工蔣修撰虎臣【超】順治丁亥及第不樂仕進自言前身峨眉老僧也後竟歿於蜀常題金陵舊院云錦繡歌殘翠黛塵樓臺已盡曲池湮荒園一種瓢兒菜獨占秦淮舊日春

眞定神女樓昔趙武靈王夢神女於此令羣下賦詠之此乃眞夢非如宋玉微辭而古今罕知者余庚子丙子屢過之賦詩云神女樓空雁塞孤照眉池涸半寒蕪邯鄲賓客皆能賦誰似朝云楚大夫

或問詩工於發端如何應之曰如謝宣城大江流日夜客心悲未央杜工部帶甲滿天地胡爲君逺行王右丞風勁角弓鳴將軍獵渭城萬壑樹參天千山響杜鵑髙常侍將軍族貴兵且彊漢家已是渾邪王老杜將軍魏武之子孫於今爲庶爲淸門是也

曲周劉半舫尙書【榮嗣】詩雅有淸裁盧侍禦徳水【世防】亟稱之題蘭亭捲雲山淺圍靑甸泉芳更曲流永和之上己逸少以千秋餘夙昔喜誦之不以虛字損其佳也律句有神韻天然不可湊泊者如髙季迪白下有山皆繞郭淸明無客不思家曹能始春光白下無多日夜月黃河第防灣李太虛節過白露猶餘熱秋到黃州始解涼程孟陽步江空微有樹秣陵天逺不宜秋是也余昔登燕子磯有云吳楚靑蒼分極浦江山平逺入新秋或庶防爾安磐字松谿蜀嘉定州人正徳時爲給事中以諫南巡廷杖余登淩雲石壁刻詩冣多帷松谿四絕句甚工記其二云靑衣江上水溶溶隔岸遙聞戒夜鐘暫借竹牀聽梵放月華初到第三峯林竹斑斑日上遲鳥啼花暝莫春時靑衣不是蒼梧野卻有峨眉望九疑蓋峨眉三峯正直淩雲九峯之西中隔三江至其地知其詩之工也余嘉州竹枝云分取三江作明鏡鏡中各自照蛾眉南城陳伯璣【允衡】淸羸如不勝衣雙瞳碧色冣工五言如寒日明孤城斜風下飛鳥籃輿望歸鳥日莫空城曲疎鐘荒寺在澹月空牀得此類數十句皆王韋門庭中語也伯璣食貧旅寓白門而好表章故人遺書所選婁堅子柔徐世溥巨源古文尢爲不茍後歸南昌歿於東湖徐波元嘆晚居天池落木庵自云喜登陟而筋力遽衰未廢吟詩而發言莫賞又作落木庵記云崇禎癸酉與竟陵譚友夏在其弟服膺署中曉起盥漱見餘白髮盈梳曰子從此別計必住山請擇嘉名以名其居服膺出幅紙請作擘窠大字友夏爲書落木庵今三字掲諸庵門松栝數株撐風蔽日元冬霜月蕭蕭而下雙童縛帚掃除不給齋廚爨煙皆從此出事之前定如此後寄楚僧寒碧雲楚微吟上峽謠中元法食可相招憑師爲譬興亡恨雨打秋墳骨亦銷此詩爲鐘譚作也

近日下僚中往往多文士婁縣丞施鴻字則威邵武人著史測十卷江都主簿馬之驦字旻徠雄縣人撰詩防後補壽張簿又撰張秋志泰州同知趙三麒字乾符韓城人有詩云虞帝昔南巡不見南巡迹但餘此墓旁一片瀟湘石餘在廣陵常詫客曰吾衙官屈宋矣

先兄西樵常云合肥龔尙書流水靑山送六朝才子語陽羨陳其年浪擁前朝去英雄語

宋牧仲太宰巡撫江南日夢餘屬賦洞庭鴈云岸濶水無際月明春雁翔裴回念儔侶淸影落瀟湘余報書曰此又一鮑孤鴈也

今廣元縣唐利州也武后生於此嘉陵江防皇澤寺有石像乃是一比丘尼余過之戲題詩云鏡殿春深往事空嘉陵禍水恨難窮曽聞奪壻瑤光寺持較金輪恐未工蓋用洛陽伽藍記瑤光寺尼工奪壻之語以謔之昔聞過幹陵作譏刺謔浪語輒有風雷之異乃是日嘉陵風平浪靜老狐何靈於幹州而不靈於利州耶

或題江陵相故宅壁云恩怨盡時方論定封疆危日見才難

茶譜載胡釘鉸居白蘋洲鄰有古冢茶飲必酹之忽夢一丈夫曰我栁文暢感子茗恵教子爲詩自是遂工吟詠余嘗戲謂栁文暢詩派乃傳釘鉸耶然釘鉸詩載洪文敏萬首絕句者實不劣也或謂居鄭圃夢列子教之見雲溪友議

吾郡海丰楊太宰夢山【巍】先生存家稿八卷余刪定爲三卷刻於京師謂其五言簡古得陶體五言近體聲希味澹固是間代淸律明作者自髙蘇門之外未見其比粵王臺枕廣州北城有呼鸞道故迹女墻間皆木綿花時紅照天外亦奇觀也餘甲子告祭入粵屢遊之賦詩云歌舞岡前輦路微昌華故苑想依俙劉郎去作降王長斜日紅綿作絮飛

東阿魚山是陳思王聞梵處冢墓在焉卽瓠子歌之吾山也又有神女智瓊祠余題絕句云云車入洛防時還松桂淒涼滿舊山歌罷迎神送神曲山靑無際水潺湲王摩詰有魚山神女祠歌

二喬宅在潛山縣近三祖山故山谷詩雲松竹二喬宅雪云三祖山今遺阯爲彰法寺餘甲子過之有詩云修眉細細寫春山疎竹泠泠響佩環霸气江東久銷歇空畱初地在人間

王介甫唐百家詩宋牧仲尙書從常熟毛扆得古本刻之餘閱一過寄牧仲書云百家選古物自可寶惜然去取大謬謂爲佳選則未敢聞命其書載王建詩多至兩卷不啻數百篇而王楊沈宋陳子昂張燕公張曲江王右丞韋蘇州劉賓客諸大家不錄一首若謂宋次道家無此數十家文集何以謂之蔵書家若有之而一字不入選尙得爲有目人耶後閱嚴滄浪詩話已先餘言之安石一生相業所謂好惡拂人之性此選亦然

黃州葉井叔【封】順治己亥進士仕爲延平府推官攺登封令遷兵馬司指揮初以詩介其宗人訒庵【方藹】質余余曰君之詩未也惟嵩山詩足傳耳爲序其嵩陽集刻之後以博學宏詞薦不見收自楚屢寄新詩求余刪定其郢中懷古二十首殆無一字不佳銓授工部主事未上而卒

新安吳兆非熊程嘉燧孟陽皆以布衣稱詩有名萬曆啟禎間吳五言學謝朓何遜程七言律冣多名句七言絕句尢佳門人汪扶晨徴逺汪於鼎洪度請余選定爲新安二布衣詩二君之後當以石湖邢昉爲第一門人孫郎中謙請余定其全詩因循未果而江南已有刻本然未經刋定余至今以爲憾

五代時吳越文物不及南唐西蜀之盛而武肅王寄妃書云陌上花開可緩緩歸矣二語艷稱千古東坡又演爲陌上花云陌上花開胡蝶飛江山猶是昔人非遺民防度垂垂老遊女還歌緩緩歸生前富貴艸頭露身後風流陌上花已作遲遲君去魯猶歌緩緩妾歸家晁無咎亦和八首有云娘子歌傳樂府悲當年陌上看芳菲曼聲更緩何妨緩莫似東風火急歸荊王夢罷已春歸陌上花隨莫雨飛卻喚江船人不識杜秋紅淚滿羅衣二公詩皆絕唱入樂府卽小秦王調也

東坡濟南詩云濟南春好雪初晴行到龍山馬足輕使君莫忘霅谿女時作陽闗腸斷聲亦小秦王調也注蘇者誤以爲孟嘉落帽之龍山不思彼在姑孰與濟南何涉注家之可笑如此

沂水髙平仲中丞【名衡】崇禎辛未進士官河南巡撫歸殉壬午之難初登第觀政京師制衣一稱寄內自畫花卉其上凡二十六種作三十二叢花之左右前後各題絕句詩凡八首張杞園【貞】待詔作畫衣記詩略載於此對月偏成憶臨風更有思鄕心無可寄聊寫冣嬌枝花枝嬌且妍置之在懷褏好記花枝新憐取衣裳舊輕襦畫折枝悠然感我思畫時腸已斷著時心自知霧縠偏宜暑冰綃迥出塵著時憐百朶應憶畫眉人客邸長安一事無書長人靜影形孤閒將一段鵞谿絹寫作名花百種圖

郃陽王防華【義旦】才冣髙初爲詩趨古澹後變而之雄放自潛江令入爲給事中乃斂才就法七言古五言今體多可傳遊太華羅浮詩尢爲警防五言如月明飛夜鵲江靜抱嘉魚風煙盤赤壁波浪下黃牛此句亦古人所少

坡詩蔞蒿滿地蘆芽短正是河豚欲上時非但風韻之妙蓋河豚食蒿蘆則肥亦如梅聖兪之春洲生荻芽春防飛楊花無一字泛設也

吳嶽東十里縣頭鎭古吳山縣也有元縣令丁帶十詩極似姚合武功雜詠而人無知者余丙子奉

命祭告過之錄其半以傳云瀟灑吳山縣岡巒繞四圍官卑新令尹邑古舊隃糜趣有陶彭澤才非陸浚儀折腰身體重嘆適兩相宜○瀟灑吳山縣居民近百家孤城連阜起小市枕谿斜土潤宜栽竹泉甘好試茶公餘無一事何處息紛華○瀟灑吳山縣巖居共防層風淸聞逺笛月黒見孤燈酒釀南谿水琴邀北閣僧城隅修檻穩衙退晚來憑○瀟灑吳山縣庭虛夏亦涼奇云蔵峻嶽木葉暗稠桑種稻連荊箔分泉過石堂不知闗塞近風物滿西鄕○瀟灑吳山縣雲峯信有餘地偏長畏虎水急不生魚夢去遊鄕國愁來厭簿書拂衣空有願何日賦歸與

余撰浯谿考頗搜奇祕如李淸照二長句得之陳士業寒夜錄此從來所未習見者近又從石門文字禪得洪覺範二長句亦前所未睹若唐蔡京五言近在耳目之前而反遺之殊自笑其疎也

余冣愛範徳機雨止修竹間流螢夜深至兩句少時曽儗作一聨云螢火出深碧池荷聞暗香按元吳師道禮部集云聞諸危太朴秋夜與先生微步山中得此句喜甚且曰句太幽殆類語須以他語暎帶之乃足成此篇觀眾仲此跋知至寶當前識者無不能辧之也余少客秦淮作秦淮雜詩二十餘首陳其年詩兩行小史艶神仙爭寫君侯腸斷句謂此也又在眞州作絕句云好是日斜風定後半江紅樹賣鱸魚又蒙蒙夕照開棠邑葉葉風防下建康又摘星樓閣浮雲裏一傍危欄望楚江又緑楊城郭是揚州江淮間多寫爲圗畫後入蜀行夾江道中望峨眉三峯在煙雨空蒙中賦詩云沈黎東上古犍爲紅樹蒼藤竹亞枝騎馬靑衣江上路一天風雨望峨眉及入粵大雪行潛山唐婆嶺卽事賦詩云皖公山色望迢遙皖水淸泠不上潮靑笠紅衫風雪裏一林楓桕馬蕭蕭常欲命畫師爲寫二圗未果每以爲憾

東坡送李孝博之嶺表詩石刻在蜀岡禪智寺斷僕已久而字畫幸無刓缺余訪之出諸榛莽間緘以鐵防重修禪智三峯碩揆禪師來爲住持屬陷石方丈壁間所謂新苗未沒鶴老葉初翳蟬者也余次韻亦刻一石汪鈍翁詩鶴影蟬聲野徑長髯翁遺墨冷斜陽遊人盡說迷樓好誰訪殘碑到蜀岡

內兄張蕭亭【實居】鄒平少保忠定公孫也家有湄園擅邱壑之趣今蕪矣常有詩云桃花乍放栁初生葉底春禽送好聲人在西園山翠裏斜風細雨度淸明余刻其詩四卷

巫峽中神女廟在箜篌山麓茅茨三間而神像幽閒姽婳可觀其西卽髙唐觀也余壬子過之賦詩云箜篌山下路遺廟問朝云冠古才難並流波日易曛玉顏空寂寞山翠日氤氳西望章華晚含情尙爲君

余在廣陵五年多布衣交甲辰內遷乙已七夕諸詩老送別禪智寺孫豹人【枝蔚】有句云欲問忘情老何名共命禽難言無所住齊有淚盈襟

門人陸次公【輅】常熟人自恩縣令遷判撫州重建玉茗堂於故阯半載掛冠堂適落成大防府僚及士大夫出吳兒演牡丹亭劇二日解纜去自賦四詩紀事江以南和者甚眾余在京師寄詩云落花如夢艸如茵弔古臨川正莫春玉茗又開風景地丹靑長憶綺羅人瞿唐回櫂三生石迦葉聞箏累刼身酒罷江亭防已逺歌聲猶繞畫梁塵

髙念東少宰【珩】都門淸明送客云故園小圃又東風杏子櫻桃次第紅明日春眀門外路淸明消遣馬蹄中李東白京山人工詩隱於衣工李本寧尙書兄弟皆與之遊登黃鶴樓云鄂渚荻花沿防白漢陽楓樹隔江紅後舟過云夢哦詩船頭一笑赴水死

蕭詩字中素華亭人隱於木工博學善詩其警句云遼海吞邊月長城鎖亂山山寺落梅傷別易天涯芳艸寄愁難從學者甚眾而執藝事如故

金陵黃九煙【周星】客嘉善有負擔者過市口吟哦不絕揖入問之答曰崔姓名金友適偶得句耳徐出其詩一卷五言雲水濶天垂逺花深月到遲七言云因風去住憐黃蝶與世浮沈笑白鷗吟思白社傾家釀坐對靑山讀異書黃遂與之定交如平生云

白樂天自寫其集三本一置東都聖善寺一置廬山東林寺一置蘇州南禪院自云願以今生世俗文字之因轉爲來世贊佛乘轉法輪之緣余昔亦嘗以漁洋集一本付楚云師蔵之南嶽一本付拙庵師蔵之盤山昨門人劉翰林太乙【靑藜】言欲以八分手書余正續集蔵之嵩山少林寺亦香山居士後一段佳話

世人謂宋初學西昆體有楊文公錢思公劉子儀而不知其後更有文忠烈趙淸獻【抃】胡文恭【宿】三家其工麗妍妙不減前人今所傳西昆倡和集則丁謂諸人也潞公以功名淸獻以淸直著聞而詩格殊不類亦一奇也金陵事云神樓乃劉南坦尙書制爲修煉者用竹篾編成懸於屋梁僅可弓臥其上下收放之機皆自握之不煩他人如陶靖節籃輿之類文徴仲爲寫神樓圖諸詞人多詠之皆不得其防余聞劉淸惠好樓居而力不能構文徵仲作神樓圖以遺之楊升庵後神樓曲序亦云然皆所謂不得其防者也

古今來詩佳而名不著者多矣非得有心人及操當代文柄者表而出之與煙艸同腐者何限宋歐陽文忠謫夷陵許州法曹謝伯初景山以詩送之雲長官衫色江波緑學士才華蜀錦張下國難畱金馬客新詩傳與竹枝娘明嶽文肅【正】外謫欽天監博士馬軾送以詩云五嶺瘴髙煙蔽日兩孤雲濕雨鳴秋又云祭罷鱷魚歸去晚刺桐花外月如鉤使當時専門名家操觚腐豪未必能道也

先兄西樵和餘秋栁句云折來玉手曽三月種向金城更防年徐東癡【夜】和云爲計使人西去日不堪流涕北徵年仲兄禮吉【士禧】弔潞府故宮云不知何處忘憂館宮栁依依似漢年三押年字皆工

李退庵侍郎有讀水經注憶洞庭一篇極佳余和之云楚望經時入防嶽陽樓上數峯靑曽臨南極浮湘水坐對西風憶洞庭斑竹想從春後長落梅猶向笛中聽新詩吟罷愁多少腸斷當年帝子靈一時和者甚眾叔兄叔子【士祜】詩云相思何處折芳馨望斷黃陵舊日亭秋水依俙聞落葉楚天髣髴見揚靈洲邊子戍三春緑樓外君山一帶靑太息雲中君在否不堪重問道元經髙念東侍郎祭告南嶽詩多佳略其五言絕句數首於此行人到武昌已作半塗喜那識武昌南煙水五千里兩防層層嶂孤城面面山橫襟憑一葉睥睨洞庭間未入衡州郭先見衡州城城門垂薜荔大抵似巴陵淥淨不可唾此語足千古天水澹相涵中有數聲艣花放不知名稻秀猶能長芳艸隱淸流但聽淸流響防月舟行久今朝倦眼開萬峯飛舞處一片大江來南嶽雲中盡東流海上忙他年圖畫裏著我在瀟湘

劉勰文心雕龍論晉宋間詩雲莊老告退山水方滋余取其語以序宋牧仲太宰詩牧仲遂鐫小印曰山水方滋

冶源在臨朐縣西南水竹勝絕世爲馮氏別業酈注所謂水色澂明而淸泠特異桂筍尋阪輕舟委浪是焉棲寄實可憑襟今有憑襟亭司馬文正記劉槪孟節隠野原蓋不考証之誤

襲勗字克懋章邱人少貧爲人牧豕三十始補諸生時縣人李太常【開先】袁西樓【崇冕】方尙金元詞曲勗獨與歷下李於鱗殷正甫輩以詩古文相倡和終開平衛教授華鼇字空塵亦章邱人祖珩禦史鼇工詩善畫有句云秋老畱紅葉風輕轉白蘋愛此疎林月兼之一磬淸雨霽聞啼鳥風停數落花與李滄溟楊夢山相倡和姓名亦見楊升庵集

安邱馬長春三如順治丙戌舉人與從弟進士澄源思齊名三如有句雲山田髙於屋牛在屋上耕可謂善寫難狀之景造語不減馬第伯封禪儀記源思詠白丁香雲坐覺人顏澹開憐春日長亦工

長山劉孔和節之相國靑嶽先生【鴻訓】子爲詩豪邁雄放有東坡放翁之風明末率義旅南渡劉澤淸忌而殺之有日損堂集一代奇才也題趙松雪宮女啜茗圗云秋宮肅肅古衣裳靜女無愁黛亦蒼不防疎螢和月色絹頭已作百年涼厓山遺恨捲黃沙彩筆王孫弗憶家忍向卷中摹舊事直須羞煞後庭花聽小史燕子彈琴云髙梧修竹曉沈沈侍子垂簾拂素琴聽盡明光三十段碧池涼雨一時深

王遵坦字太平益都人太僕少卿帶如【濚】子博雅嗜古詩學楊用修源本樂府與劉公子節之倡和齊名有願學齋集題項王本紀雲英雄竟以成敗論嗟哉帝王豈有眞亞父不用乃考終淮陰逃死未央宮是知仁與不仁異楚亡漢王亦細事垓下何必更悲歌虞兮呂兮較若何詠古玉鏡子云世間銅臭久塵埋圓璧千年出洛街曉步想隨雙鳯佩晚妝應照九鸞釵微茫斑駮云生面錯落光明月入懷冣好瓊樓伴仙子素娥斜捧上瑤階南渡依劉澤淸澤淸旣殺劉節之王遂北走歸國隨肅王定蜀署四川巡撫卒於閬中

王若之字湘客益都人父基明戶部尙書若之以父任歷官河南參議性嗜古南渡避地姑孰圗書鼎彛之屬尙兼兩後死金陵若之風神淸暎如晉宋間人工詩及尺牘金陵見月云玉宇流孤月淸光照雁聲似從千里外寄與故鄕明山中云驢背肩似山笠下眼如海時見漁樵人行歌互相待江行雲圗書蓑笠載輕舲雨雨風風去不停疑是煙波垂釣者居然呼吸有樵靑

龔端毅【鼎孳】送人出塞云軍中轉粟靑天上使者論功大夏西

趙韞退觀察【進美】詠楓葉云郭外西風繞防斜長林秋靜有啼鴉微寒已入娟娟樹逺色初分澹澹霞千里題書臨白雁重陽疎雨暎黃花洞庭木葉傷心日寂寞懷人在水涯梨花云莫煙無語更依依淸影含春望欲稀疎近窗畱月照寒垂网戶見鶯飛共停閣外靑絲騎細舞燈前白紵衣莫向後庭歌玉樹故宮風雨已全非徐東癡【夜】春詞云一層楊栁一層風五里桃花十里紅但是出遊皆傍水逢人多半在城東靑入緗鉤深復深非闗社日亦停鍼明朝撲蝶南園防預辦釵頭鬭艸金當壚小婦太憎生記折梨花在古城日出未難非馬足暫休不肯是鶯聲戲馬臺連司馬橋城門開處馬蕭蕭君臣遊覽飛花盡惟見秋千入碧霄一代才華怨落花西淸園內賦新茶年年指防風流業猶自垂楊綰暮鴉吳天章【雯】題雲林秋山圖云經營慘澹意如何渺秋山逺逺波豈但穠華謝桃李空林黃葉亦無多

顏修來【光敏】曲阜人康熙丁未進士官考功郎中書法擅一時於詩亦有功淸流闗云身騎龍背上靑霄路轉峯回出麗譙雨气全吞幽壑樹風聲直送大江潮渡江雲天際揚防一鳥輕四邊銀屋海門聲巨鼇已散扶桑島卻怪神仙兩防行長幹雲南郭浮屠髙出霞下窺黃屋如金沙四十門中響空籟吾將獨步靑蓮花

韓畕字石耕北平人徧遊吳越名勝客死平湖有句云春愁當二月酒渴起三更

胡介字彥逺錢塘人布衣食貧而妻與女皆能詩順治中遊京師送人南歸云防檣楚國羣烏晚橘柚吳天一雁晴介與淮陰邱曙戒【象升】季貞【象隨】兄弟善

王右丞畫孟襄陽吟詩圗至今流傳以爲佳話宣和禦府所藏又有厲歸眞畫常建冒雪入京圖蓋當時文人髙士爲世所艶慕如此

陳伯璣常語余姑蘇城外寒山寺夜半鐘聲到客船妙矣然亦詩與地肖故爾若雲南城門外報恩寺豈不可笑耶余曰固然卽如滿天梅雨是蘇州流將春夢過杭州白日澹幽州風聲壯嶽州黃雲畫角見並州澹煙喬木隔緜州皆詩地相肖使云白日澹蘇州流將春夢過幽州不堪絕倒耶

馬彧贈韓定辭詩別後巏嵍山上望羨君時復見王喬按顏氏家訓云柏人城東北有孤山闞駰九州誌謂卽大麓世俗呼爲宣務山余嘗爲趙州佐同太原王邵讀柏人城西門內碑碑是漢桓帝時爲令徐整所立銘云上有巏嵍山王喬所仙巏字遂無所出嵍字依諸字書卽旄丘之旄也入鄴爲魏收道之收大嘉嘆其作趙州莊嚴寺碑云巏嵍之精謂此也按此則馬詩當作莫毫反定辭卽忠獻曽祖行東坡書此詩乃云不知何許人亦失於考據矣

淄川唐濟武翰林【夢賚】順治已醜進士官檢討以建言罷歸與髙念東侍郎倡和其詩源出蘇陸社燕云敬瑜詩賦同林鳥合徳椒房共命禽細栁池塘音上下釀花天气舞晴陰亦袁海叟白燕之比再至金陵云鬖鬖風栁緑絲偏略似倡條髮覆肩卻出秦淮相問訊於今不見已三年蓮葉田田蓮子稀風翻一片蕩漁磯秖如解制僧初散都著西天壊色衣答念東云靑蘿洞口舊閒吟百道鳴泉百尺陰便說河豚堪一飽不應苦筍爲抽簪洪升昉思問詩法於施愚山先述余夙昔言詩大指愚山曰子師言詩如華嚴樓閣彈指卽現又如仙人五城十二樓縹緲俱在天際余卽不然譬作室者瓴甓木石一一須就平地築起洪曰此禪宗頓漸二義也

粵東有貝多樹余嘗於劉將軍署見之從者誤折一枝余惋惜攜歸使院植諸階墀值雨一昔而活菁蔥可愛余題詩壁間云貝葉無根插短籬一宵春雨發華滋他年誰續羊城志記取漁洋手種時今二十餘年計巳成圍矣

余家舊蔵倪雲林畫二軸其一題云瀟瀟風雨麥秋寒把筆臨摹彊自寛賴有兪君相慰藉松肪筍脯勸加餐其一云髙士江陰許士雍澱山湖裏泊煙篷秋來蒓菜鱸魚好亦欲東乘萬里風

谷城山好靑如黛滕縣花開白似銀嘉定李長蘅【流芳】詩也余冣喜之甲子使東粵往返兩過滕縣不見一花賦詩云薛北滕南防問津逺山如畫黛眉新惟餘底事堪怊悵不見花開白似銀長蘅畫學雲林亦是逸品門人陸生廷燦扶照近補刻嘉定四君子集余爲之序大抵程孟陽之詩婁子柔之文長蘅之畫足稱三絕

薛行隖少宗伯【所蘊】孟縣人明崇禎戊辰進士順治初有詩名於京師常有句云千盤少室三花小九曲河流一帶黃人多稱之

余在廣陵衙齋有鶴十二每微雨輒矯翮引吭如得意者汪苕文【琬】葉子吉【方藹】過揚州各籠其二歸吳中汪有贈鶴記葉有長歌具載本集鶴產通州呂四塲者觜脛皆緑傳是仙種也

靑谿故有張麗華小祠金陵圗經不載余少時客秦淮賦雜詩二十餘首而獨遺此因補賦二絕句云璧月依然瓊樹枯玉容猶似憶黃奴過江靑蓋無消息寂寞靑谿伴小姑臨春結綺已消沈遺廟荒涼碧蘚侵惟有靑谿嗚咽水千年猶自怨韓禽【唐修隋史書韓禽虎曰韓禽避廟諱也】劍州西郭有小祠祀鄧艾余以丙子再入蜀過之語州守攺祀姜維賦詩示之云申屠曽毀曹瞞廟常侍【髙適】還焚董卓祠劍閣至今思伯約蜀巫翻賽棘陽兒

陳說巖【廷敬】相國少與餘論詩獨宗少陵略記其一云晉國彊天下秦闗限域中兵車千乘合血气萬方同紫塞連天險黃河劃地雄虎狼休縱逸父老願從戎

李丹壑編修【孚靑】故友合肥文定公【天馥】子早慧能以詩世其家然有別才如洛陽懷古云秋來張掾多歸思事去王郎少宦情殊有言外意

宣城諸梅號多才瞿山【淸】輯梅氏詩略余序之今惟耦長【庚】在耦長工詩畫琴谿云田家桑落酒風物藥祖魚落梅云背城花隖得春遲凍雀銜殘尙未知聞說緑珠堪絕世我來偏見墜樓時

杜茶村【濬】送人入蜀云古意淮南葉他鄕劍外州不減古作

龍石樓【燮】中允作瓊花夢傳奇成招余輩觀之餘酒闌賦八絕句有自掐檀痕親顧曲江東誰似阿龍超之句獨門人蔣靜山【仁錫】和云玉昆侖碎爲檀超余讀而嘆曰蔣五此押擅塲矣

鄧孝威【漢儀】過大庾嶺雲人馬盤空細煙嵐返照濃極是畫意

徳州田【霢】字子益戶侍綸霞弟也有句云柔藍浮野防澹墨上春鱗

門人殷彥來【譽慶】集句贈余云一時賢士皆從其遊天下文章莫大乎是

合肥李相國容齋【天馥】服闋入都其壬戌諸門生已多通顯置酒新第翰林侍讀學士史冑司【】卽席賦詩曰郎君館閣稱前輩弟子門墻半列卿時比於唐人鸞掖鯉庭之句

門人湯西厓【右曽】光祿題辰龍闗云束馬懸厓險闗門郁不開居然橫防地曽此掛弓回浩蕩妖星落蒼茫角吹哀兵家爭間道爲語勒銘才

漁洋詩話卷中

欽定四庫全書

漁洋詩話卷下

刑部尙書王士禎撰

宗人蘋字秋史歷城人康熈丙戌進士詩有別才有句云亂泉聲裏才通屐黃葉林間自著書又黃葉下時牛背晚靑山缺處酒人行寄余云得名自公始失路復誰憐時人亦呼爲王黃葉

漢陽宗人戩字孟谷少遊嶽麓題詩云不借直踏寒煙裏麝香獨遊亭午時其池陽山行長句過歐公廬山髙逺甚客中州與吳雯倡和風穴白茅寺諸篇工力悉敵楚才自胡君信承諾顧赤方景星而外僅見此人粵東詩派皆宗區海目【大相】而開其先路者鄺露湛若也露南海人著嶠雅有騷人之遺音人日登越王臺云登臺試人日此日謂宜人日照髙臺色臺非故苑春靑山白雲路緑水流花津醉欲呼鸞去遙遙方杜鄰別人云露斜山陗陗鐘斷水悠悠艸緑斑騅怨花飛紅粉愁如何云夢月不共漢江流又送王孫去淮南桂樹秋廣州破抱所寶古琴而死余爲賦抱琴歌云嶧陽之桐何牂牂緯以五弦發淸商一彈再鼓儀鳯皇鳯皇不來兮我心悲抱琴而死兮當告誰吁嗟琴兮當知之

術翼宗字石發章邱人稱詩老於布衣余題其詩卷云恥食嗟來鬢已斑吟髭撚盡一身閒惜君生後滄溟叟不在華鼇襲勗間

馮廷櫆字大木徳州人康熙壬戌進士館選不得與以中書舍人終近日才士之厄未有如大木之甚者其晴川集余序而行之荊卿故里云一卷輿圗計已疎單車徑入虎狼都縱然意气傾燕市豈有功名到酒徒空向夫人求匕首誰令防子把頭顱南來曽過邯鄲道試問人知劍術無又寂寞黃花時節雨淹畱烏帽丈人祠半篙谿水楓圍屋一片山云雪到門此例甚多古選歌行尢有可傳

張篤慶字歷友淄川相國憲松【至發】先生曽孫文章淹博華贍千言可立就詩尢以歌行擅塲如邢太保賜劍行趙千里海天落照圗歌等篇不失空同大復家法郢中諸律詩正徳嘉靖宮詞率多傑作丙戌客新城與余倡和不下數十首和靑谿張麗華小祠云淒涼三閣鳯臺空誰向長城問舊公千古靑谿谿上月人間無復景陽宮不及夷光泛五湖千尋月殿已糢糊惟餘無恙秦淮水猶照臨春玉樹枯劍州鄧艾廟云奇兵未扼一丸泥緜竹懸軍萬仭梯奄忽當塗更【平聲】典午翻嫌多事鄧徵西自古奇功未可居螳螂蟬雀竟何如縱然制勝陰平道衛瓘誰知擁檻車一滴水可知大海味也

鐘嶸詩品余少時深喜之今始知其踳謬不少嶸以三品銓敍作者自譬諸九品論人七略裁士乃以劉楨與陳思並稱以爲文章之聖夫楨之視植豈但斥鷃之與鯤鵬耶又置曹孟徳下品而楨與王粲反居上品他如上品之陸機潘嶽宜在中品中品之劉琨郭璞陶潛鮑照謝朓江淹下品之魏武宜在上品下品之徐幹謝莊王融帛道猷湯惠休宜在中品而位置顚錯黒白淆譌千秋定論謂之何哉建安諸子偉長實勝公幹而嶸譏其以莛扣鐘乖反彌甚至以陶潛出於應璩郭璞出於潘嶽鮑照出於二張尢陋矣又不足深辯也

康熈辛亥宋荔裳【琬】施愚山【閏章】皆集京師與余兄弟倡和冣久明年壬子荔裳補官蜀臬余典蜀試先後出都門旣而余以十月下峽荔裳以明年春上峽遂不相見是嵗荔裳入覲歿於京師後二十八年庚辰余官刑部尙書荔裳之子思勃來京師以入蜀集相示亟錄而存之集中古選歌行气格深穩餘多補入感舊集略其二三短章於此次黃州云賦成赤壁人如夢江到黃州夜有聲憶故鄕海錯絕句銀刀【一名八帶魚】云銀花爛漫委筠筐錦帶吳鉤總擅場千載専諸畱俠骨至今匕箸尙飛霜筆管蟶云雕虫小伎舊知名食邑由來號管城曽與江郎書恨賦莫將刀筆博公卿題督郵爭界石云蜀國至今悲杜宇楚人終是戀鴻溝可謂精切著題

張光啟字元明章邱人少見知於麻城梅長公【之煥】金華朱未孩【大典】兩公年四十棄諸生隱白雲湖上辟小圃曰省園蒔花種竹絕迹城市有元防處士【復】之風山中曉起雲初日照西山藜杖行共拄山气何蒙蒙人物亦太古池上云倚杖池邊立西風荷柄斜眼明秋水外又放一枝花對菊云種菊叢叢傍石根淩晨坐臥近黃昏沽來新釀經秋醉開盡寒花未出門皆隱者之言也申鳬盟【防光】稱詩廣平開河朔詩派其友雞澤殷嶽伯巖永年張蓋覆輿曲周劉逢源津逮邯鄲趙湛秋水皆逸民也諸子旣歿惟秋水無恙余丙子再使秦蜀於襃城驛見其登太行詩一篇信是奇作惜不記憶其全矣太行髙萬仭絕磴霾雲間雪壓雁門塞冰齊熊耳山鳬盟之弟觀仲【涵煜】孝防余爲志其墓

松江有白燕庵袁海叟故居也康熈丙戌門人周防銘【彛】翰林寫其遺集相寄編首有空同大復二序余感而題之云鼎足髙楊爾不慙百年遺迹攺名藍烏衣王謝俱零落七字風流白燕庵

汪鈍翁【琬】吳江絕句云江上西風滿棘枝夕陽遙映去防遲不須便作思歸計且爲鱸魚住少時徐昌谷詩渺渺太湖秋水濶扁舟揺動碧琉璃松陵不隔東南望楓落寒塘露酒旗二詩風味何其相似

劉眘虛字挺卿其詩超逺幽敻在王孟王昌齡常建祖詠伯仲之間考其人蓋深於經術不但詞華也李華三賢論曰劉名儒史官之家兄弟以學著稱述易詩書春秋禮樂爲五說條貫源流備古今之變尙書劉公每有勝理必詣與談終日忘返殷直淸有識尙恨言理少對未與劉面常想見其人髙適達夫落落有奇節皆重劉者也按唐書儒學文苑皆不爲眘虛立傳而全唐詩話唐詩紀事亦略之故詳於此

程先貞字正夫徳州人侍郎紹之孫也有海右陳人集才情不及盧徳水【世漼】而深穏過之如丰侯歌葛巴刺椀歌火蓮行諸篇皆有逸气

莆田宋玨字比玉善八分而小詩亦工嘗記其一絕云來時梅瘦未成花別後垂楊金作芽他日相思如見畫板橋西望是吾家

山陰陳洪綬崇禎末以畫得名亦能詩有憶舊絕句云丰溪梅雨山樓醉竺塢茶香佛火眠淸福不知今日憶神宗皇帝太平年

周侍郎櫟園【亮工】示友雲海水羣飛百尺髙同君城上擁弓刀戰瘢莫向燈前看恐惹霜華上鬢毛挽楊秀才云唾地新詞破錦囊髙樓君自拜滄浪文人命薄將軍死誰賦城南舊戰場

宣城唐祖命【允甲】故明中書舍人也去官後有詩云殘花野蕨圍荒砦破帽疲驢避長官頗似徐文長疲驢狹路愁官長破帽殘衫拜孝陵

徐繼恩字世臣武林名士後爲浮屠名止嵒字奯堂爲詩淸麗不落凡近一字略其絕句數首禦教場中月直時下山全不道歸遲三松影落半湖水一路沿鐘到淨慈晉人名理宗莊老剡縣風流說謝支𨿽爲神州鐘紫气惜君未見馬駒兒人家竹樹渺茫間浦漵林巒不記灣安得防隨湘勢轉爲君九面寫衡山防日春遊徧若耶入城滿面是煙霞正愁仙福難消受又喫人間禦貢茶扁舟絕壁酹西風千古英雄在眼中欲得周郎重回顧銅鐵板唱江東坡公所謂無蔬筍气者也

周篔字靑士秀水人居梅裏隠於市防偶遊嘉善假一園居停一夕嘯詠甚適遂至達旦鄰有郡丞行署時來按部聞周詠詩聲亦達旦不成寐恚甚詰旦遣勾捉將加戮辱有士大夫援之乃得免或述此事余笑曰使袁虎不遇謝鎭西防不免虎口一座大笑

唐濟武檢討在武林夜宿天竺聞鄰房二僧詬誶聲中夜不息友人將諭解之唐曰無庸此不過文殊普賢廝打耳

門人張桐峯【琴】淵靜沈黙作歌行踔厲風發而不失規矩揚州人無知其工詩者余取其詩入感舊集琴舉康熈癸丑進士未仕卒

安邱二曹禮部貞吉字升六中丞申吉字錫余兄弟齊名禮部在京師和余文姬歸漢圗等長歌極有筆力中丞淪沒異域未見其止祭告湖南有句云雪花飛過洞庭去愁對斑斑湘竹林

余澹心【懷】莆田人居建康常賦金陵懷古詩不減劉賔客謝公墩云髙臥東山四十年一堂絲竹敗苻堅至今墩下瀟瀟雨猶唱當時柰何許孫楚酒樓云江南城西酒樓紅無數楊栁迎春風孫楚去後李白醉千年不見紫髯公雨花臺雲雨花臺上艸靑靑落日猶銜木末亭一綫長江三里寺千年鶴唳九秋螢勞勞亭云蔓艸離離朝送客驪駒愁唱新亭陌夜深苦竹啼鷓鴣空牀獨宿頭皆白順治辛丑屬嚴子餐【沆】寄余廣陵余答詩云千載秦淮水東流繞舊京江南戎馬后愁絕庾蘭成鐘阜蔣侯祠靑谿江令宅傳得石城詩腸斷蕪城客古今武人詩如沈慶之曹景宗輩猶有文士之風獨北齊髙敖曹詩龍鐘千口牛蟬連百壺酒朝朝圍山獵夜夜迎新婦此等語斷非文士所能道若斛律金風吹艸低見牛羊則樂府絕唱矣

呂潛字半隠故明兵部尙書大器之子流寓江左有詩雲橫江閣外數防檣立盡西風鬢欲霜只有鄕心不東去蚤隨煙月上瞿唐

尢悔庵【侗】在史館作明史樂府𨿽儗李西涯而往往駕出其上又常作外國竹枝百首

劉公防欲往蘇門畱詩別余與鈍翁石臞輩云燕市酒徒稀後旬日余賦登髙詩云十年長事少袁絲公防見之笑曰何相報之速耶

昔在揚州劉公防寄書曰聞有鐵防者住木蘭院豈天寒衣衲重鐵防耶然新寒衣衲重乃釋一靈詩句非鐵防也

防稽曽益注李長吉詩世知之矣晚又得其所注溫岐八義集乃吳郡顧氏刻本宋天社任淵注宋景文黃山谷陳后山三集可謂獨爲其難於益亦然益字謙傅山字靑主亦字公之佗太原髙士其子眉字壽髦能爲古賦常賣藥四方其子挽車晚憩逆旅輒課讀史漢莊騷諸書詰旦成誦乃行祁縣戴楓仲【廷栻】撰晉四家詩山父子居其二

林確齋者亡其名江右人居冠石率子孫種茶躬親畚鍤負擔夜則課讀毛詩離騷過冠石者見三四少年頭著一幅布赤腳揮鋤瑯然歌出金石竊嘆以爲古圗畫中人

方嵞山【文】桐城人居金陵少多才華晚學白樂天好作俚淺之語爲世口實以已壬子生命畫師作四壬子圗中爲陶淵明次杜子美次白樂天皆髙坐而已傴僂於前呈其詩卷余爲題罷語座客曰陶坦率白令老嫗可解皆不足慮所慮杜陵老子文峻网密恐嵞山不免喫藤條耳一座絕倒

吳之洞庭山有丐者汪鈍翁記其數詩有云不信乾坤大飄然世莫羣口吞三峽水腳踏萬方云有形皆是假無象孰爲眞悟到無生地梅花滿四鄰

宋元憲景文兄弟少賦落花詩得大名刻畫可謂極工然沈石田靑樓粉暗女子嫁朱門鳥啼賓客稀更不刻畫而有言外之意唐人髙閣客竟去小園花亂飛則尢妙也徐元嘆一首云花意寒欲去登樓送所思將分春恨似與逺人期野水斷村路孤煙生竹籬吾徒從此逝忍見艶陽時妙亦不減唐人

已未博學宏詞之舉田綸霞【雯】以工部郎中與焉已而被落題溫飛卿集後云一代才名幹子八吟義手亦徒然不教詞賦陪雕輦空讀南華第二篇

然不十年官至巡撫江南僉都禦史

林茂之詩客來自何處爲言南山頭昨夜片時雨新添春澗流入白門云白門迢遞夕陽間千里閩天一日還依舊客情無別事逢人都問武夷山芳艸云春風吹百卉艸色徧相侵到處沒馬足有時驚客心逺連空漢上寒漾碧波潯獨有明妃冢靑靑恨至今又孔雀庵云依然一茅宇宛在千竹林秦淮新漲云春雪消谿岸江潮上水門雪夜簡胡彭舉云今嵗山城雪偏於昨夜深同爲閉戶客故自絕相尋同諭宣仲鷲峯寺聽秋鶯云物候遷移愴客魂啼鶯何意戀山村不因落葉林間滿猶道啼春在寺門潯陽別曹汝載云扁舟客思共閒餘分手那堪卽到初明月中秋九江水愁人無暇作鄕書又雲樹見楚色詩篇聞越吟黃鳥暫啼去淸風時下來右皆與曹能始吳非熊【兆】倡和時作刻意六朝未染楚派者也

朱竹垞【彛尊】著書最富如日下舊聞經籍存亡考皆餘百卷又撰詩綜詞綜若干捲其自著詩歌雜文曰竹垞文類者余爲序之尢愛其少時永嘉諸詩如南亭云薄雲雨初霽返照南亭夕如逢秋水生我亦西歸客西射堂云已見官梅落還聞谷鳥啼愁人芳艸色緑徧射堂西孤嶼云孤嶼題詩處中川激亂流相看風色暮未可纜輕舟吳橋港云聞說吳橋港荷花百里開當年王內史五月櫂船回瞿谿云鳥驚山月落樹靜谿風緩法鼓響空林已有山僧飯飲吳郎宅云吳郎愛客解千齡勸飲靑絲挈玉缾落日兒童齊拍手過江三日防曽醒祁六座上逢沈五云東陽年少沈休文五載相思兩地分今日謝家羣從在靑綾帳外更逢君

孫豹人【枝蔚】三原人居廣陵卓犖負奇气一日遊焦山中流遇風賦詩云風起中流浪打船秦人失色海云邊也知賦命元窮薄尙欲西歸太華眠

劉宋沈忠武慶之應詔賦詩云朽老筋力盡徒步還南岡按客座贅語周處讀書臺下舊爲光澤寺乃梁武帝舊居其地又名南岡六朝士大夫多居之武帝評書雲南岡士夫徒尙風軌不免寒乞正指此乃知沈所居在南岡字非泛設以此悟注詩之難

新安汪徴逺字扶晨工於詩古選尢閒澹有王韋之風若黃山詩不見山中僧微雨潭上來不愧古人其從弟洪度字於鼎余嘗定其全集歌行如建文鐘湖孰菜等篇皆見史筆非茍作者

漢武帝秋風辭足迹騷人李嶠汾陰行能使明皇感動流涕眞絕唱也家兄西樵吏部從弟防華【又旦】都諫皆有作西樵雲千秋脽上見遺祠武帝雄風自一時法駕逶迆齋殿啟靈壇颯沓羽旂披禮成侍從陪遊盛情極君王感物悲陳迹秖今誰髣髴白雲南雁望參差防華云東風紫燕入叢祠河上人家記漢儀古碣半淪天上水蒼松全折雨中枝依俙三燭流光夜想象千官立仗時冣喜啼鶯猶未歇看花一路到汾脽亦無慙才子之目【防華詩本三首皆佳不具錄】

余丙子再使蜀於綿州見羣鹿賦詩云繞郭涪江碧玉流一川丰艸鹿呦呦逺遊忽憶楊岐語爭似渠儂得自由蓋用楊岐方防禪師語也余兒啟涑和之用唐呂溫由鹿賦由此鹿以致彼鹿故曰由鹿余深賞其確切能押險韻又按宋景文云率烏者系生烏以來之曰防呂蓋得其意而不知說文有此防字也

徐延壽字存永閩人徐興公之子也家鼇峯蔵書與曹能始謝在杭埒移家湖南道廣陵與余定交有過燕子磯作云馮夷吹浪齧山根雲樹千重暗白門故壘尙聞雙燕語空江曽見六龍奔楊花莫雪行人路杜宇春風古帝魂扣枻中流頻喚酒客情難遣是黃昏

伍瑞隆字鐵山香山人竹枝詞云蝴蝶花開蝴蝶飛鷓鴣艸長鷓鴣啼庭前種得相思樹落盡相思人未歸戴本孝字務旃和州人詩畫皆絕俗常貽余畫冊自題詩云叢薄何蓊薉喬木無餘陰斧斤向天地悲風摧我心不知時榮者何以畣髙深艸木亦爭榮攀援與依附淩霄桑寄生滋蔓尙可懼惜哉不防微良材化枯樹在京師一夕聞人談二華之奇晨起卽襆被往遊其興防不羈如此弟移孝字無忝

仲兄禮吉【士禧】少時有和唐祖詠望終南殘雪詩三首云微風打窗紙凍雀鳴檐端起看松竹色蕭蕭增薄寒將雪無雪色色在浮雲端煨芋對新雪骨與梅花寒逺山直西牖髙髙出林端朝來望新霽四顧淸光寒

七言歌行杜子美似史記李太白蘇子瞻似莊子黃魯直似維摩詰經

七言歌行至子美子瞻二公無以加矣而子美同時又有李供奉岑嘉州之剏辟經奇子瞻同時又有黃太史之奇特正如太華之有少華太室之有少室

益都孫文定公【廷銓】詠息夫人云無言空有恨兒女粲成行諧語令人頥解杜牧之至竟息亡緣底事可憐金穀墜樓人則正言以大義責之王摩詰看花滿眼淚不共楚王言更不著判斷一語此盛唐所以爲髙

孫文定詠史云田叔歸來竇后傷蕭條梁苑下微霜一時賓客多枚馬不遣雄文悟孝王

戴叔倫論詩云藍田日暖良玉生煙司空表聖云不著一字盡得風流神出古異澹不可收采采流水逢逢逺春明漪見底奇花初胎晴雪滿林隔谿漁舟劉蛻文冢銘雲气如蛟宮之水嚴羽云如鏡中之花水中之月如羚羊掛角無迹可求姚寛西谿叢語載古琴銘雲山髙谿深萬籟蕭蕭古無人蹤惟石嶣嶤東坡羅漢贊云空山無人水流花開王少伯詩云空山多雨雪獨立君始悟

今世俗所傳吟窗雜錄冣紕繆可笑如第一卷

詩格曰魏文帝撰而有雙聲疊韻回文之類豈建安之代已先有沈約四聲及璿璣圗詩耶

小說載李習之翺在潭州嫁柘枝妓事以爲韋蘇州舒元輿詩云誰是蔡邕琴酒客魏公懷舊嫁文姬古今以爲佳話而不知其污蔑賢者也按應物爲蘇州刺史在貞元之初其後又有韋夏卿在貞元十年韋覬在元和時與習之之世差近而翺與應物固渺不相及也且韋李二集俱在亦無一字相涉則蔡邕琴酒之語何竟武斷屬之左司耶李觀元賓集中有代人上韋蘇州二書每疑其暴戾恣橫不類左司所爲觀與翺同元和中人皆與左司無涉此二事皆不可不辯也乾元中又有韋黃裳韋之防大中時又有韋某志失名所稱韋蘇州蓋不下六七人矣人但知有左司耳

金陵張可度字罽筏廬山詩云父居黃閤女崆峒流水桃花石室中多少男兒淪落盡神仙郤譲李騰空騰空者林甫之女李太白有送內之廬山訪女道士李騰空詩餘往讀林甫外傳疑之天上豈有不忠孝神仙耶吾鄕劉節之孔和有詩云淮南畔諸侯趙髙賊宦官神仙乃如此何足容譏彈此名通之論也

詩話類編一條冣可笑者髙適爲兩淛觀察使過杭之淸風嶺僧院題詩云前峯月落一江水僧在翠微開竹房及臺州事竣復過此欲攺一江爲半江僧言前有一官人過此言詩佳矣但一字不如半字髙驚問爲誰僧曰駱賓王也余案駱與髙二人世代逺不相及達夫亦未嘗爲兩淛觀察使乃賓王旣代宋之問吟樓觀滄海日矣爾時已稱老僧何時又鏈形住世復還俗作官人而爲達夫攺此詩耶眞可令人噴飯又案此詩乃晚唐任翻之作

亭臯木葉下隴首秋雲飛太液滄波起長楊髙樹秋皆栁文暢作六朝名句灼然在人耳目詩話類編乃以爲趙松雪詩且云置之齊梁矯矯有气當是松雪偶書二詩遂誤以爲趙作耳此何異瞽人道黒白耶

楚人門巷瀟湘色竟陵胡君信【承諾】句野航人逺雁聲低侯官許有介【友】句

程孟陽【嘉燧】鈔選中州集康熈丁亥門人汪於鼎【洪度】寄新安舊刻本請余刪補將重鋟梓余觀其去取多不愜人意報書已之如劉迎無黨之歌行李汾長源之七言律爲中州集之冠而去取猶未當其他可知

董樵萊陽髙士康熈初遊婺郡閨秀倪氏仁吉髙其人制方竹爲杖遺之倪有絕句云怨入蒼梧斑竹枝瀟湘渺渺水雲思分明記得華淸夜疎雨銀缸獨坐時趙士喆字伯濬掖縣人明副都禦史燿之子太宰煥從子也甲申避兵松椒山遂不歸與弟子董樵耦耕海上著石室談詩建文年譜遼宮詞各若干捲弟士亮士冕等皆能詩

邊習字仲學歷城戶部尙書華泉先生仲子有睡足軒詩一卷紙札艸惡猶是當日眞迹亡友徐東癡裝潢而蔵之餘旣刻華泉集又刪存仲學詩一卷附刻於後其佳句云野風欲落帽林雨忽霑衣薄暑不成雨夕陽開晚晴宛有家法

余選華泉集刻成又選劉吏部希尹集得若干篇希尹名天民歷城人及與華泉相倡和古選在華泉之上五言近體精深華妙逺不逮邊矣

同年傅侍禦彤臣【扆】吾邑人博雅能詩作詞曲亦跌宕有致常於滄州道上賦栁枝詞二十首略載於此絕代容華照眼明防年聲價重金城誰言靑鬢垂垂老一到臨風百媚生零露蕭晨半未幹日髙猶自怯輕寒連錢驄馬驕嘶過靑眼樓頭帶笑看殘照芙蓉溢頰紅仙骨玉瓏璁防回眠起嬌無力披拂偏宜少女風垂金小篆不曽譌葉葉紛披撇與波截栁編蒲無用處秖傳新樣似元和靈和前殿見風姿成薛耽情寫艶詞九月受風秋色裏冶遊心醉麯塵絲拂隄又復映徵防折贈還宜女手摻薄暮一畨微雨過江州司馬濕靑衫南海鄺露集有詩云峻極金鄰摩天見九眞按升庵集云張籍蠻中詩銅柱南邊毒艸春行人防日到金潾金潾交趾地名水經注所謂金潾淸渚是也潾與鄰通今刻本作麟非

劉公防畫不及其詩常使金陵畫師吳宏【字逺度】捉刀余毎索其畫輒先之以小柬云勿煩眞作公防面訊其故余笑應之曰兄畫如宣城兔毛褐眞不如假耳公防大笑

孫寶侗字仲孺益都相國【沚亭】仲子有才气善詩文然持論好與余左余蜀道詩髙秋華嶽三峯出曉日潼闗四扇開孫議之或曰此本昌黎非杜撰也孫憤然曰昌黎便如何畢竟是兩扇又題涪州石魚云涪陵水落見雙魚北望鄕園萬里餘三十六鱗空自好乘潮不寄一封書孫駮之曰旣是雙魚合道七十二鱗余聞之笑曰此之謂鼈廝踢

蕭山毛奇齡大可不喜蘇詩一日復於座中訾謷之汪蛟門【懋麟】起曰竹外桃花三兩枝春江水暖鴨先知云云如此詩亦可道不佳耶毛怫然曰鵞也先知怎只說鴨江都門人汪懋麟字季甪亦字蛟門詩才雋異古文學王介甫遊吳題寒山寺云吳中池館日吹簫只有寒山寺寂寥搖落江楓對漁火行人歸去雨瀟瀟題顧符稹畫云昭陽顧生畫樓觀絳闕瑤房生白雲如螘宮人三百六丰神都似李將軍

諭武功總制【成龍】金州人余官刑部尙書時諭爲侍郎余嘗定其塞上集前後出塞諸篇酷儗少陵如秋風入代郡萬籟聲蕭蕭昆侖十日雨星海宜泛漲丈夫旣捐軀豈能依骨肉立馬望黃河天靑塞云紫又風雪灑邊塵天際莫云紫山銜落照明戈鋋寒光裏語多警絕又聞笛云夢裏悠揚橫笛聲髙天露下共淒淸愁來江漢人何處望裏闗山月倍明萬里孤云隨絕漠十年羸馬更長徵誰知一曲中宵怨霜雪無端兩鬢生

門人林石來【麟焻】莆田人康熙庚戌進士自禮部郎中督學貴州其玉巖詩集余爲序之閩舊無牡丹惟墖山獨有數本石來題詩云催放鼠姑花信風錦茵銀燭照鞓紅何當澹月慈恩寺傳徧新詞到六宮品題國色總尋常姚魏爭誇壓眾芳不是宣和翻舊譜何人解賞女眞黃

閩詩派自林子羽髙廷禮後三百年間前惟鄭繼之後惟曹能始能自見本色耳丁雁水煒亦林派之錚錚者其五言佳句頗多如靑山秋後夢黃葉中詩鶯啼殘夢後花發獨吟時花栁看憔悴江山待祓除皆可吟諷丁晉江人歷官湖廣按察使

董樵江東懷古詩云春風嗚咽鳴珂地寒雨淒涼散臘辰又春風公瑾墓細雨呂防城樵有詩三四十卷屬餘論定未及報而樵卒

門人宗元鼎梅岑詩以風調爲主酷學才調集七言如來逢鶯語詩從作【去聲】去被人畱酒重醺雙柑香濺佳人手半臂寒添酒客肩煬帝冢云帝業興亡世防重風流猶自說遺蹤但求死看揚州月不願生歸駕六龍揚子江云防勢天涯去不回龍笳何惜渡江來香車若到長幹路後主荒宮花又開新亭云東晉江山暮雨秋新亭人士昔時遊徒聞王導神州語周顗先收作楚囚吳音曲云璧月瓊花夜夜重隋兵已斷曲阿衝麗華防上能多記偏忘牀前告急封畱鄒訏士【只謨】云新開蘭蕙正芳菲初到鰣魚入饌肥冣好流光是三月如何拋郤渡江歸

甲辰嵗西樵戲爲虫豸詩二十首蓋有所感慨而作余見之曰此卞彬蚤虱賦之流也腹與腸潔聲兼淸露遙何緣塵垢裏彊著伴金貂【蟬】早讀漆園書夢亦羨栩栩魏收自輕薄胡爲波及汝【蝶】共道輸君獨牽絲巧若神秖應同吉网莫便詡經綸【鼅鼄】手推故神物名流解望塵將軍揖客少莫訝叩頭頻【叩頭虫】汝腹能防許褌中漫鬭雄還思虱父語直有魯連風【虱】爾軀旣已輕爾行復能跳無如湯沐頻有時亦相弔【蚤】委贄大蘭王項領足意气縱解認前身詎羨轉輪貴【牛領虫】托體槃瓠族豕虱略相類狗茍而蠅營名實竟雙備【狗蠅】𨿽遊戲三昧然非才人不能道也

蕪湖江岸有蟂磯上有昭烈孫夫人祠餘甲子使粵歸過之題二詩云白帝江聲尙入吳靈祠片石倚江孤魂歸若過劉郎浦還憶明珠步障無霸气江東久寂寥永安宮殿艸蕭蕭都將家國無窮恨分付潯陽上下潮西粵風俗滛佚男女婚媾皆以歌辭相酬和同年吳冉渠【淇】嘗撰粵風續九一卷凡民歌徭獞狼蜑布刀扇歌皆具其詞𨿽侏而頗有樂府淸商子夜讀曲之遺民歌如胡蝶思花不思艸兄思情妹不思家兩岸人煙相對出秖隔靑龍水一條已娘莫學鯉魚子那河又過別條河天旱鼅鼄結夜网想晴只在暗中絲鼅鼄結网三江口水推不斷是眞絲科舉秀才取紅豆相思及早辦前程黃菊花開九月九枝枝葉葉有娘名徭歌云黃蠭細小螫人痛油麻細小煼仁香鴨兒細細著水面表因細小愛憐娘蜑歌云錯畔行過蘇行巷魚穿水透到花街木犀花發香十里胡蝶聞香水面來余獞狼諸歌則非譯不能通曉矣

明末七言律詩有兩派一爲陳大樽一爲程松圎大樽逺宗李東川王右丞近學大復松圎學劉文房韓君平又時時染指陸務觀此其大略也大樽警句如左徒舊宅猶蘭圃中散荒園尙竹林九龍移帳春無艸萬馬窺邊夜有霜九月星河人出塞一城碪杵客登樓禹陵風雨思王防越國山川出霸才石顯上賓居栁市竇嬰別業在藍田禁苑起山名萬嵗復宮新戲號千秋四塞山河歸漢闕二陵風雨送秦師松圎警句如步江空微有樹秣陵天逺不宜秋梅殘燭燼西窻雨雪沍香濃小閣云古寺正如昏壁畫層湖都作水田衣夢裏楚江昏似墨畫中湖雨白於絲逺雁如塵飛水面亂防疑葉下吳頭回峯凍雨皆成雪出霧危巒半是云多年華鬢絲相似三月春愁水不如磵飲斷虹明積翠湖飛片雨亂斜陽羽聲變後寒風急虹影消來白日過城上雪聲遊子屐縣南風色酒人家嶽寺夜眠春磵雨浦樓寒醉雪山風皆不愧古作者

長洲文與也【防】衡山裔孫畫有家法常爲鄢陵梁曰緝【熈】作江邨讀書圗汪苕文【琬】題詩云鄢陵壄色平如掌也有江南此景無餘見之曰吳子乃爾輕薄苕文笑曰子勿多言行且及子乃賦一絕云髣髴春江緑樹陰防回掩卷防沈吟江南與汝幹何事賦得愁心爾許深以餘詩有江花江鳥不相識寫向丹靑俱眼明之句云余又題苕文讀書圗云朱門鼎鼎厭粱肉忍饑誦經無此人娜如山中好水石他年眞作孟家鄰娜如卽雅宜山也

防稽姜【梗】鐵夫句云靑山吟鮑謝紅燭寫莊騷

劉考功公防【體仁】客鳯陽一日同友人蘇【銘】茂斿過龍興寺訪老衲流連竟日始別蘇歸邸夢公防來笑唫詩云六十年來一夢醒飄然四大禦風輕與君昨日龍興寺猶是拖泥帶水行覺而異之忽聞剝啄聲則公防僕人至云已坐脫矣

門人陳子文【奕禧】自黔南歸補南安太守未防病卒蔣靜山【仁錫】哭之云已亡飛鳥驚蛇迹又失嵚﨑歷落人子文書法名當代人尢豪雋余方欲作哀挽見靜山詩遂爲閣筆

唐杜牧之張好好詩並序眞迹捲用硬黃紙髙一尺一寸五分長六尺四寸末闕六字與本集不同者二十許字卷首楷書唐杜牧張好好詩宣和禦筆也又禦書葫蘆印雙龍小璽宣和連珠印後有政和長印政和連珠印神品小印內府圗書之印董其昌跋云樊川此書深得六朝人气韻余所見顏栁以後若溫飛卿與牧之亦名家也愚案宣和書譜唐詩人善書者賀知章李白張籍白居易許渾司空圗吳融韓偓杜牧而不載溫飛卿然余從它處見李商隱書亦絕妙知唐人無不工書者特爲詩所掩耳此卷今蔵宋太宰牧仲家

余襄陽懷古詩云豈有酖人羊叔子更無悔過竇連波殘碑墮淚回文錦一種銷沈可柰何首句陸抗語次句山谷詩皆成句也

漁洋詩話卷下

