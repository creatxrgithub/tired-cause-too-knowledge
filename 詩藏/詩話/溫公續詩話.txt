溫公續詩話﹝宋﹞司馬光

詩話尙有遺者﹐歐陽公文章名聲𨿽不可及﹐然記事一也﹐故敢續書之。

文徳殿﹐百官常朝之所也。宰相奏事畢﹐乃來押班﹐常至日旰﹐守堂卒好以厚朴湯飲朝士。朝士有久無差遣﹐厭苦常朝者﹐戲爲詩曰「立殘階下梧桐影﹐喫盡街頭厚朴湯。」亦朝中之實事也。

惠崇詩有「劍靜龍歸匣﹐旗閒虎繞竿」。其尢自負者﹐有「河分岡勢斷﹐春入燒痕靑」。時人或有譏其犯古者﹐嘲之﹕「河分岡勢司空曙﹐春入燒痕劉長卿。不是師兄多犯古﹐古人詩句犯師兄。」進士潘閬嘗謔之曰「崇師﹐爾當憂獄事﹐吾去夜夢爾拜我﹐爾豈當歸俗邪﹖」惠崇曰「此乃秀才憂獄事爾。惠崇﹐沙門也﹐惠崇拜﹐沙門倒也﹐秀才得毋詣沙門島邪﹖」

梅聖兪之卒也﹐余與宋子才選﹑韓欽勝宗彥﹑沈文通遘﹐俱爲三司僚屬﹐共痛惜之。子才曰「比見聖兪面光澤特甚﹐意爲充盛﹐不知乃爲不祥也。」時欽聖面亦光澤﹐文通指之曰「次及淸聖矣。」眾皆尢其暴謔。不數日﹐欽聖抱疾而卒。余謂文通曰「君𨿽不爲咒咀﹐亦戲殺耳。」此𨿽無預時事﹐然以其與聖兪同時﹐事又相類﹐故附之。

鄭工部詩有「杜曲花香醲似酒﹐灞陵春色老於人」﹐亦爲時人所傳誦﹐誠難得之句也。

科場程試詩﹐國初以來﹐難得佳者。天聖中﹐梓州進士楊諤﹐始以詩著。其天聖八年省試﹝蒲車詩﹞云「艸不驚皇轍﹐山能護帝輿。」是歲﹐以策用淸問字下第。景佑元年﹐省試﹝宣室受釐詩﹞云「願前明主席﹐一問洛陽人。」諤是年及第﹐未幾卒。慶曆二年﹐韓欽聖試﹝勛門賜立戟詩﹞云「凝峯畫旛轉﹐交鎩彩支繁。」範景仁云﹐曾見眞本如此。傳欽聖作「迎風畫旛轉﹐映日彩支繁」﹐故兩存之。蘇州進士丁偃﹐試﹝邇英延講藝詩﹞云「白虎前芳掩﹐金華舊事輕。天心非不寤﹐垂意在蒼生。」有古詩諷諫之體。偃是歲奏名甚髙﹐禦前下第。自是二十年始及第﹐尋卒。滕元發甫﹐皇佑五年禦試﹝律聽軍聲詩﹞云「萬國休兵外﹐羣生奏凱中。」以是得第三人﹐最爲場屋所稱。

鮑當善爲詩﹐景徳二年進士及第﹐爲河南府法曹。薛尙書映知府﹐當失其意﹐初甚怒之﹐當獻﹝孤雁詩﹞云「天寒稻粱少﹐萬里孤難進。不惜充軍庖﹐爲帶邊城信。」薛大嗟賞﹐自是遊宴無不預焉﹐不復以掾屬待之。時人謂之「鮑孤雁」。薛嘗暑月詣其廨捨﹐當方露頂﹐狼狽入﹐易服﹐把板而出﹐忘其纀頭。薛嚴重﹐左右莫敢言者。坐久之﹐月上﹐當顧見發影﹐大慚﹐以公服袖掩頭而走。

林逋處士﹐錢塘人﹐家於西湖之上﹐有詩名。人稱其﹝梅花詩﹞云「疏影橫斜水淸淺﹐暗香浮動月黃昏」﹐曲盡梅之體態。

魏野處士﹐陜人﹐字仲先﹐少時未知名。嘗題河上寺柱云「數聲離岸櫓﹐幾點別州山。」時有幕僚﹐本江南文士也﹐見之大驚﹐邀與相見﹐贈詩曰「怪得名稱野﹐元來性不羣。借冠來謁我﹐倒屣起迎君。」仍爲延譽﹐由是人始重之。其詩效白樂天體。眞宗西祀﹐聞其名﹐遣中使招之﹐野閉戶踰垣而遁。王太尉相旦從車駕過陜﹐野貽詩曰「昔年宰相年年替﹐君在中書十一秋。西祀東封俱已了﹐如今好逐赤松遊。」王袖其詩以呈上﹐累表請退﹐上不許。野又嘗上寇萊公準詩云「好去上天辭將相﹐卻來平地作神仙。」又有﹝啄木鳥詩﹞云「千林蠹如盡﹐一腹餒何妨。」又﹝竹杯珓詩﹞云「吉凶終在我﹐反復謾勞君。」有詩人規戒之風。卒﹐贈著作郎﹐乃詔子孫租稅外﹐其餘科役﹐皆無所預。仲先詩有「妻喜栽花活﹐童誇鬥艸贏。」眞得野人之趣﹐以其皆非急務也。仲先詩有「燒葉鑪中無宿火﹐讀書窗下有殘燈」。仲先旣沒﹐集其詩者嫌「燒葉」貧寒太甚﹐故攺「葉」爲「藥」﹐不惟壞此一字﹐乃並一句亦無气味﹐所謂求益反損也。仲先贈先公詩﹐有「文𨿽如貌古﹐道不似家貧」。先公監安丰酒稅﹐赴官﹐嘗有﹝行色詩﹞云「冷於陂水淡於秋﹐遠陌初窮見渡頭。猶賴丹靑無處畫﹐畫成應遣一生愁。」豈非狀難寫之景也。

丁相謂善爲詩﹐在珠崖猶有詩近百篇﹐號《知命集》﹐其警句有「艸解忘憂憂底事﹐花能含笑笑何人」。少時好蹴踘﹐長韻其二聯云「鷹鶻騰雙眼﹐龍蛇繞四肢。躡來行數步﹐蹺後立多時。」

寇萊公詩﹐才思融遠。年十九進士及第﹐初知巴東縣﹐有詩云「野水無人渡﹐孤舟盡日橫。」由嘗爲﹝江南春﹞云「波渺渺﹐柳依依﹐孤村芳艸遠﹐斜日杏花飛。江南春盡離腸斷﹐蘋滿汀洲人未歸。」爲人膾炙。

陳文惠公堯佐能爲詩。世稱其﹝吳江詩﹞云「平波渺渺煙蒼蒼﹐菇蒲才熟楊柳黃。扁舟系岸不忍去﹐秋風斜日鱸魚香。」又嘗有詩雲「雨网蛛絲斷﹐風枝鳥夢搖。詩家零落景﹐采拾合如樵。」

龐穎公籍喜爲詩﹐𨿽臨邊典藩﹐文案委積﹐日不廢三兩篇﹐以此爲適。及疾亟﹐余時爲諫官﹐以十餘篇相示﹐手批其後曰「欲令吾弟知老夫病中嘗有此思耳。」字已慘淡難識﹐後數日而薨。

韓退處士﹐絳州人﹐放誕不拘﹐浪迹秦﹑晉間﹐以詩自名。嘗跨一白驢﹐自有詩云「山人跨雪精﹐上便不論程。嗅地打不動﹐笑天休始行。」爲人所稱。好著寬袖鶴氅﹐醉則鶴舞﹐石曼卿贈詩曰「醉狂玄鶴舞﹐閒臥白驢號。」

章獻太后上仙﹐羣臣進挽歌數百首﹐惟曼卿一聯首出﹐曰「震出坤柔變﹐幹成太極虛。」太后稱制日﹐仁宗端拱﹐至是始親萬幾﹐曼卿詩切合時宜﹐又不卑長樂也。

李長吉歌「天若有晴天亦老」﹐人以爲奇絕無對。曼卿對「月如無恨月常圓」﹐人以爲勍敵。

《詩》云「牂羊墳首﹐三星在罶。」言不可久。古人爲詩﹐貴於意在言外﹐使人思而得之﹐故言之者無罪﹐聞之者足以戒也。近世詩人﹐爲杜子美最得詩人之體﹐如「國破山河在﹐城春艸木深。感時花濺淚﹐恨別鳥驚心」。山河在﹐明無餘物矣﹔艸木深﹐明無人矣﹔花鳥﹐平時可娛之物﹐見之而泣﹐聞之而悲﹐則時可知矣。他皆類此﹐不可徧舉。

劉槪字孟節﹐靑州人。喜爲詩﹐慷慨有气節。舉進士及第﹐爲幕僚。一任不得志﹐棄官隱居冶原山﹐去人境四十里。好遊山﹐常獨挈飯一罌﹐窮探幽險﹐無所不至﹐夜則宿於巖石之下﹐或累日乃返﹐不畏虎豹蛇虺。富丞相甚禮重之﹐嘗在府捨西軒有詩云「昔年曾作瀟湘客﹐憔悴東秦歸未得。西軒忽見好溪山﹐如何尙有楚鄕憶。讀書誤人四十年﹐有時醉把闌干拍。」

唐之中葉﹐文章特盛﹐其姓名湮沒不傳於世者甚眾。如河中府鸛雀樓有王之渙﹑暢諸一云暢當。詩﹐暢詩曰「迥臨飛鳥上﹐髙謝世人間。天勢圍平野﹐河流入斷山。」王詩曰「白日依山盡﹐黃河徹海流。欲窮千里目﹐更上一層樓。」二人者﹐皆當時賢士所不數﹐如後人擅詩名者﹐豈能及之哉﹗

陳亞郎中性滑稽﹐嘗爲藥名詩百首。其美者有「風雨前湖夜﹐軒窗半夏涼」﹐不失詩家之體。其鄙者有﹝贈乞雨自曝僧﹞云「不雨若令過半夏﹐定應曬作胡蘆巴。」又詠﹝上元夜遊人﹞云「但看車前牛領上﹐十家皮沒五家皮。」蔡君謨嘗嘲之曰「陳亞有心終是惡。」亞應聲曰「蔡襄除口便成衰。」

楊朴﹐字契玄﹐鄭州人﹐善爲詩﹐不仕。少時嘗與畢相同學﹐畢薦之﹐太宗召見﹐面賦﹝蓑衣詩﹞云「狂脫酒家春醉後﹐亂堆漁捨晚晴時。」除官不受﹐聽歸山﹐以其子從政爲長水尉。朴嘗爲﹝七夕詩﹞云「年年乞與人間巧﹐不道人間巧已多。」

劉子儀與夏英公同在翰林﹐子儀素爲先達。章獻臨朝時﹐子儀主文﹐在貢院﹐聞英公爲樞密副使﹐意頗不平﹐作﹝堠子詩﹞云「空呈厚貌臨官道﹐大有人從快捷方式過。」先朝春月﹐多召兩府﹑兩制﹑三館於後苑賞花﹑釣魚﹑賦詩。自趙元昊背誕﹐西垂用兵﹐廢缺甚久。嘉佑末﹐仁宗始復修故事﹐羣臣和禦制詩。是日﹐微陰寒﹐韓魏公時爲首相﹐詩卒章云「輕雲閣雨迎天仗﹐寒色畱春入壽杯。二十年前曾侍宴﹐臺司今日喜重陪。」時內侍都知任守忠﹐嘗以滑稽侍上﹐從容言曰「韓琦詩譏陛下。」上愕然﹐問其故。守忠曰「譏陛下游宴太頻。」上爲之笑。

熙寧初﹐魏公罷相﹐畱守北京﹐新進多陵慢之。魏公鬱鬱不得志﹐嘗爲詩云「花去曉叢蜂蝶亂﹐雨勻春圃桔橰閒。」時人稱其微婉。

元丰初﹐宦者王紳﹐效王建作宮詞百首﹐獻之﹐頗有意思。其﹝太皇太后生日詩﹞云「太皇生日最尊榮﹐獻壽宮中未五更。天子捧觴仍再拜﹐寶慈侍立到天明。」寶慈﹐皇太后宮名也。太后幸景靈宮﹐﹝駕前露面雙童女詩﹞曰「平明彩仗幸琳宮﹐紫府仙童下九重。整頓瓏璁時駐馬﹐畫工暗地貌眞容。」

歐陽公云﹐《九僧詩集》已亡。元丰元年秋﹐余遊萬安山玉泉寺﹐於進士閔交如捨得之。所謂九詩僧者﹕劍南希晝﹑金華保暹﹑南越文兆﹑天臺行肇﹑沃州簡長﹑貴城惟鳳﹑淮南惠崇﹑江南宇昭﹑峨眉懷古也。直昭文館陳充集而序之。其美者亦止於世人所稱數聯耳。交如好治經﹐所爲奇僻﹐自謂得聖人微旨﹐先儒所不能到。貧無妻兒﹐不應舉﹐常寄食僧捨﹐僧亦不厭苦之。始居龍門山﹐猶苦遊人往來多﹐徙居萬安山﹐屏絕人事﹐專以治經爲事﹐凡數十年﹐用心益苦﹐而去人情益遠﹐眾非笑之﹐交如不變益堅。𨿽非中行﹐其志亦可憐也。

範景仁鎭喜爲詩﹐年六十三致仕。一朝思鄕裏﹐遂徑行入蜀。故人李才元大臨知梓州﹐景仁枉道過之。歸至成都﹐日與鄕人樂飲﹐散財於親舊之貧者﹐遂遊峨眉靑城山﹐下巫峽﹑出荊門﹐凡期歲乃還京師。在道作詩凡二百五篇﹐其一聯云「不學鄕人誇駟馬﹐未饒吾祖泛扁舟。」此二事他人所不能用也。

嘉佑中﹐有劉諷都官﹐簡州人﹐亦年六十三致仕﹐夫婦徙居賴山。景仁有詩送之云「移家尙恐靑山淺﹐隱幾惟知白日長。」時有朱公綽送諷詩云「疏艸焚來應見史﹐橐金散盡只畱書。」皆爲時人所傳誦。

大名進士耿仙芝﹐以詩著﹐其一聯云「淺水短蕪調馬地﹐澹雲微雨養花天。」爲人所稱。

唐明皇以諸王從學﹐命集賢院學士徐堅等討集故事﹐兼前世文詞﹐撰《初學記》。劉中山子儀愛其書﹐曰「非止初學﹐可爲終身記。」

宗衮嘗曰「殘人矜才﹐逆詐恃明﹐吾終身不爲也。」猶唐相崔渙曰「抑人以遠謗﹐吾所不爲。」

杜甫終於耒陽﹐槁葬之。至元和中﹐其孫始攺葬於鞏縣﹐元微之爲志。而鄭刑部文寶謫官衡州﹐有﹝經耒陽子美墓詩﹞﹐豈但爲志而不克遷﹐或已遷而故冢尙存邪﹖

北都使宅﹐舊有過馬廳。按唐韓偓詩云「外使進鷹初得按﹐中官過馬不教嘶。」注云「乘馬必中官馭以進﹐謂之過馬。旣乘之﹐然後碟躞嘶鳴也。」蓋唐時方鎭亦效之﹐因而名廳事也。

