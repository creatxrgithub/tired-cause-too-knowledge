文苑詩格舊題唐﹟白居易撰

○創結束爲詩創須入意﹐解題目﹐然後放曠辭理。若爲大詩﹐十六字一度結束。若爲小詩﹐首末辭理相解﹐末句一時束﹐不難創意。○依帶境爲詩實在對屬﹐今學者但知虛實爲妙。古詩云「日暮碧雲合﹐佳人殊未來。」此上句先敍其事﹐下句拂之。古詩﹕「昏旦變气候﹐山水含光輝。此並先勢﹐然後解之也。○菁華章詩有屬對﹐方知學之淺深。古詩﹕「金波麗鵲﹐玉繩低建章」。此名對爲麗也。○宣暢騷雅爲詩之體﹐節在裨益《國風》。古詩﹕「明月澄淸景﹐列宿正參差。」今詩﹕「手持雙鯉魚﹐目送千里鴻。此雅意﹐無有浮艷也。○影帶宗旨文體直敍其意﹐語成文﹐影帶回合﹐三向四通﹐翻皆流美。古詩云「花飛織綿處﹐月落搗衣邊」。又古詩﹕「朱門日照金生翠﹐粉蝶雲橫月放光」。○雕藻文字夫文字須雕藻三兩字文彩﹐不得全眞致﹐恐傷鄙朴。古詩云「初篁包綠籜﹐新蒲含紫茸」。又古詩﹕「日戶晝輝靜﹐月林霞影陰」。有此勢﹐可精求之。○聊環文藻爲詩不論大小﹐須聊環文藻﹐得隔句相解。古詩云「擾擾羈遊子﹐營營市井人。懷金近從利﹐負劍遠辭親」。此第四句解第一句﹐第三句解第二句。今詩云「靑山輾爲塵﹐向日無閒人。自古推髙車﹐爭利入西秦」此第三句解第一句﹐第四句解第二句。○杼柝入境意或先境而入意﹐或入意而後境。古詩﹕「路遠喜行盡﹐家貧愁到時。」「家貧」是境﹐「愁到」是意。又詩﹕殘月生秋水﹐悲風慘古臺。」「月」﹑「臺」是境﹐「生」「慘」是意。若空言境﹐入浮艷﹔若空言意﹐又重滯。○招二境意或於一句之中用物色﹐第五字招第二字爲上格。今詩云「亂石不知數﹐積雪如到門」。○精頤以事若古文用事﹐又傷浮艷﹔不用事﹐又不精華。用古事似今事﹐爲上格也。古詩云「朝采南澗艸﹐夕息西山足。」○褒贊《國風》爲時之道﹐義在裨益﹐言意皆有所爲。古詩云「美人贈我錦繡段﹐何以報之靑玉案。」○諷諫爲詩不裨益﹐卽須諷諫﹐依《離騷》《雅》。古詩云「蒼鷹獨立行﹐眾鳥不敢飛」。此乃自諭也。○語窮意遠爲詩須精搜﹐不得語剩而智窮﹐須令語盡而意遠。古詩云「餘霞散成綺﹐澄江靜如練。」又古詩﹕「前有寒泉井﹐了然水中月。」此語盡意未窮也。○束麗常格爲詩有當面敍事﹐內隱一字﹐古語皆有此體。《古詩》﹕「糾糾葛屨﹐可以復霜。」此云不可以復霜也﹐隱一「不」字也。又古詩﹕「海水知天寒。」此言不知也。又古詩﹕「黃鳥不戀枝。」此方豈不戀也。○敍舊意每見爲詩者﹐多於本事中更說舊意﹐須舊意更說新意。古詩﹕「細雨濕衣看不見﹐餘花落地更無聲。」此是消息﹐不合更說。又古詩﹕「如何百年內﹐不見一人閒。」此舊意說新景爲佳矣。○重疊敍事每見爲詩﹐上句說了﹐下句又說。文不相依帶﹐只傷重疊。今詩云「夜久冰輪側﹐更深珠露懸。」「夜久」﹑「更深」是重也。○明五七言凡爲七言詩﹐須減爲五言不得﹐始是工夫。今詩云「風散池篁聞戲鳥﹐霞光粉壁見題詩。」今但言「池篁聞戲鳥﹐粉壁見題詩」亦得。又詩云「金鈿來往當春風﹐玉繩嗟它下秋漢。」此七言去兩字不成也。

