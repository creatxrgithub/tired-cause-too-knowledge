

欽定四庫全書

集部九

四六話

詩文評類

提要

【臣】等謹案四六話二卷宋王銍撰銍有黙記已著錄其書皆評論宋人表啟之文六代及唐詞𨿽駢偶而格取渾成唐末五代漸趨工巧如羅隱代錢鏐賀昭宗更名表所謂右則虞舜之全文左則姬昌之半字者當時以爲警防是也宋代沿流彌競精切故銍之所論亦但較勝負於一聨一字之間至周必大等承其餘波轉加細宻終宋之世惟以事切合爲工組織繁碎而文格日卑皆銍等之論導之也然就其一時之法論之則亦有推闡入防者如詩家之有句圖未可廢也上卷之末載其父素爲滕甫辧謗乞郡札子誤刻蘇軾集中銍據素手迹殆必不誣今軾集仍載此文蓋失於釐正此亦足以資考訂焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

序

先君子少居汝陰鄕裏而遊學四方學文於歐陽文忠公而授經於王荊公王深父常夷父旣仕從滕元發鄭毅夫論作賦與四六其學皆極先民之淵蘊銍每侍教誨常語以爲文爲詩賦之法且言賦之興逺矣唐天寶十二載始詔舉人防問外試詩賦各一首自此八韻律賦始盛其後作者如陸宣公裴晉公呂溫李程猶未能極工逮至晚唐薛逢宋言及吳融出於塲屋然後曲盡其妙然但山川艸朩雪風花月或以古之故實爲景題賦於人物情態爲無餘地若夫禮樂刑政典章文物之體略未備也國朝名軰猶雜五代衰陋之气似未能革至二宋兄弟始以雄才奧學一變山川艸朩人情物態歸於禮樂刑政典章文物發爲朝廷气象其規模閎達深逺矣繼以滕鄭吳處厚劉輝工致纎悉備具發露天地之藏造化殆無餘巧其櫽栝聲律至此可謂詩賦之集大成者亦繇仁宗之世太平閒暇天下安靜之久故文章與時髙下蓋自唐天寶逺訖於天聖盛於景祐皇祐溢於嘉祐治平之間師友淵源講貫磨礲口傳心授至是始克大成就者蓋四百年於斯矣豈易得哉豈一人一日之力哉豈徒此也凡學道學文淵源從來皆然也世所謂箋題表啟號爲四六者皆詩賦之苗裔也故詩賦盛則刀筆盛而其衰亦然銍類次先子所謂詩賦法度與前軰話言附家集之末又以銍所聞於交遊間四六話事實私自記焉其詩話文話賦話各別見云老成𨿽逺典刑尙存此學者所當憑心而致力也且以昔聞於先子者爲之序欲自知爲文之難不敢茍且於學問而已匪欲誇諸人也宣和四年七月庚申日汝陰王銍序

欽定四庫全書

四六話卷上

宋王銍撰

宋元憲晚歳有詩云老矣師丹多忘事少之燭武不如人其後元厚之作執政參知政事一日奏事差誤神宗顧謂曰卿如此忘事耶明日乞退遂用元憲語作乞致仕表云少之燭武尙不如人老矣師丹仍多忘事神宗讀表至此憐其意而畱之歐陽文忠公謝致仕表云𨿽伏櫪之馬悲鳴難戀於君軒而曳尾之涵養未離於靈沼元厚之後作致仕表云蹌蹌退舞敢忘舜帝之笙鏞翯翯歸飛亦在文王之靈沼又謝致仕表云冥鴻𨿽逺正依天宇之髙華微藿𨿽傾尙遡日華之明潤其意謂萬物不離於天地𨿽致仕亦不離君父也子瞻爲筆說大以此爲妙雲古人謝致仕表未有能到此者

元厚之作王介甫再相麻世以爲工然未免偏枯其云忠气貫日𨿽金石而爲開防波稽天孰斧斨之敢闕上句忠气貫日則可以襯𨿽金石而爲開是以下句防波稽天則於斧斨了無干涉此四六之病也元厚之取古今傳記佳語作四六𨿽金石而爲自開西京雜記載揚雄全語也日華明潤李徳裕唐武宗畫像贊也四六尢欲取古人妙語以見工耳

元厚之久作藩郡後聞儂智髙餘黨冦二廣移知廣州而所傳乃妄攺知越州厚之謝上表云忽聞羽檄之馳謂有龍編之警橫水明光之甲得自虛聲雲中赤白之囊倡爲危事用李徳裕獻替記伐劉稹李石令中人石元貫奏橫水明光之甲曳地何由取他徳裕曰從伊十五里精兵明光甲曳地必須破卻此賊後所傳果妄遂誅劉稹焉

神宗友愛嘉岐二王不許出閤固辭者數十其後攺封先召翰林學士元厚之謂曰卿可於麻辭中道殺勿令更辭也略云列第環宮彌聳開元之盛側門通禁共承長樂之顏

四六有伐山語有伐材語伐材語者如巳成之柱桷略加繩削而已伐山語者則搜【搜山一作披山】山開荒自我取之伐材謂熟事也伐山謂生事也生事必對熟事熟事必對生事若兩聨皆生事則傷於奧澁若兩聮皆熟事則無工蓋生事必用熟事對出也如夏英公辭奉使表略云頃歳先人沒於行陣春初母氏始棄孤遺義不戴天難下單於之拜哀深陟岵忍聞禁佅之音不拜單於用鄭眾事而公羊謂夷樂曰禁佅此生事對熟事格也後永叔作歸田錄攺云義不戴天難下穹廬之拜情深陟岵忍聞夷樂之聲夏英公免起復奉使表世以爲工然其間一聨云王姬築館接仇之禮旣嫌曽子回車勝母之遊遂輟此聮亦不減前一聨也

先公言本朝自楊劉四六彌盛然尙有五代衰陋气至英公表章始盡洗去四六之深厚廣大無古無今皆可施用者英公一人而已所謂四六集大成者至王歧公元厚之四六皆出於英公王荊公𨿽髙妙亦出英公但化之以義理而已

表章有宰相气骨如範堯夫謝自臺官言濮王事責安州通判表云內外皆君父之至慈出處蓋臣子之常節又靑州劉丞相罷省官謝起知滑州表云視人郡章或猶驚畏諭上恩防罔不歡欣又云詔令明具止於奉行徳澤汪洋易於宣究愛其語整暇有大臣气象劉丞相守鄆謝表云𨿽進退必由其道所願學者古人顧功烈如此其卑終難收於士論此眞罷相表也

沈存中緣永樂陷沒謫官久之元祐中復官分司以表謝曰洪造與物難回霜霰之餘聖恩及臣更過天地之力又曰𨿽奮竭之心難伸於巳廢之日惟忠孝之志敢忘於未死之前皆新語也

錢易希白子彥逺字子髙明逸字子飛俱以賢良登科族人藻醇老旣應說書進士俱中第又應中大科熊伯通以啟賀藻知制詰曰七年三第閱賢良文學之科一門四人襲潤色討論之職四人謂易惟演明逸及藻也蘓子瞻作翰林林子中方以言者去國在外以啟賀曰父子以文章名世盡淵云司馬之才兄弟以方正決科邁晁董公孫之學與其後爲中書舍人謫二蘓告詞之語異矣

子瞻幼年見歐陽公謝對衣金帶表而誦之老蘓曰汝可擬作一聮曰匪伊垂之而帶有餘非敢後也而馬不進至爲頴川因有此賜用爲表謝云枯羸之質匪伊垂之而帶有餘斂退之心非敢後也而馬不進後爲兵部尙書又作謝對衣帶表略曰物生有待天地無窮艸朩何知冒慶雲之渥采魚鰕至陋借滄海之榮光𨿽若可觀終非其有四六至此涵造化妙防矣

文章有彼此相資之事有彼此相須之對有彼此相須而曽不及當時事此所以助發意思也唐人方有此格謂之互換格然語猶拙至後人襲用講論而意益妙如楊汝士陪裴晉公東雒夜宴詩曰昔日蘭亭無艷質此時金穀有髙人止於此而已至永叔和杜祁公詩曰元劉事業時無取姚宋篇章世不知二美惟公所兼有後生何者欲攀追其後蘓明允代人賀永叔作樞密啟曰在漢之賈誼談論俊美止於諸侯相而陳平之屬寔爲三公唐之韓愈詞气磊落終於京兆尹而裴度之倫實在相府然陳平裴度未免謂之不文而韓愈賈生亦嘗悲於不遇蓋人之於世美惡必自有倫而天之於人賦予亦莫能備此又何啻出藍更靑研朱益丹也後至荊公賀韓魏公罷相啟略云國無危疑人以靜一周勃霍光之於漢能定防而終以致疑姚崇宋璟之於唐善致理而未嘗遭變紀在舊史號爲元功固未有獨運廟堂再安社稷弼亮三世敉寧四方崛然在諸公之先煥乎如今日之懿若夫進退之當於義出入之適其時以彼相方又爲特美此又妙矣

譚昉曲江人荊公少年仕宦韶州之友也特善牋表荊公在金陵稱其一對云車斜韻險競病聲難競病二字曹景宗故事也白樂天與元微之書曰何處春深好詩以斜車二字爲韻往來幾百篇

王荊公父名益以都官員外郎通守金陵而元厚之作金陵幕官其契分久矣荊公旣相神宗欲愼選翰林學士時厚之久在外老於從官荊公對曰有眞翰林學士但恐陛下不能用耳上固問之因道姓名上久之曰元絳在外久不以文稱且令爲制誥如何荊公曰陛下果不能用爾況已作龍圗閣直學士難下遷知制誥遂自外徑除翰林學士中外大驚旣就列有稱職之譽不久遂參大政故厚之深徳荊公其後荊公居金陵厚之以太子少保致仕歸平江以啟謝荊公曰眷林泉之樂方遂乞骸望衮繡之歸徒深引脰

丁晉公文字𨿽老不衰在朱崖答胡則侍禦書曰夢幻泡影知旣往之本無地水火風悟本來之不有在海外十四年及北遷道州謝表云心若傾葵漸暖長安之日身同旅鴈乍浮楚澤之春又謝復祕書監表云炎荒萬里歳律一周傷禽無振羽之期病樹絕沾春之望人亦哀之

唐張籍用裴晉公薦爲國子博士而東平帥李師道辟爲從事籍賦節婦吟見志以辭之云君知妾有夫贈妾雙明珠感君纒綿意系在紅羅襦妾家髙樓連苑起良人持防明光裏知公用心如日月事夫誓擬同生死還君明珠雙淚垂何不相逢未嫁時先子元祐中除知陳畱縣唐君益帥荊南方董辰沅邊事辟先子通判沅州先子已得陳畱而辭之以啟謝君益曰抱璧懷沽𨿽免匹夫之罪還珠自嘆空成節婦之吟

孫賁公素除河東轉運使托先子代作謝表蓋河東堯故都之地曰富歳三登有唐叔得禾之異輿情百樂興堯民擊壤之歌末云過太行回顧云下義感親闈望長安逺在日邊心馳帝闕公素讀之笑曰公乃末篇寓忠孝之意也

先子嘗言四六須只當人可用他處不可使方爲有工邵防自陜西運使移知鄧州先子以啟賀之云教實自西浸被南明之國民將愛父竚興前古之歌乃邵氏自陜移鄧之啟也

廖友明略作四六最爲髙奇嘗謂僕言須要古人好語換卻陳言如職名二字便不可入四六如上表云初見吏民已宣條教之類眞可憎惡爾明略賀安厚卿啟曰逺離門墻遁迹江湖之外闚望麾葆榮光河洛之間又賀張丞相啟雲中臺之光下飾萬物前箸之畫外制四夷進有徳而朝廷尊用眞儒而天下服又云日月亭午信無邪陰山川出云亟有時雨又謝厚卿答書之啟云寂寞江濵若戎車之陷淖棲遲嵓邑信塞馬之依風暐然晨光照此蔀屋許安世少張自蜀漕責房州倅謝執政啟云賤貧於有道之邦自知愧恥負犯於可封之日無足哀矜議者謂引咎歸已不文過以自矜得責降之義

閻令洵仁善四六而一字不肯妄下必求警防以過人謝再除陜西轉運使表曰識道重來端同老馬操刀卻視若宰全牛謝復官表曰悲未見於齊羊笑中分於鄭鹿臨死作發運使表曰轉輸九路回溯萬艘過冒軄名出持使防夢遊帝所驚晬色之回春來自日邊覺容光之照水漸浮楚澤回望堯云伏念臣少也羇孤長而疵賤學宗論語孟子粗識指歸仕遇神考泰陵俱防奬擢而臣志未伸於每剉恩不報而逾深髀消乘傳之餘心折號弓之後侵尋晚景辜負明時頃畢通喪適逢初政饟軍西塞賜對中宸曲荷聖知徑除宰屬忽除怨府升寘儒林未勉螢牕之瘽但愧桑楡之晚三光倒影自一壺中萬里提封幾半天下然而承平旣久積獘日深公私困於盜攘官政習於涵養偸安則如抱薪救火欲速則如以堇療饑必待更張庶能漸正然恐約束未周於郡縣謗傷已達於闕朝明月夜光寧無按劍髙山流水自有知音仰恃聖明俯殫勤拙矢心論報沒齒爲期天聖中劉子儀賀五王出閤啟云芝函曉列星飛降天上之書棣蕚晨趨嶽立受日中之字皆隠用五字王字也

唐鄭準爲荊南節度使成汭從事汭本姓郭代爲作乞歸姓表云居故國以狐疑望鄰封而鼠竄名非伯越浮舟難效於陶朱志在投秦出境遂稱於張祿未遑辧雪尋涉艱危其後範文正公以隨母冒姓朱以朱說旣登第後乞還姓表遂全用之云志在投秦入境遂稱於張祿名非伯越乘舟偶效於陶朱議者謂文正公𨿽襲用古人全語然本實範氏當家故事非攘竊也

元丰末劉誼以論常平不便罷提舉官勒停遊金陵以啟投王荊公令其再起稍更新法之不便於民者荊公答以啟略曰起於不得已蓋將有行老而無能爲云胡不止

盧多遜丞相謫海外國史載其謝表末云流星已逺拱北極以無由海日空懸望長安而不見又其孫載作範陽家志附其臨終自作遺表略云昔日位居黃閣眾口鑠金此時身謝朱崖蔓艸縈骨𨿽有五代衰气然亦可哀矣

熈寧中彗星見是歳交趾李幹徳叛邕州二廣爲之騷動朝廷遣郭逵趙卨討之荊公作相艸出師勅榜有云惟天助順已兆布新之祥爲彗星見而出師也行年河洛記王世充假隋恭帝禪位防文雲海飛羣水天出長星除舊之徴克著布新之祥允集荊公用舊意爲新語也

楊子安侍郎坐黨籍謫官洛陽其謝再任宮祠表云地載海涵莫測包荒之度春生秋殺皆成造化之功邸報至丹陽蔡元度在郡見報驚嘆諷味之

熊伯通任金陵爲王荊公幕府官代公作立貴妃表云有警戒相承之道無險詖私謁之心荊公取而用之後人因用此一聯相聯不已

鄧溫伯知成都謝上表云捫參歷井敢辭蜀道之難就日望云愈覺長安之逺自後凡官兩川者謝表相承用此一聨

滕元發光祿受知神宗最在諸公之先以議政與荊公不合遂出爲帥又以妻黨李逢事謫知池安二州旣罷安州許朝見至國門將復用之又中飛語再謫知筠州是時尙艤舟國東普照寺也先子實公之客是時在京師托撰陳情表自辧先子爲公艸之盡載於此曰人情不問賢愚莫不畏天而嚴父然而疾痛則呼父窮窘則號天蓋情發於中而言無所擇豈以號呼之故謂無嚴畏之心今臣之所患不止於疾痛而所憂有甚於窮窘若不號呼於君父更將赴愬於何人伏望聖慈少加矜察臣本無學術亦無材能惟有忠義之心生而自許昔季文子見有禮於君者事之如孝子之養父母也見無禮於君者誅之如鷹鸇之逐鳥雀也臣𨿽不肖允蹈斯言但信道直行謂人如巳旣恃深知於聖主肯復借交於眾人任其疎愚積成仇怨一日離去左右十有餘年攻臣之言何所不有偶因疑似直欲中傷至如臣頃在京東謬當帥路材微任重祿過災生驗凶人始造謀之年乃愚臣未到任之日其時陛下特遣親信就以體量在於臣身並無詿誤言事之臣不知本末或罔臣以失察或誣臣以黨姦欲於寛大之朝爲臣終身之累幸賴聖君之照鑑力排眾議以保全爰自偏州漸移節鎭昨因考滿許赴闕廷中書旣不外除交代又巳到任官爲近侍理合朝參實欲敍愚臣久防含垢之恩謝陛下稍復善藩之賜況臣素無黨援惟祈一望淸光今者才入國門復除江郡戀闕之心徒切見君之日無期拜命徬徨不知所措尋觀誥意復領裝錢方悟此行非緣重譴臣是以敢陳危上目天聰輒希行葦之仁曲軫遺簪之眷竊緣筠州闕次尙在來春鄕裏田園素來微薄家貧累重四方無歸臣非敢別有僥覬更求錄用但患難之後積憂傷心風波之間畏怖成疾伏望皇帝陛下湣餘生之無幾究前月之異恩攺授臣潁壽湖潤一郡稍便醫藥漸謀歸休異日復得以枯朽之餘一瞻天日之表然後退歸田裏歌詠太平自述臣子之遭逢歸詫鄕鄰之父老區區之願求畢於斯滕公讀至戀闕之心徒切見君之日無期起執先子手揮涕曰此予心欲言而不可得者也表入神宗大恱以滕公知湖州湖乃公所乞也是時林子中作禮部員外郎與公壻何洵直邦彥同曹聞滕公得湖州以詩賀邦彥曰淸風樓下兩溪春三十餘年一夢新欲識玉皇香案吏水晶宮主謫僊人謂公初登第時倅湖州距是三十年矣【先子爲滕作陳情表手簡尙在今乃誤印在東坡市本文內】

四六話卷上

欽定四庫全書

四六話卷下

宋王銍撰

張洎參政事江南李后主時爲大臣國亡受知太宗復作輔臣時王元之禹偁爲翰林學士洎手書古律詩兩軸與之元之以啟謝云追蹤季札辭吳盡變爲國風接武韓宣適魯獨明於易象謂其自他國入中朝也

元之自黃移蘄州臨終作遺表曰豈期遊岱之魂遂協生桑之夢蓋昔人夢生桑而占者云桑字乃四十八果以是歳終元之亦以四十八而歿也臨歿用事精當如此足以見其安於死生之際矣顧起惇詩罷臺官久之得太原倅與先子同官素相好也惇詩作火山軍試官歸詫得人且言其解頭作謝啟甚工云夢蕉中之鹿奚辧其眞探頷下之珠適遭其睡先子戲謂惇詩曰主文何太恍惚耶

曽丞相子宣三直玉堂作牋表有气而備朝廷體其賀章子厚復資政啟曰浩若江海風波莫之動揺屹如棟梁蚍蜉無以傾撓其自南遷歸丹陽聞之大觀元防作表以賀略云九賔在列鏘劍佩而肅鴛鸞五輅在庭明旂常而載日月蓋𨿽老而文字不衰亦久在朝居文字職習性然也

四六貴出新意然用景太多而气格低弱則類俳矣惟用景而不失朝廷气象語劇豪壯而不怒張得從容中和之道然後爲工王岐公作慈聖皇后山陵使掩壙慰表云鴈飛銀漢𨿽閱景於千齡龍繞靑山終儲祥於百世滕元發乞致仕表云雲霄鴻去免罹矰繳之施野渡舟橫無復風波之懼呂太尉謝賜神宗禦集表云鳳生而五色悵丹穴之已遙龍藏乎九淵驚驪珠之忽得凡此之類皆以气勝與語勝也子瞻與吉甫同在館中吉甫旣爲介甫腹心進用而子瞻外補遂爲仇讎矣元祐初子由作右司諫論吉甫之罪莫非蠧國殘民至比之呂布自資政殿大學士貶節度副使安置建州而子瞻作中書舍人行謫詞又劇口詆之號爲元凶吉甫旣至建州謝表末曰龍鱗鳳翼固絕望於攀援虫臂鼠肝一防心於造化以子瞻兄弟與我所爭者虫臂防肝而已子瞻見此表於邸報笑曰福建子難容終防作文字

劉丞相謫死新州至元符末用登極恩追復故官其子跂以啟謝執政略曰晚歳離騷難招魂於鬼域平生精爽或見夢於故人用李衛公夢於令狐綯乞歸精爽可畏故事也【一本晚歳離騷防竟招於異域平生精爽夢猶托於故人】

王荊公與吳衝卿丞相同年同歳又修婚姻之好熈寧中越兩制舊人三十餘輩用爲三司使樞密使副又薦代已爲相已爲相衝卿遂擺其迹欲與荊公異力薦與荊公論事貶斥之人如呂晦叔李公擇程伯淳還朝又欲稍變新法及力言荊公家事荊公兄弟不和事荊公去而不復召者衝卿力也公在金陵熟聞之因中使傳宣撫問以表謝曰晚由朴學上誤聖知智曽昩於保身忠每懷於許國讒誣甚巧竊憂解免之難危拙更安特荷眷憐之至況逺迹久孤之地實邇言易間之時而離明昭晳於隱微解澤頻繁於疏逖所謂邇言易間乃謂衝卿也未幾衝卿薨於位公作挽詞雲气鐘舊國山川秀者譏其鄕裏本建州也

陸宣公隨徳宗自奉天還闕興元元年下悔過制書曰失守宗祧越在艸莽不念率徳誠莫追於旣往永言思咎期有復於將來明徵其義以示天下其後荊公罷相守金陵謝上表末云經體贊元廢任莫追於旣往承流宣化收功尙冀於將來用宣公語意乃知文章師承未有無從來者也

王文恪公陶嘗言四六如蕭條二字須對綽約與據鞍矍鑠須對攬轡澄淸若不協韻則不名爲聲律矣文恪謝正字啟略云雕虫篆刻童子尙恥於壯夫血指汗顏斵者徒羞於巧匠又謝自陳移守許表一聯云有汲黯之直未死淮陽之郊無黃霸之才願老潁川之守謂陳州淮陽郡許州乃潁川郡黃霸自潁川入爲三公而我不敢願也用事親切有工類如此

韓子華丞相兄弟將相貴仕爲潁川甲族罷相後得帥鄕郡文恪賀啟曰夙推茍氏之龍重致潁川之鳳謂荀氏八龍及黃霸守潁川致鳳凰之瑞也國朝故事作館職則如登科例有謝啟王異除館職作啟與同捨裴煌如晦而啟中有云伏惟某官天澤育物內恕及人其後云仰答異恩之賜次酬洪造之私謂洪造如大造也如晦閱之驚起還異啟曰盛文奉還且告畱取頭唐張巡之守睢陽安史方熾城孤勢蹙人困食竭以紙布煮而食之而意自如其謝金吾將軍表曰想峨眉之碧峯預遊西蜀追騄駬於囿保壽南山逆賊祿山殺戮黎獻鮏羴闕廷臣被圍四十七日凡一千八百餘戰主辱臣死當臣致命之時惡稔罪盈是賊滅亡之日其忠勇如此許逺亦有文其祭纛文爲時所稱謂太一先鋒蚩尢後殿蒼龍持弓白虎捧箭又祭城隍文云眢井鳩翔老堞龍攖皆文武雄健志气不衰眞忠烈之士也裴晉公平淮西憲宗解玉帶賜之公臨薨卻進之使舊僚作表皆不如意遂令子弟執筆占狀云上府之珍先朝所賜旣不敢將歸地下又不可畱在人間謹卻封進聞者服其切當

令狐楚相自河南召入至閿鄕暴風有禆將飼馬逆旅屋毀馬斃到京公遂大拜禆將南還以馬死畏帥之責以狀請一字爲據公援筆判曰廐焚魯國先師惟恐傷人屋倒閿鄕常侍豈宜問馬時魏義通以檢校常侍代鎭三城

孫魴本畫工之子頗多避就王澈爲中書舍人艸魴誥詞云李陵橋上不吟取次之詩顧凱筆頭豈畫尋常之物魴終身恨之

王元之謫居黃州至郡二虎鬭於郡境一死之羣雞夜鳴冬雷電司天奏守土者當之詔內臣乘馹勞之卽徙蘄州抵蘄上謝表曰宣室神之問敢望生還茂陵封禪之書止期身後上覽之曰禹偁其亡乎

錢熈泉南才雄之士進四夷來王賦萬餘言太宗愛其才擢館職嘗撰三酌酸文世稱精絕略曰渭川凝碧早拋釣月之流商嶺排靑不逐眠云之客又年年落第春風徒泣於遷鶯處處羇遊夜雨空悲於斷鴈鄕人李慶孫哭之曰四夷妙賦無人誦三酌酸文舉世傳

曽魯公𨿽年八十筆勢尙雄曽子宣謫守鄱陽手寫一柬慰之云扶揺方逺六月不得不息消長以道七日自當來復楊經臣維嘗愛而誦之曰此非知其然而爲之神驅於气使爲之也

阮思道子昌齡醜陋喫訥聰敏絕人年十七八海州試海不揚波賦卽席一筆而成文不加防其警句云收碣石之宿霧斂蒼梧之夕云八月靈槎泛寒光而靜去三山神闕湛淸影以遙連

先子嘗言王荊公作相天下士以文字頌其道徳勲業者不可以數計也如祥道啟曰六經之書得孔子而備六經之理得先生而明王禹玉作除相麻詞曰至學窮於聖原貴名薄於天下熊伯通賀啟曰燭照數計洞九變之本原玉振金聲破千齡之堙郁又曰永惟卓偉之烈絕出古今之時鄧溫伯作白麻曰道徳合符乎古人學問爲法於海內越升冡宰大熈眾功力行所學而朝以不疑謀合至神而人莫爲問若此者劇多然不若子瞻贈太傅誥曰浮雲何有脫屣如遺此兩句乃能眞道荊公出處妙處也世人謂中含譏切恐大不然

鄧左轄溫伯二入翰林前後幾二十年髙文大冊每號稱職其立哲宗爲皇太子制首曰父子一體也惟立長可以圖萬世之安國家大器也惟建儲可以系四海之望末云離明震長綿帝祚於億年解吉渙亨灑天人於萬宇天下誦之

神宗自潁王卽位元丰中陞潁州爲順昌軍節鎭時元厚之罷參政作潁守令郡中老儒士胡士彥作謝表公覽之以筆抹去疾書其紙背一揮而成略曰燾土立社是開王者之封乘龍禦天厥應聖人之作按圗𨿽舊錫命惟新又曰興言駿命之慶基宜建中軍之望府謂文武之徳聖而順唐虞之道明而昌合爲嘉名以侈舊服元祐六年立皇后孟氏而梁況之爲翰林學士其制略曰太母以萬世爲心命防宗事之重大臣以兩極陳義請建坤儀之尊謂王道之大所由興故人倫之始不可緩末云垂光紫庭襲譽彤管一時諸公皆嘆其不可及前後立後制靡能過焉

四六格句須襯者相稱乃有工方爲造微蓋上四字以喚下六字也此四六格也前輩作謫樞密使張遜誥云互置朋黨交攻是非貝錦之詞遂彰於萋菲挈瓶之智已極於滿盈丁晉公南遷作南嶽齋疏文云補仲山之衮曲盡於巧心和傅說之羮難調於眾口至曽子宣謝宰相表曰方傷錦敗材之初奚堪於補衮況覆餗折足之際何取於和羮此又妙矣傷錦敗材四字後漢傳全語也

神宗首用富鄭公作上相以司空侍中爲昭文館大學士也制乃翰林學士鄭毅夫所艸末云上理乎天工則日月星辰以之順下遂乎物宜則山川艸朩以之蕃近則諸夏仰徳以承流逺則四夷傾心【傾心一作聞風】而待命毅夫自負此文敏贍因爲詩曰中使傳宣內翰家君王令艸侍中麻紫泥金印封題了紅燭才燒一寸花元祐中司馬溫公作相除左僕射時學士鄧溫伯行制其末曰上寅亮於天工則陰陽風雨以之順下咸遂乎物理則山川艸朩以之靈內阜安於兆民外鎭撫於四裔此二白麻特相類人謂非二公不能稱此大訓也治平中英宗患歷代史繁多難觀令司馬溫公編進君臣事迹溫公請置局辟官薦劉恕道原劉攽貢父趙君錫無愧而無愧以親老辭後又辟範淳父在局遂成一代書成則進上神宗賜名資治通鑑元丰末進五代紀而書成遷公資政殿學士除淳父祕書省正字爲賞典時道原已前死貢父方貶官衡州也元祐初溫公還朝作門下侍郎用宰相蔡持正札子方下國子監開板杭州雕造劇致工也令溫公門下士及館職校讎之板成徧賜宰執侍從及校讎官各以表謝獨蕓叟表能盡著書始終今載於此略見通鑑本末焉略曰英宗皇帝患學者不能徧窺況人主何暇周覽思有所述頗難其人疇若臣哉莫如光者神宗皇帝揮宸翰以錫名敕講筵而進讀目爲通鑑時則弗迷資彼治原捨玆安出又曰上下馳騁於數千載間出入相隨於十九年內尙假言官之督責熟諳裏俗之謗嗤卒成一代之書仰副兩朝之志𨿽古者興亡事迹固已粲然而光之筋力精神於此盡矣又曰旅遊東國嘗屢嘆於斯文畱滯周南遂克終於先業嗟君臣之際遇巳極丹靑何父子之淪亡忽悲風露云云張蕓叟又有詩謝範學士淳父云通鑑初成賜近臣不遺疎賤帝恩均我投湘水五千里君滯周南二十春東觀汗靑身是夢西齋削槁事如新細思當日修書者只有三人今一人謂劉貢父道原範淳父也淳父時爲講筵蕓叟爲臺官也

資治通鑑成溫公托範淳父作進書表今刋於通鑑後者是也溫公以簡謝淳父云眞得愚心所欲言而不能發者溫公書帖無一字不誠實也

吳正肅試賢良方正科殿試防因論古今風俗之變皆隨上所好惡有曰城中大袖外有全帛之奢雨下墊巾眾爲一角之效是時試防猶間用對偶句也語切上意仁宗喜此兩句對輔臣誦之有意大用正肅者實肇於此蓋仁宗聖性節儉方自家刑之於天下戒在於變俗而稱此聯爾

秦少遊觀在元祐諸館職最後自校對黃本書籍方除正字以啟謝諸公當時稱之用三國誌蜀秦宓博識諸葛孔明呼爲學士又唐詩人秦系自號東海釣鰲客張建封始署爲校書郎少遊用此當家二故事作啟略云切觀前史具見鄙宗西蜀中郎孔明呼爲學士東海釣客建封任以校書𨿽爲將相之品題且匪朝廷之選用夫何寡陋遽爾遭逢

豫章潘興嗣家有李后主歸朝後乞潘愼修掌記室手錶愼修李氏之舊臣而興嗣之祖也其表略云昨因先皇臨禦問臣頗有舊人相伴否臣卽乞徐元楀元楀方在幼年於牋表素不諳習後來因出外問得劉鋹曽乞得廣南舊人洪侃今來已防遣到徐元楀其潘愼修更不敢陳乞所有表章臣且勉勵躬親臣亡國殘骸死亡無日豈敢別生僥覬幹撓天聰只慮章奏之間有失恭愼伏望睿慈察臣素心其銜位稱檢校太尉右千牛衛上將軍上柱國隴西郡公食邑千戶後連札子云奉聖防光祿寺丞徐元楀右贊善大夫潘愼修並令往李煜處而楊大年作愼修志文云喬木不勝空悲故國曳裾王府猶見故君者謂此也李后主手錶僕嘗摸得之愛其筆札淸妙不凡兵火亡失已久因記其梗防焉後見大年所作愼修墓志乃云俾事故君是爲上介思喬朩於故國尙見世臣曳長裾於王門兼掌記室

範淳父爲其叔祖景仁艸進樂表云法巳亡於千載之後聲欲求於千載之前事爲至難理若有待又爲呂正獻艸遺表云才力綿薄豈期位列於三公疾疢嬰纒敢望年逾於七十世謂能道二公胸中事也

司馬溫公還朝作門下侍郎至大拜四方賔客賀啟語稍過重者必以書謝卻而還之者至多吳處厚爲太常博士啟賀公曰伏以賢國之基用其賢所以固國忠民之望擢其忠乃以得民制命一頒輿情共恱恭惟某官道髙致主徳裕庇民磨涅而堅白弗渝用捨而行藏自遂蓍先見昔巳推其至誠松栢後凋今乃顯其孤操方當倚注之際勉率奮熈之功庶令四海風謡播休聲而不已千秋史防傳茂實以無窮溫公手柬還之曰稱譽太過不敢克當處厚復啟納之曰處厚前日喜公拜命無階踵賀輒貢短啟敍致悃愊伏防謙損特甚乃謂稱譽太過不敢克當卽時封還使處厚旣赧且惕逃罪無地比欲盡而弗再然又以前啟凡二十句止百餘字字皆摭實而言殆無半語虛飾故首敍國家輔佐須以忠賢爲本而選用必先從民之望如此則國家安而民恱若公之進退出處謂之忠賢耶非耶今旣大用然則天下之人恱乎故啟稱用賢所以固國擢忠乃以得民蓋謂是也又公在先朝專以正道輔拂故啟稱道髙致主專欲惠養元元故啟稱徳裕庇民久防散地未嘗隕獲故啟稱磨涅而堅白弗渝力辭貴位略不絆戀故啟稱用捨而行藏自遂往日之明則可謂蓍之先見今日之事則足見松栢之後凋然處厚復以大名之下其實難副故又愛公而申勸之曰方當倚注之際勉率奮熈之功則庶幾四海風謡播休聲而不巳千秋史防傳茂實以無窮蓋此等事又在卒功終譽之後當竢他日見之乃知此啟並無愧辭今再遣一介仰塵左右伏惟臺慈特賜收畱溫公乃受焉因備書此叚以見溫公之謙徳每如是也

神宗初卽位王介中父劉攽貢父同考試進士中父以舉人卷子用小畜字疑畜字與禦名同音貢父爭以爲非中父不從固以爲禦名貢父曰此字非禦諱乃中父家之諱也因相詬罵旣出試院禦史以爲言貢父坐罷同判太常禮院罰銅歸館有啟謝執政云虛船觸舟忮心不怨彊弩射市薄命何逃前輩稱其工又貢父謝京東漕表略曰不知足而爲屨是匪難能懲於羮而吹虀乃非適變亦薄時之奔競功利者非難爾也表啟中最以長句中四字爲難以其語少而意多因舊爲新涵不盡無窮意故也前人之語能稱此格者如劉原父謝館職啟整齊百家是正六藝元厚之謝表云塤箎萬民金玉百度彭器資上章子厚啟報國丹心憂時白髮舒信道謝復官表九幽路曉萬蟄戶開蓋可傳載諷味者尢難也

劉貢父作國子監直講英宗卽位久而車駕方出太學生除直日外並迎駕時有齋直日以不得預也乃濳出看駕旣而眾退以濳出之罪申直講直講難其辭貢父遽判其狀尾曰黃屋初出莫不咸觀靑衿何爲乃獨塊處可特免罰眾以爲當

四六話卷下

