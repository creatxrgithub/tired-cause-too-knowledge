輟鍛錄

﹝淸﹞方南堂撰

有詩人之詩﹐有學人之詩﹐有才人之詩。

才人之詩﹐崇論閎議﹐馳騁縱橫﹐富贍標鮮﹐得之頃刻。然角勝於當場﹐則驚奇仰異﹔咀含於閒暇﹐則時過境非。譬之佛家﹐吞鍼咒水﹐怪變萬端﹐終屬小乘﹐不證如來大道。

學人之詩﹐博聞彊識﹐好學深思﹐功力𨿽深﹐天分有限﹐未嘗不聲應律而舞合節﹐究之其勝人處﹐卽其遜人處。譬之佛家﹐律門戒子﹐守死威儀﹐終是鈍根長老﹐安能一性圓明﹗

詩人之詩﹐心地空明﹐有絕人之智慧﹔意度髙遠﹐無物類之牽纏。詩書名物﹐別有領會﹔山川花鳥﹐關我性情。信手拈來﹐言近旨遠﹐筆短意長﹐聆之聲希﹐咀之味永。此禪宗之心印﹐風雅之正傳也。

故作詩未辧美惡﹐當先辧是非。有出入經史﹐上下古今﹐不可謂之詩者﹔有尋常數語﹐了無深意﹐不可不謂之詩者。會乎此﹐可與入詩人之域矣。

詩必言律。律也者﹐非語句承接﹐義意貫串之謂也。凡體裁之輕重﹐章法之短長﹐波瀾之廣狹﹐句法之曲直﹐音節之髙下﹐詞藻之濃淡﹐於此一篇略不相稱﹐便是不諧於律。故有時寧割文雅﹐收取俚直﹐欲其相稱也。杜子美云「老支漸於詩律細」。嗚乎﹗難言之矣。

未有熟讀唐人詩數千百首而不能吟詩者﹐未有不讀唐人詩數千百首而能吟詩者。讀之旣久﹐章法﹑句法﹐用意﹑用筆﹐音韻﹑神致﹐脫口便是﹐是謂大藥。藥之不效﹐是無詩種﹐無詩種者不必學詩。藥之必效﹐是謂佛性﹐凡有覺者皆具佛性﹐具佛性者卽可學詩。

《三百篇》而下﹐由漢﹑魏以迄六朝﹐代有傳詩﹐而余獨以唐人爲歸﹕「周監於二代﹐鬱鬱乎文哉﹗吾從周。」

古云「詩有別材﹐非關書也﹔詩有別趣﹐非關理也。」此說詩之妙諦也﹐而未足以盡詩之境。如杜子美「雨露之所濡﹐甘苦齊結實」﹐白樂天「野火燒不盡﹐春風吹又生」﹐韓退之《拘幽操》﹐孟東野《遊子吟》﹐是非有得於天地萬物之理﹐古聖賢人之心﹐烏能至此﹖可知學問理解﹐非徒無礙於詩﹐作詩者無學問理解﹐終是俗人之談﹐不足供士大夫之一笑。然正有無理而妙者﹐如李君虞「嫁得瞿塘賈﹐朝朝誤妾期。早知潮有信﹐嫁與弄潮兒」。劉夢得「東邊日出西邊雨﹐道是無晴卻有晴」。李義山「八駿日行三萬里﹐穆王何事不重來」。語圓意足﹐信手拈來﹐無非妙趣。可知詩之天地﹐廣大含宏﹐包羅萬有﹐持一論以說詩﹐皆井蛙之見也。

作詩不能不用故實﹐眼前情事﹐有必須古事襯托而始出者。然用事之法最難﹐或側見﹐或反引﹐或暗用﹐吸精取液﹐於本事恰合﹐令讀者一見了然﹐是爲食古而化。若本無用意處﹐徒取經史字面﹐鋪張滿紙﹐是侏儒自醜其短﹐而固髙冠巍屐﹐綠衣紅裳﹐其惡狀愈可僧也。

「知有前期在﹐難分此夜中。毋將故人酒﹐不及石尢風。」此司空文明送別之作也。僅二十字﹐情致綿渺﹐意韻悠長﹐令人咀含不盡。似此等詩﹐熟讀數十百篇﹐又何患不能換骨﹗

詩中點綴﹐亦不可少﹐過於枯寂﹐未免有妨風韻。然須典切大雅﹐稍涉濃縟﹐便爾甜俗可厭。吾最愛周繇《送人尉黔中》云「公庭飛白鳥﹐官俸請丹砂」。亦何雅切可風也﹗

點綴與用事﹐自是兩路。用事所關在義意﹐點綴不過爲顏色丰致而設耳。今人不知﹐遂以點綴爲用事﹐故所得皆淺薄﹐無大深意。

今日晨起﹐讀元次山《舂陵行》﹐悲惻者久之。日運下趨﹐今人不獨學問不如古人﹐性情亦大懸絕。安得如結者百十輩﹐布滿天下耶﹖

唐人最善於脫胎﹐變化無迹﹐讀者惟覺其妙﹐莫測其源。如謝惠連《搗衣》云「腰帶準疇昔﹐不知今是非。」張文昌《白紵詞》則云「裁縫長短不能定﹐自持刀尺向姑前。」裴說《寄邊衣》云「愁撚銀鍼信手縫﹐惆悵無人試寬窄。」非皆本於謝語乎﹖又金昌緒「打起黃鶯兒﹐莫教枝上啼。啼時驚妾夢﹐不得到遼西」。岑嘉州則脫而爲「枕上片時春夢中﹐行盡江南數千里」。至家三拜先生﹐則又從岑詩翻出云「昨日艸枯今日生﹐羈人又動故鄕情。夜來有夢登歸路﹐未到桐廬已及明。」或觸影生形﹐或當機別悟﹐唐人如此等類﹐不可枚舉。解得此法﹐《五經》《廿一史》皆我詩心也。

李遐叔《弔古戰場文》﹕「其存其沒﹐家莫聞知。人或有言﹐將信將疑。悁悁心目﹐寢寐見之。」陳陶則二十四字化而爲十四字﹐云「可憐無定河邊骨﹐猶是春閨夢里人。」可謂猶龍之筆。

作詩最忌敷陳多於比興﹐詠嘆少於發揮﹐是卽南北宗所由分也。

詩人體物入微﹐眞能筆通造化。喬知之《長信宮樹》云「餘花鳥弄盡﹐敗葉虫書徧。」沈佺期《芳樹》云「啼鳥弄花疏﹐遊蜂飲香徧。」偶一歌詠﹐一則秋气蕭條﹐一則春光明媚﹐卽此可悟用字法。

詠物詩不宜多作﹐用意用筆俱從雕刻尖巧處著想﹐久之筆仗纖碎﹐求一二髙視闊步之語﹐昭彰跌宕之文﹐不可得矣。

詠物題極難﹐初唐如李巨山多至數百首﹐但有賦體﹐絕無比興﹐癡肥重濁﹐止增厭惡。惟子美詠物絕佳﹐如詠鷹詠馬諸作﹐有寫生家所不到。貞元﹑大歷諸名家﹐詠物絕少。惟李君虞《早燕》云「梁空繞復息﹐檐寒窺欲徧」﹐直是追魂攝魄之訓。余無所見。元和以後﹐下逮晚唐﹐詠物詩極多﹐縱極巧妙﹐總不免描眉畫角﹐小家舉止﹐不獨求如杜之詠馬詠鷹不可得見﹐卽求如李之《早燕》大方而自然者﹐亦難之難矣。

白樂天歌行﹐平鋪直敍而不嫌其拖踏者﹐气勝也﹔張文昌樂府﹐急管繁弦而不覺其跼蹐者﹐趣勝也。

古人有一二語獨臻絕勝﹐不惟後之作者不能仿佛﹐卽其全集中亦不復再見﹐是蓋一時興會所致﹐不能彊得也。然是皆寫景則然﹐若言情述事﹐非苦思不得﹐果能到思路斷絕處﹐自有奇語。

人情眞至處﹐最難描寫﹐然深思研慮﹐自然得之。如司空文明「乍見翻疑夢﹐相悲各問年」﹐李君虞「問姓驚初見﹐稱名憶舊容」﹐皆人情所時有﹐不能苦思﹐遂道不出。陳元孝云「詩有兩字訣﹕曰曲﹐曰出。」觀此二聯﹐益知元孝之言不謬。

「亭臯木葉下﹐隴首秋雲飛」﹐「芙蓉露下落﹐楊柳月中疏」﹐「太液滄波遠﹐長楊髙樹秋」﹐如此寫景﹐豈晚唐人所得夢見﹖

髙適﹑李頎不獨七古見長﹐大段气體髙厚﹐卽今體亦復見骨格堅老﹐气韻沈雄。余最愛李頎一篇云「靑靑蘭艾本殊香﹐察見泉魚固不祥。濟水至淸河自濁﹐周公大聖接輿狂。千年魑魅逢華表﹐九日茱萸作佩囊。善惡死生齊一貫﹐只應鬥酒任蒼蒼。」眼中胸中何等寬闊﹐可謂見得到說得出。

作詩以意爲主﹐而句不精煉﹐妙意不達也﹔煉句以達爲主﹐而音不合節﹐𨿽達非詩也。然則音韻之於詩亦重矣哉﹗今人不知﹐誤以髙響爲音韻﹐其失之更遠。

音韻之說﹐消息甚微﹐𨿽千言萬語﹐不能道破﹐惟熟讀唐人詩﹐久而自得。

《赴奉先縣五百字》﹐當時時歌誦﹐不獨起伏關鍵﹐意度波瀾﹐煌煌大篇﹐可以爲法﹐卽其中琢句之工﹐用字之妙﹐無一不是規矩﹐而音韻尢古淡雅正﹐自然天籟也。

唐詩至元和間﹐天地精華﹐盡爲發泄﹐或平﹐或奇﹐或髙深﹐或雄直﹐旗鼓相當﹐各成壁壘﹐令讀者心忙意亂﹐莫之適從。就中惟昌谷集不知其妙處所在﹐良由余之性所不近也。

能令百世而下﹐讀其詩可想其人﹐無論其詩之發於誠與僞﹐而其詩已足觀矣。

儲光羲《田家雜詠》云「見人乃恭敬﹐曾不問賢愚。𨿽若不能言﹐心中亦難誣。」非浮沈玩世用拙保身之士乎﹖錢起《罷章陵令山居》第二首云「丘壑趣如此﹐暮年始棲偃。賴遇無心云﹐不笑歸來晚」。非備嘗世味甘心泉石之士乎﹖至韋蘇州﹑元次山詩﹐不必考其本末﹐辧其誠僞﹐一望而信其爲悱然忠厚﹑淡泊近道之君子也。韓退之﹑呂溫詩﹐不必論其時世﹐究其言行﹐一望而知其爲熱中躁進﹑好事取爲之人也。其不可掩如此。

詩有語意相同而工拙大相遠者﹐如賈長江「走月逆行雲」﹐亦可爲形容刻劃之至矣。試與韋蘇州「喬木生夏涼﹐流云吐華月」較之﹐眞不堪與之作奴。

賀黃公云「東坡云﹕『論畫以形似﹐見與兒童鄰。賦詩必此詩﹐定非知詩人。』此言論畫﹐猶得失參半﹐論詩則深入三昧。」旨哉斯言﹐是可與入道者也。

體裁惟七律最難﹐須五十六字無一牽湊﹐平近而不庸熟﹐淸老而不俚直﹐髙響而不叫號﹐排宕而不輕佻﹐尢忌刪去兩字便可作五言詩讀。欲除諸病﹐惟熟讀少陵及大歷諸名家﹐則得之矣。

晚唐自應首推李﹑杜﹐義山之沈鬱奇譎﹐樊川之縱橫傲岸﹐求之全唐中﹐亦不多見﹐而气體不如大歷諸公者﹐時代限之也。次則溫飛卿﹑許丁卯﹐次則馬虞臣﹑鄭都官﹐五律猶有可觀﹐外此則邾﹑莒之下矣。

溫飛卿五律甚好﹔七律惟《蘇武廟》《五丈原》可與義山﹑樊川比肩。五七古﹑排律﹐則外彊中漧耳。

立題最是要緊事﹐總當以簡爲主﹐所以畱詩地也。使作詩義意必先見於題﹐則一題足矣﹐何必作詩﹖然今人之題﹐動必數行﹐蓋古人以詩詠題﹐今人以題合詩也。

詩中不宜有細注腳。一題旣立﹐流連往復﹐無非題中情事﹐何必更注﹖若云時事之有關系者﹐不便直書題中﹐亦不應明注詩下﹔且時事之有關系者﹐目前人所共知﹐異代史傳可考﹐又何必注﹖若尋常情事﹐無關重輕﹐而於題有合者﹐非注不明﹔旣云於題有合﹐自應一目了然﹐又何須注﹖若云於題無甚關合﹐注解正所以補題﹐此卽牽彊湊泊之謂也﹐烏足云詩﹖

用事選料﹐當取諸唐以前﹐唐以後故典﹐萬不可不入詩﹐尢忌以宋﹑元人詩作典故用。

康熙己卯﹑庚辰以後﹐一時作者﹐古詩多學韓﹑蘇﹐近體多學西昆﹐空疏者則學陸務觀﹐浸淫濡染﹐三十年其風不變。究之徒有其貌﹐古人精神所在﹐正未嘗窺測及之。然風雅道喪﹐猶未極也。近有作者﹐謂《六經》《史》《漢》皆糟粕陳言﹐鄙三唐名家爲熟爛習套﹐別有師傳﹐另成語句﹐取宋﹑元人小說部書世所不流傳者﹐用爲枕中祕寶﹐采其事實﹐摭其詞華﹐遷就勉彊以用之﹐詩成多不可解。令其自爲疏說﹐則皆逐句成文﹐無一意貫三語者﹐無一气貫三語者。乃僴然自以爲博奧奇古﹐此眞大道之波旬﹐萬難醫藥者也。但願天地多生明眼人﹐不爲其所迷惑﹐使流毒不遠﹐是厚幸矣。

古人於事之不能已於言者﹐則托之歌詩﹔於歌詩不能達吾意者﹐則諭以古事。於是用事遂有正用﹑側用﹑虛用﹑實用之妙。如子美《荊南兵馬使太常卿趙公大食刀歌》云「萬歲持之護天子﹐得君亂絲爲君理。」此側用法也。劉禹錫《葡萄歌》云「爲君持一斗﹐往取涼州牧。」此虛用法也。李頎《送劉十》云「聞道謝安掩口笑﹐知君不免爲蒼生。」此實用也。李端《尋太白道士》云「出遊居鶴上﹐避禍入羊中。」此正用也。細心體認﹐得其一端﹐已足名家﹐學之不已﹐何患不抗行古人耶﹗

孟東野集不必讀﹐不可不看。如《列女操》《塘下行》《去婦詞》《贈文應道月》《贈鄭魴》《送豆盧策歸別墅》《遊子吟》《送韓愈從軍》諸篇﹐運思刻﹐取逕窄﹐用筆別﹐修詞潔﹐不一到眼﹐何由知詩中有如此境界耶﹖

所謂「語不驚人死不休」者﹐非奇險怪誕之謂也﹐或至理名言﹐或眞情實景﹐應手稱心﹐得未曾有﹐便可震驚一世。子美集中﹐在在皆是﹐固無論矣。他如王昌齡「姦雄乃得志」一篇云「一人計不用﹐萬里空蕭條。」千古而下讀之﹐覺皇甫酈之論董卓﹐張曲江之判祿山﹐李湘之策龐勛﹐古來恨事﹐歷歷在目。尋常十字﹐計關宗社﹐非驚人語乎﹖李太白之「秦人相謂曰﹕吾屬可去矣。一往桃花源﹐千春隔流水」。以史中敍事法用之於詩﹐但覺安祥妥適﹐非驚人語乎﹖劉禹錫之「風吹落葉塡宮井﹐火入荒陵化寶衣」﹐李商隱之「於今腐艸無螢火﹐終古垂楊有暮鴉」﹐不過寫景句耳﹐而生前侈縱﹐死後荒涼﹐一一托出﹐又復光彩動人﹐非驚人語乎﹖韋應物之「欲持一瓢酒﹐遠慰風雨夕。落葉滿空山﹐何處尋行迹」。髙簡妙遠﹐太音聲希﹐所謂舍利子是諸法空相﹐非驚人語乎﹖若李長吉﹐必藉瑰辭險語以驚人﹐此魔道伎倆﹐正仙佛所不取也。

要之作詩至今日﹐萬不能出古人範圍﹐別尋天地。惟有多讀書﹐鎔煉淘汰於有唐諸家﹐或情事關會﹐或景物流連﹐有所欲言﹐取精多而用物宏﹐脫口而出﹐自成局段﹐入理入情﹐可泣可歌也。若捨此而欲入風雅之門﹐則非吾之所得知矣。

輟鍛錄

