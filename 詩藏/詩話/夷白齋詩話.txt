夷白齋詩話﹝明﹞顧元慶著

《古詩》有「客從遠方來﹐遺我雙鯉魚。呼童烹鯉魚﹐中有尺素書」。魚腹中安得有書﹖古人以諭隱密也﹐魚﹐沈潛之物﹐故云。

古樂府云「金銅作蓮花﹐蓮子何其貴。攡門不安鎖﹐無復相關意。石闕生口中﹐含悲不得語。」「石闕」﹐古漢時碑名﹐故云。

元釋溥光字符暉﹐俗姓李氏﹐特封昭文館大學士﹑榮祿大夫﹐賜號立悟大師。有二絕句云「蟭螟殺敵蚊眉上﹐蠻觸交爭蝸角中。何異諸天觀下界﹐一微塵裏斗英雄。」「荳苗鹿嚼解烏毒﹐艾葉雀銜奪燕巢。鳥獸不曾看《本艸》﹐諳知藥性是誰教﹖」詩亦奇拔﹐恨不多見。

「怒气號聲迸海門﹐州人傳是子胥魂。天排云陣千家吼﹐地擁銀山萬馬奔。勢與月輪齊朔望﹐信如壺漏報晨昏。吳亡越霸成何事﹖一唱漁歌過遠村。」米元章﹝詠潮詩﹞也。書旣遒勁﹐詩亦雄壯邁往﹐淩雲之气﹐蓋可見矣。

張旭﹝春艸帖﹞云「春艸靑靑萬里餘﹐邊城落日動寒墟。情知海上三年別﹐不寄雲中一鴈書。」集所不載。

李賀詩﹕「買絲繡作平原君﹐有酒誰澆趙州土。」得非黃金鑄範蠡之意邪﹖

江西宸濠謀逆﹐武宗親徵﹐旣得凱旋﹐駐蹕金陵﹐復渡江幸致仕楊一淸第﹐賜絕句二十首。公又有﹝應制律詩﹞四首﹐﹝應制賀聖武詩﹞絕句十二首﹐編爲二卷﹐名《車駕幸第錄》。公自敍謂虞廷賡歌之後﹐古帝王有以詩章寵臣下者﹐不過一篇數言而止﹐未有聯章累牘﹐若是其盛者。至於屈萬乘之尊﹐在位者或有之﹐然亦鮮矣。若罷政歸休者爲尢鮮。或有之﹐豈有至再至三如今日者乎﹖守溪王公鏊有四絕句云「相國移家江水湄﹐金山望幸已多時。太平金鏡無由進﹐願得回鑾一顧之。」「趙普元爲社稷臣﹐君臣魚水更何人﹖難虛雪夜相過意﹐海錯尢堪佐酒巡。」「北固山前駐翠華﹐殷勤來訪相臣家。太湖怪石慚多幸﹐也得相隨載後車。」「賡歌千載盛明良﹐宸翰如金更煒煌。漫衍魚龍看未盡﹐梨園新部出《西廂》。」

西涯先生在內閣時詩云「六年書詔掌泥封﹐紫閣春深近九重。階日暖思吟芍藥﹐水風涼憶種芙蓉。登臺未買黃金駿﹐補衮難成五色龍。多病益愁愁轉病﹐老來歸興十分濃。」音節渾厚雄壯﹐不待琱琢﹐隱然有臺閣气象﹐此其所以難及也。至於樂府尢妙﹐其題與句篇自有新意﹐古人所未道者。

皮日休有《文藪》﹐載詩數首。陸龜蒙有《笠澤叢書》﹐詩亦不多﹐其詩俱在《松陵唱和集》內。三集共覽﹐方爲二公全書。今刻《甫裏集》並之﹐豈前書之本旨乎﹖

「一池荷葉衣無盡﹐數畝松花食有餘。剛被世人知住處﹐又移茅屋入深居。」此唐人詩也。余見王叔明畫此詩意並篆此詩。畫上隱者廉潔之風﹐宛然可掬﹐恨不再見臨之耳。

王文恪公鏊﹐自內閣歸﹐石田先生病亟﹐遣人問之。答詩云「勇退歸來說宰公﹐此機超出萬人中。門前車馬多如許﹐那有心情問病翁。」字墨慘淡難識﹐遂爲絕筆。後二日而卒﹐今集中不載。

大司徒邵二泉寶﹐乞歸終養﹐上疏不允。其詩云「乞歸未許柰親何﹐帝裏風光夢裏過。三月春寒靑艸短﹐五湖天遠白雲多。客囊衣在縫猶密﹐驛路書來字欲磨。聖主恩深臣分淺﹐百年心事兩蹉跎。」讀之令人感動激發﹐最爲海內傳誦。

祭酒莊渠魏公校﹐樗仙謝時臣將畫﹝莊渠圖﹞奉公。公曰「此小景不足煩大筆。天下有四大景﹐不識肯畱意否乎﹖願先生包羅於胸中﹐而後運於筆端。人仰而望太陽﹐豈能睹其眞體﹖惟泰山之上有日觀峯者﹐夜半可以眺而見浴日﹐彌望如鋪金者海也。綠色微茫中有若掣電者﹐海島溪山相間也。金色漸淡﹐日輪浮水中﹐如大玉盤。適海濱望而見日是已。登天臺之巓曰華頂者﹐乃知此特小海耳。諸山環列外﹐乃有大海。文公嘗同南軒登衡山絕頂。晨起遙見霧气在下﹐若大瀛海﹐遠山髙者僅露其頂﹐飛動之勢﹐自謂天下奇觀。吾嘗以問顏石屋。答曰﹕『我以爲混沌也。』泰山有日觀者﹐觀日於未出也﹔有月觀者﹐觀月於已沒也。長安觀者﹐西望秦間諸山也。越觀也者﹐南望會稽諸山也。衡山有七十二峯﹐亦有日觀﹑月觀﹐不及泰山者。當卯位也。長江萬里﹐人言出於岷山﹐而不知元從雪山萬壑中來。山亙三千餘里﹐特起三峯。其上髙寒多積雪﹐朝日曜之﹐遠望日光若銀海。杜子美艸堂正當其勝處。其詩曰﹕『窗含西嶺千秋雪』是也。」余謂公稟天地之正气﹐融而爲江河﹐結而爲山嶽﹐言而爲有聲之絕景矣。丹靑之士﹐安能措筆哉﹖

衡山文先生徵明有﹝病起遣懷﹞二律﹐蓋不就寧藩之徵而作也。詞婉而峻﹐足以拒之於千里之外。詩云「潦倒儒宮二十年﹐業緣仍在利名間。敢言冀北無良馬﹐深愧淮南賦小山。病起秋風吹白髮﹐雨中黃葉暗松關。不嫌窮巷頻回轍﹐消受鑪香一味閒。」「經時臥病斷經過﹐自撥閒愁對酒歌。意外紛紜知命在﹐古來賢達患名多。千金逸驥空求骨﹐萬里冥鴻肯受羅。心事悠悠那復識﹐白頭辛苦服儒科。」後寧藩敗﹐凡應辟者崎嶇萬狀﹐公獨晏然。始知公不可及也。

李南所先生嵩﹐隱居陽山﹐以詩酒自娛。性狷介﹐不妄交遊。日惟獨憑一幾﹐焚香玩《易》而已。所居之室﹐扁曰「學《易》處」。其於死生禍福之說﹐尢爲洞達。嘗有詩云「一室焚香幾獨憑﹐蕭然興味似山僧。不緣懶出忘巾櫛﹐免得時人有愛憎。」年七十二﹐病亟﹐家人迎醫﹐閉目搖手曰「數盡矣﹗畱連何益﹖」竟坐逝。嘉靖壬辰六月十七日也。

唐人詩有「只恐爲僧心不了﹐爲僧心了總輸僧」。有人易數字云「莫怪爲僧心不了﹐爲僧心了也輸僧。」出家捨去愛緣﹐縱未能超悟上乘。視塵中造業者﹐以霄壤矣。

唐人秦韜玉有詩云「地衣鎭角香獅子﹐簾額侵鉤繡辟邪。」後山有「壞墻得雨蝸成字﹐古屋無人燕作家」。韜玉可謂狀富貴之象於目前﹐後山可謂含寂寞之景於言外也。

閩陳侍禦琳典南畿學政﹐甚得士子心。正徳間﹐以諫去國。諸生中獨朱良育送詩﹐最爲傳誦。其詩云「春風露冕出郊原﹐落日停驂望國門。抗疏要談天下事﹐謫官應過海南村。湯湯江﹑漢羈臣淚﹐納納乾坤聖主恩。歷試古來名節士﹐爲言身屈道彌尊。」識者以爲不下李師中送唐禦史也。

越僧某索畫於石田翁﹐嘗寄一絕云「寄將一幅剡溪藤﹐江面靑山畫幾層。筆到斷崖泉落處﹐石邊添个看云僧。」石田欣然﹐畫其詩意答之。余謂僧詩畫矣﹐何以圖爲﹖

陳可與讀書虎邱﹐嘗作歌招余。其略云「山人早掛席﹐訪我山中客。淸夜焚妙香﹐蘿月灑石壁。寒泉煮石鐺﹐細酌話疇昔。」又云「山人山人招不來﹐白日下界多塵埃。牛毛世事幾時開﹐一物於我何有哉﹖」余嘗乘月泛舟﹐訪可與虎邱精舍。又贈餘詩﹐有「山中正思爾﹐良夜喜相過」之句。戊子五月﹐可與病亟﹐屬皇甫子浚志銘﹐屬金懋仁葬事﹐屬余刻其詩。今墓木拱矣﹐負此重托﹐言之於邑。

昊僧月舟﹝索米﹞口號云「去歲河橋冰凍﹐有米無人相送。今日月舟上門﹐莫作一場春夢。」可謂以文滑稽者也。

「家住夕陽江上村﹐一彎流水繞柴門。種來松樹髙於屋﹐借與春禽養子孫。」此葉唐夫先生﹝江村詩﹞也。先生生於洪武間﹐家江村橋﹐故有是作。其詩多警句﹐此尢可喜云。

孫一元﹝歸云庵詩﹞﹕「沙淸竹碧鷗出飛﹐野老候余開石扉。」古人但言柴扉﹑荊扉﹐並無石扉之理。如漢人發哀帝冢云「初至一戶無扃鑰﹐石牀方四尺﹐牀上有石幾﹐左右各三石人立侍﹐皆武冠帶劍。復入一戶﹐石扉有鎖鑰。」一元好奇﹐初不知「石扉」乃墓中石門耳﹐故詩貴乎允當。

天順癸未﹐禮部災﹐時禦史焦顯爲監臨官。後人詩云「先兆或從焦禦史﹐未然奎焰可爲災。」

解元唐子畏﹐晚年作詩﹐專用俚語﹐而意愈新。嘗有詩云「不煉金丹不坐禪﹐不爲商賈不耕田。起來就寫靑山賣﹐不使人間造孽錢。」君子可以知其養矣。

南方諺語﹐有「長老種芝麻﹐未見得」。余不解其意。偶閱唐詩﹐始悟斯言﹐其來遠矣。詩云「蓬鬢荊釵世所稀﹐布裙猶是嫁時衣。胡麻好種無人種﹐合是歸時底不歸。」胡麻卽今芝麻也。種時必夫婦兩手同種﹐其麻倍收﹐長老言僧也﹐必無可得之理﹐故云。

杜東原先生嘗云「繪畫之事﹐胸中造化﹐吐露於筆端﹐恍惚變幻﹐象其物宜﹐足以啟人之髙志﹐發人之浩气。晉﹑唐之人﹐以爲玩物適情﹐無所關系。若曰黼黻皇猷﹐彌綸治具﹐至於圖史﹐以存鑑戒﹐豈無所關系哉﹖」陳后山詩云「晚知詩畫眞有得﹐悔卻歲月來無多。」亦此意也。

虎邱石壁﹐舊有景仁自中朝持劍南東州節﹐道出姑蘇﹐飲餞於虎邱﹐其題名云「遠峯沐雨﹐幽軒進風。古木晝陰﹐野禽春聲。蒓鱸餐季鷹之髙﹐劍潭弔闔閭之古。棋酣而世慮忘﹐酒竟而別愁起。促駕言歸﹐援毫以識。紹定五年四月二十日。」余少時尙及見之﹐今苔蘚漫滅﹐竟不知在何處。姑識之。

吳興王雨舟﹐人物髙遠﹐奉養雅潔﹐刻意詩詞﹐所著有《宮詞》一卷﹐有《水南詞》一卷﹐有《谷應集》﹐有《鐵老吟余》。其《宮詞》尢蘊藉可喜﹐姑舉一二﹐染指可知鼎味矣。詞云「駕幸長春二鼓時﹐提燈馳報疾如飛。上房供奉忙多少﹐才拭龍牀布地衣。」「昨夜閩中進荔枝﹐君王親受幸龍池。先將並蒂承金盒﹐密賜修儀盡不知。」「錦標奪得有誰爭﹐跪向君王自報名。宣索宮花親自插﹐連呼萬歲兩三聲。」餘皆類此。

唐羅鄴詩云「人間若算無榮辱﹐卻是扁舟一釣翁。」頃見王仲深詩云「靑山無處避徵徭﹐十載書囊到處挑。欲買釣船湖上隱﹐近來漁課又難饒。」由此觀之﹐我朝之釣翁﹐不及唐遠甚矣。唐之漁翁﹐可置榮辱於度外。今之釣翁﹐則爲多事人矣。

沈醉茶卿隱居許市﹐其詩攻研澄潔﹐有出塵之格。嘗寄余﹝山居雜興詩﹞。如雲﹕「鶴病晚山碧﹐僧來落葉黃。」「隔花水亂響﹐中酒人髙眠。」「花好不出戶﹐雨來還舉觴。」「酒醒芳艸遠﹐病起落花多。」「隱幾亂山晚﹐閉門流水來。」惜乎天不假年﹐人無知者。

余少時嘗聞常熟一暴富者﹐與鄕人方交易買田。有一道人來乞食﹐主人怒其擾聒﹐呵出之。道人書一絕於其壁云「多買田莊笑汝癡﹐解頭糧長後邊隨。看他耕種幾年去﹐交付兒孫賣與誰﹖」近來吳中多田之家﹐卽簽糧長州司取剝陰償﹐終則箠楚禁錮﹐連年莫脫﹐其勢不至傾家蕩產不止也。是以人懲其累﹐有知者皆不售田﹐吳人所以畏役如畏死。道人之言﹐切中時禍﹐不獨爲常熟發也。

《山居集》﹐嶽漳河岱隱山居而作也。詩凡三十八首﹐體裁不一。其警策如﹝伐竹﹞云「萬竿同蔽日﹐數畝不分煙。」﹝淨明寺﹞云「方丈畱鶯語﹐山門待馬蹄。」題餘水亭云「竹深云日細﹐水滿芰荷髙。」﹝山居﹞云「豆熟藏山兔﹐荷髙宿雨蟬。」七言如﹝暮秋遊眺﹞云「村居繚繞寒原外﹐林鳥縱橫夕照前。」﹝山夜喜晴﹞云「云疏落木明星動﹐雨過空庭暗水鳴。」﹝姜憲副過訪﹞云「石門落葉鳴鶗鴃﹐澗道芙蓉響蟪蛄。」皆淸健可喜。山居在陽山之西白龍塢﹐其地有崇山峻嶺﹐茂林修竹﹐尢爲幽絕。余嘗題其壁云「山中少鄰並﹐來往卽君家。徑上自生竹﹐墻隅亦種花。脫巾漉濁酒﹐敲火試新茶。幾度長松下﹐論文意自嘉。」又絕句云「竹裏茅堂帶激湍﹐淸風日夕報平安。主人風雅輕文組﹐只恐君王畫去看。」

振人之危﹐大是好事。古人能行之者﹐如山陽張儉亡抵孔褒﹐不遇。其弟融時年十六﹐儉少之﹐而不告。見儉有窘色﹐謂曰「兄𨿽在外﹐吾獨不能爲君主邪﹖」後事泄﹐融一門爭死﹐竟坐褒。近世親戚故舊﹐略有毫髮利害﹐依附惟恐累己﹐不一引手援﹐反擠之又下石焉者﹐皆是也。錢經歷允輝有﹝寄周岐鳳詩﹞云「一身作客如張儉﹐四海何人是孔融﹖」江南人傳誦之。

西湖飛來峯石上佛像﹐是勝國時楊璉眞加琢也。下天竺堂後壁﹐是王叔明畫﹐其剝落處﹐近世孫宰子補之也。方棠陵豪自秋官慮囚江南﹐歸省過杭﹐憩西湖之天竺﹐乃索筆題曰「飛來峯﹐天奇也﹗自楊總統琢之﹐則天奇損矣﹗叔明畫﹐人奇也﹗自孫宰子補之﹐則人奇索矣﹗知二者乃山中千古不平之疑案﹐余法官也﹐不翻是案﹐何以服人﹖」予嘗寓西湖之上﹐每棹觀天竺畫壁﹐未嘗不窮日而返。今爲回祿取去﹐不可得見矣。惜哉﹗

廬山陳氏有《甲秀堂帖》﹐宋淳熙年所刻。有李太白「天若不愛酒﹐酒星不在天」一章在內。宋人品爲馬子才僞作。今見其筆迹﹐非僞也。字畫豪放﹐書畢﹐後題曰「吾頭懵懵﹐醉後書此。賀生爲我辧之﹐汝年少眼明。」

髙廟﹝詠菊詩﹞云「百花發﹐我不發。我若發﹐都駭殺。要與西風戰一場﹐徧身穿就黃金甲。」一統鴻基﹐兆於此矣。

南濠都先生穆﹐少嘗學詩沈石田先生之門。石田問﹕「近有何得意作﹖」南濠以﹝節婦詩﹞首聯爲對。詩云「白髮貞心在﹐靑燈淚眼枯。」石田曰「詩則佳矣﹗有一字未穩。」南濠茫然﹐避席請教。石田曰「爾不讀《禮經》云﹕『寡婦不夜哭。』何不以『燈』字爲『春』字﹖」南濠不覺悅服。

江夏吳偉﹐齠年收養湖省布政錢昕家。侍其子於書齋中﹐便取筆畫地作人物山水之狀。弱冠居金陵﹐其畫遂入神品﹐未嘗究心吟詠﹐達所欲言﹐若有超悟。嘗題自畫﹝騎驢圖﹞云「白髮一老子﹐騎驢去飲水。按上蹄踏蹄﹐水中嘴對嘴。」惜不多見。

陸子元大﹐本洞庭涵村世家。晚歲業書﹐浮沈吳市。嘗刻《漫稿》﹐中有寄餘詩。其頷聯云「屋裏陽山應在席﹐門前春水欲平橋。」結云「常記尋君過滸墅﹐竹靑堂上喚輕橈。」道其實也。後寓丹陽孫曲水館﹐疾亟﹐抵家卒。元大性極疏懶﹐好遠遊。如在世外﹐亦不多見。

