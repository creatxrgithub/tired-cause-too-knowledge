定庵詩話續編民國由雲龍

●卷上

前編所錄﹐多海內知好佳章﹐及泛論古今詩派沿革變遷之故。而於滇省時賢所作﹐尙未遑及。且前編譌脫錯誤有待於更正者甚多﹐則續話之不可以已也。

陳石遺先生詩話載永福黃莘田《香艸集》中七絕居多﹐蓋學義山﹑牧之﹑飛卿﹑東坡俊逸處。有《靑花硯》詩云「一寸幹將切紫泥﹐專諸門巷日初西。如何軋軋嗚機手﹐割篇端州十里溪。」並系以銘云「余此石出入懷袖將十年﹐今春攜入吳門﹐顧二娘見而悅焉﹐爲制斯硯。余喜其藝之精﹐而感其意之篤﹐爲詩以贈﹐並勒於硯陰﹐俾後之傳者有考焉。」顧二娘居閶門專諸巷故次句云。而慈溪柴小梵《梵天廬叢錄》亦有孃二娘制硯一則云﹕康熙中吳門顧二娘似制硯著稱。相傳其生平所制﹐不及百方。非端溪老坑佳石﹐不肯奏刀。又能以鞋尖點石﹐卽可辧別瑕瑜。榦隆末年﹐杭州何春巢﹝承燕﹞得一硯於金陵市上﹐背鐫劉慈一絕云云﹐卽前詩也。亦有跋云「吳門顧二娘爲制斯硯﹐贈之以詩。顧家於專諸故里﹐故云。時康熙戊戌秋日。」何工倚聲﹐因塡《一剪梅》鐫其旁云「玉指金蓮爲底忙﹖昔贈劉郎﹐今遇何郎。墨花猶帶粉花香﹐制自蘭房﹐伍我文房。片石摩挲古色蒼﹐顧也茫茫﹐劉也茫茫。何能攜取過吳閭﹐喚起情郎﹐弔爾秋娘。」載《隨園詩話》。詞不甚佳﹐而詩則一﹐乃系之兩人﹐跋意亦相似。考戊戌爲康熙五十七年﹐而黃詩名顯於雍乾間﹐究不知屬之何人爲確也。秦謫云眞賞齋藏有顧二娘制太師少師硯﹐萬季野題詩﹐署康熙庚申﹐則又在二十九年矣。

宋計有功《唐詩紀事》載湖州崔芻言郎中﹐初爲越副戎﹐宴席中有周徳華者﹐劉采春女﹐善歌《楊柳枝詞》﹐所唱七八篇﹐皆名流之詠。韓瓊舍人一首云「枝裊芳腰葉斗眉﹐春來無處不如絲。灞陵橋上多離別﹐少有長條拂地垂。」王湘綺《新柳》一首云「帶雨和煙手自移﹐分明看到綠絲絲。行人莫怪成陰早﹐未遣傷離折一枝。」與前詩語意相反﹐而思致綿邈﹐各極其工。前詩謂灞橋離別甚多﹐柳被行人攀折﹐不能成長。後詩則謂以無行人攀折﹐故成陰早﹐可悟作詩之法。

前記顧二娘制硯﹐劉跋署康熙戊戌秋日﹐爲康熙五十七年。張南山《詩人徵略》﹐莘田系康熙四十一年舉人﹐戊戌已當暮年時。而萬季野題詩之時爲庚申﹐則尙年幼﹐未必卽有制硯之事也。萬詩甚佳﹐爲錄於此﹕「碧壑風水號﹐昆鍔神鋒劈。石髓獻奇姿﹐幽人獲尺璧。不方復不圓﹐寬展無促逼。可以濡笏金﹐可以試椽筆。石鄕潤澤深﹐一泓不可測。」

《石遣室詩話》評陳仁先《戒壇臥松歌》﹐謂全首音節髙抗﹐如空堂之答人響﹐則以平韻古體詩﹐出句末字多用平音也。此祕韓孟始發之。韓如《譴瘧鬼》《示兒》《庭楸》《讀東方朔雜事》等篇皆是﹐孟尢多雲云。出句末字多用平音﹐如大謝《登池上樓》《石門新營》諸詩皆是﹐余前疑先生何以不引﹐而反引後來之韓孟。細加玩索﹐始知出句善用平音﹐惟唐人最工﹐非六朝人所及。特李杜巳多如此﹐不自韓孟始耳。李如《古風》之「正聲何微茫﹐哀怨起騷人。揚馬激頹波﹐開流蕩無垠」。杜如《奉贈韋左丞丈》之「此意竟蕭條﹐行歌非隱淪」及「尙憐終南山﹐回首淸渭濱」諸句﹐皆音節髙抗。他如岑嘉州《登慈恩寺浮圖》之「突兀壓神州﹐崢嶸出鬼工」﹐韋左司《送令狐岫宰恩陽》之「賢豪爭追攀﹐飲餞出西京。樽酒豈不歡﹐暮春自有程」﹐皆其等類。故曰唐人爲最工也。

楊子勤《雪橋詩話》載姜西溟《惜花》一絕云「一春彊半是春愁﹐淺白長紅付亂流。剩有垂楊吹不斷﹐絲絲綰恨上髙樓。」而王蘭泉《湖海詩傳》載吳縣諸生劉潢字肢三有《月纓山房》《玉樵山房》諸集。其《吳門楊柳枝辭和王蘭泉》三首﹐其末首云「采香欲動木蘭舟﹐淺白長紅付亂流。見說東風吹不斷﹐絲絲綰恨上髙樓。」與姜詩只首句不同﹐第三句易「剩有垂楊」爲「見說東風」。姜系康熙丁丑進士﹐已屬晚達﹐行輩自在劉前。其詩沈歸愚《淸詩別裁》亦載之。當是劉攺用其句﹐而語意究不及原作之明晰婉約也。

《前話》謂沈乙盒深於內典﹐其《西摩路》詩云「老母米潘因﹐晚華曼陀姿。」曼陀羅華屢見佛典﹐惟米潘因不得其解。予友何季默云「考《戴記內則》『其間面垢﹐覃潘請靦』鄭注﹕『潘﹐米瀾也。』又《左氏》哀十四年《傳》『使疾而遺之潘沐』﹐杜注﹕『潘﹐米汁﹐可以沐頭。』江南名潘﹐關中名泔。又按《說文》﹕『潘﹐淅米汁也。』『泔﹐周謂潘曰泔。』則二字皆爲米汁明矣。」季默之言如此。按米汁可療胸疼疾﹐其或者以謂母疾有因米潘治愈之事乎﹖抑尙別見於內典﹖不可知也。季默又言申鳧盟詩「故人天上落雙魚」﹐本之古詩「遺我雙鯉魚」﹐「遣」字平音不諧﹐易用「落」字﹐遣﹑落雙聲也。《石遣室詩話》作「得雙魚」﹐得字似誤。

陳小圃先生工書﹐亦喜作畫。人以摺扇求書者﹐書竟﹐輒於翻面任意畫之。嘗爲予畫一扇﹐作柳塘水漫﹐牧童騎牛﹐亂流而渡﹐題一絕云「柳塘水漫竟成河﹐寶馬香車不得過。到此方知牛背好﹐牧童穩跨涉風波。」畫𨿽未工﹐詩則極有意致﹐可誦也。

余親家袁樹五太史《臥雪掌詩集》《詩話》﹐久已膾炙人口。近作《西華洞歌》一首﹐雄辭奧句﹐力追迫杜韓﹐尢非老靳輪手不辦。詩云「山口忽作吞天狀﹐口周十丈徑三丈。唇下懸髯髯拔龍﹐唇上觸鼻鼻捲象。攀髯踏險石犖確﹐呼气晴熱日驕亢。爲開眼界開寂光﹐卻苦雙腳大怨望。入洞乍驚陷大澤﹐芝艸挹波桃花浪。煙霞四壁幻水仙﹐旌旗五色擁神將。赤蓮吐花掛車輪﹐丹鳳刷羽森屏帳。年年海會會無遮﹐天人萬寶齊供養。頗聞山谷通一綫﹐直瀉川脈滌九髒。羅婺撩語谷聲應﹐滇澤鯨波尾閭暢。東壁如張武夷幔﹐蝶蚨低抑鸞鶴抗。一滴古泉一滴石﹐一空一色非非相。山牧飛礫叩之鳴﹐宮商匏革天樂唱。西壁凸凹獨炫奇﹐凸流鐘乳凹云葬。其北乃爲山之喉﹐咽石磊磊髙引吭。玉根磐石儼佛座﹐大光明自白毫放。同遊陳子發願力﹐欲雕石佛待巧匠。孫子本契妙明心﹐手寫懸記心回向。我憩洞口臥綠茵﹐夢越三十六天上。人人心定山山平﹐光無量亦壽無量。題詩不敢污洞天﹐四顧蒼茫轉狂妄。摩崖遠鑿大道傍﹐鳥音和雅碧千嶂。」自注﹕「洞在滇會西十里海源村﹐村有寺﹐寺門額『西華勝境』﹐黃文潔公﹝琮﹞手迹也。寺至洞三里許云。」

趟樾《丈廣州雜詩》十首﹐其八年寫際者﹐尙未付印﹐錄之。其一云「街穗仙羊渺﹐趨膻市蟻嘩。木棉經歲葉﹐藉菊始冬花。紫洞珠娘艇﹐黃標海客家。年來兵警劇﹐備戰有飛車。」其二云「愛此夜初長﹐壺更坐亦忘。談資池北庫﹐薰味海南香。雪糝桄榔面﹐霜明牡蠣墻。老榕髙不落﹐葉葉語風涼。」其三云「南越文王冢﹐東山啟隧年。黃腸書刻木﹐翠墨拓成編。蜀殿楹非故﹐閩溪樹已顚。畱玆償眼福﹐心折蔡侯賢。﹝新出南越文王冢黃腸木刻字﹐蔡哲夫匯印成冊﹐持以見餉。」﹞其四云「質豈關泉飲﹐達哉吳隱之。沈香投乃去﹐賢儷操同持。故迹在何許﹖淸風無巳時。明珠還合浦﹐等是系人思。」其五云「都起封川令﹐兼資文武才。粵民親父母﹐海盜馘渠魁。金碧生奇气﹐風霜損大材。遺文吾重輯﹐展讀一心開。﹝蒙化彭竹林郡丞﹐景東程月川撫部。」﹞其六云「福山誰福主﹐屍祝二楊公。環貨叢珠貝﹐連檐接閘閎。煦民奔鼻善﹐擊賊鐵鞭雄。豈獨欽循績。惟桑有敬恭。﹝昆明楊撫部永斌﹐建水楊郡守揩。」﹞其七云「鐵筆大馮精﹐丹靑小李名。性同方外僻﹐藝以不羈成。盧難輸千貫﹐鴉煙痼一生。海南問遺迹﹐寥落故鄕情。﹝昆明布衣馮浩李書吉。」﹞其八云「老將笑籠東﹐城頭馬子紅。礟沈金虎气﹐書斷紙鳶風。下瀨誰楊僕﹐輿屍又葉公。中原從此敝﹐遺憾是文忠。」其九云「怪物產孫康﹐分鑣總肇殃。電光銅馬帝﹐診气土龍王。看埽瓊崖窟﹐先貧寶玉鄕。天心與人事﹐搔首悵茫茫。」其十云「曲江詩教始﹐五子起南園。逸气翁山盛﹐元音《獨漉》尊。乾嘉羣雅萃﹐末季一彭存。瞰荔懷亡友﹐遣編漬淚痕。﹝南海譚謙使叔袷。」﹞

歲丁卯﹐樾丈有《餞春詩》二首﹐周君惺甫依韻和之。樾丈評其眉云「語妙﹐不易索解人﹔情往似贈﹐興來如答﹐詩外有事﹐詩中有人﹐寓意旣深﹐用筆尢活。」詩云「愁裹逢春廢酒卮﹐坐看春去意如癡。綿綿遠道相思地﹐惘惘髙樓獨上時。過客光陰成自誤﹐惜花心事許誰知。倚欄尙有殘紅在﹐欲挽東皇與護持。」其二云「早識春歸不是歸﹐送春情緒卻依依。劇憐癡蝶猶酣夢﹐但見羣鶯已亂飛。斜日園林紅漸褪﹐淸陰庭院綠初肥。隔年先認來時路﹐山色蒼蒼莽四圍。」時當十六年政變後﹐唐督不久卽逝世。詩固實有所指﹐詞婉而意深﹐不娩風人之旨。余與周君交親三十年﹐相知甚深﹐尙非彊附解人。然不揭明詩旨﹐數十年後﹐益無有知其本事者矣。

外舅馬星五先生﹐宦浙十年﹐一署窖紹臺道卽告歸。有畱別杭州父老同寮詩﹐和者甚眾﹐刊爲《西湖春話》。兪曲圓﹑徐花農俱有和章﹐惜日久佚失。歸後優遊山水﹐極泉石絲竹之樂﹐僅記其《赴三角山莊途中》二絕云「黑山髙絕俯臨河﹐九折羊腸下半坡。山頂早仃山麓宿﹐盤紆絕似踏岷峨。」「仄徑彎環便竹兜﹐山行竟日思悠悠。馬櫻花發紅當路﹐摘與輿夫插滿頭。」有《養云艸堂集》。

外舅在杭時﹐嘗爲曲園文孫陛云作伐﹐娶彭剛直公孫女。庚辰嘉平月完婚﹐曲園首唱二律志喜。外舅和之云「鳴鳳翔鸞正妙年﹐﹝陛云年甫十三齡。﹞翩翩對舞入華筵。於歸之子宜家室﹐含笑而翁倍愛憐。竹葉杯傳金屋裹﹐梅花琴奏畫堂前。佳兒佳婦誰堪比﹐兩顆明珠一樣圓。」「喜聞願畢向平初﹐移結朱陳近蠢湖。太史文孫稱國器﹐侍郎淑女薄金夫。遙呈百世榮昌頌﹐待繪雙星嫁娶圖。恰好嘉平成嘉禮﹐傳來佳話篇三吳。」

前記《唐詩紀事》載周徳華唱韓琮舍人《楊柳枝詞》﹐同時復唱劉禹錫一首﹐云「春江一曲柳千條﹐二十年前舊板橋。曾與美人橋上別﹐恨無消息到今朝。」此事及詩﹐《麗情集》亦載之﹐而劉集不載何也﹖觀此可知唐時名流之詩﹐皆可被之管弦﹐入於歌唱。不僅旗亭之歌﹐《淸平》之調﹐故甚重之。自後詞曲代興﹐詩遂不復入唱﹐而音節之和諧﹐遠不逮唐矣。

倪退翁云「有唐三百年蒙蠻爲滇蜀巨憨﹐屢被侵擾。而李宓﹑鮮於仲通之敗﹐尢創巨痛深。以韋臯﹑髙駢輩﹐雄武冠時﹐亦只卻敵自保而已。髙宗﹑明皇之世﹐疊次用兵﹐少見功效﹐惟武后之世﹐復置姚州﹐不見有徵雲南之事。《唐書》不載﹐蛻翁《歷年傳》亦無之﹐惟楊升庵謂觀《駱賓王集》﹐可證武后時有徵南之事。如駱詩《行路難》云「去去止哀牢﹐行行入不毛。」又云「交趾枕南荒﹐昆彌臨北產。川原饒毒霧﹐溪谷多淫雨。」則從徵之事也。其《姚州道破逆賊諾波浪楊虔等露布》云「浮竹遺胤﹐沈木余苗。」又《破李儉露布》云「俗帶白狼﹐人習貪殘之性﹔河瀹赤虺﹐川多風雨之妖。水積炎光﹐山含毒霧。竹浮三節﹐木化九隆。鄭純之化不追﹐孟獲之風愈煽。」又《代姚川道李義祭趙郎將文》云「滇浦梃妖﹐昆明習戰。」「致令王師失律﹐凶狡憑陵。」「亭堠多虞﹐故有負於明代﹔《春秋》責帥﹐豈無慚於幽途。」合賓王詩文觀之﹐始𨿽小勝﹐終亦喪師。史不書者﹐當時諱敗不以上聞也。唐之敗於南詔﹐不止楊國忠而後隱蔽﹐蓋武后之世已然矣。

歲甲午楊應選繪錢南園侍禦《松石鳴琴小像》﹐印諸《點石齋畫報》﹐松石點綴﹐楚楚有致。惟小像則酷肖趙樾村丈﹐不似南園。樾丈題古風一首於上云「有盤者石虯者松﹐援琴而鼓南園公。楡村爲摹仰亭本﹐快若親炙生乾隆。公曾自寫守株像﹐甫除館職嚴提躬。靖共敍歷蹶復起﹐此圖之作皤已翁。淸鏢貞固君子志﹐一傳歌詠先王風。如松不凋石不轉﹐堅操介性完初終。樞垣一疏糾執政﹐根本萬事調黃鍾。《白華》賦闋《鴇羽》奏﹐孝乎惟孝能移忠。山澤之度冰霜容﹐金鑄絲繡夫何庸。第一流人四海望﹐願印萬本傳無窮。我今刺船東海東﹐破篋亦有焦尾桐。松湍石瀨鳴淙淙﹐公乎不作吾安從。」

玉溪嚴仲良﹝天駿﹞﹐夙工詩﹐學涪翁有逼似處。惟不甚修邊幅﹐冠蓋京華﹐斯人悴憔﹐婦人醇酒﹐遂戕其生。然瑕不掩瑜﹐其才地實可惜也。其辛亥在長陽﹐有《山農》一首云「山農今年有喜色﹐蜀黍髙於靑竹梢。薯頹碩大又繁衍﹐斗量車載堆堂幻。廣場夜月老瓦盆﹐婆娑醉舞歌笙匏。山巖雨盛雪練下﹐畫筆翻描千丈蛟。寧知低原半澤國﹐江漢之滸皆滔滔。五溪煙深三峽倒﹐所至橫掃全堤牢。近間荊沙潛沔民﹐其魚百萬紛鴻嗷。誰系玉繩鳴河鼓﹐彼蒼者天毋乃勞。國家比歲正多故﹐內府久已空泉刀。偏災屢見不一見﹐鬻爵亦刮龜背毛。書空咄咄且三嘆﹐荒林葉戰長風號。」《望黃柏山》云「突兀祝融堆石廩﹐苕莞太華壓咸池。精金祕寶有光气﹐大藥茁苗無盡時。觀古疑編《靈異記》﹐雲開容索陋儒詩。會須絕頂登臨徧﹐手挈浮丘采紫芝。」摘句如《公餘韻語》云「雪後筧管明晚翠﹐風中橘柚遞寒香。」皆得力於雙井者。

陳筱圃丈詩﹐勁气直達﹐理勝於詞﹐亦極似南園通副﹐不僅平生爲人及書法步趨之也。然通副詩頗多婉約處﹐似較近騷旨﹐非如丈之貿直如話﹐老媼都解。嘗寫示二首。其一云「避雨輿中似楚囚﹐掀簾忽得縱晴眸。斷藤老抱雌雄樹﹐芳艸甘可子母牛。釋擔行人趨茗肆﹐扶犁健婦藝瓜疇。細觀物理誰非命﹐卻訝予心獨有憂。」「柳樹河邊日又晴﹐黃昏入店坐三更。日斜雌蜆雄虹見﹐月瘦南箕北斗明。仰屋天窺頹瓦縫﹐推窗風侮短燈檠。小樓偪仄居何陋﹐勝有新詩紀客行。」蓋公車途中作也。

大理鄭丙唐大令﹐才气橫絕一時﹐天資明敏﹐髙出儕葷。嘗自言癸卯春闈﹐題紙下後﹐略睡卽起﹐信筆疾書﹐日未加巳﹐五篇皆脫稿。閱之不愜意﹐另撰五藝成﹐日未下舂也。其平日敏捷亦如此﹐非誇飾之詞。而觀其文﹐則奧峭古老﹐非流利一派﹐眞有出入意表者。是科犭雋﹐其闈藝略可睹﹐詩亦典雅可誦。有感事二律云「星星遺火恣燎原﹐縱是明珠不訟冤。圈豕朝肥呼學士﹐城烏夜啄泣王孫。東都復社人垂盡﹐北海淸流水亦渾。漫向云陽悲夜月﹐市頭多少未歸魂。」「折檻難回失後機﹐朝衣赴市竟無詞。沈冤獄底私金寇﹐抉眼門柬望越師。矯詔固知天夢夢﹐褒旌終惜日遲遲。鴻毛漫與山爭重﹐相國虛堂盡節時。」系詠庚子事。有《小瑯環仙館詩鈔》﹐刊入《雲南叢書》中。此爲其癸卯途中寫際者。官河南知縣未一年﹐以腹疾一夕而殞。壯年庸志﹐可痛惜也。

蘭芷庵先生《聲律啟蒙》有「松根入地如釘釘﹐塔頂侵云似鉆鉆」二語﹐余嫌其俗﹐疑後人羼入﹐非先生原本所有。後閱《詩話總龜》載頓云依淮南髙駢﹐羅隱譏之﹐夏飲於海風亭﹐云詠詩云「靑蠅被扇扇離席」﹐隱遽曰「白澤遭釘釘在門。」又梅聖兪亦有句云「蟈毛蒼蒼攢不死﹐銅盤矗矗釘頭生。」又《說郛》宋史彌遠端權時﹐仕宦之輩﹐奔走盈門﹐優人以四書語爲戲曰「甚矣《論語》難讀﹐如『仰之彌髙﹐鉆之彌堅』﹐反覆不能成誦。」一答曰「今史相國枋政﹐汝不去鉆彌遠﹐而來鉆彌堅﹐宜汝之徒勞也」云云。可知鉆﹑釘二字﹐亦有所本﹐非杜撰也。又余曩試經正書院課﹐《艾人賦》有「嚇詐孩提」語﹐評者抹去「嚇」字﹐批云「俗俚字不可用。」余戲誦溫岐詩云「知因此恨人多磧﹐悔讀《南華》第六篇

」﹐蓋「嚇」字本《莊子》卷六﹕「於是鵑得腐鼠﹐鷂過之﹐仰而視之曰『嚇』。」非僻書也。

昭諫之詩﹐多近俚俗﹐本不足據爲典要。惟釘釘二字﹐古人用者甚多﹐如《續世說》王偉《爲侯景檄湘東王》云「項羽重瞳﹐尙有烏江之敗﹔湘東一目﹐寶爲四海所歸。」元帝大怒﹐後獲偉﹐以釘釘其舌於柱﹐刳其腸而死。其他用者尙多﹐不備舉也。

五代十三君﹐五十二年﹐各據疆土﹐易姓僭竊﹐如翻鏊上餅。士大夫多容容保位﹐視節義如塵土。顧節槪𨿽靡﹐而風雅不廢。如後唐之馮道﹐所向稱臣。後梁之王易簡﹐幾篇五代。後漢之王仁裕﹐歷事八君。然王荊公雅愛道詩﹐謂其能屈身以安人﹐詩𨿽淺近而多理語。其偶作云「莫爲危時便愴神﹐前程往往有期因。須和海嶽歸明主﹐未省乾坤陷吉人。道徳幾時曾去世﹐舟車何處不通津﹖但教方寸無諸惡﹐豺虎叢中也立身。」其他作多類此。王易簡本唐末進士﹐拜左拾遺﹐辭官歸隱﹐畱詩一絕云「汩沒朝班愧不才﹐誰能低折向塵埃。靑山得去且歸去﹐官職有來還自來。」後果再出﹐歷顯宦三十年始終。王仁裕詩尢夥頤﹐生平所作﹐幾近萬首﹐有「詩窖子之稱。奉使荊渚﹐髙從誨出妓十輩彈胡琴﹐仁裕詩云「紅妝齊抱紫檀槽﹐一抹朱弦四十條。湘水淩波慚鼓瑟﹐秦樓明月乍吹簫。寒敲白玉聲偏晚﹐暖逼黃鶯語自嬌。丹禁舊臣來側耳﹐骨淸神爽似聞《韶》。」五代詩多淺俗﹐似此綺麗鏗鏘﹐尙有晚唐風格。惟自命舊臣﹐了無天寶梨園之感﹐翻爲虞廷《韶》樂之諛﹐從誨何人﹐而敢當此﹐殊覺太無心肝者矣﹗

朱梁大臣如敬翔﹑李振﹑杜曉﹑張策等﹐皆唐朝舊族﹐本以忠義立身﹐重侯累將﹐三百餘年。一旦委質梁室﹐其甚者贊成弒逆。惟司空圖以淸直避世。隱中條山。奔昭宗行在時﹐有詩云「多病形容五十三﹐誰憐借笏趁朝參。」其志可憫。又《失河湟》詩云「漢兒盡作胡兒語﹐卻向城頭罵漢人。」其意可悲。「六龍飛轡長相窘﹐更忍乘危自著鞭」﹐其語可警。《二十四詩品》《與李生諭詩書》﹐均能傳詩之神﹐得詩之竅。有唐以詩鳴盛﹐若圖者﹐人品旣卓﹐詩格復超﹐以之結李唐三百年之詩局﹐滋無娩矣﹗

崔灝《黃鶴樓》一首﹐開闔動宕﹐格律渾成﹐嚴滄浪至謂唐人七律﹐當以此首爲第一。曩陳性圃丈嘗問余﹐人稱崔灝《黃鶴樓詩》﹐一气流走﹐寓整於散﹐而又不失律法。然「黃鶴一去不復返﹐白雲千載空悠悠」﹐以「悠悠」疊字對「復返」兩單宇﹐豈不有傷律體﹖余謂「悠悠」疊韻﹐「復返」雙聲﹐以疊韻雙聲相對﹐古人常有之﹐如王子安《滕王閣序》﹕「蘭亭己矣﹐梓澤邱墟」﹐以「已矣」疊韻對「邱墟」雙聲﹐不害其駢體文法。蓋雙聲疊韻皆互相衍變而成﹐如「晏晏」可爲「燕婉」﹐「茸茸」可爲「蒙戎」﹐「蜜蜜」可爲「龜勉」﹐此雙聲疊韻之同於疊字也。如「尹」爲「尹威」﹐「椒」爲「椒聊」﹐「般」爲「般桓」﹐此由一字而衍爲雙聲疊韻也。丈頗首肯。惟首句「昔人已乘黃鶴去」﹐因古本有灝自注「黃鶴﹐人名也。」遂皆作「昔人已乘白雲去。」然《齊諧志》載黃鶴山昔仙人子安乘黃鶴過此。《廣輿記》亦云黃鶴樓在武昌黃鵠磯上。意山與樓皆以人得名﹐云「乘黃鶴」固無不可。要不如作者憑今弔古﹑室邇人遐之意﹐尢深遠耳。

朱筱園先生詩話﹐宗旨正大﹐尢以《論詩絕句》五十首﹐爲其特識。《江陰》金淮生﹝運同﹞謂其詆訶前輩﹐有過當語。如言阮亭《三國小樂府》中一首云「長揖橫刀出﹐將軍一世雄。頭顱行萬里﹐失計殺田丰。」此詠袁本初事。一﹑二﹑四句﹐皆言紹事﹐第三句忽插入公孫康語﹐﹝紹子尙及熙敗奔遼東﹐見公孫康﹐天寒求坐席。康曰「汝頭廟將行萬里﹐何席之有﹖」﹞意不聯貫。爲酌攺曰「兒頭行萬里﹐遺恨殺田丰。」只換三字﹐詞意顯豁﹐上下貫串矣云云。金君謂「兒頭」二字﹐未能如「遺恨」二字之渾成﹐仍不相稱。余謂三四句﹐皆系論古者統論本初後之疏闊﹐殃及其子﹐致喪身之禍﹐咎其失計。詞意未嘗不貫﹐三字不攺可也。

筱園先生有《懷古》一首云「萬里分藩翠海涯﹐妝樓春擁後庭花。攀龍死負山頭雀﹐躍馬生追井底蛙。故妓漫歌《金縷曲》﹐荒墳難見玉鉤斜。姦雄跋扈今何在﹖暮色蒼涼噪冷鴉。」又浙江吳牧騶太守﹝仰賢﹞《昆明懷古》詩云「白哲通侯舊建牙﹐包胥痛哭到天涯。入關壯士追秦鹿﹐出塞單車載帝。故妓分香猶有夢﹐姦雄跋扈已無家。淒涼新府滄桑換﹐興廢誰憐井底蛙。」皆詠吳三桂事。涉及陳圓圓輩﹐輕描淡寫﹐工麗有餘﹐深透不足。三桂一生成敗﹐於圓圓關系極深﹐非長篇歌行﹐不足以發揮。歲癸酉﹐餘發起南雅詩社﹐踵吳梅村舊詠﹐以《後圓圓曲》爲題﹐佳作如林。蓋其本事在滇﹐見聞較切也。惟傳聞旣紛﹐主張非一﹐有謂其先事卽托足空門者。趙星海﹝式銘﹞云「蔡家軍馬自天來﹐金汁屍塡水倒回。搜殘漢苑金釵隊﹐輦盡隋宮錦繡堆。圓娘當日身先寄﹐茆屋荒庵門靜閉。澹澹催成入道妝﹐忽忽挽就拋家髻。」何季默﹝孝簡﹞云「幾輩婀娜逐國亡﹐胭脂辱井事堪傷。有人觀變知所止﹐袈裟一領持空王。佛燈靑換九華燭﹐蒲團穩異芙蓉褥。一榻鐘魚寂靜陳﹐何有笙歌吳弄人。」周惺盒﹝鍾嶽﹞云「昭武﹝三桂僭號﹞旣亡軍亦潰﹐昆池飲馬多胡騎。吳宮籍沒入官家﹐姬妾都歸沙叱利。獨有圓圓早見幾﹐黃拖入道似玄機。未同花蕊隨王衍﹐又向唐宮舞綠衣。」﹝按王衍當作孟昶﹐原稿似偶誤。﹞有謂圓圓聞三桂衡陽兵敗﹐卽易服遠適者。吳子白﹝良桐云「﹞意當衡州兵敗死﹐噩耗傳來天萬里。易名早度碧雞關﹐滇南何地無名山。一衣一缽隨處隱﹐世外消閒空五蘊。不將眞相示人知﹐後人更復知爲誰。如在興師以前卒﹐爾時無因守祕密。墓必附近依城閨﹐何至傳聞無一眞。客從廢寺摹畫像﹐香魂指葬商山上。靑冢茫茫煙雨迷﹐文人附會疏考稽。」吳君自注﹕予詩意圓圓必早他適﹐蓋準情理而言。頃於悔廬假得《余杭縣誌》﹐載洞霄君事。海街楊學曾嘗作《續圓圓曲》長篇﹐有云「白鴿禪師事渺茫﹐蓬萊三度見塵揚。幾人碧血光泉壤﹐一代紅裾繼禹航。」注云「圓圓者﹐縣三桂妻﹐順冶丁亥﹐三桂以平雲南桂王功﹐封平西王。圓圓將正妃位﹐固辭不受。後知三桂蓄異志﹐乃請爲女道士。及康熙癸丑三掛反﹐戊午諸王貝勒討平僞黨﹐滇南大定﹐籍三桂家﹐圓圓獨不入籍﹐不知所終。當三桂未叛時﹐有侍兒策其必敗﹐以計自脫於禹航之洞霄宮﹐號洞霄君。﹝見《雪笑集》﹞觀此足以證成予說云云。」有謂三桂反時﹐圓圓諫不聽﹐始入道者。惺盒詩中四句云「君王反側輕謀亂﹐誰說艷妻能內煽。﹝陸次云《圓圓侍》云﹕三桂蓄異志﹐多出於同夢之謀。﹞老濞遙連楚國兵﹐宸濠終拒婁妃諫。﹝圓圓諫三桂書﹐見余《蘭仙筆記》。」﹞有謂圓圓見幾﹐事前卽自盡﹐後見於降鸞扶乩者。蕭石齋﹝瑞麟﹞云「鯨鯢黯黯圖拚飛﹐杯玟何須卜之鬼。緋衣脫去更袈裟﹐深山蘭若阿儂家。梳妝臺混王孫墓﹐何處覓得吳宮娃﹖潢池須臾盜弄起﹐金馬騰輝孽龍死。麻姑忽降蔡經家﹐三尺血縑污靑史。緹騎飛馳搜金珠﹐美人悵望消息無。阿香宮冷瓊樓燼﹐蠻花犭乞鳥充羅敷。妖艷籍入掖庭走﹐杜蘭香鄕無何有。余杭知己洞霄君﹐話舊好結方外友。」其他如阮賜卿﹑張天船﹑李卽園以及近時名人王半塘﹑樊樊山諸君之作﹐爲前﹑後《事輯》所已錄者﹐﹝況夔笙爲《圓圓事前輯》﹐李曲石續之爲《後事輯》。﹞槪不舉列。大抵詞人墨客﹐喜徵艷迹﹐以供寫詠﹐不免牽率附會。﹝如謂其祝發宏覺寺﹐法名寂靜﹐而今寂靜墓碣固在﹐大書號玉庵公﹐與圓圓渺不相涉。《廷聞綠》疑寂靜爲僞大學士耶壯圖之母﹐殆近是。林畏廬之《劫外曇華傳奇》直以曇華寺爲圓圓修眞之地﹐亦非謂其投蓮花池以殉﹐卽葬池旁者。則阮賜卿規訪其墓而不得﹐卽今商山埠上﹐蓮花池側﹐土壠縱橫﹐率無表志﹐憑何證其墓所耶﹖﹞實則圓圓自崇禎庚辰﹑辛巳聞﹐已與冒襄邂逅﹐歸三桂時﹐年已二十餘。計至三桂反時﹝康熙癸丑﹞﹐年已五十左右。劉健﹝庭聞錄﹞所云﹐三桂時健父官雲南府同知﹐康熙五十八年﹐健追憶庭聞爲此錄。淸兵入滇時﹐圓圓已先卒﹐斯言爲信而有徵矣。戴网孫《昆明縣誌稿》﹐圓圓先入道﹐至雲南平時﹐圓圓已卒數年矣。滇父老相傳﹐縣逆僞宮人爾時多爲尼以自匿﹐故會垣尼庵之夥﹐數十倍於他郡﹐疑圓圓亦混迹其間。然圓圓聲名久著﹐非普通宮人之易於匿迹﹐故先卒之言﹐爲較可信也。諒哉﹗中州李舒園﹝元滬﹞之言曰﹐夫以一弱女子﹐崎嶇亂離﹐卒完破鏡﹐𨿽事無足道﹐然爲一代廢興逸聞所關﹐亦有不可沒者。故爲論列之如此。

昆明南城外五里﹐有地曰石虎崗﹐相傳某年突來一虎﹐至此化爲石。堪輿家謂系地脈之表現﹐當出奇士。後果生趙侍禦﹐𨿽官止五品﹐然忠節挺然﹐亦云驗矣。土人遇有疾病危難﹐禱之輒應﹐殆侍禦之靈感耶﹖石則冥頑不靈﹐烏有感應者。侍禦名訁巽﹐流寇入京﹐率眾禦賊﹐巷戰而死。淸帝入關﹐褒謚範景文以下諸忠臣﹐侍禦因無人爲之奏請﹐遂見遺。至乾隆中﹐始迫謐忠憋。戊辰南雅詩題﹐有《石虎歌》﹐多就題面發揮﹐忠湣事僅寫其大略而己。石齋《石虎歌》云「昔聞隋家韓擒虎﹐擒得皇帝擊以組。今聞擒虎如擒帝﹐辛亥之月王申歲。虎耶石耶不分明﹐人假虎威更爲厲。司級禁姦不禁神﹐婆娑仲子東門扮。忠湣祠荒增壇遺﹐巫社集焚鬼薪。石而虎者享血祀﹐虎而冠者應耽視。不奪不饜古所同﹐試縛試到肆諸市。石作靈言呼村兒﹐循環遞嬗各乘時。明年蠟祭迎貓日﹐請看若敖鬼餒而。」忠湣事﹐元和邵百峯﹝岷﹞有《趙忠湣公得縊》七古一首﹐沈歸愚尙書稱其「凜凜有生气﹐令讀者如見其銜須受刃時」也。詩云「滇南侍禦人中傑﹐气如虹霓耿不滅。壯猷早著翦萑符﹐正色俄看冠朝列。維時明祚丁末造﹐劫火燒天百川竭。弄兵劇賊覆神州﹐食肉謀夫營蟻穴。可憐國事無可爲﹐但見乾坤日流血。闔人夜半開九門﹐百萬黃巾擁丹闕。君王披髮殉山河﹐宰執全軀效臣妾。大臣命重小臣輕﹐勁艸何如疾風烈。一呼巷戰千人靡﹐身首分余立如鐵。但教心與赤日懸﹐肯惜身隨天柱折。腐肉馨香何處歸﹖湣忠寺畔埋冰雪。風雨猶聞嘯國殤﹐滄桑未許磨殘碣。易名鉅典隆聖代﹐特采嘉言表奇節。百年幽沏一朝顯﹐六韶山州增皎潔。丈夫七尺卽泰山﹐取義成仁在勇決﹐不爾芳名何卓絕。君不見同時多少偸生人﹐一念蹉跎成瓦裂。」謹按忠湣公天紋丁卯舉人﹐知龍泉縣事﹐值白蓮教倡亂﹐率勇土剿平之﹐邵詩所謂「壯猷早著翦萑苻」也。以卓異遷禦史﹐甲申闖亂殉節。順治十年﹐雍正元年﹐兩褒獎明末忠義之臣﹐皆不及。乾隆四年﹐貴州道監察禦史石屏傅爲訁寧﹐奏請旌獎﹐始予賜謐建祠。前此僅於湣忠寺旁﹐﹝卽謝疊山殉節之地﹞鄕人歲時祠祀﹐擬私謐曰忠烈﹐榜祠之楣曰「景忠」﹐至是始得正名。而傅君以一疏而樹義聲﹐邵君以一詩而顯令名﹐忠義之感人也深矣哉﹗賜謐後﹐傅巖選﹑張月槎兩先生徵題諸詩﹐刊爲《景忠集》。張鵬﹑沈徳潛﹑杭世駿﹑齊召南諸名流﹐均有題詠。而沈歸愚選《淸詩別裁集》謂百峯所作甚多﹐七律尢工﹐遺稿皆散佚﹐僅存此首﹐故錄之。公字鎭所﹐子二﹐長從徳﹐從公殉難。次從耀﹐出繼外親家。公死已無後﹐而任澍南作《畫像記》稱丙午冬再上公車﹐晤公裔孫新宇﹐出公畫像﹐乃繪而藏之。是公繼嗣有人﹐特未知其所從出耳。

昨方紀陳圓圓事﹐適兒輩同學友沙君徳貞﹐偕同美國女作家溫賽徳女士來見。備言到滇專爲搜求圓圓事迹﹐將爲介紹於歐美婦女界﹐俾知中國多奇女子。頃已得圓圓肖像﹐再能得其所作詩詞尢佳。女士曾作《昭君》一書及孟姜女﹑魚玄幾故事云。余篇考紀載圓圓事實之書﹐皆無自作之詩﹐僅《眾香集》﹝王鴻緒等撰定﹞載圓圓詞三首﹐姑錄以予之。至《商山鸞影》所載詩二十餘首﹐出於假托﹐夙所不取。巳歐美人動以科學實驗爲準﹐扶乩降鸞﹐恐涉迷信之譏﹐未予錄示。詞爲《荷葉杯有所思》云「自笑愁多歡少﹐癡了。底事倩傳杯﹐酒一巡時腸九回。推不開﹐推不開。」又《轉應曲送人南還》云「堤柳﹑堤柳﹐不系東行馬首。空餘幹縷秋霜﹐凝淚思君斷腸。腸斷﹐腸斷﹐又聽催歸聲喚。」又《醜奴兒令梅落》云「滿溪綠漲春將去﹐馬踏星沙﹔雨打梨花﹐又有香風透碧紗。聲聲羌笛吹《楊柳》﹐月映官衙﹔懶賦梅花﹐簾裹人兒學喚茶。」詞甚婉約﹐惟其人非足爲歷史社會增重者。昭君系被匈奴脇取﹐孟姜女品節卓然﹐嫌多附會。玄機詩𨿽佳﹐人亦不足取。因列舉曹大家﹑鮑令暉之文學﹐花木蘭﹑秦良玉之忠勇﹐宋宣文﹑桓少君之節槪﹐曹娥﹑緹縈之孝烈﹐齊後﹑趙后之明決﹐陶母﹑徐母之賢淑以示之。吾國良婦淑女﹐本不勝舉﹐奚事取之小說﹖近日盛傳輸入歐洲之王寶釧﹝卽《紅鬃烈馬》﹞﹑賽金花劇本﹐﹝賽金花戲劇已被中外取締。﹞余亦期期未敢贊同也。

固始秦宥衡﹝樹聲﹞﹐博學淸鯁﹐陳臬滇省時﹐屢延入署﹐談藝甚歡。嘗謂學者立志須髙﹐非漢魏以上之書不讀﹐因指架上謂余曰「此累累者無近代著作品也。」與曲靖孫少元丈爲壬午鄕舉同年﹐過從甚數。國變後﹐同寓北平﹐時有唱和。惟宥橫詩不多作﹐偶得一二首﹐皆有淸鯁气﹐肖其爲人。《東海相國以虞卿見勗柬賞菊不果往》云「何處名山信可期﹐當年人事已支離。髙秋鴻雁自爲國﹐落木瀟湘正出師。容我陸沈知命晚﹐娩君珍重著書遲。秦川對酒猶無分﹐說與黃花定解頤。」蓋宥橫夙不以東海爲然﹐故東海設晚晴詩社於總統府﹐屢招之不往。且只稱之曰「相國」﹐具有微意也。丙寅八月﹐宥橫病甚﹐少元丈往視﹐危坐不能言﹐目炯炯視之﹐診其脈細微﹐而神色如常﹐意無遽變。次日趨視﹐則巳入殮矣。其家人謂可啟視﹐因痛不能仰云云。見其《哭秦宥橫同年詩》自注。詩亦情至文生﹐錄之可以見交道也。詩云「昨日握手視君面﹐今日揭棺始見君。面目那堪看隱約﹐塵根何遽泯知聞﹖三長腕底眞良史﹐﹝君預修《淸史》。﹞一慟聲中有斷雲。最是孤寒齊下淚﹐天乎豈竟喪斯文。﹝君宦轍所至﹐傲睨長官﹐而賓禮賢士﹐振拔孤寒﹐獎掖後進。近年每過君所﹐學子滿前﹐或乞書﹐或問字﹐君殷勉不倦也。」﹞

光緒中﹐滇省鄕舉﹐壬午一榜﹐頗多雋才。陳小圃學使及太和王采臣侍郎﹐尢爲眉目。二君皆以弱冠聯捷﹐文章事業﹐卓有可觀。國變後﹐侍郎任參議院議員﹐僑寓津門。年過古稀﹐猶飲酒賦詩﹐豪爽如昔。昨於少元丈扇面上﹐見其近作數首﹐亦可想見其人也。《丙寅夏五偕趙次珊﹑朱子樵﹑婁翔靑﹑曹縹蘅泛舟八里作》云「渤海風雲日日催﹐眼看平地盡樓臺。遠囂剩有南開水﹐但得閒時便溯洄。」「久客燕塵素化緇﹐臨流更感鬢成絲。東風一棹瓜皮艇﹐也有煙波萬里思。」「招邀舊雨與新知﹐消夏尋幽到水湄。只是天心偏苦旱﹐短篷無術卻炎曦。」「八里臺前水不波﹐柳陰夕照晚風和。荷香不斷蒼葭外﹐怪道詩人韻事多。」「巍然一老趙襄平﹐美意周旋在息爭。偶爲淸遊畱半日﹐中流容與一身輕。」「廣廈連云育眾才﹐憂時臥病意深哉。河亭日系吟詩舫﹐可似桐溪有釣臺。」「結网依蘆便作家﹐江村生計足魚蝦。石禪招隱不歸去﹐爲道伊人在水涯。」「卜築溪莊狎水鷗﹐羣居聊作稻粱謀。十年樹木談何易﹐況是園翁已白頭。」又《癸酉九秋郭嘯麓太史贈詩感及辛亥路事依韻奉酬》云「萬劫難回痛罪言﹐炎天赤日午猶昏。豈眞國亂蜀先亂﹐坐看兵喧世更喧。菊酒逢時還遣興﹐桑田畱命總懷恩。低徊靑史殊多事﹐定論何嘗到墓門。」

少元丈於民十五﹑六年寓北平髙廟﹐與孫師鄭﹝雄﹞﹑王源瀚﹝涵宇﹞諸君時有唱和。少元存其手稿甚富﹐玆錄其有關時局世教者。師鄭《和洋字韻》二律云「王吳詩派峙雙洋﹐﹝王漁洋﹑吳蓮洋﹞文筆程江聳二量。﹝程周量﹑江徳量﹞前輩眞能傳法乳﹐後生詎敢抗顏行。研經自得從心矩﹐入聖宜求換骨方。悟得屯蒙憂患理﹐靜參《周易》與《歸藏》。」「不須舊外別求新﹐﹝光緒季年繆藝風師嘗與餘言﹐今日宜保存舊學﹐灌輸新學。勿於舊外求新﹐亦不可棄新而守舊。雲龍按﹕此貴淸李一般文人學士之論見。貴則政治當局﹐過於頑錮守舊﹐不能及時刷新﹐遂致因循委靡﹐一蹶而不復振矣。鐘毀雷鳴僞亂眞。系國敬宗思復古﹐《周禮》以九兩系邦國之名﹐一曰宗以族得民。﹞嚶鳴作合似通神。引觴自酌師元亮﹐帳飲傾都薄季倫。落落晨星數三五﹐良宵翦韭話情親。」涵宇和云「身世危舟簸遠洋﹐印須我友費思量。直從洱海歌洄溯﹐欲仰虞山賦景行。﹝少元﹐滇之曲靖人﹐師鄭﹐蘇之常熟人﹐其先世悉遷自皖休﹐同爲唐新安伯之後。﹞幾度書傳南北阮﹐二難名重季元方。﹝少元寓積水潭髙廟﹐師鄭寓西磚胡同﹐蓋京城之極南極北也。余居貴人關﹐則兩君之相距適中地﹐嘗屢爲兩公傳書達意。今兩公已互通唱和﹐且以同祖故﹐序年齡爲昆仲﹐亦佳話也。﹞西磚日影西涯水﹐﹝李西涯故宅遺址﹐約在髙廟之左百數十式。﹞人海茫茫許共藏。」「籬落秋深菊蕊新﹐客中況味淡逾眞。學分漢宋原同祖﹐詩寫韓歐如有神。﹝漠宋諸儒﹐皆有功經籍﹐後人彊分門戶﹐蓋未流之過也。今師鄭兼崇漢學﹐少元篤守程朱﹐於道同原﹐亦猶之於族同祖﹐故聞聲相思﹐有如沆瀣。前讀師郭《題東齊詩丈集》五章﹐推崇甚至。﹞各抱豪情忘老大﹐﹝原作有「羞喜豪情相似處﹐牢愁不負气昂藏。」﹞試將經術範羣倫。﹝師鄭作《讀經救國論》﹐少元亦原本經義作《人格辧》﹐皆有功世道人心者。﹞笑余瓠落空無物﹐從此靑燈漸欲親。﹝行年六十﹐始欲重親燈火﹐其垂白無成﹐已可想見。然此气則與兩公並豪矣。」﹞涵宇復疊洋﹑新二韻﹐𨿽不免言之過激﹐然亦可見風气之披靡﹐民生之重困矣。「縞素誰能說莽洋﹐﹝說去聲﹐《說苑》「予貢曰﹕『賜也願齊楚合戰於莽洋之野﹐賜著縞衣白冠﹐陳說白刃之間﹐解兩國之患。』」﹞民財括盡唱籌量。江南父老呼休戰﹐直北貔貅欲鼓行。頗牧有心防九塞﹐蘇張無口召三方。﹝徐陵《勸進表》「昔蘇秦張儀﹐違鄕負俗﹐尙能招三方以事趙﹐請六國以尊秦。」﹞儒冠一溺成何用﹐大壑虛舟未易藏。」「近體同光結構新﹐閣開《詩史》續《天眞》。﹝師鄭有《詩史閣詩集》可與其先祖《天眞閣詩集》並傳。﹞登髙不到傷心地﹐﹝師鄭《答友人約北海登髙不赴》﹐有「怕經舊傷心地」之句。﹞下筆能驚主夜神。﹝範成大詩「秉燭仍畱主夜神」﹐師鄭前數月作《湘中大水篇》﹐頗足爲冥行者棒喝。﹞三壽作朋應並壽﹐四倫𨿽剩恐無倫。﹝來詩有「作朋鼎峙稱三壽﹐人紀沌澶剩四倫」之句﹐余謂近年靑年男女﹐朝戀愛﹐暮離異﹐則夫婦之道苦﹔豪彊黠猾﹐朝約兄弟﹐暮若仇敵﹐則朋友之義乖。近有某詩人掩柩在堂﹐其於作白話詩﹐有云﹕這都是家庭的怪現狀。則父子之恩﹐且幾乎息矣。四倫云乎哉﹗雲龍按﹕道老輩抑鬱牢愁﹐發爲詩歌﹐不免有偏激之處。但其言𨿽激﹐其心無他﹐分別觀焉可也。﹞忘機卻羨東齋老﹐積水閒鷗日日親。」師鄭詩淸麗芊綿。如《丙寅重九友人招赴北海登髙未往感賦二律》﹐其首律云「遠道綿綿目欲窮﹐九州擾擾苦兵戎。怕經舊苑傷心地﹐﹝其手稿作「苑」與前作「」異。﹞漫詠《新丰折臂翁》。仲氏吹篪成鬢雪。﹝佘須髮僅白數莖﹐捨弟方久﹐今年五十有六﹐已繁霜盈鬢矣。﹞孟嘉落帽畏頭風。年年客裹過重九﹐孤負東籬菊幾叢。」古體如《題舊揭魯公座位帖後用岑嘉州轉韻體》﹝三句一轉韻。沈歸愚云﹕此體自《嶧山碑》出。﹞「東齋觥觥吾伯兄﹐古心古貌傲骨撐﹐心正筆正通神明。海王村東獲《顏帖》﹐翠湖西渙忽焉失﹐三篋書亡長嘆息。貢父作官黔山陽﹐珠還合浦騰光芒﹐丰城劍躍逢雷張。萃老掀髯莞爾笑﹐翰墨有神交有道﹐太邱動色嗟神妙。書中之聖推平原﹐誰其嗣者何與錢﹐鼎足三分翁松禪。槁書此本誇第一﹐字走龍蛇文郁律﹐神物護持燕許筆。平越府君忠格天﹐闔門殉國一綫延﹐顏常山舌血共濺。滇吳瓜瓞綿一脈﹐忠孝遠承君子澤﹐傳家珍重《蘭亭》迹。題詞附驥慚蠅呻﹐滄桑世變憂心殷﹐逃禪欲作無懷民。伯兄笑語小弱弟﹐歷劫不磨仗文字﹐且訪西涯謀一醉。」涵宇亦有《元旦七古》一首﹐用平﹑上﹑去﹑入各韻。首爲韻云「歲次戊辰日正中﹐蓬廬毗連靈淸宮。賀春首謁陳太傅﹐蘇坡門墻咫尺通。﹝陳師住靈淸宮﹐陳玉師住西皇城根﹐均與余居接壤。﹞手版例執弟子禮﹐絳帳須眉坐春風。我歸短巷亦塡溢﹐門生拜跪與我將毋同。乃知化雨沾三千﹐衣缽相傳年復年。不重師今重學古﹐名教綱常追前賢。春明庠序縱林立﹐未開揖讓尊經筵。且將禮儀勗兒輩﹐況汝講堂早巳銜三鱸。昔年曾慕下帷董﹐孤陋羞稱儒一孔。教學相長在切磋﹐喚醒眾生夢懵懵。履端萬眾看回春﹐艸木生機盡萌動。心香一辦祝太平﹐一視同仁念林總。輦下林池漸解凍﹐大好風光客斷送。我聞明日袍澤集﹐白宮討論救時定沈痛。向戍弭兵醞釀中﹐大廈支持賴梁棟。兄弟何苦爭鬩墻﹐小醜跳梁亦一。曉來屠蘇酒正熟﹐歌舞堂前絲竹肉。梅花獻歲气象新﹐雲集千祥與百福。舉家羅拜笑語喧﹐更有賀客來不速。一笑試筆賦新詩﹐兼爲女郎題畫幅。」師鄭旅京失意﹐不免嘆老嗟貧﹐時有激切偏宕之論﹐丈嘗以書規之﹐得古人交友相規之誼。爾時北洋軍閥橫行﹐民生憔悴﹐前之達官學士﹐以樞府移南﹐憑借無所﹐尢不免皇皇饑餓。以謂救濟良方﹐莫如顏李學說最切時用。歸滇時極意訪求其書﹐欲力爲倡導﹐而不知十年前余已得《顏氏學記》及習齋﹑恕谷諸論箸﹐爲之重校刊布。蓋吾國士大夫空言救國﹐棄實蹈虛﹐自宋以來﹐卽踵斯獘﹐致國勢積弱不振。顏李學說實全國人對癥良藥﹐匪第爲一時一地計。余固略同斯見也。師鄭嘗有覆書言及之﹐略云﹕李恕谷三道之說﹐頗爲平易切實﹐習齋頷恕谷之論﹐遂謂世無安坐而餓死之聖賢。是則然矣﹐然顏李在當時﹐𨿽不合時宜﹐而所遭究爲淸明之世﹐不若後之玄黃反覆也。卽孟子之於宋於薛﹐受七十鎰﹑五十鎰之金﹐恐亦非黃巢﹑朱溫所可相提並論﹐況更有不逮者乎云云。蓋猶不免偏激之見也。

師鄭與珠巖老人髙杞﹝年八十有二﹞﹐石禪老人趙藩﹝年七十有七﹐師鄭亦年六十餘。﹞共作古風﹐詠會澤唐氏臨終受報之事﹐謂之《三老天刑篇》。注云﹕繼堯病﹐見二鬼拳打足踢﹐晝夜不休﹐跪地哀乞曰「受不得了﹗」鬼不聽。又云「病中頻呼小齋幹臣饒我﹐緩拖我﹐我受不得矣﹗」三詩皆推波助瀾﹐備極呵斥。夫以髙君爲四川人﹐師鄭常熟人﹐遠道傳聞失實。自在意中。若樾村丈𨿽參唐幕有年﹐廣東軍務院時期﹐且代表唐充政務總裁﹐交通部長﹐唐病危時﹐一切狀況亦未躬親聞見﹐遂不免過聽。此等子虛烏有之言﹐而形之歌詠耳﹖前見師鄭詩﹐有注云﹕唐用女祕書某氏﹐號機器美人﹐余曾和其韻矯正之。﹝娛字韻云﹕齊東野語宜徵實﹐薊北詩筒偶寄娛。﹞又樾丈詩注謂濫發紙幣數千萬﹐破壞金融﹐貽滇省人民以無窮之害云云。按民國十四﹑五年間﹐整頓金融﹐平滇滬匯兌﹐已低至每匯滬幣百元﹐只需滇幣一百四五十元﹐此商會財廳﹐皆有案可稽者﹐非虛湟之詞也。師鄭著《讀經救國論》﹐曾錄唐廢督裁兵之議﹐固夙許其人者﹐竟以傳聞失實之言﹐輕信肆詆﹐亦未免矛盾自陷矣。夫唐之爲人﹐好色奢侈﹐固無可諱。然兼資文武﹐雄毅有爲﹐小徳出入﹐不足以掩其長也。章太炎先生髙著眼孔﹐平日少褒許人者﹐到滇親見唐氏﹐談譙月餘﹐其後二詩一聯﹐足以盡唐之爲人矣。詩云「曠代論滇士﹐吾恩楊一淸。中垣銷薄蝕﹐東勝托幹城。形勢稍殊昔﹐安危亦異情。願君恢霸略﹐不必諱縱橫。」「兵气連吳會﹐偏安問漢圖。江源初發迹﹐夏渚昔論都。直北余邇寇﹐當關豈一夫。許將籌箸事﹐還報赤松無﹖」題系《發畢節赴巴畱別唐元帥》。其挽聯云「功似周絳侯﹐才似李西平﹐僭制已除﹐獨秉義心存共主﹔燕昭晚求仙﹐齊桓晚多寵﹐雄圖𨿽蹶﹐終於民國是完人。」稱其護國之功﹐揭其色荒之過﹐功過分明﹐嚴於《春秋》之筆矣。

南康盧滇生﹝鑄﹞﹐英年力學﹐才華茂美﹐曾肄業滇之經正書院﹐以細故爲山長陳小圃先生所責﹐非其罪也。辛亥隨師西上﹐余方蒞永昌太守任﹐百務倥傯﹐未得傾談。離滇後﹐久不相聞問。去年滇友寫示其和李釋堪一詩﹐气韻沈厚﹐在鄂省任省務委員時所作也。《山亭晚眺次釋堪韻》﹝坐中所談﹐皆東北近事也。﹞云「雲雨荒沈戰伐多﹐江山終古倚嵯峨。入門自媚腰空細﹐棄甲何人腹未皤。長夜誰將星替月﹐一漚坐見海生波。傷心遼鶴歸來語﹐猶唱當年《得寶歌》。」又爲少元丈寫扇面四首亦佳。《爲進卿題畫》云「三年客思花前盡﹐一角殘山劫後看。最是潯陽江上月﹐畫中照見淚痕乾。」其二云「不見昆明已十年﹐春來湖上日堪憐。與君徑欲孥舟去﹐飲淥軒頭取醉眠。」又《題南漢鐵花盆拓本》云「眼底興亡五百年﹐可憐一炬燼龍天。芳華故物猶惆悵﹐不見原頭預備磚。」其二云「春風十里素馨斜﹐腸斷當年帝子家。爲問芳華舊供奉﹐幾人曾見後庭花。」以產於滇而號滇生者﹐前有錢塘許文恪公乃普﹝普字李鴻﹞﹐後卽鑄。乃普由嘉慶二十五年一甲二名進士授職編修﹐歷司文柄﹐仕終吏部尙書﹐有《堪喜齋集》。鑄亦蜚英騰茂﹐早著聲稱﹐王后盧前﹐於滇有光矣﹗

護國之役﹐大計早巳內定﹐第以餉項奇絀﹐正因練模範團隊事與總參謀處唐在禮接洽﹐欲賺取袁氏款數十萬。又袁之偵探密布﹐表面上不能不虛與委蛇﹐徵求各方意見時﹐往往以反語詰之﹐不知者遂疑唐初意附袁。但先期派人赴港﹑滬﹑海防一帶﹐歡迎海內豪傑﹐各種倒袁布置﹐事實具在﹐不可掩也。當定議時﹐諸公多主張設大元帥府﹐以資號召。餘力贊唐公﹐主張仍沿首次革命軍政府制度﹐先攺設軍政府﹐各省響應者﹐以次成立。俟袁氏帝制推倒後﹐再公議設立中樞總匯機關﹐此實義師得力之一大關鍵。此外大兵旣出﹐餉濟奇艱。龍覲光迫於南﹐楊起元逼於北﹐內地土匪蜂起﹐每夕雞毛告急之文﹐星火不斷﹐眞有如曾文正之旁皂一室﹐坐臥不安者兩月餘。此則局中人自受之﹐不堪爲外人道者也。猶記計定出師時﹐蔡公任第一軍長﹐意气勃發﹐目中無虜。余私幸此舉成功可必﹐嘗因各同志組織《義聲報》以壯軍聲。余爲唐公擬題一聯云「有聲來自西南﹐是集義所生者﹔何物敢竊神器﹐當折以笞之。」嵌義聲二字﹐豪气猶可想見。﹝此聯己見《逸經》內何君慧靑撰文。何君之文﹐皆屬實事﹐以爾時固在幕府中也。﹞。至蔡公節儉自奉﹐不顱身家﹐尢足爲軍人楷模。殉後家計蕭條﹐間之增慨。其督滇時﹐曾爲視艸軍幕﹐親炙一年有餘﹐每欲撰其遺聞軼事﹐爲《聞見錄》一編﹐以示國人﹐猝猝未果。去年諸同志創建吳蔡二公祠於滬上﹐成君谷采來函﹐徵求遣墨照像﹐因以偕蔡公同照雪景一幅遺之﹐且題一絕句云「奕奕英姿明積雪﹐堂堂奇績耀淩煙。不禁車庫平津感﹐一展遺容一黯然。」

滇中自古多奇女子﹐楊娥之輩﹐出自武人﹐尢爲難得。近時新潮勃起﹐斕語中人﹐求一節義女子﹐鳳毛麟角﹐邈不復睹矣。瀘西陳古逸度《楊娥曲》云「絕世英雄有兒女﹐事迹心期足千古。蛾眉家世事沐府﹐得報夫仇卽報主。生小妙習少林技﹐時作公孫《劍器舞》。履端錮鐵臂約金﹐誓入虎穴暗刺虎。城西賣酒身當鑪﹐正色不許鄕人沽。牖嵌六甕作犬竇﹐靚妝目綴雙明珠。吳藩宿衛半紈﹐春日踏靑芳艸路。酒簾開處見紅妝﹐就飲語觸美人怒。玉手提擲狂童狂﹐請君入甕澆沸湯。鵲拳怒擊誰能當﹐鼠子卻立重圍張。天街躍出鷹淩霜﹐敗籜掃盡雌風揚。吳藩委幣思徑納﹐計日良緣天作合。豈意蘭蕙摧空階﹐秋葉霜隕風蕭颯。壯志不遂歸墓門﹐夕陽桃花空斷魂。至今酒肆肆旁水﹐嗚咽猶似聲潛吞。百年後過野園址﹐太息美人胡早死。豫讓欲報智伯仇﹐漆身吞炭猶男子。君不見女兒俠骨秦女休。紅綫紅拂非其儔。」王樂山先生先有《當鑪曲》﹐已見《通誌》﹐不錄。玆錄其序云「楊娥者﹐楊鵝頭小妹也。楊世爲黔府武藝教習﹐娥所習過諸兄。年十六﹐適張氏﹐張亦黔府武衛。沐國公西走﹐兩家以族隨。會吳三桂執永曆帝﹐張道死﹐娥隨兄歸﹐恨三桂入骨。永曆遇害﹐娥遂日以殺吳爲念﹐而苦其難近。娥固美艷﹐計惟色蠱行刺。爰賣酒城西市﹐飾肆六斷甕牖下﹐云便犬出入。時吳藩多紈子弟﹐見少婦靚妝當鑪﹐日飲﹐羣惡譫﹐娥窺其尢桀騖者﹐提投狗竇﹐沸湯澆之。羣驚起來捉﹐娥早躍出﹐立街中。羣聚圍娥。復躍出﹐立圍外﹐奮其技勇﹐當之無不披靡。羣復嘩擊。娥先金約臂﹐鐵錮履端﹐逼近﹐橫掉之﹐各破身首﹐負痛去。明日﹐聚惡少年來報。娥卓立不動﹐眾亦憚其能﹐不敢動。鄕人就飲﹐娥正色拒之。人悟﹐不忍犯。吳稍稍得聞﹐納有日矣﹐娥忽中寒病死。今過酒肆故址﹐父老每爲餘言﹐因作歌以紀之。古逸此詩﹐似稍遜王作。其詩餘則天然婉麗﹐於滇近時詞人中﹐固當出一頭地矣。俟後錄之。此外阿襤﹑慈善﹐一節千秋﹐最爲滇人所稱道。保山袁蘇亭﹝文揆﹞《阿襤妃樂府小序》云「段功旣破明玉珍﹐梁王以女阿襪妃妻之。或謂其有吞金馬燕碧雞之心﹐梁王疑忌﹐以孔雀膽授女﹐使圖之。女夜間密以告功﹐勸其歸大理。功不信。明日王使人邀往東寺聽梵經﹐至通濟橋﹐馬逸﹐因命蕃將格毅之。妃愁憤作詩﹐不食而死。」妃呼功「段阿奴」﹐故其詩有云「吾家住在雁門深﹐一片閒雲到滇海。心懸明月照靑天﹐靑天不語今三載。吐嚕吐嚕段阿奴﹐施宗施秀同奴歹。」吐嚕吐嚕﹐猶言可惜也。功夫人髙氏﹐女羌奴﹐皆能詩。羌奴有「水監銀臺前長大」之句﹐嫁時以繡旗遺弟阿寶﹐約報父仇。已而梁王復爲明玉珍攻﹐急借兵於阿寶﹐寶拒之﹐系以詩﹐有「平章枉死紅羅帳」之句。蓋一門風雅﹐不徒以武事見長也。《蘇亭樂府》云「大東寺﹐邀並轡﹐梵唄未演馬胡逸﹖爲我謂馬何太苦﹗阿奴陷陣屢仗爾。一旦變作的盧馳。金碧寂寂﹐蒼洱迢迢。孤鴛兩獨宿﹐明月當天髙。水監銀臺繡旗擺﹐紅羅帳禍將安逃﹖西山盡石難塡海。泣向秋風﹐風聲更悲。吐嚕吐嚕﹐不見君歸。」李厚安太史有《阿襤曲》﹐揚芬挨藻﹐可並傳也。曲云「茶寒殿裹燦瓊葩﹐移種朱方早茁芽。滿冀栽成連理樹﹐誰知化作斷腸花。花開腸爲阿誰斷﹖年少將軍善酣戰。別館未迷繡幕香﹐巖疆先定紅巾亂。紅巾大破七星關﹐紅石髙名萬仞山。翡翠帳中寬鐵甲﹐鷓鴣枕畔詠金環。宵寒枕暖常慵起﹐十八溪頭雙寄鯉。淚滴珊瑚夜有聲﹐鬢飛蓬葆朝難理。春風滇水浴新﹐春月滇山叫杜鵑。來日疏梅白似雪﹐歸時芳艸碧於煙。蘼蕪那及桃花面﹐又發徵鞭急於電。金屋爲貪彩鳳棲﹐崇山敢望碧雞咽。鳥盡弓藏信有諸﹐靑蠅況集腥屏隅。梟姬亦願偕歸蜀﹐齊子偏忘醉遣夫。秋曉陪遊慧光寺﹐忽聞馬逸將星墜。昨宵燈下話施宗﹐今日橋邊哭楊智。云片波燐喚柰何﹐英雄兒女總情多。誤君一世錦衾詠﹐悲我千秋鐵立歌。歌成淚落如花下﹐血色無須驚宿化。拳塊死同斛律遊﹐結生恥蘭陵嫁。蕭聲嗚咽墮昆池﹐師入石門委繡旗。剩得柘東一片土﹐斑筠寒簇阿姑祠。」

星回節﹐亦雲南歷史上有價值之紀念日﹐惜已廢墜不舉矣。袁蘇亭有《松明樓樂府》﹐謂進賢烈﹑惡淫惡也。小序云「浪穹﹑施浪﹑鄧賧﹑摩些﹑蒙﹑蒙捨六詔﹐而蒙捨詔最彊﹐欲並五詔。因賂劍南節度使王昱﹐求合爲一。昱假朝命許之﹐使人諭五詔﹐六月二十四日祭祖﹐不到者有罪。皮邏閣建大松明樓﹐敬祖於上。至期﹐五詔皆會﹐惟鄧賧詔夫人慈善止夫行﹐夫不從﹐夫人以鐵鐲約夫臂而別。至日﹐祭畢享胙﹐飲醉﹐皮邏閣獨下樓﹐火發﹐伏兵起﹐五詔皆死。各收屍﹐灰燼莫辧﹐惟慈善因鐵釧得夫骨歸。南詔欲取之爲妾﹐封之爲寧北妃﹐不從﹐閉城自固。南詔兵圍之﹐三月食盡盛衣冠﹐自縛於座﹐竟餓死。後滇中卽以是日爲火把節﹐以紀念之。」倪蛻翁謂星回節不專在滇中﹐宜仍名火把節。摩些詔卽越析詔。蘇亭《樂府》云「松明樓﹐包禍胎﹐彼昏苦不知﹐胡爲乎來哉﹖夫人慈善賢而智﹐鐵釧約臂勸不回。五韶同歸一炬灰﹐誰其認屍骸﹐獨憑鐵釧認夫臂﹐葬罷閉城莫告哀。狂奴妄封寧北妃﹐誓死甘從地下埋。忘夫事仇吾不能。﹝葉。雲龍按﹕能字古音本作來。﹞表城號徳源﹐家亡國破身後名總非。只恨王節度﹐按兵縱罪魁。受賂爲請命﹐坐使南詔肆狼豺。妾旣死作鄧賧鬼﹐任傳禍始波衝妻。松明樓﹐已成灰﹐王星亡我唐亦危。」一說先是越析詔波衝妻與酋豪張尋求通﹐尋求因弒波衝﹐皮邏閣又誘殺尋求﹐始有松明樓之禍也。趙君星海有《鐵釧引》﹐亦詠是事。仿杜公《桃竹杖引》體云「郎身不與釧同圓﹐妾心誓與釧同堅。金甌易缺釧不缺﹐勸郎著釧涕漣漣。不系端陽長命縷﹐不系七夕同心鈿。爲郎采得鄧賧鐵﹐鑄成條脫與郎穿。外間大有人圖我﹐長星勸酒斗十千。云弄峯前一揮手﹐他生今世兩茫然。重爲告曰﹕釧兮釧兮﹗恨爾不能踴躍化爲劍﹐割取仇頭擲君前。又不能出入朱亥袖﹐一椎奪得將軍權。但願宛轉束郎臂﹐無與羣雄銷烽煙。郎身已玉碎﹐妾身寧瓦全。拚得俠骨隨一炬﹐點蒼𨿽好非吾天。從來貞烈之行涵元气﹐細入無間深無邊。君看蒙捨山河近何有﹐惟有夫人祠祀長相延。釧兮﹐釧兮﹗古今多少將爾鑄成錯﹐範佞範姦皆可憐﹐幾曾似爾炎精耿耿光千年。」

建文遜國﹐錢謙益﹑毛奇齡﹑朱彜尊﹑潘耒諸氏﹐皆力主《成祖實錄》「帝後俱焚」之說。然建文入滇﹐輾轉於浪穹﹑鶴慶﹑廣通﹑武定諸地﹐蹤迹皆歷歷可考。父老相傳﹐志乘具載﹐足與王鏊﹑陸振聲﹑薛應旃﹑鄭曉﹑朱國楨諸人所紀﹐互相發明﹐互相印證﹐不可誣也。今洱源縣尙有建文所居潛龍庵遺址。距庵數里﹐有洞曰眠龍。南雅社曾以《潛龍庵弔建文帝》命題﹐多據《滇志》舊說﹐證成遜國之實。而建文之讓徳﹐成祖之大度﹐俱不沒其美矣。成祖固明知建文尙在而優容之﹐不然以帝王之威令﹐豈有大索多年而不能得者。帝嘗命胡淡赴湖南偵察﹐七年始報命﹐且奏曰「允蚊固在﹐然天命人心已去﹐無能爲也。不若置之度外﹐在陛下成就聖徳﹐在彼獲終餘年。」帝頷之。不然﹐何以解於禦史史濡﹑太監鄭和等之再三求索乎﹖滌園謂明代始終於滇﹐而滇民之對建文﹑永曆﹐𨿽數百年猶悲其遜荒﹐而搪懷舊之念﹐此民徳之厚也﹐故其詩意及之﹐錄之以槪其餘。詩云「燕師突入金川門﹐宮中縱火煙塵昏。鐵函忽憶奉先殿﹐早有度牒遺皇孫。空門遁迹亦家法﹐但恨萁豈煎同根。水關脫出神樂觀﹐松陵小住趨滇云。白龍庵毀更西去﹐結茆喜在茈湖濱。或云阿房付一炬﹐昆岡玉石俱同焚。帝屍八日備禮葬﹐寧有披剃棲只洹。《致身》諸錄本晚出﹐羈綾僞托從亡臣。﹝興化李淸映碧《明史雜著辧史》﹑仲彬《致身錄》最詳。見《國粹學報史編》。﹞羅永曾傳題壁句﹐﹝題壁三詩﹐未竹坨以爲元人舊作。見嚴海珊《詩話》。﹞大師亦有西山墳。﹝天下大師墓﹐竹坨亦以爲房山僧塔﹐見《淸詩別栽集》沈用濟詩注。﹞岑瑛上間吳亮泣﹐異詞大半由傳聞。淸儒淹博辧已晰﹐兩朝實錄寧非眞﹖豈知史臣多曲筆﹐《春秋》隱諱緣尊親。古來宮闈有慚徳﹐隱巢斧燭難具論。靖難之師托公旦﹐且復鬻子思恩勤。胡淡窗香訪邋蹋﹐鄭和巨舶徵夷番。假令遜荒盡虛構﹐偵邏何用徒紛紜。牢落西南四十載﹐遺蹤歷歷今猶存。潛龍庵址頹復葺﹐滇民懷舊情何。今石竇遺綠失﹐一拜杜宇爲招魂。」

滌園有《時事樂府》五章﹐亦社題也。錄其二首。《失遼寧》云「瀋陽舊是興王地﹐遙翊幽燕作屏蔽。白山黑水版圖雄﹐忍與珠崖同一棄。北防俄﹐東防倭﹐三十萬象齊枕戈﹐於思棄甲將柰何﹗坐使倭夷唾手得﹐投鞭直渡西邃河。君不見﹐漁陽動地聞鼙鼓﹐將軍猶作《胡旋舞》。夫差夫差今何人﹐竟忘越人殺爾父。」《傀怪國》云「紇幹山頭凍死雀﹐何不飛去生處樂。銜泥猶認舊巢痕﹐只惜漂搖風雨惡。憶昔遼陽初建都﹐努爾哈赤規雄圖。左接朝鮮右蒙古﹐西番額首稱曼殊。滄桑往事誰能計﹐回首興京堪隕涕。偏安剩有小朝廷﹐奉表甘作兒皇帝。興廢由人似置棋﹐可憐飲彈孤臣斃。」嗟嗟﹗長白山脈物產最富之區﹐幅員有歐洲彊國兼圻雄跨之地﹐竟拱手而讓之人﹐殆自古失國讓地所未有者矣﹗夫差之責﹐重貴之誚﹐夫豈爲過。而論者乃有中國本部原爲十八省﹐非我漢族﹐棄之何血阝之言。嗚呼﹗爲此言懷此意者﹐是眞全無心肝之人﹐豈知門戶旣失﹐堂奧何依﹐𨿽欲保我本部﹐其能得乎﹖

雲南回漢之爭﹐殺人如麻﹐至今元气猶未恢復。而當時仗義死難之人﹐各縣皆有﹐以闕於紀載﹐遂少流傳﹐且書之不勝書也。吾友蒙化徐實權具盤惇折衝之才﹐任雲南外交司近十年﹐述其先徳呈五先生死難事最晰﹐同人咸有題詠。何季默﹝孝簡﹞古風一首較詳﹐錄之可見當時亂象及徐君之气節也。詩云「夏曆戊午淸咸豐﹐重陽前日日方中。云川先生罵賊死﹐千載烈烈欽英風。是時杜酋踞大理﹐蟻聚蜂屯寇盜起。莽莽風塵捲地來﹐夷猓灌呼縱蛇豕。口中有食目無人﹐踵接邱墟趾間裏。戶說家傳懼茶毒﹐空境伊誰敢抗抵。云川蒙化甌脫地﹐羣夷勢眾官威輕。法紀由來等弁髦﹐恣睢仍懾禮義兵。先生恭謹不任武﹐循墻嫗儐平生行。裏中頑廉懦能立﹐薰徳初無囂競聲。四郊岌岌復蠢蠢﹐重足人人懼糜粉。先生靜定團良家﹐忠信子弟皆持盾。鼎沸止於幾席間﹐匪欲從之無由逞。壁壘壕塹殊井然﹐兵事藉手固有本。峨冠挺立無羣凶﹐慕害潛謀肆刀鋒。云川三約惇盤會﹐正誼帖服羣頑胸。日年從容罷議起﹐狐覓突出荊棘叢。甲兵在腹無所用﹐醜奴敢爾犯乃公。利刃欲劫先生屈﹐浩气如虹怒雙目。大罵獠狗胡爲人﹐戴天履地徒肉骨。食毛踐土上不知恩﹐會斫爾頭刖爾足。賊徒乍聞心駭驚﹐股栗毛豎同獸伏。先生終恥被拘執﹐圭璧昭昭寧點污。成仁取義完大節﹐英靈長與日月俱。君不見﹐蒙捨幽蘭被山谷﹔奕世芳香傳桂雩。並著美談今不絕﹐姓字猶稱呈五徐。」

騰衝李希白﹝學詩﹞﹐印泉協揆之從兄也。以諸生從戎﹐氵存至維西協副將。嘗因勘滇緬界﹐出入蠻煙瘴雨中﹐遂窒厥聰。晚投吳門﹐依從叔母闕太夫人﹐因得友印泉之友﹐從事吟詠﹐日有進境。凡遊蹤所及﹐山川﹑寺觀﹑園林﹑祠墓﹐皆有詩以紀之。有《治平吟艸》四卷。歲庚午﹐聞余髙別墅﹐時有友朋唱和﹐寄餘二首﹐爲其《吟艸》中未刊載者﹐亦儒將風流也。《碧雞關》云「險阻西來第一關﹐巖兀兀海漫漫。歸帆人語髙蟯渡﹐破曉鐘聲太華山。萬瓦煙中城郭近﹐一樓天半水雲閒。風塵誰省長徵客﹐獨立蒼茫夕照間。」《髙弔楊升庵先生》云「新都一去風流歇﹐寂寞湖山六百年。議禮千言爭北闕﹐投荒萬里謫南天。窮鄕婦孺知名姓﹐古廟雞豚雜管弦。畱得一枝靑玉杖﹐摩挲手澤尙斑然。」

昆明王惕山推事﹐同輩中爲詩學最早者。畱學日本時﹐常課之外﹐輒事吟詠﹐迄今已二十餘年矣。平日頗喜朱筱園先生詠古諸什﹐謂格老气蒼﹐得老杜佳處。其《因山東兵事感賦》四首﹐亦近似之。詩云「艨艟巨艦出扶桑﹐東亞兵爭此濫觴。誰敢摧鋒學元敬﹐羣將賣國罪邦昌。雄心那便螺吞象﹐後患尢虞虎繼狼。遙望靑齊成浩劫﹐玄黃龍戰勢方張。」「腥風海上陡翻掀﹐同室操戈盜闖垣。彊楚頻聞陵上國﹐暴秦直欲主中原。列邦只有兵能恃﹐公法從無例可援。畢竟和盟輸鐵血﹐圖存還應事戎軒。」「雄師壓境斷邦交﹐十二小時相向要。開釁何辜戕國使﹐障川無力挫邦交。豈眞炎日長當午﹐欲假彊弓遠射潮。差幸國人同敵愾﹐激昂民气競騰霄。」「甲午於今卅四春﹐誰知東海又揚塵。久將北地收歸己﹐可信南朝尙有人。揖盜開門昔鑄錯﹐閱墻禦侮古言眞。遠東大劫愁將到﹐只恐燕寧同喪淪。」作詩時距今未及十年﹐而當時之危言﹐今日皆成實事。再後十年﹐形勢又將何如﹗虞道園詩云「不須更上新亭望﹐大不如前灑淚時。」後顱茫茫﹐無涕可揮矣。惕山介弟小秋﹐亦工詩﹐惜不多作。與余交誼至深﹐遊處最習﹐故除和餘韻外﹐不數覲也。丙寅初秋﹐招同樹五﹑古逸浴於五泉﹐回憩升庵祠﹐和作云「玉泉佳勝屬名流﹐地爽天涼咳唾秋。赤壁坡仙傳故事﹐永嘉謝客喜淸遊。一觴一詠見風雅﹐好水好山宜唱訓。舊是升庵題句處﹐百年風月爲君畱。」

玉泉之遊﹐宋鏡澄﹑張愚若兩大令均有和詩。兩君由甲榜出宰名區﹐垂暮歸隱﹐喜作山水遊﹐而皆不多作。玆並錄之。鏡澄云「暮年歲月苦消磨﹐秋入昆池感慨多。髙會重逢聯舊雨﹐小園新辟接淸波。延齡有酒爭飛盞﹐靖難無人解止戈。白首悔餘才學佛﹐願君壽比薄拘羅。」愚若云「遊蹤昔到華嚴寺﹐此地曾經一瞬過。晴日開樽壽南極﹐新秋作賦感東坡。﹝七月旣望爲餘生日﹞。商聲淅瀝疑飄雨﹐湖水澄淸幸不波。憂樂無心問先後﹐眼前無事且髙歌。」辛亥革命﹐以一姓專制舉而還之萬眾共和﹐與前此易代﹐迪然不同。凡爲中華民人﹐均應欣喜不置。其有以食人之祿﹐忠人之事爲言﹐然依戀遜淸﹐守其效忠小節﹐不願再仕民國﹐甚或以身殉之者﹐固聽其自全素志。而必執大節以相繩﹐引忠義以相責者﹐亦苛論吹毛﹐可不必也。近人陳登原論《淸史稿》側重綱常名教過甚之失﹐亦同斯意。余壽袁樹五太史六十詩有云「詔書惇切求賢良﹐蘭成射策登明光。糸麗糸麗萬言慰羣望﹐龜監金石方天祥。」蓋太史射策﹐首冠經濟特科﹐昔人稱之爲特元﹐故以天祥比之。且「祥」字亦趁韻耳﹐非有他意。至或疑天祥盡節﹐不應舉似太史﹐則神經過敏之談。夫宋以漢主而亡於異族﹐則捨生爲貴﹔今以異族而返之民主﹐則致身曷取。信國「成仁取義」之言﹐非所論於今日﹐太史明達﹐當不以餘言爲過也。

民國初年﹐趙樾丈受雲南省政府聘﹐充迆西巡按使﹐兼迆西道。故樾丈戲謂入民國來﹐未曾受過札委。然爾時巡按使系臨時特設差使﹐其職權實與迆西巡道無異。若迆西道﹐則常設之地方有司官﹐豈宜由政府聘任。不但名義不稱﹐亦非體裁所宜。故不久樾丈卽辭職歸養﹐過永呂時﹐餘贈一詩﹐且觴之於鶴云寺。樾丈見洲一首云「招鶴無心我再來﹐山堂俯仰一街杯。欣看豪俊爲時出﹐力埽氛霾挽劫回。澤畔嗷鴻毛羽集﹐城中猛虎距牙摧。他年紀事詩成史﹐悵望今誰半谷才。」時印泉協揆方刊《張半谷先生集》甫完也。

同歲生趙君松泉﹐工書畫篆刻﹐七十之年﹐徧遊大江南北。女弟子王燦芝﹑何蘅秋等皆能吟詠﹐爲君刻《松泉遊艸》三卷。足迹所至﹐興會淋漓﹐無一衰颯語﹐尢爲壽徵。《夏日放舟秦淮》一律云「暖風扶我到江隈﹐向晚扁舟迆邐開。燈影迷離穿古渡﹐歌聲雜沓繞層臺。十年已覺牧之夢﹐滿座爭飛太白杯。醉臥篷窗涼意透﹐一輪新月上船來。」歲乙亥﹐有誤傳君已化去者﹐曾有哭君詩五古三十餘韻﹐歷敍患難交期﹐淒咽者久之。乃未逾月而君歸﹐且喜且訝﹐復得七絕四首紀其事。內一首引譚仲修客汀州﹐其友楊利叔居秀水﹐誤傳仲修噩耗﹐方皇駭間﹐已而相見﹐互有詩相慶事。餘詩云「譚楊往事說當年﹐秀水汀州訊誤傳。此後應知壽無量﹐不須更寫告存篇。」

南雅社中止數月﹐乙亥九月﹐詩社重開﹐餘唱揚字韻。蓬溪胡郁蓀﹝道文﹞首和云「南中諸老各鷹揚﹐敢向騷壇一幟張。北海樽重招舊雨﹐東籬菊正傲新霜。江關詞賦推庾信﹐翡翠音書滯越裳。慚娩巴人歌俚曲﹐還將小技倩平章。」王菊村部長繼之云「風雅銷沈待挖揚﹐五塘遺幟更重張。茫茫墜緒歌揮日﹐莽莽孤懷鬢有霜。好詠紅蓮零露粉﹐更裁黃絹續云裳。蝸居喜接騷壇近﹐不惜詩筒走和章。」貴築易崇臬﹝文痊﹞云「烏衣巷口燕輕揚喜見騷壇幟又張。綠綺不妨翻古調﹐黃花仍舊淸霜。儒冠誤我供芻狗﹐盾墨依人作嫁裳。撥置俗情追韻事﹐羞將俚句上平章。」昆明馬泊庵﹝聰﹞云「風雅由來重激揚﹐欣看文譙又重張。驚心歲月空中電﹐過眼繁華曙後霜。冶曲翻新哀《鄭》《衛》﹐人情思古溯軒裳。壯年淸興銷磨盡﹐牛鐸諧聲賦短章。」其餘和作甚多﹐聊存數首﹐以紀一時韻事。泊庵軍官﹐其詩雍容如此﹐尢不易得也。

太原白小松﹝之翰﹞﹑大開張尊鷗﹝維翰﹞天資旣髙﹐學力尢銳﹐迨羣孟晉﹐幾於絕塵而馳。小松並工倚聲﹐當采數闋於後﹐以當一向之嘗。其《題徐呈五殉難》七古一章﹐幾近百韻﹐於淸季掌故﹐尢言之娓娓﹐以太長割愛。蕁鷗與海內詩家唱和往還﹐所作亦夥﹐玆錄其次韻訓余寄贈一首云「已將膏澤溥黎羣﹐成雨還山有大云。老去詩懷知更壯﹐閒來酒意喜微醺。六年萍梗常牽客﹐千尺桃潭每憶君。再假西旋頻話舊﹐逸情終羨鮑參軍。」又《丙子由滇飛蜀遊灌口靑城諸勝詩以紀之》云「編竹爲橋跨急攏﹐離堆鑿斷引洪洚。羣山錯列東西岸﹐一水平分內外江。」「活水腴田歲有秋﹐孤城落日鎭狂流。益州天府稱疲敝﹐來向江源問石牛。」﹝七絕七首錄二﹞。

從侄少熙﹐名道﹐中西文俱有根柢。自畢業於中央大學後﹐歷在蘇常任教﹐課余亦學爲詩﹐奇余刊削。𨿽格調稍生﹐造語不落凡響﹐可造材也。甲戌立秋日﹐自蘆林至五乳寺﹐晤任之﹑一巖﹐談數日下山﹐爲長句四章志別﹐錄二云「三年聞子寄蕭寺﹐欲濟扁舟今始能。度嶺遙來慰離索﹐入門失喜忘炎蒸。驚心歲月餘孤往﹐掛眼江湖在一憑。細讀君詩飽君飯﹐夜窗話盡石牀鐙。」「執手臨歧一累﹐憐君制酒念君臒。明知鋪餵非長計﹐未信《逍遙》是僻書。暫托齏鹽團骨肉﹐﹝任之將迎養﹞焉知詩禮在樵漁。﹝中二聯稍嫌語气合掌﹞。臥龍澗水垂千尺﹐廣舌咳聲足起予。」《戲贈一平》云「出依部勒退行伍﹐絳帳森嚴列貔虎。先生教士如教兵﹐弟子愛師如愛父。先生瞰書不果腹﹐自種巖頭一畦綠。藜藿常先天下憂﹐嗟我何爲厭脫粟。在山何水非廉泉﹐指月妙悟參人天。願君磨瓏及一試﹐四海凋傷二十年。」蓋一平設教於蘆林﹐不甚讀書講授﹐終日率學生種菜墾田﹐斫薪汲水。女生則縫紉炊煮﹐非其力不食。頗有稱道之者。然其究竟﹐遠似許行﹐近鄰赤化。學生入校數年﹐只習於苦行﹐不能獲得相當智識。且與女生曹毓英結婚﹐亦難免美食華服﹐蹈公孫故人之譏﹐以致當道聞而疑之﹐迫令解散。一場辛苦﹐付之東流矣。

蒼山﹑雞足爲滇省名勝﹐久已著稱海內外﹐前此交通不便﹐跋涉維艱﹐遊人甚少。自公路成後﹐汽車一二日可達。然蒼山只中和峯略有廟宇﹐登峯造極﹐一覽無遺。惟雞足山名剎旣多﹐巖壑深秀﹐遊人接迹﹐故較蒼山爲夥頤也。丁丑春﹐昆明何君小仁往遊歸﹐示餘詩二十餘首﹐模山範水﹐不負此行矣。爲攺存數章﹐以餉心儀玆山者。《登雞足山》五律云「勝地髙天上﹐登臨蕩俗襟。探奇騷客意﹐覺世聖人心。殿閣自髙下﹐河山無古今。四觀峯壁立﹐放眼發狂吟。」《大士閣》云「獨占一峯秀﹐巍然峙梵宮。夕陽煙靄裹﹐曲徑鳥聲中。仰視洞巖險﹐縱觀雲海雄。山花齊告語﹐慈願妙無窮。」《石鍾寺》云「禪林云鎖萬峯窩﹐千歲招提睡佛陀。潭石無聲難覓迹﹐松濤有韻不揚波。宗風五寺規模遠﹐﹝與大覺﹑悉檀﹑傅衣﹑華嚴爲五大寺﹐而石鍾居首﹞。巖壑九重名勝多。香火因緣容小住﹐一參華首任髙歌。」《金頂寺》云「未到靈山先見塔﹐應知早結入山緣。狂飆震撼千峯吼﹐絕壁攀登一徑懸。帝座情通金殿古﹐梵鑪願溥遠人虔。﹝鑪系固原王尙禮造﹐頗偉大﹞。衝寒侵曉窮遊目﹐瀕灝天空日色妍。」石鍾﹑金頂皆山中最勝處也。

盤龍寺亦滇中名勝之一﹐寺在晉寧萬松山麓﹐明髙僧大慧禪師由劍川板洞河行足至此﹐兄龍塡潭﹐就地建寺。老友方腥仙﹝樹梅﹞家於晉﹐平日喜搜棄鄕先達書畫﹐熟於滇省掌故。讀書談道﹐不求聞達﹐殆今時隱逸之士也。有《遊盤龍諸勝詩》﹐玆錄五首。其一云「名山如名士﹐盤龍髙士擬。遠望气鬱蔥﹐隱者多棲止。元明古梵剎﹐蘊藏山腹裹。蓮公開道場﹐境勝曹溪似。吾滇耆宿人﹐每談色然喜。今日折遊券﹐夙願斯償矣。」其二云「萬松古招提﹐檀林欣再建。榻下望海樓﹐鐵峯隱約見。太華如培螻﹐滇池如匹練。滄桑變未已﹐榮枯瞬石電。塵翳飛不到﹐深談不覺倦。悲憫三教同﹐何以民困。」其三云「松翠築山房﹐雕龍兼放鶴。山樵賜環歸﹐挈橈松下酌。夜午橫鐵笛﹐吹月松巓落。先後兩耆英﹐玆焉吟興托。曲江遣型在﹐象嶺精舍廓。復古瑞士風﹐日冀後賢作。」其四云「山後五龍蟠﹐傳爲蓮公咒。潭涸築寶殿﹐宏規今猶舊。松風殿角吹﹐疑是笙簧奏。淸泉流石上﹐鳴玉堪枕漱。老梅髙過檐﹐先春爲我壽。傲骨殊嶙峋﹐恆與嚴霜斗。」其五云「玆山最勝處﹐髙溯元和宮。滇池五百里﹐盡在一覽中。犀亭﹝段經字﹐曾宰沔池縣﹞致仕歸﹐庀材而鳩工。落成謝塵塔﹐日夜吟松風。玆來池上坐﹐俯仰天地空。孤鶴望不至﹐穿林殘照紅。」

湖口髙心夔﹐髙才績學﹐顯名於咸同間。而數奇﹐屢以違式被斥﹐所謂「平生雙四等﹐該死十三元」也。館肅順府中最久﹐晚乃成進土。令吳中﹐頗有惠政。著《陶堂志微錄》四卷﹐內存詩三百四十四首。傅懷祖序稱﹕本《風》《雅》之比興﹐就晉宋之聲度。其思深﹐其旨遠﹐淵冥靡涯。武進南亭亭長李伯元《南亭四話》﹐錄其近體七律三首﹐五古一首。其《寄懷許仙坪湖口幕府》一首﹐爲集中所不載﹐詩云「三月蘆溝萬柳齊﹐故人遠使大江西。寧知客捨傷春日﹐目送河梁去馬蹄。歸路逢迎遲玉帳﹐宦遊名籍薄金閨。多才潦倒看同調﹐尊酒秋原半解攜。」又《城西》系四首﹐集中只載二首﹐豈瀕刊時芟之耶﹖玆從葉緣日記中補錄於此﹕「二聖如天義斷恩﹐虛聞請室劍加盆。未湛七族刑非濫﹐頻折三階運已屯。白馬猶朝胥母岸﹐黃熊不化羽山魂。首和將相艱難日﹐心在安劉莫與論。」又云「迎輦芳風一路花﹐金屏翠襆五雲遮。昭陽似檢長秋籍﹐春色仍裔曲宴家。舊賜畫圖丹良正﹐新聯宮巷墨封斜。太行陰絕君知否﹖殷鑑前途有覆車。」語多爲肅順別白﹐故諱之。又《莊諧請話》所載《登五老峯》五古一首﹐亦較原稿攺易十之七八﹐幾不存本來面目矣。

羅隱《詠松》詩「陵遷谷變須髙節﹐莫向人間作大夫」﹐說者謂昭諫屢不得第﹐故以此解嘲﹐王伯厚則許其志意可嘉。卽其受知武肅王﹐亦只以「一个彌衡容不得﹐思量黃祖漫英雄」之句激之。彼杜荀鶴之於朱溫﹐因「晴天飛雨乃戰栗」而爲「爭見梁王造化功」之詩﹐﹝其全詩爲﹕「同是晴天事不同﹐雨絲飛灑日輪中。若教陰朗都相似﹐爭見梁王造化功。」見《洛陽梧紳見聞記》。﹞視昭諫志趣霄壤矣。大抵據亂紛爭之世﹐襟懷髙曠者﹐惟有絕足仕途﹐超然塵塔之外﹐如呂巖﹑陳陶﹝卽藍采和﹞之所爲。次則陶宏景﹑李鄴侯輩﹐非不能拾芥金紫﹑置身臺合﹐而顱視何敬容﹑李林甫之徒﹐方逐逐﹐女賢固位﹐安能與之並立一朝﹐爭得失﹐論是非﹗小則虞貶斥之來﹐大且釀殺身之禍﹐自不如憤然遠引之爲得也。貞白詩﹕「夷甫任散誕﹐平叔坐論空。」鄴侯詩﹕「未追赤松子﹐且泛黃菊英。」其身𨿽尙與周旋﹐其旨固早巳確定矣。

五代盧延讓詩多俚俗﹐無時譽﹐吳融獨稱引之。延讓見融﹐流涕感激﹐融益獎藉﹐卒成其名。後延讓以「狐衝官道過﹐犬刺客門開」﹑「栗爆燒氈破﹐貓跳觸鼎翻」之句﹐爲張相﹑王建所擊賞。延讓謂人曰﹕平生投謁公卿﹐不意得貓兒狗子力也。聞者譏其輕薄﹐然嗚咽流涕﹐猶見其良知未泯。以視嚴武之於房﹐呂惠卿之於荊公﹐時勢一遷﹐面目頓攺﹐未幹薦稱之墨﹐已彎射羿之弓者﹐固遠勝也。

唐人重詩﹐至五代風气猶然。杜荀鶴以詩見重於朱溫﹐羅隱以詩見賞於王建﹐貫休以「一劍霜寒十四州」之句得重於錢武肅﹐牛希濟以「非下將相扶持拙」之詩被拔於唐明宗﹐盧延讓之詩爲忠懿王所愛慕﹐韓垂《金山寺》之詩爲鍾山公李建勛所眷念不忘。甚至朱長文以《詠熱》詩﹐爲滿城所傳誦﹐宋太祖聞之﹐因而興討蜀之師。石文徳以「月沈湘浦冷﹐花謝漢宮秋」之句﹐卒回文昭王之意。王憲宗欲害韓隱辭﹐得其《白鹽山》《灩堆》之詩﹐因而中止。羅紹威以魏博節度使之貴重﹐因重羅昭諫之詩﹐與之聯宗籍﹐自名其集日《偸江東集》﹐﹝羅隱有《江東集》十卷﹞。其一時之趨向風習可想。然如李建勛﹑羅紹威輩﹐本素能詩﹐無足奇異﹐如朱溫﹑王建等﹐梟雄狙猞﹐亦知崇重風雅﹐斯足爲五季多矣。

●卷下

王君逸塘在津門創采風社﹐网羅海內詩家﹐亦嘗錄及鄙作。歲丁卯﹐聞有東山復起消息﹐寄之以詩﹐頗寓惇逸之意。君答詩云「新詩奇到已花時﹐老樹何曾有醜枝。充耳怕聞天下事﹐祗今國論亂如絲。」國論蜩螗﹐羽毛自惜者﹐咸裹足不前﹐余於什公﹐有同情矣。又《再柬夔舉》云「意外河淸儻有時﹐林棲且揀歲寒枝。人生安隱眞難得﹐莫遣吳霜點鬢絲。」因什公得交娘蘅﹐唱訓益數﹐詩境亦稍進。鑲蘅爲四川綿竹縣人﹐與老友黃仲笙有戚誼。仲笙倡導戒煙甚力﹐有綿竹戒煙所月刊﹐每期均自書詩歌數首﹐附於刊末。縹蘅亦時有所作﹐仲笙善書﹐鑲蘅詩名久著﹐以是相得益彰﹐莫不爭先快睹。禁戒之事﹐獲其裨助不少。余得仲笙書﹐且寄閱月刊﹐曾和其「翰」字韻云「卅載停雲覬面難﹐迢遙天末降書翰。奇姿健筆探家寶﹐﹝書學涪翁﹐挺勁倡似﹞。麗句淸詞接建安。植品無慚三益友﹐救人奚啻五靈丹。心期不間工卩徠道﹐願共松筠保歲寒。」仲笙有《和鑲蘅遊嶽麓書院舊址》﹝今爲湖南大學一﹞首云「名山魏宣開﹐紫巖先嶽麓。流風七百年﹐弦誦猶似續。止止新古亭﹐渠渠建夏屋。小子苦經營﹐湖橋亦修復。崇髙資景仰﹐堅實收板築。教澤沐深淳﹐士風重惇朴。薄俗賴轉移﹐新知原舊學。四維弛復張﹐及時恐不夙。道惟尊孔孟﹐黨無分洛蜀。養成百鏈鋼﹐恥作如鉤曲。曹子出羣材﹐溫雅比荀淑。九苞美鳳毛﹐萬里展驥足。長沙紀壯遊﹐新詩秋桂馥。惟楚信有材﹐班荊及姻族。惠我《嶽麓篇》﹐浣讀叢蘭塾。﹝家塾名﹞頒鬢得同心﹐赤眉據兩角。將帥師曾胡﹐掃蕩可預卜。桑梓勉敬恭﹐薄賦紆徵榷。」鑲蘅原唱云「宋初四書院﹐藉甚推嶽麓。石鼓與嵩陽﹐易世有斷續。鹿洞名較彰﹐劫灰餘破屋﹐穹碑尙如林﹐弦誦何時復﹖三�踵前型﹐大庠仍舊築。低徊兩齋遺﹐想見士風朴。此邦盛蘭芷﹐靑衿尢悅學。微獨扶輿鍾﹐實緣濡染夙。開山溯初祖﹐師承推閩蜀。觥觥張南軒﹐小子附鄕曲。髫齡遊墨池﹐﹝南軒洗墨池在棉竹城南。﹞孤抱檁私淑。今過講學堂﹐何異奉手足。薪盡火猶傳﹐桂老香愈馥。賢者澤世功﹐元不囿邦族。興學亦有年﹐薄海廢書塾。諸生萬牛毛﹐成者幾麟角。國力儻已彈﹐儒效未可卜。安能起大賢﹐新舊共商榷。」

無錫侯葆三﹝鴻監﹞﹐致力教育三十年﹐著作甚多。工詩善畫﹐性喜遊歷。年逾花甲﹐濟勝有具﹐蹤迹徧南北。歲乙亥至滇﹐一見如故﹐惜不久畱﹐瀕行贈畫一幅﹐且和詩二首云「秋老徵鴻送好音﹐碧雲吹影上衣襟。分明翦取滇池水﹐來比太湖湖水深。」「回憶前塵愧不文﹐惜哉未踏點蒼云。明年遊迹遵南海﹐定到昆明重訪君。」

比年來因交通便捷﹐海內名人﹐至滇遊覽者﹐賡續不絕。壬申金先生松岑﹑癸酉張君君勤﹑甲戌江先生康瓠﹐皆在春時﹐山水淸腴﹐觴詠甚盛。金君畱稍久﹐唱訓亦較多﹐當別有刊布。玆錄其古體數首﹐以見滇中景物之梗槪焉。《自安南牢該渡南溪入滇境﹐迄宜良止﹐車中見山嶺怪偉重沓﹐恫怵心目﹐紀以歌》云「南龍山到滇西傑﹐雞足蒼山號勝絕。詎知南迆峯駭譎﹐排比不中山川律。兀兀地無一尺平﹐盤盤山作千回折。道盡喜爲蛇入竇﹐徑危彊作蝸緣隙。遘險驚獐越澗巧﹐駕空飛鳥投林疾。車箱搖撼壁如削﹐天窄峯多銳成列。駢肩疊背若有瞰﹐瞰我行囊詩幾帙。我抱奇興走荒服﹐愛爾轉向妍醜別。妍者冕笏鬼神朝﹐丑則熊獅顴額劣。亦有淸樾蔭焦竹﹐渴瀑澌澌尋澗跌。山好無名獨成趣﹐邂逅本不期交密。詩成擲筆山驚退﹐歸詫吳兒心膽裂。」《茶花用禁體呈樹五﹑夔舉﹑申甫﹑星海》云「滇維寶王國﹐地寶今古藏。蛆蝓气旁達﹐四境環髙崗。騰躍爲人文﹐氏族非漢唐。瑰材時挺生﹐一洗蠻與荒。餘气鍾是花﹐南面驕東皇。﹝滇中山茶﹐髙者丈許﹐花如牡丹﹐寶珠最勝。冬作花﹐至二三月﹐余來昆明猶得見之。﹞丰臺芍藥多﹐牡丹富洛陽。形態信華妍﹐詎涵百寶芒。滇又古佛國﹐迦葉營道場。花名曼陀羅﹐開花示吉祥。碧雞金馬間﹐閃閃搖神光。花如菩薩面﹐發彩照殿廊。樹如金剛身﹐葉厚犀甲彊。百枝玲瓏燈﹐萬言錦繡腸。文幹挺奇姿﹐麗若班與揚。袍帶裹山川﹐盤盂施天漿。銀漠一天孫﹐織室千機張。日月兩天子﹐宮中萬嬪嬙。春遊涉昆華﹐被服姬與差。寒門燭龍開﹐阿閣大鳳翔。寶井碧霞多﹐根枝嫩腴肪。花神十二宮﹐膜拜燦成行。盡攝《華嚴觀》﹐冊爾大寶王。春晚我遊滇﹐已過好年芳。髙花三五朵﹐如晉婪尾觴。希有固見珍﹐我來況贏糧。品第有嘉譜﹐容我捆平章。攜種儻東歸﹐樹之紅鶴莊。千花照四座﹐桃杏揮門墻。」《曹溪寺曇花》云「朝菌不能知晦朔﹐槿花亦復旋開落。我識優曇命較永﹐人世流光等轉燭。優曇樹已百年久﹐靈根極遠來天竺。曇花寺裹兵火劫﹐﹝昆明東城外亦有曇花﹐一株在寺中﹐今久亡矣。﹞碩果畱遺在荒谷。臃腫社櫟逃匠石﹐﹝曇花枝榦不梃勁﹞。瀟灑靑蓮號湖白。﹝花靑白色。﹞閏年花辦亦計月﹐﹝花辦十二﹐閏年增一。﹞卻共黃楊相倚伏。世間末法誰荷擔。此花毋乃震旦獨。滇南自古有佛種﹐曹溪滴水根枝沃。景星威鳳不易見﹐得睹此花矜眼福。信知物理無成壞﹐拈向靈山笑可掬。」《太華山下瞰積波池》﹝池亦曰艸海﹞云「嶄絕太華峯﹐碧若擢水蓮。琳宮面水開﹐天海相澄鮮。展席俯長流﹐淸風來無邊。僧鐘度林蘿﹐漁歌籠浦煙。視聽兩無熒﹐獨使靜者便。華嶽挺三花﹐發馨堯禹前。靑陽攢九子﹐渡海樓金仙。黟山紫菡萏﹐髙摩天都肩。投種入遐荒﹐萬古其神全。樓觀況玲瓏﹐媚此壺中天。」自太華南仃﹐有三淸閣﹐由閣右側迆邐而上﹐就石壁鑿成佛殿﹐一切佛像香案坊廊欄循﹐槪系石質。蓋淸道光時道士吳某所雕鑿。後邑人楊汝蘭﹐又捐資開鑿﹐益復完整。羊腸鳥道﹐一綫可通﹐髙踞巖﹐下臨萬仞不測之淵﹐偶一僥視﹐蕩心駭目﹐洵奇觀也。俗呼羅漢壁。忪岑詩云「鄧尉石壁髙樓亞﹐野水微光出林罅。昆迆敢望具區匹﹐石壁危聳吁可怕。下漱洪波根細弱﹐上刳微徑趾憑藉。左側樓觀壓水府﹐鐵檣豆帆椅榻下。長廊日動水波閃﹐遊客夢來棋局罷。本是梁王避暑宮﹐淸風明月負髙價。境好喧寂隨時異﹐復見番客坐行炙。﹝是日法領事攜二女子飲於映碧軒。﹞掉頭拾級走削壁﹐猱行鶴顧矜腰胯。十笏地廣石龕小﹐棧閣崢嶸勞許借。賈勇更蹈危窘地﹐喘汗春衣急難卸。山窮道閉天海闊﹐髙峯須仗鸞鶴駕。𨿽然到此已險絕﹐莫釐縹渺當遜謝。君登釣艇試回顧﹐海上仙山不驚詫。浩歌長嘯天風來﹐此興何如登太華。」申甫﹑夔舉﹑西林﹑仲鈞諸君至車站相送﹐畱別云「春城朝雨過﹐送客上新驛。握手苦無語﹐但問重來日。雞樅未生茶花歇﹐蒼洱迢迢阻遊屐。看山看花願未酬﹐故人情重良悠悠。滇中雋語吾能說﹐昆明之水好回頭。」蓋滇中夙有此傳說﹐滇水倒流﹐來者必重到也。

江先生系由桂赴滇﹐先有《桂遊十疊》﹐在滇和余「年」字韻至十首﹐亦有《滇遊十疊》。玆先錄其《滇越鐵道》一首云「天塹竟如何﹖人工鑿空過。路無干步直﹐山有百盤多。大隧深穿地﹐飛梁穩渡河。飄輪回轉處﹐卅載易蹉跎。﹝宣統二年通車﹐原約三十年可收回。」﹞其疊韻第一首云「絕國羈蹤不計年﹐神州回首轉茫然。獨歌《白雪》思同調﹐聯步靑雲讓後賢。道阻每嫌山作梗﹐海枯終信石能塡。一城金碧今髙會﹐偶駐遊黲亦宿緣。」第三首云「俊遊如在永和年﹐選勝登臨興勃然。六詔梯航通上國﹐一時裙屐集羣賢。兩朝故事從頭記﹐十疊新詞著意塡。獨上大觀觀自在﹐此身去住且隨緣。」七疊云「落花風裹見龜年﹐欲話春明各惘然。物外浮沈觀世變﹐眼中飛舞愧時賢。漸看海涸田能種﹐始信山移谷可塡。地北天南一回首﹐萍開萍合總前綠。」《詠安寧溫泉》云「一泓澄淨水﹐滌盡萬塵氛。功徳誰能數﹐淵源詎可分。滑如檐澑雨﹐渝似洞蒸云。天下湯無兩﹐人名我亦云。」《惜別》云「小聚難爲別﹐冥飛又失羣。桃潭春漲水﹐梅嶺暮橫云。愧我支離久﹐感君期望殷。滇雲天上遠﹐回首隔層氛。」滌園和韻第一首云「薊北分襟已十年﹐足音空谷喜跫然。一流向盡猶吾在﹐萬里豪遊覺子賢。海外軒渠供脞錄﹐人間坎宮待平塡。滇云不負南來約﹐奉手歡談有宿緣。」第六首云「重到滇云定幾年﹐臨歧執別意帳然。萬方多難知何世﹐四海論交有此賢。書暴羽陵歸管領﹐塗荒營蒯任駢塡。神州肯信終沈陸﹐握手中原自有緣。」樹圃第一首云「甘讓吟壇已十年﹐忽瞻山斗興幡然。風揚南國篇三迆﹐詩列西江後一賢。玄奘周遊唐教遠﹐《白香》新譜宋詞塡。匆匆同憶燕京夢﹐妙悟蓮華如是緣。」第三首《遊金殿》﹝卽中和宮﹞云「不知銅瓦鑄何年﹐劫火堆紅尙黝然。半俗半仙圓嶠夢﹐一觴一詠永和賢。雄虺九首天難問﹐精衛同心海易塡。世界一新應有日﹐寧忘鸚鵡話前緣。」鞠村疊韻第一首云「舊京盟會憶當年﹐滇海重逢各惘然。老我江湖常作客﹐多君抱負繼前賢。烽煙擾擾遲難返﹐詩債累累欠未塡。一事只今堪慰藉﹐總於山水有奇緣。」其餘和者尙多﹐不及備錄。《自西山至溫泉聯句》云「五色雲天下﹝樹五﹞﹐滇池共泛舟。攜筇登石壁﹝惺甫﹞﹐脫帽倚山樓。極望窮千里﹝定庵﹞﹐當前納萬流。披襟風在禦﹝康瓠﹞﹐入座茗盈甌。一唱雞聲午﹝樹﹞﹐重溫鹿夢秋。古臺荒避暑﹐﹝惺﹞遠水靜無漚。巧值胡僧話﹝定﹐遇印度僧。﹞忻來寶剎遊。法輪終古轉﹝瓠﹞﹐香積少時畱。光壽傳天竺﹝樹﹞﹐皈依徧地球。慈航容普渡﹝惺﹞﹐禪榻許同休。好雨三農慶﹝定﹞﹐彤雲四野稠。行防泥滑滑﹝瓠﹞﹐澤沛黍油油。露白沾衣重﹝樹﹞﹐峯靑繞屋周。侵晨聞梵唱﹝惺﹞﹐傍晚答漁諷。更訪崇祠古﹝定﹐至升庵祠。﹞曾探福地幽。乾坤方外大﹝瓠﹞﹐日月鏡中浮。誰副蒼生望﹝樹﹞﹐深廑赤縣憂。長鯨方跋浪﹝惺﹞﹐野鶴諒無愁。振策懷前路﹝定﹞﹐乘槎憶遠謀。漢威今不競瓠﹐國計我能籌。十二屯田策﹝樹﹞﹐三千組練仇。同袍殷敵愾﹝惺﹞﹐賣劍返耕疇。百國修盤惇﹝定﹞﹐中宵撫蒯緱。同心期黽勉﹝瓠﹞﹐眾口任鉤軸。空谷詩爲侶﹝樹﹞﹐溫泉病易瘳。潔身歸亦好﹝惺﹞﹐知命樂何求。永葆冰霜性﹝定﹞﹐閒尋木石儔。恝然暫忘世﹝瓠﹞﹐物我兩悠悠﹝樹﹞。」

江先生幼有神童之目﹐充北洋編譯局總辦時﹐年未弱冠﹐東西文皆無師自通。詞章輕蓓華縟﹐無所不能。曾遊歷至南洋檳榔嶼﹐爲華僑學校演講學術﹐有謂其筆端犀利﹐殊乏藻采者。援筆立成《遊仙詩》七律四首﹐風華典贍﹐雜之《西昆酬唱集》中﹐幾欲亂眞﹐人始知其不可測量。嘗爲余誦《挽梁任公詩》四章﹐其末章云「東海浮槎始識君﹐西窗翦燭快論文。秣陵虎帳分經席﹐楡塞驪歌寫練裙。垂老名園依水木﹐﹝淸華學校有室﹐額曰水木淸華。﹞移屙別院隔風雲。鵠冠更絕重洋去。淒笛山陽那可聞。」纖得中﹐情致綿邈﹐與其《遊仙詩》相似。﹝詩見《南遊回想》記。﹞又《假歸畱別坎中知友》﹝坎拿大也﹞二首﹐淸新流利﹐而願力之宏大﹐志向之堅定﹐皆可於詩中見之。亟錄於此。詩云「滿地江湖不可居﹐﹝大學所在地譯名曰滿地可﹞。滿城風雨送歸歟。莫因桑宿添依戀﹐﹝畱此己三年。﹞未及瓜期得自如。﹝辭職未準﹐給假一年﹞。世外一身隨去住﹐塵中萬劫見乘除。神州袖手心何慊﹐善士還應再下車。」「莊嚴地獄我何能﹐壯不如人老自憎。眼底山河看破碎﹐胸中星斗沒光稜。蒼天未死斯文在﹐黃帝無言眾鬼憑。已辦一舟千萬里﹐驚風駭浪任掀騰。」所作皆近體﹐自言詩皆遊戲緒餘﹐隨意抒寫﹐故不拘體裁﹐不事雕鑿﹐隨作隨棄﹐亦不刊存專集也。

同學黃巖柯定礎﹝璜﹞﹐在太原講學三十年﹐不易其職﹐實學者之良導師也。善書畫﹐臨《十七帖》﹐縱橫如意﹐眞有龍跳天門﹐虎臥鳳閣之觀﹐中外人咸稱道之。有《綠天齋書畫集》行世。歲乙亥﹐江先生至太原﹐贈以五律四首﹐惜已佚失。惟記其《題柯君喚獅撮影》二截句云「吼聲銷歇鼾聲作﹐一睡沈沈又百年。若使身存心已死﹐當頭棒喝亦徒然。」「冊年衤能衤戴一書生﹐悲憤風塵異世情。攘臂一呼天震動﹐人間眞有不平鳴。」

易哭庵﹝順鼎﹞詩文聯語﹐詞气奔放﹐具見才人之筆。嘗以史傳成語入文﹐不嫌其冗漫也。如《哭於晦若文》云「大哉死乎﹗君子休焉。旣痛逝者﹐行自念也。《廣陵散》於今絕矣﹗何況山中天半之鳳鸞﹔華亭唳可得聞乎﹖誰爲日下雲間之龍鶴。」皆對仗工穩﹐如天衣之無縫﹐微嫌少波瀾層折耳。又有《贈吳子玉將軍歌》云「黃鷂子爲誰﹖其名曰仲連。靑兕辛爲難﹖其字曰幼安。﹝李太白詩以魯仲連比黃鷂子。辛稼軒文字幼安﹐前身爲靑兕﹐皆山左前哲也。﹞似此男兒磊落奇兩三輩﹐已費造物扶輿磅薄千百年。泰山滄海爲初祖﹐衡嶽瀟湘得慈父。秀才眞是範希文﹐名將何慚嶽忠武。早存先天下而憂後天下而樂之心﹐長守文官不要錢武將不怕死之語。讓功大將號將軍﹐遺愛甘棠呼眾母。萬家兒女托死生﹐三軍士卒同甘苦。不知黨派恩牛與怨李﹐但慕古人前羊及後杜。足胝久似申勃蘇﹐屍祝都爲庚桑楚。雅歌投壺更比遵﹐輕裘緩帶還追枯。曾間題詩七十有二峯﹐那管封侯四萬八千戶。竭來盛夏義旗舉﹐統率貔貅驅楔。作文手辣愈頭風﹐臨陣身先揮汗雨。任命生罷與生軀﹐豈敵如籠復如虎。赤縣關懷在九州﹐黃圖弭亂先三輔。國民大會獨主張﹐響應須臾徧寰宇。立功徳言不朽三﹐兼智勇信仁嚴五。﹝愚按﹕爲將須兼智仁勇信嚴。五者缺一不可﹐亦系《宋史嶽飛傳》中語﹞。孔門程度嘗與回也同﹐漠廷人才何肯啥等伍。功成早伴赤松遊﹐詩好重將《華黍》補。錦衣歸裏先返蓬萊島頂訊秦皇﹐繡斧行邊再登峋淒峯頭訪神禹。」此詩尙是十年前所作﹐故時異勢殊。吾友戴瑞堂﹝錫琨﹞爲將軍門人﹐嘗言將軍平日極慕其鄕先輩戚繼光之爲人﹐詩中以辛幼安比之﹐猶未爲當也。

「年」字疊韻﹐曲靖孫敏齋﹝志曾﹞和至二十首﹐玆補錄二首於此。其一云「重瞻山斗又何年﹐唱到驪駒各悵然。卓立雞羣人上選﹐常傾蟻釀我中賢。隴梅莫靳音書奇﹐渭柳何妨曲譜塡。文字有神交有道﹐八千里外證詩緣。」其二自述學佛有得云「物外逍遙不計年﹐卻塵遠俗自修然。分身無礙欽彌勒﹐定力常深學普賢。只冀淸修三世徹﹐還愁孽報幾生塡。明明佛祖西來意﹐奚必頑空屏萬緣。」敏齋三十年前﹐畱學日本﹐卽喜作詩。余遊歷到日時﹐每一來談﹐必有佳章相餉。惜歸國後倥傯於軍事法界﹐無暇吟詠。玆之所作﹐猶自謂競競然恐倒繃嬰兒也。

山陰王君禹枚﹐爲詩人孟調族子。在滇任外交近十年﹐風雅吏也。亦有和「年」字韻﹐《遊黑龍潭》云「古寺蕭疏不計年﹐山光潭影日悠然。共談憚理抒名論﹐愛讀殘碑慕昔賢。斷岸欹時支木渡﹐老巖凹處有云塡。莫嫌來在花開後﹐暫得同遊亦宿緣。」

同學保山張君君翔﹝鴻翼﹞﹐英年績學﹐於地質礦物﹐最有心得。吟事亦不廢輟﹐有《五菊石齋詩文稿》。惜去年撰《通誌》交通物產各門﹐甫脫稿﹐以積勞化去。稿中有《過武侯祠觀會盟碑》云「興古號名郡﹐爨蒙相繼起。舊時拓東區﹐割據今已矣。石城形勢地﹐段氏昔鎭此。肇自素順時﹐鄭亂起大理。段建勤王師﹐義師向西指。歃血卅七部﹐忠憤感千里。會盟石城間﹐立石事以紀。文簡近《牧誓》﹐字健云麾比。對眾『沙』一徧﹐『沙』卽古語。想見南詔時﹐書文已同軌。𨿽非懸國門﹐用以示來使。只此忠義心﹐躍然見字裹。時局幾變遷﹐此碑幸未圮。我來守曲靖﹐觀光下車始。訪碑武侯祠﹐碑鄰《爨寶子》。摩挲不忍去﹐手榻三數紙。因想文獻區﹐沒落棄邊鄙。得此一片石﹐補遣差可喜。懷古觸幽情﹐敢續南詔史。」蓋後梁末﹐楊王貞弒鄭氏隆賣而自立。段思平起義兵﹐號召三十七蠻部﹐會盟於石城﹐卽今曲靖北十五里地。鼓行而西﹐所向無敵﹐遂滅幹貞﹐建大理國。迨段素順立﹐已在宋開寶二年矣。興古爲臨安地﹐漠以梁水興古等地置益州郡﹐此碑在曲靖城內﹐與《爨寶子碑》﹐皆雲南史實之重要古物也。君翔又有《雪中過北美落機山長歌》云「徵車駛落機﹐八月巳飛雪。﹝余過落機時亦雪深數尺﹐然在臘月。﹞楓枝霜葉稀﹐麥隴人蹤絕。阪峻塡水河﹐轍深礙輪鐵。車行不知寒﹐壁鑪蘊奇熱。蠖蟄正求伸﹐開窗迎霽色。荒墅疑有無﹐寒塔半明滅。羚羊性機警﹐聞聲頸已側。馴鹿亦失馴﹐引綞故不曳。衝寒過峽谷﹐轉巓落澗穴。有如遠徵軍﹐白戰聯行列。又如常山蛇﹐首擊尾應節。宛轉出隧道﹐時鐘報片刻。煙冥千百里﹐溫埠近眉睫。﹝謂溫哥華也。﹞海風送暖流﹐餘寒只一瞥。我驚域外奇﹐心情早飛越。歸座快談瀛﹐陶然忘歲月。」又《楡城憶舊》云「梅村譽蒼洱﹐佛教之齊魯。密宗轉法輪﹐緣深綠度母。多年育王化﹐聖迹爍今古。卽論風景區﹐此邦亦樂土。連山十九峯﹐蒼翠歷可數。湖水漣且漪﹐寒玉憂洲渚。煙柳滿城春﹐松雪眾山雨。俯瞰大裙野﹐泱泱誰步武。我落塵綱中﹐別家年卅五。親交日以稀﹐問訊忘爾汝。因風懷故鄕﹐中情多激楚。兒童釣遊地﹐笑樂何時補。且待徵車發﹐挹爽淸靈府。皈心佛境界﹐永作湖山主。」君𨿽寡交遊﹐而篤於故舊。每公退﹐輒閉門攤書。近亦皈心佛土﹐心平气和。而爭名网利者﹐猶吹毛而詆謨之。澆薄之習﹐非所望於吾滇人也。

陳石遣老人嘗訓予詩云「天遣衰年邁老耆﹐交親零落漸無遺。於今上國推吳越﹐孰與聯吟繼陸皮。多謝置郵傳傑句﹐大難命駕起相思。出遊肯借江山助﹐豈少欣奇共析疑。」且函謂冀出遊以廣江山之助﹐意甚殷摯。實則余自蹈重洋數萬里而歸﹐吳﹑越﹑燕﹑齊﹑湘﹑楚﹑粵﹑豫﹐皆數數遊覽﹐久已倦遊。世界日新﹐頑鈍之軀﹐動形鑿枘﹐亦不願以老朽面目﹐出而取憎於人。石老之意﹐只有心領神會而已。

石遺經學小學﹐皆極通貫﹐談禮之詩﹐如《桂湖弔升庵先生》一首﹐最爲愜心貴當。與升庵因議大禮﹐同時被杖者尙有給事中滇人毛公玉。毛公卽昆明之髙蟯人﹐升庵謫戍﹐常講學於此。而毛公已喋血明廷﹐一瞑不返矣。滇人卽髙蟯建毛楊二公祠以祀之。後乃徑稱爲升庵祠﹐幾忘毛公之死事尢烈也。詩云「經言爲人後﹐爲子無明文。後者主繼統﹐本來爲君臣。衰麻三年喪﹐君父禮可援。子者屬天親﹐昭穆所必分。《公羊》爲之子﹐蛇足增三言。兄弟變父子﹐此義不敢聞。譬如唐宣宗﹐武宗其侄孫。乃使禰武宗﹐於理殊不倫。嘉靖繼大統﹐興獻所必惇。大夫父爲士﹐祭禮從其尊。更揆追王禮﹐三王本國君。妾母以子貴﹐《公羊》且云云。明儒疏經術﹐諫諍徒斷斷。一逢獨夫怒﹐杖斃何紛紛。與人骨肉事﹐辜我父母恩。先生𨿽嚴譴﹐性命猶保存。一代著作家﹐相如復子云。可憐黃安人﹐薄命怨三春。日歸復其雨﹐奇詩訟煩冤。景蘭商嗣音﹐國亡休並論。」命義精稿﹐持論明通﹐惜二公不得見之矣。談經之詩﹐易涉迂滯﹐非筆端明快者﹐不易得合作。繽蘅有《孝園得齊永明孔子問禮圖刻石﹐築亭徵詩﹐分得廢字》一首﹐足與前作抗衡。詩云「國必有興立﹐惟禮不可廢。禮失求諸野﹐世運乃益晦。觥觥《禮運》篇﹐大同闡精義。後來綱常說﹐曲解紛眾喙。去聖萬里遙﹐徒資一姓利。太息元化漓﹐正坐叔孫輩。東魯秉禮邦﹐柱下典章寄。尼山與苦縣﹐精誠通寤寐。至今披畫圖﹐想象深衣對。學儒每絀老﹐龍門有深喟。試爲尋心源﹐毋乃數典昧。戴侯本禮宗﹐家學檁授《記》。洛裝載石歸﹐築亭更題字。嵯峨校士場﹐淸切論文地。持此詔邦人﹐義等懸象魏。作頌奚敢辭﹐太平終可致。」寓議論於體格音韻之中﹐舉重若輕﹐行所無事﹐此境良不易到。讀鑲蘅詩者﹐七律多﹐七占少﹐頗有渴望其披露古體者﹐特舉五古一首﹐以見梗槪。玆更錄七古三首﹐皆淸切雋永﹐大雅舂容。嘗與惺龕論其詩﹐章妥句適﹐淺嘗者恆易視之﹐而不知其醇曠淸夷﹐功候甚深﹐不易臻斯詣也。《新曆歲除前一夕雨中訪翼謀龍蟠裏圖書館爲賦長句》云「聽雨難得山館佳﹐論文難得霜檠偕。䢐年百倍情緒惡﹐訪君夜話顏爲開。交衢冠蓋競徵逐﹐天許寂寞娛吾儕。兪﹝理初﹞薛﹝慰農﹞風流尙在眼﹐龍潭故事知者誰﹖春盤嘉會騰萬口﹐江東顧五﹝石公﹞骨已灰。酒狂頗亦關世運﹐眇然人物供推排。君學欲追惠松崖﹐君才殆過章實齋。書成投老詫何福﹐肯以憂患攖天懷。燹余裏乘劬掇拾﹐世議未可疑其私。白下舊人君所稔﹐堆胸況有蘭成哀。期君Г筆成掌錄﹐火速喚取詩魂回。﹝君居白下久﹐時方有《金陵寓公綠》之輯。﹞」《首夏木瀆舟泛遂訪靈巖山館舊址》云「輕橈隨分過秀溪﹐屯阝童導客尋招提。山當日盛亭館﹐白頭誓墓何曾歸。書堂遺址廢亦久﹐同時師友知者誰。﹝謂沈歸愚惠定宇諸老。﹞只今水木尙明瑟﹐讀碑奠酒空含淒。﹝水木明瑟園在上沙﹐王石谷曾繪圖﹐後攺翠公墓。﹞我生對公有餘慕﹐名字偶合綠何奇。所嗟落百無似﹐慚愧﹤齒軍﹥叟深見期。﹝謂李審言﹞辦香願下南丰拜﹐爭墩寧學荊文癡。狀頭開府適然耳﹐公之志業豈在斯。傳語山靈負宿諾﹐風味猶是霜檠時。﹝集中《送友人之江南詩》『煩到靈嚴傳一語﹐山人已負十年期』自注﹕余重時讀書靈轟山時﹐本意十年作歸計﹐今已逾期云云。﹞詩名治功每相掩﹐兼斯二者疇能齊。一事吾輩滋嘆羨﹐書局到處皆相隨。」今縹蘅治黔﹐日起有功﹐將來何難與山娩美。視半山之罷相歸來﹐猶斤斤於一墩之名者﹐度量之廣狹異矣。

長汀江叔海師﹝瀚﹞充大學提調時﹐暇輒從之談藝﹐煦煦相親﹐知無不言。同時如於式枚﹝晦若﹞﹑李亦元﹝希聖﹞諸先生﹐靡不如是。出京後﹐每憶及春明舊夢﹐惘恫然有天上人間之感﹐深惜爾時之景光﹐爲不易得也。師以義寧陳右銘﹑善化瞿子玖﹑張劭子諸公保薦﹐應經濟特科﹐旣入都﹐徘徊久之﹐意有所不慊﹐竟不待試﹐翩然南歸。往晤兪曲園先生於春在堂﹐曲園笑曰「徵士公車﹐亦如剡溪訪戴﹐興盡而返乎﹖」未幾由南而東﹐住日本數月﹐於其風土人情﹐及其山川形勢﹐與夫賢士大夫之往還﹐約略皆見於詩。得絕句一百首﹐曰《東遊艸》。在都中與都人士往復唱酬﹐多憂時感事之作﹐曰《北遊艸》。出都時賦詩云「三宿意空厚﹐《五噫》歌且休。算來廷試日﹐應早到蘇州。」又《發蘇州》云「此去不關廷試事﹐重尋舊夢十三年。」然則師於出處之際﹐審之又審﹐非徒如曲園所嘲「乘興而來﹐興盡而返」也。南遊諸什﹐曰《南遊艸》。又有《愼所立齋稿》﹐大抵五言宗《選》體﹐七言宗盛唐﹐亦多有關時務之作。其雜詩十二首﹐統籌大局﹐衡量古今﹐與當時韶書所謂學問淹通﹐洞達中外時務者﹐庶幾無娩色。師於民國二十五年始逝世﹐年已過八十矣。石遺老人挽詩有云「旣而徵柴車﹐不試如傅山。同徵復同官﹐文酒日以歡。」及「一道領中州﹐河洛天中間。招邀登髙髙﹐小隊巡河幹。香山築白亭﹐索題飛吟箋。無何變海桑﹐會合仍幽燕。知舉君畱都﹐書局我歸閩。君家循吏傳﹐下筆愧如椽。羨君有鳳毛﹐扶搖早髙騫」云云。蓋師官開﹑歸﹑陳﹑許道﹐𨿽未竟所施﹐而世兄江庸歸國後﹐有聲法界﹐足補師門所未逮﹐師其可以無憾矣。師詩除見諸《近代詩鈔》十餘首外﹐《登上海城樓》云「歇浦擅隆富﹐四紀及玆年。陰風海色暮﹐曠望心茫然。居雜蛇豕族﹐歌遏蛟龍淵。連鏈馳橫術﹐飛甍帶遠天。豈惟春長在﹐夜夜冰輪懸。爭誇綺紈盛﹐誰念風化遷。繅賄溢闐闐﹐洲渚成桑田。繁華事難久﹐翻覆盟易捐。莫持《徙戎論》﹐試賦《招隱》篇。」《國學韓文公祠》云「韓公當日詠《石鼓》﹐振筆還思李與杜。岐陽寶物移京師﹐此義原從我公取。而況曾爲博士官﹐祀之太學固其所。後世士風日衰茶﹐行如妾婦志商賈。肺腸已與前賢殊﹐爭怪文章不如古。天生昌黎豈無意﹐特爲中流作砥柱。互見瑜瑕玉乃眞﹐能通今古儒非腐。議兵議鹽讜論聞﹐《原道》《原毀》髙辭吐。風義尢推百世師﹐友名我成孤我撫。上書不諱幹宰執﹐謝表寧嫌戀君父。豈似小儒內不足﹐苦心掩著工彌補。公名此日重山斗﹐生前亦未免譏侮。志士仁人心莫灰﹐有時賢愚當自剖。頓首再拜臨風前﹐狂言忽發公儻許。」士風日靡﹐國運隨之﹐行如妾婦數語﹐寧爲過激之詞耶。

仁和徐花農﹝琪﹞與予家有通家之誼﹐爲曲園得意門生。書法初學玉局﹐極其挺秀﹐後入二王﹐亦托體髙華﹐筆力圓轉自如﹐嘗謂予曰「予書海內除一二人外﹐無與抗顏行者。」其言非誇。蓋自廣東學政罷官後﹐世遂無不知其書者﹐特不知所謂一二人者爲誰耳。詩亦雅有曲園風度﹐殆於香山﹑放翁爲近。自云亦學東坡﹐而格律過之。《招同門諸君集於兪樓﹐王夢薇大令用曲園師年字韻紀其事依韻奉和》云「小別兪樓又一年﹐偶攜儔侶便開筵。隔窗山鳥迎人語﹐掠水垂楊顧影憐。春色頓生詩筆底﹐豪情都湧酒杯前。瓢池新漲君知否﹐魚浪吹珠个个圓﹝瓢池在兪樓後。」﹞《茶陵尙書移節陜甘﹝譚鍾麟﹞和曲園師韻》云「天爲中興毓蓋臣﹐蒼生霖雨待斯人。久聞相業齊裴度﹐況有淸名比賀循。述職勿勞趨北闕﹐﹝拜傘後有勿庸來京請訓之諭﹞。籌邊自昔重西秦。重來處處皆持節﹐隴上湖邊總是春。」酬應之作﹐本不足以見其長﹐略錄一二﹐以紀一時韻事耳。花農有印章曰「四世備歷六官﹐九代俱封一品。」蓋其家自文敬﹑文穆以來﹐世代簪紱﹐洵非虛妄﹐第不宜自爲表刨耳。此習自板橋﹑隨園輩倡之﹐後遂踵事增華﹐變本加厲﹐卽曲園亦未能免俗。曲園嘗有私印云「煌煌天語﹐寫作俱佳」﹐自謂閩督英香巖陛見時﹐文宗諭有「寫作俱佳﹐人頗聰明」之語。夫曲園爲文宗時革職之員﹐未必尙有是語﹐卽有之﹐亦不應以煌煌等字表裸之。曲園又有私印曰「海內翰林第二」﹐所謂第一者﹐蜀人伍嵩生也。同時彭雪琴尙書有私印曰「天下第一恨人」﹐語甚冷雋。而曲園乃日不如易「恨」字爲「仙」字﹐花農謂不如易爲「福」字﹐皆失之遠矣。後康南海有私印日「歷二十六國﹐行三十七萬里」﹐則所謂讀萬卷書﹐行萬里路﹐當之無娩也。前輩有謂傅靑主𨿽未應試﹐因賞內閣中書﹐亦有「徵君內閣」之標榜者﹐其信然耶。

淸季吾滇人之開府於各省者﹐除蒙自楊文駿﹝安徽巡撫﹞文鼎﹝湖南巡撫﹞昆仲歷年在外﹐與鄕人少往還﹐其詩文莫可徵考外﹐楊鼎臣﹝增新﹐本鎭迪道兼提法使﹐民國成立後始升任都督兼民政長﹐嗣是鎭新疆十七年﹞只有日記及《老子注》文牘等﹐其詩亦不少槪見。惟王豹君﹝人文﹐太和人﹞及朱經田﹝家寶﹐黎縣人﹞詩﹐頗多可采。兩人之事迹﹐亦與淸季政局關系極爲重要。豹君由光緒壬午舉人﹐聯捷成進士﹐以卽用知縣﹐分發貴州﹐浮沈幾二十年。督撫公卿﹐頗有知其才者﹐交章論薦﹐不三四年﹐歷郡守監司﹐迨拜州藩之命。時趙次珊督川﹐未幾他調﹐遂以豹君護督篆。會川漢鐵路收歸國有之事起﹐川民羣起抗爭。辛亥五月二十一日﹐開保路股東大會﹐不期而集者數千人﹐赴總督署﹐環請電朝廷力爭。豹君念民气不可彊抑﹐疏劾盛宣懷﹐不慊於閣部。於是朝旨加豹君侍郎銜﹐授川滇邊務大臣﹐促入覲。行至西安﹐有褫職逮問之旨﹐未及奉﹐秦中已響應革命﹐全川亦騷然﹐淸社屋矣。民國成立﹐被舉爲參議院議員﹐避地棲遑﹐往來於津滬間。酒澆塊壘﹐詩寫牢愁﹐以此後所得爲多。至壬申﹐年七十﹐刻其所作爲《避廬詩存》﹐共三百餘首﹐近體居十之六七﹐多山水遊覽友朋唱訁州之作。而躬與川事﹐爲淸室淪亡共和成立之一大關鍵﹐反無所發攄。意者時事倥傯﹐無暇於筆墨之事耳。前錄其七絕數首﹐頗具淸逸之致。玆再錄其《七十感賦》七律六章﹐於其一生經歷及有關時事者﹐頗可考見焉。詩云「彊半春光憂患中﹐飄零七十已成翁。津潮怒湧狂濤白﹐淞水橫飛熱血紅。多負傳文期不朽﹐敢言勛業遇終窮。餘生無限滄桑感﹐回首前塵萬事空。」「昆池碧血燈宵火﹐浩劫蒼茫墮地來。﹝同治癸亥正月十六夜誕生﹐前夕燈宵﹐回亂正烈﹐總督潘鐸被害﹐故云然。﹞劍影入懷驚異夢﹐﹝生時先大夫夢一偉丈夫授劍佩之﹐寤後文適墮地﹐故乳名靑萍。﹞鬢絲老我竟凡胎。科名親喜差紆望﹐廬墓天遙只忍哀。白首蒼雲歸未得﹐晚香孤負故園梅。」「湄潭學治豈求安﹐﹝初任湄潭﹐以汪龍莊《學治臆說》爲師法。﹞自古親民是此官。敢翔弦歌畱雅化﹐不忘稼穡識艱難。鐫巖愧對靑天譽﹐禱雨寧辭白簡彈。﹝黔旱獨報災請賑﹐川東道黎尊齋爲達之北洋王夔相﹐𨿽得賑欺﹐而大府不慊﹐欲參辦﹐遂引病乞休解組去。﹞五載離憂詩一卷﹐行間猶帶淚痕看。」「桂嶺回旋又度遼﹐﹝乙已簡放廣西南容府﹐丙午調奉天錦州。﹞書生戎馬萬山遙。乘軒南粵搜珠玉﹐﹝丁未任廣東提學使。﹞拂袖西川動斗杓。﹝戊中由陜藩調蜀。﹞勁艸不因風疾靡﹐孤松肯爲歲寒凋。危言恨少回天力﹐一息猶存愧遜朝。」「黯淡河山廿一年﹐戰爭功罪只由天。幹霄民气期無敵﹐如火軍容望解懸。可信海牙公論在﹐慘懷國恥眾心鐫。衰軀亦有興亡責﹐滿眼虫沙忍自全。」「不死眞慚竟古稀﹐住山出世願都違。亂離那有林泉想﹐垂老還思杖履歸。對酒猶豪朋舊盛﹐憂天欲醉夕陽微。懸弧善禱殊多愧﹐自有千秋任是非。」其川事一段﹐僅於《題趟堯生侍禦萬松深處手卷》五言中見之﹐有云「蜀亂天下先﹐聚斂叢怨ゥ。操舟民猶水﹐能載亦能覆。吁嗟四海窮﹐焉能永天祿。余疏傷罪言﹐君章空累牘」云云。卽謂此也。全詩已見王什公《今傳是樓詩話》﹐玆不贅錄。經田己卯舉人﹐由庶吉士散館用知縣﹐出任淸苑縣﹐升保定府﹐遷通水道﹐氵存涉兩司﹐升吉宣林巡撫﹐移節安徽。民國後攺任都督﹐罷官後﹐流寓津門未歸。𨿽不以詩名﹐偶一涉筆﹐不落凡近。《今傳是樓詩話》嘗錄其《贈什公北發》七律一章﹐《送日人立花小一郎中佐歸》長均七古一章﹐其友虞山言仲遠﹝惇源﹞所錄﹐時方在保定。詩與國故有關﹐因錄之云「立花中佐時之髦﹐湖海意气元龍豪。握奇金版富兵韜﹐匡勃軍政何勤勞。﹝立花任軍事顧問﹐北洋常備軍制多出其手﹐時方解約歸國。﹞臨淮壁壘肅旌旄﹐連錢戰騎騰於槽。將軍好武兼風騷﹐新詩吟出諧瑯墩。天長聖節喜初遭﹐蓮池雅集玉餿叨。玻璃杯斟蒲萄﹐菊天共評劉郎糕。酒酣耳熱語嘈嘈﹐陳義直薄秋云髙。曰我友邦誼可褒﹐接壤如古滕與曹。協力禦侮蕩腥臊﹐臥榻漫訁羽人毛。我聞君語增郁陶﹐痛癢恍被麻姑搔。慷慨長嘯眺神臯﹐匣劍躍作龍虯號。圖們鴨綠捲驚濤﹐千年華表淪蓬蒿。豺狼無厭性桀騖﹐遼瀋攫孥捷於猱。楚問九鼎吳百牢﹐非理要索恣貪饕。隴得詛有蜀可撓﹐皮之不存安附毛。所冀邦交固漆膠﹐纏綿春繭同春繅。風輪火艦蟻千艘﹐矛戟偕作吟同袍。矧復邊釁非我挑﹐長短自有公法操。一割漫曬舊鉛刀﹐執鞭願屬韃與橐。橫流東去障滔滔﹐權利忍令侵秋毫。會須驅除虎狼嗥﹐旋斡艮維扶柱鰲。嗚呼天道本不訁舀﹐睡獅長睡徒訾警。相期努力脫其絳﹐飛騰東亞參翔翺。嗟君行色上徵篙﹐都門未餞中山醪。臨別贈言愧叫囂﹐蕪詞聊壓芙蓉朋。」

秦宥衡提學﹐有《丁巳都門感事》一首云「嗚咽中江入海流﹐知君淸坐不勝愁。魯戈過眼空三捨﹐宋鐵傷心盡六州。自昔武夫避黃髮﹐於今吾道屬蒼頭。人間合有蟾蜍壽﹐書劍臨風涕淚收。」蓋是時張勛復辟﹐禮羅時賢遺老﹐康有爲旣居要職﹐拉王聘三入都﹐授學部侍郎。未幾事敗﹐宥橫與聘三交誼甚摯﹐而深惜其此一行﹐故有宋鐵之句。張勛幼年﹐曾充其長隨﹐而詩意反深予之﹐爾時一般遺老之見固如是﹐不僅宥衡一人也。

羅佩金督川﹐與劉存厚交惡﹐中央派王采丞爲四川宣慰使﹐意在調解。行至重慶而復辟事起﹐羅亦不表示歡迎﹐采丞半途歸矣。有《丁巳重慶感事詩》云「馳驅南北才三月﹐變幻風雲已萬端。竊國幾傷王气盡﹐爭城入見蜀氛寒。空煩籌策憐張詠﹐差喜圍棋有謝安。滄海餘生無可說﹐歌筵相對夜漫漫。」蓋於蜀事頗有計畫﹐故以張詠自況﹐謝安則指段臺肥﹐二詩皆有關史實﹐非泛泛之作。以詩論﹐則宥衡腹笥充腴﹐風骨沈厚多矣。

題畫之作﹐老杜《戲題畫山水歌》《觀嚴公廳岷山陀江圖》等作﹐二十餘首﹐極盡能事﹐蓋詠畫山水﹐與詠眞山水有間也。余得秦鄰煙山水十餘幀﹐蔥秀恬密﹐四王之亞。因略徵友好題詠﹐得詩甚多。迄今二十餘年﹐作者半已物故。每一層玩﹐殆不勝今昔之感也。李厚安太史《題溪山積雪》云「積雪滿山寒正肅﹐髙林無影水無聲。蕭齋徹夜紙窗白﹐疑是前溪明月生。」陳小圃提學《題落木寒山》云「山石蓰寵山木髙﹐山亭茆覆如團蕉。一聲來寒鯛﹐壓檐叢筱紛蕭騷。下有漁子弄輕舶﹐黃蘆白葦相蕩搖。無舵可把推長篙﹐努力撐持無乃勞。嗚呼撐持誠已勞﹐風浪彌天何所逃。」趙樾村臬使《題竹亭幽趣》云「重逢翦竹話宵寒﹐月影篩窗竹數竿。歲晏蒼山風雪裹﹐正煩童子報平安。」「園萬个森靑玉﹐多恐今番伐作薪。翠袖天寒誰徙倚﹐不堪憔悴夢中人。」楊迪樓學博名瓊﹐鄧川人。《題溪山晚霽》云「看山不礙夕陽遲﹐每向林泉寄遠思。憶過巴江新雨後﹐泊舡江上倚篷時。」「卅里明湖傍影斜﹐故鄕最好是漁家。老漁罷釣歸蓮塢﹐臥看西山頂上霞。」同歲生李燦髙﹝增﹐江人﹞。《題楓林飛瀑》云「眼中天地皆塵翳﹐安得蓬山小結廬。醉起呼龍滌杯戔﹐銀河倒落天衢。」「蒼峯鐵立篆螺紋﹐萬丈天梯百轉分。揮盡汗珠下坡尾﹐衣裳猶帶嶺頭云。」以上五人皆墓有宿艸。此外如陳古逸《題柳塘歸棹》云「勞亭碧柳半蕭蕭﹐攀盡長條復短條。一棹欲歸歸亦得﹐莫教閱世涉風潮。」「欲與陶潛共髙隱﹐莫從張緒說當年。綠陰濃處茅廬小﹐信是人間別有天。」趙星海《題晴嵐暖翠》云「浪迹無端別故林﹐道緣終淺世緣深。把君尺幅倪迂畫﹐根觸還山一片心。」「思歸苦乏買山錢﹐艸艸風塵二十年。記得望湖樓上望﹐半巖暖翠落樽前。」袁樹圃《題疏林漁艇》云「欲結茆廬傍水濱﹐秋林輕雨壓紅塵。瓜皮艇子風濤險﹐頻向漁郎好問津。」「遠近人家上下橋﹐天光云影晚蕭蕭。遊蹤合在秋山背﹐不許丹靑著意描。」周滌園《題竹韻松聲》云「金華笠屐劍湖舟﹐記我兒時屢釣遊。安得此間專一壑﹐水光山色擁岑樓。」「蒼林古木鎖煙嵐﹐天意安排避世寵。除卻樵蘇無个事﹐合邀周黨作淸談。」各人皆有專刊詩集﹐所難得者﹐詩境肖畫﹐亦莫不各肖其人。古人云詩見性情﹐信然。

余又有《粵園圖》徵題﹐圖爲嶺南蔡哲夫談月色夫婦合作﹐界畫甚工致。粵園者﹐段懋堂《說文解字注》云「粵﹐木生條也。《商書》曰﹕若顚木之有粵橋。今《書》作由蘗。《詩序》曰﹕由儀萬物之生﹐各得其宜。蓋由卽粵之假借。伏生作粵﹐孔氐作由。」後世文趨簡便﹐槪書作由。以許文無由字﹐多疑其字非古﹐其實粵由一也。江艮庭欲盡攺《說文》從由聲之字爲從粵省聲﹐段氏謂若然﹐則粵從由聲﹐又何說也。余有小園﹐花木蔚然﹐取粵字生發之意﹐命之日粵園。亦猶蘇州畱園﹑錫山秦園之例﹐﹝畱圓園主原系劉姓﹐說文有「畱」宇﹐無「劉」字﹐故以「畱」名之。秦園見金樟《南廬詩稿》。﹞特園之廣狹繁簡迪別耳。題詠甚多﹐佳作如林﹐而惺寵一首﹐解釋粵字﹐頗爲精嚴。敍余近況﹐亦歷歷如見。詩云「叔重《說文》敗由字﹐紛紛後世滋疑議。或云缶字本相同﹐﹝李陽冰說﹐見《說文系傳疑義》。﹞或云由繇古今異。﹝段懋堂《說文》注。﹞《玉篇》補錄入用部﹐形聲所從亦難識。楚金依注引《商書》﹐粵枋古文趨省易。枝條華函取象形﹐玆說差彊適人意。定庵平居精小學﹐先秦篆籀常寢鎭。新辟小園榜曰粵﹐義據深通自爲記。我常入園笑謂君﹐詩人自昔多奇嗜。晉陽築亭號饅礬﹐壺領有山名﹤垂瓦﹥。時無侯芭好古人﹐問字誰能載酒至。君云止酒已經年﹐淸譙何須謀一醉。庭有樹石可盤桓﹐案有詩書可習肄。嘉賓時復倒屐迎﹐俗子還當鑿壞避。喜我與君居比鄰﹐分占湖壩數弓地。紫藤蔓壁分餘紅﹐綠竹緣坡借濃翠。宵深林隙見微燈﹐知是譬書猶未睡。只今伯魯不悅學﹐欲舉陳編棄圊廁。我題此圖仍墨守﹐一任旁人嗤以鼻。」移山﹝袁樹圃提學所居﹞相距亦不逾一牛鳴地﹐賞予園並愛此圖﹐先題七言古風一首﹐復續五言四章於後﹐則其意之肫摯可知矣。七言云「手摯廣廈千萬間﹐神功斂寂開小園。園之創造基天然﹐花木竹石風月邊。八九間屋陶靖節﹐一二寸魚庾子山。花徑曲曲以磚﹐老梅橫臥低於門。深綠日光不敢穿﹐中有一綾飛來泉。泓半溝半流涓涓﹐銅十二印琴上弦。怡然至樂園主人﹐主人交我三十年。今涵翠樓古瑯環﹐墨花灑透五雲箋。漠賦晉字唐元文﹐宋詩妙入秋毫巓。歐蘇梅黃陳﹝後山﹞陸陳﹝簡齊﹞﹐相從髙詠《招隱》篇。」同歲生吳子白﹝良桐﹞題五古一章﹐用二十四敬全韻﹐毫無牽彊之迹。綠其精於小學﹐故能旁徵博引﹐頭頭是道。與子白唱和詩甚多﹐舉此一篇﹐卽可槪見其力量之雄厚矣。中間敍余所歷﹐亦非泛泛者所能道也。詩云「由君新作園﹐名園以其姓。有如兪樓然﹐遙遙相輝映。爲檢許君書﹐九幹余文竟。正文獨無由﹐聚訟諸儒競。謂卽缶本由﹐謂繇﹤系﹥通並。又或謂爲逸﹐臆斷殊彊橫。此字如果逸﹐全書當變更。母逸子應存﹐食母豈梟獍。從於三十餘﹐理宜一部盛。何反隸他部﹐紛紛各散進。恨生古人後﹐不獲面質諍。由爲粵古文﹐許君名早正。凡從由省粵﹐他部可爲證。從履省舟勿﹐省母不爲病。主人精小學﹐訓詁宗訐鄭。近注石鼓文﹐更遠溯蒼聖。吾言豈其然﹐試爲一品評。憶昔相識初﹐晚淸當國柄。丁西同歲生﹐京華歡聚慶。君後入太學﹐中樞觀國政。我時宦蜀中﹐風塵卑縣令。國變同還鄕﹐先後被朝命。君出守大邦﹐凜凜風骨勁。旋爲入幕賓﹐艸檄陋孫晟。鹽梅和調羹﹐春官掌祭縈。奉使涉重洋﹐如古之會盟。彼國所短長﹐一一詳爲詞。歸途遊名山﹐風土播歌詠。蹤迹逾亞歐﹐謨謀師魏邴。一朝謝政權﹐三旌卻徵聘。買宅傍坡沱﹐辟地平陷。一樓吸湖光﹐湖光揩若鏡。凸凹石玲瓏﹐向背室溫靖。藏書含古香﹐琢詩浚靈性。園拓屋之左﹐一泓秋水淨。落花浮小池﹐魚唼嬉遊泳。老梅立若人﹐淸臒貌恭敬。主人午睡否﹐伸頸若爲偵。時出金石聲﹐名教樂孔孟。時參玉版禪﹐戒律絕淫營。有時佳客來﹐一笑執酒迎。海棠花正開﹐天韶晨妝靚。淸言霏彥國﹐詼嘲雜曼倩。比鄰忘主賓﹐望衡聯婚娉。別墅營髙蟯﹐來去一舟輕。晴日攜芒鞋﹐斜陽理歸榜。月明或信宿﹐遠隔城市負。宵深無羅候﹐鷺鷗爲之迫。年年上華亭﹐禮佛若朝請。儒釋冶一鑪﹐髙人自髙行。名園期不朽﹐繪圖紙黃硬。圖成索我題﹐續貂用自儆。深愧賦如﹐那堪珠璣並。新正資閒吟﹐夜窗紅燈檠。走筆聊塞責﹐貽譏心倆倆。」顧仰山﹝視髙﹞﹑吳石生﹝琨﹞兩太史﹐任志淸﹝可澄﹞監使﹐均各題七古一章。任詩云「我識定庵昔在滇﹐文章爾雅稱時賢。別時道我昆湖需﹐圖成補柳意拳拳。今來不覺二十年﹐相看塵鬢各成斑。我老乃作馮婦顏﹐君修梵行何淸堅。儒門澹泊豈其然﹐世亂往往愛逃禪。自鋤小圃號粵園﹐一樓秀出湖山巓。老梅如雪花正繁﹐早桃紅亦逗春妍。酌我坐我花中間﹐出圖要我詩一篇。我觀圖詠成太息﹐題者諸老昔者若是班。石南今已歸道山﹐古逸亦是古稀人﹐我來但見屏山袁。廿年人事驚風煙﹐況復滄海幾桑田。而園長著湖之偏﹐主人常與湖爲緣。長日作詩稱閉關﹐無酒學佛有酒亦學仙。我來喜作閒官閒﹐不敢題詩爭後先。不願畫著石山前﹐但願主人時時觴我小樓上﹐謂余方有公事姑與俗相捐。」顧詩云「由侯軒彊五十餘﹐昔年懷抱今何如。筆端鳴鳳腰佩魚﹐幡然解組希兩疏。日日寢饋鴻寶書﹐兼研內典探梵珠。百年不肯須臾虛﹐誅茆結屋臨翠湖。竹石淸瘦幽人居﹐以姓姓園名實符。冉溪安用愚溪呼﹐閉門著述蘸墨珠。有時談笑招羣儒﹐嗟我不材如散樗。花尊秋風兩世俱﹐﹝兩家先世﹐秋榜同年。﹞與君相逢卅載初。少年盛气雄萬夫﹐黃塵同馳旅京車。黑夜幾沈浮海桴﹐﹝丁未春偕赴日本﹐輪舶出芝罘百餘里﹐夜闌失火﹐幾罹不測。﹞當時壯志橫九區。不信至此眞窮途﹐出險幸似登天衢。漏舟共濟扶桑隅﹐兩心私慶神福余。人謂天畱有用軀﹐鵬飛萬里南將圖。忽報長安棋弈輸﹐力致富彊管夷吾。多君心苦而詣孤﹐賤子像然歸敝廬。便隨武陵漁父漁﹐醉後狂歌缺唾壺。﹝借句﹞或乃拊缶呼嗚嗚﹐樂不及時胡爲乎﹖雪漸上頭霜在須﹐不知老至寧非愚。爾來攝念參毗盧﹐始悔從前心膽粗。諸有非有無非無﹐文字之障應先除。偏君索題如索逋﹐故人情誼何可辜。交深復恐辭浮膚﹐腸無詩撐搜更枯。俚曲吞吐難小巫。」與仰山相交甚久﹐相知甚深﹐故無泛設之語﹐而苦心孤詣一語﹐於餘二十年來遭際﹐殆如燃犀﹐讀之不禁恫惘數日也。吳詩云「定庵先生愛花木﹐拓地城北山之麓。昔年曾建涵翠樓﹐飽吸湖光與山淥。圖書四壁同娘阝﹐著作千秋亦天祿。近延樓外更築園﹐園名曰粵自不俗。粵省爲由或爲缶﹐是耶非耶可無冫賣。一園篇種和靖梅﹐間雜數叢與可竹。三徑立石尢玲瓏﹐徑爲石遮曲愈曲。更有亭屋半隱明﹐風月無邊看不足。著書人醒石橫陳﹐恍如人在羅浮宿。韻人韻事兩足傳﹐此圖可爲輞川續。」石生亦精訓詁之學﹐所藏書籍﹐小學居多﹐惟不及子白之完備耳。間有《說文補注》之作﹐惜未得見。詩不數作﹐年時偶一爲之。固因政務叢集﹐無暇之故。記其翰林假歸時﹐一身任五處要差﹐安有餘閒以理吟詠耶。狷庵易君題五古一章﹐頗注意圖繪﹐比之龍眠﹐語簡而賅。詩云「摩詰圖輞川﹐韻事流千古。子山賦《小園》﹐懷抱輕華腕。我覽《粵園圖》﹐芳躅遙踵武。蔡叟擅丹靑﹐老筆雄且嫵。梁孟兩壁合﹐位置無乖迕。尺幅羅萬象﹐堪與龍眠伍。叟繪園之景﹐我詠園之主。世亂貴知幾﹐不屑戀簪組。流急則退勇﹐幽棲避网罟。小築翠湖濱﹐湖光供納吐。涵翠樓前地﹐撥蒙辟畦圃。丈室三兩楹﹐坐擁圖書府。研經課兒輩﹐抱膝吟《梁甫》。暮指歸鳥歸﹐晨看乳燕乳。餘情蒔花竹﹐香蔭靄庭戶。旁通及內典﹐神遊佛國土。或招素心人﹐南雅騷幟豎。唱和稿盈尺﹐寧泥聲調譜。偶然得佳句﹐狂笑掌頻拊。啜茗潤詩腸﹐何用酒傾鱖。園蔬佐晚餐﹐燒筍足充肚。我非髯參軍﹐亦豈短主簿。半生守楹書﹐碌碌無足數。不慣趨朱門﹐伺人顏喜怒。追陪香山會﹐淸談沁肺腑。來叩粵園扉﹐如入辛夷烏。他日儻移家﹐詣園乞賃糜。」南雅社興﹐亦近年滇中吟壇一故實﹐詩中及之﹐足補諸作所不足。而於余近二十年之經歷﹐敍之綦詳者﹐厥爲白君小松﹝之瀚﹞詩餘四首。小松博覽﹐工辭翰﹐尢熟於淸季以來海內文學家掌故﹐言之娓娓。嘗作《徐呈五殉難詩》﹐敍同光間國故﹐元元本本﹐幾達百韻﹐其學之富可知。與余共事十餘年﹐凡護國﹑護法諸役﹐幕府視艸﹐小松無不共之﹐故言之淸切有味。此編尙未錄詩餘﹐特舉以爲是圖題詠之殿。調奇《壺中天》﹐其一云「粵園圖就﹐比冒家水繪﹐風光誰勝﹖一卷牛腰題詠徧﹐幅幅母珠堆錦。號合羽岑﹐坊名佛護﹐慧業前身定。英雄活計﹐祖鞭換了淸磬。

佳日野服綸巾﹐尋芳行散﹐煙靄碧蟯近。別墅升庵吟嘯地﹐來去春航秋艇。隔巷濂溪﹐對門臥雪﹐得句飛箋問。買鄰百萬﹐侶儔無此髙亻雋。」其二云「江山如此﹐問桃源何處﹐堪容漁隱﹖城裹盧同原有宅﹐妝點便成仙境。屋就梅邊﹐亭因竹葉﹐心事王姚證。樓名更好﹐翠痕涵卻千頃。一自揖別公卿﹐結盟鷗鷺﹐久矣音書冷。惟有多情湖上水﹐長照東坡瘦影。幾度看春﹐十年面壁﹐怕向危欄憑。重簾深壓﹐任伊鶯叱燕恨。」其三云「覺來一夢﹐記當年幕府﹐曾陪硯幾。檄愈頭風書辟瘧﹐大筆羣推韓李。孺子屍名﹐阿瞞自取﹐傳貴洛陽紙。有才如此﹐荒山竟老無已。聞道管領騷壇﹐兩開南雅﹐蓮社風流繼。石鼓龍文越縵稿﹐玆事須公料理。瀛海乘槎﹐殊方問俗﹐百首新詩美。晨鈔瞑纂﹐此中無限佳趣。」其四云「爲春憔悴﹐幸抽身尙早﹐補樅不死。繭蝶生涯成底事﹐贏得絲成窠毀。四十無聞﹐一丘遂臥﹐回首心還悖。天憐病廢﹐白頭蟑頹何悔。況有老學庵翁﹐造門許借﹐眼福矜鴻祕。竊喜褰裳淸可涉﹐只隔蒼葭一水。聞見三朝﹐丰神兩置﹐塵掃靑松蕊。淸談每接﹐中懷多少幽契。」

瀘西陳古逸﹐以名進士由度支部派充雲南造幣廠總辦﹑大淸銀行監理官﹐民國後一度任外交司﹐遂終隱於滇。晚年彈心佛法﹐四方崇仰﹐夙工書畫﹐尢長倚聲。餘六十歲時﹐曾倚《壽星明》一闋壽餘云「江湧金沙﹐山抹彩雲﹐實毓英賢。溯幽燕負笈﹐鉤河摘洛﹔南疆開府﹐勤政愛民。梅莢凝香﹐菁莪造土﹐更泛枯槎日月邊。英雄老﹐問半生勛業﹐一笑無言。九龍池北林園。已隔斷Й紅十丈塵。有牙簽插架﹐書城坐擁﹔貝文攤案﹐佛海精研。筇竹尋詩﹐寒蒲習定﹐六十平頭白樂天。我何獻﹐只香臺法食﹐菩薩淸泉。」

松泉亦夙嗜倚聲﹐早年有《雙紅豆軒詞》之刻﹐未得寓目。年近古稀﹐猶徧遊名勝地﹐有女弟子黃燦芝﹑何蘅秋等﹐時隨侍遊覽﹐疊相唱和。和燦芝《五月七日國恥感賦滿江紅》云「酸楚哀鴻﹐聲徧野﹑破家亡室。翹首望﹑茫茫藍蔚﹐撫今追昔。大好家居誰撞壤﹐英雄流血化爲碧。看申江烽火遠連天﹐心惻惻。財已竭﹐民疲極。外侮至﹐亡無日。更同根萁豆﹐相煎太急。彌望神州都莽蕩﹐何人收拾殘枰弈。除蒼天速遣聖人生﹐仁無敵。」下半闋傳鈔或有牽誤﹐大致不差。又《秦淮河懷古風入松》云「披襟小坐意遲遲﹐紅豆惹相思。可憐金粉俱塵土﹐將春意﹑托與黃鷓。枉自勞他百囀﹐聽來總是迷離。滿堤楊柳綠依依﹐種植始何時。豪華王謝今安在﹐到春來﹑只見烏衣。欲問秦進舊事﹐除非明月方知。」滇中詞人亦夥﹐自元張景云以來﹐不下五十餘家﹐尢以倪蛻翁﹑戴鯛孫﹑段浴川諸君篇章最富﹐惟都不自收拾﹐致不能各刊集﹐僅於叢書中刊《滇詞叢錄》一冊﹐摭拾叢殘﹐各見一斑而已。寓賢中工詞者亦不少﹐記梁瑞芝專員﹝名正燐﹐巴縣人﹐爲丁酉同歲生﹐由州牧遷廣西知府﹐充督察專員。﹞《庚子北變有感》調奇《氐州第一》云「搔首靑天﹐髙遠莫測﹐我從何處問起。乘興登樓﹐蒼茫四顧﹐大地蕭寒如此。望帝鄕迢遞﹐已被暮雲遮矣。悵想秋風﹐銅駝荊棘﹐淚鉛成水。五載舊遊頻記憶﹐都下繁華名市﹐衣冠第宅﹐一炬泰灰裹。誰令弈棋靡定﹐竟掉下﹑這个不是。長劍孤鳴﹐任萬丈﹑寒光天倚。」

陳蘭卿太守﹝名鷗﹐山陰人﹐宦滇甚久﹐遂隸滇籍﹐年八十三始辭世﹞之《翠竹軒詩鈔》﹐王仲瑜臬使﹝名玉麟﹐昆明人﹐貴州糧儲道署按察使﹞之《悠然樓詩稿》﹐劉銳卿大令﹝名鎭藩﹐癸巳舉人﹞之《師竹齋詩鈔》﹐均得讀之﹐日久健忘﹐不能記憶﹐並原書亦被友人借取﹐無從索還。諸君皆舊遊友好﹐乃不能傳播其詩﹐疏懶闊暑﹐其罪尙可逭乎。惟孫采臣﹝文達﹐昆明人﹐揀發廣西知縣﹐署思恩府﹐以積勞致疾﹐殉贈道員。﹞李少宗﹝澤﹐亦昆明人﹐同時揀發署維平﹐補象州以勞殉。﹞錢小肪三君﹐同歲交好﹐詩皆有獨到處﹐《雲南叢書》中已刻其遺稿﹐而余遊歷日本時﹐小肪曾寫示其《送孫李兩君揀發廣西》五律四首云「迢遞一書札﹐來從我帝京。故人知釋褐﹐宿志遂長纓。不禁云泥感﹐因滋湖海情。瓊華勞北望﹐隔水送君行。」「滿目潢池盜﹐頻煩百里才。兵氛蒙象嶺﹐別夢繞燕臺。害馬知由去﹐飛鴻亦可哀。農桑銷劍戟﹐瞻望使君來。」「並轡向蒼梧﹐玆行已不孤。一麾拋鐵硯﹐五嶺佩銅符。叔季思良吏﹐神仙笑腐儒。殷勤惠雙鯉﹐破浪寄東都。」「煙樹浦蓬島﹐風沙莽薊門。難爲贈行策﹐未許罄離樽。夜雨巴山夢﹐浮雲流水論。重逢蓮社酒﹐相對指襟痕。」小肪平日胸無城府﹐詼諧不羈﹐詩之倜儻俊偉﹐亦適肖其人。陳小圃丈評其門下士﹐有錢諧蔣默之目。蔣謂懷若﹝谷﹞﹐余視艸督署﹐懷若勛辦文牘﹐共事一室﹐一月中殆未間其數語。兩君相較﹐蔣之默視錢之諧﹐殆有過之。小舫後任河口督辦﹐視事甫一月﹐得瘴气﹐遽成古人。余嘗挽以聯云「與我舊同年﹐抵掌論文﹐雋語淸談猶在耳﹔到官剛匝月﹐忘身殉職﹐蠻煙瘴雨總銷魂。」語語皆紀實也。

詩話前編紀《灞橋題壁詩》「柳色黃於馬上塵﹐秋來長是翠眉顰。一彎月更黃於柳﹐愁煞橋南系馬人」﹐譚嗣同見之狂喜﹐謂新樂府工者代不數篇﹐蓋取聲繁促而情易徑直﹐命意深曲而辭或嗶緩﹐二難莫並﹐何以稱世。平生所見新樂府﹐殆以此作爲第一。系在灞橋旅壁﹐塵封隱然﹐拂拭諦辧始得之。故其《莽蒼蒼齋詩集》中《論藝六絕句》第四首云「意思幽深節奏諧﹐朱弦寥落久成灰。灞橋兩岸蕭蕭柳﹐曾聽貞元樂府來。」卽詠此也。王什公《今傳是樓詩話》亦載之﹐殆亦自《莽蒼蒼齋詩》注得來。﹝余前編詩話時尙未見王書。﹞後檢《樊樊山詩集》﹐有《丙戌八月六日過灞橋》一首﹐卽是此作﹐乃知系樊山作也。然譚父官甘陜﹐時在光緒初年﹐嗣同往省之﹐過灞橋故得見。丙戌則爲光緒十二年﹐似樊山又在譚後﹐古人詩往往竟體相同﹐當再質之畱心雅故者。

王湘綺集中不載七律﹐以爲七律非古﹐然頗喜作之﹐其日記中七律甚多﹐惟多直露兀傲之態﹐殆亦自知所短﹐而不欲表瀑耳。玆錄其和樊雲門韻數首﹐筆仗𨿽雄﹐仍不免平日之老態焉。一萬﹕「少陵筆陣掃千兵﹐肯拔王郎跋浪鯨。不信把詩能過日﹐自嫌垂老是虛生。康成行酒曹公恨﹐廣武登臺豎子名。獨坐看山且西笑﹐遙知畫戟晚香淸。」又云「偶曳長裾過戟門﹐故山秋艸怨王孫。彈來栗裏琴三疊﹐閒卻瞻園酒一樽。料得治安詢賈誼﹐也應冷穩學劉坤。白蘋江上風波定﹐惟有飛鴻爪印君。」又云「詩人自古喜相輕﹐忘勢忘年折輩行。肯向紅氈論故事﹐每遺縞紆見交情。官衫北面曾相笑﹐禮數南皮且莫爭。手版一時參護帥﹐知君到處有逢迎。」插用時事﹐近於打油矣。其佳者﹐雄闊多姿﹐勝處去老杜不遠。如《登岱頂》云「黃河如綫海如杯﹐表裹泱泱四望開。戰國自知天下小﹐登封常見聖人來。扶桑浴日光先照﹐匹練浮雲首重回。一片光明盡冰雪﹐便疑身在九璜臺。」《瀑橋》云「天橋溪響靜聲聞﹐玉峽丹梯兩界分。柏上雨成松上雪﹐山中花落水中云。驂龍正有徘徊處﹐匹馬誰從七二君。便與靈仙約來往﹐不須揮手謝人羣。」《九江》云「雄鎭堅城望睫岈﹐橫州蛇勢苦盤孥。五年化盡英雄血﹐九派淘殘江漢沙。廢圃尙聞畱鬼燐﹐沸波誰復祀神鴉。酒樓近接諸夷館﹐不忍停舟問琵琶。」其五古五律﹐已見前編﹐不復錄。

《筱園詩話》謂阮亭七律﹐才力不足﹐多涉空腔。然如《題趙承旨畫羊》一首﹐气格雄渾﹐神髙韻邁﹐如出盛唐人手。而運法用意﹐自亦細密深婉。首句點題﹐淸出所畫之羊﹐次句以畫馬爲陪﹐推開一筆﹐暗攝下意。三四以吳興﹑敕勒﹐對照見意。五六忽用提空一聯﹐髙唱入云﹐振拓後半局勢﹐而以銅駝戀洛﹐玉馬朝周﹐兩兩烘托夾襯。更以子卿牧羝守節作結﹐意愈充足﹐而王孫失節之愆自見。通篇層層洗伐﹐一气相生﹐誠爲此題絕唱云云﹐推許甚至。評隅處亦批卻導竅﹐老眼無花。惟漁洋七律﹐雄渾超邁之作甚多﹐不止此題﹐筱園所取﹐未免太苛。且漁洋此作﹐實胎息荊公《次韻吳仲庶省中畫壁》詩﹐故气息倍爲深厚。玆並錄二作於後﹐讀者試體會之﹐當以予言爲不謬也。荊公詩云「畫史𨿽非顱虎頭﹐逞能滿壁寫滄洲。九衢京洛風沙地﹐一片江湖艸樹秋。行數魚賓共樂﹐臥看鷗鳥吏方休。知君定有扁舟意﹐卻爲丹靑肯少畱。」漁洋詩云「三百羣中見兩頭﹐依然禿筆掃驛驑。蠍來淸遠吳興地﹐忽憶蒼茫敕勒秋。南渡銅駝猶戀洛﹐西歸玉馬已朝周。牧羝落盡蘇卿節﹐五字河梁萬古愁。」

張南皮《湖口》詩云「南疆戰績兩奇蹤﹐赤壁東來數石鐘。」彭剛直公石鐘山之役﹐固亦有名﹐然不及明太祖戰陳友諒之劇烈。蓋就湖口言﹐當引彭事﹐就南疆水戰言﹐則當引明太祖事矣。赤壁一戰﹐曹操北歸﹐鼎足之勢遂成。鄱陽湖一戰﹐明鼎遂定﹐其時友諒最爲勁敵﹐其他不足畏也。王湘綺撰《彭公行狀》云「湖北水陸軍下攻湖口﹐寇扼石鐘山﹑梅家洲﹐力遏內湖軍﹐不令合外江。公率全軍﹐分三隊出戰﹐楊公﹝載福﹞臨江發爲聲援﹐不能進﹐而寇渡石鐘﹐石巖腹置巨﹐正當船衝。公令三版先出﹐大船繼之。前鋒中﹐哨官立斃。公令全船還﹐後船次進﹔有死者復回﹐後者復疊進。傷十餘舟﹐公一不顧。或諫曰﹕『今驅士卒與飛火爭命﹐徒死無益。』公泣曰﹕『水陸用兵五千﹐精銳忠勇之土﹐斃命幹數﹐湖南江西民土﹐屠戮者數十萬﹐每一念之﹐恨不卽亡﹐不破此險﹐勢無生理。今日我死日也。』鼓棹赴之﹐寇焦裂銅飛﹐者震死﹐船銜尾直下﹐與外江合軍﹐歡聲動江。陸軍奮踔﹐從城背山下應之﹐寇大奔﹐遂進奪小姑山﹐復彭澤﹑望江﹑東流﹐寇望風避。」錢牧齋《國初羣雄事暑》所紀云「太祖自將救洪都﹐徐達﹑常遇春等﹐亦自廬州還會師﹐褐纛龍江﹐舟師二十萬人﹐敵兵六十餘萬﹐初戰於康郎山﹐繼戰於渚磯﹐前後八十餘日﹐死者六七萬人。每戰呼聲動天地﹐矢鋒雨集﹐聲雷鞫﹐波濤掀騰﹐照耀百里之內﹐水色盡赤﹐浮屍如蟻﹐彌望無際。當其戰劇時﹐敵梟將張定邊﹐直犯上舟﹐舟適淺﹐危甚﹐幸常遇春從旁射中定邊。兪通海亦來援﹐舟進水湧﹐上舟始得脫。友諒中流矢死﹐其弟友仁﹑友貴及平章陳普略等﹐均被焚死。其參政陳等﹐始舉軍來降。」錢﹑王皆文章巨手﹐敍述有聲有色﹐誠南疆戰事之奇蹤也。

作詩構思﹐至情理逼眞處﹐乃與前人往迹﹐適相符合。或暗指一人一事﹐而按之載籍﹐不止一事相符者﹐所謂言中有物也。此類甚多。近見梁眾異﹝鴻志﹞詩﹐恆有此境﹐如近作《故居》云「磨滅華年此最多﹐眼明重見舊。書聲定有鄰人記﹐車轍曾經長者多。世法易生三宿戀﹐家風不攺《五噫歌》。南榮奉母知難再﹐惜往傷今鬢易皤。」其第三句﹐合之往迹﹐當不止一人。余所記者﹐淸乾隆時髙郵沈旣堂﹝業富﹞﹐年二十二﹐舉於鄕﹐次年﹐聯捷成進士﹐入詞林﹐歷充江西﹑山西副考官。有謂公早達爲幸者。其鄰里擊柝之人嘆曰「吾輩每當子夜風雪時﹐過沈氏書樓﹐未嘗不聞讀書聲﹐何幸也﹖」見阮文達所撰《墓志銘》。讀之情景如繪﹐眞可爲後進勗勉。至都玄敬勤學﹐夜深不輟﹐吳門有娶婦者﹐夜風雨大至﹐滅燭﹐徧乞火無應者﹐雜然曰「南濠都少卿家有讀書燈在。」叩其門﹐果得火。此則𨿽非書聲﹐亦好學者之佳話也。他《如丰澤園酒次示秋嶽》云「勝有酒傭知姓字﹐待尋縐卒話承平。」《雪中喜宰平見過》云「舊隨洗缽僧成塔﹐誤記尋詩夢墮廊。」諸聯皆可玩味。

袁忠節公﹝昶﹞丁亥歲暮﹐壽李尊客七律二首﹐尊客稱爲字字新警。漸西村人原稿未載﹐﹝稿只刊至甲申止﹞玆錄存之。一云「六十爲郎未厭遲﹐銅駝陌上墊巾宜。歸然風節和應寡﹐妙得天機知者誰。監曲笠筇追賀老﹐《鐵崖樂府》冠元詩。由來越國山川逸﹐借取才名重聖時。」二云「猩黃花照鵝黃酒﹐破臘年前已得春。晚覺方瞳健勝昔﹐坐忘帶孔瘦移旬。讀穿饑朔三冬史﹐生後髯坡九日身。腰腳明年問何似﹐南郊鳴玉侍祠臣。」又《贈悉伯》云「淨名示疾轉充然﹐乍起寧資服散緣。知見香存消蕙嘆﹐句文身在異蕉堅。人間鸞翮畱中散﹐池上楊枝伴樂天。更約窮探翠微勝﹐試攜竹杖已輕便。」

今世刊行之《錢南園集》﹐只載法梧門一序。楊雪橋詩話尙載有蘭雪生吳嵩梁題句云「亮拔之才﹐植其髙骨。雄勁之气﹐郁爲正音。岱色夜明﹐下臨星斗。河聲秋壯﹐中挾風雷。先生以名節砥柱中朝﹐而詩亦卓然可傳如此。蓋能孤行其意﹐不爲流俗所移﹐故有直造古人處。寡識之士﹐卽文字亦多依附﹐卒與艸木同腐﹐豈不哀哉﹗嘉慶十年六月十三日吳嵩梁記。」「是日雨﹐坐詩寵﹐爲法梧門學士參定朋舊及見錄選存者﹐凡五十首。蓋南園無專集行世﹐師君所刊﹐亦其殘稿﹐故所采尢多」云云。今本仍荔扉先生原本也。

今之提倡白話詩者﹐大抵謂《詩三百篇》﹐除《雅》《頌》外﹐皆爲婦人﹑女子﹑田夫﹑野老之所歌唱﹐故人人易曉。若拘於格律音韻﹐則解人難索﹐扡格鮮通。不知古無韻書﹐卽以官音爲韻書。今之官音﹐古稱雅言。《論語》云「子所雅言﹐《詩》《書》執禮﹐皆雅言也。」雅言者﹐正言也。謂造次談論﹐或用方音﹐至於諷誦詩書﹐臚傳典禮﹐則其言必一出於雅正。《國風》異於謠諺﹐據《小序》說﹐大半刺譏國政﹐此非田夫野老之所爲可知也。其他里巷細情﹐民俗雜事﹐𨿽設爲主客﹐托言士女﹐而其詞皆出文人之手﹐觀於漢晉樂府﹐可以得其例矣。﹝以上多據章氏太炎之說。﹞爲白話者﹐如田夫野老之所爲﹐方言各異﹐遷地弗良﹐是欲求易解而反難通矣。士大夫則無有不知雅言者﹐故十五《國風》不同﹐而其韻部皆同。且諷諭時政﹐規勸友朋﹐豈得徑直從事﹐必也微言婉諷﹐因物寓意﹐使之玩索而有得。所謂言之者無罪﹐聞之者足戒﹐比興之詩﹐所以妙於賦體也。古人有言﹕詩者﹐性根情苗﹐言華聲實。因其言經之以六義﹐緣其聲緯之以五音。音有韻﹐義有類。韻協則言順﹐言順則聲易入﹔類舉則情見﹐情見則感易交。六經首《詩》﹐以能正人心而天下和平也。洎周衰秦興﹐采詩之官廢﹐上不以詩補察時政﹐下不以歌泄道人情﹐止於傷別怨思﹐遊覽放曠。陵夷至於六朝陳﹑梁之間﹐率不過嘲風雪﹐弄花艸﹐詩之爲道益卑﹐取義益狹。矧其淫詞蕩意﹐搖筆卽來﹐尢而相效﹐每下愈況者乎﹖

三言詩自晉散騎常侍夏侯湛始﹐四言詩自前漠楚之韋孟諫楚夷王戊始﹐五言詩自漢騎都尉李陵與蘇武別始﹐﹝或謂蘇李詩系後人假托﹐當以卓文君《白頭吟》爲始。﹞六言詩自漢大司農谷永始﹐七言詩自漠武帝柏梁臺殿聯句始﹐九言詩自魏髙貴鄕公始﹐﹝三言至九言﹐《三百篇》中者有之。﹞歌自荊軻作《易水歌》始﹐﹝沈歸愚《古詩源》以《擊壤歌》爲始。﹞狀詩自枚臯作《麗人行》始﹐﹝歌詩流利爲行﹐引伸爲引。﹞白話詩則自西文之「跑猝力」﹝譯音﹞脫化而來。卽此可以略知其變遷也。

詩話始於鍾嶸﹐宋以降﹐爲之者眾矣。而有盧一代﹐乃絕無之。至宋尢延之始有《全唐詩話》。夫詩莫盛於唐﹐顧當其時﹐絕無爲之評話者﹐毋亦老杜所謂文章得失﹐寸心自知﹐話之者未必能批其卻﹐導其竅﹐徒添畫蛇之足﹐轉傷續尾之貂﹐故不必話﹐亦不能話乎﹖昔佛在靈山會上﹐拈花示眾﹐只迦葉微微一笑﹐遂爾默會。假使當時多一言詞﹐則不契機矣。唐人之詩﹐含蓄委婉﹐眞有心心相印之妙。至宋則盡情透露﹐無惑乎話之者之多也。﹝詩話以宋人爲最多﹞。明淸以來﹐爲者相踵﹐其佳者一語破的﹐開示後人法門不少。次或畱存掌故﹐斟綜人物。又或遺章斷句﹐藉之以傳。李穆堂比於葬暴露之骨﹐哺路棄之兒﹐功徳甚大﹐吾無戾焉。若夫標榜相髙﹐聲華是騖﹐以筆札泛愛人羣﹐章絳猶譏其師﹔以詞翰獵取車服﹐桓榮轉驕其弟。昔人之所未慊﹐不佞之所弗取者矣。惟是酒後茶余﹐評今隋古﹐有所得則筆之﹐無容心﹐無亻索意﹐僻壤遐陬﹐流傳匪易﹐則務爲搜采﹐藉以闡幽發微﹐厲世磨鈍﹐俾後進者不至望而卻步﹐廢然思返﹐此其區區之微旨也。

