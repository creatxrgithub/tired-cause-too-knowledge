後山詩話﹝宋﹞陳師道著

王師圍金陵﹐唐使徐鉉來朝﹐鉉伐其能﹐欲以口舌解圍﹐謂太祖不文﹐盛稱其主博學多藝﹐有聖人之能。使誦其詩。曰「秋月」之篇﹐天下傳誦之﹐其句云云。太祖大笑曰「寒士語爾﹐我不道也﹗」鉉內不服﹐謂大言無實﹐可窮也。遂以請。殿上驚懼相目。太祖曰「吾微時自秦中歸﹐道華山下﹐醉臥田間﹐覺而月出﹐有句曰﹕『未離海底千山黑﹐才到天中萬國明。』」鉉大驚﹐殿上稱壽。

孟嘉落帽﹐前世以爲勝絕。杜子美﹝九日詩﹞云「羞將短髮還吹帽﹐笑倩旁人爲正冠。」其文雅曠達﹐不減昔人。故謂詩非力學可致﹐正須胸肚中泄爾。

望夫石在處有之。古今詩人﹐共享一律﹐惟劉夢得云「望來已是幾千歲﹐只似當年初望時。」語𨿽拙而意工。黃叔達﹐魯直之弟也﹐以顧況爲第一云「山頭日日風和雨﹐行人歸來石應語。」語意皆工。江南有望夫石﹐每過其下﹐不風卽雨﹐疑況得句處也。

歐陽永叔不好杜詩﹐蘇子瞻不好司馬《史記》﹐余每與黃魯直怪嘆﹐以爲異事。

費氏﹐蜀之靑城人﹐以才色入蜀宮﹐後主嬖之﹐號花蕊夫人﹐效王建作宮詞百首。國亡﹐入備後宮。太祖聞之﹐召使陳詩。誦其﹝國亡詩﹞云「君王城上豎降旗﹐妾在深宮那得知。

十四萬人齊解甲﹐更無一个是男兒。」太祖悅。蓋蜀兵十四萬﹐而王師數萬爾。

韓退之﹝南食詩﹞云「鱟實如惠文。」《山海經》云「鱟如惠文。」惠文﹐秦冠也。蠔相黏爲山。蠔﹐牡蠣也。

白樂天云「笙歌歸院落﹐燈火下樓臺。」又云「歸來未放笙歌散﹐畫戟門前蠟燭紅。」非富貴語﹐看人富貴者也。

楊蟠﹝金山詩﹞云「天末樓臺橫北固﹐夜深燈火見揚州。」王平甫云「莊宅牙人語也﹐解量四至。」吳僧﹝錢塘白塔院詩﹞曰「到江吳地盡﹐隔岸越山多。」余謂分界堠子語也。

黃魯直云「杜之詩法出審言﹐句法出庾信﹐但過之爾。杜之詩法﹐韓之文法也。詩文各有體﹐韓以文爲詩﹐杜以詩爲文﹐故不工爾。」

黃魯直謂白樂天云「笙歌歸院落﹐燈火下樓臺」﹐不如杜子美云「落花遊絲白日靜﹐鳴鳩乳燕靑春深」也。孟浩然云「气蒸云夢澤﹐波撼嶽陽城」﹐不如九僧云「雲中下蔡邑﹐林際春申君」也。

蘇子瞻云「子美之詩﹐退之之文﹐魯公之書﹐皆集大成者也。」

學詩當以子美爲師﹐有規矩故可學。退之於詩﹐本無解處﹐以才髙而好爾。淵明不爲詩﹐寫其胸中之妙爾。學杜不成﹐不失爲工。無韓之才與陶之妙﹐而學其詩﹐終爲樂天爾。

退之詩云「長安眾富兒﹐盤饌羅膻葷。不解文字飲﹐惟能醉紅裙。」然此老有二妓﹐號絳桃柳枝﹐故張文昌云「爲出二侍女﹐合彈琵琶箏」也。又爲李於志敍當世名貴﹐服金石藥﹐欲生而死者數輩﹐著之石﹐藏之地下﹐豈爲一世戒耶﹗而竟以藥死。故白傅云「退之服硫黃﹐一病竟不痊」也。荊公詩云「力去陳言誇末俗﹐可憐無補費精神。」而公平生文體數變﹐暮年詩益工﹐用意益苦﹐故知言不可不愼也。

子美﹝懷薛據﹞云「獨當省署開文苑﹐兼泛滄浪學釣翁。」「省署開文苑﹐滄浪憶釣翁」﹐據之詩也。

王摩詰云「九天閶闔開宮殿﹐萬國衣冠拜冕旒。」子美取作五字云「閶闔開黃道﹐衣冠拜紫宸」﹐而語益工。

楊大年﹝傀儡詩﹞云「鮑老當筵笑郭郎﹐笑他舞袖太郎當。若教鮑老當筵舞﹐轉更郎當舞袖長。」語俚而意切﹐相傳以爲笑。

吳越後王來朝﹐太祖爲置宴﹐出內妓彈琵琶。王獻詞曰「金鳳欲飛遭掣搦﹐情脈脈﹐看取玉樓雲雨隔。」太祖起﹐拊其背曰「誓不殺錢王。」

武才人出慶壽宮﹐色最後庭﹐裕陵得之。會教坊獻新聲﹐爲作詞﹐號﹝瑤臺第一層﹞。

宋玉爲﹝髙唐賦﹞﹐載巫山神遇楚襄王﹐蓋有所諷也。而文士多效之者﹐又爲傳記以實之﹐而天地百神舉無免者。余謂欲界諸天﹐當有配偶﹐其無偶者﹐則無欲者也。唐人記后土事﹐以譏武后爾。

黃詩﹑韓文﹐有意故有工﹐左﹑杜則無工矣。然學者先黃後韓﹐不由黃﹑韓而爲左﹑杜﹐則失之拙易矣。

永叔謂爲文有三多﹕看多﹑做多﹑商量多也。

余以古文爲三等﹕周爲上﹐七國次之﹐漢爲下。周之文雅﹔七國之文壯偉﹐其失騁﹔漢之文華贍﹐其失緩﹔東漢而下無取焉。

陳繹批答﹝曾魯公表﹞云「爰露乞骸之請。」黃裳爲曾侍讀制曰「備員勸講。」乞骸﹐備員﹐乃表語﹐非詔語也。曾魯公謂人曰「使布何所道。」

詩欲其好﹐則不能好矣。王介甫以工﹐蘇子瞻以新﹐黃魯直以奇。而子美之詩﹐奇常﹑工易﹑新陳莫不好也。

熙寧初﹐有人自常調上書﹐迎合宰相意﹐遂丞禦史。蘇長公戲之曰「有甚意頭求富貴﹐沒些巴鼻使姦邪。」有甚意頭﹑沒些巴鼻﹐皆俗語也。

某公用事﹐排斥端士﹐矯飾僞行。範蜀公詠﹝僧房假山﹞﹕「倏忽平爲險﹐分明假奪眞。」蓋刺之也。

魯直謂荊公之詩﹐暮年方妙﹐然格髙而體下。如雲﹕「似聞靑秧底﹐復作龜兆坼。」乃前人所未道。又云「扶輿度陽焰﹐窈窕一川花。」𨿽前人亦未易道也。然學二謝﹐失於巧爾。

蘇詩始學劉禹錫﹐故多怨刺﹐學不可不愼也。晚學太白﹐至其得意﹐則似之矣。然失於粗﹐以其得之易也。

王荊公暮年喜爲集句﹐唐人號爲四體﹐黃魯直謂正堪一笑爾。司馬溫公爲定武從事﹐同幕私幸營妓﹐而公諱之。嘗會僧廬﹐公往迫之﹐使妓踰墻而去﹐度不可隱﹐乃具道。公戲之曰「年去年來來去忙﹐暫偸閒臥老僧牀。驚回一覺遊仙夢﹐又逐流鶯過短墻。」又杭之舉子中老榜第﹐其子以緋裹之﹐客賀之曰「應是窮通自有時﹐人生七十古來稀。如今始覺爲儒貴﹐不著荷衣便著緋。」壽之醫者﹐老娶少婦﹐或嘲之曰「偎他門戶傍他墻﹐年去年來來去忙。采得百花成蜜後﹐爲他人作嫁衣裳。」眞可笑也。

熙寧初﹐外學置官師﹐職簡地親﹐多在幕席。徐有學官喜誶語﹐同府苦之﹐詠蠅以刺之曰「衣服有時遭點染﹐杯盤無日不追隨。」

唐人不學杜詩﹐惟唐彥謙與今黃亞夫庶﹑謝師厚景初學之。魯直﹐黃之子﹑謝之婿也。其於二父﹐猶子美之於審言也。然過於出奇﹐不如杜之遇物而奇也。三江五湖﹐平漫千里﹐因風石而奇爾。

謝師厚廢居於鄧。王左丞存﹐其妹婿也﹐奉使荊湖﹐枉道過之。夜至其家﹐師厚有詩云「倒著衣裳迎戶外﹐盡呼兒女拜燈前。」

世稱杜牧「南山與秋色﹐气勢兩相髙」爲警絕。而子美才用一句﹐語益工﹐曰「千崖秋气髙」也。

魯直有癡弟﹐畜漆琴而不禦﹐虫虱入焉。魯直嘲之曰「龍池生壁虱。」而未有對。魯直之兄大臨﹐且見牀下以溺器畜生魚﹐問知其弟也﹐大呼曰「我有對矣。」乃「虎子養溪魚」也。

歐陽公謫永陽﹐聞其倅杜彬善琵琶﹐酒間取之﹐杜正色盛气而謝不能﹐公亦不復彊也。後杜置酒數行﹐遽起還內﹐微聞絲聲﹐且作且止而漸近。久之﹐抱器而出﹐手不絕彈﹐盡暮而罷﹐公喜甚過所望也。故公詩云「座中醉客誰最賢﹖杜彬琵琶皮作弦。自從彬死世莫傳。」皮弦世未有也。

尙書郎張先善著詞﹐有云「云破月來花弄影」﹐「簾幕卷花影」﹐「墮輕絮無影」﹐世稱誦之﹐號張三影。王介甫謂「云破月來花弄影」﹐不如李冠「朦朧澹月云來去」也。冠﹐齊人﹐爲﹝六州歌頭﹞﹐道劉﹑項事﹐慷慨雄偉。劉潛﹐大俠也﹐喜誦之。

往時靑幕之子婦﹐妓也﹐善爲詩詞。同府以詞挑之﹐妓答曰「淸詞麗句﹐永叔﹑子瞻曾獨步﹐似恁文章﹐寫得出來當甚彊。」

黃詞云「斷送一生惟有﹐破除萬事無過。」蓋韓詩有云「斷送一生惟有酒﹐破除萬事無過酒。」才去一字﹐遂爲切對﹐而語益峻。又云「杯行到手更畱殘﹐不道月明人散。」謂思相離之憂﹐則不得不盡。而俗士攺爲「畱連」﹐遂使兩句相失。正如論詩云「一方明月可中庭」﹐「可」不如「滿」也。

子瞻謂孟浩然之詩﹐韻髙而才短﹐如造內法酒手而無材料爾。

魯直﹝乞貓詩﹞云「秋來鼠輩欺貓死﹐窺甕翻盤攪夜眠。聞道貍奴將數子﹐買魚穿柳聘銜蟬。」𨿽滑稽而可喜。千載而下﹐讀者如新。

龍圖孫學士覺﹐喜論文﹐謂退之﹝淮西碑﹞﹐敍如《書》﹐銘如《詩》。

子瞻謂杜詩﹑韓文﹑顏書﹑左史﹐皆集大成者也。

少遊謂﹝元和聖徳詩﹞﹐於韓文爲下﹐與﹝淮西碑﹞如出兩手﹐蓋其少作也。

王夫人﹐晁載之母也。謂庶子功名貴富﹐有如韓魏公﹐而未有文事也。

退之作記﹐記其事爾﹔今之記乃論也。少遊謂﹝醉翁亭記﹞亦用賦體。

莊﹑荀皆文士而有學者﹐其﹝說劍﹞﹑﹝成相﹞﹑﹝賦篇﹞﹐與屈《騷》何異。

揚子云之文﹐好奇而卒不能奇也﹐故思苦而詞艱。善爲文者﹐因事以出奇﹐江河之行﹐順下而已。至其觸山赴谷﹐風摶物激﹐然後盡天下之變。子云惟好奇﹐故不能奇也。

歐陽公謂退之爲樊宗師志﹐便似樊文﹐其始出於司馬子長爲﹝長卿傳﹞如其文﹐惟其過之﹐故兼之也。

退之以文爲詩﹐子瞻以詩爲詞﹐如教坊雷大使之舞﹐𨿽極天下之工﹐要非本色。今代詞手﹐惟秦七﹑黃九爾﹐唐諸人不迨也。

韓退之﹝上尊號表﹞曰「析木天街﹐星宿淸潤﹐北嶽醫閭﹐神鬼受職。」曾子固﹝賀赦表﹞曰「鉤陳太微﹐星緯咸若﹐昆侖﹑渤澥﹐波濤不驚。」世莫能輕重之也。後當有知之者。

國初士大夫例能四六﹐然用散語與故事爾。楊文公刀筆豪贍﹐體亦多變﹐而不脫唐末與五代之气。又喜用古語﹐以切對爲工﹐乃進士賦體爾。歐陽少師始以文體爲對屬﹐又善敍事﹐不用故事陳言而文益髙﹐次退之云。王特進暮年表奏亦工﹐但傷巧爾。

元佑初﹐起範蜀公於家﹐固辭。其表云「六十三而致仕﹐固不待年﹔七十九而造朝﹐豈云知禮﹗」是時文潞公八十餘﹐一召而來﹐人各有所志也。

昔之黠者﹐滑稽以玩世。曰彭祖八百歲而死﹐其婦哭之慟。其鄰里共解之曰「人生八十不可得﹐而翁八百矣﹐尙何尢﹗」婦謝曰「汝輩自不諭爾﹐八百死矣﹐九百猶在也。」世以癡爲九百﹐謂其精神不足也。又曰﹐令新視事而不習吏道﹐召胥魁問之﹐魁具道笞十至五十﹐及折杖數。令遽止之曰「我解矣﹐笞六十爲杖十四邪﹖」魁笑曰「五十尙可﹐六十猶癡邪﹗」長公取爲偶對曰「九百不死﹐六十猶癡。」

唐語曰「二十四考中書令。」謂汾陽王也﹐而無其對。或以問平甫﹐平甫應聲曰「萬八千戶冠軍侯。」不惟對偶精切﹐其貴亦相當也。

範文正公爲﹝嶽陽樓記﹞﹐用對語說時景﹐世以爲奇。尹師魯讀之曰「傳奇體爾。」《傳奇》﹐唐裴鉶所著小說也。

柳三變遊東都南﹑北二巷﹐作新樂府﹐骫骳從俗﹐天下詠之﹐遂傳禁中。仁宗頗好其詞﹐每對酒﹐必使侍從歌之再三。三變聞之﹐作宮詞號﹝醉蓬萊﹞﹐因內官達後宮﹐且求其助。仁宗聞而覺之﹐自是不復歌其詞矣。會攺京官﹐乃以無行黜之﹐後攺名永﹐仕至屯田員外郎。

寧拙毋巧﹐寧朴毋華﹐寧粗毋弱﹐寧僻毋俗﹐詩文皆然。

魏文帝曰「文以意爲主﹐以气爲輔﹐以詞爲衛。」子桓不足以及此﹐其能有所傳乎﹖

魯直與方蒙書﹕「頃洪甥送令嗣二詩﹐風致灑落﹐才思髙秀﹐展讀賞愛﹐恨未識面也。然近世少年﹐多不肯治經術及精讀史書﹐乃縱酒以助詩﹐故詩人致遠則泥。想達源自能追琢之﹐必皆離此諸病﹐漫及之爾。」與洪朋書云「龜父所寄詩﹐語益老健﹐甚慰相期之意。方君詩﹐如鳳雛出鷇﹐𨿽未能翔於千仞﹐竟是眞鳳凰爾。」與潘邠老書曰「大受今安在﹖其詩甚有理致﹐語又工也。」又曰「但詠五言﹐覺翰墨之气如虹﹐猶足貫日爾。」

老杜云「長鑱長鑱白木柄﹐我生托子以爲命。黃獨無苗山雪盛﹐短衣數挽不掩脛。」往時儒者不解黃獨義﹐攺爲黃精﹐學者承之。以余考之﹐蓋黃獨是也。《本艸》赭魁注﹕「黃獨﹐肉白皮黃﹐巴﹑漢人蒸食之﹐江東謂之土芋。」余求之江西﹐謂之土卵﹐煮食之類芋魁云。

余讀《周官。月令》云「反舌有聲﹐佞人在側。」乃解老杜﹝百舌﹞「過時如發口﹐君側有讒人」之句。

韋蘇州詩云「憐君臥病思新橘﹐試摘才酸亦未黃。書後欲題三百顆﹐洞庭須待滿林霜。」余往以爲蓋用右軍帖中「贈子黃甘三百」者﹐比見右軍一帖云「奉橘三百枚。霜未降﹐未可多得。」蘇州蓋取諸此。

余評李白詩﹐如張樂於洞庭之野﹐無首無尾﹐不主故常﹐非墨工槧人所可擬議。吾友黃介讀﹝李杜優劣論﹞曰「論文正不當如此。」余以爲知言。

禮部員外郎裴說﹝寄邊衣詩﹞曰「深閨乍冷開香篋﹐玉微微濕紅頰。一陣霜風殺柳條﹐濃煙半夜成黃葉。重重白練明如雪﹐獨下閒階轉淒切。祇知抱杵搗秋砧﹐不覺髙樓已無月。時聞塞雁聲相喚﹐紗窗只有燈相伴。幾展齊紈又懶裁﹐離腸恐逐金刀斷。細想儀形執牙尺﹐回刀剪破澄江色。愁撚金鍼信手縫﹐惆悵無人試寬窄。時時舉手勻殘淚﹐紅箋漫有千行字。書中不盡心中事﹐一半殷勤托邊使。」裴說詩句甚麗。《零陵總記》載說詩一篇﹐尢詼詭也。

世語云「蘇明允不能詩﹐歐陽永叔不能賦。曾子固短於韻語﹐黃魯直短於散語。蘇子瞻詞如詩﹐秦少遊詩如詞。」

韓詩如﹝秋懷﹞﹑﹝別元協律﹞﹑﹝南溪始泛﹞﹐皆佳作也。

鮑照之詩﹐華而不弱。陶淵明之詩﹐切於事情﹐但不文耳。

子厚謂屈氏《楚詞》﹐知《離騷》乃效《頌》﹐其次效《雅》﹐最後效《風》。

右丞﹑蘇州﹐皆學於陶﹑王﹐得其自在。

眉山長公守徐﹐嘗與客登項氏戲馬臺﹐賦詩云「路失玉鉤芳艸合﹐林亡白鶴野泉淸。」廣陵亦有戲馬臺﹐其下有路號「玉鉤斜」。唐髙宗東封﹐有鶴下焉﹐乃詔諸州爲老氏築宮﹐名以白鶴。公蓋誤用﹐而後所取信﹐故不得不辯也。

裕陵常謂杜子美詩云「勛業頻看鏡﹐行藏獨倚樓。」謂甫之詩﹐皆不迨此。

呂某公歸老於洛﹐嘗遊龍門還﹐閽者執筆歷請官稱﹐公題以詩云「思山乘興看山回﹐烏帽綸巾入帝臺。門吏不須詢姓氏﹐也曾三到鳳池來。」

曹南院爲秦帥﹐唃氏舉國入冠﹐公自出禦之。戰於三都谷﹐大敗之﹐唃氏遂衰。其幕府獻詩云「賢守新成蓋代功﹐臨危方始見英雄。三都谷路全師入﹐十萬胡塵一戰空。殺气尙疑橫塞外﹐捷音相繼徧寰中。君王看降如綸命﹐旌節前驅馬首紅。」

太祖夜幸後池﹐對新月置酒﹐問﹕「當直學士爲誰﹖」曰「盧多遜。」召使賦詩。請韻﹐曰「些子兒。」其詩云「太液池邊看月時﹐好風吹動萬年枝。誰家玉匣開新鏡﹖露出淸光些子兒。」太祖大喜﹐盡以坐間飲食器賜之。

韓魏公爲陜西安撫﹐開府長安。李待制師中過之。李有詩名﹐席間使爲官妓賈愛卿賦詩﹐云「願得貔貅十萬兵﹐太戎巢穴一時平。歸來不用封侯印﹐只問君王乞愛卿。」

某守與客行林下﹐曰「柏花十字裂。」願客對。其倅晚食菱﹐方得對云「菱角兩頭尖。」皆俗諺全語也。

杭妓胡楚龍靚﹐皆有詩名。胡云「不見當時丁令威﹐年來處處是相思。若將此恨同芳艸﹐卻恐靑靑有盡時」。張子野老於杭﹐多爲官妓作詞﹐與胡而不及靚。靚獻詩云「天與羣芳十樣葩﹐獨分顏色不堪誇。牡丹芍藥人題徧﹐自分身如鼓子花。」子野於是爲作詞也。

王岐公詩喜用金玉珠璧﹐以爲富貴﹐而其兄謂之至寶丹。

閩士有好詩者﹐不用陳語常談。寫投梅聖兪﹐答書曰「子詩誠工﹐但未能以故爲新﹐以俗爲雅爾。」

蘇公居潁﹐春夜對月。王夫人曰「春月可喜﹐秋月使人愁耳。」公謂前未及也。遂作詞曰「不似秋光﹐只與離人照斷腸。」老杜云「秋月解傷神。」語簡而益工也。

余登多景樓﹐南望丹徒﹐有大白鳥飛近靑林﹐而得句云「白鳥過林分外明。」謝朓亦云「黃鳥度靑枝。」語巧而弱。老杜云「白鳥去邊明。」語少而意廣。余每還裏﹐而每覺老﹐復得句云「坐下漸人多」﹐而杜云「坐深鄕裏敬」﹐而語益工。乃知杜詩無不有也。

周盤龍以武功爲散騎常侍﹐齊武帝戲之曰「貂蟬何如兜鍪﹖」對曰「貂蟬生於兜鍪。」外大父潁公罷相建節﹐出帥太原﹐其詩曰「兜鍪卻自貂蟬出﹐敢用前言戲武夫﹗」李待制師中以相業自任﹐嘗帥秦﹐以事去﹐其詩曰「兜鍪不勝任﹐猶可冠貂蟬。」

東坡居惠﹐廣守月饋酒六壺﹐吏嘗跌而亡之。坡以詩謝曰「不謂靑州六從事﹐翻成烏有一先生。」

王斿﹐平甫之子﹐嘗云「今語例襲陳言﹐但能轉移爾。」世稱秦詞「愁如海」爲新奇﹐不知李國主已云「問君能有幾多愁﹖恰似一江春水向東流。」但以江爲海爾。

