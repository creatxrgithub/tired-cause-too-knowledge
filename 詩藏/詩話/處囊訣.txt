處囊訣宋僧保暹撰夫詩之用﹐放則月滿煙江﹐收則云空嶽瀆。情忘道合﹐父子相存。明昧已分﹐君臣在位。動感鬼神﹐天機不測﹐是詩人之大用也。夫詩之用也﹐生凡育聖﹐該古括今﹐恢廓含容﹐捲舒有據﹐有詩之妙用也。詩有五用﹕一曰其靜莫若定﹔二曰其動莫若情﹔三曰其情莫若逸﹔四曰其音莫若合﹔五曰其形莫若象。詩有七病﹕一曰駢經之病﹔二曰鉤鎖之病﹔三曰輕浮之病﹔四曰剪辭之病﹔五曰狂辭之病﹔六曰逸辭之病﹔七曰背題離目之病。凡此七病﹐作詩之人﹐切忌之矣。詩有四合題格﹕一曰放意遠﹔二曰得句新﹔三曰語常用事密﹔四曰莫與古人用事同。詩有眼。賈生《逢僧詩》﹕「天上中秋月﹐人間半世燈。」「燈」字乃是眼也。又詩﹕「鳥宿池邊樹﹐僧敲月下門。」「敲」字乃是眼也。又詩﹕「過橋分野色﹐移石動云根。」「分」字乃是眼也。杜甫詩﹕「江動月移石﹐溪虛云傍花。」「移」字乃是眼也。

