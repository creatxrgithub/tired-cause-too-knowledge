詩人主客圖﹝唐﹞張爲

敍曰﹕唐張爲撰《詩人主客圖》一卷﹐所謂主者﹐白居易孟云卿李益鮑溶孟郊武元衡﹐皆有標目。余有升堂﹑入室﹑及門之殊﹐皆所謂客也。宋人詩派之說實本於此。求之前代﹐亦如梁參軍鍾嶸分古今作者爲三品﹐名曰《詩品》﹐上品十一人﹐中品三十九人﹐下品六十九人之例。然彼捃拾閎富﹐論者稱其精當無遺﹐玆則落落僅此數人﹐於唐代詩人中未及十分之三四。卽所引諸人之詩﹐亦非其集中之傑出者﹐或第就其耳目所及而次第之﹐故不繁稱博引也。余喜其名之舊﹐前人有引以入詩歌者﹐且是本與陳振孫《書錄解題》所記符合﹐故刻以公世之聞其名而未見其書者。童山李調元序。

◎廣大教化

○白居易

含沙射人影﹐𨿽病人不知。巧言誣人罪﹐至死人不疑。掇蜂殺愛子﹐掩鼻戮寵姬。弘恭陷蕭望﹐趙髙謀李斯。陰徳旣必報﹐陽禍豈虛施﹗人事𨿽可罔﹐天道終難欺。明卽有刑辟﹐幽卽有神祇。敬免勿私喜﹐鬼得而誅之。《讀史詩》按此《讀史詩》第四首。「誣人」﹐本集作「構人」。兩「卽」字俱作「則」字。

厚地植桑麻﹐所要濟生民。生民理布帛﹐所求活一身。身外充徵賦﹐上以奉君親。國家定兩稅﹐本意在憂人。厥初防其淫﹐明敕內外臣﹕稅外加一物﹐皆以枉法論。柰何歲月久﹐貪吏得因循。役我以求寵﹐斂索無冬春。織絹未盈疋﹐繰絲未盈斤。裏胥迫我納﹐不許暫逡巡。歲暮天地閉﹐陰風生破村。夜深燈火盡﹐霰雪白紛紛。幼者形不蔽﹐老者體無溫。悲喘與寒气﹐並入鼻頭辛。昨日輸殘稅﹐因窺官庫門﹕繒帛如山積﹐絲絮如雲屯。號爲羨餘物﹐隨日獻至尊﹐奪我身上暖﹐買爾眼前恩。進入瓊林庫﹐歲久化爲塵﹗《秦中吟》按此《秦中吟》十首之二﹐本集題曰《地重賦》﹐注曰﹕一作《無名稅》﹐「憂人」作「愛人」﹐「役我」作「浚我」﹐「盈疋」作「成疋」﹐「燈火」作「煙火」﹐「鼻頭」作「鼻中」﹐「隨日」作「隨地月」。

豫章生深山﹐七年而後知。挺髙二百尺﹐本末皆十圍。天子建明堂﹐此材獨中規﹐匠人執斤墨﹐采度將有期。孟冬艸木枯﹐烈火燎於陂。狂風吹猛焰﹐從根燒到枝。作養二十年﹐方成棟梁資。一朝爲灰燼﹐柯葉無孑遺。地𨿽生爾材﹐天不與爾時。不如糞土芝﹐猶有人掇之。已矣勿重陳﹐重陳令人悲。勿悲焚燒苦﹐但悲采用遲。按此《寓意詩》第一首。本集「於陂」作「山陂」﹐「狂風」作「疾風」﹐「作養二十」作「養材三十」﹐「糞土芝」作「糞上英」﹐「勿悲」作「不悲」。

赫赫京內史﹐奕奕中書郎。昨傳徵拜日﹐恩私顧殊常。貂冠水蒼玉﹐紫綬黃金章。佩服身未暖﹐已聞竄炎荒。親戚不得別﹐吞聲泣路旁。賓客亦已散﹐門前雀羅張。富貴來未久﹐倏如瓦溝霜。權勢去尢速﹐瞥若石火光。不如守貧賤﹐貧賤可久長。傳語宦遊子﹐且來歸故鄕。按此《寓意詩》第二首。「奕奕」﹐本集作「炎炎」﹐「恩私顧」作「恩賜頗」﹐「炎荒」作「遐荒」﹐「未久」作「不久」。

得意減別恨﹐半酣還遠程。按此《及第後歸覲畱別諸同年詩》。「還」本集作「輕」。

人吏畱不得﹐直入故山云。

長生不似無生理﹐休向靑山學煉丹。

白髮鑷不盡﹐根在愁腸中。按已上六句題並無考。

峨眉山勢接云霓﹐欲逐劉郎此路迷。若似剡中容易到﹐春風猶隔武陵溪。《與薛濤》按此詩本集不載。

◎上入室一人

○楊乘

豎子未鼎烹﹐大君尙旰食。風雷隨出師﹐雲霞有戰色。犒功椎萬牛﹐募勇懸千帛。武士日曳紫﹐飛將競執馘。喜气迎捷書﹐歡聲送羽檄。天兵日雄彊﹐桀犬稍離析。賊臂旣已斷﹐賤喉旣已搤。樂禍但鯨鯢﹐同惡爲肘腋。小大勢難侔﹐逆順初不敵。違命固天亡﹐恃險乖長策。蠆毒久萌芽﹐狼顧非日夕。禮貌忽驕狂﹐疏奏遂指斥。動眾豈佳兵﹐含忍恐無益。無鴻恩旣已孤﹐小效不足惜。腐儒一鉛刀﹐投筆時感激。帝閽不敢幹﹐戚戚坐長畫。《甲子歲書事》

◎入室三人

○張祜

萬國見淸道﹐一身成白頭。《上令狐相公》

此地榮辱盛﹐豈宜山中人。《秋晚》

葛溪謾淬張家劍﹐卻是猿聲斷客腸。《葛溪》

書空疑未決﹐卓地計初成。《拄杖》

春申還有三千客﹐寂寞無人報李園。按此《感春申》《君詩》。「還有」﹐本集作「還道」﹐「報」作「殺」。

○羊士諤

風前畱古韻﹐笙磬想遺音。《歷山》

桂配有遺馥﹐鸞飛安可待。按此二句題無考。

塵沙藹如霧﹐長波驚飈度。雁起汀洲寒﹐馬嘶髙城暮。銀釭倦秋館﹐綺瑟瞻永路。重有攜手期﹐淸光倚玉樹。按此八句題無考。

○元稹

屈指貞元舊朝士﹐幾人同見太平春。《感興》

按本集作《酬白樂天杏花園》﹐「屈指」作「算得」﹐「幾人」作「幾員」。

兒歌楊柳葉﹐妾拂石橊花。按此二句題無考。

遠路事無限﹐相逢惟一言。月色照榮辱﹐長安千萬門。《逢白公》

◎升堂三人

○盧仝

○詩闕

○顧況

汀洲涉涉江蘺短﹐疑是疑非兩斷腸。

巫峽朝雲暮不歸﹐洞庭春水晴空滿。

頹垣化爲波﹐陸地堪乘舟。按以上六句題並無考。

大姑山盡小姑出﹐月照洞庭行客船。按此《小孤山詩》。「山盡」本集作「山遠」﹐「行客」作「歸客」。

○沈亞之

詩闕

◎及門十人

○費冠卿

詩闕

○皇甫松

燕相謀在玆﹐積金黃巍巍。上者欲何顏﹐使我千載悲。《登郭隗臺》

勸僧一杯酒﹐共看靑靑山。窅然萬象滅﹐不動心卽閒。按此《勸僧酒詩》。

○殷堯籓

吳宮愛歌舞﹐夜夜醉嬋娟。見日吹紅燭﹐和塵掃翠鈿。徒令句踐霸﹐不信子胥賢。若問長洲艸﹐荒涼無限年。《宮詞》

按本集題作《吳宮》﹐「吳宮」作「吳王」﹐「若問」作「莫問」。

宮女三千去不回﹐眞珠翠羽是塵埃。夫差舊國久破研討會﹐紅燕自歸花自開。《館娃宮》

暮煙葵葉屋﹐秋月《竹枝歌》。按此《送沈亞之尉南康詩》。

欲射狼星把弓箭﹐休將螢火讀詩書。按此《下第東歸作》。

○施肩吾

年來如拋梭﹐不老應不得。按二句題無考。

憶昔將貣年﹐抱愁此江邊。魚龍互閃爍﹐白浪髙於天。今日步靑艸﹐還來經此道。江神也世情﹐爲我風色好。《及第後過揚子江》按本集「白浪」作「魚浪」﹐「靑艸」作「春艸」﹐「還來」作「復來」。

○周光範一作「周元範」。

誰云嵩上煙﹐隨云倚碧落。《投白公》。按「嵩上」一作「蒿上」。

莫怪西陵風景別﹐鏡湖花艸爲先春。《賀硃慶》《余及第》。

○祝天膺一作「祝元膺」。

句曲舊眞宅﹐自產日月英。旣涵嶽瀆气﹐安無神仙名﹖松桂邐迆色﹐與君相送情。《送髙遂赴舉》

兩頷凝淸霜﹐玉鑪焚天香。爲我延歲華﹐得入不死鄕。《寄道友》

蟾蜍夜作靑冥鏡﹐帶蝀晴爲碧落梯。好个分明天上路﹐誰教移入武陵溪。《夢仙詞》按題一作《夢仙謠》。霧紋斑似豹﹐水力健如龍。按二句題無考。

○徐凝

靑山舊路在﹐白首醉還鄕。《別白公》

試到第三橋﹐便入千頃花。按二句題無考。

髙景爭來艸木頭﹐一生心事酒前休。山公自是山人侶﹐攜手醉登城上樓。《答白公》按本集「山人」作「仙人」。

○硃可名

廢斷鏡湖田﹐上書紫閣前。愁人久委地﹐詩道未聞天。不是燒金手﹐徒拋釣月船。多慚兄弟意﹐不敢問林泉。《應舉目寄兄弟》

○陳標

杜甫在時貪入蜀﹐孟郊生處卻歸秦。如今始會麻姑意﹐借問山川與後人。《寄友人》

○童翰卿

大朴逐物盡﹐哀哉天地功。爭得榮辱心﹐灑然歸西風。按此詩無題﹐但題曰《絕句》。

◎髙古奧逸主

○孟云卿

君物歸大化﹐六龍頹西荒。《感懷》

安知浮雲外﹐日月不運行。《苦雨》

孤兒去慈親﹐孤客喪主人。莫吟辛苦曲﹐此曲誰忍聞。可聞不可說﹐去去無期別。行人念前程﹐不待參辰沒。朝亦常苦饑﹐暮亦常苦饑。飄飄萬里餘﹐貧賤多是非。少年莫遠行﹐遠行多不歸。《悲哉行》

按《篋中集》「孤客」作「遠客」﹐「萬里餘」作「萬餘里」﹐兩「遠行」並作「遠遊」。

◎上入室一人

○韋應物

欲持一瓢酒﹐遠寄風雨夕。按此《寄全椒山中道士詩》。「遠寄」﹐本集作「遠慰」。

萬籟自生聽﹐大空長寂寥。還從靜中起﹐卻向靜中銷。《詠聲》。按本集「萬籟」作「萬物」﹐「長」作「恆」。

山深松子落﹐幽人應未眠。按此《秋夜寄邱二十二員外詩》。「山深」﹐本集作「山空」。

舟泊南池雨﹐簾捲北樓風。按此《寄楊協律詩》。「簾」﹐本集作「簟」。

◎入室六人

○李賀

飛香芝紅滿天春。按此《上云樂》句。

酒酣喝月使倒行。按此《秦王飲酒》句。

蹋天磨刀割紫雲。此《硯》句。按本集題作《楊生靑花紫石硯歌》。BT3杜牧

煙著樹姿嬌﹐雨餘山態活。按此《池州送孟遲先輩詩》。「煙著」﹐本集作「煙濕」。

四海一家無一事﹐將軍攜劍泣霜毫。按此《長安雜題》長句第一首。「劍」﹐本集作「鏡」﹐「毫」作「毛」。

山密斜陽多﹐人稀芳艸遠。按此《長安送友人遊湖南》詩。本集注﹕「一作《長安送人》。」

仙掌月明孤影過﹐長門燈暗幾聲來。按此《早雁詩》。「幾聲」﹐本集作「數聲」。

○李余

長安東門別﹐立馬生白髮。

霽後軒蓋繁﹐南山瑞煙發。

嘗憂車馬煩﹐土薄聞水聲。按以上六句題並無考。

○劉猛

月生十五前﹐日望光采圓。月滿十五後﹐日畏光采瘦。不見夜光色﹐一尊成暗酒。匣中苔背銅﹐光短不照空。不惜補明月﹐慚無此良工。《月中》句。

自念數年間﹐兩手中藏鉤。於心且無恨﹐他日爲我羞。古老傳童歌﹐連淫亦兵象。夜夢戈甲鳴﹐苦不願年長。《苦雨》句。

朝梳一把白﹐夜淚千滴雨。可恥垂拱時﹐老作在家女。《曉》句。

○李涉

但將鐘鼓悅私愛﹐肯以犬羊爲國羞。按此《六嘆》第三首。

尼父未適魯﹐屢屢倦迷津。徒懷教化心﹐紆郁不能伸。一遇知己言﹐萬方始喧喧。至今百王則﹐孰不挹其源。按此《懷古詩》。

○胡幽貞

一朝入紫宮﹐萬古遺芳塵。至今溪邊花﹐不敢嬌靑春。《題西施浣紗石》

海色連四明﹐仙舟去容易。天籍豈輒問﹐不是卑朝士。《歸四明詩》

◎升堂六人

○李觀詩闕

○賈馳

河上微風來﹐關頭樹初濕。今朝關城吏﹐又見孤客入。上國誰與期﹐西來徒自急。《秋入關詩》

東風吹曉霜﹐雪鳥雙雙來。按此二句題無考。

○李宣古

冉冉池上煙﹐盈盈池上柳。生貴非道旁﹐不斷行人手。

翠蓋不西來﹐池上天池歇。按以上六句題並無考。「池」字必有一訛。

○曹鄴

欺暗常不然﹐欺明當自戮。難將一人手﹐掩得天下目。《讀李斯傳》

按「常」﹐本集作「尙」。

歧路不在天﹐十年行不至。一旦公道開﹐靑雲在平地。枕上數聲鼓﹐衡門已如市。白日探得珠﹐不待驪龍睡。忽忽出九衢﹐童僕顏色異。故衣未及換﹐尙有去年淚。晴陽照花影﹐落絮浮野翠。對酒時忽驚﹐猶疑夢中事。自憐孤飛鳥﹐得接鸞鳳翅。永懷共濟心﹐莫起胡越意。《杏園卽席上同年》

○劉駕

馬上續殘夢﹐馬嘶時復驚。心孤多所虞﹐僮僕近我行。按此《早行詩》。

只恐塞上山﹐低於沙中骨。按此《古出塞》句。「只恐」﹐本集作「坐恐」。蒲帆出浦去﹐但見浦邊樹。不如馬上郎﹐馬迹猶在路。大舟不相載﹐買宅令妾住。莫道畱金多﹐本非愛郎富。按此《古意詩》。「馬上」﹐本集作「馬行」﹐「令妾住」作「令委住」。

○孟遲

紅映樓臺綠繞城﹐城邊春艸傍墻生。隋家不向此中盡﹐汴水應無東去聲。《廣陵城》

天地有時饒一擲﹐江山論主合平分。《垓下》

冷月微煙渭上愁﹐華淸宮樹不勝秋。《霓裳》一曲千門鎖﹐白盡梨園弟子頭。《過驪山》

注﹕「一作趙嘏詩。」

◎及門二人

○陳潤

丈夫不感恩﹐感恩寧有淚。心頭感恩血﹐一滴染天地。按此四句題無考。

○韋楚老

一從黃帝葬橋山﹐碧落千門鎖元气。《天上行》句。

◎淸奇雅正主

○李益

閒庭艸色能畱馬﹐當路楊花不避人。按此一句題無考。

笳簫漢思繁﹐旌旗邊色故。按此《五城道中詩》。

馬汗凍成霜。按此《從軍有苦樂行》句。

◎上入室一人

○蘇郁

十二樓藏玉堞中﹐鳳皇雙宿碧芙蓉。流霞淺酌誰同醉﹐今夜笙歌第幾重﹖《步虛詞》

按「芙蓉」一作「梧桐」﹐「誰同」一作「畱君」﹐「笙歌」一作「吹簫」。

吟倚雨殘樹﹐月收山下村。按此一句題無考。

◎入室十人

○劉畋

末秋云木輕﹐蓮折晚香淸。雨下侵苔色﹐云涼出浪聲。疊帆依岸盡﹐微照夾隄明。渡吏已頭白﹐遙知客姓名。《晚泊漢江渡》

○僧淸塞按卽周賀。

兩鬢已垂白﹐五湖歸釣魚。按《賀集》《送耿山人詩》有「兩鬢已垂白﹐五湖歸掛罾」句﹐此作「釣魚」﹐或別一首。

夜濤驚柵鎖﹐寒葦露船燈。按此《送耿山人歸湖南詩》﹐一作《送耿逸人南歸》。

谷水生茶味﹐林風減扇聲。按此《早秋過郭涯書堂詩》。本集注﹕「一作《郭勁書齋》。」

磬徹遠巢禽。按此《送幻君法師詩》。《伊》流背行客﹐嶽響答淸猿。按此《出關寄賈島詩》。

○盧休

春寒酒力遲﹐冉冉生微紅。《寒月聯句》

自然艸木性﹐誰祝元化功。

溢浦風生破膽愁。

血染劍花明帳幕﹐三千車馬出漁陽。按以上五句題並無考。

○於鵠

送死多於生﹐幾人得終老。按此《古挽歌》句。

○楊洵美

暮鴉不噪禁城樹﹐衙鼓未殘賓衛秋。按此二句題無考。

三山載羣仙﹐峨峨咸浪中。云衣剪不得﹐此路要可從。我生亦何事﹐出門如飛蓬﹖白日又黃昏﹐所悲瑤艸空。虫聲故鄕夢﹐枕上禾黍風。吾道如未喪﹐天運何時通。《答李昌期》

○張籍

蕃漢斷消息﹐死生長別離。按此《沒蕃故人詩》。

長於送人處﹐憶得別家時。按此《薊北旅思》句。

流光暫出還入地﹐使我年少不須臾。按此《短歌行》句。

采樵莫采松與柏﹐松析生枝堅且直﹐與爾作屋成家宅。按此《樵客吟》句。本集「采樵」下有「客」字﹐「堅且直」作「直且堅」﹐「與爾」作「與君」。

○楊巨源

何事慰朝夕﹐不逾詩酒情。山河空道路﹐蕃漢共刀兵。禮樂新朝市﹐園林舊弟兄。向風一點淚﹐塞晚暮江平。按此一首題無考。

○楊敬之

霜樹烏棲夜﹐空街雀報明。

碧山相倚暮﹐歸雁一行斜。按以上四句題並無考。

○僧無可

白閣未歸日﹐靑門又值春。按此《新年詩》。「白閤」﹐本集作「紫閣」﹐「又值春」作「又見春」。

半天傾瀑澑﹐數郡見廬峯。按此《寄題廬山二林寺》。

○姚合

移花兼蝶至﹐買石得云饒。按此《武功縣中作》第四首。

插劍龍纏臂﹐開旗火滿身。按此《劍器詞》第一首。

家中去城遠﹐日月在船多。按此《送顧非熊下第歸越詩》。「家中」﹐本集作「家山」。

身慚山友棄﹐膽賴酒杯扶。按此《從軍樂》第二首。

◎升堂七人

○方幹

山木又搖落﹐望君還不還。軒車何處去﹐雨雪滿前山。思苦寒星動﹐鄕遙釣渚閒。明年見名字﹐惟我獨何顏。《寄李頻》

按「山水」﹐本集作「眾木」﹐「何處去」作「在何處」﹐「寒星」作「文星」﹐「名字」作「名姓」。

細泉出石飛難盡﹐孤燭和云濕不明。何事懶於嵇叔夜﹐更無書札答公卿。《題桃花塢周處士別業》句。按本集題作《書桃花塢周處士壁》。

枯井夜聞鄰果落﹐廢巢寒見別禽來。《貽天目中峯客》

○馬戴

露气寒光盡﹐微陽下楚邱。猿啼洞庭樹﹐人在木蘭舟。《楚江懷古》句。按此《楚江懷古》三首之一。

夜久遊子息﹐月明歧路間。按此《夕次淮口詩》。

卻憶軒羲日﹐無人尙戰功。按此《塞下曲》第一首。

○任蕃

無語與春別﹐細看枝上紅。按此《惜花詩》。

○賈島

夜半長安雨﹐燈前越客吟。《贈吳處士》句。

島嶼夏雲起﹐汀洲芳艸深。按此亦《贈吳處士詩》。

秋風吹渭水﹐落葉滿長安。按此《憶江上吳處士詩》。

山鐘夜渡空江水﹐汀月寒生古石樓。按此《早秋寄題天竺靈隱寺詩》。

舊國別多日﹐故人無少年。按此《旅遊詩》。

○厲玄

邊艸早不春﹐劍光增野塵。戰場收驥尾聲﹐淸瀚怯龍鱗。帆色起歸越﹐松聲厭避秦。幾時

逢範蠡﹐處處是通津。《從軍行》

○項斯

佳人背江坐﹐眉際列煙樹。《庾樓燕》句。

馬蹄沒靑莎﹐船迹成空波。按此二句題無考。

春風吹雨意﹐何處更相值。《古意》

燭殘催捲席﹐坐冷怕梳頭。按此《曉發昭應詩》。

寒入雁聲長。按此《遠水詩》。「聲」本集作「愁」。

○薛壽按唐無薛壽﹐疑是薛濤之訛。

詩闕

◎及門八人

○僧良乂

風泉只向夢中聞﹐身外無餘可寄君。當戶一翰惟曉一輪惟曉月﹐掛檐數片是秋云。《秋山答廬鄴》

按本集題無「秋山」二字。

○潘誠

棧踏猿聲暮﹐江看劍影秋。《送人遊蜀》句。

僧老白雲上﹐磬寒髙鳥邊。

心已同猿狖﹐不聞人是非。按以上四句題並無考。

三月獨立看花月﹐只欠子規啼一聲。《長安》句。按題一作《長安春暮》。

行人渡流水﹐白馬入前山。

秋深雪滿黃雲塞﹐夜夜鴻聲入漢陽。按以上四句題並無考。

○於武陵

白日不西落﹐紅塵應亦深。按此《東門路詩》。

靑山如有利﹐白石亦成塵。按此《尋山詩》。

四海少平路﹐千川無定波。按此《送客東歸詩》。

○詹雄

塵飛遺恨盡﹐花落古宮平。《洛陽古城》句。

紅粉笙歌人代遠﹐月明陵樹水流東。《銅雀臺》。

○衛準

莫言閒話是閒話﹐往往事從閒話來。

何必剃頭爲弟子﹐無家便是出家人。按此四句題並無考。

○僧志定

惟有尊前今夜月﹐當時曾照墜樓人。

梧桐葉落蟬聲死﹐一夜洞庭波上風。以上四句題並無考。

○兪鳧

顏凋明鏡覺﹐思苦白雲知。

滄洲違約隱﹐紫閣負僧期。按以上四句題並無考。

酬難塵鬢皓﹐坐久壁燈靑。按此《酬王檀見寄詩》。

滄洲未歸迹﹐華發受恩心。按此《秋日將歸長安畱別王尙書詩》。

○硃慶余

滿酌勸童僕﹐好隨郎馬蹄。春風愼行李﹐莫上白銅鞮。《送陳標》

古巷戟門誰舊宅﹐早曾聞說屬官家。更無新燕來巢屋﹐惟有閒人去看花。空廏欲摧塵滿櫪﹐小池初涸艸侵沙。繁華事歇皆如此﹐立馬踟躊到日斜。《題王侯廢宅》。按本集題作《過蒨宅》﹐「繁華」作「榮華」。

◎淸奇僻苦主

○孟郊

靑山碾爲塵﹐白日無閒人。按此《大梁送柳淳先入關詩》。

食薺腸亦苦﹐彊歌聲無歡。按此《贈別崔純亮詩》。本集注﹕「一本無『別』字。」

欲知萬里情﹐曉臥半牀月。按此《獨愁詩》。

◎上入室二人

○陳陶

蟬聲將月短﹐艸色與秋長。

比屋歌《黃竹》﹐何人撼白楡。按以上四句題並無考。

○周朴

古陵寒雨絕﹐髙鳥夕陽明。

髙情千里外﹐長嘯一聲初。按以上四句題並無考。

◎及門二人

○劉得仁

吟苦曉燈暗﹐露染秋艸疏。舊山多夢到﹐流水送愁余。按此《雲門寺詩》。

風定一池星。按此《宿宣義池亭詩》。

○李溟

喬木掛鬥色﹐水驛壞門開。向月片帆去﹐背云行雁來。晚年名利迹﹐寧免路歧哀。前計不能息﹐若爲玄鬢回。《無題》

◎博解宏拔主

○鮑溶

躍馬非壯歲﹐報恩無髙功。斯言化爲火﹐日夜焚深衷。《途中》句。按本集題作《途中旅思》。

天王委管籥﹐開閉奏北門。頂載日月光﹐口宣雨露言。《上太原王》《尙書》句。按本集題作《述徳上太原嚴尙書綬》。

萬里歧路多﹐一身天地窄。《秋懷》句。

◎上入室一人

○李羣玉

詩闕

◎入室二人

○司馬退之

詩闕

○張爲按爲以己詩入句圖﹐蓋用芮挺章《國秀集》例。

詩闕

◎環奇美麗主

○武元衡

詩闕

◎上入室一人

○劉禹錫

故國思如此﹐若爲天外心。《寄白公》句。

湖上收宿雨。按此句題無考。

故人日以遠﹐窗下塵滿琴。坐對一壺酒﹐恨多無力斟。幕疏螢色迥﹐露重月華深。萬境與羣籟﹐此時情豈任。《無題》

按「一壺」﹐本集作「一樽」。

禪思何妨在玉琴﹐眞僧不見聽時心。秋堂境寂夜方半﹐云去蒼梧湘水深。《聽琴》

◎入室三人

○趙嘏

一千里色中秋月﹐十萬軍聲半夜潮。《錢塘》句。

梁王舊館憶秋色﹐珠履少年輕繡衣。按此二句題無考。

滿樓春色傍人醉﹐半夜雨聲前計非。按此《寒食新丰別友人詩》。

三千宮女自塗地﹐十萬人家如洞天。《送人尉江都》句。按本集題作《送沈單作尉江都》。

○長孫佐輔

秋臉無紅衣滿塵﹐萬家門戶不容身。曾將一笑君前去﹐誤殺幾多回顧人。《傷故人歌伎》

○曹唐

簫聲欲盡月色苦﹐依舊漢家宮樹秋。《遊仙》句。

看卻龍髯攀不得﹐九霞零落鼎湖宮。按此《仙都卽景》。「九」﹐本集作「紅」﹐「宮」作「空」。本詩第二句已押「宮」字﹐作「空」字是。

一曲哀歌茂陵道﹐漢家天子葬秋風。

誰知漢武無仙骨﹐滿竈黃金成白煙。按以上四句題並無考。

◎升堂四人

○盧頻

春淚爛綺羅﹐泣聲抽恨多。莫滴芙蓉池﹐愁傷連蒂荷。

一朵花葉飛﹐一枝無光彩。美人惜花心﹐但願春長在。按以上八句題並無考。

○陳羽

詩闕

○許渾

水聲東注市朝變﹐山勢北來宮殿髙。按此《故洛城詩》。本集注一作《登故洛陽城》。

艸生宮闕國無主﹐《玉樹後庭花》爲誰。按此《陳宮怨》第一首。

何郎翠鳳雙飛去﹐三十六宮聞玉簫。按此《秦樓曲》句。本集「何」作「潘」。

經年未葬家人散﹐昨日因齋故吏來。按此《傷故湖州李郎中詩》。「日」﹐本集作「夜」。

垂釣有深意﹐望山多遠情。按此《贈髙處士詩》

○張蕭遠

秦云寂寂僧還定﹐盡日無人鹿繞牀。按此二句題無考。

日暮風吹官渡柳﹐白鴉飛出石頭墻。《廢城》句。

雙雙白燕入祠堂。《乳石洞玉》《女祠》句。

◎及門十人

○張陵

詩闕

○章孝標

明日鑾輿欲向東﹐守宮金翠帶愁紅。九門佳气已西去﹐千里花開一夜風。按此篇本集題曰《宮詞》﹐注﹕「一作《無題》。」

○雍陶

詩闕

○周祚

莫道春花獨照人﹐愁花未必怯靑春。四時風雨沒時節﹐共保松筠根底塵。按此四句題無考。

○袁不約

愁聲秋繞杵﹐寒色碧山歸。《深秋》句。

送將歡笑去﹐收得寂寥歸。《客去》句。

