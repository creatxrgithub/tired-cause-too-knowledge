光宣以來詩壇旁記民國汪國垣

○兪樾與袁隨園

袁簡齋﹝枚﹞﹐己未朝考題爲《賦得因風想玉珂》﹐有句云「聲疑來禁院﹐人似隔天河」﹐刻畫「想」字甚佳。時總裁諸公以爲語涉不莊﹐將擯之。大司寇尹文端﹝繼善﹞爭曰「此人肯用心思﹐必年少有才者﹐尙未解應制體裁耳。此庶吉士所以需教習也。倘進呈時上有詰問﹐我當獨奏。」眾議始息。袁之與館選﹐文端之力也。已而﹐上命尹教習庶吉士。袁獻詩云「琴爨已成焦尾斷﹐風髙轉重落花紅。」此袁尹文字因緣也。兪蔭甫﹝樾﹞幼不習校┈書﹐而故事殿廷考試專重字體。道光三十年﹐兪捷春官﹐保和殿覆試獲第一﹐人皆疑焉。後知爲曾湘鄕相國所賞所致。曾得兪捲﹐極賞其文﹐言於杜文正﹐必欲置第一。羣公集觀﹐皆曰「文則佳矣﹐然倉卒中安能辦此﹖殆錄舊文耳。」曾曰「不然﹐其詩亦相稱﹐豈詩亦舊詩乎﹖」議遂定﹐由是得入翰林。詩題爲《淡煙疏雨落花天》﹐兪詩有句云「花落春猶在」﹐曾奇賞之曰「此與『將飛更作回風舞﹐已落猶成半面妝』相似﹐他日所至末易量也。」後曾氏出將入相﹐功業之盛﹐一時無兩。而兪氏則自罷豫學使後﹐淪棄終身﹐窮老著述﹐𨿽名滿天下﹐然終以書生老矣。同治四年﹐兪在金陵寓書於曾公﹐述及前句。且曰「由今思之﹐蓬山乍到﹐風引仍回﹐洵符花落之讖矣。然比來杜門撰述已及八十卷﹐𨿽名山壇坫萬不敢望﹐而窮愁筆墨﹐倘有一字流傳﹐或亦可言春在乎﹖此亦無聊之語﹐聊以解嘲﹐因顏所居曰『春在堂』。他日見吾師﹐當請爲書此三字也。」師生沆瀣﹐均緣詩句作合。兪氏事正與簡齋相類﹐亦文壇嘉話也。兪氏亦曾以隨園事相媲。其集有《上曾滌生爵相書》云「金陵晉謁﹐小住節堂。一豫一遊﹐叨陪末座﹐窮園林之勝事﹐敍觴詠之幽情﹐致足樂也。憶袁隨園上尹文端啟事云﹕『日落而軍門半掩﹐知鐙前尙有詩人﹔山遊而僚屬爭看﹐怪車後常攜隱者。』樾以山野之眼﹐追隨冠蓋之間﹐頗有昔賢風趣。而吾師勛業髙出文端之上﹐奚啻倍蓰﹐則樾之遭際亦遠越隨園矣」云云﹐正引袁相況。又有《與肅毅伯李少荃同年前輩書》亦有云「頃閱邸抄﹐知承恩命攝篆兩江。因思金陵爲名勝之區﹐又得閣下主持其間﹐未識有一席之地可以位置散材否﹖近世以浙人而作白下寓公者﹐惟隨園老人至今艷稱之。其人品﹐其學術均非樾所心折﹐然其數十年山林之福﹐實爲文人所罕有﹐而非尹文端爲制府﹐則亦安能有此耶﹖樾之薄福﹐固不敢希冀隨園﹐而閣下勛名﹐則髙出文端萬萬矣」云云﹐取譬尹﹑袁﹐意亦猶之。﹝據《隨園詩話》《春在堂隨筆》隱括之。﹞

肅毅伯李少堂制府與兪氏﹐於鄕榜爲同年﹐於翰林爲前輩﹐然兪與李固未嘗一面也。同治元年﹐肅毅奉命撫蘇﹐駐上海﹐有商華伯太守者﹐與兪亦甲辰同年也。公見之問曰「浙江同年有孫琴西﹑兪蔭甫二人﹐頗識之否﹖」以相識對。問所在﹐無以應也。適章采南修撰視學閩中﹐道出上海﹐亦與兪爲甲辰同年。華伯問知兪在天津﹐以告公。公喜曰「若致書﹐先爲吾道意。」兪聞而感之﹐然兪實不知李公何以知之也。同治四年﹐兪氏始識李公於金陵﹐請其故﹐公曰「湘鄕告余也。庚戌會試後﹐余問湘鄕今科得人否﹖舉君名以告﹐因識之﹐不敢忘。去年餘充江南鄕試監臨官﹐見湘鄕公於金陵。猶能誦君覆試時詩也。」兪氏嘆曰「以樾之不肖﹐猶未見棄於師友如此﹐可感亦可愧也。」此一則見兪氏《春在堂隨筆》。

周畇叔星譽

祥符周畇叔《星譽》﹑季貺《星詒》昆仲﹐在同光間並負才名﹐詩﹑長短句並工。而畇叔亦曾見賞於曾湘鄕相國﹐外人殊少知之也。頃見桐城吳先生尺牘﹐有戊戌閏三月十九日《與福建李勉林廉訪書》﹐中云「南中近刻《五周先生集》﹐今呈上一冊。五周先生者﹐敝師畇叔先生昆仲合集也。先生爲文正公髙第弟子﹐庚戌朝考﹐以《山虛水深》命題﹐文正公擊賞先生試帖二句云﹕『鶴舞空崖月﹐龍吟大海潮。』以爲此眞詩人之作。拔置第一。歸告龐省三﹐龐時在公邸教授﹐與先生爲同年﹐聞而走告先師。及揭曉﹐都下轟傳此事﹐以爲藝林佳話。先師在翰林臺諫數十年﹐聲名大振。周荇農先生以才自詡﹐獨心折畇師。今遺稿零落﹐存者亦泰山毫芒耳。」云云。周畇叔受知於曾公﹐與兪蔭甫事極相類。並錄存之。

○周季貺星詒

周畇叔星譽以試帖見賞於曾文正﹐已略載前篇。然其弟星詒學行﹐瑞安孫詒讓有《窳櫎詩質跋》言之甚詳。跋云「右五言律詩一卷﹐周季貺先生所著也。先君以道光庚戌成進士﹐與祥符周叔沄先生爲同歲﹐又同入史館﹐春明文宴﹐往還最密。先生昆季五人﹐咸以髙文邃字﹐名重一時。而季弟季貺先生尢淹洽。喜收藏異書﹐著錄數萬卷﹐多宋元舊槧及乾嘉諸老精校善本﹐三榮郡齋﹐不是過也。先君曩官江東﹐季貺先生亦需次閩中﹐時馳書從先生借鈔祕籍﹐輒錄副見寄。手自理董﹐丹黃雜遝﹐精審絕倫。某某嘗與校讀﹐每伏案欽誦﹐以爲抱經﹑蕘圃﹐未能專美。旣而老友譚君仲修﹐復爲誦先生所作詩詞﹐尢多造微之作﹐則又竊嘆先生述造之富﹐非徒校譬略錄之學也。比先君以太僕引疾歸裏十餘年﹐季貺先生亦解組歸寓吳門﹐書牘疏闊﹐久不相聞。光緒乙未冬﹐先生外孫冒鶴亭孝廉來瑞安﹐得從問先生起居﹐出示先生手定五言律詩五十餘篇。蓋先生少年時著集甚富﹐晚年手自刪簡﹐又質之仲修﹐相與商榷﹐僅存此一卷。髙眇之致﹐寓諸平易﹔嵚奇之懷﹐返之衝澹。抒山長老有云「淸景當中﹐天地秋色。」可與論先生之詩矣。某之少時﹐先君嘗授詩法﹐稍長治經史小學﹐此事遂廢。間有所作﹐神思蹇郁﹐不能申其恉。每念袁簡齋砭淵如先生語﹐輒用自愧。今讀先生玆集﹐托興孤邁﹐妙造自然﹐益復爽然自失。夫商彜周鼎﹐範制簡朴﹐而非巧冶所能放造。此豈塗澤雕繢者所能窺其萬一乎﹖獨恨先君於前年冬棄養﹐與季貺先生卅載神交﹐未得一見玆集﹐此尢孤露餘生所爲展捲而泫然霣涕者已。」

○李慈銘

頃閱李蒓客《越縵堂日記》﹐其中詆毀時人不勝錄﹐玆酌記其一二﹐以槪其餘。

妄人趙之謙者﹐亡賴險詐﹐素不知書。以從戴望﹑胡澍等遊﹐略知一二目錄﹐謂漢學可以當腐鼠也。亦竊購奇零小書以自誇炫﹐嘗得錢竹汀《庸言錄》寫本﹐不知其已刻也﹐深祕之﹐攺造書名﹐冒爲己作以示人。﹝光緒五年己卯十一月廿九日記﹞

閱《鄒叔績遺書》﹐前刻楚人王闓運所爲傳﹐意求奇崛﹐而事迹全不分明﹐支離蕪雜。此人盛竊時譽﹐唇吻激揚﹐好持長短。𨿽較趙之謙稍知讀書﹐詩文亦較通順﹐而大言詭行﹐輕險自炫﹐亦近日江湖佹客一輩中人也。日出冰消﹐終歸朽腐﹐姑記吾言以訁僉後來而已。﹝光緒五年己卯十二月初二日記﹞

文廷式《聞塵偶記》云「李蒓客以就天津書院故﹐官禦史時﹐於合肥不敢置一詞。觀其日記﹐是非亦多顚倒。甚矣﹗文人托身不可不愼也。然蒓客秉性狷狹﹐故終身要無大失。視舞文無行之王闓運﹐要遠過之。」

○記王湘綺

談近代詩壇老宿﹐自以湘綺老人爲首屈一指。然湘綺一生之遺聞軼事﹐言者甚多﹐亦有傳之過甚。玆就所憶及而見聞屬於正確者﹐略記數則﹐以供談薈。

湘綺蚤登賢書﹐旣入都﹐與湖口髙心夔曳裾侯門﹐同爲尙書肅順賓客。時順𨿽未居樞要﹐以禦前大臣得文宗寵任﹐頗與聞國事。引王﹑髙爲策士﹐蹤迹甚密。湘綺辛未日記﹐曾載往視裕庭之子﹐及屢憶澱園往事。裕庭﹐卽順字也。相傳胡曾之任地方﹐專軍務﹐以及左在駱幕時﹐謗讟繁興﹐文宗將與重懲。爲郭筠仙侍郎嵩燾﹝時以翰林任南書房行走﹞與湘綺謀諸順﹐而由潘文勤奏請﹐乃得大用。順固夙持重漢輕滿之策者也。當時評騭人才﹐佐籌軍國﹐多與時局相關。此事悶無人知﹐後亦無以佐證。湘綺屢至曾胡戎幕﹐皆爲賓客﹐不久卽去。文正駐軍祁門﹐兵革方亟﹐湘綺適客軍中。文正假事分遣幕府文士﹐意不欲同罹於難。眉州李眉生按察鴻裔﹐方佐幕中﹐私窺文正意﹐進言「壬秋在此﹐何不使避去﹖」文正慨然曰「吾幕文士﹐以事遣行﹐不露形迹﹐軍心不至搖動。壬秋以客來此﹐遽送之行﹐恐外間嘩然耳。但壬秋必知自處﹐子試窺其作何狀﹐卽報我。」李往覘﹐湘綺方據幾讀《漢書》﹐以白文正。文正笑曰「壬秋殆將行矣。」已而報湘綺他去。蓋早儲一舟於山溪﹐其僕卽操楫者。李詢文正﹕「何以知其必行﹖」文正亦從容告之曰「壬秋宿學﹐《漢書》何必注視凝思﹖殆藉看書有所籌策。」李爲嘆服。此𨿽細事﹐足徵文正之臨事鎭定﹐湘綺之警策﹐眉生之相從無去志﹐均有足多者。然文正於湘綺﹐始終敬禮有加﹐卒不用之。光緒初﹐湘綺依丁文誠蜀中﹐延主尊經書院。後歸湘﹐主講有年。乙丑一至天津﹐李文忠亦優禮之。其意實在講席。時蓮池爲吳摯甫﹐問津爲李越縵﹐名學相埒。𨿽自言倦受館餐﹐他無所冀﹐實亦不無缺望。後謁張文襄﹑端齋於金陵﹐陳筱石﹑劉景韓﹑夏菽軒於鄂﹑浙﹑贛﹑陜﹐皆在投饋。戊申﹐特授檢討。辛亥後﹐又爲項城羅致﹐任淸史館館長。其甲寅日記在都各事﹐細繹殊有意味。籌安會成﹐由夏午詒﹑楊皙子爲媒介﹐曾以代價易一推戴之電﹐時已八十矣。數十年耆宿名儒﹐少年爲諸侯上客﹐晚歲乃奔走道途﹐終身抑塞磊落﹐亦晚淸文士之怪傑也。

湘綺以民國三年甲寅三月應項城國史館館長之招入都﹐時湘綺年已八十有三。而其時所謂寵姬周媽者﹐亦攜之北上﹐朝夕不離左右。外間傳說﹐頗有近於莫須有者。實則老人以八十髙年﹐何嫌可疑﹖乃有如外人所云云者。今觀甲寅日記中所記﹐亦復殊有風趣。如雲﹕「楊皙子請至廣和居﹐攜周嫗往。」﹝三月十八日。﹞「欲條陳﹐周婆尼之而止。」﹝閏五月十九日。時湘綺任參政院參政﹐欲上條陳﹐乃謀及婦人耶﹖﹞「看報﹐言周媽事﹐殊有意味。王特生亦求周媽﹐則無影響矣。」﹝六月七日。時湘綺回湘。﹞「聞周媽已上湘矣﹐甚爲失望。」﹝六月十五日。時湘綺方重回京。周媽先上湘。﹞「周媽已到﹐移船往迎。」﹝十八日。﹞「周嫗呻吟爲虫鳥音﹐入主人心。請周生買藥﹐遇慢郎中﹐至午乃還。」﹝七月八日。南人呼醫生爲郎中。﹞「廿一日﹐晴。伺候周嫗出遊東安市場。」﹝八月。﹞「周嫗言黃俠仙母思子發狂。與書袁公﹐再請之。重伯云已將結案。今日又逢袁生日﹐不便擾之﹐乃持信去﹐又不得千元矣。宜令完夫知之。」﹝八月廿四日。按黃俠仙卽黃同生﹐宜黃人。能白日見鬼神﹐且能望人頂上气﹐以斷吉凶。民國三年夏﹐其子因事受羈﹐曾托湘綺爲當道緩頰。湘綺允之。當時都中以黃案交法院辦。卽有人言黃以千金賄周媽。陳完夫曾告之湘綺。湘綺雲「余信又長價矣。」故此記及之。﹞此皆可玩味。湘綺於是年冬月辭館長。十二日晚間﹐搭京漢車返湘。先有一呈辭國史館館長及參政各職﹐起句云「呈爲帷簿不修﹐婦女干政﹐無益史館﹐有玷官箴﹐應請罷免本兼各職。」內述年邁﹐不能須臾離周媽﹐而周媽招搖撞騙﹐可惡已極。此𨿽嘻戲之筆﹐亦玩項城於股掌也。

湘綺於冬月十四日抵漢口﹐又作一書與袁項城。其書云「前上啟事﹐未承鈞諭。緣史館設立﹐本意收集館員﹐以修咨訪﹐乃承賜以月俸﹐遂成利途。按時支領﹐又不時得﹐紛紛問索﹐遂致以印領抵借券﹐不勝其辱。是以陳情辭職﹐非畏寒避事也。到館後﹐日食加於家食﹐身體日健﹐方頌鴻施﹐故欲停止兩月經費﹐得萬餘金﹐買廣廈一區﹐率諸員共聽教令﹐方爲廉雅。若此市道﹐開自鯫生﹐曾叔孫通之不如﹐豈不爲天下笑乎﹖前擬將頒印暫納夏內史處﹐又嫌以外幹內﹐因暫送存敝門人楊度家﹐恭候詢問﹐必能代陳委曲。闓運於小寒前由漢口還湘﹐待終牖下。奉啟申謝﹐無任愧悚。敬頌福安。闓運謹啟。附啟者﹐覲見禮服﹐夏熱冬寒﹐眾皆不便。宜飭攺用中制。」此啟亦多趣語。

湘綺平生﹐以詼詭見稱﹐晚年尢恣肆玩世。要之出言風趣﹐令人解頤。此亦舊日文人通習﹐非性情乖僻也。玆再記其二三事。武陵陳銳云「湘綺翁徇端方之請﹐重遊江南﹐年已七十餘矣。時余方攝靖江縣事﹐同人電招往會﹐文酒過從無虛晷。翁日見客數十起﹐赴宴四五處﹐或小車徑往﹐未嘗言疲。陶榘林進言曰﹕『久違先生﹐而滿臉春气﹐爲壽無量。』翁曰﹕『凡當名士的﹐必帶幾分秋气。爾乃謂我有春气耶﹖』一日宴於袁氏寓園﹐翁獨後至。入門卽言曰﹕『頃從某處席散﹐人謂我何往﹖我笑曰﹕中和園耳。』中和園﹐本普通飯館名。而是日主人則同鄕唐子中﹑秦子和﹑陳子元三觀察公宴也。卒亥國變次年﹐翁年八十。賀客皆短衣剪髮﹐作洋人裝。翁蟒袍貂褂﹐道貌岸然。或有諫之者﹐翁曰﹕『客輩皆著外國服﹐吾獨不可耶﹖』後二年﹐爲項城彊起入都﹐車至新華門﹐翁搴帷曰﹕『嚇﹐新莽門﹗』其發言成趣如此。翁鳳目長髯﹐儀觀甚偉。𨿽言談詼恣﹐造次必有檢則﹐訓迪諸子﹐不稍寬假。從學諸生﹐罔敢悖慢。每至人家﹐主人未出﹐未嘗就坐。翁在湘主講衡陽船山書院時﹐有請業者﹐歡然指授。凡所圈點﹐朱粲如印模。此皆讀書人結習﹐不盡如人言怪誕也。」

袁克桓嘗於甲寅間從湘綺學詩﹐日記中所稱爲「袁四公子」也。是年十一月五日﹐雪。六日日記云「晨起看雪﹐猶有搓綿。喜冬至郊得瑞雪。天亦三年不食矣。豈喜於得禮耶﹖作詩志之。詩云﹕『夜寒忽微和﹐時雪曜祥霙。良辰接至日﹐晏處共齋明。郊壇曠髙寒﹐懍栗懼宵升。聖相總隆禮﹐百僚肅精誠。練緱豈無感﹐神哉沛先靈。九衢旣平直﹐四海慶丰盈。麥苗信有孚﹐荔挺佇微馨。余昔賤龍衣﹐䢐年漫自驚。幸無緇塵污﹐歸與閉柴荊。』以示袁四公子﹐爲發蒙學詩也」云云。余謂此𨿽湘綺老年一時興到之戲筆﹐然局度整齊﹐章法顯露﹐恰是老人早年正格﹐亦卽爲後生學詩之榘範。欲學湘綺一派詩者﹐試就此一篇細細味之﹐其門戶固歷歷可窺也。﹝是年十一月七日冬至。﹞

湘綺言談詼詭﹐開口成趣﹐而其聯語亦有之。如郭筠仙﹝嵩燾﹞之卒也﹐湘綺挽聯云「悲憫聖人心﹐孟子見分際﹐而公見乖厓﹐若論名世當時笑﹔詞華翰林伯﹐同年居要津﹐而屏居鄕裏﹐畢竟文章誤我多。」殊有諧趣﹐然非湘綺不敢言也。張文襄公之卒也﹐嘗遣其子代輿會葬﹐因爲撰聯云「文襄若比左文襄﹐漢宋兼治﹐更有鰲頭廷對策﹔年伯今稱太年伯﹐斗山在望﹐來觀馬鬣聖人封。」代輿與文襄之孫爲拔貢同年也。

﹝成都顧印伯先生爲湘綺翁掌教成都尊經書院時所得士﹐先君又出顧先生之門﹐於湘綺爲再傳弟子﹐故翁嘗以戲比康南海﹝見《湘綺樓詞》﹞。民國癸丑﹐翁入京充國史館長﹐先君起居之﹐因叩以史事。翁笑曰「民旣無國﹐何史之有﹖惟有館耳。賢契無事可常來坐坐。」此亦汪先生所云言談詼詭之一端也。先君云爾。──千帆注﹞

○張樵野侍郎

今年八月﹐美以原子彈炸日本廣島。因憶光緒甲午﹐淸廷派張蔭桓﹑邵友濂﹑王之春往日本議和﹐三使臣卽於廣島登陸﹐以俟日本派大員接洽議和事。不意日本以三人資望不孚﹐藉詞拒絕。於是三使臣折回﹐攺任李合肥﹐而有《馬關條約》﹐此奇恥也。今此城盡燬﹐足以雪中國五十年前之奇恥大辱﹐亦天道好還之一證也。惟三使中﹐以張樵野侍郎蔭桓﹐爲一時異才。其起旣以小吏﹐其升擢亦出人意外﹐其末路尢可悲憫。蓋以其才具非凡﹐而气足淩人﹐睥睨一切。致禍之由﹐固有自矣。蔭桓家世習商﹐而頗能折節讀書﹐以奇才自負。祁景頤云「張蔭桓於同光時﹐隨其舅氏李山農觀察宗岱於濟南﹐落拓無聊﹐以弈棋自遣﹐嘗徜徉於大明湖畔。時朝邑閻文介公敬銘撫魯﹐勵精圖治﹐屬吏嚴憚之。一日以事屬幕府艸文﹐不愜意﹕自爲之﹐亦覺未當﹐因以屬李山農觀察。李歸爲張言之。張固工文﹐因請試爲之。稿成﹐李以呈文介﹐本期塞責﹐不意文介大爲嘉許﹐以爲黃祖腹中也。其文明顯簡要﹐極合章奏體制。文介問李何人屬稿﹐李不敢隱﹐以張蔭桓對﹐遂令進見。與談大洽﹐遂得入幕府。文介剛傲﹐不易相處。張乃因勢利導﹐倍加倚重。時各省傳教之士﹐驕縱不法﹐張承撫命﹐遇事操縱得宜﹐是爲張氏外交之發端。繼文介撫東爲丁文誠寶楨﹐丁亦激賞之﹐累保至候補道﹐分發湖北。漢口華洋雜處﹐張承上峯命﹐處理交涉﹐悉協和宜﹐特簡安徽徽寧池太廣道。光緒甲申﹐文介入樞府﹐薦其堪任洋務大臣﹐乃開缺﹐以三品銜在總理各國事務衙門學習行走。正值法越事起﹐文介與錢唐許恭愼公同兼總署﹐朝命與張氏會同辦理定約劃界事宜﹐外有李文忠折衝。我以諒山大捷﹐法乃遷就議和。時張氏躬操權柄﹐銳意任事﹐又恃樞援﹐意气益驕矜﹐爲人側目。當時風尙﹐京朝九列淸班﹐除滿﹑蒙外﹐漢則居恆甲科出身﹐少次亦由門蔭家閥隆重﹐罕有雜流羼入。張氏以外職崛起﹐至於卿貳﹐卽不露鋒芒﹐亦難久安其位﹐況機鋒四露﹐遇事任性耶﹖故被劾四次﹐給事中孔憲參其私致書上海道。次日﹐醇邸承旨撤總署昆岡﹑周徳潤﹑陳蘭彬﹑周家楣﹑吳廷芬﹑張蔭桓差使。已而授直隸大順廣道﹐復以三四品京堂候補出使美﹑日﹑祕﹐蓋李文忠所薦也。海外使還﹐超擢侍郎。辛卯冬﹐錢侍郎應溥赴河南查辦事件﹐命張署其禮部侍郎。故事﹕吏﹑禮二部尙侍﹐漢缺非翰林﹑進士不可﹐拔貢朝考用部﹐反能補署﹐舉人亦且不能得。昔年曾忠襄公以功勛重臣﹐曾署禮尙。忠襄起自優貢﹐人𨿽不敢言﹐亦期期以爲不合舊制。時髙陽李文正以爲禮部尙書﹐嘗與其門下一﹑二翰林言之﹐以張署侍郎爲不當。迨張氏二次入朝﹐每年供獻不貲﹐揮霍巨萬。兩宮時有供奉﹐結納內侍﹐所用尢巨。吳漁川﹝永﹞觀察《庚子記事》謂張於中官不甚理論﹐殊不盡然。甲午日本事起﹐曾命偕邵撫部友濂往議和﹐日本忽拒之﹐謂其位望不足﹐乃攺命文忠。次年丙申和議成﹐言者﹝B227﹞起﹐劾其與海鹽徐尙書用儀納賄辱國。李文忠畱京入總署﹐翁文恭亦得兼職。凡遇交涉﹐必使侍郎同爲處理。文恭尢爲推重﹐每日函牘交馳﹐張氏亦勤勤納交﹐款接益密雲。」﹝出祁景頤《﹤谷﹥谷亭隨筆》﹞

《張樵野》與翁文恭交歡事﹐甓園居士﹝劉﹞《庚子西狩叢談》述吳漁川觀察永語云「張蔭桓在總署多年﹐尢練達外勢。翁常熟當國時﹐倚之直如左右手﹐凡事必諮而後行。每日手函往復﹐動至三﹑五次。翁名輩遠在張上﹐而函中乃署稱『吾兄』『我兄』﹐有時竟稱『吾師』﹐其推崇傾倒﹐殆已臻於極地。今張氏裒輯此項手札﹐多至數十巨冊。現尙有八冊存余處﹐其當時之親密可知。每至晚間﹐則以專足送一巨封來﹐凡是日經辦奏疏文牘﹐均在其內﹐必一一經其寓目審定﹐而後發布。張氏好爲押寶之戲﹐每晚間飯罷﹐則招集親知僚幕﹐圍坐合局。而自爲囊主﹐置匣於案﹐聽人下注﹐人占一門﹐視其內之向背以爲勝負。翁宅包封﹐往往以此時送達﹐有時寶匣已出﹐則以手作勢令勿開﹐卽就案角啟封檢閱。封內文件雜沓﹐多或至數十通。一家人秉燭侍其左﹐一人自右進濡筆﹐隨閱隨攺﹐塗抹勾勒﹐有原稿數千字﹐而僅存百餘字者﹔亦有添攺至數十百字者﹐如疾風掃葉﹐頃刻都盡。亟推付左右曰﹕『開寶﹟┆寶﹗』檢視各注﹐輸贏出入﹐仍一一親自核計﹐錙銖不爽﹐於適才處分如許大事﹐似毫不置之胸中。然次日常熟每有手函致謝﹐謂某事一言破的﹐某字點鐵成金﹐感佩之詞﹐淋漓滿紙。足見其倉卒塗竄﹐固大有精思偉識﹐足以決謀定計﹐絕非艸率搪塞者。而當時眾目環視﹐但見其手揮目送﹐意到筆隨﹐毫不覺其慘澹經營之迹。此眞所謂舉重若輕﹐才大心細者﹐宜常熟之眼膺不置也。」﹝以上《庚子西狩叢談》﹞又《﹤谷﹥谷亭隨筆》後段亦云「李文正亦舊輔再出﹐眷注甚隆﹐在總署亦惟張氏之言是從。常熟有時利用張氏﹐以排同官﹐表面無間﹐心亦不洽。如總署考滿章京﹐侍郎出題閱卷﹐翁言﹕『樵野閱卷﹐余收卷點數而已。』四十年老於典校﹐當此一嘆。次日考漢章京﹐翁言﹕『樵野欲一人專主﹐余不自量﹐看六十本﹐而樵仍覆閱。伊加圈頗濫﹐余笑頷之而已。』恭邸托一人﹐余曰﹕『某已擯之矣。』因不覺力斥其妄﹐不歡而罷。比通校一過﹐樵旣加圈﹐不能不盡前﹐大爲所苦。不滿之意﹐溢於言表。」據此﹐則人言翁張似非眞能融洽始終無間者﹐亦自有徵。祁氏所引﹐蓋錄自《翁文恭公日記》也。

沈宗畸云「吾鄕張樵野侍郎蔭桓﹐起家簿尉﹐粗識字。中歲始力學﹐與南海謝偶樵﹝朝徵﹞﹐以文字相切磋。偶樵丈著《白香詞譜箋》﹐參訂者侍郎也。侍郎詩文﹐皆卓然成家﹐餘力作畫﹐亦超逸絕塵﹐眞奇才也。生平作事﹐不拘繩尺﹐以外官致身卿貳﹐朝中諸大老尢疾之。戊戌五月﹐常熟罷相﹐侍郎亦爲言官論列﹐聞已有旨飭步軍統領查抄﹐以榮祿力救獲免。某君筆記云﹕嘗見侍郎爲人畫便面﹐濕云氵翁郁﹐作欲雨狀。雲气中露紙鳶一角﹐一童子牽其絲﹐立危石上。自題二句云﹕『天邊任爾風雲變﹐握定絲綸總不驚。』蓋被劾時作云。又侍郎遣戍西行﹐有《九月晦渭南道上得廉生祭酒書﹐述敝居及兒塏消息﹐奉答一首》﹐詩云﹕『無限艱危一紙書﹐二千里外話京居。覆巢幾見能完卵﹐解网何曾竟漏魚﹖百石齋隨黃葉散﹐兩家春共綠楊虛。灞橋不爲尋詩去﹐每憶髙情淚滿裾。』按侍郎藏石谷畫至多﹐築百石齋貯之。王祭酒﹐名懿榮﹐殉庚子之難﹐有賜謚。侍郎詩筆淸蒼深郁﹐接武眉山﹑少陵﹐七古浩气磅礡。余嘗抄存數篇﹐玆僅錄近體﹐以限於篇幅也。」﹝《便佳雜抄》﹞

張樵野於光緒朝歷任戶﹑禮﹑兵﹑刑﹑工五部侍郎﹐軍機處﹑總理衙門行走。戊戌新政敗﹐淸廷誅黨人﹐詔遣蔭桓戍新疆。庚子拳亂﹐新疆巡撫陶模請赦逐臣﹐爲載漪所忌﹐乃矯旨就地正法﹐而樵野死矣。近有牟伯融者﹐撰《紅棉嘆》﹐詩格不髙﹐然考樵野事者﹐不無可取也。因紀張氏事﹐遂連類┢錄於此。

《紅棉嘆》﹝牟伯融﹞

木棉樹﹐攀枝花。未發葉﹐先著葩。陽春正二月﹐葩開艷若霞。東風一振蕩﹐搖落雜泥沙。綠葉成陰棉吐絮﹐禦寒不中作衣被。除卻漫天作雪飛﹐牧豎賣錢拾滯穗。攫拿枝榦隻輪﹐赤騰騰气上干云。百石堂中老名輩﹐別號紅棉舊主人。世居佛山淸河商﹐太翁操持計然計。中人之產食指多﹐有子不循弓冶義。雞羣獨鶴出羣材﹐誰識張生負異才﹗西庫五車悉貫串﹐歐風美化總精該。其柰文章不中程﹐三十未能靑一衿。寧知才大難爲用﹐笑煞禪山市井情。季子歸來家不齒﹐殘羹冷炙敝衣履。風塵靑眼出靑樓﹐惟有阿金一知己。解佩淩波紫洞舟﹐添香瀹茗媚香樓。只道花錢出措大﹐誰知奼女貼纏頭。春光漏泄寮婆惡﹐﹝粵語呼鴇母曰「寮口婆」。﹞貼錢養漢龜淩弱。姐兒愛俏鴇愛鈔﹐寒酸豈有迷人藥。三郎未必終郎當﹐飛上枝頭變鳳凰。不然抉儂眸子去﹐休教貽笑大堤娼。從此防閒逐窮客﹐俠骨癡情緣會絕。靑鳥殷勤爲探看﹐乞與蕭郎壯行色。贐別臨歧裹淚痕﹐最難消受美人恩。願教丹桂發雲路﹐早拔靑蓮出火坑。有戚當年令山左﹐萬里尋親寧重我。琴堂空賦彈鋏歌﹐手談聊泛明湖舸。風行歷下《桃花泉》﹐﹝棋譜名﹐範西屏制。﹞國手偏推粵客先。賭墅竟能陪謝傅﹐﹝樵入山東撫幕﹐初以弈進。﹞乘槎直上看張騫。圍棋決勝特餘事﹐才比馬周工奏議。央口合龍銅瓦箱﹐勤王先駐金臺旆。﹝光緒六年﹐俄兵犯界﹐詔調衛京之師。山東丁撫之兵先到﹐樵以河工﹑勤王兩案隨摺保獎。﹞進賢平遠丁中丞﹐﹝丁文誠公寶楨﹞保送監司覲玉京。不分汾江窮巷士﹐才名一旦動公卿。斯文領袖翁師傅﹐壇坫齊名潘司寇。﹝潘文敏公祖蔭。﹞絕學發微公羊髙﹐及門充塞翰林署。薦賢順徳李侍郎﹐﹝李文恪公文田。﹞經學新來敝邑張。招致瓶花下坐﹐共來說餅相公堂。﹝戴逵說經﹐以公羊爲餅師。﹞談經奪得十重席﹐五鹿折角閉喙息。賦詩仍推粵派工﹐石甫樊山應擱筆。帝師咄咄呼伯寅﹐老夫相士幾失眞。不謂雜捐超翰苑﹐白衣新得一門生。﹝樵以納捐吏目出身﹐常熟計相﹐門人盡屬甲科﹐白衣弟子惟樵一人。﹞畱京內用出廷諭﹐召對邇英授卿寺。蔡邕一月歷三臺﹐卻教禮部破成例。﹝六部則例﹐春官最嚴﹐非科甲不得補署。樵以捐納竟升右堂。﹞泥金傳徧五仙城﹐紫誥金章奉壽椿。囑咐裏門備儀仗﹐花車快送意中人。正室魚軒到京邸﹐郎去三年阿金死。病骨難捱葵扇敲﹐﹝粵語呼鴇母曰「大葵扇」。﹞斷魂誰免芙蓉誄﹗﹝金死系吞阿芙蓉膏。﹞桃花命薄蓮苦心﹐豈獨傷心是小靑。博得英雄數行淚﹐樵聞金死﹐落淚而已。柰何天外惜餘春。洋務邦交歸總署﹐恭王主政爵相副。﹝合肥李文忠公。﹞盲人瞎馬壞方鍼﹐一邱之貉國是誤。張衡能造渾天儀﹐鄒衍談瀛仍迷。特派衙門充坐辦﹐又參樞軸入軍機。平生畫愛石谷叟﹐賄遷重購九十九。合璧求全一幅山﹐百石堂成開笑口。大郎承旨搜墨林﹐報說容齋畫寶琛。不是狀元難割愛﹐只緣國使位方尊。﹝出使徳俄奧大臣吳縣洪鈞。﹞通家謀畫結仇怨﹐指嗾臺垣糾吳縣。當時中傷懷璧人﹐後來釀出彩雲案。徳宗宵旰在圖彊﹐書上公車首推康。百日維新建新極﹐格天一徳是翁張。移宮捕黨新政變﹐六士錚錚死國難。引用匪人間兩宮﹐君與貴陽罰城旦。﹝貴築李尙書端。﹞因果循環庚子年﹐滅洋扶淸義和拳。舉賢陶侃原憂國﹐﹝新疆巡撫秀水陶勤肅公模。﹞乞赦逐臣弭釁端。拜疏開尊爲君賀﹐老樵失色酒杯墮。此何世界吾何歸﹐公欲福我反招禍。端徐跋扈戰云洶﹐得疏驚疑气轉凶。幾失充軍二毛子﹐爰書矯詔害孤忠。六月天山電旨下﹐原保轉作監斬者。丹心碧血漉龍沙﹐斷送孤臣一樵野。溯君廿載秉國鈞﹐緬越髙麗臺灣淪。富貴逼人天步棘﹐春秋責備在賢能。嘉君抱負眼光利﹐提倡新法救國獘。渙汗不成翊贊功﹐求治太急進太銳。論君一生辜負恩﹐報書遲滯誤阿金。阿金爭比金嬌幸﹐﹝光緒末粵妓金嬌故後﹐吳興沈叟費千金﹐建墓繪象﹐刻詩﹐門聯爲鐵禪和尙撰。墓在息鞭亭畔﹐正對黃花岡。烈士美人已成羊石名勝。﹞金屋無人見淚痕。蘇秦昔佩六國印﹐君領五部差相稱。寵利居功不保身﹐四科所以先徳行。百粵重光我在軍﹐登龍客晤大郎君。鳳毛未許同嵇紹﹐羊質寧堪混景仁。﹝詩人黃景仁﹐字仲則﹐張子同。﹞入都爛入復辟黨﹐紈招災由狂妄。宋王押遣聖人逃﹐﹝宋蕓子﹑王湘綺均押遣回籍。﹞爾獨何辜陷法网。援引康海出尊公﹐父以此始子其終。興亡轉燭三十載﹐風流雲散百空。木棉本是不材木﹐木不爲炊花粗蔌。花名人號將毋同﹐輸與二樵飽眼福。﹝黎簡山水以紅棉圖爲多。﹞宦遊佛鎭老牟融﹐一訪嬰沙俠女蹤。﹝佛山嬰嘴沙爲妓院所集。﹞君不見樵徑蒼茫綠野外﹐年年春至木棉紅。

《淸史稿》二百二十九有張蔭桓傳﹐再錄之﹕

「張蔭桓﹐字樵野﹐廣東南海人。性通亻兌﹐納貲爲知縣﹐銓山東。巡撫閻敬銘﹑丁寶楨先後器異之﹐數薦至道員。光緒二年﹐權登萊靑道。時英國請辟煙臺租界﹐議倡馬頭捐以斂厚貲﹐蔭桓持不可。又義冢一區爲人盜售﹐有司已鈐契矣﹔復與力爭﹐卒返其地。七年﹐授安徽徽寧池太廣道。抉蕪湖關痼獘﹐稅驟進。會久霪雨﹐江流衍溢﹐州邑吁﹐出俸錢賑之。明年﹐遷按察使。徵還﹐賞三品京堂﹐命直總理各國事務衙門。十年﹐除太常寺少卿。蔭桓精敏﹐號知外務。驟躋巍官﹐務攬權﹐爲同列所忌。給事中孔憲摭其致蘇松太道邵友濂私函爲泄朝旨﹐劾之。詔出總署。又以語連同官﹐並罷周家楣等﹐朝列益銜之﹐左遷直隸大順廣道。十一年﹐命充出使美日祕三國大臣。逾歲赴美﹐舟抵金山﹐稅司黑假索觀國書﹐蔭桓謂非關吏所得預﹐峻拒之。電詰美外部﹐黑假慚謝。至伊士頓﹐地近洛士丙冷﹐華民簞食相迎。初﹐華民之傭其地也﹐爲美工燔殺﹐數至二百餘人。前使鄭藻如索償所毀財產﹐久不得直﹐至是皆待命蔭桓。蔭桓旣達美都﹐卽與其外部辯論﹐凡償墨西哥銀十四萬七千有奇。金山華民故好械鬥﹐嘗爲文諷諭之。未幾﹐美設苛例﹐欲禁遏華工。蔭桓曰「與其系命它族﹐毋寧靳勿與通也。」於是倡自禁華工議。繼乃徇眾請﹐不果行。其它烏盧公司槐花園﹑澳路非奴﹑姑力﹑阿路美﹑的欽巴新蕾諸案﹐亦多所斡旋。又與日廷爭論小呂宋設官事﹐卒如所議。是歲﹐除太常寺卿﹐轉通政司副使。十三年﹐奏設古巴學堂﹐並籌建金山學堂﹑醫院。後三年還國﹐乃直總署。歷遷戶部左侍郎。二十年﹐中日議和﹐命偕友濂爲全權大臣﹐東渡。日人弗納。次年﹐復命與日使林董賡議商約﹐蔭桓力爭優待利益﹑徵收稅則二事﹐成通商行船二十九款﹐語具《邦交志》。二十三年﹐奉使賀英﹐上以其領度支﹐熟知外情﹐命就彼國兼議加稅﹐堅拒免釐。蔭桓歷英美法徳俄而還﹐條具聞見﹐累疏以陳。大恉謂宜屏外援﹐籌固圉﹐爲箴膏起廢策。二十四年﹐京師設礦務鐵路總局﹐被命主其事。數言修內政以戢民志﹐治團練以裕兵力﹐敕並依行。先是變法議起﹐主事康有爲與往還甚密。有爲獲譴﹐遂褫蔭桓職﹐謫戍新疆。越二年﹐拳亂作﹐用事者矯詔﹃異己﹐蔭桓論斬戍所。二十七年﹐復故官。

○張之洞

南皮張之洞﹐起自儒臣﹐易攵歷中外幾三十餘年。晚年內召時﹐淸廷已不可爲。蓋其時親貴用事﹐政以賄成﹐覆亡之禍已在眉睫也。惟南皮以儒術起家﹐淸季興學之始﹐尢以釐定學制爲平生得意之事。京師大學堂開創之初﹐羅致人才﹐及主持巴陵方氏藉沒圖籍納諸大學﹐皆爲士林稱道。余以宣統初元入學。開學之日﹐南皮猶親臨主持入學典禮。時年事已髙﹐兩僕人挾之上講臺。身軀短小﹐須髮皓然。其訓辭則似已預亻疑﹐僕以稿進﹐南皮誦之﹐聲至微細。至吾輩則皆衣冠﹝淸制﹐補褂如舉貢服﹞肅立階下﹐敬聽如儀。今事隔三十八年﹐思之猶昨日事也。及宣統元年八月﹐南皮溘逝。余以諸生代表致祭於畿輔鄕賢祠。﹝張寓此地﹐與十剎海近。﹞入門﹐卽見飾終上諭﹐矗立若屏。侍者引吾輩至禮堂﹐行跪拜禮﹐讀祭文而退。及南皮靈而出都﹐余以代表送至城外。當時親見路祭者甚多﹐皆余所親睹者也。

張文襄公遺摺﹐爲陳仁先侍禦曾壽屬艸﹐陳庵太傅潤色﹐而公於枕上攺定之。中有云「平生以不樹黨援﹐不殖生產自勵﹐他無所戀。惟時局艱虞﹐未能補救﹔累朝知遇﹐未能仰酬。將死鳴哀﹐不敢不攄其愚﹐泣陳於聖主之前。當此國步艱難﹐外患日棘﹐民窮財盡﹐百廢待興﹐朝廷方宵旰憂勤﹐預備立憲﹐但能自彊不息﹐終可轉危爲安。伏願我皇上親師典學﹐發憤日新﹐所有因革損益之端﹐務審先後緩急之序。滿漢視爲一體﹐內外必須兼營﹐理財以養民爲本﹐恪守祖宗永不加賦之規。教戰以明恥爲先﹐毋忘古人不戢自焚之戒。至用人養才﹐尢爲國家根本至計。務使明於尊親大義﹐則急公奉上﹐自然日見其多。方今世道淩夷﹐人心放恣﹐奔競賄賂﹐相習成風﹐尢願我皇上登進正直廉潔之士﹐凡貪婪好利者﹐槪從屏除。舉直錯枉﹐𨿽無赫赫之功﹐而默化潛移﹐國家實受無窮之福。正气日伸﹐國本自固﹐凡此愚誠之過計﹐皆爲聖徳所優爲。倘荷聖明采擇﹐則臣死之日﹐猶生之年。」﹝下略。﹞先一日已擬特謚文忠或文正﹐此遺疏上﹐以「不樹黨援﹐不殖生產」二語﹐觸某邸之忌﹐臨時忽易前議﹐攺謚文襄云。

南皮於光緒初年喜言事﹐與寶廷﹑陸寶琛﹑張佩綸等有「四諫』之稱﹐時號淸流。自七年後﹐以山西巡撫出任疆寄﹐嗣移督兩廣﹑湖廣﹑兩江。凡建鐵路﹐練新軍﹐創學校﹐定幣制諸大政﹐皆規模宏大。庚子拳變﹐與劉坤一﹑李鴻章﹑袁世凱定保護東南之約﹐爲最有功。然其人好大喜功﹐不謹細行﹐又盛气淩人﹐故毀之者亦不乏。頃見武陵陳銳《抱碧齋日記》云「張文襄用人成見甚深﹐及所甄錄﹐一門第﹐二科甲﹐三名士。晚年提倡新學﹐兼用出洋學生﹐捨是無可見長矣。名位本髙﹐於幕府賓僚﹐初不注意禮數﹐隊淵加﹐亦所時有。初移節來兩江﹐余惴惴焉﹐未敢進謁﹐恐其幕府我也。後以糧儲胡研蓀同年屬撰劉忠誠祭文﹐獲蒙傳見。問答頗爲投契﹐如師弟子然。又詢以近時所看書﹐則以諸先正奏議對。文襄曰﹕『奏議以汝湖南陶文毅爲佳。文毅之文於規行矩步之中﹐仍有一種灝气精光﹐不可磨滅。作文因當如是﹐作官亦何莫不然。』言時捋須搖頭。余自覺覃乎有味。後文襄再還鎭武昌﹐蒯禮卿觀果來言﹕宮保欲攜君赴鄂。余婉辭乃止。聞文襄在鄂時﹐官場以『號令不時﹐起居無節﹐語言無味﹐面目可憎』十六字爲公贈聯。公亦微聞之。一日語人曰﹕『外間謂余號令不時﹐起居無節﹐事誠有之﹔面目可憎﹐則余亦不自知﹔至於余之語言何嘗無味﹐餘人特未嘗與余談耳。』初余代撰祭文﹐文襄爲攺二句﹐已見存稿。旋命撰劉忠誠木主入祠文﹐尢爲激賞。玆從簏中檢得﹐附錄於此。文云﹕『嗚呼﹗麾頭星隕﹐風馳甲馬之聲﹔箕尾神歸﹐气壯山河之色。畏壘庚桑之社﹐永遺愛於馨香﹔成都葛相之祠﹐垂大名於宇宙。恭聞故實﹐式展明。奉栗主以告虔﹐緬桂梁之有赫。千人會舞﹐豪酋面而來﹔一詔旌忠﹐父老輟舂而聽。伏冀靈旗來下﹐毅魄長依。蔭江淮千里以安流﹐翊帶礪萬年於有永。豈直羊公名徳﹐爭看墮淚之碑﹔庶幾召伯遺風﹐勿翦甘棠之樹。』」又云「文襄鎭廣州時﹐林訪西觀察在其幕府。訪西﹐名賀峒﹐侯官林文忠公長孫也。文襄欲以女妻訪西弟﹐訪西白庶母﹐意不可。文襄大慚恨﹐遂與林疏。後文襄督兩江﹐猶以前事爲嫌﹐訪西終不得進用。吾郡易實甫﹐亦文襄所特賞﹐朝夕進見﹐靡會不從。後以奉命擬文稿﹐中頗用新名詞﹐文襄大怒﹐戒從官以後易來謁﹐毋得通報。其喜怒有如此者。文襄獎新學﹐而喜舊文。又一日見一某君擬件﹐頓足罵曰﹕『汝何用日本名詞耶﹖』某曰「『名詞」亦日本名詞也。』遂不歡而散。」此皆可見南皮嗜好喜怒﹐與人自殊。至其在節鎭時﹐揮金如土﹐尢人所共知者也。

南皮久任疆圻﹐自負資望﹐每以倨態對客﹐凡追隨南皮久者﹐皆能言之。惟其慢袁世凱一事﹐則言人人殊。梁啟超氏則云「光緒壬寅﹐張在江督任時﹐袁至南京﹐與張有所議。袁行之日﹐張餞之。酒及半﹐張乃睡熟﹐久而未醒﹐袁不及待而行。及醒﹐急命隊請袁回。袁欲不返﹐幕僚勸之行。比至﹐重張宴謝罪﹐歡飲而別。時袁爲北洋督也。」李寶嘉﹝武進人﹐卽南亭亭長。有《官場現行記》行世﹐此事見《南亭筆記》﹞則云「壬寅冬間﹐袁以母喪請假回籍。事竣﹐道出南京﹐與張相見﹐甚歡洽。袁作魏武帝語曰﹕『天下英雄﹐惟使君與操耳。』張不謂然﹐袁方欲有言﹐而張已隱幾臥矣。袁出﹐張亦不送。袁大怒﹐徑登兵輪﹐速令開船。南洋管駕以未奉張制軍令﹐辭不敢。袁愈怒曰﹕『汝謂我北洋大臣不能殺南洋兵輪管駕乎﹖』不得已﹐乃啟定。迨張聞包聲驚醒﹐急遣材官飛馬持令箭﹐諭管駕不許開船﹐制軍卽來答拜。張至江幹﹐船已離岸。袁在柁樓﹐與張拱手曰﹕『他日再通函可也。』張嗒然而返。後張赴京覲見﹐虛懸半年﹐皆袁所爲﹐蓋修前日之怨也。」李氏所言﹐委曲若此﹐終近小說家裝點語﹐恐不荊┥信。近閱徐樹錚《視昔軒遺稿》﹐中有《致馬通伯書》﹐論南皮亦及此事﹐且得之目擊﹐當爲可據。其書云「通伯先生道席﹕南皮公傳稿﹐諦誦數四﹐裁翦嚴﹐愜心貴當﹐重事輕舉﹐蕭然若無覺矣。篇中多用側筆﹐運以曲致﹐諷譽相孕﹐抗墜在心﹐殆合取龍門﹑六一之神髓﹐別造新妍﹐而不襲貌似者也。惟鄙見以爲有淸中興以來﹐自合肥李公逝後﹐柱國世臣﹐資望無逾公幹﹐幹略無逾項城。公於爵齒徳俱尊﹐而輩行又先。項城功名中人﹐仰公如神。其時公果涵以道气﹐馭以情眞﹐兩美合﹐共憂國是。項城不憤親貴之﹐盡其材畫﹐戮力中朝。公𨿽前卒﹐而武昌之變﹐至今不作可也。詎公與相遇﹐殊形落寞﹐項城執禮愈恭﹐則愈自偃蹇以作老態。壬寅之春﹐公過保定﹐項城時權直隸總督﹐請閱兵。旣罷﹐張宴節府﹐樹錚躬侍陪席﹐親見項城率將吏以百數﹐飭儀肅對﹐萬態竦約﹐滿座屏息﹐無敢稍解。而公欹案垂首﹐若寐若寤﹐呼吸之際﹐似﹝B242﹞々然隱ぴ動矣。蓋公去後數月﹐項城每與僚佐憶之﹐猶爲耿耿也。一色息之細﹐不能稍自節束﹐以籠絡雄奇權重之方面吏﹐徒使其心目中更無可畏﹑可愛﹑可敬之人﹐生與並世﹐漸滋其驕譎之萌﹐致力於拒納之術﹐以遺後世憂。當日衮衮諸公﹐何人曾足語此﹖此亦淸室興廢一大關鍵﹐而《春秋》責備之義所不容﹐不獨嚴於公也。鄙見以爲宜於傳中﹐微書數言﹐俾後之讀史者有所考﹐而知所以自處之道也。先生其謂可乎﹖惟幸教及之﹐不宣。」

按此文得之目擊﹐當視梁﹑李二氏所紀爲可靠。惟南皮慢人﹐往往於廣坐大庭中﹐若寐若寤﹐甚至ぴ作﹐久而始醒﹐事所恆見。惟三人所紀﹐皆爲壬寅年間事﹐而梁﹑李則皆云在南京﹐徐又錚則謂此壬寅春間南皮過保定事﹐顯然殊異。徐氏所言於馬通伯先生者﹐當不誣。惟南皮壬寅春間並未嘗入京﹐其入覲則翌年癸卯春間事。徐云壬寅﹐又顯然爲癸卯之誤﹐此應訂正者也。

徐氏書中所稱南皮公傳稿﹐當爲《淸史稿》張傳。惟《淸史稿》各傳﹐是否有竄易﹐或卽馬氏原文﹐今無馬氏手稿比勘﹐不得盡知。姑錄存於下﹕

張之洞﹐字香濤﹐直隸南皮人。少有大略﹐務博覽﹐爲詞章﹐記誦絕人。年十六﹐舉鄕試第一。同治二年﹐成進士﹐廷對策不循常式﹐用一甲三名授編修。六年﹐充浙江鄕試副考官﹐旋督湖北學政。十二年﹐典試四川﹐就授學政。所取士多雋才﹐遊其門者﹐皆私自喜得爲學塗徑。光緒初﹐擢司業﹐再遷洗馬。之洞以文儒致淸要﹐遇事敢爲大言。俄人議歸伊犁﹐與使俄大臣崇厚訂新約十八條。之洞論奏其失﹐請斬崇厚﹐毀俄約。疏上﹐乃褫崇厚職治罪。以侍郎曾紀澤爲使俄大臣﹐議攺約。六年﹐授侍講﹐再遷庶子。復論紀澤定約執成見﹐但論界務﹐不爭商務﹐並附陳設防﹑練兵之策。疏凡七﹑八上。往者詞臣率雍容養望﹐自之洞喜言事﹐同時寶廷﹑陳寶琛﹑張佩綸輩崛起﹐糾彈時政﹐號爲淸流。七年﹐由侍講學士擢閣學。俄授山西巡撫。當大後﹐首劾布政使葆亨﹑冀寧道王定安等黷貨﹐舉廉明吏五人﹐條上治晉要務﹐未及行﹐移督兩廣。

八年﹐法越事起。建議當速遣師赴援﹐示以戰意﹐乃可居間調解。因薦唐炯﹑徐延旭﹑張曜材任將帥。十年春﹐入覲。四月﹐兩廣總督張樹聲解任專治軍﹐遂以之洞代。當是時﹐雲貴總督岑毓英﹑廣西巡撫潘鼎新皆出督師﹐尙書彭玉麟治兵廣東。越將劉永福者﹐故中國人﹐素驍勇﹐與法抗。法攻越未能下﹐復分兵攻臺灣﹐其後遂據基隆。朝議和戰久不決﹐之洞至﹐言戰事气自倍﹐以玉麟夙著威望﹐虛己聽從之。奏請主事唐景崧募健卒出關﹐與永福相犄角。朝旨因就加永福提督﹑景崧五品卿銜。炯﹑延旭亦皆已至巡撫﹐當前敵﹐被劾得罪去﹐並坐舉者。之洞獨以籌餉械勞﹐免議。廣西軍旣敗於越﹐朝旨免鼎新﹐以提督蘇元春統其軍。而之洞復奏遣提督馮子材﹑總兵王孝祺等﹐皆宿將。於是滇越兩軍合扼鎭南關﹐殊死戰﹐遂克諒山。會法提督孤拔攻閩浙﹐毀其坐船﹐孤拔殪﹐而我軍不知。法願停戰﹐廷議許焉。授李鴻章全權大臣﹐定約﹐以北圻爲界。敍克諒山功﹐賞花翎。

之洞恥言和﹐則陰自圖彊﹐設廣東水陸師學堂﹐創槍廠﹐開礦務局。疏請大治水師﹐歲提專款購兵艦。復立廣雅書院﹐武備文事並舉。十二年﹐兼署巡撫。於兩粵邊防控制之宜﹐輒多更置。著《沿海險要圖說》上之。在粵六年﹐調補兩湖。

會海軍衙門奏請修京通鐵路﹐臺諫爭陳鐵路之害﹐請停辦。翁同等請試修邊地﹐便用兵﹔徐會澧請攺修徳州濟寧路﹐利漕運。之洞議曰「修路之利﹐以通土貨﹑厚民生爲最大﹐徵兵﹑轉餉次之。今宜自京外蘆溝橋起﹐經河南以達湖北漢口鎭。此幹路樞紐﹐中國大利所萃也。河北路成﹐則三晉之轍接於井陘﹐關隴之驂交於洛口﹔自河以南﹐則東引淮吳﹐南通湘蜀﹐萬里聲息﹐刻期可通。其便利有數端﹕內處腹地﹐無慮引敵﹐利一﹔原野廣漠﹐墳廬易避﹐利二﹔廠盛站多﹐役夫賈客可捨舊圖新﹐利三﹔以一路控八﹑九省之衢﹐人貨輻輳﹐足裕餉源﹐利四﹔近畿有事﹐淮楚精兵崇朝可集﹐利五﹔太原旺煤鐵﹐運行便則開采必多﹐利六﹔海上用兵﹐遭運無梗﹐利七。有此七利﹐分段分年成之。北路責之直隸總督﹐南路責之湖廣總督﹐副以河南巡撫。」得旨報可﹐遂有移楚之命。大冶產鐵﹐江西萍鄕產煤﹐之洞乃奏開鏈鐵廠漢陽大別山下﹐資路用﹐兼設槍鋼藥專廠。又以荊襄宜桑棉麻而饒皮革﹐設織布﹑紡紗﹑繅絲﹑制麻革諸局﹐佐之以堤工﹐通之以幣政。由是湖北財賦稱饒﹐土木工作亦日興矣。

二十一年﹐中東事棘﹐代劉坤一督兩江﹐至則巡閱江防﹐購新出後膛﹐攺築西式臺﹐設專將專兵領之。摹徳人教練﹐名曰「江南自彊軍」。采東西規制﹐廣立武備﹑農工商﹑鐵路﹑方言﹑軍醫諸學堂。尋還任湖北。時國威新挫﹐朝士日議變法﹐廢時文﹐攺試策論。之洞言「廢時文﹐非廢《五經》《四書》也﹐故文體必正﹐命題之意必嚴。否則國家重教之旨不顯﹐必致不讀經文﹐背道忘本﹐非細故也。今宜首場試史論及本朝政法﹐二場試時務﹐三場以經義終焉。各隨場去畱而層遞取之﹐庶少流獘。」又言「武科宜罷騎射﹑刀石﹐專試火器。欲挽重文輕武之習﹐必使兵皆識字﹐勵行伍以科舉。」二十四年﹐政變作﹐之洞先著《勸學篇》以見意﹐得免議。

二十六年﹐京師拳亂﹐時坤一督兩江﹐鴻章督兩廣﹐袁世凱撫山東﹐要請之洞同與外國領事定保護東南之約。及聯軍內犯﹐兩宮西幸﹐而東南幸無事。明年﹐和議成﹐兩宮回鑾。論功﹐加太子少保。以兵事初定﹐乃與坤一合上變法三疏。其論中國積弱不振之故﹐宜變通者十二事﹐宜采西法者十一事。於是停捐納﹐去書吏﹐考差役﹐卹刑獄﹐籌八旗生計﹐裁屯衛﹐汰綠營﹐定礦律﹑商律﹑路律﹑交涉律﹐行銀圓﹐取印花稅﹐擴郵政。其尢要者﹐則設學堂﹐停科舉﹐獎遊學。皆次第行焉。

二十八年﹐充督辦商務大臣﹐再署兩江總督。有道員私獻商人金二十萬爲壽﹐請開礦海州﹐立劾罷之。考鹽法利獘﹐設兵輪緝私﹐歲有贏課。明年﹐入覲﹐充經濟特科閱卷大臣﹐釐定大學堂章程。畢﹐仍命還任。陛辭奏對﹐請化除滿漢畛域﹐以彰聖徳﹐遏亂萌﹐上爲動容。旋裁巡撫﹐以之洞兼之。三十二年﹐晉協辦大學士。未幾﹐內召﹐擢體仁閣大學士﹐授軍機大臣﹐兼學部。三十四年﹐督辦粵漢鐵路。

徳宗曁慈禧皇太后相繼崩﹐醇親王載澧監國攝政。之洞以顧命重臣﹐晉太子太保。逾年﹐親貴寢用事﹐通私謁。議立海軍﹐之洞言海軍費絀可緩立﹐爭之不得。移疾﹐遂卒﹐年七十三。朝野震悼。贈太保﹐謚文襄。

之洞短身巨髯﹐風儀峻整。蒞官所至﹐必有興作。務宏大﹐不問費多寡。愛才好客﹐名流文士爭趨之。任疆寄數十年﹐及卒﹐家不增一畝云。﹝《淸史稿列傳》二百二十四﹞

李慈銘《越縵堂日記》云﹕三代以下﹐惟恐不好名﹐其言誠是也。然好名亦有君子﹑小人之別﹕嚴流品﹐峻崖岸﹐崇名節﹐尙淸議﹐主持絕學﹐不恥沈淪﹐拒絕非分﹐不顧貧賤﹐此君子也﹔𨿽或議論少激﹐意見少偏﹐不少爲聖賢之徒。廣結納﹐爭聲譽﹐逞浮辯﹐恃客气﹐索隱行怪﹐厚自標異﹐外驕內諂﹐敢爲詭誕﹐此小人也﹔𨿽或飾詐行方﹐露才揚己﹐終入於下流之目。今有人焉﹐嗜欲滿其中﹐囚垢飾其外﹐騖虛聲以嚇腐鼠﹐剿雜覽以驅羣羊﹐無一藝之可名﹐無一事之求是﹐而夜郎自大﹐鳳皇不如﹐深妒道眞﹐惡聞勝己。豈知轉瞬之間﹐冰消日出﹐狐犭各敢盡﹐艸木同歸﹐豈不悲哉﹖今日客坐間偶有所感﹐聊復論之。﹝光緒三年丁丑四月初八日日記﹞

按此一段通論小人之尢﹐似爲張南皮而發﹐附記之。又按是年三月二十七日記云「張香濤屬劉氏孤邀江浙數人飲龍源樓﹐爲賻鐫山師歸葬費。此事余已與同榜諸君有成言矣﹐不必聽人指麾也。不往。」又四月十四日記云「張香濤來﹐不晤。」據此則越縵是年春間不嫌於南皮﹐此二事可證。然則此泛論小人之尢者﹐必爲南皮無疑也。

○賽金花﹝附洪鈞墓志銘﹞

賽金花卽曹夢蘭﹐或云傅彩雲﹐樊樊山爲賦《彩雲曲》者也。妍麗爲光宣朝冠﹐余於宣統間過析津曾見之﹐丰容盛﹐不減疇曩。頃見林暾谷與李拔可手札有云「曹君小照前畱在尊處﹐想必收好﹐千萬記著帶出來。至要﹐至托。此人已成廣陵散矣﹗」詩集有二首亦及之﹐不謂傾城乃見眷眷於名士者若此。又有吉同鈞者﹐著《樂素堂詩存》﹐中有《癸卯年獄中觀妓賽金花感賦》一首並序。蓋時以刑部主事﹐署提牢職﹐見之獄中也。其序謂﹕「侍郎沒後﹐不甘寂寞﹐復落勾闌理舊業矣。初居滬﹐旋攜姊妹花入京﹐遂隸樂籍爲諸錄事長。五陵豪貴﹐咸以先睹爲快。庚子之變﹐聯軍入都。徳督瓦某﹐僭居西苑。金花以能操徳語﹐前往迎迓﹐瓦見而狎焉。瓦好殺﹐居民苦之﹐金花爲緩頰﹐多獲宥者。由是名傾一時﹐知與不知﹐皆仰慕之。洋人至影其像以相誇異﹐其動人欣羨如此。今夏以斃小鬟逮入獄﹐人皆指爲淫報。而憐香惜玉者流﹐又復羣相惋惜﹐替花請命。嗟嗟﹗人各有心。憎花者固爲方領矩步之儔﹐而憐花者亦不盡倚翠偎紅之輩﹐其用情固未可厚非也。余久耳其名﹐觀其像﹐未獲睹其容。今聞定讞擬遞籍﹐行有日矣。竊謂薛濤﹑蘇小﹐好事者想象其美﹐至於連篇累牘﹐相與歌詠於數百年後。今絕世名媛﹐近在咫尺﹐而不一睹芳容﹐詎非憾事﹖適代署提牢﹐入獄察諸囚﹐次及花﹐果然麗出肌表。𨿽徐娘已老﹐猶嬌嬈如處子﹐洵天生尢物哉﹗見余﹐遙屈一膝﹐似有乞憐意。夫猛虎在山﹐百獸震恐﹐一入陷之中﹐搖尾而求食。賽金花當得意時﹐非達官貴人不得一接芳澤﹔及幽身圜扉﹐𨿽以余之卑老﹐猶若俯首貼耳﹐望其援救﹐豈不重可惜哉﹖」詩云「京都多名妓﹐艷說賽金花。車馬門如市﹐賓客列座嘉。爭求一識面﹐聲價髙雲霞。腰乏十萬貫﹐徒抱虛願賒。一朝入囹圄﹐陰院黑雲遮。妖星臨貫索﹐淚雨濕荷枷。乞憐犬搖尾﹐束縛兔罹置。我署提牢職﹐放飯趁晚衙。雞鶩羣爭食﹐一鶴靜不嘩。見我曲一膝﹐請安禮有加。塗澤去脂粉﹐艷如碧桃葩。小蠻腰支細﹐楊柳新吐芽。花甲年逾半﹐猶如初破瓜。含情羞掩面﹐猶似抱琵琶。諦視未了了﹐忽被禁卒。須臾雙扉闔﹐深鎖不可撾。歸來思不寐﹐深夜趺坐跏。」此詩及序﹐俱無足觀。然賽金花以一妓女﹐旣爲洪文卿所惑﹐而外邦如瓦得西以及中外名流爲所震蕩者﹐實繁有徒。余過津門﹐以某君介﹐曾一至其妝閣。時年已三十八﹐而妍麗猶如廿許人。余因憶暾谷「顏色能驕西海花」之句﹐問﹕「識林暾谷否﹖」賽曰「光緒丙申間﹐曾見林君於滬上﹐﹝時賽方廿五六左右。﹞不三年﹐而林君死矣。」及民國初元﹐賽嘗往津滬及舊京﹐年已五十有幾﹐望之猶卅許﹐可謂尢物。最後聞其再嫁吾鄕魏斯炅。魏嘗語人曰「吾以古法物視之﹐不猶愈於贗鼎耶﹖」魏氏不久亦卒。賽不知所終。﹝千帆謹案﹕劉半農﹑商鴻逵撰《賽全花本事》﹐亦述其暮年生活﹐師殆未見此書也。﹞

林暾谷《晚翠軒集》有二詩皆爲賽作﹐極可誦﹐再┢錄於此。《和友人韻》﹕「錦車使者歸來晚﹐霧閣云窗又起家。楚岫夢回洵美矣﹐漢宮望久詎非耶﹖君王自失河南地﹐顏色能驕西海花。生不逢時尙傾國﹐也將續命托琵琶。」《與石遺大興裏飲罷過宿有嘆》﹕「往日矜誇一任謾﹐遠來共醉事殊難。髙樓罷酒天初雨﹐短榻挑鐙夜向闌。流落傾城同一嘆﹐忖量終歲得交歡。此懷恐逐晨鐘盡﹐畱遣回腸報答看。」

洪鈞以賽金花而爲人所知。然洪氏使俄時﹐曾得回紇文元代舊史及中俄界圖﹐嘗據以撰《元史譯文證補》﹐爲光緒間研究元史者所推。其人亦非僅以掇危┢工館書顯者。世傳其鄕人臺灣道顧肇熙所撰《洪文卿墓志銘》﹐可補《淸史稿》本傳之未備﹐┢錄之﹕

《吳縣洪文卿侍郎墓志銘並序》﹝顧肇熙撰﹞

國家自道光二十二年始允泰西通商之請﹐閱二十年乃置總理各國事務衙門﹐以王大臣領之。又十年﹐而後遣使聘問諸國﹐愼簡賢能﹐頒給欽差出使大臣關防﹐三年一任﹐蓋遞重其事矣。同縣洪公以閣學奉命出使俄徳奧比四國﹐就遷兵部侍郎。任滿歸﹐奏對稱旨﹐充總理各國事務衙門大臣。光緒十九年八月二十三日疾終京邸。遺書上﹐天子軫悼﹐有「才猷練達﹐學問優長﹐盡心職守﹐辦理妥協」之褒諭。賜祭葬﹐賞延後嗣﹐飾終之典﹐視各例有加。孤子洛旣奉公之厝歸裏﹐乃郵狀抵余臺灣﹐言將以明年九月某日﹐葬公於縣之西鄕十一都十二圖燉字圩贈光祿公塋次﹐請爲之銘。憶同治紀元﹐同應京兆試﹐訂交鄕館。𨿽在貧約﹐顧嘗慨然有當世之志。洎同鄕舉忽忽三十餘年﹐而公已千古。余𨿽不文﹐又奚以辭。按狀﹐公諱鈞﹐字陶士﹐號文卿。先世自徽州歙縣遷吳。曾祖諱士樹﹐候選運同﹐妣王李﹔祖諱啟立﹐國學生﹐妣巴﹔考諱垣﹐候選從九品﹐妣潘。三世皆以公貴﹐誥贈光祿大夫﹐妣皆一品夫人。公年十八﹐入吳縣學。同治三年﹐舉於鄕﹔七年﹐成一甲一名進士﹐授修撰﹐恭修毅廟實錄。告成﹐賞戴花翎﹐加四品銜﹐擢侍講﹑侍讀﹑左右春坊庶子﹑侍講學士﹑侍讀學士﹑詹事府詹事﹐凡八遷至內閣學士兼禮部侍郎銜﹐時光緒九年也。以母病疏請開缺歸。明年﹐丁太夫人憂服除﹐以原官充出使大臣﹐轉兵部左侍郎。一爲順天鄕試同考官﹐視湖北﹑江西學各一﹐典陜西﹑山東試各一。歷充日講起居注官﹑文淵閣校理﹑國史館協修﹑功臣館纂修﹑實錄館纂修﹑總纂﹑提調﹐本衙門撰文。及爲卿貳﹐殿廷試閱卷﹐武試較射﹑覆朝審﹑承修壇廟陵寢工程以十數。公性孝友﹐幼穎異。家適中落﹐父兄欲令習賈﹐涕泣跪請卒業。及通籍﹐贈公已卽世﹐未逮祿養﹐哀慕終身。太夫人素剛嚴﹐意不愜﹐取厲聲譙呵﹐不少貸。公則竦息惕伏﹐怒解乃已。嚴事兄嫂如父母。歙縣修宗祠需萬緡﹐議按丁出錢盈其數﹐公立輸半資以卹貧族。自廷試第一﹐未散館﹐卽視學湖北﹐感激知遇﹐銳志報國。屢司文柄﹐簡閱精審﹐惟恐失人。光緒五年﹐主山東試﹐人文爲各省冠。六年﹐視學江西﹐廉知搶替﹑重名諸獘﹐嚴行覆試﹐終日堂皇﹐徼幸遂絕。定經訓書院規制﹐與諸生講經濟之學﹐多所成就。俗有溺女風﹐檄各學官與諸生收卹之﹐手書聯額獎其勤﹐活嬰無算。去任日﹐諸生於書院屍祝焉。九年﹐河決山東﹐朝廷命侍郎遊百川馳往籌度﹐議開徒駭馬頰二河。公奏其未諳河務﹐且陳河當因時制宜﹐黃河宜合不宜分﹐止可寬展重堤﹐不可別謀分泄。若開引河通二渠﹐此數百里土性松浮﹐一旦潰堤北﹐將爲畿輔患。並條上治河事宜。臬司潘駿文熟悉河務﹐新獲譴﹐無敢舉者﹐力言其可用。疏入﹐旋命遊百川回京﹐起用潘駿文。河患漸紓﹐實自公發之。會法越有事﹐條陳海防事宜﹐復蒙采納。於是上結主知﹐向用矣。出使外洋﹐廉正自持﹐守約不撓﹐洋人感服。凡有裨軍國者﹐密疏以陳。中外交涉繁要﹐多以電通信。外國用三馬電﹐中國用四馬電﹐費倍蓰。公創以干支代一十百千字﹐亦成三馬電﹐歲剩1111費鉅萬。其精敏類如此。旣入總理衙門﹐力持大體﹐勇於任事。沿江教案起﹐西人獲謗書﹐牽涉湖南道員某﹐欲得甘心﹐當路亦思重懲以儆效尢。公持不可﹐謂﹕「徇人意﹐如國體何﹖」其人卒得保全。邊界甌脫﹐間有違言﹐公以革離錯互﹐非口舌所能爭﹐不欲爲國家生事。天子知公深﹐時賜獨對。造膝敷陳﹐外不能諭於人。人徒見公之踔厲名場﹐不可一世﹐而不知其旁魄郁積﹐耿耿於中﹐非旦夕矣。向者使還﹐道經紅海﹐感受暑濕﹐病伏甚深﹐一旦觸發﹐遂以不起。公治事聰彊﹐無所瞻避﹐與疆吏論公事﹐下筆輒千餘言。兵部復推公主持﹐不於私宅判牘。每入署﹐吏抱牘進﹐恆逾尺﹐或竟日不得休。在告疾少間﹐猶一日書二十餘函﹐不遑自卹。故聞公之薨﹐自同官自王以次臨弔﹐無不哭失聲。悲夫﹗公生於道光十九年十二月初八日﹐年五十有五。配何夫人。子一﹐洛﹐縣學廩生﹐復由蔭生通判攺工部郎中。公薨﹐奉恩旨﹐服闋後﹐以本部郎中﹐遇缺卽補。女一﹐庶出。於俄羅斯見元代舊史﹐本回紇文﹐凡更數譯﹐審爲元代藩屬舊史﹐詳於西北用兵。公得之喜﹐謂足補《元史》疏漏。於是徧考元人官私書﹐及關系《元史》諸記載﹐手自纂輯成《元史拾遺》若干捲。搜異域之佚聞﹐訂中國之史﹐古未嘗有也。銘曰﹕昔班固氏傳西域﹐慨嘆漢使益得職。惟公三年曆四國﹐平遷一官依品秩。明修《元史》病荒率﹐史官自貢憚考。鄂羅斯文本回紇﹐紀翔漠事頗詳實。公旣覯止等珠璧﹐私幸謀於野則獲。爰召舌人通累譯﹐手自濡染奮大筆。俾闕者完疏者密﹐千秋裘非一狐腋。彼褚先生何足述﹖武庫乃有《左傳》癖。旁行斜上成都帙﹐宜進史藏石室。千秋不朽視方策﹐吾銘匪私祕眞宅。﹝按「千秋裘非一狐腋」句﹐秋爲金字筆誤﹐上石後乃知之﹐附記。﹞

《淸史稿列傳》二百三十三卷有洪鈞傳﹐再錄之﹕

洪鈞﹐字文卿﹐江蘇吳縣人。同治七年一甲一名進士﹐授修撰。出督湖北學政﹐歷典陜西﹑山東鄕試。遷侍讀﹐視學江西。光緒七年﹐歷遷內閣學士。母老乞終養﹐嗣丁憂﹐服闋﹐起故官。出使俄徳奧比四國大臣﹐晉兵部左侍郎。初﹐喀什噶爾續勘西邊界約﹐中國圖學未精﹐乏善本。鈞蒞俄﹐以俄人所訂中俄界圖紅綫均與界約符﹐私慮英先發﹐乃譯成漢字﹐備不虞。十六年﹐使成﹐攜之歸。命直總理各國事務衙門。

值帕米爾爭界事起﹐大理寺少卿延茂謂鈞所譯地圖畫蘇滿諸卡置界外﹐致邊事日棘﹐乃痛劾其貽誤狀﹐事下總署察覆。總署同列諸臣以鈞所譯圖﹐本以備考﹐非以爲左證﹐且非專爲中俄交涉而設﹐安得歸咎於此圖﹖事白﹐而言者猶未息。右庶子準良建議﹐帕地圖說紛紜﹐宜求精確。於是鈞等具疏論列﹐謂﹕「《內府輿圖》《一統志圖》紀載漏略。總署歷辦此案﹐證以李鴻章譯寄英圖﹐與許景澄《集成英﹑俄﹑徳﹑法全圖》﹐無大紕繆。而諸準良所奏﹐則歧異甚多。《欽定西域圖志》敍霍爾幹諸地﹐則總結之曰屬喀什噶爾﹔敍喇楚勒﹑葉什勒庫勒諸地﹐則總結之曰屬喀什噶爾西境外﹐文義明顯。原奏乃謂﹕『其曰境外者﹐大小和卓木舊境外也。曰屬者﹐屬今喀什噶爾﹐爲國家自辟之壤地也。』語近穿鑿。喀地正北﹑東北昆俄七河﹐正西倚俄費爾幹﹐其西南錯居者帕也。後藏極西曰阿里﹐西北循雪山逕挪格爾﹑坎巨提﹐訖印度克什米爾﹐無待北涉帕地。設俄欲躡喀﹐英欲Τ阿里﹐不患無路。原奏乃謂﹕『二國侵奪拔達克山﹑安集延而終莫得通。』斯於邊情不亦ウ乎﹗中俄分界﹐起科布多﹑塔爾巴哈臺﹑伊犁﹐訖喀西南烏仔別裏山口止﹐並自東北以達西南。原奏乃謂﹕『當日勘界﹐自俄屬薩馬幹而東﹐實以烏仔別裏西口爲界。今斷以東口﹐大乖情勢。』案各城約無薩馬幹地名﹐惟浩罕安集延極西有薩馬爾幹﹐《明史》作撒馬兒罕﹐久隸俄﹐與我疆無涉。當日勘界﹐並非自西而東﹐亦無東西二口之說﹐不知原奏何以傳訛若此。謹繪許景澄所寄地圖以進。」並陳扼守蔥嶺及爭蘇滿有礙約章狀。

無是坎巨提之役﹐彼此爭其間﹐我是以有退兵撤卡之舉﹐英乘隙而使阿富汗據蘇滿。至是﹐俄西隊出與阿戰﹐東隊且Τ邊境。總署復具《籌辦西南邊外本末》以上。鈞附言「自譯《中俄界圖》﹐知烏仔別裏以南﹐東西橫亙﹐皆是帕地。《喀約》所謂中國界綫﹐應介乎其間。今日俄人爭帕﹐早種因喀城定約之年。劉錦棠添設蘇卡﹐意在拓邊。無如《喀約》具在﹐成事難說。惟依界圖南北經度斜綫﹐自烏仔別裏徑南﹐尙可得帕地少半﹐尋按故址﹐已稍廓張。俄阿交哄﹐揣阿必潰。俟俄退兵﹐可與議界﹐當更與疆臣合力經營﹐爭得一分卽獲一分之益。」上皆嘉納。十九年﹐卒﹐予優┰。

鈞嗜學﹐通經史﹐嘗訁巽《元史釋文證補》﹐取材域外﹐時論稱之。

○袁爽秋

袁爽秋太常以抗言罹難。其未遇時﹐方應省試﹐祈夢於於忠肅祠。蘿有冠服長髯者﹐所言皆天下事。袁急叩科名﹐於公曰「爾異日卽我﹐何患不達﹖」且教以更名重黎。嗣復叩未來大局﹐曰「重黎之後﹐大局休矣。」太常恥更名﹐遂以重黎爲字。洎官京師﹐或薦其出使俄羅斯。怵於前夢﹐堅辭之。不意居朝列亦以危言死。是事﹐張潛若同年言之。太常巡皖南時﹐潛若僑居蕪湖﹐以試書院見賞﹐得執贄門下﹐蓋親聞於太常者。﹝郭則沄《寒碧瑣談》﹞

○王乃徵

余於淸末﹐在開封見曾剛父有《送王聘三之官撫州》詩云「遠下鸞皇閉九閽﹐更無鷹隼擊秋原。匡牀諫筆收殘篋﹐歸路荷花感聖恩。一郡江湖閒不握﹐五更朝鼓斷無聞。王民虛有橫流嘆﹐又向新臺悵失羣。」極喜誦之﹐以爲李玉溪嗣音也。聘三官撫州時﹐政聲甚著。及宣統年間﹐官河南布政使﹐先公上書言吏治及蠲去州縣漏規積獘事﹐大爲稱賞。因檄徹查南陽等處州縣漏規及預算事﹐歸而並日記表冊呈覆之﹐益大服。余以曾和其《嵩嶽遊艸》數詩﹐爲其所見﹐許爲年少有才。趨謁數次﹐論文談藝﹐不及其他。晚近大官中不失書生結習者﹐惟聘三先生也。國變後﹐僑申江﹐與朱古微﹑陳散原相倡和﹐而生事極苦。嘗一夕寓廬被竊﹐衣履盡去﹐幾至不能下牀。時冬寒甚厲﹐無以爲生。鄭夜起﹑余堯衢各贈以內外羊裘﹐陳庸庵饋金﹐而其他友好亦各有饋贈。今集中有《去篋篇》一詩﹐卽指此也。聘三有二子﹐長者早逝。次子阿碹﹐年十八﹐頗文秀﹐極愛憐之﹐亦遘疾卒於滬。妾陶氏生一女﹐亦不育。未幾﹐陶亦死。聘三親送兩櫬至宜昌﹐葬於其前夫人墓側﹐蓋義地也。臨去有詩云「將離繞匝三號去﹐尺土庇棺叢冢連。亂世異鄕爲此計﹐野煙荒艸荊┌憐。有身奚塞無窮責﹐顧爾仍余未了緣。待有老夫埋骨地﹐他時偎傍築雙阡。」誦其詩者﹐爲之酸鼻。﹝聞其詩尙未有刻本﹐余曾抄其一卷﹐庋藏之。﹞

聘三﹐又字病山﹐名乃徵。晚年僑滬上﹐易名潛﹐又號潛道人﹐四川中江人。光緒庚寅進士。庚子後在禦史臺﹐遇事敢言﹐頗負淸望。光緒��年﹐外簡江西撫州府知府。下車問民疾苦﹐修水利﹐懲滑吏﹐政聲流聞。未及五年﹐卽由湖南嶽常澧道﹐擢湖北布政使。時瑞督鄂﹐對僚屬頗傲慢﹐乃徵亦不示弱﹐兩人積不相能。會瑞將述職入都﹐時鄂撫旣裁﹐藩司例當護篆。瑞不欲爲一時之前後任﹐一日召王至署﹐曰「兄弟近將進京﹐督署日行公事﹐煩老兄代拆代行。」乃徵曰「藩司政務殷繁﹐益之以督署公事﹐一人之精神﹐勢難兼顧。請大帥別委人署藩司何如﹖」無結果而散。瑞遂具摺請覲﹐奉旨著來見。同日﹐奉上諭﹐湖廣總督﹐著王乃徵暫行護理。蓋攝政王載澧頗重乃徵﹐或傳有師生之誼﹐故有此命﹐非出瑞之請也。朝命旣下﹐瑞無如之何。乃徵上院﹐瑞卽向之道喜﹐曰「老兄聖眷優隆﹐開府先聲﹐兄弟當代擇一吉期﹐以便履新。」意欲啟行後﹐始使乃徵接任。乃徵曰「司裏歷官數省﹐蒞任向不擇日。」下院時﹐卽對巡捕言﹕吾奉旨護院﹐定於某日接印。瑞大恚﹐至京後﹐力言乃徵難與共事。政府知二人之相迕也﹐遂將乃徵調河南布政使。到河南﹐又與巡撫寶不相能。南陽縣知縣潘某﹐因案爲言官糾參﹐寄諭河南巡撫查覆﹐循例行司。乃徵查明後﹐一面詳院﹐一面掛牌將潘某撤任﹐隨卽上院面陳此事。寶云「適樞府某鉅公方有函托﹐老兄何以不稍回護﹖」乃徵對曰「大帥行司之公牘﹐但飭查覆﹐其他非所敢知。」寶𨿽不悅﹐亦無如之何也。會因爭預算案﹐與財政監理官唐瑞銅齟齬。寶乃慫恿瑞銅﹐向度支部以破壞預算訐乃徵。時載澤爲度支部尙書﹐有瑞先入之言﹐卽欲具摺奏參。右侍郎陳邦瑞極力反對﹐云「王乃徵如果破壞預算﹐河南巡撫何不奏參﹖卽財政監理官亦無正式公文到部﹐僅憑私函﹐遽以入奏﹐本部向無此辦法。且近時藩司之負時望者﹐甘肅藩司毛慶藩及王乃徵等數人耳。本部方將毛慶藩奏參革職﹐外間已人言嘖嘖﹐若再參一王乃徵﹐恐益滋物議。」事𨿽止﹐而乃徵亦不安於豫。未幾﹐調任貴州。旋值國變﹐僑居上海﹐易名潛﹐以鬻醫自食。康南海家有患疾者﹐恆召王醫治之。初頗有名﹐後亦仍貧困﹐不能自存。余肇康﹑陳夔龍每助之。曾有《致於侍郎借時辰表啟》云「夜來司命見命﹐以昔嘗戲我俾登無仕﹐終作簍人﹐今謀償我。凡我所臨病家。爲遣神巫先驅﹐祓除不祥。任我以平庸淺陋之術﹐治人困篤垂危之疾﹐信手拈藥﹐無不立奏奇功﹐沈屙若失。積數月所得酬金﹐當能自置一表﹐卽以原物還公」云云。其《鬻醫篇》末云「宣統乙卯春﹐門首懸一壺。夜來感異夢﹐起告東海於」者﹐卽指此。然恢詭可見其胸次矣。

病山有《落葉》四首﹐詠庚子事也。其詩云「秋撼三山柰別何﹐流光激箭下庭柯。金仙掌畔荒荒影﹐玉女池邊瑟瑟波。此日韶華隨水逝﹐舊時庭院得春多。嬌姿一種芳菲色﹐不信冰霜意有頗。」﹝其一﹞「亭亭珠樹植名園﹐黃蝶西風又幾番。濃翠自迎朝地彩﹐淸鐘忽墮曉霜痕。一庭衰艸爭憐影﹐百尺寒枝不庇根。吹到師涓商調急﹐玉階淒怨向誰論。」﹝其二﹞「自拂驚塵判玉條﹐雪埋冰沍幾經朝。歌翻《獨漉》傷泥濁﹐曲寫《哀蟬》感翠凋。銅輦再過秋似夢﹐碧溝一曲怨難消。白楊路斷鵑聲急﹐誰向荒郊慰寂寥﹖」﹝其三﹞「依舊空庭碧蘚滋﹐淒淸日色冷燕支。輕來金穀飄煙地﹐又到銀瓶合凍時。南雁叫羣千里斷﹐夜烏啼夢一秋悲。長空願止回風舞﹐爲惜飄零最後枝。」﹝其四﹞狄平子云「此詩婉而摯﹐沈而佻﹐哀音激楚﹐有類變《雅》。」余謂淸末京朝﹐頗多哀楚邈之音﹐皆從玉溪﹑冬郎而出。如李亦元﹑曾蟄庵﹑丁叔雅皆工此體。病山則不時作。此亦因珍妃之死﹐感而爲此。事旣哀怨﹐題亦淒惋﹐遂不覺偶入此派耳。實則病山其他諸詩﹐皆骨力堅蒼﹐而遊山之什尢工﹐亦不全似此種也。

陳銳《抱碧齋詩詞話》云「吾常爲王衫方伯昔年備兵地﹐亂後來僑﹐與余書醞相勞苦﹐倡和有詩。朱古微次韻寄之曰﹕『極天兵火況修途﹐誰謂蓬匪定居。用意故須憂患外﹐告哀猶是亂離初。新知濡吻宜尊酒﹐舊頌流傳尙井廬。日夕雙江急東下﹐莫因人事捐音書。』此與前贈李梅龕作皆爲傑特。﹝朱祖謀《寄李梅庵》詩云﹕『骨折心摧淚亦乾﹐世人只作等閒看。猶聞下筆風雷起﹐便與臨觴醉酒難。著想何人到靑史﹐收身百計遜黃冠。尋仙采藥誠非妄﹐期汝行吟創大還。』﹞衫原作云﹕『還軫兵戈九折途﹐寄巢風雨一廛居。妻孥尙在眞成累﹐故舊相逢解念初。不死與誰消暮日﹐餘生何處是吾廬﹖余宗未返跫音絕﹐﹝謂王夢湘。﹞破涕緣君尺素書。』余次韻云﹕『相忘龜尾在泥途﹐猶勝當年葆居。形質𨿽存非復我﹐江山信美不如初。新愁突兀逃亡屋﹐舊夢依稀諫艸廬。未可全無消遣法﹐籬根補讀橐駝書。」』夏敬觀《忍古樓詩話》云「中江王病山方伯向有《遊徑山天目詩》一卷﹐已印行。余架上本有之﹐不知爲何人持去﹐遂不見歸。其遊天目﹐先識一徑山老諸生﹐遂往徑山﹐主其家十數日﹐笠屐登陟殆徧﹐後步行遊天目。余凡遊天目三次﹐未嘗一涉徑山。蓋其時徑山寺已爲盜賊所焚燬﹐遊者相戒未往。東坡遊迹﹐惟到徑山。揣當北宋時登徑山易﹐登天目難耳。病山嘗謂余曰﹕『徑山者﹐一縮小之天目也。然竹木殊盛﹐𨿽小而幽曲。』又曰﹕『凡遊山皆須有躋勝之具﹐且不擇居止飲食。』此語誠然。今臨安道中﹐知遊天目者多矣﹔至於徑山﹐人以爲小而忽之﹐則不免交臂相失。病山又有《遊鄧尉》詩﹐其寫景極避平易﹐亦不塡塞﹐是爲上乘。」其《石壁精舍》﹝其一﹞﹑《司徒廟觀宋柏》﹝其二﹞﹑《韓蘄王墓》﹝其三﹞﹑《遊鄧尉第三日﹐偕甘卿﹑覺先﹑仲登靈巖﹐仲題名寺壁。是日仁先導散原遊天平﹐濤園﹑詒重同謁韓墓﹐先返》﹝其四﹞皆佳﹐因已┢錄﹐此不重出。﹝按乃徵在撫州知府任三年﹐不名一錢。及宣統卽位﹐載灃監國﹐立擢爲嶽常澧道﹐未幾晉江西按察使。未之官﹐授順天府府尹。甫蒞任﹐外簡河南布政使﹐移湖北。適陳夔龍督鄂﹐移北洋﹐繼督瑞當在蘇撫任﹐明令以乃徵護理湖廣督。此與前一段微有不同﹐俟考。﹞又云「中江王聘三方伯乃徵﹐晚更名潛﹐字病山﹐曾官吾省知府。予於三十年前﹐識之於朱古微侍郎座上。其詩沈箸無凡響。沒後﹐詩卷尙無刊本。《聞西湖雷峯塔圮感賦》云﹕『九百年前保土雄﹐中閨檀施矗穹窿。寰區婦孺呼名久﹐幻作飛埃夕照中。』﹝其一﹞『破空危影倒波明﹐裝點湖山古性情。十載南冠攜酒至﹐一彈指頃斷鷗盟。』﹝其二﹞『成住壞空參佛諦﹐盛衰興替總天心。曾無珠网前埋地﹐那得金鈴再叩音。』﹝其三﹞『白馬虛鳴龍護休﹐水光山色黯生愁。爲詢結伴巢居子﹐殘日荒岡可久畱﹖』﹝其四﹞『亂後湖ヂ气象更﹐輸金卜築使人驚。神州余此埋憂地。哭震靑天霹靂聲。』﹝其五﹞『浪傳蛇孽不知年﹐九百虞初古未刪。莫怪村氓滋讕語﹐眼中斯世豈人間﹖』﹝其六﹞『萬千殘甓敵牟尼﹐一竅中函貝葉齊。倘幸六丁無力取﹐佛心今與散浮提。』﹝其七﹞『雨態晴容親咫尺﹐定香橋畔故人扉。而今應是昏鴉點﹐猶繞峯頭散亂飛。』﹝其八﹞詩中所雲巢居結伴﹐指陳仁先﹑胡晴初也。陳胡交最密﹐近忽有隙。世言蕭朱結綬﹐王貢彈冠﹐交道難矣。晴初爲病山所得士﹐品節極髙。病山辛亥後﹐閉門不出﹐攻苦食淡﹐爲遺老中最能忍貧者。其《七十初度》詩云﹕『亂世獲苟全﹐處約亦何病﹖吾生顚沛境﹐古人或又甚。乾坤瘡痍旦﹐養此星星鬢。猶能勞筋骨﹐未覺厭蔬。所嗟蹇鈍質﹐時邁學無進。於道未有聞﹐往哲何寥﹖百六數已極﹐妖勢益橫。驗之平陂理﹐終俟天人應。漆園諭深根﹐子輿談忍性。於中必有事﹐云何得其證。』於此詩﹐可見其處境之窮也。」

○樊增祥

樊山於光宣間負才名﹐詩筆側艷﹐而尢工判牘。顧其爲人頗有可議者。樊山夙爲李蒓客所獎拔﹐且奉李爲師。兩人沆瀣﹐可於已印行之《越縵堂日記》知之。顧蒓客晚年﹐亦頗致憾於樊。蒓客捐館時﹐樊山於其邸捨取去日記數冊﹐皆蒓客最後數年之筆﹐其後人故舊屢索不還。樊氏卒後﹐知交爲理後事時﹐徧覓卒不可得。或云病篤之時﹐已取而納諸火矣。此一事也。又﹐易實甫爲樊山文字骨肉之交﹐晚年喜爲調侃﹐曾舉其流傳故事及詩文中俊語爲諧文﹐固世人所同知也。實甫晚年曾取平生所爲詩﹐精選數百篇﹐將鏤板行世。繕寫旣定﹐送樊山覆閱﹐樊山亦久庋不還。屢索屢拒﹐其後此本是否歸諸實甫﹐後人不可知矣。此又一事也。李審言﹝詳﹞駢文爲江左作手。樊山爲江寧藩司時﹐李以繆藝風介﹐謁見。先期﹐由繆呈李所爲文一卷﹐樊亦畱之不肯交出。及索回﹐則云「已雜置官文書中﹐不得。」此又一事也。此皆爲樊山居心叵測﹐爲士林不理於口者﹐亦不知是何居心也。李審言有《書樊雲門方伯事》﹐卽記其與樊山關系﹐文中極致不滿之意。玆特錄之於此﹐以備一說。

李詳《書樊雲門方伯事》云﹕

樊雲門方伯官寧藩﹐甫視事﹐繆藝風先生勸余謁之。曰「子老且病﹐須賴人吹噓。盍以駢文稿示我﹐當爲先容。」後月餘﹐余往謁之。問﹕「鄕試幾次﹖」對﹕「九次。」曰「沈屈矣。」又問﹕「受知系何學使﹖」余曰「入學爲瑞安黃侍郎﹐補廩爲長沙王祭酒。」曰「俱是名師。」又云「前見大作駢文﹐甚古。譚世兄尙在我署內。」蓋見余駢文﹐前有譚復堂先生序也。又曰「江北有顧淸谷先生善駢文﹐見過否﹖」余曰「《方宦酬世文》見過。」又曰「顧耳山先生是兄弟薦於鹿芝軒中丞者。」余起謝云「顧爲姻親﹐渠奉母畱陜不得歸。當時只知陜西主考﹑泰州同鄕黃君葆年所薦﹐不知爲方伯也。」又曰「此時不尙風雅﹐但知阿﹑比﹑西﹑提字母耳。」余因進曰「江寧藩司自許仙屏先生升任去﹐尙未有講求文字者﹐方伯可以提倡提倡。」樊唯唯。余出告友人王君宗炎。曰「子稱謂太抗﹐當稱大人。」余笑曰「渠大人﹐我小人耶﹖」後友告樊方伯好收門生﹐不見某君齒遜樊二年﹐新經拜門﹐委辦南洋官報局﹐歲可得數千元。余曰「繆藝風先生可謂知己﹐余尙未執贄門下﹐何況樊山﹖」某君旣辦官報﹐果獲數千元存儲寶善源﹐折閱泰半。余告友人﹕「若如君言﹐得錢亦不可保。門生名湔洗不去矣。」余見樊後﹐樊有詩寄藝風。末句﹕「可有康成膩合無」﹐蓋用《世說輕詆篇》「著膩顏合﹑逐康成車後」戲藝風﹐卽以戲余﹐遂薄之不往。而索回文稿甚亟﹐樊棄之﹐不可得﹔藝風一再函問﹐不復。藝風覆余書曰「前日方伯談次尋大作未獲﹐雜入文書中矣。昨又函催﹐亦未覆也。」余復作書求之﹐亦未答。因知樊忌前害勝﹐善效王恭帖箋故事﹐且復仿吾家昌谷中表投混之舉﹐益嘆息爲有夙憾。攺革後﹐樊遁上海﹐余復館滬。徐積余觀察謁樊﹐出問何往﹖云「將候李審言。」樊似有眷眷之意。徐勸余往見﹐余不可。藝風又告﹕「雲門知君在此﹐曰﹕『李是行家。』稱之者再。君可趨樊一談。」余又不可。後沈乙庵語余﹕「雲門約我及散原打詩鐘﹐君可同往。」余以事辭。樊名滿天下﹐後生小子﹐惟樊爲趨向。友人官京師﹐抄示樊山近詩﹐有「新知喜得潘蘭史﹐舊學當推李審言」語﹐以是爲重。數年後﹐上海有《當代名人小傳》出﹐其《文人》一門有李審言﹑潘飛聲同傳云﹕往樊某有詩。潘蘭史﹑李審言上各空方�四字﹐卽京師友人抄示二語也。下云﹕二人因得名。余之得名﹐非由樊始﹐海內先達可以共證﹐然亦見世上擁樊者多。若余以一窮秀才﹐樊由庶常吉士官至藩司﹐一言之譽足爲定評。豈知餘數不兼於樊耶﹖樊今年八十有五﹐余今年七十有二﹐各有以自立﹐亦各不相妨。恐讀《當代名人小傳》者﹐不知余與樊山本末﹐故備書之。亦以見江寧藩司自許仙屏先生去後﹐馴至亡國﹐無一人可繼也。庚午四月。

○張百熙

長沙張冶秋﹝百熙﹞管學務時﹐局度恢張﹐喜宏獎﹐廣延納﹐極爲士論所崇。而以同官榮慶與之意見不合﹐不克大行其志。後攺設學部﹐榮慶爲尙書﹐百熙遂解學權﹐蓋抑抑不歡也。光緒丙午六十生日﹐陳黻宸所撰壽序有云「抑我尢謂公爲朝廷柱石﹐出入鞅掌﹐昕夕急當世之務。其位可謂至貴﹐其事可謂至繁﹐其身可謂至勞﹐而推賢進士﹐順於接物。一介之士﹐或修刺入門﹐至者無虛日。𨿽衣褐衣﹐穿敝履﹐公習見不厭惡。門者或阻之﹐公每立命入見﹐溫溫與笑語﹐如故舊家人﹐相對每竟夕無倦容。甚有抵掌髙談﹐拍案大言﹐評騭古今﹐縱論時事。揚人之善﹐則驟然立﹐忽然舞﹔疾人之惡﹐則戟而指﹐怒而呵﹐睥睨譏切﹐無所顧忌。彼亦見公推心置腹﹐直自忘其在大官貴人之側者。哂之者則曰﹕此狂生也。詆之者曰﹕此不羈之士。憐之者曰﹕身居卑賤﹐更事未深﹐故語言無檢束。而公獨優容之﹐禮遇逾眾人。當夫虛懷接下﹐吐納包涵﹐百川走渠﹐大風吹壑﹐如奔如馳﹐有容乃大﹐非古大臣﹐其孰能與於斯﹖」云云﹐頗能道出百熙殷勤接士之態。郭立山序謂﹕「京師首善之地﹐大學堂規制粗備﹐實始今戶部尙書長沙張公。公於學之諸生﹐脫略權勢﹐勤勤接近之。人或有非哂者﹐公不之顧﹐以謂此性之所樂。孟子所謂教育天下英才者是也。而學生亦獨喜親公。夫豈有爲而然哉﹖」又謂﹕「立山嘗聞公言﹕『管學之初﹐甚欲网羅天下名宿﹐研明教育諸法﹐造就非常之才﹐以應世變。而事會之來﹐有不盡如初願者。至今數年之間﹐不獨人才難得易失﹐俯仰生感﹐卽手自拔識之諸生﹐所望以報國者﹐亦未及卒業而觀其成就何如。世之毀譽原不必計﹐而事體重大﹐其敢謂非我莫屬﹐而天下不復有人耶﹖』嗚呼﹗公之去學務﹐而流俗深以爲惜。孰知公之心﹐固以天下爲量﹐而時飲然不自足者乎」云云。蓋能道出其抑鬱之懷。翌年﹐百熙卒。冒廣生免聯云「愛好似王阮亭﹐微聞遺疏陳情﹐動天上九重顏色﹔憐才若龔芝麓﹐爲數攬衣雪涕﹐有階前八百孤寒。」頗爲人傳誦。湘潭趙芷蓀﹝啟霖﹞聯云「宏獎見公之大﹐泛愛或偶見公之疏﹐脫去町畔歸磊落﹔熱心爲世所欽﹐歉忱當亦爲世所諒﹐艱難時事有欷。」則有微詞焉。陳黻宸壽序﹐上所引者之下﹐爲「或曰公容人多矣﹐而人之容於公者﹐或湮沒不能見長短。其能出而爲公用﹐相與撐危局﹐任艱鉅者﹐末之見也。公不負天下士﹐天下士實負公。」下文𨿽有「𨿽然」一轉﹐爲解釋之語﹐亦似微有不滿處﹐可與趙聯合看。百熙爲郵傳部尙書﹐與侍郎唐紹儀因用人事相爭﹐致傳旨申飭。以賄不入﹐爲奄人醜詈﹐遂憤恚發病不起。紹儀免聯云「好我同車﹐太息藺廉成往事﹔斷金攻錯﹐誰知韓範本交親。」措詞頗善於斡旋。郭立山聯云「是大臣中最有熱腸之人﹐轉恨追隨稀闊﹔其遺疏內所尢疚心諸語﹐堪令朝野傷悲。」蓋百熙遺疏有云「所最疚心者﹐先後充管學大臣﹑學務大臣﹐圖興教育﹐成效未臻﹐調任郵傳部﹐創始失宜﹐上煩宸廑﹐自省愆咎﹐夙夜旁皇」云云。實其隱痛所在也。

○吳圭

余有論吳圭﹝觀禮﹞二絕句云「西徵幕府滯髙才﹐鄰女王孫意自哀。萬里衡云梗胸臆﹐婿鄕南望首頻回。」又﹕「太息圭不假年﹐故人投老見詩篇。宣南秋夜虫聲急﹐一老燈前說往賢。」章行嚴﹝士釗﹞亦和作云「嘻嘻髙髙語尋常﹐才士從戎萬里長。楚越一家夫子俊﹐化龍池畔黯神傷。﹝自注﹕圭庵爲何貞老女夫﹐寒家與何有連﹐得見圭庵緘札甚夥。化龍池﹐長沙南城何府。﹞翩聯三士壯同光﹐一蹶雞籠羽翼傷。漫道玉關春不度﹐柳圍親折卻堂堂。﹝自注﹕三士者﹐張簣齋﹑陳庵與圭庵也。雞籠之役﹐簣齋一蹶不振。圭庵佐左文襄平定新疆﹐功隱不彰﹐士論均惜之。『漫道玉關春不度』用圭庵《送吳柳堂歸臯蘭》句。楊石泉贈文襄詩云﹕『親栽楊柳八千里﹐引得春風出玉關。』」﹞仁和吳子亻雋與張簣齋皆同治辛未進士﹐同官翰林﹐陳庵則先一科。三人至相得﹐而庵與圭皆於左文襄有知己之感。圭本爲何紹基女夫﹐故庵有詩云「坐上何郎舊飲仙﹐別來牢落亦華顚。人生畏友誰能少﹐太息圭不假年。」自注﹕「圭爲簣齋至契﹐詩孫姑丈也。」圭旣官編修﹐然早年曾隨左文襄戎幕﹐後又隨文襄平定新疆﹐隨事獻替﹐有功至鉅。其集中有《鄰家女》《天孫機》二樂府﹐卽自道其平生遭際﹐而致憾於依人作嫁也。余早年在南昌﹐胡先示我《圭詩錄》﹐爲庵手寫上雕。略爲審視﹐極服其詩格髙渾。其撫時感事之篇﹐得杜陵法乳。惟用事極﹐非注莫明。及乙丑夏秋間在都門﹐侍座庵﹐卽從容詢圭事。曰「吳子亻雋與余及簣齋至契﹐居京師時﹐靡日不見。余視爲畏友。惜頻年在外﹐僅於尺素中商略學術。偶及時事﹐其見解尢髙。故文襄倚之如左右手。子亻雋詩稿甚多﹐而芟剔至嚴。死後﹐余從其夫人索得自定本﹐遂手錄一冊﹐卽後此據以上木者也。」今聞版已不存﹐印者亦稀矣。餘詩「宣南」「一老」句﹐卽指此。

○張幼樵

余嘗有題張幼樵﹝佩綸﹞《澗於詩集》云「幾年關塞憶累臣﹐熱淚如潮憶苦辛。堪笑平生王霸學﹐卻從詩筆見輪。」又云「相府憐才式好逑﹐王家作弼定伊周。誰知今日張張口﹐換取當年柳柳州。」簣齋一生以王霸之學自詡﹐光緒初元﹐與張之洞﹑陳寶琛﹑寶廷三人遇事敢言﹐有「四諫」之稱。或以鄧承修﹝一云黃體芳﹞益之﹐而稱爲「五虎」者。甲申基隆一役﹐簣齋以三品銜會辦福建海疆事﹐一聞聲﹐乃倉皇遁走。論罪譴戍﹐然合肥相國憐其才﹐以爲簣齋將來勛必出己上。戍所釋還﹐以女妻之﹐然一蹶不振﹐竟以詩人老矣。簣齋於管仲書致力最深﹐而詩尢工﹐與張廣雅尙書並稱爲北派二鉅子。其詩得力於玉溪﹑坡公﹐而剽劍ǐ悍之气溢於字句﹐亦深至﹐亦蘊藉﹐確爲光緒朝大手筆。其與廣雅略不同者﹐廣雅易攵歷中外﹐勛業爛然﹐感喟雍容﹐語無激蕩﹔而簣齋則抑塞無俚﹐語多愁苦﹐憂時之言﹐回腸蕩气。或謂其詩有過於廣雅者﹐則境地所處之不同﹐非工力有髙下也。庵閣學﹑廣雅尙書﹐皆與簣齋爲死友。兩公詠吟﹐爲簣齋而作者﹐無不工。如廣雅《過張繩庵宅》云「廿年奇气伏菇蘆﹐虎豹當關气勢粗。知有衛公精爽在﹐可能示儆夢令狐。」庵《七月二十五夜山中懷簣齋》云「東坡飲啖想平安﹐塞上秋風又戒寒。久別更添無限感﹐卽歸豈復曩時歡﹖數聲去雁霜將降﹐一片荒雞月易殘。獨自聽鐘兼聽水﹐山樓醒眼夜漫漫。」又《簣齋自塞上和前詩﹐疊韻再寄京師》云「觀棋聞又入長安﹐金三年信誓寒。雨夜夢回疑婦嘆﹐﹝邊夫人於謫戍次年沒於京邸。﹞竹林酒熟憶朋歡。肯將龜從詹尹﹐倘愛鐘魚對懶殘。住慣煙波怕塵土﹐停雲直北柰迷漫。」又《簣齋以小像見寄﹐感題卻寄》云「十載街西形影隨﹐五年南北尺書遲。夢中相見猶疑瘦﹐別後何時已有髭。機盡狎漚原自適﹐聲銷賣藥漸無知。江心憶拜張都像﹐熱淚如潮雨萬絲。」又《滬上晤簣齋﹐三宿畱別》云「相看短髮未全斑﹐十五年來一瞬間。可似東坡遇莘老﹐安排浮白對靑山。」「小阮去入朝﹐﹝健庵約余相見﹐阻風逾期﹐至則行矣。﹞阿瑛話舊最魂銷。﹝緝庭﹞早知萬事皆前定﹐秋雨橫街說鬼宵。」「卻將談笑洗蒼涼﹐三夜分明夢一場。記取吳淞燈裏別﹐不須寒雨憶橫塘。」又《入江哭簣齋》雲「雨聲蓋海更連江﹐迸作辛酸淚滿腔。一酹至言從此絕﹐九幽孤憤孰能降﹖少須地下龍終合﹐孑立人間鳥不雙。徙倚虛樓最腸斷﹐年時期與倒春缸。」讀此數詩﹐令人增气誼之重。

《淸史稿張佩綸傳》

張佩綸﹐字幼樵﹐直隸丰潤人。父印塘﹐官安徽按察﹐卒於軍。佩綸成同治十年進士﹐以編修大考擢侍講﹐充日講起居注官。時外侮亟﹐累疏陳經國大政﹐請敕新疆﹑東三省﹑臺灣嚴戒備﹐杜日﹑俄窺伺。晉﹑豫饑﹐畿輔旱﹐乃引祖宗成訓﹐請上下交儆﹐條四目以進﹕曰誠祈﹐曰集議﹐曰卹民﹐曰省刑。恭親王奕遭讒構﹐復請責王竭誠負重﹐上嘉納之。通政使黃體芳繼陳災狀﹐語稍激﹐糸圭吏議。佩綸力爭﹐被宥。尋丁憂。服竟﹐起故官。時琉球已亡﹐法圖越南亟。佩綸曰「亡琉球則朝鮮可危﹐棄越南則緬甸必失。」因請建置南北海防﹐設水師四大鎭。又薦道員徐延旭﹑唐炯知兵﹐堪任邊事。並招致劉永福黑旗兵爲己用。是時吳大﹑陳寶琛好論時政﹐與寶廷﹑鄧承修輩號淸流黨。而佩綸尢以糾彈大臣著一時﹐如侍郎賀壽慈﹑尙書萬靑藜﹑董恂﹐皆被劾去。

光緒八年﹐雲南報銷案起。王文韶以樞臣掌戶部﹐臺諫爭上其受賕狀。上方意任隆密﹐乃援乾隆朝梁詩正還家侍父事﹐請令引嫌乞養﹐不報﹔又兩疏劾之﹐遂罷文韶。而擢佩綸署左副都禦史﹐晉侍講學士。明年﹐法越構釁﹐佩綸章十數上﹐朝廷始遣兵徵土寇﹐綴敵勢。法人不便其所爲﹐佯議和﹐而陰使人攻陷南定。佩綸請乘法兵未集﹐敕粵督遣水師護越都。而樞臣狃和局﹐慮佩綸梗議﹐令往陜西按事。已而法果襲順化﹐脇越與盟﹐越事益壞。使歸﹐命在總理各國事務衙門行走。

十年﹐法人聲內犯。佩綸謂越難未已﹐黑旗猶存﹐萬無分兵東來理﹐請毋罷戍啟戎心。上韙之。詔就李鴻章議﹐遂決戰﹐令以三品卿銜會辦福建海疆事。佩綸至船廠﹐環十一艘自衛。各管帶白非計﹐斥之。法艦集﹐戰書至﹐眾聞警﹐謁佩綸亟請備﹐仍叱出。比見法艦升火﹐始大怖﹐遣學生魏瀚往乞緩。未至而聲作﹐所部五營潰﹐其三營殲焉。佩綸遁鼓山麓﹐鄕人拒之。曰「我會辦大臣也。」拒如初。翼日﹐逃至彭田鄕﹐猶飾詞入告﹐朝旨發帑犒之﹐命兼船政。嗣聞馬尾敗﹐止奪卿銜﹐下吏議。閩人憤甚﹐於是編修潘炳年﹑給事中萬培因等先後上其罪狀。時已坐薦唐炯﹑徐延旭褫職﹐至是再論戍。

居邊﹐釋還﹐鴻章再延入幕﹐以女妻之。甲午戰事起﹐禦史端良劾其干預公事﹐命逐回籍。庚子議和﹐鴻章薦其諳交涉﹐詔以編修佐辦和約。旣成﹐擢四品京堂﹐稱疾不出。三十四年﹐卒。﹝按《淸史稿》本傳後﹐附﹕何如璋﹐字子峨﹐籍廣東大埔。同治七年進士﹐選庶吉士﹐授編修。以侍讀出使日本。歸﹐授少詹事﹐出督船政。承鴻章旨﹐狃和議。敵至﹐猶嚴諭各艦毋妄動。及敗﹐藉口押銀出奔﹐所如勿納﹐不得已﹐往就佩綸彭田鄕。佩綸慮敵蹤迹及之﹐紿如璋出。士論謂閩事之壞﹐佩綸爲罪魁﹐如璋次之。如璋亦遣戍。後卒於家。﹞

○八指頭陀

寄禪又號八指頭陀﹐俗姓黃﹐後爲天童寺住僧。頃見《寒碧瑣談》云「法源寺住持道階﹐其先湘人也。嘗贈予《八指頭陀詩集》四卷﹐其詩淵雅﹐頗有唐音。郭訁ぁ白同年言﹕曩在湘﹐嘗見其人志行嶄然﹐以矢志皈佛燃去兩小指。故自稱八指頭陀。初失學﹐及皈禪﹐忽得靈悟。偶遊洞庭﹐得『洞庭波送一僧來』﹝原文作『歸』﹞之句。以語王湘綺﹐王湘綺詫爲天才﹐因略授以詩學﹐自是遂嫻吟詠。然詩成必假手鈔胥﹐使自書之﹐則點畫訛舛百出。自云﹕『每苦吟不就﹐則趺坐沈冥。忽然得句﹐如出神助。』年七十餘﹐雲遊京師﹐﹝按寄禪於民元以中國佛學會代表入京請願﹐因維持全國寺產事。﹞怛化於法源寺。道階以鄕誼理其喪﹐且檢其遺集鋟行於世。﹝按寄禪死時﹐其全稿卽爲楊度取去。楊略爲編次﹐鏤板行於世。﹞余詩﹐頗謂妨禪﹔而八指之詩則通禪而有得者﹐𨿽出天機﹐終鄰客慧。所作白梅律句十二首﹐鉤深摘隱﹐別寓禪鋒﹐𨿽詩人不逮也﹐可以傳矣」云云。寄禪自書詩稿﹐余於王伯沆處屢見之﹐卻滿紙訛誤。其字𨿽別體百出﹐欹斜不整﹐卻於指上見眞气也﹐殊可怪詫。寄禪口喫﹐別有詠白梅詩一卷﹐陳散原悼敬安上人句云「猶認期期詠白梅」﹐卽指此。﹝詩見《散原精舍詩》續集上六十四頁。﹞

○楊昀谷免詩

昀谷死後﹐知交中多有免詩。余憶陳石遺有《九一篇哭楊昀谷》云「古今幾詩窮﹐萃子一身夥。子詩無苦語﹐此中理不那。十年居長安﹐靡遊不同果。一官出無車﹐載之出塵果。﹝出遊嘗坐余車。﹞一第食無肉﹐太瘦逢飯顆。一麾不出守﹐空把江頭柁。﹝君攺官四川郡守﹐同人出餞﹐余作《八況篇》送之﹐而不果行。﹞一庵臥白頭﹐苦行證佛果。一種意﹐慰我坎坷。﹝余喪子﹐君數數來慰﹐免以沈痛之詩。﹞一紙最後書﹐迢迢寄海左。一朝天蒼茫﹐囚山足終裹。故人半零落﹐陳趙羅胡我。﹝庵﹑堯生﹑東﹑瘦唐。﹞蓋棺初名聞﹐一棺付峨舸。遙接《八況篇》﹐寥空酹白墮。」又胡步曾﹝先﹞亦有《哭昀谷文》二詩。其一云「中原久喪亂﹐耆舊日凋落。噩耗傳海疆﹐此老亦解脫。握別曾幾時﹐謦猶如昨。彈指成古今﹐聞訊遽驚愕。酸懷言可諭﹐哭奠阻途邈。深悔同城居﹐造請未肯數。惟公天人資﹐衝懷接冥漠。儒修與佛性﹐幽光蘊靈璞。郎潛久如夢﹐垂老翻守蜀。富貴本浮雲﹐﹝公出守西蜀﹐都人士祖餞賦詩﹐名《浮雲集》。﹞咄嗟返初服。自玆安大隱﹐蹤迹儼云鶴。道心益精進﹐骨見膚自剝。冤親證平等﹐﹝公舊僕一夕無故戕公冢孫﹐已而自殺。公仍善視其家屬。﹞轉覺遭非酷。雲歸杳何處﹖夢醒了無觸。知公諭浮漚﹐漚滅卽圓覺。後死能契然﹐淸淚禁撲簌。」其二云「同光盛詩教﹐辦香在黃陳。散原主壇坫﹐遐邇爭傳薪。末流病粗獷﹐頗失涪翁眞。公獨契玄機﹐理圓韻自醇。髙標揖靖節﹐弟蓄王儲倫。並世寡儔侶﹐石巢庶知津。一卷妙峯詩﹐瀾翻語通神。聞修得自在﹐末學安可臻﹖我亦好攢眉﹐宛若秋虫呻。河魚膏自煮﹐滿紙皆荒榛。公獨謬許之﹐謂接支公塵。方期授句法﹐言笑時相親。轉眼隔人天﹐此恨寧可論﹖遙聞藏山業﹐付托欣有人。終矢寶遺編﹐視若ギ琳珍。」步曾此二詩未能精警﹐亦因門面語未能刊落耳。惟「醇」「倫」二韻﹐恰到好處。小注可存軼事﹐遂連類存之。終不若石遺老人一篇之簡老而有逸趣也。

○淸末五小說家﹝林紓李寶嘉吳沃堯劉鶚曾朴﹞

余年十四﹐隨侍梁園。時五經甫畢﹐先府君日督課讀《資治通鑑》《三國誌》《文獻通考》《文選》諸書。日有定程﹐夜則疏記一日看讀所得於日記冊。日必三四百字﹐文事日進﹐卽始於此。顧其時亦頗喜瀏覽今人所爲小說。其最賞者﹐譯著則以閩縣林琴南﹝紓﹞﹐撰著則以李伯元﹝寶嘉﹞﹑吳趼人﹝沃堯﹞﹑劉鐵云﹝鶚﹞﹑曾孟朴﹝朴﹞所著爲篤嗜。其他𨿽時有勝處﹐然不甚重視﹐此亦少年時一段回憶也。及光宣之際﹐入京師大學堂讀書﹐而林琴南則以五城學校教員﹐兼主講京師大學堂預科。余嘗謁之教員憩息室中﹐遂得挹其丰采。時先生禦棗紅寧綢皮袍﹐袖手踱廊下﹐體格中材﹐面貌在丰瘦之間﹐語時气粗而語重。其人卞急使气﹐顧對少年人頗謙退。余與立談二十分鐘﹐頗加獎勵。及後數謁之寓廬﹐每語文則不相入。蓋余時於唐人頗重呂和叔﹑劉夢得﹐於宋人推宋景文﹐淸人自汪容甫﹑邵叔山外﹐殊不甚喜。琴南每欲勸予從惜抱﹑柏梘入手﹐意欲導諸桐城一派也。余甚不謂然﹐因叩﹕「先生譯西稗﹐柰何不學方姚﹐而效《南北史》﹑唐人小說語﹖今人推先生者﹐不在彼而在此﹐得無自相鑿枘乎﹖」琴南不能爲確切答覆﹐而但云「君不喜方姚﹐此年少气盛之故﹐他日當思鄙言。」予曰「桐城派中﹐吾以魯通甫爲第一人﹐曾滌生次之。至於惜抱﹐與其學其文﹐不如學其詩。」琴南大異之﹐徐曰「君殆遇名師乎﹖」余笑曰「生平未嘗從師﹐更未遇名師。予所師者﹐乃師吾心耳。心所喜者﹐篤信之﹐守之﹔所不喜者﹐亦未嘗薄之﹐但置而不論耳。卽如先生譯著滿天下﹐予讀而好之﹐久則不甚好﹐並未嘗如它人加以輕薄之詞。梁卓如之文亦然。」琴南益大異。時松江姚雄伯頗爲林所稱許﹐後亦曾效其說部體﹐頗有「虎賁中郎」之稱。予則於林氏所爲﹐未嘗學﹐亦未嘗非。或有攻之甚力者﹐予則云「林先生自有不可及處﹐卽如君所詆訁其﹐恐力學二十年﹐尙未能企及。爲學貴自得﹐無自得之處﹐詆訁其他人﹐於自己聲名仍無益也。」時有閩人遊某﹐傳其語於琴南﹐琴南頗重予。實則余與林氏遇時﹐始終未嘗與論文藝﹐不過偶爲竹林之遊耳。及民國初元﹐林氏挈妻孥避亂析津﹐貧乏不能自存。《民約報》扌宛林爲主筆﹐自署曰蠡叟。時余已隨先府君商城任所。余初讀蠡叟文﹐心頗訝之﹐以爲非林氏莫能爲。顧其文頗循時論﹐又喜用新名詞﹐往往於文意不相照。至其言之忸怩不由衷曲﹐則於字裏行間﹐一索而知之耳。一日﹐忽思姑定爲林琴南﹐作一書以諍之。果得覆書﹐云「已辭

席矣。」壬子夏﹑秋﹐徐又錚辦《平報》﹐扌宛林爲總主筆。林謝之﹐曰「曩在析津﹐見屈於汪辟疆﹐不如其已。無已﹐姑以筆記塞責何如﹖」此卽該報所刊之《鐵笛亭瑣記》﹐後又攺爲《畏廬瑣記》者是也。惟林氏有一不可及處﹐卽語及徳宗﹐每於廣坐中痛哭流涕。又待人頗誠懇﹐任俠尙气﹐爲一時老輩所不能及。今日檢行篋﹐余於民國元年致林書﹐赫然在焉。覆書𨿽寥寥數語﹐亦可味。玆並錄存之﹐以備談助﹐亦晚近文壇一故實也。

《與林琴南書》﹝汪辟疆﹞

琴南先生座右﹕國垣淺學無狀﹐在大學時竊聞長者緒論久矣。同學友自北來﹐具道先生現主某報﹐私心自喜﹐以爲報界文字﹤骨九﹥靡﹐日入衰壤﹐得先生以振起之﹐當必有以移轉世風於不覺者。及取而讀之﹐則中所云云﹐按之初意﹐實相刺繆。豈習俗移人﹐𨿽賢者亦不能自免耶﹖抑媚世之文與傳世者固不可同日語耶﹖先生將何以解於斯二者﹖昔李唐初葉﹐競尙排偶﹐故當世所傳文無一非儷體﹐韓愈氏起而返之醇古﹐風气一變。宋初科舉之文﹐多尙新體﹐歐陽氏出而振之﹐風气亦一變。文字之盛衰﹐𨿽與世運相通息﹐要之有賴乎豪傑之士﹐以收救獘起衰之功﹐此無可疑也。淸季之文學何如矣﹖其尢獘者莫如報紙﹐以叫囂爲气盛﹐以粗豪爲雄駿﹐以新詞爲奧衍﹐以俚語爲雅飭。流風所播﹐舉世披靡﹐而文字益壞矣。昔韓退之謂時時作俗下文字﹐下筆令人慚﹐示人則以爲好。大慚大好﹐小慚小好。豈今日報館之謂乎﹖先生學術文章﹐並世無偶﹐愛國之忱﹐堅貞之節﹐發爲文章﹐定當冠絕一世。顧柰何泄泄沓沓﹐隨世亻兌俯﹐幾若東施之顰﹐效之惟恐不肖者﹐豈下走所望於先生者耶﹖𨿽報紙文字成諸倉卒﹐然欲自樹立於此等隨人之處﹐正宜審愼出之。竊願先生攄其所學﹐本其道徳﹐發爲文章。言論尙平實﹐不尙奇詭﹔文字尙稚飭﹐不尙俊衍。務舉報館文字之獘鏟除之﹐以挽頹俗﹐則國垣不惜以逆耳之言嘵之於長者之前者﹐爲不虛矣。更進而教之。臨啟悚息﹐伏惟少垂省覽。汪國垣頓首。

《覆汪辟疆書》﹝林紓﹞

辟疆同學足下﹕得書愧感﹐然身適裸國﹐不能無裸。遷就繩尺﹐吾亦知恥。奉書後﹐已作箋辭席矣。謹此奉覆﹐弟林紓頓首。林紓﹑李寶嘉﹑吳沃堯﹑劉鶚﹑曾朴五家﹐旣以稗官擅名一時﹐其平生事實多不備詳。玆略爲記之於下﹕

林紓﹐原名羣玉﹐字琴南﹐號畏廬﹐福建閩縣人。幼孤﹐事母孝。叔父靜庵鞠之成立。十歲﹐從同縣薛則柯學。則柯讀《禮記檀弓》﹐至「防墓崩」﹐卽掩卷大哭﹐紓亦爲飲泣。則柯賞其慧解﹐因授以歐文﹑杜詩。顧家貧不能得書﹐乃就市收斷簡殘帙﹐用自磨勵。偶發篋﹐得叔父所藏《尙書》《左氏傳》及《史記》殘本﹐則大喜過望﹐窮日夕力讀之﹐因悟文法。自十三歲至二十以後﹐所校閱不下二千餘卷﹐學益大進﹐有文名。光緒八年領鄕薦﹐家猶貧。嘗館其鄕人某氏﹐爲課子弟﹐束脩極微。然紓得以奉母甘旨。有餘則挈弟子入城﹐於冷攤中市雜書歸﹐課隙讀之﹐益肆力古學。壯渡臺灣。再應禮部試﹐不遇。膠州灣割歸徳人﹐紓聯公車上書某部堂﹐請代奏﹐力爭之。某不敢代上﹐紓語侵之。事聞﹐革去舉人。歸客杭州﹐主東城講捨。入京就五城學堂聘﹐任國文教員﹐時光緒二十六年也。復主國學。禮部侍郎郭曾斤以經濟特科薦﹐辭不應。旋入京師大學堂爲教習。初與長樂髙鳳歧﹑鳳謙兄弟交甚篤。會紓喪其婦﹐牢愁寡歡。髙有友人王壽昌﹝字子仁﹐號曉齋主人。﹞新自巴黎歸﹐精法文﹐亦與紓有素。因語之曰「吾請與子譯一書﹐子可破岑寂﹐吾亦得以介紹一名著於中國﹐不勝於蹙額對坐耶﹖」遂與同譯法國小仲馬《茶花女遺事》。書成於光緒廿五年己亥夏間﹐托《昌言報》館代印。書甫出﹐極爲藝林稱賞。不數年﹐重版及木刻甚多。而紓譯文興趣隨之大增。值鳳謙主榦商務印書館編譯事﹐卽約紓譯歐美小說﹐前後凡百五十六種﹐千二百萬言。民國時﹐徐州徐樹錚爲段祺瑞謀主﹐自謂有文武才﹐喜談桐城之學﹐以紓爲文章尊宿﹐引之入所辦正志學校。及錚敗﹐紓乃退居。民國十三年甲子秋卒﹐年七十三。門人私謚貞文先生。紓平生任俠尙气﹐性剛毅木彊﹐善怒﹐責人每至難堪。然富有熱情﹐好急人之急。業師薛則柯家絕貧﹐夏日嘗不舉火。紓歸﹐旣食﹐度師未炊﹐乃實米於襪中以餉師。居京師時﹐嫉惡尢嚴﹐見聞有不平﹐輒憤起。忠懇之誠﹐發於至情。念徳宗以英主被扼﹐每述及﹐常不勝哀痛。十謁崇陵﹐匍伏流涕﹐逢歲祭﹐𨿽風雨勿阻。嘗蒙溥儀書「貞不絕俗」額﹐感幸無極。生前自言「死後墓碣應書曰淸處士。」或以遺老嗤之﹐紓不顧也。憂時傷事﹐一發諸詩文。爲文宗韓柳。少時務博覽﹐中年後﹐案頭惟有《詩》《禮》二疏﹑《左》《史》《南華》及韓﹑歐之文﹐此外則《說文》《廣雅》﹐無他書矣。其由博反約也如此。紓論文主意境﹑識度﹑气勢﹑神韻﹐而忌率﹑襲﹑庸﹑怪。文必己出﹐嘗曰「古文惟其理之獲﹐與道無悖者﹐則味之彌臻於無窮。若分畫秦﹑漢﹑唐﹑宋﹐加以統系派別﹐爲此爲彼﹐使讀者炫惑﹐莫知所從﹐則已格其塗而左其趣。經生之文朴﹐往往流入枯淡﹔史家之文則又隳突恣肆﹐無復規檢。二者均不足以明道﹐惟積理養气﹐偶成一篇﹐類若不得已者﹐必意在言先﹐修其詞而峻其防﹐外質而中膏﹐聲希而趣永﹐則庶乎其近矣。」紓所作﹐務抑遏掩蔽﹐能伏其光气﹐而其眞終不可自。尢善敍悲音﹐吐淒梗﹐令人不忍卒讀。論者謂以血气爲文章﹐不關學問也。然紓初本以譯西稗得名﹐後乃肆力於桐城之學﹐由方姚以規韓歐。詩亦由吳駿公入手﹐及晚歲居舊京﹐乃始爲唐宋人詩﹐亦頗淸眞劍ㄙ。然有一事不可及者﹐其譯西方說部書﹐多藉王壽昌﹑魏易﹑陳家麟輩口述﹐平生實不諳西文。惟於西方文家語气口吻﹐紓能以中土文曲曲達出﹐不爽黍。不知者讀其譯本﹐必以爲精通亻去盧文字者也。故有謂紓之譯述西稗﹐可方六朝人譯佛經。惜乎耶教之《聖經》﹑回教之《可蘭經》無此髙手譯本也。紓文事之暇﹐兼工技擊﹑書畫。山水渾厚﹐冶南北於一鑪﹐然精者亦不多。書則圓潤自如﹐頗近吳摯甫﹐卻非超絕。嘗於書室中設兩案﹐一作畫﹐一作文譯書。鄭孝胥嘗過其寓齋﹐戲之曰「此非畏廬﹐乃造幣廠也。」又喜博﹐遇局輒負﹐而嗜之彌篤﹐至老弗衰。陳寶琛贈詩曰「讀書博等傷性﹐多文𨿽富君勿貪。」蓋諷之也。嘗著《冷紅生傳》﹐言其木彊狀。其云「冷紅生」者﹐所居多楓葉﹐因取「楓落吳江冷」詩意﹐以自號云。所著自譯西稗外﹐有《畏廬文集》《畏廬文續集》《畏廬詩存》《春覺齋論文》《韓柳文研究法》《畏廬瑣記》及小說《金陵秋》《官場新現形記》﹐傳奇《天妃廟》《合浦珠》等十餘種。

李寶嘉﹐字伯元﹐自號南亭亭長﹐江蘇武進人。少時擅制藝及詩賦﹐以第一名入學。累舉不第﹐乃赴上海創《遊戲報》﹐體制別創﹐傾動一時。踵起效之者﹐無慮數十家﹐然風趣雋永終不逮也。寶嘉笑曰「焉有矩步而不變者哉﹖」又別創《繁華報》。光緒二十七年﹐淸廷開特科徵經濟之士。湘鄕曾慕陶侍郎以寶嘉薦﹐寶嘉謝曰「使余而欲仕﹐不待今日矣。」辭不赴。會臺諫中有忌之者﹐竟以列諸彈章。寶嘉笑曰「是乃眞知我者。」自是肆力於稗官家言﹐而以開智譎諫爲主旨。初著《文明小史》﹐刊諸商務印書館《繡像小說》﹐極爲時人所推及。著《官場現形記》《活地獄》等﹐尢風行一時。而《庚子國變彈詞》《南亭瑣記》其次也。年四十卒。寶嘉夙抱大志﹐俯仰不凡﹐懷匡救之才﹐而恥於趨附﹐故當世無知之者。遂以痛哭流涕之筆﹐寫嬉笑怒罵之文。每一脫稿﹐萬口膾炙。坊賈甚有以他人所撰之小說﹐假其名版行以欺世者。其見重於時也若此。

吳沃堯﹐字小允﹐又字趼人。以其先卜居佛山﹐因自號我佛山人。廣東南海人。早孤﹐家貧﹐岸然自異﹐無寒酸卑瑣之气。年二十餘﹐走上海﹐傭書江南制造軍械局﹐月得值八金以自贍。聞仲父客死於燕﹐電白季父﹐取進止﹐三請不報。逾月得書曰「所居窮官﹐兄弟旣析爨﹐𨿽死何與於我﹗」沃堯大戚﹐乞哀於主會計者﹐假數月傭值﹐ゎ被北行。至則諸姬皆以財逸﹐兩兒處﹛宀婁﹜人間沃堯乃拯以俱南。後主《漢報》筆政。《漢報》實美人所營﹐時有華工禁約之事。沃堯念僑民顚沛﹐遽謝居停﹐遄返上海﹐與華僑人士共籌抵制。以善於演說﹐每一發語﹐聽者爲之動容﹐以是傭於美商﹑踵沃堯而引去者甚眾。粵人旅滬者數萬眾﹐沃堯乃創立兩廣同鄕會﹐開廣志兩等小學。其號召公益有如此者。光緒三十一年﹐休寧江維甫創刊《月月小說》於上海﹐慕沃堯名﹐聘爲選述。先是湘鄕曾慕陶亦耳其名﹐疏薦經濟辟應特科。知交咸爲稱幸﹐沃堯夷然不屑曰「與物無競﹐將焉用是﹖吾生有涯﹐姑捨之以圖自逸。」遂不就徵。宣統二年﹐以疾卒於上海旅寓﹐年四十四。沃堯夙志廉退﹐不競榮利。天下之士靡然赴制科﹐而沃堯不治功令文如故。富有才藝﹐自金石篆刻以至江湖食力之技﹐無所不能﹐亦無能不精。在制造軍械局時﹐嘗自運機心﹐構二尺許輪船﹐駛行數里外﹐能自往復。旅居多暇﹐輒於階前隙地蒔花種竹﹐藉以自遣。斗室之中﹐位置彜鼎圖書﹐井井有序。客至則銜杯共醉﹐望而信爲軼世之士。所爲文章﹐類皆稗官家言。每狀一事﹐皆以委蛇之筆﹐盡淋漓之致。耳目遭際﹐孺人稚子所能諭者﹐一出其手﹐必蔚爲鉅觀。性好酒﹐嘗以酒爲糧長﹐逾月不一飯。余嘗以宣統元年五月過滬訪沃堯於旅寓。樓居湫隘﹐兩侍姬環伺﹐並皆嫻雅。聞初皆爲勾欄中人﹐因從沃堯學﹐遂爲脫籍。或以爲信陵君之醇酒婦人﹐沃堯有焉。其說部以《二十年目睹之怪現狀》《九命奇冤》爲最著。此外﹐《最近社會齷齪史》《劫余灰》《上海遊驂錄》《痛史》《兩晉演義》《恨海》亦有名。今均傳於世。

劉鶚﹐字鐵云。又自署「洪都百鏈生」﹐卽其著《老殘遊記》所題也。原籍湯陰﹐後遷江蘇丹徒。少精算學﹐好讀書﹐而放曠不羈﹐頗爲人所輕視。後忽自悔﹐閉戶讀書。歲餘﹐乃行醫於上海﹐旋又棄而學賈﹐盡喪其資。光緒十四年﹐黃河決於鄭州﹐鶚以同知投效於吳大。以治河有功﹐聲譽鵲起﹐漸至以知府用。在京都二年﹐上書請築鐵道﹐又主開發山西煤礦。旣成﹐而其時朝士昏暗﹐詬爲漢姦。庚子之亂﹐鶚以賤值購太倉儲粟於歐人。或雲實以振饑困者﹐全活甚眾。後數年﹐被人劾﹐以私售倉粟罪之。流戍新疆﹐窘困以卒。鶚以歷來小說皆揭贓官之惡﹐而未有揭淸官之惡者﹔實則贓官自知有病﹐不敢公然爲非﹐淸官則自以爲不要錢﹐何所不可﹐剛愎自用﹐小則殺人﹐大則誤國。此類所見﹐不知凡幾。乃借鐵英號「老殘」者之遊行﹐歷記其言論聞見﹐暗相攻擊。而敍景狀物﹐亦甚爲可觀﹐名爲《老殘遊記》。初集凡二十章﹐又有二集先後刊布﹐士林重之。鶚又於光緒二十六年庚子秋冬間﹐得福山王懿榮氏所藏龜甲文字千餘片﹐嗣又陸續從洹上搜得之﹐凡三千餘片﹐精研拓印爲《鐵雲藏龜》十冊。時羅振玉之書未出﹐鶚所影印者﹐實開羅氏之先云。﹝甲骨文字之發見﹐實在光緒廿四年戊戌間。先是﹐河南安陽縣西北二十五里之洹水沿岸爲水所﹐土人於其地拾得甲骨甚多﹐不知何物。或有言其爲龍骨者﹐可以治病。試之﹐有效有不效。然亦有偶然疾瘳﹐土人多藏於家以備用。惟甲骨上多有古文字﹐偶爲北京書估收書者所見﹐乃攜多片走京師。福山王廉生懿榮喜治全石碑版文字﹐偶於海王屯阝見之﹐乃窮力研索﹐知爲三代時法物。而其地又卽《史記項紀》所稱之殷墟﹐頗疑爲殷人所遺畱。盡括而有之﹐前後所獲已不下二千餘片矣。懿榮以庚子七月二十二日投井殉難﹐時鶚尙畱京師﹐乃又盡得懿榮舊藏。而洹水之上﹐土人於農隙掘地﹐歲有所得。鶚又從而大收之﹐陸續所得﹐又不下三千餘片。鶚旣戍新疆﹐其藏龜亦漸漸流出。上虞羅振玉復得之﹐而英人哈同亦得鶚所藏之一部﹐約八百片。至光宣間﹐安陽新出土者﹐大半皆歸羅氏。其前後所獲幾至二﹑三萬片。其餘散在諸家者﹐當以萬計。而駐彰徳之英牧師明義士Ｊ。Ｍ。Ｍｅｎｚｉｅｓ所收得者﹐亦近萬片。羅氏有《殷墟書契》前編八卷﹑後編二卷﹐《殷墟書契菁華》一卷﹐《鐵雲藏龜之餘》一卷。哈氏有《戩壽堂所藏殷墟文字》一卷。迄民國二十�年﹐中央研究院遣人至安陽爲有計畫之發掘﹐更大有所獲。其最巨大之甲骨﹐尢爲諸家所未曾見者。且從地層分析﹐而以所刻文字比類而互勘之﹐知洹上土中之甲骨﹐皆可以斷定其時代。近人董作賓卽從事斯役﹐更據之以撰《殷曆譜》﹐頗足以證殷商年代世系云。千帆謹案﹕師於此則復有批云「王懿榮子翰甫﹐盡以甲骨售與丹徒劉鶚﹐鶚又續得定海方藥雨及範姓之藏﹐共計五千餘片﹐精選千餘片﹐石印爲《鐵雲藏龜》。」與本文略有出入﹐今兩存之。﹞

曾朴﹐初字太朴﹐後攺孟朴﹐又字山木﹐又字籀齋。其所著《孽海花》小說﹐署「東亞病夫」。江蘇常熟人。父之撰﹐爲時文名手﹐著有《登瀛社稿》。朴齠齔穎異﹐極爲父母所鍾愛。從同邑潘子昭受學。課經之暇﹐卽喜讀雜書及說部。師長每呵之﹐朴不顧也。又喜爲駢體文﹐偶爲之撰所見﹐甚異之。朴亦覺其才情甚美﹐與邑人張隱南﹑胡君修﹑蔣志範遊﹐文名日噪。年十九﹐入府學爲諸生﹐光緒辛卯舉人。時李文田﹑文廷式﹑江標﹑洪鈞﹐皆喜爲西北地理及金石考古之學。朴入京﹐主其外舅汪鳴鑾家﹐卽與李文輩往還﹐備聞緒論。朴以開敏﹐偶與商榷﹐極爲諸人所賞﹐且引爲忘年交。因居鳴鑾家﹐又備聞朝章國故及一時名流遺聞軼事﹐排日作記。後此撰《孽海花》﹐悉據以穿插其中﹐並非空中樓閣也。朴時因喪偶﹐心境郁抑。次年彊應禮部試﹐自污試卷﹐被擯。翁尙書同﹑汪柳門侍郎鳴鑾極表惋惜。之撰爲納貲﹐得內閣中書。逾年嗣婚沈氏﹐時往來京師及裏。及甲午戰後﹐朴極感研學西文之要﹐乃入同文館學習法文。又應總理各國事務衙門考試﹐爲張蔭桓所擯﹐乃決意南歸。逾年又至滬﹐計畫實業。時康梁諸人方奔走革新運動﹐朴於丁酉﹑戊戌間﹐因得與譚嗣同林旭﹑唐才常﹑楊銳相識滬上。僕有所眷妓花麗娟者﹐譚林輩遂得於花妓處爲集議之所。譚林入京﹐約朴同行。朴因其父之撰喪未滿﹐且須營葬﹐決緩期北上﹐遂未及戊戌之難。又以林旭爲介陳季同精於法文﹐卽從季同學法文﹐學益大進﹐且因得誦法國文學名家著作。又回裏主持教育﹐與舊派紳耆﹐齟齟益甚﹐而志不稍奪。創塔前小學。延日人金井雄居其家虛﹛郭﹜園中﹐就園中設日文班﹐朴亦執弟子禮習日文。以其餘力兼營絲業滬上﹐後虧負甚鉅。乃於光緒三十二年﹐與邑中同志丁芝孫﹑徐念慈﹑朱遠生等創小說林社。撰著之外﹐廣集西洋譯著﹐與《小說林》月刊同時發行。而朴所撰之《孽海花》亦卽於是時屬稿。其書以名妓賽金花爲主人﹐而穿穴以近三十年朝野名流軼事﹐以歷史而兼社會小說體﹐立意旣創﹐而文筆亦生動有致。初出書後﹐不意傾動一時﹐而自負譯筆之髙如林紓者﹐亦爲傾服﹐認爲近代自撰說部中第一流著作。惟此書初出二十回﹐因書中頗有窮形之筆﹐於當時達官貴人﹑名流學者不稍假借﹐張南皮曾電達上海道蔡某﹐禁其出版。其後《小說林》所續﹐聞亦頗有刪攺回護處。或云朴曾以直筆受賄﹐亦殊無左證。朴旣《孽海花》得名﹐又久居滬濱﹐淸未遂參預社會政治運動﹐如預備立憲公會﹐以及光緒三十三年拒絕浙撫張曾易攵調蘇撫之﹐民情激昂﹐張卒以此調陜西。朴皆之主策。淸廷曾密電捕朴﹐朴亦不懼。蓋其時淸廷已日趨孱弱﹐知民眾之不可侮也。端方督兩江﹐招朴入幕﹐是爲棄官後再從政治之始。端調北洋﹐朴以候補知府分發浙江。辛亥革命﹐乃棄官居上海﹐被選爲江蘇省議員。民國元年春間﹐朴被派爲全國各界財政會議江蘇代表﹐因入京。力爭宜減縮蘇剩事負擔﹐頗爲蘇人所推。又淸理江蘇官產處亦由朴籌辦﹐旋任處長。民國十三年盧齊之戰﹐朴出任江蘇財政廳長。及孫傳芳督蘇﹐任陳陶遺爲省長﹐朴爲政事廳長。未兩年﹐孫氏勢促﹐國民革命軍入蘇﹐而朴之政治生涯亦終矣。十六年﹐居滬。朴又與其子虛白設眞美善書店刊雜誌﹐再續編《孽海花》﹐按期刊行。然江郎才盡﹐𨿽竭力經營﹐已無前編精采矣。二十年﹐以書店虧折﹐始返常熟屯阝居﹐以蒔花種菜自娛。而心臟病日劇﹐遂於民國二十三年六月二十三日卒﹐年六十四。所著有《推十合一室文存》二卷﹑《執丹巢語》二卷﹑《未理集》《羌無集》《雪曇夢院本》四卷﹑《吻沫集》《補後漢書藝文志》一卷﹑《考證》十卷﹐小說自《孽海花》外﹐尙有《魯男子》第一部──《戀》。朴自十六年罷官居滬﹐與滬上新文藝靑年作者往來甚密。偶至其寓﹐賓朋甚盛﹐其年皆小於朴二十或三十歲者。朴日夕相對﹐談笑甚歡。少年亦樂就之﹐羣呼朴爲「老少年」云。

○林琴南逸詩

林琴南生平﹐旣已述及。然晚年於畫外﹐頗自喜其詩。所刊《畏廬詩存》二卷﹐早年之學梅村者﹐刪剔甚多。而晚年居舊京所作者﹐亦間有遺佚。以余所知﹐以下數詩﹐皆不見《詩存》中﹐抄存於下。

《段上將軍以顧問一席徵余。余老矣﹐不與人事﹐獨能參將軍事耶﹖旣謝使者﹐作此自嘲》﹕「中年嘗讀北山文﹐老隱京華百不聞。長孺固宜爲揖客﹐安期何必定參軍。懸知骨相難遷貴﹐自愛行藏愧備員。再拜鶴書辭使者﹐閉門閒畫敬亭云。」

《丁巳七月亂後至校﹐檢點殘書﹐率成一律》﹕「驕陽微殺早秋天﹐景物陳陳未變遷。塵案仍畱纖碎稿﹐風窗還咽兩三蟬。本無得喪寧生感﹐自愛沈冥漸近禪。尙有濠梁余緒在﹐觀魚來傍藥欄前。」

《懷人三首》﹕「發廬山最上頭﹐西風斜日滿潛樓。可憐嗚咽西江水﹐似帶遺民血淚流。﹝劉幼云﹞」「循吏淸名滿舊都﹐於今蓑笠作農夫。念年同看鴛湖月﹐未爲滄桑變故吾。﹝勞玉初﹞」「北直秋風動禪臺﹐一官拂袖早歸來。劉郎絕迹玄都觀﹐桃李由他次第開。﹝劉伯紳」﹞

琴南早歲﹐家境淸貧﹐終歲以教私館自活。及壬午鄕闈獲雋﹐然貧乏如故。因力學﹐事泛覽﹐稍稍以文章顯。惟囿於俗學﹐其格不髙。余曾見其早歲所撰《閩中新樂府》一卷﹐卽當時盛傳閩中者。實則摭實傳聞﹐略含諷刺﹐詩亦平平。後乃稍稍與文士往還﹐眼界較寬﹐而詩亦不出梅村末派。以其濟以時務﹐在爾時風气中﹐固易得名也。及與王壽昌同譯《茶花女》﹐名乃大顯。居舊京時﹐海內詩人以陳散原﹑鄭海藏爲領袖﹐林氏遂亦棄其向所尊崇之江左派而不爲﹐數年不作詩。辛壬攺物後﹐乃又稍稍爲之。已一變其故步﹐而淸眞挺秀之篇﹐往往遇之。陳庵嘗語余﹕「琴南本俗學﹐所謂中年出家也。」蓋以此云。惟琴南亦頗以才自負。其《畏廬瑣記》﹐有記其早年以詩觸忌一事﹐云「甲申馬江之衄﹐余曾有感事詩云﹕『禁垣特簡出羣才﹐父老傾城洗眼來。畫省香鑪誇侍從﹐赤車院牒耀輿臺。期門秋老軍容冷﹐夜月蘆花鬼哭哀。自是符離關小劫﹐魏公鼻息正如雷。』偶爾感喟﹐出之無端﹐棄去不復存稿。不意竟爲同裏王某所聞。數年後﹐適某相國督粵﹐見余代王福昌所擬《火藥條陳》﹐大賞其精き。立召入﹐詢稿所出﹐王以余告﹐相國大爲激賞﹐嘗於廣坐稱之。已而詢及同裏王某﹐王力詆余﹐且誦此詩以觸相國之忌﹐於是復加怒罵。及祥符沈公督學閩中﹐累擢余髙第﹐以積勞卒於官﹐因挽以聯云﹕『吾師大節﹐得司馬公一字之誠﹐生平兼道學儒林﹐余瀋猶沾循吏傳﹔閩士私評﹐與宋文正千秋爲偶﹐賤子尢感恩知己﹐斜陽獨弔去思碑。』此聯爲上海《萬國公報》所訪載﹐相國復見之﹐謂閩人鄭君曰﹕『某某良有才筆﹐惟持論不公耳。』鄭君舉以告﹐余均一笑置之」云云。此一事亦可見琴南早年自詡其才筆之一斑。又有一則云「余於前淸某科應南宮試﹐文中偶用《管子》成句﹐曰﹕『諸侯皆令已﹐獨孤國非其國也。』某相國以淹雅稱﹐被命爲總裁﹐將『令』字下一巨點﹐斥曰﹕『不通。』後余睹落卷﹐莞然。後十年﹐余至京師﹐相國忽以人介紹﹐與余相見﹐出王廉州及石谷畫冊見示﹐過從甚歡。一日﹐相國忽問曰﹕『君曾應春闈乎﹖』余曰﹕『老母見背後﹐遂不北來。』相國曰﹕『僕爲總裁時﹐君亦在試否﹖』余曰﹕『是科薦卷﹐適經相國之眼。』相國大驚曰﹕『捲落矣﹐吾作何語﹖』余笑曰﹕『第三藝用《管子》﹐公斥爲不通﹐故未獲售。』相國大。余大笑﹐亂以他語。相國曰﹕『老悖﹐老悖﹗』」此一則正可與前條參觀。某相國﹐卽張文襄也。

○顧印伯

華陽顧印伯﹝印愚﹞﹐以書名一時。余嘗在梅畹華處見其爲梅書易實甫《數斗血歌》便面﹐極工。後又見其與程穆庵手札多幀﹐蕭散多姿﹐可稱能品。王仲惠更以其家所印顧氏集聯一冊見贈﹐尢爲雋永。其書在大令﹑登善﹑元章之間﹐信手揮灑﹐自然疏秀。聞其平日每晨起小飲後﹐卽臨河南雁塔《聖教》數過﹐日以爲常﹐則其工力可知矣。余初蒞渝州﹐居靑年會﹐時程穆庵﹑喬大壯皆先後來。穆庵爲印伯弟子﹐師誼至篤﹐曾爲顧刊遺集。大壯與印伯爲同鄕世誼﹐皆曾親炙有素者。聞大壯述其遺事云﹕印伯爲人﹐品貌英偉﹐而言詞嚅囁﹐早有斗方名士之謗。或以顧不寫大字故也。印伯爲王湘綺弟子。《湘綺樓詩集》有《華陽篇》一詩﹐卽贈印伯者也。而顧卻不作王派詩。大壯偶詢及也﹐則云「老子其猶龍乎﹗」顧與喬本世誼﹐大壯大父損庵先生﹐長於印伯﹐甚相契。印伯筮仕湖北﹐追隨直皮頗久。然曾至舊京三次﹕淸光緒乙巳年到京﹐卽住喬寓﹔戊戌年﹐住南城伏魔寺﹔最後民國元年﹐則與弟同住也。印伯於書法之外﹐亦工吟詠﹐詩格在玉溪﹑玉局之間。或有疑其專從晚唐人出者﹐非其實也。其家收藏漢﹑魏﹑六朝﹑三唐﹑兩宋人詩集極富。尢喜集唐宋人詩句爲聯語。有得﹐則書於自制便條上﹐最精美。華陽王菊飲所印集聯眞迹皆是也。其未印者尙多﹐聞成都有川軍黃軍長家﹐庋藏盈篋。當乙巳年印伯在舊京時﹐喬損庵先生因有四孫﹐偶然憶東坡詩「朋來四男子﹐大壯泰臨復」二句﹐因謂印伯曰「大壯泰臨復﹐君能集蘇詩爲偶語乎﹖」時損庵意此五字爲四卦名﹐屬對匪易﹐且長孫因蘇詩有此﹐而字大壯﹐亦難穩切。印伯曰「吾行醫無蘇詩。」損庵曰「吾架上尙有所餘施注蘇詩。」因舉以贈。印伯取出﹐實未寓目﹐但旋用坡詩「泛潁」句作對﹐卽集成一聯云「歐陽趙陳余﹐傳呼艸市來攜客﹔大壯泰臨復﹐下有孫枝欲出林。」天衣無縫﹐恰到好處。印伯隨謂大壯曰「君若嫌此聯尙短﹐吾尙可增數字﹐何如﹖」因書云「歐陽趙陳余﹐嘯歌相樂﹐傳呼艸市來攜客﹔大壯泰臨復﹐妙侍側﹐下有孫枝欲出林。」一气貫注﹐且皆坡句﹐然觀者已嘆服矣。﹝因此六句﹐不全在施注蘇詩內﹐而實有散見於王注及紀評《蘇文忠詩集》內者。﹞大壯又云﹕印伯平生最精飲餿。出遊時﹐常命僕從挈竹絲食﹐量少而精。例如山雞丁﹑醬瓜﹑冬筍﹐炒爲一碟﹐但三物皆爲大小同式正方形﹐是爲冷食。每不喜啖牛﹑羊﹑蔥﹑蒜。餘如松花江白魚﹑天津銀魚﹑馬鞍橋鱔魚﹐及廣和居糟蒸鴨肝﹐必應有盡有。印伯食甚緩﹐每冫食﹐輒再熱數次。喜飲黃酒﹐量頗寬。余見有人贈彼黑色絨帽一襲﹐彼禦之至於臨終。余見印老景像﹐鮮有不禦此帽者。彼嘗詠帽云「不妨老去遼東臯﹐那得歸從錦裏烏。」蓋遊戲之作也。印伯向不以遺老自居﹐但僅曾集聯以贈名旦王瑤卿云「古董先生誰似我﹖落花時節又逢君。」上句出《桃花扇》﹐下杜公句。其風趣可知矣。

印伯詩﹐程穆庵旣爲排印於上海﹐然散佚者亦頗多。大壯嘗寫示二首云「桑園葚熟聽流鶯﹐柳巷萍圓薦玉鯖。發綠齒齊胡不樂﹖水流花謝若爲情﹗百年已付天物﹐五斗終須日解酲。不見西鄰憂不足﹐朝來油旆夕佳城。﹝自注﹕比鄰某太守歿於行館。﹞」又云「且聽深山四月鶯﹐未須髙館五侯鯖。遠遊圖史還爲累﹐久住林池恰有情。客難漫從方朔喟﹐婦言寧止伯倫酲﹖南薰客易銷紅紫﹐多少靑錢下夾城。」此二首遺集皆未收。聲調圓美﹐不辧其爲唐爲宋﹐而卻爲塞向翁傳神寫照。印伯﹐字所持﹐又號塞向翁。光緒已卯舉人﹐官湖北知縣。

陳石遺云「印伯與楊叔嶠同爲張文襄入室弟子。余識之二十年﹐惟見其飲酒﹐作字﹐鬥詩鐘﹐未見其作詩。梁節庵以爲工晚唐體﹐及見其門人程穆庵所輯手﹐皆宋人語也。」故石遺題印伯詩冊云「廿年珍祕篋中詞﹐身後幽光發太遲。終肖蜀山深刻處﹐梁髯偏說晚唐詩。」論印伯詩﹐以此二十八字爲得其眞際。

○淸詩匯

徐菊人﹝世昌﹞﹐於近三十年中﹐頗有振興文教之志。旣創四存學社﹐刊顏李遺書﹐又於其任總統時﹐創晚晴詩社﹐撰集《詩匯》。及退居津沽﹐則又編撰《淸儒學案》。今其書皆早已陸續流布﹐惜傳布不廣﹐然在舊京﹐固俯拾卽是也。《淸儒學案》凡二百八卷﹐一百冊。《淸詩匯》﹐凡二百卷﹐八十冊。所收自明淸間遺老﹐下逮民國初年已卒詩家﹐不下六千一百五十九家﹐可謂富矣。其撰選旣出眾手﹐去取亦多可議。然在此擾攘世局中﹐能畱意及此﹐書𨿽不甚精審﹐但能保畱如許材料﹐以待後人要刪﹐亦不可謂爲無益之事也。曩在金陵﹐見黃君坦﹝孝平﹞曾代撰《淸詩匯敍》一文。此文爲王書衡屬君坦所擬﹐卽取《晚晴徵詩啟》點綴成文﹐捃扌者掌故﹐於淸代詩原﹐亦復詳審﹐姑錄存之。至此文與本書所刊有無異同﹐今日無《詩匯》在手邊﹐無從對照﹐它日當再取而比勘也。

《淸詩匯敍》﹝黃孝平撰﹞

《淸詩匯》都爲若干捲﹐禦制外得若干家。歲在屠維﹐將付剞劂。甄采周紀﹐薈萃精英﹐乘之途﹐較然可監。摯虞《流別》﹐總集肇﹔昭明陳辭﹐沈思是尙。選詩故事﹐莫盛於唐。《國秀篋中》《極玄禦覽》《中興間气》《河嶽英靈》﹐起例諸編﹐允爲凱式。宋明纂輯﹐未饜縹緗。《江湖中州》《元音國雅》﹐具體差凱﹐流風未沫。順康文學﹐照映昌時。七子餘波﹐見譏糟粕。勝流南北﹐姓字如林。鳧盟覆輿﹐坦園秋水﹐孤芳響﹐矜服前修。江左嶺南﹐寧云多讓。漁洋旣出﹐神韻獨標。壇坫疊張﹐詞流鋒起。聲光所被﹐爰逮乾嘉。支葉繁滋﹐更僕難數。歸愚守宗法﹐隨園重性靈﹐標榜偶緣﹐蔚成風會。道咸以後﹐湘鄕低首西江﹐湘綺導源漢魏。廣雅褒然﹐振奇郁起﹐宏開幕府﹐奄有眾長。季世說詩﹐祧唐宗宋﹐初慕後山﹐嗣重宛陵﹐寢遠蘇黃﹐稍張楊陸。三百年間﹐詩滿天地﹐綜其卓絕﹐約有數。廟堂鉅制﹐炳若日星﹐鴻博兩徵﹐召試累舉。柏梁聯句﹐朝元歌詠﹐雅道旣興﹐流飈斯廣。查田太液﹐賜諭煙波﹔竹坨南齋﹐言思賤日。狨鞍酋長﹐《湛露》興謠﹔麟窟天孫﹐采風載錄﹔靈珠在握﹐蠻徼姚聲。詩教之盛﹐此其一也。考據之學﹐後備於前﹔金石之出﹐今勝於古。海云鼎籀﹐紀事西樵﹔杜陵銅檠﹐徵歌石笏。鐘彜奇字﹐敷以長言﹔碑碣荒文﹐發爲韻語。肴核《墳典》﹐粉澤《蒼凡》﹐並足證經﹐亦資補史。蘇齋備體﹐雷塘嗣音﹐滂熹洽聞﹐瓶廬精鑑。詩道之尊﹐又其一也。中葉而降﹐文网漸疏﹐黨錮不興﹐風人多刺。寶雞題驛﹐秋蟪成吟﹔龍壁從軍﹐淋漓篇什。蘿庵選韻﹐想望承平。感物撫時﹐凱辭貞義。拾遺直筆﹐契厥精深﹔長慶新篇﹐舉以諷諭。詩事之詳﹐又其一也。海通以後﹐聞見日恢。三山引舟﹐八置譯。倚衡奉使﹐夢詠波濤。人境羈賓﹐集開世界。蘭唱諾﹐野諧聲﹔槎路低徊﹐蒓齋珥筆。能言四裔﹐散見諸家。興寓竹枝﹐目營卉服。軒遊履﹐極迹區寰﹔捃實摭華﹐長博物。詩境之新﹐又其一也。凡此四者﹐均異前規。陶熔英詞﹐馳鶩新作﹐春蘭秋蕙﹐異畹同芳。藍脇號鐘﹐應協奏。風美所扇﹐鼓舞方來。上軼元明﹐自成軌範。昔所著錄﹐如貞庵《溯洄》﹐伯璣《國雅》﹐思九《詩選》﹐孝咸《詩觀》。《感舊》《篋衍》之本﹐《別裁》《正雅》之音﹐《湖海詩傳》《熙朝雅頌》﹐原其爲體﹐取捨因時﹐𨿽各成書﹐殆同獨賞。關河歲暮﹐往哲修然﹐裒輯閎篇﹐廣爲甄寫﹐上自廟廊章制﹐下及山澤歌謠﹐宗室屬國﹐閨秀方外﹐品酌往例﹐胥入网羅。吳之振《宋詩鈔》﹐顧嗣立《元詩選》﹐虞山《列朝》之集﹐秀水《詩綜》之編﹐取則差同﹐瞠塵恐後。石倉墜簡﹐幸免劫灰﹔滄海遺珠﹐冀歸冥契。江東昭諫﹐天登名﹔建昌季常﹐荊南綴詠。義非吾炙﹐任重藏山﹐采拾舊聞﹐羽翼史。民風升降﹐朝局隆﹐績學藻鏡﹐借曰匏宣﹐藝圃沈酣﹐自嗟蠡測。爰抒緒論﹐綴厥簡端﹐誦詩觀風﹐庶有擇焉。

○錢能訓﹑周樹模與徐世昌

錢幹丞﹝能訓﹞﹐浙江嘉善人。周少朴﹝樹模﹞﹐湖北天門人。能訓丙戌進士﹐樹模己丑進士﹐先後授編修﹐爲禦史。二人皆方面大耳﹐樹模貌尢丰腴﹐有天官之目﹐受知於徐菊人﹝世昌﹞。當淸季﹐遼東新建行省﹐世昌奉詔爲總督﹐於署設承宣﹑諮議兩廳﹐薦樹模爲左參贊兼領承宣廳事﹐能訓任右參贊兼領諮議廳事。凡事諮商而後行﹐所謂倚若左右手也。世昌旣內調郵傳部﹐樹模已擢黑龍江巡撫。所遺左參贊﹐奉天巡撫唐少川﹝紹儀﹞薦梁如浩代之。梁疏懶不治事﹐權盡操能訓手﹐同僚側目。世昌將入京﹐語能訓曰「吾行矣﹐淸弼乃故交子﹐宜善事之。」淸弼﹐錫良字﹐繼世昌之任者也。錫甫受事﹐睹能訓獨攬大權﹐將薄懲之﹐猶未決。幕客某曰「東海方與密勿﹐勢不可侮。孰若疏請裁缺﹐避排擠之名﹐收默免之效﹖是能訓不去而去矣。」錫頷首﹐如計而行。詔準之。爲世昌所聞﹐不悅曰「吾同年錢幹丞固有功於遼東新政者﹐淸弼竟不能容﹗儻果有劣迹﹐罷其職可耳。並缺而裁之﹐誠與人難堪。吾方在位﹐而爲疆吏者﹐乃如此不論是非功罪﹐則爲政尙堪問耶﹖」其時順天府丞缺出﹐世昌力繩能訓之才於奕劻﹐交薦於朝﹐遂獲簡授擢陜西布政使﹐甫蒞任﹐護巡撫。辛亥之變﹐能訓持刃自戕。遇救﹐易服至京師。或謂能訓裁缺入覲﹐不蒙召見﹐世昌再入樞府﹐爲運動者久之﹐始授陜西藩司。又曰「其兄明訓於辛亥權津海道﹐非也。明訓由部曹外簡津海關道﹐戊申沒於任。代者粵人蔡紹基﹐後於辛亥大局鼎沸﹐稱疾退。直督陳少石﹝夔龍﹞檄候補道幕客沈銘昌權斯缺﹐乃實事也。」項城當國﹐於甲寅間廢國務院﹐仿唐制建置政事堂﹐起世昌爲國務卿﹐楊士爲左丞。右丞初擬梁惇彥﹐而士薦其堪膺交通部長之選。一日﹐項城顧世昌曰「左右丞﹐宰輔之位也﹐非資深才裕者莫理﹐相國於意云何﹖」世昌知恉﹐對曰「能訓明敏﹐足膺艱鉅。」項城沈思半晌曰「幹丞正貳內部﹐遽預樞要﹐不越次躐等耶﹖」世昌復曰「然則少朴何如﹖」項城曰「少朴方正﹐已虛平政院長一席待之矣。幹丞於相國爲同年﹐﹝世昌亦丙戌進士﹞杏城爲姻家。兩漢方興﹐房杜並起﹐幹丞𨿽資望稍遜﹐宜爲事擇人﹐予始念未及此。」世昌退而告能訓曰「事諧矣。吾子於項城未嘗一日共事﹐右丞𨿽尊﹐不宜越俎﹐或可久於其位。子毋忽。」能訓唯唯。樹模初得報﹐以爲右丞已內定﹐頗露發奮意。令下﹐任平政院院長﹐疑能訓私乞世昌攫其位﹐殊不懌。世昌爲解釋久之﹐乃已。

此三人皆出身甲科﹐頗能文。惟世昌後膺總統之位﹐頗思提倡風雅﹐創晚晴詩社﹐网羅一時文士詩人﹐從事《淸詩匯》之選撰。其自爲詩則非甚工﹐不過略有气勢耳。周少朴﹝洎園﹞詩殊有眞气﹐深得臨川﹑東坡之意境﹐晚歲尢髙﹐固一時鉅手也。錢幹丞詩文則不少槪見﹐想亦當優爲之。三人關系甚深﹐特記之以備《點將錄》要刪焉。

○秦幼衡

固始秦幼衡﹝樹聲﹞﹐文筆奇麗﹐傲倪一世﹐少所許可。自謂駢文突過六朝﹐散文廑不俗不亂﹐尢以書自憙﹐然不措意於詞。夏孫桐﹝閏枝﹞﹑繆荃孫﹝藝風﹞皆詞家﹐與先生集都門酒樓﹐將以窮先生﹐問﹕「能以詞賭酒乎﹖」曰「能。」乃以用古人原韻合詞律爲度。夏繆皆立成﹐先生竟曳白﹐大受譙譏﹐苦無辭以對。次晨未曉﹐先生往叩閏枝門﹐形神慘澹。問﹕「何事﹖」曰「詞成矣。」閏枝視所作﹐嘆服曰「有一不能何害﹖竟如此﹗得無嘔心死﹖」蓋先生通宵未交睫也。於小品輒數爲稿﹐嘗曰「凡選詞未工﹐毋休﹐必有一天造地設之工者以俟焉。」其湛思如此。先生𨿽詼詭玩世乎﹐然於出處之節無稍苟。項城袁氏慕其名﹐將致之居仁堂。先生抵以書﹐故盡爲僻典難字累數千言﹐不可句讀。袁徧示僚屬﹐罔測其意﹐竟無以覆致之。沃邱仲子﹝費行簡﹐字潤生﹐湖南人。卽撰《中國名人小傳》者也。﹞謂其以萬言書幹袁者﹐非也。東海徐氏當國﹐徧請都中名士﹐先生與焉。徐致謙詞求教﹐督所不及。皆逡巡﹐先生獨曰「此時尙有可言乎﹖」曰「幸甚。」應聲曰「公不作總統亦佳。」一座皆驚。徐又以東坡眞迹誇示座客。先生殊不視﹐曰「東坡知書乎﹖」更以詩稿就正﹐曰「公無能﹐毋語此。」徐笑曰「他非所知﹐惟官未敢讓公。」先生出﹐語人曰「東海徒以官傲我耳。」嗚呼﹗其魁壘而骨﹤骨更﹥也﹐可以厲末世婀娜之風矣。﹝出孫至誠《書秦幼衡先生軼事》﹞

○朱祖謀

「忠孝何曾盡一分﹖年來姜被減奇溫。眼中犀角非耶是﹐身後牛衣怨亦恩。泡露事﹐水雲身﹐枉拋心力作詞人。可哀惟有人間世﹐不結他生來了因。」此朱彊村﹝祖謀﹞垂死前五日所譜《鷓鴣天》詞也﹐題爲《辛未長至口占》﹐淒惋欲絕﹐最後之筆也。年七十五。祖謀﹐字古微﹐亦字漚尹﹐復字彊村。初名孝臧﹐以避廟諱易祖謀。浙江歸安人。光緒癸未以二甲第一名及第﹐授編修。爲書仿顏魯公而肖。當會試時﹐戶部尙書閻敬銘之子﹐字亦模顏﹐視祖謀如出一手。主考某欲媚閻﹐閱卷置前茅。拆封視之﹐蓋祖謀也。嗣由侍讀學士擢禮部侍郎﹐兼署吏部侍郎。歷充國史館協修﹑會典館總纂。出爲廣東學政。乞病歸。僑寓吳門﹐與鄭叔問﹝文焯﹞塡詞自遣。宣統踐位﹐起爲典禮院顧問大臣﹐未之官。庚子之變﹐慈禧太后召百官入覲﹐命各攄所見。祖謀應聲曰「皇太后蔽姦黨﹐恃亂徒﹐以敵外國﹐是誠何心哉﹖今危機已迫﹐將以何人了之﹖」後曰「董福祥知兵善戰﹐可勝其任。」祖謀曰「福祥昏庸老邁﹐如何可恃﹖」後正色謂祖謀曰「爾操南方語﹐予莫解。」及退﹐後猶怒目送之。眾以爲必獲嚴譴。卒無事焉。其後後偶對人言﹐以祖謀𨿽越級言事﹐而忠誠可取。近歲居滬濱﹐詞名益著。與散原老人詩﹐並推爲詩﹑詞兩大宗。又嘗組漚社﹐一時詞人﹐奉爲盟主。一﹑二不肖者震其名﹐請托得置身其間。祖謀𨿽鄙其爲人﹐而莫之拒﹐則長者忠厚之度不可及也。祖謀有詩一卷﹐似早年致力涪皤﹐後則稱心而言﹐不主一家﹐而自然老澹﹐亦猶姜白石曾三薰三沐黃太史﹐後乃悟學卽病﹐不如無學。居然是當時一作手。余已於前王乃徵條下﹐錄其二律﹐可見一斑。又陳衍《近代詩鈔》亦錄《祖謀》詩十六首﹐此不重及。

○易實甫

漢壽易實甫﹝順鼎﹞﹐近代才士之最著者﹐晚年與樊增祥齊名。實則樊山塗澤爲工﹐傷於纖巧﹔﹝如專尙封仗是。﹞易𨿽恣肆﹐其眞气猶拂拂從十指出﹐樊不如也。實甫童時陷太平軍中﹐其父笏山方伯拒不以賄贖。獲者愛護之﹐養爲己子。僧格林沁夜追敵﹐得實甫。問知爲易布政子﹐以付應城縣。此事世多知之。通州範肯堂﹝當世﹞有述實甫事三首云「妻孥是何物﹖不信愛難休。寇盜焰方熾﹐風雲气正秋。孤雛鳳鸞似﹐一折死生羞。曷怪中興易﹐羣才若是遒。」「飄忽夜從賊﹐僧王蓋有神。寧知爾孺稚﹐從此識天人。燈火千貂衛﹐風煙萬馬塵。田橫古難畫﹐何況迹云陳。」「劫眾亦非易﹐慈仁有大同。可憐全我友﹐不忍賊斯翁。惻愴井有孺﹐唏噓莽伏戎。眼前生齒滿﹐誰與祝天公。」肯堂以文爲詩﹐大都气盛言直﹐如長江大河﹐一瀉而下﹐滋蔓委曲﹐咸納其間。集中《戲書歐陽公答梅聖兪詩後》有二語云「文之於詩又何物﹐彊生分別無乃癡。」蓋肯堂自道其詩之旨趣﹐亦如是也。制長題須明詩意而不與詩復﹐極不易爲﹐肯堂效東坡特工﹐然間亦稍冗耳。﹝節《忍古樓詩話》﹞

實甫篤好扶乩﹐謂嘗遇李仙於並門﹐證其爲張夢晉後身。其《題張夢晉畫折枝長卷》云「月下仙人萼綠華﹐茶紅竹翠影交加。淩寒寫出眞標格﹐不是徐熙沒骨花。」「紙尾親題正徳年﹐虎丘別墅印文鮮。山塘萬古春愁海﹐誰遣名花一泊船﹖」「雙墳玄墓記曾尋﹐如雪梅花一尺深。絕代佳人爲死友﹐天荒地老歲寒心。」「吳下狂生跌宕才﹐早年情死亦堪哀。此圖卽是三生石﹐使我茫茫萬感來。」「黃茆熨斗記曾看﹐過眼雲煙付達觀。夢到昔年呼酒處﹐一天風色太湖寒。」「梁園歲暮正無聊﹐魂斷江南不可招。慚愧故人千里意﹐汴云燕雪寄迢迢。」「飄零墨淚劫灰餘﹐知己平生幾六如。曠代何人能鑑賞﹐憐才更有畢尙書。」「時飄文雅未須稱﹐數有封章在中興。聖主卽今前席待﹐豈容荀相老蘭陸。」實甫在淸代官至廣西右江兵備道﹐爲岑云階制軍所劾﹐﹝中有「名士如畫餅不可充饑」等語。﹞罷官去﹐潦倒江湖。辛亥後﹐遂屈居僚下﹐攜一妾居京都﹐窮困抑鬱以死﹐與孟晉乞食相類。一時假托戲言﹐竟成終身讖語﹐亦可哀也。實甫詩﹐生前陸續自刊。余在舊京﹐曾見有匯集易所著書凡二﹑三十冊﹐題曰《琴志樓叢刻》﹐恐亦好易詩文者爲之耳。沒後﹐寧鄕程子大頌萬﹐將爲編定。子大旋亦下世﹐遂不果。其弟由甫﹝順豫﹞﹐曾官江西���。詩才亦與相埒﹐其集罕見。有傳抄其《贈陳伯弢詩》云「讀汝新詩本﹐神州道不孤。獨憐依幕府﹐何事在江湖﹖鐵甕朝來去﹐金臺夢有無。秣陵花下路﹐相見淚應枯。」

實甫死後﹐意怠巢主人有詩挽之﹐云「井水旗亭姓字香﹐老淪貧病遇堪傷。一生頗類何平叔﹐九牧終憐盛孝章。未信楹書眞失托﹐故應篋句未全忘。陽狂晚節休相詬﹐飲藥從知舉國狂。」其自注云「平叔七歲通神﹐實甫少有神童之目。平叔爲阿瞞假子﹐實盧少陷賊﹐僞啟王亦以小王子呼之。平叔粉白不離手﹐實甫早修邊幅﹐老而自謂有少容云。」則此詩又較肯堂一篇爲切也。

○王滌齋﹝子世鼐﹞

近年在渝州﹐聞有王調甫﹝世鼐﹞者﹐頗以詩聞於時。年僅四十有二而卒﹐友人爲刊其《猛悔樓詩》五卷。有才情而故爲掩抑憂傷之語﹐秀發有餘﹐索之戃恍﹐不若其父滌齋之詩磅礡灝翰也。滌齋﹐名源瀚﹐安徽貴池人﹐光緒己丑舉人。淸季官度支部郎中。入民國﹐曾爲眾議院議員。當淸光緒辛丑間﹐滌齋閒居皖上﹐曾有詠戊戌庚子事﹐步杜公《秋興》八首云「潮落空江風滿林﹐二龍山气晚蕭森。天無鏈石成遺憾﹐月有妖蟆變夕陰。北極朝廷兒戲事﹐南疆砥柱老臣心。小儒憂國終何補﹐散發行吟雜暮砧。」﹝其一﹞「回首金臺夕照斜﹐不堪京國散繁華。紅燈竟誤妖人術﹐碧浪頻來海客槎。沽上月明平舊壘﹐城頭風緊響胡笳。江南此日仍黃菊﹐淒絕昭陽殿裏花。」﹝其二﹞「雞鳴問寢報春暉﹐風掣紅旗力尙微。丹鳳屢銜芝誥下﹐靑蠅爭傍棘叢飛。賈生憂國才原激﹐商鞅﹝上聲﹞彊秦願已違。莫問兵權收呂祿﹐有人早已食言肥。」﹝其三﹞「全局剛輸一局棋﹐鼎湖水冷蟄龍悲。可憐昨夜空前席﹐縱有雄心已後時。張儉望門人去遠﹐範滂斷脰子來遲。燕塵莽莽知何似﹐欲向徵鴻問所思。」﹝其四﹞「不聞胡馬度陰山﹐髙鼻成羣指顧問。七葉金貂烏啄屋﹐九天閶闔虎當關。滹沱有粥酬孱主﹐土木無人識聖顏。晉水未淸秦樹遠﹐飄遙重與定朝班。」﹝其五﹞「鸞鳳鴟梟各斷頭﹐憑誰史筆秉春秋。彊從回紇馳單騎﹐空學張衡詠《四愁》。三十九年輸歲幣﹐八千餘億付沙鷗。長鯨吸盡蒼生血﹐憔悴山東二百州。」﹝其六﹞「齊唱胡歌誦首功﹐虯髯髙踞殿當中。虞姬早下垓心淚﹐神女能生口角風。禁樹經秋無意綠﹐宮花遇雨可憐紅。玄宗已往徽欽遠﹐浩劫千年問碧翁。」﹝其七﹞「狂吟楚澤獨逶迆﹐野水參差不掩陂。南海月明鮫有淚﹐中原樹老鵲無枝。魚龍百態秋江冷﹐風露三更斗柄移。欲挽天河洗兵甲﹐九霄親見絳雲垂。」﹝其八﹞杜韻本不可一再賡和﹐然此數詩﹐卻音節瀏亮﹐且語多史實﹐韻亦深穩﹐足爲後生學詩矜式﹐亦不可槪爲廢棄也。又有《廣州拱北樓刻漏歌》﹐自注﹕「刻漏﹐元宣慰司陳用和造。」詩云「嶺南八月獨奇暑﹐一日炎蒸三日雨。冒雨來登拱北樓﹐中有刻漏靑銅古。四壺髙下各一階﹐大小相承孫彌祖。大者髙圍五尺彊﹐小亦庶幾二尺許。滿貯以水覆以盤﹐一竅中通滴如豆。上吐下納聲微鏗﹐浮出時籌字可數。字始於卯終於寅﹐至寅陡落重徐吐。一吐一落成古今﹐我來正見日呈午。此中祕鑰在挹注﹐此制朴質無螭虎。年深綠銹多斑斕﹐穎識微茫略可睹。延佑五年十二月﹐陳宣慰司置玆所。在昔文明未啟時﹐測景長圭只捖土。成周挈壺始置官﹐漢宮漏箭初遺榘。從玆宮禁日增華﹐祖縆良工獨辛苦﹝事見《梁書》。﹞用和此制殆空前﹐速率不曾差累黍。士衡作賦興公銘﹐𨿽有繁詞不能譽。邇來西學日昌明﹐時計繽紛番舶賈。柔鋼繞指細如絲﹐機輪銜接森成齲。如玆笨重不可移﹐巧拙天淵似難伍。一事足令西人驚﹐銅駝幾度埋榛莽。﹝葉母﹞此器流傳六百年﹐歷劫猶新足矜詡。從來大輅肇椎輪﹐漫將文野爭良窳。餘生好古亦云幸﹐周鼎商彜幾摹撫。頤和園裏見銅亭﹐武英殿上看尊甒。蠻荒睹此更足豪﹐坐嘆流光轉慚沮。典壺老叟恣神奇﹐短紙紛紛黏謾語。謂玆異物不可褻﹐誰其摩挲神則忤。攝影題劫托尉佗﹐數典竟忘吁亦魯。﹝樓中有刻漏照片出售﹐其端題爲「南越王制﹐迄今一千三百年」云云﹐殊可笑。﹞憶昨經過耿府前﹐狻猊嘯天毛栩栩。又從六榕見銅佛﹐袈裟皺褶精於縷。扶胥之江黃木灣﹐波羅廟裏雙銅鼓。並此皆爲世所稀﹐都應愛護珍璆瑀。昨者州前文告頒﹐毀城築路無遺堵。此樓此漏亦當衝﹐是用作歌告官府。」前王法器﹐歷年七百﹐猶在人間。非此大手筆﹐固莫能繪影繪聲也。滌齋年已七十﹐足迹半天下。吟詠頗富﹐不失正聲。著有《湛廬詩文集》﹐未梓。

調甫弱冠讀書北京大學時﹐卽喜爲側艷之詩。恩施樊增祥﹐偶於報耑見之﹐頗以爲奇。嗣調甫以書抵樊﹐並以所爲詩四十篇來。樊爲大異﹐且稱其奇艷在骨﹐骫骳從心﹐生翠刻肌﹐冷紅沁髓﹐食煙火人一字不能道﹐亦一字不能解也。又勸其不足效長吉﹑飛卿﹑蕊淵﹑卿謀之詩﹐專作閨幃語。此亦老輩提獎後進之常談﹐不過言之大過耳。調甫後以曹郎旅進退於工商部﹐後乃爲蘇浙皖菸類專賣局局長。以民國三十二年三月卒於贛﹐年才四十有二。終身抑塞﹐未大行其志﹐亦才士之厄也。其詩自有才情﹐然喜爲迷離恍惚之辭﹐若可解若不可解﹐與蕊淵﹑卿謀不相比類﹔卽長吉﹑飛卿﹐亦不類。或有謂冷艷似龔定庵者﹐實則龔自有其學識以爲幹﹐調甫亦不能企也。玆錄其稍淸眞者﹐如《月夕自防空隧歸寫巖隱詩》云「奪夢長音雜信疑﹐朱鐙遙自眾嘩知。云髙鐵羽飄沈響﹐月上銀天寫憤詩。一炬風橫連虐盡﹐滿巖人悴釋囚遲。平生懷願今粗驗﹐蟻穴侯封證此時。」《嘉陵江晚眺次行嚴先生韻》云「獨靜頻傳隔市嘩﹐秋霖爭損廢園花。樓危猶墜衰時夢﹐境沸眞疑煮後茶。急漲帆輕亂鷗捨﹐遙江霧重濕人家。淪夷豈必堪微嘆﹐只此潛居鬢已華。」《歲暮》云「慨念平生誤夙期﹐九重挾策此何時﹖春來不信詩能好﹐境往方知意足師。豈必故山堪據臥﹐獨尋心史作然疑。長淮浪濁長風壯﹐此意辛勤獻歲遲。」《讀和鈞師防空隧詩依韻奉答》云「疾雨輕雷散萬埃﹐人眞怒馬忽銜枚。豈期浩渺湮波外﹐卻送迷離憂患來。欲忘奇哀余化石﹐略無枯淚亦成灰。平生歡喜從頭記﹐好月千山菊一堆。」然此猶可相說以解者。其它有好句卻無好篇﹐尢喜於文從字順中必運以一二空靈奇僻語﹐使人讀之﹐以爲可味。按實以求﹐則每每不相連屬。其病則在不能稍加以理﹐如牧之之論長吉也。昔吾友王思齋初學長吉樂府﹐甚可觀。後攺轍以宗黃陳﹐自謂奇崛奇麗﹐兼而有之。及細玩所作﹐亦復蹈此病。及歐遊歸來﹐差有理數﹐方期大進﹐不意年才二十九而殂謝矣。刊有《思齋詩》二卷。

○李博孫丈

余於辛丑春間﹐侍先公由九江遵江淮﹐繞道至亳州﹐再捨舟遵陸﹐入開封。其時臨川李博孫太守翊煌﹑長君康伯﹑孝廉世釗﹐因赴汴﹐卽附先公船同行。居梁園時﹐博孫丈常來往吾家﹐因得親炙﹐且與上下議論。丈並以其先徳春浦《臨川四寶》及小湖先生《好雲樓集》見詒。時餘年才十四﹐因得窺經史要義及其撥鐙法。此書啟迪至深。今思之﹐猶前日事也。

臨川李氏﹐本海內文獻故家。博孫丈之本生大父韋廬公﹐從祖小韋公以詩名。曾從祖蕓父公以畫名。大父春湖侍郎及父小湖大理﹐並以書名。尢以侍郎平生所收藏之唐宋碑帖﹐多屬人間孤本﹐有名海內。大理掌教金陵鍾山書院﹐以經史詞章訓士。盧抱經後以大理爲第一人﹐故造士尢宏。今江南人士﹐尙有稱之者。大理始娶趙﹐繼娶錢﹐皆無子﹔擇於族子之賢者﹐以丈爲之後。丈本生考錕﹐廣西候補知縣。丈舉光緒乙酉鄕試﹐丙戌成進士﹐用主事分發工部﹐充會典館萬壽慶典處諸役。累勞保知府﹐指發河南。至﹐督懷慶淸化鎭官磺局﹐保三品銜﹐歷領瓷業總務釐稅﹐杜私裕公家﹐皆有效。後監督陸軍小學堂﹐課最﹐保以道員用。宣統二年﹐署光州直隸州。蔽獄達民隱﹐服其能卹我﹐去而爲之立生祠。辛壬攺步﹐遂棄官歸南昌。久之﹐貧無以自存。稍稍檢攜世守碑帖書畫不甚貴愛者﹐走滬上售質﹐得金﹐葬其族浮厝者七棺。金盡﹐復畱上海﹐假醫推星命給空乏。當是時﹐避亂居上海﹐雜故舊文儒﹐從士大夫遨遊﹐與陳三立尢數數往還。丈嗜飲﹐每會集酒酣﹐輒憤慨世難反覆﹐姦盜橫恣﹐綱紀謙隅﹐道徳陵夷且絕。目張顏赤﹐髙睨大談。尢詆號耆舊聞人﹐靡從攺操﹐反足訾嚅詭托遺逸者。而首禍召亡﹐若奕匡﹑袁世凱﹐益喃喃不去口。退而爲歌詩﹐亢厲激昂﹐不可逼視﹐亦與其辭語相表裏。惜余偶見之﹐未及寫福也。丙辰十月去上海。明年三月七日﹐病卒南昌裏第﹐年六十有八。丈幼時依大理金陵﹐事大理及錢太君﹐惇惇孝謹﹐嘗股起大理疾﹐居內外憂﹐哀毀眩觀者。所識多鉅儒長徳﹐交友接物﹐忠篤持一節﹐莫不信而敬之。丈原配石﹐早卒。側室趙氏﹑楊氏。子世釗﹑世鍇﹑世鈺﹑世。世爲余門人。丈所著書﹐有《纘述堂文集》若干捲﹐詩集若干捲。書旣未梓行﹐今遭寇亂﹐存亡益不可知﹐是可慨也。丈旁耽相墓術。早年曾見其於先公座上﹐口講指畫。頗用自熹﹐以爲今無抗手也。生平論學論治﹐每與南海康有爲不合。及流寓申江一見﹐論相墓則釒咸芥相投﹐契合無間。兩人者更互傾寫標舉﹐相引重。蓋康氏術推極五洲山川脈絡﹐丈則稱所兆興帝王尋常耳。所覽取﹐不啻以十數懸驗來者云。﹝余在南昌時﹐曾晤其世兄仲麟﹐云﹕博丈墓在新建西山某原。﹞

○吳眉孫

丹徒吳眉孫﹝庠﹞有壽梅畹華祖母《金縷曲》云「絲竹當筵奏。報私情纏綿烏鳥﹐何關門冑。早飲香名驚綺歲﹐萬紫千紅亻免首。天賦與錦心繡口。燈火如山人似海﹐看幻身親獻麻姑壽。勸一酌﹐延年酒。新詩百幅雲箋剖。知多少五陵遊俠﹐四朝耆舊。都爲阿婆誇老福﹐此例千秋罕有。梨園史世家艸就﹐合讓梅花居第一﹐笑神仙蓬島齊招手。播佳話﹐問誰偶。」樊山﹑實甫見之皆曰「恰到好處﹐爲諸作冠。」又眉孫有挽汪衮甫聯云「奉使記回槎﹐不用吾謀﹐密字枉傳靑鳥信﹔著書驚絕筆﹐無端妖夢﹐歸期竟驗白雞年。」蓋衮甫在日使任時﹐屢以倭人隱謀密告中樞﹐又言日本必亡﹐擬爲論文証之。而中樞及聞者皆不之察。又嘗入夢﹐自知五十六歲當死。癸酉元旦﹐偶翻《水經注》﹐見「死虎亭」三字﹐心甚惡之。因衮甫生於光緒四年戊寅﹐而其年恰五十六歲。自謂不祥﹐不料果以是年�月逝矣。眉孫此聯﹐殊穩切。其弟婦江采﹝南蘋﹐眉孫四弟靜安妻也﹐已逝。﹞爲陳師曾弟子﹐工畫﹐嘗手寫師曾遺詩﹐絕工。

○梁節庵

梁節庵﹝鼎芬﹞於光緒六年庚辰入翰林﹐娶婦龔﹐時稱嘉話。李蒓客﹝慈銘﹞與同年進士。是年八月二十一日記云「同年廣東梁庶常鼎芬娶婦﹐送賀分四千。庶常年少有文﹐而少孤。丙子舉順天鄕試﹐出湖南龔中書鎭湘之房。龔有兄女﹐亦少孤﹐育於其舅王益吾祭酒家﹐遂以字梁。今年會試﹐梁出祭酒房﹐而龔升宗人府主事﹐亦與分校﹐復以梁撥入龔房。今日成嘉禮﹐聞新人美而能詩﹐亦一時佳話也。」二十六日記云「詣梁星海於晦若兩庶常﹐看星海新夫人。」九月三十日記云「爲梁星海書楹聯﹐贈之句云﹕『珠襦甲帳妝樓記﹐鈿軸牙簽翰苑書。』以星海瀕行﹐索之甚力﹐故書此爲贈﹐且舉其新昏﹑館選二事﹐以助伸眉」云云。此節庵往年玉堂花燭﹐爲一時勝流所艷稱者。節庵年才二十三歲﹐後來之事﹐蓋不堪回首云。﹝錄《淩霄一士隨筆》﹞

梁節庵以湖北按察使辭職得請﹐謝恩摺有云「伏念才非賈誼﹐學愧劉ナ。本孤苦之餘生﹐值艱難之時會。揆之古人致身之誼﹐豈有中年乞病之章。乃者疾來無時﹐醫多束手。羣邪雜進﹐正气潛雕。外患旣滋﹐內維又潰。旣憂傷之已過﹐欲補救而無功。仰荷生成﹐曲加憐惜。戴山知重﹐臨海知深。臣病入膏盲﹐聖恩實如天地。虎須曾將﹐何知韓之危﹔鸞翮能全﹐不似嵇康之鎩。歸依親墓﹐松楸之蔭方長﹔眷戀君門﹐葵藿之心未死」云云﹐措語頗工。「虎須」云云﹐謂曾劾奕劻﹑袁世凱也。其以病情諭國事﹐尢有語長心重之致。又聞節庵去官之前﹐張之洞嘗薦其堪任封疆﹐爲奕劻﹑世凱所持﹐不獲簡畀。恆鬱鬱不自得﹐自撰一聯云「讀書學劍兩無成﹐此心耿耿﹔鐘鼎山林俱不遂﹐雙鬢蕭蕭。」乞罷得請後﹐亟命取公服焚之﹐以示不再作官。眾勸止﹐不聽。夏口廳同知馮﹐其鄕人也﹐徐曰「公𨿽不作官﹐家祭可以便服從事耶﹖」節庵翟然曰「吾過矣﹐吾過矣。」乃止。﹝同上﹞。

梁啟超由津南下從事討袁時﹐臨行亦有上袁世凱一辭呈﹐自序病情云「比覺百脈僨張﹐頭目爲眩。外彊中漧而方劑屢易﹔冬行春令則癘疫將興。偶緣用藥之偏﹐遂失喪生之主。默審陰邪內閉﹐災環攻。風寒中而自知﹐長夜憂而不寐。計非澄心收攝﹐屏絕諸緣﹐未易復元﹐恐將束手。查美洲各屬﹐气候溫和﹐宜於營衛﹐玆擬卽日放洋﹐擇地休養」云云﹐表規刺之意﹐語亦精妙。蓋其時啟超官參政院參政也。因記梁節庵謝恩摺﹐並附記於此。

○節庵逸詩

余紹宋所輯《梁節庵遺詩》僅七百四十餘首﹐漏收甚多。余在滬嘗見其所畫山水絹本小軸﹐極荒寒之致。左角上方﹐自題三絕詩云「用筆蕭疏自遠人﹐殘山剩水認前塵。爲君略作雲林意﹐月暗風欷好自親。」﹝其一﹞「屢負空山廿載期﹐枉持忠孝與人嗤。多哀待抱西臺痛﹐依舊冬靑不滿枝。」﹝其二﹞「淺渚荒亭地自幽﹐空枝冷石倚殘秋。回天蹈海都難遂﹐縱有羅浮未忍休。」﹝其三﹞款題﹕「忍冬詩家同年屬畫﹐丙辰﹐鼎芬酒後。」下鈐「病翁呻吟」及「梁格莊」二方印。右端又題一絕云「一角荒寒照冷流﹐蕭然木葉已深秋。此間正是非塵境﹐合有髙人來系舟。」下署「老節再作」﹐鈐「鮮民」長方印。忍冬爲勞至初國變後別字。此畫及詩﹐皆作於五十八歲時﹐淒惋之音﹐蓋所南﹑發之遺也。

○徐香雪

徐鑄﹐字巨卿﹐一字香雪﹐廣東番禺人。光緒乙酉舉人﹐有《香雪堂詩稿》。香雪不獨能詩﹐兼工倚聲。汪彥平先人莘伯先生《雁來紅詞》冊﹕畫者餘子容﹝士愷﹞及陶娛﹐塡詞者有梁節庵﹝鼎芬﹞﹑王子展﹝存善﹞﹑楊叔峯﹝銳﹞﹑朱棣坨﹝啟運﹞﹑陶子政﹝邵學﹞﹑文蕓閣﹝廷式﹞﹑石星巢﹝徳芬﹞﹑易實甫﹝順鼎﹞﹑陳孔偕﹝慶森﹞﹑汪莘伯﹝兆銓﹞﹑汪憬吾﹝兆鏞﹞及香雪。香雪《揚州慢》云「花片零霞﹐絲沈水﹐秋人淒絕堪憐。恰新叢艷冶﹐媚比稚寒天。料池館卑枝悄亞﹐一聲箏柱﹐展向蘆邊。襯鵝屏猩色﹐尖風翦碎湘煙。鸞綃粉舞﹐乍相逢曾障嬋娟。記蠟蕊輕ソ﹐英私掐﹐滴粉芳研。畱得瘦金體態﹐休排與錦字云前。笑窺簾紅燕﹐銷魂輸卻年年。」香雪幼卽能詩﹐壯有文譽﹐與塡詞諸人﹐及沈筠甫﹝寶樞﹞﹑陳慶笙﹝樹鏞﹞﹑朱蓉生﹝一新﹞﹑張曉帆﹝曾易攵﹞等皆摯友。而與節庵爲尢篤﹐蓋同歲而總角交也。節庵《謝香雪遺雙硯》詩云「徐生與我皆己未﹐三十不官自然貴。少小逢君肺腑溫﹐昂藏入世神姿毅。」禮闈屢黜﹐歸鄕酒別﹐節庵亦有詩慰之云「流落仍相見﹐便旋過一春。嗟君不遇世﹐薦士竟無人。登饌江魚美﹐開尊市醞醇。逸珠何用耀﹐盈碗亦貧辛。」「憶否桃花日﹐連鑣出近郊﹖鸞刀眞枉割﹐鳳舉亦紛嘲。耿耿心光在﹐蕭蕭鬢影交。明當送江上﹐有夢到衡茅。」香雪晚爲端溪書院監院﹐多病﹐性益沖淡。《題美人春睡圖》云「細展冰綃雨後天﹐朦朧芍藥浸寒煙。老夫莫道風懷惡﹐嚼蠟橫陳已十年。」詔其子伯謀曰「餘詩不佳﹐本無可存。惟來日苦短﹐及今不錄﹐將無一字畱存。」乃每日追憶舊作﹐命伯謀錄之。僅一月而疾劇﹐故所存不及十之一﹑二﹐猶未付剞劂也。

○李詳與蒯光典﹑況周頤

合肥蒯禮卿觀察光典﹐在淸末頗負淸望。嘗薦興化李審言﹝詳﹞於江督端齋。李固一諸生﹐而以博雅能文稱者也。李蒯二人深以文字結納﹐然蒯沒後﹐有一段文字公案爲人所未具知者。玆見李審言有《蒯禮卿觀察金粟齋遺集書後》一文﹐頗資文壇掌故。李氏卒於民國二十年辛未五月﹐此文爲李辛未年所撰﹐當其晚年絕筆也。┢錄於此。

《蒯禮卿觀察金粟齋遺集書後》﹝李詳﹞

禮卿觀察旣沒之後﹐余友合肥殷君孟樵搜其遺著﹐奇零瑣屑﹐不足成集。其學博而識精﹐議論奇偉。在同治﹑光緒初元﹐名都會勝流所集﹐君多預其列。成一談士之魁﹐而名特聞﹐詩文爲其緒餘。余館君家五年﹐自言﹕有筆記數十冊﹐可名《三十年野獲編。余請觀之﹐則言語多時忌﹐不敢遽出。君沒已二十年﹐又值易世﹐無所爲諱。君之夫人李氏﹐頗知重君手澤。今君從子壽樞字若木者﹐刊其詩文﹐大都不外殷君集錄之本﹐而未嘗向其叔母求君筆記刻之﹐是失其所重輕也。集中《文王受命攺元考》﹐爲與梁星海辯難之作﹐亦本經生舊說而立爲一干﹐餘皆政治家言。君好談詩﹐自爲詩乃不越昌谷﹑義山家數﹐且不多作。但有一事可記﹐昔在光緒甲辰﹐張文襄奉朝命與江督魏午莊會勘灣工程﹐畱江寧月餘﹐徧遊名勝園林﹐得詩數十首。門生故吏﹐爭寫其稿﹐張子虞太守錄副﹐遣一干送君處屬和。君請館師山陽段笏林﹝按笏林名朝端﹐晚號蔗叟﹐江蘇淮安人﹐年逾八十尙吟詠不廢﹐著有《椿花閣詩集》八卷行世。﹞及余和之。段謙不敢任﹐余爲和其《金陵雜詩》十六首。君自儀棧回揚州﹐揖余曰「承和張宮保詩﹐音調遒亮﹐部居秩然﹐足爲鄙人生色。」會補淮陽海兵備道﹐與江北提督劉永慶不合﹐欲投劾歸。繆藝風先生聞之﹐遺余書云「『可憐跋扈桓宣武﹐彊迫興公賦遂初』﹐禮卿詩也﹐恐竟成讖。」此余代和文襄絕句中語。余意指袁世凱癸卯歲設計錮文襄﹐不令回鄂事。此詩餘集載之﹐《國粹學報文藝雜誌》並載之。餘詩與君詩﹐體絕不相似。盤勁折﹐挈與輕倩婉麗者比﹐一望而知爲異。今乃定爲君作﹐誤甚。且系十六首﹐而刪去五首﹐不知何意。余之末一首云「詩吟佳麗謝玄暉﹐臨水登山更送歸。收拾六朝金粉气﹐庾公淸興在南畿。」此結束語﹐所以尊文襄﹐今乃無此﹐有識者固知其未竟也。余爲禮卿代作﹐亦可附渠集中。惟讀若木跋語﹐有云「叔父所撰文字詩詞﹐隨手散遺。此編所錄﹐寥寥無幾﹐而搜輯則極愼。然非親筆不敢錄﹔親筆而非確知其爲自作﹐仍不敢錄﹔有得諸戚友者﹐非確知其代作﹐亦不敢錄。」今當質諸若木﹐余此和詩果得之禮翁親筆耶﹖抑親筆而確知爲禮翁自作耶﹖抑得諸親友確知其非代作耶﹖又余所撰禮翁《別傳》及禮翁《行狀》﹐致於繆藝風﹐迄送之史館者﹐乃不足登耶﹖抑或爲審定編次之程先甲﹐挾愛憎之見有所去取耶﹖夫審定﹐當審定其誤﹐如集中《答朝鮮貢使》詩﹕「籬剎狡謀猶未已﹐繩衝遺恨極難忘。」「籬剎」卽「羅剎」﹐衝繩應作「繩衝」耶﹖余不敢遽信也。抑聞之古人編定師友文集﹐不欲錄其譽己之作﹐恐涉標榜。今程君編次之本﹐載有禮卿致渠書﹐稱其駢文﹐有「𨿽令屈原﹑宋玉﹑司馬相如﹑揚子云﹑鄒﹑枚﹑伯喈諸子執筆爲之﹐亦不過如此。眞可上抗周秦﹐奚止漢魏﹐更何有於六朝諸作﹑本朝八家耶﹖」又云「自合肥與鄙人書一首﹐昔嘗嘆爲建安神境。」又云「自來駢文家罕臻極則﹐賢竟登峯造峻﹐連奪前人之席」云云。余友禮卿五年﹐與論並世詩文﹐未嘗有此屹然裁斷﹐不顧嘲弄之語。若果有此﹐恐爲禮翁一時風動﹐﹝唐人謂鄭畋語。﹞或值病囈﹐失其常度﹐而余終不信者。往與禮翁評論同輩詩文﹐皆適如其分而止。或有過量之處﹐余必規之。如論兪理初吳摯甫皆是。今乃徇一門生﹐如俗所謂灌米湯者﹐使據爲許子將月旦之定評﹔又或謝太傅作狡獪語﹐爲人遽傳﹐而禮翁因之不免有失聽妄嘆之玷。此余爲故府主爭此得失﹐不禁憤懣而長嘆也。此等和詩﹐因若木確字一說﹐乃謀收回﹔而禮卿於程溢美之言﹐又當執簡而爭。禮翁有知﹐宜陵云一笑﹐以餘言爲老賓客所當干涉。讀此集竟﹐爲悲詫者久之。﹝李詳撰此文時﹐尙有《與孫思》一書云「昨承覆書﹐知隨使節反揚。在前﹐菊坪寄示尊著《逍遙遊釋》﹐虛實並踐﹐此支道林鉆味所未及者。通敏之材﹐以餘事治他書﹐無不造入深際﹐眞可嘆服。弟一聞含光之言﹐重以菊坪所薦﹐亟思入郡﹐趨晤臺教﹐柰疾病縈嬈﹐先後踵起﹐扶杖散﹐艱於登陟。綠楊城郭﹐付公賞之。近文一首﹐略同白話﹐眼前豈有屈﹑宋﹑鄒﹑枚﹑揚﹑馬其人耶﹖傖人假師說自鳴﹐枕膝之僞﹐不可不爲亡友辧也。作答附此﹐亦欲公諸海內碩流﹐助我張目耳。」

審言以一諸生以善駢文爲時流所推﹐晚年又在滬主劉聚卿﹝世珩﹞家﹐任西席﹐因得與鄭夜起過從。鄭氏以詩稱之﹐因負盛名。實則審言本熟於《文選》《世說》﹑顏公《家訓》﹑杜韓詩﹐早年卽有論述。又私淑江都汪容甫﹐爲文頗撫擬之。其所著《學制齋駢文》﹐自少數得汪氏雋永外﹐余則皆頌壽文。連篇累牘﹐亦有近於者﹐不盡似容甫也。李氏博覽之學﹐以宋元人筆記雜書爲多。初爲時﹐略有才情﹐但無深詣。自與鄭倡和後﹐始有深婉之致﹐而雜書僻典仍不免拉雜行間也。余早年爲《光宣詩壇點將錄》﹐於李詳下有贊語云「別才非學﹐不信儀卿﹔短書小冊﹐拉雜並陳。」審言見之﹐大爲不樂云。

審言尙有與況蕙風一段恩怨紛糾﹐玆將餘日記一則┢錄於下。

乙酉八月日記云﹕閱章行嚴《論近代詩家絕句》。其李審言云「何人開府冶城隅﹐墨客相摩鬼一車。輕薄子云終出蜀﹐卻須論盛一封書。」自注﹕「君題《陶齋藏石記》云﹕『輕薄子云猶並世﹐可憐不返蜀川魂。』子云﹐似指劉申叔。申叔在陶齋幕﹐頗露才﹐聞有排擠李審言及朱孔彰事。旋隨端入蜀﹐端死而劉亦不得出。太炎論救﹐謂殺劉師培則中國讀書種子絕﹐申叔始免」云云。以余所聞﹐此詩與自注皆誤。審言「輕薄」句﹐系指況周儀﹐非指劉師培。劉入蜀﹐乃在宣統初元端去兩江之後﹐非宣統三年端方督辦川漢鐵路﹑督兵入川時也。不過端入川時﹐劉適在蜀﹐任教國學院﹐端乃聘爲顧問耳。至於審言與況蕙風構釁始末﹐就余所知者﹐亦可略言。先是齋之督兩江也﹐合肥蒯光典以道員候補江寧﹐與繆藝風﹝荃遜﹞並爲齋所器。審言以介先識蒯﹐又由蒯識繆。兩人言之齋﹐端乃委李氏充江楚編譯官書局幫總纂。時實無書可撰﹐支官俸﹐治私書﹐卽《齋藏石記》是已。總纂卽繆荃孫﹐時爲齋撰《銷夏記》﹐專論列書畫﹐不遑兼顧﹐因舉臨桂況周儀領之。況擇拓本無首尾及漫漶不辧字迹者﹐悉以屬審言。而又時時探刺釋文何若﹐將以抵戲送難。顧審言於王述庵﹑錢竹汀﹑阮蕓臺﹑翁正三﹑武虛谷之書﹐精研有素﹐況無以中也。況氏旣負才﹐性復乖僻。時蒯頗右審言而詆況﹐每見齋﹐輒言況氏之短。一日齋召飲﹐蒯又語侵況﹐齋若不聞者。會督府議裁員﹐況名已在被裁之列。見者僉曰「活該餓死。」蒯又以語端﹐謂不直其人多矣。齋太息曰「我亦知夔笙必將餓死﹐但端方一日在﹐決不容坐視其餓死。」乃取筆抹去況名﹐並書打油詩以慰之﹐有「縱裁裁不到詞人」之句。況氏爲之感泣。於是況李二氏構怨深矣。及齋於宣統三年十月初八日被殺於資州﹐事聞﹐審言適於案頭驟睹新刻《齋藏石記》印本﹐爲賦三絕以哀之。詩云「槐影扶疏紅紙廊﹐﹝「紅紙廊」﹐南京街名﹐在朝天宮之東。﹞冶城東畔又滄桑。摩挲石墨人空老﹐憶到江南便斷腸。」「脫略曾非禮數苛﹐上宮有女妒修蛾。濮陽金集儒書客﹐那得揚雄手載多。」「觥觥含憲出重閽﹐傳命居然奉敕尊。輕薄子云猶未死﹐可憐難返蜀鵑魂。」此事余聞之泰興金蘅意太史釒式。蘅意與審言相諗﹐函札往來﹐餘皆見之。審言知余﹐亦以蘅意也。惟金蘅意處有審言手稿﹐「子玄」作「子云」「川」作「鵑」﹐與陳衍《近代詩鈔》小異。第一首言曩時在南京紅紙廊修書之事﹐今則因府主已逝﹐不勝存沒之感。第二首言己之脫略﹐非疏於禮數﹐實以況嫉忌之故﹐然《藏石記》固多出於己也。第三首言況氏傳端命以傲己﹐今則蜀魂難返﹐而況氏固忄典然尙在人間也。此一段故實﹐世人間有知之而不能詳﹐遂備記之。

○兪恪士

山陰兪恪士提學明震﹐有《觚庵詩集》。伯嚴吏部稱其托體簡齋﹐句法間追錢仲文﹐感物造端﹐攝興象於空靈杳靄之域。所論極當。淸末﹐提學甘肅﹐適遇辛亥之變﹐遂罷官﹐輾轉由艸地歸。晚居杭州南湖﹐詩境益勝。蓋遭際坎坷﹐困而彌工﹐不特得山川之助也。《庚戌十一月出都口占》云「塵外陰沈覺有霜﹐天東初月照昏黃。十年錯料成今日﹐一醉拚教進急觴。髙樹亂鴉呼晚霽﹐西山殘雪剩微光。風幡自動心無著﹐畱待滄桑話短長。」《宿新安縣示子言》云「我從洛陽來﹐坦途無百里。峨峨見城闕﹐崤陵列屏幾。車馬亂流渡﹐隱隱如浮豈。莫弔古戰場﹐中原事未已。風起遠天黃﹐落日淡如水。況爲行路人﹐茫茫誰遣此﹖須臾日西匿﹐回光射成紫。幻影逐明生﹐饑烏暗投止。此是古今情﹐悠悠吾與子。」《遊山歸﹐泛舟出裏湖待月》云「山遊腰腳疲﹐捲臥如春蠶。漾舟出裏湖﹐霽色明澄潭。羣峯促使暝﹐若戒遊人貪。一樹尙殘照﹐雨過南山南。湖光不能紫﹐細浪吹成藍。覺遠喧﹐渺渺窮幽探。月出天水分﹐始知風露酣。各有愁暮心﹐詩味從可參。淸景何處求﹐湖燕飛兩三。一失不可摹﹐此意吾寧慚。」夏劍丞嘗稱賞之。

陳散原《兪觚庵詩集序》云「戊午夏及秋之交﹐余病血下泄。觚庵亦臥病滬濱﹐皆幾死。其九月﹐觚庵遽脫病﹐來視余﹐畱十餘日而去。逾一月﹐自滬之湖上﹐復暴病﹐竟以不起。走哭﹐還﹐取其平生詩艸稿審訂﹐別爲若干捲﹐付刊印。觚庵少年能詩﹐自矜重。通籍﹐浮沈輦轂間。後官江南﹑官贛﹑官甘肅﹐所作僅有存者。退隱後﹐詩乃稍多。遭遇巨變﹐避世孤往而然也。余嘗以爲辛亥之亂興﹐絕羲紐﹐沸禹甸﹐天維人紀﹐寢以壞滅。兼兵戰連歲不定﹐劫殺焚蕩﹐烈於率獸。農廢於野﹐賈輟於市。骸骨崇邱山﹐流血成江河﹐寡妻孤子酸呻號泣之聲達萬里。其稍稍獲償而荷其賜者﹐獨有海濱流人遺老成就賦詩數卷耳。窮無所復之﹐舉冤苦煩毒憤痛﹐畢宣於詩﹐固宜彌工而寢盛。然海濱流人遺老﹐番市樓壁之下﹐類足迹不窺境外。觚庵則金陵有宅靑溪上﹐鄰於余。復築廬杭之南湖﹐與陳君仁先爲鄰。歲月之往還﹐遊賞之頻數﹐出一篇﹐輒有爲余與仁先所驚嘆者。蓋觚庵詩﹐感物造端﹐攝興象空靈杳靄之域﹐近益托體簡齋﹐句法間追錢仲文﹐當世頗稱之。觚庵亦或幽獨自負﹐其信有無忝於後人之相知者耶﹖嗟乎﹗觚庵晚耽詩﹐略與餘同。而傺余猶甚觚庵﹐猥爲之稍勤﹐忘其忄昏且鈍。楮墨傳視﹐觚庵亦不以爲非焉。然而生世無所就﹐賊不得殺瑰意畸行﹐無足顯天壤。僅區區投命於治其所謂詩者﹐朝營暮索﹐敝精盡气﹐以是取給爲養生送死之具。其生也﹐藉之而爲業﹔其死也﹐附之而獵名﹐亦天下之至悲也。校觚庵遺詩訖﹐爲發余所愧﹐而推論之如此。」此序語至委曲而悲痛﹐應得其言外之意。

恪士論詩﹐謂「詩人非閎抱遠識﹐必無佳構。」又論作詩之法﹐謂「遣詞宜用子部罕經人道語﹐方能壁壘一新」云云。余早年極服其言。及觀其所爲﹐抗精極思﹐語必造微﹐意必深婉﹐固自有其不及者。及來金陵﹐偶與王伯沆談及兪詩﹐伯沆殊致不滿。蓋伯沆詩喜奧衍深厚一派﹐故深服散原之開闔變化。其直造單微﹐但取掩映而無直實理境者﹐皆不甚喜也。伯沆又在余處見晦聞詩﹐亦云「誦之初覺淒婉﹐再看﹐皆不落邊際語。」余𨿽服伯沆﹐亦不以其言而易余所好也。

○梁公約逸詩

江都梁公約﹝﹞工詩﹐顧不甚存稿。沒後﹐其子孝詠集篋中寫定本﹐印於《學衡》雜誌中﹐名《端虛堂詩集》﹐不及百篇。公約詩才甚雋﹐所遺棄者﹐未必遜於所存﹐惜多散落﹐無由拾取也。夏劍丞處尙有其遺詩二篇﹐爲寫定本所未載﹐存之於此。《壽蕭畏之》云「一靜脫萬囂﹐天許汝索居。渴飲已止水﹐饑餐無名蔬。役生徒錄錄﹐抱一能舒舒。眼中塵過隙﹐身外風翻車。先生夢獨冷﹐淸興常有餘。藝菊得寄傲﹐Θ藥還自愉。蹇行不覺遠﹐幽坐不覺孤。午夜香已歇﹐窗月生白虛。落葉打柴扉﹐有時來酒徒。進退無主賓﹐相視各軒渠。問訊醉與醒﹐眞意無時無。汝貞自多壽﹐淸味道之腴。冉冉江上春﹐將我尺一書。忽忽離亂中﹐我亦成老夫。執手重相鏡﹐尙未白髭須。新歌定詒人﹐聊復踞竈觚。」《贈湘人蕭蒓秋》云「黃金銷盡少年夢﹐蕭寺窮居風雨殘。曩日楚狂人不識﹐破衣沽酒大江寒。」

○段蔗叟

光宣間﹐淮安有一老詩人﹐而海內鮮有知之者﹐則段笏林﹝朝端﹞也。笏林晚號蔗叟﹐垂老以腳疾廢﹐年逾八十猶耽書嗜古﹐吟詠不衰。有《椿花閣詩集》八卷。其五七言古體雅健深穩﹐經籍外溢。近體善於使事﹐語隱而志微。李審言﹝詳﹞﹑梁公約﹝﹞﹑吳溫叟﹝涑﹞﹐皆與之沆瀣。而溫叟詩中﹐推服尢至﹐幾以韓門之籍自處也。余見其《閔斯曲》云「不見兒身長﹐但覺兒衣短。機中賣剩布﹐兒身遮不滿。」﹝其一﹞「孩提怯生人﹐回身就娘抱。長大苦別離﹐悠悠四方道。」﹝其二﹞「母腸與兒臍﹐一气貫注之。墮地日以遠﹐須念未截時。」﹝其三﹞《七日鮑紫來以近作見示﹐拈此奉酬﹐兼感近事》云「淸夏四五月﹐曾作朐山遊。儒冠愧土苴﹐素餐呼可羞。民气頹不揚﹐殷勤詢所由。鹽法日元刂敝﹐鹵薄花不稠。上官急科斂﹐閭左橫戈矛。公私互欺蒙﹐誰爲前箸籌。今讀故人詩﹐惻惻如有憂。旣痛浮惰習﹐復爲耕鑿謀。異哉鹽莢中﹐乃有元道州。」《江都梁蒼立寄示紀江北災詩﹐依韻奉和》云「我是江北人﹐老病尙健飯。白首遭奇災﹐憂極不暇嘆。水旱己心惻﹐況乃蝗滋蔓。禾稻無孑遺﹐田廬付浸灌。流亡徧江淮﹐低頭就魚爛。殘黎生意盡﹐有似灰中炭。縱橫千百里﹐巧歷那能算。萬室迫饑踣﹐焉得不召亂﹖梁侯念鄕裏﹐披衣坐待旦。入府治文書﹐一紙發千萬。﹝蒼立襄辦賬務。﹞救亡與已亂﹐兩事可並案。方今國勢弱﹐刷恥貴果斷。誅求不培養﹐經營只得半。覆巢無完卵﹐苦心蒙憒喚。君久識此理﹐髙吟南山粲。長夜何漫漫﹐晦明頃刻判。今歲又苦潦﹐降災天已慣。儒生無寸柄﹐故紙聊講貫。止溺知未能﹐燎原吁可憚。回斡祝蒼天﹐一飽蘇窮漢。」則古質激楚﹐絕去雕飾﹐《篋中集》之遺也。《李審言上海信來﹐許以藏書紀事詩七卷本借讀﹐並媵以詩﹐次韻奉酬》云「十年不見李伯紀﹐大患有身病垂死。並鮮不用交頭杖﹐箕踞惟憑折足幾。平生癖嗜在書卷﹐昏毛善忘今老矣。海南羣犬吠所怪﹐黔中神驢技只此。新書遮眼許相借﹐古詩入手呼可喜。珠還合浦尙有日﹐璧假許田亦其理。﹝君亦假敝藏顧秋碧詩。﹞先生與我有同好﹐脫略名利猶敝屣。曾聞書淫與書癡﹐那及先生書丐名字美﹖﹝君嘗以此自稱。﹞五兵縱橫裴武庫﹐《七略》戢﹝B13F﹞劉中壘。支瓶隸事忘寢食﹐拓缽沿門徧井裏。一朝沾丐及貧子﹐譬膏盲釒咸廢疾起。況復殷勤勗眠食﹐麗藻遒文一何綺。至今金粟舊書樓﹐尙有幾人念鑿齒。懸知宋槧富藏┑﹐空令癡兒出饞水。」《題張力臣符山堂圖﹐爲丁默存作》云「荒溪敝廬人三个﹐閉戶談經作日課。張家兄弟都絕倫﹐符山一堂如斗大。主婦具膳方閭﹐稚子能文亦入座。縹湘祕籍插架富﹐金石遺文塞屋破。作書師法追程邈﹐哦詩鬼膽墮李賀。江都朱生好畫手﹐﹝圖爲朱二玉作。﹞隱趣一一資敷佐。酒釒倉茶臼工位置﹐想見伯倡仲叔和。門前風景太蕭瑟﹐古柳寒鴉伴窮餓。龐眉書客滿賓寮﹐那許髙軒搖轡過。我昔京洛得遺集﹐﹝同治甲子於京都市上得性符先生《符山堂詩集》﹐力臣手寫付梓者﹐前有小象﹐亦力臣所摹。﹞孤本直欲居奇貨。爾來讀此詫未見﹐摩挲老眼知無柰。丁生爾且愼藏┑﹐題句彪繽盡楚些。艸堂圖可配廬鴻﹐袖手須防寒具ネ。」《閻徵君潛邱居士小印打本爲王覲卿題》云「繪就新圖號拜詩﹐濡毫題詠想經師。﹝張叔憲爲路山夫作拜詩圖﹐曾屬題句。﹞禮堂寫定傳誰某﹐記取猩紅押角時。」﹝其一﹞「歐舫風流富┑藏﹐印文三字『眷西堂』。司農倒用吾家事﹐滿屋圖書發古香。﹝眷西堂印﹐予從山夫借歸﹐徧印徵君遺書。」﹞﹝其二﹞「此石流傳又幾時﹐瓦窯村裏系人思。﹝潛邱今名瓦窯村﹐見《太原志》。評量定出佳兒手﹐長君復申舍人﹐工鐵筆﹐王漁洋劇賞之。﹝付與﹝C064﹞齋早護持。此印本藏柘師所﹐後贈平定張石洲。」﹞﹝其三﹞則典雅俊逸﹐經籍之光﹐復初齋之亞也。今以播遷巴蜀﹐篋中無《椿花閣集》﹐不能廣徵。它日當從全集中﹐再爲甄錄。俾海內言詩者﹐知東楚尙有此一卓絕詩人也。

○談海藏樓

余於己未撰《光宣詩壇點將錄》﹐以海藏樓配玉麒麟。其贊語有「日暮途遠終爲虜﹐惜哉此子巧言語」之語。此本就「盧俊義反」四字及後身陷水泊而言之。厥後﹐義寧曹東敷﹑順徳黃晦聞見之﹐以爲海藏不過自附殷頑耳。終身爲虜﹐何至於此﹖力主刪去贊語。故《甲寅周刊》刊校時﹐遂將此贊及全部贊語皆剔芟。實則屬筆時﹐以忠於覺羅卽是爲虜。孔子𨿽有不以人廢言之訓﹐而於其人出處大節﹐不可不以《春秋》之筆著之。不意甲子溥儀出走津沽。張園會議﹐海藏卽主附倭以延殘喘。辛未﹐倭入瀋陽﹐寢占東省﹐而海藏果奉溥儀托庇虜廷矣。殷頑猶可恕﹐托命外族不可恕﹐而身敗名裂﹐至此益顯。然則吾言驗矣。顧余敢於爲此肯定之言者﹐亦有所自。憶宣統季年﹐余在商城晤張﹝E152﹞之孝謙﹐偶與評品藝事﹐遂及海藏。﹝E152﹞之曰「孝胥書初學爰叟﹐近則一變爲刻露﹐不蘇不黃﹐字變而人品亦變矣。」及民國乙丑夏秋間﹐侍坐陳弢庵師。師言「太夷功名之士﹐儀衍之流﹐一生爲英气所誤。余早年贈詩有『子詩固云然﹐英气能爲病』二語﹐並非泛談。」已而又曰「彼尙欲有所爲。」余大驚詫﹐因從容詢曰「彼旣不肯作民國官﹐尙欲何爲乎﹖」師言「此當觀其後耳。」時在「九一八」之前六年﹐附逆尙未大著。蓋張園會議﹐弢庵最反對附日﹐海藏頗銜之。而與弢庵不相能﹐卽始於此。及弢庵逝世﹐海藏挽詩猶有微詞。至以「功名士」稱弢庵﹐則反唇之譏也。陳甘有《記鄭孝胥》一文﹐文筆軒舉﹐足槪平生。寫存於下。

《記鄭孝胥》﹝陳氵贛一﹞

鄭孝胥之得名也﹐不以書﹐復不以詩。世獨以美書工詩稱之﹐斯固然矣。而於淸季政事之起伏﹐固數數預謀﹐實一政客也。孝胥壬午舉於鄕﹐宮中書﹐恥爲下僚﹐有去志。語人曰「仕官而任微秩﹐無日不趨承上﹐在外猶得溫飽﹐居內有貧不能自存者。吾不欲久於其位矣。」遂去。攺官江蘇﹐後以領事駐神戶。孝胥之接交日人自此始。鄂督張之洞耳其名﹐招入幕。具疏稱其才堪大用﹐得旨賞道員。當時湖北官場﹐言必稱鄭總文案﹐其勢可見矣。之洞宿交王可莊﹝仁堪﹞﹐其子某﹐以通判指省﹐思入督幕﹐自表衤暴。梁節庵﹝鼎芬﹞爲言於之洞﹐之洞默然。固請﹐怒斥之。某營進甚亟﹐不得請不休。嘗以此恉告鼎芬。鼎芬曰「必報。」會有事詣制府﹐如前言。孝胥適在座。之洞俟其辭畢﹐恚曰「吾幕非無人才﹐某或未能也。子掌兩湖書院﹐待人治事﹐曷引爲助乎﹖」鼎芬唯唯。孝胥攙言曰「帥之言﹐余獨不謂然。天下人之文章孰若帥﹐天下人之公牘孰若帥﹖爲他人之記室易﹐爲吾帥之記室難。惟其難也﹐某必欲得之﹐將以求學耳。可莊固才士﹐其子當是通品﹐不可不察。」語已﹐以目視鼎芬。鼎芬曰「蘇戡妙語﹐實獲我心。欲言而未敢出口。」之洞微笑曰「蘇戡言婉而諷﹐節庵亦復言外有意。不從﹐二子必皆不悅﹔從﹐則當試某以事﹐容吾熟審之。」未三日﹐令下。人情好褒惡貶﹐之洞何莫不然。孝胥善於詞令﹐使鼎芬累求而不得者﹐寥寥數語諧其事﹐誠解人也。孝胥之佐之洞也﹐百政無不預﹐軍事亦參贊機密﹐岑春萱在蜀﹐疏請孝胥往﹐朝命報可﹐之洞尼其行﹐乃止。已而春萱放督粵。廣西匪亂熾﹐蔓延至滇邊。舉孝胥充邊防督辦﹐旨予四品京堂以寵之。孝胥遂率在鄂久練之師﹐赴龍州。居是二載﹐以故退。簡廣東按察使﹐辭不赴。家於上海﹐約張謇﹑湯壽潛之流﹐設立憲公會﹐被推爲領袖。時淸室已下詔預備立憲﹐期以九年而成。孝胥多所陳述﹐一時輿論從而附和之﹐聲譽益著。錫淸弼﹝良﹞督遼東﹐辟爲錦朝鐵路督辦﹐並任胡廬島開埠事。款絀﹐事莫舉。良去﹐孝胥南還。其時盛杏蓀﹝宣懷﹞入掌郵傳部﹐故交也。孝胥宿主借外債築鐵路﹐宣懷與計議﹐遂有鐵路國有之說。宣統末造﹐起端午橋﹝方﹞督辦漢粵川鐵路﹐授孝胥湖南布政使﹐方力薦也。孝胥對方曰「吾欲行其志﹐匪疆吏不爲。」方亟謀於宣懷﹐同請於樞府﹐畀以湘撫。樞府以余壽平﹝誠格﹞蒞任未久﹐尙無劣迹﹐俟有缺出﹐將誠格他遷﹐卽以孝胥擢任。孝胥因而之官。旣至﹐亂作。倉皇遁滬﹐居海藏樓﹐鬻書年獲萬錢。書者﹐神气骨肉血缺一不可﹐全則上品矣。孝胥能書﹐气足露骨。晚年忽變瘦體﹐有時率意漫塗﹐慣作斜行﹐而筆畫不整。世震其名﹐爭寶之﹐不可解矣。詩則宗宋﹐人罕及者。五年前余居海上﹐偶見福山王漢章手執孝胥所書Ψ﹐書自爲詩一首云「泱泱渤海意如何﹖騰碧翻金眼底過。出世只應親日月﹐浮生從此藐山河。南歸不用懷吾土﹐東去誰能挽逝波﹗愛煞滔天露孤島﹐棄船聊欲上嵯峨。」讀此詩﹐想見其人其志。世方屬目﹐吾不欲言。

陳氏謂孝胥此詩可以想見其人其志。按此詩爲宣統三年四月二十四日渡海作。是年孝胥正往來京滬間﹐策畫鐵道國有之說。睥暱一世之气﹐冥心孤往之懷﹐感慨於中﹐情見乎外﹐不必卽心馳三島也。吾嘗見孝胥爲其侄孫彥綸書Ψ一詩云「山如旗鼓開﹐舟自南塘下。海日生未生﹐有人起長夜。」此爲其早年居福州南臺山之作﹐淩厲無前﹐寄意深遠。細細味之﹐頗有劉越石聞雞起舞之意﹐而其人之不甘寂寞﹐低首扶桑﹐眞可以窺其隱微矣。此詩未收入《海藏樓集》﹐蓋不輕示人也。又徐又錚被刺身死﹐孝胥聞訊﹐有一詩云「江哀漢怒此爭流﹐斷送才人又暮秋。今日中原應失望﹐莫將淚眼更登樓。」此詩甚佳﹐然用意不可測也。劉太希嘗過余﹐亦寫其二律云「寥寥詩卷寄平生﹐慚愧才人意盡傾。已逼晚年成定論﹐那堪低唱換浮名。彌天縱有逢辰恨﹐倒海難爲變徵聲。誰惜英雄袖中手﹐枉教弄筆掣長鯨。」又﹕「絕勝張園二十年﹐消磨人物作雲煙。繁華事散空餘恨﹐兒女情移莫問天。詞客有才應賦此﹐老夫無夢亦淒然。後村至淸眞麗﹐爲汝傷懷到酒邊。」此當爲關外之作。其自傷與自負之情﹐不難玩味而得也。晚年嘗東遊﹐有詩數卷﹐已刊。余丙子春間在上海曾見之。詩自是射雕手﹐然晚節不終﹐非惟不可與鈐山堂並論﹐且下阮圓海﹑馬瑤艸一等矣。

○吳溫叟

淸河吳溫叟﹝涑﹞與王義門﹑梁公約齊名﹐詩思至淸。《題趙玫叔村居圖》云「半傍山村半水鄕﹐北窗白日夢羲皇。停居載酒揚雄宅﹐落月張琴左氏莊。賓主能閒心共遠﹐寂喧相對意俱忘。春秋佳日休輕負﹐薄醉何嫌側帽狂。」《和段蔗叟》四首云「叟也據槁梧﹐威鳳鳴天閶。涑也吟艸間﹐淒切如寒づ。彊我相酬和﹐汗流走且僵。微生甘衰白﹐夫子有耿光。奉手敬承教﹐顧言示周行。贈言過寵借﹐驚悚迷所方。韓門有籍﹐蘇門爲秦黃。倘焉不遐棄﹐問字來負墻。」﹝其一﹞「我與梁蒼立﹐二年不相見。因風寄一紙﹐千里恍覿面。爲言潘鬢凋﹐低首就曹掾。病餘酒戶小﹐愁饒詩情倦。危時道徳喪﹐亂世文章賤。我亦蓬蒿人﹐何詞相慰薦。知否段蔗翁﹐孤吟寄遙眷﹖勿吝懷友篇﹐火急付郵傳。」﹝其二﹞「壯歲作書傭﹐蘚﹛艸後﹜大小李。大李風騷人﹐小李溫雅士。我乃驂其間﹐周旋執鞭弭。聚散二三年﹐如一炊頃耳。大李勞校勘﹐小李走萬里。歲時遺我書﹐開緘一歡喜。陵谷忽多﹐波云競詭委。小李阻重瀛﹐大李泊海埃。一時段蔗翁﹐感舊懷二子。安得敍古歡﹐同醉淮陰市。」﹝其三﹞「凶歲孑遺民﹐苦望來年丰。吳天靳朔雪﹐得不憂忡忡。隔窗似淅瀝﹐開門忽迷蒙。眼眩觀銀海﹐手僵鞭玉龍。冬靑婆娑綠﹐天竹的紅。那管樵蘇濕﹐何慮蹊徑封。教兒暖尊酒﹐呼童翦畦菘。獨酌酬造化﹐裁詩慰蔗翁。水旱勿預計﹐當無蝗與虫。多欣復多慨﹐渚陸徧哀鴻。」﹝其四溫叟詩世少傳者﹐惟壬子﹑癸丑間北京《平報》偶一見之﹐當爲胡梓方處流布者。余曾錄其最者入《瑣記》﹐今已不可得矣。

○張今頗都護

近代武人﹐以張今頗﹝錫鑾﹞最能詩﹐而其人亦一振奇人也。錫鑾﹐浙之錢塘人。仕淸﹐以貳尹積官至山西巡撫。又官副都統﹐在遼東最久。張珍午﹝元奇﹞嘗語鄭孝胥曰「子聞遼東有『快馬張』其人乎﹖吾都護張公今頗是也。」明日見之﹐長身赭面﹐眉目聳異。三十年間﹐馳騁關外﹐捕賊卻敵﹐崛起牧令﹐以歷監司。其間排難解紛﹐抑彊扶弱﹐滿蒙羌漢﹐望若神人。家人婢媼﹐恆舉其名以止兒啼。詩存一卷﹐多懷人感事﹑悲壯蒼涼之作。此孝胥所爲《張都護詩存序》中語也。錫鑾入民國後﹐首膺直隸都督之任。旋移東三省﹐攺任鎭安上將軍﹐督理奉天軍務﹐兼轄吉黑軍務。當錫鑾在淸末任奉天巡防軍左翼翼長﹐猶今之師長。時關外多匪﹐錫鑾率兵馳騁白水黑水間﹐所至擒其渠帥。張作霖本爲胡匪魁傑﹐錫鑾與盛京將軍趙爾巽﹑新民府知府曾韞苦勸之降﹐而錫鑾之力爲多。及後﹐再開府遼東﹐作霖方任二十七師師長﹐見必稱師。偶以事傳之至﹐立而待﹐命坐則坐。錫鑾偶以事不悅﹐輒詈不絕口﹐作霖唯唯而已。東北外交﹐以中日間事爲劇。每有交涉﹐錫鑾語舌人﹐告以如何處置﹐日人亦不敢有違言。如要挾逾分﹐錫鑾輒推詞年邁重聽﹐及舌人一再與日人申辯﹔而錫鑾知事非轉圜不可﹐則又諉過舌人﹐謂吾意本如此。其應付日人﹐常以此而致安堵。故其時日本關東都督福島嘗語人曰「此老裝聾推啞﹐指東畫西﹐與語若可解若不可解﹐若可信若不可信﹐吾未如之何也。」然中日交涉﹐本爲棘手﹐樽俎之間﹐非以此不足應付狡黠之日人也。錫鑾詩殊有抗爽之致。如《暮春感賦》云「去住眞無計﹐行吟又暮春。如何天上月﹐長照未歸人。故國靑山在﹐關河白髮新。飛花應有恨﹐片片過西鄰。」《舟泊徳州﹐尙會臣觀察邀飲督糧道署﹐臨行感賦》四首之二云「爲愛平津館﹐山林野趣長。板橋斜渡月﹐花徑暗生香。叢葦碧沈水﹐疏鐙紅過墻。弟兄賢好客﹐相與倒壺觴。」之三云「墨波濃染指﹐醉寫菊花看。旁佛東籬下﹐疏枝開未殘。月來疑有影﹐霜後定能丹。何日歸三徑﹐滋培傍藥欄。」《悼姬人癡吾》云「丈夫羞下淚﹐爲汝一悲歌。卿命已如此﹐我勞將柰何。病深疑藥誤﹐情重悔恩多。美目知難暝﹐無言尙轉波。」「好色成吾累﹐斯人豈偶然。關山風雪裏﹐隨我去籌邊。烽火驚離後﹐鶯花續夢前。瀋陽太平日﹐悲喜只三年。」則蘊藉矣。如《甲午統軍南進﹐馬上口占》云「輕寒惻惻入春衣﹐大纛南徵莽鼓鼙。峻嶺摩天盤健馬﹐臨風一笑萬山低。」《自團防暮飲歸營》云「薄飲村醪趁醉歸﹐長河一帶晚煙圍。暮天風緊雪平﹐匹馬衝寒山欲飛。」則本色矣。凡此皆可誦﹐正不必以武將少之。尙有海州邱心坦﹝履平﹞者﹐亦久經戰陣﹐後爲小吏。詩筆劍ㄙ﹐迥不猶人。與朱銘盤交甚摯。今人多不能舉其名﹐更無由知其詩也。

○桂伯華

憶先府君於光緒三十年入都﹐返汴梁時﹐卽爲余兄弟道在京師九江郡館晤徳化桂牧仲﹐極稱其開敏﹐語言有味。余時年甫十八﹐身軀瘦弱﹐先府君並言其狀貌頗與餘同。余曰「此卽伯華之弟也。」時先府君未識伯華﹐余亦僅於梁卓如所辦《叢報》見其詩詞﹐心早識之。因爲誦其《菩薩蠻》詞﹐卽「才華已爲情銷損」一闋也。府君大異之﹐曰「此眞一門慧業也。」伯華﹐名念祖﹐丁酉舉人﹐曾師善化皮錫瑞。初爲今文家言﹐根柢深厚。中歲學佛於楊仁山先生﹐得善知識﹐因東渡習梵文﹐通密宗。弟牧仲及妹﹐亦以伯華故﹐皆精研內典。而臨川李證剛﹝翊灼﹞﹐亦因伯華得受教於仁山﹐造詣尢深﹐竟與黎端甫﹑歐陽竟無及伯華三人﹐稱楊門江西四大弟子。然楊仁山先生門下﹐亦捨此四人外﹐更無與宏法者也。伯華以民國四年乙卯證涅盤於日本﹐年四十七。其病中﹐鄰居失火﹐伯華居樓中﹐陳眞如負之而下﹐得免於難﹐然不久卽逝。此余聞之眞如者。伯華早年詩工甚深﹐才气劍ㄙ﹐於唐宋近玉溪﹑坡公﹐於近賢近範伯子。然後習禪悅﹐理智超澄。所爲詩詞﹐𨿽尋常酬對﹐亦能自拔於世諦文字之外﹐而不爲何人所囿。吾鄕梅伯鸞﹐曾以一石印本伯華遺詩貽余﹐寥寥數十番。余偶一瀏覽﹐覺其吐語澄曠﹐非從人間得來。在滬晤狄平子﹐余亟推伯華詩﹐平子亦爲首肯者再﹐以爲不阿其鄕也。惜此本早棄之金陵﹐今不能盡記。亦有餘所知﹐而此本不載者﹐今偶憶及之﹐悉舉而筆諸此冊。然此又何足以爲伯華重哉﹗伯華所著書﹐余僅見《大乘起信論科注》刻本。

《和友人扇頭詩》﹕「客裏風光劫外天﹐飲愁茹恨自年年。未成境奪還人奪﹐彊說禪邊勝俠邊。何處須彌藏芥子﹐早知滄海有桑田。杜陵老子猶癡絕﹐苦向空山拜杜鵑。。《將去金溪﹐酬餘生贈別之作》﹕「對面山河深復深﹐庾郎淸怨感難禁。頑云黯澹霾雙劍﹐落月蒼茫橫一琴。此去薰蘭芳可佩﹐幾時桃竹蔚成林。憑君莫灑臨歧淚﹐記取靑天碧海心。」《結習》﹕「墮落原知浩劫前﹐尙餘結習慕生天。魂歸縹緲黃金闕﹐腸斷銷沈紫玉煙。幾日靈飛書甲子﹐早時吉語徹中邊。丹成九轉須臾事﹐愁絕鴻蒙未辟年。」《秋海棠》﹕「嬌憨從未識空門﹐不占金蘭占玉盆。萬古滴殘猶有淚﹐千番斷盡已無魂。書成彩筆憐花葉﹐喚醒癡云記夢痕。好共蓮邦懺愁去﹐西風憔悴又朝昏。」《次木仲除夕韻》﹕「七大充周水地風﹐循環誰復見初終。須臾鬼國蠻煙黑﹐倏忽扶桑海日紅。有漏因成他力劣﹐無生曲奏自謀工。塵塵剎剎黃金佛﹐平等看來孰異同﹖」《夜坐有感》﹕「黯黯長空暝﹐迢迢淸夜䢐。新歡云﹐舊夢雨模糊。九死勞萇叔﹐三生問鬼臾。懸知孤往者﹐爲我大胡盧。」《題陳芰潭心迹雙淸圖》﹕「根塵難揀選﹐請試問文殊。但滅空花見﹐都無夾道呼。鵜膏重自瑩﹐鵑血早來枯。安穩蒲團坐﹐今朝喪故吾。」《次成上人韻》﹕「虛白遠猶近﹐濃靑低復髙。看云循北郭﹐隨水到東阜。默默對魚鳥﹐喧喧隔市橋。淸遊信多趣﹐欲說已無聊。」《和友一律》﹕「詩心澹後無奇句﹐世事談多有淚痕。與子細尋無味味﹐共余相諭不言言。當來彌勒經生世﹐過去巫咸尙理冤。試把十方三際看﹐鐵渾侖亦不須吞。」《登關口臺町最髙處納涼有作》﹕「登臨爽气新﹐愁客漸怡神。艸木都遺世﹐川云解媚人。趣幽雙蝶見﹐涼早一蟬聞。那識家園路﹐炎天莽寇氛。」《題慧居士集》﹕「半生愁裏過﹐一笑捲方開。鷲嶺雲猶在﹐龍華會又來。幻緣徵道力﹐苦終得天才。除卻黃金父﹐﹝黃金父卽佛也。見內典。﹞誰人識此懷﹖」《題陳子言》﹕「吾哀謝靈運﹐心雜誤淸修。又愛李長吉﹐才奇預聖流。古今三語掾﹐天地一詩囚。言也眞同調﹐何年結習休﹖﹝乙已﹐散原云「『古今』『天地』皆大言﹐相對非偶。『天地』當攺『鑪缽』。」見陳詩《尊瓠室詩話》。」﹞《往因》﹕「怪怪奇奇虛妄境﹐明明白白本來人。但須一掃空羣障﹐才得千春侍二親。慧命莊嚴無價寶﹐風花飄泊可憐身。誰歟大覺金仙者﹐善可癡兒說往因。」《菩薩蠻》﹝《讀小山詞》﹞﹕「才華已爲情銷損﹐那堪又被多情困。珠玉女兒喉﹐新詞嫩入眸。淸愁銷不得﹐夢入蓮花國。方信斷腸癡﹐斷腸人不知。」《虞美人》﹕「淒涼十五年中事﹐苦了他和自。香殘紅退畫堂空﹐早是柔魂銷盡夕陽中。他生有分相廝守﹐拚共天長久。仙山樓閣也迷茫﹐只要雙方一意向西方。」《丁香結》﹕「積雨侵階﹐同云蔽野﹐墻外屐聲來往。依繩牀經案﹐朝又暮﹑時霎龕鐙都上。文園情緒減﹐才觸發﹑禪關又放。人間天界﹐剎那輪轉﹐腸回無像。惘惘﹗記三五年時﹐秋花春月同賞。綠酒紅燈﹐銀鞍繡轂﹐盡勞追想。無柰存沒聚散﹐苦樂殊今曩。惟何恩何怨﹐尙隔蓮邦蠻﹖」《驀山溪》﹕「春光欲盡﹐未得天涯信。早起鎭懨懨﹐減裘帶﹑餘寒猶嫩。古碑臨罷﹐獨枕故衣眠。魂無定﹐身慵困﹐釀就維摩病。誰家巷陌﹐紅滿香成陣。旬日雨風頻﹐減多少﹑遊蹤逸興。懺余煩惱﹐賴有貝多經。簾押靜﹐香篆燼﹐終捲陰移寸。」﹝按伯華詞多不注意平仄﹐如此二詞是也。﹞

伯華詩詞﹐稿成不自愛惜﹐友人持去後﹐亦不省記﹐亦有已成而懶著紙筆者﹐故傳者不多。然友人於其死後﹐曾爲裒集。余曾見一石印本﹐一鉛印本﹐皆寥寥數頁。又邵啟賢﹝字蓮士﹐余姚人。﹞官贛時﹐曾刊其友好遺詩﹐曰《江湖夜雨集》﹐中亦有桂詩一卷﹐與印本互有詳略。今皆棄贛寧二寓所﹐惜無從搜集矣。

長沙章士釗曾示余所撰《孤桐雜記》﹐中有伯華遺札一通。其自爲跋語中﹐亦有伯華逸聞。照錄於此﹕

江西彭君出桂伯華先生遺札求跋﹐覽之不勝慨然。乙卯﹐余在東京最後晤伯華﹐伯華尙言將從習英文事。此事愚蓋許之甚久﹐迄未踐約。伯華客死東京已數年矣﹐思之不懌。至伯華湛深內典﹐余未獲請益﹐尙不過伯華未度眾生中之一生而已。札如下﹕

「十餘年來﹐未嘗作一文﹐𨿽有見屬者﹐而持之甚力﹐不少搖動。無疾時尙爾﹐況有疾乎﹗今序之不能作﹐早已內決。然願數自搖感者﹐徒以足下待人竭誠盡力﹐能爲人所不能爲。某平日藉助處實多﹐而君於此序﹐又求之甚堅﹐故𨿽熟知力所不堪﹐然猶欲冒險爲之﹐以副尊意﹐而不虞此舉之竟不如願也。蓋作文之難﹐某深悉之﹔精力之憊﹐又自知之。然一見君之誠懇﹐則不禁意動﹔意動﹐則必試爲之﹔爲﹐輒大困﹔大困﹐則意復決﹔復決﹐而又晤君﹐則意又動﹔動﹐則大困﹐蓋若是者﹐已數次矣。長此不已﹐將徒見受困之循環﹐而序亦終不能成﹐殊覺非策﹐故至此不得不汲汲知止。𨿽曰負君﹐然無可如何。此序有人作﹐固佳﹔卽無一人肯作者﹐某亦不作。蓋關系之重大﹐僅乃如是﹐而必至以身殉之﹐殊無謂也。若謬許老馬識途﹐人已作就﹐而俯商於某﹐某則詞意悉仍原本﹐而但就行文之章法﹐加之整理﹐使合矩範﹐此或可力疾爲之。不若命意遣詞﹐悉出於某之難爲役也。

作一序耳﹐何至身殉﹖此函述序之不能作處﹐至爲曲折。有作此函之气力心思﹐序亦可爲。凡此皆伯華之拘執處。愚朋友中有兩人負性特異﹐一楊篤生﹝昌濟﹞﹐一桂伯華。伯華臨死前一日尙有書抵余﹐爲言已定一讀書五十年之計劃﹐甚覺得意。伯華求學英文﹐蓋志在展轉以學梵文耳。其衰憊不能學此﹐旁觀至明﹐而彼抵死不悟。此二人也﹐愚皆有所負。而其方正不容一毫苟且處﹐以鄙性方之﹐愧無地也。

○陳子言

廬江陳子言詩﹐余曾於滬上見之。言語期期﹐而誠懇之情﹐溢於顏色﹐固長者也。余聞諸於右任先生﹐言曩居申江﹐嘗造吳彥復寓廬﹐而子言亦不時至。至則互爲笑樂﹐恆至夜深不去。偶與彥復及朱彊村爲竹林戲﹐非四人不能成局。子言來﹐皆彊之配其一﹐而堅執不可。故每爲此戲﹐恆以三人爲之﹐亦頗有意致。彼則籠手作壁上觀﹐亦不以未入局而遽去也。此事至可軒渠。子言生平無所嗜好﹐惟攢眉苦吟一事﹐視爲日常生活。子言與吳彥復年輩相若﹐初亦相引爲至友。彥復於詩札曾稱爲兄﹐後子言竟師事之。此一段因緣事實﹐他日當詢諸章行嚴﹐或能知其詳。子言於淸末曾隨兪恪士提學至甘隴﹐爲詩甚富﹐詩皆絕佳。及定《尊瓠室詩》﹐則前後所作﹐有偶不愜意者﹐盡刪剔之﹐不稍愛惜。知其苦吟自得﹐有非他人所能共諭矣。卽如其《尊瓠室詩話》云「余與寄禪上人未相識也﹐讀其詩而慕其人。光緒甲辰春有往天童者﹐附簡一律云﹕『花落空山春气深﹐天涯瓶缽入微吟。長城過客稱詩律﹐絕壑潛龍聽梵音。會向東林起頹廢﹐可憐人事日銷沈。萬松關下殘陽路﹐蠟屐閒來試一尋。』此詩散原先生謂前後四語佳﹐余以中四句平平﹐遂芟去不存。﹝寄禪和詩云﹕『蛟龍戰苦陣云深﹐黃浦猶聞白雪吟。大地煙塵無淨土﹐林空猿鶴有哀音。休誇返日金戈奮﹐忍見橫波鐵艦沈。願與髙人論長道﹐萬山寒翠肯相尋﹖』﹞是歲春暮余有《滬濱逢寄公夜話﹐卽送還天童一律》云﹕『老向空山洽隱淪﹐暫攜吟缽走風塵。赤城霞舉思遊屐﹐雪竇梅開憶故人。肯使林巒怨猿鶴﹐卻愁天地入荊榛。從容一舸飄然去﹐小語江頭未厭頻。』徳化桂伯華見之﹐謂此首神似義山。余則謂僅有『卻愁天地入荊榛』七字可存耳」云云。就此記觀之﹐知其芟汰之故﹐並非漫然割愛。蓋前一首中四句﹐是居山者皆可用﹐不必爲寄禪也。且「長城」句爲推人詩者習見語﹐「可憐」句則尢泛矣。次一首較前爲佳﹐然亦無深意境。「卻愁天地入荊榛」﹐卽襲用義山「欲回天地入扁舟」句法﹐而無其深婉。伯華以神似玉溪稱之﹐恐亦是彊爲之說﹐伯華非不知此中甘苦也。要之﹐子言自有眞詩﹐偶舉此一則﹐以見後學爲詩﹐不可過於自是。子言尙爾﹐何論操觚。

余嘗謂近五十年中﹐詩家多尙元佑而薄三唐。至陳散原﹑鄭夜起二家出﹐世之言詩者﹐又不肯誦法蘇﹑黃﹑王﹑陳﹐而羣奉散原﹑海藏二集爲安身立命之地。其人旣少親書卷﹐徒恃其一﹑二空靈字句﹐生硬句法﹐可彼可此者﹐鉤棘成文﹐已爲宋派末路矣。並世詩人﹐子言終不失爲卓然自立家數。蓋子言之詩﹐植體中晚﹐益以深思﹐造語古澹﹐韻格淒淸﹐故能拔戟自成一隊。時賢評騭其詩﹐如陳散原云「髙淡淒淸﹐韻格在宛陵﹑淮海之間。霾天海市﹐懸此詩隱﹐應有光芒夜吐。」吳倉碩云「古澹中神味獨到﹐一字一句﹐皆從苦心得來﹐非時手所能夢見。客中把讀﹐如服淸涼散﹐令人心脾一爽。」吳雁舟﹝嘉瑞﹞云「衝微澹遠﹐悱惻芬芳﹐已到金剛乾慧之地。」周彥升﹝家祿﹞云「蒼老渾成。」皆能辧子言詩酸鹹者也。子言亦嘗自舉長律佳句﹐如雲﹕「余《甲辰春暮遊西湖》句﹕『滿湖新綠濃於酒﹐一片殘春最可人。』《送寄禪上人還長沙》句﹕『春風一掃生公石﹐敝篋長存死友詩。』《贈曾重伯太守》句﹕『綺閣淸歌呼奼女﹐玉霄餐气學神仙。』﹝曾云﹕『世界化學極盛時﹐當能餐气。』﹞均爲散原先生所賞。《乙巳贈盧甫茂才》句﹕『竹篋縱橫堆酒捲﹐柴門蕭瑟夢菱租。』《秋日送張伯純部郎赴津門》句﹕『九烏气懾中原日﹐一雁愁縈遠塞煙。』《題劉申叔詩集》句﹕『家無卮酒供賓客﹐世有文章托死生。』均爲桂伯華明經所賞。又《贈吳雁舟太史》句﹕『一綫春江詞客淚﹐萬山寒艸故人墳。』雁舟吟誦不已」云云。此但就七律中摘句標舉之﹐實則子言五律佳句至多也﹐此不勝錄。卽以七言全篇言之﹐如《聞乙先生徙宅﹐賦此奉簡》云「眼中江柳盡成圍﹐徙宅荒原葉辭飛。咄咄百憂無可說﹐棲棲一老竟何歸﹖行歌心地瑩禪窟﹐坐雨林塘夢釣磯。曾向皖城祀余闕﹐叢祠寒艸已全非。」《三月二十二日﹐與文公達遊龍華寺﹐時積雨甫霽﹐殘桃落英﹐悵然有作》云「滬瀆城南沙路微﹐餘香一徑鬥芳非。愁霖淺霧過寒食﹐羸馬單車叩竹扉。芳序暗更元足惜﹐幽禽閒道不如歸。憑闌相視忘言說﹐塔影摩空萬慮非。」《憶外家》云「烈烈孱魂化水仙﹐﹝孫氏姨﹐字中表舒城孫明緒。咸豐辛酉五月﹐粵賊普酋某援安慶﹐過境肆掠﹐攜一妹投河死。姨性剛烈﹐臨難猶罵賊不絕云。﹞枕流園榭亦蕭然。﹝枕流園在廬江北郭﹐餘外髙祖金水屯阝先生智別業也。嘉道間臺榭花木﹐極一時之盛。其木有幽燕之胡桃﹐閩越之橄欖﹐佳實薦新﹐遠近珍異焉。咸豐兵燹﹐悉摧爲薪﹐近歸曹氏矣。﹞水村處士家風在﹐池上至今開白蓮。」《三月三十日華陰道中送春》云「河流已束潼關隘﹐云影遙遮嶽帝祠。婀娜東風數株柳﹐華陰道上送春時。」數詩奇秀在骨﹐淸拔之中﹐自饒蘊藉。此豈爲宋詩者所能道其隻字耶﹖詩以韻味爲最上乘﹐惟韻味在﹐意境好﹐興象好﹐再益熔鑄烹鏈﹐使眼前要說之話﹐多在腦筋中打幾个盤旋﹐然後申紙奮筆﹐一气寫出﹐使人讀之有言外不盡之味﹐有餘不竭之韻﹐斯吾所服膺者也。至王阮亭但知搔首弄姿﹐姿本非威﹐施之容﹐愈弄愈見其捧心作態矣。

○徐仲可

余於宣統間讀書京師大學堂﹐恆以暇日偕友至城南陶然亭。於壁間見徐仲可所題諧詩﹐意譏附庸風雅者﹐到此必以惡詩疥壁﹐深斥之﹐亦間有和之者。余之知仲可始此。後又讀其所編《淸稗類鈔》﹐知仲可固勤於鉛槧而能文者也。頃見夏劍丞《徐仲可墓志銘》﹐益知其生平。略節於下。

劍丞曰「余初從徐君遊﹐聞君有端操﹐能文章。旣從容覘君出處大節﹐讀所爲詩歌﹐益信而不苟。余卜築滬西康家橋﹐君同來爲鄰。君素貧﹐無立椎地﹐嘗名其意所構曰『天蘇閣』。至是始果有﹐則日夕坐其下﹐握筆倨幾﹐歷祁寒盛暑不輟。居三年﹐每見﹐輒出所撰著商榷。或數日阻﹐必朝夕遣童持短札來。兩家相距﹐中隔牛。余按北牖﹐自項望君南軒﹐日下舂﹐人影彳亍樓檻間﹐君與婦妾方憑眺也。而君婦與余婦相從亦瀕數。君門前左右小徑﹐鄰輒壅閉﹐使不得通車轍。余方爲君責諭﹐而君止勿較。凡滬居﹐水源自江來﹐始潔可酌。余與君皆就貿水者通鐵筧入廚竈間﹐涓涓而淸。君之鄰乃日乞飲君所﹐君弗拒也。君子生鬻所著書換米鹽自給﹐常不能有餘﹐然必節縮以旁贍戚族。與人書﹐嘗取寄書囊背糊而再用之。或累疊置案旁以記所聞﹐而銘於座右曰﹕『一舉兩得﹐廢物利用。六通四辟﹐好學深思。』與人談宴﹐𨿽一事之微﹐一物之細﹐有可錄者﹐歸必書之﹐故晚歲所成筆記尢多。少嘗從項城袁君練兵小站﹐爲將校講經史大義。與天津徐君奉新﹑張忠武爲故人。張且與君結盟爲昆仲。諸公貴顯﹐君獨棄去。或諷之曰﹕『君有貴交﹐往投之﹐富貴可立致﹐何勤勤作苦自給爲﹖』君笑曰﹕『果取富貴﹐於吾何有耶﹖』亡何﹐君所教誨將校亦多貴﹐將廩給之﹐君謝不受。君有子學成遊於英吉利﹐入伯明罕大學得理學士﹐又入維多利亞大學得商學士。仕爲財政部祕書﹐不樂去﹐隱於商﹐能月進所得養親。君約減其數取之曰﹕『無以是使吾子傷廉也。』以故終身食貧。君諱珂﹐字仲可﹐浙江杭縣人。舉於鄕﹐數試禮部不第。試爲內閣中書﹐攺同知﹐然未嘗一日爲也。父恩綬﹐余姚縣教諭。同治初﹐左文襄公克復浙江﹐佐公善後有功。母陸氏﹐配朱﹐繼配何。妾某氏。子一﹐新六。女一﹐新華﹐未字而卒。皆何出。君所著凡詩文詞集若干捲﹑《大受堂札記》五卷﹑《可言》十四卷﹑《五刑考略》一卷﹑《淸稗類鈔》四十八卷。其他校輯者﹐凡百數十卷。君卒前二旬﹐飲余家。明日會海鹽張菊生所﹐遂得疾。疾二十日﹐亟諭其子以銘墓請於余。余往視之﹐已不能言矣。年六十﹐以戊辰二月十一日卒。嗚呼﹟於余交可謂篤矣﹐生而日以文抵余訂可否﹐歿而以銘屬余﹐余忍不銘耶﹗銘曰﹕『遺彼榮﹐修厥名。勞其精﹐文則瑩。歿而扃﹐堅吾銘。』」據劍丞此文﹐則仲可固長者而棄遺人世者也。當此季世而有斯人﹐可以勵俗﹐可以束身。嗚呼﹐賢矣﹗

仲可詩文集有《小自立齋文》《眞如室詩》《純飛館詞》。詩淸拔可味。石遺《近代詩鈔》曾收其詩十三首。余喜其《乞汪社耆作畫》云「頻年旅食窮海隅﹐塵囂蔽目溪山無。欲煩佳手爲塗抹﹐使得置身於畫圖。十日一水五日石﹐君爲能事吾爲娛。何時入林共把臂﹐臥遊同夢還西湖﹖」又有句云「非鶴我安訪﹐有梅山不孤。」亦佳。

○龍毅甫

攸縣龍毅甫﹝紱年﹞﹐芝山太老師之子也。民國時避亂來江南﹐病心臟已久矣﹐遂沒於滬。其《丁卯除夕金陵》詩云「才住眞州又潤州﹐便來白下暫勾畱。旅懷擾擾風中纛﹐歸思迢迢水上鷗。餞歲看兒調水果﹐殘年與弟計乾飠侯。全家半在危城裏﹐剪燭觀花卜未休。」「虎口逃來膽尙寒﹐餘生當慰酒杯歡。長饞托命詩情健﹐短劍依人旅夜寬。去歲有梅香溢袖﹐今年無雪冷欺冠。商量置棹明朝事﹐一飽移家可便安」。毅甫詩才至淸﹐惜其早逝。乃弟達甫﹐將爲刊其遺詩﹐不知已殺靑否﹖

○李鴻夫與陳夔龍

瀏陽李鴻夫﹐字春煦﹐淸兩江總督興銳之孫。淸末﹐以候補道分發直隸。年少有才﹐風流自賞﹐能爲側艷詩﹐亦復情韻不匱。時陳夔龍以湖廣總督調署直督﹐有詩四律畱別﹐題爲《由鄂移寓津門賦此畱別》。到津後﹐又有《遣興四首疊前韻》﹐又有《花近樓夜坐再賦四律﹐仍疊前韻﹐示幕中諸君子》﹐前後共十二首。陳氏夫人爲許庚身之妹﹐又拜慶王奕劻爲義父。生日﹐陳又制詩爲夫人壽﹐詞甚都麗﹐亦用原韻。各詩傳誦﹐和者風起。鴻夫攺夔龍詩題數字﹐亦用原韻﹐爲香奩詩十二律。傳抄之廣﹐幾於洛陽紙貴。未幾﹐陳氏亦見之﹐心殊憤恨﹐尢於「好語王昌繃繡褓﹐寧馨寧不稱宮貂」二語﹐最所切齒。立召鴻夫入見﹐曰「世兄詩詞很好。」﹝陳與興銳相識﹐故云。﹞鴻夫鞠躬惟謹﹐連稱「職向來不會詩詞」﹐見陳豎眉睜目﹐瑟縮不安而退。知禍之將及﹐宵夜遁鄂投端方。越日﹐陳果奏參。民國後﹐鴻夫曾任軍事參議院少將參議﹐僦居上海﹐蕭然老矣。陳詩在集中﹐李詩則流傳一時﹐今亦無人憶及者。然詞固淸麗可誦也﹐遂┢錄於下﹐以存詩壇故實。

《由鄂移寓白門﹐賦此畱別》﹕「武昌官柳夾江幹﹐醉眼顰眉感萬端。竟日瞢騰如中酒﹐霎時繾綣此憑闌。扌幻蓮作寸絲難絕﹐燒燭成灰淚自看。欲翦黃糸終未就﹐與奴方便問仙官。」「淚痕心事竟誰知﹐昔昔傾身敢自私﹖隔座逢迎花气暖﹐畱歡顚倒漏聲遲。錦衾翻浪迷昏曉﹐繡帕餘香惹夢思。綺陌霄寒秋露重﹐花袍白馬莫頻馳。」「披香姊妹盡英瑤﹐鸞唱遙聞駕綠軺。解佩只愁人漠漠﹐弄珠誰信自驕驕﹖胎含登蔻腰移帶﹐露芙蓉頰暈潮。好語王昌繃繡褓﹐寧馨寧不稱宮貂﹖」「鳳泊鸞飄又一年﹐每將歸思對啼鵑。莫愁煙水長凝夢﹐淡粉笙歌欲散眠。顧影羞經桃葉渡﹐掃眉應和《柳花》篇。若爲憐藉休相謔﹐又抱琵琶過別船。」《遣興四首疊前韻》﹕「兒家生小住長幹﹐一曲淸歌錦百端。花底吹笙忘月落﹐樓前鬥艸惜春闌。佯嗔貪索檀奴問﹐失喜還妨小妹看。記否眉樓宵宴罷﹐戲拈紅豆打魁官﹖」「畫堂南畔沒人知﹐一向相偎膩語私。瓜子含瓤初未破﹐靑梅如豆那嫌遲。卻無气力何曾慣﹐越樣風情忍不思﹖往事只堪成後悔﹐剎那光景已云馳。」「兩鬟動翠復鳴瑤﹐雲路鈿車侶鳳軺。燈火樓臺人影亂﹐春風楊柳馬蹄驕。麝臍一霎騰新暖﹐猩靨雙紅上晚潮。背面思量爭忍俊﹐歸來應笑肉污貂。」「春花秋月自年年﹐長只春心托杜鵑。羅襪雙翹剛半折﹐纖腰一把已三眠。仙郎久誤收妝鏡﹐狎客虛傳賦側篇。誰謂芳晨彊梳掠﹐采蓮羞上鄂君船。」《姻媚樓夜坐﹐再賦四律﹐仍疊前韻﹐示曲中諸姊妹》﹕「悄倚紅樓十二幹﹐飛花亂點髻雲端。一春消息愁仍阻﹐五夜淒惶夢易闌。刻骨寒從羅被覺﹐斷腸詩在畫屏看。珍叢休怨繁英謝﹐輸與嬌憐有蜜官。」「窺簾明月始應知﹐極寵深憐恃眷私。對鏡故慵撩鬢久﹐搴帷教恨解衣遲。薄妝粉退氵融珠汗﹐細炷香侵蕩綺思。已釒巢雕鞍交少婢﹐斑雕系著漫狂馳。」「樓頭靑漆覆靑瑤﹐門巷枇杷駐桂軺。索酒來時鸚鵡喚﹐踏花歸去紫驑驕。夢回歷歷猶行雨﹐信斷沈沈憶弄潮。幾欲兄伊呼薄幸﹐拋人何處換金貂。」「懶把心情托少年﹐啼紅朝暮惱愁鵑。枉傳鸞鏡收雙影﹐料被花枝笑獨眠。誰遣珍珠憐寂寞﹐自拈銀管寫歌篇。湖邊春色休辜負﹐說與鄰娃好放船」。

○馮君木

馮君木﹝﹞﹐原名鴻墀﹐字階靑。浙江慈溪人。著有《回風堂詩文集》《詞集》《日記》﹐亦浙東積學能文者也。余嘗求其集不得﹐惟於陳訓正所撰《慈溪馮先生述略》知梗槪。其人博聞彊識﹐能文章。散文內純外肆﹐詩則宗法杜韓﹐而所詣與玉溪爲近﹐後又稍稍取法西江。晚更離亂﹐聲華益刊落。每有吟詠﹐融冶情性而出之。嘗曰「作詩當於無味處得味﹐無材處見材。」嘗與里人結剡社﹐爲詩酒之會。晚歲講學申江﹐與吳倉碩﹑況周頤﹑朱祖謀相習。年五十九。

○潘蘭史

潘飛聲﹐字蘭史﹐廣東番禺人﹐以民國二十三年甲戌三月卒。在晚淸亦嘗以詩文詞知名於時者也。蘭史嘗受業於葉蘭臺先生﹐故與葉譽虎﹝恭綽﹞爲至友。此外如黃公度﹝遵憲﹞﹑唐薇卿﹝景菘﹞﹑邱菽園﹝緯萱﹞亦友之。嘗遊歐洲大陸﹐歸而寄迹南洋羣島間。怵國勢危急﹐慷慨建議救亡。僑民知內向﹐自蘭史與菽圍啟之。會淸廷開經濟特科﹐茂名楊侍郎以君薦﹐未赴而有詔罷舉。於是蘭史浮沈於名場者幾五十年﹐而老猶一諸生也。性耿介﹐接友直諒肫誠。晚歲鬻文海上﹐顏所賃廡曰「翦淞閣」。有三子﹐皆食力於粵﹐惟一妾從。𨿽貧甚﹐未嘗貸粟於人。有饋之者﹐非其人﹐拒不納。飲酒輒盡數小觥﹐貌益溫克。然當賓客前﹐或臧否人物﹐所許可不與苟同。諸不悅者恆詆訁其君﹐君亦不以爲意也。生平文成﹐輒棄去﹐不錄副。喜倚聲﹐所爲詞多矣。曰《海山》﹐曰《花語》﹐曰《珠江低倡》﹐曰《長相思》﹐刊於粵﹔曰《春明》﹐刊於北都﹐世傳弗廣。蘭史卒後﹐門弟子譚敬﹑湯安經紀其喪﹐就家取遺稿十六卷。葉恭綽又因其詞最者六十餘闋附集後﹐總名曰《說劍堂集》﹐而吾鄕夏敬觀序之。

陳石遺曾稱蘭史羅浮紀遊詩﹐﹝附《羅浮游記》後者。﹞以爲淸響可聽。余嘗取其全稿讀之﹐狀山水空靈處﹐自亦有致。惟有意學靑蓮﹐彊爲奇警語﹐靑蓮又何可輕學耶﹖嘗謂嶺南近人詩﹐自以黃公度﹑康長素﹑邱仙根爲有名。公度最能卓然自立﹐康則故爲雄奇﹐邱亦泥沙並下﹐皆不及稍前之李繡子﹑朱九江二家。若梁鼎芬﹑曾習經﹑二羅﹝﹛曰融﹜﹞﹑黃節﹐𨿽爲粵產﹐以久居京國﹐不甚辦香其鄕﹐則又爲粵中別派也。

○黃晦聞

淸季種族革命論﹐其遠源實自黃太衝﹑顧亭林﹑王而農發之。光緒中葉後﹐滿族政權日趨昏ウ﹐孫逸仙章太炎始昌言排滿。同時繼起者﹐若劉申叔之作《攘書》﹐黃晦聞之艸《黃史》﹐尢爲攘夷論之中堅。學子承風﹐淸祚遂屋﹐晦聞《歲暮吟》所謂「棲遲以迄辛亥秋﹐作始攘胡至是畢」者是也。顧辛壬攺步﹐向時志士﹐乘時崛起﹐髙踞要津者﹐頗不乏人。而晦聞乃遁迹嶺南﹐吟詠自適。或有詢其翰墨策勛﹐今當出膺新政﹐晦聞唯唯而已。久之﹐乃入北京大學都講。中間曾一度返粵長教育﹐但不久亦去﹐仍執教北雍。迄於民國廿九年乙亥一月﹐竟以疾卒於北都矣﹐年六十有二。余於乙丑夏秋間﹐與君相遇宣南。知君在北雍﹐任詩學講席﹐先後成《詩學》一卷﹐及《漢魏樂府風箋》十五卷﹑《曹子建詩注》二卷﹑《阮步兵詠懷詩注》一卷﹑《謝康樂詩注》四卷﹑《鮑參軍詩注》四卷﹑《謝玄暉詩注》四卷﹑《詩律》六卷﹑《詩旨纂辭》三卷。最後乃爲諸生講蔣山傭詩﹐已成箋注初稿﹐曾以油印本若干頁寄余。此其最後作也。晦聞晚歲以世變亂亟﹐人心日壞﹐道徳禮法盡爲姦人所假竊﹐惟詩教可以振作﹐有轉移風教之效。窮老益力﹐𨿽心臟積疾﹐罔敢告勞。及所陷益深﹐口曉音﹐難挽毫末﹐又嘆爲無望。幽憂所感﹐悉發於詩。其詩由晉宋以出入唐宋諸賢﹐惟不落前人窠臼﹐沈厚悱惻﹐使人讀之﹐有惘惘不甘之情。梁節庵謂爲三百年來﹐無此作手。﹝梁嘗以此語余紹宋﹐據余氏《寒柯堂詩》小注。﹞鄭太夷亦謂近人詩如晦聞﹑貞壯﹐又自成一派。﹝據諸貞壯與黃氏書。﹞陳散原向亦聞其能詩﹐及癸酉冬間入都﹐晦聞乃出全稿就質﹐散原至爲嘆服。且嘗對人云「吾早知晦聞能詩﹐而不知其詩功之深如此。」題其捲耑﹐有「格澹而奇﹐趣新而妙﹐造意鑄語﹐冥辟羣界﹐自成孤詣」之語。又云「卷中七律疑尢勝﹐效古而莫尋轍迹。必欲比類﹐於後山爲近。」﹝粱節庵亦稱其詩﹐有類涪翁稱後山詩於王云。語見《蒹葭樓集》詩內小注。﹞晦聞亦嘗自負其詩﹐曾刻小印曰「後山而後」﹐蓋定論也。晦聞生平友好﹐以諸貞壯﹑劉栽父﹑余樾園爲最篤。其沒也﹐樾園在杭州。後樾園聞其李韶淸言﹐晦聞易簀時﹐頻呼請余越園來訣。余氏於甲戌秋遊北都﹐晦聞爲題其所畫娛親圖捲云「養志丹靑亦孝心﹐不緣文采動吾吟。才名翰墨都收拾﹐老去從君語特深。」﹝此詩作於晦聞沒前僅月餘。﹞又余氏藏歸玄恭墨竹及詩稿長卷﹐晦聞嘆爲甚得其所。蓋嘗以歸髙士期余氏也。及越園與別於北都﹐晦聞又贈詩云「國計身謀未盡言﹐又傾殘淚入離樽。明朝送別歸髙士﹐一醉燈前似邴原。」則以余氏能斷飲﹐引顧亭林《送歸髙士之淮上》詩意以相勗。﹝顧詩句云「此日邴原能斷酒﹐不煩良友數縈懷。」﹞蓋絕筆也。晦聞早年卽憤東人憑陵﹐有「國亡無日」之嘆。又言「日本必來犯。」此語在君沒十年之前﹐聽者殊疑似﹐未嘗詡其先識也。余越園有《讀亡友黃晦聞蒹葭樓詩集淒然有感》二律云「當年誰倡辧華夷﹐空負才名信足悲。念亂君眞先見及﹐追懷我悔學吟遲。平居深識思垂教﹐窮老傷心反輟詩。三百年來成絕響﹐悠悠難望後人知。」又﹕「如君豈僅以詩鳴﹐一卷空畱死後名。意到忘言成絕詣﹐老來深語見交情。相稱多愧歸髙士﹐垂盡虛期範巨卿。閒展遺編和淚誦﹐天涯宿艸已重生。」越園初不作詩﹐丁丑秋七月﹐中倭戰起﹐余氏轉徙避寇於遂昌﹑麗水﹑龍泉諸縣之間﹐而以居龍遊之沐塵爲久。其時余氏有母﹐年逾九十﹐尙在衢州。家國之感﹐乃始以詩寫之。𨿽非其至﹐然卽此已難能矣。有《寒柯堂詩》四卷﹐皆丁丑迄癸未七年間之作﹐約六百餘篇云。

晦聞《蒹葭樓詩》二卷﹐始乙未﹝光緒廿一年﹞﹐迄癸酉﹝民國廿二年﹞。此二詩爲甲戌冬間所作﹐去其卒僅月餘﹐當爲絕筆﹐故不見集中﹐彌可貴也。近六十年間詩派﹐贛閩尙元佑﹐河北宗杜蘇﹐江左主淸麗﹐惟嶺南頗尙雄奇﹐如康有爲﹑黃遵憲﹑邱逢甲尢其著者。惟梁鼎芬﹑曾習經與晦聞三家﹐斂激昂於悱惻﹐寓郁於老澹﹐有惘惘不甘之情﹐與粵中詩人迥然異趣。余嘗擬選輯三家詩﹐曰《粵三家詩鈔》﹐以資諷誦﹐病●蘭未就耳。

○潘若海

潘博﹐原名又博﹐字弱海﹐後攺若海。廣東南海人。幼穎異﹐嘗與任子徽﹝元熙﹞﹑鄧秋枚﹝實﹞﹑秋門﹝方﹞兄弟﹑黃晦聞﹝節﹞﹐同問學於簡竹居。而若海又師康南海﹐故與麥孟華﹑梁啟超相習。及秋枚﹑晦聞於淸季創國學保存會﹑《國粹學報》於滬瀆﹐若海實助其成。宣統間﹐嘗往來津滬﹐與黨人通聲气﹐所交皆一時豪俊。時歸安朱祖謀﹑義寧陳三立﹐並以詩詞領袖壇坫。若海皆與之往還﹐有詩詞見二家集中。他如趙熙﹑二羅﹝﹛曰融﹜﹞﹑何翔葆﹑諸宗元﹑梁爰居﹑黃意怠﹐皆締交。梁卓如納交趙克山﹐且因若海爲介﹐時卓如尙在日本也。民國四﹑五年﹐若海嘗佐江蘇軍幕﹐與散原往還更密。而靑溪復成橋側之吳氏鑑園﹐往往有若海之蹤迹。園主人吳劍泉﹝學廉﹞﹐並與投分亦深也。乙卯﹐袁世凱帝制議起﹐若海在蘇督幕﹐假兵符趨黔桂﹐起兵以抗項城。項城懸重金購捕之﹐乃走香港﹐匿亞賓律道康南海宅﹐悲憤嘔血而死。時民國五年丙辰�月也。吳劍泉以詩哭之云「勃郁移山誌﹐沈冥蹈海行。乖逢逐客令﹐甘徇黨人名。司馬資王郤﹐河汾重董程。空餘寢門涕﹐風義感平生。」陳散原挽詩云「鼙鼓聲中數往還﹐就余彈淚倚鍾山。帝秦孤憤天應鑑﹐走越奇蹤夢與攀。落拓虞翻疑骨相﹐遨遊陸賈補時艱。起衰二士移眸盡﹐忍過辛園話鑄顏。」蓋若海與麥孺博同爲南海弟子﹐時南海在上海﹐居辛園。孺博亦以前一歲逝也﹐故末二句及之。

余有論近人詩絕句﹐其潘若海一首云「危城玉貌挹深談﹐晚得朱陳許共參。誰識讀書堂下客﹐流傳佳句徧江南﹖」余於乙卯至金陵﹐與若海晤於秦淮酒樓﹐坐上談舊京諸詩人近狀甚悉。「讀書堂」﹐卽簡竹居講學所也。若海詩詞並工﹐曾與麥孺博﹝蛻﹞詩詞合刊﹐名曰《粵兩生集》。然亦有未收入者﹐如《別後寄魏瓠公天津木蘭花慢》云「慢相逢湖海﹐怪豪气﹑減元龍。嘆尊酒天涯﹐聚原艸艸﹐別更。雕虫。恥談小技﹐只長歌當哭豁愁胸。不復貂裘夜走﹐時憂炊米晨空。孤蓬。飄轉任西風。身世苦相同。念少誤學書﹐老猶彈鋏﹐歸去無從。途窮。我今不慟﹐且閉門種菜托英雄。萬里俱傷久客﹐百年將近衰翁。」

○劉龍慧

劉詒愼﹐字遜甫﹐又號龍慧﹐安微貴池人。淸末官江蘇候補知府。有《龍慧堂詩》。李國松序曰「劉君遜甫卒之二年﹐余重校其詩印行﹐乃爲之敍曰﹕詩於文藝﹐一端而已。然非性情相近﹐生有美才﹐𨿽學弗善。才美而性近矣﹐爲之苟不專且勤﹐終亦莫能詣其精而就其業。故詩之成﹐有天有人﹐而得年壽以究極才性﹐又有命存焉。吁﹗其難矣。遜甫之於詩﹐其庶幾天人兼至者乎。蓋君賦性溫醇而通敏﹐僑家江南都會﹐濡染風雅﹐自少卽耽吟詠。光緒丙申春﹐余爲館甥君家﹐始與君習。君及從弟恭甫方爲諸生﹐治舉業﹐而於詩學稽討尢勤。越歲﹐余偕仲弟來居江寧﹐過從益密﹐常爲文酒之會﹐連日酣嬉不厭。恭甫兼工繪事﹐間復倚聲。君則專壹於詩﹐篤嗜深研﹐盡世間可欣﹑可喜﹑可慕﹑可娛樂之事﹐無以易其好也。未幾﹐恭甫夭逝﹐余家還合肥。旣而外舅卒﹐余來合葬﹐尋復別去。於是君家中落﹐北去齊燕求職事自效﹐曠不見者逾五年。及丙午先君自桂林歸﹐余迎覲金陵﹐復與君會。君以知府發江蘇﹐就江洲鹽局爲吏隱。地僻事簡﹐局捨瀕江有小閣﹐日挾書哦誦其間﹐所得詩句時時流播人口。自後余往來江上﹐間一﹑二歲輒相見﹐見必論詩。旣別﹐則郵書傳視﹐新篇駱驛也。辛亥國變﹐余奉親避地海上﹐君亦解常熟榷釐﹐挈家來滬。流離困厄中﹐仍自吟嘯不輟。久之﹐迫生事﹐復出走四方謀食。舉身世無窮之感﹐幽憂孤憤﹐畢宣於詩﹐詩亦彌工而寢盛矣。餘子家煌漸長﹐學爲詩。君喜其似舅﹐以愛女妻之。舊姻重媾﹐情好逾篤。旣移寓吳門﹐歲常至滬相聚。甲子秋﹐余攜兄煒就婚京師。君偕往﹐同居僦捨﹐聯牀談藝數月。余歸﹐君亦出都﹐監稅南通﹐半歲而罷。其間數過余﹐每與君尊酒對語﹐追溯盛時觴詠嬉遊之樂﹐邈如隔世。而孰知此憔相保之一日﹐亦不可常﹐而君死矣。君詩由山谷入杜韓﹐博涉唐宋諸家﹐綜括眾美﹐歸於自得。其論詩無門戶派別﹐以謂詩者性情之事﹐非可襲而輕蹈也。故造端攄懷﹐深探情本﹐眞气涵演﹐悱惻而芊綿。生平所作至多﹐顧不自矜惜﹐稿出率爲人持去﹐往往散佚。僑滬時﹐室延鄰火﹐零章舊什﹐僅有存者。其虞山紀遊五言諸篇﹐尢傑出﹐悉委煨燼。君旣不復省記﹐而友朋亦無傳本﹐惜哉﹗余夙好君詩﹐頗爲輯﹐煌復從旁掇拾﹐錄成兩卷。癸亥冬﹐君年五十﹐曾爲付印。嗣略有增收﹐起丙申以迄丙寅君沒之歲﹐存詩四百餘首﹐蓋十之三四而已。始余之排櫻詩也﹐君自視然﹐曰﹕『是區區者曷足存﹖吾胸中積鬱結盤者﹐未盡出﹔意中所醞釀欲變化者﹐亦未達也。天苟假以歲月﹐當卒圖之耳。』嗚呼﹟言猶在耳﹐不及待而長往矣。其胸中郁積結蟠者﹐意中所醞釀欲變化者﹐終古藏﹐無復可見﹐其得見者乃止於是矣。是固未荊所蓄﹐然覽者卽是以求君﹐因其詩可得其人﹐更思其汲汲無窮之心﹐卽君詩之所由儕於古人歟﹖其所以善承天授者﹐亦從可知矣。戊辰中秋﹐李國松」﹝遜甫僑居蘇州盤門外。﹞

龍慧有《題王壬秋詩集》一律云「白首支離將相中﹐酒杯袖手看成功。艸堂花木成孤諭﹐芒ハ山川送老窮。擬古稍嫌多气力﹐一時從學在牢籠。蒼茫獨寫平生意﹐唐宋溝分未敢同。」此詩於湘綺有不滿詞﹐然君詩及論詩大旨可見矣。﹝方湖丁卯二月日記﹞又讀《龍慧堂詩》一過﹐頗有劍ㄙ之筆﹐惜意盡於詞﹐聲調亦有近浮響者。遜甫嘗自言﹕其詩尙有一段孤懷遠抱﹐蘊釀胸中﹐未能盡攄出﹐以自成其至者。信乎詩人不可無年也。遜甫民國十五年丙寅食魚刺喉而卒﹐年才五十三云。﹝方湖壬申五月日記﹞金松岑﹝天羽﹞﹐謂其詩堅蒼蘊藉﹐中涵禪理﹐句法時學散原云。

○爰居閣

讖語之說﹐本不足憑﹐而梁黃之死﹐其兆皆著於生前朋儕之文字﹐斯亦奇矣。乙丑﹑丙寅之交﹐安福系旣敗﹐方地山戲以二人姓名作嵌字聯云「梁苑嗣音稀﹐眾議方淆﹐異古所云今世免﹔《黃庭》初寫就﹐哲人其萎﹐維子之故我心夷。」哲維﹐黃別字也。鄧守瑕《戊辰題秋嶽詩冊》云「閩派詩人佞宋賢﹐石遺法乳藉君傳。中更喪亂多危語﹐卻恐牢騷損盛年。吾輩寧從人作賊﹐京曹幾見爾登仙。羣兒自貴休相嚇﹐且向歌郎貰酒錢。」「作賊」云云者﹐本以諭黃詩之不事剽竊﹔「京曹」云云者﹐則擬之班生登仙。不謂未十年﹐而黃遽以通敵罹大辟。更九年﹐梁亦叛國伏辜。守瑕以辛未歿﹐地山以丙子沒﹐皆遠在梁黃變節以前。方聯則手錄以示吾友陳頌洛﹐陳親爲余誦之。鄧詩則載於壬申所刊《荃察余齋詩存》再續集中﹐气機感召乃至是耶﹗

又寧鄕程穆庵﹝康﹞在渝州曾告余﹕當抗戰起之前一年﹐眾異以在滬與舞女某婚變事鬱鬱無俚﹐乃至西湖小住。時秋嶽亦至杭與梁相遇。友好宴之於湖濱樓外樓。酒酣﹐眾異忽目視秋嶽曰「君必不免。」梁本自謂能相人﹐秋嶽亦漫然答之﹐不以爲意。已而﹐梁又曰「君必不免。」座客有曰「君旣善相人﹐曷自相以斷休咎乎﹖」眾異起﹐至壁鏡前自視良久﹐曰「我亦不免」者再。時距盧溝橋戰役尙早﹐座客𨿽以爲異﹐然二人固一則沈冥下僚﹐一則放浪江湖﹐決無殺身之可能﹐咸以酒後故作驚人語視之﹐絕不經意。不意事隔年餘﹐黃以泄漏國防於日寇﹐先罹大辟。隔九年餘﹐梁亦服上刑。豈姑布子卿之術果足徵乎﹖頌洛憶癸酉在陳病樹處﹐見有梁答黃詩中一絕句曰「君到鍾山定跨驢﹐南朝令僕莫輕渠。更休鄙薄能言鴨﹐饑鳳生涯或不如。」病樹謂﹕「得不嫌亢否﹖」頌洛答云「詩禍足以殺身﹐君與交好﹐宜加規戒﹐勿以刻薄齲╈也。」因記詩讖﹐因附及之。﹝節采《朋談雜記》﹞

陳彥通《題爰居閣詩集後》云「去秋旅滬﹐一日冒孝魯見訪﹐出《讀爰居閣集書後》詩相際。余與爰居交最久﹐知之彌稔。論者類以其詩可傳﹐人則傷於局度褊狹﹐用世之念太急。功利貢髙之心牢固於中﹐不能自拔﹐其罹禍也固宜。余顧不能有以非之。惟觀其臨命之際﹐賦詩不迫﹐擲筆就刑﹐苟非素養有自﹐天懷澹定者﹐未易臻此。因繼賦一律。孝魯見之曰﹕『子誠不失忠厚﹐吾輩有愧色矣。』余曰﹕『忠厚則吾豈敢﹐亦性情流露不能自己耳。』至末句以周忠介事相諭者﹐只斷章取義﹐讀者毋以詞害意可也。詩云﹕『亦因人患抑天忄齊﹐同異元難世論齊。禍亂不常詩總好﹐交期如在意爲淒。殺身畢竟眞名士﹐行己終疑副品題。要是知君容未盡﹐請看擲筆小雲棲。』庚寅立夏﹐陳彥通記。」

章士釗有《酬陳道量惠爰居閣集》一律云「投我江南精槧書﹐此書當日價何如﹖事同狙食迷三四﹐人忘禽言吐眾諸。溪刻略同林穎叔﹐﹝名壽圖﹐爰居外王父。﹞功名漫擬管夷吾。憐才我輩寧須說﹐世恐懲狂竟廢儒。」按此詩末句﹐語長心重﹐吾輩正有同感也。

丙﹑丁之交﹐上海中華書局擬以《爰居閣詩》及夏敬觀《忍古樓詩》﹑黃浚《聆風詩》同時印刷問世﹐三家皆先後與中華訂有合同。不意排印未竣﹐事變忽起。黃以通敵服上刑﹐書局畏禍﹐印事擱淺。爰居急赴書局將《聆風詩》稿收回﹐合同取消。時爰居詩已全部排印﹐托陳道量任校譬﹐嗣因中華故稽時日﹐未予發行。爰居以其違約﹐馳函取消其發行權。故中華行世者﹐惟《忍古樓詩》一種而已。翌年戊寅﹐攺交文楷齋雕板﹐屬黃孝紓就近料理。旣刻成﹐郵遞白下﹐經陳道量等覆校後寄去上板﹐己卯初春蕆事。當時商討板式良久﹐結果決定以閔葆之《雲海樓詩存》爲定式﹐甚覺朗潤悅目也。爰居曾以初印本贈陳道量﹐並題云「余刻詩﹐寥士校勘至勤﹐嘗以一夕之力校至四五卷﹐余心識之。比刻成﹐細審尙有十數訛字﹐信乎此事如掃落葉也。平生詩功甚淺﹐但深入顯出﹐有我不俗﹐嘗標此八言以自糾。或有幾分實踐處﹐願寥士共此甘苦也。以少許勝多許﹐以一語勝千百語。前述八言爲法門﹐此二語則正果﹐寥士以爲何如﹖己卯二月﹐梁鴻志記。」

爰居閣詩旣刊成﹐陳伯冶﹝增綏﹞爲之作注﹐而李太疏﹑黃嘿園﹑李霈湫﹑陳彥通等佐之。伯冶遇有疑難﹐輒以問爰居。爰居亦以興會所到﹐扌奢ㄎ故實。心知其意而不能確定其出於何書何篇者﹐漫然應之﹐且頗以爲苦。但其中本事有可明言者﹐有不可明言者﹐伯冶多以臆測之﹐殊乖本旨。詩注旣成﹐唐桐軒爲繕寫一過﹐卽托滬上某印刷所付排。後排印打有樣本一部﹐交陳伯冶處校正。惟印刷所聞以工價未付淸﹐延不肯裝訂發行﹐後竟撤板以不了了之。故今此注印成之全部﹐僅伯冶處有一樣本也。陳頌洛知之甚悉﹐並記之。

○今傳是樓主人獄中詩

今傳是樓主人舊有《逸塘詩存》一卷﹐所收詩至民國廿九年庚辰止。近則以事僞入獄﹐年已七十矣。對簿公庭﹐噤不一言﹐然在獄中固嘗吟詠自遣。玩其意興﹐亦殊無衰颯頹唐之气﹐可異也。山陰陳中嶽於丙戌冬曾有酬第一典獄長吳訪丞﹝峙沅﹞一律﹐傳至獄中﹐主人亦次韻奉酬。陳原詩題云《訪丞先生招飲﹐賦此奉酬》﹐下注﹕「君夙掌北都獄政﹐軍興南下﹐昨歲凱旋﹐仍領舊職。珂裏多賢﹐宋漁父﹑覃理鳴等﹐並君稱桃源三傑。君差同行輩﹐功名正未有涯也。」詩云「莫便相驚獄吏尊﹐雅人風度自溫溫。和聲不作蒲牢吼﹐陰徳先開駟馬門。三傑鄕耆餘幾在﹐一樽情話獨吾惇。渡河舊事勞追憶﹐還喜春回滿棘樊。」主人和作云「底羨醇醪酌滿尊﹐春風偶拂座能溫。紛紛世尙甘投石﹐僕僕誰猶肯到門。君昔題詩驚籍﹐我今畫虎愧嚴惇。﹝謂子美諸兄子﹞半生焦爛都無補﹐悔不追隨學稼樊。」又一首云「沽上雄譚渺若煙﹐嚴陵說士十年前。﹝謂範生丈﹞不須標榜文心美﹐肝膽如君也自賢。」又《望京華》一律云「閒依北斗望京華﹐往事彌漫夢影賒。白首問年猶是客﹐赤心報國已無家。故關云鎖迷荒徑﹐近郭聲喧隱暮笳。何日萋萋芳艸綠﹐春風開徧自由花。」其《九九盡後﹐恆禎求題消寒圖》諸詩﹐並錄於下。詩云「尺幅含春气﹐盈盈老眼娛。好風頻入戶﹐餘熱肯因鑪。窗外花爭媚﹐天涯艸不枯。名流題詠乞﹐記事賽仙珠。」之一「仗汝揮毫力﹐餘寒已不威。喜將冰冽冽﹐換得柳依依。到處山皆笑﹐連朝燕亦歸。未須嗟我老﹐才會惜芳菲。」之二「添綫聲中日漸長﹐贏他九十好春光。不須重付丹靑手﹐冰雪精神郁異香。」之一「凍穎勤呵日日描﹐潛從腕底報寒消。春如佳客徧遲到﹐分付東風著意邀。」之二「摩挲墨瀋未全乾﹐大地難畱九九寒。春色何人關不住﹐好花如錦笑中看。」之三「朝朝搦管鎭從容﹐逝水光陰送一冬。耐得歲寒天特許﹐眼中誰是後雕松﹖」之四「寒去不堪尋﹐漸有黃花似散金。白髮它年閒話舊﹐好憑片紙認冬心。」之五「不嫌依樣學鴉塗﹐轉綠回黃景乍殊。拭目三三風日美﹐鶯飛艸長寫新圖。」之六「又云「不是煙雲畫一張﹐傳家珍品比琳瑯。三冬豹變回天易﹐九字蟬聯下筆忙。神肖蟄龍足生動﹐勢疑矯鶴宛飛翔。前番積雪今何似﹐釀作春風撲面香。」詩興象尙好﹐傳之他年﹐亦一珍貴史料也。

○陳彥通《適屨集》

刖足適屨﹐言非順也。然莊生有謂忘足屨之適也﹐忘要帶之適也﹐忘是非心之適也﹐則有幾乎道矣。予於壬申九月末居匡廬﹐自秋涉冬﹐屢衍歸大。時迫歲暮﹐云雪荒荒﹐空山寂寥﹐伏處小樓﹐軋氵勿昏旦。每至深夜﹐狂飈撼屋﹐石落有聲﹐一鐙熒然﹐饑鼠出壁。旁徨偃嘯﹐無復自聊。枕函適有彊村老人輯刻《觀堂長短句》一卷﹐爲海寧王君靜安所著。喜其淸麗有則﹐且爲詞僅二十三闋﹐率多小令平調﹐因盡取而和之﹐不若長調有鏘聲揣韻之煩也。每夕少則二﹑三闋﹐多至五﹑六闋。始則比辭按律﹐句句而爲之﹔繼則令家人挹捲於前﹐隨誦而成之﹐僅數宵而全什畢矣。舉凡夜之所思﹐晝之所接﹐少之所經﹔有情無情﹐有意無意﹔如囈如呆﹐如訁隱如譎﹔有因有感﹐無感無因﹐一寓於此。不獨它人讀之不知所謂﹐卽自讀之亦不知所謂何也﹐亦惟曰藉以自遣而已。或曰﹕爲遣之具多矣﹐博奕棋﹐胥足以爲歡﹐何必自苦若是﹖不知予夙好遐思﹐且厭苦賓對。博奕﹐皆非一人之事也。苟爲遣則同﹐亦詎定彼之爲樂﹐斯之爲苦乎﹖初則就其韻以域吾思﹐久之乃滂洋自恣﹐不知其果有韻無韻也。古之人所謂旣得而忘筌蹄者﹐非耶﹖是吾有刖之忘﹐而得屨之適矣。更何有執著於其間哉﹗於是家人請錄一通﹐藏於家。夫所遣者旣逝矣﹐則遣之者﹐亦可以不存。姑委之篋衍﹐俟它日讀之﹐可以訁僉當時情事﹐聊志歲月而已。並取王君原作附於後﹐戲題曰《適屨集》。至謂可以言詞而示世﹐則吾豈敢。歲在昭陽作噩﹐夏正元夕﹐鸞陂居士識於廬山嶺之松門別墅。

《少年遊》﹕「靑山銜郭﹐靑溪繞步﹐巷口夕陽斜。咽暮悲笳﹐倦秋疏柳﹐幾點掛寒鴉。歸來庭戶淸如水﹐白髮語交加。侍坐盤餐﹐下帷燈火﹐爭忍數年華。」《阮郎歸》﹕「嶺雲一逕護松關﹐鞭梢眉月彎。壺觴蕭寺駐雕鞍﹐秋尋山外山。欹霧鬢﹐綰風鬟﹐楓林圖畫看。玉笙遙隔翠微間﹐淸歡重會艱。」《蝶戀花》﹕「卻似無情應有恨。夢裏相逢﹐欲引還相近。不照菱花知瘦損﹐搴帷怕倩人人問。過盡銅街車隱轔﹐拂檻柔荑﹐惱煞春韶訊。好雨良宵剛一寸﹐淸眠不與愁人分」。《虞美人》﹕「夢魂慣識春庭路﹐不抵仙源誤。爭知重到盡魂銷﹖最是當時依樣月華嬌。畫廊檢點泥痕在﹐漫共辭巢悔。斷腸何處說酬恩﹖一度花開一度捲簾人。」《浣溪紗》﹕「意气云憶昔年﹐當筵借箸畫山川﹐功名欹枕看飛鳶。艸檄未成憎命達﹐酬恩何計受人憐﹐一龕云臥送華顚。」《點絳唇》﹕「葡匐歸來﹐平生意气頻虛左。狂瀾虛舸﹐呼馬呼牛可。一气洪鈞﹐鼓就祥金我。閻浮大人天敷坐﹐紛碎空花墮。」《蝶戀花》﹕「樓畔辛夷吹霽雪。樓上黃昏﹐已掛纖纖月。徙倚舊情渾憶徹﹐紋窗六扇風簧咽。一抹墻腰侵艸色﹐墻外生憎﹐緩緩閒車轍。欲住還拋無那說﹐百般滋味都緣別。」《蝶戀花》﹕「禁暖禁寒風信惡。雨滴空階﹐閒揚秋千索。滿眼情懷還似昨﹐朋糸故故吹羅幕。

漫道新歡迷舊樂﹐窺宋墻東﹐未許三年約。直抱此情歸碧落﹐他生鑄就今生錯。」《蝶戀花》﹕「竹屋蠣垣低夾道﹐翳紫珍叢﹐露顆迎初曉。一曲遙峯靑窈窕﹐野塘嫩綠魚鱗小。指點江村煙樹渺。如許韶光﹐直恁啼鵑老。陌上游驄嘶不到﹐落紅幾點黏新潦。」《蝶戀花》﹕「池上碧桃開又落。一枕瞢騰﹐欲起渾無著。滿篋塵箋虛舊約﹐不成禁受難拋卻。屢數歸期誰可博﹖還怕歸程﹐步步荒葵藿。才斂斜陽零雨作﹐流光也似人情薄。」《浣溪紗》﹕「一思春總萬端﹐春來何意轉頑頑﹐放教容易又春殘。故國飄零迷影事﹐美人淸瘦罷朱鉛﹐看花對酒不成歡。」《淸平樂》﹕「棗花西院﹐弄語閒鶯燕。已是聞聲情不淺﹐況道恁時相見。尊前別有風流﹐三年同夢揚州。翦取吳淞江水﹐輸他一段凝眸。」《浣溪紗》﹕「鳳葆霓旌列畫看﹐蘭舟簫鼓蕩漪瀾﹐更飄仙樂滿人間。廿載華胥驚夢破﹐三秋煙柳倦憑闌﹐西徵往事憶長安。」《謁金門》﹕「回廊側﹐欲辧香蹤無迹。秋入蛩聲無气力﹐曉風吹惻惻。蘭燼燈窗狼藉﹐籬角露珠熒碧。幾點流云河漢密﹐夢痕來處覓。」《蘇幕遮》﹕「彊支頤﹐慵整髻。疑喜疑嗔﹐離合回還意。門外日髙猶睡裏。不管春風﹐浩蕩移人世。會時難﹐輕別易。曉月殘星﹐心事嗤迷際。欲艸魚箋偏不寐。幾許安排﹐相思字。」《浣溪紗戲效海日樓體》﹕「漏泄瑤臺事有無﹐香心密約未模糊﹐一編銜袖蕊珠書。廣樂旣張天酩酊﹐模觴初地淸娛﹐人間差認白鳩符。」《蝶戀花》﹕「撲面蒙蒙飛弱絮。一霎溪山﹐蕭瑟渾如許。云腳四垂天景暮﹐小樓夜半聞微雨。每到春來愁欲訴。訴盡愁腸﹐依舊成虛度。苦道離人畱得住﹐長亭幾送徵鞍去。」《蝶戀花》﹕「吹轉番風天未許。小艸墻花﹐猶有殘春住。燕子飛來渾不語﹐雙雙又向人家去。捲盡蕉心桐半乳。才度庭陰﹐荏苒紗窗暮。拈取繡糸並還倦與﹐生生端被伊誰誤。」《淸平樂重效沈體》﹕「於謳副墨﹐聖聖銜陳迹。讀盡《陰符》開口說﹐兩界山河都別。南冥地陷云昏﹐齊州一發如痕。慚愧夷門老矣﹐蒯緱何處酬恩。」《浣溪紗》﹕「重見蕭娘鬢未凋﹐當時爭看舞塵髙﹐一聲最魂銷。秦苑鶯花煙月麗﹐漢家宮闕日華昭﹐歸來擁髻可憐宵。」《蝶戀花》﹕「人病懨懨春過半。春意人情﹐恍隔銀河漢。獨下沁芳亭畔看﹐春風吹盡無人管。楊柳陰濃籠四面。誰在濃陰﹐彈徹流光怨。已是酴醵飛片片﹐看君合取伊誰殿。」《菩薩蠻》﹕「溪山輸卻斜陽半﹐江城一例秋蟬亂。秋老獨還家﹐東籬菊始花。錦鱗書十二﹐不寄蓬瀛字。一覺我何人﹐潮音枕上聞。」《點絳唇》﹕「漸近歸程﹐惺忪翻覺羈愁益。等閒輕擲﹐舊夢何因覓﹖沙岸漁燈﹐望裏星星滅。江波白雲車月﹐浪卷千堆雪。」

○溥心畬

近三十年中﹐淸室懿親﹐以詩畫詞章有名於時者﹐莫如溥貝子儒。溥儒﹐字心畬﹐爲載瀅之子。淸末未嘗知名﹐入民國後乃顯。畫宗馬夏﹐直逼宋苑﹐題詠尢美。人品髙潔﹐今之趙子固也。其詩以近體絕句爲尢工。余見其《寄腴深遊嶽麓》云「湘水蕭蕭木葉疏﹐麓山風雨似匡廬。何時更乘浮雲去﹐回雁峯前數寄書。」「亂後長沙問舊棲﹐尺書遙寄隔云霓。驂鸞橫笛從君去﹐直過瀟湘北渚西」。《過趙山木故居》云「不見髙人舊艸堂﹐斷橋斜柳亦堪傷。西山墓樹秋風起﹐亂後無人弔夕陽。」﹝山木墓在西山。﹞《題寺門松》云「靑靑松樹寺門前﹐晚帶斜陽曉帶煙。昔日山僧曾掛錫﹐如今黛色已參天。」數詩皆有風致。其所爲詞﹐有《寒玉堂詩餘》。《題倚樓仕女南浦》云「秋雨濕瀟湘﹐向晚來﹐吹起滿懷愁緒。轉眼甚堪驚﹐碧窗寒﹐年光盡﹑不見柳花飛絮。樓頭悄立﹐幽情無恨誰能語。霜天欲暮。空惆悵佳期﹐幾時還遇﹖朱窗碎玉聲寒﹐正人倚西樓﹐雁橫南浦。煙柳漸蕭疏﹐悲秋意﹑都付斷煙殘雨。連天艸色﹐開簾日日憑欄處。韶光虛度。空翠袖淒涼﹐輕寒難禦。」《題靈光寺遼咸雍塔殘磚望海潮》云「壓塞寒山﹐淩空孤塔﹐興亡閱盡年華。滿月金容﹐莊嚴妙相﹐無端影減塵沙。鼙鼓亂紛紛﹐是何處兵火交加﹖斷土零煙﹐有誰憑弔梵王家﹗荒城古戍鳴笳。見蕭蕭衰柳﹐落落飛鴉。檢點殘云﹐低回片瓦﹐前朝舊事堪嗟。煙外夕陽斜。嘆虛空粉碎﹐亂眼曇花。攜酒重來﹐只餘淸淚灑天涯。」《暮春西郊慶春澤》云「荒井桃花﹐平橋苑水﹐碧天寥闊春深。殘月橫斜﹐淸光猶在疏林。呢喃燕語隨波去﹐聽宮門法曲仙音。恨難禁﹐倚徧殘紅﹐吟徧江潯。

潛行況是宮前路﹐悵池臺春去﹐歌管聲沈。劫後精藍﹐是誰肯猶布黃金。樂遊願上萋萋處﹐送殘春此日登臨。助悲吟﹐岸柳園花﹐掩淚相尋。」《山中暮春望江南》云「云影澹﹐空翠落松壇。紫燕不來春欲老﹐斷煙零雨杏花寒﹐春怨正漫漫。」又《山居》二闋云「淸磬遠﹐蕭寺在云端。翠竹含煙侵佛座﹐碧松飛雪落松壇﹐流水石幢寒。」「斜日落﹐十里晚楓林。秋色夜生千嶂雨﹐露華寒點萬家砧﹐涼意潤絲琴」。《題畫北新水令》﹕「西風疏柳帶秋蟬﹐畫橋邊。綺霞紅亂夕陽寒﹐照水衰艸暮連天。何處裏﹐笛聲怨﹖」《芍藥臨江仙》云「飛盡落花池上雨﹐斜陽翦破新晴。碧波搖影不成明。倚闌多少恨﹖商略系離情。千轉繞花無一語﹐玉階仿佛寒生。溪煙淡淡柳靑靑。六畦春不管﹐流怨滿蕪城。」《減字木蘭花》云「一溪春水﹐著雨楊花飛不起。寂寞黃昏﹐年年芳艸憶王孫。

碧雲吹斷﹐幾處朱樓鶯語亂。不似殘秋﹐衰艸斜陽易惹愁。」《浣溪紗》云「荒亭落葉雨連宵﹐何處相尋舊板橋﹐不堪秋盡水迢迢。

樓外夕陽平野渡﹐寺門衰艸記前朝﹐故官殘柳日蕭蕭。」諸詞𨿽非極至﹐然自是麥秀黍離之音。﹝千帆謹案﹕末二詞皆有舛律處﹐心當不至足﹐未悉厥故也。﹞

○瞿蛻園《西園王孫艸書墨竹歌》

西園王孫﹐名溥侗﹐爲淸成哲親王之後。至君之父﹐承嗣宣宗長子隱志郡王。君髫年受封鎭國將軍﹐晉加公銜。夙精聲律﹐兼擅書畫。今年七十餘﹐隱居滬市﹐以翰墨自給。近見瞿兌之﹝蛻園﹞所爲《西園王孫艸書墨竹歌》﹐頗有湘綺老人《圓明園詞》筆意。此體溯自白傅《長恨》﹐微之《連昌》。後來鄭之《津陽門》詞采𨿽不逮﹐然固一脈相承﹐不失其矩者也。淸人惟梅村﹑湘綺﹐可謂獨出手眼﹐詞旨恢宏。蛻園𨿽不能上沿下溯﹐但於此義乖雅廢之後﹐起而效之﹐固一時特起之異軍也。玆錄於下﹐以存藝林掌故。

《西園王孫艸書墨竹歌》﹕自湘綺賦《圓明園詞》敍述掌故﹐感慨興衰﹐一時盛推詩史。爾後頤和繼興﹐事變彌烈﹐而作者罕聞。余何人斯﹐敢爲東施之效﹖昔微之之詠連昌﹐鄭之賦津陽﹐皆感物造端﹐別具機杼。今玆邂逅﹐實非尋常﹐宜制長篇﹐以申苑結﹐但存故實﹐非逞詞華。鑑戒之旨﹐有不忍云﹔危苦之詞﹐情胡能已﹖哲工達識﹐其有取焉。蛻園自記。

曼殊王孫客江海﹐腰下珊瑚光彩。臨霞玉羽落芝田﹐淸唳猶應動眞宰。昨來贈我鸞鵠書﹐筆勢昭陵玉匣余。背寫瑯灑寒綠﹐便似連昌滿宮竹。連昌宮竹已闌珊﹐露染秋筠淚竹斑。金牀玉几無人問﹐紫气黃旗又不還。水天閒話招涼地﹐遙望昆湖落煙翠。竹馬曾嬉大歷春﹐金鑾試問開元事。當年東第有輝光﹐大道朱樓十宅王。明善書藏堆玉錦﹐瑤華名迹韻縑緗。﹝怡王府藏書稱明善堂﹐今惟知貴其角花箋。瑤華道人畫出士大夫上。﹞宗潢禮法稱嚴肅﹐詒晉家風更淸淑。﹝成哲親王詒晉齋﹐卽君本生髙祖。﹞端闈早受夏侯書﹐勾陳敢戮揚幹僕。﹝近支子弟入上書房讀書者﹐嚴事師傅過於民間﹐有過跑聖人堂。﹞九歲蒙恩入上齋﹐平明旭影候宮槐。貂侍直橫黃帶﹐黼座臨軒遞綠牌。慕陵﹝宣宗陵名﹞冢嫡承華貴﹐王喬早列靈香位。嗣皇花萼重寧申﹐﹝寧﹑申諸王﹐晝玄宗兄。﹞別子桐封儕魯衛。﹝宣宗長子隱志郡王早世﹐咸豐初追封立嗣。﹞千牛親衛佩弓刀﹐翠管翎飄馬上袍。黛耜春耕詠菖葉﹐牙盤夏薦熟櫻桃。奉常嘗酹頻修敬﹐雍雍湛露桐椅盛。丹墀只自肅班行﹐上苑從無豫遊幸。憑幾誰聞末命申﹐惟貪長信立衝人。篡祀不教迎代邸﹐撤簾無復望宣仁。﹝慈禧不肯謝政﹐憚立長君﹐實傾覆之由。﹞異日秋衾蘿銅輦﹐雞翹鳳觜長遊衍。不覺君王怒偃師﹐惟聞玉女投驍箭。﹝徳宗深疾鄭聲﹐而太后偏嗜觀劇。﹞頤和新構接圓明﹐水殿云廊別樣淸。諧趣笙歌凝水步﹐排雲宮闕冠山楹。每歲稱觴萬年樂﹐正如十月朝元閣。﹝唐代驪山事。﹞黃菊堆盆錦作山﹐白魚行炙緹爲幕。中傳捧鸞輿至﹐蘭阪秋風送笳吹。敵騎頻聞近紫臺﹐從官還許呈如意。江漢經營憶中興﹐北辰猷拱壯觚稜。親賢漸欲疏宗衮﹐戇直偏教守股肱。﹝同光初元﹐中外屬望恭醇夾輔。中葉而後﹐二王頗懷憂畏﹐臺臣敢言者多出守郡矣。﹞省中常侍銜天憲﹐大抵任安多巧宦。孫壽曾偸齲笑來﹐少兒自倚微風慣。﹝晚年外吏多夤緣交通內豎女謁。﹞蜃气遙傳海上樓﹐芙蓉小苑入邊愁。深宮帝子悲靑雀﹐少府卿曹舞沐猴。君臣自是憂時切﹐瓜分已兆黃圖缺。誰知金虎禍宮鄰﹐枉傾東市朝衣血。﹝甲午後索地紛紛﹐發憤變法﹐阻於宮掖。戊戍﹑庚子兩次以中旨誅朝士﹐近古未聞之奇局也。﹞從玆天子不當陽﹐舜死堯幽墮杳茫。空見珠襦陪武帳﹐可憐銀漢限紅墻。西內波平香殿﹐甕山垣隱玉瀾堂。﹝兩處皆徳宗寢殿﹐今防護之迹猶存。﹞碑銜石闕那能語﹐酒勸長星相爾汝。彩翼心推紫鳳皇﹐紅襟唳咽靑鸚鵡。十二層城思若云﹐三千殿腳花如土。精衛難塡總碧波﹐重華不見空瑤圃。﹝戊戌後﹐徳宗恭默無言。﹞西上兼山又卻回﹐新排鶴仗集靈臺。槁街昔笑蠻夷邸﹐什庫今篩錦繡灰。﹝庚子西什庫教堂受禍與東交民巷等。庫中自明以來歷代所藏盡矣。﹞當時載筆興元者﹐奉引辛勤沙苑馬。總爲金雞乞赦來﹐終然鳴鳳同音寡。﹝按此詔作者先徳入直行在﹐扈從還京﹐秉筆七年。嘗請特赦黨魁﹐卒以此忤太后旨﹐被放。﹞宗臣正則泣椒蘭﹐能向堯年記雪寒。蒼梧野望云蕭瑟﹐《黃竹》歌傳路杳漫。殘山碣石連長白﹐華蓋文昌黯無色。大石林牙枉向西﹐應昌廬帳難歸北。東丹畫裏辧唐裝﹐太白詩中念永王。不獨鄒枚詞賦客﹐盡來吳越山水鄕。蓬萊眼見還淸Г﹐每聽牙弦知政理。不應亡國坐伶官﹐只怪淫聲亂宮史。法曲初煩侍從臣﹐內官學唱奉仙宸。後有秦腔兼漢調﹐外傳《四喜》與同春。排當日日仙韶院﹐答刺都曇《柘枝》徧。珠燈明處掩晶蟾﹐彩扇回時下宮燕。協律聞君詣最工﹐綠云淸響切悲衷。每於變轉三終際﹐能使潺四座同。橫塘水滿瀟瀟雨﹐依約冰弦聞雁語。借問《吳趨子夜歌》﹐何如月裏《霓裳譜》。王順何戡舊擅名﹐李娟張態也含情。昔年曾教《伊州曲》﹐詎忍重逢唱渭城﹖淒涼鬢影彈琴石﹐茂陵風埽苔無迹。仙班便隸蕊珠來﹐布衣等是咸陽客。﹝君今躬自傭作﹐以布衣爲樂。﹞四海爲家莫更論﹐江湖滿地一銷魂。長望烏頭燕太子﹐重憐燕尾漢王孫。

按西園王孫溥侗﹐號西園﹐卽世所稱爲紅豆館主也。余嘗於羅志希處見之﹐時年已六十餘。善皮黃﹐又喜書畫﹐精於鑑別。時志希新得石濤﹑石溪大幅山水﹐西園嘆賞﹐以爲世間希見。談吐雋永﹐終日對之﹐使人意消。後聞其在上海演《長生殿》﹐悲歌慷慨﹐陳庸庵尙書聞之至爲墮淚。﹝是日爲庸庵生日﹐老友請西園奏技。﹞兌之此作自謂頗具苦心﹐常人未易領會。又云「願得知音者爲之點拍﹐庶可更傾四座。」兌之爲止庵相國之子﹐淸末見排於奕劻﹑項城。據此歌則相國於庚子回鑾前後曾請特赦黨禁﹐卒以此忤太后而被放﹐固一時錚錚也。

○近人詩評

昔敖陶孫﹑洪北江曾有《詩評》之作﹐類皆取數語比亻疑巧似之﹐頗稱雋永。往在金陵﹐曾見上海陳甘主編之《靑鶴雜誌》﹝第一年第十二期至第二十期﹞刊有無名氏之《時人詩與女性美》一稿﹐不知爲誰氏之筆﹐亦復名雋。玆┢錄如下﹕

陳弢庵如象服山河﹐珊珊微步﹔

陳散原如姬姒徽音﹐化行南國﹔

鄭海藏如飛行女俠﹐劍气逼人﹔

陳仁先如去國宮人﹐黃糸它入道﹔

趙堯生如唐宮仙侶﹐遊戲人寰﹔

吳董卿如掃眉才子﹐對鏡簪花﹔

楊昀谷如禪誦老尼﹐時作偈語﹔

夏劍丞如蕉萃姬姜﹐躬操井臼﹔

冒鶴亭如天寶宮人﹐喜談舊事﹔

何枚生如空谷佳人﹐無言倚竹﹔

李拔可如健婦持門﹐自饒風矩﹔

許疑庵如水邊麗人﹐態濃意遠﹔

譚瓶齋如姑射冰肌﹐自然綽約﹔

胡展堂如中山陰後﹐眉目非常﹔

汪衮甫如瑤臺失女﹐微帝通辭﹔

梁眾異如美人絕代﹐佳俠含光﹔

趙芝生如茂漪書法﹐沾漑右軍﹔

費仲深如披香博士﹐教習陳宮﹔

黃晦聞如江上湘靈﹐獨彈瑤瑟﹔

羅敷庵如浣紗越女﹐秀色天然﹔

汪辟疆如和靖梅妻﹐寒香入畫﹔

陳徵宇如隋宮絳女﹐秀色療饑﹔

陳彥通如錦糸散夫人﹐別張壁壘﹔

葉遐庵如公孫劍器﹐渾脫瀏亮﹔

郭蟄云如天香國色﹐不礙環肥﹔

黃季剛如夏氏丹珠﹐吞刀吐火﹔

李釋戡如女郎學母﹐隨手曉妝﹔

林宰平如潘姬織室﹐愁貌感人﹔

黃秋嶽如凝妝中婦﹐儀態萬方﹔

曹糸襄蘅如吳姬窺客﹐盼倩多姿﹔

楊云史如漢臯遊女﹐解佩畱歡﹔

謝無量如林下風姿﹐善談名理。

以上共三十二家﹐其評語是否允當﹐凡讀過諸家詩者自能領會。但亦有微詞者﹐可於言外得之。撰者當詩學湛深﹐惜未能詳究爲何人也。

