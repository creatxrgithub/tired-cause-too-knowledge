《四庫全書唐音癸籖》

﹝明﹞胡震亨撰

欽定四庫全書

集部九

唐音癸籖

詩文評類

提要

臣等謹案唐音癸籖三十三卷明胡震亨撰震亨字孝轅海鹽人萬曆丁丑舉人官定州知州擢兵部員外郎所撰唐音統籖凡十集此其第十集也九集皆錄唐詩此集則錄唐詩話舊無刋板至國朝康熙戊戌江寧書肆乃得鈔本刻行爲目有七一曰體凡一卷論詩體二曰法微凡三卷分二十四子目自格律以及字句聲調無不備論三曰評彚凡七卷集諸家之評論四曰樂通凡四卷論樂府五曰詁箋凡九卷訓釋名物典故六曰談叢凡五卷采擷逸事七曰集錄凡三卷首錄唐集卷數次唐選各總集次金石墨迹震亨搜括唐詩用力最劇九籖之中惟戊籖有刻而所錄不出禦定全唐詩之外亦不甚行獨詩話采擷大備爲全唐詩所未収𨿽多錄明人議論未可盡爲定評而三百年之源流正變犂然可按實於談藝有禆特錄存之庶不沒其搜輯之勤焉

乾隆四十三年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

唐音癸籖卷一

﹝明﹞胡震亨撰

○體凡

詩自風雅頌以降一變有離騷再變爲西漢五言詩三變有歌行雜體四變爲唐之律詩詩至唐體大備矣今考唐人集錄所標體名凡效漢魏以下詩聲律未葉者名往體其所變詩體則聲律之葉者不論長句絕句槪名爲律詩爲近體而七言古詩於往體外另爲一目又或名歌行舉其大凡不過此三者爲之區分而巳至宋元編錄唐人總集始於古律二體中備析五七等言爲次於是流委秩然可得具論一曰四言古詩【有古章句及韋孟長篇二體唐作者不多】一曰五言古詩【唐初體沿六朝陳子昂始盡革之復漢魏舊】一曰七言古詩一曰長短句【全篇七字始魏文間雜長句始鮑明逺唐人承之體變尢爲不一當與後歌行諸類互參】一曰五言律詩【唐人因梁陳五言四韻之偶對者而變】一曰五言排律【因梁陳五言長篇而變】一曰七言律詩【又因梁陳七言四韻而變者也唐一代詩之盛尢以此諸律體云】一曰七言排律【唐作者亦不多聊備一體】一曰五言絕句一曰七言絕句【絕句卽六朝人所名斷句也五言絕始漢人小詩而盛於齊梁七言絕起自齊梁間至唐初四傑後始成調又唐人多以絕句爲樂曲詳後樂通內】外古體有三字詩【李賀鄴城童子謠】六字詩【牧護歌】三五七言詩【始鄭世翼李白繼作】一字至七字詩【張南史及元白等集有之以題爲韻偶對成聯又鮑防嚴維多至九字】騷體雜言詩【此種本當入騷如李之鳴臯歌杜之桃竹杖引相沿入詩例難芟漏】律體有五言小律七言小律【嚴滄浪以唐人六句詩合律者稱三韻律詩昭代王弇州始名之爲小律云】又六言律詩【劉長卿集有之】及六言絕句【王維集有】而諸詩內又有詩與樂府之別樂府內又有往題新題之別往題者漢魏以下陳隋以上樂府古題唐人所擬作也【諸家槪有而李白所擬爲多皆仍樂府舊名李賀擬古樂府多別爲之名而變其舊】新題者古樂府所無唐人新制爲樂府題者也【始於杜甫盛於元白張籍王建諸家元微之嘗有云後人沿襲古題唱和重復不如寓意古題刺美見事爲得詩人諷興之義者此也詳後樂通內】其題或名歌亦或名行或兼名歌行【歌曲之總名衍其事而歌之曰行歌最古行與歌行皆始漢唐人因之】又有曰引者曰曲者曰謠者曰辭者曰篇者【抽其意爲引導其情爲曲合乎俗曰謠進乎文爲辭又衍而盛焉爲篇皆以其詞爲名者也】有曰詠者曰吟者曰嘆者曰唱者曰弄者【詠以永其言吟以呻其欝嘆以抒其傷唱則吐於喉吻弄則被諸絲管此皆以其聲爲名者也】復有曰思者曰怨者曰悲若哀者曰樂者【如李白之靜夜思王翰之蛾睂怨杜甫之悲陳陶哀江頭哀王孫樂則如杜審言之大酺樂白居易之太平樂張祜之千秋樂又皆以情爲其名者也】凡此多屬之樂府然非必盡譜之於樂譜之樂者自有大樂郊廟之樂章梨園敎坊所歌之絕句所變之長短塡詞以及琴操琵琶箏笛胡笳拍彈等曲其體不一而民間之歌謠又不在其數【並詳樂通】唐詩體名庶盡乎此矣

自古詩漸作偶對音節亦漸葉而諧宮體而降其風彌盛徐庾陰何以及張正見江總持之流或數聯獨調或全篇通穩𨿽未有律之名已寖具律之體四子承之尙餘抝澀神龍而後音對俱諧諸家槪有合作沈宋尢爲擅場就中五字之諧差先故珠英前彥蚤逗流美之徑七字之諧差晚故開元右丞猶存失粘之疵若乃律旣踵古以成律則古自應追古以存古故沈宋未作於孝和之日射洪巳興於天后之朝是尢气機有先情籟自啟匪人惟天一變自不得不盡變者也律體𨿽成於唐實權輿沈約聲病之說今錄之備考

四聲音韻之學至齊梁寖備沈約撰切韻之書名四聲譜後隋仁壽中陸法言等嘗加纂次唐儀鳯後郭知玄又附益之號切韻天寶末陳州司法孫愐復加刋正名爲唐韻皆宗約之舊宋景徳以及元佑先後重修名禮部韻略今承用者是也【宋濓云唐以詩賦設科益嚴聲律之禁有宋因之以禮部之掌貢舉名韻書曰禮部韻略毫髮弗敢違背𨿽中經二三大儒且謂承襲之久不欲變更焉】

雙聲疊韻宋謝莊傳王玄謨問莊何者爲雙聲何者爲疊韻答曰互護爲雙聲磝碻爲疊韻【學林新編云古人以四聲爲切紐以雙聲疊韻必以五音爲定喉■﹝口咢﹞舌齒唇配宮商角徵羽爲五音人聲之出有漸聲始出於喉直上出爲宮再出到■﹝口咢﹞聲上騰爲商又再出到舌中聲平出爲角又再出到齒聲斜降出爲徵又降出到唇爲羽雙聲者同音而不同韻者也疊韻者同音而又同韻者也互護同唇音而二字不同韻故謂之雙聲磝碻同爲牙音而二字又同韻故謂之疊韻廣韻曰章灼良略是雙聲灼略章良是疊韻又曰斤剔靈歷是雙聲剔歷斤靈是疊韻舉此例則諸音皆自此而紐之可以定矣】

八病一曰平頭二曰上尾三曰蜂腰四曰鶴膝五曰大韻六曰小韻七曰旁紐八曰正紐【平頭謂第一字與第六字同聲第二字與第七字同聲上尾謂第五字與第十字同聲蜂腰謂第二字與第四字同聲犯在一句內如蜂身之中細鶴膝謂第五字與第十五字同聲兩對同犯如鶴膝之並大大韻謂與韻相犯也如五言詩以新字爲韻者九字內更著津字人字等爲犯大韻小韻除韻外但九字中有相犯同聲者是旁紐謂如十字中巳有田字不得著寅延字正紐如壬衽任入四字爲一紐一句之中巳有壬字更不得安衽任字】

南史略云初汝南周顒善識聲韻永明中吳興沈約陳郡謝朓瑯琊王融以气類相推轂爲文皆用宮商不可增減顒著四聲切韻約撰四聲譜又以雙聲疊韻分辧作詩八病於謝靈運傳著論云夫五色相宣八音恊暢由乎玄黃律呂各適物宜欲使宮羽相變低昻舛節若前有浮聲則後須切響一簡之內音韻盡殊兩句之中輕重悉異自靈均以來多歷年代𨿽文體稍精此祕未覩妙逹斯旨始可言文

按史稱約論四聲妙有詮辧乃當時陸厥嘗作書辧之以爲情物文之所急美惡猶且相半何獨宮商律呂必責其如一鍾嶸亦謂文制本須諷讀不可蹇礙但令淸濁流通口吻調利斯爲足矣務爲精宻襞積細微使文多拘忌傷其眞美而約自有言云八病惟上尾鶴膝最忌余病皆通所賦亦往往與聲韻乖是則此論不可盡拘明矣然有唐近律自從聲病回忌肇體應復具遡其說以善用夫變通王弇州云休文之拘滯正與古體相反惟近律有關耳然亦不免商君之酷誠哉是言

唐音癸籖卷一

●欽定四庫全書

唐音癸籖卷二

﹝明﹞胡震亨撰

○法微一【統論】

陸機曰詩緣情而綺靡

摰虞云詩發乎情止乎禮義假象過大則與類相過逸辭過壯則與事相違辯言過理則與義相失靡麗過美則與情相悖

範蔚宗曰情志所托故當以意爲主以文傅意以意爲主則其旨必見以文傅意則其辭不流然後抽其芬芳振其金石

沈隱侯曰文章當從三易易見事一也易識字二也易誦三也

劉勰曰怊惆述情必始乎風沈吟鋪辭莫先於骨故辭之待骨如體之樹骸情之含風猶形之包气若丰藻克贍風骨不飛則振采失鮮負聲無力

鍾嶸云文有盡而義有餘興也因物諭志比也直書其事寓言寫物賦也若專用比興則患在意深意深則詞躓但用賦體則患在意浮意浮則文散弘斯三義酌而用之幹之以風力潤之以丹彩使味之者無極聞之者動心是詩之至也

又云夫屬詞比事乃爲通談至乎吟詠情性亦何貴於用事思君如流水旣是卽目髙臺多悲風亦惟所見淸晨登隴首羌無故實明月照積雪詎出經史古今勝語多非補假皆由直尋邇來作者辭不貴奇競須新事牽攣補衲蠧文已甚自然英旨罕遇其人【葉石林云詩家妙處正在無所用意猝然與景相遇不假繩削而自成章非常情能到耳嶸數語余毎愛其簡切但觀者未嘗畱意自唐以後旣變以律體固不能無拘局然茍大手筆亦自不妨削鐻於神志之間斲輪於甘苦之外也】

宋之問云眾轍同遵者擯落羣心不際者探擬

王昌齡云爲詩在神之於心處心於境視境於心瑩然掌上然後用思了然境象故得形似

又云詩思有三搜求於象心入於境神會於物因心而得曰取思久用精思未契意象力疲智竭放安神思心偶照境率然而生曰生思尋味前言吟諷古制感而生思曰感思

釋皎然云夫詩𨿽非聖功妙均於聖其作用也放意須險定句須難𨿽取由我衷而得若神表至如天眞挺拔之句與造化爭衡可以意會難以言狀非作者不能知也

又云或以苦思喪自然之質此不然夫不入虎穴焉得虎子取境之時須至難至險始見奇句成篇之後觀其气貌有似等閒不思而得此髙手也有時意靜神王佳句縱橫若不可遏宛若神助不然蓋由先積精思因神王而得乎

气象氤氳由深於體勢意度盤礡由深於作用用律不滯由深於聲對用事不直由深於義類

𨿽欲廢巧尙直而思致不得寘𨿽欲廢詞尙意而典麗不得遺

作者須知復變之道反古曰復不滯曰變若惟復不變則陷於相似之格置於古集之中使弱手視之眩目何異宋人以燕石爲玉璞周客胡盧而笑也【近代陳子昻復多變少沈宋復少變多餘不能盡舉】又復變二門復忌太過變若造微不忌太過茍不失正亦何咎哉

戴叔倫云詩家之景如藍田日暖良玉生煙可望而不可置於目睫之間

韓愈曰和平之音淡薄而愁思之聲要妙歡愉之辭難工而窮苦之言易好【嚴滄浪云唐人好詩多是徵戍遷謫行旅離別之作往往能感動激發人意正愈所謂窮思愁苦之易爲詩者也】

白樂天云爲詩義在禆益言意皆有所爲【葛常之曰自古工詩者未嘗無興也觀物有感焉則有興今之作詩者以興近乎訕也故不敢作而詩之一義廢矣作詩者苟知興之與訕異始可以言詩矣】

劉禹錫曰片言可以明百意坐馳可以役萬景工於詩者能之風雅體變而興同古今調殊而理冥逹於詩者能之工生於才逹生於識二者相爲用而後詩道備

李徳裕曰古人辭髙者蓋以言妙而工適情不取於音韻意盡而止成篇不拘於只耦故篇無定曲詞寡累句又曰譬如日月終古常見而光景常新

皮日休曰詩逮吾唐切於儷偶拘於聲勢易其體爲律詩之道盡矣吾又不知千祀之後詩之道止於斯而已耶後有變而作者予不得以知之夫才之備者猶天地之气乎气者止乎一也分而爲四時景色各異夫如是豈拘於一哉亦變之而已人之有才者不變則已茍變之豈異於是乎

司空圖云古今言詩多矣愚以爲辧於味而後可以言詩也酰非不酸止於酸而已鹺非不咸止於咸而已人所以充食而遽輟者知其鹹酸之外醇美者有所乏耳詩貫六義則諷諭抑揚渟蓄淵雅皆在其間矣惟近而不浮逺而不盡然後可以言韻外之致耳

崔徳符答人問作詩之要曰但多讀而勿使斯爲善

梅聖兪曰詩之工者寫難狀之景如在目前含不盡之意見於言外

沈存中云詩𨿽末技工之不造微不足以名家故唐人皆盡一生之力爲之至於字字皆煉得之甚難而觀者滅裂不知其工若字字皆是無瑕可指語音亦流麗但細論無功景意縱全一讀便盡更無可諷味者此類最易爲人激賞乃詩之折楊皇荂也譬若三館楷書作字不可謂不精不麗求其佳處到死無一筆此病最難爲醫也

劉貢父云管子曰事無終始無務多業此言學者貴能成就也唐人爲詩量力致功精思數十年然後名家杜工部云更覺良工用心苦不獨畫手爲然

葉石林云古今論詩者多矣吾獨愛湯惠休稱謝靈運爲初日芙蕖沈約稱王筠爲彈丸脫手兩語最當人意初日芙蕖非人力所能爲而精彩華妙之意自然見於造化之表靈運諸詩可以當此者亦無幾彈丸脫手𨿽是輸寫便利動無畱礙然其精圓快速發之在手筠亦未能盡也作者審到此地豈復更有餘事韓退之贈張籍云君詩多態度靄靄春空云司空圖記戴叔倫語云詩人之辭如藍田日暖良玉生煙亦是形似之微妙者但學者不能味其言耳

葛立方云詩之有思卒然遇之而莫遏有物敗之則失之矣鄭棨詩思在灞橋風雪中驢背上潘大臨滿城風雨近重陽之句爲催租人所敗亦可見詩思之難而敗之甚易也【沈約雲天機啟則六情自調六情滯則音韻頓舛正此意】

嚴儀曰詩之法有五曰體制曰格律曰气象曰興趣曰音節須是本色須是當行下字貴響造語貴圓不必太著題不必多使事

又曰詩有別才非關書也詩有別趣非關理也然非多讀書多窮理則不能極其至又曰盛唐諸公惟在興趣羚羊掛角無迹可求故其妙處透徹■﹝王靈﹞瓏不可色相言有盡而意無窮若以文字爲詩以才學爲詩以議論爲詩夫豈不工去之愈逺【詩法云唐人以詩爲詩宋人以文爲詩唐人主性情故於三百篇爲近宋人主議論故於三百篇爲逺】

又云論詩如論禪漢魏晉與盛唐之詩則第一義也大歷以還之詩則小乘禪也巳落第二義矣晚唐之詩則聲聞辟支果也學漢魏晉與盛唐詩者臨濟下也學大歷以還之詩者曹洞下也大抵禪道惟在妙悟詩道亦在妙悟然悟有淺深有分限有透徹之悟有但得一知半解之悟漢魏尙矣不假悟也謝靈運至盛唐諸公透徹之悟也他𨿽有悟者皆非第一義也【胡元瑞云禪則一悟之後萬法皆空棒喝怒呵無非至理詩則一悟之後萬象冥會呻吟咳唾動觸天眞以禪諭詩信有旨然禪必深造而後能悟詩𨿽悟後仍須深造自昔瑰奇之士往往有識窺上乘業阻半途者】

楊仲弘云詩不可鑿空彊作待境而生自工

劉須溪云作詩如作字橫眉豎鼻所差幾何而淸俗相去逺甚

又云詩在灞橋風雪中驢背上非也尋常景色時時處處妙意皆可拾得然此猶涉假借若平生父子兄弟家人鄰里間意愈近而愈不近著意政難有能率意自道出於孤臣怨女之所不能者隨事紀實足稱名家卽名家猶不可得或一二語而止如孟東野慈母手中綫歸書但云安極羈旅難言之情李太白昨夜梁園雪弟寒兄不知小夫賤隸誰不能道而學士大夫或媿之矣如杜子美問事競挽須誰能卽嗔喝欲起屢見肘仍嗔問升斗並與聲音笑貌彷佛盡之又如古人於奴婢猥下寫至孤客親僮僕淒然甚矣又云僮僕生新敬則出處世態隱約可見又云犬因無主善則俯仰猶有不忍言者古今甚深宻義往往於淺易得之

詩眼云作詩不必句句工使其皆工反峭急無古气

詩家一指云詩不歷煉世故不足名家

李空同云以我之情述今之事尺寸古法罔襲其辭古人之作其法𨿽多端大抵前疎者後必密半闊者半必細一實者必一虛疊景者意必二此所謂圓規而方矩者也

何大復云富於材積使神情領會天機自流臨景結構不傍形迹佛有筏諭達岸則捨筏矣捨筏則達岸矣【胡元瑞云仲默此論直指眞源最爲喫緊捨筏之云亦以獻吉多擬則前人陳句進規耳非欲人廢法也李何二氏之旨故當並參】

徐禎卿云因情以發气因气以成聲因聲而繪詞因詞而定韻然情寔窈渺必因思以窮其奧气有麤弱必因力以奪其偏詞難妥貼必因才以致其極才易飄揚必因質以定其侈若夫妙騁心機隨方合節或約旨以植義或宏文以盡心或緩發如朱弦或急張如躍括或始迅以中畱或旣優而後促或慷慨以任壯或悲愴而引泣或因拙以得工或發奇而似易此輪扁之超悟不可得而詳也

王弇州曰才生思思生調調生格思卽才之用調卽思之境格卽調之界

又曰才騁則馭之以格格定則通之以變气揚則沈之使實節促則澹之使和

又曰詩以專詣爲境以饒美爲材師匠宜髙捃拾宜博胡元瑞云作詩大要不過二端體格聲調興象風神而巳體格聲調有則可循興象風神無方可執故作者但求體正格髙聲雄調鬯積習之久矜持盡化形迹俱融興象風神自爾超邁譬則鏡花水月體格聲調水與鏡也興象風神月與花也必水澄鏡朗然後花月宛然詎容昏鑑濁流求覩二者故法所當先而悟弗容彊也

又曰詩最可貴者淸然有格淸有調淸有思淸有才淸才淸者王孟儲韋之屬是也若格不淸則凡調不淸則冗思不淸則俗王楊之流麗沈宋之丰蔚髙岑之悲壯李杜之雄大其才不可槪以淸言其格與調與思則無不淸者【魏文帝典論云文以气爲主气之淸濁有體不可力彊而致其論七子詩與文筆未嘗不並重淸云】

又云曰仙曰禪皆詩中本色惟儒生气象一毫不得著詩儒者言語一字不可入詩

唐音癸籖卷二

●欽定四庫全書

唐音癸籖卷三

﹝明﹞胡震亨撰

○法微二【通論各體四言五言古七言古樂府律詩五言律七言律排律絕句詠史詠物和韻聯句雜俳諧體】

四言正體雅潤爲本五言流調淸麗居宗【文心雕龍以下通論各體】

興寄深微五言不如四言七言又其靡也況束之以聲調俳優哉【李白】

七言律詩難於五言律詩五言絕句難於七言絕句【嚴滄浪詩藪云五言絕調易古七言絕調易卑五言絕卽拙匠易於掩瑕七言絕𨿽髙手難於中的可與此互參】

古樂府選體歌行有可入律者有不可入律者句法字法皆然惟近體必不可入古耳【王弇州】

風雅之規典則居要離騷之致深永爲宗古詩之妙專求意象歌行之暢必由才气近體之攻務先法律絕句之構獨主風神【胡元瑞下同】

七言律於五言律猶七言古於五言古也五言古銜轡有程步驟難展至七言古錯綜開闔頓挫抑揚古風之變始極五言律宮商甫協節奏未舒至七言律暢達悠揚紆徐委折近體之妙始窮

七言古差易於五言古七言律顧難於五言律何也五言古意象渾融非造詣深者難於湊泊七言古體裁磊落稍材情贍者輙易發舒五言律規模簡重卽家數小者結構易工七言律字句繁靡縱才具宏者推敲難合自五言古律以至五七言絕槪以溫雅和平爲尙惟七言歌行近體不然歌行自樂府語巳峭峻李杜大篇窮極筆力若但以平調行之何能自拔七言律聲長語縱體旣近靡字櫛句聯格尢易下材富力彊猶或難之淸空文弱可登此壇乎

律詩句有必不可入古者古詩字有必不可爲律者然不多熟古詩未有能以律詩髙天下者也初學輩不知苦辣往往謂五言古詩易就率爾成篇因自詫好古薄后世律不爲不知律尙不工豈能工古徒爲兩失而巳詞人拈筆成律如左右逢源一遇古體竟日吟哦常恐失卻本相樂府兩字到老搖手不敢輕道李西涯楊鐵崖都曾做過何嘗是來【王敬美】

四言詩須本風雅間及韋曹然各自爲體勿得相雜【弇州四言】

四言簡質句短而調未舒七言靡浮文繁而聲易雜折繁簡之衷居文質之要蓋莫尙於五言故兩漢以還文人藝士平生精力咸萃斯道胡元瑞下同【以下五言古】

五言古先熟讀國風離騷源流洞徹乃盡取兩漢雜詩陳王全集及子桓公幹仲宣佳者枕籍諷詠工深日逺神動機流一旦吮毫天眞自露骨格旣定然後沿洄阮左以窮其趣頏頡陸謝以采其華傍及陶韋以澹其思博考李杜以極其變超乘而上可以掩迹千秋循轍而趨無忝名家一代

作古詩先須辧體無論兩漢難至苦心模仿時隔一塵卽爲建安不可墮落六朝一語爲三謝縱極俳麗不可雜入唐音小詩欲作王韋長篇欲作老杜便應全用其體亦不得他雜詞曲家非當家本色𨿽麗語博學無用況此道乎【王敬美】

擬古樂府擬漢不可涉魏擬魏不可涉六朝擬六朝不可涉唐用本題事而不失本曲調上也調不失而題小舛次也題甚合而調或乖則失之千里矣【胡元瑞以下樂府】

樂府詩妙在可解不可解之間一涉議論便是鬼道【弇州】

七言古詩要鋪敍要有開合有風度迢逓險怪雄俊鏗鏘忌庸俗軟腐須是波瀾開合如江海之波一波未平一波復起又如兵家之陣方以爲正又復爲奇方以爲奇忽復是正出入變化不可紀極備此法者惟李杜也開合燦然音韻鏗然法度森然神思悠然學問充然議論超然【楊仲弘以下七言古】

七言歌行靡非樂府然至唐始暢其發也如千鈞之弩一舉透革縱之則文漪落霞舒捲絢爛一入促節則淒風急雨窈冥變幻轉折頓挫如天驥下阪明珠走盤收之則如柝聲一擊萬騎忽斂寂然無聲【王弇州下同】

歌行有三難起調一也轉節二也收結三也惟收結爲尢難如作平調舒徐綿麗者結須爲雅詞勿使不足令有一唱三嘆意奔騰洶湧驅突而來者須一截便住勿畱有餘中作奇語峻奪人魄者須令上下脈相顧一起一伏一頓一挫有力無迹方成篇法

長歌但看其通篇大勢中間偶有拙句不失大體著一巧句最害正气【謝茂秦】

凡詩諸皆有繩墨惟歌行出自離騷樂府故極散漫縱橫初學當擇唐人名篇脈絡分明句調婉暢易下手者模彷成家後博取李杜大篇合變出奇窮髙極逺又上之兩漢樂府又上之楚人離騷以求其源本進於神化【胡元瑞】

律傷嚴近寡恩大凡立意之初必有難易二塗學者不能彊所劣往往舎難而取易文章罕工每坐此也【唐子西以下律詩】

律詩全在音節格調風神盡具音節中【胡元瑞】

律詩第二字側入爲正格【如鳯律軒轅紀龍飛四十春之類】第二字平入爲偏格【如四更山吐月殘夜水明樓之類】唐名家詩多用正格用偏格者槪少【沈存中】

三百篇以比興置篇首律詩則置在篇中如景聯所摹物色或興而賦或賦而實比皆其義也【範徳機參】

律詩不可多用虛字兩聯塡實方好用唐以下事便不古【趙孟俯】

對句好可得結句好難得發句好尢難得發端忌作舉止收拾貴在出場【嚴滄浪】

五言如四十个賢人著一个屠沽輩不得覓句者若掘得玉合有蓋必有底但精心求之必得其寶【劉昭禹以下五言律】

李夢陽云疊景者意必二闊大者半必細此最律詩三昧如杜詔從三殿去碑到百蠻開野館濃花發春帆細雨來前半闊大後半工細也浮雲連海岱平野入靑徐孤嶂秦碑在荒城魯殿余前景寓目後景感懷也唐法律甚嚴惟杜變化莫測亦惟杜【胡元瑞下同】

作詩不過情景二端如五言律體前起後結中四句二言景二言情此通例也唐初多於首二句言景對起止結二句言情𨿽丰碩往往失之繁雜唐晚則第三四句多作一串𨿽流動往往失之輕儇俱非正體惟沈宋李王諸子格調莊嚴气象閎麗最爲可法第中四句大率言景不善學者湊砌堆疊多無足觀老杜諸篇𨿽中聯言景不少大率以情間之故習杜者句語或有枯燥之嫌體裁絕無靡冗之病此初學入門第一義不可不知若老手大筆則情景混融錯綜惟意又不可專泥此論學五言律毋習王楊以前毋窺元白以後先取沈宋陳杜蘇李諸集朝夕臨摹則風骨髙華句語宏贍音節雄亮比偶精嚴次及盛唐王岑孟李永之以風神暢之以才气和之以眞澹錯之以淸新然後歸宿杜陵究竟絕軌極深研幾窮神知化五言律法盡矣

五言律差易得雄渾加以二字便覺費力𨿽曼聲可聽而古色漸稀七字爲句字皆調美八句爲篇句皆穩暢𨿽復盛唐代不數人人不數首【弇州以下七言律】

七言律有起有承有轉有合起爲破題或對景興起或比起或引事起或就題起要突兀髙逺如蘋風初發勢欲捲浪承爲頷聯或寫意或寫景或書事或用事引證要接破題如驪龍之珠抱而不脫轉爲頸聯或寫意寫景書事用事引證與前聯之意相應相避要變化不窮如魚龍出沒豗濤觀者無不神聳合爲結句或就題結或開一步或繳前聯之意或用事必放一句作散場如截奔馬辭意俱盡如臨水送將歸辭盡意不盡知此則七律思過半矣【楊仲弘參】

七言律不難中二聯難在發端及結句耳發端盛唐人無不佳者結頗有之然亦無轉入他調及收頓不住之病篇法有起有束有放有斂有喚有應大抵一開則一闔一揚則一抑一象則一意無偏用者句法有直下者有倒揷者倒揷最難非老杜不能也字法有虛有實有沈有響虛響易工沈實難至五十六字如魏明帝淩雲臺材朩銖兩悉配乃可耳篇法之妙有不見句法者句法之妙有不見字法者此是法極無迹人能之至境與天會未易求也有俱屬象而妙者有俱屬意而妙者有俱作髙調而妙者有直下不偶對而妙者皆興與境詣神合气完使之然五言可耳七言恐未易能也勿和韻勿拈險韻勿起結用傍韻勿偏枯勿求理勿搜僻勿用六朝彊造語勿用大歷以後事此詩家魔障愼之愼之【弇州】

七言律對不屬則偏枯太屬則板弱二聯之中必使極精切而極渾成極工宻而極古雅極嚴整而極流動乃爲上則然二者理𨿽相成體實相反故古今文士難之要之人力茍竭天眞必露非蕩思八荒遊神萬古功深百煉才具千鈞不易語也【胡元瑞下同】

古詩之難莫難於五言古近體之難莫難於七言律五十六字之中意若貫珠言如合璧其貫珠也如夜光走盤而不失回旋曲折之妙其合璧也如玉匣有蓋而絕無參差扭揑之痕纂組錦繡相鮮以爲色宮商角徵互合以成聲思欲深厚有餘而不可失之晦情欲纒綿不迫而不可失之流肉不可使勝骨而骨又不可太露詞不可使勝气而气又不可太揚莊嚴則淸廟明堂沈著則萬鈞九鼎髙華則朗月繁星雄大則泰山喬嶽圓暢則流水行雲變幻則淒風急雨一篇之中必數者兼備乃稱全美故名流哲匠自古難之

髙岑明淨整齊所乏遠韻王李精華秀朗時覺小疵學者步髙岑之髙調含王李之風神更加以工部之雄深變幻庻盡七言能事爾

作七言拗體者必以意興發端神情傅合渾融疎秀不見穿鑿之迹頓挫抑揚自出宮商之表可耳𨿽老杜以歌行入律亦是變風不宜多作作則傷境【弇州】

詩一題一首自爲起合無論其一題數首者則合數首爲起合易而置之便不可蓋起句在前首而合句在後首故也【範徳機】

作排律法虛韻不如實韻堪押順聯不如逆聯有情【遁叟以下排律】

作排律先熟讀宋駱沈杜諸篇仿其布格措詞則體裁平整句調精嚴益以摩詰之風神太白之气槪旣奄有諸家美善咸備然後究極杜陵擴之以閎大浚之以沈深鼓之以變化【胡元瑞】

七言排律創自老杜然亦不得佳蓋七字爲句束以聲偶气力已盡矣又欲衍之使長調髙則難續而傷篇調卑則易冗而傷句合璧猶可貫珠益艱【弇州】

絕句固自難五言尢甚離首卽尾離尾卽首而腰腹亦自不可少妙在愈小而大愈促而緩吾嘗讀維摩經得此法一丈室中置恆河沙諸天寶座丈室不增諸天不減又一剎那定作六十小劫須如是乃得【弇州以下絕句】

顧華玉云五言絕以調古爲上乘以情眞爲得體調古則韻髙情眞則意逺華玉標此二者則雄奇俊亮皆所不貴論𨿽稍偏自是五言絕第一義【胡元瑞下同】

七言絕語半於近體同其句格宛順節促於歌行倍夫意味長永

七絕盛唐諸公用韻最嚴無旁出者命意得句以韻發端突然而起意到辭工不假雕飾通首自混成無迹宋人專重轉合刻意精煉或難於起句借用旁韻牽彊成章此所以不同也【謝茂秦】

五言絕尙眞切質多勝文七言絕尙髙華文多勝質五言絕昉於兩漢七言絕起自六朝源流迥別體制自殊至意當含蓄語務舂容則二者一律也【胡元瑞下同】

對結者須意盡如王之渙欲窮千里目更上一層樓髙達夫故鄕今夜思千里霜鬢明朝又一年添著一語不得乃可【永嘉薛韶云老杜詩𨿽多至百韻亦首尾相應無間斷絕句或不然四句句各爲對不貫穿者爲多另是一體不足多學】

絕句之法要婉曲回環刪蕪就簡句絕而意不絕多以第三句爲主而第四句發之有實接有虛接承接之間開與合相關反與正相依順與逆相應一呼一吸宮商自諧大抵起承二句固難然不過平直敍起爲佳從容承之爲是至如宛轉變化工夫全在第三句若於此轉變得好則第四句如順流之舟矣【楊仲弘】

詩人詠史最難妙在不增一語而情感自深若在作史者不到處別生眼目固自好然尙是第二義也【詩法詠史】

詠物固要逼眞但恐注精點寫閒澹之气易至偏失要在不相謀而兩得始佳【方秋崖以下詠物】

詩固忌用巧太過然緣情體物自有天然工妙𨿽巧而不見刻削之痕老杜細雨魚兒出微風燕子斜及穿花蛺蝶深深見點水蜻蜓款款飛等語讀之渾然全似未嘗用力此所以不礙其气格超勝與晚唐諸家之體物者迥別也詠物者宜於此細參【雨細著水面爲漚魚常上浮而念若大雨則伏而不出矣燕體輕弱風猛則不能勝惟微風乃受以爲勢故又有輕燕受風斜之語此十字殆無一字虛設至蛺蝶蜻蜓一聯又妙在穿字點字若深深無穿字款款無點字亦不能喚出如此精微來葉石林】

詩固有以切爲工者不傷格不貶調乃可詠物著題亦自無嫌於切第單欲其切亦易易耳不切而切切而不覺其切此一關前人不輕拈破也【胡元瑞坡公云詩人有寫物之功桑之未落其葉沃若他木殆不可以當此林逋梅花詩云疎影橫斜水淸淺暗香浮動月黃昏決非桃李詩皮日休白蓮詩云無情有恨何人見月冷風淸欲墜時決非紅蓮詩此乃寫物之功若石曼卿紅梅詩云認桃無綠葉辧杏有靑枝此村學中至陋語也】

和韻聯句皆易爲詩害而無大益偶一爲之可也然和韻在於押字渾成聯句在於才力均敵聲華情實中不露本等面目乃爲貴耳【弇州聯句始栢梁人賦一句至唐韓愈孟郊有錯賦上句博下句聯對者和詩用來詩之韻曰用韻依來詩之韻盡押之不必以次曰依韻並依其先後而次之曰次韻盛唐人和詩不和韻晚唐人至有次韻者洪邁曰古人酬和詩必答其來意非如今人爲次韻所局也如髙適寄杜云艸玄今已畢此外更何求杜和云艸玄吾豈敢賦或似相如韋迢寄杜云相憶無南鴈何時有報章杜和云𨿽無南去鴈看取北來魚只以其來意往覆趣味自深何嘗和韻至大歷中李端盧綸野寺病居酬答始有次韻後元白二公次韻益多皮陸則更盛矣今人仿效至往返數四不止詩以道性情一拘韻腳性情果可得而見耶和韻聯句】

雜詩自孔融離合鮑照建除溫嶠回文傅咸集句而下字謎人名鳥獸花木摹仿日煩不可勝數至唐人乃有以婢僕詩登第孩兒詩取禍者詩文不朽大業學者雕心刻骨窮晝夜致功猶懼弗窺奧眇暇役志及此皆詩道之下流學人之大戒也【胡元瑞雜俳諧體】

唐音癸籖卷三

●欽定四庫全書

唐音癸籖卷四

﹝明﹞胡震亨撰

○法微三【用字用句儷對篇法用韻用事則古砭疵】

攺章難於造篇易字艱於代句【文心雕龍以下用字】

用字一避詭異【謂字體瓌怪如古詩褊心惡■﹝口凶﹞呶之類】二省聯邊【謂半字同文如偏旁從山從水之類不獲免可至三接三接外同字林矣】三權重出【謂同字相犯也詩驗適會若兩字俱要則寧在相犯爲文者富於萬篇貧於一字唐宣宗嘗問中書舎人李藩考試之中重用字如何又問孰詩重用字對曰錢起湘靈鼓瑟詩有二不字上誦其詩仍稱善相屬蓋亦知其相避爲難云】四調單復【謂字形之肥瘠也瘠字累句則纖疎而行劣肥字積文則黯黮而篇闇】

詩有隱一字而意自見者糾糾葛屨可以履霜言不可也海水知天寒言不知也皆隱一不字在【白樂天】

李長吉詠寒百石彊車上河水換冰字作水寒意自躍此用字之最有意者【遁叟下同】

律詩忌犯疊音字固也然杜甫之卑枝接葉【何將軍園詩】白樂天之嫌甜笑小【量大嫌甜酒才髙笑小詩】李羣玉之﨑嶇詰曲鉤輈格磔【﨑嶇詰曲雙聲鉤輈格磔疊韻】非故用疊音以示巧乎知用字活法非可一端盡

詩用助語字非法也惟排律長篇或間有之【如杜老餘力浮於海端憂問彼蒼尙不覺用語助字至王孟暢以沙際鶴兼之云外山及依止此山門誰能效丘也之類則惡矣豈可妄效】

體物疊字本之風雅詩所不能無如劉駕之夜夜夜深聞子規吳融之摵摵淒淒葉葉同則多事矣然未有疊至七聯如韓退之南山詩者豈以靑靑河畔艸亦用疊字三聯有前例與作法於涼𨿽漢人吾不能無餘憾云作詩要健字撐拄活字幹旋如紅入桃花嫩靑歸柳葉新弟子貧原憲諸生老伏虔入與歸字貧與老字乃撐拄也生理何顏面憂端且歲時名豈文章著官應老病休何與且字豈與應字乃斡旋也撐拄如屋之有柱斡旋如車之有軸【羅大經】

好詩句法渾涵不可以一字求句中有一字可摘爲眼非詩之至也才有此句法便不渾涵昔人謂石之有眼爲研之一病餘亦謂句中有眼爲詩之一病如地坼江帆隱天淸木葉聞故不如地卑荒野大天逺暮江遲也如返照入江翻石壁歸云擁樹失山村故不如錦江春色來天地玉壘浮雲變古今也此最詩家三昧不可不知【胡元瑞又云審言風光新桞報宴賞落花催摩詰興闌啼鳥換坐久落花多皆佳句也然報與催字極精工而意盡語中換與多字覺散緩而韻在言外觀此可知初盛次第又云老杜用字入化者古今獨步中有太奇巧處然巧而不尖奇而不詭猶不失上乘如孤燈然客夢寒杵搗鄕愁則尖矣流星透疎木走月逆行雲則詭矣用字者此二則尢宜合參】

詩在與人商論深求其疵而去之等閒一字放過則不可詩自有穩當字第思之未到耳王貞白嘗以詩謁貫休休指其禦溝詩云此波涵聖澤波字未穩王作色而去休度其必來書中字掌中以待王果來云欲更中字如何休展手示之遂定交要當如此乃是【唐庚文錄又歐陽公云陳舎人從易偶得杜集舊本至送蔡都尉詩身輕一鳥下脫一字陳因與數客各用一字補之或云疾或云落或雲起或云下莫能定其後得一善本乃是身輕一鳥過陳大嘆服以爲𨿽一字我輩亦不能到楊用修云孟集有到得重陽日還來就菊花之句刻本脫一就字有擬補者或作醉或作賞或作泛或作對皆不安後得善本是就字蓋出於漢樂府就我求淸酒就字也乃益知其妙以此二則合貞白事觀之知選字故不易言矣】

三百篇四言定體間出二三五六七言【祈父二言振振鷺三言誰謂雀無角五言我姑酌彼金罍六言交交黃鳥止於桑七言亦有八言如我不敢效我友自逸之類】西漢詩五言定體間出二三四五六七言甚有至九言者【樂府上陵錯用三四五六等言戰城南君馬黃有所思錯用三四五七等言上邪錯用二三四五六七等言始用五七等言成篇陳琳飲馬長城窟始用三五七九等言成篇鮑照擬行路難是也】凡句減於三字則喑增於九字則喫【遁叟以下用句】

疊字爲句不過合者析之順者倒之便成法【如委波金不定合者析之也本言艸碧卻云碧知湖外艸本言獺趂魚而喧卻雲溪喧獺趂魚所謂順者倒之也】此可類其餘

五字句以上二下三爲脈七字句以上四下三爲脈其恆也有變五字句上三下二者【如元微之庾公樓悵望巴子國生涯孟郊藏千尋布水出十八髙僧之類】變七字句上三下四者【如韓退之落以斧引以墨徽又𨿽欲悔舌不可捫之類】皆蹇喫不足多學

只此五七字疊成句萬變無窮如人面隻眼耳口鼻四爾不知如何位置來無一相肖者詩人工巧眞侔造化哉古人所以有句圖之作令學者觸類而長也然究竟法變非句圖所能盡

音律乃人聲之所同對偶亦文勢之必至【詩法源流以下儷對】

或疑今人不及古者病於儷詞余謂不然昔我往矣楊柳依依今我來思雨雪霏霏非儷耶但古人後於語先於意【皎然詩式】

言對爲易事對爲難正對爲劣反對爲優【雙比空辭爲言對並舉人驗爲事對事異義同爲正對理殊趣合爲反對文心雕龍】

假對【如沈云卿牙緋對齒錄杜子美懷君對飲子侍中貂對大司馬杜牧之當時物議朱云小後代聲名白日懸之類】

當句對【杜小院回廊春寂寂浴鳬飛鷺晚悠悠李嘉佑孤云獨鳥川光暮萬里千山海气秋皆當句對也】

流水對【嚴羽卿以劉眘虛滄浪千萬里日夜一孤舟爲十字格劉長卿江客不堪頻北望塞鴻何事又南飛爲十四字格謂兩句只一意也蓋流水對耳】

蹉對【沈存中以九歌之蕙殽蒸奠桂酒爲蹉對之祖唐人七言起結對者多用此法其中聯如劉長卿離心日逺如流水回首川長共落暉亦蹉對之類】

扇對【又謂之隔句對五言律如李白白鷺洲前月天明送客回靑龍山後日早出海云來七言律如鄭谷昔年共照松溪隱松折碑荒僧已無今日還思錦城事雪消花謝夢何如是也排律中尢多有之】

續句對【律詩如老杜待爾嗚烏鵲拋書示鶺鴒枝間喜不去原上急曾經排律如老杜神女峯娟妙昭君宅有無曲畱明怨惜夢盡失歡娯之類一順續一倒續又如贈張山人艸書應甚苦詩興不無神曹植休前輩張芝更後身數篇吟可老一字買堪貧續至三聯白樂天以爲詩有連環文藻隔句相解者起於鮑照之擾擾遊宦子營營市井人懷金近從利負劍逺慈親其來有自云】

凡詩對下句不妨勝上句古人所云吟詠滋味流於下句是也

因情立體卽體成勢【劉勰下同以下篇法】

規範本體謂之鎔剪截浮詞謂之裁裁則蕪穢不生鎔則綱領昭暢

因字生句積句爲章積章成篇句之淸英字不妄也章之明靡句無玷也篇之彪炳章無疵也

啟行之辭逆萌中篇之意絕筆之言追勝前句之旨

一詩之中妙在一句爲詩之根本根本不凡則花葉自然殊異如君子在位善人皆來【詩家一指】

句中無餘字篇中無長語非善之善者也句中有餘味篇中有餘意善之善者也【白石詩說】

作詩必先命意意正則思生然後擇韻而用如驅奴隸此乃以韻承意故首尾有序今人遷意就韻因韻求事所以失之【室中語以下用韻】

劉勰云攺韻從調所以節文辭气兩韻輙易則聲韻微燥百句不遷則唇吻告勞七古攺韻宜衷此論爲裁若五言古畢竟以不轉韻爲正【漢魏古詩多不轉韻十九首中亦只兩首轉韻耳李靑蓮五古多轉韻毎讀至接換處便覺體欠鄭重惟杜少陵𨿽長篇亦不轉韻如北徵六十五韻只一韻到底一韻五言正體轉韻五言變體也遁叟下同】

近體詩卽不得押古韻然欲從事古詩古韻葉自當講求李滄溟云古者字少寧假借必諧聲韻無弗雅者古字自是足用第患不博古耳今之作者限於學之所不精茍而之俚或屈於才之所不健更掉而之險而雅均病然險可使安俚偏累雅聊用布親串孰與風物自淒緊雲霞肅川漲孰與金壺啟夕淪夫韻歌詩之輪也失之一字全輿有所不行職此故矣

栢梁押重韻者人占一句故犯重韻以爭勝也焦仲卿妻重韻爲多者長篇敍事無庸簡擇重犯正見滔莽之致也此二詩外有重押者當屬偶誤杜子美飲中八仙歌押二船字二眠字二天字三前字體正類栢梁故重用韻耳若韓退之諸詩以今裁而效往例屢押重韻正如東眉故蹙顰痕增醜有之益妍則未也

退之詩雲橫空盤硬語妥貼力排奡蓋言能殺縛事實與意義合也此最用事妙手【許彥周詩話以下用事】

詩自摹景述情外則有用事而巳用事非詩正體然景物有限格調易窮一律千篇祗供厭吐欲觀人筆力材詣全在阿堵中且古體小言姑置可也大篇長律非此何以成章【胡元瑞下同】

用事患不得肯綮得肯綮則一篇之中八句皆用一句之中二事串用亦何不可宛轉淸空了無痕迹縱橫變幻莫測端倪此全在神運筆融猶斲輪甘苦心手自知難以言述

世豈有國號國姓可入詩者哉然如人歌小歲酒花舞大唐春【盧照鄰】但經春色還秋色不覺楊家是李家【李山甫詠隋堤柳】非佳句乎觀此事無不可使只巧匠少耳【遁叟】

用事不可著迹只使影子可也𨿽死事亦當活用【楊仲弘如杜牧贈李中敏元禮退歸綸氏學江充來見犬臺宮中敏嘗論鄭注以注比江充以中敏之歸潁陽比李膺之歸綸氏教授可謂極切只爲綸氏恰屬潁陽反覺死相必易他地才活又如趙嘏雙鶴寄兄詩茅固枕前秋對舞陸雲溪上夜同鳴用三茅君兄弟並乘白鶴人見鶴在帳中及機云兄弟同遊郊墅聞鶴唳二事也豈不的切然正厭其切耳】

詩家使事必仍其事之本字其常也然亦不盡然如老杜玉衣晨自舉鐵馬汗常趨非用昭陵石馬汗出事乎卻更爲鐵馬但使閭閻還揖讓敢論松竹久荒蕪非用陶潛三徑就荒松菊猶存語乎卻更爲松竹但細讀全篇覺仍之不穩必更之才合者則頰上三毛之謂也於此參究可悟使事活法【石字凹鐵字滿得歸茅屋言松竹合言松菊逺在遁叟下同】

體物用乾坤字最多者杜甫【乾坤萬里眼乾坤日夜浮及日月低秦樹榦坤繞漢宮之類】用元气二字最多者劉長卿【如登塔之盤梯接元气洞庭湖之疊浪浮元气望海之元气逺相合太陽生其中凡數四見】境窮於睫量語亦窮於脗量非此等字不足副之後學用此爲襲腐觸此堪反隅

詩惟情格並髙可稱上品其𨿽有事非用事者若論其功合入上格至有三字物名之句仗語而成用功殊少如孟浩然雲气蒸云夢澤波撼嶽陽城自天地二气初分卽有此六字假孟生之才加其四字何功可伐卽欲索入上流耶彼情格極髙則不可屈若稍下吾請降之於髙等之外以懲彼濫又宮闕之句或壯觀可嘉𨿽有功而情少謂無含蓄之意也宜入直用事中不入上格無作用故也【皎然】

吟家𨿽忌疎學然如詩料平時收拾太多不能割愛往往病堆垜更不如寡學人作詩有情韻也謂不信者請看篋中集諸公胸中有幾多書在【遁叟下同】

詩家拈教乘中題當卽用敎乘中語義旁擷外典補湊便非當行在古如支公輩亦有雜用老莊語者至今時則迥然分途取材不可混矣唐諸家敎乘中詩合作者多獨老杜殊出入不可爲法【如慈恩塔一詩髙岑終篇皆彼敎語杜則雜以望陵寢嘆稻粱等句與法門事全不涉他寺剎及贈僧詩皆然】

今人作詩必入故事有持淸虛之說者謂盛唐詩卽景造意何嘗有此是則然矣然亦一家言未盡古今之變也古詩兩漢以來曹子建出而始爲宏肆多生情態此一變也自此作者多入史語然不能入經語謝靈運出而易辭莊語無所不爲用矣剪裁之妙千古爲宗又一變也中間何庾加工沈宋增麗而變態未極七言猶以閒雅爲致杜子美出而百家稗官都作雅音馬浡牛溲咸成欝致於是詩之變極矣子美之後而欲令人毀靚妝張空拳以當市肆萬人之觀必不能也其援引不得不日加而繁然病不在用事顧所以用之何如耳善使事者勿爲事所使如禪家云轉法華勿爲法華轉使事之妙在有而若無實而若虛可意悟不可言傳可力學得不可倉卒得也宋人使事最多而最不善使故詩道衰我朝越宋繼唐正以有豪傑數輩得使事三昧耳苐恐二十年後必有厭而掃除者則其濫觴末弩爲之也【王敬美】

學詩者以識爲主入門須正立意須髙以漢魏晉盛唐爲師不作開元天寶以下人物若自退屈卽有下劣詩魔入其肺腑之間由立志之不髙也行有未至可加工力路頭一差愈騖愈逺由入門之不正也【嚴滄浪以下取則】

古詩三百可以博其源遺篇十九可以約其趣樂府雄髙可以厲其气離騷深永可以禆其思【徐禎卿】

詩云有物有則又曰無聲無臭昔人有步趨華相國者以爲形迹之外學之去之彌逺又人學書日臨蘭亭一帖有規之者云此從門而入必不成書道然則情景妙合風格自上不爲古役墮蹊徑者最也隨質成分隨分成詣門戶旣立聲實可觀者次也或名爲閏繼實則盜魁外堪皮相中乃膚立以此言家久必敗矣【王弇州】

詩上自蘇李下迄六代漢魏骨气𨿽雄而菁華不足晉祖玄虛宋尙條暢齊梁以下但務春華殊欠秋實惟李唐作者可謂大成然貞觀尙習故陋神龍漸變常調開元天寶間神采聲律粲然大備學者故當以是爲楷式【林鴻】

元和而後詩道浸晚而人才故自橫絕一時若昌黎之鴻偉柳州之精工夢得之雄奇樂天之浩博皆大家才具也今人槪以中晚束之髙閣若根腳堅牢眼目精利泛取讀之亦足充擴襟靈贊助筆力【胡元瑞下同】

宋初諸子多祖樂天元末詩人競師長吉

語意勢爲三偸語最爲鈍賊酇侯造律不暇及詩致使弱手蕪才公行劫掠片言可折此輩無處逃刑其次偸意事𨿽可罔情不可原若欲一例平反詩敎何設其次偸勢才巧意精若無朕迹蓋詩人偸狐白裘於閫域中之手吾亦賞俊從其漏网【皎然】

剽竊模擬詩之大病亦有神與境觸師心獨造偶合古語者如客從逺方來白楊多悲風春水船如天上坐不妨俱美定非竊也其次裒覽旣富機鋒亦圓古語口吻間若不自覺間亦有之未致足厭乃至割綴古語痕迹宛然斯丑方極皆不免爲盜跖優孟所訾【弇州】

唐明皇令僧敎康昆侖琵琶僧云且遣昆侖不近樂器十年使忘其本領然後可敎有鄕人請學詩者余以此語之【方采山】

詩有古人所不忌而今人以爲病者摘瑕者因而酷詆之將並古人無所容非也然今古寛嚴不同作詩者旣知是瑕不妨並去古人詩有誤用重韻重字者皆是失點檢處必不可借以自文又如風雨雲雷有二聯中接用者一二三四有八句中六見者今可以爲法邪此等病盛唐常有之獨老杜最少蓋其詩卽景後必下意也又其最隱者如雲卿嵩山石淙前聯云行漏香壚次聯云神鼎帝壺俱壓末字岑嘉州云隨馬雨洗兵花迎蓋柳拂旌四言一法摩詰獨坐悲雙鬢白髮終難變語異意重九成宮避暑三四衣上鏡中林下巖前在彼正自不覺今用之能無受人揶揄至於失嚴之句摩詰嘉州特多殊不妨其美然就至美中亦覺有微缺陷不爲可也至於首句出韻晚唐作俑宋人濫觴尢不可學【王敬美以下砭疵】

蘇長公論詩有二語絕得三昧曰作詩必此詩定知非詩人蓋詩惟詠物不可汗漫至於登臨燕集寄憶贈送惟以神韻爲上使句格可傳乃爲上乘今於登臨則必名其泉石燕集則必紀其園林寄贈則必傳其姓字眞所謂田莊牙人點鬼簿粘皮骨者漢唐人何嘗如此最詩家下乘小道卽一二大家有之亦偶然耳可爲法乎【元瑞下同按詩中用姓卽老杜亦不免如贈賈至嚴武雲長沙才子逺釣瀬客星懸又賈筆論孤憤嚴君賦幾篇又飲張氏隱居杜酒偏勞勸張梨不外求此法今吟人槪用以救急矣】

嘉隆學杜善矣而猶未盡遷轉五州防禦使起居八坐太夫人本常語而一時模尙遂令大夫使者塡塞奚囊太尉中丞類被差遣至不佞扶風漢大藩之類亦後學之前車也

詩者人之情性也怨懟忿詬怒鄰罵坐之爲也其人抱道而居與時乖逢情所不堪因發於呻吟調笑抒其胸次聞者亦有所勸戒是詩之善也其發於訕謗侵陵引頸以承戈披襟而受矢以快一時之忿而罹詩之禍是失詩之旨非詩之過也【山谷】

詩家𨿽刺譏中要帶一分含蓄庻不失忠厚之旨杜甫秋興同學少年多不賤五陵衣馬自輕肥著一自字以爲怨之可也以爲羨之亦可也何等不露王維喜祖三至畱宿蚤歲同袍者髙車何處歸似乎言同袍者之薄然亦借之以明祖之過我者爲厚其意未嘗不婉若使他人爲之則露矣直矣𨿽取快唇吻非所以自占地步也【遁叟】

少陵故多變態其詩有深句有雄句有老句有秀句有麗句有險句有拙句有累句然無露句其意何嘗不自髙自任然其詩曰文章千古事得尖寸心知曰新詩句句好應任老夫傳溫然其辭而自負意隱然言外何嘗有所謂吾道主盟代興哉自少陵逗漏此趣而大智大力者發揮畢盡至使吠聲之徒羣肆撏剝唐音永不可復噫嘻愼之【詩藪】

鄭谷云舉世何人肯自知須逢精鑑定妍蚩若敎嫫母臨明鏡也道不勞紅粉施吾謂凡今作詩者宜讀此杜甫云楊王盧駱當時體輕薄爲文哂未休爾曹身與名俱滅不廢江河萬古流吾謂今之好譏議前輩詩者宜讀此張祜云等閒緝綴閒言語誇向時人喚作詩昨日偶拈莊老讀萬尋山上一毫釐吾謂前輩如王李二公惜亦未嘗讀此【遁叟】

唐音癸籖卷四

●欽定四庫全書

唐音癸籖卷五

﹝明﹞胡震亨撰

○評彚一

太宗文武間出首辟吟源宸藻槪主丰麗觀集中有詩斆庾信體宗向微旨可窺然如一朝辭此地四海遂爲家昔乘匹馬去今驅萬乘來與風起雲揚之歌同其雄盻自是帝者气象不侔【遁叟】

唐初惟文皇帝京篇藻贍精華最爲傑作視梁陳神韻少減而富麗過之無論大略卽雄才自當驅走一世然使三百年中律有餘古不足已兆端此矣【胡元瑞】

明皇藻艷不過文皇而骨气勝之語象則春來津樹合月落戍樓空語境則馬色分朝景雞聲逐曉風語气則翠屏千仞合丹嶂五丁開語致則豈不惜賢達其如髙尙心𨿽使燕許艸創沈宋潤色亦不過此【弇州】

徳宗詩尙雅正松院靜苔色竹房深磬聲最有稱逺則王籍耶溪近則常建破山可與論其幽致而气體自穆故非吟士可倫【遁叟】

虞永興【世南】師資野王嗜好徐庾而意存砥柱擬浣宮艷之舊故其詩洗濯浮誇興寄獨逺𨿽藻彩縈紆不乏雅道治世之音先人而興者也【徐獻忠】

李安平【百藥】藻思沈欝尢長五言如柳色迎三月梅花隔二年含巧於碩才壯意新眞不虛人主品目【遁叟下同】

貞觀永徽吟賢禇亮楊師道李義府許敬宗上官儀其最也吉光片羽僅傳人口儀鵲飛山月曙蟬噪野風秋音響淸越韻度飄揚齊梁諸子咸當斂袵矣

四傑詞旨華靡沿陳隋之遺气骨翩翩意象老境故超然勝之五言遂爲律家正始【弇州】

王子安𨿽不廢藻飾如璞含珠媚自然發其彩光盈川視王微加澄汰淸骨明姿居然大雅範陽較楊微丰喜其領韻疎拔時有一往任筆不拘整對之意義烏富有才情兼深組織正以太整且丰之故得擅長什之譽將無風骨有可窺乎當年四子先後品序就文筆通論要亦其詩之定評也歟【遁叟】

陳子昻初變齊梁之獘一返雅正其詩以理勝情以气勝辭【吟譜】子昻卓立千古橫制頺波天下翕然質文一變感遇之篇感激頓挫微顯闡幽庻幾見變化之朕以接乎天人之際【盧藏用】

唐人推重子昻自盧黃門後不一而足如杜子美則云有才繼騷雅名與日月懸韓退之則云國朝盛文章子昂始髙蹈獨顏眞卿有異論【眞卿嘗云沈隱侯之論謝康樂也乃云靈均巳來此祕未覩盧黃門之序陳拾遺也而云道喪五百歲而得陳君若激昂頺波𨿽無害過正搉其中論亦傷於厚誣】僧皎然采而著之詩式近代李於鱗加貶尢劇【於鱗序唐詩云唐無五言古詩而有其古詩陳子昂以其古詩爲古詩弗取也】余謂諸賢軒輕各有深意子昂自以復古反正於有唐一代詩功爲大耳正如夥涉爲王殿屋非必沈沈但大澤一呼爲羣雄驅先自不得不取冠漢史王弇州云陳正字淘洗六朝鉛華都盡托寄大阮微加斷裁第天韻不及胡元瑞云子昂削浮靡而振古雅𨿽不能逺追魏晉然在唐初自是傑出斯兩言良爲折衷矣【遁叟】

唐初無七言律五言亦未超然二體之妙杜審言實爲首倡五言則行止皆無地獨有宦遊人排律則六位乾坤動北地寒應苦七言則季冬除夜毘陵震澤皆極髙華雄整少陵繼起百代模楷有自來矣【元瑞】

魏建安後訖江左詩律屢變自沈約庾信以音韻相婉附屬對精宻及沈佺期宋之問又加靡麗回忌聲病約句凖篇如錦繡成文學者宗之號爲沈宋【唐書】

漢魏之間𨿽已朴散爲器作者猶質有餘而文不足以今揆昔則有朱弦疏越太羮遺味之嘆沈詹事宋考功始裁成六律彰施五彩使言之而中倫歌之而成聲緣情綺靡之功至是始備𨿽去雅寖逺其利有過於古亦猶路鞀出於土鼓篆籒生於鳥迹【獨孤及】

沈七言律髙華勝宋宋五言排律精碩過沈【元瑞下同按之問本傳云其善五言詩佺期本傳云尢長七言之作二家定評久矣】

沈宋固是並驅然沈視宋稍偏枮宋視沈較縝密沈制作亦不如宋之繁富

漢稱蘇李唐亦曰蘇李【嶠味道乂頲】以今論之巨山五言槪多典麗將味道難爲蘇廷碩七言尢富風華亦復乂難爲李耳【遁叟下同】

張燕公【說】詩率意多拙但生態不癡律體變沈宋典整前則開髙岑淸矯後規

張曲江【九齡】五言以興寄爲主而結體簡貴選言淸冷如玉磬含風晶盤盛露故當於塵外置賞

開元彩筆無過燕許許之應制七言宏麗有色而他篇不及李嶠燕之嶽陽以後感槪多任務而實際不如始興【弇州】

王灣詞翰蚤著海日生殘夜江春入舊年詩人已來少有此句張燕公手題政事堂示楷式又搗衣篇雲月華照杵空隨妾風響傳砧不到君非張蔡之曾見覺顏謝之彌逺【殷璠下同】

崔顥少年爲詩屬意浮艷名陷輕薄晚節忽變常體風骨凜然一窺塞垣爲戎旅間語壯采欲埒鮑家【徐獻忠云顥風格奇俊大有佳篇太白𨿽極推黃鶴樓未足列於上駟】

儲光羲詩格髙調逸趣逺情深削盡常言挾風雅之道得浩然之气

儲詩髙處似陶淵明平處似王摩詰【蘇子由】

王昌齡詩饒有風骨與儲光羲气同體別而王稍聲俊多驚耳駭目之句【殷璠】

少伯天才流麗音唱疏越七言絕句幾與太白比肩當時樂府采錄無出其右【徐獻患】

王右丞【維】詞秀調雅意新理愜在泉成珠著璧成繪一句一字皆出常境【殷璠】

摩詰以淳古澹泊之音寫山林閒適之趣如輞川諸詩眞一片水墨不著色畫及其鋪張國家之盛如九天閶闔開宮殿萬國衣冠拜冕旒雲裏帝城雙鳯闕雨中春樹萬人家又何其偉麗也【震澤長語】

右丞詩自有二派綺麗精工者沈宋合調幽閒古澹者儲孟同聲【元瑞】

孟浩然詩祖建安宗淵明衝澹中有壯逸之气【吟譜】

浩然詩彩■﹝艸丰﹞茸半遵雅調全削凡體至如眾山遙對酒孤嶼共題詩無論气象兼復故實又气蒸云夢澤波憾嶽陽城亦爲髙唱【殷璠按孟氏洞庭一聯皎然論詩降居中駟良有深指見前法微之三】

浩然詩遇思入詠不鉤奇抉異齷齪束人口若公輸氏當巧而不巧者蕭愨有芙蓉露下落楊柳月中疎孟則有微雲淡河漢疎雨滴梧桐謝朓有露濕寒塘艸月映淸淮流孟則有荷風送香气竹露滴淸聲與古人爭勝毫釐【皮日休】

襄陽气象淸逺心悰孤寂故其出語灑落洗脫凡近讀之渾然省淨眞彩自復內映𨿽藻思不及李翰林秀調不及王右丞而閒澹疎豁翛翛自得之趣亦有獨長【徐獻忠】

浩然韻髙而才短如造內法酒手而無材料【東坡】浩然四十字詩後四句率覺气索如嶽陽樓歲莫歸南山之類【陸放翁】孟襄陽才不足半摩詰特善用短耳其景色恆傅情而發故小勝也其气先志而索故大不勝也然偏師而出者猶輕當於眾志而膾炙藝林【弇州】

髙常侍【適】性拓落不拘小節其詩多胸臆語兼有風骨故朝野通賞其文【殷璠】

常侍詩气骨瑯然詞峯峻上感賞之情殆出常表【徐獻忠下同】

岑嘉州【參】以風骨爲主故體裁峻整語多造奇

髙岑一時不易上下岑气骨不如達夫遒上而婉縟過之選體時時入古岑尢陡健歌行磊落奇俊髙一起一復取是而已尢爲正宗【弇州】

髙適詩尙質主理岑參詩尙巧主景【吟譜】王孟閒澹自得髙岑悲壯爲宗【詩藪】

常建詩似初發通莊卻尋野徑百里之外方歸大道所以其旨逺其興僻佳句輙來惟論意表如松際露微月淸光猶爲君又山光悅鳥性潭影空人心此例十數句並可稱爲警策【殷璠下同】

李頎詩發調旣新修辭亦秀雜歌咸善玄理最長論其數家往往髙於眾作

劉眘虛情幽興逺思苦語奇忽有所得便驚眾聽惟气骨稍不逮諸公惜其不永天年隕碎國寶

陶翰旣多興象復備風骨盧象雅而平素得國士之風

祖詠剪刻省淨用思尢苦气𨿽不髙調頗淩俗

崔國輔詩婉孌淸楚深宜諷味樂府數章古人不及

崔曙詩多嘆詞要妙情意悲涼送別登樓俱堪淚下

綦母拾遺【濳】詩舉體淸秀蕭蕭跨俗桑門之役於巳獨能至如松覆山殿冷不可多得又如鍾聲和白雲歷代未有借使若人加气質減雕飾則髙視三百年外也

張謂代北州老翁答及湖中對酒行並在物情之外但眾人未曾說耳亦何必歷遐逺探古迹然後始爲冥搜薛據爲人骨鯁有气魄其文亦爾自傷不早逹怨憤頗深如寒風吹長林白日原上沒可謂曠代佳句

元次山結詩辭義幽約譬古鍾磬不諧裏耳而有可尋玩【晁公武】

沈千運刋落文言冷然獨寫眞意元次山甚推重之其同調有王季友於逖孟云卿張彪趙微明元融數人而季友云卿尢勝【遁叟】

季友詩愛奇務險逺出常情之外觀畫一篇甚有新意【殷璠】

云卿詩祖述沈千運調气傷苦怨者之流如虎豹不相食哀哉人食人方於七哀路有饑婦人抱子棄艸間則云卿深矣𨿽較之陳沈才能升堂猶未入室然當今古調無出其右者【髙仲武杜甫稱云卿云一飯未嘗畱俗客數篇今見古人詩觀集中哀哉行古挽歌途中寄友諸篇允愜杜句】

唐音癸籖卷五

●欽定四庫全書

唐音癸籖卷六

﹝明﹞胡震亨撰

○評彚二

李白脫屣軒冕釋羈韁鏁自放宇宙間飲酒非嗜其酣樂取其昏以自穢好神仙非慕其輕舉欲耗壯心遣餘年作詩非事其文律取其吟詠以自適【範傳正】

太白恥作鄭衛語其言多似天仙之辭凡所著述每多諷興自風騷之後馳驅屈宋鞭撻楊馬千載獨步惟太白一人【李陽冰】

白性倜儻善賦詩尢工古歌才調逸邁往往興會屬辭古人之善詩者亦不逮【劉全白】

李白才逸气髙其論詩云興寄深微五言不如四言七言又其靡也況使束於聲調俳優哉又稱梁陳以來艷薄斯極沈休文又尙以聲律將復古道非我而誰故其集律詩殊少【孟棨】

李白詩祖風騷宗漢魏下至徐庾楊王亦時用之善掉弄造出奇怪驚動心目忽然撇出妙入無聲其詩家之仙者乎格髙於杜變化不及【陳繹曾】

讀太白詩者要識眞太白處太白天才豪逸語多率然而成者學者於每篇中要識其安身立命處可也【嚴滄浪】

杜子美上薄風騷下該沈宋言奪蘇李气吞曹劉掩顏謝之孤髙雜徐庾之流麗盡得古今之體勢兼人人之所獨專詩人已來未有如子美者【元稹】

唐興詩人承陳隋風流浮靡相矜至宋之問沈佺期等研揣聲音浮切不差而號律詩競相襲沿逮開元間稍裁以雅正然恃華者質反好麗者壯違人得一槪皆自名所長至甫渾涵汪茫千彚萬狀兼古今而有之他人不足甫乃厭餘殘膏剩馥沾丐後人多矣甫又善陳時事律切精深至千言不少衰世稱詩史【宋祁按孟棨本事詩雲杜甫逢祿山之難流離隴蜀畢陳於詩推見至隱殆無遺事當時以爲詩史知詩史之評原出唐人也】

杜子美大篇江河轉怪不測𨿽太白退之天才罕及至五言七言律微有拙處然時時得風雨鬼神之助不在可解若七言宏麗或更入於古野而不爲俚亦惟作者自知𨿽大家數不能評也此筆絕於世久紛紛一花一葉飾姿弄鬢徒亂人意【劉須溪】

杜詩正而能變變而能化化而不失本調不失本調而兼得眾調故絕不可及【元瑞下同】

大槪杜有三難極盛難繼首創難工遘衰難挽漢魏至唐詩家能事都盡杜後起集其大成一也排律近體前人未備伐山導源爲百世師二也開元旣往大歷系興砥柱其間唐以復振三也

盛唐一味秀麗雄渾杜則精粗巨細巧拙新陳險易淺深濃淡肥瘦靡不畢具參其格調實與盛唐大別其能會萃前人在此濫觴後世亦在此且言理近經敍事兼史尢詩家絕覩其集不可不讀亦殊不易讀

近體盛唐至矣充實輝光種種備美所少者曰大曰化耳故能事必老杜而後極杜公諸作眞所謂正中有變大而能化者今其體調之正規模之大人所共知惟變化二端勘核未徹故自宋以來學杜者什九失之不知變主格化主境格易見境難窺變則標奇越險不主故常化則神動天隨從心所欲宋以後諸人競相師襲者皆其變也然化境殊不在此

子美詩妙處在無意而意已至非廣之以國風雅頌深之以離騷九歌安能咀嚼其意味闖入其閫閾後生輩自求之則得之深矣彼喜穿鑿者棄其大旨取其發興於所遇林泉人物艸朩魚虫以爲物物皆有所托如世間商度隱語者則子美之詩委地矣【黃山谷胡元瑞云唐人賦興多而比少惟杜則比時時有之然杜所以勝諸家殊不在此後人穿鑿附會動發笑端】

杜少陵平生之詩千四百五篇以年譜考之四十獻賦之前傳者少矣詩信非老不工也【李卓吾】

人多說杜子美夔州詩好此不可曉夔州卻說得鄭重煩絮不如他中前有一節詩好今人只見魯直說好便都說好如矮人看場耳【朱晦庵】

凡詩初年多骨格未成晚年則意態橫放故惟中歲工力並到神情俱茂興象諧合之際可嘉賞如老杜之入蜀篇篇合作語語當行初學所當法也夔峽以後過於奔放視其中年精華雄傑如出二手蓋或視之太易或求之太深或情隨事遷或力因年減𨿽大家不免世反以是爲工者非余所敢知也【元瑞下同】

元微之以杜之鋪陳終始排比故實大或千言小猶數百爲非李所及白樂天亦雲杜詩貫穿古今靦覼格律盡善盡美過於李二公蓋專以排律及五言大篇定李杜優劣不知杜句律之髙自在才具兼該筆力變化亦不專在排比鋪陳貫穿靦覼也深於杜者要自得之【元遺山有詩云排比鋪張特一途藩籬如此亦區區少陵自有連城璧爭柰微之識碔砆此論所自出也】

長篇最難晉魏以前詩無過十韻者蓋嘗使人以意逆志初不以序事傾盡爲工至老杜述懷北徵諸篇窮極筆力如太史公紀傳此固古今絕唱然八哀八篇本非集中髙作世多尊稱之不敢議此乃揣骨聽聲耳其病蓋傷於多也其中累句須痛刋去方盡善然此語不可爲不知者言之【葉石林按杜八哀源出顏延年五君詠顏篇止四韻張說效顏詠五君亦止五韻以促節寄哀思語不及長也試並閱利鈍自見】

鄭善夫有批點杜詩其指摘疵颣不遺餘力然實子美之知巳餘子議論𨿽多直觀場之見耳嘗記其數則一云詩之妙處不必說到盡不必寫到眞而其欲說欲寫者自宛然可想𨿽可想而又不可道斯得風人之義杜公往往要到眞處盡處所以失之一雲長篇沈著頓挫指事陳情有根節骨格此杜老獨擅之能唐人皆出其下然詩正不以此爲貴但可以爲難而已宋人學之往往以文爲詩雅道大壞由杜老啟之也一雲杜陵只欲脫去唐人工麗之體而獨占髙古蓋意在自成一家不肯隨場作劇也然詩終以興致爲宗而气格反爲病善夫之詩本出子美而其持論如此正子瞻所謂知其所長而又知其敝者也【焦氏筆乘】

李杜二公正不當優劣太白有一二妙處子美不能道子美有一二妙處太白不能作子美不能爲太白之飄逸太白不能爲子美之沈鬱太白夢遊天姥吟逺離別等子美不能道子美北徵等篇太白不能作少陵詩法如孫吳太白詩法如李廣李杜二人如金翅擘海香象渡河下視郊島輩直虫吟艸間耳【嚴滄浪】

楊誠齋論李杜謂無待者神於詩有待而未嘗有待者聖於詩餘謂比之於文太白則史記少陵則漢書也【楊用修】

李杜光焰千古人人知之滄浪並極推尊而不能致辧元微之獨重子美宋人以爲談柄近時楊用修爲李左袒輕俊之士往往傅耳要其所得俱影響之間五言古選體及七言歌行太白以气爲主以自然爲宗以俊逸髙暢爲貴子美以意爲主以獨造爲宗以奇拔沈雄爲貴其歌行之妙詠之使人飄揚欲仙者太白也使人慷慨激烈歔欷欲絕者子美也選體太白多露語率語子美多穉語累語置之陶謝間便覺面目有異乃欲使之奪曹氏父子位耶五言律七言歌行子美神矣七言律聖矣五七言絕太白神矣七言歌行聖矣五言次之太白之七言律子美之七言絕皆變體間爲之可耳不足多法也【弇州下同】

十首以前少陵較難入百首以後靑蓮較易厭揚之則髙華抑之則沈實有色有聲有气有骨有味有態濃淡深淺奇正開闔各極其則吾不能不服膺少陵

唐人才超一代者李也體兼一代者杜也李如星懸日揭照耀太虛杜若地負海涵包羅萬彚李惟超出一代故髙華莫並色相難求杜惟兼總一代故利鈍雜陳巨細兼畜【元瑞下同】

李杜二家其才本無優劣但工部體裁明宻有法可尋靑蓮興會標舉非學可至又唐人特長近體靑蓮缺焉故詩流習杜者眾也

太白筆力變化極於歌行少陵筆力變化極於近體李變化在調與詞杜變化在意與格然歌行無常矱易於錯綜近體有定規難於伸縮調詞超逸驟如駭耳索之易窮意格精深始若無奇繹之難盡此其稍不同者也偏精獨詣名家也具範兼鎔大家也然又當視其才具短長格調髙下規模宏隘閫域淺深有眾體皆工而不免爲名家者右丞嘉州是也有律絕微減而不失爲大家者少陵太白是也淸新秀逸衝逺和平流麗精工莊嚴奇峭名家所擅大家之所兼浩瀚汪洋錯綜變幻渾雄豪宕閡廓沈深大家所長名家之所短【元瑞】

唐音癸籖卷六

●欽定四庫全書

唐音癸籖卷七

﹝明﹞胡震亨撰

○評彚三

韋蘇州【應物】五言詩髙雅閒淡自成一家體今之秉筆者誰能及之【白樂天】

蘇州詩無一字造作直是自在气象近道其髙於王維孟浩然諸人者以無聲色臭味也【朱晦庵】

韋應物居官自愧閔閔有卹人之心其詩如深山采藥飲泉坐石日晏忘歸孟浩然如訪梅問柳徧入幽寺二人意趣相似然入處不同韋詩潤者如石孟詩如雪𨿽淡無彩色不免有輕盈之意【劉須溪余評互見柳子厚下】

顧況逸歌長句往往駿發踔厲出意外驚人語爲快【皇甫湜】

秦隱君【系】气過其文遂乏華秀然亦可謂跨俗之致【徐獻忠】

劉長卿最得騷人之興專主情景【吟譜】

長卿自稱五言長城詩體𨿽不新奇甚能煉飾大抵十首巳上語意稍同落句尢甚思鈍才窄也其得罪風霜苦全生天地仁可謂傷而不怨足以發揮風雅【髙仲武】

長卿詩細淡而不顯煥當緩緩味之不可造次一觀而巳【方回】

錢員外起體格新奇理致淸贍芟削浮游迥立莫羣如鳥道掛疎雨人家殘夕陽又牛羊上山小煙火隔林疎又長樂鍾聲花外盡龍池柳色雨中深皆特出意表標雅古今又窮達戀明主畊桑亦近郊則禮義克全忠孝兼著足可弘長名流爲後楷式【髙仲武下同】

郞員外【士元】與錢起齊名自丞相以下出使作牧二公無詩祖餞時論鄙之體調大抵欲同就中郞公稍更閒雅如荒城背流水逺雁入寒云去鳥不知倦逺帆生暮愁又蕭條夜靜邊風吹獨倚營門向秋月可以齊衡古人掩映時輩

士元諸詩殊洗煉有味𨿽自濃景別有淡意【劉辰翁】

李袁州【嘉佑】中興髙流與錢郎別爲一體往往涉於齊梁綺靡婉麗蓋吳均何遜之敵如野渡花爭發春塘水亂流朝霞晴作雨濕气晚生寒文章之冠冕也

劉結體不如錢厚寫韻自婉錢選言似遜劉宻樹骨故超郞藻變非富具有錢之遒上李筆勢欲酣終乏劉之沈深當時四子齊名吾謂斥李令粵佗自帝存郞附蕞蜀三都可乎【遁叟下同】

二包藝苑連枝何七字余有片藻佶五排槪多完什

皇甫補闕冉巧於文字發調新奇逺出情外巫山詩終篇奇麗獨獲驪珠侍禦【曾】體制淸潔華不勝文【髙仲武】

大歷十才子並工五言詩盧郎中【綸】辭情捷麗所作尢工【舊史】

盧詩開朗不作舉止陡發驚彩煥爾觸目篇章亦富埒錢劉以古體未遒屈居二氏亞等【遁叟下同】

李司馬【端】任胸多疎七字俊語亮節開口欲佳故當以捷成表長

韓員外【翃】詩匠意近於史興致繁富一篇一詠朝士珍之如星河秋一鴈砧杵夜千家又客衣筒布潤山舎荔枝繁又疎簾看雪捲深戶映花關方之前代芙蓉出水未足爲多【髙仲武】

君平髙華之句幾奪右丞之席無柰其使事堆垜堪憎見珍朝士以此見侮後進亦以此【遁叟下同】

司空虞部【曙】婉雅閒淡語近性情抗衡長文不足平視茂政兄弟有餘

耿拾遺【緯】詩舉體欲眞家貧僮僕慢官罷友朋疎淺言偏深世情上第五相公八韻宛致可憫時訝其不當作何也

崔拾遺【峒】文彩炳然意思大雅如淸磬度山翠閒雲來竹房又流水聲中視公事寒山影裏見人家斯亦披沙煉金往往見寶【髙仲武】

李君虞【益】生長西涼負才尙气流落戎旃坎壈世故所作從軍詩悲壯宛轉樂人譜入聲歌至今誦之令人淒斷【遁叟】

張繼詩體淸迥有道者風如女停襄邑杼農廢汶陽畊可謂事理雙切又火燎原猶熱風揺海未平比興深矣【髙仲武】

世謂五言道喪齊梁以建安不用事齊梁用事也此可言體變不可言道喪大歷中詞人劉長卿李嘉佑兩皇甫等竊占靑山白雲春風芳艸以爲已有吾知詩道初喪正在於此末年諸公攺轍蓋知前非也【皎然】

詳大歷諸家風尙大抵厭薄開天舊藻矯入省淨一塗自劉郞皇甫以及司空崔耿一時數賢竅籟卽殊於喁非逺命旨貴沈宛有含寫致取淡冷自送玄水一歃羣醲覆杯是其調之同而工於浣濯自艱於振舉風漧衰邊幅狹端詣五言擅場餞送外此無他大篇偉什巋望集中則其所短爾【遁叟】

鄭常省靜婉靡𨿽未洪深如儒衣荷葉老野飯藥苗肥翩翩然有士气【髙仲武】

嚴維詩時出俊語如柳塘春水慢花塢夕陽遲野燒明山郭寒更出縣樓皆可誦傷馬長篇綜組尢宻【劉貢父摘柳字尙屬牽補評尢精徐獻忠下同】

於鵠習隱多髙人之意故其詩能有景象山中訪道諸大篇泠泠獨逺不疑世外人作

朱灣詩體幽逺興致涵深於詠物尢工如受气何曾異開花獨自遲所謂哀而不傷國風之深者也【髙仲武下同】

戴叔倫骨气稍輕故詩亦少然廨宇經山火公田沒海潮亦指事造形之工者

章八元學詩於嚴維如雪晴山脊見沙淺浪痕交得山水狀貌

武相【元衡】宦逹後工詩𨿽致理未綿時復露鮮華之度【遁叟】

權文公【徳輿】詩有絕似盛唐者或有似韋蘇州處劉隨州處者【嚴滄浪】

貞元後近體旣繁古聲漸杳權相詩先气格而後詞藻然風候旣至藻亦自丰其在開元名手亦堂奧之間【徐獻忠】

韓公【愈】茹古涵今無有端涯及其酣放豪曲快字淩紙怪發鯨鏗春麗驚耀天下【皇甫湜】韓吏部歌詩驅駕气勢若掀雷掣電抉於天地之垠【司空圖】

昌黎博大而文其詩橫騖別驅嶄絕崛彊汪洋大肆而莫能止秋懷數首及暮行河堤上等篇風骨頗逮建安但新聲不類蓋正中之變也【髙棅】

韓公挺負詩力所少韻致出處旣掉運不靈更以儲才獨富故犯惡韻鬭奇不加揀擇遂致叢雜難觀得妙筆汰用瓌珤自出第以爲類押韻之文者過【遁叟王荊公云吟詩各有所得淸水出芙蓉天然去雕飾此李白所得也或看翡翠蘭苕上未掣鯨鯢碧海中此杜甫所得也橫空盤硬語妥帖力排奡此韓愈所得也胡應麟云太白有大家之才而局量稍淺故騰踔飛揚之意勝沈深典厚之風微昌黎有大家之具而神韻全乖故紛拏叫噪之途開蘊籍陶鎔之義缺杜陵氏差得之】

孟郊詩思苦奇澀有理致【本傳】郊詩劌目鉥心神施鬼設間見層出【韓公志文】東野五言琢削不暇苦吟而成觀【隱居詩話】

孟郊詩憔悴枯槁其气局促不伸詩道本正大郊自爲之艱阻耳又曰髙岑之詩悲壯讀之使人感慨孟郊之詩刻苦讀之使人不歡【嚴滄浪按韓公甚重郊詩評者亦盡以爲韓不及郊獨蘇長公有詩論郊云未足當韓豪後元遺山詩亦云東野悲鳴死不休髙天厚地一詩囚江山萬古潮陽筆合臥元龍百尺樓詳二公之指蓋亦論其大局歟不可不知】

大歷以還樂府不作獨張籍王建二家體制相近稍復古意或舊曲新聲或新題古義詞旨通暢悲歡窮泰慨然有古歌謠之遺亦唐世流風之變而不失其正者【髙棅】

張籍祖國風宗漢樂府思難辭易王建似張籍古少今多【陳繹曾】

文章窮於用古矯而用俗如史漢後六朝史之入方言俗語是也籍建詩之用俗亦然王荊公題籍集云看是尋常最奇崛成如容易卻艱辛凡俗言俗事入詩較用古更難知兩家詩體大費鑄合在【遁叟】

賈浪仙【島】產寒苦地立心亦苦如不欲以才力气勢掩奪情性特於事物理態毫忽體認深者寂入峻者迥出不但人口數聯於劫灰上冷然獨存尋咀余篇芊蔥佳气瘦隱秀脈其妙一一徐露無可厭斁【方秋崖】

浪仙誠有警句觀其全篇意思殊餒大抵附於寒澀方可致才亦爲體之不備也【司空圖】

李賀辭尙奇詭所得皆驚邁絕去翰墨畦徑【本傳】

賀詩祖騷宗謝反萬物而覆取之【吟譜】

長吉天才奇曠又深於南北朝樂府古詞得其怨郁博艷之趣故能鏤剔異藻成此變聲使幽蘭未萎竟其大業自鏟詭蕪歸於大雅亦安能定其所詣【徐獻忠】

李長吉師心故爾作怪多有出人意表者然奇過則凡老過則穉此君所謂不可無一不可有二【弇州】太白仙才長吉鬼才【宋景文】長吉險怪𨿽兒語自得然太白亦濫觴一二【胡元瑞】賀以哀激之思作晦僻之調喜用鬼字泣字死字血字幽冷溪刻法當得夭【王思任】

元輕白俗郊寒島瘦【東坡】

李賀鬼仙郊島寒衲盧仝鄕老【元瑞按自張文昌郊島長吉以至盧仝劉義並一時遊韓公門長聲價公首推郊詩與籍遊燕無間島賀亦指誘勤奬若仝與義苐以好奇姑收之爾非眞許可若籍輩也宋人取仝詩與長吉同評謂天地間欠此體不得亦失其倫矣】

柳宗元詩與王摩詰韋應物相上下頗有陶家風气【陳氏直齋】

子厚詩雄深簡淡迥拔流俗至味自髙直揖陶謝然似入武庫但覺森嚴【西溪詩話】

柳子厚詩世與韋應物並稱然子厚之工致乃不若蘇州之蕭散自然【劉履】

韋左司平淡和雅爲元和之冠然欲令之配陶淩謝宋人豈知詩者柳州則刻削𨿽工去之逺矣近體尢卑凡不稱【弇州】

古詩軌轍殊多大要不過二格其一以和平渾厚悲愴婉麗爲宗其一以髙閒曠逸淸逺玄妙爲宗髙閒一宗在古則陶在唐則王孟常儲韋柳諸家但其格本一偏體靡兼備宜短章不宜巨什宜古選不宜歌行宜五言律不宜七言律曆考各集靡不然者中惟右丞才髙時能旁及至於本調反劣諸子余𨿽深造自得然皆守端長而闕全詣將無才之所趨力故難彊耶【元瑞】

楊巨源在元和間不爲新語體律務實功夫爲深【趙璘】

劉言史歌詩美麗恢贍世以比之李賀【皮襲美】

張眾父婉媚綺錯巧用文字時得諷興之要【髙仲武下同】

於侍禦【良史】詩淸雅工於形似如風兼殘雪起河帶斷冰流吟之未終皎然在目

李希仲詩輕靡華勝於實此所謂才力不足務爲淸逸然前軍飛鳥落格鬭塵沙昏亦出塞實錄

白居易諷諭詩長於激閒適詩長於遣感傷詩長於切律詩百言而上長於贍古詩百言而下長於情【集序】

樂天善長篇但格制不髙局於淺切又不能變風操故讀而易厭【東坡子由嘗舉大雅綿之八九章事文不相屬而脈絡自一者最得爲文髙致樂天拙於紀事寸步不遺猶恐失之由不得詩人遺法附離不以鑿枘也此正大蘇不能變風操之意】

樂天用語流便使事平妥固其所長少年角靡逞博意在警策痛快晚更作知足語千篇一律輕看最能易人心手【弇州】

元稹少有才名與白居易友善爲詩善狀詠風態物色當時稱元白兩人所作號爲元白體【本傳】

白詩祖樂府務欲爲風俗之用元與白同志白意古詞俗元詞古意俗【陳繹曾按樂府古與俗正可無論患在易曉易盡失風人微婉義耳白嘗規元樂府詩意太切理欲稍刪其繁而晦其義亦自知詩病槪然故云】

元白詩纖艷不逞流於民間疏於屏壁子父女母交口教授淫言媟語冬寒夏熱入人肌骨不可除去非莊人雅士多爲其破壞【杜牧引李戡語按此似指兩家所作艷辭而言】

劉禹錫詩以意爲主有气骨【吟譜】

夢得詩雄渾老蒼尢多感慨之句【劉后村】

禹錫有詩豪之目其詩气該今古詞總華實運用似無甚過人卻都愜人意語語可歌眞才情之最豪者司空圖嘗言禹錫及楊巨源詩各有勝會兩人格律精切欲同然劉得之易楊卻得之難入處迥異爾【遁叟】

竇氏五昆皆能詩友封鞏尢長絕句爲元白所稱【集序】

羊士諤風格不落卑調然例之能品亦蕭然微爾【徐獻忠】

李涉爲人傾斜無大異井欄君子諸絕間有可觀古風槪多疎莽嚴滄浪深取之不知何解【遁叟下同】

李公垂紳追昔遊詩大是宦夢難醒然其攬筆寫興曲備一生窮泰之感亦令披捲者代爲憮然

陸暢貴主催妝句捷成得譽觀他絕兼亦興豪

李存博【約】貴公子亦豪亦恬𨿽篇什無多疎野可賞

費徵君【冠卿】髙隱九華有長律爲玆山寫狀碎金堪摘余可無譏

施肩吾學道西山自詫羣眞之一而章句尙艷碩乏韻致未稔何以禦風

沈亞之意尙新奇風骨未就以當時有學其體者故論之

殷堯藩詩有葩艷微嫌肉丰鸛鵲樓一律獨茂碩而婉不愧初盛遺則

姚祕監【合】詩洗濯旣淨挺拔欲髙得趣於浪仙之僻而運以爽亮取材於籍建之淺而媚以蒨芬殆兼同時數子巧撮其長者但體似尖小味亦微醨故品局中駟爾

張承吉【祜】五言律詩善題目佳境不可刋置他處當時以樂府得名未是定論

周賀沈鬱有骨力寫像痛切音旨融變【徐獻忠】

李歙州【敬方】才力周備興比之間獨與前輩相近【顧陶】

朱慶余學詩於張籍具體而微旅鴈捉孤島長天下四維猛句亦水部所少【遁叟下同】

章孝標殊有蒨飾七字尢爽朗云領浮名去鍾撞大夢醒何其偉也

顧尉【非熊】生自桑環隱襲茅岫近體俊婉可諷堊削功似多於眞逸翁補竈釡所乏矣

李武寧廓宰相子才藻翩翩少年行字字取新冶遊趣事碎小畢備老人讀之亦狂

唐音癸籖卷七

●欽定四庫全書

唐音癸簽卷八

﹝明﹞胡震亨撰

○評彚四

杜牧詩主才气俊思活【吟譜】

杜紫微才髙俊邁不羈其詩有气槪非晚唐人所能及【陳氏書錄】

牧之詩含思悲淒流情感慨抑揚頓挫之節尢其所長以時風委靡獨持抝峭𨿽云矯其流獘然持情亦巧矣【徐獻忠】

李義山【商隠】博學彊記儷偶繁縟長於律詩尢精詠史之作後人號爲西昆體【本傳】

義山詩用事深僻以其所長成所短然合處信有過人【古今詩話】

義山詩精索羣材包蘊密致味酌之而愈出【楊大年】

世人但稱義山巧麗俗學祗見其皮膚耳髙情逺意皆不識也【楊用修】

溫飛卿【庭筠】與義山齊名詩體麗密槪同筆徑較獨酣捷七言樂府似學長吉第局脈緊慢稍殊彼愁思之言促此淫思之言縱也【遁叟下同】

段成式詩與溫李同號三十六體思龎而貌瘠故厥聲不揚

許郢州【渾】詩覺煙雲風鳥之思揉弄亦已盡態【徐獻忠】

世謂許渾詩不如不做言其無才藻鄙其無敎化也【孫光憲】渾詩工有餘而味不足如人形有餘而韻不足詩豈專在對偶聲病而已【方回】渾句聨多重用其詩似才得一句便拏捉一句爲聨者所以無自然眞味【又】

杜牧許渾同時然各爲體牧於律中常寓少抝峭以矯時獘渾詩圓穏律切麗密或過杜牧而抑揚頓挫不及也【劉后村】

俊爽若牧之藻綺若庭筠精深若義山整密若丁卯皆晚唐錚錚者其才則許不如李李不如溫溫不如杜今人於唐專論格不論才於近則專論才不論格皆中無定見而任耳之過也【元瑞】

趙渭南【嘏】才筆欲橫故五字卽窘而七字能拓蘸毫濃揭響滿爲穏於牧之厚於用晦若加以淸英砭其肥癡取冠晚調不難矣爲惜倚樓只句摘賞掩其平生【遁叟下同】

李文山【羣玉】有才健之目而筆才實拙通捲難覓全瑜

雍簡州【陶】矜負好句爲客所窺此公工於造聨柰孱於送結落晚調不振

諭鳬五言閒逺朗秀選句功深自稱無羅綺鉛粉殆亦實語

方幹詩煉句字字無失固應有髙堅峻拔之目但嫌其微帶經籍气村貌稜稜爾

姚居云【鵠】吟筆見甄李贊皇如入河殘日鵰西盡又雪壇當醮月孤明淸拔不可多得

劉威弱調多悲酒無通夜力事滿五更心尢入情

馬虞臣【戴】猿啼洞庭樹人在朩蘭舟風致自絕然未如空流注大荒爲气象七言東谷笑言西谷應下方雲雨上方晴𨿽得法於右丞各自擅勝但骨力槪孱不堪通檢爾

項子遷【斯】與朱可久並見賞張水部淸調頗同而朱猶含重項卽駛輕中晚分派以此

劉得仁詩思深合處盡可味柰筆笨難掉何天子甥爲一名終日哀吟何自苦

韓成邽【琮】詠物七字著色巧襯是當行手有同姓喜者與同調皆可誦

崔侍禦【玨】與李義山善嶽麓長歌鴛鴦近體分有義山余艷豈亦三十六體之一耶

李楚望【郢】調亦澑亮不甚弱錢塘西齋一篇置之盧綸李端集中難別涇渭

劉滄詩長於懷古悲而不壯語帶秋意衰世之音也歟凡七言律作抝峭語者皆有所不足也杜牧之非抝峭不足振其骨劉蘊靈非抝峭不足宕其致材愈降愈借以蓋其短豈惟二子卽少陵之抝體亦盛唐之變風大家之降格而非其正也

李建州【頻】詩松活似姚監其不全似者意思少更率於選琢也然亦可謂才倩矣

於鄴詩小小有致擬項斯馬戴未足方儲嗣宗司馬札有餘

晚季以五言古詩鳴者曹鄴劉駕聶夷中於濆邵謁蘇拯數家其源似並出孟東野洗剝到極淨極眞不覺成此一體初看殊難入細玩亦各有意在就中鄴才穎較勝夷中語尢關敎化駕濆謁三子亦多有愜心句堪擊節惟拯平平爲似學究耳李於鱗云唐無古詩而有其古詩爲初盛言則過以施此數子恰可

薛許昌【能】末季名手其詩借異色爲景寄別興寫情盡廢前規另辟我境而排裊之筆浩蕩之襟復足沛赴之不病雕弱晚調自浪仙一變僻異聲色猶存此則洗剝過淨鄰乎孤孑再進則離斯空界便入魔天措手又難矣【山谷嘗言少時曽誦薛能詩云靑春背我堂堂去白髮欺人故故生孫莘老問曰此何人詩對曰老杜莘老雲杜詩不如此後山谷語傅師云庭堅因莘老之言遂曉老杜詩髙雅大體】

薛陶臣【逢】殊有寫才不虛俊拔之目長歌似學白氏𨿽以此得名未如七律多警

張喬咸通騎驢之客吟價頗髙如聽琴之幽淡送許棠之警聳亦集中翹英

許文化【棠】致語楚楚洞庭一律時人多取以題扇四顧疑無地中流忽有山視老杜乾坤日夜浮愈切愈小

李昌符存藻不多四座列吾友滿園花照衣善寫賞席樂興語不在飾樹盡禽棲艸冰堅路在河𨿽未目塞垣者亦頷之

曹堯賓【唐】詩能用多句調頗充偉爲復類其儀質邪

李山甫求名不遂滿腔怨毒語不忌俚如麻衣盡舉一雙手桂樹只生三十枝旣知成事槪難何必佐奮雞泊憯刃

羅鄴名場無成無一題不以寄怨買栽池館恐無地看到子孫能幾家人以爲牡丹警句也那知從忮求本懷中發出來

崔塗漸與骨肉逺轉於僮僕親人謂不及王維孤客親僮僕固然然王語𨿽極簡切入選尙未崔語𨿽覺支離近體差可要在自得之【弇州】

秦韜玉調似李山甫詠手押髯字詩尢矯癡可喜【遁叟下同】

周朴從苦思中得猛句陡目欲驚其不合者亦多可憎是貫休一流詩

皮襲美【日休】未第前詩尙朴澀無采第後遊松陵如太湖諸篇才筆開橫富有奇艷句矣律體刻畫堆垜諷之無音病在下筆時先詞後情無風骨爲之幹也

陸魯望【龜蒙】江湖自放詩興宜饒而墨彩反復黯鈍者當繇多學爲累苦欲以賦料入詩耳陶潛詩胸中若不著一字者弘景識字多吮毫彌拙矣參三隠君得失可證林下吟功

鄭都官【谷】詩非不尖鮮無柰骨體太孱以其近人宋初家戶習之

谷有詩無僧字格還卑之句故其詩入僧字者甚多昔人嘗以爲譏然大歷巳後諸公借阿師作吟料久矣

吳子華【融】詩亦太松淺與鄭都官同一衰體未易置優劣

唐彥謙詩律學溫李下疾不成雙點淚斷多難到九回腸何減春蠶蠟燭情藻耶又盆稻篇亦詠物之俊者

唐山人【球】一生苦吟詩思遊歷不出二百里【孫光憲】

李洞瓣香浪仙執而不弘捧心過甚空圓蕭散之气不復少有豈非不善學下惠者耶【方秋崖】

才江𨿽學賈島要爲自具生面所恨刻求新異艱僻良苦耳終南一篇句與韻鬭險中葉來長律僅覯恐閬翁亦未辦也【遁叟】

裴說詩以苦吟難得爲工時出意外句聳人觀寄邊衣長歌亦綿宛中情不嫌格下

王貞白禦溝一律吟家喜談其事亦繇微含比興故佳詠葦排句輕趣可追姚監余槪少快心

司空表聖自評其集撐霆裂月劼作者之肝脾誇負不淺此公气體不類衰末但篇法未甚諳每每意不貫浹如鑪金欠火未融【坡公云表聖緑樹連村暗黃花入麥稀此句最善又云棊聲花院靜幡影石壇髙吾嘗遊五老峯入白鶴院松陰滿庭不見一人惟聞碁聲然後知此句之工但恨其寒儉有僧態】

韓致堯【偓】冶遊情篇艷奪溫李自是少年時筆翰林及南竄後頓趨淺率矣

表聖綸閣舊臣詭隠瞻烏之日致堯閩南逋客完節攺玉之秋讀其詩當知其意中別有一事在此等吟人未論工拙要爲無負昭陵

曹祕書【松】致語似項斯壯言間似李洞五字如白浪吹亡國秋霜洗太虛盤蹙陵陽壯孤標建業瞻七字如吸回日月過千頃鋪盡星河剩一重城頭早角吹霜盡郭裏殘潮蕩月回點綴末運賴此名場一叟

五代十國詩家最著者多有唐遺士韋正已【莊】體近雅正惜出之太易義乏閎深杜彥之【荀鶴】俚淺以衰調寫衰代事情亦自眞切黃文江【滔】力孱韻淸娓娓如與人對語羅昭諫【隱】酣情飽墨出之幾不可了未少佳篇柰爲浮渲所掩然論筆材自在僞國諸吟流上余卽不乏片藻付之自鄶【西淸詩話云人才髙下各有分限少陵太白當險阻艱難流離困躓傑然出語自髙至羅隱諸人向用偏伯之國誇雕逞奇𨿽欲髙而意未嘗不卑譬之秦武陽气蓋全燕見秦王則戰掉失色淮南王𨿽爲神仙謁帝猶輕其舉止此豈由素習哉天稟自然不可彊力至也】

釋靈一詩刻意精妙有泉湧階前地云生戶外峯之句【髙仲武】

靈徹詩如經來白馬寺僧到赤烏年入作者閫域【集序】

皎然杼山集淸機逸響閒澹自如讀之覺別有異味在咀嚼之表當繇雅慕曲江取則不逺爾【集中讀曲江集詩可證○遁叟下同】

無可詩與兄島同調亦時出雄句咄咄火攻

廣宣應制諸篇气色髙華允哉紫衣名衲

尙顏詩不入聲相直以淸寂境構成當時人嘆其功妙旨深非誣也

齊己詩淸潤平淡亦復髙逺冷峭一經都官點化白蓮一集駕出雲臺之上可謂智過其師

貫休詩奇思奇句一似從天墜得無柰發村忽作惡罵令人不堪受

釋子以詩聞世者多出江南靈一導其源護國襲之淸江揚其波法振沿之風習漸盛背篋笥懷筆牘挾海溯江獨行山林間翛翛然模狀物態搜伺隱隙淒愴超忽遊其心以求勝語若有程督之者嗜吟憨態幾奪禪誦嗣後轉噉膻名競營供奉集講內殿獻頌壽辰如廣宣棲白子蘭可止之流棲止京國交結重臣品格斯非詩敎何取諸衲大歷間獨吳興晝公能備眾體綴六義淸英首冠方外文宣之代可公以雅正接緒五代之交已公以淸贍繼響篇什並多而益善余則一聨一什非無可觀槪如麼弦孤韻瞥入人耳非大音之樂不能縷隲云羽流惟吳筠杜光庭詩較多筠嘗與李白遊史遂云詩亦與白相甲乙殊謬光庭格下尢無足稱

宮媛前有上官昭容後有宋若華姊妹五人昭容儀之孫若華之問裔孫詩固有種耶其它閨秀楊盈川侄女臨鏡曉妝詩齊梁遺則吉中孚妻張氏拜月七言古籍建新調尢彤管之錚錚者

李冶魚玄機薛濤女徳正同李逺水浮仙棹寒星伴使車及聽琴一歌並大歷正音薛工絕句無雌聲自壽者相魚最淫蕩詩體亦靡弱其集附見有威光裒三粲句尢姱麗勝魚惜姓裏不著

又按張說論上官昭容雲中宗景龍之際辟修文之館搜英獵俊豫遊宮觀行幸河山雅頌之盛與三代同風豈惟聖後之好文抑亦奧主之協贊然則漢代楚聲得自房中女蘿唐年近律成諸彩樓雌秤事儻有同功難忘始者歟

唐音癸籖卷八

●欽定四庫全書

唐音癸簽卷九

﹝明﹞胡震亨撰

○評彚五

柳州之平淮西最章句之合調昌黎之元和聖徳亦長篇之偉觀一代四言有此未覺風雅墜緒【遁叟】

古詩浩繁作者至眾𨿽風格體裁人以代異支流原委譜系具存炎劉之制逺紹國風曹魏之聲近沿枚李陳思而下諸體畢備門戶漸開阮籍左思尙存其質陸機潘嶽首播其華靈運之詞淵源潘陸明逺之步馳驟太衝有唐一代拾遺艸創實阮前蹤太白縱橫亦鮑近矱少陵才具無施不可而憲章漢魏融冶六朝洵風雅之大宗藝林之正朔已其它諸家亦槪多合作截長絜短上方魏晉不足下視齊梁有餘猥云唐無五言未是定論【元瑞下同】

唐初五言古殊少佳者王楊沈宋集中一二僅存皆非合作無論漢魏逺卻齊梁此時古意垂燼而律體驟開諸子當彊弩之末鼎革之初故自不得超也

唐初承襲梁隋陳子昂獨開古雅之源張子壽首創淸澹之派盛唐繼起孟浩然王維儲光羲常建韋應物本曲江之淸澹而益以風神者也髙適岑參王昌齡李頎孟云卿本子昂之古雅而加以气骨者也

常侍五言古深婉有致而格調音節時有參差嘉州淸新奇逸大是俊才質力造詣皆出髙上然髙黯淡之內古意尢存岑英發之中唐體大著

仲黙云右丞他詩甚長獨古作不逮讀其集大篇句語俊拔殊乏完章小言結構淸新所少風骨孟五言秀雅不及王而閒澹頗自成局

孟詩澹而不幽時雜流麗閒而匪逺頗覺輕揚可取者一味自然常建淸晨入古寺松際露微月幽矣王維淸川帶長薄中歲頗好道逺矣

古詩自有音節陸謝體極排偶然音節與唐律迥不同

唐人李杜外惟嘉州最合襄陽常侍𨿽意調髙逺至音節時入近體矣

儲光羲閒婉眞至農家者流往往出王孟上常建語極幽玄讀之使人泠然如出塵表然過此則鬼語矣韋左司大是六朝餘韻宋人目爲流麗者得之儀曹淸峭有餘閒婉全乏自是唐人古體大蘇謂勝韋非也

五言至元和後幾絕響矣破瞑別續幽燈吾愛東野傾家快鬭碎寶吾並存昌黎餘子無庸齒已

樂府則太白擅奇古今少陵嗣迹風雅蜀道難逺別離等篇出鬼入神惝怳莫測石壕吏新婚別哀王孫等作述情陳事懇惻如見張籍王建卑淺相矜長吉庭筠怪麗不典所謂差之釐毫謬於千里【元瑞】

太白於樂府最深古題無一弗擬或用其本意或翻案另出新意合而若離離而實合曲盡擬古之妙嘗謂讀太白樂府者有三難不先明古題辭義源委不知奪換所自不參按白身世遘遇之槪不知其因事傅題借題遁叟抒情之本指不讀盡古人書精熟離騷選賦及歷代諸家詩集無繇得其所伐之材與巧鑄靈運之作略今人第謂太白天才不知其畱意樂府自有如許功力在非艸艸任筆性懸合者不可不爲拈出【遁叟下同】

擬古樂府至太白幾無憾以爲樂府第一手矣誰知又有杜少陵出來嫌模擬古題爲贅剩別制新題詠見事以合風人刺美時政之義盡跳出前人圈子另換一番鉗錘覺在古題中翻弄者仍落古人窠臼未爲好手盡道胡須赤又有赤須胡兩公之謂矣

籍建長吉之不能追李杜固也但在少陵後仍詠見事諷刺則詩爲謗訕時政之具矣此白氏諷諫愈多愈不足珍也所以張文昌只得就世俗俚淺事做題目不敢及其它仲初亦然【文昌樂府只傷歌行詠京兆楊憑者是時事建集並無】至長吉又總不及時事仍詠古題稍易本題字就新【如長歌行攺爲浩歌公無渡河攺爲公無出門之類】及將古人事創爲新題便覺煥然有異【如秦王飲酒金銅仙人辭漢歌之類】遞相救不得不然英雄各自有見也

燕歌初起魏文實祖栢梁體白薴詞因之皆平韻也至梁元帝燕趙佳人本自多遼東少婦學春歌黃龍戍北花如錦玄兔城頭月似蛾音調始協蕭子顯王子淵制作浸繁但通章尙用平韻轉聲七字成句故讀之尢未大暢至王楊諸子歌行韻則平仄互換句則三五錯綜而又加以開合傅以神情宏以風藻七言之體自是大備要惟長篇巨什敍述爲宜用之短歌紆緩寡態於是髙岑王李出而格又一變矣【元瑞下同】

唐七言歌行垂拱四子詞極藻艷然未脫梁陳也張李沈宋稍汰浮華漸趨平實唐體肇矣然而未暢也髙岑王李音節鮮明情致委折濃纎修短得衷合度暢矣然而未大也太白少陵化而大矣能事畢矣降而錢劉神情未逺气骨頓衰元相白傅起而振之敷演有餘步驟不足昌黎而下門戶競開張籍王建之眞澹李賀之幽奇變風猶未失古盧仝之拙朴馬異之庸猥劉義之狂譎旁蹊更傷大雅下至庭筠之流綺繪漸入詩餘貫休之輩俚鄙幾同俗諺古意於焉盡矣

初唐七言古以才藻勝盛唐以風神勝李杜以气槪勝而才藻風神稱之又加以變化靈異故遂爲大家【於鱗嘗評太白七古彊弩之末出長句爲英雄欺人愚謂句之有長短始自三百篇及楚騷漢樂府鐃歌相和等曲白亦用古法有所本也其長句日出入行錯用篇中蜀道難突用篇首何嘗盡出弩末於鱗意在防濫則可若以論白非衷】

歌行太白多近騷王楊多近賦子美多近史

王勃滕王閣衛萬吳宮怨自是初唐短歌婉麗和平極可師法中唐繼作頗多第八句爲章平仄相半軌轍一定毫不可逾殆似歌行律體矣

古詩窘於格調近體束於聲律惟歌行大小短長錯綜闔辟素無定體故極能發人才思李杜之才不盡於古詩而盡於歌行孟襄陽輩才短故歌行無復佳者

五言律體兆自梁陳唐初四子靡縟相矜時或抝澀未堪正始神龍以還卓然成調沈宋蘇李合軌於先王孟髙岑並馳於後新制疊出古體攸分實詞章攺革之大機气運推遷之一會也

子昂野戍荒煙斷深山古朩平城分蒼野外樹斷白雲隈等句平淡閒逺王孟二家之祖審言楚山橫地出漢水接天回飛霜遙渡海殘月迥臨邊等句閎逸渾雄少陵家法宛然宋人掇其牽風紫蔓小語以爲杜所自出陋哉

二張五言律大槪相似於沈宋陳杜景物藻繪中稍加以情致劑以淸空學者間參則無冗雜之嫌有雋永之味然气象便覺少隘骨體便覺稍卑品望之雌職此故耶

孟五言不甚拘偶者自是六朝短古加以聲律便覺神韻超然此其占便宜處英雄欺人要領未易勘也

五言律體極盛於唐要其大端亦有二格陳杜沈宋典麗精工王孟儲韋淸空閒逺此其槪也然右丞贈送諸什往往闌入髙岑鹿門蘇州𨿽自成趣終非大手太白風華逸宕特過諸人而後之學者才匪天仙多流率意惟工部諸作气象巍峩規模宏逺當其神來境詣錯綜幻化不可端倪千古以還一人而巳

飛星過水白落月動沙虛吳均何遜之精思春色浮山外天河宿殿陰庾信徐陵之妙境山河扶繡戶日月近雕梁碧瓦初檐外金莖一气旁髙華秀傑楊盧下風冠冕通南極文章落上臺詔從三殿去碑到百蠻開典重冠裳沈宋退舍耕鑿安時論衣冠與世同在家嘗早起憂國願年丰寓神奇於古澹儲孟莫能爲前片雲天共逺永夜月同孤落日心猶壯秋風病欲蘇含闊大於沈深髙岑瞠乎其後退朝花底散歸院柳邊迷花動朱樓雪城凝碧樹煙王右丞失其穠麗地平江動蜀天闊樹浮秦日月低秦樹榦坤繞漢宮李太白遜其豪雄至岸花飛送客檣燕語畱人則錢劉圓暢之祖兩行秦樹直萬點蜀山尖則元白平易之宗兩邊山朩合終日子規啼盧仝馬異之渾成山寒靑兕叫江晚白鷗饑孟郊李賀之瑰僻凍泉依細石晴雪落長松島可幽微所從出竹齋燒藥竈花嶼讀書牀籍建淺顯所自來雨拋金鎖甲苔臥緑沈槍義山之組織纖新圓荷浮小葉細麥落輕花用晦之推敲密切杜集大成五言律尢可見者

山隨平野闊江入大荒流太白壯語也杜星垂平野闊月湧大江流骨力過之九衢寒霧斂萬井曙鐘多右丞壯語也杜星臨萬戶動月傍九霄多精彩過之气蒸云夢澤波撼嶽陽城浩然壯語也杜吳楚東南坼乾坤日夜浮气象過之弓抱關西月旗翻渭北風嘉州壯語也杜北風隨爽气南斗避文星風神過之讀唐諸家至杜輒令人自失

唐五言多對起沈宋王李冠裳鴻整初學法門然未免繩削之拘要其極至無出老杜如國破山河在城春艸朩深戰哭多新鬼愁吟獨老翁冠冕通南極文章落上臺死去憑誰報歸來始自憐城晚通雲霧亭深到芰荷秋月仍圓夜江村獨老身四更山吐月殘夜水明樓江漢思歸客乾坤一腐儒路出雙林外亭窺萬井中滿目悲生事因人作逺遊之類對偶未常不精而縱橫變幻盡越陳規濃淡淺深動奪天巧百代而下當無復繼

唐音癸籖卷九

●欽定四庫全書

唐音癸簽卷十

﹝明﹞胡震亨撰

○評彚六

自景龍始剏七律諸學士所制大都鋪揚景物宣詡燕遊以富麗競工亡論體變未極聲病亦多未調開元以還喆匠疊興研揣備至於是後調彌純前美益鬯字虛實互用體正抝畢攝七言能事始盡所以遡龍門之派者必求端沈宋窮滄海之觀者還歸大杜陵【遁叟下同】

宮闕星河低拂樹殿庭燈燭上薫天必簡之宏槪也然已有梅花落處疑殘雪柳葉開時任好風之閒婉矣風射蛟冰千片斷气沖魚鑰九關開云卿之穠采也然巳有山出盡如鳴鳳嶺池成不讓飲龍川之澄朗矣初年盡帖宜春勝長命先浮獻壽杯廷碩之莊調也然已有雲山一一看皆美竹樹蕭蕭畫不成之疎野矣至忽排花上游天苑卻坐云邊看帝京之寫景空活當軒半落天河水遶徑全低月樹枝之用事渾融黃鶯未解林間囀紅蘂先從殿裏開之屬對圓貼𨿽椎輪初斲而仍幾巳雕睠此先程允資後躅已

盛唐名家稱王孟髙岑獨七言律祧孟進李頎應稱王李岑髙云

七言律獨取王李而絀老杜者李於鱗也夷王李於岑髙而大家老杜者髙廷禮也尊老杜而謂王不如李者胡元瑞也謂老杜卽不無利鈍終是上國武庫又謂摩詰堪敵老杜他皆莫及者王弇州也意見互殊幾成諍論𨿽然吾終以弇州公之言爲衷

王以髙華勝李以韶令勝李如瓊蕊浥露含質故鮮王如翠嶺冠霞占地特貴王間有失嚴無心內遊衍自如李卽無落調有意中補湊可摘不獨觔兩微懸正復色香亦別【聞梵頷聨之偏枯寄盧司勲通篇之春事璇公山池之一起綦母李回之二結皆李之補湊處也】

岑詞勝意句格壯麗而神韻未揚髙意勝詞情致纒綿而筋骨不逮岑之敗句猶不失盛唐髙之合調時隠逗中唐

王風調正似云卿岑茂采堪追廷碩李存藻不多旣同考功髙裁體欲變亦類左相以盛配初約略不逺惟杜子美無一家不備亦無一家可方爾

杜公七律正以其負力之大寄悰之深能直抒胸臆廣酬事物之變而無礙爲不屑屑色聲香味間取媚人觀耳中間盡有渉於倨誕鄰於憤懟入於俚鄙者要皆偶趂機緒以吐噏精神材料一無揀擇義諦總歸情性令人乍讀覺面貌可疑久咀嘆意味無盡其奪愛王李生異論以此𨿽有異論竟不淆千古定論亦以此

或問杜公律句何者爲人所不能道余曰是詎易悉數哉聊舉一聨二儀淸濁還髙下三伏炎蒸定有無登樓者試擬來看

少陵七律與諸家異者有五篇制多一也一題數首不盡二也好作抝體三也詩料無所不入四也好自標榜卽以詩入詩五也此皆諸家所無其它作法之變更難盡數不善學者多岐爲惑每至失步善學者一體各占盡足成家

早朝四詩名手彚此一題覺右丞擅場嘉州稱亞獨老杜爲滯鈍無色富貴題出語自關福相於此可占諸人終身窮達又不當以詩論者【胡元瑞云岑作精工整密字字天成景聨絢爛鮮明蚤朝意宛然在目獨頷聨𨿽絕壯麗而气勢廹促遂致全篇音韻微乖王起語意偏不若岑之大體結語思窘不若岑之自然景聨甚活終未若岑之駢切獨頷聨髙華博大而冠冕和平前後映帶寛舒遂令全首攺色稱最當時但服色太多爲病不小而岑之重兩春字及曙光曉鐘之再見不無微颣信七律全璧之難】

開元七律自前數公外其可舉數者亦無多如賈曾之春苑矚目崔顥之行經華陰祖詠之望薊門崔曙之九日望仙臺張謂之別韋郞中其最著也餘如太白孟浩然並非其長太白僅得鸚鵡洲及送賀監二結孟僅得春晴除夜登安陽城樓三結耳李鸚鵡洲結實效顰黃鶴樓王敬美以爲崔下使字穏李下使字似添入較勘最爲入細吾更愛萬楚五日一結情語不妨險諢似從沈佺期獨不見結意得來弇州公怪於鱗嚴刻不應收此詩此非詩家外道實六朝正法眼藏也於鱗安得不收【王敬美云日暮鄕關煙波江上本無指著登臨者自生愁耳故曰使人愁煙波使之愁也浮雲蔽日長安不見逐客自應愁寧須使之乎】

七言律壓捲迄無定論宋嚴滄浪推崔顥黃鶴樓近代何仲黙薛君采推沈佺期盧家少婦王弇州則謂當從老杜風急天髙老去悲秋玉露凋傷昆明池水四章中求之今觀崔詩自是歌行短章律體之未成者安得以太白嘗效之遂取壓捲沈詩篇題原名獨不見一結翻題取巧六朝樂府變聲非律詩正格也不應借材取冠玆體若杜四律更尢可議風急天髙篇無論結語膇重卽起處鳥飛回三字亦勉彊屬對無意味老去悲秋篇本一落帽事又生冠字爲對無此用事法藍水一聨尢乏生韻類許用晦塞白語僅一結思深耳可因之便浪推耶玉露凋傷篇較前二作似勻稱然觔兩自薄況一系對兩開一字甚無著落爲瑕不小昆明池水前四語故自絕柰頸聨肥重墜粉紅尢俗況律詩凡一題數篇者前後皆有微度脈絡此秋興八首首詠夔府二三從夔府漸入京華四方槪言長安五六七八又各言長安一景八首只作一首若相次相引者通讀之始知其命篇之意與一切貫穿暎帶之法未有於中獨摘其第一首及第六首能悉其妙可詫爲壓捲者取及此尢無謂也吾謂好詩自多要在明眼略定等差不誤所趨足耳轉益多師是汝師何必取宗一篇效癡人作此生活

七言律以才藻論則初唐必首云卿盛唐當推摩詰中唐莫過文房晚唐無出中山不但七言律也諸體皆然繇其才特髙耳【詩藪下同】

劉長卿獻淮寧節度一篇如家散萬金酬士死身畱一劍答君恩李端韓翃之先鞭也漁陽老將多回席魯國諸生半在門王建張籍之鼻祖也結語更得王維李頎風調起語亦自大體幾欲上薄盛唐然細按之自是中唐詩

錢員外輕寒不入宮中樹佳气常浮仗外峯當是其最得意句然上句秀而過巧下句寛而不稱【弇州】

錢長信宜春句於晴雪妙極形容膾炙人口其源得之初唐然從初竟落中唐了不與盛唐相關何者愈巧則愈逺【秇圃擷余】

七言難於气象雄渾句中有力而紆徐不失言外之意自老杜後韓退之筆力最爲傑出然每苦意與語俱盡賀裴晉公破蔡州回所謂將軍舊壓三司貴相國新兼五等崇非不壯也然意亦盡於此矣不若劉禹錫賀裴晉公畱守東都雲天子旌旗分一半八方風雨會中州逺而得大體也【葉石林】

初唐體質濃厚格調整齊時有近拙近板處盛唐气象渾成神韻軒舉時有太實太繁處中唐淘洗淸空寫送瀏亮七言律至是殆於無指摘而體格漸卑气韻日薄衰態未免畢露【詩藪】

唐七言律自杜審言沈佺期首創工密至崔顥李白時出古意一變也髙岑王李風格大備又一變也杜陵雄深浩蕩超忽縱橫又一變也錢劉稍加流暢降爲中唐又一變也大歷十才子中唐體備又一變也樂天才具泛瀾夢得骨力豪勁在中晚間自爲一格又一變也張籍王建略去葩藻求取情實漸入晚唐又一變也嗣後溫李之競事組織薛能之過爲芟刋杜牧劉滄之時作抝峭韋莊羅隠之務趨條暢皮日休陸龜蒙之塡塞古事鄭都官杜荀鶴之不避俚俗變又難可悉紀律體愈趨愈下而唐祚亦告訖矣【參】

沈宋前排律殊寡惟駱賓王篇什獨盛流麗雄渾獨步一時

初唐四十韻惟杜審言送李大夫作實自少陵家法杜八哀李北海云次及吾家詩慷慨嗣眞作是也

沈宋𨿽並稱沈排律工者不過三數篇宋集中篇篇平正典重贍麗精嚴不獨昆明一什勝沈也初學入門所當熟習右丞韻度過之而典重不如少陵閎大有加而精嚴略遜

初唐沈宋外蘇李諸子未見大篇獨曲江諸作含淸拔於綺繪之中寓神俊於莊嚴之內如度蒲關登太行和許給事酬趙侍禦等作同時燕許皆莫及

排律沈宋二氏藻贍精工太白右丞明秀髙爽然皆不過十韻且體在繩墨之中調非畦徑之外惟杜陵大篇巨什雄偉神奇闔辟馳驟如飛龍行雲鱗鬛爪甲自中矩度又如淮陰用兵百萬掌握變化無方𨿽時有險朴無害大家

讀盛唐時排律延淸摩詰等作眞如入萬花春谷光景爛漫令人應接不暇賞玩忘歸太白軒爽雄麗如明堂黼黻冠蓋輝煌武庫甲兵旌旗飛動少陵變幻閎深如陟昆侖泛溟渤千峯羅列萬彚汪洋

常侍篇什空澹不及王李之秀麗豪爽而信安王幕府三十韻典麗整齊精工贍逸特爲髙作嘉州格調整嚴音節宏亮而集中排律甚稀襄陽時得大篇淸空雅淡逸趣翩翩然自是孟一家學之必無精采

凡排律起句極宜冠裳雄渾不得作小家語唐人可法者盧照鄰地道巴陵北天山弱水東駱賓王二庭歸望斷萬里客心愁杜審言六位乾坤動三微歷數遷沈佺期閶闔連雲起巖廊拂霧開玄宗鐘鼓嚴更曙山河野望通張說禮樂逢明主韜鈐用老臣李白獨坐淸天下專徵出海隅髙適云紀軒皇代星髙太白年此類最爲得體

次則過接爲難駱賓王邊城懷京邑篇季月炎初盡邊庭艸早枯沈佺期扈從出長安篇是節嚴陰始寒郊散野蓬初唐轉接法不過如是逮老杜法乃益精如述懷入往事云得喪初難識榮枯劃易該贈人入自敍云勛業靑冥上交親气槪中融洽中兼之頓挫又不知費幾許鑪錘矣至結語關鎖全篇尢爲喫緊亦惟杜盡善諸篇不作鄭重語收煞卽作灑逸語送之似先揀下好韻畱爲押尾者細參自見【遁叟】

大槪中唐以後稍厭精華漸趨澹靜故五七言律淸空流暢時有可觀至排律亦仿此則躓矣排律自楊盧以至王李靡不丰碩渾雄蓋其體制應爾惟老杜大篇時作蒼古然其才力異常學問淵博述情陳事錯綜變化轉自不窮中唐無杜材力學問欲以一二致語撐拄其間庸詎可乎【元瑞】

唐大歷後五七言律尙可接翅開元惟排律大不競錢劉以降气味總薄元白中興鋪敍轉凡所見中唐楊巨源晚唐李商隠李洞陸龜蒙三家楊則短韻不失前矱三家則長什尢饒新藻將無此體限於材卽難曙於法亦自易乎惟深於詩者知之【遁叟】

七言排律唐人不多見如太白別山僧髙適宿田家等作𨿽聨對精密而律調未純終是古詩體段惟崔融從軍行言從字順音響沖和堪備一體【髙棅】

唐人之詩樂府本效古體而意反近絕句本自近體而意實逺故求風雅之■﹝亻丙﹞佛者莫如絕句唐人之所偏長獨至而後人力追莫嗣者也擅場則王江寧驂乘則李彰明偏美則劉中山遺響則杜樊川少陵𨿽號大家不能兼善以拘於對偶且汩於典故乏性情爾【楊升庵按唐樂府五言絕句法齊梁然體制自別七言亦有作樂府體者然如宮詞從軍出塞等𨿽用樂府題自是唐人絕句與六朝不同】

唐初五言絕子安諸作巳入妙境七言初變梁陳音律未諧韻度尙乏惟杜審言渡湘江贈蘇綰二首結皆作對而工致天然風味可掬至張說巴陵之什王翰出塞之吟句格成就漸入盛唐矣【元瑞】

太白五七言絕句實唐三百年一人蓋以不用意得之卽太白不自知其所至而工者顧失焉【李於鱗】

七言絕句王江寧與太白爭勝毫釐俱是神品【王弇州】

太白諸絕句信口而成所謂無意於工而無不工者少伯深厚有餘優柔不廹怨而不怒麗而不淫余嘗謂古詩樂府後惟太白諸絕近之國風離騷後惟少伯諸絕近之體若相懸調可黙會【元瑞】

五言無名氏打起黃鶯兒不惟語意髙妙其篇法圓緊中間增一字不得著一意不得起結極斬絕而中自紆緩無餘法而有餘味【弇州】

太白五言如靜夜思玉階怨等妙絕古今然齊梁體格他作視七言絕句覺神韻小減緣句短逸气未舒耳右丞輞川諸作卻是自出機軸名言兩忘色相俱冺另是一家體裁【元瑞】

王少伯七絕宮詞閨怨盡多詣極之作若邊詞秦時明月一絕發端句𨿽奇而後勁尙屬中駟於鱗遽取壓捲尙須商搉【遁叟】

峩眉山月半輪秋影入平羌江水流夜發淸溪向三峽思君不見下渝州二十八字中有峩睂山平羌江淸溪三峽渝州使後人爲之不勝痕迹矣益見此老鑪錘之妙【弇州】

自少陵絕句對結詩家率以半律譏之然絕句自有此體特杜非當行耳如岑參凱歌丈夫鵲印揺邊月大將龍旗掣海云排兵魚海云迎陣秣馬龍堆月照營等句皆雄渾髙華後世咸所取法卽半律何傷若杜審言紅粉樓中應計日燕支山下莫經年獨憐京國人南竄不似湘江水北流則詞竭意盡𨿽對猶不對也【元瑞下同】

七言絕開元之下便當以李益爲第一如從軍諸篇皆可與太白龍標競爽非中唐所得有也又張仲素秋閨曲夢裏分明見關塞不知何處向金微欲寄徵人問消息居延城外又移軍皆去龍標不甚逺

中唐絕如劉長卿韓翃李益劉禹錫尙多可諷詠晚唐則李義山溫庭筠杜牧許渾鄭谷然途軌紛出漸入宋元多岐亾羊信哉

盛唐絕句興象玲瓏句意深婉無工可見無迹可尋中唐遽減風神晚唐太露筋骨

晚唐詩萎薾無足言獨七言絕句膾炙人口其妙至欲勝盛唐愚謂絕句覺妙正是晚唐未妙處其勝盛唐乃其所以不及盛唐也絕句之源出於樂府貴有風人之致其聲可歌其趣在有意無意之間使人莫可捉著盛唐惟靑蓮龍標二家詣極李更自然故居王上晚唐快心露骨便非本色議論髙處逗宋詩之徑聲調卑處開大石之門【秇圃擷余】

一將功成萬骨枯是疏語可憐無定河邊骨是詞語又如公道世間惟白髮只有春風不世情爭似堯階三尺髙劉項原來不讀書等句攙入議論皆僅去張打油一間人皆盛稱爲工受誤不淺【元瑞】

七言絕句盛唐主气气完而意不盡工中晚唐主意意工而气不甚完然各有至者未可以時代槪訾之【弇州】

聨句詩唐惟顏眞卿韓退之爲多顏雜恢諧韓與孟郊爲敵手各極才思語多奇崛尢可喜【遁叟】

唐音癸籖卷十

●欽定四庫全書

唐音癸簽卷十一

﹝明﹞胡震亨撰

○評彚七

老杜詩好用自字【如寒城菊自花故園花自發風月自淸夜之類不一而足】受字【修竹不受暑吹面受和風輕燕受風斜野航恰受兩三人】進字【樹濕風涼進山谷進風涼】逗字【如殘生逗江漢逺逗錦江波陰鏗詩有行舟逗逺樹其所本也】俯字【傲睨俯峭壁展席俯長流杖藜俯沙渚此邦俯要衝四顧俯層巓旄頭俯澗瀍層臺俯風渚遊目俯大江江檻俯鴛鴦懸江路熟俯靑郊凡十數處】坐字【楓樹坐猿深又黃鶯並坐交愁濕螢火簾疎巧入坐人衣以坐字體物頗奇然北齊劉逖詩無由似玄豹縱意坐山中張說詩樹坐參猿嘯沙行入鷺羣皆本漢樂府烏生八九子端坐秦氏桂樹間非始杜也遁叟下同】

杜又用俗字【葛常明云數物一个謂食爲喫甚近鄙獨杜屢用峽口驚猿聞一个兩个黃鸝鳴翠柳卻遶井邊添个个臨岐意頗切對酒不能喫樓頭喫酒樓下臥但使殘年飽喫飯梅熟許同朱老喫篇中大槪奇特用俗字更可暎帶益妍耳】用方言裏諺【孫季昭雲杜子美善以方言裏諺點化入詩句中如雲吾家老孫子質朴古人風客睡何曾著秋天不肯明棗熟從人打葵荒欲自鋤一夜水髙二尺彊數日不可更禁當不分桃花紅勝錦生憎柳絮白於綿負鹽出井此溪女打皷發船何處郞此類尢多不可殫述】

太白詩押宜字韻者凡五見而韻致俱勝【如山將落日去水與晴空宜月色望不盡空天交相宜謔浪偏相宜置酒正相宜春風與醉客今日乃相宜】

劉夢得云爲詩用僻字須有來處宋考功云馬上逢寒食春來不見餳帝疑之因讀毛詩鄭箋說吹簫處注云卽今賣餳者所吹六經惟此中有餳字吾緣明日重陽欲押一糕字詩尋思六經竟未有糕字不敢爲之【按夢得亦有餳字詩歷陽書事湖魚香勝肉官酒重於餳蓋效宋也較宋押得更穏又按隋書五行志載謡語有八月刈禾傷早九月食糕正好糕字入詩始見此詩有出自可用何必盡本之六經耶王弇州云劉用字謹嚴如此然其答樂天有筆底心猶毒杯前膽不豩豩呼關切此何謂也】

元微之贈周先生詩云寥寥空山岑冷冷風松林流月垂鱗光懸泉揚髙音希夷周先生燒香調琴心神功盈三千誰能還黃金四十字用平聲字至三十九古有四聲詩純用平聲者此則偶然犯之而調葉步虛殊鏘然可誦

韓愈最重字學詩多用古韻如元和聖徳及此日足可惜詩全篇一韻皆古葉兼用其贈張籍詩云時來問形聲知籍亦畱心韻學者乃籍詩獨不甚用古韻惟祭愈詩七陽用至八十三韻古韻幾於用盡卻無一韻不押得穏帖視愈之每每彊押者過之宋吳才老推韓愈爲唐一代字學冠下及白傅柳州而未滿於籍夫識字貴善用耳籍用古韻卽僅此一篇韻學之深可知矣才老或未足語此也

九日用茱萸杜子美云醉把茱萸仔細看王右丞云徧揷茱茰少一人朱仿云學他年少揷茱茰劉夢得以爲更三詩人道之子美爲優

一菊詩也陳叔達云但令逢采摘寧辭獨晚榮婉厚乃爾朱灣云受气何曽異開花獨自遲費較量矣李山甫云栽處不容依玉砌要時還許上金罇更似毒口罵將來豈非時代爲之

僧與鳥自浪仙後幾成一副應急對子諸家槪有惟姚合夜鐘催鳥絕積雪阻僧期差不落夾

前逢錦車使都護在樓蘭虞世南用爲起句殊未安不若王摩詰蕭關逢候吏都護在燕然攺作結句較妥也

上官儀鵲飛山月曉蟬噪野風秋率爾出風致語佳耳

張說雁飛江月冷猿嘯野風秋似有意學之那得佳歐公力擬溫飛卿警聨不及亦同此

王維積水不可極安知滄海東亦可謂工於發端矣謝靈運登海口盤嶼山詩莫辧洪波極誰知大壑東良自有本【皇甫子循】

太白人分千里外興在一杯中達夫功名萬里外心事一杯中似皆從庾抱之悲生萬里外恨起一杯中來而達夫較厚太白較逸並未易軒輊【遁叟下同】

孟浩然萬壑歸於漢千峯劃彼蒼杜子美餘力浮於海端憂問彼蒼對法正同

王昌齡龍潭詩百泉勢相蕩巨石皆卻立昏爲蛟龍怒淸見雲雨入杜甫萬丈潭詩前臨洪濤寛卻立蒼石大黒知灣澴底淸見光炯碎語不襲而肖而通篇杜尢雄拔盡善名家大家之分也

子昂古朩生雲際歸帆出霧中卽玄暉天際識歸舟雲中辧江樹也子美薄雲巖際宿孤月浪中翻卽仲言白雲巖際出淸月波中上也四語並極精工卒難優劣然何謝古體入此漸啟唐風陳杜近體出此乃更古意不可不知【元瑞下同】

又杜山靑花欲燃出沈約山櫻花欲燃江流靜猶湧出陰鏗大江靜猶浪繡段裝檐額金花帖皷腰出庾信細縷纒鐘格圓花釘皷牀春水船如天上坐老年花似霧中看出沈佺期人如天上坐魚似鏡中懸沈復出陳釋慧標舟如空裏泛人似鏡中行冰藍遞有從來

韋蘇州對殘燈詩云獨照碧牕久欲隨寒燼滅幽人將遽眠解帶翻成結梁沈氏滿願殘燈詩云殘燈猶未滅將盡更揚輝惟餘一兩焰猶得解羅衣韋詩實出於沈然韋有幽意而沈淫矣【升庵外集】

司空曙乍見翻疑夢相悲各問年戴叔倫一年將盡夜萬里未歸人一則久別乍逢一則客中攺歲之絕唱也

李益問姓驚初見稱名憶舊容絕類司空崔塗亂山殘雪夜孤燭異鄕人絕類戴作皆可亞之【元瑞按戴句元出梁簡文一年夜將盡萬里人未歸但顚倒用之而字無一易】

劉文房已是洞庭人猶看灞陵月孟東野長安日下影又落江湖中語意相似皆寓戀闕之意而劉爲蘊藉【楊升庵】

白香山醉貌如霜葉𨿽紅不是春出尹式衰顏倚酒紅尹悲嘆有含蓄白故是翻案佳語气則索然矣【閱耕余錄】

讀姚少監侯門月色少於燈句每嘆富貴家光景眞復如此俗耶然王摩詰山池夜燕詩山月少燈光先已道過矣【遁叟下同】

盧仝月蝕詩生於李白之古朗月行李白古朗月行生於天問夜光何徳死則又育厥利維何顧莬在腹數語始則微詞含寄終至破口發村靈均氏亦何料到此

杜甫有句云詩盡人間興兼須入海求非深於搜索者無此想頭李克恭弔孟郊詩海底也應搜得盡正祖此意

韋莊詩靜極卻嫌流水鬧閒多翻笑野雲忙本於老杜之水流心不競云在意俱遲但多著一嫌字笑字覺非眞閒眞靜耳

白居易詠老柳樹但見半衰臨此路不知初種是何人羅隠詠長明燈不知初點人何在祗見當年火至今語似祖述而用法一順一倒不同

劉長卿余幹旅捨云揺落暮天迥丹楓霜葉稀孤城向水閉獨鳥背人飛渡口月初上鄰家漁未歸鄕心正欲絕何處搗徵衣張籍宿江上館云楚驛南渡口夜深來客稀月明見潮上江靜覺鷗飛旅宿今已逺此行殊未歸離家久無信又聽搗寒衣兩詩韻同而意調亦同【詩話總龜】

韓退之贈張道士詩臣有平賊策狂童不難治恨無一尺箠爲國笞羌夷臣有膽與气不忍死茆茨天空日月髙下照理不遺寧當不竣報歸袖風披披霜天熟斾栗收拾不可遲杜牧亦有書懷詩云北虜壞亭障聞屯千里師牽連久不解他盜恐旁窺臣實有長策彼可徐鞭笞如蒙一召議食肉寢其皮斯乃廟堂事爾微非爾知向來躐等語長作陷身機行當臘欲破酒齊不可遲且想春候暖甕間傾一巵並以排調語抒孤憤意象如一未知紫微有意相祖述抑或偶爾暗合也紫微弔趙將軍落句誰知我亦輕生者不得君王丈二殳與前恨無一尺箠意亦正同【遁叟下同】

信惟餓隸布實黥徒班固史贊語也王維詩有亥爲屠肆鼓刀人嬴乃夷門抱闗者慨然嘆曰道固不同潘嶽誄辭也李白詩有秦人相謂曰我屬可去矣𨿽未必相模仿而語格恰同詩卽有韻之文在所善用耳

諸家懷古感舊之作如年年春色爲誰來惟見江流去不回惟有年年秋雁飛秪今惟有西江月曽照吳王宮里人等句非不膾炙人口柰詞意易爲仿效竟成悲弔海語不足貴矣諸賢生今不知又作如何洗刷

余友姚叔祥嘗語余云余行黃河始知孤村幾歲臨伊岸一雁初晴下朔風之爲眞景也余家海上每客過聞海唑聲必怪問進海味有疑而不下箸者益知潮聲偏懼初來客海味惟甘久住人二語之確切人足迹不出門能悉門外許許盡拈爲錦囊用乎【唑方言比海聲如人囂聲也】

長孫正隠髙氏林亭細雨猶開日深池不漲沙上句人皆能領其景下句則非北人習風土者不能知其妙也薛能詩有池中水是前秋雨陌上風驚自古塵二句之妙亦非北人不能知

盛唐詩以文常會友惟徳自爲鄰今以爲頭巾語非知者也而學此等句未有不頭巾者也其得失乃在作者寸心知耳【方采山】

遊魚逆水上宿鳥向風棲最詩之識物理者【魚逆水鱗順鳥向風羽順也】然一說破則似爾雅詁不復似詩【遁叟下同】

詩亦要占些地步退之贈李願云往取將相酬恩讎達夫贈王徹云吾知十年後季子多黃金豈理耶惟杜老有斟酌此等語不肯輕下然如何日沾微祿歸山買薄田等亦未能陶洗淨盡爲有識者所微窺云

扈從應制詩自有體王維早朝詩仍聞遣方士東海訪蓬瀛明以秦皇漢武譏其君矣不若宗楚客幸覩八龍遊閬苑無勞萬里訪蓬瀛爲有含蓄

杜長安城頭頭白烏雲雲乘輿西出不堪紀此最得體又沾衣問行在亦自好煙塵曁禦道耆舊把天衣𨿽略做不妨遙聞出巡狩早晚徧遐荒過矣下殿走尢不可奪馬悲公主登車泣貴嬪不堪敍嵇紹血太甚【方采山】

老杜北徵詠馬嵬事云憶昔狼狽初事與古先別姦臣竟葅醢同惡隨蕩析不聞夏商衰中自誅褒妲若明皇鑑夏殷事畏天悔禍自賜楊妃死官軍無預者可謂深識君臣大體劉禹錫乃云官軍誅佞幸天子捨妖姬白樂天云六軍不發無柰何宛轉蛾眉馬前死此則爲明皇不得已誅貴妃𨿽曰紀其實豈臣子所忍言所宜言【魏泰之】

至徳初岑參與子美同爲諫職子美詩避人焚諫艸騎馬欲雞棲又明朝有封事數問夜如何參詩則云聖朝無闕事自覺諫書稀時安史之亂未夷上皇在蜀朝野騷然可云無闕事耶亦語病也【老杜補遺】

或問長恨歌與連昌宮詞孰勝余曰元之詞微著其荒縱之迹而卒章乃不忘箴諷若白作止敍情語顚末誦之𨿽柔情欲斷何益勸戒乎【墨莊漫錄宋王楙又云歌中有夕殿螢飛思悄然孤燈挑盡未成眠句興慶宮中夜不點燭明皇自挑燈耶觀此更可發一笑】

今世所道俗語多唐以來人詩當時原說得太俚後來便作俗諺相舉【如公道世間惟白髮不知辛苦爲誰甜之類難悉舉陸遊】宋人以王季友觀壁畫山水詩於公大笑向予說小弟丹靑能爾爲等語爲淺陋類兒童幼學者一拈出便欲噴飯唐初題畫詩未鑿竅故以此等語爲工今則老杜語亦稍稍退位矣下筆正難【遁叟】

趙嘏一千里色中秋月十萬軍聲半夜潮唐人稱壯而蘇公以爲寒儉楊蟠八十丈虹晴臥影一千頃玉碧無瑕宋人推壯而歐公以爲粗豪二公𨿽此道未徹此等議論自具眼然粗豪易見寒儉難知學者細思之【元瑞】

杜甫武侯廟栢詩云霜皮澑雨四十圍黛色參天二千尺沈存中以四十圍乃是徑七尺譏此栢無乃太細長此猶鄭康成注毛詩一一要合周禮也昔文與可爲東坡畫竹有掃取寒梢萬丈長之句坡戲謂與可竹長萬丈當用絹二百五十疋巳復從而實之曰世間亦有千尋竹月落空庭影許長與可會坡意卽寫修竹數竿遺坡曰此竹數尺耳而有萬丈之勢觀二公談笑之語如此可黙會詩人之意矣存中惡足知之耶【陳善新語】

自宋有田莊牙人之說詩流往往惑之此大不解事者盛唐牕中三楚盡林外九江平中唐東屯滄海闊南瀼洞庭寛晚唐到江吳地盡隔岸越山多皆一時警句杜如地利西通蜀天文北照秦尢不勝數何用爲嫌惟近時作者粘帶皮骨太甚乃反覺有味斯言耳【元瑞下同】

唐輕薄子彈摘人詩句若衛子鷓鴣失貓尋母之類至今笑端余謂此不必泥顧其句何如耳數詩淺俗鄙夷卽與所譏不類寧免大雅盧胡如孟浩然春眠不覺曉二十字淸新婉約縱輕薄姍侮萬端亦何害其美耶【無名子以浩然春眠一絕爲盲子詩】

唐詩須分三節看盛唐主辭情中唐主辭意晚唐主辭律【詩譜】

盛唐詩格極髙調極美但不能多不足以酬物而盡變所以又有中晚詩【弇州】

大歷以前分明別是一副言語晚唐分明別是一副言語盛唐人詩亦有一二濫觴晚唐者晚唐人詩亦有一二可入盛唐者要當論其大槪耳大歷詩髙者尙未失盛唐下者漸入晚唐矣晚唐之下者間亦墮野狐外道鬼窟中【嚴滄浪】

唐律初盛中晚時代聲調故自必不可同然亦有初而逗盛盛而逗中中而逗晚者何也逗者變之漸非逗故無繇變也如四詩之有變風變雅便是離騷逺祖子美七言律之有抝體非卽猶四詩之有變風變雅乎

唐律之繇盛而中極是盛衰之介然王維錢起實相倡酬子美全集半是大歷以後所作逗漏實有可言今觀諸家如右丞明到衡山篇嘉州函谷磻溪句隠隠錢劉盧李間矣至於大歷十才子其間豈無盛唐之句蓋聲气猶未相隔也學者固當嚴於格調然必謂盛唐人無一語落中中唐人無一語入盛則亦固哉其言詩矣【王敬美】

兩漢以質勝六朝以文勝魏稍文所以遜兩漢唐稍質所以過六朝【胡元瑞下同】

古體至陳本質亾矣隋之才不若陳之麗而稍知尙質故隋末諸臣卽爲唐風正始近體至宋性情泯矣元之才不若宋之髙而稍復緣情故元季諸子卽爲昭代先鞭

漢魏六朝遞變其體爲唐而唐體迄於今自如譬之水三百篇昆侖也漢魏六朝龍門積石也唐則溟渤尾閭矣安所取益故後唐而詩衰莫如宋有出於中晚之下後唐而詩盛莫如明亦無加於初盛之上【李本寧】

唐音癸籖卷十一

●欽定四庫全書

唐音癸簽卷十二

﹝明﹞胡震亨撰

○樂通一

雅樂調

唐樂律呂主旋宮之法以五音加二變一宮二商三角四變徵五徵六羽七變宮各十二調爲雅樂八十四調【唐書樂志云旋宮之法因五音生二變因變徵爲正徵因變宮爲淸宮七音起黃鍾終南呂疊爲綱紀黃鍾之律管長九寸王於中宮土半之四寸五分與淸宮合五音之首也加以二變循環無間其聲繇濁至淸爲一均凡十二宮調皆正宮也正宮聲之下無復濁音故五音以宮爲尊十二商調調有下聲一爲宮也十二角調調有下聲二宮商也十二徵調調有下聲三宮商角也十二羽調調有下聲四宮商角徵也十二變徵調居角音之後正徵之前十二變宮調在羽音之後淸宮之前雅樂成調無出七聲本宮遞相用樂章則隨律定均合以笙磬節以鐘鼓云】

俗樂調

唐俗樂其源亦本於雅樂宮調七曰正宮髙宮中呂宮道調宮南呂宮仙呂宮黃鍾宮商調七曰越調大食調髙大食調雙調小食調歇指調林鍾商角調七曰大食角髙大食角雙角小食角歇指角林鍾角越角羽調七曰中呂調正平調髙平調仙呂調黃鍾羽般涉調是爲俗樂二十八調【樂志云俗樂調皆從濁至淸疊更其聲下則益濁上則益淸慢者過節急者流蕩其宮調應夾鍾之律】

十二和

雅樂之曲曰十二和和云者取大樂與天地同和也十二法天成數也一曰豫和以降天神【冬至祀圜丘上辛祈谷孟夏雩季秋享明堂朝日夕月巡狩告於圜丘燔柴告至封祀泰山類於上帝皆以圜鍾爲宮三奏黃鍾爲角太蔟爲徵姑洗爲羽各一奏五郊迎气黃帝以黃鍾爲宮赤帝以函鍾爲徵白帝以太蔟爲商黒帝以南呂爲羽靑帝以姑洗爲角】二曰順和以降地祗【夏至祭方丘孟冬祭神州地祗春秋巡狩告社宜於社禪社首皆以函鍾爲宮太蔟爲商姑洗爲徵南呂爲羽各三奏望於山川以蕤賓爲宮三奏】三曰永和以降人鬼【時享禘祫有事而告謁於廟皆以黃鍾爲宮三奏大呂爲角太蔟爲徵應鍾爲羽各二奏祀先農皇太子釋奠皆以姑洗爲宮送神各以其曲蠟兼天地人以黃鍾奏豫和蕤賓姑洗太蔟奏順和無射夷則奏永和以降神而送神以豫和】四曰肅和登歌以奠玉帛【天神以大呂爲宮地祗以應鍾爲宮宗廟以圜鍾爲宮祀先農釋奠以南呂爲宮望於山川以函鍾爲宮】五曰雍和凡祭祀以入俎【天神之俎以黃鍾爲宮地祗之俎以太蔟爲宮人鬼之俎以無射爲宮又以徹俎凡祭祀俎入之後接神之曲亦如之】六曰壽和以酌獻飲福【以黃鍾爲宮】七曰太和以爲行節【凡祭祀天子入門而卽位與其升降至於還次行則作止則止其在朝廷天子將自內出撞黃鍾之鍾右五鍾應乃奏之禮畢興而入撞蕤賓之鍾左五鍾應乃奏之皆以黃鍾爲宮又皇帝駕出太極門奏采茨至嘉徳門止還亦然】八曰舒和以出入二舞及朝賀皇太子王公之出入【以太蔟之商】九曰昭和皇帝皇太子以舉酒十曰休和皇帝以飯以肅拜三老皇太子亦以飯【皆以其月之律爲宮】十一曰正和皇后以受冊受朝十二曰承和皇太子在其宮有會則奏之凡四十八曲【開元中又造裓和三公升殿會訖下階屨行奏丰和享先農宣和祀孔宣父齊太公廟奏煌煌沖和玄元太淸官奏大歷中以豫和同國諱攺曰元和】

二舞

二舞一曰治康文舞也一曰凱安武舞也【舞八佾六十四人凱安六變一變象龍興參墟二變象克定關中三變象東夏賓服四變象江淮平五變象獫狁伏六變復位以崇象兵還振旅後以治康犯髙宗諱攺化康】以用之郊廟燕饗各有曲【郊廟初獻作文舞亞獻終獻作武舞太廟降神以文舞每室酌獻各用其廟之舞詳後凡元正冬至大朝會設饗二舞並陳於庭以次作】

廟舞

獻祖廟舞曰光大懿祖曰長髮太祖曰大基【後攺大政】世祖曰大成髙祖曰大明太宗曰崇徳髙宗曰鈞天中宗曰太和睿宗曰景云玄宗曰廣運肅宗曰惟新代宗曰保大徳宗曰文明順宗曰大順憲宗曰象徳穆宗曰和寧敬宗曰大鈞文宗曰文成武宗曰大定昭宗曰咸寧各有曲懿僖二廟闕不著【玄元太淸宮舞混成紫極曲】

十部伎

十部伎燕饗設之所以備華夷也一曰燕樂伎二曰淸樂伎三曰西涼伎四曰天竺伎五曰髙麗伎六曰龜玆伎七曰安國伎八曰疎勒伎九曰髙昌伎十曰康國伎各有曲【初唐仍隋舊燕饗設九部伎貞觀中伐髙昌得其樂增爲十部燕樂隋舊樂也淸樂卽淸商曲南朝舊樂也樂志云淸商曲武后時猶存六十三曲後存有辭者三十七曲白雪公莫巴渝明君鳳將雛明之君鐸舞白鳩白紵子夜吳聲四時歌前溪阿子及歡聞團扇懊憹長史督護讀曲烏夜啼石城莫愁襄陽棲烏夜飛估客楊伴雅歌驍壺常林歡三州采桑春江花月夜玉樹後庭花堂堂泛龍舟明之君雅歌四時歌四有聲無辭七曲上林鳳雛平調淸調瑟調平折命嘯共四十四曲西涼伎以下詳夷樂內郭茂倩雲天寶已後燕樂西涼龜玆部著錄者二百餘曲而淸樂天竺諸部不在焉】

鼔吹曲

鼓吹軍樂也唐用以備鹵簿之儀一鼔吹部二羽葆部三鐃吹部四大橫吹部五小橫吹部凡八十五曲【今書云七十五曲或字之誤】

鼓吹部三十六曲掆鼓十曲一驚雷震二猛獸駭三鷙鳥擊四龍媒蹀五靈夔吼六鵰鶚爭七壯士奮怒八熊羆哮吼九石墜崖十波蕩壑【開元禮義羅曰掆鼓小鼓也先作之以引大鼓猶雅樂之有朄六典掆鼔夾金鉦律書樂圗云曲辭今無傳】大鼓十五曲一元驎合邏二元驎他固夜三元驎跋至慮【三曲嚴用晨曰嚴】一元咳大至遊二阿列幹三破逵析利紇四賀羽眞五鳴都路跋六他勃鳴路跋七相雷析追八元咳赤賴九赤咳赤賴十吐咳乞物眞十一貪大訐十二賀粟胡眞【十二曲警用夜曰警通考曰大鼓卽古鼖鼓六典曰晨嚴三通夜警眾一曲轉次而振晨嚴之曲按諸曲名似奚契語考隋志大鼔亦十五曲其詞本之鮮卑意唐仍其舊爾】小鼓九曲一漁陽二雞子三警鼓四三鳴五合節六覆參七步鼓八南陽會星九單揺【陳氏樂書唐樂圖小鼓一大鼓上負一小鼓臥之律書小鼓九曲一曲馬上用八曲嚴用】長鳴一曲中鳴一曲【長鳴中鳴角也樂書唐鹵簿角或以竹朩或以皮非有定制長鳴一曲三聲一龍吟聲二彪吼聲三阿聲中鳴一曲三聲一蕩聲二牙聲三送聲郭茂倩云唐大角曲有大單於小單於大梅花小梅花其聲猶有存者】

羽葆部十八曲一太和二休和三七徳四騶虞五基王化六纂唐風七厭炎精八肇皇運九躍龍飛十殄馬邑十一興晉陽十二濟渭險十三應聖期十四禦宸極十五寧兆庻十六服遐荒十七龍池十八破陣【樂樂書羽葆鼓五彩重蓋架垂流蘇植羽六典羽葆鼔夾歌簫笳按柳子厚嘗以魏晉後代有鐃歌鼔吹曲紀受命功徳唐獨無有補撰曲十二表上之今諸曲自基王業至服遐荒髙祖太宗功徳具在何言無也龍池玄宗潛邸瑞應破陣樂在龍池後意亦玄宗小破陣樂曲觀二曲綴末則知此十八曲者開元帝所定無疑矣其先之太和休和者唐雅十二和其七用以祀其二後及太子用之惟昭和及此二和用之天子或因而襲其名爲曲未可知騶虞者古訓騶禦虞人禮天子敎於田獵命七騶咸駕射則歌以爲節宜用爲鹵簿曲名而七徳一曲卽神功破陣樂武舞之名太宗所用得天下歌之尢以昭功徳也諸曲倫次之目或未必如魏晉以來所傳者之整比然遵用久矣一代典制故自無闕也子厚之曲𨿽表上未聞施用蓋所謂𨿽善不尊不尊不信者而至謂有司本無其曲爲之補撰非夫偶疎於考據則亦其急於自衒而姑爲之說爾安得以言出柳州遂信之乎】

鐃吹部七曲一破陣樂二上車三行車四向城五平安六歡樂七太平【律書樂圖鐃軍樂六典曰鐃鼓夾歌簫笳樂書又曰七曲各有亂】

大橫吹部二十四曲一悲風二遊弦三間弦明君四吳明君五古明君六長樂聲七五調聲八烏夜啼九望鄕十跨鞍十一間君十二瑟調十三止息十四天女怨十五楚客十六楚妃嘆十七霜鴻引十八楚歌十九胡箶聲二十辭漢二十一對月二十二胡笳明君二十三湘妃怨二十四沈湘【六典曰大橫吹有節鼓夾笛簫觱篥笳桃皮觱篥陳氏樂書引唐樂圖所載二十四曲名與此不同附記樂圗云大橫吹二十四曲內三曲馬上警嚴用之一曰歡樂樹二曰空口蓮三曰賀六渾其餘二十一曲備擬所用一曰靈泉雀二曰達和若輪空三曰白淨王子四曰他賢逸勤五曰鳴和羅純羽■﹝王追﹞六曰嘆度熱七曰吐久利飩比倫八曰玄比惇九曰植普離十曰胡笛爾笛十一曰鳴羅特罰十二曰比久汰大汗十三曰於理眞斤十四曰素和斛律十五曰鳴纜眞十六曰烏鐵甘十七曰特介汗十八曰度賓哀十九曰阿若干樓達二十曰大賢眞二十一曰破陣樂】

小橫吹部曲與大橫吹同【六典曰小橫吹夾笛簫觱篥笳桃皮觱篥無節鼓儀衛志云有角其曲失傳郭茂倩疑以爲與大橫吹同故不見】

大射樂章

大射皇帝射騶虞二奏王公射貍首一奏迎送皇帝入閣奏太和凡四曲

鄕飲酒樂章

鄕飲酒鹿鳴三奏南陔一奏嘉魚四奏崇丘一奏關雎五奏鵲巢三奏凡十七曲【二禮曲唐用古詩名別制非卽用古詩】

侲子之唱

大儺有侲子之唱【開元禮所載辭與劉昭志漢辭同蓋沿其舊也】

凱歌

大徵伐有功奏凱入其歌曰破陣樂曰應聖期曰賀聖歡曰君臣同慶樂凡四曲【樂志云前二曲太常舊有其辭後二曲太和中補造今檢劉禹錫集四曲實並其所撰志難盡據】

論唐初樂曲散佚

初太宗命祖孝孫等定雅樂尋詔褚亮等分制樂章髙宗上元中復令太常少卿韋萬石與太史令姚元辯增損當時郊廟燕會樂曲迨則天稱制攺易典章歌辭多是內出開元中詔中書張說復行釐正上自定聲度說爲之辭中間雜用貞觀舊辭爲多太常卿韋絳嘗銓敍爲五卷付大樂鼓吹兩署習之此一代樂章刋定始末也柰舊史不能考遵前代史例於樂志中祗錄郊廟而無朝會燕射等曲新志則並郊廟不錄其辭因日就亾佚舊史書序云燕樂歌辭太常先有宮商角徵羽五調調各一卷是貞觀中侍中楊仁恭妾趙方等輯近代詞人雜詩爲之者韋絳亦嘗令太樂令孫玄成整比爲七卷以辭多不經不錄今考會要殿庭元日冬至朝會樂章七元日迎送皇帝奏太和開元中源乾曜作羣官行奏舒和上公上壽奏休和皇帝受酒登歌奏昭和顯慶中李義府作中宮朝會樂章四東宮朝會樂章五亦義府作此固雅樂曲也何以亦不錄乎辭之近鄭衛者旣盡爲之刪其稍近雅者又復不亟存一二唐樂章之掛漏獨甚史家固不能辭其責也

唐音癸籖卷十二

●欽定四庫全書

唐音癸籖卷十三

﹝明﹞胡震亨撰

○樂通二

唐各朝樂

太宗神功破陣樂【初太宗爲秦王破劉武周軍中相與作秦王破陣樂曲及卽位宴會必奏之示不忘本因制舞圖左圓右方先偏後伍交錯屈伸以象魚麗鵝鸛用樂工百二十八人披銀甲執戟而舞凡三變每變爲四陣象擊刺往來歌者和曰秦王破陣樂後令魏徵褚亮虞世南李百藥等更制歌辭名七徳舞永徽中更名爲神功破陣樂】功成慶善樂【太宗生武功慶善宮貞觀六年幸之宴從臣賞賜閭裏帝歡甚賦詩命呂才按律被之管弦名曰功成慶善樂以童兒二十四人冠進徳冠紫袴褶長褏漆髻屣履而舞名九功之舞進蹈安徐以象文徳洽而天下安樂也初太宗時凡至正享燕及國有大慶二舞偕奏於庭髙宗時用之郊廟代治康凱安尋以神功破陣樂不入雅樂功成慶善樂不可降神復用治康凱安舊舞而二舞罷】髙宗上元舞【其樂有上元二儀三才四時五行六律七政八風九宮十洲得一慶雲等十四曲皆帝自制舞用百八十人衣畫云五色衣以象元气大祠享皆用之後詔惟郊廟用餘皆罷】一戎大定樂【帝將伐髙麗燕洛陽城門觀屯營教舞按親徵用武之勢名曰一戎大定樂舞者百四十人被五采甲持槊而舞歌者和之曰八紘同軌樂象髙麗平而天下大定也】六合還淳舞【調露二年幸洛陽城南樓宴羣臣太常嘗奏此舞其容制不傳】景云河淸燕樂【初貞觀中景云見河水淸張丈收采古誼爲景云河淸歌髙宗卽位制樂上之其樂二十五色每工一人歌二人舞者二十人分四部一景云舞八人二慶善舞四人三破陣舞四人四承天舞四人名曰燕樂元會第一奏之杜佑云近惟景云舞存余亡按唐燕樂有二十部伎之燕樂隋舊樂也此燕樂則唐之新樂後列坐部伎中玉海疑以爲一誤】武后聖壽樂【舞用百四十人制聖超千古道泰百王皇帝萬年寶祚彌昌十六字舞之行列每變成一字凡十六變而畢】天授樂【天授年造舞四人】神宮大樂【長壽二年正月享萬象神宮後自制此樂舞用九百人】長壽樂【亦長壽年造舞十二人】鳥歌萬歲樂【時宮中養鳥能人言又常稱萬歲因爲樂象之舞三人畫冠爲鳥像】聖主回鑾舞【大足元年天后幸京師同州刺史蘇瓌進命編之樂府】中宗桑條歌樂【永徽後人唱桑條韋也之歌神龍中佞者以爲韋後之應作桑條歌樂辭十餘首以進皆被之樂府】玄宗龍池樂【帝爲平王時賜第隆慶坊之南坊人所居忽變爲池望气者異焉後正位以坊爲宮池水逾大彌漫數里名其池曰龍池命羣臣爲龍池樂十章歌其祥以祀龍神舞用七十二人】小破陣樂【生於太宗之破陣樂舞四人金甲冑】文成樂【帝作此與小破陣樂更奏】光聖樂【舞八十人鳥冠五彩畫衣兼似上元聖壽之容以歌王業所興】又分前代及本朝樂爲二部立部伎八安樂太平樂破陣樂慶善樂大定樂上元樂聖壽樂光聖樂坐部伎六燕樂長壽樂天授樂鳥歌萬歲樂龍池樂小破陣樂【安樂舞亦名城舞用八十人作羌胡狀行列方正象城郭太平樂亦名五方師子舞依方色爲師子習弄用百四十人作昆侖象舞太平樂曲並周隋遺音也余樂唐本朝及帝所自制詳前立部伎堂下立奏坐部伎堂上坐奏太常閱樂坐部伎無性識者退入立部伎立部伎無性識者退入雅樂部】代宗寶應長寧樂【帝繇廣平王復二京梨園供奉官劉日進作以獻十八曲宮調】廣平太一樂【大歷元年司馬滔作以進】徳宗定難樂【河東節度馬燧作以獻本紀貞元三年上禦文徳殿試定難樂曲其後方鎭多制樂以獻者】繼天誕聖樂【天長節昭義節度王虔休獻其曲以宮爲調表五音之奉君以土爲徳知五運之居中也凡二十五徧法二十四气而足成一歲每徧一十六拍象八元八凱之登庸於朝】中和樂【帝攺二月一日爲中和節貞元十四年是節制中和樂舞舞中成八卦其樂辭帝禦撰會要云因繼天誕聖樂而作】奉聖樂【初韋臯節度劍南南詔異牟尋請獻夷中歌曲臯因之作南詔奉聖樂以獻用正律黃鍾之均宮徵一變角羽終變舞六成序曲二十八疊舞南字歌聖主無爲化舞詔字歌南詔朝天樂舞奉字歌海宇修文化舞聖字歌雨露覃無外舞樂字歌辟土丁零塞皆一章三疊而成字舞畢又舞辟四門之舞遽舞入徧兩疊舞終又舞億萬壽之舞歌天南滇越俗四章歌舞七疊六成而終】順聖樂【山南節度使於頔獻其樂令女妓爲佾舞聲態雄俊又號孫武順聖樂頔因韋臯獻奉聖樂作此進韋樂中有丈夫一人獨舞頔樂曲將半行綴皆伏亦一人舞於中時幕客韋綬觀之笑曰何用窮兵獨舞𨿽詼諧亦有爲也】

按唐樂惟十二和二舞爲雅樂自太宗以功徳之盛復造破陣慶善二樂舞於是後世相循競制樂以侈觀聽舞佾制度各以意爲增減不合古經而臣下亦復撰樂獻媚女倡夷舞同俳優戲劇之觀則已漸流爲散樂而逺雅益甚矣諸樂曲疊非一馬氏端臨用髙氏緯略之說誤以一樂爲一曲總計爲五十有五曲當時韋萬石請奏上元等舞有二十九雅者有五十二雅者有五十雅者而韋臯奉聖一樂曲之多尢備載正史固未可數計也今第總述樂名稍爲之疏釋存大凡云

唐曲

三臺急三臺【古今解三臺者不一馮鑑續事始曰漢蔡邕三日之間周曆三臺樂府以邕曉音律爲制此曲劉禹錫嘉話錄鄴中有曹公銅雀金虎冰井三臺北齊髙洋毀之更築金風聖應崇光三臺宮人拍手呼上臺送酒因名其曲爲三臺李氏資暇錄曰三臺三十拍促曲名昔鄴中有三臺石季龍常爲宴逰之所而造此曲以促飲今按諸說李氏說似可據樂苑云唐三臺羽調曲】調笑詞轉應詞宮中調笑詞【三曲與三臺同一調有此異名白樂天云調笑令乃拋打曲也有詩云打嫌調笑易飲訝捲波遲】宮中三臺江南三臺上皇三臺怨陵三臺突厥三臺【大曲】廣陵散【本嵇叔夜琴操名後人以爲曲】采桑【晉淸商西曲羽調唐有大曲】楊下采桑【出於采桑】烏夜啼【杜佑云本宋臨川王義慶所作今所傳歌似非義慶本旨敎坊謝大善歌此眀皇嘗親禦箜篌和之】舞媚娘大舞媚娘【舞亦作武並羽調曲永徽後民間多歌此曲史以爲天后之讖今按隋李綱傳有諫止太子勇奏舞媚娘曲事梁庾信陳後主並有舞媚娘辭則曲名本不作武字意後來讖家爲妖瞾獻諛攺作武媚娘耳】長相思【古曲梁張率始以長相思三字爲句發端陳後主及徐陵江總輩襲其調益工之唐李白諸家多有作】采蓮子【梁淸商曲江南弄有采蓮曲唐曲本此曲和聲曰舉棹年少】茱萸女【梁簡文詠采茱茰女爲人所挑大抵與陌上桑同唐萬楚有其曲】玉樹後庭花【陳後主作唐有大曲】後庭花【小曲】阿嚲回【本北魏阿那瓌曲阿那瓌者蠕蠕國主名用爲曲後訛爲阿嚲回唐沿之爲名那乃可切嚲典可切瓌卽瑰姑回切以音相近故訛顏眞卿詩莫唱阿嚲回應云夜半樂是也楊用修以爲卽笛曲之阿濫堆此自明皇時曲失之逺矣】蘭陵王【北齊蘭陵王長恭以假面威敵後人因以入歌唐有此曲名】伴侶【北齊後主作音韻窈窕極於哀思唐有大曲】太平樂【卽五方師子樂曲周隋間遺音】聖明樂大聖明樂【初隋開皇中髙昌獻此樂曲文帝令知音者竊聽番使至先奏之大驚後唐開元中太常樂工馬順兕復造此並商調曲也】行天【貞觀中侯尙書妾方等善唱之後有郝三寶者亦能歌此自謂不及考隋樂志太廟送神五言象行天知爲舊曲矣】七夕子【隋煬帝有七夕相逢樂唐曲七夕子疑本此】安公子【隋煬帝幸揚州樂工王令言聞其子彈新翻安公子曲流涕曰此曲宮聲往不返宮爲君爾不須扈從大駕必不回矣巳而果然唐有安公子大曲】河傳水調歌新水調【脞說水調河傳隋煬帝幸江都時所制曲成奏之聲韻怨切王令言聞而知其不返海錄碎事云隋煬帝開汴河自造水調按水調及新水調並商調曲也唐曲凡十一疊前五疊爲歌後六疊爲入破其歌第五疊五言調聲最爲怨切故白居易詩云五言一徧最殷懃調少情多似有因不會當時翻曲意此聲腸斷爲何人明皇幸蜀有聽歌水調山川滿目淚沾衣之辭問知爲李嶠作感嘆事見本事詩】泛龍舟【隋煬帝作唐有泛龍舟大曲】望江南【海山記隋煬帝爲西苑鑿池泛龍鳯舸制望江南八闋後唐李徳裕用其句拍攺爲謝秋娘劉白亦有作詳後】摩多樓子【郭茂倩樂府載有古詞似北朝及隋時邊塞曲難定爲何代唐李白有其詞亦見李賀集】堂堂【隋樂府有堂堂曲明唐再受命也調露初民間有側堂堂撓堂堂之謡側不正撓不安故武后戕宗室易唐爲周而孝和復反正爲唐樂苑曰唐堂堂曲角調也】

右前三十七曲並周隋以前之曲在唐猶盛行者史稱唐時淸商舊曲存者止四十四曲今自烏夜啼采桑玉樹後庭花堂堂泛龍舟五曲在存目重復之內餘三十二曲則史所未載也豈古曲行用於唐尙多史或未盡收乎用首錄之以存樂曲之舊

太和【樂府載有七言五疊郭茂倩以爲羽調曲蓋卽十二和中之太和以爲行節者是也】破陣樂破陣子【唐人樂曲多名子後遂名曲子敎坊俗語然】小秦王【卽小破陣樂也】上元子大定樂奉聖樂十二時萬宇淸月重輪

以上樂曲出前雅樂及各朝樂中而十二時以下三曲亦含元殿熊羆部十二按所奏雅樂也故別著之合凡十曲云

傾杯曲樂社樂曲英雄樂曲【太宗內宴詔長孫無忌制傾杯曲魏徵制樂社樂曲虞世南制英雄樂曲並宮調】黃驄疊曲【太宗破竇建徳乘馬名黃驄驃及徵髙麗死於道頗哀惜之命樂工制黃驄疊曲四曲宮調黃驄疊曲後一名急曲子】打球樂【魏徵制】大酺樂【商調曲張文收造】火鳯眞火鳯【並羽調始貞觀初】穆護子【卽穆護砂也犯角姚寛叢語云波斯國奉火祅神貞觀初有傳法穆護何錄以其敎入長安作歌祀祅祠其賽神曲也崇文書目有李燕牧護詞傳燈錄有蘇溪和尙穆護歌並六言又黃山谷云黔中聞賽神者夜歌五七十語初云聽說農家牧護末云奠酒燒錢歸去長短不同】道調曲【髙宗自以李氏爲老子之後命樂工制】祈僊曲望僊曲翹僊曲【髙宗敬禮嵩山道士潘師正造此諸曲】春鶯囀【帝曉音律晨坐聞鶯聲命樂工白明逹寫爲此曲】夷來賓曲【遼東平李績作之以獻】寶慶曲【章懷太子作李嗣貞聞之謂人曰宮不召商君臣乖也角與徵戾父子疑也死聲多且哀若國家無事太子任其咎俄而太子廢】越古長年曲【則天延載元年作】如意娘曲【商調蓋闔辭也宋張君房以爲如意年中後爲淫毒男子作說近俚不取】挈苾兒【垂拱後京都唱此歌皆淫辭後張易之兄弟並內侍易之小字挈苾云】突厥鹽【龍朔來裏歌有此後則天遣閻知微入突厥突厥挾之入冦爲突厥鹽之應】黃麞【如意年巳來唱黃麞歌無幾曹仁師等與契丹戰覆師於硤石黃麞谷】離別難【武后朝有一士人陷寃獄籍其家妻配入掖庭善吹觱篥撰此曲以寄哀情初名大郎神蓋取良人第行也畏人知三易其名曰悲切子終號怨回鶻】石州【中宗景龍初知太史事迦葉志忠表稱受命之初天下先歌英王石州石州商調曲也】桃花行【景龍四年春宴桃花園羣臣畢從學士李嶠等各獻桃花詩上令宮女歌之辭旣淸婉歌仍妙絕獻詩者舞蹈稱萬歲上勑太常簡二十篇入樂府號曰桃花行】回波詞【商調曲蓋出於曲水引流泛觴後爲舞曲中宗朝內宴羣臣多撰此詞獻佞及自要榮位最盛行然考朝野僉載楊廷玉一詞則天時巳先有之矣敎坊記又有大曲回波詞】合生歌【中宗宴內殿胡人襪子何懿等唱此歌或言妃主情貌或列王公名質詞至穢媟武平一諫宜禁止不納】夜半樂曲還京樂曲【玄宗初自潞州還京師舉兵夜半誅韋後制此二曲】君臣相遇樂曲【商調太常卿韋絳作】千秋子千秋樂【大曲玄宗八月五日生開元十七年是日賜宴花蕚樓下百僚表請以每年是日爲千秋節王公以下獻鏡及承露囊天下請咸令燕樂著爲令曲名以此】舞馬傾杯曲【玄宗嘗命敎舞馬四百蹄各爲左右分部目衣以文繡絡以金珠每千秋節舞於勤政樓下賜燕設酺其曲謂之傾杯樂凡數十疊馬聞聲奮首鼓尾縱橫應節又施三層板牀乘馬而上抃轉如飛或命壯士舉榻馬舞其上歲以爲常】踏歌繚踏歌【並元夕歌名玄宗嘗命張說撰元夕禦前踏歌詞】蘇摩遮【潑寒胡戲所歌亦張說撰進詳後舞曲下】感皇恩【南部新書天寶十三載始攺金風調蘇莫遮爲感皇恩】於蔿【玄宗在東洛大酺命三百里內守令率聲樂赴闕下較勝負魯山令元徳秀遣樂工數十人聨袂歌於蒍其所自爲曲也帝嘆以爲仁人之言】得寶子得鞛子胡鞛子【國史補云玄宗得太眞謂宮人曰朕得貴妃如得至寶乃制曲子曰得寶子自是六宮無復進幸者樂府雜錄云曲一名胡鞛子海錄碎事云又名得鞛子鞛方孔反】得至寶康老子【樂府雜錄雲長安富家子名康老子落魄不事生計常與國樂遊處家蕩盡偶得一舊錦褥波斯胡識是冰蠶所織酬之千萬還與國樂追歡不經年復盡尋卒樂人嗟惜之遂制此曲名得至寶亦名康老子也】淂體歌得寶歌【先是民間多唱淂體歌有潭裏船車鬧揚州銅器多之句及陜州得寶符又歌弘農得寶後天寶初轉運使韋堅穿廣運潭通吳楚諸郡貨陜縣尉崔成甫乃翻之爲歌其辭用淂體其曲名用得寶於船頭唱之玄宗臨觀大悅下詔褒賞淂傍從水丁紇反體從人從本都董反事見正史按得寶子得鞛子胡鞛子得至寶康老子與得寶歌其源似皆起於淂體歌正史可據國史補樂府雜錄所解俚鄙姑存之備考】荔枝香【玄宗幸驪山楊貴妃生日命小部張樂長生殿因奏新曲未有名會南方進荔枝因名曰荔枝香】淸平調【帝與貴妃幸興慶宮沈香亭會木芍藥初開棃園弟子奏樂上曰賞名花對妃子焉用舊曲宣李白進淸平調三章令李龜年等約略調撫絲竹上自吹玉笛倚曲淸平調爲三調中之淸調平調古房中遺聲也】宮中行樂詞【亦命李白撰】一斛珠【初梅妃極承寵愛後爲太眞所奪遷上陽宮妃怨慕帝亦每念之一日有夷使貢珠命封一斛賜之妃不受獻詩上覽之悵然令樂府以新聲度其詩號一斛珠曲】春光好【明皇制互見羯鼓內】金華洞眞流芳菲【會要天寶十三載攺諸樂名有此諸曲立石刋太常寺】王昭君五更轉萬歲長生飲酒鬭百艸思歸樂【商調亦犯角會要太常梨園別敎院法曲有此六曲】赤白桃李花望瀛府獻仙音聽龍吟碧天鴈獻天花【按明皇嘗制法曲四十餘以上六曲見陳氏樂書法曲本隋樂其音淸而近雅煬帝厭其聲澹曲終復加解音明皇酷愛之選子弟敎之梨園當時稱梨園法曲也】婆羅門【商調曲開元中西涼府節度楊敬述進】霓裳羽衣曲【樂苑玄宗制霓裳羽衣曲十二徧凡曲終必遽惟霓裳羽衣曲將畢引聲益緩逸史帝與術士羅公逺逰月宮見仙女數百皆素練霓裳羽衣舞問其曲曰霓裳羽衣帝黙記其音而還故作是曲鄭嵎津陽門詩注帝月宮聞仙樂但記其半於笛中寫之會西涼進婆羅門曲與其聲調相符遂以月中所聞爲之散序用敬述所進曲作爲腔名霓裳羽衣曲云】望月婆羅門拂霓裳【二曲見敎坊記】涼州【伊州宮調大曲有大徧小徧西涼府都督郭知運撰進初涼州進新曲明皇命諸王於便殿觀之曲終諸王皆稱萬歲獨寧王不賀明皇詢其故寧王曰夫曲者始於宮散於商成於角徵羽臣見此曲宮離而少微商亂而加暴宮者君也商者臣也宮不勝則君體卑商有餘則臣事僭臣恐異日臣下有悖亂之事陛下有播越之禍兆於斯曲矣其先見如此商調大曲前五疊入破五疊開元中西涼節度蓋嘉運進】甘州子甘州大曲【羽調】胡渭州【商調曲唐有兩渭州一屬闗內一屬隴右此出隴右渭州爲近邊地故以胡渭州別之開元中樂工李龜年鶴年兄弟尢妙制渭州五行志雲天寶樂曲多以邊地爲名其曲徧繁聲名入破安史亂西幸後其地盡爲吐蕃所沒破乃其兆也洪容齋曰今樂府所傳大曲皆出於唐而以州名者五伊涼熙石渭也涼州今轉爲梁州唐人巳多誤用按唐地理誌涼州屬隴右道盡古雍梁二州之境用之非誤】陸州【曲有大徧小徧又有簇拍陸州按唐邊地無陸州嶺南𨿽有其州名與此不合惟寧朔境所置降胡州魯麗含塞依契時稱爲六胡州陸字或六之誤也宋人警曲用六州大徧疑卽此俟博識者審之】玄眞道曲大羅天曲紫淸上聖道曲景云曲九眞曲紫極曲小長壽曲承天樂曲順天樂曲【玄宗末年寖好神仙之事詔道士司馬承禎制玄眞道曲茅山道士李會元制大羅天曲工部侍郎賀知章制紫淸上聖道曲太淸宮成太常韋絳又制景云等六樂曲】淩波曲【太平廣記玄宗東都晝寢夢淩波池中龍女拜牀下帝爲鼓胡琴拾新舊之聲爲淩波曲龍女再拜而去及覺命禁樂習而翻之奏池上龍女復見因置廟歲祀之按此似附會興慶祀龍池之事者說未可據姑存備考】謫仙怨【玄宗幸蜀行次駱谷謂髙力士曰吾不用張九齡之言至此索長笛吹一曲澘然流涕後有司錄成譜以進且請曲名上曰吾因思九齡可名此曲爲謫仙怨其音怨切諸曲莫比人自西川傳得者無由知其本事但呼爲劍南神曲】雨霖鈴【帝幸蜀入斜谷棧道屬霖雨彌旬聞鈴聲與山相應悼念貴妃因采其聲爲雨霖鈴曲以寄恨時獨梨園善觱篥樂工張徽從至蜀都以其曲授之洎至徳中復幸華淸宮從官嬪禦皆非昔人帝於望京樓令徽奏此曲不覺淒愴流涕後入法部有大曲】渭城陽關【本王維送人使安西詩後被於歌所云更與殷懃唱渭城與聽唱陽關第四聲是也】想夫憐【羽調曲白居易詩嘗愛夫憐第二句倩君重唱夕陽開王維秦川一半夕陽開是也又有簇拍想夫憐國史補云司空於頔以樂曲有想夫憐其名不雅將攺之客曰南朝相府曾有瑞蓮故歌爲相府蓮後人語訛耳樂府解題遂用其說按此亦客之曲逢頔指妄爲之說耳假果名相府蓮豈不尢爲不雅乎】山鷓鴣【韻語陽秋李白有聽此曲詩淸風動牕竹越鳥起相呼蓋其曲效鷓鴣之聲爲之】九曲詞營州歌【並髙適作歌塞上事九曲取黃河九曲爲名漢李尢晉傅玄九曲歌七言二句者大指自嘆年歲晚暮非適詞所本也】河滿子【河一作何白樂天雲開元中滄州何滿犯罪系獄撰此曲進四辭八疊其聲哀斷鞠獄者爲奏明皇不許竟坐刑元微之何滿子歌云何滿能歌能宛轉天寶年中世稱罕嬰刑系在囹圄間下調哀音歌憤懣梨園弟子奏玄宗一唱承恩羈网緩便將何滿爲曲名禦譜親題樂府纂與白說稍殊】長命女【羽調曲亦名長命西河女大歷中有樂工加減其節奏爲新聲將軍韋靑令家姬張紅紅暗記其拍紅紅後入宜春院宮中號記曲娘子聞靑死慟絕】漁父引【玄眞子張志和作】欸乃曲【欸音哀乃如字讀棹船相應聲元次山有欸乃曲】永新婦禦史娘柳靑娘【桂苑叢集云國樂有永新婦禦史娘栁靑娘皆一時之妙今按永新乃開元中宜春院內人許和子禦史娘乃貞元時宮中禦史娘子田順皆以善歌聞詳見樂府雜錄栁靑娘者豈亦歌妓之名後遂沿爲曲名歟】章臺柳【韓翃從辟淄靑姬柳氏置都下值盜覆兩京數歲翃遣使間行求之以練囊盛金題此詞爲寄柳亦和其詞酬栁後陷身番將沙吒利翃入朝復取得完聚】成徳樂【大歷中王表有其詞】樂世急樂世六麼【樂世羽調曲初唐人賀朝詩有上客無勞散聽歌樂世娘張說集亦有樂世詞初貞元中樂工進曲徳宗命錄出要者因名爲錄要唐書所謂錄要雜曲是也後語訛爲緑腰又作六麼白樂天聽六麼詩云管急絲繁拍漸稠六麼宛轉曲終頭誠知樂世聲聲樂老病人聽未免愁觀此知樂世亦錄要中一曲也】團雪散雪曲【貞元中駙馬王士平與義陽主反目帝兩幽之不令相見舉子蔡南史獨孤申叔爲義陽子歌詞有二曲言其離處之狀上聞而惡之欲罷科舉後流南史而止】拜新月【吉中孚妻張氏有詞】皇帝感【敎坊記有此曲名盧綸集有皇帝感詞】天長地久詞【亦見盧綸集其和聲雲天長久萬年昌】萬歲樂曲【憲宗朝汴州劉弘撰聖朝萬歲樂譜三百首進】金縷衣【李錡常唱此詞】楊柳枝【卽古之折楊柳段安節以爲始於白傅者以其詞至白盛行也白詩云六麼水調家家唱白雪梅花處處吹古歌舊曲君休聽聽取新翻楊柳枝而永丰一闋至逹禁中爲尢著云】桂華曲【居易感蘇州東城古桂作音韻怨切聽輒動人】浪淘沙【居易與劉禹錫並有作】捲白波【居易云飲酒曲也】掃市舞【楊虞卿善歌此詞白樂天哭之有何日重聞掃市歌之句宋潘閬謫信州戲爲掃市舞詞云出砒霜價錢可贏得撥灰兼弄火暢殺我其遺調也】羅嗊曲【一名望夫歌羅嗊古樓名陳後主所建元稹廉問浙東有妓女劉采春自淮甸而來能唱此曲閨婦行人聞者莫不漣泣】竹枝子【竹枝本出巴渝其音協黃鍾羽末如吳聲有和聲七字爲句破四字和云竹枝破三字又和云女兒後元和中劉禹錫謫其地爲新詞更盛行焉】三閣詞【劉禹錫作詠陳後主起臨春結綺望仙三閣置三妃嬪事吳聲曲】杜韋娘【敎坊記有其曲名劉禹錫詩春風一曲杜韋娘言妓人歌杜韋娘曲非指妓人名也】拋球樂【酒筵中拋球爲令其所唱之詞也禹錫亦有作】紇那曲【亦見禹錫集按紇那樂府不著所出今考天寶中崔成甫所翻淂體歌有淂體紇那也紇囊淂體那之句豈其所本歟】文敍子【長慶中俗講僧文敍善吟經其聲宛暢感動里人樂工黃米飯狀其念四聲觀世音菩薩乃撰此曲】思帝鄕【令狐楚有坐中聞思帝鄕有感詩】花遊曲【李賀集寒食日諸王妓遊賀賦此曲與妓彈唱按賀本傳樂府數十篇云韶諸工皆合之弦管是知賀曲辭入樂爲多惜不能明姑錄此以例其餘】刮骨鹽【權徳輿詩含羞斂態勸君住更奏新聲刮骨鹽按鹽曲自六朝人有昔昔鹽後曲稱鹽者不一詳後西戎樂注】仙韶法曲上云自然眞仙明【闕】難思平珠無爲有道調元立政獻壽髙明聞天儀鳯同和閒雅多稼金鏡【文宗好雅樂鄙鄭衛之音嘗采開元雅樂制云韶樂章上云等二十曲及霓裳羽衣舞曲後攺云韶院爲仙韶院曲亦以仙韶名嘗按樂謂大臣曰笙磬同音沈唫忘味不圖爲樂一至於斯自是臣下功髙者輒賜之】憶秦郎憶秦娥【一名秦樓月一名雙荷葉文宗宮人阿翹善歌出宮嫁金吾衛長史秦誠誠出使新羅翹思念撰小詞名憶秦郎誠亦於是夜夢傳其曲拍歸日合之無異後有憶秦娥或卽出此莊嶽委談云詩餘中憶秦娥菩薩蠻稱最古以詞出太白也余謂太白在當時直以風雅自任卽近體盛行七言律鄙不肯爲寧屑事此且二詞𨿽工麗而气衰颯於太白超然之致不啻穹壤殆晚唐人詞嫁名於白耳菩薩蠻見後】萬斯年曲【會昌初宰相李徳裕制獻卽天仙子調也】謝秋娘夢江南憶江南江南好【李徳裕鎭浙日悼亡妓謝秋娘用隋煬所作望江南調撰謝秋娘曲後仍從本名亦曰夢江南白樂天作此詞攺爲憶江南後人又因樂天首句以江南好名之劉禹錫亦有作凡曲名逓攺換多如此】閒中好【會昌中段成式與鄭符張希復遊長安永壽寺嘗同作此詞】播皇猷曲蔥嶺西曲新霓裳羽衣曲泰邊陲曲【宣宗妙音律內殿賜燕多自裁新曲俾禁中女伶逓相教授有曰播皇猷者率髙冠方履褒衣博帶趨走俯仰皆合規矩於於然有唐虞之風焉有曰蔥西士女踏歌隊者率言蔥嶺之士樂河湟故地歸國復爲唐民也霓裳曲者皆執節幡被羽服態度凝澹飄飄然有翔云舞鶴見左右如是數十曲流傳民間泰邊陲曲有辭雲海嶽晏咸通後懿宗繼統年號適紀咸通人以其爲讖云】菩薩蠻【杜陽雜編云大中初女蠻國入貢其人危髻金冠瓔珞被體人謂之菩薩蠻當時倡優遂制菩薩蠻曲文士亦往往聲其詞溫庭筠傳亦有宣宗愛唱菩薩蠻之說知此詞出於唐之晚季今李太白集有其詞後人妄托也按杜陽謂倡優見菩薩蠻制曲其說亦未盡當是用其聲音節奏耳考南蠻驃國嘗貢其國樂其樂人冠金冠左右珥璫絳貫花鬘珥雙簪散以毳如女飾而其國亦在女王蠻西南故當時或以爲女蠻且其曲多佛曲具在後簡夷樂部則其稱爲菩薩蠻尢可信凡曲名有稱女王國穿心蠻八拍蠻者皆出蠻中曲調以意求之可得此詞後一名重疊金一名子夜歌】新添聲楊栁枝【溫庭筠作時飲筵競歌獨女優周徳華以聲太浮艷不取】感恩多【李羣玉詩惟有管弦知客意分明唱出感恩多】道調子【懿宗解音律一日命樂工吹觱篥初弄道調上謂是曲誤拍之樂工乃依其節奏撰曲名爲道調子】嘆百年曲【懿宗篤愛同昌公主薨後思念不巳伶人李可及造此曲余詳舞曲內】別趙十憶趙十【李可及能歌別趙十憶趙十可及轉喉爲新聲須臾變態百數京師效之呼爲拍彈】升平樂【商調見薛能集】金鎖曲【僖宗朝內制袍千領賜塞外吏士神策將軍馬直於袍中絮得金鎖一枝詩一首爲人所告奏聞帝令直赴闕以宮人賜爲妻有情者爲金鎖曲流於世】贊成功曲【昭宗劉季述之變鹽州雄毅軍使孫徳昭有反正功光化四年正月宴保寧殿上自制此曲以褒之】永遇樂【杜祕書工小詞鄰女酥香能諷才人歌曲悅而奔之事發杜流河朔述此決別女持紙三唱而死見錦繡萬花谷唐人】【附】百年歌【五代史晉王克用破孟方立還置酒三垂崗伶人奏百年歌至於衰老之際聲辭甚悲坐上皆淒愴克用慨然捋須指其子存朂而嘆後二十年其能代我戰於此乎後存朂果於三垂崗破梁軍凱旋告廟】如夢令【唐莊宗修內苑掘得斷碑有詞云曾宴桃源深洞一曲舞鸞歌鳯長記別伊時和淚出門相送如夢如夢殘月落花煙重名宴桃源莊宗使樂工入律歌之又使翰林作數篇後人攺爲如夢令按莊宗知音能度曲自爲優名曰李天下至今汾晉之俗往往能歌其聲通謂之禦制曲】檀來歌【周世宗伐南唐軍中制】念家山念家山破邀醉舞破恨來遲破【南唐後主翻舊曲爲念家山破其音焦殺名尢不祥識者以爲亡徵後周氏尢善音復作邀醉舞恨來遲新破皆行於時】嵇康【江南曲後主所制國亡後有薛九能歌之見王銍侍兒小名錄】醉妝詞【蜀後主衍宮中裹小巾其尖如錐宮妓多衣道服簪蓮花冠施胭脂夾臉號醉妝作此詞】銀漢曲【衍舟巡閬中自制水調銀漢曲命工歌之又嘗自制甘州詞令宮人歌之其詞哀怨聞者淒愴】還鄕歌【吳越錢鏐遊衣錦軍制】道家步虛詞【唐以前多五言其破爲長短句自李徳裕始並附】

以上大小曲一百七十九曲有年代題義可考略著其說如右

袚褉曲嘆疆場【宮調】濮陽女【羽調】回紇【商調】柘枝引【羽調】柘枝大曲團亂旋【三曲互見舞曲內】戎渾塞姑鎭西樂鎭西子蓋羅縫【蓋一作合】雙帶子昆侖子金殿樂墻頭花戰勝樂劍南臣徵步郎水鼓子【鼔一作沾】浣沙女醉公子一片子南歌子八拍蠻逹摩支鳯歸云【以上曲名見樂府詩集】和風栁美唐風透碧空巫山女度春江眾仙樂龍飛樂長慶樂慶雲樂繞殿樂泛舟樂放鷹樂放鶻樂天下樂大明樂同心樂黃鍾樂賀聖朝泛玉池迎春花鳯樓春負陽春帝臺春繞池春滿園春栁含煙替楊栁倒垂栁浣溪沙撒金沙紗牕恨金簔嶺隔簾聽恨無媒望梅花好郎君紅羅襖摘得新北門西煮羊頭河瀆神二郎神醉鄕遊醉花間燈下見醉思鄕太白星剪春羅會嘉賓當庭月歸國遙戀皇恩憶先皇聖無憂戀情歡戀情深憶漢月定風波朩蘭花更漏長破南蠻芳艸洞守陵宮臨江仙虞美人映山紅獻忠心臥沙堆怨黃沙遐方怨怨胡天送徵衣送行人望梅愁阮郎迷牧羊怨羅裙帶同心結一撚鹽阿也黃劫家雞緑頭鴨下水船畱客住喜長新羌心怨女王國天外閒賀皇化五云仙滿堂花南天竺定西番西國朝天荷葉杯感庭秋月遮樓西江月上行杯喜春鶯大獻壽鵲踏枝萬年歡曲玉管謁金門巫山一段雲西河獅子西河劍气儒士謁金門武士朝金闕操工不下麥秀兩岐【摭言載朱梁封舜卿使蜀好唱麥秀兩岐事亦不言何調】金雀兒滻水吟玉搔頭鸚鵡杯路逢花初漏滿相見歡遊春苑訴衷情折紅蓮洞仙歌喜回鑾喜秋天靜戎煙普恩光蘇合香七星管朝天【天竺伎有朝天舞曲不知卽此否】看月宮宮人怨駐徵遊泛濤溪胡相問帝歸京喜還京遊春夢畱諸錯黃羊兒花黃髮望逺行思友人唐四姐上韻中韻下韻朩笪八拍子漁歌子十拍子措大子風流子吳吟子生查子胡醉子山花子水仙子綠鈿子金錢子赤棗子心事子胡蝶子沙磧子酒泉子迷神子得蓬子剉碓子麻婆子紅娘子歷刺子北庭子劍器子獅子女冠子仙鶴子贊普子蕃將子回戈子帶竿子摸魚子南鄕子大呂子南浦子撥棹子曹大子引角子隊踏子化生子金娥子捨麥子多利子毘砂子西溪子劍閣子嵇琴子【闕】

唐音癸籖卷十三

●欽定四庫全書

唐音癸籖卷十四

﹝眀﹞胡震亨撰

○樂通三

琴曲

髙宗白雪曲【顯慶中帝以琴曲失傳令有司修習太常丞呂才言琴曲本宜合歌請依琴中舊曲以禦制雪詩爲白雪歌辭又古今樂府奏正曲後復有送聲亦君唱臣和之義請以羣臣長孫無忌於志寧許敬宗等所和詩爲送聲合十六節帝善之乃命太常著於樂府才復譔琴歌白雪等曲帝亦制歌詞十六皆著樂府】玄宗金風樂黃鍾羽調曲【崇文書目帝有金風樂弄一卷載琴音第一第二第三拍宮調指法又黃鍾羽調一首附捲】盧照鄰明月引沈佺期霹靂引張說鳯歸來【集稱琴歌不著其名所自】李白雉朝飛操雙燕離【琴歷河間新歌有其曲名】飛龍引山人勸酒幽澗泉顧況幽居弄【蔡邕五弄之一也】龍宮操【況自敍大歷初在滁州大水作】劉商胡笳十八拍【自序擬董庭蘭胡笳弄作李頎有聽庭蘭彈胡笳歌】韓愈拘幽操越裳操岐山操履霜操雉朝飛操猗蘭操將歸操龜山操殘形操別鶴操鮑溶湘妃列女操孟郊列女操李賀走馬引【卽樗裏牧恭所造天馬引】淥水辭【蔡邕五弄之一】劉禹錫飛鳶操李約東杓引【約患琴家無角聲乃造東杓引七拍有麟聲繹聲以備五音】張祜思歸引【卽衛賢女邵所造離居操也】李羣玉升仙操陳康士琴曲一百章宮調二十章商調十章角調五章徵調七章楚調五章黃鍾二十章離憂七章沈湘七章側蜀七章縵角七章玉女五章【康士字安道以善琴知名進士姜阮皮日休皆爲序以述其能】蕭祜無射商九調【祜因胡笳創】僧皎然風入松【操始嵇康】郎大家宋氏宛轉歌【王敬伯遇神女所歌曲】

琴曲在古有五曲九引十二操二十一雜歌作者相繼名目寖繁唐自髙宗制曲以來文士所作操引多擬古曲爲名可考見者有此其它名同琴曲非必譜於琴者不槪錄於時楚漢舊聲傳授猶存一代精此藝者自趙耶利董庭蘭賀若夷若夷【文宗時琴待詔文宗嘗聽其曲嘉賞之賜緋人因稱其曲爲賜緋調】鄭宥以及楊子儒王敬遨之輩不可指數而斲制之妙京師樊路蜀雷郭吳沈張諸氏外汧公之響泉韻磬晉公之大小忽雷尢擅爨焦珍譽聊用附記云

羯鼓曲

太簇宮曲色俱騰耀日光乞婆娑大勿大通舞山香羅犂羅蘇莫賴耶俱倫僕阿个盤陀蘇合香藏鉤樂春光好無首羅鷠嶺鹽疎勒女要殺鹽通天樂萬載樂景云紫雲承天樂順天樂

太簇商曲蘇羅■﹝木柰﹞利梵大借席耶婆色雞堂堂半社渠君王盛神武赫赫君之明大缽樂背大沙野婆破陣樂黃駿蹛放鷹樂英雄樂思歸憶新院西樓送落月■﹝扌暴﹞霜風九成樂傾杯樂百歲老壽還城樂打球樂飲酒樂舞厥麼賦太平樂大酺樂大寶樂聖明樂婆羅門崱加那萬歲樂秋風髙回婆樂夜半擊羌兵香山優婆師匝天樂禪曲渡積破虜回五更囀黃鶯囀大定樂越殿須婆缽羅背大秋秋鹽栗時突厥鹽踏蹄長

太簇角曲大蘇賴耶大春楊柳大東祗羅大郎賴耶卽渠沙魚大逹麼支俱倫毗悉利都移都師阿■﹝監鳥﹞■﹝縷鳥﹞鳥歌飛仙楊下采桑西河師子三臺舞石州破勃律

徵羽調與胡部失載

諸佛曲調九仙道曲盧捨那仙曲禦制三元道曲四天王半閣磨奴失波羅辭見柞艸堂富羅【二曲】於門燒香寶頭伽菩薩阿羅地舞曲阿彌陀大師曲

大食曲云居九巴鹿阿彌羅眾僧曲無量壽眞安曲云星曲羅利兒芥老雞散花大燃燈多羅頭尼摩訶缽婆娑阿彌陀悉駄低大統蔓度大利香積佛帝利龜玆大武僧个支婆羅樹觀世音居麼尼眞陀利大與永寧賢者恆河沙江盤無始具作悉家牟尼大乘毗沙門渴農之文徳菩薩緱利陀聖主興地婆拔羅伽

南山起雲北山起雨【二曲宋璟造】

按羯鼓龜玆髙昌疎勒天竺部之樂狀如漆桶下承以牙牀用兩杖擊之其聲焦殺鳴烈合太簇一均玄宗素逹音律尢善於此稱之爲八音領袖嘗遇春旦初晴柳杏將吐嘆曰對此景物豈可不與他判斷取羯鼓縱擊春光好一曲顧柳杏皆已發拆矣笑謂嬪嬙內官此一事不喚我作天公可乎又制秋風髙每至秋風迥徹纖翳不起卽奏之必逺風徐來庭葉紛下其妙絕如此時汝陽王琎帝兄寧王子帝愛而以羯鼓授之琎嘗戴砑絹帽打曲上自摘紅槿花一朶置於帽上奏舞山香一曲而花不墜帝誇賞其能蓋羯鼓難在頭項不動宋開府璟嘗與帝論之雲頭如靑山峯手如白雨點山峯取不動雨點取碎急正此前諸曲調載南卓錄內九十二曲帝所親制余亦並開元天寶時曲緣此樂本出戎羯故以夷語爲名者居多大半有聲無辭其譜然也是器所重在棬與杖捲鐵貴精煉至勻開元供禦者人多傳寶亦有養杖朩脊溝中二十年取其絕濕气復柔膩者一時人主好尙逹官雅士相效求精工至此後曲調寖失傳如務本裏樂工打耶婆色雞曲失結尾之類時有之至宋而古曲益不存惟邠州一父老能之中有大合蟬滴滴泉之曲其人死羯鼓遺音遂絕

琵琶曲

勝蠻奴火鳯傾杯樂【貞觀中裴神符作此三曲聲度淸美太宗深恱之盛行於時】郁輪袍【王維覓解岐王引入公主第彈此曲】八十四調【賀懷智譜懷智開元梨園弟子連昌宮辭夜半月髙弦索鳴賀老琵琶定場屋】西涼州【段和尙制卽道調涼州也亦謂之新涼州段莊嚴寺僧名善本爲唐琵琶第一藝】新翻羽調緑腰楓香調【貞元中有康昆侖善琵琶因兩市祈雨鬭樂昆侖登東街彩樓彈一曲新翻羽調緑腰必謂無敵街西亦於彩樓上出一女郎抱樂器先云我亦彈是曲兼移在楓香調中下撥妙絕入神昆侖驚愕卽拜請爲師女郎更衣出乃段師也翌日徳宗召入內因令敎授昆侖段師奏曰且遣昆侖不近樂器十餘年候忘本態然後可敎詔許之後果盡段師之藝】玉宸宮調【涼州宮調有大徧小徧小者貞元初康昆侖翻入琵琶以初奏玉宸殿故有此名合諸樂卽黃鍾宮調也】蕤賓調散水調【白集謝曹供奉琵琶新調譜寄家妓詩云蕤賓掩抑嬌多怨散水玲瓏峭更淸】薄媚【劉禹錫詩一聽曹剛彈薄媚人生不合出京城】楊下采桑【昭宗末內供奉關小紅爲梁祖彊彈之意不得而殂】雀啅蛇胡王調胡瓜苑【王沂生不解弦管忽旦睡至夜乃寤索琵琶弦之成諸曲人不識聞聽之者莫不流涕其妹淸學之總不成事見朝野僉載】道調宮玉宸宮夷則宮神林宮蕤賓宮無射宮玄宗宮黃鍾宮散水宮仲呂宮商調獨指泛淸商好仙商側商紅綃商抹商玉仙商角調雙調角醉吟角大呂角南呂角中呂角髙大殖角蕤賓角羽調鳯吟羽背風香背南羽背平羽應聖羽玉宮羽玉宸羽風香調大呂調曲

涼州伊州胡渭州甘州緑腰莫靼傾盆樂安公子水牯子阿濫泛湘妃怨哭顏回【王蜀節使王保義女適荊南髙從誨子保節嘗夢異人授琵琶諸調其曲自涼州下二百餘因刋石以傳事見北夢瑣言意王素善琵琶托諸夢以神之如前王沂耳所異者徵調中有湘妃怨哭顏回世人琵琶多不彈徵調未解爲何】

琵琶始自烏孫公主造馬上彈之自下逆鼓曰琵自上順鼔曰琶舊皆用朩撥貞觀中裴洛兒始廢撥用手所謂搊琵琶者是也開元中賀懷智以鵾雞筋作弦用鐵撥彈之而段師善本亦云用皮弦撥聲如雷自後則曹保有子善才善才有子綱皆習此藝次有裴興奴與綱同時曹善運撥興奴長攏撚詩人多詠之者其琵琶曲調沈存中云懷智有譜以爲八十四調內黃鍾太簇林鍾三宮聲弦中彈不出須管色定弦其餘八十一調皆以此三調爲凖更不用管色元稹詩有琵琶宮調八十一三調弦中彈不出謂此也今聊錄唐人傳記所見曲名備大略云【沈云如今之調琴須先用管色合字定宮弦乃以宮弦下生者隔二弦上生者隔一弦取之凡弦聲皆當如此今人茍簡不復以弦管定聲故其髙下無凖出於臨時懷智琵琶譜調格與今樂全不同唐人樂學精深尙有雅律遺法】

箏曲

迎君樂【正商調二十八疊】槲林嘆【分絲調四十四疊】秦王賞金歌【小石調二十八疊】廣陵散【正商調二十八疊】行路難【正商調二十八疊】上江虹【正商調二十八疊】晉城仙【小石調二十八疊】絲竹賞金歌【小石調二十八疊】紅牕影【雙柱調四十疊】思歸樂

唐善箏者開元中內人薛瓊瓊元和至太和李靑靑龍佐大中以來有常述本及史從李從周惟曲名不槪見此則大和中廣陵倡崔氏女夢其亡姨■﹝艸洍﹞奴所傳者見冥音錄豈亦如琵琶夢授故事借托之以神其藝也歟何事之恰符而疊見也

笛曲

悲風等二十四曲歡樂樹等二十四曲關山月折楊柳落梅花紫雲回【明皇逰月宮聞上淸樂曲歸而以玉笛寫之因名載樂章令太常刻石】阿濫堆【驪山有禽名阿濫堆明皇衘玉笛采其聲翻爲曲逺近效之張祜詩至今風俗驪山下村笛猶吹阿濫堆是也】

笛有雅笛羌笛唐所尙殆羌笛也其樂與觱篥簫笳列橫吹部者同有悲風歡樂樹等四十餘曲見前鼓吹曲內乃如關山月折楊柳落梅花唐人詠吹笛多用之而橫吹部曲名獨亡述者知當時笛曲尙多入樂署行用者亦非全耳玄宗雅好斯樂傳記稱其禦玉笛爲貴妃倚曲者不一事而其時笛工孫處秀始作犯聲人以新異競相效習曲有犯調則曲益繁多當不可復紀矣乃談者獨稱李謩謩嘗吹笛江上寥亮逸髮能使微風颯至舟人賈客有怨嘆悲泣之聲感蛟龍出聽或有之至謂玄宗按樂上陽謩傍宮墻竊得其譜【見元稹及張祜詩稹以謩爲長安少年】世豈有天家屋垣僅如牕隔能屬耳得聲調宛悉者哉考之謩本敎坊子弟隸吹笛第一部明皇嘗召之與永新娘逐曲者樂譜正所有事何須竊聽好事者姑爲說詫天上樂不易流傳爾惟謩所論笛一聲出入九息一疊十二節一節十二敲笛材一歲伐過期伐音窒未期伐音泛遇至音必裂爲深得笛理可取蓋謩之外孫許云封爲韋刺史應物述云

觱篥曲

別離難【天后朝士人妻作詳見前雜曲內後樂家以其族宮轉器以應律管因譜其音爲眾器之首至今鼔吹敎坊用之以爲頭管】雨霖鈴曲【明皇造樂工張野狐善觱篥吹之詳見前明皇樂曲內野狐卽徽也】楊柳枝曲新傾杯曲【宣宗善吹觱篥自制此二曲有數拍不均嘗命俳優辛骨■﹝骨出﹞拍不中因瞋目視之骨■﹝骨出﹞憂懼一旦而斃】道調【懿宗嘗命史敬約吹因撰道調子曲詳見前道調子下】勒部羝曲【將軍尉遲靑素善觱篥時有王麻奴河北推第一手後訪尉遲於髙般涉調中吹勒部羝曲曲終尉遲曰何必髙般渉也卽自取銀字管於平般渉中吹之麻奴恭聽愧謝不敢復言音律】

觱篥一名悲篥以竹爲管以蘆爲首出於胡中其聲悲人亦稱爲蘆管曲名見於唐故實中者止此其餘多與笛同朱崖李相有家僮薛陽陶少精此藝後爲小校至咸通猶存淮南李相蔚召試賞之元白及羅昭諫集中皆有其贈詩

舞曲

軟舞曲垂手羅【古舞曲有大垂手小垂手此其遺也】蘭陵王回波樂春鶯囀烏夜啼半社渠借席涼州屈柘枝【柘枝羽調屈柘枝又是商調也】團亂旋【一作團圓旋】甘州緑腰蘇合香

健舞曲拂菻【西域國名菻力稔切】黃麞柘枝【一說云本拓枝訛爲柘枝沈亞之有賦似謂戎夷之舞今舞人衣冠類蠻服疑出南蠻諸國也用女童舞胡帽施金鈴繡羅寛袍銀帶白樂天詩帶垂鈿胯花腰重帽轉金鈴雪面回是也其曲爲羽調有屈柘枝爲角調又有五天柘枝那胡柘枝其舞也先藏女童二蓮花中以鼓招之花拆而後見對舞相占實舞中之雅妙者故唐人詩有云三敲畫鼔聲催急一朶紅蓮出水遲又云白雪慢回拋舊態黃鶯嬌囀唱新詞其舞若歌之大略亦可得矣】大渭州逹磨支大桿阿連【大桿一作稜大】阿遼劍器【舞衣五色曲中呂宮段安節云卽公孫大娘所舞然唐人用此多有作劍气者豈字之誤歟】胡旋【本出康居舞者立球上旋轉如風】胡騰兒【出安西珠帽桐布衫雙靴及手義腰應曲節舞李端詩云洛下詞人抄曲與知舞曲非一矣】

雜舞曲打球樂【舞衣四色窄繡羅襦銀帶簇花折上巾順風腳執球杖貞觀初魏鄭公奉詔造其調存焉】玉兔渾脫【舞衣四色繡羅襦銀帶玉兔冠中宗時呂元泰嘗上書諫都市坊邑相率爲渾脫駿馬胡服名爲蘇莫遮旗鼔相當騰逐喧噪戰爭之象不爲雅樂云云潑寒胡戲有蘇莫遮曲豈渾脫舞同出海西亦歌此曲調歟先此武後末年劍气入渾脫始爲犯聲劍气宮調渾脫角調爲以臣犯君也】英王石州【商調互見中宗樂曲內】婆羅門舞【舞衣緋紫色執錫環杖開元中西涼節度楊敬述進】霓裳羽衣舞【明皇夢遊月宮寫天樂作舞曲調黃鍾商韻語陽秋云舞用女人一人齊東野語云奏樂女人三十人每畨十人疊奏樂志云曲凡十二徧他曲終必遽惟此曲將畢引聲益緩白樂天詩雲散序六奏未動衣中序擘騞初入拍又云繁音急節十二徧唳鶴曲中長引聲大略可考者此夢溪筆談云國史補言客有以按樂圖示王維維曰此霓裳第三疊第一拍也引工按曲果信此未然霓裳曲凡十二疊前六疊無拍至第七疊方謂之疊徧自此始有拍而舞作故白樂天詩有中序擘騞初入拍之句中序卽第九疊也第三疊安得有拍但言第三疊第一拍卽其妄矣】伊州五天【開元敎坊記云敎坊諸宮人惟舞此二曲宮人內人之辧詳樂署注】鼓舞曲【開元時邠王家馮正正心兒薛王家髙大山李不藉岐王家江張生俱以善鼔聞以其鼓變輕小取便易調髙聲尖是時宋娘祁娘俱稱善鼓宋能作曲及舞鼔祁工落花吹笛李阿八善鼔架凡棚車上打鼔非火祅卽阿遼破也阿遼見前火祅卽穆護砂曲】淩波曲【天寶中女伶謝阿蠻善舞此曲常入宮中楊貴妃遇之甚厚】蓮花鋋舞【本出北同城岑參詩云慢臉嬌娥纖復穠輕羅金縷花蔥蘢回裾轉袖若飛雪左鋋右鋋生旋風忽作出塞入塞聲翻身入破如有神】字舞【以舞人亞身於地布成字爲字舞合成花字者又爲花舞則亦字舞也太和中王建宮詞云羅衫葉葉繡重重金鳯銀蛾各一叢每遇舞頭分兩向太平萬歲字當中自武后聖壽樂舞聖超千古十六字徳宗奉聖樂舞南詔奉聖樂五字歷朝制字舞未可詳紀】新霓裳羽衣舞【文宗時敎坊進舞女三百人舞新霓裳羽衣】嘆百年舞【懿宗與郭妃悼念同昌公主李可及爲嘆百年曲及舞舞人皆盛飾珠翠仍畫魚龍地衣以列之曲終樂闋珠翠覆地調語淒惻聞者流涕上益厚賜之】菩薩蠻舞【舞衣絳繪窄砌衣捲冠李可及嘗於安國寺作此舞】河傳舞【乾符中綿竹王俳優能腰背一船船中載十二人舞河傳一曲舞徧最長】兒童解紅舞【用兩童衣紫緋繡襦銀帶花鳯冠綬帶亦柘枝之類五代和凝有歌】

唐舞惟文武二舞憲古佾數而歌雅歌自太宗復制七徳九功佾數較古有倍而聲容亦漸多可議矣其後歷朝相沿各制樂舞臣下更多撰獻𨿽名托雅正而事歸矜侈具在前簡槪無足譏此則零雜舞名純逺乎雅者然以考其曲題而求其聲度不可廢而無纂其霓裳柘枝二曲唐人多所歌詠故復備釋焉

散樂

歌舞戲【大面一名代面出北齊蘭陵王長恭膽勇善戰以其顏貌無威毎入陣卽著面具後乃百戰百勝戲者衣紫腰金執鞭唐相沿弄此亦入歌曲】缽頭【昔有人父爲虎所傷遂上山尋其父屍山有八折故曲有八疊戲者披髮素衣面作啼狀】踏謠娘【北齊有人姓蘇■﹝鼻包﹞鼻實不仕而自號爲郎中嗜飲酗酒每醉輒毆其妻妻銜悲訴於鄰里時人弄之丈夫著婦人衣徐步入場行歌每一疊旁人齊聲和之云踏謠和來踏謠娘苦和來以其且步且歌故謂之踏謠以其稱寃故言苦及其夫至則作毆鬭之狀以爲笑樂今則婦人爲之遂不呼郎中但云阿叔子調弄又加典庫全失舊旨或呼爲談容娘又非】蘇中郎【後周士人蘇葩嗜酒落魄自號中郎每有歌場輒入獨舞今爲戲者著衣戴帽面正赤蓋狀其醉也】傀儡子【一作窟■﹝石壘﹞子相傳陳平爲朩偶美人示冒頓閼氏解平城圍後樂家翻爲戲其引歌舞有郭郎者發正禿善優笑後魏人凡戲場必在俳兒之首也通考云李績破髙麗戲傀儡子戲】參軍戲【樂府雜錄云參軍戲舊說始自漢館陶令石耽有贓犯和帝令遇宴衣白夾衫命優伶戲弄辱之經年釋爲參軍誤也開元中李仙鶴善此戲帝授韶州同正參軍以食其祿是以陸鴻漸撰詞言韶州蓋繇此矣按鴻漸少嘗爲優人此云撰詞者謂其授官制詞爲人所暗譏也用證參軍始於李仙鶴耳】假婦人【大中以來孫漧飯劉璃瓶郭外春孫有態善弄此戲僖宗幸蜀時有劉貞尢能之後籍敎坊】弄賈大獵兒【樂府雜錄載此戲隸淸樂部】排闥戲【昭宗光化中孫徳昭之徒刃劉季述帝反正命樂工作樊噲排闥戲以樂焉】

雜戲天竺斷手足刳剔膓胃伎【髙宗惡其驚人嘗勑禁】潑寒胡戲【冬月爲海西胡人裸體寒水潑之自則天末年始中宗嘗因蕃夷入朝作此戲禦樓觀之所歌曲卽蘇摩遮也】倒舞伎【睿宗時婆羅門獻樂舞人倒行以足舞於極銛刃鋒倒植於地低目就刃以歷臉中又植於背下吹觱篥者立其腹上終曲而無傷又伏伸其手兩人躡之旋身遶手百轉無巳】拔河戲【玄宗時嘗作此戲禦制詩仍令宰相張說等和說詩略云今歲好拖鉤橫街敞禦樓長繩系日住貫索挽河流俗傳此戲必致年丰故帝命北軍作之以求歲稔】竿朩伎【明皇時敎坊有王大娘善戴百尺竿竿上施朩山狀瀛洲方丈仍令小兒持絳節出入其間而舞不輟時劉晏以神童召嘗令賦詩有樓前百戲競爭新惟有長竿妙入神之句】羊頭渾脫九頭獅子弄白馬益錢尋橦跳丸吐火吞刀旋盤觔斗【諸戲屬鼔架部史云明皇每賜宴設酺會敎坊大陳山車旱船尋橦走索丸劍戲馬鬭雞諸戲其名不一樂書云明皇在藩先有散樂一部平逆韋實賴其力後卽位設戲輒分兩朋較優劣使人心意勇亦謂之熱戲焉】蹴球戲【唐變古蹴鞠戲爲蹴球其法植兩修竹髙數丈絡网於上爲門以度球球工分左右朋以角勝負】擊踘【宣宗特善此戲所禦馬趫捷特異每持鞠杖乘勢奔躍運鞠於空中連擊至數百而馬馳不止迅若流電二軍老鞠手咸伏其能】角力戲【凡陳諸戲畢左右兩軍擂大鼓引壯士裸袒相搏較力以分勝負】瞋面戲【其戲以手舉足加頸上唐優人劉喫陀奴能不用手而腳自加頸】五方獅子【每一獅子用十二人執紼弄之名獅子郎屬龜玆部】骨鹿舞

胡旋舞【樂府雜錄云夷部樂有此二舞俱於小圓球子上舞縱橫騰踏兩足終不離於球子卽所謂踏球戲也】舞盤伎【以下見通典云前代之伎至唐尙存者】長橋伎跳鈴伎擲倒伎跳劍伎舞輪伎透三峽伎髙絙伎獼猴緣竿伎弄椀珠伎

右散樂有二種或寫象人物謔弄或逞炫藝絕角劇並俳優所肄非部伍之聲然其陳也必佐以致語篇唱優人辭捷者謂之斫撥則亦皆樂曲之餘不可遺也故復識其目以備考其互見前舞部及後之夷樂部者亦因當時行用之舊兩存云

四夷樂

東夷四髙麗樂【起自後魏得其樂唐仍隋列於十部伎樂器十七色工十八人紫羅帽飾以鳥羽長袖雙雙並立而舞歌曲有芝棲舞曲有歌芝棲武后時尙餘二十五曲貞元末止存一曲】百濟樂【貞觀中滅其國盡得其樂中宗時工人亡散開元中岐王範復奏置之歌曲入般涉調】新羅樂【貞觀中嘗遣使獻女樂】日本樂【大中七年獻】南蠻三扶南樂【隋有其樂器以天竺樂轉寫之王維有扶南曲】南詔樂【貞元中南詔異牟尋因西川押雲南八國使韋臯獻夷中歌曲臯因之以作奉聖樂詳前各朝樂內】驃國樂【貞元中驃國王雍羌因南詔重譯獻其國樂其國與天竺相近故樂多演釋氏經論之詞曲十有二一曰佛印驃云沒駄彌國人及天竺歌以事王也二曰讚娑羅花驃云隴莽第國人以花爲衣服能淨其身也三曰白鴿驃云答都美其飛止遂情也四曰白鶴遊驃云蘇謾底哩謂翔則摩空行則徐步也五曰鬭羊勝驃云來乃昔有人見二羊鬭海岸彊則見弱者入山時人謂之來乃來乃者勝勢也六曰龍首獨琴驃云彌思彌此一弦而五音備象王一徳以畜萬邦也七曰禪定驃云掣覽詩謂離俗寂靜也七曲唱舞皆律應黃鍾商八曰甘蔗王驃云遏思略謂佛敎民如蔗之甘皆恱其味也九曰孔雀王驃云桃臺謂毛采光華也十曰野鵝驃云謂飛止必雙徒侶畢會也十一曰宴樂驃云■﹝口籠﹞聰綱摩謂時康宴會嘉也十二曰滌煩亦曰笙舞驃云扈那謂時滌煩暋以此適情也五曲律應黃鍾兩均一黃鍾商伊越調一林鍾商小植調初奏樂有贊者一人先導樂意其舞容隨曲用人或二或六或四或八至十兩兩相對爲赴節之狀有類中國柘枝舞焉玉海國史誌有驃國樂頌一卷今亡】

西戎七髙昌樂【樂器十二色舞人白襖赤帶紅抹額貞觀中伐其國盡得其樂列於十部伎】龜玆樂【起自呂光破龜玆因得其聲流傳至隋有西國龜玆齊朝龜玆土龜玆三部唐仍隋列十部伎樂器十五色工二十人其歌曲有善善摩尼解曲有婆伽兒舞曲有小天又有疎勒鹽】疎勒樂【自後魏通西域得其樂唐仍隋列十部伎樂器十色工十二人歌曲有兀利死讓樂舞曲有逺服解曲有鹽曲曲調有昔昔鹽一臺鹽洪適曰昔昔鹽羽調曲玄怪錄載蘧蒢三娘工唱阿鵲鹽又有突厥鹽黃帝鹽白鴿鹽神雀鹽疎勒滿座鹽歸國鹽唐詩媚賴吳娘唱是鹽更奏新聲刮骨鹽然則歌詩謂之鹽者亦如吟行曲引之類爾】康國樂【起自周代得其樂唐仍隋列十部伎樂器四色工七人歌曲有戢殿農正舞曲有賀蘭缽鼻始末奚波地農慧缽鼻始前拔地慧地等四曲其舞急轉如風俗謂之胡旋】安國樂【後魏通西域得之唐列十部伎樂器十色工十二人歌曲有附薩單時舞曲有末奚解曲有居和祗】天竺樂【起自張重華據涼州日貢樂後國子爲沙門來遊又傳其方音樂器九色工十二人唐仍隋列十部伎隋書云歌曲有沙石彊舞曲有朝天曲陳氏樂書云曲調有普光佛曲彌勒佛曲日光明佛曲大威徳佛曲如來藏佛曲藥師琉璃光佛曲無威感徳佛曲龜玆佛曲並入婆陀調釋迦牟尼佛曲寶花步佛曲觀法會佛曲帝釋幢佛曲妙花佛曲無光意佛曲阿彌陀佛曲燒香佛曲十地佛曲並入乞食調大妙至極曲解曲並入越調摩尼佛曲入雙調蘇密七俱陀佛曲日光騰佛曲入商調邪勒佛曲入徵調觀音佛曲永寧佛曲文徳佛曲婆羅樹佛曲入羽調遷星佛曲入般涉調提梵入移風調】西京樂【起符氏之末呂光沮渠蒙遜等據有涼州變龜玆聲爲之號爲秦漢伎蓋涼人所傳中國舊樂雜以鄭衛之聲也其樂器聲調並出自西域唐仍隋列十部伎樂器十九種工二十七人其歌曲有楊澤新聲神白馬永世樂解曲有萬世丰舞曲有於寘佛曲】北狄樂【北狄之樂本馬上樂自漢以來總歸鼓吹部後魏樂府始有北歌周隋世與西涼樂雜奏至唐存者五十三章名目可解者六章慕容可汗吐谷渾部落稽巨鹿公主白淨王太子企諭也其不可解者咸多可汗之辭金吾所掌有大角此卽後魏世所謂簸邏回者是也其曲亦多可汗之辭北方之俗皆呼主爲可汗也開元中歌工長孫元忠自其祖貞觀中受業侯將軍貴昌世習北歌聲調相授𨿽譯者不能通知其辭義】

周官鞮鞻氏掌四夷之樂與其聲歌祭祀及燕饗作之門外美徳廣之所及也自南北分裂音樂雅俗不分西北降至周隋管弦雜曲多用西涼唐興仍而不攺開元之末則更有甚焉今采唐太常所隸夷樂附於諸樂曲之後以俟正樂者考焉

樂署

太常寺其屬有協律郎【掌和六律六呂】其署曰太樂署【掌教樂人調合鍾律】曰鼓吹署【掌鼓吹】梨園院【掌俗樂在太常寺內西北】

內敎坊【掌俗樂武徳末置】云韶府【武后攺稱】左右敎坊宜春北院【並明皇增置上精曉音律以太常不應典雜伎更置左右敎坊命中官爲之使敎新聲散樂倡優之伎又選坐部子弟三百敎於梨園號皇帝梨園弟子院因攺名別敎院宮女數百亦爲梨園弟子居宜春北院梨園法部更置小部音聲三十餘人其云韶敎坊妓女稱宮人宜春妓女稱內人聲色尢殊文宗朝復攺云韶院爲仙韶院云】

唐音癸簽卷十四

●欽定四庫全書

唐音癸簽卷十五

﹝明﹞胡震亨撰

○樂通四

總論

往代之詩樂徵其文觀之其興衰可見也樂之所感微則占於音章則見於詞微於音者聖人察之章於詞者賢人畏之【沈亞之】

詩訖於周離騷訖於楚自後詩之流爲賦頌銘贊文誄箴詩行詠吟題怨嘆章篇操引謠謳歌曲詞調名二十有四皆詩人六義之餘也繇操而下八名皆起於郊祭軍賓吉凶苦樂之際在音聲者因聲以度調審調以節唱句度短長之數聲韻平上之差莫不繇之準度而又別其在琴瑟者爲操引采民甿者爲謳謠備曲度者總得謂之歌曲詞調斯皆繇樂以定詞非選詞以配樂也繇詩而下九名皆屬事而作𨿽題號不同悉謂之爲詩後之審樂者往往采取其詞度爲歌曲蓋選詞以配樂非繇樂以定詞也【元稹】

古之論樂者一曰古雅樂二曰俗部樂三曰胡部樂古雅樂更秦亂而廢漢世惟采荊楚燕代之謳稍協律呂以合八音之調不復古矣晉宋六代以降南朝之樂多用吳音北國之樂僅襲夷調及隋平江左魏三祖淸商等樂存者什四世謂爲華夏正聲蓋俗樂也時沛國公鄭譯復因龜玆人白蘇祗婆善胡琵琶而翻七調遂以制樂唐人因而用之以定律呂繇是觀之漢世徒以俗樂定雅樂隋氏以來則復悉以胡樂定雅樂唐至玄宗始以法曲與胡部合奏夷音夷舞進之堂上而雅樂之工以坐立伎部不堪者充之過爲簡賤至此宜乎正聲淪亡古樂之不可復矣【吳萊馬端臨云隋唐燕樂西戎之樂居大半鄭夾漈以爲音未有不自西出此固一說愚則以爲自晉氏南遷之後劉石亂華如符氏出於氐姚氏出於羌皆西戎也亦旣奄有中原而以議禮制度自詭及張氏據河右獨能得華夏之舊音繼以呂光禿發沮渠之屬又皆西戎也蓋華夏之樂流入於西戎西戎之樂混入於華夏自此始矣隋旣混一合南北之樂而爲七部伎所謂淸商三調者本中華之樂晉室播遷而入於涼州張氏亡而入於秦姚氏亡而入於江南陳亡而復入北其轉折如此則其初固本不盡出西戎也要不可不辧】

近時樂家多爲新聲其音譜傳移類以新奇相勝故古曲多不存頃見一敎坊老工言惟大曲不敢增損往往猶是唐本而弦索樂家守之尢嚴言涼州者謂之護索取其音節繁雄言六麼者謂之轉關取其聲詞閒婉元微之詩云涼州大篇最豪嘈錄要散序名蘢撚護索轉關豈所謂豪嘈蘢撚者耶唐起樂皆以絲聲竹聲以之合樂樂家所謂細抹將來者是也故王建宮詞云琵琶先抹緑腰頭小管丁寧側調悠近世以管色起樂而猶存獨抹之語蓋誦襲弗悟爾【蔡寛夫詩話】

詞曲

古樂府者詩之旁行也詞曲者古樂府之末造也倚聲制詞起於唐之季世【困學紀聞】

古樂府詩四言五言有一定之句難以入歌中間必添和聲然後可歌如妃呼豨伊何那之類是也唐初歌曲多用五七言絕句律詩亦間有采者想亦有剩字剩句於其間方成腔調其後卽以所剩者作爲實字塡入曲中歌之不復別用和聲則其法愈密而其體不能不入於柔靡矣此塡詞所繇興也宋沈括考究所始以爲始於王涯又謂前此貞元元和間爲之者巳多雲【遁叟朱子云古樂府只是詩中間卻添許多泛聲後來人怕失了那泛聲逐一聲添个實字遂成長短句今曲子便是荊公云古之歌者皆先有詞後有聲故曰歌永言聲依永如今先撰腔子後塡詞卻是永依聲也】

世所盛行宋元詞曲咸以昉於唐末然實陳隋始之蓋齊梁月露之體矜華角麗固巳兆端至陳隋二主並富才情俱湎聲色所爲長短歌行率宋人詞中語也煬之春江玉樹等篇尢近至望江南諸闋唐宋元人沿襲至今詞體濫觴實始斯際自文皇以鴻裁碩藻撥六朝余習而力反之子昂太白相望並興逮少陵氏作出經入史剗絕淫靡有唐三百年之詩遂屹然羽翼商周驅駕漢魏藉令非數君子砥柱其間則花間艸堂將踵接於武徳開元之世詎宋元而後顯哉蓋六朝五代一也障其瀾而上則詩盛而爲唐襲其流而下則詞盛而爲宋余因是知陳李少陵厥功於秇苑甚偉而歐陽王蘇黃秦諸君子弗能弗爲三嘆而致惜也【胡應麟莊嶽委譚】

詩至於唐而格備亦至於唐而體窮故宋人不得不變而之詞元人不得不變而之曲【胡應麟詩藪王元美云三百篇亡而後有騷賦騷賦難入樂而後有古樂府古樂府不入俗而後以唐絕句爲樂府絕句少宛轉而後有詞詞不快北耳而後有北曲北曲不諧南耳而後有南曲】

律調

凡樂每調皆具七聲而樂家惟取其起調畢曲之律以名之蓋以起調之字之聲爲主中間逗𨖻曲折𨿽行乎均內七聲末復歸於本律謂以六聲贊助以成其調其實一聲也【朱晦庵】

拍

曲之有拍蓋以爲樂節也牛僧孺嘗字之爲樂句大爲韓公所賞明皇嘗遣黃幡綽造拍板譜於紙上畫兩耳以進云但有耳無定節奏也【遁叟】

疊

舊傳陽關三疊然今歌者每句再疊而巳通一首言之又是四疊皆非是或每語三唱以應三疊之說則叢然無復節奏嘗得古本陽闗其聲宛轉淒斷不類向之所聞每句皆再唱而第一句不疊樂天詩云相逢且莫推辭醉聽唱陽闗第四聲注第四聲勸君更盡一杯酒以此驗之若第一句疊則此句爲第五聲今爲第四聲則第一句不疊審矣【東坡】

徧

曲有大徧有小徧元稹詩逡巡大徧涼州徹所謂大徧者有序引歌■﹝翕瓦﹞嗺哨催攧衮破行中腔踏歌之類凡數十解有數疊者裁截用之則謂之摘徧今人大曲皆是裁用悉非大徧也【夢溪筆談】

破

唐人以曲徧中繁聲爲入破陳氏樂書以爲曲終者非也如水調歌凡十一疊第六疊爲入破當是曲半調入急促破其悠長者爲繁碎故名破耳起於天寶間有此名卒兆安史亂家國破五行志以爲非祥兆然竟不可革云【遁叟】

犯

樂府諸曲自古不用犯聲以爲不順也唐自天后末年劍气入渾脫始爲犯聲之始劍气宮調渾脫角調以臣犯君故爲犯聲明皇時樂人孫處秀善吹笛好作犯聲時人以爲新意而效之因有犯調五行之聲所司爲正所欹爲旁所鍼爲偏所下爲側故正宮之調正犯黃鍾宮旁犯越調偏犯中呂宮側犯越角之類【陳暘】

解

自古奏樂曲終更無他變隋煬帝以淸樂雅淡曲終復加解音至唐遂多解曲如火鳯用移都師解柘枝用渾脫解甘州用吉了解耶婆娑雞用屈柘急徧解之類古今樂錄云傖歌以一句爲一解中國以一章爲一解王僧虔云古曰章今曰解作詩有丰約制解有多少是解本章什通名非僅言其卒章之亂也自隋唐曲終解曲盛行遂將解字當卒章字用而章解之解別稱疊稱徧不復更稱解矣【遁叟下同】

唐人樂府不盡譜樂

古人詩卽是樂其後詩自詩樂府自樂府又其後樂府是詩樂曲方是樂府詩卽是樂三百篇是也詩自詩樂府自樂府謂如漢人詩同一五言而行行重行行爲詩靑靑河邊艸則爲樂府者是也樂府是詩樂曲方是樂府者如六朝而後諸家擬作樂府鐃歌朱鷺艾如張橫吹隴頭出塞等只是詩而吳聲子夜等曲方入樂方爲樂府者是也至唐人始則摘取詩句譜樂旣則排比聲譜塡詞其入樂之辭截然與詩兩途而樂府古題作者以其唱和重復沿襲可厭於是又攺六朝擬題之舊別剙時事新題杜甫始之元白繼之杜如哀王孫哀江頭兵車麗人等白如七徳舞海漫漫華原磬上陽白髮人諷諫等元如田家捉捕紫躑躅山枇杷諸作各自命篇名以寓其諷刺之指於朝政民風多所關切言者不爲罪而聞者可以戒嗣後曹鄴劉駕聶夷中蘇拯皮陸之徒相繼有作風流益盛其辭旨之含郁委宛𨿽不必盡如杜陵之盡善無疵然其得詩人詭諷之義則均焉卽未嘗譜之於樂同乎先朝入樂詩曲然以比之諸塡詞曲子僅佐頌酒賡色之用者自復霄壤有殊郭茂倩云自風雅之作以至於今莫非諷興當時之事以貽後世之審音者儻采歌謠以被聲樂則新樂府其庻幾焉斯論爲得之惜無人行用之爾

唐音癸簽卷十五

●欽定四庫全書

唐音癸簽卷十六

﹝明﹞胡震亨撰

○詁箋一

蔚藍度人經諸天名也隱語無義理可解非靑藍之藍杜甫梓州金華道觀詩涪右眾山內金華紫崔巍上有蔚藍天垂光抱瓊臺借作顏色字爲蘂宮寫貌【遁叟下同】

十枝初唐人詠日用十枝字謂扶桑九日居下枝一日居上枝也出山海經扶桑嚴忌哀時命作搏桑音同李白詩遊搏桑兮掛左袂

黃雲沈佺期攺年觀赦詩六甲迎黃气三元降紫泥望气經云黃雲四出主赦黃气黃雲也華蓋象云六甲乃華蓋杠傍星名故用之

景云孝經援神契天子孝景云出遊崔融則天挽歌空餘天子孝松上景雲飛

濯枝雨蘇味道單於川對雨詩還從濯枝後來應洗兵辰風土記六月大雨爲濯枝雨洗兵用六韜周伐殷遇雨事

香雲香雨雨未嘗有香也而李賀詩依微香雨靑氛氳元微之詩雨香雲淡覺微和云未嘗有香而盧象詩云雲气香流水此楊用修語也陳晦伯駁之謂雲雨未嘗無香引拾遺記員嶠山石燒之成香雲徧潤成香雨爲證詩人寫物正不必問其有出處與否若以員嶠有香雲香雨方敢用之則詩亦大拙鈍矣晦伯何足以難用修乎

鯉魚風李賀詩門前流水江陵道鯉魚風起芙蓉老九月風也

石尢風陳子昂寧知巴峽路辛苦石尢風戴叔倫知君未得去慚愧石尢風司空文明無將故人酒不及石尢風唐人屢用之而無其解洪容齋意其爲打頭逆風今觀宋孝武丁督護歌願作石尢風四面斷行旅則亦如嶺嶠■﹝風貝﹞風四面俱具之類非僅打頭逆風明矣

格澤儲光羲詩格澤爲君駕大人賦建格澤之長竿注云格澤气如炎火狀起地上至天詳漢書天文志

中和節唐以正月晦日爲一節孝和朝有晦日行幸諸詩後徳宗以前世上巳九日皆大宴集而寒食多與上巳同時欲於二月立節於是李泌請廢正月晦以二月朔爲中和節帝乃著令與上巳九日爲三令節中外皆賜緡錢宴會君臣賡賦爲多

重三張說三月三日詩暮春三月日重三五月五日曰重五九月九日曰重九則三月三日亦宜曰重三也【鄭良孺下同】

耗磨日張說有耗日飲酒詩耗磨傳玆日又云流傳耗磨辰俗謂正月十六日爲耗磨日是日官司不開倉庫故說詩有還將不事事語

小歲日過臘一日俗謂小歲日行拜賀禮見崔寔月令盧照鄰人歌小歲酒此也

五更點夜更五五相逓爲二十五點唐李郢詩二十五聲秋點長是也韓退之詩雞三號更五點尢末更足五點之證今更點去末更之二並去初更之二配之起宋世避寒在五更頭之讖而然不足二十五點之舊矣

北斗城三輔黃圖長安故城城南爲南斗形城北爲北斗形故號斗城何遜咸陽詩城斗疑連漢杜秦城近斗杓秦城北斗邊北斗故臨秦以此【芥隱筆記】

蝦蟆陵唐人屢用入詩白樂天自言本是京城女家在蝦蟆陵下住謝良輔取酒蝦蟆陵下家家守歲傳巵齊巳翠樓春酒蝦蟆陵長安少年皆共矜其地在長安城東南與曲江近爲妓女及名酒所出之處長安志曰常樂坊內家東有大塜俗呼爲蝦蟆陵曲中出美酒長安稱之相傳是董仲舒墓門人至此下馬故名一云漢武幸芙蓉園至此下馬諺訛爲蝦蟆陵矣詳國史補【遁叟下同】

漢武泉趙嘏有經漢武泉詩芙蓉池苑起淸秋漢武泉聲落禦溝漢武泉者卽曲江之源在長安城南東匯爲曲江隋惡曲之名稱芙蓉池至唐引黃渠之水漲曲江復故名別於其南起芙蓉苑而泉爲濱江農家湮塞遂不著宋程大昌撰雍錄最詳核於曲江獨遺此泉惟張禮遊城南記備其本末云

中南文苑英華太宗有望中南山詩或疑終南之誤非也毛詩秦風終南注終南山卽周之中南山潘嶽關中記云以其山在天之中居都之南故曰中南【彭叔夏辧證】

東蒙峯杜詩云故人昔隱東蒙峯巳佩含景蒼精龍故人今居子午谷獨在陰崖結茅屋東蒙乃終南山峯名種明逸東蒙新居詩亦云登徧終南峯東蒙最孤秀南士不知故注杜詩者妄引顓臾爲東蒙主以爲魯地【稗海】

巏嵍山唐末盧龍幕客馬彧與鎭州幕客韓定辭以學問相試彧贈定辭詩別後巏嵍山上望羨君時復見王喬巏嵍山地誌無考今按顏氏家訓栢人城北有一孤山古書無載者惟闞駰十三州誌以爲舜納於大麓卽此山今猶有堯祠在焉俗或呼爲宣務山或呼爲虛無山莫知所出趙郡土族有李穆叔季節兄弟及李普濟爲有學問並不能定鄕邑此山余嘗爲趙州佐見太原王邵讀栢人城西古碑碑是漢桓帝時栢人縣民爲縣令徐整所立銘曰土有巏務山王喬所仙方知此巏務山也巏字無所出務字依諸字書卽旄丘之旄也旄字字林一音亡付反今依附俗名當音權務耳入鄴爲魏收說之收大嘉嘆值其爲趙州莊嚴寺碑銘曰權務之精卽用此也今彧詩作巏嵍與家訓異考韻書堥嵍■﹝敄上石下﹞務通作旄前髙後下丘名也謨袍耳由亡付三切俱通【遁叟下同】

五松山在南陵銅井西初不知何名李白以其山有松一本五幹蒼翠異恆題今名詩云徵古絕遺老因名五松山人皆知白攺九子爲九華不知更有攺五松事

盧龍山圖經金陵城西北有獅子山臨大江晉中宗以形勢同塞上盧龍易名爲盧龍山李白三山望金陵詩盧龍霜气冷鳷鵲月光寒正指此也元人注李集以此盧龍爲北平郡山殊可笑昭代王弇州登金陵盧龍山詩似聞司馬江東日分得盧龍塞上山

西塞山有兩西塞山西塞山前白鷺飛桃花流水鱖魚肥此吳興之西塞也勢從千里奔直入江中斷嵐橫秋塞雄地束江流滿此韋江州所詠武昌之西塞也絕不相混宋陸遊誤合爲一王弇州復曲爲之說云武昌西塞峭壁洪濤不類志和詞中景色其北岸遙山人家處故當於此漁釣不知志和生平室居在越州舟居多在苕霅間未聞其從楚江泛宅也本傳所載甚明兩公顧弗考耳吳興西塞卽今慈湖鎭道山磯是

女墳湖白樂天詩女墳湖北武丘西文苑英華辧證云女墳眞娘墓也此非是皮陸女墳湖詩自注吳王葬女之所按吳越春秋闔閭葬女閶門西郭舞白鶴市中令萬人隨觀卽其事也

向吳亭在潤州官舍杜牧之潤州詩向吳亭東千里秋陸龜蒙詩秋來懶上向吳亭今刻牧之集者攺爲句吳亭失之矣【孔氏雜說】

禦亭庾信詩禦亭一回望風塵千里昏王維送元中丞東南禦亭上莫問有風塵蓋翻庾詩也禦亭吳大帝所建在晉陵後太守李襲譽用庾詩望字攺爲望亭李嘉佑有自蘇臺至望亭驛詩【遁叟】

萬歲樓孟浩然王昌齡皇甫冉俱有登萬歲樓詩京口子城西南月觀在城上者或云卽萬歲樓土人以爲南唐時節度使每登此樓西望金陵嵩呼遙拜其實非也京口記云晉王恭所作【稗海】

三河唐詩天子三河募少年又節使三河募年少謂河內河東河西近長安畿輔地也楊用修以黃河析支河湟中河解之逺矣此三河那得有少年募【弇州】

五津蜀江自湔縣至犍爲有五津曰白華津萬里津江首津渉頭津江南津出華陽國誌王勃送杜少府之任蜀州風煙望五津用此【楊用修】

陵陽城冢記吳太子和陵在吳興郡城北西陵山故吳興舊有陵陽之稱許渾霅溪宴別云誰堪從此去雲樹滿陵陽李涉在維揚見吳興劉全白員外之愛姬名宋態者作詩云陵陽夜宴使君筵解語花枝在眼前皆指此宋牟巘寓居吳興因名其詩曰陵陽集今人多不知之【遁叟】

云根杜詩穿水忽云根錢起奇石云根淺賈島移石動云根詩人多以云根名石以云觸石而生也六朝人先用之宋孝武登樂山詩屯煙擾風穴積水溺云根【陳晦伯】

槽今黃河舟子稱水落爲歸槽槽本馬槽象渠形言之也白詩江鋪滿槽水元詩江流初滿槽元自注槽爲楚語【遁叟下同】

沓潮劉禹錫連州詩屯門積日無回飆滄波不歸成沓潮轟如鞭石矻且搖亙空欲駕黿鼉橋番禺記兩水相合曰沓潮蓋風駕前潮不得去後潮之應候者復至則爲沓潮海不能容而溢吾鄕亦有此諺云

市曁杜市曁瀼西巓市井泊船處夔人呼爲市曁水橫通山谷處夔人謂之瀼杜有瀼西寒望詩

亥市顧況詩云亥市風煙接張籍詩云江村亥日長爲市按洪氏隆興職方乘雲嶺南村落有市謂之虛以其不常會多虛日也西蜀曰痎言如痎疾間而復作江南惡以疾稱因止曰亥獨徐筠水志云荊吳俗以寅申巳亥日集於市故名亥市其說較洪氏爲雅

金潾張籍蠻中詩銅柱南邊毒艸春行人幾日到金潾今本潾作麟誤也金潾乃交趾地名水經注所謂金潾淸渚是也

唐音癸簽卷十六

●欽定四庫全書

唐音癸簽卷十七

﹝明﹞胡震亨撰

○詁箋二

洞案鄭谷詩端簡鑪香裏濡毫洞案邊宋景文云凡朝會排正仗吏供洞案設前殿兩螭首間案上設燎香鑪修注官夾案立其名爲洞人多不知予疑通朱漆爲案故名洞云景文此解恐未是洞洞敬也案列於中以起人敬或其取義歟【遁叟下同】

鬭班元微之詩鬭班云洶湧開扇雉參差朝班左右合爲鬭班武后紀禦殿日昧爽宰相兩省官鬭班於香案前俟扇開通事贊拜正元詩所云也唐百官志尙輦局大朝會扇一百五十六常朝不全設惟左右扇三許渾有秋日候扇詩蓋卽所謂俟扇開贊拜者今本作候朝淺人所攺

勘契元酬樂天待漏詩未勘銀臺契先排浴殿關唐制殿門啟閉設魚契對較魚契者刻檀爲魚金飾鱗鬛別刻檀板爲坎足以容魚一置門使所一畱宮中發鑰較勘相同始開謂之勘契銀臺者銀臺門也學士院在銀臺門內浴堂殿又在蓬萊殿東未開銀臺門巳召對浴堂殿先排關而入言其近君之密也劉鄴亦有待漏詩玉堂簾外漏遲遲明月初沈勘契時

藥樹唐正衙宣政殿庭皆植松開成中詔入閣賜對官班退立東邊松樹下是也殿門外復有藥樹元微之詩雲松間待制應全逺藥樹監搜可得知自晉魏以來凡入殿奏事官以禦史一人立殿門外搜索而後許入謂之監搜禦史立藥樹下至唐猶然太和中始罷之【石林燕語】

罘罳余見前輩詩語稱罘罳及余時有所作詩俱似殿閣檐角网今考漢書文帝紀未央宮東闕罘罳災崔豹注云罘罳屏也復也顏師古云連闕曲覆重刻垣墉之處其形果然一曰屏劉熈釋名云罘罳在外門罘復也臣將入請事於此復重思也古今注云罘罳復思也合板爲之亦築土爲之每闕殿捨皆有焉郡國亦樹之合諸說觀之大抵是屏墻之類段成式云士林間多呼殿榱爲復護雀网爲罘罳誤據此其非檐角网可知矣第所釋之義終未明耳【宛委余編】

白間杜詩當寧陷玉座白間剝畫虫文選景福殿賦云皎皎白間微微列錢注白間牕也【墨莊漫錄】

瓊澀蔡衡仲一日舉溫庭筠華淸宮詩澀浪浮瓊砌晴陽上彩斿之句問予曰澀浪何語也予曰子不觀營造法式乎宮墻基自地上一丈餘疊石凹入如崖隒狀謂之疊澀石多作水紋謂之澀浪衡仲嘆曰不通朩經知澀浪爲何等語耶因語予曰古人賦景福靈光含元者一一皆通朩經也【升庵外集】

彤騶禇亮詩彤騶出禁中蓋謂伍伯服赤幘唱騶出禁中也中華古今注漢制伍百服赤幘纁衣韋韎率其伍以導引【鄭良孺】

夕烽杜夕烽來不近每日報平安唐兵部烽式云冦賊不滿五百人放烽一炬得蕃界事宜知欲南入放兩炬蕃賊五百騎以上放三炬千人放四炬余冦萬人亦四炬其放烽一炬至所管州縣鎭止兩炬以上者並至京元放煙火處卽錄狀馳驛奏聞若依式放烽至京訖賊回者放烽一炬報平安凡放烽報賊者三應三滅告平安者兩應兩滅【遁叟】

過馬韓偓詩云外使進鷹初得按中官過馬不敎嘶有自注云上每乘馬必中官馭以進謂之過馬旣乘之躞蹀嘶鳴也今北都使宅尙有過馬廳蓋唐時方鎭亦僣效之因而名廳事云【春明退朝錄】

六印杜瘦馬行細看六印帶官字考唐六典凡在牧馬以小官字印印右膊以年辰印印右髀以監名印印尾側二歲以飛字印印左髀膊細馬次馬以龍形印印項左送尙乘者印三花及飛字印外又有風字印官馬賜人者以賜字印配諸軍及充傳送驛者以出字印印凡八此云六印意賜配者不在數耳【遁叟】

十家唐女妓入宜春院謂之內人亦曰前頭人謂在上前也骨肉居敎坊謂之內人家有請俸其得幸者謂之十家鄭嵎津陽門詩十家三國爭光輝蓋家𨿽多亦以十家呼之三國秦韓虢國也【鄭良孺】

拔河戲中宗淸明節幸梨園命侍臣爲拔河戲韋承慶等應制獻詩其法以大麻絙兩頭系十餘小索每索數人執之以挽力弱爲輸玄宗亦行之有詩謂俗傳此戲必致年丰云【遁叟】

白打錢王建詩寒食內人長白打庫中先散與金錢韋莊詩內官初賜淸明火上相關分白打錢齊云論白打蹴踘戲也兩人對踢爲白打三人角踢爲官場又丁晉公有白打大■﹝兼﹞廝【焦氏筆乘】

兩省杜甫退朝詩宮中每出歸東省贈岑參詩君隨丞相後我往日華東按唐制宣政殿前東廊曰日華門門東門下省在焉西廊曰月華門門西中書省在焉兩省遺補以東西分左右時杜爲左拾遺岑爲右補闕故其詩云云政事堂設中書省中宰相共議政事於此故岑之出又爲隨丞相後也【遁叟下同】

黃閣杜贈嚴武詩扈聖登黃閣明公獨妙年武時爲給事中王伯厚云給事中屬門下省開元中攺爲黃門省故名黃閣此非是漢舊儀宰相聽事閣曰黃閣給事分判省事得借稱黃閣也詩題稱嚴爲閣老六典雲中書舎人在省以年深一人爲閣老判本省雜事給事之在東省其判事與中捨對秩抑又可借稱閣老矣伯厚又引通鑑王涯亦嘗稱給事中鄭蕭韓佽爲閣老此爲得之

三署禮闈唐人贈省郎詩多用三署及禮闈【如沈佺期三署有光輝分曹值禮闈之類】官之有郎自秦始秦置三署諸郎隸焉故稱郎者猶本所始漢制尙書郎主作文書起艸更直建禮門爾雅宮中門謂之闈玆去建稱禮蓋省文【梁武詔禮闈淩替郎置備員建禮之稱禮闈舊矣】

哀烏漢書天文志五帝坐後聚十五星爲哀烏郎位晉志亦作依烏所謂郎官上應列宿者此也儲光羲贈韋昭應詩有我哀烏郎正用此近刻儲集者不知所出攺哀烏爲哀鳯殊堪捧腹

禦史擢省郎唐禦史以擢省郎爲美遷故蘇味道有賀故人崔馬二禦史拜省郎詩極致艷羨之意蓋其時遷轉之法自如此禦史職𨿽雄緊於唐尙未爲尊也司空圖爲分司禦史盧攜贈之詩曰姓氏司空貴官銜禦史卑老夫如且在不用嘆屯奇可證【小說有攺卑字爲尊者亦見今日官制妄疑之耳試檢舊唐書司空本傳自明】

翰林院唐翰林院本內供奉藝能技術雜居之所以辭臣待書詔其間乃藝能之一爾開元以前猶未有學士之稱或曰翰林待詔或曰翰林供奉如李太白猶稱供奉自張垍爲學士始別建學士院於翰林院之南則與翰林院分而爲二然猶冒翰林之名蓋唐有弘文館學士麗正殿學士故此特以翰林別之其後遂以名官訖不可攺俗稱翰林學士爲坡者蓋唐徳宗時嘗移學士院於金鑾坡上故稱鑾坡唐制學士院無常處駕在大內則置於明福門在興慶宮則置於金門不專在翰林院然明福金門不以爲稱不常居之爾【石林燕語】

麤官寄語長安舊冠蓋麤官到底是男兒宣武節度王彥威詩也麤官寄與眞拋卻賴有詩情合得嘗忠武節度薛能詩也唐人舊俗不歷臺省出領廉車節鎭者呼爲麤官然能故歷臺省者何云云大率時情重內輕外厭薄戎旃𨿽以節使之尊自目乃爾【遁叟下同】

一麾筆談謂今人守郡用顏延年一麾乃出守誤自杜牧始此說亦未爲是觀三國誌擁麾守郡文選建麾作牧此語在牧之前久矣漢制太守車兩幡所謂麾也唐人如杜子美柳子厚劉夢得皆用之謂之誤不可五馬唐人詠太守多用五馬如人生

五馬貴五馬爛生光之類甚多或引詩孑孑幹旟良馬五之以太守比州長之建旟爲解則本篇四之六之又何獨不用也宋龐機先云古制朝臣乘駟馬車漢時太守出則增一馬遁齋閒覽及學林新編引之然不如潘子眞之說爲確子眞云禮天子六馬左右驂三公九卿駟馬左驂漢制九卿秩中二千石亦右驂太守則駟馬而巳其有功徳加秩中二千石者亦右驂故以五馬爲太守之美稱云【胡仔】

中和樂職王褒傳益州刺史王襄使褒作中和樂職宣布三詩此是監司領朝廷徳化無與太守事今人頌太守治政往往用之似失考中和者言政敎隆平得中和之道樂職者謂百官萬姓樂得其常道宣布者謂徳化周洽徧四海各爲篇名張曲江任洪州日有詩曰樂職在中和此語尢謬【野客叢談】

鶴俸皮日休新秋卽事酒坊吏到常先見鶴俸符來每探支注云吳都有鶴料案殊未詳鶴俸之說曾文彥和博學之士有次韻趙仲美詩云寧羨一囊供鶴料會看千里躍龍媒注云唐幕府官俸謂之鶴料【墨莊漫錄按竇友封爲元相武昌幕府有詩云邑人興謗易莫遣鶴支錢】

驅雞荀恱申鑑曰覩孺子之驅雞而見禦民之術孺子之驅雞急則驚緩則滯馴則安此泛言治術然其用之縣令則始韋蘇州之驅雞嘗理邑後許渾亦有遁迹驅雞吏之句【遁叟下同】

簿尉杜送髙適詩脫身簿尉中始與捶楚辭韓愈詩判司卑官不堪說未免捶楚塵埃間杜牧詩參軍與縣尉塵土驚劻勷一語不中治笞箠身滿瘡據此唐時卑官不免笞撻正與今代同史稱代宗命劉晏考所部刺史有罪者五品以上刻治六品杖訖奏聞豈但簿尉巳哉帖職皇甫曽贈國子柳博士兼領太常博士詩博士本秦官求才帖職難以兼官爲帖職也

員外檢校等名太宗定官額其後復有員外置又有特置同正員檢校兼守判知之類又有置使之名或因事而置事已則罷或遂置而不廢其名類頗多節使幕僚至檢校中丞往往而是末葉鎭帥無不檢校臺司如薛能詩舊將已爲三僕射之類踰濫至此

官稱別名唐人好以它名標牓官稱今漫疏一二於此太尉爲掌武司徒爲五敎司空爲空土侍中爲大貂散騎常侍爲小貂禦史大夫爲亞臺爲亞相中丞爲獨坐爲中憲侍禦史爲端公雜端殿中爲副端諫議爲大坡大諫補闕爲中諫又曰補衮拾遺爲小諫給事郎爲夕郎夕拜知制誥爲三字起居郎爲左螭舍人爲右螭又並爲修注吏部尙書爲大天禮部爲大儀兵部爲大戎刑部爲大秋工部爲大起吏部郎爲小天選郎爲省眼禮部郎爲小儀爲南省舍人今曰南宮刑部郎爲小秋祠部爲冰廳屯田爲田曹水部爲水曹太常卿曰樂卿少卿爲少常奉常鴻臚爲客卿大理爲棘卿評事爲廷平將作監爲大匠少監爲少匠祕書監爲大蓬少監爲少蓬左右司爲都公太子庻子爲宮相宰相相呼爲堂老兩省相呼爲閣老尙書丞郎爲曹長禦史拾遺爲院長下至縣令曰明府丞曰贊府贊公尉曰少府少公少仙云【容齋四筆】

唐音癸簽卷十七

●欽定四庫全書

唐音癸簽卷十八

﹝明﹞胡震亨撰

○詁箋三

麻紙唐中書制詔有四封拜勅書用簡以竹爲之畫旨而施行者曰發日勅用黃麻紙承旨而行者曰勅牒用黃藤紙赦書皆用絹黃紙始貞觀間或曰取其不蠧也紙以麻爲上藤次之用此爲重輕之辧又將相除徙內出制不繇中書獨用白麻紙因謂之白麻杜詩黃麻似六經舉其槪而言【石林燕語】

緋魚白樂天爲中書舍人六品著緑其詩有白頭猶未著緋衫後與元微之同加朝散登五品始易緋贈元詩有靑衫脫早差三品白髮生遲校二年其自江州司馬除忠州刺史借服色緋魚有詩魚綴白金隨步躍鶻銜瑞艸繞身飛後除尙書郎復有脫刺史緋詩云便畱朱紱還鈴閣卻著靑袍侍玉除無柰嬌癡三歲女繞腰啼哭覓銀魚唐百官服色視階官之品宋視職事官此爲異【蔡寛夫】

蜜印權徳輿哭劉尙書詩命賜龍泉重追榮蜜印陳蜜印者謂贈官刻蠟爲印懸綬以賜也不知起何時始見晉山濤傳濤薨勑贈司徒蜜印紫綬侍中貂蟬新沓侯蜜印靑朱綬唐人文筆中亦多用此劉禹錫爲人謝追贈表云紫書忽降於九重蜜印加榮於後夜有攺作密者誤【遁叟】

衙今監司郡守初上事旣受官吏參謁至晡時僚屬復伺於客次胥吏列立庭下通刺曰衙以聽進退之命禮不知起何時岑參爲虢州上佐有衙郡守詩此也【洪邁】

玉帳杜子美送嚴公入朝云空畱玉帳術愁殺錦城人又送盧十四侍禦云但促銀壺箭休添玉帳旗玉帳乃兵家厭勝方位其法出黃帝遁甲以月建前三位取之如正月建寅則已爲玉帳於此置軍帳堅不可犯主將宜居【雲谷雜記】

東選南選唐貞觀初以京師米貴令東人選者集洛州謂之東選髙宗時以嶺南五管黔中都督府得卽任土人而官或非其才乃遣郎官禦史爲選補使謂之南選其後江南淮南福建因歲水旱亦時遣選補使就選廢置不恆老杜送魏司直詩選曹分五嶺使者歷三湘謂魏充南選也銓選何事可便宜越萬里外行乎杜戒魏雅節在周防又云嫌疑陸賈裝則一時掌南選使槪可知矣【遁叟下同】

進士科故實唐進士初止試策調露中始試帖經經通試雜文謂有韻律之文卽詩賦也雜文又通試策凡三場其後先試雜文次試論試策試帖經爲四場第一場雜文放者始得試二三四場其四場帖經被落仍許詩贖謂之贖帖至於制舉試策元以羅非常之才乃問策外亦試詩賦其觭重如此【唐試士重詩賦者以策論惟剿舊文帖經祗抄義條不若詩賦可以盡才又世俗偸薄上下交疑此則按其聲病可塞有司之責𨿽知爲文華少實捨是益汗漫無所守耳說詳選舉志今代重經義亦此意也】

舉場每歲開於二月每秋七月士子從府州覓解紛紛故其時有槐花黃舉子忙之諺

府州解送最重京兆同華京兆解送上十人謂之等第多成名不則往往牒貢院請放落之由同華解首送者亦無不捷咸通中李建州頻爲京兆參軍主試出月中桂詩張喬擅場頻以許棠老於場屋攺薦棠爲首棠因而登第國史補云外府不試而解謂之拔解京兆蓋試而升者

其時𨿽有國子監郡縣學而人不爲重玄宗嘗勑天下罷鄕貢悉繇國子監郡縣學舉送然竟不能攺咸通中溫飛卿任太學博士主秋試以邵謁詩爲工榜於堂仍請之禮部謁竟不得第而死太學解送成事之難與外府無異

舉子麻衣通刺稱鄕貢繇戶部關禮部各投公捲亦投行捲於諸公卿間舊嘗投今復投者曰溫捲禮部例得采名望收錄凡造請權要謂之關節激揚聲價謂之往還士成名多以此【按麻衣色白故其時稱舉子爲白衣公卿宋朝制同今代洪武初亦然後乃稍易玉色七修類稿云】

試場在都省亦稱都堂及稱東堂試夜給燭三條韋承貽都堂紀事三條燭盡鐘初動九轉丹成鼎未開

榜放於禮部南院張院東別墻陳標詩所云春官南院粉墻東者是也歲每三十人爲率李山甫詩麻衣盡舉一雙手桂樹只生三十枝言得者之少而難如此東都舉永泰及太和初元亦一行據杜紫微東都登第詩三十三人走馬回合兩都又當六十餘人矣蓋間舉之事【詩家詠登第多用淡墨榜事指榜頭禮部貢院四字也或云文皇以飛帛書之或云象陰注陽受之狀或云值書史醉字體濃淡相間反致其妍後遂相沿眾說不一】

關試吏部試也進士發榜勑下後禮部始關吏部吏部試判兩節授春關謂之關試始屬吏部守選其燕集之名凡九以關試後曲江亭聞喜一宴爲盛發榜後稱新及第進士關試後稱前進士唐進士今鄕貢之稱前進士乃今進士稱也摭言云進士及第後知聞或遇未及第時題名處則爲添前字故唐人登第詩有名曾題處添前字送出城人乞舊衣之句乞衣亦見張籍詩當時下第舉子丐利市猥習可憫笑者

先輩原以稱及第者觀諸家詩集中題有下第獻新先輩詩可見後乃以爲應試舉子通稱

又有必先之稱幹■﹝月巽﹞子載閻濟美與盧景莊同應舉閻稱盧云必先聲價振京洛雲溪友議劉禹錫納牛僧孺捲曰必先期至矣太平廣記鄭光業入試有一人突入鋪欲其相容呼必先必先不置必先似云名第必居先與先輩同一推敬意韓儀與關試後新人詩有休把新銜惱必先句此必先又謂下第同人也

家慶唐人與親別而復歸謂之拜家慶盧象詩云上堂家慶畢顧與親恩邇孟浩然詩云明朝拜家慶須著老萊衣【韻語陽秋】

傳席今人家娶婦輿轎迎至大門則傳席以入弗令履地然唐人巳爾樂天春深娶婦家詩云靑衣轉氈褥錦繡一條斜【輟耕錄下同】

暖屋今之入宅與遷居者鄰里醵金治具過主人飲謂之曰暖屋或曰暖房王建宮詞大儀前日暖房來則暖屋之禮其來尙矣

勝常王廣津宮詞云新睡起來思舊夢見人忘卻道勝常勝常猶今婦人言萬福也前輩尺牘有云尊候勝常者勝字當平聲讀【老學庵筆記】

秩白公詩巳開第七秩飽食仍安眠又年開第七秩屈指幾多人年六十二所作其行開第八秩詩自注俗謂七十以上爲開第八秩蓋以十年爲一秩云秩字於古無考禮年九十日有秩豈所本歟【芥隱筆記】

門子儲光羲貽太學張筠詩璧池忝門子門子嫡子之將代父當門者蓋公子也見選補亡詩引周禮鄭注【鄭良孺】

■﹝骨孝﹞兒髙崇文詩那个■﹝骨孝﹞兒射雁落鄙語呼人曰骸兒也【北夢瑣言】

丫頭吳中呼女子之賤者爲丫頭劉賓客寄贈小樊詩花面丫頭十三四春來綽約向人時【輟耕錄】

練師唐六典道士有三號曰法師曰威儀師曰律師其徳髙思精者謂之練師女道士亦同今諸家詩題止稱女道士爲練師不知何故【遁叟下同】

莫徭盧亭顧況酬漳州張使君詩薛鹿莫徭洞网魚盧亭洲地理誌莫徭夷蜒名自云其先祖有功常免徭役故以爲名薛鹿卽殺鹿集韻躠與殺同音同義此省爲薛也盧亭者居海島赤身無衣常下海捕魚能伏水中三四日不死相傳爲盧循子孫亦名盧余漳郡唐初所開固當以此入詠

龍戶馬人韓退之詩衙時龍戶集上日馬人來龍戶在儋耳珠崖其人目睛皆靑碧善伏水蓋卽所謂昆侖奴也馬人者馬文淵遺兵居對銅柱言語飲食與中華同號曰馬畱事見兪益期箋恐卽此【宛委余編】

白題史記功臣表頴陰侯斬胡白題將一人服虔注白題胡名梁有白題國入貢裴子野引以證人服其博識白題出處止此欲求其所以名白題無說也杜秦州詩馬驕朱汗落胡舞白題斜借爲題額之題屬對意指當時胡旋等舞入自秦西北桐衫珠帽有似白額者而言正詩家使字巧法非眞謂白題當如此解也讀者善會其意始得宋注紛紛曲證失之逺矣【遁叟】

唐音癸簽卷十八

●欽定四庫全書

唐音癸籖卷十九

﹝明﹞胡震亨撰

○詁箋四

上頭今世女子初笄曰上頭花蕋夫人宮詞年初十五最風流新賜雲鬟使上頭入詩遂爲雅語【遁叟下同】

入月黃帝內經月事以時下謂天癸也史記程姬有所避不願進注天子諸侯羣妾以次進禦有月事止不禦更不口說以丹注面目的的爲識令女史見之王建宮詞宻奏君王知入月喚人相伴洗裙裾語𨿽情致但天家何至自洗裙裾宻奏云云更不諳丹的故事矣

時世妝唐婦人妝名時世頭因話錄西平王治家整肅不許時世妝梳白樂天時世妝歌圓鬟無鬢堆髻樣斜紅不暈頳面狀然亦有作時勢者權徳輿詩叢鬢愁眉時勢新元微之教閨人妝束詩人人總解爭時勢都大須看各自宜豈時人避廟諱攺世爲勢乎抑以松鬢危髻取勢頗髙攺勢字貎之乎正不如作時世爲雅切耳男子拜世謂婦人立拜起於武后其實不然周天元時命內外命婦拜天臺皆執笏俯伏如男子可見以前婦人無俯伏者惟下手立拜耳王建宮詞有云臨上馬時齊賜酒男兒跽拜謝君王知當時宮女不作男子拜矣本朝命婦入朝贊行四拜皆下手立拜惟謝拜賜時一跪叩頭遵古禮也【於愼行筆塵云古者婦人肅拜兩膝齊作虛坐手至地而頭不下今以古婦人之拜爲揖故加之拳曲而跪】

靨飾說文靨頰輔也洛神賦明目善睞靨輔承權自吳宮有獺髓補痕之事唐韋固妻少時爲盜刃所刺以翠掩之女妝遂有靨飾其字二音一音琰一音叶溫飛卿詞繡衫遮笑靨煙艸雙飛蝶此音叶又云粉心黃蕋花靨眉山兩點此音琰【楊升庵】

纒足張邦基墨莊漫錄云婦人之纒足傳記皆無所出獨齊東昏有鑿金爲蓮花帖地令潘妃行其上一事見南史而不言其足若何又云古樂府六朝詞人體狀婦人眉目唇口腰肢手指無不有獨無一言稱纒足唐之杜牧李商隠之徒亦然僅韓偓香奩集有詠屧子一詩六寸膚圓光致致唐尺短以今校之亦自小然亦不言其弓也惟道山新聞云李后主宮嬪窅娘纖麗善舞後主作金蓮髙六尺蓮中作品色瑞蓮令窅娘以帛繞腳令纎小屈上作新月狀著素襪舞其中回旋有淩雲之態唐鎬詠之曰蓮中花更好雲裏月長新繇是人皆效之以纎弓爲妙以此知札腳自五代始也【輟耕錄】

愚謂纒足事始𨿽不見史傳然善讀史者自當以意求之從來婦人足履之制惟晉書之五行志附見兩言云男子屐方頭婦人圓頭而唐車服志爲尢詳其言云后妃大禮著舄燕見用履命婦服用舄履亦同而民俗不盡遵用武徳初婦人曳綫鞾開元中用綫鞋侍兒則著履夫鞋鞾同圓頭之式圓頭適足小之用而履舄之方而貴者反令賤者躡之詳繹時風纒足自寓亦何必明白言之始謂史書有載哉大扺有男女來便分男女體態婀娜細步纎小玉趺古人定蚤鑿此竅不待今日其漸變漸妍或至五代始作弓樣則有之若謂纒束非始古人待古人亦太村且拙矣鈿尺裁量減四分纖纖玉筍褁輕雲五陵年少欺他醉笑把花前出畫裙杜牧有詩新羅繡行纒足趺如春妍見晉淸商曲纎纎作細步精妙世無雙見漢焦仲卿妻詩云古無詩亦失考【遁叟】

寶祙祙女人脇衣也隋煬帝詩錦袖淮南舞寶祙楚宮腰盧照鄰詩倡家寶祙蛟龍被謝偃詩細風吹寶祙輕露濕紅紗是也或謂起自楊妃小說僞書不可信崔豹古今注謂之腰彩注引左傳衵服謂日日近身衣也知古已有之矣【升庵詩話】

輕容紗之至輕者有所謂輕容出唐類苑雲輕容無花薄紗也王建宮詞云嫌羅不著愛輕容元微之有寄白樂天白輕容樂天制而爲衣而詩中容字乃爲流俗妄攺爲庸又作庸榕蓋不知其所出【齊東埜語】

屠蘇周王褎詩飛甍雕翡翠繡桷畫屠蘇屠蘇本艸名畫於屋上因艸名以名屋杜詩云願隨金騕褭走置錦屠蘇此屠蘇屋名也後人又借屋名以名酒孫思邈有屠蘇酒方又大帽形類屋亦名屠蘇南史謠云屠蘇障日覆兩耳是也【升庵詩話補遺】

榮韓退之詩前榮饌賓親沈括云禮洗當東榮屋翼謂之榮東西注屋則有之未知前榮何在今考文選王元長曲水詩序注榮爲屋檐檐一名摘一名宇卽屋之四垂也又謂之楣又謂之梠則屋凡有檐處皆可謂之榮矣故李華含元殿賦有風交四榮之說張佑法云檜詩謝家雙植本南榮南榮正前榮耳【藝苑雌黃參】

勾欄韻書木爲之在階際古今注漢顧成廟槐樹設扶老鉤欄其始也王建宮詞李長吉宮娃歌俱用爲宮禁華餙自晚唐李商隠輩用之倡家情詞如簾輕幕重金鉤欄之類宋人相沿遂專以名教坊不復佗用漢書注賣隸妾納闌中以爲曲中麗餙稱可以爲寓簡賤意專稱亦可【遁叟】

屈戍今人家牕戶設鉸具或鐵或銅名曰環紐卽古金鋪之遺意北方謂之屈戍其稱甚古梁簡文詩織成屏風金屈戍李商隠詩鎖香金屈戍李賀詩屈膝銅鋪鎖阿甄屈膝當是屈戍【輟耕錄】

葳蕤鎖韓翃詩春樓不閉葳蕤鎖緑水回通宛轉橋封禪書紛綸葳蕤張楫曰亂貎錄異傳載建安中河間鬼婦遺葳蕤鎖與人別其鎖以金縷相屈伸古樂府烏夜啼歡下葳蕤鎖交儂那得住【陳晦伯】

泥牕蜀人謂糊牕爲泥牕花蕋夫人宮詞云紅錦泥牕遶四廊非曽遊蜀亦所不解【老學庵筆記】

緑沈杜甫詩雨拋金鎖甲苔臥緑沈槍薛蒼舒注引車頻秦書云苻堅造金銀緑沈細鎧以緑沈爲精鐵按北史隋文帝嘗賜張奫緑沈甲獸文貝裝武庫賦云緑沈之槍唐鄭槪聮句有亭亭孤筍緑沈槍之句續齊諧記云王敬伯夜見一女命婢取酒提一緑沈漆盒王羲之筆經有人以緑沈漆竹管見遺亦可愛翫蕭子云詩云緑沈弓項縱紫艾刀橫拔恐緑沈如今以漆調雌黃之類若調緑漆之其色深沈故謂之緑沈非精鐵也【姚寛叢語楊升庵云鄴中記石虎造像牙桃枝扇或緑沈色或木雞色或紫紺色或郁金色蓋畫工設色名也】

退紅唐有一種色謂之退紅王建牡丹詩云粉光深紫膩肉色退紅嬌王貞白倡樓行雲龍腦香調水教人染退紅花間集牀上小薫籠昭州新退紅蓋退紅若今之粉紅髹噐亦有作此色者今無之矣紹興末縑帛有一等似皂而淡者謂之不肯紅亦退紅之類也【老學庵續筆記】

瓊可爲白謝惠連雪賦庭列瑤階林挺瓊樹善注瓊赤玉也瓊樹恐誤按瓊之爲赤玉見說文但毛詩傳言瓊非一惟云玉之美者非以爲玉色名詩傳在說文前尢可據謝蓋用詩傳不用說文耳陳張正見雎陽生玉樹云夢起瓊田隋王衡璧臺如始構瓊樹似新栽以及李賀白天碎碎墮瓊芳李義山巳隨江令誇瓊樹又入盧家妬玉堂並從謝作白用似不爲誤【遁叟】

隠囊古人呼車■﹝革伏﹞之俗名顏師古曰■﹝革伏﹞韋囊在車中人所馮伏也今謂之隠囊王右丞詩隠囊紗帽坐彈棋蓋取車中■﹝革伏﹞爲坐彈棊耳顏氏家訓曰梁全盛日貴遊子弟駕長檐車跟髙齒屐坐棊子方褥馮班絲隠囊名之曰囊意其物視褥爲髙故用之馮亦用之坐也【鄭良孺】

尼師壇張希復與叚成式同賦宣律師袈裟云共覆三衣中夜寒披時不鎭尼師壇無因蓋得龍宮地畦裏塵飛葉相殘梵語尼師壇此云隨坐衣唐言坐具也翻譯名義云元佛初度五人及迦葉兄弟並制袈裟左臂坐具在袈裟下後度諸眾徒侶漸多年少比丘儀容端美入城乞食多爲女愛由是制衣角在左肩後爲風飄聽以尼師壇鎭上此覆中夜外鎭也【遁叟】

越窯許渾詩沈水越瓶寒又越瓶秋水澄陸龜蒙詩九秋風露越窯開奪得千峯翠色來越窯爲諸窯之冠至錢王時愈精臣庶不得通用謂之秋色卽所謂柴窯者是俗云若要看柴窯雨過靑天色與許陸詩正同【畱靑日札】

暖簧笙簧必用髙麗銅爲之靘以緑臘簧暖則字正而聲淸越故必用焙而後可陸天隨詩曰妾思冷如簧時時望君暖樂府亦有簧暖笙淸之語【齊東野語】

蝦蟆更周遵道豹隠紀談內樓五更絕梆鼓交作謂之蝦蟆更外方謂之攢點郝天挺云江南以木柝警夜曰蝦蟆更張蠙錢塘夜宴詩觱篥調髙山閣迥蝦蟆更促海城寒詳詩意郝說爲近【遁叟下同】

夜半鍾張繼夜半鐘聲到客船歐公以半夜非鳴鐘時爲語病庚溪詩話謂於鵠詩定知別後宮中作遙聽緱山半夜鐘溫庭筠悠然旅榜頻回首無復松牕半夜鐘皇甫冉夜半隔山鐘陳羽隔水悠悠午夜鐘唐人屢用詩眼引南史齊武帝景陽樓有三更五更鐘丘仲孚讀書以中宵鐘爲限阮景仲爲吳興守禁夜半鐘雲實有半夜鐘用之不妨愚謂繼詩特言其早見行役勞耳胡元瑞云詩流借景立言惟在聲律之調興象之合區區事實彼豈暇計無論夜半是非卽鐘聲聞否未可知也尢爲得解

三翼元微之詩光陰三翼過越絕書及水戰兵法內經有大翼中翼小翼舟名蓋戰船之輕捷者張景陽七命浮三翼戲中沚梁元帝白華三翼舸三翼自相追張正見三翼木蘭船並用此【鄭良孺】

五兩太白扁舟敬亭下五兩先飄颻權徳輿曉風揺五兩張祜南風吹五兩王維惡說南風五兩輕出郭景純江賦覘五兩之動靜凡候風以雞羽重五兩繋五丈旗顚立軍營中綄船上候之楚謂之五兩【畱靑日札】

歡帆餘生長澤國每聞舟子呼造帆曰歡稱牽船之索曰彈【平聲】子使風之帆爲去聲意謂俗諺耳及觀唐樂府有詩云蒲帆猶未織爭得一歡成而鍾會呼捉船索爲百丈趙氏注云百丈者牽船篾內地謂之宣【音彈】韓昌黎詩云無因帆江水而韻書去聲內亦有扶帆切者是知方言俗語皆有所據陸放翁入蜀聞舟人祠神方悟杜詩長年三老攤錢之語亦此類也【齊東埜語】

活船白太傅詩暑退衣服幹潮生船舫活吳中以水長船動爲船活采入詩中便成佳句【閱耕余錄】

彈棊戲之有彈棊始漢武以代蹴踘之勞其法用石爲局中隆外庳黒白棊各六枚先列棊相當下呼上撃之以中者爲勝李頎彈棊歌藍田美石靑如砥黒白相分十二子聮翩百中皆造微魏文手巾不足比緣邊度隴未可嘉鳥跂星懸正復斜回飆轉指速飛電拂四取五旋風花按魏文帝彈棊賦緣邊間造長斜疊取丁廙賦風馳火燎令牟取五梁元帝謝彈棊局啟鳯峙鷹揚信難議擬鳥跂星懸何曽彷佛頎詩多本此魏文善此技用手巾拂之無不中唐順宗在春宮日甚好之時多名手至長慶末好事家猶見有局尙多解者今則不傳矣【遁叟】

六赤葉子李洞有贈龍州李郎中先夢六赤後打葉子詩六赤古之瓊畟今之骰子也葉子者如今之冊葉唐人藏書皆作卷軸後苦卷軸難數卷舒多以葉子寫之如吳彩鸞唐韻李郤彩選之類是也骰子格本備檢用故亦以葉子寫之因以爲名唐世士人宴聚盛行葉子格五代宋初猶然後漸廢不傳見歐陽歸田錄楊用修以葉子爲紙牌失之矣【陳晦伯】

唐音癸籖卷十九

●欽定四庫全書

唐音癸籖卷二十

﹝明﹞胡震亨撰

○詁箋五

酒名春東坡云唐人酒多以春名今具列一二金陵春【李白詩堂上三千珠履客甕中百斛金陵春】竹葉春【杜甫詩山杯竹葉春】曲米春【杜聞道云安曲米春才傾一盞便醺人】拋靑春【韓愈詩百年未滿不得死且可勤買拋靑春】梨花春【白居易詩靑旗沽酒趂梨花注杭人釀酒趂梨花時熟號爲梨花春】若下春【烏程有若下春劉禹錫詩鸚鵡杯中若下春】石凍春【富平有石凍春鄭谷贈其宰詩云易博連宵醉千缸石凍春】土窟春【出滎陽】燒春【出劍南並見唐國史補】松醪春【見唐裴鉶傳奇】

銷腸酒鄭谷詩險事消腸酒淸歡敵手棊拾遺記張華以西羗蘗漬北胡麥爲醇酒大醉不揺蕩令人肝腸爛當時謂之消腸酒鄭詩似用此

藍尾酒元日飲屠蘇酒從小者起以至老名藍尾酒唐人多入詩用按時鏡新書晉有問董勛者曰俗以小者得歲故賀之老者失歲故罰之意卽闌字取闌末之意借用藍耳侯白酒律又言此酒巡匝到末連飲三杯以慰之亦名婪尾唐人河東記載申屠澄遇老翁嫗畱飲澄讓曰始自主人翁卽巡澄當婪尾則知婪爲自謙之辭如俗云貪杯然與藍又另一解矣並方言而各有其義【遁叟下同】

火前白樂天茶詩紅紙一封書後信緑芽十片火前春齊已詩髙人愛惜藏巖裏白甀封題寄火前火前者寒食禁火之前也今世俗多用榖雨前茶稱爲雨前學林新編云茶之佳者造在社前其次火前其下則雨前

臯盧葉大味苦澀似茗而非南越茶艱致煎此爲飲以代之非佳品也皮日休有石盆煎臯盧取其名之僻入句耳詳本艸及南越志

云子杜詩飯抄云子白葛洪丹經用云子碎雲母今蜀中有碎礫細長而圓者白雲子石也杜以飯粒似之故云【許彥周詩話】

麩炭白樂天詩云日暮半壚麩炭火麩炭語畱傳不一北夣瑣言優人安轡新嘲李茂貞燒京闕云京師但賣麩炭便足一生【遁叟下同】

五粒松松以粒言舊矣唐詩如松暄翠粒新【義山】翠粒照淸露【夢得】松齋一夜懷貞白霜外空聞五粒風【魯望】又李賀有五粒小松歌豈古人本其初菩有似乎粒故言粒歟乃亦有稱鬛者按松穗皆雙股栝松三股種傳自髙麗所謂華山松者每穗五股稱五鬛松松穗初生少可言粒多至五亦言粒於體物未愜矣段成式云五粒者當言鬛甚得之非謂凡粒皆可通呼鬛也

榿杜集有乞榿木詩又有榿林礙日吟風葉句韻書不収榿字無音鄭氏注曰五來反若然當作呆字嘗見前輩讀若欹韻頗以爲疑後見劍南詩有著書增木品搜句覓榿栽又荊公詩云濯錦江邊木有榿小園封殖佇華滋益信欹音爲然榿惟蜀有之不才木也或謂卽榕云【齊東野語】

木綿樹大可合抱髙數丈花紅似山茶而蕋黃色瓣極厚春初葉未舒時花開滿樹望之爛然如錦又如火之燒空旣結實大似酒杯絮茸茸如細毳半吐於杯之口所獲與江南艸本歲藝者異唐王叡詩紙錢飛出木綿花蓋其盛開之時正與春社相值又李商隠木綿花飛鷓鴣啼則花盡葉長春已老矣【西事珥下同】

桄榔樹李徳裕詩桄榔樹葉暗蠻溪桄榔身似椶櫚而色緑似竹亦有絲自裹髙七八丈亭亭直上葉大如掌皆攢於樹之杪甚濃宻其杪抽絲蔓千百條長丈餘垂下如縷蕤蕤可玩南中樹此種形之最異者張九齡詩裏樹桄榔出謂其特髙出羣木之表也

桂張九齡詩蘭蕋春葳蕤桂花秋皎潔叚成式云桂花三月生黃而不白曲江云桂花秋皎潔妄矣按圖經桂有三種菌桂牡桂及單名桂賓宜韶欽諸州種類亦各不同有三月四月生花全類茱茰者亦有八九月生花者今東南桂皆然其花色黃白之外亦有丹者成式安得據所見遂謂曲江爲妄乎【遁叟下同】

牡丹余觀唐人牡丹入詩不但中晚卽初盛槪有歐公不知何故謂篇什爲少此花移植於武后賦句於婉兒譜淸平調於太眞有此三名雌爲之破天荒𨿽矢音不多已占盡一代風流矣寧待買栽看到等語出始云盛哉鄭樵謂芍藥見於風雅最古牡丹晚出依芍藥得名故其初曰木芍藥亦如木芙蓉之依芙蓉以爲名而爲唐人所重貴遊競趨至今彌甚遂使芍藥爲洛譜衰宗矣

玉蕋花唐人甚重玉蕋花唐昌觀花發致僊女下降元白劉夢得張籍王建與嚴復休有唱和詩李徳裕出牧潤州招隠山觀有此花因有憶翰林院玉蕋之作但不詳其花之狀若何后見周益公集有玉蕋辧證一卷云嘗從招隠致得一本條蔓如荼■﹝艸縻﹞種之冬凋夏茂柘葉紫莖久之根株合抱成樹花苞初甚微經月漸大暮春方八出須如冰彩上綴金粟花心復有碧筒狀類膽瓶其中別抽一英出眾須上散爲十餘猶刻玉然花名玉蕋以此益公又以爲人多與瓊花瑒花相混瓊花卽八僊花瑒花卽山礬花亦名米囊花並白而實與玉蕋異云

合昏杜子美佳人詩云合昏尙知時鴛鴦不獨宿合昏卽合歡葉至暮卽合今夜合花是【墨莊漫錄】

杜鵑潤州鶴林寺杜鶻今俗名映山紅又名紅躑躅者此花在江東彌山亙野殆與榛莽相仍而說者以爲外國僧缽盂中所移上玄命三女下司之巳踰百年終歸閬苑蓋物以希見爲珍不必果異種也王建宮詞云太儀前日暖房來囑向昭陽乞藥栽勑賜一窠紅躑躅謝恩未了奏花開𨿽宮禁中其重如此【容齋一筆】

荳蔲杜牧之詩云娉娉裊裊十三餘荳蔲稍頭二月初不解荳蔲之義閱本艸荳蔻花作穗嫩葉捲之而生初如芙蓉穗頭深紅色葉漸展花漸出而色微淡南人取其未大開者謂之含胎花言尙小如姙身也【姚寛叢語】

折麻楚詞云折疏麻兮瑤華將以遺兮離居瑤華謂麻之華白也謝靈運詩云瑤華未堪折蘭苕已屢摘路阻莫贈問何以慰離析沿楚辭意用於離居唐人駱賓王思家詩云旅行悲泛梗離恨斷疏麻錢起題輞川詩云折麻定延竚乘月期相尋用並同謝至於起贈趙給事詩乃云不惜瑤華報木桃則以瑤華爲玉誤矣【韻語陽秋】

抝花南方謂折花曰抝花唐李賀詩試問酒旗歌板地今朝誰是抝花人又古樂府抝折楊桞枝【輟耕錄】

曲塵唐人詠桞如劉禹錫之龍墀遙望曲塵絲使曲塵字者極多禮記月令薦鞠衣於上帝告桑事注云如鞠塵色周禮內司服鞠衣鄭司農云鞠衣黃桑服也色如鞠塵象桑葉始生此用之桞又象其花絮之穗耳【姚寛叢語下同】

栗皺杜甫詩云嘗果栗皺開或作雛字殊不可解集韻雛側尢切革紋蹙也漢上題襟周繇詩雲開栗戈之紫雛貫休云新蟬避栗皺又云栗不和皺落卽栗蓬也

訶梨勒包佶訶梨勒葉詩茗飲慚調气梧丸喜伐邪按本艸訶梨勒樹似木梡花白子似梔子主消痰下气等疾來自南海舶上廣州亦有之茗亦能下气此言其功勝茗梧丸謂入用丸如梧子也今醫家所用訶梨勒是其子不聞用葉者應是本艸失收耳【遁叟】

相思子筆叢謂唐人骰子近方寸凡四點當加緋者或嵌相思子其中溫庭筠詩云瓏骰子安紅豆入骨相思知也無相思子卽今紅豆也愚按嶺南閩中有相思木歲久結子色紅如大豆故名相思子毎一樹結子數斛非卽紅豆也豈飛卿姑借用耶【徐氏筆精】

紅藍藍說文染靑艸也所謂靑出於藍者是也白樂天詩老絲練緑紅藍染染成紅綫紅於藍李益詩藍葉郁重重藍花石橊色少女歸少年光華自相得此則紅花也本非藍以其葉似藍因名爲紅藍本圖艸經云【遁叟下同】

蓪艸王叡詩蓪艸頭花桞葉裙李咸用詠紅薇詩畫出看還欠蓪爲揷未輕蓪艸作花古已有之矣

嘉艸栁子厚種白蘘荷詩庶氏有嘉艸攻禬事久冺本艸蘘荷葉似初生甘蕉根似姜芽中蠱者服其汁臥其葉卽呼蠱主姓名庶氏以嘉艸除蠱毒宗懍謂嘉艸卽此也【陳晦伯】

席萁王建詩單於不向南牧馬席萁徧滿天山下顧非熊詩席萁艸斷城池外護栁花開帳幕前李長吉秋淨見旄頭沙逺席萁秋秦韜玉席萁風緊馬豩豪唐人屢用之酉陽雜俎云席萁一名塞蘆生北胡地蓋可爲簾亦可充馬食者五代史云契丹地有息雞艸尢美而本大馬食不過十本而飽意席萁卽息雞一物而音訛耳【劉會孟注賀集以席萁爲箕踞之義楊升庵駁之爲塞上地名並誤遁叟】

■﹝思﹞簩亦曰簩■﹝思﹞舊云出思牢國又一名澀勒質薄而空大者踰二寸澀可挫瓜久則以漿水漬之還復快利坡詩倦看澀勒暗蠻村謂此李商隠有射魚詩云思牢弩箭磨靑石繡額蠻奴三虎力則此物亦中箭材矣【西事珥】

■﹝拔﹐馬代扌﹞■﹝翰﹐馬代羽﹞白居易武丘畱別諸妓云淸管曲終鸚鵡語紅旗影動■﹝拔﹐馬代扌﹞■﹝翰﹐馬代羽﹞嘶廣韻■﹝拔﹐馬代扌﹞■﹝翰﹐馬代羽﹞蕃大馬也音薄寒亦有直作薄寒者【遁叟下同】

黒暗杜詩黒暗通蠻貨叚成式以爲南人稱象牙白暗犀角黒暗杜蓋用方言而不詳暗之義考本艸圖經云犀文有倒揷有正揷有腰鼓揷其類極多足爲奇異波斯呼犀角爲黒暗言難識別耳

鷓鴣音嶺南錄異云鷓鴣吳楚之野悉有嶺南偏多臆前有白圓點背上間紫赤色大如野雞多對啼其鳴自呼鉤輈格磔李羣玉山行聞鷓鴣詩云方穿詰曲﨑嶇路又聽鉤輈格磔聲韋莊集鷓鴣詩懊惱澤家非有恨年年常憶鳯城歸舊注懊惱澤家鷓鴣音有此不同

喚起催歸韓退之詩喚起牕全曙催歸日未西無心花裏鳥更與盡情啼山谷曰吾每哦此詩而了不解其意自謫峽川時春晚憶此詩方悟之喚起催歸二鳥名若虛設故人不覺耳喚起聲如絡緯圓轉淸亮偏於春曉鳴亦謂之春喚催歸子規鳥也【冷齋夜話】

撥榖太白樂府撥榖飛鳴柰妾何撥榖卽布榖牝牡飛鳴以翼相拂佩之夫妻相愛見爾雅注及本艸【遁叟下同】

烏鬼杜峽中詩有家家養烏鬼頓頓食黃魚之句解烏鬼者其說不一有引元微之詩病賽烏稱鬼雲南人染病競賽烏鬼爲杜詩之證似乎爲確然於養字終說不去對下聮亦無情至有謂烏鬼爲祀神之豬尢可笑畢竟是鸕鶿方與食黃魚可通聮法爲合耳若謂今峽中稱鸕鶿無此名因生他辧方言今古不同者多可一槪論耶

稚子杜詩筍根稚子無人見姚寛引杜牧詩小蓮娃欲語幽筍稚相攜孔平仲引唐人食筍詩稚子脫錦■﹝衤朋﹞駢頭玉香滑證稚子爲筍然作此解與下鳬雛句亦不成聮法僧贊寧謂竹根有鼠大如貓名竹豚亦名雉子稚卽雉字字畫小訛桐江詩話又謂筍生正雉哺子之時言雉子之小在竹間人不能見二說依稀近之𨿽未必果是然猶不失解詩之法

西施魚李義山詩西施因网得又网得西施贈別人考東坡異物志魚有名西施者美人魚也出廣中大海食之令人善媚【屠用明】

篊陸魯望寄吳子華詩到頭江畔尋漁事織作中流萬尺篊篊取魚具也酉陽雜俎晉時錢塘有人作篊年取魚億計號萬尺篊石梁絕水曰洪射洪之得名是也以竹爲魚梁從竹爲篊此字唐韻不収【鄭良孺】

魚論斗前漢貨殖傳水居千石陂言養魚一歲收千石唐皮日休釣侶詩一鬥霜鱗換濁醪注云吳中賣魚論鬥酒乃論觔【芥隠筆記】

鳯子韓偓詩鴻兒唼啑雌黃嘴鳯子輕盈膩粉腰崔豹古今注蛺蝶大者爲鳯子【西淸詩話】

蟢子權徳輿詩昨夜裙帶解今朝蟢子飛鉛華不可棄莫是槁砧歸韓翃詩少婦比來多逺望應知蟢子上衣巾俗說裙帶解有酒食蟢子緣人衣有喜事其來蓋逺東山蠨蛸疏云蠨蛸小蜘蛛長腳者俗名蟢子荊州河南名喜母著人衣主有親客至久入三百篇注腳矣【遁叟】

唐音癸籖卷二十

●欽定四庫全書

唐音癸籖卷二十一

﹝明﹞胡震亨撰

○詁箋六

楊炯祅星六丈出沴气七重懸上句用天文書【五殘六賊司詭咸漢四星並去地可六丈所出非其方其下有兵衝不利】下句用緯書【春秋文耀鉤楚有蒼云如蜺圍軫七盤又漢髙困平城亦有月暈圍參畢七重之事】二月河魁將三千太乙軍上句用六壬占【六壬十二月將二月夘合戍將曰河魁】下句用太乙占【太乙星天帝神主知兵革漢武嘗畫鏠旗奉之指所伐國藝文志有其兵法】

駱賓王送人入蜀海客乘槎渡僊童馭竹回上用嚴君平卜肆事下用介象令人騎竹自吳往蜀事【曹能始蜀中詩話以馭竹爲費長房葛陂事引寰字記葛陂在蜀溫雙間爲據按後漢書長房傳注葛陂在豫州新蔡境與蜀無渉】

代郭氏答盧照鄰迢迢芋路望芝田渺渺函關限蜀川芋是蜀事芝是商洛事時盧在秦中郭在蜀中二語當句作對言相望情誤本芋作芊攺者愈謬遂不可通【楊用修以宕渠古賨國姓芊攺爲芊合芝田不成句矣蹲■﹝氏鳥﹞又增一餉羊帖乎】

陳子昻乞推祿命詩非同墨翟問空滯殺龍川事出墨子【墨子之齊日者語之曰帝今日殺龍北方先生之色墨不可以北墨子果不遂而反】又贈暉上人詩四十九變化一十三死生一出法華經一出道徳經𨿽算博士未如其工也【法華經隨喜分第五十人義三藏四門眾四十八人合最初最後五十人最後第五十人但自解不化陀其四十九人師弟子展轉相授自行化陀】

杜審言送李嗣眞使河東詩子月開階統房星受命年時則天攺唐爲周遣使故所用皆姬周受命事【子月周正朔周興五星聚房出春秋元命苞天子必有神靈符紀開階立隧孔演圖之文】

沈佺期贈韋舍人詩一經書舊徳五字擢英材上用韋氏事下用晉中書郎虞松事五字用之中捨唐人尢多獄中詠燕不如黃雀語能雪冶長猜似以治長縲紲之釋繇鳥語與論語正義不同【正義云舊說冶長解鳥語故繋之縲紲今以其不經去之海錄引舊疏止載鳥語余不詳無從證佺期異同之故記之俟博洽者】

宋之問宿雲門寺詩樵路鄭州北學井阿巖東州疑作洲學井疑是舜井【孔靈符會稽記鄭弘於若耶溪遇神人以溪中采薪爲難願朝南風暮北風後果然周處風俗記余姚舜之餘族所封也故有歷山舜井宋詩用鄭洲舜井蹉句對法】

李嶠還洛詩將交洛城雨稍逺長安日交字用東京賦總風雨之所交陶甄荷吹萬頌嘆歸明一用荀子明一者皇

中宗降誕日長寕公主滿月侍宴詩大火乘天正明珠對月圓中宗以十月生是月日躔大火之次日君象故以爲比人但知下句之工不知上句之大【史稱中宗十一月誕似誤內殿栢梁體詩題稱十月誕辰可證】祚新金篋裏用虞舜金繩玉柙符命事初復辟故云新歌奏玉筐前用有娀氏女玉筐覆燕遺二卵事本娥女作歌此借爲侍宴者奏歌又使事家點合之妙

嶠與李乂皆有送沙門玄奘三僧還荊門應制詩此是江陵白馬寺玄奘中宗時與景俊二師同召至京歸鄕終本寺非貞觀中求法奘師也詳髙僧傳

鄭愔長寧公主東莊詩公門襲漢環主第稱秦玉主嫁弘農楊愼交用先世太尉公事今本環爲瓌誤

張九齡和禦制送張說赴朔方詩爲奏燻琴倡仍題瑤劍名薫倡故爲帝言然考是時實炎月題劍用漢肅宗賜尙書韓稜等寶劍事時說正官尙書其精切如此

王維櫻桃詩中使頻傾赤玉盤用拾遺錄漢明帝宴羣臣大官進櫻桃以赤瑛爲盤事

老將行恥令越甲鳴吾君本說苑齊雍門狄語【說苑云越甲至齊雍門狄請死之曰昔者王田於囿左轂鳴車左請死之曰吾見其鳴吾君也今越甲至其鳴君豈左轂之下哉維自用成語也有攺爲鳴吾軍者妄】

送楊長史赴果州詩官橋祭酒客山木女郎祠蜀道艱險行必有禱祈女郎其叢祠之神客卽禱神之行客也合兩句讀之深無限逺宦跋涉之感有辧女郎爲何許人者都是說夢【元人注女郎爲女仙謝自然曹能始以自然貞元間人不合謂是張魯女更以祭酒字信客爲魯如此解詩詩何可通】

輞川詩來者復爲誰空悲昔人有輞川舊爲宋之問別業摩詰後得之爲莊昔人似指之問非爲昔人悲悲後人誰居此耳總達者之言

孟浩然陪張始興泛江洗幘豈獨古濯纓良在玆幘壊水洗傅墨𨿽良刺史事【後漢揚州刺史巴祇】然用以喚濯纓作對亦大費紐合矣孟不善用實乃爾

李頎題璇公山池云逺公遁迹廬山岑開山幽居祇樹林弇州公以開山聲調不協欲攺爲開士此元人郝天挺唐詩鼓吹注中說也吾謂逺公卽指璇公開山卽就上廬山衍下做到山池上意義實然𨿽不葉不可攺也不然一人耳旣擬之逺公矣復泛稱爲開士可乎

李白贈潘侍禦論錢少陽𨿽無二十五老者且有一翁錢少陽用介子推事【說苑介子推年十五相荊仲尼使人往視廊下有二十五俊士堂上有二十五老人】

越女詞東陽素足女會稽素舸郎相看月未墮白地斷肝腸月墮狎語比語也出謝監逸詩【謝東陽溪中贈詩明月在雲間迢迢不可得答云但問情若何月就雲中墮】

梁甫吟手接飛猱搏雕虎側足焦原未言苦出張衡思玄賦賦又出尸子【賦云執雕虎而試象兮阽焦原而跟止尸子雲中黃伯曰余左執太行之獶而右搏雕虎惟象之未與試焉又曰莒國有石焦原者廣五十步臨百仞之溪莒國莫敢近有以勇見莒子者獨卻行齊踵焉】

艸大還篇髣髴明牕塵死灰同至寂冶入赤色十二周律曆赫然稱大還與道本無隔並用參同契語【參同契云歲月將欲終毀性傷壽年形體爲灰土狀若明牕塵冶並合之馳入赤色門又云周旋十二節節盡更須親色轉更爲紫赫然成還丹】

白有邯鄲才人嫁爲廝養卒婦詩此謝眺舊題也蓋設爲其事寓臣妾淪擲之感耳楊用修以爲此卒卽禦趙王武臣歸者果此卒也才人亦不枉矣何詩爲正陽辧之未及此總固哉說詩者

太白秦女捲衣卽梁吳均秦王捲衣題也其事莫詳吾謂此非嬴秦或苻秦耳晉載記秦苻堅滅燕得慕容衝有龍陽姿愛幸之與其姊淸河公主並寵宮人莫進長安引一雌復一雄雙飛入紫宮歌之均本辭秦帝捲衣裳持此贈龍陽白所擬亦云顧無紫宮寵敢拂黃金牀似皆謂此若嬴秦安得有男寵事白亦不應作天子居未央語矣記之俟通識者【後羅隠秦望山詩有覇主捲衣才二世晚末人傳誤不足慿】

白丁都護歌所詠雲陽水道舟行艱礙之苦蓋爲齊澣所開新河作也按潤州舊不通江澣開元中爲刺史始移漕路京口塘下直達於江立埭收課江北瓜步亦開新河但瓜步岸庳入江爲易白嘗有詩美之京口岸髙水淺濁用牛曵舟爲難故白有此歌以言其苦其名丁都護歌者初宋髙祖卽京口開東府有女其夫見殺呼督護丁旿問收殯事毎問輒嘆息呼之人因寫爲歌白感其土俗之事卽用其土之古歌名以爲歌也舊注全不知此特備拈出本歌稱督護白攺云都護者宋書樂志亦稱旿爲直都護可通用耳

太白蜀道難一詩新史謂嚴武鎭蜀放恣白危房管杜甫而作蓋采自範攄友議沈存中洪駒父駁其說謂爲章仇兼瓊作蕭士贇注又謂諷幸蜀之非說不一按白此詩見賞賀監在天寶入都之初乃玄宗幸蜀嚴武出鎭之前歲月不合而兼瓊在蜀著功吐蕃亦無據險跋扈之迹可當此詩皆傅會不足據蜀道難自是古曲梁陳作者止言其險而不及其它白則兼采張載劍閣銘一人荷戟萬夫趦趄形勝之地匪親弗居等語用之爲恃險割據與羈畱佐逆者著戒惟其海說事理故苞括大而有合樂府諷世立教本旨若苐取一時一人事實之反失之細而不足味矣諸解者惡足語此

太白古風六十首第一首自詠詩業志在刪述第二首蟾蜍薄太淸卽詠玄宗寵武妃廢王皇後事殊覺不倫及讀結語沈嘆終永夕感我涕沾衣始知白自有深指在彼蓋謂當世相如是我賦長門悟主我事耳作是觀吟脈才有倫次

又按古風六十篇中言僊者十有二其九自言遊僊其三則譏人主求僊不應通蔽互殊乃爾白之自謂可僊亦借以抒其曠思豈眞謂世有神僊哉他詩云此人古之僊羽化竟何在意自可見是則𨿽言遊僊未嘗不與譏求僊者合也時玄宗方用兵吐蕃南詔而受籙投龍崇尙玄學不廢大類秦皇漢武之爲故白之譏求僊者亦多借秦漢爲諭白他詩又云窮兵黷武今如此鼎湖飛龍安可乘其本指也歟

山人勸酒琴曲詠四皓出佐太子事末云浩歌望嵩嶽意气遙相傾嵩嶽非商顏地用此者明皇時盧鴻一王希夷諸人皆隠居嵩山時蒙徵召顧問太子瑛之廢諸人並無一言救止如四皓致不滿意耳

古豫章行詠白楊生豫章山秋至爲人所伐太白亦有此辭中間止著白楊秋月苦早落豫章山兩句首尾俱作軍旅喪敗語並不及白楊片字讀者多爲之茫然今詳味之如所云吳兵照海雪及老母與子別呼天野艸間樓船若鯨飛波蕩落星灣皆永王璘兵敗事也蓋白在廬山受璘辟及璘舟師鄱湖潰散白坐繋尋陽獄並豫章地故以白楊之生落於豫章者自況用志璘之傷敗及已身名隳壞之痛耳其借題略點白楊正用筆之妙巧於擬古得樂府深意者蕭楊二家注何曽道著一字來

唐音癸籖卷二十一

●欽定四庫全書

唐音癸籖卷二十二

﹝明﹞胡震亨撰

○詁箋七

杜子美龍門奉先寺天闕象緯逼云臥衣裳冷宋人以闕爲實字屬對不切欲攺爲閱又有欲攺爲窺者龍門號雙闕自有據此古詩何論對法乎介甫諸公枉費雌黃到此

宴王使君宅畱歡卜夜閒或謂閒爲杜公家諱必闌字之誤如失韻何考宋卞氏本自作上夜闗蓋投轄之意合上泛愛容霜鬢讀之殊穏帖

北徵天吳及紫鳯顚倒在短褐劉子威以天吳九鳯同出山海經欲攺紫爲九又引王中行說吳當作■﹝艸羊﹞以字書無此字爲疑【中行字知復宋人以博學聞】按詩不吳不敖之吳空胡切說文徐注云作音華者謬則世故有讀作華者矣王所云音■﹝艸羊﹞當作華字或筆誤或古自有此別體耳詩第取聲律可諷吳字作空胡切讀欠響讀若華卽響用紫鳯響用九鳯抑又欠響然則紫鳯自可無攺而吳之讀爲華王說亦盡自有會可無疑也

掖垣竹埤梧十尋洞門對雪長陰陰黃山谷以下有靑春深句不宜有雪當是畫壁上雪旣牽彊張伯成以西北地寒積陰處深春雪間未消又認做眞雪說不去此雪字自爲梧竹淸陰下耳

送李祕書赴蜀幕石出倒聽楓葉下櫓揺背指菊花開下句注者多不得其解今按十道記荊州有菊潭芳菊被涯所謂飲其水者多壽卽此也李從荊州上峽故云背指又櫓揺用荊州故事令貼切非泛泛言時物也倒聽句旣奇非此背指險絕語對之不稱十四字具許大神力豈容艸艸讀過

竹橋天寒白鶴歸華表日落靑龍見水中異苑太康二年冬大雪南州人見二白鶴語橋下曰今玆寒不減堯崩年也舊注作丁令威化鶴事誤橋可稱龍出楚辭麾蛟龍以梁津本竹橋故又用費長房葛陂竹化爲龍事雲龍見水中也

出峽詩五云髙太甲六月曠摶扶五云太甲出王勃華蓋西臨藏五云於太甲益州夫子廟堂碑語黃帝象五色云作華蓋星之有華蓋以象華蓋名之其柱旁六星曰六甲文人筆藻尊名之爲太甲凡云西行不雨言西臨言藏者勃以華蓋當云言云之不雨諭夫子道之不行也杜用此蓋卽借爲蜀中故事若云回望西蜀五云空髙況已之不得志於蜀而去耳下句是言此去南徙未有摶扶風力可借一言蜀一言出蜀後用事𨿽實而調故靈活此其所以爲老杜歟【按勃華蓋二語叚成式以爲張燕公嘗問僧一行不能解王伯厚𨿽有杠旁之解而不敢決太甲之卽六甲皆緣從星象中生解不悟其𨿽言星實言云也通讀勃碑下文雷兩句意義自明而杜所以引用之旨亦豁然矣】

劉貢父詩話以杜詩功曹非復漢蕭何爲誤用王定國引髙祖紀孟康注蕭何爲主吏主吏功曹也葉石林甚韙之然詩如此亦僻矣杜修可曰吳志虞翻爲孫策功曹策曰孤有徵討事卿復以功曹爲吾蕭何守會稽耳時子美有京兆功曹之命故以之自況

杜位宅守歲詩稱位爲阿戎按阮籍與王戎父渾爲友嘗謂渾曰共卿語不如與阿戎談後人以位爲甫從弟不應用父子事妄攺阿戎爲阿咸【此必宋初人所攺東坡與子由詩便有欲喚阿咸來守歲之句矣】正不知呼人爲阿戎必父前可呼想其時位恰有父在故云此自可意而得何以疑而攺爲

杜公蜀中答裴廸逄早梅見憶詩東閣觀梅動詩興還如何遜在揚州梁書建安王偉刺揚州遜爲水曹行參軍兼記室遜集有揚州法曹梅花盛開詩時廸在蜀依王侍郎【杜有詩與廸云風物悲遊子登臨憶侍郎自注王侍郎時爲蜀牧】東閣云者擬王也裴依王何依建安而何恰有梅詩故用相比今人詠梅輒曰何水部豈知老杜初拈出時切確不可移易如此昜州非今【昜州廣陵志因僞蘇注收爲彼地故實襲誤久矣古揚州治建業其治廣陵者南兗州也附識】

子美贈重表侄王評事詩言已之曽老姑嫁爲王之髙祖尙書婦與房杜交識秦王潛龍時反復數百言甚備尙書疑指王珪然史自言珪母李房杜微時知其必貴耳非杜亦非妻也更珪初爲太子僚與秦王水火長流後召用廷臣猶加以仇讎之目元非太宗素交此必另一人𨿽顯貴史失傳耳古今從龍勲舊爲史傳所漏者多矣何獨此

飲中八僊內蘇晉無一事可考舊注云蘇珦子又云許公之子許公止一子名善珦子卽同名彼讜直有時譽不聞嗜酒且前卒總非也當從闕疑焦遂止袁郊甘澤謠載其與陶峴諸人爲山水遊一事余無見舊注僞造醉喫一則云出唐史拾遺近天中記亦誤收入酒部不可不辧

賀沈東美除膳部郎詩內稱沈爲通家又有禮同諸父等語舊注以東美爲沈旣濟之子杜氏與旣濟家無舊契此必云卿之與甫祖必簡同官修文者可當耳久懷此說未敢決後讀太平廣記東美家有狐怪事一則注云太子詹事佺期之子益爲豁然廣記四首四十八卷

寄劉使君伯華敍其先世當是劉憲後人憲仕天后朝以推按來俊臣貶俊臣敗轉鳯閣舍人故雲翠虛捎魍魎丹極上鵾鵬景龍中憲選直修文館學士時文館寵賚甚盛故又有雕章五色筆紫殿九華燈宴引春壺酒恩分夏簟冰等句劉辰翁旣不悉其爲憲卽亦不憶有景龍文館記內事浪讀冰字爲凝欲攺酒字爲滿對之殊太妄率

天育驃騎歌伊昔太僕張景順考牧攻駒閱淸峻遂令大奴字天育別養驥子憐神駿舊注以大奴爲王毛仲非也景順官太僕少卿秦州監牧都副使毛仲卽起自奴隸時以霍國公領內外閒廐景順實爲之屬嘗對玄宗云臣稟仲之令其語見張說監牧頌徳碑中可考此大奴第牧馬監奴耳

一辭故國十經秋毎見秋瓜憶故丘今日南湖采薇蕨何人爲覓鄭瓜州自注鄭祕監審劉辰翁以瓜州爲金陵瓜步此非郡望可呼人乎況審繇之子鄭州人非升州人也審嘗仕爲袁州刺史或又刺隴右之瓜州史失載耳然因瓜憶瓜州退宦亦太謔非詩之正

答楊梓州悶到楊公池水頭坐逄楊子鎭東州卻向淸溪不相見回船應載阿戎遊楊子謂梓州也阿戎謂梓州之子公到梓州不得見楊聊與其子遊因寄楊此詩耳楊公池定是古迹以與梓州姓同取巧用之或疑楊公必梓州父旣可笑或又欲攺楊公池爲房公池合讀之何味舊注皆夢說也麗人行楊花雪落覆白蘋靑鳥飛去銜紅巾注者作春遊景色解大憒憒此詩紀楊氏諸姨與國忠同遊事非茍作也廣雅楊花入水化爲萍爾雅翼蘋根生水底不若小浮萍無根漂浮國忠實張易之之子冒楊姓乃與虢國通不避雄狐之誚是無根之楊花落而覆有根之白蘋也又楊白花飄蕩落南家爲北魏滛詞用之眞切於比者靑鳥西王毋使者飛去銜紅巾則幾於感帨矣詠時事不得不隠晦其詞然意義自明惜從來無與發覆者

哀江頭一箭正墜雙飛翼諸家不得其解如黃山谷楊用修射雉等說皆可笑之極不知雙飛翼正指上苐一人之同輦者而言謂貴妃也本繇軍士逼縊而托之隨輦才人箭射而墮總不敢斥言其事而爲之辭詩爲君父詠應如是也讀下句卽接明眸皓齒今何在云云其義自明何假多說乎唐制巡幸宮人扈從者騎而挾弓矢見武宗朝王才人傳想明皇時蚤已然蓋實有其事而借用之

黃昏胡騎塵滿城欲往城南望城北有作忘城北又有作忘南北者訖無定本今按曲江在都城東南兩京新記云其地最髙四望寛敞靈武行在正在長安之北公自言往城南濳行曲江者欲望城北冀王師之至耳他詩都人回面向北啼日夜更望官軍至卽此意若用忘字第作迷所之解有何意義且曲江已是城南矣欲更往城南何之乎

哀王孫起語長安城頭頭白烏夜飛延秋門上呼延秋門帝西幸所出門也梁侯景克建業修朱雀等門人心不忘梁有童謠云白頭烏拂朱雀還與吳引用正寓復興之望烏得云呼者說文烏孝鳥也孔子白烏盱呼也取其助气故以爲烏呼劉孝威詠烏生八九子云氄毛不自暖張翼彊相呼杜詩無一字無來歷如此

鄜州省家逺媿梁江總還家尙黒頭舊注及劉辰翁評注皆云總梁臣後歷陳入隋放還江都杜以其仕三朝失節掲梁字媿之今考總放還時年已七十餘故其詩亦自有白首入轘轅之句何言黒頭此自就總初陷侯景時事自比耳按總傳初總年少仕梁有名景陷臺城避難﨑嶇還會稽郡山陰都陽裏公遘祿山難已近五十嘆已亂後還家不及總尙是黒頭時爲可媿非以總爲堪媿下梁字學春秋筆法也

杜之去國以救房管管之貶𨿽以陳濤之敗實因諸王分鎭之策深中肅宗之忌爲才者所構而致集中詩爲管傷者不一傷管正傷已也而尢莫詳於荊南述懷之三十韻中間盤石圭多剪爲管之建策原凶門轂少推又若爲管之自將咎最一篇警策所在其漢庭和異域晉史坼中臺覇業尋常體宗臣忌諱災等語似又舉和親回紇事較分鎭抑揚論之若曰管去位始有和親事國體損而宗臣以忌諱斥矣無非宛轉爲管出脫明已之救管者未爲不是生平出處一大闗目莫備此篇無一字不深厚悱惻讀之如起少陵與之晤語向來諸家句句錯解埋沒至寶到今殊可太息

代宗避吐蕃幸陜倉卒中百官少有至者杜詠其事有狼狽風塵裏羣臣安在哉之句公意中大有昔年靈武追駕之感言隨主患難者少以嘆已之嘗效忠未蒙報禮若僅爲當日羣臣刺諷有何意味

唐音癸籖卷二十二

●欽定四庫全書

唐音癸籖卷二十三

﹝明﹞胡震亨撰

○詁箋八

韋應物睢陽感懷詩盛稱張巡忠烈且云宿將降賊庭儒生獨全義儒生謂巡宿將則謂許逺也當時城陷巡遇害賦議生致一人洛陽乃以逺行逺卒不屈中途死巡子去疾欲專以爲父功上書謂逺心有向背請追奪官爵詔下尙書省以二人忠烈並著不可妄輕重議乃罷然時論猶紛紜不齊至元和中韓愈爲文力辯之始定蘇州此詩正作於議論未定之前不可爲二人定評也

顧況有囝詩一章略曰囝生閩方閩吏得之乃絕其陽郎罷別囝吾悔生汝人勸不舉果獲是苦囝別郎罷心摧血下隔地絕天及至黃泉不得在郎罷前【囝音蹇閩俗呼子爲囝呼父爲郎罷】此爲唐閹宦作也唐宦官多出閩中小兒私割者號私白諸道毎歲買獻之於朝故當時號閩爲中官區藪備載唐書宦官傳時中貴人初秉權作焰況詩若憐之亦若簡賤之寓有微意在

劉長卿過賈誼宅秋艸獨尋人去後寒林空見日斜時初讀之似海語不知其最確切也誼鵩賦云四月孟夏庚子日斜野鳥入室主人將去日斜人去卽用誼語略無痕迹【徐興公】

李益聽曉角無限塞鴻飛不度秋風吹入小單於大角曲名有小單於此借云吹入小單於處去與李白江城五月落梅花同一用法也

元白白詩鞍馬呼教住骰盤喝遣輸長驅波捲白連擲采成盧注骰盤捲白波莫走鞍馬皆酒令又打嫌調笑易飲訝捲波遲注拋打曲有調笑令飲酒曲有捲白波元詩能唱犯聲歌偏精變籌義叫噪擲骰盤生擰攝觥使又曲庇桃根盞橫講捎云式又籌著隨宜放投盤止罰啀紅娘畱醉打觥使及醒差注舞引紅娘拋打曲名詳前樂通酒中觥使席上古職讀兩家詩句唐飲客章程可槪見

孟東野孟詩用字之奇者如品松抓挐指爪■﹝月庸﹞■﹝月庸﹞均也寒溪柧椾喫無力柧稜木卽觚椾卽箋言畏寒觚箋蹇喫無力峽哀踔■﹝犭答﹞猿相過踔足蹋也犬食曰■﹝犭答﹞借以狀猿之行冬日凍馬四蹄喫陟卓難自收陟卓﨑嶇獨立之貎又好用疊字如■﹝日菐﹞■﹝日菐﹞家道路■﹝日菐﹞■﹝日菐﹞卽曄曄抱山冷殑殑殑殑卽兢兢至嵩少玉峻峻伊雒碧華華彊彊【上聲】攬所慿諸類又自以意疊之幾成杜撰總好奇過耳孟佳處詎在是

李賀宋書廢帝景和二年鑄二銖錢形式轉細無輪郭如今之剪鑿者謂之來子錢李賀楡穿來子眼桞斷舞兒腰謂楡莢似此小錢也

擬庾肩吾還自會稽歌脈脈辭金魚羇臣守迍賤金魚舊以魚袋釋梁無其制也庾乃簡文宮僚東宮舊事中庶子掌門鑰鑰施懸魚云辭金魚自指舊署言耳

上云樂八月一日君前舞舊注引齊諧記八月一日赤松子采栢藥事爲解此非也一日當作五日上云樂乃俳樂獻壽之辭以千秋名節始玄宗玄宗以八月五日生是日燕樂爲盛故賀擬辭用之他帝卽無有此月一日生者故知字誤也

盧仝月蝕詩新書言其譏切元和逆黨考之不合按此詩敍有年月云元和庚寅則吐突承璀討王承宗無功而歸之歲也初憲宗信用承璀令典神策拜大帥專徵及敗衂仍不加罪寵任如故有太陰養蟾蜍爲所食之象故取以比諷恆州陣斬酈定進頂骨脆甚春蔓菁定進者承璀驍將初交戰卽被殺師因气折無功詳見承宗傳此正實紀其事處其云官爵奉董秦者秦史思明降將歸正賜屬籍封王后竟附朱泚爲逆是時承宗蒙赦復官爵正與秦同仝以其反復必叛故又借秦爲比通閱前後爲承璀而作甚明若云逆黨則構逆時去此尙逺安得預爲譏切乎韓集亦載此詩刪攺過半題云效玉川子作謙不敢當攺也然此詩麤縱至竟不可名詩或如送窮乞巧等制入文類於體爲愜惜韓公更少此一攺耳

劉禹錫文宗挽歌聖情悲望處兄日下西山人君兄日姊月出春秋感精符武宗以弟及故用之今本作沈日是淺學所攺又劉有公主下嫁詩天母親調粉日兄憐賜花云

宋吳復齋云禹錫與劉子厚詩有桞家新樣元和腳之句腳字人多不曉髙子勉嘗舉以問山谷山谷云取其字制之新有徐僊者學山谷書陳無已贈詩亦有肯學黃家元佑腳之句愚謂腳字卽當會樣字意解之自明

張佑集有孟才人詩序稱才人以歌笙獲寵武宗帝疾亟爲帝歌河滿子曲甫發聲腸斷而絕事與其人后妃傳無之傳惟載王才人者武宗寵之欲立爲後弗果帝大漸卽自經於幄中王弇州疑而欲合爲一然所引李衛公兩朝獻替記王才人自以驕妬忤旨不良死若孟才人以義死故一時詩人詠之其各是一人明矣

賈島桑幹絕句謝枋得注云旅寓並州十年一旦別去豈能無情故望並州以爲故鄕也讀之不覺失笑此島自思鄕作耳其意恨久客並州逺隔故鄕今非惟不能歸反北渡桑幹還望並州又是故鄕矣豈念並州哉念咸陽之不得歸云耳謝注有分毫相似否【王世懋】

杜牧有絕句雲杜詩韓筆愁來讀似倩麻姑癢處■﹝扌瓜﹞稱文爲筆始六朝人沈約傳云謝玄暉善爲詩任彥升工於筆約兼而有之又梁簡文帝與湘東王書論文章之獘亦分詩與筆爲言牧所本也

許渾靖恭裏感事詩題不明斥爲何人其句云乾坤三事貴華夏一夫寃此惟退相可以當之文宗朝宋申錫謀去宦官反爲宦官所構謫死考本傳有王守澄欲遣騎就靖恭裏屠申錫家語知此詩爲申錫作無疑

渾淩歊臺詩湘潭云盡暮山出巴蜀雪消春水來以地裏考之湘潭當作江潭按淩歊臺在今當塗黃山直踞大江之上西望大江上源則博望山與梁山稱爲天門者兩崖中豁楚蜀逺通其水眞有從巴蜀雪消而來之勢稍東直瞰牛渚磯磯水深黒不測是云江潭而潭上諸山疊疊環峙薄暮嵐消山見則暮山云盡而出尢對岸眞景之的的者宋人郭功甫姑熟詩牛渚對峙淩歊臺長江倒掛天門開從來題詠者大都不出此二景而渾獨善寫之最爲工盡若湘潭去此甚逺矣可因字之偶誤遂謂渾詩果爾乎昔賢如用修弇州並不疑湘字爲訛欲攺暮山山字從煙那有是處用修又襲方回之說以宋祖裕節儉渾三千歌舞句爲誣譏渾無史學不知宋二武皆稱祖【武帝髙祖孝武帝世祖】地誌稱孝武登此臺置離宮而本紀亦載其幸南豫州者再校獵姑熟者一與地誌合是嘗嗤髙祖裕爲田舍翁者三千歌舞宜有之無史學竟屬何人耶百年便作萬年計又似約略孝武後人借南苑三百年癡想槪入之以盡宋事要使寛展耳古作者使事別有深會在未可輕議

李商隠昔楚襄王與宋玉遊髙唐之上見雲气之異問宋玉玉曰昔先王夢遊髙唐與神女遇玉爲髙唐之賦先王謂懷王也宋玉是夜夢見神女寤而白王王令玉言其狀使爲神女賦文選玉王二字各誤後人遂云襄王夢神女其實非也古樂府詩有之本是巫山來無人覩容色惟有楚懷王曽言夢相識李義山亦云襄王枕上原無夢莫枉陽臺一片雲足以互證【西溪叢語】

古樂府淸溪小姑曲雲開門白水側近橋梁小姑所居獨處無郎唐李義山詩神女生涯元是夢小姑居處本無郎小姑蔣子文第三妹也楊炯少姨廟碑云虞帝二妃湘水之波瀾未歇蔣侯三妺靑溪之軌迹可尋【升庵詩話】

莫愁者郢州石城人今郢有莫愁村畫工傳其貎好事者多寫寄四逺古詞莫愁在何處莫愁石城西艇子打兩槳催送莫愁來者是也李義山馬嵬詩如何四紀爲天子不及盧家有莫愁此莫愁者洛陽人梁武帝河中之水歌洛陽女兒名莫愁十五嫁爲盧家婦盧家蘭室桂爲梁中有郁金蘇合香者是也古有兩莫愁在【容齋三筆】

利州江潭作自注感夢金輪所蜀志則天父士彟爲利州都督泊舟江潭後母感龍交娠後然史不載其事𨿽建寺賜眞容不聞別有祠設豈後欲諱之耶自攜明月移燈疾欲赴行雲散錦遙言龍銜珠爲燈而散鱗錦以交合龍性滛義山爲代寫其滛工美得未曽有散錦本木華海賦中語

以錦瑟爲眞瑟者癡以爲令狐楚靑衣以爲商隠莊事楚狎綯必綯靑衣亦癡商隠情詩借詩中兩字爲題者盡多不獨錦瑟【胡元瑞云錦瑟一篇是義山有感而作大槪無題中語但首句略用錦瑟引起耳宋人認作詠物以適怨淸和字面附會穿鑿遂令本意懵然且至此情可待成追憶處更說不通學者試盡屏此等議論只將題面作靑衣詩意作追憶讀之當自踴躍】

張喬文苑英華載喬七松亭一詩有已比子眞棲谷口豈同陶令臥江邊之句題不著爲何人作考唐史鄭少師薫退居隠巖手植七松自號七松處士云異代可與五桞先生作對喬詩蓋爲薫作陶令一聮亦政用薫語也喬咸通中應舉燻以其詩苦道眞嘗延之門下見鄭谷集注可互證

陸龜蒙雜諷云紅蠶緣枯桑童麋來觸犀歌鵝慘於冰赤舌可燒城皆用太玄語【困學紀聞】

唐彥謙葉夢得石林詩話以楊大年劉子儀喜唐彥謙題漢髙帝廟云耳聞明主提三尺眼見愚民盜一壞語皆歇後如三尺律三尺喙皆可何獨劍乎愚按漢髙帝紀曰吾以布衣提三尺取天下又韓安國傳髙帝曰提三尺取天下者朕也皆無劍字惟注曰三尺謂劍也出處旣如此則詩家用其本語何爲不可【庚溪詩話】

司空圖耐忍居士歌咄諾休休莫莫咄拒物之聲諾敬言也圖隠身不出其本懷姑爲擬議之辭先叱之隨諾之因以休休莫莫自決耳與咄嗟二字自不同劉貢父及王楙各有辧俱不明聊爲正之

附訂訛沈佺期【答魑魅詩旣作魑魅問不應托影答辭】宋之問【紫禁僊輿詰旦來左傳詰朝相見謂明早也今以爲今日李迥秀詰旦重門聞警蹕誤亦同】陳子昻【吾聞中山相乃屬放麑翁秦西巴乃孟孫氏之臣非中山相】李白【繞朝贈士會策指方策之策也白臨行相贈繞朝鞭誤以鞭爲策山陰道士如相見應寫黃庭換白鵝誤以道徳經爲黃庭經醉過東山引浩浩洪流之詠誤以稽康詩爲謝安詩】杜甫【諸將詩用玉魚金盌本沈炯茂陵玉盌遂出人間語以上有玉魚字遂易作金盌何顒好不忘細學何顒免興孤凡兩用於佛寺當時周顒因周妻何肉語失憶其姓而誤衛鶴乘軒指軒車之軒云軒墀曽寵鶴誤乘槎至天河海上客也奉使虛隨八月槎誤爲漢之張騫劉越石爲胡騎所圍中夜奏胡笳賊流涕解圍去胡騎中宵堪北走誤用爲笛詩又贈爾秦人策莫鞭轅下駒誤與李白同】顧況【燕作巢避戊已見博物志驗之信況四言燕燕於巢綴緝維戊誤用】張籍【衛靑不敗由天幸李廣無功爲數奇史記天幸乃霍去病非衛靑又漢書音義數音朔則亦不可與天屬對成都曲錦江近西煙水緑新雨山頭茘枝熟萬里橋邊多酒家遊人愛向誰家宿似未嘗至成都者成都無山亦無茘枝然此詩自不礙其風致】白樂天【長恨歌云峩眉山下少人行旌旗無光日色薄峩眉在嘉州與幸蜀路全無交涉】劉禹錫【踏歌行爲是襄王故宮地至今猶是細腰多墨子云楚靈王好細腰韓非子云楚莊王好細腰凡兩見不聞襄王】杜牧【珊瑚破髙齊作婢舂黃糜按李詢得珊瑚其母令靑衣而舂無糜字牧趂韻撰造非事實又有詩甘羅昔作秦丞相史記羅年十二事秦相文信侯後封上卿未嘗爲秦相北史彭城王浟傳云昔甘羅爲秦相未聞能書儀禮疏云甘羅十二相秦未必要至五十知此謬循襲巳久】李商隠【史記載秦始皇封泰山風雨暴至休樹下封其樹爲五大夫五大夫者秦官名第九爵也商隠五松驛詩獨下長亭念故秦五松不見見輿薪名驛者誤商隠復誤𨿽然前此庾信已有山封五樹松句矣】許渾【冀州記緱氏僊人廟者昔王僑爲柏人令於此登僊渾詩王子求僊月滿臺又可憐緱嶺登僊子猶自吹笙醉碧桃則以王僑爲王子喬金陵懷古石燕拂云晴亦雨江豚吹浪夜還風石燕出零陵非出金陵其物遇雨則飛止還爲石晴何緣得飛取對偶工致而非其實】陸龜蒙【藥名詩云烏啄蠧根回乃是烏喙非烏啄也又斷續玉琴哀藥名止有續斷無斷續】

唐音癸籖卷二十三

●欽定四庫全書

唐音癸籖卷二十四

﹝明﹞胡震亨撰

○詁箋

九鎭六朝人詩用鎭字唐詩尢多如禇亮莫言春稍晚自有鎭開花之類韻書鎭壓也亦安之也蓋有常之義約略用之代常字令聲俊耳【遁叟】

生李白戲杜甫云借問別來太痩生只爲從前作詩苦太痩生唐人語也至今猶以生爲語助所謂可憐生作麼生之類【談苑】

泥俗謂柔言索物曰泥乃計切諺所謂軟纒也杜子美詩忽忽窮愁泥殺人元微之憶內詩泥他沽酒抜金釵非煙傳詩脈脈春情更泥誰楊乘詩晝泥琴聲夜泥書又元鄧文原贈妓詩有銀燈影裏泥人嬌後人用者不一【升庵外集】

踏李賀感諷詩縣官踏飱去簿吏復登堂禮記毋嚃羮嚃大歠也又說文■﹝沓舌﹞歠也若犬之以口取食並托合切今轉用俗字達合切爲踏見暴吏踐躪小民無顧卹之意【遁叟下同】

嗺公宴合樂每酒行一終伶人必唱嗺酒然後樂作此唐人送酒之辭本作碎音今多爲平聲文士亦或用之葉石林引王仁裕詩淑景易從風雨去芳樽須用管弦嗺爲證然仁裕本集自云淑景卽隨風雨去芳樽宜命管弦開而下聮仍有催韻石林不知據何本也

底顏師古刋謬正俗云或問俗謂何物爲底【丁兒反】底義何訓答曰此本言何等物其後遂省但直云等物耳等字本音都在反又轉音丁兒反應瑗詩云文章不經國筐篚無尺書用等稱才學往往見嘆譽言其用何等才學見嘆譽而爲官以是知去何而直言等其言已舊今人不詳所本乃作底字老杜文章差底病差底猶何底之意也

煞羅鄴詩江似秋嵐不煞流不甚流也殺音近廈今京中諺猶然【升庵外集】

差韓愈詠海詩颶風有時作掀簸眞差事韓偓詩而今若有逃名者應被品流呼差人差異化切怪也【遁叟】

依今俗謂相扺曰挨樂天詩坐依桃葉妓日醉依香枕依音烏皆反正挨字【野客叢書】

相杜恰似春風相欺得白爲問長安月誰教不相離相思必切讀若瑟今北人皆呼相爲廝是也【遁叟】

請白當時綺季不請錢姚合毎月請錢共客分葉平聲讀

司武元衡惟有白髮張司馬白四十著緋軍司馬並入去聲伺字韻

燐論語磨而不燐力刃切杜此道未燐緇但取不燐緇皆作平聲

十白緑漲東西南北水紅欄三百九十橋十作平聲讀若諶

予孟浩然送辛大不及日暮獨悲予用楚辭目眇眇兮愁予從上聲讀

與杜簡鄭廣文賴有蘇司業時時與酒錢與字有四音本音余呂切者讀之不響作於攺切讀響黃山谷攺作乞字音丘旣切讀正不必也

中興之中詩蒸民序任賢使能周室中興焉中陸徳明釋文張仲反故老杜詩云新數中興年又百年垂死中興時詩人畱意音訓如此

中酒之中今言中酒之中多以爲平聲祖三國誌中聖人中賢人之語齊已栁詩曰穠低似中陶潛酒軟極如傷宋玉風按前漢樊噲傳軍士中酒注竹仲反已公或祖此

蒲萄白燭淚粘盤累蒲萄蒲葉入聲讀

枇杷白況對東溪野枇杷張佑生摘枇杷酸枇並葉入聲

琵琶白四弦不似琵琶聲忽聞水上琵琶聲張佑宮樓一曲琵琶聲琵亦並葉入聲也

親家男女兩姻家相謂曰親家俗作去聲呼見唐蕭嵩傳盧綸王駙馬花燭詩人主人臣是親家亦用此音嫖姚霍嫖姚漢史服虔注音飄颻顏師古注嫖顏妙切姚羊召切唐人入詩多用平聲前此庾信王褒諸人亦俱作平聲用以虔元有此音故爾然顏音爲確【按宋景文云古人詩用事簡而當亦不以字害句故音韻淸濁隨宜攺易直取意順則已至唐人以律格自拘不復敢用惟白樂天往往有之晏丞相殊嘗許之曰詩人乘語俊當知用字讀諸家詩當以宋說參觀】

忽地王建詩楊栁宮前忽地春忽地猶言忽底蓋以地爲助辭【遁叟】

格是樂天詩云江州去日聽箏夜白髮新生不願聞如今格是頭成雪彈到天明亦任君元微之詩云隔是身如夢頻來不爲名憐君近南住時得到山行格與隔二字義同格是猶言已是也【容齋一筆】

至竟唐人多言至竟如雲到底也杜牧雲至竟息亡緣底事至竟江山誰是主之類【戒庵漫筆】

朅來唐人詩多用朅來二字楚辭車旣駕兮朅而歸不得見兮心傷悲韻書朅卻也去也又發語辭張衡回志朅來從玄謀劉向朅來歸耕永自疎與楚辭所用之朅皆去字之義顏延年秋胡詩朅來空復辭兼發語辭用後人入詩多從顏作虛字楊用修引呂氏春秋膠鬲問武王朅去朅至欲作盍字解恐未合【遁叟下同】

匹如白樂天匹如元是九江人匹如猶言比如譬如也後來坡老常用之入小牘及詩

遮莫藝苑雌黃雲遮莫蓋俚語猶言盡教也自唐以來有之故當時有遮莫你古時五帝何如我今日三郎之說然詞人亦稍有用之者杜詩云久■﹝扌棄﹞野鶴如雙鬢遮莫鄰雞下五更李太白詩遮莫根枝長百尺不如當代多還往遮莫親姻連帝城不如當代自簪纓有用爲禁止之辭者誤

寧馨唐張謂詩家無阿堵物門有寧馨兒以寧爲去聲劉夢得贈日本僧智藏詩爲問中華學道者幾人雄猛得寧馨以寧爲平聲王衍傳何物老嫗生寧馨兒又南史宋王太后怒廢帝謂侍者取刀來剖我腹那得生寧馨兒今吳人語音尙用寧馨字爲問猶言何若也東坡詩六朝文物余丘壠空使英雄笑寧馨坡與張謂作去聲讀者爲是【緯略】

阿那李白萬戶垂楊裏君家那阿邊李郢知入笙歌阿那朋阿那猶言若个也【遁叟下同】

里許戴叔倫秋風里許杏花開許裏之助辭

諸餘王建詩朝回不向諸餘處若教更解諸餘語諸餘猶他也又有用眾諸者意亦略同

他時常談以爲前日亦可以言後日杜詩今日江南老他時渭北童是也史記異日韓王納地效璽漢書異時算軺車皆指前日言【鄭良孺】

斟酌杜斟酌嫦娥寡天寒柰九秋又經過憶鄭驛斟酌旅情孤斟酌猶約略之意【遁叟下同】

料理杜詩酒尙堪驅使在未須料理白頭人料理出王微之傳六朝歌謠有皂筴相料理之語處分唐人用處分二字分去聲今人讀爲平聲者誤劉禹錫和令狐楚聞思帝鄕曲滄海西頭舊丞相停杯處分不須吹及白居易處分貧家殘活計可證

禁當杜數日不可更禁當禁平聲讀

斬新杜斬新花蕋未應飛非斬字不能形容其新在可解不可解之間

上番杜無數春筍滿林生柴門宻掩斷人行會須上番看成竹客至從嗔不出迎番甫患切數也逓也更也似用意屢屢看之猶諺上緊之意見毛晃韻書字本去聲韓退之用作平聲云且嘆髙無數庸知上幾番翻案故借別音示巧非眞謂當作平聲讀也

朣朧古樂府秦女休行朣朧撃鼓赦書下朣朧鼓聲也唐人所用字不同沈佺期籠僮上西鼓栁子厚籠銅鼓報衙第取其音之同耳卽秦女本曲見太平禦覽者亦作隴橦各異

欵乃欵嘆聲也讀若哀烏來切又應聲也讀若靄上聲倚亥切又去聲於代切無襖音乃難辭又繼事之辭無靄音今二字連讀之爲棹船相應聲栁子厚詩云欵乃一聲山水緑是也元次山有湖南欵乃歌劉蛻有湖中靄乃歌劉言史瀟湘詩有閒歌曖乃深峽裏字異而音則同後人因桞集中有注云一本作襖靄遂卽音欵爲襖音乃爲靄不知彼注自謂別本作襖靄非謂欵乃當音襖靄也黃山谷不加深考從而實之其甥洪駒父又辯爲當作■﹝欵上乃下﹞靄杜撰尢甚毛晃取入韻中至誤後人沿襲不察靄乃襖靄旣有兩本不妨並行豈必比而同之以爲一音乎【黃公紹韻會】

闌干劉方平詩北斗闌干南斗斜權徳輿詩銅壺漏滴斗闌干曹唐詩南斗闌干北斗稀並出曹子建月落參橫北斗闌干韻書欄幹橫斜貎象斗之將沒也又苜蓿長闌干玉容寂寞涙闌干亦當以橫斜爲解而淚之闌干不但言其橫流更有借用汍瀾之意【遁叟】

溫暾南人方言曰溫暾者乃懷暖也唐王建宮詞新晴艸色暖溫暾又白樂天詩池水暖溫暾則古已然矣【輟耕錄又李商隠詩疑穿花逶迆漸近火溫黁亦暖气之意】

鯽澑孫炎作反切俚語數百種謂就爲鯽澑謂團曰突欒謂精曰鯽令謂孔曰窟籠不可勝舉唐盧仝詩云不鯽澑鈍漢今人言不慧者爲不鯽澑此俚人反語也【宋景文公筆記】

夭邪唐詩錢塘蘇小小人道最夭邪又長安女兒雙髻鴉隨風趂蝶學夭邪夭音歪【升庵外集】

乖角猶言乖張也唐人詠焚書坑詩祖龍算事渾乖角將爲詩書活得人或云乖角猶乖覺蓋反言之【遁叟】

儓儗李白詩五月造我語知非儓儗人儓儗言癡也【祝穆按史司馬相如賦仡以佁儗醜吏魚吏二切又音態礙注不前也𨿽似俗語其來已久】

冬烘唐人言冬烘是不了了之語故有主司頭腦太冬烘錯認顏標作魯公之語人以爲戲談今蜀人多稱之【避暑錄話】

藉在杜白頭無藉在千金翼論云老人之性必恃其老無有藉在如雲無賴藉也【杜注】

龍鐘老杜詩何太龍鐘極於今出處妨薛蒼舒注龍鐘竹名謂其年老如竹之枝葉揺曳不自矜持說旣可笑唐李濟翁資暇錄云鐘卽涔蹄足所踐處龍致雨上下所踐之鍾固淋漓濺澱矣尢穿鑿難通惟蘇鶚演義雲龍鐘不昌熾不翹首貎如鬟參拉搭觳觫之類似爲近之然未有實據考埤蒼躘踵行不進貎古字從省躘因作龍踵又借作鍾此自有正解何煩曲爲之說乎【遁叟下同或雲龍鐘潦倒二合音也龍鐘切癃字潦例切老字】

麻茶李涉今日顚狂任君笑趂愁得醉眼麻茶似卽眼花之意

紇梯紇榻崔涯嘲妓詩用紇梯紇榻四字寫其著屐聲此俗語至今有之然亦有所本楚辭卜居將突梯滑稽如脂如韋以絜楹乎晦庵注突梯滑澾貎紇梯蓋卽突梯紇榻亦卽紇澾也自屈原來巳有此方言矣

得得猶特特也王建親故應須得得來貫休萬水千山得得來

舉舉韓退之送陸暢舉舉江南子方崧卿云唐人以人有舉止者爲舉舉

棖棖王叡棖棖山響答琵琶

恰恰王績年光恰恰來杜自在嬌鶯恰恰啼

按詩中用俗語皆有所本如困學紀聞所摘分付出漢原涉傳區處出黃覇傳自由出五行志相於出晉后妃傳消息出魏少帝紀鄭重出王莽傳分外出魏程曉上疏婁羅出南史顧歡傳本分出荀子措大出五代漢世家本色出唐劉仁恭傳商量出易卜商兌注傳語出後漢淸河王慶傳收拾出光武紀尋思出劉矩傳世情出墨子爾來出孔明出師表阿誰出蜀龎統傳罷休出史記孫武傳安排出莊子如今出枤杜箋可人出雜記年紀出光武紀畱連出後漢劉陶傳巳分出魏文帝書新鮮出太玄有舉之不能盡者姑識此以例其餘

又事有俚俗沿用者附辧於後

桃李【鄭良孺云世因唐人桃李悉在公門一語遂謂門人爲桃李秋若列在門墻者耳不知中有報答之義晉趙簡子謂陽虎曰惟賢者爲能報恩不肖者不能植桃李者夏得休息秋得其食植蒺藜者夏不得休息秋得刺焉今子之所得者蒺藜也唐人刺裴度詩不栽桃李種薔薇荊棘滿庭君始知正用此】

椿萱【王弇州云今人以椿萱擬父母當是元人傳奇起耳大椿以八千歲爲春秋以擬父猶可萱引詩語言樹之背殊不切觀唐元微之詩萱近北堂穿土早宋丁謂之艸解忘憂憂底事則唐宋人必不以萱擬母也喬梓所謂喬仰而髙梓俯而畀周公之所以撻伯禽也卻久】

登科之爲折桂【避暑錄云世以登科爲折桂此謂郤詵對策東堂自云桂林一枝也自唐以來用之溫庭筠詩云猶喜故人新折桂自憐羈客尙飄蓬其後以月中有桂故又謂之月桂而月中又言有蟾故又攺桂爲蟾以登科爲登蟾宮用郤詵事固已可笑而展轉相訛復爾文士亦或沿襲因之弗悟也】

又爲遷鶯【遁叟云詩伐木丁丁鳥鳴嚶嚶出自幽谷遷於喬木鄭箋云嚶嚶兩鳥聲正文與注皆未嘗及黃鶯初唐人韋元旦有遷木早鶯求韋嗣立有多愧春鶯曲相求意獨存孫處玄黃鶯詩髙風不借便何處得遷喬於是直以嚶鳴遷木者爲黃鶯逓相組織用之登第進士如眼看龍化門前水手放鶯飛谷口春之類不一而足至今猶相沿云】

兄弟用夜雨對牀【遁叟云寜知風雨夜復此對牀眠此韋蘇州示甥詩也後東坡與子由詩引此情至之語後人彷效遂用爲兄弟故事至今無異同又如樂天招張司業能來同宿否聽雨對牀眠鄭都官贈僧毎思聞淨話夜雨對繩牀何嘗只爲兄弟用耶】

僧用碧雲【野客叢書云文選有江淹儗湯惠休詩曰日暮碧雲合佳人殊未來今人遂以爲眞休上人詩用之僧家此誤自唐巳然如韋莊詩曰千斛明珠量不盡惠休虛作碧雲詞許渾送僧南歸詩曰碧雲千里暮愁合白雪一聲秋思長曰湯師不可問江上碧雲深權徳輿贈惠上人詩曰支郎有佳思新句淩碧雲孟郊送淸逺上人詩曰詩誇碧雲句道證靑蓮心張佑贈髙閒上人詩曰道心黃蘗長詩思碧雲秋惟韋蘇州贈皎上人詩曰願以碧雲思方君怨別辭似不失本意西溪叢語云栁子厚聞徹上人亡寄楊侍郎云空花一散不知處誰采金花與侍郎蓋用惠休菊問贈鮑侍郎云玳枝兮金英緑葉兮紫莖也劉禹錫送義舟云如蓮半偈心常悟問菊新詩手自攜本此用碧雲似又不如問菊確也】

唐音癸籖卷二十四

●欽定四庫全書

唐音癸籖卷二十五

﹝明﹞胡震亨

○談叢一

四子軼事不少槪見惟楊盈川有呼朝士爲麒麟楦一事

當時自謂宗師妙今日惟觀對屬能義山自詠爾時之四子爾曹身與名俱滅不廢江河萬古流杜少陵自詠萬古之四子

嘗怪陳射洪以拾遺歸裏何至爲縣令所殺後讀沈亞之上鄭使君書云武三思疑子昻排擯陰令邑宰拉辱死非命始悟有大力人主使在故至此排擯不知云何子昻故武攸宜幕屬也釁所生必自此始矣遊凶人間得自免故難哉

杜必簡未見替人之謔非侮宋也宋與杜差肩交正挹宋深聊戲耳宋祭杜文云君之將亡贈言宛轉命子誡妻旣懇且辧其見待之莊實如此

延淸張仲之一事吾不能爲之解云卿弄詞丐寵其猶在末減耳兩人者一憯盡一以壽終抑天道有然

燕公鉉業且未論如何得士子一聮手題政事堂賞借今宰相有此勝韻否

曲江公湞陽峽詩惜此生遐逺誰知造化心讀此欲笑

栁子厚一篇小石城山記蚤被此老縮入十个字中矣

栁嘗謂燕公文勝詩曲江詩勝文見采掇素向云

孟襄陽伴直從牀底出見明皇有諸乎果爾不逮坦率宋五逺矣令人主一見意頓盡何待誦詩始決也

宋人以荊公四家詩不選太白嫌其羨說富貴多俗情而近代王弇州亦謂其上皇西巡一歌地轉錦江成渭水等句不異宋人東狩錢塘封事譏論尢切夫白亦詩酒自娯跌宕一生者耳安能顧語忌拘教義爲是屑屑者哉詩人各自寫一性情各自成一品局固不得取錦袍豪翰彊繩以痩笠苦藻必同鑰吹爲善也

太白永王璘一事論者不失之刻卽曲爲諱失之誣惟蔡寛夫之說爲衷其言云太白非從人爲亂者蓋其學本出從橫以气俠自任當中原擾攘時欲藉之以立奇功耳其詩曰空名適自誤廹脇上樓船又雲南風一掃煙塵淨西入長安到日邊亦可見其志矣大扺才髙意廣如孔北海之徒固未必有成功而知人料事尢其所難議者或責以璘之猖獗而欲仰以立事不能如孔巢父蕭頴士察於未萌斯可矣若其志亦可哀矣斯言也起太白九原儻亦心服

杜子美傲好自誇標其詩嘗向鄭虔言之虔猥云汝詩可已疾會虔妻痁作語虔去讀吾子璋髑髏血模糊手提擲還崔大夫立瘥矣如不瘥讀句某未間更讀句某如又不瘥𨿽和扁不能爲也余每誦此覺此老稱詩豪舉態躍躍目前爲絕倒是出語林唐撰也本朝人豈不悉鄭逺謫無從取蜀詩舉似要以借同心期人曲模髙詡生面正所謂頬添三毛不必有之而愈肖者後人拈公詩气劘屈賈壘目短蕭劉墻等爲公大言自負證太實相那能使吟子得眞杜影子看

千載僅有杜詩千載僅有杜公詩遘耳凡詩一人有一人本色無天寶一亂鳴候止寫承平無拾遺一官懷忠難入篇什無杜詩矣故論杜詩者論於杜世與身所遘而知天所以佐成其詩者實巧

杜陵之依嚴武契分不薄斥武父名一事舊史云不爲忤新史云武銜之欲殺而免新史本唐小說以武貽杜詩有莫倚善題鸚鵡賦之句也洪容齋獨以爲武決不肯自比黃祖杜集中詩爲武作者幾三十篇意並殷至沒後哭歸櫬及八哀詩尢痛似決無欲殺事不如舊史足據其言甚辧𨿽然武伉暴人也於幕客他可忍肯並忍其呼父名恬不介意乎言欲殺過言不爲忤亦過重以武有殺章彛之事杜嘗依彛梓州最厚且久處其際不尢難言哉荊南追述詩結舌防讒柄探腸有禍胎情稍見矣殺機時動幸不犯殺鋒新史殆非全誣若贈答追挽詩中無一語介介則甫之厚而亦風人之義也

王摩詰與儲光羲並有受僞署一事儲不聞昭雪王昭雪後宦路稍亨或以棣蕚故人生一死自難何敢輕議𨿽然未若李華也華自傷隳節力農甘貧槁終身徵召不起較摩詰知所處矣

髙適詩人之達者也其人故不同甫善房管適議獨與管左白誤受永王璘辟適獨察璘反萌豫爲備二子窮而適達又何疑也

岑嘉州罷郡佐幕日正崔寧跋扈杜相委棅時也嗣後鎭帥往往阻命參佐自拔匪易蜀事漸非矣思深哉招蜀客北歸一辭乎蚤智徵焉勸忠寓焉是不當僅以詩人目者

王績之詩曰有客談名理無人索地租隠如是可隠也陶潛之詩曰饑來驅我去叩門拙言辭如是隠隠未易言矣白樂天之詩曰冒寵巳三遷歸朝始二年囊中貯餘俸園外買閒田如是罷官官亦可罷也韋應物之詩曰政拙忻罷守閒居初理生聊租二頃田方課子弟耕罷官如是恐官正未易罷耳韋與陶千古並稱豈獨以其詩哉

韋左司身多疾病思田裏邑有流亡愧俸錢仁者之言也劉辰翁謂其居官自愧閔閔有卹人之心正味此兩語得之若髙常侍拜迎官長心欲碎鞭撻黎庶令人悲亦似厭作官者但語微帶傲未必眞有退心如左司之一向淡耳

大歷詩家包佶最有功名徳宗西狩日佶領租庸鹽鐵間道遣貢行在王室賴以紓難

十才子如司空附元載之門盧綸受韋渠牟之薦錢起李端入郭氏貴主之幕皆不能自逺權勢考劉長卿嘗爲鄂嶽觀察吳仲孺誣奏繋獄朝遣禦史就推得白仲孺正令公壻豈長卿生素剛婞不屑隨十才子後曵裾令公門下歟亦可微窺諸人之品矣【仲孺之爲郭氏壻見令公夫人墓志中】

詩道須前後輩相推引李杜兩大家不曽成就得一个後輩來殊可惜惟昌黎公有文章官位聲名任得此事公又實以作人廸後擔子一身肩承史稱其奬借後輩稱薦公卿間寒暑不避而會其時所曲成其業與其身名如孟郊李賀賈島其人者又皆間出吟手能偕公翻鬭新異換奪一世心眼傳後以故繼諸人而起者復燈燈相繼續不衰追頌公亦因不衰終唐三百年求文章家一大龍門非公其誰歸【韓門詩泒之眾且逺詳見宋張洎論張籍格律中】

或問余退之道學人也史譏其作毛頴傳近戲白樂天謂其病沒繇服丹藥而張籍祭以詩亦有坐出二侍女合彈琵琶箏句似稍蓄聲伎者然歟否耶余曰退之亦文士雄耳近被腐老生因其辟李釋硬推入孔家廡下翻令一步那動不得

栁子厚污王叔文黨坐貶荒逺不得昭雪以死惟範仲淹論之以爲觀子厚述作涉道非淺如叔文果狂甚必不交叔文人望輕然傳稱知書好論理道其引劉栁等決事禁中如議罷中人兵權忤俱文珍輩又絕韋臯私請欲斬支使劉辟意非忠乎會順宗病篤臯銜私恨揣憲宗意請監國而誅叔文子厚輩名爲黨人者豈復見雪史書因其成敗書之無所裁正耳此論亦恕亦確然則韓志栁墓何無一言爲此事辯乎曰當愈時叔文未可原而其說尙未可盡也

李賀之見格進士舉元稹修怨也韓愈之爲賀作諱辧以辧者𨿽才賀實與稹素分徑激而爲之說也稹黨李逢吉與裴度左愈受裴度知與稹及逢吉左愈集有刺逢吉詩可考道固不同【初稹以詩投賀賀誚明經出身不當言詩因結憾倡犯諱事阻其進事見劇談錄】

陳師道嘗言劉義一生只有兩事作冰柱雪車二詩以遂身後之名取韓退之金以濟生前之困可謂簡而當矣余毎讀此欲絕倒

孟郊賈島皆以詩窮至死而平生尢自喜爲窮苦之辭孟有移居詩云借車載家具家具少於車乃是都無一物耳又謝人惠炭云暖得曲身成直身人謂非其身備嘗之不能道此句也賈雲鬢邊𨿽有絲不堪織寒衣就令堪織能得幾何又其朝饑詩云坐聞西牀琴凍折兩三弦人謂其不止忍饑而已其寒亦何可忍也此歐公語𨿽近謔寫二子窮態頗盡

樂天平生詩文旣髙立朝議論忠直而有用爲郡守所至有遺愛處謫地不少挫屈於牛李二黨𨿽與之從遊不爲所污亦不致爲所忮賈禍晚年優遊分司有林泉聲伎之奉嘗自敍其樂謂本之於省分知足濟之以家給身閒文之以觴詠弦歌飾之以山水風月一皆實錄又深明佛理洞究性原而其所得者全名髙壽祿位亦不爲不貴是眞可慕羨者【倪思】樂天非不愛官職者每說及富貴不勝津津羨慕之意讀樂天詩使人惜流光輕職業滋頹惰廢放之念非蟋蟀風人無已太康職思其居之義也【羅大經】合此兩家評足盡白氏矣

唐詩人生素享名之盛無如白香山初疑元相白集序所載未盡實後閱丰年錄開成中物價至賤村路賣魚肉者俗人買以胡綃半尺士大夫買以樂天詩則所云交酒茗信有之又從酉陽雜爼得札靑事有刺樂天詩意於身詫白舍人行詩圖者是又人體膚且爲所湼矣豈但疥墻壁已哉因嘆此老得名至此豈不折盡一生福來隲無他虧而禍酷斬祚將無造物者有意爲之缺陷耶

夢得靖安佳人怨及白氏太和九年某月日感事詩爲武相伯蒼王相廣津作者實並衘宿怨故劉先於叔文時斥武宜武有補郡見格之報白嘗因覆策事救王王固不應下石訐白母大不幸事令白有江州謫也事各有曲直而怨之淺深亦分在風人忠厚之教總不宜有詩然欲爲兩人曲諱如坡公之說則政自不必耳

劉禹錫妓有爲李逄吉奪去請以詩不得者又有是李紳妓贈以詩紳因轉贈者小說非必盡實然以一人詩幹賠旣寃白賺亦太幸殊堪盧胡

劉禹錫播遷一生晚年洛下閒廢與緑野香山諸老優遊詩酒間而精華不衰一時以詩豪見推公亦自有句云莫道桑楡晚爲霞尙滿天蓋道其實也公自貞元登第歷順憲穆敬文武凡七朝同人雕落且盡而靈光巋然獨存造物者亦有以償其所不足矣人生得如是何憾哉

杜牧之門第旣髙神頴復雋感慨時事條畫率中機宜居然具宰相作略顧回翔外郡晚乃升署紫微堤築非遙甑裂先兆亦繇平昔詩酒情深局量微嫌疎躁有相才乏相噐故爾自牧之後詩人擅經國譽望者槪少唐人材益寥落不振矣

紫微與元白待張祜一案几成詩獄初杜與白論詩不合而祜亦常覓解於白失其意後彭陽公薦祜詩於朝元復左袒白奏罷之紫微守秋浦因激而爲祜稱不平與祜交偏厚贈祜詩有不羨人間萬戶侯句而於元白盛稱李戡欲用法治其詩之說使諸公仕路相值豈有幸哉獨惜一祜詩受鏑於斯因受盾於斯匪拜詩賜紫微拜詩禍紫微矣嘆賢達成心難化至此

溫李皆遊令狐相之門交皆不終溫不終以平昔狼籍口語不愼故恨尙淺李不終以其忘家恩受贊皇黨人辟從宦塗門戶起見恨較深溫楊子院一訴僅置不理李九日感舊詩至並所題廳閉之不處情可知已士君子出身一有倚托後便去就兩難李錯處不在忘恩正在受恩初耳然亦見當時黨禍之烈其微蔓亦如此溫李詩皆輕艷李集中情詩尢多然妻死府主選樂籍一人贈之自雲棲志禪玄不納有謝啟辧生平篇什中無賴事非實信爾當非僅佻達一生者

薛大拙在晚雋中自負甚髙名譽亦甚盛但屑屑較量官位有舊將已爲三僕射賤身猶是六尙書之嘆且自鄙節帥爲麤官若不可一日居者嘗令其幼子具櫜鞬見客云與渠消災生當用武之世賤藐武人若爾安得不禍及乎

皮陸以萍合唱和吳中因而齊稱是時皮已登第陸尙困舉場然後來皮不免於難陸以散人扁舟五湖三泖間終享隠居之樂所得又視皮孰多也

唐音癸籖卷二十五

●欽定四庫全書

唐音癸籖卷二十六

﹝明﹞胡震亨

○談叢二

杜甫詩中毎自稱潛夫顧況詩中每自稱悲翁可作對

唐詩人別號槪有之如皮日休之間气布衣不迂乎元次山旣號猗玕子矣復四易其號爲浪士漫郎漫叟聱叟不太繁乎皆可發一笑者

人知老杜官拾遺不知太白亦嘗徵拜拾遺世以艸堂屬杜乃李詩亦恰號艸堂集兩大家巧合如此李以拾遺徵在歿後故史不著範傳正墓碑記之

太白毎自比相如少時蘇頲所品目也其薦以玉眞公主見魏灝序讒而出以張垍亦見範碑云

老杜宴集往往贊人食味如且食雙魚美誰看異味重之類不一而足至華筵直一金直與估價過矣酸窮可憐於法自當得貧

蘇渙以盜始以盜終其人何如人哉杜稱爲靜者寄詩望其致主堯舜屢讚不已殊可怪湖南後交遊益寥落窮途傾蓋許與遂至過濫耳卽今漂泊干戈際屢貎尋常行路人豈獨爲曹將軍言哉

李贈杜止一詩杜憶李有數詩意尢懇至李闊略杜繾綣同調也疑李輕杜者非是

大歷才子及接開寶諸公相倡和者未可僂指錢起司空曙之於王維戎昱之於杜甫其尢著者

唐人詩譜入樂者初盛王維爲多中晚李益白居易爲多

以時事入詩自杜少陵始以名場事入詩自孟東野始

韓退之多悲詩三百六十言哭泣者三十首白樂天多樂詩二千八百言飲酒者九百首方勺云

白公好以年幾入詩不止百十處後東坡亦然

詩不攺不工老杜所謂語不驚人死不休是也今人苐哂白香山詩率易不知其詩亦非艸艸就者宋張文濳嘗得公詩艸眞迹點竄多與初作不侔云

詩人慕同調挹師資多不勝企羨情昔人以得文友詩敵其適遺形其樂忘老非虛也羅紹威慕羅江東詩用魏人沈任集中作賊語號已詩爲偸江東集大是可兒

王轂舉生平得意句市人爲之罷毆李涉贈相逢莫避詩夜客爲之免剽唐愛詩識詩人何多

人嗜吟便有一種癡興好以詩舉似人博人贊美雍陶亟揖遊客周朴狂追士人豈伊眞昧見罔抑亦聊寄賞懷

方采山云詩有態乎哉乃杜有詩態憶吾曹也賦詩新句穏不覺自長吟此其態也歟可也詩成覺有神興來縱筆搖五嶽以此言態態乃慚矣今之態甚乎哉此言有爲而發然實中詩人通病

詩有偶然到處𨿽名手極力搜索亦不能加楊汝士不知於此道何如能令白公托言冷淡生活閣筆元笑白善全其名夫豈惟古人之能全其名哉亦其能服善不若今人彊顏爭勝甘出醜無忌耳

元稹鎭武昌嘗命從事周復唱酬復辭稹某偶以大人往還獲一第實不能詩賦稹嘆曰質實如是賢於能詩逺矣今天下安得有此等人

詩未有劉長卿一句已呼阮籍爲老兵筆語未有駱賓王一字已罵宋玉爲罪人此皇甫湜爲元和時人嘆也嗟乎今才搦管便罵前輩者多矣湜在當何如致愾

余嘗與客品摘唐賢詩客輒以爲無庸是此豈欲爲死人請正愳我亦以此待彼耳牛僧孺未第時以詩謁劉中山中山爲之飛筆點竄牛唯唯占謝而心實銜之至作相後才吐中山公愧悔至以之戒子孫王建云人怪考詩嚴此怪字正古今通病也詩非同調豈可浪與言哉

晚唐人集多是未第前詩其中非自敍無援之苦卽訾他人成事之由名場中鑽營惡態忮懻俗情一一無不寫盡

唐士子應舉多徧謁藩鎭州郡丐脂潤至受厭薄不辭如平曽三縑卹旅途之恨張汾二千貫出往還之誇鄙穢種種至所幹投行捲半屬讇辭槪出贗剿若小說所稱百錢買自書鋪並荊南表丈一時乞取者眞堪令人捧腹士風淩夷至此總科舉爲之流獘也

唐實錄載韋執誼從兄夏卿爲吏部侍郎執誼爲翰林學士受財爲人求科第夏卿不應乃探出懷中金以納夏卿袖夏卿擺袖引身而去豈當時鬻科價尙廉可第從懷中賫攜耶然納袖法今竟通行

進士科初采名望後滋請托至標榜與請托爭途朋甲共要津分柄如所云欲得命通問瑝嵎都雍等諺更可駭詫矣嗚呼今日得無類之【按朋甲唐人有畫圗畫舉子七十八人列二隊指呼紛紜如相嘲競者意諸甲必各有脈路與朝貴通成就人故气力足以奔走同輩令入隊耳若攪場十惡又是一種無賴舉子禮部得而黜之者非其倫也】

王弇州譏唐舉子津私禁臠自比優伶闗節幸璫身爲軍吏豈知更有從朱三乞薦表後復逃去自潔如殷文珪者哉名場險行一至此

樂帥子髙雞泊殺王鐸一事李山甫導之也史言山甫數舉進士被黜怨中朝大臣故有此舉考鐸傳咸通典試而小說山甫罷舉亦在咸通中山甫被黜卽鐸也豈泛怨哉舉子主司至此塗地盡而唐事亦不可爲笑

韋莊在中朝時嘗奏詩人不第者十五人歿者贈官存者補賜進士第嗟乎彼謂一第足重人哉莊亦擢是科者耳建僣號而儼然爲之相何取進士第

劉夢得嘗愛張文昌朝衣暫脫見閒身之句及自爲詩有云沈舟側畔千帆過病樹前頭萬木春若不勝宦途遲速榮悴之感曲爲之擬者嗟乎人所繇不能眞脫朝衣長享閒者正以此耳思之能無浩嘆

嘗謂客曰讀韓滉黃金散盡教歌舞畱與他人樂少年聲伎不必蓄讀白樂天多少朱門鎖空宅主人到老不曽歸園亭不必置客曰如此太喫虧了因一笑

唐人仕宦毎重內輕外如領郡輒無色欲把一麾江海去見諸詩不一至州縣親民吏尢視爲輕銓曹不甚加意薛保遜有文云嘗於灞上逆旅見數物象人詰之口輒動皆云江淮嶺表州縣官也嗚呼天子生民爲此輩笞撻治之不古此尢其大端歟

韋應物答故人見諭詩時風重書札物情惇貨遺機杼十縑單慵疎百函愧甞負交親責且爲一官累唐時仕路亦蚤復重此事令人以守正爲憂私覿行則公道不明禮際盛則剝取必橫以釀亂實隠而大

一出縱知邊上事舉朝誰信語堪聽此李涉連云堡詩也邊上事做不得說不得今古一揆

杜詩云任轉江淮粟休添苑囿兵由來貔虎士不滿鳯凰城最曙天下大計矣人主守在四夷區區添兵京城足救緩急乎

椓人可畏主兵柄尢可畏唐人諷切及此輩者自況之囝詩居易之司天臺歌李商隠之有感二律外無聞焉卽其詩旨亦靡弗譎而晦也使天下不敢言而猶欲恃之以保危祚何怪乎終爲令孜諸奴所誤哉

黃巢之亂禮闈試士出至仁伐不仁賦題士子有錯把黃巢比武王之誚而其時主兵出討巢者且攜姬妾行致幕客有夫人北來不如降巢之謔始知末世人心肝大扺多同

唐初及第人多從赤尉或幕辟入臺省漸陟樞要非回旋數十年不能致相位迨末季崔昭緯登第七年相桞璨登第四年相矣國事逾亟仕路乃逾捷有國者之殷鑑也

世多以歇後鄭五爲笑柄鄭五未可笑也渠嘗有詩題中書堂云側坡蛆蜫蜦蟻子競來拖一朝白雨中無鈍無嘍囉言國運且衰旦夕有愚智同盡之禍也若今人處此則一切諱言矣

唐有殷安者嘗謔其子堪爲宰相曰汝肥頭大面不識今古噇食無意智不作宰相而何我謂肥頭大面能噇食猶盛時有福气宰相也若末世只無意智不識今古七字勾做宰相矣記僖昭時有白衫舉子乞而歌於市云執板髙歌乞个錢塵中流浪且隨緣直饒到老長如此猶勝危時弄化權嗟乎使下第舉子寧爲乞丐無爲宰相天下安得不亡

余毎讀韓偓臨歿遺所藏召對燭跋及顏蕘朱葆光諸人正旦嶽祠號慟望拜舊闕事爲淚落至讀羅昭諌請錢鏐舉兵討梁又不禁發上衝冠矣當年誤國者不知幾何人亦又不知易面向何處去獨畱此數老爲忠義碩果亦王澤之猶存而詩教之未盡墜地也

唐音癸籖卷二十六

●欽定四庫全書

唐音癸籖卷二十七

﹝明﹞胡震亨

○談叢三

有唐吟業之盛導源有自文皇英姿間出表麗縟於先程玄宗材藝兼該通風婉於時格是用古體再變律調一新朝野景從謠習寖廣重以徳宣諸主天藻並工賡歌時繼上好下甚風偃化移固宜於喁徧於羣倫爽籟襲於異代矣中間機紐更在孝和一朝於時文館旣集多材內庭又依奧主遊燕以興其篇奬賞以激其價誰鬯律宗可遺功首𨿽猥狎見譏尢作興有屬者焉

太宗作詩每使虞世南和世南死卽靈座焚之開元帝制春雪春臺望等詩舍人蔡孚稱美請示百僚編國史孚撰偃松篇帝亦令羣臣盡和之後徳宗作詩每示韋綬嘗示以黃菊歌綬方疾遽和進勑令頤養勿復爾人主尙急知音如此文宗宸藻不知何如稗史稱其嘗以所制示鄭相覃覃奏乞畱聖慮萬機意不悅覃出復示李相宗閔宗閔嘆服不已一句一拜懷而出之上笑謂之曰勿令適來阿父子見始知此道受諛不受砭明知面謾總不著惱𨿽天子正與人同爾歷朝諸帝與羣下賡唱篇目正史不槪具今從實錄會要類要文館集賢兩京等記遺事語林及冊府元龜玉海諸類書抄綴於後備考用見風之本自上云

神堯翠華殿賦詩【武徳七年四月宴王公親屬】內殿賦詩【八年五月宴五品以上及外戚】

太宗中華殿賦詩【貞觀二年十二月宴突利可汗及三品以上】兩儀殿賦栢梁體五【年破突厥宴突利可汗】幸慶善宮賦詩【六年閏八月宴三品以上又九月宴從臣】積翠池賦詩【十一年十月宴五品以上各賦一事帝得尙書】定州賦詩【十九年徵遼班師至州賦】幸靈州賦詩【二十年八月時北荒悉平詩勒石】又玄武門宴羣臣正日臨朝太原守歲經戰地幸陜還陜並有詩羣臣屬和

髙宗安樂川賦詩【顯慶五年十二月校獵宴侍臣蕃客】狩陸渾賦詩【龍朔元年十月】咸亨殿賦栢梁體【儀鳯三年七月宴近臣諸親】又七夕玄圃宴重九宴並有詩

中宗【景龍二年七夕】兩儀殿【九日】登慈恩塔【閏月九日】登總持浮圖【十月】幸三會寺【十一月十五日】誕辰【二十一日】安樂公主出降【十二月】幸薦福寺立春宴【二十一日】幸臨渭亭【三十日】幸長安故城【三年人日】淸暉閣登髙【晦日】幸昆明池【二月八日】送沙門玄奘等歸荊州【十一日】幸太平公主南莊【七月】幸望春宮送節度張亶【八月】幸安樂公主西莊【九日】幸臨渭亭【十一月】安樂公主入新宅【十五日】誕辰長寧公主滿月【十二月十二日】幸溫泉宮【十四日】幸韋嗣立山莊【十五日】幸白鹿觀【十八日】幸秦始皇陵【四年正月五日】蓬萊宮宴吐蕃使【人日】重宴大明宮【八日】立春內殿賜彩花【晦日】幸滻水【二月一日】送金城公主【三日】幸司農王光輔莊【二十一日】宴桃花園【三月一日淸明】幸梨園拔河戲【三日】祓禊渭濱【十一日】宴昭容院【四月一日】幸長寧公主莊【六日】幸興慶池觀競渡過竇希玠宅以上並賦詩命侍臣和或止命侍臣賦

玄宗【開元初】麗正院賜學士宴【十年】送道士司馬承禎【十三年】登封禮畢洛城酺宴宴兩相禮官麗正學士送許景先等爲各州刺史及送裴寛蕭嵩張嘉貞崔日知宇文融王晙張說諸重臣並采訪朝集等使【十四年】幸寧王宅【十五年端午】宴武成殿【十二月】登驪山石甕寺【十七年】左相張說右相宋璟太子少傅源乾曜上官宴東堂又同宴樂遊園又禦春明樓臨右相園亭【十八年八月五日】千秋節禦花蕚樓受賀【二十三年】張守珪獻捷飲至【二十五年】花蕚樓設宴【天寶二載】送太子賓客賀知章又送張暐還鄕【四載】幸朝元閣又花蕚樓宴毗伽可汗妻【十載】禦朝元閣觀慶雲【十四載】宴羣臣勤政樓並賦詩

肅宗餞李光弼鎭泗州賦詩【乾元二年】

徳宗宴麟徳殿【貞元四年三月】中和節宴麟徳殿【十四年】中和節賜宴曲江【六年又十七年】上巳賜宴曲江亭【六年】九日賜宴曲江亭【四年十年十一年十三年十八年】又九月十八日追賞重陽幸章敬寺餞張建封歸鎭並賦詩

文宗幸龍首池賦喜雨詩【開成元年】夏日與五學士聯句【三年】上巳宴曲江賜裴度詩【四年】

宣宗重陽宴羣臣詩太液亭餞宰臣崔鉉鎭淮南詩

唐才人藝士行捲歌篇不知何緣多得傳徹禁掖如韓翃馮定戎昱錢起諸詩句之類人主往往能舉之豈一代崇尙在此嘗私采之外庭資乙覽故耶興起詩敎又不獨在情洽賡歌一節也

唐人詩集多出人主下詔編進如王右丞盧允言諸人之在朝籍者無論吳興晝公�釋子耳亦下勑徵其詩集置延閣更可異者駱賓王上官婉兒身旣見法仍詔撰其集傳後命大臣作序不冺其名重詩人如此詩道安得不昌【徵畫公集牒云勑浙西觀察使牒湖州當州皎然禪師集牒得集賢殿禦書院牒前件集庫無本交闕進奉牒使請速寫送院訖垂報者牒州寫送使者故牒貞元八年正月十日牒載宋刻畫公集後可證】

唐試士初重策兼重經後乃觭重詩賦中葉後人主至親爲披閱翹足吟詠所撰嘆惜移時或復微行諮訪名譽袖納行捲予階緣士益競趨名場殫工韻律詩之日盛尢其一大關鍵

唐時風習豪奢如上元山棚誕節舞馬賜酺縱觀萬眾同樂更民間愛重節序好修故事彩縷達於王公籹粔不廢俚賤文人紀賞年華槪入歌詠乂其待臣下法禁頗寛恩禮從厚凡曹司休假例得尋勝地燕樂謂之旬假每月有之遇逢諸節尢以晦日上巳重陽爲重後攺晦日立二月朔爲中和節並稱三大節所遊地推曲江最勝本秦之隑洲開元中疏鑿開成太和間更加淘治南有紫雲樓芙蓉苑西有杏園慈恩寺環池煙水明媚中有彩舟夾岸栁陰四合入夏則紅蕖彌望凡此三節百官遊燕多是長安萬年兩縣有司供設或徑賜金錢給費選妓攜觴幄幕云合綺羅雜沓車馬駢闐飄香墮翠盈滿於路朝士詞人有賦翼日卽畱傳京師當時倡酬之多詩篇之盛此亦其一助也

唐詞人自禁林外節鎭幕府爲盛如髙適之依哥舒翰岑參之依髙仙芝杜甫之依嚴武比比而是中葉後尢多蓋唐制新及第人例就辟外幕而布衣流落才士更多因緣幕府躡級進身要視其主之好文何如然後同調萃唱和廣摭言稱李固言在成都有李珪郭圓袁不約來擇諸詩人從公爲一時蓮幕之盛惜其詩不傳惟裴度開淮西幕有韓愈李正封郾城����商帥襄陽有周繇段成式韋蟾溫庭皓漢上題襟詩集崔璞領吳郡皮日休爲從事有吳士陸龜蒙司馬都鄭璧魏朴顏��隴西李縠南陽張賁共撰松陵集尙有存者��故掌籖之遺秩其詩亦應敎之緒篇也歟

唐朝士文會之盛有楊師道安徳山池宴集【預宴賦詩外有岑文本劉洎褚遂良許敬宗上官儀及師道兄續】於志寧宴羣公於宅【其時有岑文本杜正倫令狐徳棻祖孝孫許敬宗封行髙各賦一字】髙正臣晦日置酒林亭晦日重宴及上元夜效小庾體等詩【晦日置酒有陳子昻王勔張錫解琬長孫正隠崔知賢髙紹髙球郎余令王茂時周思鈞周彥暉周彥昭弓嗣初髙嶠劉友賢徐皓陳嘉言韓仲宣髙瑾二十人同用華字重宴思鈞彥暉嗣初嘉言仲宣嶠瑾七人同用池字上元夜知賢嘉言仲宣瑾同用春字】並吟流之佳賞承平之勝事師道尙桂陽主官侍中主亦工爲詩志寧天策學士後入相愛賓客好接引後進正臣官衛尉卿善書陳子昂爲其晦日詩序稱爲渤海宗英平陽貴戚其豪盛可知開元天寶間寧薛諸王駙馬豪貴家多好客時王維詩名爲盛無不拂席迎之肅代而後勲績富貴稱郭令公元和以來裴令公尢爲烜赫郭少子瞹尙代宗女升平主賢明有才思尢喜詩人錢起李端十才子俱以能詩出入其門每宴集賦詩主坐視簾中詩之美者賞百縑端中宴詩成有荀令何郎之句眾稱絕妙或謂宿構起請以已姓爲韻試之復有金埓銅山之句瞹大喜出名馬金帛爲贈裴居守洛都築園名堂綠野時出家樂與白居易劉禹錫李紳張籍崔羣諸詩人遊燕聯句纒錦旣奢箋霞尢麗所云昔日蘭亭無艷質此時金穀有髙人者至今可追想其盛他林泉社會文字雅飲𨿽詩篇同詫而人地非匹未足爲豪羌可無綴

唐至開元而海內稱盛盛而亂亂而復至元和又盛前有靑蓮少陵後有昌黎香山皆爲其時鳴盛者也咸通而後奢靡極釁孽兆世衰而詩亦因之气萎語偸聲繁調急甚者忿目褊■﹝勿上口下﹞如戟手交罵者有之王化習俗上下交喪而心聲隨焉豈獨士子罪哉王弇州云靈武回天功推李郭椒香犯蹕禍始田崔是則然矣不知僖昭困蜀鳯時溫李許鄭輩得少陵太白一語否有治世音有亂世音有亡國音故曰聲音之道與政通也大力者爲之故足挽回頹運沈幾者知之亦堪髙蹈逺引旨哉言矣

唐音癸籖卷二十七

●欽定四庫全書

唐音癸籖卷二十八

﹝明﹞胡震亨撰

○談叢四

唐人一時齊名者如富吳【嘉謨少微】蘇李【前味道嶠後頲乂】燕許【燕國公張說小許公蘇頲】蕭李【頴士華】韓栁【愈宗元】四傑【王楊盧駱】四友【杜審言李嶠崔融蘇味道稱文章四友】三俊【元稹李徳裕李紳】皆兼以文筆爲稱其專以詩稱有沈宋【佺期之問】錢郎【吉士元時人語前有沈宋後有錢郎是也】又錢郎劉李【合劉長卿李嘉佑稱之亦時人語】鮑謝【防良輔】元白【稹居易】劉白【合劉禹錫稱】溫李【商隠庭筠】賈諭【島鳬出顧云文】皮陸【日休龜蒙】吳中四士【賀知章劉眘虛包融張旭一云無眘虛有張若虛】廬山四友【楊衡符載崔羣宋濟】三舍人【王涯令狐楚張仲素】大歷十才子【盧綸吉中孚韓翃錢起司空曙苗發崔峒耿湋夏侯審李端】咸通十哲等目【許棠張喬諭坦之劇燕任濤吳罕張蠙周繇鄭谷李棲逺溫憲李昌符謂之十哲實十二人】至李杜王孟髙岑韋孟王韋韋栁諸合稱則出自後人非當日所定【按楊慿有詩云直用天才眾卻瞋應欺李杜久爲塵慿大歷中人也知兩公身沒未幾世已有並稱矣但至韓公始大定耳王孟以下諸合稱則宋人論詩所定也】

詩才遲速天分有限賈島三年十字遲自可傳王璘半日萬言速更何取必也捷成爲貴楊師道之當筵立構王子安之覆被起書李太白之颒面四絕溫飛卿之義手八韻敏與工兼才斯稱異爾

詩人蚤慧者權徳輿三歲【能變四聲】又四歲【能賦詩】五歲令狐楚【能詞章】林傑【口占王霸壇詩】六歲王勃【善文詞】楊牢【題彈棊局】七歲李百藥【能屬文】駱賓王【詠鵝】杜甫【詠鳯凰】李泌【知爲文】李賀【以長短之制名動京師】八歲劉晏【獻封泰山頌】楊嗣復【知屬文】九歲王維【知屬辭】元稹【工屬文】十歲李白【通詩書】十二歲李乂【工屬文】十三歲楊收【善文詠】又蘇頲【史稱其幼詠死兔及嘲尹字不知是幾何歲】白居易【生七月卽識之無二字】及汪先範氏子之類尢多其或夭折或富貴壽考亦皆不可一律論

科名之髙者崔元翰京兆解頭禮部狀頭宏詞及制科三等勑頭咸首捷武翊黃府選爲解頭及第爲狀頭宏詞爲勑頭時謂武氏三頭章孝標贈翊黃詩花錦文章開四面天人科第占三頭是也又張又新時亦號三頭詩人年髙者賀知章八十六秦系羅隠並八十餘員半千九十四丘爲九十六蕭徳言九十七而王季文劉商施肩吾陳陶黃損世皆傳其仙去尢不可以年甲計者且未論眞否貴穏吟膽使無預愁惟盧升之師資孫思邈復主其家四十上不免小厄孤負與活神仙相處一番耳

胡元瑞嘗考唐人父子兄弟文學並稱及諸家安平遘遇窮達之不同載詩藪外編讀者觀其人而論其世家之盛者固可慕遇之窮者猶可引而自慰也爰稍增訂錄左方

父子則薛收薛元超李百藥李安期褚亮褚遂良許叔牙許子儒宋令文宋之問趙武孟趙彥昭敬播敬之弘陳子昂陳光沈佺期沈東美賈曾賈至蘇瓌蘇頲李適李季卿崔日用崔宗之蕭嵩蕭華李善李邕張說張均崔良佐崔元翰杜甫杜宗武房融房管鄭繇鄭審蕭頴士蕭存獨孤及獨孤郁張毅夫張禕郤純郤士美樊澤樊宗師裴倩裴均歸崇敬歸登劉禹錫劉承雍路泌路隨李懷遠李景伯於休烈於肅張薦張又新李端李虞仲韋表微韋蟾韋貫之韋澳段文昌段成式皇甫湜皇甫松苗晉卿苗發李程李廓李泌李繁韋綬韋溫崔羣崔亮楊淩楊敬之崔璩崔渙溫庭筠溫憲章孝標章碣劉乃劉伯芻劉三復劉鄴鄭亞鄭畋李磎李沇又張文琮二子戩錫韋安石二子陟彬包融二子佶何王景三子之咸之賁之渙呂渭四子溫恭儉讓穆寧四子質贊員賞竇叔向五子常羣牟庠鞏劉知幾六子貺餗秩彚迅迥

兄弟則孔紹安孔紹新蓋文懿蓋文達馬敬淳馬敬潛秦景通秦煒路紀路鼓崔湜崔液席豫席晉周思茂周思鈞杜易簡杜審言韋承慶韋嗣立來濟來恆崔日知崔日用薛曜薛稷王維王縉皇甫曾皇甫冉崔敏童崔惠童元結元融蔡希周蔡希寂李渤李涉暢當暢諸栁公綽栁公權許康佐許堯佐楊虞卿楊汝士栁中庸栁中行李翰李觀馮宿馮定李遜李建吳通微吳通玄鄭仁規鄭仁表栁渾栁識唐臨唐皎周繇周緐三人者自前王之渙兄弟外張文琮張文瓘張文收沈佺期沈全交沈全宇喬知之喬偘喬備李乂李尙一李尙貞楊慿楊淩楊凝韋綬韋纁韋純蘇冕蘇弁蘇衮白居易白敏中白行簡韋述韋迅韋逌四人者自前呂穆二家外楊發楊假楊收楊嚴五人者張知騫知玄知晦知泰知黙及前竇氏連珠六人者王劇王勔王勃王助王劼王勸及前劉貺兄弟七人者趙夏日趙冬曦趙和璧趙安貞趙居貞趙頤貞趙艱貞八人者賀徳仁賀徳基劉知柔劉知幾等��髙陽裏【此外如崔蒞等兄弟四人�瑤等���邠等六人崔管等八人並載唐史���林藻一家兄弟九牧載地誌然率以爵位顯大抵兄弟齊名聲實相副者三人則巳盛矣四五以上惟王竇二氏庶幾自余張趙諸人𨿽當時並有名字亦未必盡然姑錄以備數若三羅同姓通譜原非眞屬連枝所不槪入】

祖孫則孔紹安孔日新姚思廉姚璹岑文本岑羲員半千員俶杜審言杜甫張鷟張薦許敬宗許彥伯韋嗣立韋弘景杜佑杜牧鄭絪鄭顥唐次唐彥謙殷侑殷盈孫唐臨唐紹馮宿馮涓髙士廉二孫球瑾【魏徵謩於志寧休烈狄仁傑兼謨李敬玄紳之類以世次稍逺不錄】

父子祖孫三世者徐齊■﹝日冄﹞子堅堅子嶠武平一子就就子元衡儒衡崔融子禹錫禹錫子巨李棲筠子吉甫吉甫子徳裕錢起子徽徽子可復可及珝栁芳子冕登登子璟栁公綽子仲郢仲郢子璞璧珪玭鄭餘慶子澣澣子處誨從讜又陸餘慶孫海海孫長源四世者王播子起起子龜龜子蕘盧綸子簡能簡辭弘正簡求簡能子知猷簡辭子貽殷弘正子虔灌簡求子汝弼嗣業嗣業子文紀內盧氏尢文彩與官爵同盛史稱郁爲鼎門云

開元以前詞人鮮弗達者天寶以後才士鮮弗窮者卽間有之然弗數見也第今制作行世則景龍垂拱百不二三大歷元和十嘗五六造物乘除亦巧矣輙據唐人雜說類次數條以見其槪云

唐書云太宗以海內漸平鋭意經籍開文學館以待四方才俊與選者杜如晦房玄齡虞世南陸徳明於志寧蘇世長禇亮姚思廉孔潁達李元道李守蔡允恭顏相時薛收蓋文達蘇旭薛元敬許敬宗後收卒以劉孝孫補之世謂十八學士擬於登瀛洲焉

右唐初太宗世顯者天策所收顏師古禇遂良等尙不止此

又云景龍二年中宗於修文館置大學士四員學士八員直學士十二員李嶠宗楚客趙彥昭韋嗣立爲大學士李適劉憲崔湜鄭愔盧藏用李乂岑羲劉子玄爲學士薛稷馬懷素宋之問武平一杜審言沈佺期閻朝隠韋安石徐堅韋元旦徐彥伯劉允濟爲直學士

右髙和世顯者先是武氏修三敎珠英徵天下文士二十六人徐彥伯爲首余率前諸學士張說王無競富嘉謨亦與焉

玄宗紀開元元年夏郭元振同三品秋張說爲中書令冬以姚崇同三品盧懷愼同平章事四年冬宋璟爲黃門監源乾曜蘇頲同平章事八年春張嘉貞十四年夏李元紘二十一年春韓休冬裴耀卿張九齡俱同平章事

右玄宗開元中宰相至十數人皆文學士也先是又有魏知古等古今詞人之達莫盛此時繼之林甫國忠𨿽天資險獪然俱以不學稱唐治亂判矣席豫傳云豫與韓休許景先徐安貞孫逖張九齡先後掌綸誥又蘇頲蘇晉賈曾賈至齊澣王丘李乂等並以文學爲中書舍人

右二則初盛間詞人顯者

賀知章傳云神龍中知章與越州賀朝萬齊融揚州張若虛邢巨湖州包融俱以吳越之士文詞俊秀名揚於上京朝萬止山陰尉齊融昆山令若虛兗州兵曹巨監察禦史融遇張九齡引爲懷州司戶集賢直學士數子人間往往傳其文獨知章最貴神龍中有尉氏李澄之善五言詩蹉跌不偶六十餘爲參軍卒又唐新語雲長壽中滎陽鄭蜀賓詩知名年老甫授一尉之官未幾卒二事甚類

右初盛間窮而間有達者

國史補雲開元以後位卑而名著者李北海【邕】王江寧【昌齡】李館陶鄭廣文【虔】元魯山【徳秀】蕭功曹【潁士】張長史【旭】獨孤常州【及】崔比部梁補闕【肅】韋蘇州【應物】

右載唐詩紀事崔比部李館陶不列名按是時詩文有重望而不甚顯者崔則崔顥崔曙李則李翰李華捨四人外無赫稱必居二於此

明皇雜錄雲天寶末劉希夷王冷然王昌齡祖詠張若虛張子容孟浩然常建李白劉眘虛崔曙杜甫𨿽有文章盛名皆流落不偶

右二條盛唐詩人窮者李杜古今流落之魁然置諸人中覺猶爲顯達也一笑

丹陽集云潤州延陵有包融儲光羲曲阿有丁仙芝緱氏主簿蔡隠丘監察禦史蔡希周渭南尉蔡希寂處士張彥雄張朝校書郎張暈吏部常選周瑀長洲尉談戭句容有殷遙硤石主簿樊光橫陽主簿沈如筠江寧有右拾遺孫處玄處士徐延壽丹徒有江都主簿馬侹武進尉申堂構十八人皆有詩名

右亦多盛唐間人吳楊所產也殷氏敍其履歷但一二稍顯自余布衣冗秩旁午篇中豈此方當時遂無貴且文者耶

盧綸傳云綸與吉中孚韓翃錢起司空曙苗發崔峒耿湋夏侯審李端號大歷十才子綸戶部郎中起考功郎中發都官員外峒右補闕湋右拾遺審侍禦史宦俱不甚顯獨中孚侍郎翃知制誥差著而端竟終杭州司馬時秦系劉方平布衣顧況司戶於鵠從事張南史參軍厄尢甚焉

右中唐詩人之窮者嗣是權武裴元韓白諸公驟顯元和遂以中興繼之郊寒島髠藉盲仝枉二李【賀觀】歐陽並夭其窮益又甚矣

劇談錄云自大中咸通之後每歲試春官者千餘人其間有名如何植李玫皇甫松李孺犀梁望毛濤貝庥來鵠賈隨以文章稱溫庭筠鄭瀆何涓周鈐宋耘沈駕周緐以詞賦顯賈島平曾李陶劉得仁諭坦之張喬劇燕許琳陳覺以律詩著張維皇甫川郭鄩劉延暉以古風名皆厄於一第然其間數公麗藻英詞播於海內與虛薄竊聯名級者殆不可同年語矣

右晚唐詩人窮者如此其眾又過於前然司馬羅隠輩尙不止是今制作多不傳徒空名寄於簡冊𨿽頗勝當時華要亦可悲也

唐舉子不中第者語林劇談所紀外又有來鵬宋濟嚴惲王璘李洞胡曾張祜江爲盧汪孫定許■﹝王昔﹞■﹝王昔﹞後爲羽流

歐陽澥李山甫司馬禮等大率皆晚唐而盛唐則老杜以不第獻賦其它孟浩然等𨿽布衣然非舉子也諸人生不成名今紀載又將沒沒余惜而詳著之

王弇州嘗爲文章九命之說備載古今文人窮者今摘唐詩人稍加訂定錄後

一貧困杜甫【浣花蠶月乞人一絲兩絲】鄭虔【履穿四明雪饑拾山陰橡】蘇源明【爇薪照字垢衣生蘚】王季友【賣履自給】陽城【屑楡作粥不幹鄰里】賈島【嘆鬢絲如雪不堪織衣】孟郊【苦寒恨敲石無火】盧仝【長須赤腳濯園自資】周朴【寄食僧居不能娶婦】二嫌忌張九齡李邕蕭潁士【見忌李林甫】顏眞卿【見忌元載】武元衡【見忌王叔文】韓愈【見忌李逢吉】李徳裕【見忌李宗閚】白居易【見忌李徳裕】張祜【元白並沮其進】溫庭筠李商隠【見忌令狐綯】韓偓【見忌崔胤】三玷缺四傑【輕浮】沈宋【險獪】李嶠【浮沈致責】蘇味道【模稜充位】張說【大肆苞苴】賀知章【縱心沈湎】王維鄭虔儲光羲李華【陷身逆虜】柳宗元劉禹錫【躁事權臣】劉長卿【怨懟多忤】嚴武【驕矜無上】李白【見辟狂王】秦系【出妻獲謗】崔顥【數棄伉偶】元稹【攺節奧援】李徳裕【樹黨掊擊】李益【感恩藩鎭】四偃蹇四傑【內盈川僅至令長】李杜【淪落吳蜀】孟浩然【以禁中忤旨放還終老】薛令之【以苜蓿致嫌奪官】蕭潁士【及第三十年才爲記室】沈千運【窮老五十年以死】王昌齡【詩名滿世棲遲一尉】賈島溫飛卿【皆以龍鱗魚服顚躓不振】孟郊公乘億溫憲劉得仁潘賁之徒【老困名場僅得一第或方鎭一辟憔悴以死至其詩所謂鬢毛如雪心如死猶作長安下第人十上十年皆下第一家一半已成塵一領靑衫消不得著朱騎馬是何人又有揶揄路鬼憔悴波臣狝猴騎土牛鮎魚上竹竿之諭噫其窮甚矣】五流貶流徙則李義府鄭世翼盧藏用沈佺期宋之問元萬頃閻朝隠郭元振崔液李善李白吳武陵貶削則杜審言杜易簡韋元旦杜甫劉允濟李邕張說張九齡李嶠王勃蘇味道崔日用武平一王翰鄭虔蕭潁士李華王昌齡劉長卿錢起韓愈栁宗元李紳白居易劉禹錫呂溫陸贄李徳裕牛僧孺楊虞卿李商隠溫庭筠賈島韓偓韓熙載徐鉉六刑辱杜審言【爲州僚構系賴孝子得伸】溫庭筠【被邏卒毆縛訴鎭帥不理】劉長卿李太白吳武陵【並先就刑囚才赴貶所】王無競李邕盧崇道【俱身受勑杖然後殞亡】七夭折範攄子【七歲能詩十歲卒】林傑【六歲能文十七歲卒】李賀【二十六】王勃【二十九】八無終張蘊古劉禕之李福業王劇王勔範履冰苗神客陳子昂王昌齡李邕王涯舒元輿盧仝姚漢衡劇燕路徳延汪臺符郭昭慶鍾謨潘佑以寃鄭愔宋之問崔湜蕭至忠薛稷蘇渙江爲宋齊丘以法駱賓王張巡顏眞卿溫庭皓周朴孫晟以義王無競劉希夷以讎薛能皮日休以亂盧照鄰以水伊璠以猛獸九無後楊炯【絕後葬兄弟手宋之問有文哀之】李太白蕭頴士【有子而獨孫女流落俱爲俗人妻】崔曙一女【名星】白居易【一侄曰龜】王維【四弟無子】陽城【三昆不娶】崔玨張又新【皆有二子而崔子並見法張子並沒於水】

弇州云古人謂詩能窮人夫貧老愁病流竄滯畱人所不謂佳者也然而入詩則佳富貴榮顯人所謂佳者也然而入詩則不佳是一合也泄造化之祕則眞宰黙讎擅人羣之譽則眾心未厭故呻占推琢幾於伐性之斧豪吟縱揮自傅爰書之竹矛刃起於兔鋒羅网布於鴈池是二合也循覽往匠良少完終爲之愴然以慨

唐音癸籖卷二十八

●欽定四庫全書

唐音癸籖卷二十九

﹝明﹞胡震亨

○談叢五

唐人作詩本事諸稗說所載資解頤多矣其間出自傅會借盾可攻者蓋亦有焉爰擿一二左方余可槪云

靈隠長明燈下駱宋續吟事人以舉義者不死快信之𨿽然非實也此無論駱之元有與宋往還詩宋之亦有敍四子之歿文字不至不識面孔【宋文載文苑英華祭文類】卽此詩屬對合掌體抝澀那得宋句在內好事者第偸取駱集冒之宋添作一段話耳但細看本詩自辧

戎昱爲京兆尹李鑾所知欲妻以女嫌姓僻令攺不可而止後憲宗嘗舉其和親詩而忘其人顧左右是姓名稍僻者左右舉昱對帝頷之昱姓固僻然其上崔中丞詩千金未必能移性一諾從來擬殺身求知激切之辭與攺姓事無涉也範攄欲傅合爲一並易詩中移性爲移姓使昱一生作詩下一嫌字不得不大苦乎【髙獲對光武臣受性父母不可攺之於陛下見範史】

說者謂王建作宮詞爲王守澄所持獻詩末句有不是當家頻向說九重爭得外人知句守澄懼而止今觀詩全篇並敍樞密內庭恩寵祕密事故以是結之益致艷詫意言非自向人說人那得知耳此豈挾制語哉唐時詩人於宮禁事皆盡說無忌楊阿環孟才人尙入篇詠建詞有何嫌必制人以自全也

李涉井欄砂贈詩一事或有之至此盜歸而攺行八十歲後遇李彚徵自署姓名爲韋思明備誦涉他詩瀝酒酹涉則雲溪友議所添蛇足也唐人好爲小說或空造其事而全無影響或影借其事而更加緣飾卽黃巢尙予一禪師號爲僞造一詩實之況此小小夜刼乎

小說令狐綯曾以舊事訪溫庭筠庭筠誚其出莊子不知綯怒之卒不登第庭筠詩因知此恨人多積悔讀南華第二篇

謂此考庭筠詩原爲哭亡友作云終知此恨難消遣辜負南華第二篇

嘆已不能齊物如莊周之忘哀也溫之嘗誚令狐相未必虛而此詩則何嘗爲令狐發也耶

有云曹唐■﹝宀禹﹞江陵寺亭沼間得句水底有天春漠漠人間無路月茫茫明日還坐沼上見素裳女子步詠前句迫訊之遽沒數日唐殂考此乃唐劉阮遊仙詩洞裏有天云云元不說水底人攺之以就所云池沼者詩讖故有之然率然自出胸臆故驗可須人點竄代爲之歟

唐詩人名誤者王績藝文志誤作績紀事又誤以爲有此兩人皆非是

盧鴻一新唐書本傳去一字單名鴻誤

賀朝萬齊融賀萬姓也舊唐書以賀名朝萬而分齊融爲姓名誤今從梁肅越州開元寺碑李華潤州鶴林寺碑攺正

祜之祜人多作佑字者小說張子小名冬瓜或以譏之答云冬瓜合出瓠子則張之名祜不名佑可知矣

諭鳧諭坦之兩人也品彚爵裏考以坦之卽鳧之字混爲一人今考宋陳直齋書錄各有其集文苑英華兩人詩亦分載調各不同而謝臯羽睦州詩派載新定之以詩鳴於唐者二人實並列焉尢文獻在本鄕足據者也

李白蜀人非今山東人也山東李白之說出於杜詩雲山東者乃當時關東海稱【戰國策頓弱語秦始皇山東戰國有六】意白時正寓關東故耳舊史傳白不書郡望援杜句直書爲山東人史例之變然實非以其嘗家任城而雲山東也齊魯之稱山東自元始於唐此地尙隸河南未有今山東稱今東省通誌據杜詩徑收白爲山東人而蜀楊用修起爭之以白嘗自比謝安稱東山李白並欲攺杜詩之山東爲東山用槪絕東省借白之疑端抑知白東山山東兩稱原各不相蒙者乎

韋應物正史無傳賴國史補碼語足存其生平爲人及官閥之槪當時仕只蘇州刺史而止未嘗又別爲他官沈明逺爲補傳較國史尢詳備而刺蘇而後復有江淮鹽鐵轉運守太僕少卿兼禦史中丞一銜則采自劉禹錫舉自代狀其搜補亦云勤矣今考白樂天集有書與元稹論應物云其詩身後人始知貴此書作元和中而劉之狀稱太和六年則應物歿已久矣當另是同姓名一人耳蘇州正不藉卿銜重何庸誣之

唐中葉僧道內殿供奉並有法號之賜至末季濫觴極矣偶檢得杜光庭釋貫休兩頭銜錄之以資一噱

杜光庭銜唐引駕傳眞天師特進檢校太傅光祿大夫行尙書戶部侍郎崇眞館大學士上柱國彭城郡蔡國公弘敎大師金門羽客文章應制內殿供奉三敎談論廣成先生食邑五千戶實封一千六百戶賜紫某【出道藏】

貫休銜大蜀國龍樓待詔明因辧果功徳大師翔麟殿引駕內供奉經律論道門選練敎授三敎玄逸大師守兩川僧錄大師食邑三千戶賜紫大沙門某【畫苑】

靈澈一遊都下飛語被貶廣宣兩入紅樓得罪譴歸貫休在荊州幕爲成汭遞放黔中修睦赴僞吳之辟與朱瑾同及於禍齊已附明宗東宮談詩與宮僚髙輦善東宮敗幾不保首領畢竟詩爲敎乘中外學向把茅底隻影苦吟猶恐爲梵网所未許可挾之涉世同俗人俱盡乎

唐名緇大抵附靑雲士始有聞後或賜紫參講禁近階緣可慿靑雲士亦復借以自梯如陸希聲韋昭度以澈■﹝巧上言下﹞兩師登庸尢其可駭異者君子於此嗟世變巳

從來羽士解化未有不以爲得仙者其詩亦往往非眞如眞仙通鑑所載李升與元白共飲詩云房先生傳亦有之黃損得仙歸所題詩門前鑑湖云云卽賀季眞詩蓋皆好事者所綴合也嘗疑許遜晉人至唐顯呂巖唐人至宋顯定屬僞托顧舉世信之不能奪耳

女子能詩者有矣惟宋尙宮姊妹五人爲異下此威光裒三人亦所罕覯恨失其姓尙宮宋之問後裔也見雲溪友議陸暢催妝詩一則內又如吉中孚張氏孟昌期

孫氏元稹裴氏杜羔劉氏元載王氏彭伉張氏李拯盧氏並作合有緣無慚對撰尢爲人世有數夫婦第未知鏡中影艷雅副韻藻否耳爲一笑

唐人雜體詩見各集及諸稗說中者有五雜俎【始於漢顏眞卿與晝公諸人有擬】兩頭纖纖【漢人有兩頭纖纖月初生古辭唐王建有擬建又有擬古謠一東一西隴頭水亦兩頭纖纖之類】盤中詩【始漢蘇伯玉妻寄夫詩寫從中央周四角屈曲成文名盤中至竇滔妻蘇氏益衍爲璇璣圖天寶二載範陽盧母王氏撰回文詩八百十二字字數與璇璣圖同又會昌中有張暌爲邊將不歸妻侯氏作詩繡作龜形寓意上之朝乞夫歸皆盤中之類】離合【字相拆合成文始漢孔融唐權徳輿有離合詩時人多和之】回文【晉傅咸有回文反復詩溫嶠有回文虛言詩唐人劉賓客及皮陸倡和並有回文詩】集句【亦始傅咸昭宗時有同穀子者集五子之歌譏時政】風人詩【此與槁砧體不同槁砧語如隠謎理資箋解此則以前句比興引諭後句卽覆言以証之或取諸物如子夜歌攡門不安橫無復相關意或取之同音如懊儂歌桐樹不結花何由得梧子微旨所寄無假猜搉而知唐人以其近於詩之南箕北斗可備采風故命爲風人詩張祜皮陸爲多】回波詞【其詞先以回波二言引端三句句六言始則天朝盛於中宗時佞者歌以丐寵而忠者亦效以寓規焉】大言小言了語不了語【宋玉有大言小言賦晉人效之爲了語危語唐顏眞卿有大言小言雍裕之有了語不了語眞卿又有樂語饞語滑語醉語諸聯句畫公更有暗思逺意樂意恨意亦此類也】縣名州名藥名古人名四气四色字謎等類【縣名起齊竟陵王子良州名起梁範云唐皮陸有縣名離合詩藥名起齊王融及梁簡文唐張籍皮陸有藥名離合詩古人名詩未詳起於何人唐權徳輿及皮陸並有古人名詩四气亦起王融範云唐雍裕之有四气四色等詩字謎起鮑照井字等謎唐蘇頲有尹字謎李太白有許云封謎】又有故犯聲病全篇字皆平聲皆側聲者又一句全平一句全側者全篇雙聲全篇疊韻者律詩有側句並用韻故犯鶴膝者縷舉不盡【皮陸有全篇平側詩溫庭筠與皮陸又並有全篇疊韻詩王融園蘅炫紅蘤湖荇燡黃華梁武帝後牖有朽栁侍臣和云梁王長康彊此純用疊音詩也杜子美卑枝低結子接葉暗藏鶯白樂天量大嫌甜酒才髙笑小詩此間用疊音隨其語意所到輙就成之者也純用涉於戲間用更於篇法中增一巧詩料入二老神鑪中頑鐡無不成金耳上下雙用韻章碣東南路盡一律正韻押天船眠邊上四句又押畔岸看算此正八病中之鶴膝章自號爲變體詩云】

以上並體同俳諧然猶未至俚鄙之甚也其最俚鄙者有賀知章之輕薄祖詠之渾語賀蘭廣鄭涉之詠字蕭昕之寓言李紓之隠語張著之機警李舟張彧之歇後姚峴之訛語影帶李直方獨孤申叔曹著之題目黎瓘之翻韻見國史補及雲溪友議諸書皆古來滑稽余派欲廢之不得者

韻牒始段成式段押句好押窮韻惡韻其平聲好韻不僻者書竹簡稱爲韻牒又有遞聯細班竹爲之以白金鎖首如茶挾形分客以免互送之煩今韻牌之類是也詩箋始薛濤濤好制小詩惜紙幅長剩命匠狹小爲之時謂便因行用其箋染潢作十種色故詩家有十樣蠻箋之語

詩筒始元白白官杭州元官越州每和詩入筒中遞之白有詩云爲向兩川郵吏道莫辭來去遞詩筒

或問詩板始何時余曰名賢題詠人愛重爲設板如道林寺宋杜兩公詩初只題壁後卻易爲板是也又問今名勝處少有宋杜句而此物正不少柰何余曰亦有故事劉禹錫過巫山廟去詩板千畱其四薛能蜀路飛泉亭去詩板百畱其一有此辣手會見淸楚在

唐音癸籖卷二十九

●欽定四庫全書

唐音癸籖卷三十

﹝明﹞胡震亨

○集錄一

唐人集見載籍可采據者一曰舊唐書經籍志一曰新唐書藝文志一曰宋史藝文志一曰鄭樵通誌藝文略一曰尢氏遂初堂書目一曰馬端臨文獻經籍考端臨所引書又二一曰晁公武讀書志一曰陳直齋書錄解題此數書者唐人集目盡之矣今校除重復參合有無依世次先後具列捲目左方備考

帝王

太宗【四十卷】髙宗【八十六卷】則天【垂拱集一百卷金輪集十卷】中宗【四十卷】睿宗【十卷】玄宗【捲亡】徳宗【捲亡】濮王泰【二十卷】

初唐

陳叔達【十五卷】竇威【十卷】禇亮【二十卷】虞世南【三十卷】蕭瑀【一卷】沈齊【家集十卷】薛收【十卷】楊師道【十卷】庾抱【十卷】孔頴達【五卷】王績【五卷】郎楚之【三卷】魏徵【二十卷】許敬宗【八十卷】於志寧【四十卷】上官儀【二十卷】李義府【四十卷】顏師古【六十卷】岑文本【六十卷】劉子翼【二十卷】殷聞禮【一卷】陸士季【十卷】劉孝孫【三十卷】鄭世翼【八卷】崔君實【十卷】李百藥【三十卷】孔紹安【五十卷】髙季輔【二十卷】溫彥博【二十卷】李玄道【十卷】謝偃【十卷】沈叔安【二十卷】陸楷【十卷】曹憲【三十卷】蕭徳言【二十卷】潘求仁【三卷】殷芊【三卷】蕭鈞【三十卷】袁朗【十四卷】楊續【十卷】王約【一卷】許恭【十卷】任希古【十卷】淩敬【十卷】王徳儉【十卷】徐孝徳【十卷】杜之松【十卷】宋令文【十卷】陳子良【十卷】顏顗【十卷】劉潁【十卷】司馬僉【十卷】鄭秀【十二卷】耿義褎【七卷】楊元亨【五卷】劉綱【三卷】王歸一【十卷】馬周【十卷】薛元超【三十卷】髙智周【五卷】禇遂良【二十卷】劉禕之【七十卷】郝處俊【十卷】崔知悌【五卷】李安期【二十卷】唐覲【五卷】張太素【十五卷】鄧玄挺【十卷】劉允濟【二十卷】駱賓王【十卷】盧照鄰【二十卷】楊炯【盈川集三十卷】王勃【三十卷】狄仁傑【十卷】李懷遠【八卷】盧受采【二十卷】蘇味道【十五卷】薛耀【二十卷】王適【二十卷】喬知之【二十卷】郎餘慶【十卷】盧光容【二十卷】崔融【六十卷】閻鏡機【十卷】李嶠【五十卷雜詠詩十二卷】喬備【六卷】陳子昂【十卷】元希聲【十卷】李適【十卷】沈佺期【十卷】徐彥伯【前集十卷後集十卷】宋之問【十卷】杜審言【十卷】谷倚【十卷】富嘉謨【十卷】吳少微【十卷】劉希夷【十卷詩集四卷】徐鴻【詩一卷】張柬之【十卷】桓彥範【三卷】韋承慶【六十卷】閭丘均【二十卷】郭元振【二十卷】崔湜【詩一卷】趙彥昭【詩一卷】魏知古【二十卷】閻朝隠【五卷】蘇瓌【十卷】員半千【十卷】李乂【五卷】姚崇【十卷】丘悅【十卷】劉子玄【三十卷】盧藏用【三十卷】令狐徳棻【三十卷】許彥伯【十卷】劉洎【十卷】來濟【三十卷】杜正倫【十卷】李敬玄【三十卷】裴行儉【二十卷】崔行功【六十卷】張文琮【二十卷】曲崇裕【二十卷】劉憲【三十卷】薛稷【三十卷】武平一【詩一卷】宋璟【十卷】蔣儼【五卷】趙弘智【二十卷】賀徳仁【二十卷】許子儒【十卷】蔡允恭【二十卷】張昌齡【二十卷】杜易簡【二十卷】顏元孫【三十卷】姚璹【七卷】杜元志【十卷】楊仲昌【十五卷】崔液【十卷】蘇頲【三十卷外集二卷】張說【三十卷】徐堅【三十卷】元海【十卷】李邕【七十卷】王澣【十卷】張九齡【二十卷】康國安【十卷】孫逖【二十卷】趙冬曦【捲亡】毛欽一【三卷】王助【雕虫集一卷】

盛唐

王維【十卷】苑咸【捲亡】康希銑【二十卷】張均【二十卷】權若訥【十卷】白履忠【十卷】鮮於向【十卷】康玄辧【十卷】嚴從【三卷】陶翰【捲亡】崔國輔【捲亡】髙適【二十卷】賈至【二十卷別集十五卷】張孝嵩【十卷】儲光羲【七十卷】蘇源明【三十卷】李白【艸堂集二十卷】杜甫【六十卷小集六卷外集一卷補遺五卷又八卷】岑參【十卷】盧象【十二卷】蕭頴士【十卷新集三卷】崔顥【一卷】綦母濳【一卷】祖詠【一卷】李頎【一卷】孟浩然【三卷】包融【一卷】李華【前集十卷中集二十卷】李翰【三十卷】王昌齡【五卷】邵說【十卷】裴倩【五卷湓城集五卷】元結【十卷】劉彚【三卷】丘爲【捲亡】獨孤及【毘陵集二十卷】顏眞卿【吳興集十卷廬江臨川集各十卷】李峴【一卷】樊澤【十卷】崔良佐【十卷】湯賁【十五卷】劉迥【五卷】武就【五卷】於休烈【十卷】張謂【詩一卷】常建【詩一卷】王季友【詩一卷】閻防【詩一卷】劉方平【詩一卷】

中唐

元載【十卷】李泌【二十卷】崔佑甫【三十卷】常衮【十卷】劉太眞【三十卷】於邵【四十卷】歸崇敬【二十卷】竇叔向【七卷】顧況【十五卷】張繼【詩一卷】張南史【詩一卷】蘇渙【詩一卷】栁郯【詩一卷】鄭常【詩一卷】衛準【詩一卷】陳蛻【詩一卷】鮑防【集五卷雜感詩一卷】韋應物【詩十卷】劉長卿【詩十卷】錢起【詩十二卷】李端【詩三卷】司空曙【詩二卷】包何【詩一卷】包佶【詩一卷】郎士元【詩一卷】皇甫冉【詩一卷】皇甫曾【詩一卷】秦系【詩一卷】盧綸詩【十卷】崔峒【詩一卷】吉中孚【詩一卷】韓翃【詩五卷】耿湋【詩二卷】嚴維【詩一卷】李嘉佑【詩一卷】李益【詩一卷從軍詩五十首】戎昱【詩五卷】暢當【詩二卷】許經邦【詩一卷】楊凝【二十卷】楊淩【捲亡】吳徳光【十卷】楊衡【詩一卷】章八元【詩一卷】曲信陵【詩一卷】林藻【詩一卷】林蘊【詩一卷】陳羽【詩一卷】朱灣【詩四卷】於鵠【詩一卷】朱放【詩一卷】張碧【歌行集二卷】雍裕之【詩一卷】長孫佐輔【古調集一卷】楊炎【十卷】陸贄【二十卷】栁渾【十卷】鄭餘慶【五十卷】韋牟渠【詩十卷】張建封【集二百三十篇無捲】張薦【三十卷】崔元翰【三十卷】羅讓【三十卷】張登【詩六卷】陳詡【詩十卷】戴叔倫【詩十卷】劉商【詩十卷】陸迅【十卷】栁冕【詩四卷】姚南仲【十卷】鄭絪【三十卷】李吉甫【二十卷】李絳【二十卷】武元衡【十卷】權徳輿【五十卷童蒙集十卷】裴度【二卷】令狐楚【漆奩集一百三十卷】韓愈【四十卷】張籍【詩七卷】王建【詩十卷】孟郊【詩十卷】盧仝【玉川子詩一卷】劉義【詩一卷】賈島【長江集十卷小集三卷】李賀【詩五卷】歐陽詹【十卷】李觀【三卷】李翺【十卷】樊宗師【二百九十一卷】皇甫湜【三卷】栁宗元【三十卷】呂溫【十卷】楊巨源【詩一卷】鮑溶【詩五卷】韋武【十五卷】齊抗【二十卷】劉言史【歌詩六卷】白居易【長慶集七十五卷】元稹【長慶集一百卷小集十卷】劉禹錫【四十卷】竇常【十八卷】竇鞏【詩一卷】穆員【十卷】羊士諤【一卷】張仲方【三十卷】吳武陵【詩一卷】武儒衡【二十五卷】韋貫之【三十卷】符載【十四卷】郗純【六十卷】李道古【文與三十卷】董侹【武陵集捲亡】溫造【八十卷】李涉【詩一卷】陸暢【詩一卷】劉軻【一卷】李約【詩一卷】費冠卿【詩一卷】施肩吾【詩十卷】徐凝【詩一卷】沈亞之【九卷】殷堯藩【詩一卷】皇甫鏞【十八卷】王仲舒【十卷】李虞仲【四卷】蔣防【一卷】白行簡【二十卷】熊孺登【一卷】姚合【詩十卷】張祜【詩十卷】周賀【詩一卷】莊南傑【雜歌行一卷】王叡【聯珠集五卷】段文昌【三十卷】牛僧孺【五卷】韋處厚【七十卷】李程【一卷】杜元潁【一卷】王涯【十卷】舒元輿【一卷】李徳裕【二十卷外集十卷姑臧集五卷】李紳【追昔遊詩三卷】王起【一百二十卷】劉棲楚【二十卷】崔咸【二十卷】袁不約【詩一卷】滕珦【捲亡】鄭澣【三十卷】馮宿【四十卷】劉伯芻【三十卷】李甘【一卷】李敬方【詩一卷】朱慶余【詩一卷】裴夷直【詩一卷】章孝標【詩一卷】顧非熊【詩一卷】薛瑩【洞庭詩集一卷】李廓【詩一卷】劉三復【十三卷】封敖【八卷】皇甫松【一卷】歐陽衮【二卷】陳商【十七卷】栁仲郢【二十卷】來澤【三卷】

晚唐

杜牧【樊川集二十卷】李商隠【玉溪生詩三卷樊南集四十卷】段成式【七卷】溫廷筠【握蘭集三卷金荃集十卷詩五卷】許渾【丁卯集二卷】李羣玉【詩三卷後集五卷】李逺【詩一卷】雍陶【詩十卷】諭鳧【詩一卷】諭坦之【一卷】潘咸【詩一卷】方幹【詩十卷】趙嘏【渭南集三卷編年詩三卷】盧肇【文標集三卷】丁稜【詩一卷】姚鵠【詩一卷】劉威【詩一卷】孟遲【詩一卷】馬戴【詩一卷】項斯【詩一卷】郁渾【百篇集一卷】劉得仁【詩一卷】儲嗣宗【詩一卷】司馬札【詩一卷】孫樵【三卷】魏謩【十卷】劉綺莊【十卷】李善夷【江南集十卷】韓琮【詩一卷】崔玨【詩一卷】李郢【詩一卷】劉滄【詩一卷】李頻【詩一卷】鄭嵎【津陽門詩一卷】於武陵【詩一卷】於鄴【詩一卷】朱景玄【詩一卷】曹鄴【古風詩二卷】劉駕【古風詩一卷】聶夷中【詩二卷】於濆【古風詩一卷】鄭諴【捲亡】邵謁【詩一卷】王遒【詠史詩一卷】胡曾【集十卷】張喬【詩一卷】許棠【詩一卷】許郴【詩一卷】李昌符【詩一卷】周繇【詩一卷】來鵬【詩一卷】陳黯【三卷】曹唐【詩三卷】周愼辭【五卷】李山甫【詩一卷】羅鄴【詩一卷】薛逢【詩十卷】薛能【詩十卷繁城集一卷】沈棲逺【十卷】劉鄴【甘棠集三卷】劉蛻【十卷】鄭畋【五卷又鳯池槁六十卷】公乘億【珠琳集一卷】鄭賨【十卷】髙駢【詩一卷】顧云【鳯策聯華三卷雜槁四十三卷】章碣【詩一卷】崔櫓【無譏集四卷】崔塗【詩一卷】秦韜玉【投知小錄三卷】周朴【詩一卷】張爲【詩一卷】羅虯【比紅兒詩一卷】皮日休【文藪十卷集十七卷詩一卷】陸龜蒙【詩編十卷笠澤叢書三卷】司空圖【一鳴集三十卷】韓偓【香奩集一卷翰林集一卷】鄭谷【雲臺編三卷宜陽集三卷】唐彥謙【詩三卷】李洞【詩一卷】唐球【詩一卷】李咸用【披沙集六卷】吳融【詩四卷】吳蛻【一字至七字詩二卷】陸希聲【頤山集一卷】陸扆【七卷】朱朴【詩四卷】張玄晏【二卷】髙蟾【詩一卷】袁皓【碧池書三十卷】羊昭業【十五卷】鄭良士【白巖集十卷】錢珝【舟中錄二十卷】王駕【詩六卷】吳仁璧【詩一卷】孫合【小集三卷文纂四十卷】鄭準【渚宮集一卷】禇載【詩三卷】王貞白【詩七卷】曹松【詩三卷】王希羽【詩一卷】裴說【詩一卷】齊夔【一卷】康駢【九華雜編十五卷】黃璞【十卷】譚正夫【一卷】沈光【五卷】程晏【七卷】王秉【五卷】劉幹【詩一卷】陳光【詩一卷】王徳輿【詩一卷】湯緒【濳陽雜題詩三卷】韋靄【詩一卷】羅浩源【廬山雜詠詩一卷】謝蟠隠【雜感詩二卷】陸元皓【詠劉子詩三卷】趙摶【歌詩二卷】周濆【一卷】張友正【一卷】張安石【涪江集一卷】蔣吉【一卷】鄭渥【詩一卷】任翻【詩一卷】嚴郾【詩二卷】鄭巢【詩一卷】蘇拯【詩一卷】周曇【詠史詩八卷】孫元晏【六朝詠史詩一卷覽北史三卷】張次宗【十卷】呂述東【平小集三卷】薛廷珪【一卷】王虯【十卷】陳蟠隠【五卷】文丙【詩一卷】鄭氏貽孫集【四卷】養素先生貽榮集【三卷】

閏唐

李琪【金門集十卷】羅紹威【偸江東詩五卷政余集一卷】馮道【詩集十卷】李愚【白沙集十卷】和凝【遊藝集五十卷】王仁裕【詩集十卷雜集六十二卷】杜荀鶴【唐風集十卷】羅衮【二卷】王轂【詩三卷】崔拙【二卷】賈緯【艸堂集三十五卷】梁震【一卷】張沈【一飛集三卷】符蒙【詩一卷】李雄【鼎國詩三卷】盧士衡【詩一卷】熊皦【屠龍集五卷】髙輦【昆玉集一卷丹臺集三卷】李瀚【十卷】王朴【十卷】扈載【十卷】孫開物【十六卷】孟貫【詩一卷】譚用之【詩一卷】劉兼【詩一卷】李后主煜【集十卷集略十卷詩一卷以下南唐】殷文圭【冥搜集二十卷登龍集十五卷又雜集六十卷】楊夔【集五卷冗書十一卷】周延禧【百一集二十卷】宋齊丘【集六卷】李建勲【二十卷】沈彬【閒居集十卷】沈顏【聱書十卷陵陽集五卷】江文蔚【三卷】孫魴【詩五卷】韓熙載【五卷】左偃【鐘山集一卷】熊皎【南金集二卷】江爲【一卷】成彥雄【梅嶺詩集五卷】陳陶【十卷】潘佑【滎陽集二十卷】孫晟【五卷】徐鉉【三十卷】徐鍇【十五卷】孟賓於【金鰲詩集二卷】章震【肥川集十卷】郭昭度【蕓閣集十卷】李爲光【斐然集五卷】孟拱辰【鳯苑集三卷】李明【詩五卷】郭鵬【詩一卷】李叔文【詩一卷】朱存【金陵覽古詩二卷】李中【詩三卷】伍喬【一卷】韓漑【詩一卷】韋莊【浣花集二十卷以下蜀】張蠙【詩二卷】馮涓【集十三卷龍吟集三卷長樂集一卷】盧延讓【詩一卷】牛嶠【歌詩三卷】王超【洋源集十卷鳯鳴集三卷】毛文晏【昌城後■﹝宀禹﹞集十五卷西閣集十卷】楊九齡【十卷】李昊【二十卷】羅隠【歌詩十四卷甲乙集三卷外集詩一卷以下吳越】丘光庭【三卷】皮光業【詩一卷】李宏臯【二卷以下湖南】劉昭禹【詩一卷】廖匡圖【詩二卷】廖凝【詩二卷】廖邈【詩二卷】韋鼎【詩一卷】孫光憲【紀遇詩十卷雜集五十五卷】翁承贊【詩一卷以下閩】徐夤【探龍集五卷別集五卷】黃滔【十五卷】崔道融【申唐詩三卷東浮集九卷】林寛【詩一卷】劉乙【一卷】謝璧【詩四卷詠髙士詩一卷鄭爽漈云不詳何代人下同】王周【詩一卷】朱鄴【詩三卷】楊弇【詩一卷】賀蘭明吉【一卷】徐融【一卷】韋說【詩一卷】李翥魚化集【一卷】張琳【十卷】徐杲【八卷】宗嚴【一卷】楊士達【擬諷諫集五卷】戚同文【孟諸集二十卷】王振【詩一卷】倪明基【詩一卷】孫該【詩一卷】蔡融【詩一卷】王嘏【一卷】程遜【十卷】鄭賓【行宮集十卷】崔遘【二卷】趙暘【詩一卷】李鍇【詩一卷】李殷詩【古風詩一卷】王棨【詩一卷】張鼎【詩一卷】張韋【詩一卷】李愼【詩一卷】馬幼昌【四卷】沈文昌【二十卷】李松【錦囊集三卷別集一卷】陳九疇【五卷】楊懷玉【忘筌集三卷】王倓【十卷】喬諷【十卷】李洪茂【十卷】李堯夫【梓潼集二十卷】勾令言【玄舟集十二卷】童九齡【潼江集二十卷】塗昭良【八卷】沈松【錢金集八卷】程簡之【金縷集十二卷】程柔【安居雜著十卷】喬舜【擬謠十卷】方納【遠華集一卷】張傑【詩一卷】戴文【回文詩一卷】熊惟簡【湘西詩集三卷】左紹衝【三卷】章郾【詩一卷】兾訪【詠史十卷】杜輦【詠唐史十卷】趙容【刺賢詩一卷】閻承琬【詠史三卷六朝詠史六卷】童汝爲【詠史一卷】龔霖【詩一卷】蔡昆【詩一卷】黃寺丞【詩一卷以下失名】皮氏【玉笥集一卷】李氏【金臺鳯藻集五十卷】蘆中【詩集二卷失姓名】

方外

僧惠頤【八卷】玄範【二十卷】法琳【三十卷】靈澈【十卷】皎然【十卷】靈一【一卷】懷浦【一卷】無可【一卷】棲白【一卷】尙顏【荊門集五卷】子蘭【一卷】齊巳【白蓮集十卷外編十卷】貫休【三十卷】虛中【碧雲集一卷】修睦【東林集一卷】處黙【詩一卷】可朋【玉壘集十卷】曇域【龍華集十卷】■﹝巧上言下﹞光【詩一卷】自牧【括囊集十卷】楚巒【詩一卷】無願【一卷】應之【一卷】智■﹝辶翟﹞【一卷】康白【詩十卷】王梵志【詩一卷】寒山子【詩七卷】龎蘊【詩偈三卷三百餘篇】智閒【偈頌一卷二百餘篇】道士吳筠【十卷】主父果【詩一卷】鄭遨【擬峯集二卷】杜光庭【廣成集一百卷壺中集三卷】

宮閨

上官昭容【集二十卷】花蕋夫人【宮詞一百首】女道士李季蘭【詩一卷】魚玄機【詩一卷】薛濤【詩一卷】

右諸集帝王八集【三百六卷】初唐一百五十二家【二千六百五十五卷】盛唐四十九家【五百六十卷】中唐一百六十四家【二千四百四十五卷】晚唐一百三十七家【七百六十九卷】閏唐一百四十三家【一千二百二十九卷】方外宮閨三十八家【三百二十八卷】總計集六百九十一家八千二百九十二卷【內晚唐許郴閏唐孟貫劉兼三家出宋刻百家唐詩嘉靖中雲間朱氏重刻集之晚出而非僞者故並附】

按舊唐書藝文志集部止載開元以上未全新書志全載而有倫次宋志通載五代其目爲多然亦詳於近而略於前晚唐與唐志相當外猶溢出數家若盛唐中唐較唐志亡其半初唐十亡八九幾於無存而閏晚之間世次尢爲錯亂難據延閣簽帙隨手簿錄史官漫不經意故也鄭志出宋志之前抄合唐二志成書混亂時有尢晁陳三氏但錄一時民間存者亡者不載尢無所發明同之夾漈晁陳考訂爲詳評隲亦確但披目寥寥不勝散亡之恨此則諸家集錄之槪可得論次者也

自宋嚴滄浪稱唐詩有八百家後人傅會謾云千家今合諸家集錄實數如此卽七百亦不滿其中諸集有單行詩者有不分詩文槪稱集者亡佚寖遠難可悉稽約略此八千卷文筆定四占其三詩大抵爲卷二千止矣余以千卷籖唐音在亡之數其猶幸相半也乎

又同人倡和有珠英學士集【武后時崔融集修三敎珠英學士李嶠張說等詩五卷】大歷年浙東聯倡集【志不詳何人疑鮑防呂渭與嚴維諸人倡和詩也二卷】諸朝彥過顧況宅賦詩【一卷】集賢院壁記詩【李吉甫武元衡常衮題詠集二卷】壽陽倡詠集【裴均十卷】渚宮倡和集【前人二十卷】荊潭倡和集【裴均楊慿一卷】盛山倡和集【韋處厚與元稹等十人詩十二題一卷】斷金集【李逢吉令狐楚酬倡一卷】三舍人集【王涯令狐楚張仲素五七言絕句一卷】三州倡和集【元稹白居易崔元亮一卷】元白繼和集【一卷】汝洛集【劉禹錫白居易倡和一卷】劉白倡和集【三卷】洛中集【令狐楚劉禹錫倡和一卷】彭陽倡和集【前人三卷】吳蜀集【劉禹錫李徳裕倡和一卷】漢上題襟集【段成式溫廷筠崔玨余知古韋蟾等襄陽幕府倡和詩什及書箋十卷】松陵集【皮日休在吳郡幕府與陸龜蒙酬倡詩六百五十八首十卷】僧廣宣與令狐楚倡和詩【一卷】僧靈澈酬倡詩【十卷】峴山倡詠集【八卷疑顏眞卿與劉全白等倡和詩】唐名賢倡和集【二十卷宋志存四卷】荊夔詠和集【一卷】翰林歌辭【一卷以上三編失撰人名】

餞送詩有朝英集【開元中張孝嵩出塞張九齡韓休崔沔王翰胡皓賀知章所撰送行歌詩三卷】賀監歸鄕詩集【一卷】送白監歸東都詩【一卷】蕭欣送邢桂州詩【一卷】謝亭詩【李遜鎭襄陽以送行詩筆於亭一卷】送毛仙翁詩集【牛僧孺韓愈等贈一卷】

題詠勝境有九華山詩錄【唐僧應物編一卷】麻姑山詩【一卷】鴈蕩詩【一卷】惠山詩【一卷】廬山瀑布詩【一卷】嶽陽樓詩【一卷】道林寺詩【袁皓集二卷】雲門寺詩【一卷】廬山簡寂觀詩【一卷】靑城山丈人觀詩【二卷】虎丘寺題眞娘墓詩【劉禹錫等二十二人一卷】道塗雜題詩【采唐人道塗間詩一卷】

一方人士詩有丹陽集【開元中丹陽進士殷璠彚次潤州包融儲光羲丁仙芝蔡隠丘蔡希周蔡希寂張彥雄張潮張暈周瑀談戭殷遙樊光沈如筠孫處玄徐延壽馬挺申堂構十八人詩前各有評一卷】池陽境內詩【一卷】江夏古今記詠【一卷】宜陽集【袁州劉松集其州天寶以後詩四百七十篇六卷】泉山秀句集【黃滔集閩人詩自武徳盡天佑末三十卷】

家集有李氏花蕚集【李乂尙貞尙一二十卷】韋氏兄弟集【韋會弟弼二十卷】竇氏聯珠集【竇羣常牟庠鞏五卷】廖氏家集【湖南廖匡圖編一卷匡圖弟兄子侄匡凝邈融等並工詩】

唐音癸籖卷三十

●欽定四庫全書

唐音癸籖卷三十一

﹝明﹞胡震亨

○集錄二

唐人選唐詩其合前代選者有續古今詩苑英華集【唐僧惠淨輯自梁至唐初劉孝孫止十卷】麗則集【集文選以後至唐開元詞人詩唐李氏撰不著名五卷】詩人秀句【總章中元思敬撰二卷】古今詩人秀句【吳兢同越僧玄監撰二卷皎然訾其所選不精多采浮淺之言無益詩敎】玉臺後集【天寶中李康成續徐陵玉臺新詠自陳隋至唐初沈宋四傑而下附以己作十卷】

選初唐有正聲集【奇章集孫季良撰三卷唐新語云以劉希夷詩爲集中之最錄李林甫至崔湜百餘家詩奇警者不知撰人姓名四卷】搜玉集【自四傑至沈宋三十七人詩六十三篇不詳撰人名一卷】

合選初盛唐有國秀集【國子進士苪挺章撰所載李嶠沈宋訖祖詠嚴維九十人詩二百二十篇三卷樓穎序稱其譴謫蕪穢登納菁英成一家之言】

選盛唐有河嶽英靈集【殷璠撰三卷上卷常建李白王維劉眘虛張謂王季友陶翰李頎髙適中卷岑參崔顥薛據綦母潛孟浩然崔國輔儲光羲王昌齡賀蘭進明下卷崔曙王灣祖詠盧象李嶷閻防二十四人詩二百三十四首品藻各冠篇額自序諸人皆河嶽英靈故便以爲號如名不副實才不合道縱權壓梁竇終無取焉】篋中集【元結撰結以近代詩人拘限聲病惟吳興沈千運獨挺流俗能與人異取其詩及同時相效者五六人爲編一卷】起予集【大歷中曹恩撰五卷】

選中唐有南燻集【竇常集韓翃至皎然三十人詩分西掖南宮外臺爲目人各系事系贊三百六十篇三卷】禦覽詩【憲宗勑學士令狐楚纂進一卷又名選進集所載代徳兩朝曁元和初諸家凡三十人詩三百餘首內惟李益盧綸楊凝居多其詩皆妍艷短章原題亦多以嫌諱有所攺易取資宸矚非允藝裁】中興間气集【髙仲武集二卷起自至徳元年終大歷末年錢劉而下二十六人五言詩一百四十首七言附之仿河嶽英靈人各冠之以評自序但體格風雅理致淸新則朝野通載格律兼收云】極玄集【姚合撰二卷所載大歷才子及劉長卿郎士元等十五人衲子皎然等四人詩而冠以王維祖詠凡二十一人詩一百首自題云此皆詩家射鵰手也】

合選則唐詩類選【大中時太子校書顧陶集序云國朝以來杜李挺生莫得而間其亞則昌齡伯玉云卿千運應物益適建況鵠當光羲郊愈籍合十數子得蘇李劉謝之風骨抑退浮僞流艷之辭其律體切語對絕聲病則有沈宋燕公九齡嚴劉錢孟司空曙李端二皇甫之流皆妙於新韻守章句不失其正還凡一千二百三十二首二十卷】又玄集【光化中韋莊撰序云自國朝大手名人至今之作者或百篇內紀一章或全集中徵數首金盤飲露惟采沆瀣之精花界食珍但享醍醐之味一百五十人詩三百首三卷】文章龜鑑【倪宥集前人律詩卷亡】五代人選唐詩有國風總類【王仁裕五十卷】擬玄集【十卷】詩纂三卷【並梁陳康圖集】續正聲集【後唐王貞範編五卷】續又玄集【南唐劉吉編十卷】煙花集【蜀後主王衍集艷詩二百篇五卷】名賢才調集【蜀監察禦史韋谷編唐人詩一千首每一百首爲一卷隨手成編無倫次其所宗者𨿽李靑蓮及元白而晚唐人詩十居其七八】備遺綴英【僞蜀王承範集二十卷】外有李戡詩選【三卷】檀溪子聯璧詩集【三十二卷】無名氏正風集【十卷】垂風集十卷【張籍等詩】名賢絕句詩【一卷以上四集並未詳何代人撰附記】

右唐人自選一代詩其鑑裁亦往往不同殷璠酷以聲病爲拘獨取風骨髙渤海歷詆英華玉臺珠英三選並訾璠丹陽之狹於收似又端主韻調姚監因之頗與髙合大指並較殷爲殊詳諸家每出新撰未有不矯前撰爲之說者然亦非其好爲異若此詩自蕭氏選後艷藻日富律體因開非端重風骨裁甄將何淨滌余疵肇成一代雅體逮乎肄習旣壹多乃徵賤自復華碩謝旺閒婉代興不得不移風骨之賞於情致衡韻調爲去取此間气與極玄眂英靈所載各一選法𨿽體气觔兩大難相追亦時運爲之非髙姚兩氏過也觀當日詭異寖盛晚調將作二集都未有收於通變之中先型仍復不失則猶斤斤稟殷氏律令其相矯實用相救爾鄭谷嘗有詩云殷璠裁鑑英靈集頗覺同才得契深何事後來髙仲武品題間气未公心似非深知仲武者然正見唐人於詩選重此兩編故獨舉爲評搉凡撰述愜人意必久傳他選亡佚有間此數選獨行世可推已業吟者將求端唐選定趨盍尙論於斯【胡元瑞云芮挺章國秀不取李頎七言律姚武功極玄不錄王維五言絕殷璠河嶽英靈不稱龍標七言絕當時月旦乃爾愚謂諸家選豈必盡允要論其去取大凡窺唐人指趣耳元錄徒繩其細至宋人以諸選多不載杜甫李白爲有意尊之此又非也國秀成於天寶三載白入長安未久甫則漂泊東都齊魯間名尙未起何從知而尊之英靈之選稍後故有白仍無甫他南燻禦覽間气極玄例皆選中葉之詩盛時諸家多不入不獨李杜也惟顧陶類選則取冠李杜韋糓才調更有李無杜才若有意獨尊之者蓋議論久始有定而其初不可以是槪矣】

自宋至今唐詩總集有選家又有編輯家唐詩至後代多亡佚故有編輯家也玆錄其稍著者宋文苑英華【太平興國中學士李昉等奉詔撰一千卷內詩二百三十卷六朝人居其一唐人居其九平南周氏謂中晚唐如權徳輿李商隠羅隠顧云等有全捲收入者楊文公以爲出楊微之之手唐人詩得傳實藉此書爲多】樂府詩集【鄆州郭茂倩輯自漢魏訖唐樂府其唐人擬古題皆以類附題之昉於唐者特爲近代曲詞新樂府詞二目括之合百卷唐實居其大半矣】萬首唐人絕句【洪邁編五言二十五卷七言七十五卷每卷百首共百卷上壽皇重華宮賜札褒美洪意存務博隨得隨錄不暇詮次宋人詩如李九齡李愼言郭震滕白玉嵒韓浦王初之屬多渾入其尢不深考者梁何遜稱其字仲言亦列於內爲昔人所譏然唐人絕句一體詩較復多存此公搜采功不可廢也】唐詩紀事【臨卬計敏夫編八十一卷序云唐人以詩名家滅沒失傳不可勝數尋訪三百年間文集雜說傳記遺史碑記石刻宦遊四方殘篇遺墨一聯一句悉收采繕錄凡一千一百五十家篇什之外其人可考卽略紀大節庶讀其詩知其人云按計氏此書𨿽詩與事迹評論並載似乎詩話之流然所重在錄詩故當是編輯家一巨撰收采之博考據之詳有功於唐詩不細外如王棨莊南傑季善夷李咸用諸並有集詩李康成殷璠苪挺章髙仲武之工品藻而李芮亦自有詩並皆遺漏又如李元采之爲隋李孝貞字漫附開元中僧隠丘琪樹詩之爲丹陽集中蔡隠丘詩誤去蔡字作僧晉釋帛道猷詩誤作曇翼列僧中皆當是正亦其編錄浩繁故偶爾失檢不足爲疵也】國朝百家唐詩【華亭朱警刋初唐二十一家盛唐十家中唐二十七家晚唐四十二家警自序先人藏有宋刻成遺志翻刻行世而以徐獻忠所撰詩品冠其端】初唐詩紀【黃徳水編十六卷吳管補成六十卷】盛唐詩紀【吳管編一百十卷初徳水將編唐詩紀續馮惟訥漢魏六朝詩紀才首事初唐而亡管新安富室寓白下客吳江兪安期江都陸弼同郡謝陛得黃遺稿勸管補成全唐僅成初盛而不克終客散去艸艸付梓唐人詩有單存只簡亦有巨帙尙完者多寡不倫難用馮氏前例以世代詮紀𨿽管欲終之固知諸客未易卒業至於遺漏之多開卷卽失一髙祖詩他何論】此皆唐詩編輯家之巨者他編叢雜不具論

選詩宋唐百家詩選【王荊公選二十卷初宋敏求嘗取其家所藏唐人一百八家詩擇其佳者一千二百四十六首爲一編荊公因再有所去取遂行世嚴滄浪云荊公百家詩選蓋本於唐人英靈間气集其明皇徳宗薛稷劉希夷韋述之詩無少增損次序亦同孟浩然止增其數篇儲光羲後方是荊公自去取前卷讀之甚佳非其選擇之精蓋盛唐人詩無不可觀者至於大歷以後其去取深不滿人意又如李杜韓栁以家有其集不載可也沈宋王楊盧駱陳拾遺張燕公張曲江賈至王維獨孤及韋應物孫逖祖詠劉眘虛綦母潛劉長卿李長吉諸公皆大名家而此集無之荊公當時所選當據宋之所有耳其序乃言觀唐詩者觀此足矣豈不誣哉今人但以荊公所選斂袵而莫敢議可嘆也荊公又有杜韓歐李四家詩選以韓次杜又入本代歐陽公置靑蓮之前識者怪其不倫】文粹【姚鉉選內詩十三卷又皆古體也選唐賦遺律賦選唐詩遺律詩彊以古繩今未爲通鑑】金元唐詩鼓吹【金元好問選唐七言律九十五人五百八十餘篇十卷以聲調宏壯震厲同軍樂之有鼓吹故名內初盛唐僅張說崔顥王維李頎髙適岑參數篇余並元和以後人詩杜牧之李義山陸魯望及五代譚用之獨多而宋人胡宿詩亦誤入意遺山偶錄以備檢閱鄕人郝參政天挺尊事遺山遂注釋行世耳郝注尢蕪謬不堪讀】瀛奎律髓【元初歙人方回取唐五七言律詩合宋人所作分門類每門一卷共四十九卷並加注釋中間評搉引證亦有合者但分門各冠小引及以瀛奎爲兩代取義總癡絕人勾當爾】三體唐詩【元周伯■﹝弓弓攵﹞選唐人五律七律絕句三體詩二十卷內晚唐爲多其論絕句有實接虛接前對後對抝體側體論律詩以景物爲實情思爲虛有一實一虛有四實四虛前虛後實易諧前實後虛難繼說亦似近之要種種自學究事其注出髙安釋圓至較注鼔吹者略勝云】唐音【元楊士弘選十五卷始音一卷正音十四卷餘響附之內五言古詩獨取盛唐七言古詩五言律絕兼取中唐七言律絕兼有晚唐序云自六朝來正音流靡四子一變而開唐音之端然其律調初變未能皆純故列爲唐詩始音又云唐詩至開元天寶間始渾然大備遂成一代之風是編專取盛唐者欲以見其音律之純系乎世道之盛故自大歷以降𨿽有卓然成家或淪於怪或迫於險或近於庸俗或窮於寒苦或流於靡麗或過於刻削皆不及錄其遣風之變而僅存者略附焉】國朝唐詩品彚【洪武中新寧髙棅選九十卷初棅以楊氏唐音分始音正音餘響獨得唐人三尺遂因其目又詳分之爲正始正宗大家名家羽翼接武正變餘響傍流一體之中各以此九目區辧其人敍次其詩大抵正始爲唐初四子與其前後諸人之詩與楊之始音同正宗則五古爲陳子昂李白七古亦李白五律爲李孟王岑髙七律李孟王岑髙外有崔顥賈至李頎祖詠張謂五絕李王孟外有崔國輔七絕李與王昌齡而諸體皆以杜甫爲大家開元大歷諸賢不入正宗者皆爲名家及爲羽翼皆楊之所謂正音而貞元後多爲接武元和開成後多爲餘響正變一目則五古爲韓愈孟郊七古爲愈與王建張籍李賀五律爲賈島姚合許渾李商隠李頻馬戴七律亦商隠渾及劉滄傍流則釋道宮閨詩各立序論以弁其端多於楊選數倍又爲拾遺十卷附後】唐詩正聲【棅編品彚得詩五千七百六十九首慮博而寡要雜而不純又拔其尢一千十首彚是編自序聲律純完世外自然之奇寶】唐詩選【李攀龍選十三卷序云唐無五言古詩而有其古詩陳子昂以其古詩爲古詩弗取也七言古詩惟杜子美不失初唐气格而縱橫有之太白縱橫往往彊弩之末間雜長語英雄欺人耳至如五七言絕句實唐三百年一人蓋以不用意得之卽太白亦不自知其所至而工者顧失焉五言律排律諸家槪多佳句七言律體諸家所難王維李頎頗臻其妙卽子美篇什𨿽眾憒焉自放矣作者自苦亦惟天實生才不盡後之君子乃玆集以盡唐詩而唐詩盡於此】外選家尙多玆亦不具

自宋以還選唐詩者迄無定論大抵宋失穿鑿元失猥雜而其病總在略盛唐詳晚唐至楊伯謙氏始揭盛唐爲主得其要領復出四子爲始音以便區分可稱千古偉識惟是所稱正音餘響者於前多有所遺於後微有所濫而李杜大家猥云示尊未敢並隲豈非唐篇一大闕典髙廷禮巧用楊法別益巳裁分各體以統類立九目以馭體因其時以得其變盡其變以收其詳斯則流委旣復不紊條理亦得全該求大成於唐調此其克集之者矣髙又自病其繁有正聲之選而二百年後李於鱗一編復興學者尢宗之詳李選與正聲皆從品彚中采出亦云得其精華但髙選主於純完頗多下駟謬入李選刻求精美幸無贗寶誤收王弇州以爲於鱗以意輕退作者有之舍格輕進作者無是也良爲篤論顧欲以是盡唐侈言此外無詩則過矣宜有識者之不無遺議爾夫盡唐宜何如亦惟用品彚之例稍潤色焉而可詩在唐一代體數變矣取數變之體統列一卷之內自衰盛相形妍醜互眩兩存旣嫌尾或穢貂盡棄又惜灺堪續月故必各自爲域庶兩無奪倫此品彚之分編者卽繁雜得奏全勲而諸選之合輯者縱精嚴難免觭獘也髙所詮九目彊半允愜惟律詩正變一目內許渾李頻馬戴平調不足稱變或尙有杜牧薛能李洞諸人足擇五古則夷中鄴駕輩似亦可附郊愈末以終變風斯皆可商者其最陋五言排律連捲錄省試詩何所取義而大謬在選中晚必繩以盛唐格調槪取其膚立僅似之篇而晚末人眞正本色一無所收李杜兩家尢多爲宋人之論所囿不能別出手眼有所去取藥此眾病更於初盛十去二三益如之於中唐十去四五益二三於晚唐十去七八益三四唐選其有定本乎假我數年亮可卒業

唐音癸籖卷三十一

●欽定四庫全書

唐音癸籖卷三十二

﹝明﹞胡震亨

○集錄三

詩話在集部與文史同類用以標成法搉往篇備瑣聞一切資長吟功此焉在不可無錄第作者篇目泛濫多雜糅小說家言中難以區扸今但據唐宋各志及焦氏國朝經籍志所載詩話一目諸書稍加評隲列後遺者俟博識補焉

唐人詩話詩品【一卷李嗣眞撰】評詩格【一卷李嶠撰】詩格【一卷元兢宋約撰】又【一卷王維撰】又【二卷】詩中密旨【一卷並王昌齡撰】詩式【五卷】詩議一卷【並皎然撰】金鍼詩格【三卷】文苑詩格【一卷並白居易撰】詩格【一卷】二南密旨【一篇凡十五門並賈島撰】大中新行詩格【一卷王起撰】詩例【一卷姚合撰亦名極玄律詩例】炙轂子詩格【一卷玉叡撰】文章玄妙【一卷任藩言撰】緣情手鑑詩格【一卷李弘宣撰】主客圖【一卷張爲撰立詩家六人爲主余分入室升堂及門爲客白居易廣大敎化主上入室楊乘入室張祜羊士諤元稹升堂盧仝顧況沈亞之及門費冠卿皇甫松殷堯藩施肩吾周元範況元膺徐凝朱可名陳標童翰卿孟云卿髙古奧逸主上入室韋應物入室李賀杜牧李余劉猛李涉胡幽貞升堂李觀賈馳李宣古曹鄴劉駕孟遲及門陳潤韋楚老李益淸奇雅正主上入室蘇郁入室劉畋僧淸塞盧休於鵠楊洵美張籍楊巨源楊敬之僧無可姚合升堂方幹馬戴任蕃賈島厲玄項斯薛濤及門僧良乂潘誠於武陵詹雄衛準僧志定諭鳬朱慶余孟郊淸奇僻苦主上入室陳陶周朴及門劉得仁李溟鮑溶博容宏拔主上入室李羣玉入室司馬退之張爲武元衡瓌奇美麗主上入室趙嘏長孫佐輔曹唐升堂盧頻陳羽許渾張蕭逺及門張陵章孝標雍陶周祚袁不約各錄其詩一二聯如近世所云詩派者然】集賈島句圖【一卷李洞撰】國風正訣【一卷鄭谷撰】玄機分明要覽【一卷】風騷指格【一卷並僧齊已撰】流類手鑑【一卷僧虛中撰】詩體【一卷倪宥撰】雅道機要【二卷前卷不知何人後卷徐夤撰】本事詩【唐孟棨撰纂詞人緣情感事之詩敍其本事凡七類爲一卷】續本事詩【二卷僞吳處常子依孟棨類續篇】抒情集【二卷盧瓌撰】

以上詩話惟皎師詩式詩議二撰時有妙解餘如李嶠王昌齡白樂天賈島王叡李弘宣徐夤及釋齊巳虛中諸撰所論並聲病對偶淺法僞托無疑張爲主客一圖妄分流派謬僻尢甚唐人工詩而詩話若此有不可曉者

宋元人詩話賓朋宴語【三卷丘昶撰昶南唐進士仕宋著此書十五篇敍唐以來詩賦】風騷要式【一卷徐衍述】詩格要律【一卷王夢簡撰】詩格【一卷沙門神彧撰】處囊訣【一卷僧保暹撰】詩評【一卷僧徳淳撰】詩中旨格【一卷王玄撰亦名擬皎然十九字】詩律大格【一卷徐蛻撰】詩鑑【一卷許文貴撰】詩式【十卷僧辭逺撰】楊氏筆苑句圖【一卷黃錫編蓋楊億大年所嘗舉者李義山唐彥謙之句爲多又續句圖一卷】續金鍼詩格【一卷梅堯臣撰】吟牕雜詠【三十卷莆田蔡傳撰取諸家詩格詩評之類集成之又爲吟譜凡魏晉而下能詩之人皆略具本末總爲此書今本蒙以陳學士應行之名分五十卷】詩苑類格三卷【李淑撰】詩點化祕術【一卷任傳撰】風雅拾翠圖【一卷僧惟鳯撰】詩林句範【五卷】騷雅式【一卷】吟體類例【一卷】律詩洪範【一卷徐三極撰】風騷格【五卷閻東叟撰】寡和圖【三卷僧定雅撰】古今名賢警句圖【一卷蔡希蘧撰】潛溪詩眼【一卷範溫元實撰】天廚禁臠【三卷惠洪撰】韻語陽秋【二十卷葛立方撰】漁隠叢話【六十卷後集四十卷胡仔撰仔自號苕溪漁隠】聲律發微【一卷胡源撰】藝苑雌黃【二十卷嚴有翼撰】王禹玉詩話【一卷王珪撰】六一詩話【一卷歐陽修撰】詩話【一卷】續詩話【一卷並司馬光撰】中山詩話【三卷劉攽撰】東坡詩話【二卷蘇軾撰】後山詩話【二卷陳師道撰】歸叟詩話【六卷王直方撰】石林詩話【二卷葉夢得撰】許彥周詩話【一卷許顗撰】南宮詩話【一卷葉凱撰】艇齋詩話【一卷曾季貍撰】西淸詩話【三卷題無名子撰或曰蔡絳使其客爲之也】環溪詩話【一卷吳沆集】庚溪詩話【二卷】葉正則詩話【二卷】■﹝鞏上石下﹞溪詩話【十卷黃徹常明撰】觀林詩話【一卷吳聿撰】洪駒父詩話【一卷駒父名芻】蔡寛夫詩話【二卷】呂東萊詩話【一卷呂祖謙也】山陰詩話【一卷李兼撰】李希聲詩話【一卷希聲名錞】後村詩話【一卷劉克莊撰】誠齋詩話【一卷楊廷秀撰】隠居詩話【一卷魏泰撰】竹坡詩話【一卷周紫芝少隠撰】二老堂詩話【一卷周必大撰】珊瑚鉤詩話【三卷張表臣撰】續廣本事詩【五卷聶奉先撰】詩人玉屑【二十卷內品藻唐人詩二卷魏慶之撰】滄浪詩話【一卷嚴羽撰】全唐詩話【六卷尢延之撰從紀事中摘編者】詩話總龜【前集四十八卷後集三十卷阮一閱編】古今詩話錄【七十卷李頴撰】新集詩話【十五卷不知集者姓名】唐宋名賢詩話【二十卷】詩談【十五卷】吟譜【一卷元陳繹曽撰】詩林要語【一卷範杼徳機撰】詩學禁臠【一卷不知撰人】詩家一指【一卷】古今詩法【一卷楊載仲弘撰】詩法源流【一卷】劉孟會七家詩評【評王維李白孟浩然杜甫韋應物孟郊李賀七家詩】

宋人詩不如唐詩話勝唐南宋人及元人詩話又勝宋初人如嚴之吟捲劉之詩評解會超矣余𨿽不免蕪雜遇所獨得未少起予片益在胡元瑞評諸家云歐陳率是記事司馬君實大儒是事別論劉貢父滑稽渠率王直方拾人唾涕葉夢得非知詩億或有中呂本中自謂江西衣缽所記甚寥寥唐子西𨿽有致語未可盡慿葛常之頭巾亹亹讀之患其難竭許彥周迂腐老生洪覺範誕妄浮屠在彼法當墮無間獄竹坡西淸種種蕪脞漁隠總龜玉屑但類次前聞珊瑚鉤獨評已作尢堪抵掌取快譏■﹝勿上口下﹞則然不乃近於誇酷惟論嚴氏謂如西來一葦剗除荊棘獨暢玄風論辰翁謂其玄鑑邃覽往往絕人𨿽道越中庸自是敎外別傳騷場巨目此則語堪千載我無以易之矣【元瑞又云辰翁評詩有玅理如杜日月低秦樹榦坤繞漢宮云此語投贈中有气若登髙覽勝則俗矣王維早朝九天閶闔開宮殿萬國衣冠拜冕旒云帖子語頗不癡重如此類皆有深致余每謂千家注杜猶五臣注選辰翁解杜猶郭象解莊卽與作者語意不盡符而玄言玄理往往角出盡拔驪黃牝牡之外昔人苦杜詩難讀辰翁注尢不易省也】

國朝詩話瞿宗吉詩話【三卷】冰川詩式【四卷】都玄敬詩話【二卷】南溪詩話【二卷】懷麓堂詩話【一卷】黃勉之詩法【八卷】蜩笑集【一卷】陳石亭拘虛詩談【一卷】楊升庵詩話【二卷】又詩話拾遺【二卷】皇甫汸解頤新語【八卷】徐昌谷談萟錄【一卷】名賢詩評【二十卷】王元美萟苑巵言【八卷】又萟苑巵言【四卷以上據焦氏經籍志錄入焦志各書頗備於詩話一類獨寥寥豈以本朝人著撰論尙未定不欲濫載耶容更采補】胡應麟詩藪【內編外編雜編二十卷】

明興說詩者以博推楊用修以雅推徐昌谷以儁推王弇州用修之書搜隠摘奇往往任胸援引非必盡確後賢訾駁正未已昌谷所論止於五言不及近體習漢魏者之偏撰習唐音者之朴學也弇州巵言通論文筆唐詩特其一二其論初盛諸家盡多解頤至中晚艸艸塞責矣嘗疑之未敢置喙後見其末年自悔書曰吾爲此書時年未四十語不甚切而傷獧未爲定論恐誤人乃益爽然服嘆此老之未易窺也胡詩藪自騷雅漢魏六朝三唐宋元以迄今代其體無不程其人無不隲其程且隲亦無弗衷唐詩其論詩中之一也而論定於是元美才地髙書所腹也元瑞���書所目也卽元美亦稱其上下千古周密無漏而刻深成說詩一家言此可徵矣吾嘗謂近代談詩集大成者無如胡元瑞其別出勝解者惟鄭繼之老杜詩評可與劉辰翁諸家詩評並參【前見評彚中】吟人從此入庶不誤岐向爾【弇州自評萟苑巵言語見所書李西涯樂府後其與胡元瑞書又云僕故有萟苑巵言是四十前未定之書於鱗嘗謂中多俊語英雄欺人意似不滿僕亦服之第渠所棄取卻未盡快人意得足下詩藪則古今談萟家盡廢矣其言信然】

唐人詩集多出後人補編故多遺漏其編次之序又各人自爲政故本多不同至注釋尢難言之他不暇縷舉卽李杜二大集經多手攺編並注可商者正夥附志後以例其餘

李太白集其存日魏顥有編臨終時又手授李陽冰編次爲序至宋朝樂史宋敏求復爲之增益白罹永王禍後舊稿散落【陽冰序云避地八年著述十喪其九】樂與宋從異代搜輯眞有功於李者敏求本所增者沿舊目相從是猶存陽冰所次未紊也其後曾南丰校書始取而考其作之先後重爲之次陽冰之舊遂不復存太白詩閒適遊覽居多罕及時事安能如杜詩一一得其歲月次第之且讀白詩與讀杜詩自各一法捨旃白詩中靈筆妙趣顧作詩時日是求何爲曾𨿽號爲文章大家吾未敢韙之至其體例先古風次樂府又仍次古風尢所不解注者有舂陵楊齊賢章貢蕭士斌兩家蕭譏楊事辭不求所本多取唐廣徳後事及宋儒詩詞爲解乃蕭之解李亦無一字爲本詩發明卻於詩外旁引傳記累牘不休注白樂府引鄭夾漈說尢謬鄭於樂府之不可考者槪分門類爲遺聲李樂府從古題本辭本義玅用奪換而出離合變化顯有源流不遡之此爲注乃引鄭勉彊不通之說塞白耶此等書第當付之祖龍顧方行世未有議者可嘆也

太白集亦大有僞詩攙入東坡以集中歸來乎笑矣乎及贈懷素艸書數詩爲曾子固所誤入又以所見富陽國淸院彭澤唐興院太白所題詩皆非是嚴滄浪亦以白集中少年行淺近浮俗爲僞作及文苑英華中望月對雨望夫石歸舊山諸詩皆不類爲後人假名坡云太白豪俊語不甚擇往往有臨時卒然之句故使妄庸敢爾𨿽然白卒就語亦自有不衫不履意在牀頭捉刀人故自有眞假托者終不似也

杜甫集編自唐人樊晃【晃與韋損栁識同時潤州刺史也見髙僧朗然傳】其後五代孫光憲宋初鄭文寶孫僅各有編今無考寶元初翰林王洙原叔始分古體近體二類考其歲月以次之其合古律爲編始自黃長睿及吾邑魯冷齋先生訔【冷齋序云騒人雅士同知祖尙少陵同欲模楷聲韻同苦其意律深嚴難讀也余謂少陵老人初不事艱澀左隠以病人其平易處有賤夫老婦所可道者至其深純宏妙千古不可追迹則序事穏實立意渾大遇物寫難狀之景紓情出不說之意借古的確感時深逺若江海浩洋風雲蕩汩蛟龍黿鼉出沒其間而變化莫測風澄雲霽象緯回薄錯峙偉麗細大無不可觀離而序之次其先後時危平俗微惡山川夷險風物明晦公之所寓舒局皆可槪見如陪公杖履而遊四方數百年間猶對面語何患於難讀耶名公巨儒譜敍注釋是不一家用意率過異說如蝟余因舊集略加編次古詩近體一其先後摘諸家之善有考於當時事實及地裏歲月與古語之的然者聊注其下若其意律乃詩之六經神會意得隨人所到不敢易而言之敍次旣倫讀之者如親罹艱棘虎狼之慘爲可驚愕目見當時甿庶被削刻轉塗炭爲可憫因感公之流徙始而適中而瘁至於爲少年輩侮忽以訖死可傷也】嘉泰中建安蔡夢弼據冷齋本爲會箋歲月可疑者明著其莫可考附捲後嘉定中臨川黃鶴父子始取分體舊本於題下確定其歲月猶未敢便更其次也元大徳中廬陵髙楚芳者劉辰翁門下士則直據黃氏並其次盡易之居然不疑今行世本是也初原叔編年第約略詩中語求其時以爲次非眞有確然可據之歲月中間牽合𨿽多而闕疑之意尙存自槪定於黃鶴紊攺於髙氏髙又附辰翁批評以行於是耳食者奉若杜陵手撰次序顚倒不復知原本爲何矣讀杜詩者卽不可不稍知其歲月然亦何至每首必定以所作之年彊爲穿鑿而終失於不可通乎宋徐居仁方溫叟各有門類杜詩一編似厭諸家拘攣爲之破除者今傳世亦有編體者不知是其本否惜義例亦未見妥老杜一生詩境遇轉困格律亦轉老其孰爲東都長安孰爲秦川蜀中孰爲夔府湖南明眼人覆捲可按若未到此處且未許看杜詩在與分別時次何益大可省此葛藤也

宋人注杜詩者王原叔宋次道崔徳符鮑欽止王禹玉王深父薛夢符薛蒼舒蔡天啟蔡致逺蔡伯世王彥輔蘇東坡徐居仁謝任伯呂祖謙髙元之趙子櫟趙次翁杜修可杜立之師古師民瞻蔡夢弼郭如達非一家皆無可觀以諸注半出學究手其托名人以行者皆僞也杜集𨿽編自王原叔而原叔實未嘗注【洪駒父云鄧愼思撰內以粲可爲詩僧虎頭爲僧像可笑者不一】東坡杜詩故事乃閩人鄭卬所爲造僞古人名僞古人事增減杜詩見句附合之而不能言所自出之書朱晦庵洪容齋嚴滄浪諸公皆詳辧之今行世千家注中尙淘汰未盡祝和父陳晦伯類書中亦誤引一二流傳亂眞蓋最可恨者【祝事文類聚如學士類蕭梁之碧山學士陳天中記如陶侃之海山使者胡奴不一而足又焦弱侯筆乘亦引阮孚看囊錢崔浩詩瘦等皆僞蘇注所誤也】陸務觀云近世注杜詩者數十家無一字一義可取欲注杜詩須去少陵地位不大逺乃可下語今諸家徒欲以口耳之學揣摩得之不如勿注可也此言誠然但吾觀諸家並口耳之學尙未敢言耳注杜律單行有元虞集注實豫章張性所撰也學究气正同宋人【劉將孫曰注杜者謂少陵詩史謂少陵一飯不忘君因深求之字句間彊傅以時事曲折第知膚引以爲忠愛不自知陷於險薄凡注詩尙意者易蹈此獘而杜集爲甚諸後來忌詩妬詩疑詩開詩禍皆起此而莫之悟此不得不爲少陵辧者將孫辰翁子也】

坡公論李杜二集謂杜集較李集僞撰爲少此殆不然宋寶元初本杜詩一千四百五篇至皇佑中王介甫竟增入二百餘篇自爲序曰予令鄞客有授予古之詩所不傳者二百餘篇予知非人所能爲實甫也自洗兵馬而下序而次之云云今其詩皆雜入集中但卽看此洗兵馬一篇已較然不可混眞固易鑑別也江南逢李龜年岐王崔五云云岐王薨於開元十四年崔五滌亦卒於開元中時子美方十五歲天寶後子美又未嘗至江南他人詩無疑七言古杜鵑行二篇其一見司空曙集五言律酒渴愛江淸見暢當集哭長孫侍禦載中興間气集杜誦作絕句虢國夫人張祜集靈臺之第二篇

推此知他集誤入者自復不少

杜詩卽不無誤字然本無誤而後人以意妄攺者亦有之宋蔡興宗者爲杜詩正異頗以意攺定其字朱晦庵嫌其未盡欲攺風吹滄江樹樹字爲去鼓角滿天東滿字爲漏以漏天對上句燒棧猶可也風吹滄江樹雨灑石壁來正謂風吹樹雨隨來耳若第云吹江去豈復成句哉亦恐天下無此逆風雨也近代楊升庵更好攺杜詩如航爲艇照爲點不一而足後賢因之爲然爲疑未休用修當年何不以推敲功攺已詩暇與此老攺詩乎【攺航爲艇說始山谷楊實之直謂見古本如是關山同一照鳥鵲自多驚楊附會坡公詞一點明月窺人句云本之此照與驚偶儷相當孰穏易辧也又如把君詩過目作把君詩過日愁對寒云雪滿山作愁對寒云白滿山娟娟戲蝶過閒幔作娟娟戲蝶過開幔曾閃朱旗北斗閒作曾閃朱旗北斗殷因知貧病人須棄作不知貧病關何事握節漢臣迥作禿節漢臣回新炊間黃粱作新炊聞黃粱諸家欲爲此老更弦者甚眾恨無從起此老問之】

唐詩不可注也詩至唐與選詩大異說眼前景用易見事一注詩味索然反爲蛇足耳有兩種不可不注如老杜用意深婉者須發明李賀之譎詭李商隠之深僻及王建宮詞自有當時宮禁故實者並須作注細與箋釋【建宮詞正如鄭嵎津陽門詩非嵎注不知當時事】今杜詩注旣如彼建與賀詩有注與無注同而商隠一集迄無人能下手始知實學之難卽注釋一家亦未可輕議也【元遺山有詩云望帝春心托杜鵑佳人錦瑟怨華年詩家總愛西昆好獨恨無人作鄭箋蓋謂義山詩用事頗僻惜無人注釋也乃遺山鼓吹一選郝天挺所注義山詩尢蕪謬不通門墻士親受詩敎者尙如此可望之他人友人屠用明嘗勸予爲義山集作注以便後學余笑謂用明曰彼自祭魚獺今又欲我拾獺殘耶】

唐人詩旣多出後人補輯以故篇什淆錯一詩至三四見他集中是正爲難其顯而易見習誤不察者無如釋廣宣紅樓道場二律之作沈佺期詩錢珝江行絕句百首之混入其祖起集中廣宣之誤始髙氏品彚自後歷選者因之錢氏家集之誤則宋錢蒙仲已先爲之淆矣舉斯二則可例其餘至老牛歌之稱白樂天佛骨詩之稱鄭司徒五丈夫諸律之出李玫楊太眞數絕之出韋瓘毛仙翁送行詩軸徐凝賈島奬褒贈篇非好事而姑爲托撰卽有爲而借以隠名尢難勝紀讀者詳之【廣宣元和長慶兩朝並以詩爲內供奉詔居安國寺紅樓有詩名紅樓集見白樂天諸家詩題可考故紅樓應制之詩以支遁曇摩爲比云自憐深院得翺翔其再入道場紀事則在憲宗晏駕穆宗禦極內殿作功徳之時故有南方歸去再生天及見辟乾坤新定位等句而以兩朝長在聖人前結之其詩載文苑英華甚明不知何緣近代諸刻盡作沈詹事李於鱗選亦然且紅樓本睿宗在藩舞榭玄宗開元八年捨建安國寺立院詳段成式遊長安諸寺記及程大昌雍錄計此時詹事巳前卒矣安得有紅樓題詩乎錢珝起之曾孫也起釋褐校書終尙書考功郎珝官歷中書舍人掌綸誥後坐累貶撫州司馬其江行絕句百首正赴撫時塗中所作也珝有他文載英華中云夏六月獲譴佐郡秋八月自襄陽浮舟而下今其詩有潤色非東裏官曹更建章去指龍沙路徒懸象闕心峴山回首望如別故鄕人及好日當秋半九日自佳節等句其官其謫地其經塗其時日無勿與珝合者起無是也後人重起名借篇貽厥爲到公增美耳宋鮑欽止嘗疑起集有珝詩雜入葛立方亦疑集中同程九早入中書和王員外雪晴早朝二律非起作吾謂雪晴早朝聲調還應屬起至早入中書一篇起未爲此官與江行百首並當歸珝爲是】

唐音癸籖卷三十二

●欽定四庫全書

唐音癸籖卷三十三

﹝明﹞胡震亨

○集錄四

唐人詩見於金石刻及自有眞迹傳世者至宋尙多如宣和內府所收藏載在書譜者眞迹班班可考而金石刻收藏之富無如歐陽文忠趙明誠兩家目錄備在南渡後王象之碑目亦具一二當時唐人篇什賴法書以俱存者蓋亦不少矣今按目求之未必能全而斷墨殘行得畱遺世間爲人所傳寶者當亦未盡堙滅爰取諸書所載詩目備列於後冀好事者共爲搜訪補余籖所未備云

宣和書譜眞迹

太宗禊宴詩【行書】明皇喜雪詩【隸書】賜裴耀卿等詩送虛已赴蜀川詩春臺望雜言【行書】代宗南郊口號守歲詩秋日詩重陽詩秋中月夜詩春日雨晴燕諸王詩【行書】則天后夜宴詩【行書】禇遂良帝京篇【正書】顏眞卿潘丞竹山書堂詩【正書】徐浩寶林寺詩【正書】元稹寄蜀人詩【正書】陸扆贈■﹝巧上言下﹞光艸書歌【正書】李磎送■﹝巧上言下﹞光詩【正書】陸希聲贈■﹝巧上言下﹞光詩【正書】崔遠送■﹝巧上言下﹞光詩【正書】張顗贈■﹝巧上言下﹞光詩【正書今止存一聯】鄭賨題經藏詩【正書今止存一聯】戎昱艸梅詩【正書】許渾今體詩上下【正書烏絲欄按唐人多自書其集傳後如韓偓生時嘗手寫所爲詩成捲宋嘉佑間裔孫奕出以示人龎頴公爲漕奏之因得官事見葉石林集始知不獨用晦然也】杜光庭送先輩詩【正書】盧汝弼贈■﹝巧上言下﹞光詩【正書】王仁裕送張禹偁詩【正書】李白詠酒詩【艸書】杜牧張好好詩【行書】白居易送敏中歸邠寧幕詩【行書】司空圖贈■﹝巧上言下﹞光艸書歌又贈■﹝巧上言下﹞光艸書詩【行書】吳融贈■﹝巧上言下﹞光送別詩贈■﹝巧上言下﹞光艸書歌【正書】徐凝黃鶴樓詩荊巫夢思詩【行書】薛濤萱艸諸詩【行書】齊已擬嵇康絕交詩謝人惠筆詩懷楚人詩渚宮書懷詩送冰禪侄詩寄冰禪徳詩【行書】廬嶽詩寄明上人詩【正書】張徐州勸君詩【行書失其名詩五篇中皆有勸君二字欲人外形骸輕利名筆力淸勁勢若削玉閱之使人起物外之想】潘佑書許堅等詩【行書】孫昭祚陽春曲諸詩竹拄杖諸詩朱陳村諸詩【行書昭祚五代時中書堂吏學歐陽詢書法】釋應之卽事詩【行書應之五代時僧筆法學栁公權】李后主浩歌行【行書】元宗艸堂諸詩牡丹詩古風詩秋髙詩招賢詩樂府三篇臨江仙【行書】周■﹝山上義下﹞贈懷素艸書歌【艸書譜云■﹝山上義下﹞天成間作牧泌陽唐無天成年號疑誤】李霄逺隠士詩遠花詩【艸書譜雲霄逺莫詳其出處其書類亞棲在唐有盛譽而放逸實爲知書者所病】張仲謀赴舉有感詩【艸書譜云仲謀亡其世貫】胡季良題然公山房詩【艸書】大乘寺詩孔山寺詩昆山寺詩【行書譜云季良不見史冊】懷素艸書歌艸聖詩早春詩自詠詩寄人詩憶人詩遊山詩題酒樓詩酒船詩勸酒詩狂醉詩醉僧圖詩寄浩公詩論艸聖詩夢遊天姥山等歌【艸書】亞棲對禦艸書歌觀智永艸書歌觀懷素艸書歌觀髙閒艸書歌山寺詩【艸書】■﹝巧上言下﹞光贈登第詩【艸書】貫休夢遊仙詩【行書】釋夢龜白蓮歌梁園吟粉團山水歌襄陽曲重陽詩謝馬鞭詩【艸書譜云夢龜天復中■﹝宀禹﹞東林寺作顚艸】張彥遠李將軍徵回詩惟山廟詩宿僧院詩山行詩【八分書】釋靈該種柳歌【八分書譜云靈該會昌中人】

歐陽修集古錄

流杯亭侍宴詩【武后久視元年幸臨汝溫湯畱宴羣臣應制詩也李嶠序殷仲容書開元十年汝水壞亭碑遂沈廢至貞元中刺史陸長源以爲嶠之文仲容之書絕代之寶也乃復立碑造亭又自爲記刻其碑陰】韓覃幽林思【武后時廬山林藪人韓覃撰修爲西京畱守推官時因遊嵩山得此詩愛其辭翰皆不俗錄之】玄宗謁玄元廟詩【玄宗自書歲月闕世有玄宗書鶺鴒頌與此字法正同碑在北邙山上洛陽人謂之老君廟也】崔潭龜詩【蔡有鄰書天寶五載勒石唐世以八分名家者四人韓擇木蔡有鄰李潮史惟則也有鄰之書頗難得而小字尢佳】李陽冰阮客舊居詩【詩云阮客身何在僊云洞口橫人間不到處今日此中行阮客者不見其名氏蓋縉雲之隠者也歲月亦闕】崇徽公主手痕詩【李山甫撰初僕固懷恩在肅宗時先以二女嫁回紇懷恩上書自陳六罪有云二女遠嫁爲國和親是也其後懷恩旣反病死靈武從子名臣降唐大歷四年始以懷恩幼女爲公主又嫁回紇所謂崇徽公主者卽此按公主手痕在陰地關唐人題詠勒石者不止一山甫趙錄所收爲多】神女廟詩【貞元十四年李吉甫丘元素李貽孫敬騫等作修貶夷陵令時嘗泛舟黃牛峽至其祠下讀數子之詩愛其辭翰遂錄之】韓愈送李願歸盤谷詩【盤谷在孟州濟源縣貞元中縣令崔刻石後書云昌黎韓愈知名士也當時退之官尙未顯其道未爲當世所宗師故但云知名士然當時送願者爲不少而獨刻此蓋其文章巳重於時矣】遊道林嶽麓詩【慶曆中沈傳師撰並書題云酬唐侍禦姚員外而二人之詩不見不知爲何人也獨此詩以字盡傳於世而詩亦自佳傳師書非一體此尢放逸可愛按唐侍禦名扶其詩尙存惟姚爲無考】李文饒平泉山居詩【讀山居詩見文饒夢寐不忘於平泉而終不得少償其志者勇決者人之所難而人事固多如此也文饒詩亦云自是功髙臨盡處禍來名滅不由人誠哉是言】善權寺詩【太和元年勒石遊靈巖記辧石鐘山記附覽三子之文皆有幽人之思迹其風尙想見其人至書畫亦皆可喜蓋自唐以前賢傑之士莫不工於字書其殘篇斷槁時得於荒林敗冢埋沒之餘多前世無所知名之人而筆畫有法往往爲今人所不及甚可嘆也】法華寺詩【越州刺史李紳撰其後自序題云太和甲寅歲遊寺刻詩於壁詳自序所言似紳自書然以端州題名較之字體不類甲寅太和八年也】薛蘋唱和詩【太和中勒石馮宿馮定李紳皆唐顯人靈澈以詩名後世皆人所想見者然詩皆不及蘋豈唱者得於自然和者牽於彊作耶】僧靈澈詩【詩云相逢盡道休官去林下何曾見一人世俗相傳以爲俚諺慶曆中天章閣待制許元爲江淮發運使因修江岸得斯石於池陽江水中始知爲靈澈詩也澈以詩稱於唐故其與相唱和者皆當時知名之士包侍郎者佶也徐廣州者浩也】玉蕊詩【沈傳師李徳裕唱和傳師宇文鼎蒙泉詩附歲月未詳蒙泉今在荊門軍修貶夷陵道荊門裴回泉上得二子之詩佳其詞翰遂錄之】浮槎寺八紀詩【自云鴈門釋僧皎字廣明作詩𨿽非工而所載事迹皆圖經所無可以資博覽浮槎山在今廬州愼縣其上有泉其味與無錫惠山水相上下而鴻漸茶經及張又新等水記皆不載及得僧皎紀浮槎八事亦無之乃知物之晦顯有時也】

趙明誠金石錄

天后少林寺詩【王知敬正書永淳二年九月】羑原神泉詩【韋元旦撰序篆書無姓名垂拱元年四月】流杯亭侍宴詩【李嶠撰序殷仲容正書久視元年九月】棲巖寺詩【髙宗則天撰韓懷信正書長安二年】幸閒居寺詩【髙宗睿宗太平公主詩八分書無姓名武后詩自艸書長安四年四月】遊仙篇【武后撰薛曜正書】幽林思【韓覃撰正書無姓名】石淙詩【武后諸臣撰薛曜正書】六公詠【李邕撰胡履虛八分書開元十一年】明皇行次成臯詩【史敍行書開元十三年十月】堯子廟詩【於儒卿房自謙撰自謙正書開元十八年三月】讀樊丞相傳詩【鄭炅之撰胡霈八分書】小魯眞人僊解謠【魯國淸述陳錫正書天寶三載七月】崔潭龜詩【蔡有鄰八分書天寶五載十一月】華嶽廟古松詩【衛包撰並篆書】明皇賜道士蔡守衝詩【並謝表批答行書天寶十一載九月】李峯途經劍門詩【程昂正書天寶十三載】明皇上黨宮宴辟臣故老詩【行書天寶中立】明皇謁玄元廟詩【行書天寶中立】雲門山投龍詩【趙居貞撰行書天寶中立】崇徽公主手痕詩【李山甫等正書大歷四年】懷固寂上人詩【顏眞卿撰並正書大歷十二年十二月】題朝陽巖詩【李舟撰並正書大歷十三年九月李當牛嵸詩附】寶林寺禹廟詩【徐浩撰並正書大歷中立】麟徳殿宴羣臣詩【徳宗撰皇太子誦行書顏防書渾瑊表附貞元四年六月】僊巖四瀑布詩【路應等唱和行書貞元七年三月】秋日登戲馬臺詩【侯莫陳遂等正書無姓名貞元七年六月】茶山詩【並詩述詩述於頓撰詩袁髙撰徐璹正書】劉居簡歸鄕拜髙廟詩【正書貞元十二年十月】顧少連張式嵩山聯句【正書貞元十二年十二月】李吉甫神女祠詩【正書貞元十四年正月】任要謁夫子廟詩【正書貞元十四年十二月】送張建封還鎭詩【徳宗撰太子誦行書貞元十四年】韋渠牟步虛詞【正書貞元十六年十二月】遊瑯琊山新寺詩【栁遂正書無年月錢可復元和四年四月題名附】明皇送李邕赴滑州詩【栢元封行書元和五年十月】題巫山詩【蔡穆撰沈幼眞行書元和五年十二月】崔融題東林寺詩【正書無姓名元和十三年二月重刻】感化詩【竇牟撰正書無姓名元和十五年二月】明州南樓詩【陳佑撰胡師模八分書元和二年十二月】溪堂詩【韓愈撰牛僧孺正書】題怪石詩【世傳李徳裕作長慶三年二月】蒙泉詩【沈傳師正書寶歷二年四月宇文鼎詩太和九年附】裴度白居易聯句【正書無姓名太和三年十二月】秋日望贊皇山詩【李徳裕撰並八分書太和四年八月】桃源詩【劉禹錫撰李某書名闕太和四年】白居易遊濟源詩【正書太和五年九月馮宿詩附】遊王屋詩【白居易撰正書太和六年十月】李紳法華寺詩【正書太和七年三月】李紳題少林寺詩【正書開成元年七月】皇甫曙題石佛谷詩【李道夷正書開成元年十月】李徳裕平泉山居詩【李徳裕八分書】沈傳師嶽麓寺詩【行書文宗時作】李貽孫神女廟詩【正書無姓名會昌五年九月立】鄭燻雪霽開講詩【正書無姓名咸通九年九月】宿惠山寺詩【王武陵朱宿竇羣正書咸通十二年七月】鄭畋謁升仙太子廟詩【正書無姓名禧宗乾符四年閏二月】冬日陪羣公泛舟詩【謫丹陽功曹掾王某名闕行書無年月】李陽冰題阮客舊居詩【椒陵陂篆書無姓名韋瓘撰正書】玉蕊詩唱和【沈傳師李徳裕正書無姓名】夏日登戲馬臺詩【鄭遂文盧僎撰八分書】楠木歌【嚴武史俊行書無姓名】郗昂光福寺詩【行書無姓名】嚴武題龍日寺西龕石壁詩【行書無姓名】皇甫湜浯溪詩沙門湛然題井陘山壁詩【正書無姓名】

王象之輿地碑記

袁髙茶山詩【湖州之顧渚山歲修茶貢髙爲之刺史而作是詩其後於頔得之於壊垣爲之序而刻之今在安吉州墨妙亭】善權寺詩靈巖瀑布記【集古錄云羊士諤遊善權寺詩康仲熊遊靈巖瀑布記鄭燻雪霽門講詩附善權寺詩元和十三年刻李飛在常州】崔詞謁禹廟詩【在紹興元和十一年刻石又宋之問等詩附】元威明陽明洞天詩【在紹興太和三年立石龍瑞宮】白居易陽明洞天詩【在紹興太和三年】題法華寺詩【李紳撰在紹興】法華寺詩【李紳撰徐浩書以太和八年刻石於紹興】薛蘋唱和詩【唐薛蘋詩不著書人名氏崔述等凡十七首紹興】杜荀鶴及禪月大師貫休畱題【在衢州龍遊之石壁院】石橋詩刻記【唐廷評嚴綬撰在衢州】題梓府君廟詩【在寧國李太白司空圖撰】送二王詩【在寜國李后主】浮槎寺八紀詩【集古錄云唐沙門僧皎撰不著人名氏凡詩八首不著刻石年月在廬州浮槎山下】唐李思聰雞籠山詩【在和州小廳東】江心小石詩【蛟室圍靑艸龍堆擁白沙護江蟠古木迎棹舞神鴉破棹南風正收帆畏日斜雲山千萬疊底處上仙槎王直方六此老杜過洞庭湖詩也李希聲云得之於嶽州江心一小石刻潘子眞云元丰間有人得此石刻於洞庭湖中而不載名氏或以示山谷曰子美作也今蜀本已收入集而不紀其得詩之由故錄其詳於此】玉蕋詩【在荊門惠泉寺唐沈傅師李徳裕唱和也】髙廟詩碑【會昌五年立碑在襄陽府治】法華寺詩【在肇慶府越州刺史李紳撰並書】古栢行【在成都長慶四年段文昌書】開元皇帝送趙仙甫尊師歸蜀詩【碑見在崇慶府新津縣之寶珍觀】杜子美兩川夔峽諸詩【石刻在眉州黃庭堅書】鄭餘慶詩【刻在順慶金泉山上】僞蜀刺史徐光溥詩【刻在順慶金泉山】王維送楊長史赴果州詩【在順慶郡治】神女廟詩【李吉甫詩一首以貞元十四年刻丘元素一首無刻石年月李貽孫二首會昌五年刻敬騫一首元和五年刻沈幼眞書其它皆無書人名氏在夔州巫山界】玄宗丹霄驛詩【刻在昭州詩云驛前南面架危橋久欲登臨畏路遙今日偶然尋得到直從平地上丹霄】巫山詩碑【金吾衛兵曹參軍沈眞撰元和五年建在夔州】杜少陵諸詩石刻【少陵遊蜀凡八稔而在夔獨三年平生所賦詩凡千四百六篇而在夔者乃三百六十有一治平中知州賈昌言刻十二石於北園歲久字漫滅建中靖國元年運判王蘧新爲十碑今碑在漕司】盛山十二題詩【在開州唐韋處厚撰韓愈序和者元稹許康佐白居易李景儉嚴武溫造也】王徽畱題【唐僖宗朝丞相王徽未第時曾經閬州次南部合符寺登髙念逺因賦詩】北山老君影迹詩【巴州王望山舊名北山山半石壁隠出老君像唐人爲賦北山老君影迹詩】南龕題詩石【在巴州南二里之廣福寺唐人題詠皆刻之於石】唐人題西龕櫻桃詩【在巴州西龕其名磨滅】嚴侍禦暮春五言【在巴州西龕寺】史俊寄嚴侍禦楠木詩【在巴州西龕寺】郗昂陪嚴使君暮春五言二首【在巴州南龕詩甚典麗】羊士諤十四詠【在巴州東龕】流杯十四詠【在巴州西龕寺流觴亭唐乾元戊戌嚴鄭公武所創大歷間盜起遂廢開成丙辰刺史唐元封復修蓋取羊士諤流杯十四詠以自序爲證云爾】

凡詩文題鐫碑版者卽有凡作尠僞作縑楮所流傳經飛鳬家手眞僞半矣歐陽趙王三錄所載唐人詩篇並得自石本眞蓋無疑若宣和收藏諸詩眞迹則僞托間有之逮墨刻興僞托尢盛有本無此眞迹猥雲從某氏臨摹得者矣好事者不察往往據之編入其人集中大都淺識者所爲多存逗漏可摘具眼者一覽了然有終不得而淆者【李白集天若不愛酒一詩出祕閣帖淳熙中陳氏甲秀堂帖亦載之馬子才僞作也杜甫集過洞庭湖蛟室圍靑艸律詩人得之江心小石刻黃山谷以爲必甫之詩編者遂據之收入集中此二老集尙敢亂眞雜入況他乎其逗漏最可笑者如近代董玄宰戲鴻堂帖禇遂良書太宗帝京篇截去太宗原序一半冒作遂良語气云其迹在唐荊川家又有歐陽訽詠古一詩云已惑孔貴嬪又被辭人侮花箋一何榮七字誰曽許不下結綺閣空迷江令語琱戈動地來悞殺陳後主江令總詢父紇友也紇之死訽當從坐總以故人子私養之敎以書記得成名恩義不薄載詢傳甚明乃忍出此等語耶作僞者旣漫不考而董復信而收之可怪也】

唐人詩亦有錄自畫卷及畫壁者詩班班在諸人集中而畫未必常存畫壽不敵詩壽也相傳唐盧鴻一艸堂圖圖各有詩尙在人間弘成諸名流嘗論之今觀圖中十詩俗惡無人理又鴻一傳所居室名寧極而此圖與詩標洞玄室抑何左耶畫吾不知知此詩之當刪而巳又坡公嘗戲爲摩詰之詩以摹寫摩詰之畫編詩紀者認爲眞摩詰詩采入集中世人無識那可與分辧並志之佐覽者捧腹云【東坡跋王維畫云味摩詰之詩詩中有畫觀摩詰之畫畫中有詩詩曰荊溪白日出天寒紅葉稀山路元無雨空翠濕人衣此摩詰之詩也或曰非也好事者以補摩詰之遺此活語被人作死語看摩詰增一首好詩失卻一幅好盡矣】

諸書中惟地誌一類載詩爲多顧所載每詳於今而略於古或以今人詩冒古人名又或攺古人詩題以就其地甚有並其詩句亦稍加潤色者以故詩之僞不可信者十居七八編閱諸志惟江右之袁劉崧逸選微存浙省之嚴翁洮遺篇略載此外寥寥指難多屈矣舊嘗聞範東生輯有唐詩問之姚叔祥叔祥雲見其借地誌屹屹鈔寫怪謂姚地誌卽不可不翻那得眞詩寫後見人刻其所編皮日休集有襄志八景詩在內因爲浩嘆輯唐詩非捃采難鑑難辧

唐音癸籖卷三十三

