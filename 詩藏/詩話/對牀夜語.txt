《對牀夜語》宋範晞文撰

●序●卷一●卷二●卷三●卷四●卷五

景定三年十月﹐予友範君景文授以所著書一編﹐語甚綺而文甚髙。時夜將半﹐翦燭疾讀﹐不能去手﹐大類葛常之《韻語陽秋》﹐雞戒晨而畢。株連節解﹐激發人意﹐作而曰「美哉此書也﹗」杜子美詩﹐王介甫談經﹐以爲優於經﹐其爲史學者﹐又視爲史﹐無他﹐事檄而理勝也。韓退之謂李長吉歌詩爲騷﹐而進張籍詩於道。楊大年倡「西昆體」﹐一洗浮靡﹐而尙事實﹐至送王欽若行﹐君命有所不受﹐其名節有如此者。若論詩而遺理﹐求工於言詞而不及气節﹐予竊惑之。輒序於《對牀夜語》之首﹐以補其遺﹐景文然之不﹖深居之人馮去非可遷甫。

良月二日﹐去非頓首再拜景文詩盟﹐尙契友去非﹐若夫興懷姜堯章同遊時﹐又髙髯葉靜逸輩日夜釣遊時﹐又近與孫道子張宗瑞輩謔浪笑傲於間﹐今不能得遊﹐從一二老友栩栩然夢遊﹐合眼欹枕﹐能在目中﹐是亦遊也。舊交新貴﹐往者不我思﹐來者不我卽﹐𨿽夢中亦不復得見﹐得見景文斯可矣。況《對牀夜語》可與晤語邪﹖序文不敢以不能辭。愚詩漫以求教﹐其間有一聯云「讀書爲聲名計﹐亦恐庵山解笑人。」不直作者一笑﹐姑以侑空。書意不宣﹐去非頓首再拜。﹝「尙」疑「省」。﹞

●卷一

「羔羊之皮﹐素絲五糸它」﹐詩人美在位者之詞也。「充耳瑩﹐會弁如星」﹐又「駟馬旣閒﹐車鸞鑣」之類﹐皆借服禦以美其君也。若《楚辭》「髙予冠之岌岌兮﹐長余佩之陸離」﹐是亦以服禦自美也。

《古詩十九首》有﹕「冉冉孤生竹﹐結根泰山阿﹐與君爲新婚﹐兔絲附女蘿。免絲生有時﹐夫婦會有宜。千里遠結婚﹐悠悠隔山陂。思君令人老﹐軒車來何遲。」言妻之於夫﹐猶竹根之於山阿﹐兔絲之於女蘿也﹐豈容使之獨處而久思乎﹗《詩》云「葛生蒙楚﹐蘞蔓於野。予美亡此﹐誰與獨處﹗」同此怨也。又「涉江采芙蓉﹐蘭澤多芳艸。采之欲遺誰﹐所思在遠道」﹐又「庭中有奇樹﹐綠葉發華滋。攀條折其榮﹐將以遺所思。馨香盈懷袖﹐路遠莫致之」﹐亦猶詩人「﹛翟﹜々竹竿﹐以釣於淇。豈不爾思﹐遠莫致之」之詞﹐第反其義耳。前輩謂《古詩十九首》可與《三百篇》並驅者﹐亦此類也。

霍去病志得意歡﹐作歌曰「四夷旣獲﹐諸夏康兮。國家安寧﹐樂未央兮。載戢干戈﹐弓矢藏兮。麒麟來臻﹐鳳凰翔兮。與天相保﹐永無疆兮。親親百年﹐各延長兮。」去病非以文章名者﹐乃知西漢時言語﹐自非後世可企。

《詩》曰「山有漆﹐顯有栗。子有酒食﹐何不日鼓瑟﹖且以喜樂﹐且以永日。宛其死矣﹐他人入室。」悲其君有酒食鼓瑟之不能樂﹐猶有國而弗治﹐則將爲他人之所有也。曹子建樂府云「置酒髙殿上﹐親友從我遊。秦箏何慷慨﹐劉瑟和且柔。主稱千金壽﹐賓奉萬年酬。」又﹕「盛時不可再﹐百年忽我遒。生存華堂處﹐零落歸山丘。」有詩人爲樂之意而無其諷。又《詩》曰「蟋蟀在堂﹐歲聿雲暮。今我不樂﹐日月其除。無已太康﹐職思其居。好樂無荒﹐良士瞿瞿。」旣欲其樂﹐又慮其荒﹐此詩人憂深思遠之意。陸士衡云「來日苦短﹐去日苦長。今我不樂﹐蟋蟀在房。我酒旣旨﹐我ゾ旣臧。短歌可詠﹐長夜無荒。」全是詩人之體。

《七哀》詩﹐子建云「君行逾十年﹐孤妾常獨棲。」怨遊子之未返也。王仲宣云「路有饑婦人﹐抱子棄艸間。」嘆時世之喪亂也。又﹕「方舟激大江﹐日暮愁我心。」感羈旅之多憂也。張孟陽云「毀壤過一壞﹐便房啟幽戶。」傷漢陵之發掘也。又﹕「白露中夜結﹐木落何條森。」慨秋气之可悲也。哀之𨿽同﹐而意各異。初不解七哀義﹐或謂病而哀﹐義而哀﹐感而哀﹐悲而哀﹐耳目聞見而哀﹐口嘆而哀﹐鼻酸而哀﹐所哀𨿽一事而七者具也。

子建《公咽》詩云「淸夜遊西園﹐飛蓋相追隨。明月澄淸景﹐列宿正參差。秋蘭被長阪﹐朱華冒綠池。潛魚躍淸波﹐好鳥鳴髙枝。」讀之猶想見其景也。是時劉公博覽會王仲宣亦有詩。劉云「月出照園中﹐珍木郁蒼蒼。淸川過石渠﹐流波爲魚防。芙蓉散其華﹐菡萏溢金塘。靈鳥宿水裔﹐仁獸遊飛梁。」王云「涼風撤蒸暑﹐淸云卻炎暉。髙會君子堂﹐並坐蔭華榱。嘉肴充圓方﹐旨酒盈金。管弦發徽音﹐曲度淸且悲。」皆直寫其事﹐今人𨿽畢力竭思﹐不能到也。

蔡琰𨿽失身﹐然詞甚古﹐如「不謂殘生兮卻得旋歸﹐撫抱胡兒兮泣下沾衣。漢使迎我兮四牡﹐胡兒號兮誰得知。與我生死兮逢此時﹐愁爲子兮日無光輝﹐焉得羽翼兮將汝歸。一步一遠兮足難移﹐魂消影絕兮﹐恩愛遺」﹐此將歸別子也。時身歷其苦﹐詞宣乎心﹐怨而怒﹐哀而思﹐千載如新﹐使經聖筆﹐亦必不忍刪之也。劉商𨿽極力擬之﹐終不似﹐蓋不當擬也。

子建﹕「明月照髙樓﹐流光正徘徊﹐上有愁思婦﹐感嘆有餘哀。」結句支﹕「願爲西南風﹐長逝入君懷。君懷良不開﹐賤妾當何依。」解韻者謂哀葉於希反﹐且引《毛詩》「山有蕨薇﹐顯有札配給。君子作歌﹐維以告哀」。又謂懷葉胡威反﹐及引《離騷》「載云旗兮委蛇」﹑「心低徊兮疲懷」等語爲證。辧則辧矣﹐如不通何﹗且子建此篇﹐旣押徊﹐又押哀﹐乃一韻耳。及懷字之上亦有「會合何時諧」﹐諧﹑懷亦一韻也﹐何必彊爲引證。蓋古未拘音韻﹐旁入他聲者﹐亦奚疑焉﹖若魏文帝「漫漫秋夜長」﹐皆押十陽﹐獨一句云「三五五縱橫。」又阮籍「登髙臨四野」﹐皆押七歌﹐獨一句云「豈復嘆咨嗟。」不知解者又當如何﹖敬謂後世亦有如此押者﹐則擬古者仿之耳﹐非古人作古之意也。

張茂先﹕「穆如灑淸風﹐渙若春華敷。」又﹕「屬耳聽鶯鳴﹐流目玩魚。」以對言之﹐則當曰「淸風灑」﹑「聽鳴鶯」也。古對間當如此﹐亦《楚詞》「蕙肴蒸兮蘭藉﹐奠桂酒兮椒漿」。

謝惠連﹕「屯云蔽曾嶺﹐驚風湧飛流。零雨潤墳澤﹐落雪灑林丘。浮氛晦崖﹐積素惑原疇。曲汜薄停旅﹐通川絕行舟。」連四韻句法皆相似﹐古詩正不當以此拘也。

魏文帝﹕「西北有浮雲﹐亭亭如車蓋。惜哉時不遇﹐與飄風會。吹我東南行﹐行行至吳會。吳會非我鄕﹐安能久畱滯。棄置勿復陳﹐客子常畏人。」又子建「轉蓬離本根﹐飄隨長風。何意回飈舉﹐吹我入雲中。髙髙上無極﹐天路安可窮。類此遊客子﹐捐軀遠從戎。毛褐不掩形﹐薇藿常不充。去去莫復道﹐沈憂令人老。」此結句換韻之始。

《楚詞》「沅有芷兮灃有蘭﹐思公子兮未敢言」﹐又「望美人兮未來﹐臨風恍兮浩歌」﹐又「王孫遊兮不歸﹐春艸生兮萋萋」﹐又「惟艸木之零落兮﹐恐美人之遲暮」﹐皆愛君惜時之詞﹐後世擬之者﹐不過徒法其句耳﹐非其意也。江文通云「日暮碧雲合﹐佳人殊未來。」又﹕「黃雲蔽千里﹐遊子何時還。」謝靈運云「圓景早已滿﹐佳人猶未。」惠連云「糸丸素旣已成﹐君子行未歸。」玄暉云「春艸秋更綠﹐公子未西歸。」劉休玄云「芳年有華月﹐佳人無還期。」陸士衡云「芳艸久已茂﹐佳人竟不歸。」古詩亦有「浮雲蔽白日﹐遊子不顧返」。

古《塘上曲》有云「莫以賢豪故﹐棄捐素所愛。莫以魚肉賤﹐棄捐蔥與薤。莫以桑麻賤﹐棄捐菅與蒯。」前云「眾口鑠黃金﹐使君生別離。」或謂甄后爲郭后所譖﹐遂作此﹐觀其辭﹐殆亦是也。陸士衡云「男歡智傾愚﹐女愛衰避妍。不惜微軀退﹐惟懼蒼蠅前。願君廣末光﹐照妾薄暮年。」則爲甄后作無疑矣。劉休玄《擬古》云「願垂薄暮景﹐照妾桑楡時。」與士衡末句同。

《詩》云「昔我往矣﹐楊柳依依。今我來思﹐雨雪霏霏。」東坡謂韓退之「始去杏飛蜂﹐及歸柳嘶﹛札虫﹜。」與《詩》意同。子建云「昔我初遷﹐朱華未希。今我旋止﹐素雪雲飛。」又﹕「始出嚴霜結﹐今來白露。」王正長云「昔往倉庚鳴﹐今來蟋蟀吟。」顏延年云「昔辭秋未素﹐今也歲載華。」退之又居其後也。

子建詩﹕「朱華冒綠池。」古人𨿽不於字面上著工﹐然「冒」字殆妙。陸士衡云「飛閣纓虹帶﹐層臺冒云冠。」潘安仁云「川气冒山嶺﹐驚湍激巖阿。」顏延年云「松風遵路急﹐山煙冒壠生。」江文通云「涼葉照沙嶼﹐秋華冒水潯。」謝靈運云「萍泛沈深﹐菇蒲冒淸淺。」皆祖子建。

張平子詩云「我聞其聲﹐載坐載起。」王仲宣云「我思弗及﹐載坐載起。」劉公云「思子沈心曲﹐長嘆不能言。起坐失次第﹐一日三四遷。」懷人之意﹐盡於此矣。

左太衝《詠史》詩云「濟濟京城內﹐赫赫王侯居。冠蓋蔭四術﹐朱輪竟長衢。朝集金張館﹐暮宿許史廬。南鄰擊鐘磬﹐北裏吹笙竽。寂寂揚子宅﹐門無卿相輿。」鮑明遠《詠史》云「京城十二衢﹐飛甍各麟次。仕子票彡華纓﹐遊客竦輕轡。明星晨未稀﹐軒蓋已云至。賓禦紛瘋沓﹐鞍馬光照地。君平獨寂寞﹐身世兩相棄。」江文通《詠史》亦云「金張服貂冕﹐許史乘華軒。王侯貴片議﹐公卿重一言。太平多嘆娛﹐飛蓋東都門。顧念張仲蔚﹐蓬蒿滿中園。」三詩一軌也。

子建云「朝遊江北岸﹐日夕宿湘。」潘安仁云「朝發晉京陽﹐夕次金穀湄。」劉越石云「朝發廣莫門﹐暮宿丹水山。」謝靈運云「旦發淸溪陰﹐瞑投剡中宿。」鮑明遠云「朝遊雁門山﹐暮還樓煩宿。」皆本《楚詞》「朝發軔於蒼梧兮﹐夕予至於玄圃」。若陸士衡「朝采南澗藻﹐夕息西山足」﹐又江文通「朝食瑯實﹐夕飲玉池津」﹐則亦本《楚詞》「朝飲木蘭之墜露兮﹐夕餐秋菊之落英」。

傅玄詞云「美女一何麗﹐顏若芙蓉花。一顧亂人國﹐再顧亂人家。未亂猶可柰何。」全是李延年歌。延年歌云「北方有佳人﹐絕世而獨立。一顧傾人城﹐再顧傾人國。寧不知傾城與傾國﹐佳人難再得。」

石季倫《王昭君詩序》云﹕」匈奴請婚於漢﹐元帝以後宮良家子昭君配焉。昔公主嫁烏孫﹐令琵琶馬上作樂﹐以慰其道路之思﹐其送昭君﹐亦必爾也。「熟參此敍﹐乃知昭君出嫁之時﹐未必以琵琶寄情﹐特後人想象而賦之耳。

王景元詩﹕「詎憶無衣客﹐但知狐白溫。」用子建「狐白足禦冬﹐焉念無衣客」之語。謝玄暉亦云「誰規鼎食盛﹐寧要狐白鮮。」

靈運詩﹕「初篁包綠籜﹐新蒲含紫茸。」邱希範詩﹕「巢空初鳥飛﹐荇亂新魚戲。」綽有流麗之風﹐視小謝「魚戲新荷動﹐鳥散餘花落」之句﹐亦無愧。

「一身事關西﹐家族滿山東。二年從車駕﹐齋祭甘泉宮。三朝國慶畢﹐休沐還舊邦。四牡曜長路﹐輕蓋若飛鴻。五侯相餞送﹐髙會集新丰。六樂陳廣坐﹐組帳揚春風。七盤起長袖﹐庭下列歌鐘。八珍盈俎﹐綺肴紛錯重。九族共瞻遲﹐賓友仰微容。十載學無就﹐善宦一朝通。」鮑明遠《數詩》也。卦名﹑人名及建除等體﹐世多有之﹐獨無以此爲戲者。

鮑明遠詩﹕「朱唇動﹐素腕舉﹐洛陽少童邯鄲女。古稱《淥水》今《白》﹐催弦急管爲君舞。窮秋九月荷葉黃﹐北風驅雁天雨霜﹐夜長酒多樂未央。」全類張籍王建。

《韓非子》曰﹕六國時﹐張敏與髙惠二人爲友﹐每相思不能得見﹐敏便於夢中往求之﹐但行至半道﹐卽迷不知路。沈休文云「神交疲夢寐﹐路遠隔思存。」又﹕「夢中不識路﹐何以慰相思﹖」用前事也。古詞云「遠道不可思﹐夙昔夢見之。」又﹕「獨宿累長夜﹐夢想見容輝。」皆沿韓非之微意而變之耳。

陸士衡《吳趨行》云「楚妃且勿嘆﹐齊娥且莫謳。四坐並淸聽﹐聽我歌《吳趨》。《吳趨》自有始﹐請從閶門起。」謝靈運《會吟行》云「六引緩淸唱﹐三調佇繁音。列筵皆靜寂﹐咸共聆《會吟》。《會吟》自有初﹐請從文命敷。」盡踵其步驟。

蘇子卿詩﹕「俯觀江漢流﹐仰視浮雲翔。」魏文帝云「俯視淸水波﹐仰看明月光。」曹子建云「俯降千仞﹐仰登天阻。」何敬祖云「仰視垣上艸﹐俯察階下露。」又﹕「俯臨淸泉淵﹐仰觀嘉木敷。」謝靈運云「俯濯石下潭﹐仰看條上猿。」又﹕「俯視喬木杪﹐仰聆大壑淙。」辭意一也。古人句法極多﹐有相襲者﹐如前所議「日暮碧雲合」及「朝遊江北岸」之類皆是。若嵇叔夜「目送歸鴻﹐手揮五弦。俯仰自得﹐遊心太玄」﹐則運思寫心迥不同矣。

宋袁淑有詩云「種蘭忌當門﹐懷璧莫向楚。楚少別玉人﹐門非植蘭所。」蓋淑爲彭城王府祭酒﹐王不好文學﹐故云。

薛道衡「空梁落燕泥」之句﹐人多不見其全篇﹐蓋題是《昔昔鹽》。其詞云「垂柳覆金是﹐蘼蕪葉復齊。水溢芙蓉沼﹐花飛桃李蹊。采桑秦氏女﹐織錦竇家妻。關山別蕩子﹐風月守空閨。常斂千金笑﹐長垂雙玉啼。盤龍隨鏡隱﹐彩鳳逐帷低。飛魂同夜鵲﹐倦寢憶晨雞。暗牖懸蛛网﹐空梁落燕泥。前年過代北﹐今歲往遼西。一去無消息﹐那能惜馬蹄。」無非閨中懷遠之意﹐但不知立題之義如何。趙嘏乃廣爲二十章﹐以一句爲一題﹐亦復綺麗。其中有云「良人猶遠戍﹐寂寞夜閨空。繡戶流春月﹐羅帷坐曉風。魂飛沙帳北﹐腸斷玉關中。尙目無消息﹐錦衾那得同。」又﹕「雲中路杳杳﹐江畔艸萋萋。妾久垂珠淚﹐君何惜馬蹄。邊風悲曉角﹐營月怨春鼙。未道休徵戰﹐愁眉又復低。」

●卷二

嚴滄浪羽云﹕禪道惟在妙悟﹐詩道亦在妙悟。惟悟乃爲當行﹐乃爲本色。然悟有淺深﹐有分限之悟﹐有透徹之悟﹐有但得一知半解之悟。漢魏尙矣﹐不假悟也。陶謝至盛唐諸公﹐透徹之悟也。他𨿽有悟者﹐皆非第一義也。姜白石夔亦有云﹕文以文而工﹐不以文而妙﹐然捨文無妙﹐聖處要自悟。蓋文章之髙下﹐隨其所悟之深淺﹐若看破此理﹐一味妙悟﹐則徑超直造﹐四無窒礙﹐古人卽我﹐我卽古人也。

嚴滄浪又云﹕詩有別才﹐非關書也。詩有別趣﹐非關理也。而古人未嘗不讀書﹐不窮理﹐所謂不涉理路﹐不落言者﹐上也。詩者﹐吟詠情性也。盛唐詩人﹐惟在興趣﹐羚羊掛角﹐無迹可尋。故其妙處﹐瑩徹玲瓏﹐不可湊泊﹐如空中之音﹐相中之色﹐水中之月﹐鏡中之影﹐言有盡而意無窮。近代諸公作奇特解會﹐以文字爲詩﹐以議論爲詩﹐以才學爲詩。以是爲詩﹐夫豈不工﹐終非古人之詩也。蓋於一唱三嘆之音﹐有所歉焉。然則近代之詩無取乎﹖曰﹕有之。吾取其合於古人者而已。

蕭千巖徳藻云﹕詩不讀書不可爲﹐然以書爲詩﹐不可也。老杜云「讀書破萬卷﹐下筆如有神。」讀書而至破萬卷﹐則抑揚上下﹐何施不可﹐非謂以萬卷之書爲詩也。

劉后村克莊云﹕唐文人皆能詩﹐柳尢髙﹐韓尙非本色。迨本朝﹐則文人多﹐詩人少﹐三百年間﹐𨿽人各有集﹐集各有詩﹐詩各自爲體﹐或尙理致﹐或負才力﹐或帶辧博﹐要皆文之有韻者爾﹐非古人之詩也。

周伯弓弼云﹕言詩而本於唐﹐非固於唐也。自《河梁》之後﹐詩之變﹐至於唐而止也。謫仙號爲雄拔﹐而法度最爲森嚴﹐況餘者乎﹖立心不專﹐用意不精﹐而欲造其妙者﹐未之有也。元和蓋詩之極盛﹐其寶體制自此始散﹐僻字險韻以爲富﹐率意放詞以爲通﹐皆有其漸﹐一變則成五代之陋矣。

「兩句三年得﹐一吟雙淚流。知音如不賞﹐歸臥故山秋。」島之詩未必盡髙﹐此心亦良苦矣。信乎非言之難﹐其聽而識之者難遇也。𨿽然﹐馬非伯樂而不鳴﹐琴非子期而不調﹐果不吾遇也﹐則困鹽車焦爨下﹐吾寧樂之﹐後世復有揚子云﹐必好之矣。

四靈﹐倡唐詩者也﹐就而求其工者﹐趙紫芝也。然具眼猶以爲未盡者﹐蓋惜其立志未髙而止於姚賈也。學者闖其閫奧﹐辟而廣之﹐猶懼其失。乃尖纖淺易﹐相煽成風﹐萬喙一聲﹐牢不可破﹐曰此「四靈體」也。其植根固﹐其流波漫﹐日就衰壞﹐不復振起。吁﹗宗之者反所以累之也﹗

「樹搖幽鳥夢﹐螢入定僧衣。」「勁風吹雪聚﹐渴鳥啄冰開。」「古廳眠易魘﹐老吏語多虛。」「坡暖冬生筍﹐松涼夏健人。」「林花掃更落﹐逕艸踏還生。」「垂枝松落子﹐側預鶴聽棋。」「古塔虫蛇善﹐陰郎鳥雀癡。」「病嘗山藥徧﹐貧起艸堂低。」「廢巢侵燒色﹐荒冢入鋤聲。」「地古多生藥﹐溪靈不聚魚。」「隴狐來試客﹐沙鶻下欺人。」「遠鐘驚漏壓﹐微月被燈欺。」「古壁燈燻畫﹐秋琴雨漫弦。」「艸礙人行緩﹐花繁鳥度遲。」右數聯亦晚唐警句﹐前此少有表而出者﹐蓋不獨「雞聲」「人迹」「風暖」「日髙」等作而已。情景兼融﹐句意兩極﹐琢磨瑕垢﹐發揚光采﹐殆玉人之攻玉﹐錦工之機錦也。然求其聲諧《韶》《》﹐气泐金石﹐則無有焉﹐識者口未誦而心先厭之矣。今之以詩鳴者﹐不曰「四靈」﹐則曰晚唐﹐文章與時髙下﹐晚唐爲何時耶﹗放翁云「文章光焰伏不起﹐甚者自謂宗晚唐。」

老杜詩﹕「天髙云去盡﹐江迥月來遲。衰謝多扶病﹐招邀屢有期。」上聯景﹐下聯情。「身無卻少壯﹐迹有但羈棲。江水流城郭﹐春風入鼓鼙。」上聯情﹐下聯景。「水流心不競﹐云在意俱遲。」景中之情也。「捲簾惟白水﹐隱幾亦靑山。」情中之景也。「感時花濺淚﹐恨別鳥驚心。」情景相觸而莫分也。「白首多年疾﹐秋天昨夜涼。」「髙風下木葉﹐永夜攪貂裘。」一句情一句景也。固知景無情不發﹐情無景不生﹐或者便謂首首當如此作﹐則失之甚矣。如「淅淅風生砌﹐團團月隱墻。遙空秋雁滅﹐半嶺暮雲長。病葉多先墜﹐寒花只暫香。巴城添淚眼﹐今夕復淸光「﹐前六句皆景也。」淸秋望不盡﹐迢遞起層陰。遠水兼天淨﹐孤城隱霧深。葉稀風更落﹐山迥日初沈。獨鶴歸何晚﹐昏亞已滿林」﹐後六句皆景也。何患乎情少﹖

五言律詩﹐固要貼妥﹐然貼妥太過﹐必流於衰。敬時能出奇﹐於第三字中下一拗字﹐則貼妥中隱然有峻直之風。老杜有全篇如此者﹐試舉其一云「帶甲滿天地﹐胡爲君遠行﹖親朋盡一哭﹐鞍馬去孤城。艸木歲月晚﹐關河霜雪淸。別離已昨日﹐因見古人情。」散句如「乾坤萬里眼﹐時序百年心」﹐「梅花萬里外﹐雪片一冬深」﹐「一逕野花落﹐孤村春水生」﹐「虫書玉佩蘚﹐燕舞翠帷塵」﹐「村舂雨外急﹐鄰火夜深明」﹐「山縣早休市﹐江橋春聚船」﹐「老馬夜知道﹐蒼鷹饑著人」﹐用實字而拗也。「行色遞隱見﹐人煙時有無」﹐「蟬聲集古寺﹐鳥影度寒塘」﹐「檐雨亂淋幔﹐山雪低度墻」﹐「飛星過水白﹐落月動沙虛」﹐用虛字而拗也。其他變態不一﹐卻在臨時斡旋之何如耳。苟執以爲例﹐則盡成死法矣。

虛活字極難下﹐虛死字尢不易﹐蓋𨿽是死字﹐欲使之活﹐此所以爲難。老杜「古墻猶竹色﹐虛閣自松聲」及「江山有巴蜀﹐棟宇自齊梁」﹐人到於今誦之。予近讀其《瞿塘兩崖》詩云「入天猶石色﹐穿水忽云根。」「猶」「忽」二字如浮雲風﹐閃爍無定﹐誰能迹其妙處。他如「江山且相見﹐戎馬未安居」﹐「故國猶兵馬﹐他鄕亦鼓鼙」﹐「地偏初衣裕﹐山擁更登危」﹐「詩書遂墻壁﹐奴僕且旌旄」﹐皆用力於一字。

「仰看明星當空大﹐無處告訴只顚狂。」「但使殘年飽喫飯﹐案頭漧死讀書螢。」「卻似春風相欺得﹐更接飛虫打著人。」「堂上不合生楓樹。」「不分桃花紅似錦。」「惜君只欲苦死畱。」「數日不可更禁當。」皆化俗爲雅﹐靈丹點鐵矣。又「王孫若个邊」﹐「若个」猶「那个」。「遮莫鄰雞報五更」﹐「遮莫」猶「盡教」。若「爺娘妻子走相送」﹐則本《木蘭》「不聞爺娘哭子聲」。又「昏黑應須到上頭」﹐乃是常琮全語。

數物以个﹐俗語也。老杜有「峽口驚猿聞一个」﹐「兩个黃鸝鳴翠柳」。雙字有「樵聲个个同」﹐「个个五花文」﹐「漁舟个个輕」﹐「卻繞井欄添个个」。司空圖﹕「鶴羣長繞三株樹﹐不借閒人一隻騎。」「只」亦「个」字之類。

老杜《Τ仄行》﹕「自從官馬送還官﹐行路難行澀如棘。」《泛江夜宴》﹕「燈前往往大魚出﹐聽曲低昂如有求。」退之《曲江荷花》﹕「大明宮中結事歸﹐走馬來看立不正。」《謁衡嶽廟》﹕「手持杯交導我擲﹐云此最吉余難同。」下三字似乎趁韻﹐而實有工於押韻者。

「汲黯匡君切﹐廉頗出將頻。直辭才不世﹐雄略動如神。」以下聯貼上聯也。「神女峯娟妙﹐昭君宅有無。曲畱明怨惜﹐夢盡失歡娛。」猶前格也﹐特倒置下句耳。若「羣盜哀王粲﹐中年召賈生。登樓初有作﹐前席竟爲榮。宅入先賢傳﹐才髙處士名。異時懷二子﹐春日復含情」﹐未見其全篇如此﹐亦又一格也。

雙字用於五一言爲難﹐蓋一聯十字耳﹐苟輕易放過﹐則何所取也。老杜𨿽不以此見工﹐然亦每加之意焉。觀其「納納乾坤大﹐行行郡國遙」﹐不用「納納」﹐則不足以見乾坤之大﹔不用「行行」﹐則不足以見道路之遠。又「寂寂春將晚﹐欣欣物自私」﹐則一气轉旋之妙﹐萬物生成之喜﹐盡於斯矣。至若「汀煙輕冉冉﹐竹日淨暉暉」﹐「湛湛長江去﹐冥冥細雨來」﹐「野逕荒荒白﹐春流泯泯淸」﹐「地晴絲冉冉﹐江碧艸纖纖」﹐「急急能鳴雁﹐輕輕不下鷗」﹐「檐影微微落﹐津流脈脈斜」﹐「相逢𨿽衮衮﹐告別莫匆匆」等句﹐俱不泛。若「濟潭發發﹐春艸鹿呦呦」﹐則全用《詩》語也。

老杜詩﹕「兩邊山木合﹐終日子規啼。」以「終日」對「兩邊」。「不知雲雨散﹐虛費短長吟。」以「短長」對「雲雨」。「桑麻深雨露﹐燕雀半生成。」以「生成」對「雨露」。「風物悲遊子﹐登臨憶侍郎。」以「登臨」對「風物」。句意然﹐不覺其爲偏枯﹐然終非法也。柳下惠則可﹐吾則不可。

詩在意遠﹐固不以詞語丰約爲拘。然開元以後﹐五言未始不自古詩中流出﹐𨿽無窮之意﹐嚴有限之字﹐而視大篇長什﹐其實一也。如「舊裏多靑艸﹐新知盡白頭」﹐又「兩行燈下淚﹐一紙嶺南書」﹐則久別乍歸之感﹐思遠懷舊之悲﹐隱然無窮。他如詠閒﹐則曰「坐歇靑松晚﹐行吟白日長」。狀景物﹐則曰「雲霞出海曙﹐梅柳渡江春」。似此之類﹐詞貴多乎哉﹖劉后村有云「言意深淺﹐存人胸懷﹐不系體格。若气象廣大﹐𨿽唐律不害爲黃鐘大呂。否則手操云和﹐而驚飈駭電﹐猶隱隱弦撥間也。」

周伯弓選唐人家法﹐以四實爲第一格﹐四虛次之﹐虛實相半又次之。其說「四實」﹐謂中四句皆景物而實也。於華麗典重之間有雍容寬厚之態﹐此其妙也。昧者爲之﹐則堆積窒塞﹐而寡於意味矣。是編一出﹐不爲無補後學﹐有識髙見卓不爲時習燻染者﹐往往於此解悟。間有過於實而句未飛健者﹐得以起或者窒塞之譏。然刻鵠不成尙類鶩﹐豈不勝於空疏輕薄之爲﹐使稍加探討﹐何患不古人之我同也。

「四虛」序云﹕不以虛爲虛﹐而以實爲虛﹐化景物爲情思﹐從首至尾聲﹐自然如行雲流水﹐此其難也。否則偏於枯瘠﹐流於輕俗﹐而不足采矣。姑舉其所選一二云「嶺猿同旦暮﹐江柳共風煙。」又﹕「猿聲知後夜﹐花發見流年。」若猿﹐若柳﹐若花﹐若旦暮﹐若風煙﹐若夜﹐若年﹐皆景物也。化而虛之者一字耳﹐此所以次於四實也。

「故人江海別﹐幾度隔山川。乍見翻疑夢﹐相悲各問年。孤燈寒照雨﹐深竹暗浮煙。更有明朝恨﹐離杯惜共傳。」「暮蟬不可聽﹐落葉豈堪聞。共是悲秋客﹐那知此路分。荒城背流水﹐遠雁入寒云。離杯惜共傳。」「暮蟬不可聽﹐落葉豈堪聞。共是悲秋客﹐那知此路分。荒城背流水﹐遠雁入寒云。陶令門前菊﹐餘花可贈君。」前一首司空曙﹐後一首郎士元﹐皆前虛後實之格。今之言唐詩者多尙此。及觀其作﹐則虛者枯﹐實者塞﹐截然不相通﹐徒駕宗唐之名而實背之也。其前實後虛者﹐卽前格也﹐第反景物於上聯﹐置情思於下聯耳。如劉長卿「楚國蒼山古﹐幽州白日寒。城池百戰後﹐耆舊幾家殘」﹐則始可以言格。若劉商「曉晴江柳變﹐春夢塞鴻歸。今日方知命﹐前年自覺非」﹐則下句幾爲上句壓倒。

李杜之後﹐五言當學劉長卿郎士元﹐下此則十才子。﹝盧綸﹑吉中孚﹑韓﹑錢起﹑司空曙﹑李端﹑苗發﹑崔峒﹑耿﹑夏侯審也。﹞

七言律詩極不易﹐唐人以詩名家者﹐集中十僅一二﹐且未見其可傳。蓋語長气短者易流於卑﹐而事實意虛者又幾乎塞。用物而不爲物所贅﹐寫情而不爲情所牽﹐李杜之後﹐當學者許渾而已。周伯弓以唐詩自鳴﹐亦惟以許集諄諄誨人。今摭其警句可以爲法者書於後﹐云「風傳鼓角霜侵戟﹐云捲笙歌月上樓。」「山殿日斜喧鳥雀﹐石潭波動戲魚龍。」「潮寒水國秋砧早﹐月暗山城夜漏稀。」「日照蒹葭明楚塞﹐煙分楊柳見隋堤。」「潮生水郭蒹葭響﹐雨過山城橘柚疏。」「野蠶成繭桑柘盡﹐溪鳥引雛蒲稗深。」《淩臺》云「湘潭云盡暮山出﹐巴蜀雪消春水來。」《洛城》雲「水聲東去市朝變﹐山勢北來宮殿髙。」《金陵》云「石燕拂云晴亦雨﹐江豚吹浪夜還風。」《書所見》云「五夜有情隨暮雨﹐百年無節待秋霜。」《衛將軍廟》云「漢業未興王霸在﹐秦軍才散魚連歸。」皆妙。其起結尢非中唐人可及。

趙嘏劉滄七言﹐間類許渾﹐但不得其全耳。

古樂府當學王建﹐如《涼州行刺促詞》《古釵行精衛詞》《老婦嘆鏡》《短歌行》《渡遼水》等篇﹐反覆致意﹐有古作者之風﹐一失於俗則俚矣。

或問放翁曰「李賀樂府極今古之工﹐巨眼或未許之﹐何也﹖」翁云「賀詞如百家錦衲﹐五色炫耀﹐光奪眼目﹐使人不敢熟視﹐求其補於用﹐無有也。杜牧之謂稍加以理﹐奴僕命騷可也。豈亦惜其詞勝﹗若《金銅仙人辭漢》一歌﹐亦傑作也。然以賀視溫庭筠輩﹐則不侔矣。」

●卷三

李太白《北上行》﹐卽古之《苦寒行》也。《苦寒行》首句云「北上太行山崗﹐艱哉何巍巍」﹐因以名之也。太白詞有云「磴道盤且峻﹐叢淩穹蒼。馬足蹶側石﹐車輪摧髙岡。又﹕「殺气毒劍戟﹐嚴風裂衣裳。」此正古詞「羊腸阪詰屈﹐車輪爲之摧。樹木何蕭瑟﹐北風聲正悲。」太白又有「奔鯨夾黃河﹐鑿齒屯洛陽。猛虎又掉尾聲﹐磨牙皓秋霜」﹐亦古詞「熊罷對我蹲﹐虎豹夾路啼。」又﹕「汲水澗谷阻﹐采薪隴阪長。艸木不可餐﹐饑飲零露漿。」是亦古詞「行行日已遠﹐人馬同時饑。擔囊行取薪﹐斧冰持作糜」﹐特詞語小異耳。陸士衡謝靈運諸作﹐亦不出此轍。若老杜則不然﹐曰「漢時長安一丈雪﹐牛馬毛寒縮如蝟。」又﹕「凍埋蛟龍南浦縮﹐寒刮肌虜北風利。」一空故習矣。

老杜詩﹕「重露成涓滴﹐稀星乍有無。」前輩謂此聯能窮物理之變﹐探造化之微。又有句云「久露晴初濕﹐髙云薄未還。」又﹕「晚照斜初徹﹐浮雲薄未歸。」𨿽不迨前作﹐然含悠揚不迫之意﹐他人未易及也。若「塞云多斷續﹐連日少光輝。」又「蜀星陰見少﹐江雨夜聞多」。則又於前所稱者不同也。

老杜多欲以顏色字置第一字﹐卻引實字來﹐如「紅入桃花嫩﹐靑歸柳葉新」是也。不如此﹐則語旣弱而气亦餒。他如「靑惜峯巒過﹐黃知橘柚來」﹐「碧知湖外艸﹐紅見海東云」﹐「綠垂風折筍﹐紅綻雨肥梅」﹐「紅浸珊瑚短﹐靑懸薜荔長」﹐「翠深開斷壁﹐紅遠結飛樓」﹐「翠乾危棧竹﹐紅膩小湖蓮」﹐「紫收岷嶺芋﹐白種陸池蓮」﹐皆如前體。若「白摧朽骨龍虎死﹐黑人太陰雷雨垂」﹐益壯而險矣。

老杜詩﹕「冬溫蚊蚋在﹐人遠鳧鴨亂。」詩意謂因冬之溫﹐故尙有蚊蚋﹐因人之遠﹐故鳧鴨得恣其亂﹐默有所寓也。韓子蒼乃謂人遠如鳧鴨之亂﹐恐非公意。況此十字正是五言句法。

「牽牛出河西﹐織女處其東。萬古永相望﹐七夕誰見同。神光竟難候﹐此事終朦朧。」觀此則老杜不敢世俗說也。然又有詩云「牛女年年渡﹐何曾風浪生。」

「無貴賤不悲﹐無富貧亦足。萬古一骸骨﹐鄰家遞歌哭。」又﹕「禍首燧人氏﹐厲階董狐筆。君看燈燭張﹐轉使飛蛾密。」達道之言也﹐詩云乎哉﹖

《自京赴奉先》有云「入門聞號兆﹐幼子饑已卒。吾寧捨一哀﹐里巷猶嗚咽。所愧爲人父﹐無г盤餐。」《赴王十五會》云「病身虛俊味﹐何幸飫兒童。」

「寄書問三川﹐不知家在否。比聞同罹禍﹐殺戮到雞狗。幾人全性命﹐盡室豈相偶。自寄一封書﹐今已十月後﹐反畏消息來﹐寸心亦何有﹗」亂離之後﹐殺戮殆盡﹐其能全家生免者幾希矣﹐故反畏其消息之回。《憶昔》云「洛陽宮殿燒焚盡﹐宗廟新除狐兔穴。傷心不忍問耆舊﹐復恐初從亂離說。」亦慮其動懷舊之悲也。

「干戈猶在眼﹐儒術豈謀身。」「糸丸不餓死﹐儒冠多誤身。」感憤之作也﹐曾何傷。若「儒術於我何有哉﹐孔丘盜跖俱塵埃」﹐叱聖人之名﹐而使之與盜賊同列﹐嘻﹗得罪於名教亦甚焉。或謂孟子曰舜跖之徒﹐舜與跖豈可徒耶﹐然爲利爲善之別﹐亦昭然矣。

《寄岑參》云「沈吟坐秋軒﹐飯食錯昏晝。」謂懷人之深﹐至忘昏晝也。《夔府詠懷》云「奴僕何知禮﹐恩榮錯與權。」謂小人之僭不可假借也。《至日》云「何人錯憶窮愁日﹐愁日隨一綫長。」《堂成》云「旁人錯比揚雄宅﹐懶惰無心作《解嘲》。」《呀鶻》云「淸秋落日已側身﹐過雁歸鴉錯回首。」他如「尙錯雄鳴管」﹐「錯揮鐵如意」及「舉目貪看鳥﹐回頭錯應人」﹐「江邊老翁錯料事﹐眼暗不見風塵淸」﹐𨿽出一手﹐而用之工拙﹐亦甚易辧。

《漢書》﹕「大兒孔文舉﹐小兒楊徳祖。」《最能行》云「小兒學問止《論語》﹐大兒結束隨商旅。」《徐卿二子歌》﹕「大兒九齡色淸澈﹐秋水爲神玉爲骨。小兒五歲气食牛﹐滿堂賓客皆回頭。」《劉少府畫山水歌》﹕「大兒聰明到﹐能添老樹巓崖裏。小兒心孔開﹐貌得山僧及童子。」本漢語也。

子厚﹕「西岑極遠目﹐毫末皆可了。」老杜有「齊魯靑未了」。劉禹錫「一方明月可中庭」﹐老杜有「淸池可方舟」。退之「綠淨不可唾」﹐老杜「自爲靑城客﹐不咋靑城地」﹐乃知老杜無所不有。

髙《九日》詩云「縱使登髙斷腸﹐不如獨坐空搔首。」老杜有「羞將短髮還吹帽﹐笑倩旁人爲整冠」﹐亦反其事也。結句云「明年此會知誰健﹐醉把茱萸仔細看。」與劉希夷「今年花落顏色攺﹐明年花開復誰在」之意同。气長句雅﹐俱不及杜。戴叔倫《對月》云「明年此夕遊何處﹐縱有淸光知對誰。」欲脫其胎而不可﹐蓋才力不逮也。東坡用其意﹐作《中秋月》詩云「此生此夜不長好﹐明月明年何處看。」遂成絕句。

髙詩云「林稀落日行人少﹐醉後無心怯路歧。」老杜有「前村山路險﹐歸醉每無愁」﹐詞簡意工﹐孰臻其妙﹐學造語者宜知之。又如楊衡詩云「正是憶山時﹐復送歸山客。」張籍云「長因送人處﹐憶得別家時。」盧象《還家》詩云「小弟更孩幼﹐歸來不相識。」賀知章云「兒童相見不相識﹐笑問客從何處來。」語益換而益佳﹐善脫胎者宜參之。近時嚴坦叔《還家》詩﹐亦有「舊時巷陌渾忘記﹐卻問新移來住人」﹐頗得知章之遺意。

老杜《得弟信》詩云「浪傳烏鵲喜﹐深負詩。」《喜觀卽到》詩云「待爾嗔烏鵲﹐拋書示。」是皆用「」寓兄弟事。其憶之則云「百戰今誰在﹐三年望汝歸。」別之則云「數杯巫峽酒﹐百丈內江船。」又止於盡憶別之意﹐未嘗用事也﹐亦何害其不爲憶弟別弟之詩。其他與子侄之詩亦然。近因舉許渾《示弟》詩﹐有云「家貧爲客早﹐路遠得書稀。」或謂不見示弟之意﹐不足爲佳﹐似未嘗讀杜詩也。

好句易得﹐好聯難得﹐如「池塘生春艸」之類是也。唐人﹕「天勢圍平野﹐河流入斷山。」「朽關生濕菌﹐傾屋照斜陽。」「風兼殘雪起﹐河滯斷冰流。」「興闌啼鳥換﹐坐久落花多。」「客尋朝磬至﹐僧背夕陽歸。」「廢巢侵燒色﹐荒冢人入鋤聲。」「石梯迎雨潤﹐沙井帶潮碱。」「迸筍侵窗長﹐驚蟬出樹飛。」下句皆勝於上。老杜固不當以此論其工拙﹐然亦時有此作。如「地卑荒野大﹐天遠暮江遲」﹐「亂雲低薄暮﹐急雪舞回風」﹐「深山催短景﹐喬木易髙風」﹐「岸風翻夕浪﹐舟雪灑寒燈」﹐「風箏吹玉柱﹐露井凍銀牀」﹐「薄雲巖際宿﹐孤月浪中翻」﹐「遠鷗浮水靜﹐輕燕受風斜」等句﹐皆不免此病。

「十日君家把酒杯﹐六年波浪與塵埃不知烏石岡邊路﹐到老相尋得幾回。」人謂此詩本顧況「一別二十年﹐人堪幾回別」之句。予讀老杜《別唐十五》詩云「九載一相逢﹐百年能幾何。」顧之意或原於此。張籍有絕句云「山東二十餘年別﹐今日相逢在上都。說盡向來無限事﹐相看摩捋白髭須。」句不同而意極長。使後人能於其中易以一字﹐則不足以爲絕句。賈島亦有「舊國別多日﹐故人無少年」﹐與張意同。

韓《落花》詩﹕「總得苔遮猶慰意﹐便教泥污更傷心。」弱甚。老杜有「縱教醉裏風吹盡﹐可待醒時雨打稀」﹐去輩遠矣。王建亦有「且願風畱著﹐惟愁日炙銷」﹐正堪與詩上下。

詩用古人名﹐前輩謂之點鬼簿﹐蓋惡其爲事所使也。如老杜「但見文翁能化俗﹐焉知李廣不封侯」﹐「今日朝廷須汲黯﹐中原將帥憶廉頗」等作﹐皆借古以明今﹐何患乎多﹖李商隱集中半是古人名﹐不過因事造對﹐何益於詩﹖至有一篇而疊用者﹐如《茂陵》云「玉桃偸得憐方朔﹐金屋修成貯阿嬌。誰料蘇卿老歸國﹐茂陵松柏雨蕭蕭。」此猶有微意。《牡丹》詩云「錦幃初見衛夫人﹐繡被猶堆越鄂君。石崇蠟燭何曾翦﹐荀令香鑪可待燻。」不切甚矣。

詩人形容新臺之事﹐不過曰「新臺有Г﹐河水イイ。燕婉之求﹐不鮮。」形容公子頑之事﹐不過曰「墻有茨﹐不可掃也。中之言﹐不可道也。所可道也﹐言之也。」如是而已。李商隱詠眞妃之事﹐則曰「平明每幸長生殿﹐不從金輿惟壽王。」彰君之惡也。聖人答陳司敗知禮之問﹐恐不爾也。又﹕「未免被他褒女笑﹐只教天子暫蒙塵。」又﹕「君王若道能傾國﹐玉輦何由過馬嵬。」又﹕「如何四紀爲天子﹐不及盧家有莫愁。」皆有重色輕天下之心﹐大抵商隱之詩類如此。如《東阿王》云「君王不得爲天子﹐半爲當年賦洛神。」曼倩詞云「如何漢殿穿鍼夜﹐又向窗中覷阿環。」至有「趙后樓中赤鳳來」之句﹐發乎情止乎禮義之意安在﹖

人知許渾七言﹐不知許五言亦自成一家。知劉長卿五言﹐不知劉七言亦髙。許五言如﹕「樹色隨山迥﹐河聲入海遙。」「月髙花有露﹐煙合水無風。」「別馬嘶營柳﹐驚烏散井桐。」「海風聞鶴遠﹐潭日見魚深。」全篇如《示弟》云「自爾出門去﹐淚痕常滿衣。家貧爲客早﹐路遠得書稀。文字誰人識﹐煙波幾日歸﹖秋風正搖落﹐孤雁又南飛。」長卿七言﹐《登余幹古城》云「孤城上與白雲齊﹐萬元古蕭條楚水西。官舍已空秋艸綠﹐女墻猶在夜烏啼。平沙涉涉來人遠﹐落日亭亭向客低。沙鳥不知陵谷變﹐朝來暮去弋陽溪。」其他散句如﹕』漢口夕陽斜渡鳥﹐洞庭秋水遠連天。「江上月明胡雁過﹐淮南木落楚山多。」「細雨濕衣看不見﹐閒花落地聽無聲。」措思削詞皆可法。余則珠聯玉映﹐尢未易徧述也。

許渾絕句亦佳﹐但句法與律詩相似﹐是其所短耳。《學仙》云「聞有三山不知處﹐茂陵松柏滿西風。」《緱仙廟》云「曲終飛去不知處﹐山下碧桃春自開。」《秋思》云「髙歌一曲掩明鏡﹐昨日少年今白頭。」皆無衰靡之气。若《旌儒廟》云「廟前亦有商山路﹐不學老翁歌《紫芝》。」《四皓廟》云「山酒一卮歌一曲﹐漢家天子忌功臣。」則雄拔藻麗之中﹐有一段議論在﹐又與前作不侔矣。其《始皇墓》云「一種靑山秋艸裏﹐路人惟拜漢文陵。」曹鄴亦有「行人上陵過﹐卻拜扶蘇墓」﹐扶蘇非有徳於人者﹐意亦不如許。

「風定花猶落﹐鳥鳴山更幽。」前輩謂上句置靜意於動中﹐下句置動意於靜中﹐是猶作意爲之也。劉長卿「片雲生斷壁﹐萬壑徧疏鐘」﹐其體與前同﹐然初無所覺﹐咀嚼旣久﹐乃得其意。

《有所思》﹐古樂府云「有所思﹐思昔人﹐曾閔二子善養親。和顏色﹐奉昏晨﹐至誠通神明。」傳者一失於正﹐遂致庾肩吾有「拂匣看離扇﹐開箱見別有衣。」吳均有「春風驚我心﹐秋露傷君發。」至盧仝則云「當時我醉美人家﹐美人顏色嬌如花。今日美人棄我去﹐靑樓珠箔天之涯。」豈亦傳習之誤耶﹖或謂仝此詩自有所寓云。

崔豹《古今注》曰﹕《札梁妻》者﹐札殖妻妹朝日所作也。殖戰死﹐妻曰「上無父﹐中無夫﹐下無子﹐人生之苦至矣。」乃抗聲長哭﹐札都城感之而頹﹐遂投水死。其妹悲姊之貞﹐乃作歌﹐名曰《札梁妻》焉。梁﹐殖之字也。《列女傳》曰「齊莊公襲莒﹐殖戰而死。」僧貫休乃云「秦之無道兮四海枯﹐築長城兮遮北胡。築人築土一萬里﹐札梁貞婦啼嗚嗚。上無父兮中無夫﹐下無子兮孤復孤。一號城崩塞色苦﹐再號札梁骨出土。疲魂饑魄相逐歸﹐陌上少年毋相非。」味其詞﹐則札梁乃秦之築城卒﹐其妻亦未嘗死也。﹝殖戰而死下﹐似有脫文。﹞

吳融「見多鄰犬遙相認﹐來慣幽禽近不驚」﹐與雍陶「初歸山犬翻驚主﹐久別江鷗卻避人」之句同。白樂天「想得家中夜深坐﹐還應說著遠行人」﹐語頗直﹐不如王建「家中見月望我歸﹐正是道上思家時」有曲折之意。劉商《柳》詩「幾回離別折欲盡﹐一夜春風吹又長」﹐不如樂天《艸》詩「野火燒不盡﹐春風吹又生」語簡而思暢。或又謂樂天此聯﹐不如「春入燒痕靑」之句。

吳融《秋樹》詩云「曉煙散去陰全薄﹐明月臨來影半空。」姚倫﹕「亂聲千葉下﹐寒影一巢孤。」或許其有摹寫之工。劉方平有「萬影皆因月﹐千聲各爲秋」﹐亦佳﹐但不題樹。然起句云「林塘夜泛舟﹐虫響荻颼颼」﹐引帶而下﹐頓覺精彩。盧綸《山中古木》云「墜葉鳴荒竹﹐斜根擁斷蓬。半侵山影裏﹐長在水聲中。」思致亦不淺。

●卷四

唐人絕句﹐有意相襲者﹐有句相襲者。王昌齡《長信宮》云「玉顏不及寒鴉色﹐猶帶昭陽日影來。」孟遲《長信宮》亦云「自恨輕身不如燕﹐春來還繞禦簾飛。」王建《綺岫宮》云「武帝去來紅袖盡﹐野花黃蝶領春風。」鮑溶《隋宮》云「煬帝春遊古城在﹐壞宮芳艸滿人家。」張喬《寄維揚友》云「月明記得相尋處﹐城鎖東風十五橋。」杜牧《懷吳中友》云「惟有別時今不忘﹐暮煙秋雨過楓橋。」韋應物《訪人》云「怪來詩思淸人骨﹐門對寒流雪滿山。」王涯《宮詞》云「共怪滿衣珠翠冷﹐黃花瓦上有新霜。」又杜牧《沈下賢》云「一夕小敷山下路﹐水如環月如襟。」白樂天《暮江吟》云「可憐九月初三夜﹐露似眞珠月似弓。」劉長卿《送朱放》云「莫道野人無外事﹐開田鑿井白雲中。」韓《卽目》云「須信閒中有忙事﹐曉來衝雨覓漁師。」此皆意相襲者。又杜牧《送隱者》云「公道世間惟白髮﹐貴人頭上不曾饒。」髙蟾《春》詩云「人生莫遺頭如雪﹐縱得春風亦不消。」賀知章《還家》云「兒童相見不相識﹐卻問客從何處來。」雍陶《過故宅看花》云「今日主人相引看﹐誰知曾是客移來。」賈島《渡桑乾》云「客捨並州已十霜﹐歸心日夜憶咸陽。無端更渡桑乾水﹐卻望並州是故鄕。」李商隱《夜雨寄人》云「君問歸期未有期﹐巴山夜雨漲秋池。何當共翦西窗燭﹐卻話巴山夜雨時。「此皆襲其句而意別者。若定優劣﹐品髙下﹐則亦昭然矣。

七言仄韻﹐尢難於五言。長孫佐輔有詩云「獨訪山家歇還涉﹐茅屋斜連隔松葉。主人聞語未開門﹐繞籬野菜飛黃蝶。」好事者或繪爲圖。柳子厚云「南州溽暑醉如酒﹐隱幾熟眠開北牖。日午獨覺無餘聲﹐山童隔竹敲茶臼。」言思爽脫﹐信不在前詩下。髙駢云「淸溪道士人不識﹐上天下天鶴一隻。洞門深鎖碧窗寒﹐滴露研朱點《周易》。」駢爲呂用之所紿﹐至於殺身亡家而不悟﹐固無足取﹐然此等辭語﹐決非塵埃人可道。

唐人五言四句﹐除柳子厚《釣雪》一詩之外﹐極少佳者。今偶得四首﹐漫錄於此。《玉階怨》云「玉階生白露﹐夜久侵羅襪。卻下水晶簾﹐玲瓏望秋月。」《拜月》云「開簾見月時﹐便卽下階拜。細語人不聞﹐北風吹裙帶。」《蕪城懷古》云「風吹城上樹﹐艸沒城邊路。城裏月明時﹐精靈自來去。」《秋日》云「返照入閭巷﹐憂來與誰語﹖古道無人行﹐秋風動禾黍。」前二篇備婉孌之深情﹐後兩首抱荒寂之餘感。

王昌齡《從軍行》云「百戰苦風塵﹐十年履霜露。𨿽投定遠筆﹐未坐將軍樹。早知行路難﹐悔不理章句。」怨其有功未報也。岑參云「早知逢世亂﹐少小漫讀書。悔不學彎弓﹐向東射狂胡。」悲其所遇非時也。意𨿽反而實同。

岑參詩﹕「疲馬臥長阪﹐夕陽下通津。山風寒空林﹐颯颯如有人。」賈島云「數里聞寒水﹐山家少四鄰。怪禽啼曠野﹐落日恐行人。」遠途淒慘之意﹐畢見於此。

王維《寄崔鄭二山人》云「鄭生老泉石﹐崔子老丘樊。賣藥不二價﹐著書仍萬言。息陰無惡木﹐飲水必淸源。予賤不及議﹐斯人竟誰論。」是時維官必未顯也。《送邱爲》云「知爾不能薦﹐羞稱獻納臣。」則可言而不言。綦毋潛之落第﹐孟浩然之斥還﹐豈亦維煤之薦之不力也﹖

詩人發興造語﹐往往不約而合。如「雨中山果落﹐燈下艸虫鳴」﹐王維也。「樹初黃葉日﹐人欲白頭時」﹐葉天也。司空曙有雲「雨中黃葉樹﹐燈下白頭人。」句法王而意參白﹐然詩家不以爲襲也。

楊衡詩云「落葉寒擁壁﹐淸霜夜沾石。正是憶山時﹐復送歸山客。殷勤一尊酒﹐曉月當窗白。」語意淸脫﹐略無塵土紛華之气。及讀其《白詞》﹐則有云「躡珠履﹐步瓊筵﹐輕身起舞紅燭前。」又﹕「涼風蕭蕭漏水急﹐月華泛灩紅蓮濕﹐牽裙攬帶翻成泣。」又﹕「金壺半傾芳夜促﹐梁塵霏霏暗紅燭。」全類李長吉。謂與前詩同出一啄﹐吾不信也。其《看花》小句亦佳﹐詩云「都無看花意﹐偶到樹邊來。可憐枝上色﹐一一爲愁開。」

蘇渙有變律詩二首﹐其一云「養蠶爲素絲﹐葉盡蠶不老。傾筐對空林﹐此意向誰道。一女不得織﹐萬夫受其寒。一夫不得意﹐四海行路難。」言語如此﹐則渙亦非尋常之盜也。

髙適詩﹕「二月猶北風﹐天陰雪冥冥。寥落一室中﹐悵然慚百齡。苦愁正如此﹐門柳復靑。」皇甫冉云「岸有經霜艸﹐林有故年枝。俱應待春色﹐獨使客心悲。」不如適气長而有生意。淵明《歸去詞》云「木欣欣以向榮﹐泉涓涓而始流。善萬物之得時﹐感吾生之行休。」冉述之也。

老杜《入六弟宅》詩云「令弟雄軍佐﹐凡才污省郎。」李嘉云「故鄕那可到﹐令弟獨能歸。」初謂唐人自有此稱﹐及讀謝靈運《酬惠連》詩云「末路值令弟﹐開顏披心胸。」乃知不始唐人也。

老杜《螢火》詩﹕「幸因腐艸出﹐敢近太陽飛。未足臨書卷﹐時能點客衣。隨風隔幔小﹐帶雨傍林微。十月淸霜重﹐飄零何處歸。」韓退之云「朝蠅不須驅﹐暮蚊不可拍。蠅蚊滿八區﹐可盡與相格﹖得時能幾時﹐與汝恣啖咋。涼風九月到﹐掃不見蹤迹。」疾惡之意一也。然杜微婉而韓急迫﹐豈亦目擊亻丕文輩專恣而惡之耶﹖

退之《南山》詩云「延延離又屬﹐叛還覯。喁喁魚闖萍﹐落落月經宿。りり樹墻垣﹐架庫廏。參參削劍戟﹐煥煥銜瑩。敷敷花披萼﹐屋攜ニ。悠悠舒而安﹐兀兀狂以狃。起起山猶奔﹐蠢蠢駭不懋。」連十四句皆用雙字起﹐蓋亦古詩「靑靑河畔艸﹐鬱鬱園中柳」之意。

退之序孟東野詩云﹕東野之詩﹐其髙出魏晉﹐不懈而及於古﹐其他浸淫乎漢氏矣。又薦之以詩云「有窮者孟郊﹐受材實雄驁。冥觀洞古今﹐象外逐幽好。橫空盤硬語﹐妥帖力排。敷柔肆紆余﹐奮猛捲海潦。榮華肖天秀﹐捷疾逾響報。」東坡讀東野詩﹐乃云「孤芳擢荒穢﹐苦語余《詩騷》。水淸石鑿鑿﹐湍急不受篙。初如食小魚﹐所得不償勞。又如煮彭越﹐竟日嚼空螯。要當斗僧淸﹐未足當韓豪。人生如朝露﹐日夜火消膏。何苦將兩耳﹐聽此寒虫號。」退之進之如此﹐而東坡貶之若是﹐豈所見有不同耶﹖然東坡前四句﹐亦可謂巧於形似。

東野《長安道》詩云「胡風激秦樹﹐賤子風中泣。家家朱門開﹐得見不可入。長安十二衢﹐投樹島亦急。髙閣何人家﹐笙簧正喧吸。」气促而詞苦﹐亦可憐也。退之有贈孟之詩云「長安交遊者﹐貧富各有徒。親朋相過時﹐亦各有以娛。陋室有文史﹐髙門有笙竽。何能辧榮悴﹐且欲分賢愚。」亦廣其意而使之安其貧也。

退之志虢州司戶韓岌墓﹐止稱其父祖之能。太學博士李於墓﹐惟辧其服藥之誤。若殿中少監馬繼祖墓﹐則哀其四十年間哭三世耳。子厚亦然。祕書姜墓﹐謂其生三日﹐卽授六品官﹐及嗜音蓄妓。襄陽丞趙公矜墓﹐亦獨記其子求銘之事。又溫縣主簿韓愼墓﹐不過曰「生也以其弟之恭﹐知君之爲友﹔沒也以其弟之戚﹐知君之爲愛。」古人志實不少假﹐今則不然﹐眞諛墓也。

退之銘墓﹐其詞約﹐子厚銘墓﹐其詞丰﹐各炫其長也。子厚獨銘覃季子墓云「困其獨﹐丰其辱」﹐兩句而已。

子厚與李睦州論服气書﹐末云「願椎肥牛﹐擊大豕﹐羣羊﹐以爲兄餼﹔窮隴西之麥﹐殫江南之稻﹐以爲兄壽。鹽東海之水以爲咸﹐醯殲倉之粟以爲酸﹐極五味之﹐致五臟之安﹐心恬而志逸﹐貌美而身胖。」退之﹐李博士服丹致斃﹐志其墓云「五三牲﹐鹽醯果蔬﹐人所常禦。今惑者曰五令人夭﹐當務減節。鹽醯以濟百味﹐豚魚雞三者古以養老﹐反曰是皆殺人﹐不可食。不信常道﹐臨死乃悔。」子厚戒之於其生﹐退之志之於其死﹐服丹與气﹐誠不若飲食之常也。古詩云「服藥求神仙﹐多爲藥所誤。不如飲美酒﹐被服糸丸與素。」此二文之本。

退之《紀夢》云「我能屈曲自世間﹐安能從汝巢神山。」《遊靑龍》云「忽驚顏色變韶稚﹐卻信靈仙非怪誕。」又《謝自然》云「檐楹气明滅﹐五色光屬聯。須臾自輕舉﹐飄若風中煙。」信且見矣。《華山女》云「豪家少年豈知道﹐來繞百匝腳不停。雲窗霧ト事恍惚﹐重重翠幔深金屏。仙梯難攀俗緣重﹐浪憑靑鳥通丁寧。」又《誰氏子》云「或云欲學吹鳳笙﹐所慕靈妃媲蕭史。」非不信且見﹐故從而斥之也。

聯句﹐或二人三人﹐隨其數之多寡不拘也。其法則不同。有跨句者﹐謂連作第二第三句﹐《城南》等作是也﹔有一人一聯者﹐《會合遣興》等作是也。有一人四句者。《有所思》等作是也。《遣興聯句》﹐東野雲﹕「我心隨月光﹐寫君庭中央。」退之云「月光有時晦﹐我心安所忘。」詞貫意串﹐如同一喙。不然﹐則眞四公子棋耳。

東野詩云「靜木有恬翼﹐潛波無躁鱗。乃知喧競場﹐莫處君子身。」蓋謂君子之立身﹐不容不擇其所。《寓言》云「誰謂碧山曲﹐不廢靑松直。誰謂濁水泥﹐不污明月色。」是又欲和光而同塵也。下句亦本太白「獨漉水中泥﹐水濁不見月」﹐第反其意耳。

王荊公謂老杜「暝色赴春愁」﹐下得「赴」字大好﹐若下「見」字﹑「起」字卽小兒言語。予觀唐詩﹐知此句乃皇甫冉詩﹐荊公誤記也。其詩云「暝色赴春愁﹐歸人南渡頭。渚煙空翠合﹐湖月碎光流」云云。王昌齡亦有「寒鳥赴荒園」之句﹐似不逮前。𨿽句中不可無好字﹐亦看人用之何如耳。岑參有句云「愁雨懸空山。」「懸」字不易及。裴說用之云「嶽面懸靑雨。」點化旣工﹐尢勝於岑。李嶠有「星月懸秋漢」﹐唐僧有「雪澑懸南嶽」﹐又「懸燈雪屋明」﹐皆於「懸」字上見工。

老杜《泉》詩有云「明涵客衣淨﹐細蕩林影趣。」「涵」「蕩」二字﹐曲盡形容之妙。嚴維《詠泉》亦云「獨映孤松色﹐殊分眾鳥喧。」頗得老杜活法。又張鼎詠《僧捨小池》云「冷光搖砌錫﹐疏影露枝猿。」人皆知其「搖」「露」二字有功﹐殊不知其用心實在「砌」字「枝」字之上﹐熟參者始知之。唐人又有「映地爲天色﹐飛空作雨聲」﹐「窺魚光照鶴﹐洗缽影搖僧」﹐皆詠泉之作也。

前輩云﹐詩家病使事太多﹐蓋皆取其與題合者類之﹐如此乃是編事﹐𨿽工何益。李商隱《人日》詩云「文王諭復今朝是﹐子晉吹笙此日同。舜格有苗旬太遠﹐周稱流火月難窮。縷金作勝傳荊俗﹐翦采爲人起晉風。獨想道衡詩思苦﹐離家恨得二年中。」正如前語。若《隋宮》詩云「玉璽不緣歸日角﹐錦帆應是到天涯。」又《籌筆驛》云「管樂有才眞不忝﹐關張無命欲何如。」則融化斡旋如自己出﹐精粗頓異也。

商隱又有題《新創河亭》詩云「河蛟縱玩難爲室﹐海蜃遙驚恥化樓。」不過蛟室蜃樓耳﹐而點化如此。世稱王禹玉「鳳輦鰲山」之句﹐本斯意也。

「虹收靑嶂雨﹐鳥沒夕陽天。」「月澄新漲水﹐星見欲銷云。」「池光不受月﹐野气欲沈山。」「城窄山將壓﹐江寬地共浮。」「秋應爲紅葉﹐雨不厭蒼苔。」皆商隱詩也﹐何以事爲哉﹖又《落花》云「落時猶自舞﹐掃後更聞香。」《梅花》云「素娥惟與月﹐靑女不饒霜。」尢妙。若「江海三年客﹐乾坤百戰場」﹐則絕類老杜。

李商隱《賈誼》詩云「可憐夜半虛前席﹐不問蒼生問鬼神。」韓云「如今冷笑東方朔﹐惟用詼諧侍漢皇。」又﹕「長卿爲《長門賦》﹐未識君臣際會難。」皆反其事而言之。是時韓在翰林﹐故出此語﹐視李爲切。

韓在唐末粗有可取者﹐如「沙頭有廟靑林合﹐驛步無人白鳥飛」﹐「細水浮花歸別浦﹐斷雲含雨入孤村」﹐「白髭兄弟中年後﹐瘴海程途萬里長」﹐五言如「鳥啼深不見﹐人語靜先聞」﹐𨿽神气短緩﹐亦微有深致。其《秋夜憶家》絕句云「垂老何時見弟兄﹐背燈悲泣到天明。不知短髮能多少﹐一滴秋霖白一莖。」淒楚可悲﹐亦善於詞者﹐若「挾彈少年多害物﹐勸君莫近五陵飛」﹐又「蕭艾轉肥蘭蕙瘦﹐可能天亦妒馨香」﹐是直訕耳。詩人比興掃地矣。

●卷五

阮嗣宗《詠懷》云「開軒臨四野﹐登髙望所思。丘墓蔽山岡﹐萬代同一時。千秋萬歲後﹐榮名安所之﹗」可謂混貴賤之殊﹐盡死生之變。老杜云「五侯與螻蟻﹐同盡隨丘墟。」則簡而妙矣。又劉越石《答盧諶》云「何以贈子﹐竭心公朝。」老杜《送嚴武》云「公若登臺輔﹐臨危莫愛身。」鮑照《東武吟》云「將軍旣下世﹐部曲亦罕存。」老杜《哭嚴僕射》云「素幔隨流水﹐歸舟返舊京。老親如夙昔﹐部曲異平生。」善用古者自不同。若「丈人試靜聽﹐賤子請具陳」﹐則又用鮑明遠「主人且勿喧﹐賤子歌一言」之句。又「身輕一島過」﹐亦用張景陽詩。張詩云「人生海內﹐忽如鳥過目。」

左太衝《詠史》云「吾希段幹木﹐偃息藩魏君。吾慕魯仲連﹐談笑卻秦軍。」皮日休《七愛》云「吾愛房與杜﹐貧賤共聯步。」又云「吾愛李太尉﹐崛起定中原。」仿前詩也。

羅隱《隴頭水》云「借問隴頭水﹐年年恨何事﹖全疑嗚咽聲﹐中有徵人淚。」於云「借問隴頭水﹐終年恨何事﹖深疑嗚咽聲﹐中有徵人淚。」所賦同﹐造語同﹐未有議其非者﹐今人則豈無剽竊之疑。又如皇甫冉詩云「巫峽見巴東﹐迢迢出半空。雲藏神女館﹐雨到楚王宮。朝暮泉聲落﹐寒暄樹色同。淸猿不可聽﹐偏在九霄中。」李端云「巫山十二峯﹐皆在碧虛中。回合雲藏日﹐霏微雨帶風。猿聲寒過水﹐樹色暮連空。愁向髙唐望﹐淸秋見楚宮。」句意亦同。

宋玉《髙唐賦》云「昔楚襄王與玉遊於云夢之臺﹐望髙唐之觀﹐其上獨有雲气。王曰﹕『此何气也﹖』玉對曰﹕『昔先王嘗夢見一婦人曰﹕妾巫山之女也﹐聞君遊髙唐﹐願薦枕席。王因幸之。』」又《神女賦》云「襄王使玉賦髙唐之事﹐其夜五寢﹐夢與神女遇。」詳其所賦﹐則神女初幸於懷﹐再幸於襄﹐其誣蔑亦甚矣。流傳未泯﹐凡此山之片雲滴雨﹐皆受可疑之謗﹐神果有知﹐則亦必抱長憤於沈冥恍惚之間也。於有詩云「何山無朝云﹐彼云亦悠揚。何山無暮雨﹐彼雨亦蒼茫。宋玉恃才者﹐憑虛構髙唐。自重文賦名﹐荒淫歸楚襄。峨峨十峯﹐永作妖鬼鄕。」或可以泄此憤之萬一也。

常建《弔王將軍墓》云「嫖姚北伐時﹐深入彊千里。戰餘落日黃﹐軍敗鼓聲死。嘗聞漢飛將﹐可奪單於壘。今與山鬼鄰﹐殘兵哭遼水。」哀之至矣。第二聯尢妙。祖詠有《夕次輔田店》詩﹐亦與前格相類﹐詩云「前路入鄭郊﹐向經百餘里。馬煩時欲歇﹐客歸程未已。落日桑柘陰﹐遙村煙火起。西還不遑宿﹐中夜渡京水。」秀整而韻不緩﹐且曲盡旅行之意。詠又有「風簾搖竹影﹐秋雨帶虫聲」。又「遠樹低蒼壘﹐孤山出艸城」。亦錢郎之亞也。

「旣老又不全﹐始得離邊城。一枝假枯木﹐步步向南行。去時日一百﹐來時一月程。常恐道路旁﹐掩棄狐兔塋。所願死鄕裏﹐到日不願生。聞此哀怨詞﹐念念不忍聽。惜無異人術﹐倏忽具爾形。」右趙微明《回軍跛者》之詩﹐只讀起句﹐不必看題目﹐亦必知爲此詩矣。所謂「去時日一百﹐來時一月程」﹐則前月行軍之速﹐今日被疾而歸﹐曲見於此。又「所願死鄕裏﹐到日不願生」﹐百世之下﹐誦之猶慘然﹐其時可知也。結句用事尢著題﹐且有不盡之哀。盧綸《逢病軍人》詩云「行多有病住無糧﹐萬里還鄕未到鄕。蓬鬢哀吟古城下﹐不堪秋气入金瘡。」驅駕𨿽未及前﹐而淒苦之意﹐殆無以過﹐起句亦蓋。

劉滄《咸陽》云「渭水故都秦二世﹐咸陽秋艸漢諸陵。」唐彥謙《蒲津河亭》云「煙橫博望乘槎水﹐日上文五避雨陵。」論句法則劉不及唐﹐然序懷感之意﹐得諷興之體﹐則劉詩勝。若崔曙《登望仙臺》云「三晉雲山皆北向﹐二陵風雨自東來。」思優柔而語益健矣。劉滄下聯云「天空絕塞聞邊雁﹐葉盡孤村見夜燈。」視許渾「髙樹有風聞夜磬﹐遠山無月見秋燈」﹐尢爲工妥。王荊公「已無船舫猶聞笛﹐遠有樓臺只見燈」之句﹐必自此聯出也。

劉灣《雲南行》云「妻行求死夫﹐父行求死子。」且喪亂之世﹐妻倚夫而苟生﹐父恃子而送死者﹐今皆先其身而夭﹐則鰥寡孤獨﹐失其所矣。但詞傷於直。潘安仁《關中》詩云「肝腦塗地﹐白骨交衢。夫行妻寡﹐父出子孤。」亦欠包涵之工。

潘安仁《悼亡》云「望廬思其人﹐入室想所歷。」悲有餘而意無盡。江文通擬之云「明月入綺窗﹐仿佛想蕙質。」工於述者也。白樂天用之云「手攜稚子夜歸院﹐月冷房空不見人。」又任彥升《哭人》云「寧知安歌日﹐非君撤瑟辰。」白樂天亦用之云「當君白首同歸日﹐是我靑山獨往時。」

白樂天《楊柳枝》云「陶令門前四五樹﹐亞夫營裏百千條。何以東都正二月﹐黃金枝映洛陽橋。」劉禹錫云「金穀園中鶯亂啼﹐銅駝陌上好風吹。城東桃李須臾盡﹐爭似垂楊無限時。」張祜云﹔「凝碧池邊斂翠眉﹐景陽樓下綰靑絲。那勝妃子朝元閣﹐玉手和煙弄一枝。」薛能云「和風煙樹九重城﹐夾路春陰十萬營。惟向邊頭不堪望﹐一株憔悴少人行。」三詩皆仿白﹐獨薛能一首變爲淒楚耳。李商隱亦有二絕﹐立意頗新。其詞云「暫憑尊酒送無そ﹐莫損愁眉與細腰。人世死前惟有別﹐春風爭擬惜長條。」「含煙惹霧每依依萬緒千條拂落暉。爲報行人休盡折﹐半畱相送半迎歸。」

商隱別有《柳枝詞》﹐味共序﹐柳枝乃商隱從昆讓山鄰家之女﹐因悅商隱《燕臺詩》﹐遂通其約﹐且以後三日爲期。會友人盜商隱臥裝先去﹐不果畱﹐嗣後竟爲他人所有。詩中所謂「嘉瓜引蔓長﹐碧玉冰寒漿。東陵𨿽五色﹐不忍值牙香」﹐非不忍也﹐不果也。若「玉作彈棋局﹐中心亦不平」﹐又「如何湖上望﹐只是見鴛鴦」﹐亦惜其不終遇之意。

商隱詩﹕「鬥鷄回玉勒﹐融麝暖金。玳瑁明珠閣﹐琉璃冰酒缸。」七言云「不收金彈拋林外﹐卻惜銀牀在井頭。采樹轉燈珠錯落﹐繡檀回枕玉雕鎪。」金玉采繡﹐排比成句﹐乃知號「至寶丹」者﹐不獨王禹玉也。

劉長卿有《湘中紀行》十詩﹐《花石潭》有雲「水色淡如空﹐山光復相映。」《浮石瀨》云「秋色照蕭湘﹐月明聞蕩槳。」《橫龍渡》云「亂聲沙上石﹐倒影雲中樹。」皆勝語也。他如「天光映波動﹐月影隨江流」﹐又「入夜翠微裏﹐千峯明一燈」﹐又「潮气和楚云﹐夕陽映江樹」﹐又「捲簾髙樓上﹐萬里看日落」﹐詞妙气逸﹐如生馬不爲疆絡所掣﹐讀之使人飄飄然有憑虛禦風之意。謂其思銳才窄者﹐不亦誣矣。

劉長卿《王昭君歌》云「自矜驕艷色﹐不顧丹靑人。那知粉繪能相負﹐卻使容華翻忄吳身。上馬辭君嫁驕虜﹐玉顏對君啼不語。北風雁急浮雲秋﹐萬里獨見黃河流。纖腰不復漢宮寵﹐雙蛾長向胡天愁。琵琶弦中苦調多﹐蕭蕭羌笛聲相和。誰憐一曲傳樂府﹐能使千秋傷綺羅。」《銅雀臺》尾句云「春風不逐君王去﹐艸色年年舊宮路。宮中歌舞已浮雲﹐空指行人來往處。」皆反覆包蓄﹐得古風體。他如﹕「朔風蕭蕭動枯艸﹐旌獵獵楡關道。漢月何曾照客愁﹐胡笳只解催人老。」又﹕「橫笛能畱孤客愁﹐綠波澹澹如不流。商聲寥亮羽聲苦﹐江天寂歷江楓秋。」如此等作﹐尢不可以五言掩其美。

鄭谷《鷓鴣》詩雲「雨昏靑艸湖邊過﹐花落黃陵廟裏啼。」不用鉤格磔等字﹐而鷓鴣之意自見﹐善詠物者也。人惟傳其《海棠》一聯耳。又有句云「潮來無別浦﹐木落見他山。」李洞有「樓髙驚雨闊﹐木落覺城空」﹐非不佳﹐但「驚」「覺」兩字失於有意﹐不若谷詩之自在。然谷他作﹐多卑弱無气。

張祜《公子》詩云「紅粉美人擎酒勸﹐錦衣年少臂鷹隨。」公子之富貴可知已。顧況云「雙鐙懸金縷鶻飛﹐長衫刺雪生犀束。」不過形容其車馬衣服之盛耳。然末句云「入門不肯自升堂﹐美人扶踏金階月。」气象不侔矣。雍陶云「金鞭畱當誰家酒﹐拂柳穿花信馬歸。」公子豈空囊而出耶﹖若攺「畱」字爲「戲」字﹐猶可也。

唐人詠太和公主還宮詩極多﹐惟李頻一聯最佳﹐詞云「禁花半老曾攀樹﹐宮女多非舊識人。」其他五言如「河聲入峽急﹐地勢出關低」﹐「秋盡虫聲急﹐夜深山雨重」﹐可與十才子並驅。

李贊皇《桂花曲》云「仙女侍﹐董雙成﹐桂殿夜涼吹玉笙。曲終卻從仙官去﹐萬戶千門空月明。」錢起雲﹕「曲終人不見﹐江上數峯靑。」𨿽詞約而深﹐不出前意也。贊皇詩﹐人少知之﹐而錢以此名世﹐亦可見幸不幸耳。

「馬上相逢久﹐人中欲認難。」「問姓驚初見﹐稱名憶舊容。」「乍見翻疑夢﹐相悲各問年。」皆唐人會故人之詩也。久別倏逢之意﹐宛然在目﹐想而味之﹐情融神會﹐殆如直述。前輩謂唐人行旅聚散之作﹐最能感動人意﹐信非虛語。戴叔倫亦有「歲月不可問﹐山川何處來」﹐意稍露而气益暢﹐無愧於前也。

詩用生字﹐自是一病。苟欲用之﹐要使一句之意﹐盡於此字上見工﹐方爲穩帖。如唐人「走月逆行雲」﹐「芙蓉抱香死」﹐「笠卸晚峯陰」﹐「秋雨慢琴弦」﹐「松涼夏健人」﹐「逆」字「抱」字「卸」字「慢」字「健」字﹐皆生字也﹐自下得不覺。

戎昱詩云「遠客歸去來﹐在家貧亦好。」樂天云「始知爲客苦﹐不及在家貧。」唐僧善生云「縱然爲客樂﹐爭似在家貧。」皆本古詩「客行𨿽云樂﹐不如早旋歸」。太折亦有「錦城𨿽云樂﹐不如早還家。」

唐僧澹交《寫眞》詩云「圖形期自見﹐自見卻傷神。已是夢中夢﹐更逢身外身。水花凝幻質﹐墨采聚空塵。堪笑予兼爾﹐俱爲未了人。」或稱其了死生﹐齊物我。予謂此詩謂之不著題﹐不可也。若論見識﹐則譬猶盲者之捕蟬耳﹐求其聲尙不可得﹐況其形乎﹖淸尙《哭僧》詩雲「水流元在海﹐月落不離天。」斯可以言悟。

張喬多有好絕句﹐《河湟舊卒》云「少年隨將討河湟﹐白首淸時返故鄕。十萬漢家零落盡﹐獨吹邊曲向殘陽。」《漁父》云「首戴圓荷發不梳﹐葉舟爲宅水爲居。沙頭聚看人如市﹐釣得澄江一尺魚。」不獨「城鎖東風十五橋」之句也。又﹕「兄弟江南身塞北﹐雁飛猶自半年餘。夜來因得還鄕夢﹐起讀前秋轉海書。」亦籍牧之亞。

「情新因意勝﹐意勝逐情新。」上官儀詩也。王駕有「雨前初見花間蕊﹐雨後全無葉底花」﹐脫胎工矣。人以爲此格自駕始﹐非也。或又謂爲荊公所作﹐亦非也。

「鴿墜霜毛落定僧」﹐「寒將發定衣」﹐「坐石鳥疑死」﹐又「螢入定僧衣」﹐非衲子親歷此境﹐不能道也。若「萬里八九月﹐一身西北風」﹐「七千里外一家住﹐十二峯前獨自行」﹐行腳之作也。上聯則沈期「五湖三畝宅﹐萬里一歸人」﹐下聯則柳子厚「一十年前南渡客﹐四千里外北歸人」。

「楓根支酒甕﹐鶴虱落琴牀。」貫休詩也。「鶴虱」兩字﹐未有人用。又「童子念經深竹裏﹐獼猴拾虱夕陽中」﹐亦生。

唐僧詩﹐除皎然靈徹三兩輩外﹐餘者率皆衰敗不可救﹐蓋气宇不宏而見聞不廣也。今擇其稍勝者數聯於後。淸塞云「叢桑山店迥﹐孤燭海船深。」「寒扉關雨气﹐風葉隱鐘音。」「饑鼠緣危壁﹐寒貍出壞墳。」齊己云「只有照壁月﹐更無吹葉風。」﹝《聽泉》﹞「湘水瀉秋碧﹐古風吹太淸。」﹝《聽琴》﹞貫休云「好山行恐盡﹐流水語相隨。」「壑風吹磬斷﹐杉露滴花開。」子蘭云「疏鐘搖雨腳﹐積水浸云容。」懷浦云「月沒棲禽動﹐霜晴凍葉飛。」亦足以見其淸苦之致。

景文﹐亦良士也﹐掇拾古人前後歌詩句語﹐評品頗當﹐匯而成帙﹐名之曰《對牀夜語》。緬想金玉良友﹐淸宵霏屑﹐悠然不礙日出事﹐非籌夜者之一奇觀乎﹖則其爲人脫略無滯畱﹐誠得張弛之宜也。若曰供長日展玩﹐豈其宜哉﹖用是敢翻梓不廢。時正徳十六年八月十五日太學生江陰陳沐新之識。

景文號藥莊﹐錢塘人﹐南宋太學生﹐嘗與髙菊間姜白石諸人遊。咸淳丙寅﹐同葉李蕭規等上書底賈似道﹐似道以泥金飾齋扁事罪之﹐分竄瓊州。其行詣卓然﹐殆陳東歐陽澈之流﹐非如江湖詩人﹐僅以風雅自命而已。所著《夜語》一編﹐詞約理勝﹐深得說詩之旨。景定間﹐南康馮去非爲之序﹐諄諄以名節相勉﹐景文卒亦不負其言﹐斯可謂之知己矣。歷歲浸久﹐漸泯其傳﹐杭人鮮有能舉其姓氏者。予因取家塾舊鈔﹐正以前明活字印本﹐梓而行之。蓋亦惟其人﹐不徒以其言也。景文當元世祖時﹐程鉅夫奉詔求賢﹐與趙孟ぽ同薦於朝﹐授江浙儒學提舉﹐不赴﹐後以子拱爲無錫教授﹐遂卽邑之茅場裏居焉。故其行事﹐略見於《無錫流寓志》。近錢唐厲孝廉鶚箋《絕妙好詞》﹐則云以程鉅夫薦﹐擢江浙儒學提舉﹐轉長興丞﹐有《藥莊廢稿》。當別有所據。予所見林﹝C160﹞齋集中《題範蟾文詩稿》一律云「研玩新編比碎金﹐知君風月滿淸襟。才髙欲進竿頭步﹐興到還磨盾鼻吟。字有三千何日奏﹐稿畱五七已年深。漢廷射策無蘇李﹐千載《河梁》是正音。」範蓋以武資請解﹐故有竿頭盾鼻一聯云。

乾隆壬辰十月十日﹐古歙鮑廷博識於知不足齋

