香宇詩談錢塘田藝蘅文有似拙而實妙者《史記》也﹔詩有似拙而實妙者﹐樂府也。拙忌其俚﹐妙忌其纖。宋俚也﹐元纖也。「詩關气運」﹐此語誠然。固不特周召﹑鄭衛﹐皎然可辧也。漢世渾厚髙古﹐魏國雄俊秀發﹐兩晉平典風麗﹐六代富艷綺靡。漢稱東都﹐魏首建安。太康﹑永嘉﹐體分二軸。宋﹑齊﹑梁﹑陳﹐气出一機。精鑑詳評﹐自然可別。陸士衡丰才奇思﹐誠當一字千金﹐所謂「气少於公幹﹐文劣於仲宣」者。蓋劉則風骨超羣﹐王則秀麗獨步。至若粲之淒愴﹐楨之振絕﹐足擅偏長。長孫左輔之《寄衣曲》﹐盛唐之晚唐也。馬戴之《薊門懷古》詩﹐晚唐之盛唐也。王右丞苦爲宦情所縛﹐若能脫去塵囂﹐只據其才思﹐則輞川之興﹐便可繼迹柴桑。然其詩亦山林之奇逸也。詩類其爲人。且只如李﹑杜二大家﹕太白做人飄逸﹐所以詩飄逸﹔子美做人沈著﹐所以詩沈著。如書稱鍾﹑王﹐亦皆似人。鄭奕以《文選》教子﹐其兄曰「何不教他讀《孝經》《論語》﹐免學沈﹑謝﹐嘲風詠月﹐污人行止。」嗟乎﹗今之學士大夫﹐未嘗不讀《孝經》《論語》也﹐而乃嘲貨詠賂﹐污自己之行止﹐不忠不孝﹐敗國亡家﹐又豈讀《文選》之罪乎﹖樂府有《君不見》﹐又有《獨不見》。唐人攺之曰《君不聞》《君不知》等篇﹐如岑嘉州云「君不聞﹐胡笳聲最悲。」又云「汝不聞﹐秦箏聲最苦。」昌黎詩﹕「何人有酒身無事﹐誰家多竹門可欵。」粗淺殊甚﹐都不成語﹐而宋人方謂之「閒遠。」錢員外云「木葉淮邊雨。」以落葉比雨。無可上人云「聽雨寒更盡﹐開門落葉深。」以雨比落葉也。餘事率意而行﹐人多病餘﹐曰「任性」。於鵠云「獨來多任性﹐惟與白雲期。」又﹕「任性常多出﹐人來得見稀。」如此任性﹐亦復何害﹖王子安《臨髙臺》云「錦衣夜不襞﹐羅幃晝未空。」樂而失晝夜也。庾丹《秋閨有望》云「羅襦曉長襞﹐翠被夜徒燻。」哀而去晝夜也。「雲中辧江樹」﹐景也﹔「天際識歸舟」﹐情也。宋之問亦云「古木生雲際﹐歸帆出霧中。」便不及矣。因念古今得意句﹐難得一聯。悉稱「暗牘縣蛛网」﹐不如「空梁落燕泥」﹐「傍水見寒花」﹐不如「出關逢落葉」。東野雲﹕「出門卽有礙﹐誰爲天地寬。」陳無己云「天地豈不寬﹐妾身自不容﹐」似覺有味。靖節《飲酒詩》﹕「衰榮無定在﹐彼此更共之。」《挽辭》﹕「千秋萬歲後﹐誰知榮與辱。」可謂了生死人矣。白樂天詩﹕「千呼萬喚始出來。」乃好睡﹐丫頭侍兒呼喚不醒﹐流出屎來者也。可笑其用字之俗﹐何不用「彊」字「裁」字。蔡邕《協和昏賦》﹕「乾坤和其剛柔﹐艮兌感其股腓。」下用《咸卦》六二﹑九三爻辭﹐似近於戲矣﹗古今元宵詩﹐蘇味道獨步。「穠李」﹐人名。「落梅」﹐曲名。「不禁夜」本作「不惜夜」﹐甚妙。余每中酒﹐欲尋佳句﹐不可得。一日﹐偶見隴西公《春雨》詩云「惟稱乖慵多睡者﹐掩門中酒覽閒書。」若爲餘言者。北齊劉逖詩﹕「無由似玄豹﹐縱意坐山中。」張說﹕「樹坐參猿笑。」杜甫﹕「楓樹坐猿猱。」「黃鶯並坐交愁濕。」又﹕「巫山秋夜螢火飛﹐簾疏巧入坐人衣。」薛能﹕「花欄鳥坐低。」「坐」字甚奇﹐而螢坐尢奇。唐人皆本於劉也。孟浩然《登峴山詩》﹕「人事有代謝﹐往來成古今。」劉全白雲﹕「人事歲年攺﹐峴山今古存。」如出一轍。獨太白雲﹕「淚亦不能爲之墮﹐心亦不能爲之哀。」眞有顚倒豪傑之妙。一篇言飲酒行樂﹐而未復歸之於正﹐方見其髙。今花始開曰試花。張司業《新桃行》﹕「植之三年餘﹐今夏初試花。」《月令》﹕「桃始華。」亦讀如試。《晉•段灼傳》﹕「灼上疏追理。」鄧艾有曰「七十老公復何所求哉﹗」王維《夷門歌》亦云「向風刎頸送公子﹐七十老翁何所求。」以後人之言而用之前人之事﹐渾化無迹﹐使人不知其妙﹐眞點鐵成金手也。唐避髙祖諱﹐以淵作泉。耿湋云「何事學泉明。」韓君平云「聞道泉明居止近。」李太白雲﹕「酣歌一夜送泉明。」獨包幼嗣云「數日滯淵明。」或臨文不諱﹐或後人所攺。「春入池塘艸﹐秋生芳樹苔。」上句乃謝靈運思惠連﹐下句乃包幼嗣思幼正﹐可爲的對聯也。《楚辭•魂》﹕「營營而至曙。」謝靈運云「得以慰營魂。」《老子》曰「載營魄抱一能無離乎﹖」經營﹑屏營﹑怔營﹐皆不安之意﹐猶云魂魄﹐不安也。如《老子》意﹐亦當云以不安之魄﹐而欲抱守眞一﹐誰能保其不離乎﹖王昌齡《灞池》詩﹕「開門望長川﹐薄暮見漁者。借問白頭翁﹐垂綸幾年也。」二韻俱用助語﹐亦妙。馬虞臣云「自從來闕下﹐未勝在山中。」蘇拯云「因君向帝裏﹐使我厭山中。」趣向可謂霄壤矣。花綾著油粉﹐非獨近時有之﹐自唐已然。蘇極《織綾詩》﹕「不學鄰婦事慵懶﹐蠟揩粉拭漫官眼。」所言鵲鳳蘭珊﹐花鳥鮮活﹐張翅鶴﹐折枝梅﹐卽花樣也。駱賓王﹕「林疑中散地﹐人似上皇時。芳杜湘君曲﹐幽蘭楚客詞。」二聯中用四人。又李嶠﹕「芳桂中尊酒﹐幽蘭下調悲。」張謂《別韋郎中》詩八句中﹐五句著地名。盧象《雜詩》八句中﹐四地名。王昌齡《送朱越》一絕四句﹐四地名。孟浩然《宴榮山人池亭》律詩四句中﹐用八人姓名。皆不妨其好處﹐然終是一病也。《抱朴子》云「舉秀才不知書﹐舉孝廉父別居。寒素淸白濁如泥﹐髙第良將怯如黽。」《晉書》作「怯如雞」﹐此誤而妄攺之也。「黽」本「龜」字之訛﹐言畏怯人之甚﹐縮頭不敢出﹐如龜也。泥龜本叶韻﹐古作﹖﹐類黽。唐詩多用千門﹐如「鑾輿迥出千門柳」﹑「歸鴻欲度千門雪」﹑「卻望千門艸色閒」﹐蓋建章宮千門萬戶也。故王安石亦云「千門萬戶瞳瞳日。」曹松云「平生五字句﹐一夕滿頭絲。」足見苦心。又云「吟詩應有罪﹐當路卻如讎。」切中時病也﹐但所作不佳耳。如「靠月坐蒼山」﹐非善居山者不能道也。

