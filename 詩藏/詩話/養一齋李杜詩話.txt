養一齋李杜詩話

淸潘徳輿

●卷一朱子曰「作詩先看李﹑杜﹐如士人治本經﹐本旣立﹐方可看蘇﹑黃以次諸家。」予篤信此說﹐十年前﹐輯《作詩本經》一書﹐專取李﹑杜集﹐擇而錄之﹐並爲《總論》二卷附焉。旣而思之﹐李﹑杜所作﹐誠不能篇篇與《風》《雅》合﹐然非淺陋如予者所宜定去取也﹐故此書不敢示人。其《總論》則偶出管見﹐不忍割棄﹐綴諸拙著詩話後﹐質世之知言者。朱子曰「李太白詩非無法度﹐乃從容於法度之中﹐蓋聖於詩者。」按古今論太白詩者眾矣﹐以朱子此論爲極則。他人形容贊美﹐累千百言﹐皆非太白眞相知者﹐以本不知詩教源流。故子美爲「詩聖」﹐而太白則謂之「詩仙」﹐萬口熟誦﹐牢不可破。究竟仙是何物﹖以虛無不可知者相擬﹐名尊之實外之矣。若緣謫仙之號定於賀監﹐謫仙之歌賦於同朝﹐少陵贈什亦嘗及之﹐遂爲定評。不知賀監老爲道士﹐回惑已深﹐明皇好仙﹐朝列風靡﹐無稽品藻﹐何足效尢﹔少陵特敍其得名之始云爾﹐非以爲確不可易也。且賀監又嘗目之爲天上星精矣﹐豈亦可從張旭太湖精之例﹐以「詩精」目之乎﹖若見太白詠仙者多﹐乃以「詩仙」當之﹐則髙如郭璞﹐卑若曹唐﹐亦將號以「詩仙」耶﹖朱子以其徒容法度爲聖﹐何等了當﹗楊升庵曰「太白爲古今詩聖。」語據朱子﹐扌顚撲不破。而他日又謂「太白詩仙翁劍客語」﹐何其仙聖之雜糅也﹗此義不明﹐看太白詩焉能入解﹖故皮襲美謂其詩「言出天地外﹐思出鬼神表﹐非世間人語」。極力推尊﹐皆成幻妄。殲氏臞庵謂其詩「如劉安雞犬﹐遺響白雲﹐覈其歸存﹐恍無定處」。推尋不入﹐轉致揶揄也。至王氏百谷﹐乃直謂「李詩仙﹐杜詩聖﹐聖可學﹐仙不可學矣」。豈非名尊之﹑實外之之明驗也哉﹗惟周氏伯弓曰「太白詩號雄俊﹐而法度最縝密。」此乃可與朱子之言相發明耳。張氏邦基曰「孟子之言道﹐如項羽用兵﹐直行曲施﹐逆見錯出﹐皆當大敗﹐而舉世莫能當﹐何其橫也﹗左丘明之於詞令亦甚橫。自漢後千年﹐惟韓退之之於文﹐李太白之於詩﹐亦皆橫者。」按孟子不可以「橫」言﹐左氏亦不可以「橫」盡。若「項羽之用兵﹐直行曲施﹐逆見錯出﹐舉世莫能當」﹐擬太白詩﹐頗得其神。然朱子云「太白詩不專是豪橫﹐亦有雍容和緩者﹐如首篇『《大雅》久不作』﹐多少和緩﹖」此論又不可不知也。計氏有功曰「張碧﹐貞元中人﹐自序其詩云﹕『嘗讀李長吉集﹐謂春拆紅翠﹐辟開蟄戶﹐其奇峭不可攻也。及覽太白詩﹐天與俱髙﹐靑且無際﹐鵾觸巨海﹐瀾濤怒翻﹐則觀長吉之篇﹐若陟嵩之顚視諸阜者耶﹗』」按《滄浪詩話》云「人言太白仙才﹐長吉鬼才﹐不然﹐太白天仙之詞﹐長吉鬼仙之詞耳。」《海錄碎事》亦言「唐人以李白爲天才絕﹐白居易人才絕﹐李賀鬼才絕。」又漁洋山人戲論「李白飛仙語﹐李賀才鬼語」。愚實不解仙鬼之才﹑仙鬼之語﹐諸公何從悉其髙下而公然以評詩也﹖張碧論太白﹐長吉別處﹐奇古確實﹐遠勝天仙﹑鬼仙﹑鬼才﹑才鬼諸說。碧詩萬不可以追蹤太白﹐而名碧字太碧﹐摹仿令人失笑﹐然此論獨可存也。嚴氏羽曰「觀太白詩者﹐要識眞太白處。太白天才豪逸﹐語多卒然而成。學者於每篇中﹐識其安身立命處可也。」按滄浪論詩﹐以禪爲諭﹐頗非古義﹐所以來馮氏之攻。然謂「李﹑杜二集﹐須枕藉觀之﹐如今人之治經」﹐則吻合朱子之諭﹐不可攻也。其謂太白詩有「安身立命處」﹐語殊深微不易解﹐而於太白詩煞有見地﹐學者不可不究其旨。究之若何﹖吳子華所謂「太白詩气骨髙舉﹐不失頌詠風刺之遺」者﹐卽其「安身立命處」矣。滄浪又謂「太白髮句﹐謂之開門見山」。夫詩有通體貴含蓄者﹐有通體貴發露者﹐豈有「發句」必求「開門見山」之理﹖此可以論唐人試帖之破題﹐而不可以論太白詩也。誤傳惑人﹐莫此爲甚﹐故附辯之。魏氏慶之曰「爲詩欲气格豪逸﹐當看退之﹑太白。」按退之文﹐乃太白詩之敵也﹔退之詩﹐則不可與太白詩並。蓋退之詩﹐豪則有之﹐逸處甚少﹐千古以來﹐足當「气格豪逸」者﹐太白一人而已。後來蘇長公七古豪逸處﹐幾欲亂眞。然李詩源出《風》《騷》﹐痕迹都融﹔蘇詩行以古文﹐議論不廢。李實正聲﹐蘇爲別徑﹐終難方駕。朱子曰「蘇﹑黃只是今人詩﹐蘇才豪﹐一滚說盡無餘意。」是也。楊氏愼曰「莊周﹑李白﹐神於文者也﹐非工於文者所及也。文非至工﹐則不可爲神﹐然神非工之所可至也。」按升庵軒李輊杜﹐不足訓﹐此以莊子比太白﹐卻不誤。顧氏璘亦云「文至莊﹐詩至太白﹐艸書至懷素﹐皆兵法所謂奇也。」然懷素之艸書﹐非右軍之左規右矩也﹔太白卻於古法無脫漏處耳。黃氏庭堅曰「太白歌詩﹐超越六代﹐與漢﹑魏樂府爭衡。」按《李詩緯》云「太白慍於羣小﹐乃放還山﹐縱酒浪遊﹐豈得已哉﹗故於樂府多淸怨﹐蓋不敢忘君也。」夫太白之不敢忘君﹐與子美何異﹖情深故文明﹐所以越六代而齊漢﹑魏也。朱子謂「鮑明遠才健﹐太白專學之」。此語轉不若黃太史之的。周氏紫芝謂「太白詩太髙而微短於韻」﹐彌妄矣。葛氏立方曰「李白樂府三卷﹐於三綱五常之道數致意焉。慮君臣之義不篤也﹐則有《君道曲》之篇。慮父子之義不篤也﹐則有《東海勇婦》之篇。慮兄弟之義不篤也﹐則有《上畱田》之篇。虜朋友之義不篤也﹐則有《箜篌謠》之篇。慮夫婦之義不篤也﹐則有《雙燕離》之篇。」按此條於太白詩能見其大﹐太白所以追躡《風》《雅》爲詩之聖者﹐根本節目﹐實在乎此。後人震眩其才﹐而不知其深合古詩人之義﹐故譽之則謂其擺去拘束﹐如元微之﹕毀之則謂其不達義理﹐如蘇子由﹐皆大誤也。髙氏棅曰「李翰林樂府古調﹐能使儲光羲﹑王昌齡失步﹐髙適﹑岑參絕倒﹐況其下乎﹗」按太白嘗言「齊﹑梁以來﹐艷薄斯極﹐將復古道﹐非我而誰﹖」其一生式靡起衰﹐全在古風﹑樂府。儲﹑王﹑髙﹑岑誠一代之翹秀﹐顧其志非以古道自任者也﹐惡得與太白爭席哉﹖《藝苑卮言》云「太白古樂府﹐杳冥惝恍﹐縱橫變幻﹐極才人之致﹐然自是太白樂府。」嘻﹗此以形似論樂府者也。齊﹑梁后之樂府﹐非太白起而振之﹐不至五代﹐已流入於詞矣。太白樹復古之偉功﹐王氏謂其極才人之能事而已﹐亦淺矣哉﹗王氏士禛曰「唐五言古詩﹐李白﹑韋應物超然復古。」按左司五古﹐髙步三唐﹐然持較靑蓮﹐色味不欠﹐形神頓跼﹐似難連類而及。且左司割秀於六朝者也。漁洋以太白﹑左司並言﹐疑所謂復古者﹐復《選》體之古焉耳。太白胸次髙闊﹐直將漢﹑魏﹑六朝一气鑄出﹐自成一家﹐拔出建安以來仰承《三百》之緒﹐所謂「志在刪述」﹑「垂輝千春」者也﹐豈專主《選》體哉﹗予韙漁洋能揭明李詩五言之復古﹐而恐其以選體當之﹐猶非了義也﹐故錄而辯之。若《酉陽雜俎》謂「太白前後三擬《文選》不成﹐悉焚之﹐惟畱《恨》《別》二賦」。此眞夢囈。夫《文選》三十卷﹐太白全擬之﹐則有此才力而無此文體﹐試問卜子夏﹑孔安國《詩》《書序》﹐亦可擬乎﹖此劉晝賦《六合》之爲耳﹐太白爲之乎﹖若有擬有否﹐又不可徑謂其擬《文選》也。段氏徒見集中有《恨》《別》二賦﹐遂傳此大語﹐以尊太白﹐而不知其庸且妄耳。總之李﹑杜無所不學﹐而《文選》又唐人之所重﹐自宜盡心而學之﹐所謂「轉益多師是汝師」也。若其志向之始﹐成功之終﹐則非《選》詩所得而囿。故謂太白學古兼學《文選》可﹐謂其復古爲復《選》體則不可﹐謂其擬古屢擬《文選》則尢不可。李氏攀龍曰「七言古詩﹐惟杜子美不失初唐气格﹐而縱橫有之。太白縱橫﹐往往彊弩之末﹐間作長語﹐英雄欺人耳。」按於鱗謂「太白五七言絕句﹐唐三百年一人﹐蓋以不用意得之」。此則誠然。至論七古﹐何其訁孛也﹗太白歌行﹐只有少陵相敵。王阮亭謂「嘉州之奇峭﹐供奉之豪放﹐更爲創獲」。又謂「李白﹑岑參二家﹐語羞雷同﹐亦稱奇特」。屢以太白﹑嘉州並稱﹐已爲失言﹐試問《襄陽歌》《江上吟》《鳴臯歌》《送別校書叔云》《夢遊天姥吟》等作﹐嘉州能爲之乎﹖嘉州奇峭﹐人力之極﹐天韜未之解也。於鱗轉以太白爲「彊弩之末」﹐爲「英雄欺人」﹐更不堪一笑耳。《詩辧坻》亦謂「太白歌行﹐跌宕自喜﹐不閒整栗﹐唐初規制﹐掃地欲盡」﹐與於鱗一鼻孔出气。此皆誤以初唐爲古體﹐故嫌李詩之一槪放佚﹐而幸杜詩之偶一從同。豈知詩之爲道﹐窮則變﹐變則通﹐《風》《雅》之不能不爲《楚騷》《楚騷》之不能不爲蘇﹑李﹐皆天也。詩之古與不古﹐視其天與不天而已矣。今必以初唐爲古﹐不知初唐已變江左﹔必以太白爲蔑古﹐不知蘇﹑李已變《風》《雅》。余最笑何大復《明月篇》﹐捨李﹑杜而師盧﹑駱﹐以爲「劣於漢魏」而「近《風騷》」歟﹖不知「劣於漢魏近《風騷》」句﹐乃言「劣於漢魏」之「近《風騷》」耳。不解句義﹐旣堪咍噱﹐況當時之體﹐老杜已明斷之。於鱗欲後來傑魁﹐仍拾信陽余唾﹐徒以初唐一體繩太白﹑子美歌行之優劣﹐所以終身宗法唐人而不免爲優孟歟﹖阮亭猶曰「接迹風人《明月篇》﹐何郎妙悟本從天」。𨿽其詩末二語﹐微辭諷世﹐喚醒無限﹐已無解於「接迹風人」﹑「妙悟從天」稱揚之過矣。胡氏應麟云「七言歌行﹐垂拱四子﹐詞極藻艷﹐未脫梁﹑陳。太白﹑少陵﹐大而化矣﹐能事畢矣。」此爲得之。方氏靜宏曰「太白恥爲鄭﹑衛之作﹐律詩故少。編者多以律類入古中﹐不知其近體猶存雅調耳。」按太白復古之功﹐不獨在樂府歌行﹐於五律亦可見。《李詩緯》所謂「太白五律﹐猶爲古詩之遺﹐特於《風》《騷》爲近」﹐是也。故知其薄聲律﹐乃得詩源﹐謂其憚拘束﹐則成瞀論。觀其一生﹐七律只得八首﹐固緣陽冰編次之時﹐著述十喪八九﹐亦由七律初行﹐篤於古者尙不屑爲耳。太白嘗自言「寄興深微﹐五言不如四言﹐七言又其靡也。」何況七律哉﹖柴虎臣乃云「太白不長於七律﹐故集中厥體甚少。」吾不知「三山半落靑天外﹐二水分白鷺洲」﹐「城隅淥水明秋月﹐海上靑山隔暮云」﹐「樓臺含霧星辰滿﹐仙嶠浮空島嶼微」等詩﹐柴氏何所見而斷其不長也﹖胡氏應麟曰「五言排律﹐沈﹑宋二氏﹐藻贍精工﹔太白﹑右丞﹐明秀髙爽。」按沈﹑宋排律﹐人巧而已。右丞明秀﹐實超沈﹑宋之上。若气魄閎大﹐體勢飛動﹐亦未可與太白抗行也。「湖淸霜鏡曉﹐濤白雪山來」﹐「地形連海盡﹐天影落江虛」等句﹐右丞恐當避席。若「獨坐淸天下」﹑「黃鶴西樓月」等髙調﹐更不待言。故論詩者胸無等級﹐語卽近似﹐皆成隔閡﹐此類是也。髙氏棅曰「開元後五言絕句﹐李白﹑王維尢勝諸人。」宋氏犖曰「李白﹑崔國輔五絕﹐號爲擅場」。按二說髙氏爲近之。右丞五絕﹐衝澹自然﹐洵有唐至髙之境也。但右丞五絕佳處﹐太白有之﹐太白五絕佳處﹐右丞未嘗有之﹐並論終嫌不敵。若崔國輔﹐特齊﹑梁之餘﹐謂不失五絕源於樂府之遺意則可耳。太白五絕﹐𨿽亦從六朝淸商小樂府而來﹐而天機浩蕩﹐二十字如千言萬言﹐前人所謂回飆掣電﹐令人縹緲天際者﹐國輔能之乎﹖徐而菴謂「唐人五絕﹐惟太白擅場」﹐此言獨見得到。然徐氏以太白五絕爲似陰鏗﹐陰工此體﹐故子美詩云「李侯有佳句﹐往往似陰鏗」也。此又不免泥解杜詩﹐且不省太白五絕佳處之原委耳。髙氏棅曰「七言絕句﹐太白髙於諸人﹐王少伯次之。」按《藝苑卮言》謂「七言絕句﹐王少伯與太白爭勝豪釐﹐俱是神品」。《詩藪》謂「太白﹑江寧﹐各有至處」。《弱侯詩評》謂「龍標﹑隴西﹐七絕當家﹐足稱聯璧」。《漫堂說詩》謂「三唐絕句﹐並堪不朽﹐太白﹑龍標﹐絕倫逸羣」。然吾獨取髙氏「少伯次之」之說。夫少伯七絕﹐古雅深微﹐意在言表﹐低眼觀場﹐隨聲贊美﹐其實墮雲霧中﹐並不知其意脈所在﹐此其境地﹐豈可易求﹖顧余謂少伯詩﹐咀含有餘﹐而飛舞不足也。屈紹隆云「詩以神行﹐若遠若近﹐若無若有﹐若云之於天﹐月之於水﹐詩之神者也。而五七絕尢貴以此道行之。昔之擅其妙者﹐在唐有太白一人﹐蓋非靡詰﹑龍標之所及﹐所謂鼓之舞之以盡神﹐繇神入化者也。」細玩屈氏之論﹐則知髙氏所謂「少伯次之」者﹐非臆見矣。王氏謂「爭勝豪釐」﹐太白勝龍標處﹐誠在豪釐之間﹐非老於詩律﹐不能下斯一語。惜王氏以「俱是神品」一語混之﹐說成李能勝王﹐王亦勝李。於是胡氏《詩藪》謂「李寫景入神﹐王言情造極。王宮辭樂府﹐李不能爲﹔李覽勝紀行﹐王不能爲」。意議淺滯﹐妄分畛域﹐更不足駁也已。葛氏立方曰「太白古風兩卷近七十篇﹐身欲爲神仙者殆十三四。然《梁父吟》云﹕『閶闔九門不可通﹐以額扣關閽者怒。』人間門戶﹐尙不可入﹐太淸倒景﹐豈易淩躡乎﹖有談玄之作云﹕『茫茫大夢中﹐惟我獨先覺。騰轉風火來﹐假合作容貌。問語前後際﹐始知金仙妙。』則所得於佛氏者益邃。」按太白一生﹐篤好仙術﹐嘗與陳子昂﹑司馬承禎﹑賀知章爲仙宗十友﹐又請北海髙天師授道籙於齊州紫極宮﹐亦惑之至矣。必謂其詩中「淩倒景」﹑「遊八極」﹑「折若木」﹑「餐金光」等語﹐盡如騷人之寓言而爲之諱﹐誠屬多事。然亦由其志大運窮﹐如少陵贈詩所謂「才髙心不展﹐志屈道無鄰」者﹐乃憤而爲此輕世肆志之言。觀其對當時宰相稱海上釣鰲客﹐且謂以天下無義丈夫爲餌﹐則知其憤激不平﹐舌唾一世之大意。譬如劉伶﹑阮籍之遁於酒﹐不可誼其純正﹐亦不能笑其荒湎者也。葛氏乃以「閶闔不可通」句﹐謂太淸尢難倒躡﹐則眞癡人前不得說夢。而又贊美「風火」﹑「假合」﹑「金仙」等句﹐以爲得之佛者較前益邃﹐則知葛氏之惑﹐痼於太白多矣。夫太白詠仙詠佛﹐𨿽雲遊戲神通﹐終屬瑕疵﹐不得曲護。後人於李集旁涉異教之作﹐學其寓言諷世者﹐而棄其惑溺不明者﹐斯爲善學太白者耳。王安石曰「李白詩詞迅快﹐無疏脫處。然其識污下﹐十句九言婦人酒耳。」按荊公此論﹐《冷齋夜話》《捫虱新語》皆載之。《老學菴筆記》則謂其非荊公語﹐乃讀李詩未熟者妄言之。此辯極爲明通。然務觀解爲荊公辯誣﹐卻自謂「太白識度甚淺」﹐舉「王公大人借顏色﹐金章紫綬來相趨」﹐「一別蹉跎朝市間﹐靑雲之交不可攀」等句﹐斥其「淺陋有索客風」。又云「得一翰林供奉﹐此何足道﹐遂云『當時笑我微賤者﹐卻來請謁爲交歡』﹐宜其終身坎壈也。」務觀之識度誠諱矣﹐然伊古以來﹐文章出羣之雄﹐而詩中往往縈情富貴者﹐亦不獨太白也。子美詩云「富貴必從勤苦得﹐男兒須讀五車書。」退之詩云「一爲馬前卒﹐鞭背生虫蛆。一爲公與相﹐潭潭府中居。問之何因爾﹐學與不學歟。」子美能言「致君堯舜上﹐再使風俗淳」。退之能言「生平企仁義﹐所學皆孔周。」而以學問爲富貴公相之餌﹐且津津教人﹐抑又何也﹖瑕不掩瑜﹐一難廢百﹐讀古人詩者﹐亦觀其大端可矣。太白一生飄然不羣﹐富貴要人﹐實非其心目中所有。蘇子瞻謂「士以气爲主﹐方髙力士用事時﹐公卿大夫爭事之﹐而太白使脫靴殿上﹐固气蓋天下矣。夏侯湛《贊東方朔》曰﹕『淩躒卿相﹐嘲哂豪傑﹐雄節邁倫﹐髙气蓋世。』吾於太白亦云」。曾南丰亦謂其「捷出橫步﹐志狹四裔。始來玉堂﹐旋去江湖。麒麟鳳皇﹐世豈能拘」。務觀何均不之引而爲此異論也﹗夫詩理性情﹐世俗見地﹐自宜痛掃﹔然必摘其全集之微玷﹐蓋厥終身﹐儕之淺人﹐亦無當於論世知人之識矣。蘇氏軾曰「太白之從永王璘﹐當由迫脇。以璘之狂肆寢陋﹐𨿽庸人知其必敗﹔太白能識郭子儀之爲人傑﹐而不能知璘之無成﹐此理之必不然者。」按太白於永王璘一案﹐千古物議之所叢集﹔詩以教人忠孝爲先﹐此事不辧﹐亦安用詩聖爲哉﹗竊取白本傳﹑詩集及他人論斷此事者而合勘之﹐則知白之從璘﹐始由迫脇﹐而《舊唐書》所謂「在宣州謁見﹐遂辟從事」者﹐誤也。旣脇以行﹐見其起兵﹐遂逃還彭澤﹐而曾鞏《太白集序》所謂「璘兵敗﹐白奔亡宿松」者﹐誤也。按《新唐書》本傳云「安祿山反﹐白轉則宿松﹑匡廬間﹐永王璘辟爲府僚佐。璘起兵﹐逃還鼓澤。」夫起兵卽逃﹐可見白非佐璘之人﹐與事敗而逃﹐天淵迥隔﹐失節與否﹐專勘此處。論世者一以《新唐書》爲主﹐而白之非失節亦明矣。白後來《宋中丞自薦表》云「避地廬山﹐遇永王東巡脇行﹐中道奔走。」又《憶舊遊書懷》詩云「僕臥香鑪頂﹐飡霞漱流泉。半夜水軍來﹐尋陽滿旌旃。空名適自誤﹐迫脇上樓船。徒賜五百金﹐棄之若浮煙。辭官不受賞﹐翻謫夜郎天。」夫脇而來﹐逃而去﹐辭官棄金﹐未污爵賞﹐白之心事行迹﹐亦可以告天下後世矣。徒以平日跆籍貴勢﹐世皆欲殺﹐故朝無平反之人﹐遂至冤坐大辟﹐幸郭令援手﹐乃得免死。杜公所以哀之曰「蘇武先還漢﹐黃公豈事秦﹖楚筵辭醴日﹐梁獄上書辰。已用當時法﹐誰將此義陳﹖」曰「先還漢」﹐曰「豈事秦」﹐曰「辭醴」﹐曰「上書」﹐曰「當時法」﹐亦剴切示人﹐字字昭雪矣。蘇長公不能據《新唐書》﹑白本集﹑杜長律以洗千古之誣﹐但以白平日知人﹐斷其不從永王﹐「當由迫脇」﹐未免臆測無據。且只言「迫脇」﹐不著辭官棄金﹑中道逃去之事﹐則安知非「迫脇」而反乎﹖論事不核不備﹐焉能塞議者之口也﹗若蘇次公直謂「永王竊據江﹑淮﹐白起而從之不疑﹐遂以放死」。絕不考究始末﹐一筆抹倒﹐讀書鹵莽之過﹐又愧其兄多矣。至蔡絳故爲太白斡旋﹐謂其「學本縱橫﹐气俠自任﹐當中原擾攘時﹐欲藉之以立功名。大抵才髙意廣﹐未必成功﹐知人料事﹐尢其所短﹐若其志赤可哀矣」。似能爲太白末減厥罪﹐不知「藉以立功」四字﹐已將太白說成從逆之人﹐而不止於不知人之過﹐仍非究明此案根末者。若王百谷並謂「靈武之位未正﹐社稷危於累棋﹐璘以同姓諸王﹐建義旗﹐復神器﹐白亦王孫帝冑﹐慨然從之﹔璘本非逆﹐從璘乃爲逆乎」。此則全與史傳相戾﹐徒欲爲太白頌冤﹐而不知永王不受肅宗召命﹐直犯江﹑淮之師﹐萬不可以義旗目之者。文人髙談﹐無當實迹﹐徒爲古人增謗而已。觀太白《永王東巡歌》曰「二帝巡遊俱未回﹐五陵松柏使人哀。」又云「南風一埽胡塵靜﹐西入長安到日邊。」是太白直言東下之非﹐而勸以西上勤王﹐擁衛二帝﹐與永王如冰炭之不相入﹔迫脇之困﹐逃去之勇﹐均於此詩可見。而淺者非加以詆訶﹐是爲之文飾﹐蒙冤不洗﹐而徒日誦其詩﹐以爲神品﹐又何賴有此知音哉﹖爲之三嘆﹗方氏宏靜曰「太白《白頭吟》﹐頗有優劣﹐其一蓋初本也。天才不廢討潤﹐今人落筆便刊布﹐縱云揮珠﹐無怪多。」又曰「太白讀書匡山﹐十年不下﹐潯陽獄中﹐猶讀《畱侯傳》﹐苦心如此。今忽忽白日﹐而古人﹐是自絆而希千里也。」按東坡云「太白詩飄逸絕塵﹐而傷於易﹐學之不至﹐玉川子是也。」陶開虞亦謂「以天分勝者近李﹐以學力勝者近杜﹐學者各自審焉可也」。此論一出﹐幾疑靑蓮純恃天分﹐而流獘甚多矣。予故錄方氏之說示人﹐知詩至聖境﹐都緣學力精純﹐紛紛之喙﹐可以稍息。洪氏邁曰「李太白以布衣入翰林﹐旣而不得官。唐史言髙力士以脫靴爲恥﹐摘其詩以激楊貴妃﹐爲妃所沮止。今集中有《雪讒》詩一章﹐大率言婦人淫亂敗國﹐略云﹕『妲己滅紂﹐褒女惑周。漢祖呂氏﹐食其在旁。詞殫意窮﹐心切理直。如或妄談﹐昊天是殛。』予味此詩﹐豈貴妃與祿山亂﹐而太白曾發其姦乎﹖不然『飛燕在昭陽』之句﹐何足深怨也﹖」按太白《雪讒》詩一章﹐誠有合於古《巷伯》之義﹐此義烈之性﹐激發於不得不然者﹐𨿽以此萬死不辭﹐若終身不官何患焉﹗齷齪小夫﹐懼禍結舌﹔大忠奇勇﹐痛快敢言。此其所本者厚薄異也﹐可第以詩人目之哉﹖劉氏鑑《太白詩序》﹐謂「《梁父》《行路》諸吟﹐《巧言》《巷伯》之倫」。楊氏遂《太白故宅記》﹐亦謂「《蜀道難》可以戒爲政之人﹐《梁甫吟》可以勵有志之臣﹐《猛虎行》可以勗立節之士﹐《上云曲》可以化愚夫之懵﹐《懷古》可以革澆漓之俗。其餘𨿽感物因事而發﹐終以輔世匡君爲意」。兩說均得太白詩之本原者。世人徒誇其縱橫任俠之風﹐縹緲出羣之想﹐而不知其忠義勃發﹐直抉大姦﹐非徒以艸《淸平調》﹑賦《行樂詞》了事﹐猶沿蘇子由之餘論﹐譏其以詩酒事君﹐亦大誤矣。子美《麗人行》云「炙手可熱勢絕倫﹐愼莫近前丞相嗔。」其發國忠之姦﹐亦能明目張膽言之﹐與太白英烈﹐可謂兩絕。朱子曰「偶記太白詩云﹕『世道日交喪﹐澆風變淳源。不求桂樹枝﹐反棲惡木根。』今人捨命作詩﹐開口便說李﹑杜﹐以此觀之﹐何曾夢見腳板﹖」據朱子此論﹐可見詩有本原﹐不可不究﹐性情旣厚﹐心聲乃精。若以「無迹可尋」﹐「不著一字」﹐爲盛唐大家妙處﹐則「心切理直」之詞﹐「澆風」﹑「惡木」之句﹐反似發露太過﹐無弦外音﹐而變風變雅之道﹐幾乎息矣。李陽冰《太白集序》云「不讀非聖之書﹐恥爲鄭﹑衛之作。」又自遜云「論《關雎》之義﹐始愧《卜商》﹔明《春秋》之辭﹐終慚杜預。」李華《太白墓志》云「仁以安物﹐公其懋焉﹔義以濟難﹐公其志焉。」又曰「立言謂賢﹐道奇於人而侔於天。」推尊皆不免太過。然亦可知太白詩本原﹐與《三百篇》相表裏﹐而虛鋒掉弄之小才﹐狂吟爛醉之惡習﹐信不可以借口學步矣。洪氏邁曰「世俗多言李太白在當塗采石﹐因醉泛舟於江﹐見月影俯而取之﹐遂溺死﹐故其地有捉月臺。予觀李陽冰《艸堂集序》﹕『陽冰試弦歌於當塗﹐公疾亟﹐艸萬卷﹐手集未修﹐枕上授簡﹐俾余爲序。』又李華作《太白墓志》﹐亦云﹕『賦《臨終歌》而卒。』乃知俗傳良不足信﹐蓋與杜子美因食白酒牛炙者同。」按捉月之誣﹐辧正確不可少。而《舊唐書》謂以飲酒過度死。皮日休作《李翰林詩》亦云「竟遭腐脇疾﹐醉魄歸八極。」是太白眞醉死矣。然陽冰《集序》云「枕上授簡」﹐李華《墓志》云「賦《臨終歌》」﹐此豈醉死者所爲哉﹖余故錄容齋辧正之語﹐俾捉月﹑醉死兩誣﹐皆得白焉﹐否則仍與食白酒牛炙而死之說﹐同一嗤點前賢也。●卷二蘇氏軾曰「太史公論詩﹕『《國風》好色而不淫﹐《小雅》怨誹而不亂。』以予觀之﹐是特識變風﹑變雅耳﹐烏睹詩之正乎﹖先王之澤衰﹐然後變風作﹐發乎情﹐𨿽衰而未竭﹐是以猶止乎禮義﹐以爲賢於無所止者而已矣。若夫發乎性﹐止乎忠孝﹐豈可同日而語哉﹗古今詩人眾矣﹐而子美獨爲首者﹐豈非以其流落饑寒﹐終身不用﹐而一飯未嘗忘君也與﹖」按少陵之詩﹐千古無不推奉﹐然至比之變風﹑變雅止矣﹐東坡更謂其爲風雅之正﹐尢在「發乎情止乎禮義」者之上﹐非徒以大言伏世人也。「廢乎性止乎忠孝」七字﹐評杜實至精矣。荊公詩「吾觀少陵詩﹐謂與元气侔」﹐又足爲發乎性止乎忠孝注腳也。秦氏觀曰「杜子美之詩﹐實集眾家之長﹐適當其時而已。昔李陵﹑蘇武之詩﹐長於髙妙﹔曹植﹑劉楨之詩﹐長於豪邁﹔陶潛﹑阮籍之詩﹐長於衝澹﹔謝靈運﹑鮑照之詩﹐長於峻潔﹔徐陵﹑庾信之詩﹐長於藻麗。於是子美窮髙妙之格﹐極豪邁之气﹐包衝澹之趣﹐兼峻潔之姿﹐備藻麗之態﹐諸家之作所不及焉。然不集諸家之長﹐亦不能至於斯也。豈非適當其時故耶﹖孟子曰﹕『伯夷﹐聖之淸者也﹔伊尹﹐聖之任者也﹔柳下惠﹐聖之和者也﹔孔子﹐聖之時者也。孔子之謂集大成。』嗚呼﹗子美其集詩之大成者與﹖」按東坡云「子美之詩﹐退之之文﹐魯公之書﹐皆集大成者也。」「集大成」之說﹐首發於東坡﹐而少遊和之。然考元微之《工部墓志》曰「余讀詩至杜子美﹐而知大小之有總萃焉。上薄《風》《雅》﹐下該沈﹑宋﹐言奪蘇﹑李﹐气吞曹﹑劉﹐掩顏﹑謝之孤髙﹐雜徐﹑庾之流麗﹐盡得古今之體勢﹐而兼人人之所獨專。能所不能﹐無可無不可﹐詩人以來﹐未有如子美者。」此卽「集大成」之義﹐特未明言耳﹐則亦非東坡﹑少遊之創論也。顧少遊謂子美「集眾家之長」可﹐謂由於「適當其時」則不可。假令子美生於六朝﹐生於宋﹑元﹐將不能「集眾家之長」耶﹖抑非其時而遂降與眾家等也﹖少遊﹐詞人之亻雋耳﹐論詩則膠矣。且孔子所以爲「聖之時者」﹐時中之義。今旣謂子美「集詩之大成」﹐則宜取微之所言「無可無不可」者當之。若以「適當其時」之「時」﹐爲「聖之時者」之「時」﹐不幾於郢書燕說耶﹖至以「豪邁」目曹植﹐則不盡其量﹔以「衝澹」目阮籍﹐以「峻潔」目靈運﹐則不得其情。此與微之以「孤髙」目顏﹑謝者﹐同一粗疏也。其尢疏者﹐微之﹑少遊尊杜至極﹐無以復加﹐而其所以尊之之由﹐則徒以其包眾家之體勢姿態而已﹐於其本性情﹑厚倫紀﹑達六義﹑紹《三百》者﹐未嘗一發明也。則又何足以表洙﹑泗「無邪」之旨﹐而允爲列代詩人之稱首哉﹖元遺山云「少陵自有連城璧﹐爭柰微之識﹗」所見遠矣。黃氏庭堅曰「子美作詩﹐退之作文﹐無一字無來處﹐後人讀書少﹐故謂杜﹑韓自作此語耳。古之能文章者﹐直能陶冶萬物﹐𨿽取古人陳言入翰墨﹐如靈丹一粒﹐點鐵成金也。」按《東臯雜錄》云「或問荊公﹐杜詩何故妙絕古今﹖荊公云﹕老杜固嘗言之﹕『讀書破萬卷﹐下筆如有神。』」予考「破」字之義﹐張氏邇求謂識破萬卷之理﹐仇氏滄柱謂熟讀則捲易磨。愚以張氏爲近之﹐惟其識破萬卷之理﹐故能無一字無來處﹐而又能陶冶點化也。元氏遺山云「子美之妙﹐元气淋漓﹐隨物賦形﹐謂無一字無來處可﹐謂不從古人中來亦可。」遺山之說﹐尢兼賅無流獘。今人詩非空疏則﹐未嘗不讀杜也﹐亦考遺山此說耶﹖又程氏云「韓文杜詩號不蹈襲者﹐然無一字無來處。大抵文字中自立語最難﹐用古人語又難﹐須是用古而不露筋骨。」王氏世懋云「杜子美出﹐而百家稗官都作雅音﹐牛溲馬勃咸成郁致。子美之後﹐欲令人毀靚妝﹐張空﹐必不能也。然病不在故事﹐顧所以用之何如耳。」愚以荊公﹑遺山﹑程氏﹑王氏四說互證山谷﹐前輩金鍼﹐殆已度盡。李氏綱曰「王者迹熄而《詩》亡﹐《詩》亡而《離騷》作。《九歌》《九章》之屬﹐引類比義﹐𨿽近乎俳﹐然愛君之誠篤﹐而疾惡之志嚴﹐君子許其忠焉。漢﹑唐間以詩鳴者多矣﹐獨杜子美得詩人比興之旨﹐𨿽困躓流離而心不忘君﹐故其詞章慨然有志士仁人之大節﹐非止摹寫物象﹐風容色澤而已也。」按作詩當先辧六義﹐《風》《雅》《頌》﹐朱子謂之三經﹔賦﹑比﹑興﹐朱子謂之三緯。三代以後﹐《風》《雅》《頌》之體﹐不可摹襲﹐而賦﹑比﹑興﹐則作者之性情﹐觸物流露﹐𨿽無《風》《雅》《頌》之貌﹐而實《風》《雅》《頌》之心也。作詩若有賦而無比興﹐則詩心凋喪﹐而去《風》《雅》《頌》益遠。惟子美以志士仁人之節﹐闡詩人比興之旨﹐遂足爲古今冠。學詩者熟玩《三百篇》之比興﹐而子美之眞心不難求﹐大節不難見矣。不然﹐導源已差﹐誦覽著述﹐愈多愈繆。陸務觀所謂「淫哇解移人﹐往往喪妙質。正令筆扛鼎﹐亦未造三昧」者也。朱子曰「杜詩佳處﹐有在用字造意之外者﹐惟虛心諷詠﹐乃能見之。」按薛文淸公云「『水流心不競﹐云在意俱遲』﹐可以形容有道者之气象。『寂寂春將晚﹐欣欣物自私』﹐可以形容物各付物之气象。『江山如有待﹐花柳更無私』﹐唐詩皆不及此气象。」此卽朱子所謂「佳處在用字造意外﹐虛心諷詠﹐乃能見之」者乎﹖然此類亦甚多。李氏於鱗謂「如『文章有神交有道』﹐『白小羣分命』﹐『隨風潛入夜』﹐『出門流水住』﹐皆道也﹐悟者得之」。愚竊取此意以讀杜詩﹐嘆其淵源活潑潑地﹐取之不盡。而黃山谷則謂「子美詩法出審言﹐句法出庾信」。陳繹曾《詩譜》又謂「劉琨﹑盧諶﹐忠義之气﹐自然形見﹐杜以此爲根本。謝靈運以險爲主﹐以自然爲工﹐杜深處多取此。劉越石﹑鮑明遠有西漢气骨﹐杜筋骨取此」。趙氏氵方又謂「杜審言﹑陳子昂﹑沈期﹑宋之問皆杜詩淵源」。範氏溫又謂「杜律詩法度全出於沈期﹐如『人如天上坐﹐魚似鏡中懸』之類」。此皆於杜之格律字句間求杜之淵源者﹐亦管中窺豹﹐時見一斑耳。至如坡公愛「輕燕受風斜」「受」字﹐陳舍人愛「身輕一鳥過」「過」字。葛常之謂「飛星過水白﹐落月動沙虛」﹐是煉中一字﹔「地坼江帆隱﹐天淸木葉聞」﹐是煉末一字。潘老謂七言詩第五字要響﹐如「返照入江翻石壁﹐歸云擁樹失山村」「翻」字﹑「失」字﹔五言詩第三字要響﹐如「圓荷浮小葉﹐細麥落輕花」「浮」字﹑「落」字。此直以用字造意盡詩人之能事﹐尋求不已﹐必墮入魔障者也。惟葉氏石林曰「詩人以一字爲工﹐世固知之。惟老杜變化開闔﹐出奇無窮﹐不可以形迹捕詰。如『江山有巴蜀﹐棟宇自齊梁』﹐遠近數千里﹐上下數百年﹐只在『有』與『自』兩字間。而吞吐山川之气﹐俯仰今古之懷﹐皆見於言外。此工妙至到﹐人力不可及﹐而雍容肆﹐略不見其用力處。今人多取其已用字﹐模仿用之﹐偃蹇狹陋﹐盡成死法﹔不知意與境會﹐出言中節﹐凡字皆可用也。」此段議論﹐𨿽講用字造意﹐而所見超乎象外﹐入其環中﹐可以參倚朱子之說﹐而痛砭今之專研《律髓》《詩眼》﹐至於病入膏肓者。蔡氏絳曰「詩家視陶淵明﹐猶孔門視伯夷。集大成手﹐當終還子美。」按東坡云「淵明作詩不多﹐然其詩質而實綺﹐臒而實腴﹐自曹﹑劉﹑鮑﹑謝﹑李﹑杜諸人﹐皆莫及也。」愚竊謂東坡持論太易﹐如子建﹑公﹐先不可以並稱﹐鮑﹑謝亦非子建之匹﹐三代以下之詩聖﹐子建﹑元亮﹑太白﹑子美而已。子建﹑元亮﹐渾然天成﹐不在太白﹑子美下。其詩體則不如太白﹑子美之兼容並包﹐不可以元亮爲勝子建﹐亦不可以元亮爲勝太白﹑子美也。蔡氏比元亮於伯夷﹐是亦以詩聖品之﹐極得分際﹔惟脫漏子建爲不精密。鐘記室曰「子建之詩﹐如人倫之有周﹑孔﹐羽毛之有鱗鳳。孔門用詩﹐陳思入室。」胡氏應麟曰「兼六代者陳思﹐兼唐人者杜。」鍾氏以周﹑孔屬子建﹐實不料後有子美﹔胡氏以子美爲只兼唐人﹐似不甚確﹐然藉此可知子建﹑子美無優劣也。敖氏器之謂「子美如周公制作﹐後世莫能擬議」﹐幾矣﹐終不如杜詩「集大成」語爲尢的實耳。嚴氏羽曰「少陵詩﹐憲章漢﹑魏﹐而取材於六朝﹔至其自得之妙﹐則前輩所謂『集大成』者也。」按言憲章﹐必當言祖述﹐少陵所祖述者﹐其《風》《騷》乎﹖滄浪不言﹐何也﹖且少陵取材﹐奚啻六朝﹖觀其《過宋之問舊莊》云「枉道只從入﹐吟詩許更過。」《陳拾遺故宅》云「公生揚馬后﹐名與日月懸。」《郭代公故宅》云「髙詠《寶劍篇》﹐神交付冥漠。」《觀薛稷書畫壁》云「少保有古風﹐得之《陜郊篇》。」《贈蜀僧閭邱師敍閭邱均》云「晚看作者意﹐妙絕與誰論﹖」《哀故國相張公九齡》云「自我一家則﹐未缺隻字警。」則知少陵於本朝諸巨公﹐靡不息心研玩﹐安得以其「熟精《文選》理」﹐「續兒誦《文選》」之句﹐遂謂其取資止於六朝哉﹖範氏溫曰「老杜詩﹐凡一篇皆工拙相半﹐古人文章類如此。使其皆工﹐則峭急無古气﹐如李賀之流是也。」又曰「齊﹑梁諸詩人﹐以至劉夢得﹑溫飛卿輩﹐往往以綺麗風花傷其正气﹐由於理不勝而詞有餘也。杜公𨿽涉於風花點染﹐然窮理盡性﹐巧移造化矣。」按王敬美云「杜詩有深句﹐有雄句﹐有老句﹐有秀句﹐有麗句﹐有險句﹐有拙句﹐有累句﹐拙累不能爲掩瑕也。抑知拙累正所以爲古气哉﹖」陳后山云「詩欲其好﹐則不能好。王介甫以工﹐蘇子瞻以新﹐黃魯直以奇﹐而杜子美之詩﹐工﹑易﹑新﹑奇﹑常﹐莫不好也。」觀此﹐乃知詩不嫌拙。昔趙秋谷議漁洋﹑竹之詩曰「朱貪多﹐王愛好」。愛好則與「拙」字相反﹐故爲漁洋詩病。範氏之言信當矣。然予考王琪曰「子美詩有近質者﹐如『麻鞋見天子』﹐『垢膩腳不蔑』之類﹐所謂轉石於千仞之山﹐勢也。學者效之過甚﹐豈遠大者難窺乎﹖」屠氏隆亦曰「人謂少陵最可喜處﹐不避粗硬﹐不諱朴野。予謂老杜大家﹐言其兼雅俗文質﹐無所不有﹐是矣。乃其所以擅場當時﹐稱雄百代者﹐則多得之悲壯瑰麗﹐沈鬱頓挫。至其不避粗硬﹐不諱朴野﹐固云無所不有﹐亦其資性則然﹐擅場正不在此。」此二則最平正無流獘。蓋「拙」字不可故避﹐致來「愛好」之譏﹔亦不可目爲擅場﹐但裝拗語硬語﹐自許浣花衣缽﹐實墮小徑旁門﹐如王元美所謂「不畫人物而畫鬼魅」﹐柴虎臣所謂「獻吉摹仿杜詩﹐多任心率筆﹐拙而無味﹐俗而傷雅」者也。範氏能知杜詩工拙相半﹐固爲有見。但李賀﹑溫岐﹐刻劃害理﹐其病正坐一巧。夢得優遊﹐差勝兩家。範氏並貶之﹐似太過。至謂「杜詩凡一篇皆工拙相半」﹐亦不盡然。杜有全首拙者﹐七言絕最多﹔全首工者﹐七言絕亦有之。他詩愈多。其工拙雜糅之作﹐誠難更僕數﹐終不得謂其篇篇皆如此耳。江氏盈科曰「子美作詩之時﹐卽有意於傳世。其詩曰﹕『爲人興僻耽佳句﹐語不驚人死不休。』」按詩之爲道﹐非驚人事也。必以驚人爲事﹐李賀之奇﹐盧仝之僻﹐將爲正宗﹐而溫柔惇厚之教晦矣。且傳與不傳﹐非己之分內事。方作詩時﹐卽有意於傳世﹐是詩爲務外徇名之物﹐非言志之用也。世教陵夷﹐學校浮薄之子﹐鉆研吟詠﹐無非爲驚人傳世之資﹐好名棄實﹐鑿情害理﹐詩未傳而心術學術已不可問。然則杜公有此二語﹐何也﹖曰﹕杜公自遜其初年學述之未成耳。言「興僻」則非中正之道甚明﹐故緊接二語曰「老去詩篇渾漫與﹐春來花鳥莫深愁」。則知老而學力大醇﹐不復有此偏僻之興﹐所以春來花鳥﹐無事雕肝釒術腎之深愁﹐而物情自然由中也。若以「老去漫興」者爲不精﹐則其結句云「安得詩如陶謝手﹐令渠述作與同遊」﹐語意已不實注。何者﹖謝公險句固多﹐要以天然爲拔萃﹐「池塘生春艸」﹐「明月照積雪」﹐人人膾炙﹐杜豈不知。陶公一生﹐本天爲詩﹐曷嘗有驚人之意掛其胸次哉﹖杜公他日又云「晚節漸於詩律細。」「細」與「漫與」是二是一﹐「漫與」乃所以爲「細」也。必求驚人者﹐粗中之徒﹐任气陵蔑焉耳。杜公殆故抑其少作﹐而發此微言﹐以教人歟﹖程氏曰「杜詩如董仲舒策﹐句句典雅﹐堪作題目。餘人詩非不佳﹐可命題者終少。好詩與好句﹐政自不同。」程氏此論極有味。人能知好詩與好句之優劣﹐則知驚人之句﹐必非典雅之詩﹐看董子三策﹐渾灝優遊﹐殊不存一驚人之志也。黃山谷亦云「文章好奇﹐自是一病﹐須以理爲主﹐理得而辭順﹐文章自然出羣。觀子美到夔州後詩﹐退之自潮州還朝後文﹐皆不煩繩削而自合。」朱子謂「杜詩晚年橫逸不可當」。夫「橫逸不可當」者﹐風動雷行﹐神工鬼斧﹐卽山谷所謂「不煩繩削而自合者」也。世人不玩朱子「橫逸不可當」之意﹐而耳食朱子夔州以後自出規模之說﹐便疑其老而漫與﹐率筆頹唐﹐無關佳處。試問夔州以後詩﹐如《謁先主廟》《古柏行》《諸將》《秋興》《詠懷古迹》作﹐煌煌名篇﹐可置之耶﹖總之﹐杜公早年晚年﹐皆有極意研練之詩﹐亦皆有興到疾揮之詩。謝無逸所謂「老杜有自然不做語到極至處者﹐有雕琢語到極至處者」。黃氏生論亦如此﹐予極韙之。若論其大槪﹐則山谷晚年「不煩繩削」之言﹐實不謬。故唐子西謂「子美到夔州以後詩﹐簡易純熟﹐無斧鑿痕﹐信如彈丸」。而杜公亦自以老去之漫與﹐爲欲追陶﹑謝也。世人不知詩家眞境﹐轉取呂氏本中驚人卽警策之說﹐謂「文章無警策﹐不能悚動世人﹐不足傳世」。豈知悚動世人﹐乃詩之外心哉﹖呂氏又云「晉﹑宋間人﹐專力於此﹐故失於綺靡﹐而無髙古气味。」是亦自知前語之有流獘矣。僕平日論詩﹐竊取杜公「意匠慘淡經營中」﹑「下筆如有神」二語﹐分觀今古﹐不拘一格﹐而以「下筆有神」者爲極致。又恐「意匠經營」與驚人奇句﹐相似而不同之處﹐學者不能深辧﹐往往迷誤終身﹐識流於怪僻﹐志失於務外﹐所害不細﹐故錄江氏盈科語一則﹐而詳言以折之﹐不憚其瑣瑣也。若觀者仍有駁難﹐是必不讀魏﹑晉以上之詩耳。李於鱗所謂「求工於字句﹐心勞而日拙」者﹐其此輩耶﹖山谷《大雅堂記》曰「子美以來﹐四百餘年﹐未有升子美之堂者。子美妙處在無意而意已至﹐非廣之以《風》《雅》《頌》﹐深之以《離騷》《九歌》﹐安得咀嚼有意﹐闖然入其門耶﹖」噫﹗心勞日拙者之多也﹐觀此又不足怪矣。宋氏祁曰「甫混涵汪茫﹐千匯萬狀﹐兼古今而有之。他人不足﹐甫乃厭余﹔殘膏馥﹐沾丐後人多矣。又善陳時事﹐律切精深﹐至千言不少衰﹐世號詩史。」按仇滄柱謂「《舊唐書》記事略而論文詳﹐備載元稹原序﹐亦失史家裁制之法。《新唐書》記事稍詳﹐其論贊一段﹐簡括遒勁﹐頗類歐史筆意」。愚謂宋氏此贊﹐括未能也。「千匯萬狀﹐兼有古今」﹐第言其體繁變詞富有耳﹐故接以「他人不足﹐甫獨厭余」也。又以能切時事﹐千言不衰爲詩史﹐則杜詩之足貴﹐第在精而多耶﹖予考陸象山曰「詩學原於《賡歌》﹐委於《風》《雅》。《風》《雅》之變壅而溢者也﹐《騷》又其流也。《子虛》《長楊》作而《騷》幾亡﹐黃初而降﹐日以澌矣。惟彭澤一源﹐與眾殊趨﹐而玩嗜者少。隋﹑唐之間﹐否亦極矣。杜陵之出﹐愛君悼時﹐追躡《風》《雅》﹐才力宏厚﹐偉然足鎭浮靡﹐詩爲之中興。」此數行文字﹐能貫三四千年詩教源流﹐又洞悉少陵深處﹐語意筆力﹐皆臻絕頂﹐乃可謂遒勁簡括耳。以作杜公傳贊﹐庶幾不愧。屠氏隆曰「王元美謂『少陵集中﹐不啻有數摩詰』。此語誤也。少陵沈雄博大﹐多所包括﹐而獨少摩詰之衝然幽適﹐冷然獨往﹐此少陵生平所短也。少陵慷慨深沈﹐不除煩熱﹔摩詰參禪悟佛﹐心地淸涼﹐胸次原自不同。」按少陵詩如「陰壑生虛籟﹐月林散淸影」﹐「燈影照無睡﹐心淸聞妙香」﹐「天寒鳥已歸﹐月出山更靜」﹐「林疏黃葉墮﹐野靜白鷗來」﹐「荻岸如秋水﹐松門似畫圖」﹐「谷鳥鳴還過﹐林花落又開」﹐「蟬聲集古寺﹐鳥影度寒塘」﹐「一徑野花落﹐孤村春水生」﹐「漁人网集澄潭下﹐估客船隨返照來」﹐「落花遊絲白日靜﹐鳴鳩乳燕靑春深」﹐「楚江巫峽半雲雨﹐淸簟疏簾看弈棋」﹐如此之類﹐不堪枚舉﹐置之右丞集中﹐當亦髙境。屠氏偏執之論﹐其不知詩猶可恕也。至謂少陵「不除煩熱」﹐彼將以感時憤俗﹐迸淚驚心﹐爲禪悟所不屑乎﹖不知倫紀纏綿﹐人生大節﹐一槪掃除﹐置身何等﹖摩詰「凝碧池頭」一作﹐將亦謂煩熱未除耶﹖耽禪味而忘詩教﹐此《三百篇》之罪人矣。且少陵詩集大成﹐何獨缺摩詰一體之有﹗元美語自不誤﹐無可攻也。李氏東陽曰「古律詩各有音節﹐然皆限於字數﹐求之不難。惟樂府長短句初無定數﹐最難調疊﹐然亦有自然之聲。故隨其長短﹐皆可以播之律呂。而其太長太短之無節者﹐則不可以爲樂。如太白《遠別離》﹐子美《桃竹杖》﹐皆極其操縱﹐曷嘗按古人聲調﹐而和順委曲乃如此。固初學所未到﹐然學而未至於是﹐亦未可與言詩也。」按西涯此則論樂府﹐頗得懸解﹐不似於鱗等摹襲爲古﹐割裂爲奇。然論杜則獨以《桃竹杖》引爲極則何也﹖太白《遠別離》一作﹐惚變化﹐實造絕之構﹔若《桃竹杖引》﹐特一時興到語耳﹐非其至也。必求其至﹐《兵車行》爲杜集樂府首篇﹐其長短音節﹐拍拍入神﹐在《桃竹杖引》之上。西涯殆捨熟就新﹐遂不自知其偏耳。蔡氏絳曰「齊﹑梁以來文士﹐喜爲樂府辭﹐往往失其命題本意。《烏生八九子》但詠烏﹐《雉朝飛》但詠雉﹐甚有並其題而失之者﹐如《相府蓮》訛爲《想夫憐》《楊婆兒》訛爲《楊叛兒》之類。惟老杜《兵車行》《悲靑阪》《無家別》等篇﹐皆因時事﹐自出己意立題﹐略不更蹈前人陳迹﹐眞豪傑也。」按蔡氏此論﹐最得樂府眞處。詩爲樂心﹐本以言志﹐若樂府必作古人題目﹐摹古人聲調﹐是詩莫古於樂府﹐亦莫卑於樂府矣。王氏嗣謂「杜公《曲江三章》學《三百》《七歌》學《離騷》《新安吏》諸作學古樂府﹐俱自開堂奧﹐不肯優孟衣冠」。張氏糸延謂「李﹑杜二公齊名﹐李集中多古樂府之作﹐而杜公絕無樂府﹐惟《前》《後出塞》諸首耳。然又別出一格﹐用古體寫今事﹐大家機軸﹐不主故常」。胡氏應麟謂「少陵不效四言﹐不仿《離騷》﹐不用樂府舊題﹐是此老胸中壁立處」。黃氏生謂「六朝好擬古﹐往往無其事而假設其詞。杜詩詞不虛發﹐必因事而設﹐此卽修詞立誠之旨」。王氏士禛謂「《新婚》《無家》諸別﹐《石壕》《新安》諸吏﹐《哀江頭》《兵車行》諸篇﹐皆樂府之變也。滄溟詩名冠代﹐只以樂府摹擬割裂﹐遂生後人詆毀﹐則樂府寧爲其變﹐不可以字句比擬也明矣」。諸說皆可與蔡氏之論相證合。總之﹐杜有樂府而無樂府﹐無樂府之樂府﹐乃樂府眞處﹐而非後世所可及也。又沈氏徳潛曰「唐人達樂者已少﹐其樂府題﹐不過借古人體制﹐寫自己胸臆耳﹐未必盡可被之管弦也。」據此則後世詩人本宜自創一題﹐詠歌時事﹐沿襲舊題﹐情理未篤。故余竊謂杜之樂府﹐非變也﹐眞也﹔今之好沿樂府題者﹐非古也﹐似也。若於鱗之比擬字句﹐更不足笑矣。沈氏徳潛曰「蘇李﹑《十九首》以後﹐五言所貴﹐優柔善入﹐婉而多風。少陵才力標舉﹐篇幅恢張﹐縱橫揮霍﹐詩品又一變矣。其爲國愛君﹐感時傷亂﹐憂黎元﹐希稷﹑Ι﹐生平抱負無不流露於楮墨中﹐詩之變﹐情之正也。新寧髙氏列爲大家﹐具有特識。」按李於鱗謂「唐無五言古詩﹐而有其古詩」。蓋言唐人之五古﹐與漢﹑魏﹑六朝別也。王元美遂謂「杜長篇曼衍拖沓﹐於《選》體殊不類」。又謂「五言《選》體﹐太白以气爲主﹐子美以意爲主。太白多露語率語﹐子美多稚語累語﹐置之陶﹑謝間﹐便覺不倫﹐乃欲使之奪曹氏父子耶﹖」王貽上亦以於鱗﹑元美爲定論﹐而謂「五言古詩﹐杜甫沈鬱﹐多出變調」。愚皆以爲不然。李之《古風六十首》﹐直追正始以前﹐其才力更在射洪﹑曲江而上﹐昔人旣以復古許之﹐不待言矣。杜之短篇﹐有建安气骨者﹐昔人屢言之﹐今亦不縷述。卽以杜之長篇論﹐《北徵》一作﹐謂與《風》《雅》相表裏可也﹐況漢以下乎﹖《奉先詠懷》一作﹐非卽蔡文姬《悲憤》之規模﹐而又超出其上者乎﹖且《焦仲卿詩》《贈白馬王彪》詩﹐或千餘字﹐或四五百字﹐皆非寥寥短章﹐故胡氏應麟謂「杜之長篇敍事﹐有漢人遺意」。乃於鱗﹑元美﹑貽上等﹐第以《選》體之淸婉簡淨者號爲古詩﹐而忘漢﹑魏詩之犖犖大者﹐遂覺杜公之恢閎崛聿﹐創此變調耳。確士亦不敢定爲漢﹑魏以來之正體﹐而特尊之曰「詩之變﹐情之正」﹐此與髙廷禮不敢目爲「正宗」﹐而別以「大家」尊之﹐同一遷就調停之見﹐而不自知其眼光纖仄也。且天下文章有非「正宗」而足爲「大家」者耶﹖名目瑣碎﹐而無理解﹐徒成笑柄耳﹐確士以爲特識何哉﹖至統李﹑杜之全集以觀﹐露語率語﹐稚語累語﹐誠間有之。然徑謂其五古病率坐此﹐不足以爭衡陶﹑謝﹐更不敢望曹氏門庭﹐立論之果敢而無忌﹐莫此爲甚矣。況杜之似《選》體者正復不少﹐槪謂變調﹐杜亦不受也。夫於鱗﹑元美﹑貽上﹑確士﹐皆詩家之錚錚者﹐而議論之沿訛習謬乃如此﹐此無他﹐徒就成見以立言﹐而蔽於所不見也。是故特識未易自許﹐亦未易推人也。胡氏應麟曰「七言古﹐初唐以才藻勝﹐盛唐以風神勝﹐李﹑杜以气槪勝﹐而才藻風神稱之﹐加以變化靈異﹐遂成大家。」又曰「李﹑杜歌行﹐𨿽宕逸沈鬱不同﹐然皆才大气雄﹐非子建﹑淵明判不相入者比。」又曰「李﹑杜之才﹐不盡於古詩﹐而盡於歌行」。又曰「李﹑杜歌行﹐廓漢﹑魏而大之而古質不及。」按胡氏論七言古﹐以李﹑杜並稱大家﹐頗有見地﹐不似漁洋論七言古詩﹐獨推老杜橫絕古今﹐同時大匠﹐無能抗行﹐而以太白與嘉州並稱也。然李﹑杜分別處﹐言之尙不詳覈。予考州云「李﹑杜歌行之妙﹐冠於盛唐﹐詠之使人飄揚欲仙者﹐太白也﹔使人慷慨激烈﹑欷欲絕者﹐子美也。」確士云「七言古詩﹐李供奉鞭撻海嶽﹐驅走風霆﹐非人力可及﹐爲一體。杜工部沈雄激壯﹐奔放險幻﹐如萬寶雜陳﹐千軍競逐﹐天地渾奧之气﹐至此盡泄﹐爲一體。」分論兩家﹐各肖其妙﹐較胡氏爲勝。𨿽胡氏亦嘗分別李﹑杜之歌行﹐曰「闔辟縱橫﹐變幻超忽﹐歌也﹔位置森嚴﹐筋脈聯絡﹐行也。太白多近歌﹐少陵多近行。」此又不免彊別歌行以狀李﹑杜耳。且胡氏謂「李﹑杜才不盡於古詩﹐而盡於歌行」﹐尢不然。詩各有體﹐體各有才﹐才各宜盡﹐謂「李﹑杜之才不盡於古詩」﹐將子建﹑淵明歌行絕少﹐其才猶有未盡者耶﹖無怪乎謂子建﹑淵明與李﹑杜爲判不相入也﹐無怪乎謂李﹑杜七古廓大於漢﹑魏﹐而古質不及也。蓋胡氏以貌論詩﹐不如古詩歌行﹐貌分而才一﹐故亦不知丰約文質﹐貌異而神融﹐殆所謂皮相之士也耶﹖至張氏篤慶﹐又謂「初唐七古﹐轉韻流麗﹐動合風雅﹐爲正體﹔工部一气奔放﹐宏肆絕塵﹐爲變體」。此又揚何信陽﹑李滄溟之餘波﹐予已辧於《李詩說》中﹐不更贅矣。李氏夢陽曰「疊景者意必二﹐闊大者半必細﹐此最律詩三昧。如『浮雲連海岱﹐平野入靑徐。孤嶂秦碑在﹐荒城魯殿余』﹐前景寓目﹐後景感懷也。如『詔從三殿去﹐碑到百蠻開。野館濃花發﹐春帆細雨來』﹐前半闊大﹐後半工細也。唐法律甚嚴惟杜﹐變化莫測亦惟杜。」按崆峒學杜﹐摹擬有痕﹐刻劃過甚﹐誠開剽竊之風﹐若此論五律一則﹐則方圓之規矩也。胡氏應麟亦謂「老杜五律﹐𨿽中聯言景不少﹐大率以情間之。故習杜者﹐句語或有枯燥之嫌﹐而體裁絕無靡冗之病。此初學入門第一義﹐不可不知」。此與崆峒皆爲閱歷之言。今人自以爲情景交融﹐而不知夙非老手﹐何可揮霍任意哉﹖然周氏弼必謂「前聯情而虛﹐後聯景而實﹐輕前重後﹐酌量乃均。若前聯景而實。後聯情而虛﹐前重後輕﹐多流於弱」。又未免拘執過甚﹐視律詩如印板矣。胡氏應麟曰「五言律體﹐工部气象巍峨﹐規模宏遠﹐錯綜幻化﹐不可端倪。宏大則『昔聞洞庭水』﹐富麗則『花隱掖垣暮』﹐感慨則『東郡趨庭日』﹐幽野則『風林纖月落』﹐餞送則『冠冕通南極』﹐投贈則『斧鉞下靑冥』﹐追憶則『洞房環冷』﹐弔哭則『他鄕復行役』等﹐皆神化所至﹐不似從人間來者。」按胡氏鋪敍杜公五律勝場﹐美矣大矣。然盧氏世氵曰「五言律至盛唐諸家﹐而聲音之道極矣。然未有富如子美者﹐旣富矣﹐又有用也。感天地﹐動鬼神﹐︳謨定命﹐遠猶辰告﹐蒿目時艱﹐勤卹民隱﹐主文而譎諫﹐言者無罪﹐聞者足戒﹐所謂有用之文章也。」如盧氏所論﹐乃洞澈杜公五律勝場處﹐胡氏猶論其粗焉者耳。學者於胡氏之說﹐求杜律之大﹐於盧氏之說﹐求杜律之精﹐不患不得門而入矣。髙氏棅曰「七言律詩﹐盛唐作者不多﹐而聲調最遠﹐品格最髙。崔顥﹑賈至﹑王維﹑岑參各極其妙﹐李頎﹑髙適當與並驅。少陵七言律法﹐獨異諸家﹐篇什亦盛﹐如《秋興》諸作﹐前輩謂其渾雄富麗﹐小家不可仿佛﹐信然。」按杜之七律較勝諸家處﹐不在渾雄富麗也。髙﹑岑何嘗不渾雄﹐王﹑李何嘗不富麗哉﹖且《秋興八首》﹐興象聲色﹐誠爲名構﹐然持較《九日藍田崔氏莊》《聞官軍收河南河北》《登髙》《登樓》《諸將》《詠懷古迹》等詩﹐則《秋興》猶非杜公七律之止境也。胡氏應麟曰「近體莫難於七言律。髙﹑岑明淨整齊﹐所乏遠韻﹔王﹑李精華秀朗﹐時覺小疵。學者步髙﹑岑之格調﹐合以王﹑李之風神﹐加以杜陵之雄深變幻﹐七律能事畢矣。」又曰「七言近體﹐盛唐至矣﹐充實輝光﹐種種備美﹐所少者曰大曰化耳﹐故能事必老杜而後極。」二段於杜律勝諸家處﹐獨得其微﹐過髙氏遠矣。然胡氏以「錦江春色來天地﹐玉壘浮雲變古今」等句﹐爲字中化境﹐彊爲分晰﹐殊屬多事。蓋旣曰化境﹐則從心所欲﹐神動天隨﹐何篇章字句之能辧哉﹖王元美曰「七律句法﹐有直下者﹐有倒插者﹐倒插非老杜不能。」此與胡氏同一膠而不化之見﹐不可以論變化無方﹑境與天會之杜詩也。周氏敬曰「少陵七言律﹐如八音並奏﹐淸濁髙下﹐種種具陳﹐眞有唐獨步也。然其間半入大歷後格調﹐實開中晚濫觴之端。」按中晚七律能手﹐如劉賓客﹑柳柳州﹑白樂天﹑王仲初﹑許丁卯﹑杜紫薇﹑溫八叉﹑羅昭諫之流﹐皆絕不學杜﹐非杜詩開之也。略能學杜而涉其藩籬者﹐惟一李義山﹐遂爲晚唐七律之冠。杜之七律﹐何誤於人﹖周氏不加詳考﹐徑立議論﹐妄矣﹗張氏遠曰「杜詩七言律﹐往往入《竹枝》﹑樂府﹐如《十二月一日三首》之類﹐俱有厚力深思﹐淺學不能及﹐亦不可學。」觀此則杜律有不可學者﹐或坐古質太過耳﹐烏得謂濫觴中晚乎﹖中晚流易纖﹐惟不學杜故至此﹐今轉以爲杜罪﹐豈不冤哉﹗●卷三郝氏敬曰「子美才富學博﹐其爲近體長篇﹐多至千言﹐而气力愈壯﹐稱擅場矣﹐然詩家妙義﹐正不在多。且如《麟趾》《甘棠》﹐每章十餘字﹐漢髙《大風》二十三字﹐傾動千古。自《三百篇》一變爲辭﹐再變爲賦﹐濫旁薄於古風﹐壯浪豪舉於近體者﹐足矣。若夫長律娓娓﹐只足當其富有﹐無關性情。蓋詩至近體﹐不免雕琢﹐更加湊砌﹐興味已盡﹐葛藤蔓延﹐甚覺無味。故予於長律﹐不甚解頤。」按髙氏棅曰「排律之作﹐源自顏﹑謝諸人﹐唐興﹐始專此體。開元後﹐作者之盛﹐聲律之備﹐少陵獨得其兼善者。其出入始終﹐排比聲韻﹐發斂抑揚﹐疾徐縱橫﹐無施而不可也。」據此則排律導源甚遠﹐不得疑其在近體之後﹔而少陵之無施不可﹐又不可以「雕琢」﹑「湊砌」﹑「葛藤蔓延」斥之也。郝氏必謂詩家妙不在多﹐而以《麟趾》《甘棠》《大風》爲例﹐則《賓筵》《悶宮》﹐何以列於《雅》《頌》﹖《孔雀東南飛》一作﹐何以髙於漢人﹖詩殆未可以多少論也。然僕竊疑少陵酬應之章﹐排律爲多﹐卽如《贈翰林張四學士》《贈集賢崔於二學士》《贈鮮於京兆》等作﹐大都褒稱先達﹐感述沈倫﹐習染時賢﹐格亦無甚變化﹐較之《謁玄元皇帝廟》《行次昭陵》《重經昭陵》等作﹐精力甚遜﹐蓋亦猶五七律中有率不經意之篇也。平心而論﹐排律一塗﹐杜直以餘力行之﹐可慕其宏富﹐斗靡誇多﹐亦不可斥其冗長﹐舉一廢百。胡氏應麟曰「杜排律五十百韻者﹐極意鋪陳﹐頗傷蕪碎。惟贈汝陽﹑歌舒﹑見素﹑李白諸作﹐格調精嚴﹐體骨勻稱。每讀一過﹐無論其人履歷﹐咸若指掌﹐且形神意气﹐踴躍毫端﹐如周寫生﹐太史敍傳﹐逼奪化工。而杜從容聲律間﹐眞古今絕詣。」又曰「杜大篇鉅什﹐如《謁先主》《贈歌舒》等作﹐闔辟馳驟﹐如飛龍行雲﹐鱗鬣爪甲﹐自中矩度﹔又如淮陰用兵﹐百萬掌握﹐變化無方。𨿽時有險朴﹐無害大家。」此二段措議平允﹐不似京山槪貶長律爲「無關性情」﹐太髙而無當也。若楊誠齋云「杜排律多矣﹐獨《奉觀嚴鄭公廳事岷山沱江圖》一首﹐瓊枝寸寸是玉﹐ヤ檀片片皆香。然排律僅可止此﹐五十韻﹑百韻非古法矣。予嫌其以次乘爲上駟﹐旣不甚的﹔又詩患長而無力﹐不在古人有之與否﹐若能以筆筆奮迅之才﹐行滔滔百韻之體﹐𨿽自我作古何害﹖」誠齋以少爲古﹐是亦京山之見也。若徳州盧氏統謂「杜公排律﹐自六韻以至百韻﹐無不從容研玩﹐鋒發韻流﹐盡洗排當﹐力由天授」。此則一例推尊﹐予亦未之敢從耳。盧氏世氵曰「天生太白﹑少伯﹐以主絕句之席﹐亙古今來﹐無復有驂乘者矣。子美恰與兩公同時﹐乃恣其崛彊之性﹐頹然自放﹐獨成一家﹐可謂巧於用拙﹐長於用短﹐精於用粗﹐婉於用戇者也。」按胡氏應麟曰「以少陵之才攻絕句﹐卽不能爲太白﹐詎不若摩詰﹖彼自有不可磨滅者﹐無事更屑屑也。」又曰「五七絕各極其工者太白﹐五七絕俱無所解者子美也。」又曰「少陵不甚攻絕句﹐徧閱其集﹐得『東逾遼水北滹沱』﹑『中巴之東巴東山』二首﹐與太白《明皇幸蜀歌》相類。」信如胡氏之言﹐是杜之五七絕﹐大率無足法矣。然敖氏英曰「少陵絕句﹐古音黯然﹐風格矯然﹐用事奇崛朴健﹐與盛唐諸家不同。」鍾氏惺曰「少陵七絕﹐長處在用生﹐往往有別趣﹐有似民謠者﹐有似塡詞者。但筆力自髙﹐寄托有在﹐運用不同。看詩取其音響稍諧者數首﹐則不如勿看。」觀此二說﹐則知杜公絕句﹐在盛唐中自創一格﹐乃由其才大力勁﹐不拘聲律所致。而無意求工﹐轉多古調﹐與太白﹑龍標正可各各單行﹐安得謂其不屑爲此﹐遂致絕無所解﹐只「東逾遼水」﹑「中巴之東」二首足傳哉﹗盧氏謂「崛彊自放﹐獨成一家」﹐乃在个中。但又有「巧於用拙」云云﹐則似此老弔詭爲心﹐求勝同時名士。此小家閃姦伎倆﹐心術不廣﹐文章必怪。杜公一生平直﹐似無此見地也。果如盧氏之說﹐曷不全力出奇﹐而又爲花卿﹑龜年風流蘊藉之作何哉﹖總之﹐杜公天挺之才﹐橫絕一世﹐無所不可。自率本懷﹐則爲絕句創調﹔偶從時軌﹐則爲絕句冠場。疑其不習者非﹐疑其弄巧者亦非。學者論詩﹐當兩體兼收﹐不可專取間響稍諧者﹐亦豈可專仿詞气奇僻者哉﹗黃氏生曰「杜公絕句﹐不入正聲﹐特聞蜀中《竹枝》之音﹐聊戲效之耳。讀者不必律以正法。」此則不知其爲大手創調﹐而徑斷其爲摹仿戲作﹐識彌粗矣。劉氏會孟曰「子美年四十五﹐自陷賊。明年﹐自拔取拾遺﹐扈從還京。又明年﹐始外補。又明年﹐始棄官入秦州。自是流離展轉﹐凡三遷。當時朝廷𨿽亂﹐道路無壅﹐雄藩賓客之盛自若也。公以三朝遺老﹐負海內詩名﹐其遊迹所經﹐如錦江﹑洞庭﹐意气浩然﹐江湖勝境﹐樓臺髙會﹐長歌短賦﹐傾晤賓主。當奔走流離﹐倉卒患難﹐而所遇猶若此﹐宜其詩之淋漓悲壯﹐邁羣傑出乎﹗」又曰「古今窮詩人﹐獨稱子美。然在天寶﹐則及見麗人﹐友八仙﹔在乾元﹐則扈從還京﹐歸鞭左掖﹔其間苦厄﹐惟陷數月耳。後來流落夔﹑蜀﹐田園花柳﹐亦與杜曲無異。」按江氏盈科曰「李靑蓮是快活人﹐當其得意時﹐鬥酒百篇﹐無一語一字不是髙華气象﹐及流竄夜郎後﹐作詩甚少﹐當由興趣蕭索。杜少陵是固窮之士﹐平生無大得意事﹐中間兵戎亂離﹐饑寒老病﹐皆其實歷﹐而所閱苦楚﹐都於詩中發出﹐故讀少陵詩﹐卽當得年譜看。」此君論杜﹐與辰翁卻相反。然予每笑辰翁之論杜﹐與此君之論李﹐同是一副鄙陋心胸﹐而考之又不悉也。夫詩爲心聲﹐枯菀窮通﹐皆可自見。今謂少陵之出羣﹐由於東道之豪盛﹐已覺不成議論﹐又以得見麗人爲少陵喜幸﹐此其鄙惡居何等乎﹖靑蓮奇气淩雲﹐視爵賞如塵芥。今謂流竄夜郎以後﹐興趣索然﹐此稍有气槪者所不爲﹐況儻蕩如靑蓮者乎﹖就使少陵境遇稱懷﹐亦不得謂詩之冠世﹐卽由乎此﹔就使靑蓮夜郎以後﹐詩篇少見﹐安知不由編輯零落﹐亦不得斷其興趣頹唐﹐而況皆不然哉﹗今詳據杜公《年譜》﹐並核其詩以爲證。廿四歲﹐赴京兆貢舉﹐不第﹐詩所謂「忤下考功第」者也。其後遊齊﹑趙﹐在東都﹐至長安﹐旣未通籍﹐困境可知。三十六歲﹐帝詔天下有一藝詣轂下﹐李林甫命尙書省試﹐皆下之﹐公應詔而退﹐詩所謂「靑冥卻垂翅﹐蹭蹬無縱鱗」者也。四十歲﹐進《三大禮賦》﹐始命待制集賢﹐又爲宰相所忌。明年﹐召試文章﹐送隸有司﹐參列選序﹐其實無以自遣﹐詩所謂「才傑俱登用﹐愚蒙但隱淪」﹐「微生г忌刻﹐萬事益酸辛。有儒愁餓死﹐早晚報平津」﹐「饑臥動卽向一旬﹐敝衣何啻聯百結。君不見空墻日色晚﹐此老無聲淚垂血」者也。四十四歲﹐始授河西尉﹐不拜﹐攺右衛率府冑曹參軍﹐乃得一官﹐詩所謂「耽酒須微祿」者也。十一月﹐往奉先﹐詩所謂「入門聞號兆﹐幼子饑已卒」﹐「所愧爲人父﹐無食致夭折」者也。四十五歲﹐自奉先往州﹐自奔行在﹐遂陷賊中﹐其痛苦不待敍。四十六歲﹐四月脫賊﹐謁上﹐拜左拾遺。此一生最得意處﹐然家室未卜存亡﹐詩所謂「比聞同罹禍﹐殺戮到雞狗。山中漏茅屋﹐誰復依戶牖」者也。旋卽以疏救房﹐詔三司推問﹐賴張鎬救之獲免。八月﹐放還省家﹐詩所謂「晚歲迫偸生﹐還家少歡趣」﹐「經年至茅屋﹐妻子衣百結」者也。卽在諫省中﹐亦不甚г足﹐詩所謂「朝回日日典春衣」﹐「我貧無乘非無足」者也。明年六月﹐卽出爲華州司功﹐詩所謂「無才日衰老」﹐「削迹共艱虞」﹐「孤城此日腸堪斷」者也。四十七歲﹐關輔饑﹐七月﹐棄官西去﹐度隴客秦州﹐詩所謂「車馬何蕭索﹐門前百艸長」﹐「囊空恐羞澀﹐畱得一錢看」者也。十月﹐發秦州往同谷﹐寓焉﹐詩所謂「無食問樂土﹐無衣思南州」﹐「歲拾橡栗隨狙公」﹐「手腳凍皴皮肉死」﹐「短衣數挽不掩脛」﹐「男呻女吟四壁靜」者也。十二月﹐入蜀至成都﹐寓居浣花溪寺﹐詩所謂「古寺僧牢落﹐空房客寓居」者也。明年﹐卜居浣花溪﹐詩所謂「卜宅從玆﹐爲農去國賒」﹐「百年粗糲腐儒餐」﹐「恆饑稚子色淒涼」者也。又明年﹐公年五十﹐仍居成都﹐間往蜀州﹐仍歸成都﹐詩所謂「老被樊籠役﹐貧賤出入難」﹐「蜀酒禁愁得﹐無錢何處賒」﹐「布衾多年冷似鐵﹐嬌兒惡臥踏裏裂」﹐「入門依舊四壁空﹐老妻睹我顏色同」者也。五十一歲﹐仍居成都﹐詩所謂「畏人成小築﹐褊性合幽棲」﹐「年荒酒價乏﹐日並園蔬課」者也。其秋至綿州﹐冬挈家至梓州﹐又至射洪﹐詩所謂「計拙無衣食﹐途窮仗友生」﹐「將老憂貧窶﹐筋力豈能及」者也。五十二歲﹐在梓州﹐間往漢州﹐秋往閬州﹐冬復回梓州﹐是歲召補京兆功曹﹐不止﹐詩所謂「世亂鬱鬱久爲客﹐路難悠悠長傍人」﹐「窮愁但有骨﹐使君寒贈袍」﹐「別家三月一書來﹐避地何時免愁苦」者也。五十三歲﹐歸成都艸堂﹐嚴武表爲節度參謀﹑檢校工部員外郎﹐賜緋魚袋。此晚年最適意處﹐然屈居幕下﹐實非其志﹐詩所謂「束縛酬知己﹐蹉跎效小忠」﹐「白頭趨幕府﹐深覺負平生」者也。五十四歲﹐辭幕府﹐歸艸堂。嚴武卒﹐遂離蜀南下﹐自戎州至渝州﹐六月至忠州﹐秋至云安﹐居之﹐詩所謂「往時文采動人主﹐此日饑寒趨路旁」﹐「空看過客淚﹐莫覓主人恩」者也。五十五歲﹐自云安至夔州﹐詩所謂「杖藜嘆世者誰子﹐泣血迸空回白頭」﹐「沈綿疲井臼﹐倚薄似樵漁」者也。五十六歲﹐遷赤甲﹐又遷西﹐又遷東屯﹐復還西﹐詩所謂「亂後居難定﹐窮荒益自卑」﹐「囊虛把釵釧﹐米盡拆花鈿」﹐「無錢從滯客﹐有鏡巧催顏」者也。五十七歲﹐出峽至江陵﹐秋移居公安﹐冬晚之嶽州﹐詩所謂「暮年飄泊恨﹐今夕亂離啼」﹐「倚著如秦贅﹐過逢類楚狂」﹐「饑藉家家米﹐愁徵處處杯」者也。五十八歲﹐自嶽州至潭州﹐未幾入衡州﹐夏復還潭州﹐詩所謂「窮困挫曩懷﹐常如中風走。羸骸將何適﹐履險顏益厚」﹐「艱危作遠客﹐干請傷直性」﹐「年年非故物﹐處處是窮途」者也。五十九歲﹐春在潭州﹐夏再入衡州﹐欲如郴州﹐因至耒陽﹐詩所謂「隱忍枳棘刺﹐遷延胝趼瘡。蕭條向水陸﹐汩沒隨漁商」﹐「疏布纏枯骨﹐奔走苦不暖。妻孥復隨我﹐回首共悲嘆」者也。而其秋竟以寓卒矣。統觀一生﹐無非窮困﹐「樓臺髙會」﹐「田園花柳」﹐特偶一遭逢耳﹐安得謂其苦厄之境﹐只居數月乎﹖辰翁讀杜不熟﹐遂論其詩﹐亦可嗤矣。若太白以干元元年戊戌長流夜郎﹐以寶應元年壬寅冬卒﹐首尾四年餘耳。然此四年中﹐自《流夜郎畱別宗十六》詩﹑《流夜郎贈辛判官》詩以下數之﹐長歌短賦﹐不下四五十篇。其中髙華豪邁之作﹐指不勝屈也﹐況又有輯未備﹐分年未的者哉﹖且太白臨終尙有詩﹐安在其興趣索然也﹖雪濤任意挪揄﹐當由心境猥瑣﹔而考古不審﹐貽誤後人﹐與辰翁所論﹐皆李﹑杜之障蔽也。予故不憚詳覈以辧之﹐且以戒世之識鄙而學疏者。趙氏次公曰「杜陵野老負王佐之才﹐有意當世﹐而骯髒不偶﹐一寓於詩。其曰﹕『許身一何愚﹐自比稷與契。』又曰﹕『致君堯舜上﹐再使風俗淳。』此其素願也。至其出處﹐每也孔﹑孟合。『尙憐終南山﹐回首淸渭濱』﹐則有遲遲去魯之懷。『勛業頻看鏡﹐行藏獨倚樓』﹐則有皇皇得君之意。」按杜公之詩﹐人之推服至極者﹐如秦少遊以爲孔子大成﹐鄭尙明以爲周公制作﹐黃魯直以爲詩中之史﹐羅景綸以爲詩中之經﹐楊誠齋以爲詩中之聖﹐王元美以爲詩中之神﹐亦蔑以加矣。其爲人﹐則《新唐書》本傳云「數嘗寇亂﹐挺節無所污。爲歌詩傷時橈弱﹐情不忘君﹐人憐其忠云。」數語亦簡而核。然本傳又謂「甫放曠不自檢﹐好論天下大事﹐髙而不切」﹐則於杜公之經濟出處﹐猶未之識也。考杜公詩﹐於國家之利病﹐軍國之成敗﹐往往先事而謀﹐援古而諷﹐無不洞中要。而其難進易退﹐去就皎然﹐亦何嘗非「接淅而行」﹑「三宿出晝」之宗派哉﹗詳見集中各詩﹐不及備述。趙氏止引二聯﹐尙屬掛漏。然斷之曰「王佐之才」﹐「出處與孔﹑孟合」﹐則信非溢美矣。故杜公祠堂﹐凡有數處﹐而州學孔廟戟門則祀子美。夫以子美之詩﹐抉經心﹐執聖權﹐以從祀孔子廟﹐不較勝於唐人之從祀何休﹑王弼哉﹖元順帝追謚文貞﹐爲千古詩人之僅事﹐要亦當之而無愧色者也。黃氏徹曰「東坡問老杜何如人﹐或云似司馬遷﹐但能名其詩耳。」愚謂老杜似孟子﹐蓋原其心也。據此則謚以文貞﹐其美尙有不盡者歟﹖李氏綱曰「肅宗之弩房﹐人無敢言﹐獨子美抗疏救之﹐由是廢斥終身﹐與陽城之救陸贄何異﹗然世罕稱之者﹐殆爲詩所掩故耶﹖予因序其集而及之﹐使觀者如公遇事不苟﹐非特言語文章妙天下而已。」按葛常之《詩話》引張無盡《孤憤吟》云「房未相日﹐所談皆臯夔。一朝陳陶下﹐覆沒十萬師。中原已紛潰﹐老杜尙嗟咨。」蓋爲罷相時﹐杜子疏力救而發也。是則之衄師非無罪﹐而杜之救爲徇私矣。然之敗也﹐由於恢復兩京之遽﹐固志大而慮疏﹔而之初意﹐亦欲持重俟時﹐中人邢廷恩等促戰﹐倉皇遂及於敗﹐則亦不當專爲罪也。況考之罷相﹐《舊史》卽系之兵敗下﹐殊覺失之不審。《新史》曰「時敗陳濤斜﹐又以客董廷蘭﹐罷相」﹐𨿽兼二事﹐言仍未覈也。予檢杜公《奉謝口敕放三司推問狀》云「以宰相子﹐少自樹立﹐晚爲醇儒﹐有大臣體。時論許必位公輔。陛下委以樞密﹐眾望甚允。觀深念主憂﹐義形於色﹐畫一保泰﹐素所蓄積。而性失於簡﹐酷嗜鼓琴﹐董庭蘭今之琴工﹐遊門下有日﹐貧病之老﹐依倚爲非﹐之愛惜人情﹐至於玷污。臣不自度量﹐嘆其功名未垂﹐志气挫衄﹐覬望陛下棄細錄大﹐所以冒死稱述。」據此﹐則之罷相﹐自爲琴工董庭蘭事﹐與陳濤之敗﹐了無交涉﹐蓋陳濤之事﹐在前一年也。且嘗建議遣諸王爲都統節度﹐祿山見分鎭詔書﹐撫膺嘆曰「吾不得天下矣。」則之善謀﹐業已功在社稷﹐似可與陳濤之罪相抵。今只爲琴工一事﹐遽免宰相﹐是欲使秦穆必替孟明﹐以一眚掩徳也﹐豈用人之道哉﹗杜公救之疏﹐自爲國家起見﹐故當時名臣﹐如顏眞卿﹑韋陟﹐則謂甫此疏不失諫臣體﹐如張鎬則謂朝廷罪甫﹐必塞言路﹐皆爲能見其大。而《舊史》《新史》旣以之罷相﹐仍爲陳濤斜之故﹐又以公之救﹐專爲布衣交之故﹐於則不考時事﹐於公則測以私心﹐均不足爲信史。若張無盡之作詩揶揄﹐尢ウ陋而不足道也。嗚呼﹗觀公《陳濤》之詩﹐則知公於無徇私諱匿之心﹔觀公救之疏﹐則知公於國有愛惜人材之意﹐直筆忠悃﹐可質百世。故公之《謝推問狀》云﹔「陛下貸以仁慈﹐憐其懇到﹐不書狂狷之過﹐深容直臣﹐勸勉來者。」夫以肅宗震怒之餘﹐而公之引罪曰「懇到」﹐曰「狂狷」﹐曰「直臣」﹐亦可謂自信而不疑﹐果毅而有守矣。世人見素負時名﹐而談釋﹑老﹑仿車戰﹐名實不稱﹐比之殷浩。不知於建議分藩外﹐如救王思禮﹐薦嚴武﹐頗能裨益帷幄﹔殷浩釣名之鄙夫﹐非其倫也。公救之明年﹐爲賀蘭進明所譖﹐兼譖及公﹐同時貶謫。旣功名不終﹐公亦羈旅以老。皆屬時命﹐無可言者。然進明已殺張﹑許﹐又讒房﹑杜﹐凶人之讒賊善類如此﹐持論豈可更揚其餘焰而助之哉﹗李肇云「宰相自張曲江之後﹐稱房太慰﹑李梁公爲重徳。」司空圖《房太尉》詩云「物望傾心久﹐匈渠破膽頻。」劉克莊云「房𨿽敗﹐不失爲名相。」綜是數說﹐之徳望﹐豈易企及﹗若董庭蘭依倚一事﹐考之朱長文云「薛易簡稱董庭蘭不事王侯﹐散發林壑者六十載﹐貌古心遠﹐意體和﹐撫弦韻聲﹐可感鬼神。給事中房﹐好古君子也﹐庭蘭聞義而來﹐不遠千里。予因此說﹐亦可以觀房公之過而知其仁矣。當房公之爲給事中也﹐庭蘭已出其門﹐爲相豈能遽絕哉﹖賕謝之事﹐予疑譖者爲之﹐庭蘭朽耄﹐豈能辯釋﹐遂被惡名耳。故房公貶廣漢﹐庭蘭詣之﹐公了無慍色也。」觀長文所辯﹐房公誠不失爲長者﹔而易簡卽天寶時人﹐其言又信而可徵也。然則董庭蘭尙不足以累房次律﹐而房次律何足以累杜子美哉﹗李伯紀比諸陽城之救陸贄﹐夫次律卽非敬輿匹﹐而子美實無愧於亢宗也。後人讀唐史﹐輒以房貽口實﹐杜之救房﹐卽同瑕玷。予故錄伯紀語﹐而歷歷証之如此。蓋伯紀一代偉人﹐故能洞悉賢達事君交友之心胸﹐而嘆其不苟於事﹔彼葛立方﹑張無盡之徒﹐何足以知之﹗黃氏生曰「杜公屢不第﹐卒以獻賦受明皇特達之知﹐故感慕終身不替。𨿽前後鋪陳時事﹐無所不備﹐而於當時荒淫失國﹐惟痛傷而不忍譏﹐此臣子之禮也。說者不得公心﹐影響附會﹐輒云有所譏切。此注杜大頭腦差失處﹐妄筆流傳﹐杜公之目﹐將不瞑於地下矣。」按宋氏濂曰「注杜者稱其一飯不忘君﹐發爲言辭﹐無非忠君愛國之意﹐至於卒爾詠懷之作﹐亦必遷就爲說﹐子美之詩﹐益不白於世。」此論最通。夫杜卽愛君﹐豈有篇篇寄意者﹖果如是﹐徒形其瑣屑好名而已矣。此注者之鑿也。黃氏之說﹐劇得杜意﹐然黃氏亦有所本。宋張戒《歲寒堂詩話》已譏唐人詠楊妃者﹐爲無禮於君矣。此等處有關名教﹐學詩者之開宗明義章也。顧黃氏謂杜公「獻賦受明皇特達之知﹐故感慕終身不替」﹐此論亦陋。君臣之義﹐無所逃於天地之間﹐何關窮達事﹗使明皇不賞《三大禮賦》﹐子美將肆其詆訁其耶﹖抑肅﹑代二帝於子美無知己之感﹐便可不需感慕耶﹖意在主持名教﹐而發論不本於性天﹐卽不可以教忠而明禮。然則「大頭腦差失處」﹐黃氏亦未能免。子美詩云「葵藿傾太陽﹐物性固莫奪。」斯言也﹐乃純臣之言也。黃氏徹曰「『性豪業嗜酒﹐嫉惡懷剛腸』﹐『飲酣視八極﹐俗物都茫茫』﹐子美胸中語也。宜其孩弄嚴武﹐藐視禮法﹐而朱老﹑阮生皆與莫逆﹐遭田父泥飲﹐至被肘而不悔。其內直外曲﹐彊禦不畏﹐矜寡不侮﹐非世俗所能測也。」按《舊史》杜本傳云「嘗憑醉登武之牀﹐瞪視武曰﹕『嚴挺之乃有此兒﹗』武性𨿽急暴﹐不以爲忤。」《新史》語與《舊》同。其下云「武亦暴猛﹐外若不爲忤﹐中銜之。一日﹐欲殺甫及梓州刺史章彜﹐將出﹐冠鉤於簾三。左右白其母﹐奔救得止﹐獨殺彜。」《新史》本《雲溪友議》﹐不足信﹐故魯以嚴武鎭蜀﹑章彜入覲證其僞。劉克莊云「世傳嚴武欲殺子美﹐殆未必然。觀子美《哭嚴僕射》詩云﹕『老親如夙昔﹐部曲異平生。』極其淒愴。至列之《八哀詩》中﹐忠厚藹然。」王嗣亦云「觀公《九日寄嚴大夫》﹑嚴公《巴嶺答杜二見憶》兩詩﹐兩人交情﹐形骸不隔﹐可知欲殺之訛。觀《八哀》中『小心事友生』句﹐亦知武無欲殺公事。」以上諸說﹐皆足明嚴之未嘗忮公矣。若公之憑醉登牀﹐斥嚴家諱一事﹐《舊史》則貶之曰「性褊躁﹐無器度﹐恃恩放恣」﹐《新史》則貶之曰「性褊躁傲誕」﹐此亦未免已甚也。史稱公與武世舊﹐而武又少於公十四歲﹐則知挺之已與公爲交好﹐公親見武之成立﹐故《八哀》詩云「昔在童子日﹐已聞老成名。」明友其父也。唐人朋友呼名﹐如李詩稱杜甫﹐杜詩稱李白﹐不足爲異。其直呼挺之﹐用此禮也。特施之死後﹐而對子名父﹐爲不宜耳。然玩其語意﹐實是追念故交﹐且愛武之極﹐乃有此驚喜過望之詞。以沈醉不檢﹐故脫口觸諱﹐本非不足於武﹐何「褊躁傲誕」之有﹗是以武𨿽卞急﹐亦能略其形迹﹐諒其心曲﹐而不以爲畔﹐且待之加厚也。今以醉中一言之疵﹐遽槪之曰「褊躁傲誕」﹐其性實然。然則杜詩中所以愛美嚴公不一而足者﹐皆將儕於虛言而不足信﹐而公之醒時﹐轉爲諛佞詐僞之流﹐非第「褊躁傲誕」之過而已也。豈知杜公者哉﹗至其在武幕中之詩﹐曰「彊移棲息一枝安」﹐曰「蹉跎效小忠」﹐曰「白頭趨幕府﹐深覺負平生」﹐方若有不屑俯就之意﹐未嘗以爲恩也﹐何「恃恩放恣」之有﹖吾嘆作《舊史》者之視富貴人太重﹐而禮公太輕也。然卽其不屑相就者﹐亦自嗟時命之乖﹐不能展其康濟之志耳﹐非有憾於武也。以欲大庇天下之人﹐而老作諸侯之客﹐謂稱其本懷感恩報不可﹐謂形諸嗟詠﹐卽同怨望﹐亦不可。惟登牀一語﹐不能謂非無心之小失﹔而要不當如史臣科斷雲云也。若常明黃氏﹐直以公之醉語﹐爲疾惡剛腸﹐爲孩弄嚴武﹐爲不畏彊禦。此又於君子之過﹐從而爲之辭者﹐鄙意殊不謂然。武本非惡人﹐公亦未嘗疾武﹐疾武亦不應醉中名武之父﹐以此爲豪視八極﹐士之礻是身接物﹐將何所不至也﹗故《新舊史書》論公已甚之處﹐斷不敢從﹐而黃氏之說﹐予不敢不辧之﹐以明學者世間之常法焉。王氏應麟曰「鮮於京兆﹐仲通也﹔張太常﹑博士﹐均﹑也。所美非美。然昌黎之於於ν﹑李實類此。杜﹑韓晚節所守﹐如孤松勁柏﹐學者不必師法其少作也。」按少陵酬應投獻之詩﹐不盡行其平素鯁之誼﹐蓋唐人風气使然﹐亦不獨於鮮於京兆﹑張博士也。《投歌舒僕射》詩云「君王自神武﹐駕馭必英雄。開府當朝傑﹐論兵邁古風。」而《潼南吏》則云「哀哉潼關卒﹐百萬化爲魚。請囑防關將﹐愼勿學歌舒。」何其前後違戾如此﹖此皆古人躁率失檢處﹐而置之集中﹐不肯刪其少作﹐又見古人朴實﹐不諱過也。然於翰等﹐猶可解曰﹕前時敗闕未見﹐自不應逆探其惡而斥之。若王維﹑鄭虔﹐大節已玷﹐猶從而美之曰「一病緣明主﹐三年獨此心」﹔「反覆歸聖朝﹐點染無滌蕩」﹐何其深加惋惜乃爾﹗至稱維曰天下髙人﹐稱虔曰天然生知﹐此眞不能爲少陵解矣。予嘗反覆推求其故﹐以少陵植志立身﹐忠愛貞潔﹐豈於此大節而反忘之﹖只緣於朋友一倫﹐長厚太過﹐有悱惻纏綿之仁﹐而無剛健斷決之義。見維之取痢稱﹑作詩志痛也﹐則以爲心尙可原﹔見虔之潛以密章達於靈武也﹐則以爲未忘反正﹔而不知寺中之僞署﹐市令之求攝﹐皆法之所不得宥﹐而義之所必當絕也。故太白之可諒﹐在於辭官而逃﹔維與虔之難逭﹐在於已污僞命。少陵混視爲一﹐𨿽無損於己之節目﹐然已增後學之疑矣。昔王伯安素善劉養正﹐養正從逆﹐伯安逼令引決。其母喪暴露﹐伯安使人葬之﹐且祭以文云「君臣之義﹐不得私於其身﹔朋友之情﹐尙可施於其母。」有儒生馳書辧論﹐君臣朋友﹐本無二理﹐伯安愧屈。夫維與虔之罪﹐卽不至如養正之甚﹐而豈得謂其淸白無玷﹐仍以朋友之禮待之﹐且爲之嗟慕不置哉﹖然則少陵投獻應酬之作之不能抗直者﹐轉爲唐人之常事﹐文字之未節﹐而不必申駁矣。然少陵之美王維也﹐顧氏炎武譏之。而王伯厚之譏鄭虔失節也﹐何氏焯則駁之曰「名士如珠玉犀象﹐𨿽無用而不可少」。至顧氏宸且文之曰「供奉之從永王﹐司戶之仕祿山﹐皆文人敗名事﹐使自好者處此﹐不知作幾許雲雨反覆﹗少隊當二公貶謫時﹐深悲極痛﹐至欲與同生死﹐古人不以成敗論人﹐不以急難負友﹐其交誼眞可泣鬼神。」此二說乃名教之蠹也。夫所貴乎名士者﹐貴其識大義耳。使倫常之際﹐心目不淸﹐則與糞土何異﹐而曰「珠玉」也﹖若供奉之辭官辭賞﹐先事而逃﹐與鄭司戶公然並論﹐此已不考之過。至司戶之污僞命﹐第目之曰「敗名」﹐何其不知類也﹗且朋友﹐以義合者也﹐友如未污﹐則當辧其冤於「傷心」﹑「嚴譴」之時﹐友如已污﹐則當絕其交於功罪覈實之日﹐此非自好也﹐義也。今也知其污而不得鳴冤﹐又痛其窮而爲之飲泣﹐此溫良而不斷之失也。乃曰「不以成敗論人」﹐交誼始可歌泣﹐是少陵之偏好﹐亦皆爲天地之常經﹐豈非疑誤後人之極者哉﹗總之﹐愛古人者當爲其諍臣﹐不當爲其佞友。少陵只以中允﹑司戶文學絕人﹐遂成偏好。然文章本非性命﹐朋友究次君親﹐此義偶疏﹐難爲典訓。故「食肉不知馬肝﹐未爲不知味」。學者不讀昌黎《上於襄陽》《京兆李實》等書﹐少陵《贈張學士》《鮮於京兆》《歌舒僕射》等詩﹐未爲不知韓﹑杜﹐而況贈《王中允》《送鄭十八》等作﹐大有累於義理者哉﹗剔其繁枝﹐乃識孤松勁柏之成就非常處。此予之愛杜﹐而非予之謗杜﹐深於詩教者必知之耳。黃氏鶴曰「公如郴﹐因至耒陽﹐訪聶令﹐經方田驛阻水旬餘﹐聶致酒肉。而史云﹕『令嘗饋牛炙白酒﹐大醉﹐一夕卒。』嘗考謝聶令詩有云﹕『禮過宰肥羊﹐愁當置淸票』﹐其詩題云『興盡本韻』﹐又且宿畱驛亭。若果以飫死﹐豈復能爲是長篇﹐又復遊憩﹖以詩証之﹐其誣自可不考。況元稹作志在《舊史》前﹐初無是說。」按﹕仇氏兆鰲云「元稹《墓志》﹕『扁舟下荊楚間﹐竟以寓卒﹐旅殯嶽陽。』或乃兼采本傳﹐謂公卒於耒陽而殯於嶽陽。考公之卒在大歷五年﹐而史謂永泰二年﹐年次旣屬差訛﹐記事安得眞確﹖」又唐人李觀作《杜傳補遺》﹐謂「公往耒陽﹐聶令不禮。一日過江上﹐醉宿酒家﹐是夕江水暴漲﹐驚湍漂沒﹐其屍不知落於何處。玄宗思子美﹐詔天下求之。聶令乃積空土於江上﹐曰﹕『子美爲牛肉白酒脹飫而死﹐葬於此矣。』」夫子美卒於代宗時﹐玄宗之崩久矣。此皆誣妄可笑﹐不值攻駁者。以與太白皆臨終被誣﹐故旣論其生平梗槪﹐而遂及此。

