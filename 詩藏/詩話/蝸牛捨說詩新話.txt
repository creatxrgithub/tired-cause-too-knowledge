蝸牛捨說詩新話民國範罕撰

或問予曰﹕古人之詩傳至今日者﹐大底屬髙貴者居多﹔若平民之作﹐卽工而獲傳﹐亦必附於貴人之後。所以今日新學家﹐謂國詩均屬貴族產物﹐而一般濫迹風雅者﹐又往往借此爲攀援利器﹐以實其言。由此觀之﹐詩之爲值益可見矣。豈古時民間制作傳者少乎﹖抑髙貴大人之詩果無足道歟﹖先生尊詩而重國體﹐對此宜作何解﹖予曰﹕否。詩乃平等法﹐決由民間創造﹐不以地位髙下論也。顧亦不限富貴者流﹐不過地位髙工詩者少而易傳耳﹔然必眞工者始傳之遠。若孤貧之士﹐能詩者自較貴之爲多﹔然取之不多﹐用之不宏﹐眞好者亦不數見。若有鴻篇傑構﹐亦斷不俟貴人而傳﹐而貴人往往爭傳之。此種原因﹐實因我國歷朝皆右文之世﹐文字優美者﹐無不見貴於朝。儻非廢棄中途﹐亦無不見貴於俗。今之新文人得其形似﹐遂誤視爲貴族文字﹐豈不知歐洲十九世前﹐無論何國﹐均以文學爲惟一生命﹐往往一編甫出﹐價奪公卿。而科學之興﹐亦基於此。此𨿽由在位者提倡之力﹐實亦舉國民气所鍾。蓋上無倡者﹐下無由興﹔民無作者﹐則上亦無由倡。要之文藝一道﹐眞賞不虛﹐直接國民之精神﹐斷非權勢所得參與。作者未必卽欲其傳﹐傳者亦不自知其所以傳。蓋亦作者自作﹐傳者自傳之而巳矣。

或曰﹕近人如胡適之諸君﹐提倡新體解放﹐已將前人五七言古律諸體一槪置諸不論﹔而先生仍作五七言﹐將弁髦其學說耶﹖抑別有他說以自伸奧衍乎﹖曰﹕皆非也。胡之新詩﹐非胡自創之。當今歐美學者均倡自由詩﹐解放前人一切束縛。而胡歸國後適逢國變﹐將順潮流﹐故亦力倡新說。就詩之本源論﹐胡君之說是也。詩之本質尙離文字﹐何況區區五七言。有新體解放之說﹐學者始知作詩之本能。否則浩如煙海之陳篇爛語﹐堆砌滿紙﹐以此云詩﹐詩亡不更速乎﹗胡君𨿽主張新體﹐乃借新體作後來眞正國詩之發軔耳﹐非謂五七言不成詩體也。就胡君之意釋之﹐旣可任意發揮情趣﹐又必專專學步於過去之五七言者﹐其事倍難﹐而成功尢不可期﹐不若一例解放爲佳。故其同人中﹐亦有詆斥白話詩而勸學生攻習舊詩以養才識者﹐固不盡如胡說。否則陳腐𨿽去﹐而亂談瞽說﹐又徧塞士林矣。總之作詩不拘何體﹐皆能見諦﹐但不可無體﹐新詩亦詩體也。吾之所以仍作五七言者﹐殆欲於難中就易。倘令我攺作新體者﹐正是易中求難矣。所謂難中求易者﹐吾得古人之消息較多於靑年﹐詩體不能加予以束縛。不於易中求難者﹐予於新詩之體裁構造形式上多費一番工夫﹐卽於吾詩之本能上多一妨礙也。以詩之實質論﹐予與胡君之志本無不同﹐但胡狡獪而我誠實耳。

詩之聲出於辭﹐辭發於意﹐意根於心﹐故詩者心聲也。若詞家則依譜塡辭﹐辭出於聲﹐意會於辭﹐而心聲不可見。然聲之長短髙下宏纖曲折﹐亦自能隨作者心意而曲肖之。善此者亦可到至處﹐但究竟爲聲所縛﹐拘滯形式﹐方之詩歌﹐終有一鴻溝不能越過。非關工力﹐實因擬像多耳。若作者不依舊譜﹐任意構造﹐卽與詩之長短句無異。顧長短句要有眞气盤互﹐詞則不須﹐結果必成爲非詞非詩之怪品。儻再不限韻﹐又不成聲﹐卽等於劇本上說白之詞﹐所謂國詩恐不若斯之簡易也。須知詞之成立﹐本由長短句而來。天然妙好之辭﹐所謂詩人偶然得之者﹐後人就聲勢立爲不變之譜。然長短句排列之格式﹐至無窮也﹐則譜亦無窮也。假令作詩者臨時造譜﹐其事固難﹐而實無當於作詩之旨趣。與其費無用之探索﹐終不成爲詩﹐又不成爲詞﹐莫如嚴格區分之無譜者詩﹐有譜者詞﹐猶爲當也。詩之有四五七言﹐元音之節奏也﹐非譜也。三言促﹐九言長﹐四言莊重而不靈﹐宜於古樂分章奏之﹔八言卽兩句四言﹐尢重滯﹐六言亦然。然則最適於作詩之用者﹐孰有善於五七言乎。五言比四言只多一字﹐𨿽仍莊重而靈便多矣。七言比六言多一字﹐比八言少一字﹐辭气已能暢達。故五七言者聲數也﹐非字數也﹔節奏也﹐非律縛也。單音文字之國語固有如斯之結晶體﹐可以寄詩聲﹐可適詩人絮意修辭之用﹐不必與自由詩較量短長﹐亦不必與詞家彊分優劣矣。

五七言格﹝謂古體﹞在國詩上占有優勝卓越之地位﹐不僅歷史上之關系﹐實由語言文字之性質使然﹐前已略論之矣。今之學者所最不滿意而以爲束縛思想者﹐要不在五七言之句格﹐而在句句用五言或七言也。此亦未嘗無理由﹐蓋句句同樣﹐似無作者自由之餘地﹐而實大謬也。詩未有無形式者﹐英國詩形式甚多﹐我國詞曲亦然。作詩者旣不能離形式﹐而又生造一形式﹐則莫如仍以五七言爲標準。束縛僅此一項﹐固所以限制詩人之流情﹐而又能促成詩之整个精神﹑整个韻味。無斯二者﹐終不成詩也。而此兩種格式﹐亦剛到好處﹐不放亦不拘﹐作者可以運轉詞華﹐回翔情志﹐此惟我國語中饒此性質﹐英美詩殆不如也。長短句則七言之變體﹐仍屬七言部分﹐古人亦多爲之。要無妨於詩之整个精神與韻味可矣﹐非獨立體裁也。「英雄欺人」一語﹐阮亭之言﹐至今猶可味也。

近人說詩常以主觀客觀對待立論﹐未嘗不明晰﹐但亦就詩之品類加以界說耳。實則詩之眞際﹐厥在主觀。我國自漢魏以來早經發達﹐西人才萌蘗耳。客觀詩重要者爲樂府﹐後世詩人亦往往因襲舊制﹐創立新調﹐顧精采已不及古詩之多。史詩除所謂《焦仲卿》《木蘭詩》外﹐更是絕無僅有。至於劇詩𨿽多佳制﹐而去古愈遠﹐淫哇雜進﹐固不得與眞詩並列。蓋所謂主觀詩者﹐必能表示詩人个體﹐而詩之價值亦因其人。所謂誦其詩讀其書不知其人不可者﹐已將詩之一藝借重於作詩之人。必如是而後詩道始尊﹐詩學乃可得而論。魏晉後著名詩家﹐大都出於學者﹐其人其學足法﹐不僅其藝足稱也。故有因藝而其人傳﹐亦因人而其藝乃傳。我國詩教之轉移如是﹐否則玩物喪志﹐亦學者所深戒矣。就實際言﹐所謂詩者﹐獨有主觀﹐此外皆其支流余裔也。當淸末時﹐士夫已有醉心歐制者。黃公度作樂府新曲﹐學者都傳誦之﹐格調雄偉﹐頗類軍歌。後繼者乃無聞焉。此亦屬客觀詩﹐而偉麗實非前人所有﹐亦時世造之。然猶不適於學者研究諷誦之用﹐況其他乎﹗今之學者專就形式立論﹐鮮有潛心於古大家之制作洗滌心神發揚志气者。動必以西人爲法﹐而於單音文字之體勢﹐詩教之源﹐一慨漠然置之﹐殊可怪也。

歐洲十九世紀以來﹐學術思想迥異古昔。我國承其波﹐馴至今日﹐尢爲奇幻。學者拘於一曲﹐不見大方﹐鮮不嗒然若喪者。顧歷世千年以上之國語尙在﹐十七朝之詩統猶存﹐此種文藝﹐固已卓絕人寰矣﹐況其間偉人哲士﹐學業勛名﹐炳炳麟麟﹐昭然史乘。詩之一藝﹐實能引發國故﹐鼓舞民風﹐亦今日我國學者應有之思想也。但又不徒矜持一國之文明﹐拘拘步武前人﹐依傍門戶。先當置身於世界之廣場﹐放大眼光﹐拋棄從來詩人惡習﹐然後探元索隱﹐擇術立言﹐性情之餘﹐兼通利濟﹐則藝之爲用﹐亦何嘗不宏。如必效兒女呻吟﹐方成絕唱﹐或則謂雕虫篆刻﹐壯夫不爲﹐抑又過矣。

自唐宋以至淸末﹐詩人之集多如牛毛﹐詩人亦等於瓦礫。新學家旣難其格而畏之﹐復驚其多而賤之。無怪也。顧印版之作𨿽多﹐而眞詩仍是代不數人﹐人不數篇也。詩教未嘗一日熄﹐時近則作者之名未滅﹐流通之籍尙存﹐多無足異也。但詩之本身﹐自有萬劫不磨之髙境﹐始終一貫之眞傳﹐初不因爛紙陳篇﹐稍貶其價值。佳篇偶爾一見﹐正賴有此萬紙之流傳﹐作者如林﹐乃克造成絕羣之偉制。宗支蔓衍﹐應時遷變﹐神奇化爲腐臭﹐腐臭復化爲神奇﹐詩之進步﹐殆如此也。此豈淺見好奇之士所能共語者哉﹗不俟其徐化﹐而假手於急就之章﹐無異絕其根株﹐而望萌蘗也﹐焉能絕之哉﹗

詩在我國學術上是進化者﹐後勝於前﹐毫無疑義。前人每教人學古﹐又教人超俗者﹐亦未嘗誤。學古乃多識前言以畜徳﹐非謂今人必不及古人也。詩本是超俗之物﹐學古人正在此處。至於詩之進步﹐是專就取材言。其經過之時代斑斑可考。周人以詩爲教﹐詩與諸經並行﹔至漢始有詩學﹐而五七言亦同時繼經學而大興﹐顧所謂詩人者枚﹑傅﹑蘇﹑李外﹐尙屬寥寥﹔建安以後﹐詩人始盛﹐詩派益多﹐然無所謂詩家也﹔至唐宋乃有大家﹐專家之詩動至千百篇﹐汪洋恣肆﹐包眾有而各自成派。此國詩進步之大槪也。顧詩之爲物﹐依世法而立﹐與禪家相似。周詩時代﹐同時有大家庭禮教制度﹐而詩亦成爲禮教時代之詩。秦漢時﹐諸子百家大騁辭說﹐詩亦變而爲楚詞。漢人辭賦宗之﹐乃於詩外別成一系﹐而同時詩亦帶楚聲。厥後莊老學說盛行﹐浸至魏晉﹐淸談遂爲詩人之幹﹐至此詩界新辟一塗徑矣。嗣後陶公以田舍一派﹐卓絕後先。所謂「莊老告退﹐山水方滋」者﹐陶公實開其端。而同時佛學已大昌於我國﹐一得之士﹐終不能出其範圍。故六朝以來之詩人﹐又開一新塗徑矣。當佛老時代﹐文學界之詞賦仍行﹐分流爲駢體﹐華辭雋旨﹐俱足以粉飾詩界﹐詩至此可謂取精用宏矣。唐以後文一變而爲八家﹐儒釋道三教並行﹐詩派之多﹐前古未有。至宋儒以性理代佛老﹐影響於詩者益大﹐自是重主觀﹐言意境﹐詞曲亦於斯時寢盛﹐割詩人一席﹐如漢賦然。自是詩聲之趨勢﹐大變前人﹐聲病之後﹐繼之以放﹐而元陸諸家並興矣。降至明淸﹐詩人均不出唐宋二代範圍中。淸末西教東漸﹐科學勃興﹐詩之地盤﹐自當有一番變化﹐無足異者。要之詩依世法而立﹐曰詩教也﹐詩學也﹐詩家也﹐莊老也﹐性理也﹐辭賦也﹐駢文也﹐詞也﹐散文也﹐皆詩材也。玆後科學之入詩﹐亦理所當有﹐英國沙雷早開其端。但我輩須知詩之爲物﹐自有其特性﹐決非以上各類之所能拘束。獨來獨往﹐今古一聲。縱復萬國不同之語言﹐萬世不知誰何之物質﹐此物依然潛在﹐且愈進而愈精﹐可斷言也。

舊詩人所謂詩之分類﹑詩之作法﹑詩之功用﹐均就其一身之經歷或一時之風气爲言。說𨿽多方﹐但適怡悅﹐要不可據爲典要。若新學家所云詩之起原﹑詩之定義﹑詩之原則等名詞﹐亦不過集古人成語﹐借科學方法分析﹐次第之而已。學說愈多﹐去詩愈遠。至於教人作詩之法﹐亦自不可少。我國只有根本學術﹐無良善教本﹐不獨詩爲然﹐而詩尢甚。無已﹐只得采取歐美學說﹐加以我國已往陳績而條理整頓之﹐庶幾便於初學。惟不可將此等書作爲詩之命脈﹐蓋詩之眞諦在國語﹐而價值則在其他學術。故山歌野語﹐不得據詩人之席﹔徒事藻績﹐亦不得進詩人之堂。故凡關於詩之品評﹑論說及其事迹﹐不過學術之一端﹐初學者不妨涉獵證明﹐工夫所至﹐視爲詩典可也。

校生某﹐學作詩而苦無善本資探討。予告之曰﹕書本之用有限﹐近人著有《詩經學》﹐古詩之源流略具矣。《詩學大綱》是新書﹐而引證舊說最富﹐可供流覽。《詩學指南》𨿽爲初學說﹐而取材精當﹐要是善本。美國人所著《詩之研究》﹐近有譯本﹐關於詩之理想亦新穎可觀。惟此等諸書﹐均屬智識問題﹐非詩之本身問題。若欲作詩﹐則此等書都無用。作詩第一義要從修養起﹐次則多讀前人佳作﹐工夫先做﹐作詩時無工夫可言也。有固定書﹐有流通書﹔有經常書﹐有應用書。今人所著書﹐大抵流通應用之物﹐書商也﹔其文字﹐書工也。根本固定之書﹐爲古今所不可少者﹐書中之農也。惟詩亦然﹐要自能生產﹐自生之﹐自鬻之。工𨿽不良﹐行𨿽不遠﹐無傷也﹐本源立矣。

詩有別才﹐非開學識﹐前人旣言之矣。然非有學有識者爲之﹐詩𨿽佳﹐可興觀者少矣。此學者之詩與詩人之詩之所以分也。但與其分而二之﹐不如合而一之。曰詩必出於學者而後工﹐如是則詩有學處矣。𨿽然﹐所謂學詩﹐依然其迹精到處仍無可學﹐亦無可教。譬如馳馬射矢然﹐發矢者人﹐所中者鵠﹐而馬行勿顧也。弓也﹐矢也﹐皆學也﹔鵠也﹐馬也﹐皆識也﹔馳馬者應之以心﹐瞄之以目﹐縱之以手﹐皆才也。馬疾行而人中鵠﹐乃詩也。弓﹑矢可習﹐鵠﹑馬可擇﹐而一時之心手目不可得而言傳也。馬調矣﹐弓矢良矣﹐並得之於心﹐得之於手與目矣﹐中否尙不可知。而馬行之疾徐﹐發矢之遲速﹐均在射者一瞬之心目中﹐自覺之。力到而不中者又往往矣。當此飛騰瞬息之中﹐萬緣畢集而偶一中﹐射者樂矣﹔而屢屢中﹐觀者驚矣。於是學矢者來矣。所學惟何﹖弓也﹐矢也﹐鵠也﹐馬也﹐學識備矣﹔心也﹐目也﹐手也﹐才全矣。而此一瞬間之獨覺﹐亦終於不可傳而已矣。吾故曰﹕有學處非學中。孟子之言曰﹕其至﹐爾力也﹕學力也﹐識力也﹐才力也﹔其中﹐非爾力也﹐詩自中之也。

詩出乎「空」﹑「有」兩界。有情識﹐非空也﹔無窒礙﹐非有也。情以經之﹐聲以緯之﹐文以出之﹐作詩之能事畢矣。詩不可說理﹐故哲學非詩﹔不可解剖分析﹐故科學非詩。質言之﹐旣不到形上之道﹐亦不麗形下之器。可以悅目而非繪畫﹐可以悅耳而非音樂﹐可以思考而不落言銓﹐一切形器不足諭也。可以默會而不由了解﹐可以警惕而非關遏抑﹐可以諷勸而無俟多辯﹐道力不足論也。無用之用﹐亦偉矣哉。

西人亦以音樂繪畫諭詩之美感。音樂之美屬耳覺﹐繪畫之美屬目覺﹐詩之美不僅屬耳目﹐兼屬心意﹐固也。予謂樂以時間著﹐畫以空間著﹐詩則兼而有之。詩之時間﹐節奏也﹔空間﹐影像也。而眞詩之節奏及影像﹐均不屬物體﹐而屬於作詩之人。詩之影像﹐卽作者之靈魂﹐其節奏亦卽其人之音響。﹝學者多以五七言古詩爲無聲律﹐獨律詩有之﹐不知沈約之發明四聲﹐凡詩皆然﹐律體特其模形耳。﹞西儒之說﹐尙近科學﹐予則竟以詩人說詩矣。

昔人云﹕詩者志也﹐持也。﹝劉熙《釋名》﹞此音訓也﹐卽子夏「在心謂志」之謂。「志」必賴於持﹐故又可訓爲「持」。予爲補訓之曰「詩﹐事也﹐誓也。」詩必有爲而作﹐無事不必有詩﹐故曰「事」也﹔詩中之言卽其人之言﹐根於心﹐發於情﹐成於聲﹐不啻其人之自誓﹐故曰「誓」也。世間之誓在信他﹐詩人之誓在信已﹐信而有誓﹐非持志而何﹖

或曰﹕詩之爲用﹐可得聞歟﹖曰﹕詩無用。曰無用胡必作﹖曰﹕宇宙間固有無用而不得不作者。落日照大旗﹐東風吹野艸﹐作也﹐用何有焉﹖雨中果落﹐鐙下虫鳴﹐誰作之而誰用之﹖天之遠也﹐作蒼蒼然﹔星之髙也﹐白晶晶然﹐不知其用何在也。如有作之者﹐用卽是作者之用﹐他何用焉。且詩不可作﹐而詩人自有詩﹐不得以無用而咎作者。向來詩界有一種惡習﹐不但下品詩人假詩爲干進之階﹐且學詩者及評論家亦往往爲藉此標榜之具。故眞能作詩及眞能讀詩者﹐亦不多見。其胸中橫梗一名心﹑榮譽心﹐甚至利祿卑污心﹐如何能作得好詩﹖又如何能識得好詩﹖其原因在不知詩之爲物﹐本不是世間物﹐是比世間髙一等之物。但亦不是出世間物﹐是在世間背後之物﹐西人所謂背景是也。要言之﹐是無世間地位者。不明乎此﹐而但以世間美好之物當之﹐則種種名利之見﹐隨之生矣。顧此物亦非絕無名利者﹐名利自名利﹐作者更無容心﹐識者亦絕不重視。世間學術上原有此美﹐隨境地而轉移﹐治世有太平雍和之美﹐亂世有偉大髙華之美。富貴之美﹐寒儉之美﹐勞苦之美﹐閒適之美﹐淒惻之美﹐沈雄之美﹐審美者均能一一描出。然無論若何種性﹐美之分量不殊。旣無髙下﹐何分軒輊﹖不明乎此﹐則見有優絀﹑利鈍﹑升沈﹑得失﹑哀樂之不同﹐而行藏﹑趨就﹑進退﹑取捨種種濫說﹐紛然起矣﹐說詩﹑學詩者不能免此因也。最可惜者﹐作詩者或亦不能澹然忘之。何耶﹖詩本是退一步說話﹐惟退至若何程度始說﹐則各因其時﹐而決非熱烈營生計者所得藉口於風雅﹐而別有希冀可言也。作詩者但不犯詩人本位﹐文字並無限制。諷人對物﹐意所欲言﹐則言之可也﹐窮通利害﹐何足動其毫末哉﹗詩在環境上是退後一步說話﹐在學業上是離開一步說話。研究學問時﹐無詩可做也。非無詩也﹐無好詩也。今之學者以科學爲職志﹐科學𨿽是萬能﹐然未必能入詩。而眞正精於科學者﹐亦必可轉而爲詩人﹐其詩亦必奇工﹐可斷言者﹐所謂離開一步說話耳。如精於名數之學者﹐當其分別名實﹐考驗原代之時﹐其符號圈點之中﹐詩無一字可爲立足之地。同一玄學也﹐彼之玄在刻意﹐而詩之玄在抒情﹐心理絕殊﹐詩不寓焉。但一旦脫離習縛﹐看花走馬﹐吟興忽生﹐則前此精刻過人之腦想﹐必盡量輸入於五七字中﹐而成爲細組﹐其美亦必逾恆美﹐誰謂名數枯稿之學去詩遠耶﹗又如精於形气物理等學者﹐當其試驗聲光之速率﹐水火之原行﹐詩不能占其時間之一剎那﹐空間之一隙罅。蓋物理之分量有定限﹐詩之分量無定限﹐手法不同﹐詩亦無與焉。苟使篤好此諸科之學者﹐暫置嚴密之心思﹐陶寫片時之愉適﹐則前此之物情糾繞﹐試術變化﹐又必一一窮形盡相﹐輸之於此五七字中﹐而呈一種灼麗煌之怪物﹐然則物理學家﹐一變而爲詩人﹐可也。故在科學界談詩﹐卽不當以詩爲本位﹐而仍以科學爲本位﹐於是有美術家之詩﹐政治家之詩﹐教育家之詩﹐哲學家詩﹐物理學家詩﹐名數學家詩。以此推之﹐顧論詩之價格﹐仍在諸科之上﹐而決非科學所能擬議者也。

人未有肯盡棄世好而爲詩者。旣不能離世獨立﹐故詩之美﹐亦必有所制限﹐否則當有奇情怪美﹑絕世驚人之偉作出現於世。大抵求智識必須入世﹐求眞美反在旁觀。如光之射物﹐響之應聲﹐反映之聲光﹐必較本體爲尢美。詩亦如是﹐旁觀則知之至﹐言之眞﹐取之近而譬之遠。語猶人語也﹐而平俗之說弗能至也﹔聲猶人聲也﹐而咿擾之響弗能效也。有韻節使人步趨焉﹐而非韻節﹔有文字使人摹擬焉﹐而非文字。同此意理﹐而過而不存﹔同此律法﹐而入而復出。激爲音浪﹐雷霆不能驅之使平﹔發爲光明﹐星日與之同其照耀。分而剖之﹐則電子非其原質﹔縱而放之﹐則以太卽其徑途。甚有情也﹐而非个情之主客﹔維世教也﹐而無獨斷之爭持。世主利其柔嘉﹐劫佛收爲弟子。世果有其人乎﹖吾屍祝之矣。

詩𨿽不論語體或文體﹐然雅俗宜辧。善詩者雅亦可﹐俗亦可﹐不善詩者反此。何謂雅﹖曰正也。擇語精明﹐而無詞浮於意之病﹐謂之雅語。何謂俗﹖曰不經意之話言﹐或無意而藻飾及貌爲奧衍者﹐均得謂之俗。惟善使用之﹐則俗亦雅﹐雅不外俗。不善使用之﹐則雅亦俗﹐而俗更俗。故雅要大雅非小雅﹐俗要通俗非土俗。何謂大雅﹑小雅﹖曰﹕意雅是大雅﹐詞雅是小雅。何謂通俗﹑土俗﹖曰﹕諧則通矣﹐僻則土矣。淺言之﹐一鄕一邑之語﹐斷不可入詩﹐詩不獨爲一鄕一邑人誦也。若古之方言見諸載籍者﹐則不妨入詩﹐蓋同一俗語﹐而流傳較久﹐一般人仍用之者﹐可謂通矣。例如「生怕」﹑「生受」等字﹐唐以後詩人屢用之﹐𨿽俗而無人不曉﹐故曰通俗。何謂大雅﹑小雅﹖曰﹕大雅如陸遊《登民山樓詩》云「姓名未死終磊磊﹐要與此江注東海」﹐𨿽狂而不失爲大雅。劉迎詩有云「妾身有願化春艸﹐伴君長亭更短亭」﹐詞采𨿽佳﹐終落小雅矣。

無論何種著述﹐凡成一家之言者﹐必多古今共由之普通文句。作者以信今傳後立言﹐無事矯揉造作﹐而其獨見獨到之處﹐卽在此等普通文句之中。惟詩亦然﹐凡古人之作﹐必須潛心玩索﹐不可因其陳熟而忽視之。

可以政治言詩乎﹖曰﹕否。作詩說到政治﹐但寓遠忄旨﹐假一事而若美若刺﹐俱無不可。如以政治智識眼光入詩﹐則反累詩矣。曰﹕何也﹖曰﹕政治無善者﹐無善可言﹐則詩不托諷。曰﹕古人亦多有以詩諫者﹐曷爲不可﹖曰﹕古人之行政也以教﹐政教未分離也。今世之行政也以政﹐則教義離矣。教必有一貫之正義爲之終始﹐詩志寓之以盡其善善惡惡之義趣。政出於政﹐則皆一時之策略﹐本無善足稱。且大利所寄﹐機智憑生﹐此起彼落﹐無用施其褒貶。歐美哲學家有言﹐無論何國﹐均無良政治。所謂良者﹐彼善於此而巳。旣無是非足生詩人之觀感﹐亦更無成敗可資詠嘆之詩材。假令作詩者﹐以純善之道妙策進當時﹐何異向釜魚而說大海﹗若黨同伐異﹐又非詩人所宜然﹐故詩不與政治通也。曰﹕然則政治遂無可言乎﹖曰﹕亦非也。政治之最上一步﹐亦卽教之最髙一步﹐但教義可以盡言﹐政不可以速成。渾沌窮奇﹐千回萬轉﹐尙不知操之者何氏﹐效之在何年﹐不言可也。詩屬於教﹐不屬於政也。曰﹕然則先生自作之《商戰》《覆車引》等詩﹐不關於政治耶﹖曰﹕否。《商戰》乃惡奢崇儉﹐《覆車引》悼亂哀時﹐仍屬教化問題﹐非政治也。曰﹕先生所謂「教」者﹐何教也﹖曰﹕詩教也。我國非無教者﹐詩其一耳。

以佛說詩可乎﹖曰﹕否﹐佛非詩。杜甫句云「問法詩皆妄。」知其妄﹐而以妄爲遊戲﹐可耳。學佛者﹐不敢以佛爲詩也﹔未學佛者﹐不說佛也。以儒言詩可乎﹖曰﹕亦不可。儒在行﹐不在詩。韓愈云「餘事作詩人。」詩是餘事﹐非儒者所必爲﹐顧儒優爲之。然則以詩言詩可乎﹖曰﹕亦非也。陸遊雲﹕「所學在詩外。」予前旣言之矣﹐詩依世法而立﹐無自體之存在﹐何多說爲﹗然則四五七言非詩歟﹖曰﹕四五七言乃文字之堆積﹐聲音之符號﹐可用爲載詩之器﹐而非卽詩。詩終不可言說乎﹖曰﹕然。詩不可言說﹐與禪家同﹔而可歌可泣﹐則與禪家異。可泣則近佛矣﹐可歌與儒爲近。曰﹕歌泣何事﹖曰﹕宜問歌者﹑泣者。詩亦不定可歌可泣﹐而知其音者能爲之歌﹐且能爲之泣。曰﹕如是則以聲音說詩可矣。曰﹕音可誦而得﹐可聞而覺﹐說之未盡也。然知其爲聲音之學﹐則思過半矣。曰﹕詩有色乎﹖曰﹕然。文字爲色。有味乎﹖曰﹕然。意趣成味。色外而味內﹐而聲爲主。然三者𨿽詩所必要﹐而實非詩之蘊。西人之言詩也﹐曰﹕詩之要素有三﹕活力也﹐熱情也﹐音韻也。斯言當矣。無情不得謂之詩﹐情之發於外者爲聲﹐音韻是矣。情因連續發動而成爲气﹐气卽活力矣。我國文學家謂之气勢﹐﹝詩文均所必要。﹞謂之情韻﹐亦當。遜於西人者﹐歉明顯之界說耳。詩要成於活力﹐故死字﹑死句﹑無生气者非詩。詩要有熱情﹐故槁寂冷淡者不盡詩量。熱情是活力之本體﹐音韻是活情鼓蕩之波文。情之活力﹐可以王阮亭之「神」字當之。力變爲气﹐气之充溢者爲神﹐其實一物而已。王但言「神韻」﹐而不提出情字。二者皆自情發﹐不言可諭。故詩之眞蘊﹐可以中西兩家之言槪之矣。但予尙謂詩之一物﹐終有其不可說者在﹐卽詩能肖其人是也。一詩人之作﹐無論若何變更其活力﹐伸縮其熱情﹐抑揚其音韻﹐而終非他詩人所得比擬﹐意志之殊也﹐格態之異也﹐人各有其一焉﹐固不能盡同。卽同矣﹐而詩之各肖其人仍如故也。活力﹑熱情﹑音韻﹐可以云詩之蘊﹐而不可謂詩人之蘊。千途百慮﹐而終於不可思議﹐吾烏從而詳說之哉﹗

力﹑气﹑神三者﹐是詩之生命﹔志﹑意﹑情﹐是詩之質性﹔聲﹑音﹑韻﹐是詩之行爲。分言之爲九﹐合之則三﹐而文字其末也。無力則气不昌﹐而神則气之精者也。無志則意不立﹐情者意之動者也。無聲則無音﹐韻者音之著者也。作詩工夫﹐不僅鏈文字﹐鏈字往往傷气﹐鏈句往往傷神。要鏈意鏈聲。字從聲出﹐則气自調﹔句從意出﹐則神完足。詩至於神﹐則又無工夫可言矣。

所謂詩之退一步說話者﹐去欲﹑去俗也﹔離一步說話者﹐去著也。但詩之身分﹐初不嫌髙大。故一切豪邁奮進之气﹐自不妨有﹐但要有趣味耳。如左太衝《詠史》云「左顧眄江湘﹐右盼定羌胡。功成不受爵﹐長揖歸田廬」四句﹐何等精壯﹗陸劍南《山樓詩》云「禹迹茫茫始江漢﹐疏鑿功當九州半。丈夫生世要如此﹐持志空死能無嘆」四句﹐何等雄健﹐固不暇與麻木凡夫較溫柔也。

學佛所以治病。人苟無病﹐似亦無須學佛。吾觀世人之無病者少矣。作詩所以移情﹐人苟屬無情之物﹐則亦無用作詩。吾見萬物中金石水火之外﹐均有情物也。佛𨿽治人病﹐而不善學者﹐亦可以生病﹐佛不受咎也。詩亦是病﹐然此等病猶勝於不學﹐旣學而又無病﹐斯善學者矣。說佛不如學佛﹐學詩不如作詩。

凡作詩專在文字上塗飾﹐不從根本上修養﹐無論學唐﹐學宋﹐學漢魏﹐均落下乘。大抵後世詩人所以不及古人者﹐正蹈此獘也。古人所謂言以足志﹐文以足言﹐所謂意內言外﹐皆就詩之本源立論﹐非僅文字已也。後世人詩上文字﹐確有兩種殊勝﹐一是以淺語說深義﹐一是以文語飾常辭。有哲理者屬前﹐工詞藻者屬後。詩而及此﹐亦可謂難能矣。但終屬文義﹐而於意內言外﹑足志足言之訓﹐仍隔一層。蓋詩者不離文字﹐亦不盡文字也。果是長歌詠嘆﹐何妨大朴無華﹐果能風諷動人﹐亦無妨窮妍極麗。要之﹐不失詩之眞諦﹐可也。不然者﹐𨿽至言妙道﹐何足動人觀感﹐而綺辭華句﹐適足令詩人捧腹已耳。

前人說詩有精到處﹐語𨿽簡渾﹐不合現代學者之心理﹐然不可否認﹐��������如王子猷借屈原句釋七言曰「昂昂如千里之駒﹐泛泛若水中之鳧。」此兩語何以包括七言無遺蘊﹖蓋七言全要神气貫注﹐韻味悠長﹐動蕩之處﹐�於五言﹐故以二物爲諭﹐一諭詩之神﹐一諭詩之韻也。但亦可分爲陽剛﹑陰柔二種﹐「昂昂」屬剛﹐「泛泛」屬柔﹐論七言之美備矣。又嚴滄浪云「羚羊掛角﹐無迹可求。」此乃諭詩之妙。而此語尢妙﹐蓋詩到無迹可求境地﹐方是好詩。詩自有迹﹐露其一端﹐慧人自得之矣﹐求何爲焉。如羊之迹不可求﹐而角則掛矣。因見角而知其爲羊。不因見角而求羊﹐斯慧人矣。𨿽然﹐必其人先已識羊﹐方可掛角以示之﹐否則角亦何用掛耶﹗

作詩之法與作文同﹐不外議﹑敍﹑寫三事。屬學﹐議屬識﹐寫屬才﹐三者具而後可以成章。但文重在敍與議﹐而詩則重在寫。內寫意﹐外寫物。不工於寫者﹐未見其能爲詩也。

三者均忌單﹐忌正﹐忌順。昔人有逆敍﹑倒敍﹑補敍﹑插敍﹑及起議﹑中議﹑後議等法。議亦有夾敍﹐有夾寫。寫亦有議中寫﹐敍中寫種種分別。此是普通方法﹐詩之勝處絕不在此。工力到者﹐首尾銜接﹐呼吸相通﹐捆載而來﹐包裹而去﹐更無迹朕可見。敍則亦議亦寫﹐議則亦寫亦敍﹐寫亦然。吾無以名之﹐名之曰「三至」﹐卽敍至﹑議至﹑寫至也。但此猶工力可能到者﹐若工力所不能到者﹐尙有說焉。作詩第一要鏈字﹐字不鏈則詩不工﹐固也。然爲何要鏈﹐不可不知。有爲題目鏈字以襯題字者﹐有爲平仄鏈字以防失律者﹐有爲對仗而鏈者﹐作舊時應制詩或律體皆如是。此下層工夫也。若爲作意而鏈字﹐則髙手也。上等工夫則因聲鏈字﹐因聲鏈字﹐乃眞作詩矣。蓋詩中之字均聲也﹐𨿽不盡如詞之倚聲﹐而自然有聲﹐應乎作者臨時之驅策。詞中之聲﹐乃假他人已成之聲﹐作詩者之聲是自聲。善詩者能順一己之聲勢﹐於一羣可用之字中﹐愼擇而耦合之﹐則字應聲至﹐自律成矣。吾故曰﹕鏈聲乃作詩之最上乘工夫也。人皆知意與聲皆出於字﹐而不知聲可以召字﹐意更可以隨聲造字。死者活之﹐舊者新之﹐惟意所使﹐亦惟聲所轉。故詩至好處﹐意到﹐聲到﹐字亦到﹐所謂神韻者全賴此耳。此種工夫﹐非學力所至﹐而無學力亦不能至。吾故於三至之外﹐復名之曰「三中」云。

詩有學處﹐自讀書﹑立志﹑修身﹑接世﹐以至知言﹑養气﹑修辭﹑立誠﹐皆學處也。詩有作法﹐自櫛句﹑比字﹑尋聲﹑考韻﹐以至諷人對物﹑寫樂抒憂﹐皆作法也﹐不可以一端盡。所謂詩外有物﹐積之富則用之閎﹐學者養其根而其實可矣。詩是文藝之一部﹐優劣髙下﹐自有準繩﹐溯其淵源﹐實以桐城姚先生論文之八字爲嚆矢。所謂神﹑理﹑气﹑味﹑格﹑律﹑聲﹑色者﹐立言最爲精當﹐然初學者往往議其遇簡。湘鄕曾先生乃假姚先生陰陽剛柔之說﹐演爲四象﹐曰气勢﹐曰情韻﹐屬陽﹔曰識度﹐曰趣味﹐屬陰。而每象又分爲剛﹑柔兩種。此等分類﹐𨿽較姚說爲詳﹐然義涉渺茫﹐不能引發學人之眞見。後來武昌張濂亭先生綜合前說﹐廣爲二十字﹐分屬陰陽﹐眞可作操觚家之寶訣矣。日神﹐曰气﹐曰勢﹐曰骨﹐曰機﹐曰理﹐曰意﹐曰識﹐曰脈﹐曰聲﹐十字屬陽﹔曰味﹐曰韻﹐曰格﹐曰態﹐曰情﹐曰法﹐曰詞﹐曰度﹐曰界﹐曰色﹐十字屬陰。陰陽界義𨿽未能盡明﹐然字類之選擇分配﹐則精當無遺蘊矣。予以評詩之故﹐亦恃此二十字以爲規範。嘗以新法分析之﹕見其首行十字﹐均屬生理學﹕曰骨﹐曰機﹐曰理﹐曰脈﹐生理之組織也﹔曰意﹐曰識﹐生理之發動也﹔曰神﹐曰气﹐日勢﹐曰聲﹐生理之著現也。此十字爲一類﹐姑名之曰陽類。次行十字則應屬物理學﹑文學及美學﹕曰法﹐曰度﹐曰界﹐曰格﹐物理學之定義也﹔曰詞﹐曰色﹐文學之靜采也﹔曰味﹐曰韻﹐曰態﹐曰情﹐美學之動采也。此十字姑分三類﹐而名之日陰。陰﹑陽二字﹐𨿽不盡然﹐但已富品評家及箸作家研究之價值矣。

予名前十字曰文之表著﹐後十字曰蘊含﹐如是則陰﹑陽二字﹐又未嘗不允當也。果能由是而通其旨趣﹐燭其精微﹐則遊藝之餘﹐兼收格物致知之效﹐亦足多�詩文一軌﹐而於學詩教詩之用尢宏﹐庶幾不負先賢﹐嘉惠後學。

樂肖人聲者﹐非盡人之聲而肖之也﹐肖其至精至美者傳之器而已。詩可以入樂者﹐亦非盡詩皆樂﹐其近樂者傳諸美文字而已。文字亦器也﹐精於文字者乃可以文爲器﹐而因以肖其聲。故善詩者未有不善於文字者也。學者欲作好詩﹐安可不研究文字之學乎。

詩之選字﹑造句﹑成章﹐𨿽不必盡同作文之法﹐然普通規範﹐當了解之﹐否則言不從﹐詞不順。詩從何處著手﹖大抵文章之士﹐詩𨿽不工而可讀﹔不知文法者﹐縱有詩才﹐亦難於表見﹐往往經心著筆﹐終至胡亂成篇。作詩者欲得顧盼揮毫之樂﹐豈可不潛心文章之學乎﹗詩𨿽不必用成典故事﹐而前塵往迹﹐不可不時時涉獵。蓋事理明則智慮通﹐詩才亦富﹐執筆時自無拙滯之病﹐鄙陋之辭矣。作詩者安可不讀史乎﹗

《三百五》篇是經﹐後世之百家是傳﹐經在則傳者自有規模矩之可言。縱狂狷殊途﹐治亂異世﹐言文異軌﹐學行異方﹐而用情之丰嗇﹐構思之邪正﹐發音之純雜﹐當力辧而遵循之。顧玆事未易猝辦﹐乃存乎平日之修養﹐而歸本於素志之自然。如此則能樂不及淫﹐哀不及傷﹐斂而有文﹐肆而不野﹐合乎今世﹐不畔古人。至於召物呼名﹐屬辭比事﹐時各有當﹐固無用逼似古人也。作詩者安可不先讀經乎﹗

誦其詩﹐讀其書﹐不可不知其人。顧人乃因世而著﹐陶在晉宋易代之交﹐始成爲陶﹔杜際亂離窮困之時﹐始成爲杜﹔蘇李以武人發髙唱﹐卒成漢產﹔元陸在宋金變歌調﹐方是國魂。假使今人爲詩﹐盡作唐音﹐寧非怪事﹖由是以言﹐詩人而不識時務﹐又豈可哉﹗

周秦之時﹐學說競起﹐文學亦於斯時放大光明。如屈子之牢愁﹐莊生之放曠﹐此兩種境界影響於後來文學者甚大﹐至今不能出其範圍。至如孟子集義﹐荀子勸學﹐又修辭修身二者所祖述。此四家者﹐實爲百家之經幹﹐百世之文宗也。作詩者安可不讀子乎﹗

鄭康成曰﹕詩者﹐弦歌諷誦之聲。謂《三百篇》也。漢魏去古未遠﹐尙有遺音。後世詩人八音並奏﹐杜甫獨多簫管之音﹐韓愈多木土音﹐元遺山多匏音﹐興化劉先生謂陸士衡樂府有金石之音﹐予謂陸劍南有金革之音。𨿽未盡然﹐要之爲相近。然弦歌實乃最上。

《三百篇》句句事實﹐句句性情。後人之詩﹐題目也﹐意境也﹐文辭也﹐格調也﹐如是而巳。然後世詩固有優於前人者。非優勝也﹐時代思想由單純日趨複雜﹐非古人單辭片義所能表示其接物之情也。所以學古人當學其性情義理﹐而略其文辭。卽做今詩﹐亦應從性情義理入手。誇多斗靡﹐非法也。

詩悅等於禪悅﹐詩境亦無異禪境﹐均不可著痕迹﹐禪語尢不宜入詩。然不到禪關﹐終無碧海掣鯨之妙。昔賢謂蘇東坡詩打通後壁說話﹐故能迷離變幻﹐觸處生姿是也。𨿽然﹐亦終落二乘矣。脫去禪家一切束縛﹐獨以民胞物與之志﹐寫喜怒哀樂之情﹐杜公有焉。

予有諧語一則﹐可供學詩者之談助。凡人精神不運用則愚﹐血气不運動則病﹐學者宜二者兼到。此明儒語錄也﹐予亦移之說詩。讀杜宜拜﹐讀韓宜科頭伏案﹐讀太白詩宜軒然獨立﹐讀王孟詩宜閉目靜坐﹐讀東坡宜曲肱臥﹐讀山谷宜宴賓客﹐讀王半山宜仰思﹐讀陸詩宜起舞﹐讀陶宜攜筇漫遊。

學者立言不可苟﹐科學家固當如是﹐文藝亦何獨不然。詩因人而定品格﹐作者之一言一字﹐卽無異表示其全身。修辭立誠﹐無誠何足重乎﹗然藝之本身﹐又須有實地工夫顯出。詩可以觀人者﹐非一二篇什卽可爲其人之定評也﹐必歷年巳久﹐作者之性情品格﹐已能盡載於零篇斷幅之中。顧此事絕難證明。文字﹑格律工夫﹐先占其大部分。工夫純熟﹐亦關乎其人之操持﹐而性情亦往往因工夫而表見。王阮亭曰「學力深始能見性情。」此語確不可易。觀人者亦觀其工力如何耳。先子有言曰「詩做到百篇以上﹐始有評論之價值。」𨿽專就學力言﹐而知人之術亦在其中矣。

詩有普徧性質﹐必使人人了解。縱措詞微妙﹐亦當令人明了文義後重重推出﹐如此方是好詩。一覽無餘﹐固非佳構﹔而百思莫解﹐亦豈上品﹖大抵詩之爲道﹐始以聲入﹐亦終以聲出。讀者必先樂聞其聲﹐進而求其文字﹐再進而識其義理。三者俱配制適當﹐可以玩賞﹐可以詠嘆﹐甚則可以歌﹐可以泣﹐可以舞﹐可以蹈﹐而詩篇成立矣。若故事堆砌﹐貌爲衍博﹐按其實際﹐眞气已無﹐去詩遠矣。

今之學者﹐非一槪抹殺以爲新﹐卽一味頑守以爲舊﹐詩其一也。其實學術文藝﹐世界之公物﹐各以國語揚其波﹐助其流﹐無一日之停息。新者不必用拾人之所吐棄﹐舊者亦須愼圖其新。若捨己之所有﹐而反令他人代有之﹐代鼓吹之﹐可恥孰甚焉﹗

王阮亭拈「神韻」二字說詩﹐是就詩之成物上說。予加「學養」二字﹐是從作詩工夫上說﹐仍阮亭學問性情相輔之論也。

劉融齋先生日詩不外見﹑間﹑覺﹑知四字﹕「詩云﹕『要要艸虫』﹐聞而知也。『阜虫』﹐見而知也。『有車鄰鄰』﹐知而聞也。『有馬白顚』﹐知而見也。」此乃探本之論。予謂作詩不必臨時構題作意﹐平日見聞覺知﹐積之久﹐隨時借題發揮者﹐眞詩也。

先生曰「佳章中必有獨得之句﹐佳句中必有獨得之字。如『淸風明月不用一錢買』﹐上四字共知也﹐下五字獨得也。」此說自先生發明﹐子幼卽聞之。

先生曰「詩中固須得微妙語﹐始佳。然語語微妙﹐便不微妙。須是一路坦易中﹐忽然觸著。」予謂「微妙」二字﹐卽是中鵠耳。

先生曰「花鳥纏綿﹐云雷奮發﹐弦泉幽咽﹐雪月空明﹐詩不出此四境。」予謂云雷奮發﹐尢爲難能可貴。

先生曰「詩有富貴气象最好。富者如昔人所謂函蓋乾坤語﹐貴者所謂裁斷眾流語。可見詩之富貴﹐非一切世間所能諭也。」

王阮亭曰「五言要多蘊籍﹐七言則發揚蹈厲﹐無所不可。」此以五七言字格言耳。劉先生曰「五言質﹐七言文。」此以意格言耳。子謂五言收﹐七言放﹐均有發揚﹑蘊籍二種。要以骨重神凝爲極致。

先生曰「詩質要如銅墻鐵壁﹐气要如天風海濤。」上句五七言俱有﹐下句在七言爲多。

先生曰「天之福人也﹐莫過於予以性質之正。人之自福也﹐亦莫過於正其性情。從事於詩而有得﹐則樂而不荒﹐憂而不困﹐何福如之。」此語爲予終身藥石。予謂天之生詩人也﹐將奪其人生一一之美好﹐而予以美好之全體。全體不可有﹐而可覺也。一一之美好﹐世人知之而趨赴之﹐得之而愛昧之﹐詩人不屑也。不屑而有詩﹐則眞美好矣。此樂非人與之者﹐或謂天與之﹐可﹔謂先奪之而後予之﹐亦可﹐謂無所奪﹐亦未嘗予﹐亦可。要惟詩人自知之﹐亦惟知詩者知之﹐他無與焉。

先生曰「文所不能言之意﹐詩或能言之。大抵文善醒﹐詩善醉﹐醉中語亦有醒時道不到者。蓋其天機之發﹐不可思議也。故餘論文旨曰﹕惟此聖人﹐瞻言百里。論詩旨曰﹕百爾所思﹐不如我所之。」按先生醒醉之說﹐前人無此精到。惜予句醉者少﹐醒者多。

先生曰「詩眼有全集之眼﹐有一篇之眼﹐有數句之眼﹐有一句之眼﹔有以數句爲眼者﹐有以一句爲眼者﹐有以一二字爲眼者。」按詩眼之說﹐前人已有之。先生之言更精透﹐敬錄之以爲詩法。

先生曰「作詩有伏﹑應﹑提﹑頓﹑轉﹑接﹑藏﹑見﹑倒﹑順﹑綰﹑插﹑淺﹑深﹑離﹑合十六法﹐篇中﹑中﹑句中均有取焉。然必渾然無迹始善。」按此說宜與議﹑敍﹑寫條合參。

先生曰「詩涉修飾﹐便可憎鄙。而修飾多起於貌爲有學而不養本體。」予謂不假修飾﹐而自然修飾﹐斯爲上品。

先生曰「五言親﹐七言尊。﹝質文之說已見前。﹞幾見田家詩而多作七言者乎﹖幾見骨肉間而多作七言者乎﹖」按此可以見五七言之大然節奏。

先生曰「『心之憂矣﹐其誰知之﹖』此詩人之憂過人也。『獨寤寐言﹐永矢勿告。』此詩人之樂過人也。憂世樂天﹐固當如是。」按詩未有出於憂樂之外者。

先生曰「《詩緯》《含神霧》曰﹕『詩者﹐天地之心。』文中子曰﹕『詩者﹐民之性情也。』此可見詩爲天人之合。」按天地之心﹐卽予道器之說所本。

先生曰「詩言志﹐孟子文辭志之說所本也。思無邪﹐子夏發乎情﹑止乎禮義之說所本也。」

先生曰「《詩》自樂是一種﹐『衡門之下』是也。自厲是一種﹐『坎坎伐檀』是也。自傷﹐『出自北門』是也。自嘲﹐『簡兮簡兮』是也。自警﹐『抑抑威儀』是也。」

﹝《說詩新語》一卷﹐系民國十二年後﹐自北平返裏﹐教授南通學院時講演之稿。略加修飾﹐成爲玆編上卷。專就學詩作詩之根本上立論﹐大抵今人誤解者加以糾正﹐前人所已言而不甚明了者﹐重表出之。作詩本無定法﹐而有一定之教與學。破時人之偶惑﹐引生徒之趣尙﹐區區微旨﹐同志者或有取焉。末引王新城﹑張武昌﹑劉興化三先生之言﹐以志平生之私淑。丙子季秋範罕書於南昌南州國學院。﹞

