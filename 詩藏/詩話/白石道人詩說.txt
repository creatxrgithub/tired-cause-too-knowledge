白石道人詩說﹝宋﹞姜夔

大凡詩﹐自有气象﹑體面﹑血脈﹑韻度。气象欲其渾厚﹐其失也俗﹔體面欲其宏大﹐其失也狂﹔血脈欲其貫穿﹐其失也露﹔韻度欲其飄逸﹐其失也輕。

作大篇﹐尢當布置﹕首尾勻停﹐腰腹肥滿。多見人前面有餘﹐後面不足﹔前面極工﹐後面艸艸。不可不知也。

詩之不工﹐只是不精思耳。不思而作﹐𨿽多亦奚爲﹖雕刻傷气﹐敷衍露骨。若鄙而不精巧﹐是不雕刻之過﹔拙而無委曲﹐是不敷衍之過。人所易言﹐我寡言之﹐人所難言﹐我易言之﹐自不俗。

花必用柳對﹐是兒曹語。若其不切﹐亦病也。

難說處一語而盡﹐易說處莫便放過﹔僻事實用﹐熟事虛用﹔說理要簡切﹐說事要圓活﹐說景要微妙。多看自知﹐多作自好矣。

小詩精深﹐短章蘊藉﹐大篇有開闔﹐乃妙。

喜詞銳﹐怒詞戾﹐哀詞傷﹐樂詞荒﹐愛詞結﹐惡詞絕﹐欲詞屑。樂而不淫﹐哀而不傷﹐其惟﹝關雎﹞乎﹗

學有餘而約以用之﹐善用事者也﹔意有餘而約以盡之﹐善措辭者也﹔乍敍事而間以理言﹐得活法者也。

不知詩病﹐何由能詩﹖不觀詩法﹐何由知病﹖名家者各有一病﹐大醇小疵﹐差可耳。

篇終出人意表﹐或反終篇之意﹐皆妙。

守法度曰詩﹐載始末曰引﹐體如行書曰行﹐放情曰歌﹐兼之曰歌行。悲如蛩螿曰吟﹐通乎俚俗曰謠﹐委曲盡情曰曲。

詩有出於《風》者﹐出於《雅》者﹐出於《頌》者。屈﹑宋之文﹐《風》出也﹔韓﹑柳之詩﹐《雅》出也﹔杜子美獨能兼之。

《三百篇》美刺箴怨皆無迹﹐當以心會心。

陶淵明天資旣髙﹐趣詣又遠﹐故其詩散而莊﹑澹而腴﹐斷不容作邯鄲步也。

語貴含蓄。東坡云「言有盡而意無窮者﹐天下之至言也。」山谷尢謹於此。淸廟之瑟﹐一唱三嘆﹐遠矣哉﹗後之學詩者﹐可不務乎﹖若句中無餘字﹐篇中無長語﹐非善之善者也﹔句中有餘味﹐篇中有餘意﹐善之善者也。

體物不欲寒乞。

意中有景﹐景中有意。

思有窒礙﹐涵養未至也﹐當益以學。

歲寒知松柏﹐難處見作者。

波瀾開闔﹐如在江湖中﹐一波未平﹐一波已作。如兵家之陣﹐方以爲正﹐又復是奇﹔方以爲奇﹐忽復是正。出入變化﹐不可紀極﹐而法度不可亂。

文以文而工﹐不以文而妙﹐然捨文無妙﹐勝處要自悟。

意出於格﹐先得格也﹔格出於意﹐先得意也。吟詠情性﹐如印印泥﹐止乎禮義﹐貴涵養也。

沈著痛快﹐天也。自然學到﹐其爲天一也。

意格欲髙﹐句法欲響﹐只求工於句﹑字﹐亦末矣。故始於意格﹐成於句﹑字。句意欲深﹑欲遠﹐句調欲淸﹑欲古﹑欲和﹐是爲作者。

詩有四種髙妙﹕一曰理髙妙﹐二曰意髙妙﹐三曰想髙妙﹐四曰自然髙妙。礙而實通﹐曰理髙妙﹔出自意外﹐曰意髙妙﹔寫出幽微﹐如淸潭見底﹐曰想髙妙﹔非奇非怪﹐剝落文采﹐知其妙而不知其所以妙﹐曰自然髙妙。

一篇全在尾句﹐如截奔馬。詞意俱盡﹐如臨水送將歸是已﹔意盡詞不盡﹐如摶扶搖是已﹔詞盡意不盡﹐剡溪歸棹是已﹔詞意俱不盡﹐溫伯雪子是已。所謂詞意俱盡者﹐急流中截後語﹐非謂詞窮理盡者也。所謂意盡詞不盡者﹐意盡於未當盡處﹐則詞可以不盡矣﹐非以長語益之者也。至如詞盡意不盡者﹐非遺意也﹐辭中已彷彿可見矣。詞意俱不盡者﹐不盡之中﹐固已深盡之矣。

一家之語﹐自有一家之風味。如樂之二十四調﹐各有韻聲﹐乃是歸宿處。模仿者語𨿽似之﹐韻亦無矣。雞林其可欺哉﹗

《詩說》之作﹐非爲能詩者作也﹐爲不能詩者作﹐而使之能詩﹔能詩而後能盡我之說﹐是亦爲能詩者作也。𨿽然﹐以我之說爲盡﹐而不造乎自得﹐是足以爲能詩哉﹖後之賢者﹐有如以水投水者乎﹖有如得兔忘筌者乎﹖噫﹗我之說已得罪於古之詩人﹐後之人其勿重罪余乎﹗

