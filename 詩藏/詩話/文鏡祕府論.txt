文鏡祕府論

《文鏡祕府論》﹝日本﹞金剛峯寺禪念沙門徧照金剛弘法大師空海﹝774﹣835﹞﹐俗姓佐伯﹐貞元二十年﹝804﹞七月至中國。元和元年﹝806﹞八月回日本﹐做此書﹐專論南朝至中唐﹐分天地東南西北六卷。又簡寫爲《文筆眼心抄》。所引資料﹐除皎然《詩式》外均佚﹐因而有重要參考價值。

●天捲○序夫大仙利物﹐名教爲基﹔君子濟時﹐文章是本也。故能空中塵中﹐開本有之字﹐龜上龍上﹐演自然之文。至如觀時變於三曜﹐察化成於九州﹐金玉笙簧﹐爛其文而撫黔首﹐郁乎煥乎﹐燦其章以馭蒼生。然則一爲名始﹐文則教源﹐以名教爲宗﹐則文章爲紀綱之要也。世間出世﹐誰能遺此乎﹗故經說阿毗跋致菩薩﹐必須先解文章。孔宣有言「小子何莫學夫《詩》﹖《詩》可以興﹐可以觀。邇之事父﹐遠之事君。」「人而不爲《周南》《邵南》﹐其猶正墻面而立也。」是知文章之義﹐大哉遠哉﹗

文以五音不奪﹑五彩得所立名﹐章因事理俱明﹑文義不昧樹號。因文詮名﹐唱名得義﹐名義已顯﹐以覺未悟。三教於是分鑣﹐五乘於是並轍。於焉釋經妙而難入﹐李篇玄而寡和﹐桑籍近而爭唱。遊﹑夏得聞之日﹐屈﹑宋作賦之時﹐兩漢辭宗﹐三國文伯﹐體韻心傳﹐音律口授。沈侯﹑劉善之後﹐王﹑皎﹑崔﹑元之前﹐盛談四聲﹐爭吐病犯﹐黃卷溢篋﹐緗帙滿車。貧而樂道者﹐望絕訪寫﹔童而好學者﹐取決無由。

貧道幼就表舅﹐頗學藻麗﹐長入西秦﹐粗聽餘論。𨿽然志篤禪默﹐不屑此事。爰有一多後生﹐扣閒寂於文囿﹐撞詞華乎詩圃﹔音響難默﹐披捲函杖﹐卽閱諸家格式等﹐勘彼同異﹐卷軸𨿽多﹐要樞則少﹐名異義同﹐繁穢尢甚。余癖難療﹐卽事刀筆﹐削其重復﹐存其單號﹐總有一十五種類﹕謂《聲譜》《調聲》《八種韻》《四聲論》《十七勢》《十四例》《六義》《十體》《八階》《六志》《二十九種對》《文三十種病累》《十種疾》《論文意》《論對屬》等是也。配卷軸於六合﹐懸不朽於兩曜﹐名曰《文鏡祕府論》。庶緇素好事之人﹐山野文會之士﹐不尋千里﹐蛇珠自得﹔不煩旁搜﹐雕龍可期。

○調四聲譜

諸家調四聲譜﹐具例如左﹕

平上去入配四方。

東方平聲﹝平怦病別﹞

南方上聲﹝常上尙杓﹞

西方去聲﹝祛麮去刻﹞

北方入聲﹝壬衽任入﹞

凡四字一紐。或六字總歸一紐。﹝紐﹐《玉篇》﹕「女九切﹐結也﹐束也。」﹞

皇晃璜鑊禾禍和

滂旁傍薄婆潑紴

光廣珖郭戈果過

荒恍恍霍和火華

上三字﹐下三字﹐紐屬中央一字﹐是故名爲總歸一入。

四聲紐字﹐配爲雙聲疊韻如後﹕

郎朗浪落黎禮麗捩

剛﹤口岡﹥鋼各笄計結

羊養恙藥夷以異逸

鄕響向謔奚﹛奚﹜喹纈

良兩亮略離邐詈栗

張長悵著知倁智窒

凡四聲﹐豎讀爲紐﹐橫讀爲韻﹐亦當行下四字配上四字卽爲雙聲。若解此法﹐卽解反音法。反音法有二種﹕一紐聲反音﹐二雙聲反音。一切反音有此法也。

綺琴良首書林

欽伎柳觴深廬

釋曰﹕豎讀二字互相反也﹐傍讀轉气爲雙聲﹐結角讀之爲疊韻。曰綺琴﹑云欽伎﹐互相反也﹐綺欽﹑琴伎兩雙聲﹐欽琴﹑綺伎二疊韻。上諧則气類均調﹐下正則宮商韻切。持綱舉目﹐庶類同然。

崔氏曰﹕傍紐者﹕﹝已上三字無異本﹞。

風小月膾奇今精酉

表丰外厥琴羈酒盈

紐聲雙聲者﹕﹝已上五字無異本﹞。

土煙

天隖

右已前四字﹐縱讀爲反語﹐橫讀是雙聲﹐錯讀爲疊韻。何者﹖土煙﹑天隖是反語﹐天土﹑煙隖是雙聲﹐天煙﹑土隖是疊韻﹐乃一天字而得雙聲疊韻。略舉一隅而示﹐餘皆效此。

○調聲

或曰﹕凡四十字詩﹐十字一管﹐卽生其意。頭邊二十字﹐一管亦得。六十﹑七十﹑百字詩﹐二十字一管﹐卽生其意。語不用合帖﹐須直道天眞﹐宛媚爲上。且須識一切題目義最要。立文多用其意﹐須令左穿右穴﹐不可拘檢。作語不得辛苦﹐須整理其道﹐格﹝格﹐意也。意髙爲之格髙﹐意下爲之下格。﹞律調其言﹐言無相妨﹐以字輕重淸濁間之須穩。至如有輕重者﹐有輕中重﹐重中輕﹐當韻卽見。且莊字全輕﹐霜字輕中重﹐瘡字重中輕﹐牀字全重﹐如淸字全輕﹐靑字全濁。詩上句第二字重中輕﹐不與下句第二字同聲爲一管。上去入聲一聲﹐上句平聲﹐下句上去入﹔上句上去入﹐下句平聲。以次平聲﹐以次又上去入﹔以次上去入﹐以次又平聲。如此輪回用之﹐直至於尾。兩頭管上去入相近﹐是詩律也。

五言平頭正律勢尖頭

皇甫冉詩曰﹕﹝五言﹞中司龍節貴﹐上客虎符新。地控吳襟帶﹐有光漢縉紳。泛舟應度臘﹐入境便行春。何處歌來暮﹐長江建鄴人。

又錢起《獻歲歸山》詩曰﹕﹝五言﹞欲知愚谷好﹐久別與春還。鶯暖初歸樹﹐云晴卻戀山。石田耕種少﹐野客性情閒。求仲時應見﹐殘陽且掩關。

又五言絕句詩曰﹕胡風迎馬首﹐漢月送娥眉。久戍人將老﹐長徵馬不肥。

又崔曙《試得明堂火珠》詩曰﹕正位開重屋﹐淩空出火珠﹐夜來雙月滿﹐曙後一星孤。天淨光難滅﹐云生望欲無。終期聖明代﹐國寶在名都。

又陳閏《罷官後卻歸舊居》詩曰﹕不歸江畔久﹐舊業已凋殘。露艸虫絲濕﹐湖泥鳥迹幹。買山開客捨﹐選竹作魚竿。何必勞州縣﹐驅馳效一官。

齊梁調詩

張謂《題故人別業》詩曰﹕﹝五言﹞平子歸田處﹐園林接汝濆。落花開戶入﹐啼鳥隔窗聞。池淨流春水﹐山明斂霽云。晝遊仍不厭﹐乘月夜尋君。

何遜《傷徐主簿》詩曰﹕﹝五言﹞世上逸羣士﹐人間徹總賢。畢池論賞詫﹐蔣徑篤周施。

又曰﹕一旦辭東序﹐千秋送北邙﹔客簫𨿽有樂﹐鄰笛遂還傷。

又曰﹕提琴就阮籍﹐載酒覓揚雄﹔直荷行罩水﹐斜柳細牽風。

七言尖頭律

皇甫冉詩曰﹕閒看秋水心無染﹐髙臥寒林手自栽。廬阜髙僧畱偈別﹐茅山道士寄書來。燕知社日辭巢去﹐菊爲重陽冒雨開。殘薄何時稱獻納﹐臨歧終日自遲回。

又曰﹕﹝私云﹕錢起之詩也。﹞自哂鄙夫多野性﹐貧居數畝半臨湍。溪雲帶雨來茅洞﹐山鵲將雛上藥欄。仙籙滿牀閒不厭﹐陰符在篋老羞看。更憐童子宜春服﹐花裏尋師到杏壇。

元氏曰﹕聲有五聲﹐角徵宮商羽也。分於文字四聲﹐平上去入也。宮商爲平聲﹐徵爲上聲﹐羽爲去聲﹐角爲入聲。故沈隱侯論云「欲使宮徵相變﹐低昂舛節﹐若前有浮聲﹐則後須切響。一簡之內﹐音韻盡殊﹔兩句之中﹐輕重悉異。妙達此旨﹐始可言文。」固知調聲之義﹐其爲用大矣。

調聲之術﹐其例有三﹕一曰換頭﹐二曰護腰﹐三曰相承。

一﹐換頭者﹐若兢於《蓬州野望》詩曰﹕

飄颻宕渠域﹐曠望蜀門隈﹐水共三巴遠﹐山隨八陣開。橋形疑漢接﹐石勢似煙回。欲下他鄕淚﹐猿聲幾處催。

此篇第一句頭兩字平﹐次句頭兩字去上入﹔次句頭兩字去上入﹐次句頭兩字平﹔次句頭兩字又平﹐次句頭兩字去上入﹔次句頭兩字又去上入﹐次句頭兩字又平﹕如此輪轉﹐自初以終篇﹐名爲雙換頭﹐是最善也。若不可得如此﹐則如篇首第二字是平﹐下句第二字是用去上入﹔次句第二字又用去上入﹐次句第二字又用平﹕如此輪轉終篇﹐惟換第二字﹐其第一字與下句第一字用平不妨﹐此亦名爲換頭﹐然不及雙換。又不得句頭第一字是去上入﹐次句頭用去上入﹐則聲不調也。可不愼歟﹗

二﹐護腰者﹐腰﹐謂五字之中第三字也﹔護者﹐上句之腰不宜與下句之腰同聲。然同去上入則不可用﹐平聲無妨也。

庾信詩曰﹕誰言气蓋代﹐晨起帳中歌。

「气」是第三字﹐上句之腰也﹔「帳」亦第三字﹐是下句之腰﹕此爲不調。宜護其腰﹐愼勿如此。

三﹐相承者﹐若上句五字之內﹐去上入字則多﹐而平聲極少者﹐則下句用三平承之。用三平之術﹐向上向下二途﹐其歸道一也。

三平向上承者﹐如謝康樂詩云﹕溪壑斂暝色﹐雲霞收夕霏。

上句惟有「溪」一字是平﹐四字是去上入﹐故下句之上用「雲霞收」三平承之﹐故曰上承也。

三平向下承者﹐如王中書詩曰﹕待君竟不至﹐秋雁雙雙飛。

上句惟有一字是平﹐四去上入﹐故下句末「雙雙飛」三平承之﹐故曰三平向下承也。

○詩章中用聲法式

凡上一字爲一句﹐下二字爲一句﹐或上二字爲一句﹐下一字爲一句。﹝三言。﹞上二字爲一句﹐下三字爲一句。﹝五言。﹞上四字爲一句﹐下二字爲一句。﹝六言。﹞上四字爲一句﹐下三字爲一句。﹝七言。﹞

三言一平聲﹕驚七曜詔八神轉金蓋

二平聲﹕排閶闔度天津紛上馱

四言一平聲﹕寶運惟顯世康禮博有穆晬儀槐棘愷悌

二平聲﹕凝金曉陸紫玉山抽丹羽林發顧惟輕薄

三平聲﹕髙邁堯風仁風遐闡皮卿未羣

五言一平聲﹕九州不足步目擊道存者

二平聲﹕玄經滿狹室綠水湧春波雨數斜塍斷蒙縣闕莊子

永慚問津所詠歌殊未已百行咸所該

三平聲﹕披書對明燭蘭生半上階無論更漏緩天命多羸仄

終缺九丹成水潢眾澮來洊雷揚遠聲

四平聲﹕儒道推桓榮非關心尙賢六言二平聲﹕合國吹饗蠟賓沙頭白鶴自舞次宿密懸花亭將士來迎道側

日月馳邁不停仰瞻梓柚葉靑八花沸躍神散

三平聲﹕客行感思無聊停車向路不乘奄忽縱橫無益洞口靑松起風

憂從中發愴愴何不歸棲髙觀不爲時於所顧

四平聲﹕蒸丹暫來巖下柴門半掩恆云濛濛霖雨气凝況又流飄他方

南至滎陽停息何爲貪生自謫身爲灰土消爛

五平聲﹕蓬萊方丈相通人生幾何多憂風起塵興暝暝登髙臨河顧西

七言二平聲﹕將軍一去出湖海信是薄命向誰陳井上雙桐未掩鳳

嫁得作賦彈琴聲寒雁一一渡遼水誰堪坐感篋裏扇

三平聲﹕相抱長眠不願起自有傾城蕩舟妾燕宮美女舊出名

復娉無雙獨立人二人拂鏡開朱幕都護府裏無相識

岱北雲气晝昏昏自從將軍出細柳左掖深閨行且宜

聊看玉房素女術

四平聲﹕秋鴻千百相伴至曾舞纖腰入金穀妾用丹霞持作衣

燕山去塞三千里金門巧笑本如神洛城秋風依竹進

玉釵長袖共畱賓惟見張女玄云調河畔靑靑惟見艸

前期歲寒保一雙

五平聲﹕髙樓岧峣連粉壁可憐春日桃花敷忖時俱來堪見迎

鴛鴦多情上織機雲歸沙幕偏能暗還嗟團扇匣中秋

深入遑遑偏易平將軍勒兵討遼川初言度燕徵玄菟

六平聲﹕朝朝愁向猶思牀桃花蓲蘛無極妍春山興雲盡如羅

○八種韻

凡詩有連韻﹐疊韻﹐轉韻﹐疊連韻﹐擲韻﹐重字韻﹐同音韻﹐交鎖韻。

一﹐連韻者﹐第五字與第十字同音﹐故曰連韻。如湘東王詩曰﹕嶰谷管新抽﹐淇園竹復修﹐作龍還葛水﹐爲馬向並州。

此上第五字是「抽」﹐第十字是「修」﹐此爲佳也。

二﹐疊韻者﹐詩曰﹕看河水漠瀝﹐望野艸蒼黃﹔露停君子樹﹐霜宿女姓姜。

此爲美矣。

三﹐轉韻者﹐詩曰﹕蘭生不當門﹐別是閒田艸﹔夙被霜露欺﹐紅榮已先老。謬接瑤花枝﹐結根君王池﹔顧無馨香美﹐叨沐淸風吹。餘芳若可佩﹐卒歲長相隨。

四﹐疊連韻者﹐第四﹑第五與第九﹑第十字同韻﹐故曰疊連韻。詩曰﹕羈客意盤桓﹐流淚下闌干﹔𨿽對琴觴樂﹐煩情仍未歡。

此爲麗也。

五﹐擲韻者﹐詩云﹕不知羞﹐不敢畱。但好去﹐莫相慮。孤客驚﹐百愁生。飯蔬簞食樂道﹐忘饑陋巷不疲。

此之謂也。

又曰﹕不知羞﹐不肯畱。集麗城﹐夜啼聲。出長安﹐過上蘭。指揚都﹐越江湖。念邯鄲﹐忘朝飡。但好去﹐莫相慮。

六﹐重字韻者﹐詩云﹕望野艸靑靑﹐臨河水活活﹔斜峯纜舟行﹐曲浦浮積沫。

此爲善也。

七﹐同音韻者﹐所謂同音而字別也。詩曰﹕今朝是何夕﹐良人誰難覿﹔中心實憐愛﹐夜寐不安席。

此上第五字還是「席」音﹐此無妨也。

八﹐交鎖韻。王昌齡《秋興》詩云﹕日暮此西堂﹐涼風洗修木。著書在南窗﹐門館常肅肅。苔艸彌古亭﹐視聽轉幽獨。或問余所營﹐刈黍就空谷。

○四聲論

論云﹕經案陸士衡《文賦》云「其爲物也多姿﹐其爲體也屢遷﹐其會意也尙巧﹐其遣言也貴妍﹐曁音聲之疊代﹐若五色之相宣。」又云「丰約之裁﹐俯仰之形﹐因宜適變﹐曲有微情。或言拙而諭巧﹐或理朴而辭輕﹐或襲故而彌新﹐或沿濁而更淸。譬猶舞者赴節以投袂﹐歌者應弦而遣聲。」文體周流﹐備於玆賦矣。陸公才髙價重﹐絕世孤出﹐實辭人之龜鏡﹐固難得文名焉。至於四聲條貫﹐無聞焉爾。李充之制《翰林》﹐褒貶古今﹐斟酌病利﹐乃作者之師表﹔摯虞之《文章志》﹐區別優劣﹐編輯勝辭﹐亦才人之苑囿。其於輕重巧切之韻﹐低昂曲折之聲﹐並祕之胸懷﹐未曾開口。縱復屈﹑宋奮飛於南楚﹐揚﹑馬馳騖於西蜀﹐或昇堂擅美﹐或入室稱奇﹐爭日月之光﹐竦淩雲之气﹔敬通﹑平子﹐分路揚鑣﹐武仲﹑孟堅﹐同途競遠﹔曹植﹑王粲﹑孔璋﹑公幹之流﹐潘嶽﹑左思﹑士龍﹑景陽之輩﹐自《詩》《騷》之後﹐晉﹑宋已前﹐杞梓相望﹐良亦多矣。莫不揚藻敷萼﹐文美名香﹐颺彩與錦肆爭華﹐發響共珠林合韻。然其聲調髙下﹐未會當今﹐唇吻之間﹐何其滯歟﹗

夫四聲者﹐無響不到﹐無言不攝﹐總括三才﹐苞籠萬象。劉滔云「𨿽復雷霆疾響﹐虫鳥殊鳴﹐萬籟爭吹﹐八音遞奏﹐出口入耳﹐觸身動物﹐固無能越也。惟當形聲之外﹐言語道斷﹐此所不論﹐竟蔑聞於終古﹐獨見知於季代﹐亦足悲夫。𨿽師曠調律﹐京房攺姓﹐伯喈之出變音﹐公明之察鳥語﹐至於此聲﹐竟無先悟。且《詩》《書》《禮》《樂》﹐聖人遺旨﹐探賾索隱﹐亦未之前聞。宋末以來﹐始有四聲之目。沈氏乃著其譜論﹐雲起自周顒。故沈氏《宋書》《謝靈運傳》云「五色相宣﹐八音協暢﹐玄黃律呂﹐各適物宜。故使宮羽相變﹐低昂舛節﹐若前有浮聲﹐則後須切響。一簡之內﹐音韻盡殊﹔兩句之中﹐輕重悉異。妙達此旨﹐始可言文。至於先士茂制﹐諷髙歷賞﹐子建函谷之作﹐仲宣霸岸之篇﹐子荊零雨之章﹐正長朔風之句﹐並直舉胸懷﹐非傍經史﹐正以音律調韻﹐取髙前式。」劉滔亦云「得者暗與理合﹐失者莫識所由﹐惟知齬難安﹐未悟安之有術。若『南國有佳人』﹐『夜半不能寐』﹐豈用意所得哉﹗」蕭子顯《齊書》云「沈約﹑謝朓﹑王融﹐以气類相推﹐文用宮商﹐平上去入爲四聲﹐世呼爲永明體。」然則蕭賾永明元年﹐卽魏髙祖孝文皇帝太和之六年也。昔永嘉之末﹐天下分崩關﹑河之地﹐文章殄滅。魏昭成﹑道武之世﹐明元﹑太武之時﹐經營四方﹐所未遑也。𨿽復网羅俊民﹐獻納左右﹔而文多古質﹐未營聲調耳。及太和任運﹐志在辭彩﹐上之化下﹐風俗俄移。故《後魏文苑序》云「髙祖馭天鏡﹐銳情文學﹐蓋以頡頏漢徹﹐淹跨曹丕﹐气遠韻髙﹐艷藻獨構。衣冠仰止﹐咸慕新風﹐律調頗殊﹐曲度遂攺﹐辭罕淵源﹐言多胸臆﹐練古雕今﹐有所未值。至於雅言麗則之奇﹐綺合繡聯之美﹐眇歷年歲﹐未聞獨得。旣而陳郡袁翻﹑河內常景﹐晚拔疇類﹐稍革其風。及肅宗禦歷﹐文雅大盛﹐學者如牛毛﹐成者如麟角。孔子曰﹕『才難﹐不其然乎﹗』」從此之後﹐才子比肩﹐聲韻抑揚﹐文情婉麗﹐洛陽之下﹐吟諷成羣。及徙宅鄴中﹐辭人間出﹐風流弘雅﹐泉湧云奔﹐動合宮商﹐韻諧金石者﹐蓋以千數﹐海內莫之比也。郁哉煥乎﹐於斯爲盛﹗乃甕牖繩樞之士﹐綺襦紈袴之童﹐習俗已久﹐漸以成性。假使對賓談論﹐聽訟斷決﹐運筆吐辭﹐皆莫之犯。

又吳人劉勰著《雕龍篇》云「音有飛沈﹐響有雙疊﹐雙聲隔字而每舛﹐疊韻離句其必睽﹔沈則響發如斷﹐飛則聲颺不還﹔並鹿盧交往﹐逆鱗相批﹐迕其際會﹐則往蹇來替﹐其爲疹病﹐亦文家之喫也。」又云「聲盡妍嗤﹐寄在吟詠﹐滋味流於下句﹐風力窮於和韻。異音相愼謂之和﹐同聲相應謂之韻﹐韻气一定﹐則餘聲易遣﹐和體抑揚﹐故遺響難契矣。」此論﹐理到優華﹐控引弘博﹐計其幽趣﹐無以間然。但恨連章結句﹐時多澀阻﹐所謂能言之者也﹐未必能行者也。

潁川鐘嶸之作《詩評》﹐料簡次第﹐議其工拙。乃以謝朓之詩末句多蹇﹐降爲中品﹐侏儒一節﹐可謂有心哉﹗又云「但使淸濁同流﹐口吻調和﹐斯爲足矣。至於平上去入﹐余病未能。」經謂﹕嶸徒見口吻之爲工﹐不知調和之有術﹐譬如刻木爲鳶﹐搏風遠颺﹐見其抑揚天路﹐騫翥煙霞﹐咸疑羽翮之行然﹐焉知王爾之巧思也。四聲之體調和﹐此其效乎﹗除四聲已外﹐別求此道﹐其猶之荊者而北魯﹑燕﹐𨿽遇牧馬童子﹐何以解錘生之迷。或復云「余病未能。」觀公此病﹐乃是膏盲之疾﹐縱使華陀集藥﹐鶣鵲投鍼﹐恐魂歸岱宗﹐終難起也。嶸又稱﹕「昔齊有王元長者﹐嘗謂余曰﹕『宮商與二儀俱生﹐往古詩人﹐不知用之。惟範曄﹑謝公頗識之耳。』」今讀範侯贊論﹐謝公賦表﹐辭气流靡﹐罕有掛礙﹐斯蓋獨悟於一時﹐爲知聲之創首也。

洛陽王斌撰《五格四聲論》﹐文辭鄭重﹐體例繁多﹐剖析推研﹐忽不能別矣。魏定州刺史甄思伯﹐一代偉人﹐以爲沈氏《四聲譜》不依古典﹐妄自穿鑿﹐乃取沈君少時文詠犯聲處以詰難之。又云「若計四聲爲紐﹐則天下眾聲無不入紐﹐萬聲萬紐﹐不可止爲四也。」經以爲三王異禮﹐五帝殊樂﹐質文代變﹐損益隨時﹐豈得膠柱調瑟﹐守株伺兔者也。古人有言「知今不知古﹐謂之盲瞽﹔知古不知今﹐謂之陸沈。」孔子曰「溫故而知新﹐可以爲師矣。」《易》曰「一開一闔謂之變﹐往來無窮謂之通。」甄公此論﹐恐未成變通矣。且天平上去入者﹐四聲之總名也﹐徵整政只者﹐四聲之實稱也。然則名不離實﹐實不遠名﹐名實相憑﹐理自然矣。故聲者逐物以立名﹐紐者因聲以轉注。萬聲萬紐﹐縱如來言﹔但四聲者﹐譬之軌轍﹐誰能行不由軌乎﹖縱出涉九州﹐巡遊四海﹐誰能入不由戶也﹖四聲總括﹐義在於此。

經數聞江表人士說﹕梁王蕭衍不知四聲﹐嘗從容謂中領軍朱異曰「何者名爲四聲﹖」異答云「『天子萬福』﹐卽是四聲。」衍謂異﹕「『天子壽考』﹐豈不是四聲也。」以蕭主之博洽通識﹐而竟不能辧之。時人咸美朱異之能言﹐嘆蕭主之不悟。故知心有通塞﹐不可以一槪論也。今尋公文詠﹐辭理可觀﹔但每觸籠网﹐不知回避﹐方驗所說非憑虛矣。

沈氏《答甄公論》云「昔神農重八卦﹐卦無不純﹐立四象﹐象無不象。但能作詩﹐無四聲之患﹐則同諸四象。四象旣立﹐萬象生焉﹔四聲旣周﹐羣聲類焉。經典史籍﹐惟有五聲﹐而無四聲。然則四聲之用﹐何傷五聲也。五聲者﹐宮商角徵羽﹐上下相應﹐則樂聲和矣﹔君臣民事物﹐五者相得﹐則國家治矣。作五言詩者﹐善用四聲﹐則諷詠而流靡﹔能達八體﹐則陸離而華潔。明各有所施﹐不相妨廢。昔周﹑孔所以不論四聲者﹐正以春爲陽中﹐徳澤不偏﹐卽平聲之象﹔夏艸木茂盛﹐炎熾如火﹐卽上聲之象﹔秋霜凝木落﹐去根離本﹐卽去聲之象﹔冬天地閉藏﹐萬物盡收﹐卽入聲之象﹕以其四時之中﹐合有其義﹐故不標出之耳。是以《中庸》云「聖人有所不知﹐匹夫匹婦﹐猶有所知焉。斯之謂也。」

魏祕書常景爲《四聲贊》曰「龍圖寫象﹐鳥迹摛光。辭溢流徵﹐气靡淸商。四聲發彩﹐八體含章。浮景玉苑﹐妙響金鏘。」𨿽章句短局﹐而气調淸遠﹔故知變風俗下﹐豈虛也哉。齊僕射陽休之﹐當世之文匠也﹐乃以音有楚﹑夏﹐韻有訛切﹐辭人代用﹐今古不同﹐遂辧其尢相涉者五十六韻﹐科以四聲﹐名曰《韻略》。制作之士﹐咸取則焉﹐後生晚學﹐所賴多矣。齊太子舍人李節﹐知音之士﹐撰《音韻決疑》﹐其序云「案《周禮》﹕『凡樂﹕圜鐘爲宮﹐黃鐘爲角﹐大蔟爲徵﹐沽洗爲羽。』商不合律﹐蓋與宮同聲也。五行則火土同位﹐五音則宮商同律﹐闇與理合﹐不其然乎。呂靜之撰《韻集》﹐分取無方。王微之制《鴻寶》﹐詠歌少驗。平上去入﹐出行閭裏﹐沈約取以和聲之﹐律呂相合。竊謂宮商徵羽角﹐卽四聲也。羽﹐讀如括羽之羽﹐亦之和同﹐以拉羣音﹐無所不盡。豈其藏埋萬古﹐而未攺於先悟者乎﹖」經每見當世文人﹐論四聲者眾矣﹐然其以五音配偶﹐多不能諧﹔李氏忽以《周禮》證明﹐商不合律﹐與四聲相配便合﹐恰然懸同。愚謂鐘﹑蔡以還﹐斯人而已。●地捲論體勢等

○十七勢

或曰﹕詩有學古今勢一十七種﹐具列如後﹕

第一﹐直把入作勢﹔第二﹐都商量入作勢﹔第三﹐直樹一句﹐第二句入作勢﹔第四﹐直樹兩句﹐第三句入作勢﹔第五﹐直樹三句﹐第四句入作勢﹔第六﹐比興入作勢﹔第七﹐謎比勢﹔第八﹐下句拂上句勢﹔第九﹐感興勢﹔第十﹐含思落句勢﹔第十一﹐相分明勢﹔第十二﹐一句中分勢﹔第十三﹐一句直比勢﹔第十四﹐生殺回薄勢﹔第十五﹐理入景勢﹔第十六﹐景入理勢﹔第十七﹐心期落句勢。

第一﹐直把入作勢。

直把入作勢者﹐若賦得一物﹐或自登山臨水﹐有閒情作﹐或送別﹐但以題目爲定﹔依所題目﹐入頭便直把是也。皆有此例。昌齡《寄驩州》詩入頭便云「與君遠相知﹐不道雲海深。」又《見譴至伊水》詩云「得罪由己招﹐本性易然諾。」又《題上人房》詩云「通經彼上人﹐無迹任勤苦。」又《送別》詩云「春江愁送君﹐蕙艸生氛氳。」又《送別》詩云「河口餞南客﹐進帆淸江水。」又如髙適云「鄭侯應棲遑﹐五十頭盡白。」又如陸士衡云「顧侯體明徳﹐淸風肅已邁。」

第二﹐都商量入作勢。

都商量入作勢者﹐每詠一物﹐或賦贈答寄人﹐皆以入頭兩句平商量其道理﹐第三第四第五句入作是也。皆有其例。昌齡《上同州使君伯》詩言「大賢柰孤立﹐有時起絲綸。伯父自天稟﹐元功載生人。」﹝是第三句入作﹞。又《上侍禦七兄》詩云「天人俟明略﹐益﹑稷分堯心。利器必先舉﹐非賢安可任。吾兄執嚴憲﹐時佐能鉤深。」﹝此是第五句入作勢也﹞。

第三﹐直樹一句﹐第二句入作勢。

直樹一句者﹐題目外直樹一句景物當時者﹐第二句始言題目意是也。昌齡《登城懷古》詩入頭便云「林﹐藪寒蒼茫﹐登城遂懷古。」又《客捨秋霖呈席姨夫》詩云「黃葉亂秋雨﹐空齋愁暮心。」又﹕「孤煙曳長林﹐春水聊一望。」又《送鄢賁覲省江東》詩云「楓橋延海岸﹐客帆歸富春。」又《宴南亭》詩云「寒江映村林﹐亭上納髙潔。」﹝此是直樹一句﹐第二句入作勢。﹞

第四﹐直樹兩句﹐第三句入作勢。

直樹兩句﹐第三句入作勢者﹐亦題目外直樹兩句景物﹐第三句始入作題目意是也。昌齡《畱別》詩云「桑林映陂水﹐雨過宛城西﹐畱醉楚山別﹐陰雲暮霋霋。」﹝此是第三句入作勢也。﹞

第五﹐直樹三句﹐第四句入作勢。

直樹三句﹐第四句入作勢者﹐亦有題目外直樹景物三句﹐然後卽入其意﹐亦有第四第五句直樹景物﹐後入其意﹐然恐爛不佳也。昌齡《代扶風主人答》云「殺气凝不流﹐風悲日彩寒﹐浮埃起四遠﹐遊子彌不歡。」﹝此是第四句入作勢。﹞又《旅次盩厔過韓七別業》詩云「春煙桑柘林﹐落日隱荒墅﹐泱漭平原夕﹐淸吟久延佇。故人家於玆﹐招我漁樵所。」﹝此是第五句入作勢。﹞

第六﹐比興入作勢。

比興入作勢者﹐遇物如本立文之意﹐便直樹兩三句物﹐然後以本意入作比興是也。昌齡《贈李侍禦》詩云「靑冥孤云去﹐終當暮歸山﹔志士杖苦節﹐何時見龍顏﹖」又云「眇默客子魂﹐倏鑠川上暉﹐還云慘知暮﹐九月仍未歸。」又﹕「遷客又相送﹐風悲蟬更號。」又崔曙詩云「夜臺一閉無時盡﹐逝水東流何處還。」又鮑照詩曰「鹿鳴思深艸﹐蟬鳴隱髙枝﹐心自有所疑﹐旁人那得知。」

第七﹐謎比勢。

謎比勢者﹐言今詞人不悟有作者意﹐依古勢有例。昌齡《送李邕之秦》詩云「別怨秦﹑楚深﹐江中秋雲起﹐﹝言別怨與秦﹐楚之深遠也。別怨起自楚地﹐旣別之後﹐恐長不見﹐或偶然而會﹐以此不定﹐如雲起上騰於靑冥﹐從風飄蕩﹐不可復歸其起處﹐或偶然而歸爾。﹞天長夢無隔﹐月映在寒水。」﹝𨿽天長﹐其夢不隔。夜中夢見。疑由相會﹐有如別﹐忽覺﹐乃各一方﹐互不相見﹐如月影在水﹐至曙﹐水月亦了不見矣。﹞

第八﹐下句拂上句勢。

下句拂上句勢者﹐上句說意不快﹐以下句勢拂之﹐令意通。古詩云「夜聞木葉落﹐疑是洞庭秋。」昌齡云「微雨隨雲收﹐濛濛傍山去。」又云「海鶴時獨飛﹐永然滄洲意。」

第九﹐感興勢。

感興勢者﹐人心至感﹐必有應說﹐物色萬象﹐爽然有如感會。亦有其例。如常建詩云「冷冷七弦徧﹐萬木澄幽音﹐能使江月白﹐又令江水深。」又王維《哭殷四》詩云「泱漭寒郊外﹐蕭條聞哭聲﹐愁雲爲蒼茫﹐飛鳥不能鳴。」

第十﹐含思落句勢。

含思落句勢者﹐每至落句﹐常須含思﹔不得令語盡思窮﹔或深意堪愁﹐不可具說。卽上句爲意語﹐下句以一景物堪愁﹐與深意相愜便道。仍須意出成感人始好。昌齡《送別》詩云「醉後不能語﹐鄕山雨霧霧。」又落句云「日夕辧靈藥﹐空山松桂香。」又﹕「墟落有懷縣﹐長煙溪樹邊。」又李湛詩云「此心復何已﹐新月淸江長。」

第十一﹐相分明勢。

相分明勢者﹐凡作語皆須令意出﹐一覽其文﹐至於景象﹐恍然有如目擊﹔若上句說事未出﹐以下一句助之﹐令分明出其意也。如李湛詩云「雲歸石壁盡﹐月照霜林淸。」崔曙詩云「田家收已盡﹐蒼蒼惟白茅。」

第十二﹐一句中分勢。

一句中分勢者﹐「海淨月色眞。」

第十三﹐一句直比勢。

一句直比勢者﹐「相思河水流。」

第十四﹐生殺回薄勢。

生殺回薄勢者﹐前說意悲涼﹐後以推命破之﹔前說世路伶俜榮寵﹐後以至空之理破之入道是也。

第十五﹐理入景勢。

理入景勢者﹐詩不可一向把理﹐皆須入景﹐語始淸味﹔理欲入景勢﹐皆須引理語入一地及居處﹐所在便論之﹐其景與理不相愜﹐理通無味。昌齡詩云「時與醉林壑﹐因之墮農桑﹐槐煙漸含夜﹐樓月深蒼茫。」

第十六﹐景入理勢。

景入理勢者﹐詩一向言意﹐則不淸及無味﹔一向言景﹐亦無味。事須景與意相兼始好。凡景語入理語﹐皆須相愜﹐當收意緊﹐不可正言。景語勢收之便論理語﹐無相管攝。方今人皆不作意﹐愼之。昌齡﹐詩云「桑葉下墟落﹐鵾雞鳴渚田﹐物情每衰極﹐吾道方淵然。」

第十七﹐心期落句勢。

心期落句勢者﹐心有所期是也。昌齡詩云「靑桂花未吐﹐江中獨鳴琴。」﹝言靑桂花吐之時﹐期得相見﹔花旣未吐﹐卽未相見﹐所以江中獨鳴琴。﹞又詩云「還舟望炎海﹐楚葉下秋水。」﹝言至秋方始還。此《送友人之安南》。﹞

○十四例﹝皎公《詩議》新立八種對十五例﹐具如後。十五例禦艸本消之。﹞

一﹐重疊用事之例﹔二﹐上句用事﹐下句以事成之例﹔三﹐立興以意成之例﹔四﹐雙立興以意成之例﹔五﹐上句古﹐下句以卽事偶之例﹔六﹐上句立意﹐下句以意成之例﹔七﹐上句體物﹐下句以狀成之例﹔八﹐上句體時﹐下句以狀成之例﹔九﹐上句用事﹐下句以意成之例﹔十﹐當句各以物色成之例﹔十一﹐立比以成之例﹔十二﹐覆意之例﹔十三﹐疊語之例﹔十四﹐避忌之例﹔﹝禦艸本消之。﹞十五﹐輕重錯謬之例。

一﹐重疊用事之例。詩曰「淨宮鄰博望﹐香剎對承華。」二﹐上句用事﹐下句以事成之例。詩曰「子玉之敗﹐屢增惟塵。」﹝上句出《傳》﹐下句出《詩》。﹞三﹐立興以意成之例。《詩》曰「營營靑蠅﹐止於樊﹐愷悌君子﹐無信讒言。」又詩云「明月照髙樓﹐流光正徘徊﹐上有愁思婦﹐悲嘆有餘哀。」

四﹐雙立興以意成之例。《詩》曰「鼓鐘鏘鏘﹐淮水湯湯﹐憂心且傷。」又詩曰「靑靑陵上柏﹐磊磊澗中石。人生天地間﹐忽如遠行客。」

五﹐上句古﹐下句以卽事偶之例。詩曰「昔聞汾水遊﹐今見塵外鑣」

六﹐上句意﹐下句以意成之例。《詩》曰「假樂君子﹐顯顯令徳﹐宜民宜人﹐受祿於天。」

七﹐上句體物﹐下句以狀成之例。詩曰「朔風吹飛雨﹐蕭條江上來。」

八﹐上句體時﹐下句以狀成之例。詩曰「昏旦變气候﹐山水含淸暉。」

九﹐上句用事﹐下句以意成之例。詩曰「𨿽無玄豹姿﹐終隱南山霧。」

十﹐當句各以物色成之例。詩曰「明月照積雪﹐朔風勁且哀。」

十一﹐立比以成之例。詩曰「餘霞散成綺﹐澄江淨如練。」

十二﹐覆意之例。詩曰「延州協心許﹐楚老惜蘭芳﹐解劍竟何及﹐撫墳徒自傷。」

十三﹐疊語之例。詩曰「故人心尙爾﹐故心人不見。」又詩曰「旣爲風所開﹐還爲風所落。」

十四﹐避忌之例。詩曰「何況雙飛龍﹐羽翼縱當乘。」又詩曰「吾兄旣鳳翔﹐王子亦龍飛。」

十五﹐輕重錯謬之例。陳王之誄武帝﹐遂稱「尊靈永蟄」﹔孫楚之哀人臣﹐乃云「奄忽登遐。」﹝子荊《王驃騎誄》。此錯繆一例也﹐見《顏氏傳》。﹞今於古律之上﹐始末酷論﹐以祛未悟﹐則反正之道﹐可得而聞也。

○十體﹝崔氏《新定詩體》開十種體﹐具例如後出右。﹞

一﹐形似體﹔二﹐質气體﹔三﹐情理體﹔四﹐直置體﹔五﹐雕藻體﹔六﹐映帶體﹔七﹐飛動體﹔八﹐婉轉體﹔九﹐淸切體﹔十﹐菁華體。

一﹐形似體。

形似體者﹐謂貌其形而得其似﹐可以妙求﹐難以粗測者是。詩曰「風花無定影﹐露竹有餘淸。」又云「映浦樹疑浮﹐入雲峯似減。﹝如此卽形似之體也。﹞

二﹐質气體。

質气體者﹐謂有質骨而作志气者是。詩雲「霧烽暗無色﹐霜旗凍不翻﹐雪覆白登道﹐冰塞黃河源。」﹝此是質气之體也。﹞

三﹐情理體。

情理體者﹐謂抒情以入理者是。詩云「遊禽暮知返﹐行人獨未歸。」又云「四鄰不相識﹐自然成掩扉。」﹝此卽情理之體也。﹞

四﹐直置體。

直置體者﹐謂直書其事置之於句者是。詩云「馬銜苜蓿葉﹐劍瑩鵜膏。」又曰「隱隱山分地﹐滄滄海接天。」﹝此卽是直置之體。﹞

五﹐雕藻體。

雕藻體者﹐謂以凡事理而雕藻之﹐成於妍麗﹐如絲彩之錯綜﹐金鐵之砥煉是。詩曰「岸綠開河柳﹐池紅照海橊。」又曰「華志怯馳年﹐韶顏慘驚節。」﹝此卽是雕藻之體。﹞

六﹐映帶體。

映帶體者﹐謂以事意相愜﹐復而用之者是。詩曰「露花疑濯錦﹐泉月似沈珠。」﹝此意花似錦﹐月似珠﹐自昔通規矣。然蜀有濯錦川﹐漢有明珠浦﹐故特以爲映帶。﹞又曰「侵云蹀徵騎﹐帶月倚雕弓。」﹝「云騎」與「月弓」是復用﹐此映帶之類。﹞又曰「舒桃臨遠騎﹐垂柳映連營。」

七﹐飛動體。

飛動體者﹐謂詞若飛騰而動是。詩曰「流波將月去﹐潮水帶星來。」又云「月光隨浪動﹐山影逐波流。」﹝此卽飛動之體。﹞

八﹐婉轉體。

婉轉體者﹐謂屈曲其詞﹐婉轉成句是。詩曰「歌前日照梁﹐舞處塵生襪。」又曰「泛色松煙舉﹐凝花菊露滋。」﹝此卽婉轉之類。﹞

九﹐淸切體。

淸切體者﹐謂詞淸而切者是。詩曰「寒葭凝露色﹐落葉動秋聲。」又曰「猿聲出峽斷﹐月彩落江寒。」﹝此卽是淸切之體。﹞

十﹐菁華體。

菁華體者﹐得其精而忘其粗者是。詩曰「靑田未矯翰﹐丹穴欲乘風。」鶴生靑田﹐鳳出丹穴﹔今只言靑田﹐卽可知鶴﹐指言丹穴﹐卽可知鳳﹐此卽文典之菁華。又曰「曲沼疏秋蓋﹐長林捲夏帷。」﹝曲沼﹐池也。﹞又曰「積翠微深潭﹐舒丹明淺瀨。」﹝丹卽霞﹐翠卽煙也。今只言丹﹑翠﹐卽可知煙﹑霞之義。況近代之儒﹐情識不周於變通﹐卽坐其危險﹐若玆人者﹐固未可與言。﹞

○六義

一曰風﹐二曰賦﹐三曰比﹐四曰興﹐五曰雅﹐六曰頌。

一曰風。

體一國之教謂之風。《關雎》《麟趾》文化﹐王者之風也﹔《鵲巢》《騶虞》之徳﹐諸侯之風也。王云「天地之號令曰風。上之化下﹐猶風之靡艸﹐行春令則和風生﹐行秋令則寒風殺﹐言君臣不可輕其風也。」

二曰賦。

皎云「賦者﹐布也。匠事布文﹐以寫情也。」王云「賦者﹐錯雜萬物﹐謂之賦也。」

三曰比。

皎曰「比者﹐全取外像以興之﹐『西北有浮雲』之類是也。」王云「比者﹐直比其身﹐謂之比假﹐如『關關雎鳩』之類是也。」

四曰興。

皎曰「興者﹐立象於前﹐後以人事諭之﹐《關雎》之類是也。」王云「興者﹐指物及比其身說之爲興﹐蓋托諭謂之興也。」

五曰雅。

皎曰「正四方之風謂雅。正有小大﹐故有大小雅焉。」王云「雅者﹐正也。言其雅言典切﹐爲之雅也。」

六曰頌。

王云「頌者﹐贊也。贊嘆其功﹐謂之頌也。」皎云「頌者﹐容也。美盛徳之形容﹐以其成功告於神明也。」

古人云「頌者﹐敷陳似賦﹐而不華侈﹔恭愼如銘﹐而異規誡。」以六義爲本﹐散乎情性﹐有君臣諷刺之道焉﹐有父子兄弟朋友規正之義焉。降及遊覽答贈之例﹐各於一道﹐全其雅正。

○八階﹝《文筆式》。又《詩格》轉反爲八體﹐後采八階。禦艸本有此﹐而以朱銷之。﹞

一﹐詠物階﹔二﹐贈物階﹔三﹐述志階﹔四﹐寫心階﹔五﹐返詶階﹔六﹐贊毀階﹔七﹐援寡階﹔八﹐和詩階。

第一﹐詠物階。詩曰「雙眉學新綠﹐二臉例輕紅﹐言模出浪鳥﹐字寫入花虫。」又云「灑塵成細迹﹐點水作圓文﹐白銀花裏散﹐明珠葉上分。」

釋曰﹕聞神嶺而賦金花﹐睹仙蓬以歌玉葉﹐或思今而染墨﹐乍感昔以抽毫。此乃詠物之階斯顯﹐卽事之言是著。

第二﹐贈物階。詩曰「心貞如玉性﹐志潔若金爲﹐托贈同心葉﹐因附合歡枝。」又曰「合瞑刺縫罷﹐守啼方達曙﹐帶長垂兩巾﹐代人交手處。」

釋曰﹕乍遺葐蒀之菉葉﹐時贈滴瀝之輕花﹐假類玉以制文﹐托如金而起詠﹐𨿽復表心著迹﹐還以贈物爲名。

第三﹐述志階。詩曰「有鳥異孤鸞﹐無羣飛獨漾﹐鶴戲逐輕風﹐起響三臺上。」又曰「丈夫懷慷慨﹐膽上湧波奔﹐只將三尺劍﹐決構一朱門。」

釋曰﹕燕雀之爲易測﹐鸞鳳之操難知﹐有如候雁銜蘆﹐騰龍附云﹐上哲托以呈抱﹐明賢因而表志﹐坦蕩之位旣陳﹐慷慨之雄是立。第四﹐寫心階。詩曰「命禮遣舟車﹐佇望談言志﹐若值信來符﹐共子同琴瑟。」又曰「插花花未歇﹐薰衣衣已香﹐望望遙心斷﹐淒淒愁切腸。」釋曰﹕春光暖暖﹐托靑鳥以通言﹔夏日悠悠﹐因紅箋而表意。若也招朋命侶﹐方事一斟兩酌﹔追舊狎新﹐如應三揮四撫。旣傾一樽若是﹐故以寫心爲名。第五﹐返洲階。詩曰「盛夏盛炎光﹐焦天焦气烈。」又曰「淸階淸澑瀉﹐涼戶涼風入。」釋曰﹕此述涼秋﹐彼陳盛暑﹐九冬雪狀淒人﹐三春風光可玩。卽二節各舉﹐且兩時互列﹐語旣差舛﹐故以詶爲名。第六﹐贊毀階。詩曰「施朱桃惡采﹐點黛柳慚色。」又云「皓﹐雪已藏暉﹐凝霜方疊影。」釋曰﹕贊此練葛無方﹐毀彼羅紈取證﹐旣近辱緹錦﹐亦遠恥霜雪。至如梁家畫黛﹐漢女久矣低顏﹔宋裏施朱﹐江妃故宜斂色。且自重。又曰﹕褒貶之事旣彰﹐贊毀之階是立。第七﹐援寡階。詩曰「女蘿本細艸﹐抽莖信不功﹐憑髙出嶺上﹐假樹入雲中。」又云「愁臨玉臺鏡﹐淚垂金縷裙。」釋曰﹕登巖眺遠﹐陟嶺瞻髙﹐此乃假彼敷榮﹐因他茂實。且復何異鸞鏡絕塵﹐遂寫如花之嫩頰﹔龍津屏浪﹐乃照似月之蛾眉。旣憑有功﹐亦假託於信。﹝又曰而住。﹞第八﹐和詩階。詩曰「花桃微散紅﹐萌蘭稍開紫﹐客子情已多﹐春望復如此。」又曰「風光搖隴麥﹐日華暎林蕊﹐春情重以傷﹐歸念何由弭。」釋曰﹕黃蘭碧桂﹐風舞葉上之飛香﹔紫李紅桃﹐日漾花中之艷色。彼旣所呈九暖﹐此卽復答三春。兼疑秋情﹐齊嗟夏抱。染墨之辭不異﹐述懷之志皆同﹐彼此宮商﹐故稱相和。王斌﹐有言曰「無山可以減水﹐有日必應生月。」夫洲采答詩﹐言法語復﹐但令切著﹐施教無兼。

○六志﹝《筆札》略同。﹞一曰﹐直言志﹔二曰﹐比附志﹔三曰﹐寄懷志﹔四曰﹐起賦志﹔五曰﹐貶毀志﹔六曰﹐贊譽志。一曰﹐直言志。直言志者﹐謂的申物體﹐指事而言﹐不藉余風﹐別論其詠。卽假作《屏風詩》曰「綠葉霜中夏﹐紅花雪裏春﹐去馬不移迹﹐來車豈動輪。」釋曰﹕畫樹長靑﹐不許經霜變色﹔圖花永赤﹐寧應度雪攺容。毫模去迹﹐﹝料判﹞未移蹤﹔筆寫行輪﹐何能進轍。如斯起詠﹐所例曰直﹐不藉煩詞﹐自然應﹝格悟﹞。二曰﹐比附志。比附志者﹐謂論體寫狀﹐寄物方形﹐意托斯間﹐流言彼處。卽假作《贈別》詩曰「離情弦上急﹐別曲雁邊嘶﹐低云﹝百種千過﹞郁﹐垂露﹝幾千﹞行啼。」釋曰﹕無方敍意﹐寄急狀於弦中﹔有意論情﹐附嘶聲於雁側。上見低云之郁﹐托愁气以合詞﹔下矚垂露懸珠﹐寄啼行而奮筆。意在妝頰﹐諭說鮮花﹔欲述眉形﹐假論低月。傳形在去﹐類體在來﹐意涉斯言﹐方稱比附。三曰﹐寄懷志。寄懷志者﹐謂情含郁抑﹐語帶譏微﹐事﹝側例﹞膏盲﹐詞褒譎詭。卽假作《幽蘭》詩曰「日月𨿽不照﹐馨香要自丰﹐有怨生幽地﹐無由逐遠風。」釋曰「吝道日月不明﹐自表生於幽地﹔略述馨香有質﹐還論逐吹無由。猶屈原多俠﹐《離騷》之詠勃興﹔賈誼不申﹐《伏鳥》之歌云作。如斯之例﹐因號寄懷。四曰﹐起賦志。起賦志者﹐謂論古事﹐指列今詞﹐模《春秋》之舊風﹐起筆札之新號。或指人爲定﹐就迹行以題篇﹔或立事成規﹐造因由而遣筆。附申名況﹐托志﹝浮流﹞言﹐例此之徒﹐皆名起賦。卽假作《賦得魯司寇》詩曰「隱見通榮辱﹐行藏備捲舒﹐避席談曾子﹐趨庭誨伯魚。」釋曰﹕有道無道之說﹐備列前聞﹔用之舍之之事﹐名傳後代。曾參避席﹐文載《孝經》﹔鯉也過庭﹐義班《論語》。如斯之例﹐事得成言﹐因舊行新﹐故名起賦者也。五曰﹐貶毀志。貶毀志者﹐謂指物實佳﹐興文道惡﹐他言作是﹐我說宜非。文筆見貶﹐言詞致毀﹐證善爲惡﹐因以名之。卽假作《田家》詩曰「有意嫌千石﹐無心羨九卿﹐且悅丘園好﹐何論冠蓋生。」釋曰﹕千石崇髙﹐興言有棄﹔九卿位重﹐所願無心。翻非冠蓋﹐例悅丘園﹐貶毀之情﹐自然隆著。六曰﹐贊譽志。贊譽志者﹐謂心珍賤物﹐言貴者不如﹔意重今人﹐云先賢莫及。詞褒筆味﹐玄欺丰歲之珍﹔語贊文峯﹐劇勝饑年之粟。小中出大﹐短內生長﹐拔滯升微﹐方云贊譽。卽假作《美人》詩﹐詩曰「宋臘何須說﹐虞姬未足談﹐頰態花翻愧﹐眉成月倒慚。」釋曰﹕宋臘無雙﹐播徽音於筆札﹔虞姬罕匹﹐飛令譽於含章。鮮花笑樹﹐刺施妝之未如﹔初月開云﹔信圖眉而莫及。俱論彼弱﹐玄識此彊﹐假名具陳﹐方申指的。

○九意一﹐春意﹔二﹐夏意﹔三﹐秋意﹔四﹐冬意﹔五﹐山意﹔六﹐水意﹔七﹐雪意﹔八﹐雨意﹔九﹐風意。春意云生似蓋﹐霧起如煙。﹝山行﹞垂松萬歲﹐臥柏千年。﹝山行﹞羅云出岫﹐綺霧張天。﹝山行﹞紅桃繡苑﹐碧柳裝田。﹝遊園﹞風生玉艷﹐日帶金妍。﹝野望﹞窗中落粉﹐瑟上鳴弦。朝云蔽日﹐夕雨傾天。﹝大雨﹞三山引霧﹐六澤浮煙。﹝望晴﹞鴻歸塞北﹐雁入幽邊。﹝望晴﹞蜂歌樹裏﹐蝶舞花前。﹝遊園﹞悲瞻漢地﹐泣望胡天。﹝從戎﹞秦娥鼓瑟﹐越女調弦。﹝席興﹞離衿十載﹐別袂三年。﹝怨別﹞風飄綺袖﹐日照花鈿。﹝美人﹞鳴鐘伏趙﹐摻鼓降燕。﹝劍騎﹞三山帶霧﹐五仞含煙。﹝劍騎﹞平原皎潔﹐下蔡芬芳。﹝遊園﹞金池水綠﹐玉苑花紅。﹝遊園﹞燈前覆盞﹐燭下傾觴。﹝夜飲﹞鴻辭繡沼﹐燕入華梁。﹝傷別﹞遊蜂熠耀﹐舞蝶翺翔。﹝酣飲﹞花開故苑﹐柳發新裝。﹝遊池﹞同觀比翼﹐共眺鴛鴦。﹝遊池﹞眉間葉綠﹐臉上花黃。﹝美人﹞琴宜袖短﹐舞勢裙長。﹝妓女﹞懸情憶土﹐舉目思鄕。﹝客怨﹞云生鶴嶺﹐霧起鸞崗。﹝山行﹞天開寶艷﹐日寫金光。﹝淵居﹞風飄洞戶﹐月照長廊。﹝淵居﹞環欹照曜﹐珮動鏗鏘。﹝搗練﹞蘭腰婀娜﹐玉手低昂。﹝搗練﹞猿啼柏阜﹐鳥喚松崗。﹝山行﹞三危鳥翅﹐九折羊腸。﹝山行﹞鳴鳩振羽﹐嘇雁番歸。風飄芍藥﹐日照墻微。﹝野望﹞嬌同漢婦﹐態若湘妃。﹝美人﹞朝悲鳳幕﹐夜泣鸞帷。﹝閨怨﹞良人憫默﹐賤女歔欷。﹝送別﹞娼人過漢﹐蕩婦桑媒。﹝寓目﹞房櫳夜泣﹐洞戶朝悲。﹝閨怨﹞持花夕返﹐采葉朝歸。﹝蠶婦﹞孤眠繡帳﹐獨寢羅幃。﹝閨怨﹞顏同趙燕﹐面似西施。﹝美人﹞稚兒荷蓧﹐織女鳴機。﹝田家﹞尋山采蕨﹐亙野收薇。﹝田家﹞啼淹武服﹐泣爛戎衣。﹝從戎﹞紅桃似頰﹐碧柳如眉。﹝遊園﹞萍開舊沼﹐藕發新泥。﹝遊池﹞黃禽命駕﹐紫燕相隨。﹝寓目﹞丹桃曄曄﹐綠竹猗猗。﹝遊池﹞觀魚引詠﹐視鳥興詩。﹝同上﹞桃蹊遣爵﹐菊浦酬卮。﹝園瞧﹞風光紫闕﹐日曜丹墀。﹝同上﹞新梅婀娜﹐嫩柳逶迆。宜男窈窕﹐少女參差。﹝芳艸﹞龍城馬倦﹐雁塞人疲。﹝從戎﹞通情豆蔻﹐奇意相思。﹝美人﹞雲從浪覆﹐日逐波欹。由來廣額﹐本自長眉。﹝美人﹞君心易攺﹐妾意難移。﹝美人﹞

夏意煙雲夕捲﹐火霧朝開。招涼入苑﹐避暑登臺。﹝遊園﹞臨池命盞﹐入水呼杯。﹝池醮﹞風捼翠柳﹐月灼芳梅。﹝遊園﹞單紗夜剪﹐輕縠朝裁。﹝妓女﹞陽風乍舉﹐炎气翻來。﹝焰气﹞尋風照灼﹐逐水徘徊。﹝遊池﹞浮瓜百隻﹐沈李千枚。朱霞東起﹐赤日西頹。﹝日晚﹞飄風蝶起﹐拂水蓮開。﹝遊園﹞松禽風響﹐柏鳥聲哀。﹝山行﹞愁心叵卻﹐眼淚難裁。﹝閨怨﹞橊觴滿榼﹐菊酒盈杯。﹝對酒﹞酬觴玉徳﹐獻雅金才。﹝敍觴﹞同嘗鳳髓﹐共乳龍胎。﹝貴席﹞時登水殿﹐或上風臺。﹝避暑﹞三桃宜獻﹐五柳堪酬。﹝望人﹞山我愛﹐洛浦君求。﹝神女﹞移牀就沼﹐攺幕依流。蘭池遜遁﹐金穀周遊。﹝遊園﹞長宵繾綣﹐永夜綢繆。﹝美人﹞胡城足怨﹐隴幕多愁。﹝客怨﹞分桃入寵﹐割袖爲儔。﹝美人﹞臨池顧影﹐就水搔頭。﹝美人﹞終輕七貴﹐焉重五侯。﹝逸仕﹞嚬眉造態﹐雹粉倦羞。﹝美人﹞江邊亂淥﹐溪上迷紅。﹝美人﹞天開龍日﹐海放魚風。﹝寓目﹞追涼上苑﹐避暑幽宮。﹝避暑﹞觀魚濠上﹐眺美桑中。﹝寓目﹞閒門耿耿﹐寂帳忡忡。﹝有懷﹞朝看列缺﹐暮望丰隆。﹝雨貌﹞雲從土馬﹐水逐泥牛。﹝雨貌﹞元輕別鵲﹐本謝蜩虫。﹝謙短﹞金聲漏盡﹐玉潤番終。﹝傷情﹞芳涼易竭﹐玉井先窮。﹝傷遊﹞秦庭奮猛﹐漢室馳雄。先持寶劍﹐卻挽烏弓。平生好怒﹐立性從戎。才非白馬﹐智闕靑牛。﹝謙短﹞檐前花笑﹐戶外鶯嬌。花園命駕﹐綺殿相招。彈琴弱腕﹐妙舞纖腰。﹝妓女﹞興言嗚咽﹐發語號咷。歌持越劍﹐舞拔吳刀。﹝劍騎﹞池旁寄意﹐折藕相嫽。﹝采蓮﹞魚燈晃夜﹐龍燭明宵。﹝夜飲﹞關山迢迢﹐津路遙遙。﹝遠移﹞長安遠遠﹐白日迢迢。馳輪漢室﹐策馬胡橋。終軍棄帛﹐司馬題橋。﹝求遷﹞心存驥尾﹐意托鴻毛。﹝求遷﹞

秋意火雲將閟﹐水月翻明。錦霞朝暗﹐碧霧霄淸。晨看度雁﹐夜視飛螢。燈來若月﹐火度如星。﹝秋夜﹞金風乍動﹐縠袖時輕。花凋玉苑﹐月落金城。﹝傷逝﹞鴻辭漢沼﹐燕別吳庭。﹝怨別﹞秦宮振響﹐漢室揚名。﹝美人﹞燈前滅影﹐燭下流形。﹝傷逝﹞龍門泣淚﹐馬邑悲鳴。﹝從戎﹞啼看繡帳﹐泣望花屏。﹝閨情﹞能妝面貌﹐巧畫蛾眉。﹝美人﹞能歌緩唱﹐妙舞腰輕。蒲桃我酌﹐竹葉君傾。﹝樂飲﹞蓬門匿影﹐甕牖藏形。﹝隱士﹞桑中遣意﹐漢側畱情。追朋阮籍﹐命友劉靈。﹝飲士﹞遲遲璧玉﹐映映羅云。鴻歸熠耀﹐鶴度繽紛。虫鳴東圃﹐蟬叫西園。風髙塞邑﹐日慘函關。遊風索索﹐逝水渾渾。花凋下蔡﹐木落平原。龍城念子﹐馬邑思君。三淸蘊榼﹐九醞盈樽。﹝樂飲﹞蒲桃瀺灂﹐竹葉氛氳。鳴弦雁塞﹐佩劍龍門。心怨憤憤﹐眼淚渾渾。﹝愁意﹞心羅天地﹐意网乾坤。﹝雄士﹞晨招公子﹐夕餞王孫。﹝遊遇﹞山傍日暗﹐嶺上云昏。﹝山行﹞風驚樹動﹐水激雷奔。﹝山行﹞踟躕三徑﹐涉獵幽蹊。羅云靄靄﹐玉露淒淒。蟬鳴飲露﹐燕罷銜泥。登山雉喚﹐入谷猿啼。﹝山行﹞摧藏夜泣﹐悵望孤棲。﹝閨怨﹞山斜馬惑﹐澗曲人迷。金風動壁﹐桂月霄低。風飄曲澗﹐水噎長溪。﹝山行﹞無方日暗﹐有意云梯。﹝求士﹞三虞風一﹐五百聲齊。﹝美人﹞揮戈出塞﹐拔劍龍蹊。﹝從戎﹞風飄綺袖﹐日照金堤。﹝美人﹞衡門寂寂﹐白社棲棲。朝瞻澗雉﹐曉候山雞。開門出獻﹐閉戶酬稽。昏昏綺帳﹐寂寂蘭閨。﹝閨怨﹞朝悲焙鼓﹐夕泣搖鞞。﹝從戎﹞珠星皎皎﹐璧月朧朧。風飄紫柏﹐日翳靑桐。新花罷綠﹐晚蕊開紅。花飛木悴﹐葉落條空。秋天秋夜﹐秋月秋蓬。秋池秋雁﹐秋渚秋鴻。朝云漠漠﹐夕雨濛濛。猿啼紫柏﹐蟬泣靑松。﹝山行﹞時迎牧子﹐乍送田翁。南池養雁﹐北澤呼鴻。歌迎白鶴﹐舞送玄龍。﹝愁意﹞兒栽白薤﹐女蒔靑蔥。﹝田家﹞千愁入臆﹐百恨塡胸。﹝愁意﹞心悲易足﹐眼淚難供。本稱桃李﹐今謝芙蓉。﹝傷逝﹞燈暉幕靜﹐月照人空。眉如葉綠﹐頰類花紅。﹝美人﹞呼歌八表﹐叱吒三公。﹝劍騎﹞弓穿白虎﹐手制黃龍。俱傾鄭盞﹐共覆堯鐘。躊躇陌上﹐搔手房櫳。行如月度﹐立若花叢。

冬意瓊梅落葉﹐玉樹凋柯。冰開雁沼﹐凍結鴛河。龍城風少﹐馬邑寒多。重帷艷錦﹐復帳珠羅。云凝五岫﹐霧結三河。宮商韻動﹐律呂調和。﹝奏樂﹞方筵趙舞﹐曲宴韓娥。﹝妓女﹞佯嗔怨少﹐笑語嬌多。﹝夜伎﹞花仙妙舞﹐月燭淸歌。千門涉獵﹐萬戶經過。持觴隱亞﹐促酒嵬峨。﹝飲﹞松蹊萬仞﹐石水千過。﹝山行﹞馳輿響轄﹐蹀馬聲珂。盧龍惆悵﹐碣石呼嗟。﹝從戎﹞蒙憐是笑﹐得寵由歌。﹝美人﹞三危怨少﹐九折悲多。龍泉乍拭﹐巨闕新磨。﹝劍騎﹞枯藤望郁﹐落樹希榮。寒云夜斂﹐苦霧朝驚。燕風蕭蕭﹐岱霧縱橫。寒朝促日﹐冷夜延更。寒云寒暗﹐寒夜寒明。臨池月出﹐照日花生。﹝明金﹞才非郭太﹐智謝荀卿。﹝謙意﹞遊燕獨步﹐入洛孤行。眉間柳翠﹐頰上花生。徑中遙見﹐路上逢迎。﹝美人﹞西施越第﹐褒姒周京。﹝貴人﹞胡笳切響﹐塞笛哀鳴。﹝從戎﹞徵云乍舉﹐陳火初驚。﹝從戎﹞愁雲夕起﹐苦霧朝興。羊腸叵越﹐鹿徑難行。﹝從戎﹞金壺獸炭﹐玉頂龍鐺。龍門日慘﹐兔苑風酸。龍門水凍﹐兔苑幡凝。園含白雪﹐池結淸冰。寒朝叵度﹐寒夜難勝。云含十嶺﹐日照九層。埋蹤五命﹐匿響三徵。﹝隱士﹞平原宋鵲﹐上苑梁鷹。﹝田家﹞悲看花燭﹐泣望蘭燈。﹝閨怨﹞當年婿寵﹐今日夫憎。﹝棄妾﹞金山忽倒﹐玉嶺翻崩。巫山忽倒﹐玉岫翻崩。﹝傷逝﹞悲逢郭太﹐愧見孫登。﹝過徳﹞松間霧起﹐柏上云騰。妍無常闕﹐笑罷金陵。﹝傷逝﹞林玄霧映﹐樹白雲飛。寒鴻寒嘯﹐寒雁寒吟。玄風振野﹐白霧張林。重帷雪入﹐復幔霜侵。雕薪鏤火﹐鳳幕鴛衾。車經﹐馬度嵚崟。﹝山行﹞笙抽鳳響﹐笛發龍吟。﹝歡樂﹞蒲桃我酌﹐竹葉君斟。﹝樂飲﹞從時散誕﹐與日浮沈。﹝逸心﹞懷金鵲起﹐蘊玉龍潛。﹝隱士﹞君爲柏意﹐妾作松心。﹝附意﹞綢繆稱昔﹐態摘云今。﹝棄奴﹞傾看劉醑﹐舞拍陶琴。松長少日﹐澗曲多陰。﹝山行﹞

山意嵚崟嵑巖﹐嵯峨。春禽嘲哳﹐夏鳥嘍囉﹐林髙日少﹐樹密風多。靑春鳥哢﹐朱夏禽歌。人呼嶺應﹐馬叫山和。浮丘涉獵﹐王晉經過。時稱鳳穴﹐亦謂龍窠。開云若錦﹐引霧如羅。能流萬水﹐巧納千河。朝聞海嘯﹐夜聽禽歌。黃熊西麓﹐白虎東阿。望之鬱鬱﹐盼之峨峨。湧川開瀆﹐納海吞河。唐蒙附柏﹐松掛女蘿。

嶄巖岞﹐﹝山郁﹞峍崆峒。

腰前萬柏﹐帶後千松。

齊君憫默﹐鄭後咨嗟。

千尋嶒騰﹝月字旁換山字﹞﹐萬仞嵯峨。或藏棲鳳﹐或隱遊龍。魚鱗百疊﹐鳥翅千重。猿啼北岫﹐雉雊南峯。招河引濟﹐納海吞江。時逢赤子﹐數值黃公。飛簾出岫﹐屏翳升峯。丰隆南北﹐列缺西東。春林照灼﹐夏卉靑蔥。淩明巧更﹐負局遊蹤。陽抽雪白﹐陰放花紅。玄犀競入﹐白虎爭居。黃熊東越﹐赤豹西逾。狌狌殞命﹐狒狒殘軀。巖棲六駮﹐岫隱騶虞。時看麋鹿﹐乍見騊駼。猿公騰跳﹐﹝犭軍﹞子趑趄。文麟重﹐巨象踟躕。神能致雨﹐湧气成朱。舒陽罄絕﹐奮足騰虛。歌鸞棲蔭﹐舞鳳陽居。王雎頡頏﹐鳷鵲翺翔。鶢鶋寶艷﹐翡翠花光。山雞或隱﹐澤雉翻藏。孤鴻拂岫﹐旅雁遊崗。四文成體﹐五徳爲章。聞弓睒眼﹐見彈侏張。﹝孤雁﹞能依寒暑﹐善逐陰陽。銜蘆意迫﹐刷羽神惶。遊燕爲侶﹐出塞成行。

水意朝宗尾壑﹐派別昆侖。千途浩浩﹐萬里渾渾。聲淫宇宙﹐響震乾坤。滉瀁霆激﹐浩汗雷奔。淸波瀄汩﹐綠浦潺湲。泓澄沆瀁﹐泙湃漣漪。蜃琳或滿﹐蚌水能虧。雲從浪覆﹐日逐波欹。靑楊映浦﹐綠竹生湄。溝淸沸瀆﹐含綠由瀦。澄如碧玉﹐皎若琉璃。朝看白獺﹐暮視玄龜。三眸竟出﹐六眼奔馳。楚臣嗚咽﹐舜婦含悲。彈琴就岸﹐寫曲臨池。湘妃遙曳﹐洛女逶迆。年來若此﹐歲去如玆。

鯤鮫﹐鱣鮪鱒魴。

鯸鮐比目﹐鮷鱧魦鱨。

紫鱗素甲﹐春躍冬藏。朱頭活活﹐頳尾洋洋。聽琴踴躍﹐逐餌低昂。時逢豫子﹐或值文王。冠山跳吼﹐呼舳翺翔。睛如兔影﹐目似烏光。

雪意光含秋月﹐麗若春霞。飄颻天際﹐散漫欹斜。從風玉礫﹐逐吹瓊砂。朝疑柳絮﹐夜似梅花。花生桂苑﹐粉落田家。看鴻入苑﹐望蝶歸花。燕人憫默﹐漢使咨嗟。同觀瑞鳥﹐共眺仙車。寒添薄帳﹐冷足單家。平原蕊落﹐上苑花開。隨風宛轉﹐逐吹徘徊。朝光玉殿﹐夜照瓊臺。歸林蝶去﹐入苑鴻來。登弦曲美﹐入調聲哀。班婕扇至﹐洛媛裙開凝階似粉﹐凍水如梅。花飛染樹﹐蕊落遙天。朝看玉扇﹐夜望瓊塵﹐依樓玉砌﹐入野銀田。霏霏戶際﹐皎皎檐前。雰雰入水﹐沫沫登山。還同碎玉﹐不異銀田。先滋粟麥﹐亦表丰年。芬芳入扇﹐婉約登弦。林間皎潔﹐月下光鮮。

雨意山云靄靄﹐海气濛濛。投林亂鳥﹐入塞迷龍。玉女之電﹐美人之虹。夜瞻神女﹐朝看海童。鸞崗住柏﹐鳳嶺傾松。滂沱入海﹐瀺灂歸江。南堂艸碧﹐北苑花紅。朝瞻白馬﹐夕眺玄龍。霞遊桂棟﹐礎潤蘭房。林風窈窕﹐山石玄黃。不殊京縣﹐還如洛陽。淋冷檀邑﹐霢霂金鄕。分遊洞澗﹐派入枯塘。浮池汗汗﹐覆沼湯湯。波中月動﹐水上云蕩。宵埋兔影﹐晝掩龍光。田農獻疋﹐治粟酬觴。能除蜀忿﹐巧滅齊遑。雲開斗上﹐月度星旁。平原沛沛﹐下隰湯湯。蕃人西怨﹐姬客東傷。靑牛道絕﹐白馬云行。澆魚鳥吼﹐樹液龍驚。添桃葉淨﹐灌李花明。波中月出﹐浪裏云生。

風意遊江入漢﹐拂水搖臺。飄颻響竹﹐涉獵敲梅。從花宛轉﹐逐葉徘徊。徑窗燭滅﹐入戶燈摧。從弦逐管﹐合律應灰。過林響切﹐入樹聲哀。升臺帳捲﹐入戶簾開。嘆能葉舞﹐怨則林頹。飄飄日去﹐颯颯時來。無形無像﹐能重能輕。冬涼白馬﹐夏暖朱靑。八方異號﹐四序殊名。銅禽已舉﹐石燕翻零。偏從暈月﹐好逐箕星。颼飅馬叫﹐飋雷驚。吹天西側﹐鼓地東傾。能馳嘯馬﹐巧運飛車。指南指北﹐若有若無。傾林若實﹐倒薄疑虛。逢崖自捲﹐入野由舒。升沈烈烈﹐上下徐徐。經過芍藥﹐參次芙蓉。燈前舞鳥﹐燭下吟烏。

●東捲

○論對

或曰﹕文詞妍麗﹐良由對屬之能﹔筆札雄通﹐實安施之巧。若言不對﹐語必徒申﹔韻而不切﹐煩詞枉費。元氏云「《易》曰﹕『水流濕﹐火就燥。』『雲從龍﹐風從虎。』《書》曰﹕『滿招員﹐謙受益。』此皆聖作切對之例也。況乎庸才凡調﹐而對而不求切哉﹗」

余覽沈﹑陸﹑王﹑元等詩格式等﹐出沒不同。今棄其同者﹐撰其異者﹐都有二十九種對﹐具出如後。其賦體對者﹐合彼重字﹐雙聲﹑疊韻三類﹐與此一名﹔或疊韻﹑雙聲﹐各開一對﹐略之賦體﹔或以重字屬聯綿對。今者﹐開合俱舉﹐存彼三名﹐後覽達人﹐莫嫌煩冗。

○二十九種對一曰﹐的名對﹔﹝亦名正名對﹐亦名正對﹞。二曰﹐隔句對﹔三曰﹐雙擬對﹔四曰﹐聯綿對﹔五曰﹐互成對﹔六曰﹐異類對﹔七曰﹐賦體對﹔八曰﹐雙聲對﹔九曰﹐疊韻對﹔十曰﹐回文對﹔十一曰﹐意對。

右十一種﹐古人同出斯對。

十二曰﹐平對﹔十三曰﹐奇對﹔十四曰﹐同對﹔十五曰﹐字對﹔十六曰﹐聲對﹔十七曰﹐側對。

右六種對﹐出元兢《髓腦》。

十八曰﹐鄰近對﹔十九曰﹐交絡對﹔廿曰﹐當句對﹔廿一曰﹐含境對﹔廿二曰﹐背體對﹔廿三曰﹐偏對﹔廿四曰﹐雙虛實對﹔廿五曰﹐假對。

右八種對﹐出皎公《詩議》。

廿六曰﹐切側對﹔廿七曰﹐雙聲側對﹔廿八曰﹐疊韻側對。

右三種﹐出崔氏《唐朝新定詩格》。

廿九曰﹐總不對對。

第一﹐的名對。﹝又名正名對﹐又名正對﹐又名切對﹞。

的名對者﹐正也。凡作文章﹐正正相對。上句安天﹐下句安地﹔上句安山﹐下句安谷﹔上句安東﹐下句安西﹔上句安南﹐下句安北﹔上句安正﹐下句安斜﹔上句安遠﹐下句安近﹔上句安傾﹐下句安正﹕如此之類﹐名爲的名對。初學作文章﹐須作此對﹐然後學余對也。

或曰﹕天﹑地﹐日﹑月﹐好﹑惡﹐去﹑來﹐輕﹑重﹐浮﹑沈﹐長﹑短﹐進﹑退﹐方﹑圓﹐大﹑小﹐明﹑暗﹐老﹑少﹐凶﹑儜﹐俯﹑仰﹐壯﹑弱﹐往﹑還﹐淸﹑濁﹐南﹑北﹐東﹑西。如此之類﹐名正對。

詩曰「東圃靑梅發﹐西園綠艸開﹔砌下花徐去﹐階前絮緩來。」

釋曰﹕上二句中﹕「東」「西」是其對﹐「園」「圃」是其對﹐「靑」「綠」是其對﹐「梅」「艸」是其對﹐「開」「發」是其對。下二句中﹕「階」「砌」是其對﹐「前」「下」是其對﹐「花」「絮」是其對﹐「徐」「緩」是其對﹐「來」「去」是其對。如此之對類﹐名爲的名對。

又曰「手披黃卷盡﹐目送白雲徵。玉霜摧艸色﹐金風斷雁聲。片雲愁近戍﹐半月隱遙城。」

釋曰﹕上有「手披」﹐下有「目送」﹐上「黃」下「白」﹐上「玉」下「金」﹕故曰的名對。

又曰「雲光鬢裏薄﹐月影扇中新﹔年華與妝面﹐共作一芳春。」

釋曰﹕上有「雲光」﹐下有「月影」﹐落句𨿽無對﹐但結成上意而已。自餘詩皆放﹐此最爲上。

又曰「送酒東南去﹐迎琴西北來。」

釋曰「迎」「送」詞翻﹐「去」「來」義背﹐下言「西北」﹐上說「東南」﹕故曰正名也。

又曰「鮮光葉上動﹐艷彩花中出﹔疏桐映蘭閣﹐密柳蓋荷池。」

釋曰﹕持「艷」偶「鮮」﹐用「光」匹「彩」﹐「疏桐」「密柳」之相酬﹕故受的名。

又曰「日月光天徳﹐山河壯帝居。」

有虛名實名﹐上對實名也。

又曰「恆斂千金笑﹐長垂雙玉啼。」

元兢曰「正對者﹐若『堯年』﹑『舜日』。堯﹑舜皆古之聖君﹐名相敵﹐此爲正對。若上句用聖君﹐下句用賢臣﹔上句用鳳﹐下句還用鸞﹕皆爲正對也。如上句用松桂﹐下句用蓬蒿﹔松桂是善木﹐蓬蒿是惡艸﹕此非正對也。」

第二﹐隔句對。

隔句對者﹐第一句與第三句對﹐第二句與第四句對﹕如此之類﹐名爲隔句對。

詩曰「昨夜越溪難﹐含悲赴上蘭﹔今朝逾嶺易﹐抱笑入長安。」

釋曰﹕第一句「昨夜」與第三句「今朝」對﹐「越溪」與「逾嶺」是對﹔第二句「含悲」與第四句「抱笑」是對﹐「上蘭」與「長安」對﹔並是事對﹐不是字對﹕如此之類﹐名爲隔句對。

又曰「相思復相憶﹐夜夜淚沾衣﹔空悲亦空嘆﹐朝朝君未歸。」

釋曰﹕兩「相」對於兩「空」﹐隔以「沾衣」之句﹐「朝朝」偶於「夜夜」﹐越以「空嘆」之言﹕從首至末﹐對屬間來﹐故名隔句對。

又曰「月映茱萸錦﹐艷起桃花頰﹔風發蒲桃繡﹐香生雲母帖。」又曰「翠苑翠叢外﹐單蜂拾蕊歸﹔芳園芳樹裏﹐雙燕歷花飛。」

釋曰﹕夫「艷起」對「香生」﹐隔以「映茱萸」之錦﹐「月錦」偶「風繡」﹐又間諸「生雲母」之帖﹔其雙「芳」「燕」匹兩「翠」「蜂」﹐「裏」「外」盡間成﹐故云隔句。

又曰「始見西南樓﹐纖纖如玉鉤﹔未映東北墀﹐娟娟似蛾眉。」

第三﹐雙擬對。

雙擬對者﹐一句之中所論﹐假令第一字是「秋」﹐第三字亦是「秋」﹐二「秋」擬第二字﹔下句亦然﹕如此之類﹐名爲雙擬對。詩曰「夏暑夏不衰﹐秋陰秋未歸﹔炎至炎難卻﹐涼消涼易追。」

釋曰﹕第一句中﹐兩「夏」字擬一「暑」字﹔第二句中﹐兩「秋」字擬一「陰」字﹔第三句中﹐兩「炎」字擬一「至」字﹔第四句中﹐兩「涼」字擬一「消」字﹕如此之法﹐名爲雙擬對。

又云「乍行乍理髮﹐或笑或看衣。」又曰「結萼結花初﹐飛嵐飛葉始。」

釋曰﹕旣雙「結」居初﹐亦兩「飛」帶末﹔宜書宜時之句﹐可題可憐之論﹐準擬成對﹐故以名云。而又取雙擬爲名。

又曰「可聞不可見﹐能重復能輕。」又曰「議月眉欺月﹐論花頰勝花。」

釋曰﹕上陳二「月」﹐隔以「眉欺」﹔下說雙「花」﹐間諸「頰勝」。文𨿽再讀﹐語必孤來﹔擬用雙文﹐故生斯號。

或曰﹕春樹春花﹐秋池秋日﹔琴命淸琴﹐酒追佳酒﹔思君念君﹐千處萬處﹕如此之類﹐名曰雙擬對。

第四﹐聯綿對。

聯綿對者﹐不相絕也。一句之中﹐第二字﹑第三字是重字﹐卽名爲聯綿對。但上句如此﹐下句亦然。詩曰「看山山已峻﹐望水水仍淸﹔聽蟬蟬響急﹐思鄕鄕別情。」

釋曰﹕一句之中﹐第二字是「山」﹐第三字亦是「山」﹔餘句皆然﹕如此之類﹐名爲聯綿對。

又曰「嫩荷荷似頰﹐淺河河似帶﹐初月月如眉。」

釋曰﹕兩「荷」連讀﹐放諸上句之中﹔雙「月」並陳﹐言之下句之腹﹕一文再讀﹐二字雙來﹐意涉連言﹐坐玆生號。

又曰「煙離離萬代﹐雨絕絕千年。」

釋曰﹕情起多端﹐理曖昧難分﹐情參差迢述﹔且自無關賦體﹐實乃偏用開格。

又曰「望日日已晚﹐懷人人不歸。」又曰「霏霏斂夕霧﹐赫赫咕晨曦﹔軒軒多秀气﹐奕奕有光儀。」又曰「視日日將晚﹐望云云漸積。」

或曰﹕朝朝﹐夜夜﹐灼灼﹐菁菁﹐赫赫﹐輝輝﹐汪汪﹐落落﹐索索﹐蕭蕭﹐穆穆﹐堂堂﹐巍巍﹐訶訶﹕如此之類﹐名連綿對。

第五﹐互成對。

互成對者﹐天與地對﹐日與月對﹐麟與鳳對﹐金與銀對﹐臺與殿對﹐樓與榭對。兩字若上下句安之﹐名的名對﹔若兩字一處用之﹐是名互成對﹐言互相成也。詩曰「天地心間靜﹐日月眼中明﹔麟鳳千年貴﹐金銀一代榮。」

釋曰﹕第一句之中﹐「天地」一處﹔第二句之中﹐「日月」一處﹔第三句之中﹐「麟鳳」一處﹔第四句之中﹐「金銀」一處﹕不在兩處用之﹐名互成對。

又曰「玉釵丹翠纏﹐象榻金銀鏤﹔靑夫丹碧度﹐輕霧歷檐飛。」

釋曰「丹翠」自擬﹐「金銀」別對﹐各途布列﹐而互相成。「飛」「度」二言﹐並如斯例。

又曰「歲時傷道路﹐親友念東西。」

第六﹐異類對。

異類對者﹐上句安天﹐下句安山﹔上句安云﹐下句安微﹔上句安鳥﹐下句安花﹔上句安風﹐下句安樹﹕如此之類﹐名爲異類對。非是的名對﹐異同比類﹐故言異類對。但解如是對﹐並是大才﹐籠羅天地﹐文章卓秀﹐才無擁滯﹐不問多少﹐所作成篇﹐但如此對﹐益詩有功。詩曰「天淸白雲外﹐山峻紫微中﹔鳥飛隨去影﹐花落逐搖風。」

釋曰﹕上句安「天」﹐下句安「山」﹐「天」「山」非敵體﹐「白雲」「紫微」亦非敵體﹔第三句安「鳥」﹐第四句安「花」﹐「鳥」「花」非敵體﹐「去影」「搖風」亦非敵體﹕如此之類﹐名爲異類對。

又曰「風織池間字﹐虫穿葉上文。」

釋曰「風」「虫」非類﹐而附對是同﹔「池」「葉」殊流﹐而寄巧歸一。或雙聲以酬疊韻﹐或雙擬而對回文﹔別致同詞﹐故云異類。

又曰「鯉躍排荷戲﹐燕舞拂泥飛﹔琴上丹花拂﹐酒側黃鸝度。」

釋曰﹕鳥飛魚躍﹐琴歌酒唱﹐事迹旣異﹔至如鳥飛樹動﹐魚躍水濺﹐葉潤憑水而成文﹐枝搖托風而制語﹐諺赤鯉爲對﹐引酒歌傍傳酒唱﹐二各相無﹐故異類題目﹐空中起事。

又曰「離堂思琴瑟﹐別路繞山川」。

又如以「早朝」偶「故人」﹐非類是也。

元氏曰「異對者﹐若來禽﹑去獸﹐殘月﹑初霞。」此「來」與「去」﹐「初」與「殘」﹐其類不同﹐名爲異對。異對勝於同對。

第七﹐賦體對。

賦體對者﹐或句首重字﹐或句首疊韻﹐或句腹疊韻﹐或句首雙聲﹐或句腹雙聲﹕如此之類﹐名爲賦體對。似賦之形體﹐故名曰賦體對。詩曰﹕

句首重字﹕「褭褭樹驚風﹐曬曬云蔽月。」「皎皎夜蟬鳴﹐朧朧曉光發。」

句腹重字﹕「漢月朝朝暗﹐胡風夜夜寒。」

句尾重字﹕「月蔽云曬曬﹐風驚樹褭褭。」

句首疊韻﹕「徘徊四顧望﹐悵悢獨心愁。」

句腹疊韻﹕「君赴燕然戍﹐妾坐逍遙樓。」

句尾疊韻﹕「疏雲雨滴瀝﹐薄霧樹朦朧。」

句首雙聲﹕「畱連千里賓﹐獨待一年春。」

句腹雙聲﹕「我陟崎嶇嶺﹐君行峣崅山。」

句尾雙聲﹕「妾意逐行雲﹐君身入暮門。」

釋曰﹕上句若有重字﹑雙聲﹑疊韻﹐下句亦然。上句偏安﹐下句不安﹐卽爲犯病也。但依此對﹐名爲賦體對。

又曰「團團月掛嶺﹐納納露沾衣。」﹝頭﹞。「花承滴滴露﹐風垂褭褭衣。」﹝腹﹞。「山風晚習習﹐水浪夕淫淫。」﹝尾﹞。

釋曰﹕《詩》有鸞鳴噲噲﹐鹿響幼幼﹐萇楚婀娜之名﹐澤陂菡萏之狀﹐模朝隮而薈蔚﹐寫荇菜而參差﹐旣正起重言﹐亦傍生疊字者。

第八﹐雙聲對。

詩曰「秋露香佳菊﹐春風馥麗蘭。」

釋曰「佳菊」雙聲﹐系之上語之尾﹔「麗蘭」疊韻﹐陳諸下句之末。秋朝非無白露﹐春日自有淸風﹐气側音諧﹐反之不得。「好花」「精酒」之徒﹐「妍月」「奇琴」之輩﹕如此之類﹐俱曰雙聲。

又曰「飋歲陰曉﹐皎潔寒流淸﹔結交一顧重﹐然諾百金輕。」又曰「五章紛冉弱﹐三冬粲陸離﹔悵望一途阻﹐參差百慮違。」

釋曰「飋」「皎潔」﹐卽是雙聲﹐得對疊韻﹔「冉弱」「陸離」﹐卽是雙聲﹐自得成對。

又曰「洲渚遞縈映﹐樹石相因依。」

或曰「奇琴」﹑「精酒」﹑「妍月」﹑「好花」﹐「素雪」﹑「丹燈」﹐「翻蜂」﹑「度蝶」﹐黃槐」﹑「綠柳」﹐「意憶」﹑「心思」﹐「對徳」﹑「會賢」﹐「見君」﹑「接子」﹕如此之類﹐名雙聲對。

第九﹐疊韻對。

詩曰「放暢千般意﹐逍遙一个心﹔漱流還枕石﹐步月復彈琴。」

釋曰「放暢」雙聲﹐陳之上句之初﹔「逍遙」疊韻﹐放諸下言之首。雙道二文﹐其音自疊﹔文生再字﹐韻必重來。「曠望」﹑「徘徊」﹑「綢繆」﹑「眷戀」﹐例同於此﹐何藉煩論。

又曰「徘徊夜月滿﹐肅穆曉風淸﹔此時一樽酒﹐無君徒自盈。」又曰「郁律構丹巘﹐稜層起靑嶂。」﹝「郁律」「稜層」是。﹞

《筆札》云「徘徊」﹑「窈窕」﹑「眷戀」﹑「彷徨」﹑「放暢」﹑「心襟」﹑「逍遙」﹑「意气」﹑「優遊」﹑「陵勝」﹑「放曠」﹑「虛無」﹑「彟酌」﹑「思惟」﹑「須臾」﹕如此之類﹐名曰疊韻對。

第十﹐回文對。

詩曰「情親由得意﹐得意遂情親﹔新情終會故﹐會故亦經新。」

釋曰﹕雙「情」著於初﹑九﹐兩「親」繼於十﹑二﹔又顯頭「新」尾「故」﹐還標上下之「故」「新」﹕列字也久﹐施文已周﹐回文更用﹐重申文義﹐因以名云。

第十一﹐意對。

詩曰「歲暮臨空房﹐涼風起坐隅﹔寢興日已寒﹐白露生庭蕪。」又曰「上堂拜嘉慶﹐入室問何之﹔日暮行采歸﹐物色桑楡時。」

釋曰「歲暮」「涼風」﹐非是屬對﹔「寢興」「白露」﹐罕得相酬﹔事意相因﹐文理無爽﹕故曰意對耳。

第十二﹐平對。

平對者﹐若靑山﹑綠水﹐此平常之對﹐故曰平對也。他皆效此。

第十三﹐奇對。

奇對者﹐若馬頰河﹑熊耳山﹔此「馬」「熊」是獸名﹐「頰」「耳」是形名﹐旣非平常﹐是爲奇對。他皆效此。又如漆﹑沮﹑四塞﹐「漆」與「四」是數名﹐又兩字各是雙聲對。又如古人名﹐上句用曾參﹐下句用陳軫﹐「參」與「軫」者同是二十八宿名。若此者﹐出奇而取對﹐故謂之奇對。他皆效此。

第十四﹐同對。

同對者﹐若大谷﹑廣陵﹐薄雲﹑輕霧﹔此「大」與「廣」﹑「薄」與「輕」﹐其類是同﹐故謂之同對。同類對者﹐雲﹑霧﹐星﹑月﹐花﹑葉﹐風﹑煙﹐霜﹑雪﹐酒﹑觴﹐東﹑西﹐南﹑北﹐靑﹑黃﹐赤﹑白﹐丹﹑素﹐朱﹑紫﹐宵﹑夜﹐朝﹑旦﹐山﹑嶽﹐江﹑河﹐臺﹑殿﹐宮﹑堂﹐車﹑馬﹐途﹑路。

第十五﹐字對。

或曰﹕字對者﹐若桂楫﹐荷戈﹐「荷」是負之義﹐以其字艸名﹐故與「桂」爲對﹔不用義對﹐但取字爲對也。

或曰﹕字對者﹐謂義別字對是。詩曰「山椒架寒霧﹐池篠韻涼飈。」

「山椒」﹐卽山頂也﹔「池篠」﹐傍池竹也﹕此義別字對。

又曰「何用金扉敞﹐終醉石崇家。」

「金扉」「石家」卽是。

又曰「原風振平楚﹐野雪被長營。」

卽「菅」與「楚」爲字對。

第十六﹐聲對。

或曰﹕聲對者﹐若曉路﹑秋霜﹔「路」是道路﹐與「霜」非對﹐以其與「露」同聲故。

或曰﹕聲對者﹐謂字義俱別﹐聲作對是。詩曰「彤騶初驚路﹐白簡未含霜。」

「路」是途路﹐聲卽與「露」同﹐故將以對「霜」。

又曰「初蟬韻髙柳﹐密蔦掛深松。」

「蔦」﹐艸屬﹐聲卽與「鳥」同﹐故以對「蟬」。

第十七﹐側對。﹝崔名「字側對」﹞。

元氏曰﹕側對者﹐若馮翊﹑﹝地名﹐在左輔也。﹞龍首。﹝山名﹐在西京也。﹞此爲「馮」字半邊有「馬」﹐與「龍」爲對﹔「翊」字半邊有「羽」﹐與「首」爲對﹕此爲側對。又如泉流﹑赤峯﹔「泉」字其上有「白」﹐與「赤」爲對。凡一字側耳﹐卽是側對﹐不必兩字皆須側也。以前六種切對﹐時人把筆綴文者多矣﹐而莫能識其徑路。於公義藏之篋笥﹐不可垂示於非才。深祕之﹐深祕之。

或曰﹕字側對者﹐謂字義俱別﹐形體半同是。詩曰「忘懷接英彥﹐申勸引桂酒。」

「英彥」與「桂酒」﹐卽字義全別﹐然形體半﹐同是。

又曰「玉雞淸五洛﹐瑞雉映三秦。」

「玉雞」與「瑞雉」是。

又曰「桓山分羽翼﹐荊樹折枝條。」

「桓山」與「荊樹」是﹕如此之類﹐名字側對。

第十八﹐鄰近對。

詩曰「死生今忽異﹐歡娛竟不同。」又曰「寒雲輕重色﹐秋水去來波。」

上是義﹐下是正名。此也對大體似的名﹐的名窄﹐鄰近寬。

第十九﹐交絡對。

賦詩曰「出入三代﹐五百餘載。」

或曰﹕此中「余」屬於「載」﹐不偶「出入」﹔古人但四字四義皆成對﹐故偏舉以例也。

第二十﹐當句對。

賦詩曰「薰歇燼滅﹐光沈響絕。」

第廿一﹐含境對。

詩曰「悠遠長懷﹐寂寥無聲。」

第廿二﹐背體對。

詩曰「進徳智所拙﹐退耕力不任。」

第廿三﹐偏對。

《詩》曰「蕭蕭馬鳴﹐悠悠旆旌。」﹝謂非極對也﹞。又曰「古墓犁爲田﹐松柏摧爲薪。」又曰「日月光太淸﹐列宿曜紫微。」又曰「亭臯木葉下﹐隴首秋雲飛。」

全其文彩﹐不求至切﹐得非作者變通之意乎﹗若謂今人不然﹐沈給事詩亦有其例。詩曰「春豫過靈沼﹐云旗出鳳城。」此例多矣。但天然語﹐今𨿽虛亦對實﹐如古人以「芙蓉」偶「楊柳」﹐亦名聲類對。

第廿四﹐雙虛實對。

詩曰「故人雲雨散﹐空山來往疏。」

此對當句義了﹐不同互成。

第廿五﹐假對。

詩曰「不獻胸中策﹐空歸海上山。」

或有人以「推薦」偶「拂衣」之類是也。

第廿六﹐切側對。

切側對者﹐謂精異粗同是。詩曰「浮鐘宵響徹﹐飛鏡曉光斜。」

「浮鐘」是鐘﹐「飛鏡」是月﹐謂理別文同是。

第廿七﹐雙聲側對。

雙聲側對者﹐謂字義別﹐雙聲來對是。詩曰「花明金穀樹﹐葉映首山薇。」

「金穀」與「首山」字義別﹐同雙聲側對。

又曰「翠微分雉堞﹐丹气隱檐楹。」

「雉堞」對「檐楹」﹐亦雙聲側對。

第廿八﹐疊韻側對。

疊韻側對者﹐謂字義別﹐聲名疊韻對是。詩曰「平生披黼帳﹐窈窕步花庭。」

「平生」「窈窕」是。

又曰「自得優遊趣﹐寧知聖政隆。」

「優遊」與「聖政」﹐義非正對﹐字聲勢疊韻。

或曰﹕夫爲文章詩賦﹐皆須屬對﹐不得令有跛眇者。跛者﹐謂前句雙聲﹐後句直語﹐或復空談﹕如此之例﹐名爲跛。眇者﹐謂前句物色﹐後句人名﹔或前句語風空﹐後句山水﹕如此之例﹐名眇。何者﹖風與空則無形而不見﹐山與水則有蹤而可尋﹐以有形對無色﹕如此之例﹐名爲眇。或云﹕景風心色等﹐可以對虛﹐亦可以對實。今江東文人作詩﹐頭尾多有不對。如﹕「俠客倦艱辛﹐夜出小平津﹔馬色迷關吏﹐雞鳴起戍人。露鮮花劍影﹐月照寶刀新﹔問我『將何去﹖」北海就孫賓。』」

此卽首尾不對之詩﹐其有故不對者若之。

第廿九﹐總不對對。

如﹕「平生少年日﹐分手易前期﹔及爾同衰暮﹐非復別離時。勿言一樽酒﹐明日難共持﹔夢中不識路﹐何以慰相思﹖」

此總不對之詩﹐如此作者﹐最爲佳妙。夫屬對法﹐非眞風花竹木﹐用事而已﹔若雙聲卽雙聲對﹐疊韻卽疊韻對。

○《筆札》七種言句例

一曰﹐一言句例﹔二曰﹐二言句例﹔三曰﹐三言句例﹐四曰﹐四言句例﹔五曰﹐五言句例﹔六曰﹐六言句例﹔七曰﹐七言句例。

一曰﹐一言句例。一言句者﹐天﹑地﹐陰﹑陽﹐江﹑河﹐日﹑月是也。

二曰﹐二言句例。二言句者﹐「天髙﹐地下」﹐「露結﹐云收」是。﹝又「翼乎﹐沛乎」等是。﹞

三曰﹐三言句例。三言句者﹐「斟淸酒﹐拍靑琴」﹐「尋往信﹐訪來音」是也。又云「春可樂﹐秋可哀」。四曰﹐四言句例。四言句者﹐「朝燃獸炭﹐夜秉魚燈」﹐「宋臘已歌﹐秦姬欲笑」是也。

五曰﹐五言句例。五言句者﹐「霧開山有媚﹐云閉日無光」﹐「燥塵籠野白﹐寒樹染村黃」是也。

六曰﹐六言句例。六言句者﹐「訝桃花之似頰﹐笑柳葉之如眉」﹐「拔笙簧而數暖﹐促箏柱而劬移。」

七曰﹐七言句例。七言句者﹐「素琴奏乎五三拍﹐綠酒傾乎一兩卮」﹐「忘言則貴於得趣﹐不樂則更待何爲。」

八曰﹐八言句例。八言句者﹐「吾家嫁我兮天一方﹐遠托異國兮烏孫王。」

九曰﹐九言句例。九言句者﹐「嗟余薄徳從役至他鄕﹐筋力疲頓無意入長楊。」

十曰﹐十言句例。

十一曰﹐十一言句例。《文賦》云「沈辭怫悅﹐若遊魚銜鉤而出重淵之深﹔浮藻聯翩﹐猶翔鳥纓繳而墜層雲之峻。」下句皆十一字是也。

南捲

○論文意或曰﹕夫文字起於皇道﹐古人畫一之後方有也。先君傳之﹐不言而天下自理﹐不教而天下自然﹐此謂皇道。道合气性﹐性合天理﹐於是萬物稟焉﹐蒼生理焉。堯行之﹐舜則之﹐淳朴之教﹐人不知有君也。後人知識漸下﹐聖人知之﹐所以畫八卦﹐垂淺教﹐令後人依焉。是知一生名﹐名生教﹐然後名教生焉。以名教爲宗﹐則文章起於皇道﹐興乎《國風》耳。自古文章﹐起於無作﹐興於自然﹐感激而成﹐都無飾練﹐發言以當﹐應物便是﹐古詩云「日出而作﹐日入而息﹐鑿井而飲﹐耕田而食。」當句皆了也。其次﹐《尙書》歌曰「元首明哉﹐股肱良哉﹐庶事康哉。」亦句句便了。自此之後﹐則有《毛詩》﹐假物成焉。夫子演《易》﹐極思於《系辭》﹐言句簡易﹐體是詩骨。夫子傳於遊﹑夏﹐遊﹑夏傳於荀卿﹑孟軻﹐方有四言﹑五言﹐效古而作。荀﹑孟傳於司馬遷﹐遷傳於賈誼。誼謫居長沙﹐遂不得志﹐風土旣殊﹐遷逐怨上﹐屬物比興﹐少於《風》《雅》﹔復有騷人之作﹐皆有怨刺﹐失於本宗。乃知司馬遷爲北宗﹐賈生爲南宗﹐從此分焉。漢﹑魏有曹植劉楨﹐皆气髙出於天縱﹐不傍經史﹐卓然爲文。從此之後﹐遞相祖述﹐經綸百代﹐識人虛薄﹐屬文於花艸﹐失其古焉。中有鮑照﹑謝康樂﹐縱逸相繼﹐成敗兼行。至晉﹑宋﹑齊﹑梁﹐皆悉頹毀。凡作詩之體﹐意是格﹐聲是律﹐意髙則格髙﹐聲辧則律淸﹐格律全﹐然後始有調。用意於古人之上﹐則天地之境﹐洞焉可觀。古文格髙﹐一句見意﹐則「股肱良哉」是也。其次兩句見意﹐則「關關雎鳩﹐在河之洲」是也。其次古詩﹐四句見意﹐則「靑靑陵上柏﹐磊磊澗中石﹐人生天地間﹐忽如遠行客」是也。又劉公幹詩云「靑靑陵上松﹐飋飋谷中風﹐風弦一何盛﹐松枝一何勁。」此詩從首至尾﹐惟論一事﹐以此不如古人也。

詩本志也﹐在心爲志﹐發言爲詩﹐情動於中﹐而形於言﹐然後書之於紙也。髙手作勢﹐一句更別起意﹔其次兩句起意﹐意如湧煙﹐從地升天﹐向後漸髙漸髙﹐不可階上也。下手下句弱於句﹐不看向背﹐不立意宗﹐皆不堪也。

凡文章皆不難﹐又不辛苦。如《文選》詩云「朝入譙郡界」﹐「左右望我軍」。皆如此例﹐不難不辛苦也。

夫作文章﹐但多立意。令左穿右穴﹐苦心竭智﹐必須忘身﹐不可拘束。思若不來﹐卽須放情卻寬之﹐令境生。然後以境照之﹐思則便來﹐來卽作文。如其境思不來﹐不可作也。

夫置意作詩﹐卽須疑心﹐目擊其物﹐便以心擊之﹐深穿其境。如登髙山絕頂﹐下臨萬象﹐如在掌中。以此見象﹐心中了見﹐當此卽用。如無有不似﹐仍以律調之定﹐然後書之於紙﹐會其題目。山林﹑日月﹑風景爲眞﹐以歌詠之。猶如水中見日月﹐文章是景﹐物色是本﹐照之須了見其象也。

夫文章興作﹐先動气﹐气生乎心﹐心發乎言﹐聞於耳﹐見於目﹐錄於紙。意須出萬人之境﹐望古人於格下﹐攢天海於方寸。詩人用心﹐當於此也。

夫詩﹐入頭卽論其意﹐意盡則肚寬﹐肚寬則詩得﹐容顏物色亂下﹐至尾則卻收前意﹐節節仍須有分付。

夫用字有數般﹕有輕﹐有重﹔有重中輕﹐有輕中重﹔有𨿽重濁可用者﹐有輕淸不可用者。事須細律之﹐若用重字﹐卽以輕字拂之﹐便快也。

夫文章﹐第一字與第五字須輕淸﹐聲卽穩也﹔其中三字縱重濁﹐亦無妨。如「髙臺多悲風﹐朝日照北林。」若五字並輕﹐則脫略﹐無所止泊處﹔若五字並重﹐則文章暗濁。事須輕重相間﹐仍須以聲律之。如「明月照積雪」﹐則「月」﹐「雪」相撥﹔及「羅衣何飄颻」﹐則「羅」「何」相撥﹕亦不可不覺也。

夫詩﹐一句卽須見其地居處。如「孟夏艸木長﹐繞屋樹扶疏﹐眾鳥欣有托﹐吾亦愛吾廬。」若空言物色﹐則𨿽好而無味﹐必須安立其身。

詩頭皆須造意﹐意須緊﹔然後縱橫變轉。如「相逢楚水寒」﹐送人必言其所矣。

凡屬文之人﹐常須作意。凝心天海之外﹐用思元气之前﹐巧運言詞﹐精練意魄﹐所作詞句﹐莫用古語及今爛字舊意。攺他舊語﹐移頭換尾﹐如此之人﹐終不長進。爲無自性﹐不能專心苦思﹐致見不成。

凡詩人夜間牀頭﹐明置一盞燈。若睡來任睡﹐睡覺卽起﹐興發意生﹐精神淸爽﹐了了明白﹐皆須身在意中。若詩中無身﹐卽詩從何有﹖若不書身心﹐何以爲詩﹖是故詩者﹐書身心之行李﹐序當時之憤气。气采不適﹐心事或不達﹐或以刺上﹐或以化下﹐或以申心﹐或以序事﹐皆爲中心不決﹐眾不我知。由是言之﹕方識古人之本也。

凡作詩之人﹐皆自抄古人﹐詩語精妙之處﹐名爲隨身卷子﹐以防苦思。作文興若不來﹐卽須看隨身卷子﹐以發興也。

詩有飽肚狹腹﹐語急言生﹐至極言終始﹐未一向耳。若謝康樂語﹐飽肚意多﹐皆得停泊﹐任意縱橫。鮑照言語逼迫﹐無有縱逸﹐故名狹腹之語。以此言之﹐則鮑公不如謝也。

詩有無頭尾之體。凡詩頭﹐或以物色爲頭﹐或以身爲頭﹐或以身意爲頭﹐百般無定﹐任意以興來安穩﹐卽任爲詩頭也。

凡詩﹐兩句卽須團卻意﹐句句必須有底蓋相承﹐翻覆而用。四句之中﹐皆須團意上道﹐必須斷其小大﹐使人事不錯。

詩有上句言物色﹐下句更重拂之體。如「夜聞木葉落﹐疑是洞庭秋」﹐「曠野饒悲風﹐飋飋黃蒿艸」﹐是其例也。

詩有上句言意﹐下句言狀﹔上句言狀﹐下句言意。如「昏旦變气候﹐山水含淸輝。」「蟬鳴空桑林﹐八月蕭關道」是也。

凡詩﹐物色兼意下爲好﹐若有物色﹐無意興﹐𨿽巧亦無處用之。如「竹聲先知秋」﹐此名兼也。

凡髙手﹐言物及意﹐皆不相倚傍。如「方塘涵淸源﹐細柳夾道生」﹐又「方塘涵白水﹐中有鳧與雁」﹐又「綠水溢金塘」﹐「馬毛縮如蝟」﹐又「池塘生春艸﹐園柳變鳴禽」﹐又「靑靑河畔艸」﹐「鬱鬱澗底松」﹐是其例也。

詩有天然物色﹐以五彩比之而不及。由是言之﹐假物不如眞象﹐假色不如天然。如此之例﹐皆爲髙手。中手倚傍者﹐如「餘霞散成綺﹐澄江淨如練」﹐此皆假物色比象﹐力弱不堪也。

詩有意好言眞﹐光今絕古﹐卽須書之於紙﹔不論對與不對﹐但用意方便﹐言語安穩﹐卽用之。若語勢有對﹐言復安穩﹐益當爲善。

詩有傑起險作﹐左穿右穴。如「古墓犁爲田﹐松柏摧爲薪」﹐「馬毛縮如蝟﹐角弓不可張」﹐「鑿井北陵隈﹐百丈不及泉」﹐又「去時三十萬﹐獨自還長安﹐不信沙場苦﹐君看刀箭瘢」﹐此爲例也。

詩有意闊心遠﹐以小納大之體。如「振衣千仞岡﹐濯足萬里流」﹐古詩直言其事﹐不相映帶﹐此實髙也。相映帶﹐詩云「響如鬼必附物而來」﹐「天籟萬物性﹐地籟萬物聲。」

詩有覽古者﹐經古人之成敗詠之是也。

詠史者﹐讀史見古人成敗﹐感而作之。

雜詩者﹐古人所作﹐元有題目﹐撰入《文選》《文選》失其題目﹐古人不詳﹐名曰雜詩。

樂府者﹐選其淸調合律﹐唱入管弦﹐所奏卽入之樂府聚之。如《塘上行》《怨歌行》《長歌行》《短歌行》之類是也。

詠懷者﹐有詠其懷抱之事爲興是也。

古意者﹐非若其古意﹐當何有今意﹔言其效古人意﹐斯蓋未當擬古。

寓言者﹐偶然寄言是也。

夫詩﹐有生殺回薄﹐以象四時﹐亦稟人事﹐語諸類並如之。諸爲筆﹐不可故不對﹐得還須對。

夫語對者﹐不可以虛無而對實像。若用艸與色爲對﹐卽虛無之類是也。

夫詩格律﹐須如金石之聲。《諫獵書》甚簡小直置﹐似不用事﹐而句句皆有事﹐甚善甚善﹔《海賦》太能﹔《鵩鳥賦》等﹐皆直把無頭尾﹔《天臺山賦》能律聲﹐有金石聲。孫公云「擲地金聲。」此之謂也。《蕪城賦》﹐大才子有不足處﹐一歇哀傷便已﹐無有自寬知道之意。

詩有「明月下山頭﹐天河橫戍樓﹐白雲千萬里﹐滄江朝夕流。浦沙望如雪﹐松風聽似秋﹐不覺煙霞曙﹐花鳥亂芳洲」﹐並是物色﹐無安身處﹐不知何事如此也。

詩有平意興來作者﹐「願子勵風規﹐歸來振羽儀。嗟余今老病﹐此別恐長辭。」蓋無比興﹐一時之能也。

詩有「髙臺多悲風﹐朝日照北林」﹐則曹子建之興也。阮公《詠懷詩》曰「中夜不能寐﹐﹝謂時暗也。﹞起坐彈鳴琴。﹝憂來彈琴以自娛也。﹞薄帷鑑明月﹐﹝言小人在位﹐君子在野﹐蔽君猶如薄帷中映明月之光﹞。淸風吹我襟。﹝獨有其日月以淸懷也﹞孤鴻號外野﹐翔鳥鳴北林。﹝近小人也。﹞」

凡作文﹐必須看古人及當時髙手用意處﹐有新奇調學之。

詩貴銷題目中意盡﹐然看當所見景物與意愜者相兼道。若一向言意﹐詩中不妙及無味﹔景語若多﹐與意相兼不緊﹐𨿽理道亦無味。昏旦景色﹐四時气象﹐皆以意排之﹐令有次序﹐令兼意說之﹐爲妙。旦日出初﹐河山林嶂涯壁間﹐宿霧及气靄﹐皆隨日色照著處便開。觸物皆發光色者﹐因霧气濕著處﹐被日照水光發。至日午﹐气靄𨿽盡﹐陽气正甚﹐萬物蒙蔽﹐卻不堪用。至曉間﹐气靄未起﹐陽气稍歇﹐萬物澄淨﹐遙目此乃堪用。至於一物﹐皆成光色﹐此時乃堪用思。所說景物必須好似四時者。春夏秋冬气色﹐隨時生意。取用之意﹐用之時﹐必須安神淨慮。目睹其物﹐卽入於心﹔心通其物﹐物通卽言。言其狀﹐須似其景。語須天海之內﹐皆入納於方寸。至淸曉﹐所覽遠近景物及幽所奇勝﹐槪皆須任意自起。意欲作文﹐乘興便作﹐若似煩卽止﹐無令心倦。常如此運之﹐卽興無休歇﹐神終不疲。

凡神不安﹐令人不暢無興。無興卽任睡﹐睡大養神。常須夜停燈任自覺﹐不須彊起。彊起卽惛迷﹐所覽無益。紙筆墨常須隨身﹐興來卽錄。若無筆紙﹐羈旅之間﹐意多艸艸。舟行之後﹐卽須安眠。眠足之後﹐固多淸景﹐江山滿懷﹐合而生興﹐須屏絕事務﹐專任情興。因此﹐若有制作﹐皆奇逸。看興稍歇﹐且如詩未成﹐待後有興成﹐卻必不得彊傷神。敩古文章﹐不得隨他舊意﹐終不長進﹔皆須百般縱橫﹐變轉數出﹐其頭段段皆須令意上道﹐卻後還收初意。「相逢楚水寒」詩是也。

凡詩立意﹐皆傑起險作﹐傍若無人﹐不須怖懼。古詩云「古墓犁爲田﹐松柏摧爲薪」﹐及「不信沙場苦﹐君看刀箭瘢」是也。

詩不得一向把。須縱橫而作﹔不得轉韻﹐轉韻卽無力。落句須令思常如未盡始好。如陳子昂詩落句云「蜀門自玆始﹐雲山方浩然」是也。

夫文章之體﹐五言最難﹐聲勢沈浮﹐讀之不美。句多精巧﹐理合陰陽﹔包天地而羅萬物﹐籠日月而掩蒼生。其中四時調於遞代﹐八節正於輪環﹔五音五行﹐和於生滅﹔六律六呂﹐通於寒暑。

凡文章不得不對﹐上句若安重字﹑雙聲﹑疊韻﹐下句亦然。若上句偏安﹐下句不安﹐卽名爲離支﹔若上句用事﹐下句不用事﹐名爲缺偶。故梁朝湘東王《詩評》云「作詩不對﹐本是吼文﹐不名爲詩。」

夫作詩用字之法﹐各有數般﹕一敵體用字﹐二同體用字﹐三釋訓用字﹐四直用字。但解作詩﹐一切文章﹐皆如此法。若相聞書題﹑碑文﹑墓志﹑赦書﹑露布﹑箋﹑章﹑表﹑奏﹑啟﹑策﹑檄﹑銘﹑誄﹑詔﹑誥﹑辭﹑牒﹑判﹐一同此法。今世間之人﹐或識淸而不知濁﹐或識濁而不知淸。若以淸爲韻﹐余盡須用淸﹔若以濁爲韻﹐余盡須濁﹔若淸濁相和﹐名爲落韻。﹝故李《音序》曰「篇名落韻﹐下篇通韻。」以艸木如此。﹞

凡文章體例﹐不解淸濁規矩﹐造次不得制作。制作不依此法﹐縱令合理﹐所作千篇﹐不堪施用。但比來潘郎﹐縱解文章﹐復不閒淸濁﹔縱解淸濁﹐又不解文章。若解此法﹐卽是文章之士。爲若不用此法﹐聲名難得。故《論語》云「學而時習之」﹐此謂也。若「思而不學﹐則危殆也」。又云「思之者﹐徳之深也。」

或曰﹕夫詩有三四五六七言之別﹐今可略而敍之。三言始於《虞典》《元首》之歌。四言本出《南風》﹐流於夏世﹐傳至韋孟﹐其文始具。六言散在《騷》《雅》。七言萌於漢代。五言之作﹐《召南》《行露》﹐已有濫觴﹐漢武帝時﹐屢見全什﹐非本李少卿也。﹝以上略同古人﹞。少卿以傷別爲宗﹐文體未備﹐意悲詞切﹐若偶中音響﹐《十九首》之流也。古詩以諷興爲宗﹐直而不俗﹐麗而不朽﹐格髙而詞溫﹐語近而意遠﹐情浮於語﹐偶象則發﹐不以力制﹐故皆合於語﹐而生自然。建安三祖﹑七子﹐五言始盛﹐風裁爽朗﹐莫之與京﹐然終傷用气使才﹐違於天眞﹐𨿽忘從容﹐而露造迹。正始中﹐何晏﹑嵇﹑阮之儔也﹐嵇興髙邈﹐阮旨閒曠﹐亦難爲等夷﹔論其代﹐則漸浮侈矣。晉世尢尙綺靡﹐古人云「采縟於正始﹐力柔於建安。」宋初文格﹐與晉相沿﹐更憔悴矣。

論人﹐則康樂公秉獨善之資﹐振頹靡之俗。沈建昌評﹕「自靈均已來﹐一人而已。」此後﹐江寧侯溫而朗﹔鮑參軍麗而气多﹐雜體《從軍》﹐殆淩前古﹐恨其縱捨盤薄﹐體貌猶少﹔宣城公情致蕭散﹐詞澤義精﹐至於雅句殊章﹐往往驚絕﹐𨿽謂格柔﹐而多淸勁﹐或常態未剪﹐有逸對可嘉﹐風範波瀾﹐去謝遠矣。柳惲﹑王融﹑江總三子﹐江則理而情﹐王則情而麗﹐柳則雅而髙。予知柳吳興名屈於何﹐格居何上。中間諸子﹐時有片言只句﹐縱敵於古人﹐而體不足齒。或者隨流﹐風雅泯絕﹐八病雙枯﹐載發文蠹﹐遂有古律之別﹐﹝古詩三等﹕正﹐偏﹐俗﹔律詩三等﹕古﹐正﹐俗。﹞頃作古詩者﹐不達其旨﹐效得庸音﹐競壯其問﹐俾令虛大。或有所至﹐已在古人之後﹐意熟語舊﹐但見詩皮﹐淡而無味。予實不誣﹐惟知音者知耳。

律家之流﹐拘而多忌﹐失於自然﹐吾常所病也。必不得已﹐則削其俗巧﹐與其一體。一體者﹐由不明詩對﹐未階大道。若《國風》《雅》《頌》之中﹐非一手作﹐或有暗同﹐不在此也。其詩云「終朝采菜﹐不盈一掬。」又詩曰「采采捲耳﹐不盈傾筐。」興𨿽別而勢同。若《頌》中﹐不名一體。夫累對成章﹐髙手有互變之勢﹐列篇相望﹐殊狀更多。若句句同區﹐篇篇共轍﹐名爲貫魚之手﹐非變之才也。俗巧者﹐由不辧正气﹐習俗師弱獘之過也。其詩云「樹陰逢歇馬﹐魚潭見洗船。」又詩云「隔花遙勸酒﹐就水更移牀。」何則﹖夫境象不一﹐虛實難明﹐有可睹而不可取﹐景也﹔可聞而不可見﹐風也﹔𨿽系乎我形﹐而妙用無體﹐心也﹔義貫眾象﹐而無定質﹐色也。凡此等﹐可以對虛﹐亦可以對實。

又曰﹕至如渡頭﹑浦口﹐水面﹑波心﹐是俗對也。上句靑﹐下句綠﹔上句愛﹐下句憐﹕下對也。﹝「靑山滿蜀道﹐綠水向荊州。」語麗而掩瑕也。﹞句中多著映帶﹑傍佯等語﹐熟字也。制錦﹑一同﹑仙尉﹑黃綬﹐熟名也。溪溠﹑水隈﹑山脊﹑山肋﹐俗名也。若个﹑占剩﹐俗字也。俗有二種﹕一﹐鄙俚俗﹐取例可知﹔二﹐古今相傳俗﹐詩云「小婦無所作﹐挾瑟上髙堂」之類是也。又如送別詩﹐山字之中﹐必有離顏﹔溪字之中﹐必有解攜﹔送字之中﹐必有渡頭字﹔來字之中﹐必有悠哉。如遊寺詩﹐鷲嶺雞岑﹐東林彼岸﹔語居士以謝公爲首﹐稱髙僧以支公爲先。又柔其詞﹐輕其調﹐以「小」字飾之﹐「花」字妝之﹐「漫」字潤之﹐「點」字采之﹐乃云「小溪花懸﹐漫水點山」。若體裁已成﹐惟少此字﹐假以圓文﹐則何不可。然取捨之際﹐有斷輪之妙哉﹐知音之徒﹐固當心證。調笑叉語﹐似謔似讖﹐滑稽皆爲詩贅﹐偏入嘲詠﹐時或有之﹐豈足爲文章乎﹖﹝剖宋玉俗辯之能﹐廢東方不雅之說﹐始可議其文也。﹞

又云﹕凡詩者﹐𨿽以敵古爲上﹐不以寫古爲能。立意於眾人之先﹐放詞於羣才之表﹐獨創𨿽取﹐使耳目不接﹐終患倚傍之手。或引全章﹐或插一句﹐以古人相黏二字﹑三字爲力﹐廁麗玉於瓦石﹐殖芳芷於敗蘭﹐縱善﹐亦他人之眉目﹐非己之功也﹐況不善乎﹖時人賦孤竹則云「冉冉」﹐詠楊柳則云「依依」﹐此語未有之前﹐何人曾道。謝詩云「江菼亦依依。」故知不必以冉冉系竹﹐依依在楊。常手傍之﹐以爲有味﹐此亦彊作幽想耳。且引靈均爲證﹐文譎气貞﹐本於《六經》﹐而制體創詞﹐自我獨致﹐故歷代作者師之。此所謂勢不同﹐而無模擬之能也。﹝班固𨿽謂屈原「露才揚己﹐引昆崳﹑玄圃之事不經﹐然其文雅麗﹐可爲賦之宗」。﹞若比君於堯﹑舜﹐況臣於稷﹑卨﹐﹝思列切。﹞綺裏之髙逸﹐於陵之幽貞﹐褒貶古賢﹐成當時文意﹐𨿽寫全章﹐非用事也。古詩﹕「胡馬依北風﹐越鳥巢南枝」﹔「南登灞陵岸﹐回首望長安」﹔「彭﹑薛才知恥﹐貢公不遺榮﹐或可優貪競﹐豈足稱達生。」此三例﹐非用事也。

或云﹕今人所以不及古者﹐病於儷詞。予云﹕不然。﹝先正時人﹐兼非劉氏。﹞六經時有儷詞﹐揚﹑馬﹑張﹑蔡之徒始盛。「雲從龍﹐風從虎」﹐非儷耶﹖但古人後於語﹐先於意。因意成語﹐語不使意﹐偶對則對﹐偶散則散。若力爲之﹐則見斤斧之迹。故有對不失渾成﹐縱散不關造作﹐此古手也。

或曰﹕詩不要苦思﹐苦思則喪於天眞。此甚不然。固須繹慮於險中﹐采奇於象外﹐狀飛動之句﹐寫冥奧之思。夫希世之珠﹐必出驪龍之頷﹐況通幽含變之文哉﹖但貴成章以後﹐有其易貌﹐若不思而得也。「行行重行行﹐與君生別離」﹐此似易而難到之例也。

且文章關其本性﹐識髙才劣者﹐理周而文窒﹔才多識微者﹐句佳而味少。是知溺情廢語﹐則語朴情暗﹔事語輕情﹐則情闕語淡。巧拙淸濁﹐有以見賢人之志矣。抵而論﹐屬於至解﹐其猶空門證性有中道乎﹗何者﹖或𨿽有態而語嫩﹐𨿽有力而意薄﹐𨿽正而質﹐𨿽直而鄙﹐可以神會﹐不可言得﹐此所謂詩家之中道也。又古今詩人﹐多稱麗句﹐開意爲上﹐反此爲下。如「盈盈一水間﹐脈脈不得語」﹐「臨河濯長纓﹐念別悵悠阻」﹐此情句也。如「白雲抱幽石﹐綠篠媚淸漣」﹐「露濕寒塘艸﹐月映淸淮流」﹐此物色帶情句也。

夫詩工創心﹐以情爲地﹐以興爲經﹐然後淸音韻其風律﹐麗句增其文彩。如楊林積翠之下﹐翹楚幽花﹐時時間發。乃知斯文﹐味益深矣。

又有人評古詩﹐不取其句﹐但多其意﹐而古人難能。予曰﹕不然。旨全體貞﹐潤婉而興深﹐此其所長也。請復論之﹐曰﹕夫寒松白雲﹐天全之質也﹔散木擁腫﹐亦天全之質也。比之於詩﹐𨿽正而不秀﹐其擁腫之林﹗《易》曰「文明健。」豈非兼文美哉﹖古人云「具體惟子建﹑仲宣﹐偏善則太衝﹑公幹﹐平子得其雅﹐叔夜含其潤﹐茂先凝其淸﹐景陽振其麗﹐鮮能兼通。」況當齊﹑梁之後﹐正聲浸微﹐人不逮古﹐振頹波者﹐或賢於今論矣。

○論體

凡制作之士﹐祖述多門﹐人心不同﹐文體各異。較而言之﹕有博雅焉﹐有淸典焉﹐有綺艷焉﹐有宏壯焉﹐有要約焉﹐有切至焉。夫模範經誥﹐褒述功業﹐淵乎不測﹐洋哉有閒﹐博雅之裁也﹔敷演情志﹐宣照徳音﹐植義必明﹐結言惟正﹐淸典之致也﹔體其淑姿﹐因其壯觀﹐文章交映﹐光彩傍發﹐綺艷之則也﹔魁張奇偉﹐闡耀威靈﹐縱气淩人﹐揚聲駭物﹐宏壯之道也﹔指事述心﹐斷辭趣理﹐微而能顯﹐少而斯洽﹐要約之旨也﹔舒陳哀憤﹐獻納約戒﹐言惟折中﹐情必曲盡﹐切至之功也。

至如稱博雅﹐則頌﹑論爲其標﹔﹝頌明功業﹐論陳名理﹐體貴於弘﹐故事宜博﹐理歸於正﹐故言必雅之也。﹞語淸典﹐則銘﹑贊居其極﹔﹝銘題器物﹐贊述功徳﹐皆限以四言﹐分有定準﹐言不沈遁﹐故聲必淸﹔體不詭雜﹐故辭必典也。﹞陳綺艷﹐則詩﹑賦表其華﹔﹝詩兼聲色﹐賦敍物象﹐故言資綺靡﹐而文極華艷。﹞敍宏壯﹐則詔﹑檄振其響﹔﹝詔陳王命﹐檄敍軍容﹐宏則可以及遠﹐壯則可以威物。﹞論要約﹐則表﹑啟擅其能﹔﹝表以陳事﹐啟以述心﹐皆施之尊重﹐須加肅敬﹐故言在於要﹐而理歸於約。﹞言切至﹐則箴﹑誄得其實。﹝箴陳戒約﹐誄述衰情﹐故義資感動﹐言重切至也。﹞凡斯六事﹐文章之通義焉。苟非其宜﹐失之遠矣。博雅之失也緩﹐淸典之失也輕﹐綺艷之失也淫﹐宏壯之失也誕﹐要約之失也闌﹐切至之失也直。體大義疏﹐辭引聲滯﹐緩之致焉﹔﹝文體旣大﹐而義不周密﹐故云疏﹔辭𨿽引長﹐而聲不通禮故云滯也。﹞理入於浮﹐言失於淺﹐輕之起焉﹔﹝敍事爲文﹐須得其理﹐理不甚會﹐則覺其浮﹔言須典正﹐涉於流俗﹐則覺其淺。﹞艷貌違方﹐逞欲過度﹐淫以興焉﹔﹝文𨿽綺艷﹐猶須準其事類相當﹐比擬敍述。不得艷物之貌﹐而違於道﹔逞己之心﹐而過於制也。﹞制傷迂闊﹐辭多詭異﹐誕則成焉﹔﹝宏壯者﹐亦須準量事類可得施言﹐不可漫爲迂闊﹐虛陳詭異也。﹞情不申明﹐事有遺漏﹐有遺漏﹐闌自見焉﹔﹝謂論心意不能盡申﹐敍事理又有所闕焉也。﹞體尙專直﹐文好指斥﹐直乃行焉。﹝謂文體不經營﹐專爲直置﹔言無比附﹐好相指斥也。﹞故詞人之作也﹐先看文之大體﹐隨而用心。﹝謂上所陳文章六種﹐是其本體也。﹞遵其所宜﹐防其所失﹐﹝博雅﹑淸典﹑綺艷﹑宏壯﹑要約﹑切至等﹐是所宜也﹔緩﹑輕﹑淫﹑闌﹑誕﹑直等﹐是所失也。﹞故能辭成煉覈﹐動合規矩。而近代作者﹐好尙互舛﹐苟見一塗﹐守而不易﹐至令摛章綴翰﹐罕有兼善。豈才思之不足﹐抑由體制之未該也。

凡作文之道﹐構思爲先﹐亟將用心﹐不可偏執。何者﹖篇章之內﹐事義甚弘﹐𨿽一言或通﹐而眾理須會。若得於此而失於彼﹐合於初而離於末﹐𨿽言之麗﹐固無所用之。故將發思之時﹐先須惟諸事物﹐合於此者。旣得所求﹐然後定其體分。必使一篇之內﹐文義得成﹔﹝篇﹐謂從始至末﹐使有文義﹐可得連接而成也。﹞一章之間﹐事理可結。﹝章者﹐若文章皆有科別﹐敍義可得連接而成事﹐以爲一章﹐使有事理﹐可結成義。﹞通人用思﹐方得爲之。大略而論﹕建其首﹐則思下辭而可承﹔陳其末﹐則尋上義不相犯﹔舉其中﹐則先後須相附依﹕此其大指也。若文系於韻者﹐則量其韻之少多。若事不周圓﹐功必疏闕﹔與其終將致患﹐不若易之於初。然參會事情﹐推校聲律﹐動成病累﹐難悉安穩。如其理無配偶﹐音相犯忤﹐三思不得﹐足以攺張。或有文人﹐昧於機變﹐以一言可取﹐殷勤戀之﹐勞於用心﹐終是棄日。若斯之輩﹐亦膠柱之義也。又文思之來﹐苦多紛雜﹐應機立斷﹐須定一途。若空﹝捲刂﹞品量﹐不能取捨﹐心非其決﹐功必難成。然文無定方﹐思容通變﹐下可易之於上﹐前得回之於後。﹝若語在句末﹐得易之於句首﹔或在前言﹐可移於後句也。﹞研尋吟詠﹐足以安之﹔守而不移﹐則多不合矣。然心或蔽通﹐思時鈍利﹐來不可遏﹐去不可畱。若又情性煩勞﹐事由寂寞﹐彊自催逼﹐徒成辛苦。不若韜翰屏筆﹐以須後圖﹐待心慮更澄﹐方事連緝。非止作文之至術﹐抑亦養生之大方耳。

○定位

凡制於文﹐先布其位﹐猶夫行陳之有次﹐階梯之有依也。先看將作之文﹐體有大小﹔﹝若作碑﹑志﹑頌﹑論﹑賦﹑檄等﹐體法大﹔啟﹑表﹑銘﹑贊等﹐體法小也。﹞又看所爲之事﹐理或多少。﹝敍人事﹑物類等﹐事理有多者﹐有少者。﹞體大而理多者﹐定制宜弘﹐體小而理少者﹐置辭必局。須以此義﹐用意準之﹐隨所作文﹐量爲定限。﹝謂各準其文體事理﹐量定其篇句多少也。﹞旣已定限﹐次乃分位﹐位之所據﹐義別爲科﹐﹝𨿽主一事爲文﹐皆須次第陳敍﹐就理分配﹐義別成科﹐其若夫﹑至如﹑於是﹑所以等﹐皆是科之際會也。﹞眾義相因﹐厥功乃就。﹝科別所陳之義﹐各相準望連接﹐以成一文也。﹞故須以心揆事﹐以事配辭﹐﹝謂人以心揆所爲之事﹐又以此事分配於將作之辭。﹞總取一篇之理﹐折成眾科之義。﹝謂以所爲作篇之大理﹐分爲科別小義。﹞

其爲用也﹐有四術焉﹕一者﹐分理務周﹔﹝謂分配其理﹐科別須相準望﹐皆使周足得所﹐不得令或有偏多偏少者也。﹞二者﹐敍事以次﹔﹝謂敍事理須依次第﹐不得應在前而入後﹐應入後而出前﹐及以理不相干﹐而言有雜亂者。﹞三者﹐義須相接﹔﹝謂科別相連﹐其上科末義﹐必須與下科首義相接也。﹞四者﹐勢必相依。﹝謂上科末與下科末﹐句字多少及聲勢髙下﹐讀之使快﹐卽是相依也。其犯避等狀﹐已具「聲病」條內。然文縱有非犯而聲不便者﹐讀之是悟﹐卽須攺之﹐不可委載也。﹞理失周﹐則繁約互舛﹔﹝多則義繁﹐少則義約﹐不得分理均等﹐是故云舛也。﹞事非次﹐則先後成亂﹔﹝理相參錯﹐故失先後之次也。﹞義不相接﹐則文體中絕﹔﹝兩科際會﹐義不相接﹐故尋之若文體中斷絕也。﹞勢不相依﹐則諷讀爲阻。﹝兩科聲勢﹐自相乖舛﹐故讀之以致阻難也。﹞若斯並文章所尢忌也。

故自於首句﹐迄於終篇﹐科位𨿽分﹐文體終合。理貴於圓備﹐言資於順序﹐使上下符契﹐先後彌縫﹐﹝上科與下科﹐事相成合﹐如符契然﹔科之先後﹐皆相彌縫﹐以合其理也。﹞擇言者不覺其孤﹐﹝言皆符合不孤。﹞尋理者不見其隙﹐﹝隙﹐孔也。理相彌合﹐故無孔也。﹞始其宏耳。又文之大者﹐藉引而申之﹔﹝文體大者﹐須依其事理﹐引之使長﹐又申明之﹐便成繁富也。﹞文之小者﹐在限而合之。﹝文體小者﹐亦依事理﹐豫定其位﹐促合其理﹐使歸約也。﹞申之則繁﹐合之則約。善申者﹐𨿽繁不得而減﹔﹝言𨿽繁多﹐皆相須而成義﹐不得減之令少也。﹞善合者﹐𨿽約不可而增﹐﹝言𨿽簡少﹐義並周足﹐不可增之使多。﹞合而遺其理﹐﹝謂合之傷於疏略﹐漏其正理也。﹞疏穢之起﹐實在於玆。﹝理不足﹐故體必疏。義相越﹐故文成穢也。﹞皆在於義得理通﹐理相稱愜故也。若使申而越其義﹐﹝謂申之乃虛相依托﹐越於本義也。﹞此固文人所宜用意。或有作者﹐情非通晤﹐不分先後之位﹐不定上下之倫﹐苟出胸懷﹐便上翰墨﹐假相聚合﹐無所附依﹐事空致於混淆﹐辭終成於隙碎。斯人之輩﹐吾無所裁矣。

篇旣連位而合﹐位亦累句而成。然句無定方﹐或長或短﹕長有逾於十﹐如陸機《文賦》云「沈辭怫悅﹐若遊魚銜鉤而出重淵之深﹔浮藻聯翩﹐猶翔鳥纓繳而墜層雲之峻。」﹝下句皆十一字也。﹞短有極於二﹐如王褒《聖主得賢臣頌》云「翼乎﹐若鴻毛之順風﹐沛乎﹐若巨鱗之縱壑。」﹝上句皆兩字也。﹞在於其內﹐固無待稱矣。﹝謂十字已下﹐三字已上﹐文之常體﹐故不待稱也。﹞然句旣有異﹐聲亦互舛﹐句長聲彌緩﹐句短聲彌促﹐施於文筆﹐須參用焉。﹝雜文筆等﹐皆句字或長或短﹐須參用也。其若詩﹑贊﹑頌﹑銘﹐句字有限者﹐非也。﹞就而品之﹐七言已去﹐傷於大緩﹐三言已還﹐失於至促﹔準可以間其文勢﹐時時有之。至於四言﹐最爲平正﹐詞章之內﹐在用宜多﹐凡所結言﹐必據之爲述。至若隨之於文﹐合帶而以相參﹐則五言﹑六言﹐又其次也。至如欲其安穩﹐須憑諷讀﹐事歸臨斷﹐難用辭窮。﹝言欲安施字句﹐須讀而驗之﹐在臨時斷定﹐不可預言者也。﹞然大略而論﹐忌在於頻繁﹐務遵於變化。﹝若置四言﹑五言﹑六言等體﹐不得頻繁﹐須變化相參用也。﹞假令一對之語﹐四句而成﹐﹝筆皆四句合成一對。﹞便用四言﹐以居其半﹐其餘二句﹐雜用五言﹑六言等。﹝謂一對語內﹐二句用四言﹐餘二句或用五言﹑六言﹑七言是也。﹞或經一對﹑兩對已後﹐乃須全用四言﹐﹝若一對四句﹐並全用四言也。﹞旣用四言﹐又更施其雜體﹐﹝還謂上下對內﹐四言與五言等參用也。﹞循環反覆﹐務歸通利。然之﹑於﹑而﹑以﹐間句常頻﹐對有之﹐讀則非便﹐能相回避﹐則文勢調矣。﹝謂而﹑以﹑之﹑於等間成句者﹐不可頻﹐對體同。﹞其七言﹑三言等﹐須看體之將變﹐勢之相宜﹐隨而安之﹐令其抑揚得所。然施諸文體﹐互有不同﹕文之大者﹐得容於句長﹔﹝若碑﹑志﹑論﹑檄﹑賦﹑誄等﹐文體大者﹐得容六言已上者多。﹞文之小者﹐寧取於句促。﹝若表﹑啟等﹐文體法小﹐寧使四言已上者多也。﹞何則﹖附體立辭﹐勢宜然也。細而推之﹐開發端緒﹐寫送文勢﹐則六言﹑七言之功也﹔泛敍事由﹐平調聲律﹐四言﹑五言之能也﹔體物寫狀﹐抑揚情理﹐三言之要也。𨿽文或變通﹐不可專據﹐﹝謂有任人意攺變﹐不必當依此等狀。﹞敍其大抵﹐實在於玆。其八言﹑九言﹑二言等﹐時有所值﹐可得施之﹐其在用至少﹐不復委載也。

或曰﹕梁昭明太子撰《文選》﹐後相效著述者十有餘家﹐咸自盡善。髙聽之士﹐或未全許。且大同至於天寶﹐把筆者近千人﹐除勢要及賄賂﹐中間灼然可上者﹐五分無二﹐豈得逢詩輒纂﹐往往盈帙。蓋身後立節﹐當無詭隨﹔其應銓簡不精﹐玉石相混﹐致令眾口謗鑠﹐爲知音所痛。夫文有神來﹑气來﹑情來﹐有雅體﹑鄙體﹑俗體。編紀者能審鑑諸體﹐委詳所來﹐方可定其優劣﹐論其取捨。至如曹﹑劉﹐詩多直致﹐語少切對﹐或五言並側﹐或十字俱平﹐而逸價終存。然挈瓶膚受之流﹐責古人不辧宮商﹐詞句質素﹐恥相師範。於是攻異端﹐妄穿鑿﹐理則不足﹐言常有餘﹐都無興象﹐但貴輕艷。𨿽滿篋笥﹐將何用之﹖自蕭氏以還﹐尢增矯飾。武徳初﹐微波尙在。貞觀末﹐標格漸髙。景雲中﹐頗通遠詞。開元十五年後﹐聲律風骨始備矣。實由主上惡華好朴﹐去僞從眞﹐使海內詞場﹐翕然尊古﹐有周《風》《雅》﹐再闡今日。墻不佞﹐竊當好事﹐常願刪略羣才﹐贊聖朝之美。爰因退迹﹐得遂宿心。粵若王維﹑王昌齡﹑儲光羲等三十五人﹐皆河嶽英靈也﹐此集便以《河嵌英靈》爲號。詩二百七十五首﹐爲上下卷。起甲寅﹐終癸巳。論次於序﹐品藻各冠篇額。如名不副實﹐才不合道﹐縱權壓梁﹑竇﹐終無取焉。

○集論

昔伶倫造律﹐蓋爲文章之本也。是以气因律而生﹐節假律而明﹐才得律而淸焉。豫於詞場﹐不可不知音律焉。如孔聖刪詩﹐非代議所及。自漢﹑魏至於晉﹑宋﹐髙唱者千餘人﹔然觀其樂府﹐猶時有小失。齊﹑梁﹑陳﹑隋﹐下品實繁﹐專爭拘忌﹐彌損厥道。夫能文者﹐匪謂四聲盡要流美﹐八病咸須避之﹐縱不拈二﹐未爲深缺。卽「羅衣何飄颻﹐長裾隨風還」﹐雅調仍在﹐況其他句乎﹖故詞有剛柔﹐調有髙下﹔但令詞與調合﹐首末相稱﹐中間不敗﹐便是知音。而沈生𨿽怪曹﹑王「曾無先覺」﹐隱侯去之更遠。璠今所集﹐頗異諸家﹐旣閒新聲﹐復曉古體﹔文質半取﹐《風》《騷》兩挾﹔言气骨則建安爲儔﹐論宮商則太康不逮。將來秀士﹐無致深惑。

或曰﹕晚代銓文者多矣。至如梁昭明太子蕭統與劉孝綽等﹐撰集《文選》﹐自謂畢乎天地﹐懸諸日月。然於取捨﹐非無舛謬。方因秀句﹐且以五言論之。至如王中書「霜气下孟津」﹐及「遊禽暮知返」﹐前篇則使气飛動﹐後篇則緣情宛密﹐可謂五言之警策﹐六義之眉首。棄而不紀﹐未見其得。及乎徐陵《玉臺》﹐僻而不雅﹔丘遲《鈔集》﹐略而無當。此乃詳擇全文﹐勒成一部者﹐比夫秀句﹐措意異焉。似秀句者﹐抑有其例。皇朝學士褚亮﹐貞觀中﹐奉敕與諸學士撰《古文章巧言語》﹐以爲一卷。至如王粲「霸岸」﹐陸機《屍鄕》﹐潘嶽《悼亡》﹐徐幹《室思》﹐並有巧句﹐互稱奇作﹐咸所不錄。他皆效此。諸如此類﹐難以勝言。借如謝吏部《冬序羈懷》﹐褚乃選其「風艸不畱霜﹐冰池共明月」﹐遺其「寒燈恥宵夢﹐淸鏡悲曉發」。若悟此旨﹐而言於文﹐每思「寒燈恥宵夢」﹐令人中夜安寢﹐不覺驚魂﹔若見「淸鏡悲曉發」﹐每暑月郁陶﹐不覺霜雪入鬢。而乃捨此取彼﹐而何不通之甚哉﹗褚公文章之士也﹐𨿽未連衡兩謝﹐實所結駟二虞﹐豈於此篇﹐咫步千里﹖良以箕畢殊好﹐風雨異宜者耳。

余以龍朔元年﹐爲周王府參軍﹐與文學劉禕之﹑典簽範履冰﹐時東閣已建﹐期竟撰成此錄。王家書旣多缺﹐私室集更難求﹐所以遂歷十年﹐未終兩卷。今剪《芳林要覽》﹐討論諸集﹐人欲天從﹐果諧宿志。常與諸學士覽小謝詩﹐見《和宋記室省中》﹐詮其秀句﹐諸人咸以謝「行樹澄遠陰﹐雲霞成異色」爲最。余曰﹕諸君之議非也。何則﹖「行樹澄遠陰﹐雲霞成異色」﹐誠爲得矣﹐抑絕唱也。夫夕望者﹐莫不鎔想煙霞﹐煉情林岫﹐然後暢其淸調﹐發以綺詞﹐俯行樹之遠陰﹐瞰雲霞之異色﹐中人以下﹐偶可得之﹔但未若「落日飛鳥還﹐憂來不可極」之妙者也。觀夫「落日飛鳥還﹐憂來不可極」﹐謂捫心罕屬﹐而舉目增思﹐結意惟人﹐而緣情寄鳥﹐落日低照﹐卽隨望斷﹐暮禽還集﹐則憂共飛來。美哉玄暉﹐何思之若是也﹗諸君所言﹐竊所未取。於是咸服﹐恣余所詳。余於是以情緒爲先﹐直置爲本﹐以物色畱後﹐綺錯爲末﹔助之以質气﹐潤之以流華﹐窮之以形似﹐開之以振躍。或事理俱愜﹐詞調雙舉﹐有一於此﹐罔或孑遺。時歷十代﹐人將四百﹐自古詩爲始﹐至上官儀爲終。刊定已詳﹐繕寫斯畢﹐實欲傳之好事﹐冀得知音﹐若斯而已﹐若斯而已矣。

或曰﹕《易》曰「觀乎天文﹐以察時變﹔觀乎人文﹐以化成天下。」《詩序》曰「情發於中﹐聲成文而謂之音。理世之音安以樂﹐其政和﹔亂世之音怨以怒﹐其政乖﹔亡國之音哀以思﹐其人困。政得失﹐動天地﹐感鬼神﹐莫近於詩。先王以是經夫婦﹐成孝敬﹐厚人倫﹐美教化﹐移風俗。」然則文章者﹐所以經理邦國﹐燭暢幽遐﹐達於鬼神之情﹐交於上下之際﹐功成作樂﹐非文不宣﹐理定制禮﹐非文不載。與星辰而等煥﹐隨橐籥而俱隆﹐𨿽正朔屢移﹐文質更變﹐而淸濁之音是一﹐宮商之調斯在。

昔之才士﹐爲文者多矣。或濫觴姬﹑漢﹐或發源曹﹑馬。宋﹑齊已降﹐迄於梁﹑隋﹐世出鳳雛之客﹐代有驪龍之寶﹐莫不言成黼繡﹐家積縑緗﹐盈委石渠之閣﹐充牣蓬山﹐之府。自屈﹑宋已降﹐揚﹑班擅場﹐諧合《風》《騷》之序﹐淒鏘《雅》《頌》之曲。長卿詞賦﹐色麗江波之錦﹔安仁文藻﹐彩映河陽之花。子建婉潤﹐張衡淸綺﹐公幹气質﹐景純宏麗。陳琳書記遒健﹐文舉奏議詳雅。太衝繁博﹐仲宣響亮。謝永嘉之璀璨﹐袁東陽之浩蕩。平原綺思﹐司空嘆其寥廓﹔吏部英才﹐隱侯稱其絕世。莫不競宣五色﹐爭動八音﹐或工於體物﹐或善於情理﹐詠之則風流可想﹐聽之則舒慘在顏。足以比景先賢﹐軌儀來秀矣。

然近代詞人﹐爭趨誕節﹐殊流並派﹐異轍同歸。文乖麗則﹐聽無宮羽。聲髙曲下﹐空驚偶俗之唱﹐糸采濕文疏﹐徒誇悅目之美。或奔放淺致﹐或嘈囋野音﹐可以語宣﹐難以聲取﹔可以字得﹐難以義尋。謝病於新聲﹐藏拙於古體﹐其會意也僻﹐其適理也疏。以重濁爲气質﹐以鄙直爲形似﹐以冗長爲繁富﹐以誇誕爲情理。激浪長堤之表﹐揚鑣深埒之外。詞多流宕﹐罕持風檢。康生末學者慕之﹐若夕鳥之赴荒林﹔采奇好異者溺之﹐似秋蛾之落孤焰。奔激潢潦﹐汩蕩泥波﹐波瀾浸盛﹐有年載矣。

且文之爲體也﹐必當詞與旨相經﹐文與聲相會。詞義不暢﹐則情旨不宣﹔文理不淸﹐則聲節不亮。詩人因聲以緝韻﹐沿旨以制詞﹐理亂之所由﹐風雅之所在。固不可以孤音絕唱﹐寫流遁於胸懷﹔棄徵捐商﹐混妍蚩於耳目﹐自當睎聖藻於天文﹐聽仙章於廣樂﹐屈﹑宋爲涯島﹐班﹑馬爲堤防﹐粲﹑植爲陸落﹐潘﹑陸爲郊境﹐搴瑯殲於江﹑鮑之樹﹐采花蕊於顏﹑謝之園﹐何﹑劉準其衡軸﹐任﹑沈程其粉黛﹐然後爲得也。若乃才不半古﹐而論已過之﹐妄動刀尺﹐輕移律呂﹐脫略先輩﹐迷詿後昆﹐此明時所當變也。

或曰﹕余每觀才士之作﹐竊有以得其用心。夫其放言遣詞﹐良多變矣。妍蚩好惡﹐可得而言。每自屬文﹐尢見其情。恆患意不稱物﹐文不逮意﹐蓋非知之難﹐能之難也。故作《文賦》﹐以述先士之盛藻﹐因論作文之利害所由。他日殆可謂曲盡其妙。至於操斧伐柯﹐𨿽取則不遠﹔若夫隨手之變﹐良難以辭逮。蓋所能言者﹐具於此云爾。

佇中區以玄覽﹐頤情志於典墳。遵四時以嘆逝﹐瞻萬物而思紛﹔悲落葉於勁秋﹐嘉柔條於芳春。心懍懍以懷霜﹐志眇眇而臨云。詠世徳之俊烈﹐誦先民之淸芬﹔遊文章之林府﹐嘉藻麗之彬彬。慨投篇而援筆﹐聊宣之乎斯文。

其始也﹐皆收視反聽﹐耽思傍訊﹐精騖八極﹐心遊萬仞。其致也﹐情瞳曨而彌鮮﹐物昭晰而互進﹔傾羣言之瀝液﹐漱六藝之芳潤﹔浮天淵以安流﹐濯下泉而潛浸。於是沈辭怫悅﹐若遊魚銜鉤而出重淵之深﹔浮藻聯翩﹐若翰鳥纓繳而墜層雲之峻。收百世之闕文﹐采千載之遺韻﹔謝朝花於已披﹐啟夕秀於未振﹔觀古今於須臾﹐撫四海於一瞬。

然後選義案部﹐考辭就班﹐抱景者咸叩﹐懷響者必彈。或因枝以振葉﹐或沿波而討源﹔或本隱以未顯﹐或求易而得難﹔或虎變而獸擾﹐或龍見而鳥瀾﹔或妥貼而易旋﹐或鉏鋙而不安。罄澄心以凝思﹐眇眾慮而爲言﹐籠天地於形內﹐挫萬物於筆端。始躑躅於燥吻﹐終流離於濡翰。理扶質以立斡﹐文垂條而結繁。信情貌之不差﹐故每變而在顏﹔思涉樂其必笑﹐方言哀而以嘆。或操觚以率爾﹐或含毫而邈然。

伊玆事之可樂﹐固聖賢之所欽。課虛無以責有﹐叩寂漠而求音﹔函綿邈於尺素﹐吐滂沛乎寸心。言恢之而彌廣﹐思按之而愈深﹔播芳蕤之馥馥﹐發淸條之森森﹔粲風飛而飆起﹐郁雲起乎翰林。

體有萬殊﹐物無一量﹐紛紜揮霍﹐形難爲狀。辭程才以效伎﹐意司契而爲匠﹐在有無而黽勉﹐當淺深而不讓。𨿽離方而遁員﹐期窮形而盡相。故夫誇目者尙奢﹐愜心者貴當﹐言窮者無隘﹐論達者惟曠。詩緣情而綺靡﹐賦體物而瀏亮﹐碑披文以相質﹐誄纏綿而淒愴﹐銘博約而溫潤﹐箴頓挫而淸壯﹐頌優遊以彬蔚﹐論精微而朗暢﹐奏平徹以閒雅﹐說煒曄而譎誑。𨿽區分之在玆﹐亦禁邪而制放。要辭達而理舉﹐故無取乎冗長。

其爲物也多姿﹐其爲體也屢遷﹐其會意也尙巧﹐其遣言也貴妍。旣音聲之疊代﹐若五色之相宣。𨿽逝止之無常﹐固崎錡而難便。苟達變而識次﹐猶開流以納泉。如失機而後會﹐恆操末以續顚﹐謬玄黃之秋敍﹐故淟涊而不鮮。

或仰逼於先條﹐或俯侵於後章﹔或辭害而理此﹐或言順而義妨。離之則雙美﹐合之則兩傷。考殿最於錙銖﹐定去畱於毫芒。苟銓衡之所裁﹐固應繩其必當。

或文繁理富﹐而意不指適。極無兩致﹐盡不可益。立片言以居要﹐乃一篇之警策。𨿽眾辭之有條﹐必待玆而效績。亮功多而累寡﹐故取足而不易。

或藻思綺合﹐淸麗千眠﹐昞若縟繡﹐淒若繁弦。必所擬之不殊﹐乃闇合乎曩篇。𨿽杼軸於予懷﹐怵他人之我先。苟傷廉而愆義﹐亦𨿽愛而必捐。

或苕發穎豎﹐離眾絕致。形不可逐﹐響難爲系。塊孤立而特峙﹐非常音之所緯。心牢落而無偶﹐意徘徊而不能揥。石韞玉而山輝﹐水懷珠而川媚。彼榛楛之勿剪﹐亦蒙榮於集翠。綴《下裏》於《白雪》﹐吾亦以濟夫所偉。

或托言於短韻﹐對窮迹而孤興。俯寂漠而無友﹐仰寥廓而莫承。譬偏弦之獨張﹐含淸唱而靡應。

或寄辭於瘁音﹐言徒靡而弗華。混妍蚩而成體﹐累良質而爲瑕。象下管之偏疾﹐故𨿽應而不和。

或遺理以存異﹐徒尋虛而逐微。言寡情而鮮愛﹐辭浮漂而不歸。猶弦緩而徽急﹐故𨿽和而不悲。

或奔放以諧合﹐務嘈囋而妖治。徒悅目而偶俗﹐固聲髙而曲下。寤《防露》與《桑間》﹐又𨿽悲而不雅。

或淸虛以婉約﹐每除煩而去濫。闕大羹之遺味﹐同朱弦之淸泛。𨿽一唱而三嘆﹐固旣雅而不艷。

若夫丰約之裁﹐俯仰之形﹐因宜適變﹐曲有微情﹕或言拙而諭巧﹐或理質而辭輕﹐或襲故而彌新﹐或沿濁而更淸﹐或覽之而必察﹐或研之而後精。譬猶舞者赴節以投袂﹐歌者應弦而遣聲。是蓋輪扁之所不得言﹐故亦非華說之所能明。

普辭條與文律﹐良予膺之所服。練世情之常尢﹐識前修之所淑。𨿽濬發於巧心﹐或受嗤於拙目。彼瓊敷與玉藻﹐若中原之有菽。同橐籥之罔窮﹐與天地乎並育。𨿽紛靄於此世﹐嗟不盈於予掬。患挈瓶之屢空﹐病昌言之難屬。故踸踔於短韻﹐放庸音以足曲。恆遺恨以終篇﹐豈懷盈以自足。懼蒙塵於叩缶﹐顧取笑於鳴玉。

若夫應感之會﹐通塞之紀﹐來不可遏﹐去不可止。藏若影滅﹐行猶響起。方天機之駿利﹐夫何紛而不理。思風發於胸臆﹐言泉流於唇齒。紛葳蕤以馺遝﹐惟毫素之所擬。文徽徽以溢目﹐音泠泠而盈耳。

及其六情底滯﹐志往神畱﹐兀若枯木﹐豁若涸流。攬煢魂以探賾﹐頓精爽而自求。理翳翳而逾伏﹐思軋軋其若抽。是以或竭情而多悔﹐或率意而寡尢。𨿽玆物之在我﹐非餘力之所戮。故時撫空懷而自惋﹐吾未識夫開塞之所由。伊玆文其爲用﹐固眾理之所因。恢萬里使無閡﹐通億載而爲津。俯貽則於來葉﹐仰觀象於古人。濟文﹑武於將墜﹐宣風聲於不泯。途無遠而不彌﹐理無微而不綸。配霑潤於雲雨﹐象變化乎鬼神。被金石而徳廣﹐流管弦而日新。

西捲

○論病

夫文章之興﹐與自然起﹔宮商之律﹐共二儀生。是故奎星主其文書﹐日月煥乎其章﹐天籟自諧﹐地籟冥韻。葛天唱歌﹐虞帝吟詠﹐曹﹑王入室摛藻之前﹐遊﹑夏昇堂學文之後﹐四紐未顯﹐八病無聞。𨿽然﹐五音妙其調﹐六律精其響﹐銓輕重於毫忽﹐韻淸濁於錙銖﹔故能九夏奏而陰陽和﹐六樂陳而天地順。和人理﹐通神明。風移俗易﹐鳥翔獸舞。自非雅詩雅樂﹐誰能致此感通乎﹗顒﹑約已降﹐兢﹑融以往﹐聲譜之論郁起﹐病犯之名爭興﹔家制格式﹐人談疾累﹔徒競文華﹐空事拘檢﹔靈感沈祕﹐雕獘實繁。竊疑正聲之已失﹐爲當時運之使然。洎八體﹑十病﹑六犯﹑三疾﹐或文異義同﹐或名通理隔﹐卷軸滿機﹐乍閱難辧﹐遂使披捲者懷疑﹐搜寫者多倦。予今載刀之繁﹐載筆之簡﹐總有二十八種病﹐列之如左。其名異意同者﹐各注目下。後之覽者﹐一披總達。

○文二十八種病

一曰平頭﹐﹝或一六之犯名水渾病﹐二七之犯名火滅病。﹞二曰上尾﹐﹝或名土崩病。﹞三曰蜂腰﹐四曰鶴膝﹐五曰大韻﹐﹝或名觸絕病。﹞六曰小韻﹐﹝或名傷音病。﹞七曰傍紐﹐﹝亦名大紐﹐或名爽絕病。﹞八曰正紐﹐﹝亦名小紐﹐或名爽切病。﹞九曰水渾﹐﹝或本九曰木枯。﹞十曰火滅﹐﹝或十曰金缺。﹞十一曰闕偶﹐十二曰繁說﹐﹝或名疣贅﹐崔名相類。﹞十三曰齟齬﹐﹝或名不調。﹞十四曰叢聚﹐﹝或名叢木。﹞十五曰忌諱﹐十六曰形迹﹐﹝崔同。﹞十七曰傍突﹐十八曰翻語﹐﹝崔同﹞。十九曰長擷腰﹐﹝或名束。﹞二十曰長解鐙﹐﹝或名散﹞。二十一曰支離﹐二十二曰相濫﹐﹝崔同。﹞二十三曰落節﹐二十四曰雜亂﹐二十五曰文贅﹐﹝或名涉俗。﹞二十六曰相反﹐二十七曰相重﹐二十八曰駢拇。

第一﹐平頭。

平頭詩者﹐五言詩第一字不得與第六字同聲﹐第二字不得與第七字同聲。同聲者﹐不得同平上去入四聲﹐犯者名爲犯平頭。平頭詩曰「芳時淑气淸﹐提壺臺上傾。」﹝如此之類﹐是其病也。﹞又詩曰「山方翻類矩﹐波圓更若規﹐樹表看猿掛﹐林側望熊馳。」又詩曰「朝云晦初景﹐丹池晚飛雪﹐飄枝聚還散﹐吹楊凝且滅。」

釋曰﹕上句第一﹑二兩字是平聲﹐則下句第六﹑七兩字不得復用平聲﹐爲用同二句之首﹐卽犯爲病。餘三聲皆爾﹐不可不避。三聲者﹐謂上去入也。

或曰﹕此平頭如是﹐近代成例﹐然未精也。欲知之者﹐上句第一字與下句第一字﹐同平聲不爲病﹔同上去入聲一字卽病。若上句第二字與下句第二字同聲﹐無問平上去入﹐皆是巨病。此而或犯﹐末曰知音。今代文人李安平﹑上官儀﹐皆所不能免也。

或曰﹕沈氏云「第一﹑第二字不宜與第六﹑第七同聲。若能參差用之﹐則可矣。」謂第一與第七﹑第二與第六同聲﹐如「秋月」﹑「白雲」之類﹐卽《髙宴》詩曰「秋月照綠波﹐白雲隱星漢。」此卽於理無嫌也。

四言﹑七言及諸賦頌﹐以第一句首字﹐第二句首字﹐不得同聲﹐不復拘以字數次第也。如曹植《洛神賦》云「榮曜秋菊﹐華茂春松」﹐是也。銘誄之病﹐一同此式﹐乃疥癬微疾﹐不爲巨害。

第二﹐上尾。﹝或名土崩病。﹞

上尾詩者﹐五言詩中﹐第五字不得與第十字同聲﹐名爲上尾。詩曰「西北有髙樓﹐上與浮雲齊。」﹝如此之類﹐是其病也。﹞又曰「可憐雙飛鳧﹐俱來下建章﹐一个今依是﹐拂翮獨先翔。」又曰「蕩子別倡樓﹐秋庭夜月華﹐桂葉侵雲長﹐輕光逐漢斜。」﹝若以「家」代「樓」﹐此則無嫌。﹞

釋曰﹕此卽犯上尾病。上句第五字是平聲﹐則下句第十字不得復用平聲﹐如此病﹐比來無有免者。此是詩之疣﹐急避。

或云﹕如陸機詩曰「衰艸蔓長河﹐寒木入雲煙。」﹝「河」與「煙」平聲。﹞此上尾﹐齊﹑梁已前﹐時有犯者。齊﹑梁已來﹐無有犯者。此爲巨病。若犯者﹐文人以爲未涉文途者也。惟連韻者﹐非病也。如「靑靑河畔艸﹐綿綿思遠道」是也。﹝下句有云「鬱鬱園中柳」也。﹞

或曰﹕其賦頌﹐以第一句末不得與第二句末同聲。如張然明《芙蓉賦》云「潛靈根於玄泉﹐擢英耀於淸波」是也。蔡伯喈《琴頌》云「靑雀西飛﹐《別鶴》東翔﹐《飲馬長城》﹐楚曲《明光》」是也。其銘誄等病﹐亦不異此耳。斯乃辭人痼疾﹐特須避之。若不解此病﹐未可與言文也。沈氏亦云「上尾者﹐文章之尢疾。自開辟迄今﹐多懼不免﹐悲夫。」若第五與第十故爲同韻者﹐不拘此限。卽古詩云「四座且莫喧﹐願聽歌一言。」此其常也﹐不爲病累。其手筆﹐第一句末犯第二句末﹐最須避之。如孔文舉《與族弟書》云「同源派流﹐人易世疏﹐越在異域﹐情愛分隔。」是也。凡詩賦之體﹐悉以第二句末與第四句末以爲韻端。若諸雜筆不束以韻者﹐其第二句末卽不得與第四句同聲﹐俗呼爲隔句上尾﹐必不得犯之。如魏文帝《與吳質書》曰「同乘共載﹐北遊後園。輿輪徐動﹐賓從無聲。淸風夜起﹐悲笳微吟。」是也。劉滔云「下句之末﹐文章之韻﹐手筆之樞要。在文不可奪韻﹐在筆不可奪聲。且筆之兩句﹐比文之一句﹐文事三句之內﹐筆事六句之中﹐第二﹑第四﹑第六﹐此六句之末﹐不宜相犯。」此卽是也。

第三﹐蜂腰。

蜂腰詩者﹐五言詩一句之中﹐第二字不得與第五字同聲。言兩頭粗﹐中央細﹐似蜂腰也。詩曰「靑軒明月時﹐紫殿秋風日﹐瞳隴引夕照﹐晻曖映容質。」又曰「聞君愛我甘﹐竊獨﹐自雕飾﹐」又曰「徐步金門出﹐言尋上苑春。」

釋曰﹕凡句五言之中﹐而論蜂腰﹐則初腰事須急避之。復是劇病。若安聲體﹐尋常詩中﹐無有免者。

或曰「君」與「甘」非爲病﹔「獨」與「飾」是病。所以然者﹐如第二字與第五字同去上入﹐皆是病﹐乎聲非病也。此病輕於上尾﹐鶴膝﹐均於平頭﹐重於四病﹐淸都﹐師皆避之。已下﹐四病﹐但須知之﹐不必須避。

劉氏曰「蜂腰者﹐五言詩第二字不得與第五字同聲。古詩曰﹕『聞君愛我甘﹐竊獨自雕飾』是也。此是一句中之上尾。沈氏云﹔『五言之中﹐分爲兩句﹐上二下三。凡至句末﹐並須要殺。』卽其義也。劉滔亦云﹕『爲其同分句之末也。其諸賦頌﹐皆須以情斟酌避之。如阮瑀《止欲賦》云「思在體爲素粉﹐悲隨衣以消除。」卽「體」與「粉」﹑「衣」與「除」同聲是也。又第二字與第四字同聲﹐亦不能善。此𨿽世無的目﹐而甚於蜂腰。如魏武帝《樂府歌》云「冬節南食稻﹐春日復北翔」是也。』劉滔又云﹕『四聲之中﹐入聲最少﹐餘聲有兩﹐總歸一入﹐如徵整政只﹑遮者柘只是也。平聲賒緩﹐有用處最多﹐參彼三聲﹐殆爲大半。且五言之內﹐非兩則三﹐如班婕妤詩曰「常恐秋節至﹐涼風奪炎熱。」此其常也。亦得用一用四﹕若四﹐平聲無居第四﹐如古詩云「連城髙且長」是也。用一﹐多在第二﹐如古詩曰「九州不足步」此﹐謂居其要也。然用全句﹐平上可爲上句取﹐固無全用。如古詩曰「迢迢牽牛星」﹐亦並不用。若古詩曰「脈脈不得語」﹐此則不相廢也。猶如丹素成章﹐鹽梅致味﹐宮羽調音﹐炎涼禦節﹐相參而和矣。』」

第四﹐鶴膝。

鶴膝詩者﹐五言詩第五字不得與第十五字同聲。言兩頭細﹐中央粗﹐似鶴膝也﹐以其詩中央有病。詩曰﹔「撥棹金陵渚﹐遵流背城闕﹐浪蹙飛船影﹐山掛垂輪月。」又云「陟野看陽春﹐登樓望初節﹐綠池始沾裳﹐弱蘭未央結。

釋云﹕取其兩字間似鶴膝﹐若上句第五「渚」字是上聲﹐則第三句末「影」字不得復用上聲﹐此卽犯鶴膝。故沈東陽著辭曰「若得其會者﹐則唇吻流易﹐失其要者﹐則喉舌蹇難。事同暗撫失調之琴﹐夜行坎壈之地。」蜂腰﹑鶴膝﹐體有兩宗﹐各互不同。王斌五字制鶴膝﹐十五字制蜂腰﹐並隨執用。

或曰﹕如班姬詩云「新裂齊紈素﹐皎潔如霜雪﹐裁爲合歡扇﹐團團似明月。」「素」與「扇」同去聲是也。此曰第三句者﹐舉其大法耳。但從首至末﹐皆須以次避之﹐若第三句不得與第五句相犯﹐第五句不得與第七句相犯。犯法準前也。

劉氏云「鶴膝者﹐五言詩第五字不得與第十五字同聲。卽古詩曰﹕『客從遠方來﹐遺我一書札﹐上言長相思﹐下言久離別。』是也。皆次第相避﹐不得以四句爲斷。吳人徐陵﹐東南之秀﹐所作文筆﹐未曾犯聲。惟《橫吹曲》﹕『隴頭流水急﹐水急行難渡﹐半入隗囂營﹐傍侵酒泉路。心交贈寶刀﹐少婦裁紈袴﹐欲知別家久﹐戎衣今已故。』亦是通人之一獘也。凡諸賦頌﹐一同五言之式。如潘安仁『《閒居賦》云﹕『陸攎紫房﹐水掛赬鯉﹐或宴於林﹐或禊於汜。』卽其病也。其諸手筆﹐第一句末不得犯第三句末﹐其第三句末復不得犯第五句末﹐皆須鱗次避之。溫﹑邢﹑魏諸公﹐及江東才子﹐每作手筆﹐多不避此聲。故溫公爲《廣陽王碑序》云﹕『少挺神姿﹐幼標令望﹐顯譽羊車﹐稱奇虎檻。』邢公爲《老人星表》云﹕『定律令於遊麟﹐候宣夜於鳴鳥﹐醴泉代伯益之功﹐甘露當屏翳之力。』魏公爲《赤雀頌序》曰﹕『能短能長﹐旣成章於云表﹔明吉明凶﹐亦引气於蓮上。』謝朓爲《鄱陽王讓表》云﹕『玄天蓋髙﹐九重寂以卑聽﹔皎日著明﹐三捨回於至感。』任昉爲《範云讓吏部表》云﹕『寒灰可煙﹐枯株復蔚﹐鎩翮奮飛﹐奔蹄且驟。』王融《求試效啟》云﹕『蒲柳先秋﹐光陰不待﹐貪及明時﹐展志愚效。』劉孝綽《謝散騎表》云﹕『邀幸自天﹐休慶不已。假鳴鳳之條﹐躡應龍之亦。』諸公等﹐並鴻才麗藻﹐南北辭宗﹐動靜應於風雲﹐咳唾合於宮羽﹐縱情使气﹐不在其聲。後進之徒﹐宜爲楷式。其詩﹑賦﹑銘﹑誄﹐言有定數﹐韻無盈縮﹐必不得犯。且五言之作﹐最爲機妙﹐旣恆宛口實﹐病累尢彰﹐故不可不事也。自余手筆﹐或賒或促﹐任意縱容﹐不避此聲﹐未爲心腹之病。又今世筆體﹐第四句末不得與第八句末同聲﹐俗呼爲踏發聲。譬如機關﹐踏尾而頭髮﹐以其軒輊不平故也。若不犯此病﹐謂之鹿盧聲﹐卽是不朽之成式耳。沈氏曰﹕『人或謂鶴膝爲蜂腰﹐蜂腰爲鶴膝。疑未辧。』然則孰謂公爲該博乎﹗蓋是多聞闕疑﹐愼言寡尢者歟。」

第五﹐大韻。﹝或名觸絕病。﹞

大韻詩者﹐五言詩若以「新」爲韻﹐上九字中﹐更不得安「人」﹑「津」﹑「鄰」﹑「身」﹑「陳」等字﹐旣同其類﹐名犯大韻。詩曰「紫翮拂花樹﹐黃鸝閒綠枝﹐思君一嘆息﹐啼淚應言垂。」又曰「遊魚牽細藻﹐鳴禽瞬好音﹐誰知遲暮節﹐悲吟傷寸心。」

釋云﹕如此卽犯大韻。今就十字內論大韻﹐若前韻第十字是「枝」字﹐則上第七字不得用「鸝」字﹐此爲同類﹐大須避之。通二十字中﹐並不得安「簏」﹑「羈」﹑「雌」﹑「池」﹑「知」等類。除非故作疊韻﹐此卽不論。

元氏曰「此病不足累文﹐如能避者彌佳。若立字要切﹐於文調暢﹐不可移者﹐不須避之。」

劉氏曰「大韻者﹐五言詩若以﹐『新』爲韻﹐卽一韻內﹐不得復用『人』﹑『津』﹑『鄰』﹑『親』等字。若一句內犯者﹐曹植詩云﹕『涇﹑渭揚濁淸』﹐卽『涇』﹑『淸』是也。十字內犯者﹐古詩曰﹕『良無磐石固﹐虛名復何益。』卽『石』﹑『益』是也。」

第六﹐小韻。﹝或名傷音病。﹞

小韻詩﹐除韻以外﹐而有疊相犯者﹐名爲犯小韻病也。詩曰「搴簾出戶望﹐霜花朝瀁日﹐晨鶯傍杼飛﹐早燕挑﹐軒出。」又曰「夜中無與悟﹐獨寤撫躬嘆﹐惟慚一片月﹐流彩照南端。」

釋曰﹕此卽犯小韻。就前九字中而論小韻﹐若第九字是「瀁」字﹐則上第五字不得復用「望」字等音﹐爲同是韻之病。

元氏曰「此病輕於大韻﹐近代咸不以爲累文。」

或云「凡小韻﹐居五字內急﹐九字內小緩。然此病𨿽非巨害﹐避爲美。」

劉氏曰「小韻者﹐五言詩十字中﹐除本韻以外自相犯者﹐若已有『梅』﹐更不得復用『開』﹑『來』﹑『才』﹑『臺』等字。五字內犯者﹐曹植詩云﹕『皇佐揚天惠』﹐卽『皇』﹑『揚』是也。十字內犯者﹐陸士衡《擬古歌》云﹕『嘉樹生朝陽﹐凝霜封其條。』卽『陽』﹑『霜』是也。若故爲疊韻﹐兩字一處﹐於理得通﹐如『飄颻』﹑『窈窕』﹑『徘徊』﹑『周流』之等﹐不是病限。若相隔越﹐卽不得耳。」

第七﹐傍紐﹝亦名大紐﹐或名爽切病。﹞

傍紐詩者﹐五言詩一句之中有「月」字﹐更不得安「魚」﹑「元」﹑「阮」﹑「願」等之字﹐此卽雙聲﹐雙聲卽犯傍紐。亦曰﹐五字中犯最急﹐十字中犯稍寬。如此之類﹐是其病。詩曰「魚遊見風月﹐獸走畏傷蹄。」﹝如此類者﹐是又犯傍紐病。﹞又曰「元生愛皓月﹐阮氏願淸風﹐取樂情無已﹐賞玩未能同。」又曰「云生遮麗月﹐波動亂遊魚﹐涼風便入體﹐寒气漸鉆膚。」

釋曰「魚」﹑「月」是雙聲﹐「獸」﹑「傷」並雙聲﹐此卽犯大紐﹐所以卽是﹐「元」﹑「阮」﹑「願」﹑「月」爲一紐。今就十字中論小紐﹐五字中論大紐。所以卽是﹐「元」﹑「阮」﹑「願」﹑「月」爲一紐。王斌云「若能回轉﹐卽應言『奇琴』﹑『精酒』﹐『風表』﹑『月外』﹐此卽可得免紐之病也。」

或曰﹔傍紐者﹐據傍聲而來與相忤也。然字從連﹐韻﹐而紐聲相參﹐若「金」﹑「錦」﹑「禁」﹑「急」﹐「陰」﹑「飲」﹑「蔭」﹑「邑」﹐是連韻紐之。若「金」之與「飲」﹑「陰」之與「禁」﹐從傍而會﹐是與相參﹐之也。如雲﹕「丈人且安坐﹐梁塵將欲飛。」「丈」與「梁」﹐亦「金」﹑「飲」之類﹐是犯也。

元氏云「傍紐者﹐一韻之內﹐有隔字雙聲也。」元兢曰「此病更輕於小韻﹐文人無以爲意者。又若不隔字而是雙聲﹐非病也。如『淸切』﹑『從就』之類是也。

劉氏曰「傍紐者﹐卽雙聲是也。譬如一韻中已有『任』字﹐卽不得復用『忍』﹑『辱』﹑『柔』﹑『蠕』﹑『仁』﹑『讓』﹑『爾』﹑『日』之類。沈氏所謂風表﹑月外﹑奇琴﹑精酒是也。劉滔亦云﹕『重字之有「關關」﹐疊韻之有「窈窕」﹐雙聲之有「參差」﹐並興於《風》《詩》矣。』王玄謨問謝莊﹕『何者爲雙聲﹖何者爲疊韻﹖』答云﹕『「懸瓠」爲雙聲「碻磝」爲疊韻。』時人稱其辧捷。如曹植詩云﹕『壯哉帝王居﹐佳麗殊百城。』卽『居』﹑『佳』﹐『殊』﹑『城』﹐是雙聲之病也。凡安雙聲﹐惟不得隔字﹐若『踟躕』﹑『躑躅』﹑『蕭瑟』﹑『流連』之輩﹐兩字一處﹐於理卽通﹐不在病限。沈氏謂此爲小紐。劉滔以雙聲亦爲正紐。其傍紐者﹐若五字中已有任』字﹐其四字不得復用『錦』﹑『禁』﹑『急』﹑『飲』﹑『蔭』﹑『邑』等字﹐以其一紐之中﹐有﹐『金』音等字﹐與『任』同韻故也。如王彪之《登冶城樓》詩云﹕『俯觀陋室﹐宇宙六合﹐譬如四壁。』卽『譬』與﹐『壁』是也。沈氏亦以此條謂之大紐。如此負犯﹐觸類而長﹐可以情得。韻紐四病﹐皆五字內之瘕疵﹐兩句中則非巨疾﹐但勿令相對也。」

第八﹐正紐。﹝亦名小紐﹐亦名爽切病。﹞

正紐者﹐五言詩「壬」﹑「衽」﹑「任」﹑「入」﹐四字爲一紐﹔一句之中﹐已有「壬」字﹐更不得安「衽」﹑「任」﹑「入」等字。如此之類﹐名爲犯正紐之病也。詩曰「撫琴起和曲﹐疊管泛鳴驅﹐停軒未忍去﹐白日小踟躕。」又曰「心中肝如割﹐腹裏气便燋﹐逢風回無信﹐早雁轉成遙。」﹝「肝」﹑「割」同紐﹐深爲不便。﹞

釋曰﹕此卽犯小紐之病也。今就五字中論﹐卽是下句第九﹑十﹐雙聲兩字是也。除非故作雙聲﹐下句復雙聲對﹐方得免小紐之病也。若爲聯綿賦體類﹐皆如此也。

或曰﹕正紐者﹐謂正雙聲相犯。其雙聲𨿽一﹐傍正有殊﹐從一字紐之得四聲﹐是正也。﹝若「元」﹐「阮」﹐「願」﹑「月」是。﹞若從他字來會成雙聲﹐是傍也。﹝若「元」﹑「阮」﹑「願」﹐「月」是正﹐而有「牛」﹑「魚」﹐「妍」﹑「硯」等字來會「元」﹐「月」等字成雙聲是也。﹞如雲﹕「我本漢家子﹐來嫁單於庭。」﹝「家」﹑「嫁」是一紐之內﹐名正雙聲﹐名犯正紐者也。﹞傍紐者﹐如﹕「貽我靑銅鏡﹐結我羅裙裾。」﹝「結」﹑「裙」是雙聲之傍﹐名犯傍紐也。﹞又一法﹐凡入雙聲者﹐皆名正紐。

元氏曰「正紐者﹐一韻之內﹐有一字四聲分爲兩處是也。如梁簡文帝詩云﹕『輕霞落暮錦﹐流火散秋金。』﹝『金』﹑『錦』﹑『禁』﹑『急』是一字之四聲﹐今分爲兩處﹐是犯正紐也。」﹞元兢曰「此病輕重﹐與傍紐相類﹐近代咸不以爲累﹐但知之而已。」

劉氏曰「正紐者﹐凡四聲爲一紐﹐如『任』﹑『荏』﹑『衽』﹑『入』﹐五言詩一韻中已有『任』字﹐卽九字中不得復有『荏』﹑『衽』﹑『入』等字。古詩云﹕『曠野莽茫茫。卽『莽』與『茫』是也。凡諸文筆﹐皆須避之。若犯此聲﹐卽齟齬不可讀耳。」

第九﹐水渾病﹐謂第一與第六之犯也﹐。假作《春詩》曰「沼萍徧水纈﹐楡莢滿枝錢。」又曰「斜云朝列陳﹐回娥夜抱弦。」

釋云「沼」文處一﹐宜用平聲﹔﹝『池』好。﹞「回」字在六﹐特須宮語。﹝宜『趨』。﹞一爲上言之首﹐六是下句之初﹐同建水渾﹐以彰第一。且條嘉況﹐開示文生﹐制作之家﹐特宜監察。三隅﹐已發﹐一角須求﹐聊說十規﹐以張羣目。

第十﹐火滅病﹐謂第二與第七之犯也。卽假作《閨怨》詩曰「塵暗離後鏡﹐帶永別前腰。」又曰「怨心千過絕﹐啼眼百回垂。」

釋曰「暗」文處二﹐宜用「埋」﹑「生」之言﹔「眼」字居七﹐特貴「眸」﹑「行」之語。「離」當陰位﹐命於南方﹐用字致尢﹐故云離位火滅﹐因以名焉。

第九﹝又﹞﹐木枯病﹐謂第三與第八之犯也。卽假作《秋詩》曰「金風晨泛菊﹐玉露宵沾蘭。」﹝一本「宵懸珠」﹞。又曰「玉輪夜進轍﹐金車晝滅途。」

釋曰「宵」爲第八﹐言「夜」已精﹔「夜」處第三﹐論「宵」乃妙。自余優劣﹐攺變皆然﹐聊著二門﹐用開多趣。

第十﹝又﹞﹐金缺病﹐謂第四與第九之犯也。夫金生兌位﹐應命秋律於西﹐上句向終﹐下句欲末﹐因數命之﹐故生斯號。卽假作《寒詩》曰「獸炭陵晨送﹐魚燈徹宵燃。」又曰「狐裘朝除冷﹐褻褥夜排寒。」

釋曰「宵」文處九﹐言「夜」便佳﹔「除」字在四﹐云「卻」爲妙。自余致病﹐例此成規。告往知來﹐自然多悟。

第十一﹐闕偶病﹐謂八對皆無﹐言靡配屬﹐由言匹偶﹐因以名焉。假作《述懷詩》曰「鳴琴四五弄﹐桂酒復盈杯。」又曰﹔「夜夜憐琴酒﹐優遊足暢情。」

釋曰﹕上有「四五」之言﹐下無「兩三」之句﹔不對「朝朝」之字﹐空垂「夜夜」之文。如此之徒﹐名爲闕偶。題斯一目﹐余況皆然。

或曰﹕詩上引事﹐下須引事以對之。若上缺偶對者﹐是名缺偶。犯詩曰「蘇秦時刺股﹐勤學我便耽。」釋曰﹕上句「蘇秦」﹐是其人名﹐下將「勤學」對之﹐是其缺偶。

不犯詩曰「刺股君稱麗﹐懸頭我未能。」

釋曰﹕上有「刺股」﹐下有「懸頭」﹐各爲一事﹐上下相對﹐故曰不犯。

第十二﹐繁說病﹐謂一文再論﹐繁詞寡義。或名相類﹐或名疣贅。卽假作《對酒詩》曰「淸觴酒恆滿﹐綠酒會盈杯。」又曰「滿酌余當進﹐彌甌我自傾。」

釋曰「淸觴」﹑「綠酒」﹐本自靡殊﹔「滿酌」﹑盈杯」﹐何能有別。「余」之與「我」﹐同號己身﹐一說足明﹐何須再陳。如斯之類﹐寡義繁文﹐制作之家﹐特宜詳察。

詩曰「遠岫開翠霧﹐遙山捲靑靄。」

此兩句字別理不殊﹐是病。

崔氏曰「『從風似飛絮﹐照日類繁英﹐拂巖如寫鏡﹐封林若耀瓊。』此四句相次﹐一體不異﹐『似』﹑『類』﹑『如』﹑『若』﹐是其病。」

第十三﹐齟齬病者﹐一句之內﹐除第一字及第五字﹐其中三字﹐有二字相連﹐同上去入是。﹝若犯上聲﹐其病重於鶴膝﹐此例文人以爲祕密﹐莫肯傳授。上官儀云「犯上聲是斬刑﹐去入亦絞刑。」﹞如曹子建詩云「公子敬愛客。」「敬」與「愛」是﹐其中三字﹐其二字相連﹐同去聲是也。

元兢曰「平聲不成病﹐上去入是重病﹐文人悟之者少﹐故此病無其名。兢案《文賦》云﹕『或齟齬而不安。』因以此病名爲齟齬之病焉。」

崔氏是名「不調」。不調者﹐謂五字內﹐除第一字﹑第五字﹐於三字用上去入聲相次者﹐平聲非病限﹐此是巨病。古今才子多不曉。如「晨風驚疊樹﹐曉月落危峯。」﹝「月」次「落」﹐同入聲。﹞如「霧生極野碧﹐日下遠山紅。」﹝「下」次「遠」﹐同上聲。﹞如「定惑關門吏﹐終悲塞上翁。」﹝「塞」次「上」﹐同去聲。﹞

第十四﹐叢聚病者﹐如上句有「云」﹐下句有「霞」﹐抑是常。其次句復有「風」﹐下句復有「月」。「云」﹑「霞」﹑「風」﹑「月」﹐俱是气象﹐相次叢聚﹐是爲病也。如劉鑠﹐詩曰「落日下遙林﹐浮雲靄曾闕﹐玉宇來淸風﹐羅帳迎秋月。」此上句有「日」﹐下句有「云」﹐次句有「風」﹐次句有「月」﹐「日」﹑「云」﹑「風」﹑「月」﹐相次四句﹐是叢聚。

元兢曰「蓋略舉气象爲例﹐觸類而長﹐庶物則同。上十字已有『鸞』對『鳳』﹐下十字不宜更有『鳧』對『鶴』﹔上十字已有『桂』對『松』﹐下十字不宜更用『桐』對『柳』。俱是叢聚之病﹐此又悟之者鮮矣。」

崔名叢木病﹐卽引詩云「庭梢桂林樹﹐檐度蒼梧云﹐棹唱﹐喧難辧﹐樵歌近易聞。」「桂」﹑「梧」﹑「棹」﹑「樵」﹐俱是木﹐卽是病也。

第十五﹐忌諱病者﹐其中意義﹐有涉於國家之忌是也。如顧長康詩云「山崩溟海竭﹐魚鳥依將何。」「山崩」﹑「海竭」﹐於國非所宜言﹐此忌諱病也。

元兢曰﹔「此病或犯﹐𨿽有周公之才﹐不足觀也。又如詠雨詩稱亂聲﹐氵斥水詩云逆流﹐此類皆是也。」

皎公名曰避忌之例﹐詩曰「何況雙飛龍﹐羽翼縱當乖。」又云「吾兄旣鳳翔﹐王子亦龍飛。」

第十六﹐形迹病者﹐謂於其義相形嫌疑而成。如曹子建詩云「壯哉帝王居﹐佳麗殊百城。」卽如近代詩人﹐惟得云「麗城」﹐亦云「佳麗城」。若單用「佳城」﹐卽如滕公佳城﹐爲形迹病也。

元兢云「文中例極多﹐不可輕下語也。」

崔曰「『佳山』﹑『佳城』﹐皆爲形迹墳埏﹐不可用。又如『侵天』﹑『乾天』﹐是謂天與樹木等﹐犯者爲形迹。他皆效此。」

第十七﹐傍突病者﹐句中意旨﹐傍有所突觸。如周彥倫詩云「二畝不足情﹐三冬俄已畢。」「二畝」涉其親﹐寧可云「不足情」也﹖

元兢云「此與忌諱同﹐執筆者咸宜戒之﹐不可輒犯也。」

第十八﹐翻語病者﹐正言是佳詞﹐反語則深累是也。如鮑明遠詩云「雞鳴關吏起﹐伐鼓早通晨。」「伐鼓」﹐正言是佳詞﹐反語則不祥﹐是其病也。

崔氏云「『伐鼓』﹐反語『腐骨』﹐是其病。

第十九﹐長﹐擷腰病者﹐每句第三字擷上下兩字﹐故曰擷腰﹐若無解鐙相間﹐則是長擷腰病也。如上官儀詩曰「曙色隨行漏﹐早吹入繁笳。旗文縈桂葉﹐騎影拂桃華。碧潭寫春照﹐靑山籠雪花。」上句「隨」﹐次句「入」﹐次句「縈』﹐次句「拂」﹐次句「寫」﹐次句「籠」﹐皆單字﹐擷其腰於中﹐無有解鐙者﹐故曰長擷腰也。﹝此病或名束。﹞

第二十﹐長解鐙病者﹐第一﹑第二字意相連﹐第三﹑第四字意相連﹐第五單一字成其意﹐是解鐙﹔不與擷腰相間﹐是長解鐙病也。如上官儀詩曰「池牖風月淸﹐閒居遊客情﹐蘭泛樽中色﹐松吟弦上聲。」「池牖」二字意相連﹐「風月」二字意相連﹐「淸」一字成四字之意﹐以下三句﹐皆無有擷腰相間﹐故曰長解鐙之病也。

元兢曰「擷腰﹑解鐙並非病﹐文中自宜有之﹐不間則爲病。然解鐙須與擷腰相間﹐則屢﹐遷其體。不可得句相間﹐但時然之﹐近文人篇中有然﹐相間者偶然耳。然悟之而爲詩者﹐不亦盡善者乎。」﹝此病亦名散。﹞

第二十一﹐支離。不犯詩曰「春人對春酒﹐新附間新花。」犯詩曰「人人皆偃息﹐惟我獨從戎。」

第二十二﹐相濫。﹝或名繁說。﹞謂一首詩中再度用事﹐一對之內反覆重論﹐文繁意疊﹐故名相濫。犯詩曰「玉繩耿長漢﹐金波麗碧空﹐星光暗雲裏﹐月影碎簾中。」

釋曰「玉繩」者星名﹐「金波」者月號﹐上旣論訖﹐下復陳之﹐甚爲相濫﹐尢須愼之。

崔氏云「相濫者﹐謂『形體』﹑『途道』﹑『溝淖』﹑『淖泥』﹑『巷陌』﹑『樹木』﹑『枝條』﹑『山河』﹑『水石』﹑『冠帽』﹑『衤鳥衣』﹐如此之等﹐名曰相濫。上句用『山』﹐下句用『河』﹔上句有『形』﹐下句安『體』﹔有句有『木』﹐下句安『條』﹕如此參差﹐乃爲善焉。若兩字一處﹐自是犯焉﹐非關詩處。或云兩目一處是。」

第二十三﹐落節。凡詩詠春﹐卽取春之物色﹔詠秋﹐卽須序秋之事情。或詠今人﹐或賦古帝﹐至於雜篇詠﹐皆須得其深趣﹐不可失義意。假令黃花未吐﹐已詠芬芳﹔靑葉莫抽﹐逆言蓊郁﹔或專心詠月﹐翻寄琴聲﹔或�意論秋﹐雜陳春事﹔或無酒而言有酒﹔無音而道有音﹕並是落節。若是長篇托意﹐不許限。卽假作《詠月詩》曰「玉鉤千丈掛﹐金波萬里遙。蚌虧輪影滅﹐蓂落桂陰銷。入風花气馥﹐出樹鳥聲嬌。獨使髙樓婦﹐空度可憐宵。」

釋曰﹕此詩本意詠月﹐中間論花述鳥﹐乍讀風花似好﹐細勘月意有殊﹐如此之輩﹐名曰落節。

又《詠春詩》曰﹔「何處覓消愁﹖春園可暫遊。菊黃堪泛酒﹐梅紅可插頭。」

釋曰﹕菊黃泛酒﹐宜在九月﹐不合春日陳之﹔或在淸朝﹐翻言朗夜﹕並是落節。

第二十四﹐雜亂。凡詩發首誠難﹐落句不易。或有制者﹐應作詩頭﹐勒爲詩尾﹔應可施後﹐翻使居前。故曰雜亂。假作《憶友詩》曰「思君不可見﹐徒令年鬢秋。獨驚積寒暑﹐迢遰阻風牛﹐粵余慕樵隱﹐蕭然重一丘。」

釋曰「粵余」一對﹐合在句端﹔「思君」一對﹐合居篇末。然則篇章之內﹐義別爲科﹐先後無差﹐文理俱暢﹔混而不別﹐故名雜亂。

第二十五﹐文贅﹝或名涉俗病。﹞凡五言詩﹐一字文贅﹐則眾巧皆除﹔片語落嫌﹐則人競褒貶。今作者或不經雕匠﹐未被揣磨﹐輒述拙成﹐多致紕繆。𨿽理義不失﹐而文不淸新﹔或用事合同﹐而辭有利鈍。卽假作《秋詩》曰「熠耀﹐庭中度﹐蟋蟀傍窗吟。條間垂白露﹐菊上帶黃金。」

釋曰﹕此詩據理﹐大體得通。然「庭中」﹑「傍窗」﹐流俗已甚﹔「黃金」﹑「白露」﹐語質無佳﹔凡此之流﹐名曰文贅。

又《詠秋詩》曰「熠燿流寒火﹐蟋蟀動秋音。凝露如懸玉﹐攢菊似披金。」﹝此則無贅也。﹞又曰「渭濱迎宰相。」﹝官之宰相﹐卽是涉俗流之語﹐是其病。﹞又曰「樹蔭逢歇馬﹐魚潭見洗船。」又曰「隔花遙勸酒﹐就水更移牀。」﹝是則俗巧弱獘之過也。﹞

第二十六﹐相反﹐謂詞理別舉是也。詩曰「晴雲開極野﹐積霧掩長洲。」上句旣敍「晴雲」﹐下句不宜「霧掩」﹐不順理耳。

第二十七﹐相重﹐謂意義重疊是也。或名枝指也。詩曰「驅馬淸渭濱﹐飛鑣犯夕塵。川波張遠蓋﹐山日下遙輪。柳葉眉行盡﹐桃花騎轉新。」﹝已上有「驅引」﹑「飛鑣」﹐下又「桃花騎」﹐是相重病也。﹞又曰「遊雁比翼翔﹐飛鴻知接翮。」

第二十八﹐駢拇者﹐所謂兩句中道物無差﹐名曰駢拇。如庾信詩曰「兩戍俱臨水﹐雙城共夾河。」此之謂也。

○文筆十病得失

平頭﹕第一句上字﹑第二句上字﹐第一句第二字﹑第二句第二字﹐不得同聲。

詩得者﹕「澄暉侵夜月﹐覆瓦亂朝霜。」失者﹕「今日良宴會﹐歡樂難具陳。」

筆得者﹕「開金繩之寶歷﹐鉤玉鏡之珍符。」失者﹕「嵩巖與華房疊遊﹐靈漿與醇醪俱別。」

然五言頗爲不便﹐文筆未足爲尢。但是疥癬微疾﹐非是巨害。

上尾﹕第一句末字﹐第二句末字﹐不得同聲。

詩得者﹕「縈鬟聊向牖﹐拂鏡且調妝。」失者﹕「西北有髙樓﹐上與浮雲齊。」

筆得者﹕「玄英戒律﹐繁陰結序。地捲朔風﹐風飛隴雪。」失者﹕「同源派流﹐人易世疏。越在異域﹐情愛分隔。」

筆復有隔句上尾﹐第二句末字﹐第四句末字﹐不得同聲。得者﹕「設醴未同﹐興言爲嘆。深加相保﹐行李遲書。」失者﹕「同乘共載﹐北遊後園。輿輪徐動﹐賓從無聲。」

又有踏發聲﹐第四句末字﹐第八句末字﹐不得同聲。得者﹕「夢中占夢﹐生死大空。得無所得﹐菩提純淨。教其本有﹐無比涅槃。示以無爲﹐性空般若。」失者﹕「聚斂積寶﹐非惠公所務﹔記惡遺善﹐非文了所談。陰虯陽馬﹐非原室所構﹔土山漸臺﹐非顏家所營。」

又諸手筆﹐第二句末與第三句末同聲﹐𨿽是常式﹐然止可同聲﹐不應同韻。

蜂腰﹕第一句中第二字﹑第五字不得同聲。

詩得者﹕「惆悵崔亭伯」﹔失者﹕「聞君愛我甘」。

筆得者﹕「刺是佳人」﹔﹝四言。﹞失者﹕「楊雄《甘泉》。﹝四言。﹞得者﹕「云漢自可登臨」﹐﹝六言。﹞「摩赤霄而理翰」﹔﹝六言。﹞失者﹕「美化行乎江﹑漢」﹐﹝六言。﹞「襲元﹑凱之軌髙」。﹝六言。﹞得者﹕「髙巘仞排虛空」﹐﹝七言。﹞「盛軌與三代俱芳」﹐﹝七言。﹞「猶聚鵠之有神鵷」﹔﹝七言。﹞失者﹕「三仁殊途而同歸」﹐﹝七言。﹞「偃息乎珠玉之室」。﹝七言。﹞得者﹕「雷擊電鞭者之謂天」﹔﹝八言。﹞失者﹕「潤艸沾蘭者之謂雨」。﹝八言。﹞

或云﹕平聲賒緩﹐有用最多﹐參彼三聲﹐殆爲太半。

鶴膝﹕第一句末字﹐第三句末字﹐不得同聲。

詩得者﹕「朝關苦辛地﹐雪落遠漫漫﹐含冰陷馬足﹐雜雨練旗竿。」失者﹕「沙幕飛恆續﹐天山積轉寒。無同亂郢曲﹐逐扇掩齊紈。」「客從遠方來﹐遺我一書札﹐上言長相思﹐下言久離別。」

筆得者﹕「定洲﹐跨躡夷阻﹐領袖蕃維。跱神嶽以鎭地﹐疏名川以連海。」「『原隰龍鱗』﹐班頌何其陋﹔『桑麻條暢』﹐潘賦不足言。」失者﹕「璿玉致美﹐不爲池隍之用﹔桂椒信好﹐又非園林之飾。」「西郊不雨﹐彌回天眷﹔東作未理﹐卽動皇情。」

如是皆次第避之﹐不得以四句爲斷。若手筆得故犯﹐但四聲中安乎聲者﹐益辭體有力。如雲﹕「能短能長﹐旣成章於云表﹔明吉明凶﹐亦引气於蓮上。」

大韻﹕一韻以上﹐不得同於韻字。如以「新」字爲韻﹐勿復用「鄰」﹑「親」等字。

詩得者﹕「運阻衡言革﹐時泰玉階平。」失者﹕「新裂齊紈素﹐鮮潔如霜雪。」

筆得者﹕「播盡善之英聲﹐起則天之雄﹐響。百代欽其美徳﹐萬紀懷其至仁。」失者﹕「傾家敗徳﹐莫不由於僑奢﹔興宗榮族﹐必也藉於髙名。」

凡手筆之式﹐不須同韻。或有時同韻者﹐皆是筆之逸气。如雲﹕「握河沈壁﹐封山紀石。邁三五而不追﹐踐八九之遙迹。」

小韻﹕二句內除本韻﹐若已有「梅」字﹐不得復用「開」﹑「來」字。

詩得者﹕「功髙乘履石﹐徳厚贈昭華。」失者﹕「昊天降丰澤﹐百卉挺葳蕤。」

若故疊韻﹐兩字一處﹐於理得通。故謝朓詩云「悵望南浦時﹐徙倚北梁步。」以筆準詩亦如此。

筆得者﹕「西辭酆邑﹐南據江都。」失者﹕「西辭酆邑﹐東居洛都。」

若故疊韻﹐理通亦爾。故徐陵《殊物詔》云「五云曖曃﹐鱗宗所以效靈﹔六气氛氳﹐柔和所以髙气。」

正紐﹕凡四聲爲一紐﹐如「壬」﹑「荏」﹑「衽」﹑「入」﹐詩二句內﹐已有「壬」字﹐則不得復有「荏」﹑「衽」﹑「入」等字。

詩得者﹕「《離騷》詠宿莽。」失者﹕「曠野莽茫茫。」

凡諸手筆﹐亦須避之。若犯此聲﹐則齟齬不可讀。如雲﹐得者﹕「藉甚岐嶷﹐播揚英譽。」失者﹕「永嘉播越﹐世道波瀾。」

傍紐﹕雙聲是也。如詩二句內有「風」一字﹐則不得復有此等字。」

詩得者﹕「管聲驚百鳥﹐衣香滿一園。」失者﹕「壯哉帝王居﹐佳麗殊百城。」

若故雙聲者﹐得有如此。故庾信詩云「胡笳落淚曲﹐羌笛斷腸歌。」

筆得者﹕「六郡豪家﹐從來習馬﹔五陵﹐貴族﹐作性便弓。」失者﹕「歷數已應﹐而《虞書》不以北面﹐爲陋﹔有命旣彰﹐而周籍猶以服事﹐爲賢。」

若故雙聲者﹐亦得有如此。如雲﹕「鑑觀上代﹐則天祿斯歸﹔逖聽前王﹐則歷數攸�。」如是次第避之﹐不得以二句爲斷。

或云﹕若五字內已有「阿」字﹐不得復用「可」字。此於詩章﹐不爲過病﹔但言語不淨洽﹐讀時有妨也。今言犯者﹐惟論異字﹔如其同字﹐此不言。言同字者﹐如雲﹕「文物以紀之﹐聲明以發之」﹐「大東小東」﹐「自南自北」等是也。

或云﹕凡用聲﹐用平聲最多。五言內非兩則三﹐此其常也。亦得用一用四﹕若四﹐平聲無居第四﹔若一﹐平聲多在第二﹐此謂居其要也。猶如宮羽調音﹐相參而和。

又云﹕賦頌有第一﹑第二﹑第三﹑第四或至第六句相隨同類韻者。如此文句﹐倘或有焉﹐但可時時解鐙耳﹐非是常式。五三文內﹐時一安之﹐亦無傷也。又﹐辭賦或有第四句與第八句而復韻者﹐並是丈夫措意﹐盈縮自由﹐筆勢縱橫﹐動合規矩。

《文筆式》云﹕制作之道﹐惟筆與文﹕文者﹐詩﹑賦﹑銘﹑頌﹑箴﹑贊﹑弔﹑誄等是也﹔筆者﹐詔﹑策﹑移﹑檄﹑章﹑奏﹑書﹑啟等也。卽而言之﹐韻者爲文﹐非韻者爲筆。文以兩句而會﹐筆以四句而成。文系於韻﹐兩句相會﹐取於諧合也﹔筆不取韻﹐四句而成﹐在於變通。故筆之四句﹐比文之二句﹐驗之文筆﹐率皆如此也。體旣不同﹐病時有異。其文之犯避﹐皆準於前。假令文有四言﹑六言﹑七言等﹐亦隨其句字﹐準前勘其聲病﹐足悟之矣。

其蜂腰﹐從五言內辧之﹐若字或少多﹐則無此病者也。

筆有上尾﹑鶴膝﹑隔句上尾﹑踏發等四病﹐詞人所常避也。其上尾﹑鶴膝﹐與前不殊。束皙表云「薄冰凝池﹐非登廟之珍。」「池」與「珍」同平聲﹐是其上尾也。左思《三都賦序》云「魁梧長者﹐莫非其舊。風謠歌舞﹐各附其俗。」「者」與「舞」同上聲﹐是鶴膝也。隔句上尾者﹐第二句末與第四句末同聲也。如鮑照《河淸頌序》云「善談天者﹐必徵象於人﹔工言古者﹐必考績於今。」「人」與「今」同聲是也。但筆之四句﹐比文之二句﹐故𨿽隔句﹐猶稱上尾﹐亦以次避﹐第四句不得與第六句同聲﹐第六句不得與第八句同聲也。踏發﹝廢音。﹞者﹐第四句末與第八句末同聲也。如任孝恭書云「昔鍾儀戀楚﹐樂操南音﹔東平思漢﹐松柏西靡。仲尼去魯﹐命云遲遲﹔季後過丰﹐潸焉出涕。」「涕」與「靡」同聲是也。凡筆家四句之末﹐要會之所歸。若同聲﹐有似踏而機發﹐故名踏發者也。若其間際有語隔之者﹐犯亦無損﹐謂上四句末﹐下四句初﹐有「旣而」﹑「於是」﹑「斯皆」﹑「所以」﹑「是故」等語也。此等之病﹐並須避之。

其鶴膝﹐近代詞人或有犯者。尋其所犯﹐多是平聲。如溫子昇《寒陵山碑序》云「並寂漠消沈﹐荒涼磨滅。言談者空知其名﹐經過者不識其地。」又邢子才《髙季式碑序》云「楊氏八公﹐歷兩都而後盛﹔荀族十卿﹐終二晉而方踐。」又魏收《文宣謚議》云「九野區分﹐四遊定判。賦命所甄﹐義兼星象。」﹝「沈」與「名」﹑「公」與「卿」﹑「分」與「甄」並同聲﹐是筆鶴膝也。﹞文人劉善經云「筆之鶴膝﹐平聲犯者﹐益文體有力。」豈其然乎﹖此可時復有之﹐不可得以爲常也。其雙聲疊韻﹐須以意節量。若同句有之﹐及居兩句之際而相承者﹐則不可矣。同句有者﹐還依前注。其居兩句際相承者﹐如任孝恭書云「學非摩揣﹐誰合趙之連雞。但生與憂偕﹐貧隨歲積。」「雞」與「偕」相承而同韻﹐是其類也。又徐陵《勸進表》云「蚩尢三冢﹐寧謂嚴誅。」「誅」﹑「冢」相承﹐雙聲是也。

然聲之不等﹐義務隨焉。平聲哀而安﹐上聲厲而舉﹐去聲淸而遠﹐入聲直而促。詞人參用﹐體固不忄互。請試論之﹕筆以四句爲科﹐其內兩句末並用平聲﹐則言音流利﹐得靡麗矣﹔兼用上﹑去﹑入者﹐則文體動發﹐成宏壯矣。看徐﹑魏二作﹐足以知之。徐陵《定襄侯表》云「鴻都寫狀﹐皆旌烈士之風﹔麟閣圖形﹐咸紀誠臣之節。莫不輕死重气﹐效命酬恩﹔棄艸莽者如歸﹐膏平原者相襲。」﹝上對第二句末「風」﹐第三句末「形」﹔下對第二句末「恩」﹐第三句末「歸」﹕皆是平聲。﹞魏收《赤雀頌序》云「蒼精父天﹐銓與象立﹔黃神母地﹐輔政機修。靈圖之迹鱗襲﹐天啟之期翼布﹔乃有道之公器﹐爲至人之大寶。」﹝上對第二句末「立」﹐第三句末「地」﹔下對第二句末「布」﹐第三句末「器」﹕皆非平聲是也。﹞徐以靡麗標名﹐魏以宏壯流稱﹐觀於斯文﹐亦其效也。又名之曰文﹐皆附之於韻。韻之字類﹐事甚區分。緝句成章﹐不可違越。若令義𨿽可取﹐韻弗相依﹐則猶舉足而失路﹐抃掌而乖節矣。故作者先在定聲﹐務諧於韻﹐文之病累﹐庶可免矣。北捲

○論對屬

凡爲文章﹐皆須對屬﹔誠以事不孤立﹐必有配疋而成。至若上與下﹐尊與卑﹐有與無﹐同與異﹐去與來﹐虛與實﹐出與入﹐是與非﹐賢與愚﹐悲與樂﹐明與暗﹐濁與淸﹐存與亡﹐進與退﹕如此等狀﹐名爲反對者也。﹝事義各相反﹐故以名焉。﹞除此以外﹐並須以類對之﹕一二三四﹐數之類也﹔東西南北﹐方之類也﹔靑赤玄黃﹐色之類也﹔風雪霜露﹐气之類也﹔鳥獸艸木﹐物之類也﹔耳目手足﹐形之類也﹔道徳仁義﹐行之類也﹔唐﹑虞﹑夏﹑商﹐世之類也﹔王侯公卿﹐位之類也。及於偶語重言﹐雙聲疊韻﹐事類甚眾﹐不可備敍。

在於文筆﹐變化無恆。或上下相承﹐據文便合﹐若云「圓淸著象﹐方濁成形」﹐「七曜上臨﹐五嶽下鎭」﹔﹝「方」﹑「圓」﹐「淸」﹑「濁」﹐「象」﹑「形」﹐「七」﹐「五」﹐「上」﹑「下」﹐是其對。﹞或前後懸絕﹐隔句始應﹐若云「軒轅握圖﹐丹鳳巢閣﹔唐堯秉歷﹐玄龜躍淵」﹔﹝「軒轅」﹑「唐堯」﹐「握圖」﹑「秉歷」﹐「丹鳳」﹐「玄龜」﹐「巢閣」﹑「躍淵」﹐是也。﹞或反義並陳﹐異體而屬﹐若云「乾坤位定﹐君臣道生。或質或文﹐且升且降」﹔﹝「乾坤」﹑「君臣」﹑「質文」﹑「升降」並反義﹐而同句陳之。「乾坤」與「君臣」對﹐「質文」與「升降」對﹐是異體屬也。﹞或同類連用﹐別事方成﹐若云「芝英蓂莢﹐吐秀階庭﹔紫玉黃銀﹐揚光巖谷」﹕﹝「芝英蓂莢」與「紫玉黃銀」﹐「階庭」與「巖谷」﹐同類連對﹐而別事相成。﹞此是四途﹐偶對之常也。比事屬辭﹐不可違異。故言於上﹐必會於下﹔居於後﹐須應於前。使句字恰同﹐事義殷合﹐﹝若上有四言﹐下還須四言﹔上有五字﹐下還須五字。上句第一字用「靑」﹐下句第一字卽用「白」﹑「黑」﹑「朱」﹑「黃」等字﹔上句第三字用「風」﹐下句第三字卽用「云」﹐「煙」﹑「气」﹑「露」等。上有雙聲﹑疊韻﹐下還卽須用對之。﹞猶夫影響之相逐﹐輔車之相須也。

若其上升下降﹐若云「寒雲山際起﹐悲風動林外。」﹝「山際」在上句第三﹑第四言﹐是升﹔「林外」在下句第四﹑第五字﹐是降。﹞前復後單﹐若云「日月揚光﹐慶雲爛色。」﹝「日月」兩事是復﹔「慶雲」一物﹐是單。﹞語卽非倫﹐事便不可。然文無定勢﹐體有變通﹐若又專對不移﹐便復大成拘執﹔可於義之際會﹐時時散之。

夫屬對者﹐皆並見以致辭﹔﹝謂並見事類以成辭。假令云「便娟翠竹﹐聲韻金風﹔的歷紅荷﹐光垂玉露。」「翠竹」與紅荷」﹐「金風」與「玉露」﹐是異事並見也。凡爲對者﹐無不悉然也。﹞不對者﹐必相因成義。﹝謂下句必因上句﹐止憑一事以成義也。假令敍家世云「自玆以降﹐世有異人。」敍先代云「布在方策﹐可得言焉。」敍任官云﹔「我之居此﹐物無異議。」敍能官云「望之於君﹐固有慚色。」敍瑞物云「委之三府﹐不可勝記。」敍帝徳云「魏魏蕩蕩﹐難得名焉。」皆下句接上句以成義也。﹞何則﹖偶辭在於參事﹐﹝凡爲對屬﹐皆偶其辭﹐事若不變﹐辭便有闕﹐故須參用﹐如得成之也。﹞孤義不可別言故也。﹝若不取對﹐卽須就一義相因以置言﹐故不可用別也。﹞

在於文章﹐皆須對屬﹔其不對者﹐止得一處二處有之。若以不對爲常﹐則非復文章。﹝若常不對﹐則與俗之言無異。﹞就如對屬之間﹐甚須消息﹕若敍瑞云「軒轅之世﹐鳳鳴阮隃﹔漢武之時﹐麟遊雍畤。」﹝持「軒轅」對「漢武」﹐世懸隔也。﹞大小必均﹐若敍物云「鮒離東海﹐得水而遊﹔鵬翥南溟﹐因風而舉。」﹝將「鮒」擬「鵬」﹐狀殊絕也。﹞美醜當分﹐若敍婦人云「等毛嬙之美容﹐類嫫母之至行。」﹝毛嬙」﹑「嫫母」﹐貌相妨也。﹞彊弱須異﹐若敍平賊云「摧鯨鯢如折朽﹐除螻蟻若拾遺。」﹝「鯨鯢」﹑「螻蟻」﹐力全校也。﹞苟失其類﹐文卽不安。以意推之﹐皆可知也。而有以「日」對「景」﹐將「風」偶「吹」﹐持「素」擬「白」﹐取「鳥」合「禽」﹐𨿽復異名﹐終是同體。若斯之輩﹐特須避之。故援筆措辭﹐必先知對﹐比物各從其類﹐擬人必於其倫。此之不明﹐未可以論文矣。

句端

屬事比辭﹐皆有次第﹐每事至科分之別﹐必立言以間之﹐然後義勢可得相承﹐文體因而倫貫也。新進之徒﹐或有未悟﹐聊復商略﹐以類別之云爾。

觀夫﹐惟夫﹐原夫﹐若夫﹐竊以﹐竊聞﹐聞夫﹐惟昔﹐昔者﹐蓋夫﹐自昔﹐惟。

右並發端置辭﹐泛敍事物也。謂若陳造化物象﹑上古風迹及開廓大綱﹐敍況事理﹐隨所作狀﹐量取用之。大凡觀夫﹐惟夫﹐原夫﹐若夫﹐蓋聞﹐聞夫﹐竊惟等語﹐可施於大文﹐余則通用。其表﹑啟等﹐亦宜以臣聞及稱名爲首﹐各見本法。

至如﹐至乃﹐至其﹐於是﹐及有﹐是則﹐斯則﹐此乃﹐誠乃。

右並承上事勢﹐申明其理也。謂上已敍事狀﹐次復申重論之﹐以明其理。

洎於﹐逮於﹐至於﹐及於﹐旣而﹐亦旣﹐俄而﹐洎﹐逮﹐及﹐自﹐屬。

右並因事變易多限之異也。謂若述世道革易﹑人事推移﹐用之而爲異也。

乃知﹐方知﹐方驗﹐將知﹐固知﹐斯乃﹐斯誠﹐此固﹐此實﹐誠知﹐是知﹐何則﹐所以﹐是故﹐遂使﹐遂令﹐故能﹐故使﹐可謂﹐所謂。

右並取下言證成於上也。謂上所敍義﹐必待此後語﹐始得證成也。或多析名理﹐或比況物類﹐不可委說者。

況乃﹐況則﹐矧夫﹐矧惟﹐何況﹐豈若﹐未若﹐豈有﹐豈至。

右並追敍上義﹐不及於下也。謂若已敍功業事狀於上﹐以其輕少﹐後更云況乃﹑豈若其事其狀云云﹐也。

豈獨﹐豈惟﹐豈止﹐寧惟﹐寧獨﹐寧止﹐何獨﹐何止﹐豈直。

右並引取彼物爲此類。謂若已敍此事﹐又引彼與此相類者﹐云豈惟彼如然也。

假令﹐假使﹐假復﹐假有﹐縱令﹐縱使﹐縱有﹐就令﹐就使﹐就如﹐𨿽令﹐𨿽使﹐𨿽復﹐設令﹐設使﹐設有﹐設復﹐向使。

右並大言彼事不越此也。謂若已敍前事﹐假令深遠髙大則如此﹐此終不越。

𨿽然﹐然而﹐但以﹐正以﹐直以﹐只爲。

右並將取後義﹐反於前也。謂若敍前事已訖﹐云𨿽然乃有如此理也。

豈令﹐豈使﹐何容﹐豈容﹐豈至﹐豈其﹐何有﹐豈可﹐寧可﹐未容﹐未應﹐不容﹐詎可﹐詎令﹐詎使﹐而乃﹐而使﹐豈在﹐安在。

右並敍事狀所求不宜然也。謂若揆其事狀所不合然﹐云豈令其至於此也。

豈類﹐詎似﹐豈如﹐未若。

右並論此物勝於彼也。謂敍此物已訖﹐陳豈若彼物微小之狀也。

若乃﹐爾乃﹐爾其﹐爾則﹐夫其﹐若其﹐然其。

右並復敍前事體其狀。若前已敍事﹐次更云若乃等體寫其狀理也。

儻使﹐儻若﹐如其﹐如使﹐若其﹐若也﹐若使﹐脫若﹐脫使﹐脫復﹐必其﹐若必﹐或若﹐或可﹐或當。

右並逾分測量﹐或當爾也。譬如論其某事異理﹐云儻如此如此。

惟應﹐惟當﹐惟可﹐只應﹐只可﹐只當﹐乍可﹐必能﹐必應﹐必當﹐必使﹐會當。

右並看世斟酌終歸狀也。若云看上事形勢﹐惟應如此如此。

方當﹐方使﹐方冀﹐方令﹐庶使﹐庶當﹐庶以﹐冀當﹐冀使﹐將使﹐使夫﹐未使﹐令夫﹐所冀﹐所望﹐方欲﹐便欲﹐便當﹐行欲﹐足令﹐足使。

右並勢有可然﹐期於終也。謂若敍其事形勢﹐方終當如此。

豈謂﹐豈知﹐豈其﹐誰知﹐誰言﹐何期﹐何謂﹐安知﹐寧謂﹐寧知﹐不謂﹐不悟﹐不期﹐豈悟﹐豈慮。

右並事有變常﹐異於始也。謂若其事應令如彼﹐今忽如此如此。

加以﹐加復﹐況復﹐兼以﹐兼復﹐又以﹐又復﹐重以﹐且復﹐仍復﹐尙且﹐猶復﹐猶欲﹐而尙﹐尙或﹐尙能﹐尙欲﹐猶﹐仍﹐且﹐尙。

右並更論後事﹐以足前理也。渭若敍前事已訖﹐云加以又如此又如此也。

莫不﹐罔不﹐罔弗﹐無不﹐咸欲﹐咸將﹐並欲﹐皆欲﹐盡﹐皆﹐並﹐咸。

右並總論物狀也。

自非﹐若非﹐非夫﹐若不﹐如不﹐苟非。

右並引大其狀﹐令至甚也。若敍其事至甚者﹐云自非如此云也。

何以﹐何能﹐何可﹐豈能﹐豈使﹐詎能﹐詎使﹐詎可﹐儔能﹐奚可﹐奚能。

右並因緣前狀論所致。若云自非行如彼﹐何以如此也。

方慮﹐方恐﹐所恐﹐將恐﹐或恐﹐或慮﹐只恐﹐惟恐﹐行恐。

右並預思來事異於今也。若云今事已然﹐方慮於後或如此也。

敢欲﹐輒欲﹐輕欲﹐輕用﹐輕以﹐輒用﹐輒以﹐敢以﹐每欲﹐常欲﹐恆願﹐恆望。

右並論志所欲行也。

每至﹐每有﹐每見﹐每曾﹐時復﹐數復﹐或復﹐每﹐時﹐或。

右並事非常然﹐有時而見也。謂若每至其時節﹐每見其事理也。

則必﹐則皆﹐則當﹐何當不﹐未嘗不﹐未有﹐不則。

右並有所逢見便然也。若逢見其事則必如此也。

可謂﹐所謂﹐誠是﹐信是﹐允所謂﹐乃云﹐此猶﹐何異﹐奚異﹐亦猶﹐猶夫﹐則猶﹐則是。

右並要會所歸總上義也。謂設其事﹐可謂如此﹐可比如此也。

誠願﹐誠當可﹐惟願﹐若令﹐若當﹐若使﹐必使。

右並勸勵前事所當行也。謂若謂其事﹐云誠願行如此也。

自可﹐自然﹐自應﹐自當﹐此則﹐則必﹐然則。

右並預論後事必應爾也。謂若行如彼﹐自可致如此。

○帝徳錄

伏犧亦曰宓戲﹐太昊﹐皇雄﹐庖犧﹐皇犧﹐風姓。以木徳王﹐曰蒼精﹐蒼牙。生於雷澤。日角。以龍紀官﹐曰龍師而龍名。狀有﹕通靈﹐出震﹐像日﹐作易﹐觀象﹐察法﹐畫八卦﹐設十言﹐推三元以教民。

神農﹐亦曰炎帝﹐帝魁﹐大庭﹐烈山﹐農皇。以火徳王﹐曰炎靈﹐炎精。生於華陽﹐感龍首神生﹐以薑水成。戴玉理石耳。以火紀官﹐曰火師而火名。乘六龍以出地輔。狀有﹕教農﹐作未耜﹐嘗百艸﹐甄度四海。

黃帝﹐亦曰軒轅﹐有熊﹐縉雲之官﹐歸藏。云皇軒﹐帝軒﹐軒後﹐軒皇。以土徳王﹐曰黃帝﹐黃神﹐黃精。感大電繞樞以生於壽丘﹐長於姬水﹐居於軒轅之丘。天庭﹐日角﹐四面。狀有﹕提像﹐侚齊﹐叶律﹐造書契﹐模鳥迹﹐車乘﹐宮室﹐衣服﹐文字﹐役使百靈﹐垂衣裳。

少昊﹐亦曰金天﹐靑陽。以金徳王。感大星如虹流華渚以生。鳳皇適至﹐以鳥紀官﹐鳥師而鳥名。

顓頊﹐亦曰髙陽﹐窮桑。以水徳王﹐感瑤光如蜺降幽房以生。形云﹕並。平九黎之亂﹐定八風之音。

唐堯﹐亦曰陶唐﹐伊祁﹐伊堯﹐唐堯﹐唐後﹐帝。名放勛。感赤龍以生﹐長於伊水﹐居丹陵。形云﹕鳥庭﹐日角﹐八眉﹐八彩﹐珠衡。狀云﹕欽明﹐文思﹐睿哲﹐允恭克讓﹐稽古則天﹐就日望云﹐光被﹐平章百姓﹐協和萬邦。

虞舜﹐亦曰有虞﹐大舜﹐有姚﹐虞皇﹐虞後﹔名重華﹐字都君。感大虹始生於姚墟﹐長於嬀水。狀曰﹕濬哲﹐文明﹐登庸﹐納麓﹐受終﹐愼徽五典﹐懷神珠﹐秉石椎﹐歌琴﹐垂拱﹐彈五弦之琴﹐歌《南風》之詩。

夏禹﹐亦曰有夏﹐伯禹﹐夏禹﹐名文命﹐字髙密。感流星生於石紐﹐耳參漏﹐懷玉斗。狀有﹕疏通﹐任土作貢﹐盡力溝洫﹐卑宮室。

殷湯﹐亦曰成湯﹐商湯﹐商王﹐殷後﹔名天乙﹐字乙王。感白气而生。兩肘﹐七名﹐受金鉤﹐都於亳。狀有﹕革命﹐解网﹐卅七徵﹐紂於鳴條﹐竄於南巢。

髙宗﹔亦曰武丁﹐中宗﹐殷宗。狀云﹕中興。

周文王﹐亦曰文昌﹔武王﹐亦曰武發﹔並云有周﹐蒼精。文王邑於灃﹐受命於岐山。武王都於鎬。狀云﹕命惟新﹐耆定武功﹐虞代革命﹐伐罪。

漢﹐曰天漢﹐炎漢﹐卯金刀。髙祖曰劉邦﹐感玉英始生﹐酆澤夢素靈器﹐芒山見紫雲﹐灞壘浮奇气。狀云﹕肇戴天祿﹐提劍。

右並是古帝王名狀。至諸文歷敍先代處﹐可於此斟酌攺用之。或可引軒﹑唐﹑虞﹑夏﹑商﹑周﹑秦﹑漢等國號﹐卽以歷運﹑命祚﹑基業﹑道徳等配之﹐隨其盛衰而敍。

若敍盛云﹕光啟﹔云始﹕惟新﹐方熾﹐玄盛﹐逾隆﹐克明﹔云永﹕方弘﹐方茂﹔云恭。

若敍衰云﹕造地﹐陵遲﹐將季﹔云喪﹔將盡﹔云替﹕已缺﹐將亡﹐告終等語。

受命﹐受終﹐定業﹐開基﹐啟祚﹐承天﹐乘時。

生狀云﹕誕靈﹐降神﹐誕聖﹐發祉﹐效靈﹐啟聖﹐流祉﹔亦云﹕載誕﹐降生。

臨狀云﹕登樞﹐踐極﹐馭宇﹐建國﹐乘時﹐踐位﹐君臨﹐乘乾﹐出震。

右若敍先代﹐並得通用。

敍述帝徳﹐體制甚多﹐配用諸文﹐動成混亂﹐今略弁之如右。

或先敍感受符受命﹑形狀握運等二句於上﹐後以徳從﹑臨馭﹑功業等承之。

若云盛降﹕炎上﹐赤帝﹐赤熛﹐熛怒﹐朱鳥﹐翼軫﹐瑤光﹐白虹﹐星虹﹐樞電﹐赤龍﹐玉英等﹔精靈﹕祉气﹐正气﹔握受膺﹕黃河﹐榮河﹐河﹑洛﹐翠淵﹐玄扈﹐龍馬﹐龜鳳﹐龜龍﹐黃龍﹐玄龜﹐玄精﹐朱文﹐綠錯﹐玄匣﹐玉匣﹐玉檢等﹔圖錄﹕文命﹐赤雀﹐玉匱書﹐黃魚﹐金鉤﹐丹書等﹔命降﹕玄珪﹐錫受昭華等贈應﹔葉千年﹐千載﹐五期﹐五運等期運﹔數啟三靈卜﹔戴玉理石耳等形表﹔蒼牙﹐珠衡等狀配﹔居踐﹕紫微﹐北辰﹐宸極等位居﹔大寶﹐九五﹐黃屋等位尊。並量其類以取對。

亦可云﹕熛怒﹐朱鳥﹐翼軫﹐瑤光﹐樞電﹐星虹﹐及雷澤﹐壽丘﹐華渚﹐華陽﹐石紐等降精﹐降靈﹐降神發祉﹐流祉﹐誕聖﹐啟聖。榮河﹐河﹑洛﹐黃龍﹐玄龜﹐龍馬﹐玄扈﹐玉檢等授圖﹐薦篆﹐呈瑞。玄珪降錫﹐珠衡表狀。

亦可云﹕握天鏡﹐金鏡﹐玉鏡﹐神珠﹐懷玉斗﹐秉石椎﹐擊玉鼓﹐馭三龍﹐定九鼎等云云。而以踐極﹐踐位﹐馭世﹐乘時﹐臨民﹐承天﹐察璇璣玉衡並七政﹐秉玉燭以調時。

亦可云﹕天庭日角﹐兌上丰下﹐龍顏虎鼻﹐八彩重瞳﹐珠衡玉理﹐握褒履己﹐握戊懷己。

亦可云﹕挺著表資體﹐聖敬﹐神武﹐聖武﹐欽明﹐濬哲﹐文明﹐侚齊等姿徳。

及云﹕神武天挺﹐聖敬日齊﹐欽明文思﹐允恭克讓﹐聰明神武﹐含弘光大。及云﹕龍飛虎變﹐出震乘干等語作二句。次可云﹕得一通三﹐居髙望遠﹐就日望云﹐則天法地﹐握戊懷己﹐出震齊巽﹐雲行雨施﹐日臨月臨﹐握矩齊衡﹐懷珠秉石﹐前疑後丞﹐左規右矩﹐執契持衡﹐觀象察法。及云﹕盡聖窮神﹐合元體極﹐誕靈縱聖﹐疏通知遠﹐立禮興仁﹐杖賢翼義﹐疏山塡川﹐紀星量月﹐射日繳風﹐補維立柱。

亦可云﹕含吐陰陽﹐經緯天地﹐疏塡山川﹐照臨日月﹐感會風雲﹐鼓動雷電﹐合徳乾坤﹐齊明日月﹐重紐地維﹐更辟天象﹐陶鑄生靈﹐彈壓山川﹐織成宇宙﹐萬神協贊﹐萬物歸往。

亦可云﹕牢籠﹐囊括﹐苞舉﹐控引﹐彌綸﹐匣牘﹐彈壓﹐廓淸﹐光被﹐朝宗﹐明臨﹐亭毒等﹔雲天地﹐乾坤﹐二儀﹐四海﹐八荒﹐八埏﹐八極﹐九域﹐九土﹐六幽﹐九縣﹐萬國﹐天下﹐海外﹐宇宙﹐遐邇﹐幽明﹐動植﹐萬物等。

亦可云﹕利見大人﹐光臨寶位﹐下臨赤縣﹐上膺玄象﹐秉玉登樞﹐懷珠馭極﹐就日積明﹐則天爲大等浯。

亦可云﹕練五石以補天﹐正八柱以承天﹐乘四載以敷土﹐落九日而正攝﹐穆通八風而調律呂﹐乘六龍以禦天﹐落九烏而拯物﹐正絕柱而捲气移於天地二儀﹐息橫流羣飛波瀾於四海江海﹐揚光華於日月﹐舞幹鏚而定四夷﹐運機衡以齊七政﹐降寶命於岐山﹐受靈圖於宛委﹐懸明鏡以髙臨﹐振長策而遠馭﹐運七政以機衡﹐通八風於律呂。

亦可云﹕以至徳光天下﹐以神功截海外等﹐同類軒轅之侚齊﹐顓頊之靜淵﹐唐堯之欽明﹐虞舜之文明﹐大知一周文聖敬﹐大度志漢祖神武﹐感二義之至休﹐應千祀之嘉會。或可以感受符命等參對之。

若云「虹電流彩﹐虹流華渚﹐虹下蜺貫﹐爰乃降感精靈﹐英靈﹐虹流﹐電繞﹐瑤光﹐下降等﹐云應誕聖啟聖之期。河﹑洛龍躍﹐榮河龜浮﹐翠淵龍躍龜浮﹐玉檢來浮等﹐爰應受寶命圖錄﹐若表興王之運﹐標受命之始。

亦可云﹕感赤熛﹐瑤光﹐翼軫等气祉。允葉﹐允應﹐爰應等千靈﹐五期﹐三靈﹐二儀。受錄錯﹐玉檢﹐龜龍等文圖。光臨﹐載臨﹐撫臨等﹐云四海八極﹐萬國萬物﹐握玄武﹐蒼水﹐玉匱﹐金簡之符命﹐疏通克平九土九域。

亦可云﹕天庭﹐日角﹐珠衡﹐玉理等載表神儀。玉檢﹐金繩﹐龜字﹐龍圖等受膺寶命。

亦可云﹕玄龜出洛﹐應啟聖之期﹔赤雀入酆﹐表維新之命。

敍功業

若云﹕補維立柱﹐斷鰲練石﹐功徳被於乾坤﹑天地﹑二儀﹔射日繳風﹐戮豕斷蛇﹐拯溺救焚﹐功業施於四海﹑萬物﹑羣生﹑動植﹑遐邇。斷鰲練石﹐二儀更安﹔刊木隨山﹐九土還定。上射九日﹐上齊七政﹐考星葉日等﹐云玄象乾象更明﹔下導百川﹐疏山奠水等云﹐蒼生坤儀以定。璇璣玉衡機衡等運而七政齊正﹐天文銀編金簡等推而九土百川定。通地理﹐幹鏚舞﹐四夷服﹐俊乂在官﹐自睹四門穆穆﹐遐荒奉職﹐無勞兩階之舞。弘文教天下雍熙﹐定武功海外有截。朱幹玉鏚﹐海外率賓﹔黃斧黻衣﹐天下咸服。八紘大定﹐偃甲銷戈﹔九有宅心﹐同文共軌。允恭克讓﹐四表以和﹔保合大和﹐萬方咸謐。除凶定難﹐行仁義之兵﹐崇聖賢之杖。一尉一候﹐遐邇承風﹔禮云樂云﹐幽明同化。此是並隔句相對。

亦可云﹕舞幹鏚以懷遠﹐運機衡以齊政。斷修蛇﹐戮封豕。落九日﹐通八風。正傾維﹐安絕柱。平九黎之亂﹐竄三苗之罪。正髙天之絕柱﹐息滄海之橫波。更穆四門﹐重安八柱。練石補天﹐積灰止水。偃甲銷戈﹐休牛放馬。放馬於華山陽﹐牧牛於桃林塞。及云﹕開辟辰象﹐織成宇宙。

敍禮樂法

若云﹕攺正朔﹐殊徽號。定憲章﹐同律度。定禮樂﹐諧律呂。修五禮﹐正六樂。諧六樂﹐定八音。及云﹕平分四气﹐推列三元。齊七政﹐陳五紀﹐定四時﹐通八風﹐分九土。愼徽五典﹐弘宣八政﹐敍以九疇﹐敷以五教﹐風通地理。敍人倫﹐授民時。

亦云﹕命後夔合樂﹐伯夷典禮﹐容成定歷﹐伶倫叶律﹐臯陶典刑。

亦可論﹕置立郊廟﹑社稷﹑明堂﹐以宗祀天地神明之靈﹐及朝宗萬國﹑羣後﹑百辟。懸象魏以頒政﹐降衢室以問道﹐昇明堂以議政。開闡大學﹑公宮﹑東庠﹑西膠﹑庠序等﹐而以垂訓﹑施化﹑問道﹑貴徳﹑尙齒。起置麟閣﹑天祿﹑虎觀等﹐以崇儒弘文。采五帝之英華﹐去三代之糟粕。定八刑糾民﹐考八風﹐定八音﹐任九土作賦。發以聲明﹐紀以文物﹐布之典刑﹐納之軌物。

或可云﹕制定五禮﹑禮儀﹑玉帛﹑樽俎之制等﹐以和邦國﹐敍人倫﹐與天地同節﹐安上治民。定諧奏六樂﹑八音﹐金石絲竹音﹐羽籥干戚容﹐以同和天地﹐合鬼神﹑移風易俗。載定六律﹑律呂﹐以測寒暑﹐葉天地。東膠西庠﹐爰崇節義﹔麟閣虎觀﹐乃集墳典。律呂云定﹐以合陰陽﹔禮樂聿修﹐仍同天地。璇璣玉衡等運而七政斯齊﹐金科玉條陳施而四民百姓無犯。南正揆地司天﹐東膠弘風訓俗。敬敷五教﹐庶績惟熙﹔《鴻範》九疇﹐彜倫攸敍。侯甸荒要﹐合先王之徳刑﹔火龍黼黻﹐得古人之象辧。正位更立周官﹔同律齊衡﹐仍追《舜典》。九成六變﹐更定樂章﹔五宅三居﹐仍定典刑。道徳仁義﹐髙視百王﹔文物聲明﹐聿追三代。

敍政化恩徳

若云﹕握斗機以運行﹐動巽風而號令。順春夏而生長﹐隨秋冬而殺罰。開日月以照臨﹐降雲雨以灑潤。均天地以載臨﹐同陰陽以變化。察天象以定時﹐觀人文以成化。則天地以行道﹐依鬼神以制義。履時以象天﹐養財以任地。治四气以教民﹐通八音以宣六气。律文而訓俗﹐聲爲律﹐身爲度﹐左準繩﹐右規矩。保合大和﹐克明俊徳。謨九徳﹐敍九疇﹐張四維﹐陳二柄。興於仁﹐立於《禮》﹐成於《樂》。導之以徳﹐齊之以禮。聖賢爲杖﹐仁義爲翼﹐道徳爲城。禮樂爲囿﹐道徳爲場。禮義爲幹櫓﹐誠信爲甲冑。修文徳﹐止武功。先徳教﹐後刑罰。以徳不以威﹐以寬不以猛。不令而行﹐不言而化。開三面垂仁﹐揮五弦解慍。日臨月臨﹐雲行雨施﹐鼓之以雷電﹐潤之以雲雨。油然作云﹐霈然下雨。煦和气以臨民﹐扇薰風而養物。灑玄澤以周流﹐降陽光以照普。大道潛運﹐至徳弘宣。榮光﹑陽光等輝映﹑昭哳﹑普燭﹑湛恩﹑鴻恩等汪濊﹐陽光充溢﹑洋溢﹑漫衍﹑浸洽﹐和气﹑霈澤等同流。

亦論﹕道仁澤化等被格﹐著及﹐覃通﹐流施﹐沾加﹐云二儀﹑四海﹑九縣﹑八紘﹑四表﹑九域﹑九垓﹑八際﹑天下﹑海外﹐及淵泉﹑艸木﹑昆虫﹑行葦等語。

平章百姓﹐協和萬邦﹐光被四表。或云﹕敷玆五典﹐陳玆八政等﹐庶績咸熙﹐載敍人倫﹐布以九疇﹐張以四維﹐彜倫攸敍﹐允諧邦政﹐韜戈偃甲﹐燮定武功﹐作樂制禮﹐載和文徳。五弦云奏﹐更起舜歌﹔三面已開﹐還興湯咒。五弦解慍﹐徳被生民﹔三面開羅﹐仁沾庶物。自南自北﹐徳被華﹑夷﹔欲左欲右﹐仁沾鳥獸。秉鉞而舞﹐見遠夷殊俗來賓﹔揮弦彈琴而歌﹐知吾民解慍。興仁立禮﹐俗以惟淸﹔明法察令﹐民斯無犯。悠悠﹐萬物﹐並被仁心﹔芒芒九洲﹐俱陶王化。亦可以上大道﹑至徳﹑榮光﹐湛恩﹑玄澤﹑和气等被加於四海﹑八紘等語爲對。

敍天下安平

若云﹕二儀﹑天地﹑乾坤等交泰﹑交暢。日月光華﹐人神允協﹐遐邇太康﹐幽平葉贊﹐內外穆福﹐萬國咸寧﹐萬邦協和﹐百姓昭明﹐黎民於變時邕﹐庶績咸熙﹐品物咸亨﹐柔遠能邇﹐內外平成﹐天平地成﹐遠邇至。下通上漏﹐四海無波﹐旋曜階平﹐河淸海晏﹐河鏡河湛﹐河溓海夷﹐年和气葉﹐雨節風隨。尉候無虞﹐烽燧不警。脫劍﹐明堂﹐焚甲宣室。載戢干戈﹐載櫜弓矢。放馬華山之陽﹐放牛桃林之塞。偃甲韜戈﹐休牛放馬。榮光溢二儀﹐和气行萬里﹐玄澤浸六幽。百姓食於膏火﹐飲於醴泉﹐照於玉燭。司祿益富而國實﹐司命益年而民壽。

亦可云﹕容成氏世﹐結繩而用﹐鄰國雞犬相聞。東戶季子世﹐路有雁行﹐道不拾遺﹐耒耜餘糧宿於畝首。華胥氏世﹐民有含哺而熙﹐鼓腹而遊。太古之時﹐烏鵲之巢﹐可俯而窺﹐虺蛇可蹠。大道之行﹐天下爲公﹐不獨親其親﹐不獨子其子。唐堯之時﹐八十老人擊壤於路云「鑿井而飲﹐耕田而食﹐日出而作﹐日入而息﹐帝有何力於我哉﹗」堯﹑舜之時﹐比屋可封﹐百姓皆以堯﹑舜之心爲心。黃帝夢遊華胥之國﹐三年而治臻焉。可量參對之。

右並帝徳功業﹐其在諸文須敍述者﹐可於此參用之。若文大者﹐陳事宜多﹐若《太平頌》﹑巡狩﹑《賢臣頌》﹑檄文﹑《封禪表》之類體﹐須多﹐若雜表等體﹐須少。皆斟酌意義﹐須敍之句數長短﹐皆在本注。

敍遠方歸向

東方有靑丘﹐扶木﹐扶桑﹐蟠木﹐少陽﹐日域﹐出日。

南方有丹穴山﹐丹徼﹐炎洲﹐風穴﹐載日﹐火鼠﹐北戶﹐反戶。

西方有白水﹐西王﹐﹤山皆﹥陵﹐積石﹐流沙﹐玄圃﹐弱水﹐麟州﹐囿隴。

北方有玄漠﹐幽陵﹐紫塞﹐孤竹﹐崆峒﹐玄闕﹐龍庭﹐金微﹐瀚海﹐天山﹐龍燭等。

並得云﹕地域鄕俗﹐人表外所。

亦云﹕夏禹所不記﹐豎亥﹑大章所不步遊﹐周穆王﹑若士﹑盧敖所不至遊窺﹐禹迹所不及﹐穆轍所不遊﹐天老所不遊﹐方誌所未傳﹐《山經》所不載。

亦云﹕日月光景等所不照臨﹐霜露所不沾被﹐舟車所不通﹐冠帶所不及﹐轍迹所不至。

異俗名有﹕反風﹐厭火﹐三首﹐一目﹐雕齒﹐黑齒﹐儋耳﹐穿胸﹐頭飛﹐鼻飲﹐金鱗﹐鐵面等國俗人鄕。及云﹕七戎﹐六蠻﹐九夷﹐八狄﹐赤狄﹐靑羌﹐鳥夷﹐犬戎﹐旄頭﹐皮服﹐編髮﹐左衽等類羣首長渠眾等。

慕恩狀云﹕並欽慕﹑承被﹑沐浴等﹐皇風﹑帝徳﹑王化﹑皇恩﹑王澤﹑深仁﹑至化﹑玄功﹑至道﹑大徳。亦直云﹕慕義﹑向化﹑沐徳﹐浴恩﹑仰徳﹑歸仁﹑承風﹑慕道。

來狀云﹕扣塞梯山﹐架水泛海﹐款關重譯﹐候雨占風﹐反稽首屈膝﹐迹角接踵﹐來王朝宗﹐獻款入謁﹐來賓奉貢。

貢獻狀云﹕獻琛﹐奉贐﹐薦寶。

亦可云﹕委質槁街﹐納贐夷邸﹐映邦天庭﹐來朝帝闕。

或可引﹕南方越常國﹐候無別風淮雨﹐江海不揚鴻波﹐重九譯來獻白雉及黑貂裘﹔西方大月氏國﹐候東風入律﹐百旬不休﹐靑雲幹呂﹐連月不散﹐乘毛車﹐度弱水﹐貢神香猛狩﹔東方肅愼國﹐獻格矢弓弩﹔西王母遣使﹐乘白鹿獻玉環﹔西旅獻大獓。

敍瑞物感致

若云﹕天不愛道種祕寶﹐地不潛珍必呈祥。天監孔明﹐神聽無爽。明神﹑明靈﹑上玄等回眷﹑元監﹑葉贊。明命﹑寶命﹑休祉﹑靈瑞﹑珍符﹑靈應等允歸﹑薦臻﹑薦至﹑昞著﹑照見﹑斯表等。

瑞物若云﹕日月揚光﹐光華煙雲﹐紛郁爛彩﹐山川效靈﹐星雲動光﹐河﹑洛薦祉﹐銀玉揚光﹐艸木革形﹐魚鳥變色﹐甘露流掌﹐醴泉出地﹐墜露凝甘﹐飛泉泄醴﹐榮光出河﹐景星出翼﹐兩曜合璧﹐五緯連珠﹐卿云五彩﹐休气四塞﹐四气休通﹐五光垂曜﹐八風修通﹐五云紛郁。

亦云﹕鳳皇巢阿閣上庭﹐麒麟在囿﹐黃龍負圖出河﹐玄龜呈字出洛﹐白狼銜鉤入朝﹐黃魚化玉﹐白虎銜珠﹐黃龍負玉﹐赤烏銜珪﹐黃魚白鱗﹐朱雁作舞﹐靑鸞自舞﹐白雉南至﹐天馬西來﹐蒼烏東至﹐鳳皇蔽日﹐騶虞嘯風。

亦云﹕河薦金繩﹐山開玉匱﹐黃金耀山﹐玄圭出地﹐山出靈車﹐澤薦神馬﹐金騰自出﹐銀甕斯滿。

亦云﹕三苗合穎﹐九芝齊秀﹐蓂莢抽莖﹐芝英吐秀﹐嘉禾含穎﹐奇木連理﹐地出嘉禾﹐廟生福艸﹐朱艸生郊﹐萐莆生廚﹐蓂莢抽砌。

或云﹕慶雲五彩﹐浮自帝庭﹐休气四塞﹐映於河渚。卿云晨映﹐彩爛非煙﹔景星晝照﹐光浮助月。紛紛鬱鬱﹐雲彩映庭﹔靑方赤方﹐星光出翼。祥風下至﹐乍應璇璣﹔黃雲上浮﹐仍通寶鼎。五老上入﹐乍睹流星﹔八伯進歌﹐仍瞻嘉气。汾水寶鼎﹐乍映黃雲﹔河渚靈圖﹐仍浮休气。

亦云﹕風皇已鳴﹐爰調律呂﹔龍馬云耀﹐載負圖書﹔鳳皇巢閣﹐響著雄雌。及五彩呈文﹐麒麟在郊﹐行中規矩。及一角示武﹐五蹄見質。

亦云﹕蛇頸燕頷﹐九苞六象﹐嬰聖抱信﹐棲梧食竹等之鳥禽﹐飛自紫庭﹐鳴自阮隃﹐響合簫韶﹐來巢阿閣﹔麕身牛尾﹐狼題員頂﹐一角五蹄﹐含仁懷義﹐歸和遊聖等之狩﹐遊於畦畤﹐聲中錘呂。麟遊畦畤﹐白質黑蹄﹔龍躍河壇﹐朱文錄錯。龍躍河渚﹐薦卷舒之圖﹔鳳鳴阮隃﹐協雄雌之管。黃龍載躍﹐吐甲臨壇﹔赤雀於飛﹐銜書入戶。丹書入戶﹐更自酆都﹔玄甲登壇﹐還從河渚。黃龍出水﹐玉檢斯呈﹔白狼入朝﹐金鉤以薦。烏從赤日﹐三足云章﹔狐自靑丘﹐九尾斯見。馬從西域﹐赭汗斯流﹐雉自南荒﹐素章仍表。河壇西響﹐龍馬呈休﹔河渚東睹﹐鳥魚薦祉。蛇頸燕頷﹐鳴自阮隃﹔龍翼馬身﹐浮於河渚。縞身朱﹐馬自殊方﹔黃輝彩鱗﹐龍浮水渚。靑龍玄甲﹐赤文綠色﹐出表帝壇﹔白虎黑文﹐及白質黑蹄﹐來遊君囿。

亦云﹕王母之使﹐來獻玉環﹔玄武之神﹐仍呈金簡。河精下帶﹐爰掘地界﹔海若東遊﹐是傒天命。玄綈之錄﹐更薦榮河﹔赤繡之圖﹐仍呈宛委。蒼水使者﹐更候衡山﹔白面長人﹐仍呈河渚。神芝吐秀﹐來自銅池﹔甘露凝華﹐垂於金掌。艸克延嘉﹐玄珪出地﹐載表成功﹔艸茂華平﹐朱艸生郊﹐爰應至徳。萐莆作扇﹐下起淸風﹔芝英似冠﹐仍浮黃气。芝泥出水﹐載表河圖﹔蓂莢生庭﹐還成帝歷。銀編金簡﹐開自重山﹔蘭葉芝泥﹐浮於河渚。白環入貢﹐更自西王﹔玄珪告錫﹐還從東海。

或云﹕景風﹐蒼气﹐榮光﹐昌光﹐嘉气﹐祥風等輝映晻映於帝庭﹐宮闕﹐城闕。甘露﹐醴泉﹐液醴﹐流甘等滂流洋溢於林野。玄珪﹐白環﹐紫玉﹐金鉤﹐玉環﹐金騰﹐銀甕﹐金車﹐玉馬﹐明珠﹐大貝﹐及玉檢﹐金繩﹐銀編﹐金簡等﹐云彪昺﹐煥爛﹐照章﹐照耀﹐磊砢等相輝並映暉。丹烏﹐皓兔﹐白狐﹐玄豹﹐白雉﹐朱雁﹐黃魚﹐丹鳥﹐白虎﹐玄狐﹐素鱗﹐丹羽等照彰﹐彪昺﹐紛綸以至﹐以見集於林苑原野。黃銀﹐紫玉﹐昺見等輝映於山川深山。玄豹﹐白豹騰驤﹐馴遊苑囿。白麟﹐朱雁﹐芝房﹐寶鼎等並入詠歌。咸歌樂府﹐並著樂章﹐卽引余瑞對之﹐咸著圖牒﹐俱垂史策等。

山車﹐澤馬﹐神馬﹐騶虞﹐解豸﹐一角﹐三足﹐五蹄﹐雙抵等雜沓﹐陸離來遊﹐競至於郊野苑囿。華平﹐屈軼﹐芝英﹐蓂莢﹐神芝﹐福艸﹐紫艸﹐木賓連﹐萐莆﹐嘉卉﹐奇木﹐三苗﹐九芝﹐連枝﹐合穎等﹐云照彰﹐紛敷﹐葳蕤﹐著吐秀於階庭原野﹐此等並得云之符瑞﹐休祉。貺珍﹐異祥﹐咸委﹐盡輸﹐不絕﹐俱薦﹐云帝庭﹐天庭﹐王府﹐天闕﹐王闕。不絕史書﹐並著圖牒。史不絕書﹐府無虛月。

亦可總云﹕日月﹐星辰﹐風雨﹐山川﹐艸木﹐羽毛﹐鱗介﹐山宗﹐海若﹐毛羣﹐羽族﹐風雲﹐气露﹐禽魚卉等瑞祥﹐祉貺﹐云雜沓﹐紛綸﹐煥爛﹐彪昺等﹐照彰﹐競至﹐而臻﹐相輝﹐允集﹐呈形﹐表質等。

亦可在後總云﹕靈符﹐嘉瑞﹐瑞珍﹐休符﹐寶命等照普﹐羅生﹐並見﹐薦臻﹐允歸﹐及雜沓﹑紛綸等論。

或可敍前瑞物二句﹐卽委輸王府庫﹐縑緗著於史策﹐及云﹐紛綸﹐雜沓以臻至﹐不可勝紀﹐難以殫記﹐難得覼﹐不可勝數。

右並瑞應。諸文須開處﹐可於此敍之。文大者﹐可作三對﹑四對﹐若太平﹑巡狩﹑及瑞頌﹑封禪﹑書表等﹐可準前狀﹐或連句﹑隔句對﹐並總敍等語參用之﹔小者﹐或一句﹐若瑞表等﹐可用瑞物之善者﹐一句內並陳二事而對之﹐論其眾多之意。

