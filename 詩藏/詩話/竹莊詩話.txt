竹莊詩話﹣﹣佚名

提要卷一卷二卷三卷四卷五卷六卷七卷八卷九卷十卷十一卷十二卷十三卷十四卷十五卷十六卷十七卷十八卷十九卷二十卷二十一卷二十二卷二十三卷二十四

提要

《竹莊詩話》二十四卷﹐舊本不著撰人名氏。錢曾《讀書敏求記》曰「竹莊居士﹐不知何時人﹐徧搜古今詩評﹐雜錄其說於前﹐而以全首附於後﹐乃詩話中之絕佳者。」考《宋﹟藝文志》有何溪汶《竹莊詩話》二十七卷﹐蓋卽此書。惟今本二十四卷﹐其數少異﹐或傳寫佚其三卷﹐或後人有所合並﹐或《宋史》誤四爲七﹐均未可知。然出自宋人﹐則無疑也。是書與蔡正孫《詩林廣記》體例略同﹐皆名爲詩評﹐實如總集﹐使觀者卽其所評與原詩互相考證﹐可以見作者之意旨﹐並可以見論者之是非。視他家詩話﹐但拈一句一聯﹐而不睹其詩之首尾﹐或渾稱某人某篇﹐而不知其語云何者﹐固爲勝之。惟正孫書以評列詩後﹐此以評列詩前﹐爲小變耳。其所引證﹐如《五經詩事》《歐公餘話》《洪駒父詩話》《潘子眞詩話》《桐江詩話》《筆墨閒錄》﹑劉次莊《樂府集》﹑邵公序《樂府後錄》之類﹐今皆未見傳本。而《呂氏童蒙訓》論詩之語﹐今世所行重刻本﹐皆削去不載﹐此書所錄﹐尙見其梗槪。又此書作於宋末﹐所見詩集猶皆古本﹐如《焦仲卿妻詩》﹐明人活字板《玉臺新詠》妄增「賤妾畱空房﹐相見嘗日稀」二句﹐謬傳至今。實則郭茂倩﹑左克明兩家樂府及舊本《玉臺新詠》皆無之。此書亦無此二句﹐足相證明。卽其所載習見之詩﹐亦有資考校也。

卷一

講論

《漫齋語錄》云「學詩須是熟看古人詩﹐求其用心處﹐蓋一語一句不苟作也。如此看了﹐須是自家下筆要追及之﹐不問追及與不及﹐但只是當如此學﹐久之自有个道理。若今人不學不看古人做詩樣子﹐便要與古人齊名﹐恐無此道理。陳無己云﹕『學詩如學仙﹐將至骨自換。』此語得之。」

又云「詩涵詠得到自有得處﹐如化工生物﹐千花萬艸﹐不名一物一態。若模勒前人而無自得﹐只如世間剪裁諸花﹐見一件樣只做得一件也。」

又云「詩文皆要含蓄不露便是好處﹐古人說雄深雅健﹐此便是含蓄不露也。用意十分﹐下語三分﹐可幾風雅﹔下語六分﹐可追李杜﹔下語十分﹐晚唐之作也。用意要精深﹐下語要平易﹐此詩人之難。」

又云「有意中無斧鑿痕﹐有句中無斧鑿痕﹐有字中無斧鑿痕﹐須要體認得。」

《陳后山詩話》云「寧拙毋巧﹐寧朴毋華﹐寧粗毋弱﹐寧僻毋俗﹐詩文皆然。」

《詩眼》云「世俗喜綺麗﹐知文者能輕之。後生好風花﹐老大卽厭之。然文章論當理與不當理耳﹐苟當於理﹐則綺麗風花﹐同入於妙﹔苟不當理﹐則一切皆爲長語。上自齊梁諸公﹐下至劉夢得﹑溫飛卿輩﹐往往以綺麗風花累其正气﹐其過在於理不勝而詞有餘。」

《王直方詩話》云「方回言學詩於前輩﹐得八句﹕平澹不流於淺俗﹐奇古不鄰於怪僻﹐題詠不窘於物象﹐敍事不病於聲律。比興深者通物理﹐用事工者如己出。格見於篇成﹐渾然不可鐫﹔气出於言外﹐浩然不可屈。盡心於詩﹐守此勿失。」

又云「謝朓嘗語沈約曰﹕『好詩圓美流轉如彈丸﹐蓋詩貴於圓熟也。』余以謂圓熟多失之平易﹐老硬多失之漧枯。能不失於二者之間﹐則可與古之作者並驅耳。」

《珊瑚鉤詩話》云「篇章以含蓄天成爲上﹐破碎雕鎪爲下﹐如楊大年西昆體﹐非不佳也﹐而弄斤操斧太甚﹐所謂七日而混沌死也﹔以平夷恬澹爲上﹐怪險蹶趨爲下﹐如李長吉錦囊句﹐非不奇也﹐而牛鬼蛇神太甚﹐所謂施諸廊廟則駭矣。」

《韻語陽秋》云「作詩貴雕琢﹐又畏有斧鑿痕﹔貴破的﹐又畏粘皮帶骨﹐此所以爲難。李商隱《柳詩》云﹕『動春何限葉﹐撼曉幾多枝。』恨其粘皮骨也。能脫此二病﹐始可以言詩矣。劉夢得稱白樂天詩云﹕『郢人斤斫無痕迹﹐仙人衣裳棄刀尺。世人方內欲相從﹐行盡四維無處覓。』若能如是﹐𨿽終日斫而鼻不傷﹐終日射而鵠必中﹐終日行於規矩之中而其迹未嘗滯也。山谷嘗與楊明叔論詩﹐謂以俗爲雅﹐以故爲新﹐百戰百勝。如孫吳之兵﹐棘端可以破鏃﹐如甘蠅﹑飛衛之射﹐捏聚放開在我掌握。與劉所論﹐殆一轍矣。」

呂居仁《與曾吉甫論詩帖》云「寵諭作詩次第﹐此道不講久矣﹐如本中何足以知之﹖或勵精潛思﹐不便下筆﹔或遇事因感﹐時時舉揚﹐工夫一也。古之作者正如是也。惟不可鑿空彊作﹐出於牽彊﹐如小兒就學﹐俯就課程耳。楚詞﹑杜﹑黃固法度所在﹐然不若徧考精取﹐悉爲吾用﹐則姿態橫出﹐不窘一律矣。如東坡﹑太白詩﹐𨿽規摹廣大﹐學者難依﹐然讀之使人敢道澡雪滯思﹐無窮苦艱難之狀﹐亦一助也。要之﹐此事須令有所悟入﹐則自然超越諸子。悟入之理﹐正在工夫勤惰間耳。如張長史見公孫大娘舞劍﹐頓悟筆法。如張者專意此事﹐未嘗少忘胸中﹐故能遇事有得﹐遂造神妙。使它人觀舞劍﹐有何干涉﹖非獨作文學書而然也。和章固佳﹐然本中猶竊以爲少新意也。近世次韻之妙﹐無出蘇﹑黃﹐𨿽失古人唱酬之本意﹐然用韻之工﹐使事之精﹐有不可及者。」

鄭文寶《答友人潘子喬論詩書》云「唐僧著《詩式》三篇﹐如雲四深二要之門﹐四離六迷之道﹐誠關研究﹐實可師承。四深者﹐謂气象氤氳﹐由深於體勢﹔意度盤礡﹐由深於作用﹔用律不滯﹐由深於聲對﹔用事不直﹐由深於義類是也。二要者﹐謂要力全而不苦澀﹐要气足而不怒張。四離者﹐謂𨿽有道情而離深僻﹐𨿽用經史而離書生﹐𨿽尙髙逸而離迂遠﹐𨿽欲飛動而離輕浮是也。六迷者﹐謂以虛誕爲髙古﹐以緩慢爲淡泊﹐以詭怪爲新奇﹐以錯用意爲獨善﹐以爛熟爲穩約﹐以气少力弱爲容易是也。」

《漫齋語錄》云「大率詩語出入經史﹐自然有力。然須是看多做多﹐使自家機杼﹐風骨先立﹐然後使得經史中全語作一體也。如是自出語弱﹐卻使經史中語﹐則頭尾不相勾副﹐如兩村夫舁一枝畫梁﹐自覺經史語在人眼中不入看也。」

東坡《答王鞏》云「新詩如彈丸。」又《送歐陽叔弼》云「中有淸圓句﹐銅丸飛柘彈。」蓋詩貴於圓熟也。余以謂圓熟多失之平易﹐老硬多失之枯漧。能不失於二者之間﹐則可與古之作者並驅耳。

《石林詩話》云「古人論詩多矣﹐吾獨愛湯惠休稱謝靈運爲初日芙蕖﹐沈約稱王筠爲彈丸脫手﹐兩語最當人意。初日芙蕖非人力所能爲﹐而精彩華妙之意﹐自然見於造化之外﹐然靈運諸詩可以當此者亦無幾。彈丸脫手𨿽是輸寫便利﹐動無違礙﹐然其精圓快速﹐發之在手﹐筠亦未能盡。」

東坡云「頃歲﹐孫莘老識文忠公﹐乘間以文字問之﹐云﹕『無他術﹐惟勤讀書而多爲之﹐自工。世人患作文字﹐少又懶讀書﹐每一篇出﹐卽求過人﹐如此少有至者。疵病不必待人指摘﹐多作自能見之。』此公以其嘗試者告人﹐故尢有味。苕溪漁隱曰﹕『舊說梅聖兪日課一詩﹐寒暑未嘗易也。』聖兪詩名滿世﹐蓋身試此說之效耳。」

《唐子西語錄》云「詩在與人商論﹐深求其疵而去之﹐等閒一字放過則不可﹐殆近法家難以言恕矣﹐故謂之詩律。東坡云﹕『敢將詩律斗深嚴。』予亦云﹕『詩律傷嚴近寡恩。』大凡立意之初﹐必有難易二塗。學者不能彊所劣﹐往往捨難趨易﹐文章罕工﹐每坐此也。作詩自有穩當字﹐第思之未到耳。」

《呂氏童蒙訓》云「老杜云﹕『新詩攺罷自長吟。』文字頻攺﹐工夫自出。近世歐公作文﹐先貼於壁﹐時加竄定﹐有終篇不畱一字者。魯直長年多攺定前作。此可見大略。如《宗室挽詩》云﹕『天网恢中夏﹐賓筵禁列侯。』後乃攺云﹕『屬舉左官律﹐不通宗室侯。』此工夫自不同。」

《韻語陽秋》云「陳去非嘗謂餘言﹕『唐人皆苦思作詩﹐所謂「吟安一个字﹐撚斷數莖須」﹐「句向夜深得﹐心從天外歸」﹐「吟成五字句﹐用破一生心」﹐「蟾蜍影裏淸吟苦﹐舴艋舟中白髮生」之類者是也。故造語皆工﹐得句皆奇﹐但韻格不髙﹐故不能參少陵之逸步。後之學詩者﹐倘能取唐人語而掇入少陵繩墨步驟中﹐此速肖之術也。』余嘗以此語似葉少蘊云﹕『李益詩云「開門風動竹﹐疑是故人來。」沈亞之詩云「徘徊花上月﹐虛度可憐宵。」皆佳句也。鄭谷掇取而用之﹐乃云「睡輕可忍風敲竹﹐飲散那堪月在花。」眞可與李﹑沈作僕奴。』由是論之﹐作詩者興致先自髙遠﹐則去非之言可用。倘不然﹐便與鄭都官無異。」

《唐子西語錄》云「詩最難事也﹐吾於他文不至蹇澀﹐惟作詩甚苦。悲吟累日﹐僅能成篇。初讀時未見可羞處﹐姑置之﹐明日取讀﹐瑕疵百出。輒復悲吟累日﹐反復攺正﹐比之前時稍稍有加焉。復數日取出讀之﹐疵病復出。凡如此數四﹐方敢示人﹐然後乃能奇。李賀母責賀曰﹕『是兒必欲嘔出心乃已。』非過論也。今之君子動輒千百言﹐略不經意﹐眞可貴哉﹗」

《王直方詩話》云「朱景文云﹕詩人必自成一家﹐然後傳不朽。若體規畫圓﹐準矩作方﹐終爲人臣僕。故山谷詩云﹕『文章最忌隨人後。』又云﹕『自成一家始逼眞。』眞不易之論。」

《呂氏童蒙訓》云「老杜云﹕『新詩攺罷自長吟。』文字頻攺﹐工夫自出。近世歐公作文﹐先貼於壁﹐時加竄定﹐有終篇不畱一字者。」

《蔡寬夫詩話》云「荊公嘗云﹕『詩家病使事太多。』蓋皆取其與題合者類之﹐如此乃是編事﹐𨿽工何益。若能自出己意﹐借事以相發明﹐變態錯出﹐則用事𨿽多﹐亦何所妨﹖」

《石林詩話》云「詩之用事﹐不可牽彊﹐必至於不得已而後用之﹐則事辭爲一﹐莫見其安排斗湊之迹。」

《卻掃編》云「陳參政去非少學詩於崔鶠徳符﹐嘗問作詩之要。崔曰﹕『凡作詩﹐工拙所未論﹐大要忌俗而已。天下書𨿽不可不讀﹐然謹不可有意於用事。』」

《許彥周詩話》云「季父仲山在揚州時﹐事東坡先生。聞其教人作詩曰﹕『熟讀《毛詩﹟國風》與《離騷》﹐曲折盡在是矣。』僕嘗以謂此語太髙﹐後年齒益長﹐乃知東坡之善誘人也。」

《雪浪齋日記》云「昔人有言『文選爛﹐秀才半』﹐正爲《文選》中事多可作本領爾。余謂欲知文章之要﹐當熟看《文選》。蓋《選》中自三代涉戰國﹑秦﹑漢﹑晉﹑魏﹑六朝以來文字皆有。在古則渾厚﹐在近則華麗也。」

《瑤溪集》云「有說杜子美教其子曰﹕『熟精《文選》理。』《文選》之尙不愛奇乎﹖今人不爲詩則已﹐苟爲詩﹐則《文選》不可不熟也。《文選》是文章家祖﹐自兩漢而下至魏﹑晉﹑宋﹑齊精者采萃成編﹐則爲文者烏得不尙《文選》也﹖老杜大率宗法《文選》﹐旁羅曲探﹐咀嚼爲我語。」

《蒼梧雜誌》云「東坡嘗謂錢濟明云﹕『凡讀書可爲詩材者﹐但置一冊錄之。』亦詩家一助。」

《唐子西語錄》云「凡作詩﹐平居須收拾詩材以備用。退之作《範陽盧殷墓志》云﹕於書無所不讀﹐然止用以資爲詩』是也。《詩疏》不可不閱﹐詩材最多﹐其載諺語如『絡緯鳴﹐懶婦驚』之類﹐尢宜入詩用。《樂府解題》須熟讀﹐大有詩材。餘詩云﹕『時難將進酒﹐家遠莫登樓。』用古樂府名作對也。」

山谷云「詩詞髙勝﹐要從學問中來。學詩者𨿽時有妙句﹐譬如合眼摸象﹐隨觸體得處﹐非不卽似要且不是。若開眼全體見之﹐合古人處不待取證也。」

《後山詩話》云「魏文帝曰﹕『文以意爲主﹐以气爲輔﹐以詞爲衛。』魏文帝不足以及此﹐其有所傳乎﹗」

《劉貢父詩話》云「詩以意義爲主﹐文詞次之。意深義髙﹐𨿽文詞平易﹐自是奇作。世人見古人語句平易﹐仿之而不得其意義﹐便入鄙野可笑。」

《蒼梧雜誌》云「葛魯卿有侄名延之﹐嘗自言在儋耳從東坡遊﹐甚熟。坡嘗教之作詩文﹐云﹕『譬是市上店肆﹐諸物無種不有﹐卻有一物可以攝得錢而已。莫易得者是物﹐莫難得者是錢。今文章詞藻事﹐實乃市肆諸物也。意者錢也﹐爲文若能立意﹐則古今並有﹐翕然起爲吾用。若曉得此﹐便會做文字也。』」

山谷云「詩文不可鑿空彊作﹐待境而生﹐便自工爾。每作一篇﹐定立大意。長篇須曲折三致意﹐乃可成章。」

僧皎然《詩式》云「詩有三偸﹕偸語最是鈍賊﹔如傅長虞「日月光太淸」﹑陳後主「日月光天徳」是也。偸意事𨿽可罔﹐情不可原﹔如柳惲「太液滄波起﹐長楊髙樹秋」﹑沈佺期「小池殘暑退﹐髙樹早涼歸」是也。偸勢才巧意精﹐若無形迹﹐蓋詩人偸狐白裘手也。」如嵇康「目送歸鴻﹐手揮五弦」﹑王昌齡「手攜雙鯉魚﹐目送千里雁」是也。

《漫齋語錄》云「五字詩以第三字爲句眼﹐七字詩以第五字爲句眼。古人煉字﹐只於句眼上煉。」又云「凡煉句眼﹐只以尋常慣熟字使之﹐便似不覺者爲勝也。」

《詩眼》云「世俗所謂樂天《金鍼集》殊鄙淺﹐然其中亦有可取者。煉句不如煉意﹐非老於文學不能道此。」又云「煉字不如煉句﹐則未安也﹐好句要須好字。」

《呂氏童蒙訓》云「潘邠老言﹕『七言詩第五字要響﹐如「返照入江翻石壁﹐歸云擁樹失山村」﹐翻字﹑失字是響字也。五言詩第三字要響﹐如「圓荷浮小葉﹐細麥落輕花」﹐浮字﹑落字是響字也。所謂響者﹐致力處也。』予竊以爲字字當活﹐活則字字自響。」

《珊瑚鉤詩話》云「詩以意爲主﹐又須篇中煉句﹐句中煉字﹐乃得工耳。以气韻淸髙深妙者絕﹐以格力雅健雄豪者勝。元輕白俗﹐郊寒島瘦﹐皆其病也。」

《復齋漫錄》云「韓子蒼言﹕『作語不可太熟﹐亦須令生。近人論文一味忌語生﹐往往不佳。東坡作《聚遠樓》詩﹐本合用「靑山綠水」對「野艸閒花」﹐此二字太熟﹐故易以「雲山煙水」﹐此深知詩病者。』予然後知陳無己所謂『寧拙毋巧﹐寧朴毋華﹐寧粗毋弱﹐寧僻毋俗』之語爲可信。」

《呂氏童蒙訓》云「陸士衡《文賦》云﹕『立片言以居要﹐乃一篇之警策。』此要論也。文章無警策﹐則不足以傳世﹐蓋不能竦動世人﹐如老杜及唐人諸詩無不如此。但晉﹑宋間人專致力於此﹐故失於綺靡而無髙古气味。老杜詩云﹕『語不驚人死不休。』所謂驚人語﹐卽警策也。」

《竹坡詩話》云「作詩到平淡處﹐要似非力所能。東坡嘗有書與侄云﹕『大凡爲文﹐當使气象崢嶸﹐五色絢爛﹐漸老漸熟﹐乃造平澹。』余以謂不但爲文﹐作詩者尢當取法於此。」

品題

《雪浪齋日記》云「爲詩欲詞格淸美﹐當看鮑照﹑謝靈運﹔欲渾成而有正始以來風气﹐當看淵明﹔欲淸深閒淡﹐當看韋蘇州﹑柳子厚﹑孟浩然﹑王摩詰﹑賈長江﹔欲气格豪逸﹐當看退之﹑李白﹔欲法度備足﹐當看杜子美﹔欲知詩之源流﹐當看《三百篇》及楚詞﹑漢﹑魏等詩。前輩云﹕『建安才六七子﹐開元數兩三人。』前輩所取其難如此。予嘗與能詩者論書止於晉﹐而詩止於唐。蓋唐自大歷以來﹐詩人無不可觀者﹐特晚唐气象衰薾耳。」

《呂氏童蒙訓》云「讀《莊子》令人意寬思大﹐敢作﹔讀《左傳》便使人入法度﹐不敢容易。二書不可偏廢也。近世讀東坡﹑魯直詩﹐亦此類。」

《後山詩話》云「學詩當以子美爲師﹐有規矩﹐故可學。退之於詩本無解處﹐以才髙而好耳。淵明不爲詩﹐寫其胸中之妙耳。學杜無成﹐不失爲工﹔無韓之才與陶之妙﹐而學其詩﹐終爲樂天耳。」

《雪浪齋日記》云「王逸少於書知變﹐猶退之於詩知變﹐則一洗萬古凡馬空也。陶﹑謝詩所以妙者﹐由其人品髙﹐王﹑楊﹑盧﹑駱叫呼炫鬻以爲文耳。」

《蔡百衲詩評》云「柳子厚詩雄深簡澹﹐迥拔流俗﹐至味自髙﹐直揖陶﹑謝﹐然似入武庫﹐但覺森嚴。王摩詰詩渾厚一段﹐覆蓋古今﹐但如久隱山林之人﹐徒成曠淡。杜少陵詩自與造化同流﹐孰可擬議﹖至若君子髙處廊廟﹐動成法言﹐恨終欠風韻。黃太史詩妙脫蹊逕﹐言謀鬼神﹐惟胸中無一點塵﹐故能吐出世間語﹔所恨務髙﹐一似參曹洞下禪﹐尙墮在玄妙窟裏。東坡公詩天才宏放﹐宜與日月爭光﹐凡古人所不到處﹐發明殆盡﹐萬斛泉源﹐未爲過也﹔然頗恨似方朔極諫﹐時雜滑稽﹐故罕逢蘊藉。韋蘇州詩如渾金璞玉﹐不假雕琢成妍﹐唐人有不能到﹔至其過處﹐大似村寺髙僧﹐柰時有野態。劉夢得詩典則旣髙﹐滋味亦厚﹐但正若巧匠矜能﹐不見少拙。白樂天詩自擅天然﹐貴在近俗﹐恨如蘇小𨿽美﹐終帶風塵。李太白詩逸態淩雲﹐照映千載﹐然時作齊﹑梁間人體段﹐略不近渾厚。韓退之詩山立霆碎﹐自成一法﹐然譬之樊侯冠佩﹐微露粗疏與﹗柳柳州詩若捕龍蛇﹐搏虎豹﹐急與之角而力不敢暇﹐非輕蕩也。薛許昌詩天分有限﹐不逮諸公遠矣﹐至合人意處﹐正若芻豢悅口﹐咀嚼自佳。王介甫詩𨿽乏風骨﹐一番淸新﹐方似學語小兒﹐酷令人愛。歐陽公詩溫麗深穩﹐自是學者所宗﹐然似三館畫手﹐未免多與古人傳神。杜牧之詩風調髙華﹐片言不俗﹐有類新及第少年﹐略無少退藏處﹐固難求一唱而三嘆也。」

《復齋漫錄》云「杜老歌行與長韻律詩後人莫及﹐而蘇﹑黃用韻﹑下字﹑用故事處﹐亦古所未到。」又云「學退之不至李翺﹑皇甫湜﹐然翺﹑湜之文足以窺測作文用力處。近世欲學詩﹐則莫若先考江西諸派矣。」

《隱居詩話》云「韋應物古詩勝律詩﹐李徳裕﹑武元衡律詩勝古詩﹐五言句又勝七字。張籍﹑王建詩格極相似。李益古律相稱。然皆非應物之比。」

《永叔餘話》云「學者品藻當今名賢詩﹐方之唐人﹐皆云王元之似樂天﹐歐陽永叔似退之﹐梅聖兪似孟東野﹐蘇子美似李正封﹐王禹玉似元微之﹐石曼卿似杜牧之﹐或以斯言爲中的。」

僧皎然《詩式》云「蘇﹑李之制﹐意深體閒﹐詞多怨思﹐音韻激切﹐其象瑟也。曹﹑王之制﹐思逸義婉﹐詞多頓挫﹐音韻低昂﹐其象鼓也。嗣宗﹑孟陽﹑太衝之制﹐興殊增麗﹐風骨雅淡﹐音韻閒暢﹐其象篪也。宋﹑齊﹑吳﹑楚之制﹐務精尙巧﹐气質華美﹐音韻鏗鏘﹐其象箏也。惟古詩之制﹐麗而不華﹐直而不野﹐如諷刺之作。《雅》得和平之資﹐深遠精密﹐音律和緩﹐其象琴也。」

卷二

兩漢

《呂氏童蒙訓》云「大槪學詩須以《三百篇》﹑楚詞及漢﹑魏間人詩爲主﹐方見古人好處﹐自無齊﹑梁間綺靡气味也。」《珊瑚鉤詩話》云「斯文盛於漢﹑魏之前﹐而衰於齊﹑梁之後。杜老云﹕『縱使王楊操翰墨﹐劣於漢魏近風騷。』又云﹕『竊攀屈宋宜方駕﹐恐與齊梁作後塵。』意謂是耳。」

古詩十九首

鐘嶸《詩品》云「古詩眇邈﹐人代難詳。推其文體﹐固是炎漢之制﹐非衰周之唱。」《呂氏童蒙訓》云「讀《古詩十九首》及曹子建詩﹐如『明月照髙樓﹐流光正徘徊』之類﹐曹詩見後。皆詩思深遠而有餘意﹐言有盡而意無窮也。學者當以此等詩常自涵養﹐自然筆下髙妙。」

行行重行行﹐與君生別離。相去萬餘里﹐各在天一涯。道路阻且長﹐會面安可知。胡馬依北風﹐越鳥巢南枝。相去日已遠﹐衣帶日已緩。浮雲蔽白日﹐遊子不顧返。思君令人老﹐歲月忽已晚。棄捐勿復道﹐努力加餐飯。

靑靑河畔艸﹐鬱鬱園中柳。盈盈樓上女﹐皎皎當窗牖。娥娥紅粉妝﹐纖纖出素手。昔爲倡家女﹐今爲蕩子婦。蕩子行不歸﹐空牀難獨守。

靑靑陵上柏﹐磊磊澗中石。人生天地間﹐忽如遠行客。鬥酒相娛樂﹐聊厚不爲薄。驅車策駑馬﹐遊戲宛與洛。洛中何鬱鬱﹐冠帶自相索。長衢羅夾巷﹐王侯多第宅。兩宮遙相望﹐雙闕百餘尺。極宴娛心意﹐戚戚何所迫。

今日良宴會﹐歡樂難具陳。彈箏奮逸響﹐新聲妙入神。令徳唱髙言﹐識曲聽其眞。齊心同所願﹐含意俱未申。人生寄一世﹐奄忽若飆塵。何不策髙足﹐先據要路津。無爲守窮賤﹐轗軻長苦辛。

西北有髙樓﹐上與浮雲齊。交疏結綺窗﹐阿閣三重階。上有弦歌聲﹐音響一何悲。誰能爲此曲﹐無乃杞梁妻。淸商隨風發﹐中曲正徘徊。一彈再三嘆﹐慷慨有餘哀。不惜歌者苦﹐但傷知音稀。願爲雙鴻鵠﹐奮趐起髙飛。

涉江采芙蓉﹐蘭澤多芳艸。采之欲遺誰﹐所思在遠道。還顧望舊鄕﹐長路漫浩浩。同心而離居﹐憂傷以終老。

明月皎夜光﹐促織鳴東壁。玉衡指孟冬﹐眾星何歷歷。白露沾野艸﹐時節忽復易。秋蟬鳴樹間﹐玄鳥逝安適。昔我同門友﹐髙舉振六翮。不念攜手好﹐棄我如遺迹。南箕兆有斗﹐牽牛不負軛。良無磐石固﹐虛名復何益。

冉冉孤生竹﹐結根太山阿。與君爲新婚﹐兔絲附女蘿。兔絲生有時﹐夫婦會有宜。千里遠結婚﹐悠悠隔山陂。思君令人老﹐軒車來何遲。傷彼蕙蘭花﹐含英揚光輝。過時而不采﹐將隨秋艸萎。君亮執髙節﹐賤妾亦何爲。

庭前有奇樹﹐綠葉發華滋。攀條折其榮﹐將以遺所思。馨香盈懷袖﹐路遠莫致之。此物何足貴﹐但感別經時。

迢迢牽牛星﹐皎皎河漢女。纖纖擢素手﹐札札弄機杼。終日不成章﹐泣涕零如雨。河漢淸且淺﹐相去復幾許。盈盈一水間﹐脈脈不得語。

回車駕言邁﹐悠悠涉長道。四顧何茫茫﹐東風搖百艸。所遇無故物﹐焉得不速老。盛衰各有時﹐立身苦不早。人生非金石﹐豈能長壽考。奄忽隨物化﹐榮名以爲寶。

東城髙且長﹐逶迆自相屬。回風動地起﹐秋艸萋已綠。四時更變化﹐歲暮一何速。晨風懷苦心﹐蟋蟀傷局促。蕩滌放情志﹐何爲自結束。燕趙多佳人﹐美者顏如玉。被服羅裳衣﹐當戶理淸曲。音響一何悲﹐弦急知柱促。馳情整巾帶﹐沈吟聊躑躅。思爲雙飛燕﹐銜泥巢君屋。

驅車上東門﹐遙望郭北墓。白楊何蕭蕭﹐松柏夾廣路。下有陳死人﹐杳杳卽長暮。潛寐黃泉下﹐千載永不寤。浩浩陰陽移﹐年命如朝露。人生忽如寄﹐壽無金石固。萬歲更相送﹐聖賢莫能度。服食求神仙﹐多爲藥所誤。不如飲美酒﹐被服紈與素。

去者日以疏﹐來者日以親。出郭門直視﹐但見丘與墳。古墓犁爲田﹐松柏催爲薪。白楊多悲風﹐蕭蕭愁殺人。思還故里閭﹐欲歸道無因。

生年不滿百﹐常懷千歲憂。晝短苦夜長﹐何不秉燭遊。爲樂當及時﹐何能待來玆。愚者愛惜費﹐但爲後世嗤。仙人王子喬﹐難可與等期。

凜凜歲雲暮﹐螻蛄夕鳴悲。涼風率已厲﹐遊子寒無衣。錦衾遺洛浦﹐同袍與我違。獨宿累長夜﹐夢想見容輝。良人惟昔歡﹐枉駕惠前綏。願得常巧笑﹐攜手同車歸。旣來不須臾﹐又不處重闈。亮無晨風翼﹐焉能淩風飛。眄睞以適意﹐引領遙相睎。徙倚懷感傷﹐垂涕沾雙扉。

孟冬寒气至﹐北風何慘栗。愁多知夜長﹐仰觀眾星列。三五明月滿﹐四五蟾兔缺。客從遠方來﹐遺我一書札。上言長相思﹐下言久離別。置書懷袖中﹐三歲字不滅。一心抱區區﹐懼君不識察。

客從遠方來﹐遺我一端綺。相去萬餘里﹐故人心尙爾。文彩雙鴛鴦﹐裁爲合歡被。著以長相思﹐緣以結不解。以膠投漆中﹐誰能別離此。

明月何皎皎﹐照我羅牀帷。憂愁不能寐﹐攬衣起徘徊。客行𨿽云樂﹐不如早旋歸。出戶獨彷徨﹐愁思當告誰。引領還入房﹐淚下沾裳衣。

李少卿與蘇子卿詩三首

唐元稹撰《子美墓志銘》云「漢蘇子卿﹑李少卿之徒﹐尢工爲五言﹐𨿽句讀﹑文律各異﹐雅鄭之音亦雜﹐而詞意簡遠﹐指事言情﹐自非有爲而爲﹐則文不妄作。」鐘嶸《詩品》云「漢李少卿詩﹐其源出於《楚辭》。文多淒斷﹐怨者之流。陵﹐名家之子﹐有殊才﹐生命不諧﹐聲頹身喪。使陵不遇苦辛﹐其文何能至此﹗」秦少遊雲﹕「蘇﹑李之詩長於髙妙。」

良時不再至﹐離別在須臾。屏營衢路側﹐執手野踟躕。仰視浮雲馳﹐奄忽互相逾。風波一失所﹐各在天一隅。長當從此別﹐且復立斯須。欲因晨風發﹐送子以賤軀。

嘉會難再遇﹐三載爲千秋。臨河濯長纓﹐念子悵悠悠。遠望悲風至﹐對酒不能酬。行人懷往路﹐何以慰我愁。獨有盈觴酒﹐與子結綢繆。

攜手上河梁﹐遊子暮何之。徘徊蹊路側﹐悢悢不得辭。行人難久畱﹐各言長相思。安知非日月﹐弦望自有時。努力崇明徳﹐皓首以爲期。

蘇子卿詩四首

骨肉緣枝葉﹐結交亦相因。四海皆兄弟﹐誰爲行路人。況我連枝樹﹐與子同一身。昔爲鴛與鴦﹐今爲參與辰。昔者常相近﹐邈若胡與秦。惟念當離別﹐恩情日以新。鹿鳴思野艸﹐可以諭嘉賓。我有一樽酒﹐欲以贈遠人。願此畱斟酌﹐敍此平生親。

黃鵠一遠別﹐千里顧徘徊。胡馬失其羣﹐思心常依依。何況雙飛龍﹐羽翼臨當乖。幸有弦歌曲﹐可以諭中懷。請爲遊子吟﹐泠泠一何悲。絲竹厲淸音﹐慷慨有餘哀。長歌正激烈﹐中心愴以摧。欲展淸商曲﹐念子不能歸。俯仰內傷心﹐淚下不可揮。願爲雙黃鵠﹐送子俱遠飛。

結髮爲夫妻﹐恩愛兩不疑。歡娛在今夕﹐嬿婉及良時。徵夫懷往路﹐起視夜何其。參辰皆已沒﹐去去從此辭。行役在戰場﹐相見未有期。握手一長嘆﹐淚爲生別滋。努力愛春華﹐莫忘歡樂時。生當復來歸﹐死當長相思。

燭燭晨明月﹐馥馥我蘭芳。芬馨良夜發﹐隨風聞我堂。徵夫懷遠路﹐遊子戀故鄕。寒冬十二月﹐晨起踐嚴霜。俯觀江漢流﹐仰視浮雲翔。良友遠離別﹐各在天一方。山海隔中州﹐相去悠且長。嘉會難再遇﹐歡樂殊未央。願君崇令徳﹐隨時愛景光。

怨歌行

《詩品》云「漢班婕妤詩﹐其源出於李陵。《團扇》短章﹐詞旨淸捷﹐怨深文綺﹐得匹婦之致。」

新裂齊紈素﹐皎潔如霜雪。裁成合歡扇﹐團團似明月。出入君懷袖﹐動搖微風發。常恐秋節至﹐涼飆奪炎熱。棄捐篋笥中﹐恩情中道絕。

追懷詩

東坡云「讀《烈女傳》蔡琰二詩﹐其詞明白感慨﹐類世所傳《木蘭詩》。東京無此格也。建安七子猶含養圭角﹐不盡發見﹐況伯喈女乎﹗」

漢季失權柄﹐董卓亂天常。志欲圖簒弒﹐先害諸賢良。逼迫遷舊邦﹐擁主以自彊。海內興義師﹐欲共討不祥。卓眾來東下﹐金甲耀日光。平土人脆弱﹐來兵皆胡羌。獵野圍城邑﹐所向悉破亡。斬截無孑遺﹐屍骸相撐拒。馬邊懸男頭﹐馬后載婦女。長驅西入關﹐迥路險且阻。還顧邈冥冥﹐肝脾爲爛腐。所略有萬計﹐不得令屯聚。或有骨肉俱﹐欲言不敢語。失意幾微間﹐輒言斃降虜。要當以亭刃﹐我曹不活汝。豈復惜性命﹐不堪其詈罵。或更加箠杖﹐毒痛參並下。旦則號泣行﹐夜則悲吟坐。欲死不能得﹐欲生無一可。彼蒼者何辜﹐乃遭此戹禍。邊荒與華異﹐人俗少義理。處所多霜雪﹐胡風春夏起。翩翩吹我衣﹐肅肅入我耳。感時念父母﹐哀嘆無窮已。有客從外來﹐聞之常歡喜。迎問其消息﹐輒復非鄕裏。邂逅徼時願﹐骨肉來迎己。己得自解免﹐當復棄兒子。天屬綴人心﹐念別無會期。存亡永乖隔﹐不忍與之辭。兒前抱我頸﹐問母欲何之。人言母當去﹐豈復有還時。阿母常仁惻﹐今何更不慈。我尙未成人﹐柰何不顧思。見此崩五內﹐恍惚生狂癡。號泣手撫摩﹐當發復回疑。兼有同時輩﹐相送告別離。慕我獨得歸﹐哀叫聲摧裂。馬爲立踟躕﹐車爲不轉轍。觀者皆歔欷﹐行路亦嗚咽。去去割情戀﹐遄徵日遐邁。悠悠三千里﹐何時復交會。念我出腹子﹐胸臆爲摧敗。旣至家人盡﹐又復無中外。城郭爲山林﹐庭宇生荊艾。白骨不知誰﹐從橫莫覆蓋。出門無人聲﹐豺狼號且吠。煢煢對孤景﹐怛吒糜肝肺。登髙遠眺望﹐魂神忽飛逝。奄若壽命盡﹐旁人相寬大。爲復彊視息﹐𨿽生何聊賴。托命於新人﹐竭心自勗勵。流離成鄙賤﹐常恐復捐廢。人生幾何時﹐懷憂終年歲。

其二

嗟薄祜兮遭世患﹐宗族殄兮門戶單。身執略兮入西關﹐歷險阻兮之羌蠻。山谷眇兮路漫漫﹐眷東顧兮但悲嘆。冥當寢兮不能安﹐饑當食兮不能餐。常流涕兮眥不幹﹐薄志節兮念死難。𨿽苟活兮無形顏﹐惟彼方兮遠陽精。陰气凝兮雪夏零﹐沙漠壅兮塵冥冥。有艸木兮春不榮﹐人似禽兮食臭腥。言兜離兮狀窈停﹐歲聿暮兮時邁徵。夜悠長兮禁門扃﹐不能寐兮起屏營。登朝殿兮臨廣庭﹐玄云合兮翳月星。北風厲兮肅泠泠﹐胡笳動兮邊馬鳴。孤雁歸兮聲嚶嚶﹐樂人興兮彈琴箏。音相和兮悲且淸﹐心吐思兮胸憤盈。欲舒气兮恐彼驚﹐含哀咽兮涕沾頸。家旣迎兮當歸寧﹐臨長路兮捐所生。兒呼母兮啼失聲﹐我掩耳兮不忍聽。追持我兮走煢煢﹐頓復起兮毀顏形。還顧之兮破人情﹐心怛絕兮死復生。

木蘭古詞不知年代﹐皆附於漢

《隱居詩話》云「古樂府中《木蘭詩》《焦仲卿詩》﹐皆有髙致﹐蓋世傳《木蘭詩》爲曹子建作似矣。然其中云『可汗問所欲』﹐漢魏時夷狄未有可汗之名﹐不知果誰之詞也。」《樂府解題》云「木蘭﹐孝義女也﹐勇不足以言之耳。世之女子有所感激憤厲﹐或果於殺身而不能成事者﹐古蓋有之。至於去就終始﹐皆得其道﹐如木蘭者鮮矣。作是詩者﹐詞意髙古﹐殆與其人相當﹗」

喞喞復喞喞﹐木蘭當戶織。不聞機杼聲﹐惟聞女嘆息。問女何所思﹐問女何所憶﹖女亦無所思﹐女亦無所憶。昨夜見軍帖﹐可汗大點兵。軍書十二卷﹐捲捲有爺名。阿爺無大兒﹐木蘭無長兄。願爲市鞍馬﹐從此替爺徵。東市買駿馬﹐西市買鞍韉﹐南市買轡頭﹐北市買長鞭。旦辭爺娘去﹐暮宿黃河邊。不聞爺娘喚女聲﹐但聞黃河流水鳴濺濺。旦辭黃河去﹐暮至黑水頭。不聞爺娘喚女聲﹐但聞燕山胡騎聲啾啾。萬里赴戎機﹐關山度若飛。朔气傳金柝﹐寒光照鐵衣。將軍百戰死﹐壯士十年歸。歸來見天子﹐天子坐明堂。策勛十二轉﹐賞賜百千彊。可汗問所欲﹐「木蘭不用尙書郎﹐願借明駝千里足﹐送兒還故鄕。」爺娘聞女來﹐出郭相扶將。阿姊聞妹來﹐當戶理紅妝。小弟聞姊來﹐磨刀霍霍向豬羊。開我東閣門﹐坐我西閣牀。脫我戰時袍﹐著我舊時裳。當窗理雲鬢﹐掛鏡帖花黃。出門看火伴﹐火伴皆驚惶﹕「同行十二年﹐不知木蘭是女郎。」雄兔腳撲朔﹐雌兔眼迷離﹐雙兔傍地走﹐安能辧我是雄雌。

古詩爲焦仲卿妻作

漢末建安中﹐廬江府小吏焦仲卿妻劉氏﹐爲仲卿母所遣﹐自誓不嫁。其家逼之﹐乃投水而死。仲卿聞之﹐亦自縊於庭樹。時人傷之﹐爲詩云爾。

孔雀東南飛﹐五里一徘徊。十三能織素﹐十四學裁衣﹐十五彈箜篌﹐十六誦詩書﹐十七爲君婦﹐心中常苦悲。君旣爲府吏﹐守節情不移。賤妾畱空房﹐相見長日稀。雞鳴入機織﹐夜夜不得息﹐三日斷五匹﹐大人故嫌遲。非爲織作遲﹐君家婦難爲。妾不堪驅使﹐徒畱無所施。便可白公姥﹐及時相遣歸。府吏得聞之﹐堂上啟阿母﹕兒已薄祿相﹐幸復得此婦。結髮同枕席﹐黃泉共爲友。共事三二年﹐始爾未爲久。女行無偏斜﹐何意致不厚﹖阿母謂府吏﹕何乃太區區。此婦無禮節﹐舉動自專由。吾意久懷忿﹐汝豈得自由。東家有賢女﹐自名秦羅敷。可憐體無比﹐阿母爲汝求。便可速遣之﹐遣去愼莫畱。府吏長跪告﹐伏惟啟阿母﹕今若遣此婦﹐終老不復取。阿母得聞之﹐捶牀便大怒﹕小子無所畏﹐何敢助婦語。吾已失恩義﹐會不相從許。府吏默無聲﹐再拜還入戶。舉言謂新婦﹐哽咽不能語﹕我自不驅卿﹐逼迫有阿母。卿但暫還家﹐吾今且報府。不久當歸還﹐還必相迎取。以此下心意﹐愼勿違我語。新婦謂府吏﹕勿復重紛紜。往昔初陽歲﹐謝家來貴門。奉事循公姥﹐進止敢自專。晝夜勤作息﹐伶俜縈苦辛。謂言無罪過﹐供養卒大恩。仍更被驅遣﹐何言復來還。妾有繡腰襦﹐葳蕤自生光。紅羅復斗帳﹐四角垂香囊。箱簾六七十﹐綠碧靑絲繩。物物各自異﹐種種在其中。人賤物亦鄙﹐不足迎後人。畱待作遺施﹐於今無會因。時時爲安慰﹐久久莫相忘。雞鳴外欲曙﹐新婦起嚴妝﹐著我繡夾裙﹐事事四五通﹐足下躡絲履﹐頭上玳瑁光。腰若流紈素﹐耳著明月璫。指如削蔥根﹐口如含朱丹﹐纖纖作細步﹐精妙世無雙。堂上謝阿母﹐母聽去不止。昔作女兒時﹐生小出野裏﹐本自無教訓﹐兼愧貴家子。受母錢帛多﹐不堪母驅使﹐今日還家去﹐念母勞家裏。卻與小姑別﹐淚落連珠子。新婦初來時﹐小姑始扶牀﹐今日被驅遣﹐小姑如我長﹐勤心養公姥﹐好自相扶將。初七及下九﹐嬉戲莫相忘。出門登車去﹐涕落百餘行。府吏馬在前﹐新婦車在後。隱隱何甸甸﹐俱會大道口。下馬入車中﹐低頭共耳語。誓不相隔卿﹐且暫還家去。吾今且赴府﹐不久當還歸﹐誓天不相負。新婦謂府吏﹕感君區區懷﹐君旣若見錄﹐不久望君來。君當作磐石﹐妾當作蒲葦﹐蒲葦紉如絲﹐磐石無轉移。我有親父兄﹐性行暴如雷。恐不任我意﹐逆以煎我懷。舉手長勞勞﹐二情同依依。入門上家堂﹐進退無顏儀。阿母大拊掌﹕不圖子自歸。十三教汝織﹐十四能裁衣﹐十五彈箜篌﹐十六知禮儀﹐十七遣汝嫁﹐謂言無誓違。汝今何罪過﹐不迎而自歸。蘭芝慚阿母﹕兒實無罪過﹐阿母大悲摧。還家十餘日﹐縣令遣媒來。云有第三郎﹐窈窕世無雙。年始十八九﹐便言多令才。阿母謂阿女﹕汝可去應之。阿女含淚答﹕蘭芝初還時﹐府吏見叮嚀﹐結誓不別離。今日違情義﹐恐此事非奇。自可斷來信﹐徐徐更謂之。阿母白媒人﹐貧賤有此女﹐始適還家門﹐不堪吏人婦﹐豈合令郎君。幸可廣問訊﹐不得便相許。媒人去數日﹐尋遣丞請還。說有蘭家女﹐承籍有宦官。云有第五郎﹐嬌逸未有婚。遣丞爲媒人﹐主簿通語言。直說太守家﹐有此令郎君。旣欲結大義﹐故遣來貴門。阿母謝媒人﹕女子先有誓﹐老姥豈敢言。阿兄得聞之﹐悵然心中煩。舉言謂阿妹﹕作計何不量﹖先嫁得府吏﹐後嫁得郎君。否泰如天地﹐足以榮汝身。不嫁義郎體﹐其往欲何云。蘭芝仰頭答﹕理實如兄言。謝家事夫婿﹐中道還兄門。處分適兄意﹐那得自任專。𨿽與府吏要﹐渠會永無緣。登卽相許和﹐便可作婚姻。媒人下牀去﹐諾諾復爾爾。還部白府君﹐下官奉使命﹐言談大有緣。府君得聞之﹐心中大歡喜。視歷復開書﹐便利此月內。六合正相應﹐良吉三十日。今已二十七﹐卿可去成婚。交語速裝束﹐絡繹如浮雲。靑雀白鵠舫﹐四角龍子幡。婀娜隨風轉﹐金車玉作輪。躑躅靑驄馬﹐流蘇金縷鞍。賫錢三百萬﹐皆用靑絲穿。雜彩三百匹﹐交廣市鮭珍。從人四五百﹐鬱鬱登郡門。阿母謂阿女﹕適得府君書﹐明日來迎汝。何不作衣裳﹐莫令事不舉。阿女默無聲﹐手巾掩口啼﹐淚落便如瀉。移我琉璃榻﹐出置前窗下。左手持刀尺﹐右手執綾羅。朝成繡夾裙﹐晚成單羅衫。晻晻日欲暝﹐愁思出門啼。府吏聞此變﹐因求假暫歸。未至二三里﹐摧藏馬悲哀。新婦識馬聲﹐躡履相逢迎。悵然遙相望﹐知是故人來。舉手拍馬鞍﹐嗟嘆使心傷。自君別我後﹐人事不可量。果不如先願﹐又非君所詳。我有親父母﹐逼迫兼弟兄。以我應他人﹐君還何所望。府吏謂新婦﹕賀卿得髙遷。盤石方且厚﹐可以卒千年。蒲葦一時紉﹐便作旦夕間。卿當日勝貴﹐吾獨向黃泉。新婦謂府吏﹕何意出此言。同是被逼迫﹐君爾妾亦然。黃泉下相見﹐勿違今日言。執手分道去﹐各各還家門。生人作死別﹐恨恨那可論。念與世間辭﹐千萬不復全。府吏還家去﹐上堂拜阿母﹕今日大風寒﹐寒風摧樹木﹐嚴霜結庭蘭。兒今日冥冥﹐令母在後單。故作不良計﹐勿復怨鬼神。命如南山石﹐四體康且直。阿母得聞之﹐零淚應聲落﹕汝是大家子﹐仕宦於臺閣。愼勿爲婦死﹐貴賤情何薄。東家有賢女﹐窈窕艷城郭。阿母爲汝求﹐便復在旦夕。府吏再拜還﹐長嘆空房中﹐作計乃爾立。轉頭向戶裏﹐漸見愁煎迫。其日牛馬嘶﹐新婦入靑廬。奄奄黃昏後﹐寂寂人定初。我命絕今日﹐魂去屍長畱。攬裙脫絲履﹐舉身赴淸池。府吏聞此事﹐心知長別離。徘徊庭樹下﹐自掛東南枝。兩家求合葬﹐合葬華山傍。東西植松柏﹐左右種梧桐。枝枝相覆蓋﹐葉葉相交通。中有雙飛鳥﹐自名爲鴛鴦。仰頭相向鳴﹐夜夜達五更。行人駐足聽﹐寡婦起傍徨。多謝後世人﹐戒之愼勿忘。

秦嘉贈妻

《西溪叢語》云「秦嘉﹐字士會﹐隴西人也。爲郡上計。其妻徐淑﹐寢疾還家﹐不獲面別﹐贈詩云云﹐徐淑答詩云云。嘉與妻書曰﹕『不能養志﹐當給郡使。隨俗順時﹐僶俯當去。知所苦﹐故爾未有瘳損。想念悒悒﹐勞心無已。當涉遠路﹐趨大風塵﹐非志所慕﹐慘慘少樂。又計往還將彌時節﹐念發同鴛。意有遲遲﹐欲暫相見﹐有所屬托。今遣車往﹐想必自力。』淑答書曰﹕『知屈圭璋﹐應奉歲使。策名王府﹐觀國之光。𨿽失髙素皓然之業﹐亦是仲尼執鞭之操也。自初承問心願﹐東還迫疾﹐惟宜抱嘆而已。日月已盡﹐行有袢列。想嚴裝已辦﹐發邁在近﹐誰謂宋遠﹖企予望之﹐室邇人遐﹐我勞如何﹖深谷逶迆﹐而君是涉﹔髙山巖巖﹐而君是越﹐斯亦難矣﹗長路悠悠﹐而君是踐﹔冰霜慘烈﹐而君是履。身非形影﹐何得動而輒俱﹖體非比目﹐何得同而不離﹖於詠萱艸之諭﹐以消兩家之恩﹔割今者之恨﹐以待將來之歡。今適樂土﹐優遊京邑﹐觀王都之壯麗﹐察天下之珍妙﹐得無目玩意移﹐往而不能出耶﹗』嘉重報妻曰﹕『車還空反﹐甚失於所望。兼敍遠別恨恨之情﹐顧悵然間得此鏡﹐旣明好形﹐觀文彩世所希有﹐意甚愛之﹐故以相與。並寶釵一雙﹑好香四種﹑素琴一張﹐常所自彈也。明鏡可以鑑形﹐寶釵可以耀首﹐芳香可以馥身﹐素琴可以娛耳。』淑又報嘉書曰﹕『旣惠音令﹐兼賜諸物﹐厚觀殷勤﹐出於非望。鏡有文彩之麗﹐釵有殊異之觀﹐芳香旣珍﹐素琴益好﹐惠異物於鄙陋﹐割所珍以相賜﹐非丰恩之厚﹐孰肯若斯﹖覽鏡執釵﹐情意仿佛﹔操琴詠詩﹐思心成結。敕以芳香馥身﹐諭以明鏡覽形﹐似此言過矣﹐未獲我心也。昔詩人有飛蓬之感﹐班婕妤有誰榮之嘆。素琴之作﹐當須君歸﹔明鏡之鑑﹐當待君還。未奉光儀﹐則寶釵不列也﹔未侍帳帷﹐則芳香不發也。」梁鐘嶸《詩品》曰「士會夫妻事旣可傷﹐文亦淒怨。二漢爲五言者不過數家﹐而婦人居二。徐淑敍別之作﹐亞於《團扇》矣。」

人生譬朝露﹐居世多屯蹇。憂艱常早至﹐歡會常苦晚。念當奉時役﹐去爾日遙遠。遣車迎子還﹐空往復空返。省書情淒愴﹐臨食不能飯。獨坐空房中﹐誰與相勸勉。長夜不能眠﹐伏枕獨展轉。憂來如循環﹐匪席不可捲。

皇靈無私親﹐爲善荷天祿。傷我與爾身﹐少小罹煢獨。旣得結大義﹐歡樂若不足一作苦。。念當遠離別﹐思念敍款曲。河廣無舟梁﹐道近隔丘陸。臨路懷惆悵﹐中駕正躑躅。浮雲起髙山﹐悲風激深谷。良馬不回鞍﹐輕車不轉轂。鍼藥可屢進﹐愁思難爲數。貞士篤終始﹐恩義不可屬。一作促。

肅肅僕夫徵﹐鏘鏘揚和鈴。淸晨當引邁﹐束帶待雞鳴。顧看空房中﹐仿佛想姿形。一別懷萬恨﹐起坐爲不寧。何以敍我心﹐遺思致款誠。寶釵好耀首﹐明鏡可鑑形。芳香去垢穢﹐素琴有淸聲。詩人感木瓜﹐乃欲答瑤瓊。愧彼持一作來。贈厚﹐慚此往物輕。𨿽知未足報﹐貴用敍我情。

徐淑答夫

妾身兮不令﹐嬰疾兮來歸。沈滯兮家門﹐歷時兮不差。曠廢兮侍覲﹐情敬兮有違。君今兮奉命﹐遠適兮京師。悠悠兮離別﹐無因兮敍懷。瞻望兮踴躍﹐佇立兮徘徊。思君兮感結﹐夢想兮容暉。君發兮引邁﹐去我兮日乖。恨無兮羽翼﹐髙飛兮相追。長吟兮永嘆﹐淚下兮沾衣。

飛來雙白鵠

《樂府解題》云「飛來雙白鵠刺世俗薄僞﹐失夫婦之道也。流離困苦﹐要與之終始﹔中道棄去﹐從新知之樂﹐豈義也哉﹖然而作是詩者﹐怨思𨿽深﹐而詞不迫切﹐蓋盡所以爲婦之理云。」

飛來雙白鵠﹐乃從西北來。十十將五五﹐羅列行不齊。忽然卒疲病﹐不能飛相隨。五里一反顧﹐六里一徘徊。吾欲銜汝去﹐口噤不能開。吾欲負汝去﹐羽毛日摧頹。樂哉心相知﹐憂來生別離。踟躕顧羣侶﹐淚落縱橫垂。今日樂相樂﹐延年萬歲期。

君子行

《歐公餘話》云「《文選》中有樂府古詞四首﹐內一首《君子行》云云﹐此篇最佳。」

君子防未然﹐不處嫌疑間。瓜田不納履﹐李下不正冠。嫂叔不親授﹐長幼不比肩。勞謙得其柄﹐和光甚獨難。周公下白屋﹐吐哺不及餐。一沐三握發﹐後世稱聖賢。

建安

《詩品》云「漢自王﹑揚﹑枚﹑馬之徒﹐詞賦競爽﹐而吟詠靡聞。從李都尉訖班婕妤﹐將百年間﹐有婦人焉﹐一人而已﹐詩人之風頓已缺喪。東京二百年中﹐惟有班固詠史﹐質木無文。降及建安﹐曹公父子篤好斯文﹐平原弟兄蔚爲文棟﹐劉楨﹑王粲爲其羽翼﹐次有攀龍托鳳﹐自致於屬車者﹐蓋百許人。彬彬之盛﹐大備於時矣。」《詩眼》云「建安詩辯而不華﹐質而不俚﹐風調髙雅﹐格力遒壯。其言直致而少對偶﹐指事情而綺麗。得風雅騷人之气骨﹐爲近古者也。」

魏文帝雜詩二首

《詩品》云「魏文詩﹐其源出於李陵﹐頗有仲宣之體。則所計百許篇﹐率皆鄙直如偶語﹐惟『西北有浮雲』十餘首﹐殊美贍可玩﹐始見其工矣。非然﹐亦何以銓衡羣彥﹐對揚厥弟者耶﹖」

漫漫秋夜長﹐烈烈北風涼。展轉不能寐﹐披衣起彷徨。彷徨忽已久﹐白露沾我裳。俯視淸水波﹐仰看明月光。天漢回西流﹐三五正從橫。艸虫鳴何悲﹐孤雁獨南翔。鬱鬱多悲思﹐綿綿思故鄕。願飛安得翼﹐欲濟河無梁。向風長嘆息﹐斷絕我中腸。

西北有浮雲﹐亭亭如車蓋。惜哉時不遇﹐適與飄風會。吹我東南行﹐行行至吳會。吳會非我鄕﹐安能久畱滯。棄置勿復陳﹐客子常畏人。

曹子建箜篌引

《詩品》云「子建詩﹐其源出於《國風》。骨气髙奇﹐辭采華茂﹐情兼雅怨﹐體被文質﹐粲溢今古﹐卓爾不羣。嗟乎﹗陳思王之於文章﹐譬如人倫之有周孔﹐鱗羽之有龍鳳﹐音樂之有琴笙﹐女工之有黼黻。俾爾懷鉛吮墨之士﹐宜乎抱篇章而景慕﹐映餘輝以自燭。故孔氏之門如用詩﹐則公幹升堂﹐思王入室﹐景陽﹑潘﹑陸﹐自可坐於廊廡間矣。」又云「昔曹﹑劉殆文章之聖﹐陸﹑謝爲體貳之才﹐銳精研思﹐千百年中﹐而未聞宮商之辧﹐四聲之論。或謂前達偶所不見﹐豈其然乎﹖嘗試言之﹐自古《詩﹟頌》皆被之金竹﹐故非調五音﹐無以諧會。若『置酒髙殿上』﹑『明月照髙樓』爲入韻之首。故三祖之辭﹐文或不工﹐而韻入歌唱。此重音韻之義也﹐與世之言宮商異矣。今旣不被於管弦﹐亦何取於聲律耶﹖齊有王元長者﹐嘗語余曰﹕『宮商與二儀俱生﹐自古詞人不知用之。』嘗欲造知音﹐論未就而卒。元長創其首﹐謝朓﹑沈約揚其波。三賢咸貴公子孫﹐有文辯﹐於是士流景慕﹐務爲精密﹐襞積細微﹐轉相淩駕。故文多拘忌﹐傷其眞美。余謂文制本須風誦﹐不可蹇礙﹐但令淸濁通流﹐口吻調利﹐斯爲足矣。至如平上去入﹐則余病未能﹔蜂腰鶴膝﹐故閭裏已甚。其陳思贈答﹐仲宣《七哀》﹐公幹《思友》﹐皆五言之警策者也。」

置酒髙殿上﹐親友從我遊。中廚辦丰膳﹐烹羊宰肥牛。秦箏何慷慨﹐齊瑟和且柔。陽阿奏奇舞﹐京洛出名謳。樂飲過三爵﹐緩帶傾庶羞。主稱千金壽﹐賓奉萬年酬。久要不可忘﹐薄終義所尢。謙謙君子徳﹐磬折欲何求。驚風飄白日﹐光景馳西流。盛時不可再﹐百年忽我遒。生存華屋處﹐零落歸山丘。先民誰不死﹐知命亦何憂。

七哀詩題注云贈答

呂居仁云「《七哀》之類﹐宏大深遠﹐非復作詩者所能及此﹐蓋未始有意於言語之間也。」

明月照髙樓﹐流光正徘徊。上有愁思婦﹐悲嘆有餘哀。借問嘆者誰﹐言是客子妻。君行逾十年﹐孤妾常獨棲。君若淸路塵﹐妾若濁水泥。浮沈各異勢﹐會合何時諧。願爲西南風﹐長逝入君懷。君懷良不開﹐賤妾當何依。

公宴題注云贈答

公子敬愛客﹐終宴不知疲。淸夜遊西園﹐飛蓋相追隨。明月澄淸景﹐列宿正參差。秋蘭被長阪﹐朱華冒綠池。潛魚躍淸波﹐好鳥鳴髙枝。神飆接丹轂﹐輕輦隨風移。飄颻放志意﹐千秋長若斯。

贈徐幹

驚風飄白日﹐忽然歸西山。圓景光未滿﹐眾星粲以繁。志士營世業﹐小人亦不閒。聊且夜行遊﹐遊彼雙闕間。文昌郁云興﹐迎風髙中天。春鳩鳴飛棟﹐流猋激欞軒。顧念蓬室士﹐貧賤誠足憐。薇藿弗充虛﹐被褐猶不全。忼慨有悲心﹐興文自成篇。寶棄怨何人﹐和氏有其愆。彈冠俟知己﹐知己誰不然。良田無晚歲﹐膏澤多丰年。亮懷玙璠美﹐積久徳愈宣。親交義在惇﹐申章復何言。

贈丁儀

初秋涼气發﹐庭樹微銷落。凝霜依玉除﹐淸風飄飛閣。朝云不歸山﹐霖雨成川澤。黍稷委疇隴﹐農夫安所獲。在貴多忘賤﹐爲恩誰能博。狐白足禦冬﹐焉念無衣客。思慕延陵子﹐寶劍非所惜。子其寧爾心﹐親交義不薄。

贈王粲

端坐苦愁思﹐攬衣起西遊。樹木發春華﹐淸池激長流。中有孤鴛鴦﹐哀鳴求匹儔。我願執此鳥﹐惜哉無輕舟。欲歸忘故道﹐顧望但懷愁。悲風鳴我側﹐羲和逝不畱。重陰潤萬物﹐何懼澤不周。誰令君多念﹐自使懷百憂。

又贈丁儀王粲

從軍度函谷﹐驅馬過西京。山岑髙無極﹐涇渭揚濁淸。壯哉帝王居﹐佳麗殊百城。員闕出浮雲﹐承露槪泰淸。皇佐揚天惠﹐四海無交兵。權家𨿽愛勝﹐全國爲令名。君子在末位﹐不能歌徳聲。丁生怨在朝﹐王子歡自營。歡怨非貞則﹐中和誠可經。

贈白馬王彪

謁帝承明廬﹐逝將歸舊疆。淸晨發皇邑﹐日夕過首陽。伊洛廣且深﹐欲濟川無梁。泛舟越洪濤﹐怨彼東路長。顧瞻戀城闕﹐引領情內傷。太谷何寥廓﹐山樹郁蒼蒼。霖雨泥我塗﹐流潦浩從橫。中逵絕無軌﹐攺轍登髙岡。修阪造云日﹐我馬玄以黃。玄黃猶能進﹐我思郁以紆。郁紆將何念﹐親愛在離居。本圖相與偕﹐中更不克俱。鴟梟鳴衡軛﹐豺狼當路衢。蒼蠅間白黑﹐讒巧令親疏。欲還絕無蹊﹐攬轡止踟躕。踟躕亦何畱﹐相思無終極。秋風發微涼﹐寒蟬鳴我側。原野何蕭條﹐白日忽西匿。歸鳥赴喬林﹐翩翩厲羽翼。孤獸走索羣﹐銜艸不遑食。感物傷我懷﹐撫心長太息。太息將何爲﹐天命與我違。柰何念同生﹐一往形不歸。孤魂翔故域﹐靈柩寄京師。存者忽復過﹐亡沒身自衰。人生處一世﹐去若朝露晞。年在桑楡間﹐影響不能追。自顧非金石﹐咄唶令心悲。心悲動我神﹐棄置莫復陳。丈夫志四海﹐萬里猶比鄰。恩愛苟不虧﹐在遠分日親。何必同衾幬﹐然後展殷勤。憂思成疾疢﹐無乃兒女仁。倉卒骨肉情﹐能不懷苦辛。苦辛何慮思﹐天命信可疑。虛無求列仙﹐松子久吾欺。變故在斯須﹐百年誰能持。離別永無會﹐執手將何時。王其愛玉體﹐俱享黃髮期。收淚卽長路﹐援筆從此辭。

贈丁翼

嘉賓塡城闕﹐丰膳出中廚。吾與二三子﹐曲宴此城隅。秦箏發西气﹐齊瑟揚東謳。肴來不虛歸﹐觴至反無餘。我豈狎異人﹐朋友與我俱。大國多良材﹐譬海出明珠。君子義休偫﹐小人徳無儲。積善有餘慶﹐榮枯立可須。滔蕩固大節﹐時俗多所拘。君子通大道﹐無願爲世儒。

王仲宣七哀詩二首

《詩品》云「仲宣詩﹐其源出於李陵﹐若發愀愴之辭﹐文秀而質羸﹐在曹﹑劉間別構一體。方陳思不足﹐比魏文有餘。」

西京亂無象﹐豺虎方遘患。復棄中國去﹐遠身適荊蠻。親戚對我悲﹐朋友相追攀。出門無所見﹐白骨蔽平原。路有饑婦人﹐抱子棄艸間。顧聞號泣聲﹐揮涕獨不還。未知身死處﹐何能兩相完。驅馬棄之去﹐不忍聽此言。南登霸陵岸﹐回首望長安。悟彼下泉人﹐喟然傷心肝。

荊蠻非我鄕﹐何爲久滯淫。方舟溯大江﹐日暮愁我心。山岡有餘映﹐巖阿增重陰。狐貍馳赴穴﹐飛鳥翔故林。流波激淸響﹐猿猴臨岸吟。迅風拂裳袂﹐白露沾衣襟。獨夜不能寐﹐攝衣起撫琴。絲桐感人情﹐爲我發悲音。羈旅無終極﹐憂思壯難任。

劉公幹贈徐幹

《詩品》云「公幹詩﹐其源出於古詩。仗气愛奇﹐動多振絕。貞骨陵霜﹐髙風跨俗。但气過其文﹐雕潤恨少。然自陳思已下﹐楨稱獨步。」

誰謂相去遠﹐隔此西掖垣。拘限淸切禁﹐中情無由宣。思子沈心曲﹐長嘆不能言。起坐失次第﹐一日三四遷。步出北寺門﹐遙望西苑園。細柳夾道生﹐方塘含淸源。輕葉隨風轉﹐飛鳥何翻翻。乖人易感動﹐涕下與衿連。仰視白日光﹐皦皦髙且懸。兼燭八紘內﹐物類無頗偏。我獨抱深感﹐不得與比焉。

卷三

六代上

《詩評》云「漢﹑魏後﹐淩遲衰微﹐訖於有晉。太康中﹐二張﹑二陸﹑兩潘﹑一左﹐勃然復興﹐踵武前王﹐流風末派﹐亦有文章之中興也。永嘉時﹐貴黃老而尙虛玄﹐於時篇什﹐理過其辭﹐淡然寡欲。爰及江表﹐微波尙傳﹐孫綽﹑諶﹑詢﹑桓﹑庾諸公詩﹐皆平典以道徳論﹐建安風力盡矣。由是郭景純用俊上之才﹐變創其體﹔劉越石仗淸剛之气﹐贊成厥美。然彼眾我寡﹐亦未動俗。逮義熙中﹐謝益壽斐然之作。永嘉有謝靈運﹐才髙辭盛﹐富艷難蹤﹐固以含跨劉﹑郭﹐淩轢潘﹑左。故知陳思爲建安之傑﹐公幹﹑仲宣﹑陸機爲輔。此皆五言之冠冕﹐文辭之命世也。」《許彥周詩話》云「六朝諸人之詩﹐不可不熟讀。退之云﹕『齊梁及陳隋﹐眾作等蟬噪。』此語吾不敢議﹐亦不敢從。」

阮嗣宗詠懷十七首

鐘嶸《詩評》云「阮籍《詠懷》﹐子卿《雙鳧》﹐嵇康《雙鸞》﹐茂先《寒食》﹐平叔《單衣》﹐安仁《倦暑》﹐景陽《苦雨》﹐靈運《鄴中》﹐士衡《擬古》﹐越石《感亂》﹐景純《遊仙》﹐王微《風月》﹐謝客《山水》﹐叔元《離燕》﹐明遠《戍邊》﹐太衝《詠史》﹐顏延《入洛》﹐陶公《詠貧》之制﹐惠連《搗衣》之作﹐斯皆五言之警策者也。所謂篇章之珠澤﹐文彩之鄧林乎。」子卿《雙鳧》﹐嵇康《雙鸞》﹐茂先《寒食》﹐平叔《單衣》﹐王微《風月》﹐謝客《山水》﹐叔元《離燕》﹐諸詩《文選》並闕﹔靈運《鄴中》﹐淵明《詠貧》並各見本門。又云「嗣宗詩﹐其源出於《小雅》。無雕虫之巧﹐而詠物詠懷﹐可以陶性靈﹐發幽思。言猶耳目之內﹐情寄八荒之外。洋洋乎會於《風》《雅》﹐使人忘其鄙近﹐自致遠大。」詠物詩《文選》闕。《文選注》云「阮籍屬文﹐初不苦思﹐率爾便成作。陳畱八十餘篇﹐此獨取十七首。詠懷者﹐謂人情懷。籍於魏末晉文之代﹐常慮禍患及己﹐故有此詩。多刺時人﹐無故舊之情﹐逐勢利而已。觀其體趣﹐實謂幽深﹐非大作者﹐不能探測之。」

夜中不能寐﹐起坐彈鳴琴。薄帷鑑明月﹐淸風吹我衿。孤鴻號外野﹐翔鳥鳴北林。徘徊將何見﹐憂思獨傷心。

二妃遊江濱﹐逍遙順風翔。交甫懷環佩﹐婉孌有芬芳。猗靡情歡愛﹐千載不相忘。傾城迷下蔡﹐容好結中腸。感激生憂思﹐萱艸樹蘭房。膏沐爲誰施﹐其雨怨朝陽。如何金石交﹐一旦更離傷。

嘉樹下成蹊﹐東園桃與李。秋風吹飛藿﹐零落從此始。繁華有憔悴﹐堂下生荊杞。驅馬捨之去﹐去上西山趾。一身不自保﹐何況戀妻子。凝霜被野艸﹐歲暮亦云已。

昔日繁華子﹐安陵與龍陽。夭夭桃李花﹐灼灼有輝光。悅懌若九春﹐磬折似秋霜。流盼發姿媚﹐言笑吐芬芳。攜手等歡愛﹐夙昔同衣裳。願爲雙飛鳥﹐比翼共翺翔。丹靑著明誓﹐永世不相忘。

天馬出西北﹐由來從東道。春秋非有托﹐富貴焉常保。淸露被臯蘭﹐凝霜沾野艸。朝爲媚少年﹐夕暮成醜老。自非王子晉﹐誰能常美好。

登髙臨四野﹐北望靑山阿。松柏翳岡岑﹐飛鳥鳴相過。感慨懷辛酸﹐怨毒常苦多。李公悲東門﹐蘇子俠三河。求仁自得仁﹐豈復嘆咨嗟。

開秋兆涼气﹐蟋蟀鳴牀帷。感物懷殷憂﹐悄悄令心悲。多言焉所告﹐繁辭將訴誰。微風吹羅袂﹐明月曜淸暉。晨雞鳴髙樹﹐命駕起旋歸。

平生少年時﹐輕薄好弦歌。西遊咸陽中﹐趙李相經過。娛樂未終極﹐白日忽蹉跎。驅馬復來歸﹐反顧望三河。黃金百鎰盡﹐資用常苦多。北臨太行道﹐失路將如何。

昔聞東陵瓜﹐近在靑門外。連畛距阡陌﹐子母相鉤帶。五色曜朝日﹐嘉賓四面會。膏火自煎熬﹐多財爲患害。布衣可終身﹐寵祿豈足賴。

步出上東門﹐北望首陽岑。下有采薇士﹐上有嘉樹林。良辰在何許﹐凝霜沾衣襟。寒風振山岡﹐玄雲起重陰。鳴雁飛南徵﹐鶗鴂發哀音。素質遊商聲﹐淒愴傷我心。

昔年十四五﹐志尙好詩書。被褐懷珠玉﹐顏閔相與期。開軒臨四野﹐登髙有所思。丘墓蔽山岡﹐萬代同一時。千秋百歲後﹐榮名安所之。乃悟羨門子﹐噭噭今自嗤。

徘徊蓬池上﹐還顧望大梁。綠水揚洪波﹐曠野奔茫茫。走獸交橫馳﹐飛鳥相隨翔。是時鶉火中﹐日月正相望。朔風厲嚴寒﹐陰气下微霜。羈旅無儔匹﹐俯仰懷哀傷。小人計其功﹐君子道其常。豈惜終憔悴﹐詠言著文章。

炎暑惟玆夏﹐三旬將欲移。芳樹垂綠葉﹐靑雲自逶迆。四時更代謝﹐日月遞差馳。徘徊空堂上﹐忉怛莫我知。願睹卒歡好﹐不見悲別離。

灼灼西頹日﹐餘光照我衣。回風吹四壁﹐寒鳥相因依。周周尙銜羽﹐蛩蛩亦念饑。如何當路子﹐磬折忘所歸。豈爲誇譽名﹐憔悴使心悲。寧與燕雀翔﹐不隨黃鵠飛。黃鵠遊四海﹐中路將安歸。

獨坐空堂上﹐誰可與歡者。出門臨永路﹐不見行車馬。登髙望九州﹐悠悠分曠野。孤鳥西北飛﹐離獸東南下。日暮思親友﹐晤言用自寫。

北裏多奇舞﹐濮上有微音。輕薄閒遊子﹐俯仰乍浮沈。捷徑從狹路﹐僶俯趣荒淫。焉爲王子喬﹐乘雲翔鄧林。獨有延年術﹐可以慰我心。

湛湛長江水﹐上有楓樹林。臯蘭被徑路﹐靑驪逝駸駸。遠望令人悲﹐春气感我心。三楚多秀士﹐朝云進荒淫。朱華振芬芳﹐髙蔡相追尋。一爲黃雀哀﹐涕下誰能禁。

張茂先雜詩卽《寒食詩》

《詩評》云「茂先詩﹐其源出於王粲。其體浮艷﹐興托多奇﹐巧用文字﹐務其妍冶。𨿽名髙曩代﹐而惇亮之士﹐猶恨兒女情多﹐風雲气少。謝康樂云﹕『張公𨿽復千篇﹐猶一體爾。』今置之甲科疑弱﹐抑之中品恨少﹐在季孟之間耳。」

晷度隨天運﹐四時互相承。東壁正昏中﹐沍陰寒節升。繁霜降當夕﹐悲風中夜興。朱火靑無光﹐蘭膏坐自凝。重衾無暖气﹐挾纊如懷冰。伏枕終遙昔﹐寤言莫予應。永思慮崇替﹐慨然獨撫膺。

潘安仁在懷縣作二首﹐卽《倦暑詩》

《詩評》云「安仁詩﹐其源出於仲宣。翰林嘆其翩翩奕奕如翔禽之羽毛﹐衣被之綃縠﹐猶尙淺於陸機﹐則機爲深矣。謝琨云﹕『潘詩爛若舒錦﹐無處不佳﹔陸文如披沙揀金﹐往往見寶。』嶸謂益壽輕華﹐故以潘爲勝﹔翰林篤論﹐故嘆陸爲深。余嘗言陸才若海﹐潘才若江。」

南陸迎修景﹐朱明送末垂。初伏啟新節﹐隆暑方赫曦。朝想慶雲興﹐夕遲白日移。揮汗辭中宇﹐登城臨淸池。涼飆自遠集﹐輕襟隨風吹。靈圃輝華果﹐通衢列髙椅。瓜瓞蔓長苞﹐姜芋紛廣畦。稻栽肅芊芊﹐黍苗何離離。虛薄乏時用﹐位微名日卑。馳役宰兩邑﹐政績竟無施。自我違京輦﹐四載迄於斯。器非廊廟姿﹐屢出固其宜。徒懷越鳥志﹐眷戀相南枝。春秋代遷逝﹐四運紛可憙。寵辱易不驚﹐戀本難爲思。

我來冰未冸﹐時暑忽隆熾。感此還期淹﹐嘆彼年往駛。登城望郊甸﹐遊目歷朝寺。小國寡民務﹐終日寂無事。白水過庭激﹐綠槐夾門植。信美非吾土﹐只攪懷歸志。眷然顧鞏洛﹐山川邈離異。願言旋舊鄕﹐畏此簡書忌。只奉社稷守﹐恪居處職位。

張景陽雜詩卽《苦雨詩》

《詩評》云「景陽詩﹐其源出於王粲。文體華淨﹐少病累。有巧構形似之言﹐雄於潘嶽﹐靡於太衝。風流調達﹐實曠代之髙才。其辭蔥蒨﹐音韻鏗鏘﹐使人味之亹亹不絕。」

黑蜧躍重淵﹐商羊舞野庭。飛廉應南箕﹐丰隆迎號屏。云根臨八極﹐雨足灑四溟。霖瀝過二旬﹐散漫亞九齡。階下伏泉湧﹐堂上水衣生。洪潦浩方割﹐人懷昏墊情。沈液漱陳根﹐綠葉腐秋莖。裏無曲突煙﹐路無行輪聲。環堵自頹毀﹐垣閭不隱形。尺燼重尋桂﹐紅粒貴瑤瓊。君子守固窮﹐在約不爽貞。𨿽榮田方贈﹐慚爲溝壑名。取志於陵子﹐比之黔婁生。

陸士衡擬古詩十二首

《詩評》云「士衡詩﹐其源出於陳思。才髙辭贍﹐舉體華密﹐气少於公幹﹐文劣於仲宣。但尙規矩﹐不貴綺錯﹐有傷直寄乏奇。然其咀嚼英華﹐厭飫膏澤﹐故文章之源泉也。張嘆其大才﹐信矣﹗」又云「古詩其源出於《國風》﹐陸機所擬十二首﹐文溫以麗﹐意悲而切﹐驚心動魂﹐幾於一字千金。」

擬行行重行行

悠悠行邁遠﹐戚戚憂思深。此思亦何思﹐思君徽與音。音徽日夜離﹐緬邈若飛沈。王鮪懷河岫﹐晨風思北林。遊子眇天末﹐還期不可尋。驚飆褰反信﹐歸云難寄音。佇立想萬里﹐沈憂萃我心。攬衣有餘帶﹐循形不盈衿。去去遺情累﹐安處撫淸琴。

擬今日良宴會

閒夜命歡友﹐置酒迎風館。齊僮梁甫吟﹐秦娥張女彈。哀音繞棟宇﹐遺響入云漢。四坐咸同志﹐羽觴不可算。髙談一何綺﹐蔚若朝霞爛。人生無幾何﹐爲樂常苦晏。譬彼伺晨鳥﹐揚聲當及旦。曷爲恆憂苦﹐守此貧與賤。

擬迢迢牽牛星

昭昭淸漢暉﹐粲粲光天步。牽牛西北回﹐織女東南顧。華容一何冶﹐揮手如振素。怨彼河無梁﹐悲此年歲暮。跂彼無良緣﹐睆焉不得度。引領望大川﹐雙涕如沾露。

擬涉江采芙蓉

上山采瓊蕊﹐穹谷饒芳蘭。采采不盈掬﹐悠悠懷所歡。故鄕一何曠﹐山川阻且難。沈思鐘萬里﹐躑躅獨吟嘆。

擬靑靑河畔艸

靡靡江蘺艸﹐熠耀生河側。皎皎彼姝女﹐阿那當軒織。粲粲妖容姿﹐灼灼美顏色。良人遊不歸﹐偏棲獨只翼。空房來悲風﹐中夜起嘆息。

擬明月何皎皎

安寢北堂上﹐明月入我牖。照之有餘暉﹐攬之不盈手。涼風繞曲房﹐寒蟬鳴髙柳。踟躕感節物﹐我行永已久。遊宦會無成﹐離思難常守。

擬蘭谷生朝陽

嘉樹生朝陽﹐凝霜封其條。執心守時信﹐歲寒終不雕。美人何其曠﹐灼灼在雲霄。隆想彌年月﹐長嘯入飛飆。引領望天末﹐譬彼向陽翹。

擬靑靑陵上柏

冉冉髙陵蘋﹐習習隨風翰。人生當幾時﹐譬彼濁水瀾。戚戚多滯念﹐置酒宴所歡。方駕振飛轡﹐遠遊入長安。名都一何綺﹐城闕郁盤桓。飛閣纓虹帶﹐層臺冒云冠。髙門羅北闕﹐甲第椒與蘭。俠客控絕景﹐都人驂玉軒。遨遊放情願﹐慷慨爲誰歡。

擬東城一何髙

西山何其峻﹐層曲郁崔嵬。零露彌天墜﹐蕙葉憑林衰。寒暑相因襲﹐時逝忽如頹。三閭結飛轡﹐大耋嗟落暉。曷爲牽世務﹐中心若有違。京洛多妖麗﹐玉顏侔瓊甤。閒夜撫鳴琴﹐惠音淸且悲。長歌赴促節﹐哀響逐髙徽。一唱萬夫嘆﹐再唱梁塵飛。思爲河曲鳥﹐雙遊澧水湄。

擬西北有髙樓

髙樓一何峻﹐迢迢峻而安。綺窗出塵冥﹐飛陛躡雲端。佳人撫琴瑟﹐纖手淸且閒。芳气隨風結﹐哀響馥若蘭。玉容誰能顧﹐傾城在一彈。佇立望日昃﹐躑躅再三嘆。不怨佇立久﹐但願歌者歡。思駕歸鴻羽﹐比翼雙飛翰。

擬庭中有奇樹

歡友蘭時往﹐迢迢匿音徽。虞淵引絕景﹐四節逝若飛。芳艸久已茂﹐佳人竟不歸。躑躅遵林渚﹐惠風入我懷。感物戀所歡﹐采此欲貽誰。

擬明月皎夜光

歲暮涼風發﹐昊天肅明明。招搖西北指﹐天漢東南傾。朗月照閒房﹐蟋蟋吟戶庭。翻翻歸雁集﹐嘒嘒寒蟬鳴。疇昔同宴友﹐翰飛戾髙冥。服美攺聲聽﹐居愉遺舊情。織女無機杼﹐大梁不駕楹。

劉越石重贈盧諶卽《感亂詩》﹐越石有書與諶﹐其辭可見。《詩評》謂其善敍世亂。越石又有《扶風歌》﹐亦皆此意﹐今並錄之

《詩評》云「越石詩﹐其源出於王粲。善爲淒唳之辭﹐自有淸拔之气。琨旣體良才﹐又離厄運﹐故善敍喪亂﹐多感恨之言。」

握中有懸璧﹐本自荊山璆。惟彼太公望﹐昔在渭濱叟。鄧生何感激﹐千里來相求。白登幸曲逆﹐鴻門賴畱侯。重耳任五賢﹐小白相射鉤。苟能隆二伯﹐安問黨與仇。中夜撫枕嘆﹐想與數子遊。吾衰久矣夫﹐何其不夢周。誰云聖達節﹐知命故不憂。宣尼悲獲麟﹐西狩涕孔丘。功業未及建﹐夕陽忽西流。時哉不我與﹐去乎若云浮。朱實隕勁風﹐繁英落素秋。狹路傾華蓋﹐駭駟摧雙輈。何意百煉剛﹐化爲繞指柔。

扶風歌

朝發廣莫門﹐暮宿丹水山。左手彎繁弱﹐右手揮龍淵。顧瞻望宮闕﹐俯仰禦飛軒。據鞍長嘆息﹐淚下如流泉。系馬長松下﹐發鞍髙嶽頭。烈烈悲風起﹐泠泠澗水流。揮手長相謝﹐哽咽不能言。浮雲爲我結﹐飛鳥爲我旋。去家日已遠﹐安知存與亡。慷慨窮林中﹐抱膝獨摧藏。麋鹿遊我前﹐猿猴戲我側。資糧旣乏盡﹐薇蕨安可食。攬轡命徒侶﹐吟嘯絕巖中。君子道微矣﹐夫子故有窮。惟昔李愆期﹐寄在匈奴庭。忠信反獲罪﹐漢武不見明。我欲竟此曲﹐此曲悲且長。棄置勿重陳﹐重陳令心傷。

郭景純遊仙詩七首

《詩評》云「景純詩憲潘嶽﹐文質相輝﹐彪炳可玩。變中原平淡之體﹐故稱中興第一﹐翰林以爲詩首。《遊仙》之作﹐辭多慷慨﹐垂玄遠之宗。」《文選注》云「《遊仙》之制﹐文多自敍﹐志狹中區﹐而辭無俗累。」

京華遊俠窟﹐山林隱遁棲。朱門何足榮﹐未若托蓬萊。臨源挹淸波﹐陵岡掇丹荑。靈溪可潛盤﹐安事登云梯。漆園有傲吏﹐萊氏有逸妻。進則保龍見﹐退則觸藩羝。髙蹈風塵外﹐長揖謝夷齊。

靑溪千餘仞﹐中有一道士。云生梁棟間﹐風出窗戶裏。借問此何誰﹐云是鬼穀子。翹迹企潁陽﹐臨河思洗耳。閶闔西南來﹐潛波渙鱗起。靈妃顧我笑﹐粲然啟玉齒。蹇修時不存﹐要之將誰使。

翡翠戲蘭苕﹐容色更相鮮。綠蘿結髙林﹐蒙籠蓋一山。中有冥寂士﹐靜嘯撫淸弦。放情淩霄外﹐嚼蕊挹林泉。赤松臨上游﹐駕鴻乘紫煙。左挹浮邱袖﹐右拍洪崖肩。借問蜉蝣輩﹐寧知龜鶴年。

六龍安可頓﹐運流有代謝。時變感人思﹐已秋復願夏。淮海變微禽﹐吾生獨不化。𨿽欲騰丹溪﹐云螭非我駕。愧無魯陽徳﹐回日向三捨。臨川哀年邁﹐撫心獨悲吒。

逸翮思拂霄﹐迅足羨遠遊。淸源無增瀾﹐安得運吞舟。圭璋𨿽特達﹐明月難暗投。潛潁怨靑陽﹐陵苕哀素秋。悲來惻丹心﹐零淚緣纓流。

雜縣寓魯門﹐風暖將爲災。吞舟湧海底﹐髙浪駕蓬萊。神仙排云出﹐但見金銀臺。陵陽挹丹澑﹐容成揮玉杯。姮娥揚妙音﹐洪崖頷其頤。升降隨長煙﹐飄颻戲九垓。奇齡邁五龍﹐千歲方嬰孩。燕昭無靈气﹐漢武非仙才。

晦朔如循環﹐月盈已復魄。蓐收淸西陸﹐朱羲將由白。寒露拂陵苕﹐女蘿辭松柏。蕣榮不終朝﹐蜉蝣豈見夕。圓邱有奇艸﹐鐘山出靈液。王孫列八珍﹐安期煉五石。長揖當途人﹐去來山林客。

鮑明遠出自薊北門行卽《戍邊詩》

《詩評》云「明遠詩﹐其源出於張協。善制形狀物寫之辭﹐得景陽之俶詭﹐含茂先之靡漫。骨節彊於謝琨﹐驅泛邁於顏延。總四家而擅美﹐跨兩代而孤出。嗟其才秀人微﹐故取湮於當世。然貴尙巧似﹐不避危戹﹐頗傷淸雅之語。故言崄俗者﹐多以附益云。」

羽檄起邊亭﹐烽火入咸陽。徵騎屯廣武﹐分兵救朔方。嚴冬筋竿勁﹐虜陣精且彊。天子按劍怒﹐使者遙相望。雁行緣石徑﹐魚貫度飛梁。簫鼓流漢思﹐旌甲被胡霜。疾風衝塞起﹐沙礫自飄揚。馬毛縮如蝟﹐角弓不可張。時危見臣節﹐世亂識忠良。投軀報明主﹐身死爲國殤。

左太衝詠史詩八首

《詩評》云「太衝詩﹐其源出於公幹。文典以怨﹐頗爲淸切﹐得諷諭之致。𨿽淺野於陸機﹐而深勁於潘嶽。謝康樂嘗言﹕『左太衝詩﹐潘安仁詩﹐古今獨絕。』」《宋子京筆記》云「太衝詩『振衣千仞岡﹐濯足萬里流』﹐使人飄飄有世表意。」

弱冠弄柔翰﹐卓犖觀羣書。著論準過秦﹐作賦擬子虛。邊城苦鳴鏑﹐羽檄飛京都。𨿽非甲冑士﹐疇昔覽穰苴。長嘯激淸風﹐志若無東吳。鉛刀貴一割﹐夢想騁良圖。左盼澄江湘﹐右盼定羌胡。功成不受爵﹐長揖歸田廬。

鬱鬱澗底松﹐離離山上苖。以彼徑寸莖﹐蔭此百尺條。世冑躡髙位﹐英俊沈下僚。地勢使之然﹐由來非一朝。金張籍舊業﹐七葉珥漢貂。馮公豈不偉﹐白首不見招。

吾希段千木﹐偃息藩魏君。吾慕魯仲連﹐談笑卻秦軍。當世貴不羈﹐遭難能解紛。功成恥受賞﹐髙節卓不羣。臨組不肯紲﹐對圭寧肯分。連璽耀前庭﹐比之猶浮雲。

濟濟京城內﹐赫赫王侯居。冠蓋蔭四術﹐朱輪竟長衢。朝集金張館﹐暮宿許史廬。南鄰擊鐘磬﹐北裏吹笙竽。寂寂楊子宅﹐門無卿相輿。寥寥空宇內﹐所講在玄虛。言論準宣尼﹐辭賦擬相如。悠悠百世後﹐英名擅八區。

皓天舒白日﹐靈景耀神州。列宅紫宮裏﹐飛宇若云浮。峨峨髙門內﹐藹藹皆王侯。自非攀龍客﹐何爲歘來遊。被褐出閶闔﹐髙步追許由。振衣千仞岡﹐濯足萬里流。

荊軻飲燕市﹐酒酣气益震。哀歌和漸離﹐謂若傍無人。𨿽無壯士節﹐與世亦殊倫。髙盼邈四海﹐豪右何足陳。貴者𨿽自貴﹐視之若埃塵。賤者𨿽自賤﹐重之若千鈞。

主父宦不達﹐骨肉還相薄。買臣困樵采﹐伉儷不安宅。陳平無產業﹐歸來翳負郭。長卿還城都﹐壁立何寥廓。四賢豈不偉﹐遺烈光篇籍。當其未遇時﹐憂在塡溝壑。英雄有迍邅﹐由來自古昔。何世無奇才﹐遺之在艸澤。

習習籠中鳥﹐舉翮觸四隅。落落窮巷士﹐抱影守空廬。出門無通路﹐枳棘塞中塗。計策棄不收﹐塊若枯池魚。外望無寸祿﹐內顧無斗儲。親戚還相蔑﹐朋友日夜疏。蘇秦北遊說﹐李斯西上書。俯仰生榮華﹐咄嗟復雕枯。飲河期滿腹﹐貴足不願余。巢林棲一枝﹐可爲達士模。

顏延年北使洛

《詩評》云「延年詩﹐其源出於陸機。故體裁貴綺密﹐然情論淵深﹐動無虛發﹐一句一字﹐皆致意焉。又善用事﹐彌見拘束。𨿽乖秀逸﹐故是經綸文雅﹐才減若人﹐則陷於困躓矣。陽云﹕『謝詩如芙蓉照水﹐顏詩如錯彩縷金。』顏深病之。」沈約《宋書》云「延年至洛陽道中﹐作詩一首﹐文辭藻麗﹐爲謝晦﹑傅亮所賞。」

攺服飭徒旅﹐首路跼險艱。振楫發吳洲﹐秣馬陵楚山。塗出梁宋郊﹐道由周鄭間。前登陽城路﹐日夕望三川。在昔輟期運﹐經始闊聖賢。伊谷絕津濟﹐臺館無尺椽。宮陛多巢穴﹐城闕生雲煙。王尢升八表﹐嗟行方暮年。陰風振涼野﹐飛雲瞀窮天。臨塗未及引﹐置酒慘無言。隱憫徒禦悲﹐威遲良馬煩。遊役去芳時﹐歸來屢阻諐。蓬心旣已矣﹐飛薄殊亦然。

孫子荊徵西官屬送於陟陽候作卽《零雨詩》

《詩評》云「子荊《零雨》之外﹐正長《朔風》以後﹐𨿽有異札﹐良亦無聞。季鷹《黃花》之唱﹐正叔《綠繁》之章﹐𨿽不且美﹐文旨髙麗﹐並得虯龍片甲﹐鳳凰一毛。事同駁聖﹐宜居中品。」

晨風飄岐路﹐零雨被秋艸。傾城遠追送﹐餞我千里道。三命皆有極﹐咄嗟安可保。莫大於殤子﹐彭聃猶爲夭。吉凶如糾纆﹐憂喜相紛擾。天地爲我鑪﹐萬物一何小。達人垂大觀﹐誡此苦不早。乖離卽長衢﹐惆悵盈懷抱。孰能察其心﹐鑑之以蒼昊。齊契在今朝﹐守之與偕老。

王正長雜詩卽《朔風詩》

朔風動秋艸﹐邊馬有歸心。胡寧久分析﹐靡靡忽至今。王事離我志﹐殊隔遇商參。昔往鶬鶊鳴﹐今來蟋蟀吟。人情懷舊鄕﹐客鳥思故林。師涓久不奏﹐誰能宣我心。

張季鷹雜詩卽《黃花詩》

暮春和气應﹐白日照園林。靑條若總翠﹐黃華如散金。嘉卉亮有觀﹐顧此難久耽。延頸無良塗﹐頓足托幽深。榮與壯俱去﹐賤與老相尋。歡樂不照顏﹐慘愴發謳吟。謳吟何嗟及﹐古人可慰心。

潘正叔迎大駕卽《綠蘩詩》

南山郁岑崟﹐洛川迅且急。靑松蔭修嶺﹐綠蘩被廣隰。朝日順長塗﹐夕暮無所集。歸雲乘幰浮﹐淒風尋帷入。道逢深識士﹐舉手對吾揖。世故尙未夷﹐崤函方崄澀。狐貍夾兩轅﹐豺狼當路立。翔鳳嬰籠檻﹐騏驥見維縶。俎豆昔常聞﹐軍旅素未習。且少停君駕﹐徐待干戈戢。

江文通擬陶徵君《田居》

《詩評》云「文通能體物﹐善摹擬。筋力於王微﹐成就於謝朓。」韓子蒼云「淵明《田居》﹐江淹《雜擬》﹐詩亦頗似之。但擬『開徑望三益』一句爲不類。」

種苗在東臯﹐苗生滿阡陌。𨿽有荷鋤倦﹐濁酒聊自適。日暮巾柴車﹐路暗光已夕。歸人望煙火﹐稚子候檐隙。問君亦何爲﹐百年會有役。但願桑麻成﹐蠶月得紡績。素心正如此﹐開徑望三益。

擬休上人《怨別》

《石林詩話》云「淹擬湯惠休詩『日暮碧雲合﹐佳人殊未來。』﹐古今以爲佳句。」

西北秋風至﹐楚客心悠哉。日暮碧雲合﹐佳人殊未來。露彩方泛艷﹐月華始徘徊。寶書爲君掩﹐瑤琴詎能開。相思巫山渚﹐悵望陽雲臺。膏鑪絕沈燎﹐綺席生浮埃。桂水日千里﹐因之平生懷。

石季倫昭君詞

《樂府題解》云「石崇奴綠珠自制《王昭君歌》﹐其文悲雅﹐『我本漢家子』是也。」

王明君者﹐本爲王昭君﹐以觸文帝諱﹐攺之。匈奴盛請婚於漢﹐元帝以後宮良家子明君配焉。昔公主嫁烏孫﹐令琵琶馬上作樂﹐以慰其道路之思﹐其送明君亦必爾也。其造新之曲﹐多哀怨之聲﹐故敍之於紙云爾。

我本漢家子﹐將適單於庭。辭訣未及終﹐前驅已抗旌。僕禦涕流離﹐轅馬悲且鳴。哀郁傷五內﹐泣淚沾珠纓。行行日已遠﹐遂造匈奴城。延我於穹廬﹐加我閼氏名。殊類非所安﹐𨿽貴非所榮。父子見陵辱﹐對之慚且驚。殺身良不易﹐默默以苟生。苟生亦何聊﹐積思常憤盈。願假飛鴻翼﹐乘之以遐徵。飛鴻不我顧﹐佇立以屏營。昔爲匣中玉﹐今爲糞上英。朝華不足歡﹐甘與秋艸並。傳語後世人﹐遠嫁難爲情。

左太衝招隱

《樂府錄》云「《招隱》﹐本淮安小山之所作也。淮南王招俊偉之士﹐著作篇章辭賦﹐以類相從﹐稱大﹑小山。猶《詩》有《小雅》《大雅》也。後人因小山詞更爲五言﹐若左思『杖策招隱士』最爲首出﹐」

杖策招隱士﹐荒塗橫古今。巖穴無結構﹐丘中有鳴琴。白雪停陰岡﹐丹葩曜陽林。石泉潄瓊瑤﹐纖鱗或浮沈。非必絲與竹﹐山水有淸音。何事待嘯歌﹐灌木自悲吟。秋菊兼餱糧﹐幽蘭間重襟。躊躇足力煩﹐聊欲投吾簮。

王筠雜曲

《樂府錄》云「此篇敍景不言意﹐而意自彰耳。」

鳥還夜已逼﹐虫飛曉尙賒。柱月徒畱影﹐蘭燈空結花。

同前

可憐洛城東﹐芳樹搖春風。丹霞迎白日﹐細問帶輕紅。

卷四

六代下

三謝

《唐子西語錄》云「三謝詩﹐靈運爲勝﹐當就《選》中寫出熟讀﹐自見其優劣也。」又云「是三人者﹐詩至玄暉語益工。然蕭散自得之趣﹐亦復少減﹐於此可以觀世變也。子西取靈運﹑惠連﹑玄暉詩合六十四篇爲三謝詩﹐今止錄《麗澤集》詩所選及諸集評論所及者。『謝朝華之已披﹐起夕秀於未振』﹐學詩者尢當領此。陳腐之語﹐固不必涉筆﹐然求去其陳腐不可得﹐而翻爲怪怪奇奇不可致詰之語以欺人﹐不獨欺人﹐而且自欺﹐誠學者之大病也﹗詩人首二謝﹐靈運在永嘉﹐因夢惠連﹐遂有『池塘生春艸』之句。玄暉在宣城﹐因登三山﹐遂有『澄江靜如練』之句。二公妙處﹐蓋在於鼻無堊﹑目無膜爾。鼻無堊﹐斤將曷運﹖目無膜﹐篦將曷施﹖所謂混然天成﹐天球不琢者歟﹖靈運詩如『矜名道不足﹐適己物可忽』﹑『淸暉能娛人﹐遊子澹忘歸』﹐玄暉詩如『春艸秋更綠﹐公子未西歸』﹑『大江流日夜﹐客心悲未央』等語﹐皆得《三百五篇》之餘韻﹐是以古今以爲奇作﹐又曷嘗以難解爲工哉﹖東坡《跋李端叔詩卷》云﹕『暫借好詩消永夜﹐每逢佳處輒參禪。』蓋端叔作詩﹐用意太過﹐參禪之語﹐所以警之云。」

謝靈運登池上樓

《詩評》云「靈運詩﹐其源出於陳思﹐雜有景陽之體。故尙巧似﹐而逸蕩過之﹐頗以繁蕪爲累。嶸謂若人學多才薄﹐遇物輒書﹐內無乏思﹐外無遺物﹐其繁富宜哉﹗然名章迥句處間起﹐麗曲新聲駱驛奔發﹐若靑松之披灌木﹐白玉之映泥沙﹐未足貶其髙也。」《謝氏家錄》云「康樂每對惠連﹐輒得佳語。後在永嘉西堂﹐思詩竟日不就﹐寤寐間忽見惠連﹐卽得『池塘生春艸』。故嘗云﹕『此語有神﹐非吾語也。』」《石林詩話》云「『池塘生春艸﹐園柳變鳴禽』﹐世人多不解此語爲工﹐蓋欲以奇求之爾。此語之工﹐正在無所意﹐猝然與景相遇﹐備以成章﹐不假繩削﹐故非常情之所能到。詩家妙處﹐當須以此爲根本。而思苦言艱者﹐往往不悟。」

潛虯媚幽姿﹐飛鴻響遠音。薄霄愧云浮﹐棲川作淵沈。進徳智所拙﹐退耕力不任。徇祿反窮海﹐臥痾對空林。衾枕昧節候﹐褰開暫窺臨。傾耳聆波瀾﹐舉目眺嶇嵚。初景革緒風﹐新陽攺故陰。池塘生春艸﹐園柳變鳴禽。祁祁傷豳歌﹐萋萋感楚吟。索居易永久﹐離羣難處心。持操豈獨古﹐無悶徵在今。「

遊赤石進帆海

首夏猶淸和﹐芳艸亦未歇。水宿淹晨暮﹐陰霞屢興沒。周覽倦瀛壖﹐況乃陵窮發。川後時安流﹐天吳靜不發。揚帆采石華﹐桂席拾海月。溟漲無端倪﹐虛舟有超越。仲連輕齊組﹐子牟眷魏闕。矜名道不足﹐適己物可忽。請附任公言﹐終然謝夭伐。

石壁精舍還湖中

昏旦變气候﹐山水含淸暉。淸暉能娛人﹐遊子澹忘歸。出谷日尙早﹐入舟陽已微。林壑斂暝色﹐雲霞收夕霏。芰荷疊映蔚﹐蒲稗相因依。披拂趨南徑﹐愉悅偃東扉。慮澹物自輕﹐意愜理無違。寄言攝生客﹐試用此道推。

於南山往北山經湖中瞻眺

朝旦發陽崖﹐景落憩陰峯。捨舟眺迥渚﹐停策倚茂松。側逕旣窈窕﹐環洲亦玲瓏。俯視喬木杪﹐仰聆大壑淙。石橫水分流﹐林密蹊絕蹤。解作竟何感﹐升長皆丰容。初篁苞綠籜﹐新蒲含紫茸。海鷗戲春岸﹐天雞弄和風。撫化心無厭﹐覽物春彌重。不惜去人遠﹐但恨莫與同。孤遊非情嘆﹐賞廢理誰通。

從斤竹澗越嶺溪行

猿鳴誠知曙﹐谷幽光未顯。巖下云方合﹐花上露猶泫。逶迆傍隈隩﹐迢遞陟陘峴。過澗旣厲急﹐登棧亦淩緬。川渚屢徑復﹐乘流玩回轉。蘋萍泛沈深﹐菇蒲冒淸淺。金石挹飛泉﹐攀林摘葉捲。想見山阿人﹐薜蘿若在眼。握蘭勤徒結﹐折麻心莫展。情用賞爲美﹐事昧竟誰辧。觀此遺物慮﹐一悟得所遣。

廬陵王墓下作追崇侍中王如故

曉月發云陽﹐落日吹朱方。含棲泛廣川﹐灑淚眺連崗。眷言懷君子﹐沈痛切中腸。道消結憤懣﹐運開申悲涼。神期恆若存﹐徳音初不忘。䢐謝易永遠﹐松柏森已行。延州協心許﹐楚老惜蘭芳。解劍竟何及﹐撫墳徒自傷。平生疑若人﹐通蔽互相妨。理感深情慟﹐定非識所將。脆促良可哀﹐夭枉特兼常。一隨往化滅﹐安用空名揚。舉聲泣已灑﹐長嘆不成章。

富春渚

宵濟漁浦潭﹐旦及富春郭。定山緬雲霧﹐赤亭無淹薄。溯流觸驚急﹐臨圻阻參錯。亮乏伯昏分﹐險過呂梁壑。洊至宜便習﹐兼山貴止托。平生協幽期﹐淪躓困微弱。久露幹祿請﹐始果遠遊諾。宿心漸申寫﹐萬事俱零落。懷抱旣昭曠﹐外物徒龍蠖。

登江中孤嶼

江南倦歷覽﹐江北曠周旋。懷新道轉迥﹐尋異景不延。亂流趨正絕﹐孤嶼媚中川。云日相輝映﹐空水共澄鮮。表靈物莫賞﹐蘊眞誰爲傳。想象昆山姿﹐緬邈區中緣。始信安期術﹐得盡養生年。

初去郡

彭薛裁知恥﹐貢公未遺榮。或可優貪競﹐豈足稱達生。伊予秉微尙﹐拙訥謝浮名。廬園當棲巖﹐卑位代躬耕。顧已𨿽自許﹐心迹猶未並。無庸妨周任﹐有疾象長卿。畢娶類尙子﹐薄遊似邴生。恭承古人意﹐俶裝返柴荊。牽絲及元興﹐解龜在景平。負心二十載﹐於今廢將迎。理棹遄遠期﹐遵渚騖修坰。溯溪終水涉﹐登嶺始山行。野曠沙岸淨﹐天髙秋月明。憩石挹飛泉﹐攀林搴落英。戰勝臞者肥﹐止鑑流歸停。卽是羲唐化﹐獲我擊壤情。

初登石首城

白圭尙可磨﹐斯言易爲緇。𨿽抱中孚爻﹐猶勞貝錦詩。寸心若不亮﹐微命察如絲。日月垂光景﹐成貸遂兼玆。出宿薄京畿﹐晨裝搏曾颸。重經平生別﹐再與朋知辭。故山日已遠﹐風波豈還時。迢迢萬里帆﹐茫茫終何之。遊當羅浮行﹐息必廬霍期。越海淩三山﹐遊湘歷九疑。欽聖若旦暮﹐懷賢亦淒其。皎皎明發心﹐不爲歲寒欺。

田南樹園激流植援

樵隱俱在山﹐由來事不同。不同非一事﹐養痾邱園中。園中屏氛雜﹐淸曠招遠風。卜室倚北阜﹐啟扉面南江。激澗代汲井﹐插槿當列墉。羣木旣羅戶﹐眾山亦當窗。靡迆趨下岫﹐迢遞瞰髙峯。寡欲不期勞﹐卽事罕人功。惟開蔣生徑﹐永懷求羊蹤。賞心不可忘﹐妙善異皆同。

擬魏太子鄴中集詩八首五言並序

建安末﹐余時在鄴宮﹐朝遊夕宴﹐究歡愉之極。天下良辰美景﹐賞心樂事﹐四者難並。今昆弟友朋﹐二三諸彥﹐備盡之矣。古來此娛﹐書籍未見何者﹖楚襄王時﹐有宋玉﹑唐﹑景﹔梁孝王時﹐有鄒﹑枚﹑嚴﹑馬﹐遊者美矣﹐而其主不文﹔漢武帝時﹐徐﹑樂諸才﹐備應對之能﹐而雄猜多忌﹐豈獲晤言之適﹖不誣方將﹐庶必賢於今日耳﹗歲月如流﹐零落將盡。撰文懷人﹐感往增愴。其辭曰﹕

魏太子

百川赴巨海﹐眾星環北辰。照灼爛霄漢﹐遙裔起長津。天地中橫潰﹐家皇拯生民。區宇旣滌蕩﹐羣英必來臻。忝此欽賢性﹐由來當懷仁。況值眾君子﹐傾心隆日新﹐論物靡浮說﹐析理實敷陳。羅縷豈闕辭﹐窈窕究天人。澄觴滿金罍﹐連榻設華茵。急弦動飛聽﹐淸歌拂梁塵。莫言相遇易﹐此歡信可珍。

王粲﹐家本秦川﹐貴公子孫﹐遭亂流寓﹐自傷情多。

幽厲昔崩亂﹐桓靈今板蕩。伊洛旣燎煙﹐函崤沒無象。整裝辭秦川﹐秣馬赴楚壤。沮漳自可美﹐客心非外獎。常嘆詩人言﹐式微何由往。上宰秦皇靈﹐侯伯咸宗長。云騎亂漢南﹐宛郢皆掃蕩。排霧屬盛明﹐披云對淸朗。慶泰欲重疊﹐公子特先賞。不謂息肩願﹐一旦值明兩。並載遊鄴京﹐方舟泛河廣。綢繆淸宴娛﹐寂寥梁棟響。旣作長夜飲﹐豈顧乘日養。

陳琳﹐袁本初書記之士﹐故敍喪亂事多。

皇漢逢屯邅﹐天下遭氛慝。董氏淪關西﹐袁家擁河北。單民易周章﹐窘身就羈勒。豈意事乖已﹐永懷戀故國。相公實勤王﹐信能定蝥賊。復睹東都輝﹐重見漢朝則。餘生幸已多﹐矧乃值明徳。愛客不告疲﹐飲宴遺景刻。夜聽極星闌﹐朝遊窮曛黑。哀哇動梁埃﹐急觴蕩幽默。且盡一日娛﹐莫知古來惑。

徐幹﹐少無宦情﹐有箕潁之心事﹐故仕世多素辭。

伊昔家臨淄﹐提攜弄齊瑟。置酒飲膠東﹐淹畱憩髙密。此歡謂可終﹐外物始難畢。搖蕩箕濮情﹐窮年迫憂栗。末塗幸休明﹐棲集建薄質。已免負薪苦﹐乃遊椒蘭室。淸論事究萬﹐美話信非一。行觴奏悲歌﹐永夜繼白日。華屋非蓬居﹐時髦豈余匹。中飲顧昔心﹐悵焉若有失。

劉楨﹐卓犖偏人﹐而文最有气﹐所得頗經奇。

貧居晏裏閈﹐少小長東平。河兗當衝要﹐淪漂薄許京。廣川無逆流﹐招納廁羣英。北渡黎陽津﹐南登宛郢城。旣覽古今事﹐頗識治亂情。歡友相解達﹐敷奏究平生。矧荷明哲顧﹐知深覺命輕。朝遊牛羊下﹐暮坐括揭鳴。終歲非一日﹐傳卮弄新聲。辰事旣難諧﹐歡願如今並。惟羨肅肅翰﹐繽紛戾髙冥。

應瑒﹐汝潁之士﹐流離世故﹐頗有飄薄之嘆。

嗷嗷雲中雁﹐舉翮自委羽。永梁弱水湄﹐違寒長沙渚。顧我梁州時﹐緩步集潁許。一旦逢世難﹐淪薄恆羈旅。天下昔未定﹐托身早得所。官渡廁一卒﹐烏林預艱阻。晚節值眾賢﹐會同庇天宇。列坐蔭華榱﹐金樽盈淸醑。始奏延露曲﹐繼以闌夕語。調笑輒酬答﹐嘲謔非慚沮。傾軀無遺慮﹐在心良已敍。

阮瑀﹐管書記之任﹐故有優渥之言。

河洲多沙塵﹐風悲黃雲起。金羈相馳逐﹐聯翩何窮已。慶雲惠優渥﹐微薄攀多士。念昔渤海時﹐南皮戲淸沚。今復河曲遊﹐鳴葭泛蘭汜。躧步陵丹梯﹐並坐侍君子。妍談旣愉心﹐哀音信睦耳。傾酤系芳醑﹐酌言豈終始。自從食蘋來﹐惟見今日美。

平原侯植公子﹐不及世事﹐但美遨遊﹐然頗有憂生之嗟。

朝遊登鳳閣﹐日暮集華沼。傾柯引弱板﹐攀條摘蕙艸。徙倚窮騁望﹐目極盡所討。西顧太行山﹐北眺邯鄲道。平衢修且直﹐白楊信裊裊。副君命飲宴﹐歡娛寫懷抱。良遊匪晝夜﹐豈云晚與早。眾賓悉精妙﹐淸辭麗蘭藻。哀音下回鵠﹐余哇徹淸昊。中山不卻醉﹐飲徳方覺飽。願以黃髮期﹐養生念將老。

謝惠連秋懷

《詩評》云「小謝才思富健﹐恨其蘭玉夙雕﹐故長轡未騁。然《秋懷》《搗衣》之制﹐𨿽復靈運銳思﹐亦何以加焉。又巧爲淫麗歌謠﹐風人第一。」

平生無志意﹐少小嬰憂患。如何乘苦心﹐矧復值秋晏。皎皎天月明﹐奕奕河星爛。蕭瑟含風蟬﹐寥唳度云雁。寒商動淸閨﹐孤燈曖幽幔。耿介繁慮積﹐展轉長宵半。夷險難預謀﹐倚伏昧前算。𨿽好相如達﹐不同長卿慢。頗悅鄭生偃﹐無取白衣宦。未知古人心﹐且從性所玩。賓至可命觴﹐朋來當染翰。髙臺驟登踐﹐淸淺時陵亂。頹魄不再圓﹐傾曦無兩旦。金石終銷毀﹐丹靑暫雕煥。各勉玄發歡﹐無貽白首嘆。因歌遂成賦﹐聊用布親串。

搗衣

衡紀無淹度﹐晷運倏如催。白露滋園菊﹐秋風落庭槐。肅肅莎雞羽﹐烈烈寒螿啼。夕陰結空幕﹐宵月皓中閨。美人戒裳服﹐端飾相招攜。簪玉出北房﹐鳴金步南階。櫩髙砧響發﹐楹長杵聲哀。微芳起兩袖﹐輕汗染雙題。紈素旣已成﹐君子行未歸。裁用笥中刀﹐縫爲萬里衣。盈篋自余手﹐幽緘俟君開。腰帶準疇昔﹐不知今是非。

謝玄暉晚登三山還望京邑

《詩評》云「玄暉詩﹐其源出於謝琨。微傷細密﹐頗在不倫。一章之中﹐自有玉石。然奇章秀句﹐往往警遒﹐足使叔源失步﹐明遠變色。目善發詩瑞﹐而未篇詩躓﹐此其意銳而才弱也﹐然至爲後進士子之所嗟慕。」《漁隱叢話》云「古今詩人以詩名世者﹐或只一句﹐如『池塘生春艸』﹐見前。則謝康樂也﹔『澄江靜如練』﹐則謝宣城也﹐夫豈在多哉﹗」

灞涘望長安﹐河陽視京縣。白日麗飛甍﹐參差皆可見。餘霞散成綺﹐澄江靜如練。喧鳥覆春洲﹐雜英滿芳甸。去矣方滯淫﹐懷哉罷歡宴。佳期悵何許﹐淚下如流霰。有情知望鄕﹐誰能鬒不變。

酬王晉安

梢梢枝早勁﹐塗塗露晚晞。南中榮橘柚﹐寧知鴻雁飛。拂露朝靑閣﹐日旰坐彤闈。悵望一途阻﹐參差百慮依。春艸秋更綠﹐公子未西歸。誰能久京邑﹐緇塵染素衣。

暫使下都夜發新林至京邑贈西府同僚

大江流日夜﹐客心悲未央。徒念關山近﹐終知返路長。秋河曙耿耿﹐寒渚夜蒼蒼。引領見京室﹐宮雉正相望。金波麗鳷鵲﹐玉繩低建章。驅車鼎門外﹐思見昭邱陽。馳暉不可接﹐何況隔兩鄕。風雲有鳥路﹐江漢限無梁。常恐鷹隼擊﹐時菊委嚴霜。寄言罻羅者﹐寥廓已髙翔。

遊東田

戚戚苦無蹤﹐攜手共行樂。尋云陟累榭﹐隨山望菌閣。遠樹曖芊芊﹐生煙紛漠漠。魚戲新荷動﹐鳥散餘花落。不對芳春酒﹐還望靑山郭。

之宣城出新林浦向板橋

江路西南永﹐歸流東北鶩。天際識歸舟﹐雲中辧江樹。旅思倦搖搖﹐孤遊昔已屢。旣歡懷祿情﹐復協滄洲趣。囂塵自玆隔﹐賞心於此遇。𨿽無玄豹姿﹐終隱南山霧。

直中書省

紫殿肅陰陰﹐彤庭赫弘敞。風動萬年枝﹐日華承露掌。玲瓏結綺錢﹐深沈映朱网。紅藥當階翻﹐蒼苔依砌上。玆言翔鳳池﹐鳴佩多淸響。信美非吾室﹐中園思偃仰。朋情以郁陶﹐春物方駘蕩。安得陵風翰﹐聊恣山泉賞。

觀朝雨

朔風吹飛雨﹐蕭條江上來。旣灑百常觀﹐復集九成臺。空蒙如薄霧﹐散漫似輕埃。平明振衣坐﹐重門猶未開。耳目暫無擾﹐懷古信悠哉。戢翼希驤首﹐乘流畏曝鯉。動息無兼遂﹐岐路多徘徊。方同戰勝者﹐去剪北山萊。

和徐都曹

宛洛佳遨遊﹐春色滿皇州。結軫靑郊路﹐回瞰蒼江流。日華川上動﹐風光艸際浮。桃李成蹊徑﹐桑楡蔭道周。東都已俶載﹐言歸望綠疇。

陶淵明

山谷云「寧律不諧﹐而不使句弱﹔用字不工﹐而不使語俗。此庾開府之所長也﹐然有意於爲詩也。至於淵明﹐則所謂不煩繩削而自合者。𨿽然巧於斧斤者多疑其拙﹐窘於檢括者輒病其放。孔子曰﹕『寧武子﹐其智可及也﹐其愚不可及也。』淵明之拙與放﹐豈可爲不知者道哉﹗道人曰﹕『如我按指﹐海印發光。汝暫舉心﹐塵勞先起。』說者曰﹕『若以法眼觀﹐無俗不眞﹔若以世眼觀﹐無眞不俗。』淵明之詩﹐要當與一邱一壑者共之耳。」東坡云「淵明詩質而實綺﹐臒而實腴﹐自曹﹑劉﹑鮑﹑謝﹑李﹑杜諸公﹐皆莫及也。」《龜山語錄》云「淵明詩所不可及者﹐沖淡深精﹐出於自然。若曾用力學﹐然後知淵明詩非著力之所能成。」《韻語陽秋》云「山谷嘗跋淵明詩卷云﹕『血气方剛時讀此詩﹐如嚼枯木。及綿歷世事﹐知決定無所用智。』又嘗論云﹕『謝康樂﹑庾蘭成之詩﹐鑪錘之功﹐不遺餘力﹐然未能窺彭澤數仞之墻者。二子有意於俗人贊毀其功拙﹐淵明直寄焉。』持是以論淵明詩﹐亦可以知其關鍵也。」又論﹕「陶潛﹑謝朓詩皆平澹有思致﹐非後來詩人怵心劌目雕琢者所爲也。大抵欲造平澹﹐當自組麗中來﹐落其華紛﹐然後可造平澹之境﹐如此則陶﹑謝不足進矣。今之人作多拙易詩﹐而自以爲平澹﹐識者未嘗不絕倒也。梅聖兪《和晏相詩》云﹕『因令適性情﹐稍欲到平澹。若詞未圓熟﹐刺口劇菱芡。』言到平澹處甚難也。所以《贈杜挺之詩》﹐有『作詩無古今﹐欲造平澹難』之句。李白雲﹕『秋水出芙蓉﹐天然去雕飾。』平澹而到天然處﹐則善矣。」

飲酒

張文潛云「讀《飲酒詩》﹐竊愛其文詞﹐而慕其放達。」《遁齋閒覽》云「荊公嘗言﹕淵明詩有奇絕不可及之語﹐如『結廬在人境』至『心遠地自偏』﹐由詩人以來﹐無此句也。」東坡云「淵明意不在詩﹐詩以寄其意耳。『采菊東籬下﹐悠然見南山』﹐則本自采菊﹐無意望山﹐適舉首而見之﹐故悠然忘情﹐趣閒而累遠﹐此未可於文字語句間求之。今皆作『望南山』﹐覺一篇神气索然。」《韻語陽秋》云「東坡拈出淵明談理之詩有三﹐一曰『采菊東籬下﹐悠然見南山』﹐二曰『笑傲東軒下﹐聊復得此生』﹐三曰『客養千金軀﹐臨化消其寶』﹐皆以爲知道之言。蓋摛章繪句﹐嘲風弄月﹐𨿽工亦何補﹖若睹道者﹐出語自然超詣﹐非常人能蹈其軌轍也。」

結廬在人境﹐而無車馬喧。問君何能爾﹐心遠地自偏。采菊東籬下﹐悠然見南山。山气日夕佳﹐飛鳥相與還。此中有眞意﹐欲辯已忘言。

同前

東坡云「靖節以無事爲得此生﹐則見役於物者﹐非失此生耶﹗」

秋菊有佳色﹐浥露掇其英。泛此忘憂物﹐遠我遺世情。一觴𨿽獨進﹐杯盡壺自傾。日入羣動息﹐歸鳥趨林鳴。嘯傲東軒下﹐聊復得此生。

同前

東坡云「《飲酒詩》『客養千金軀﹐臨化消其寶』﹐寶不過軀﹐軀化則寶亦亡矣。人言靖節不知道﹐吾不信也。」

顏生稱爲仁﹐榮公言有道。屢空不獲年﹐長饑至於老。𨿽畱身後名﹐一生亦枯槁。死去何所知﹐稱心固爲好。客養千金軀﹐臨化消其寶。裸葬何必惡﹐人當解其表。

讀山海經

《詩評》云「彭澤詩﹐其源出於應璩﹐又協左思風力。文體省淨﹐殆無長語。篤意眞古﹐辭興婉愜。每觀其文﹐相爲其徳﹐世嘆其質眞。至如『歡言酌春酒』﹑『日暮天無雲』﹐風華淸美﹐豈直爲田家語邪﹖古人隱逸詩人之宗也。」

孟夏艸木長﹐繞屋樹扶疏。眾鳥欣有托﹐吾亦愛吾廬。旣耕亦已種﹐且還讀我書。窮巷隔深轍﹐頗回故人車。歡言酌春酒﹐摘我園中蔬。微雨從東來﹐好風與之俱。泛覽周王傳﹐流觀山海圖。俯仰終宇宙﹐不樂復何如。

擬古

日暮天無雲﹐春風扇微和。佳人美淸夜﹐達曙酬且歌。歌竟長嘆息﹐持此感人多。明明雲間月﹐灼灼葉中花。豈無一時好﹐不久當如何。

問來使

《西淸詩話》云「淵明意趣﹐眞古淡之宗。詩家視淵明﹐猶孔門視伯夷也。其集屢經諸儒手校﹐然有《問來使》二篇﹐世蓋未見﹐獨南唐與晁文元家二本之詩云云。李白《感秋詩》﹕『陶令歸去來﹐田家酒應熟。』其取諸此。」

爾從山中來﹐早晚發天目。我屋南窗下﹐今生幾叢菊。薔薇葉已抽﹐秋蘭气當馥。歸去來山中﹐山中酒應熟。

詠貧士

《蔡寬夫詩話》云「子厚之貶﹐其憂悲憔悴之嘆﹐發於詩者﹐詩爲酸楚。閔己傷志﹐固君子所不免。然亦何至是﹖卒以憤死﹐未爲達理也。樂天旣遇閒﹐放浪物外﹐若眞能脫屣軒冕者。然榮辱得失之際﹐銖銖校量﹐而自矜其達。每詩未嘗不著此意﹐是豈眞能忘之者哉﹐亦力勝之耳﹗惟淵明則不然﹐觀其《貧士》《責子》﹐與其他所作﹐當憂則憂﹐遇喜則喜。忽然憂樂兩忘﹐則隨所遇而皆適﹐未嘗有擇於其間﹐所謂超世遺物者﹐要當如是而後可也。觀三人之詩﹐以意逆志﹐人豈難見﹖以是論賢不肖之實﹐亦何可欺乎﹖」

萬族各有托﹐孤云獨無依。曖曖虛中滅﹐何時見餘暉。朝霞開宿霧﹐眾鳥相與飛。遲遲出林翮﹐未夕復來歸。量力守故轍﹐豈不寒與饑。知音苟不存﹐已矣何所悲。

責子

山谷云「觀淵明此詩﹐想見其人愷悌慈祥﹐戲謔可觀也。」俗人便謂淵明諸子皆不肖﹐而淵明愁嘆見於詩﹐所謂癡人前不得說夢也。

白髮被兩鬢﹐肌膚不復實。𨿽有五男兒﹐總不好紙筆。阿舒已二八﹐懶惰故無匹。阿宣行志學﹐而不愛文術。雍端年十三﹐不識六與七。通子垂九齡﹐但覓宋本作念。梨與栗。天運苟如此﹐且進杯中物。

飲酒

山谷云「淵明此詩﹐乃知阮嗣宗當斂衽﹐何況鮑﹑謝諸子耶﹖詩中不見斧斤﹐而磊落淸壯﹐惟陶能之。」

衰榮無定在﹐彼此更共之。邵生瓜田中﹐寧似東陵時。寒暑有代謝﹐人道每如玆。達人解其會﹐逝將不復疑。忽與一觴酒﹐日夕歡相持。

擬挽詞

《韻語陽秋》云「不立文字﹐見性成佛之家﹐達摩西方來有﹐淵明時未有也。觀其《擬挽詞》《形影神》三篇﹐皆寓意髙達﹐蓋第一達摩也。」

有生必有死﹐早終非命促。昨暮同爲人﹐今旦在鬼錄。魂气散何之﹐枯形寄空木。嬌兒索父啼﹐良友撫我哭。得失不復知﹐是非安能覺。千秋萬歲後﹐誰知榮與辱。但恨在世時﹐飲酒不得足。

《形影神序》云「貴賤賢愚﹐莫不營營以惜生﹐斯甚惑焉。故極陳形影之苦﹐言神辯自然以釋之。好事君子﹐共取其心焉。」

形贈影

天城長不沒﹐山川無攺時。艸木得常理﹐霜露榮悴之。謂人最靈智﹐獨復不知玆。適見在世中﹐奄去靡歸期。奚覺無一人﹐親識豈相思。但餘平生物﹐舉目情淒洏。我無騰化術﹐必爾不復疑。願君取吾言﹐得酒莫苟辭。

影答形

存生不可言﹐衛生每苦拙。誠願遊昆華﹐邈然玆道絕。與子相遇來﹐未嘗異悲悅。憩蔭若暫乖﹐止日終不別。此同旣難常﹐黯爾俱時滅。身沒名亦盡﹐念之五情熱。立善有遺愛﹐胡可不自竭。酒云能消憂﹐方此詎不劣。

神釋

大鈞無私力﹐萬物自森著。人爲三才中﹐豈不以我故。與君𨿽異物﹐生而相依附。結托善惡同﹐安得不相與。三皇大聖人﹐今復在何處。彭祖壽永年﹐欲畱不得住。老少同一死﹐賢愚無復數。日醉或能忘﹐將非促齡具。言善常所欣﹐誰當爲汝譽。甚念傷吾生﹐正宜委運去。縱浪大化中﹐不善亦不懼。應盡便須盡﹐無復獨多慮。

下潠田舍獲

《蔡寬夫詩話》云「秦漢以前﹐字書未備﹐旣多假借﹐而音無反切﹐平側皆通用。如『慶雲』﹑『卿云』﹑『臯陶』﹑『咎繇』之類﹐大率如此。《詩》﹕『瞻彼日月﹐悠悠我思﹔道之雲遠﹐曷云能來。』『燕燕於飛﹐下上其音﹔之子於歸﹐遠送於南。』『思』與『來』﹐『音』與『南』﹐皆以爲協聲。魏﹑晉間此體猶在。劉越石『握中有白璧﹐本自荊山璆。惟彼太公望﹐共此渭濱叟』。潘安仁『位同單父邑﹐愧無子賤歌。豈敢陋微官﹐但恐忝所荷』是也。自齊﹑梁后﹐旣拘以四聲﹐又限以音韻﹐故大率以偶儷聲病爲工﹐文气安得不卑弱乎﹖惟陶淵明﹑韓退之時時擺脫俗拘忌﹐故『棲』字與『乖』字﹑『陽』字與『淸』字﹐皆取其傍韻用﹐蓋筆力自足以勝之也。」「陽」與「淸」字﹐卽韓退之「此日足可惜」詩﹐見本門。

貧居依稼穡﹐戮力東林隈。不言春作苦﹐常恐負所懷。司田眷有秋﹐寄聲與我諧。饑者歡初飽﹐束帶候雞鳴。揚楫越平湖﹐泛隨淸壑回。鬱鬱荒山裏﹐猿聲閒且悲。哀風愛靜夜﹐林鳥喜晨開。曰余作此來﹐三四星火頹。姿年逝已老﹐其事未云乖。遙謝荷蓧翁﹐聊得從君棲。

歸園田居

《冷齋夜話》云「東坡嘗云﹕『淵明詩﹐初視若散緩﹐熟視有奇趣。如「靄靄遠人村﹐依依墟裏煙。狗吠深巷中﹐雞鳴桑樹顚。」大率才髙意遠﹐則所寓得其妙﹐遂能如此。』」

少無適俗韻﹐性本愛邱山。誤落塵网中﹐一去三十年。羈鳥戀舊林﹐池魚思故淵。開荒南野際﹐守拙歸園田。方宅十餘畝﹐艸屋八九間。楡柳蔭後園﹐桃李羅堂前。曖曖遠人村﹐依依墟裏煙。狗吠深巷中﹐雞鳴桑樹顚。戶庭無塵雜﹐虛室有餘閒。久座樊籠裏﹐復得反自然。

卷五

李太白

李陽冰云「太白不讀非聖人之書﹐恥爲鄭衛之作﹐故其言多似天仙之辭。凡所著述﹐言多諷興。自三代以來﹐《風》《騷》之後﹐馳驅屈﹑宋﹐鞭撻揚﹑馬﹐千載獨步﹐惟公一人。故王公趨風﹐列嶽結軌﹐羣賢翕習﹐如鳥歸鳳。盧黃門云﹕『陳拾遺橫制頹波﹐天下質文﹐翕然一變。』至今朝詩體﹐尙有梁﹑陳宮掖之風。至公大變﹐掃地並盡。今古文集﹐道而不行﹐惟公文章﹐橫被六合﹐可謂力敵造化歟﹗」山谷云「余詳李白詩﹐如黃帝張樂於洞庭之野﹐無首無尾﹐不王故常﹐非墨工槧人所可擬議。」

蜀道難

《古今詩話》云「李太白初自蜀到京師﹐賀知章聞其名﹐見之﹐請爲文。出《蜀道難》示之。知章曰﹕『公非人間人﹐豈太白星精耶﹖』於是解金貂換酒﹐醉而歸。及見《烏夜啼》﹐曰﹕『此詩可以哭鬼神。』」

噫吁戲﹗危乎髙哉﹐蜀道之難難於上靑天。蠶叢及魚鳧﹐開國何茫然。爾來四萬八千歲﹐不與秦塞通人煙。西當太白有鳥道﹐可以橫絕峨眉巓。地崩山摧壯士死﹐然後天梯石棧相鉤連。上有六龍回日之髙標﹐下有衡波逆折之回川。黃鶴之飛尙不得﹐猿猱欲度愁攀援。靑泥何盤盤﹐百步九折縈巖巒。捫參歷井仰脇息﹐以手撫膺坐長嘆。問君西遊何時還﹐畏塗巉巖不可攀。但見悲鳥號古木﹐雄飛雌從繞林間。又聞子規啼夜月﹐愁空山。蜀道之難難於上靑天﹐使人聽此凋朱顏。連峯去天不盈尺﹐枯松倒掛倚絕壁。飛湍瀑流爭喧豗﹐砯崖轉石萬壑雷。其崄也若此﹐嗟爾遠道之人胡爲乎來哉﹗劍閣崢嶸而崔嵬﹐一夫當關﹐萬夫莫開。所守或匪親﹐化爲狼與豺。朝避猛虎﹐夕避長蛇﹐磨牙吮血﹐殺人如麻。錦城𨿽云樂﹐不如早還家。蜀道之難難於上靑天﹐側身西望長咨嗟。

烏棲曲

姑蘇臺上烏棲時﹐吳王宮裏醉西施。吳歌楚舞歡未畢﹐靑山欲銜半邊日。金壺丁丁漏水多﹐起看秋月墜江波﹐東方漸明柰樂何。

烏夜啼

黃雲城邊烏欲棲﹐歸飛啞啞枝上啼。機中織錦秦川女﹐碧紗如煙隔窗語。停梭向人問故夫﹐欲說遼西淚如雨。

關山月

《呂氏童蒙訓》云「如『曉月出天山﹐蒼茫雲海間。長風幾萬里﹐吹度玉門關』及『沙墩至梁苑﹐二十五長亭。大舶夾雙櫓﹐中流鵝鸛鳴』之類﹐皆气蓋一世﹐學者能熟味之﹐自然不褊淺矣。」

明月出天山﹐蒼茫雲海間。長風幾萬里﹐吹度玉門關。漢下白登道﹐胡窺靑海灣。由來徵戰地﹐不見有人還。戌客望邊色﹐一作巴。思歸多苦顏。髙樓當此夜﹐嘆息未應閒。一作還。

淮陰書懷寄王宋城

沙墩至梁苑﹐二十五長亭。大舶夾雙櫓﹐中流鵝鸛鳴。雲山掃空碧﹐川嶽涵餘淸。飛鳧從西來﹐適與佳興並。眷言王喬舄﹐婉孌故人情。復此親懿會﹐而增交道榮。沿洄且不定﹐飄忽悵䢐徵。暝投淮陰宿﹐欣得漂母迎。鬥酒烹黃雞﹐一餐感素誠。予爲楚壯士﹐不是魯諸生。有徳必報之﹐千金恥爲輕。緬書羈孤意﹐遠寄棹歌聲。

襄陽歌

六一居士云「『落日欲沒峴山西﹐倒著接籬花下迷。襄陽小兒齊拍手﹐大家齊唱白銅鞮』﹐此常言也。至於『淸風明月不用一錢買﹐玉山自倒非人推』﹐然後見太白之橫放。所以驚動千古者﹐固不在此乎﹖」

落日欲沒峴山西﹐倒著接籬花下迷。襄陽小兒齊拍手﹐攔街爭唱白銅鞮。傍人借問笑何事﹐笑殺山公醉似泥。鸕鶿杓﹐鸚鵡杯﹐百年三萬六千日﹐一日須傾三百杯。遙看漢水鴨頭綠﹐恰似蒲萄初醱醅。此江若變作春酒﹐壘麯便築糟邱臺。金鞍駿馬換少妾﹐笑坐金鞍歌落梅。車傍側掛一壺酒﹐鳳笙龍管行相催。咸陽市上嘆黃犬﹐何如月下傾金罍。君不見晉朝羊公一片石﹐龜頭剝落生莓苔。淚亦不能爲之墮﹐心亦不能爲之哀。淸風明月不用一錢買﹐玉山自倒非人推。舒州杓﹐力士鐺﹐李白與爾同死生。襄王雲雨今安在﹐江水東流猿夜聲。

望廬山瀑布泉

苕溪漁隱云「太白《望廬山》絕句云云﹐東坡美之﹐有詩云﹕『帝遣銀河一泒垂﹐古來惟有謫仙詞。』然余謂太白古詩云﹕『海風吹不斷﹐江月照還空。』磊落淸壯﹐語簡而意盡﹐優於絕句多矣。」

日照香鑪生紫煙﹐遙看瀑布掛前川。飛流直下三千尺﹐疑是銀河落九天。

同前

西登香鑪峯﹐南見瀑布水。掛流三百丈﹐噴壑數十里。歘如飛電來﹐隱若白虹起。初驚河漢落﹐半灑雲天裏。仰觀勢轉雄﹐壯哉造化功。海風吹不斷﹐江月照還空。空中亂潨射﹐左右洗靑壁。飛珠散輕霞﹐流沬沸穹石。而我遊名山﹐對之心益閒。無論潄瓊液﹐還得洗塵顏。且諧宿所好﹐永願辭人間。

長干行

山谷云「《太白集》中《長干行》二篇﹐『妾發初覆額』﹐眞太白作也﹔『憶妾深閨裏』﹐李益尙書作也﹐所謂『癡妒尙書李十郎』者也。詞意亦淸麗可喜﹐亂之太白詩中﹐亦不甚遠。大儒曾子固刊定﹐亦不能別也。太白豪放﹐人中鳳凰麒麟﹐譬如生富貴人﹐𨿽醉夢暝暗啽囈中作無義語﹐終不作寒乞聲耳。」

妾發初覆額﹐折花門前劇。郎騎竹馬來﹐繞牀弄靑梅。同居長千里﹐兩小無嫌猜。十四爲君婦﹐羞顏未嘗開。低頭向暗壁﹐千喚不一回。十五始展眉﹐願同塵與灰。常存抱柱信﹐豈上望夫臺。十六君遠行﹐瞿塘灩澦堆。五月不可觸﹐猿鳴天上哀。門前舊行迹﹐一一生蒼苔。苔深不可掃﹐落葉秋風早。八月蝴蝶黃﹐雙飛西園艸。感此傷妾心﹐坐愁紅顏老。早晚下三巴﹐預將書報家。相迎不道遠﹐直至長風沙。

同前

憶妾深閨裏﹐煙塵不曾識。嫁與長幹人﹐沙頭候風色。五月南風興﹐思君下巴陵。八月西風起﹐想君發揚子。去來悲如何﹐見少別離多。湘潭幾日到﹐妾夢越風波。昨夜狂風度﹐吹折江頭樹。渺渺暗無邊﹐行人在何處。好乘浮雲驄﹐佳期蘭渚東。鴛鴦綠蒲上﹐翡翠錦屏中。自憐十五餘﹐顏色桃花紅。那作商人婦﹐愁水復愁風。

金陵酒肆畱別

《詩眼》云「山谷言﹕『學者苦不見古人用意處﹐但得其皮毛﹐所以去之更遠。如「風吹柳花滿店香」﹐若人復能爲此句﹐亦未是太白。至於「吳姬壓酒勸客嘗」﹐「壓酒」字他人亦難及。「金陵子弟來相送﹐欲行不行各盡觴」﹐益不同。「請君試問東流水﹐別意與之誰短長」﹐至此乃眞太白妙處﹐當潛心焉。』故學者先以識爲主﹐禪家所謂正法眼﹐直須具此眼目﹐方可入道。」

風吹柳花滿店香﹐吳姬壓酒勸客嘗。金陵子弟來相送﹐欲行不行各盡觴。請君問取東流水﹐別意與之誰短長。

遠別離

《樂府錄》云「李白樂府有《遠別離》﹐其言深哀而思切﹐吳邁﹑江文通之作皆不及也。」

遠別離﹐古有皇英之二女﹐乃在洞庭之南﹐瀟湘之浦。海水直下萬里深﹐誰人不言此離苦﹖日慘慘兮云冥冥﹐猩猩啼煙兮鬼嘯雨。我縱言之將何補﹐皇穹竊恐不照余之忠誠。雷憑憑兮欲吼怒﹐堯舜當之亦禪禹。君失臣兮龍爲魚﹐權歸臣兮鼠變虎。或云堯幽囚﹐舜野死九疑。聯綿皆相似﹐重瞳孤墳竟何是﹖帝子泣兮綠雲間﹐隨風波兮去無遠。慟哭兮遠望﹐見蒼梧之深山。蒼梧山崩湘水絕﹐竹上之淚乃可滅。

君馬黃

《樂府題解》云「『君馬黃﹐臣馬蒼﹐二馬同逐君馬良。終言美人歸以南﹐歸以北﹐駕車馳馬﹐今我心傷。』李白擬遂有『君馬黃﹐我馬白﹐馬色𨿽不同﹐人心本無隔』﹐其末乃云﹕『相知在急難﹐獨好亦何益。』白之能自馳騁﹐不與古人同圈套﹐非遠非近﹐此可謂善學詩者歟﹗」

君馬黃﹐我馬白﹐馬色𨿽不同﹐人心本無隔。共作遊冶盤﹐雙行洛陽陌。長劍旣照曜﹐髙冠何赩赫。各有千金裘﹐俱爲五侯客。猛虎落陷阱﹐壯夫時屈厄。相知在急難﹐獨好亦何益。

臨江王節士歌

《樂府題解》云「李白亦有此擬﹐而感激奮勵﹐有古忠烈之意云。」

洞庭白波木葉稀﹐燕鴻始入吳雲飛。吳云寒﹐燕鴻苦﹐風號沙宿瀟湘浦﹐節士感秋淚如雨。白日當天心﹐照之可以事明主。壯士憤﹐雄風生﹐安得倚天劍﹐跨海斬長鯨。

杜子美上

山谷云「子美詩妙處﹐乃在無意於文。夫無意而意已至﹐非廣之以《風》《雅》《頌》﹐深之以《離騷》《九歌》﹐安能咀嚼其味﹐闃然入其門耶﹖彼喜穿鑿者﹐棄其大旨﹐取其發興﹐於所遇林泉人物﹐艸木虫魚﹐以爲物物皆有所托﹐如世間商度隱語老﹐則子美之詩委地矣。」秦少遊雲﹕「蘇武﹑李陵之詩﹐長於髙妙﹔曹植﹑劉公幹之詩﹐長於豪逸﹔陶潛﹑阮籍之詩﹐長於衝澹﹔謝靈運﹑鮑照之詩﹐長於峻潔﹔徐陵﹑庾信之詩﹐長於藻麗。子美者﹐窮髙妙之格﹐極豪益之气﹐包衝澹之趣﹐兼峻潔之姿﹐備藻麗之態﹐而諸家所作不及焉。」王荊公云「李白歌詩﹐豪放飄逸﹐人固莫及。然具格止於此而已﹐不知變也。至於甫﹐則悲歡窮泰﹐發斂抑揚﹐疾徐縱橫﹐無施不可。故其詩有平淡簡易者﹐有綺麗精確者﹐有麗重威武若三軍之帥者﹐有奮迅馳驟若泛駕之馬者﹐有淡泊閒靜若山谷隱士者﹐有風流蘊藉若貴介公子者。蓋其詩緒密而思深﹐觀者苟不能臻其閫奧﹐未易識其妙處。」《唐子西語錄》云「六經之後﹐便有司馬遷﹔三百五篇之後﹐便有杜子美。六經不可學﹐亦不須學。故作文當學司馬遷﹐作詩當學杜子美。二書亦須常讀﹐所謂不可一日無此君也。」苕溪漁隱云「近時學詩者﹐率宗江西﹐然殊不知江西本亦學少陵者也。故陳無己曰﹕『豫章之學博矣﹐而法於少陵﹐故其詩近之。』今少陵之詩﹐後生少年不復過目﹐抑亦失江西之意乎﹗江西平日語學者爲詩旨趣﹐亦獨宗少陵一人而已。余爲是說﹐蓋欲學詩者師少陵﹐友江西﹐則兩得之矣。」

奉贈韋左丞丈二十二韻

《詩眼》云「山谷言文章必謹布置。每見後學﹐多告以《原道》命意曲折。後予心此槪考古人法度﹐如《贈韋見素》詩云﹕『紈褲不餓死﹐儒冠多誤身。』此一篇立意﹐故使人靜聽而具陳之。自『甫昔少年日﹐早充觀國賓』﹐『致君堯舜上﹐再使風俗淳』﹐皆儒冠事業也。自『此意竟蕭條』至『蹭蹬無縱鱗』﹐言誤身如此也。則意舉而文備﹐故已有是詩矣。然必言其所以見韋者﹐於是有厚愧眞知之句。所以眞知者﹐謂傳誦其詩也。然宰相職在薦賢﹐不當徒愛人而已﹐士故不能無望﹐故曰『竊效貢公喜﹐難甘原憲貧』﹔果不能薦賢﹐則去之可也﹐故曰『焉能心怏怏﹐只是走踆踆』﹔又將入海而去秦也﹐然其去也﹐必有遲遲不忍之意﹐故曰『尙憐終南山﹐回首淸渭濱』﹔則所知不可以不別﹐故曰『常擬報一飯﹐況懷辭大臣』﹔夫如此﹐是可以相忘於江湖之外﹐𨿽見素亦不得而見矣﹐故曰『白鷗波浩蕩﹐萬里誰能馴』終焉。此詩前賢錄爲壓捲﹐蓋布置最得正體﹐如官府甲第﹐門堂房室﹐各有定處﹐不可亂也。韓文公《原道》﹐於《書》之《堯典》如此﹐其它皆謂之變體可也。」又云「詩有一篇命意﹐有句中命意。如老杜《上韋見素》詩﹐布置如此﹐是一篇命意也。至其道遲遲不忍去之意﹐則曰『尙憐終南山﹐回首淸渭濱』﹔其道欲與見素別﹐則曰『常擬報一飯﹐況懷辭大臣』﹐此句中命意也。蓋如此﹐然後頓挫髙雅。」

紈褲不餓死﹐儒冠多誤身。丈人試靜聽﹐賤子請具陳。甫昔少年日﹐早充觀國賓。讀書破萬卷﹐下筆如有神。賦料楊雄敵﹐詩看子建親。李邕求識面﹐王翰願卜鄰。自謂頗挺出﹐立登要路津。致君堯舜上﹐再使風俗淳。此意竟蕭條﹐行歌非隱淪。騎驢三十載﹐旅食京華春。朝扣富兒門﹐暮隨肥馬塵。殘杯與冷炙﹐到處潛悲辛。主上頃見徵﹐歘然欲求伸。靑冥卻垂趐﹐蹭蹬無縱鱗。甚愧丈人厚﹐甚知丈人眞。每於百僚上﹐猥誦佳句新。竊效貢公喜﹐難甘原憲貧。焉能心怏怏﹐只是走踆踆。今欲東入海﹐卽將西去秦。尙憐終南山﹐回首淸渭濱。常擬報一飯﹐況懷辭大臣。白鷗沒浩蕩﹐萬里誰能馴。

發秦州乾元三年自秦州赴同谷縣紀行十二首

《少陵詩總目》云「兩紀行詩﹐《發秦州》至《鳳凰臺》《發同谷縣》至《成都府》﹐合二十四首﹐皆以紀行爲先後﹐無復差舛。昔韓子蒼常論此詩筆力變化﹐當與太史公諸贊方駕﹐學者宜常諷誦之。」

我衰更懶拙﹐生事不自謀。無食問樂土﹐無衣思南州。漢源十月交﹐天气如涼秋。艸木未黃落﹐況聞山水幽。栗亭名更佳﹐下有良田疇。充腸多薯蕷﹐崖密亦易求。密竹復冬筍﹐淸池可方舟。𨿽傷旅寓遠﹐庶遂平生遊。此邦俯要衝﹐實恐人事稠。應接非本性﹐登臨未銷憂。溪谷無異石﹐塞田始徵收。豈復慰老夫﹐惘然難久畱。日色隱孤戌﹐烏啼滿城頭。中宵驅車去﹐飲馬寒塘流。磊落星月髙﹐蒼茫雲霧浮。大哉乾坤內﹐吾道長悠悠。

赤谷

天寒霜雪繁﹐遊子有所之。豈但歲月暮﹐重來未有期。晨發赤谷亭﹐險艱方自玆。亂石無攺轍﹐我車已載脂。山深苦多風﹐落日童稚饑。悄然村墟迥﹐煙火何由追。貧病轉零落﹐故鄕不可思。常恐死道路﹐永爲髙人嗤。

鐵堂峽

山風吹遊子﹐縹緲乘險絕。硤形藏堂隍﹐壁色立積鐵。徑摩穹蒼蟠﹐石與厚地裂。修纖無垠竹﹐嵌空太始雪。威遲哀壑底﹐徒旅慘不悅。水寒長冰橫﹐我馬骨正折。生涯抵弧矢﹐盜賊殊未滅。飄蓬逾三年﹐回首肝肺熱。

鹽井

鹵中艸木白﹐靑者官鹽煙。官作旣有程﹐煮鹽煙在川。汲井歲榾榾﹐出車日連連。自公斗三百﹐轉致斛六千。君子愼止足﹐小人苦喧闐。我何良嘆嗟﹐物理固自然。

寒硤

行邁日悄悄﹐山谷勢多端。雲門轉絕岸﹐積阻霾天寒。寒硤不可度﹐我實衣裳單。況當仲冬交﹐溯沿增波瀾。野人尋煙語﹐行子旁水餐。此生免荷殳﹐未敢辭路難。

法鏡寺

身危適他州﹐勉彊終勞苦。神傷山行深﹐愁破崖寺古。嬋娟碧蘚淨﹐蕭摵寒籜聚。回回山根水﹐冉冉松上雨。泄云蒙淸晨﹐初日翳復吐。朱甍半光炯﹐戶牖燦可數。拄策忘前期﹐出蘿已亭午。冥冥子規叫﹐微徑不復取。

靑陽峽

塞外苦厭山﹐南行道彌惡。岡巒相經亙﹐雲水气參錯。林迥硤角來﹐天窄壁面削。磎西五里石﹐奮怒向我落。仰看日車側﹐俯恐坤軸弱。魑魅嘯有風﹐霜霰浩漠漠。昨憶逾隴阪﹐髙秋視吳嶽。東笑蓮花卑﹐北知崆峒薄。超然侔壯觀﹐已謂殷寥廓。突兀猶趁人﹐及玆嘆冥寞。

龍門鎭

細泉兼輕冰﹐沮洳棧道濕。不辭辛苦行﹐迫此短景急。石門云雪隘﹐古鎭峯巒集。旌竿暮慘澹﹐風水白刃澀。胡爲屯成臯﹐防虞此何及。嗟爾遠戍人﹐山寒夜中泣。

石龕

熊羆咆我東﹐虎豹號我西。我後鬼長嘯﹐我前狨又啼。天寒昏無日﹐山遠道路迷。驅車石龕下﹐仲冬見虹霓。伐竹者誰子﹐悲歌上云梯。爲官采美箭﹐五歲供梁齊。苦云直簳盡﹐無以充提攜。柰何漁陽騎﹐颯颯驚蒸黎。

積艸嶺

連峯積長陰﹐白日遞隱見。颼颼林響交﹐慘慘石狀變。山分積艸嶺﹐路異明水縣。旅泊吾道窮﹐衰年歲時倦。卜居尙百里﹐休駕役諸彥。邑有佳主人﹐情如已會面。來書語絕妙﹐遠客驚深眷。食蕨不願余﹐茅茨眼中見。

泥功山

朝行靑泥上﹐暮在靑泥中。泥濘非一時﹐版築勞人功。不畏道路永﹐反將汩沒同。白馬爲鐵驪﹐小兒成老翁。哀猿透卻墜﹐死鹿力所窮。寄語北來人﹐後來莫匆匆。

鳳凰臺

亭亭鳳凰臺﹐北對西康州。西伯今寂寞﹐鳳聲亦悠悠。山峻路絕蹤﹐石林气髙浮。安得萬丈梯﹐爲君上上頭。恐有無母雛﹐饑寒日啾啾。我能剖心血﹐飲啄慰孤愁。心以當竹實﹐炯然無外求。血以當醴泉﹐豈徒比淸流。所重王者瑞﹐敢辭微命休。坐看彩翮長﹐舉意八極周。自天銜瑞圖﹐飛下十二樓。圖以奉至尊﹐鳳以垂鴻猷。再光中興業﹐一洗蒼生憂。深衷正爲此﹐羣盜何淹畱。

發同谷縣

賢有不黔突﹐聖有不暖席。況我饑愚人﹐焉能尙安宅。始來玆山中﹐休駕喜地僻。柰何迫物累﹐一歲四行役。忡忡去絕境﹐杳杳更遠適。停驂龍潭云﹐回首虎崖石。臨岐別數子﹐握手淚再滴。交情無舊深﹐窮老多慘戚。平生懶拙意﹐偶值棲遁迹。去住與願違﹐仰慚林間翮。

木皮嶺

首路栗亭西﹐尙想鳳凰村。季冬攜童稚﹐辛苦赴蜀門。南登木皮嶺﹐艱險不易論。汗流被我體﹐祁寒爲之暄。遠岫爭輔佐﹐千巖自崩奔。始知五嶽外﹐別有他山尊。仰幹塞天明﹐俯入裂厚坤。再聞虎豹斗﹐屢跼風水昏。髙有廢閣道﹐摧折如斷轅。下有冬靑林﹐石上走長根。西崖特秀發﹐煥若靈芝繁。潤聚金碧气﹐淸無沙土痕。憶觀昆侖圖﹐目系玄圃存。對此欲何適﹐默傷垂老魂。

白沙渡

畏途隨長江﹐渡口下絕岸。差池上舟楫﹐杳窕入云漢。天寒荒野外﹐日暮中流半。我馬向北嘶﹐山猿飲相喚。水淸石礧礧﹐沙白灘漫漫。迥然洗愁卒﹐多病一疏散。髙壁抵嵚崟﹐洪濤越淩亂。臨風獨回首﹐攬轡復三嘆。

水會渡

山行有常程﹐中夜尙未安。微月沒已久﹐崖傾路何難。大江動我前﹐洶若溟渤寬。篙師暗理楫﹐歌笑輕波瀾。霜濃木石滑﹐風急手足寒。入舟已千憂﹐陟巘仍萬盤。回眺積水外﹐始知眾星乾。遠遊令人瘦﹐衰病慚加餐。

飛仙閣

土門山行窄﹐微徑緣秋豪。棧云闌千峻﹐梯石結構牢。萬壑欹疏林﹐積陰帶奔濤。寒日外淡泊﹐長風中怒號。歇鞍在地底﹐始覺所歷髙。往來雜坐臥﹐人馬同疲勞。浮生有定分﹐饑飽豈可逃。嘆息謂妻子﹐我何隨汝曹。

五盤

五盤𨿽云險﹐山色佳有餘。仰淩棧道細﹐俯映江木疏。地僻無网罟﹐水淸反多魚。好鳥不妄飛﹐野人半巢居。喜見淳朴俗﹐坦然心神舒。東郊尙格鬥﹐巨猾何時除。故鄕有弟妹﹐流落隨邱墟。成都萬事好﹐豈若歸吾廬。

龍門閣

淸江下龍門﹐絕壁無尺土。長風駕髙浪﹐浩浩自太古。危途中縈盤﹐仰望垂綫縷。滑石欹誰鑿﹐浮梁裊相拄。目眩隕雜花﹐頭風吹過雨。百年不敢料﹐一墜那得取。飽聞經瞿塘﹐足見渡大庾。終身歷艱險﹐恐懼從此數。

石櫃閣

《唐子西語》云「《秦中紀行詩》如『江間饒奇石』﹐未爲極勝﹔至『暝色帶遠客』﹐則不可及已。」

季冬日已長﹐山晚半天赤。蜀道多艸花﹐江間饒奇石。石櫃曾波上﹐臨虛蕩髙壁。淸暉回羣鷗﹐暝色帶遠客。羈棲負幽意﹐感嘆向絕迹。信甘孱懦嬰﹐不獨凍餒逼。優遊謝康樂﹐放波陶彭澤。吾衰未自由﹐謝爾性所適。

拮柏渡

靑冥寒江渡﹐架竹爲長橋。竿濕煙漠漠﹐江水風蕭蕭。連笮動裊娜﹐徵衣颯飄颻。急流鴇鷁散﹐絕岸黿鼉驕。西轅自玆異﹐東逝不可要。髙通荊門路﹐闊會滄海潮。孤光隱顧盼﹐遊子悵寂寥。無以洗心胸﹐前登但山椒。

劍門

惟天有設險﹐劍閣天下壯。連山抱西南﹐石角皆北向。兩崖崇墉倚﹐刻畫城郭狀。一夫怒臨關﹐百萬未可傍。珠玉走中原﹐岷峨气淒愴。三皇五帝前﹐雞犬各相放。後王尙柔遠﹐職貢道已喪。至今英雄人﹐髙視見霸王。並吞與割據﹐極力不相讓。吾將罪眞宰﹐意欲鏟疊嶂。恐此復偶然﹐臨風默惆悵。

鹿頭山

鹿頭何亭亭﹐是日慰饑渴。連山西南斷﹐俯見千里豁。遊子出京華﹐劍門不可越。及玆阻險盡﹐始喜原野闊。殊方昔三分﹐霸气曾間發。天下今一家﹐云端失雙闕。悠然想揚馬﹐斷起名硉兀。有文令人傷﹐何處埋爾骨。紆余脂膏地﹐慘澹豪俠窟。杖鉞非老臣﹐宣風豈專達。冀公柱石姿﹐論道邦國活。斯人亦何幸﹐公鎭逾歲月。

成都府

翳翳桑楡日﹐照我徵衣裳。我行山川異﹐忽在天一方。但逢新人民﹐未卜見故鄕。大江東流去﹐遊子去日長。曾城塡華屋﹐季冬樹木蒼。喧然名都會﹐吹簫間笙簧。信美無與適﹐側身望川梁。鳥雀夜各歸﹐中原杳茫茫。初月出不髙﹐眾星尙爭光。自古有羈旅﹐我何苦哀傷。

病柏

《石林詩話》云「《病柏》《病橘》《枯棕》《枯楠》﹐皆當時事。《病柏》當爲明皇作﹐與《杜鵑行》意同。《枯棕》皆民力之殘困﹐其篇中自言矣。《枯楠》云『猶含棟梁具﹐無復雲霄志』﹐當爲房次律之徒作。惟《病橘》始言『惜哉結實小﹐酸澀如棠梨』﹐未以比荔枝勞民﹐疑若指佞幸之不得志者。自漢﹑魏以來﹐詩人用意深遠﹐不失古風﹐惟此爲然﹐不但語之工也。」

有柏生崇岡﹐童童狀車一作靑。蓋。偃蹙龍虎姿﹐生當風雲會。神明依正直﹐故老多再拜。豈知千年根﹐中路顏色壞。出非不得地﹐蟠據亦髙大。歲寒忽無憑﹐日夜柯葉攺。丹鳳領九雛﹐哀鳴翔其外。鴟鴞志意滿﹐養子穿穴內。客從何鄕來﹐佇立久吁怪。靜求玄精理﹐浩蕩難倚賴。

病橘

羣一作枳。橘少生意﹐𨿽多亦奚爲。惜哉結實小﹐酸澀如棠梨。剖之盡蠹虫﹐彩掇爽其宜。紛然不適口﹐豈只存其皮。蕭蕭半死葉﹐未忍別故枝。玄冬霜雪積﹐況乃回風吹。嘗聞蓬萊殿﹐羅列瀟湘姿。此物歲不稔﹐玉食失一作少。光輝。寇盜尙憑陵﹐當君減膳時。汝病是天意﹐吾諗一作愁。罪有司。憶昔南海使﹐奔騰獻荔枝。百馬死山谷﹐到今耆舊悲。

枯棕

蜀門多棕櫚﹐髙者十八九。其皮割剝甚﹐𨿽眾亦易朽。徒布如雲葉﹐靑靑歲寒後。交橫集斧斤﹐凋喪先蒲柳。傷時苦軍乏﹐一物官盡取。嗟爾江漢人﹐生成復何有。有同枯棕木﹐使我沈嘆久。死者卽已休﹐生者何自守。啾啾黃雀啄﹐側見寒蓬走。念爾形影幹﹐摧殘沒藜莠。

枯楠

楩楠枯崢嶸﹐鄕黨皆莫記。不知幾百歲﹐慘慘無生意。上枝摩皇天﹐下根盤厚地。巨圍雷霆坼﹐萬孔螻蟻萃。凍雨落流膠﹐《漁隱叢話》云「《楚辭》『使凍雨兮灑塵』﹐注云﹕『江東呼夏月暴雨爲凍雨﹐音東。』」衡風奪佳气。白鵠遂不來﹐天雞爲愁思。猶含棟梁具﹐無復霄漢志。良工古昔少﹐識者出涕淚。種楡水中央﹐成長何容易。截承金露盤﹐裊裊不自畏。

李潮八分小篆歌

《漁隱叢話》云「此詩敍書之顚末﹐可謂詳盡﹐後人筆力﹐豈能到此﹖而『嶧山碑』﹑『棗木傳刻』之語﹐尢爲人所取信。」

倉頡鳥迹旣茫昧﹐字體變化如浮雲。陳倉石鼓又已訛﹐大小二篆生八分。秦有李斯漢蔡邕﹐中間作者寂不聞。嶧山之碑野火焚﹐棗木傳刻肥失眞。苦縣光和尙骨立﹐書貴瘦硬方通神。惜哉李蔡不復得﹐吾甥李潮下筆親。尙書韓擇木﹐騎曹蔡有鄰。開元以來數八分﹐潮也掩有二子成三人。況潮小篆逼秦相﹐快劍長戟森相向。八分一字直百金﹐蛟龍盤拏肉屈彊。吳郡張顚誇艸書﹐艸書非古空雄壯。豈如吾甥不流宕﹐丞相中郎丈人行。巴東逢李潮﹐逾月求我歌。我今衰老才力薄﹐潮乎潮乎柰汝何。

秋日夔府詠懷奉寄鄭監審李賓客之芳一百韻

《石林詩話》云「長篇最難﹐晉﹑魏以前﹐無過十韻者。蓋嘗使人以意道志﹐初不以敍事傾側爲工。至《詠懷》《北徵》見後。諸篇﹐窮極筆力﹐如太史公紀﹐此古今絕唱。」《蔡寬夫詩話》云「子美詩善敍事﹐故號詩史。其律詩多至百韻﹐本末貫穿如一詞﹐前此蓋未有。」元稹云「子美鋪陳終始﹐排比聲韻﹐大或千言﹐次猶數百詞﹐气豪邁而風調淸深﹐屬對律切﹐而脫棄凡近。」山谷云「好作奇語﹐自是文章一病。但當以理爲主﹐理得而詞順﹐自然出羣拔萃。觀子美到夔州後詩﹐不煩繩削而自合矣。」

絕塞烏蠻北﹐孤城白帝邊。飄零仍百里﹐消渴已三年。雄劍鳴開匣﹐羣書滿系船。亂離心不展﹐衰謝日蕭然。筋力妻孥問﹐菁華歲月遷。登臨多物色﹐陶冶賴詩篇。峽束滄江起﹐巖排石樹圓。拂云霾楚气﹐潮海蹴吳天。煮井爲鹽速﹐燒畬度地偏。有時驚疊嶂﹐何處覓平川。鸂鶒雙雙舞﹐獼猴壘壘懸。碧羅長似帶﹐錦石小如錢。春艸何曾歇﹐寒花亦可憐。獵人吹戍火﹐野店引山泉。喚起搔頭急﹐扶行幾屐穿。兩京猶薄產﹐四海絕隨肩。幕府初交辟﹐郎官幸備員。瓜時猶旅寓﹐萍泛苦夤緣。藥餌虛狼藉﹐秋風灑靜便。開襟驅瘴癘﹐明目掃雲煙。髙宴諸侯禮﹐佳人上客前。哀箏傷老大﹐華屋艷神仙。南內開元曲﹐常時弟子傳。法歌聲變轉﹐滿坐涕潺湲。弔影夔州僻﹐回腸杜曲煎。卽今龍廏水﹐莫帶犬戎羶。耿賈扶王室﹐蕭曹供禦筵。乘威滅蜂蠆﹐戮力效鷹鸇。舊物森猶在﹐凶徒惡未悛。國須行戰伐﹐人憶止戈鋋。奴僕何知禮﹐恩榮錯與權。胡星一彗孛﹐黔首遂拘攣。哀痛絲綸切﹐煩苛法令蠲。業成陳始王﹐兆喜出於畋。宮禁經綸密﹐臺階翊戴全。熊羆載呂望﹐鴻雁美周宣。側聽中興主﹐長吟不世賢。音徽一柱數﹐道理下牢千。鄭李光時論﹐文章並我先。陰何尙淸省﹐沈宋歘聯翩。律比昆侖竹﹐音知燥濕弦。風流俱善價﹐愜當久忘筌。置驛常如此﹐登龍蓋有焉。𨿽云隔禮數﹐不敢墜周旋。髙視收人表﹐虛心味道玄。馬來皆汗血﹐鶴唳必靑田。羽翼商山起﹐蓬萊漢閣連。管寧紗帽淨﹐江令錦袍鮮。東郡時題壁﹐南湖日扣舷。遠遊淩絕境﹐佳句染華箋。每欲孤飛去﹐徒爲百慮牽。生涯已寥落﹐國步尙迍邅。衾枕成蕪沒﹐池塘作棄捐。別離憂怛怛﹐伏臘涕漣漣。露菊班丰鎬﹐秋蔬影澗瀍。共誰論昔事﹐幾處有新阡。富貴空回首﹐喧爭懶著鞭。兵戈塵漠漠﹐江漢月娟娟。局促看秋燕﹐蕭疏聽脫蟬。雕虫蒙記憶﹐烹鯉問沈綿。卜羨君平杖﹐偸存子敬氊。囊虛把釵釧﹐金盡拆花鈿。甘子陰涼葉﹐茅齋八九椽。陣圖沙北岸﹐市曁瀼西巓。羈絆心嘗折﹐棲遲病卽痊。紫收岷嶺芓﹐白種陸家蓮。色好梨勝頰﹐穰多栗過拳。敕廚惟一味﹐求飽或三鱣。兒去看魚笱﹐人來坐馬韉。縛柴門窄窄﹐通竹澑涓涓。塹抵公畦稜﹐村依野廟壖。缺籬將棘拒﹐倒石賴藤纏。借問頻朝謁﹐何如穩晝眠。誰云行不逮﹐自覺坐能堅。霧雨銀章澀﹐馨香粉署妍。紫鸞無近遠﹐黃雀任翩翾。困學違從眾﹐明公各勉旃。聲華夾宸極﹐早晚到星躔。懇諫畱匡鼎﹐諸儒引服虔。不逢輸鯁直﹐會是正陶甄。宵旰憂虞軫﹐黎元疾苦駢。雲臺終日畫﹐靑簡爲誰編。行路難何有﹐招尋興已專。由來具飛楫﹐暫擬控鳴弦。身許雙峯寺﹐門求七祖禪。落帆追宿昔﹐衣褐向眞詮。安石名髙晉﹐昭王客赴燕。途中非阮籍﹐查上似張騫。披拂云寧在﹐淹畱景不延。風期終破浪﹐水怪莫飛涎。他日辭神女﹐傷春怯杜鵑。淡交隨聚散﹐澤國繞回旋。本自依迦葉﹐何曾籍偓佺。鑪峯生轉盼﹐橘井尙髙褰。東走窮歸鶴﹐南徵盡跕鳶。晚聞多妙教﹐卒踐塞前愆。顧凱丹靑列﹐頭陁琬琰鐫。眾香深黯黯﹐幾地肅芊芊。勇猛爲心極﹐淸羸任體孱。金篦空刮眼﹐鏡像未離銓。

自京赴奉先縣詠懷五百字

杜陵有布衣﹐老大意轉拙。許身一何愚﹐竊比稷與契。居然成濩落﹐白首甘契闊。蓋棺事則已﹐此志常覬豁。窮年憂黎元﹐嘆息腸內熱。取笑同學翁﹐浩歌彌激烈。非無江海志﹐蕭灑送日月。生逢堯舜君﹐不忍便永訣。當今廊廟具﹐構廈豈云缺。葵藿傾太陽﹐物性固莫奪。顧惟螻螘輩﹐但自求其穴。胡爲慕大鯨﹐輒擬偃溟渤。以玆悟生理﹐獨恥事干謁。兀兀遂至今﹐忍爲塵埃沒。終愧巢與由﹐未能易其節。沈飲聊自適﹐放歌破愁絕。歲暮百艸零﹐疾風髙岡裂。天衢陰崢嶸﹐客子中夜發。霜嚴衣帶斷﹐指直不得結。淩晨過驪山﹐禦榻在嵽嵲。蚩尢塞寒空﹐蹴蹋崖谷滑。瑤池气郁律﹐羽林相摩戛。君臣畱歡娛﹐樂動殷樛嶱。賜浴皆長纓﹐與宴非短褐。彤庭所分帛﹐本自寒女出。鞭撻其夫家﹐聚斂貢城闕。聖人筐篚恩﹐實欲邦國活。臣如忽至理﹐君豈棄此物。多士盈朝廷﹐仁者宜戰栗。況聞內金盤﹐盡在衛霍室。中堂舞神仙﹐煙霧散玉質。暖客貂鼠裘﹐悲管逐淸瑟。勸客駝蹄羹﹐霜橙壓香橘。朱門酒肉臭﹐路有凍死骨。榮枯咫尺異﹐惆悵難再述。北轅就涇渭﹐官渡又攺轍。羣水從西下﹐極目髙崪幾。疑是崆峒來﹐恐觸天柱折。河梁幸未坼﹐枝撐聲窸窣。行旅相攀援﹐川廣不可越。老妻寄異縣﹐十口隔風雪。誰能久不顧﹐庶往共饑渴。入門聞號啕﹐幼子饑已卒。吾寧捨一哀﹐里巷亦嗚咽。所愧爲人父﹐無食致夭折。豈知秋未登﹐貧窶有倉卒。生常免租稅﹐名不隸徵伐。撫迹猶酸辛﹐平人固騷屑。默思失業徒﹐因念遠戍卒。憂端齊終南﹐澒洞不可掇。

卷六

杜子美下

十二月一日

《詩眼》云「古人律詩﹐亦是一片文章﹐語或似無倫次﹐而意若貫珠。《十二月一日》詩云﹕『今朝臘月春意動﹐云安縣前江可憐。』此詩立意﹐念歲月之遷易﹐感異鄕之飄泊。其曰『一聲何處送書雁﹐百丈誰家上水船』﹐則羈愁旅思﹐皆在目前﹔『未將梅蕊驚愁眼﹐要取楸花媚遠天』﹐梅望春而花﹐楸將夏而繁﹐乃言滯畱之勢﹐當自冬過春﹐始終見梅楸﹐則百花之開落﹐皆在其中矣。以此益念故國﹐思朝廷﹐故曰『光明起艸人所羨﹐肺病幾時朝日邊』。《聞官軍收河北》詩云﹕『劍外忽傳收薊北﹐初聞涕淚滿衣裳。』夫人感極則悲﹐悲定而後喜﹐忽聞大盜之平﹐喜唐室復見太平。顧視妻子﹐知免流離﹐故曰『卻看妻子愁何在』﹔其喜之至也﹐不知手之舞之﹐足之蹈之﹐故曰『漫展詩書喜欲狂』﹔從此有樂生之心﹐故曰『白日放歌須縱酒』﹔於是率中原流寓之人同歸﹐以靑春和暖之時節歸﹐故曰『靑春作伴好還鄕』。言其道塗則曰『欲從巴峽穿巫峽』﹐言其所歸則曰『便下襄陽向洛陽』。此蓋曲盡一時之意﹐愜當眾人之情﹐通暢而有條理﹐如辧士之語言也。《遊子》詩云﹕『巴蜀愁誰語﹐吳門興杳然』﹐巴蜀旣無可語言﹐故欲遠之吳會。『九江春艸外』﹐則想象將來吳門之景物。『三峽暮帆前』﹐則去路先涉三峽之風波。『厭就成都卜﹐休爲吏部眠』﹐君平之卜所以養生﹐畢卓之酒所以忘憂﹐今皆不能如意﹐則犯三峽之險﹐適九江之遠﹐豈得已也哉﹗夫奔走萬里﹐無所稅駕﹐傷人世險隘﹐不能容己﹐故曰『蓬萊如可到﹐衰白問羣仙』終焉。《題桃樹》詩云﹕『小徑升堂舊不斜﹐五株桃樹亦從遮。』此詩意在第一句﹕舊堂小徑從來不斜﹐又五桃遮掩之﹐已若圖畫矣。中間四句皆舊日事﹐方天下太平﹐家給食足﹐有桃實則饋貧人﹐故曰『髙秋總饋貧人實』﹔和气應期而至﹐人意閒而樂之﹐故曰『來歲還舒滿樹花』﹔家家有忠厚之風﹐處處有魯恭之化﹐故曰『窗戶每宜通乳燕﹐兒童莫信打慈鴉』。及題此詩時﹐所向皆寡妻羣盜﹐何暇如此﹐故曰『非今日』﹐乃往年『天下車書正一家』時也。然所謂意若貫珠﹐今人不求意思關紐﹐但以相似語言爲貫穿﹐以停穩筆畫爲端直﹐豈不淺近也哉﹗」

今朝臘月春意動﹐云安縣前江可憐。一聲何處送書雁﹐百丈誰家上水船。未將梅蕊驚愁眼﹐更取楸花媚遠天。明光起艸人所羨﹐肺病幾時朝日邊。

聞官軍收河南河北

劍外忽傳收薊北﹐初聞涕淚滿衣裳。卻看妻子愁何在﹐漫卷詩書喜欲狂。白日放歌須縱酒﹐靑春作伴好還鄕。卽從巴峽穿巫峽﹐便下襄陽向洛陽。

遊子

巴蜀愁誰語﹐吳門興杳然。九江春艸外﹐三峽暮帆前。厭就成都卜﹐休爲吏部眠。蓬萊如可到﹐衰白問羣仙。

題桃樹

小徑升堂舊不斜﹐五株桃樹亦從遮。髙秋總饋貧人實﹐來歲還舒滿樹花。簾戶每宜通乳燕﹐兒童莫信打慈鴉。寡妻羣盜非今日﹐天下車書正一家。

哀江頭

蘇子由云「《大雅﹟綿》九章﹐誦太王遷豳﹐建都邑﹐營宮室而已。至其八章乃曰﹕『肆不殄厥慍﹐亦不隕厥問。』始及昆夷之怒﹐上何也。至其九章乃曰﹕『虞芮質厥成﹐文王蹶厥生。予曰有疏附﹐予曰有先後﹐予曰有奔奏﹐予曰有禦侮。』事不接﹐文不屬﹐如連川斷嶺﹐𨿽相去絕遠﹐而气象聯絡﹐觀者知其脈理之爲一也。蓋附離不以鑿枘﹐此最爲文之髙致耳。老杜陷賊時﹐有《哀江頭》詩﹐予愛其詞气如百金戰馬﹐注坡驀澗﹐如履平地﹐得詩人之遺法。如白樂天詩詞甚工﹐然拙於紀事﹐寸步不遺﹐猶恐失之﹐此所以望老杜之藩垣而不及也。」

少陵野老吞聲哭﹐春日潛行曲江曲。江頭宮殿鎖千門﹐細柳新蒲爲誰綠。憶昔霓旌下南苑﹐苑中萬物生顏色。昭陽殿裏第一人﹐同輦隨君侍君側。輦前才人帶弓箭﹐白馬嚼嚙黃金勒。翻身向天仰射云﹐一箭正墜雙飛翼。明眸皓齒今何在﹐血污遊魂歸不得。淸渭東流劍閣深﹐去住彼此無消息。人生有情淚沾臆﹐江水江花豈終極。黃昏胡騎塵滿城﹐欲往城南忘南北。

兵車行

《蔡寬夫詩話》云「齊﹑梁以來﹐文士喜爲樂府辭﹐然沿襲之久﹐往往失其命題本意。『烏將八九子』﹐但詠烏﹔『雉朝飛』﹐但詠雉﹔『難鳴髙樹顚』﹐但詠雞﹐大抵類此。而甚有並其題失之者﹐如『相府蓮』訛爲『想夫憐』﹐如『楊婆兒』訛爲『楊叛兒』之類是也。蓋辭人例多事﹐語言不復詳研考﹐𨿽李白亦不免此。惟老杜《兵車行》《悲靑阪》《無家別》見前。等數篇﹐皆因事自出己意﹐立題略不更蹈前人陳迹﹐眞豪傑也。」

車轔轔﹐馬蕭蕭﹐行人弓箭各在腰。爺娘妻子走相送﹐塵埃不見咸陽橋。牽衣頓足攔道哭﹐哭聲直上千雲霄。道旁過者問行人﹐行人但云點行頻。或從十五北防河﹐便至四十西營田。去時里正與裹頭﹐歸來頭白還戍邊。邊庭流血成海水﹐武皇開邊意未已。君不見漢家山東二百州﹐千村萬落生荊杞。縱有健婦把鋤犁﹐禾生隴畝無東西。況復秦兵耐苦戰﹐被驅不異犬與雞。長者𨿽有問﹐役夫敢伸恨。且如今年冬﹐未休關西卒。縣官急索租﹐租稅從何出。信知生男惡﹐反是生女好。生女猶是嫁比鄰﹐生男埋沒隨百艸。君不見靑海頭﹐古來白骨無人收。新鬼煩冤舊鬼哭﹐天陰雨濕聲啾啾。

悲靑阪

我軍靑阪在東門﹐天寒飲馬太白窟。黃頭奚兒日尙西﹐數騎彎弓敢馳突。山雪河冰野蕭瑟﹐靑是烽煙白人骨。焉得附書與我軍﹐忍待明年莫倉卒。

後出塞

《許彥周詩話》云「詩有力量﹐如弓之鬥力﹐其未挽時﹐不知其難也﹔及其挽之﹐力不及處﹐分寸不可彊。若《出塞曲》『落日照大旗﹐馬鳴風蕭蕭』﹐『悲笳數聲動﹐壯士慘不驕』﹐又《八哀詩》『汝陽讓太子﹐眉宇眞天人。虯髯似太宗﹐色映塞外春』﹐見後。此等力量﹐不容它人到。」

朝進東門營﹐暮上河陽橋。落日照大旗﹐馬鳴風蕭蕭。平沙列萬幕﹐部伍各見招。中天懸明月﹐令嚴夜寂寥。悲笳數聲動﹐壯士慘不驕。借問大將誰﹐恐是霍嫖姚。

八哀詩

傷時盜賊未息﹐興起王公﹑李公﹐嘆舊懷賢﹐終於張相國﹐八公前後存沒﹐遂不詮次焉。《少陵詩總目》云「《八哀詩》﹐古風中最爲大筆。崔徳符嘗論斯文可以表裏《雅》《頌》﹐中古作者莫及也。」

贈司空王公思禮

司空出東夷﹐童稚刷勁翮。追隨燕薊兒﹐穎銳物不隔。服事哥舒翰﹐意無流沙磧。未甚拔行間﹐犬戎大充斥。短小精捍姿﹐屹然彊寇敵。貫穿百萬眾﹐出入由咫尺。馬鞍懸將首﹐甲外控鳴鏑。洗劍靑海水﹐刻銘天山石。九曲非外蕃﹐其王轉深壁。飛兔不近駕﹐鷙鳥資遠擊。曉達兵家流﹐飽聞春秋癖。胸襟日沈靜﹐肅肅自有適。潼關初潰散﹐萬乘猶辟易。偏禆無所施﹐元帥見手格。太子入朔方﹐至尊狩梁益。胡馬纏伊落﹐中原气甚逆。肅宗登寶位﹐塞望勢惇迫。公時徒步至﹐請罪將厚責。際會淸河公﹐間道傳玉冊。天王拜跪畢﹐讜議果冰釋。翠華捲飛雪﹐熊虎亙阡陌。屯兵鳳凰山﹐帳殿涇渭辟。金城賊咽喉﹐詔鎭雄所搤。禁暴靖無雙﹐爽气春浙瀝。巷有從公歌﹐野多靑靑麥。及夫哭廟後﹐復領太原役。恐懼祿位髙﹐悵望王土窄。不得見淸時﹐嗚呼就窀穸。永系五湖舟﹐悲甚田橫客。千秋汾晉間﹐事與雲水白。昔觀文苑傳﹐豈述廉藺績。嗟嗟鄧大夫﹐士卒終倒戟。

故司徒李公光弼

司馬天寶末﹐北收晉陽甲。胡騎攻吾城﹐愁寂意不愜。人安若泰山﹐薊北斷右脇。朔方气乃蘇﹐黎首見帝業。二宮泣四郊﹐九廟起頹壓。未散河陽卒﹐思明僞臣妾。復自碣石來﹐火焚乾坤獵。髙視笑祿山﹐公又大獻捷。異王冊崇勛﹐小敵信所怯。擁兵鎭河汴﹐千里初妥帖。靑繩紛營營﹐風雨秋一葉。內省未入朝﹐死淚終映睫。大屋去髙棟﹐長城掃遺堞。平生白羽扇﹐零落蛟龍匣。雅望與英姿﹐惻愴槐裏接。三軍晦光彩﹐烈士痛稠疊。直筆在史臣﹐將來洗箱篋。吾思哭孤冢﹐南紀阻歸楫。扶顚永蕭條﹐未濟失利涉。疲薾竟何人﹐灑涕巴東峽。

贈左僕射鄭國公嚴公武

鄭公瑚璉器﹐華嶽金天晶。昔在童子日﹐已聞老成名。嶷然大賢後﹐復見秀骨淸。開口取將相﹐小心事友生。閱書百氏盡﹐落筆四座驚。歷職匪父任﹐嫉邪常力爭。漢儀尙整肅﹐胡騎忽縱橫。飛傳自河隴﹐逢人問公卿。不知萬乘出﹐雪涕風悲鳴。受詞劍閣道﹐謁帝蕭關城。寂寞雲臺仗﹐飄颻沙塞旌。江山少使者﹐笳鼓凝皇情。壯士血相視﹐忠臣气不平。密論正觀體﹐揮發岐陽徵。感激動四極﹐聯翩收二京。西郊牛酒再﹐原廟丹靑明。匡汲俄寵辱﹐衛霍竟哀榮。四登會府地﹐三掌華陽兵。京兆空柳色﹐尙書無履聲。羣烏自朝夕﹐白馬休橫行。諸葛蜀人愛﹐文翁儒化成。公來雪山重﹐公去雪山輕。記室得何遜﹐韜鈐延子荊。四郊失壁壘﹐虛館開逢迎。堂上指圖畫﹐軍中吹玉笙。豈無成都酒﹐憂國只細傾。時觀錦水釣﹐問俗終相並。意待犬戎滅﹐人藏紅粟盈。以玆報主願﹐庶或禆世程。炯炯一心在﹐沈沈二豎嬰。顏回竟短折﹐賈誼徒忠貞。飛旐出江漢﹐孤舟轉荊衡。虛無馬融笛﹐帳望龍驤塋。空餘老賓客﹐身上愧簪纓。

贈太子太師汝陽郡王琎

汝陽讓太子﹐眉宇眞天人。虯髯似太宗﹐色映塞外春。往者開元中﹐主恩視遇頻。出入獨非時﹐禮異見羣臣。愛其謹潔極﹐倍此骨肉親。從容聽朝後﹐或在風雪晨。忽思格猛獸﹐苑囿騰淸塵。羽旗動若一﹐萬馬肅駪駪。詔王來射雁﹐拜命已挺身。箭出飛鞚內﹐上又回翠麟。翻然紫塞翮﹐下拂明月輪。從人𨿽獲多﹐天笑不爲新。王每中一物﹐手自與金銀。袖中諫獵書﹐扣馬久上陳。竟無銜橜虞﹐聖聰矧多仁。官免供給費﹐水有在藻鱗。匪惟帝老大﹐皆是王中勤。晚年務置醴﹐門引申白賓。道大容無能﹐永懷侍芳茵。好學尙眞烈﹐義形必沾巾。揮翰綺繡揚﹐篇什若有神。川廣不可溯﹐墓久狐兔鄰。宛彼漢中郡﹐文雅見天倫。何以開我悲﹐泛舟俱遠津。溫溫昔風味﹐少壯已書紳。舊遊易磨滅﹐衰謝多酸辛。

贈祕書監江夏李公邕

長嘯宇宙間﹐髙才日陵替。古人不可見﹐前輩復誰繼。憶昔李公存﹐詞林有根柢。聲華當健筆﹐灑落富淸制。風流散金石﹐追琢山嶽銳。情窮造化理﹐學貫天人際。於謁走其門﹐碑版照四裔。各滿深望還﹐森然起凡例。蕭蕭白楊路﹐洞徹寶珠惠。龍宮塔廟湧﹐浩劫浮雲衛。宗儒俎豆事﹐故吏去思計。眄睞已皆虛﹐跋踄曾不泥。向來映當時﹐豈獨勸後世。丰屋珊瑚鉤﹐麒麟織成罽。紫驑隨劍幾﹐義取無虛歲。分宅脫驂間﹐感激懷未濟。眾歸賙給美﹐擺落多藏穢。獨步四十年﹐風聽九臯唳。嗚呼江夏姿﹐竟掩宣尼袂。往者武后朝﹐引用多寵嬖。否臧太常議﹐面折二張勢。衰俗凜生風﹐排蕩秋旻霽。忠貞負冤根﹐宮闕深旒綴。放逐早聯翩﹐低垂困炎厲。日斜鵩鳥入﹐魂斷蒼梧帝。榮枯走不暇﹐星駕無安稅。幾分漢庭竹﹐夙擁文侯彗。終悲洛陽獄﹐事近小臣斃。禍階初負謗﹐易力何深嚌。伊昔臨淄亭﹐酒酣托末契。重敍東都別﹐朝陰攺軒砌。論文到崔蘇﹐指盡流水逝。近伏盈川雄﹐未甘特進麗。是非張相國﹐相扼一危脆。爭名豈古然﹐關揵歘不閉。例及吾家詩﹐曠懷掃氛翳。慷慨嗣眞作﹐咨嗟玉山桂。鐘律儼髙懸﹐鯤鯨噴迢遰。坡陁靑州血﹐蕪沒汶陽瘞。哀贈竟蕭條﹐恩波延揭厲。子孫存如綫﹐舊客舟凝滯。君臣尙論兵﹐將帥接燕薊。朗詠六公篇﹐憂來豁蒙蔽。

故祕書少監武功蘇公源明

武功少也孤﹐徒步客徐兗。讀書東嶽中﹐十載考墳典。時下萊蕪郭﹐忍饑浮雲巘。負米晚爲身﹐每食臉必泫。夜字照爇薪﹐垢衣生碧蘚。庶以勤苦志﹐報玆劬勞願。學蔚醇儒姿﹐文包舊史善。灑落辭幽人﹐歸來潛京輦。射策君東堂﹐宗匠集精選。制可題未乾﹐乙科已大闡。文章日自負﹐掾吏亦累踐。晨趨閶闔內﹐足踏宿昔趼。一麾出守還﹐黃屋朔風捲。不暇陪八駿﹐虜庭悲所遣。平生滿樽酒﹐斷此朋知展。憂憤病二秋﹐有恨石可轉。肅宗復社稷﹐得無逆順辧。範曄顧其兒﹐李斯憶黃犬。祕書茂松色﹐載從祠壇墠。前後百卷文﹐枕籍皆禁臠。篆刻揚雄流﹐溟漲本末淺。靑熒芙蓉劍﹐犀兕豈獨剸。反爲後輩褻﹐予實苦懷緬。煌煌齋房芝﹐事絕萬手搴。垂之俟來者﹐正始徵勸勉。不要懸黃金﹐胡爲投亂贙。結交三十載﹐吾與誰遊衍﹖滎陽復冥漠﹐罪罟已橫罥。嗚呼子逝日﹐始泰則終蹇。長安米萬錢﹐凋喪盡余喘。戰伐何當解﹐歸帆阻淸沔。尙纏漳水疾﹐永負蒿裏餞。

故著作郎貶臺州司戶滎陽鄭公虔

鶢鶋至魯門﹐不識鐘鼓響。孔翠望赤霄﹐愁思雕籠養。滎陽冠眾儒﹐早聞名公賞。地崇士大夫﹐況乃气淸爽。天然生知姿﹐學立遊夏上。神農或闕漏﹐黃石愧師長。藥纂西極名﹐兵流指諸掌。貫穿無遺恨﹐薈蕞何技癢。圭臬星經奧﹐虫篆丹靑廣。子云窺未徧﹐方朔諧太枉。神翰顧不一﹐體變鐘兼兩。文傳天下口﹐大字猶在榜。昔獻書畫圖﹐新詩亦俱往。滄洲動玉陛﹐寡鶴誤一響。三絕自禦題﹐四方尢所仰。嗜酒益疏放﹐彈琴視天壤。形骸實土木﹐親近惟幾杖。未曾寄官曹﹐突兀倚書幌。晚就蕓香閣﹐風塵昏坱莽。反覆歸聖朝﹐點染無滌蕩。老蒙臺州掾﹐泛泛浙江槳。履穿四明雪﹐饑拾楢溪橡。空聞紫芝歌﹐不見杏壇丈。天長眺東南﹐秋色余魍魎。別離慘至今﹐斑白徒懷曩。春深秦山秀﹐葉墜淸渭朗。劇談王侯門﹐野稅林下鞅。操紙終夕酣﹐時物集遐想。詞場竟疏闊﹐平昔濫吹獎。百年見存沒﹐牢落吾安放。蕭條阮咸在﹐出處同世网。他日訪江樓﹐含淒述飄蕩。

故右僕射相國張公九齡

相國生南紀﹐金璞無畱礦。仙鶴下人間﹐獨立霜毛整。矯然江海思﹐復與雲路永。寂寞想土階﹐未遑等箕潁。上君白玉堂﹐倚君金華省。碣石歲崢嶸﹐天地日蛙黽。退食吟大庭﹐何心記榛梗。骨驚畏曩哲﹐鬒變負人境。𨿽蒙換蟬冠﹐右地恧多幸。敢忘二疏歸﹐痛迫蘇耽井。紫綬映暮年﹐荊州謝所領。庾公興不淺﹐黃霸鎭每靜。賓客引調同﹐諷詠在務屏。詩罷地有餘﹐篇終語淸省。一陽發陰管﹐淑气含公鼎。乃知君子心﹐用才文章境。散帙起翠螭﹐倚薄巫廬並。綺麗玄暉擁﹐箋誄任昉騁。自我一家則﹐未缺隻字警。千秋滄海南﹐名系朱鳥影。歸老守故林﹐戀闕悄延頸。波濤良史筆﹐蕪絕大庾嶺。向時禮數隔﹐制作難上請。再讀徐孺碑﹐猶思理煙艇。

冬日洛城北謁玄元皇帝廟

《珊瑚鉤詩話》云「陳無己先生語予曰﹕『今人愛杜甫詩﹐一句之內﹐至切取數字以仿像之﹐非善學者。學詩之要﹐在乎立格﹑命意﹑用字而已。』予曰﹕『如何等是﹖』曰﹕『《冬日謁玄元皇帝廟》詩﹐敍述功徳﹐反復外意﹐事該而理長﹔《閬中歌》﹐辭致峭麗﹐語脈新奇﹐句淸而體好﹐玆非立格之妙乎﹖《江漢詩》﹐言乾坤之大﹐腐儒無所寄其身﹔《縛雞行》﹐言雞虫行失﹐不如兩忘而寓於道﹐玆非命意之深乎﹖《贈蔡希魯》詩云「身輕一鳥過」﹐力在一「過」字﹔《徐步》詩云「花蕊上蜂須」﹐功在一「上」字﹐玆非用字之精乎﹖學者體其格﹐髙其意﹐練其字﹐則自然有合矣﹐何必規規然仿像之乎﹗』」

配極玄都閟﹐憑髙禁禦長。宗祧嚴具禮﹐掌節鎭非常。碧瓦初寒外﹐金莖一气旁。山河扶繡戶﹐日月近雕梁。仙李盤根大﹐猗蘭奕葉光。世家遺舊史﹐道徳付今王。畫手看前輩﹐吳生遠擅場。森羅移地軸﹐妙絕動宮墻。五聖聯龍衮﹐千官列雁行。冕旒俱秀發﹐旌斾盡飛揚。翠柏深畱景﹐紅梨迥得霜。風箏吹玉桂﹐露井凍銀牀。身退卑周室﹐經傳拱漢皇。谷神如不死﹐養拙更何鄕。

閬山歌

閬州城東靈山白﹐閬州城北玉臺碧。松浮欲盡不盡云﹐山動將崩已崩石。那知根無鬼神會﹐已覺气與嵩華敵。中原格鬥且未歸﹐應結茅齋看靑壁。

閬水歌

嘉陵江色何所似﹐石黛碧玉相因依。正憐日破浪花出﹐更復春從沙際歸。巴童蕩漿欹側過﹐水雞銜魚來去飛。閬中勝事可腸斷﹐閬州城南天下稀。

江漢

江漢思歸客﹐乾坤一腐儒。片雲天共遠﹐永夜月同孤。落日心猶壯﹐秋風病欲蘇。古來存老馬﹐不必取長途。

縛雞行

小奴縛雞向市賣﹐雞被縛急相喧爭。家中厭雞食虫蟻﹐不知雞賣還遭烹。虫雞於人何厚薄﹐吾叱奴人解其縛。雞虫得失無了時﹐注目寒江倚山閣。

登嶽陽樓

《唐子西語錄》云「過嶽陽樓﹐觀子美詩﹐不過四十字耳﹐气象宏放﹐涵蓄深遠﹐殆與洞庭爭雄﹐所謂富哉言乎者。太白﹑退之輩率爲大篇﹐極其筆力﹐終不逮也。杜詩𨿽小而大﹐餘詩𨿽大而小。」《西淸詩話》云「洞庭天下壯觀﹐自昔騷人墨客﹐題之者眾矣。如『水涵天影闊﹐山拔地形髙』﹐『四顧疑無地﹐中流忽有山』﹐『鳥飛應畏墮﹐帆遠卻如閒』﹐皆見稱於世﹐未若孟浩然『气蒸云夢澤﹐波撼嶽陽城』﹐則洞庭空曠無際﹐气象雄壯﹐如在目前。至子美詩﹐則又不然﹐『吳楚東南坼﹐乾坤日夜浮』﹐不知少陵胸中吞幾云夢也。」

昔聞洞庭水﹐今上嶽陽樓。吳楚東南坼﹐乾坤日夜浮。親朋無一字﹐老病有孤舟。戎馬關山北﹐憑軒涕泗流。

野人送朱櫻

《詩眼》云「《櫻桃詩》云云﹐前四句。此詩如禪家所謂信手拈來﹐頭頭是道者。直書目前所見﹐平易委曲﹐得人心所同然。但它人難﹐難不能發爾。至於云云﹐後四句。其感興皆出於自然﹐故終篇遒健。」

西蜀櫻桃也自紅﹐野人相贈滿筠籠。數回細寫愁仍破﹐萬顆勻圓訝許同。憶昨賜沾門下省﹐退朝擎出大明宮。金盤玉箸無消息﹐此日嘗新任轉蓬。

秋雨嘆

苕溪漁隱云「《秋雨嘆》三篇﹐一二篇尢感慨。」

雨中百艸皆爛死﹐階下決明顏色鮮。著葉滿枝翠羽蓋﹐開花無數黃金錢。涼風蕭蕭吹汝急﹐恐汝後時難獨立。堂上書生空白頭﹐臨風三嗅馨香泣。

春望

《迂叟詩話》云「『牂羊墳首﹐三星在罶』﹐言不可久。古人爲詩﹐貴於意在言外﹐使人思而得之﹐故言之者無罪﹐聞之者足以戒也。近世詩人﹐惟杜子美最得詩人之體﹐如『山河在』﹐明無餘物矣﹔『艸木深』﹐明無人矣。花鳥平時可娛之物﹐見之而泣﹐聞之而恐﹐則時可知矣。他皆類此﹐不可徧舉。」

國破山河在﹐城春艸木深。感時花濺淚﹐恨別鳥驚心。烽火連三月﹐家書抵萬金。白頭搔更短﹐渾欲不勝簪。

壯遊

《溪詩話》云「書史蓄胸中﹐而气味入於冠裾﹔山川歷目前﹐而英靈助於文字。太史公南遊北涉﹐信非徒然。觀老杜《壯遊》云﹕『東下姑蘇臺』至『西歸到咸陽』﹐其豪气逸韻﹐可以想見。序《太白集》者﹐稱其隱岷山﹐居襄﹑漢﹐南遊江﹑淮﹐觀云夢﹐去之齊﹑魯﹐之吳﹐之梁﹐北抵趙﹑魏﹑燕﹑晉﹐西徙邠﹑岐﹑金陵﹐上潯陽﹐流夜郎﹐泛洞庭﹐上巫峽。白自序亦曰﹕『偶乘舟﹐一日千里﹐或遇勝景﹐終年不移。』其恣橫采覽﹐非其狂也。使二公穩坐中書﹐何以垂不朽如此哉﹗燕公助於江山﹐鄭綮謂『相府非灞橋﹐那得詩思』﹐非虛語也。」

往昔十四五﹐出遊翰墨場。斯文崔魏徒﹐以我似班揚。七齡思卽壯﹐開口詠鳳皇。九齡書大字﹐有作成一囊。性豪業嗜酒﹐嫉惡懷剛腸。脫略小時輩﹐結交皆老蒼。飲酣嗜八極﹐俗物都茫茫。東下姑蘇臺﹐已具浮海航。到今有遺恨﹐不得窮扶桑。王謝風流遠﹐闔廬邱墓荒。劍池石壁仄﹐長洲芰荷香。嵯峨閶門北﹐淸廟映回塘。每趨吳太伯﹐撫事淚浪浪。枕戈憶勾踐﹐渡浙想秦皇。蒸魚聞匕首﹐除道哂要章。越女天下白﹐鏡湖五月涼。剡溪蘊秀異﹐欲罷不能忘。歸帆拂天姥﹐中歲貢舊鄕。气劘屈賈壘﹐目短曹劉墻。忤下考工第﹐獨辭京尹堂。放蕩齊趙間﹐裘馬頗淸狂。春歌叢臺下﹐冬獵靑邱旁。呼鷹皂櫪林﹐逐獸云雪岡。射飛曾縱鞚﹐引臂落鶖鶬。蘇俟據鞍喜﹐忽如攜葛疆。快意八九年﹐西歸到咸陽。許與必詞伯﹐賞遊實賢王。曳裙置醴地﹐奏賦入明光。天子廢食召﹐羣公會軒裳。脫身無所愛﹐痛飲信行藏。黑貂不免敝﹐班鬢兀稱觴。杜曲晚耆舊﹐四郊多白楊。坐深鄕黨敬﹐日覺死生忙。朱門任傾奪﹐赤族疊罹殃。國馬竭粟豆﹐官雞輸稻梁。舉隅見煩費﹐引古惜興亡。河朔風塵起﹐岷山行幸長。兩宮各警蹕﹐萬里遙相望。崆峒殺气黑﹐少海旌旗黃。禹功亦命子﹐涿鹿親戎行。翠葉擁吳嶽﹐螭虎啖豺狼。爪牙一不中﹐驕兵更陸梁。大軍載艸艸﹐凋瘵滿膏盲。備員竊補衮﹐憂憤心飛揚。上感九廟焚﹐下憫萬民瘡。斯時伏靑蒲﹐廷諍守禦牀。君辱敢愛死﹐赫怒幸無傷。聖哲體仁恕﹐宇縣復小康。哭廟灰燼中﹐鼻酸朝未央。小臣議論絕﹐老病家殊方。鬱鬱苦不展﹐羽翮困低昂。秋風動哀壑﹐碧蕙捐微芳。之推避賞從﹐漁父濯滄浪。榮華敵勛業﹐歲暮有嚴霜。吾觀鴟夷子﹐才格出尋常。羣凶逆未定﹐側佇英後翔。

玉華宮

《容齋隨筆》云「張文潛暮年在宛邱﹐何大圭方弱冠﹐往謁之。凡三日﹐見其吟哦此詩不絕口。大圭請其故﹐曰﹕『此章乃《風》《雅》《鼓吹》﹐未易爲子言。』大圭曰﹕『先生所賦﹐何必減此﹖』曰﹕『平生極力模寫﹐僅有一篇稍似之﹐然未可同日語。』遂誦其《離黃州詩》﹐偶同此韻﹐曰﹕『扁舟發孤城﹐揮手謝送者。山回地勢捲﹐天豁江面瀉。中流望赤壁﹐石腳插天下。昏昏煙霧嶺﹐歷歷渙樵捨。居夷實三載﹐鄰里通假借。別之豈無情﹐老淚爲一灑。篙工起鳴鼓﹐輕櫓健於馬。聊爲過江宿﹐寂寂樊山夜。』此其音響節奏﹐固似之矣﹐讀之可默諭也。」

溪回松風長﹐蒼鼠竄古瓦。不知何王殿﹐遺構絕壁下。陰房鬼火靑﹐壞道哀湍瀉。萬籟眞笙竽﹐秋色正瀟灑。美人爲黃土﹐況乃粉黛假。當時侍金輿﹐故物獨石馬。憂來藉艸坐﹐浩歌淚盈把。冉冉徵途間﹐誰是長年者。

嚴鄭公宅詠竹

王洙詩注云「此詩公之措意﹐極爲深遠。以意逆志﹐觀者當自知之。」

綠竹半含籜﹐新梢才出墻。色侵書帙晚﹐陰過酒樽涼。雨洗娟娟靜﹐風吹細細香。但令無翦伐﹐會見拂雲長。

孤雁

師先生詩注云「鮑當《孤雁》詩云﹕『更無聲接續﹐空有影相隨。』孤則孤矣﹐豈若子美有『飲啄』﹑『念羣』之語﹐孤之中乃有不孤之意。而『誰憐一片影﹐相失萬重云』﹐又有不盡之意乎﹗」

孤雁不飲啄﹐飛鳴聲念羣。誰憐一片影﹐相失萬重云。望盡似猶見﹐哀多如更聞。野鴉無意緒﹐鳴噪自紛紛。

絕句謾興九首

張文潛云「以聲律作詩﹐其末流也﹐而自唐至今﹐詩人謹守之。獨魯直一掃古今﹐出胸臆﹐破棄聲律﹐作五七言﹐如金石未作﹐鐘磬聲和﹐渾然有律呂外意。近來作詩者﹐頗有此體﹐然自吾魯直始也。」苕溪漁隱曰「古詩不拘聲律﹐自唐至今﹐詩人皆然。初不待破棄聲律﹐詩破棄聲律﹐老杜自有此體﹐如《絕句漫興》《黃河》《江畔獨步尋花》《夔州歌》《春水生》﹐皆不拘聲律﹐渾然成章﹐新奇可愛。」

眼見客愁愁不醒﹐無賴春色到江亭。卽遣花開深造次﹐便覺鶯語太丁寧。

手種桃李非無主﹐野老墻低還是家。恰似春風相欺得﹐夜來吹折幾枝花。

孰知茅齋絕低小﹐江上燕子故來頻。銜泥點污琴書內﹐更接飛虫把著人。

二月已破三月來﹐漸老逢春能幾回。莫思身外無窮事﹐且盡生前有限杯。

腸斷春江欲盡頭﹐杖藜徐步立芳洲。顚狂柳絮隨風去﹐輕薄桃花逐水流。

懶慢無堪不出村﹐呼兒自在掩柴門。蒼苔濁酒林中靜﹐碧水春風野外昏。

糝逕楊花鋪白氊﹐點溪荷葉疊靑錢。筍根稚子無人見﹐沙上鳧雛旁母眠。

捨西柔桑葉可拈﹐江上細麥復纖纖。人生幾何春已夏﹐不放香醪如蜜甜。

隔戶楊柳弱裊裊﹐恰似十五兒女腰。誰謂朝來不作意﹐狂風挽斷數長條。

黃河二首

黃河北岸海西軍﹐捶鼓鳴鐘天下聞。鐵馬長鳴不知數﹐羌人髙鼻動成羣。

黃河西岸是吾蜀﹐欲須供給家無粟。願驅眾庶戴君王﹐混一車書棄金玉。

江畔獨步尋花七絕句

《禁臠》云「古詩有醇釅之气﹐《江畔獨步尋花》七絕句云云。」

江上被花惱不徹﹐無處告訴只顚狂。走覓南鄰愛酒伴﹐經旬出飲獨空牀。

稠花亂蕊畏江濱﹐行步欹危實怕春。詩酒尙堪驅使在﹐未須料理白頭人。

江深竹靜兩三家﹐多事紅花映白花。報答春光知有處﹐應須美酒送生涯。

東望少城花滿煙﹐百花髙樓更可憐。誰能載酒開金盞﹐喚起佳人舞繡筵。

黃師塔前江水東﹐春光懶困倚微風。桃花一簇開無主﹐可愛深紅愛淺紅。

黃四娘家花滿蹊﹐千朵萬朵壓枝低。畱連戲蝶時時舞﹐自在矯鶯恰恰啼。

不是愛花卽欲死﹐只恐花盡老相催。繁枝容易紛紛落﹐嫩葉商量細細開。

夔州歌十絕句

中巴之東巴東山﹐江水開辟流其間。白帝髙爲三峽鎭﹐夔州險過百牢關。

白帝夔州各異城﹐蜀江楚峽混殊名。英雄割據非天意﹐霸王並吞在物情。

羣雄競起問前朝﹐王者無外見今朝。比訝漁陽結怨恨﹐元聽舜日舊簫韶。

赤甲白鹽俱刺天﹐閭閻繚繞接山巓。楓林橘樹丹靑合﹐復道重樓錦繡懸。

瀼東瀼西一萬家﹐江北江南春冬花。背飛鶴子遺瓊蕊﹐相趁鳧雛入蔣牙。

東屯稻畦一百頃﹐北有澗水通靑苗。晴浴狎鷗分處處﹐雨隨神女下朝朝。

蜀麻吳鹽自古通﹐萬斛之舟行若風。長年三老長歌裏﹐白晝攤錢髙浪中。

憶昔咸陽都市合﹐山水之圖張賣時。巫峽曾經寶屏見﹐楚宮猶對碧峯疑。

閬風玄圃與蓬壺﹐中有髙堂天下無。借問夔州壓何處﹐峽門江腹擁城隅。

武侯祠堂不可忘﹐中有松柏參天長。干戈滿地客愁破﹐云日如火炎天涼。

春水生二絕句

二月六夜春水生﹐門前小灘渾欲平。鸕鶿鸂鶒莫漫喜﹐吾與汝曹俱眼明。

一夜水髙二尺彊﹐數日不可更禁當。南市津頭有船賣﹐無錢卽買系籬傍。

卷七

韓退之上

秋懷詩十一首

樊汝霖云「《秋懷詩》十一首﹐《文選》體也。唐人最重《文選》學﹐公以六經之文爲諸儒倡﹐《文選》弗論也。而公詩如『自許連城價』﹑『傍砌看紅藥』﹑『眼穿長訝雙魚斷』之句﹐皆取諸《文選》﹐此詩亦往往有其體。」

窗前兩好樹﹐眾葉光薿薿。秋風一披拂﹐策策鳴不已。微燈照空牀﹐夜半偏入耳。秋憂無端來﹐感嘆成坐起。天明視顏色﹐與故不相似。羲和驅日月﹐一作「白日」。疾急不可恃。浮生𨿽多途﹐「𨿽」或作「每」。趨死惟一軌。胡爲浪自苦﹐得酒且歡喜。白露下百艸﹐蕭蘭共雕悴。靑靑四墻下﹐已復生滿地。寒蟬暫寂寞﹐蟋蟀鳴自恣。運行無窮期﹐稟受气苦異。適時各得所﹐松柏不必貴。

彼時何卒卒﹐我志何曼曼。犀首空好飲﹐廉頗尙能飯。學堂日無事﹐驅馬適所願。茫茫出門路﹐欲去聊自勸。歸還閱書史﹐文字浩千萬。塵迹竟誰尋﹐賤嗜非貴獻。丈夫意有在﹐女子乃多怨。

秋气日惻惻﹐秋空日淩淩。上無枝上蜩﹐下無盤中蠅。豈不感時節﹐耳目去所憎。淸曉卷書坐﹐南山見髙稜。其下澄湫水﹐有蛟寒可罾。惜哉不得往﹐豈謂吾無能。

離離掛空悲﹐戚戚抱虛警。露泫秋樹髙﹐虫弔寒夜永。斂退就新懦﹐趨營悼前猛。歸愚識夷途﹐汲古得修綆。名浮猶有恥﹐味薄眞自幸。庶幾遺悔尢﹐卽此是幽屏。「露泫」一作「露滴」。

今晨不成起﹐端坐盡日景。虫鳴室幽幽﹐月吐窗同同。喪懷若迷方﹐浮念劇含梗。塵埃慵伺候﹐文字浪馳騁。尙須勉其頑﹐王事有朝請。

秋夜不可晨﹐秋日苦易暗。我無汲汲志﹐何以有此憾。寒雞空在棲﹐缺月煩屢瞰。有琴具徽弦﹐再鼓聽愈淡。古聲久埋滅﹐無由見眞濫。低心逐時趣﹐苦勉只能暫。有如乘風船﹐一縱不可纜。不如覷文字﹐丹鉛事點勘。豈必求嬴余﹐所要石與甔。

捲捲落地葉﹐隨風走前軒。鳴聲若有意﹐顚倒相追奔。空堂黃昏暮﹐我坐默不言。童子自外至﹐吹燈當我前。問我我不應﹐饋我我不餐。退坐西壁下﹐讀詩一作書。盡數篇。作者非今士﹐相去時已千。其言有感激﹐使我復淒酸。顧謂汝童子﹐置書且安眠。丈夫屬有念﹐事業無窮年。

霜風侵梧桐﹐眾葉著樹榦。空階一片下﹐琤若摧瑯玕。謂是夜气滅﹐望舒霣其團。靑冥無依倚﹐飛轍危難安。驚起出戶視﹐倚楹久汍瀾。憂愁費晷景﹐日月如跳丸。迷復不計遠﹐爲君駐塵鞍。

暮暗來客去﹐羣囂各收聲。悠悠偃宵寂﹐舋舋抱秋明。世累忽進慮﹐外憂遂侵誠。彊懷張不滿﹐弱念缺易一作已。盈。詰屈避語阱﹐冥茫觸心兵。敗虞千金棄﹐得比寸艸榮。知恥足爲勇﹐晏然誰汝令。

鮮鮮霜中菊﹐旣晚何用好。揚揚弄芳蝶﹐爾生還不早。運窮兩值遇﹐婉孌死相保。西風蟄龍蛇﹐眾木日凋槁。由來命分爾﹐泯滅豈足道。

贈一有別字元十八協律六首

知識久去眼﹐吾行其旣遠。瞢瞢莫訾省﹐一作毀。默默但寢飯。子兮何爲者﹐冠佩立憲憲。何氏之從學﹐蘭蕙已滿畹。於何玩其光﹐以至歲向晚。時治一作治惟。尙和同﹐無俟於謇謇。或師絕學賢﹐不以藝自挽。子兮獨如何﹐能自媚婉娩。一作婉。金石出聲音﹐宮室發關楗。何人識章甫﹐而知駿蹄踠。惜乎吾無居﹐不得畱息偃。臨當背面時﹐裁詩示綣繾。

英英桂林伯﹐實維文武特。遠勞從事賢﹐來弔逐臣色。南裔多山海﹐道裏屢紆直。風波無程期﹐所憂動不測。子往誠艱難﹐一作險。我去未窮極。臨別且無言﹐有淚不可拭。

吾友柳子厚﹐其人藝且賢。吾未識子時﹐已覽贈子篇。寤寐想風彩﹐於今已三年。不意流竄路﹐旬日同食眠。所聞昔已多﹐所得今過前。如何又須別﹐使我抱悁悁。

勢要情所重﹐排斥則埃塵。骨肉未免然﹐況又四海人。嶷嶷桂林伯﹐矯矯勇義身。生平所未識﹐待我逾交親。遺我數幅書﹐繼以藥物珍。藥物防瘴癘﹐書勸養形神。不知四罪地﹐豈有再起辰。窮塗致感激﹐肝膽還輪囷。

讀書患不多﹐思義患不明。患足已不學﹐旣學患不行。子今四美具﹐實大華亦榮。王官不可闕﹐未宜後諸生。嗟我擯南海﹐無由助飛鳴。

寄書龍城守﹐君驥何時秣。峽山逢颶風﹐雷電助撞捽。乘潮簸扶胥﹐近岸指一發。兩巖𨿽云牢﹐木石互飛發。屯門𨿽云髙﹐亦映波浪沒。餘罪不足惜﹐子生未宜忽。胡爲不忍別﹐感謝情至骨。

南溪始泛三首

《蔡寬夫詩話》云「《南溪始泛》三首﹐乃末年所作﹐獨爲閒遠﹐有淵明風气。」《王直方詩話》云「洪龜父言﹕山谷於退之詩﹐少所許可﹐最愛《南溪始泛》﹐以爲有詩人句律之深意。」

榜舟南溪上﹐一作下。上上不得反。幽尋事隨去﹐孰能量近遠。陰沈過連樹﹐藏昂抵橫阪。石粗肆磨礪﹐波惡厭牽挽。或以偏岸漁﹐竟就平洲飯。點點暮雨飄﹐稍稍新月偃。餘年諒一作懍。無幾﹐休日愴已晚。自是病使然﹐非由取髙蹇。

南溪亦淸駃﹐而無楫與舟。山農驚見之﹐隨我觀不休。不惟兒童輩﹐或有杖白頭。饋我籠中瓜﹐勸我此淹畱。我云以病歸﹐此已頗自由。幸有用餘俸﹐一作「今幸有餘俸」。置居在西疇。囷倉米谷滿﹐未有旦夕憂。上去無得得﹐下來亦悠悠。但恐煩裏閭﹐時有緩急投。願爲同社人﹐雞豚燕春秋。

足弱不能步﹐自宜收朝迹。嬴形可與一作輿。致﹐佳觀安可擲。卽此南阪下﹐久聞有水石。拖舟入其間﹐溪流正淸激。隨波吾未能﹐峻瀨乍可刺。鷺起若道吾﹐前飛數十尺。亭亭柳帶沙﹐團團冠松壁。歸時還盡夜﹐誰謂非事役。

此日足可惜贈張籍

《歐公詩話》云「退之才力﹐無施不可﹐以爲爲文章末事﹐其詩曰﹕『多情懷酒伴﹐餘事作詩人。』然其發談笑﹐助諧謔﹐敍人情﹐狀物態﹐一寓於詩﹐而曲盡其妙。此在雄文大手﹐固不足言﹐而余獨愛其工於用韻。蓋得韻寬﹐則波瀾橫溢﹐泛入傍韻﹐乍合乍離﹐出入回合﹐殆不可拘以常格﹐如《此日足可惜》之類是也。得韻窄﹐則不復傍出﹐而因見其巧﹐愈崄愈奇﹐如《病中贈張十八》之類是也。余嘗與聖兪語此﹐以謂譬諸善馭良馬者﹐通衢廣陌﹐縱橫馳逐﹐惟意所之。至於曲水蟻封﹐疾徐中節而不蹉跌﹐乃天下之至工也。聖兪戲曰﹕『前史言退之爲人木彊﹐若覺韻可自足而輒傍出﹐窄韻難獨用而抝反不出﹐非彊而然歟﹖』坐客笑。」

此日足可惜﹐此酒不足嘗。捨酒去一作須。相語﹐共分一日光。念昔未知子﹐孟君自南方。自矜有所得﹐言子有文章。我名屬相府﹐欲往不得驤一作行。。思之不可見﹐百端在中腸。維時月魄死﹐冬日朝在房。驅馳公事退﹐聞子適及城。一作隍。命車載之至﹐引坐於中堂。開懷聽其說﹐往往副所望。孔丘歿已遠﹐仁義路久荒。紛紛百家起﹐詭怪相披猖。長老守所聞﹐後生習爲常。少知誠難得﹐純粹古已亡。譬彼植園木﹐有根易爲長。畱之不遣去﹐館置城西旁。歲時來一作未。云幾﹐浩浩觀湖湘。一作江湘。眾夫指之笑﹐謂我知不明。兒童畏雷電﹐魚鱉驚夜光。州家舉進士﹐選試繆所當。馳辭對我策﹐章句何煒一作煌。煌。相公朝服立﹐工席歌《鹿鳴》。禮終樂巳闋﹐相拜送於庭。之子去須臾﹐赫赫流盛名。切喜復竊嘆﹐一作「慷慨仍竊嘆」。諒知有所成。人事安可恆﹐奄忽令我傷。聞子髙第日﹐正從相公喪。哀情逢吉語﹐惝怳難爲雙。暮宿偃師西﹐展轉在空牀。夜聞汴州亂﹐繞壁行彷徨。我時畱妻子﹐倉卒不及將。相見不復期﹐零落甘所丁。驕女未絕乳﹐念之不能忘。忽如在我前﹐一作其側。耳若聞啼聲。中途安得返﹐一日不可更。俄有東來說﹐我家免罹殃。乘船下汴水﹐東去趨彭城。從喪朝至洛﹐一作「從喪至洛陽」。旋一作遝。走不及停。假道經盟津﹐出入行澗岡。日西入軍門﹐羸馬顚且僵。主人願少畱﹐延入陳壺觴。卑賤不敢辭﹐忽忽心如狂。飲食豈知味﹐絲竹徒轟轟。平明脫身去﹐決若驚鳧翔。黃昏次汜水﹐欲濟一作過。無舟航。號呼久乃至﹐夜濟十里黃。中流上灘潬﹐一作「汝灘」。沙水不可詳。驚波暗合沓﹐星宿爭翻芒。馬乏復悲鳴﹐一作「馬躑躅悲鳴」﹐趙作「轅馬蹋軸鳴」。左右泣僕童。甲午憩時門﹐臨泉窺鬥龍。東南出陳許﹐陂澤平一作何﹐一又作「路」。茫茫。道邊艸木花﹐紅紫相低昂。百里不逢人﹐角角雉雊鳴。一作「雄雉鳴」。行行二月暮﹐乃及徐南疆。下馬步堤岸﹐上船拜吾兄。誰云經艱一作險。難﹐百口無夭殤﹖一作橫。僕射南陽公﹐宅我睢水陽。篋中有餘衣﹐盎中有餘糧。閉門讀書史﹐風淸窗戶涼。一作「窗戶淸風涼」﹐一作「忽已涼」﹐一作「風已涼」。日念子來遊﹐子豈知我情。別離未爲久﹐辛苦多所經。對食每不飽﹐共言無倦聽。連延三十日﹐晨坐達五更。我友一作有。二三子﹐宦遊在西京。東野窺禹穴﹐李翺觀濤江。蕭條千萬里﹐會合安可逢。淮之水舒舒﹐楚山直叢叢。子又捨我去﹐我懷焉所窮。男兒不再壯﹐百歲如風狂。髙爵尙可求﹐無爲守一鄕。

病中贈張十八

中虛得暴下﹐避冷臥北窗。不蹋曉鼓朝﹐安眠聽逄逄。籍也處閭裏﹐抱能未施邦。文章自娛戲﹐金石日擊撞。龍文百斛鼎﹐筆力可獨扛。談舌久不掉﹐非君亮誰雙。扶幾導之言﹐曲節初樅樅。半途喜開鑿﹐派別失大江。吾欲盈其气﹐不令見麾幢。牛羊滿田野﹐解斾束空杠。傾樽與斟酌﹐四壁堆罌缸。玄帷隔雪風﹐照鑪釘明缸。夜闌一作話。縱捭闔﹐哆口疏眉尨。勢侔髙陽翁﹐坐約齊橫降。連日挾所有﹐形軀頓胮肛。將歸乃徐謂﹐子言得無哤。回君一作軍。與角逐﹐斫樹收窮龐。雌聲吐款要﹐酒壺綴羊腔。君乃昆侖渠﹐籍乃嶺頭瀧。譬如蟻蛭微﹐詎可陵崆。幸願終賜之﹐斬拔枿與樁。從此識歸處﹐東流水淙淙。

聽穎師彈琴

《西淸詩話》云「三吳僧義海﹐以琴名世。六一居士嘗問東坡﹐琴詩孰優﹐東坡答以退之聽穎師琴。公曰﹕『此只是聽琵琶耳。』或以問海﹐海曰﹕『歐陽公一代英偉﹐然斯語誤矣。「暱暱兒女語﹐恩怨相爾汝」﹐言輕柔細屑﹐眞情出見也。「畫然變軒昂﹐勇士赴敵場」﹐精神余溢﹐竦觀聽也。「浮雲柳絮無根蒂﹐天地闊遠隨飛揚」﹐縱橫變態﹐浩乎不失自然也。「喧啾百鳥羣﹐忽見孤鳳凰」﹐又見穎孤絕﹐不同流俗下俚聲也。「躋攀分寸不可上﹐失勢一落千丈彊」﹐起伏抑揚﹐不主故常也。皆指下絲聲妙處﹐惟琴爲然﹐琵琶格上聲﹐烏能耳邪﹖退之深得其趣﹐未易譏評也。』」《許彥周詩話》云「退之《聽穎師彈琴》詩云『浮雲柳絮無根蒂﹐天地闊遠隨飛揚』﹐此泛聲也﹐謂輕非絲重非木也﹔『喧啾百鳥羣﹐忽見孤鳳凰』﹐泛聲中寄指聲也﹔『躋攀分寸不可上』﹐吟繹聲也﹔『失勢一落千丈彊』﹐順下聲也。僕不曉琴﹐聞之善琴者云此數聲最難工﹐自文忠公與東坡論此詩﹐作聽琵琶詩之後﹐後生隨例云云。柳下惠則可﹐吾則不可﹐故特論之﹐少爲退之雪冤。」

暱暱兒女語﹐恩怨相爾汝。畫然變軒昂﹐勇士赴敵場。浮雲柳絮無根蒂﹐天地闊遠隨飛揚。喧啾百鳥羣﹐忽見孤鳳凰。躋攀分寸不可上﹐失勢一落千丈彊。嗟余有兩耳﹐未省聽絲篁。自聞穎師彈﹐起坐在一牀。一作旁。推手遽止之﹐濕衣淚滂滂。穎乎一作師。爾誠能﹐無以冰炭置我腸。

盧郎中云夫寄示送盤穀子詩歌以和之

東坡云「退之尋常自謂不逮李杜﹐至於『昔尋李願向盤谷』一篇﹐獨不減子美。」

昔尋李願向盤谷﹐正見髙崖巨壁爭開張。是時新晴天井溢﹐誰把長劍倚太行。衝風吹破落天外﹐飛雨白日灑洛陽。東蹈燕川食曠野﹐有饋木蕨芽滿筐。馬頭溪深不可厲﹐借車載過水入箱。平沙綠浪榜方口﹐雁鴨飛起穿垂楊。窮探極覽頗恣橫﹐物外日月本不忙。歸來辛苦欲誰爲﹐坐令再往之計墮眇茫。一作「渺茫」﹐一作「渺芒」。閉門長安三日雪﹐推書撲筆歌慨慷。旁無壯士遣屬和﹐遠憶盧老詩顚狂。開緘忽睹送歸作﹐字向紙上皆軒昂。又知李侯竟不顧﹐方冬獨入崔嵬藏。我今進退幾時決﹐十年蠢蠢隨朝行。家請官供不報答﹐無異雀鼠偸太倉。行抽手版付丞相﹐不待彈劾還耕桑。

同張籍遊曲江

《蒼梧雜誌》云「退之盡是直道﹐更無斧鑿痕。人多嫌退之律詩不工﹐使魯直爲之﹐未必能得如是气象。唐人謂此四句可敵一部《長慶集》﹐誠然。」

漠漠輕陰曉自開﹐靑春白日映樓臺。曲江水滿花千樹﹐有底忙時不肯來。

答張徹

《筆墨間錄》云「劉僴云﹕『《答張徹》一詩﹐尢奇麗。「梅花」﹑「灞水」一對﹐極有風味。』」

辱贈不知報﹐我歌爾其聆。首敍始識面﹐次言後分形。道路綿萬里﹐日月垂十齡。浚郊避兵亂﹐睢岸連門停。肝膽一古劍﹐波濤兩浮萍。漬墨竄舊史﹐磨丹注前經。義苑手祕寶﹐文堂耳驚霆。暄晨躡露舄﹐暑夕眠風欞。結友子讓抗﹐請師我慚丁。初味猶啖蔗﹐逐通斯建瓴。搜奇日有富﹐嗜善心無寧。石梁平侹侹﹐沙水光泠泠。乘枯摘野艷﹐沈細抽潛腥。遊寺去陟一作登。巘﹐尋徑一作幽。返穿汀。緣云竹竦竦﹐失路麻冥冥。淫潦忽翻野﹐平蕪眇開溟。防泄塹夜塞﹐懼衝城晝扃。及去事戎轡﹐相逢且軍伶。觥秋縱兀兀﹐獵晏馳駉駉。從賦始分手﹐一作首。朝京忽同舲。急時促暗棹﹐戀月畱虛亭。畢事驅傳馬﹐安居守窗螢。梅花灞水別﹐宮一作官。燭驪山醒。省選逮投足﹐鄕賓尙推翎。塵祛又一摻﹐淚眥還雙熒。洛邑得休告﹐華山窮絕陘。倚巖睨海浪﹐引袖拂天星。日駕此回轄﹐金神所司刑。泉紳拖修白﹐石劍攢髙靑。磴蘚澾拳跼﹐梯飆颭伶俜。悔狂一作往。已咋指﹐垂誡仍鐫銘。峨豸忝備列﹐伏滿愧分涇。微誠慕橫艸﹐瑣力摧撞莛。疊雪走商嶺﹐飛波航洞庭。下險疑墮井﹐守官類拘囹。荒餐茹獠蠱﹐幽夢感湘靈。刺史肅蓍蔡﹐吏人沸蝗螟。點綴簿上字﹐趨蹌閣前鈴。賴其飽山水﹐得以娛瞻聽。紫樹雕斐亹﹐碧流滴玲瓏。映波鋪遠錦﹐插地列長屏。愁狖酸骨死﹐怪花醉魂馨。潛苞絳實拆﹐幽乳一作孔。翠毛零。赦行五百里﹐月變三十蓂。漸階羣振鷺﹐入學誨螟蛉。蘋甘謝鳴鹿﹐罍滿暫罄瓶。冋冋抱瑚璉﹐飛飛聯鶺鴒。魚鬛欲脫背﹐虯精光照硎。一作「虯光先照硎」。豈獨出醜類﹐方當動朝廷。勤來得晤語﹐勿憚宿寒廳。

山石

《集注》云「蘇內翰嘗與客遊南溪﹐醉後相與解衣濯足﹐因詠公此篇﹐慨然知其所以樂﹐而忘其在數百年之外﹐因次其韻。」見《東坡集》。

山石犖確行徑微﹐黃昏到寺蝙蝠飛。升堂坐階新雨足﹐葩蕉葉大梔子肥。僧言古壁佛畫好﹐以火來照所見稀。鋪牀拂席置美飯﹐疏糲亦足飽我饑。夜深靜臥百虫絕﹐淸月出嶺光入扉。天明獨去無道路﹐出入髙下窮煙霏。山紅澗碧紛爛漫﹐時見松櫪皆十圍。當流赤足踏澗石﹐水聲激激風吹衣。人生如此自可樂﹐豈必局束爲人鞿。嗟哉吾黨二三子﹐安得至老不更歸。

八月十五夜贈張功曹

《集注》云「公與張署以貞元二十一年二月赦自南方﹐俱徙掾江陵﹐至是俟命於郴而作是詩。怨而不亂﹐有《小雅》之風。」

纖雲四卷天無河﹐淸風吹空月舒波。沙平水息聲影絕﹐一杯相屬君當歌。君歌聲酸辭且苦﹐不能聽終淚如雨。洞庭連天九疑髙﹐蛟龍出沒貍鼯號。十生九死到官所﹐幽居默默如藏逃。下牀畏蛇食畏藥﹐海气濕蟄燻腥臊。昨者州前捶大鼓﹐嗣皇繼聖登夔臯。赦書一日行萬里﹐罪從大辟皆除死。遷者追回流者還﹐滌瑕蕩垢淸朝班。州家申名使家抑﹐坎軻只得移荊蠻。判司官卑不堪說﹐未免捶楚塵埃間。同時輩流多上道﹐天路幽險難追攀。君歌且休聽我歌﹐我今與君豈殊科。一年明月今宵多﹐人生由命非由他﹐有酒不飲柰明何﹗

苦寒

《集注》云「此詩意蓋有所諷﹐猶訟風伯之吹云﹐而雨不得作也。謂『隆寒奪春序』而肆其寒﹐猶權臣之用事。太昊之畏避﹐則猶當國者畏權臣﹐取充位而已。其下反覆所言﹐無易此意。其末謂天子哀無辜﹐則望人主進賢退不肖﹐使恩澤下流﹐施及艸木。其愛君憂民之意﹐具見於此。」

四時各平分﹐一气不可兼。隆寒奪春序﹐顓頊固不廉。太昊施維綱﹐畏避但守謙。遂令黃泉下﹐萌芽夭句尖。艸木不復抽﹐百味失苦甜。凶飆攪宇宙﹐鋩刃甚割砭。日月𨿽云尊﹐不能活烏蟾。義和送日出﹐愜怯頻窺覘。炎帝持祝融﹐呵噓不相炎。而我當此時﹐恩光何由沾。肌膚生鱗甲﹐衣被如刀鐮。气寒鼻莫齅﹐血凍指不拈。濁醪沸入喉﹐口角如銜鉗。將持匕箸食﹐觸指如排簽。侵鑪不覺暖﹐熾炭屢已添。探湯無所益﹐何況纊無縑。虎豹僵穴中﹐蛟螭死幽潛。熒惑喪躔次﹐六龍冰脫髯。芒碭大包內﹐生類恐盡殲。啾啾窗間雀﹐不知已微纖。舉頭仰天鳴﹐所願晷刻淹。不如彈射死﹐卻得親炰燖。鸞凰苟不存﹐爾因不在占。其餘蠢動儔﹐俱死誰恩嫌。伊我稱最靈﹐不能女覆苫。悲哀激憤嘆﹐五藏難安恬。中宵倚墻立﹐淫淚何漸漸。天王哀無辜﹐惠我不顧瞻。褰旒去耳纊﹐調和進梅鹽。賢能日登禦﹐黜彼傲與憸。生風吹死气﹐豁達如褰簾。懸乳零落墮﹐晨光入前檐。雪霜頓銷釋﹐土脈膏且黏。豈徒蘭蕙榮﹐施及艾與蒹。日萼行鑠鑠﹐風條坐襜襜。天乎苟其能﹐吾死意亦厭。

李花

《集注》云「此詩自『夜領張徹投盧仝』而下﹐其所以狀李花之妙者至矣。」

平旦入西園﹐梨花數株若矜誇。旁有一株李﹐顏色慘慘似含嗟。問之不肯道所以﹐獨繞百匝至日斜。忽憶前時經此樹﹐正見芳意初萌芽。柰何趁酒不省錄﹐不見玉枝攢霜葩﹖泫然爲汝下雨淚﹐無由返斾羲和車。東風來吹不解顏﹐蒼茫夜气生相遮。冰盤夏薦碧實脆﹐斥去不禦慚其花。當春天地爭奢華﹐洛陽園死尢紛挐。誰堆平地萬堆雪﹐剪刻作此連天花。日花赤色照未好﹐明月暫入都交加。夜領張徹投盧仝﹐乘雲共至玉皇家。長姬香禦四羅列﹐縞裙練帨無等差。靜濯明妝有所奉﹐顧我未肯置齒牙。淸寒瑩骨肝膽醒﹐一生思慮無由邪。

詠燈花

《集注》云「此詩極似少陵。」

今夕知何夕﹐花然錦帳中。自能當雪暖﹐那肯待春紅。囊裏排金粟﹐釵頭綴玉虫。更煩將喜事﹐來報主人公。

卷八

韓退之下

城南聯句

劉貢父云「東野與退之聯句﹐宏壯辧博﹐似出一手。」

竹影金鎖碎﹐郊泉音玉淙琤。琉璃剪木葉﹐愈翡翠開園英。流滑隨仄步﹐郊搜尋得深行。遙岑出寸碧﹐愈遠日增雙明。幹穗紛拄地﹐郊化虫枯挶莖。木腐或垂耳﹐愈艸珠兢駢晴。浮虛有新斸﹐郊摧杌饒孤撐。虫飛粘网動﹐愈雀啅接彈驚。脫實自開坼﹐郊牽柔誰繞縈。禮鼠拱而立﹐愈騃牛躅且鳴。蔬甲喜臨社﹐郊田毛樂寬徵。露螢不自暖﹐愈凍蝶尙思輕。宿羽有先曉﹐郊食鱗時半橫。菱翻紫角利﹐愈荷折碧圓傾。楚膩鱣鮪亂﹐郊獠羞螺蟹並。桑蠖見虛指﹐愈穴貍聞斗獰。逗翳翅相築﹐郊擺幽尾交搒。蔓涎角出縮﹐愈樹啄頭敲鏗。修箭裊金餌﹐郊羣鮮沸池羹。岸殼拆玄兆﹐愈野麰漸丰萌。窯煙冪疏島﹐郊沙篆印回平。瘁肌遭眊刺﹐愈啾耳間雞生。奇慮恣回轉﹐郊遐睎縱逢迎。巓林戢遠睫﹐愈縹气夷空情。歸迹歸不得﹐郊捨心捨還爭。靈麻撮狗虱﹐愈村雉啼禽猩。紅皺曬檐瓦﹐郊黃團系門衡。得雋蠅虎健﹐愈相殘雀豹趁。束枯樵指禿﹐郊刈熟擔肩頳。澀旋皮卷臠﹐愈苦開腹膨脝。機舂潺湲力﹐郊吹簸飄颻精。賽饌木盤簇﹐愈靸妖藤索絣。荒學五六卷﹐郊古藏三四塋。裏儒拳足拜﹐愈土怪閃眸偵。蹄道補復破﹐郊絲窠掃還成。暮堂蝙蝠沸﹐愈破竈伊威盈。追此訊前主﹐郊答云皆冢卿。敗壁剝寒月﹐愈折篁嘯遺笙。袿燻霏霏在﹐郊綦迹微微呈。劍石猶竦檻﹐愈獸材尙拏楹。寶唾拾未盡﹐郊玉啼墮猶槍。窗綃疑閟艷﹐愈妝燭巳銷檠。綠發抽瑉甃﹐郊靑膚聳瑤楨。白蛾飛舞地﹐愈幽蠹落書棚。惟昔集嘉詠﹐郊吐芳類鳴鶯。窺奇摘海異﹐愈恣韻激天鯨。腸胃繞萬象﹐郊精神驅五兵。蜀雄李杜拔﹐愈嶽力雷車轟。大句幹玄造﹐郊髙言軋霄崢。芒端轉寒燠﹐愈神助溢杯觥。巨細各乘運﹐郊湍潿亦騰聲。淩花咀粉蕊﹐愈削縷穿珠櫻。綺語洗晴雪﹐郊婚辭哢雛鶯。酣歡雜弁珥﹐愈繁價流金瓊。菡萏寫紅調﹐郊萎蕤綴藍瑛。庖霜膾玄鯽﹐愈淅玉炊香粳。朝饌已百態﹐郊春醪又千名。哀匏蹙駛景﹐愈冽唱凝余晶。解魄不自主﹐郊痺肌坐空瞠。扳援賤蹊絕﹐愈炫曜仙選更。叢巧競采笑﹐郊駢鮮互探嬰。桑變忽蕪蔓﹐愈樟裁浪登丁。霞斗詎能極﹐郊風期復誰賡。臯區扶帝壤﹐愈瑰蘊郁天京。祥色被文彥﹐郊良材插杉檉。隱伏饒气象﹐愈興潛示堆坑。擘華露神物﹐郊擁終儲地禎。訏謨壯締始﹐愈輔弼登階淸。坌秀恣塡塞﹐郊呀靈滀停澄。益大聯漢魏﹐愈肇初邁周嬴。積照涵徳鏡﹐郊傳經儷金籯。食家行鼎鼐﹐愈寵族飫弓旌。弈制盡從賜﹐郊殊私得逾程。非橋上架漢﹐愈繚岸俯窺瀛。瀟碧遠逾委﹐郊湖嵌費攜擎。萄苜從大漠﹐愈楓櫧至南荊。嘉植鮮危朽﹐郊膏理易滋榮。懸長巧紐翠﹐愈象曲善攢珩。魚口星浮沒﹐郊馬毛錦班騂。五方亂風土﹐愈百種分鋤耕。葩孽相妒出﹐郊菲茸共舒情。類招臻倜詭﹐愈翼萃伏衿纓。危望跨飛動﹐郊冥升躡登閎。春遊轢霍靡﹐愈彩伴颯嫈嫇。遺粲飄的皪﹐郊淑顏洞精誠。嬌應如在寤﹐愈頹意若含酲。鵷毳翔衣帶﹐郊鵝肪截佩璜。文升相照灼﹐愈武勝屠攙搶。割錦不酬價﹐郊構云有髙營。通波牣鱗介﹐愈疏畹富蕭蘅。買養訓孔翠﹐郊遠苞樹蕉栟。鴻頭排刺芡﹐愈鵠殼攢瑰橙。鶩廣雜良牧﹐郊蒙休賴先盟。罷旄奉環衛﹐愈守封踐忠貞。戰服脫明介﹐郊朝冠飄彩紘。爵勛逮僮隸﹐愈簪笏自懷繃。乳下秀嶷嶷﹐郊椒蕃泣喤喤。貌鑑淸溢匣﹐愈眸光寒發硎。館儒養經史﹐郊綴戚觴孫甥。考鐘饋肴核﹐愈戛鼓侑牢牲。飛膳自北下﹐郊函珍極東烹。如瓜煮大卵﹐愈比綫茹芳菁。海嶽錯口腹﹐郊趙燕錫媌娙。一笑釋仇恨﹐愈百金交弟兄。貨至貊戎市﹐郊呼轉鸜鵒令。順居無鬼瞰﹐愈抑橫免官評。殺候肆淩翦﹐郊籠原匝罝紘。羽空顚雉鷃﹐愈血路迸狐麖。折足去踸踔﹐郊蹙鬐怒鬤。躍犬疾翥鬤﹐愈呀鷹甚饑虻。算蹄記功賞﹐郊裂腦擒摚掁。猛斃牛馬樂﹐愈妖殘梟鴿惸。窟窮尙嗔視﹐郊箭出方驚抨。連箱載已實﹐愈礙轍棄仍贏。喘覷鋒刃點﹐郊困衝株枿盲。掃淨豁曠曠﹐愈騁遙略蘋蘋。饞叉飽活臠﹐郊惡嚼哺腥鯖。歲律及郊至﹐愈古音命韶韺。旗斾流日月﹐郊帳廬扶棟甍。磊落奠鴻壁﹐愈參差席香藑。玄祗祉兆姓﹐郊黑秬饛丰盛。慶流蠲瘥癘﹐愈威暢捐輣。靈燔髙望同﹐郊龍駕聞敲。是惟禮之盛﹐愈永用表其宏。徳孕厚生植﹐郊恩熙完刖剠。宅土盡華族﹐愈連田間彊氓。蔭庾森嶺檜﹐郊啄場翽祥鵬。畦肥剪韭薤﹐愈陶固收盆罌。利養積余健﹐郊孝思事嚴祊。掘云破嵽嵲﹐愈采月漉坳泓。寺砌上明鏡﹐郊僧盂敲曉鉦。泥像對騁怪﹐愈鐵鐘孤舂鐄。癭頸鬧鳩鴿﹐郊蜿垣亂蛷蠑。葚黑老蠶蠋﹐愈麥黃韻鸝鶊。韶曙遲勝賞﹐郊賢明戒先庚。馳門塡逼仄﹐愈鏡墅輾砯砰。醉結紅滿杏﹐郊稠凝碧浮餳。蹙繩覲娥婺﹐愈鬥艸擷璣珵。粉汗澤廣額﹐郊金星墮連瓔。鼻偸困淑郁﹐愈眼剽彊盯。是節飽顏色﹐郊玆疆稱都城。書饒罄魚繭﹐愈紀盛播琴箏。奚必事遠覿﹐郊無端逐羈傖。將身親魍魅﹐愈浮迹侶鷗鶄。鮏味空奠屈﹐郊天年徒羨彭。驚魂見蛇蚓﹐愈觸齅值蝦蟛。幸得履中气﹐郊忝從拂天棖。歸私暫休暇﹐愈驅明出庠黌。鮮意竦輕暢﹐郊連輝照瓊瑩。陶暄逐風乙﹐愈躍視舞晴蜻。足勝自多詣﹐郊心貪敵無勍。始知樂名教﹐愈何用苦拘儜。畢景任詩趣﹐郊焉能守硜硜。愈

會合聯句

黃魯直云「會合聯句﹐四君子皆佳士﹐意气相入﹐雜然成文章。世之文章之士少聯句﹐蓋筆不能相追﹐或成四公子棋耳。」

離別言無期﹐會合意彌重。籍病添兒女戀﹐老喪丈夫勇。愈劍心知未死﹐詩思猶孤聳。郊愁去劇箭飛﹐歡來若泉湧。徹析言多新貫﹐攄抱無昔壅。籍念難須勤追﹐悔易勿輕踵。愈吟巴山犖嶨﹐說楚波堆壠。郊馬辭虎豹怒﹐舟出蛟鼉恐。徹狂鯨時孤軒﹐幽狖雜百種。愈瘴衣常腥膩﹐蠻器多疏冗。籍剝苔弔斑林﹐角飯餌沈冢。愈忽爾銜遠命﹐歸歟舞新寵。郊鬼窟脫幽妖﹐天居覿靑栱。愈京遊步方振﹐謫夢意猶恟。籍詩書誇舊知﹐酒食接新奉。愈嘉言寫淸越﹐愈病失肬腫。郊夏陰偶髙庇﹐宵魄接虛擁。愈雪弦寂寂聽﹐茗碗纖纖捧。郊馳輝燭浮螢﹐幽響泄潛蛩。愈詩老獨何心﹐江疾有餘尰。郊我家本瀍谷﹐有地介臯鞏。休迹憶沈冥﹐峨冠慚闒。愈升朝髙轡逸﹐振物羣聽悚。徒言濯幽泌﹐誰與薙荒茸。籍朝紳郁靑綠﹐馬飾曜圭珙。國仇未銷鑠﹐我志蕩邛隴。郊君才誠倜儻﹐時論方洶溶。格言多彪蔚﹐懸解無梏拲。張生得淵源﹐寒色拔山冢。堅如撞羣金﹐眇若抽獨蛹。愈伊余何所擬﹐跛鱉詎能踴。塊然墮嶽石﹐飄爾罥巢氄。郊龍斾垂天衛﹐云韶凝禁甬。君胡眠宴然﹐朝鼓聲洶洶。愈

鬥鷄聯句

《集注》云「公與東野聯句﹐詞意雄渾﹐極其情態。間以人才爲諭﹐兩皆傑作﹐眞歐陽文忠所謂『韓﹑孟於文詞﹐兩雄力相當』者也。至若『爭觀云塡道﹐助叫波翻海』﹐則公詩之豪﹐而『一噴一醒然﹐再接再礪乃』﹐則東野工處。」

大雞昂然來﹐小雞竦而待。愈崢嶸顚盛气﹐洗刷凝鮮彩。郊髙行若矜豪﹐側睨如伺殆。愈精光目相射﹐劍戟心獨在。郊旣取冠爲冑﹐復以距爲鐓。天時得淸寒﹐地利挾爽塏。愈磔毛各噤瘁﹐怒癭爭碨磊。俄膺忽爾低﹐植立瞥而攺。郊腷膞戰聲喧﹐繽翻落羽皠。中休事未決﹐小挫勢益倍。愈妒腸務生敵﹐賊性專相醢。裂血失鳴聲﹐啄殷甚饑餒。郊對起何急驚﹐隨旋誠巧紿。毒手飽李陽﹐神槌困朱亥。愈惻心我以仁﹐碎首爾何罪。獨勝事有然﹐旁驚汗流浼。郊知雄欣動顏﹐怯負愁看賄。爭觀云塡道﹐助叫波翻海。愈爭爪深難解﹐嗔睛時未怠。一噴一醒然﹐再接再礪乃。郊頭垂碎丹砂﹐翼拓拖錦彩。連軒尙賈余﹐淸厲比歸凱。愈選俊感收毛﹐受恩慚始隗。英心甘鬥死﹐義肉恥庖宰。君看鬥鷄篇﹐短韻亦可采。郊

和虢州劉給事君三堂二十一詠

虢州刺史宅連水池竹林﹐往往爲亭臺島渚﹐目其處爲三堂。劉君自給事中出刺此州﹐在任逾歲﹐職修人治﹐州中稱無事﹐頗復增飾﹐從子弟而遊其間。又作二十一詩以詠其事﹐流行京師﹐文士爭和之。予與劉善﹐故亦同作。

《筆墨間錄》云「三堂二十一詠﹐取韻精切﹐非復縱肆而作。隨其題觀之﹐其工可知也。」

新亭

湖上新亭好﹐公來日出初。水紋浮枕簟﹐瓦影蔭龜魚。

流水

汩汩幾時休﹐從春復到秋。只言池未滿﹐池滿彊交流。

竹洞

竹洞何年有﹐公初斫竹開。洞門無鎖鑰﹐俗客不曾來。

月臺

南館城陰闊﹐東湖水气多。直須臺上看﹐始柰月明何。

渚亭

自有人知處﹐那無步往蹤。莫教安四壁﹐面面看芙蓉。

竹溪

藹藹溪流漫﹐梢梢岸筱長。穿沙碧簳淨﹐落水紫袍香。

北湖

聞說遊湖棹﹐尋常到此回。應畱醒心處﹐準擬醉時來。

花島

蜂蝶去紛紛﹐香風隔岸聞。欲知花島處﹐水上覓紅雲。

柳溪

柳樹誰人種﹐行行夾岸髙。莫將條系纜﹐著處有蟬號。

西山

新月迎宵掛﹐晴雲到晚畱。爲遮西望眼﹐終是懶回頭。

竹逕

無塵從不掃﹐有鳥莫令彈。若要添風月﹐應除數百竿。

荷池

風雨秋池上﹐髙荷蓋水繁。未諳鳴摵摵﹐那似捲翻翻。

稻畦

罫布畦堪數﹐枝分水莫尋。魚肥知已秀﹐鶴沒覺初深。

柳巷

柳巷還飛絮﹐春餘幾許時。吏人休報事﹐公作送春詩。

花源

源上花初發﹐公應日日來。丁寧紅與紫﹐愼勿一時開。

北樓

郡樓乘曉上﹐盡日不能回。晚色將秋至﹐長風送月來。

鏡潭

非鑄復非鎔﹐泓澄忽此逢。魚蝦不用避﹐只是照蛟龍。

孤嶼

朝遊孤嶼南﹐暮戲孤嶼北。所以孤嶼鳥﹐與君盡相識。

方橋

非閣復非船﹐可居兼可過。君欲問方橋﹐方橋如此作。

梯橋

乍似上靑冥﹐初疑躡菡萏。自無飛仙骨﹐欲度何由敢。

月池

寒池月下明﹐新月池邊曲。若不妒淸妍﹐卻成相映燭。

柳子厚

東坡云「蘇﹑李之天成﹐曹﹑劉之自得﹐陶﹑謝之超然﹐固已至矣﹔而杜子美﹑李太白以英偉絕世之資﹐淩跨百代﹐古之詩人盡廢。然魏﹑晉以來﹐髙風絕塵﹐亦少衰矣。李﹑杜之後﹐詩人繼出﹐𨿽有遠韻﹐而才不逮意。獨韋應物﹑柳子厚發纖濃於簡古﹐寄至味於淡泊﹐非餘子所及也。唐末司空圖崎嶇兵亂之間﹐而得詩人髙雅﹐猶有承平之遺風。其論詩曰﹕『梅止於酸﹐鹽止於咸﹐飲食不可無鹽梅﹐而其美常在於鹹酸之外﹐可以一唱而三嘆也。』子厚詩﹐在陶淵明下﹐韋蘇州上。退之豪放奇險則過之﹐而溫麗靖深不可及也。所貴於枯淡者﹐謂外枯而中膏﹐似淡而實美﹐淵明﹑子厚之流是也。若中外皆枯﹐亦何足道﹗佛言﹕『譬如食蜜﹐中邊皆甜。』人食五味﹐知其甘苦者皆是﹐能分別其中邊者﹐百無一矣。」《詩眼》云「子厚詩尢深遠難識﹐前賢亦未推重。自老坡發明其妙﹐學者方漸知之。余嘗問人﹕『柳詩何好﹖』答云﹕『大體皆好。』又問﹕『君愛何處﹖』答云﹕『無不愛者。』便知不曉矣。識文章者﹐當如禪家有悟門。夫法門百千差別﹐要須自一轉語悟入。如古人文章﹐直須先悟得一處﹐乃可通其他妙處。」韓子蒼云「淵明詩﹐惟韋蘇州得其淸閒﹐尙不得其枯淡。柳州獨得之﹐但恨其少遒爾。柳詩不多﹐體亦備眾家﹐惟效陶詩﹐是其性所好﹐獨不可及也。」

酬韶州裴長使二十韻韶州幸以詩見及﹐往復奇麗﹐邈不可慕。用韻尢爲髙絕﹐余因拾其餘韻酬焉。凡爲韶州所用者﹐置不取﹐其聲律言數如之

《筆墨間錄》云「《韶州裴使君二十韻》﹐尢見奇險之功﹐蓋『山』字不比『遐』字之多也。」遐字乃增至八十韻詩。

金馬嘗齊入﹐銅魚亦共頒。疑山看積翠﹐湞水想澄灣。標榜同驚俗﹐淸明兩照姦。乘軺參孔僅﹐按節服侯狦。賈傅辭寧切﹐虞童發未。秉心方的的﹐騰口任。聖理髙懸象﹐爰書降罰鍰。徳風流海外﹐和气滿人寰。禦魅恩猶貸﹐思賢淚自潸。存亡均寂寞﹐零落間惸鰥。夙志隨憂盡﹐殘肌觸瘴。月光搖淺瀨﹐風韻碎枯菅。海俗衣猶卉﹐山夷髻不鬟。泥沙潛虺蜮﹐榛莽斗豺獌。循省誠知懼﹐安排只自憪。食貧甘莽鹵﹐被褐謝斕斒。遠物裁靑罽﹐時珍饌白鷴。長捐楚客佩﹐未賜大夫環。異政徒云仰﹐髙蹤不可攀。空勞慰憔悴﹐妍唱劇妖嫻。

晨詣超師院讀禪經

《詩眼》云「子厚《晨詣超師院讀禪經》詩﹐一段至誠潔淸之意﹐參然在前。『眞源了無取﹐妄迹世所逐。遺言冀可冥﹐繕性何由熟』﹐眞妄以諭佛理﹐言行以盡薰修﹐外此亦無詞矣。『道人庭宇靜﹐苔色連深竹』﹐蓋遠勝『竹逕通幽處﹐禪房花木深』﹑『日出霧露余﹐靑松如膏沐』。予家舊有大松﹐偶見露洗而霧披﹐眞如洗沐未幹﹐染以翠色﹐然後知此語能傳造化之妙。『澹然離言說﹐悟悅心自足』﹐蓋言因指而見月﹐遺經而得道﹐於是終焉。其本末立意遣詞﹐可謂曲盡其妙﹐無毫髮遺恨耳。」

汲井潄寒齒﹐淸心拂塵服。閒持貝葉書﹐步出東齋讀。眞源了無取﹐妄迹世所逐。遺言冀可冥﹐繕性何由熟。道人庭宇靜﹐苔色連深竹。日出霧露余﹐靑松如膏沐。澹然離言說﹐悟悅心自足。

南澗中題

東坡嘗題此詩後云「子厚南遷後詩淸勁紆徐﹐大率類此。」又云「《南澗》詩憂中有樂﹐樂中有憂﹐蓋絕妙古今。」《筆墨間錄》云「《南澗》詩平淡有天工﹐在《與崔策登西山》詩上﹐語奇故也。」

秋气集南澗﹐獨遊亭午時。回風一蕭瑟﹐林影久參差。始至若有得﹐稍深遂忘疲。羈禽向幽谷﹐寒藻舞淪漪。去國魂已遠﹐懷人淚空垂。孤生易爲感﹐失路少所宜。索寞競何事﹐徘徊只自知。誰謂後來者﹐當與此心期。

巽公院五詠

《筆墨間錄》云「《巽公院五詠》取韻精切﹐非復縱肆而作﹐隨其題觀之﹐其工可知也。」

淨土堂

結習自無始﹐淪溺窮苦源。流形及玆世﹐始悟三空門。華堂開淨域﹐圖像煥且繁。淸泠焚眾香﹐微妙歌法言。稽首愧導師﹐超遙謝塵昏。

曲講堂

寂滅本非斷﹐文字安可離。曲堂何爲設﹐髙士方在斯。聖默寄言宣﹐分別乃無知。趣中卽空假﹐名相與誰期。願言絕聞得﹐忘意聊思惟。

禪室

發地結菁茅﹐團團抱虛白。山花落幽戶﹐中有忘機客。涉有本非取﹐照空不徒析。萬籟俱緣生﹐窅然喧中寂。心境本同如﹐飛鳥無遺迹。

芙蓉亭

新亭俯朱檻﹐嘉木開芙蓉。淸香晨風遠﹐溽彩寒露濃。瀟灑出人世﹐低昂多異容。嘗聞色空諭﹐造物誰爲工。畱連秋月晏﹐迢遞來山鐘。

苦竹橋

危橋屬幽徑﹐繚繞穿疏林。迸籜分苦節﹐輕筠抱虛心。俯瞰涓涓流﹐仰聆蕭蕭吟。差池下煙日﹐嘲哳鳥山禽。諒無要津用﹐棲息有餘音。

田家

《筆墨閒錄》云「《田家》詩『雞鳴村巷白』云云﹐又『裏胥夜經過』云云﹐絕有淵明風味。」

蓐食徇所務﹐驅牛向東阡。雞鳴村巷白﹐夜色歸暮田。札札耒耜聲﹐飛飛來鳥鳶。竭玆筋力事﹐持用窮歲年。盡輸助徭役﹐聊就空自眠。子孫日已長﹐世世還復然。籬落隔煙火﹐農談四鄰夕。庭際秋虫鳴﹐疏麻方寂歷。蠶絲盡輸稅﹐機杼空倚壁。裏胥夜經過﹐雞黍事筵席。各言官長峻﹐文字多督責。東鄕後租期﹐車轂陷泥澤。公家少推恕﹐鞭撲恣狼籍。努力愼經營﹐肌膚眞可惜。迎新在此歲﹐惟恐踵前迹。

梅雨

《筆墨間錄》云「此詩不減老杜。」

梅實迎時雨﹐蒼茫值晚春。愁深楚猿夜﹐夢斷越雞晨。海霧連南極﹐江云暗北津。素衣今盡化﹐非爲帝京塵。

楊花白

《許彥周詩話》云「子厚樂府《楊花白》﹐言婉而情深﹐古今絕唱也。」

楊花白﹐風吹度江水。坐令宮樹無顏色﹐搖蕩春光千萬里。茫茫曉日下長秋﹐哀歌未斷城鴉起。

漁翁

《冷齋夜話》云「東坡云﹕『詩以奇趣爲宗﹐反常合道爲趣。』熟味此詩有奇趣。」

漁翁夜傍西巖宿﹐曉汲淸湘燃楚竹。煙銷日出不見人﹐欸乃一聲山水淥。回看天際下中流﹐巖上無心云相逐。

飲酒

《筆墨間錄》云「《飲酒》詩絕似淵明。」

今旦少愉樂﹐起坐開淸樽。舉觴酹先酒﹐始爲酒者也。爲我驅憂煩。須臾心自殊﹐頓覺天地暄。連山變幽晦﹐淥水涵晏溫。藹藹南郭門﹐樹木一何繁。淸陰可自庇﹐竟夕聞嘉言。盡醉無復辭﹐偃臥有芳蓀。彼哉晉楚富﹐此道未必存。

江雪

《洪駒父詩話》云「東坡言鄭谷詩『江上晚來堪畫處﹐漁人披得一蓑歸』﹐此村學中詩也。子厚云云﹐信有格也哉﹗殆天所賦﹐不可及也。」

千山鳥飛絕﹐萬逕人蹤滅。孤舟蓑笠翁﹐獨釣寒江雪。

同劉二十八哭呂衡州兼寄江陵李元二侍禦

《詩眼》云「《哭呂衡州》詩﹐足以發明呂溫之俊偉﹔《哭淩員外》詩﹐書盡準平生﹔《掩役夫張進骸》﹐旣盡役夫之事﹐又反覆自明其意﹐此一篇筆力規模﹐不減莊周﹑左丘明也。」

衡嶽新摧天柱峯﹐士林憔悴泣相逢。只今文字傳靑簡﹐不使功名上景鐘。三畝空畱懸罄室﹐九原猶寄若堂封。遙想荊州人物論﹐幾回中夜惜元龍。

哭連州淩員外司馬

廢逐人所棄﹐遂爲鬼神欺。才難不其然﹐卒與大患期。淩人古受氏﹐吳世誇雄姿。寂寞富春水﹐英气方在斯。六學誠一貫﹐精義窮發揮。著書逾十年﹐幽賾靡不推。天庭掞髙文﹐萬字若波馳。記室徵西府﹐宏謀耀其奇。輶軒下東越﹐列郡蘇疲羸。宛宛淩江羽﹐來棲翰林枝。孝文畱弓劍﹐中外方危疑。抗聲促遺詔﹐定命由陳辭。徒隸肅曹官﹐徵賦參有司。出守烏江滸﹐左遷湟水湄。髙堂傾故國﹐葬際限囚羈。仲叔繼幽淪﹐狂叫惟童兒。一門旣無主﹐焉用徒生爲。舉聲但呼天﹐孰知神者誰。泣盡目無見﹐腎傷足不持。溘死委炎荒﹐臧獲守靈帷。平生負國譴﹐骸骨非敢私。蓋棺未塞責﹐孤旐凝寒颸。念昔始相遇﹐腑臟爲君知。進身齊選擇﹐失路同瑕疵。本朝濟仁義﹐今爲眾所嗤。滅名竟不試﹐世義安可知。恬死百憂盡﹐苟生萬慮滋。顧餘九逝魂﹐與子各何之。我歌誠自慟﹐非獨爲君悲。

掩役夫張進骸

生死悠悠爾﹐一气聚散之。偶來紛喜怒﹐奄忽已復辭。爲役孰賤辱﹐爲貴非神奇。一朝纊息定﹐枯朽無妍媸。生平勤皂櫪﹐剉秣不告疲。旣死給轊櫝﹐葬之東山基。柰何值崩湍﹐當析臨路陲。髐然暴百骸﹐散亂不復支。從者幸告余﹐眷之涓然悲。貓虎獲迎祭﹐犬馬有蓋帷。佇立唁爾魂﹐豈復識此爲。畚插載埋瘞﹐溝瀆護其危。我心得所安﹐不謂爾有知。掩骼著春令﹐玆焉適其時。及物非吾輩﹐聊且顧爾私。

卷九

六一居士

《雪浪齋日記》云「或疑六一居士詩﹐以爲未盡妙。以質於子和﹐子和曰﹕『六一詩只欲平易耳。』」《荊公語錄》云「或曰歐陽文忠公亦好奇巧﹐公曰﹕『不然﹐猶轉積水於千仞之溪﹐其淸快孰能禦之﹖』又曰﹕『歐陽公自韓吏部以來未有也﹐辭如劉向﹐詩如韓愈﹐而功妙過之。』」《延漏錄》云「予嘗以師禮見參政歐公修﹐因論及唐詩﹐謂杜子美才出人表﹐不可學﹐學必不至﹐徒無所成﹐故未始學之。韓退之才可及﹐而每學之。故今歐詩多類韓體。」

六月十四夜飛蓋橋玩月

《漁隱叢話》論此詩云「歐公作詩﹐蓋欲自出胸臆﹐不肯蹈襲前人﹐亦其才髙﹐故不見牽彊之迹耳。」

天形積輕淸﹐水得本虛靜。云收風波止﹐始見天水性。澄光與粹容﹐上下相涵映。乃於其兩間﹐皎皎掛寒鏡。餘輝所照耀﹐萬物皆鮮瑩。矧夫人之靈﹐豈不醒視聽﹖而我於此時﹐翛然發孤詠。紛昏所洗滌﹐俯仰恣涵泳。人心曠而閒﹐月色髙逾迥。惟恐淸夜闌﹐時時瞻斗柄。

盤車圖

《西淸詩話》云「丹靑吟詠﹐妙處相資。昔人謂詩中有畫﹐畫中有詩者﹐蓋畫能狀﹐而詩人能言之。唐人有《盤車圖》﹐畫重岡復嶺﹐一夫馳車山谷間。永叔賦詩﹕『坡長阪峻牛力疲﹐天寒日暮人心速。』且畫工意初未必然﹐而詩人廣大之﹐乃知作詩者﹐徒言其景﹐不若盡其情﹐此品題之津梁也。」《王直方詩話》云「『古畫畫意不畫形﹐梅詩詠物無隱情。忘形得意知者寡﹐不若見詩如見畫。』余以爲若論詩畫﹐於此盡矣﹐每誦過﹐殆欲常以爲法也。」

淺山嶙嶙﹐亂石矗矗﹐山石磽聱車碌碌。山勢盤斜隨澗谷﹐側轍傾轅如欲覆。出乎兩崖之隘口﹐忽見百里之平陸。坡長阪峻牛力疲﹐天寒日暮人心速。楊袖忍饑官太學﹐得錢買此才盈幅。愛其樹老石硬﹐山回路轉﹐髙下曲直﹐橫斜隱見﹐妍媸向背各有態﹐遠近分毫皆可辧。自言昔有數家筆﹐畫古傳多名姓失。後來見者知爲誰﹐乞詩老聊稱古述。古畫畫意不畫形﹐梅詩詠物無隱情。忘形得意知者寡﹐不若見詩如見畫。乃知楊生眞好奇﹐此畫此詩兼有之。樂能自足乃爲富﹐豈必金玉名髙資。朝看畫﹐暮讀詩﹐楊生得此可不饑。

半山老人

《後山詩話》云「荊公詩『力去陳言誇末俗﹐可憐無補費精神』﹐而公平生文體數變﹐暮年詩益工﹐用意益苦﹐故言不可不謹也。」《石林詩話》云「荊公詩用法甚嚴﹐尢精於對偶。嘗云﹕『用漢人語﹐止可以漢人語對﹔若參以異代語﹐便不相類。』此格惟公用之﹐不覺拘窘卑凡。」

桃源行

《髙齋詩話》云「荊公此詩追配古人。」

望夷宮中鹿爲馬﹐秦人半死長城下。避世不獨商山翁﹐亦有桃源種桃者。此來種桃經幾春﹐采花食實枝爲薪。兒孫生長與世隔﹐𨿽有父子無君臣。漁郎泛舟迷遠近﹐花間相見驚相問。世上那知古有秦﹐山中豈料今爲晉。聞道長安吹戰塵﹐春風回首一沾巾。重華一去寧復得﹐天下紛紛經幾春。

歲晚

《謾叟詩話》云「荊公定林後詩精深華妙﹐非少作之比。嘗作《歲晚》詩﹐自以比謝靈運﹐議者亦以爲然。」

月映林塘靜﹐風涵語笑涼。俯窺憐淨淥﹐小立佇幽香。攜幼尋新的﹐扶衰上野航。延緣久未已﹐歲晚惜流光。

絕句

山谷云「荊公暮年作小詩﹐雅麗精絕﹐脫去流俗﹐每諷味之﹐便覺沆瀣生牙頰間。」《漁隱叢話》云「觀此數詩﹐眞可使人一唱而三嘆也。」數詩卽已下六首。

南浦隨花去﹐回舟路已迷。暗香無覓處﹐日落畫橋西。

又

染云爲柳葉﹐剪水作梨花。不是東風巧﹐何緣見歲華。

又

檐日陰陰轉﹐牀風細細吹。翛然殘午夢﹐何許一黃鸝。

又

蒲葉淸淺水﹐杏花和暖風。地偏緣底綠﹐人老爲誰紅。

又

《禁臠》云「沙艸則眾人所謂水邊林下之物﹐所與之遊處者﹐牛羊鷗鳥耳。而荊公造而爲語曰﹕『眠分黃犢艸﹐坐占白鷗沙。』其筆力髙妙﹐殆若天成。」

愛此江邊好﹐畱連至日斜。眠分黃犢艸﹐坐占白鷗沙。

又

日淨山如染﹐風暄艸欲薰。梅殘數點雪﹐麥漲一川云。

晴景

《漁隱叢話》云「王駕《晴景》云﹕『雨前初見花間葉﹐雨後兼無葉裏花。蛺蝶飛來過墻去﹐應疑春色在鄰家。』此《唐百家詩選》中詩也。余因閱荊公《臨川集》﹐亦有此詩。《百家詩選》是荊公所選﹐想愛此詩﹐因爲攺正七字﹐遂使一篇語工而意足﹐了無鑱斧之迹﹐眞削鋸手也。」

雨前初見花間葉﹐雨後全無葉底花。蜂蝶紛紛過墻去﹐卻疑春色在鄰家。「

嘲白髮

苕溪漁隱﹕「公《嘲白髮》詩﹐眞佳句也。」

久應飄轉作蓬飛﹐養惜冠巾未忍違。種種春風吹不長﹐星星明月照還稀。

南浦

《石林詩話》云「荊公晚年詩律尢精嚴﹐造語用字﹐間不容髮。然意與言會﹐言隨意遣﹐渾然天成﹐殆不見有牽率排比處。如『含風鴨綠鱗鱗起﹐弄日鵝黃裊裊垂』﹐讀之初不覺有對偶﹐至『細數落花因坐久﹐緩尋芳艸得歸遲』﹐但見舒閒容與之態耳。而字字細考之﹐皆經檃括權衡者﹐其用意亦深刻矣。」《冷齋夜話》云「用事琢句﹐貴在言其用而不言其名。荊公云云﹐末兩句。此言水柳之名也。」

南浦東崗二月時﹐物華撩我有新詩。含風鴨綠鱗鱗起﹐弄日鵝黃裊裊垂。

北山

北山輸綠漲橫陂﹐直塹回塘灩灩時。細數落花因坐久﹐緩尋芳艸得歸遲。

遊石牛洞

《韻語陽秋》云「荊公倅舒﹐與道人文銳﹑弟安國擁火遊石牛洞﹐聽泉而歸﹐有詩云云。晁無咎《讀楚詞》載荊公詞﹐以謂二十四字具六藝羣言之餘味﹐故與經學典冊之文俱傳。」

水冷冷而北出﹐山靡靡而旁圍。欲窮源而不得﹐竟悵望而空歸。

用前韻戲贈葉致遠直講

《韻語陽秋》云「古今人賦棋詩多矣﹐語意皆無足取﹐獨愛荊公《贈葉致遠》之作﹐其略云『或撞關以攻』至『悔誤乃摶頰』﹐可謂曲盡圍棋之態﹐非筆力可以回萬鈞﹐豈易至此﹖取退之《南山》詩讀之﹐殆可齊驅並駕也。」

葉侯越著姓﹐冑出實楚葉。縉雲𨿽窮遠﹐冠蓋傳累葉。心大有所潛﹐肩髙未嘗脇。飄飄淩雲意﹐彊禦莫能懾。辟雍海環流﹐用汝作舟楫。開胸出妙義﹐可發蒙起魘。詞如太阿鋒﹐誰敢觸其鋏。聽之心爽然﹐難者口因嗋。斜飛欲峨峨﹐鎩墮今跕跕。忘情塞上馬﹐適志夢中蝶。若金靜無求﹐在冶誰可挾。載醪但彼惑﹐饋漿非我諜。經綸安足施﹐有寓聊自愜。棋經看在手﹐棋訣傳滿篋。坐尋棋勢打﹐側寫其圖貼。攜持山林屐﹐刺摘溝港艓。一枰嘗自副﹐當熱寧忘箑。反嗤褦襶子﹐但守一經笈。亡羊等殘生﹐朽策何足摺。歡然值手敵﹐便與對七策。縱橫子墮局﹐腷膞聲出堞。樵父弛遠擔﹐牧奴停晏饁。旁觀各技癢﹐竊議兒女囁。所務在得喪﹐聞此更心惵﹐孰視籠兩手。徐思撚長鬛﹐微吟靜惜惜。堅老髙帖帖﹐未快巖谷叟。斧柯常爛邑﹐趨邊恥局縮。穿腹愁危嶪﹐或撞關以攻。或覷眼而擪﹐或嬴行伺擊。或猛出追躡﹐垂成或破壞﹐中斷俄連接。或於予閒暇﹐伐事先和燮。或冒突超越﹐鼓行令震疊。或粗見形勢﹐驅除令遠蹀。或開拓疆境﹐欲並包總攝。或僅殘尺寸﹐如黑子著黶。或橫淸解散﹐如尺僵血喋。或慚如告亡﹐或喜如告捷。陷敵未甘虜﹐執仇方借俠。諱輸寧斷頭﹐悔悟乃摶頰。終朝已罷精﹐旣夜未交睫。翻然語且嘆﹐此何宜劫劫。孟軻惡妨行﹐陶侃懲廢業。揚雄有前言﹐韋曜存往牒。晉臣抑帝手﹐捘佞何啻涉。冶城子爭道﹐拒父乃如輒。爭也實逆徳﹐豈如私鬥怯。藝成況窮苦﹐此殆天所厭。如今劉與李﹐倫等安可躐。試令取一毫﹐亦乏寸金鑷。以此待君子﹐未與回參協。操具投諸江﹐道耕而徳獵。

懷鐘山

《王直方詩話》云「舒王詩云云﹐下兩首。又云﹕『客捨黃粱今始熟﹐鳥殘紅柿昔分甘。』蓋三用黃粱﹐而意義皆妙。」

投老歸來供奉班﹐塵埃無復見鐘山。何須更待黃梁熟﹐始信人間是夢間。

夢

黃梁欲熟且畱連﹐謾道春歸莫悵然。蝴蝶豈能知夢事﹐蘧蘧飛墮晚花前。

送人至淸涼寺

《詩事》云「荊公送人至淸涼寺﹐題詩壁間云云﹐『看上徵鞍立寺門』之句﹐爲一篇警策﹐尢盡別離情意之實﹐古人未嘗道也。若使置之斷句尢佳﹐惜乎在第二語耳。譬猶全玉﹐天下貴寶﹐制以爲器﹐須是安頓得宜﹐尢增其光輝。」

斷蘆洲渚薺花繁﹐看上徵鞍立寺門。投老難堪與公別﹐倚崗從此望回轅。

月夕

又云「李義山《襪詩》云﹕『嘗聞宓妃襪﹐渡水欲生塵。好借姮娥著﹐淸秋蹋月輪。』荊公作《月夕》詩云云﹐因舊而語意俱新矣。」

蹋月看流水﹐水明搖蕩月。艸木已華滋﹐山川復淸發。褰裳伏檻處﹐綠淨數毛髮。誰能挽姮娥﹐俯濯淩波襪。

六言

又云「蘇子瞻作翰林日﹐因休沐﹐邀門下士西至太乙宮﹐見王荊公舊題六言云云﹐子瞻諷詠再三﹐謂魯直曰﹕『座間惟魯直筆力可及此爾。』對曰﹕『庭堅極力爲之﹐或可追及﹐但無荊公之自在耳。』」

楊柳名條綠暗﹐荷花落日紅酣。三十六陂流水﹐白頭相見江南。

又

三十年前此路﹐父兄持我東西。今日重來白首﹐卻尋陳迹都迷。

東坡居士上

苕溪漁隱云「呂丞相《跋杜子美年譜》云﹕『考其辭力﹐少而銳﹐壯而肆﹐老而嚴﹐非妙於文章﹐不足以至此。』余觀東坡自南遷以後詩﹐全類子美夔州以後詩﹐至所謂『老而嚴』者也。子由云﹕『東坡謫居儋耳﹐獨喜爲詩﹐精神華妙﹐不見老人衰憊之气。』魯直亦云﹕『東坡嶺外文字﹐讀之使人耳目聰明﹐如淸風自外來也。』」《蒼梧雜誌》云「葛魯卿云﹕『東坡詩文直爲破的﹐它人只到得七暈八暈﹐惟是東坡字字破的﹐所以不可及也。』」

寓居定慧院之東﹐雜花滿山﹐有海棠一株﹐土人不知貴也

《石林詩話》云「此詩此格超逸﹐不復蹈襲前人。」《漁隱叢話》云「元丰間﹐東坡謫黃州﹐寓居定惠院。院之東小山上有海棠一株﹐特繁茂﹐每歲盛開時﹐必爲攜客置酒﹐已五醉其下矣。故作長篇﹐生平喜爲人寫。蓋人間刊石﹐自有五六本﹐云軾平生得意詩也。」

江城地瘴蕃艸木﹐只有名花苦幽獨。嫣然一笑竹籬間﹐桃李漫山總粗俗。也知造物有深意﹐故遣佳人在空谷。自然富貴出天資﹐不待金盤薦華屋。朱唇得淸暈生臉﹐翠袖捲紗紅映肉。林深霧暗曉光遲﹐日暖風輕春睡足。雨中有淚亦淒慘﹐月下無人更淸淑。先生食飽無一事﹐散步逍遙自捫腹。不問人家與僧捨﹐拄杖敲門看修竹。忽逢絕艷照衰朽﹐嘆息無言揩病目。陋邦何處得此花﹐無乃好事移西蜀。寸根千里不易到﹐銜子飛來定鴻鵠。天涯流落俱可念﹐爲飲一樽歌此曲。明朝酒醒還獨來﹐雪落紛紛那忍觸。

松風亭下梅花盛開

《漁隱叢話》云「《遁齋閒覽》云﹕『荊公在金陵﹐有《和徐仲文顰字韻詠梅》詩二首﹔東坡在嶺南﹐有《暾字韻詠梅》詩三首﹐皆韻險而語工﹐非大手筆不能到也。』余以《臨川集》《東坡後集》細細味之﹐顰字韻二首﹐亦未是荊公平日得意詩。其一云﹕『額黃映日明飛燕﹐肌粉含風冷太眞。』其一云﹕『肌冰綽約如姑射﹐膚雪參差是玉眞。』其餘亦別無奇特句。至如東坡《暾字韻》三首﹐皆擺落陳言﹐古今人未嘗經道者。三首並妙絕﹐第二首尢奇。」

春風嶺上淮南村﹐昔年梅花曾斷魂。豈知流落復相見﹐蠻風蜑雨愁黃昏。長條半落荔枝浦﹐臥樹獨秀桄榔園。豈惟幽光畱夜色﹐直恐冷艷排冬溫。松風亭下荊棘裏﹐兩株玉蕊明朝暾。海南仙云嬌隨砌﹐月下縞衣來扣門。酒醒夢覺起繞樹﹐妙意有在終無言。先生獨飲勿嘆息﹐幸有落月窺淸樽。

再用前韻

羅浮山下梅花村﹐玉雪爲骨冰爲魂。紛紛初疑月掛樹﹐耿耿獨與參黃昏。先生素居江海上﹐悄如病鶴棲荒園。天香國艷肯相顧﹐知我酒熟詩淸溫。蓬萊宮中花鳥使﹐綠衣倒掛扶桑暾。自注﹕嶺南眞禽﹐有倒掛子﹐綠衣紅啄﹐如鸚鵡而小﹐自海東來﹐非塵埃間物也。抱叢窺我方醉臥﹐故遣啄木先敲門。麻姑過君急掃灑﹐鳥能歌舞花能言。酒醒人散山寂寂﹐惟有落蕊粘空樽。

花落復次韻

玉妃謫墮煙雨村﹐先生作詩與招魂。人間艸木非我對﹐奔月偶掛成幽魂。暗香入戶尋短夢﹐靑子綴枝畱小園。披衣連夜喚客飲﹐雪膚滿地聊相溫。松明照坐愁不睡﹐井花入腹淸而暾。先生年來六十化﹐道眼已入不二門。多晴好事余習气﹐惜花未忍都無言。畱連一物無過矣﹐笑領百罰空罍樽。

月夜與客對飲花下

《集注》云「此篇不使事﹐語亦新造﹐古所未有﹐殆涪公所謂不食煙火食人之語也。」

杏花飛簾散餘春﹐明月入戶尋幽人。褰衣步月踏花影﹐炯如流水涵淸蘋。花間置酒淸香發﹐爭挽長條落香雪。山城薄酒不堪飲﹐勸君且吸杯中月。洞簫聲斷月明中﹐惟憂月落酒杯空。明朝捲地春風惡﹐但見綠葉棲殘紅。

贈東林總長老

《冷齋夜話》云「東坡遊廬山東林﹐作二偈﹐山谷云﹕『此老於般若橫說豎說﹐了無剩語﹐非其筆端有口﹐亦安能吐此不傳之妙﹖』」

溪聲便是廣長舌﹐山色豈非淸淨身。夜來八萬四千偈﹐他日如何舉似人。

題西林壁

橫看成嶺側成峯﹐遠近髙低各不同。不識廬山眞面目﹐只緣身在此山中。

寄吳徳仁兼簡陳季常

苕溪漁隱云「詩中所雲龍邱居士﹐卽陳季常也﹔濮陽公子﹐卽吳徳仁也。又云﹕『我遊蘭溪訪淸泉﹐已辦布襪靑行纏。嵇山不是無賀老﹐我自興盡回酒船。』蓋欲往訪徳仁未成也。李白詩云﹕『嵇山無賀老﹐卻棹酒船回。』用此事也。又云『恨君不識顏平原』﹐東坡自謂也﹔『恨我不識元魯山』﹐謂徳仁也。『銅駝陌上會相見﹐握手一笑三千年』﹐蓋言終當相見﹐如薊子訓之徒。此一篇詩意﹐本末次序有倫有理﹐可謂精致矣。」

東坡先生無一錢﹐十年家火燒凡鉛。黃金可成河可塞﹐只有霜鬢無由玄。龍邱居士亦可憐﹐談空說有夜不眠。忽聞河東獅子吼﹐拄杖落手心茫然。誰似濮陽公子賢﹐飲酒食肉自得仙。平生寓物不畱物﹐在家學得忘家禪。門前稏十頃田﹐淸溪繞屋花連天。溪堂醉臥呼不醒﹐落花如雪春風顚。我遊蘭溪訪淸泉﹐已辦布襪靑行纏。嵇山不是無賀老﹐我自興盡回淸船。恨君不識顏平原﹐恨我不識元魯山。銅駝陌上會相見﹐握手一笑三千年。

慶源宣義王丈人以累舉得官﹐爲洪雅主簿﹐州戶掾遇吏如家人﹐人安樂之。旣謝事﹐居眉之靑神瑞艸橋﹐放懷自得﹐有書來求紅帶。旣以遺之﹐且作詩爲戲。黃魯直學士﹑秦少遊賢良各賦一首﹐爲老人光華

《王直方詩話》云「『靑衫半作霜葉枯』至『芋魁豆飯吾豈無』﹐山谷云庭堅最愛此韻。」

靑衫半作荷葉枯﹐視民如兒吏如奴。吏民莫作官長看﹐我是識字耕田夫。妻啼兒號刺史怒﹐時有野人來挽須。拂衣自注下下考﹐芋魁飯豆吾豈無。歸來瑞艸橋邊路﹐獨遊還佩平生壺。慈姥巖前自喚渡﹐靑衣江畔人爭扶。今年蠶市蘇州集﹐中有遺民懷褲襦。邑中之黔相指似﹐白髯紅帶老不臒。我欲西歸卜鄰捨﹐隔墻撫掌容歌呼。不覺山王乘駟馬﹐回頭空指黃公壚。

續麗人行

苕溪漁隱云「李仲謀家有周昉畫﹐背面欠伸﹐內人極精﹐戲作此詩云云。韓子蒼用此意題李伯時所畫宮女云﹕『睡起昭陽暗淡妝﹐不知緣底背斜陽。若教轉盼一回首﹐三十六宮無粉光。』終不及坡之偉麗也。」

深宮無人春日長﹐沈香亭北百花香。美人睡起薄梳洗﹐燕舞鶯啼空斷腸。畫工欲畫無窮意﹐背立東風初破睡。若教回首卻嫣然﹐陽城下蔡俱風靡。杜陵饑客眼長寒﹐蹇驢破帽隨金鞍。隔花臨水時一見﹐只許腰肢背後看。心醉歸來茅屋底﹐方信人間有西子。君不見孟光舉案與眉齊﹐何曾背面傷春啼。

種松得徠子

呂居仁云「詩欲波瀾之闊﹐須放規模令大﹐涵養吾气而後可。規模旣大﹐波瀾自闊﹐少加持擇﹐功已倍於古矣。試取東坡黃州以後詩﹐如《種松》《醫眼》之類便可見。」

東風吹楡林﹐亂莢飛作堆。荒園一雨過﹐戢戢千萬栽。靑松種不生﹐百株望一枚。一枚已有餘﹐气壓千畝槐。野人易斗粟﹐云自魯䢐徠。魯人不知貴﹐萬竈飛靑煤。束縛同一車﹐胡爲乎來哉﹖泫然解其縛﹐靑泉洗浮埃。枝傷葉自困﹐生意未肯回。山僧老無子﹐養護如嬰孩。坐待走龍蛇﹐淸陰滿南臺。孤根裂山石﹐直幹排風雷。我今百日客﹐養此千歲材。茯苓無消息﹐雙鬢日夜催。古今一俯仰﹐作詩寄余哀。

戲作種松

我昔少年日﹐種松滿東崗。初移一寸根﹐瑣細如插秧。二年黃茅下﹐一一攢麥芒。三年出蓬艾﹐滿山散牛羊。不見十年餘﹐想作龍蛇長。夜風波浪碎﹐朝露珠璣香。我欲食其膏﹐已伐百本桑。人事多乖迕﹐神物竟渺茫。朅來齊安野﹐夾路須髯蒼。會開龜蛇窟﹐不惜斤斧創。縱未得茯苓﹐且當拾流肪。釜盎百出入﹐皎然散飛霜。槁死三彭仇﹐澡換五穀腸。靑骨凝綠髓﹐丹田發幽光。白髮何足道﹐要使雙瞳方。卻後五百年﹐騎鶴還故鄕。

贈眼醫王士

鍼頭如麥芒﹐气出如車軸。間關絡脈中﹐性命寄毛粟。而況淸淨眼﹐內景含天燭。琉璃貯沆瀣﹐輕脆不任觸。而子於其門﹐來往施鋒鏃。笑談紛自若﹐觀者頸爲縮。運鍼如運斤﹐去翳如拆屋。常疑子善幻﹐祀伎雜符祝。子言吾有道﹐此理君未矚。形骸一塵埃﹐貴賤兩艸木。世人方重外﹐妄見瓦與玉。而我初不知﹐刺眼如刺肉。君看目與翳﹐是翳要非目。目翳苟二物﹐易分如麥菽。寧聞老農夫﹐去艸易傷谷。鼻端有餘地﹐肝膽分楚蜀。吾於五輪間﹐蕩蕩見空曲。如行九軌道﹐並驅無擊轂。空花誰開落﹐明月自朏朒。請問藥全堂﹐忘言老尊宿。

卷十

東坡居士下

世傳王迥子髙與仙人周瑤英遊芙蓉城﹐元丰元年三月﹐余始識子髙﹐問之信然﹐乃作此詩

《苕溪漁隱》云「此詩最爲流麗﹐故秦太虛《與東坡簡》云﹕『素紙一軸﹐敢冀醉後揮掃。近文並《芙蓉城》詩﹐時得把玩﹐以慰馳情。』」

芙蓉城中花冥冥﹐誰其主者石與丁。珠簾玉按翡翠屏﹐云舒霞卷千俜停。中有一人長眉靑﹐炯如微云澹疏星。往來三世空煉形﹐竟坐誤讀黃庭經。天門夜開飛爽靈﹐無復白日乘雲軿。俗緣千劫磨不盡﹐翠被冷落淒余馨。因過緱山朝帝廷﹐夜聞笙簫弭節聽。飄然而來誰使令﹐皎如明月入窗欞。忽然而去不可執﹐寒衾虛幌風泠泠。仙宮洞房本不扃﹐夢中同躡鳳凰翎。徑度萬里如奔霆﹐玉樓浮宮聳亭亭。天書雲篆誰所銘﹐繞樓飛步髙竛竮。仙風鏘然韻流鈴﹐蘧蘧形開如酒醒。芳卿寄謝空丁寧﹐一朝覆水不反瓶﹐羅巾別淚空熒熒。春風花開秋葉零﹐世間羅綺紛膻腥。此生流浪隨滄溟﹐偶然相值兩浮萍。願君收視觀三庭﹐勿與嘉谷生蝗螟。從渠一念三千齡﹐下作人間尹與邢。

遊博羅香積寺

寺去縣七里﹐三山犬牙﹐夾道皆美田﹐麥禾甚茂。寺下溪水﹐可作碓磨﹐若築塘百步﹐閘而落之﹐可轉兩輪﹑舉四杵也。以屬縣令林抃﹐使督成之。

《苕溪漁隱》云「東坡在嶺外《遊博羅香積寺》《同正輔遊白水山》《聞正輔將至以詩迎之》﹐皆古詩﹐而終篇對屬精切﹐語意貫穿。」

二年流落蛙魚鄕﹐朝來喜見麥吐芒。東風搖波舞淨綠﹐初日泫露酣嬌黃。汪汪春泥已沒膝﹐剡剡秋谷初分秧。誰言萬里出無友﹐見此二美喜欲狂。三山屏擁僧捨小﹐一溪雷轉松陰涼。要令水力供臼磨﹐與相地脈增堤防。霏霏落雪看收面﹐隱隱疊鼓聞舂糧。散流一啜云子白﹐炊裂十字瓊肌香。豈惟牢九薦古味﹐要使眞一流天漿。詩成捧腹便絕倒﹐書生說食眞膏肓。

同正輔遊白水山

偉哉造物眞豪縱﹐攫土摶沙爲此弄。擘開翠峽走云雷﹐截破奔流作潭洞。因隨化人履巨迹﹐得與仙兄躡飛鞚。曳杖不知巖谷深﹐穿雲但覺衣裘重。坐看驚鳥救霜葉﹐知有老蛟蟠石甕。金沙玉礫粲可數﹐古鏡寶奩寒不動。念兄獨立與世疏﹐絕境難到惟我共。永辭角上兩蠻觸﹐一洗胸中九云夢。浮來山髙回望失﹐武陵路絕無人送。筠籃擷翠爪甲香﹐素綆分碧銀瓶凍。歸路霏霏湯谷暗﹐野堂活活神泉湧。解衣浴此無垢人﹐身輕可試雲間鳳。

聞正輔將至以詩迎之

生逢堯舜仁﹐得作嶺海遊。𨿽懷跫然喜﹐豈免跕墮憂。暮雨侵重膇﹐曉煙騰郁攸。朝盤見蜜喞﹐夜枕問鵂鶹。幾欲烹郁屈﹐固常饌鉤輈。舌音漸獠變﹐面汗嘗騂羞。賴我存黃庭﹐有時仍丹邱。目聽不任耳﹐踵息殆廢喉。稍欣素月夜﹐遂度黃茅秋。我兄淸廟器﹐持節瘴海頭。蕭然三家步﹐橫此萬斛舟。人言能漢吏﹐天遣活楚囚。惠然再過我﹐樂哉十日畱。但恨參語賢﹐忽潛九原幽。萬里儻同歸﹐兩鰥當對耰。彊歌非眞達﹐何必師莊周。

和淵明歸田園六首

三月四日遊白水佛迹巖﹐沐浴於湯泉﹐晞發於懸瀑之下。浩歌而歸﹐肩輿卻行﹐以與客語。不覺至水北荔枝浦上﹐晚日蔥籠﹐竹陰蕭然。時荔子累累﹐如芡實矣。有父老年八十餘﹐指以告余曰「及是可食﹐公能攜酒來遊乎﹖」意欣然許之。歸臥旣覺﹐聞兒子過誦淵明《歸田園居》詩六首﹐乃悉次其韻。始余在廣陵和淵明《飲酒》詩二十首﹐今復爲此﹐要當盡和乃已。又吾於詩人無所甚好﹐而獨好淵明之詩﹐前後和其詩凡百有九首﹐至其得意﹐自謂不甚愧淵明。

《王直方詩話》云「東坡在揚州和《飲酒》詩﹐只是如己所作。至惠州和《歸田園》六首﹐乃與淵明無異。」

環州多白水﹐際海皆蒼山。以彼無盡景﹐寓我有限年。東家著孔丘﹐西家著顏淵。市爲不二價﹐農爲不爭田。周公與管蔡﹐恨不茅三間。我飽一飯足﹐薇蕨補食前。門生饋薪米﹐救我廚無煙。鬥酒與只雞﹐酣歌餞華顚。禽鳥豈知道﹐我適物自閒。悠悠未必爾﹐聊樂我自然。

窮猿旣投林﹐疲馬初解鞅。心空飽新得﹐境熟夢餘想。江鷗漸馴集﹐蜑叟已還往。南池綠錢生﹐北嶺紫筍長。提壺豈解飲﹐好語時見廣。春江有佳句﹐我醉墮渺莽。

新浴覺身輕﹐新沐感發稀。風乎懸瀑下﹐卻行詠而歸。仰見江搖山﹐俯見月在衣。步從父老語﹐有約吾敢違。

老人八十餘﹐不識城市娛。造物偶遺漏﹐同儕盡丘墟。平生不渡江﹐水北有幽居。手插荔枝子﹐合抱三百株。莫言陳家紫﹐甘冷恐不如。君來坐樹下﹐飽食攜其餘。歸舍遺兒子﹐懷抱不可虛。有酒持飲我﹐不問錢有無。

坐倚朱藤杖﹐行歌紫芝曲。不逢商山公﹐見此野老足。願同荔枝社﹐長作雞黍局。教我同光塵﹐月固不勝燭。霜飆散氛祲﹐廓然似朝旭。

昔我在廣陵﹐悵望柴桑陌。長吟飲酒詩﹐頗獲一笑適。當時已放浪﹐朝坐苦不夕。矧今長閒人﹐一劫展過隙。江山互隱見﹐出沒爲我役。斜川追淵明﹐東臯友王績。詩成竟何用﹐六博本無益。

和淵明貧士

《詩眼》云「此詩言夷齊自信其去﹐𨿽武王周召﹐不能挽之使畱。若四皓自信其進﹐𨿽祿產之聘﹐亦爲之出﹐如死灰之餘煙也。後世君子﹐旣不能以道進退﹐又不能忘世俗之毀譽﹐多作文以自明其出處﹐如《答客難》《解嘲》之類﹐故曰『朱墨手自研』。若『淵明初亦仕﹐弦歌本誠言』﹐蓋無心於名﹐𨿽晉末亦仕﹐合於綺園之出。其去也﹐亦不待以微罪行﹐『不樂乃徑歸』﹐合於夷齊之去﹐其進退蓋相似。坡作文工於命意﹐必超然獨立於眾人之上﹐非如昔人稱淵明以退爲髙耳﹐故又發明如此

。」

夷齊恥周粟﹐髙歌誦虞軒。產祿彼何人﹐能致綺與園。古來避世士﹐死灰或餘煙。末路益可羞﹐朱墨手自研。淵明初亦仕﹐弦歌本誠言。不樂乃徑歸﹐視世差獨賢。

和淵明詠三良

《藝苑雌黃》云「秦穆以三良殉葬﹐詩人刺之﹐則穆公信有罪矣。𨿽然臣之事君﹐猶子之事父也﹐以陳尊己魏顆之事觀之﹐則三良亦不容無譏焉。昔之詠三良者﹐有王仲宣﹑曹子建﹑陶淵明﹑柳子厚。或曰『心亦有所施』﹐或曰『殺身成獨難』﹐或曰『君命安可違』﹐或曰『死沒寧分張』﹐曾無一語辧其非是者。惟東坡一篇云云﹐審如是﹐則三良不能無罪﹐東坡一篇獨冠絕於今古。」

此生太山重﹐忽作鴻毛遺。三子死一言﹐所死良已微。賢哉晏平仲﹐事君不以私。我豈犬馬哉﹐從君求蓋帷。殺身固有道﹐大節要不虧。君爲社稷死﹐我則同其歸。顧命有治亂﹐臣子得從違。魏顆眞孝愛﹐三良安足稀。仕宦豈不榮﹐有時纏憂悲。所以靖節翁﹐服此黔婁衣。

秦穆公墓

苕溪漁隱云「余觀東坡《秦穆公墓》詩﹐全與《和三良》詩意相反﹐蓋是少年時議論如此。至其晚年﹐所見益髙﹐超人意表﹐揚雄所以悔少作也。」

橐泉在城東﹐墓在城中無百步。乃知昔未有此城﹐秦人以泉識公墓。昔公生不誅孟明﹐豈有死之日而忍用其良。乃知三子殉公意﹐亦如齊之二子從田橫。古人感一飯﹐尙能殺其身。今人不復見此等﹐乃以所見疑古人。古人不可望﹐今人益可傷。

蘆雁

《禁臠》云「此東坡《蘆雁》詩﹐欲敍雁閒暇之態﹐故筆力頓挫如此。又詩曰﹕『我生木彊鄙﹐少以气自擠。孤舟到江海﹐引手捫象犀。邇來輒自悟﹐畱气下暖臍。』亦頓挫也。夫言頓挫者﹐乃是覆卻﹐便文采粲然﹐非如常格。詩但排比句語而

成﹐熟讀之殊無气味。如少遊詩曰『松江浩無旁﹐垂虹跨其上。漫然銜洞庭﹐領略非一狀。恍如陣平野﹐萬馬攢穹帳。離離云抹山﹐窅窅天粘浪。煙中魚歌起﹐鳥外徵帆揚。逾知宇宙寬﹐斗覺天南壯』云云。此但排比好句耳﹐非能使之頓挫也。」

野雁見人時﹐未起意先攺。君從何處看﹐得此無人態。無乃枯木行﹐人禽兩自在。北風振枯葦﹐微雪落璀璨。慘然雲水昏﹐晶瑩沙礫碎。弋人悵何暮﹐一舉渺江海。

豆粥

苕溪漁隱云「東坡於飲食﹐作詩以寫之﹐往往皆臻其妙。如《豆粥》詩是也。」《禁臠》云「《豆粥》詩﹑《眉子石硯歌》﹐可謂分布用事﹐法凡二事﹐比類於前﹐而後發其宏妙也。」

君不見呼沱流澌車折軸﹐公孫倉皇奉豆粥。濕薪破竈自燎衣﹐饑寒頓解劉文叔。又不見金穀敲冰艸木春﹐帳下烹煎多美人。萍虀豆粥不傳法﹐咄嗟而辦石季倫。干戈未解身如寄﹐聲色相纏心已醉。身心顚倒自不知﹐更識人間有眞味。豈知江頭千頃雪色蘆﹐茅檐出沒晨煙孤。地碓舂粳光似玉﹐沙瓶煮豆軟如酥。我老此身無著處﹐賣書來問東家住。臥聽雞鳴粥熟時﹐蓬頭曳履東家去。

眉子石硯歌

君不見城都畫手開十眉﹐橫云卻月爭新奇。遊人指點小顰處﹐中有漁陽胡馬嘶。又不見王孫靑瑣橫雙碧﹐腸斷浮空遠山色。書生性命何足論﹐坐費千金買消渴。爾來喪亂愁天公﹐謫向君家書硯中。小窗虛幌相嫵媚﹐令君曉夢生春紅。毗耶居士談空處﹐結昔已空花不住。試教天女問磨鉛﹐千偈瀾翻無一語。

梨花

《容齋隨筆》云「張文潛好誦東坡《梨花絕句》云云﹐每吟一過﹐必擊節嘆賞不能已﹐文潛蓋有省於此云。」

梨花淡白柳深靑﹐柳絮飛時花滿城。惆悵東欄一株雪﹐人生得得幾淸明。

山穀道人

《魯直傳贊》云「山谷自黔州以後﹐句法尢髙﹐筆勢放縱﹐實天下之奇作﹐自宋興以來一人而已矣。」《江西宗派圖序》云「國朝歌詩之作﹐或傳者多依效舊文﹐未盡所趣。惟豫章始大出而力振之﹐抑揚反覆﹐盡兼眾體。」《呂氏童蒙訓》云「作文要悟入處﹐悟入必自工夫中來﹐非僥幸可得也。如老蘇之於文﹐魯直之於詩﹐蓋盡此理矣。」

古詩二首上蘇子瞻

《集注》﹕「東坡《報山谷書》云﹕『《古風》二首﹐托物引類﹐得古人詩之風。』其推重如此。故置之篇首云。」

江梅有佳實﹐托根桃李場。桃李終不言﹐朝露借恩光。孤芳忌皎潔﹐冰雪空自香。古來和鼎實﹐此物升廟廊。歲月坐成晚﹐煙雨靑已黃。得升桃李盤﹐以遠初見嘗。終然不可口﹐擲置官道傍。但使本根在﹐棄捐果何傷。

又

靑松出澗壑﹐十里聞風聲。上有百尺絲﹐下有千歲苓。自性得久要﹐爲人制頹齡。小艸有遠志﹐相依在平生。醫和不並世﹐深根且固蒂。大言可醫國﹐何用大早計。小大材則殊﹐气味固相似。

奉和文潛贈無咎篇末多以見及以旣見君子云胡不喜爲韻

《集注》﹕「山谷嘗寫《答邢居實》詩及此詩與徐師川﹐曰﹕『後八詩頗爲得意﹐故漫錄往﹐或與潘洪諸友讀之。』」

龜以靈故焦﹐雉以文故翳。本心如日月﹐利欲食之旣。後生玩華藻﹐照影終末世。安得八紘罝﹐以道獵眾智。

談經用燕說﹐束棄諸儒傳。濫觴𨿽有罪﹐末泒彌九縣。張侯眞理窟﹐堅壁物與戰。難以口舌爭﹐水淸石自見。

野性友麋鹿﹐君非我同羣。文明近日月﹐我亦不如君。十載長相望﹐逝川水沄沄。何言談絕倒﹐茗碗對鑪薰。

北寺鎖齋房﹐塵鑰一時啟。晁朝跫然來﹐連壁照書幾。庭柏鬱蔥蔥﹐紅橊罅多子。時蒙吐佳句﹐幽處萬籟起。

先皇元丰末﹐極厭士淺聞。只今舉秀孝﹐天未喪斯文。晁張班馬手﹐崔蔡不足云。當令橫筆陣﹐一戰靜楚氛。

張侯窘炊玉﹐僦屋得空壚。但見索酒郎﹐不見酒家胡。𨿽肥如瓠壺﹐胸中殊不粗。何用知如此﹐文采似於莬。

荊公六藝學﹐妙處端不朽。諸生用其短﹐頗復鑿戶牖。譬如學捧心﹐初不悟己丑。玉石恐俱焚﹐公爲區別不。

吾友陳師道﹐抱獨門掃軌。晁張作薦書﹐射雉用一矢。吾聞舉逸民﹐故得天下喜。兩公陣堂堂﹐此士可摩壘。

次韻答邢惇夫

爲山不能山﹐過在一簣止。渥窪騏驎兒﹐墮地誌千里。岷江初濫觴﹐入楚乃無底。將升聖人堂﹐道固有廉陛。邢子好少年﹐如世有源水。方求無津涯﹐不作蝸牛喜。兒中兀老蒼﹐趣造甚奇異。過閱王公門﹐袖中有漫刺。別來阻河山﹐望遠每障袂。斯文向千載﹐有志常寡遂。後生文楚楚﹐照影若孔翠。不應太玄艸﹐睎價咸陽市。雨作枕簟秋﹐官閒省中睡。夢不到漢東﹐茗碗乃爲祟。聞君肺渴減﹐頗復佳食寐。讀書得新功﹐來雁寄一字。

戲答兪淸老人寒夜

《王立之詩話》云「山谷云﹕『金華兪淸老﹐字子中﹐二十年前與余共學於淮南。元丰甲子﹐相見於廣陵﹐自云荊公欲使之脫逢腋﹑著僧伽黎﹐奉香火於半山寺。予之僧名紫琳﹐字淸老﹐無妻子之累云。去作半山道人﹐似不爲難事。然生龜脫筒﹐亦難堪忍。後數年見之﹐儒冠自若也。因嘗戲和淸老詩云云。』」《集注》﹕「山谷跋此詩云﹕『東坡屢哦此詩﹐以爲妙也。』」

索索葉自雨﹐月寒遙夜闌。馬嘶車鐸鳴﹐羣動不遑安。有人夢超俗﹐去發脫儒冠。平明視淸鏡﹐政爾良獨難。

聞道一稊米﹐出身縛簪纓。懷我伐木友﹐寒衾夢丁丁。富貴但如此﹐百年半曲肱。早晚相隨去﹐松根有茯苓。

牧羊金華山﹐早通玉帝籍。至今風低艸﹐戢戢見白石。金華風煙下﹐亦有君履迹。何爲紅塵裏﹐頷須欲雪白。

謫居黔南十首摘樂天句

《集注》云「近世曾慥端伯作《詩選》﹐載潘邠老事云﹕『張文潛晚喜樂天詩﹐邠老聞其稱美﹐輒不樂。嘗誦山谷《十絕句》﹐以爲不可跂及。其一云「老色日上面﹐歡悰日去心。今旣不如昔﹐後當不如今。」潛一日召邠老飯﹐預設樂天詩一帙﹐置書室牀枕間。邠老少焉假榻﹐翻閱良久﹐才悟山谷《十絕詩》盡用樂天大篇﹐裁爲絕句。蓋樂天長於敷衍﹐而山谷巧於剪裁﹐自是不敢復言。』端伯所載如此﹐必有所依據。然敷衍﹑剪裁之說非是。蓋山谷謫居黔南﹐時取樂天江州等詩﹐偶有會於心者﹐摘其數語﹐寫置齋閣﹐或嘗爲人書。世因傳以爲山谷自作﹐然亦非有意與樂天較工拙也。詩中攺易數字﹐可爲作詩之法﹐故因附見於此。」《韻語陽秋》云「《黔南十絕》七篇﹐全用樂天《花下對酒》《渭川舊居》《東城尋春》《西樓》《委順》《竹窗》等詩。餘三篇用其詩略點化而已。葉少蘊云﹕『詩人點化前作﹐正如李光弼將郭子儀之軍﹐重經號令﹐精彩數倍。』此語誠然。」

相望六千里﹐天地隔江山。十書九不到﹐何用一開顏。《寄行簡》詩元作﹕相去六千里﹐地絕天邈然。十書九不達﹐何以開憂顏﹖

霜降水反壑﹐風落木歸山。冉冉歲華晚﹐昆虫皆閉關。《歲晚》詩元作﹕冉冉歲將晏﹐物皆復本原。

冷淡病心情﹐暄和好時節。故園音信斷﹐遠郡親賓絕。《花下對酒》。

山郭燈火稀﹐峽天星漢少。年光東流水﹐生計南枝鳥。《西樓》。

冥懷齊遠近﹐委順隨南北。歸去誠可憐﹐天涯住亦得。《委順》。

老色日上面﹐歡悰日去心。今旣不如昔﹐後當不如今。《東城》。

嘖嘖雀引雛﹐稍稍筍成竹。時物感人情﹐憶我故鄕曲。《渭川》《舊居》。

苦雨初入梅﹐瘴云稍含毒。泥秧水畦稻﹐灰種畬田粟。同上。

輕紗一幅巾﹐小簟六尺牀。無客盡日靜﹐有風終日涼。《竹窗》。

病人多夢醫﹐囚人多夢赦。如何春來夢﹐合眼在鄕社。《寄行簡》詩元作﹕渴人多夢飲﹐饑人多夢餐。春來夢何處﹐合眼到東川。

題孟浩然畫像

苕溪漁隱云「《題浩然畫像》詩﹐浩然平生出處事迹﹐悉能道盡﹐乃詩中傳也。」

先生少也隱鹿門﹐爽气洗盡塵埃昏。賦詩眞可淩鮑謝﹐短褐豈愧公卿尊。故人私邀伴禁直﹐誦詩不顧龍鱗逆。風雲感會𨿽有時﹐顧此定知毋枉尺。襄江渺渺泛淸流﹐梅殘臘月年年愁。先生一往今幾秋﹐後來誰復釣槎頭。

次韻廖明略陪吳明府白雲亭燕集

《西淸詩話》云「魯直自黔南歸﹐詩變前體﹐且云﹕『要須唐律中作活計﹐乃可言詩。如少陵淵畜云萃﹐變態百出﹐𨿽數十百韻﹐格律益嚴謹﹐蓋操制詩家法度如此。』余觀魯直《和白雲亭燕集》詩云云﹐直可拍肩挽袂矣。」

江淨明花竹﹐山空響管弦。風生學士麈﹐云繞令君筵。百越餘生聚﹐三吳遠接連。庖霜刀落鱠﹐執玉酒明船。葉縣飛來舄﹐壺公謫處天。酌多時暴謔﹐舞短更成妍。惟我孤登覽﹐觀詩未究宣。空餘五字賞﹐又似兩京然。醫是肱三折﹐官當歲九遷。老夫看鏡罷﹐衰白敢爭先。

畫睡鴨

《容齋隨筆》云「徐陵《鴛鴦賦》云﹕『山雞映水那相得﹐孤鸞照鏡不成雙。天下眞成長會合﹐無勝比翼兩鴛鴦。』黃魯直《題畫睡鴨》云云﹐全用徐語點化之﹐末句尢精工。」

山雞照影空自愛﹐孤鸞舞鏡不成雙。天下眞成長會合﹐兩鳧相倚睡秋江。

乞貓

《後山詩話》云「魯直《乞貓》詩云云﹐𨿽滑稽而可喜﹐千歲而下﹐讀者如新。」

秋來鼠輩欺貓死﹐揭甕掀盆攪夜眠。聞道貍奴將數子﹐買魚穿柳聘銜蟬。

題蘆雁圖

《禁臠》云「『若不得流水﹐還應過別山』者﹐題野燒也﹔『嚴霜百艸白﹐深院一株靑』﹐題小松也。前人以爲工﹐是題其意耳﹐非能狀其體態也。如子美題雨則曰﹕『紫崖奔處黑﹐白鳥去邊明。』樂天題琵琶曰﹕『銀瓶忽破水漿迸﹐鐵騎突出刀槍鳴。』又曰﹕『四弦一聲如裂帛。』此皆曲盡萬物之情狀﹐若音聲不可把玩﹐如石火雷光而人之才力能攬取之。然此但得其情狀﹐非能寫其不傳之妙。如山谷《題蘆雁圖》則妙絕矣。」

惠崇煙雨蘆雁﹐坐我瀟湘洞庭。欲喚扁舟歸去﹐傍人謂是丹靑。

過百里奚大夫冢

《呂氏童蒙訓》云「或稱魯直『桃李春風一杯酒﹐江湖夜雨十年燈』﹐以爲極至。魯直自以此猶砌合﹐須『石吾甚愛之﹐勿使牛礪角。牛礪角尙可﹐牛鬥殺我竹』﹐此乃可言至耳。然如魯直《百里大夫冢》詩與《快閣》詩﹐已自見成就處也。」

行客抱憂端﹐況復思古人。何年一丘土﹐不見石騏驎。斷碑略可讀﹐大夫身霸秦。虞公納垂棘﹐將軍西問津。安知五羊皮﹐自鬻千金身。末俗工媒孽﹐浮言妒道眞。幸逢孟軻賞﹐不愧微子魂。

登快閣

癡兒了卻公家事﹐快閣東西倚晚晴。落木千山天遠大﹐澄江一道月分明。朱弦已爲佳人絕﹐靑眼聊因美酒橫。萬里歸船動長笛﹐此心吾與白鷗盟。

和答錢穆父詠猩猩毛筆

《王直方詩話》云「東坡《寫金帶鞍馬》﹐乃表四六中《送窮文》﹔山谷《猩猩毛筆》詩﹐乃篇章中《毛穎傳》。」《類苑》云「魯直善用事﹐若正爾塡塞故實﹐舊謂之『點鬼簿』﹐今謂之『堆垛死屍』。如《詠猩猩毛筆》詩云﹕『平生幾兩屐﹐身後五車書。』又云﹕『管城子無食肉相﹐孔方兄有絕交書。』精妙隱密﹐不可加矣﹐當以此語反三隅也。」《呂氏童蒙訓》云「東坡詩云﹕『賦詩必此詩﹐定知非詩人。』此或一道也。魯直作詠物詩﹐曲當其理﹐如《猩猩毛筆》詩云﹕『平生幾兩屐﹐身後五車書。』其必此詩哉﹗」

愛酒醉魂在﹐能言幾事疏。平生幾兩屐﹐身後五車書。物色看王會﹐勛勞在石渠。拔毛能濟世﹐端爲謝楊朱。

卷十一

雜編一

醉歌行別從侄勤落第歸

杜甫

《漫齋詩話》云「送別情景於後幅突然接入﹐開後人無限法門。醉歌意只用一點﹐前後文勢倍覺生色。」

陸機二十作《文賦》﹐汝更小年能綴文。總角艸書又神速﹐世上兒子徒紛紛。驊驑作駒已汗血﹐鷙鳥舉翮連靑雲。詞源倒流三峽水﹐筆陣獨掃千人軍。只今年才十六七﹐射策君門期第一。舊穿楊葉眞自知﹐暫蹶霜蹄未爲失。偶然擢秀非難取﹐會是排風有毛質。汝身已見唾成珠﹐汝伯何由發如漆。春光澹沲秦東亭﹐渚蒲牙白水荇靑。風吹客衣日杲杲﹐樹攪離思花冥冥。酒盡沙頭雙玉瓶﹐眾賓皆醉我獨醒。乃知貧賤別更苦﹐吞聲躑躅涕淚零。

贈衛八處士

人生不相見﹐動如參與商。今夕復何夕﹐共此燈燭光。少壯能幾時﹐須髮各已蒼。訪舊半爲鬼﹐驚一作嗚。呼熱中腸。焉知二十載﹐重上君子堂。昔別君未婚﹐兒女忽成行。怡然敬父執﹐問我來何方。問答乃未已﹐一作「未及已」。兒女羅酒漿。夜雨剪春韭﹐新炊間一作聞。黃粱。主稱會面難﹐一舉累十觴。十觴亦不醉﹐感子故意長。明日隔山嶽﹐世事兩茫茫。

新安吏

客行新安道﹐喧呼聞點兵。借問新安吏﹐縣小更無丁。府帖昨夜下﹐次選中男行。中男絕短小﹐何以守王城。肥男有母送﹐瘦男獨伶俜。白水暮東流﹐靑山猶哭聲。莫自使眼枯﹐收汝淚縱橫。眼枯卻見骨﹐天地終無情。我軍取相州﹐日夕望其平。豈意賊難料﹐歸軍星散營。就糧近故壘﹐練卒依舊京。掘壕不到水﹐牧馬役亦輕。況乃王師順﹐撫養甚分明。送行勿泣血﹐僕射如父兄。

石壕吏

暮投石壕村﹐有吏夜捉人。老翁逾墻走﹐老婦出門看。吏呼一何怒﹐婦啼一何苦。聽婦前致詞﹕三男鄴城戍。一男附書至﹐二男新戰死。存者且偸生﹐死者長已矣。室中更無人﹐所有乳下孫。孫有母未去﹐出入無完裙。老嫗力𨿽衰﹐請從吏夜歸。急應河陽役﹐猶得備晨炊。夜久語聲絕﹐如聞泣幽咽。天明登前途﹐獨與老翁別。

新婚別

《師氏詩說》云「《詩﹟采綠》﹐刺怨曠也。觀甫此詩﹐怨別又甚於《采綠》者矣。」王深父云「先王之政﹐新有婚者﹐苟不使政出於刑名﹐則一切使眾而已。此詩必所怨盡其常分﹐而能不忘禮義﹐余是以錄之。」《蒼梧雜識》云「《新婚別》一篇﹐甚得古詩人之意。『勿爲新婚念﹐努力事戎行』﹐所以勉其夫。『羅襦不復施﹐對君洗紅妝』﹐所謂『豈無膏沐﹐誰適爲容』者也。」

兔絲附蓬麻﹐引蔓故不長。嫁女與徵夫﹐不如棄路傍。結髮爲君妻﹐席不暖君牀。暮昏晨告別﹐無乃大匆忙。君行𨿽不遠﹐守邊赴河陽。妾身未分明﹐何以拜姑嫜。父母養我時﹐日夜令我藏。生女有所歸﹐雞狗亦得將。君今往死地﹐沈痛迫中腸。誓欲隨君去﹐形勢反蒼黃。勿爲新昏念﹐努力事戎行。婦人在軍中﹐兵气恐不揚。自嘆貧家女﹐久致羅襦裳。羅襦不復施﹐對君洗紅妝。仰視百鳥飛﹐大小必雙翔。人事多錯迕﹐與君永相望。

垂老別

《師氏詩說》云「痛念國家急難﹐徵戍烽火﹐何鄕不有﹐吾豈能獨安不慮哉﹖不敢盤桓﹐義也﹔塌然傷別者﹐仁也。不忘仁義﹐此甫幾乎《風》《雅》之作也。」

四方未寧靜﹐垂老不得安。子孫陣亡盡﹐焉用身獨完。投杖出門去﹐同行爲辛酸。幸有牙齒存﹐所悲骨髓幹。男兒旣介冑﹐長揖別上官。老妻臥路啼﹐歲暮衣裳單。孰知是死別﹐且復傷其寒。此去必不歸﹐還聞勸加餐。土門壁甚堅﹐杏園度亦難。勢異鄴城下﹐縱死時猶寬。人生有離合﹐豈擇衰老端。憶昔少壯日﹐遲回竟長嘆。萬國盡徵戍﹐烽火被岡巒。積屍艸木腥﹐流血川原丹。何鄕爲樂土﹐安敢尙盤桓。棄絕蓬室居﹐塌然摧肺肝。

無家別

《師氏詩說》云「在昔先王中興﹐勞來還﹐定安集之﹐而鴻雁之民﹐獲安其居。今肅宗中興﹐使民無家﹐而至於生無以養﹐死無以葬﹐其視周宣之民﹐不亦厚顏也哉﹗觀甫詩﹐時政之美惡﹐皆可得而知也。」王深父云「先王子惠困窮﹐則天下無敗亂之兆矣﹐此詩何爲作乎﹖」

寂寞天寶後﹐園廬但蒿藜。我裏百餘家﹐世亂各東西。存者無消息﹐死者爲塵泥。賤子因陣敗﹐歸來尋舊蹊。久行見空巷﹐日瘦气慘淒。但對狐與貍﹐豎毛怒我啼。四鄰何所有﹐一二老寡妻。宿鳥戀本枝﹐安辭且窮棲。方春獨荷鋤﹐日暮還灌畦。縣吏知我至﹐召令習鼓鼙。𨿽從本州役﹐內顧無所攜。近行止一身﹐遠去終轉迷。家鄕旣蕩盡﹐遠近理亦齊。永痛長病母﹐五年委溝溪。生我不得力﹐終身兩酸嘶。人生無家別﹐何以爲烝黎。

夏日嘆

夏日出東北﹐陵天經中街。朱光徹厚地﹐鬱蒸何由開。上蒼久無雷﹐無乃號令乖。雨降不濡物﹐良田起黃埃。飛鳥苦熱死﹐池魚涸其泥。萬人向流冗﹐舉目惟蒿萊。至今大河北﹐盡作虎與豺。浩蕩想幽薊﹐王師安在哉。對食不能餐﹐我心殊未諧。眇然貞觀初﹐難與數子偕。

夏夜嘆

《溪詩話》云「《夏夜嘆》曰﹕『念我荷戈士﹐窮年守邊疆。』此仁人君子之用心﹐終不可忘也。」

永日不可暮﹐炎熱毒我腸。安得萬里風﹐飄颻吹我裳。昊天出華月﹐茂林延疏光。仲夏苦夜短﹐開軒納微涼。虛明見纖豪﹐羽虫亦飛揚。物情無巨細﹐自適固其常。念彼荷戈士﹐窮年守邊疆。何由一洗濯﹐執熱互相望。竟夕擊刁鬥﹐喧聲連萬方。靑紫𨿽被體﹐不如早還鄕。北地悲笳發﹐鸛鶴號且翺。況復煩促倦﹐激烈思時康。

赴江陵塗中寄三翰林

韓愈

孤臣昔放逐﹐泣血追愆尢。汗漫不省識﹐怳如乘桴浮。或自疑上疏﹐上疏豈其由。是年京師旱﹐田畝少所收。上憐民無食﹐兵一作徵。賦半已休。有司卹經費﹐未免煩徵求。富者旣云急﹐貧者固已流。傳聞閭裏間﹐赤子轉渠溝。持男易斗粟﹐掉臂莫肯酬。我時出衢路﹐餓者何其稠。親逢道死者﹐佇立一作「停馬」。久咿嚘。歸者不能食﹐有如魚掛鉤。適會除禦史﹐誠當得言秋。拜疏移閣門﹐爲忠寧自謀。上陳人疾苦﹐無令絕其喉。下言一作令。畿甸內﹐根本理宜優。積雪驗丰熟﹐幸寬待蠶麰。天子惻然感﹐司空嘆綢繆。謂言卽施設﹐乃返遷炎州。同官盡才俊﹐偏善柳與劉。或慮語言泄﹐傳之落冤仇。二子不宜爾﹐將疑斷還不。中使臨門遣﹐頃刻不得畱。病妹臥牀褥﹐分知隔明幽。悲啼乞就別﹐百請不頷頭。弱妻抱稚子﹐出拜忘慚羞。僶俯不回顧﹐行行詣連州。朝爲靑雲士﹐暮作白首囚。商山季冬月﹐冰凍絕行輈。春風洞庭浪﹐出沒驚孤舟。逾嶺到所任﹐低顏奉君侯。酸寒何足道﹐隨事生瘡疣。遠地觸塗異﹐吏民似猿猴。生獰多忿狠﹐辭舌紛嘲啁。白日屋檐下﹐雙鳴斗鵂鶹。有蛇類兩首﹐有虫一作蠱。羣飛遊。窮冬或搖扇﹐盛下或重裘。颶起最可畏﹐訇哮簸陵邱。雷霆助光怪﹐气象難比侔。癘疫忽潛構﹐十家無一瘳。猜嫌動置毒﹐對桉輒懷愁。前日遇恩赦﹐私心喜還憂。果然又羈縶﹐不得歸鋤耰。此府雄且大﹐騰陵盡戈矛。棲棲法曹掾﹐何處事卑陬。生平企仁義﹐所學皆孔周。臯知大理官﹐不列三後儔。何況親犴獄﹐敲搒發姦偸。懸知失事勢﹐一云「事勢乖」。恐自罹罝罘。湘水淸且急﹐涼風日修修。胡爲首歸路﹐旅泊尙夷猶。昨者京使至﹐嗣皇傳冕旒。赫然下明詔﹐首罪誅共兜。復聞顚夭輩﹐峨冠進鴻疇。班行再肅穆﹐璜佩鳴瑯璆。佇繼貞觀烈﹐邊封脫兜鍪。三賢推侍從﹐卓犖傾枚鄒。髙議參造化﹐淸文煥皇猷。協心輔齊聖﹐致理同毛輶。小雅詠鳴鹿﹐食蘋貴呦呦。遺風邈不嗣﹐豈憶常同禂。一作儔。失志早衰換﹐前期擬蜉蝣。自從齒牙缺﹐始慕舌爲柔。因疾鼻又塞﹐漸能等薰蕕。深思罷官去﹐畢命依松楸。空懷焉能果﹐但見歲已遒。殷湯閔禽獸﹐解网祝蛛蝥。雷煥掘寶劍﹐冤气銷鬥牛。玆道誠可尙﹐誰能借前籌。殷勤謝友朋﹐明月非暗投。

暮行河堤上

暮行河堤上﹐四顧不見人。衰艸際黃雲﹐感嘆愁我神。夜歸孤舟臥﹐展轉空及晨。謀計竟何就﹐嗟嗟世與身。

重云一首李觀疾贈之

天行失其度﹐陰气來幹陽。重云閉日夜﹐炎燠成寒涼。小人但咨怨﹐君子惟憂傷。飲食爲減少﹐身體豈寧康。此志成足貴﹐懼非職所當。藜羹尙如此﹐肉食安可嘗。窮冬百艸死﹐幽桂乃芬芳。且況天地間﹐大運自有常。勸君善飲食﹐鸞鳳本髙翔。

江漢答孟郊

江漢𨿽云廣﹐乘舟渡無艱。流沙信難行﹐馬足常往還。淒風結衝波﹐狐裘能禦寒。終宵處幽室﹐華燭光爛爛。苟能行忠信﹐可以居夷蠻。嗟余與夫子﹐此義每所惇。何爲復見贈﹐繾綣在不諼。

歸彭城

天下兵又動﹐太平竟何時。訏謨者誰子﹐無乃失所宜。前年關中旱﹐閭井多死饑。去歲東郡水﹐生民爲流屍。上天不虛應﹐禍福各有隨。我欲進短策﹐無由至丹墀。刳肝以爲紙﹐瀝血爲書辭。上言陳堯舜﹐下言引龍夔。言詞多感激﹐文字少葳蕤。一讀已自怪﹐再尋良自疑。食芹𨿽云美﹐獻禦固已癡。緘封在骨髓﹐耿耿空自奇。昨者到京城﹐屢陪髙車馳。周行多俊異﹐議論無瑕疵。見待頗異禮﹐未能去毛皮。到口不敢吐﹐徐徐俟其巇。歸來戎馬間﹐驚顧似羈雌。連日或不語﹐終朝見相一作我。欺。乘間輒騎馬﹐茫茫詣空陂。遇酒卽酩酊﹐君知我爲誰。

醉贈張祕書

人皆勸我酒﹐我若耳不聞。今日到君家﹐呼酒持勸君。爲此座上客﹐一作士。及餘各能文。君詩多態度﹐藹藹春空云。東野動驚俗﹐天葩吐奇芬。張籍學古淡﹐軒昂避雞羣。阿買不識字﹐頗知書八分。詩成使之寫﹐亦足張吾軍。所以欲得酒﹐爲文俟其醺。酒味旣冷洌﹐酒气又氤氳。性情漸浩浩﹐諧笑方云云。此誠得酒意﹐餘外徒繽紛。長安眾富兒﹐盤饌羅羶葷。不解文字飲﹐惟能醉紅裙。𨿽得一餉樂﹐有如聚飛蚊。今我及數子﹐固無蕕與薰。險語破鬼膽﹐髙詞媲一作動。皇墳。至寶不雕琢﹐神功謝鋤耘。方今向太平﹐元凱承華勛。吾徒幸無事﹐庶以窮朝曛。

送靈師

佛法入中國﹐爾來六百年。齊民逃賦役﹐髙士著幽禪。官吏不之制﹐紛紛聽其然。耕桑日失隸﹐朝署時遺賢。靈師皇甫姓﹐胤冑本蟬聯。少小涉書史﹐早能綴文篇。中間不得意﹐失迹成延遷。逸志不拘教﹐軒騰斷牽攣。圍棋斗白黑﹐生死隨機權。六博在一擲﹐梟盧叱回旋。爭一作文。戰誰與敵﹐浩汗橫戈鋋。飲酒盡百盞﹐嘲諧思愈鮮。有時醉花月﹐淸唱髙且綿。四座咸寂默﹐香如奏湘弦。尋勝不憚險﹐黔江屢洄沿。瞿塘五六月﹐驚電讓歸船。怒水忽中裂﹐千尋墮幽泉。環回勢益急﹐仰見團團天。投身豈得計﹐性命甘徒捐。浪沫蹙翻湧﹐漂浮再生全。同行二十人﹐魂骨俱坑塡。靈師不掛懷﹐冒涉道轉延。開忠二州牧﹐詩賦時一作世。多傳。失職不把筆﹐珠璣爲君編。彊畱費日月﹐密席羅嬋娟。昨者至林邑﹐使君數開筵。一作「數數爲開筵」。逐客三四公﹐盈懷贈蘭荃。湘一作湖。遊泛漭沆﹐溪宴駐潺湲。別語不許出﹐行裾動遭牽。鄰州競招請﹐書札何翩翩。十月下桂嶺﹐乘寒恣窺緣。落落王員外﹐爭迎獲其先。自從入賓館﹐占吝久能專。吾徒頗攜之﹐一作「吾徒或攜被」。接宿窮歡妍。聽說兩京事﹐分明皆眼前。縱橫雜謠俗﹐瑣屑咸羅穿。材調眞可惜﹐朱丹在磨研。方將斂之道﹐且欲冠其顚。韶陽季一作李。太守﹐髙步淩雲煙。得客輒忘食﹐開囊乞繒一作緡。錢。手持南曹敍﹐字重靑瑤鐫。古气參彖系﹐一作象。髙摽摧太玄。維舟事干謁﹐披讀頭風痊。還如舊相識﹐一作「頗似舊相識」。傾壺暢幽悁。以此復畱滯﹐歸驂幾時鞭

送惠師

惠師浮屠者﹐乃是不羈人。十五愛山水﹐超然謝朋親。一作「超然同隱倫」。脫冠剪頭髮﹐飛一作孤。步遺蹤塵。發迹入四明﹐梯空上秋旻。遂登天臺望﹐眾壑皆嶙峋。夜宿最髙頂﹐舉頭看星辰。光芒相照燭﹐南北爭羅陳。玆地絕翔走﹐自然嚴且神。微風吹木石﹐澎湃聞韶鈞。半夜起下視﹐溟波禦日輪。魚龍驚湧躍﹐叫笑成悲辛。怪气或紫赤﹐敲磨共輪囷。金鴉旣騰翥﹐六合俄淸新。常聞禹穴奇﹐東去窺甌閩。越俗不好古﹐流傳失其眞。幽蹤邈難得﹐聖路嗟長湮。回臨浙江濤﹐屹立髙峨岷。壯志死不息﹐千年如隔晨。是非竟何益﹐棄去非吾倫。淩江詣盧嶽﹐浩蕩極遊巡。崔崒沒云表﹐陂陁浸湖淪。是時雨初霽﹐懸瀑垂大一作天。紳。前年往羅浮﹐步戛南海漘。大哉歸徳盛﹐榮茂恆畱春。鵬鶱墮長翮﹐鯨戲側修鱗。自來連州寺﹐曾未造城闉。日攜靑雲客﹐探勝窮崖濱。太守邀不往﹐一作得。羣官請徒頻。一作「其志信不羣」。囊無一金資﹐翻爲一作謂。富者貧。昨日忽不見﹐我令一作今。訪其鄰。奔波一作走。相追及﹐把手問所因。顧我卻興嘆﹐君寧異於民。離合自古然﹐辭別安足珍。吾聞九疑好﹐夙志今欲伸。班竹啼舜婦﹐淸湘沈楚臣。衡山與洞庭﹐此固道所循。尋崧方抵洛﹐歷華遂之秦。浮游靡定處﹐偶往卽通津。吾言子當去﹐子道非吾遵。江魚不池活﹐野鳥難籠馴。吾非西方教﹐憐子狂且醇。吾嫉惰遊者﹐憐子愚且諄。去矣各異趣﹐河爲浪一作淚。沾巾。

華淸宮三十韻

杜牧

《倦遊錄》云「臨潼縣靈泉觀﹐唐華淸宮也。自唐迄今﹐題詠不可勝紀。小杜五言長詠並三絕﹐洎鄭嵎《津陽門》詩外﹐惟陳文惠﹑張文定及進士楊正倫詩最佳﹐又鄭文寶詩云『但見太平無事久﹐不知貞觀用功深』﹐皆爲知者所賞。」《竹坡詩話》云「杜牧之《華淸宮三十韻》﹐無一字不可人意﹐其敍開元一事﹐意直而詞隱﹐有《騷》《雅》之風。至『一千年際會﹐三萬里農桑』之語﹐置此詩中﹐如伶優與嵇﹑阮並席而談﹐豈不敗人意哉﹖」

繡嶺明珠殿﹐層巒下繚墻。仰窺雕檻影﹐猶想赭袍光。昔帝登封後﹐中原自古彊。一千年際會﹐三萬里農桑。幾席延堯舜﹐軒墀立禹湯。雷霆馳號令﹐星斗煥文章。釣築乘時用﹐芝蘭在處芳。北扉閒木索﹐南面富循良。至道思玄圃﹐平居厭未央。鉤陳裹巖谷﹐文陛壓靑蒼。歌吹千秋節﹐樓臺八月涼。神仙髙縹緲﹐環佩碎丁當。泉暖涵窗鏡﹐云嬌惹粉囊。嫰嵐滋翠葆﹐淸渭照紅妝。帖泰生靈壽﹐歡娛歲序長。月聞仙曲調﹐霓作舞衣裳。雨露偏金穴﹐乾坤入醉鄕。玩兵師漢武﹐回手倒幹將。鯨鬛掀東海﹐胡牙揭上陽。喧呼馬嵬血﹐零落羽林槍。傾國畱無路﹐還魂怨有香。蜀峯橫慘澹﹐秦樹遠微茫。鼎重山難轉﹐天扶業更昌。望賢余故老﹐花萼舊池塘。往事人誰問﹐幽襟淚獨傷。碧檐斜送日﹐殷葉半凋霜。迸水傾瑤砌﹐疏風罅玉房。塵埃羯鼓索﹐片段荔枝筐。鳥啄摧寒木﹐蝸蜒蠹畫梁。孤煙知客恨﹐遙起泰陵傍。

過華淸宮絕句三首

《遁齋閒覽》云「《華淸宮》詩云云﹐首作尢膾炙人口。」

長安回望繡成堆﹐山頂千門次第開。一騎紅塵妃子笑﹐無人知是荔枝來。

新丰綠樹起黃埃﹐數騎漁陽探使回。帝使中使輔璆琳探祿山反否﹐璆琳受祿山金﹐回言不反。霓裳一曲千峯上﹐舞破中原始下來。

萬國笙歌醉太平﹐倚天樓殿月分明。雲中亂拍祿山舞﹐風過重巒下笑聲。

津陽門詩

鄭嵎

津陽門北臨通逵﹐雪風獵獵飄酒旗。泥寒款段蹶不進﹐疲童退問前何爲。酒家顧客催解裝﹐案前羅列樽與卮。靑錢瑣屑安足數﹐白醪軟美甘如飴。開壚引滿相獻酬﹐枯腸渴肺忘朝饑。愁憂似見出門去﹐漸覺春色入四肢。主翁移客挑華燈﹐雙肩隱膝烏帽欹。笑云鮐老不爲﹐禮飄蕭雪鬢雙垂。頤問余何往淩寒曦﹐顧翁枯朽郎豈知。翁曾豪盛客不見﹐我自爲君陳昔時。時平親衛號羽林﹐我才十五爲孤兒。射熊搏虎眾莫敵﹐彎弧出入隨佽飛。此時初創觀風樓﹐檐髙百尺堆華榱。樓南更起鬥鷄殿﹐晨光山影相參差。其年十月移禁仗﹐山下櫛比羅百司。朝元閣成老君見﹐會昌縣以新丰移。幽州曉進供奉馬﹐玉珂寶勒黃金羈。五王扈駕夾城路﹐傳聲校獵渭水湄。羽林六軍各出射﹐籠山絡野張罝維。雕弓繡韣不知數﹐翻身滅沒皆蛾眉。赤鷹黃鶻雲中來﹐妖狐野雉亡所依。人煩馬殆禽獸盡﹐百里鮏羴禾黍稀。驪山按樂東風暖﹐宮娃賜浴長湯池。刻成玉蓮噴香水﹐潄回煙浪深逶迆。犀屏象薦雜羅列﹐錦鳧繡雁相追隨。破簮碎鈿不足拾﹐金溝殘澑和纓緌。上皇寬容易承事﹐十家三國生光輝。繞牀呼盧恣樗博﹐張燈達旦相謾期。相君侈擬連貴戚﹐日從秦虢多遊嬉。朱衫馬前未滿足﹐更驅武卒羅旌旗。畫輪寶軸從天來﹐雲間笑語聲融怡。鳴騶前騎作躞蹀﹐宮妝襟袖皆天姿。靑門紫陌多春風﹐風中數月殘香遺。驪駒吐沫一奮迅﹐路人擁彗爭珠璣。八姨新起合歡堂﹐翔鵾賀燕無由窺。萬金酬工不肯去﹐矜能恃巧尢嗟咨。四方節制傾附媚﹐窮奢極侈沽恩私。堂中特設夜明枕﹐銀燭不施光鑑帷。瑤光樓南皆紫禁﹐梨園仙宴臨花枝。迎娘歌喉玉窈窱﹐蠻兒舞帶金葳蕤。三郎玉笛弄煙月﹐怨如別鶴呼羈雌。玉奴琵琶龍香撥﹐倚歌促酒聲嬌悲。飲鹿泉邊春路晞﹐粉梅檀杏飄朱墀。金沙洞口長生殿﹐玉蕊峯頭王母祠。禁庭術士多幻化﹐上前校勝紛相持。羅公如意奪顏色﹐三藏袈娑成散絲。蓬萊池上望秋月﹐無雲萬里懸淸輝。上皇夜半月中去﹐三十六宮愁不歸。月中祕樂天半聞﹐丁當玉石和塤篪。宸聰聽覽未終曲﹐卻到人間迷是非。千秋禦節在八月﹐會同萬國朝華夷。花萼樓南大合樂﹐八音九奏鸞來儀。都盧尋橦誠齷齪﹐公孫劍伎多神奇。馬知舞徹下珠榻﹐人惜曲終更羽衣。祿山此時侍禦側﹐金雞畫障當罘罳。繡祤文褓日屓贔﹐甘言狡計愈嬌癡。詔令上路建甲第﹐樓通走馬如翚飛。大開內府恣供給﹐玉缶金筐銀簸箕。異謀潛熾促歸去﹐臨軒賜紫盈十圍。忠臣張公識逆狀﹐白日切諫上不疑。湯成召浴果不至﹐潼關已溢漁陽師。禦街一夕無禁鼓﹐玉輅順勤西南馳。九門回望塵坌多﹐六龍夜馭兵衛疲。縣官無人具軍頓﹐行宮徹屋屠云螭。馬嵬驛前駕不發﹐宰相射殺冤者誰。長眉鬒發作凝血﹐獨有君王潛涕洟。靑泥阪上到三蜀﹐金堤城邊頓九旂。移文泣祭昔臣墓﹐度曲悲歌秋雁辭。明年尙父捷書至﹐洗淸觀闕收封畿。兩宮相見望賢頓﹐君臣鼓舞皆歔欷。宮中親呼髙驃騎﹐潛令攺葬楊眞妃。花膚雪態不復見﹐空有香囊和淚滋。鑾輿卻入華淸宮﹐滿山紅實垂相思。飛霜殿前月悄悄﹐迎春亭上風颸颸。雪衣女失玉籠在﹐長生鹿瘦銅牌垂。象牀塵凝罨颯被﹐畫檐虫网頗梨碑。碧菱花覆雲母陵﹐風篁兩菊低離披。眞人影帳偏生艸﹐果老藥堂空掩扉。鼎湖一日失弓劍﹐橋山煙艸俄霏霏。空聞玉碗入金市﹐但見銅壺飄翠帷。開元到今逾十紀﹐當時事迹皆殘隳。竹花惟養棲梧鳳﹐水藻空遊巢葉龜。會昌禦宇斥內典﹐去畱二教分黃緇。慶山污瀦石甕毀﹐紅樓綠閣皆支離。奇松怪柏爲樵蘇﹐童山眢谷亡險巇。煙中壁碎右丞畫﹐雲間字失玄宗詩。石魚巖底百尋井﹐銀牀下卷紅綆遲。當時淸影蔭紅葉﹐一旦飛埃埋素規。韓家燭樹倚林杪﹐千枝燦若山霞摛。昔年光彩奪明月﹐今日銷鎔當路岐。龍宮禦榜髙可惜﹐火焚牛挽臨崎峗。孔雀松殘赤琥珀﹐鴛鴦瓦碎靑琉璃。我今前程能幾許﹐徒有餘息箸力羸。逢君話此空灑涕﹐卻憶歡娛無見期。主翁莫泣聽我語﹐寧勞感舊休吁嘻。河淸海晏不難睹﹐我皇已立升平基。湟中土地昔湮沒﹐昨者收復無瘡痍。戎王北走棄靑冢﹐虜馬西奔空月支。兩逢元年豈易偶﹐願翁頤養丰膚肌。平明酒醒各分手﹐今夕一樽翁莫遲。

華淸宮絕句

陳文惠

百首新詩百意精﹐不尢妃子卽尢兵。爭如一句傷時事﹐只爲明皇恃太平。

又

張文定

當時不是不窮奢﹐民樂升平少嘆嗟。姚宋未亡妃子在﹐塵埃那得到中華。

又

楊正倫

休罪明皇與貴妃﹐大都衰盛兩相隨。惟憐一派溫泉水﹐不逐人心冷暖移。

長恨歌

白居易

《容齋隨筆》云「白樂天《長恨歌》《上陽人歌》﹐元微之《連昌宮詞》﹐道開元間宮禁事﹐最爲深切矣。然微之有《行宮》一絕句云云﹐語少意足﹐有無窮之味。」《懶眞子》云「詩人之言爲用固寡﹐然大有益於世者﹐若《長恨歌》是也。明皇﹑太眞之事﹐本有新臺之惡﹐而歌云『楊家有女初長成﹐養在深閨人未識』﹐故世人罕知爲壽王瑁之妃也。《春秋》爲尊者諱﹐此歌眞得之。」

漢皇重色思傾國﹐禦宇多年求不得。楊家有女初長成﹐養在深閨人未識。天生麗質難自棄﹐一朝選在君王側。回頭一笑百媚生﹐六宮粉黛無顏色。春寒賜浴華淸池﹐溫泉水滑洗凝脂。侍兒扶起嬌無力﹐始是新承恩澤時。雲鬢花顏金步搖﹐芙蓉帳暖度春宵。春宵苦短日髙起﹐從此君王不早朝。承歡侍宴無閒暇﹐春從春遊夜專夜。後宮佳麗三千人﹐三千寵愛在一身。金屋妝成嬌侍夜﹐玉樓宴罷醉和春。姊妹弟兄皆列土﹐可憐光彩生門戶。遂令天下父母心﹐不重生男重生女。驪宮髙處入靑雲﹐仙樂風飄處處聞。緩歌慢舞凝絲竹﹐盡日君王看不足。漁陽鼙鼔動地來﹐驚破霓裳羽衣曲。九重城闕煙塵生﹐千乘萬騎西南行。翠華搖搖行復止﹐西出都門百餘里。六軍不發無柰何﹐宛轉蛾眉馬前死。花鈿委地無人收﹐翠翹金雀玉搔頭。君王掩面救不得﹐回頭血淚相和流。黃埃散漫風蕭索﹐云棧縈紆登劍閣。蛾眉山下少人行﹐旌旗無光日色薄。蜀江水碧蜀山靑﹐聖主朝朝暮暮情。行宮見月傷心色﹐夜雨聞鈴腸斷聲。天旋日轉回龍馭﹐到此躊躇不能去。馬嵬坡下泥土中﹐不見玉顏空死處。君臣相顧盡沾衣﹐東望都門信馬歸。歸來池苑皆依舊﹐太液芙蓉未央柳。芙蓉如面柳如眉﹐對此如何不淚垂。春風桃李花開夜﹐秋雨梧桐葉落時。西宮南內多秋艸﹐宮葉滿階紅不掃。梨園弟子白髮新﹐椒房阿監靑蛾老。夕殿螢飛思悄然﹐孤燈挑盡未成眠。遲遲鐘鼓初長夜﹐耿耿星河欲曙天。鴛鴦瓦冷霜華重﹐翡翠衾寒誰與共。悠悠生死別經年﹐魂魄不曾來入夢。臨邛道士鴻都客﹐能以精誠致魂魄。爲感君王展轉思﹐遂教方士殷勤覓。排空馭气奔如電﹐升天入地求之徧。上窮碧落下黃泉﹐兩處茫茫皆不見。忽聞海上有仙山﹐山在虛無縹緲間。樓殿玲瓏五雲起﹐其中綽約多仙子。中有一人字玉眞﹐雪膚花貌參差是。金闕西廂叩玉扃﹐轉教小玉報雙成。聞道漢家天子使﹐九華帳裏夢魂驚。攬衣推桃起徘徊﹐珠箔銀屏邐迆開。雲鬢半偏新睡覺﹐花冠不整下堂來。風吹仙袂飄颻舉﹐猶似霓裳羽衣舞。玉容寂寞淚欄幹﹐梨花一枝春帶雨。含情凝睇謝君王﹐一別音容兩渺茫。昭陽殿裏恩愛絕﹐蓬萊宮中日月長。回頭下望人寰處﹐不見長安見塵霧。惟將舊物表深情﹐鈿合金釵寄將去。釵畱一股合一扇﹐釵擘黃金合分鈿。但令心似金鈿堅﹐天上人間會相見。臨別殷勤重寄詞﹐詞中有誓兩相知。七月七日長生殿﹐夜半無人私語時。在天願作比翼鳥﹐在地願爲連理枝。天長地久有時盡﹐此恨綿綿無絕期。

上陽白髮人天寶五載已後﹐楊貴妃專寵﹐後宮人無復進幸矣。六宮有美色者﹐輒置別所﹐上陽是其一也。貞元中尙存焉

上陽人﹐紅顏暗老白髮新。綠衣監使守宮門﹐一閉上陽多少春。玄宗末歲初選入﹐入時十六今六十。同時采擇百餘人﹐零落年深殘此身。憶昔吞悲別親屬﹐扶入車中不教哭。皆云入內便承恩﹐臉似芙蓉胸似玉。未容君王得見面﹐已被楊妃遙側目。妒令潛配上陽宮﹐一生遂向空房宿。秋夜長﹐夜長無寐天不明。耿耿殘燈背壁影﹐瀟瀟暗雨打窗聲。春日遲﹐日遲獨坐天難暮。宮鶯百囀愁厭聞﹐梁燕雙棲老休妒。鶯歸燕去長悄然﹐春往秋來不記年。惟向深宮望明月﹐東西四五百回圓。今日宮中年最老﹐大家遙賜尙書號。小頭鞋履窄衣裳﹐靑黛點眉眉細長。外人不見見應笑﹐天寶末年時世妝。上陽人﹐苦最多。少亦苦﹐老亦苦﹐少苦老苦兩如何。君不見昔時呂向美人賦﹐天寶末﹐有密采艷色者﹐當時號「花鳥使」﹐呂向獻《美人賦》以諷之。君不見今日上陽白髮歌。

連昌宮詞

元稹

《潘子眞詩話》云「《津陽門詩》《長恨歌》《連昌宮詞》﹐俱載開元﹑天寶間事﹐微之詞不獨富艷﹐至『長官淸平太守好﹐揀選皆言由相公』﹐委任責成﹐治之興也。『祿山宮裏養作兒﹐虢國門前鬧如市』﹐險詖私謁﹐無所不至﹐安得不亂﹖稹之敍事﹐遂過二子。」《容齋隨筆》云「元微之﹑白樂天在唐元和﹑長慶間齊名﹐其賦詠天寶時事﹐《連昌宮詞》《長恨歌》皆膾炙人口﹐使讀書者情性蕩搖﹐如身生其時﹐親見其事﹐殆未易以優劣論也。然《長恨歌》不過述明皇追愴貴妃始末﹐無他激揚﹐不若《連昌詞》有監戒規諷之意。如雲『姚崇宋璟作相公﹐勸諫上皇言語切』﹐『長官淸平太守好﹐揀選皆言由相公。開元之末姚宋死﹐朝廷漸漸由妃子。祿山宮裏養作兒﹐虢國門前鬧如市。弄權宰相不記名﹐依稀憶得楊與李。廟謨顚倒四海搖﹐五十年來作瘡痏。』其末章及官軍討淮西﹐乞『廟謀休用兵』之語﹐蓋元和十一﹑二年作﹐殊得風人之旨﹐非《長恨》比云。」

連昌宮中滿宮竹﹐歲久無人森似束。又有墻頭千葉桃﹐風動落花紅簌簌。宮邊老人爲余泣﹐少年選進因曾入。上皇正在望仙樓﹐太眞同憑欄幹立。樓上樓前盡珠翠﹐炫轉熒煌照天地。歸來如夢復如癡﹐何暇備言宮裏事。初過寒食一百六﹐店捨無煙宮樹綠。夜半月髙弦索鳴﹐賀老琵琶定場屋。力士傳呼覓念奴﹐念奴潛伴諸郎宿。須臾覓得又連催﹐特敕街中許燃燭。春紅滿眼睡紅銷﹐掠削雲鬟旋裝束。飛上九天歌一聲﹐二十五郎吹管逐。逡巡大偏梁州徹﹐色色龜玆轟錄續。李謨擪笛傍宮墻﹐偸得新翻數般曲。平明大駕發行宮﹐萬人鼓舞途路中。百官隊仗避岐薛﹐楊氏諸姨車鬥風。明年十月東都破﹐禦路猶存祿山過。驅令供頓不敢藏﹐萬姓無聲淚潛墮。兩宮定後六七年﹐卻尋家捨行宮前。莊園燒盡有枯井﹐行宮門闥樹宛然。爾後相傳六皇帝﹐不到離宮門久閉。往來年少說長安﹐玄武樓前花萼廢。去年敕使因斫竹﹐偶值門開暫相逐。荊榛櫛比塞池塘﹐狐兔嬌癡緣樹木。舞榭欹傾基尙存﹐文窗窈窕紗猶綠。塵埋粉壁舊花鈿﹐鳥啄風箏碎珠玉。上皇偏愛臨砌花﹐依然禦榻臨階斜。蛇出燕窠盤斗拱﹐菌生香案正當衙。寢殿相連端正樓﹐太直梳洗樓上頭。晨光未出簾影黑﹐至今反掛珊瑚鉤。指似傍人因慟哭﹐卻出宮門淚相續。自從此後還閉門﹐夜夜狐貍上門屋。我聞此語心骨悲﹐太平誰致亂者誰。翁言野父何分別﹐耳聞目見爲君說。姚崇宋璟作相公﹐勸諫上皇言語切。爕理陰陽禾黍丰﹐調和中外無兵戎。長官淸平太守好﹐揀選皆言由相公。開元之末姚宋死﹐朝廷漸漸由妃子。祿山宮裏養作兒﹐虢國門前鬧如市。弄權宰相不記名﹐依稀憶得楊與李。廟謨顚倒四海搖﹐五十年來作瘡痏。今皇神聖丞相明﹐詔書才下吳蜀平。官軍又取淮西賊﹐此賊亦除天下寧。年年耕種宮前道﹐今年不遣子孫耕。老翁此意深望幸﹐努力廟謨休用兵。

行宮絕句

寥落古行宮﹐宮花寂寞紅。白頭宮女在﹐閒坐說玄宗。

杜秋娘詩杜秋﹐金陵女也﹐年十五爲李錡妾。後錡叛﹐滅﹐籍之入宮﹐有寵於景陵。穆宗卽位﹐命秋爲皇子傅姆。皇子壯﹐封漳王。鄭注用事﹐誣丞相欲去背己者﹐指王爲根。王被罪廢削﹐秋因廢﹐歸故鄕。予過金陵﹐感其窮且老﹐而爲之賦詩。

杜牧

《南部新書》云「杜仲陽﹐卽杜秋也﹐爲漳王養母。太和中﹐漳王黜放歸浙西﹐續詔令觀院安置﹐兼加存卹。故杜牧有《杜秋詩》稱於時。」

京江水淸滑﹐生女白如脂。其間杜秋者﹐不勞朱粉施。老濞卽山鑄﹐後庭千蛾眉。秋持玉斝飲﹐與唱金縷衣。濞旣白首叛﹐秋亦紅淚滋。吳江落日渡﹐灞岸綠楊垂。聯裾見天子﹐盼盼獨依依。椒壁懸錦幕﹐鏡奩蟠蛟螭。低鬟認新寵﹐窈窕復融怡。月上白壁門﹐桂影涼參差。金階露新重﹐閒撚紫簫吹。莓苔夾城路﹐南苑雁初飛。紅粉羽林仗﹐獨賜辟邪旗。歸來煮豹胎﹐饜飫不能飴。咸池升日慶﹐銅雀分香悲。雷音後車遠﹐事往落花時。燕禖待皇子﹐壯發綠緌緌。畫堂授傅姆﹐天人親捧持。虎晴珠絡褓﹐金盤犀鎭帷。長楊射熊羆﹐武帳弄啞咿。漸拋竹馬戲﹐稍出舞雞奇。嶄然整冠佩﹐侍晏坐瑤池。眉宇儼圖畫﹐神秀射朝暉。一尺桐偶人﹐江充知自欺。王幽茅土削﹐秋放故鄕歸。觚稜拂斗極﹐回首尙遲遲。四朝三十載﹐似夢復疑非。潼關識舊吏﹐吏發已如絲。卻喚吳船渡﹐舟人爭得知。歸來四鄰攺﹐茂苑艸菲菲。淸血灑不盡﹐仰天知問誰。寒衣一匹素﹐夜借鄰人機。我昨金陵過﹐聞之爲歔欷。自古皆一貫﹐變化安能推。夏姬滅兩國﹐逃作巫臣妻。西子下姑蘇﹐一舸逐鴟夷。織室魏豹俘﹐作漢太平基。誤置代籍中﹐兩朝尊母儀。光武紹髙祖﹐本系生唐兒。珊瑚破髙齊﹐作婢舂黃麋。蕭后去揚州﹐突厥爲閼氏。女子固不定﹐士林亦難期。射鉤後呼父﹐釣翁王者師。無國要孟子﹐有人毀仲尼。秦因逐客令﹐柄歸丞相斯。安知魏齊首﹐見斷簀中尸。給喪蹶張輩﹐廊廟冠峨危。珥貂七葉貴﹐何妨戎虜支。蘇武卻生還﹐鄧通終死饑。主張旣難測﹐翻覆亦其宜。地盡有何物﹐天髙復何之。指何爲而捉﹐足何爲而馳。耳何爲而聽﹐目何爲而窺。己身不自曉﹐此外何思惟。因傾一樽酒﹐題作杜秋詩。愁來獨長詠﹐聊可以自怡。

卷十二

雜編二

北徵

杜甫

《詩眼》云「孫莘老嘗謂老杜《北徵》詩勝退之《南山詩》。王平甫以爲《南山》勝《北徵》﹐終不能相服。時山谷尙少﹐乃曰﹕『若論工巧﹐則《北徵》不及《南山》﹔若書一代之事﹐以與《國風》《雅》《頌》相爲表裏﹐則《北徵》不可無﹐而《南山》𨿽不作﹐未害也。』二公之論遂定。」《石林詩話》云「《北徵》窮極筆力﹐如太史公紀傳﹐此古今絕唱。」《懶眞子》云「《唐﹟外戚傳》云﹕『外家之成敗﹐視主徳之如何。』至哉此言也﹗明皇之於太眞極矣﹐故有馬嵬之事。惟老杜敍此事殊爲得體﹐云『不聞夏殷衰﹐中自誅褒妲』。若謂此事自出於明皇之意﹐與『君王掩面救不得』相去遠矣。」

皇帝二載秋﹐閏八月初吉。杜子將北徵﹐蒼忙問家室。維時遭艱虞﹐朝野少暇日。顧慚恩私被﹐詔許歸蓬蓽。拜辭詣闕下﹐怵惕久未出。𨿽乏諫諍姿﹐恐君有遺失。君誠中興主﹐經緯固密勿。東胡反未已﹐臣甫憤所切。揮涕戀行在﹐道途猶恍惚。乾坤含瘡痍﹐憂虞何時畢。靡靡逾阡陌﹐人煙眇蕭瑟。所遇多被傷﹐呻吟更流血。回首鳳翔縣﹐旌旗晚明滅。前登寒山重﹐屢得飲馬窟。邠郊入地底﹐涇水中蕩潏。猛虎立我前﹐蒼崖吼時裂。菊垂今秋花﹐石戴古車轍。靑雲動髙興﹐幽事亦可悅。山果多瑣細﹐羅生雜橡栗。或紅如丹砂﹐或黑如點漆。雨露之所濡﹐甘苦齊結實。緬思桃源內﹐益嘆身世拙。坡陀望鄜畤﹐巖谷互出沒。我行已水濱﹐我僕猶木末。鴟梟鳴黃桑﹐野鼠拱亂穴。夜深經戰場﹐寒月照白骨。潼關百萬師﹐往者散何卒。遂令半秦民﹐殘害爲異物。況我墮胡塵﹐及歸盡華發。經年至茅屋﹐妻子衣百結。慟哭松聲回﹐悲泉共幽咽。平生所嬌兒﹐顏色白勝雪。見爺背面啼﹐垢膩腳不襪。牀前兩小女﹐補綻才過膝。海圖拆波濤﹐舊繡移曲折。天吳及紫鳳﹐顚倒在短褐。老夫情懷惡﹐嘔泄臥數日。那無囊中帛﹐救汝寒凜栗。粉黛亦解苞﹐衾裯稍羅列。瘦妻面復光﹐癡女頭自櫛。學母無不爲﹐曉妝隨手抹。移時施朱鉛﹐狼籍畫眉闊。生還對童稚﹐似欲忘饑渴。問事競挽須﹐誰能卽嗔喝。翻思在賊愁﹐甘受雜亂聒。新婦且慰意﹐生理焉得說。至尊尙蒙塵﹐幾日休練卒。仰觀天色攺﹐坐覺妖氛豁。陰風西北來﹐慘澹隨回紇。其王願助順﹐其俗善馳突。送兵五千人﹐驅馬一萬匹。此輩少爲貴﹐四方服勇決。所用皆鷹騰﹐破敵過箭疾。聖心頗虛佇﹐時議气欲奪。伊洛指掌收﹐西京不足拔。官軍請深入﹐蓄銳伺俱發。此舉開靑徐﹐旋瞻略恆碣。昊天積霜露﹐正气有肅殺。禍轉亡虜歲﹐勢成擒胡月。胡命其能久﹐皇綱未宜絕。憶昨狼狽初﹐事與古先別。姦臣竟葅醢﹐同惡隨蕩析。不聞夏殷衰﹐中自誅褒妲。周漢獲再興﹐宣光果明哲。桓桓陳將軍﹐仗鉞奮忠烈。微爾人盡非﹐於今國猶活。淒涼大同殿﹐寂寞白獸闥。都人望翠華﹐佳气向金闕。園陵固有神﹐灑掃數不缺。煌煌太宗業﹐樹立甚宏達。

南山詩

韓愈

《集注》云「是詩凡百有二韻﹐始總敍四時之變﹐次敍南山連亙之所止﹐其末則敍其經歷之所見焉。」《雪浪齋日記》云「讀退之《南山詩》﹐頗覺似《上林》《子虛賦》﹐才力小者不能到。」

吾聞京城南﹐玆維羣山囿。東西兩際海﹐巨細難悉究。山經及地誌﹐茫昧非受授。團辭試提挈﹐掛一念萬漏。欲休諒不能﹐粗敍所經覯。嘗升崇邱望﹐戢戢見相湊。晴明出稜角﹐縷脈碎分繡。蒸嵐相澒洞﹐表裏忽通透。無風自飄簸﹐融液煦柔茂。橫云時平凝﹐點點露數岫。天空浮修眉﹐濃綠畫新就。孤橕有巉絕﹐海浴褰鵬噣。春陽潛沮洳﹐濯濯吐深秀。巖巒𨿽嵂崒﹐輭弱類含酎。夏炎百木盛﹐蔭郁增埋覆。神靈日歊歔﹐雲气爭結構。秋霜喜刻轢﹐磔卓立臒瘦。參差相疊重﹐剛耿陵宇宙。冬行𨿽幽墨﹐冰雪工琢鏤。新曦照危峨﹐億丈恆髙袤。明昏無停態﹐頃刻異狀候。西南雄太白﹐突起莫間簉。藩都配徳運﹐分宅占丁戊。逍遙越坤位﹐詆訐陷乾竇。空虛寒兢兢﹐風气較搜潄。朱維方燒日﹐陰霰縱騰糅。昆明大池北﹐去覿偶晴晝。綿聯窮俯視﹐倒側困淸漚。微瀾動水面﹐踴躍躁猱狖。驚呼惜破碎﹐仰喜呀不僕。前尋徑杜墅﹐坌蔽畢原陋。崎嶇上軒昂﹐始得觀覽富。行行將遂窮﹐嶺陸煩互走。勃然思坼裂﹐擁掩難恕宥。巨靈與誇蛾﹐遠賈期必售。還疑造物意﹐固護蓄精佑。力𨿽能排幹﹐雷電怯呵詬。攀緣脫手足﹐蹭蹬抵積甃。茫如試矯首﹐堛塞生怐愗。威容喪蕭爽﹐近新迷遠舊。拘官計日月﹐欲進不可又。因緣窺其湫﹐凝湛閟陰嘼。魚蝦可俯掇﹐神物安敢寇。林柯有脫葉﹐欲墮鳥驚救。爭銜彎環飛﹐投棄急哺鷇。旋歸道回睨﹐達枿壯復奏。吁嗟信奇怪﹐峙質能化貿。前年遭譴謫﹐探歷得邂逅。初從藍田入﹐顧眄勞頸脰。時天晦大雪﹐淚目苦蒙瞀。峻塗拖長冰﹐直上若懸澑。褰衣步推馬﹐顚蹶退且復。蒼黃忘遐睎﹐所矚才左右。杉篁吒滿蘇﹐杲耀攢介冑。專心憶平道﹐脫險逾避臭。昨來逢淸霽﹐宿願欣所一作始。副。崢嶸躋冡頂﹐倏閃雜鼯鼬。前低劃開闊﹐爛漫堆眾皺。或連若相從﹐或蹙若相鬥。或妥若弭伏﹐或竦若驚雊。或散若瓦解﹐或赴若輻一作輪。輳。或翩若船遊﹐或決若馬驟。或背若相惡﹐或向若相佑。或亂若抽筍﹐或嵲若注灸。或錯若繪畫﹐或繚若篆籕。或羅若星離﹐或蓊若云逗。或浮若波濤﹐或碎若鋤耨。或如賁育倫﹐睹勝勇前購。先彊勢已出﹐後鈍嗔譳。上斗下耨。或如帝王尊﹐叢集朝賤幼。𨿽親不褻狎﹐𨿽遠不悖謬。或如臨食案﹐肴核紛飣餖。又如遊九原﹐墳墓包槨柩。或累若盆罌﹐或揭若登梪。或覆若曝鱉﹐或頹若寢獸。或蜿若藏龍﹐或翼若摶鷲。或齊若友朋﹐一作「隨迎」。或差若先後。或迸若流落﹐或顧若宿畱。或戾若仇讎﹐或密若婚媾。或儼若峨冠﹐或翻若舞袖。或屹若戰陣﹐或圍若搜狩。或靡然東注﹐或偃然北首。或如火熺焰﹐或若气饙餾。或行而不輟﹐或遺而不收。或斜而不倚﹐或弛而不彀。或赤若禿鬝﹐或燻若柴槱。或如龜坼兆﹐或若卦分繇。或前橫若剝﹐或後斷若姤。延延離又屬﹐夬夬叛還構。喁喁魚闖萍﹐落落月經宿。誾誾樹墻垣﹐巘巘架庫廏。參參削劍戟﹐煥煥銜瑩琇。敷敷花披萼﹐闟闟屋摧霤。悠悠舒而安﹐兀兀狂以狃。超超出猶奔﹐蠢蠢駭不懋。大哉立天地﹐經紀肖營腠。厥初孰開張﹐僶俯誰勸侑。創玆朴而巧﹐戮力忍勞疚。得非施斧斤﹐無乃假詛咒。鴻荒竟無傳﹐功大莫酬僦。嘗聞於祠官﹐芬苾降歆嗅。斐然作歌詩﹐惟用贊報酭。

月蝕詩

盧仝

《唐書》云「仝嘗爲《月蝕詩》﹐以譏切元和逆黨﹐韓愈稱其工。」

新天子卽位五年﹐歲次庚寅﹐斗柄插子﹐律調黃鐘。森森萬木夜僵立﹐寒气贔屓頑無風。爛銀盤從海底出﹐出來照我茅屋東。天色紺滑凝不流﹐冰光交貫寒膧朧。初疑白蓮花﹐浮出龍王宮。八月十五夜﹐比並不可雙。此時怪事發﹐有物吞食來。輪如壯士斧斫壞﹐桂似雪山風拉摧。百煉鏡﹐照見膽﹐平地埋寒灰﹔火龍珠﹐飛出腦﹐卻入蚌蛤胎。摧壞破璧眼看盡﹐當天一搭如煤炲。磨蹤滅迹須臾間﹐便似萬古不可開。不料至神物﹐有此大狼狽。星如撒沙出﹐爭頭事光大。奴婢炷暗燈﹐掩菼如玳瑁。今夜吐焰長如虹﹐孔隙千道射戶外。玉川子﹐涕泗下﹐中庭獨自行。念此日月者﹐太陰太陽精。皇天要識物﹐日月乃化生。走天汲汲勞四體﹐與天作眼行光明。此眼不自保﹐天公行道何由行﹖吾見陰陽家有說﹐望日蝕月月光滅﹐朔月掩日日光缺。兩眼不相攻﹐此說吾不容。又孔子師老子云﹕五色令人目盲。吾恐天似人﹐好色卽喪明。幸且非春時﹐萬物不嬌榮。靑山破瓦色﹐綠水冰崢嶸。花枯無女艷﹐鳥死沈歌聲。頑冬何所好﹐偏使一目盲。傳聞古老說﹐蝕月蝦蟆精。徑圓千里入汝腹﹐如此癡骸阿誰生﹖可從海窟來﹐便解緣靑冥。恐是眶睫間﹐掩塞所化成。黃帝有四目﹐帝舜重瞳明。二帝懸四目﹐四海生光輝。吾不遇二帝﹐滉漭不可知。何故瞳子上﹐坐受虫豸欺。長嗟白兔搗靈藥﹐恰似有意防姦非。藥成滿臼不中度﹐委任白兔夫何爲﹖憶昔堯爲天﹐十日燒九州。金爍水銀流﹐玉炒丹砂焦。六合烘爲窯﹐堯心增百憂。帝見堯心憂﹐勃然發怒決洪流﹐立擬沃殺九日妖﹐天髙日走沃不及﹐但見萬國赤子戢戢生魚頭。此時九禦導九日﹐爭持節幡麾幢旒﹐駕車六九五十四頭蛟螭虯﹐掣電九火輈。汝若蝕開齱齵輪﹐銜轡執索相爬鉤﹐推蕩轟訇入汝喉﹐紅鱗焰鳥燒口快﹐翎鬛倒側聲盞鄒﹐撐腸拄肚礧磈如山丘。自可飽死更不偸。不獨塡饑坑﹐亦解堯心憂。恨汝時當食﹐藏頭擪腦不肯食﹔不當食﹐張唇哆嘴食不休。食天之眼養逆命﹐安得上帝請汝劉﹖嗚呼﹗人養虎﹐被虎嚙﹔天媚蟆﹐被蟆瞎。乃知恩非類﹐一一自作孽。吾見患眼人﹐必索良工訣。想天不異人﹐愛眼固應一。安得嫦娥氏﹐來習扁鵲術。手操舂喉戈﹐去此睛上物。其初猶朦朧﹐旣久如抺漆。但恐功業成﹐便此不吐出。玉川子又涕泗下﹐心禱再拜額榻砂土中。地上蟣虱臣仝告愬帝天皇。臣心有鐵一寸﹐可刳妖蟆癡腸。上天不爲臣立梯蹬﹐臣血肉身﹐無由飛上天﹐揚天光。封詞付與小心風﹐颰排閶闔入紫宮。密邇玉几前擘坼﹐奏上臣仝頑愚胸。敢死橫乾天﹐代天謀其長。東方蒼龍角﹐插戟尾捭風。當心開明堂﹐統領三百六十鱗虫﹐坐理東方宮。月蝕不救援﹐安用東方龍﹖南方火鳥赤潑血﹐項長尾短飛跋躠﹐頭戴丹冠髙逵枿。月蝕鳥宮十三度﹐鳥爲居停主人不覺察﹐貪向何人家。行赤口毒舌﹐毒虫頭上喫卻月﹐不啄殺。虛眨鬼眼明﹐鳥罪不可雪。西方攫虎立踦踦﹐斧爲牙﹐鑿爲齒﹐偸犧牲﹐食封豕。大蟆一臠﹐固當軟美。見似不見﹐是何道理﹖爪牙根天不念天﹐天若準擬錯準擬。北方寒龜被蛇縛﹐藏頭入殼如入獄。蛇筋束緊束破殼﹐寒龜夏鱉一種味。且當以其肉充臛﹐死殼沒信處﹐惟堪支牀腳﹐不中鉆灼與天下卜。歲星主福徳﹐官爵奉董秦。忍使黔婁生﹐覆屍無衣巾。天失眼不弔﹐歲星胡其仁﹖熒惑矍鑠翁﹐執法大不中。月明無罪過﹐不糾蝕月虫。年年十月朝太微﹐支盧謫罰何災凶﹖土星與土性相背﹐反養福徳生禍害。到人頭上死破敗﹐今夜月蝕安可會﹖太白眞將軍﹐怒激鋒鋩生。恆州陣斬酈定進﹐項骨脆甚春蔓菁。天惟兩眼失一眼﹐將軍何處行天兵。星辰任廷尉﹐天律自主持。人命在盆底﹐固應樂見天盲時。天若不肯信﹐試喚臯陶鬼一問。一如今日﹐三臺文昌宮﹐作上天紀綱。環天二十八﹐磊磊尙書郎。整頓排班行﹐劍握他人將。一肆太陽側﹐一肆天市傍。操斧代大匠﹐兩手不怕傷。弧矢引滿反射人﹐天狼呀啄明煌煌。癡牛與騃女﹐不肯勤農桑。徒勞含淫思﹐旦夕遙相望。蚩尢簸旗弄旬朔﹐始捶天鼓鳴璫瑯。枉矢能蛇行﹐眉目森森張。天狗下舐地﹐流血何滂滂。譎險萬萬黨﹐構架何可當﹖瞇目釁成就﹐害我光明王。請畱北斗一星相北極﹐指揮萬國懸中央。此外盡掃除﹐堆積如山岡。贖我父母光﹐當時恆星沒﹐殞雨如迸漿。似天會事發﹐叱喝誅姦彊。何故中道廢﹐自遺今日殃。善善又惡惡﹐郭公所以亡。願天神聖心﹐無信他人忠。玉川子詞訖﹐風色緊格格。近月黑暗邊﹐有似動劍戟。須臾癡蟆精﹐兩吻自決坼。初露半个璧﹐漸吐滿輪魄。眾星盡原赦﹐一蟆獨誅磔。腹肚忽脫落﹐依舊掛穹碧。光彩未蘇來﹐慘淡一片白。柰何萬里光﹐受此吞吐厄。再得見天眼﹐感荷天地力。或問玉川子﹐孔子修《春秋》﹐二百四十年﹐月蝕盡不收。今子咄咄詞﹐頗合孔意不﹖玉川子笑答﹐或請聽逗𨖻。孔子父母魯﹐諱魯不諱周。書外書大惡﹐故月蝕不見收。予命唐天﹐口食唐土。唐禮過三﹐唐樂過五。小猶不說﹐大不可數。災沴無有小大愈﹐安得引衰周﹐研核其可否﹖日分晝﹐月分夜﹐辧寒暑。一主刑﹐一主徳﹐政乃舉。孰爲人面上﹐一目偏可去。願天完兩目﹐照下萬方土﹐萬古更不瞽﹐萬萬古﹐更不瞽﹐照萬古。

月蝕詩效玉川子作

韓愈

《學林新編》云「玉川子詩𨿽豪放﹐然太險怪﹐而不循詩家法度。退之乃摘其句﹐而約之以禮。」陳齊之云「退之《效玉川子月蝕詩》﹐乃刪盧仝冗語耳﹐非效玉川也。韓𨿽法度森嚴﹐便無盧仝豪放之气。」

元和庚寅斗插子﹐月十四日三更中。森森萬木夜僵立﹐寒气贔屓頑無風。月形如白盤﹐完完上天東。忽然有物來啖之﹐不知是何虫﹖如何至神物﹐遭此狼狽凶﹖星如撒沙出﹐攢集爭彊雄。油燈不照席﹐是夕吐焰如長虹。玉川子﹐涕泗下﹐中庭獨立。念此日月者﹐爲天地之眼睛。此猶不自保﹐吾道何由行﹖嘗聞古老言﹐疑是蝦蟆精。經圓千里納汝腹﹐何處養汝百醜形。爬沙腳手鈍﹐誰使汝解緣靑冥。黃帝有四目﹐帝舜重其明。今天只兩目﹐何故許食使偏盲﹖堯呼大水浸十日﹐不惜萬國赤子魚頭生。汝於此時若食日﹐𨿽食八九無嚵名。赤龍黑鳥燒口熱﹐翎鬛倒側相搪撐。婪酣大肚遭一飽﹐饑腸徹死無由鳴。後時食月罪當死﹐天羅磕匝何處逃汝形。玉川子立於庭而言曰﹕地行賤臣仝﹐再拜敢告上天公。臣有一寸刃﹐可刳凶蟆腸。無梯可上天﹐天階無由有臣蹤。寄箋東南風﹐天門西北祈風通。丁寧附耳莫漏泄﹐薄命正值飛廉慵。東方靑色龍﹐牙角何呀呀。從官百餘座﹐嚼啜煩官家。月蝕汝不知﹐安用爲龍窟天河﹖赤鳥司南方﹐尾禿趐觰沙。月蝕於汝頭﹐汝口開呀呀。蝦蟆掠汝兩吻過﹐忍學省事不以汝嘴啄蝦蟆。於莬蹲於西﹐旗旄衛毿。旣從白帝祠﹐又食於蠟禮有加。忍令月被惡物食﹐枉於汝口插齒牙。烏龜怯姦﹐怕寒縮頸﹐以殼自遮。終令誇娥抉汝出﹐卜師燒錐鉆灼滿板如星羅。此外內外官﹐瑣細不足科。臣請悉掃除﹐愼勿許語令啾嘩。並光全耀歸我月﹐盲眼鏡淨無纖瑕。獘蛙拘送主府官﹐帝箸下腹嘗其皤。依前使兔操杵臼﹐玉階桂樹閒婆娑。姮娥還宮室﹐太陽有室家。天𨿽髙﹐耳屬地﹐感臣赤心﹐使知臣意。𨿽無口言﹐潛諭厥旨。有气有形﹐皆吾赤子。𨿽忿天傷﹐忍殺孩稚。還女月明﹐安行於次。盡釋眾罪﹐以蛙磔死。

冰柱

劉叉

《劉叉傳》云「叉能爲歌詩﹐作《冰柱》《雪車》二詩﹐出盧仝﹑孟郊右﹐樊宗師見爲獨拜。」《韻語陽秋》云「劉叉詩酷似玉川子﹐而傳於世者﹐二十七篇而已。《冰柱》《雪車》二詩﹐𨿽作語奇怪﹐然議論亦皆出於正也。《冰柱》詩云﹕『不爲四時雨﹐徒於道路成泥柤﹔不爲九江浪﹐徒能汩沒天之涯。』《雪車》詩謂﹕『官家不知民餒寒﹐盡驅牛車盈道載玉屑。載載欲何之﹐祕藏深宮以禦炎酷。』如此等句﹐亦有補於時﹐與玉川子《月蝕詩》稍相類。」

師幹久不息﹐農爲兵兮民重嗟。騷然縣宇﹐土崩水潰。畹中無熟谷﹐壠上無桑麻。王春判序﹐百卉茁甲含葩。有客避兵奔遊僻﹐跋履險阨至三巴。貂裘蒙茸已敝縷﹐鬢髮蓬舥。雀驚鼠伏﹐寧遑安處﹐獨臥旅捨無好夢﹐更堪走風沙。天人一夜剪瑛琭﹐詰旦都成六出花。南畝未盈尺﹐纖片亂舞﹐空自紛拏﹐旋落旋逐朝暾化。檐間冰柱如削出交加﹐或低或昂﹐小大瑩潔﹐隨勢無等差。始疑玉龍下界來人世﹐齊向茅檐布爪牙。又疑漢髙帝﹐西方未斬蛇﹐人不識﹐誰爲當風仗莫邪。鏗鏜冰有韻﹐的皪玉無瑕。不爲四時雨﹐徒於道路成泥柤。不爲九江浪﹐徒能汩沒天之涯。不爲雙井水﹐滿甌泛泛烹春茶。不爲中山漿﹐淸新馥鼻盈百車。不爲池與沼﹐養魚種芰成霪霔。不爲醴泉與甘露﹐使名異瑞世俗誇。特稟朝澈气﹐潔然自許靡間其邇遐。森然气結數千里﹐滴瀝聲沈十萬家。明也𨿽小﹐暗之大不可遮﹐勿被曲瓦。直下不能抑羣邪﹐柰何時逼﹖不得時在我目中﹐倏然漂去無餘些。自是成毀任天理﹐天於此物豈宜有忒賒。反令井蛙壁虫變空易﹐背人縮首競呀呀。我願天工回造化﹐藏之韞櫝玩之生光華。

雪車

臘令凝綈三十日﹐繽紛密雪一復一。孰云潤澤在枯荄﹐闤闠餓民凍欲死。死中猶被豺狼食﹐官軍初還城壘未完備。人家千里無煙火﹐雞犬何太怨。天不卹吾氓﹐如何連夜瑤花亂。皎潔旣同君子節﹐沾濡多著小人面。寒鎖侯門見客稀﹐色迷塞路行商斷。小小細細如塵間﹐輕輕緩緩成朴簌。官家不知民餒寒﹐盡驅牛車盈道載屑玉。載載欲何之﹐祕藏深宮以禦炎酷。徒能自衛九重間﹐豈信車轍血﹐點點盡是農夫哭。兵刃殘喪後﹐滿野誰爲載白骨。遠戍久乏糧﹐太倉誰爲運紅粟。戎夫尙逆命﹐偏箱鹿角誰爲敵。士夫困徵討﹐買花載酒誰爲適。天子端然少旁求﹐股肱耳目皆姦慝。依違用事佞上方﹐猶驅餓民運造化防暑厄。吾聞躬耕南畝舜之聖﹐爲民吞蝗唐之徳。未聞壚孽苦蒼生﹐相羣相黨上下爲蟊賊。廟堂食祿不自慚﹐我爲斯民嘆息還嘆息。

黃鶴樓

崔灝

《該聞錄》云「唐崔顥《題武昌黃鶴樓》詩云云﹐李白負大名﹐尙曰『眼前有景道不得﹐崔顥題詩在上頭』﹐欲擬之較勝負﹐乃作《鳳凰臺》詩。」

昔人已乘黃鶴去﹐此地空餘黃鶴樓。黃鶴一去不復返﹐白雲千載空悠悠。晴川歷歷漢楊樹﹐芳艸淒淒鸚鵡洲。日暮家山何處是﹐煙波江上使人愁。

登鳳凰臺

李白

《珊瑚鉤詩話》云「金陵鳳凰臺﹐在城之東南﹐四顧江山﹐下窺井邑﹐古題詠惟謫仙爲絕唱。」

鳳凰臺上鳳凰遊﹐鳳去臺空江自流。吳宮花艸埋幽徑﹐晉國衣冠成古丘。三山半落靑天外﹐二水中分白鷺洲。總爲浮雲能蔽日﹐長安不見使人愁。

古劍歌

郭元振

《廣卓異記》云「郭元振爲通泉尉﹐前後掠所部千餘人遺賓客﹐百姓苦之。武右使籍其家﹐有書數百卷。令問其資財所在﹐知皆已濟人﹐於是奇而免之。召見﹐大稱旨﹐令口占《古劍歌》進﹐天后奇之﹐命繕寫﹐賜諸學士。」

君不見昆吾鐵冶飛炎煙﹐紅光紫霧俱赫然。良工鍛煉凡幾年﹐鑄得寶劍名龍泉。龍泉顏色如霜雪﹐良工咨嗟嘆奇絕。琉璃玉匣吐蓮花﹐錯鏤金環生明月。正逢天下無風塵﹐幸得周防君子身。精光黯黯靑蛇色﹐文章片片綠龜鱗。非直結交遊俠子﹐亦嘗親近英雄人。何言中路遭棄捐﹐零落飄淪古獄邊。𨿽復沈埋無所用﹐猶能夜夜气沖天。

遊龍門應制作

宋之問

《隋唐佳話》云「武后遊龍門﹐命羣臣賦詩﹐先成者賜錦袍。左史東方虯詩成﹐設燕賜坐﹐未安。宋之問詩後成﹐文理兼美﹐左右莫不稱善﹐乃就奪錦袍衣之。」

宿雨霽氛埃﹐流云度城闕。河堤柳新翠﹐苑樹花先發。洛陽花柳此時濃﹐山水樓臺應幾重。羣公拂霧朝翔鳳﹐天子乘春幸鑿龍。鑿龍近出王城外﹐羽從琳瑯擁軒蓋。云罕才臨禦水橋﹐天衣已入香山會。山壁嶄巖斷復連﹐淸流澄澈俯伊川。塔影遙遙綠波上﹐星龕奕奕翠微邊。層巒舊長千尋木﹐遠壑初飛百丈泉。彩仗霓旌繞香閣﹐下輦登髙望河洛。東城宮闕擬昭回﹐南陌溝塍殊綺錯。林下天香七寶臺﹐山中春酒萬年杯。微風一起祥花落﹐仙樂初鳴瑞鳥來。鳥來花落紛無已﹐稱觴獻壽煙霞裏。歌舞淹畱景欲斜﹐石關猶駐五云車。鳥旗翼翼畱芳艸﹐龍騎駸駸映晚花。千乘萬騎鑾輿出﹐水靜山空嚴警蹕。郊外喧喧引看人﹐傾都南望屬車塵。囂聲引揚聞黃道﹐佳气周回入紫宸。先王定鼎山河固﹐寶命乘周萬物新。吾君不事瑤池樂﹐時雨來觀農扈春。

修貢顧渚茶山

《漁隱叢話》云「此詩古雅﹐得詩人諷諫之體﹐誠可尙也。」

禹貢通遠俗﹐始圖在安人。後王失其本﹐職吏不敢陳。亦有姦佞者﹐因玆欲求伸。動生千金費﹐日使萬姓貧。我來顧渚源﹐得與茶事親。黎氓輟耕農﹐采掇實苦辛。一夫且當役﹐盡室皆同臻。捫葛上歌壁﹐蓬頭入荒榛。終朝不盈掬﹐手足皆皴鱗。悲嗟徧空山﹐艸木爲不春。陰嶺牙未吐﹐使曹牒已頻。心爭造化先﹐走挺麋鹿均。選納無日夜﹐搗聲昏系晨。眾工何枯櫨﹐俯視彌傷神。皇帝尙巡狩﹐東郊路多堙。周回繞天涯﹐所獻惟艱勤。況減兵革用﹐兼玆困疲民。未知供億余﹐誰合分此珍。顧省忝邦守﹐有慚復因循。茫茫滄海間﹐丹憤何由申。

題破山寺後禪院

常建

《洪駒甫詩話》云「丹陽殷播撰《河嶽英靈集》﹐首列常建詩﹐愛其『山光悅鳥性﹐潭影空人心』之句﹐以爲警策。歐公又愛建『竹徑通幽處﹐禪房花木深』﹐欲效建作數語﹐竟不能得﹐以爲恨。予謂此詩全篇皆工﹐不獨此兩聯而已。」

淸晨入古寺﹐初日照髙林。竹徑通幽處﹐禪房花木深。山光悅鳥性﹐潭影空人心。萬籟此都寂﹐但餘鐘磬音。

卷十三

雜編三

寄杜光庭

張令問

《蜀檮杌》云「張令問﹐字博夫﹐幼有巢﹑許之節﹐放意林泉﹐長於詩什﹐《與杜光庭》詩云云﹐其標致如此。」

試問中朝爲宰相﹐何如林下作神仙。一壺美酒一鑪藥﹐飽聽松風白晝眠。

安貧

韓偓

《潘子眞詩話》云「山谷嘗謂予言﹕『老杜𨿽在流落顚沛﹐未嘗一日不在本朝﹐故善陳時事﹐句律精深﹐超古作者﹐忠義之气﹐激發而然。韓偓貶逐後依王審知﹐其集中所載云云﹐其詞淒楚﹐切而不迫﹐不忘其君也。』」

手風慵展八行書﹐眼暗休尋九局圖。窗裏日光飛野馬﹐案頭筠管長蒲盧。謀身拙爲安蛇足﹐報國危曾捋虎須。舉世可能無默識﹐未知誰擬試齊竽。

醉著絕句

《漁隱叢話》云「葛亞卿集句云﹕『萬里淸江萬里天﹐一村桑柘一村煙。漁翁醉睡又醒睡﹐髙唱夕陽孤島邊。』前輩集句詩﹐每一句取一家詩﹐今亞卿全用致堯前兩句﹐極爲無工。又後二句不稱前兩句﹐豈若致堯之渾成也﹖杜荀鶴亦有《溪興絕句》云﹕『山雨溪風捲釣絲﹐瓦甌蓬底獨斟時。睡來睡著無人喚﹐流下前溪也不知。』語句俱弱﹐亦不若致堯之雅健也。」

萬里淸江萬里天﹐一村桑柘一村煙。漁翁醉著無人喚﹐過午醒來雪滿船。

贈韓思彥

賀遂亮

《蔡寬夫詩話》云「《國史補》載﹕『賀遂亮《贈韓思彥》詩﹐世多傳誦之。』予讀《大唐新語》﹐乃並得思彥答詩﹐其辭亦自閒雅可喜。大抵唐之文盛於開元以前﹐故二人𨿽不以詩稱﹐而終不凡也。」

意气百年內﹐平生一寸心。欲交天下士﹐未面已虛襟。君子重名義﹐直道冠衣簮。風雲行可托﹐懷抱自然深。落霞靜霜景﹐墜葉下疏林。若上南山岸﹐希訪北山岑。

答賀遂亮

韓思彥

古人一言重﹐嘗謂百年輕。今日投歡會﹐顧盼盡平生。簮裾非所托﹐琴酒冀相並。累日同遊處﹐良霄款素誠。霜飄知柳脆﹐雪冒覺松貞。願言何所道﹐幸保歲寒名。

寄邊衣

裴說

山谷《跋裴說寄邊衣詩》云「說詩句甚麗﹐喜作卓爾奇怪。《零陵總記》敍述僧懷素《艸書》載說詩一篇﹐尢詼詭也。」

深閨乍冷開香篋﹐玉箸微微濕紅頰。一陣霜風殺柳條﹐濃煙半夜成黃葉。重重白練明如雪﹐獨下閒階轉淒切。只知抱杵搗秋砧﹐不覺髙樓已無月。時聞塞雁聲相喚﹐紗窗只有燈相伴。幾度齊紈又懶裁﹐離腸恐逐金刀斷。細想儀形執牙尺﹐回刀剪破澄江色。愁撚銀鍼信手縫﹐惆悵無人試寬窄。時時舉袖勻殘淚﹐紅箋謾有千行字。書中不盡心中事﹐一半殷勤托邊使。

懷素臺歌

《零陵總記》云「唐開元中﹐有僧懷素居是臺﹐學者因爲之懷素臺﹐今有墨池﹑筆冢存焉﹐裴說有歌云云。」

我呼古人名﹐鬼神側耳聽。杜甫李白與懷素﹐文星酒星艸書星。永州東郭有奇怪﹐筆冢墨池遺迹在。筆冢低低髙似山﹐墨池淺淺深如海。我來恨不已﹐怎得靑天化爲一張紙。髙聲喚起懷素書﹐搦管研朱點湘水。欲歸家﹐重嘆嗟﹐眼前有﹐三个字。枯樹樗﹐烏梢蛇﹐墨老鴉。

巫山神女祠

沈佺期

《郡閣雅談》云「繁知聞樂天將過巫山﹐先於神女祠粉壁大書曰﹕『蘇州太守眞才子﹐行到巫山必有詩。爲報髙唐神女道﹐遠排雲雨待淸詞。』白公見詩﹐邀知一曰﹕『劉夢得禮白帝﹐欲畱一詩於此﹐怯而不敢﹐罷郡經過﹐悉去詩千餘首﹐只畱四篇。』」

巫山髙不極﹐合沓狀奇新。暗谷疑風雨﹐幽崖若鬼神。月明三峽曉﹐潮落九江春。爲問陽臺客﹐應知入夢人。

前同王無競

神女向髙唐﹐巫山下夕陽。徘徊作行雨﹐婉孌逐荊王。電影江前落﹐雷聲峽外長。霽云無處所﹐臺館曉蒼蒼。

前同

李端白

巫山十二峯﹐皆在碧虛中。回合雲藏日﹐霏微雨帶風。猿聲寒渡水﹐樹色遠連空。愁向髙唐去﹐千秋見楚宮。

前同

失名

巫峽見巴東﹐迢迢出半空。雲藏神女館﹐雨到楚王宮。朝暮泉聲落﹐寒暄樹色同。淸猿不可聽﹐偏在九秋中。

慈恩寺浮圖

章八元

《鑑誡錄》云「長安慈恩寺浮圖﹐前後題詩多矣。唐文宗朝﹐元微之﹑白樂天到塔下﹐見章八元所畱詩﹐命僧拂去塵埃﹐二公吟詠盡日不厭﹐悉令除去諸家牌﹐惟畱章詩。」

十層突兀在虛空﹐四十門開面面同。卻怪鳥飛平地上﹐自驚人語半天中。回梯暗踏如穿洞﹐絕頂初攀似出籠。落日鳳城佳气合﹐滿城香樹雨蒙蒙。

華淸宮詩張祜

《雅言雜載》云「張祜素以詩名﹐而《華淸宮詩》尢爲世所稱。」

龍虎旌旗雨露飄﹐鳳池歌斷玉山遙。明皇上馬太眞去﹐紅杏滿園香自銷。

宮詞

杜牧之

苕溪漁隱云「余閱王建《宮詞》﹐選其佳者﹐亦自少得﹐只世所膾炙者數詞而已。其間雜以他人之詞﹐如雲云﹐此杜牧之也﹔云云﹐此白樂天也﹔云云﹐此王昌齡也。」《竹坡詩話》﹕「此一首﹐杜牧之﹑王建詩中皆有之﹐不知誰作也。以余觀之﹐當是建詩耳。蓋二子之詩﹐其淸婉大略相似﹐而牧之多險側﹐建多平麗。此詩蓋淸而平者也。」《冷齋夜話》云「詩有意含蓄者﹐如《宮詞》云云是也。」

銀燭秋光冷畫屏﹐輕羅小扇撲流螢。天階夜色涼如水﹐臥看牽牛織女星。

前同

白居易

淚滿羅巾夢不成﹐夜深前殿按歌聲。紅顏未老恩先斷﹐斜倚薰籠坐到明。

宮怨

王昌齡

《冷齋夜話》云「詩有句意俱含蓄者﹐如《宮怨》云云是也。」

奉帚平明金殿開﹐且將團扇暫徘徊。玉顏不及寒鴉色﹐猶帶昭陽日影來。

宮妓

李商隱

《談苑》云「余知制誥日﹐與余恕同考試﹐因出義山詩共讀﹐酷愛一絕﹐擊節稱嘆曰﹕『古人措辭寓意如此之深妙﹐令人感慨不已。』」

珠箔輕明拂玉墀﹐披香新殿斗腰支。不須看盡魚龍戲﹐終遣君王怒偃師。

桃花夫人卽息夫人廟

杜牧

《許彥周詩話》云「僕嘗謂此詩爲二十八字史論。」

細腰宮裏露桃新﹐脈脈無言度幾春。至竟息亡緣底事﹐可憐金穀墜樓人。

宮詞

杜牧

《漁隱叢話》載此詞云「斷句極佳﹐意在言外﹐而幽怨之情自見。詩貴如此﹐若使一覽而意盡﹐亦何足道哉。」

監宮引出暫開門﹐隨例須朝不是恩。銀鑰卻收金鎖合﹐月明花落又黃昏。

宮詞

王建

《陳輔詩話》云「王建《宮詞》﹐荊公獨愛其云云。」

樹頭樹底覓殘紅﹐一片西飛一片東。自是桃花貪結子﹐錯教人恨五更風。

宮詞

徐仲雅

《西淸詩話》云「余嘗愛長沙徐仲雅《宮詞》云云﹐其富貴瀟灑﹐可謂兩得矣。」

內人曉起怯春寒﹐輕揭珠簾看牡丹。一把柳絲收不得﹐和風搭在玉欄幹。

傷田家

聶夷中

《詩史》云「聶夷中﹐河南人﹐有詩云云﹐孫光憲謂有《三百篇》之旨。」

二月賣新絲﹐五月糶新谷。醫得眼前瘡﹐剜卻心頭肉。我願君王心﹐化作光明燭。不照綺羅筵﹐徧照逃亡屋。

入山寄城中故人

王維

《後湖集》云「此詩造意之妙﹐至與造化相表裏﹐知其蟬蛻塵埃之中﹐浮游萬物之表者也。」山谷云「頃年登山臨水﹐未嘗不讀摩詰詩﹐固知此老胸次﹐定有泉石膏盲之疾。」

中歲頗好道﹐晚家南山陲。興來每獨往﹐勝事空自知。行到水窮處﹐坐看雲起時。偶然值林叟﹐談笑無回期。

六言

王維

《漁隱叢話》云「每哦此句﹐令人坐想輞川春日之勝﹐此老傲睨閒適於其間也。」

桃紅復含宿雨﹐柳綠更帶朝煙。花落家僮未掃﹐鳥啼山客猶眠。

贈丘丹

裴迪

《蔡寬夫詩話》云「《王摩詰韋蘇州集》載裴迪﹑丘丹唱和詩﹐其語皆淸麗髙勝﹐常恨不多見。如迪云云﹐其气格殆不減二人﹐非唐中葉以來嘐嘐以詩名者可比。乃知古今文士﹐湮滅不得傳於子孫者﹐不可勝數。然士各言其志﹐其隱顯亦何足多較﹖觀兩詩趣向﹐其胸中殆非汲汲於世者﹐正爾無聞﹐亦何所恨﹗其姓名偶見二人集﹐亦未必不爲幸也。」

安禪一室內﹐左右竹亭幽。有法知不染﹐無言誰敢酬。鳥飛爭向夕﹐蟬蛻意先秋。煩暑自玆退﹐淸涼何處求。

和裴迪

丘丹

賣藥有時至﹐自知來往疏。遽辭池上酌﹐新得山中書。步出芙蓉府﹐歸乘觳觫車。猥蒙招隱作﹐豈愧班生廬。

寄遠張迥

《郡閣雅談》云「張迥少年苦吟﹐未有所得﹐夢五色云自天而下﹐取一團吞之﹐遂精雅。所作有《寄遠》詩﹐攜謁齊己﹐點頭吟諷無斁﹐爲攺『虯髯黑在無』﹐迥遂拜爲一字師。」

錦字憑誰達﹐閒庭艸又枯。夜長燈影滅﹐天遠雁聲孤。蟬鬢凋將盡﹐虯髯白也無。幾回愁不與﹐因看朔方圖。

尋山家

長孫佐輔

苕溪漁隱云「《尋山家》云云﹐余嘗居村落間﹐食飽杖策縱步﹐款鄰家之扉﹐小立待之﹐眼前景物﹐悉如詩中之語﹐然後知其工也。」

獨訪山家歇還涉。茅屋斜連隔松葉。主人聞語未開門﹐繞籬野菊飛黃蝶。

白牡丹

裴璘

《秦中歲時記》云「長安三月五日﹐兩街看牡丹奔走車馬。慈恩寺元果院牡丹先於諸牡丹半月開﹐太貞院牡丹後於諸牡丹半月開﹐故裴兵部璘《白牡丹》詩自題於慈恩佛殿東壁上。太和中﹐車駕幸此寺﹐見所題詩﹐吟詠久之﹐因令宮嬪諷念。及暮歸﹐大內此詩滿六宮矣。」

長安豪貴惜春殘﹐爭賞先開紫牡丹。別有玉枝擎露冷﹐無人肯就月中看。

牡丹

羅鄴

《古今詩話》云「詠牡丹詩甚多﹐羅鄴云『落盡春紅始見花﹐花時比屋事豪奢。買栽池館恐無地﹐看到子孫能幾家』﹐此詩中虎也。」

落盡春紅始著花﹐花時比屋事豪奢。買栽池館恐無地﹐看到子孫能幾家。門倚長衢攢繡轂﹐幄籠輕日護香霞。歌鐘滿座爭歡賞﹐肯信流年鬢有華。

早朝大明宮

賈至

苕溪漁隱曰「老杜《和早朝大明宮》詩﹐賈至爲唱首﹐王維﹑岑參皆有之。四詩皆佳絕。」《文昌雜錄》云「禮部王員外因言和詩最爲難﹐惟唐賢尢工於此。賈至《早朝大明宮》云云﹐王維和云云﹐杜甫和云云﹐三篇皆用鳳池事﹐惟工部尢出於二公上。建三省待漏院﹐書此爲屏風焉。」

銀燭朝天紫陌長﹐禁城春色曉蒼蒼。千條弱柳垂靑瑣﹐百囀流鶯繞建章。劍佩聲隨玉墀步﹐衣冠身惹禦鑪香。共沐恩波鳳池裏﹐朝朝染翰侍君王。

同前

杜甫

五夜漏聲催曉箭﹐九重春色醉仙桃。旌旗日暖龍蛇動﹐宮殿風微燕雀髙。朝罷香煙攜滿袖﹐詩成珠玉在揮毫。欲知世掌絲綸美﹐池上於今有鳳毛。

同前

王維

絳幘雞人報曉籌﹐尙衣方進翠云裘。九天閶闔開宮殿﹐萬國衣冠拜冕旒。日色才臨仙掌動﹐香煙欲傍衮龍浮。朝罷須裁五色詔﹐佩聲歸到鳳池頭。

同前

岑參

雞鳴紫陌曙光寒﹐鶯囀皇州春色闌。金闕曉鐘開萬戶﹐玉階仙仗擁千官。花迎劍佩星初落﹐柳拂旌旗露未幹。獨有鳳凰池上客﹐陽春一曲和皆難。

江行無題四首

錢起

《詩史》云「錢起多佳篇﹐人收起詩﹐不過百首。有錢蒙仲﹐得《江行無題》百絕﹐皆人家藏本所無﹐有云云四首。」

霽云疏有葉﹐雨浪細無聲。穩放扁舟去﹐江天自有程。

又

憔悴異靈均﹐非才作逐臣。如逢漁父問﹐未是獨醒人。

又

煙渚復煙渚﹐畫屏非畫屏。引愁天末去﹐數點暮山靑。

又

堤壞漏江水﹐地坳成野塘。晚荷從不折﹐畱取作秋香。

山中寒思

鮑溶

《詩史》云「歐陽文忠公酷愛鮑溶《山中寒思》一篇﹐最佳云云﹐文忠晚得﹐恨見之遲。」

山深多悲風﹐敗葉與林齊。門遙非世路﹐何人念窮棲。哀風破山起﹐夕雪誤鳴雞。巢鳥侵早出﹐饑猿無聲啼。晨興動煙火﹐開門伐冰溪。老木寒更瘦﹐陰雲晴亦低。我負自力求﹐顏色常低迷。時想靈臺下﹐遊子正淒淒。

贈琴棋僧

張碧

《雅言系述》云「張瀛﹐碧之父也﹐官至郎曹﹐嘗爲歌《贈琴棋僧》﹐同列見之曰﹕『非其父不生其子。』」

我嘗聽師法一說﹐波上蓮花水中月。不垢不淨是色空﹐無法無空亦無滅。我嘗聽師禪一觀﹐浪溢鰲頭蟾魄滿。沙河世界盡空空﹐一寸寒灰冷燈畔。我又聽師琴一撫﹐長松喚住秋山雨。弦中雅弄若鏗金﹐指下寒泉流太古。我又聽師棋一著﹐山頂坐沈紅日腳。阿誰稱是國手人﹐羅浮道士賭卻鶴﹐輸卻藥﹐法懷斟下紅霞丹﹐束手不敢爭頭角。

夜坐

路洵美

《雅言系述》云「路洵美﹐唐相巖之元孫﹐有《夜坐》詩云云﹐競傳於湖南。」

簾捲竹軒淸﹐四鄰無語聲。漏從吟裏轉﹐月自坐來明。艸木露華濕﹐衣裳寒气生。難逢知鑑者﹐空悅此時情。

宮詞

杜荀鶴

《幕府燕間錄》云「杜荀鶴詩﹐惟《宮詞》爲唐第一﹐故諺云『杜詩三百首﹐妙在一聯中』﹐『風暖鳥聲碎﹐日髙花影重』是也。」

早被嬋娟誤﹐欲妝臨鏡慵。承恩不在貎﹐教妾若爲容。風暖鳥聲碎﹐日髙花影重。年年越溪女﹐相憶采芙蓉。

玉樹曲

王轂

《百斛明珠》云「唐末有宜春人王轂者﹐以能詩擅名於時﹐嘗作《玉樹曲》云云﹐此詩大播於人口。轂未第時﹐嘗於市廛中﹐忽見同人被無賴輩毆打﹐轂前救之﹐揚聲曰﹕莫無禮﹐識吾否﹖吾便是解道『君臣猶在醉鄕中﹐面上已無陳日月』者。無賴輩聞之斂手﹐慚謝而退。」

璧月夜﹐瓊樹春﹐蓮舌冷冷詞調新。當時狎客盡丰祿﹐直諫犯顏無一人。歌未闋﹐晉王劍上粘腥血。君臣猶在醉鄕中﹐面上已無陳日月。

巡內至上陽宮

竇庠

《韻語陽秋》云「竇庠一絕云云﹐造語可謂秀整矣。」

愁雲漠漠艸離離﹐太液鉤陳處處疑。薄暮毀垣春雨裏﹐殘花猶發萬年枝。

宮詞

張祜

《古今詩話》云「張祜有《觀獵》詩並《宮詞》﹐白傅稱之小杜。」《雲溪友議》云「杜牧之與祜爲詩酒之交﹐酷吟祜《宮詞》﹐爲詩曰﹕『如何故國三千里﹐虛唱宮詞滿六宮。』此詩宮娥諷念思鄕﹐起長門之愁。」

故國三千里﹐深宮二十年。一聲河滿子﹐雙淚落君前。

觀獵

張祜

《雲溪友議》云「張三作《觀獵》詩﹐比王右丞﹐予則未敢優劣。」

曉出禁城東﹐分圍淺艸中。紅旗開向日﹐白馬驟迎風。背手抽金鏃﹐翻身控角弓。萬人齊指處﹐一雁落寒空。

同前

王維

風勁角弓鳴﹐將軍獵渭城。艸枯鷹眼疾﹐雪盡馬蹄輕。忽過新丰市﹐還歸細柳營。回看落雕處﹐千里暮云平。

題三閭大夫廟

武士

《靑瑣後集》﹕「屈平廟﹐唐末有洪州衙前軍將﹐忘其姓名﹐題一絕云云﹐自後能詩者﹐不敢措手。」

蒼藤古木幾經春﹐舊祀祠堂小水濱。行客謾陳三酹酒﹐大夫元是獨醒人。

效陶體

韋應物

《竹坡詩話》云「古今詩人多喜效淵明體者﹐如和陶詩非不多﹐但使淵明愧其雄麗耳。韋蘇州云云﹐非惟語似﹐而意亦大似﹐蓋意到而語隨之也。」

霜露悴百艸﹐而菊獨好華。物性有如此﹐寒暑其柰何。掇英泛酒醪﹐日入會田家。盡醉茅檐下﹐一生豈在多。

三月三日寄諸弟兼懷崔水部

暮節看已謝﹐玆晨愈可惜。風澹意傷春﹐池寒花斂夕。對酒始依依﹐懷人還的的。誰當曲水行﹐相思尋舊迹。

效何水部二首

玉宇含淸露﹐香籠散輕煙。應當結塵抱﹐難從玆夕眠。

又

夕露起遙怨﹐虫響亂秋陰。反覆相思字﹐中有故人心。

卷十四

雜編四

古意

陳羽

《詩史》云「陳羽有詩百餘首﹐《古意》一篇﹐集中所無。」

十三學繡羅衣裳﹐自憐紅袖聞馨香。人言此是嫁時服﹐含笑不刺雙鴛鴦。郎年十九髭未生﹐拜官天下聞郎名。車馬駢闐賀門館﹐自然不失爲公卿。是時妾家猶未貧﹐兄弟出入雙車輪。繁華全盛兩相敵﹐與郎年少爲婚姻。郎家居近禦溝水﹐豪門客盡躡珠履。雕盤酒器常不幹﹐曉入中廚妾先起。姑嫜嚴肅有規矩﹐小娘嬌多意難取。朝參暮拜白玉堂﹐繡衣著盡黃金縷。妾貎漸衰郎漸薄﹐時時彊笑意索寞。知郎本來無歲寒﹐幾回掩淚看花落。妾年四十絲滿頭﹐郎未五十封公侯。男兒全盛日忘舊﹐銀牀羽帳空颼飅。庭花紅徧蝴蝶飛﹐看郎玉佩下朝時。歸來略略不相顧﹐卻令侍婢生光輝。郎恨婦人易衰老﹐妾亦恨深不忍道。看郎壯健能幾時﹐知過六十還枯槁。

遊道林嶽麓寺

沈傳師

六一居士云「沈傳師《道林嶽麓寺》詩題云﹕『酬唐侍禦﹑姚員外。』而二人之詩不見﹐不知何人也。獨此詩以字畫傳於世﹐而詩亦自佳。」《詩事》云「黃魯直尢喜沈傳師《嶽麓寺詩碑》﹐嘗爲之說曰﹕『沈傳師字畫皆遒勁﹐眞楷筆勢可學。惟《道林嶽麓詩》殊不相類﹐似有神助。其間架縱奪偏正﹑肥瘦長短各有體。忽若龍起滄溟﹐鳳翔靑漢﹔又如花開秀谷﹐松偃幽岑﹔或似枯木倒懸﹐怪石髙墜。千變萬態﹐冥發天機﹐與其詩之气焰﹐往往勍敵。不問阿買之徒﹐卽韓擇木﹑蔡有鄰﹐不是過也。』此魯直不特愛其書﹐又愛其詩如此。僕於宋次道家見所謂唐侍禦首唱詩﹐尢豪壯﹐乃儒林郎﹑監察禦史唐扶也。」

承明年老輒自論﹐乞得湘守東南奔。爲聞楚國富山水﹐靑嶂邐迆僧家園。含香珥筆皆眷舊﹐謙抑自忘臺省尊。不令執簡候亭館﹐直許攜手遊山樊。忽驚列岫曉來逼﹐朔雪洗盡煙嵐昏。碧波回嶼三山轉﹐丹艦繚郭千艘屯。華鑣躞蹀絢砂步﹐大斾錯彩輝松門。樛枝競騖龍蛇勢﹐折幹不滅風霆痕。相重古殿倚巖腹﹐別引新徑縈云根。生乎傷楚虞帝魂﹐情多思逸聊開樽。危弦細管逐歌揚﹐畫鼓繡靴隨節翻。鏘金七言淩老杜﹐入木八法墦髙軒。嗟余絕倒久不知﹐忍復感激論元元。

嶽麓山道林二寺行

杜甫

《蔡寬夫詩話》云「子美《題道林嶽麓寺》詩云﹕『宋公放逐登臨後﹐物色分畱與老夫。』宋公﹐之問也。此語句法淸新﹐故爲傑出。其後唐扶題詩復云﹕『兩祠物色收拾盡﹐壁間杜甫眞少恩。』意𨿽相反﹐而語亦秀拔。乃知文章變態﹐初無窮盡﹐惟能者得之。扶﹐卽沈傳師所謂唐侍禦者。其詩他語亦稱﹐如『泉淸或戲蛟龍窟﹐殿豁數盡髙帆掀。卽令異鳥聲不斷﹐聞道看花春更繁』之類﹐與子美『寺門髙開洞庭野﹐殿腳插入赤沙湖。五月寒風冷佛骨﹐六時天樂朝香鑪』之句﹐幾不相上下。」

玉泉之南麓山殊﹐道林林壑爭盤紆。寺門髙開洞庭野﹐殿腳插入赤沙湖。五月寒風冷佛骨﹐六時天樂朝香鑪。地靈步步雪山艸﹐僧寶人人滄海珠。塔劫宮墻壯麗敵﹐香廚松道淸涼俱。蓮花交響共命鳥﹐金榜雙回三足烏。方丈涉海費時節﹐元圃尋河知有無。暮年且喜經行近﹐春日兼蒙暄暖扶。飄然斑白身奚適﹐旁此煙霞茅可誅。桃源人家易制度﹐橘州田土仍膏腴。潭府邑中甚淳古﹐太守庭內不喧呼。昔遭衰世皆晦迹﹐今幸樂國養微軀。依止老宿亦未晚﹐富貴功名焉足圖。久爲野客尋幽慣﹐細學何顒逸興孤。一重一掩吾肺腑﹐山鳥山花吾友於。宋公放逐曾題壁﹐物色分畱與老夫。

遊道林嶽麓二寺

唐扶

道林嶽麓仲與昆﹐卓犖請從先後論。松根踏雪二千步﹐始見大屋開三門。泉淸或戲蛟龍窟﹐殿豁數盡髙帆掀。卽今異鳥聲不斷﹐聞道看花春更繁。從容一衲分若有﹐蕭瑟兩鬢吾能髠。逢迎侯伯轉覺貴﹐膜拜佛像心加尊。梢揖皇英颒濃淚﹐試與屈賈招淸魂。荒唐大樹悉楠桂﹐細碎枯艸多蘭蓀。沙彌去學五印字﹐靜女來懸千尺幡。主人念我塵眼昏﹐夜半號令期至暾。遲回𨿽得上白舫﹐羈紲不敢言綠樽。兩祠物色收拾盡﹐壁間杜甫眞少恩。晚來光彩又騰射﹐筆鋒正健如可吞。

感懷

韋莊

《鑑誡錄》云「詩之作也﹐窮通之分可觀。王建詩寒碎﹐故仕終不顯﹔李洞詩窮悴﹐竟不仕﹔韋莊詩壯﹐故仕至臺輔﹔何瓚詩愁﹐未幾而卒。王建《寄賈島》曰﹕『盡日吟詩坐忍饑﹐萬人中覓似公稀。僮眠冷榻朝猶臥﹐驢放秋田夜不歸。傍暖旋收紅落葉﹐覺寒猶著舊生衣。曲江池畔時時到﹐爲愛鸕鶿雨裏飛。』李洞《上曹郎中》曰﹕『閒坊宅枕穿官水﹐聽水分衾蓋蜀僧。藥杵聲中搗殘夢﹐茶鐺影裏煮孤燈。刑曹樹蔭千年井﹐華嶽樓開萬里冰。詩句變風官漸緊﹐夜濤舂盡海邊藤。』韋莊《感懷》云云。何瓚《書事》云﹕『果決生涯向洛中﹐西投知己語從容。雲遮劍閣三千里﹐水隔瞿塘十二峯。闊步文翁坊裏月﹐閒尋杜甫宅邊松。到頭須卜林泉隱﹐自愧無能繼臥龍。』」《蜀檮杌》云「韋莊﹐字端已﹐乾寧中舉進士。有詩云云﹐末兩句時人以其有宰相器。」

長年方悟少年非﹐人道新詩勝舊詩。十畝野塘畱客釣﹐一軒春雨對僧棋。花間醉任黃鸝語﹐池上吟從白鷺窺。大道不將鑪冶用﹐有心重立太平基。

陪王郎中尋孔徵君

韋應物

《復齋謾錄》云「《尋孔徵君》《早春遊望》二篇﹐皆佳作﹐而《韋集》逸去﹐余家有顧陶所編唐詩有云。」

俗吏閒居少﹐同人會面難。偶隨香署客﹐來訪竹林歡。暮館花微落﹐春城雨暫寒。甕間聊共酌﹐莫使宦情闌。

和晉陵陸丞相早春遊望

杜審言

獨有宦遊人﹐偏驚物候新。雲霞出海曙﹐梅柳渡江春。淑气催黃鳥﹐晴光照綠蘋。忽聞歌古調﹐歸思欲沾巾。

髙軒過

李賀

《摭言》云「李賀年七歲﹐以長短之制名動京華。時韓文公與皇甫湜覽賀所作奇之﹐因連騎造門求見。賀總角荷衣而出。二公不之信﹐因令面賦一篇。賀承命﹐欣然操觚染翰﹐傍若無人﹐仍名曰《髙軒過》。二公大驚﹐遂以所乘馬命聯鑣而還所居﹐親爲束髮。」

華裾織翠靑如蔥﹐金環壓轡搖玲瓏。馬蹄隱耳聲隆隆﹐入門下馬气如虹。云是東京才子﹐文章鉅公。二十八宿羅心胸﹐元精照耀貫當中。殿前作賦聲摩空﹐筆補造化天無功。龐眉書客感秋蓬﹐誰知死艸生華風。我今垂翅附冥鴻﹐他日不羞蛇作龍。

金銅仙人辭漢歌

李賀

杜牧之序云「賀探尋前事﹐所以深嘆﹐恨古今未嘗經道者﹐如《金銅仙人辭漢歌》﹐補梁庾肩吾《宮體謠》﹐求取情狀離絕﹐遠去筆墨畦逕間﹐亦殊不能知之。」《梁魏錄》云「李賀歌造語奇特﹐首云『茂陵劉郎秋風客』﹐指漢武帝言也﹔又云『魏官牽車指千里』﹐此言魏明遣人遷金銅仙人於鄴也﹔又云『空將漢月出宮門﹐憶君淸淚如鉛水』﹐此語尢警拔﹐非撥去筆墨畦逕﹐安能及此﹖」

序云﹕魏明帝靑龍元年八月﹐詔宮官牽車﹐西取漢孝武捧露盤仙人﹐欲立置前殿。宮官旣拆盤﹐仙人臨載﹐乃潸然淚下﹐遂作歌。

茂陵劉郎秋風客﹐夜聞馬嘶曉無迹。畫欄桂樹懸秋香﹐三十六宮土花碧。魏官牽車指千里﹐東關酸風射眸子。空將漢月出宮門﹐憶君淸淚如鉛水。衰蘭送客咸陽道﹐天若有情天亦老。攜盤獨出月荒涼﹐渭城已遠波聲小。

還自會稽歌

李賀

序云﹕庾肩吾於梁時﹐嘗作《宮體謠引》﹐以應和皇子。及國世淪敗﹐肩吾先潛難會稽﹐後始還家。僕意其必有遺文﹐今無得焉。故作《還自會稽歌》﹐以補其悲。

野粉椒壁黃﹐濕螢滿梁殿。臺城應教人﹐秋衾夢銅輦。吳霜點歸鬢﹐身與塘蒲晚。脈脈辭金魚﹐羈人守迍賤。

題金山寺

張祜

《南唐書》云「金山寺號爲勝景﹐先張祜吟詩﹐有『僧歸夜船月﹐龍出曉堂云』之句﹐自後詩人閣筆。」

一宿金山頂﹐微茫水國濱。僧歸夜船月﹐龍出曉堂云。樹影中流見﹐鐘聲兩岸聞。因悲在朝市﹐終日醉醺醺。

題華淸宮

杜裳

《西淸詩話》云「世有才藻擅名﹐而辭間不工者﹔有不以文藝稱﹐而詩或驚人者。近傳畱《題華淸宮》一絕云云﹐乃杜裳也﹔《武昌阻風》一絕云云﹐乃方澤也。此殆不可知已。」

行盡江東數十程﹐曉乘殘月入華淸。朝元閣上西風急﹐都入長楊作雨聲。

武昌阻風

方澤

江上春風畱客舟﹐無窮歸思滿江流。與君盡日閒臨水﹐貪看飛花忘卻愁。

晚泊潯陽望廬峯作

孟浩然

《呂氏童蒙訓》云「孟浩然詩云云﹐前四句但詳看﹐此等詩自然髙遠。」

掛席幾千里﹐名山都未逢。泊舟潯陽郭﹐始見香鑪峯。常讀遠公傳﹐永懷塵外蹤。東林精舍在﹐日暮空聞鐘。

南州有贈二首

賈至

《蔡寬夫詩話》云「王摩詰﹐世固知之矣﹐獨賈至未見深稱者。予觀其《南州有贈》二首云云﹐如此等類﹐使置老杜集中﹐𨿽明眼人恐未易辧。」

極浦三春艸﹐髙樓萬里心。楚山晴靄碧﹐湘水暮流深。忽與朝中舊﹐同爲澤畔吟。停杯試北望﹐還欲淚沾襟。

又

越井人南去﹐湘川水不流。江邊數杯酒﹐海內一孤舟。嶺嶠同遷客﹐京華卽舊遊。春心將別恨﹐萬里共悠悠。

錦瑟

李商隱

《箱素雜記》云「義山《錦瑟》詩云云﹐山穀道人讀此詩﹐殊不曉其意。後以問東坡﹐東坡云﹕『此出《古今樂志》云「錦瑟之爲器也﹐其弦五十﹐其柱如之﹐其聲也適怨淸和。」按李詩「莊生曉夢迷蝴蝶」﹐適也﹔「望帝春心托杜鵑」﹐怨也﹔「滄海月明珠有淚」﹐淸也﹔「藍田日暖玉生煙」﹐和也。』一篇之中﹐曲盡其意﹐史稱其瑰奇雄邁﹐信然。」

錦瑟無端五十弦﹐一弦一柱思華年。莊生曉夢迷蝴蝶﹐望帝春心托杜鵑。滄海月明珠有淚﹐藍田日暖玉生煙。此情可待成追憶﹐只是當時已惘然。

中秋月

廖凝

《雅言雜載》云「廖凝﹐字熙績﹐善吟諷﹐有集行於世。《詠中秋月》與《聞蟬》﹐最爲絕唱﹐江左學詩者競造其門。」

九十日秋色﹐今朝已中分。孤光吞列宿﹐四面絕微云。眾木排疏影﹐寒流疊細紋。遙遙望丹桂﹐心緒正紛紛。

聞蟬

一聲初應候﹐萬木已西風。偏感異鄕客﹐先於離塞鴻。日斜金穀靜﹐雨過石城空。此處不堪聽﹐蕭條千古同。

金陵懷古

劉夢得

《鑑誡錄》云「元微之﹑劉夢得﹑韋楚客會於樂天之居﹐因論南朝興廢事﹐各賦《金陵懷古》詩。夢得方在郎省﹐元公已居北門。夢得騁其才﹐略無遜意﹐滿引一觴﹐請爲首唱﹐一揮而成。白公覽詩曰﹕『四人探驪龍﹐吾子先得其珠﹐其餘鱗甲將何爲﹖』三公於是罷吟。」《珊瑚鉤詩話》云「『千尋鐵鎖沈江底﹐一片降旗出石頭』﹐當時號爲絕唱。」

王浚樓船下益州﹐金陵王气黯然收。千尋鐵鎖沈江底﹐一片降旗出石頭。荒苑至今生茂艸﹐古城依舊枕寒流。而今四海歸皇化﹐兩岸蕭蕭蘆荻秋。

寄南遊兄弟

竇鞏

苕溪漁隱云「丙戌之冬﹐余初病起﹐深居簡出﹐終日曝背晴檐﹐萬事不到﹐因以荊公所選《唐百家詩》﹐反復熟味之。見其格律辭句列皆相似﹐𨿽無豪放之气﹐而有秀整之功。髙爲不及﹐卑復有餘﹐適中而已。荊公爲欲觀唐人詩﹐觀此足矣﹐詎不然乎﹖集中佳句﹐世所稱道者﹐不復錄出﹐惟餘別有喜者﹐命兒輩筆之﹐以備遺云。四絕云云。」

書成未報幾時還﹐知在三湖五嶺間。獨立衡門秋水闊﹐寒鴉飛去日銜山。

南遊感興

竇鞏

傷心欲問前朝事﹐惟見江流去不回。日暮東風春艸綠﹐鷓鴣飛上越王臺。

移家別湖上亭

戎昱

好是春風湖上亭﹐柳條藤蔓系離情。黃鶯久住渾相識﹐欲別頻啼四五聲。

宿建徳江

孟浩然

移舟泊滄渚﹐日暮客愁新。野闊天低樹﹐江淸月近人。

別輞川別業

王縉

苕溪漁隱云「余舊見郵亭壁間題云云﹐亦有佳思。後讀《王維集》﹐乃王縉詩﹐附在集中。」

山月曉仍在﹐林風涼不絕。殷勤如有情﹐惆悵令人別。

麗人行

杜甫

《瑤溪集》云「詩之景﹐不一而足﹐今隨詩出之﹐觀作者之梗槪云。」《瑤溪集》多立體式﹐品題諸詩﹐彊爲分別﹐初無確論﹐今並不取。獨所論詩之景者﹐爲說𨿽泛﹐然其間編類﹐多前輩所稱美﹐而後人所膾炙﹐故頗加刪錄﹐得五十九篇。若他有評論已見別捲者﹐玆不復載。

一首說帝都遊春之盛

三月三日天气新﹐長安水邊多麗人。態濃意遠淑且眞﹐肌理細膩骨肉勻。繡羅衣裳照暮春﹐蹙金孔雀銀麒麟。頭上何所有﹐翠微葉垂鬢唇。背後何所見﹐珠壓腰衱穩稱身。就中云幕椒房親﹐賜名大國虢與秦。紫駝之峯出翠釜﹐水精之盤行素鱗。犀箸厭飫久未下﹐鑾刀縷切何紛綸。黃門飛鞚不動塵﹐禦廚絡繹送八珍。簫鼓哀吟感鬼神﹐賓從雜遝實要津。後來鞍馬何逡巡﹐當軒下馬立錦茵。楊花雪落覆白蘋﹐靑鳥飛去銜紅巾。炙手可熱勢絕倫﹐愼莫近前丞相嗔。

樂遊園

一首知貴遊燕會之適

樂遊古園崒森爽﹐煙綿碧艸萋萋長。公子華筵勢最彊﹐秦川對酒平如掌。長生木瓢示眞率﹐更調鞍馬狂歡賞。靑春波浪芙蓉園﹐白日雷霆夾城仗。閶闔晴開詄蕩蕩﹐曲江翠幕排銀榜。拂水低徊舞袖翻﹐緣云淸切歌聲上。卻憶年年人醉時﹐只今未醉已先悲。數莖白髮那拋得﹐百罰深杯亦不辭。聖朝亦知賤士醜﹐一物自荷皇天慈。此身飲罷無歸處﹐獨立蒼茫自詠詩。

飲中八仙歌

一首見開元太平人物之盛

知章騎馬似乘船﹐眼花落井水底眠。汝陽三斗始朝天﹐道逢麯車口流涎﹐恨不移封向酒泉。左相日興費萬錢﹐飲如長鯨翕百川﹐銜杯樂聖稱避賢。宗之瀟灑美少年﹐舉觴白眼望靑天﹐皎如玉樹臨風前。蘇晉長齋繡佛前﹐醉中往往愛逃禪。李白一鬥詩百篇﹐長安市上酒家眠﹐天子呼來不上船﹐自稱臣是酒中仙。張旭三杯艸聖傳﹐脫帽露頂王公前﹐揮毫落紙如雲煙。焦遂五斗方卓然﹐髙談雄辧驚四筵。

今夕行

一首見旅館博戲豪放之快

今夕何夕歲云䢐﹐更長燭明不可孤。咸陽客捨一事無﹐相與博塞爲歡娛。馮陵大叫呼五白﹐袒跣不肯成梟盧。英雄有時亦如此﹐邂逅豈卽非良圖。君莫笑劉毅從來布衣願﹐家無儋石輸百萬。

髙都護驄馬行

三首詠駿馬見寫貎駿物可喜之狀

安西都護胡靑驄﹐聲價歘然來向東。此馬臨陣久無敵﹐與人一心成大功。功成惠養隨所致﹐飄飄遠自流沙至。雄姿未受伏櫪恩﹐猛气猶思戰場利。腕促蹄髙如踣鐵﹐交河幾蹴曾冰裂。五花散作云滿身﹐萬里方看汗流血。長安壯兒不敢騎﹐走過掣電傾城知。靑絲絡頭爲君老﹐何由卻出橫門道。

天育驃騎歌

吾聞天子之馬走千里﹐今之畫圖無乃是。是何意態雄且傑﹐駿尾蕭梢朔風起。毛爲綠縹兩耳黃﹐眼有紫焰雙瞳光。矯矯龍性合變化﹐卓立天骨森開張。伊昔太僕張景順﹐監牧攻駒閱淸峻。遂令大奴守天肓﹐別養驥子憐神俊。當時四十萬匹馬﹐張公嘆其材盡下。故獨寫眞傳世人﹐見之座右久更新。年多物化空形影﹐嗚呼健步何由騁。如今豈無騕褭與驊驑﹐時無王良伯樂死卽休。

驄馬行

鄧公馬癖人共知﹐初得花驄大苑種。夙昔傳聞思一見﹐牽來左右神皆竦。雄姿逸態何崷崪﹐顧影驕嘶自矜寵。隅目靑熒夾鏡懸﹐肉鬃碨礧連錢動。朝來久試華軒下﹐未覺千金滿髙價。赤汗微生白雪毛﹐銀鞍卻覆香羅帕。卿家舊賜公取之﹐天廏眞龍此其亞。晝洗須騰涇渭深﹐朝趨可刷幽並夜。吾聞良驥老始成﹐此馬數年人更驚。豈有四蹄疾於鳥﹐不與八駿俱先鳴。時俗造次那得致﹐雲霧晦冥方降精。近聞下詔喧都邑﹐肯使騏驎地上行。

醉爲馬墜諸公攜酒相看

一首見俊快奔突之勝

甫也諸侯老賓客﹐罷酒酣歌拓金戟。騎馬忽憶少年時﹐散蹄迸落瞿塘石。白帝城門水雲外﹐低身直下八千尺。粉堞電轉紫遊韁﹐東得平岡出天壁。江樹野堂爭入眼﹐垂鞭嚲鞚淩紫陌。向來皓首驚萬人﹐自倚紅顏能騎射。安知決臆追風足﹐朱汗驂驔猶噴玉。不虞一蹶終損傷﹐人生快意多所辱。職當憂戚伏衾枕﹐況乃遲暮加煩促。朋知來問腆我顏﹐杖藜彊起依僮僕。語盡還成開口笑﹐提攜別掃淸溪曲。酒肉如山又一時﹐初筵哀絲動豪竹。共指西日不相貨﹐喧呼且覆杯中淥。何必走馬來爲問﹐君不見嵇康養生被殺戮。

卷十五

雜編五

隴頭吟

王維

一首狀邊情以下並《瑤溪集》云。

長城少年遊俠客﹐夜上戍樓看太白。隴頭明月迥臨關﹐隴上行人夜吹笛。關西老將不勝愁﹐駐馬聽之雙淚流。身經大小百餘戰﹐麾下偏禆萬戶侯。蘇武才爲典屬國﹐節旄空盡海南頭。

雁門太守行

李賀

一首狀邊塞

黑雲壓城城欲摧﹐甲光向日金鱗開。角聲滿天秋色裏﹐塞上燕脂凝夜紫。半捲紅旗臨易水﹐霜重鼓聲寒不起。報君黃金臺上意﹐提攜玉龍爲君死。

風雨看舟前落花戲爲新句

杜甫

一首見江上春色佳麗之致

江上人家桃樹枝﹐春寒細雨出疏籬。影遭碧水潛勾引﹐風妒紅花卻倒吹。吹花困癲傍舟楫﹐水光風力俱相怯。赤憎輕薄遮入懷﹐珍重分明不來接。濕久飛遲半欲髙﹐縈沙惹艸細於毛。蜜蜂蝴蝶生情性﹐偸眼蜻蜓避伯勞。

古柏行

一首見睹物懷人气勢之大

《溪詩話》云「《古柏》云﹕『大廈如傾要梁棟﹐萬牛回首丘山重』﹐此言難進而易退﹐非其招不往者也。『不露文章世已驚﹐未辭剪伐誰能送』﹐先器識﹐後文藝﹐與浮躁炫露者有異也。」

孔明廟前有老柏﹐柯如靑銅根如石。霜皮澑雨四十圍﹐黛色參天二千尺。君臣已與時際會﹐樹木猶爲人愛惜。云來气接巫峽長﹐月出寒通雪山白。憶昨路繞錦城東﹐先主武侯同閟宮。崔嵬枝榦郊原古﹐窈窕丹靑戶牖空。落落盤踞𨿽得地﹐冥冥孤髙多冽風。扶持自是神明力﹐正直元因造化功。大廈如傾要梁棟﹐萬牛回首丘山重。不露文章世已驚﹐未辭剪伐誰能送。苦心豈免容螻蟻﹐香葉終經宿鸞鳳。志士幽人莫怨嗟﹐古來材大難爲用。

茅屋爲秋風所破歌

一首見側陋窮愁極甚之態

《溪詩話》云「『自經喪亂少睡眠』至『吾廬獨破受凍死亦足』﹐伊尹自任﹐一夫不獲之辜也。」

八月秋髙風怒號﹐捲我屋上三重茅。茅飛渡江灑江郊﹐髙者掛罥長林梢。下者飄轉沈塘坳。南村羣童欺我老無力﹐忍能對面爲盜賊﹐公然抱茅入竹去。唇焦口燥呼不得﹐歸來倚杖自嘆息。俄頃風定云墨色﹐秋天漠漠向昏黑。布衾多年冷似鐵﹐嬌兒惡臥踏裏裂。牀牀屋漏無干處﹐雨腳如麻未斷絕。自經喪亂少睡眠﹐長夜沾濕何由徹。安得廣廈千萬間﹐大庇天下寒士俱歡顏﹐風雨不動安如山。嗚呼何時眼前突兀見此屋﹐吾廬獨破受凍死亦足。

白頭吟

李白

一首詠相如文君終始之情

《摭言》云「《白頭吟》﹐相如將聘茂陵女爲妻﹐文君作《白頭吟》以自絕﹐相如乃止。故李白辭云『頭上玉燕釵』﹐至『還有夢來時』﹐此最爲警策。」《韻語陽秋》云「《白頭吟》者﹐疾人以新間舊﹐不能至白首﹐故以爲名。余觀李白《白頭吟》云『妾有秦樓鏡』﹐至『雙對可憐影』﹐其語感人深矣。」

錦水東北流﹐波蕩雙鴛鴦。雄巢漢宮樹﹐雌弄秦艸芳。相如去蜀謁武帝﹐赤車駟馬生輝光。一朝再覽大人作﹐萬乘忽欲淩雲翔。聞道阿嬌失恩寵﹐千金買賦要君王。相如不憶貧賤日﹐官髙金多聘私室。茂陵姝子皆見求﹐文君歡笑從此畢。淚如雙泉水﹐行墮紫羅襟。五更雞三唱﹐淸晨白頭吟。長吁不整綠雲鬢﹐仰訴靑天哀怨深。城崩杞梁妻﹐誰道士無心﹖東流不作西歸水﹐落花辭枝羞故林。頭上玉燕釵﹐是妾嫁時物。贈君表相思﹐羅袖幸時拂。莫捲龍須席﹐從他生网絲。且畱琥珀枕﹐還有夢來時。鷫鸘裘在錦屏上﹐自君一掛無由披。妾有秦樓鏡﹐照心勝照井。願持照新人﹐雙對可憐影。覆水卻收不滿杯﹐相如還謝文君回。古來得意不相負﹐只今惟有靑陵臺。

怨情

新人如花𨿽可寵﹐故人似玉猶來重。花性飄揚不自持﹐玉心皎潔終不移。故人昔新今向故﹐還見新人有故時。請看陳后黃金屋﹐寂寂珠簾生网絲。

采蓮曲

一首見後世遊冶鮮禮教之實

若耶溪傍采蓮女﹐笑隔荷花共人語。日照新妝水底明﹐風飄香袖空中舉。岸上誰家遊冶郎﹐三三五五映垂楊。紫驑嘶入落花去﹐見此踟躕空斷腸。

初日

王昌齡

一首見婦人所以爲情

初日淨金閨﹐先照牀前暖。斜光入羅幕﹐稍稍親絲管。云發不能梳﹐楊花更吹滿。

和練師索秀才楊柳

竇鞏

一首見人之有情思

水邊楊柳綠煙絲﹐立馬煩君折一枝。惟有春風最相惜﹐殷勤更向手中吹。

古寺花

司空曙

一首見愛慕佳景之情

共愛芳菲此樹中﹐千跗萬萼裹枝紅。遲遲欲去猶回望﹐覆地無人滿寺風。

江漢

一首有悠然之思

溶溶漾漾白鷗飛﹐淥淨春深好染衣。南去北來人自老﹐夕陽長送釣船歸。

明珠亭

長安女子

一首是一長安士族女子﹐遭亂失身牢落之思﹐乃節度楊守亮敗軍之年﹐興元城西明珠亭上自題

落花滿地寂寥紅﹐獨有離人萬恨中。回首池塘總無語﹐手彈珠淚與東風。

湘妃怨

陳羽

八首見睹物傷弔之事

二妃怨處云沈沈﹐二妃泣盡湘江深。商人酒滴廟前艸﹐蕭颯風生斑竹林。

黃陵廟詞

李遠

黃陵廟前莎艸春﹐黃陵女兒倩裙新。輕舟小楫唱歌去﹐水遠山長愁殺人。

天津橋春望

李遠

津橋春水浸紅霞﹐煙柳風絲拂岸斜。翠輦不來金殿閉﹐宮鶯銜出上楊花。

金陵懷古

許渾

玉樹歌殘王气終﹐景陽兵合戍樓空。松楸遠近千官冢﹐禾黍髙低六代宮。石燕拂云晴亦雨﹐江豚吹浪夜還風。英雄一去豪華盡﹐惟有靑山似洛中。

長安秋望

趙嘏

《韻語陽秋》云「趙嘏《長安秋望》云云﹐當時人詠誦﹐以爲佳作﹐遂有趙倚樓之目。」

云物淒涼拂曙流﹐漢家宮闕動髙秋。殘星幾點雁橫塞﹐長笛一聲人倚樓。紫艷半開籬菊靜﹐紅衣落盡渚蓮愁。鱸魚正美不歸去﹐空戴南冠學楚囚。

華淸宮

崔櫓

艸遮回磴絕鳴鸞﹐雲樹深深碧殿寒。明月自來還自去﹐更無人倚玉闌干。

山頂翠微寺

武元衡

翠微寺本翠微宮﹐樓閣亭亭幾十重。天子不來僧又老﹐樵夫時倒一株松。

武陵過侯王故第

過此一酸辛﹐行人淚有痕。獨憐新碧樹﹐猶擁舊朱門。歌歇云初散﹐檐空燕尙存。不知彈鋏客﹐何處感新恩。

長安秋夕

戎昱

一首見客中思

八月更漏長﹐愁人起常早。閉門寂無事﹐滿院生秋艸。昨夜西窗夢﹐夢行荊南道。遠客歸去來﹐在家貧亦好。

四皓廟

許渾

一首見舊山不歸可思

避秦安漢出藍關﹐松桂花陰滿舊山。自是無人有歸意﹐白雲常在水潺潺。

短歌行

張籍

一首以流年迅疾可嘆

靑天蕩蕩髙且虛﹐上有白日無根株。流光暫出還入地﹐使我少年不須臾。與君相逢勿寂寞﹐衰老不復如今樂。玉卮盛酒置君前﹐再拜願君千萬年。

秋霖夜憶家

薛能

一首薛能隨駕在鳳翔府﹐見悲寂之思

垂老何時見弟兄﹐背燈悲泣到天明。不知短髮能多少﹐一滴秋霖白一莖。

聽琴

薛能

一首懷歸之情

十指宮商膝上秋﹐七弦絲動雨翛翛。空堂半夜孤燈冷﹐彈盡鄕心欲白頭。

擬古詠河邊枯樹

長孫佐輔

此詩哀怨而不傷﹐有風人之梗槪

野火燒枝水洗根﹐數圍枯樹半心存。應是無機承雨露﹐卻將春色寄苔痕。枯樹一作枯朽。

歲暮歸南山

孟浩然

一首有哀怨幽寂之況

北闕休上書﹐南山歸舊廬。不才明主棄﹐多病故人疏。白髮催人老﹐靑陽逼歲除。永懷愁不寐﹐松月夜窗虛。

送王永歸東郭

劉商

一首送人有依依之戀

君去春山誰共遊﹐鳥啼花落水空流。如今送別臨溪水﹐他日相思來水頭。

夜與故人惜別

於武陵

一首見惜別拳拳之情

白日去難駐﹐故人非舊容。今宵一別後﹐何處更相逢。過楚水千里﹐到秦山幾重。語來天又曉﹐月落滿城中。

盧十五竹亭送侄偁歸山

楊衡

一首送人有懷歸之思

落葉寒擁壁﹐靑霜夜沾石。正是憶山時﹐復送歸山客。殷勤一樽酒﹐曉月當窗白。

懷鄭泊

孟遲

一首見渴企望來之思

風蘭舞幽香﹐雨葉墮寒滴。美人來不來﹐前山看向夕。

春夢懷人

岑參

一首見夢成之思

洞房昨夜春風起﹐遙憶美人隔江水。枕上片時春夢中﹐行盡江南數千里。

社日村居

張濱

二首見村人丰年快樂之事

鵝湖山下稻梁肥﹐豚阱雞棲對掩扉。桑柘影斜春社散﹐家家扶得醉人歸。

代鄰叟

竇鞏

年來七十罷耕桑﹐就暖支羸彊下牀。滿眼兒孫身外事﹐閒梳白髮向殘陽。

觀祈雨

李約

一首見傷時之意

桑條無葉土生煙﹐簫管迎龍水廟前。朱門幾處看歌舞﹐猶怨春陰咽管弦。

北固晚眺

竇常

一首見登髙感嘆之意

水國芒種後﹐梅天風雨涼。露蠶開晚簇﹐江燕繞危檣。山趾北來固﹐潮頭西去長。年年此登眺﹐人事幾銷亡。

秋日

耿湋

二首狀野思

返照入閭巷﹐憂來與誰語。古道少人行﹐秋風動禾黍。

過故人莊

故人具雞黍﹐邀我至田家。綠樹村邊合﹐靑山郭外斜。開筵面場圃﹐把酒話桑麻。待到重陽日﹐還來就菊花。

老圃堂卽事

耿湋

一首狀幽逸

邵平成地接吾廬﹐谷雨晴時偶自鋤。昨日春風欺不在﹐就牀吹落讀殘書。

寄鄰在道閭

二首狀幽居

聞說經旬不啟關﹐藥窗誰伴醉開顏。夜來雪壓村前竹﹐剩看溪南幾尺山。

夏日東山

三庚到秋伏﹐偶來松檻立。熱少淸風多﹐開門放山入。

出山作

盧仝

一首狀野逸

出山望掩山門路﹐釣竿插在枯桑樹。當時只有鳥窺窬﹐更亦無人得知處。家僮若失釣魚竿﹐定是猿猴把將去。

題鄰捨

於鵠

一首狀閒居

僻巷鄰家少﹐茅檐喜並居。蒸梨常共竈﹐澆薤亦同渠。傳屐朝尋藥﹐分燈夜讀書。𨿽然在城市﹐還得似樵漁。

歸鹿門寺作

孟浩然

二首狀迥闃

山寺鳴鐘晝已昏﹐漢梁渡頭爭渡喧。人隨沙路向江村﹐予亦乘舟歸鹿門。鹿門月照開煙樹﹐忽到龐公棲隱處。巖扉松徑長寂寥﹐惟有幽人夜來去。

江村亂後

顧況

江村日暮尋遺老﹐江水東流流浩浩。竹裏閒窗不見人﹐門前舊路生秋艸。

自遣

吳融

一首狀幽僻

幾年曾見舊江村﹐樹有交柯犢有孫。深感下峯顏色好﹐晚云才散又當門。

寄衣曲

張籍

二首念邊遠情

織素縫衣獨苦辛﹐遠因回使寄徵人。官家亦自寄衣去﹐貴從妾手著君身。髙堂姑老無侍子﹐不得自到邊城裏。殷勤爲看初著時﹐徵夫身上宜不宜。

古意

王駕

夫戍蕭關妾在吳﹐西風吹妾妾憂夫。一行書信千行淚﹐寒到君邊衣到無。

雨過蘇端

杜甫

一首見朋友相聚之樂

雞鳴風雨交﹐久旱云亦好。杖藜入春泥﹐無食起我早。諸家憶所歷﹐一飯迹便掃。蘇侯得數過﹐歡喜每傾倒。也復可憐人﹐呼兒具梨棗。濁醪必在眼﹐盡醉攄懷抱。紅稠屋角花﹐碧委墻隅艸。親賓縱談謔﹐喧鬧畏衰老。況蒙沛澤垂﹐糧粒或自保。妻孥隔軍壘﹐撥棄不擬道。

遣懷

白居易

《法藏碎金》云「白氏集中﹐頗有遣懷之作﹐故達之人﹐率多愛之。余友李公維錄出其詩﹐名曰《養浩集》。余亦如之﹐名曰『助道』﹐其詞語蓋於經教法門﹐用此彌縫其闕﹐而直截曉悟於人也。余愛其詩云云。」

羲和走馭趁年光﹐不許人間日月長。遂使四時都似電﹐爭教兩鬢不成霜。榮銷枯至非關命﹐壯盡衰來亦是常。已共身心要約定﹐窮通生死不驚忙。

昭君怨

白居易

《王直方詩話》云「古今作昭君詞多矣﹐余獨愛白樂天一絕云云﹐蓋其意優遊而不迫切故也﹐然樂天賦此時年甚少。」

漢使卻回憑寄語﹐黃金何日贖蛾眉。君王若問妾顏色﹐莫道不如宮裏時。

望洞庭

劉禹錫

《鑑誡錄》云「劉夢得有《望洞庭》詩﹐雍陶有《詠君山》詩﹐作者才力伯仲﹐往往暗合。李山甫有《詠貧女》﹐天下稱奇﹐秦韜玉之詩意轉殊妙。李山甫又有《石頭城故事》﹐韋莊有《詠南國英雄》﹐較量其才﹐意同語異。王摩詰有《題雲母障子》﹐胡令能《題繡障子》﹐異代殊名﹐而才調相繼。李紳﹑鄭雲叟有《傷農》詩﹐當時名公﹐不敢議其優劣。」

湖光秋月兩相和﹐潭面無風鏡未磨。遙望洞庭山水翠﹐白銀盤裏一靑螺。

詠君山

雍陶

煙波不動影沈沈﹐碧色全無翠色深。疑是水仙梳洗罷﹐一螺靑黛鏡中心。

貧女吟

李山甫

平生不識繡衣裳﹐閒把金鍼亦自傷。鏡裏只應諳素貎﹐人間多是重紅妝。當年未嫁還愛老﹐終日求媒卽道狂。兩意定知無說處﹐暗垂珠淚滴蠶筐。

同前

秦韜玉

蓬門未識綺羅香﹐擬托良媒益自傷。誰愛風流髙格調﹐共憐時世儉梳妝。敢將十指誇纖巧﹐不把雙眉斗畫長。最恨年年握鍼綫﹐爲他人作嫁衣裳。

石頭城故事

李山甫

南朝諸國愛風流﹐盡守江山不到頭。總是戰爭收拾得﹐卻因歌舞破除休。堯將道徳終無敵﹐秦把金湯可自由。試問繁華何處有﹐雨莎煙艸石城秋。

詠南國英雄

韋莊

南朝三十六英雄﹐各遂興亡自此中。有國有家皆是夢﹐爲龍爲虎亦成空。殘花舊宅悲江令﹐落日靑山弔謝公。畢竟霸圖何物在﹐石麒麟沒臥秋風。

雲母障子

王維

君家雲母障﹐持向野庭開。自有山泉入﹐非關彩畫來。

繡障

胡令能

日暮堂前花蕊嬌﹐爭拈小筆上牀描。繡成掛向春園裏﹐引得黃鶯下柳條。

傷農

李紳

鋤禾日當午﹐汗滴田中土。誰知盤中飱﹐粒粒皆辛苦。

同前

一粒紅稻飯。幾點牛頷血。珊瑚枝上人﹐銜杯吐不歇。

同前

白居易

春耕夏耘秋成苖﹐六月田中似火燒。堪嘆農家辛苦事﹐一匙淡飯也難消。

卷十六

雜編六

《黃魯直傳贊》云「自李﹑杜沒而詩律衰﹐唐末以及五季﹐𨿽有比興自名者﹐然格下气弱﹐無以議爲也。宋興﹐楊文公始以文章蒞盟﹐然至爲詩﹐專以李義山爲宗﹐以漁獵掇拾爲博﹐以儷花鬥葉爲工﹐號稱『西昆體』。嫣然華靡﹐而气骨安存﹖嘉祐以來﹐歐陽公稱太白爲絕唱﹐王文公推少陵爲髙作﹐而詩格大變。髙風之所扇﹐作者間出﹐班班可述矣。」《蔡寬夫詩話》云「國初﹐沿襲五代之餘﹐士大夫皆宗白樂天詩﹐故王黃州主盟一時。祥符﹑天禧之間﹐楊文公﹑劉中山﹑錢思公專喜李義山﹐故昆體之作﹐翕然一變。而文公尢酷嗜唐彥謙詩﹐至親書以自隨。景祐﹑慶曆後﹐天下始尙古文﹐於是李太白﹑韋蘇州諸人乃雜見於世。杜子美最爲晚出﹐三十年來﹐學詩者非子美不道﹐𨿽武夫﹑女子皆知尊異之。」

廬山髙贈同年劉凝之歸南康

歐陽修

《王直方詩話》云「郭功甫少時﹐喜誦文忠公詩。一日﹐過梅聖兪﹐曰﹕『近得永叔書﹐方作《廬山髙》詩贈劉同年﹐自以爲得意﹐恨未見此詩。』功甫爲誦之﹐聖兪擊節嘆賞曰﹕『使吾更作詩三十年﹐亦不能道其中一句。』功甫再誦﹐不覺心醉﹐遂置酒﹐又再誦﹐酒數行﹐凡誦十數徧﹐不交一談而罷。明日﹐聖兪贈功甫詩﹐其略曰﹕『一誦《廬山髙》﹐萬景不得藏。設令古畫師﹐極意未能詳。』」《石林詩話》云「毗陵正素處士張子厚善書﹐余嘗於其家見歐公子棐以烏絲欄絹一軸﹐求子厚書文忠公《明妃曲》兩篇﹐《廬山髙》一篇。略云﹕『先公平生﹐未嘗矜大所爲文﹐一日被酒﹐語棐﹕「《廬山髙》﹐今人不能爲﹐惟李太白能之。《明妃曲》後篇﹐太白不能爲﹐惟杜子美能之。至於前章﹐則子美亦不能爲﹐惟吾能之也。」因欲別錄此三篇﹐藏之以志公意。』」

廬山髙哉幾千仞兮﹐盤根幾百里﹐巀然屹立乎長江。長江西來走其下﹐是爲揚瀾左蠡兮﹐洪濤巨浪日夕相舂撞。云銷風止水鏡淨﹐泊舟登岸而遠望兮﹐上摩蒼穹之晻靄﹐下壓后土之鴻龐。試往造乎其間兮﹐攀緣石磴窺空硿。千巖萬壑響松檜﹐懸崖巨石飛流淙。水聲聒聒亂人語﹐六月飛雪灑石矼。仙翁釋子往往而逢兮﹐吾嘗惡其學幻而言哤。但見丹霞翠碧遠近映樓閣﹐晨鐘暮鼓杳靄羅幡幢。幽花野艸不知其名兮﹐風吹露濕香澗谷﹐時有白鶴飛來雙。幽尋遠去不可極﹐便欲絕世遺紛痝。羨君買田築室老其下﹐插秧盈疇兮釀酒盈缸。欲令浮嵐暖翠千萬狀﹐坐臥常對乎軒窗。君懷磊砢有至寶﹐世俗不辧瑉與玒。策名爲吏二十載﹐靑衫白首困一邦。寵榮聲利不可以苟屈兮﹐自非靑雲白石有深趣﹐其气兀硉何由降。丈夫壯節似君少﹐嗟我欲說安得巨筆如長杠。

明妃曲和王介甫作

胡人以鞍馬爲家﹐射獵爲俗。泉甘艸美無常處﹐鳥驚獸駭爭馳逐。誰將漢女嫁胡兒﹐風沙無情面如玉。身行不遇中國人﹐馬上自作《相思曲》。推手爲琵卻手琶﹐胡人共聽亦咨嗟。紅顏流落死天涯﹐琵琶卻傳來漢家。漢宮爭按新聲譜﹐遺恨已深聲更苦。纖纖女手生洞房﹐學得琵琶不下堂。不識黃雲出寒路﹐豈知此聲能斷腸。

再和明妃曲

漢宮有佳人﹐天子初未識。一朝隨漢使﹐遠嫁單於國。絕色天下無﹐一失難再得。𨿽能殺畫工﹐於事竟何益。耳目所及尙如此﹐萬里安能制夷狄﹖漢計誠已拙﹐女色難自誇。明妃去時淚﹐灑向枝上花。狂風日暮起﹐飄泊落誰家。紅顏勝人多薄命﹐莫怨春風當自嗟。

明妃曲

王安石

漁隱叢話云「介甫《明妃曲》二首﹐辭格超逸﹐誠不下永叔。」

明妃初出漢宮時﹐淚濕春風鬢腳垂。低回顧影無顏色﹐尙得君王不自持。歸來卻怪丹靑手﹐入眼平生未曾有。意態由來畫不成﹐當時枉殺毛延壽。一去心知更不歸﹐可憐著盡漢宮衣。寄聲欲問塞南事﹐只有年年鴻雁飛。家人萬里傳消息﹐好在氈城莫相憶。君不見咫尺長安閉阿嬌﹐人生失意無南北。

同前

明妃出嫁與胡兒﹐氈車百兩皆胡姬。含情欲語獨無處﹐傳與琵琶心自知。黃金桿撥春風手﹐彈看飛鴻勸胡酒。漢宮侍女暗垂淚﹐沙上行人卻回首。漢恩自淺胡自深﹐人生樂在相知心。可憐靑冢已蕪沒﹐尙有哀弦畱至今。

題叢臺

杜儼

呂忠穆公《燕魏錄》云「磁州邯鄲縣二里許﹐有叢臺﹐趙國遊覽之地﹐气象雄古。本朝過客題詩亦多﹐惟杜儼一詩尢佳。」

嫦娥拂明月﹐照我登叢臺。叢臺幾回經月照﹐粉黛綺羅安在哉。此月常皎潔﹐此臺永崔嵬。臺前楊花春思靜﹐臺上雁影秋風回。春來秋往如過隙﹐寂寞前朝不堪憶。如今明月射莓苔﹐在昔層雲照金碧。可憐金碧已成塵﹐鸞馭翩翩歸未得。荒榛敗棘連郊野﹐耕夫時得鴛鴦瓦。千古興亡一夢中﹐臺下漳波遺恨寫。君不見長安年少掛輕裘﹐夕飲朝歌不識愁﹐月明試向叢臺遊。

垓下

陳彥升

《燕魏錄》云「陳彥升資政篇什尢髙﹐嘗爲《彭門八詠》﹐士大夫傳誦。彭門﹐今徐州也。南通垓下﹐北連丰沛﹐有範增墓。又唐張封建嘗爲徐泗節度使﹐有燕子樓﹐白樂天《長慶集》載之甚詳﹐此不具述。《八詠》兵火以來失之﹐惟記三篇。」

九里山南楚漢爭﹐風波翻覆走長鯨。霸圖欲斷中宵失﹐帝業時來一戰成。懶渡滄江慚父老﹐更無勍敵壓韓彭。農人不識當時意﹐只得春霖事耦耕。

範增墓

藏名羞立虎狼朝﹐乘鶴東依項藉豪。憤失壯圖撞玉斗﹐不知天命與金刀。還家落日埋英气﹐回首浮雲委舊勞。百步西連陵母冢﹐峨峨先識泰山髙。

燕子樓

《西淸詩話》云「彥升《燕子樓》詩﹐辭致淸絕。東坡守徐﹐移書彥升曰﹕『《彭城八詠》﹐如《燕子樓》篇﹐直使鮑﹑謝斂手﹐溫﹑李變色也。』」

僕射松楸狐兔遊﹐侍兒猶住水邊樓。風淸玉簟愁欹枕﹐月滿珠簾懶上鉤。舊事欲論鄕夢斷﹐新詩吟就海潭秋。樂天才似春深雨﹐斷送殘花一夕休。

子房廟

《洞江詩話》云「彥升《彭門八詠》爲人所稱﹐多以《燕子樓》爲絕唱﹐殊不知《子房廟》詩最爲警絕。」

博浪沙頭觸副車﹐潛遊東夏識眞符。風雲智略移秦鼎﹐星斗功名啟漢圖。商老已來寧少海﹐赤松還約訪仙都。雍容進退全天道﹐凜烈髙風萬古無。

絕句

鄭文寶

《蔡寬夫詩話》云「鄭文寶情致深婉﹐比當時流輩﹐能不專使事﹐而猶長於絕句﹐如雲云等類﹐須在王摩詰伯仲之間﹐劉禹錫﹑杜牧之不足多也。」

一夜西風旅雁秋﹐背身調鏃索徵裘。關山落盡黃楡葉﹐駐馬誰家唱石州。

同前

前人

江云薄薄日斜暉﹐江館蕭條獨掩扉。梁燕不知人事攺﹐雨中猶作一雙飛。

題王子晉祠

前人

《西淸詩話》云「緱氏王子晉升仙之地﹐有祠在焉。鄭文寶嘗題一絕﹐後晏元獻見之﹐取白樂天語書其後﹐云﹕『此詩在在處處﹐有神物護持。』」

秋云漠漠秋雲輕﹐緱氏山頭月正明。帝子西飛仙馭遠﹐不知何處夜吹笙。

爽約

前人

《詩事》載﹕「歐公云﹕『文寶詩如王維﹑杜甫。』而僧文瑩作《湘山野錄》﹐猶恨歐公不多見鄭詩。予家有《鄭集》二十卷﹐兵火散亡﹐每惜之﹐今記其一二絕句云云。」

吟繞虛廊更向闌﹐繡窗燈影背欄幹。燕棲鶯宿無人語﹐一夜蕭蕭細雨寒。

題松滋東禪院

百花深處小危樓﹐千步蒼苔到葉舟。一夜楚江寒食雨﹐離人白盡未歸頭。

送唐子方之貶所

李師中

《燕魏錄》云「李誠之文章外﹐詩什尢髙。嘉祐間﹐唐介子方以言切直﹐忤仁廟被責﹐誠之以詩送行﹐士大夫莫不傳誦。久在嶺南﹐嘗爲《唐州太守》詩﹐該名教尢可重。」《湘素雜記》云「鄭谷與僧齊己﹑黃損等共定今體詩格﹐云﹕『凡詩用韻﹐有數格﹐一曰葫蘆﹐一曰轆轤﹐一曰進退。葫蘆韻者﹐先二後四﹔轆轤韻者﹐雙出雙入﹔進退韻者﹐一進一退﹐失此則繆矣。』余按《倦遊錄》載﹐唐介爲臺官﹐廷疏宰相之失﹐仁廟怒﹐謫英州別駕。朝中士大夫以詩送行者頗眾﹐獨李師中待制一篇﹐爲人傳誦云云。此正所謂進退韻格也。按《韻略》﹐『難』字第二十五﹐『山』字第二十七﹐『寒』字又在二十五﹐而『還』字又在二十七﹐一進一退﹐試合體格﹐豈率爾而爲之哉﹖近閱《冷齋夜話》﹐載當時唐﹑李對答語言﹐乃以此爲落韻詩﹐蓋渠但不見鄭谷所定詩格有進退之說﹐而妄爲云云也。」

孤忠自許眾不與﹐獨立敢言人所難。去國一身輕似葉﹐髙名千載重於山。並遊英俊顏何厚﹐已死姦諛骨尙寒。天爲吾皇宗社計﹐肯教夫子不生還。

唐州太守

時屬艱危應有系﹐天於名教豈無心。大都狂賊終須滅﹐未殺忠臣禍不深。太尉有靈朱泚敗﹐中丞傳旨祿山擒。曾誰鼓舞康州事﹐兒女常情淚滿襟。

書磨崖碑後

黃庭堅

苕溪漁隱云「余頃歲往來湘中﹐屢遊浯溪﹐徘徊磨崖碑下﹐讀諸賢畱題﹐惟魯直﹑文潛二詩﹐傑句偉論﹐殆爲絕唱﹐後來難措詞矣。」

春風吹船著音斫。浯溪﹐扶藜上讀中興碑。平生半世看墨本﹐摩挲石刻鬢成絲。明皇不作包柔計﹐顚倒四海由祿兒。九廟不守乘輿西﹐萬官已作鳥擇棲。撫軍監國太子事﹐何乃趨取大物爲﹗事有至難天幸耳﹐上皇跼蹐還京師。內間張后色可否﹐外間李父頤指揮。南內淒涼幾苟活﹐髙將軍去事尢危。臣結舂陵二三策﹐臣甫杜鵑再拜詩。安知忠臣痛至骨﹐後世但賞瓊琚詞。同來野僧六七輩﹐亦有文士相追隨。斷崖蒼蘚對立久﹐疏雨爲洗前朝悲。

讀中興頌

張耒

《復齋謾錄》云「張文潛集中載《中興頌》詩﹐此詩號傑出。」《竹坡詩話》云「《中興碑》詩﹐可謂妙絕今古。」

玉環妖血無人掃﹐漁陽馬厭長安艸。潼關戰骨髙於山﹐萬里君王蜀中老。金戈鐵馬從西來﹐郭公凜凜英雄才。舉旗爲風偃爲雨﹐灑掃九廟無塵埃。元功髙名誰與紀﹐風雅不繼騷人死。水部胸中星斗文﹐太史筆下蛟龍字。天遣二子傳將來﹐髙山十丈磨蒼崖。手持此碑入我室﹐使我一見昏眸開。百年廢興增嘆慨﹐當時數子今安在。君不見荒涼浯水棄不收﹐時有遊人打碑賣。

行色司馬池

《溫公詩話》云「先公監安丰酒稅赴官﹐有《行色》詩云云﹐豈非狀難寫之景也﹖」梅聖兪云「詩之工者﹐寫難狀之景﹐如在目前﹐含不盡之意﹐見於言外﹐此詩有焉。」

冷於陂水淡於秋﹐遠陌初窮到渡頭。賴是丹靑不能畫﹐畫成應遣一生愁。

久旱微雨

《復齋謾錄》云「江公著初任洛陽尉﹐《久旱微雨》詩作云云﹐溫公於士人家見之﹐借紙筆修刺﹐謁江﹐且爲稱薦﹐由此知名。」

云葉紛紛雨腳勻﹐亂花柔艸長精神。雷車卻碾山前過﹐不灑原頭陌上塵。

題傳捨

《珊瑚鉤詩話》云「盧秉侍郎﹐嘗作江南郡緣﹐於傳捨中題詩云云﹐王荊公見而稱之﹐立薦於朝﹐不數年登載貳卿。」《西溪叢語》云「此詩膾炙人口﹐乃徳淸人盧政議詩。更有一絕云云。」

靑衫白髮病參軍﹐旋糴黃梁置酒樽。但得有錢畱客醉﹐也勝騎馬傍人門。

絕句

十日都門風薄衣﹐搗砧聲重雁南飛。野人不識長安樂﹐且趁鱸魚一棹肥。

題老柏院

張在

《湘山野錄》云「靑州布衣張在﹐少能文﹐尢精於詩。《題興龍寺老柏院》詩云云﹐爲人所傳誦。皇祐中﹐文潞公鎭靑州﹐詣老柏院﹐訪在所題處﹐字已漫滅。公惜其不傳﹐爲大字書於西廡之壁。後三十餘年﹐東平畢仲甫見公於洛下﹐公誦其詩﹐囑畢往觀。至靑﹐訪其故處﹐壁已圯毀﹐不可復得﹐爲刻於天宮石柱。」

南鄰北捨牡丹開﹐年少尋芳去又回。惟有君家老柏樹﹐春風恰似不曾來。

禦溝柳

陳執中

《兩朝寶訓》云「眞宗賦《禦溝柳》詩﹐令宰相﹑兩省和。陳執中詩云云﹐其詩最尢者。」

一度春來一度新﹐翠光先得照龍津。君王自愛天然態﹐恨殺昭陽學舞人。

海棠

陳去非

《復齋謾錄》云「鄭谷《蜀中海棠》詩二首﹐前一云﹕『濃麗最佳新著雨﹐妖嬈全在欲開時。』後一云﹕『浣花溪上堪惆悵﹐子美無情爲發揚。』故錢希白《海棠》詩云﹕『子美無情甚﹐郎官屬意頻。』然歐公以鄭詩爲格卑。近世陳去非﹐嘗用鄭意賦海棠云云﹐𨿽本鄭意﹐便覺才力相去不侔矣。」

海棠默默要詩催﹐日暮紫綿無數開。欲識此花奇絕處﹐明朝有雨試重來。

田間

鄭獬

《復齋謾錄》論二詩云「第二句相類﹐然皆淸絕可愛。」

田家汩汩流水渾﹐一樹髙花明遠村。云意不知殘照好﹐卻將微雨送黃昏。

淮中晚泊瀆頭

蘇軾

《王直方詩話》云「山谷愛子美絕句云云﹐累書此詩﹐或眞字與大字。」

春陰垂野艸靑靑﹐時有幽花一樹明。晚泊孤舟古祠下﹐滿川風雨看潮生。

題滕王閣

王安國

《復齋謾錄》云「王平甫年十三﹐登滕王閣賦詩。郡守張侯見而異之﹐爲啟宴張樂於其上。其後建中靖國元年﹐其女識之於石云。」

滕王平日好追遊﹐髙閣依然枕碧流。勝地幾經興廢事﹐夕陽偏照古今愁。城中樹密千家市﹐天際人歸一葉舟。極目煙波吟不盡﹐西山重疊亂雲浮。

卷十七

雜編七

上元觀燈

夏竦

《韻語陽秋》云「應制詩非他詩比﹐自是一家句法﹐大抵不出於典實富艷爾。夏英公於《上元觀燈》詩云云﹐王岐公詩云云﹐二公𨿽不同時﹐而二詩如出一人之手﹐蓋格律當如是也。若作淸臒平淡之語﹐終不近爾。」

魚龍曼衍六街呈﹐金鎖通宵啟玉京。冉冉遊塵生輦道﹐遲遲春箭入歌聲。寶坊月皎龍燈淡﹐紫館風微鶴焰平。宴罷南端天欲曉﹐回瞻河漢尙盈盈。

上元觀燈

王珪

《侯鯖錄》云「元祐中元夕﹐上禦樓觀燈﹐有禦制詩。時王禹玉﹑蔡持正爲左右相﹐持正叩禹玉云﹕『應制上元詩﹐如何使故事﹖』禹玉曰﹕『鰲山鳳輦外不可使。』章子厚笑曰﹕『此誰不知﹖』後兩日登對﹐上獨賞禹玉詩云云﹐妙於使事詩云云。是夕﹐以髙麗進樂﹐又添一杯。」

雪消華月滿仙臺﹐萬燭當樓寶扇開。雙鳳雲中扶輦下﹐六鰲海上駕山來。鎬宮春酒沾周燕﹐汾水秋風陋漢才。一曲升平人共樂﹐君王又進紫霞杯。

春帖子

蘇頌

又云「翰苑春帖子﹐往往秀麗可喜。如蘇子容﹑鄧溫伯﹑蔣穎叔﹑梁君貺詩﹐皆佳作也。余觀鄭毅夫《新春詞》四首﹐與帖子格調何異﹖豈久於翰苑﹐而筆端自然習熟耶﹗」

璇霄一夕斗杓東﹐瀲灩晨曦照九重。和气薰風摩蓋壤﹐競銷金甲事春農。

春帖子

鄧潤甫

晨曦瀲灩上簾櫳﹐金屋熙熙歌吹中。桃臉自知宮宴早﹐百花頭上放輕紅。

前題

蔣之奇

未旦求衣向曉雞﹐蓬萊仗下日將西。花添漏鼓三聲遠﹐柳映春旗一色齊。

前題

梁君貺

東方和气鬥回杓﹐龍角中星轉紫霄。聖主問安天未曉﹐求衣親護玉宸朝。

新春詞

鄭獬

春色應隨步輦還﹐珠旒玉几照龍顏。紫雲殿下朝元罷﹐便領東風到世間。

其二

春風細拂綠波長﹐初過層城渡建章。艸色未迎雕輦翠﹐柳梢先學赭衣黃。

其三

晴暉散入鳳凰樓﹐一桁朱簾不下鉤。漢殿斗簮雙彩燕﹐並和春色上釵頭。

其四

小池春破玉玲瓏﹐聲觸簾鉤漸好風。閒繞欄幹掐花樹﹐春痕已著半梢紅。

不及陪東坡往金山作水陸

米芾

《韻語陽秋》云「米元章賦詩絕妙﹐而人罕稱之者﹐以書名掩之也。如此二詩﹐殆出翰墨畦逕之表﹐蓋自邁往淩雲之气流出﹐非尋規索矩者之可到也。」

久陰障奪佳山川﹐長瀾四溢魚龍淵。眾看李郭渡浮玉﹐晴風掃出淸明天。頗聞妙力開大施﹐足病不到諸方仙。想應蒼壁有垂露﹐照水百怪愁寒煙。

棲雲閣

米芾

云出救世旱﹐澤浹云尋歸。入石了不見﹐丰功已如斯。龍騫存復起﹐抱石明幽姿。云乎無定所﹐隱者何當棲。

淮之水

徐積

淮之水﹐淮之水﹐春風吹﹐春風洗。靑於藍﹐綠染指。魚不來﹐鷗不起。瀲灩灩﹐天盡頭﹐只見孤帆不見舟。殘陽欲落未落處﹐盡是人間今古愁。今古愁﹐可柰何﹐莫使騷人聞棹歌。我曹盡是浩歌客﹐笑聲酒面春風和。

詠蒲扇

徐積

妾有一匹絹﹐以爲身上衣。自織靑溪蒲﹐團團手中持。朝攜麥隴去﹐暮汲井泉歸。無人不看妾﹐不使見蛾眉。

和李上捨冬日詩

韓駒

《復齋謾錄》云「李彭商老有《建除體贈子蒼》云﹕『滿朝以詩鳴﹐何獨遺大雅﹖平生黃葉句﹐摸索便知價。』蓋自時子蒼自館職斥宰分寧縣時也﹐子蒼有《和李上捨冬日詩》最爲世所推﹐故商老有『黃葉』之句。」

北風吹日盡多陰﹐日暮擁階黃葉深。倦鵲繞枝翻凍影﹐飛鴻摩月墮孤音。推愁不去如相覓﹐與老無期稍見侵。顧藉微官少年事﹐病來那復一分心。

瑞香

陳子髙

苕溪漁隱云「瑞香﹐陳子髙有古詩一篇﹐意含諷刺﹐語加微婉﹐得騷人之體。」

佳人在空谷﹐雙星思斜河。契闊不有命﹐盛時豈蹉跎。娟娟匡廬秀﹐如此粲者何。香密綴紅糝﹐寶薰幕宮羅。幽窗小團圞﹐微風自婆娑。寂寥千年初﹐戢戢逢文多。何偕托方便﹐百金聘猗玀。赤欄靑蔑舫﹐丁寧護根窠。泥沙亦天幸﹐板聯入宣和。誰令蘭蕙徒﹐憔悴守巖阿。

送董元達

謝無逸

《謾叟詩話》云「謝無逸學古髙潔﹐文詞煆煉﹐篇篇有古意﹐尢工於詩。予嘗愛其《送董元達》云云﹐又《寄隱居士》云云。」

讀書不作儒生酸﹐躍馬西入金城關﹐塞垣苦寒風气惡﹐歸來面皺鬢眉斑。先皇召見延和殿﹐議論慷慨天開顏。謗書盈篋不復辧﹐脫身來看江南山。長江滚滚蛟龍怒﹐扁舟此去何當還。大梁城裏定相見﹐玉川破屋應數間。

寄隱居士

謝無逸

處士滑相不封侯﹐卜居但得林塘幽。家藏玉唾幾千卷﹐手校韋編三十秋。相知四海孰靑眼﹐髙臥一庵今白頭。襄陽耆舊節獨苦﹐只有龐公不入州。

李伯時畫太一眞人臥一大蓮葉中﹐手執書卷仰讀﹐蕭然有物外思﹐題其上云

韓駒

苕溪漁隱云「韓子蒼此詩﹐語意妙絕﹐眞能詠盡此畫也。」

太一眞人蓮葉舟﹐脫巾露發寒颼颼。輕風爲帆浪爲楫﹐臥看玉宇浮中流。中流蕩漾翠綃舞﹐穩如龍驤萬斛舉。不是峯頭十丈花﹐世間那得葉如許。龍眠畫手老入神﹐尺素幻出眞天人。恍然坐我水仙府﹐蒼煙萬頃波粼粼。玉堂學士今劉向﹐禁直苕峣九天上。不須對此融心神﹐會值靑藜夜相訪。

淸江曲

蘇伯固

東坡云「此篇若置李太白集中﹐誰疑其非者﹖」

屬玉雙飛水滿塘﹐菇蒲深處浴鴛鴦。白蘋滿棹歸來晚﹐秋著蘆花一岸霜。扁舟系岸依林樾﹐蕭蕭兩鬢吹華發。萬事不理醉復醒﹐長占煙波弄明月。

後淸江曲

蘇伯固

《韻語陽秋》云「蘇養直《淸江曲》﹐見賞於東坡﹐名已不沒。而又作《後淸江曲》一篇﹐豈養直尙惡其少作﹖云云﹐前四句。如此等句﹐《前淸江曲》似未到也。」

層波渺渺山蒼蒼﹐輕霜殞木蓮葉黃。呼兒極浦下苓箵﹐社甕欲熟浮蛆香。輕蓑淅瀝鳴秋雨﹐日暮乘流自相語。一笛淸風萬事休﹐白鳥翩翩落煙渚。

觀臨淮雙頭白蓮圖

周知微

《王直方詩話》云「周知微﹐字明老﹐爲詩有可喜者﹐如《雙頭白蓮圖》亦爲可賞。」

君不學叔隗季隗南歸晉﹐又不學大喬小喬東入吳。一種桃根與桃葉﹐若爲化作雙芙蕖。臨淮政成有餘暇﹐坐令華室生瀟灑。鵝溪一幅萬里寬﹐移得浙川入圖畫。天空水闊江茫茫﹐想見女英與娥皇。九疑云深蒼梧遠﹐冰姿泣露不成妝。苦心抱恨何時了﹐香骨應甘沒秋艸。不如回首謝秋風﹐分作尹邢來漢宮。

題關右寺壁

東坡云「余舊見此詩於關右壁上﹐愛之﹐不知何人作也。」《溪詩話》云「世傳一武人詩也﹐不爲勇退雅志爲可喜﹐而易道家所忌之業以示子孫﹐尢可喜也。」

欲掛衣冠神武門﹐先尋水竹渭南村。卻將舊斬樓蘭劍﹐買得黃牛教子孫。

晚春

吳可

苕溪漁隱云「吳可《晚春》詩﹐亦灑落可喜。」

小醉初醒過別村﹐數家殘雪擁籬根。枝頭有恨梅千點﹐溪上無人月一痕。

絕句

譚知柔

又云「余於一達官處﹐見譚知柔獻詩文一編﹐小詩極有可喜者﹐今舉其尢者二絕。」

麥隴風來翠浪浮﹐霏微小雨似深秋。野亭終日捲簾坐﹐淸樾對啼黃栗畱。

又

漫郎無處覓歸田﹐江北江南水拍天。斗擻十年塵土夢﹐秋風吹上釣魚船。

柳枝詞張耒

《復齋謾錄》云「此張文潛詩也﹐王平甫嘗愛而誦之。」《詩事》云「古今柳詞﹐惟鄭文寶一篇有餘意也。云云﹐終篇了不道著柳﹐惟一『系』字是工夫﹐而學者思之。」

亭亭畫軻系春潭﹐只向行人酒半酣。不管煙波與風雨﹐載將離恨過江南。

絕句

朱松

苕溪漁隱云「朱喬年《絕句》云云﹐蓋前人有《詠筍》云﹕『急忙且喫莫踟躕﹐一夜南風變成竹。』喬年點化﹐乃爾精巧。」

春風吹起籜龍兒﹐戢戢滿山人未知。急喚蒼頭斸煙雨﹐明朝吹作碧參差。

與客夜坐

王安石

《冷齋夜話》云「山谷嘗言﹕『天下淸景﹐初不擇貴賤賢愚而與之﹐然吾特疑端爲我輩設。荊公在鐘山﹐與客夜坐﹐作詩云云﹐東坡《宿余杭山寺》詩云云。』人以山谷之言爲確論。」

殘生傷性老耽書﹐年少東來復起予。各據槁梧同不寐﹐偶然聞雨落階除。

宿余杭山寺集中云﹕書雙竹湛師房

蘇軾

暮鼓晨鐘自擊撞﹐閉門欹枕對殘缸。白灰旋撥通紅火﹐臥聽蕭蕭雪打窗。

絕句

劉季孫

《石林詩話》云「劉季孫能詩﹐初監饒州酒稅。王荊公爲江東提刑﹐巡歷至饒﹐按酒務至廳事﹐見屏間題小詩云云﹐大稱賞之﹐卽召與語﹐嘉嘆升車而去﹐不復問務事﹐遂知名。」

呢喃燕子語梁間﹐底事來驚夢裏閒。說與傍人應不解﹐杖藜攜酒看支山。

老松

王公韶

《復齋謾錄》云「王公韶少日﹐讀書於廬山東林裕老庵﹐庵前有老松﹐因賦詩云云。王荊公爲憲江東﹐過而見之﹐大加稱賞﹐遂爲知己。」

綠皮皴剝玉嶙峋﹐髙節分明似古人。解與乾坤生气槪﹐幾回風雨長精神。裝添景物年年別﹐擺押窮愁日日新。惟有碧霄雲裏月﹐共君孤影最相親。

明妃引《呻吟集》﹕公八歲作

邢居實

《韻語陽秋》云「邢惇夫十四歲作《明君引》﹐謂『上天仙人骨法別﹐人間畫工畫不得』﹐亦有思致。」《王直方詩話》云「惇夫年少豪邁﹐所與遊皆一時名士﹐方十四五時﹐嘗作《明妃引》﹐末云『安得壯士霍嫖姚﹐縛取呼韓作編戶』﹐諸公多稱之。」

漢宮有女顏如玉﹐淺畫蛾眉遠山綠。披香殿裏夜吹笙﹐未央宮中朝理曲。絳紗蒙籠雙蠟燭﹐簫鼓聲傳春漏促。玉輦三更別院歸﹐夜深月照黃金屋。莓苔滿院無行迹﹐總爲君王未相識。上天仙人骨法別﹐人間畫工畫不得。嫣然一笑金輿側﹐玉貎三千斂顏色。羅幃繡戶掩風香﹐一朝返嫁單於國。金鳳羅衣爲誰縷﹐長袖弓彎不堪舞。一別昭陽舊院花﹐淚灑胭脂作紅雨。回頭不見雲間闕﹐黃河半渡新冰骨。馬蹄已踏遼碣塵﹐天邊尙掛長門月。黃沙不似長安道﹐薄暮微云映衰艸。羌人馬上鳴胡笳﹐綠發朱顏爲君老。西風蕭蕭郅水寒﹐啼痕不斷幾闌干。年年看盡南飛雁﹐一去天涯竟不還。少年將軍健如虎﹐日夕撞鐘捶大鼓。寶刀生澀旌旗捲﹐漢宮嫁盡嬋娟女。寂寞邊城日將暮﹐三尺角弓調白羽。安得猛士霍嫖姚﹐縛取呼韓作編戶。

癭木壺

呂公著

《南窗紀談》云「呂申公爲潁州通判﹐歐陽公爲守﹐歐陽公素不以文靖公爲然。及與其子爲僚﹐見其學識﹐已攺觀矣。時劉厚甫﹑王深甫皆寓居郡下﹐四人日相從﹐講學爲事﹐情好款密。一日﹐分題賦詩。申公得《癭木壺》﹐其辭云云。歐陽公見之﹐益加稱賞﹐以爲有宰相器。及還朝﹐遂薦爲諫官。申公文章世不多見﹐惟此詩見傳﹐蓋由歐陽公數爲人道之也。」

天地產眾材﹐創物謂之智。梁棟與楹杙﹐小大無有棄。方者以矩度﹐圓者中規制。嗟爾木之癭﹐何異內有贅。生成臃腫姿﹐賦象難取類。檃括所不施﹐鉤繩爲爾廢。大匠睨而往﹐惻然乃有意。孰非造化功﹐而終不朽器。刳剔虛其中﹐朱漆爲之外。漿挹酒醴﹐施用惟其利。犧象非不珍﹐金罍豈不貴。幸因左右容﹐反見謂奇異。人之於才性﹐夫豈遠於是。性𨿽有不善﹐在教之操勵。才無不可用﹐在上所措置。錯陋就其長﹐皆得爲良士。執一以廢百﹐眾功何由備。是惟聖人心﹐能通天下志。

秋聲

關注

又云「關注子東喜爲詩﹐有唐人之風﹐嘗記其《秋聲》一篇﹐其工致淸婉﹐多此類也。」

夢破松聲枕上聞﹐睡魔夜半戰吟魂。初疑秋雨連江岸﹐乍覺寒潮上海門。招引好風來古寺﹐追隨月色下前村。晚行欲問聲來處﹐鬱鬱蒼波漫不分。

望夫石

賀鑄

《王直方詩話》云「賀方回作《望夫石》詩﹐交遊間無不愛者。」

亭亭望夫石﹐下閱幾人代。蕩子長不歸﹐山椒久相待。微云蔭發彩﹐初月輝蛾黛。秋雨疊苔衣﹐春風舞蘿帶。花然姑射子﹐矯首塵宴外。陳迹遂亡窮﹐佳期從莫再。脫如魯秋氏﹐妄結桑下愛。玉質委泥沙﹐悠悠復安在。

題小寺寇國寶

《石林詩話》云「余居吳下﹐一日出閶門﹐至小寺中﹐壁間有題詩一絕云云﹐意極喜之。寺僧云﹕『吳縣主簿所作﹐今官滿去矣。』歸而問士大夫﹐雲姓寇名國寶﹐久從陳無己學。乃知文章淵源﹐有所自來﹐亦不難辧。」

黃葉西陂水漫流﹐籧篨風急送扁舟。夕陽暝色來千里﹐人語雞聲共一邱。

墨梅

陳去非

《韻語陽秋》云「先文康公知汝州日﹐以去非《墨梅》繳進﹐於是除太學博士。」《漁隱叢話》云「去非詩平淡有工﹐《墨梅》絕句云云﹐前首。徽廟召對稱賞﹐自此知名。」

含章簾下春風面﹐造化功成秋兔毫。意足不求顏色似﹐前身相馬九方臯。

前題

《容齋續筆》云「簡齋《墨梅》一篇云云﹐語意皆妙絕。晉陸機《爲顧榮贈婦語》云﹕『京洛多風塵﹐素衣化爲緇。』齊謝玄暉《酬王晉安》詩云﹕『誰能久京洛﹐緇塵染素衣。』正用此也。」

粲粲江南萬玉妃﹐別來幾度見春歸。相逢京洛渾依舊﹐只恨緇塵染表衣。

應制科賦詩

夏竦

《靑箱雜記》云「夏文莊試制科﹐廷對出殿門。楊徽之見其年少﹐遽邀與語﹐曰﹕『老夫他則不知﹐惟喜吟詩﹐願丐賢良一篇﹐以卜他日之志。』公欣然爲書云云。徽之曰﹕『眞宰相器也。』」眞宰相器語﹐見《百家詩選》。

殿上衮衣明日月﹐硯中旗影動龍蛇。縱橫禮樂三千字﹐獨對丹墀日未斜。

題郵亭

左鄯

苕溪漁隱云「余頃過湘中﹐郵亭壁間有左鄯絕句云云﹐又於苕溪道觀中壁間﹐有鄭子覃絕句云云﹐皆佳作也。」

疊疊山腰系冷云﹐疏疏雨腳弄黃昏。松聲更帶溪聲急﹐不是行人也斷魂。

題苕溪道觀

鄭子覃

紛紛紅雨入蒼苔﹐密蔭新成鶯友來。擬逐幽人夢蓬島﹐一聲裂竹故驚回。

懷荊南舊遊

元厚之

《云齋錄》云「沙門文瑩嘗謂﹕『爲文老而不衰者﹐惟元厚之在禁林時﹐有《懷荊南舊遊》云云﹐其辭气不少衰。』」

昔年曾醉海棠叢﹐聞說新枝發舊紅。昨夜夢回花下飲﹐不知身在玉堂中。

卷十八

雜編八

孔北海堂

李方叔

《東臯雜錄》云「李方叔气韻豪邁﹐東坡謂其詩賦詞卓越﹐意趣不凡者是也。東坡知貢舉﹐方叔不在選中﹐東坡贈詩曰﹕『與君相從非一日﹐筆勢翩翩疑可識。平時漫說古戰場﹐過眼終迷日五色。』李華﹑李程皆當家事﹐最爲妙絕。方叔詩文甚工﹐偶記其《北海文舉堂》詩云云。」

卯金自中葉﹐已若子南周。阿瞞制威福﹐九鼎若綴旒。餘子不復忌﹐多士例爲仇。嶄然見芒角﹐已坐錮與鉤。誰知英雄彀﹐翻令作罝罘。假手陷正平﹐謔玩戮楊修。小慧尙必除﹐偉人那得畱。凜凜孔北海﹐胸次包九州。倘令坐廟堂﹐大盜當寢謀。專誅及斯人﹐遂負壑與舟。當時同朝士﹐苟生盍包羞。身死名亦滅﹐白骨委山邱。先生𨿽千載﹐生气尙橫秋。當時眼中意﹐付與一醉休。文人具文行﹐來作東諸侯。尙友天下士﹐復於古人求。作亭俯層城﹐持杯想風流。壁間妙著述﹐騰光昏鬥牛。文存人亦亡﹐應從文舉遊。我生眞碌碌﹐與世甘沈浮。思爲坐上客﹐揚觶和南謳。無成老巖谷﹐哀哉空白頭。

題大明寺

王琪

《復齋謾錄》云「晏元獻赴杭州道﹐過維揚﹐憩大明寺。暝目徐行﹐使侍史讀壁間詩板﹐戒其勿言爵裏姓名。終篇者無幾。又俾誦一詩云云﹐徐問之﹐江都尉王琪詩也。召至同館﹐自此辟置館職﹐遂躋侍從。山谷南遷﹐亦令侍史讀詩板﹐有一絕云云﹐稱嘆不已﹐徐視姓名﹐曰﹕『果吾學子葛敏修也。』」

水調隋宮曲﹐當年亦九成。哀音已亡國﹐廢詔尙畱名。儀鳳終沈迹﹐鳴蛙只沸聲。淒涼不可問﹐落日下蕪城。

題南華竹軒

葛敏修

不用山僧供帳迎﹐世間無此竹風淸。獨拳一手支頤臥﹐閒看嶺雲生未生。

題李伯時畫黃知命騎驢圖

邢居實

《王直方詩話》云「雙井黃叔達﹐字知命﹐初自江南來﹐與彭城陳履常俱謁法云禪師於城南。夜歸﹐過龍眠李伯時﹐知命衣白衫﹐騎驢緣道﹐搖頭而歌﹐履常負杖挾囊於後。一市大驚﹐以爲異人。伯時因畫爲圖﹐而邢惇夫長歌云云。惇夫時年未二十也。」

長安城頭烏欲棲﹐長安道上行人稀。浮雲捲盡暮天碧﹐但有明月流淸輝。君獨騎驢向何處﹐頭上倒著白接籬。長吟搔首望明月﹐不學山翁醉似泥。到得城中燈火鬧﹐小兒拍手欄街笑。道傍觀者那得知﹐相逢疑是南山皓。龍眼居士畫無此﹐搖毫弄筆長風起。酒酣閉目望窮途﹐紙上軒昂無乃似。君不學長安遊俠誇年少﹐臂鷹挾彈章臺道。君不能提攜長劍取靈武﹐指揮猛士驅貔虎。胡爲腳蹈梁宋塵﹐終日飄飄無定所。武陵桃源春欲暮﹐白水靑山起煙霧。竹杖芒鞋歸去來﹐頭巾好掛三花樹。

正月十八夜

晏殊

《詩事》云「《晏元獻文集》詩最多﹐幾萬餘篇。宋元獻尢喜『樓臺冷落收燈夜﹐門巷蕭條掃雪天』﹐『梨花院落溶溶月﹐柳絮池塘淡淡風』﹐今記其全首於此。」

槿戶茅齋雅自便﹐京華風味入新年。樓臺冷落收燈夜﹐門巷蕭條掃雪天。病酒不聞花外漏﹐放朝仍得日髙眠。何妨靜習閒中趣﹐欲問林僧結淨緣。

寄遠

寶轂香輪不再逢﹐峽雲巫雨杳無蹤。梨花院落溶溶月﹐柳絮池塘淡淡風。幾日寂寥傷酒後﹐一番蕭索禁煙中。魚書欲寄無由達﹐水遠山長處處同。

上荊公生辰

陳輔

《詩事》云「丹陽陳輔﹐字輔之﹐自號南郭子。以詩名世﹐能盡其妙。少爲荊公所知﹐嘗獻公《生日》詩云云。獻詩中﹐公獨喜之。」

十月江南已得霜﹐相君門客小山房。冬深柏子和香掃﹐準備生辰作好香。

牡丹

楊軒

《云齋廣錄》云「淇川楊軒《詠牡丹》云云﹐羅隱曰﹕『若教解語應傾國﹐任是無情也動人。』二人用意不同如此。軒詩𨿽挫風花﹐而有警誡。」

楊妃歌舞態﹐西子巧讒魂。利劍斫不斷﹐余妖鐘此根。光華日已盛﹐欄檻豈長存。寄語尋芳者﹐須知松柏尊。

一日曲

《許彥周詩話》云「楊軒詩句句精練﹐如『焚香露蓮泣﹐聞磬淸鷗閒』之類﹐宜乎爲歐陽文忠公所稱。其他古體如『朱弦疏越﹐一唱三嘆』﹐讀者當以意求之。寵嬖曹氏﹐作《一日曲》爲曹氏也。」

妾家鄧侯國﹐肯愧邯鄲姝﹖世本富繒綺﹐嬌愛比明珠。十五學組紃﹐未嘗開戶樞。十六失所適﹐姓名傾裏閭。十七善歌舞﹐使君邀宴娛。自玆著樂府﹐不得同羅敷。涼溫忽荏苒﹐屢接朝大夫。相權不及情﹐何異逢路衢。昨日一見郎﹐目色曾不渝。結愛從此篤﹐暫隔猶恐疏。如何遂從官﹐去涉千里途。郎跨靑驄馬﹐妾乘白雪駒。送郎郎未遠﹐別妾妾仍孤。不如水中鱗﹐雙雙依綠蒲。不如雲間鵠﹐兩兩下平湖。魚鳥尙可托﹐妾今誰與俱。去去約春華﹐終朝怨日賒。一心思君子﹐便擬見梅花。梅花幾時吐﹐頻掏闌干數。東風若見郎﹐重爲歌金縷。

遊俠曲

王觀

《竹坡詩話》云「唐人作樂府者甚多﹐當以張文昌爲第一。近時髙郵王觀亦可稱﹐而人不甚知。觀嘗作《遊俠曲》云云﹐此篇詞意大似李太白﹐恨未入文昌之室耳。至《莫惱翁》篇云云﹐遂與文昌爭衡矣。」

雪擁燕南道﹐酒闌中夜行。千里不見仇﹐怒須如立釘。出門气吹霧﹐南山雞未啼。腰間解下聶政刀﹐袖中擲去朱亥椎﹐冷笑邯鄲乳口兒。

莫惱翁

王觀

谷垂幹穗豆垂角﹐雨足年登不勝樂。烏巾紫領銀須長﹐白酒滿杯翁自酌。翁醉不知秋色涼﹐兒將翁須孫撼牀。莫惱翁﹐翁年已髙萬事慵。

輸麥行

張耒

《竹坡詩話》云「本朝樂府﹐當以張文潛爲第一。文潛樂府﹐刻意文昌﹐往往過之。頃在南都﹐見《倉前村民輸麥行》﹐余嘗見其親稿﹐其後題云﹕『此篇效張文昌﹐而語差繁。』乃知其喜文昌如此。」

場頭雨幹場地白﹐老稚相呼打新麥。半歸倉廩半輸官﹐免教縣吏相催迫。羊頭車子毛布囊﹐淺泥易涉登前岡。倉前買劵槐陰涼﹐淸嚴官吏兩平量。出倉掉臂呼同伴﹐旗亭酒美解衣換。半醉扶車歸路涼﹐月出到家妻具飯。一年從此皆閒日﹐風雨閉門公事畢。射狐罝兔歲蹉跎﹐百壺社酒相輕過。

長夜吟

許彥國

《漫齋語錄》云「王融作古樂府《長夜吟》﹐但道長夜而已。近世許表民﹐出新意﹐擬此作。」

南鄰燈火冷﹐三起愁夜永。北鄰歌未終﹐已驚初日紅。不知晝夜誰主管﹐一種春宵有長短。

小盡行

朱惇儒

《竹坡詩話》云「頃歲﹐朝廷多事﹐郡縣不頒歷﹐所至晦朔不同。朱希眞避地廣中﹐作《小盡行》一詩云云﹐與夫『山中無歷日﹐寒盡不知年』﹐無間然矣。」

藤州三月作小盡﹐梧州三月作大盡。哀哉官歷今不頒﹐憶昔升平淚成陣。我今何異桃源人﹐落葉爲秋花作春。但恨未能與世隔﹐時聞喪亂空傷神。

揚雄

陳去非

《竹坡詩話》云「揚子云好著書﹐固已見誚於當世。後之議者紛然﹐往往詞費而意殊不盡。惟陳去非一詩﹐有譏有評﹐而不出四十字。後之議雄者﹐𨿽累千萬言﹐未必能出諸此也。」

揚雄平生書﹐肝腎閒雕鐫。晚於玄有得﹐始悔賦甘泉。使雄早大悟﹐亦何事於玄﹖賴有一言善﹐酒箴眞可傳。

寄沂水宰

許彥國

《夷堅庚志》云「許彥國﹐字表民﹐靑州人。進士髙第﹐工爲詩。客遊河朔﹐嘗撰《燕薊餘民思漢歌》﹐首敍石敬瑭割燕地﹐以賂契丹﹔次敍耶律徳光犯汴京﹔次虜去嚴峻﹐燕人思漢之意﹐詞情淒楚﹐近千言。卒意云﹕『燕薊餘民宜自省﹐百年陷虜直愁人。』『勿怨眉輿事洪靖』﹐蓋用唐張洪靖初入燕﹐肩輿而行﹐燕人駭異不悅﹐遂有朱克融之變﹐其旨深矣。呂忠穆之父爲沂州沂水宰﹐縣境有穆陵關﹐卽《左傳》所謂『南至於穆陵』是也。彥國過其地﹐寄以詩云云﹔《詠項籍廟》兩絕句云云﹔《漁翁》詩云﹕『溪鷗散後夜無伴﹐荷葉老時秋有衣。』《瑞香》詩云﹕『北方野客不慣見﹐明月滿衣猶倚欄。』皆爲北方學所稱道﹐惜其官不顯。」

楚甸齊封自此分﹐穆陵遺俗久猶存。豈知今日鳴琴宰﹐卽是當年賜履孫。且有淸風消酷暑﹐更無驚犬吠黃昏。畏人客子成安枕﹐獨宿荒村不閉門。

項籍廟二首

前人

《燕魏錄》云「許表民工詩﹐嘗爲《項籍廟》詩云云﹐時膾炙人口。」

曾被秦人笑沐猴﹐錦衣東去更何求。可憐瞭瞭重瞳子﹐不見山河繞雍州。

千古興亡莫浪愁﹐漢家功業亦荒邱。空餘原上虞姬艸﹐舞盡春風未肯休。

宿蔣山棲霞寺

兪紫芝

《詩事》云「秀老放達不娶﹐能詩。《宿蔣山棲霞寺》云云﹐《山中琴興》云云﹐又《無題》云云。」《石林詩話》云「兪紫芝﹐揚州人﹐少有髙行﹐不娶﹐得浮屠心法﹐所至翛然﹐而工於詩。嘗有云云前一首。之句﹐尢爲荊公所賞﹐和云﹕『新詩比舊更增峭﹐若許追攀莫太髙。』秀老卒於元祐初﹐惜無發名者﹐不得與林和靖一流﹐槪見於隱逸。」《溪詩話》云「隱居風景﹐義山《憶正一》云﹕『煙鑪銷盡寒鑪晦﹐童子開門雪滿松。』子原云﹕『日午獨眠無餘聲﹐山童隔竹敲茶臼。』秀老云﹕『夜深童子喚不醒﹐猛虎一聲山月髙。』閒棄山間累年﹐頗得此數詩气味。」

獨坐淸談久亦勞﹐碧松燃火暖衾袍。夜深童子喚不起﹐猛虎一聲山月髙。

山中琴興

前人

野客調琴玉一枝﹐薰風滋味自家知。夜深斷送鶴先睡﹐彈到山空月落時。

無題

前人

深深畫陌倚朱門﹐腮粉輕紅濕淚痕。寂寞繡屏人未見﹐杏花疏雨立黃昏。

題溧陽郵亭

《庚溪詩話》云「紹興初﹐余之官建康﹐艤舟溧陽郵亭﹐見壁間題云云﹐不著姓氏﹐不知何人所作。觀其言﹐淡而旨遠﹐決非汩沒名利﹐而不知返者也。」

十年棄微官﹐歸來事卻掃。扁舟訪安期﹐要覓如瓜棗。不知膏粱珍﹐惡食詩自好。田園吾無多﹐生理但艸艸。濁酒時一尊﹐孤斟從醉倒。

題斗野亭

劉無言

又云「昔年過邵伯埭﹐登斗野亭﹐見梁間題云﹕『此劉燾無言詩。』蓋盡得斗野之景物也。」

地勢如板掌﹐天形似覆盤。三星羅戶牖﹐北斗掛闌干。晚色芙蕖靜﹐秋香稏寒。更無山礙眼﹐剩覺水雲寬。

卽事

何搢之

又云「何搢之大圭﹐廣徳人﹐早年有俊聲﹐宣和間爲館職。其人落拓不羈﹐不能自重﹐仕宦晚﹐亦不偶。其詩殊有可喜者﹐嘗記其一聯云﹕『蜂垂倒世界﹐蚊聚小雷霆。』又嘗爲姓韓貴人作樂語﹐乃以韓吏部﹑漢將軍爲對﹐亦有功也。」

茅屋松窗小隱家﹐茶煙漠漠水斜斜。檐間乳燕未成語﹐庭下石橊爭放花。賴有詩書銷白日﹐倦隨車馬走黃沙。林泉舊約好歸去﹐風雨滿江垂釣車。

題碧雲亭

失名

又云「昔過陽羨﹐艤舟溪寺﹐一亭壁間題云云。碧雲亭﹐未知在何地﹐詩亦未知何人作。其詞意淸絕﹐因筆之。」

碧雲亭上碧雲飛﹐竟日回環面翠微。梅萼破香知臘盡﹐柳梢含綠認春歸。風前古澗琴三疊﹐雪後羣峯玉一圍。遙想一人淸太甚﹐太淸宮裏說禪機。

送虞少催

林懿成

又云「林懿成季仲﹐嘗爲太常少卿﹐永嘉人﹐頗喜爲詩。嘗與會稽虞仲琳少催相好﹐虞頗通性理之學﹐林以詩送其行雲云。又嘗爲婺州題赤松山﹑黃初平祠二首云云﹐皆語佳而意新也。」

男兒何苦獘羣書﹐學到根源物物無。曾子當年多一惟﹐顏淵終日只如愚。水流萬折心無競﹐月落千山影自孤。執手沙頭休話別﹐與君原不隔江湖。

題黃初平祠二首

前人

路轉溪西艸木香﹐有人荷笠山之陽。定知我是金華守﹐笑道牧民如牧羊。

羽仗霓旗去不還﹐空餘掬水落人間。至今山下無根艸﹐便是田家九轉丹。

題關中驛舍

失名

又云「靖康之變﹐中原爲金所據﹐當時文人勝士﹐陷於彼者不少。如庚申﹑辛酉年﹐河南關陜之地暫復﹐有自關中驛舍壁間得二絕云云。」

鼙鼓轟轟聲徹天﹐中原廬井半蕭然。鶯花不管興亡事﹐妝點春光似昔年。

渭平沙淺雁來棲﹐渭漲沙移雁不歸。江海一身多少事﹐淸風明月我沾衣。

題夢筆

姚宏

又云「夢筆驛中﹐江淹舊居。姚宏令聲一絕云云﹐可警後學者。」

一宵短夢驚流俗﹐千古髙名掛裏閭。遂使晚生矜此意﹐癡眠不讀一行書。

題臨安旅邸

失名

《庚溪詩話》云「所至驛﹐畱題壁間亦多有可取者﹐見李仲南丙言臨安旅邸壁間一絕云云﹐又建州崇安分水驛中一絕云云﹐又呂叔潛大虯言鎭江丹陽玉乳泉壁間一絕云云﹐三詩皆可喜﹐然皆不著名氏也。」《西溪叢話》云「此仵盤艮翁詩﹐前一首。父信﹐本軍職﹐終文恩副使﹐以蔭補借職。元丰中﹐監靑州臨淄酒稅﹐或以此詩題酒樓﹐皆云神仙作也。」

太一峯前是我家﹐滿牀書籍舊生涯。春城戀酒不歸去﹐老卻碧桃無限花。

題分水驛

失名

江南三月已聞蟬﹐麥熟梅黃繭作綿。料得故園煙雨裏﹐輕寒猶作養花天。

題玉乳泉

騎馬出門三月暮﹐楊花故作雪漫天。客情惟有夜難度﹐宿處先尋無杜鵑。

奉送永興安撫劉侍讀

歐陽修

《漁隱叢話》云「永叔《送原父出守永興》詩云云﹐黃魯直《送王郎》詩云云﹐近時學者以爲此格獨魯直爲之﹐殊不知永叔已先有也。」

酌君以荊州魚枕之蕉﹐贈君以宣城鼠須之管。酒如長虹飲滄海﹐筆若駿馬馳平阪。愛君少年方英豪﹐嗟我久衰歡漸鮮。文章驚世聞名早﹐意气論交相得晚。魚枕蕉一舉﹐十分當覆盞。鼠須管爲物﹐𨿽微用不淺。新詩醉墨時一揮﹐別後寄我無辭遠。

送王郎

黃庭堅

酌君以蒲城桑落之酒﹐泛君以湘累秋菊之英﹐贈君以黟川點漆之墨﹐送君以陽關垂淚之聲。酒澆胸中之磊塊﹐菊制短世之頹齡﹐墨以傳千古文章之印﹐歌以寫從來兄弟之情。江山萬里將頭白﹐骨肉十年終眼靑。連牀夜語雞戒曉﹐書囊無底談未了。有功翰墨乃如此﹐何恨遠別音書少。炊沙作糜終不飽﹐鏤冰文字費工巧。要須心地收汗馬﹐孔孟行世日杲杲。有弟有弟力持家﹐婦能養姑供珍鮭。兒大詩禮女桑麻﹐公但讀書遮眼花。

行路難

晁補之

又云「余觀無咎古樂府是其所長﹐辭格俊逸可喜﹐如《行路難》云云。」

贈君珊瑚夜光之角枕﹐玳瑁明月之雕牀﹐一繭秋禪之麗縠﹐百和更生之寶香。穠華紛紛白日暮﹐紅顏寂寂無畱芳。人生失意十八九﹐君心美惡誰能量。願君虛懷廣末照﹐聽我一曲關山長。不見班姬與陳后﹐寧聞衰落尙專房。

謝章子厚

劉子先

《髙齋詩話》云「章子厚嘗與劉子先定有場屋之舊﹐又頗相善。子厚居京口﹐子先守姑蘇﹐以新醞洞庭春寄之。子厚答詩云﹕『洞霄宮裏一閒人﹐東府西樞老舊臣。多謝姑蘇賢太守﹐殷勤分送洞庭春。』其後隔闊十年﹐子厚拜相﹐亦不通問。寄書誚其相忘遠引之意﹐子先以詩謝云云。公得詩大喜﹐卽召爲宰屬﹐遂遷戶部侍郎。」

故人天上有書來﹐責我疏愚喚不回。兩處共瞻千里月﹐十年不寄一枝梅。塵泥自與雲霄隔﹐駑馬難追徳驥才。莫謂無心向門下﹐也曾終夕望三臺。

塗中

張公庠

《侯鯖錄》云「張公庠自少能詩﹐一絕云云。」苕溪漁隱云「《雲霄廣錄》只載此詩後兩句﹐云是李元膺《遊春》詩﹐未知孰是。鄭毅夫《代探花郎》一絕﹐與前詩格調殊相類﹐今附於此。」

一年春事又成空﹐擁鼻微吟半醉中。來到桃花新雨過﹐馬蹄無處避殘紅。

代探花郎絕句

鄭獬

嫩綠輕紅相間開﹐一番走馬探春回。靑衫不管露痕濕﹐直入亂花深處來。

宮詞

盧秉

《西溪詩話》云「盧秉﹐元丰間有能詩聲﹐嘗夢入古祠﹐祠有大池﹐島嶼森列﹐錦衣繡幘者﹐車馬繽紛﹐數十百人。問之﹐曰﹕『未央宮也。』頃一綠衣中使亟召盧過池﹐至大殿﹐坐土木偶數十﹐率丈餘﹐丹綠陳落﹐而梵語髙徹。旁一人引盧就席﹐給筆札﹐命賦《宮詞》。旣寤﹐記其半。是日向午﹐復昏絕﹐又續其夢。中夜而興﹐乃盡得其詩云云。凡十首。余觀前人詞章﹐不正者類托之夢兆﹐此特明白怪奇﹐如是殆不可理推也。」

絮撲芙蓉苑﹐華開太液波。黃頭吹月笛﹐擢影落天河。

其二

艸淺天邊碧﹐花勻日腳紅。須知親帝澤﹐不必藉春工。

其三

花萼蜂兒影﹐簾旗燕子風。遊絲避金葆﹐吹過紫垣東。

其四

翠環雙鳳帶﹐小隊五花蹄。十二龍鉤捲﹐梨花爛漫時。

其五

花蒂流金水﹐知從祕苑來。春風如解意﹐不敢起纖埃。

其六

粉蝶非仙骨﹐隨風過苑墻。穿花不敢采﹐應怯內家香。

其七

沈沈雨過宮槐綠﹐寂寂春殘輦路香。細想人間無此景﹐夜來魂夢到昭陽。

其八

迎春新燕尾纖纖﹐拂柳穿花掠翠檐。問道蕊宮三十六﹐美人爭爲捲珠簾。

其九

蓬萊風蹙水紋班﹐月甃風廊四百間。云外蹕聲穿嶺去﹐行宮簇馬望驪山。

其十

落絮蒙蒙立夏天﹐樓前槐影葉初圓。傳聞紫殿深深處﹐便有薰風入舜弦。

開元樂詞

沈括

《侯鯖錄》云「沈括爲翰林學士﹐有《開元樂詞》四首﹐裕陵愛之。」

鸛鵲樓頭日暖﹐蓬萊殿裏花香。艸綠煙迷步輦﹐天髙日近龍牀。

其二

樓上正臨宮苑﹐外間不見人家。寒食輕籠薄霧﹐滿城明月梨花。

其三

按舞驪山影裏﹐回鑾渭水光中。玉笛一天明月﹐翠華滿陌春風。

其四

殿後春旗簇仗﹐樓前禦隊穿花。一片紅雲鬧處﹐外人遙認官家。

結客

滕元發

《侯鯖錄》云「滕達道長於五言﹐有《省試》詩云﹕『寒日邊聲斷﹐春風塞艸長。』又《結客》詩云云。」

結客結英豪﹐莫問兒女曹。黃金裝劍佩﹐猛獸畫旗旄。北極狼星落﹐中原旺气髙。終令賀蘭賊﹐不著赭黃袍。

安樂窩

邵雍

《邵氏聞見錄》云「康節有《安樂窩中》詩﹐溫公愛之﹐請書紙簾上﹐字畫奇古﹐某家世寶之。」

半記不記夢覺後﹐似愁無愁情倦時。擁衾側臥未收起﹐簾外落花撩亂飛。

卷十九

雜編九

江陵病中聞白樂天左降江州

元稹

《容齋隨筆》云「嬉笑之怒﹐甚於裂眥﹔長歌之哀﹐過於慟哭﹐此語誠然。元微之在江陵﹐病中聞白樂天左降江州﹐作絕句云云。樂天以爲此句他人尙不可聞﹐況僕心哉﹗微之集作『垂死病中仍悵望』﹐此三字旣不佳﹐又不題爲病中作﹐失其意矣。東坡守彭城﹐子由來訪之﹐畱百餘日而去﹐作二小詩云云。東坡云﹕『以爲讀之﹐殆不可爲懷。』乃和其詩以自解﹐至今讀之﹐尙能使人淒然也。」

殘燈無焰影幢幢﹐此夕聞君謫九江。垂死病中驚起坐﹐暗風吹雨入寒窗。

與子瞻會宿逍遙堂二絕

蘇轍

逍遙堂後千尋木﹐長送中宵風雨聲。誤喜對牀尋舊約﹐不知漂泊在彭城。

又

秋來東閣涼如水﹐客去山公醉似泥。困臥北窗呼不醒﹐風吹松竹雨淒淒。

書事

王維

《禁臠》云「王維﹑舒王兩詩﹐皆有不盡之意﹐蘇子由謂之不帶聲色也。」

輕陰閣小雨﹐深院閉慵開。坐看蒼苔色﹐欲上人衣來。

同前

王安石

若邪溪上踏莓苔﹐興罷張帆載酒回。汀艸岸花渾不見﹐靑山無數逐人來。

題省中院壁

杜甫

《禁臠》云「前二詩杜子美作﹐後一詩嚴武作﹐皆於引韻便失拈﹐則若不拘律﹐然其對偶特精到。如此謂之『骨含蘇李體』。魯直作《落星》詩﹐乃其法也。」

掖垣竹埤梧千尋﹐洞門對雪常陰陰。飛花遊絲白日靜﹐鳴鳩乳燕靑春深。腐儒寒晚謬通籍﹐退食遲回違寸心。衮職曾無公家補﹐許身愧比雙南金。

卜居

浣花流水水西頭﹐主人爲卜林塘幽。已知出郭少塵事﹐更有澄江銷客愁。無數蜻蜓齊上下﹐一雙鸂鶒對沈浮。東行萬里堪乘興﹐須向山陰上小舟。

巴嶺答杜二見憶

嚴武

臥向巴山月落時﹐兩鄕千里夢相思。可但步兵兼好酒﹐也知光祿最能詩。江頭赤葉楓愁客﹐籬外黃花菊對誰。跋馬望君非一度﹐冷猿秋雁不勝悲。

落星寺

黃庭堅

《王直方詩話》云「山谷謂洪駒父云﹕『甥最愛老舅詩中何語﹖』駒父舉『蜂房各自開戶牖﹐蟻穴或夢封侯王』﹐以爲深類工部。山谷云﹕『得之矣。』」

落星遊空何時落﹐著地便化爲寶坊。詩人晝吟山入座﹐醉客夜愕江撼牀。蜂房各自開戶牖﹐蟻穴或夢封侯王。不知靑雲梯幾級﹐更借瘦藤遊上方。

嚴中丞攜酒過艸堂

杜甫

《漁隱叢話》云「律詩之作﹐用字平側﹐世固有定體﹐眾共守之。然不若時用變體﹐如兵之出奇﹐變化無窮﹐以驚世駭目。如老杜云云﹐此絕句律詩之變體也。東坡嘗用此變體作詩云云。又有七言律詩﹐至第三句便失拈﹐落平側﹐亦別是一體。唐人用此甚多﹐但今人少用耳。如老杜云云﹐嚴武云云﹐韋應物云云﹐此三詩起頭用側聲。老杜云云﹐韋應物云云﹐此二詩起韻用平聲﹐故第三句亦用平聲。凡此﹐皆律詩之變體﹐學者不可不知。」

竹裏行廚洗玉盤﹐花邊立馬簇金鞍。非關使者徵求急﹐自識將軍禮數寬。百年地僻柴門迥﹐五月江深艸閣寒。看弄漁舟移白日﹐老農何有罄交歡。

絕句

韋應物

南望靑山滿禁闈﹐曉陪鴛鷺正差池。共愛朝來何處雪﹐蓬萊宮裏拂松枝。

又

杜甫

山瓶乳酒下靑雲﹐气味濃香幸見分。鳴鞭走送憐漁父﹐洗盞開嘗對馬軍。

又

蘇軾

華發蕭蕭老遂良﹐一身萍掛海中央。無錢種菜爲家業﹐有病安心是藥方。

儋耳

總角黎家三小童﹐口吹蔥葉送迎翁。莫作天涯萬里意﹐溪邊自有舞雩風。

又

半醒半醉問諸黎﹐竹刺藤梢步步迷。但尋牛迹覓歸路﹐家在牛欄西復西。

詠懷

杜甫

搖落深知宋玉悲﹐風流儒雅亦吾師。悵望千秋一灑淚﹐蕭條異代不同時。江山故宅空文藻﹐雲雨荒臺豈夢思。最是楚宮俱泯滅﹐舟人指點到今疑。

又

嚴武

漫向江頭把釣竿﹐懶眠沙艸愛風湍。莫倚善題鸚鵡賦﹐何須不著鵕鸃冠。腹中書籍幽時曬﹐肘後醫方靜處看。興發會能馳駿馬﹐終須重到史君灘。

自鞏洛舟行入黃河卽事

韋應物

夾水蒼山路向東﹐東南山豁大河通。寒樹依微遠天外﹐夕陽明滅亂流中。孤村幾歲臨伊岸﹐一雁初晴下朔風。爲報洛橋遊宦侶﹐扁舟不系與心同。

卽事

杜甫

暮春三月巫峽長﹐晶晶行雲浮日光。雷聲忽送千山雨﹐花气渾如百和香。黃鶯過水翻回去﹐燕子銜泥濕不妨。飛閣捲簾圖畫裏﹐虛無只少對瀟湘。

燕李錄事

韋應物

與君十五侍皇闈﹐曉拂鑪煙上玉墀。花開漢苑經過處﹐雪下驪山沐浴時。近臣零落今猶在﹐仙駕飄颻不可期。此日相逢非舊日﹐一杯成喜亦成悲。

石鼓歌

韓愈

《筆墨間錄》云「此歌全仰止杜子美《李朝八分小篆歌》。」杜歌見本門。《邵氏聞見錄》亦云「退之《石鼓詩》體子美《八分歌》也。」

張生手持石鼓文﹐勸我試作石鼓歌。少陵無人謫仙死﹐才薄將柰石鼓何。周綱陵遲四海沸﹐宣王憤起揮天戈。大開明堂受朝賀﹐諸侯劍佩鳴相磨。搜於岐陽騁雄俊﹐萬里禽獸皆遮羅。鐫功勒成告萬世﹐鑿石作鼓隳嵯峨。從臣才藝咸第一﹐簡選撰刻畱山河。雨淋日炙野火燎﹐鬼物守護煩撝呵。公從何處得紙本﹐毫髮盡備無差訛。辭嚴義密讀難曉﹐字體不類隸與蝌。年深豈免有缺畫﹐快劍斫斷生蛟鼉。鸞翔鳳翥眾仙下﹐珊瑚碧樹交枝柯。金繩鐵索鎖紐壯﹐古鼎躍水龍騰梭。陋儒編詩不收入﹐二雅褊迫無委蛇。孔子西行不到秦﹐掎摭星宿遺羲娥。嗟余好古生苦晚﹐對此涕淚雙滂沱。憶昔初蒙博士徵﹐其年始攺稱元和。故人從軍在右輔﹐爲我量度掘臼科。濯冠沐浴告祭酒﹐如此至寶存豈多。氊苞席裹可立致﹐十鼓只載數駱駝。薦諸太廟比郜鼎﹐光價豈止百倍過。聖恩若許畱太學﹐諸生講解得切磋。觀經洪都尙塡咽﹐坐見舉國來奔波。剜苔剔蘚露節角﹐安置妥帖平不頗。大廈深檐與蓋覆﹐經歷久遠期無他。中朝大官老於事﹐詎肯感激徒媕娿。牧童敲火牛礪角﹐誰復著手爲摩挲。日銷月鑠就埋沒﹐六年西顧空吟哦。羲之俗書趁姿媚﹐數紙尙可博白鵝。繼周八代爭戰罷﹐無人收拾理則那。方今太平日無事﹐柄用儒雅崇丘軻。安能以此上論列﹐願借辧口如懸河。石鼓之歌止於此﹐嗚呼吾意其蹉跎。

同前

蘇軾

趙次公《詩注》云「石鼓﹐周宣王時物﹐在鳳翔府孔子廟中。石鼓之字﹐蓋蝌蚪之變者﹐韓退之有《蝌蚪書後記》一篇﹐云﹕『李陽冰之子服之﹐授余以其家蝌蚪《孝經》﹑漢衛宏官書兩部﹐合一卷。』且曰﹕『古書得其依據。』如是﹐則退之宜稍識蝌蚪書矣。而退之《石鼓歌》乃云﹕『辭嚴義密讀難曉﹐字體不類隸與蝌。』而東坡乃云﹕『彊尋偏旁推點畫﹐時得一二遺八九。我車旣攻馬亦同﹐其魚維鱮實之柳。』東坡《記石鼓文》云「『我車旣攻﹐我馬旣同。』又云﹕『其魚維何﹖維鱮及鯉。何以貫之﹖維楊與柳。』惟此六句可讀﹐余不可通曉。」則東坡精於書學矣。歐陽公集古跋尾﹐謂韋應物以爲文王之鼓﹐韓退之以爲宣王之鼓﹐不知何所據而然。卒取退之好古不妄者爲可信。」

冬十二月歲辛丑﹐我初從政見魯叟。舊聞石鼓今見之﹐文字郁律蛟蛇走。細觀初以指畫肚﹐欲讀嗟如鉗在口。韓公好古生已遲﹐我今況又百年後。彊尋偏旁推點畫﹐時得一二遺八九。我車旣攻馬亦同﹐其魚維鱮貫之柳。古器縱橫猶識鼎﹐眾星錯落僅名斗。糢糊半已似瘢胝﹐詰曲猶能辧跟肘。娟娟缺月隱雲霧﹐濯濯嘉禾秀稂莠。漂流百戰偶然存﹐獨立千載誰與友。上追軒頡相惟諾﹐下挹冰斯同鷇觳。憶昔周宣歌鴻雁﹐當時籀史變蝌蚪。厭亂人方思聖賢﹐中興天爲生耆耇。東徵徐虜闞虓虎﹐北伐犬戎隨指嗾。象胥雜沓貢狼鹿﹐方邵聯翩賜圭卣。遂因鼙鼓思將帥﹐豈爲考擊煩蒙瞍。何人作頌比崧髙﹐萬古斯文齊岣嶁。勛勞至大不矜伐﹐文武未遠猶忠厚。欲尋年歲無甲乙﹐豈有文字記誰某。自從周衰更七國﹐竟使秦人有九有。掃除詩書誦法律﹐投棄俎豆陳鞭杻。當年何人佐祖龍﹐上蔡公子牽黃狗。登山刻石頌功烈﹐後者無維前無偶。皆云皇帝巡四國﹐烹滅彊暴救黔首。六經旣已委灰塵﹐此鼓亦當隨擊掊。傳聞九鼎淪泗上﹐欲使萬夫沈水取。暴君縱欲窮人力﹐神物義不污秦垢。是時石鼓何處避﹐無乃天工令鬼守。興亡百變物自閒﹐富貴一朝名不朽。細思物理坐嘆息﹐人生安得如汝壽。

籌筆驛石延年

「綿州有籌筆驛﹐石曼卿嘗遊焉﹐作詩以紀其迹。寶元二年﹐大書以遺朱君復之。後二年﹐朱爲四明節度推官﹐刻石於廳。事又十有九年﹐胡宗愈全夫至﹐作亭於後圃以貯之。中更兵火﹐亭壞碑僕。又八十有三年﹐予交代劉偉子才至﹐得斷碑於榛莽間﹐乃建南堂﹐亟置壁間﹐且因以名其堂。然驛在西蜀﹐而碑見於此﹐觀者多疑之。故敍其始末﹐庶幾來者有考云。鄱陽王剛中時亨題。」「昔範文正公談石學士云﹕『曼卿之詩﹐气雄而奇﹐大愛杜甫﹐酷能似之。曼卿之筆﹐顏筋柳骨﹐散落人間﹐寶爲神物。』今觀此詩此字﹐則所謂寶爲神物﹐非虛語也。予至鄞之明年﹐乃得此書及李陽冰篆額數字﹐皆斷碑糞壤中取而滌之﹐缺裂之餘﹐遒勁如新。視其生意凜然﹐使工摹之以貽好事﹐其必不以予爲愛奇之過者﹐天下之目﹐舉相似也。詩缺十五字﹐得曼卿集補之。『臣』字下『與逆子搖嶽』﹐『坰』下『虎奔咸逐』﹐『乃』下『不經惟』﹐『關』下『徐駭』﹐『蠻』下『土』。長樂林栗識。」《隱君詩話》云「石延年長韻律詩﹐善敍事﹐其他無大好處。《籌筆驛》《銅雀臺》《畱侯廟》詩爲一集之冠。」《歐公詩話》云「曼卿自少以詩酒豪放自得﹐其气貌偉然﹐詩格奇峭。又工於書﹐筆畫遒健﹐體兼顏﹑柳﹐爲世所好。余家嘗得南唐後主澄心堂紙﹐曼卿爲余艸書其《籌筆驛》詩﹐曼卿平生所自愛者﹐至今藏之﹐號爲三絕。」

漢室虧皇象﹐乾坤未卽寧。姦臣與逆子﹐搖嶽復翻溟。權表分江域﹐曹袁斗夏坰。虎奔咸逐逐﹐龍臥獨冥冥。從眾非無術﹐欺孤乃不經。惟思恢正道﹐直起復炎靈。管樂韜方略﹐關徐駭視聽。一言俄逆主﹐三顧已忘形。南旣淸蠻土﹐東期赤魏庭。出師功自著﹐治國志誰銘。歷劍兵如水﹐臨秦策若瓴。舉聲收潰虜﹐橫勢欲逾涇。仲達恥巾幗﹐辛毗發辟扃。可煩親細務﹐遽見墮長星。戰地悲陵谷﹐來賢賞徳刑。意中流水遠﹐愁外舊山靑。想象風徽在﹐侵尋毛骨醒。遲畱慕英气﹐沈嘆撫靑萍。

卷二十

雜編十

題孤山寺

張祜

《西淸詩話》云「《百家詩選》﹐余讀之﹐見其取張祜《惠山寺》詩『泉聲到坡盡﹐山色上樓多』﹐而不取《孤山寺》詩云云。又賈島平生得意句『獨行潭底影﹐數息樹邊身』﹐復不取﹐而載『寫畱行道影﹐焚卻坐禪身』﹐不知意果如何耳。」

樓臺聳碧岑﹐一徑入湖心。不雨天長潤﹐無雲水自沈。斷橋荒蘚澀﹐空院落花深。猶憶西窗月﹐鐘聲在北林。

自遣

陸龜蒙

《漁隱叢話》云「天隨子有《自遣》云云﹐又《古意》云云﹐皆思心經奇﹐不襲前人也。」

數尺遊絲墮碧空﹐年年長是惹春風。爭知天上無人住﹐也有淸愁白髮翁。

古意

君心莫淺薄﹐妾意正淒托。願得車雙輪﹐一夜坐四角。

解昭君怨

王睿

《詩事》云「炙轂子王睿作《解昭君怨》﹐殊有思﹐能道人好處。」

莫怨工人醜畫身﹐莫嫌明主使和親。當時若不嫁胡虜﹐只是宮中一舞人。

贈盧綸秋夜同宿

李益

《容齋隨筆》云「李益﹑盧綸﹐皆唐大歷十才子傑者。綸於益爲內兄﹐嘗秋夜同宿﹐贈綸詩云云﹐綸和云云﹐二詩𨿽絕句﹐讀之使人淒然﹐皆奇作也。」

世故中年別﹐餘生此會同。卻將悲與病﹐獨對朗陵翁。

和前篇

盧綸

戚戚一西東﹐十年今始同。可憐風雨夜﹐相對兩衰翁。

漢宮曲

徐凝

又云「徐凝以『瀑布界破靑山』之句﹐東坡指爲惡詩﹐故不爲詩人所稱說。予家有凝集﹐觀其餘篇﹐自有佳處﹐今謾記數絕於此﹐以下五首。皆有情致﹐宜其見知於微之﹑樂天也。但俗子妄作樂天詩﹐繆爲賞激﹐以起東坡之誚耳。」

月色簾前流玉霜﹐趙家飛燕侍昭陽。掌中舞罷簫聲絕﹐三十六宮秋夜長。

憶揚州

蕭娘臉下難勝淚﹐桃葉眉頭易得愁。天下三分明月夜﹐二分無賴是揚州。

相思林

遠客遠遊新過嶺﹐每逢芳樹問芳名。長林徧是相思樹﹐爭遣愁人獨自存。

玩花

一樹梨花春向暮﹐雪枝殘處怨風來。明朝漸校無多去﹐看到黃昏不欲回。

將歸江外辭韓侍郎

一生所遇惟元白﹐天下無人重布衣。欲別朱門淚先盡﹐白頭遊子白身歸。

惜花

嚴惲

又云「《溫公詩話》云﹕『唐之中葉﹐文章特盛﹐其姓名湮沒﹐不傳於世者甚眾。』予觀嚴惲《惜花》一絕云云﹐前人多不知誰作﹐乃見於《皮陸唱和集》中。大率唐人多工詩﹐𨿽小說﹑劇戲﹑鬼物﹑假托﹐莫不宛轉有思致﹐不必專門名家而後可稱也。」

春光冉冉歸何處﹐更向花前把一杯。盡日問花花不語﹐爲誰零落爲誰開。

寄全椒山中道士

韋應物

又云「韋應物在滁州﹐以酒寄全椒山中道士﹐作詩云云﹐其爲髙妙超詣﹐固不容誇說﹐而結尾兩句﹐非復言語思索可到。」

今朝郡齋冷﹐忽念山中客。澗底束荊薪﹐歸來煮白石。欲持一樽酒﹐遠慰風雨夕。落葉滿空山﹐何處尋行迹。

絕句

李頎

又云「歐陽公好稱誦唐嚴維詩『柳塘春水漫﹐花塢夕陽遲』﹐及常建『竹逕通幽處﹐禪房花木深』之句﹐以爲不可及。予絕喜李頎詩云云﹐且作客涉遠﹐適當窮秋﹐暮投孤村古寺﹐中夜不能寐﹐起坐淒惻﹐而聞檐外雨聲﹐其爲一時襟抱﹐不言可知。而此兩句十字中﹐盡其意態﹐海水諭愁﹐非過語也。」

遠客坐長夜﹐雨聲孤寺秋。請量東海水﹐看取淺深愁。

柳枝詞

劉長卿

又云「薛能者﹐晚唐詩人﹐格調不能髙﹐而妄自尊大。有《柳枝詞》五首﹐最後一章曰﹕『劉白蘇臺總近時﹐當初章句是誰推。纖腰舞盡春楊柳﹐未有儂家一首詩。』自注云﹕『劉﹑白二尙書繼爲蘇州刺史﹐皆賦《楊柳枝詞》﹐世多傳唱。𨿽有才語﹐但文字太僻﹐宮商不髙耳。』能之大言如此。但稍推杜陵﹐視劉﹑白以下蔑如也。今讀其詩﹐正堪一笑。劉之詞云云﹐白之詞云云﹐其風流气槪﹐豈能所可仿佛哉﹗」

城外春風吹酒旗﹐行人揮袂日西時。長安陌上無窮樹﹐惟有垂楊管別離。

同前

白居易

紅板江橋靑酒旗﹐館娃宮暖日斜時。可憐雨歇東風定﹐萬樹千條各自垂。

三閣詞四首

劉禹錫

山谷云「此四章﹐可以配《黍離》之詩﹐有國存亡之鑑也。大槪劉長卿樂府﹐小章優於大篇﹐詩優於他文耳。」

貴人三閣上﹐日夕未梳頭。不應有恨事﹐嬌甚郤成愁。

珠箔曲瓊鉤﹐子細見揚州。北兵那得度﹐浪語判悠悠。

沈香帖閣柱﹐金縷畫門楣。回首降幡下﹐已見黍離離。

三人出眢井﹐一身登檻車。朱門漫臨水﹐不可見鱸魚。

淮陰行五首

劉禹錫

山谷云「《淮陰行》情調殊麗﹐語气尢穩切。白樂天﹑元微之爲之﹐皆不入此律也。惟『無柰脫萊時』不可解﹐當待博物洽聞者說也。」

古有《長干行》﹐言三江之事悉矣。余嘗阻風淮陰﹐作《淮陰行》以禆樂府。

簇簇淮陰市﹐竹樓緣岸上。好日起檣竿﹐鳥飛驚五兩。

其二

今日轉船頭﹐金烏指西北。煙波與春艸﹐千里同一色。

其三

船頭大銅鐶﹐摩挲光陳陳。蚤晚使風來﹐沙頭一眼認。

其四

何物令儂羨﹐羨郎船尾燕。銜泥趁檣竿﹐宿食長相見。

其五

隔浦望行船﹐頭昂尾幰幰。無柰脫萊時﹐淸淮春浪軟。

竹枝詞

劉禹錫

山谷云「劉夢得《竹枝》九章﹐詞意髙妙﹐元和間誠可以獨步。道風俗而不俚﹐追古昔而不愧﹐比之杜子美《夔州歌》﹐所謂同工而異曲也。昔東坡嘗聞余詠第一篇

﹐嘆曰﹕『此奔軼絕塵﹐不可追也。』」

四方之歌﹐異音而同樂。歲正月﹐余來建平﹐裏中兒聯歌《竹枝》﹐吹短笛擊鼓以赴節。歌者揚袂雎舞﹐以曲多爲賢。聆其音﹐中黃鐘之羽。卒章激許如吳聲﹐𨿽傖儜不可分﹐而含思宛轉﹐有淇濮之艷。昔屈原居沅湘間﹐其民迎神﹐詞多鄙陋﹐乃爲作《九歌》。到於今﹐荊楚鼓舞之。故余亦作《竹枝詞》九篇﹐俾善歌者揚之。附於末。後之聆巴歈﹐知變風之自焉。

白帝城頭春艸生﹐白鹽山下蜀江淸。南人上來歌一曲﹐北人莫上動鄕情。

山桃紅花滿上頭﹐蜀江春水拍山流。花紅易衰似郎意﹐水流無限似儂愁。

江上朱樓新雨晴﹐瀼西春水縠文生。橋東橋西好楊柳﹐人來人去唱歌行。

日出三竿春霧消﹐江頭蜀客駐蘭橈。憑寄狂夫書一紙﹐住在城都萬里橋。

兩岸山花似雪開﹐家家春酒滿銀杯。昭君坊中多女伴﹐永安宮外蹋靑來。

城西門前灩澦堆﹐年年波浪不能摧。懊惱人心不如石﹐少時東去復西來。

瞿塘嘈嘈十二灘﹐此中道路古來難。長恨人心不如水﹐等閒平地起波瀾。

巫峽蒼蒼煙雨時﹐淸猿啼在最髙枝。个裏愁人腸自斷﹐由來不是此聲悲。

山上層層桃李花﹐雲間煙火是人家。銀釧金釵來負水﹐長刀短笠去燒畬。

武昌老人說笛歌

劉禹錫

《謾齋語錄》云「劉禹錫長於歌行並絕句﹐如《武昌老人說笛歌》﹐山谷云﹕『使宋玉﹑馬融復生﹐亦當許之。』《金陵懷古》等五絕﹐樂天云﹕『在在處處﹐當有神物護持。』不虛語也。」《詩史》云「蘇子美言樂天《琵琶行》﹐中云『夜深忽夢少年事﹐覺來粉淚濕闌干』﹐此聯有佳句。今謂夢得《說笛歌》﹐云『如今老去語猶遲﹐音韻髙低耳不知。气力已無心尙在﹐時時一曲夢中吹』﹐不減樂天。」

武昌老將七十餘﹐手把庾令相問書。自言少小學吹笛﹐蚤事曹王曾賞激。往年鎭戍到蘄州﹐楚山蕭蕭笛竹秋。當時買林恣搜索﹐典卻身上烏貂裘。古苔蒼蒼封老節﹐石上孤生飽風雪。商聲五音隨指發﹐水中龍應行雲絕。曾將黃鶴樓上吹﹐一聲占盡秋江月。如今老去語猶遲﹐音韻髙低耳不知。气力已無心尙在﹐時時一曲夢中吹。

金陵五題

劉禹錫

序云﹕余少爲江南客﹐而未遊秣陵﹐嘗有遺恨。後爲歷陽守﹐跂而望之﹐適有客以《金陵五題》相示﹐逌爾生思﹐歘然有得。他日友人白樂天掉頭苦吟﹐嘆賞良久﹐且曰「《石頭》詩云『潮打空城寂寞回』﹐吾知後之詩人不復措詞矣余。」四詠𨿽不及此﹐亦不孤樂天之言爾。

石頭城

山圍故國周遭在﹐潮打空城寂寞回。淮水東邊舊時月﹐夜深還過女墻來。

烏衣巷

朱雀橋邊野艸花﹐烏衣巷口夕陽斜。舊時王謝堂前燕﹐飛入尋常百姓家。

臺城

臺城六代競豪華﹐結綺林春事最奢。萬戶千門成野艸﹐只緣一曲後庭花。

生公講堂

生公說法鬼神聽﹐身後空堂夜不扃。髙坐寂寥塵漠漠﹐一方明月可中庭。

江令宅

南朝詞臣北朝客﹐歸來惟見秦淮碧。池臺竹樹三畝餘﹐至今人道江家宅。

滁州西澗

韋應物

《本事詩》云「劉禹錫云﹕『白二十苦愛我《石頭城》詩云云﹐我自知不及韋十九詩云云。』」

獨憐芳艸澗邊生﹐上有黃鸝深樹鳴。春潮帶雨晚來急﹐野渡無人舟自橫。

聞歌

杜牧

《抒情詩話》云「杜牧之綽有詩名﹐縱情雅逸。金陵艤舟﹐聞倡樓歌聲﹐有詩云云﹐風雅編綴﹐不可勝紀。與杜甫齊名﹐時人呼爲大杜﹑小杜。」

煙籠寒水月籠沙﹐夜泊秦淮寄酒家。倡女不知亡國恨﹐隔江猶唱後庭花。

中書卽事

裴度

《石林避暑錄》云「李文定公坐與丁晉公不相能﹐中嘗鬱鬱不樂。舊中書省壁有手題詩一聯云﹕『灰心緣忍事﹐霜鬢爲論兵。』凡數十處﹐此裴晉公詩也。初不見全篇﹐在許昌偶得其集云云﹐晉公之言猶及此﹐豈坐李逢吉﹑元稹故耶﹖集中又有《在太原題廳壁》一絕句云云﹐則此公胸中﹐亦未得全爲無事人。綠野之遊﹐豈易得哉﹖裴公固不特以文字名世﹐然詩辭皆整齊閒雅﹐忠義端亮之气﹐凜然時見﹐覽之每可喜也。」

有意效承平﹐無功答聖明。灰心緣忍事﹐霜鬢爲論兵。道直身還在﹐恩深命轉輕。鹽梅非擬議﹐葵藿是平生。白日長懸照﹐蒼蠅謾發聲。嵩陽舊田裏﹐終使謝歸耕。

在太原題廳壁

危事經非一﹐浮榮得是空。白頭官舍裏﹐今日又春風。

懷蕭山隱者

劉禹昭

《郡閣雅談》云「劉禹昭﹐字休明﹐婺州人。少師林寬﹐爲詩刻苦﹐不憚風雪。《懷蕭山隱者》云云。嘗與人論詩曰﹕『五言如四十个賢人﹐亂著一个屠沽不可﹔覓句若掘得玉匣﹐有底有蓋﹐但精求必謂得其實。』」

先生入太華﹐杳杳絕良音。秋夢有時見﹐孤云無處尋。神淸峯頂立﹐衣冷瀑邊吟。應笑幹明者﹐六街塵土深。

田家

《禁臠》云「詩分三種趣﹕一曰奇趣﹐二天趣﹐三勝趣。《田家》云云﹐江淹效淵明體云﹕『日暮巾柴車﹐路暗光已寂。歸人望煙火﹐稚子候檐隙。』全篇見六代門。此二詩脫去翰墨痕迹﹐令人想見其處﹐此所謂奇趣也。《宮詞》云云﹐《大林寺》云云﹐其詞終如水流花開﹐不假工力﹐此謂之天趣﹐天趣者﹐自然之趣耳。《長安道中》云云﹐《東林寺》云云﹐吐詞气宛在事物之外﹐殆所謂勝趣也。」

髙原耕種罷﹐牽犢負薪歸。深夜一鑪火﹐渾家身上衣。

宮詞

杜牧

白髮宮娥不解悲﹐滿頭猶自插花枝。曾緣玉貌君王寵﹐準擬人看似舊時。

大林寺

白居易

人間四月芳菲盡﹐山寺桃花始盛開。長恨春歸無覓處﹐不知轉入此中來。

長安道中

杜牧

鏡中白髮悲來慣﹐衣上塵痕拂轉難。惆悵江湖釣魚手﹐卻遮西日向長安。

東林寺

白居易

昔爲東掖垣中客﹐今日西方社里人。手把楊枝臨水坐﹐閒思往事似前身。

富貴曲

鄭徵君

《鑑誡錄》云「僖宗朝華山﹐鄭徵君雲叟應百篇﹐兩戰不勝﹐遂掛羽服。後唐三詔不起﹐可謂髙尙隱逸之士也。徵君爲詩﹐皆祛滌淫靡﹐迥絕塵囂云云。」以下十一首。

美人梳洗時﹐滿頭間珠翠。豈知兩片雲﹐載卻數鄕稅。

詠西施

素面已云妖﹐更著花鈿飾。臉橫一寸波﹐浸破吳王國。

傷時

帆力劈開滄海浪﹐馬蹄踏破亂山靑。浮名浮利過於酒﹐醉得人心死不醒。

題霍山秦尊師

老鶴玄猿伴采芝﹐有時長嘆獨移時。翠娥紅粉嬋娟劍﹐殺盡世人人不知。

偶題

似鶴如雲一个身﹐不憂家國不憂貧。擬將枕上日髙睡﹐賣與世間榮貴人。

思山詠

因賣丹砂下白雲﹐鹿裘惟惹九衢塵。不如將耳入山去﹐萬是千非愁殺人。

景福中作

悶見戈鋋匝四溟﹐恨無奇策救生靈。如何飲酒得長醉﹐直到太平時節醒。

招友人遊春

難把長繩系日烏﹐芳時偸取醉工夫。任堆金壁摩星斗﹐買得花枝不老無。

山居

悶見有人尋﹐移庵更入深。落花流澗水﹐明月照松林。醉勸頭陀酒﹐閒教孺子吟。身同云外鶴﹐斷得世塵侵。

同前

冥心棲石室﹐散發枕流泉。采柏時逢麝﹐看云忽見仙。夏狂衝雨戲﹐春醉載花眠。絕頂登云望﹐東都一點煙

同前

不求朝野知﹐臥看歲華移。采藥歸侵夜﹐聽松飯過時。荷竿尋水釣﹐背局上巖棋。祭酒人來說﹐中原正亂離。

擊甌

方幹

又云「方幹爲詩﹐煉句字字無失﹐如《寄友人》云﹕『鶴盤遠勢投孤嶼﹐蟬曳殘聲過別枝。』齊﹑梁已來﹐未有此句。詠《擊甌》則體絕物理﹐詩人罷唱。」

白器敲來曲調成﹐腕頭勻細自輕淸。隨風搖曳有餘韻﹐測水淺深多泛聲。春漏丁當相次發﹐寒蟬計會一時鳴。從今已得佳聲出﹐眾樂無由更得名。

夜宴曲

施肩吾

又云「方幹與杭牧於郎中爲硯席之知﹐因夜宴﹐與『飛』字韻﹐請賦一章﹔又李先輩宣古於澧陽陪杜悰司空宅宴﹐席上賦得『桃』字詩﹔又杜公鎭荊渚日﹐夜宴﹐出歌姬送酒﹐李羣玉校書飛筆獻詩﹔又盧延讓冬夜宴柳駙馬陟宅﹐得『更』字詩﹔章先輩孝標於李使君筵贈歌妓劉小小﹐得『娘』字詩。並詞多不錄。已上五公之詩﹐𨿽綺靡富艷﹐皆不及施肩吾《夜宴曲》云云。」

蘭缸如晝買不眠﹐玉鑪夜起沈香煙。靑娥一行十二仙﹐欲笑不笑桃花燃。碧窗弄嬌梳洗晚﹐戶外不知銀漢轉。被郎嗔罰琉璃盞﹐酒入四肢紅玉軟。

題夫差廟

陳羽

又云「陳羽秀才題破吳王夫差廟﹔江遵先輩詠築萬里長城﹔程賀員外因詠君山得名﹐時人呼爲程君山﹔劉象郎中因詠仙掌得名﹐時人呼爲劉仙掌﹐已上名公﹐稱爲卓絕﹐千百集中﹐無以如此。」

姑蘇臺上千年木﹐刻作夫差廟裏神。幡蓋寂寥塵土滿﹐不知簫鼓樂何人。

詠史

江遵

秦築長城比鐵牢﹐蕃戎不敢過臨洮。𨿽然萬里連雲際﹐不及堯階三尺髙。

君山

程賀

曾遊方外見麻姑﹐說道君山此本無。云是昆侖山頂石﹐海風飄落洞庭湖。

仙掌

劉象

萬古亭亭倚碧霄﹐不成擎著不成招。何如掬取天池水﹐灑向人間救旱苗。

招晝公

韋應物

《懶眞子》云「晝公﹐卽皎然也﹐君於湖。舊說皎然欲見蘇州﹐恐詩體不合﹐遂作古詩投之。蘇州一見﹐大不滿意。繼而皎然復獻舊詩﹐蘇州大稱賢﹐曰﹕『幾誤失大名﹐何不止以所長見示﹐而輒希老夫之意﹖』且蘇州詩格如此髙古﹐而皎然卒效之﹐宜乎不建也。士欲迎合者﹐以此爲戒。」

吳興老釋子﹐野雪蓋精廬。詩名徒自振﹐道心常晏如。想子棲禪夜﹐見月東峯初。淸磬落巖谷﹐焚香滿空虛。叨慕端成舊﹐未識豈爲疏。願以碧雲思﹐方君怨別余。茂苑繁華地﹐流水野僧居。何當一遊覽﹐倚閣吟躊躇。

樂遊原

杜牧

又云「此牧之自尙書郎出郡守時作﹐其意深矣。蓋樂遊原者﹐漢宣帝寢廟在焉。昭陵﹐卽唐太宗之陵也。牧之之意﹐蓋自傷不遇宣帝﹑太宗之時﹐而遠爲郡守也。藉使意不出此﹐以景趣爲意﹐亦自不凡﹐況感寓之深乎﹖此所以不可及也。」

淸時有味是無能﹐閒愛孤云靜愛僧。獨把一麾江海去﹐樂遊原上望昭陵。

贈國手王逢

杜牧

又云「此杜牧之贈國手王逢詩也﹐或云此眞贈國手詩也。棋貪必敗﹐怯又無功。羸形暗去﹐則不貪也﹔猛勢橫來﹐則不怯也。周伏柱以諭不貪﹐漢嫖姚以諭不怯。故曰髙棋詩也。魏收嘗云﹕『棋於貪勇之際﹐所得多矣。』『七十更萬日』者﹐牧之是時年四十二三﹐得至七十﹐猶有萬日云。」

王子文楸一路饒﹐偏宜檐竹雨蕭蕭。羸形暗去春泉長﹐猛勢橫來野火燒。守道還如周伏柱﹐鏖兵不愧漢嫖姚。得年七十更萬日﹐與子同於局上消。

寄璨師

韋應物

《溪詩話》云「蘇州《寄璨師》云云﹐嘗謂暑月讀之﹐亦有霜气。」一作爽气。

遙知尋齋夜﹐凍雪封松竹。時有山僧來﹐懸燈獨自宿。

卷二十一

方外

上升歌

吳含靈

《郡閣雅談》云「吳含靈﹐江西人也﹐爲道士﹐居南嶽六七年﹐俗呼爲吳猱。好睡﹐經旬不飲食﹐常言曰﹕『人若要閒﹐卽須懶﹔如勤﹐則不閒也。』素不攻文﹐偶作《上升歌》﹐甚奇絕。云云。淸泰年羽化﹐後有客人乾祐中在嵩山見之。」

玉皇有詔登仙職﹐龍吐云兮鳳著力。眼前驀地見樓臺﹐異艸奇花不可識。我向大羅觀世界﹐世界只如指掌大。當時不爲上升忙﹐一時持向瀛洲賣。

題鄭處士隱居

唐求

《古今詩話》云「唐末﹐蜀州有唐求﹐放曠疏逸﹐方外人也。吟詩有所得﹐卽將稿撚爲丸﹐投大瓢中。後臥病﹐投瓢於江曰﹕『玆文苟不沈沒﹐得之者方知吾苦心耳。』瓢至新渠江﹐有識者曰﹕『此唐山人詩瓢也。』接得﹐十才二三。《題鄭處士隱居》云云﹐《贈如上人》云云。」

不信最淸曠﹐及來愁已空。數點石泉雨﹐一溪霜葉風。業在有山處﹐道成無事中。酌盡一杯酒﹐老夫顏亦紅。

贈如上人

不知名利苦﹐念佛老岷峨。補衲云千片﹐焚香篆一窠。戀山人事少﹐憐客道心多。日日齋鐘罷﹐髙懸濾水羅。

題範賢觀

《茅亭客話》云「求性至純愨﹐篤雅好道﹐放曠疏逸﹐幾乎方外之士也。每入市﹐騎一靑牛﹐至暮醺酣而歸﹐非其類不與之交。或吟或詠﹐其贈寄別之詩﹐布於人口。又《題靑城山範賢觀》云云﹐《贈僧》云云。」

數里緣山不厭難﹐爲尋眞訣問黃冠。苔鋪翠點仙橋滑﹐松織香梢古道寒。晝傍綠畦鋤嫩玉﹐夜開紅竈撚新丹。鐘聲已斷泉聲在﹐風動瑤花月滿壇。

贈僧

曾聞半偈雪山中﹐具葉翻時理盡通。般若常添持戒力﹐藥義誰算念經功。雲開曉月應難染﹐海上孤舟自任風。長說滿庭花色好﹐一枝紅是一枝空。

許眞君詩

《續仙傳》云「許宣平﹐新安歙人。自唐景雲中﹐隱於城陽山南塢﹐結庵以居。不知其餌﹐但見不食。顏若四十許人﹐行如奔馬。時或負薪以賣﹐薪檐嘗掛一枝花瓠及曲竹枝。每醉﹐騰騰以歸﹐獨吟云云。爾來三十餘年﹐或施人財物﹐或救人疾苦。城市多訪之不見﹐但覺其庵殿題詩云云﹐好事者多詠其詩。有抵長安者﹐於驛路洛陽同華間傳捨是處題之。天寶中﹐李白自翰林出東遊﹐傳捨覽詩﹐吟之嗟嘆曰﹕『此仙中詩人也。』」

負薪朝出賣﹐沽酒日西歸。若問家何處﹐穿雲入翠微。

題庵殿

隱居三十載﹐築室南山顚。靜夜玩明月﹐閒朝飲碧泉。樵人歌壠上﹐谷鳥戲巖前。樂矣不知老﹐都忘甲子年。

絕句

《西淸詩話》云「近有人遊羅浮﹐越大小石樓﹐將歸﹐迫暮﹐畱宿巖谷間。中夜﹐風薄月素﹐見一人身無衣﹐而紺毛覆體。因念山空夜寂﹐此必仙也﹐乃再拜問道。異人了不顧﹐長嘯數聲﹐聲振林谷﹐又歌一詩而去﹐云云。讀之使人翛然有絕俗念﹐不知身在塵盍中。」

云來萬嶺動﹐云去天一色。長嘯兩三聲﹐空山秋月白。

絕句

《玉堂閒話》云「秦川城北絕頂之上﹐有隗囂宮﹐宮頗宏敞壯麗﹐今爲壽山寺﹐寺有三門﹐門限琢靑石爲之﹐瑩徹如琉璃色。余嘗待月納涼﹐夕處朝遊﹐不離於是。爾後入蜀﹐蜀有道士謂余曰﹕『隗宮石門限下詩記之乎﹖』余曰﹕『余爲孩童迨乎壯年﹐遊處於此﹐未嘗見有詩。』道士微哂曰﹕『子若復遊﹐但於石門限下土際求之。』丙戌歲﹐蜀破還秦﹐至則訪求之﹐果得一絕云云。詳觀此篇﹐飄飄然有神仙體裁。遠近詞人﹐競來諷味﹐那知道士非控鯉駕鶴之流乎﹖奇哉﹗奇哉﹗」

淸溪道士人不識﹐上天下天鶴一隻。洞門深鎖玉窗閒﹐滴露研朱點《周易》。

空門

臨平道中作

道潛

《冷齋夜話》云「吳僧道潛有標置﹐常自姑蘇歸西湖﹐臨平道中﹐作詩云云。東坡赴官錢塘﹐過而見之﹐大稱賞。」

風蒲獵獵弄輕柔﹐欲立蜻蜓不自由。五月臨平山下路﹐藕花無數滿汀洲。

題寺壁

惠詮

《冷齋夜話》云「東吳僧惠詮﹐佯狂垢污﹐而詩語淸婉。嘗書湖上一山寺壁云云﹐東坡一見﹐爲和其後﹐竟以此詩知名。」《竹坡詩話》云「余觀東坡和詮詩﹐所謂『但聞煙外鐘﹐不見煙中寺。幽人行未已﹐艸露濕芒屨。惟應山頭月﹐夜夜照來去』﹐未嘗不喜﹐其淸絕過人遠甚。晚遊錢塘﹐始得詮詩云云﹐乃知其幽深淸遠﹐自有林下一種風流。東坡老人𨿽欲回三峽倒流之瀾﹐與溪壑爭流﹐終不近也。」

落日寒蟬鳴﹐獨歸林下寺。柴扉夜未掩﹐片月隨行屨。惟聞犬吠聲﹐更入靑蘿去。

十竹詩

淸順

《冷齋夜話》云「西湖僧淸順﹐頤然淸淡。嘗賦《十竹詩》云云﹐《林下》云云﹐荊公遊湖上﹐愛之﹐乃稱其名。坡晚年亦與遊﹐甚多酬唱。」

城中寸土如寸金﹐幽軒種竹只十个。春風愼勿長兒孫﹐穿我階前綠苔破。

林下

久服林下游﹐頗識林下趣。從渠綠陰繁﹐不礙淸風度。閒行石上眠﹐落葉不知數。一鳥忽飛來﹐啼破幽絕處。

送僧

可士

《西淸詩話》云「東坡言僧詩要無蔬筍气﹐固詩人龜鑑。今時誤解﹐便作世网中語﹐殊不知本分家風﹐水邊林下气象﹐蓋不可無。若盡洗去淸拔之韻﹐使與俗同科﹐又何足尙﹖齊己云『春深遊寺客﹐花落閉門僧』﹐惠崇云『曉風飄磬遠﹐暮雪入廊深』之句﹐華實相副﹐顧非佳句耶﹖天聖間﹐閩僧可士有《送僧》詩云云﹐亦非食肉者能到也。」

一缽卽生涯﹐隨緣度歲華。是山皆有寺﹐何處不爲家。笠重吳天雪﹐鞋香楚地花。他年訪禪室﹐寧憚路岐賒。

竹裏

顯忠

《洪駒父詩話》云「王荊公書一絕句於壁間云云﹐蓋詩僧顯忠詩也。」

竹裏編茅倚石根﹐竹莖疏處見前村。閒眠盡日無人到﹐自有淸風爲掃門。

絕句

竇黁

東坡云「余謫黃州﹐休馬於逆旅祈宗祥家﹐見壁上有幅紙題詩云云﹐其後題云『滏水僧竇黁』。宗祥謂余﹕『此光黃間狂僧也﹐年百三十﹐死於熙寧十年。旣死﹐人有見之者。』」

滿院秋光濃欲滴﹐老僧倚杖靑松側。只怪髙聲問不應﹐嗔余踏破蒼苔色。

獨行溪上

洪覺範

《冷齋夜話》云「余自並州還故里﹐館延福寺﹐寺前有小溪﹐風物類斜川﹐余兒童時戲劇之地也。嘗春深獨行溪上﹐作小詩云云。魯直曰﹕『觀君詩說煙波漂渺處﹐如陸忠州論國政﹐字字坦夷。前身非篙師﹐沙戶種類耶﹗』」

小溪倚春漲﹐攘我夜月灣。新晴爲不平﹐約束晚見還。銀梭時撥剌﹐破碎波中山。整釣背落日﹐一葉嫩紅間。

初退黃龍院

心禪師

《許彥周詩話》云「晦堂心禪師《初退黃龍院》詩云云﹐此詩深靜平實﹐道眼所了﹐非世間文士詩僧所能仿佛也。」

不住唐朝寺﹐閒爲宋地僧。生涯三事衲﹐故舊一枝藤。乞食隨緣過﹐逢山任意登。相逢莫相笑﹐不是嶺南能。

呈江都令

史宗

《冷齋夜話》云「有僧史宗﹐著麻衣﹐加衲其上﹐號麻衣道士﹐坐廣陵白士埭﹐謳歌自適。江都令檀祇與語﹐多無畔岸。索紙賦詩云云﹐檀祗異之。陶淵明記白土埭逢三異比丘﹐此其一也。觀其詩句﹐脫去畛封﹐有超然自得之气﹐非尋常介夫所能作。」

有欲苦不足﹐無欲卽無憂。未若淸虛者﹐帶索披玄裘。浮游一州間﹐泛若不系舟。要當畢塵慮﹐棲息老山丘。

西湖僧捨

淸順

《竹坡詩話》云「東坡遊西湖僧捨﹐壁間見小詩云云﹐問誰所作﹐或告以錢塘僧淸順者。卽日求得之﹐一見甚喜﹐自是而順之名出矣。余畱錢塘七八年﹐間有能誦淸順詩者﹐往往不逮前篇﹐政以所見之未多耳。然而使其止於此﹐亦足傳也。」

竹暗不通日﹐泉聲落如雨。春風自有期﹐桃李亂深塢。

題煙蓬

法具

《夷堅巳志》云「吳中僧多有能詩者。法具﹐字圓復﹐《題人煙蓬》云云﹐又絕句云云二首﹔蘊常﹐字不輕﹐《詠石菖蒲》云云﹐《詠蘭》云云﹔法平﹐字元衡﹐《登北固樓》云云﹐《絕句》云云。三人皆勝流﹐甚有唐人風致也。」

曹植波瀾闊﹐曾爲若士遊。江湖流滿眼﹐天地入扁舟。散發邀明月﹐停杯問白鷗。他年歸紫禁﹐夢亦繞滄洲。

絕句

鶴鳴九臯秋夜永﹐紙帳芙蕖臥燈影。九州之外更九州﹐誰解摩心發深省。

又

看了靑燈夢不成﹐東風捲雪落寒聲。半生客裏無窮恨﹐告訴梅花說到明。

石菖蒲

蘊常

細水圍蒼石﹐纖纖手自移。幾年離雁蕩﹐萬里到天池。浮玉春風後﹐小姑煙雨時。他年懷勝絕﹐魂夢亦淸奇。

蘭

目斷山河恨莫裁﹐拆芳猶記小徘徊。細看葉底春風面﹐疑自幽篁影下來。

登北固樓

法平

不負南徐眼﹐來看北固云。金焦兩山小﹐吳楚一江分。雨气生蒼壁﹐秋聲起夕曛。半生流落恨﹐此日重殷勤。

絕句

春風吹枕小屏寒﹐客捨無聊夢不安。花葉暗時人已去﹐夕陽光滿舊欄幹。

絕句

有規

《卻掃編》云「往歲吳中多詩僧﹐其名往往見於前輩文集中。予渡江之初﹐猶見有規者﹐頗以詩知名﹐時年七十餘﹐談論瀟灑可喜。臨終前數日﹐有詩云云﹐葉左丞大愛之。」

讀書已覺眉稜重﹐就枕方欣骨節和。睡起不知天早晚﹐西窗殘日已無多。

卷二十二

閨秀

宮詞

花蕊夫人

王平甫云「熙寧間﹐奉詔定蜀楚﹐秦民三家所獻書籍﹐得一獘紙﹐所書花蕊夫人詩三十二首﹐乃夫人親筆﹐而詞甚奇﹐與王建《宮詞》無異。謹繕寫﹐入三館而歸﹐口誦數篇於丞相安石。明日﹐與中書語及之﹐而王珪﹑馮京願傳其本﹐於是盛行於世。」苕溪漁隱云「余閱此詞﹐如雲云﹐以下五首。皆淸婉可喜。」

龍池九曲遠相通﹐楊柳絲牽兩岸風。長似江南好風景﹐畫船來往碧波中。

又

梨園弟子簇池頭﹐小樂攜來候宴遊。試拭銀笙先按拍﹐海棠花下合梁州。

又

《韻語陽秋》云「花蕊《宮詞》﹐如雲云之類﹐亦可喜也。」

月頭支給買花錢﹐滿殿宮人近數千。遇著唱名多不應﹐含羞走過禦牀前。

又

內人追逐采蓮時﹐驚起沙鷗兩岸飛。蘭棹把來齊拍水﹐並船相鬥濕羅衣。

又

廚船進食簇時新﹐侍座無非列近臣。日午殿頭宣索膾﹐隔花催喚打魚人。

早梅金華《瀛州集》﹐又《摭遣》記《梅花》詩是女仙題蜀州江梅閣。

劉元載妻

《倦遊錄》云「天聖中﹐禮部郎中孫晃記三英詩﹐劉元載妻﹑詹茂光妻﹑趙晟之母《早梅》《寄遠》《惜別》三詩﹐劉妻哀子無立﹐詹妻畱夫侍母病﹐趙母懼子遠遊﹐孫公愛其才以取之。」

南枚向暖北枝寒﹐一種春風有兩般。憑仗髙樓莫吹笛﹐大家畱取倚欄桿。

寄遠

詹茂光妻

錦江江上探春回﹐消盡寒冰落盡梅。爭得兒夫似春色﹐一年一度一歸來。

惜別

趙晟之母

暖有花枝冷有冰﹐佳人後會卻無憑。預愁離別苦相對﹐挑盡漁陽一夜燈。

絕句

蓬萊縣君

《隱居詩話》云「近世婦人多能詩﹐往往有臻古人者。王荊公家能詩者最眾﹐吳安持妻蓬萊縣君﹐荊公之女也﹐有句云云﹐脫灑可喜。」

西風不入小窗紗﹐秋意應憐我憶家。極目江山千萬恨﹐依前和淚看黃花。

寄夫

丘舜中女

《西淸詩話》云「朝奉郎丘舜中﹐諸女皆能文詞﹐每兄弟內集﹐必聯珠爲樂。其仲嘗作《寄夫》詩云云﹐此亦不減班﹑謝。」

簾裏孤燈覺曉遲﹐獨眠畱得宿妝眉。珊瑚枕上驚殘夢﹐認得蕭郎馬過時。

絕句

趙徳麟妻

《王直方詩話》云「此趙徳麟細君王氏所作也。徳麟旣鰥居﹐因見此篇﹐遂與之爲親。余以爲乃二十八字媒也。」

白藕作花風已秋﹐不堪殘睡更回頭。晚雲帶雨歸飛急﹐去作西窗一夜愁。

絕句

胡楚

《後山詩話》云「杭妓胡楚﹑龍靚皆有詩名。胡云﹕『張子野老於杭﹐多爲官妓作詞﹐而不及靚。靚獻詩云云﹐子野於是爲作詩。』」

不見當時丁令威﹐年來處處是相思。若將此恨同芳艸﹐卻恐靑靑有盡時。

上張子野

龍靚

天與羣芳十樣葩﹐獨分顏色不堪誇。牡丹芍藥人題徧﹐自分身如鼓子花。

贈陳夢和

周氏

《夷堅志》云「陳築﹐字夢和﹐莆田人﹐崇寧初登第﹐爲福州古田尉。旣至官﹐惑一娼周氏。周能詩﹐嘗有詩贈築云云﹐首句蓋寓築字也。又有《春晴》詩云云。」

夢和殘月過樓西﹐月過樓西夢已迷。喚起一聲腸斷處﹐落花枝上鷓鴣啼。

春晴

瞥然飛過誰家燕﹐驀地香來甚處花。深院日長無个事﹐一瓶春水自煎茶。

絕句

杜羔妻

《蒼梧雜誌》﹕「云云詩﹐杜羔妻所作﹐羔不第而歸﹐作前詩勉之。羔旣登第﹐復作後詩戒之﹐可謂賢婦人矣。」

良人的的是奇才﹐何事年年被放回。如今妾面羞君面﹐君到來時近夜來。

絕句

長安此去無多地﹐鬱鬱蔥蔥佳气浮。良人得意正年少﹐今夜醉眠何處樓。

讀晁錯傳

許氏

《靑瑣集》云「方勉﹐字及甫﹐娶許虞部女﹐好學能詩。勉嘗同妻夜看《晁錯傳》﹐許氏有詩云云﹐勉後與故人飲於市﹐醉犯夜禁﹐囚於府庭。時鄭毅夫作尹﹐許氏獻書授其夫﹐並投詩云云﹐遂釋其夫。勉死﹐許氏居陋巷﹐教子爲學登科﹐賢哉﹗」

匣劍未磨晁錯血﹐已聞刺客殺袁絲。到頭昧卻人心處﹐便是欺他天道時。痛矣一言偸害正﹐戮之萬段始爲宜。鄧公墳墓知何處﹐空對斯文有淚垂。

上鄭毅夫

明時樂事輸詩酒﹐帝裏風光剩占春。況是白衣重得侶﹐不堪靑斾自招人。早知玉漏催三鼓﹐肯把金貂換百巡。大抵仁人憐气類﹐不教孤客作囚身。

絕句

蒨桃

《翰府名談》云「寇萊公有妾曰蒨桃﹐公因會贈歌者以束綾﹐蒨桃作二詩呈公云云。」

一曲淸歌一束綾﹐美人猶自意嫌輕。不知織女螢窗下﹐幾度拋梭織得成。

同前

風勁衣單手屢呵﹐幽窗軋軋度寒梭。臘天日短不盈尺﹐何似妖姬一曲歌。

送別

謝氏

《靑瑣集》云「謝郎中女能詩﹐長嫁王元甫。元甫調官京師﹐《送別》云云。」

此去惟宜早早還﹐休教重起望夫山。君看湘水祠前竹﹐豈是男兒淚染班。

絕句

髙氏

《云齋廣錄》云「淮南有一士人﹐妻髙氏﹐嘗作一絕云。」

楊花日日常無定﹐海燕年年卻有歸。一瞬靑春疾如電﹐等閒寬盡縷金衣。

秋扇歌

潘氏

《詩事》云「陳大節才妻潘氏﹐善吟詩﹐嘗作《秋扇歌》云云﹐頗有情致﹐亦婦人女子所難者。」

可憐架上團圓扇﹐一日秋來人勿戀。爲爾因思婦妾身﹐不堪華落君心變。君心變兮柰若何﹐舊恩都棄新仇多。勸君莫恃少年色﹐聽我微吟秋扇歌。

左玉環詩

《詩事》云「太中大夫韓宗武﹐字文若﹐丞相玉汝之子。嘉祐中﹐侍玉汝守洋州﹐有神降其室﹐乃女子也﹐云唐興元節度使李以妾左玉環也。旣死﹐魂遊江上﹐見惡鬼十數﹐同謀溺渡江船數百人。知其謀﹐以告主者﹐會上帝出遊﹐錄其功﹐以爲洋州境內牢山神。冥數當與文若合﹐因畱不去。玉汝兄職方員外郎繹彊﹐明士也﹐爲永興倅﹐聞之﹐以書責玉汝﹐言吾家有此妖事﹐因奏韋訴天。文若明日見空中黑雲表至﹐告此女子而去。仰視之﹐灑淚落淺色襖子上﹐視之皆血耳﹐自是遂絕。時誦詩句﹐令文若書紙上。王荊公見之曰﹕『東晉倅作也。』」

日月經天回﹐俯仰如車轂。悲歡世上事﹐一往如轉燭。人生苟可懷﹐百歲詎爲足。柰何捨此去﹐一旦愼鬼籙。悠悠百年內﹐愚知更相哭。

又

大水不可哭﹐浩浩東南流。微風從空來﹐化作波上漚。一起復一滅﹐各願須臾畱。自性本澄寂﹐彊此懷百憂。

又

支脊爲柱梁﹐兩脇爲榱桷。上穴藏膻腥﹐下穴藏穢濁。百虫煽惡焰﹐晝夜爍靈藥。中有丹府君﹐气象頗超邈。玉女衛玄關﹐蒼童侍靑幄。黃鵠護芝田﹐白虹起天角。吾方從伎兒﹐以幻從眾樂。寄語世上人﹐此還有眞覺。

又

眾陰以爲輿﹐狂陽爲行舟。大小煽烈焰﹐旦暮無時休。夜夢逢故姬﹐嘆哉懷百憂。手爲布香荃﹐寶琴弄成柔。一爲云和奏﹐能寫萬古愁。

又

气守不自衛﹐百邪不時泄。在陰爲中寒﹐輔陽作狂熱。忽悟昔所遊﹐冷然覺超越。甘露如黃芝﹐丹砂飛絳雪。一飲百疾消﹐再飲聰明澈。逍遙無一事﹐俯身弄明月。

又

金鼎燒成五色丹﹐便揮儒服掛仙冠。五云夜送飛鳧舄﹐欲到天宮卻避寒。

拋球曲

《劉貢甫詩話》云「海州士人李愼言﹐嘗夢至一處水殿中﹐觀宮女戲球。山陽蔡繩爲之傳﹐敍其事甚詳。有《拋球曲》十餘闋﹐詞皆淸麗﹐今獨記二闋云云。」前兩首。《侯鯖錄》云「李愼言﹐字希古﹐嘗夢至一宮殿﹐有數百妓拋球﹐人唱十詩﹐覺而記三首云。」添後一首。《今古詩話》中只有二首﹐不及此詳備﹐故盡錄云。

侍宴黃昏未肯休﹐玉階夜色月如流。朝來自覺承恩重﹐笑倩旁人認繡球。

又

隋家宮殿鎖淸秋﹐曾見嬋娟揚繡球。金殿玉簫俱寂寂﹐一天明月照髙樓。

又

堪恨隋家幾帝王﹐舞腰挼盡繡鴛鴦。如今重到拋球處﹐不是金鑪舊日香。

絕句

《洪駒父詩話》云「《酉陽雜俎》載鬼詩兩篇﹐山谷喜道。」

長安女兒踏春陽﹐無處春陽不斷腸。學舞弓彎渾忘卻﹐娥眉空帶九秋霜。

又

流水涓涓芹水芽﹐野鳥雙飛客還家。荒村無處作寒食﹐殯宮空對棠梨花。

絕句

《許彥周詩話》云「長安慈恩寺﹐有數女仙﹐夜遊題詩云云﹐化爲白鶴飛去。明夜﹐又題一首云云﹐亦婉約可愛。」

黃子陂頭好明月﹐彊踏華筵到曉行。煙波山色翠黛橫﹐折得落花遠恨生。

又

湖水團團夜如鏡﹐碧樹紅花相掩映。北斗欄幹移曉柄﹐有似佳期常不定。

和遊東園詩

周源述曼卿事云「曼卿死﹐世以爲仙。錢沔今年春正月二日﹐出中庭﹐若疾發狀﹐已而僕地寐語。家人環聽﹐覺其語異﹐遂記於紙﹐皆成對偶﹐句格不常﹐不若沔平生之爲者。累月而蘇﹐問之悉已遺忘﹐但記夢與曼卿並行於淸溪之側﹐休於盤石之上﹐飲酒起舞﹐聯句作詩。予與王學士勝之分題作《遊東園》詩﹐有傳於沔者﹐卽應聲次韻云云。沔爲人倜儻﹐疏逸喜酒﹐倚才而惰於學﹐平時所作無是語﹐予與勝之駭其異﹐遂記其實。」《歐公詩話》云「曼卿卒後﹐降於亳州一舉子家﹐因畱詩一篇與之。余記舉子一聯云﹕『鶯聲不逐春光老﹐花影長隨日腳斜。』神仙事怪不可知﹐其詩頗類曼卿平生語﹐舉子不能道也。」

官豪朝駕玉驄虯﹐盡是蓬萊島上洲。千日酒磨千古恨﹐一聲鶯送一敏愁。春絲任逐風梭度﹐花影相隨日腳流。坐上少年簡居士﹐不知淸世有巢由。

古樂府行路難

《夷堅庚志》云「龔子冶居秀州﹐所邀紫姑神作詩詞﹐至於數百篇﹐語言字畫皆髙妙。所居之地曰電梁﹐自稱云洞君﹐名綺。其文曰《霓裳集》。嘗自寫其狀﹐今僧梵隆圖之﹐風骨秀灑﹐眉宇娟麗﹐神仙中人也。《古樂府行路難》云云﹐《俠客行》云云﹐《擬李太白冬夜寒歌》云云﹐此文至今藏於龔氏。又曹掄者﹐以戊子歲旦集會親友﹐先夕雪作﹐至旦尢甚。掄詩神乞詩﹐卽援筆不可遏﹐書云云﹐並《賦燭詩》云云﹐其淸警如此。」

洞庭波﹐瀟湘浦﹐帝子靈妃愁不吐。舜不歸兮蒼梧空﹐淚血竹漬森如雨。巫山髙﹐陽臺深﹐暮雨朝雲難重尋。楚襄私夢傾天地﹐佳人寧有一分心。海風掀波云漠漠﹐霜殺飛蓬寒更惡。帆撐何處送歸艎﹐澑澑輕沙夜潮落。參懸碧兮夜漫漫﹐雁叫羣兮獨聲幹。百憂集兮腸九折﹐可見人生行路難。

俠客行

撩虎頭﹐批龍鱗﹐璧歸趙﹐圖欺秦。男兒尙意气﹐眼髙天下人。此身許死當許國﹐五侯門戶誰能賓。朝過陳孟公﹐暮來魯朱家。入門气吐虹﹐索酒一咄嗟。捲簾出娉婷﹐墮髻烏盤鴉。不敢問姓名﹐但願客醉腮紅霞。門前馬嘶天欲曉﹐靑鐵爲鞭金絡腦。吳鉤如雪神中藏﹐千里殺人成艸艸。郭解不惜交﹐壯士輕袁絲。人言俠客不自治平﹐我重俠客仍歌之。

擬李太白冬夜

朔風吹云凍不醒﹐瓊林琪樹垂珠瓔。佳人獨立炯玉雪﹐翠袖倚竹嬌娉婷。碧袖薄﹐生暮寒﹐呈素齒﹐歌南山。山光明﹐溪光淸﹐光錯落﹐月頹煙。此曲入吾耳﹐江流直下波連天。

歲旦雪作

朝元初退紫宸班﹐花落東風響佩環。瑞雪再飛天有意﹐好詩未就我何顏。靑羅帶露中流水﹐白玉屏開四面山。鶴駕欲歸歸未得﹐水晶宮殿在人間。

賦燭詩

密房春老不禁融﹐香滿華筵四坐風。但得寸心明似月﹐從他淸淚與人同。

黃鶴樓絕句

《夷堅己志》云「鄂州黃鶴樓有詩云云﹐長沙石壁上亦有詩云云﹐余謂後詩似李太白。」

墻角陰陰老薺肥﹐竹間滑滑乳雞飛。家園千里望不斷﹐芳艸一川生晚暉。

又

孤村日晚煙樹迷﹐點點飛螢映水低。荷葉暗香秋露滴﹐月明行過石橋西。

長沙石壁絕句

玉皇殿上誤稱名﹐欲脫凡肌骨未淸。謫向人間且沈醉﹐三年重學步虛聲。

同前

東去流沙西上船﹐尋思此事已千年。長春殿掩無人鎖﹐滿目梨花哭杜鵑。

卷二十三

警句上

五言

勛業頻看鏡﹐行藏獨倚樓。

《後山詩話》云「裕陵嘗言子美詩云云﹐謂甫他詩皆不迨此。」

捲簾殘月影﹐欹枕遠江聲。

《謾齋語錄》云「不言見聞兩字﹐此便是字中無斧鑿痕也。」

細雨魚兒出﹐微風燕子斜。

《石林詩話》云「詩語固忌用巧太過﹐然緣情體物﹐自有天然工巧﹐況不見刻削之痕。老杜云云﹐此十字殆無一字虛設。細雨著水面爲漚﹐魚常上浮而淰﹐若大雨則伏而不出。燕體輕弱﹐風猛則不能勝﹐惟微風則受以爲勢﹐故有『輕燕受風斜』之語。」

粉墻猶竹色﹐虛閣自松聲。

《石林詩話》云「《滕王亭子》云云﹐若不用『猶』與『自』兩字﹐則餘八字凡亭子皆可用﹐不必滕王也。」

綠垂風折筍﹐紅綻雨肥梅。岸花飛送客﹐檣燕語畱人。

《詩眼》云「文章苟當於理﹐則綺麗風花﹐同入於妙。老杜云云﹐亦甚綺麗﹐其摩寫景物之意自親切﹐所以妙絕古今。」

圓荷浮小葉﹐細麥落輕花。

潘邠老云「五言詩第三字要響﹐云云﹐『浮』字﹑『落』字是響字也。」

日月籠中鳥﹐乾坤水上萍。

《王直方詩話》云「山谷云﹕凡作詩須要開廣﹐如老杜云云之類。」

野日荒荒白﹐江流泯泯淸。

《雪浪齋日記》云「古人下連綿字不虛發﹐如老杜云云﹐退之云『月吐窗炯炯』﹐皆造微入妙。」

綠樹連村暗﹐黃花入麥稀。棋聲花院靜﹐幡影石壇髙。並司空圖。暗飛螢自照﹐水宿鳥相呼。四更山吐月﹐殘夜水明樓。並杜甫。

東坡云「司空表聖自論其詩﹐以爲有意外味。云云﹐此句最善。又云云﹐吾嘗獨遊五老峯﹐入白鶴觀﹐松陰滿地﹐不見一人﹐惟聞棋聲﹐然後知此句之工也﹐但恨其寒儉有僧態。若杜子美云云﹐則才力富健﹐去表聖之流已遠矣。」

雨微吟足思﹐花落夢無憀。川明虹照雨﹐樹密鳥衝人。

《容齋隨筆》云「表聖五言云云﹐皆可稱也。」

流水閒過院﹐春風與閉門。上簾宜晚景﹐臥簟覺新涼。礙冠門柳長﹐驚夢院鶯啼。遊魚牽荇沒﹐戲鳥踏花摧。

《漁隱叢話》云「秦系有詩如雲云﹐皆閒遠有味。」

漠漠帆來重﹐冥冥鳥去遲。

《後湖集》云「每讀韋蘇州云云之語﹐未嘗不茫然而思﹐喟然而嘆﹐嗟乎此會﹐晚泊江西十年夢耳﹗吾且老﹐壯懷銷落﹐塵土坌設﹐無少日煙霞之想也。」

綠陰生晝寂﹐孤花表餘春。

《石林詩話》云「此蘇州集中最爲警策。」

暖風抽宿麥﹐淸雨捲歸旗。韓愈。壁空殘月曙﹐門掩候虫秋。柳宗元。

又云「張文潛論韓﹑柳五字警句﹐退之云云﹐子厚云云﹐皆集中第一。」

柳塘春水漫﹐花塢夕陽遲。嚴維。深山催短景﹐喬木易髙風。杜甫。

《歐公詩話》云「聖兪語予曰﹕『嚴維詩云云﹐則天晴時態﹐融和駘蕩﹐如在目前。』」《劉貢父詩話》云「此一聯細細較之﹐夕陽遲則系花﹐春水漫不須柳也。如老杜云云﹐則了無瑕颣。」

楓林社日鼓﹐茅屋午時雞。

《雪浪齋日記》云「荊公喜唐人云云﹐書於劉楚公茅亭。」

池光不受月﹐暮气欲沈山。

《蔡寬夫詩話》云「王荊公晚年﹐亦喜李義山詩話﹐誦其云云﹐𨿽老杜無以過也。」

雞聲茅店月﹐人迹板橋霜。

《三山老人語錄》云「六一居士喜溫庭筠詩云云﹐嘗作詩云﹕『鳥聲梅店雨﹐野色柳橋春。』效其體也。」

兵衛森畫戟﹐燕寢凝淸香。韋應物。鳥宿池邊樹﹐僧敲月下門。賈島。雨勢宮城闊﹐秋聲禁樹多。劉筠。剛腸欺竹葉﹐衰鬢怯菱花。楊億。野水無人渡﹐孤舟盡日橫。寇準。麥天晨气潤﹐槐夏午陰淸。趙師民。數聲離岸櫓﹐幾點別州山。魏野。鳥歸花影動﹐魚沒浪痕圓。悟淸。河分岡勢斷﹐春入燒痕靑。惠崇。鑪煙添柳重﹐宮漏出花遲。楊巨源。

《漁隱叢話》云「古今詩人以詩名世者﹐或只一聯﹐如雲云﹐韋應物而下十聯。凡此皆以一聯名世者。」

曉來山鳥鬧﹐雨過杏花稀。

《歐公詩話》云「唐之晚年詩人﹐無復李﹑杜豪放之格﹐然亦務以精意相髙。周朴有云云﹐誠佳句也。」

浮聲長在耳﹐山色不離門。掃地樹畱影﹐拂牀琴有聲。

《摭言》云「李濤篇詠甚著﹐如雲云﹐皆膾炙人口。」

露滋寒塘艸﹐月缺淸淮柳。夜雨滴空階﹐曉燈照離室。幽檻弄晚花﹐淸池映疏竹。疏樹翻髙葉﹐寒流聚細紋。

《東觀餘論》云「古人論詩﹐但愛遜云云前兩聯。爲佳﹐殊不知遜秀句若此者多﹐如雲云﹐後兩聯。庾子山輩有所不及。」

微雲淡河漢﹐疏雨滴梧桐。

《漁隱叢話》云「詩句以一字爲工﹐自然奇異。浩然云云﹐上句之工在一『淡』字﹐下句之工在一『滴』字﹐若非此兩字﹐亦烏得爲佳句。」

燕靜銜泥起﹐蜂喧抱蕊回。李郢。林殘數枝月﹐發冷一梳風。曹松。

又云「荊公所選唐宋百家集中佳句﹐世所稱道者不復錄出﹐會所喜者﹐命兒輩筆之﹐以備遺忘。李郢《春晚》云云﹐曹松《晨起》云云。」

山勢蜂腰斷﹐溪流燕尾分。

《東軒筆錄》云「夏英公竦工爲詩﹐李文靖讀云云之句﹐深愛之。」

靑煙人幾家﹐綠野山四抱。

《王直方詩話》云「持國嘗有詩云云﹐當時無不傳之。」

井泉分地脈﹐砧杵共秋聲。

《隱居詩話》云「徐鉉有喜李少保《卜鄰》云云﹐此句尢閒遠也。」

海雲含雨重﹐江樹帶蟬疏。平蕪遠更綠﹐斜日寒無暉。

《隱居詩話》云「延年詩集﹐如雲云者﹐幾希矣。」

鉤簾宿鷺起﹐丸藥流鶯囀。杜甫。靑山捫虱坐﹐黃鳥挾書眠。王安石。

《石林詩話》云「蔡天啟云荊公每稱老杜云云之句﹐以爲髙妙﹐五字之模。他日公作詩云云﹐自謂不減老杜。」

風定花猶落﹐鳥鳴山更幽。海日生殘夜﹐江春入暮年。驚蟬移別樹﹐斗雀墮閒庭。

《冷齋夜話》云「荊公言﹕前輩詩『風定花猶落』﹐靜中見動意﹔『鳥鳴山更幽』﹐動中見靜意。唐人詩云云﹐第二聯。置早意於殘晚中﹔又云云﹐第三聯。置靜意於喧動中。」

城響濤頭入﹐江昏雨腳斜。柳間黃鳥路﹐波底白鷗天。

《雪浪齋日記》云「蔡天啟詩云云﹐皆佳句。」

雨腳墮危芳﹐風軒納飛絮。

《童蒙訓》云「秦少遊詩云云﹐李公擇以爲謝家兄弟得意不能過也。」

發短愁催白﹐顏衰借酒紅。

《王直方詩話》云「陳無己詩云云﹐大爲當時諸公所稱賞。」

白日行空闊﹐靑燈耿夜闌。

《雪浪齋日記》云「崔子方云云﹐眞佳句也。」

水裁偏岸直﹐云截亂山平。

《漁隱叢話》云「子西多佳句﹐有造語極工者﹐如雲云﹐皆淸奇可愛。」

疏疏一簾雨﹐淡淡滿枝花。

《漁隱叢話》云「去非詩云云﹐平淡有工。」

春深遊寺客﹐花落閉門僧。齊己。曉風飄磬遠﹐暮雪入廊深。惠崇。

《西淸詩話》云「東坡言僧詩要無蔬筍气﹐固詩人龜鑑。今時誤解﹐便作世网中語﹐殊不知本分家風﹐水邊林下气象﹐蓋不可無。若盡洗去淸拔之韻﹐使與俗同科﹐又何足尙﹖齊己云云﹐惠崇云云﹐華實相副﹐顧非佳句耶﹖」

虹收千嶂雨﹐潮展半江天。

《古今詩話》云「福州僧有詩百餘篇﹐其中佳句如雲云﹐不減古人也。」

疏花持晚日﹐瘦竹倚髙秋。

《謾齋語錄》云「余云云﹐頗爲人所稱道。」

牛羊上山小﹐煙火隔林深。鳥道掛疏雨﹐人家殘夕陽。

《夷田堂小集》云「錢起考功詩云云﹐此等句皆當時相傳爲絕唱。」

一鳩鳴午寂﹐雙燕語春愁。

《西淸詩話》云「陳傳道嘗於彭城壁間見書一聯云云﹐後以語東坡﹕『世謂公作﹐然否﹖』坡笑曰﹕『此唐人得意句﹐僕安能此﹖』」

笙歌歸院落﹐燈火下樓臺。

《歸田錄》云「晏元獻公喜評詩﹐嘗曰『老覺腰金重﹐慵便枕玉涼』﹐未是富貴語﹐不如雲云﹐此善言富貴者也。人皆以爲知言。」

長廊風度磬﹐深院雨畱香。

《蒼梧雜誌》云「李邴漢老詩云云﹐有幽遠意。」

卷二十四

警句下

七言

穿花蛺蝶深深見﹐點水蜻蜓款款飛。落花遊絲白日靜﹐鳴鳩乳燕靑春深。藍水遠從千澗落﹐玉山髙並兩峯寒。無邊落木蕭蕭下﹐不盡長江滚滚來。香飄合殿春風轉﹐花覆千官淑景移。麒麟不動鑪煙上﹐孔雀徐開扇影還。映階碧艸自春色﹐隔葉黃鸝空好音。絕壁過雲開錦繡﹐疏松夾水奏笙簧。

《詩眼》云「文章苟當於理﹐則綺麗風花﹐同入於妙。老杜言春容閒適﹐則有云云﹔第一二聯。言秋景悲壯﹐則有云云﹔第三四聯。其富貴之辭﹐則有云云﹔第五六聯。其弔古﹐則有云云﹐第七聯。皆出於風花﹐然窮理盡性﹐移奪造化﹐又云云﹐第八聯。自古詩人﹐巧卽不壯﹐壯卽不巧﹐巧而能壯﹐乃如是也。」《石林詩話》云「『深深』若無『穿』字﹐『款款』若無『點』字﹐皆無以見其精微。」

旌旗日暖龍蛇動﹐宮殿風微燕雀髙。五更鼓角聲悲壯﹐三峽星河影動搖。並杜甫。洪波萬古流不盡﹐白鳥雙飛意自閒。萬馬不嘶聽號令﹐諸番無事看耕耘。並歐陽修。令嚴鐘鼓三更月﹐野宿貔貅萬竈煙。露布朝馳玉關塞﹐捷書夜到甘泉宮。並蘇軾。

東坡云「七言之偉麗者﹐子美云云﹐以後寂寥無聞焉。直至永叔云云﹐可以並驅爭先矣。小生云云﹐亦庶幾焉。」

錦江春色來天地﹐玉壘浮雲變古今。杜甫。天子旌旗分一半﹐八方風雨會中州。劉禹錫

《石林詩話》云「七言難於气象雄渾﹐自老杜云云「五更三峽」及「錦江玉壘」兩聯。等句之後﹐常恨無繼者。劉禹錫《賀晉公畱守東都》云云﹐遠而大壯也。」

紅稻啄余鸚鵡粒﹐碧梧棲老鳳凰枝。暫上飛烏將數子﹐頻來語燕定新巢。

《禁臠》云「錯綜句法﹐不錯綜則不成文章。平直敍之﹐則曰『鸚鵡啄餘紅稻粒﹐鳳凰棲老碧梧枝』﹐而用紅稻碧梧於上者﹐錯綜之也。」《蔡寬夫詩話》云「詩語大忌用工太過﹐蓋練句勝﹐則意必不足。云云前一聯。可謂精切﹐而在其集中﹐本非佳處﹐不若云云後一聯。爲天然自在。」

返照入江翻石壁﹐歸云擁樹失江村。

潘邠老云「七言詩第五字要響﹐如雲云﹐『翻』字﹑『失』字是響字也。」《晁氏客語》云「杜甫云云﹐腰中一字最工。」

孤嶼池痕春長滿﹐小欄花韻午晴天。

《容齋隨筆》云「表聖七言云云﹐皆可稱也。」

漠漠水田飛白鷺﹐陰陰夏木囀黃鸝。王維。無邊落木蕭蕭下﹐不盡長江滚滚來。杜甫。江天漠漠鳥飛去﹐風雨時時龍一吟。杜甫。新霜浦漵綿綿白﹐薄晚林巒往往靑。王安石。邑邑鑪香初泛夜﹐離離花影欲搖春。蘇軾。

《石林詩話》云「詩下雙字極難﹐須是七言﹑五言之間除去五字三字外﹐精神不攺﹐全見於兩言﹐方爲工妙。唐人記『水田飛白鷺﹐夏木囀黃鸝』爲李嘉祐詩﹐摩詰竊取之﹐非也。此兩句好處﹐正在添『漠漠』﹑『陰陰』四字﹐此乃摩詰爲嘉祐點化﹐以自見其妙。如李光弼將郭子儀軍﹐一號令之﹐精彩數倍。不然﹐嘉祐本句但詠景耳﹐人皆易到。要之當今如老杜云云等﹐乃爲超絕。王荊公云云﹐蘇子瞻云云﹐此可以追配前人也。」

峭帆橫度官橋柳﹐疊鼓驚飛海岸鷗。

《隱居詩話》云「西昆體﹐識者病之。大年有詩云云﹐此何害爲佳句。」

江月轉空爲白晝﹐嶺雲分暝作黃昏。一水護田將綠繞﹐兩山排闥送靑來。

《冷齋夜話》云「王半山此詩﹐謂之句中眼。學者不知此妙﹐韻終不勝。」

有時俗事不稱意﹐無限好山都上心。

《潘子眞詩話》云「兪秀老喜作詩﹐人未知之﹐荊公愛焉﹐手寫其一聯云云於所持扇﹐眾始異焉。」

龍帶晚煙歸洞府﹐雁拖秋色入衡陽。

《西淸詩話》云「王文穆未第時寒窘﹐依幕府家。時章聖以壽王尹開封﹐一日晚過其捨﹐左右不虞王至﹐亟取紙屏障風。王顧屏間一聯云云﹐大加賞愛﹐曰﹕『此語落落有貴气。』」

艸解忘憂憂底事﹐花名含笑笑何人。丁謂。花曾識面香仍在﹐鳥不知名聲自呼。蘇軾。

《冷齋夜話》云「韓子蒼曰﹕『丁晉公《海外》詩云云﹐世以爲工。及讀東坡詩云云﹐便覺才力相去遠矣。』」

樓臺側畔楊花過﹐簾幕中間燕子飛。梨花院落溶溶月﹐柳絮池塘淡淡風。

《漁隱叢話》云「《靑箱雜記》載﹐元獻每言富貴﹐不及珠玉錦繡﹐惟說气象﹐若云云之類是也。公自以此句語人曰﹕『窮人家有此景否﹖』」

珠簾繡戶遲遲月﹐柳絮梨花寂寂春。

又云「《云齋廣錄》載近時人詩一聯云云﹐𨿽用珠繡﹐其气象豈不富貴﹖不害爲佳句也。」

鑿開魚鳥忘情地﹐展盡江湖極目天。宋庠。鑿開靑帝春風圃﹐移下姮娥夜月樓。徐仲雅。

《西淸詩話》云「許昌西湖展江亭成﹐宋文憲畱題﹐有云云之句﹐皆以謂曠古未有此語。然本於五代﹐馬殿據潭州時﹐建明月圃﹐命幕客徐仲雅賦詩云云。用古人句摹擬﹐詞人類如此﹐但有勝與否耳。」

魚寒不食淸池釣﹐鷺靜頻驚小閣棋。

《西淸詩話》云「王君玉詩﹐字字淸詩﹐如雲云﹐讀之如咀冰嚼雪。」

雁飛南浦砧初斷﹐月滿西樓酒半醒。

《南唐書》云「夏寶松與詩人劉洞俱顯名﹐寶松有《宿江城》詩云云。」

疏影橫斜水淸淺﹐暗香浮動月黃昏。雪後園林才半樹﹐水邊籬落忽橫枝。池水倒窺疏影動﹐屋檐斜入一枝低。

山谷云「歐陽公極賞林和靖云云之句﹐而不知別有《詠梅》一聯云云﹐似勝前句﹐不知文忠何緣棄此而賞彼﹖」《王直方詩話》云「林和靖詩云云﹐此句於前所稱﹐眞處伯仲之間。」

橋橫野水已秋色﹐寺倚雲峯卻晚晴。煙含遠樹人家暗﹐雨濕春蒲燕子低。

《蔡寬夫詩話》云「和靖長句如雲云﹐後聯。何害爲工夫太過﹖」

數畝家園荒杞菊﹐一池秋水沸龜魚。韓維。倒著衣裳迎戶外﹐盡呼兒女拜燈前。謝景溫。千里暮山橫紫翠﹐一鉤新月破黃昏。孫覺。

《雪浪齋日記》云「韓持國﹑謝師厚詩絕妙﹐莘老亦亹亹逼人。韓云云﹐前人評此詩云﹕『沸字直錢。』謝詩云云﹐孫云云。」

樂意相關禽對語﹐生香不斷樹交花。

《雞肋集》云「曼卿《題張氏園亭》詩云云﹐尢爲佳句。」

浮萍破處見山影﹐野艇歸時聞水聲。

東坡云「子野詩筆老健﹐云云﹐若此語﹐可以追配古人。」

葉隨流水歸何處﹐牛載寒鴉過別村。

東坡云「兒子過有詩云云﹐此句亦可喜。」

拂石坐來衫袖冷﹐踏花歸去馬蹄香。古詩。水光照坐杯盤潔﹐花气侵人笑語香。秦觀。

《漫齋語錄》云「少遊善取古人意﹐語云﹐古詩云云﹐少遊乃有云云之句。」

水光漾碧摶新浪﹐花信傳紅到舊枝。

又云「七字句不要有閒字﹐若減兩字成五言而意思足﹐便是有閒字也。如古詩云云﹐如此等語﹐了無閒字。」

欄幹梅子靑陰合﹐宮殿楸花白晝長。風廊雞唱含靑漏﹐水殿鴉飛過綠陰。

《詩事》云「張文潛極喜王平甫詩﹐每摘句誦之云云﹐且曰﹕『此說宮殿富貴气象也。』」

人得交遊是風月﹐天開圖畫卽江山。山圍燕坐畫圖出﹐水作夜窗風雨來。

《石林詩話》云「魯直於詩一聯云云﹐以爲晚年最得意﹐每舉以教人﹐而終不能成篇﹐蓋不欲以常語雜之。然魯直自有云云﹐余以爲气格當勝前聯也。」

桃李春風一杯酒﹐江湖夜雨十年燈。黃庭堅。千里江山漁笛晚﹐十年燈火客氊寒。汪彥章。

《王直方詩話》云「張文潛嘗謂余曰﹕『黃山谷云云﹐眞是奇語。』」苕溪漁隱曰「汪彥章有云云之句﹐效山谷體也。」

斜日半竿眠犢晚﹐春波一眼去鳧寒。

《石林詩話》云「須見晁無咎舉文潛云云﹐自以爲莫能及。」

蒼龍掛斗寒垂地﹐翡翠浮花暖作春。

《漁隱叢話》云「文潛《夜直館中》詩云云﹐亦佳句也。」

白頭靑發隔存沒﹐落日斷霞無古今。張耒。千山送客東西路﹐一樹照人南北枝。王康功。

《王直方詩話》云「文潛《過宋都》詩云云﹐气格似不減老杜。王康詩云云﹐語意新奇。」

辭源江海浩奔忙﹐句法風騷森出入。趙鼎臣。沙軟綠頭相並鴨﹐水深紅尾自跳魚。髙子勉。

《雪浪齋日記》云「趙鼎臣詩云云﹐極爲雄嚴。髙子勉詩云云﹐怪麗之甚。」

愁從竹葉杯中去﹐老向菱花鏡裏來。靑銅不覽一兩日﹐白髮又添三四莖。

《髙齋詩話》云「趙企循道以長短句得名﹐所爲詩亦工﹐嘗記其警句云云。」

靑燈影冷棋三戰﹐紅火鑪溫酒一杯。

《漁隱叢話》云「循道得文章體格﹐全學樂天﹐故句語皆平易﹐如雲云﹐余不及此者亦多。」

天連遠水三吳闊﹐人倚危樓萬象低。

《雪浪齋日記》云「無盡居士《會稽樓》詩云云﹐語甚奇怪。」

隔浦魚龍驚燭影﹐近人鷗鷺慣歌聲。

《雪浪齋日記》云「予先人儀眞府君﹐嘗於無盡席上賦詩云云。時置席近水﹐無盡得之大驚﹐激賞不已。」

客子光陰詩卷裏﹐杏花消息雨聲中。

《漁隱叢話》云「陳去非詩平淡有工﹐如雲云。」

樹移午影重簾靜﹐門閉春風十日閒。往事髙低半枕夢﹐故人南北數行書。殘雨入簾收薄暑﹐破窗畱月縷微明。

又云「呂居仁詩淸新可愛﹐如雲云。」

萬壑松聲山雨過﹐一川花气水風生。

《雪浪齋日記》云「予家翰林公詩云云﹐極爲作者嘆服。」

淺水短蕪調馬地﹐澹雲微雨養花天。

《迂叟詩話》云「大名進士耿仙芝﹐以詩著﹐其一聯云云﹐爲人所稱。」

