名山詩話民國錢振鍠

●卷一

乙卯春雪盛﹐數十年所未有。得一句云「山中最好無人迹。」再作一句不得。

夢遇仁卿兄弟於江船之上﹐見一紙書二句云「夢覺江天同擊楫」﹐下句醒失之。惜哉﹗予握柳湖手問曰「君復何事乘舟﹖不能禦風而行耶﹖」柳湖良久答曰「挈不住。」

之廬山方知太白「山從人面起﹐云傍馬頭生」﹐上句亦是寫云。蓋云行不見峯巒之奇﹐風過云淸﹐突兀當面矣。下句是寫云來﹐上句是寫云去。

遊山常爲云所困。丙辰遊廬山﹑黃巖﹐秋晴瀑布弱甚。得一句云「瀑布苦晴山苦霧」﹐未成首也。正可與舊作「梅花宜月柳宜風」作對。

亡友呂緒承極愛仲則詩﹐而誦「茫茫來日愁如海﹐寄語羲和快著鞭」二句﹐尢不去目﹐竟以三十二歲死﹐猶不及仲則三年。哀哉﹗緒承古風有縱橫气﹐律句慷慨滄涼﹐聲震簡外。如「大藥中山酒﹐鄕心下澤車」﹑「衰世無才盜﹐知時有順民」﹑「百歲光陰原旦暮﹐十年涕淚滿江湖」﹑「虫沙浩劫驚來日﹐歌哭無聊送盛年」﹐《別弟》云「尺書遠道難將意﹐人事中年有淚痕。」和予韻有云「罪言無路陳前席﹐抉眼終期掛國門。」送予出都云「似我眞甘老巖壑﹐知君心不在江湖。」詫僚餘生﹐失此知已﹐何以爲懷﹗又有句云「挽戈尙擬三揮日﹐鑄弩終當一射潮。」使人作擊楫中流之想。哀哉緒承﹐世豈復有斯人哉﹗

空同《自序》述王叔武語﹐略云「孔子曰﹕『禮失而求之野』。今眞詩乃在民間﹐而文人學子顧往往爲韻言﹐謂之詩」云云。旣又自云「予之詩﹐非眞也。王子所謂文人學子之韻言耳。出之情寡而工之詞多者也。」空同之自許遜矣﹐亦可以平攻擊者之心而息其喙矣。於鱗謂「微吾竟長夜」﹐自知之明﹐去空同遠矣。空同駁大復書﹐不失朋友相規﹐至其答周祚附書中隱隱罵大復﹐則非道也。何李故人﹐周則不過投書一通﹐而李卽引爲知己﹐盡發其胸中不平﹐所謂「室不相和﹐出語鄰家」。失親疏之序矣。

甘露之變﹐寺宦屠戮大臣殆盡﹐是何等時﹗而樂天詩惟謂「當君白首同歸日﹐是我靑山獨往時」﹐絕無一點痛憤不平之气﹐卽非幸禍﹐亦無男子气矣。玉溪「實融表已來關右﹐陶侃軍宜駐石頭。豈有蛟龍愁失水﹐更無鷹隼擊髙秋」﹐差彊人意也。

明皇謂太白窮相。「瓊杯綺食靑玉案﹐使我醉飽無歸心」﹐非窮相乎﹖

坡詞「吹到柳春又少﹐天涯何處無芳艸」﹐用《楚辭》「何所獨無芳艸兮﹐爾何懷乎故宇﹖」

阮籍﹐司馬氏門客耳﹐往觀孫登﹐與語不應﹐登殆鄙其爲人。或以其登廣武「時無英雄﹐遂使豎子成名」語﹐「豎子」指司馬氏﹐眞大謬也。籍正賴大將軍保全之﹐而敢以豎子目之乎﹖其詩有云「寧與燕雀翔﹐不隨黃鵠飛。黃鵠遊四海﹐中路將安歸。」劉后村云「非謂甘爲燕雀﹐自傷其才大志廣﹐無所稅駕。」視籍太髙矣﹗

朱子論鞏仲至詩曰「大抵人若不透得上頭一關﹐則萬事皆低。」於東坡和陶則云「淵明所以爲髙﹐正在其超然自得﹐不費安排處。東坡乃篇篇句句依韻而和之﹐失其自然之趣矣。正使因難見奇﹐亦豈所以爲詩也哉﹖」論出處則曰「關關雎鳩』﹐出在何處﹖」論子美極不許夔州以後詩﹐於放翁極許其老健﹐以爲近代惟見此人。凡其品題之聯﹐直無錯誤。至於論《三百篇》則曰「讀詩且只將做今人底詩看。」又曰「說此花旣白又香﹐是盛寒開﹐必是梅花詩也。」後人只知文公是道學人﹐不知詩。其實文公之知詩﹐且爲從古詩人所不及。試問《三百篇》當與知詩者言之乎﹖與不知詩者言之乎﹖文公知詩﹐其於《三百篇》近矣。卽有失﹐亦少矣。末學攻文公者﹐其人曾解詩乎﹖

朱子《題西林院壁》﹕「巾履修然一缽囊﹐何妨且住贊公房。卻嫌宴坐觀心處﹐不柰檐花抵死香。」此詩極好。朱子別有《觀心說》﹐極言觀心之非﹐謂心而可觀則心外復有一心。予謂「觀心」二字與克己相通﹐若云觀心謂有二心﹐則克己亦有二己矣。不如存其詩而去其說。

古詩「巾叟前致辭﹐夜臥不覆首」﹐至爲有理。凡花艸方芽﹐置室中移時頭卽外指﹐蓋植物皆喜得天气。人物一理﹐不得天气﹐其受損多矣。世以南面爲尊﹐而道家忌向北而臥﹐以戶多南向﹐不南面不得天气也。《內經》言九竅五藏十二節皆通乎天气。《老子》﹕「玄牝之門﹐是謂天地根。」河上公注﹕「天爲玄﹐於人爲鼻﹔地爲牝﹐於人爲口。鼻口之門﹐天地元气所從。」許氏《气書》﹕「人之受胎於母﹐其生也始於鼻﹐故鼻訓始。」《說文》﹕「鼻﹐引气自畀也。」由此觀之﹐人若覆首﹐則鼻气不與天通﹐生理絕矣。聞族媼言﹕生子凡夜臥伸首出被者多壽﹐向被內縮者多夭。又俗言﹕至喪家﹐昂首視其屋檐﹐卽吉。

詩﹐樂也。古樂之亡久矣﹐惟詩猶近之。道學之儒﹐動言禮樂﹔及其爲詩﹐道是禪偈不是﹐道是《湯頭歌》不是。詩可以興﹐豈宜如此﹖然則其所云禮樂﹐亦可知矣。朱紫陽﹑王陽明﹑陳白沙畢竟是大人物﹐詩亦有典型﹐其他成誦者少矣。

詩要好﹐先要少。古人作詩一世﹐不過一二首自然濃至﹐《三百篇》是也。詩愈多﹐則愈薄矣。白香山﹑陸放翁若只存其合者﹐必不在李杜之下﹐正恨其不肯少耳。古人著書不過數首﹑數十首﹐近世著述家必至數十種﹑數百卷﹐其不逮古人宜矣。

詩家以《十九首》接《三百篇》﹐亦未盡是。如「何不策髙足﹐先據要路津」﹐是成底語﹖爲此言者﹐其李斯之流乎﹖

彌衡賦鸚鵡有云「嬉遊髙峻﹐棲躊幽深﹐飛不妄集﹐翔必擇林。」又曰「寧順從以遠害﹐不違忤以喪生。」皆與其行相反。張華《鷦鷯賦》云「動翼而逸﹐委命順理﹐與物無患﹐伊玆禽之無知﹐而處身之似智。不懷寶以賈害﹐不飾表以招累。」華之自待不過鷦鷯﹐而處非其地﹐竟致殺身。𨿽曰「委命順理」﹐亦何益之有。

陸士衡《擬今日良宴會》一首﹕「人生無幾何﹐爲樂常苦晏。譬彼伺晨鳥﹐揚聲當及旦。曷爲恆憂苦﹐守此貧與賤。」此種辭气極似李斯﹐宜其末路相似。

放翁《卽事》﹕「臯夔無近用﹐芝術少奇功。上壽當徐致﹐沈屙忌力攻。醫傳三世久﹐事願百年中。畏與庸人說﹐終身托病聾。」《疾小愈縱筆》﹕「治疾如治盜﹐要使復其常。藉日用戈矛﹐全之寧欲傷。彼盜皆吾民﹐初非若胡羌。柰何一朝忿﹐直欲事毆攘。毆攘𨿽快心﹐少忍理則長。華陀古神醫﹐煎浣到肺腸。取效𨿽卓犖﹐去死眞毫芒。君審欲除盜﹐惟當法龔黃。撫摩倘有道﹐四境皆畊桑。我亦以治疾﹐不減玉函方。」《讀華陀傳》﹕「六籍𨿽殘聖道酷﹐中更秦火不成塵。華陀老黠徒驚俗﹐吾豈無書可活人。」放翁特識如此﹐眞乃命世豪傑。曲園廢醫論﹐庶幾近之。

「先生結屋綠巖邊﹐讀《易》懸知屢絕編。不用采芝驚世俗﹐恐人謗道是神仙。」放翁《寄題朱子武夷精舍》詩也。朱子平生少許可﹐獨贊放翁詩不去口。得放翁如此好詩爲贈﹐固應爾爾。笑笑﹗

或爲松雪題畫曰「兩岸靑山多少地﹐豈無十畝種瓜田。」案﹕召平勸蕭何讓封﹐則已曳裾侯門矣﹐非能老於田畝也。或語小誤。又有云「江心正好看明月﹐又抱琵琶過別船。」則松雪自不小心畫《潯陽送別圖》以招毒舌宜矣。予最愛雲林題松雪畫蘭云「遙看苕霅山如玉﹐雪後春風自茁芽。」語旣淸麗﹐而於松雪身世﹐亦在有意無意之間。

沈啟南題子昂畫馬﹕「隅目晶熒耳竹批﹐江南流落乘黃姿。千金千里無人識﹐笑看胡兒買去騎。」明人喜茶毒松雪﹐國初人喜茶毒虞山。此正是古風﹐今也則亡。

放翁《夜讀了翁遺文有感》次聯云「吾曹自欲期千載﹐世論何曾待百年。」翁律詩𨿽多﹐然吾必以此十四字爲壓捲矣。朱子所謂第一等議論﹑第一等好詩﹐此聯是也。

章武三年先主殂於永安宮﹐是年爲魏黃初四年。三月癸卯﹐月犯心大星。《史記》《天官書》﹕「心爲明堂﹐大星天王。」先主當之矣。洪稚存《五丈原諸葛祠》詩云「地形縱復輸中夏﹐天象居然見大星。」此語作先主廟詩﹐亦得。

「覺時不及夢時樂﹐死去始知生可憐」﹐放翁詩也。下句極確﹐抵得一篇《恨賦》。

放翁詩﹕「百年鼎鼎成何事﹐寒暑相催卽白頭。縱得金丹眞不死﹐摩挲銅狄更生愁。」又「流年冉冉去無情﹐日夜溪頭布谷聲。城郭𨿽存人換盡﹐令威應悔學長生。」讀此二詩﹐亦足以去惑﹐勝於《莊子》「人盡死﹐我獨生」多矣。範忠宣曰「或勉以攝生之理﹐不知人非久在世之物﹐假如丁令威千歲化鶴歸鄕﹐見城郭人民皆非﹐則彼獨存﹐何足樂者﹗」

郝經父諱思溫﹐字和之﹐有句云「日月倘隨天地在﹐詩書終療子孫貧。」壯哉﹗眞第一等議論也。遣山《中州集》不載此詩。

退之硬語﹐前無古人﹐所謂「字向紙上皆軒昂」也。然詩之髙處又不在此。詩髙亦要性情不凡耳﹐若專求語硬﹐則亦紙上工夫。

李畋《聞見錄》載林逋隱居﹐朝廷命守臣王濟訪之。逋卽懷詩文求見﹐濟乃以文學保薦﹐及詔下﹐賜帛而已。案﹕以詩文與人看﹐亦是常事﹐然出於隱逸者﹐便覺喪气。吾儕不可不以爲戒。

予嘗謂荊公有痰疾﹐其贈歐公詩云「他日倘能窺孟子﹐終身何敢望韓公。」本意不屑學韓耳﹐而語气又似韓公髙於孟子。《題秀祠堂》云「一日鳳鳥去﹐千秋梁木摧。」非有痰疾人語乎﹖或者以爲爲王逢原作﹐正恐荊公不肯耳。

杜詩「縱使盧王操翰墨﹐劣於漢魏近《風》《騷》」﹐與荊公贈歐詩頗似﹐吾所不解。或云「漢魏近《風》《騷》」五字連讀﹐其如古來無此句法何﹗

《輟耕錄》趙魏公云「作詩用虛字殊不佳﹐中兩聯塡滿方好。才使唐已下事便不古。」然則明七子詩法直從松雪來耳。

宋一士人注東坡梅花「月地云階」一首﹐不引《周秦行記》。錢伸仲每談此事以戒後生。予以爲使事而及小說﹐不足以爲東坡重也。凡用故事﹐除古書而外﹐當用正史﹐若唐宋以來小說﹐不用可也。譬之《聊齋志》《子不語》﹐可當故事使乎﹖王安石謂坡詠雪「玉樓銀海」出道家﹐後人未見。然予以爲徵典而及釋﹑道二藏﹐亦是一障。總之文章家當自尊貴﹐牛溲馬勃﹐到處畱心﹐博則博矣﹐有何價值乎﹖明七子謂才使唐以後便不古﹐語不無太髙﹐而亦未可廢也。

荊公《北髙峯塔》詩﹕「不畏浮雲遮望眼﹐自緣身在最髙層。」予登山常爲云所苦﹐蓋髙則蔽生。荊公下筆便不合理。袁子才論吏治曰「自以爲不誤﹐誤常多﹔自以爲誤﹐誤常少。」荊公自謂不誤者也。

「百年離別在髙樓﹐一代紅顏爲君盡」﹐綠珠貞烈﹐方許當一代紅顏。梅村《圓圓曲》﹕「全家白骨成灰土﹐一代紅妝照汗靑。」圓圓失行之女﹐何足以當之。梅村之失﹐不止於此。三桂豈周郎之比﹐何重名之有。不忠不孝﹐又何可以多情許之乎﹗

「衝冠一怒爲紅顏」﹑「紅顏流落非吾戀」﹐二句不貫﹐兪曲園言之。《明末紀事補遺》載圓圓事甚詳﹐錄梅村「慟哭六軍」二句﹐而曰「餘詞汗漫﹐不甚警拔」﹐削之。此書自序署南沙三餘氏﹐不知何人。

近人江陰黃莘丞《詩話》載丐詩七絕﹐下二句云「市口西風殘照裏﹐晚餐尙在有無中。」讀者爲之忍俊不禁。吾郡西郭廢倉爲羣丐所居﹐或見其壁上書一聯云「得過且過去﹐自然而然來。」

「浮世光陰自不多﹐題詩聊復答年華。今朝我在長松下﹐背立西風數亂鴉。」《山庵雜錄》素首座詩也。「四十餘年大夢中﹐翻身展轉眼猶蒙。忽聞五夜傳更漏﹐不信人間耳盡聾。」﹝下四句節﹞《惲遜庵集》查逸人詩也。

傅靑主《口號》﹕「雲間兄弟自髙才﹐道眞聾老不聞雷。長柄胡盧休怪間﹐何如不向洛中來。」髙識如此﹐那得不千古﹗弟子孫生言盧志問陸機「遜抗於君遠近」﹐蓋亦以吳之世臣不當入洛而熳之也。而二陸不知自反﹐亦可哀矣。

附屈陶

「𨿽體解吾猶未變兮﹐豈余心之可懲。」使人起敬。陶詩﹕「深感父老言﹐稟气寡所諧。紆轡誠可學﹐違已詛非迷。且共歡此飲﹐吾駕不可回。」緩急不同﹐所以屈死陶不死。

「民生各有所樂兮﹐余獨好修以爲常。苟予心之端直兮﹐𨿽僻遠其何傷。」「善不由外來兮﹐名不可以虛作。孰無施而有報兮﹐孰不實而有獲。」數語何異聖經﹐屈子殆知道乎。

「蘭芷變而不芳兮﹐荃蕙化而爲茅。何昔日之芳艸兮﹐今直爲此蕭艾也﹖豈其有他故兮﹐莫好修之害也。」旣干進而務入兮﹐又何芳之能只。﹝只﹐敬守也。﹞固時俗之流從兮﹐又孰能無變化。覽椒蘭其若玆兮﹐又況揭車與江離。」觀此則知人生自立之不易﹐且亦知亡國風會﹐千載如一也。《中庸》曰「國無道﹐至死不變。」《孟子》曰「周於徳者﹐邪世不能亂。」豈易言哉﹗

唐鑄萬謂靈均被祟﹐語亦近理。《招魂》曰「帝告巫陽曰﹕『有人在下﹐我欲輔之。魂魄離散﹐汝筮子之。』」凡人失心﹐初亦自知是病﹐久則不自認爲病矣。《莊子》曰「其病病者﹐猶未病也。」意《招魂》是靈均始失意之初﹐自知魂魄離散而自招之輿﹖

《天問》﹕「鴟龜曳銜﹐鯀何聽之﹖順欲成功﹐帝何刑焉﹗」大約言鯀誤聽人言﹐順人之欲以求成功﹐罪不在鯀也。「永遏在羽山﹐夫何三年不施﹖」則舜未殺鯀﹐但安置羽山而已。「伯禹腹鯀﹐夫何以變化﹖纂就前緒﹐遂成考功。」然則鯀固有功而禹成之耳。靈均爲鯀訟冤﹐必有所據。祭法固云禹能修鯀之功。《史記》《夏本紀》。禹傷先人父鯀功不成」云云。《離騷》﹕「女簍詈原曰﹕『鯀嬸直以亡身兮﹐終然妖乎羽之野。』」《惜誦》﹕「晉申生之孝子兮﹐父信讒而不好。行嬸直而不豫兮﹐鯀功用而不就。」原旣以鯀自擬﹐又與申生並稱﹐然則《左傳》四凶﹐必無鯀矣。

禹疏九河﹐民聚瓦礫。而鯀則轉有「順欲成功」之說﹐天下事可以常理論哉﹖

《三國誌》杜恕考課疏有云「殛鯀而放四凶。」別鯀於四凶之外﹐可見是兩事。元凱﹐恕子﹐何注左以杌爲鯀乎﹖

《離騷》﹕「余旣滋蘭之九畹兮﹐又樹蕙之百晦。畦畱夷與揭車兮﹐雜杜衡與芳芷。冀枝葉之峻茂兮﹐願埃時乎吾將刈。」靈均養育許多人材﹐以待他日之用﹐其志壯矣。後云「蘭芷變而不芳兮﹐荃蕙化而爲茅。」「覽椒蘭其若玆兮﹐又況揭車與江籬。」說來使人敗興。嗚呼﹗屈子之所以死﹐意此亦其一端乎﹖

宋玉﹑唐勒﹑景差﹐皆屈原之徒也。意其在滋蘭樹蕙之列而不變其芳者乎﹖差彊人意矣。

「老冉冉其將至﹐恐修名之不立。」陶詩﹕「身沒名亦盡﹐念之五情熱。」又云「不賴固窮節﹐百世當誰傳。」

《悲回風》﹕「寧溘死而流亡兮﹐不忍此心之常愁。」哀哉此語也。汨羅之投﹐彼固以爲便宜事矣。

《橘頌》終篇﹕「年歲𨿽少﹐可師長兮。行比伯夷﹐置以爲像兮。」去題寢遠矣。詠物而以自家身分插入﹐往往如此。

「哀吾生之無樂兮﹐幽獨處乎山中。吾不能變心以從俗兮﹐固將愁苦而終窮。」《詩》不云乎﹕「考盤在澗﹐碩人之寬。」寬則樂矣。靈均處山中而不樂﹐捨死何之乎﹖

武進蔣驥注《楚辭》﹐以《招魂》爲靈均自作。且云「凡人七情所激﹐皆能卒然失其精魂。原於《遠遊》固曰『神忽其不反﹐形枯槁而獨畱。』況當近死之時﹐煩冤轉甚﹐其魂必有惝然不能自持者﹐故言魂魄離散而設爲此辭。」

《哀郢》「當陵陽之焉﹝始也﹞至兮﹐渺南渡之焉如﹖」下又云「忽若去不信兮﹐至今九年而不復。」陵陽在九華山東南麓﹐地以山名﹐去黃山二百里﹐白嶽三百里。靈均旣處陵陽九年﹐則非特九華爲其行吟之地﹐卽黃山﹑白嶽必有蹤迹焉。凡其謂吾生無樂﹑幽獨山中及登石巒上髙巖﹐其地安在﹖非九華諸山乎。今乃無靈均遺迹﹐豈非憾事。

「忽若去不信」有「處世若大夢」神理﹐自己亦不信也。《國殤》語多壯厲﹐知滅秦必楚也。

或曰﹕君子之徳謙。屈平自贊不能自休﹐何謂也﹖曰﹕平之有死志久矣﹐此平之所以自贊也。孔子有謙徳者也﹐至畏於匡﹐則曰「文王旣沒﹐文不在玆乎﹖」厄於宋﹐則曰「天生徳於予﹐桓其如予何﹗」不疑於死﹐則不自贊也。世不我知﹐我今死矣﹐復何待乎﹖𨿽聖人不能不白其死也﹐何嫌於屈子乎﹖

屈子之短在不飲酒。「獨醒」之說﹐以此心言也。此心不昧﹐沈湎何傷。淵明不死﹐屈子死﹐其故可知矣。

值夷窮餓﹐孔賢而孟聖之矣。屈辭郁塞不易通也﹐太史公謂爭光日月矣。陶詩淡澀不易味也﹐後世以武鄕侯許之矣。嗚呼﹗後人不負古人也﹐賢者可以勉矣。

有屈原不可無莊周。天生一物有特異之性﹐必生一物與之相反而相成。

太史公《伯夷傳》於「天道是耶非耶」之下﹐忽接「道不同不相爲謀。如不可求﹐從吾所好」﹐分明是無欲而好仁之說。夫子謂伯夷求仁得仁﹐亦不外此。史公一生品誼見於此篇﹐讀者不可忽也。識得太史公用意﹐則袁了凡輩只算俗人。陶詩﹕「積善云有報﹐夷叔在西山。」末云「不賴固窮節﹐百世當誰傳。」其意與史公正同。

淵明詩云「身沒名亦盡﹐念之五情熱。立善有遣愛﹐胡爲不自竭。」又曰「不賴固窮節。百世當誰傳。」非不欲立名者也。乃又云「吁嗟身後名﹐於我若浮煙。」又曰「去去百年外﹐身名同翳如。」又曰「千載非所知﹐聊以永今朝。」豈其言之不由衷乎﹖非也。此正是淵明自信千古﹐故看得名爲自家固有﹐而不甚足奇。譬之大富貴人﹐看得錢財甚輕﹐不甚愛惜也。少陵亦然。一則曰「丈夫垂名動萬年。」一則曰「名垂萬古知何用。」一則曰「千秋萬歲名﹐寂寞身後事。」若艸亡水卒之流﹐並身名翳如﹐寂寞身後﹐不許他說。

「八表同昏﹐平路伊阻。」此何時也﹐尙有良朋可思﹐來則促席﹐不獲則抱恨。非淵明之儔乎﹖不比靈均之世﹐只是獨淸獨醒﹐宜其死也。

淵明《命子》一則云「旣見其生﹐實欲其可。」一則云「夙興夜寐﹐願爾斯才。」恰是人情。或乃謂人子不過天下一蒼生耳﹐其語轉不近情矣。

《感士不遇賦》《序》有云「立行之難﹐而一城莫賞。」詩曰「不賴固窮節﹐百世誰能傳﹖」得二句云「百世能傳固窮節﹐一城莫賞立行難。」

要知萬古以上﹑萬古以下情狀﹐只看靑天白雲﹐以其終古不變也。「遙遙望白雲﹐懷古一何深。」眞有意味。千秋之後﹐有思我者﹐只一翹首﹐如見我矣。

淵明愛酒﹐而詩無酒气﹐是爲酒徳。

《畫贊》﹕「至矣於陵﹐養气浩然。」養气語是孟子輿大本領﹐乃以許於陵﹐亦不爲苟同者矣。

人之彊弱﹐固有不同。陶詩多詠農務﹐如曰「晨興埋荒穢﹐帶月荷鋤歸。」則一日殆無釋耒時矣。又曰「四體誠已疲﹐庶無異患幹。」度淵明眞能作力農夫矣。及觀其傳則曰「躬耕自資﹐遂抱贏疾。」然則爲農夫不易矣。林和靖不能擔糞﹐分明是不肯種田。孟子曰「君子勞心﹐小人勞力。」眞是實話。若夫舜發獻畝﹐禹﹑稷躬耕﹐孔明躬耕南陽﹐亦有盡信書之疑矣。

淵明責子﹐可謂勤矣﹐然其子竟無所見。從來心無二用﹐業不兩進﹐淵明之子旣役柴水之勞﹐而又欲其從事文術﹐斯亦難矣。得非以饑寒之故﹐並家學而亡之耶﹖言之短人气。

淵明詩𨿽多言貧﹐然有如「桑麻日已長﹐我土日已廣」﹐有如「園蔬有餘滋﹐舊谷猶儲今」﹐抑亦樂矣。《丙辰八月下氵巽田舍獲》一首有云「司田眷有秋﹐奇聲與我諧。」是淵明有傭耕者矣。又云「揚械越平湖﹐隋淸壑回。」是下氵巽田去家甚遠﹐中隔平湖﹐方知司田寄聲之故。由是觀之﹐淵明家產殆不止一處﹐而經紀亦未爲不善也。然且爲貧所困﹐吾輩家無半畝﹐更復如何﹖笑笑﹗

有素心人能賞奇文﹑析疑義﹐大是樂事。得一已難矣﹐況於多乎。末世道徳淪喪﹐文學亦掃地盡矣﹐南村鄰曲﹐何處得來﹖因淵明之樂﹐益見名山之窮。

《祭從弟》文云「曰仁者壽﹐竊獨信之。如何斯言﹐徒能見欺。」余謂仁者壽﹐恐只是孔子中年語。若到顏淵﹑伯牛死則有所不忍言矣。如曰「斯人也﹐而有斯疾也﹗」分明說仁人也而不壽。

《有會而作》一首有云「常善粥者心﹐深恨蒙袂非。嗟來何足吝﹐徒沒空白遣。」此首當與《乞食》並觀。淵明忍饑忍恥﹐所以不爲伯夷﹐不爲屈原。

「善惡苟不應﹐何事空立言。不賴固窮節﹐百世當誰傳。」善惡𨿽不應﹐百世之傳未嘗不應也。孔子曰「君子疾沒世而名不稱焉。」沒世之前﹐全不計較。

人情好非其有﹐獨淵明謂「吾亦愛吾廬」﹐大奇大奇。容膝之廬﹐有何可愛﹐苟非心神超出流俗萬萬﹐安能如此﹖人苟不外慕﹐則吾之可愛者多矣。一花一艸﹑一木一石﹐皆足愛也。況吾之不朽者有在其外者乎﹖

「蒼蒼谷中樹」一首中云「行行停出門﹐還坐更自思。不怨道里長﹐但畏人我欺。萬一不合意﹐永爲世笑唉。」讀此彌使人自重。淵明愛惜淸名﹐惟恐浼之。其所云「去去百年外﹐身名同翳如」﹐「千秋萬歲後﹐誰知榮與辱」﹐皆非眞語。

《祭程氏妹》云「慈妣早世﹐時尙孺嬰。我年二六﹐爾才九齡。」而顏延之誄云「母老子幼﹐就養勤匱。遠惟裏生致親之義﹐追慕毛子捧檄之懷」云云﹐則淵明有後母矣。

開卷《停雲》便思親友﹐和贈詩亦連篇累牘﹐及《詠貧土》則曰「知音苟不存﹐已矣何所悲。」然則向所云云﹐尙非知音耶﹖意者淵明亦固不易知也。

淵明自以曾祖晉世宰輔﹐恥復屈身後代﹐自宋髙祖王業漸隆﹐不復肯仕。昭明太子《陶靖節傳》《宋書》《南史》皆同。又麾檀道濟粱肉事﹐蕭《傳》《南史》載之﹐《宋書》則略﹐獨《晉書》則盡刪以上語﹐而淵明志節不復見矣。史識庸下﹐殆於不齒。

《乞食》則云「感子漂母惠﹐愧我非韓才。銜戢知何謝﹐冥報以相貽。」《有會而作》則云「常善粥者心﹐深恨蒙袂非。嗟來何足吝﹐徒沒空自遣。」忍恥自下﹐幾令旁人短气。乃易世以後﹐論古者莫不以忠義淸節歸之﹐而且以諸葛亮擬之矣。然則人生亦烏用自亢爲哉﹗山谷《宿舊彭澤懷陶令》有云「歲晚以字行﹐更始號元亮。淒其望諸葛﹐骯髒猶漢相。時無益州牧﹐指揮用諸將。平生本朝心﹐歲月閱江浪。空餘詩語工﹐落筆九天上。」

《南史》《傳》云「妻翟氏﹐志趣亦同﹐能安苦節。夫耕於前﹐妻鋤於後。」昭明《傳》云「其妻翟氏﹐亦能安勤苦﹐與其同志。」然則淵明有賢妻矣。其《與子儼等疏》乃云「靡二仲﹐室無萊婦。抱玆苦心﹐良獨內愧。」何與﹖意其時翟氏已前歿與﹖內愧之說﹐尢可怪也。案﹕「內愧」﹐《宋書》《南史》皆作「罔罔」﹐當從之。

《怨詩》有云「弱冠逢世阻﹐始室喪其偏。」則翟氏繼室也。《責子》詩已云「白髮被兩鬢」矣﹐而阿舒最長﹐不過二八﹐是五子皆非前室所出。《與子儼等疏》云「汝等𨿽不同生﹐當思四海皆兄弟之義。」則淵明有妾﹐信矣。顏延之誄有「居無僕妾」語﹐意妾亦前歿矣。淵明有妻妾﹐有五子﹐而不污於濁世﹐所以爲難。

陶詩平淡而少激烈之音﹐《述酒》一篇亦復涵隱不露。鐘嶸推爲「隱逸之宗」﹐無怪也。意淵明文字必不止此﹐易代之際﹐必多忌諱﹐其得存於今者﹐多微言乎﹖而後人乃於寥寥希聲中尋出淵明志節﹐而以忠義歸之。此古人所以有待於後人也。

《輟耕錄》﹕塞玉質《栗裏譜》﹕「太元九年甲申﹐君年二十﹐失妾。《楚調》詩云﹕『弱冠逢世阻﹐始室喪其偏。』妾翟氏偕老﹐所謂『夫耕於前﹐妻鋤於後』」云云。案﹕此條兩「妾」字皆謬。妾固不當云室﹐失妾亦未至爲怨詩《楚調》也。翟氏史皆以爲妻﹐質何據而妾之乎﹖譜云「當是翟湯家﹐湯﹑莊﹑矯﹑法賜﹐四世以隱行知名。」案﹕翟法賜﹐《南史》有傳﹐潛徳名門﹐又肯以女爲人妾乎﹖

「始室喪其偏」﹐偏非妾也。《周官》媒氏掌萬民之判﹐判﹐半也。半卽偏之說也。

史傳「公田悉令吏種秫稻﹐﹝昭明《傳》無稻字﹞妻子固請種梗」﹐案淵明以義熙元年八月爲彭澤令﹐十月去官﹐八月至十月﹐均非布種之時。淵明一家所爭﹐皆爲虛語。而史謂。使二頃五十畝種秫﹐五十畝種梗」﹐亦不足信也。洪容齋乃傷其所種﹐未得顆粒入口﹐亦誤。《爾雅》《釋艸》「眾秫」疏﹕「眾﹐一名秫﹐謂黏粟也。」《說文》﹕「秫﹐稷之黏者。」崔豹《古今注》﹕「秫爲黏稻。」吳澄曰「黍全黏曰秫﹐而稻粱之黏者亦曰秫。」案淵明﹐江西人﹐其地亦塗泥之域﹐宜稻不宜黍稷。史旣曰秫稻﹐則是稻非黍明矣。

﹝以上載《名山小言》﹞

●卷二

《采苓》其伯夷之所作與﹖伯夷旣薇而食﹐則采苓﹑采葑﹑采苦﹐亦何不可﹖「人之爲言﹐苟亦無信」﹐蓋指頌揚新朝功徳者與﹖「捨旃捨旃」﹐死志決矣。一則曰「首陽之顚」﹐再則曰「首陽之下」﹐三則曰「首陽之東」﹐吾見伯夷之行吟輾轉於此山﹐非一日也。何以見於《唐風》﹖曰﹕《唐風》晉詩也。首陽在蒲州﹐正是晉地﹐蓋周之初﹐相傳有此詩矣。

「率時農夫﹐播厥百谷。駿發爾私。」上之使下﹐當使之先私而後公也。「雨我公田﹐遂及我私。」下之事上﹐不可不先公而後私也。如此則上下皆有禮矣。諺云「好人要兩人做。」正是如此。此意得之於張文潛。

陶九成謂荇從艸從行﹐謂艸生水中而東西行者也。《巖棲幽事》﹕「吾鄕荇菜﹐爛煮之其味如蜜。名曰荇酥﹐士大夫不甚知也。遂爲漁夫野人所食。」《雲間通誌》﹕「野人以荇粉作飪﹐美如飴蜜」。

思無邪而後斯馬斯才﹐秉心塞淵而後來牝三壬﹐不誠無物也。

「彼君子女﹐綢直如發。我不見兮﹐我心不悅。彼君子女﹐拳發如躉。我不見兮﹐言從之邁。」疑古之婦女亦當剪髮矣。凡今之惡俗﹐古時罔不有之矣。「綢直如發」﹐謂人與發相稱也﹐不如注說。

《楚辭》﹕「采薛荔兮水中﹐搴芙蓉以木末。」謂求非其所也。右丞「木末芙蓉花﹐山中發紅萼」﹐非《楚辭》芙蓉。

孔北海《臨終詩》末句云「生存多所慮﹐長寢萬事畢。」《楚辭》﹕「寧溘死而流亡兮﹐不忍此心之常愁。」語意相似﹐然皆無鬼之論也。死而有知﹐無此便宜。

「雜申椒與菌桂兮﹐豈惟紉夫蕙茵﹖」「畦畱夷與揭車兮﹐雜杜街與芳芷。」「雜」字有多多益善之意﹐有兼收並畜之意﹐有和而不同之意。

「汝何博謇而好修兮﹐紛獨有此胯節。費菜麓以盈室兮﹐判獨離而不服。」「世並舉而好朋﹐夫何榮獨而不予聽。」獨醒獨淸﹐屈以自負﹐而女Ч三以「獨」詰平﹐可見「獨」是三閭死法。《易》《爻》﹕「有應則吉﹐無應則凶。」無應﹐正是獨也。孟子言獨善﹐難矣﹗

《遠遊》﹕「道可受而不可傳﹐其小無內兮﹐其大無垠。毋滑而魂兮﹐彼將自然。臺气孔神兮﹐於中夜存。虛以待之兮﹐無爲之先。」屈之精於修煉如此﹐愚以爲學道求仙往往失心成病﹐意屈子不得於君﹐退而修道﹐或且致病。凡修道者多有妄見﹐所謂魔也。意屈子所述荒怪﹐不盡托辭﹐而實有所見乎﹖卽自投汨羅﹐亦安知非修道之過乎﹖要之其忠誠之念﹐異乎尋常燒丹煉汞者矣。

《抽思》「昔君與我成言」下云「僑吾以其美好兮﹐覽余以其修挎。與餘言而不信兮﹐蓋爲余而造怒。」後又云「僑吾以其美好兮﹐敖朕辭而不聽。」不謂懷王亦自有其美好可以僑人。嘗謂明思宗不喜黃道周﹐直是與之爭勝耳。懷王於屈子﹐正是如此。

漢文帝言久不見賈生﹐自以爲過之﹐今乃不及。文帝賢矣﹐然猶有計較心﹐不如楚莊王以臣下不己若爲憂也。彼以美好僑其臣者﹐不亡何待﹗

《楚辭》言美人﹐皆寓言也。太史公乃擬以「《國風》好色不淫」﹐是眞以屈子爲好色矣乎﹖

檀道濟臨刑曰「乃壞汝萬里長城。」於忠肅公授命詩有「功超呂尙﹐績邁張良」之語。賢者自知之明﹐原可不自表白﹐然到死時不免說幾句。孔子言「文王旣沒﹐文不在玆乎﹖」孟子言「當今之世﹐捨我其誰﹗」亦此意也。班固乃譏屈原露才揚己﹐亦知願所處何境﹖所存者何心乎﹖

《苕之華》﹐「苕」﹐陵苕﹐卽今之淩霄﹐蔓生髙木之顚﹐花極美麗。詩人謂「知我如此﹐不如無生」﹐殆以攀附系援爲恥乎﹖然《老學庵筆記》載西京富鄭公園中淩霄﹐花挺然獨立﹐髙四丈﹐圍二尺餘﹐旁無所附。可見此花不必盡攀附人也。又可見古人以蘭苕並稱﹐蘭原生山壁之上﹐故《楚辭》言崇蘭﹐可與苕之蔓生喬木並稱。少陵「或看翡翠蘭苕上﹐未掣鯨魚碧海中」﹐竊以蘭苕髙拔﹐正未可輕﹐世以盆景視之﹐誤矣。《太平寰宇記》﹕苕溪兩岸﹐多生蘆葦﹐故名。可見《爾雅》陵苕正以別於水苕。景純《遊仙》﹕「翡翠戲蘭苕﹐容色更相鮮。」詩內兩言陵苕﹐可知蘭苕之苕卽陵苕﹐而蘭亦決非澤蘭矣。

杜《古拍行》注家謂盛都先主廟﹑武侯祠堂附焉。夔州先主廟﹑武侯廟各別。此詩指夔州武侯柏﹐又追憶成都廟中柏。案此詩文理﹐成都柏﹑夔州柏﹐是一是二﹐分別不淸。是病﹗

《濡山集》句云「掃除金屑不到眼﹐盡力石田難救荒。」陽明眼中金玉屑之諭﹐蓋已古矣﹐當更考之。

君子之言﹐眞實不妄。詩𨿽小道﹐亦言語之一種。多爲不實之言﹐徒爲人所輕耳。鴻門四十萬號稱百萬﹐尙有方也。少陵說老柏四十圍﹑二千尺。四十圍猶可言也﹐二千尺不太髙乎﹖太白「白髮三千丈」﹐亦滑稽耳。好詩實不在此。沈存中據孔子身大十圍﹐疑四十圍太瘦﹐蓋以兩手大食指爲圍﹐非也。《莊子》「大木百圍」﹑退之「時見松櫪皆十圍」﹐可以大食指言乎﹖

《老學庵筆記》﹕「世言東坡不能歌﹐故作樂府詞多不協。晁以道云﹕『紹聖初與東坡別於汴上。東坡酒酣自歌《古陽關》。』則公非不能歌﹐但豪放不喜剪裁以就聲律耳。」予謂坡能歌﹐但觀坡詞多一字少一字連上接下處便知之。蓋歌與誦讀不同。誦讀是一句﹔歌則曼聲宛轉﹐不須一句是一句﹐上句連下句﹐或一句中斷皆無妨其諧暢。今人奉古人之字數四聲而不敢變者﹐正是不能歌故也。坡自謂酒與弈與歌三不如人﹐不如人則有之﹐遂謂其不能歌﹐謬哉﹗樂工工尺些子錯不得﹐優人步履尺寸腧不得。所以然者﹐只是便下等人傳習耳。遇東坡而責之以樂工之工尺﹐猶之遇孔明﹑公瑾而責之以優人之步履也。然則謂東坡不能歌者﹐眞不通人之說也。

東坡「惆悵東欄一株雪﹐人生看得幾淸明」﹐與牧之「砌下梨花一堆雪﹐明年誰此憑欄幹」用意固是不同。放翁以爲前人道過﹐誤矣。

義山贈劉五經排律有云「挾書秦二世﹐壞宅漢諸王。」「盡欲心無竅﹐皆如面正墻。」直道著淸季學堂。表聖詩﹕「只因末俗輕文字﹐遂致中原動鼓鼙。」分明說今日事也。

表聖詩﹕「名應不朽輕仙骨﹐理到忘機近佛心。」又曰「儂家自有麒麟閣﹐第一功名只賞詩。」又曰「不朽才消一句詩。」﹝兩見﹞然則一句詩旣可以抵神仙﹐又可以抵將相﹐可謂天下弟一等便宜事矣。鼓掌鼓掌﹗退之《此日足可惜》末云「髙爵尙可求﹐無爲守一鄕。」《劉生詩》末云「咄哉識路行勿休﹐往取將相酬恩譬。」異乎曲終奏雅者矣。

放翁贈辛棄疾七古末句云「深仇積怨在逆胡﹐不用回思灞陵夜。」視韓退之「往取將相酬恩譬」句﹐不復成語。看來宋人本領﹐全非唐人所及。

退之《薦士詩》﹕「五言出漢時﹐蘇李首更號。東都漸彌漫﹐派別百川導。建安能者七﹐卓犖變風操。逶迆抵晉宋﹐气象日凋耗。中間數鮑謝﹐比近最淸奧。齊梁及陳隋﹐眾作等蟬噪。」竟不道著淵明。得毋亦如少陵有枯槁之恨乎﹖

退之《元和聖徳詩》述劉辟伏誅有云「婉婉弱子﹐赤立傴僂。牽頭曳足﹐先斷腰膂」﹐蘇子由謂此李斯頌秦所不忍言﹐而張南軒謂退之欲使藩鎭聞之畏懼。予謂詩是詠元和聖徳﹐不是責讓藩鎭﹐其體不當如此。卽以藩鎭論﹐其禍與唐相終始﹐退之果能畏懼之使不反乎﹖南軒不當爲之圓謊也。此詩句法尢多支離。

明道嘗與學者論浩然之气﹐因舉石曼卿詩曰「樂意相關禽對語﹐生香不斷樹交花。」此等語近於《指月錄》﹐先生蓋戲之耳。

李長吉詩原無足取﹐惟「天若有情天亦老」七字﹐眞是空前絕後。比《老子》「天地不仁」語﹐蘊藉許多。比《詩經》「吳天疾威」等語﹐精妙許多。七字外多添一句﹑屬一聯﹐皆爲無謂。眞是匪夷所思﹐眞是得未曾有。

範希文近體純用唐法﹐極有雅音。至其五言古﹐如「月有萬古光﹐人有萬古心」﹐如「君看日月光﹐無求照人膽」﹐非復詩人腸胃所有﹐偉哉﹗

右丞《文杏館》詩﹕「文杏裁爲梁﹐香茅結爲宇。不知棟裏云﹐去作人間雨。」永叔《瑯雅山歸云洞》詩﹕「洞門常自起煙霞﹐洞穴傍穿透溪谷。朝看石上片雲歸﹐夜半山前春雨足。」右丞常語耳﹐歐則神矣。

弁州《正徳宮》《詞》﹕「夜半球鉦出建章﹐俄傳な鐸向平陽。六宮處處秋如水﹐不獨長門玉漏長。」響遏行雲﹐可與龍栗「奉帚平明」一首相比。又《西城宮詞》﹕「兩角鵬靑雙筋紅﹐靈犀一點未曾通。自綠身作延年藥﹐焦春風雨露中。」此蓋取童女之精爲藥﹐所謂「紅丸」也。

「偸生亦似符天意﹐未死常疑負國恩。」韓冬郎詩也。忠孝之言﹐出於肺腑﹐詩家何可多得。

退之《符讀書城南》一首﹐以公相勉其子。又《示兒》一首有云「開門問誰來﹐無非卿大夫。不知官髙低﹐玉帶懸金魚。」大致言讀書做官耳。杜牧《冬至日奇小侄阿宜詩》亦然。大率唐代豪傑之士﹐不過學仙做官兩事。狂到李太白﹐功名到李鄴侯﹐不過如此﹐不及宋人遠矣。

近得許靜山《復堂詩集》《哭伯姊》﹕「無多骨肉難爲別﹐有限年華了此生。」《汾州道中》﹕「萬里輪蹄消白日﹐幾人肝膽爲蒼生﹖」靜山無錫人﹐名玨﹐以孝廉官至出使意國大臣﹐不以新政爲是。余於公有知己之感。其《馬嵬詩》有云「翠華不幸已蒙塵﹐忍爲蛾眉更劫君。」從心地上立論﹐使陳元禮不可自立於人類﹐勝袁子才輩多矣。

魏徵《出關詩》﹕「縱橫計不就﹐慷慨志猶存。」其品可見。「家無半畝憂天下﹐胸有千秋愧此生。」趙雲崧句也。下句尢當熟玩﹐便覺克伐怨欲﹐一時俱盡。《詩》曰「我思古人﹐俾無就兮。」

樂天「虫全性命因無毒﹐木盡天年爲不才」﹐馮道「但知行好事﹐莫要問前程」﹐此處亂世法也。小子識之﹗阮尙賢字鼎南﹐越南世家子也。國亡後以復仇爲己任﹐著《南枝集》﹐有云「豈知秦檜和金計﹐難遂包胥復楚心。石馬園陵秋艸冷﹐銅駝宮闕夕陽沈。」秦檜指李鴻章也。又《辛亥秋旅晉感懷》有句云「椎秦已破千金產﹐佐宋難憑半部書。」眞奇材也﹗

《唐音遺響》載任翻《題臺州寺壁》曰「前峯月照一江水﹐僧在翠微開竹房。」旣去﹐有觀者取筆攺「一」字爲「半」字。翻行數十里乃得「半」字﹐亟回欲易之﹐則見所攺字﹐因嘆曰「臺州有人﹗。予謂此事與韓賈『推敲』同是一妄。語當紀實﹐是推便推﹐是敲便敲﹐見得一江是一江﹐見得半江是半江﹐若不如此﹐何緣知敲字勝推字﹐半字勝一字。」

陳后山辦香南丰﹐而《贈魯直》亦云「陳詩傳筆意﹐願立弟子行。」獨靳於東坡﹐殊不可解。

樂天《贈樊著作》﹐述陽城﹑元稹﹑庾氏﹑孔戡四人賢行﹐下云「凡此士與女﹐其道天下聞。常恐國史上﹐但記鳳與麟。賢者不爲名﹐名彰教乃惇。每惜若人輩﹐身死名亦淪。君爲著作郎﹐職廢志空存。𨿽有良史才﹐直筆無由申。何不自著書﹐實錄彼善人。編爲一家言﹐以備史闕文。」劉知幾論史法﹐一曰好善﹐二曰惡不善。其識不世出。樂天詩亦得此義。古之史﹐亦是如此。

冬夜讀彭躬庵詩《大雪書城南寓壁》云「風雨蕭蕭葦壁嗚﹐城南路僻柳條靑。黃昏鐘定雙趺坐﹐便是峨嵋雪裏僧。」躬庵詩狼戾﹐得此一首﹐足以壓倒詩人千百輩矣。前一首爲《寒食彈介之推》﹐殊殺風景。最後《山居感遊》五言古一章「死者亦多門」句﹐注﹕凡師友知戚二百許人自磔死﹑叢箭死﹑以下死法三十有八﹐考終者惟三十七人。哀哉﹗

躬庵《冬心》詩有云「九士同一堂﹐瑕瑜不相搶。所幸得無傷﹐亦復無卑諂。況以《廬山疏》﹐直受不爲忝。」注﹕「疏」云「山無主峯﹐橫縱四出﹐寥寥堯堯﹐各爲尊髙﹐還相拱揖。」所謂《廬山疏》﹐不知何等文字﹖其語何其合道也。程﹑蘇﹑朱﹑陸見不及此。

唐人極肯服善。如少陵以四傑爲萬古江河﹐退之《滕王閣記》以名列三王之次爲榮﹐韓白極尊李杜﹐舒元輿以陽冰比李斯﹐此類是也﹔而極不肯作人弟子。退之謂「世無孔子﹐不當在弟子之列」﹐李翺﹑張籍與韓書﹐气陵韓上。皇甫浞少遜﹐然於韓亦無請業之證。𨿽退之自亢而無如何也。宋人則不然﹐極不服善﹐又極肯爲人弟子。

退之《寄周隨州》云「陸孟邱楊久作塵﹐同時存者更誰人。金丹別後知傳得﹐乞取刀圭救病身。」退之《李虛中墓志》極言金石之害﹐及其病﹐不免乞取金丹。平時議論如彼﹐臨事不免生僥幸心﹐退之豪傑尙如此﹐何貴平人。退之服硫磺以治病也﹐此詩可以爲證。若謂樂天所說退之是衛中立﹐則非矣。

「歸山深淺去﹐須盡邱壑美。」幾許有味﹗讀此便悔向來山行艸艸。

朽布衣吳先生詩﹕「遊客倦懷如晚醉﹐老人新句似秋花。」下句極佳﹐見《潛邱記》。

「難忘節物偏垂涕﹐有約乾坤不受恩。」洪稚存送黃仲則句也。下句不失爲漢子語。袁子才曉曉其側﹐直是小心。

袁子才好詩不多。《落花詩》﹕「春在東風原是夢﹐生非薄命不爲花。」「花總一般千樣落﹐人間何處問淸風。」善讀詩者但作落花詩讀﹐若雲散館作﹐則索然矣。子才五古如《黃山》云「一梯旣升天﹐萬嶺如湧潮。」七古《古銀杏》云「人間用材不用長﹐八尺九尺皆棟梁。」皆奇語也。

謝自然必是被人姦拐﹐僞畱冠屨以欺世﹐郡守以白日輕舉上聞﹐固爲謬妄。退之謂「木石生怪變﹐狐貍騁妖患。噫乎彼寒女﹐永托異物羣」﹐竟以爲被妖精攝去﹐未可爲髙見也。

洪北江云「精神能永之十世五世﹐則傳之十世五世。精神能歷劫不磨﹐則傳之應劫不磨。」皆非己之所能與也。

《捲耳》首章﹐思婦語也﹐二﹑三章﹐徵人語也。《車牽》「𨿽無旨酒﹐式飲庶幾」﹐主人宴客語也﹐「覲爾新婚﹐以慰我心」﹐客謂主人語也。此一詩之內務賦一章以唱和也。「今夕何夕﹐見此良人。子兮子兮﹐如此良人何」﹐此一章之內各吟兩句﹐正是聯句。

詩亦是言語之一種。有話好好說﹐何必作怪﹐有人於此滿口胡柴﹐都無一句老實話可聽。此人言語爲善耶﹖爲不善耶﹖有話好好說﹐惟有白樂玉﹐他人總帶些客气。

「凝旒南面總虛名﹐廟祀何曾暫割牲。但學禪心能忍辱﹐莫羞侯景陷臺城。」宋李覯詠梁武帝詩也。語意極妙﹐可爲《莊子》「凡亡不足以喪吾存」作注腳。

國初婁縣王字勝時﹐陣忠裕公弟子也。有《輞川詩鈔》﹐其《虞山柳枝詞》十四首﹐極謗柳如是。末二首云「芙蓉莊上柳如綿﹐秋水盈盈隱畫船。靜夜禿騖啼露冷﹐文鴛常逐野鷗眠。」「陽臺雲散雨隨波﹐白首紅顏柰若何。燕子樓中新句少﹐蘼蕪山下故人多。」注﹕「錢歿後﹐姬尋自經。」案宗伯死匝月後﹐柳氏投縹﹐備詳《錢氏家變錄》。若素有淫行﹐則宗伯死正可縱欲﹐何爲而死﹗此不可信一也。柳氏生一女﹐胥名趙管﹐爲翰林趙月潭第三子。柳氏若有淫行﹐世家必不肯胥其親女。此其不可信二也。柳氏之死﹐凡蘇人土爲之發憤聲冤﹐公約書揭﹐備詳《家變錄》﹐皆欽柳義烈故也。蘇人士所不知﹐而松江人獨知之乎﹖此不可信三也。正是族人逼產尋死之日﹐何暇與蘼蕪故人敍舊。王注明言錢歿后姬尋自經﹐則與詩意已差矣。其不可信四也。其他首詩注有云「姬嘗與隴西君有舊約﹐以問郎玉篆贈別。甲申南部錢爲大宗伯﹐一日譙客﹐隴西在坐﹐姬遣婢出問起居﹐以玉篆歸之。」柳氏出身原無容諱﹐廣坐之間以玉篆還人﹐正見光明﹐何足爲類。又云「我郡有輕薄子錢岱熱名偕﹐從姬爲狎客﹐姬或與客賦詩﹐思不繼﹐輒從舟尾倩作。歸虞山後﹐偕亦從焉。」柳氏詩原不足論﹐取柳氏者非以其詩﹐偕媵虞山何有證據﹖若雲輕薄子自言之﹐旣雲輕薄﹐則其口何所不有﹐又足信乎﹖虞山晚節不終﹐宜爲明末義士所惡。然牧齋自黷﹐柳氏自貞。牧齋自貳臣﹐柳氏自死烈。若惡牧齋而波及柳氏﹐則失好惡之正矣。近人寶山袁翼《柳枝詞書後》多用王詩事﹐翼文儷語﹐不足校也。

《輞川詩鈔》別有《虞山行》七古一章幾千言﹐尙無謗柳語。

《柳枝詞》有云「夢到華胥異昔時﹐覺來猶幸夕陽遲。虎邱石上無名字﹐便是虞山有道碑。」虎邱石上詩﹐見王蘭泉所輯《陳忠裕公集》。《詩補遺》云「入洛紛紛興太濃﹐尊鱸此日又相逢。黑頭早已羞江總﹐靑史何曾用蔡邕﹖昔去辛寬沈白馬﹐今歸應愧賣盧龍。最憐攀折章臺柳﹐憔悴西風問阿儂。」此詩字字工穩﹐恐忠裕轉不能知此。蘭基以徐云將﹑鈕玉樵俱云黃門作而收之。

得鈔本呂晚村《天蓋樓吟槁》﹐凡七集﹐曰《萬感集》﹑曰《倀倀集》《夢覺集》《眞臘凝寒集》《零星集》《東將集》《气集》。其最佳律句云「十年遊俠千金盡﹐九世仇譬一劍知。」「井中史在終難滅﹐壁裏書傳豈易湮。」「此鄕莫謂勝吾土﹐大患元知在有身。」﹝《和黃九煙》﹞「此曹更以儒爲戲﹐吾道原無食可謀。」「幾擬哭君江畔石﹐豈期對我榻前燈。」﹝《喜髙虞事解》﹞「藏書散盡沿門乞﹐家具無多聚族輪。」﹝《同上》﹞「畫得蘭根無好土﹐拔來蓮葉出淤泥。」﹝《遙耕瑤亭》﹞「苟全始信談何易﹐餓死今知事最微。」﹝《耦耕詩》﹞「各有好山思便住﹐竟無長策老相催。」又「照影乍驚非故我﹐看花覺好又今年。」「此中得架三間屋﹐何處難安八口家。」﹝《登臨平山》﹞「老去新交惟白髮﹐客中怕見是黃花。」﹝《寄髙旦中》﹞「山城一夜同聽雨﹐竹榻三人各夢家。」﹝《雨夜同大辛方虎飲》﹞「日出煙消塵世事﹐斜風細雨故人情。」﹝《過湖州》﹞「九鼎興亡誰掛齒﹐一瓢成敗獨關情」﹝《過紫山廢址》﹞「舉國皆狂遼左蠟﹐一家別作海南春。」﹝《許大辛吳汝典至》﹞「乾坤盡處春常在﹐日月生時夜已闌。」﹝《湖天海月樓賦呈商隱》﹞「三間許架眠牛地﹐廿畝同租養鶴田」﹝《出門畱別商隱》﹞「王粲得觀東觀本﹐穆修自賣柳州書。」﹝《訪周雪客》﹞「夜臺沽酒誰知己﹖驛壁抄詩我愛才。」﹝《次雪客韻》﹞「買瓜門外逢熱舊﹐看竹城南記隱淪。」又「華嶽尋僧聽雨瀑﹐西臺約客拜秋潮。」「便擬出門成獨往﹐不辭下榻試髙眠。」﹝《過胡山眉》﹞「蟻借千章開郡國﹐蜂爭一寸起樓臺。」﹝《次夏古丹韻》﹞「泰山已換鴻毛重﹐鬼窟猶爭漆火明。」﹝以下《祈死》﹞「諸賢先我成千古﹐絕學依誰守一師。」「便令百歲徒增憾﹐行及重泉稍自寬。一事無成空手去﹐先人垂問對應難。」句皆可誦﹐使其全首相稱﹐則豈在放翁﹑遣山後哉﹖

晚村恪守程朱﹐而詩多豪俠气﹐惜其不守唐宋矩﹐有好盡之累。七古多長篇﹐《題宋末陳伸美畫如此江山圖》有云「嘗謂生逢洪武初﹐始瞽忽瞳跛可履。山川開霽故壁完﹐何處登臨不狂喜。怙終無過楊維楨﹐戴良王逢都不仕。悲歌亦學宋遣民﹐卿蛆甘帶鼠嗜矢。劉基從龍亦不惡﹐幸脫旃裘近簪珥。胡爲犁眉覆瓿詩﹐亡國之痛不絕齒。此曹豈云不讀書﹐直是未明大義耳﹗」晚村爲此說亦自難怪。然讀此詩者﹐不可不讀《名山三集》《與汪憬吾諭元遺民書》也。

不佞讀性理書如讀詩﹐滿紙陳腐﹐無一語切於人情﹐非善言性理者也。讀詩如讀性理書﹐滿紙敷衍造作﹐無一語關身心性命事﹐非善爲詩者也。

讀李空同七律﹐錄其最佳者﹕《冬至菊》云「思將正色畱天地﹐肯使陰陽管歲華。」《秋懷》云「書生誤國空談裏﹐祿食驚心旅病中。」世人譏七子摹仿﹐予只恨其摹仿未至﹐煉句艸艸﹐不能如唐人之文從字順耳。若能摹做得工﹐好詩必不止此。

要做天地間原來有底詩﹐莫作天地間原來無底詩。好詩是原來有底﹐下劣詩是原來無底。

唐詩未易作﹐如旅人詩云「嶺犭爰同旦暮﹐江柳共風煙。」送人詩云「風濤看解纜﹐雲海去愁人。」後人爲之必費手腳﹐非此數字可了。

「庭槐風靜綠陰多﹐睡起茶餘日影過。自笑老來無復夢﹐閒看行蟻上南柯。」王山史《山誌》載﹕蘭溪方爾載家藏趙文敏墨迹。「早年京洛識前輩﹐晚景江湖無故人。難與兒童談舊事﹐夜攀庭樹數星辰。」謝疊山文引朱希眞詩。

東坡贈南丰句云「安得萬頃池﹐養此橫海鷗。」其子叔黨贈韓遠夫句云「從來萬夫傑﹐不產三家村。」用意相近。

或問少陵詠老柏「黛色參天二千尺」不太誇乎﹖曰﹕相如《上林賦》「攙檀木蘭﹐豫章女貞﹐長千仍﹐大連抱」﹐千仍﹐七百丈也。少陵老柏尙少五百丈﹐何誇之有。接巫峽﹐通雪山。雪山遠矣﹐然《上林賦》之「左蒼梧﹐右西極。」《甘泉賦》之「蔭西海與幽都」﹐亦其類也。少陵熟精《選》理﹐語皆有本﹐然不免出格言之外﹐此世所以輕詞章之士也。

方正學詩云「前宋文章配兩周﹐盛時詩律更無儔。今人未識昆侖派﹐卻笑黃河是濁流。」金王若虛於退之文多所批駁﹐而雲散文至宋人始是眞文字﹐詩正得其反。又曰﹕文至東坡無復遺恨。二公論文同而論詩不同。

瞿宗吉《歸田詩話》﹕「洪武間﹐予參臨安教職﹐宰縣王謙﹐北方老儒也。歲終行鄕飲酒禮﹐選諸生少俊者十八﹐習歌《鹿鳴》等篇﹐吹笙撫琴﹐以調其音節。至日﹐就講堂設宴﹐席地而歌之。」「如會友則歌《伐木》﹐勞農則歌《南山》﹐號新居則歌《斯幹》﹐送從役則歌《無衣》﹐待使役則歌《皇華》之類。一不用世俗伎樂﹐識者是之。」案文中子援琴而鼓《蕩》之什﹐門人皆沾襟焉。此語車若水斥爲妄言﹐以《三百篇》歌法不傳也。據瞿氏所記﹐則歌詩直尋常事﹐何疑於文中子乎﹖《麓堂詩話》云「比嘗聽人歌《關雎》《鹿鳴》諸詩﹐不過以四字平引爲長聲﹐無甚髙下緩急之節﹐意古之人不徒爾也。」愚謂《三百篇》之於歌曲﹐猶簣桴土鼓之於音樂也﹐必不如今樂之悅耳。麓堂所疑﹐未必然也。

《莊子》《山木》﹕「孔子左據槁木﹐右擊槁枝﹐歌焱氏之風﹐有其具而無其數﹐有其聲而無宮角﹐木聲與人聲﹐犁然有當於人心。」據此則古時之歌正不必若後世有一定之腔板。蓋古樂不如今樂之悅耳﹐則歌法亦不若後世之密。必謂文中子不能歌《蕩》之什﹐蓋失之矣。

《四庫書目定樂府》﹕「漢魏至唐﹐自朝廟樂章以外﹐大抵采詩入樂者多﹐倚聲制詞者少。其詩人擬作亦緣題取意者多﹐案譜塡腔者少。故《竹枝詞》《楊柳枝》《羅噴曲》之屬﹐其倚聲制詞﹑案譜塡腔者也。王維《送元二使安西》詩﹐譜爲《陽關曲》﹐此采詩入樂者也。《蜀道難》卽賦蜀道﹐《巫山髙》卽賦巫山﹐此緣題取意者也。當其入樂﹐與詩絕不相關﹐且有割取詩末四句﹐如李嶠《汾陰行》﹔割取詩前四句﹐如髙適《哭單父梁二少府》詩者。當其作詩﹐與樂亦絕不相關﹐甚有以古題衍爲七言律詩﹐如胡曾之《關山月》者﹔又甚至每句衍爲一首﹐如趙嘏之《昔昔鹽》者。其間連篇大曲﹐入破多用五言絕句﹐而謂五言絕句爲入破則不可﹔遣隊多用七言絕句﹐而謂七言絕句爲遣隊則不可。」

《西河詩話》﹕「康熙二十年曾用臺臣疏﹐命詞臣攺太常所奏樂章﹐時同館皆謂字句間必先協律呂﹐方能入樂﹐遂各輟筆。」予獨謂制詞是制詞﹐合樂是合樂。制詞者詞臣之事﹐合樂者太常之事﹐勿越俎也。同館曰﹕有說乎﹖予曰﹕有。曾記唐李賀作《申胡子籬篥歌》﹐賀但作詩﹐原不曉入何調﹐及朔客吹之﹐然後曰入《善平弄》。劉禹錫造《竹枝詞》只作詩﹐及入樂﹐然後曰其調中黃鐘之羽。當其作詩﹐何嘗逆計曰若字入若律﹑若句入若調哉﹖」

戴東原《書劉監切韻指南後》有云「《夏書》云﹕『詩言志﹐歌永言﹐聲依永﹐律和聲。』古之所謂五聲宮﹑商﹑角﹑徵﹑羽﹐非以定文字音讀也。凡一字則函五聲﹐誦歌者欲大不腧宮﹐細不過羽﹐使如後之人膠於一字﹐繆配宮商﹐將作詩者此字用宮﹐彼字用商﹐合宮商矣﹐有不失其性情﹑違其志意者乎﹖惟宮商非字之定音﹐而字字可宮可商﹐以爲髙下之節﹐抑揚之序﹐故作者寫其性情﹐而誦之者宛轉髙下以成歌樂。」

許宗彥《監止水齋集》《書詞律後》曰「作詞譜者一詞或列十數體﹐思之殊爲未安。」「字句有長短﹐亦猶曲中襯字﹐或用或不用﹐與本調無關。至如上六下四之句﹐或爲上四下六﹐在歌時曼聲引逗﹐自非音節頓挫之處﹐原不必定以某字絕句。」又曰「一詞惟有一體﹐以其入歌惟有一調也。詞之歌法𨿽不可考﹐而曲卽詞之支流﹐曲中字句間有參差﹐及其合歌要歸一致﹐則詞可知已。」

顧景星《白茅堂文》《湯次曾樂府和序》﹕夫十五《國風》多羈人思婦卽事贈答之言﹐《小雅》士大夫以及宮寺直寫怨誹之作﹐豈一一按宮商而後爲之耶﹖太白不工撅撚﹐而《淸平》一調遂葉《霓裳三奏》﹔子美未聽宮商﹐而《贈花卿》一絕卽入《水調歌頭》﹔長吉諸作﹐云韶樂工盡合弦管﹐據賀本傳﹐賀之爲詩﹐多不先立題目﹐豈得先譜聲邪﹖以是知辭生於情﹐聲生於辭﹐初非以辭合聲﹐而後謂之樂府也。

朱子言古樂府句中多有泛聲﹐今人恐失此泛聲﹐逐一添字以實之。

樓儼《四淸聲論》﹕唐初歌詞猶是五七言斷句或律詩﹐或裁截古詩中數句﹐必詩歌時然後加之虛聲。至唐季則虛聲塡爲實字﹐而爲長短句矣。宋則又有添字﹑添聲﹑攤破﹑促拍﹐而虛聲之外又加虛聲云云。

﹝以上載《名山五集》﹞

●卷三

《離騷》﹕「怨靈修之浩蕩兮﹐終不察夫民心。」「浩蕩」猶言沒分曉也。《詩》﹕「蕩蕩上帝﹐下民之辟。」《小序》言「厲王無道﹐天下蕩蕩﹐無綱紀文章。」與《楚辭》「浩蕩」意可通。張文潛獨以堯之蕩蕩爲說﹐以《小序》爲非。且曰《板》《蕩》不可以謂亂世。然本詩下句卽「疾威上帝」﹐不可以堯爲說矣。

《考盤》鄭注﹕「弗諼者﹐弗忘君之惡。弗過者﹐弗過君之朝。弗告者﹐弗告君以善。」極爲宋鄭俠所非。康成添字太多﹐自非說經之體。然其意則與《菀柳》詩相近。《野有死麇》﹐貞女之詩也﹐其卒章則失言矣。以貞女遇彊暴之徒﹐開口便辱﹐柰何好言之曰﹕無感我悅﹐無使龐吠乎﹖溧陽芮蒿子先生《題齋扉》云「石隱與世疏﹐芙蓉襟帶薜蘿裾。無端投我徵君檄﹐總未酬他卻聘書。」先生超矣。予每讀疊山《上畱忠齋書》﹐便爲之短气。如雲﹕「女眞之待二帝亦慘矣。宋之臣子不敢置兩宮於度外也。今年遣使祈請﹐明年遣使祈請」云云。案﹕祈請使汪黃爲之也﹐又足道乎﹗又云「王倫一市井嚴賴﹐狎邪小人耳。謂梓宮可還﹐太后可歸。諸君子切齒怒罵﹐終則二事皆符。」案﹕此則疊山又有取於王偸矣。又述室燃聽洪忠宣之說﹐密授秦檜以江南稱藩國﹐納歲幣而息兵養民矣。案此則疊山且以稱藩爲幸矣。嗚呼﹗天下無不亡之國﹐何至爲積威所﹐失其本心﹐而假借王偸﹑秦檜乎﹖其《與參政魏容齋書》有謂「皇帝慈仁如天﹐不妄殺一忠臣義士。𨿽曰文天祥被姦民誣告麗枉死﹐後來冤狀明白﹐姦民亦正典刑」。甚哉壘山之不知文山也﹗文山豈求生者哉﹖而以爲枉死也﹗其識與王炎午異矣。因論蒿子詩至此﹐饒舌饒舌﹗

羅隱《帝幸蜀》詩「馬嵬山色翠依依﹐又見鑾輿幸蜀歸。地下阿蠻應有語﹐這回休更怨楊妃。」明皇在禁中自稱阿瞞﹐累見唐人小說﹐蠻﹑瞞同音。

「鑿石養蜂休賣蜜﹐坐山秤藥不爭星。」賈島詩也。大學問﹐大經濟﹐不意於寒瘦詩人得之。

「中年早已傷哀樂﹐死日方能定是非」﹐亭林句也。亭林謂石齋爲杖母者所愚﹐又有《贈陸貢士來復請序》﹐述其昔年代許舍人曦艸疏攻鄭曼事﹐詩云「雒蜀交爭黨禍深﹐宵人何意附東林。然犀久荷先皇燭﹐射隼能忘俠士心。」噫﹗亭林尙考據﹐而於﹝B098﹞陽事不信蕺山﹑石齋﹐而信溫體仁﹑許曦。體仁姦相﹐曦何等人乎﹖亦不善於考據矣。陸稼書《日記》述陸翼王語亭林殺僕事﹐幾於不忍卒讀。我以道聽途說誣人﹐人亦以道聽途說誣我﹐可不懼哉﹗雒蜀君子之爭﹐東林與魏閹爲敵﹐可謂擬人不於其倫。

朝鮮黃垓﹝云卿﹞殉國難於宣統二年﹐有《梅泉詩文集》。予選其詩一卷入吾書﹐文則未暇也。有《聞宋淵齋先生殉義》七律﹐其一云「九闕沈沈晝晦冥﹐天衢忽曜少微星。冰霜久淬尙方劍﹐云木深籠止水亭。始見讀書眞種子﹐寧能求活小朝廷。朱門結局方希直﹐千古儒家有典刑。」朱門結局語極奇。呂晚村云「雒閩淵源至靖難而中絕。」黃語似出晚村﹐晚村文集固有朝鮮本也。

明季義士溧陽芮長卹﹝《巖尹》﹞﹐其《匏瓜錄》《通鑑綱目分注補遺》世多有之。去年得其詩名《衛衷剩稿》﹐見者希矣。其《弔史貞義女》云「日夕依慈幃﹐所務在機杼。獨出漂江濱﹐默默自延佇。餓死伍將軍﹐何關史氏女。壺漿不值錢﹐可與可無與。回思悔且愧﹐甘心葬江渚。謹禮遠嫌疑﹐捨生獲古處。堪笑投金人﹐猶以利相許。」明季無錫諸生顧�子方《日出東南隅行》﹕「秦羅敷﹐胡爲乎﹖桑中何不蔽爾明月珠﹐掩爾靑絲籠。出門一率意﹐自與蕩婦同。使君道路人﹐安知爾爲柏與松。秦羅敷﹐爾莫頰﹗但當重爾足﹐裂爾繒。蠶子可弗育﹐桑中難獨行。」二詩同義﹐眞使石破天驚矣。子方﹐明末起義兵﹐爲譬家所害。有《悟秋艸堂集》。

「村邊縱酒陶元亮﹐宅畔行吟屈大夫。不要溫公入《通鑑》﹐自家畱得幾行書。」此我詩也。劉京叔《歸潛誌》謂魏徵輩文中子門人﹐《隋書》不爲立傳﹐自有深意。旣擬師以聖人﹐列於傳恐小之。欲援《孔子世家》例﹐則《隋書》無「世家」﹐恐被時議﹐故皆不紀。以爲其師不待史而傳乎﹖語未必是﹐然不待史而傳﹐與予前詩意合。又案《文中子》後原附杜淹所撰《世家》﹐又附王福﹝通孫﹞撰《東臯子﹝名績字無功﹞答陳尙書﹝叔達﹞書》其前﹐載陳公方撰《隋書》﹐季父﹝卽無功﹞持《文中子世家》與陸公編之﹐陳公亦避太尉﹝長孫無忌﹞之權﹐藏而未出云云。﹝以通仲弟凝彈侯君集事﹐連無忌﹐故得罪。﹞據此則《隋書》不載《文中子世家》﹐自有實事。京叔乃作想當然語﹐不免小誤。

程門弟子呂與叔有詩云「獨立孔門無一事﹐只輸顏子作心齋。」顏子分明說夫子博我以文﹐何云「無一事」﹖旣是講學﹐如何襲用《莊子》字﹖吾不能爲之說也。王艮又以「心齋」自號﹐可謂不爭气﹗

何景明成進士﹐鄕人以爲必入翰林。劉健曰「此子福薄﹐能詩何用。」按﹕若以福論﹐則健厄於劉瑾﹐亦非福人也。健有裴行儉評四傑語在胸中﹐不覺出之於口﹐不知裴說固非通人所取也。人言李夢陽能詩﹐健曰「就使到李杜﹐不過一酒徒耳。」本朝襲健語講學者﹐陸淸獻也。健粗人姑弗深論﹐淸獻大儒﹐柰何並《論語》「小子」章而忘之。明呂涇野謂唐詩可無作﹐又謂唐之鮑照云云。十室忠信﹐其語竟堪捧腹﹐人可以不學乎﹗

朱子《名臣言行錄》﹕「萊公外奢內儉﹐無聲色之娛﹐寢處一靑幃二十餘年﹐時時有破壞﹐益命修葺。或以公孫宏事靳之﹐笑答曰﹕『彼詐我誠﹐𨿽敝何憂。』」﹝《遺事》﹞公之儉徳如此﹐其知鄧州日﹐廁混間燭淚成堆﹐正恐是其門客所爲。正《遺事》所謂外奢也。張爾歧《蒿庵閒話》乃云「萊公豪侈﹐以功業甚盛﹐人不之非。魏野贈詩云﹕『有官居鼎鼐﹐無地起樓臺。』反語示諷耳。劍匕使賜宴問誰是『無地起樓臺』相公﹐蓋誤以此語爲眞也。」蒿庵此語甚誤﹐苛論萊公﹐不考朱子《言行錄》分明正言﹐以爲反語﹐以此說詩﹐寧非詩厄。萊公宰相﹐卽有地起樓臺亦不爲過﹐何必用反語譏之。蒿庵君子﹐乃有此失﹐下筆不可不愼。

朱柏廬贊陸放翁詩有云「讀《劍南詩選》畢﹐忠君愛國憂世卹民之念﹐每飯不忘﹐𨿽老愈篤。放翁眞人豪﹐亦文豪也。讀之殆不忍釋卷。」又云「『讀書破萬卷﹐下筆如有神』﹐於放翁尢信。其詩云﹕『我生學語卽耽書﹐萬卷縱橫眼欲枯。莫道終身作魚蠢﹐邇來書外有工夫。』看是何等力量﹐宜乎不獨詩才擅絕。」又云「一切塵塗趣味﹐分毫不入其靈府﹐是放翁人品文章之本。」又云「文可通於詩﹐詩難通於文。讀放翁詩大開闔而神變化﹐可以通於文矣。」案﹕朱子極傾倒放翁詩。能知放翁者﹐朱子以後﹐柏廬一人而已。柏廬以腐儒自命﹐然能知放翁詩﹐斯不腐矣。不比張揚園﹑陸平湖輩謂詩可無作也。

王禹僻《恭聞種山人表謝急徵不赴》詩云「不拜明時鵠板書﹐可能終老傲唐虞。神仙見說須陰徳﹐肯爲蒼生一出無﹖」範文正公《送丁司理赴明州》詩云「仙家枝葉令威孫﹐南去司刑庇越民。金闕道書微旨在﹐獄多陰徳是眞人。」自注﹕「道書謂升眞者皆須曾爲獄官。」

張文潛《明道雜誌》﹕「蘇長公詩云﹕『身行萬里半天下﹐僧臥一房初白頭。』黃九云是『初日頭』。問其義﹐但云﹕『僧負暄耳。』余不然﹐黃甚不平﹐曰﹕『豈有用白對天乎﹖』予異日問蘇公﹐公曰﹕『若是黃九要攺作日頭﹐也不柰他何。』」按山谷穿鑿如此﹐而爲江西祖師﹐自誤誤人不淺矣。此詩學之所由衰也。遺山云「蘇門若有忠臣在﹐不放坡詩百態新。」予則云「若使蘇門行櫝楚﹐不教山谷亂談詩。」

得無錫周懷西﹝鎬﹞《犢山詩文集》。懷西循吏﹐詩文有至性。其《景寧催徵詩》已摘入予所撰《別傳》中﹐其他五古如「嫫母不修容﹐惟知乳孩嬰。世無醫窮藥﹐不死勤儉人」﹐深得古意。七言如「春池放艸看魚戲﹐雪徑敲松喚鶴還」﹐眞雅人也。最奇者爲「尊前萬事帶糟吞」七字﹐動心忍性之功﹐海闊天空之槪﹐兼而有之。表聖云「不朽惟憑一句詩。」此句足以當之。好官難得﹐好詩尢難得﹐如此七字﹐更不可以尋常好詩論也。原系七古﹐對句未工﹐擬別對一句﹐入七律而未易也。少時極喜讀先生時藝﹐吾邑管報山時藝有盛名﹐予不甚措意﹐同輩憾之。今得此七字﹐不復爭時藝短長矣。

得姚春木《通藝閣詩》﹐愛其一句云「懶將春色問唐花」﹐惜上句不稱。閻百詩《潛邱記》朽布衣詩﹕「老人新句似秋花。」亦苦上句不稱﹐擬爲別對一句﹐未易圖也。春木《晚學齋文》有謂姚惜翁《古文辭類纂》欲商去桐城二家文﹐世人不盡知也。

雕是貪殘之鳥﹐大臣正色立朝﹐何取乎此﹖其賦云「彼何鄕之性命﹐碎今日之指掌。」使人讀之不歡累日。《天狗賦》更不足道。天狗﹐賊星也。天寶中置天狗院﹐列在諸獸院之上﹐使胡人馭之﹐此乃豢養祿山致亂之兆。少陵乃譽其徳性無所不至﹐至云「此乃獨步﹐受之於天」﹐此語豈合施於狗乎﹖

得剡源戴先生集。戴名表元﹐字帥初﹐四明人﹐宋進士。入兀偶一爲教官﹐其文往往自署「前進士」﹐嘗受業於深寧王氏﹐其門人最知名者袁桷﹐詩筆瀟灑。《四明山中》十絕內《莽廣溪》一首云「怪石驚湍吼不休﹐時時巖客飲寒牛。誰知此水明州去﹐浸作琉璃萬頃秋。」

「丈夫出處非無意﹐猿鶴從來不得知。」荊公句也。「猿驚鶴怨渾閒事﹐只恐先生袖手歸。」朱子送胡籍詩也。

湯貞湣公雨生《餞李鳳岡威太守罷官》詩﹕「一夕西風竟送行﹐蒲帆髙出尉佗城。眼前原是來時路﹐心與秋江一樣平。」此詩髙絕千古﹐不但三百年來所未有也。雨生名貽汾﹐殉桂匪之難。有《琴隱園詩》三十六卷。其句如「官似秋蟬拋殼易﹐家如春燕定巢難」﹑「茅屋示嫌無主客﹐桃源也怕有滄桑」﹑「昂頭白鷺溪三尺﹐沒足黃牛雨一犁」﹑「曲院風來花似雨﹐隔簾人至語如鶯」﹐極可喜也。公尢以畫名﹐論畫謂自古狀風雨者莫如董叔達﹐米氏父子直灰阜炭林耳。論詩不喜退之﹐見集內《鸚鵡碑歌》。

辛亥之變﹐江陰沙洲福善鎭秀才趙彜鼎不食三日﹐自經於鎭之三賢廟西樓﹐吾邑李經畦先生﹝寶淦﹞有二律哭之﹐其二云「身世橫流黯自悲﹐靑衿垂老更何爲。疆臣首建南都策﹐名士親題北伐碑。碩果豈同溝瀆諒﹐孤芳惟有地天知。在三不昧村儒義﹐爭認吳章是本師。」﹝吳章事見《漢書云敞傳》﹞經畦﹐光緒��孝廉﹐官至湖北提學使﹐有《漢堂詩文鈔》﹐身後乃付印。生前鄙人所見者﹐哭趙一律而已。集內佳句云「月圓喜遇初晴夜﹐花病重開過雨天。」「十年樹木身應老﹐五嶽尋仙願總違。」「薄酒只禁孤客醉﹐新愁都逐夜寒生。」「往事難追皆墮甑﹐薄緣未了是殘書。」「孤誠直待羝生乳﹐慣見休驚狗戴冠。」「空山木石無精衛﹐窮海風塵有少連。」﹝《次惲孟樂韻》﹞曩者鄙人知先生不盡﹐今世無此人亦無此詩矣。

曾文正謂古之成大功者﹐多在四十五十之後。杜詩有之曰「男兒功名遂﹐亦在老大時。」惟宋陸持之說不然﹐曰「自古興事造業﹐非有學以輔之﹐往往皆以血气爲銳惰。故三國兩晉諸賢多以盛年成功名」云云。持之﹐象山子也。

無錫許靜山﹝玨﹞《馬嵬》詩﹕「翠華不幸已蒙塵﹐忍爲蛾眉更卻君。卻怪少陵詩史在﹐桓桓把鉞說將軍。」靜山忠孝學道人也﹐其詩從心地立論﹐非他人詩可比。𨿽然更有說﹕新舊《唐書》《玄宗本紀》《后妃傳》《楊國忠傳》《陳元禮傳》皆言元禮實主謀殺國忠﹐予以爲不足信也。天下非常之事必非常之人乃能爲之﹐元禮何人﹐仕天寶之朝﹐久於宮禁之職﹐無毫毛之長以自見﹐及祿山之亂﹐又未嘗有一蚊一蚤之勞﹐此其人亦食楊氏涕唾者耳。何敢謀誅國忠﹐何曾有如《新唐書》《后妃傳》云「以天下計誅國忠」乎﹖予以爲國忠實死於亂卒﹐元禮庸人﹐必不與謀。及國忠旣死﹐殺國忠者恐貴妃在內﹐終必及禍﹐遂以殺貴妃要元禮﹐以要其君﹐此亦人情所應有﹐亦非元禮本謀也。乃《唐書》於貴妃之死﹐則又絕不關元禮事﹐而轉出自髙力士。《新書》《后妃》傳﹕「國忠已死﹐軍不解﹐帝遣力士問故﹐曰﹕『禍本尙在。』帝不得已﹐與妃訣。」《舊書》《玄宗本紀》﹕「國忠誅﹐眾方退﹐一族兵猶未解﹐上令髙力士詰之﹐回奏曰﹕『諸將旣誅國忠﹐以貴妃在宮﹐人情恐懼。』上卽命力士賜貴妃自盡。」然則殺貴妃功出力士。杜少陵所謂「微汝人盡非﹐於今國猶活」﹐正當移贈力士耳。又案﹕《舊書》《玄宗本紀》「元禮奏請誅國忠」﹐而《國忠傳》則載「元禮以殺國忠倡於眾」﹐旣能激眾﹐何須奏請﹐是兩說不符。如一面激眾﹐一面奏請﹐則險詐已極。竊以爲元禮之惡不至此﹐皆不可信而已。元禮一極庸人﹐《唐書》附《王毛仲傳》﹐又多與髙力士聯名﹐正得其所﹐而乃驚天動地﹐以再造之功歸之﹐眞可笑也。

邑先輩管才叔﹝樂﹞《題包小莊茂才授經圖》﹕「城頭烏啼霜被廬﹐一燈熒然兒讀書﹐云誰之子包氏孤。一解孤生五歲卽無父﹐母年二十五。兒嬉不知母心苦﹐母手一編淚如雨。﹝二解﹞爾父所貽願兒卒讀之﹐兒勤則喜惰則悲。兒聰明﹐畏兒羸。兒充碩﹐憂兒癡。﹝三解﹞兒學旣成﹐母責乃釋。兒何以報母徳。﹝四解﹞爲圖寫眞﹐徵客以言。有客哽咽﹐言不能文。自云亦是孤兒身﹐讀書無成孤母恩﹐凡諸孤兒監此人。」律句如﹕「不逢知己生何益﹐各有傷心別最難。」﹝《贈陸心源》﹞「中年湖海除豪气﹐異地笙歌感歲華。」「眼看喪亂非吾罪﹐骨耐饑寒始是才。」陽湖以詩鳴者﹐未有能過之者也。少時嘗聞長老述先生狂言以爲笑﹐然以先生之才﹐試鄕闈一十六科而不遇﹐不狂又奚待﹖此而不狂則聖賢矣。聖賢何可遽責才叔哉﹗甲子科曾立正公嘗謂典試者曰「江南有老名士某公﹐能摸索得之﹐斯不負此行矣。」竟不可待。

「遊魚如錦水如羅﹐弱弱輕絲蕩綠波。自揀柳陰多處立﹐滿身淸影當披蓑。」﹝《天湖垂釣》﹞「朝陽斜上絲云瑞﹐繞捨淸陰曉色寒。涼露在花風在柳﹐碧波魚影拂闌干。」此箕仙述吾姊前生詩也。妙萬物而爲言﹐非復人間煙火。箕語原難信﹐而此詩則有可異者。音由心生﹐鬼語仙語﹐自是不同。此詩絕無鬼气﹐一異也。凡有知識皆知好名﹐如此好詩不自署名﹐而托之吾姊前生﹐二異也。宋儒謂鬼神造化之迹﹐二气之良能﹐語殊寥曠。如此好詩﹐非徒造化之迹所能爲﹐孰爲爲之﹖非天仙曷能如此﹖三異也。然則天下之理﹐未易窮矣。

世傳吳得臣《過九江》一絕云「春風送我過江城﹐萬戶無聲犬不驚。可惜淸明平旦气﹐都從夢裏誤平生。」胸次不凡。我朝不能得此人﹐而使曹氏得之﹐宰相之過也。今日又傳其一聯云「馬革餘生悲日暮﹐牛衣相對泣天涯。」爲之擊節。本朝如此好詩不多幾句﹐而竟得之長槍大戟中﹐號稱詩人者能無愧死。滬上有石印得臣畫竹﹐自題一律﹐末句云「但憑蒂壯根深固﹐不怕東瀛起怒濤。」本朝自中興以來﹐罕有言禦外患者﹐但能鋪張外人徳禮刑政不可及而已。得臣能議及此﹐豈非人傑。

秦少遊自會稽入京見東坡。坡曰「不意別後卻學柳七作詞。」秦答云「某𨿽無識﹐亦不至是。」「楊柳岸曉風殘月」﹐千古以爲絕唱﹐坡乃以爲梢公登混語。柳爲蘇秦所輕如此。眞正論詞﹐自當以歐蘇爲宗﹐緣二公以餘事爲詞﹐出語自然不同。若一生沾沾於詞﹐必在自《鄶》以下矣。

麥鐵杖曰「大丈夫性命自有在﹐豈能艾炷灸﹐瓜蒂賁鼻﹐療黃不差﹐而死兒女子手中乎﹖」方書有瓜蒂散引吐﹐《梅村詞》「艾灸眉頭瓜噴鼻」﹐去蒂則不成語。

﹝以上載《名山六集》﹞

退之銘貞曜末句云「維卒不施﹐以昌其詩。」東坡嘗問王定國曰「當昌其身耶﹖昌其詩耶﹖」王來詩不契所問﹐坡作詩答之曰「昌身如飽腹﹐飽盡還復饑。昌詩如膏面﹐爲人作容姿。」詩豈爲人作容姿者耶﹖下又有「不如昌其气﹐昌其志」之語﹐皆非也。《書》云「詩言志。」志气不昌﹐詩安得昌﹗

東野「誰言寸艸心﹐報得三春暉」﹐東坡「慈顏如春風﹐不見桃李實」﹐皆從《凱風》來。

少陵《雕賦》﹕「彼何方之性命﹐碎今日之指掌。」讀之使人不怡累日。《畫鷹》云「何當擊凡鳥﹐毛血灑平蕪。」我謂世間惟狐鼠宜擊耳﹐凡鳥何辜而擊之。然杜詩有大異於此者﹐《打魚歌》末言「暴殄天物聖所哀」﹐《早行》云「前王作网罟﹐設法害生成。」補過勸善﹐賴有此耳。

《避》上九最吉。鄙人《詠陶貞白》云「山中宰相住茅山﹐蹤迹皇都咫尺間。若到羅浮天姥去﹐君王何處問神仙。」咫尺皇都﹐不足以當上九之地也。𨿽然許由﹑巢父只在箕﹑潁﹐與帝都隔衣帶水耳。四皓只在商山﹐亦仕宦必經之地﹐與貞白何異。上九肥避﹐不亦遠乎﹗肥或作蜚﹐更佳。

「昨夜扁舟雨一蓑﹐滿江風浪夜如何。今朝試揭孤篷看﹐依舊靑山綠樹多。」先君子頗不喜此詩﹐曰「雨後靑山﹐何論新舊。」

先君子常誦「此身不向今生度﹐更向何生度此身﹖」眞西山詩也。上二句云「人生難得今已得﹐人道難聞今已聞。」

荊公「丈夫出處非無意﹐猿鶴從來不得知」﹐不失爲壯語﹐至云「桔橰俯仰何妨事﹐抱甕區區老此身」﹐則倒卻架子矣。莊周鄙語無過於「俯仰而不得罪於人」一句﹐荊公拾馬屎。

樂天《云居寺孤桐》詩結云「四面無附枝﹐中心有通理。寄言立身者﹐孤直當如此。」周子《愛蓮說》「中通外直」或出此。明道《洛園修禊詩》結云「不須愁日暮﹐天際是輕陰。」龜山嘆其溫柔忠厚﹐然張旭詩云「山光物態弄輕暉﹐莫爲輕陰便擬歸。縱使晴明無雨色﹐入云深處亦沾衣。」明道才用旭詩弟二句耳。旭語無心﹐明道似有意矣。旭詩下二句竟與「王臣蹇蹇」義合。

「善詩者譬如釀花之蜂﹐必渣滓盡化﹐芳潤融液﹐而後貯於脾者皆成蜜。如食葉之蠶﹐必內養旣熟﹐通身靈瑩﹐而後吐於口者皆成絲。」此吳艸廬語也﹐可謂至精至微矣。𨿽然﹐此但言下手工夫耳﹐非向上語也。夫絲﹑蜜旣成﹐則實在有物﹐可以取之無盡矣。而詩則未嘗有物也﹐必天時﹑人事﹑風水相遭﹐靈機偶觸﹐忽然而成。非可探囊取之﹐刻舟求之也。譬之「李白乘舟」﹑「渭城朝雨」﹐豈可朝作一篇﹐暮吟一首﹐至於無量數乎。予謂好詩在天地間固應有數。𨿽淵明﹑太白不能多取﹐而況於吾儕乎。若正在釀花食葉之時﹐猶不當以此語告之也。

何喬遠《邱傳》謂﹕「論史謂範仲淹生事﹐嶽飛未必能恢復﹐秦檜有功宋室﹐元不得與正統﹐許衡無能攺於夷狄之俗。」他姑弗論﹐惟功檜抑嶽﹐罪在不赦。文集內《茅山復古堂記》云「茅山崇禧萬壽宮古有別院曰威儀。唐道門威儀鄧鏈師所創﹐宋秦丞相檜家鄰於玆﹐重爲修建。其夫人曁子熔所施繡像﹐至今猶存。後人號爲檜堂。」姦臣遺迹﹐津津道之﹐隆之以「丞相夫人」之稱﹐與何《傳》內贊檜語合。然其詩詞則大相反﹐《嶽王墳》詩云「我聞嶽王之墳西湖上﹐至今樹枝尙南向。艸木猶知表蓋臣﹐君王乃爾崇姦相。靑衣行酒誰家親﹐十年血戰爲誰人。忠臣翻見遭殺戮﹐胡兒未必能亡秦。嗚呼﹗臣飛死﹐臣俊喜﹐臣俊無言世忠靡。檜書夜報四太子﹐臣構再拜從此始。」又《寄題嶽王廟》《沁園春》詞云「爲國除患﹐爲敵報仇﹐可恨堪哀。顧當此乾坤﹐是誰境界﹔君親何處﹐幾許人才。萬死間關﹐十年血戰﹐端的孜孜爲甚來。何須苦﹐把長城自壞﹐柱石潛摧。」

「𨿽然天道恢恢﹐柰人眾將天扌幻轉回。嘆黃龍府裏﹐未行賀酒﹔朱仙鎭上﹐先奉追牌。共戴仇天﹐甘投死地﹐天理人心安在哉﹗英雄恨﹐向萬年千載﹐永不沈埋。」此詩詞作於何年﹖何《傳》內費語出於何年﹖予未能考﹐不知其爲先迷後得耶﹖爲不善變耶﹖秦檜原是兩截人﹐瓊山又有此兩截議論﹐人心惟危﹐豈不信乎﹖

見粵人康有爲《石印墨迹》云「鴟梟食母獍食父﹐刑天舞戚虎守關。逢蒙彎弓專射羿﹐坐看日落淚潸潸。」自注﹕「此次討逆軍發難於梁賊啟超。」詩句拙甚﹐注尢不通。予前作《學堂記》﹐略載區梁事未及此﹐當補入。有爲﹐《公羊》家也。老來於滬上設天遊學堂﹐尙爲弟子說非天子不議禮﹐天子卽孔子。乃知大愚終身不靈﹐竟非虛語。

無錫侯戢盒秀才﹝學愈﹞有《環溪艸堂集》﹐予已爲之序﹐玆更錄其佳句於此﹕「白髮怕談天寶事﹐靑燈愛誦義熙詩。」「園林劫後渾無恙﹐魚鳥春來漸有情。」「客來尙說山依舊﹐老去空驚日易斜。」「何幸姓名逃北寺﹐只應涕泣向西臺。」只此數聯﹐已足千古。先生辛亥後於時俗無絲毫之染﹐可謂食乎淸﹑遊乎淸者矣。廣坐中正論侃侃﹐鄙人尙不敢應﹐況他人乎﹖北寺﹑西臺一聯﹐竟非虛語。

金象晉字子開﹐號兢庵﹐忠潔公﹝鉉﹞猶子﹐居武進郯村裏。忠潔殉國﹐兢庵晝夜飲泣﹐校刻其遣稿﹐緇衣芒履﹐爲方外遊。暮年病隔知不起﹐有「酒扶將死病﹐花笑欲歸人」之句﹐弟一等好詩﹐吾常不多幾句﹐而世無傳者。惜哉﹗卒於康熙辛未二月二日﹐年六十有三。天性至孝﹐卒時尙有老母。以上見邑章大士《圃軒文錄》。圃軒﹐兢庵友也﹐大士字我任﹐邑厚餘人﹐傳髙忠憲之學﹐見邑舊志《儒林光緒志》。《圃田文集》一卷﹐《詩集》八卷﹐《詩餘》一卷﹐並存。今其書僅存於《章氏家乘》﹐合一冊﹐所謂詩八卷未見。《西臺懷古》云「柴門偃仰苦銜杯﹐剩有遺民氵鬲水隈。不惜孤蹤飄一葉﹐東風吹淚上西臺。」露出刀瘢與翦瘡﹐曾將一旅效勤王。死生只倚文丞相﹐夜夜淸宵祝劍。」《抵京口卽事》云「飄蓬湖海已忘情﹐書劍相攜有宿盟。帶水孰雲天設險﹐孤舟又泊潤州城。」《春盡泊下關》云「江上扁舟思不勝﹐飛花萬點浪千層。可憐衰鬢飄蓬日﹐偏到春歸望孝陵。」《挽惲南田》云「家世東南仰鉅儒﹐名駒千里望前途。悲來只有西臺慟﹐手挈江山入畫圖。」玩詩內「刀瘢」﹑「箭瘡」及「天險」語﹐似先生躬與明末義師者﹐然不可考矣。律句﹕「雲中宮闕談天寶﹐月下荊榛泣靖康。」「濁酒欲澆臯羽墓﹐淸流只向子陵臺。」明季忠義﹐工詩無過張蒼水。先生可與伯仲﹐眞奇才也。先生祀錫山七賢祠﹐當考之。

﹝以上載《名山六集補》﹞

●卷四

漢樂府難通者﹐《三百篇》未有也。意孔子快人﹐刪詩必刪其難通者矣。

《焦仲卿妻》詩﹕「說有蘭家女﹐承藉有宦官。云有弟五郎﹐嬌逸未有婚。遣丞爲媒人﹐主簿通語言。直說太守家﹐有此令郎君。」先言其母﹐後言其父﹐蓋以蘭芝姑惡被出﹐其姑蓋出小家﹐動不以禮。故此次媒人先言其姑是宦家女﹐必能以禮待其婦乎﹖「蘭家」費解。《左傳》「濟澤之阿﹐行潦之蘋藻﹐置諸宗室﹐季蘭尸之」。蘭爲王者之香﹐意古以爲芬芳﹑淸貴之稱﹐故以目大家之婦。《成公子安嘯賦》李善注引寧戚《飯牛歌》有云「出東門兮厲石斑﹐上有松淸且蘭。」此「蘭」字蓋訓香。曹植《妾薄命》「朱顏發外形蘭」。此「蘭」字蓋訓美。皆與季蘭﹑蘭家可通。

淵明旣詠荊軻﹐又有「饑食首陽薇﹐渴飲易水流」句﹐以伯夷與軻並稱矣。東坡乃詆軻爲狂生﹐不與淵明水火乎﹖如此則和陶可不作矣。《和讀山海經》以讀《抱朴子》也﹐而又譏稚川爲隘人﹐眞正多言惹事。鄭板橋《贈袁子才》云「君有奇才我不貧。」韓魏公曰「某爲相﹐永叔知制誥﹐天下文章孰大於是。」人之有技﹐若己有之。板橋未可輕也。

盧仝詩﹕「有錢無錢俱可憐﹐百年驟過如流川。」放翁詩﹕「死日方知生可憐。」

山谷《宿彭澤懷陶令》有云「晚歲以字行﹐更始號元亮。淒其望諸葛﹐骯髒猶漢相。時無益州牧﹐指揮用諸將。」案﹕淵明﹐元亮﹐名﹑字皆取諸武侯﹐似非無意﹐及入宋攺名潛﹐則晉事無望矣。﹝對檀道濟曰「潛也何敢望賢。」此時不名淵明矣。﹞山谷語正與陶公初志合﹐「晚歲」二句無據。

少陵「新松恨不髙千尺﹐惡竹應須斬萬竿」﹐下句令人不懼。鄙人見竹多矣﹐從未覺其有惡﹐不知少陵何故要下此毒手﹖讀樂天《洗竹》﹐極合我意﹐全錄於下﹕「布裘寒擁頸﹐氈履溫承足。獨立水池前﹐久看洗霜竹。先除老且病﹐次去纖而曲。翦棄猶可憐﹐瑯矸十餘束。靑靑復籮筐﹐頗異凡艸木。依然若有情﹐回顧語僮僕。小者截魚竿﹐大者編茅屋。勿作彗與箕﹐而令糞土辱」。藹然仁者之言﹐此君𨿽死不恨矣。

柳州《鶻說》﹐略謂長安薦福寺浮圖鶻﹐冬日之夕﹐必取鳥之盈握者以燠其掌﹐旦則縱之﹐延首以望﹐極其所往。苟東矣﹐則是日不東﹐南北亦然。樂天詩﹕「龜性愚且善﹐鳩心鈍無惡。人賤拾支牀﹐鶻欺擒暖腳。寄言立身者﹐不得全柔弱。」

元末桐江姚桐壽《樂郊私語》﹕「楊璉眞伽寓其邑徳藏寺﹐聞雲間陸左丞愛女提舉夫人﹐美而夭死﹐斂用水銀﹐欲污其屍。五鼓肩輿出寺﹐下令發墓。寺有樵汲僧眞諦﹐忽抽韋馱杵奮擊﹐若隼撇虎騰﹐超躍尋丈﹐眾皆披靡。一時燈炬皆滅﹐傷者百餘人﹐至頭破臂折。楊大懼﹐謂是韋馱顯靈﹐遂逃去不復敢校。」爲作一絕云「楊禿披猖得未曾﹐徳藏寺裏遇神僧。可憐一柄韋馱杵﹐不爲前朝護六陵。」

《廣羣芳譜》引《發蒙記》﹕「鳩以桑椹爲酒﹐謂飲之卽醉也。」據此則《詩》「吁嗟鳩兮﹐無食桑椹」﹐乃婦人以桑椹比男子矣﹐使人忍俊不禁。

劉忠肅﹝摯﹞《集》《雜詩》﹕「播州遷劉郎﹐夜郎放太白。秀木風所仇﹐人情有欣戚。嚴霆無終朝﹐斯文豈遂厄。我願蘇與黃﹐壽命等金石。」忠肅愛惜人材如此﹐眞宰相也。劉健貶李夢陽﹐至云「就使詩到李杜﹐不過一酒徒耳」。其局量出忠肅下萬萬矣。得一絕云「生憎劉健不通方﹐罵到唐家二艸堂。難得東光名宰相﹐願將金石壽蘇黃。」

魏叔子謂「文中要有黃」﹐此千古名言。《易》言「天地之心﹐心卽黃也。」《禮》言「言有物﹐物卽黃也。」《通書》﹕「文以載道﹐道卽黃也。以鳥卵論﹐有黃則生生不窮。以文章論﹐有黃則可以使此心此理願千古而不朽。」偉哉黃之說乎。以詩論﹐陶淵明詩之有黃者也﹐唐人學陶者多矣﹐儲﹑王﹑孟﹑韋﹑柳﹐其詩固非流俗之詩矣﹐然以黃論﹐則猶在若有若無之間﹐不得與陶並論。彼以陶詩爲隱逸之宗者﹐固未嘗以黃論也。

國初永新賀子翼﹝貽孫﹞《騷筏》有云「君子所以成君子﹐不過好修﹔小人所以成小人﹐不過偸樂。」「不變則好修之事畢矣。不變是屈子一生霸柄。」「屈子不畏死而畏老﹐不傷無年﹐而傷無名。」「與波上下﹐爲馮道諸人作贊。」

薛方山嘗夜夢白衣山人誦《弔朱中丞紈詩》﹕﹝此據《棗林雜俎》﹐本集作《弔秋崖詩》。﹞「元墓山堂﹝本集作空﹞月色明﹐烽煙照見闔閭城。徙薪自古無恩澤﹐宿艸於今有甲兵。生死已隨朝露盡﹐是非猶逐夜烏鳴。﹝本集作「爭」﹐優。﹞何年精衛能塡海﹐常使人間恨不平」。此詩工穩﹐方山集中弟一﹐眞仙筆也。

婁東《梅村野史》有詩云「謹具江山百座城﹐崇禎帝後列雙名。鮮紅簡子書申敬﹐獻納通家八股生。」呂晚屯阝《眞進士歌贈黃九煙》詩內注云﹕崇禎末﹐有人書儀狀云「謹具大明江山一座﹐崇禎夫婦二口﹐奉申蟄敬﹐晚生文八股頓首拜」﹐貼於朝堂﹐亦憤時嫉俗之言也。案《梅村野史》詩不足論﹐晚屯阝一生以八股爲性命﹐亦爲此語﹐則大謬矣。明代人才以科目起者極盛﹐經義豈負人哉﹖我朝入關﹐政由明舊﹐治平三百年。及廢經義﹐其效可睹矣。

太白雲﹕「黃河落天走東海﹐萬里寫入胸懷間。」少陵云「丈夫垂名動萬年﹐記憶細故非髙賢。」日誦此句﹐庶幾鄙吝不復生手﹗

歐公謂退之《聽穎師彈琴》詩﹐不過琵琶耳。得此語﹐琴固益尊﹐而琵琶亦有價。東坡《和蔡景繁海州石室》有云「我來取酒酹先生﹐﹝石曼卿﹞後車仍載胡琴女。一聲冰鐵散巖谷﹐海爲瀾翻松爲舞。」世間樂器﹐最下胡琴。經坡詩如此一道﹐竟與師曠淸角無異﹐然則樂之《雅》《鄭》髙卑﹐亦何常之有﹗

義山《嘲桃》云「無賴夭桃面﹐平明露井東。春風爲開了﹐卻擬笑春風。」於廷益《春暖》云「東風消盡山頭雪﹐元气能回天地春。可笑堤邊千樹柳﹐才舒靑眼便窺人。」用意相似。然忠肅此詩﹐突過義山遠矣。

義山詩以不用意爲上﹐用意多﹐失之尖薄。

﹝以上載《名山七集》﹞

「黃花爛漫滿籬東﹐白日西淪道已窮。猶有寄奴能破虜﹐一生髙臥北窗風。」此予《辛未秋題淵明集詩》也。案淵明《贈羊長史銜使秦川》云「愚生三季後﹐慨然念黃虞。得知千載外﹐政賴古人書。賢聖畱余迹﹐事事在中都。豈忘遊心目﹐關河不可腧。九域甫已一﹐逝將理舟輿。聞君當先邁﹐負こ不獲俱。」玩「九域甫」一句﹐是淵明未始不以劉裕得志﹐中原爲幸也。與予詩意合矣。假使裕而爲秦檜﹑賈似道﹐又如之何。

少陵《有感》﹕「愼莫吞靑海﹐何勞問越裳。」「吞」字與「遣恨失吞吳」之「吞」同。

「此曲只應天上有﹐人間能得幾回聞」。人謂花卿僭天子禮樂﹐此說非也。淸廟﹑明堂之樂﹐原非悅耳﹐花卿必不用之。若唐天子所好之樂﹐只算世俗之樂﹐豈眞天子禮樂乎﹖《玉樹後庭花》《霓裳羽衣曲》可爲天子禮樂乎﹖本詩只言絲管紛紛﹐還他絲管而已﹐「天上有」只是贊語﹐深求杜老此類﹐失之。

太白「銀臺金闕如夢中﹐秦皇漢武空相待」﹐語意絕奇。大程子謂堯舜事業﹐如太空中一點浮雲過去﹐意亦近之。

太白好尋仙﹐而有云「仙人殊恍惚﹐未若醉中眞」﹔好言婦人﹐而有云「好色傷大雅﹐多爲世所譏」。惟於酒不作悔語。

少陵《八哀》贈嚴武詩﹕「開口取將相﹐小心事友生。」玩下句﹐武必無欲殺少陵事。

得吳縣曹胥﹝稼山﹞《儀鄭堂殘稿》。稼山﹐嘉道間秀才﹐爲仇家所中﹐陷於縲拽﹐事白後無所歸﹐僦捨楓江之上﹐破屋一釐﹐如牛欄馬廏﹐濕突不炊﹐竟以窮餓死。詩語極淸﹐殆不食人間煙火。律句如「湖風初起眾星動﹐林雨未收新月生」﹑「天遠星河云外迥﹐夜涼風露竹邊多」﹑「畫槳過橋分燕尾﹐水雲出郭見魚鱗」。《無題》七絕云「五銖衣薄揚流霞﹐竟體芳蘭萼綠華。臣有癡情不能說﹐請拋紅豆作丹砂。」書以「儀鄭」名﹐蓋研康成之學者。而文字淸靈如此﹐則鄭學所必不辦矣。

﹝以上載《名山乙亥存稿》﹞

●卷五

「小子何莫學夫《詩》」﹐詩是儒家事也。唐宋名家多以釋老語入之﹐後世遂以爲儒家語不宜入詩﹐而儒者遂有謂詩可不作者矣。三代聖王無不用樂﹐《詩》則儒之樂也。世人以儒家語入詩則難工﹐此儒未通於樂也。用儒之意﹐而以開元聲韻唱之﹐何不可乎﹖唐人惟退之不羼雜釋老語﹐何嘗不是好詩。宋朱子詩不惡﹐惜少唐音。求其義正而詞工﹐不得不數放翁。

樂天《訪陶公舊宅》云﹕夷齊各一身﹐窮餓未爲難。先生有五男﹐與之同饑寒。是謂夷齊無子也。然《廣韻》謂夷﹑齊之後以竹爲氏﹐後漢有下邳相竹曾。是夷齊固有子﹐不知首陽槁臥時曾在側否﹖哀哉不可言也。

以樂天之平易﹐似乎無復嗔意矣﹐而尙有「不分气從歌裏發﹐無明心向酒中生」之句。然則其學禪悅者﹐正其發憤無聊而出此耳。以袁子才之諧俗﹐而《詠劍》云「耳熱悲歌處﹐平生最憶君。橫磨十萬口﹐交付與朱云。」豈非奇男子哉﹗樂天《朱陳村詩》有「壽考見元孫」語。吾鄕風俗言交盟親不利﹐交盟者正如朱陳之交易爲婚姻也。得樂天此語﹐俗說敗矣。

「落花一片天上來﹐隨人直渡西江水」此一片花比人﹔「一片花飛減卻春﹐風飄萬點更愁人」﹐此一片止是一辦耳。嗟乎﹗乾坤缺陷﹐自古而然﹐而少陵並此一花辦而靳之﹐此非堯舜之心乎﹗

月受日光處明﹐不受日光處缺﹐人知之矣。然何以上弦之月精神﹐而下弦之月缺處便有晦气﹐殊不可解。予有句云「明月下弦時﹐不及初三夜。」

《說文》﹕「霸﹐月始生魄。」然也。馬融注《古文尙書》﹕「魄﹐絀也。魄卽霸字。」以月光言﹐不以月質言也。而古傳異說以死霸爲朔﹐生霸爲望﹐遂有月二日以往明生魄死之說。明生何可以死言乎﹖不通之至。予聞修煉家吸日月光气﹐取東日﹐忌西日﹔取望前月﹐忌望後月。豈非望後之月魄旣死而惡之乎﹖淺言之﹐死魄卽死光﹐生魄卽生光﹐望後月可稱死魄﹐新月萬不可以死魄言矣。東坡詩﹕「是時江月初生魄﹐二更月落天深黑。」分明是新月。唐詩「桂魄初生」﹐以詩理論﹐亦是新月。無謂唐宋人不知此義也。

竹謂杜律三﹑五﹑七句末字無復上﹑去﹑入者﹐予無以難也。然詩始六義﹐竹所云何義也﹖律詩不古﹐亦求其可誦耳。如竹言﹐果有益於詩否﹖果有益於少陵否﹖使竹之說信﹐則予之疑杜也滋甚。凡三﹑五﹑七遇佳句佳字而弟七字不合式﹐必破壞攺易之。其詩不如其意可知矣﹐吾復何取﹗

陳后山《妾薄命》自注「爲曾南丰作」﹐有云「有聲當徹天﹐有淚當徹泉。死者恐無知﹐妾身長自憐。」有云「天地豈不寬﹐妾身自不容。死者如有知﹐殺身以相從。」此詩沈痛不失古法﹐宋代五言古之極也。然南丰考終未嘗遭戮辱﹐後山措語太過矣﹗

觀《白頭吟》則知蚤寡夜奔﹐其說皆誣。「皚如山上雪﹐皎若雲間月」﹐有自負貞潔之意。「淒淒復淒淒﹐嫁聚不須啼」﹐分明一嫁一娶﹐豈有夜奔之說﹖《相如傳》或云相如自作﹐非也。太史公好奇﹐网羅當時小說爲之耳。我意相如竊妻﹐亦如世傳唐伯虎事﹐竟不足信。明人小說乃載文君前夫姓名﹐眞大妄也。

蘇李五言﹐是尋常遊子詩耳﹐目爲孤臣降將不得。「胡天八月卽飛雪」﹐十二月之嚴霜﹐尙足說乎﹖不但「俯觀江漢」之非其所矣。

半山未得志時﹐爲《兼並》之詩曰「三代子百姓﹐公私無異財。人主擅操柄﹐如天持斗魁。賦予皆自我﹐兼並乃姦回。姦回法有誅﹐勢亦無自來。後世始倒持﹐黔首遂難裁。」此共產之說也。海瑞謂今之天下﹐惟有奪富民田與貧民。海與半山其淸苦同﹐其不近人情同﹐其主張治法又同﹐則二人不可得而異矣。李后主時李平請復井田﹐豪民有貧戶田者﹐勒令還之。《靖康要錄》臣僚劾知杭州毛友有云「理斷詞訟﹐自執偏見﹐富者與貧者訟﹐則貧者得理。」命官與百姓辧﹐則百姓得理。元不問是非曲直也。然則剛峯之治﹐古有行之者矣。

《石鼎聯句》卽作得極工﹐不過詠物詩耳。與興﹑觀﹑羣﹑怨之旨無涉。故道士曰「此皆不足與語﹐此寧爲文耶﹖」此語無論出道士﹐出退之﹐要之不凡矣。韓集聯句﹐皆此類耳。彼亦自知不可以爲文也。

近得七字云「千秋容易一時難。」偶閱陶詩云「在己何怨天﹐離憂淒目前。吁嗟身後名﹐於我若浮煙。」予句可與陶詩作箋。

太白詩﹕「淸水出芙蓉﹐天然去雕飾。」此「春艸池塘」心法也﹐一生得力在此。少陵云「平生性癖耽佳句﹐語不驚人死不休。」矜張太過﹐一生受病在此。

少陵《聽楊氏歌》云「勿云聽者疲﹐愚智心盡死。古來傑出士﹐豈特一知己。吾聞昔秦靑﹐傾側天下耳。」少陵非也。場下人有何知識﹐何遽引爲知己。卽以少陵論附和者多矣﹐然而眞知甘苦者復有幾人﹖要亦下喝采之徒耳﹗

山谷詩﹕「惠崇煙雨蘆雁﹐坐我瀟湘洞庭。我欲扁舟歸去﹐故人云是丹靑。」予常笑山谷無此故人﹐定應鉆入故紙。今日見《漁洋詩話》謂此詩爲禪髓。禪有髓﹐吾不知﹐正恐是猴子溺耳﹗

宋南渡後﹐髙宗最重蘇黃文字﹐求其子孫官之。徐俯﹝師川﹞亦以山谷之甥﹐馴至通顯。其詩江西派也。貴後或以書賀之﹐稍及山谷淵源﹐師川答曰「涪翁之妙天下﹐君其問諸水濱。」案涪翁詩固宜有此誚﹐而師川則無良矣。

「瞻彼淇澳﹐べ竹猗猗」。「べ」卽綠字﹐而考古者以爲王芻﹐非也。詩用「瞻」字﹐皆遠而望之之辭。如「瞻仰昊天」﹑「瞻言百里」之類﹐遠視安能見小艸乎﹖《離騷》「ペべ蔟以盈室」﹐三物皆惡艸﹐以比讒佞。詩人以美武公﹐不當相反如此。且以艸與竹並稱﹐從來詩中所未有。固知考古者全未學詩。

考古者謂令﹑苓﹑零﹐皆當入「眞」﹐不入「靑」。案﹕「焰爛震電﹐不寧不令」﹐與崩﹑陵﹑懲韻﹐是「令」入「蒸」矣。「駕彼四牡﹐四牡項領」﹐與騁韻﹐是「領」入「敬」矣。「題彼脊令」﹐與鳴﹑徵韻﹐是「令」入「庚」矣。逸詩「周道挺挺﹐我心扃扃﹐講事不令﹐集人來定」﹐又入「敬」矣。脊令是弟一句﹐講事是弟三句﹐猶可云本不入韻﹐若令﹑崩﹑領﹑騁爲韻﹐考古者如之何﹗

郭功甫奇東坡詩﹕「君恩浩蕩似陽春﹐海外移來住海濱。莫向沙頭弄明月﹐夜深無數采珠人。」此詩爲宋七絕第一。功甫一生學太白﹐此詩猶恐太白不辦。功甫以奏神宗天下事當聽王安石處分﹐轉以此爲安石所厄﹐此過可原。以當時賢人爲安石所愚不止一人﹐未可便以功甫爲逢時求進也。至其與李端叔爲仇﹐見王明淸《揮麈後錄》﹐則不可贖矣。

東坡是貪多之李太白﹐放翁是愛好之杜少陵。

東坡《廣陵贈劉莘老》詩後云「士方在田裏﹐自比渭與莘。出試乃大謬﹐芻狗難重陳。歲晚多霜露﹐歸耕當及辰。」此只是嘆吾曹學不逢時耳﹐或乃謂誚荊公﹐則嚼蠟矣。不知詩者難與言也。《烏臺詩案》載此詩云「軾意譏執政大臣」﹐只是羅織之耳。又周必大《二老堂詩話》謂「《烏臺詩案》南渡時爲張全眞所得﹐後張徳遠爲全眞志墓﹐諸子以半遺徳遠爲潤筆﹐其半猶在全眞家。予嘗借觀﹐皆坡親筆」。據此﹐則予說誤矣。然竊恐是李定輩勒坡書之﹐坡以爲不足校故爾。

曾見報紙登《湯婆子》排律﹐極有意趣﹐錄之﹕「廾載孤衾慣﹐惟君臥起同。人情期歲暮﹐老去愧冬烘。燕玉勛堪並﹐驪山脈暗通。遮來須錦被﹐倚處謝燻籠。夜气原長在﹐冰心險欲融。抱來圓似月﹐稱我曲如弓。鄭重無翻覆﹐溫存徹始終。寒盟非素願﹐親炙有殊功。水徳何嘗冷﹐陽和恃內充。踞鑪嫌不韻﹐伸腳自稱雄。至要須緘口﹐相憐爲熱中。靑奴司令別﹐避面馬牛風。」

﹝以上載《名山八集》《羞語》﹞

吾常鈕牧屯阝《贈隨園》云「一語慣伸寒士气﹐五云常護老人星。」孫淵如亦云「惟有先生與開府﹐﹝謂畢秋帆﹞許教人吐气如虹。」隨園待常州人不薄﹐而常州人頗不服之﹐得毋負人乎﹖大凡古來君子﹐獨善者多﹐兼善者少﹐區區一罷官守令﹐而能吐寒士如虹之气﹐此非有兼善天下之量者乎﹖世安得有此人。

又髙東井《贈隨園》詩云「憐才誰似先生切﹐替拭襟前積淚痕。」讀此詩便覺浙人之以罵隨園爲業者﹐無復人心矣﹗蔣心余答隨園書有云「使公爲宰相﹐則三百六十官皆得其能者而用之﹐天下寧有棄物。」夫吐鈕孫之气﹐拭東井之淚﹐周公吐哺握發無不及也。以此待士﹐士必以死報﹐則其爲相又何難﹐心余之說﹐信矣。心余答隨園二書不載於文集﹐而見於方浚師《蕉軒雜錄》。蓋蔣氏子孫以隨園身後不理人口﹐惟恐此文許隨園過當﹐爲世所輕。抑知論定古人﹐談何容易﹐區區章實齋輩﹐能爲定論乎﹖「山陰王梅卿﹐女子能詩﹐精音律﹐自伊父被議歿後﹐煢煢無依。予慮名門之女竟至流落﹐故認爲繼女﹐而教陳竹士秀才聘室合巹﹐後子固﹑叔姬雙雙歸寧。梅卿獻詩﹐情詞悱惻﹐並云俟乾爾百年之後﹐持三年服。」﹝《詩話》﹞以此事觀之﹐先生豈無禮無義人乎﹖不知章實齋生平此種仗義事曾做得否﹖

「汪縉乙酉秋闈遣才不錄﹐遽登舟歸。予聞之﹐急往見學使彭蕓楣曰﹕『詩人汪大紳﹐公不許其入場何也﹖』彭乃手書其名﹐補付提調﹐遣人追之。時己八月初七日矣﹐傍晚汪到見謝﹐詩云『業已湛盧歸越國﹐忽蒙追騎喚王孫』。」﹝節《詩話》﹞爲一遺才﹐趨見學使﹐眞使受者感激涕零﹐章實齋輩能之乎﹖

周棟園云「世傳李賀詩爲其中表投混中﹐故傳世極少。予竊意不然﹐天地間尢物且不多得﹐況佳句乎。使賀集不遭厄﹐必不能如今傳本之精善。疑賀手自詮擇者耳。」梁園「尢物不多」之說﹐眞意人也。昌黎乃猶恨李杜詩流落人間止泰山毫芒﹐近乎賣菜求益之見矣。

東坡是不愛好之李太白﹐放翁是愛好之杜少陵。

昔嘗於絲氏妹處見相思鳥各籠異室﹐則相呼不己﹐並棲則無聲矣。予勸妹毋徒悅其聲而苦之。偶見嚴冬友詠是鳥云「同眠復同食﹐何處號相思。」冬友似尙未知此鳥得名之故。

宋王庭﹝民瞻﹞《送胡邦衡之新州貶所》二律﹐第一首云「囊封初上九重關﹐是日淸都虎豹閒。百辟動容觀奏牘﹐幾人回首愧朝班。名髙北斗星辰上﹐身墜南州瘴海間。不待他年公議出﹐漢廷行召賈生還。」嘗謂宋人以詩得禍者皆惡詩也﹐卽東坡猶然。獨此首字字圓滿﹐音節髙亮﹐宋代不多幾首如此好詩﹐卽以賈禍﹐亦自值得。民瞻《盧溪集》予未見﹐僅於《宋詩鈔》遇之﹐七言古不蔓不枝﹐首首可誦﹐尢難得也。民瞻《次韻任子嚴﹝並引﹞》﹕「余竄夜郎日﹐惠門僧祖麟徒步萬里訪生死。東歸過其寺﹐見壁間題詩﹐乃故人任子嚴見懷﹐嘉麟之義而噓拂之也。」﹝節﹐詩不錄。﹞世知卓契順徒步訪東坡於惠州﹐不知簡師訪退之於渺吐﹐﹝見皇甫文﹞又不知祖麟訪民瞻於夜郎。於乎唐之名僧多矣﹐吾必以簡師爲第一﹐而大顚不與焉。宋之名僧多矣﹐吾必以卓契順﹑祖麟爲雙傑﹐而與茂叔﹑朱子遊者不與焉。何也﹖是三僧皆有是非之心﹐能好人﹐能惡人﹐而後出此﹐非彼教所有也。三僧中簡師尢奇﹐不以退之謗佛爲嫌﹐尢得聖人之無我。

《邵氏聞見後錄》疑《碧雲》實出梅聖兪﹐而引聖兪聞範公赴詩爲說。其詩首云「一出屢更郡﹐人皆望酒壺」。此是極言文正之瀟灑﹐非譏範公也。末云「𨿽然門館隔﹐泣與眾人俱」。可爲感恩之至矣﹐豈有以泣爲罵者乎﹖詩態寒儉﹐是聖兪本色﹐不足怪也。

﹝以上載《名山八集丙子小言》﹞

●卷六

淵明多愛。愛君﹐故《詠三良》﹔愛親友﹐故賦《停雲》。又曰「山澤久見招﹐胡事乃躊躇。直爲親舊故﹐未忍言索居。」𨿽語默殊勢如殷晉安﹐而曰「脫有經過便﹐念來存故人。」厚之至也。愛同气﹐以妹喪去職﹐祭文至云「崩號」﹑「泣血」。《悲從弟仲徳》﹐淚應心零。《祭從弟敬遠》﹐情深愛厚﹐友之至也。愛同姓﹐長沙族祖﹐昭穆旣遠﹐而四言贈別﹐臨路淒然﹐仁之至也。愛稚子﹐如雲﹕「弱子戲我側﹐學語未成音。此事眞復樂﹐聊用忘華簪。」慈之至也。愛奴僕﹐送一力給其子曰「此亦人子也﹐可善遇之。」恕之至也。乃至於《閒情》十願﹐「爲席」﹑「爲履」﹐儻亦用愛之過乎﹖

郁繭迂﹝元英﹞《題名山集》有云「古人冤抑賴一伸﹐兩間正气同再造。」下句我不敢當﹐上句我亦不敢辭。鄙文旣無宗派﹐又復空疏﹐不足與百年學者比﹐竊取之義﹐惟有不平二字耳。繭迂謂我伸古人冤抑﹐使鄙文有自立之處﹐不敢不勉。符蠡傭謂鄙人「用心平如衡﹐明如鏡﹐使爲法官﹐必無冤案」云云﹐鄙人安能如此。然其語輿繭迂合。嗚呼﹐鄙人有赴泰山治鬼耳﹗

陶詩﹕「天豈去此哉﹐任眞無所先。」此二語大之可以見道﹐小之可以論文。上句卽《中庸》第一句也。有天在焉﹐古人安能限我﹖世人終身學不見道﹐宜其所得終身在古人腳底下。所以然者﹐不任眞也﹐任眞則見天矣。淵明所以前無古人者﹐只是一眞字。

淵明「羲農去我久」一首有云「如何絕世下﹐六籍無一親。」是淵明時無讀書人也。義山《贈劉五經》有云「挾書秦二世﹐壞宅漢諸王。盡欲心無竅﹐皆如面正墻。」是義山時無讀書人也。表聖詩﹕「只因末俗輕文字﹐遂致中原動鼓鼙。」是表聖時無讀書人也。我輩若欲自拔於流俗﹐還是讀書。孟子曰「君其如彼何哉﹖彊爲善而已矣。」吾亦曰「君其如彼何哉﹐彊讀書而已矣。」

陳壽攺漢爲蜀﹐爲黃震所痛罵。屈翁山譏少陵「蜀主窺吳下三峽」﹐當稱漢帝徵吳﹐又不當沿《三國誌》稱先主。翁山苛矣﹐而於黃震語極合。

汪憬吾以己卯八月十一日卒﹐回憶其見贈詩﹐爲之淒然。詩云「怪雨盲風大道淪﹐舟邂逅意偏親。嘔心文字千秋淚﹐發山阿一代人。暮齒相逢應恨晚﹐枯菱不信竟辜春。思君馬迹聽鶯地﹐儻許團茅此結鄰﹖」

唐詩言「黃雲」多邊塞語。予丁丑避難鄕村﹐西望故居﹐云雜火色﹐正唐詩所謂「黃雲」也﹐其下赭矣。至此方知居白雲之下爲福。

孟浩然《陪張丞相登嵩陽樓》詩末句云「客中遇知己﹐無復越鄕憂。」工維《寄荊州張丞相》有云「舉世無相識﹐終身思舊恩。」《上張令公》排律有云「致君光帝典﹐薦士滿公車。」又云「學《易》思求我﹐言《詩》或起予。」宰相能使寒士引爲知己﹐已難得矣﹐而詩人又有「求我」﹑「起予」之語﹐直視宰相若門弟子然。贈詩者與受詩者皆不可及。孰謂唐人胸襟气節出宋人下哉﹗

太白有《答曲江奇羅衣》及《五月五日見贈》詩﹐唐代大人宏獎風流﹐未有若曲江者也。宋劉摯願蘇黃壽同金石﹐庶幾曲江風度。明劉健貶李獻吉﹐詆李杜爲酒徒。胸襟廣狹﹐何啻東海之與井坎。

少陵詩﹕「受諫無今日﹐臨危憶古人。」亦謂曲江公也。案曲江愛詩人如此﹐而劉夢得獨以土大夫南竄歸過於公﹐亦一奇也。劉說固有辧之者。

郭功甫爲東坡讀所作詩﹐坡笑曰「三分來是詩﹐七分來是讀。」似乎好詩不在讀矣。此實不然。世人作詩不工﹐只是不能讀耳。唐人好詩只是耐讀﹐宋人詩不及唐人者﹐只是不耐讀耳。意思深長則耐讀﹐淺則不耐讀﹐耐讀則音長﹐不耐讀則音短。能作七分來讀﹐詩必好矣。

少陵五律字簡意曲﹐七律何其直也。

友人無錫孫頌陀句﹕「鴻毛無意求風順﹐魚目微聞勝夜光。」下句極自負﹐又極謙﹐奇語也。友人上海鄭質庵句﹕「園林也似人宜舊﹐魚鳥寧知世已非。」上句極奇﹐二君不朽矣。

「人生缺陷君休憾﹐戲到團圓是散場。」李夢航太史句﹐質庵說未考其人。

同邑董景蘇名洵﹐予癸巳鄕榜同年﹐亡弟寶璜妻父也。戊戌入詞林﹐以貧故﹐朝考故污捲﹐出爲廣西崇善知縣﹐到任而卒。玆得其《感懷》十首﹐錄其二﹕「城闕秋髙警夜桴﹐承平尙未靖萑苻。妖星潛有黃巾黨﹐緯候訛傳赤伏符。虱正處禪猶可捕﹐艸經滋蔓更難圖。無形弭患先機失﹐郁遣遺蝻雪後蘇。」「日南古郡本嚴疆﹐萬里風煙接混茫。不祀俄傳傷六蓼﹐同盟無計救江黃。安邊籌策艱和戰﹐謀國人材間士商。宵旰憂勞今愈切﹐蚤淸寰海答恩光。」

「功名有分平吳易﹐貧賤無交訪戴難。」劉攺之《爲稼軒賦雪》句也。昔聞妻繼母楊氏之母胡節母述乩詩云「得時奴僕千金易﹐失路英雄一飯難。」不知其仿攺之句也。

康樂「揚帆采石華﹐掛席拾海月」﹐分明出景純《江賦》「玉珧海月﹐土肉石華」﹐此二句分明在水物內﹐非海中月也。《隨園詩話》誤。

海上新戲演葛嫩﹐滿坐泣下。賦一絕云「嚼齒穿齦死便休﹐佳人舌血炳千秋。坐中若有唐衢在﹐哭倒申江百尺樓。」嘗見明丁元薦《西山日記》云「一日宴客﹐演《鳴鳳記》忠湣赴難﹐廝養及輿夫市井﹐無不流涕。次日予詰蒼頭曰﹕『若何哭﹖』對曰﹕『楊公典刑時﹐夫人問所欲言。楊公張目大誶曰﹕若見我平生有一私語乎﹖』蒼頭言至此﹐哽咽不能語。」嵇叔夜《琴賦》序有云「聲音以悲哀爲上﹐感化以流涕爲貴。」今世人心難言﹐幸有此淚差彊人意。

金山髙吹萬與其亡女韻芬唱和於乩﹐吹萬有云「獨學已無人共語﹐髙吟尙有鬼爲謀。」已見予前刻詞內。玆見韻芬詩有云「千士捐軀易﹐羣生悔罪難。」句法旣工﹐而參以佛意﹐遂覺髙出千古。韻芬言鬼畏醉人﹐魂弱者被酒气沖散﹐往往不能復合﹐意至泯滅。予當戒兒輩勿飲﹐恐不犯人命﹐犯鬼命也。又知劉伶﹑阮籍輩作孽多矣。韻芬有詩白其父﹐室內先作響﹐然則鬼有聲矣。

老友袁復堂﹝慰黎﹞﹐先君子門下士。丁丑後見寄詩云「無恙東風應候來﹐好花依舊故園開。踏靑不向名山路﹐﹝予所居時號名山鎭﹞怕見傷心劫後灰。」庚辰歲暮﹐美洲人多回國﹐訛言海上將有變﹐復見寄云「局跨蝸廬念故人﹐三年海上等浮萍。桃源也有滄桑慮﹐何處靑山更問津。」以予寓滬西桃渺寸也。復堂詩少而有磬徹鈴圓之樂﹐往往爲拙詩攺一二字﹐予無不從之﹐卒於辛巳﹐年八十有�。陽湖詩人﹐無復能如復堂者矣。

老友殷曉浦﹝灝﹞《丁丑紀事》云「兩三頭白老詩人﹐未向桃源去問津。好似天公偏厚我﹐幾家並作一家貧。」紀情景逼眞﹐爲之絕倒﹗

亡表弟邀仁字仁卿﹐泳字柳湖﹐皆詩人也。仁卿嘗有詩云「平生一語欽錢起﹐天下原無餓死人。」予少時見人求食太急﹐則曰天下無餓死人﹐故仁卿有此句。然此是太平語﹐今日悔此言矣。柳湖題予集云「奇才偏易招人謗﹐妙語先能得我心。」眞我知己也。又曰「甫白詩名應減價﹐韓歐文字漸無靈。」則我不敢當。其詩皆刻入《謝氏家集》﹐亂後不可復得﹐姑記一斑於此。

女弟子南匯顧默飛畫山水超絕﹐能詩。《春去》云「東風簾卷一溪煙﹐鎭日楊枝自起眠。日影漸長春又短﹐難將消息算華年。」「園林春盡燕來頻﹐花落階前一悵神。奇語淸風勤掃去﹐莫教辛苦送春人。」初夏云「滿眼蓬蒿翠似煙﹐故園柳老可飛綿。小庭乞取芭蕉種﹐才展淸陰已半天。」皆有新意而出之雅音﹐蓋今世所希也。

仁和陳女士小翠刻《翠樓詩文詞稿》。文學齊梁而有新意﹐詩七言古能作豪語﹐五言古《遊山》有云「平生不識山﹐忽到棲霞洞。咽云齒俱寒﹐捫壁指爲腫。艱難緣木魚﹐危怖病時夢。」此北宋句法也﹐殆非時賢所及。

《翠樓》律句﹕「三代而還爭逐利﹐周秦以上讀何書。」﹝《讀臨川集》﹞「言關家國文章重﹐身在閨闈出處難。」﹝《贈麗嵐女士》﹞「入關豈有三章約﹐曳甲同悲百步兵。」﹝指遼事﹞「大道本來無我相﹐人間未必有他生。」皆可誦。至云「一贊本來非得已﹐全家何敢怨流離」﹐眞偉論也﹗此類句極似呂晚村﹐而於女子得之尢奇。天使名山不死﹐獲此奇觀﹐豈偶然哉﹗

《翠樓吟續集》《有謝》云「欲謁龍門又卻回﹐謝家小女本凡才。淸談何補蒼生事﹖步障靑紗況未裁。」以今日申江仕女言﹐可謂中流砥柱。

柳州《小石潭記》﹕「潭中魚可百許頭﹐皆若空遊無所依。日光下澈﹐影布石上﹐怡然不動﹐仿爾遠逝﹐往來翕忽﹐似與遊者相樂。」憶亡姊得箕仙詩﹕「朝陽正出彩雲端﹐繞捨淸陰曉色寒。涼露在花風在柳﹐碧波魚影拂闌干。」末句包括得柳文數十字﹐亦奇矣哉﹗

海上花販剝菡萏而反之以爲容悅﹐眞惡俗也。予以此題徵詩﹐得余姚裘柱常一絕云「生吞活剝芙蓉面﹐編作花籃值幾金﹖獻與華堂娛眾客﹐誰將消息問蓮心。」柱常﹐默飛外子也﹐可稱佳偶。

嚴滄浪《詩體》以楊誠齋爲殿﹐而不及放翁﹐以爲不足道也。夫以放翁爲不足道﹐其識可知矣。又烏可與言哉﹗

滄浪以禪諭詩﹐吾無說矣。然禪空諸所有﹐何必盡列各體﹐浸至於回文圖乎﹖顧沅《乾坤正气詩集》有張孝起贈林姬天素詩﹕「亭亭秋水雪爲神﹐絕艷驚才早出塵。已列淸齋長供養﹐難忘筆墨累前因。揮弦密坐能移晷﹐散發當可浹旬。畫得靑山持自贈﹐不將團扇掩蛾顰。」孝起原名起﹐字將子﹐崇禎庚辰特賜進士。桂王時右僉都禦史。巡撫髙﹑廉﹑雷﹑瓊四府。大兵至﹐被執不食﹐七日死。天素得忠臣贈詩﹐榮幸已至。且玩「淸齋供養」句﹐不似尋常贈妓詩﹐蓋嘗貯之金屋矣。李漁《意中緣》不當歸之眉公。

﹝以上載《名山九集》﹞

淵明《命子詩》「頓慚華鬢﹐負影只立。三千之罪﹐無後爲急。我誠念哉﹐呱聞爾泣」云云﹐華鬢則中年以上矣。五子蓋晚生。其《和劉柴桑》云「弱女𨿽非男﹐慰情聊勝無。」眞無子時語也。世乃謂弱女比春醪﹐誤矣。淵明女惜不傳其名。

《黃山誌》國初曹釒分《重到山》兩句云「只緣重到逾難盡﹐翻憶初來未是奇。」殊有意義。明王立修《馬迹山》句云「一處便堪終日坐﹐幾時才得此身閒。」好在只從自身說。若欲以詩句與山水爭奇﹐未有不爲名山齒冷者。天地之奇﹐豈楮墨所能寫哉﹗

仁和陳女士﹝翠﹞《讀名山集》云「塡海常嗟力不勝﹐平生心事望中興。江幹慟哭頭如雪﹐誰識詩人杜少陵。」鄙人得此詩﹐可以死矣。

張籍以裴晉公薦﹐爲國子博士﹐而東平帥李師道辟爲從事。籍賦《節婦吟》以見志。末有「還君明珠雙淚垂﹐恨不相逢未嫁時」句。文昌假托爲詩﹐固無不可。若眞以節婦論﹐則𨿽未攺嫁﹐其心已難言矣。禮爲人臣者無外交﹐正爲此也。隨園女弟子有《贈外》句云「世若無君我不生」﹐必如此方合臣道﹑妻道。海上影戲有用文昌詩末句爲目者﹐漫爲書此。

汪憬吾《稜窗雜記》載其從父谷盒先生《隨山館詩》律句「對酒休談天下事﹐讀書曾受古人恩」﹑「便居卿相成何事﹐好爲詩書重此身」﹑「不忘我相終爲累﹐可與人言未是愁」﹑「抵掌平生輕策士﹐知心終古屬貧交」。予嘗以《獨漉堂詩》爲本朝弟一﹐谷盒詩不爲近時弟一乎﹖惜未得其全集﹐當更求之。

或投我以沈四山人詩冊﹐嘉慶﹑道光間﹐元和沈謹學字詩華作也。山人不應試﹐傭耕以卒。句如「一笠雨聲圓﹐半天云影重」﹑「交情看鬢雪﹐風骨指庭梅」﹑「雁搖柔櫓去﹐鷗立斷冰來」﹑「蛙聲秧水足﹐牛背柳陰涼」。皆可喜。有吳縣楊白悼山人句云「生有何人知冀缺﹖死無遺被蔽黔婁。」「漫傷耕耨無成業﹐畢竟饑寒有盡時。」哀哉﹗

「惡竹」句應攺爲「好竹應須種萬竿」﹐上句亦攺作「新松已與期千尺」。

吾黨虞逸夫蜀中來詩﹐句云「羣生見彈思炙﹐百辟甘飴嚙女唇。」以詩論﹐亦推倒一世矣﹗

範石湖詩題云﹕《余與陸務觀自聖政所分袂﹐每別輒五年﹐離合又常以六月﹐似有數者。中巖送別﹐至揮淚失聲。畱此爲贈》。詩有云「月生後夜天應老﹐淚落中巖水不流。」上句奇絕。範﹑陸交情至此﹐𨿽李﹑杜﹑韓﹑孟未之有也﹐使人感激不已。

石湖《會同館詩》題注﹕「燕山客館也。授館之明日﹐守吏微言有議畱使人者。」詩云「萬里孤臣致命秋﹐此身何止一溫浮。提搞漢節同生死﹐休問羝羊解乳不﹖」此詩與放翁「死去原知」一首相匹。南宋之不遽亡﹐詩人有功焉。

「七載天涯化鶴歸﹐故鄕風景已全非。逢人肯說南朝事﹐九月霜濃蟹正肥。」此甲申夏秋間所聞乩詩也。乩詩多俚俗﹐此詩不失雅音﹐且詞意半吞半吐﹐近郭祥正「君恩浩蕩」一首﹐此鬼非不學者也。

﹝以上載《名山九集補》﹞

