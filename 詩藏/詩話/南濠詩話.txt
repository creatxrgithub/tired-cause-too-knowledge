南濠詩話﹝明﹞都穆

○都南濠先生序

詩話無慮數十家﹐若鞠坡艇齋冷齋諸公﹐皆其傑然者。而國朝元老《麓堂集》尢爲精純﹐會眾說而折其中﹐詩道畢矣。偶得都公是集﹐俯而讀﹐仰而思﹐知其學問該博﹐而用意精勤﹐鉤深致遠﹐而雅有樞要﹐誠足以備一家之體﹐而與諸公並馳焉。如讀太宗之詩﹐而知貞觀之治﹔誦淸碧之集﹐而慨宋室之亡。王孟端感久客之娶婦﹐曹子建助老瞞之姦雄﹐是又卽其人知其世﹐而良有深意。公之詩話﹐大率類此﹐非瑣瑣章句之末耳。公在吳下以學行稱﹐官兵曹以政事著﹐余企慕素矣。今觀是集﹐信知其體具用行﹐而發言之有本也。遂捐俸繡梓﹐用廣厥傳﹐俾四方之士﹐因公之言﹐求公之心﹐可以推類而至於道﹐其於風教未必無補。正徳癸酉秋七月望日﹐封邱黃桓書於和州之公寓。

○南濠居士詩話序

詩話必具史筆﹐宋人之過論也。玄辭冷語﹐用以博見聞資談笑而已﹐奚史哉﹖所貴是書正在識見耳。若拾錄闕遺﹐商訂古義﹐不爲無裨正史﹐而雅非作者之意矣。餘十六七時喜爲詩﹐余友都君元敬實授之法。於時君有心戒﹐不事哦諷﹐而談評不廢。余每一篇成﹐輒就君是正﹐而君未嘗不爲余盡也。君於詩別具一識﹐世之談者﹐或元人爲宗﹐而君雅意於宋﹔謂必音韻淸勝﹐而君惟性情之眞。倚馬萬言﹐莫不韙嘆﹔而碧山雙淚﹐獨有取焉。凡其所采﹐率與他爲詩者異﹐而自信特堅﹐故久而人亦信之。觀其所著《南濠詩話》﹐玄辭冷語﹐居然合作﹐而向之三言具在﹐是知君所爲教餘者﹐皆的然有見﹐而非漫言酬對也。是故拈而出之﹐他日當有作法於是者﹐非徒取其有裨史氏也。壬辰三月﹐衡山文璧敍。

陳后山曰「陶淵明之詩﹐切於事情﹐但不文耳。」此言非也。如《歸園田居》云「曖曖遠人村﹐依依墟裏煙。狗吠深巷中﹐雞鳴桑樹顚。」東坡謂「如大匠運斤﹐無斧鑿痕」。如《飲酒》其一云「衰榮無定在﹐彼此更共之。」山谷謂「類西漢文字」。如《飲酒》其五云「結廬在人境﹐而無車馬喧。問君何能爾﹖心遠地自偏。」王荊公謂「詩人以來﹐無此四句」。又如《桃花源記》云「不知有漢﹐無論魏晉。」唐子西謂「造語簡妙」。復曰「晉人工造語﹐而淵明其尢也。」後山非無識者﹐其論陶詩﹐特見之偶偏﹐故異於蘇黃諸公耳。

東坡嘗過一僧院﹐見題壁云「夜涼疑有雨﹐院靜似無僧。」坡甚愛之﹐不知爲何人作也。劉孟熙《霏雪錄》﹐謂二句似唐人語。予近閱《潘閬集》見之﹐始知爲閬《夏日宿西禪院作》。詩云「此地絕炎蒸﹐深疑到不能。夜涼如有雨﹐院靜若無僧。枕潤連云石﹐窗明照佛燈。浮生多賤骨﹐時日恐難勝。」通篇皆妙。但坡以「如」爲疑﹐若爲「似」﹐與此不同。

元微之《題劉阮山》詩云「芙蓉脂肉綠雲鬟﹐罨畫樓臺靑黛山。千樹桃花萬年藥﹐不知何事憶人意。」後元遺山云「死恨天臺老劉阮﹐人間何戀卻歸來﹖」正祖此意。予頃見楊廉夫詩迹﹐亦有是作云「兩婿原非薄幸郎﹐仙姬已識姓名香。問渠何事歸來早﹐白首糟糠不下堂。」較之二元﹐情致不及﹐而忠厚過之。

《七哀》詩始於曹子建﹐其後王仲定量張孟陽皆相繼爲之。人多不解「七哀」之議﹐或謂﹕病而哀﹐義而哀﹐感而哀﹐悲而哀﹐耳目聞見而哀﹐口嘆而哀﹐鼻酸而哀。所哀𨿽一事﹐而七者具也。

張伯雨外史晚居茅山﹐罕接賓客。一日﹐有野僧來謁﹐童子拒之。僧云「語而主﹐吾詩僧也﹐胡爲拒我﹖」不得已乃爲入報。伯雨書老杜「花徑不曾緣客掃」之句﹐使持以示僧。僧略不運思﹐足成詩云「久聞方外有神仙﹐只信華陽古洞天。花徑不曾緣客掃﹐石牀今許借僧眠。穿雲去汲燒丹井﹐帶雨來耕種玉田。一自茅君成道後﹐幾人騎鶴下蒼煙。」末二句涉譏刺。伯雨得詩大驚﹐延入置之上坐﹐畱連數日。

昔人詞調﹐其命名多取古詩中語。如《蝶戀花》取梁簡文詩「翻階蛺蝶戀花情」﹔《滿庭芳》取柳柳州詩「滿庭芳艸積」﹔《玉樓春》取白樂天詩「玉樓宴罷醉和春」﹔《丁香結》取古詩「丁香結恨新」﹔《霜葉飛》取老杜詩「淸霜洞庭葉﹐故欲別時飛」﹔《淸都宴》取沈隱侯詩「朝上閶闔宮﹐夜宴淸都關」。其間亦有不盡然者﹐如《風流子》出《文選》。劉良《文選注》曰「風流﹐言其風美之聲流於天下。子者﹐男子之通稱也。」《荔枝香》《解語花》﹐一出《唐書》﹐一出《開元天寶遺事》。《唐書》《禮樂志》載﹕「明皇幸蜀﹐貴妃生日﹐命小部張樂春天新曲而未有名。會南方進荔枝﹐遂命其名曰『荔枝香』。」《遺事》云「帝與妃子共賞太液池千葉蓮﹐指妃子謂左右曰﹕『何如此解語花也﹖』」《解連環》出《莊子》《莊子》曰「南方無窮而有《塞垣春》﹐「塞垣」二字出《後漢書》《鮮卑傳》﹔《玉燭新》﹐「玉燭」二字出《爾雅》。卽此觀之﹐其餘可類推矣。

李商隱《錦瑟》詩﹐人莫曉其義﹐劉貣父謂是令孤楚家靑衣名也。近閱許彥周《詩話》云「錦瑟之爲器﹐其柱如其弦數﹐其聲有適怨淸和。又云感怨淸和。昔令狐楚侍人﹐能彈此四曲﹐詩中兩聯﹐狀此四曲也。」乃知錦瑟非靑衣之名﹐貣父失之於不考耳。

無錫浦源字長源﹐讀書工詩﹐洪武中爲晉王府引禮舍人。聞閩人林子羽老於詩學﹐欲往訪之而無由。一日以收買書籍至閩﹐時子羽方與其鄕人鄭定量五元輩結社作詩﹐自以天下爲無人。長源謁之﹐子羽欲聞其所作﹐以觀何如。長源乃誦《送人之荊門》詩﹐中有「云邊路繞巴山色﹐樹裏河流漢水聲」之句﹐子羽甚加嘆賞﹐遂許入社﹐與之唱酬。

昔人謂「詩盛於唐﹐壞於宋」﹐近亦有謂元詩過宋詩者﹐陋哉見也。劉后村云「宋詩豈惟不愧於唐﹐蓋過之矣。」予觀歐梅蘇黃二陳至石湖放翁諸公﹐其詩視唐未可便謂之過﹐然眞無愧色者也。元詩稱大家﹐必曰虞楊範揭。以四子而視宋﹐特太山之捲石耳。方正學詩云「前宋文章配兩周﹐盛時詩律亦無儔。今人未識昆侖派﹐卻笑黃河是濁流。」又云「天歷諸公制作新﹐力排舊習祖唐人。粗豪未脫風沙气﹐難底熙丰作後塵。」非具正法眼者﹐烏能道此。

東坡詩云「無事此靜坐﹐一日如兩日。若活七十年﹐便是百四十。」唐子西詩云「山靜似太古﹐日長如小年。」坡以一日當兩日﹐子西直以日當年。又不若謝康樂云「以晤言消之﹐一日當千載」耳。

嚴滄浪謂論詩如論禪﹕「禪道惟在妙悟﹐詩道亦在妙悟。學者須從最上乘﹐具正法眼﹐悟第有義。」此最爲的論。趙章泉嘗有詩云「學詩渾似學參禪﹐識取初年與暮年。巧匠曷能雕朽木﹐燎原寧復死灰然。」其二﹕「學詩渾似學參禪﹐要保心傳與耳傳。秋菊春蘭寧易地﹐淸風明月本同天。」其三﹕「學詩渾似學參禪﹐束縛寧論句與聯。四海九州何歷歷﹐千秋萬歲永傳傳。」吳思道詩云「學詩渾似學參禪﹐竹榻蒲團不計年。直待自家都肯得﹐等閒拈出便超然。」「學詩渾似學參禪﹐頭上安頭不足傳。跳出少陵窠臼外﹐丈夫志气本衝天。」「學詩渾似學參禪﹐自古圓成有幾聯﹖春艸池塘一句子﹐驚天動地至今傳。」龔聖任詩云「學詩渾似學參禪﹐悟了方知歲是年。點鐵成金學是妄﹐髙山流水自依然。」「學詩渾似學參禪﹐語可安排意莫傳。會意卽超聲律界﹐不須鏈石補靑天。」「學詩渾似學參禪﹐幾許搜腸覓句聯。欲識少陵奇絕處﹐初無言句與人傳。」予亦嘗效顰云「學詩渾似學參禪﹐不悟眞乘枉百年。切莫哎心並剔肺﹐須知妙語出天然。」「學詩渾似學參禪﹐筆下隨人世豈傳﹖好句眼前吟不盡﹐癡人猶自管窺天。」「學詩渾似學參禪﹐語要驚人不在聯。但寫眞情並實境﹐任他埋沒與流傳。」

海寧胡教授虛白﹐洪武間歸自江西﹐泊舟番君之望湖亭﹐見亭上石刻東坡詩一絕云「黑雲堆墨未遮山﹐白雨跳珠亂入船。捲地風來忽吹散﹐望湖亭下水連天。」虛白賡其韻曰「鷗外淸波雁外山﹐望湖亭下系歸船。夜深起坐占風信﹐人在珠宮月在天。」書之於壁。忽有老者來誦其詩曰「子非斗南老人邪﹖」乃爲長揖﹐舉首不知所往。虛白因自號半南老人。

《楚辭》云「思公子兮未敢言。」惟其不言﹐所以爲思之至。劉公干云「思子沈心曲﹐長嘆不能言。」本《楚辭》也。楊憲使孟載與髙侍郎季迪﹑張太常來儀﹑徐方伯幼文友善﹐四公皆吳產﹐皆妙於詩﹐世稱髙楊張徐。孟載詩律尢精﹐如雲「花無桃李非春色﹐人有笙歌是太平」﹐「一官不博三竿日﹐萬事無過兩鬢星」﹐予愛其閒曠。及云「亂世身如危處立﹐異鄕人似夢中來」﹐「千金已廢牀頭劍﹐一字無存架上書」﹐則又嘆其困窮。如雲「紅雨落花來衮衮﹐綠波芳艸去迢迢」﹐「六朝舊恨殘陽裏﹐南浦新愁細雨中」﹐予愛其含蓄﹐及云「柳色嫩於鵝破殼﹐蘚痕斑似鹿辭胎」﹐「小雨送花靑見萼﹐輕雷催筍碧抽尖」﹐則又驚其新巧。至「翠袖錦箏邀上客﹐畫船銀燭照歸人」﹐「髙樓錦瑟花連屋﹐深巷珠簾柳映橋」﹐則又見其情致之綺麗矣。「宣王石鼓靑苔沚﹐武帝金盤玉露多」﹐「八陣雲開屯虎豹﹐三江潮落見無暇鼉」﹐則又見其气象之突兀矣。他如「半醉半醒花冉冉﹐閒愁閒雨沈沈」﹐「恨不發如春艸綠﹐笑曾花似面顏紅」﹐「萬里歸心鷗送客﹐片時殘夢鳥驚人」﹐則又優柔痛快﹐而無牽合排比﹐其亦詩人之豪者哉﹗

潘逍遙寓居錢塘。嘗一至陜觀華山﹐畱題云「髙愛三峯插太虛﹐昂頭吟望倒騎驢。傍人大笑從他笑﹐終擬全家向上居。」時魏野仲先居陜﹐有《贈逍遙》詩云「從此華山圖籍上﹐更添潘閬倒騎驢。」二公之髙致可想也。

杜樊川《題烏江項羽廟》詩云「勝敗兵家不可期﹐包羞忍恥是男兒。江東子弟多豪俊﹐捲土重來未可知。」後王荊公詩云「百戰疲勞壯士哀﹐中原一敗勢難回。江東子弟今𨿽在﹐肯爲君王捲土來。」荊公反樊川之意﹐似爲正論﹐然終不若樊川之死中求活。謝疊山謂柳子厚書箕子廟碑陰﹐意亦類此。

吾鄕沈處士貞吉﹐讀書能詩﹐暮年好道﹐奉純陽呂仙翁甚虔﹐每有事輒負箕召之。一日得詩二絕云「鶴背發長歌﹐淸聲振林越。萬里洞庭秋﹐湖波弄明月。」「片月已蒼蒼﹐詩成天欲曙。獨鶴忽不見﹐閒雲自來去。」處士驚喜下拜﹐以爲眞神仙來也。後徐武功見之﹐亦曰「此詩非純陽不能作也。」

李太白杜子美微時爲布衣交﹐並稱於天下後世。今考之《杜集》﹐其懷贈太白者多至四十餘篇﹐而太白詩之及杜者﹐不過沙邱城之寄﹐魯郡東石門之送﹐及飯顆之嘲一絕而已。蓋太白以帝室之冑﹐負天仙之才﹐日試萬言﹐倚馬可待﹐而杜老不免刻苦作詩﹐宜其爲太白所誚。洪容齋胡苕溪以飯顆詩不見《太白集》中﹐疑爲後人僞作。予謂古人嘲戲之語﹐集中往往不載﹐不特太白爲然。然後之人作詩﹐乃多學杜而鮮師太白﹐豈非以太白才髙難及﹐而愛君憂民﹐可施之廊廟者﹐固在於飯顆之人耶﹖

王孟端舍人作詩淸麗。嘗有人作客京師﹐乃別娶婦﹐孟端作詩寄之云「新花枝勝舊花枝﹐從此無心念別離。可信秦淮今夜月﹐有人相對數歸期。」其人得詩感泣﹐不日遂歸。

《楊廉夫集》有《路逢三叟》詞云「上叟前致詞﹐大道抱天全。中叟前致詞﹐寒暑每節宣。下叟前致詞﹐百歲半單眠。」嘗見陳后山詩中一詞﹐亦此意。此蓋出於應瑒﹐瑒詩曰「昔有行道人﹐陌上見三叟。年各百餘歲﹐相與鋤禾莠。往前問三叟﹐何以得此壽﹖上叟前致詞﹐室內姬粗醜。二叟前致詞﹐量腹節所受。下叟前致詞﹐暮臥不覆首。要哉三叟言﹐所以能長久。」

漢《柏梁臺詩》﹐武帝與羣臣各詠其職爲句﹐同出一韻﹐句僅二十有六﹐而韻之重復者十有四。如武帝云「日月星辰和四時。」衛尉則云「周衛交戟禁不時。」梁孝王云「驂駕駟馬從梁來。」太僕則云「修飾輿馬待駕來。」在司馬云「郡國士馬羽林材。」詹事則云「椒房率更領其材。」丞相云「總領天下誠難治。」執金吾則云「徼道宮下隨討治。」京兆尹則云「外家公主不可治。」大將軍云「和撫四夷不易哉。」東方朔則云「迫窘詰屈幾窮哉﹖」禦史大夫云「刀筆之吏臣執之。」大鴻臚則云「郡國吏功差次之。」少府則云「乘輿禦物主治之。」其間不重復者惟十二句﹐然通篇質直雄健﹐眞可爲七言詩祖。後齊梁詩人多效其體﹐而气骨遠不能及。方朔乃云「迫窘詰屈﹐直戲語耳。」

外髙祖硃先生文奎嘗學詩楊廉夫﹐洪武初爲郡學訓導。其《元夕》詩云「兔魄搖銀海﹐鰲山接紫微。遊人踏淸影﹐疊鼓催餘輝。蘭灺驚鐘墮﹐珠星拂曙稀。良宵苦不永﹐況復隔年違。」置之古人集中﹐未易辧也。

世人作詩以敏捷爲奇﹐以連篇累冊爲富﹐非知詩者也。老杜云「語不驚人死不休。」蓋詩須苦吟﹐則語方妙﹐不特杜爲然也。賈閬仙云「兩句三年得﹐一吟雙淚流。」孟東野雲﹕「夜吟曉不休﹐苦吟鬼神愁。」盧延遜云「險覓天應悶﹐狂搜海亦枯。」杜荀鶴云「生應無輟日﹐死是不吟時。」予由是知詩之不工﹐以不用心之故﹐蓋未有苦吟而無好詩者。唐山人題詩瓢云「作者方知吾苦心。」亦此意也。

紫薇花﹐俗謂之怕癢樹﹐爪其榦則枝葉俱動。宋梅都官詩云「薄膚癢不勝輕爪。」又云「薄薄嫩膚搔鳥爪。」皆言其不耐癢也。艸木無知之物﹐此花乃獨不然﹐何耶﹖

長洲陳湖磧沙寺﹐元初有僧魁天幻者居之。魁與髙安僧圓至友善﹐至嘗注周伯﹝A10﹞所選《唐三體詩》﹐魁割其資﹐刻置寺中﹐方萬里特爲作序﹐由是《三體詩》盛傳人間。今吳人稱「磧沙唐詩」是也。魁讀儒家書﹐尢工於詩﹐平生厓立絕俗﹐誓不出世﹐住山。至有詩贈之云「拈筆詩成首首新﹐興來豪叫欲攀云。難醫最是狂吟病﹐我恰才痊又到君。」

陳希夷《贈張乖厓》詩云「自吳入蜀是尋常﹐歌舞筵中救火忙。乞得金陵養閒地﹐也須多謝鬢邊瘡。」予初不省「救火忙」之說﹐近閱《乖厓遺事》云「公嘗謁希夷﹐問欲隱居﹐希夷曰﹕『子方有官職﹐未可議此。值今之勢﹐如失火之家﹐待公救火﹐不可不赴。』」希夷善相人之術﹐固已逆知乖厓之不能隱矣。

松江袁禦史景文﹐未仕時﹐嘗與友人謁楊廉夫﹐幾上見有《詠白燕》詩云「珠簾十二中間捲﹐玉翦一雙髙下飛。」景文素能詩者﹐因謂之曰「先生此詩﹐殆未盡體物之妙也。」廉夫不以爲然。景文歸作詩﹐翌日呈廉夫云「故國飄零事已非﹐舊時王謝見應稀。月明漢水初無影﹐雪滿梁園尙未歸。柳絮池塘香入夢﹐梨花庭院冷侵衣。趙家姊妹多相妒﹐莫向昭陽殿裏飛。」廉夫得詩嘆賞﹐連書數紙﹐盡散坐客。一時呼爲袁白燕云。

木玄虛《海賦》云「云錦散文於沙涔。」予初不解﹐後遊東海之上﹐見波紋印沙﹐堅如刻畫﹐毫髮不失﹐而螺貝珍異之物紛錯其間﹐粲然五色﹐水波不興﹐日光射之﹐眞所謂「云錦散文」。愛玩久之﹐乃知玄虛此語之不虛也。

元杜淸碧本集亡宋節士之詩﹐爲《谷音》二卷﹐惜世罕傳。予近得其本﹐如程自修《痛哭》云「匆匆古今成傳捨﹐人生有情淚如把。乾坤誤落腐儒手﹐但遺空言當汗馬。」《歲暮》云「鄕裏小兒紇那歌﹐前輩先生八風舞。欲拘東流舞萬牛﹐抱膝長吟聽更雨。」冉琇《蓬萊閣》云「魯連惟有死﹐王粲不勝哀。」元吉《上黨》云「嗚呼皇天肯悔禍﹐豈有盜賊稱天王﹖」《夜坐》云「忽憶梅花不成語﹐夢中風雪在江南。」師嚴硃尙書《席上》云「主憂臣辱坐感激﹐忍對花鳥調歡娛。」張琰《官柳》云「裊裊亭亭忒無賴﹐又將春色誤江南。」汪涯《采石獨酌》云「天翻地覆有今夕﹐酒熟詩溫無可人。」丁開《可惜》云「父老俱嗚咽﹐天王本聖明。」魚潛《送鄭祕書》云「童子歌鴝鵒﹐幽人拜杜鵑。」柯茂謙《魯港》云「可惜使船如使馬﹐不聞聲鼓但聲金。」皆悲憤激烈﹐讀之可爲流涕。

曹子建《雜詩》云「閒居非吾志﹐甘心赴國憂。」又云「國讎諒不塞﹐甘心思喪元。」老瞞而有是兒﹐寧不助其姦雄﹖

示坡云「詩須有爲而作。」山谷云「詩文惟不造空彊作﹐待境而生﹐便自工耳。」予謂今人之詩﹐惟務應酬﹐眞無爲而彊作者﹐無怪其語之不工。元遺山詩云「從橫正有淩雲筆﹐俯仰隨人亦可憐。」知此病者也。

會稽張思廉﹐元末流寓吳門。時張士誠欲結內遊客﹐大開賓賢之館﹐聞思廉名﹐禮致爲樞密院都事﹐思廉遂委身事焉。未幾﹐張敗﹐思廉變姓名走杭州﹐寄食於報國寺﹐旦暮手一編﹐人不得窺。後思廉死﹐寺中人取視之﹐乃其平生所作詩也。孫司業大雅嘗爲思廉著傳。

唐太宗詩﹐其《經戰地》云「心隨朗日髙﹐志與秋霜潔。移鋒驚電起﹐轉戰長河決。營研討會落星沈﹐陣捲橫云裂。一揮氛沴靜﹐再舉鯨鯢滅。」其《重幸武功》云「垂衣天下治﹐端拱車書同。白水巡前迹﹐丹陵幸舊宮。列筵歡故老﹐髙宴聚新丰。駐蹕撫田畯﹐回輿訪牧童。」其《執契靜三邊》云「無爲宇宙淸﹐有美璇璣正。皎珮星連景﹐飄衣云結慶。戢戈榮七徳﹐昇文輝九功。煙波澄舊碧﹐烽煙息前紅。霜野韜蓮劍﹐關城罷月弓。」其《帝京篇》云「人道惡髙危﹐虛心戒盈蕩。奉天竭誠敬﹐臨民思惠養。納善察忠諫﹐明科愼刑賞。六五誠難繼﹐四三非易仰。廣待淳化敷﹐方嗣云亭響。」皆雄偉不羣﹐規模宏遠﹐眞可謂帝王之作﹐非儒生騷人之所能及。《帝京》一篇﹐尢見不自滿足﹐其成貞觀之治﹐有以哉。

國初詩僧稱宗泐來復。同時有徳祥者﹐亦工於詩﹐其《送僧東遊》云「與云秋別寺﹐同月夜行船。」《詠蟬》云「玉貂名並出﹐黃雀患相連。」泐復不能道也。又《卜築》云「艸生橋斷處﹐花落燕來初。」亦佳句。

古人詩有唱和者﹐蓋彼唱而我和之。初不拘體制兼襲其韻也。後乃有用人韻以答之者﹐觀老杜嚴武詩可見﹐然亦不一一次其韻也。至元白皮陸諸公﹐始尙次韻﹐爭奇鬥險﹐多至數百言﹐往來至數十首。而其流獘至於今極矣﹐非沛然有餘之才﹐鮮不爲其窘束。所謂性情者﹐果可得而見邪﹖

柯博士九思在奎章日﹐得出入內廷﹐後失寵﹐退居吳下。虞文靖公作《風入松》詞贈之﹐中亦微露此意。予聞柯嘗畫黃鸝﹑白頭﹐題詩二絕。《白頭》云「春濃不放小禽棲﹐白髮衝冠向曉啼。簾幕半開人未起﹐樓臺風暖日猶低。」《黃鸝》云「春風嬌軟綠陰肥﹐上苑鶯花紫翠圍。卻向後宮深院裏﹐一枝閒自理金衣。」近嘉興周丈伯器嘗題二圖﹐爲予誦之。詩云「奎章閣下老詞臣﹐吟徧鶯花上苑春。回首金衣閒自理﹐綠陰多處少風塵。」「重重簾幕護輕寒﹐聽徹春禽午夜闌。無限江南歸興裏﹐不將華發漫衝冠。」蓋用其語﹐而反其意也。

吳僧明月舟善爲詩﹐與予交。嘗得其《臨終》一首﹐警句曰「艸煙蝴蝶夢﹐花月杜鵑吟。」予愛誦之。

劉靜修書事詩云「臥榻而今又屬誰﹖江南回首見旌旗。路人遙指降王道﹐好似周家七歲兒。」周公謹《雜識》載《北客》詩云「憶昔陳橋兵變時﹐欺他寡婦與孤兒。誰知二百餘年後﹐寡婦孤兒又被欺。」二詩皆爲宋太祖作﹐若出一機軸﹐而辭意嚴正﹐道人所不能道﹐眞可謂詩之斧鉞矣。

解學士縉自幼能言﹐卽穎敏絕人。郡守令至其家﹐或抱置膝上﹐應聲成文﹐皆錯愕驚嘆。嘗聞學士六歲時﹐其族祖戲之曰「小兒何所愛﹖」卽應聲作詩四絕﹐其一云「小兒何所愛﹖愛者芝蘭室。更欲附飛龍﹐上天看紅日。」其二云「人道日在天﹐我道日在心。不省雞鳴時﹐泠然鐘磐音。」其三云「聖人有《六經》﹐天地有日月。日月萬古明﹐《六經》終不滅。」其四云「小兒何所愛﹖夜夢筆生花。花根在何處﹖丹府是吾家。」他日學士嘗書其後云「予未能言時﹐頗知人教指。夢五色筆﹐筆有花如菡萏者﹐當五六歲來﹐遂盛有作。然未甚能書﹐往往忘不復記。此詩頗傳誦﹐不欲棄置﹐因識之。」

魏仲先詩十卷﹐名《鉅鹿東觀集》﹐予嘗閱之﹐今記其數聯。《閒居書事》云「成家書滿屋﹐添口鶴生孫。」《和五衢見寄》云「身猶爲外物﹐詩亦是虛名。」《詠懷》云「鶴病生閒惱﹐僧來廢靜眠。」又有《詠盆池萍》云「莫嫌生處波瀾小﹐免得漂然逐眾流。」眞隱者之言也。

顧玉山仲瑛嘗自題小像云「儒衣僧帽道人鞋﹐天下靑山骨可埋。若說向時豪俠處﹐五陵鞍馬洛陽街。」人咸賞其達。予謂仲瑛此詩﹐不無所襲。傅大士詩云「道冠儒履釋袈裟﹐三教原來總一家。」東坡獄《中寄弟子由》云「是處靑山可埋骨﹐他時夜雨獨傷神。」後陸放翁云「靑山是處可埋骨。」蓋亦用坡語矣。

江湖間呼舟子爲家長﹐或疑其卑賤﹐不宜稱之若是。近閱老杜詩云「長年三老歌聲裏。」《古今詩話》謂蜀中以稿手爲三長老﹐老杜之語﹐蓋本於此。又戴氏《鼠璞》謂海濱之人﹐呼篙師爲長年﹐則家長之稱﹐有自來矣。

陰常侍何水部以詩並稱﹐時謂之陰何。宋黃伯思長睿跋何詩﹐盡錄其佳句。予觀陰詩﹐佳句尢多。如《泛靑艸湖》云「行舟逗遠樹﹐度鳥息危檣。」《晚泊五洲》雲「水隨云度黑﹐山帶日歸紅。」《廣陵岸送北使》云「海上春云雜﹐天際晚帆孤。」《巴陵空寺》云「香盡奩猶復﹐幅陳畫漸微。」《雪裏梅花》云「從風還共落﹐照日不俱消。」《晚出新亭》云「遠戍惟聞鼓﹐寒山但見松。」皆風格流麗﹐不減於何﹐惜未有拈出之者。

袁景文初甚貧﹐嘗館授一富家﹐景文性疏放﹐師道頗不立﹐未幾辭歸。其家別延陳文東璧。文東懲景文故﹐待弟子甚嚴。一日﹐景文來訪﹐文東適出﹐因大書其案云「去年先生磨恃己﹐今年先生罔談彼。若無幾个始制文﹐如何教得猶子比。」文東善書﹐故云然。亦可謂善謔也已。

韓文公詩曰「我生之初﹐月宿南斗。」東坡謂公身坐磨蠍宮﹐而己命亦居是宮。蓋磨蠍卽星紀之次﹐而半宿所纏也。星家言身命捨是者﹐多以文顯。以二公觀之﹐名𨿽重於當世﹐而遭逢排謗﹐幾不自容﹐蓋誠有相類者。吾鄕髙太史季迪爲一代詩宗﹐命亦捨磨蠍﹐又與坡翁同生丙子﹐洪武初﹐以作文竟坐腰斬﹐受禍之慘﹐又二公之所無者。吁﹗亦異矣。

張士誠據有吳中﹐東南名士多往依之。不可致者﹐惟楊廉夫一人﹐士誠無以爲計。一日﹐聞其來吳﹐使人要於路﹐廉夫不得已﹐乃一至賓賢館中。時元主方以龍衣禦酒賜士誠﹐士誠聞廉夫至﹐甚說﹐卽命飲以禦酒。酒未半﹐廉夫作詩云「江南歲歲烽煙起﹐海上年年禦酒來。如此烽煙如此酒﹐老夫懷抱幾時開﹖」士誠得詩﹐知廉夫不可屈﹐不彊畱也。

三髙祠在吳江長橋南﹐中祀越上將軍範蠡﹑晉大司馬東曹掾張翰﹑唐贈右補闕陸龜蒙。國朝著於祀典﹐《齊東野語》載宋人詩云「可笑吳癡忘越憾﹐卻誇範蠡作三髙。」又云「千年家國無窮恨﹐只合江邊祀子胥。」蓋深非之。近讀僧善信《三髙祠》詩﹐《範蠡》云「越國謀臣吳國讎﹐如何廟食此江頭﹖扁舟載得蛾眉後﹐卻作三江汗漫遊。」其見亦同。毘陵謝應芳嘗上書行省﹐欲去蠡像﹐會世變﹐弗果。洪武間﹐吳江人陶振子昌﹐亦著論辯之。

元錢思復惟善嘗赴江浙省鄕試﹐時出《浙江潮賦》﹐三千人中皆不知錢塘江爲曲江﹐思復獨用之。蓋出枚乘《七發》。考官得其捲﹐大喜﹐置於前列。思復歸﹐乃構曲江艸堂﹐暮年自稱曰曲江老人。

揚子云曰「言心聲也﹐字心畫也。」蓋謂觀言與書﹐可以知人之邪正也。然世之偏人曲士﹐其言其字﹐未必皆偏曲。則言與書﹐又似不足以觀人者。元遺山詩云「心畫心聲總失眞﹐文章寧復見爲人。髙情千古《閒居賦》﹐爭信安仁拜路塵。」有識者之論﹐固如此。

吳興唐廣惟勤爲人雅有風致﹐尢善詞翰。嘗手錄周公謹《癸辛雜識》﹐見其中載方萬里穢行之事﹐意頗弗平。是夜夢方來曰「吾舊與周生有隙﹐故謗我至此。君能文者﹐幸爲我暴之。」明日﹐忽有人送方《奎律髓》來者﹐惟勤笑曰「得非方先生惠我耶﹖」惟勤鄕人有張子靜者﹐工於詩少嘗學東坡﹐出語酷似之。嘗夜夢坡公授以詩法。明日﹐人有以坡詩一部寄子靜﹐子靜因自號夢坡居士。

宋王烈婦靑楓嶺事﹐昭灼在人耳目﹐士大夫過而題詩者甚眾。楊廉夫詩云「介馬馱馱百里程﹐靑楓一夜血詩成。祇應劉阮桃花水﹐不似巴陵漢水淸。」後廉夫得夢悔之﹐乃更作詩﹐有「寧從湘瑟聲中死﹐不向胡笳折裏生」之句﹐則與前詩迥不侔矣。又聞昔有人作詩以非烈婦者﹐詩曰「齧指題詩似可哀﹐斑斑剝剝上靑苔。當時若有詩中意﹐肯逐將軍馬上來。」語意與廉夫初見正同﹐後其人竟以無嗣﹐予謂詩貴忠厚﹐王婦之事﹐烈烈如此﹐可謂難矣。而二詩皆有貶辭﹐所謂「於無過中求有過」﹐豈忠厚之道哉﹖

長洲劉先生溥﹐八歲時﹐賦《溝水》詩云「門前一溝水﹐日夜向東流。借問歸何處﹖滄溟是住頭。」後先生仁𨿽不甚顯﹐然卒以詩名。家君少學詩先生﹐先生嘗語之云。

元盛時﹐揚州有趙氏者﹐富而好客。其家有明月樓﹐人作春題﹐多未當其意者。一日﹐趙子昂過揚﹐主人知之﹐迎致樓上﹐盛筵相款﹐所用皆銀器。酒半﹐出紙筆求作春題。子昂援筆書云「春風閬苑三千客﹐明月揚州第一樓。」主人得之喜甚﹐盡徹酒器以贈子昂。貫云石亦有詞詠樓﹐調寄《水龍吟》云「晚來碧海風沈﹐滿樓明月畱人信。璚花香外﹐玉笙初響﹐修眉如妒。十二闌干﹐等閒隔斷﹐人間風雨。望畫橋檐影﹐紫芝塵暖﹐又喚起﹐登臨趣。回首西山南浦。問云物﹐爲誰掀舞﹖關河如此﹐不須騎鶴﹐盡堪來去。月落潮平﹐小衾夢轉﹐已非吾土。且從容對酒﹐龍香涴繭﹐寫平山賦。」

劉長卿《余幹旅捨》云「搖落暮天回﹐丹楓霜葉稀。孤城向水閉﹐獨鳥背人飛。渡口月初上﹐鄰家漁未歸。鄕心正欲絕﹐何處搗徵衣﹖」張籍《宿江上館》云「楚澤南渡口﹐夜深來客稀。月明見潮上﹐江靜覺鷗飛。旅望今已遠﹐此行殊未歸。離家久無信﹐又聽搗徵衣。」二詩皆奇﹐而偶似次韻﹐尢可喜也。

方正學先生集﹐傳之天下﹐人人知愛誦之。但其中多雜以他人之詩﹐如勉學二十四首﹐乃陳子平作﹔《漁樵》一首﹐乃楊孟載作。又有《牧牛圖》一絕﹐亦元人詩。

蘇文忠公文章之富﹐古今莫有過者。予頃見公詩眞迹於友人家﹐皆集中所不載。詩凡五首﹐前題云《村醪二尊獻張平陽》﹐其一﹕「萬戶春濃酒似油﹐想須百甕列牀頭。主人日飲三千客﹐應笑窮官送督郵。」其二﹕「詩裏將軍已築壇﹐後來裨將欲登難。已驚老健蘇梅在﹐更作風流王謝看。」其三﹕「口出定知書滿腹﹐瘦生應爲語雕肝。﹝缺二字﹞灑落江山外﹐畱與人間激懦官。」其四﹕「張公髙躅不可到﹐我欲攙眉才覺難。事業已歸前輩錄﹐典刑畱與後人看。」其五﹕「詩如琢雪淸牙頰﹐身覲飛龍吐膽肝。少負淸名晚方用﹐白頭翁竟作何官。」

蜀人有徐生者﹐以詩自矜。嘗一日至吳﹐謂無詩人。吳有張淮豫源者﹐素工詩﹐聞其言﹐心甚不平﹐攜四三友人﹐袖所作詩往謁之。坐定﹐豫源出詩案上﹐徐生讀之色動﹐求和其《蘇臺鑑古》之作﹐豫源頃刻便就。有云「千年東建吳王國﹐萬元西通蜀客船。」意似刺之。徐生不覺屈服﹐以明日遁去。豫源家貧嗜酒﹐嘗燕一富人家﹐有稱僧明本《梅花》詩者﹐豫源不爲意。時庭下牡丹盛開﹐彼謂豫源曰「子能賦此乎﹖」豫源曰「是不難。」用梅韻詠之。至五十首﹐語主人曰「詩腸枯矣。」索燒酒痛飲﹐竟足成百首﹐一座皆吐舌以爲神。

近時北詞以《西廂記》爲首﹐俗傳作於關漢卿。或以爲漢卿不竟其詞﹐王實甫足之。予閱《點鬼簿》﹐乃王實甫作﹐非漢卿也。實甫元大都人﹐所編傳奇﹐有《芙蓉亭雙蕖怨》等﹐與《西廂記》﹐凡十種﹐然惟《西廂》盛行於時。

謝惠連詩云「屯云蔽層嶺﹐驚風湧飛流。零雨潤墳澤﹐落雪灑林邱。浮氛晦厓獻﹐積素惑原疇。」張正見詩云「含香老顏駟﹐執戟異揚雄。惆悵崔亭伯﹐幽憂憑敬通。王嬙沒故塞﹐班女棄深宮。」謝詩三韻句法皆相似﹐張詩六句﹐皆見古人﹐若今人則必厭其重復﹐古人之詩正不若是拘也。

鄕先生陳太史嗣初嘗云「作詩必情與景會﹐景與情合﹐始可與言詩矣。如『芳艸伴人還易老﹐落花隨水亦東流』﹐此情與景合也﹔『雨中黃葉樹﹐燈下白頭人』﹐此景與情合也。」

倪元鎭本無錫大家﹐元季知天下將亂﹐盡散其家資﹐往來江湖﹐多寓琳宮梵剎。嘗有《懷歸》詩云「久客懷歸思惘然﹐松間茅屋女蘿牽。三杯桃李春風酒﹐一榻菇蒲夜雨船。鴻迹偶曾畱雪渚﹐鶴情原只在芝田。他鄕未若還家樂﹐綠樹年年叫杜鵑。」洪武甲寅﹐元鎭年六十八﹐秋七月始還鄕裏﹐時已無家﹐寓其姻鄒惟髙所。是歲中秋﹐鄒氏開宴賞月﹐元鎭以脾泄戒飲﹐淒然弗樂﹐乃賦詩曰「經旬臥病掩山扉﹐巖穴潛神以伏龜。身世浮雲度流水﹐生涯煮豆爨枯萁。紅蠡捲碧應無分﹐白髮悲秋不自支。莫負尊前今夜月﹐長吟桂影一伸眉。」不久﹐竟以脾疾卒於鄒氏。

六經如《詩》《書》《春》《秋》《禮》《記》﹐所載無非實事。自《騷賦》之作興﹐托爲漁父卜者及無是公烏有先生之類﹐而文詞始多漫語﹐其源出於《莊子》。《莊子》一書﹐大抵皆寓言也。

先工部府君諱卬﹐字維明﹐九歲卽能爲詩﹐年十二﹐隨先祖月樓翁之杭。時值中秋﹐先祖與諸文士觀潮﹐先君侍側。諸文士分韻賦詩﹐先君亦以能詩得「擎」字﹐詩云「海門擁雪銀山傾﹐怒濤洶洶爭奔騰。疾聲頃刻如雷霆﹐衝擊三島鰲難擎。只疑蒼龍迸斷黃金繩﹐六丁不敢施威靈。陽侯宮中神鬼驚﹐鼓湯元气時降升﹐更與明月同虧盈﹐天地至信無遷更。憑闌望望詩已成﹐百川萬壑如掌平。」先君呈詩﹐諸公皆大驚﹐酒間呼爲「奇童」。今親槀具存﹐上有歲月可考﹐當爲都氏之家寶也。

唐太宗詩﹐𨿽極壯偉﹐而精巧之語﹐亦時有之。如雲﹕「笑樹花分色﹐啼枝鳥合聲。」如雲﹕「日岫髙低影﹐云空點綴陰。」如雲﹕「出紅扶嶺日﹐入翠貯巖煙。」如雲﹕「林黃疏葉下﹐野白曙霜明。」如雲﹕「舞按花梁燕﹐歌迎鳥路塵。」如雲﹕「珮移星正動﹐扇掩月初圓。」後之詩人﹐𨿽極力模擬﹐吾知其不能到也。

元僧圓至﹐工於古文﹐而詩尢淸婉。其《寒食》云「月暗花明掩竹房﹐輕寒脈脈透衣裳。淸明院落無燈火﹐獨繞回廊祀夜香。」《曉過西湖》雲「水光山色四無人﹐淸曉誰看第一春﹖紅日漸髙弦管動﹐半湖煙霧是遊塵。」《遊人》云「送子江頭水亦悲﹐更能隨我定何時﹖垂楊但爲秋來瘦﹐不爲秋來有別離。」他如《再往湖南》云「春路晴猶滑﹐山亭晚更涼。竹枯湘淚盡﹐花發楚魂香。」《塗居士見訪》云「並坐夜深皆不語﹐一燈分映兩閒身。」其造語之妙﹐當不減於惠勤參寥輩也。

唐胡江東《詠史》﹐其「箕山」云云﹐蓋祖太史公以箕山爲許由隱處之地也。許由之名﹐見於《莊子》﹐與卞隨務光等﹐率皆寓言。自太史公以爲實有其人﹐而後世因之。許由者﹐許其自由﹐未嘗有是人也。

沈先生啟南﹐以詩豪名海內﹐而其詠物尢妙。予少嘗學詩先生﹐記其數聯﹐如《詠錢》云「有堪使鬼原非繆﹐無任呼兄亦不來。」《門神》云「檢爾功名惟故紙﹐傍誰門戶有長情﹖」《詠簾》云「外面令人倍惆悵﹐裏邊容眼自分明。」《混堂》云「未能潔己嗟先亂﹐亦復隨波惜眾同。」《楊花》云「借風爲力終無賴﹐與水何緣卻托生。」先生又嘗作《落花詩》﹐其譬聯云「無方漂泊關遊子﹐如此衰殘類老夫。」「送雨送春長壽寺﹐飛來飛去洛陽城。」「美人天遠無家別﹐逐客春深盡族行。」「懊惱夜生聽雨枕﹐浮沈朝入送春杯。」「萬物死生寧離土﹐一場恩怨本同風。」皆淸新雄健﹐不拘拘題目﹐而亦不離乎題目﹐玆其所以爲妙也。

東坡嘗拈出淵明談理之詩有三﹐一曰「采菊東籬下﹐悠然見南山。」二曰「笑傲東軒下﹐聊復得此生。」三曰「客養千金軀﹐臨化消其寶。」皆以爲知道之言。予謂淵明不止於知道﹐而其妙語亦不止是。如雲﹕「縱浪大化中﹐不喜亦不懼。應盡便須盡﹐無復獨多慮。」如雲﹕「望云慚髙鳥﹐臨水醜遊魚。眞想初在襟﹐誰謂形迹拘。」如雲﹕「不賴固窮節﹐百世當誰傳﹖」如雲﹕「朝與仁義生﹐夕死復何求﹖」如雲﹕「及時當勉厲﹐歲月不待人。」如雲﹕「前途當幾許﹖未知止泊處。古人惜分陰﹐念此使人懼。」觀是數詩﹐則淵明蓋眞有得於道者﹐非常人能蹈其軌轍也。

張修撰亨父工於詩﹐嘗歲晚與翰林諸公聯句﹐有云「生事殘年話﹐風流後輩誇。」竟以是月卒﹐亦詩讖也。

道家言人身中有三尸﹐又謂之三彭﹐每庚申日乘人之睡﹐以其過惡陳之上帝﹐故學道者遇是夕輒不睡。許郢州詩云「夜寒初共守庚申」是也。柳子厚集有《罵屍虫文》﹐元吳淵穎有《三彭傳》﹐則儒者亦以爲有是物矣。嘗記《避暑錄話》載道士和紫霄曰「三彭烏有﹐吾師托此以懼爲惡者爾。遂作詩云﹕『不守庚申亦不疑﹐此心長與道相依。玉皇已自知行止﹐任爾三彭說是非。』」此足以破其徒之惑﹐且道家而肯爲是言﹐尢可貴也。

老杜詩云「讀書破萬卷﹐下筆如有神。」蕭千巖元﹕「詩不讀書不可爲﹐然以書爲詩﹐則不可。」範景文云「讀書而至萬卷﹐則抑揚髙下﹐何施不可﹖非謂以萬卷之書爲詩也。」景文之語﹐猶千巖之意也。嘗記昔人云「萬卷書人誰不讀﹖下筆未必能有神。」嚴滄浪云「詩有別材﹐非關書也。」斯言爲得之矣。

孫仲衍典籍﹐南海人﹐詩格髙粹。其《朝云》三律﹐皆集古句而成﹐若出自一手﹐而不見其牽合。本朝集句﹐𨿽多大其人﹐視之仲衍﹐蓋不止於退三捨也。其一﹕「妾本錢塘江上仙﹐雙垂別淚越江邊。鶴歸華表添新冢﹐燕蹴飛花落舞筵。野艸怕霜霜怕日﹐月光如水水如天。人間俯仰成今古﹐祇是當時已惘然。」其二﹕「家住錢塘東復東﹐偶來江外寄行蹤。三湘愁鬢逢秋色﹐半壁殘燈照病容。艷骨已成蘭麝土﹐露華偏濕蕊珠宮。分明記得還家夢﹐一路寒山萬木中。」其三﹕「三生石上舊精魂﹐願作陽臺一段云。詞客有靈應識我﹐碧山如畫又逢君。花邊古寺翔金雀﹐竹裏春愁冷翠裙。莫向西湖歌此曲﹐淸明時節雨紛紛。」﹝朝云﹐東坡妾名。﹞

元杭州吾子行先生﹐博學好古﹐精篆籀之學。晚年爲妾家所累﹐有司逮之。子行素髙抗﹐不能忍辱﹐卽作詩投其所知仇遠﹐潛赴水死。詩云「劉伶一鍤事徒然﹐蝴蝶飛來別有天。欲語《太玄》何處問﹖西泠西畔斷橋邊。」後僧宗泐作詩弔之云「吹簫人去竹房空﹐海內猶傳學術工。最是西泠橋畔路﹐淡煙疏柳夕陽中。」子行別號竹房﹐善吹洞簫﹐故泐詩首句及之。

硃陳村在徐州丰縣東南一百里深山中﹐民俗淳質﹐一村惟硃陳二姓﹐世爲婚姻。白樂天有硃陳村詩三十四韻﹐其略云「縣遠官事少﹐山深民俗淳。有財不行商﹐有丁不入軍。家家守村業﹐頭白不出門。生爲陳村人﹐死爲陳村塵。田中老與幼﹐相見何欣欣。一村惟兩姓﹐世世爲婚姻。親疏居有族﹐少長遊有君。黃雞與白酒﹐歡會不隔旬。生者不遠別﹐嫁娶先近鄰。死者不遠葬﹐墳墓多繞村。旣安生與死﹐不苦形與神。所以多壽考﹐往往見玄孫。」予每誦之﹐則塵襟爲之一灑﹐恨不生長其地。後讀坡翁《硃陳村嫁娶圖》詩云「我是硃陳舊使君﹐勸農曾入杏花村。而今風物那堪畫﹐縣吏催錢夜打門。」則宋之硃陳已非唐時之舊。若以今視之﹐又不知其何如也﹖

李君玉作《黃陵廟》詩﹐昔人謂其名檢掃地﹐周伯﹝A10﹞乃選入《唐三體詩》﹐果何見耶﹖

元末﹐吾鄕有虞堪勝伯者﹐善作詩。嘗題趙子昂《苕溪圖》云「吳興公子玉堂仙﹐寫出苕溪似輞川。回首靑山紅樹下﹐那無十畝種瓜田。」爲人膾炙。近沈先生啟南題子昂畫馬一絕﹐寄予評之。詩云「隅目晶熒耳竹披﹐江南流落乘黃姿。千金千里無人識﹐笑看胡兒買去騎。」先生又爲予誦周方伯良右題子昂竹枝云「中原日暮龍旂遠﹐南國春深水殿寒。畱得一枝煙雨裏﹐又隨人去報平安。」三詩皆主刺譏﹐而勝伯之詞尢微婉云。

王建《寒食看花》詩云「顚狂繞樹猿離鎖﹐跳躑緣閒馬斷羈。」此建之自況。吾於是知功名之累人﹐不如幽閒之肆志也。

楊孟載詩律精切﹐其追次李義山《無題》五首﹐詞意俱到﹐眞義山之勍敵也。

老杜詩云「安得廣夏千萬間﹐大貯天下寒士俱歡顏。」白樂天詩云「安得大裘長萬丈﹐與君都蓋洛陽人。」二公其先天下之憂而憂者與﹖﹝以上三則從文本補錄。﹞

○題詞

南濠舊話新傳得﹐吳下風流楚地聞。我是閒官忙裏過﹐湖山回首劇思君。

無錫邵寶

○跋

都少卿詩話﹐前明刻本有二﹕其一黃桓刻於和州﹐凡七十二則﹔其一文衡山刻於吳郡﹐僅四十二則。兩本詮次不同﹐互有增損﹐予因正其謬誤﹐合而刊之﹐庶爲完善矣。黃本傳自厲氏樊榭山房﹐文本則從書局借範氏天一閣舊藏也。

乾隆癸巳七夕得閒居士鮑廷博識於知不足齋

