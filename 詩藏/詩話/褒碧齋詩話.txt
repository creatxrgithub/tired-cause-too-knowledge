褒碧齋詩話民國陳銳

壬﹑癸之際﹐士大夫畱滯京邸﹐貧無所歸。如臯冒鶴亭﹝廣生﹞自命遺老﹐飲酒結社﹐相約以不受民國官職爲髙。其名刺猶署前淸四品京堂。俄而授海關監督﹐冒不知所可﹐委屈就職。其行也﹐某君於車站言曰﹕吾輩來送遺老出山耳。冒賦詩四首見意﹐中有四句云「文章那有黃金賣﹐時輩多將白眼看。餓死也知俄頃事﹐一身容易一家難。」一日﹐兪憲士語其家屬﹐以生計問題將來當作何收束。其妾曰﹕除非少應酬﹑不請客耳。若長治久安﹐惟有不肉食﹐最爲節省。兪仿冒詩解之曰「淸油自比豬油賤﹐胖子休同瘦子看。喫素也知俄頃事﹐一家容易一身難。」時李梅盒同寓滬上﹐寫畫爲生﹐工於作客﹐而不一作主人。一日﹐爲某作書﹐得重酬﹐忽折柬宴客於某園。兪復和詩嘲之曰「鬻書漸有垂靑意﹐請客都將喫白看。上館也知俄頃事﹐在家容易出家難。」

李梅盒同年﹝瑞淸﹞﹐江西臨川人。其封翁蘭生觀察﹝必昌﹞﹐初官武陵知縣﹐故梅盒曾以武陵籍中式。後攺歸原籍﹐成進士。初﹐邑人余蓉初先生﹝祚馨﹞以女妻之﹐旣再續再卒﹐皆余女﹐遂不復娶。其夫人字梅﹐故以「梅癡」自號。精書善畫﹐豪於飲啖﹐同人戲以李北海呼之﹐謂其一日嘗食百蟹也。辛亥之變﹐江寧官吏皆引咎去﹐需次者悉爲逃亡﹐城中一總督﹑一上元縣尹而已。梅盒在圍城中﹐總督彊起攝布政使。時司庫猶有銀七十萬﹐張勛勒兵﹐時時要索。梅盒堅不與﹐卽總督亦無如何也。後江寧事平﹐卒以銀交省議會而去﹐識者難之。厥後避地滬瀆﹐服羽人服﹐廢吟止酒﹐間一畫松貽所知。朱古微侍郎奇之詩曰「骨折心摧淚亦乾﹐世人祗作等閒看。猶聞下筆風雷起﹐便與臨觴醒醉難。著想何人到靑史﹐收身百計遜黃冠。尋仙采藥誠非妄﹐期汝行吟創大還。」亦可以覘其品誼矣。侍郎以詞名天下﹐人罕見其詩﹐固一作者。

寶應成芙卿先生﹝孺﹞﹐初名蓉鏡﹐晚字心巢﹐東南大儒。光緒初元﹐湖南設校經堂﹐先生來主講席﹐布袍大袖﹐善气迎人﹐年已望七矣。先生淹貫漢宋﹐教人一以誠篤求實踐﹐日課必及《近思錄》《朱子全書》﹐同堂諸生未數數然也。余時年少气盛﹐先生嘗手書見規。及還江南﹐賦詩畱別﹐次年卽歸道山。哲人其萎﹐吾將安放﹐錄此亦吉光片羽也。詩曰「岣螻峯巓雲樹蒼﹐洞庭春色老鱸堂。百年事業裴行儉﹐五字詩歌陳孔璋。載酒問奇有周趙﹐辦香私淑在湖湘。潭州此別成千古﹐風雪蕭蕭欲斷腸。」「風帆咫尺卽天涯﹐落日河梁動客懷。座撤臯比謝衡麓﹐手攜詩卷渡江淮。還鄕愧謁胡安定﹐絕學誰傳吳畏齋。杯酒論文如昨夢﹐湘城回首白雲隈。」先生子兆摩﹐以舉人官直隸靈壽﹐不畏彊禦﹐死事甚烈﹐贈太僕﹐予謐恭恪﹐國史有傳。

庚辰歲﹐余肄業湘水校經堂。武岡鄧彌之先生﹝輔綸﹞因事到長沙﹐引余爲忘年交﹐過從談詠無虛夕。是時中秋﹐同步月天心閣﹐先生旣和陶﹐見示五古一章。越日﹐復袖詩過余曰﹕此效君爲初唐體也。其詩曰「瓊宮隱隱搗璇杵﹐銀漢迢迢橫繡戶。圓景由來徧大千﹐秋光況復盈三五。三五秋光接太淸﹐晚霞猶傍日邊明。萬里寒空動奇色﹐三邊日色連秋聲。秋聲又逐邊聲起﹐天涯望望悲行子。未聞碧落回星楂﹐已見妖氛成海市。星楂眄斷無消息﹐海市塵昏轉愁逼。燕塞新增戌堠屯﹐琿春又報兵船塞。兵船戍堠遙相望﹐八千子弟初乘障。﹝晉撫曾沅伯致書曹鏡初有云﹕近奉旨督辦山海關邊防﹐奏調劉連捷一軍五千人﹐並列某﹑戴某於安徽﹑湖北兩軍中挑取二千人﹐歸某節制﹐勉彊湊成七八千人云。﹞中朝行人气淒惻﹐外部夷酋語恣橫。﹝曾劫剛星使書云﹕至俄﹐見外部大人語冷而橫。﹞淒惻行人行路難﹐可憐鐵甲關山寒。直沽列營壯畿輔﹐玉門出師鏖樓蘭。樓蘭塵戰何時極﹐伊犁石田那可得﹖詔募霆軍一萬人﹐烏集星奔捷於賊。前月東南大星墜﹐天赤雨沙吁足異。城頭望月一嘆嗟﹐壞云如山月爲閟。久之與月相吐吞﹐欲吐不吐光縕縕。一點珠胎破老蚌﹐半彎塊彩畱纖痕。珠胎塊彩偏饒態﹐推出銀盤尢可愛。入袂流風只自知﹐盈手淸輝可長在。淸輝盈手露沾衣﹐回宵轉晝須臾期。沈吟徙倚各歸去﹐臥聽城頭淸漏稀。」余捧誦玩味﹐先生復言曰﹕拙詩祗「入袂流風」一句似初唐耳。老輩辧體之嚴如此。今人執筆爲詩﹐動云學某體﹐似某詩﹐抑何可笑。

「廝養娶才人﹐天孫嫁河鼓。一配從從終百年﹐粉淚蔫花不能語。君不見卓女未尙長卿時﹐容華倚翠人未知。簪玉鳴金壓羅毅﹐平生分作商人妻。良史賤商因重俠﹐筆底琴心春疊疊。一朝比翼上靑霄﹐闕下爭傳雙美合。使節歸迎駟馬髙﹐始知才貌勝錢刀。古來志士亦如此﹐膠鬲遷殷援去囂。卓鄭從今識文理﹐有女先求天下士。錦水鴛鴦不獨飛﹐春來江上霞如綺。得意才名不久居﹐五年倦仕謝髙車。華陽仕女論先達﹐惟有臨邛一酒鑪。」《琴歌》一篇﹐王湘綺作。先生爲余書扇﹐附記曰「讀《史》傳﹐竊疑相如事不可入國史。推司馬意﹐蓋取其開擇壻一法耳。」目光如炬﹐詩更跌宕淋漓。侈談自由結婚者﹐盍亦知所本。

譚組盒﹝延闓﹞幼有神童之稱。及長﹐五官並用﹐從先子讀書五年﹐所學益進。中光緒甲辰會元﹐朝孜第一﹐得館選。終滿淸之世﹐湖南會元﹐僅譚一人耳。辭章本其所長﹐獨喜言經世之學﹐詩文題有存者。在廣州時﹐曾作《顯微鏡詩》﹐格調略仿唐賢﹐而詞意未能脫化。余略爲潤色﹐存日記中﹐玆特爲錄出之。詩曰「暈如輪兮光如織﹐寶鏡本自空明國。攜從伊麻遊上都﹐王公貴人譽顏色。外凹中凸瑩淸霜﹐寒魄襲人人掩藏。一朝拂拭出懷袖﹐頓覺眼大如箕張。瑯環祕笈堆螢案﹐細點蠅頭字珠貫。能令麼虱同車輪﹐忽望閶門懸匹練。咄哉巧思羌莫比﹐闡幽燭景須如此。照膽曾聞贏氏宮﹐垣方詎數上池水。吾聞至人激心胸﹐須彌芥子光熊熊。蝸角姦睫眇天下﹐何況萬物皆虛空。玻敲日羲和死﹐持照古今須臾事。試看坳堂覆杯水﹐蓬萊宮闕靑雲起。」

曩在長州縣署﹐趙豹文同年出示翁覃溪手書武虛谷墓志銘﹐爲大興朱文正撰記。孫淵如﹝校「如」字原脫。﹞跋語中有云「博山縣署中﹐有園石﹐上有銘詞﹐字甚古﹐有曰『靑巘障日﹐虛谷回風』二語。考當時番役之獄﹐構之者爲靑蠍劉君﹐名字預同﹐事亦奇矣。」余信筆題一律於捲尾云「大興文筆北平書﹐彊項風裁想見之。信史幾人傳直節﹐貞瑉千古勒英辭。回風障日都成讖﹐白璧靑蠅孰可疑。太息賈生無祿命﹐漢皇前席悔淹遲。」

小坡舍人﹝文焯﹞三十年前指畫仙童一幀﹐筆意不讓金冬心﹑程雪樓。撫帥屬摹之寒山寺壁﹐而原本遂爲多竹三祿所得。庚戌歲杪﹐聽楓園消寒一集﹐竹三出際﹐爲題一絕句云「三十年前舊指痕﹐頭陀雲月气昏昏。滄桑變後無歸地﹐畱與寒山話酒尊。」

瓊州多壁虎﹐善鳴﹐其聲淸脆。又多樟木虫﹐每值風起﹐滿屋羣飛。東坡詩﹕「靜看月窗盤蜥易﹐臥聞風幔落伊威。」蓋紀實也。

曾文正立水師湖南﹐仿廣式作「快蟹」﹑「長龍」﹑「三版」三種船。今駁船謂之三版也。唐錢起詩﹕「一灣斜照水﹐三版順風船。」絕非如此矣。

吾常爲王藩衫方伯昔年備兵地﹐亂後來僑﹐與余書醞相勞苦﹐倡和有詩。朱古微次韻寄之﹐曰「極天兵火況修途﹐誰謂萍蓬匪定居。用意故須憂患外﹐告哀猶是亂離初。新知濡響宜樽酒﹐舊頌流傳尙井盧。日夕雙江急東下﹐莫因人事損音書。」此與前《贈李梅盒》作﹐皆爲傑特。薄衫原作云「還軫兵戈九折途﹐寄巢風雪一廛居。妻孥尙在眞成累﹐故舊相逢解念初。不死與誰消暮日﹐餘生何處是吾廬﹖余宗未返跫音絕﹝謂王夢湘﹞﹐破涕緣君尺素書。」余次韻云「相忘龜尾在泥塗﹐猶勝當年藻稅居。形質𨿽存非復我﹐江山信美不如初。新愁突兀逃亡屋﹐舊夢依稀諫艸廬。未可全無消遣法﹐籬根補讀橐馳書。」

日本櫻花﹐涮西某君移植西湖。陶心云浚宣函來徵詩﹐余爲題絕句五首。玆記其首末二絕云「密柒濃云遜錦城﹐墨堤江上舊知名。東瀛看慣渾閒事﹐一到西湖世已驚。」「記取春皇作嫁時﹐蓬瀛淸淺水痕知。遊人莫便來攀折﹐此是東方第一枝。」

巴陵吳鳳孫﹝獬﹞﹐乙未進士﹐選江西知縣﹐攺教職。丰才博學﹐兀募自喜﹐詩格在玉川﹑白傅之間。尢善飛白﹐作漢印絕佳。余函索﹐鉤吳作詩曰「金陵逢伯彊﹐猥使定所制。譬如離婁公﹐乃索師曠視。馮驪故罐然﹐誇張容我事。江流無往還﹐云泥有稽滯。已分鄙吝胸﹐永隔溫雅致。今者過聽誰﹐書來索我宇。我字如我詩﹐不在工拙次。孟公酒甕多﹐持覆聊可試。」

「一自乾元太極分﹐虛空不盡是浮雲。東鄰實錫西鄰福﹐南斗胡移北斗文。眼見倮虫成羽化﹐頗聞曜魄托靈氛。生天墮地隨人取﹐莫怪幢幡降破軍。」一「江河東望去滔滔﹐細溯根源載筆勞。泉府禍胎起《周禮》《風》詩變體出《離騷》。淸心只有華陽磬﹐斷欲須求日本刀。無上菩提誰證得﹐一微塵裏任遊遨。」二「羲和一日一輪周﹐天外天猶剩幾州。七十妻休彭祖笑﹐八千歲尙大椿憂。但憑雨若還陽若﹐莫問人謀及鬼謀。貪睨黃金思補腦﹐漸離先已暱雙眸。」三「黃帝垂裳三百年﹐崆峒證道是眞仙。驅將禹益圖山海﹐簡得重黎絕地天。鏡裏寒芒流作電﹐鼎中丹汞淨無煙。如何朽爛蚩尢骨﹐卻化參旗斗畔懸。」四「水國從來罔象多﹐洗兵安得挽天河﹖漫漫長夜何時旦﹐嫋嫋秋風幾作波。不信蜃樓迷許令﹐且聽蠹桂進臣佗。橫流自有蘆灰止﹐萬古神靈一女媧。」五「大瀛海外幾滄桑﹐兩戒誰分作井疆。樂土只須安笠澤﹐怒潮休望近錢塘。胡麻可許劉晨飽﹐梅萼空畱鄧尉香。越曲吳謳從倡和﹐釣竿收得付嚴光。」六「誰使南溟羊角搏﹐鮫人淚共露珠團。九天蒲璧勛焉往﹐十載槐柯夢已闌。傀儡登場還鼓樂﹐猢繇過市且衣冠。伏波銅柱聞猶在﹐速檄樓船下鱷灘。」七「好去深山采茯苓﹐黃庭不煉太陰形。朝霞冉冉丹鑪啟﹐玉露沈沈禁鑰扃。下土有臣皆蠛虱﹐朱甍誰主亦瞧螟。蟠桃孰待三千歲﹐海島何勞說《算經》。」八「曾登日觀望扶桑﹐貝闕珠宮總渺芒。但見丹靑圖北苑﹐誰將燐火問東方﹐淳於柯畔多殊貴﹐元亮籬邊辦久忘。一樣人間聯眷屬﹐劉安雞犬故尋常。」九「丹鑪那用護靈臺﹐處處安排守禦才。雞桀但期貍且去﹐羊頭未爛蟻齊來。偸桃有地容方朔﹐害馬何人間大饋。卻笑令威不解事﹐翻將幻化惹疑猜。」十「虞夏黃農孰子孫﹖神明皂隸總休論。咸陽市上貂何賤﹐白帝城中蛙最尊。天馬來從渥窪水﹐西施近在薴蘿。卅年一世須臾事﹐那見丹砂萬載存。」十一「觸蠻何事日爭媧﹐不道吾生固有涯。塵世三元誰作限﹐眞人四海總爲家。好從弱水瞻王母﹐莫向飛天逐夜叉。萬古千秋黃赤道﹐百靈寵聚擁羲車。」十二「千歲黃河亦有淸﹐東南那見不周傾。天如倚杵如何限﹐月有重輪乃倍明。廿九篇猶通海舶﹐五千文自照曾城。靈璈一振羣魔息﹐何物鵂鷗敢作聲﹖」十三「倚杖髙瞻輿井芒﹐石鯨鱗甲气飛揚。昆明竟自趣南海﹐邛竹何時過夜郎﹖幾處兒童爭舞了﹐千年圖讖說彭亡。遺殃欲把徐宮責﹐孽卵收來作偃王。」十四「未向軒皇受握機﹐積薪且使學攻圍。南風吹熱天應厭﹐東井占多象久非。柱下靑牛何處去﹐隴頭鸚鵡幾時歸﹖金山銀渚都休問﹐獨感淸涇搟血衣。」十五「自顧朱顏老變童﹐一靈龍虎任相攻。鼠肝虫臂胡求活﹐玉篆金章乃怕窮。未必枯楂能犯斗﹐可知退鷁亦因風。幾番入海求仙藥﹐只在韓康卜市中。」十六「謹閉玄關在息機﹐黃芽守住一陽微。五材並用金先試﹐萬象皆春水急歸﹐莫聽魚龍誇曼衍﹐請從鸞鳳覲光輝。倚天自有靑虹劍﹐肯使邪魔竊藥飛。」十七「六鰵出海五云蒸﹐閶闔齊開到九層。上帝春秋非甲子﹐中天日月自升恆。金龜無用聊償酒﹐玉塵何能只逐蠅。堪嘆眾生耽劫火﹐不思內熟飲寒冰。」十八「幾度天漿挹斗杓﹐箏琶可柰耳根撩。朝陽一鳳原非鶡﹐幽谷叢蘭或變蕭。合從功宜毛遂讓﹐封侯賞不魯連邀。浮邱道我仙緣淺﹐未盡消除貧賤驕。」十九以上陳雪廬先生寓言詩﹐自注云「中有太尖薄處﹐矢在弦上﹐不得不發耳。」又《無題》二首云「艷艷深池曲曲廊﹐不教漏泄芰荷香。天孫七夕新呼渡﹐宋玉東鄰舊隔墻。漢渚何曾遺玉佩﹐藍橋且自乞瓊漿。盈庭都說鴛鴦好﹐獨望昆明憶武皇。」「還丹何處問容成﹐石火光中烈焰生。斑竹自流長別淚﹐徵鴻忽作合歡聲。金猊霧散迷三島﹐玉漏籌添閏六更。所恃天公不呵禁﹐從他曼倩溺階楹。」又《書事》二首云「一自罡風下九閽﹐遙看白帝蓐收蹲。靑蠅猶自趨餘熱﹐黃犬何曾識舊恩﹖漫遣巫咸招怨魄﹐且教賈誼拭啼痕。甘心笑罵殘骸換﹐拒意身名兩不存。」「禦風列子特泠然﹐直導飛廉到海邊。霹靂聲威驚一震﹐虫沙哀怨感三年。塵中車馬知塡市﹐夢裏笙歌尙在筵。卻是趙髙最傲幸﹐領將厲鬼作頑仙。」按先生名世榕﹐皖人。嘉慶丙子鄕舉﹐由進七官部曹。洪楊亂後﹐流落江湘。同治癸亥﹐主講吾邑朗江書院。時年已九十﹐白髮紅顏﹐猶攜二妾﹐而狂气未除﹐恆面可否人。邑人楊性農駕部﹐頗負時譽。先生謂之曰「君散文尙潔﹐詩則未也。」又熊校官某與同飲﹐知其耳聾﹐謂座客曰「此老每非朱子﹐但所談經義﹐何一非朱子稿中所塗抹語。」先生問何言﹐熊默然。先生曰「汝何不言﹐大抵鳳皇鳴隱﹐麻雀子也是要叫底。」其不少寬假如此。時先君執蟄其門﹐獨見稱賞。嘗語先君曰「文中嬉笑怒罵﹐不可過多﹐恐房考官不汝薦也。」後先君四十六歲始登鄕舉。又邑人劉采九觀察﹐偶代人作課文。先生曰「制藝至此﹐𨿽額設一人﹐猶須中雋。」先君曰「此君已中矣。」先生曰「且須中進士。」凡被其題品者﹐當時有神仙之目。此詩如「萬古神靈一女媧」﹐「月有重輪乃倍明」﹐蓋指兩宮垂簾。「南溟羊角」﹐指英夷犯闕。「東方燐火」﹐「觸蠻爭蝸」﹐皆有所指。《無題》詩刺某將於文宗升遐後納妾。「獨望昆明憶武皇」﹐追念先帝也。迨其人被劾﹐乃有《書事》二首。想見此老胸中﹐骯髒磊落﹐𨿽道學精而气猶未平矣。其後云應聘修皖志﹐不知卒於何年﹐亦不知有刊槁否。此就先君日記中急錄出之。

會稽陳無波﹝榮傑﹞﹐字霽堂。《揚子江救生船歌贈潤州城西江館救生諸友集唐句》七古云「八月秋髙風怒號﹐長江滚滚飛銀濤。回頭瞪目時一看﹐我心懸旆正搖搖。天迷迷﹐地密密﹐掀天蹴地股爲栗。山疊疊﹖海漫漫﹐驅山倒海置眼前。江豚初起浪如屋﹐千峯將穨樹欲禿。震地江聲似鼓鼙﹐掩耳不敢凝雙目。濕云黯黯天四周﹐网象悲泣天吳愁。塔勢如湧出﹐沙岸成浮嫗。大江橫萬里﹐巨浪吼千牛。中有一船欲渡不得渡﹐浮沈滅沒當中流。偃復起﹐風未已。忽見船頭忽船尾﹐顚覆直在俄頃耳。眉睫之間判生死﹐九閽無路叫不聞﹐不道殘生竟如此。忽然寶筏從天來﹐破浪乘風一何駛﹗操舟捩柁下急湍﹐健如生猱速如鬼。向前且道不須哀﹐我能救爾眼前水火之奇災。直從蛟室鼉宮裏﹐濡首援君出浪堆。水犀之軍何足道﹐存亡生死屬吾儕。全君軀命解君厄﹐與爾同歌《歸去來》。結束行裝渡江去﹐那怕風浪如山摧。巳出顚危登衤任席﹐驚魂未定還疑猜。勸君更進一杯酒﹐世間何處無波穨。吁嗟乎﹗公無渡河﹐河水激嚙而瀠洄。鯨魚張鬣海水沸﹐惟見長江去不回。不有小船能蕩槳﹐此身何計免喧虺。其險也若此﹐嗟爾遠道之人胡爲乎來哉﹗更生須拜仁人賜﹐功徳眞不可思議。誰能赤手挽銀河﹖宰相經綸菩薩慧。吾聞聖人造舟以爲梁﹐己饑己溺何皇皇。安得如公數十輩﹐坐令萬物無凋喪。莫笑生涯寄一葉﹐從此長年歌利涉。頃間天子側席而求賢﹐看爾明時作舟楫。」此外有《春夏秋冬登嶽陽樓》《登黃鶴樓集唐詩》各三十二首﹐不克備錄。先君記曰「無波此詩﹐渾灝流轉﹐於七律外別具神奇。昔人每以集句如小兒百家衣﹐不足附大雅之列。其實牢籠萬象﹐宛轉關生﹐何必不可獨樹一幟。近黔西石太常贊淸以集句擅長。守天津時﹐英人拘之海舶。致書幕佐曰﹕『吾無所系念﹐惟一篆一詩冊耳。』英人誘之降﹐不降﹔授之食﹐不食﹔釋之歸﹐不歸。問之故﹐則曰﹕『以是歸津﹐民將謂我逃歸也。』津民間之﹐貢羊豕求贖。則曰﹕『吾何徳以堪此﹗』英人嘆曰﹕『使中國人皆如石者﹐吾何能叛﹖卽叛﹐亦何能至天津﹗此中國一巨子也。』備鼓吹送還。其後開藩湖南﹐刊所爲《釘短吟》﹐所集唐詩長歌短行﹐無體不備﹐店堂已不能專美於前。吾裏王夢湘太守﹐弱冠領鄕薦﹐入詞林﹐才名動一時。及遊江南﹐和吾兒『門存』詩﹐集唐至三十餘首。近守南康﹐不知又增集句幾許﹐乃知能事日出不窮也。丁未正月記。」迨先君捐館後﹐余以此及雪廬先生詩示夢湘﹐夢湘評曰「《寓言》《感事》諸作﹐驚心動魄﹐一字千金。𨿽含蓄少而露骨多﹐然言皆有物﹐想見此老抑塞磊落之懷。」椿丈爲先生髙足﹐手抄是詩﹐旣廣識佚事﹐復牽綴齒及鄙人。當今之世﹐斯文日喪﹐誰復能述先傳﹐獎後進﹐如丈之用心者﹖讀竟﹐爲之三嘆。戊午午節前三日病中書﹐時年六十四﹐距丈歿又七年矣。

曾重伯編修曾集時賢句﹐題餘詩卷曰「陳生潦倒垂三十﹝吳摯甫﹐﹞玉臺詩卷劇淸妍﹝玉池老人﹞。傳語聲華能絕代﹝何蓮舫﹞﹐相看文采果無前﹝李生﹞。西窗永夜挑鐘坐﹝方菊人﹞﹐南郭秋郊落日圓﹝張嘯山﹞。瑟居琴嘯都相憶﹝髙碧湄﹞﹐餘子𨿽多不數賢﹝張廉卿﹞。」又九平一仄詩﹐和餘五平五仄體﹐詩曰「端居愁仍霖﹐離羣來相迫。嗟餘同心人﹐玆爲天涯隔。淸尊欣今歡﹐因今逾懷昔。沙堂華監紅﹐瑤欞萌紗碧。階嘈殘虫吟﹐林喧歸飛翮。昭回曠仙尋﹐明河波盈尺。東升催遄晨﹐西隳驚徵席。幽通如能期﹐思從班生席。千金終朝空﹐蘇君窮爲客。明珠方揚輝﹐持鐸辭嘆惜。長謠誠非奇﹐珍之於臚席。」時重伯年未及冠﹐援筆立就﹐誠仙才也。

「門存」詩﹐爲余與陳伯嚴首倡﹐一時和者殆徧。已刊爲四卷行世﹐其未刻者﹐無慮二百首。及還湖南﹐始知曾侍郎﹝廣漢﹞之母劉太夫人﹑重伯之母郭太夫人均有和作。頃急覓兩刻本﹐不得。偶檢得拗體一首﹐則不記何人之作也。詩曰「天樞東傾轟雷門﹐地球西浮澹若村。魑魅中原斗神智﹐龍蛇滄海相孥喧。孔耶與世同以太﹐仙佛何處著靈魂。十二萬年一浩劫﹐可有日月雙丸存。」

淸江徐生鴻圖﹐亦和余門﹑存韻。徐爲老友瀛舫大令之子﹐曾以詩一次請謁﹐展也大成。未幾﹐聞已化去。余傷其獨學無友﹐秀而不實﹐特從其遺稿中錄出數首﹐以質大雅﹐亦見海內人才湮沒不知凡幾也。其《晨雨初起》云「夜盡不知天已明﹐蕭疏風雨斷殘更。悠然人境絕萬籟﹐寒雞怯曉喑不鳴。天荒地老返眞靜﹐太古寂寂來蘇生。心知眞境不易得﹐遣我出戶尋幽情。窮廬四壁冪寒气﹐垂花背濕胎圓晶。當頭南山失屏障﹐流云墮地野水平。松篁一徑有行迹﹐地偏已遠徵人程。昨宵畱得半輪月﹐疑是山鬼來閒行。」又《髑髏葵》云「目不視盤古搏弄之日月﹐耳不聽造化鼓動之風雷。聲音笑貌本來非我有﹐此外形形色色安在哉。先後天荒窺不破﹐絕大眼孔爲洞開。問之不答道不道﹐道者俱是塵與埃。玄虛老子淸淨佛﹐牙牙學語兩嬰孩。於理無徵未足信﹐世上兒子徒驚猜。吁嗟乎﹗髑髏自守無言旨﹐天地與之久徘徊。」

寧鄕嶽孝廉障塞﹐初就職皖中﹐垂老爲典獄吏﹐而雄於詩﹐下筆不休。記其次韻六首見寄﹐其一云「中國黃金爲汝厄﹐此生白水與君盟。粒偸秋鳥徒肥羽﹐香剩霜花嫩問名。巾櫛寒暄皆暮气﹐酒杯天地獨閒情。歸歟欲種漏山茗﹐夢裏徒聞鐘磬淸。﹝注﹕古剎毀於兵火。」﹞

先君官醴陵教諭時﹐邑侯唐同年饋全州腐乳﹑荔浦雙芋﹐皆粵西名品也。訓導何君作啟賦謝﹐有「雞頭剝肉」一聯。先君曰「典則典矣﹐惜乎艷麗不倫。」因思乳芋﹑儒迂﹐皆同聲﹐遂戲作二絕以自嘲。詩曰「腐儒音與乳相作﹐垂白來其啖不休。誰識使君持贈意﹐別饒風味在全州。」「領略諧聲性自迂﹐荒齋芋火對眞吾。嫩殘誑我十年事﹐得飽蹲鴟亦丈夫」﹐李泌詩「安能不富亦不貴﹐空作昂藏一丈夫﹐」蓋反其意也。

余生平聯句絕少。庚辰之秋﹐與悔生﹑綬瑜﹑璞元在校經堂﹐聞城上老兵三五﹐歌弦間作﹐其聲蕩人。有感而作﹐其詞曰「薄雲小苑天微涼﹝長沙袁緒欽綬瑜﹞﹐麼蟾艷艷窺東墻。熵深尙厭宮紗重﹝衡陽何承道璞元﹞﹐露下誰禁促織忙。經堂客子多秋思﹝﹞﹐愁對荷枝裊金總。玉樹俱牽角情﹝衡生陳嘉言梅生﹞﹐銀樽細話當年事。宛宛哀絲動晚天瑜﹐何人鴛思訴弦。坐中已嘆黃衫侶﹝璞﹞﹐月下疑逢綠萼仙。坐中月下愁俱起﹝﹞﹐嫋嫋淸詞悵花蕊。初調淥水不移宮﹝梅﹞﹐乍聽前溪旋換徵。緩抹輕挑素手纖﹝瑜﹞﹐若爲倚檻若當檐。銅槽切切勞銀甲﹝璞﹞﹐錦瑟聲聲怨玳簌。怨聲進入糾聲咽﹝﹞﹐漏箭催殘弦欲絕。掩抑才拋綠鳳絲﹝梅﹞﹐迷離便囀紅鸚舌。紅鸚似說少年時﹝瑜﹞﹐十五花枝厭畫眉。白公堤上攀楊柳﹝璞﹞﹐元武湖西弄漓絲。夕陽總向湖西去﹝﹞﹐桂槳蘭橈好輕渡。幾度蠶書向妾封﹝梅﹞﹐誰家燕睇將儂誤。吹雨吹風恨不曾﹝瑜﹞﹐同心油壁結西陵。蓓紗櫥裏雙聲曼﹝璞﹞﹐黃竹箱中百束綾。一彈一撥才如笑﹝﹞﹐又覺吳娘轉哀調。永巷春荒鵑獨啼﹝梅﹞﹐曾秋冷暖長嗷。翠袖天邊嫋更娉﹝瑜﹞﹐薰香回雪隱瑤屏。生憎碧漢無圓月﹝璞﹞﹐死恨黃姑是別星。最後一聲如裂帛﹝﹞﹐靑袍濕盡聞歌客。不惜淒吟銷旅魂﹝梅﹞﹐猶恐闌干墮秋魄。只訝彈箏趙女工﹝瑜﹞﹐誰知花底活秦宮。試看飛燕歌裙綠﹐何似櫻桃笑靨紅﹝璞﹞。」此詩舊未存稿﹐今載入璞元《通隱堂集》。

聯詞難於聯詩。曩在金陵﹐胡糧儲﹝延﹞招同繆筱珊﹑王半唐﹑徐積余諸君﹐每課二題﹐左右更疊聯屬﹐筆無停綴﹐頗爲苛政﹐究亦無佳作可存。惟人自一段﹐方有旨趣。玆檢篋中有﹝六醜﹞一首﹐最爲濕調﹐又雜二首﹐附錄於後。

六丑﹝和片玉﹞

悵春陰一箭﹐又畫裏﹑湖山拋擲。翠尊未殘﹐徵帆如去翼。尊不畱迹。試上層樓望﹐夕陽紅處﹐認燕歸江國。臨分扇帕余鉛澤。月掩雕榘﹐花飛繡陌﹐天涯此情堪惜。但黃塵換目﹐雲海迢遞。﹝漢軍鄭文焯叔問﹞

雙鴛淒寂。剩荒寸碧。星日經遊地﹕﹝校按此處據詞譜﹐脫三字。﹞啼鵑慣送孤客。自歌梁別後﹐怨塵凝極。香叢外﹑斷熔零幘。還怕向﹑一片女蘿窈窕﹐被風吹側。瀟湘渺﹐石瀨淸汐。染綠筠﹑萬古嬋媛淚﹐歸舟載得。﹝﹞。

瑞龍吟﹝聽楓園卽席用淸眞韻﹞

蘇臺路。才見暗水籠煙﹐細蘿牽樹歿。回思三十年前﹐小橋畫肪﹐淸遊處處﹝佘杭褚成博伯約﹞。舊吟佇。多少翠香雲亂﹐唾絨窗戶﹝歸安來祖謀古微﹞。而今倦說春愁﹐謝堂燕子﹐依稀夢語。﹝漢軍鄭文焯叔問﹞間度珍叢消睡﹐好花開晚﹐迎人猶舞。

空想醉楓殘紅﹐門巷非故。﹝江夏張仲圻次珊﹞風監霧莫﹐題徧吳襟句。﹝﹞還畱照﹑娥池鏡襄﹐蹁躚回步。倒影云來去。微瘦塵乍浣﹐重溫舊緒。吟鬢添霜縷。﹝約﹞年事換﹑淒淒空簾聽雨。晚陰漫閣﹐一江絮。﹝間﹞

《埽花遊》﹝用淸眞韻﹞

短橋側帽﹐誰識我當年﹐倦遊孫楚﹝﹞。柳絲萬縷。又尋常換了﹐舊時歌舞﹝漢壽易順豫由甫﹞。望裏天涯﹐忍更紅樓隔雨﹝﹞。刺船去。淥波一片﹐知向何處﹝由﹞。

塵外春幾許。甚古事今情﹐亂鶯迷路﹝﹞。碧尊翠俎。趁今宵俊約﹐酒邊蠻素﹝由﹞。燭暗潮回﹐一例江南別苦﹝﹞。縵凝佇。怕催人﹑數聲街鼓﹝由﹞。

余在棒陽﹐爲江建霞題所藏江鄭堂《募梓圖》﹔在武昌﹐宋蕓子屬爲題薛次申所藏《溪山無盡》四卷﹔在江寧﹐兪客士屬爲題劉聚鄕所拓《晉銅鼓圖》﹐又代蔡伯浩題齋尙書《天發神讖碑圖》﹐卽席揮毫﹐或詞或詩﹐多不畱艸。偶檢日記﹐有《題鄭叔問梅花畫扇》一詞﹐調奇《浣溪紗》﹐蓋竹三同年之屬也。詞未必佳﹐而回憶吳會舊遊﹐有死生契闊之感﹐是不可以不錄。詞曰「一樹垂垂絕可憐。空江瀟灑浪如煙。笛聲和夢落誰邊。

長是春來耽冷寂﹐更無人與鬥嬋娟。舊時月色又今年。」

余友夏劍丞敬觀﹐早年刻《映盒詞》﹐余曾爲弁首。其夫人綴芬爲左子異方伯之侄女﹐有《一葉落》詞。劍丞嘗以余﹐詞曰「小院落﹐秋陰薄﹐夕陽一片畫闌角。井梧已漸凋﹐新涼誰先覺﹔誰先覺﹐滿眼西風惡。

萬籟寂﹐霜天碧﹐月明滿地夜パ急。雁飛紫塞遙﹐相思無終極﹔無終極﹐夢破虫吟壁。」

餘年甫逾﹐卽喜爲詩﹐然所存絕少。五十以後作亦不多﹐𨿽嗜性於吟哦﹐實得力於師友。玆錄各家批評於後。

從義山入手﹐振采齊宋之間﹐一洗俗氛﹐獨標古艷﹐心細神淸﹐迥非時手所及。文格在汪容甫﹑胡稚威之間﹐尙當擴而大之。壬午三月丙午﹐闓運題。

辛卯春分夜﹐闓運於山莊重讀一過﹐加墨記之。

五年重讀君詩﹐意境句法﹐俱益深穩。惟篇格尙須鑄渾完﹐君詩不患無才雋也。庚寅九月立冬前三日﹐闓運識於湘綺樓。

格律老成不待言﹐風骨益蒼健﹐將肆溢有從心之妙。乙未初伏六日﹐蕉陰中讀記。闓運。

於轉換回復空靈之處﹐盡得之矣。實處尙未純粹耳。一回一進﹐佩服佩服。乙未小寒後一日﹐闓運在長沙讀過記。

詩格老成﹐然漸入蘇杜。請君放筆爲直幹﹐大海回風生紫瀾﹐當兼此二境﹐乃不退步。甲辰八月二日﹐闓運讀於南昌寓齋。

詩才气已溢﹐正進功時也。由此放而復斂﹐自能企及古人。若跌宕自喜﹐反悔少作﹐則墮落家明窠臼矣。陳伯嚴﹑易碩甫不可與倡和﹐如鴉片煙也。久不相見﹐正在簫鼓喧闐時﹐書此以代面談。十二月二日﹐闓運記

刻意學周姜﹐格韻自髙﹐微有未自然﹑未雕飾處。昔人評詩云﹕秋水出芙蓉﹐天然去雕飾。」乃謂旣雕飾而後天然也。雕飾非琢句鏈字﹐如《詞眼》《詞旨》所標﹐乃鑪火純靑無黃白之气也。相去日遠﹐爲學心同﹐期各勉於自然﹐而後從心而巳。欲自然﹐先須雕飾﹐詩文詞亙一律也﹐﹝校「宜」原作官﹐形近而誤。﹞幸無見異而遷。前寄詩槁﹐早已奉還二年矣。中又送桂陽聘書一通﹐皆未得報。今又一世矣﹐往事不復記﹐聊書附聞。闓運注。

圈點不知何自始。論文者﹐心所謂然否﹐由是以識之。往歲曾圈點伯詩﹐余所謂然﹐伯容遜志焉﹔余所謂否﹐伯歿或愜心焉﹐不必尙同﹐作者與讀者各盡其懷而已。伯今求悟性之學﹐讀《贈寄禪序》及《學捨》一首﹐淵然見道情焉。文境則超朗﹐詩境則意深﹐婉而言微。至七言﹐雋永渾脫﹐饒事外遠致﹐讀五六過﹐尢有餘味﹐不可不識。諸作經湘潭先生點定﹐今加墨﹐別作細圈示辧焉。育仁記。

辛卯孟冬﹐與伯重晤湘潭﹐臉舟剪燭﹐語長漏短﹐未暇談詩也。揚帆且發﹐伯乃詣詩卷伴行。細讀前卷﹐服膺久之﹐自覺才情涸絕﹐瞠乎後矣。重讀《春懷》八首﹐言多道機﹐而出以奇橫幽峭﹐不純守六朝格律﹐而獨造甚深。伯近讀養性書﹐不專力於文辭﹐而文辭自進﹐所謂庖丁解牛﹐有進乎技者矣。吾與子其益相勉﹐於所業之外﹐求古人所謂菁華者﹐則今所論文詞之工拙﹐其猶糟粕矣乎。辛卯十月﹐育仁記。

敬誦一過﹐贅詞如墨。夫詞﹐眞聲吾情中之聲﹐乃適﹐如所聞之聲﹐則佛氏所謂聲聞。非是則天籟﹐地籟﹐人籟﹐萬竅蒿然﹐靜者無聞也。聞而細﹐齊則幾﹐幾之幾﹐乃爲希﹐而猶與﹐乃如其聲以啖。情乎﹗情乎﹗請語情籟。蕓子記。

大箸沈著衝澹﹐一洗鉛華靡麗之習。無矜鏈之迹可尋﹐卻無一字不矜鏈。格髙律細﹐允爲法乳。淸眞抗手﹐西麓惟是﹐可爲知者道耳。昔人云﹕詩到無人愛處工。詞境至此﹐𨿽有能愛者﹐廑矣。丁未十月況周儀盥誦竟捲﹐屬寫官書數語志佩。

