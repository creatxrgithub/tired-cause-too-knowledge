詩譜﹝元﹞陳繹曾

○古體

《周南》﹐不離日用間﹐有福天下萬世意。

《召南》﹐至誠諄恪﹐秋毫不犯。

《邶風》﹐君子處變﹐淵靜自守。

《齊風》﹐翩翩有俠气。

《唐風》﹐憂思深遠。

《秦風》﹐秋聲朝气。

《豳風》﹐深知民情而眞體之。

《小雅》﹐忠厚。

宣王《小雅》﹐振刷精神。

《大雅》﹐深遠。

宣王《大雅》﹐鋪張事業。

《周頌》﹐天心布聲。

《魯頌》﹐謹守禮法。

《商頌》﹐天威大聲。

凡讀《三百篇》﹐要會其情不足性有餘首。情不足﹐故寓之景﹔性有餘﹐故見乎情。

凡讀《騷》﹐要見情有餘處。

凡讀漢詩﹐先眞實﹐後文華。

凡讀建安詩﹐於文華中取眞實。

三國六朝樂府﹐猶有眞意﹐勝於當時文人之詩。

凡讀《文選》詩﹐分三節﹐東都以上主情﹐建安以下主意﹐三謝以下主辭。齊梁諸家﹐五言未成律體﹐七言乃多古制﹐韻度獨出盛唐人上一等﹐但理不勝情﹐气不勝辭耳。

○律體

沈約吳均何遜王筠任昉

陰鏗徐陵薛道衡江總

右諸家﹐律詩之源﹐而尢近古者﹐視唐律𨿽寬﹐而風度遠矣。

○絕句體

古樂府﹐渾然有大篇气象。

六朝諸人﹐語絕意不絕。

○雜體

晉傅咸作《七經》詩﹐其《毛詩》一篇略曰「聿修厥徳﹐令終有淑。勉爾遁思﹐我言維服。盜言孔甘﹐其何能淑。讒人罔極﹐有靦面目。」此乃集句詩之始。或謂集句起於王安石﹐非也。

○張衡

寄興髙遠﹐遣辭自妙。

○唐山夫人

《安世歌》﹐質古文雅。

○蔡琰

眞情極切﹐自然成文。

○漢郊祀歌

鍛意刻酷﹐煉字神奇。

○漢樂府

眞情自然﹐但不能中節爾。累度乃是好景。

○古詩十九首情眞﹐景眞﹐事眞﹐意眞。澄至淸﹐發至情。

○陳思王

斫削精潔﹐自然沈建。

○王粲劉楨

眞實有餘﹐澄濾不足。

思健功圓。

○嵇康

人品胸次髙﹐自然流出。

○阮籍

天識淸虛﹐禮法疏短。

○張華

气淸虛﹐思頗率。

○傅玄

思切淸古﹐失之太工。

○潘嶽

安仁質勝於文﹐有古意﹐但澄汰未精耳。

○陸機

士衡才思有餘﹐但胸中書太多﹐所擬能痛割捨乃佳耳。

○束皙

全篇鍛煉﹐首尾有法。

○張協

逐句鍛煉﹐辭工制率。

○郭璞

構思險怪而造語精圓﹐三謝皆出於此。杜李精奇處皆取此。本出自淮南小山。

○劉琨盧諶

忠義之气﹐自然形見﹐非有意於詩也。杜子美以此爲根本。

○陶淵明

心存忠義﹐心處閒逸﹐情眞景眞﹐事眞意眞﹐幾於《十九首》矣﹐但气差緩耳。至其工夫精密﹐天然無斧鑿痕迹﹐又有出於《十九首》之表者。盛唐諸家風韻皆出此。

○謝瞻

景至淸虛﹐甚有古文。

○謝靈運

以險爲主﹐以自然爲工。李杜取深處多取此。

○謝惠連

酌取險怪自然之中﹐而句句爲之。

○鮑照

六朝文气衰緩﹐惟劉越石鮑明遠有西漢气骨。李杜筋取此。

○謝朓

藏險怪於意外﹐發自然於句中。齊梁以下造語皆出此。

○沈約

佳處斫削﹐淸瘦可愛﹐自拘聲病﹐气骨薾然。唐諸家聲律皆出此。

○江淹

善觀古作﹐曲盡心手之妙﹐其自作乃不能爾。故君子貴自立﹐不可隨流俗也。

