葉燮原詩內篇﹝上﹞

一﹑詩始於三百篇﹐而規模體具於漢。自是而魏﹐而六朝﹑三唐﹐歷宋﹑元﹑明﹐以至昭代﹐上下三千餘年間﹐詩之質文體裁格律聲調辭句﹐遞升降不同﹐而要之﹐詩有源必有流﹐有本必達末﹔又有因流而溯源﹐循末以返本。其學無窮﹐共理日出。乃知詩之爲道﹐未有一日不相續相禪而或息者也。但就一時而論﹐有盛必有衰﹔綜千古而論﹐則盛而必至於衰﹐又必自衰而復盛。非在前者之必居於盛﹐後者之必居於衰也。乃近代論詩者﹐則曰﹕三百篇尙矣﹔五言必建安﹑黃初﹔其餘諸體﹐必唐之初﹑盛而後可。非是者﹐必斥焉。如明李夢陽不讀唐以後書﹐李攀龍謂唐無古詩﹐又謂『陳子昂以其古詩爲古詩﹐弗取也』。自若輩之論出﹐天下從而和之﹐推爲詩家正宗﹐家弦而戶習。習之旣久﹐乃有起而掊之﹑矯而反之者﹐誠是也。然又往往溺於偏畸之私說﹐其說勝﹐則出乎陳腐而入乎頗僻﹔不勝﹐則兩敝。而詩道遂淪而不可救。由稱詩之人﹐才短力弱﹐識又蒙焉而不知所衷。旣不能知詩之源流本末正變盛衰﹐互爲循環﹔並不能辧古今作者之心思才力深淺髙下長短﹐孰爲沿爲革﹐孰爲創爲因﹐孰爲流獘而衰﹐孰爲救衰而盛﹐一一剖析而縷分之﹐兼綜而條貫之。徒自詡矜張﹐爲郛廓隔膜之談﹐以欺人而自欺也。於是百喙爭鳴﹐互自標榜﹐膠固一偏﹐剿獵成說。後生小子﹐耳食者多﹐是非淆而性情汩。不能不三嘆於風雅之日衰也﹗

二﹑蓋自有天地以來﹐古今世運气數﹐遞變遷以相禪。古雲天道十年而一變。此理也﹐亦勢也﹐無事無物不然。寧獨詩之一道﹐膠固而不變乎﹖今就三百篇言之﹕風有正風﹐有變風﹔雅有正雅﹐有變雅。風雅已不能不由正而變﹐吾夫子亦不能存正而刪變也﹔則後此爲風雅之流者﹐其不能伸正而詘變也明矣。漢蘇李始創爲五言﹐其時又有亡名氏之十九首﹐皆因乎三百篇者也。然不可謂卽無異於三百篇﹐而實蘇李創之也。建安﹑黃初之詩﹐因於蘇李與十九首者也。然十九首止自言其情﹐建安﹑黃初之詩乃有獻酬﹑紀行﹑頌徳諸體﹐遂開後世種種應酬等類。則因而實爲創。此變之始也。三百篇一變而爲蘇李﹐再變而爲建安﹑黃初。建安﹑黃初之詩﹐大約惇厚而渾朴﹐中正而達情。一變而爲晉﹐如陸機之纏綿鋪麗﹐左思之卓犖磅礡﹐各不同也。其間屢變而爲鮑照之逸俊﹑謝靈運之警秀﹑陶潛之澹遠﹐又如顏延之之藻繢﹑謝朓之髙華﹑江淹之韶嫵﹑庾信之淸新。此數子者﹐各不相師﹐咸矯然自成一家﹐不肯沿襲前人以爲依傍﹐蓋自六朝而已然矣。其間健者如何遜﹑如陰鏗﹑如沈烱﹑如薛道衡﹐差能自立。此外繁辭縟節﹐隨波日下﹐歷梁﹑陳﹑隋以迄唐之垂拱﹐踵其習而益甚﹐勢不能不變。小變於沈﹑宋﹑云﹑龍之間﹐而大變於開元﹑天寶。髙﹑岑﹑王﹑孟﹑李﹐此數人者﹐𨿽各有所因﹐而實一一能爲創。而集大成如杜甫﹐傑出如韓愈﹐專家如柳宗元﹑如劉禹錫﹑如李賀﹑如李商隱﹑如杜牧﹑如陸龜蒙諸子﹐一一皆特立興起。其它弱者﹐則因循世運﹐隨乎波流﹐不能振拔﹐所謂唐人本色也。宋初﹐詩襲唐人之舊﹐如徐鉉﹑王禹偁輩﹐純是唐音。蘇舜卿﹑梅堯臣出﹐始一大變﹐歐陽修亟稱二人不置。自後諸大家疊興﹐所造各有至極。今人一槪稱爲『宋詩』者也。自是南宋﹑金﹑元﹐作者不一。大家如陸遊﹑範成大﹑元好問爲最﹐各能自見其才。有明之初﹐髙啟爲冠﹐兼唐﹑宋﹑元人之長﹐初不於唐﹑宋﹑元人之詩有所爲軒輊也。自『不讀唐以後書』之論出﹐於是稱詩者必曰唐詩﹐苟稱其人之詩爲宋詩﹐無異於唾罵。謂『唐無古詩』﹐並謂『唐中﹑晚且無詩也』。噫﹐亦可怪矣﹗今之人豈無有能知共非者﹐然建安盛唐之說﹐錮習沁入於中心﹐而時發於口吻﹐獘流而不可挽﹐則其說之爲害烈也。

三﹑原夫作詩者之肇端而有事乎此也﹐必先有所觸以興起其意﹐而後措諸辭﹑屬爲句﹑敷之而成章。當其有所觸而興起也﹐其意﹑其辭﹑其句﹐劈空而起﹐皆自無而有﹐隨在取之於心。出而爲情﹑爲景﹑爲事﹐人未甞言之﹐而自我始言之﹐故言者與聞其言者﹐誠可悅而永也。使卽此意﹑此辭﹑此句𨿽有小異﹐再見焉﹐諷詠者已不擊節﹔數見﹐則益不鮮﹔陳陳踵見﹐齒牙余唾﹐有掩鼻而過耳。譬之上古之世﹐飯土簋﹐啜土鉶﹐當飲食未具時﹐進以一臠﹐必爲驚喜﹔逮後世臛臇魚膾之法興﹐羅珍搜錯﹐無所不至﹐而猶以土簋土鉶之庖進﹐可乎﹖上古之音樂﹐擊土鼓而歌康衢﹐其後乃有絲﹑竹﹑匏﹑革之制﹐流至於今﹐極於九宮南譜。聲律之妙﹐日異月新﹐若必返古而聽擊壤之歌﹐斯爲樂乎﹖古者穴居而巢處﹐乃制爲宮室﹐不過衛風雨耳﹐後世遂有璇題瑤室﹐土文繡而木綈錦﹔古者儷皮爲禮﹐後世易之以玉帛﹐遂有千純百璧之侈。使今日告人居以巢穴﹑行禮以儷皮﹐孰不嗤之者乎﹖大凡物之踵事增華﹐以漸而進﹐以至於極。故人之智慧心思﹐在古人始用之﹐又漸出之﹔而未窮未盡者﹐得後人精求之﹐而益用之出之。乾坤一日不息﹐則人之智慧心思必無盡與窮之日。惟叛於道﹑戾於經﹑乖於事理﹐則爲反古之愚賤耳。苟於此數者無尢焉﹐此如治器然﹐切磋琢磨﹐屢治而益精﹐不可謂後此者不有加乎其前也。

彼虞廷『喜』『起』之歌﹐詩之土簋擊壤﹑穴居儷皮耳。一墳華於三百篇﹐再增華於漢﹐又增華於魏。自後盡態極妍﹐爭新競異﹐千狀萬態﹐差別井然。苟於情﹑於事﹑於景﹑於理隨在有得﹐而不戾乎風人『永言』之旨﹐則就其詩論工拙可耳﹐何得以一定之程格之﹐而抗言風雅哉﹖如人適千里者﹐唐虞之詩﹐如第一步﹐三代之詩如第二步﹔彼漢魏之詩﹐以漸而及﹐如第三﹑第四步耳。作詩者知此數步爲道途發始之所必經﹐而不可謂行路者之必於此數步焉爲歸宿﹐遂棄前途而弗邁也。且今之稱詩者﹐祧唐虞而禘商周﹐宗祀漢魏於明堂﹐是也﹔何以漢魏以後之詩﹐遂皆爲不得入廟之主﹖此大不可解也。譬之井田封建﹐未甞非治天下之大經﹐今時必欲復古而行之﹐不亦天下之大愚也哉﹖且蘇李五言與亡名氏之十九首﹐至建安﹑黃初﹐作者旣已增華矣﹐如必取法乎初﹐當以蘇李與十九首爲宗﹐則亦吐棄建安﹑黃初之詩可也。詩盛於鄴下﹐然蘇李﹑十九首之意﹐則寖衰矣。使鄴中諸子﹐欲其一一摹仿蘇李﹐尙且不能﹐且亦不欲﹔乃於數千載之後﹐胥天下而盡仿曹劉之口吻﹐得乎哉﹖或曰﹕『「溫柔惇厚﹐詩教也」。漢﹑魏去古未遠﹐此意猶存﹐後此者不及也。』不知『溫柔惇厚』﹐其意也﹐所以爲體也﹐措之於用則不同﹔辭者﹐其文也﹐所以爲用也﹐返之於體則不異。漢魏之辭﹐有漢魏之『溫柔惇厚』﹔唐﹑宋﹑元之辭﹐有唐﹑宋﹑元之『溫柔惇厚』。譬之一艸一木﹐無不得天地之陽春以發生。艸木以億萬計﹐其發生之情狀﹐亦以億萬計﹐而未甞有相同一定之形﹐無不盎然皆具陽春之意。豈得曰若者得天地之陽春﹐而若者爲不得者哉﹖且『溫柔軟厚』之旨﹐亦在作者神而明之﹔如必執而泥之﹐則巷伯『投畀』之章﹐亦難合於斯言矣。

從來豪傑之士﹐未甞不隨風會而出﹐而其力則甞能轉風會。人見其隨乎風會也﹐則曰﹕其所作者﹐眞古人也﹗見能轉風會者以其不襲古人也﹐則曰﹕今人不及古人也﹗無論居古人千年之後﹐卽如左思去魏未遠﹐其才豈不能爲建安詩耶﹖觀其縱橫躑踏﹑睥睨千古﹐絕無絲毫曹劉余習。鮑照之才﹐迥出儕偶﹐而杜甫稱其俊逸﹔夫『俊逸』則非建安本色矣。千載後無不擊節此兩人之詩者﹐正以其不襲建安也。柰何去古益遠﹐翻以此繩人耶﹖

且夫風雅之有正有變﹐其正變系乎時﹐謂政治﹑風俗之由得而失﹑由隆而污。此以時言詩﹐時有變而詩因之。時變而失正﹐詩變而仍不失其正﹐故有盛無衰﹐詩之源也。吾言後代之詩﹐有正有變﹐其正變系乎詩﹐謂體格﹑聲調﹑命意﹑措辭﹑新故升降之不同。此以詩言時﹐詩遞變而時隨之。故有漢﹑魏﹑六朝﹑唐﹑宋﹑元﹑明之互爲盛衰﹐惟變以救正之衰﹐故遞衰遞盛﹐詩之流也。從其源而論﹐如百川之發源﹐各異其所從出﹐𨿽萬派而皆朝宗於海﹐無弗同也。從其流而論﹐如河流之經行天下﹐而忽播爲九河﹐河分九而俱朝宗於海﹐則亦無弗同也。

歷考漢魏以來之詩﹐循其源流升降﹐不得謂正爲源而長盛﹐變爲流而始衰。惟正有漸衰﹐故變能啟盛。如建安之詩正矣盛矣﹐相沿久而流於衰﹐後之人力大者大變﹐力小者小變。六朝諸詩人﹐間能小變﹐而不能獨開生面。唐初沿其卑靡浮艷之習﹐句櫛字比﹐非古非律﹐詩之極衰也。而陋者必曰﹕此詩之相沿至正也。不知實正之積獘而衰也。迨開寶諸詩人﹐始一大變。彼陋者亦曰﹕此詩之至正也。不知實因正之至衰變而爲至盛也。盛唐諸詩人﹐惟能不爲建安之古詩﹐吾乃謂唐有古詩。若必摹漢魏之聲調字句﹐此漢魏有詩﹐而唐無古詩矣。且彼所謂陳子昂『以其古詩爲古詩』﹐正惟子昂能自爲古詩﹐所以爲子昂之詩耳。然吾猶謂子昂古詩﹐尙蹈襲漢魏蹊徑﹐竟有全似阮籍詠懷之作者﹐失自家體段﹔猶訾子昂不能以其古詩爲古詩﹐乃翻勿取其自爲古詩﹐不亦異乎﹗杜甫之詩﹐包源流﹐綜正變。自甫以前﹐如漢魏之渾朴古雅﹐六朝之藻麗穠纖﹑澹遠韶秀﹐甫詩無一不備。然出於甫﹐皆甫之詩﹐無一字句爲前人之詩也。自甫以後﹐在唐如韓愈﹑李賀之奇奡﹐劉禹錫﹑杜牧之雄傑﹐劉長卿之流利﹐溫庭筠﹑李商隱之輕艷﹐以至宋﹑金﹑元﹑明之詩家稱巨擘者﹐無慮數十百人﹐各自炫奇翻異﹔而甫無一不爲之開先。此其巧無不到﹑力無不舉﹐長盛於千古不能衰﹑不可衰者也。今之人固羣然宗杜矣﹐亦知杜之爲杜﹐乃合漢﹑魏﹑六朝並後代千百年之詩人而陶鑄之者乎﹗唐詩爲八代以來一大變。韓愈爲唐詩之一大變﹐其力大﹐其思雄﹐崛起特爲鼻祖。宋之蘇﹑梅﹑歐﹑蘇﹑王﹑黃﹐皆愈爲之發其端﹐可謂極盛。而俗儒且謂愈詩大變漢魏﹐大變盛唐﹐格格而不許。何異居蚯蚓之穴﹐習聞其長鳴﹐聽洪鐘之響而怪之﹐竊竊然議之也﹗

且愈豈不能擁其鼻﹑肖其吻﹐而效俗儒爲建安﹑開﹑寶之詩乎哉﹗開﹑寶之詩﹐一時非不盛﹐遞至大歷﹑貞元﹑元和之間﹐沿其影響字句者且百年﹐此百餘年之詩﹐其傳者已少殊尢出類之作﹐不傳者更可知矣。必待有人焉起而撥正之﹐則不得不攺弦而更張之。愈甞自謂『陳言之務去』﹐想其時陳言之爲禍﹐必有出於目不忍見﹑耳不堪聞者。使天下人之心思智慧﹐日腐爛埋沒於陳言中﹐排之者比於救焚拯溺﹐可不力乎﹗而俗儒且栩栩然俎豆愈所斥之陳言﹐以爲祕異而相授受﹐可不哀耶﹗故晚唐詩人﹐亦以陳言爲病﹐但無愈之才力﹐故日趨於尖新纖巧。俗儒卽以此爲晚唐詬厲﹐嗚呼﹐亦可謂愚矣。至於宋人之心手日益以啟﹐縱橫鉤致﹐發揮無餘蘊。非故好爲穿鑿也﹐譬之石中有寶﹐不穿之鑿之則寶不出。且未穿未鑿以前﹐人人皆作模稜皮相之語﹐何如穿之鑿之之實有得也。如蘇軾之詩﹐其境界皆開辟古今之所未有﹐天地萬物﹐嬉笑怒罵﹐無不鼓舞於筆端﹐而適如其意之所欲出。此韓愈後之一大變也﹐而盛極矣。自後或數十年而一變﹐或百餘年而一變﹔或一人獨自爲變﹐或數人而共爲變﹕皆變之小者也。其間或有因變而得盛者﹐然亦不能無因變而益衰者。

大抵古今作者﹐卓然自命﹐必以其才智與古人相衡﹐不肯稍爲依傍﹐寄人籬下﹐以竊其餘唾。竊之而似﹐則優孟衣冠﹔竊之而不似﹐則畫虎不成矣。故寧甘作偏裨﹐自領一隊﹐如皮陸諸人是也。乃才不及健兒﹐假他人余焰﹐妄自僭王稱霸﹐實則一土偶耳。生機旣無﹐面目塗飾﹐洪潦一至﹐皮骨不存。而猶侈口而談﹐亦何謂耶﹖

惟有明末造﹐諸稱詩者專以依傍臨摹爲事﹐不能得古人之興會神理﹐句剽字竊﹐依樣葫蘆。如小兒學語﹐徒有喔咿﹐聲音𨿽似﹐都無成說﹐令人噦而卻走耳。乃妄自稱許曰﹕『此得古人某某之法』。尊盛唐者﹐盛唐以後﹐俱不掛齒。近或有以錢劉爲標榜者﹐舉世從風﹐以劉長卿爲正派。究其實不過以錢劉淺利輕圓﹐易於摹仿﹐遂呵宋斥元。又推崇宋詩者﹐竊陸遊﹑範成大與元之元好問諸人婉秀便麗之句﹐以爲祕本。昔李攀龍襲漢魏古詩樂府﹐易一二字﹐便居爲己作﹔今有用陸範及元詩句﹐或顚倒一二字﹐或全竊其面目﹐以盛誇於世﹐儼主騷壇﹐傲睨今古。豈惟風雅道衰﹐抑可窺其術智矣﹗

內篇﹝下﹞

一﹑大凡人無才﹐則心思不出﹔無膽﹐則筆墨畏縮﹔無識﹐則不能取捨﹔無力﹐則不能自成一家。而且謂古人可罔﹐世人可欺﹐稱格稱律﹐推求字句﹐動以法度緊嚴扳駁銖兩。內旣無具﹐援一古人爲門戶﹐藉以壓倒眾口﹐究之何嘗見古人之眞面目﹐而辧其詩之源流本末正變盛衰之相因哉﹗更有竊其腐余﹐髙自論說﹐互相祖述﹐此眞詩運之厄。故竊不揣﹐謹以數千年詩之正變盛衰之所以然﹐略爲發明﹐以俟古人之復起。更列數端於左﹕

二﹑或問於余曰﹕『詩可學而能乎﹖』曰﹕『可。』曰﹕『多讀古人之詩而求工於詩而傳焉﹐可乎﹖』曰﹕『否。』曰﹕『詩旣可學而能﹐而又謂讀古人之詩以求工爲未可﹐竊惑焉。其義安在﹖』余應之曰﹕詩之可學而能者﹐盡天下之人皆能讀古人之詩而能詩﹐今天下之稱詩者是也﹔而求詩之工而可傳者﹐則不在是。何則﹖大凡天資人力﹐次序先後﹐𨿽有生學困知之不同﹐而欲其詩之工而可傳﹐則非就詩以求詩者也。我今與子以詩言詩﹐子固未能知也﹔不若借事物以譬之﹐而可曉然矣。今有人焉﹐擁數萬金而謀起一大宅﹐門堂樓廡﹐將無一不極輪奐之美。是宅也﹐必非憑空結撰﹐如海上之蜃﹐如三山之雲气。以爲樓臺﹐將必有所托基焉。而其基必不於荒江窮壑﹑負郭僻巷﹑湫隘卑濕之地﹐將必於平直髙敞﹑水可舟檝陸可車馬者﹐然後始基而經營之﹐大廈乃可次第而成。我謂作詩者﹐亦必先有詩之基焉。詩之基﹐其人之胸襟是也。有胸襟﹐然後能載其性情﹑智慧﹑聰明﹑才辧以出﹐隨遇發生﹐隨生卽盛。千古詩人推杜甫﹐其詩隨所遇之人之境之事之物﹐無處不發其思君王﹑憂禍亂﹑悲時日﹑念友朋﹑弔古人﹑懷遠道﹐凡歡愉﹑幽愁﹑離合﹑今昔之感﹐一一觸類而起﹐因遇得題﹐因題達情﹐因情敷句﹐皆因甫有其胸襟以爲基。如星宿之海﹐萬源從出﹔如鉆燧之火﹐無處不發﹔如肥土沃壤﹐時雨一過﹐夭矯百物﹐隨類而興﹐生意各別﹐而無不具足。卽如甫集中樂遊園七古一篇﹕時甫年才三十餘﹐當開寶盛時﹔使今人爲此﹐必鋪陳揚頌﹐藻麗雕繢﹐無所不極﹔身在少年場中﹐功名事業﹐來日未苦短也﹐何有乎身世之感﹖乃甫此詩﹐前半卽景事無多排場﹐忽轉『年年人醉』一段﹐悲白髮﹑荷皇天﹐而終之以『獨立蒼茫』﹐此其胸襟之所寄托何如也﹗余又嘗謂晉王羲之獨以法書立極﹐非文辭作手也。蘭亭之集﹐時貴名流畢會﹐使時手爲序﹐必極力鋪寫﹐諛美萬端﹐決無一語稍涉荒涼者。而羲之此序﹐寥寥數語﹐托意於仰觀俯察﹐宇宙萬匯﹐系之感憶﹐而極於死生之痛。則羲之之胸襟﹐又何如也﹗由是言之﹐有是胸襟以爲基﹐而後可以爲詩文。不然﹐𨿽日誦萬言﹑吟千首﹐浮響膚辭﹐不從中出﹐如剪彩之花﹐根蒂旣無﹐生意自絕﹐何異乎憑虛而作室也﹗乃作室者﹐旣有其基矣﹐必將取材。而材非培塿之木﹑拱把之桐梓﹐取之近地闤闠村市之間而能勝也。當不憚遠且勞﹐求荊湘之楩楠﹐江漢之豫章﹐若者可以爲棟爲榱﹐若者可以爲楹爲柱﹐方勝任而愉快﹐乃免支離屈曲之病。則夫作詩者﹐旣有胸襟﹐必取材於古人﹐原本於三百篇﹑楚騷﹐浸淫於漢魏六朝﹑唐宋諸大家﹐皆能會其指歸﹐得其神理。以是爲詩﹐正不傷庸﹐奇不傷怪﹐麗不傷浮﹐博不傷僻﹐決無剽竊吞剝之病。乃時手每每取快捷方式於近代當世之聞人﹐或以髙位﹐或以虛名﹐竊其體裁字句﹐以爲祕本。謂旣得所宗主﹐卽可以得其人之贊揚獎借﹔生平未嘗見古人﹐而才名已早成矣。何異方寸之木﹐而遽髙於岑樓耶﹗若此等之材﹐無論不可爲大廈﹐卽數椽茅把之居﹐用之亦不勝任﹐將見一朝墮地﹐腐爛而不可支。故有基之後﹐以善取材爲急急也。

旣有材矣﹐將用其材﹐必善用之而後可。得工師大匠指揮之﹐材乃不枉。爲棟爲梁﹐爲榱爲楹﹐悉當而無絲毫之憾。非然者﹐宜方者圓﹐宜圓者方﹐枉棟之材而爲桷﹐枉柱之材而爲楹﹐天下斵小之匠人寧少耶﹐世固有成誦古人之詩數萬首﹐涉略經史集亦不下數十萬言﹐逮落筆則有俚俗庸腐﹐窒板拘牽﹐隘小膚冗種種諸習。此非不足於材﹐有其材而無匠心﹐不能用而枉之之故也。夫作詩者﹐要見古人之自命處﹑著眼處﹑作意處﹑命辭處﹑出手處﹐無一可苟﹐而痛去其自己本來面目。如醫者之治結疾﹐先盡蕩其宿垢﹐以理其淸虛﹐而徐以古人之學識神理充之。久之﹐而又能去古人之面目﹐然後匠心而出﹐我未嘗摹擬古人﹐而古人且爲我役。彼作室者﹐旣善用其材而不枉﹐宅乃成矣。宅成﹐不可無丹雘赭堊之功﹔一經俗工絢染﹐徒爲有識所嗤。夫詩﹐純淡則無味﹐純朴則近俚﹐勢不能如畫家之有不設色。古稱非文辭不爲功﹔文辭者﹐斐然之章采也。必本之前人﹐擇其麗而則﹑典而古者﹐而從事焉﹐則華實並茂﹐無誇縟斗炫之態﹐乃可貴也。若徒以富麗爲工﹐本無奇意﹐而飾以奇字﹔本非異物﹐而加以異名別號﹐味如嚼蠟。展誦未竟﹐但覺不堪。此鄕裏小兒之技﹐有識者不屑爲也。故能事以設色布采終焉。

然余更有進﹕此作室者﹐自始基以至設色﹐其爲宅也﹐旣成而無餘事矣。然自康衢而登其門﹐於是而堂﹑而中門﹐又於是而中堂﹑而後堂﹑而閨闥﹑而曲房﹑而賓席東廚之室﹐非不井然秩然也﹔然使今日造一宅焉如是﹐明日易一地而更造一宅焉﹐而亦如是﹐將百十其宅﹐而無不皆如是﹐則亦可厭極矣。其道在於善變化。變化豈易語哉﹗終不可易曲房於堂之前﹑易中堂於樓之後﹐入門卽見廚﹐而聯賓坐於閨闥也。惟數者一一各得其所﹐而悉出於天然位置﹐終無相踵沓出之病﹐是之謂變化。變化而不失其正﹐千古詩人惟杜甫爲能。髙﹑岑﹑王﹑孟諸子﹐設色止矣﹐皆未可語以變化也。夫作詩者﹐至能成一家之言足矣。此猶淸﹑任﹑和三子之聖﹐各極其至﹔而集大成﹐聖而不可知之之謂神﹐惟夫子。杜甫﹐詩之神者也。夫惟神﹐乃能變化。子言『多讀古人之詩而求工於詩』者﹐乃囿於今之稱詩者論也。

三﹑或曰﹕『今之稱詩者﹐髙言法矣﹐作詩者果有法乎哉﹖且無法乎哉﹖』余曰﹕法者﹐虛名也﹐非所論於有也﹔又法者﹐定位也﹐非所論於無也。子無以餘言爲惝恍河漢﹐當細爲子晰之。自開辟以來﹐天地之大﹐古今之變﹐萬匯之賾﹐日星河嶽﹐賦物象形﹐兵刑禮樂﹐飲食男女﹐於以發爲文章﹐形爲詩賦﹐其道萬千。余得以三語蔽之﹕曰理﹑曰事﹑曰情﹐不出乎此而已。然則﹐詩文一道﹐豈有定法哉﹗先揆乎其理﹐揆之於理而不謬﹐則理得。次徵諸事﹐徵之於事而不悖﹐則事得。終絜諸情﹐絜之於情而可通﹐則情得。三者得而不可易﹐則自然之法立。故法者﹐當乎理﹐確乎事﹐酌乎情﹐爲三者之平準﹐而無所自爲法也。故謂之曰『虛名』。又法者﹐國家之所謂律也。自古之五刑宅就以至於今﹐法亦密矣。然豈無所憑而爲法哉﹖不過揆度於事﹑理﹑情三者之輕重大小上下﹐以爲五服五章﹑刑賞生殺之等威﹑差別﹐於是事理情當於法之中。人見法而適愜其事理情之用﹐故又謂之曰『定位』。

乃稱詩者﹐不能言法所以然之故﹐而嘵嘵曰﹕『法﹗』吾不知其離一切以爲法乎﹖將有所緣以爲法乎﹖離一切以爲法﹐則法不能憑虛而立﹔有所緣以爲法﹐則法仍托他物以見矣。吾不知統提法者之於何屬也﹖彼曰﹕『凡事凡物皆有法﹐何獨於詩而不然﹖』是也。然法有死法﹐有活法。若以死法論﹐今譽一人之美﹐當問之曰﹕『若固眉在眼上乎﹖鼻口居中乎﹖若固手操作而足循履乎﹖』夫妍媸萬態﹐而此數者必不渝﹐此死法也。彼美之絕世獨立﹐不在是也。又朝廟享燕以及士庶宴會﹐揖讓升降﹐敍坐獻酬﹐無不然者﹐此亦死法也。而格鬼神﹑通愛敬﹐不在是也。然則彼美之絕世獨立﹐果有法乎﹖不過卽耳目口鼻之常﹐而神明之。而神明之法﹐果可言乎﹗彼享宴之格鬼神﹑合愛敬﹐果有法乎﹖不過卽揖讓獻酬而感通之。而感通之法﹐又可言乎﹗死法﹐則執塗之人能言之。若曰活法﹐法旣活而不可執矣﹐又焉得泥於法﹗而所謂詩之法﹐得毋平平仄仄之拈乎﹖村塾中曾讀千家詩者﹐亦不屑言之。若更有進﹐必將曰﹕律詩必首句如何起﹐三四如何承﹐五六如何接﹐末句如何結﹔古詩要照應﹐要起伏。析之爲句法﹐總之爲章法。此三家村詞伯相傳久矣﹐不可謂稱詩者獨得之祕也。若捨此兩端﹐而謂作詩另有法﹐法在神明之中﹑巧力之外﹐是謂變化生心。變化生心之法﹐又何若乎﹖則死法爲『定位』﹐活法爲『虛名』。『虛名』不可以爲有﹐『定位』不可以爲無。不可爲無者﹐初學能言之﹔不可爲有者﹐作者之匠心變化﹐不可言也。

夫識辧不精﹐揮霍無具﹐徒倚法之一語﹐以牢籠一切。譬之國家有法﹐所以儆愚夫愚婦之不肖而使之不犯﹔未聞與道徳仁義之人講論習肄﹐而時以五刑五罰之法恐懼之而迫脇之者也。惟理﹑事﹑情三語﹐無處不然。三者得﹐則胸中通達無阻﹐出而敷爲辭﹐則夫子所云『辭達』。達者﹐通也。通乎理﹑通乎事﹑通乎情之謂。而必泥乎法﹐則反有所不通矣。辭且不通﹐法更於何有乎﹖

曰理﹑曰事﹑曰情三語﹐大而乾坤以之定位﹑日月以之運行﹐以至一艸一木一飛一走﹐三者缺一﹐則不成物。文章者﹐所以表天地萬物之情狀也。然具是三者﹐又有總而持之﹐條而貫之者﹐曰气。事﹑理﹑情之所爲用﹐气爲之用也。譬之一木一艸﹐其能發生者﹐理也。其旣發生﹐則事也。旣發生之後﹐夭矯滋植﹐情狀萬千﹐咸有自得之趣﹐則情也。苟無气以行之﹐能若是乎﹖又如合抱之木﹐百尺幹霄﹐纖葉微柯以萬計﹐同時而發﹐無有絲毫異同﹐是气之爲也。苟斷其根﹐則气盡而立萎。此時理﹑事﹑情俱無從施矣。吾故曰﹕三者藉气而行者也。得是三者﹐而气鼓行於其間﹐絪縕磅礡﹐隨其自然﹐所至卽爲法﹐此天地萬象之至文也。豈先有法以馭是气者哉﹗不然﹐天地之生萬物﹐捨其自然流行之气﹐一切以法繩之﹐夭矯飛走﹐紛紛於形體之萬殊﹐不敢過於法﹐不敢不及於法﹐將不勝其勞﹐乾坤亦幾乎息矣。

艸木气斷則立萎﹐理﹑事﹑情俱隨之而盡﹐固也。𨿽然﹐气斷則气無矣﹐而理﹑事﹑情依然在也。何也﹖艸木气斷﹐則立萎﹐是理也﹔萎則成枯木﹐其事也﹔枯木豈無形狀﹖向背﹑髙低﹑上下﹐則其情也。由是言之﹐气有時而或離﹐理﹑事﹑情無之而不在。向枯木而言法﹐法於何施﹖必將曰﹕法將析之以爲薪﹐法將斵之以爲器。若果將以爲薪﹑爲器﹐吾恐仍屬之事理情矣﹐而法又將遁而之他矣。天地之大文﹐風雲雨雷是也。風雲雨雷﹐變化不測﹐不可端倪﹐天地之至神也﹐卽至交也。試以一端論﹕泰山之云﹐起於膚寸﹐不崇朝而徧天下。吾嘗居泰山之下者半載﹐熟悉云之情狀﹕或起於膚寸﹐彌淪六合﹔或諸峯競出﹐升頂卽滅﹔或連陰數月﹐或食時卽散﹔或黑如漆﹐或白如雪﹔或大如鵬翼﹐或亂如散鬊﹔或塊然垂天﹐後無繼者﹔或聯綿纖微﹐相續不絕﹔又忽而黑雲興﹐土人以法占之﹐曰﹕將雨﹐竟不雨﹔又晴雲出﹐法占者曰﹕將晴﹐乃竟雨。雲之態以萬計﹐無一同也。以至云之色相﹐云之性情﹐無一同也。云或有時歸﹐或有時竟一去不歸﹔或有時全歸﹐或有時半歸﹐無一同也。此天地自然之文﹐至工也。若以法繩天地之文﹐則泰山之將出云也﹐必先聚雲族而謀之曰﹕吾將出云而爲天地之文矣。先之以某云﹐繼之以某云﹔以某云爲起﹐以某云爲伏﹔以某云爲照應﹑爲波瀾﹐以某云爲逆人﹐以某云爲空翻﹔以某云爲開﹐以某云爲闔﹔以某云爲掉尾。如是以出之﹐如是以歸之﹐一一使無爽﹐而天地之文成焉。無乃天地之勞於有泰山﹐泰山且勞於有是云﹐而出云且無日矣﹗蘇軾有言﹕『我文如萬斛源泉﹐隨地而出。』亦可與此相發明也。

四﹑或曰﹕『先生言作詩﹐法非所先﹐言固辯矣。然古帝王治天下﹐必曰「大經大法」。然則法且後乎哉﹖』余曰﹕帝王之法﹐卽政也。夫子言『文武之政﹐布在方策』。此一定章程﹐後人守之﹐苟有毫發出入﹐則失之矣。修徳貴日新﹐而法者舊章﹐斷不可使有毫髮之新。法一新﹐此王安石之所以亡宋也。若夫詩﹐古人作之﹐我亦作之。自我作詩﹐而非述詩也。故凡有詩﹐謂之新詩。若有法﹐如教條政令而遵之﹐必如李攀龍之擬古樂府然後可。詩﹐末技耳﹐必言前人所未言﹐發前人所未發﹐而後爲我之詩。若徒以效顰效步爲能事﹐曰﹕『此法也。』不但詩亡﹐而法亦且亡矣。余之後法﹐非廢法也﹐正所以存法也。夫古今時會不同﹐卽政令尙有因時而變通之。若膠固不變﹐則新莽之行周禮矣。柰何風雅一道﹐而踵其謬戾哉﹗

曰理﹑曰事﹑曰情﹐此三言者足以窮盡萬有之變態。凡形形色色﹐音聲狀貌﹐舉不能越乎此。此舉在物者而爲言﹐而無一物之或能去此者也。曰才﹑曰膽﹑曰識﹑曰力﹐此四言者所以窮盡此心之神明。凡形形色色﹐音聲狀貌﹐無不待於此而爲之發宣昭著。此舉在我者而爲言﹐而無一不如此心以出之者也。以在我之四﹐衡在物之三﹐合而爲作者之文章。大之經緯天地﹐細而一動一植﹐詠嘆謳吟﹐俱不能離是而爲言者矣。

在物者前已論悉之。在我者𨿽有天分之不齊﹐要無不可以人力充之。其優於天者﹐四者具足﹐而才獨外見﹐則羣稱其才﹔而不知其才之不能無所憑而獨見也。其歉乎天者﹐才見不足﹐人皆曰才之歉也﹐不可勉彊也﹔不知有識以居乎才之先﹐識爲體而才爲用﹐若不足於才﹐當先研精推求乎其識。人惟中藏無識﹐則理事情錯陳於前﹐而渾然茫然﹐是非可否﹐妍媸黑白﹐悉眩惑而不能辧﹐安望其敷而出之爲才乎﹗文章之能事﹐實始乎此。今夫詩﹐彼無識者﹐旣不能知古來作者之意﹐並不自知其何所興感﹑觸發而爲詩。或亦聞古今詩家之詩﹐所謂體裁﹑格力﹑聲調﹑興會等語﹐不過影響於耳﹐含糊於心﹐附會於口。而眼光從無著處﹐腕力從無措處。卽歷代之詩陳於前﹐何所抉擇﹖何所適從﹖人言是則是之﹐人言非則非之。夫非必謂人言之不可憑也﹐而彼先不能得我心之是非而是非之﹐又安能知人言之是非而是非之也﹖有人曰﹕『詩必學漢魏﹐學盛唐。』彼亦曰﹕『學漢魏﹐學盛唐。』從而然之。而學漢魏與盛唐所以然之故﹐彼不能知﹐不能言也。卽能效而言之﹐而終不能知也。又有人曰﹕『詩當學晚唐﹐學宋﹑學元。』彼亦曰﹕『學晚唐﹐學宋學元。』又從而然之。而置漢魏與盛唐所以然之故﹐彼又終不能知也。或聞詩家有宗劉長卿者矣﹐於是羣然而稱劉隨州矣﹔又或聞有崇尙陸遊者矣﹐於是人人案頭無不有劍南集﹐以爲祕本﹐而遂不敢他及矣。如此等類﹐不可枚舉一槪。人云亦云﹐人否亦否﹐何爲者耶﹗

夫人以著作自命﹐將進退古人﹐次第前哲﹐必具有隻眼而後泰然有自居之地。倘議論是非﹐聾瞀於中心﹐而隨世人之影響而附會之﹐終日以其言語筆墨爲人使令驅役﹐不亦愚乎﹗且有不自以爲愚﹐旋愚成妄﹐妄以生驕﹐而愚益甚焉。原其患始於無識﹐不能取捨之故也。是卽吟詠不輟﹐累牘連章﹐任其塗抹﹐全無生气。其爲才耶﹖爲不才耶﹖

惟有識﹐則是非明﹔是非明則取捨定。不但不隨世人腳跟﹐並亦不隨古人腳跟。非薄古人爲不足學也﹔蓋天地有自然之文章﹐隨我之所觸而發宣之﹐必有克肖其自然者﹐爲至文以立極。我之命意發言﹐自當求其至極者。昔人有言﹕『不恨我不見古人﹐恨古人不見我。』又云﹕『不恨臣無二王法﹐但恨二王無臣法。』斯言恃論書法耳﹐而其人自命如此。等而上之﹐可以推矣。譬之學射者﹐盡其目力臂力﹐審而後發﹔苟能百發百中﹐卽不必學古人﹐而古有後羿﹑養由基其人者﹐自然來合我矣。我能是﹐古人先我而能是﹐未知我合古人歟﹖古人合我歟﹖髙適有云﹕『乃知古時人﹐亦有如我者。』豈不然哉﹗故我之著作與古人同﹐所謂其揆之﹔卽有與古人異﹐乃補古人之所未足﹐亦可言古人補我之所未足。而後我與古人交爲知己也。惟如是﹐我之命意發言﹐一一皆從識見中流布。識明則膽張﹐任其發宣而無所於怯﹐橫說豎說﹐左宜而右有﹐直造化在手﹐無有一之不肖乎物也。

且夫胸中無識之人﹐卽終日勤於學﹐而亦無益﹐俗諺謂爲『兩腳書櫥』。記誦日多﹐多益爲累。及伸紙落筆時﹐胸如亂絲﹐頭緒旣紛﹐無從割擇﹐中且餒而膽愈怯﹐欲言而不能言。或能言而不敢言﹐矜持於銖兩尺鑊之中﹐旣恐不合於古人﹐又恐貽譏於今人。如三日新婦﹐動恐失體。又如跛者登臨﹐舉恐失足。文章一道﹐本攄寫揮灑樂事﹐反若有物焉以桎梏之﹐無處非礙矣。於是彊者必曰﹕『古人某某之作如是﹐非我則不能得其法也。』弱者亦曰﹕『古人某某之作如是﹐今之聞人某某傳其法如是﹐而我亦如是也。』其黠者心則然而祕而不言﹐愚者心不能知其然﹐徒誇而張於人﹐以爲我自有所本也。更或謀篇時﹐有言已盡本無可贅矣﹐恐方幅不足而不合於格﹐於是多方拖沓以擴之﹐是蛇添足也。又有言尙未盡﹐正堪抒寫﹐恐逾於格而失矩度﹐亟闔而已焉﹐是生割活剝也。之數者﹐因無識﹐故無膽﹐使筆墨不能自由﹐是爲操觚家之苦趣﹐不可不察也。

昔賢有言﹕成事在膽。文章千古事﹐苟無膽﹐何以能千古乎﹖吾故曰﹕無膽則筆墨畏縮。膽旣詘矣﹐才何由而得伸乎﹖惟膽能生才﹐但知才受於天﹐而抑知必待擴充於膽邪﹗吾見世有稱人之才﹐而歸美之曰﹕『能斂才就法。』斯言也﹐非能知才之所由然者也。夫才者﹐諸法之蘊隆發現處也。若有所斂而爲就﹐則未斂未就以前之才﹐尙未有法也。其所爲才﹐皆不從理﹑事﹑情而得﹐爲拂道悖徳之言﹐與才之義相背而馳者﹐尙得謂之才乎﹖夫於人之所不能知﹐而惟我有才能知之﹔於人之所不能言﹐而惟我有才能言之﹐縱其心思之氤氳磅礡﹐上下縱橫﹐凡六合以內外﹐皆不得而囿之﹔以是措而爲文辭﹐而至理存焉﹐萬事準焉﹐深情托焉﹐是之謂有才。若欲其斂以就法﹐彼固掉臂遊行於法中久矣。不知其所就者﹐又何物也﹖必將曰﹕『所就者﹐乃一定不遷之規矩。』此千萬庸眾人皆可共趨之而由之﹐又何待於才之斂耶﹖故文章家止有以才禦法而驅使之﹐決無就法而爲法之所役﹐而猶欲詡其才者也。吾故曰﹕無才則心思不出。亦可曰﹕無心思則才不出。而所謂規矩者﹐卽心思之肆應各當之所爲也。蓋言心思﹐則主乎內以言才﹔言法﹐則主乎外以言才。主乎內﹐心思無處不可通﹐吐而爲辭﹐無物不可通也。夫孰得而範圍其心﹐又孰得而範圍其言乎﹗主乎外﹐則囿於物而反有所不得於我心﹐心思不靈﹐而才銷鑠矣。

吾嘗觀古之才人﹐合詩與文而論之﹐如左邱明﹑司馬遷﹑賈誼﹑李白﹑杜甫﹑韓愈﹑蘇軾之徒﹐天地萬物皆遞開辟於其筆端﹐無有不可舉﹐無有不能勝﹐前不必有所承﹐後不必有所繼﹐而各有其愉快。如是之才﹐必有其力以載之。惟力大而才能堅﹐故至堅而不可摧也。歷千百代而不朽者以此。昔人有云﹕『擲地須作金石聲。』六朝人非能知此義者﹐而言金石﹐諭其堅也。此可以見文家之力。力之分量﹐卽一句一言﹐如植之則不可僕﹐橫之則不可斷﹐行則不可遏﹐住則不可遷。易曰『獨立不懼。』此言其人﹐而其人之文當亦如是也。譬之兩人焉﹐共適於途﹐而值羊腸蠶叢峻棧危梁之險。其一弱者精疲於中﹐形戰於外﹐將裹足而不前﹐又必不可已而進焉。於是步步有所憑借﹐以爲依傍﹕或藉人之推之挽之﹐或手有所持而捫﹑或足有所緣而踐。卽能前達﹐皆非其人自有之力﹐僅愈於木偶﹐爲人舁之而行耳。其一爲有力者﹐神旺而气足﹐徑往直前﹐不待有所攀援假借﹐奮然投足﹐反趨弱者扶掖之前。此直以神行而形隨之﹐豈待外求而能者﹗故有境必能造﹐有造必能成。吾故曰﹕立言者﹐無力則不能自成一家。夫家者﹐吾固有之家也。人各自有家﹐在己力而成之耳﹐豈有依傍想象他人之家以爲我之家乎﹗是猶不能自求家珍﹐穿窬鄰人之物以爲己有﹐卽使盡竊其連城之璧﹐終是鄰人之寶﹐不可爲我家珍。而識者窺見其裏﹐適供其啞然一笑而已。故本其所自有者而益充而廣大之以成家﹐非其力之所自致乎﹗然力有大小﹐家有巨細。吾又觀古之才人﹐力足以蓋一鄕﹐則爲一鄕之才﹔力足以蓋一國﹐則爲一國之才﹔力足以蓋天下﹐則爲天下之才。更進乎此﹐其力足以十世﹑足以百世﹑足以終古﹐則其立言不朽之業﹐亦垂十世﹑垂百世﹑垂終古﹐悉如其力以報之。試合古今之才﹐一一較其所就﹐視其力之大小遠近﹐如分寸銖兩之悉稱焉。又觀近代著作之家﹐其詩文初出﹐一時非不紙貴﹐後生小子﹐以耳爲目﹐互相傳誦﹐取爲模楷﹔及身沒之後﹐聲問卽泯﹐漸有起而議之者。或間能及其身後﹐而一世再世﹐漸遠而無聞焉。甚且詆毀叢生﹐是非競起﹐昔日所稱其人之長﹐卽爲今日所指之短。可勝嘆哉﹗卽如明三百年間﹐王世貞﹑李攀龍輩盛鳴於嘉隆時﹐終不如明初之髙﹑楊﹑張﹑徐﹐猶得無毀於今日人之口也﹔鍾惺﹑譚元春之矯異於末季﹐又不如王李之猶可及於再世之餘也。是皆其力所至遠近之分量也。統百代而論詩﹐自三百篇而後﹐惟杜甫之詩﹐其力能與天地相終始﹐與三百篇等。自此以外﹐後世不能無入者主之﹑出者奴之﹐諸說之異同﹑操戈之不一矣。其間又有力可以百世﹐而百世之內﹐互有興衰者﹕或中湮而復興﹐或昔非而今是﹐又似世會使之然。生前或未有推重之﹐而後世忽崇尙之﹕如韓愈之文﹐當愈之時﹐舉世未有深知而尙之者﹔二百餘年後﹐歐陽修方大表章之﹐天下遂翕然宗韓愈之文﹐以至於今不衰。信乎﹐文章之力有大小遠近﹐而又盛衰乘時之不同如是﹗欲成一家言﹐斷宜奮其力矣。夫內得之於識而出之而爲才﹐惟膽以張其才﹐惟力以克荷之。得全者其才見全﹐得半者其才見半﹐而又非可矯揉蹴至之者也﹐蓋有自然之候焉。千古才力之大者﹐莫有及於神禹。神禹平成天地之功﹐此何等事﹐而孟子以爲行所無事﹐不過順水流行坎止自然之理﹐而行疏瀹﹑排決之事﹐豈別有治水之法﹐有所矯揉以行之者乎﹖不然者﹐是行其所有事矣。大禹之神力﹐遠及萬萬世﹔以文辭立言者﹐𨿽不敢幾此﹐然異道同歸﹐勿以篇章爲細務自遜﹐處於沒世無聞已也。

大約才﹑識﹑膽﹑力﹐四者交相爲濟。苟一有所歉﹐則不可登作者之壇。四者無緩急﹐而要在先之以識﹕使無識﹐則三者俱無所托。無識而有膽﹐則爲妄﹑爲鹵莽﹑爲無知﹐其言背理﹑叛道﹐蔑如也。無識而有才﹐𨿽議論縱橫﹐思致揮霍﹐而是非淆亂﹐黑白顚倒﹐才反爲累矣。無識而有力﹐則堅僻﹑妄誕之辭﹐足以誤人而惑世﹐爲害甚烈。若在騷壇﹐均爲風雅之罪人。惟有識﹐則能知所從﹑知所奮﹑知所決﹐而後才與膽力﹐皆確然有以自信﹔舉世非之﹐舉世譽之﹐而不爲其所搖。安有隨人之是非以爲是非者哉﹗其胸中之愉快自足﹐寧獨在詩文一道已也﹗然人安能盡生而具絕人之姿﹐何得易言有識﹐其道宜如大學之始於『格物』﹐誦讀古人詩書﹐一一以理事情格之﹐則前後﹑中邊﹑左右﹑向背﹐形形色色殊類萬態﹐無不可得﹐不使有毫髮之罅﹐而物得以乘我焉。如以文爲戰﹐而進無堅城﹑退無橫陣矣。若捨其在我者﹐而徒日勞於章句誦讀﹐不過剿襲﹑依傍﹑摹擬﹑窺伺之術﹐以自躋於作者之林﹐則吾不得而知之矣﹗

五﹑或曰﹕『先生發揮理事情三言﹐可謂詳且至矣。然此三言﹐固文家之切要關鍵。而語於詩﹐則情之一言﹐義固不易﹔而理與事﹐似於詩之義﹐未爲切要也。先儒云「天下之物﹐莫不有理。」若夫詩﹐似未可以物物也。詩之至處﹐妙在含蓄無垠﹐思致微渺﹐其寄托在可言不可言之間﹐其指歸在可解不可解之會﹐言在此而意在彼﹐泯端倪而離形象﹐絕議論而窮思維﹐引人於冥漠恍惚之境﹐所以爲至也。若一切以理槪之﹐理者﹐一定之衡﹐則能實而不能虛﹐爲執而不爲化﹐非板則腐。如學究之說書﹑閭師之讀律﹐又如禪家之參死句不參活句﹐竊恐有乖於風人之旨。以言乎事﹕天下固有有其理而不可見諸事者。若夫詩﹐則理尙不可執﹐又焉能一一徵之實事者乎﹖而先生斷斷焉必以理事二者與情同律乎詩﹐不使有毫髮之或離﹐愚竊惑焉。此何也﹖』

予曰﹕子之言誠是也。子所以稱詩者﹐深有得乎詩之旨者也。然子但知可言可執之理之爲理﹐而抑知名言所絕之理之爲至理乎﹖子但知有是事之爲事﹐而抑知無是事之爲凡事之所出乎﹖可言之理﹐人人能言之﹐又安在詩人之言之﹖可徵之事﹐人人能述之﹐又安在詩人之述之﹖必有不可言之理﹐不可述之事﹐遇之於默會意象之表﹐而理與事無不燦然於前者也。今試舉杜甫集中一二名句﹐爲子晰而剖之﹐以見其槪﹐可乎﹖

如玄元皇帝廟作『碧瓦初塞外』句﹐逐字論之﹕言乎『外』﹐與內爲界也。『初寒』何物﹐可以內外界乎﹖將『碧瓦』之外﹐無『初寒』乎﹖『寒』者﹐天地之气也。是气也﹐盡宇宙之內﹐無處不充塞﹔而『碧瓦』獨居其『外』﹐『寒』气獨盤踞於『碧瓦』之內乎﹖『寒』而曰『初』﹐將嚴寒或不如是乎﹖『初寒』無象無形﹐『碧瓦』有物有質﹔合虛實而分內外﹐吾不知其寫『碧瓦』乎﹑寫『初寒』乎﹖寫近乎﹖寫遠乎﹖使必以理而實諸事以解之﹐𨿽稷下談天之辯﹐恐至此亦窮矣。然設身而處當時之境會﹐覺此五字之情景﹐恍如天造地設﹐呈於象﹑感於目﹑會於心。意中之言﹐而口不能言﹔口能言之﹐而意又不可解。劃然示我以默會想象之表﹐竟若有內﹑有外﹐有寒﹑有初寒。特借『碧瓦』一實相發之﹐有中間﹐有邊際﹐虛實相成﹐有無互立﹐取之當前而自得﹐其理昭然﹐其事的然也。昔人云﹕『王維詩中有畫。』凡詩可入畫者﹐爲詩家能事。如風雲雨雪﹐景象之至虛者﹐畫家無不可繪之於筆﹔若初寒內外之景色﹐卽董巨復生﹐恐亦束手擱筆矣。天下惟理事之入神境者﹐固非庸凡人可摹擬而得也。

又宿左省作『月傍九霄多』句﹕從來言月者﹐祇有言圓缺﹑言明暗﹑言升沈﹑言髙下﹐未有言多少者。若俗儒﹐不曰『月傍九霄明』﹐則曰『月傍九霄髙』。以爲景象眞而使字切矣。今曰『多』﹐不知月本來多乎﹖抑『傍九霄』而始『多』乎﹖不知月『多』乎﹖月所照之境『多』乎﹖有不可名言者。試想當時之情景﹐非言『明』﹑言『髙』﹑言『升』可得﹐而惟此『多』字可以盡括此夜宮殿當前之景象。他人共見之而不能知﹑不能言﹐惟甫見而知之﹑而能言之。其事如是﹐其理不能不如是也。

又夔州雨濕不得上岸作『晨鐘云外濕』句﹕以『晨鐘』爲物而『濕』乎﹖『云外』之物﹐何啻以萬萬計﹖且鐘必於寺觀﹐卽寺觀中﹐鐘之外物亦無算﹐何獨濕鐘乎﹖然爲此語者﹐因聞鐘聲有觸而云然也。聲無形﹐安能濕﹖鐘聲入耳而有聞﹐聞在耳﹐止能辧其聲﹐安能辧其濕﹖曰『云外』﹐是又以目始見云﹐不見鐘﹐故云『云外』。然此詩爲雨濕而作﹐有云然後有雨﹐鐘爲雨濕﹐則鐘在云內﹐不應云『外』也。斯語也﹐吾不知其爲耳聞耶﹐爲目見耶﹐爲意揣耶﹖俗儒於此﹐必曰﹕『晨鐘云外度。』又必曰﹕『晨鐘云外發。』決無下『濕』字者。不知其於隔云見鐘﹐聲中聞濕﹐妙悟天開﹐從至理實事中領悟﹐乃得此境界也﹗

又摩訶池泛舟作『髙城秋自落』句﹕夫『秋』何物﹐若何而『落』乎﹖時序有代謝﹐未聞云『落』也。卽『秋』能『落』﹐何系之以『髙城』乎﹖而曰『髙城落』﹐則『秋』實自『髙城』而『落』﹐理與事俱不可易也。

以上偶舉杜集四語﹐若以俗儒之眼觀之﹐以言乎理﹐理於何通﹖以言乎事﹐事於何有﹖所謂言語道斷﹐思維路絕﹐然其中之理﹐至虛而實﹐至渺而近﹐灼然心目之間﹐殆如鳶飛魚躍之昭著也。理旣昭矣﹐尙得無其事乎﹖

古人妙於事理之句﹐如此極多﹐姑舉此四語﹐以例其餘耳。其更有事所必無者﹐偶舉唐人一二語﹕如『蜀道之難﹐難於上靑天』﹐『似將海水添宮漏』﹐『春風不度玉門關』﹐『天若有情天亦老』﹐『玉顏不及寒鴉色』等句﹐如此者何止盈千累萬﹗決不能有其事﹐實爲情至之語。夫情必依乎理﹐情得然後理眞。情理交至﹐事尙不得耶﹗要之作詩者﹐實寫理事情﹐可以言言﹐可以解解﹐卽爲俗儒之作。惟不可名言之理﹐不可施見之事﹐不可徑達之情﹐則幽渺以爲理﹐想象以爲事﹐惝恍以爲情﹐方爲理至事至情至之語。此豈俗儒耳目心思界分中所有哉﹗則余之爲此三語者﹐非腐也﹐非僻也﹐非錮也。得此意而通之﹐寧獨學詩﹐無適而不可矣。

六﹑或曰﹕『先生之論詩﹐深源於正變盛衰之所以然﹐不定指在前者爲盛﹐在後者爲衰。而謂明二李之論爲非﹐是又以時人之模稜漢魏﹑貌似盛唐者﹐熟調陳言﹐千首一律﹐爲之反復以開其錮習﹑發其憒蒙。乍聞之﹐似乎矯枉而過正﹔徐思之﹐眞膏肓之鍼砭也。然則學詩者﹐且置漢魏初盛唐詩勿卽寓目﹐恐從是入手﹐未免熟調陳言﹐相因而至﹐我之心思終於不出也﹔不若卽於唐以後之詩而從事焉﹐可以發其心思﹐啟其神明﹐庶不墮蹈襲相似之故轍﹐可乎﹖』

余曰﹕吁﹐是何言也﹖余之論詩﹐謂近代之習﹐大槪斥近而宗遠﹐排變而崇正﹐爲失其中而過其實﹐故言非在前者之必盛﹐在後者之必衰。若子之言﹐將謂後者之居於盛﹐而前者反居於衰乎﹖吾見歷來之論詩者﹐必曰﹕蘇李不如三百篇﹐建安﹑黃初不如蘇李﹐六朝不如建安﹑黃初﹐唐不如六朝。而斥宋者﹐至謂不僅不如唐﹐而元又不如宋。惟有明二三作者﹐髙自位置﹐惟不敢自居於三百篇﹐而漢﹑魏﹑初盛唐居然兼總而有之而不少讓。平心而論﹐斯人也﹐實漢﹑魏﹑唐人之優孟耳。竊以爲相似而僞﹐無寧相異而眞﹐故不必泥前盛後衰爲論也。

夫自三百篇而下﹐三千餘年之作者﹐其間節節相生﹐如環之不斷﹔如四時之序﹐衰旺相循而生物﹑而成物﹐息息不停﹐無可或間也。吾前言踵事增華﹐因時遞變﹐此之謂也。故不讀『明』『良』擊壤之歌﹐不知三百篇之工也﹔不讀三百篇﹐不知漢魏詩之工也﹔不讀漢魏詩﹐不知六朝詩之工也﹔不讀六朝詩﹐不知唐詩之工也﹔不讀唐詩﹐不知宋與元詩之工也。夫惟前者啟之﹐而後者承之而益之﹔前者創之﹐而後者因之而廣大之。使前者未有是言﹐則後者亦能如前者之初有是言﹔前者已有是言﹐則後者乃能因前者之言而另爲他言。總之﹐後人無前人﹐何以有其端緒﹔前人無後人﹐何以竟其引伸乎﹖譬諸地之生木然﹕三百篇則其根﹐蘇李詩則其萌芽由蘗﹐建安詩則生長至於拱把﹐六朝詩則有枝葉﹐唐詩則枝葉垂蔭﹐宋詩則能開花﹐而木之能事方畢。自宋以後之詩﹐不過花開而謝﹑花謝而復開。其節次𨿽層層積累﹐變換而出﹐而必不能不從根柢而生者也。故無根﹐則由蘗何由生﹖無由蘗﹐則拱把何由長﹖不由拱把﹐則何自而有枝葉垂蔭﹑而花開花謝乎﹖若曰﹕審如是﹐則有其根斯足矣﹐凡根之所發﹐不必問也。且有由蘗及拱把成其爲木﹐斯足矣﹐其枝葉與花不必問也。則根特蟠於地而具其體耳﹐由蘗萌芽僅見其形質耳﹐拱把僅生長而上達耳﹐而枝葉垂蔭﹑花開花謝可遂以已乎﹖故止知有根芽者﹐不知木之全用者也﹔止知有枝葉與花者﹐不知木之大本者也。由是言之﹕詩自三百篇以至於今﹐此中終始相承相成之故﹐乃豁然明矣。豈可以臆劃而妄斷者哉﹗大抵近時詩人﹐其過有二﹕其一奉老生之常談﹐襲古來所云忠厚和平﹑渾朴典雅﹑陳陳皮膚之語﹐以爲正始在是﹐元音復振﹐動以道性情﹑托比興爲言。其詩也﹐非庸則腐﹐非腐則俚。其人且復鼻孔撩天﹐搖唇振履﹐面目與心胸殆無處可以位置。此眞虎豹之鞟耳﹗其一好爲大言﹐遺棄一切﹐掇采字句﹐抄集韻腳。覩其成篇﹐句句可劃﹔諷其一句﹐字字可斷。其怪戾則自以爲李賀﹐共濃抹則自以爲李商隱﹐其澀險則自以爲皮陸﹐其抝拙則自以爲韓孟。土苴建安﹐弁髦初盛。後生小子﹐詫爲新奇﹐競趨而效之。所云牛鬼蛇神﹐夔蚿魍魎﹔揆之風雅之義﹐風者眞不可以風﹐雅者則已喪其雅﹐尙可言耶﹗吾願學詩者﹐必從先型以察其源流﹐識其升降。讀三百篇而知其盡美矣﹐盡善矣﹐然非今之人所能爲﹔卽今之人能爲之﹐而亦無爲之之理﹐終亦不必爲之矣。繼之而讀漢魏之詩﹐美矣﹑善矣﹐今之人庶能爲之﹐而無不可爲之﹔然不必爲之﹐或偶一爲之﹐而不必似之。又繼之而讀六朝之詩﹐亦可謂美矣﹐亦可謂善矣﹐我可以擇而間爲之﹐亦可以恝而置之。又繼之而讀唐人之詩﹐盡美盡善矣﹐我可盡其心以爲之﹐又將變化神明而達之。又繼之而讀宋之詩﹑元之詩﹐美之變而仍美﹐善之變而仍善矣﹔吾縱其所如﹐而無不可爲之﹐可以進退出入而爲之。此古今之詩相承之極致﹐而學詩者循序反復之極致也。

原夫創始作者之人﹐其興會所至﹐每無意而出之﹐卽爲可法可則。如三百篇中﹐里巷歌謠﹑思婦勞人之吟詠居其半。彼其人非素所誦讀講肄推求而爲此也﹐又非有所研精極思﹑腐毫輟翰而始得也﹔情偶至而感﹐有所感而鳴﹐斯以爲風人之旨﹐遂適合於聖人之旨而刪之爲經以垂教。非必謂後之君子﹐𨿽誦讀講習﹐研精極思﹐求一言之幾於此而不能也。乃後之人﹐頌美﹑訓釋三百篇者﹐每有附會。而於漢﹑魏﹑初盛唐亦然﹐以爲後人必不能及。乃其獘之流﹐且有逆而反之﹕推崇宋元者﹐菲薄唐人﹔節取中﹑晚者﹐遺置漢魏。則執其源而遺其流者﹐固已非矣﹔得其流而棄其源者﹐又非之非者乎﹗然則學詩者﹐使竟從事於宋﹑元近代﹐而置漢﹑魏﹑唐人之詩而不問﹐不亦大乖於詩之旨哉﹗

外篇﹝上﹞

一﹑五十年前﹐詩家羣宗嘉﹑隆七子之學。其學﹕五古必漢魏﹐七古及諸體必盛唐。於是以體裁﹑聲調﹑气象﹑格力諸法著爲定則。作詩者動以數者律之﹐勿許稍越乎此。又凡使事﹑用句﹑用字﹐亦皆有一成之規﹐不可以或出入。其所以繩詩者﹐可謂嚴矣。惟立說之嚴﹐則其途必歸於一﹐其取資之數﹐皆如有分量以限之﹐而不得不隘。是何也﹖以我所制之體﹐必期合裁於古人﹔稍不合﹐則傷於體﹐而爲體有數矣。我啟口之調﹐必期合響於古人﹔稍不合﹐則戾於調﹐而爲調有數矣。气象格力無不皆然﹐則亦俱爲有數矣﹗其使事也﹐唐以後之事戒勿用﹐而所使之事有數矣﹔其用字句也﹐唐以前未經用之字與句﹐戒勿用﹐則所用之字與句亦有數矣。夫其說亦未始非也﹐然以此有數之則﹐而欲以限天地景物無盡之藏﹐並限人耳目心思無窮之取﹐卽優於篇章者﹐使之連詠三日﹐其言未有不窮﹐而不至於重見疊出者寡矣。

夫人之心思﹐本無涯涘可窮盡﹑可方體﹐每患於局而不能攄﹑扃而不能發﹔乃故囿之而不使之攄﹑鍵之而不使之發﹐則萎然疲苶﹐安能見其長乎﹗故百年之間﹐守其髙曾﹐不敢攺物﹐熟調膚辭﹐陳陳相因﹔而求一軼羣之步﹐弛跅之材﹐蓋未易遇矣。

於是楚風懲其獘﹐起而矯之。抹倒體裁﹑聲調﹑气象﹑格力諸說﹐獨辟蹊徑﹐而栩栩然自是也。夫必主乎體裁諸說者或失﹐則固盡抹倒之﹐而入於瑣層﹑滑稽﹑隱怪﹑荊棘之境﹐以矜其新異﹐其過殆又甚焉。故楚風倡於一時﹐究不能入人之深﹐旋趨而旋棄之者﹐以其說之益無本也。

近今詩家﹐知懲七子之習獘﹐掃其陳熟余派﹐是矣。然其過﹕凡聲調字句之近乎唐者﹐一切屏棄而不爲﹐務趨於奧僻﹐以險怪相尙﹔目爲生新﹐自負得宋人之髓。幾於句似秦碑﹐字如漢賦。新而近於俚﹐生而入於澀﹐眞足大敗人意。夫厭陳熟者﹐必趨生新﹔而厭生新者﹐則又返趨陳熟。以愚論之﹕陳熟﹑生新﹐不可一偏。必二者相濟﹐於陳中見新﹐生中得熟﹐方全其美。若主於一﹐而彼此交譏﹐則二俱有過。然則詩家工拙美惡之定評﹐不在乎此﹐亦在其人神而明之而已。

二﹑陳熟﹑生新﹐二者於義爲對待。對待之義﹐自太極生兩儀以後﹐無事無物不然﹕日月﹑寒暑﹑晝夜﹑以及人事之萬有——生死﹑貴賤﹑貧富﹑髙卑﹑上下﹑長短﹑遠近﹑新舊﹑大小﹑香臭﹑深淺﹑明暗﹐種種兩端﹐不可枚舉。大約對待之兩端﹐各有美有惡﹐非美惡有所偏於一者也。其間惟生死﹑貴賤﹑貧富﹑香臭﹐人皆美生而惡死﹐美香而惡臭﹐美富貴而惡貧賤。然逢比之盡忠﹐死何甞不美﹔江總之白首﹐生何甞不惡。幽蘭得糞而肥﹐臭以成美﹔海木生香則萎﹐香反爲惡。富貴有時而可惡﹐貧賤有時而見美﹐尢易以明。卽莊生所云『其成也毀﹐其毀也成』之義。對待之美惡﹐果有常主乎﹗生熟﹑新舊二義﹐以凡事物參之﹕器用以商周爲寶﹐是舊勝新﹔美人以新知爲佳﹐是新勝舊﹔肉食以熟爲美者也﹐果食以生爲美者也。反是則兩惡。推之詩﹐獨不然乎﹖舒寫胸襟﹐發揮景物﹐境皆獨得﹐意自天成﹐能令人永言三嘆﹐尋味不窮﹐忘其爲熟﹐轉益見新﹐無適而不可也。若五內空如﹐毫無寄托﹐以剿襲浮辭爲熟﹐搜尋險怪爲生﹐均爲風雅所擯。論文亦有順﹑逆二義﹐並可與此參觀發明矣。

三﹑詩家之規則不一端﹐而曰體格﹑曰聲調﹐恆爲先務﹐論詩者所謂總持門也。詩家之能事不一端﹐而曰蒼老﹑曰波瀾﹐目爲到家﹐評詩者所謂造詣境也。以愚論之﹕體格﹑聲調與蒼老﹑波瀾﹐何甞非詩家要言妙義﹗然而此數者﹐其實皆詩之文也﹐非詩之質也﹔所以相詩之皮也﹐非所以相詩之骨也。試一一論之。

言乎體格﹕譬之於造器﹐體是其制﹐格是其形也。將造是器﹐得般倕運斤﹑公輸揮削﹐器成而肖形合制﹐無毫髮遺憾﹐體格則至美矣﹔乃按其質﹐則枯木朽株也﹐可以爲美乎﹖此必不然者矣。夫枯木朽株之質﹐般輸必且束手﹐而器亦烏能成。然則欲般輸之得展其技﹐必先具有木蘭﹑文杏之材也﹔而器之體格﹐方有所托以見也。

言乎聲調﹕聲則宮商叶韻﹐調則髙下得宜﹐而中乎律呂﹐鏗鏘乎聽聞也。請以今時俗樂之度曲者譬之。度曲者之聲調﹐先研精於平仄陰陽。其吐昔也﹐分唇鼻齒齶開閉撮抵諸法﹐而曼以笙簫﹐嚴以鼙鼓﹐節以頭腰截板﹐所爭在渺忽之間。其於聲調﹐可謂至矣。然必須其人之發於喉﹑吐於口之音以爲之質﹐然後其聲繞梁﹐其調遏云﹐乃爲美也。使其發於喉者啞然﹐出於口者颯然﹐髙之則如蟬﹐抑之則如蚓﹐吞吐如振車之鐸﹐收納如鳴窌之牛﹔而按其律呂﹐則於平仄陰陽唇鼻齒齶開閉撮抵諸法﹐毫無一爽﹐曲終而無幾微愧色。其聲調是也﹐而聲調之所麗焉以爲傳者﹐則非也。則徒恃聲調以爲美﹐可乎﹖

以言乎蒼老﹕凡物必由稚而壯﹐漸至於蒼且老﹐各有其候﹐非一於蒼老也。且蒼老必因乎其質﹐非凡物可以蒼老槪也。卽如植物﹐必松柏而後可言蒼老。松柏之爲物﹐不必盡幹霄百尺﹐卽尋丈楹檻間﹐其鱗鬣夭矯﹐具有淩雲盤石之姿。此蒼老所由然也。苟無松柏之勁質﹐而百卉凡材﹐彼蒼老何所憑借以見乎﹖必不然矣。又如波瀾之義﹐風與水相遭成文而見者也。大之則江湖﹐小之則池沼﹐微風鼓動而爲波爲瀾﹐此天地間自然之文也。然必水之質﹐空虛明淨﹐坎止流行﹐而後波瀾生焉﹐方美觀耳。若污萊之瀦﹐混廁之溝瀆﹐遇風而動﹐其波瀾亦猶是也﹔但揚其穢﹐曾是云美乎﹖然則波瀾非能自爲美也﹐有江湖池沼之水以爲之地﹐而後波瀾爲美也。

由是言之﹐之數者皆必有質焉以爲之先者也。彼詩家之體格﹑聲調﹑蒼老﹑波瀾﹐爲規則﹑爲能事﹐固然矣﹔然必其人具有詩之性情﹑詩之才調﹑詩之胸懷﹑詩之見解以爲其質。如賦形之有骨焉﹐而以諸法傅而出之﹔猶素之受繪﹐有所受之地﹐而後可一一增加焉。故體格﹑聲調﹑蒼老﹑波瀾﹐不可謂爲文也﹐有待於質焉﹐則不得不謂之文也﹔不可謂爲皮之相也﹐有待於骨焉﹐則不得不謂之皮相也。吾故告善學詩者﹐必先從事於『格物』﹐而以識充其才﹐則質具而骨立﹐而以諸家之論優遊以文之﹐則無不得﹐而免於皮相之譏矣。

四﹑虞書稱『詩言志』。志也者﹐訓詁爲『心之所之』﹐在釋氏﹐所謂『種子』也。志之發端﹐𨿽有髙卑﹑大小﹑遠近之不同﹐然有是志﹐而以我所云才﹑識﹑膽﹑力四語充之﹐則其仰觀俯察﹑遇物觸景之會﹐勃然而興﹐旁見側出﹐才气心思﹐溢於筆墨之外。志髙則其言潔﹐志大則其辭弘﹐志遠則其旨永。如是者﹐其詩必傳﹐正不必斤斤爭工拙於一字一句之間。乃俗儒欲炫其長以鳴於世﹐於詞組隻字﹐輒攻瑕索疵﹐指爲何出﹔稍不勝﹐則又援前人以證。不知讀古人書﹐欲著作以垂後世﹐貴得古人大意﹔詞組隻字稍不合﹐無害也。必欲求其瑕疵﹐則古今惟吾夫子可免。孟子七篇﹐欲加之辭﹐豈無微有可議者﹖孟子引詩書﹐字句恆有錯誤﹐豈爲子輿氏病乎﹖詩聖推杜甫﹐若索其瑕疵而文致之﹐政自不少﹐終何損乎杜詩﹖俗儒於杜﹐則不敢難﹔若今人爲之﹐則喧呶不休矣。今偶錄杜句﹐請正之俗儒﹐然乎否乎﹖如﹕『自是秦樓壓鄭谷。』﹝俗儒必曰﹕『秦樓』與『鄭谷』不相屬﹐『壓鄭谷』何出﹖﹞『愚公谷口村。』﹝必曰﹕愚公﹐谷也﹐從無『村』字﹐押韻杜撰。﹞『參軍舊紫髯。』﹝必曰﹕止有髯參軍﹐紫髯另是一人﹐杜撰牽合。﹞『河隴降王欵聖朝。』﹝必曰﹕『降』則『欵』矣﹐『欵』則『降』矣﹐字眼重出﹐湊句。﹞『王綱尙旒綴。』﹝必曰﹕綴旒倒用﹐何出﹖﹞『不聞夏殷衰﹐中自誅襃妲。』﹝必曰﹕褒妲是殷周﹐與夏無涉。遺卻周﹐錯誤甚。﹞『前軍蘇武節﹐左將呂虔刀。』﹝必曰﹕蘇武前軍乎﹖呂虔左將乎﹖﹞『第五橋邊流恨水﹐皇陂亭北結愁亭。』﹝必曰﹕『恨水』﹑『愁亭』何出﹖牽『橋』『陂』﹐尢杜撰。﹞『蘇武看羊陷賊庭。』﹝必曰﹕攺『牧』作『看』﹐又『賊庭』俱錯。﹞『但訝鹿皮翁﹐忘機對芳艸。』﹝必曰﹕鹿皮翁『對芳艸』事﹐何出﹖﹞『舊諳疎懶叔。』﹝必曰﹕懶是嵇康﹐牽阮家不上。﹞『囚梁亦固扃。』﹝『固扃』押韻﹐何出﹖﹞『歷下辭姜被﹐關西得孟鄰。』﹝必曰﹕姜被﹑孟鄰﹐豈歷下﹑關西事耶﹖﹞『處士禰衡俊。』﹝必曰﹕禰衡稱『俊』﹐何出﹖﹞『斬木火井窮猿呼。』﹝必曰﹕『斬木』一事﹐『火井』一事﹐『窮猿呼』一事﹐硬牽合。﹞『片雲天共遠﹐永夜月同孤﹐落日心猶壯﹐秋風病欲蘇。』﹝必曰﹕言『片雲』﹑言『天』﹑言『永夜』﹑言『月』﹑言『落日』﹑言『秋風』﹐二十字中﹐重見疊出﹐無法之甚。﹞『永負蒿裏餞。』﹝必曰﹕『蒿裏餞』何出﹖﹞『不見杏亶丈。』﹝必曰﹕函丈耶﹖可單用丈字耶﹖抑指稱孔子耶﹖﹞『侍祠恧先露。』﹝必曰﹕『恧先露』不成文﹐費解。﹞『涇渭開愁容。』﹝必曰﹕涇渭亦有『愁容』耶﹖﹞『气劘屈賈壘﹐目短曹劉墻。』﹝必曰﹕『屈賈壘﹑曹劉墻』何出﹖﹞『管寜紗帽淨。』﹝必曰﹕攺『皂』爲『紗』﹐取葉平仄﹐杜撰。﹞『潘生驂閣遠。』﹝必曰﹕散騎省曰『驂閣』﹐有出否﹖﹞『豺遘哀登楚。』﹝必曰﹕王粲七哀詩『豺虎方遘患』﹐登荊州樓五字何異『蛙翻白出闊』耶﹖﹞『楚星南天黑﹐蜀月西霧重。』﹝必曰﹕『楚星』﹑『蜀月』﹑『西霧』何出﹖﹞『孔子釋氏親抱送。』﹝必曰﹕杜撰﹐俗極。﹞『傾銀注玉驚人眼。』﹝必曰﹕銀瓶邪﹖玉盌耶﹖杜撰﹐不成文﹐且俗。﹞『郭振起通泉。』﹝必曰﹕郭元振去『元』字﹐何據﹖﹞『嚴家聚徳星。』﹝必曰﹕簡嚴遂州以『聚徳星』屬嚴家﹐則一部千家姓家家可聚徳星矣。﹞『把文驚小陸。』﹝必曰﹕小陸何人耶﹖若指陸云﹐何出﹖﹞『師伯集所使。』﹝必曰﹕據注﹐雨師﹑風伯也﹐杜撰極。﹞『先儒曾抱麟。』﹝必曰﹕卽泣麟耶﹖『抱』字何出﹖﹞『修文將管輅。』﹝必曰﹕『修文』非管輅事。﹞『莫徭射雁鳴桑弓。』﹝必曰﹕『桑弧』曰『桑弓』﹐有出否﹖﹞『悠悠伏枕左書空。』﹝必曰﹕『左』字何解﹖﹞『只同燕石能星殞。』﹝必曰﹕隕石也﹐稱『燕石』何出﹖﹞『涼憶峴山顚。』﹝必曰﹕峴山之『涼』有出乎﹖﹞『名參漢望苑。』﹝必曰﹕博望苑去『博』字﹐何出﹖﹞『馮招疾病纏。』﹝必曰﹕左思詩『馮公豈不偉﹐白首不見招。』曰『馮招』可乎﹖以疾病屬馮﹐尢無謂。﹞『韋經亞相傳。』﹝必曰﹕韋玄成稱『亞相』﹐有出否﹖﹞『舌存恥作窮途哭。』﹝必曰﹕不是一事﹐牽合。﹞『投閣爲劉歆。』﹝必曰﹕劉歆子棻事﹐借叶韻可乎﹖﹞『嫌疑陸賈裝。』﹝必曰﹕馬援薏苡嫌疑﹐陸賈裝有何嫌疑乎﹖﹞『谷貴沒潛夫。』﹝必曰﹕王符以谷貴沒乎﹖﹞以上偶錄杜句﹐余代俗儒一一爲之評駁。其它若此者甚多﹐亦何累乎杜哉﹗今有人﹐其詩能一一無是累﹐而通體庸俗淺薄﹐無一善﹐亦安用有此詩哉﹖故不觀其髙者﹑大者﹑遠者﹐動摘字句﹐刻畫評駁﹐將使從事風雅者﹐惟謹守老生常談爲不刊之律﹐但求免於過﹐斯足矣﹐使人展捲﹐有何意味乎﹖而俗儒又恐其說之不足以勝也﹐於是遁於考訂證據之學﹐驕人以所不知﹐而矜其博。此乃學究所爲耳﹗千古作者心胸﹐豈容有此等銖兩瑣層哉﹗司馬遷作史記﹐往往攺竄六經文句﹐後世無有非之者﹐以其所就者大也。然余爲此言﹐非教人杜撰也。如杜此等句﹐本無可疵。今人惑於盲瞀之說﹐而以杜之所爲無害者﹐反嚴以繩人﹐於是詩亡﹐而詩才亦且亡矣。余故論而明之。詩之工拙﹐必不在是﹐可無惑之。

五﹑杜句之無害者﹐俗儒反嚴以繩人﹐必且曰﹕『在杜則可﹐在他人則不可。』斯言也﹐固大戾乎詩人之旨者也。夫立徳與立言﹐事異而理同。立徳者曰﹕『舜何人也﹐予何人也﹐有爲者亦若是。』乃以詩立言者﹐則自視與杜截然爲二﹐何爲者哉﹖將以杜爲不可學邪﹖置其媺之可而不能學﹐因置其瑕之不可而不敢學﹐僅自居於調停之中道﹐其志已陋﹐其才已卑﹐爲風雅中無是無非之鄕願﹐可哀也﹗將以杜爲不足學邪﹖則以可者僅許杜而不願學﹐而以不可者聽之於杜而如不屑學﹐爲風雅中無知無識之冥頑﹐益可哀已﹗然則『在杜則可﹐在他人則不可』之言﹐捨此兩端﹐無有是處。是其人旣不能反而得之於心﹐而妄以古人爲可不可之論﹐不亦大過乎﹗

六﹑『作詩者在抒寫性情』。此語夫人能知之﹐夫人能言之﹐而未盡夫人能然之者矣。『作詩有性情必有面目』。此不但未盡夫人能然之﹐並未盡夫人能知之而言之者也。如杜甫之詩﹐隨舉其一篇﹐篇舉其一句﹐無處不可見其憂國愛君﹐憫時傷亂﹐遭顚沛而不苟﹐處窮約而不濫﹐崎嶇兵戈盜賊之地﹐而以山川景物友朋杯酒抒憤陶情﹕此杜甫之面目也。我一讀之﹐甫之面目躍然於前。讀其詩一日﹐一日與之對﹔讀其詩終身﹐日日與之對也。故可慕可樂而可敬也。舉韓愈之一篇一句﹐無處不可見其骨相稜嶒﹐俯視一切﹕進則不能容於朝﹐退又不肯獨善於野﹐疾惡甚嚴﹐愛才若渴﹕此韓愈之面目也。舉蘇軾之一篇一句﹐無處不可見其淩空如天馬﹐遊戲如飛仙﹐風流儒雅﹐無入不得﹐好善而樂與﹐嬉笑怒罵﹐四時之气皆備﹕此蘇軾之面目也。此外諸大家﹐𨿽所就各有差別﹐而面目無不於詩見之。其中有全見者﹐有半見者。如陶潛﹑李白之詩﹐皆全見面目。王維﹐五言則面目見﹐七言則面目不見。此外面目可見不可見﹐分數多寡﹐各各不同﹐然未有全不可見者。讀古人詩﹐以此推之﹐無不得也。余甞於近代一二聞人﹐展其詩卷﹐自始自終﹐亦未甞不工﹔乃讀之數過﹐卒未能覩其面目何若﹐竊不敢謂作者如是也。

七﹑杜甫之詩獨冠今古。此外上下千餘年﹐作者代有﹐惟韓愈﹑蘇軾﹐其才力能與甫抗衡﹐鼎立爲三。韓詩無一字猶人﹐如太華削成﹐不可攀躋。若俗儒論之﹐摘其杜撰﹐十且五六﹐輒搖唇鼓舌矣。蘇詩包羅萬象﹐鄙諺小說﹐無不可用。譬之銅鐵鉛錫﹐一經其陶鑄﹐皆成精金。庸夫俗子﹐安能窺其涯涘﹖並有未見蘇詩一斑﹐公然肆其譏彈﹐亦可哀也﹗韓詩用舊事而間以己意易以新字者﹐蘇詩常一句中用兩事三事者﹐非騁博也﹐力大故無所不舉。然此皆本於杜。細覽杜詩﹐知非韓蘇創爲之也。必謂一句止許用一事——如七律一句﹐上四字與下三字﹐總現成寫此一事﹐亦非謂不可﹔若定律如此﹐是記事冊﹐非自我作詩也。詩而曰『作』﹐須有我之神明在內﹐如用兵然。孫吳成法﹐懦夫守之不變﹐其能長勝者寡矣﹔驅市人而戰﹐出奇制勝﹐未甞不愈於教習之師。故以我之神明役字句﹐以我所役之字句使事﹐知此﹐方許讀韓蘇之詩。不然﹐直使古人之事﹐𨿽形體眉目悉具﹐直如芻狗﹐略無生气﹐何足取也﹗

八﹑詩是心聲﹐不可違心而出﹐亦不能違心而出。功名之士﹐決不能爲泉石淡泊之音﹔輕浮之子﹐必不能爲惇龐大雅之響。故陶潛多素心之語﹐李白有遺世之句﹐杜甫興『廣廈萬間』之願﹐蘇軾師『四海弟昆』之言。凡如此類﹐皆應聲而出。其心如日月﹐其詩如日月之光。隨其光之所至﹐卽日月見焉。故每詩以人見﹐人又以詩見。使其人其心不然﹐勉彊造作﹐而爲欺人欺世之語﹔能欺一人一時﹐決不能欺天下後世。究之閱其全帙﹐其陋必呈。其人旣陋﹐其气必苶﹐安能振其辭乎﹖故不取諸中心而浮慕著作﹐必無是理也。

九﹑古人之詩﹐必有古人之品量。其詩百代者﹐品量亦百代。古人之品量﹐見之古人之居心﹔其所居之心﹐卽古盛世賢宰相之心也。宰相所有事﹐經綸宰制﹐無所不急﹐而必以樂善﹑愛才爲首務。無毫髮媢嫉忌忮之心﹐方爲眞宰相。百代之詩人亦然。如髙適﹑岑參之才﹐遠遜於杜﹔觀甫贈寄髙岑諸作﹐極其推崇贊嘆。孟郊之才﹐不及韓愈遠甚﹐而愈推髙郊﹐至『低頭拜東野﹐願郊爲龍身爲云﹐四方上下逐東野』。盧仝﹑賈島﹑張籍等諸人﹐其人地與才﹐愈俱十百之﹐而愈一一爲之嘆賞推美。史稱其『獎借後輩﹐稱薦公卿間﹐寒暑不避』。歐陽修於詩﹐極推重梅堯臣﹑蘇舜欽。蘇軾於黃庭堅﹑秦觀﹑張耒等諸人﹐皆愛之如己﹐所以好之者無不至。蓋自有天地以來﹐文章之能事﹐萃於此數人﹐決無更有勝之而出其上者﹔及觀其樂善愛才之心﹐竟若欿然不自足。此其中懷闊大﹐天下之才皆其才﹐而何媢嫉忌忮之有﹖不然者﹐自炫一長﹐自矜一得﹐而惟恐有一人之出其上﹐又惟恐人之議己﹐日以攻擊詆毀其類爲事﹕此其中懷狹隘﹐卽有著作﹐如其心術﹐尙堪垂後乎﹖昔人惟沈約聞人一善﹐如萬箭攢心﹐而約之所就﹐亦何足云﹗是猶以李林甫﹑盧杞之居心﹐而欲博賢宰相之名﹐使天下後世稱之﹐亦事理所必無者爾。

一〇﹑詩之亡也﹐亡於好名。沒世無稱﹐君子羞之﹐好名宜亟亟矣。竊怪夫好名者﹐非好垂後之名﹐而好目前之名。目前之名﹐必先工邀譽之學﹐得居髙而呼者倡譽之﹐而後從風者羣和之﹐以爲得風气。於是風雅筆墨﹐不求之古人﹐專求之今人﹐以爲迎合。其爲詩也﹐連捲累帙﹐不過等之揖讓周旋﹑羔雁筐篚之具而已矣﹗及聞其論﹐則亦盛言三百篇﹑言漢﹑言唐﹑言宋﹐而進退是非之﹐居然當代之詩人﹐而詩亡矣。

一一﹑詩之亡也﹐又亡於好利。夫詩之盛也﹐惇實學以崇虛名﹔其衰也﹐媒虛名以网厚實。於是以風雅壇坫爲居奇﹐以交遊朋盍爲牙市﹐是非淆而品格濫﹐詩道雜而多端﹐而友朋切劘之義﹐因之而衰矣。昔人言『詩窮而後工』﹐然則詩豈救窮者乎﹗斯二者﹐好名實兼乎利﹐好利遂至不惜其名。夫『三不朽』﹐詩亦『立言』之一﹐柰何以之爲壠斷名利之區﹖不但有愧古人﹐其亦反而問之自有之性情可矣﹗

一二﹑詩道之不能長振也﹐由於古今人之詩評雜而無章﹑紛而不一。六朝之詩﹐大約沿襲字句﹐無特立大家之才。其時評詩而著爲文者﹐如鍾嶸﹑如劉勰﹐其言不過吞吐抑揚﹐不能持論。然嶸之言曰﹕『邇來作者﹐競須新事﹐牽攣補衲﹐蠹文已甚。』斯言爲能中當時﹑後世好新之獘。勰之言曰﹕『沈吟鋪辭﹐莫先於骨﹐故辭之待骨﹐如體之樹骸。』斯言爲能探得本原。此二語外﹐兩人亦無所能爲論也。他如湯惠休『初日芙蓉』﹑沈約『彈丸脫手』之言﹐差可引伸﹐然俱屬一斑之見﹐終非大家體段。其餘皆影響附和﹐沈淪習气﹐不足道也。

唐宋以來諸評詩者﹐或槪論風气﹐或指論一人﹐一篇一語﹐單辭復句﹐不可殫數。共間有合有離﹐有得有失。如皎然曰﹕『作者須知復變﹔若惟復不變﹐則陷於相似﹐置古集中﹐視之眩目﹐何異宋人以燕石爲璞。』劉禹錫曰﹕『工生於才﹐達生於識﹐二者相爲用而詩道備。』李徳裕曰﹕『譬如日月﹐終古常見﹐而光景常新。』皮日休曰﹕『才猶天地之气﹐分爲四時﹐景色各異﹔人之才變﹐豈異於是﹖』以上數則語﹐足以啟蒙砭俗﹐異於諸家悠悠之論﹐而合於詩人之旨爲得之。其餘非戾則腐﹐如聾如瞶不少。而最厭於聽聞﹑錮蔽學者耳目心思者﹐則嚴羽﹑髙棅﹑劉辰翁及李攀龍諸人是也。羽之言曰﹕『學詩者以識爲主﹐入門須正﹐立意須髙﹐以漢﹑魏﹑晉﹑盛唐爲師﹐不作開元﹑天寶以下人物。若自退屈﹐卽有下劣詩魔﹐入其肺腑。』夫羽言學詩須識﹐是矣。旣有識﹐則當以漢﹑魏﹑六朝﹑全唐及宋之詩﹐悉陳於前﹐彼必自能知所決擇﹑知所依歸﹐所謂信手拈來﹐無不是道。若云漢﹑魏﹑盛唐﹐則五尺童子﹐三家村塾師之學詩者﹐亦熟於聽聞﹑得於授受久矣。此如康莊之路﹐眾所羣趨﹐卽瞽者亦能相隨而行﹐何待有識而方知乎﹖吾以爲若無識﹐則一一步趨漢﹑魏﹑盛唐﹐而無處不是詩魔﹔苟有識﹐卽不步趨漢﹑魏﹑盛唐﹐而詩魔悉是智慧﹐仍不害於漢﹑魏﹑盛唐也。羽之言何其謬戾而意且矛盾也﹗彼棅與辰翁之言﹐大率類是﹔而辰翁益覺惝恍無切實處。詩道之不振﹐此三人與有過焉。至於明之論詩者﹐無慮百十家。而李夢陽﹑何景明之徒﹐自以爲得其正而實偏﹐得其中而實不及﹐大約不能遠出於前三人之窠臼。而李攀龍益又甚焉。王世貞詩評甚多﹐𨿽祖述前人之口吻﹐而掇拾其皮毛﹐然間有大合處。如雲﹕『剽竊摹擬﹐詩之大病﹐割綴古語﹐痕迹宛然﹐斯醜已極。是病也﹐莫甚於李攀龍。』世貞生平推重服膺攀龍﹐可謂極至﹐而此語切中攀龍之隱﹐昌言不諱。乃知當日之互爲推重者﹐徒以虛聲倡和﹐藉相倚以壓倒眾人﹔而此心之明﹐自不可掩耳。

夫自湯惠休以『初日芙蓉』擬謝詩﹐後世評詩者﹐祖其語意﹐動以某人之詩如某某﹕或人﹑或神仙﹑或事﹑或動植物﹐造爲工麗之辭﹐而以某某人之詩一一分而如之。泛而不附﹐縟而不切﹐未甞會於心﹑格於物﹐徒取以爲談資﹐與某某之詩何與﹖明人遞習成風﹐其流愈盛。自以爲兼總諸家﹐而以要言評次之﹐不亦可哂乎﹗我故曰﹕歷來之評詩者﹐雜而無章﹐紛而不一﹐詩道之不能常振於古今者﹐其以是故歟﹗

外篇﹝下﹞

一﹑三百篇如三皇五帝﹐𨿽法制多有未備﹐然所以爲君而治天下之道﹐無能外此者矣。漢魏詩如三王﹐已有質文治具﹐煥然耳目﹐然猶未能窮盡事物之變。自此以後﹐作者代興﹐極其所至﹐如漢祖唐宗﹐功業炳耀﹐其名王﹐其實則霸。𨿽後人之才﹐或遜於前人﹐然漢唐之天下﹐使以三王之治治之﹐不但不得王﹐並且失霸。故後代之詩﹐爲王則不傳﹐爲霸則傳。漢祖唐宗之規模﹐而以齊桓晉文之才與術用之﹐業成而儼然王矣。知此﹐方可登作者之壇﹐紹前哲﹑垂後世。若徒竊漢唐之規模﹐而無桓文之才術﹐欲自雄於世﹐此宋襄之一戰而敗﹐身死名滅﹐爲天下笑也。

二﹑漢魏之詩﹐如畫家之落墨於太虛中﹐初見形象。一幅絹素﹐度其長短﹑闊狹﹐先定規模﹔而遠近濃淡﹐層次脫卸﹐俱未分明。六朝之詩﹐始知烘染設色﹐微分濃淡﹔而遠近層次﹐尙在形似意想間﹐猶未顯然分明也。盛唐之詩﹐濃淡遠近層次﹐方一一分明﹐能事大備。宋詩則能事益精﹐諸法變化﹐非濃淡﹑遠近﹑層次所得而該﹐刻畫掉換﹐無所不極。

又甞謂漢魏詩不可論工拙﹐其工處乃在拙﹐其拙處乃見工﹐當以觀商周尊彜之法觀之。六朝之詩﹐工居十六七﹐拙居十三四﹔工處見長﹐拙處見短。唐詩諸大家﹑名家﹐始可言工﹔若拙者則竟全拙﹐不堪寓目。宋詩在工拙之外﹕其工處固有意求工﹐拙處亦有意爲拙﹔若以工拙上下之﹐宋人不受也。此古今詩工拙之分劑也。

又漢魏詩﹐如初架屋﹐棟梁柱礎﹐門戶已具﹐而窗欞楹檻等項﹐猶未能一一全備﹐但樹棟宇之形制而已。六朝詩始有牕欞楹檻屏蔽開闔。唐詩則於屋中設帳幃牀榻器用諸物﹐而加丹堊雕刻之工。宋詩則制度益精﹐室中陳設﹐種種玩好﹐無所不蓄。大抵屋宇初建﹐𨿽未備物﹐而規模弘敞﹐大則宮殿﹐小亦廳堂也。遞次而降﹐𨿽無制不全﹐無物不具﹐然規模或如曲房奧室﹐極足賞心﹔而冠冕闊大﹐遜於廣廈矣。夫豈前後人之必相遠哉﹗運會世變使然﹐非人力之所能爲也﹐天也。

三﹑六朝詩家﹐惟陶潛﹑謝靈運﹑謝朓三人最傑出﹐可以鼎立。三家之詩不相謀﹕陶潛澹遠﹐靈運警秀﹐朓髙華。各辟境界﹑開生面﹐其名句無人能道。左思﹑鮑照次之。思與照亦各自開生面﹐餘子不能望其肩項。最下者潘安﹑沈約﹐幾無一首一語可取﹐詩如其人之品也。齊梁駢麗之習﹐人人自矜其長﹔然以數人之作相混一處﹐不復辧其爲誰﹐千首一律﹐不知長在何處。其時膾炙之句﹐如『芙蓉露下落﹐楊柳月中疎』﹐『亭皐木葉下﹐隴首秋雲飛』等語﹐本色無奇﹐亦何足艷稱也﹗

四﹑謝靈運髙自位置﹐而推曹植之才獨得八斗﹐殊不可解。植詩獨美女篇可爲漢魏壓捲﹐箜篌引次之﹐餘者語意俱平﹐無警絕處。美女篇意致幽眇﹐含蓄雋永﹐音節韻度﹐皆有天然姿態﹐層層搖曳而出﹐使人不可髣髴端倪﹐固是空千古絕作。後人惟杜甫新婚別可以伯仲﹐此外誰能學步。靈運以八斗歸之﹐或在是歟﹖若靈運名篇﹐較植他作﹐固已優矣﹐而自遜處一斗﹐何也﹖

五﹑陶潛胸次浩然﹐吐棄人間一切﹐故其詩俱不從人間得。詩家之方外﹐別有三昧也。遊方以內者﹐不可學﹔學之猶章甫而適越也。唐人學之者﹐如儲光羲﹑如韋應物。韋旣不如陶﹐儲𨿽在韋前﹐又不如韋。總之﹐俱不能有陶之胸次故也。

六﹑六朝諸名家﹐各有一長﹐俱非全璧。鮑照﹑庚信之詩﹐杜甫以『淸新﹑俊逸』歸之﹐似能出乎類者。究之拘方以內﹐畫於習气﹐而不能變通。然漸辟唐人之戶牖﹐而啟其手眼﹐不可謂庾不爲之先也。

七﹑沈約云﹕『好詩圓轉如彈丸。』斯言𨿽未盡然﹐然亦有所得處。約能言之﹐及觀其詩﹐竟無一首能踐斯言者﹐何也﹖約詩惟『勿言一樽酒﹐明日難重持』二語稍佳﹐余俱無可取。又約郊居賦初無長處﹐而自矜其『雌霓連蜷』數語﹐謂王筠曰﹕『知音者稀﹐眞賞殆絕﹐僕所相邀﹐在此數語。』數語有何意味﹐而自矜若此﹖約之才思﹐於此可推。乃爲音韻之宗﹐以四聲八病﹑疊韻雙聲等法﹐約束千秋風雅﹐亦何爲也﹗

八﹑李白天才自然﹐出類拔萃。然千古與杜甫齊名﹐則猶有間。蓋白之得此者﹐非以才得之﹐乃以气得之也。從來節義﹑勛業﹑文章﹐皆得於天﹐而足於己。然其間亦豈能無分劑﹖𨿽所得或未至十分﹐苟有气以鼓之﹐如弓之括力至引滿﹐自可無堅不摧﹐此在彀率之外者也。如白淸平調三首﹐亦平平宮艷體耳﹐然貴妃捧硯﹑力士脫靴﹐無論懦夫於此﹐戰栗趦趄萬狀﹔秦舞陽壯士﹐不能不色變於秦皇殿上﹐則气未有不先餒者﹐寧暇見其才乎﹗觀白揮灑萬乘之前﹐無異長安市上醉眠時﹐此何如气也﹗大之卽舜禹之巍巍不與﹐立勛業可以鷹揚牧野﹐盡節義能爲逢比碎首。立言而爲文章﹐韓愈所言『光焰萬丈』﹐此正言文章之气也。气之所用不同﹐用於一事則一事立極﹐推之萬事﹐無不可以立極。故白得與甫齊名者﹐非才爲之﹐而气爲之也。歷觀千古詩人﹐有大名者﹐捨白之外﹐孰能有是气者乎﹗

九﹑盛唐大家﹐稱髙﹑岑﹑王﹑孟。髙岑相似﹐而髙爲稍優﹔孟則大不如王矣。髙七古爲勝﹐時見沈雄﹐時見衝澹﹐不一色。其沈雄直不減杜甫。岑七古間有傑句﹐苦無全篇﹔且起結意調﹐往往相同﹐不見手筆。髙岑五七律相似﹐遂爲後人應酬活套作俑。如髙七律一首中﹐疊用巫峽啼猿﹑衡陽歸雁﹑靑楓江﹑白帝城﹔岑一首中疊用云隨馬﹑雨洗兵﹑花迎蓋﹑柳拂旌﹐四語一意。岑五律如此尢多。後人行笈中攜廣輿記一部﹐遂可吟詠徧九州島﹐實髙岑啟之也。總之以月白﹑風淸﹑鳥啼﹑花落等字﹐裝上地頭一名目﹐則一首詩成﹐可以活板印就也。王維五律最出色﹐七古最無味﹔孟浩然諸體﹐似乎澹遠﹐然無縹緲幽深思致﹐如畫家寫意﹐墨气都無。蘇軾謂『浩然韻髙而才短﹐如造內法酒手﹐而無材料』﹐誠爲知言。後人胸無才思﹐易於衝口而出﹐孟開其端也。總而論之﹐髙七古﹐王五律﹐可無遺議矣。

一〇﹑王世貞曰﹕『十首以前﹐少陵較難入﹔百首以後﹐靑蓮較易厭。』斯言以蔽李杜﹐而軒輊自見矣。以此推之﹐世有閱至終捲皆難入﹑才讀一篇卽厭者﹐其過惟均。究之難入者可加工﹐而卽厭者終難藥也。

一一﹑白居易詩﹐傳爲『老嫗可曉』。余謂此言亦未盡然。今觀其集﹐矢口而出者固多﹐蘇軾謂其『局於淺切﹐又不能變風操﹐故讀之易厭』。夫白之易厭﹐更甚於李﹔然有作意處﹐寄托深遠。如重賦﹑不致仕﹑傷友﹑傷宅等篇﹐言淺而深﹐意微而顯﹐此風人之能事也。至五言排律﹐屬對精緊﹐使事嚴切﹐章法變化中條理井然﹐讀之使人惟恐其竟﹐杜甫後不多得者。人每易視白﹐則失之矣。元稹作意勝於白﹐不及白舂容暇豫。白俚俗處而雅亦在其中﹐終非庸近可擬。二人同時得盛名﹐必有其實﹐俱未可輕議也。

一二﹑李賀鬼才﹐其造語入險﹐正如蒼頡造字﹐可使鬼夜哭。王世貞曰﹕『長吉師心﹐故爾作怪﹐有出人意表﹔然奇過則凡﹐老過則稚﹐所謂不可無一﹐不可有二。』余甞謂世貞評詩﹐有極切當者﹐非同時諸家可比。『奇過則凡』一語﹐尢爲學李賀者下一痛砭也。

一三﹑論者謂『晚唐之詩﹐其音衰颯』。然衰颯之論﹐晚唐不辭﹔若以衰颯爲貶﹐晚唐不受也。夫天有四時﹐四時有春秋。春气滋生﹐秋气肅殺。滋生則敷榮﹐肅殺則衰颯。气之候不同﹐非气有優劣也。使气有優劣﹐春與秋亦有優劣乎﹖故衰颯以爲气﹐秋气也﹔衰颯以爲聲﹐商聲也。俱天地之出於自然者﹐不可以爲貶也。又盛唐之詩﹐春花也﹐桃李之穠華﹐牡丹芍藥之妍艷﹐共品華美貴重﹐略無寒瘦儉薄之態﹐固足美也。晚唐之詩﹐秋花也﹐江上之芙蓉﹐籬邊之叢菊﹐極幽艷晚香之韻﹐可不爲美乎﹖夫一字之褒貶以定其評﹐固當詳其本末﹔柰何不察而以辭加人﹐又從而爲之貶乎﹗則執盛與晚之見者﹐卽其論以剖明之﹐當亦無煩辭說之紛紛也已。

一四﹑開宋詩一代之面目者﹐始於梅堯臣﹑蘇舜欽二人。自漢魏至晚唐﹐詩𨿽遞變﹐皆遞畱不盡之意。卽晚唐猶存餘地﹐讀罷掩卷﹐猶令人屬思久之。自梅蘇變盡『昆體』﹐獨創生新﹐必辭盡於言﹐言盡於意﹐發揮鋪寫﹐曲折層累以赴之﹐竭盡乃止。才人伎倆﹐騰踔六合之內﹐縱其所如﹐無不可者。然含蓄渟泓之意﹐亦少衰矣。歐陽修極服膺二子之詩﹐然歐詩頗異於是。以二子視歐陽﹐其有『狂』與『狷』之分乎﹗

一五﹑古今詩集﹐多者或數千首﹐少者或千首﹐或數百首。若一集中首首俱佳﹐並無優劣﹐其詩必不傳。又除律詩外﹐若五七言古風長篇﹐句句俱佳﹐並無優劣﹐其詩亦必不傳。卽如杜集中﹐其率意之作﹐傷於俚俗率直者頗有。開卷數首中﹐如爲南曹小司寇作『惟南將獻壽﹐佳气日氤氳』等句﹐豈非累作乎﹖又如丹靑引﹐眞絕作矣﹐其中『學書須學衛夫人﹐但恨無過王右軍』﹐豈非累句乎﹖譬之於水﹐一泓澄然﹐無纖翳微塵﹐瑩淨徹底﹐淸則淸矣﹐此不過澗沚潭沼之積耳﹐非易竭﹐卽易腐敗﹐不可久也。若大海之水﹐長風鼓浪﹐揚泥沙而舞怪物﹐靈蠢畢匯﹐終古如斯﹐此海之大也。百川欲不朝宗﹐得乎﹖

一六﹑詩文集務多者﹐必不佳。古人不朽可傳之作﹐正不在多。蘇李數篇﹐自可千古。後人漸以多爲貴﹐元白長慶集實始濫觴。其中頹唐俚俗﹐十居六七。若去其六七﹐所存二三﹐皆卓然名作也。宋人富於詩者﹐莫過於楊萬里﹑周必大。此兩人作﹐幾無一首一句可采。陸遊集佳處固多﹐而率意無味者更倍。由此以觀﹐亦安用多也﹗王世貞亦務多者﹐覓其佳處﹐昔人云『排沙簡金﹐尙有寶可見』。至利瓦伊楨﹑文翔鳳諸集﹐動百卷外﹐益『彼哉』不足言矣﹗

一七﹑作詩文有意逞博﹐便非佳處。猶主人勉彊徧處請生客﹐客𨿽滿坐』主人無自在受用處。多讀古人書﹐多見古人﹐猶主人啟戶﹐客自到門﹐自然賓主水乳﹐究不知誰主誰賓。此是眞讀書人﹐眞作手。若有意逞博﹐搦管時翻書抽帙﹐搜求新事﹑新字句﹐以此炫長﹐此貧兒稱貸營生﹐終非己物﹐徒見蹴踖耳。

一八﹑應酬詩有時亦不得不作。𨿽是客料生活﹐然須見是我去應酬他﹐不是人人可將去應酬他者。如此﹐便於客中見主﹐不失自家體段﹐自然有性有情﹐非幕下客及捉刀人所得代爲也。每見時人﹐一部集中﹐應酬居什九有餘﹐他作居什一不足。以題張集﹐以詩張題﹐而我喪我久矣。不知是其人之詩乎﹖抑他人之詩乎﹖若懲噎而廢食﹐盡去應酬詩不作﹐而卒不可去也。須知題是應酬﹐詩自我作﹐思過半矣。

一九﹑遊覽詩切不可作應酬山水語。如一幅畫圖﹐名手各各自有筆法﹐不可錯雜﹔又名山五嶽﹐亦各各自有性情气象﹐不可移換。作詩者以此二種心法﹐默契神會﹐又須步步不可忘我是遊山人﹐然後山水之性情气象﹑種種狀貌﹑變態影響﹐皆從我目所見﹑耳所聽﹑足所履而出﹐是之謂遊覽。且天地之生是山水也﹐共幽遠奇險﹐天地亦不能自剖其妙﹔自有此人之耳目手足一歷之﹐而山水之妙始泄﹕如此方無愧於遊覽﹐方無愧乎遊覽之詩。

二〇﹑何景明與李夢陽書﹐縱論歷代之詩而上下是非之。其規夢陽也﹐則曰﹕『近詩以盛唐爲尙。宋人似蒼老而實疎鹵﹐元人似秀俊而實淺俗。今僕詩不免元習﹔而空同近作﹐間入於宋。』夫尊初﹑盛唐而嚴斥宋元者﹐何李之壇坫也﹐自當無一字一句入宋元界分上。乃景明之言如此﹐豈陽斥之而陰竊之﹐陽尊之而陰離之邪﹖且李不讀唐以後書﹐何得有宋詩入其目中而似之邪﹖將未甞寓目﹐自爲遙契脗合﹐則此心此理之同﹐其又可盡非邪﹖旣已似宋﹐則自知之明且不有﹐何妄進退前人邪﹖其故不可解也。竊以爲李之斥唐以後之作者﹐非能深入其人之心﹐而洞伐其髓也﹔亦僅髣髴皮毛形似之間﹐但欲髙自位置﹐以立門戶﹐壓倒唐以後作者。而不知已飲食之﹐而役隸於其家矣。李與何彼唱予和﹐互相標榜﹐而其言如此﹐亦見誠之不可揜也。由是言之﹐則凡好爲髙論大言﹐故作欺人之語﹐而終不可以自欺也夫﹗

二一﹑從來論詩者﹐大約伸唐而絀宋。有謂『唐人以詩爲詩﹐主性情﹐於三百篇爲近﹔宋人以文爲詩﹐主議論﹐於三百篇爲遠』。何言之謬也﹗唐人詩有議論者﹐杜甫是也。杜五言古﹐議論尢多。長篇如赴奉先縣詠懷﹑北徵及八哀等作﹐何首無議論﹖而以議論歸宋人﹐何歟﹖彼先不知何者是議論﹐何者爲非議論﹐而妄分時代邪﹖且三百篇中﹐二雅爲議論者﹐正自不少。彼先不知三百篇﹐安能知後人之詩也﹗如言宋人以文爲詩﹐則李白樂府長短句﹐何甞非文。杜甫前﹑後出塞及潼關吏等篇﹐其中豈無似文之句﹖爲此言者﹐不但未見宋詩﹐並未見唐詩。村學究道聽耳食﹐竊一言以詫新奇﹐此等之論是也。

二二﹑五古漢魏無轉韻者。至晉以後漸多。唐時五古長篇﹐大都轉韻矣。惟杜甫五古﹐終集無轉韻者。畢竟以不轉韻者爲得。韓愈亦然。如杜北徵等篇﹐若一轉韻﹐首尾便覺索然無味。且轉韻便似另爲一首﹐而气不屬矣。五言樂府﹐或數句一轉韻﹐或四句一轉韻﹐此又不可泥。樂府被管弦﹐自有音節﹐於轉韻見宛轉相生層次之妙。若寫懷﹑投贈之作﹐自宜一韻﹐方見首尾聯屬。宋人五古﹐不轉韻者多﹐爲得之。

二三﹑七古終篇一韻﹐唐初絕少﹐盛唐間有之。杜則十有二三﹐韓則十居八九。逮於宋﹐七古不轉韻者益多。初唐四句一轉韻﹐轉必蟬聯雙承而下﹐此猶是古樂府體。何景明稱其『音韻可歌』﹐此言得之而實非。七古卽景卽物﹐正格也。盛唐七古﹐始能變化錯綜。蓋七古﹐直敍則無生動波瀾﹐如平蕪一望﹔縱橫則錯亂無條貫﹐如一屋散錢。有意作起伏照應﹐仍失之板﹔無意信手出之﹐又苦無章法矣。此七古之難﹐難尢在轉韻也。若終篇一韻﹐全在筆力能舉之﹐藏直敍於縱橫中﹐旣不患錯亂﹐又不覺其平蕪﹐似較轉韻差易。韓之才無所不可﹐而爲此者﹐避虛而走實﹐任力而木任巧﹐實啟其易也。至如杜之哀王孫﹐終篇一韻﹐變化波瀾﹐層層掉換﹐竟似逐段換韻者。七古能事﹐至斯已極﹐非學者所易步趨耳。

二四﹑燕歌行學『柏梁體』。七言句句叶韻不轉﹐此樂府體則可耳。後人作七古﹐亦間用此體﹐節促而意短﹐通篇竟似湊句﹐毫無意味﹐可勿效也。二句一轉韻﹐亦覺局促。大約七古轉韻﹐多寡長短﹐須行所不得不行﹐轉所不得不轉﹐方是匠心經營處。若曰﹕『柏梁體』並非樂府﹐何不可效爲之﹖『柏梁體』是眾手攢爲之耳﹐出於一手﹐豈亦如各人之自寫一句乎﹖必以爲古而效之﹐是以虞廷『喜』『起』之歌﹐律今日詩也。

二五﹑杜甫七言長篇﹐變化神妙﹐極慘淡經營之奇。就贈曹將軍丹靑引一篇論之﹕起手『將軍魏武之子孫』四句﹐如天半奇峯﹐拔地陡起。他人於此下便欲接『丹靑』等語﹐用轉韻矣。忽接『學書』二句﹐又接『老至』『浮雲』二句﹐卻不轉韻﹐誦之殊覺緩而無謂。然一起奇峯髙插﹐使又連一峯﹐將來如何撒手﹖故卽跌下陂陀﹐沙礫石確﹐使人褰裳委步﹐無可盤桓。故作畫蛇添足﹐拖沓迆徑﹐是遙望中峯地步。接『開元引見』二句﹐方轉入曹將軍正面。他人於此下﹐又便寫禦馬『玉花驄』矣。接『淩煙』『下筆』二句﹕蓋將軍丹靑是主﹐先以學書作賓﹔轉韻畫馬是主﹐又先以畫功臣作賓。章法經營﹐極奇而整。此下似宜急轉韻入畫馬。又不轉韻﹐接『良相』『猛士』四句﹐賓中之賓﹐益覺無謂。不知其層次養局﹐故紆折其途﹐以漸升極髙極峻處﹐令人目前忽劃然天開也。至此方入畫馬正面﹐一韻八句﹐連峯互映﹐萬笏淩霄﹐是中峯絕頂處。轉韻接『玉花』『禦榻』四句﹐峯勢稍平﹐蛇蟺遊衍出之。忽接『弟子韓幹』四句。他人於此必轉韻﹐更將韓幹作排場。仍不轉韻﹐以韓幹作找足語。蓋此處不當更以賓作排場﹐重復掩主﹐便失體段。然後永嘆將軍善畫﹐包羅收拾﹐以感慨系之篇終焉。章法如此﹐極森嚴﹐極整暇。餘論作詩者﹐不必言法﹔而言此篇之法如是﹐何也﹖不知杜此等篇﹐得之於心﹐應之於手﹐有化工而無人力﹐如夫子從心不踰之矩﹐可得以教人否乎﹗使學者首首印此篇以操觚﹐則窒板拘牽﹐不成章矣。決非章句之儒﹐人功所能授受也。

二六﹑蘇轍云﹕『大雅綿之八九章﹐事文不相屬﹐而脈絡自一﹐最得爲文髙致。』轍此言譏白居易長篇﹐拙於敍事﹐寸步不遺﹐不得詩人法。然此不獨切於白也﹐大凡七古必須事文不相屬﹐而脈絡自一。唐人合此者﹐亦未能槪得。惟杜則無所不可。亦有事文相屬﹐而變化縱橫﹐略無痕迹﹐竟似不相屬者。非髙﹑岑﹑王所能幾及也。

二七﹑七言絕句﹐古今推李白﹑王昌齡。李俊爽﹐王含蓄。兩人辭﹑調﹑意俱不同﹐各有至處。李商隱七絕﹐寄托深而措辭婉﹐實可空百代無其匹也。王世貞曰﹕『七言絕句﹐盛唐主气﹐气完而意不盡﹔中﹑晚唐主意﹐意工而气不甚完﹐然各有至者。』斯言爲能持平。然盛唐主气之說﹐謂李則可耳﹐他人不盡然也。宋人七絕﹐種族各別﹐然出奇入幽﹐不可端倪處﹐竟有軼駕唐人者。若必曰唐﹑曰供奉﹑曰龍標以律之﹐則失之矣。

二八﹑杜七絕輪囷奇矯﹐不可名狀。在杜集中﹐另是一格。宋人大槪學之。宋人七絕﹐大約學杜者什六七﹐學李商隱者什三四。

二九﹑七言律詩﹐是第一棘手難入法門。融各體之法﹑各種之意﹐括而包之於八句。是八句者﹐詩家總持三昧之門也。乃初學者往往以之爲入門﹐而不知其難。三家村中稱詩人﹐出其稿﹐必有律詩數十首。故近來詩之亡也﹐先亡乎律。律之亡也﹐在易視之而不知其難。難易不知﹐安知是與非乎﹖故於一部大集中﹐信手拈其七言八句一首觀之﹐便可以知其詩之存與亡矣。

三〇﹑五言律句﹐裝上兩字卽七言﹔七言律句﹐或截去頭上兩字﹐或抉去中間兩字﹐卽五言﹕此近來詩人通行之妙法也﹗又七言一句﹐其辭意算來只得六字。六字不可以句也﹐不拘於上下中間嵌入一字﹐而句成矣。句成而詩成﹐居然膾炙人口矣﹗又凡詩中活套﹐如『剩有』『無那』『試看』『莫教』『空使』『還令』等救急字眼﹐不可屈指數﹐無處不可扯來﹐安頭找腳。無怪乎七言律詩﹐漫天徧地也﹗夫『剩有』『無那』等字眼﹐古人用之﹐未甞不是玉尺金鍼﹔無如點金成鐵手用之﹐反不如牛溲馬勃之可奏效。噫﹐亦可嘆已﹗

三一﹑五言排律﹐近時作者動必數十韻﹐大約用之稱功頌徳者居多。其稱頌處﹐必極冠冕闊大﹐多取之當事公卿大人先生髙閥扁額上四字句﹐不拘上下中間﹐添足一字﹐便是五言彈丸隹句矣。排律如前半頌揚﹐後半自謙﹐杜集中亦有一二。今人守此法﹐而決不敢變。善於學杜者﹐其在斯乎﹖

三二﹑學詩者﹐不可忽略古人﹐亦不可附會古人。忽略古人﹐粗心浮气﹐僅獵古人皮毛。要知古人之意﹐有不在言者﹔古人之言﹐有藏於不見者﹔古人之字句﹐有側見者﹐有反見者。此可以忽略涉之者乎﹖不可附會古人﹕如古人用字句﹐亦有不可學者﹐亦有不妨自我爲之者。不可學者﹕卽三百篇中極奧僻字﹐與尙書﹑殷盤﹑周誥中字義﹐豈必盡可入後人之詩﹗古人或偶用一字﹐未必盡有精義﹐而吠聲之徒﹐遂有無窮訓詁以附會之﹐反非古人之心矣。不妨自我爲之者﹕如漢魏詩之字句﹐未必盡出於漢魏﹐而唐及宋元﹐等而下之﹐又可知矣。今人偶用一字﹐必曰本之昔人。昔人又推而上之﹐必有作始之人﹔彼作始之人﹐復何所本乎﹖不過揆之理﹑事﹑情﹐切而可﹐通而無礙﹐斯用之矣。昔人可創之於前﹐我獨不可創於後乎﹖古之人有行之者﹐文則司馬遷﹐詩則韓愈是也。苟乖於理﹑事﹑情﹐是謂不通。不通則杜撰。杜撰﹐則斷然不可。苟不然者﹐自我作古﹐何不可之有﹗若腐儒區區之見﹐句束而字縛之﹐援引以附會古人﹐反失古人之眞矣。

原詩敍﹝據己畦集﹞

古書多用韻語﹐不獨詩爲然﹐其工拙總在理勝。後世以用韻者爲詩﹐不必用韻者爲文﹐且於詞句中較工拙﹐於是遂有限之以體式聲調﹐將歷代所作斷以己意﹐大約尊古而卑今﹐其所從來舊矣。凡此皆未覩乎詩之原也。嘉善葉子星期﹐詩文宗匠﹐著有原詩內外篇四卷﹐直抉古今來作詩本領﹐而痛掃後世各持所見以論詩流獘。娓娓雄辯﹐靡不髙踞絕頂﹐攧撲不破。歲丙寅九月﹐招余至其艸堂﹐出而見示﹐促膝諷誦竟日。余作而嘆曰﹕『今人論詩﹐齗齗聚訟﹐猶齊人井飲相捽﹔得此方有定論矣﹗』記余少時﹐未讀南華﹑楞嚴﹐每私擬宇宙間必有此一種大義理﹐惟以不見於經傳爲疑。及得二書讀之﹐恍若不出鄙意所揣。今星期所著﹐悉餘二十年來胸臆中揆度欲吐﹑而不能卽吐之語﹐一玩味間﹐不覺鼓掌稱快﹐如獲故物﹐𨿽欲加贊一詞而不可得。乃知古人之詩﹐皆宇宙所必有之數﹐不必相師。卽星期原詩內外諸篇﹐亦未始非宇宙所必有之數﹐不必相謀也。化聲之相待若其不相待﹐此作詩之原﹐亦卽論詩者之原。千百年中﹐知其解者﹐旦暮遇之矣。是爲序。晉安同學弟林云銘西仲撰。原詩敍﹝據己畦集﹞

詩自唐以後迄於有明﹐六七百年中間﹐非雄才自喜﹑力能上薄風騷者﹐不敢揚躒以進﹔然且偏畸間出﹐餘子或附離以起﹐亦不數數稱也。非若元嘉迄唐﹐四百餘年間﹐人握鉛槧者比。且以有唐之盛﹐間按其時作家所論次﹐大率謂宗工崛起﹐學者得其門而歷堂奧﹑探驪珠﹐當代不過數人。其嚴若此。是必專門師匠﹐口傳心授﹐有詩之所以爲說者存﹔非其說﹐𨿽工弗尙也。惟其不敢不愼﹐而詩存。今則不然﹕手翻四聲﹐筆涉五字﹑七字皆詩人﹐稍稍致語屬綴﹐其徒輙自相國色﹐則以家驥人璧而詩亡。不特此也﹐詩亡而益曼衍乎詩﹐沿訛揚波﹐以逢世而欺人﹐浸淫不止﹐非世道人心之憂乎哉﹗憂不獨在詩。然自古宗工宿匠所以稱詩之說﹐僅散見評騭間﹐一支一節之常者耳﹔未嘗有創辟其識﹐綜貫成一家言﹐出以砭其迷﹑開其悟。何怪乎羣焉不知蜀道之巉曲﹐而思宿舂糧以驅轂者之貿貿哉﹗星期先生﹐其才揮斥八極﹐而又馳騁百家。讀『己畦詩』﹐風格眞大家宗傳。其銛鋒絕識﹐洞空達幽﹐足方駕少陵﹑昌黎﹑眉山三君子。乃復憫學者障錮於淫詖﹐惄焉憂之﹐發爲原詩內外篇。內篇﹐標宗旨也。外篇﹐肆博辧也。非以詩言詩也﹔凡天地間日月云物﹑山川類族之所以動蕩﹐虯龍杳幻﹑鼪鼯悲嘯之所以神奇﹐皇帝王霸﹑忠賢節俠之所以明其尙﹐神鬼感通﹑愛惡好毀之所以彰其機﹐莫不條引夫端倪﹐摹畫夫毫芒﹐而以之權衡乎詩之正變與諸家持論之得失﹐語語如震霆之破睡。可謂精矣神矣﹗其文之牢籠萬象﹐出沒變化﹐蓋自昔南華﹑鴻烈以逮經世觀物諸子所成一家之言是也。而不惟是也。若所標示胸襟品量之說﹐不特古人心地之隱﹐由詩而較然千古﹔抑朝廷可以得國士﹐交遊气類中可以得豪傑碩賢﹐塵俗世故之外可以得浩落超絕之異人。功在學術流品﹐豈小哉﹗讀先生是編﹐使知古人嚴爲論詩之旨﹑與作者愼爲屬詩之義﹐則詩之亡者以存。詩存而距塞其逢世欺人之浸淫﹐則世道人心之系﹐亦以詩存。嗟乎﹐彼宗工宿匠所不肯舉其心得之儲﹐俾學者捆載以去﹔先生乃不靳開左藏以貸貧﹐而抑以援其溺﹐斯其胸襟品量何等耶﹗康熙丙寅冬十月年通家世侍海寧沈珩拜手譔。原詩跋﹝據昭代叢書﹞

自有詩以來﹐求其盡一代之人﹐取古人之詩之气體聲辭篇章字句﹐節節摩仿而不容纖毫自致其性情﹐蓋未有如前明者。國初諸老﹐尙多沿襲。獨橫山起而力破之﹐作原詩內外篇﹐盡掃古今盛衰正變之膚說﹐而極論不可明言之理與不可明言之情與事﹐必欲自具胸襟﹐不徒求諸詩之中而止。然其所謂不可明言者﹐亦卒歸於不可言﹔其言者﹐皆可言者也。後之學詩者﹐返求諸性情學術﹐毋執其可言者﹐以爲不可言者卽在於是﹐庶上可與古人冥合﹐而下無負作者之盛心歟﹗癸卯冬日吳江沈楙悳識。

