風騷要式﹝唐﹞徐衍撰

夫詩之要道﹐是上聖古人之樞機。故可以頌﹐可以諷。「邇主事父﹐遠之事君」。今之辭人﹐往往自諷自刺而不能覺。前代詩人亦曾微露天機﹐少彰要道。白樂天云「鴛鴦繡了從交看﹐莫把金鍼度與人。」禪月亦云「千人萬人中﹐一人兩人知。」以是而論﹐不可妄授。

○君臣門

古詩云「行行重行行﹐與君生別離。」皎然云「此有四重意。」太宗詩﹕「陣鴻應離塞﹐巢燕漸疏樓。」此見聖人黜惡以進善也。漢髙祖歌﹕「大風起兮雲飛揚﹐安得猛士兮守四方。」此見興邦之格言。齊己《春日書懷》﹕「一气不言含有象﹐萬靈何處謝無私。」此是大雅﹐美帝王盛徳之形容也。齊己《秋日書情》﹕「堪憶惠休臨老歲﹐肯將名污碧雲才。」此是小雅﹐美諸侯之徳也。鄭谷《登渭陽城樓詩》﹕「後車能見前車覆﹐今日難忘昔日憂。」此亂時已兆﹐君暗小人競進也。

○物象門

虛中云「物象者﹐詩之至要。」苟不體而用之﹐何異登山命舟﹐行川索馬。𨿽及其時﹐豈及共用。

○興題門

登髙望遠﹐此良時也。野步野眺﹐賢人觀國之充也。

平原古岸﹐帝王基業也。病中﹐賢人不得志也。病起﹐君子亨通也。

○創意門

美頌不可情奢﹐情奢則輕浮見矣﹔諷刺不可怒張﹐怒張則筋骨露矣。賈島《題李頻山居》詩﹕「暫去還來此﹐幽期不負言。」此言小人將退也。薛能《題牡丹》詩﹕「見欲欄邊安枕席﹐夜深閒共說相思。」此賢人復得相逢也。賈島《夕思》詩﹕「會欲東浮去﹐將何可致君。」此賢人思欲趨進也。鄭谷《維舟江》詩﹕「更共幽雲約﹐秋隨絳帳遺。」此言賢人在位也。周朴《秋深》詩﹕「巷有千家月﹐人無萬里心。」此比屋可對也。劉長卿詩﹕「自恨長沙謫去﹐江潭春艸萋萋。」此小人縱橫也。賈島《感令狐相公賜衣》﹕「卽入調商鼎﹐期分是與非。」此刺時之不明也。劉得仁《秋望》﹕「西風蟬滿樹﹐東岸有殘暉。」此小人爭先而據位也。

○琢磨門

夫用文字﹐要淸濁相半。言𨿽容易﹐理必求險。句忌凡俗。意便質厚。如鄭谷《送友人》詩﹕「流年俱老大﹐失意自東西。」此君子離位也。鄭谷《沙苑》詩﹕「日暮前心速﹐愁聞孤雁聲。」此賢人他適也。齊己《落照》詩﹕「夕照背髙臺﹐殘鐘殘角催」。此君昏而徳音薄矣。鄭谷《冬日書情》﹕「雲橫漢水鄕魂斷﹐雪滿長安酒價髙。」此佞臣橫行也。鄭谷《春曉書情》﹕「鶯春雁夜長如此﹐賴有幽居近酒家」。此失志而自銷愁也。齊己《靜院》詩﹕「浮生已問空王了﹐箭急光陰一任催。」此句凡君子思退也。鄭谷《杭州城樓》詩﹕「歲窮歸未得﹐心逐片帆還。」此比君子捨此適彼。李建勛《畱別鍾山》「偏尋云壑重題石﹐欲下山門更倚松。」此憂國之情未廢也。虛中《寄司空圖》﹕「豈思爲鄰者﹐西南太嶽靑。」此未忘臣節也。今之詞人循依此格﹐則自然無古無今矣。

