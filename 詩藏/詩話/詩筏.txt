《詩筏》賀貽孫

﹝「詩筏」自序﹞

二十年前與友人論詩﹐退而書之﹐以爲如涉之爲筏也﹐故名曰《詩筏》。今取視之﹐幾不知爲誰人之語。蓋予旣捨之矣﹐予旣捨之而欲人之思之可乎﹖𨿽然﹐予固望人之舍也﹐茍能捨之﹐斯能用之矣。「深則厲﹐淺則揭」﹐奚以筏爲﹖河橋之鵲﹑渡則去焉﹐葛陂之龍﹐濟則擲之﹐又奚以筏爲﹖君其涉於江而浮於海﹐望之而不見所極﹐送君者自崖而返﹐君自此遠矣。是爲用筏耶﹖爲捨筏耶﹖爲不用之用﹐不捨之舍耶﹖夫茍如是﹐而後吾書可傳也﹐亦可燒也。永新賀貽孫識。﹝「詩騷二筏」序﹞

古今言詩﹐代有其人﹐而傳者蓋少。其故何歟﹖以其所言者﹐皆人所已言﹐人所共言﹐與所能言者也。惟言人所不能言﹐與言人所不及言﹐而後其言始傳焉。家子翼先生﹐杜門著書四十年﹐於經有傳﹐於史有論﹐未刻之詩歌古文辭若干捲﹐﹝激篇﹞若干捲﹐皆非言人所已言﹐與言人所共言﹑所能言者也。及讀《詩騷二筏》﹐見其取古人而升降之﹐取古人之說而意度之﹐以此言詩﹐詩其登岸矣。聖門中惟西河﹑端木二人善於言詩﹐夫子一以爲知來﹐一以爲起予。而子輿氏「以意逆志」一語﹐遂爲千古說詩之宗。此三賢之言﹐爛熟於後儒心口間。自今觀之﹐似皆已言也﹐似皆人所共言與所能言者也。然自三賢之外﹐求爲人所能言﹑共言者﹐或鮮矣。吾乃知惟能言人所能言﹐然後能言人所不能言﹔能言人所共言﹐然後能言人所不及言。何也﹖軌無異轍﹐理無二致﹐人自不能言﹑不及言耳。有一人焉﹐昭昭揭而示之﹐於是恍然以爲先得我心之所同然也。以此《二筏》而例家子翼先生四十年著作諸書﹐嘗鼎一臠﹐吾知其食指已動矣。遂丹黃而授之剞劂﹐以質同人云。時康熙甲子仲春﹐受業族弟云黼補庵父謹識並書。《詩筏》永新賀貽孫子翼父著族弟云黼補庵父訂

詩亦有英分雄分之別。英分常輕﹐輕者不在骨而在腕﹐腕輕故宕﹐宕故逸﹐逸故靈﹐靈故變﹐變故化﹐至於化而英之分始全﹐太白是也。雄分常重﹐重者不在肉而在骨﹐骨重故沈﹐沈故渾﹐渾故老﹐老故變﹐變故化﹐至於化而雄之分始全﹐少陵是也。若夫骨輕則佻﹐肉重則板﹐輕與重不能至於變化﹐總是英雄之分未全耳。

詩以蘊藉爲主﹐不得已溢爲光怪爾。蘊藉極而光生﹐光極而怪生焉。李﹑杜﹑王﹑孟及唐諸大家﹐各有一種光怪﹐不獨長吉稱怪也。怪至長吉極矣﹐然何嘗不從蘊藉中來。

李﹑杜詩﹐韓﹑蘇文﹐但誦一二首﹐似可學而至焉。試更誦數十首﹐方覺其妙。誦其全集﹐愈多愈妙。反復朗誦至數十百過﹐口頷涎流﹐滋味無窮﹐咀嚼不盡。乃至自少至老﹐誦之不輟﹐其境愈熟﹐其味愈長。後代名家詩文﹐偶取數首誦之﹐非不賞心愜目﹐及誦全集﹐則漸令人厭﹐又使人不欲再誦。此則古今人厚薄之別也。

詩文之厚﹐得之內養﹐非可襲而取也。博綜者謂之富﹐不謂之厚。穠縟者謂之肥﹐不謂之厚。粗僿者謂之蠻﹐不謂之厚。

「厚」之一言﹐可蔽《風》《雅》。《古十九首》﹐人知其澹﹐不知其厚。所謂厚者﹐以其神厚也﹐气厚也﹐味厚也。卽如李太白詩歌﹐其神气與味皆厚﹐不獨少陵也。他人學少陵者﹐形狀龐然﹐自謂厚矣﹐及細測之﹐其神浮﹐其气囂﹐其味短。書孟賁之目﹐大而無威﹔塑項籍之貌﹐猛而無气﹐安在其能厚哉﹗

《莊子》云「彼節者有間﹐而刀刃者無厚。」所謂「無厚」者﹐金之至精﹐煉之至熟﹐刃之至神﹐而厚之至變至化者也。夫惟能厚﹐斯能無厚。古今詩文能厚者有之﹐能無厚者未易覯也。無厚之厚﹐文惟孟﹑莊﹐詩惟蘇﹑李﹑《十九首》與淵明。後來太白之詩﹐子瞻之文﹐庶幾近之。𨿽然﹐無厚與薄﹐毫釐千里﹐不可不辧。

詩文有神﹐方可行遠。神者﹐吾身之生气也。老杜云「讀書破萬卷﹐下筆如有神。」吾身之神﹐與神相通﹐吾神旣來﹐如有神助﹐豈必湘靈鼓瑟﹐乃爲神助乎﹖老杜之詩﹐所以傳者﹐其神傳也。田橫謂漢使者云「斬吾頭﹐馳四十里﹐吾神尙未變也。」後人摹杜﹐如印板水紙﹐全無生气﹐老杜之神已變﹐安能久存﹗

神者﹐靈變惝恍﹐妙萬物而爲言。讀破萬卷而胸無一字﹐則神來矣﹐一落滓穢﹐神已索然。

段落無迹﹐離合無端﹐單復無縫﹐此屈﹑宋之神也﹐惟《古詩十九首》彷佛有之。

古今必傳之詩﹐𨿽極平常﹐必有一段精光閃鑠﹐使人不敢以平常目之﹐及其奇怪﹐則亦了不異人意耳。乃知「奇」﹑「平」二字﹐分拆不得。

淸空一气﹐攪之不碎﹐揮之不開﹐此化境也。然須厚養气始得﹐非淺薄者所能僥幸。

詩文以不斷不續爲至﹐然須於似斷似續處求之。

杜詩韓文﹐其生處卽其熟處﹐蓋其熟境﹐皆從生處得力。百物由生得熟﹐累丸斲堊﹐以生爲熟﹐久之自能通神。若捨難趨易﹐先走熟境﹐不移時而腐敗矣﹗

詩之近自然者﹐入想必須痛切﹔近沈深者﹐出手又似自然。

不爲酬應而作則神淸﹐不爲諂瀆而作則品貴﹐不爲迫脇而作則气沈。

陶元亮詩淡而不厭。何以不厭﹖厚爲之也。詩固有濃而薄﹐淡而厚者矣。

美人姿態在嫩﹐詩家姿態在老。

寫生家每從閒冷處傳神﹐所謂「頰上加三毛」也。然須從面目顴頰上先著精彩﹐然後三毛可加。近見詩家正意寥寥﹐專事閒語﹐譬如人無面目顴頰﹐但見三毛﹐不知果爲何物﹗

古人詩文所以勝我者﹐不過能言吾意之所欲言耳﹐吾所矜爲創獲者﹐古人皆已先言之。以吾之意﹐出古人手﹐較吾言倍爲親切。試取古人意﹐出吾手﹐格格不甚暢快﹐始見吾短。

詩有眼﹐猶弈有眼也。詩思玲瓏﹐則詩眼活﹔弈手玲瓏﹐則弈眼活。所謂眼者﹐指詩弈玲瓏處言之也。學詩者但當於古人玲瓏中得眼﹐不必於古人眼中尋玲瓏。今人論詩﹐但穿鑿一二字﹐指爲古人詩眼。此乃死眼﹐非活眼也。鑿中央之竅則混沌死﹐鑿字句之眼則詩歌死。

五言古以不盡爲妙﹐七言古則不嫌於盡。若夫盡而不盡﹐非天下之至神﹐孰能與於斯﹖

唐人五言律之妙﹐或有近於五言古者﹐然欲增二字作七言律則不可。七言律之奇﹐或有近於七言古者﹐然欲減二字作五言律則不能。其近古者﹐神與气也。作詩文者﹐以气以神﹐一涉增減﹐神與气索然矣。

七言絕所以難於七言律者﹐以四句中起承轉結如八句﹐而一气渾成又如一句耳。若只作四句詩﹐易耳易耳。五言絕尢難於七言絕﹐蓋字句愈少﹐則巧力愈有所不及﹐此千里馬所以難於盤蟻封也。

極用意人詩文得意處﹐每從不經意處得之。極不經意人詩文得意處﹐每從用意處得之。

學古人詩﹐不可學其粗俗﹐非不可學﹐不能學也。非極細人不能粗﹐非極雅人不能俗。

古詩之妙﹐在首尾一意而轉折處多﹐前後一气而變換處多。或意轉而句不轉﹐或句轉而意不轉﹔或气換而句不換﹐或句換而气不換。不轉而轉﹐故愈轉而意愈不窮﹔不換而換﹐故愈換而气愈不竭。善作詩者﹐能畱不窮之意﹐蓄不竭之气﹐則幾於化。

儲﹑王﹑孟﹑劉﹑柳﹑韋五言古詩﹐淡雋處皆從《十九首》中出﹐然其不及《十九首》﹐政在於此。蓋有淡有雋則有迹可尋﹐彼《十九首》何處尋迹﹖

長篇難矣﹐短篇尢難。長篇易冗﹐短篇易盡﹐此其所以尢難也。數句之中﹐已具數十句不了之勢﹔數十句之後﹐尙畱數十句不了之味。他人以數十句難了者﹐我能以數句便了﹔他人以數句易了者﹐我能以數十句不了。固由才情﹐亦關學力。

長慶長篇﹐如白樂天﹝長恨歌﹞﹑﹝琵琶行﹞﹐元微之﹝連昌宮詞﹞諸作﹐才調風致﹐自是才人之冠。其描寫情事﹐如泣如訴﹐從﹝焦仲卿﹞篇得來。所不及﹝焦仲卿﹞篇者﹐政在描寫有意耳。擬之於文﹐則龍門之有褚先生也。蓋龍門與﹝焦仲卿﹞篇之勝﹐在人略處求詳﹐詳處復略﹐而此則段段求詳耳。然其必不可朽者﹐神气生動﹐字字從肺腸中流出也。

蜀人趙昌花卉﹐所以不及徐熙者﹐趙昌色色欲求其似﹐而徐熙不甚求似也。中﹑晚唐人詩律﹐所以不及盛唐大家者﹐中晚人字字欲求其工﹐而盛唐人不甚求工也。

亂頭粗服之中﹐條理井然﹔金玉追琢之內﹐姿態橫生。兼此二妙﹐方稱作家。

凡詩文可盜者﹐非盜者之罪﹐而誨盜者之罪。若彭澤詩﹑諸葛﹝出師﹞文﹐寧可盜乎﹖李﹑杜﹑韓﹑歐集中﹐亦難作賊。間有盜者﹐雅俗雜出﹐如茅屋補以銅雀瓦﹐破衲綴以葡萄錦﹐贓物現露﹐易於捉敗。先明七才子諸集﹐遞相剽劫﹐乃盜窩耳。

盛唐人詩﹐有血痕無墨痕﹐今之學盛唐者﹐有墨痕無血痕。

愈碎愈整﹐愈繁愈簡﹐態似側而愈正﹐勢欲斷而愈連。艸蛇灰綫﹐蛛絲馬迹﹐漢人之妙﹐難以言傳﹐魏﹑晉以來﹐知者鮮矣。

下虛字難在有力﹐下實字難在無迹。然力能透出紙背者﹐不論虛實﹐自然渾化。彼用實而有迹者﹐皆力不足也。

枯瘦寒儉﹐非詩之至。然就彼法中﹐亦自有至者﹕枯者有神﹐瘦者有力﹐寒者有骨﹐儉者有品。

下語忌杜撰﹐押韻忌現成。

昔人論文云「貴在升裏能轉﹐斗裏能量。」作詩亦然。

胸中無事則識自淸﹐眼中無人則手自辣。

不貴能學﹐貴於學而能捨﹐捨之乃所以爲學也。無所不捨﹐斯無所不學矣。

歌者上如抗﹐下如墜﹐累累然若貫珠。詩人筆端﹐亦具此妙。

蘇子由云「子瞻文奇﹐吾文但穩。吾詩亦然。」此子由極謙退語。然余謂詩文奇難矣﹐奇而穩尢難。南威﹑西施﹐亦猶人也﹐不過耳目口鼻﹐天然勻稱﹐增之一分則太長﹐減之一分則太短﹐便是絕色。諸葛武侯老吏謂桓溫曰「諸葛公無他長﹐但事事停當而已。」殷浩閱內典嘆曰「此理只在阿堵邊。」後代詩文名家﹐非無奇境﹐然苦不穩﹐不勻稱﹐不停當﹐不在阿堵邊。

書家以偶然欲書爲合﹐心遽體畱爲乖。作詩亦爾。

煉字煉句﹐詩家小乘﹐然出自名手﹐皆臻化境。蓋名手煉句如擲仗化龍﹐蜿蜒騰躍﹐一句之靈﹐能使全篇俱活。煉字如壁龍點睛﹐鱗甲飛動﹐一字之警﹐能使全句皆奇。若煉一句只是一句﹐煉一字只是一字﹐非詩人也。

古今人才原不相遠﹐惟後人欲過古人﹐另出格調﹐超而上之。多此一念﹐遂落其後。如五言古詩﹐魏人欲以豪邁掩漢人﹐不知卽以其豪邁遜漢之和平﹔晉人欲以工致掩魏人﹐不知卽以其工致讓魏之本色。求髙一著﹐必輸一著﹔求進一步﹐必退一步。

嚴滄浪《詩話》﹐大旨不出「悟」字﹔鐘﹑譚《詩歸》﹐大旨不出「厚」字﹐二書皆足長人慧根。然誦滄浪詩亦有未盡悟者﹐閱鐘﹑譚集亦有未至厚者﹐以此推之﹐談何容易。

少陵稱太白詩云「飛揚跋扈」﹐老泉稱退之文云「猖狂恣睢」。若以此八字評今人詩文﹐必艴然而怒﹐不知此八字乃詩文神化處﹐惟太白﹑退之乃有此境。王﹑孟之詩潔矣﹐然「飛揚跋扈」不如太白﹔子厚之文奇矣﹐然「猖狂恣睢」不如退之。有志詩文者﹐亦宜參透此八字。

少陵詩云「前輩奔騰入﹐餘波綺麗爲。」蓋謂前輩時有綺麗之句﹐不過餘波及之耳﹐若其入手﹐則如良馬奔騰﹐不可控馭也。以「奔騰」二字合之「飛揚跋扈」四字﹐覺李﹑杜存日﹐龍飛虎躍﹐鳳翥鸞翔﹐如在目前。

吳景仙謂「盛唐之詩雄深雅健」﹐而嚴滄浪訶之﹐謂「健」字但可評文﹐不可評詩。余謂詩文原無二道﹐但忌硬而不忌健﹐縱或優柔婉約﹐低徊纏綿﹐然其气力何嘗不健﹐不健則弱矣。滄浪又云「雄深雅健﹐不若雄渾悲壯。」余謂此四字但可評杜詩耳﹐他家亦未盡然﹐總不若「沈著痛快」四字爲至。曰「痛快」則「悲壯」已包﹐曰「沈著」則「雄渾」之所自出﹐而「健」不足以言之矣。

不知何所起﹐不知何所止﹐一片靈气﹐恍惚而來。《十九首》中取一篇諷之亦爾﹐取一段諷之亦爾﹐取一句諷之亦爾﹐合《十九首》全諷之亦爾。

同時齊名者﹐往往同調。如沈﹑宋﹐髙﹑岑﹐王﹑孟﹐錢﹑劉﹐元﹑白﹐溫﹑李之類﹐不獨習尙切劘使然﹐而气運所致﹐亦有不期同而同者。獨李﹑杜兩人﹐分道揚鑣﹐並驅中原﹐而音調相去遠甚。蓋一代英絕﹐領袖羣豪﹐壇坫設施﹐各有不同﹐卽气運且不得轉移升降之﹐區區習尙﹐何足云乎﹗

詩至中晚﹐遞變遞衰﹐非獨气運使然也。開元﹑天寶諸公﹐詩中靈气發泄無餘矣﹐中唐才子﹐思欲盡脫窠臼﹐超乘而上﹐自不能無長吉﹑東野﹑退之﹑樂天輩一番別調。然變至此﹐無復可變矣﹐更欲另出手眼﹐遂不覺成晚唐苦澀一派。愈變愈妙﹐愈妙愈衰﹐其必欲勝前輩者﹐乃其所以不及前輩耳。且非獨此也﹐每一才子出﹐卽有一班庸人從風而靡﹐捨我性靈﹐隨人腳根﹐家家工部﹐人人右丞﹐李白有李赤敵手﹐樂天卽樂地前身﹐互相沿襲﹐令人掩鼻。於是出類之才﹐欲極力剿除﹐自謂起衰救獘﹐爲前輩功臣。卽此起衰救獘一念﹐遂有無限詩魔﹐入其胸中﹐使之爲中爲晚而不自知也。蓋至此而詩運與世運亦若默受作者之升降矣。嗟夫﹗由吾前說推之﹐則爲淩駕前輩者所誤﹔由吾後說推之﹐又爲羽翼前輩者所誤。彼前輩之詩﹐淩駕而羽翼之﹐尙不能無誤﹐乃區區從而刻畫摹仿之﹐吾不知其所終也﹗嗟夫﹗此豈獨唐詩哉﹖又豈獨詩哉﹖

李翺有云「讀《春秋》如未嘗有《詩》﹐讀《詩》如未嘗有《易》﹐讀《易》如未嘗有《書》﹐讀屈原﹑莊周如未嘗有《六經》。」此數語眞善讀古人書者。余亦謂終日看太白詩﹑子瞻文﹐每至極佳處﹐輒不信世間復有子美﹑退之﹔及讀子美詩﹑退之文﹐每至極佳處﹐又不信世間復有太白﹑子瞻﹐卽此便見四人身分。譬如人食西施乳時﹐不復知肉味中有熊蹯﹔飽熊蹯時﹐亦不復知魚味中有西施乳。若食他魚肉﹐便不爾爾也。

中唐如韋應物﹑柳子厚諸人﹐有絕類盛唐者﹔晚唐如馬戴諸人﹐亦有不愧盛唐者。然韋﹑柳佳處在古詩﹐而馬戴不過五七言律。韋﹑柳古詩尙慕漢﹑晉﹐而晚唐人近體相沿時尙。韋﹑柳輩古體之外尙有近體﹐而晚唐近體之中遂無古意。此又中晚之別也。

晚唐人落想之妙﹐亦有初盛人所不能道者﹐然初盛人決不肯道。今人於晚唐語肯道﹐又卻不能道。

少陵詩中如「白摧朽骨龍虎死」等語﹐似李長吉﹔又「葉裏松子僧前落」﹐「天淸木葉聞」等語﹐似摩詰﹔「水流心不競﹐云在意俱遲」等語﹐似常建﹔「燈影照無寐﹐心淸聞妙香」等語﹐似王昌齡。其餘似諸家處﹐尙不可盡指﹐而終不能指其某篇某句似太白。太白詩中如﹝鳳凰臺﹞作似崔顥﹐﹝贈裴十四﹞作似長吉﹐

﹝送郤昂謫巴中﹞諸作似髙﹑岑﹐﹝送張舍人之江東﹞諸作似浩然﹐「城中有古樹﹐日夕連秋聲」等語似摩詰。其它似諸家處﹐尙不能盡指﹐而終不能指其某篇某句似少陵。蓋其相似者﹐才有所兼能﹔其不相似者﹐巧有所獨至耳。

作詩有情有景﹐情與景會﹐便是佳詩。若情景相睽﹐勿作可也。

才小者尺幅易窘﹐然蘇長公翻爲才大所累﹔學貧者渴筆難工﹐然王元美翻爲學富所困。其故何也﹖

詩律對偶﹐圓如連珠﹐渾如合璧。連珠互映﹐自然走盤﹔合璧雙關﹐一色無痕。八句一气而气逾老﹐一句三折而句逾遒。逾老逾沈﹐逾遒逾宕。首貴聳拔﹐意已趨下﹔結須流連﹐旨則收上。七言固爾﹐五字亦然。神而化之﹐存乎其人﹐非筆舌所能宣也。

所謂蘊藉風流者﹐惟風流乃見蘊藉耳。詩文不能風流﹐畢竟蘊藉不深。

梅聖兪有《金鍼詩格》﹐張無盡有《律詩格》﹐洪覺範有《天廚禁臠》﹐皆論詩也。及觀三人所論﹐皆取古人之詩穿鑿扭捏﹐大傷古作者之意。三書流傳﹐魔魅後人﹐不獨可笑﹐抑復可恨。不知詩人托寄之語﹐十之二三耳﹐旣云托寄﹐豈使人知﹖若字字穿鑿﹐篇篇扭捏﹐則是詩謎﹐非詩也。《三百篇》中有比﹑有興﹑有賦﹐盡如聖兪﹑無盡﹑覺範所言﹐則《三百篇》字字皆比﹐更無賦﹑興﹐千古而下﹐祇作隱語相猜﹐安能暢我性情﹐使人興觀羣怨哉﹗惟子美物諸五言﹐則實有寄托﹐然亦不必牽彊索解﹐如與癡人說夢也。因書此以爲注詩者之戒﹔並將古詩數十首﹐稍爲箋破於後﹐以見古人作詩大意﹐不過如是而止﹐則唐詩可以類推矣。

「上山采蘼蕪﹐下山逢故夫。長跪問故夫﹐新人復何如﹖新人𨿽言好﹐未若故人姝。顏色𨿽相似﹐手爪不相如。新人從門來﹐故人從閣去。新人工織縑﹐故人工織素。織縑日一疋﹐織素五丈餘。將縑來比素﹐新人不如故。」此詩將「手爪不相如」截住﹐分爲兩段之﹐見古人章法之奇。後段卽前段語意﹐復說一徧﹐更覺濃至。此等手法﹐在文字中惟《南華》能之﹐他人止作一股﹐便覺意竭﹐倘效爲之﹐則重復可厭矣。「新人復何如」一問﹐最婉。「從閣」一去﹐更冷而媚﹐𨿽有妒意﹐然妒而不悍﹐妒而有情﹐妒又安可少哉﹗婦人處新故之間﹐惟有溫柔一道﹐能令男子回心。彼以悍怒開釁﹐令薄情人心去不復畱者﹐皆不善於妒者也。「顏色𨿽相似﹐手爪不相如」﹐謔語也﹐豈有手爪可辧妍媸乎﹖聊以慰其問耳。「將縑來比素﹐新人不如故」﹐亦謔語也﹐豈有縑素可別優劣乎﹖聊以慰其去耳。一種繾綣親暱之意﹐在此二謔﹐不獨委屈周旋﹐慰故人以安新人也。通篇總是一「情」字﹐認眞不得。大率東漢惇尙气節﹐得气之先﹐莫如詩人﹐不獨﹝焦仲卿妻﹞﹑﹝陌上桑﹞諸篇凜然難犯﹐有﹝漢廣﹞﹑﹝柏舟﹞遺風﹐卽如此等詩﹐字字溫厚﹐尢得好色不淫之意。若魏﹑晉以後﹐浸淫於桑﹑濮矣。誰謂詩文無升降乎﹖

古﹝艷歌行﹞﹕「夫婿從門來﹐斜倚西北眄。」無限深情﹐在此一疑﹐後面如許溫存﹐皆從「斜倚西北眄」出。婦人值深情男子﹐著假不得﹐認眞不得﹐太莊則疑疏﹐太謔則疑褻﹐故以「語卿且勿眄」微謔之。「水淸石自見」一語﹐楚楚可憐﹐不費分辧﹐疑團自破。尢妙在「石見何累累」一轉﹐又宕開去﹐而以「遠行不如歸」謔語結之。倘無此一謔﹐卻又不成親暱矣。層層宛轉﹐發乎情﹐止乎禮義﹐可見漢人去《三百篇》尙未遠也。

古詩中「君亮執髙節﹐賤妾亦何爲」﹐是能以厚與人者。「一心抱區區﹐懼君不識察」﹐是能以厚自處者。以厚與人者﹐妙在不忍疑人﹔以厚自處者﹐妙在求人不疑。然以髙節望男子﹐尙屬婦人拗語。若夫旣抱區區﹐又懼不察﹐宛轉無聊﹐纏綿莫語﹐以厚自處﹐終不能不以厚望人。此種苦情﹐較「思公子兮未敢言」﹑「心悅君兮君不知」二語﹐更爲篤摯﹐非深於夫婦﹑君臣﹑朋友之間﹐閱盡變態者﹐不知其妙﹐此所以爲古詩也。

「今日良宴會」篇﹐歡娛未竟﹐忽接「人生寄一世﹐奄忽若飆塵。何不策髙足﹐先據要路津﹖無爲守窮賤﹐轗軻長苦辛」六句。無端感慨﹐不情不緒﹐全是一肚皮憤世語﹐莫認眞看。蓋其語意深渾﹐讀者不覺﹐遂誤注爲熱中耳。從來諸解皆失之。

「東城髙且長」篇﹐以「燕﹑趙多佳人」一段﹐足「蕩滌放情志﹐何爲自結束」二句之意﹐猶﹝伐木﹞章以「有酒湑我﹐無酒酤我。坎坎鼓我﹐蹲蹲舞我。迨我暇矣﹐飲此湑矣」六句﹐足「民之失徳﹐幹餱以愆」之意也。無此一段﹐便不淋漓。若其脈理斷續﹐無迹可尋﹐則子由所謂「如千金戰馬﹐注坡驀澗﹐如履平地」也。熟讀此詩﹐自悟古人章法之妙。世人以《十九首》爲二十首﹐且謂後人誤合此二首爲一首。前輩曾有別白者﹐余特引《毛詩》以暢其旨。

《十九首》之妙﹐多是宛轉含蓄。然亦有直而妙﹑露而妙者﹕「昔爲娼家女﹐今爲蕩子婦。蕩子行不歸﹐空牀難獨守」是也。

「生年不滿百﹐常懷千歲憂。晝短苦夜長﹐何不秉燭遊﹖爲樂當及時﹐何能待來玆﹖愚者愛惜費﹐但爲後人嗤。仙人王子喬﹐難可與等期。」一首十句﹐皆輯樂府﹝西門行﹞中警語成之﹐全不易一字﹐然讀之只似《十九首》語﹐不似樂府語。在樂府中每覺此語奇崛﹐在《十九首》語中又覺此語平澹﹐猶「靑靑子衿」﹑「鼓瑟吹笙」等語﹐在《毛詩》中但見和雅﹐入曹公詩中乃見豪放。筆墨轉移之妙﹐非深於詩者不能知。

「去者日以疏」與「明月何皎皎」二首﹐平平無奇。然古今選詩者﹐不敢刪此二首爲十七首﹐卽擬《十九首》﹐至此越難措手﹐此其故何也﹖

「行行重行行﹐與君生別離」以下十二句﹐字字皆訴生別之苦。末云「努力加餐飯」﹐無可柰何﹐自慰自解﹐不怨之怨﹐其怨更深﹐卽唐人所謂「緘怨似無憶」也。通篇惟「浮雲蔽白日」五字﹐稍露怨意﹐然自渾然無迹。餘皆溫柔婉戀﹐使人不覺爲怨﹐眞可以怨者也。嚴滄浪云「《玉臺》以『相去日以遠』而下別爲一首。」如此則不成詩矣。

「明月皎夜光﹐促織鳴東壁。玉衡指孟冬﹐眾星何歷歷。白露沾野艸﹐時節忽復易。秋蟬鳴樹間﹐玄鳥逝安適﹖」寫景未畢﹐忽插「昔我同門友﹐髙舉振六翮。不念攜手好﹐棄我如遺迹」﹐無端感慨﹐妙甚。「南箕北有斗﹐牽牛不負軛」﹐不接之接﹐飄忽空幻﹐妙不可言。然總是一意到底。前八句﹐興也﹔「昔我同門友」四句﹐賦也﹔「南箕」二句﹐比也﹔末云「良無盤石固﹐虛名復何益﹗」又賦﹐以足「昔我同門友」四句之意也。前後反復﹐總以形容交道之薄。伯敬謂此首分爲三段﹐非出一人一時一事者﹐吾不敢信以爲然。

詩中說夢﹐如蔡伯喈「夢見在我傍﹐忽覺在他鄕」﹐擬似空幻﹐恰是夢境。然「凜凜歲雲暮」一篇﹐皆夢境也。「凜凜歲雲暮﹐螻蛄夕鳴悲。涼風率已厲﹐遊子寒無衣。錦衾遺洛﹑浦﹐同袍與我違。獨宿累長夜﹐夢想見容輝。」前七句﹐夢前之因也﹐至第八句方入夢﹐遂有「良人惟古歡﹐枉駕惠前綏。願得長巧笑﹐攜手同車歸」四句。夢中歡聚﹐一段空喜﹐最妙在「旣來不須臾﹐又不處重闈」二句﹐倏忽變態﹐遽失前境。在夢中尙不免匆遽﹐亦安往而不得匆遽也。「盼睞以適意﹐引領遙相睎」二句﹐夢中送癡﹐無聊已極。結云「徙倚懷感傷﹐垂涕沾雙扉」﹐則醒後憶夢﹐情愈迫而景愈難堪矣。段段空幻﹐不獨爲少陵﹝夢太白﹞二詩之祖﹐且開湯臨川《牡丹亭》無限妙想。

「孟冬寒气至」﹐前六句愁緒紛紛﹐忽接「客從遠方來﹐遺我一書札」﹐從無聊中彊爲慰藉﹐所謂望梅解渴﹐遠望當歸。此後如許珍重﹐復以「懼君不識察」結之﹐若終不敢信以爲然者﹐無聊極矣。及讀「客從遠方來﹐遺我一端綺」一首﹐則開頭便是好音矣。「故人心尙爾」五字﹐妙甚﹐有無端驚喜﹐出於望外之意。此後珍重到底﹐無非欣幸慰藉者﹐與前者迥異。或悲或喜﹐顚之倒之﹐總一「情」字耳。

「西北有髙樓」一篇﹐皆想象之詞。阿閣之上﹐忽聞弦歌﹐憑空摹擬﹐幻甚。此下皆描「悲」字之神。「無乃杞梁妻」﹐惝恍疑似﹐妙不可言。「淸商隨風發」四句﹐肉竹之外﹐別有妙理﹐此知音者所以難也。蓋歌者旣苦﹐則知者自稀﹐傷知稀卽所以惜歌者也。一種幽怨﹐全從言外得之。自注詩者必以首四句指帝都﹐中八句自嘆才髙﹐而以知稀寓仕宦未達之意﹐遂令此詩索然。惜哉﹗

「回車駕言邁」篇﹐感壽命之不常﹐而欲以榮名爲寶。「驅車上東門」篇﹐嘆人生之如寄﹐而欲以飲酒自娛。倏而憂生﹐倏而達生﹐𨿽同一感慨﹐然覺飲酒一語更悲。以此知凡言達生者﹐皆無聊語也。

敍事長篇動人啼笑處﹐全在點綴生活﹐如一本雜劇﹐插科打諢﹐皆在淨醜。﹝焦仲卿﹞篇﹐形容阿母之虐﹐阿兄之橫﹐親母之依違﹐太守之彊暴﹐丞吏﹑主簿﹑一班媒人張皇趨附﹐無不絕倒﹐所以入情。若只寫府吏﹑蘭芝兩人癡態﹐𨿽刻畫逼肖﹐決不能引人涕泗縱橫至此也。文姬﹝悲憤﹞篇﹐苦處在胡兒抱頸數語﹐與同時相送相慕者一番牽別﹐令人欲泣。﹝孤兒行﹞寫得兄嫂有權﹐大兄無用﹐南北奔走﹐皆奉兄嫂嚴令﹐便自傳神。至「大兄言辦飯﹐大嫂言視馬」﹐則大兄未嘗無愛弟意﹐然終拗大嫂不過﹐孤兒之命可知矣。末後啖瓜覆車﹐無端點綴﹐尢是一出鬧場佳劇﹐令人且悲且笑。而收場仍不放過兄嫂﹐作者用意深矣。﹝木蘭詩﹞有阿姊理妝﹑小弟磨刀一段﹐便不寂寞。而「出門見火伴」﹐又是絕妙團圓劇本也。後人極力摹擬﹐非無佳境﹐然一槪直敍﹐全乏波瀾。如古本《琵琶記》﹐有詞曲﹐無關目﹐有生旦﹐乏淨醜﹐對之但覺悶悶耳。

枚乘﹝七發﹞﹐東方朔﹝客難﹞﹐創體也。後人𨿽沿襲其體﹐然丰神气韻﹐終不能及。張平子﹝四愁詩﹞﹐亦創體也。擬之者不獨沿其體﹐並沿其調﹐一擬便肖矣。夫使人一擬便肖者﹐非詩之至﹔擬而必期於肖者﹐亦非擬之至者也。杜子美﹝同谷歌﹞﹐𨿽略仿﹝四愁﹞﹐然而出脫變化﹐勝平子遠矣。

漢人樂府﹐不獨其短篇質奧﹐長篇龐厚﹐非後人力量所及﹐卽其音韻節目﹐輕重疾徐﹐所以調絲肉而宮徵者﹐今皆不傳。所傳﹝郊廟﹞﹑﹝鐃歌﹞諸篇﹐皆無其器而僅有其辭者。李太白自寫己意﹐旣與古調不合﹐後人字句比擬﹐亦於工歌無當。近日李東陽復取漢﹑唐故事﹐自創樂府。余謂此特東陽史耳﹗若以爲樂府﹐則今之樂﹐非古之樂矣。吾不知東陽之辭﹐古耶今耶﹖以爲古﹐則漢樂旣不可聞﹔以爲今﹐則何不爲南北調﹐而創此不可譜之曲。此豈無聲之樂﹐無弦之琴哉﹗伯敬云「樂府可學﹐古詩不可學。」余謂古詩可擬﹐樂府不可擬﹐請以質之知音者。

「日出東南隅」與「昔者霍家奴」二篇﹐章法頗類。前段描寫羅敷﹑胡姬濃艷﹐能令好色人銷魂。後段描寫羅敷﹑胡姬義烈﹐能令淫人敗興。中間「男兒愛後婦﹐女子重前夫」﹐「使君自有婦﹐羅敷自有夫」四語﹐皆從世俗人情﹐寫得十分痛快。天地間一種絕妙義理﹐偏出自不讀書人口中﹐可見人情至處﹐卽禮法也。收語卽申說「重前夫」﹑「自有夫」二意﹐𨿽「多謝金君子﹐私愛徒區區」﹐緊嚴有力﹐「坐中數千人﹐皆言夫婿疏」﹐寬愆有致﹐煞手不同﹐總就本文作結﹐不別起波瀾也。漢樂府中有字句同而意旨與章法不同者﹐﹝雞鳴篇﹞與﹝相逢行﹞是也。有字句不同而意旨與章法同者﹐此二篇是也。豈古作者亦有脫胎換骨之法耶﹖

樂府古詩佳境﹐每在轉接無端﹐閃鑠光怪﹐忽斷忽續﹐不倫不次。如羣峯相連﹐云斷之﹐水勢相屬﹐縹緲間之。然使無雲縹緲﹐則亦不見山連水屬之妙矣。﹝孤兒行﹞從「不如早去﹐下從地下黃泉」後﹐忽接「春气動﹐艸萌芽」﹐﹝飲馬長城窟﹞篇從「展轉不可見」﹐忽接「枯桑知天風﹐海水知天寒」﹐語意原不相承﹐然通篇精神脈絡﹐不接而接﹐全在此處。末段「客從遠方來」﹐至「下有長相憶」﹐突然而止﹐又似以他人起手作結語。通篇零零碎碎﹐無首無尾﹐斷爲數層﹐連如一緒﹐變化渾淪﹐無迹可尋﹐其神化所至耶﹗若陸士衡擬此題﹐則一味板調﹐讀之徒令人厭。昭明以二詩並列﹐謬矣。

畫家所謂平遠者﹐如一幅亂山﹐幾數百里﹐而煙嶂連綿﹐看之令人意興無窮。在詩家惟漢人有之。今之學古詩者﹐但知學其平﹐不知學其遠。蓋平者其勢﹐遠者其神﹐神故不易學也。

蘇﹑李詩有「江﹑漢」語﹐子瞻以爲齊﹑梁小兒擬作﹐非也。使果擬作﹐則必如李陵﹝與子卿書﹞﹐附會《史》《漢》﹐有一種掩飾怨尢之語﹐簡點詳愼﹐決不露破綻矣。其所云「江﹑漢」﹐或子卿未出使時﹐兩人相別語也。若「骨肉緣枝葉」爲別兄弟﹐「結髮爲夫妻」爲別妻詩﹐不必盡別李陵也。惟「黃鵠一遠別」篇﹐有「念子不能歸」之句﹐頗似異域相別語耳。李陵詩第二首云「嘉會難再遇﹐三載爲千秋」﹐亦非異域送別詩。子卿以辛巳被羈﹐至庚子始歸。李少卿自壬午敗降﹐與子卿周旋已十九年矣﹐寧止三載乎﹖獨首篇云「長當送此別﹐且復立斯須」﹐二語癡妙﹐眞異域永訣語也。末篇「安知非日月﹐弦望自有時」﹐尙有首丘之思﹐寓意深矣。三首非出自一時﹐然非僞也。若李陵﹝與子卿書﹞﹐必出沈約﹑江淹輩齊﹑梁間髙手﹐亦非小兒擬作所及。

古詩中﹝擬蘇李﹞﹑﹝錄別詩﹞篇﹐𨿽不及蘇﹑李自作之衝澹﹐然作者之意﹐特欲髙蘇﹑李一籌。蓋其音韻气骨﹐出入古詩﹑樂府之間﹐非但齊﹑梁小兒不能擬﹐卽漢人作者﹐亦屬髙手。「身無四凶罪﹐何爲天一隅」﹐描寫叛人一味怨尢﹐口角逼肖。至云「嗟爾穹廬子﹐獨行如履冰。短褐中無緒﹐帶斷續以繩。瀉水置瓶中﹐焉辧淄與澠﹗」暗藏嘲諷﹐有招降誨叛﹐誘人分謗之意﹐在於言外。使李陵執筆爲之﹐未必及此。妝點刻畫﹐太費苦心﹐此其所以爲擬作也。

﹝東山﹞篇﹐每章著「零雨其蒙」四字﹐便爾悲涼。思家遇雨﹐別有一番無聊﹐不必終篇﹐已覺黯然魂銷矣。末後只描寫鸛鳴果實﹐蠨蛸熠耀﹐戶庭寥落﹐雨景慘淡而已﹐此外不贅一語﹐愈覺悲絕。《三百篇》中﹐有比興賦互用者﹐有賦事在前﹐比興在後者﹐皆以末後不注破爲妙﹐不獨此詩也。及讀古詩「十五從軍徵」篇﹕「兔從狗竇入﹐雉從梁上飛。中庭生旅谷﹐井上生旅葵」四句﹐寫景奇。𨿽「羹飯一時熟﹐不知貽阿誰」二語﹐注破太明﹐不如﹝東山﹞之渾妙﹐但漢末亂離光景﹐不嫌直露。倘自此便止﹐尙是一首極悲澹詩﹐只可惜又添「出門東向望﹐淚落沾我衣」十字﹐反覺全首味薄矣。此漢人所以不及《三百篇》也。

近日吳中﹝山歌﹞﹑﹝掛枝兒﹞﹐語近風謠﹐無理有情﹐爲近日眞詩一綫所存。如漢古詩云「客從北方來﹐欲到到交趾。遠行無他貨﹐惟有鳳凰子。」句似迂鄙﹐想極荒唐﹐而一種眞朴之气﹐有張﹑蔡諸人所不能道者。晉﹑宋間﹝子夜﹞﹑﹝讀曲﹞及﹝淸商曲﹞亦爾。安知歌謠中遂無佳詩乎﹖每欲取吳謳入情者﹐匯爲風雅別調﹐想知詩者不以爲河漢也。

擬古詩須彷佛古人神思所在﹐庶幾近之。陸士衡擬古﹐將古人機軸語意﹐自起至訖﹐句句蹈襲﹐然去古人神思遠矣。﹝擬行行重行行篇﹞云「攬衣有餘帶﹐循形不盈衿」﹐卽「相去日以遠﹐衣帶日以緩」意也。不惟語句板滯﹐不如古人之輕宕﹐且合士衡十字﹐總一「緩」字包括無遺﹐下語繁簡迥異如此﹐便見作者身份矣。結云「去去遺情累﹐安處撫淸琴」卽「棄捐勿復道﹐努力加餐飯」意也。彼從「棄捐」二字說來﹐無可柰何﹐彊自解勉﹐蓋情至之語﹐非「遺情」也。若云「去去遺情累」﹐則淺直已甚矣。﹝擬今日良宴會﹞篇「髙談一何綺﹐蔚若朝霞爛」﹐卽「令徳唱髙言﹐識曲聽其眞」意也。綺霞蔚爛﹐士衡聊以自評耳﹐豈若古句之綿邈乎﹖「人生能幾何﹐爲樂常苦晏。譬彼司晨鳥﹐揚聲當及旦。曷爲恆憂苦﹐守此貧與賤﹗」卽「人生寄一世﹐奄忽若飆塵。何不策髙足﹐先據要路津﹖無爲守貧賤﹐轗軻長苦辛」語也。「髙足」﹑「要路」﹐語含譏諷。古詩從歡娛後﹐忽爾感慨﹐似眞似諧﹐無非憤懣。士衡特以「爲樂常苦晏」﹐申上文歡娛而已﹐何其薄也﹗﹝擬迢迢牽牛星﹞篇結云「引領望大川﹐雙涕如沾露」﹐卽「盈盈一水間﹐脈脈不得語」意也。「盈盈」何須「引領」﹐「一水」豈必「大川」﹐「脈

脈」不待「流涕」﹐「不語」何嘗「沾露」﹖十字蘊含﹐譜盡相思﹐古今情人千言萬語﹐總從此出﹐被士衡一說破﹐遂無味矣。﹝擬靑靑陵上柏﹞篇﹕「人生能幾何﹖譬彼濁水瀾。戚戚多滯念﹐置酒宴所歡。方駕振飛轡﹐遠飛入長安。名都一何綺﹐城闕郁盤桓。」卽「人生天地間﹐忽如遠行客。鬥酒相娛樂﹐聊厚不爲薄。驅車策駑馬﹐遊戲宛與洛。洛中何鬱鬱﹐冠帶自相索」語也。古人倏而感慨﹐倏而娛樂﹐倏而遊戲﹐倏又感慨矣。中間「遊戲」二字﹐從「忽如遠行客」句來﹐寄意空曠﹐有君輩皆入我夢中之意。「冠帶自相索」一語﹐頓令豪華气盡﹐淡淡寫來﹐自爾妙絕。士衡自「置酒」以下﹐句句作繁麗語﹐無復回味﹐如飲蔗漿﹐一咽而已。﹝擬西北有髙樓﹞篇﹕「玉容誰得顧﹖傾城在一彈。佇立望日昃﹐躑躇再三嘆。不怨佇立久﹐但願歌者歡。」卽「淸商隨風發﹐中曲正徘徊。一彈再三嘆﹐慷慨有餘哀。不惜歌者苦﹐但傷知音稀」語也。士衡從「傾城」上說向「歡」去﹐古詩從「徘徊」上說向「哀」去﹐「歡」﹑「哀」二意﹐便分深淺。且夫「中曲徘徊」﹐則繞梁遏云﹐不足以踰矣﹐豈「傾城」可言乎﹖「徘徊」未已﹐繼以「三嘆」﹐「余哀」之上﹐綴以「慷慨」﹐「哀」不在「嘆」﹐亦不在「彈」﹐非絲非肉﹐別有神往﹐莊子所謂「聽其自已者﹐咸其自取也」。妙伎如此﹐彼「佇立」﹑「躑躅」者﹐皆隨人看場耳。「但傷知音稀」一語﹐感慨深遠。但有言說﹐總非知音﹐其視「歌者」之「歡」﹐不過聲色豪華﹐奚啻雅俗懸絕已哉﹗﹝擬東城髙且長﹞篇云「曷爲牽世務﹐中心若有違。京洛多妖麗﹐玉顏侔瓊蕤。閒夜撫鳴琴﹐惠音淸且悲。長歌赴促節﹐哀響逐髙徽。一唱萬夫嘆﹐再唱梁塵飛。思爲河曲鳥﹐雙遊丰水湄。」卽「蕩滌放情志﹐何爲自結束﹖燕﹑趙多佳人﹐美者顏如玉。被服羅裳衣﹐當戶理淸曲。音響一何悲﹐弦急知柱促。馳情整中帶﹐沈吟聊躑躅。思爲雙飛燕﹐銜泥巢君屋」語也。士衡一气直說﹐全無生動﹐古詩將燕﹑趙佳人﹐憑空想象﹐無限送癡。而披衣當戶﹐馳情整巾﹐沈吟在悲響之餘﹐躑躅於理曲之後﹐則不獨聞其聲﹐且如見其人矣。試思「長歌」﹑「哀響」等語﹐細細比勘﹐其敷衍湊泊﹐與古人相去深淺爲何如也﹖其餘全篇刻畫古人﹐不可勝錄﹐所謂桓溫之似劉琨﹐其無所不似﹐乃其無所不恨者。夫以士衡之才﹐尙且若此﹐則擬古豈容易哉﹗

「晨風懷苦心﹐蟋蟀傷局促。」「苦心」﹑「局促」﹐著在「晨風」﹑「蟋蟀」﹐妙甚。蓋愁思之極﹐彼虫鳥亦若代爲心傷也。只如此看﹐語意自深。今之箋詩者﹐咸以「晨風」﹑「蟋蟀」爲《毛詩》二篇﹐果爾﹐則淺薄無味﹐何以爲古詩乎﹖陸士衡擬古云「王鮪懷河岫﹐晨風思北林。」據此則「晨風」爲鳥名無疑。然「思北林」語意索然﹐較之「懷苦心」三字﹐相去不獨徑庭﹐且天淵矣﹗

﹝公燕詩﹞﹐在酒肉場中﹐露出酸餡本色。寒士得貴遊殘杯冷炙﹐感恩至此﹐殊爲可笑﹔而滿篇搬數他人富貴﹐尢見俗態。惟曹子建自露家風﹐而應瑒﹝侍建章集詩﹞﹐末語不忘儆戒﹐頗爲得體耳。大抵建安諸子﹐稍有才調﹐全無骨力﹐豈文舉﹑正平見殺後﹐文人垂首喪气﹐遂軟媚取容至此。傷哉﹗

魏文帝評孔文舉「體气髙妙」﹐此語甚肖。以「體气」論詩文﹐又在「气格」二字之上。當時與曹氏父子兄弟並驅者﹐惟文舉與蔡伯喈二公之詩﹐綽有風骨耳﹐王粲諸人﹐皆所不及。文帝謂孔融﹑王粲諸人「於學無所遺﹐於辭無所假。」又云「文以气爲主」。然則王粲諸人﹐才與學皆孔北海匹也﹐所不及北海者﹐气耳。北海詩云「幸托不肖軀﹐且當猛虎步。」三復此語﹐浩然之气﹐至今尙在。

應璩﹝百一詩﹞﹐在鄴中諸體中﹐頗稱古澹﹐不獨諷諫曹爽﹐而一段媿勵慚負﹐深有負乘覆餗之意﹐詩品與人品存焉。視王粲﹝從軍詩﹞﹐豫以聖君推曹瞞﹐以天朝擬鄴都﹐而自處於負鼎之伊尹﹐以圖翦漢興魏之業者﹐相去有間矣。

看詩當設身處地﹐方見其佳。王仲宣﹝七哀詩﹞云「出門無所見﹐白骨蔽平原。路有饑婦人﹐抱子棄艸間。顧聞號泣聲﹐揮涕獨不還。未知身死處﹐何能兩相完﹖驅馬棄之去﹐不忍聽此言。」昔視之平平耳﹐及身歷亂離﹐所聞所見﹐殆有甚焉﹐披捲及此﹐始覺鼻酸。

鄴中諸詩﹐子不如父﹐弟不如兄﹐臣不如君﹐賓客不如主人。然千古以來﹐獨陳思與徐﹑王﹑應﹑劉﹑陳﹑阮得稱才子者﹐瞞﹑丕之才﹐爲功名所掩﹐而陳思所遭不幸﹐故特以詩文著耳。然陳思詩文﹐丰骨气槪﹐皆遜父兄一籌﹐使當時賈詡無屬思之對﹐楊修成羽翼之謀﹐又安知繡虎之譽﹐不在五官中郎將哉﹗

漢以前無應酬時﹐魏﹑晉以來間有之﹐亦絕無佳者。惟盧諶﹑劉琨相贈二首﹐頌美中頗有感恩知己﹐好善不倦之意﹐應酬體中差爲錚錚耳。

秋胡妻至以妒死﹐可爲妒而愚矣。且其臨死數語﹐不責夫以薄幸﹐乃責以忘母不孝﹐遂成秋胡千古惡名﹐則而妒悍且狡矣。顏延之﹝秋胡行﹞﹐直陳其事﹐字字斟酌﹐末首始代妒婦作責夫語云「自昔枉光塵﹐結言固終始。如何久爲別﹐百行愆諸己。君子失明義﹐誰與偕沒齒﹖愧彼﹝行露﹞詩﹐甘之長川汜。」則秋胡之罪﹐不過調桑婦而已﹐非忘母不孝也。「百行愆諸己」﹐從別情說來﹐點綴稍輕﹐豈獨爲秋胡洗謗﹐並爲妒婦懺悔矣。秋胡婦原不應入《列女傳》﹐有識者欲黜之﹐讀延之詩﹐悲酸動人﹐輒復不忍。若其渾古淡宕﹐漢﹑魏而後﹐所不多得也。

阮嗣宗越禮驚眾﹐然以口不臧否人物﹐司馬文王稱爲至愼﹐蓋晉人中極蘊藉者。其﹝懷﹞十七首﹐神韻澹蕩﹐筆墨之外﹐俱含不盡之思﹐政以蘊藉勝人耳。然以擬《古十九首》﹐則淺薄甚矣。夫詩中之厚﹐皆從蘊藉而出﹐乃有同一蘊藉而厚薄深淺異者﹐此非知詩者不能別也。

延之﹝五君詠﹞謂「中散不偶世」﹐叔夜﹝幽憤詩﹞亦自云「顯明臧否」﹐此卽「不偶世」之驗也。嗣宗口不臧否人物﹐延之旣稱其「識密鑑洞」﹐又謂其「埋照」﹑「淪迹」。七賢中﹐叔夜與嗣宗同一放誕﹐而爲人疏密迥異如此。誰謂放誕中無蘊藉乎﹖詩中字字斟酌﹐可謂傳神。其始平與劉﹑向二公﹐俱不苟。史須如此切當簡嚴﹐方稱古人知己。但以山巨源之深識朗懷﹐而延之憎其顯庸﹐遂與王戎並黜。梁沈約昧於榮利﹐乘時射勢﹐而當時比之山巨源。是何巨源之不幸也﹖

唐人詩近陶者﹐如儲﹑王﹑孟﹑韋﹑柳諸人﹐其雅懿之度﹐朴茂之色﹐閒遠之神﹐澹宕之气﹐雋永之味﹐各有一二﹐皆足以名家﹐獨其一段眞率處﹐終不及陶。陶詩中雅懿﹑朴茂﹑閒遠﹑澹宕﹑雋永﹐種種妙境﹐皆從眞率中流出﹐所謂「稱心而言﹐人亦易足」也。眞率處不能學﹐亦不可學﹐當獨以品勝耳。淵明自云「夏月虛涼﹐髙枕北窗下﹐淸風颯至﹐自謂羲皇上人。」顏延之作﹝陶公誄﹞﹐亦云「學非稱師﹐文取指達﹐在眾不失其寡﹐處言愈見其默。」又云「廉深簡潔﹐貞夷粹溫﹐和而能峻﹐博而不繁。」又云「解體世紛﹐結志區外。」此公之詩﹐所以爲眞率也。能如陶公﹐則不患無公之詩。然能如陶公﹐亦不必學公之詩。儲﹑王輩生平爲人﹐事事不及陶公﹐其所以能近陶者﹐以其風流灑落﹐無俗韻耳。

五言詩爲澹穆易﹐爲奇峭難。四言詩爲奇峭易﹐爲澹穆難。陶公四言詩如其五言詩﹐所以獨妙。七言詩作澹穆尢難﹐惟摩詰能之﹐然而稍加深秀矣。

論者爲五言詩平遠一派﹐自蘇﹑李﹑《十九首》後﹐當推陶彭澤爲傳燈之祖﹐而以儲光羲﹑王維﹑劉�虛﹑孟浩然﹑韋應物﹑柳宗元諸家爲法嗣。但吾觀彭澤詩自有妙悟﹐非得法於蘇﹑李﹑《十九首》也。其詩似《十九首》者﹐政以其气韻相近耳。儲﹑王諸人學蘇﹑李﹑《十九首》﹐亦學彭澤﹐彼皆有意爲詩。有意學古詩者﹐名士之根尙在﹐詩人之意未忘。若彭澤悠然有會﹐率爾成篇﹐取適己懷而已﹐何嘗以古詩某篇最佳而斤斤焉學之﹐以吾詩某篇必可傳而勤勤焉爲之﹖名士與詩人﹐兩不入其胸中﹐其視人之愛憎﹐與身後所傳之久暫﹐如吹劍首﹐一吷而已。彭澤作﹝五柳先生傳﹞云「嘗著文章自娛﹐頗示己志﹐忘懷得失。」其戒子書云「少來好書﹐偶愛閒靜﹐開卷有得﹐欣然忘食。見樹木交蔭﹐時鳥變聲﹐亦復歡爾有喜。」味「自娛」二字﹐便見彭澤平日讀書作詩文本領﹐絕無名根。而所云「開卷有得」﹐所得何事﹖豈從字句間矜創獲者哉﹗且以區區樹蔭鳥聲﹐遂與開卷同一冥會﹐則其開卷時已置身空明之內﹐耳目間別有見聞﹐其視「樹木交蔭」皆自然之文章﹐而「時鳥變聲」皆自然之絲竹也。所謂「悠然見南山」﹐豈虛語哉﹗大抵彭澤乃見道者﹐其詩則無意於傳而自然不朽者。嗟夫﹗古今詩文人不知凡幾﹐而傳者百無一二﹐豈非有意於傳者之過哉﹗

鐘嶸云「陶彭澤出自應璩。」陋哉斯言﹗使彭澤果出自應璩﹐豈復有好彭澤哉﹖余謂彭澤序﹝桃源詩﹞﹕「不知有漢﹐何論魏﹑晉。」此卽陶詩自評也。後人必擬何者爲漢詩﹐何者爲魏﹑晉詩﹐字句摹仿﹐僅得古人皮毛耳。此無他﹐名心爲之累也。大率世俗作詩有二病﹕一患不知好名﹐率意應酬﹐餖飣茍且而已﹔一患好古而名心太急﹐沿飾浮華﹐膾炙一時而已。必前不見古人﹐後不見來者﹐具千古之識﹐乃能取千古之名。然總非所語於陶公。何也﹖彼不見有古今﹐不過孤行一意﹐以取名耳﹔陶公不知有古今﹐自適己意而已﹐此所以不朽也。

《南史》稱謝靈運「縱橫俊發過顏延之﹐而深密則不如也」。鮑明遠又稱康樂「如初發芙蓉﹐自然可愛」﹔顏光祿如「鋪錦列繡﹐雕繪滿眼」。兩君當時聲價﹐互相優劣如此。然觀康樂集﹐往往深密有餘﹐而疏澹不足﹐專指延之爲深密﹐謬矣。延之詩自﹝五君﹞﹑﹝秋胡行﹞諸篇稱絕調外﹐他如﹝贈王太常﹞詩﹑﹝夏夜呈從兄散騎﹞作﹑﹝還至梁城﹞及﹝登巴陵城樓﹞作﹐俱新警可喜﹐專以「鋪錦列繡」貶之﹐非定評也。大約二君藻思秀質﹐如出一手﹐而光祿寄興髙曠﹐章法綿密﹐康樂意致豪華﹐造語幽靈﹐又各有其勝也。顏﹑謝二人作詩﹐遲速懸絕﹐康樂惟以遲得﹐故多佳句。然顏集中﹝和謝監﹞諸作﹐頗受板滯之累。謝詩𨿽多佳句﹐然自首至尾﹐諷之未免癡重傷气﹔惠連亦有是病﹐或當時習尙使然耳。

史稱潘嶽﹑陸機而後﹐文士莫及﹐惟江右稱潘﹑陸﹑江左稱顏﹑謝而已。然安仁詩賦佳處﹐僅見之於哀悼語中﹔士衡驚才絕艷﹐乃其爲詩﹐不及其﹝文賦﹞﹑﹝豪士賦序﹞﹑﹝弔魏武帝文﹞﹑﹝辧亡五等諸侯論﹞遠甚。蓋驚才絕艷﹐宜於文﹐不宜於詩。其謂「詩緣情而綺靡」﹐卽此「綺靡」二字﹐便非知詩者。然則潘﹑陸故非顏﹑謝匹也。

杜子美以「淸新」﹑「俊逸」分稱庾子山﹑鮑明遠二人﹐可謂定評矣。但六朝人爲淸新易﹐爲俊逸難。詩家淸境最難﹐六朝𨿽有淸才﹐未免字字求新﹐則淸新尙兼人巧。而俊逸純是天分﹐淸新而不俊逸者有矣﹐未有俊逸而不淸新者也。子美𨿽兩人並稱﹐然大半爲明遠左袒耳。及取兩人詩讀之﹐明遠旣有逸气﹐又饒淸骨﹔子山𨿽多淸聲﹐不乏逸響。且俊逸易涉於佻﹐而明遠則厚﹔淸新易涉於浮﹐而子山則警。明遠與顏﹑謝同時﹐而能獨運靈腕﹐盡脫顏﹑謝板滯之習。子山當陳﹑隋靡靡之日﹐而時有骨气﹐不爲膚立。六朝人多不能爲七言﹐而明遠獨以七言擅長。若子山五言詩﹐竟是唐人近體佳手矣。𨿽所就不同﹐要皆一時出類之才也。

謝玄暉與沈休文論詩云「好詩圓美流轉如彈丸。」此實玄暉自評也。其詩仍是謝氏宗派﹐而一種奇俊幽秀處﹐似沈酣於康樂集中而得者。然謝家驚人之句﹐不稱康樂﹐獨稱玄暉者﹐康樂堆積佳句﹐務求奇俊幽秀之語以驚人﹐而不知其不可驚人也。采玉玄圃者﹐觸眼琳瑯﹐亦復何貴﹖良工取之磨礱成器﹐溫潤玲瓏﹐𨿽僅徑寸﹐人共珍之矣。玄暉能以圓美之態﹐流轉之气﹐運其奇俊幽秀之句﹐每篇僅三四見而已。然使讀者於圓美流轉中﹐恍然遇之﹐覺全首無非奇俊幽秀﹐又使人第見其奇俊幽秀﹐而竟忘其圓美流轉﹐此其所以驚人也。

沈休文﹝別範安成詩﹞﹐𨿽風骨遒上﹐爲齊﹑梁間僅見﹐然已漸似李太白﹑孟襄陽﹑髙達夫﹑岑嘉州近體矣。自休文外﹐務工對偶﹐又在李﹑孟﹑髙﹑岑近體之下矣。髙﹑岑以前﹐近體每似古詩﹐休文以後﹐古詩反似近體﹐其中蓋有默操其升降者。

南朝齊﹑梁以後﹐帝王務以新詞相競﹐而梁氏一家﹐不減曹家父子兄弟﹐所恨體气卑弱耳。武帝以文學﹐與謝脁﹑沈約輩﹐爲齊竟陵王八友﹐著作宏富﹐固自天授。而簡文艷情麗藻﹐在明遠﹑玄暉之間﹐沈約﹑任昉諸臣﹐皆所不及﹐武帝以東阿擬之﹐信不虛也。梁元帝及昭明統﹑武陵紀﹑邵陵綸﹐亦自奕奕﹐獨昭明小劣耳。宮體一出﹐從風而靡﹐蓋秀才天子也﹐又降爲浪子皇帝矣。陳後主﹑隋煬帝才思艷發﹐曾何救於敗亡也。傷哉﹗

江總才華﹐豈不與徐﹑庾並驅﹐乃與孔範等十人﹐稱叔寶狎客。八婦疊倡﹐十客賡和﹐君臣沈緬﹐男女淫褻﹐擘箋未幾﹐入井隨之﹐﹝玉樹﹞方闋﹐黃塵已斷﹐璧月瓊枝﹐千古同誚﹐江﹑孔之罪﹐可勝誅乎﹖孔範已入﹝佞幸傳﹞﹐江總豈宜在詩人之列﹗𨿽然﹐六朝才子﹐責以人品﹐能有幾人﹖斯又可同付之太息也﹗

江文通﹝擬陶徵君﹞一首﹐非不酷似﹐然皆有意爲之。如富貴人家園林﹐時效竹籬茅舍﹐聞雞鳴犬吠聲﹐以爲勝絕﹐而繁華之意不除。若陶詩則如桃源異境﹐雞犬桑麻﹐非復人間﹐究竟不異人間﹔又如西湖風月﹐𨿽日在歌舞濃艷中﹐而天然澹雅﹐非妝點可到也。

自玄暉後﹐如沈約﹑江淹﹑王筠﹑任昉諸君﹐皆慕玄暉之風﹐而皆不能及。休文復倡爲聲病之說﹐音韻稍促﹐遂開古詩近體分途之漸。蓋江東顏﹑謝之體﹐至玄暉而暢﹐至沈約輩而弱﹐至陳﹑隋而蕩矣。愈變愈新﹐因而愈衰﹐是六朝之詩﹐亦自爲初盛中晚也。

徐凝「一條界破靑山色」﹐子瞻以爲惡詩。然入塡詞中﹐尙是本色語。若梁昭明﹝擬古﹞詩云「窺紅對鏡斂雙眉﹐含愁拭淚坐相思﹐念人一去幾多時」三句﹐竟是一半﹝浣溪沙﹞矣。至「眼語笑靨近來情﹐心懷心想甚分明。憶人不忍語﹐含恨獨吞聲。」又是﹝臨江仙﹞換頭也。然則齊﹑梁以後﹐不獨浸淫近體﹐亦已濫觴塡詞矣。或謂唐人近體盛而古詩元气遂薄﹐不知唐人一副元气﹐流浹在近體中﹐能使三百餘年不落宋﹑元詞曲一派者﹐非古詩存之﹐而近體存之也。

詩語可入塡詞﹐如詩中「楓落吳江冷」﹐「思發在花前」﹐「天若有情天亦老」等句﹐塡詞屢用之﹐愈覺其新。獨塡詞語無一字可入詩料﹐𨿽用意稍同﹐而造語迥異。如梁邵陵王綸﹝見姬人﹞詩「卻扇承枝影﹐舒衫受落花」﹐與秦少遊詞「照水有情聊整鬢﹐倚欄無緒更兜鞋」﹐同一意致。然邵陵語可入塡詞﹐少遊語決不可入詩﹐賞鑑家自知之。

李太白不作七言律﹐孟浩然五言古不出四十字外﹐古人立名之意甚堅﹐每不肯以其拙示人。後世才不逮古人﹐集中諸體皆備﹐五言詩至滿百韻。又唐人和詩不和韻﹐宋人和韻﹐往往至五六首﹐𨿽以子瞻﹑山谷﹑少遊之才﹐未免湊泊﹐他集則如跛鱉矣。此皆好名而不善取名之過也。

嚴儀卿謂「律詩難於古詩」。彼以律詩斂才就法爲難耳﹐而不知古詩中無法之法更難。且律詩工者能之﹐古詩非工者所能﹐所謂「其中非爾力」﹐則古詩難於律詩也。又謂「七言律難於五言律」。彼謂七言律格調易弱耳﹐而不知五言律音韻易促也。五字之中﹐鏗然悠然﹐無懈可擊﹐有味可尋﹐一气渾成﹐波瀾獨老﹐名爲堅城﹐實則化境﹐則五言律難於七言律也。若「絕句難於八句﹐五言絕難於七言絕」﹐二語甚當。惜未言五言古難於七言古耳。

前輩有教人煉字之法﹐謂如老杜「飛星過水白﹐落月動沙虛」﹐是煉第三字法﹐「地坼江帆隱﹐天淸木葉聞」﹐是煉第五字法之類。不知古人落想便幻﹐觸景便幽﹐「飛星過水白」﹐與﹝人日﹞詩「云隨白水落」皆當時實有此境﹐入他想中﹐無非空幻。「落月動沙虛」﹐則滿眼是幻﹐不可思議﹐但非老杜形容不出耳。豈胸中先有「飛星水白」﹑「落月沙虛」八字﹐而後煉「過」﹑「動」二字以欺人乎﹖「天淸木葉聞」與孟浩然「荷枯雨滴聞」﹐兩「聞」字亦眞亦幻﹐皆以落韻自然爲奇﹐卽作者亦不自知﹐何暇煉乎﹖落韻自然﹐莫如摩詰﹐如「潮來天地靑」﹐「行踏空庭落葉聲」﹐「靑」字「聲」字偶然而落﹐妙處豈復有痕迹可尋﹖總之本領人下語下字﹐自與凡人不同﹐𨿽未嘗不煉﹐然指他煉處﹐卻無鑪火之迹。若不求其本領﹐專學他一二字爲煉法﹐是藥汞銀﹐非眞丹也。吾嘗謂眼前尋常景﹐家人瑣碎事﹐說得明白﹐便是驚人之句。蓋人所易道﹐卽人所不能道也。如飛星過水﹐人人曾見﹐多是錯過﹐不能形容﹐虧他收拾點綴﹐遂成奇語。駭其奇者﹐以爲百煉方就﹐而不知彼實得之無意耳。卽如「池塘生春艸」﹐「生」字極現成﹐卻極靈幻。𨿽平平無奇﹐然較之「園柳變鳴禽」更爲自然。「楓落吳江冷」﹐「空梁落燕泥」﹐與摩詰「雨中山果落」﹐老杜「葉裏松子僧前落」﹐四「落」字俱以現成語爲靈幻。又如老杜「杖藜還客拜」﹐「舊犬喜我歸」﹐王摩詰「野老與人爭席罷」﹐髙達夫「庭鴉喜多雨」﹐皆現成瑣俗事﹐無人道得﹐道得卽成妙詩﹐何嘗煉「還」字﹑「喜」字﹑「罷」字以爲奇耶﹖詩家固不能廢煉﹐但以煉骨煉气爲上﹐煉句次之﹐煉字斯下矣。惟中晚始以煉字爲工﹐所謂「推敲」是也。然如「僧敲月下門」﹐「敲」字所以勝「推」字者﹐亦只是眼前現成景﹐寫得如見耳。若喉吻間吞吐不出﹐𨿽經百煉﹐何足貴哉﹗

詩家化境﹐如風雨馳驟﹐鬼神出沒﹐滿眼空幻﹐滿耳飄忽﹐突然而來﹐倏然而去﹐不得以字句詮﹐不可以迹相求。如岑參﹝歸白閣艸堂﹞起句云「雷聲傍太白﹐雨在八九峯。東望白閣云﹐半入紫閣松。」又﹝登慈恩寺﹞詩中間云「秋色從西來﹐蒼然滿關中。五陵北原上﹐萬古靑蒙蒙。」不惟作者至此﹐奇气一往﹐卽諷者亦把捉不住﹐安得刻舟求劍﹐認影作眞乎﹖近見注詩者﹐將「雨在八九」﹑「云入紫閣」﹑「秋從西來」﹑「五陵」﹑「萬古」語﹐彊爲分解﹐何異癡人說夢。

前輩有禁人用啞韻者﹐謂押韻要官樣﹐勿用啞韻﹐如四支與十四鹽皆啞韻﹐不可用也。而不知詩家妙處﹐全在押韻﹐押韻妙處﹐決不在官樣。果禁啞韻﹐則孔子訂詩﹐當預作四韻刪正﹐「燕婉」﹑「戚施」之句﹐必不列於《風》﹐而「昭假遲遲」﹐「式於九圍」﹐不列於《頌》矣。可爲噴飯。

楊升庵譏少陵﹝麗人行﹞云「《詩》刺淫亂﹐第曰『雝雝鳴雁﹐旭日始旦』而已﹐不必曰『愼莫近前丞相嗔』也。」蓋謂少陵無含蓄耳。王元美駁之云「彼所稱者﹐興比耳﹐詩固有賦﹐以述情切事爲快﹐不必盡含蓄也。」元美辧則辧矣﹐而未盡也。就「雝雝鳴雁」本章言之﹐雉鳴求其牡﹐非比興乎﹐何嘗含蓄﹖且鄭﹑衛刺淫﹐至於「期我桑中」﹑「車來賄遷」等語﹐皆無含蓄。姑不必盡舉﹐卽如同一刺衛宣姜也﹐有直陳者﹐﹝新臺﹞之篇所云「燕婉之求﹐籧篨不殄」﹐﹝墻茨﹞之篇所云「中冓之言﹐不可道也」﹐﹝鶉奔﹞之篇所謂「人之無良﹐我以爲君」是已。有隱諷者﹐﹝君子偕老﹞一篇﹐但述其象翟之盛﹐鬒發之美﹐眉額之皙﹐至於「胡天胡地」﹐而猶未已﹔且綴以「蒙彼縐絺﹐是紲袢也」﹐則並其褻衣之纖媚而形容之﹐而以「邦之媛也」四字結之。羨美中有憐惜慨嘆﹐愛莫能助之意﹐略無一語及其淫亂。少陵﹝麗人行﹞﹐全從此詩得之。首贊其態濃意遠﹐肌理細膩﹐乃至頭上背後足下種種殊妙﹐富貴气焰﹐無不動人﹐而「靑鳥飛去銜紅巾」﹐則與「蒙彼縐絺」語同一生動矣。惟﹝君子偕老﹞篇首章微露「子之不淑」四字﹐而後章不復補綴。少陵則末語微露「愼莫近前丞相嗔」七字﹐而前此全不指破﹐手法微換耳。彼其意以爲如此人﹐如此事﹐與其直指其穢﹐徒令人鄙﹐不若悉舉其美﹐乃令人恨也。從來美人失身﹐才子從逆﹐千古以後﹐供人唾罵﹐必甚於他人。如讀漢史至劉子駿陳符命﹐華子魚弒國後﹐每令人擲捲而起﹐以爲在他人不足恨﹐以劉子駿﹑華子魚爲之﹐則深可恨也。蓋以憐才慕色之誠﹐迫爲嫉惡﹐其嫉惡更深﹐所以反復嘆美如此。其用意倍苦﹐而其刺淫倍刻矣。蓋嘲笑甚於罵詈﹐而憐惜尢甚於嘲笑也。吾方謂少陵含蓄太深﹐不爲﹝墻茨﹞﹑﹝新臺﹞而爲﹝君子偕老﹞﹐用修乃謂其不肯含蓄乎﹖若其所論《毛詩》舛謬處﹐則人人知之矣。

太白﹝夢遊天姥吟﹞﹑﹝幽澗泉吟﹞﹑﹝鳴臯歌﹞﹑﹝謝脁樓餞別叔云﹞﹑﹝蜀道難﹞諸作﹐豪邁悲憤﹐《騷》之苗裔。

詩文中「潔」字最難。柳子厚云「本之太史以著其潔。」惟太史能潔﹐惟柳子能著其潔﹐潔可易言哉﹗詩如摩詰﹐可謂之潔。惟悟生潔﹐潔斯幽﹐幽斯靈﹐靈斯化矣。摩詰之潔﹐原從悟生﹐而摩詰之潔﹐亦能生悟﹐潔而能化﹐悟迹乃融。嗟乎﹗悟﹑潔二者﹐今人棄如土矣。王元美云「摩詰才不逮沈﹑宋。」豈以其潔減價耶﹗

詩中之潔﹐獨推摩詰。卽如孟襄陽之淡﹑柳柳州之峻﹐韋蘇州之警﹐劉文房之雋﹐皆得潔中一種﹐而非其全。蓋摩詰之潔﹐本之天然﹐𨿽作麗語﹐愈見其潔。孟﹑柳﹑韋﹑劉諸君﹐超脫洗削﹐尙在人境。摩詰如仙姬天女﹐冰雪爲魂﹐縱復瓔珞華鬘﹐都非人間。而諸君則如西子﹑毛嬙﹐月下淡妝﹐卻扇一顧﹐粉脂無色﹐然不免燻衣沬面﹐護持愛惜。識者辧之。

太白仙才﹐然其持論﹐不鄙齊﹑梁﹔子美詩聖﹐然其持論﹐尙推盧﹑駱。譬之滄海﹐百川細流﹐無不容納﹐所謂「不薄今人愛古人」也。虛心憐才﹐殊爲可師。今之名流﹐遞相掊擊﹐拔幟立幟﹐爭名喪名﹐較之李﹑杜﹐度量相越﹐豈不遠哉﹗

少陵云「李陵﹑蘇武是吾師。」少陵沈雄頓挫﹐與蘇﹑李淡宕一派﹐殊不相類﹐乃知古人師資﹐不在形聲相似﹐但以气味相取。然淵明气味大近蘇﹑李﹐少陵旣師蘇﹑李矣﹐柰何詆淵明爲枯槁耶﹗

少陵不喜淵明詩﹐永叔不喜少陵詩﹐𨿽非定評﹐亦足見古人心眼各異﹐𨿽前輩大家﹐不能彊其所不好。貶己徇人﹐不顧所安﹐古人不爲也。

武人詩如楊素﹑髙駢輩﹐風雅所收﹐不必論已。他若曹景宗僅能識字﹐及在席上拈競﹑病二韻云「去時兒女悲﹐歸來笳鼓競。借問大將誰﹖恐是霍去病。」四語風韻灑落﹐翻覺楊素﹑髙駢胸中多卻數卷書。又如斛律金目不知書﹐及作﹝敕勒歌﹞云「敕勒川﹐陰山下。天似穹廬﹐籠蓋四野。天蒼蒼﹐野茫茫﹐風吹艸低見牛羊。」天然豪邁﹐翻覺曹景宗目中多卻數行字。以此推之﹐作詩貴在本色。

作詩必句句著題﹐失之遠矣﹐子瞻所謂「賦詩必此詩﹐定非知詩人」。如梅花詩﹐林逋諸人﹐句句從香色摹擬﹐猶恐未切﹔庾子山但云「枝髙出手寒」﹐杜子美但云「幸不折來傷歲暮﹐若爲看去亂鄕愁」而已﹐全不黏住梅花﹐然非梅花莫敢當也。如子美﹝黑白二鷹﹞詩﹐若在今人﹐必句句在「黑白」二字尋故實﹐子美卻寫二鷹神情﹐只劈頭點出黑白。如一幅雙鷹圖﹐從妙手繪出﹐便覺奇矯之骨﹐摶空之气﹐驚秋之意﹐俱從紙上活現﹐只輕輕將粉墨染黑白二色而已。又如劉希夷﹝嵩嶽聞笙﹞詩云「月出嵩山東﹐月明山益空。山人愛淸景﹐散發臥秋風。風止夜何淸﹐獨夜艸虫鳴。仙人不可見﹐乘月近吹笙。」前七句憑空說來﹐不露「笙」字﹐而笙中天籟淸機﹐已繚繞耳邊矣。至第八句方出「笙」字﹐便接以「絳唇吸靈气﹐玉指調眞聲﹐眞聲是何曲﹐三山鸞鶴情」四句﹐擡出吹笙者於雲霞縹緲之上。至「昔去落塵俗﹐願言聞此曲。今來臥嵩岑﹐何幸承幽音。神仙樂吾事﹐笙歌銘夙心」六句﹐方輕點「聞」字﹐而以低徊容與結之﹐絕不黏笙﹐卻句句是笙﹐句句是聞笙﹐句句是嵩嶽聞笙也。又如李頎﹝琴歌﹞云「主人有酒歡今夕﹐請奏鳴琴廣陵客。月落城頭烏半飛﹐霜淒萬樹風入衣。銅鑪華燭燭增輝﹐初彈﹝淥水﹞後﹝楚妃﹞。一聲已動物皆靜﹐四座無言星欲稀。淸淮奉使千餘里﹐敢告雲山從此始。」只第二句點出「琴」字﹐其餘滿篇霜月風星﹐烏飛樹響﹐銅鑪華燭﹐淸淮雲山﹐無端點綴﹐無一字及琴﹐卻無非琴聲﹐移在箏笛琵琶觱篥不得也。又如岑參﹝宿東溪王屋李隱者﹞題﹐若只將隱者髙處贊嘆﹐便是俗筆。岑詩云「山店不鑿井﹐百家同一泉。晚來南村黑﹐雨色和人煙。霜畦吐寒菜﹐沙雁噪河田。隱者不可見﹐天壇飛鳥邊。」只寫山中幽絕景況﹐已有一髙人宛然在目矣。又如太白﹝訪戴天山道士不遇﹞詩云「犬吠水聲中﹐桃花帶雨濃。樹深時見鹿﹐溪午不聞鐘。野竹分淸靄﹐飛泉掛碧峯。無人知所去﹐愁倚兩三松。」無一字說「道士」﹐無一字說「不遇」﹐卻句句是「不遇」﹐句句是「訪道士不遇」。何物戴天山道士﹐自太白寫來﹐便覺無煙火气。此皆以不必切題爲妙者。不能盡舉﹐姑以數首槪其餘耳。

作詩有一題數首﹐而起結雷同﹐最是大病。如陳正字﹝感遇﹞諸篇起句云「吾觀龍變化」﹐又云「吾觀昆侖化」﹐又云「深居觀元化」﹐又云「幽居觀大運」是也。且其病不止於此﹐凡感遇懷﹐須直說胸臆﹐巧思誇語﹐無所用之。正字篇中屢用「仲尼」﹑「老聃」﹑「西方」﹑「金仙」﹑「日月」﹑「昆侖」等語者﹐非本色也。若張曲江﹝感遇﹞﹐則語語本色﹐絕無門面矣﹐而一種孤勁秀澹之致﹐對之令人意消。蓋詩品也﹐而人品系之。「艸木有本心﹐何求美人折」﹐三復此語﹐爲之浮白。大抵正字別有佳處﹐不專在﹝感遇﹞數詩。﹝感遇﹞三十八篇﹐𨿽矯矯不羣﹐然吾所愛者﹐「吾觀龍變化」一首耳。

﹝巷伯﹞之卒章曰「寺人孟子﹐作爲此詩。」﹝節南山﹞之卒章曰「家父作誦﹐以究王。」是刺人者不諱其名也。﹝崧髙﹞之卒章曰「吉甫作誦﹐穆如淸風。」﹝蒸民﹞之卒章曰「吉甫作誦﹐其詩孔碩。」是美人者不諱其名也。三代之民﹐直道而行﹐毀不避怒﹐譽不求喜﹐今則爲匿名謠帖﹑連名徳政碑矣。偶觸褊心﹐則醜語叢生﹐惟恐其知﹔忽焉搖尾﹐則諛詞泉湧﹐惟恐其不知也。至於贈答應酬﹐無非溢詞﹔慶問通贄﹐皆陳頌語。人心如此﹐安得有詩乎﹖獨唐人爲之﹐尙能自占地步。如儲光羲﹝張谷田舍﹞詩云「縣官淸且儉﹐深谷有人家。一徑入寒竹﹐小橋穿野花。碓喧春澗滿﹐梯倚綠桑斜。自說年來稔﹐前村酒可賒。」此徳政詩也﹐頌處在「自說年來稔」句﹐以野人語爲「縣官淸儉」之驗﹐卻從「深谷人家」內看出。野人﹑徑竹﹑橋花﹐幽雅恬熙﹐有花滿雉馴景象。五句見茨梁之丰﹐六句見蠶絲之富。前村賒酒﹐居然襦褲興歌﹐鳴琴在室矣。然其題是﹝張谷田舍﹞﹐其詩似一幅﹝桃源圖﹞﹐無一語及縣官﹐較李頎「寄書河上神明宰﹐羨爾城頭姑射山」語﹐更爲蘊含矣。又子美﹝遭田父泥飲美嚴中丞﹞詩﹐遭田父泥飲與嚴中丞何干﹐發題便妙。詩云「步屧隨春風﹐村村自花柳。田翁逼社日﹐邀我嘗春酒。酒酣誇新尹﹐畜眼未見有。回頭指大男﹐渠是弓弩手。名在飛騎籍﹐長番歲時久。前日放營農﹐辛苦救衰朽。差科死則已﹐誓不舉家走。今年大作社﹐拾遺能住否﹖叫婦開大缾﹐盆中爲吾取。感此气揚揚﹐須知風化首。語多𨿽雜亂﹐說伊終在口。朝來偶然出﹐自卯將及酉。久客惜人情﹐如何拒鄰叟。髙聲索果栗﹐欲起時被肘。指揮過無禮﹐未覺村野丑。月出遮我畱﹐仍嗔問升斗。」篇中政簡俗龐﹐家給戶饒景象﹐盡從田父口中寫出﹐卻將大男放營一事﹐點綴生動﹐前後形容﹐只一「眞」字﹐別無奇特鋪張﹐而頌聲已溢如矣。旣自古地步﹐又爲中丞占地步﹐又爲田父占地步。若在今人﹐不知如何醜態也。姑舉二詩﹐以例其餘。

詩中有畫﹐不獨摩詰也。浩然情景悠然﹐尢能寫生﹐其便娟之姿﹐逸宕之气﹐似欲超王而上﹐然終不能出王範圍內者﹐王厚於孟故也。吾嘗譬之﹐王如一輪秋月﹐碧天似洗﹔而孟則江月一色﹐蕩漾空明。𨿽同此月﹐而孟所得者﹐特其光與影耳。

自皎然有三偸之說﹐因指子美「湛湛長江去」同於「湛湛長江水」﹐「江平不肯流」同於「潮平似不流」﹐而後人遂謂少陵詩未免蹈襲。如「船如天上坐﹐人似鏡中行」﹐「人如天上坐﹐魚似鏡中遊」﹐沈佺期詩也﹐子美「春水船如天上坐﹐老年花似霧中看」﹐特襲沈句耳。不知少陵深服沈詩﹐時取沈句流連把﹐爛熟在手口之間﹐不覺寫出。觀唐諸家﹐語句相似頗多﹐大抵坐此﹐非蹈襲也。且「人如天上坐」不及「船如天上坐」﹐加「春水」二字作七言﹐卻更活動。而「老年花似霧中看」﹐描寫老態﹐龍鐘可笑﹐又豈「魚似鏡中遊」可及哉﹗《古詩十九首》中﹐有意用他家句者﹐曹孟徳亦然。不獨寫來無痕﹐試取前後語反復諷﹐反似大出古人之上。非如今人本無佳句﹐偶盜他語﹐便覺態出﹐如窮兒盜乘輿服物﹐一見便捉敗也。

王右丞詩境𨿽極幽靜﹐而气象每自雄偉。如「艸枯鷹眼疾﹐雪盡馬蹄輕」﹐「苜蓿隨天馬﹐葡萄逐漢臣」﹐「日落江湖白﹐潮來天地靑」﹐「暮云空磧時驅馬﹐秋日平原好射鵰」﹐「雲裏帝城雙鳳闕﹐雨中春樹萬人家」﹐「歸鞍競帶靑絲籠﹐中使頻傾赤玉盤」等語﹐其气象似在「九天閶闔開宮殿﹐萬國衣冠拜冕旒」之上。如但以气象語求之﹐便失右丞遠矣。

髙﹑岑五言古﹑律﹐俱臻化境﹐而髙達夫尢妙於用虛。非用虛也﹐其筋力精神俱藏於虛字之內﹐急讀之遂以爲虛耳。以此作律詩更難。如達夫﹝途中寄徐錄事﹞云「落日風雨至﹐秋天鴻雁初。離憂不堪比﹐旅館復何如﹖君又幾時去﹐我知音信疏。空多篋中贈﹐長見右軍書。」「君又」﹑「我知」等虛字﹐豈非篇中筋力﹐但覺其運脫輕妙﹐如駿馬走阪﹐如羚羊掛角耳。且其難處﹐尢在虛字實對﹐仍不破除律體。太白𨿽有此不衫不履之致﹐然頗近古詩矣。李於鱗諸公謂髙﹑岑有五言古詩而短於五言律﹐此豈髙﹑岑知己哉﹗

晚唐七言絕句妙處﹐每不減王龍標。然龍標之妙在渾﹐而晚唐之妙在露﹐以此不逮。

鐘伯敬云「常建詩淸微靈洞﹐似『厚』之一字﹐不必爲此公設。」此語甚當。但常建詩亦自有常建之厚﹐古人所謂溫厚者﹐常建之詩是也。其「淸微靈洞」俱從溫厚中出﹐所以內外俱徹﹐如琉璃映月耳。

「自君之出矣﹐不復理殘機。思君如滿月﹐夜夜減淸輝。」張曲江詩也。「滿」字「減」字纖而無痕﹐殊近樂府﹐此題第一首詩也。曲江方正﹐能作是語﹐何怪廣平之賦梅花耶﹗

晉人詩能以眞朴自立門戶者﹐惟陶元亮一人。唐詩人能以眞朴自立門戶者﹐惟元次山一人。次山不惟不似唐人﹐並不似元亮。蓋次山自有次山之眞朴﹐此其所以自立門戶也。

作詩須一意渾融﹐前後互映。如李頎﹝送王昌齡﹞詩云「漕水東去遠﹐送君多暮情。淹畱野寺出﹐向背孤山明。前望數十里﹐中無蒲稗生。夕陽滿舟楫﹐但愛微波淸。舉酒林月上﹐解衣沙鳥鳴。夜來蓮花界﹐夢裏金陵城。嘆息此離別﹐悠悠江海行﹗」因第二句有「暮情」二字﹐自此後﹐不獨夕陽微波﹐月上鳥鳴﹐夜來花界﹐夢裏金陵﹐種種暮景﹐而滿篇幽澹悲涼﹐字字皆「暮情」也。暮景易寫﹐暮情難描﹐此爲獨絕。

杜子美詩云「熟精《文選》理」﹐而子瞻獨不喜《文選》。蓋子瞻文人也﹐其源出於《國策》《莊》《孟》﹐而助以晁﹑賈諸公之波瀾﹐所浸灌於古者深矣。《文選》之文﹐自秦﹑漢諸篇外﹐其餘皆不脫六朝浮靡﹐其爲子瞻唾棄﹐無足怪者。若子美則詩人也﹐詩以《騷》爲祖﹐以賦爲禰﹐以漢﹑魏諸古詩﹐蘇﹑李﹑《十九首》﹐陶﹑謝﹑庾﹑鮑諸人爲嫡裔。子美詩中沈鬱頓挫﹐皆出於屈﹑宋﹐而助以漢﹑魏﹑六朝詩賦之波瀾。《文選》諸體悉備﹐縱選未盡善﹐而大略具矣。子美少年時﹐爛熟此書﹐而以淸矯之才﹑雄邁之气鞭策之﹐漸老漸熟﹐範我馳驅﹐遂爾獨成一體。𨿽未嘗襲《文選》語句﹐然其出脫變化﹐無非《文選》者。生平苦心在此一書﹐不忍棄其所自﹐故言之有味耳。今人以子美譽《文選》而亦譽之﹐以子瞻毀《文選》而亦毀之﹐毀譽皆在子美﹑子瞻﹐與己何與﹖又與《文選》何與哉﹖

詩家有一種至情﹐寫未及半﹐忽插數語﹐代他人詰問﹐更覺情致淋漓。最妙在不作答語﹐一答便無味矣。如﹝園有桃﹞章云「不知我者﹐謂我士也驕。彼人是哉﹐子曰何其。」三句三折﹐跌宕甚妙。接以「心之憂矣」﹐只爲不知者代嘲﹐絕無一語解嘲﹐無聊極矣。又﹝陟岵﹞章云「父曰嗟﹐予子行役﹐夙夜無已。尙愼旃哉﹐猶來無止。」四句中有憐愛語﹐有叮嚀語﹐有慰望語﹐低徊宛轉﹐似只代父母作思子詩而已﹐絕不說思父母﹐較他人作思父思母語﹐更爲淒涼。漢﹑魏以來﹐此法不傳久矣。維唐岑參「昨日山有信」一首﹐末四句只代杜陵叟說話便止﹐全不說別弟及還東溪語﹐深得古人之意。但彼爲憂亂行役而作﹐而此則尋常別弟語﹐情景較淺耳﹐然在唐詩中未多覯也。

看盛唐詩﹐當從其气格渾老﹑神韻生動處賞之﹐字句之奇﹐特其餘耳。如王維「鵲乳先春艸﹐鶯啼過落花」﹐孟浩然「石鏡山精怯﹐禪枝怖鴿樓」﹐張謂「野猿偸紙筆﹐山鳥污圖書」﹐岑參「甌香茶色嫩﹐窗冷竹聲幹」﹐此等語皆晚唐人所極意刻畫者。然出王﹑孟﹑張﹑岑手﹐卽是盛唐詩﹔若出晚唐人手﹐卽是晚唐人詩。蓋盛唐人一字一句之奇﹐皆從全首元气中苞孕而出﹐全首渾老生動﹐則句句渾老生動﹐故𨿽有奇句﹐不礙自然。若晚唐气卑格弱﹐神韻又促﹐卽取盛唐人語入其集中﹐但見斧鑿痕﹐無復前人渾老生動之妙矣。於鱗輩論時﹐專尙气格﹐而鐘﹑譚非之。

唐李頎詩﹐𨿽近於幽細﹐然其气骨﹐則沈壯堅老﹐使讀者從沈壯堅老之內﹐領其幽細﹐而不能以幽細名之也。惟其如是﹐所以獨成一家。

余嘗槪論詩文﹐似醇者中必雜﹐以深者中必淺﹐似細者中必粗﹐似靜者中必亂﹐似密者中必疏﹐似腴者中必枯﹐似奇者中必迂﹐似達者中必僿。如此反勘﹐不可勝舉﹐大約嫌其似而已。

余曾謂陶靖節絕無名根。靖節詩亦云「𨿽畱身後名﹐生前亦枯搞。死者何所知﹐稱心固爲好。」則其不好名可知矣。然其﹝擬古﹞詩又云「生有髙世名﹐旣歿傳無窮」﹐則又何也﹖黃山谷云「謝康樂﹑庾義城之詩﹐鑪錘之功﹐不遺力也。然陶彭澤之墻數仞未能窺者﹐何哉﹖蓋二子有意於俗人贊其工耳。」此語妙甚。從古才人詩文所以不能久傳者﹐總從俗人贊處失腳耳。然則陶公之人與詩﹐亦止不許俗人贊而已。使當時復有陶公者﹐從而倡和贊嘆﹐我知公縱不喜﹐亦決不擲捲而怒也。陶公之不好名﹐豈同他人之不好名哉﹗

釋皎然嘗於舟中抒思﹐作古體十數篇﹐以效韋蘇州﹐韋大不喜。明日獻其舊作﹐乃大稱賞﹐云「何不以所工見投﹐而猥希老夫之意﹗」卽此可見作詩當自寫性靈﹐摹仿剽竊﹐非徒無益﹐而又害之。

李陽冰云「太白不讀非聖之書﹐恥爲鄭﹑衛之作﹐故其言多似天仙之詞。」王荊公集四家詩﹐人問何爲下李白﹐荊公云「白才髙而識卑﹐其中言酒色者﹐蓋十八九。」兩人論太白﹐互相矛盾如此。余謂此皆非太白知己也。太白詩天然奇絕﹐正惟奇絕﹐所以不能無小疵。然其奇處不可及﹐疵處更不可及。奇處不在恥鄭﹑衛﹐疵處不在言酒色。酒色﹑鄭﹑衛﹐在太白分中﹐原無罣礙。李陽冰自見太白恥鄭﹑衛耳﹐若太白則何必恥鄭﹑衛。王介甫自見太白言酒色﹐若太白則何妨言酒色。以己爲量而妄尊之﹐且與太白無與﹔況以己爲量而妄毀之﹐多見其不知量也。

伯敬云「王建﹝宮詞﹞﹐非宮怨也。惟『樹頭樹底覓殘紅﹐一片西飛一片東。自是桃花貪結子﹐錯教人恨五更風』一首﹐頗有怨意。」余謂怨之深者必渾﹐無論宮詞宮怨﹐俱以深渾爲妙﹐且宮詞亦何妨帶怨。如王建云「私縫黃帔捨釵梳﹐欲得金仙觀內居。近被君王知識字﹐收來案上檢文書。」此非宮詞中宮怨乎﹖然急讀不覺其怨﹐惟詠諷數過﹐方從言外得之。此眞深於怨者﹐不獨「樹頭樹底」一首也。

漁隱曰「王建﹝宮詞﹞云﹕『禦廚不食索時新﹐每見花開卽苦春。白日臥多嬌似病﹐隔簾教喚女醫人。』花蕊夫人﹝宮詞﹞云「廚船進食簇時新﹐侍宴無非列近臣。日午殿頭宣索膾﹐隔花喚取打魚人。」花蕊之詞工﹐王建爲不及也。」余謂花蕊盜王建語﹐然不及王建遠甚﹐惟「隔花喚」三字﹐頗能領全首生動耳。王建「禦廚不食索時新」七字﹐寫女子性情嬌癡厭飫之狀如見。若云「進食簇時新」則直而無味矣。下二句情景事三者俱媚﹐「白日臥多」﹐便爲「苦春」二字傳神﹐「隔簾喚醫」﹐撒癡極妙﹐非果病也。女子性情﹐決非女子能道﹐每被文人信手描出。漁隱何足以知此哉﹗

秦少遊「斜陽外﹐寒鴉萬點﹐流水遶孤村。」晁無咎云「此語𨿽不識字者﹐亦知是天生好言語。」漁隱云「無咎不見煬帝詩耳。」蓋以隋煬帝有「寒鴉千萬點﹐流水繞孤村」之句也。余謂此語在煬帝詩中﹐祗屬平常﹐入少遊詞﹐特爲妙絕。蓋少遊之妙﹐在「斜陽外」三字﹐見聞空幻。又「寒鴉」﹑「流水」﹐煬帝以五言劃爲兩景﹐少遊詞用長短句錯落﹐與「斜陽外」三景合爲一景﹐遂如一幅佳圖。此乃點化之神﹐必如此乃可用古語耳。

李易安云「王介甫﹑曾子固文章似西漢﹐若作一小歌詞﹐則人必絕倒﹐不可讀。而歐陽永叔﹑蘇子瞻詞﹐乃句讀不葺之詩耳。」又嘗記宋人有云「昌黎以文爲詩﹐東坡以詩爲詞。」甚矣詞家之難也﹗余謂易安所譏介甫﹑子固﹑永叔三人甚當﹐但東坡詞气豪邁﹐自是別調﹐差不如秦七﹑黃九之到家耳。東坡自言平日不喜唱曲﹐故不中音律﹐是亦一短。以詩爲詞﹐難爲東坡解嘲﹐若以爲「句讀不葺之詩」﹐抑又甚矣﹗至於昌黎文章﹐元气深渾﹐獨其詩篇刻露﹐稍傷元气﹐然天地間自少此一派不得。彼蓋別具手腕﹐不獨與他家詩不相似﹐並自與其文章樂府絕不相似。伯敬云「唐文奇碎﹐而退之舂融﹐志在挽回﹔唐詩淹雅﹐而退之艱奧﹐意專出脫。」此數語眞昌黎知己。彼謂「昌黎以文爲詩」者﹐是不知昌黎者也。大率宋人以詞自負﹐故所言類此。然遂卻以此評詩﹐不免隔靴搔癢。

陳無己云「寧朴毋華﹐寧拙毋巧﹐寧粗毋弱﹐寧僻毋俗。」嚴儀卿亦有是語。然余謂朴實勝華﹐扭實勝巧﹐粗實勝弱﹐僻實勝俗。朴拙粗僻﹐非大家不能用。每見後人有意爲朴﹐反不如華﹔有意爲拙﹐反不如巧﹔有意爲粗﹐反不如弱﹔有意爲僻﹐反不如俗。大抵以自然者爲勝﹐如美人亂頭粗服俱好﹐不可遂以亂頭粗服爲美人也。

張謂侍郎七言律﹐多奇警之句﹐及死後見形﹐獨愛人誦其「櫻桃解結垂檐子﹐楊柳能低入戶枝」二語。晉謝康樂詩尢多警語﹐而獨喜「池塘生春艸」五字﹐自謂神助﹐可見詩以偶然語寫偶然景爲得意﹐凡他人所謂得意者﹐非作者所謂得意也。

學詩者不可學古人無病處﹐亦不必學古人有病處。非大家不能無病﹐非大家亦不能有病。蓋其才無所不具﹐其學無所不有﹐故於深淺濃淡﹐洪纖髙下﹐種種皆備﹐而其瑕颣亦復不免。如長江大河﹐不乏腐骴﹔名山巨嶽﹐亦有惡木。其所以界於他山水者﹐政在波濤之鼓蕩﹐無所不有﹔地勢之龐厚﹐無物不生耳。若夫丘巒澗沚之勝﹐一覽卽盡﹐縱復幽雅奇秀﹐然非所語於大觀也。後之學詩者﹐毛舉瑣求﹐以一字之累﹐一語之犯﹐遂棄其全。而負才不羈之士﹐又不肯深求古人精神之所存﹐見陶之時有似於枯淡也﹐遂以枯淡爲陶﹔見杜之偶似於滯累也﹐遂以滯累爲杜﹔見李之偶似於輕率也﹐遂以輕率爲李﹔見蘇之偶似於諧淺也﹐遂以諧淺爲蘇。此猶學孔子者﹐但學其微服過宋﹐君命召不俟駕﹐見南子﹐佛肸召欲往而已﹐豈學孔子者哉﹗

元微之作﹝杜子美墓志序﹞云「上薄《風》《雅》﹐下該沈﹑宋﹐言奪蘇﹑李﹐气吞曹﹑劉﹐掩顏﹑謝之孤髙﹐雜徐﹑庾之流麗﹐盡得古今之體勢﹐而兼人人之所獨專。」是矣。然余觀子美詩﹐創而不沿﹐孤而無偶﹐竟不能指某篇某句出《風》《雅》﹐出沈﹑宋﹐出蘇﹑李﹐出曹﹑劉﹐出顏﹑謝﹐出徐﹑庾也。如蜂采百花以釀蜜﹐不能別蜜味爲某花也。如秦人銷天下兵器爲金人十二﹐不能別金人之頭面手足爲某兵器也。合眾體以成一子美﹐要亦得其自體而已。今之學少陵者﹐分其一體﹐便謂逼眞少陵﹐恐少陵不如是之多也。

微之稱少陵詩「鋪陳始終﹐排比聲韻﹐大或千言﹐次猶數百﹐太白不能歷其藩翰﹐況堂奧乎﹖」而樂天亦謂子美「貫穿古今﹐覶縷格律﹐盡工盡善﹐過於李白」。夫李以天分獨勝﹐而杜則天工人巧俱絕﹐卻推杜於李上﹐寧患無說﹐乃獨推其「排比聲韻」﹐「覶縷格律」﹐何耶﹖以聲韻格律論詩﹐已近於學究矣﹐況「排比」﹑「覶縷」﹐俗學所病。苟無雄渾豪邁之气行於其間﹐𨿽千言數百﹐何益於短長﹖以此壓太白﹐恐太白不服也。大凡讀子美洋洋大篇﹐當知他人能短者不能長﹐能少者不能多﹐能人者不能天﹐惟子美能短能長﹐能少能多﹐能人能天﹐亦復愈長愈短﹐愈多愈少﹐愈人愈天。如韓信用兵﹐多多益善﹐百萬人如一人。漢髙𨿽以神武定天下﹐然所將不過十萬而已。然則子美能長能多﹐而非「排比」﹑「覶縷」之謂。「排比」﹑「覶縷」﹐亦子美用長用多之一斑﹐然不足以盡子美也。韓信多多益善﹐然其奇在以萬人作背水陣﹐破趙兵二十萬。蓋韓信之能在用多﹐而其奇在用少。子美亦然。故於五言長篇﹐𨿽見能事﹐然其短篇﹐尢爲神奇。三韻詩短極矣﹐然短而愈妙。蓋未有不能用少而能用多者。若太白短篇佳矣﹐乃其﹝蜀道難﹞﹑﹝鳴臯歌﹞﹑﹝夢遊天姥吟﹞諸篇﹐亦何遽不如子美長歌。讀二家詩者﹐勿隨人看場可也。

子美﹝羌村﹞詩有「夜闌更秉燭﹐相對如夢寐」句﹐寫亂後生還﹐驚喜猜疑﹐情景如見。讀者多忽之。宋計敏夫《唐詩紀事》述盛文肅嘗夢朝上帝﹐見殿上題詩云「夜闌更秉燭﹐相對如夢寐。」初謂天上人作﹐及讀唐集﹐乃知爲子美詩也。彼天上人具眼如此﹐下視人世論詩者﹐眞憒憒耳﹗

太白﹝淸平﹞三絕與﹝宮中行樂詞﹞﹐鐘﹑譚譏其淺薄。然大醉之後﹐援筆成篇﹐如此婉麗﹐豈非才人。而世傳唐天子命李龜年持金花箋﹐授白爲﹝淸平調詞﹞﹐梨園子弟撫絲竹﹐李龜年歌之﹐天子親調玉笛以倚曲﹐每曲徧將換﹐則遲其聲以媚之。詩中所指﹐皆極言太眞之美而已。如此﹐則太白此詩與﹝玉樹後庭花﹞何異﹖卽深厚且不足傳﹐又何論淺薄哉﹗不知太白此詩最有膽气﹐如「可憐飛燕倚新妝」﹐又﹝行樂詞﹞「飛燕在昭陽」二語﹐大肆譏誚﹐誰人敢道﹖當時天子愛其淸麗﹐而不能覺得。髙力士恨脫靴殿上之恥﹐讒而逐之﹐遂露英雄本色。然則此詩當以「飛燕」二語及髙力士脫靴一事而傳。使作詩者皆得如此事﹑如此語以傳﹐𨿽極淺極薄﹐吾猶以千金享之﹐況未必淺薄耶﹖

嚴滄浪云「唐人與宋人詩﹐未論工拙﹐直是气象不同。」此語切中窾要。但餘謂作詩未論气象﹐先看本色﹐若貲郎效士大夫舉止﹐暴富兒效貴公子衣冠﹐縱气象有一二相似﹐然村鄙本色自在。宋人𨿽無唐人气象﹐猶不失宋人本色﹐若近時人﹐气象非不甚似唐人﹐而本色相去遠矣。

嚴滄浪﹝詩辧﹞有云「發端忌作舉止﹐收拾貴在出場。」又云「詩難處在結裏。譬如番刀﹐須用北人結裹﹐南人便非本色。」此數語最得之。

晚唐惟司空圖善論詩﹐其﹝與李生論詩書﹞云「醯非不酸也﹐止於酸而已﹔醝非不咸也﹐止於咸而已。所貴乎味者﹐謂其醇美在酸鹹之外耳。賈閬仙誠有警句﹐視其全篇﹐意思殊餒﹐大抵附於蹇澀﹐方可致才﹐亦爲體之不備也。惟近而不浮﹐遠而不盡﹐然後可以言韻外之致。」數語大有意味。但其自爲詩﹐亦未脫晚唐習气﹐而輒自譽云「千變萬狀﹐不知所以神而自神。」抑太過矣。余於圖所自摘警句之中﹐獨賞其五言春詩「人家寒食月﹐花影午時天」﹐又「雨微吟思足﹐花落夢無聊」﹐山中詩「川明虹照雨﹐樹密鳥衝人」﹐喪亂詩「驊驑思故主﹐鸚鵡失佳人」﹐美人詩「晚妝畱拜月﹐春睡更生香」﹔七言則「得劍乍如添健僕﹐亡書久似憶良朋」﹐又「逃難人多分隙地﹐放生鹿大出寒林」﹐數聯而已。絕句如「故國春歸未有涯﹐小欄髙檻別人家。五更稠悵回孤枕﹐猶自殘燈照落花。」亦自有致﹐然終非盛唐气象也。子瞻獨稱其詩文髙雅﹐有盛唐遺風。蓋亦因人以重其詩耳。當時僞梁所用﹐如敬翔﹑李振諸人﹐皆唐朝舊臣﹐一旦委質﹐甚且贊成弒逆。獨圖避世中條山﹐終身不肯仕梁﹐豈非豪傑﹗乃《梁史》拾圖小瑕以譏之。而王禹偁《五代史闕文》云「圖躁於進取﹐端士鄙之。」世豈有見唐宦官用事﹐卽棄官歸中條山﹐屢召不起﹐及朱梁篡位﹐以禮部侍郎召﹐辭以老疾﹐聞哀帝被弒﹐不食而死﹐而猶云「躁於進取」者哉﹗嗟乎﹗子瞻因人而重其詩﹐而史乃詘詩而毀其人﹐人之好尙不同如此﹐又何怪後世姦佞之臣﹐以叩頭乞餘生誣方正學也哉﹗

馬嵬驛詩﹐人皆淒感﹐李商穩所謂「如何四紀爲天子﹐不及盧家有莫愁」是也。獨鄭畋云「肅宗回馬楊妃死﹐雲雨𨿽亡日月新。終是聖明天子事﹐景陽宮井又何人﹖」當時論者以爲此詩有宰相之器。及僖宗時﹐果拜相。余謂此詩善爲本朝回護﹐佳則佳矣﹐然不若少陵云「不聞夏﹑殷衰﹐中自誅褒﹑妲」﹐能道人所不敢道﹐而回護自深。謂畋語爲宰相之器﹐或亦自畋拜相後追言之耳﹐不然幾無以處少陵矣。

發語難得有力﹐有力故能挽起一篇之勢﹔結語難得有情﹐有情故能鎖住一篇之意。能挽起一篇﹐故一篇之情亦動﹔能鎖住一篇﹐故一篇之勢亦完﹐兩相資也。唐中宗正月晦日幸昆明池賦詩﹐羣臣應制。殿前結彩樓﹐命上官昭容選一首爲新翻禦制曲。羣臣悉集其下﹐須臾紙落如飛﹐各認其名而懷之。旣退﹐惟沈﹑宋二詩不下。又移時﹐一紙飛墜﹐則沈詩也。評曰「二詩工力悉敵﹐沈詩落句云﹕『微臣雕朽質﹐羞睹豫章才。』蓋詞气已竭。宋詩云﹕『不愁明月盡﹐自有夜珠來。』猶自健舉。」所云「健舉」﹐豈非結語有情﹐通篇之勢亦完耶﹖昭容婦人﹐乃能辧工拙於毫釐如此﹐令人嘆服不置。但結語猶易得﹐若發語有力﹐則𨿽唐人名家﹐亦人不數篇而已﹐故發語尢難。

唐之才子﹐自李﹑杜數人而外﹐其它人品多有可譏者。蓋唐人約句準篇﹐必以沈佺期云卿﹑宋之問延淸二人爲祖。張燕公嘗謂沈三兄須還他第一。而之問詞更藻發﹐故當時號稱沈﹑宋。然二人諂事易之﹑三思﹐無所不至﹐使生於今日﹐士林且羞於爲伍﹐必不齒於詩文人之列矣。唐承六朝余習﹐操觚之家﹐才能屬律﹐便欲蕩閒﹐往往自謂文人無行。而沈﹑宋復揚其波﹐後人艷其詞而慕之﹐復何所顧忌哉﹗之問求北門學士不得﹐遂爲﹝明河篇﹞。天后見之曰「吾非不知其才﹐但鄙其有口過耳。」然篇中乖槎問卜﹐實露諂兢﹐「口過」一語﹐武后已唾棄之﹐何足數哉﹗

嚴季鷹詩﹐世人未有推重之者﹐余獨愛其骨气近少陵﹐﹝楠木﹞篇尢似少陵﹝古柏行﹞諸作﹐蓋亦朋友漸摩之力耳。因此推之﹐凡與王﹑孟同時者﹐气韻亦往往相類。如綦毋潛﹝靈隱寺﹞詩云「塔影掛淸漢﹐鐘聲和白雲。」﹝題棲霞寺﹞云「天花飛不著﹐水月白成路。」﹝送章彜下第﹞云「黃鶯啼就馬﹐白日暗歸林。﹝泛若耶溪﹞﹕「晚風吹行舟﹐花路入溪口。潭飛溶溶﹐林月低向後。」﹝若耶溪逢孔九﹞云「人生上皇代﹐犬吠武陵家。」﹝題鶴林寺﹞云「松覆山殿冷﹐花藏溪路遙。」又﹝過蘭若﹞云「黃昏半在下山路﹐卻聽鐘聲戀翠微。」裴迪《謁操禪師》云「有法知不染﹐無言誰敢酬。鳥飛爭向夕﹐蟬噪已先秋。」﹝遊感化寺﹞云「入門穿竹徑﹐畱客聽山泉。鳥囀深林裏﹐心閒落照前。」﹝華子岡﹞云「落日松風起﹐還家艸露晞。雲光侵履迹﹐山翠拂人衣。」祖詠﹝泊揚子津﹞﹕「林藏初過雨﹐風退欲歸潮。」此等語置之摩詰﹑襄陽集中﹐殆不能復辧﹐豈獨風气使然耶﹗

儲光羲五言古詩﹐𨿽與摩詰五言古同調﹐但儲韻遠而王韻雋﹐儲气恬而王气潔﹐儲於朴中藏秀﹐而王於秀中藏朴﹐儲於厚中有細﹐而王於細中有厚﹐儲於遠中含澹﹐而王於澹中含遠﹐與王著著敵手﹐而儲似爭得一先﹐觀﹝偶然作﹞便知之。然王所以獨稱大家者﹐王之諸體悉妙﹐而儲獨以五言古勝場耳。

世以摩詰盜李嘉佑「漠漠水田飛白鷺﹐陰陰夏木囀黃鸝」之句爲己作﹐但此語亦不見佳﹐當緣摩詰作詩時﹐意景偶合﹐遂不覺用之耳。不然摩詰集中佳句勝此者甚多﹐而必盜此﹐所謂捨其粱肉﹐有殘藿而欲竊之﹐豈其然哉﹗若之問﹐小人也。害劉庭芝至死﹐而盜其﹝代悲白頭翁﹞一篇。然宋集本自精麗﹐𨿽盜此詩﹐亦無以踰之﹐徒畱此笑具於詞林。此又別是一種肺腸﹐不可與摩詰並論也。

李頎七言古詩﹐佳者本多﹐其﹝雜興﹞二句云「濟水至淸河至濁﹐周公大聖接輿狂」﹐亦偶然興到語耳。而樂天獨嘆服此語﹐以爲絕倫。常建五言律詩多靈妙﹐其題﹝破山寺﹞詩﹐人皆賞其「山光悅鳥性﹐潭影空人心」﹐而歐陽永叔獨酷愛「曲徑通幽處﹐禪房花木深」二語﹐謂「生平欲髣之﹐而終不可得」。前輩看詩﹐不獨不隨人好尙﹐卽其觸景觸機時﹐亦別有證入。

劉長卿詩﹐能以蒼秀接盛唐之緒﹐亦未免以新雋開中晚之風。其命意造具﹐似欲攬少陵﹑摩詰二家之長而兼有之﹐而各有不相及不相似處。其不相似不相及﹐乃所以獨成其爲文房也。

詩有極尋常語﹐以作發局無味﹐倒用作結方妙者。如鄭谷﹝淮上別故人﹞詩云「揚子江頭楊柳春﹐楊花愁殺渡江人。數聲風笛離亭晚﹐君向瀟湘我向秦。」蓋題中正意﹐只「君向瀟湘我向秦」七字而已﹐若開頭便說﹐則淺直無味﹐此卻倒用作結﹐悠然情深﹐令讀者低回流連﹐覺尙有數十句在後未竟者。唐人倒句之妙﹐往往如此﹐姑舉其一爲例。

劉�虛﹑王昌齡五言古﹐風味近於王﹑孟。但王﹑孟澹宕而�虛髙嚴﹐王﹑孟疏遠而昌齡綿密。詩家以澹宕疏遠爲至﹐然每爲淺學形似所混﹐獨髙嚴與綿密﹐非深心此道者難與措手。故世有假王右丞﹑孟襄陽﹐而無假劉江東﹑王龍標也。

唐律多近古﹐然唐古風亦往往可截作律者。夫古詩可截作律詩﹐非古詩之至者也。如王少伯昌齡﹝別劉諝﹞云「天地寒更雨﹐蒼茫楚城陰。一樽廣陵酒﹐十載衡陽心。倚伏不堪料﹐悲歡豈易尋。相逢成遠別﹐後會何如今﹗」只此四十字﹐格髙而味厚﹐是一首絕好五言律。以多卻「身在江海上﹐云連帝京深。行當務功業﹐策馬何駸駸」二十字﹐遂成古詩﹐便減價數倍。卽此可悟律詩之妙﹐在言止而意猶不盡﹔古詩之妙﹐在止乎其所不得止也。

唐人五言古﹐气沈力厚﹐初看似難入眼﹐反復讀之乃佳者﹐惟杜少陵﹑王少伯二人。但少伯在沈厚中時有生拗費力處﹐若少陵則生處皆熟﹐拗處皆圓﹐每於似生似拗之間﹐忽復光怪爍閃﹐捉摸不住﹐所以髙少伯數籌耳。若少伯七言絕﹐卻又渾融無迹﹐在諸體之上﹐又非少陵所及矣。

白樂天自愛其諷諭詩﹐言激而意質。故其立朝侃侃正直﹐所獻穆宗﹝虞人箴﹞並﹝雜興﹞詩「楚王多內寵」一篇﹐指點色禽之荒﹐婉切痛快﹐字字炯戒。及讀其﹝長恨歌﹞諸作﹐諷刺深隱﹐意在言外﹐信如其所自評﹐又不獨﹝大觜烏﹞﹑﹝雉媒﹞等篇之有托而言也。乃杜牧之譏其詩「纖艷不逞﹐非端人雅士所爲﹐流傳人間﹐子父女母交口教授﹐淫言褻語﹐入人肌骨」。但考樂天所行﹐不媿端雅﹐其詩亦未見淫褻。不若牧之在揚帥牛奇章幕中﹐微服冶遊﹐奇章以街子潛隨﹐及召作拾遺時﹐授以一篋﹐皆街子報帖﹐云「杜書記無恙」。故其詩云「落魄江湖載酒行﹐楚腰纖細掌中輕。十年一覺揚州夢﹐占得靑樓薄幸名。」又在湖州時﹐欲采麗色﹐乃令刺史崔君大張水嬉﹐因閒行以物色之。見裏姥引十餘歲女子﹐將至舟中﹐姥女皆懼。牧曰「且不卽納﹐吾十年必爲此郡﹐若不來﹐乃嫁。」及守他郡﹐皆不愜意﹐至十四年後﹐乃上箋於所善宰相周墀﹐乞守湖州。蒞政之夕﹐亟使召之﹐則女以踰十年期﹐從人三載生子矣。女懼見奪﹐攜幼以往。故其詩云「自是尋芳到已遲﹐往年曾見未開時。如今風擺花狼籍﹐綠葉成陰子滿枝。」又爲禦史司洛陽時﹐李司徒閒居﹐聲伎皆絕色﹐牧之方持憲﹐乃托人達意﹐願與宴會。至則南向坐﹐滿飲三卮﹐問曰「聞有紫雲者﹐未知孰是﹖宜以見惠。」諸伎皆回首而笑。故其詩云「華堂今日綺筵開﹐誰喚分司禦史來﹖忽發狂言驚滿座﹐兩行紅粉一時回。」風流罪過﹐己尙不免﹐獨柰何以此責樂天也﹗

杜牧之作﹝杜秋娘﹞五言長篇﹐當時膾炙人口﹐李義山所謂「杜牧司勛字牧之﹐淸秋一首﹝杜秋﹞詩。前身應是梁江總﹐名總還曾字總持」是也。余謂牧之自有佳處﹐此詩借秋娘以嘆貴賤盛衰之倚伏﹐𨿽亦感慨淋漓﹐然終嫌其語意太盡。層層引諭﹐層層議論﹐仍是作﹝阿房宮賦﹞本色﹐遂使漢﹑魏渾涵之意﹐漸至澌滅。是亦五言古之一變﹐有知者不以餘言爲河漢也。

韓文公絕妙詩文﹐多在骨肉離別生死間﹐信筆揮灑﹐皆以無心得之﹐矩矱天然﹐不煩繩削。亦是哀至卽哭﹐眞情流溢﹐非矜持造作所可到也。文則﹝祭十二郎﹞是已﹐詩則吾得﹝河之水﹞二首焉。詩云「河之水﹐去悠悠。我不如﹐水東流。我有孤侄在海陬﹐三年不見兮使我生憂。日復日﹐夜復夜。三年不見汝﹐使我鬢髮未老而先化。」「河之水﹐悠悠去。我不如﹐水東注。我有孤侄在海浦﹐三年不見兮使我心苦。采蕨於山﹐緡魚於淵。我䢐京師﹐不遠其還。」二詩只似說話﹐而澹泊淋漓﹐之生悲。諸選皆收其鈺心劌腸之篇﹐而此獨以質朴見遺﹐何也﹖

七言古須具轟雷掣電之才﹐排山倒海之气﹐乃克爲之。張司業籍以樂府古風合爲一體﹐深秀古質﹐獨成一家﹐自是中唐七言古別調﹐但可惜邊幅稍狹耳。若元﹑白二公﹐才情有餘﹐邊幅甚賒﹐然時有拖沓之累。蓋司業所病者節短﹐而元﹑白所病者气緩﹐截長補短﹐庶幾可與李﹑杜諸人方駕耳。

張文昌﹝節婦吟﹞云「君知妾有夫﹐贈妾雙明珠。感君纏綿意﹐系在紅羅襦。妾家髙樓連苑起﹐良人執戟明光裏。知君用心如日月﹐事夫誓擬同生死。還君明珠雙淚垂﹐恨不相逢未嫁時。」此詩情辭婉戀﹐可泣可歌。然旣垂淚以還珠矣﹐而又恨不相逢於未嫁之時﹐柔情相牽﹐展轉不絕﹐節婦之節危矣哉﹗文昌此詩﹐從﹝陌上桑﹞來﹐「恨不相逢未嫁時」﹐卽﹝陌上桑﹞「使君自有婦﹐羅敷自有夫」意。然「自有」二語甚斬絕﹐非旣有夫而又恨不嫁此夫也。「良人執戟明光裏」﹐卽﹝陌上桑﹞「東方千餘騎﹐夫婿居上頭」意。然﹝陌上桑﹞妙在旣拒使君之後﹐忽插此段﹐一連十六句﹐絮絮聒聒﹐不過盛誇夫婿以深絕使君﹐非旣有「良人執戟明光裏」﹐而又感他人「用心如日月」也。忠臣節婦﹐鐵石心腸﹐用許多折轉不得﹐吾恐詩與題不稱也。或曰文昌在他鎭幕府﹐鄆帥李師古又以重幣辟之﹐不敢峻拒﹐故作此詩以謝。然則文昌之婉戀﹐良有以也。

世傳楊汝士侍郎與元﹑白宴集賦詩﹐汝士後成﹐有「文章舊價畱鸞掖﹐桃李新陰在鯉庭」之句﹐元﹑白覽之失色。汝士歸謂子弟曰「我今日壓倒元﹑白矣﹗」又傳裴令公夜宴﹐半酣聯句﹐元﹑白有得色。時公爲破題﹐次至楊侍郎曰「昔日蘭亭無艷質﹐此時金穀有髙人。」元﹑白自知不能加﹐遽裂紙曰「笙歌鼎沸﹐勿作此冷淡生活。」汝士二詩﹐小有意致﹐然亦元﹑白家常語耳﹐乃謂不能加此﹐何太怯耶﹖且汝士原無詩名﹐豈眞元﹑白勁敵﹖何元﹑白一則失色﹐一則裂紙﹐才絀於一時﹐气奪於七字﹖此又元﹑白十分虛心處﹐莫謂其好名多忌﹐矜勝護前也。

詩有長言之味短﹐短言之味長﹐作者任意所至﹐不復自止。一經明眼人刪削﹐遂大開生面者。然明眼人往往不能補短﹐但能截長。如柳子厚「漁翁夜傍西巖宿﹐曉汲淸湘然楚竹。煙消日出不見人﹐欸乃一聲山水綠。回看天際下中流﹐巖上無心云相逐。」東坡刪其後二句。嚴儀卿云「使子厚復生﹐亦必心服。」謝朓詩云「洞庭張樂地﹐瀟湘帝子遊。云去蒼梧野﹐水還江漢流。停驂我悵望﹐輟棹子夷猶。廣平聽方藉﹐茂陵將見求。心事將已矣﹐江上徒離憂。」儀卿欲刪去「廣平聽芳藉﹐茂陵將見求」十字﹐只用八句。余謂卽玄暉復生﹐亦當拍掌叫快。

杜牧之作﹝赤壁﹞詩云「折戟沈沙鐵未銷﹐自將磨洗認前朝。東風不與周郎便﹐銅雀春深鎖二喬。」許彥周曰「牧之意謂赤壁不能縱火﹐卽爲曹公奪二喬置之銅雀臺上。孫氏霸業在此一戰﹐社稷存亡﹐生靈塗炭﹐都付不問﹐只怕捉了二喬﹐可見措大不識好惡。」彥周此語﹐足供揮塵一噱﹐但於作詩之旨﹐尙未夢見。牧之此詩﹐蓋嘲赤壁之功﹐出於僥幸﹐若非天與東風之便﹐則周郎不能縱火﹐城亡家破﹐二喬且將爲俘﹐安能據有江東哉﹖牧之詩意﹐卽彥周伯業不成意﹐卻隱然不露﹐令彥周輩一班淺人讀之﹐只從怕捉二喬上猜去﹐所以爲妙。詩家最忌直敍﹐若竟將彥周所謂社稷存亡﹐生靈塗炭﹐孫氏霸業不成等意﹐在詩中道破﹐抑何淺而無味也﹗惟借「銅雀春深鎖二喬」說來﹐便覺風華蘊藉﹐增人百感﹐此政是風人巧於立言處。彥周蓋知其一﹐不知其二者也。

韋蘇州擬陶諸篇﹐非不逼肖﹐而非蘇州本色。蘇州本色在「微雨夜來過﹐不知春艸生」﹐「落葉滿空山﹐何處尋行迹」﹐「豈無終日會﹐惜此花間月」﹐「空館忽相思﹐微鐘坐來歇」。如此等語﹐未嘗擬陶﹐然欲不指爲陶詩﹐不可得也。

嚴滄浪謂「柳子厚五言古詩在韋蘇州之上」。然余觀子厚詩﹐似得摩詰之潔﹐而頗近孤峭。其山水詩﹐類其鈷姆潭諸記﹐𨿽邊幅不廣﹐而意境已足。如武陵一隙﹐自有日月﹐與韋蘇州詩未易優劣。惟田家詩﹐直與儲光羲爭席﹐果勝蘇州一籌耳。

唐人作唐人詩序﹐亦多誇詞﹐不盡與作者痛癢相中。惟杜牧之作李長吉序﹐可以無媿﹐然亦有足商者。序云「唐皇諸孫賀﹐元和中﹐韓吏部亦頗道其歌詩﹐以爲雲煙綿聯﹐不足爲其態也﹔水之迢迢﹐不足爲其情也﹔春之盎盎﹐不足爲其和也﹔秋之明潔﹐不足爲其格也﹔風檣陣馬﹐不足爲其勇也﹔瓦棺篆鼎﹐不足爲其古也﹔時花美女﹐不足爲其色也﹔荒國陊殿﹐梗莽丘隴﹐不足爲其怨恨悲愁也﹔鯨呿鰲擲﹐牛鬼蛇神﹐不足爲其虛荒誕幻也。蓋《騷》之苗裔﹐理𨿽不及﹐辭或過之。長吉生二十有七死矣﹐使少加以理﹐奴僕命《騷》可也。」余每訝序中春和秋潔二語﹐不類長吉﹐似序儲﹑王﹑韋﹑柳五言古詩。而「雲煙綿聯」﹐「水之迢迢」﹐又似爲微之﹝連昌宮詞﹞﹑香山﹝長恨歌﹞諸篇作贊。若「時花美女」﹐則﹝帝京篇﹞﹑﹝公子行﹞也。此外數段﹑皆爲長吉傳神﹐無復可議矣。其謂長吉詩爲「《騷》之苗裔」一語﹐甚當。蓋長吉詩多從《風》《雅》及《楚辭》中來﹐但入詩歌中﹐遂成創體耳。又謂「理𨿽不及﹐辭或過之﹐使加以理﹐奴僕命《騷》可也」數語﹐吾有疑焉。夫唐詩所以敻絕千古者﹐以其絕不言理耳。宋之程﹑朱及故明陳白沙諸公﹐惟其談理﹐是以無詩。彼《六經》皆明理之書﹐獨《毛詩》三百篇不言理﹐惟其不言理﹐所以無非理也。聖賢讀「素絢」而得「禮後」﹐讀「尙絅」而得「闇然」﹐讀「唐棣」而得「思遠」。蓋聖賢事境圓明﹐風謠工歌﹐無不可以入理。若但作理解﹐則固陋已甚﹐且不能加匡鼎之解頤﹐又安能若西河之起予哉﹗《楚騷》𨿽忠愛惻怛﹐然其妙在荒唐無理﹐而長吉詩歌所以得爲《騷》苗裔者﹐政當於無理中求之﹐柰何反欲加以理耶﹖理襲辭鄙﹐而理亦付之陳言矣﹐豈復有長吉詩歌﹖又豈復有《騷》哉﹖

極可笑詩﹐亦有非常遭際﹐不可枚舉。卽如晚唐盧延讓者﹐有詩名﹐登第後﹐以亂歸蜀。蜀主建見其詩有「栗爆燒氈破﹐貓跳觸鼎翻」之句。偶建於冬夜命宮女燒栗﹐有數栗爆出燒繡褥。時建方作丹﹐是夜宮貓相戲﹐誤觸鼎翻。建瞿然曰「詩人信無虛境﹐盧延讓曾預言之矣。」次日卽拜爲工部。而唐翰林吳融及時相輩﹐亦深賞其「餓貓臨鼠穴﹐饞犬舔魚砧」。延讓自嘆謂平生持行捲謁公卿﹐反不如得貓犬力者是也。唐末詩人﹐隳延讓魔境最多。然運思甚艱﹐故延讓又有詩云「莫話詩中事﹐詩中難更無﹖吟安一个字﹐撚斷數莖須。險覓天應悶﹐狂搜海亦枯。不同文賦易﹐爲著者之乎。」噫﹗可謂攻苦極矣。滄浪謂詩家「須參活句﹐勿參死句」。彼晚唐人如此用之﹐只從死句去參﹐其墮魔障又何怪哉﹗

唐釋子以詩傳者數十家﹐然自皎然外﹐應推無可﹑淸塞﹝卽周賀﹞﹑齊己﹑貫休數人爲最﹐以此數人詩無缽盂气也。僧家不獨忌缽盂語﹐尢忌禪語。近有禪師作詩者﹐余謂此禪也﹐非詩也。禪家詩家﹐皆忌說理﹐以禪作詩﹐卽落道理﹐不獨非詩﹐並非禪矣。詩中情艷語皆可參禪﹐獨禪語必不可入詩也。嘗見劉夢得云「釋子詩因定得境﹐故淸﹔由悟遣言﹐故慧。」余謂不然。僧詩淸者每露淸痕﹐慧者卽有慧迹。詩以興趣爲主﹐與到故能豪﹐趣到故能宕。釋子興趣索然﹐尺幅易窘﹐枯木寒巖﹐全無暖气﹐求所謂縱橫不羈﹐瀟灑自如者﹐百無一二﹐宜其不能與才人匹敵也。每愛唐僧懷素艸書﹐與趣豪宕﹐有「椎碎黃鶴縷﹐踢翻鸚鵡洲」之槪。使僧詩皆如懷素艸書﹐斯可遊戲三昧﹐奪李﹑杜﹑王﹑孟之席﹐惜吾未見其人也。

貫休詩气幽骨勁﹐所不待言。余更奇其投錢鏐詩云「滿堂花醉三千客﹐一劍霜寒十四州。」鏐諭攺爲四十州乃相見。休云「州亦難添﹐詩亦難攺。」遂去。貫休於唐亡後﹐有﹝湘江懷古﹞詩﹐極感憤不平之恨。又嘗登鄱陽寺閣﹐有「故國在何處﹖多年未得歸。終學於陵子﹐吳中有綠薇」之句。士大夫平時以無父無君譏釋子﹐唐亡以後﹐滿朝皆朱梁佐命﹐欲再求一凝碧詩﹐幾不復得。豈知僧中尙有貫休﹐將無令士大夫入地耶﹗

自元﹑白及皮﹑陸諸人以和韻爲能事﹐至宋而始盛﹐至今踵之。而皮日休﹑陸龜蒙更有﹝藥名﹞﹑﹝古人名﹞﹑﹝縣名﹞諸詩。又有離合體﹐謂以字相拆合成文也。有反復體﹐謂反復讀之﹐皆成文也。有疊韻體﹐如皮詩所謂「穿煙泉潺湲﹐觸竹犢觳觫」是也。有雙聲體﹐皮詩所謂「疏杉低通灘」之類是也。有風人體﹐皮詩所謂「江上秋風起﹐從來浪得名。送風猶掛席﹐苦不會帆情」是也。夫﹝離合詩﹞起於孔文舉「漁父屈節」之詩﹐然文舉詩以骨气奇逸傳﹐不以離合傳也。疊韻起於梁武帝﹑沈休文之「後牖有朽柳」﹐「偏眠船舷邊」﹐然武帝﹑休文詩以詞采風流傳﹐非以疊韻傳也。回文﹑反復起於竇滔妻﹐然婦人語耳。雙聲體﹐據皮襲美雲起於「螮蝀在東」﹐「鴛鴛在梁」﹐然皆無心自合﹐非有意爲之也。至於藥名起於梁武帝﹐縣名起於齊竟陵王﹐彼亦偶爲之﹐豈以此見長哉﹖皮﹑陸二子﹐淸才絕倫﹐其所爲詩﹐自有可傳﹐必欲炫才鬥巧﹐以駭俗人﹐則亦過矣﹗鮑明遠有﹝建除詩﹞。又有﹝數名詩﹞﹐然明遠所謂俊逸者﹐終在彼不在此也。然則學皮﹑陸者﹐亦學其可傳者而已﹐無炫聰明以爭一時伎倆﹐自失千秋也。

唐詩大振﹐婦女奴僕﹐無不知詩﹐遠及外域﹐亦喜吟。婦女則李季蘭有詩豪之譽﹐薛濤有校書之稱。魚玄機﹑徐月英各著詩集﹐非煙﹑崔仲容並騁儷詞﹐然桑﹑濮之音耳。至於詩人妻女以詩名者﹐則元微之夫人裴柔之﹐有﹝贈夫之武昌﹞之篇﹔吉中孚妻張夫人﹐有﹝拜新月﹞之作﹔楊盈川侄女名容華者﹐﹝新妝﹞詩有「自憐終不已﹐欲去復徘徊」之句﹔杜羔妻劉氏﹝寄羔下第﹞詩﹐有「如今妾面羞君面﹐君到來時近夜來」之語。又進士孟昌期妻孫氏﹐爲夫代筆。而宋若昭﹑若荀姊妹五人﹐皆能詩﹐欲以學名家﹐不顧歸人﹐徳宗召入禁中﹐呼爲學士﹐每咨經史大義﹐穆﹑敬﹑文三朝皆呼先生﹐尢奇事也。其它如葛鴉兒﹑薛媛﹑關盼盼輩﹐不啻百家﹐並垂名篇﹐可謂盛矣。奴僕﹐則咸陽郭氏之捧劍者是也。外域﹐則新羅王獻五言﹝太平頌﹞﹐亦自可觀﹔而楊奇鯤有「風裏浪花吹更白﹐雨中山色洗還靑」之句﹐竟是大歷佳作也。似有唐三百年﹐人人能詩矣。余於兵燹後﹐借得唐人殘編一帙﹐其中可笑詩甚多﹐半出於士大夫﹐則又何也﹖因憶唐景龍中﹐左武將軍權龍褒好爲可笑詩﹐中宗戲呼爲權學士﹐每詩出﹐人皆掩口譽之﹐輒答曰「趁韻而已。」以今觀之﹐唐人之爲龍褒趁韻者何多也﹖豈當時聲教及於婦女外域﹐而土大夫或有未嫻耶﹖抑傳者訛而選者濫耶﹖𨿽然﹐鄒﹑魯文學之鄕﹐亦有駔儈﹔邯鄲美人之藪﹐豈無戚施﹖安在唐之詩家人人能詩也﹗

宋人詩佳者﹐殊不媿唐人﹐多看可助波瀾﹐但須熟看唐人詩﹐方能辧宋詩蒼白。蓋宋之名手﹐皆從唐詩出﹐𨿽面目不甚似﹐而神情近之﹐如人耳孫十傳以後﹐猶肖其鼻祖。昔蕭穎士絕肖其遠祖鄱陽忠烈王﹐非發冢破棺﹐親見鄱陽王者﹐不能識也。但不可從宋入手﹐一從宋入手﹐便爲習气所蔽﹐不能見鼻祖矣。

謂宋詩不如唐﹐宋末詩又不如宋﹐似矣。然宋之歐﹑蘇﹐其詩別成一派﹐在盛唐中亦可名家。而宋末詩人﹐當革命之際﹐一腔悲憤﹐盡泄於詩。如家鉉翁﹝憶故人﹞詩云「曾向錢塘住﹐聞鵑憶蜀鄕。不知今夜夢﹐到蜀到錢塘﹖」王曼之﹝幽窗詩﹞云「西窗枕寒池﹐池邊老松樹。渴猿下偸泉﹐見影忽驚去。」謝臯羽﹝商人婦﹞云「抱兒來拜月﹐去日爾初生。已自滿三載﹐無人間五行。孤燈寒杵石﹐殘夢遠鐘聲。夜夜鄰家女﹐吹簫到二更。」又﹝過杭州故宮詩﹞二首云「禾黍何人爲守閽﹐落花臺殿暗銷魂。朝元閣下歸來燕﹐不見前頭鸚鵡言。」「紫雲樓閣燕流霞﹐今日淒涼佛子家。殘照下山花霧散﹐萬年枝上掛袈裟。」皆宋﹑元間人也﹐情眞語切﹐意在言外﹐何遽減唐人耶﹖

詩人佳處﹐多是忠孝至性之語。卽如宋﹑元之間﹐有史蒙卿者。爲﹝感時﹞詩云「宮花攢曉日﹐仙鶴下云端。盡是傷心事﹐那能著眼看。風沙兩宮恨﹐煙艸八陵寒。一掬孤臣淚﹐秋霖對不幹。」又元初吾郡劉詵﹐別號桂隱﹐有詩文集。其﹝采薇歌﹞云「春采薇﹐嬰兒拳。賣與豪門破肥鮮﹐年年得米不費錢。冬采薇﹐潛虯根。白石犖確屬掘難﹐俯身榛莽如獸蹲。山寒雪髙衣裂破﹐塹藤束縛筠籃荷。瘦妻弱子暮候門﹐地碓夜舂松節火。沸漿浮浮翻小杓﹐濕霧騰騰升土銼。熬烹成器比甘飴﹐一飽聊償數日餓。冬采薇﹐猶可爲。春采薇﹐今年根盡春苗稀。豪門有米無可賣﹐隴麥短短難接饑。采薇采薇﹐我聞夷﹑齊嘗食之﹐餓死首陽天下悲。嗚呼﹗天髙蕩蕩萬物微﹐我死安得天下知﹗」二詩沈痛悲壯﹐安得以時代壓之﹗

忠孝之詩﹐不必問工拙也。如陸放翁晚年作詩與兒云「死去元知萬事空﹐但悲不見九州同﹐王師北定中原日﹐家祭毋忘告乃翁。」蓋傷南宋不能復汴也。及宋亡後﹐林景熙等收宋帝遺骨埋之﹐樹以冬靑。景熙乃題一絕於放翁詩後云「靑山一發愁蒙蒙﹐干戈況滿天南東。來孫卻見九州同﹐家祭如何苦乃翁﹖」二詩率意直書﹐悲壯沈痛﹐孤忠至性﹐可泣鬼神﹐何得以宋﹑元減價耶﹖以此推之﹐宋人學問精妙﹐才情秀逸﹐不讓三唐﹐自歐﹑蘇﹑黃﹑梅﹑秦﹑陳諸公外﹐作者林立﹐卽無名之人﹐亦有一二佳詩﹐散見他集。倘有明眼選手﹐爲之存其精華﹐汰其繁冗﹐使彼精神長存人間﹐何至後人詆訶之甚耶﹗明代弘﹑正﹑嘉﹑隆間諸詩人﹐非無佳詩可傳﹐但其議論太刻﹐謂後人目中不可有宋人一字。不思唐人詩集﹐汗牛充棟﹐今所稱不朽名篇﹐僅得爾許﹐不獨精靈之气﹐神物護持﹐亦賴歷代明眼﹐棄瑕錄瑜﹐排沙簡金﹐得有今日﹐豈眞上天生才﹐唐﹑宋懸殊乎﹖果爾﹐則何以有今日也。宋詩惟談理談學者﹐當如禪家偈頌﹐另爲一書。彼原不欲以詩名家﹐不必選入詩中耳﹐亦勿以此遂貶宋詩也。

記昔年有田中丞者﹐招餘同龍仲房泛舟曲水﹐有妓以仲房畫扇乞余題。余戲書云「才子花憐惜﹐佳人水護持。」妓頗讀書﹐問所謂「水護持」者﹐得非用飛燕隨風入水﹐翠纓結裙故事乎﹖余曰「非也。但將汝脂黛蘭麝及汝腔調習气﹐和身拋向水中﹐洗濯淨盡﹐露出天然本色﹐方稱佳人﹐是謂『水護持』也。」妓含笑點首。今日學詩者﹐亦須拋向水中洗濯﹐露出天然本色﹐方可言詩人。

近代選詩﹐皆以﹝帝京篇﹞諸作爲不祧之祖﹐鐘﹑譚二子毅然去之﹐殊有膽識。一部《詩歸》﹐生面皆從此開﹐稂莠旣除﹐嘉禾見矣。

今人貶剝《詩歸》﹐尋毛鍛骨﹐不遺餘力。以余平心而論之﹐諸家評詩﹐皆取聲響﹐惟鐘﹑譚所選﹐特標性靈。其眼光所射﹐能令不學詩者誦之勃然烏可已﹐又能令老作詩者誦之爽然自失﹐掃蕩腐穢﹐其功自不可誣。但未免專任己見﹐彊以木�子換人眼睛﹐增長狂慧﹐流入空疏﹐是其疵病。然瑕瑜功過﹐自不相掩﹐何至如時論之苛也。

捨性靈而趨聲響﹐學王﹑李之過也。舍气格而事口角者﹐學袁﹑徐之過也。捨章法而求字句者﹐學鐘﹑譚之過也。

徐文長七言古﹐有李賀遺風。七言律𨿽近晚唐﹐然其佳者﹐升少陵﹑子瞻之堂﹐往往自露本色。惟五言律味短﹐而五言古欠蘊藉。集中詼語俊語﹐學之每能誤人﹐此其所病。然嘉﹑隆間詩人﹐畢竟推爲獨步。近日持論者。貶剝文長﹐幾無餘地﹐蓋薄其爲諸生耳。諺云「進士好吟詩。」信哉﹗

明代如李獻吉﹑王元美諸公﹐非無佳詩﹐若得明眼人刪削﹐尢可傳世。天﹑祟間尢號極盛﹐然稱名家則有餘﹐稱大家則不足。乃往往髙自標榜﹐互相屈辱﹐壓良作賤﹐稱娣爲姑﹐以此囂陵﹐不及古人。

伯敬評杜𨿽未盡確﹐然不可謂非別眼。若其評太白﹐則未悉所長。

袁中郎才情超忽﹐如千里神駿﹐但防泛駕嚙膝而已。後人詆訶﹐未免太甚。

自鐘﹑譚集出﹐而王﹑李集覆瓿矣。記余曾與同輩賦﹝愛妾換馬﹞詩﹐都無警句。有示以鐘伯敬詩云「功名伏驥足﹐志節略蛾眉。不貴此時意﹐難於無後思。封疆方有事﹐閨閣亦何爲﹖君向承平日﹐明珠買侍兒。」慧舌靈腕﹐嘆爲絕唱。復有以王元美詩相示者﹐覺才思更邁。王詩云「只解馳驅易﹐寧言離別難。蘭膏啼玉箸﹐桃雨汗金鞍。物喜酬新主﹐人悲戀故歡。橫行渡遼海﹐那問翦刀寒。」遂以此二詩﹐糊名郵送萬茂先定其甲乙。茂先嘗進鐘﹑譚﹐退王﹑李﹐見此竟以王第一。乃知前輩各有得力﹐不可隨人軒輊也。

