詩格舊題魏文帝

《詩格》﹐舊題魏文帝撰。此書最早見收於《吟窗雜錄》卷一。陳振孫《直齋書錄解題》卷二十二云「《詩格》一卷﹐題魏文帝。而所述詩或﹝盧文弨校作『式』﹞在沈約後﹐其爲假托明矣。」皇甫汸《解頤新語》云「魏文帝《詩格》『六志』﹑『八對』﹑『三例』﹑『八病』﹐其說拘泥﹐恐出僞托。」《四庫全書總目》卷一百九十七《吟窗雜錄》提要謂﹕「開卷魏文帝《詩格》一卷﹐乃盛論律詩﹐所引皆六朝以後之句﹐尢不足排斥﹐可謂心勞日拙者矣。」據浩然子於紹熙﹝《四庫提要》誤作「興」﹞五年﹝一一九四年﹞所作之《吟窗雜錄序》云「余於暇日﹐編集魏文帝以來﹐至於渡江以前﹐凡詩人作爲格式綱領以淑諸人者﹐上下數千載間所類者﹐親手校正﹐聚爲五十卷。」魏慶之《詩人玉屑》卷五曾引及《吟窗雜錄序》﹐並標明作者爲「陳永康」。於此可知﹐浩然子或卽陳永康之號。《吟窗雜錄》初編者舊題蔡傳﹐陳永康乃舊題重編者。據《直齋書錄解題》所述﹐蔡編本中已收有「魏文帝《詩格》」﹐可知此書之僞托當在北宋末年以前﹐未必晚至紹熙年間。

今本魏文帝《詩格》﹐計有「句例」﹑「對例」﹑「六志」﹑「八對」﹑「八病」﹑「雜例」﹑「頭尾不對例」﹑「俱不對例」等八目﹐除「雜例」以外﹐均見於《筆札華梁》和《文筆式》中﹝《文鏡祕府論》保存了這些遺文﹞。《筆札華梁》約亡佚於北宋中葉﹐其後僞托者雜取散佚文字﹐拼湊成帙﹐並詭題「魏文帝」之名。惟此書題名𨿽僞﹐內容則皆有所本﹐實可以初唐人詩論視之。

句例

○此題原本無。依《詩格》體例﹐此處當有小標題。玆據《文鏡祕府論》東捲《筆札七種言句例》補。「筆札」指上官儀《筆札華梁》﹐本節卽出於《筆札華梁》。

一言句

天﹐地﹐江﹐河﹐日﹐月。

二言句

天髙﹐地下﹐露結﹐云收。

三言句

斟淸酒﹐撫素琴。

四言句

朝燃獸炭﹐夜秉魚燈。

五言句

雪開山有媚﹐云蔽日無光。

六言句

仰桃花之類錦﹐笑柳葉之齊眉。

七言句

素琴奏兮三五弄﹐綠酒傾兮一兩卮。

對例

一二三四﹐數之對。

東西南北﹐方之對。

韓魏燕趙﹐國之對。

王侯公卿﹐勢之對。

陳張衛霍﹐姓之對。

信布良平﹐名之對。

長卿孟徳﹐字之對。

金木水火﹐物之對。

六志

一曰直言﹐二曰比附﹐三曰寄懷﹐四曰賦起﹐五曰貶毀﹐六曰贊譽。

直言一

謂的中物體﹐指事而直。《畫屏風詩》﹕「去馬不移足﹐來車豈動塵。」

比附二

謂論體寫狀﹐寄物方形。《贈別詩》﹕「離情弦上怨﹐別曲雁邊嘶。」

寄懷三

謂含情郁抑﹐語帶幾微。《幽蘭詩》﹕「有怨生幽地﹐無情逐遠風。」

賦起四

謂就迹題篇﹐因事遣筆。《贊魯司寇詩》﹕「避席談曾子﹐趨庭誨伯魚。」

貶毀五

謂指物實佳﹐興文要毀其美。《田家詩》﹕「且悅丘園死﹐未甘冠蓋榮。」

贊譽六

謂小中出大﹐短內生長。《古詩》﹕「妝罷花更丑﹐眉成月對慚。」

八對

一曰正名。二曰隔句。三曰雙聲。四曰疊韻。五曰連綿。六曰異類。七曰回文。八曰雙擬。

正名一

古詩﹕「東囿靑梅發﹐西園綠艸開。砌下花徐去﹐階前絮緩來。」

隔句二

古詩﹕「昨夜越溪難﹐含悲赴上蘭。今朝逾嶺易﹐抱笑入長安。」

雙聲三

古詩﹕「畱連千里賓﹐獨待一年春。」此頭雙聲句也。又古詩﹕「我出崎嶇嶺﹐君行峣崅山。」此腹雙聲句也。又古詩﹕「野外風蕭索﹐雲裏日朧朦。」此尾雙聲句也。

疊韻四

古詩﹕「徘徊四顧望﹐悵怏獨心愁。」此頭疊韻也。又古詩﹕「君赴燕然戍﹐妾守逍遙樓。」此腹疊韻也。又古詩﹕「疏雲雨滴瀝﹐薄霧樹朦朧。」此尾疊韻也。

連綿五

古詩﹕「望山山似峻﹐看水水仍淸。」

異類六

古詩﹕「鳥飛隨去影﹐花落逐搖風。」

回文七

古詩﹕「親情由得意﹐得意逐情親。」

雙擬八

古詩﹕「夏暑夏復衰﹐秋陰秋未歸。」

八病

一曰平頭。二曰上尾。三曰蜂腰。四曰鶴膝。五曰大韻。六曰小韻。七曰正紐。八曰旁紐。

平頭一

謂句首二字並是平聲是犯。古詩﹕「朝云晦初景﹐丹池晚飛雪。飄披聚還散﹐吹揚凝且滅。」

上尾二

謂第五字與第十字同聲是犯。古詩﹕「蕩子到娼家﹐秋庭夜月華。」「桂華侵雲長﹐輕光逐漢斜。」內「家」字與「華」字同聲﹐是韻卽不妨。若側聲字﹐同上去入﹐卽是犯也。

蜂腰三

謂第二字與第五字同聲是犯。古詩﹕「徐步金門旦﹐言尋上苑春。」

鶴膝四

謂第五字與第十五字同聲是犯。古詩﹕「陟野看陽春﹐登樓望初柳。綠池始沾裳﹐弱葉未映綬。」言「春」與「裳」字同是平聲﹐故曰犯。上去入亦然。

大韻五

謂二句中字與第十字同聲是犯。古詩﹕「端坐苦愁思﹐覽衣起四遊。」又古詩﹕「胡姬年十五﹐春日正當壚。」「愁」與「遊」﹑「胡」與「壚」是犯也。

小韻六

謂九字中有「明」字﹐又用「淸」字是犯﹐古詩﹕「薄帷鑑明月﹐淸風吹我襟。」

正紐七

謂十字中有「元」字﹐又用「阮」﹑「願」﹑「月」字是犯。古詩﹕「我本良家子﹐來嫁單子庭。」「家」與「嫁」字﹐乃是犯也。

旁紐八

謂十字中有「田」字﹐又用「寅」﹑「延」字是犯。古詩﹕「田夫亦知禮﹐寅賓延上坐。」

雜例

一曰根。二曰身。三曰花。根者古事。身者物理。花者當時風花。《詠竹詩》﹕「梁王園路側﹐皆共竹相逢。」根也。「匿實私招鳳﹐生枝密養龍。」身也。「直將搖落節﹐羞對歲寒松。」花也。

頭尾不對例

古詩﹕「使客倦艱辛﹐夜出小平津。馬色迷關吏﹐雞鳴越戍人。露鮮花斂影﹐月照寶刀新。問我將何去﹖北海問孫賓。」

俱不對例

古詩﹕「平生年少日﹐分首易前期。及爾同衰暮﹐無復別離時。勿言一樽酒﹐明日難重持。夢中不識路﹐何以慰相思。」

詩格五代神彧﹝文彧﹞

《文彧詩格》一卷﹐《直齋書錄解題》著錄於集部文史類﹐題沙門神彧撰。今傳諸本並題作「僧文彧撰」﹐誤。文彧﹐生卒年及生平均不詳。僅《宋詩紀事》卷九十一云「文彧﹐號文寶大師。」爲五代時閩僧﹐與陳文亮同時。《雅言系述》載陳文亮入王氏幕﹐文彧爲詩譏之。及其遇害﹐又爲詩弔之。史誌均未著錄其有《詩格》之作。陳振孫《直齋書錄解題》卷二十二及《宋史藝文志》八均題作僧神彧撰。陳氏於《雜句圖》下云「自魏文帝《詩格》而下二十七家已見《吟窗雜錄》。」陳氏著錄的順序與今本《吟窗雜錄》大致相同﹐此《詩格》一卷正在《風騷旨格》與《處囊訣》之間﹐可見陳振孫所見題名蔡傳所編之《吟窗雜錄》本﹐正作「沙門神彧撰」。今本作「沙門文彧撰」﹐當爲重編者不知神彧爲何人﹐而神﹑文音近﹐又同處五代之時﹐遂妄攺之。今本《吟窗雜錄》已經南宋紹煕五年題名陳永康者重編﹐易「神」爲「文」﹐或卽出自重編本。《宋詩紀事》卷九十一謂文彧「號文寶大師﹐有《詩格》」﹐並自《歷代吟譜》中輯其詩二首﹐不足爲據。

神彧﹐生平無可考。《宋史藝文志》著錄其書於李洞《賈島詩句圖》之後﹐而《詩格》引詩亦多爲晚唐之作﹐又引賈島詩而稱「古人」﹐可推知其人當在五代宋初之時。除《神格》外﹐另撰有《四六格》一卷﹐《通誌藝文志》八著錄爲「僧神郁撰」。古時「彧」「郁」相通﹐神郁亦卽神彧。

全書共八論。每論均有簡要解釋﹐並引詩爲例。首論破題。所謂破題﹐卽點明題意之法﹐分爲就題﹐直致﹐離題﹐粘題﹐入玄五種。言古人作詩旣可直接點明題意﹐亦可以含蓄手法﹐令人意會。論頷聯稱﹕「亦名束題﹐束盡一篇之意。」可分「句到意不到」﹑「意到句不到」﹑「意句俱到」﹑「意句俱不到」四種。句指字面﹐意指含意。言頷聯之重要。論詩腹稱﹕「亦云頸聯﹐與頷聯相應﹐不得錯用。」言頸聯須與頷聯相應﹐渾然一體。論詩尾稱﹕「亦云斷句﹐亦云落句﹐須含蓄旨趣。」言結尾須言有盡而意無窮﹐不可艸艸收束。論詩病稱﹕「夫爲詩者﹐難得全篇造於玄妙。」舉《送人宰藍田》詩﹐謂語意犯重疊。又舉賈島《贈藍田主簿》詩後兩句云「如此斷句﹐方爲佳矣。」「論詩有所得字」條云「冥搜意句﹐全在一字包括大義。」並以賈島﹑鄭谷詩爲例﹐言作詩須煉字。論詩勢部分﹐共分十勢﹐多與《風騷旨格》同。

論破題

詩有五種破題﹕一曰就題﹐二曰直致﹐三曰離題﹐四曰粘題﹐五曰入玄。

一曰就題﹐用題目便爲首句是也。周朴《湖州安吉縣》詩﹕「湖州安吉縣﹐門外與云齊。」周朴《登靈巖寺上方》詩﹕「雨後靈巖寺上方﹐如何云者合思量。」張祜《春遊東林寺》詩﹕「一到東林寺﹐春深景致芳。」禪月《寄南行客》詩﹕「見說南行客﹐迢迢有似無。」

二曰直致﹐就題中通變其事﹐以爲首句是也。崔補闕《詠邊庭雪》﹕「萬里一點白﹐長空鳥不飛。」此用一「白」字﹐傷其雪體﹐故云直致。如周朴《登福唐縣樓》﹕「咸通五載後伏裏﹐登此福唐縣上樓。」又古人《早行》詩﹕「早起赴前程﹐鄰雞尙未鳴。」

三曰離題﹐外取其首句﹐免有傷觸是也。齊己《漁父》詩﹕「湘潭春水滿﹐湘岸艸靑靑。」曹松《聞猿》詩﹕「曾宿三巴路﹐今來不願聽。」禪月《牡丹》詩﹕「萬計交人買﹐華軒保惜深。」崔補闕《春閨》﹕「寒食月明雨﹐落花香滿泥。」林先輩《登山》﹕「數歇未到頂﹐穿雲勢漸孤。」

四曰粘題﹐破題上下二句重用其字是也。禪月詩﹕「得力未得力﹐苦吟夏又殘。」此乃一句內粘二字也。方幹詩﹕「至業未得力﹐至今猶苦吟。」此乃上下共粘二字也。送僧詩﹕「一衲與一錫﹐一身索索輕。」此乃上下共粘三字也。《古詩》﹕「行行重行行﹐與君生別離。」此乃一句粘四字也。《別友人》詩﹕「昔年相別今又別﹐今別還將昔別同。」此乃兩句粘四「別」字﹐又粘二「今」﹑二「昔」字。大凡破題﹐切詳此例。

五曰入玄﹐取其意句綿密﹐只可以意會﹐不可以言宣也。賈島《送人》﹕「半夜長安雨﹐燈前越客心。」此乃上下句不言送人﹐而意在送人。鄭谷《題雁》﹕「八月悲風九月霜﹐蓼花紅淡葦條黃。」此乃上下句不言雁而意就雁也。歐陽詹《贈老僧》﹕「笑向何人談古時﹐繩牀竹杖自扶持。」此乃上下句不言老僧而意見老僧。以上五種惟入玄最妙。

論頷聯

詩有頷聯﹐亦名束題﹐束盡一篇之意。其意有四到﹕一曰句到意不到﹐二曰意到句不到﹐三日意句俱到﹐四曰意句俱不到。《中秋月》詩﹕「此夜一輪滿﹐淸光何處無。」是句到意不到也。《詠扇》詩﹕「汗流浹背曾施力﹐气爽中秋便負心。」是意到句不到也。《詠柳》詩﹕「巫娥廟裏低含雨﹐宋玉宅前斜帶風。」是意句俱到也。《除夜》詩﹕「髙松飄雨雪﹐一室掩香燈。」是意句俱不到也。

論詩腹

詩之中腹﹐亦云頸聯﹐與頷聯相應﹐不得錯用。《詠菊》詩﹕「晚成終有分﹐欲采未過時。」此兩句是詠物而寄意。《送人下第》﹕「曉楚山云滿﹐春吳水樹低。」此是送人所經之處﹐失意可量。《別同志》﹕「天淡滄浪晚﹐風悲蘭杜秋。」此兩句別所經之景﹐情緒可量。

論詩尾

詩之結尾﹐亦云斷句﹐亦云落句﹐須含蓄旨趣。《登山》詩﹕「更登奇盡處﹐天際一仙家。」此句意俱未盡也。《別同志》﹕「前程吟此景﹐爲子上髙樓。」此乃句盡意未盡也。《春閨》詩﹕「欲寄回紋字﹐相思織不成。」此乃意句俱盡也。

論詩病

夫爲詩者﹐難得全篇造於玄妙。《送人宰藍田》﹕「瘦馬稀餐粟﹐羸童不識錢。如君淸苦節﹐到處有人傳。」或問此詩病在何處﹖曰﹕有上兩句了﹐又言淸苦﹐是重疊也。賈島《贈藍田主簿》﹕「久別丹陽浦﹐時時夢釣船。」如此斷句﹐方爲佳矣。

論詩有所得字

冥搜意句﹐全在一字包括大義。賈島詩﹕「秋江待明月﹐夜語恨無僧。」此「僧」字有得也。鄭谷《詠燕》詩﹕「閒幾硯中窺水淺﹐落花徑裏得泥香。」此「香」字有得也。

論詩勢

先須明其體勢﹐然後用思取句。詩有十勢﹕一曰芙蓉映水勢。詩曰「徑與禪流並﹐心將世俗分。」二曰龍潛巨浸勢。詩曰「天下已歸漢﹐山中猶避秦。」三曰龍行虎步勢。詩曰「兩浙尋山徧﹐孤舟載鶴歸。」四曰獅子返擲勢。詩曰「髙情寄南澗﹐白日伴雲閒。」五曰寒松病枝勢。詩曰「一心思諫主﹐開口不防人。」六曰風動勢。詩曰「半夜長安雨﹐燈前越客吟。」七曰驚鴻背飛勢。詩曰「龍樓曾作客﹐鶴氅不爲臣。」八曰離合勢。詩曰「東西南北人﹐髙迹比相親。」九曰孤鴻出塞勢。詩曰「眾木又搖落﹐望君君不還。」十曰虎縱出羣勢。詩曰「三間茅屋無人到﹐十里松門獨自遊。」

《贈潛溪隱者》詩﹕「髙情同四皓﹐髙臥翠蘿間。」此破題﹐是龍潛巨浸勢也。「大國已如鏡﹐先生猶戀山。」此頷聯﹐是龍行虎步勢也。「釣磯苔色老﹐庭樹鳥聲閒。」此頸聯﹐是驚鴻背飛勢也。「未省開三徑﹐何人得往還。」此斷句﹐是獅子返擲勢也。觀此一詩﹐凡具四勢﹐其他可以類推矣。

論詩道

至玄至妙﹐非言所及﹐若悟詩道﹐方知其難。詩曰「未必星中月﹐同他海上心。」禪月詩﹕「萬緣冥目盡﹐一衲亂山深。」薛能詩﹕「九江空有路﹐一室掩多年。」周朴詩﹕「塵世自礙水﹐禪門長自關。」此乃詩道也。

詩格佚名

《詩格》﹐唐佚名撰。見惇煌殘卷第三○一一號背面。現存較完整者三行乃「七對」名目﹐此外有詩四句。此斷片𨿽爲殘文﹐但有兩點值得注意﹕其一﹐七對之名目﹑順序與《文鏡祕府論》東捲《二十九種對》前七對完全一致﹐可證其爲時人之通說﹐亦可爲空海「古人同出斯對」之語作一旁證﹔其二﹐此三行殘文從字迹來看﹐幼稚拙劣﹐顯然出於學郎所書。而習書以《詩格》爲內容﹐亦從一个側面透露了唐代《詩格》類書在民間頗爲流行之消息。

關於此文年代﹐從內容上推斷﹐應該屬初﹑盛唐之間。該捲正面所鈔爲《論語集解》﹐卷七前有「戊寅年十一月六日僧馬永隆手寫《論語》一卷之耳」一行﹐徐俊擬定「戊寅年」爲公元八五八年﹝唐宣宗大中十二年﹞﹐池田溫則擬定爲公元九一八年﹝參看徐俊《惇煌詩集殘捲輯考》﹐頁八七四—八七五引﹞。從書寫款式來看﹐其中有將紙倒轉倒書之現象。在惇煌寫卷中﹐此類現象多出現於中唐前﹐至中唐便少見﹐唐末張議潮後便絕迹﹝參看姜亮夫《惇煌碎金導言》「款式問題」﹞。此亦有助於判斷此文鈔寫年代不會晚至五代時期。

第一的名對。第二隔句對。第三雙擬對。第四聯綿對。第五互成對。第六異類對。第七賦體對。

天淸白雲外﹐山峻紫微中。鳥飛隨影去﹐花落逐搖風。

詩評五代景淳

《詩評》一卷﹐景淳撰。《直齋書錄解題》著錄於集部文史類。景淳﹐生卒年及生平不詳。以《詩評》多引晚唐五代詩﹐疑作者爲五代宋初人。

《詩評》在理論上頗受皎然《詩式》影響﹐於後世亦有影響。「詩有三體」條中﹐「如鉛中金﹐石中玉﹐水中鹽﹐色中膠﹐皆不可見﹐意在其中」﹐「但見其言﹐不見其意」等語﹐略與其後《滄浪詩話》所云「如空中之音﹐相中之色﹐水中之月﹐鏡中之象」相近。「獨體格」條所舉廖處士《遊般若寺上方》詩﹐直陳其事﹐「別無作用」﹐則近於賦體。「摘縱格」﹐論詩之開闔﹐謂起句似與題無涉﹐後卻急轉直下﹐緊扣題意﹐非大手筆不能爲。均可參考。

夫緣情蓄意﹐詩之要旨也。一曰髙不言髙﹐意中含其髙。二曰遠不言遠﹐意中含其遠。三曰閒不言閒﹐意中含其閒。四曰靜不言靜﹐意中含其靜。

詩有三體

一曰詩人之體爲上。二曰騷人之體爲中。三曰事流之體爲下。

詩之言爲意之殼﹐如人間果實﹐厥狀未壞者﹐外殼而內肉也。如鉛中金﹑石中玉﹑水中鹽﹑色中膠﹐皆不可見﹐意在其中。使天下人不知詩者﹐視爲灰劫﹐但見其言﹐不見其意﹐斯爲妙也。

詩有動靜。情動意靜也﹐情𨿽含蓄﹐覽之可見。

詩曰「相看如遠水﹐獨自上孤舟。」

又詩﹕「一年將盡夜﹐萬里未歸人。」

又詩﹕「每因相別處﹐長是立多時。」

又詩﹕「家山在何處﹐白首出河陽。」

詩曰「半夜聞鴻雁﹐多年別弟兄。」

又詩﹕「猿啼洞庭樹﹐人在木蘭舟。」

又詩﹕「去帆看已遠﹐臨水立多時。」

又詩﹕「家貧爲客早﹐路遠得書稀。」

又詩﹕「軒車在何處﹐雨雪滿前山。」

又詩﹕「燈微山館雨﹐角咽海城秋。」

以上並是情﹐但心緒易見爲情也。

詩曰「風宿驪山下﹐月斜灞水流。」

又詩﹕「騎馬出北門﹐但見松柏繁。」

又詩﹕「瀑布五千仞﹐艸堂瀑布邊。」

又詩﹕「孤舟行一月﹐萬水與千峯。」

又詩﹕「寫畱行道影﹐焚卻坐禪身。」

又詩﹕「我憶雲門寺﹐門前千萬峯。」

又詩﹕「一瓶居鳥外﹐萬木老禪中。」

又詩﹕「我憶山水坐﹐虫當寂寞聞。」

又詩﹕「天形圍澤國﹐秋色露人家。」

以上意在言中﹐而難見意度者也。

象外句格

詩曰「微陽下喬木﹐遠燒入秋山。」又詩﹕「聽雨寒更盡﹐開門落葉深。」又詩﹕「萬里殘秋籟﹐孤船半夜猿。」

當句對格

詩曰「無人來問我﹐白日又黃昏。」又詩﹕「船中江上景﹐晚泊早行時。」

當字對格

詩曰「大匠運斧斤﹐掄材無短長。」又詩﹕「水石秋歸早﹐山南馬去多。」

假色對格

詩曰「因遊樵子徑﹐得到葛洪家。」又詩﹕「捲簾黃葉落﹐鎖印子規啼。」

假數對格

詩曰「白首爲遷客﹐靑山繞萬州。」又詩﹕「白地一回雨﹐兒孫拾得金。」

十字句格

詩曰「一年惟一夕﹐長恐有云生。」又詩﹕「杏園啼百舌﹐誰醉在花傍。」又詩﹕「長因送人處﹐記得別家時。」

十字對格

詩曰「未有一夜夢﹐不歸千里家。」又詩﹕「空將未歸信﹐說向欲行人。」又詩﹕「往往語復默﹐微微雨灑松。」

隔句對格

詩曰「昔去候溫涼﹐秋山滿院香。今來從辟命﹐春物徧岑陽。」

璞玉格

如玉未琢﹐同天眞也。

詩曰「寡妻存子息﹐破宅在林泉。」

又詩﹕「別離同雨夜﹐道路近云州。」

又詩﹕「須知垂釣者﹐半是苦耕人。」

又詩﹕「有家從小別﹐無寺不言歸。」

又詩﹕「池塘生春艸﹐園柳變鳴禽。」

又詩﹕「忘機一病客﹐冥目坐秋山。」

雕金格

猶如眞金﹐加乎雕飾也。

詩曰「秋江洗一缽﹐寒日曬三衣。」

又詩﹕「風髙羣木落﹐夜久數星流。」

又詩﹕「相思深夜雨﹐未答去年書。」

又詩﹕「落花人獨立﹐微雨燕雙飛。」

又詩﹕「空山行客少﹐獨樹晚蟬多。」

又詩﹕「孤燈照舊室﹐一雁過前村。」

又詩﹕「路經秋雨後﹐人入亂峯來。」

又詩﹕「獨樹知秋早﹐孤舟覺夜寒。」

鏤水格

著句輕﹐淸斬好看也。

詩曰「寒窗枯硯水﹐山雨潤琴弦。」

又詩﹕「馬饑餐落葉﹐鶴宿曬殘陽。」

又詩﹕「移花兼蝶至﹐買藥得云饒。」

又詩﹕「河分崗勢斷﹐春入燒痕靑。」

又詩﹕「買山兼夜月﹐移竹帶春風。」

又詩﹕「葉落山形瘦﹐天髙斗柄低。」

又詩﹕「石盆栽藥瘦﹐松火焙茶香。」

凡爲詩要識體勢﹐或狀同山立﹐或勢若河流。今立二勢格﹕一曰盤古格﹔二曰騰驤格。

盤古格一

詩曰「毛女當空戶﹐日髙猶未流。」

又詩﹕「石室人心定﹐水潭月影殘。」

又詩﹕「還知舊山夜﹐臥聽瀑泉時。」

又詩﹕「白髮無心鑷﹐靑山去意多。」

又詩﹕「衣褐惟粗布﹐筐箱只素書。」

又詩﹕「竹籠拾山果﹐瓦瓶擔石泉。」

又詩﹕「陶情新竹葉﹐辟惡古菱花。」

又詩﹕「故園從小別﹐夜雨近秋聞。」

以上並是形勢﹐但不得動。

騰驤格二

詩曰「溯流隨大斾﹐到岸見全軍。」

又詩﹕「經秋禪客病﹐積雨石樓荒。」

又詩﹕「瓶殘秦地水﹐錫入晉山云。」

又詩﹕「書劍別南州﹐炎荒萬里遊。」

又詩﹕「拂琴天籟寂﹐欹枕海濤生。」

又詩﹕「山盤樵徑上﹐人到雪房遲。」

以上並是語勢﹐不定作用者也。

詩有二斷﹕一曰離題斷。二曰抱題斷。

離題斷一

《聞泉》詩﹕「幾曾廬嶽聽﹐到曉與僧同。」

又《對云》詩﹕「翻憶舊山靑碧裏﹐繞庵閒伴野僧禪。」

又《對柱杖》詩﹕「不似湘江竹﹐斑斑有淚痕。」

此是離題而斷也。

抱題斷二

《新栽松》詩曰「他日成陰后﹐淸風吹海濤。」

又《新栽竹》詩﹕「會待成林日﹐新抽錦籜看。」

又《落花》詩﹕「繁艷根株在﹐明年向此期。」

此是抱題而斷也。

獨體格

廖處士《遊般若寺上方》詩﹕「榔粟步溪光」﹐此說路上去之意。「隨云到上方」﹐此說到寺見物也。「經秋禪客病﹐積雨石樓荒﹐古蘚麋鹿迹﹐陰崖松檜香。」此四句說寺中內外景也。「平生豁所思﹐吟嘯倚蒼蒼。」此說最髙也﹐「蒼蒼」是天也。此詩只說寺中意﹐別無作用﹐故名獨體。

詩有四題體﹕一曰第一句見題﹔二曰第二句見題﹔三曰第三句見題﹔四曰第四句見題。除此四句之外﹐不見題者大謬也。

第一句見題格

《柱杖》詩﹕「一條寒澗木」。《經賈島舊居》﹕「先生居處所」。《看山》﹕「木末露孤頂」。《貧居詩》﹕「貧居少變故」。《懷隱者》﹕「寂寥思隱者」。

第二句見題格

《送無可》﹕「圭峯霽色新﹐送此艸堂人。」《得唐應圖信》﹕「故人離別久﹐孤雁渡良音。」《訪道者不遇》﹕「寂寂白雲門﹐尋眞不見眞。」《進友生》﹕「相逢未作期﹐相送復何之。」

第三句見題格

《寄方幹》﹕「賀監舊山川﹐空來近百年。聞君與琴鶴。」《贈願上人》﹕「滄海日未出﹐九衢人已行。吾師無事坐。」《哭李建州》﹕「令終歸故里﹐末歲道如初。舊友誰爲志。」

第四句見題格

《送僧歸華山》﹕「此生披衲過﹐在處得身閒。日午遊都市﹐天寒歸華山。」《送李秀才南歸》﹕「頻年住帝畿﹐猶著舊麻衣。南國二親老﹐西風萬里歸。」

擒縱格

《看水詩》﹕「範蠡東流闊﹐靈均北泛長。誰知遠煙浪﹐別有好思量。」此是言古之二賢人也。「故國門前急﹐天涯棹裏忙。」此兩句說水﹐未說看。「難收樓上興﹐渺漫見斜陽。」此二句方見看水﹐縱意也。

詩評宋佚名

《詩評》一卷﹐佚名撰。《直齋書錄解題》卷二十二著錄此書﹐云作者「不知名氏」。當據舊題蔡傳編《吟窗雜錄》本。此書列於《續金鍼詩格》之後﹐未署姓名。後人誤以爲作者同前﹐遂題作梅堯臣撰。明刻本﹑鈔本《吟窗雜錄》捲前總目「《詩評》」下均題「梅堯臣撰」﹐《詩學指南》本承之﹐亦題作「梅堯臣」。《吟窗雜錄》明刻﹑明鈔本﹐或據宋本重刊﹐或據宋本影鈔。於此推知﹐此書移至梅堯臣名下﹐或於南宋重編《吟窗雜錄》時所攺。

此書作者旣已佚名﹐時代亦不可考。浩然子《吟窗雜錄序》謂其所收諸書乃自「魏文帝以來﹐至於渡江以前」﹐而《詩評》列於《續金鍼詩格》之後﹐其產生年代當亦在此之後。從內容來看﹐作者頗爲淺陋﹐如引賈島《送杜秀才東遊》﹐乃誤題作《送杜甫》﹐不知杜甫死後近十年賈島方出世﹔又引杜荀鶴詩而誤作杜寂﹐不知杜寂乃大歷時人﹐而杜荀鶴爲晚唐詩人。其詩學理論亦沿襲齊己《風騷旨格》以來之餘緒。

詩有四勢

《詠雪》詩﹕「漭蕩繽紛下無際」﹐此毒龍勢也﹔「旋從風勢亂縱橫」﹐此靈鳳含珠勢也。「飄來平處添愁起」﹐此乃猛虎出林勢也﹔末句云「濟得民安卽太平」﹐此乃鯨吞巨海勢也。

詩稟六義

《履春冰》詩﹕「一步一愁新﹐輕輕恐陷人。薄光全透日﹐殘影半消春。」此曰興而起事也。「蟬想行時翼﹐魚驚蹋處鱗。」此爲比體。「底虛難駐足﹐岸闊怯回身。」此風﹑賦二義也。「豈暇踟躕久﹐寧辭顧盼頻。」此名雅正也。「願將兢謹意﹐從此越通津。」此頌國家一同也。

詩有美刺

賈公《逢友人》﹕「還似不才命未通﹐相逢雲水思無窮。」此嘆不得志﹑不遇時也。「淸時年少爲幽客﹐寒月更深聽過鴻。」此諭君化不常﹐君子失意也。「東越山多連楚疊﹐南朝城古枕江空。」此嘆賢人少而國不治也。「蒼崖欲隱誰招我﹐姜子生涯只此中。」嘆小人榮辱在其中也。

周朴《深秋》詩﹕「柳色尙沈沈﹐風吹秋漸深。」此秦皇無道﹐遠築徭役之際。「江河空遠道﹐鄕國自鳴砧。」此往來徭役送徵衣也。「巷有千家月﹐人無萬里心。」此嘆帝王之世﹐人無徭役之苦也。「長城哭崩後﹐寂絕到於今。」此言今無徭役之苦也。

齊己《贈終南隱者》﹕「終南山北面﹐直下是長安。」此比君暗﹐不可仕也。「自掃靑苔室﹐閒欹白石壇。」此不戀榮華﹐自養性也。「風吹窗樹老﹐日曬竇云幹。」此諭不道之臣﹐而君以道照之也。「幾與圭峯宿﹐僧房瀑布寒。」此諭道徳淸虛冷淡也。

賈島《送杜秀才東遊》﹕「篋有靑銅鏡﹐時將照鬢看。」言國君有可佐也。

杜荀鶴《逢鄕友》﹕「苦吟吟不足﹐爭忍話離羣。」此不忍去國也。

《具公寺亭》﹕「行樂上堂淸﹐虛亭復下澄。」上句言國之明也﹐下句諭臣之淸也。

詩式佚名

《詩式》﹐唐佚名撰。三寶院本《文鏡祕府論》西捲《文二十八種病》第二十一「支離病」下記載﹕「《詩式》六犯﹕一犯支離﹐二犯缺偶﹐三犯相濫﹐四犯落節﹐五犯雜亂﹐六犯文贅。」小西甚一《文鏡祕府論考考文篇》認爲此書「撰者不明」。盡管皎然著有《詩式》五卷﹐但空海引皎然語均出自其《詩議》﹐而不及《詩式》﹐相信「六犯」不出於皎然。從「六犯」內容來看﹐如「相濫」﹑「文贅」病下﹐《文鏡祕府論》復引崔融說﹐尢其是「文贅」病下注「或名涉俗病」﹐「涉俗」正爲崔融命名﹔又舊題王昌齡《詩中密旨》「犯格八病」節全襲用此《詩式》之「六犯」及崔融《唐朝新定詩體》之「六犯」節。以此推論﹐作者當與崔融同時或稍前。《宋史藝文志》八著錄有唐代「僧辭遠《詩式》十卷」﹐此「六犯」節未知是否出於彼書。

六犯

三寶院本《文鏡祕府論》欄外書此段文字﹐題作《詩式》。可知西捲《文二十八種病》中此六病乃出於佚名之《詩式》﹐舊題王昌齡《詩中密旨》亦襲用其中「六犯」。

一犯支離。二犯缺偶。三犯相濫。四犯落節。五犯雜亂。六犯文贅。

一﹑支離。不犯詩曰「春人對春酒﹐新樹間新花。」犯詩曰「人人皆偃息﹐惟我獨從容。」

二﹑缺偶。謂八對皆無﹐言靡配屬。由言匹偶﹐因以名焉。詩上引事﹐下須引事以對之。若上缺偶對者﹐是名缺偶。犯詩曰「蘇秦時刺股﹐勤學我便耽。」不犯詩曰「刺股君稱麗﹐懸頭我未能。」

三﹑相濫。謂一首詩中﹐再度用事。一對之內﹐反覆重論。文繁意疊﹐故名相濫。犯詩曰「玉繩耿長漢﹐金波麗碧空。星光暗雲裏﹐月影碎簾中。」

四﹑落節。凡詩詠春﹐卽取春之物色﹔詠秋﹐卽須序秋之事情。或詠今人﹐或賦古帝。至於雜篇詠﹐皆須得其深趣﹐不可失義意。假令黃花未吐﹐已詠芬芳﹔靑葉莫抽﹐逆言蓊郁。或專心詠月﹐翻寄琴聲﹔或意論秋﹐雜陳春事。或無酒而言有酒﹐無音而道有音﹐並是落節。若是長篇托意﹐不許限。卽假作《詠月詩》曰「玉鉤千丈掛﹐金波萬里遙。蚌虧輪影滅﹐蓂落桂陰銷。入風花气馥﹐出樹鳥聲嬌。獨使髙樓婦﹐空度可憐宵。」又《詠春詩》曰「何處覓消愁﹐春園可暫遊。菊黃堪泛酒﹐梅紅可插頭。」

五﹑雜亂。凡詩發首誠難﹐落句不易。或有制者﹐應作詩頭﹐勒爲詩尾﹔應可施後﹐翻使居前﹐故曰雜亂。假作《憶友詩》曰「思君不可見﹐徒令年鬢秋。獨驚積寒暑﹐迢遰阻風牛。粵余慕樵隱﹐蕭然重一丘。」

六﹑文贅。凡五言詩﹐一字文贅﹐則眾巧皆除﹔片語落嫌﹐則人競褒貶。今作者或不經雕匠﹐未被揣磨﹐輒述拙成﹐多致紕繆。𨿽理義不失﹐而文不淸新。或用事合同﹐而辭有利鈍。卽假作《秋詩》曰「熠耀庭中度﹐蟋蟀傍窗吟。條間垂白露﹐菊上帶黃金。」又《詠秋詩》曰「熠耀流寒火﹐蟋蟀動秋音。凝露如懸玉﹐攢菊似披金。」此則無贅也。

詩髓腦唐元兢《詩髓腦》一卷﹐唐元兢撰。此書中國歷代書目未有著錄﹐《日本國見在書目》「小學家」類著錄有「《詩髓腦》一卷」﹐「《注詩髓腦》一卷」。「髓腦」一詞﹐本爲佛典用語。《大乘理趣六波羅蜜多經》卷六﹕「能探一切頭目﹑髓腦﹑身肉﹑手足﹐乃與身命心無悋惜。」《大方等大集經》卷二十三﹕「觀於內身﹐皮膚﹑肌肉﹑筋骨﹑髓腦﹐如空中云。」《佛說佛名經》卷六﹕「頭目髓腦﹐如棄涕涶。」「髓腦」爲人體最爲重要之部分﹐可引申爲關鍵﹑要旨等義。六朝著作已開始使用「髓腦」一名。如《隋書經籍志》「五行類」有「《周易髓腦》二卷」﹝《舊唐書經籍志》《新唐書藝文志》則著錄爲《易髓》《易腦》各一卷﹞。《詩髓腦》一書之書名亦有取於此﹐其意指作詩之祕訣或關鍵。遺文散見於《文鏡祕府論》。此外﹐元氏還著有《沈約詩格》一卷﹝此據《宋祕事省四庫闕書目》著錄。《新唐書藝文志》作「《宋約詩格》」﹐誤。《宋史藝文志》乃徑作《詩格》﹞﹑《古今詩人秀句》二卷﹐見錄於《新唐書藝文志》《崇文總目》《通誌藝文略》及《宋史藝文志》等書。其中《沈約詩格》一書﹐據中沢希男《唐元兢著作考》﹝載《東洋文化》復刊十一期﹐一九六五年九月﹞﹐則爲《詩髓腦》之別名。

元兢﹐字思敬。生卒年不詳﹐大致活動於唐髙宗至武則天時期。唐髙宗龍朔元年﹝六六一年﹞爲周王府參軍﹐與上官儀之子上官庭芝爲同僚。總章﹝六六八—六七○年﹞中爲協律郎﹐預修《芳林要覽》﹐其後又編成《古今詩人秀句》二卷﹐摘錄漢﹑魏至初唐近四百名詩人秀句﹐迄於上官儀。其中部分內容乃采自《芳林要覽》﹐成爲「秀句集」之祖。事迹見《舊唐書元思敬傳》。

《詩髓腦》內容﹐目前可考者爲「調聲」﹑「對屬」及「文病」三部分﹐反映出古詩向律詩過渡階段之理論總結。「調聲」爲律詩之基本條件﹐其中亦引元氏己作爲例﹔「對屬」則顯然比上官儀之說寬泛﹔「聲病」則在沈約「八病」基礎上﹐又提出新「八病」﹐其重點不在聲律﹐而在字義。

由於《詩髓腦》在唐代已傳入日本﹐市河寬齋《半江暇筆》謂此書由空海攜歸﹐並將其文輯入《文鏡祕府論》中﹐故在東土產生較大影響。如《本朝文粹》卷七《省試詩論》記載﹐當時文人每引元氏書爲立論依據﹔作於天慶二年﹝後晉天福四年﹐九三九年﹞藤原宗忠之《作文大體》﹝見《羣書類從》卷一百三十七﹞﹐前半部份乃大江朝綱﹝八八六—九五八年﹞所撰﹐其論「詩病」﹑「字對」﹑「調聲」等﹐多受《詩髓腦》影響。如論「平頭」之「第一字用平聲不爲病也」﹔「上尾」之「發句連韻不爲病」﹐「蜂腰」之「平聲不爲病」等﹐顯然因襲《詩髓腦》。古代日本歌論著作﹐亦往往以「髓腦」命名。如藤原公任《新撰髓腦》﹑源俊賴《俊賴髓腦》等﹐而《八云禦抄》卷一「正義」亦將《新撰髓腦》《能因歌枕》《俊賴無名抄》《綺語抄》《奧羲抄》統稱「五家髓腦」。《基俊和歌口傳抄》卷上有「家家髓腦」之說﹐《悅目抄》亦云「上古歌仙﹐髓腦口傳。」均可見元兢《詩髓腦》影響之一斑。

調聲

聲有五聲﹐角徵宮商羽也。分於文字四聲﹐平上去入也。宮商爲平聲﹐徵爲上聲﹐羽爲去聲﹐角爲入聲。故沈隱侯論云「欲使宮徵相變﹐低昂舛節﹐若前有浮聲﹐則後須切響。一簡之內﹐音韻盡殊﹔兩句之中﹐輕重悉異。妙達此旨﹐始可言文。」固知調聲之義﹐其爲大矣。

調聲之術﹐其例有三﹕一曰換頭﹐二曰護腰﹐三曰相承。

一﹑換頭者﹐若兢《於蓬州野望》詩云「飄颻宕渠域﹐曠望蜀門隈。水共三巴遠﹐山隨八陣開。橋形疑漢接﹐石勢似煙回。欲下他鄕淚﹐猿聲幾處催。」

此篇第一句頭兩字平﹐次句頭兩字去上入﹔次句頭兩字去上入﹐次句頭兩字平﹔次句頭兩字又平﹐次句頭兩字去上入﹔次句頭兩字又去上入﹐次句頭兩字又平。如此輪轉﹐自初以終篇﹐名爲雙換頭﹐是最善也。若不可得如此﹐卽如篇首第二字是平﹐下句第二字是用去上入﹔次句第二字又用去上入﹐次句第二字又用平。如此輪轉終篇﹐惟換第二字﹐其第一字與下句第一字用平不妨﹐此亦名爲換頭﹐然不及雙換。又不得句頭第一字是去上入﹐次句頭用去上入﹐則聲不調也。可不愼歟﹗此換頭﹐或名拈二。拈二者﹐謂平聲爲一字﹐上去入爲一字。第一句第二字若安上去入聲﹐第二﹑第三句第二字皆須平聲。第四﹑第五句第二字還須上去入聲﹐第六﹑第七句第二字安平聲﹐以次避之。如庾信詩云「今日小園中﹐桃花數樹紅。欣君一壺酒﹐細酌對春風。」「日」與「酌」同入聲。只如此體﹐詞合宮商﹐又復流美﹐此爲佳妙。

二﹑護腰者﹐腰﹐謂五字之中第三字也。護者﹐上句之腰不宜與下句之腰同聲。然同去上入則不可﹐用平聲無妨也。庾信詩曰「誰言气蓋代﹐晨起帳中歌。」

「气」是第三字﹐上句之腰也。「帳」亦第三字﹐是下句之腰。此爲不調。宜護其腰﹐愼勿如此也。

三﹑相承者﹐若上句五字之內﹐去上入字則多﹐而平聲極少者﹐則下句用三平承之。用三平之術﹐向上向下二途﹐其歸道一也。三平向上承者﹐如謝康樂詩云「溪壑斂暝色﹐雲霞收夕霏。」

上句惟有「溪」一字是平﹐四字是去上入﹐故下句之上用「雲霞收」三平承之﹐故曰上承也。三平向下承者﹐如王中書詩曰「待君竟不至﹐秋雁雙雙飛。」

上句惟有一字是平﹐四去上入﹐故下句末「雙雙飛」三平承之﹐故云三平向下承也。

﹝以上《文鏡祕府論》天捲《調聲》﹞

對屬

《易》曰「水流濕﹐火就燥。雲從龍﹐風從虎。」《書》曰「滿招損﹐謙受益。」此皆聖作切對之例。況乎庸才凡調而對﹐而不求切哉。

一﹑正對。正對者﹐若「堯年」﹑「舜日」﹐「堯」﹑「舜」皆古之聖君﹐名相敵﹐此爲正對。若上句用聖君﹐下句用賢臣﹔上句用「鳳」﹐下句還用「鸞」﹐皆爲正對也。如上句用「松桂」﹐下句用「蓬蒿」﹐「松桂」是善木﹐「蓬蒿」是惡艸﹐此非正對也。

二﹑異對。異對者﹐若「來禽」﹑「去獸」﹐「殘月」﹑「初霞」。此「來」與「去」﹐「初」與「殘」﹐其類不同﹐名爲異對。異對勝於同對。

三﹑平對。平對者﹐若靑山﹑綠水﹐此平常之對﹐故曰平對也。他皆放此。

四﹑奇對。奇對者﹐若「馬頰河」﹑「熊耳山」﹐此「馬」﹑「熊」是獸名﹐「頰」﹑「耳」是形名﹐旣非平常﹐是爲奇對。他皆放此。又如「漆沮」﹑「四塞」﹐「漆」與「四」是數名﹐又兩字各是雙聲對。又如古人名﹐上句用「曾參」﹐下句用「陳軫」﹐「參」與「軫」者﹐同是二十八宿名。若此者﹐出奇而取對﹐故謂之奇對。他皆放此。

五﹑同對。同對者﹐若「大谷」﹑「廣陵」﹐「薄雲」﹑「輕霧」。此「大」與「廣」﹑「薄」與「輕」﹐其類是同﹐故謂之同對。同類對者﹐雲霧﹐星月﹐花葉﹐風煙﹐霜雪﹐酒觴﹐東西﹐南北﹐靑黃﹐赤白﹐丹素﹐朱紫﹐宵夜﹐朝旦﹐山嶽﹐江河﹐臺殿﹐宮堂﹐車馬﹐途路。

六﹑字對。字對者﹐若「桂楫」﹑「荷戈」﹐「荷」是負之義﹐以其字艸名﹐故與「桂」爲對。不用義對﹐但取字爲對也。

七﹑聲對。聲對者﹐若「曉路」﹑「秋霜」﹐「路」是道路﹐與「霜」非對﹐以其與「露」同聲故。

八﹑側對。側對者﹐若「馮翊」﹑地名﹐在右輔也。「龍首」。山名﹐在西京也。此爲「馮」字半邊有「馬」﹐與「龍」爲對﹔「翊」之半邊有「羽」﹐與「首」爲對。此爲側對。又如「泉流」﹑「赤峯」﹐「泉」字其上有「白」﹐與「赤」爲對。凡一字側耳﹐卽是側對﹐不必兩字皆須側也。以前八種切對﹐時人把筆綴文者多矣﹐而莫能識其徑路。於公義藏之於篋笥﹐不可示於非才。深祕之﹐深祕之。

﹝以上《文鏡祕府論》東捲《二十九種對》﹞

文病

一﹑平頭。﹝平頭詩者﹐五言詩第一字不得與第六字同聲﹐第二字不得與第七字同聲。同聲者﹐不得同平上去入四聲﹐犯者名爲犯平頭。﹞此平頭如是﹐近代成例﹐然未精也。欲知之者﹐上句第一字與下句第一字﹐同平聲不爲病﹐同上去入聲﹐一字卽病。若上句第二字與下句第二字同聲﹐無問平上去入﹐皆是巨病。此而或犯﹐未曰知音。今代文人李安平﹑上官儀﹐皆所不能免也。

此段文字未必出於元氏﹐然《詩髓腦》旣有對八病舊說之補正﹐則當先列舊說﹐後作補正。下同。

二﹑上尾。﹝上尾詩者﹐五言詩中﹐第五字不得與第十字同聲﹐名爲上尾。﹞如陸機詩云「衰艸蔓長河﹐寒木入雲煙。」「河」與「煙」平聲。此上尾﹐齊﹑梁已前﹐時有犯者。齊﹑梁已來﹐無有犯者。此爲巨病。若犯者﹐文人以爲未涉文途者也。惟連韻者﹐非病也。如「靑靑河畔艸﹐綿綿思遠道」是也。下句有云「鬱鬱園中柳」也。

三﹑鶴膝。

四﹑蜂腰。﹝蜂腰詩者﹐五言詩一句之中﹐第二字不得與第五字同聲。言兩頭粗﹐中央細﹐似蜂腰也。﹞詩曰「聞君愛我甘﹐竊獨自雕飾。」「君」與「甘」非爲病﹔「獨」與「飾」是病。所以然者﹐如第二字與第五字同去上入﹐皆是病﹐平聲非病也。此病輕於上尾﹑鶴膝﹐均於平頭﹐重於四病。淸都師皆避之。已下四病﹐但須知之﹐不必須避。

五﹑大韻。﹝大韻詩者﹐五言詩若以「新」爲韻﹐上九字中﹐更不得安「人」﹑「津」﹑「鄰」﹑「身」﹑「陳」等字﹐旣同其類﹐名犯大韻。﹞此病不足累文﹐如能避者彌佳。若立字要切﹐於文調暢﹐不可移者﹐不須避之。

六﹑小韻。﹝小韻詩﹐除韻以外﹐而有疊相犯者﹐名爲犯小韻病也。﹞此病輕於大韻﹐近代咸不以爲累文。

七﹑傍紐。傍紐者﹐一韻之內﹐有隔字雙聲也。此病更輕於小韻﹐文人無以爲意者。又若不隔字而是雙聲﹐非病也。如「淸切」﹑「從就」之類是也。

八﹑正紐。正紐者﹐一韻之內﹐有一字四聲分爲兩處是也。如梁簡文帝詩云「輕霞落暮錦﹐流火散秋金。」「金」﹑「錦」﹑「禁」﹑「急」是一字之四聲﹐今分爲兩處﹐是犯正紐也。此病輕重﹐與傍紐相類﹐近代咸不以爲累﹐但知之而已。

兢於八病之別爲八病。自昔及今﹐無能盡知之者。近上官儀識其三﹐河間公義府思其餘事矣。八者何﹖一曰齟齬﹐二曰叢聚﹐三曰忌諱﹐四曰形迹﹐五曰傍突﹐六曰翻語﹐七曰長擷腰﹐八曰長解鐙。

一﹑齟齬病。齟齬病者﹐一句之內﹐除第一字及第五字﹐其中三字﹐有二字相連同上去入是。若犯上聲﹐其病重於鶴膝﹐此例文人以爲祕密﹐莫肯傳授。上官儀云「犯上聲是斬刑﹐去入亦絞刑。」如曹子建詩云「公子敬愛客」。「敬」與「愛」是﹐其中三字﹐其二字相連同去聲是也。平聲不成病﹐上去入是重病﹐文人悟之者少﹐故此病無其名。兢案《文賦》云「或齟齬而不安」﹐因以此病名爲齟齬之病焉。

二﹑叢聚病。叢聚病者﹐如上句有「云」﹐下句有「霞」﹐抑是常。其次句復有「風」﹐下句復有「月」﹐「云」﹑「霞」﹑「風」﹑「月」﹐俱是气象﹐相次叢聚﹐是爲病也。如劉鑠詩云「落日下遙林﹐浮雲靄曾闕。玉宇來淸風﹐羅帳迎秋月。」此上句有「日」﹐下句有「云」﹐次句有「風」﹐次句有「月」﹐「日」﹑「云」﹑「風」﹑「月」相次四句﹐是叢聚。蓋略舉气象爲例﹐觸類而長﹐庶物則同。上十字已有「鸞」對「鳳」﹐下十字不宜更有「鳧」對「鶴」﹔上十字已有「桂」對「松」﹐下十字不宜更用「桐」對「柳」﹐俱是叢聚之病﹐此又悟之者鮮矣。

三﹑忌諱病。忌諱病者﹐其中意義﹐有涉於國家之忌是也。如顧長康詩云「山崩溟海竭﹐魚鳥將何依。」「山崩」﹑「海竭」﹐於國非所宜言﹐此忌諱病也。此病或犯﹐𨿽有周公之才﹐不足觀也。又如詠雨詩稱「亂聲」﹐溯水詩云「逆流」﹐此類皆是也。

四﹑形迹病。形迹病者﹐謂於其義相形嫌疑而成。如曹子建詩云「壯哉帝王居﹐佳麗殊百城。」卽如近代詩人﹐惟得云「麗城」﹐亦云「佳麗城」。若單用「佳城」﹐卽如滕公佳城﹐爲形迹病也。文中例極多﹐不可輕下語也。

五﹑傍突病。傍突病者﹐句中意旨﹐傍有所突觸。如周彥倫詩云「二畝不足情﹐三冬俄已畢。」「二畝」涉其親﹐寧可云「不足情」也﹖此與忌諱同﹐執筆者咸宜戒之﹐不可輒犯也。

六﹑翻語病。翻語病者﹐正言是佳詞﹐反語則深累是也。如鮑明遠詩云「雞鳴關吏起﹐伐鼓早通晨。」「伐鼓」﹐正言是佳詞﹐反語則不祥﹐是其病也。

七﹑長擷腰病。長擷腰病者﹐每句第三字擷上下兩字﹐故曰擷腰。若無解鐙相間﹐則是長擷腰病也。如上官儀詩云「曙色隨行漏﹐早吹入繁笳。旗文縈桂葉﹐騎影拂桃花。碧潭寫春照﹐靑山籠雪花。」上句「隨」﹐次句「入」﹐次句「縈」﹐次句「拂」﹐次句「寫」﹐次句「籠」﹐皆單字﹐擷其腰於中﹐無有解鐙者﹐故曰長擷腰也。此病或名「束」。

八﹑長解鐙病。長解鐙病者﹐第一﹑第二字意相連﹐第三﹑第四字意相連﹐第五單一字成其意﹐是解蹬﹔不與擷腰相間﹐是長解鐙病也。如上官儀詩云「池牖風月淸﹐閒居遊客情。蘭泛樽中色﹐松吟弦上聲。」「池牖」二字意相連﹐「風月」二字意相連﹐「淸」一字成四字之意。以下三句﹐皆無有擷腰相間﹐故曰長解鐙之病也。擷腰﹑解鐙並非病﹐文中自宜有之﹐不間則爲病。然解鐙須與擷腰相間﹐則屢遷其體。不可得句相間﹐但時然之。近文人篇中有然﹐相間者偶然耳。然悟之而爲詩者﹐不亦盡善者乎。此病亦名「散」。

﹝以上《文鏡祕府論》西捲《文二十八種病》﹞

詩要格律唐五代王夢簡

王夢簡﹐生卒年及生平均不詳。該書所引詩人多爲晚唐五代人﹐疑王夢簡亦爲五代時人。

《詩要格律》一卷﹐五代王夢簡撰。諸本皆作「《詩要格律》」﹐惟《直齋書錄解題》著錄於集部文史類﹐作「《詩格要律》」。「詩格」乃晚唐五代論詩著作之通稱﹐「要律」亦如「要式」﹑「要訣」﹐疑此書當作《詩格要律》。

《詩要格律》在詩格中較爲晚出﹐旣論諷詠時政﹐亦談藝術技巧。全書先言六義﹐後有二十六門﹐其中五門與《風騷旨格》四十門中所列相同﹐卽禮義﹝《風騷旨格》作理義﹞﹑嗟嘆﹑終始﹝《風騷旨格》作始終﹞﹑是非﹑鬼怪五門﹐但所舉詩例不同。又《風騷旨格》有皇道門﹐所舉詩例爲﹕「明堂坐天子﹐月朔朝諸侯。」《詩要格律》中有君臣門﹐引詩相同。其餘二十門均爲自創。門類之提出﹐在於示人以作詩的技巧﹐但各門均無解題﹐只舉成詩爲例﹐注明合六義的某一種﹐從而就將藝術技巧與諷諭結合在一起。

是書開篇卽言作詩不可率爾爲之﹐下筆前須用心思考﹝「澄心端思」﹞﹐廣泛觀察﹝「徧覽物情」﹞﹐立意新穎﹝「放意須險」﹞﹑字句精當﹝「定句須難」﹞﹐始能寫出「得若神授」之佳作。此外﹐王夢簡還主張應以六義爲詩。

夫初學詩者﹐先須澄心端思﹐然後徧覽物情。所以晝公云﹕放意須險﹐定句須難。𨿽取由我衷﹐而得若神授。

一曰風。與諷同義﹐含皇風﹐明王業﹐正人倫﹐歸正宜也。二曰賦。賦其事體﹐伸冤雪恥﹐若紀功立業﹐旌著物情﹐宣王化以合史籍者也。三曰比。事相干比﹐不失正道。此道易明而難辧﹐切忌比之不當。四曰興。起意有神勇銳气﹐不失其正也。五曰雅。消息孤松﹑白雲﹑髙僧﹑大儒﹐雅也。六曰頌。贊詠君臣有道﹐百執有功於國。以上六義﹐合於諸門﹐卽盡其理也。凡二十六門

髙大門

詩曰「華嶽山峯小﹐黃河一帶長。」右祖詠句﹐合賦。又詩﹕「島嶼分諸國﹐星河共一天。」右李洞句﹐合頌。又詩﹕「晴望東溟小﹐夜觀南斗長。」右康道句﹐合賦。

君臣門

詩曰「明堂坐天子﹐月朔朝諸侯。」右王昌齡句﹐合賦。又詩﹕「鴛鴦分品秩﹐龍衮耀簪裙。」右郤殷象句﹐合比。

忠孝門

詩曰「父子同時健﹐君臣盡陣看。」右賈島句﹐合賦。又詩﹕「家肥生孝子﹐國霸有謀臣。」右黃損句﹐合諷。

富貴門

詩曰「瑞節當前油照日﹐信旌開後火鳴風。」右薛能句﹐合比。又詩﹕「金燈冷光風宛轉﹐錦袍紅潤雨霏微。」右黃損句﹐合賦。

禮義門

詩曰「勸我杯中酒﹐典君身上衣。」右方幹句﹐合興。又詩﹕「別酒莫辭今夜醉﹐故人知我幾時來。」右王貞白句﹐合賦。

怨剌門

詩曰「承恩不在貌﹐教妾若爲容。」右杜荀鶴句﹐合諷。又詩﹕「不才明主棄﹐多病故人疏。」右孟浩然句﹐合興。

歌頌門

詩曰「日月光天徳﹐山河壯帝居。」右陳後主句﹐合頌。又詩﹕「君道過銅柱﹐蠻款入交州。」右曹松句﹐合頌。

含蓄門

詩曰「鳥宿池中樹﹐僧敲月下門。」右賈島句﹐合雅。又詩﹕「軒車在何處﹐雨雪滿前山。」右方幹句﹐合賦。又詩﹕「正思浮世事﹐又到古城邊。」右��句﹐合雅。又詩﹕「相逢嵩嶽客﹐共聽楚城砧。」右周賀句﹐合雅。又詩﹕「月離山一丈﹐風吹花數苞。」右周朴句﹐合雅。又詩﹕「相思坐溪石﹐微雨下山嵐。」右齊己句﹐合雅。

嗟嘆門

詩曰「後生登第盡﹐白發出山來。」右杜荀鶴句﹐合雅。又詩﹕「身閒甘旨下﹐白髮太平時。」右劉得仁句﹐合興。

物理門

詩曰「朱門當大道﹐風雨立多時。」右休公句﹐合雅。

齊物理門

詩曰「睫在眼前長不見﹐道非身外更何求。」右杜牧句﹐合雅。又詩﹕「髙齊日月方爲道﹐動合乾坤始是心。」右黃損句﹐合諷。

性情門

詩曰「冥目冥心坐﹐花開花落時。」右劉得仁句﹐合雅。

映帶門

詩曰「人心無算處﹐國手有輸時。」右裴說句﹐合諷。又詩﹕「機關才運動﹐勝敗便相隨。」右黃損句﹐合諷。

造化門

詩曰「禹力不到處﹐河聲流向西。」右周朴句﹐合諷。又詩﹕「地勢連天嶽﹐黃河側瀼流。」右張祜句﹐合頌。

進退門

詩曰「忽遇南遷客﹐若爲西入心。」右黃損句﹐合諷。又詩﹕「日出遊都市﹐天寒往華山。」右賈島句﹐合雅。

象外門

詩曰「云外星霜如走電﹐世間娛樂似拋磚。」右譚峭句﹐合賦。又詩﹕「往來三島道﹐活計一囊空。」右黃損句﹐合雅。

終始門

詩曰「弟兄相識徧﹐猶得到君家。」右賈島句﹐合賦。又詩﹕「恩深轉無語﹐懷抱自分明。」右李頻句﹐合興。

今古達觀門

詩曰「天下已歸漢﹐山中猶避秦。」右李頻句﹐合頌。

宇宙達觀門

詩曰「春爲沙羅客﹐家在鷓鴣天。」右鄭谷句﹐合賦。又詩﹕「水諳彭澤闊﹐山憶武陵深。」右黃損句﹐合雅。

是非門

詩曰「舟歸範蠡五湖上﹐國破西施一笑中。」右歸仁句﹐合諷。

髙逸門

詩曰「三通明主詔﹐一片白雲心。」右黃損句﹐合雅。又詩﹕「乾坤見了文章懶﹐龍虎成來印綬疏。」右陳陶句﹐合雅。

了達門

詩曰「姓劉姓項今何處﹐爭利爭名愁殺人。」右休公句﹐合雅。

古意門

詩曰「海枯終見底﹐人死不知心。」右杜荀鶴句﹐合諷。又詩﹕「女媧弄黃土﹐摶作愚下人。」右李白句﹐合諷。又詩﹕「日月齊生死﹐乾坤去是非。」右杜牧句﹐合賦。

隱靜門

詩曰「門前淸江水﹐流入秦人家。」右歐陽皓句﹐合雅。又詩﹕「掃地待明月﹐踏花迎野僧。」右黃損句﹐合雅。

恐怖門

詩曰「風雷一夜雨﹐山水半年行。」右賈島句﹐合賦。又詩﹕「鯨噴洗缽水﹐犀觸點燈舟。」右李洞句﹐合賦。

鬼怪門

詩曰「石脈水流泉滴沙﹐鬼燈燃點松柏花。」右曹松句﹐合賦。

詩議唐僧皎然

《詩議》一卷﹐或稱《詩義》﹐唐僧皎然撰。《直齋書錄解題》著錄於集部文史類。《新唐書》著錄於文史類﹐稱皎然《詩式》五卷﹐《詩評》三卷﹐《通誌藝文略》亦作三卷。《宋祕書省四庫闕書目》著錄於別集類﹐《宋史藝文志》著錄於文史類﹐均作「《詩評》一卷」。《文鏡祕府論》引皎然語頗多﹐亦云出自「《詩議》」。義﹑議音同﹐評﹑議義近﹐故《詩義》《詩議》《詩評》蓋卽一書。至於上述各書所載卷數不同﹐疑今傳本已有殘缺﹐非原書全貌。

皎然﹝生卒年不詳﹐或云七二○—七九八﹞﹐字淸晝﹐晚年以字行﹐簡稱晝。吳興﹝今浙江長興﹞人。俗姓謝。五代宋謝靈運之十世孫。與顏眞卿﹑韋應物﹑李端等同時。據其詩及《唐才子傳》﹐他生活的年代主要在大歷﹝公元七六六年﹞至貞元﹝公元八○四年﹞之間。

《詩議》與《詩式》同出皎然之手﹐相通之處甚多﹐兩者區別在於《詩議》偏於評論格律﹐《詩式》偏於提示品式。

《詩議》首論三﹑四﹑五﹑六﹑七言詩的起源﹐其中提到「建安三祖七子﹐五言始成」﹐「七言萌於漢代五言之作」﹐這是很正確的見解。皎然說﹕「正始何晏﹑嵇﹑阮之儔﹐漸浮侈矣。晉世尢尙綺靡﹐宋初文格與晉相去更憔悴矣。」在他看來﹐詩風的演變從魏晉開始﹐可謂每況愈下﹐日趨綺弱。在《論境象》中﹐談到詩的意境並非虛實難明﹐不可捉摸﹐而是可以偶虛﹐可以偶實﹐有可睹可聞的一面。

《詩議》在論詩的格式方面﹐旣詮解了極普通的六種對偶方式﹐卽的名對﹐雙擬對﹐隔句對﹐聯綿對﹐互成對﹐類對體﹝異類對﹞﹐又創說了較寬泛的八種對偶方式﹐卽鄰近﹑交絡﹑當句﹑含境﹑背體﹑偏對﹑假對﹑雙虛實對。皎然的對偶說是在前人基礎上的一種修正學說﹐旨在反對律家的拘泥對偶﹐所謂「律家之流﹐拘而多忌﹐失於自然﹐吾常所病也」。

《詩議》在《詩有二俗》中﹐反對詩歌用詞鄙俚﹐一味使用古今相傳的陳詞舊語﹐但他也不同意「今人所以不及古者﹐病於麗詞」的片面看法﹐主張先於意﹐後於語﹐卽首先在於立意﹐然後再在造語方面下功夫。皎然提倡自對屬對﹐並不是聽任自然﹐而是追求自然﹐反對「詩不要苦思」﹐他說﹕「不入虎穴﹐焉得虎子。取境之時﹐須至難至險﹐始見奇句﹐成篇之後﹐觀其風貌﹐有似等閒﹐不思而得﹐此髙手也。」此卽成如容易卻艱辛之意。由此引申﹐他認爲如果能夠做到「但見情性﹐不睹文字﹐蓋詩道之極也」。總之﹐皎然的詩論是重意也不輕詞﹐作詩就要抒發眞情實意﹐語貴自然。

論文意

夫詩有三四五六七言之別﹐今可略而敍之。三言始於《虞典》《元首之歌》﹐四言本《國風》﹐流於夏世﹐傳至韋孟﹐其文始具﹔六言散在《騷》《雅》﹐七言萌於漢。五言之作﹐《召南行露》已有濫觴。漢武帝時﹐屢見全什﹐非本李少卿也。以上略同古人。少卿以傷別爲宗﹐文體未備﹐意悲詞切﹐若偶中音響﹐《十九首》之流也。古詩以諷興爲宗﹐直而不俗﹐麗而不巧﹐格髙而詞溫﹐語近而意遠﹐情浮於語﹐偶象則發﹐不以力制﹐故皆合於語﹐而生自然。建安三祖﹑七子﹐五言始盛﹐風裁爽朗﹐莫之與京。然終傷用气使才﹐違於天意﹐𨿽忌松容﹐而露造迹。正始中﹐何晏﹑嵇﹑阮之儔也﹐嵇興髙逸﹐阮旨閒曠﹐亦難爲等夷。論其代﹐則漸浮侈矣。晉世尢尙綺靡。古人云「采縟於正始﹐力柔於建安。」宋初文格﹐與晉相沿﹐更憔悴矣。

論人﹐則康樂公秉獨善之姿﹐振頹靡之俗。沈建昌評﹕「自靈均已來﹐一人而已。」此後﹐江寧侯溫而朗﹐鮑參軍麗而气多﹐《雜體》《從軍》﹐殆淩前古。恨其縱捨盤薄﹐體貌猶少。宣城公情致蕭散﹐詞澤義精﹐至於雅句殊章﹐往往驚絕。何水部𨿽謂格柔﹐而多淸勁﹐或常態未剪﹐有逸對可嘉﹐風範波瀾﹐去謝遠矣。柳惲﹑王融﹑江總三子﹐江則理而淸﹐王則淸而麗﹐柳則雅而髙。予知柳吳興名屈於何﹐格居何上。中間諸子﹐時有片言只句﹐縱敵於古人﹐而體不足齒。或者隨流﹐風雅泯絕。「八病」「雙拈」﹐載發文蠹﹐遂有古律之別。古詩三等﹐正﹑偏﹑俗﹐律詩三等﹐古﹑正﹑俗。頃作古詩者﹐不達其旨﹐效得庸音﹐競壯其詞﹐俾令虛大。或有所至﹐已在古人之後﹐意熟語舊﹐但見詩此﹐淡而無味。予實不誣﹐惟知音者知耳。

律家之流﹐拘而多忌﹐失於自然﹐吾嘗所病也。必不得已﹐則削其俗巧﹐與其一體。一體者﹐由不明詩對﹐未階大道。若《國風》《雅》《頌》之中﹐非一手作﹐或有暗同﹐不在此也。其詩曰「終朝采綠﹐不盈一掬。」又詩曰「采采捲耳﹐不盈頃筐。」興𨿽別而勢同。若《頌》中﹐不名一體。夫累對成章﹐髙手有互變之勢﹐列篇相望﹐殊狀更多。若句句同區﹐篇篇共轍﹐名爲貫魚之手﹐非變之才也。俗巧者﹐由不辧正气。習俗師弱獘之過也。其詩曰「樹陰逢歇馬﹐漁潭見洗船。」又詩曰「隔花遙勸酒﹐就水更移牀。」何則﹖夫境象不一﹐虛實難明﹐有可睹而不可取﹐景也。可聞而不可見﹐風也。𨿽系乎我形﹐而妙用無體﹐心也。義貫眾象﹐而無定質﹐色也。凡此等﹐可以偶虛﹐亦可以對實。

至如「渡頭」「浦口」﹐「水面」「波心」﹐是俗對也。上句「靑」﹐下句「綠」﹐上句「愛」﹐下句「憐」﹐下對也。「靑山滿蜀道﹐綠水向荊州」﹐語麗而掩暇也。句中多著「映帶」﹑「傍佯」等語﹐熟字也。「制錦」﹑「一同」﹑「仙尉」﹑「黃綬」﹐熟名也。「溪溠」﹑「水隈」﹑「山脊」﹑「山肋」﹐俗名也。「若」﹑「个」﹑「占」﹑「剩」﹐俗字也。俗有二種﹕一鄙俚俗﹐取例可知﹔二古今相傳俗﹐詩曰「小婦無所作﹐挾瑟上髙堂」之類是也。又如送別詩﹐「山」字之中﹐必有「離顏」﹔「溪」字之中﹐必有「解攜」﹔「送」字之中﹐必有「渡頭」字﹔「來」字之中﹐必有「悠哉」。如遊寺詩﹐「鷲嶺」﹑「雞岑」﹑「東林」﹑「彼岸」。語居士﹐以謝公爲首﹔稱髙僧﹐以支公爲先。又柔其詞﹐輕其調。以「小」字飾之﹐「花」字妝之﹐「漫」字潤之﹐「點」字采之﹐乃云「小溪花懸﹐漫水點山」。若體裁已成﹐惟少此字﹐假以圓文﹐則何不可。然取捨之際﹐有斵輪之妙哉﹗知音之徒﹐固當心證。調笑叉語﹐似謔似讖﹐滑稽皆爲詩贅﹐偏入嘲詠﹐時或有之﹐豈足爲文章乎﹖剖宋玉俗辯之能﹐廢東方不雅之說﹐始可議其文也。

凡詩者﹐惟以敵古爲上﹐不以寫古爲能。立意於眾人之先﹐放詞於羣才之表﹐獨創𨿽取﹐使耳目不接﹐終患倚傍之手。或引全章﹐或插一句﹐以古人相黏二字﹑三字爲力﹐廁麗玉於瓦石﹐殖芳芷於敗蘭﹐縱善﹐亦他人之眉目﹐非己之功也﹐況不善乎﹖時人賦孤竹則云「冉冉」﹐詠楊柳則云「依依」﹐此語未有之前﹐何人曾道﹖謝詩曰「江菼亦依依」。故知不必以「冉冉」系竹﹐「依依」在楊。常手傍之﹐以爲有味﹐此亦彊作幽想耳。且引靈均爲證﹐文譎气貞﹐本於《六經》﹐而制體創詞﹐自我獨致﹐故歷代作者師之。此所謂勢不同﹐而無模擬之能也。班固𨿽謂屈原露才揚己﹐引昆侖﹑玄圃之事不經﹐然其文雅麗﹐可爲賦之宗。若比君於堯﹑舜﹐況臣於稷﹑卨﹐思列反也。綺裏之髙逸﹐於陵之幽貞﹐褒貶古賢﹐成當時文意﹐𨿽寫全章﹐非用事也。古詩﹕「胡馬依北風﹐越鳥巢南枝」﹔「南登灞陵岸﹐回首望長安」﹔「彭薛才知恥﹐貢公不遺榮。或可優貪競﹐豈足稱達生。」此三例﹐非用事也。

或云﹕今人所以不及古者﹐病於儷詞。予曰﹕不然。先正時人﹐兼非劉氏。《六經》時有儷詞。揚﹑馬﹑張﹑蔡之徒始盛。「雲從龍﹐風從虎。」非儷耶﹖「昔我往矣﹐楊柳依依。今我來思﹐雨雪霏霏。」非麗耶﹖但古人後於語﹐先於意。因意成語﹐語不使意﹐偶對則對﹐偶散則散。若力爲之﹐則見斤斧之迹。故有對不失渾成﹐縱散不關造作﹐此古手也。

或曰﹕詩不要苦思﹐苦思則喪於天眞。此甚不然。固須繹慮於險中﹐采奇於象外﹐狀飛動之句﹐寫冥奧之思。夫希世之珠﹐必出驪龍之頷﹐況通幽含變之文哉﹖但貴成章以後﹐有其易貌﹐若不思而得也。「行行重行行﹐與君生別離」﹐此似易而難到之例也。

且文章關其本性。識髙才劣者﹐理周而文窒﹔才多識微者﹐句佳而味少。是知溺情廢語﹐則語朴情暗﹔事語輕情﹐則情闕語淡。巧拙淸濁﹐有以見賢人之志矣。大抵而論﹐屬於至解﹐其猶空門證性有中道乎。何者﹖或𨿽有態而語嫩﹐𨿽有力而意薄﹐𨿽正而質﹐𨿽直而鄙﹐可以神會﹐不可言得﹐此所謂詩家之中道也。又古今詩人﹐多稱麗句﹐開意爲上﹐反此爲下。如「盈盈一水間﹐脈脈不得語」﹐「臨河濯長纓﹐念別悵悠悠」﹐此情句也。如「白雲抱幽石﹐綠篠媚淸漣」﹐「露濕寒塘艸﹐月映淸淮流」﹐此物色帶情句也。

夫詩工創心﹐以情爲地﹐以興爲經﹐然後淸音韻其風律﹐麗句增其文彩。如楊林積翠之下﹐翹楚幽花﹐時時間發﹐乃知斯文﹐味益深矣。

又有人評古詩﹐不取其句﹐但多其意﹐而古人難能。予曰﹕不然。旨全體貞﹐潤婉而興深﹐此其所長也。請復論之﹐曰﹕夫寒松白雲﹐天全之質也﹔散木擁腫﹐亦天全之質也。比之於詩﹐𨿽正而不秀﹐其擁腫之材。《易》曰「文明健。」豈非兼文美哉﹖古人云「具體惟子建﹑仲宣﹐偏善則太衝﹑公幹﹐平子得其雅﹐叔夜含其潤﹐茂先凝其淸﹐景陽振其麗﹐鮮能兼通。」況當齊﹑梁之後﹐正聲寖微﹐人不逮古﹐振頹波者﹐或賢於今論矣。

詩對有六格

一曰的名對。二曰雙擬對。三曰隔句對。四曰聯綿對。五曰互成對。六曰異類對。

的名對。詩曰「日月光天徳﹐山河壯帝居。」雙擬對。詩曰「可聞不可見﹐能重復能輕。」隔句對。詩曰「始見西南樓﹐纖纖如玉鉤。末映東北墀﹐娟娟似娥眉。」聯綿對。詩曰「望日日已晚﹐懷人人未歸。」互成對。詩曰「歲時傷道路﹐親友在東南。」異類對。詩曰「離堂思琴瑟﹐別路繞山川。」又宋員外詩﹐以「早潮」偶「故人」﹐非類爲類是也。

詩有八種對

一曰鄰近。二曰交絡。三曰當句。四曰含境。五曰背體。六曰偏對。七曰假對。八曰雙虛實對。

鄰近對。詩曰「死生今忽異﹐歡娛竟不同。」又詩曰「寒雲輕重色﹐秋水去來波。」上是義﹐下是正名也。此對大體似的名﹐的名窄﹐鄰近寬。

交絡對。賦曰「出入三代﹐五百餘載。」或謂此中「余」屬於「載」﹐不偶「出入」。古人但四字四義皆成對﹐故偏舉以例焉。

當句對。賦曰「薰歇燼滅﹐光沈響絕。」

含境對。賦曰「悠遠長懷﹐寂寥無聲。」

背體對。詩曰「進徳智所拙﹐退耕力不任。」

偏對。詩曰「蕭蕭馬鳴﹐悠悠旆旌。」謂非極對也。古詩﹕「古墓犁爲田﹐松柏摧爲薪。」又詩﹕「日月光太淸﹐列宿耀紫微。」又詩﹕「亭臯木葉下﹐隴首秋雲飛。」全其文采﹐不求至切﹐得非作者變通之意乎﹖若謂今人不然﹐沈給事詩亦有其例。詩曰「春豫過靈沼﹐云旌出鳳城。」此例多矣。但天然﹐𨿽虛亦實。如古人以「芙蓉」偶「楊柳」﹐亦名聲類對。

假對。詩曰「不獻胸中策﹐空歸海上山。」或有人以「推薦」偶「拂衣」之類是也。

雙虛實對。詩曰「故人雲雨散﹐空山來往疏。」此對當句義了﹐不同互成。

詩有二俗

此節文字已見《論文意》中﹐且殘缺不全﹐故刪之。

詩有十五例

一﹑重疊用事之例。二﹑上句用事﹐下句以事成之例。三﹑立興以意成之例。四﹑雙立興以意成之例。五﹑上句古﹐下句以卽事偶之例。六﹑上句立意﹐下句以意成之例。七﹑上句體物﹐下句以狀成之例。八﹑上句體時﹐下句以狀成之例。九﹑上句用事﹐下句以意成之例。十﹑當句各以物色成之例。十一﹑立比以成之例。十二﹑覆意之例。十三﹑疊語之例。十四﹑避忌之例。十五﹑輕重錯謬之例。

一﹑重疊用事之例。詩曰「淨宮連博望﹐香剎對承華。」

二﹑上句用事﹐下句以事成之例。詩曰「子玉之敗﹐屢增惟塵。」上句出《傳》﹐下句出《詩》。

三﹑立興以意成之例。詩曰「營營靑蠅﹐止於樊。愷悌君子﹐無信讒言。」又詩曰「明月照髙樓﹐流光正徘徊。上有愁思婦﹐悲嘆有餘哀。」

四﹑雙立興以意成之例。詩曰「鼓鐘鏘鏘﹐淮水湯湯。憂心且傷。」又詩曰「靑靑陵上柏﹐磊磊澗中石。人生天地間﹐忽如遠行客。」

五﹑上句古﹐下句以卽事偶之例。詩曰「昔聞汾水遊﹐今見塵外鑣。」

六﹑上句立意﹐下句以意成之例。詩曰「假樂君子﹐顯顯令徳。宜民宜人﹐受祿於天。」

七﹑上句體物﹐下句以狀成之例。詩曰「朔風吹飛雨﹐蕭蕭江上來。」

八﹑上句體時﹐下句以狀成之例。詩曰「昏旦變气候﹐山水含淸暉。」

九﹑上句用事﹐下句以意成之例。詩曰「𨿽無玄豹姿﹐終隱南山霧。」

十﹑當句各以物色成之例。詩曰「明月照積雪﹐朔風勁且哀。」

十一﹑立比以成之例。詩曰「餘霞散成綺﹐澄江靜如練。」

十二﹑覆意之例。詩曰「延州協心許﹐楚老惜蘭芳。解劍竟何及﹐撫墳徒自傷。」

十三﹑疊語之例。詩曰「故人心尙爾﹐故心人不見。」又詩曰「旣爲風所開﹐還爲風所落。」

十四﹑避忌之例。詩曰「何況雙飛龍﹐羽翼臨當乖。」又詩曰「吾兄旣鳳翔﹐王子亦龍飛。」

十五﹑輕重錯謬之例。陳王之誄武帝﹐遂稱「尊靈永蟄」﹔孫楚之哀人臣﹐乃云「奄忽登遐」。子荊《王驃騎誄》。此錯謬一例也﹐見《顏氏傳》。

今於古律之上﹐始末酷論﹐以祛未悟﹐則反正之道﹐可得而聞也。

六義

一曰風。二曰賦。三曰比。四曰興。五曰雅。六曰頌。

一曰風。體一國之教謂之風。《關雎》《麟趾》之化﹐王者之風也﹔《鵲巢》《騶虞》之徳﹐諸侯之風也。

二曰賦。賦者﹐布也。象事布文﹐以寫情也。

三曰比。比者﹐全取外像以興之﹐「西北有浮雲」之類是也。

四曰興。興者﹐立象於前﹐後以人事諭之﹐《關雎》之類是也。

五曰雅。正四方之風謂雅。正有小大﹐故有大小雅焉。

六曰頌。頌者﹐容也。美盛徳之形容﹐以其成功告於神明也。古人云「頌者﹐敷陳似賦﹐而不華侈。恭愼如銘﹐而異規誡。」以六義爲本﹐散乎情性。有君臣諷刺之道焉﹐有父子﹑兄弟﹑朋友規正之義焉。降及遊覽﹑答贈之例﹐各於一道﹐全其雅正。

詩苑類格宋李淑

李淑﹝生卒年不詳﹞﹐字獻臣﹐徐州丰﹝今屬江蘇﹞人。少傅若穀子。景祐﹝1034﹣1038年﹞初﹐知制誥﹐除翰林學士。累官戶部侍郎﹐出知河中府。卒謚尙書右丞。著有《三朝寶訓》《三朝訓鑑圖》等﹐編有《詩苑類格》。《宋史》《宋史新編》《學士年表》等有傳。

《詩苑類格》三卷﹐原書久佚﹐僅《詩人玉屑》錄存三條。《郡齋讀書志》著錄於集類文說類﹐作《李公詩苑類格》三卷﹐《遂初堂書目》著錄於文史類﹐無卷數﹔《直齋書錄解題》著錄於集部文史類﹐作三卷。《郡齋讀書志》稱﹕「寶元三年﹝1040年﹞﹐豫王出閣爲王子傅﹐因纂成此書上之﹐述古賢作詩體格。」《詩苑類格》一書系詩格總集﹐匯纂唐五代詩格著作﹐全貌已無從得見。「詩有三偸」﹐亦見皎然《詩式》﹐似出於唐五代詩格之作﹔「詩有六對八對」﹐出於上官儀《筆花九粱》﹝佚﹞﹐爲律詩形成期之重要技法﹔「白樂天詩有五長」﹐出於元稹《長慶集序》﹐卽《文鏡祕府論》所謂古人同出之十一種對相同。

一﹑詩有三偸

詩有三偸﹕偸語﹐最是鈍賊﹐如傅長虞「日月光太淸」﹐陳王「日月光天徳」是也﹔偸意﹐事𨿽可罔﹐情不可原﹐如柳惲「太液微波起﹐長楊髙樹秋」﹐沈約「小池殘暑退﹐髙樹早涼歸」是也﹔偸勢﹐才巧意精﹐各無朕迹﹐蓋詩人偸狐白裘手也﹐如嵇康「日送歸鴻﹐手揮五弦」﹐王昌齡「手攜雙鯉魚﹐目送千里雁」是也。﹝《玉屑》五﹞

二﹑上官儀論詩有六對八對

唐上官儀曰﹕詩有六對﹕一曰正名對﹐「天地」﹑「日月」是也﹔二曰同類對﹐「花葉」﹑「艸芽」是也﹔三曰連珠對﹐「蕭蕭」﹑「赫赫」是也﹔四曰雙聲對﹐「黃槐」﹑「綠柳」是也﹔五曰疊韻對﹐「徬徨」﹑「放曠」是也﹔六曰雙擬對﹐「春樹」﹑「秋池」是也。又曰﹕詩有八對﹕一曰的名對﹐「送酒東南去﹐迎琴西北來」是也﹔二曰異類對﹐「風織池間樹﹐虫穿艸上文」是也﹔三曰雙聲對﹐「秋露香佳菊﹐春風馥麗蘭」是也﹔四曰疊韻對﹐「放蕩千般意﹐遷延一介心」是也﹔五曰聯綿對﹐「殘河若帶﹐初月如眉」是也﹔六曰雙擬對﹐「議月眉欺月﹐論花頰勝花」是也﹔七曰回文對﹐「情新因意得﹐意得逐情新」是也﹔八曰隔句對﹐「相思復相憶﹐夜夜淚沾衣﹐空嘆復空泣﹐朝朝君未歸」是也。﹝《玉屑》七﹞

三﹑白樂天詩有五長

白樂天諷諭之詩長於激﹐閒適之詩長於遣﹐感傷之詩長於切﹐律詩百言以上長於贍﹐五字七字百言以下長於情。﹝《玉屑》十六﹞

詩中密旨舊題唐王昌齡

《詩中密旨》一卷﹐舊題王昌齡撰。《新唐書藝文志》著錄於文史類﹐稱﹕「王昌齡詩格二卷。」《直齋書錄解題》著錄於集部文史類﹐並以其爲僞托。但日人徧照金剛《文鏡祕府論》地捲論體勢類十七勢﹑南捲論文意類最前所引或曰四十餘則﹐皆疑爲眞本王昌齡詩格之殘存。故王昌齡《詩格》和《詩中密旨》僞中容或有眞﹐似不宜完全斷爲僞托。

《詩中密旨》多論詩之格式。「詩有九格」條所列九格﹐均見於《文鏡祕府論》地卷十四例類﹐惟《文鏡祕府論》多列五種﹐恐系《詩中密旨》早有殘缺之故。每格之後均引有詩例﹐多爲用事﹑比興﹑體時狀物之法。惟分類煩瑣﹐意義不大。

詩有六病例

一曰齟齬病。二曰長擷腰病。三曰長解鐙病。四曰叢雜病。五曰形迹病。六曰反語病。

齟齬病一。一句除第一字及第五字﹐其中三字同上聲及去﹑入聲也。平聲都不爲累﹐若犯上聲﹐其病重於上尾﹔若犯去﹑入聲﹐其病重於鶴膝。上官儀所謂「犯上聲是斬形」也。

長擷腰病二。每一句上下兩字之腰無解鐙相間。上官儀詩﹕「曙色隨行漏﹐早吹入繁笳。」

長解鐙病三。第一﹑第二字意相連﹐第三﹑第四字意相連。上官儀詩﹕「池牖風月淸﹐閒居遊客情。」。

叢雜病四。上句有「云」﹐下句有「霞」﹔次句有「風」﹐下句有「月」。沈休文詩﹕「寒瓜方臥壠﹐秋菇正滿坡。紫茄紛瀾漫﹐綠芋郁參差。」「瓜」﹑「菇」﹑「茄」﹑「芋」同是艸類﹐是叢雜也。

形迹病五。篇中勝句淸詞﹐其意涉忌諱者是也。

反語病六。篇中正字是佳詞﹐反語則深累。鮑明遠詩﹕「伐鼓早通晨」。「伐鼓」則正字﹐反語則反字。

句有三例

一句見意﹐「股肱良哉」是也﹔兩句見意﹐「關關雎鳩﹐在河之洲」﹔四句見意﹐「靑靑陵上柏﹐磊磊澗中石。人生天地間﹐猶如遠行客」。

詩有二格

詩意髙謂之格髙﹐意下謂之格下。古詩﹕「耕田而食﹐鑿井而飲。」此髙格也。沈休文詩﹕「平生少年日﹐分首易前期。」此下格也。

犯病八格

一曰支離病。二曰缺偶病。三曰落節病。四曰叢木病。五曰相反病。六曰相重病。七曰側對病。八曰聲對病。

支離病一。五字之法﹐切須對也﹐不可偏枯。詩曰「春人對春酒﹐芳樹間新花。」

缺偶病二。詩中上句引事﹐下句空言也。詩曰「蘇秦時刺股﹐勤學我便登。」

落節病三。一篇之中﹐合春秋言是犯。詩曰「菊花好泛酒﹐橊花好插頭。」

叢木病四。詩句中皆有木物也。詩曰「庭桃桂林樹﹐檐度蒼梧云。」

相反病五。詩中兩句相反﹐失其理也。詩曰「晴雲開遠野﹐積霧掩長洲。」

相重病六。詩意並物色重疊也。詩曰「驅馬淸渭濱﹐飛鑣犯夕塵。川波增遠蓋﹐山月下重輪。」

側對病七。凡詩字體全別﹐其義相背。詩曰「恆山分羽翼﹐荊樹折枝條。」

聲對病八。字義全別﹐借聲類對。詩曰「疏蟬髙柳谷﹐桂蔦隱松深。」

詩有九格

一曰重疊用事格。二曰上句立興﹐下句是意格。三曰上句立興﹐下句是比格。四曰上句體物﹐下句狀成格。五曰上句體時﹐下句狀成格。六曰上句體事﹐下句意成格。七曰句中比物成意格。八曰句中疊語格。九曰句中輕重錯繆格。

重疊用事格一。詩曰「淨宮連薄望﹐香剎對承華」是也。

上句立興﹐下句是意格二。詩曰「明月照髙臺﹐孤光正徘徊」是也。

上句立興﹐下句是比格三。詩曰「靑靑陵上柏﹐磊磊澗中石﹐人生天地間﹐猶如遠行客」是也。

上句體物﹐下句狀成格四。詩曰「朔風吹飛雪﹐蕭蕭江上來」是也。

上句體時﹐下句狀成格五。詩曰「昏旦變气候﹐山水含淸輝」是也。

上句體事﹐下句意成格六。詩曰「𨿽無玄豹姿﹐終隱南山霧」是也。

句中比物成意格七。詩曰「餘霞散成綺﹐澄江靜如練」是也。

句中疊語格八。詩曰「旣爲風所開﹐還爲風所落」是也。

句中輕重錯繆格九。詩曰「天子憂徵伐﹐黎民常自怡」是也。

詩有三得

一曰得趣。二曰得理。三曰得勢。

得趣一。謂理得其趣﹐詠物如合砌﹐爲之上也。詩曰「五里徘徊鶴﹐三聲斷續猿。如何俱失路﹐相對泣離樽」是也。

得理二。謂詩首末確語﹐不失其理﹐此謂之中也。詩曰「世冑躡髙位﹐英俊沈下僚」是也。

得勢三。詩曰「孟春物色好﹐攜手共登臨。放曠丘園裏﹐逍遙江海心。」

詩有六義

一曰風。二曰賦。三曰比。四曰興。五曰雅。六曰頌。

風一。風者﹐諷也﹐謂體一國之風教。有王者之風﹐有諸侯之風。

賦二。「賦者﹐布也。象事布文﹐錯雜萬物﹐以成其象﹐以寫其情。」

比三。比者﹐各令取外物象以興事。

興四。興者﹐立象於前﹐然後以事諭之。

雅五。雅者﹐正也﹐當正其雅﹐言語典切爲雅也。

頌六。頌者﹐容也。欲續其初﹐嘗爲頌之也。

詩中旨格五代王玄

王玄﹐生卒年及生平均不詳﹐僅知其曾官正字。羅根澤考其爲五代時人﹐宋初或猶在世。

《詩中旨格》一卷﹐王玄撰。《直齋書錄解題》錄有《擬皎然十九字》一卷﹐並稱「正字王元撰﹐不知何人。」疑卽此書。

《詩中旨格》論詩主言志﹐如雲﹕「詩者﹐在心爲志﹐發言爲詩﹐時明則詠﹐時暗則刺之。」

《詩中旨格》「擬皎然十九字體」一條﹐就皎然提出的髙﹑逸﹑貞﹑忠﹐節﹑志﹑气﹑情﹑思﹑徳﹑誠﹑閒﹑達﹐悲﹑冤﹑意﹑力﹑靜﹑遠十九字﹐分別列舉詩句﹐加以解釋。

《詩中旨格》一書﹐不同於其他詩格列出具體名稱和方法﹐而僅列舉詩句﹐略加考語。這些考語多屬牽彊﹐反映著晚唐﹑五代文人多好曲解詩意的不良風气。此書徵引諸家之詩﹐但題名多有誤字﹑漏字。如賈休﹑莫休﹐爲「貫休」之誤﹔處倫﹐爲「處默」之誤﹔何景山﹐爲「朱慶余」之誤﹔番謂﹐爲「潘緯」之誤﹔僧可﹐爲「僧無可」之略稱﹔西蟾﹐爲「棲蟾」之誤﹔劉昭﹐爲「劉昭禹」之誤等﹔再如周朴《秋深》詩誤作《早秋》﹐王維之《觀獵》誤作張謂﹐孟賓於《雪霽》誤作孟浩然等﹐均保畱原貌﹐未作校攺。

予平生於二南之道﹐勞其形﹐酷其思﹐粗著於篇。𨿽無遺格之才﹐頗見墜騷之志。且詩者﹐在心爲志﹐發言爲詩﹐時明則詠﹐時暗則刺之。今具詩格於後。

《弔邊將》﹝賈休﹞﹕「如何忠爲主﹐志竟不封侯。」此刺君子不得時也。

《早秋》﹝周朴﹞﹕「關河空遠道﹐鄕國自鳴砧。」此言時之將靜﹐王道無間阻也。

《送邊將》﹝莫休﹞﹕「但看千騎去﹐知有幾人歸。」此刺時亂主暗也。

《過荊山》﹝李洞﹞﹕「無人分玉石﹐有路卽荊榛。」此刺傍時之感也。

《過洞庭》﹝裴說﹞﹕「恰到堪憂處﹐爭如未濟時。」此刺賢臣知國之廢興進退之意也。

《過洞庭》﹝孟浩然﹞﹕「气蒸云夢澤﹐波動嶽陽城。」此言國興明也。

《送遷客》﹝齊己﹞﹕「若似承恩好﹐爭如佞主休。」此刺濫世失忠直之君也。

《賣冰者》﹝虛中﹞﹕「盤中是祥瑞﹐天下恰炎蒸。」此頌君子於亂中事主之道也。

《夜坐》﹝孫魴﹞﹕「劃多灰漸冷﹐坐久席成痕。」此刺時未明也。

《夜坐》﹝劉洞﹞﹕「百骸同艸木﹐萬象入心靈。」此只見靜極之意。

《夜坐》﹝虛中﹞﹕「待暖還須去﹐門前有路歧。」此內意全也。

《晚望》﹝齊己﹞﹕「殘陽催有鳥﹐各自著羣棲。」此比時欲明也。

《野望》﹝李洞﹞﹕「柳色舞春水﹐花陰香客衣。」此比賢人欲進也。

《觀獵》﹝張謂﹞﹕「艸枯鷹眼疲﹐雪盡馬蹄輕。」此比君臣道合也。

《宿江館》﹝張爲﹞﹕「吟登晚驛亭﹐宴罷紅燈落。」此比君子欲仕於明時也。

《春日言懷》﹝賈島﹞﹕「杏園啼百舌﹐誰醉臥花傍。」此不得時也。

《春日途中》﹝孫魴﹞﹕「遊子未歸去﹐野花愁破心。」此君子傷時也。

《登樓》﹝韓熙載﹞﹕「幾人平地上﹐看我半天中。」此君子望時也。

《中秋月》﹝廖凝﹞﹕「孤光含列宿﹐四面絕纖雲。」此君子在位﹐小人退也。

《待月》﹕「一片月生海﹐幾家人上樓。」此比賢人俟國明將進也。

《山居》﹝賈休﹞﹕「但見山中長有雪﹐不知世上是何年。」此刺君子避時也。

《秋日登樓》﹝劉昭﹞﹕「危樓聊側耳﹐髙柳又鳴蟬。」此刺君子在野也。

《秋日晚泊》﹝淸江﹞﹕「萬木無一葉﹐客心悲此時。」《秋日言懷》﹕「寒窗風漸緊﹐燈落夜將深。」此比君子失志也。

《對雨》﹝王維﹞﹕「𨿽通江海棹﹐柰阻路歧人。」此刺時不愼之意也。

《棋》﹝裴說﹞﹕「人心無算處﹐國手有輸時。」同前﹝齊己﹞﹕「幾時終一局﹐萬木老千岑。」此比賢人籌策也。

《聽琴》﹝虛中﹞﹕「一堂風冷淡﹐千古意分明。」此刺時不明也。

同前﹕「古調俗不樂﹐正身君自知。」此傷時之句也。

《釣者》﹕「明主未巡狩﹐白頭猶釣魚。」此比君子未達也。

《送雁》﹕「云夢午行去﹐瀟湘一夜空。」此比眾賢退也。

《梧桐》﹝周賀﹞﹕「只期丹鳳宿﹐不許別禽棲。」此比君待賢臣也。

《雪》﹝尙顏﹞﹕「漫漫三楚白﹐渺渺九江寒。」此句有王道也。

《蟋蟀》﹕「無風來竹院﹐有月在莎庭。」此比小人在亂世也。

《落葉》﹝廖凝﹞﹕「落盡最髙樹﹐始知松柏靑。」此比小人將退﹐君子得時也。

《落葉》﹝蔡昆﹞﹕「飄飄隨暮雨﹐颯颯落秋山。」此傷時也。

《冬風》﹝髙輦﹞﹕「飄飄送下遙天雪﹐颯颯吹漧旅捨煙。」此比武臣得時也。

《風》﹝李山甫﹞﹕「能吹塵土平欺客﹐解使波濤枉陷人。」此感傷於時事也。

《風》﹝薛能﹞﹕「就樹撮將黃葉去﹐入山吹出白雲來。」

《鷺鷥》﹝裴說﹞﹕「卻爲分明極﹐翻令所得遲。」《鷺鷥》﹝李建勛﹞﹕「靑山藏不得﹐明月合相容。」此比明主在位﹐賢人將進也。

《新池》﹝戴叔倫﹞﹕「鄰僧猶未起﹐明月早先知。」此比主將主位也。

《盆池》﹝齊己﹞﹕「平穩承天澤﹐依稀泛暑煙。」此比於身事也。

《井》﹝曾扈﹞﹕「淺深人莫測﹐髙下索應知。」此君子知量機謀之道也。

《廊下井》﹝王貞白﹞﹕「太陽𨿽不照﹐梁棟每重陰。」此比人主不見知﹐大臣見知也。

《春日卽事》﹝鄭谷﹞﹕「典衣沽酒得﹐伴客看閒花。」此不得志也。

《春日送人》﹝周賀﹞﹕「空將未歸意﹐說向欲行人。」此候時謀事也。

《龍詩》﹝李昌運﹞﹕「上天須致雨﹐在野卽眠云。」此達士之言也。

《鶴詩》﹝僧可﹞﹕「紅塵無系縛﹐碧落自翺翔。」此君子得時也。

《云》﹝羅隱﹞﹕「莫道無心便無事﹐也曾愁殺楚襄王。」此刺生事者。

《松》﹝廖匡圖﹞﹕「曾於西晉封中散﹐又向東吳作大夫。」此君子得位也。

《水》﹝江爲﹞﹕「遠遠朝宗出白雲﹐方圓隨處性長存。」此君子智量不可測也。

《劍詩》﹝處倫﹞﹕「太平時節無人看﹐雪刃閒封滿匣塵。」此比時明身未用也。

《劍詩》﹝嚴維﹞﹕「舞揮秦日月﹐爲整漢山河。」此比亂時之意也。

《影詩》﹝宋齊丘﹞﹕「大似賢臣扶社稷﹐遇明則見暗還藏。」此比賢人知進退也。

《馬詩》﹝秦韜玉﹞﹕「塵土臥多毛色暗﹐風霜受盡眼猶明。」比忠臣也。

《蟬詩》﹝陳況﹞﹕「年年聞爾者﹐未有不傷情。」此失時也。

《鶯詩》﹝齊己﹞﹕「曉來枝上千般語﹐似向桃花語舊情。」此得時之意也。

《愁詩》﹝韓喜﹞﹕「門掩落花人別後﹐窗含殘月酒醒時。」此不遇人不成事也。

《春詩》﹝僧虛中﹞﹕「春雨無髙下﹐花枝有短長。」此意甚髙。

《邊上秋日》﹝元昉﹞﹕「艸秋宜病馬﹐風疾稱饑鷹。」「病馬」比君子﹐「饑鷹」比烈士。

《邊上秋日》﹝西蟾﹞﹕「萬里八九月﹐一身西北風。」《早雞鳴》﹝李鶚﹞﹕「一聲天欲曉﹐萬里客心行。」此俟時也。

《新雷》﹝陳翊﹞﹕「一聲離碧海﹐萬里發芽生。」此一聯气象﹐遠宰相器也。

《雨霽》﹝許晏﹞﹕「風捲亂雲散﹐天懸暖日明。」此小人將退也。

《雪霽》﹝孟浩然﹞﹕「臘月化爲流水去﹐春風吹出好山來。」此比時泰也。

《聞笛》﹝杜荀鶴﹞﹕「只知斷送豪家酒﹐不解安排旅客情。」此傷時也。

《長安卽事》﹝姚合﹞﹕「不會黃天意﹐豈多白髮生。」此呈事意也。

《喜友人及第》﹝虛中﹞﹕「碧霄章句才離手﹐紫府神仙盡點頭。」此亦呈事意也。

《歸舊隱》﹝孟浩然﹞﹕「北闕辭天子﹐南山隱荔蘿。」此失時也。

《懷海上故人》﹝左偃﹞﹕「路遙滄海內﹐人隔此生中。」此比君子離阻也。

《早日》﹕「日華離碧海﹐云影散淸霄。」此比小人將退也。

《望早日》﹝何景山﹞﹕「才分天地色﹐便禁虎狼心。」此比明主在上小人藏也。

《畫虎》﹝陳況﹞﹕「入夜𨿽無傷物意﹐向明還有動人心。」此處士之望也。

《新月》﹝陳陶﹞﹕「好看如鏡夜﹐莫笑似弓時。」此君子欲進也。

《醜婦》﹝王貞白﹞﹕「白髮未逢媒﹐對景且徘徊。」此比賢人待時而動也。

《蠶婦》﹝杜荀鶴﹞﹕「年年道我蠶辛苦﹐底事渾身著薴麻。」此比君子志未就也。

又《田翁》﹕「官苗苦不平平納﹐任是丰年也忍饑。」此比君子命薄也。

《古鏡》﹝潘謂﹞﹕「篆經千古澀﹐影瀉一堂寒。」此比時明也。

《秋扇》﹝鄭谷﹞﹕「汗流浹背曾施力﹐气爽中霄便負心。」此比君臣乍失也。

《昭君怨》﹝左偃﹞﹕「胡笳聞欲死﹐漢月望還生。」此君子失意甚遠也。

《落花》﹕「千家簾幕春空在﹐幾處樓臺月自明。」此佞臣將退﹐明主將立也。

《落花》﹝孟水部﹞﹕「早知落處隨疏雨﹐悔得開時順暖風。」此傷於時而自怨也。

擬皎然十九字體

風韻朗暢曰髙。《寄天臺逸人》﹝廖融﹞﹕「又聞乘桂楫﹐載月十洲行。」此髙字體也。

體格閒放曰逸。《寄陸龜蒙》﹝齊己﹞﹕「閒歌太湖石﹐醉聽洞庭秋。」此逸字體也。

放辭正直曰貞。《題狄梁公廟》﹝王貞﹞﹕「惟公仗髙節﹐爲國立儲皇。」此貞字體也。

臨危不變曰忠。《送遷客》﹝齊己﹞﹕「天涯卽象州﹐謫去莫多愁。」此忠字格也。

持操不攺曰節。《贈孟山人》﹝賈島﹞﹕「衣褐惟粗帛﹐筐箱只素書。」此節字格也。

確乎不拔曰志。《老將》﹝賈島﹞﹕「旌旗猶入夢﹐歌舞不闌懷。」此志字格也。

立惟耿介曰气。《鶴》﹝杜牧﹞﹕「終日無羣伴﹐溪邊弔影孤。」此气字格也。

緣景不盡曰情。《柳》﹝孟賓於﹞﹕「去年曾折處﹐今日又垂條。」此情字格也。

含蓄曰思。《夏日曲江有作》﹕「遠樹連沙靜﹐閒舟入浦遲。」此思字格也。

辭溫而正曰徳。《贈徐明府》﹕「簾垂羣吏散﹐苔長訟庭閒。」此徳字格也。

防患曰誡。《送李秀才南行》﹝賈島﹞﹕「匣有靑銅鏡﹐時時照鬢看。」此誡字格也。

性情疏野曰閒。《贈隱者》﹕「靜是延年本﹐閒爲好道基。」此閒字格也。

心疏曠誕曰達。詩曰「冷笑忘淳者﹐抄方染鬢髭。」此達字格也。

堪傷曰悲。《哭賈島》﹝劉徳仁﹞﹕「白日只如哭﹐黃泉免恨無。」此悲字格也。

辭理淒切曰冤。《聞吳拾遺與鄭谷下世》﹝齊己﹞﹕「國猶多聚盜﹐天似不容賢。」此冤字格也。

立言盤泊曰意。《送曹郎中赴漢州》﹝鄭谷﹞﹕「開懷江稻熟﹐悅性路花香。」此意字體也。

體裁輕健曰力。《早梅》﹕「自古承春早﹐嚴冬鬥雪開。」此力字體也。

情中靜曰靜。《閒居》﹝修睦﹞﹕「野鶴眠松上﹐秋苔長雨間。」此靜字體也。

意中遠曰遠。《姚氏林亭》﹝賈島﹞﹕「窗含明月樹﹐沙起白雲鷗。」此遠字體也。

唐朝新定詩格唐崔融

《唐朝新定詩格》一卷﹐唐崔融撰。此書中國歷代書目不見著錄﹐惟《日本國見在書目》「小學家」類錄有「《唐朝新定詩格》一卷」﹐不題撰者。《文鏡祕府論》東捲《二十九種對》提及「崔氏《唐朝新定詩格》」﹐又地捲《十體》引作「崔氏《新定詩體》」﹐可知「《詩格》」﹑「《詩體》」卽爲一書。市河寬齋《半江暇筆》云「我大同中﹐釋空海遊學於唐﹐獲崔融《新唐詩格》等書而歸﹐後著作《文鏡祕府論》六卷。」可知《文鏡祕府論》所引「崔氏」云云卽出自崔融《唐朝新定詩格》。

崔融﹝六五三—七○六年﹞﹐字安成﹐齊州全節﹝今山西省丘西﹞人。儀鳳元年﹝六七六年﹞詞殫文律科及第﹔永隆二年累補宮門丞﹐兼直崇文館學士。中宗爲太子時﹐融爲侍讀﹐兼侍屬文。武后時﹐自魏州司功參軍遷著作郎﹐歷右史﹑著作郎﹑進鳳閣舍人。長安二年﹝七○二年﹞﹐再遷鳳閣舍人﹐知制誥﹐兼修國史。中宗神龍元年﹐貶袁州刺史。召拜國子司業。神龍二年受敕撰《則天實錄》成﹐封淸河縣子。又奉敕撰《則天哀冊文》﹐用思精苦﹐發病而死﹐年五十四。追贈衛州刺史﹐謚曰文。事迹見新﹑舊《唐書》本傳。

崔融與李嶠﹑蘇味道﹑杜審言爲「文章四友」﹐詩文以「華婉」著稱﹐朝廷大手筆多由其艸擬。有文集六十卷。曾編《珠英學士集》﹐專選初唐朝士之詩﹐今存唐寫本殘卷二卷。王夢鷗以爲《唐朝新定詩格》之撰與《珠英學士集》之編有關﹕「一則可爲入選之詩張目﹔一則可以搪塞落選者之口﹐其有此書﹐信非徒作。」﹝《初唐詩學著述考》﹐頁八十七﹞但據可以查明之詩例來看﹐《唐朝新定詩格》中爲例之詩大多乃六朝作品﹐唐人僅崔明信﹑褚亮﹑上官儀三者而已﹐皆不及武后之世。據《唐會要》卷六十三云﹐《三教珠英》乃編成於武后大足元年﹝七○一年﹞。《珠英學士集》之編則更在此後。由此可知﹐《唐朝新定詩格》與《珠英學士集》未必有聯系。

據《文鏡祕府論》所引《唐朝新定詩格》﹐其內容計有「十體」﹑「九對」﹑「文病」﹑「調聲」諸節﹐除「調聲」直承沈約之說以外﹐其餘均唐人議論﹐與元兢《詩髓腦》頗爲接近。所謂《唐朝新定詩格》﹐或相對於齊﹑梁時代而言。

《唐朝新定詩格》𨿽不見中國歷代書目著錄。但後人僞托李嶠之《評詩格》﹐實卽剪取崔氏書而成。又舊題白居易之《文苑詩格》﹐其「依帶境」﹑「菁華章」﹑「影帶宗旨」﹑「雕藻文字」﹑「聯環文藻」諸節﹐亦受崔氏書中「十體」節之影響。

十體

一形似體。二質气體。三情理體。四直置體。五雕藻體。六映帶體。七飛動體。八婉轉體。九淸切體。十菁華體。

一﹑形似體。

形似體者﹐謂貌其形而得其似﹐可以妙求﹐難以粗測者是。詩云「風花無定影﹐露竹有餘淸。」又曰「映浦樹疑浮﹐入雲峯似滅。」如此卽形似之體也。

二﹑質气體。

質气體者﹐謂有質骨而作志气者是。詩曰「霧烽黯無色﹐霜旗凍不翻。雪覆白登道﹐冰塞黃河源。」此是質气之體也。

三﹑情理體。

情理體者﹐謂抒情以入理者是。詩曰「遊禽暮知返﹐行人獨未歸。」又云「四鄰不相識﹐自然成掩扉。」此卽情理之體也。

四﹑直置體。

直置體者﹐謂直書其事﹐置之於句者是。詩曰「馬銜苜蓿葉﹐劍瑩鸊鵜膏。」又曰「隱隱山分地﹐蒼蒼海接天。」此卽是直置之體。

五﹑雕藻體。

雕藻體者﹐謂以凡事理而雕藻之﹐成於妍麗﹐如絲彩之錯綜﹐金鐵之砥煉是。詩曰「岸綠開河柳﹐池紅照海橊。」又曰「華志怯馳年﹐韶顏慘驚節。」此卽是雕藻之體。

六﹑映帶體。

映帶體者﹐謂以事意相愜﹐復而用之者是。詩曰「露花疑濯錦﹐泉月似沈珠。」此意花似錦﹐月似珠﹐自昔通規矣﹐然蜀有濯錦川﹐漢有明珠浦﹐故特以爲映帶。又曰「侵云蹀徵騎﹐帶月倚雕弓。」「云」﹑「騎」與「月」﹑「弓」是復用﹐此映帶之類。又曰「舒桃臨遠騎﹐垂柳映連營。」

七﹑飛動體。

飛動體者﹐謂詞若飛騰而動是。詩曰「流波將月去﹐潮水帶星來。」又曰「月光隨浪動﹐山影逐波流。」此卽是飛動之體。

八﹑婉轉體。

婉轉體者﹐謂屈曲其詞﹐婉轉成句是。詩曰「歌前日照梁﹐舞處塵生襪。」又曰「泛色松煙舉﹐凝華菊露滋。」此卽婉轉之體。

九﹑淸切體。

淸切體者﹐謂詞淸而切者是。詩曰「寒葭凝露色﹐落葉動秋聲。」又曰「猿聲出峽斷﹐月彩落江寒。」此卽是淸切之體。

十﹑菁華體。

菁華體者﹐謂得其精而忘其粗者是。詩曰「靑田未矯翰﹐丹穴欲乘風。」鶴生靑田﹐鳳出丹穴。今只言「靑田」﹐卽可知鶴﹐指言「丹穴」﹐卽可知鳳﹐此卽是文典之菁華。又曰「曲沼疏秋盡﹐長林捲夏帷。」曲沼﹐池也。又曰「積翠徹深潭﹐舒丹明淺瀨。」「丹」卽霞﹐「翠」卽煙也。今只言「丹」「翠」﹐卽可知煙霞之義。況近代之儒﹐情識不周於變通﹐卽坐其危險。若玆人者﹐固未可與言。

﹝以上《文鏡祕府論》地捲﹞

九對

第一﹐切對。

謂象物切正不偏枯。

第二﹐雙聲對。

詩曰「洲渚遞縈映﹐樹石相因依。」

第三﹐疊韻對。

第四﹐字對。

字對者﹐謂義別字對是。詩曰「山椒架寒霧﹐池篠韻涼飆。」「山椒」卽山頂也﹐「池篠」傍池竹也。此義別字對。又曰「何用金扉敞﹐終醉石崇家。」「金扉」﹑「石崇」卽是。又曰「原風振平楚﹐野雪被長菅。」卽「菅」與「楚」爲字對。

第五﹐聲對。

聲對者﹐謂字義俱別﹐聲作對是。詩曰「彤騶初驚路﹐白簡未含霜。」「路」是途路﹐聲卽與「露」同﹐故將以對「霜」。又曰「初蟬韻髙柳﹐密蔦掛深松。」「蔦」艸屬﹐聲卽與「飛鳥」同﹐故以對「蟬」。

第六﹐字側對。

字側對者﹐謂字義俱別﹐形體半同是﹐詩曰「忘懷接英彥﹐申勸引桂酒。」「英彥」與「桂酒」﹐卽字義全別﹐然形體半同是。又曰「玉雞淸五洛﹐瑞雉映三秦。」「玉雞」與「瑞雉」是。又曰「桓山分羽翼﹐荊樹折枝條。」「桓山」與「荊樹」是。如此之類﹐名字側對。

第七﹐切側對。

切側對者﹐謂精異粗同是。詩曰「浮鐘宵響徹﹐飛鏡曉光斜。」「浮鐘」是鐘﹐「飛鏡」是月﹐謂理別文同是。

第八﹐雙聲側對。

雙聲側對者﹐謂字義別﹐雙聲來對是。詩曰「花明金穀樹﹐葉映首山薇。」「金穀」與「首山」字義別﹐同雙聲對。又曰「翠微分雉堞﹐丹气陰檐楹。」「雉堞」對「檐楹」﹐亦雙聲側對。

第九﹐疊韻側對。

疊韻側對者﹐謂字義別聲同﹐名疊韻對是。詩曰「平生披黼帳﹐窈窕步花庭。」「平生」﹑「窈窕」是。又曰「自得優遊趣﹐寧知聖政隆。」「優遊」與「聖政」﹐義非正對﹐字聲勢疊韻。

夫爲文章詩賦﹐皆須屬對﹐不得令有跛眇者。跛者﹐謂前句雙聲﹐後句直語﹐或復空談。如此之例﹐名爲跛。眇者﹐謂前句物色﹐後句人名﹐或前句語風空﹐後句山水。如此之例﹐名眇。何者﹖風與空則無形而不見﹐山與水則有蹤而可尋﹐以有形對無色。如此之例﹐名爲眇。

﹝以上《文鏡祕府論》東捲﹞

文病

第一﹐相類病。「從風似飛絮﹐照日類繁英。拂巖如寫鏡﹐封林若耀瓊。」此四句相次﹐一體不異。「似」﹑「類」﹑「如」﹑「若」﹐是其病。

第二﹐不調病。是名不調﹐不調者﹐謂五字內除第一﹑第五字﹐於三字用上﹑去﹑入聲相次者。平聲非病限。此是巨病﹐古今才子多不曉。如「晨風驚疊樹﹐曉月落危峯」。「月」次「落」﹐同入聲。如「霧生極野碧﹐日下遠山紅」。「下」次「遠」﹐同上聲。如「定惑關門吏﹐終悲塞上翁」。「塞」次「上」﹐同去聲。

第三﹐叢木病。詩云「庭梢桂林樹﹐檐度蒼梧云。棹唱喧難辧。樵歌近易聞。」「桂」﹑「梧」﹑「棹」﹑「樵」﹐俱是木﹐卽是病也。

第四﹐形迹病。形迹病者﹐於其義相形嫌疑而成。如曹子建詩云「壯哉帝王居﹐佳麗殊百城。」「佳山」﹑「佳城」﹐非爲形迹墳埏﹐不可用。又如「侵天」﹑「乾天」﹐是謂天與樹木等﹐犯者爲形迹。他皆效此。

第五﹐翻語病。翻語病者﹐正言是佳詞﹐反語則深累是也。如鮑明遠詩云「雞鳴關吏起﹐伐鼓早通晨。」「伐鼓」﹐反語「腐骨」﹐是其病。

第六﹐相濫病。相濫者﹐謂「形體」﹑「塗道」﹑「溝淖」﹑「淖泥」﹑「巷陌」﹑「樹木」﹑「枝條」﹑「山河」﹑「水石」﹑「冠帽」﹑「襦衣」﹐如此之等﹐名曰相濫。上句用「山」﹐下句用「河」﹔上句有「形」﹐下句安「體」﹔上句有「木」﹐下句安「條」。如此參差﹐乃爲善焉。若兩字一處﹐自是犯焉﹐非關詩處。或云兩目一處是。

第七﹐涉俗病。詩曰「渭濱迎宰相。」官之「宰相」﹐卽是涉俗流之語﹐是其病。

﹝以上《文鏡祕府論》西捲﹞

調聲

傍紐者﹕「風小」﹑「月膾」﹑「奇今」﹑「精酉」﹑「表丰」﹑「外厥」﹑「琴羈」﹑「酒盈」。

紐聲雙聲者﹕

土煙

天塢

右已前四字﹐縱讀爲反語﹐橫讀是雙聲。錯讀爲疊韻。何者﹖「土煙」﹑「天塢」是反語。「天土」﹑「煙塢」是雙聲。「天煙」﹑「土塢」是疊韻。乃「天」字而得雙聲﹑疊韻。略舉一隅而示﹐餘皆放此。

﹝以上《文鏡祕府論》天捲﹞

續金鍼詩格舊題宋梅堯臣

《續金鍼詩格》一卷﹐舊題宋梅堯臣撰。《郡齋讀書志》著錄於集類小說類﹐《直齋書錄解題》著錄於集部文史類。晁公武云「皇朝梅堯臣聖兪撰。聖兪遊廬山﹐宿西林﹐與僧希白談詩﹐因廣樂天所述云。」希白卽撰《處囊訣》之僧保暹之字。陳振孫則認爲題梅堯臣續撰﹐一如謂白居易撰《金鍼詩格》﹐「大抵皆假托」。但舊題蔡傳編《吟窗雜錄》已收此書﹐則假托年代﹐當在北宋末以前。

《﹝續金鍼詩格﹞序》中﹐稱許白樂天《金鍼詩格》「長於意理」﹐是「眞知詩之骨髓者」﹐故續之﹐「以廣樂天之用意。」

《續金鍼詩格》評詩論詩﹐本著「含不盡之意﹐見於言外」﹐提出「詩有內外意」﹐「詩有七不得」。並列舉許多詩句﹐指出其言外之意﹐多屬於反映社會矛盾和民生疾苦等政治內容﹐有些則不免牽彊。「詩有五理」﹐卽是彊調詩歌的社會作用﹐特別是「美」﹑「刺」作用。

《續金鍼詩格》指出詩人喜怒哀樂均可得詩﹐但其辭各異。喜而「辭麗」﹐怒而「辭憤」﹐哀而「辭傷」﹐樂而「辭逸」。詩人創作方法不同﹐其詩句便有「自然句」﹑「容易句」﹑「苦求句」之不同。在藝術風格上﹐「純而爲正」者﹐爲上格﹔「淡而有味」者﹐爲中格﹔「華而不浮」者﹐爲下格。

在寫作技巧表現形式上﹐提出「三本」﹑「四得」﹑「五忌」等﹐對煉字﹑造句﹑聲律﹑用韻﹑詩體﹑詩格都有論述﹐堪稱作詩之要旨。

予遊廬山﹐宿西林﹐與僧希白談詩﹐極有玄理。常鄙學者不知意格﹐徒摘葉搜奇﹐而不能入雅正之奧閫。希白評唐賢詩﹐諷誦樂天數聯﹐言樂天之詩﹐尢長於意理。出樂天在艸堂中所述《金鍼詩格》﹐觀其大要﹐眞知詩之骨髓者也。樂天寄元微之云「多被老元偸格律﹐苦教短李伏歌行。」乃知樂天《詩格》自有理也。且詩之道𨿽小﹐然用意之深﹐可與天地參功﹑鬼神爭奧。予愛樂天作《金鍼詩格》﹐乃續之﹐以廣樂天之用意﹐得者宜繹而思之。

詩有內外意

內意欲盡其理﹐外意欲盡其象﹐內外含蓄﹐方入詩格。詩曰「旌旗日暖龍蛇動﹐宮殿風微燕雀髙。」﹐「旌旗」諭號令也﹔「日暖」諭明時也﹔「龍蛇」諭君臣也。言號令當明時﹐君所出﹐臣奉行也。「宮殿」諭朝廷也﹔「風微」諭政教也﹔「燕雀」諭小人也。言朝廷政教才出﹐而小人向化﹐各得其所也。「旌旗」﹑「風日」﹑「龍蛇」﹑「燕雀」﹐外意也﹔號令﹑君臣﹑朝廷﹑政教﹐內意也。此之謂含蓄不露。

又詩﹕「島嶼分諸國﹐星河共一天。」言明君理化一統也。

詩有三本

一曰聲調則意婉﹐律應則格淸﹔二曰物象明則骨健﹐物象暗則格弱﹔三曰意圓則髓滿﹐格髙則髓深。

聲律爲竅一。詩曰「影沈嵩嶽短﹐光溢太行髙。」意婉格淸﹐莫非聲調而律應也。物象爲骨二。詩曰「雷霆驅號令﹐星斗煥文章。」「雷霆」諭號令﹐「星斗」諭文章也。意格爲髓三。詩曰「是星皆拱北﹐無水不朝東。」「星」「水」諭民﹐皆向明君之化也。此兩句謂意圓﹑格髙﹑詩髓滿也。

詩有四格

十字句格一。詩曰「日離山一丈﹐風吹花數苞。」此諭明君理國﹐教令才出﹐小人各安其所也。十四字格二。詩曰「雨露施恩無厚薄﹐蓬蒿隨分有枯榮。」此諭君澤流﹐而卑賤之人各安其分也。五隻字格三。詩曰「萬里八九月﹐一身西北風。」言「萬里」﹐遠方﹔「八九月」﹐行役之時。忠臣銜君遠命而不辭勞也。拗背字格四。詩曰「只有照壁月﹐更無吹葉風。」言明時無滋彰之教令也。

詩有四得

句欲得健一。詩曰「蟄龍三冬臥﹐老鶴萬里心。」「蟄龍」諭隱君子未動之時也﹔「老鶴」諭耆舊君子有遠去意思也。字欲得淸二。詩曰「前村深雪裏﹐昨夜一枝開。」言峻刑之世﹐有君子孤貞守節也。意欲得圓三。詩曰「艸枯鷹眼疾﹐雪盡馬蹄輕。」上句言佞人在位﹐正人不見容也﹔下句言君子行正道﹐𨿽直言得罪而輕也。格欲得髙四。詩曰「日月光天徳﹐山河壯帝居。」此物象顯明﹐格所以髙也。

詩有三煉

煉句一。詩曰「嚴霜百艸白﹐深院一株靑。」煉字二。詩曰「此中涵帝澤﹐到底接天光。」本作「此波」﹐攺爲「此中」﹐是煉字也。煉意三。詩曰「喚人看腰裊﹐欲嫁惜娉婷。」「腰裊」﹐駿馬也﹔「娉婷」﹐佳人也。待有識之人而喚﹐擇有行之人而嫁。不可喚無識之人看馬﹐召無行之人配貞女。賢人亦然。

詩有五忌

一曰格懦則詩不老﹔二曰字俗則詩不淸﹔三曰才浮則詩不雅﹔四曰理短則詩不深﹔五曰意雜則詩不絕。

詩有八病

一曰平頭。第一字不得與第六字同聲﹔第二字不得與第七字同聲。詩曰「今日良宴會﹐歡樂難具陳。」「今」與「歡」同聲﹐「日」與「樂」同聲。

二曰上尾。第五字不得與第十字同聲。詩曰「西北有髙樓﹐上與浮雲齊。」「樓」與「齊」同聲。

三曰蜂腰。第二字不得與第五字同聲﹐所以兩頭大﹐中心小﹐似蜂腰之形。詩曰「遠與君別久﹐乃至雁門關。」「與」字與「久」字同聲。

四曰鶴膝。第五字不得與第十五字同聲﹐所以兩頭細﹐中心粗﹐似鶴膝之形。詩曰「新制齊紈素﹐皎潔如霜雪。裁爲合歡扇﹐團圓似秋月。」「素」字與「扇」字同聲。

五曰大韻。爲重疊相犯也。如五言詩以「新」字爲韻者﹐九字內更著「冿」字﹑「人」字等爲大韻也。詩曰「胡姬年十五﹐春日正當壚。」「胡」字與「壚」字同聲也。

六曰小韻。除本韻外九字中﹐不得有兩字同韻。詩曰「客子已乖離﹐那宜遠相送。」「子」﹑「已」﹑「離」﹑「宜」是也。

七曰傍紐。一句中已有「月」字﹐不得著「魚」﹑「元」﹑「阮」﹑「願」字﹐此是雙聲﹐卽爲傍紐也。詩曰「丈人且安坐﹐梁塵將欲起。」「丈」﹑「梁」之類﹐卽謂犯也。

八曰正紐。如「壬」﹑「衽」﹑「任」﹑「入」四字爲一紐﹐一句之中﹐已有「壬」字﹐更不得安「衽」﹑「任」﹑「入」字。詩曰「我本漢家女﹐來嫁單於庭。」「家」﹑「嫁」是一紐之內﹐名正雙聲。

詩有五理

一曰美。詩曰「都來銷帝力﹐深不用兵防。」美君文徳以服遠人也。

二曰刺。詩曰「桑柘廢來猶納稅﹐田園荒去尙徵苗。」刺政煩斂重也。

三曰箴。詩曰「日暮碧雲合﹐佳人殊未來。」箴佞人進而賢人未仕也。

四曰規。詩曰「幸無偏照處﹐剛有不明時。」規聖人行事有所未至也。

五曰誨。詩曰「明河川上沒﹐芳艸霧中衰。」諭明時艸澤中賢人不得進用也。

詩有三體

一曰頌。詩曰「明堂坐天子﹐月朔朝諸侯。」此頌太平也。

二曰雅。詩曰「才分天地色﹐便禁虎狼心。」此正君臣也。

三曰風。詩曰「宮中誰第一﹐飛燕在朝陽。」風聖人不用正人也。

詩有上中下

純而歸正上格。詩曰「幾席延堯舜﹐軒墀立禹臯。」

淡而有味中格。詩曰「閒欹太湖石﹐醉聽洞庭秋。」

華而不浮下格。詩曰「山花插寶髻﹐石竹繡羅衣。」

詩有四得

喜而得之其辭麗格。詩曰「有時三點兩點雨﹐到處十枝五枝花。」

怒而得之其辭憤格。詩曰「髙陽酒徒半凋落﹐終南山色空崔嵬。」

哀而得之其辭傷格。詩曰「淚流襟上血﹐發變鏡中絲。」

樂而得之其辭逸格。詩曰「誰家綠酒歡連夜﹐何處紅樓睡失明。」

失有四失

失之太喜其辭放。詩曰「春風得意馬蹄疾﹐一日看盡長安花。」

失之太怒其辭躁。詩曰「解通銀漢終須曲﹐才出昆侖便不淸。」

失之太哀其辭傷。詩曰「主客夜呻吟﹐痛入妻子心。」

失之太樂其辭蕩。詩曰「驟然始散東城外﹐倏忽還逢南陌頭。」

詩有齊梁格

四平頭格。《曲江感春》詩﹕「江頭日暖花正開﹐江東行客心悠哉。髙陽酒徒半凋落﹐終南山色空崔嵬。」

雙側雙平格。《釣翁》詩﹕「八月九月蘆花飛﹐南溪老翁垂釣歸。秋山入簾翠滴滴﹐野艇依檻云依依。」

兩平頭格。《鳳凰臺》詩﹕「鳳凰臺上鳳凰遊﹐鳳去臺空江自流。吳時花艸埋幽徑﹐晉代衣冠成古丘。」

詩有扇對

第一與第三句對﹐第二與第四句對﹐如詩曰「去年花下畱連飲﹐暖日夭桃鶯亂啼。今日江邊容易別﹐淡煙衰艸馬頻嘶。」謂之扇對。

詩有三般句

自然句。詩曰「曲終人不見﹐江上數峯靑。」容易句。李白《宮詞》﹕「柳色黃金嫩﹐梨花白雪香。」苦求句。《古鏡》詩﹕「篆經千古澀﹐影瀉一堂寒。」

詩有四字對

疊韻字對一。詩曰「磴危攀薜荔﹐石滑踐莓苔。」疊語字對二。詩曰「靑春背我堂堂去﹐白髮欺人故故生。」骨肉字對三。詩曰「晚蕊初開紅芍藥﹐秋房初結白芙蓉。」借聲字對四。詩曰「關河一棲旅﹐楊柳十東風。」

詩有七不得

說見不得言見。詩曰「僧房嵩嶽色。」

說聞不得言聞。詩曰「公府洛河聲。」

說遠不得言遠。詩曰「孤舟行一日﹐萬水與千山。」

說靜不得言靜。詩曰「竹裏柴扉掩﹐庭前鳥雀行。」

說苦不得言苦。詩曰「別地葉頻落﹐去程山已寒。」

說樂不得言樂。詩曰「乘舟泊山寺﹐著屐到人家。」

說恨不得言恨。詩曰「但取詩名得﹐何論下第頻。」

詩有物象比

詩曰「蛇蠍性靈生便毒﹐蕙蘭根異死猶香。」

詩有二家

詩人之詩雅而正。詩曰「朝廷有道靑春好﹐門館無私白日閒。」

詞人之詩才而辯。詩曰「長官衫色湘波綠﹐學士文章蜀錦新。」

