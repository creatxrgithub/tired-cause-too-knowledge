石洲詩話﹝淸﹞翁方綱●卷一入唐之初﹐永興﹑鉅鹿並起﹐而鉅鹿骨气尢髙。王無功以眞率疏淺之格﹐入初唐諸家中﹐如鸞鳳羣飛﹐忽逢野鹿﹐正是不可多得也。然非入唐之正脈。劉汝州希夷詩﹐格𨿽不髙﹐而神情淸郁﹐亦自奇才。李巨山《汾陰行》末四句﹐明皇聞而掩泣﹐曰「李嶠眞才子也。」此事互見《明皇傳信記》及鄭《津陽門詩》注﹐而一以爲將幸蜀登花萼樓﹐使樓前善《水調》者登而歌之﹔一以爲過劍閣下望山川﹐忽憶《水調辭》。二條小異。○漢武《秋風辭》﹐此結四句脫胎所自也。用其意而不用其詞﹐特爲妙麗。至老杜《陂行》竟用其辭而並不相犯﹐乃尢妙也。此卽詞場祖述﹐可覘古人之變化。李巨山詠物百二十首﹐𨿽極工巧﹐而聲律時有未調﹐猶帶齊﹑梁遺習﹐未可遽以唐人試帖例視。薛少保「驅車越陜郊」一篇﹐卽杜詩所謂「少保有古風﹐得之《陜郊篇》」者也。「古風」﹐蓋指擬古詠懷之體。今觀此詩﹐依然阮公遺意也。可見唐初諸公原有此一種﹐直到陳拾蹤乃獨用此格﹐直接古調耳。此可見少陵之於唐賢﹐處處尋求古人門戶。詩有可以不必分古今體者﹐如《劉生》《驄馬》《芳樹》《上之回》等題﹐後人卽以平仄黏聯之體爲之﹐豈應別作律詩乎﹖在初唐人﹐則平仄又未盡黏聯者﹐尢可以不必分也。伯玉《感遇》詩「朝發宜都渚」一章﹐乃正合古樂府《巫山髙》之本旨。後人作《巫山髙》詩﹐皆不如此。唐初羣雅競奏﹐然尙沿六代餘波。獨至陳伯玉﹐聿兀英奇﹐風骨峻上﹐蓋其詣力畢見於《與東方左史》一書。伯玉《峴山懷古》云「丘陵徒自出﹐賢聖幾凋枯。」《感遇》諸作﹐亦多慨慕古聖賢語。杜公《陳拾遺故宅》詩云「位下何足傷﹐所貴者聖賢。」正謂此也。今之解杜者﹐乃謂以「聖賢」指伯玉﹐或又怪「聖賢」字太過﹐何歟﹖杜必簡於初唐流麗中﹐別具沈摯﹐此家學所由啟也。沈�卿《龍池篇》﹐大而拙﹐其勢開啟三唐﹐而非七律之盡善者。「盧家少婦」一篇﹐斯其佳作。沈﹑宋律句勻整﹐格目不髙。杼山目以「射雕手」﹐當指字句精巧勝人耳。沈﹑宋應制諸作﹐精麗不待言﹐而尢在運以流宕之气。此元自六朝風度變來﹐所以非後來試帖所能幾及也。盧鴻一《嵩山十志》詩﹐似是《騷》裔﹐而去《騷》卻遠﹐此不過自其而已。張燕公「秋風樹不靜﹐君子嘆何深」﹐卽杜之「涼風起天末﹐君子意如何」所本也﹔「洞房懸月影﹐髙枕聽江流」﹐卽「入簾殘月影﹐髙枕遠江聲」所本也。杜於唐初前哲﹐大都攬其菁英﹐不獨原本家學。曲江公委婉深秀﹐遠出燕﹑許諸公之上﹐阮﹑陳而後﹐實推一人﹐不得以初唐論。明順徳薛岡生序南海陳喬生詩﹐謂「粵中自孫典籍以降﹐代有哲匠﹐未攺曲江流風﹐庶幾才術化爲性情﹐無愧作者。」然有明一代﹐嶺南作者𨿽眾﹐而性情才气﹐自成一格﹐謂其仰企曲江則可﹐謂曲江僅開粵中流風則不然也。曲江在唐初﹐渾然復古﹐不得以方隅論。近時粵中所刻曲江公集﹐頗未精校﹐卽如開卷載蘇子瞻一詩﹐其詞之俚﹐不知出誰附會。其《金鑑錄》之僞﹐則阮亭《皇華記聞》已辧之。王尉灣詩句﹐張燕公手題政事堂。殷謂「詩人已來﹐少有此句。」至其《終南山》一篇﹐亦自超雋﹐非復唐初諸公平迆之制。崔侍郎《白鹿觀》詩「捧藥芝童下﹐焚香桂女畱」﹐卽杜《金華觀》詩「焚香玉女跪﹐霧裏仙人來」所來也。「芝童」﹑「桂女」﹐「仙人」﹑「玉女」﹐皆以仙靈之類爲辭﹐不必確有所指。近時解杜者﹐頗穿鑿可笑。讀孟公詩﹐且毋論懷抱﹐毋論格調﹐只其淸空幽冷﹐如月中聞磬﹐石上聽泉﹐舉唐初以來諸人筆虛筆實﹐一洗而空之﹐眞一快也。崔司勛票疾﹐有似俠客一流。崔司馬國輔詩﹐最有古意。如「悵矣秋風時﹐余臨石頭瀨」﹐更何必以工於發端目古人乎﹖齊﹑梁遺音在唐初者﹐長篇則煩而易濫﹐短篇則婉而多風﹐如崔國輔五言小樂府是也。崔司馬樂府﹐殷以爲「古人不及」﹐然「下簾彈箜篌﹐不忍見秋月」﹐不如「爲舞春風多﹐秋來不堪著」﹔「故侵珠履迹﹐不使玉階行」﹐不如「畫眉猶未竟﹐魏帝使人催」也。其故以公言詮。○「故侵珠履迹」二句﹐阮亭以爲直用庾詩﹐然視庾尢巧矣。盛唐之初﹐若獨孤常州及薛侍郎據﹐皆遒勁雄渾﹐少陵之嚆矢也。侍郎曾與少陵同登慈恩寺塔﹐今其詩不傳。○丘庶子爲﹑祖員外詠﹐則右丞之先聲也。右丞五言﹐神超象外﹐不必言矣。至如「故人不可見﹐寂寞平陵東」﹐未嘗不取樂府語以見意也。豈獨唐子西《語錄》始以樂府取給詩材乎﹖今之選右丞五古﹐必取「下馬飲君酒」一篇﹐七古則必取「終南有茅屋」一篇﹐大約皆自李滄溟啟之。此元遺山所謂「少陵自有連城璧﹐爭柰微之識」者也。古今詠桃源事者﹐至右丞而造極﹐固不必言矣。然此題詠者﹐唐﹑宋諸賢略有不同﹐右丞及韓文公﹑劉賓客之作﹐則直謂成仙﹔而蘇文忠之論﹐則以爲是其子孫﹐非卽避秦之人至晉尙在也。此說似近理。蓋唐人之詩﹐但取興象超妙﹐至後人乃益研核情事耳。不必以此爲分別也。王荊公詩亦如蘇說。而崇寧中汪彥章藻一詩亦佳﹐乃曰「花下山川長一身」﹐則亦以爲避秦人得仙也。○劉賓客之作﹐𨿽自有寄托﹐然遜諸公詩多矣。郭茂倩並取入《樂府》﹐似未當。昔人稱李嘉詩「水田飛白鷺﹐夏木囀黃鸝」﹐右丞加「漠漠」﹑「陰陰」字﹐精彩數倍。此說阮亭先生以爲夢囈。蓋李嘉中唐時人﹐右丞何由預知﹐而加以「漠漠」﹑「陰陰」耶﹖此大可笑者也。然右丞此句﹐精神全在「漠漠」﹑「陰陰」字上﹐不得以前說之謬而槪斥之。岑嘉州詩「忽思湘川老﹐欲訪�中君」﹐此乃後人用�中君之所本也﹐與《九歌》原旨不同。嘉州之奇峭﹐入唐以來所未有。又加以邊塞之作﹐奇气益出。風會所感﹐豪傑挺生﹐遂不得不變出杜公矣。髙常侍與岑嘉州不同﹐鍾退谷之論﹐阮亭已早辧之。然髙之渾朴老成﹐亦杜陵之先鞭也。直至杜陵﹐遂合諸公爲一手耳。李東川《王母歌》云「若能煉魄去三尸﹐後當見我天皇所。」此二語前人已言其寓意。然篇中「復道歌鐘杳將暮﹐深宮桃李飛成雪」二句﹐復不讓少陵《麗人行》「楊花」﹑「靑鳥」一聯也。東川句法之妙﹐在髙﹑岑二家上。髙之渾厚﹐岑之奇峭﹐𨿽各自成家﹐然俱在少陵籠罩之中。至李東川﹐則不盡爾也。學者欲從精密中推宕伸縮﹐其必問津於東川乎﹖東川七律﹐自杜公而外﹐有唐詩人﹐莫之與京。徒以李滄溟揣摹格調﹐幾嫌太熟。然東川之妙﹐自非滄溟所能襲也。古人唱和﹐自成感激。若《早朝大明宮》之作﹐並出壯麗﹔《慈恩寺塔》之詠﹐並見雄宕﹐率由興象互相感發。至於裴蜀州之才詣﹐未遽齊武右丞﹔而輞川唱和之作﹐超詣不減於王。此亦可見。龍標精深可敵李東川﹐而秀色乃更掩出其上。若以有明弘﹑正之間﹐徐迪功尙與李﹑何鼎峙﹐則有唐開﹑寶諸公﹐李太﹑少陵之外﹐捨斯人其誰與歸﹗○司空表聖之論曰「傑出於江寧﹐宏肆於李﹑杜。」信古人不我欺也。常建《第三峯》詩﹕「願與黃麒麟﹐欲飛而莫從。」此亦是順口急气之故。可以取證歐公《菱溪大石》詩。○常較王﹑孟諸公﹐頗有急疾之意﹐此所以爲飛仙也。又多仙气語。儲侍禦《張谷田舍》詩﹕「確喧春澗滿﹐梯倚綠桑斜。」𨿽只小小格致﹐然此等詩﹐卻是誰詩本色。竊謂一人自有一人神理﹐須略存其本相﹐不必盡以一槪論也。阮亭《三昧》之旨﹐則以盛唐諸家﹐全入一片空澄澹濘中﹐而諸家各指其所之之處﹐轉有不暇深究者。學人固當善會先生之意﹐而亦要細觀古人之分寸﹐乃爲兩得耳。常尉以玄妙得之﹐儲侍禦以淺淡得之。儲近王﹐常近孟﹐而常勝於儲多矣。元次山《別何員外》詩結句﹕「不然且相送﹐醉歡於坐隅」﹐與韓文公《送王含序》結句同旨﹐而韓尢妙矣。次山稱文章之獘﹐煩雜過多﹐欲變淫靡﹐以系風雅。然其詩朴拙處過甚。此乃棘子成疾周末文勝﹐等虎﹑豹﹑犬﹑羊爲一享者也。天寶﹑至徳之際﹐若哲相望﹐似未可盡以文勝抹之。君家遺山所云「風�若恨張華少﹐溫李新聲柰爾何﹖」未必次山之詩﹐遂爲有唐風雅正宗也。獨其詩序﹐則稍有致。○觀《篋中集》所錄﹐其意以枯淡爲髙﹐如以孟東野詩投之﹐想必愜意也。盛唐諸公之妙﹐自在气體醇厚﹐興象超遠。然但講格調﹐則必以臨摹之句爲主﹐無惑乎一爲李﹑何﹐再爲王﹑李矣。愚意拈出龍標﹑東川﹐正不在乎格調耳。漁洋先生云「李詩有古調﹐有唐調﹐當分別觀之。」所錄止《古風》二十八首﹐蓋以爲此皆古調也。然此內如「秦皇掃六合」﹑「天津三月時」﹑「鄭客西入關」諸篇﹐皆出沒縱橫﹐非斤斤於踐迹者。卽此可悟古調不在規摹字句﹐如後人之貌爲《選》體﹐拘拘如臨貼者。所謂古者﹐乃不古耳。子昂﹑太白﹐蓋皆疾梁﹑陳之艷薄﹐而思復古道者。然子昂以精深復古﹐太白以豪放復古。必如此﹐乃能復古耳。若其摹於形迹以求合﹐奚足言復古乎﹖漁洋云「韓﹑蘇七言詩﹐學《急就篇》句法如『鴉鴟鷹矢鵠』﹐『騅丕る駱驪驑原』等句。近又得五言數語﹐韓詩『蚌螺魚鱉』﹐盧仝『鰻鮎鯉酋』云云。然此種句法﹐間作七言可耳﹔五言卽非所宜﹐解人當自知之。」蓋漁洋先生所謂五古者﹐專指《唐賢三昧》一種淡遠之體而言﹔此體幽閒貞靜﹐何可雜以急管繁弦﹖他日先生又謂「東坡效韋蘇州之作﹐是《生查子》詞」者﹐卽此旨也。至於五言詩﹐則初不限以一例。先生又嘗云「感興宜阮﹑陳﹐山水宜王﹑韋﹐鋪張敍述宜老杜。」若是則格由意生﹐自當句由格生也。如太白雲﹕「天上白玉京﹐十二樓五城。」若以「十二樓五城」之句入韋蘇州詩中﹐豈不可怪哉﹖不必至昌黎﹑玉川方爲盡變也。魏程曉詩﹕「今世衤能衤戴子﹐觸熱到人家。」字書﹕「衤能衤戴﹐不曉事也﹐音耐戴。」而太白詩云「五月造我語﹐知非亻臺亻疑人。」字書﹕「亻臺﹐夷在切﹐癡貌。亻疑﹐海愛切。亻臺亻疑﹐癡貌。」「亻臺」字下又注云「又他代切。亻臺亻疑﹐癡貌。」按「亻臺亻疑」音義並與「衤能衤戴」相似﹐太白詩當卽用程詩也。然「亻臺」字恐不當與「亻疑」字相連﹐此是字書因「亻臺」誤「亻臺」耳。敖器之評太白﹐謂「如劉安雞犬﹐遺響白�﹐其歸存﹐無定處」。愚謂須知太白又自有十分著實處耳﹐然器之語自妙。太白詠古諸作﹐各有奇思。滄溟只取《懷張子房》一篇﹐乃僅以「豈曰非智勇」﹑「懷古欽英風」等句﹐得贊嘆之旨乎﹖此可謂僅拾糟粕者也。○入手「虎嘯」二字﹐空中發越﹐不知其勢到何等矣﹐乃卻以「未」字縮住﹔下三句又皆實事﹐無一字裝他門面﹔及至說破「報韓」﹐又用「𨿽」字一勒﹐眞乃逼到無可柰何﹐然後發泄出「天地皆振動」五个字來﹐所以其聲大而遠也。不然﹐而但講虛贊空喝﹐如「懷古欽英風」之類﹐使後人爲之﹐尙不值錢﹐而況在太白乎﹖太白《遠別離》一篇﹐極盡迷離﹐不獨以玄﹑肅父子事難顯言﹔蓋詩家變幻至此﹐若一說煞﹐反無歸著處也。惟其極盡迷離﹐乃卽其歸著處。○「綠�」謂竹。太白《秋思》云「海上碧�斷﹐單於秋色來。」「單於」當指臺。太白雲﹕「山隨平野盡﹐江入大荒流。」少陵云「星垂平野闊﹐月湧大江流。」此等句皆與手會﹐無意相合﹐固不必謂相爲倚傍﹐亦不容區分優劣也。太白五律之妙﹐總是一气不斷﹐自然入化﹐所以爲難能。蘇長公「橫翠峨嵋」一聯﹐前人比於杜陵《峽中覽物》之句。然太白作《上皇西巡南京歌》云「地轉錦江成渭水﹐天回玉壘作長安」﹐則更大不可及矣。○《西巡》之歌﹐殊於風雅之旨不類。安﹑史之亂﹐豈得云「輕拂邊塵」﹖不觀杜公直書「仙仗離丹極﹐妖星照玉除」乎﹖甚且鋪張蜀中濃麗﹐尢爲非體。若反言之則不必﹐若正言之則不宜﹐卽不作能《北徵》之篇﹐亦何必有《西巡》之頌也。此事在唐﹐自非細故﹐而李﹑杜二家爲有唐一代詩人冠冕﹐若此之類﹐何以立詩教乎﹖大﹐可爲也﹔化﹐不可爲也。其李詩之謂乎﹖太白之論曰「寄興深微﹐五言不如四言﹐七言又其靡也。」若斯以談﹐將類於襄陽公以簡遠爲旨乎﹗而又不然。蓋太白在唐人中﹐別有舉頭天外之意﹐至於七言﹐則更迷離渾化﹐不可思議﹐以此爲寄興深微﹐非大而化者﹐其烏乎能之﹗所謂七言之靡﹐殆專指七律言耳﹐故其七律不工。《李詩補注》一書﹐頗未修整。卽如「中間小謝又淸發」﹐乃以惠連作注﹐竟若不知題爲「宣城謝胱樓」者。此猶蘇詩之王注﹐未經淘洗故耳。如有識力者取而刪補訂正之﹐亦快事也。元相作《杜公墓系》有「鋪陳」﹑「排比」﹐「藩翰」﹑「堂奧」之說﹐蓋以「鋪陳終始﹐排比聲韻」之中﹐有「藩籬」焉﹐有「堂奧」焉。語本極明。至元遺山作《論詩絕句》﹐乃曰「排比鋪張特一途﹐藩籬如此亦區區。少陵自有連城璧﹐爭柰微之識﹗」則以爲非特「堂奧」﹐卽「藩翰」亦不止此。所謂「連城璧」者﹐蓋卽《杜詩學》所謂參苓﹑桂術﹑君臣﹑佐使之說﹐是固然矣。然而微之之論﹐有未可厚非者。詩家之難﹐轉不難於妙悟﹐而實難於「鋪陳終始﹐排比聲律」﹐此非有兼人之力﹐萬夫之勇者﹐弗能當也。但元﹑白以下﹐何嘗非「鋪陳」﹑「排比」﹗而杜公所以爲髙曾規矩者﹐又別有在耳。此仍是妙悟之說也。遺山之妙悟﹐不減杜﹑蘇﹐而所作或轉未能肩視元﹑白﹐則「鋪陳」﹑「排比」之論﹐未易輕視矣。卽如白之《和夢遊春》五言長篇以及《遊悟眞寺》等作﹐皆尺土寸木﹐經營締構而爲之﹐初不學開﹑寶諸公之妙悟也。看之似平易﹐而爲之實艱難。元﹑白之「鋪陳」﹑「排比」﹐尙不可躋攀若此﹐而況杜之「鋪陳」﹑「排比」乎﹖微之之語﹐乃眞閱歷之言也。自司空表聖造《二十四品》﹐抉盡祕妙﹐直以元﹑白爲屠沽之輩。漁洋先生韙之﹐每戒後賢勿輕看《長慶集》。蓋漁洋之教人﹐以妙悟爲主者﹐故其言如此。當時宣城施氏已有頓﹑漸二義之論﹐韓文公所謂「及之而後知﹐履之而後難」耳。《墓系》又舉「夏﹑殷﹑周千餘年﹐仲尼緝拾選練﹐取三百篇。至子美之作﹐使仲尼鍛其旨要﹐尙不知貴其多乎哉」﹖此亦究極波瀾之言。竹先生有言「《王制》九州千七百七十三國﹐得列於《詩者》﹐僅十有一而已。殆所操類鄰國之音﹐所沿者前人體制﹐則膠固不知變﹐變而不能成方。司馬遷謂古詩三千餘篇﹐孔子去其重復。信矣﹗聖人固未嘗盡以少爲貴﹐顧其多者﹐篇體何如耳﹗」然漁洋先生謂「少陵晚年五律﹐後半往往重復」﹐《墓系》所舉﹐則但以諸大篇全局論之。南宋金華杜仲髙遊讀杜詩﹐有「仲尼不容刪」之句﹐可作此注腳。自初唐至開﹑寶諸公﹐非無古調。但諸家旣自爲體段﹐而紹古之作﹐遂特自成家﹐如射洪﹑曲江是也。獨至杜公﹐乃以紹古之緒﹐雜入隨常守酢布置中﹐吞吐萬古﹐沐浴百寶﹐竟莫測其端倪所在。《奉先詠懷》一篇﹐《羌村》三篇﹐皆與《北徵》相爲表裏。此自《周雅》降風以後﹐所未有也。迹熄《詩》亡﹐所以有《春秋》之作。若《詩》不亡﹐則聖人何爲獨憂耶﹖李唐之代﹐乃有如此大制作﹐可以直接《六經》矣。○滄溟首先選次唐時﹐而此等皆所不取﹐乃獨取《玉華宮》一篇﹐蓋以「萬籟笙竽」﹐「秋色瀟灑」﹐爲便於掇拾裝門面耳。《垂老別》一首﹐「土門壁甚堅」二句﹐接上「加餐」﹐通是述其老妻代慮之詞﹔「勢異鄴城下」以下﹐則行者答慰其妻也。注家多未之及。《羌村》第一首﹐「歸客千里至」五字﹐乃「鳥雀噪」之語﹐下轉入妻子﹐方爲警動。鳥雀知遠人之來﹐而妻子轉若出自不意者﹐妙絕﹗妙絕﹗若直作少陵自說千里歸家﹐不特本句太實太直﹐而下文亦都Τ緊無復伸縮之理矣。此等處最是詩家關捩﹐而評杜者皆未及。○蘇詩「塔上一鈴獨自語﹐明日顚風當斷渡」﹐下七字卽塔鈴之語也。乃少陵已先有之。《四松詩》﹕「得吝千葉黃」﹐「吝」與忄吝同﹐亦慳惜之意。「得吝」者﹐不得吝也。或作「得愧」﹐非。○「足以送老姿」﹐亦錢刻之訛耳﹐本作「足爲送老資」﹐訛二字﹐卽講不通矣。錢本之謬﹐類如此。他如「雨聲先以風」﹐「以」訛「已」《種萵苣》﹔「杜曲換耆舊」﹐「換」訛「晚」《壯遊》﹔「實惟親弟昆」﹐「實」訛「督」《別李義》﹔「汨吾隘世网」﹐「汨」訛「洎」《望嶽》﹔「�雷屯不足」﹐「屯」訛「此」《三觀水漲》之類﹐實不可枚舉。杜之魄力聲音﹐皆萬古所不再有。其魄力旣大﹐故能於正位卓立鋪寫﹐而愈覺其超出﹔其聲音旣大﹐故能於尋常言語﹐皆作金鐘大鏞之響。此皆後人之必不能學﹐必不可學者。苟不揣分量﹔而妄思攀援﹐未有不顚躓者也。杜五言古詩﹐活於大謝﹐深於鮑照﹐蓋盡有建安﹑黃初之實際﹐而並有王﹑孟諸公之虛神﹐不可執一以觀之。漁洋以五平﹑五仄體﹐近於遊戲﹐此特指有心爲之者言。若杜之「淩晨過驪山﹐禦榻在ゃや」﹐「憂端齊終南﹐Е洞不可掇」﹐「前登寒山重﹐屢得飲馬窟」﹐「鴟梟鳴黃桑﹐野鼠拱亂穴」﹐「淸暉回羣鷗﹐暝色帶遠客」﹐至於「山形藏堂皇﹐壁色立積鐵」﹐於五平五仄之中﹐出以壘韻﹐並屬天成﹐非關遊戲也。「乃是蒲城鬼神入」﹐阮亭抹之﹐豈虞其戇耶﹖然妙處固到極頂﹐看其上下銜接﹐是何等神理﹗不以阮亭之抹而稍減也。昔太倉王宮詹原祁嘗自言作畫「使筆如金剛杵」﹐此可以參杜詩。○阮亭先生意在輕行浮彈﹐不著邊際﹐見地自髙。此所謂言各有當也。卽如歐公《明妃曲》後篇﹐阮亭亦嘗譏之﹐而其妙自不可及。歌屈鐵回枝之雙松﹐故以「直」爲出路。而說者乃以直難畫﹐謂少陵以此戲之﹐不亦異乎﹖杜公《相從歌》「銅盤燒蠟光吐日」一句﹐蘇長公因之作《日諭》﹐古人文章善於脫化如此。《韋諷錄事宅觀曹將軍畫馬》一篇﹐前云「蹴踏長楸」﹐後言「騰驤磊落」﹐而中間特著「顧視淸髙气深穩」一句﹐此則矜重頓挫﹐相馬入微﹐所以苦心莫識﹐寥寥今古﹐僅得一支遁﹑一韋諷耳。韋諷只是借作影子﹐亦非僅僅此人眼力足配道林也。此一段全屬自諭﹐故不覺因而自慨﹐想到《三大禮》獻賦時矣。末段微引「翠華」﹐並非尋路作收﹐此乃正完得「可憐」三字神理耳。杜《古柏行》中間𨿽有「憶昨」一折﹐然「落落盤踞」以下﹐只是渾渾就古柏唱嘆。朱注分「上二句詠成都之柏﹐此二句詠夔府之柏」﹐殊可不必。要知此等處﹐不須十分板劃也。東坡和張耒《髙麗松扇》詩﹕「可憐堂上十八公﹐老死不入明光宮。萬牛不來難自獻﹐裁作團團手中扇」。「萬牛」句可作《古柏行》「誰能送」三字注腳。又東坡《木山》詩﹕「木生不願回萬牛﹐願終天年僕沙洲。」卽從「不露文章」意脫化而出。古人之善用事如此。唐之八分﹐自開元時已多趨肥碩。李潮於爾時﹐筆法能步武李﹑蔡。故《八分小篆歌》謂「書貴瘦硬」﹐而以《嶧山》傳刻之肥本反形之﹔及後又回繞八分﹐乃卻以「肉」字顯出之。至蘇文忠作《墨妙亭詩》﹐則因亭中石刻﹐自秦篆《嶧山》﹑褚摹《蘭亭》以迨顏﹑徐諸人﹐家數旣多﹐體格不一﹐所云「短長肥瘦」﹐「玉環飛燕」﹐特總統隱括之詞﹐故借杜詩語側入﹐以見筆鋒耳。此所謂言各有當﹐不得因此二詩﹐而區別論書之旨﹐以爲杜﹑蘇殊嗜也。○《苕溪漁隱叢話》云「唐初書得晉﹑宋之風﹐故以勁健相尙﹐褚﹑薛尢極瘦硬。開元﹑天寶以後﹐變爲肥厚﹐至蘇靈芝輩﹐幾於重濁。杜詩云云﹐𨿽爲篆而發﹐亦似有激於當時也。」此論與鄙意相合。漢人分隸古勁﹐至唐以後﹐乃漸以流麗勝。此詩之所謂「不流宕」者﹐不獨對艸書言之也。漁洋論此歌有敗筆﹐不知指何句而言。蓋漁洋論詩﹐以格調撐架爲主﹐所以獨喜昌黎《石鼓歌》也。《石鼓歌》固卓然大篇﹐然較之此歌﹐則杜有停蓄抽放﹐而韓稍直下矣。但謂昌黎《石鼓歌》學杜此篇﹐則亦不然﹐韓又自有妙處。杜公以「取樂喧呼」之重濁字眼放入「三更風起寒浪湧」之下﹐其手腕有萬鈞之力。如「取樂」之字眼拋出﹐如蜻蜓點水﹐一毫不覺其滯實﹐此誰能之﹗而後人不知﹐一味塡實﹐卽如作遊宴詩﹐將「取樂」一種字眼放入﹐有不令人聞而嘔噦者乎﹖○渠偏不怕﹐而下文又以「歡會」字放入。今人不知杜公有多大喉嚨﹐而以爲我輩亦可如此﹐所以紛如亂絲也。《陪姚通泉宴東山》一首﹐卽《陂行》也。更不用「湘妃漢女」等迷離之幻字﹐而直用眞景﹐則晚年之境更大也。《朱鳳行》﹕「願分竹實及螻蟻﹐盡使鴟梟相怒號。」盡﹐卽忍切。《曲禮》﹕「虛會盡後﹐食坐盡前。」《左傳》﹕「公子商人盡其家貸於公」﹐卽此「盡」字也﹐猶盡教之盡。《白黑二鷹》詩﹕「雪飛玉立盡淸秋」之「盡」亦同此。又劉夢得「且盡姜芽斂手徒」﹐李義山「綠楊枝外盡汀洲」﹐亦皆此「盡」字。杜五律亦有唐調﹐有杜調﹐不妨分看之﹐不妨合看之。如欲導上下之脈﹐溯初﹑盛﹑中之源流﹐則其一種唐調之作﹐自不可少。且如五古內《贈衛八處士》之類﹐何嘗非《選》調﹖亦不可但以杜法槪乙之也。此如右軍臨鍾太傅《丙捨》《力命》諸帖﹐未嘗不借以發右軍之妙處耳。竊謂「花柳更無私」﹐卻不如「欣欣物自私」更爲化工之筆﹐願與解人質之。杜五律《所思》一首﹐當是與「地下蘇司業」一首同時而作﹐末句「無計龍泉」﹐指蘇也。解此方覺第六句頓挫之妙。「徒勞望牛斗」﹐乃倒因下句生耳。解者或以此二句仍作懷鄭﹐則不通矣。杜五律《洞房》諸作﹑七律《秋興》諸作﹐皆一气噴灑而出﹐風湧泉流﹐萬象吞吐﹐故轉有不避重復之處。其他諸什﹐大都類此。其巨細精粗﹐遠近出入﹐各自爭量分寸之間﹐不必以略復爲疑也。七律到後來﹐實無可以變化處﹐不得不參以拗體。五律地窄﹐則不能也。此等處﹐微茫之至。《贈張》詩﹕「無復隨髙鳳」。蓋因上數聯敍張之寵遇﹐不啻朝陽羽﹐故此句落到自己﹐言不克追隨也。劉會孟謂用古人姓名﹐錢箋駁之﹐良是。但「髙鳳」二字如此用﹐則另當記出。《謁先主廟》一首﹐只「雜耕」二句跟上「仗老臣」來﹐指武侯說﹐其餘俱與武侯無涉。而說者必牽武侯﹐所以「關張」﹑「耿鄧」句不可通也。錢箋以爲公自敍﹐是矣。而亦不免黏著武侯﹐何也﹖近又有查初白評本﹐謂「孰與」四句﹐應移至「事醉辛」之下﹐此尢謬矣。○「乘時」﹑「應天」皆指先主﹐所謂「有王者興﹐必有名世」也。「事酸辛」則正接下「歇」字﹐所謂「運移漢祚終難復﹐志決身殲軍務勞」也。劉夢得《蜀先主廟》詩﹕「得相能開國」五字﹐可作此篇注腳。杜公之學﹐所見直是峻絕。其自命稷﹑契﹐欲因文扶樹道教﹐全見於《偶題》一篇﹐所謂「法自儒家有」也。此乃羽翼經訓﹐爲《風》《騷》之本﹐不但如後人第爲綺麗而已。無如飛騰而入者﹐已讓過前一輩人﹐不得不懷江左之逸﹑謝鄴中之奇﹔而緣情綺靡﹐斯已降一格以相從矣。又無柰所遇不偶﹐遷流羈泊﹐並所謂緣情者﹐只用以慰漂蕩﹐尢可慨也。故山不見﹐只作愁賦﹐別離之用﹐更何堪說﹗遠想《風》《騷》﹐低徊堂構﹐牽連綴述﹐縷縷及之﹐豈僅以詩人自許者乎﹗《宣政殿退朝》一首﹐五六二句烘染「出遲」﹐舂容醞藉﹐而傾心戀君之意﹐亦復流溢筆墨。讀者但作寫景看﹐淺矣﹗杜《晚出左掖》一詩﹐較之《春宿左省》篇﹐尢爲含蓄醞藉。評家或稱其退食之風度﹐或稱其得諫臣之體﹐皆未得其深處。蓋其曰「晚出左掖」﹐乃純是一片戀主之忱﹐融結而出﹐所以覺得「簇仗」齊班之際﹐「晝」漏殊「淺」也。「散」而「迷」者﹐非因身在「柳邊」﹐正因心在君側耳。末句「騎馬」二字﹐筆略宕開﹐「欲雞棲」﹐乃正拍合﹐實自比於日夕雞塒之暫安﹐而非如所謂出銀臺門上馬謂之大三昧者也。解此﹐則𨿽出而猶未出﹐𨿽棲而猶未棲﹐卽𨿽晚而猶未晚也。解此﹐則五六句﹐濃染之筆﹐更有精神矣。杜五律𨿽沈鬱頓挫﹐然此外尙有太白一種曁盛唐諸公在。至七律則雄辟萬古﹐前後無能步趨者﹐允爲此體中獨立之一人。「不覺前賢畏後生」﹐此反語也。言今人嗤點昔人﹐則前賢應畏後生矣。嬉笑之詞﹐以此輩不必與莊論耳。○《六絕句》皆戒後生之沿流而忘源也。其曰「今人嗤點」﹐曰「爾曹輕薄」﹐曰「今誰出羣」﹐曰「未及前賢」﹐不惜痛詆今人者﹐蓋欲俾之考求古人源流﹐知以古人爲師耳。六首俱以師古爲主。盧﹑王較之近代﹐則盧﹑王爲今人之師矣﹔公有「近代惜盧王」之句。漢﹑魏﹐則又盧﹑王之師也﹔《風》《騷》﹐則又漢﹑魏之師也。此所謂「轉益多師」﹐言其層累而上﹐師又有師﹐直到極頂﹐必須《風》《雅》是親矣。此乃汝師﹐汝知之乎﹖蓋深嫉今人之依墻靠壁﹐目不見方隅者﹐而以此儆覺之也。盧﹑王亦且必祖述漢﹑魏﹐漢﹑魏亦且必祖述《風》《騷》﹐知此中之誰先﹐則知今人之所以不古若矣﹐故曰「未及前賢更勿疑」也。第五首「不薄今人愛古人」句﹐皆作不肯薄待今人說。愚竊以爲不然。使如此說﹐則下三句俱接不去矣。其曰「輕薄爲文曬未休」﹐卽指今人之好嗤點古人者。此句之「今人」﹐亦猶是也。「薄」乎云者﹐卽上「輕薄」之「薄」﹐言今無出羣之雄﹐而翻多嗤點前輩﹐則此風乃今時之薄也。故反言以醒之﹐曰﹕若不此之薄﹐而不古之愛﹐文法猶如「不有祝它之佞﹐而有宋朝之美」。則必逐逐於詞句之巧麗而已。吾知其不深求古人立言之意﹐而但惟是一詞之美﹑一聯之麗﹐必依附爲鄰而已耳。揣其意﹐亦豈不謂從此可以方駕屈﹑宋哉﹗然自我觀之﹐「恐與齊梁作後塵」也。如此則不流於僞體不止﹐與下章「未及」句﹐亦復鍼鋒相接也。「別裁僞體」﹐正是薄之也。「親《風雅》」﹐正是愛之也。杜陵薄今人嗤點之輩﹐至於如此﹗與「爾曹身名俱滅」之言﹐未免太刺骨矣。故題之曰「戲」也。皇甫持正嘗嘆「時人詩未有駱賓王一字﹐已罵宋玉爲罪人矣」﹐此語可作《六絕句》注腳。杜《晚洲》詩﹕「危沙折花當。」注家或以爲花蒂﹐非是。「李陵蘇武是吾師」﹐此七字乃孟�卿平日論詩之語﹐觀下句可見。「孰知二謝將能事﹐頗學陰何苦用心」﹐言欲以大小謝之性靈﹐而兼學陰﹑何之苦詣也。「二謝」只作性靈一邊人看﹐「陰何」只作苦心鍛煉一邊人看﹐似乎公之自命﹐乃欲兼而有之﹐亦初非眞欲學陰﹑何﹐亦初非眞自許爲二謝也。正須善會。杜詩「自在嬌鶯恰恰啼」﹐今解「恰恰」爲鳴聲矣。然王績詩「年光恰恰來」﹐白公《悟眞寺》詩「恰恰金碧繁」﹐疑唐人類如此用之。又韓文公《華山女》詩「聽眾狎恰排浮萍」﹐白樂天《櫻桃》詩「洽恰舉頭千萬顆」﹐「狎恰」卽「洽恰」。杜詩有不待辧而知者﹐發「鼓角漏天東」之用大小漏天﹐「遺恨失吞吳」之爲失在吞吳﹐「┺根稚子」之指┺﹐皆灼然無疑。而說者必嘵嘵不已﹐何也﹖近日有《讀杜心解》一書﹐如《送遠》《九日藍田崔氏莊》﹑「諸葛大名」等篇﹐所解誠有意味。然苦於索摘文句﹐太頭巾酸气﹐蓋如文而不知詩也。不過較之《杜詩論文》《杜詩詳注》等略爲有說耳﹐其實未成片段。●卷二劉隨州《龍門八詠》﹐體淸心遠。後之分題園亭諸景者﹐往往宗之。偶記髙季迪《吳越紀遊》詩《海昌城樓望海》之作﹐嘆其筆力優裕。因思劉文房《龍興寺望海》詩﹐似覺散﹐而乃更切實﹑更闊大。前人之不可及如此﹗然非心气寧定之後﹐不知也。杜公「不意書生耳﹐臨衰厭鼓鼙」﹐與劉隨州「迹遠親魚鳥﹐功成厭鼓鼙」不同。隨州七律﹐漸入坦迆矣。坦迆同一往易盡﹐此所以啟中﹑晚之濫觴也。隨州只有五古可接武開﹑寶諸公耳。○錢仲文七律﹐平雅不及隨州﹐而撐架處轉過之。盛唐之後﹐中唐之初﹐一時雄俊﹐無過錢﹑劉。然五言秀艷﹐固足接武﹔至於七言歌行﹐則獨立萬古﹐已被杜公占盡﹐仲文﹑文房皆右丞餘波耳。然卻亦漸於轉調伸縮處﹐微微小變。誠以熟到極處﹐不得不變﹐𨿽才力各有不同﹐而源委未嘗不從此導也。王﹑孟諸公﹐𨿽極超詣﹐然其妙處﹐似猶可得以言語形容之。獨至韋蘇州﹐則其奇妙全在淡處﹐實無迹可求。不得已﹐則取徐迪功所謂「朦朧萌拆﹐渾沌貞粹」八字﹐或庶幾可仿象乎﹖○柳州稍重﹐然妙處亦復不減。儲得陶之質﹐韋得陶之雋。班婕妤《怨歌行》云「出入君懷袖﹐動搖微風發。」已自恰好。至江文通擬作﹐則有「畫作秦王女﹐乘鸞向煙霧」之句﹐斯爲刻意標新矣。迨劉夢得又演之曰「上有乘鸞女﹐蒼蒼网徧。」卽此可悟詞場祖述之祕妙也。劉賓客自稱其《平蔡州》詩「城中晨雞喔喔鳴﹐城頭鼓角聲和平」云云﹐意欲駕於韓《碑》﹑柳《雅》。此詩誠集中髙作也。首句「城中」一作「汝南」﹐古《雞鳴歌》云「東方欲明星爛爛﹐汝南晨雞登壇喚。」蔡州﹐卽汝南地。但曰「晨雞」﹐自是用樂府語。而「城中」﹑「城頭」﹐兩兩唱起﹐不但於官軍入城事醒切﹐抑且深合樂府神理﹐似不必明出「汝南」﹐而後覺其用事也。末句「忽驚元和十二載」﹐更妙。此以《竹枝》歌謠之調﹐而造老杜詩史之地位﹐正與「大歷三年調玉燭」二句近似。此由神到﹐不可彊也。其第二首「漢家飛將下天來﹐馬一揮門洞開」﹐亦確是李夜半入蔡眞情事。下轉入「從容鎭撫」﹐歸到「相公」﹐正復得體。敍淮西事﹐當以夢得此詩爲第一。劉賓客《西塞山懷古》之作﹐極爲白公所賞﹐至於爲之罷唱。起四句洵是傑作﹐後四則不振矣。此中唐以後﹐所以气力衰颯也。固無八句皆緊之理﹐然必松處正是緊處﹐方有意味。如此作結﹐毋乃飲滿時思滑之過耶﹖《荊州道懷古》一詩﹐實勝此作。劉賓客之能事﹐全在《竹枝詞》。至於鋪陳排比﹐輒有傖俗之气。山谷云「夢得《竹枝》九章﹐詞意髙妙﹐昔子瞻嘗聞余詠第一篇

﹐嘆曰﹕『此奔軼絕塵﹐不可追也。』」又云「夢得樂府小章﹐優於大篇。」極爲確論。山谷又賞其《淮陰行》﹐而疑「脫菜」二字﹐今刻本則是「晚來」耳。東坡《峽山寺》詩﹕「山僧本幽獨﹐乞食況未還。�碓水自舂﹐松門風爲關。」語意全本皇甫孝常《送少微上人》詩﹐但令人不覺耳。又竇庠《金山行》「然風生波出沒﹐氵霍晶熒無定物。居人相顧非世間﹐如到日宮經月窟。信知靈境長有靈﹐住者不得無仙骨。」語卽東坡《金山》詩所脫胎也。在庠詩本非髙作﹐而蘇公脫出實境來﹐神妙遂至不可測。古人之善於變化如此﹗白公《天竺》詩﹐本皇甫孝常《秋夕寄懷契上人》詩﹐而出以連珠體﹐自令人不覺。此等處﹐皆足見古人之脫化。自錢﹑劉以下﹐至韓君平輩﹐中唐諸子七古﹐皆右丞調也﹐全與杜無涉。劉賓客詩品﹐無論錢﹑劉﹑柳﹐尙在郎君冑﹑韓君平之下。韓君平「鳴磬夕陽盡﹐捲簾秋色來」﹐已漸開晚唐之調。蓋律體奇妙﹐已無可以爭勝前人﹐故不得不於一二平仄間小爲變調﹐而骨力漸靡﹐則不可彊爲也。大歷十才子﹕盧綸﹑司空曙﹑耿﹑李端諸公一調﹔韓君平風致翩翩﹐尙覺右丞以來格韻﹐去人不遠﹔皇甫兄弟﹐其流亞也﹔郎君冑亦平雅﹔獨錢仲文當在十子之上。○江鄰幾所志乃十一人﹐有皇甫曾而無冉﹐無韓﹐不知何所據也。王應麟《玉海》所記﹐與《唐書盧綸傳》同是十人﹐有韓﹐無兩皇甫。然兩皇甫爾時極負重望﹐不知何以不入十子之列﹖若有曾無冉﹐則尢不可解矣。且升盧於錢之上﹐亦不知何謂。古詩《爲焦仲卿妻作》﹐云「新婦初來時﹐小姑始扶牀。今日被驅遣﹐小姑如我長。勤心養公姥﹐好自相扶將。初七及下九﹐嬉戲莫相忘。」顧況《棄婦詞》乃云「憶昔初嫁君﹐小姑才倚牀。今日辭君去﹐小姑如妾長。回頭語小姑﹐莫嫁如兄夫。」直致而又帶傖气﹐可謂點金成鐵。顧逋翁歌行﹐邪門外道﹐直不入格。戎昱詩亦卑弱﹐《滄浪詩話》謂「昱在盛唐爲最下﹐已濫觴晚唐」是也。然戎昱赴衛伯玉之辟﹐當是大歷初年﹐其爲刺史﹐乃在建中時﹐應入中唐﹐不應入盛唐。戴容州《懷素上人艸書歌》﹕「始從破體變風姿。」可證義山《韓碑》語。容州七古﹐皮松肌軟﹐此又在錢﹑劉諸公下矣。戴容州嘗拈「藍田日暖﹐良玉生煙」之語以論詩﹐而其所自作﹐殊平易淺薄﹐實不可解。中唐六七十年之間﹐除韋﹑柳﹑韓三家古體當別論﹐其餘諸家﹐堪與盛唐方駕者﹐獨劉夢得﹑李君虞兩家之七絕﹐足以當之。韓公《猗蘭操》﹕「雪霜貿貿﹐薺麥之茂。」按傅玄《董逃行歷九秋篇》﹕「薺與麥兮夏零﹐蘭桂踐霜逾馨。」董仲舒《雨雹對》﹕「薺麥始生﹐由陽升也。」薺麥正當寒冬所生﹐故曰雪霜貿貿﹐惟薺麥之是茂也。與傅玄同用以蘭﹐而意有反正。○「子如不傷」二句﹐在篇中爲最深語。蓋有不妨聽汝獨居之意﹐較「不采何傷」更進一層。然說著「不傷」﹐而傷意已深矣。此亦妙脫本詞也。前曰「何傷」﹐後曰「之傷」﹐回環婉摯。評家或以子指夫子﹐我指蘭﹐非是。韓文公《嶽陽樓》詩「宜春口」未知在何處﹖注以爲宜春郡﹐非也。且上句云在袁州﹐而下句「夜纜巴陵洲」﹐注云「卽嶽州」﹐亦殊可笑。「妥帖力排」﹐「」字﹐《五百家注本》內引《論語》﹕「蕩舟」﹐甚是。宋末《月泉吟社送詩賞小》云「語無排﹐體不效昆。」此可證也。舊以「」與「傲」同﹐作「排」兩字連說者﹐未然也。文公《雙鳥詩》﹐卽杜詩「春來花鳥莫深愁」﹑公詩「萬類困陵暴」之意而翻出之﹐其爲己與孟郊無疑。劉文成《二鬼詩》出於此。唐詩似《騷》者﹐約言之有數種﹕韓文公《琴操》﹐在《騷》之上﹔王右丞《送迎神曲》諸歌﹐《騷》之匹也﹔劉夢得《竹枝》﹐亦《騷》之裔﹔盧鴻一嵩《山十志》詩最下。文公《琴操》﹐前人以入七言古﹐蓋《琴操》﹐琴聲也。至蘇文忠《醉翁操》﹐則非特琴聲﹐乃水聲矣﹐故不近詩而近詞。昌黎《劉生》詩﹐𨿽紀實之作﹐然實源本古樂府《橫吹曲》。其通篇敍事﹐皆任俠豪放一流﹐其曰「東走梁宋」﹐「南逾橫嶺」﹐亦與古曲五陵﹑三秦之事相合。末以酬恩仇結之﹐仍還他俠少本色。不然﹐昌黎豈有教人以官爵酬恩仇者耶﹖不惟用樂府題﹐兼且用其意﹑用其事﹐而卻自紀實﹐並非仿古﹐此脫化之妙也。韓文公「約《六經》之旨而成文」﹐其詩亦每於極瑣碎﹑極質實處直接《六經》之脈。蓋爻象﹑繇占﹑典謨﹑誓命﹑筆削記載之法﹐悉醞入《風》《雅》正旨﹐而具有其遺味。自韋孟﹑束以來﹐皆未有如此沈博也。諫果𨿽苦﹐味美於回。孟東野詩則苦澀而無回味﹐正是不鳴其善鳴者。不知韓何以獨稱之﹖且至謂「橫空盤硬語﹐妥帖力排」﹐亦太不相類。此眞不可解也。蘇詩云「那能將兩耳﹐聽此寒號。」乃定評不可易。李長吉驚才絕艷﹐鉸宮戛羽﹐下視東野﹐眞乃蚯蚓竅中蒼蠅鳴耳。𨿽太露肉﹐然卻直接《騷賦》。更不知其逸詩復當何如﹖此眞天地奇彩﹐未易一泄者也。長吉《惱公》一篇﹐直是徐﹑庾妙品﹐不知者乃編入律詩﹐誤矣。看其通用韻處自明。韓門諸君子﹐除張文昌另一種﹐自當別論。皇甫持正﹑李習之﹑崔斯立皆不以詩名。惟孟東野﹑李長吉﹑賈閬仙﹑盧玉川四家﹐倚仗筆力﹐自樹旗幟。蓋自中唐諸公漸趨平易﹐勢不可無諸賢之撐起。然詩以溫柔惇厚爲教﹐必不可直以粗硬爲之。此內惟長吉錦心繡口﹐上薄《風》《騷》﹐不專以筆力支架爲能。其餘若玉川《月蝕》一篇﹐故自奇作﹔閬仙五律﹐亦多勝槪。此外則如東野﹑玉川諸制﹐皆酸寒幽澀﹐令人不耐卒讀。劉叉《冰柱》《雪車》二詩﹐尢爲粗直傖俚。而韓公獨謂孟東野「以其詩鳴」﹐則使人惑滋甚矣﹗孟﹑盧皆小音﹐執定不化﹐安可接武韓詩﹗必欲求接韓者﹐定推歐陽子。韓公效玉川《月蝕》之作﹐刪之也。對讀之﹐最見古人心手相調之理。然玉川原作雄快﹐不可逾矣。《摭言》稱賈島跨驢天街﹐吟「落葉滿長安」之句﹐唐突京尹。然此詩聯對處﹐極爲矯變﹐必非湊泊而成者也。劉言史亦昌谷之流﹐但少弱耳。嚴滄浪《詩話》實之﹐終未爲昌谷敵手也。張碧則更傖气矣。張﹑王樂府﹐天然淸削﹐不取聲音之大﹐亦不求格調之髙﹐此眞善於紹古者。較之昌谷﹐奇艷不及﹐而眞切過之。歐陽《詩話》云「王建《宮詞》﹐言唐禁中事﹐皆史傳小說所不載。」《唐詩紀事》乃謂建爲渭南尉﹐贈內官王樞密雲云以解之。然其詩實多祕記﹐非當家告語所能悉也。其詞之妙﹐則自在委曲深摯處﹐別有頓挫﹐如僅以就事直寫觀之﹐淺矣﹗元和間權﹑武二相﹐詞並淸超﹐可接錢﹑劉。武公之死﹐有關疆場﹐而文詞復淸雋不羈﹐可稱中唐時之劉越石。嚴滄浪但舉權相﹐猶未盡也。白公五古上接陶﹐下開蘇﹑陸﹔七古樂府﹐則獨辟町畦﹐其鉤心鬥角﹐接┺合縫處﹐殆於無法不備。白公《官牛》樂府﹐從丙吉問喘事翻出。白公之妙﹐亦在無意﹐此其似陶處也。卽如宋人詩「有時俗物不稱意﹐無數好山俱上心」﹐稱爲佳句。而白公則云「有山當枕上﹐無事到心中。」更爲自然。白詩「巫山暮足г花雨﹐隴水春多逆浪風」﹐語本杜詩「夜足г沙雨﹐春多逆水風」。《竹枝》泛詠風土﹐《柳枝》則詠柳﹐其大較也。然白公《楊柳枝詞》﹕「葉含濃露如啼眼﹐枝裊輕風似舞腰。小樹不禁攀折苦﹐乞君畱取兩三條。」於詠柳之中﹐寓取風情﹐此當爲《楊柳枝詞》本色。薛能乃欲搜難抉新﹐至謂劉﹑白「宮商不髙」﹐亦妄矣。唐人詩至白公﹐自不當盡以阮亭先生所講第一義繩之。蓋白公詩﹐格調聲音之皆不事也。阮亭力戒人看《長慶集》﹐但取其一二小詩。此在阮亭先生﹐固當如此。阮亭獨標神韻﹐言各有當耳。阮亭先生意中﹐卻非抹煞白公之妙也。看《十選》中所取自見。尙恨胡孝轅《十簽》﹐阮亭未嘗全見耳。白公之爲《長恨歌》《霓裳羽衣曲》諸篇﹐自是不得不然。不但不蹈杜公﹑韓公之轍也﹐是乃「瀏漓頓挫﹐獨出冠時」﹐所以爲豪傑耳。始悟後之欲復古者﹐眞彊作解事。張﹑王已不規規於格律聲音之似古矣﹐至元﹑白乃又伸縮抽換﹐至於不可思議﹐一層之外﹐又有一層。古人必無依樣臨摹﹐以爲近古者也。元相《望�騅歌》﹐賦而比也﹔玉川《月蝕》詩點逗恆州事﹐則亦賦而比也﹐而元則更切本事矣。詩至元﹑白﹐鍼綫鉤貫﹐無乎不到﹐所以不及前人者﹐太露太盡耳。徐昌國「燕歌易水動﹐劍舞白虹流」﹐本於鮑溶《秋思》詩「燕歌易水怨﹐劍舞蛟龍腥」也。徐之學古﹐能以神致發揮之﹐所以爲妙。張祜《金山》詩﹕「樹影中流見﹐鐘聲兩岸聞。」只唐人常調耳。而譚藝家奉爲傑作﹐失之矣。中唐之末﹐如呂溫﹑鮑溶之流﹐槪少神致。李涉﹑李紳﹐稍爲出類﹐然求之張﹑王﹑元﹑白數公﹐皆未能到﹐況前人耶﹖盛之後漸趨坦迆﹐中之後則漸入薄弱﹐所以秀異所結﹐不得不歸樊川﹑玉溪也。張祜絕句﹐每如鮮葩灩﹐焰水泊浮﹐不特「故國三千里」一章見稱於小杜也。徐凝《廬山瀑布》詩﹕「千古長如白練飛﹐一條界破靑山色。」白公所稱﹐而蘇公以爲惡詩。《芥隱筆記》謂本《天臺賦》「飛流界道」之句。然詩與賦﹐自不相同﹐蘇公固非深文之論也。至白公稱之﹐則所見又自不同。蓋白公不於骨格間相馬﹐惟以奔騰之勢論之耳。阮亭先生所以與白公異論者﹐其故亦在此。李贊皇詩亦輪倫﹐𨿽不敵香山﹐亦權﹑武二相之亞也。李廓樂府﹐視張﹑王大減。不知《才調集》何以捨仲初而獨取之﹖此自是好惡各別。而阮亭先生《十選》﹐以應付彼十家則有餘﹐不可以槪三唐作者也。周賀五律﹐頗有意味﹐在中末﹑晚初諸人五律之上﹐尙可頡頏溫岐。姚武功詩﹐恬淡近人﹐而太淸弱﹐抑又太盡﹐此後所以漸靡靡不振也。然五律時有佳句﹐七律則庸軟耳。大抵此時諸賢七律﹐皆不能振起﹐所以不得不讓樊川﹑玉溪也。小杜《感懷詩》﹐爲滄州用兵作﹐宜與《罪言》同讀。《郡齋獨酌》詩﹐意亦在此。王荊公云「末世篇章有逸才。」其所見者深矣。小杜「濃薰班馬香」﹐對屈﹑宋說﹐自指班固﹑馬相如﹐此二句謂詩賦也。上文已拈「史書閱興亡」﹐此不應復及馬史﹑班史。杜詩「以我似班揚」﹐班與揚可合稱﹐則馬亦可合稱﹐不必定指馬遷也。今人但因《班馬蘇同》書名﹐熟人在人口﹐因以此句指二史﹐其實非也。樊川眞色眞韻﹐殆欲吞吐中晚千萬篇﹐正亦何必效杜哉﹗小杜詩「自滴階前大梧葉﹐幹君何事動哀吟」﹐亦在南唐「吹皺一池春水」語之前﹐可證杜《黑白鷹》語。小杜之才﹐自王右丞以後﹐未見其比。其筆力回斡處﹐亦與王龍標﹑李東川相視而笑。「少陵無人謫仙死」﹐竟不意又見此人。只如「今日鬢絲禪榻畔﹐茶煙輕落花風」﹐「自說江湖不歸事﹐阻風中酒過年年」﹐直自開﹑寶以後百餘年無人能道﹐而五代﹑南北宋以後﹐亦更不能道矣。此眞悟徹漢﹑魏﹑六朝之底蘊者也。詩不但因時﹐抑且因地。如杜牧之云「南山與秋色﹐气勢兩相髙」﹐此必是陜西之終南山。若以詠江西之廬山﹐廣東之羅浮﹐便不是矣。卽如「夜足г沙雨﹐春多逆水風」﹐不可以入江﹑浙之舟景﹔「閶闔晴開訁失蕩蕩﹐曲江翠幕排銀榜」﹐不可以詠吳地之曲江也﹐明矣﹗今教粵人學爲詩﹐而所習者﹐止是唐詩﹐只管蹈襲﹐勢必盡以西北方髙明爽塏之時景﹐熟於口頭筆底﹐豈不重可笑歟﹖所以閩十子﹑吳四子﹑粵五子皆各操土音﹐不爲過也。○格調自要髙雅﹐不以方隅自限﹐此則存乎其人耳。玉溪五律﹐多是絕妙古樂府。蓋玉溪風流醞藉﹐尢在五律也。近時程午橋補注﹐以爲花鳥諸題﹐多是平康﹑北裏之志﹐良然。義山《碧城三首》﹐或謂詠其時貴主事﹐蓋以詩中用蕭史及董偃水精盤事。阮亭先生亦取其說。然竹跋《楊太眞外傳》﹐則謂妃不由壽邸入宮﹐證以此三詩﹕一詠妃入道﹐一詠妃未歸壽邸﹐一詠明皇與妃定情系七月十六日。此說當爲定解。而注家罕有引之者。○《藥轉》一篇﹐程箋以爲如廁之義﹐亦謂出自竹。然此詩之境頗淺。微婉頓挫﹐使人蕩气回腸者﹐李義山也。自劉隨州而後﹐漸就平坦﹐無從睹此丰韻。七律則遠合杜陵﹔五律七絕之妙﹐則更深探樂府。晚唐自小杜而外﹐惟有玉溪耳。溫岐﹑韓﹐促足比哉﹗歐公言平生作文﹐得自「三上」。予嘗戲謂義山詩殆兼有之﹕「郁金堂北畫樓東」﹐廁上詩也﹔「天上眞龍種」﹐馬上詩也﹔「臥後淸宵細細長」﹐枕上詩也。飛卿七古調子元好﹐卽如《湖陰詞》等曲﹐卽阮亭先生之音節所本也。然飛卿多作不可解語。且同一濃麗﹐而較之長吉﹐覺有傖气﹐此非大雅之作也。溫詩五律在姚武功之上。蓋溫詩短篇則近雅﹐如五古「欲出鴻都門」一篇﹐實髙作也。許丁卯五律﹐在杜牧之下﹐溫岐之上﹐固知此事不盡關塗澤也。七律亦較溫淸迥矣。趙嘏五七律﹐亦皆淸迥﹐許之匹也。馬戴五律﹐又在許丁卯之上﹐此直可與盛唐諸賢儕伍﹐不當以晚唐論矣。然終覺樊川﹑義山之妙不可及。司空表聖在晚唐中﹐卓然自命﹐且論詩亦入超詣。而其所自作﹐全無髙韻﹐與其評詩之語﹐竟不相似。此誠不可解。○《二十四品》眞有妙語﹐而其自編《一鳴集》﹐所謂「撐霆裂月」者﹐竟不知何在也。曹鄴﹑劉駕﹐古詩皆無足取。李羣玉五古﹐實勝司空表聖﹐不可以名譽而甲乙之也。表聖《秋思》詩﹐阮亭所選﹐然只得五六一聯耳。陸魯望謂「張祜元和中作宮體小詩﹐辭曲艷發。及老大﹐稍窺建安風格﹐誦樂府錄﹐知作者本意﹐短章大篇﹐往往間出﹐諫諷怨譎﹐時與六義相左右。善題目佳境﹐言不可刊置別處﹐此爲才子之最。」此段論詩極有見。而其所自作﹐未能擇雅。何也﹖○所謂「不可刊置別處」﹐非如今日八股體﹐曲曲鉤貫之謂也。乃言每一篇﹐各有安身立命處耳。如太白《遠別離》《蜀道難》等篇﹐極其迷離﹐然各篇自有各篇之歸宿收拾。卽如樂府各題﹐各自一種神气。以此易彼﹐則毫千里矣。皮﹑陸聯句詩﹐勝其自作。蓋兩賢相當﹐節短勢Τ﹐則反掩其孱弱之狀也。○聯句體﹐自以韓﹑孟爲極致。然韓﹑孟太險﹐皮﹑陸一種﹐固是韓﹑孟後所不可少。鄭《津陽門詩》﹐只作明皇內苑事實看﹐不可以七古格調論之。杜詩《觀公孫大娘弟子舞劍器行》但稱「公孫劍舞初第一」﹐《津陽門詩》云「公孫劍伎方神奇。」其注則直云「有公孫大娘舞劍﹐當時號爲雄妙。」「劍舞」﹑「劍伎」語尙可通﹐至云「舞劍」﹐則毋乃傳聞異詞耶﹖豈當時人卽以《劍器曲》名呼爲「舞劍」歟﹖晚唐人七律﹐只於聲調求變﹐而又實無可變﹐故不得不轉出三﹑五拗用之調。此亦是熟極求生之理﹐但苦其詞太淺俚耳。然大約出句拗第幾字﹐則對句亦拗第幾字﹐阮亭先生已言之。至方幹「每見北辰思故園」﹐則單句三﹑五自拗。此又一格﹐蓋必在結句而後可耳。胡曾《詠史》絕句﹐俗下令人不耐讀。唐彥謙師溫八叉﹐而頗得義山風致﹐但稍弱耳。鄭都官以《鷓鴣》詩得名﹐今卽指「暖戲煙蕪」云云之七律也。此詩殊非髙作﹐何以得名於時﹖鄭又有《貽歌者》云「座中亦有江南客﹐莫向春風唱《鷓鴣》。」此𨿽淺﹐然較彼詠鷓鴣之七律卻勝。吳融《李周彈箏歌》起句﹕「古人云絲不如竹﹐竹不如肉。乃知此語未必然﹐李周彈箏聽不足。」此起法﹐已開元人門逕。韓致堯《香奩》之體﹐逆自《玉臺》。𨿽風骨不及玉溪生﹐然致堯筆力淸澈﹐過於皮﹑陸遠矣。何遜聯句﹐瘦盡東陽﹐固不應盡以脂粉語擅場也。韓致堯《寒食日重遊李氏園亭》一篇﹐以七律作扇對格﹐此前人所少也。咸通十哲﹐槪乏風骨。方幹﹑羅隱皆極負詩名﹐而一望荒蕪﹐實無足采。杜荀鶴至令嚴滄浪目爲一體﹐亦殊淺易。大約讀唐詩到此時﹐披沙揀金﹐甚爲不易。卽追想錢﹑劉諸公﹐已爲髙曾規矩﹐又毋論開﹑寶也。阮亭先生「綠楊城郭是揚州」﹐爲時所稱﹐至形諸圖畫。然唐人韋莊已有「初日照揚州」之句﹐此尢自然可愛也。然韋集又有「綠楊城郭雨淒淒」之句﹐乃華下作﹐則似乎不類。韋莊在晚唐之末﹐稍爲官樣﹐𨿽亦時形淺薄﹐自是風會使然﹐勝於咸通十哲多矣。羅虯《比紅兒》詩﹐俚劣之甚﹐亦胡曾《詠史》﹑曹唐《遊仙》之類。乃以此得名於時﹐亦奇矣。曹唐如巫婆念咒化齋﹐令人掩耳﹐欲其亟去。楊誠齋謂「詩至晚唐益工」﹐蓋第挑摘於一聯一句間耳。以字句之細意刻鏤﹐固有極工者。然形在而气不完﹐境得而神不遠﹐則亦何貴乎巧思哉﹗杼山《觀王右丞維滄洲圖歌》云「滄洲說近三湘口﹐誰知捲得在君手。披圖擁褐臨水時﹐然不異滄洲叟。」此篇在唐人本非傑出之作﹐而何仲默題吳偉畫﹐用此調法﹐遂成巨觀。此所貴乎相機布勢﹐脫胎換骨之妙也。今若取杜陵題畫膾炙人口之大篇﹐摹其韻句調法﹐有是理乎﹖東坡《琴詩》「若言弦上有琴聲」云云﹐已爲禪偈子矣。而杼山《戛銅碗爲龍吟歌》云「未必全由戛者功﹐聲生虛無非碗中。」則更在前。《詩話》載唐僧齊己謁鄭谷獻詩﹕「自封修藥院﹐別下著僧牀。」谷覽之云「請攺一字﹐方可相見。」經數日﹐再謁﹐攺云「別掃著僧牀」。谷嘉賞﹐結爲詩友。此一字﹐元本攺本俱無好處﹐不知鄭谷何以賞之﹖唐詩僧多卑卑之格﹐惟皎然﹑靈一差勝。釋子之詩﹐閨秀之詩﹐各自一種。隨其所到﹐皆可成名。獨於應制之作﹐非其所宜。此體自應求諸文學侍從之彥﹐豈可以此等當之﹗若唐詩內所載上官婉兒與貝州宋氏姊娣詩﹐皆是也。近日顧俠君撰《詩林韶》﹐多錄釋子之詩﹐殊令人生厭。晚唐之漸開松浮者﹐莫如皮﹑陸之可厭。此所謂「不揣其本而齊其末」也。後之不從事於大本大原﹐而專以ㄎ扯斗湊爲事者﹐實此一種啟之。楊誠齋所以不免也。此事必要從源頭打出﹐方是眞境﹐卽聖人所謂言有物也。若「不揣其本而齊其末」﹐則安得有通之日哉﹗厥獘之滋﹐不能大追憾皮﹑陸一輩人。然有志者﹐竟當自立﹐柰何怨古人耶﹖甚矣廓除一切之難也﹗漁洋《十選》﹐大意歸重在殷﹑元結二本﹐而以《文粹》爲備。《文粹》首載樂章﹑樂歌﹑琴操﹐韙矣。然元次山之《補樂歌》﹐徒有幽深之韻﹐未爲古雅之則。至皮襲美《補九夏歌》﹐豈足與韓之《琴操》同日而語耶﹖●卷三宋初柳仲塗以古文名家﹐遠紹韓﹑柳﹐其刻石湘妃廟詩﹐詞气亦近樊宗師之徒﹐於風雅殊遠。騎省𨿽入宋初﹐尙沿晚唐靡弱之音。南唐後主詩亦然。騎省《挽吳王》三章﹐自是合作。《小畜集》五言學杜﹐七言學白﹐然皆一望平弱﹐𨿽云獨開有宋風气﹐但於其間接引而已。《西昆酬唱》諸公﹐皆以楊﹑錢﹑劉三公爲之倡﹐其刻畫玉溪﹐可謂極工。宋子京《筆記》﹕「晏丞相末年詩﹐見編集者乃過萬篇﹐唐人以來未有。」又云「天聖初元以來﹐縉紳間爲詩者益少﹐惟丞相晏公殊﹑錢公惟演﹑翰林劉公筠數人而已。」按元獻有《臨川集》《紫微集》﹐今所傳元獻詩﹐或未得其全耳。然亦去楊﹑劉未遠。蘇文忠《金門寺跋李西臺與二錢唱和詩》云「五季文章墮劫灰﹐平格力未全回。故知前輩宗徐庾﹐數首風流似《玉臺》。」蓋宋初諸公﹐習尙如此﹐至歐﹑蘇始挽正之。○宋初之西昆﹐猶唐初之齊﹑梁﹔宋初之館閣﹐猶唐初之沈﹑宋也。開啟大路﹐正要如此﹐然後篤生歐﹑蘇諸公耳。但較唐初﹐則少陳射洪一輩人﹐此後來所以漸薄也。宋初司馬池《行色》詩﹐或謂範文正《野色》詩足以配之。然二詩皆一時佇興﹐故佳。不比後人某聲某影﹐連類成題也。宋莒公兄弟﹐並出晏元獻之門﹐其詩格亦復相類﹐皆去楊﹑劉諸公不遠。漁洋云「宋景文近體﹐無一字無來歷﹐而對仗精確﹐非讀萬卷者不能。」查初自云「楊大年﹑宋子京輩﹐備爲艱澀隱僻﹐以誇其能。」二先生之論﹐可以互參。胡武平﹑王君玉皆堪與晏﹑宋方駕。大約宋初諸公﹐多自晚唐出耳。宋元憲﹑景文﹑王君玉並遊晏無獻之門﹐其詩格皆不免楊﹑劉之遺。𨿽以文潞公﹑趙淸獻﹐亦未嘗不與諸人同調。此在東都﹐𨿽非極盛之選﹐然實亦爲歐﹑蘇基地﹐未可以後有大匠﹐盡行抹卻也。石門吳孟舉鈔宋詩﹐略西昆而首取元之﹐意則髙矣。然宋初眞面目﹐自當存之。元之𨿽爲歐﹑蘇先聲﹐亦自接脈而已。至於林和靖之髙逸﹐則猶之王無功之在唐初﹐不得徑以陶﹑韋嫡派誣之。若夫柳﹑種﹑穆﹑尹﹐學在師古﹐又不以詩擅長矣。吳序云「萬曆間李﹛艸衮﹜選宋詩﹐取其遠宋而近唐者。曹學亦云﹕『選始萊公﹐以其近唐調也。以此義選宋詩﹐其所謂唐終不可近也﹐而宋詩則已亡矣。』」此對嘉﹑隆諸公吞剝唐調者言之﹐殊爲痛快。但一時自有一時神理﹐一家自有一家精液﹐吳選似專於硬直一路﹐而不知宋人之精腴﹐固亦不可執一而論也。且如入宋之初﹐楊文公輩𨿽主西昆﹐然亦自有神致﹐何可盡祧去之﹖而晏元獻﹑宋元憲﹑宋景文﹑胡文恭﹑王君玉﹑文潞公﹐皆繼往開來﹐肇起歐﹑王﹑蘇﹑黃盛大之漸﹐必以不取濃麗﹐專尙天然爲事﹐將明人之吞剝唐調以爲復古者﹐轉有辭矣。故知平心易气者難也。觀歐公《答劉廷評》詩﹐蓋嘗以《五代史》資原父訂證﹐不獨《集古錄》與有功也。歐公有《太白戲聖兪》一篇﹐蓋擬太白體也。然歐公與太白本不同調﹐此似非當家之作。《廬山髙》亦然。張子野《吳江》七律﹐於精神丰致﹐兩擅其奇﹐不獨《西溪無相院》之句膾炙人口也。《過和靖居》詩亦絕唱。石守道《慶曆對徳詩》﹐仿韓《元和聖徳詩》而作﹐顧其末段﹐音節頗欠調葉﹐未可以變化藉口。當是伉厲之气﹐不受繩律耳。蘇子美《淮中晚泊犢頭》《初晴遊滄浪亭》諸絕句﹐妙處不減唐人。歐公謂「蘇子美筆力豪雋﹐以超邁橫絕爲奇」﹐劉后村亦謂「蘇子美歌行雄放」﹐今觀其詩殊不稱﹐似尙不免於孱气傖气﹐未可與梅詩例視。山谷謂「荊公之詩﹐暮年方妙﹐然格髙而體下」﹐此語甚當。又敖器之有「鄧艾縋兵入蜀」之諭﹐亦是妙語。王荊公詩「彊逐蕭騷水﹐遙看慘淡山」﹐李雁湖注云「白傅『池殘寥落水﹐窗下悠風』。唐人多有此句法。」然唐太宗固已有「色含輕重霧﹐香引去來風」之語。「繅成白雪桑重綠﹐割盡黃�稻正靑」二句﹐荊公集中再見。荊公謂「用《漢書》語止可以《漢書》語對﹐若參以異代語﹐便不相類」。李雁湖又謂「公以梵語對梵語﹐如『阿蘭若』﹑『堵波』之類」。此理亦是神气之謂。「一鳥不鳴山更幽」﹐自不如「鳥鳴山更幽」。王介甫好爭長短﹐如此類之小者亦然。王半山「靑山繚繞疑無路﹐忽見千帆隱映來」﹐秦少遊「菇蒲深處疑無地﹐忽有人家笑語聲」所祖也。陸放翁「山重水復疑無路﹐柳暗花明又一村」﹐乃又變作對句耳。王介甫《殘菊》詩﹕「黃昏風雨打園林﹐殘菊飄零滿地金。」小說載嘉中歐陽文忠見此詩﹐笑曰「百花盡落﹐獨菊枝上枯耳﹗」因戲曰「秋英不比春花落﹐爲報詩人子細看。或又誤作王君玉詩。今世俗又傳作東坡笑之。」介甫聞之曰「是不知《楚辭》云『夕餐秋菊之落英』﹐歐陽九不學之過也。」李雁湖《王荊公詩注》云「落英乃是『桑之未落』華落色衰之落﹐非必言花委於地也。」歐﹑王二巨公﹐豈不曉此﹐小說謬不可信也。又蔡絳《西淸詩話》云「落﹐始也。」今按始之義﹐乃落成之落﹐自與此「落」字不同。而詩旣以「飄零滿地」爲言﹐則似亦不僅色衰之義矣。王荊公詩「迢迢建業水﹐中有武昌魚」﹐如此煉用古語﹐可謂入妙。王岐公﹐君玉從弟也﹐其詩亦不減君玉。大抵眞宗﹑仁宗朝諸鉅公﹐詩多精雅整麗。蓋自宋初楊﹑劉以降﹐其源漸宏肆﹐遂不得不放出歐﹑蘇矣。陳襄述古﹐亦是妍好一路﹐而不及張子野。《公是》《公非》二集不傳﹐阮亭亦僅稱原父之「涼風響髙樹」二句耳。厲太鴻乃輯得原父十四首﹐貢父十一首﹐內如原父《鐵漿館》《檀州》五律﹑貢父《長蘆寺》七律﹑《自校書郎出ヘ秦州》七絕﹐皆傑作也。然李雁湖王詩注所載《金陵懷古》四詩﹐尙未采入。朱子謂李泰伯文字得之經中﹐皆自大處起議論。範文正薦之﹐以爲著書立言﹐有孟軻﹑揚雄之風。此不可以詩人論也。惟阮亭所采諸絕句有致﹐而吳鈔轉不具錄。蘇才翁與子美聯句《送梁子熙》四言一篇﹐句句奇壯﹐魏武「對酒當歌」﹐應推此篇。《明道雜誌》稱「才翁詩書﹐俱過子美也。」宛陵以《河豚》詩得名﹐然此詩亦自起處有神耳。都官詩天眞蘊藉﹐自非郊寒可比﹐然其直致處則相同﹐亦不免微帶酸苦意。唐﹑宋之有韓﹑歐﹐皆振起一代﹐而同時心交者﹐乃俱以刻苦出之若此﹐亦異矣。○敖器之謂「歐公如四瑚八璉﹐止可施之宗廟」。梅詩則正與相反﹐至謂「關河放澑﹐瞬息無聲」﹐比諭亦妙絕矣。都官思筆皆從刻苦中逼極而出﹐所以得味反淺﹐不如歐公之敷愉矣。讀此方識荊公之髙不可及也。刻苦正須從敷愉中出﹐然梅公之筆﹐殊於魚鳥洲渚有情﹐此則孟東野所不能也。一篇之中﹐步步押險﹐此惟韓公雄中出勁﹐所以不露韻痕。然視自然渾成﹑不知有韻者﹐已有間矣。至若梅宛陵以淸瘦之筆﹐每押險韻﹐無韓之豪﹐而肖韓之勁﹐恐未必然也。李供奉雜言之體﹐乃壯浪者優爲之﹐豈可以淸直之筆仿乎﹖而《宛陵集》亦有之﹐固無怪其擊賞歐公《廬山髙》﹐至於傾倒若彼也。蘇文忠《月華寺》詩自注﹕「寺鄰岑水場﹐施者皆坑戶也﹐百年間蓋三焚矣。」語足儆頑﹐不特爲彼宗說法也。查初白注引余靖《大峒山記》有月華之名。按大峒山自在郡北五十里﹐所謂月華﹐當別一處。此月華寺在氵裏﹐去郡南百里﹐去曹溪三十里﹐正岑水場之地。乃梁天監二年丁未智藥三藏開創﹐今其眞身在焉。予以正月十日晡時停舟訪之﹐虎迹滿岸﹐破茅三楹。寺僧出菩提樹葉以贈﹐並出近人所作《月華寺志》。詞之俚陋﹐固不足道﹐而其意大率爲檀施開說﹐正中蘇詩所訶也。蘇詩雲「水香知是曹溪口。」按《韶志》載「智藥三藏至此水口﹐飲水香美﹐謂其徒曰﹕『此水與西天之水無異﹐源上必有勝地』云云。予以盂準量其水﹐已較曹溪九龍井水加重一錢。而曹溪九龍井水﹐又不及峽山寺水。蓋出山泉濁」之理﹐於玆益信。而彼宗之妄﹐不辧自明矣。《舟中聽大人彈琴》一篇﹐對世人愛新曲說﹐必當時坐間或有所指﹐因感觸而云然。故一篇俱是「激昂」意﹐直到末句﹐始轉出正意也。○此篇阮亭亦第以格韻之髙選之﹐其實在蘇詩﹐只是平正之作耳。蘇《石鼓歌》《鳳翔八觀》之一也。鳳翔﹐漢右扶風﹐周﹑秦遺迹皆在焉。昔劉原父出守長安﹐嘗集古簋﹑惇﹑鏡﹑尊﹑彜之屬﹐著《先秦古器記》一編。是則其地秦迹尢多﹐所以此篇後段﹐忽從嬴氏刻石頌功發出感慨﹐不特就地生發﹐兼復包括無數古迹矣。非隨手泛泛作《過秦論》也。○蘇詩此歌﹐魄力雄大﹐不讓韓公﹐然至描寫正面處﹐以「古器」﹑「眾星」﹑「缺月」﹑「嘉禾」錯列於後﹐以「郁律蛟蛇」﹑「指肚」﹑「箝口」渾舉於前﹐尢較韓爲斟酌動宕矣。而韓則「快劍斫蛟」一連五句﹐撐空而出﹐其气魄橫絕萬古﹐固非蘇所能及。方信鋪張實際﹐非易事也。《王維吳道子書》一篇﹐亦是描寫實際﹐且又是兩人筆墨﹐而浩瀚淋漓﹐生气迥出。前篇尙有韓歌在前﹐此篇則古所未有﹐實蘇公獨立千古之作。○卽如「亭亭雙林間」直到「頭如黿」一气六句﹐方是个「筆所未到气已吞」也。其神彩﹐固非一字一句之所能盡。而後人但舉其總挈一句﹐以爲得神﹐以下則以平敍視之﹐此固是作時文語﹐然亦不知其所謂得神者安在矣。○看其王維一段﹐又是何等神理﹗有此鍛冶之功﹐所以貴乎學蘇詩也。若只取其排場開闊﹐以爲嗣響杜﹑韓﹐則蒙吏所訶「貽五石之瓠」者耳。《和子由記園中艸木》第一首「煌煌帝王都」四句﹐乃左太衝﹑陳伯玉之遺﹐而卻以起句揭過一層﹐此又一變。○第六首「喜見秋瓜老」﹐兼《國風》之妙義﹐而出入杜﹑韓﹐不獨語用杜也。言及韓者﹐蓋有會於「照壁喜見蠍」也。《夜直祕閣呈王敏甫》云「只有心對此君。」「此君」﹐施注引晉王子猷語﹐指竹﹐恐未必然。白香山《效陶詩》云「乃知陰與晴﹐安可無此君﹖」「此君」﹐指酒也。蘇豈用白語耶﹖《石蒼舒醉墨堂》詩末句云「不用臨池更苦學﹐完取絹素充衾。」此與《答文與可》「願得此絹足矣」同意﹐而一勸人﹐一自謂﹐一意又可翻轉。《和蔡準郎中見邀遊西湖三首》之一﹐首四句敍四時之景﹕一夏﹐二秋﹐三冬﹐四春。此卽變化。《次韻和王鞏六首》﹐其二「敲冰春搗紙﹐刈葦秋織箔﹐櫟林軒冬炭﹐竹塢收夏籜。」此又變。《夜泛西湖五絕》﹐以眞境大而能化。在絕句中﹐固已空絕古人矣。神宗熙寧二年﹐議更貢舉法﹐王安石以爲古之取士﹐俱本於學﹐請興建學校以復古。其明經諸科﹐欲行廢罷﹐使兩制三館議之。直史館蘇軾上議﹐以爲不當廢。卒如安石議﹐罷詩賦帖經墨義﹐士各占治《易》《詩》《書》《周禮》《禮記》一經﹐兼《論語》《孟子》。謂《春秋》有三傳難通﹐罷之。試分四場﹕初大經﹐次兼經大義凡十道﹐次論一道﹐次策三道。時齊﹑魯﹑河朔之士﹐往往守先儒訓詁﹐質厚不能爲文辭。東坡《試院煎茶》詩﹐作於熙寧壬子八月﹐時先生在錢唐試院﹐其曰「未識古人煎水意」﹐又曰「且學公家作茗飲」﹐蓋皆有爲而發。又有《呈諸試官》之作﹐末云「聊欲廢書眠﹐秋濤舂午枕」﹐與此詩末二句正相同。但此篇化用盧仝詩句﹐乃更爲精切耳。次韻用韻﹐至蘇以而極其變化。然不過長袖善舞﹐一波三折﹐又與韓公之用力眞押者不同﹐未可槪以化境目之。《和章七出守湖州二首》﹐起句「方丈仙人出渺茫」﹐《揮塵錄》以爲譏語。然次首則仍是「方丈仙人」之意﹐蓋亦演之使不覺耳。《娛老堂詩話》謂詩有以法家史文語爲對者﹐如東坡《七月五日》作「避謗詩尋醫﹐畏病酒入務」之類。後來陸放翁亦時有之﹐然究非雅道也。《東坡集》中《陽關詞三首》﹕一《贈張繼願》﹐一《答李公擇》﹐一《中秋月》。《詩話總龜》謂「坡作彭城守時﹐過齊州李公擇﹐中秋席上作絕句。其後山谷在黔南﹐以《小秦王》歌之」。初白《補注》云「按玉局文及《風月堂詩話》云﹕東坡中秋詩﹐紹聖元年自題其後﹕『予十八年前中秋與子由觀月彭城時作。』此詩以《陽關》歌之﹐此段正與詩合。其在李公擇席上所賦﹐卽前篇《答李公擇》者是也。《詩話總龜》混兩詩爲一時事﹐訛也。」據此﹐則三詩不必其一時所作﹐特以其調皆《陽關》之聲耳。《陽關》之聲﹐今無可考。第就此三詩繹之﹐與右丞《渭城》之作﹐若合符節。今錄於此以記之﹕「渭城朝雨輕塵﹐客捨靑靑柳色新。勸君更盡一杯酒﹐西出陽關無故人。」「受降城下紫髯郎﹐戲馬臺前古戰場。恨君不取契丹首﹐金甲牙旗歸故鄕。」右《贈張繼願》「濟南春好雪初晴﹐行到龍山馬足輕。使君莫忘溪女﹐時作《陽關》腸斷聲。」右《答李公擇》「暮�收盡溢淸寒﹐銀漢無聲轉玉盤。此生此夜不長好﹐明月明年何處看﹖」右《中秋月》其法以首句平起﹐次句仄起﹐三句又平起﹐四句又仄起﹐而第三句與四句之第五字﹐各以平仄互換。又第二句之第五字﹐第三句之第七字﹐皆用上聲﹐譬如塡詞一般。漁洋先生謂「絕句乃唐樂府」﹐信不誣也。《答任師中家漢公五古》長篇﹐中間句法﹐於不整齊中﹐幻出整齊。如「豈比陶淵明」一聯﹐與上「隨李丞相」一聯﹐錯落作對﹐此猶在人意想之中。至其下「蒼鷹十斤重」一聯﹐「我今四十二」一聯﹐與上「百頃稻」﹑「十年儲」一聯﹐乃錯落遙映﹐亦似作對﹐則筆勢之豪縱不羈﹐與其部伍之整不亂﹐相輔而行。蘇詩最得屬對之妙﹐而此尢奇特﹐試尋其上下音節﹐當知此說非妄也。海寧查夏重酷愛蘇詩「僧臥一初白頭」之句﹐而並明人詩「花間啄食鳥紅尾﹐沙上浣衣僧白頭」﹐亦以爲極似子瞻。不知蘇詩「身行萬里半天下﹐僧臥一初白頭」﹐此何等神力﹗而「花間」﹑「沙上」一聯﹐只到皮﹑陸境界﹐安敢與蘇比倫哉﹗查精於蘇﹐奚乃以目皮相若此﹗若必以皮毛略似﹐輒入品藻﹐則空同之學杜﹐當爲第一義矣。孟東野詩﹐寒削太甚﹐令人不歡。刻苦之至﹐歸於慘忄栗﹐不知何苦而如此﹗坡公《讀孟郊詩二首》﹐眞善爲形容。尢妙在次首﹐忽云「復作孟效語」﹐又摘其詞之可者而述之﹐乃以「感我羈旅」跋之﹐則益見其酸澀寒苦﹐而無復精華可挹也。其第一首目以「號」﹐特是正面語﹐尙未極深致耳。葛常之云「坡貶孟郊詩亦太甚。」因舉孟詩「楚山相蔽虧﹐日月無全輝。萬株古柳根﹐此燐燐溪」。以爲造語之工。下二句誠刻琢﹐至於「日月全無輝」﹐是何等言語乎﹖詩人𨿽云「窮而益工」﹐然未有窮工而達轉不工者。若靑蓮﹑浣花﹐使其立於廟朝﹐制爲雅頌﹐當復如何正大典雅﹐開辟萬古﹗而使孟東野當之﹐其可以爲訓乎﹗坡公亦太不畱分際﹐且如孟東野之詩﹐再以牛毛細字書之﹐再於寒夜昏燈看之﹐此何異所謂「醉來黑漆屏風上﹐艸寫盧仝《月蝕詩》」耶﹖《芙蓉城》篇﹐前半每六句畔以頓歇﹐見其音節也。至「仙宮」句以下﹐則一气不停者﹐又從「夢中」一句﹐用律句變轉而下﹐以轉換其音節也。此借仙家寓言﹐而渺然無迹﹐不落言詮。不知漁洋先生何以不入七言選本﹖或因復一「空」字乎﹖《續麗人行》末句﹐何以忽帶腐气﹖不似坡公神理。《和子由送將官梁左藏仲通》一篇﹐前半寫睡景入神﹐然其語意﹐自有歸宿﹐須將後半談仙之意﹐挽轉看來﹐始得之。此與少陵聽「西方《止觀經》」而以「妻兒待米」收轉﹐同一理也。非少陵「桃花气暖」一聯可比。玉川《月蝕詩》﹕「星如撒沙出」云云﹐記異則可耳。若東坡《中秋見月和子由》﹐欲顯月之明﹐而云「西南大星如彈丸﹐角尾奕奕蒼龍蟠。今宵注眼看不見﹐更許螢火爭淸寒。」此則未免視玉川爲拙矣。尙賴「靑熒明滅」以上轉得靈變﹐故不甚覺耳。「舟中賈客莫漫狂﹐小姑前年嫁彭郎」﹐是題畫詩﹐所以並不犯呆。而劉須溪豈有不知﹐《歸田錄》之譏﹐不必也。題畫則可﹐賦景則不可﹐可爲知者道耳。譏此詩者﹐凡以爲事出俚語耳。不知此詩「沙平風軟」句﹐及「山與船低昂」句﹐則皆公詩所已有﹐此非復見語耶﹖柰何置之不論也﹖試卽以《潁口見淮山》一首對看﹐而其妙畢出矣。彼云「靑山久與船低昂」﹐故以「故人久立」結之。「故人」卽「靑山」也﹐初無故事可以打諢也。但旣是卽目眞話﹐亦不須借語打諢﹐始能出場也。至此首﹐則「舟中賈客」﹐卽上之「棹歌中流聲抑揚」者也﹐「小姑」﹐卽上「與船低昂」之山也﹐不就俚語尋路打諢﹐何以出場乎﹖況又極現成﹐極自然﹐繚繞縈回﹐神光離合﹐假而疑眞﹐所以復而愈妙也。「沙平風軟望不到」﹐用以題畫﹐眞乃神妙不可思議﹐較之自詠望淮山不啻十倍增味也。昔唐人江爲題畫詩﹐至有「樵人負重難移步」之句﹐比之此句﹐眞是下劣詩魔矣。而評者顧以引用小姑事﹐沾沾過計﹐蓋不記此爲題畫作也。《容齋三筆》謂「蘇公《百步洪》詩﹐重復譬諭處﹐與韓《送石洪序》同」。此以文法論之﹐固似矣﹔而此詩之妙﹐不盡於此。今之選此詩者﹐但以《百步洪》原題爲題﹐而忘其每篇自有本題。此篇之本題﹐則序中所謂「追懷曩遊﹐已爲陳迹」也。試以此意讀之﹐則所謂「兔走隼落」﹑「駿馬注坡」﹑「弦離箭脫」﹑「電過珠翻」者﹐一層內又貫入前後兩層﹐此是何等神光﹗而僅僅以疊下譬諭之文法賞之耶﹖查初白評此詩﹐亦謂「連用比擬﹐古所未有」。予謂此蓋出自《金剛經》偈子耳。《泗州僧伽塔》詩﹐看得透徹﹐說來可笑﹐此何必辟佛﹐乃能塞彼教之口耶﹖《東坡八首》﹐第一首用「刮毛」﹐第八首又用「刮毛」﹐愈見其大﹐而不覺其犯。遺山《移居》詩﹐從此八首出也。《四時詞》﹐閨情之作也﹐當與《四時子夜》《四時白》爲類。《五禽言》﹐亦近《竹枝》之神致。梅詩《四禽言》﹐惟《泥滑滑》一首﹐爲歐公所賞﹐果然神到。其餘亦無甚佳致。蘇詩五首﹐亦不爲至者。《侄安節遠來夜坐》詩第二句云「殘年知汝遠來情。」旣是用作對句﹐而題中又恰有「遠來」字﹐所以更有致也。𨿽同一侄事﹐尙不可苟且吞用也。蘇詩內和人韻之詩﹐亦有只云和某人某題﹐而不寫出次韻者﹔亦有寫次韻者﹐其只云和﹐而不云次韻者﹐實多次韻之作。想蘇公詩題﹐固無一定之例也。「半雜江聲作悲健」﹐攺「悲壯」爲「悲健」﹐「壯」𨿽與「健」同意﹐而用法神气﹐似乎不同。似未可以出自先生﹐而從爲之辭。卽《和秦太虛梅花》詩末句押「畀昊」﹐「畀昊」恐又是一種神气﹐似乎不甚稱。在先生之大筆﹐固是不規規於尺度﹐然後學正未可藉口。蘇公《石鼓歌》末一段﹐用秦事﹐亦本韋左司詩﹐而魄力雄大勝之遠矣。且從鳳翔覽古意﹐包括秦迹﹐則較諸左司爲尢切實也。《王中甫哀辭》﹐自次前韻﹐結句云「區區猶記刻舟痕。」固是收裹全篇之意﹐然於自次前韻﹐亦復卽離關合。蘇詩之妙﹐皆此類也。太白仙才﹐獨缺七律﹐得東坡爲補作之﹐然已隔一塵矣。《武昌西山》詩﹐不減少陵。而次篇再用前韻﹐尢爲超逸﹐眞以�英化水之妙﹐爲萬丈光焰者也。蘇公之詩﹐惟其自言「河聲便是廣長舌﹐山色豈非淸淨身」二語﹐足以盡之。○云云「始知眞放本精微」﹐此一語殆亦可作全集評也。《郭熙畫秋山平遠》題下注云「文潞公爲跋尾。」此種注法﹐自非其人﹐不足當之。次亦須有關系題事。吾輩見吾人題跋﹐宜知此。《次韻米芾二王書跋尾二首》﹐其第一首﹐小小部位中﹐備極轉調之妙。換韻之中﹐略以平調句子﹐使之伸縮舒和﹐亦猶夫末句之有可放平者也。尢以平韻與仄韻相參錯﹐乃見其勢﹐卻須以三平正調攙和之。《題李伯時淵明東籬圖》﹕「悠然見南山﹐意與秋气髙。」本小杜詩句﹐而更加超脫。《安州老人食蜜歌》結四句云「因君寄與雙龍餅﹐鏡空一照雙龍影。三吳六月水如湯﹐老人心似雙龍井。」亦若韓《石鼓歌》起四句句法﹐此可見起結一樣音節也。然又各有抽放平仄之不同。東坡《澄邁驛通潮閣》詩﹕「貪看白鷺橫秋浦﹐不覺靑林沒晚潮。」眞唐賢語也。僧仲殊卽蜜殊《過潤州》絕句「北固樓前一笛風」一首﹐亦唐人佳境。此皆阮亭《池北偶談》采宋絕句所未之及者。《送小本禪師歸法�》﹕「是身如浮�﹐安得限南北﹖」《過大庾嶺》詩﹕「仙人拊我頂﹐結髮受長生。」皆全用少陵﹑太白詩句﹐在東坡自有擺脫之道﹐然後學正不可學也。潁州詩中《勸履常飲》一首結句﹕「他年《五君詠》﹐山王一時數。」《初貶英州》詩﹕「殷勤竹裏夢﹐猶自數山王。」「數」字應作上聲﹐而此詩七遇韻﹐蓋以義則從上﹐以音則從去也。歐公詠雪﹐禁體物語﹐而用「象笏」字﹐蘇用「落屑」字﹐得非亦「銀」﹑「玉」之類乎﹖蘇詩又有「聚散行作風花瞥」之句﹐「花」字似亦當在禁例。《洞庭春色》詩﹕「應呼釣詩鉤﹐亦號掃愁帚。」頗不雅﹐與「詩尋醫」﹑「酒入務」相類。此詩題內自謂「醉後信筆﹐頗有沓拖風气」﹐良然。《柏家渡》七古一首﹐阮亭所選。然此詩在蘇集中﹐非其至者。蓋此猶是渾唐詩气象﹐而下四句﹐又似乎發泄不透﹐又不得以含蓄目之﹐亦不知其命意所在。查氏《補注》依外集編南遷卷中。但以盛唐格調爲詩﹐只可以範圍李空同一輩耳﹐豈可以範圍東坡哉﹖坡公所云「遊羅浮道院棲禪精舍」﹐棲禪寺與羅浮道院並在丰湖之上﹐見《江月五首引》中。今編《羅浮志》者或以羅浮山中之道院實之﹐乃傅會之訛也。東坡在儋州詩有云「問點爾何如﹖不與聖同憂。」𨿽是偶爾撇脫語﹐卻正道著春風沂水一段意思。蓋春風沂水一段﹐與聖人老安少懷﹐究有虛實不同﹐不過境象相似耳。用捨行藏﹐未可遽以許若人也。孰謂東坡僅詩人乎﹖蘇公在惠州《眞一酒》七律﹐是卽賦其酒也。在儋州《眞一酒歌》七古﹐則非賦其酒也。查初白旣以爲取道家「三一還丹」之訣﹐借題作寓言矣﹐而又據本集《寄徐得之眞一酒法》﹐以爲釀酒在惠州﹐此詩當亦在惠州作。或釀酒在惠﹐而作歌則在儋﹐未可知也。此言殊屬拘泥。本詩「細莖」云云﹐𨿽是借麥之字面﹐而其實與惠州所釀之酒﹐全無交涉﹐觀其序自明。《汲江煎茶》七律﹐自是淸新俊逸之作。而楊誠齋賞之﹐則謂「一篇之中﹐句句皆奇﹐一句之中﹐字字皆奇。」此等語﹐誠令人不解。如謂蘇詩字句皆不落凡近﹐則何篇不爾﹖如專於此篇八句刻求其奇處﹐則豈他篇皆凡近乎﹖且於數千篇中﹐獨以奇推此﹐實索之不得其說也。豈誠齋之於詩﹐竟未窺見深旨耶﹖此等議論﹐直似門外人所爲。「前生自是盧行者﹐後學過呼韓退之」二句﹐蘇詩凡兩見。其後一處﹐用以贈術士﹐則更妙矣。東坡《歸自嶺外再和許朝奉》詩「邂逅陪車馬」四句﹐用扇對格。胡元任謂本杜詩「得罪臺州去」云云﹐是也。但此詩「邂逅」一聯乃第四韻﹐下「淒涼望鄕國」一聯乃第五韻﹐如此錯綜用之﹐則更變耳。東坡《自嶺外歸次韻江晦叔》詩﹐苕溪漁隱極賞其「浮�世事攺﹐孤月此心明」﹐所謂語意髙妙﹐吐露胸襟﹐無一毫窒礙者也。然予意則賞其結二語云「二江爭送客﹐木杪看橋橫。」以爲言外有神也。東坡《和蔡景繁海州石室》﹕「後車仍載胡琴女」云云﹐施注引東坡在黃有《答景繁帖》云「某嘗攜家一遊﹐時有胡琴婢﹐就室中作《涼州》﹐凜然有冰車鐵馬之聲。婢去久矣﹐因公復起一念」云云。此與篇中「前年開ト」云云相合。而《中州集》載黨承旨《弔石曼卿》詩﹐自注云「曼卿嘗通守朐山﹐攜妓飲山石間﹐鳴琴爲冰車鐵馬聲。」則以此事爲曼卿﹐豈傳訛耶﹖東坡與子由別詩﹐題中屢言「初別」。考嘉六年辛丑冬先生授大理評事﹐簽書鳳翔判官時﹐子由畱京侍老蘇公﹐《十一月十九日與子由別於鄭州西門之外馬上賦詩》七言古一篇﹐此二公相別之始也。熙寧二年己酉服闋還朝﹐任開封推官﹐尋攺杭州通判﹐子由自陳送至潁州而別﹐有《潁州初別子由》五言古二首﹐其詩云「我生三度別﹐此別尢酸冷。」所謂「三度別」者﹐自鄭州一別西門之後﹐治平三年﹐先生自鳳翔還朝﹐子由出爲大名推官。此事詳《欒城集》﹐而先生集中無詩。熙寧十年丁巳﹐先生以四月赴徐州任﹐是秋子由至徐﹐畱月餘赴南都﹐有《初別子由》五言古一首。其將赴南都也﹐與先生會宿逍遙堂﹐作兩絕句﹐先生有和作二首﹐時子由從張文定簽書南京判官也。元丰三年庚申﹐先生赴黃州過陳﹐子由自南都來別﹐有《子由自南都來陳三日而別》五言古一首﹐時正月十四日也。五月﹐子由將赴筠州﹐復至黃州﹐畱半月乃去﹐先生有《迎子由》詩七律一首﹐又五言古一首﹐而相別時無詩。元丰七年甲子﹐先生授汝州團練副使﹐五月由九江至筠州與子由別﹐有《別子由三首兼別遲》﹐皆七言古詩﹔又有《初別子由至奉新作》五言古一首。元丰八年乙丑﹐先生自登州以禮部員外郎召還朝。明年爲元元年丙寅﹐先生除中書舍人﹑翰林學士﹑知制誥﹐而是年子由亦自績溪令召入爲祕書省校書郎。至元四年己巳﹐先生除龍圖閣學士左朝奉郎﹐出守杭州﹐子由代爲翰林學士。是年子由使契丹﹐先生自杭作七律一首送之。其出守杭時﹐相別無詩。元六年辛未﹐先生自杭召還朝﹐除翰林承旨﹐是時子由爲尙書右丞。五月入院﹐以弟嫌請郡。八月﹐以龍圖閣學士出知潁州。時先生寓居子由東府﹐在右掖門之前數月而出知潁﹐乃作五言古一篇畱別子由﹐題曰《感舊詩》。其序中記嘉中與子由同舉制策﹑寓居懷遠驛事﹐此事在《辛丑馬上》一篇之前﹐而本集無詩可考也。元七年壬申﹐以兵部尙書召還﹐遷禮部尙書﹑端明殿學士兼翰林侍讀學士。明年癸酉八月﹐以龍圖﹑端明兩學士出知定州﹐九月十四日與子由別於東府﹐有《東府雨中別子由》五古一首。合前出知潁時﹐則東府之別﹐凡二次矣。此首敍及「對牀夜雨」事﹐先生與子由詩凡屢用之。《感舊詩序》中所記﹕「元丰中謫居黃岡﹐而子由亦貶筠州﹐嘗作詩以記其事。」則指元丰六年癸亥初秋寄子由五古一首言之﹐非別詩也。紹聖四年丁丑﹐先生謫海南﹐子由亦貶雷州﹐五月十一日相遇於藤﹐同行至雷﹐六月十一日相別渡海﹐有《子由終夕不寐因誦淵明詩勸余止酒和元韻贈別》詩五古一首。以上考先生別子由詩次第﹐大略如此。中言「初別」者凡三﹐蓋皆一時合並﹐不忍遽以別言﹐而特加「初」字﹐以志驚目之筆也。迨其後﹐又變別而云「感舊」﹐則「初別」之義益明矣。廣東有羊桃﹐一曰洋桃。其樹髙五六丈﹐花紅色﹐一蒂數子。七八月間熟﹐色如蠟。一曰三僉﹐亦曰山僉﹐俗語訛「菱」爲「僉」也。有五稜者名五稜﹐以糯米水澆之則甜﹐名糯羊桃。粵人以爲蔬﹐能辟嵐瘴之毒。以白蜜漬之﹐持至北方﹐可已瘧。蘇詩「恣傾白蜜則五稜」﹐謂此也。或乃指廣南以田爲稜﹐白蜜以言酒﹔或又引《嶺表錄》瀧州山中多紫石英﹐其大小皆五稜﹐皆謬說也。七古平韻到底者﹐單句末一字忌用平聲﹐固已﹐然亦有文勢自然﹐遂成音節者。以蘇詩論之﹐卽如「問今太守爲誰歟﹖雪眉老人朝扣門」﹐「潮陽太守南遷歸﹐山耶雪耶遠莫知」﹐「畫山何必山中人﹐汝應奴隸蔡少霞」之類﹐皆行乎其所不得不然者也。若「欲從稚川隱羅浮﹐故人日夜望我歸」﹐乃於一篇中有二句﹐要之非出自然﹐則固不可耳。東坡《和蔡景繁海州石室》詩﹐阮亭不取入七言詩選﹐蓋以爲音節非正調也。然此間呼吸消納﹐自不得不略通其變﹐其於正調之理一也。○詩二十韻﹐單句以仄押句尾者凡十一句﹐單句第五字用仄者凡十七句﹐此則所以與對句第五字相爲吐翕﹐而可以不須皆用仄矣。蘇詩似此者尙多﹐可以類推。《古夫於亭問答》所載﹕「張蕭亭論單句住腳字﹐如以入爲韻﹐則第三句或用平﹐第五或用上﹐第七或用去﹐必錯綜用之﹐方有音節。」其言𨿽是﹐然猶未盡其也。蘇詩「丹楓翻鴉伴水宿」﹐施注引「水禽曰宿」。但此句「宿」字﹐自指人說。《宋詩鈔》之選﹐意在別裁眾說﹐獨存眞際﹐而實有過於偏枯處﹐轉失古人之眞。如論蘇詩﹐以使事富縟爲嫌。夫蘇之妙處﹐固不在多使事﹐而使事亦卽其妙處。柰何轉欲汰之﹐而必如梅宛陵之枯淡﹑蘇子美之松膚者﹐乃爲眞詩乎﹖且如開卷《鳳翔八觀》詩﹐尙欲加以芟削﹐何也﹖余所去取﹐亦多未當。蘇爲宋一代詩人冠冕﹐而所鈔若此﹐則他更何論﹗文定自是北宋一作家﹐而《鈔》亦不入。漁洋云「文定視文忠﹐邾﹑莒矣。」然實亦自在流出﹐無一毫掩飾﹐𨿽局面略小﹐然勝於子美多矣﹐抑且大於聖兪也。蓋自楊﹑劉首倡接踵玉溪﹐臺閣鉅公先以溫麗爲主﹐其時布衣韋帶之士﹐何能孤鳴復古﹖而獨宛陵志在深遠﹐力滌浮濫﹐故其功不可沒﹐而其所積則未厚也。昔人所云「去浮靡之習於昆體極獘之際﹐存古淡之道於諸大家未起之先。」斯爲確評定論耳。淸江三孔﹐蓋皆學內充而才外肆者﹐然不能化其粗。正恐學爲此種﹐其獘必流於眞率一路也。言詩於宋﹐可不擇諸﹗平仲《題老杜集》云「吏部徒能嘆光焰﹐翰林何敢望藩籬﹗」是亦以「吏部」爲韓對李翰林矣。何以誤會歐詩而沿用之耶﹖吳鈔云「元文人之盛﹐大都材致橫闊﹐而气魄剛直﹐故能振靡復古。」其倫固是。然宋之元諸賢﹐正如唐之開元﹑天寶諸賢﹐自有精腴﹐非徒雄闊也。卽東坡妙處﹐亦不在於豪橫。吳鈔大意﹐總取浩浩落落之气﹐不踐唐迹﹐與宋人大局未嘗不合﹐而其細密精深處﹐則正未之別擇。卽如論蘇詩﹐首在去梅溪之﹐而並欲汰蘇之富縟。夫梅溪之﹐本不知蘇﹐不必與之較也。而蘇豈以富縟勝者﹖此未免以目皮相。觀吳孟舉所作序﹐對鍼嘉﹑隆人一種吞剝唐人之習﹐立言頗爲有見。而及觀其中間所選﹐則是目空一切﹑不顧涵養之一莽夫所爲﹐於風雅之旨殊遠。節孝先生徐積﹐東坡比之玉川子。然其《月食詩》﹐蹊逕淺露﹐非玉川之比也。其中間雜言後忽四言﹐與所作《愛愛歌》後半忽夾四言《毛詩》成句﹐皆不調葉。徐仲車《大河》一篇﹐一筆直寫﹐至二百韻﹐殊無紀律。詩自有篇法節制﹐若此則不如發書一通也。《李太白雜言》一首﹐亦空叫囂﹐尙在任華之下。鄭介公人品本不以詩重﹐阮亭謂其《古交行》《呈子京》等篇﹐在樂天﹑東野間﹐亦因人而重其言耳。《和王荊公何處難忘酒》一章﹐大言炎炎﹐遂令荊公無地可容矣。�巢詩勝於西。�巢﹐西之弟也。其《和荊公土山韻》詩三首﹐𨿽乏警策﹐亦自不弱。張舜民蕓叟詩﹐頗有意議。《賜資治通鑑》一首甚佳﹐不獨情文兼到﹐抑亦可備故實也。王逢原《題定州閱古堂詩敍》﹕「韓丞相作堂﹐而於堂之兩壁﹐畫歷任守相將帥。」又謂「請畱中壁﹐搜國匠第一手寫韓公像」。此乃懸計之詞。其後果有作韓公像者﹐乃在魏公去定州之後。觀宋子京詩可見。逢原詩學韓﹑孟﹐肌理亦粗﹐而吳鈔乃謂其髙遠過於安石。大抵吳鈔不避粗獷﹐不分雅俗﹐不擇淺深耳。文湖州詩﹐气韻不俗﹐比之蘇﹑黃諸公﹐覺未能深造耳。秦淮海思致綿麗﹐而气體輕弱﹐非蘇﹑黃可比。張文潛气骨在少遊之上﹐而不稱著色﹐一著濃絢﹐則反帶傖气﹐故知蘇詩之體大也。《侯鯖錄》所載文潛《七夕歌》《韓馬》之類﹐皆不見佳。《中興頌》詩亦不佳。厲樊榭疑《聲畫集》劉叔贛卽貢父。今觀所載題畫諸作﹐气格亦不凡﹐當是貢父詩也。初白注蘇﹐於《韓馬》詩﹐竟未采入。郭功父《金山》《鳳凰臺》諸作﹐皆體气豪壯。而阮亭以爲詩格不髙﹐其旨微矣。黃裳冕仲詩﹐格𨿽不髙﹐而頗有疏奇處。此自不能深造。然亦可見各人各種之不同﹐豈必蹈常襲故哉﹖情景脫化﹐亦俱從字句鍛煉中出﹐古人到後來﹐只更無鍛煉之迹耳。而《宋詩鈔》則惟取其蒼直之气﹐其於詞場祖述之源流﹐槪不之講﹐後人何自而含英咀華﹖勢必日襲成調﹐陳陳相因耳。此乃所謂腐也。何足以服嘉﹑隆諸公哉﹖說部之書﹐至宋人而富﹐如姚令威﹑洪容齋﹑胡元任﹑葛常之﹑劉后村之屬﹐不可枚舉。此卽宋人注宋詩也。不此之取﹐而師心自用﹐庸有當乎﹖晁無咎《信州南巖》詩﹐起結純用杜公《望嶽詩》﹐可謂有形無神。無咎才气壯逸﹐遠出文潛﹑少遊之上﹐而亦不免有邊幅單窘處。李端叔詩﹐殊不爲工﹐東坡稱其工尺牘耳。魏泰道輔《隱居詩話》云「黃庭堅喜作詩得名﹐好用南朝人語﹐專求古人未使之一二奇字綴葺而成詩﹐自以爲工﹐其實所見之狹也。故句𨿽新奇﹐而气乏渾厚。吾嘗作詩題編後云﹕『端求古人遺﹐琢抉手不停。方其得璣羽﹐往往失鵬鯨。』此論𨿽切﹐然未盡山谷之意。後之但求渾厚者固有之矣﹐若李空同之流﹐殆所謂『鵬鯨』者乎」﹖兪紫芝秀老詩思淸逸﹐當與林君復並稱。●卷四山谷《竹枝詞跋》云「古樂府有『巴東三峽巫峽長﹐猿鳴三聲淚г裳』。但以抑怨之音﹐和爲數疊﹐惜其聲今不傳。予自荊州上峽入黔中﹐備嘗山川險阻﹐因作二疊﹐傳與巴娘﹐令以《竹枝》歌之。」蓋每首後二句﹐疊一徧也。又云「或各用四句入《陽關》《小秦王》﹐亦可歌也。」此則每句用疊也。按《苕溪漁隱叢話》﹕「唐初歌詞所存者﹐止《瑞鷓鴣》《小秦王》二曲﹐是七言詩。《瑞鷓鴣》猶依字易歌﹐若《小秦王》必須雜以虛聲﹐乃可歌也。」查他山云「《小秦王》一名《古陽關》﹐蓋《小秦王》與《陽關》音節相埒耳。」○後三首太白﹐大約此皆《竹枝》中極著意者矣。當與劉夢得之作抄寫一編﹐而以楊鐵崖之屬繼之。「露花倒影柳三變﹐桂子飄香張九成」﹐「山抹微�秦學士﹐露花倒影柳屯田」﹐阮亭自謂其「月映淸淮何水部﹐�飛隴首柳吳興」勝於前句。至若山谷云「閉門覓句陳無己﹐對客揮毫秦少遊。」而後人有句云「揮豪對客曹能始﹐閉閣焚香尹子求。」此不謂之襲舊乎﹖阮亭所舉宋賢絕句可繼唐賢者幾數十首﹐然何以不舉山谷《廣陵早春》之作云「春風十里珠簾捲﹐仿佛三生杜牧之。紅藥梢頭初繭栗﹐揚州風物鬢成絲。」山谷於五古﹐亦用巧織﹐如古律然﹐特其气骨髙耳。談理至宋人而精﹐說部至宋人而富﹐詩則至宋而益加細密﹐蓋刻抉入裏﹐實非唐人所能囿也。而其總萃處﹐則黃文節爲之提挈﹐非僅江西派以之爲祖﹐實乃南渡以後﹐筆虛筆實﹐俱從此導引而出。善夫劉后村之言曰「國初詩人如潘閬﹑魏野﹐規規晚唐格調﹔楊﹑劉則又專爲昆體﹔蘇﹑梅二子﹐稍變以平澹豪俊﹐而和之者尙寡﹔至六一﹑坡公﹐巋然爲大家﹐學者宗焉。然二公亦各極其天才筆力之所至﹐非必鍛煉勤苦而成也。豫章稍後出﹐會粹百家句律之長﹐究極歷代體制之變﹐討古書﹐穿穴異聞﹐作爲古律﹐自成一家﹐𨿽隻字半句不輕出﹐遂爲本朝詩家宗祖。」按此論不特深切豫章﹐抑且深切宋賢三昧。不然而山谷自爲江西派之祖﹐何得謂宋人皆祖之﹖且宋詩之大家無過東坡﹐而轉祧蘇祖黃者﹐正以蘇之大處﹐不當以南北宋風會論之﹐捨元諸賢外﹐宋人蓋莫能望其肩背﹐其何處而祖之乎﹖呂居仁作《江西宗派圖》﹐其時若陳后山﹑徐師川﹑韓子蒼輩﹐未必皆以爲銓定之公也。而山谷之髙之大﹐亦豈僅與厭原一刻爭勝毫﹗蓋繼往開來﹐源遠流長﹐所自任者﹐非一時一地事矣。論者不察﹐而於《宋詩鈔》品之曰「宋詩宗祖﹐是殆必將全宋之詩境與後村立言之旨﹐一一研勘也。觀其所鈔﹐則又不然﹐專以平直豪放者爲宋詩﹐則山谷又何以爲之宗祖﹖蓋所鈔全集與其品山谷之言﹐初無照應﹐非知言之選也。」宋人精詣﹐全在刻抉入裏﹐而皆從各自讀書學古中來﹐所以不蹈襲唐人也。然此外亦更無畱與後人再刻抉者﹐以故元人剩得一段丰致而已﹐明人則直從格調爲之。然而元人之丰致﹐非復唐人之丰致也﹔明人之格調﹐依然唐人之格調也。孰是孰非﹐自有能辧之者﹐又不消痛貶何﹑李始見眞際矣。漁洋先生所講神韻﹐則合丰致﹑格調爲一而渾化之。此道至於先生﹐謂之集大成可也。漁洋先生則超明人而入唐者也﹐竹先生則由元人而入宋而入唐者也。然則二先生之路﹐今當奚從﹖曰吾敢議其甲乙耶﹖然而由竹之路爲穩實耳。吳孟舉之鈔宋詩﹐若用其本領以鈔邵堯夫﹑陳白沙﹑莊定山諸公之詩﹐或可成一片段耳。山谷詩﹐譬如榕樹自根生出千枝萬﹐又自枝上倒生出根來。若敖器之之論﹐只言其神味耳。「不貪夜識金銀气」﹐「手自與金銀」﹐是眞事﹐故不礙。然阮亭尙以「手自與金銀」爲病。至後山云「莫辭行樂費金銀」﹐則不可矣。後山贈魯直云「陳詩傳筆意﹐願立弟子行。」又云「人言我語勝黃語﹐扶堅夜燎齊朝光。」此其所以敍入紫微宗派之圖也。任天社云「讀後山詩﹐似參曹洞禪﹐不犯正位﹐切忌死語﹐非冥搜旁引﹐莫窺其用意深處。」因爲作注。而敖器之亦謂「後山如九臯獨唳﹐深林孤芳﹐衝寂自研﹐不求賞識」。昔漁洋先生嘗疑天社之語未盡然﹐而謂「後山終落鈍根﹐視蘇﹑黃遠矣」。按《詩林廣記》云「後山之詩﹐近於枯淡。」愚觀宋詩之枯淡者﹐惟梅聖兪可以當之﹐若後山則益無可回味處﹐豈得以枯淡爲辭耶﹖若黃詩之深之大﹐又豈後山所可比肩者﹗蓋元諸賢﹐皆才气橫溢﹐而一時獨有此一種﹐見者遂以爲髙不可攀耳。後山極意仿杜﹐固不得杜之精華﹐然與吞剝者終屬有間。卽以中間有生用杜句者﹐亦不似元遺山之矯變﹐亦不似李空同之整齊﹐蓋此等處尙有朴拙之气存焉。求之杜詩﹐如「吾宗老孫子」一篇﹐是其巓頂已。後山所作《溫公挽詞三首》﹐眞有杜意﹐而吳不鈔。唐詩妙境在虛處﹐宋詩妙境在實處。初唐之髙者﹐如陳射洪﹑張曲江﹐皆開啟盛唐者也。中﹑晚之髙者﹐如韋蘇州﹑柳柳州﹑韓文公﹑白香山﹑杜樊川﹐皆接武盛唐﹑變化盛唐者也。是有唐之作者﹐總歸盛唐。而盛唐諸公﹐全在境象超詣﹐所以司空表聖《二十四品》及嚴儀卿以禪諭詩之說﹐誠爲後人讀唐詩之準的。若夫宋詩﹐則遲更二三百年﹐天地之精英﹐風月之態度﹐山川之气象﹐物類之神致﹐俱已爲唐賢占盡﹐卽有能者﹐不過次第翻新﹐無中生有﹐而其精詣﹐則固別有在者。宋人之學﹐全在研理日精﹐觀書日富﹐因而論事日密。如熙寧﹑元一切用人行政﹐往往有史傳所不及載﹐而於諸公贈答議論之章﹐略見其槪。至如茶馬﹑鹽法﹑河渠﹑市貨﹐一一皆可推析。南渡而後﹐如武林之遺事﹐汴土之舊聞﹐故老名臣之言行﹑學術﹐師承之緒論﹑淵源﹐莫不借詩以資老據。而其言之是非得失﹐與其聲之貞淫正變﹐亦從可互按馬。今論者不察﹐而或以鋪寫實境者爲唐詩﹐吟詠性靈﹑掉弄虛機者爲宋詩。所以吳孟舉之《宋詩鈔》﹐捨其知人論世﹑闡幽表微之處﹐略不加省﹐而惟是早起晚坐﹑風花雪月﹑懷人對景之作﹐陳陳相因。如是以爲讀宋賢之詩﹐宋賢之精神其有存焉者乎﹖徐俯師川詩亦淸逸﹐在龜父﹑無逸之上。韓子蒼詩﹐平勻中自有神味﹐目之曰江西派﹐宜其不樂。《遊赤壁》七律﹐直到杜﹑蘇分際。李商老彭之詩﹐後村謂其拘狹少變化﹐良然。晁具茨詩髙逸﹐漁洋極賞之﹐然邊幅究不能闊大。至《送一上人還滁》一詩﹐則無咎不能爲也。漁洋所心賞當在此﹐而吳鈔乃獨不取之﹐蓋以爲涉禪耳。劉后村謂具茨詩惟放翁可以繼之﹐然具茨五言詩殊非陸務觀所能仿佛。刑忄享夫居實才气橫逸﹐其《明妃引》乃十四歲作﹐而奄有元諸公之气勢。東坡﹑山谷皆深惜之。此宋時之李長吉也。小斜川詩自注﹕「吳開府遊隆中爲諸葛孔明賦詩﹐有『翻覆看俱好』之句﹐爲世稱誦。」此句可抵一篇孔明傳論﹐而簡質婉妙。蘇詩《哭刁景純》有「反覆看愈好」之句﹐又《畱別叔通元弼坦夫》一首內亦有之。米詩亦入《宋詩鈔》。其實米固有英靈气﹐而自別一路人﹐其精力不專聚於詩也。其平生精力﹐大抵全在書畫﹐所與往還﹐則薛道祖﹑劉巨濟也。「春光吳地減﹐山色上林深」﹐此江公望民表題艮嶽句。劉后村跋云「比之鄧肅《花石綱詩》﹐彼刻露而此含蓄矣。」然《並櫚集》中《花石詩》﹐气格亦自遠大﹐不減少陵。葉石林詩﹐深厚淸雋﹐不失元諸賢矩。證以《避暑錄話》﹐平生出處然﹐集中點次景物亦如之。然方虛谷《瀛奎律髓》有「黨蔡尊舒﹑陰抑蘇﹑黃」之論﹐甚矣知人論世之不易也﹗王明淸記李邯鄲孫亨仲言「家有梅聖兪詩善本。世所傳﹐多爲歐陽公去其尢者﹐忌能名之壓己也。」明淸辧其非實。梅之能名﹐本不足以壓歐陽﹔而邯鄲此說﹐以小人誣君子﹐其謬妄固不必言。然亦實因都官全集警策處差少﹐所以致來誣者之口。若蘇詩﹐則人𨿽欲爲此誣言﹐其可得乎﹖漁洋先生舉「扁舟洞庭去﹐落日松江宿」﹐謂愚山驚爲蘇州﹑文房之作﹐聞是聖兪﹐乃爽然自失。然予謂梅詩若以一句兩句髙出眾流﹐尙不止此﹐如「淮南木葉驚﹐淮上使君行」﹐「春洲生荻芽﹐春岸飛楊花」﹐「南國易悲秋﹐西風起髙樹」﹐「雨腳收不盡﹐斜陽半古城」之類﹐何嘗非廣徳以前人語﹖但通篇气到力到者﹐不可多得﹐此其所以不及歐﹑蘇諸大家耳。鄙意正非薄視梅詩﹐須知甫變昆體﹐其力量已不可當﹐初不必求全責備也。《墨莊漫錄》稱﹕「唐子西詩多新意﹐不沿襲前人語﹐當時有小東坡之目。同生眉山﹐同貶惠州。然格力𨿽新﹐而肌理粗疏﹐遜於蘇﹑黃遠矣。」吳鈔乃謂「後出固勝」﹐亦矯枉過正之言也。「養生主」﹑「齊物論」﹐並子西在惠所作酒名。其詩有「滿引小杯齊物論」之句﹐然新而帶傖气矣。此數東坡「詩尋醫」﹑「酒入務」更當何如﹖汪彥章藻已有《漫興》絕句﹐此誤故不始於楊廉夫也。汪浮溪詩﹐深厚麗密﹐非南渡諸人可及。《詩人玉屑》云「陸放翁詩本於茶山﹐茶山本於韓子蒼﹐三家句律﹐大槪相同﹐至放翁則如豪矣。」然茶山詩較放翁渾成自然﹐固不可及。拗律如杜公「城尖逕仄」一種﹐歷落蒼茫﹐然亦自有天然斗┺處﹐非如七古專以三平爲正調也。曾文淸幾《遊張公洞》一首﹐第二句及四六八句皆以三平煞尾﹐此昔所未見也﹐得毋執而不知變耶﹖王履道安中﹐宣和七年《睿謨殿應制百韻》詩﹐鋪敍而已﹐未見作家之致﹔且有音節不諧處。其《題老杜畫像》一首云「聲名乾坤破﹐生事歲月促。」二句頗有杜意。孫仲益五歲屬對﹐爲東坡所賞。其詩思筆亦自淸峻﹐但多生剝前人字句﹐則亦不能開拓無前也。孫仲益詩云「解啼孤月如雞口﹐堪笑窮郊作許悲。」此𨿽一時漫與之言﹐然亦見孟詩之苦太過也。苕溪漁隱所舉其尊人汝明舜陟﹐號三山老人。《泛歙溪五首》﹐謂句法深得老杜意味。然中間如「舟疑天上坐」﹐則亦孫仲益《鴻慶集》之類也。豈後人則不可﹐而前人轉可乎﹖但其气味究竟與何﹑李不同﹐所以後人不復議之。簡齋《葆眞宮避暑》詩﹐一時推爲擅場﹐人皆傳寫。然「淸池不受暑」﹐「夜半嘯煙艇」﹐起結亦本杜句也。中間固自脫然。簡齋自言曰「詩至老杜極矣﹐蘇﹑黃復振之﹐而正統不墜。東坡賦才大﹐故解縱繩墨之外﹐而用之不窮。山谷措意深﹐故遊詠玩味之餘﹐而索之益遠。要必識蘇﹑黃之所不爲﹐然後可以涉老杜之涯。」簡齋以《墨梅》詩擢置館閣﹐然惟「意足不求顏色似﹐前身相馬九方臯」句有生韻﹐余亦不盡佳也。「京洛緇塵」尙有神致﹐「陳玄」則傖气矣。「平生老赤腳﹐每見生怒嗔」﹐「張子霜後鷹﹐眉骨非凡曹」﹐「覺來迹便掃」﹐「韓公眞躁人﹐顧用擾懷抱」﹐「乾�進酒杯」﹐「片�無思極」﹐「我知丈人眞」﹐「淸池不受暑」﹐「惜無陶謝手」﹐「日動春浮木」。以上諸句﹐《簡齋集》中似此類者尙多﹐不可一一枚述。大約仿佛後山之學杜﹐而气韻又不逮。蓋同一未得杜神﹐而後山尙有朴气﹐簡齋則不免有傖气矣。若以此爲杜嗣﹐則不若直舉李空同之堂堂旗鼓﹐明目張膽﹐上接指麾﹐何必瞞人哉﹗後村舉簡齋「登臨吳蜀橫分地﹐徙倚湖山欲暮時」﹐此其《嶽陽樓》句也。又「樓頭客子杪秋後﹐日落君山元气中」二語﹐亦不愧學杜。胡邦衡謫新州﹐王盧溪獨作詩送行﹐盧溪以此得名。其詩亦多剝襲杜句﹐想爾時諸賢所得如此﹐尙不及後來李﹑何輩之雄力耶﹖王荊公題惠崇畫﹐屢用「道人三昧力」之語。初以爲只摹寫其畫筆之精耳﹐及見王盧溪題崇畫詩自注云「往年見趙徳之說惠崇嘗自言﹕『我畫中年後有悟入處﹐豈非慧力中所得之圓熟故耶﹖』今觀此短軸﹐定非少年時筆也。」此可取以證荊公之詩﹐𨿽贊畫之語﹐亦有所據而云也。朱新仲翌「此時老子興不淺﹐旦日將軍幸早臨」﹐「何以報之靑玉案﹐我姑酌彼黃金」﹐固是成語﹐然「黃金」尙露墨痕。若其《題顏魯公畫像》云「千五百年如烈日﹐二十四州惟一人。朝衣視坎趨前死﹐羽服行山卽此身。」則自出手眼﹐實爲奇特。曹松隱勛《乾道聖徳頌》﹐自謂擬《元和》之作﹐然平平無佳處。知稼翁黃公度《悲秋》詩最有名﹐然只是形﹐不是神耳。其《題嵩臺》詩云「四山如畫古端州﹐州在西江欲盡頭。」二語切肇慶﹐確不可易。王瞻叔之望《中興頌》一詩﹐亦非髙作﹐而其論頗有理。至云「次山之文可也簡」﹐亦平允之論也。次山詩亦然。劉屏山《汴京紀事》諸作﹐精妙非常。此與鄧並櫚《花石綱詩》﹐皆有關一代事迹﹐非僅嘲評花月之作也。宋人七絕﹐自以此種爲精詣。阮亭先生所舉四十首﹐蓋借作印證﹐欲學者超入唐人耳。《梁溪集》詩亦平雅﹐其《遊張公洞》五古長篇﹐𨿽不及香山﹐尙較皮﹑陸有實際。竹云「尢延之﹑範致能爲楊廷秀所服膺﹐而不入其流派。」朱子《齋居感興二十首》﹐於陳伯玉采其菁華﹐剪其枝葉﹐更無論阮嗣宗矣。作詩必從正道﹐立定根基﹐方可印證千條萬派耳。袁機仲《通鑑紀事本末》﹐徽國文公讀之﹐有詩云「要將報答陛下聖﹐矯首北闕還潸然。屬辭比事有深意﹐憑愚護短驚羣仙。」讀此﹐足見機仲此書意識遠矣。朱子《北山紀行十二章》﹐並注觀之﹐可抵一篇《遊廬山記》。「舊學商量加邃密﹐新知培養轉深沈」﹐朱子《次陸子靜韻》詩也。朱子詩自以此種爲正脈﹐曾從道中流露也。而吳鈔轉不之及。周益公自謂「人以老杜相期」﹐惟童敏徳謂「不合學東坡」﹐殆非知詩者矣。吳鈔亦謂「其由白傅而溯浣花。」今看其詩﹐未能免於傖俚﹐已入楊誠齋法門矣。惟《髙宗挽詞》差佳﹐吳所不取。少室山房《詩藪》及方萬里跋並云「尢﹑楊﹑範﹑陸」﹐或又稱「蕭﹑楊﹑範﹑陸」﹐爲南宋四大家。見漁洋《香祖筆記》。誠齋答堯章詩﹐又云「尢蕭範陸四詩翁」。竹獨以此爲四家﹐云尢公之作﹐流傳者寡﹔蕭特僅見其數首。後之論者﹐遂易之曰尢﹑楊﹑範﹑陸。白石學詩於千巖﹐同時有黃巖老亦號白石﹐亦學於千巖﹐時稱「雙白石」云。千巖學於曾幾吉甫。阮亭云「範石湖之視陸放翁﹐何啻霄壤﹗」蓋平熟之中﹐未能免俗也。石湖於桑麻洲渚﹐一一有情﹐而其神不遠。其佳處﹐則白石所稱「溫潤」二字盡之。《巫山圖》一篇﹐辧後世語之誣﹐而語不工。且云「玉色顏元不嫁」﹐此更傖父面目矣。其後入蜀﹐又作《巫山髙》一篇﹐亦不佳。石湖善作風景語﹐於《竹枝》頗宜。範﹑陸皆趨熟﹐而範尢平迆﹐故間以零雜景事綴之﹐然究未爲髙格也。竹云「正者極於杜﹐奇者極於韓﹐此躋夫三峯者也。宋之作者﹐不過學唐人而變之耳﹐非能軼出唐人之上。若楊廷秀﹑鄭徳源之流﹐鄙俚以爲文﹐詼笑嬉褻以爲尙﹐斯爲不善變矣。」又曰「今之言詩者﹐每厭棄唐音﹐轉入宋之流派﹐髙者師法蘇﹑黃﹐下乃效及楊廷秀之體﹐叫囂以爲奇﹐俚鄙以爲正。譬之於樂﹐其變而不成方者與﹗」又曰「自明萬曆以來﹐公安袁無學兄弟﹐矯嘉靖七子之獘﹐意主香山﹑眉山﹐降而楊﹑陸﹐其辭與志﹐未有大害也。竟陵鐘氏﹑譚氏﹐從而甚之。」阮亭亦有「楊﹑範佻巧取媚」之論。秦檜賣姦誤國﹐當時目爲金人姦細。而楊誠齋以多中亻疑之﹐獨不畏下筆之不倫耶﹖篇末用杜語﹐亦帶傖父气。誠齋過楚州淮陰侯廟二詩﹐《呈史》謂壁間無繼者。此篇屬辭比事﹐可謂極工﹐然亦不過禰到元人分際。誠齋《讀罪己詔詩》極佳﹐此元從眞際發露也。若但取其嬉肆之作﹐則失之矣。誠齋之詩﹐巧處卽其俚處。《讀唐人及半山詩》云「半山便遣能參透﹐猶有唐人是一關。」此與嚴滄浪論半山之語相合﹐豈滄浪用此耶﹗然誠齋之參透半山﹐殊似隔壁聽耳﹐又不知所謂唐人一關在何處也。寫景事有筆酣時﹐此則楊﹑範﹑陸三家之所同也。誠齋之詩﹐上規白傅﹐正自大遠﹔下視子畏﹐卻可平衡。吳孟舉之鈔宋詩﹐於大蘇則欲汰其富縟﹐於半山則病其議論﹐而以楊誠齋爲太白﹐以陳后山﹑簡齋爲少陵﹐以林君復之屬爲韋﹑柳。後來頹波日甚﹐至如祝枝山﹑唐伯虎之放肆﹐陳白沙﹑莊定山之流易﹐以及袁公安﹑鐘伯敬之佻薄﹐皆此一家之言浸淫灌注﹐而莫可復返﹐所謂率天下而禍仁義者。吳獨何心﹐乃習焉不察哉﹖誠齋之《竹枝》﹐較石湖更俚矣。誠齋《寄題儋耳東坡故居》詩云「古來賢聖皆如此﹐身後功名屬阿誰﹖」此套用蘇詩「古來重九皆如此﹐別後西湖付與誰」也﹐可謂點金成鐵。誠齋屢用轆轤進退格﹐實是可厭。至云「尢蕭範陸四詩翁﹐此後誰當第一功﹖新拜南湖爲上將﹐更牽白石作先鋒。」叫囂傖俚之聲﹐令人掩耳不欲聞。石湖﹑誠齋皆非髙格﹐獨以同時筆墨皆極酣恣﹐故遂得抗顏與放翁並稱。而誠齋較之石湖﹐更有敢作敢爲之色﹐頤指气使﹐似乎無不如意﹐所以其名尢重。其實石湖𨿽只平淺﹐尙有近雅之處﹐不過體不髙﹑神不遠耳。若誠齋以輕儇佻巧之音﹐作劍拔弩張之態﹐閱至十首以外﹐輒令人厭不欲觀﹐此眞詩家之魔障﹐而吳鈔鈔之獨多。「自有肺腸﹐俾民卒狂」﹐孟子所謂「放淫息邪」﹐少陵所謂「別裁僞體」﹐其指斯乎﹗吳竹洲《送錢虞仲兄弟》云「窮愁懶漫吾猶故﹐文采雍容子甚都。」句下自注云「借用」。然「車騎雍容子甚都」﹐用相如事﹐已見蘇詩﹐不知何以注云「借用」也。宋人七律﹐精微無過王半山﹐至於東坡﹐則更作得出耳。阮亭嘗言東坡七律不可學﹐此專以盛唐格律言之﹐其實非通論也。樓大防之詩﹐密於考證﹐蓋其夙學如此。至於气格﹐則終自單窘﹐未能自樹一幟。後村稱王義丰詩「髙處逼陵陽﹑茶山」。今觀其詩﹐淸切有味﹐遠出誠齋﹑石湖之上﹐而世不甚稱之。卽以近體中《姑蘇龍塘》云「浮玉北堂三萬頃﹐扁舟西子二千年。」此豈南渡諸公所能耶﹖其他如「山在斷霞明處碧﹐水從白鳥去邊流」﹐「倚松茅屋斜開逕﹐近水人家半賣魚」﹐亦皆佳句。竹嘗摘《劍南》七律語作比體者﹐至三四十聯。然亦不僅七律爲然﹐放翁每遇摹寫正面﹐常用此以舒其筆勢﹐五古尢多。蓋才力到正面最難出神彩耳﹐讀此方知蘇之大也。放翁《謁昭烈惠陵及諸葛祠》詩﹕「論髙常近迂﹐才大本難用。」竟是全用蘇句﹐但有顚倒﹐以下句作上句耳。七古末句放平﹐初無一定之式﹐只看上面下來如何耳﹐又看通體如何。放翁《荊州歌》七古﹐儼然《竹枝》。放翁詩「我得茶山一轉語﹐文章切忌參死句」二語﹐自道其得力處也。放翁五言古詩﹐平揖石湖﹐下啟遺山。直用杜句﹐陸每有之﹐然與遺山之超脫不同。楊﹑範﹑陸極酣肆處﹐正是從平熟中出耳﹐天固不欲使南渡復爲東都也。𨿽以陸公有杜之心事﹐有蘇之才分﹐而驅使得來﹐亦不離平熟之逕。气運使然﹐豪傑亦無如何耳﹗放翁詩善用「痕」字﹐如「窗痕月過西」﹑「水面痕生驗雨來」之類﹐皆精煉所不能到也。放翁《稽山行》五言一首﹐意擬《吳趨》《燕歌》之制也。「何以共烹煮」﹐句法猶近。放翁以寶章閣待制修《實錄》訖卽致仕﹐優遊鏡湖﹑耶間﹐久領林泉之樂。筆墨之淸曠﹐與心地之淡遠﹐夷然相得於無言之表﹐固有在葉石林之上者﹐無論他人之未忘世諦者也。自後山﹑簡齋抗懷師杜﹐所以未造其域者﹐气力不均耳。降至範石湖﹑楊誠齋﹐而平熟之逕﹐同輩一律﹐操牛耳者﹐則放翁也。平熟則气力易均﹐故萬篇酣肆﹐迥非後山﹑簡齋可望。而又平生心力﹐全注國是﹐不覺暗以杜公之心爲心﹐於是乎言中有物﹐又迥出誠齋﹑石湖上矣。然在放翁﹐則自作放翁之詩﹐初非希杜作前身者﹐此豈後之空同﹑滄溟輩但取杜貌者﹐所可同日而語﹗止齋贊讀嘉邸﹐於李﹑光間過宮之事﹐最致勤拳﹐《癸丑冬》一詩﹐可覘其志矣。此極有關系詩﹐而吳不鈔。陳止齋詩﹐吳鈔稱其「得少陵一體」。然气力單窘﹐尙在後山﹑簡齋之下。王晦叔炎《雙溪集》詩﹐力庸格窘。《梅間詩話》稱「雪巢林憲景思詩﹐尢﹑楊二公皆許之。近世三衢鄭景龍編《宋百家詩續選》﹐摘出『羣花飛盡楊花飛﹐楊花飛盡無可飛』等句﹐謂其超出詩人準繩之外」云云。此句殆所謂「下劣詩魔」者﹐不知選者何以稱之也﹖陳唐卿造《官務命書》諸作﹐自白樂天《秦中吟》出﹐亦風人之旨﹐足以感人善俗者也。唐卿亦有打諢處﹐然傖俚矣。打諢最要精雅。水心《永嘉橘枝詞》三首﹐記永嘉土風﹐而以永橘起義﹐其第一首則專詠橘也。薛士龍七言﹐以南渡俚弱之質﹐而效盧玉川縱橫排突之體﹐豈復更有風雅﹖而吳鈔乃稱之。西山眞文忠公帥潭州日﹐《會長沙十二縣宰》之作﹐可謂「仁義之人﹐其言藹如」。姜白石《除夜自石湖歸苕溪》十絕句﹐極爲誠齋所賞。然白石詩風致﹐勝誠齋遠矣﹐誠齋顧以張功父比之耶﹖周方泉气味頗自不俗﹐當在姜堯章伯仲間。髙菊間翥詩﹐亦有風致﹐不減白石﹑方泉。當時書坊陳起刻《江湖小集》﹐自是南渡詩人一段結構﹐正何必定求如東都大篇﹐反致力不逮耶﹖陳起絕句﹐如《秋懷》《夜過西湖》之類﹐皆工。四靈皆晚唐體﹐大率不出姚合﹑賈島之緒餘﹐阮亭謂「如襪材窘於方幅」者也。吳鈔乃謂「唐詩由此復行。」徐璣之言曰「昔人以浮聲切響﹑單字雙句主巧拙﹐蓋風騷之至精也。近世乃連篇累牘﹐汗漫而無禁﹐豈能名家哉﹗」趙師秀亦云「一篇幸止有四十字﹐更增一字﹐吾末如之何矣﹗」右皆深悉甘苦之語。然亦惜其知專一而不知變化﹐故能事止於琢句也。師秀所謂「飽契梅花數斗﹐使胸次玲瓏」者﹐全在工於煉句處耳。戴石屏《白歌》寄淸髙﹐與樂府《白詞》之旨不同。石屏有《論詩十絕》﹐其論宋詩曰「本朝詩出於經。」此人所未識﹐而復古獨心知之。又謂「胸中無千百卷書﹐如商賈乏貲﹐本不能致奇貨。」此皆務本之言。而其詩純任自然﹐則阮亭所謂「直率」者也。自唐之司空表聖﹑宋之敖器之﹐皆精於評語﹐爲譚藝家所推﹐而所自作﹐皆未能與所評相稱。若嚴滄浪五言數篇﹐稍與所談微中﹐《閨怨》《懊儂》諸小詩﹐亦不減唐賢風味﹐但惜不多見耳。朱繼芳《靜佳乙稿》﹐兪桂《漁溪稿》﹐皆有秀韻。杜旃《癖齋集》長句﹐亦有風格。戴﹐石屏之從孫也。其《答妄論宋唐詩體》云「性情元自無今古﹐格調何須辧宋唐。」語意自是﹐而直率逞快者﹐未必不因乎此。後村《齊人少翁招魂歌》諸篇﹐得長吉韻致。阮亭嘗謂﹕「後村詩專用宋事﹐畢竟欠雅。」蓋直作故事入聯中﹐非如《讀崇寧長篇》《題系年錄》諸作﹐詠感時事之謂也。文信國《亂離六歌》﹐迫切悲哀﹐又甚於杜陵矣。黃希聲文雷《昭君行》一篇﹐序中辧從來作者沿襲之誤﹐甚與本事相合。按《漢書》﹕「郅支旣誅﹐呼韓邪單於且喜有懼﹐上書願朝。竟寧元年﹐單於入朝﹐自言願婿漢氏以自親。元帝以後宮良家子王嬙字昭君賜單於。」此與贊語中所述「孝文妻以漢女﹐增厚其賂」云云﹐情形迥乎不同﹐不得以和親事一槪而論也。吳惟信中孚小詩極有意味﹐不獨吳下老儒爲之下拜而已。何潛齋夢桂深於《易》﹐吳鈔謂其詩淳朴﹐阮亭則與王義山同評爲「酸腐庸下」者也。梁隆吉嘗以《登大茅峯》詩系獄﹐蓋宋末詩人一志士也。此種當與《天地間集》諸詩﹐同作知人論世之慨﹐不必盡以格律律之。牟獻之題《淵明圖序》云「江州刺史王茂弘諸孫﹐已荷朝寄﹐猶知有賦《歸去來》者。於此時遣白衣擔酒遠餉﹐邂逅一醉﹐大是奇事。集中九日詩僅兩首﹐而王弘所餉己酉九日﹐十有餘年略不見於詩。此翁志節耿亮﹐與秋俱髙﹐固不暇於歲歲皆詩。『此中有眞意﹐欲辧已忘言』﹐正當求之言句之外可也。」此論固獻之以自寓耳﹐亦翻舊生新。《居易錄》稱其《九日詩序》「發前人所未發」﹐倘指此耶﹖臯羽諸樂府﹐慷慨飛動﹐《騷》之裔也。然喧巫覡气﹐故非盛世之音。臯羽《發近稿》一卷﹐詩五十首﹐皆近體﹐卽阮亭所謂「才盡」者。後附《天地間集》十餘首﹐卽阮亭所謂「此太寥寥﹐當是不完之書」。南渡自四靈以下﹐皆摹亻疑姚合﹑賈島之流﹐纖薄可厭。而《谷音》中數十人﹐乃慷慨頓挫﹐轉有阮﹑陳﹑杜少陵之遺意。此則激昂悲壯之气節所勃發而成﹐非從細膩函泳而出者也。天臺山人黃星甫﹐嘗於粵中詩社試《枕易》詩﹐推爲第一。考官李侍郎應祈批﹕「詩題莫難於《枕易》﹐蓋以其不涉風�雨露﹑江山花鳥﹐此其所以爲難也。」然後四句﹐頗寓易代之感﹐此則文外寄。元初之詩﹐亦宋一二遺民開之﹐況其詩半在入元後所作﹐似乎入元亦是。若另爲數卷以別於元人﹐其庶幾可乎。林同《魏孝子》詩﹐以「陟屺」望母﹐不比狄參軍之望�﹐亦前人所未道。周艸窗詩﹐肌理頗粗。許彥周《詩話》云「覺範《題李畫像》﹐當與黔安並驅。」然其他篇﹐亦有气格近山谷處。●卷五遺山撰錄《中州集》云「國初文士﹐如宇文太學﹑蔡丞相﹑吳深州等﹐不可不謂之豪傑之士。然皆宋儒﹐難以國初文派論之。故斷自正甫爲正傳之宗﹐黨竹次之﹐禮部公又次之。」遺山之論如此﹐而顧俠君乃以遺山入元詩﹐何耶﹖朱諫議之才《和東坡跋周欠伸美人》﹐用漢宮李夫人「轉面不顧」事﹐頗精。全篇合看﹐尙非髙作耳。朱葭州自牧句云「寒天展碧供飛鳥﹐落日畱紅與斷霞。」頗工。黨承旨《粉紅雙頭牡丹》詩﹐不爲髙作。屏山李先生純甫《赤壁風月笛圖》一詩﹐卽遺山《赤壁圖》所本。照了居士王《和二宋落花詩》﹐頗傖劣。遺山舉李長源佳句﹐如「洛陽才子懷三策」之類凡數聯。阮亭則於中獨舉「煙波蒼蒼孟津戍﹐旌旗歷歷河陽城」一聯。愚謂長源《懷淮陰侯》詩「渭水波濤喧隴阪﹐散關形勢軋興元」﹐气格亦不減古人也。大約以幽﹑並慷慨之气出之﹐非盡追摹格調而成。遺山金亡不仕﹐著《壬辰》之編﹐撰《中州》之詩﹐掩淚空山﹐殫心野史﹐此豈可以元人目之﹖顧俠君選《元百家詩》﹐旣欲自附於《中州集》﹐知人論世之大義﹐而開卷先錯謬如此﹐此何說也﹗當日程學盛於南﹐蘇學盛於北﹐如蔡松年﹑趙秉文之屬﹐蓋皆蘇氏之支流余裔。遺山崛起黨﹑趙之後﹐器識超拔﹐始不盡爲蘇氏餘波沾沾一得﹐是以開啟百年後文士之脈。則以有元一代之文﹐自先生倡導﹐未爲不可﹐第以入元人﹐則不可耳。遺山以五言爲雅正﹐蓋其體气較放翁淳靜。然其郁勃之气﹐終不可掩﹐所以急發不及入細﹐仍是平放處多耳。但較放翁﹐則已多氵亭蓄矣。遺山五古﹐每疊一韻﹐以振其勢﹐微與其七古相類。蓋肌理稍疏﹐而秀色淸揚﹐卻自露出本色耳。五言詩﹐自蘇﹑黃而後﹐放翁已不能腳踏實地。居此後者﹐欲復以平正自然﹐上追古人﹐其誰信之﹖𨿽以遺山秀筆﹐而執柯睨視﹐未之審也。甚矣取逕之難也﹗遺山七言歌行﹐眞有牢籠百代之意。而卻亦自有間筆﹑對筆﹐又攙和以平調之筆﹐又突兀以疊韻之筆﹐此固有陸務觀所不能到者矣。遺山七古﹐詞平則求之於气﹐格平則求之於調。合觀金源一代之詩﹐劉無黨之秀拔﹐李長源之俊爽﹐皆與遺山相近。而由遺山之心推之﹐則所奉爲一代文宗如歐陽六一者﹐趙也﹔所奉爲一代詩宗如杜陵野老者﹐辛敬之也。至於遺山所自處﹐則似乎在東坡﹐而東坡又若不足盡之。蓋所謂乾坤淸气﹐隱隱自負﹐居然有集大成之想。《梁園春五首》﹐可與《西園詩》相印證。遺山樂府﹐有似太白者﹐而非太白也﹔有似昌谷者﹐而非昌谷也。「切響浮聲發巧深」一篇﹐蓋以縛於聲律者﹐未必皆合天機也。然音節配對﹐如雙聲疊韻之類﹐皆天地自然之理﹐亦未可以「巧」字槪抹之。《論詩絕句》「奇外無奇」﹑「金入洪鑪」二篇﹐卽先生自任之旨也。此三十首﹐已開阮亭「神韻」二字之端矣﹐但未說出耳。《梁園春》《續小娘歌》《雪香亭雜詠》﹐皆關系金源史事與遺山心事。顧俠君所選元詩﹐凡三集﹐漁洋﹑竹並稱述之。然漁洋所稱﹐只初集之百家而已﹐或後兩集漁洋未及見耶﹖李莊靖詩﹐肌理亦粗。說者乃合韓﹑蘇﹑黃﹑王以許之﹐殊爲過當。爾時蘇學盛於北﹐金人之尊蘇﹐不獨文也﹐所以士大夫無不沾丐一得。然大約於气槪用事﹐未能深入底蘊。遺山𨿽較之東坡﹐亦自不免肌理稍粗。然其秀骨天成﹐自是出羣之姿。若無其秀骨﹐而但於气槪求之﹐則亦末矣。顧俠君謂元人用韻﹐頗有淆訛﹐而入聲尢甚。或以北方土語﹐混入古音﹔或以閩﹑越方言﹐謬稱通用。如庚﹑靑﹑蒸與眞﹑文韻同押﹐再如魚﹑虞與支﹑齊同押﹐此豈非變而太過者﹐然其來已未及檢審耳。然竊疑遺山《虞阪行》「孫陽騏驥不並世」句亦是如此﹐𨿽上已有韻﹐而以文勢論之﹐此句似疊一韻者耳。靜修全學遺山。遺山風力極大﹐而所受則小。若靜修之《桃源行》云「小國寡民君所憐﹐賦役多慚負天子。」則傷於小巧矣。宋人諺云「江南若破﹐白雁來過。」靜修《白雁行》卽賦此事也。靜修詩﹐純是遺山架局﹐而不及遺山之雅正﹐似覺加意酣放﹐而轉有傖气處。卽以調論﹐細按亦微有未合。以遺山之天骨開張﹐學之者自應別有化裁。如靜修之詩﹐第以雄奇磊落之气賞之可耳﹐若以詩家上下源流之脈言之﹐殊未入於室也。方虛谷《秋晚》詩云「堂堂陳去非﹐中興以詩鳴。」又云「恭惟陳無己﹐此事獨兼之。」看其意甚尊兩陳。又云「沈宋非不工﹐子昂獨髙步。畫肉不畫骨﹐乃以帝閒故。」以此論詩﹐其旨隘矣。然末二句﹐可作東坡《韓馬》七古長篇注腳。方虛谷論宋詩﹐如謂宋初諸公﹐李文正﹑徐常侍昆仲﹑王元之﹑王漢謀爲白體﹐楊﹑劉﹑二宋﹑張乖崖﹑錢僖公﹑丁崖州爲昆體﹐寇萊公﹑魯三交﹑林和靖﹑魏仲先父子﹑潘逍遙﹑趙淸獻之徒爲晚唐體﹐皆是。獨以蘇子美與歐陽公稱「二難」﹐相爲頡頏﹔又謂梅聖爲唐體之出類者﹐此則未諭其旨。大約虛谷之意﹐以江西體裁﹐量後先諸家。於蘇門中﹐獨取張文潛﹐謂「自然有唐風﹐別成一宗。」西昆之靡弱﹐江西以粗勁反之﹐四靈以淸苦洗之﹐而又太狹淺。此馮定遠之言也。虛谷自言七言決不爲許渾體﹐妄希黃﹑陳﹑老杜﹐力不逮﹐則退爲白樂天及張文潛體。五言慕後山苦心久矣﹐亦多退爲平易﹐蓋其職志如此。戴帥初詩「寒起松鳴屋﹐吟圓月上身」﹐「老樹背風深拓地﹐野�依海細分天」﹐「鄕山�淡龍移久﹐湖市春寒鶴下遲」﹐皆佳句也。又如「塹水溫初荇菜﹐粉墻風細欲梨花」﹐「六橋水暖初楊柳﹐三竺山深未杜鵑」﹐此二聯句法亦新。耶律文正詩﹐阮亭評爲「質率」。《池北偶談》摘其《從軍西域》數詩﹐以爲頗有風味。今統觀之﹐大約總不出乎「質率」。蘇子卿上林雁足書事﹐乃詭言以動單於﹐非實有其事也。至元郝伯常使宋﹐被畱於眞州﹐汴中民射雁金明池﹐得系帛書云「『霜落風髙恣所如﹐歸期回首是春初。上林天子援弓繳﹐窮海孤臣有帛書。』中統十五年九月一日放雁﹐獲者勿殺。國信大使郝經書於眞州忠勇軍營新館。」是時南北隔絕﹐不知中統之爲至元也。中統十五年﹐卽至元十一年也。明年乙亥四月﹐奉使還。郝伯常《唐十臣像歌》﹐每人四句﹐平板實無義味。子昂云「作詩用虛字殊不佳﹐中兩聯塡滿方好。」以此力矯時獘。此言𨿽近於有意﹐然初學正不可不知。趙子昂《東陽八詠樓》詩﹐頗有風致。袁伯長才气﹐在趙子昂之上。伯長《上京雜詠》﹐敍次風土極工﹐不減唐人。馬伯庸詩﹐亦極展才气。然較之袁伯長﹐覺邊幅稍單窘矣。漁洋謂「仲章境地未能深造﹐歌行間工發端﹐而窘於邊幅。視同時虞伯生﹑範徳機﹐亦諸侯之附庸也」。今觀其詩才﹐又在馬伯庸之下。子師泰有《玩齋集》﹐父子相繼﹐著述並傳﹐亦盛事也。張中丞養浩《贈劉仲憲》一詩﹐七古至六十八韻﹐然殊平漫。許有孚《冷然臺雪用東坡聚星堂韻》之作﹐並非禁體﹐詩亦不工。有宋南渡以後﹐程學行於南﹐蘇學行於北﹐其一時才人俊筆﹐或未能深入古人腠理﹐而一二老師宿儒之傳﹐精義微言﹐專在講學﹐又與文家之妙﹐非可同條而語。至如南宋諸公之學﹐尢在精於考證﹐如鄭漁仲﹑馬貴與以逮王深寧﹐源遠流長﹐百年間亦須有所付受。入元之代﹐𨿽碩儒輩出﹐而菁華醞釀﹐合美爲難。虞文靖公承故相之世家﹐本艸廬之理學﹐習朝廷之故事﹐擇文章之雅言﹐蓋自北宋歐﹑蘇以後﹐老於文學者﹐定推此一人﹐不特與一時文士爭長也。道園兼有六朝人醞藉﹐而全於含吵不露中出之﹐所以其境髙不可及。嘗有「少陵愛何遜﹐太白似陰鏗」之句﹐實亦自道。虞伯生七律淸深﹐自王荊公以後﹐無其匹敵。虞伯生《竹枝歌》﹐不減劉夢得。伯生七古﹐髙妙深渾﹐所不待言。至其五古﹐於含蓄中吐藻韻﹐乃王龍標﹑杜牧之以後所未見也。至治﹑天歷之間﹐館閣諸公如虞伯生﹑袁伯長﹑王繼學﹑馬伯庸﹐每多唱和﹐如《代祀西嶽》《上京雜詠》之類。田汝成《西湖志余》所載「順帝卽位時﹐馬尾縫眼﹐由是兩目喪明」之事。顧氏但據史「寧宗殂時﹐曾召入議政﹐謝病歸」﹐以證其誣。然爲此說者﹐第因文靖晚年目疾而傅會耳。予前年得宋宣和畫貓捲﹐有文靖題云「『禦筆制貓毛﹤毛先﹥奇﹐畫師𨿽巧亦難齊。中原麟鳳知多少﹐未得君王一品題。』至正五年夏仙井虞集。」按至正五年文靖已七十四矣﹐筆勢尢蒼逸﹐信乎前說之誣也。文靖有一筆可當人數十筆處﹐而又於風流醞藉得之﹐並不枯直。楊仲弘詩﹐骨力旣孱﹐格調復平﹐設色賦韻﹐亦未能免俗﹐不解何以與虞齊名﹖仲弘格力﹐尙在袁伯長﹑馬伯庸之下。乃鐵崖《西湖竹枝序》云「我朝詞人能變宋季之陋者﹐稱仲弘爲首﹐而範﹑虞次之。」此眞不可解也。範文白詩頗有格調﹐亦不能深入。此事有格調﹐則可以支架矣﹐亦較楊仲弘稍雅。仲弘覺有盛气﹐故有「百戰健兒」之稱。徳機純就格調﹐故有「唐臨晉帖」之目。然而徳機之格調﹐亦自不能堅實﹐與仲弘之盛气等耳。揭曼碩《曉出順承門有懷太虛》五言四句﹐全襲古詩﹐只攺「東門」爲「南門」﹐其餘不易一字。此眞不可解也。虞伯生嘗謂揭曼碩詩如「三日新婦」﹐己詩如「漢庭老吏」。揭聞之不悅﹐故《憶昨》詩有「學士詩成每自誇」之句。虞得詩﹐謂門人曰「揭公才力竭矣。」因答以詩云「故人不肯宿山家﹐夜半驅車踏月華。寄語傍人休大笑﹐詩成端的向誰誇﹖」並題其後云「今日新婦老矣。」按揭曼碩詩﹐格調固自不乏﹐然亦不能深入﹐𨿽間有秀色﹐而亦不爲新艷﹐不知所謂「三日新婦」與「美女簪花」者﹐何以肖也﹖總之﹐楊﹑範﹑揭三家﹐不應與虞齊名。其所以齊名者﹐或以袁伯常﹑馬伯庸輩﹐才筆太縱﹐轉不若此三人之矜持格調者﹐謂可以紹古乎﹖然以格調論之﹐範稍雅飭﹐揭稍有致﹐楊則平平﹐皆非可語於道園之「學古」也。黃文獻爲有元制作大手﹐其詩亦具風骨﹐而入之不深﹐放之不大。若比楊仲弘﹐則固勝之遠矣。此究是讀書人詩也﹐只不能超然脫化耳。以詩筆論之﹐黃文獻應在袁﹑馬之次。柳道傳《觀趙使君所藏書畫古器物》詩﹐太平直無節族變化。試以梅都官《三館書畫》詩比之﹐則優劣見矣。柳道傳詩有矩﹐亦未能含蓄變化﹐聲調亦不能開拓﹐大抵黃晉卿伯仲間耳。歐陽原功詩﹐所傳𨿽不甚多﹐而精神亦少﹐又在黃﹑柳之次。蓋學有本原﹐詞自規矩﹐初非必專精於詩也。薩天錫《白翎雀》一首﹐學虞伯生作﹐可謂點金成鐵。薩雁門《京城春暮》七律﹐太像小杜。雁門詩多如此者﹐然似此轉非善學小杜﹐不過大致似之耳。天錫《崔鎭阻風》云「南人北人俱上冢﹐桃花杏花開滿城。」此是自然風致。天錫七律﹐故不深入﹐然其才情有餘﹐則亦有詞到而气格俱到者矣。雁門自有才情﹐然句法有太似前人者﹐則以其中未嘗深入故耳。雁門風流跌宕﹐可謂才人之筆。使生許渾﹑趙嘏間﹐與之聯鑣並馳﹐有過之無不及也。王子宣《宮詞》云「南風吹斷采蓮歌﹐夜雨新添太液波。水殿�廊三十六﹐不知何處月明多﹖」王龍標﹑杜樊川之流亞也。然昔人論此篇﹐卻謂不及薩天錫之作。天錫云「淸夜宮車出建章﹐紫衣小隊兩三行。石闌干外銀燈過﹐照見芙蓉中上霜。」此則才人之極筆矣。愚謂卽此二詩﹐而元﹑明兩代與唐人離合遠近之故﹐已自判然﹐不待拈諸大篇而後知也。薩天錫詩﹐宮詞絕句第一﹐五律次之﹐七古﹑七律又次之﹐五古又次之。再加含蓄深厚﹐杜牧之不是過也。顧秀野《元百家詩》﹐體裁潔淨﹐勝於吳孟舉《宋詩鈔》遠矣﹐猶嫌未盡審別雅俗耳。如關系史事﹐及可備考證者﹐自不應槪以文詞工拙相繩。若其言懷敍景之作﹐自當就各家各體﹐從其所長﹐而去其所短。一人有一人之菁華﹐豈必一例編載﹐陳陳相因哉﹖宋子虛七言樂府諸篇﹐馮海粟所極賞者。藻力𨿽極橫逸﹐然不無矯彊處﹐非薩雁門天然淸麗可比﹐似未可槪以古錦囊中語目之。宋子虛《李翰林墓》詩﹕「承恩金馬詔﹐失意玉環詞。」𨿽太白復生﹐亦當激賞。子虛《春別》云「楊柳昏黃晚西月﹐梨花明白夜東風。」可謂淸新未經人道。《西湖酒家壁畫枯木》﹕「拗怒風雷龍虎气﹐盤摺造化乾坤力。」「造化乾坤」﹐復見句中﹐可乎﹖宋子虛詩題中稱唐玄宗爲李三郎﹐此小說口角﹐烏可以入詩哉﹖元人文字﹐所以漸流於曲子也。宋子虛《西湖》詩云「戀者銷金鍋子暖﹐龍沙忘了兩宮寒。」語𨿽直致﹐可當宋詩史。宋子虛《囈集》詠古諸作﹐甚塵陋。《題龔翠巖中山出遊圖》七古亦劣。張蛻《範寬山水》一首中﹐忽插九言一句﹐似未盡葉。元人如宋子虛之類﹐才气非不豪縱﹐然其音節﹐未必皆天然合拍者也。張仲舉不爲孛羅帖木兒艸詔﹐《自誓》一詩﹐足表千古矣。蛻《小遊仙》詞八首﹐勝於曹堯賓。蛻才調富有﹐兼以宕逸之气出之﹐阮亭先生稱其有法度。阮亭所見﹐乃洪武三年錫山郎成鈔本﹐凡四卷﹐稱書法妍妙﹐逼眞佛遺教經。此本秀野當未見也。楊廉夫序《玩齋集》﹐論元一代之詩﹐有「郝﹑元初變﹐未拔於宋﹔範﹑楊再變﹐未幾於唐」之語﹐此似以遺山入元詩。然第一時稱述之詞﹐從流溯源之論耳﹐未可以爲據也。當時之論﹐以虞﹑楊﹑範﹑揭齊名。或者又以子昂入之﹐稱虞﹑楊﹑趙﹑範﹑揭。楊廉夫序貢師泰《玩齋集》﹐又稱「延﹑泰定之際﹐虞﹑揭﹑馬﹑宋﹐下顧大歷與元﹐上逾六朝而薄《風》《雅》」。金華戴叔能序陳學士基《夷白齋集》云「我朝自天歷以來﹐以文章擅名海內者﹐並稱虞﹑揭﹑柳﹑黃。」鐵崖又序郯九成曰「虞詩爲宗﹐趙﹑範﹑楊﹑馬﹑陳﹑揭副之。」此言是矣﹐而不及袁伯長。由此觀之﹐可見諸公齊名﹐元無一定之稱。楊﹑範﹑揭與馬﹑宋等耳﹐皆非虞之匹。趙子昂亦馬伯庸伯仲。黃﹑柳𨿽皆著作手﹐而以詩論之﹐亦不敵虞。爾時論者﹐必援虞以重其名耳。貢玩齋《黃河行》七古﹐中間及結處﹐忽然疊下《騷》句﹐又插以四言﹐似於音節太硬。昔阮亭嘗以雜言長句﹐爲英雄欺人﹐然亦看上下音節何如耳。玩齋《題韓移居圖》詩﹐淸勻有節。元人七古﹐多濃鋪金粉﹐似此者正不可多得。玩齋《學圃吟》七古長篇中「水菘山芥菠﹛艸陵﹜」云云﹐一連排蔬果名目﹐至十句之多﹐亦前人所未有也。玩齋力淸勁而韻深秀﹐又非橫逞才气者可比。玩齋《題蘇子瞻像》詩甚奇。其《題淵明小像》云「呼童檢點門前柳﹐莫放飛花過石頭。」則細意之作也。一作袁敬所詩﹐恐誤。蓋敬所嘗書此詩耳。玩齋《西湖竹枝》亦工。張蛻﹕貢玩齋皆元末大家。玩齋元亡隱吳淞江上﹐其才致淸逸﹐殆不讓雁門。前輩有一篇名作﹐後人多效之。如虞道園《白翎雀》﹐乃易之《京城燕》詩效之﹐薩天錫又效之。易之《金臺集》﹐風格翹秀﹐多有關風化之言﹐不苟爲炳炳良良者也。蛻﹑玩齋﹑易之諸什﹐皆具有風骨﹐非漫爲彩色者。置諸馬伯庸﹑揭曼碩諸公間﹐正自未肯多讓。鹿皮子陳樵《寒食詞》﹕「綿上火攻山鬼哭﹐霜華夜入桃花粥。重湖煙柳髙插天﹐猶是咸淳賜火煙。」語濃意警。阮亭謂其有「《麥秀》《黍離》之痛。」陳居采計﹐學溫﹑李而有淸奇之气。謝宗可詠物詩凡百篇﹐題旣皆出雕鐫﹐詩亦刻意纖瑣﹐大率有形無神﹐所謂麗而無骨者也。然亦不能十分綺麗﹐以其都是平鋪耳。吳淵穎《泰山髙》﹐仿歐公《廬山髙》也﹐奇气似欲駕出其上。韓文公云「橫空盤硬語﹐妥帖力排。」此評孟東野﹐卻不甚肖﹔若以評吳淵穎﹐卻肖也。淵潁詩奇情異彩﹐都從生硬斫出﹐又以自己胸中經鑄史之气﹐而驅使一時才俊之字句﹐卓然豪宕﹐淩厲無前。視黃﹑柳諸公﹐不啻倍蓰過之。但細按之﹐未免出於有意耳。吳正傳才藻凡弱﹐不能與黃﹑柳相抗﹐又勿論立夫也。歐陽原功敍周衡之《此山集》云「宋﹑金之季詩人﹐宋之習近﹤骨皮﹥﹐金之習尙號呼。南北混一之初﹐猶或守其故習﹐今則皆自刮靡刂而不爲矣。世道其日趨於盛矣乎﹗」此論特借《此山集》發之耳。李長吉詞調藻韻﹐故自艷發。然至元人﹐不拘何題﹐不拘何人﹐千篇一律﹐千手一律﹐眞是可厭。其一二體气稍弱者﹐亦復效之﹐實無謂也。朱徳潤《徳政碑》《無祿員》諸詩﹐亦香山《秦中吟》之遺意﹐而語益切﹐至使聞者足以戒。此皆有用之文也。長沙陳志同歌行﹐如《趙子昂畫馬歌》《朔方歌》《萬里行》諸篇﹐崎磊落﹐在元人諸名家中﹐卓然有風骨﹐不徒以金粉競麗者。昔漁洋先生從人借宋﹑元人詩集數十種﹐獨手鈔《所安遺槁》一卷﹐良是具眼。又先生《居易錄》云「陳泰志同歌行﹐馳騁筆力﹐有太白之風。在元人諸名家中﹐當居道園之下﹐諸公之上。而名不甚著﹐豈名位卑耶﹖」今觀其詩﹐如《萬里行》之類﹐實有似太白處。然合一卷通看之﹐似尙未可遽躋諸道園之次。合看其一二近體﹐卽知之矣。若較楊仲弘輩﹐則固勝之耳。於顧秀野乃以「淸婉」評之﹐則殊屬違戾﹐此直似不知詩者之言。杜淸碧﹐卽撰宋末遺民詩《谷音》者。漁洋先生評其自作殊庸膚﹐無足采者淸碧嘗自謂得楊仲弘詩法。余忠宣五言﹐卓有風骨﹐非同時諸家所可及。此與陳龍泉泰七言﹐並當拔萃者也。歐公《廬山髙》用江韻尙可﹐若胡傲軒《海棠給四江韻》一篇﹐則幾於有韻無詩矣。周伯溫《天馬行》﹐詠至正二年壬午七月西域拂郎國獻馬﹐詩語頗得應制之體。陸河南仁亦有歌﹐極爲楊鐵崖所稱。然平板無生气﹐較伯溫作﹐遜之遠矣。張思廉《詠史》諸樂府﹐皆不如《代魏徵田舍翁詞》一篇。張思廉驚才絕艷﹐然純是雄冠劍佩气象。殆天所以位置斯人﹐故不爲舂容和鳴耳。鐵崖《湖龍姑曲》全與張思廉作相同﹐中只換數字。豈攺而存之﹐未暇芟去耶﹖《禽言》﹐亦樂府﹑《竹枝》之一類也。然廉夫《禽言》﹐亦自不能出奇。蓋《禽言》達意﹐元不能出奇﹐卽都官《泥滑滑》一首﹐亦只神韻佳耳。廉夫自負五言小樂府在七言絕句之上。然七言《竹枝》諸篇﹐當與小樂府俱爲絕唱﹐劉夢得以後﹐罕有倫比﹐而《竹枝》尢妙。至於七言長篇﹐則張思廉亦有之﹐仍是從李長吉打出耳。楊廉夫詩﹕「夜半酒酣呼阿吉。」「吉」字注「平聲」。此與《日下舊聞》所載《賣驢券》中語同。小朱何以獨譏之﹖《漫興七首》序云「學杜者必先得其情性語言而後可﹐卽其情性語言﹐必自《漫興》始。」朱竹嘗譏其不知「興」字本爲「與」字之訛。然姑無論此﹐卽以學杜而論﹐亦豈可先自此等絕句入手﹖此廉夫自文其弔詭之習﹐而援儒之墨之論也。○若以此爲學杜入逕﹐則必專以《江畔尋花》《風雨看舟前落花》等詩爲職志。此種在杜公原自有大處﹐而專目此爲杜公之情性語言所在﹐則謬矣。所謂情性﹐猶言脾气﹐非性情之謂也。杜詩原有此二字。《竹枝》本近鄙俚。杜公𨿽無《竹枝》﹐而《夔州歌》之類﹐卽開其端。然其吞吐之大﹐則非但語《竹枝》者所敢望也。劉夢得風力遠不能躋杜﹑韓﹐而惟《竹枝》最工﹐可見其另屬一調矣。虞伯生竟以淸遒得之﹐楊廉夫乃以浮艷得之﹐非可以一槪與杜論也。編錄《竹枝》﹐竟須以劉﹑虞﹑楊三家爲主。楊之妙處﹐自不可掩。而其他詩之靡﹐亦不可掩。《小遊仙》﹐以廉夫之艷彩爲之﹐自有奇情﹐迥非唐人之濫可比。鐵崖《毗陵行》﹐結處以兩句疊作收場﹐此從來所未有也。玉山主人云「所謂嬉春體﹐卽老杜以『江上誰家桃李枝﹐春寒細雨出疏籬』爲新體也。先生謂詩人多爲宋體所梏﹐故作此體變之云。廉夫嬉春體七律﹐一云《賦俏唐體遺錢塘詩人學杜》者﹐此猶之《漫興七首》意也。杜公七律中似此者自言『效吳體』﹑『戲爲俳偕體』﹐在杜律中拗平仄者已是變體﹐此則杜公之變而又變者。廉夫乃持此以告當世之學杜者﹐豈非『不揣其本﹐而齊其末』者哉﹖此種在杜公已屬俳偕﹐而在廉夫集內﹐則尙算拘謹者矣﹐固無怪其自負爲去杜不遠耳。」玉山與鐵崖情迹最密﹐此言必親受之。但不知所謂以此體變「宋體」之「所梏」者﹐是何機括﹖元音靡弱﹐正是太趨長吉一派﹐而中少骨力耳。南宋之弱﹐又與元之靡弱不同﹐烏可以宋體爲詞哉﹖楊廉夫自命學杜﹐正如老旦扮外﹐上場道白﹐時露情態。廉夫於元末時事﹐洞在胸中﹐而沈酣聲伎﹐此達人之識﹐不待吟《老客婦》也。觀其在張士誠席上一絕﹐足見一斑矣。此詩在廉夫集中﹐卻屬去杜不遠﹐正不必其摹杜之詞也。張光弼《白翎雀歌》﹐竹取入《明詩綜》﹐亦是淸直之作﹐非可與道園詩同論。但舉以證題﹐作本事詩可耳。張光弼酒間爲瞿宗吉誦其《歌風臺》詩﹐以界尺擊案﹐淵淵作金石聲。然此詩只起二句豪邁稱題﹐以下亦不能酣恣也。張光弼之詩﹐竹謂其派出西昆﹐未免過於濃縟。然其筆勢﹐卻自平直。詩固不妨淺澹﹐然�林則未能免俗。元人之綺麗﹐恨其但以淺直出之耳﹐此所以气格不逮前人也。周石初霆震序張梅間集曰「近時談者﹐糠秕前聞﹐或冠以虞邵之序﹐而名《唐音》﹐有所謂『始音』﹑『正音』﹑『遺響』者﹐孟郊﹑賈島﹑姚合﹑李賀悉在所黜。或範徳機之名﹐選《少陵集》止取三百十一篇﹐以求合於夫子刪詩之數。承訛踵謬﹐轉相迷惑﹐而不自知。」蓋石初持論耿介﹐不苟隨時者也。石初多亂離紀事之作﹐有關史事。王梧溪《夜何長》三疊﹐蓋寓亂極思治之意﹐不減寧戚《扣角歌》。王梧溪《白翎雀引》亦主石徳閭﹐而其詞該括有元一代興亡之事﹐其旨則《書無題後》詩云「莫識《白翎》終曲語﹐蛟龍�雨發無時。」可以相證也。王原吉才力富健﹐而抑揚頓挫﹐不盡如元人槪塗金粉﹐至此而元人之境與宋人之境歸於一矣。華彥淸幼武詩﹐竹評其淺易。其《義兵行》一篇﹐𨿽從《兵車行》脫出﹐而質直潔淨﹐尙不同吞襲調子。丁鶴年《題鳳浦方氏梧竹軒》七律﹐時作者俱爲僉衽。然末句「共負奇才」﹐似乎再一含蓄更妙。鶴年血葬母﹐忠孝性成。其《感夢》《遷葬》諸什﹐悲痛沈鬱﹔《異鄕淸明》一律﹐直到杜公。顧仲瑛《次鐵崖天寶宮詞韻》云「韓虢並騎官廏馬﹐醉攙丞相踏堤沙。」可謂翻新。仲瑛小詩﹐極擅風致﹐《竹枝》固頡頏鐵崖﹐題畫亦足配�林。昆山亭館三十六處﹐鐵崖《吳詠》所謂「三十六橋明月夜﹐姑蘇城裏有瓊花」也。按仲瑛有二妓﹐曰小花﹑南枝秀。其《花遊曲》所謂「花起作回風杯」﹐蓋亦指此。顧仲瑛《玉山璞槁》﹐𨿽皆一時飛觴按拍﹐豪興吐屬﹐然自具淸奇之气。其一段遐情逸韻﹐飄飄欲仙﹐乃有楊鐵崖所不能到者。張伯雨《竹枝詞》「黃土築墻茅蓋屋﹐門前一樹紫荊花」﹐漁洋所極推賞也。其《西湖竹枝》云「光堯內禪罷言兵﹐幾番禦舟湖上行。東家鄰捨宋大嫂﹐就船猶得進魚羹。」可備故實。○漁洋極賞貞居絕句﹐謂有坡﹑谷遺風。葉靜齋《艸木子》云「趙仲穆﹐子昂之子﹐宋秀王後裔﹐能作蘭木竹石。道士張伯雨題其墨蘭云﹕『近日國香零落盡﹐王孫芳艸徧天涯。』仲穆見而愧之﹐遂不復作。」然「王孫」之怨﹐以諷子昂可耳﹔又以諷仲穆﹐則太紛紛矣。張伯雨方外畸人﹐其《遊仙詞》特爲奇麗。金相蔡松年跋東坡墨迹所云「醉笑調歌﹐靈音相答﹐皆九霞空洞中語。後復有神遊八表者﹐傳誦而來﹐洗空萬古俗气」數語﹐仿佛遇之。仇山村《讀陳去非集》云「莫道《墨梅》曾遇主﹐黃花一絕更堪悲。」其首句云「簡齋吟冊是吾師﹐句法能參杜拾遺。」山村之言曰「近世集唐詩者﹐以不用事爲第一格。少陵無一字無來處﹐眾人固不識也。若不用事云者﹐正以文不讀書之過耳。」蓋其志杜如此。其詩則《興觀詩集》﹐止七言近體三十八首﹐因卷首有王修撰希範大書「興觀」二字﹐遂以名之。後有石民瞻跋﹐稱其「手書筆筆無倦意﹐他日貴遊子弟捐一石刻之﹐使吾輩皆得墨本﹐以刮目散懷﹐亦一奇事。」此本卽漁洋所謂「格調靡靡﹐遠在趙子昂下」者也。《閻氏園池》《春日田園雜興》《遊石室洞》三首﹐漁洋稱其「差可觀﹐亦皆淺淺耳。」又漁洋所稱《挽陸右丞》「甘抱白日沒﹐不知滄海深」二句﹐實警策語也。仇﹑白宋末齊名﹐皆有小致耳﹐論者乃等諸元初之歐﹑虞﹐過矣。龔子敬肅《詠史》有「文若縱存猶九錫﹐孔明𨿽死亦三分」之句﹐爲時傳誦。其詠《嶽王孫縣尉復棲霞墓田》七律﹐甚有風格。楊文憲奐《錄汴梁宮人語十九首》﹐卽宮詞之遺意﹐而裁作五言﹐爲小變矣。文憲又嘗作《汴故宮記》。七言歌行﹐以極長之句﹐雜以《騷》體﹐中插三言﹑四言﹐皆所不難﹐獨中間插入七言整句一聯﹐則頗離合拍﹐𨿽以歐公廬山髙﹐尙未免以气勝壓人也。求於此等處拍出正調之七言﹐而從容中節﹐毫無彊拗﹐蓋洵所罕見。所以漁洋極不勸人爲此。陳剛中孚《安南卽事》五律長篇﹐可當《安南誌略》。鄧善之際元之盛﹐一時如範徳機﹑髙彥敬﹑趙子昂﹑鮮於伯機輩﹐皆相與往來﹐其詩亦名重一時。而今觀之﹐殊多膚率。善之集中題畫詩極多﹐想一時所接﹐皆勝流鑑藏家也﹐而其詩皆不足觀。髙房山小詩﹐有勝於�林處。盧彥威亙《讀王維夷門歌》﹐𨿽意在懷古﹐而語頗直率。序云「用其意其歌續其後。」不知所謂用其意者﹐用其何意也﹖任松鄕士林《題翰墨十八輩封爵圖》﹐用事頗巧。於紫巖以李長吉《金銅仙人辭漢歌》未能達意﹐因作《後歌》以廣之﹐此所謂畫蛇添足。「山圍花柳春風地﹐水浸樓臺夜月天」﹐此紫巖所足《西湖》句也﹐𨿽平正而尙雅。然西湖詩以「樓臺」對「花柳」﹐不嫌稍熟乎﹖傅汝礪詩有格調﹐其用小謝體詩﹐神貌俱似。《劍門圖》一首﹐直用杜韻﹐卻無出路。虞公極賞傅若金《古松圖歌》﹐由是名動京師。然末句仍回到首句之意﹐未免味薄。𨿽多一韻﹐以唱嘆出之﹐然此句似不必疊韻也。《渾沌石行》﹐賦武侯八陣磧中小石也。其詩仿少陵《古百行》﹐此固不爲化境﹐然與李景文一輩不同。至於《題劉伯希古木》《雙劍圖歌》之類﹐則眞得杜意﹐宜乎漁洋謂其「歌行得子美一鱗片甲」也。《送鄧朝陽歸赴分寧州杉市巡檢》詩末句云「我有家君欲寄將。」此上三﹑下四句法﹐自韓公以後﹐人罕爲之。然與礪筆𨿽淸勁﹐而與韓派法自殊﹐似未葉合。傅與礪歌行之學杜﹐自後山﹑簡齋不及也。然尙恨未能出脫變化﹐此亦連幅之隘﹐難以相彊者也。宋誠夫本大都人﹐至治元年廷試第一人。其殿試詩云「扶搖九萬風斯下﹐禮樂三千日未斜。」此眞狀元語也。誠夫《大都雜詩》﹐亦學樊川﹐可與薩雁門雁行。歐陽元功謂「宋顯夫詩﹐務去陳言﹐𨿽《大堤》之謠﹐《出塞》之曲﹐時或馳騁乎江文通﹑劉越石之間﹐而燕人淩�不羈之气﹐慷慨赴節之音﹐一轉而爲淸新秀偉之作﹐齊﹑魯老生不能及也。」此可參證吾北平人詩脈。宋顯夫才力在誠夫之下。王繼學《題蘭亭定武本》五古﹐以周成顧命垂戈爲比﹐其意竟以《定武》爲昭陵玉匣之本上石者矣。詩不佳。繼學《行路難》二首﹐調諧詞達。繼學《竹枝》本灤陽所作﹐山川風景﹐𨿽與南國異﹐而《竹枝》之聲﹐則無不同。鐵崖《西湖竹枝詞序》云爾。元時如傅與礪之似杜﹐李漑之之似李﹐皆有格調而無變化﹐未免出於有意耳。鐵崖謂「善作《琴操》﹐然後能作古樂府。和余操者李季和爲最﹐其次夏大志也」。今觀李季和《和鐵崖箕山操》﹐誠爲近古。金仁山作有「廣」字﹐自不同。五峯五古﹐喜言仙家事。五峯《鐵笛歌》﹕「具區下浸三萬六千頃之白銀浪﹐洞庭上立七十二朵之靑瑤岑。」下一句調不合﹐須添一字。李季和詩非一調﹐大約本之《詩》《騷》﹐亦有似佛偈者﹑道者﹐時出叶韻﹐以爲近古﹐頗似英雄欺人。元人專於風調擅場﹐而句每相犯﹐如「銀河倒掛靑芙蓉」等類之句﹐殆幾於人人集中有之。其所謂枕藉膏腴者﹐不出太白﹐則出長吉﹐此唱彼和﹐搖な拊鐸﹐至於千篇一律﹐曾神气之不辧﹐逕路之不分﹐其亦可厭也已。黃子久嘗終日在荒山亂石叢木深筱中坐﹐意態忽忽﹔每往泖中通海處﹐看激流轟浪﹐𨿽風雨驟至﹐水怪悲吒﹐不顧也。作詩亦須如此用功﹐乃有得耳。黃淸老《送海東之》雜言古詩﹐竟是邪魔外道。劉詵《桂隱集》﹐用韻亦多隨手牽就﹐蓋元人不甚精研韻學也。丁仲容復《題畫馬》一篇﹐周旋「韓畫肉」﹐從「服轅病瘦」說來﹐𨿽是寄托﹐而無意味。侍郎伯顏子中《七哀詩》七首﹐臨終之先一夕作。仿小陵《七歌》調﹐而沈痛鬱結﹐令人不忍卒讀。元時諸畫家詩﹐如�林﹑大癡﹑仲集中﹐多屬題畫之作。�林最有淸韻﹐而尙不能剔去金粉。至王元章﹐則純是十指淸气霏拂而成﹐如冷泉漱石﹐自成湍激﹐亦復不能中律。竹先生本自元人打入﹐其《夢遊天臺歌》起句﹕「吾聞天臺山髙一萬千八丈﹐石梁遠掛藤蘿上。」元郭羲仲《天臺行》云「吾聞天臺山一萬八千丈。」固在前矣。太白先有「天臺四萬八千丈」之句﹐但非起句耳。李壁《王荊公詩注》謂太白「四萬」字誤。又貢南湖《送人歸天臺》云「天臺山髙四萬八千丈」。大約自元遺山而降﹐才气化爲風調﹐逮乎楊廉夫﹑顧仲瑛之屬﹐一唱百和﹐殘膏馥﹐一撇一拂﹐幾於人人集中有之。卽後來西冷﹑�間諸派風調所沿﹐其源何嘗不出自唐賢﹐詎可以相承相似而廢之耶﹗但撐架視乎筆力﹐而變化能事﹐存乎其人﹐則不能以相彊也。郭羲仲《Ы乃歌》詞﹐頗有風調。其序亦援杜之《夔州歌》﹑劉夢得之《竹枝》﹐蓋《竹枝》《Ы乃》﹐音節相同也。鐵崖曰「人呼老郭爲『五十六』﹐以其長於七言八句也。」然其擬杜《秋興八首》﹐肌理頗粗。蓋感事述懷﹐作此八詩﹐自無不可﹐而不當以擬杜《秋興》爲名耳。○看其第一首起句﹐猶似沿老鐵所論杜詩情性之說﹐未爲知杜者也。元末詩人於七古聲調雜Ш中﹐忽用「不有祝它之佞﹐宋朝之美﹐難乎免於今世矣。」又云「甚矣吾衰也久矣」云云。太近隨手漫與﹐且經語尢不宜妄爾闌入。徐舫《白雁》詩﹐亦在袁海叟﹑時大本之間。末句有寄托﹐而五六爲佳。戴叔有《題何監丞畫山水歌》一篇﹐凡九句﹐似杜﹐亦太無變化矣。《秋興五首》﹐亦郭羲仲《秋興八首》之類﹐而才力更不逮矣。其第四首中聯腰字﹐四句一樣﹐亦是一病。昔竹嘗譏楊廉夫誤以「漫與」爲「漫興」﹐若杜之《詠懷古迹五首》﹐則是合五首皆是詠古迹﹑懷古迹﹐而撮四字爲題也。戴叔能《越遊》中﹐乃有「詠懷古迹」之題﹐則未然。舒道原耕堂詩﹐評者謂極似昌黎﹐殆是以目皮相。劉仲修與劉子髙﹑宋景濂爲友﹐其詩如《余仲楊山水古木幽篁圖》之類﹐妙逼古人﹐非元人侈爲富麗者可到也。竹編之明初﹐與靑田﹑靑丘諸公相映發﹐庶其合諸﹖七古仄韻﹐一韻到底﹐苦難撐架得住。每於出句煞尾一字﹐以上去入三聲配轉﹐與平聲相間用之﹐到撐不住時﹐必以仄字硬撐也。白�子房希白《讀杜詩》﹐頗涉直致一流﹐宜其詩似邵堯夫也。曹兌齋《讀唐詩鼓吹》云「不經詩老遺山手﹐誰解披沙揀得金。」兌齋從遺山遊﹐而其言如此﹐則《鼓吹》之選﹐信是遺山用意處耶﹖元初中州文獻﹐推詩專家﹐必以劉靜修與盧疏齋摯爲首。虞文靖爲李仲淵源道作詩序﹐亦言「五言之道﹐近世幾絕﹐數十年來﹐人稱涿郡盧公。」故仲淵自序﹐亦屬意盧公也。然疏齋五古﹐𨿽近質雅﹐而不能深造古人。李雪溥嘗題息齋李ぅ墨竹雲「息齋畫竹﹐𨿽云規模與可﹐蓋其胸中自有悟處﹐故能振迅天眞﹐落筆臻妙。簡齋賦《墨梅》有云﹕『意足不求顏色似﹐前身相馬九方臯』。余於此公墨竹亦云。」右一段不獨論畫﹐可以參作詩之法也。南山先生汪珍《湖陰曲》﹐是效潁濱作法而襲其面貌也。「一虎六龍」語殊拙。元人多尙風調﹐宮詞一體﹐推雁門爲最。若柯敬仲之作﹐亦爾時雅正者矣。《宮詞》多紀元時故事﹐蓋皆其親承典禮恩澤﹐不比王仲初閒說內邊事﹐所以當時推爲得體也。《宮詞》內﹐如世祖建大內﹐命移沙漠莎艸於丹墀﹐示子孫毋忘艸地﹐及陳祖宗大札撒以爲訓﹐諸條皆關史事﹐可誦可傳。至其後十首內﹐亦有說宮女事﹐蓋亦沿宮詞之體﹐偶及之耳。至其和人宮詞﹐又當別論。柯敬仲《馬圖》一首﹐寫肥入妙﹐較東坡更深進一層。故非工畫者﹐不能得意至此也。柯敬仲詩本不深﹐而綿邈處﹐時有醞釀﹐殆從畫家淸境來﹐非可以書生章句求也。較之王元章﹐則有極淺處﹔較之倪元鎭﹐則有極深處。想爾時入侍奎章﹐與虞伯生接近﹐筆札自當別有所得耳。元時書畫家之詩﹐以此人爲第一。顧俠君所舉陳雷佳句﹐如「煙村白屋畱孤樹﹐野水危橋蹋臥槎」﹐上句乃一半用杜﹐與下句相對﹐是何句法﹖徒形其支吾耳﹖顧豈未之知耶﹖潘子素詩以才調勝﹐喜爲今樂府﹐而絕句多佳﹐如《題宋髙宗二劉妃圖》﹐尢妙。鄭杲齋東《題徽廟馬麟梅》一首﹐《題江貫道平遠圖》諸絕句﹐皆佳。元人自柯敬仲﹑王元章﹑倪元鎭﹑黃子久﹑吳仲每用小詩自題其畫﹐極多佳制。此外諸家題畫絕句之佳者﹐指不勝屈。蓋元人題畫﹐長篇𨿽多﹐未免限於李長吉之詞句﹐罕能變轉。而絕句境地差小﹐則淸思妙語﹐層見疊出﹐易於發露本領。如就元人題畫小詩﹐選其尢者﹐匯鈔一編﹐以繼唐人之後﹐發揚風人六義之旨﹐庶有冀乎﹖鄭曲全采﹐杲齋弟也﹐其子思先合寫爲《聯璧集》。曲全《題復古秋山對月圖》七絕一首﹐二十八字內﹐乃用「﹝E164﹞」字二﹐「﹛朋朋﹜」字二﹐「﹛出出﹜」字二﹐「﹝E165﹞」字二﹐「森」字二﹐「﹝B18N﹞」字二﹐「﹝B360﹞」字二﹐「﹝B330﹞」字二﹐亦太好奇。周履道與髙季迪﹑徐幼文結社﹐其詩淸迥有逸气﹐非一時徒事長吉調者可比。許北郭恕﹐俊拔激昂處﹐較之王原吉才力差遜。�丘道人張簡﹐玉山以「陶﹑韋」稱之﹐鐵崖以「韋﹑柳」稱之。鐵崖最賞其《鬻石篇》﹐以爲「飄飄有淩�之气」。然�丘之詩在七客寮﹑白�海間﹐不過才气稍縮減耳﹐非遂能爲陶﹑韋﹑柳也。元季淮南行省參知政事臨川饒介之﹐分守吳中﹐自號醉樵。求諸作已﹐設宴酬款﹐以詩工拙是坐。仲簡之歌最協意﹐居首席﹐酬黃金十兩﹔次髙靑丘﹐白金三斤﹔次張羽爲儀﹐止一鎰﹐蓋詩有諷﹐略不滿快也。張羽《靜居集》述其事云爾。然�丘此歌﹐不過就醉樵詞頭打合主人耳﹐是應酬習气﹐無甚可取。陸河南仁《騷》體詩﹐句調不盡葉於音節。陸河南《夫子去魯圖》一篇﹐可謂用意烹煉﹐末句「周旋天下」﹐尢其用意煉筆處也。然「津則有舟」四句﹐尙是﹛封帛﹜襯。﹛封帛﹜襯固不礙﹐而人之材力厚薄見焉矣。如昌黎《龜山》《猗蘭》諸操﹐是何等魄力﹗玉山諸客﹐一時多爲鐵崖和《花遊之曲》﹐然獨玉山一篇爲佳。蓋諸公和作玉山諸客﹐一時多爲鐵和《花遊之曲》﹐然獨玉山一篇爲佳。蓋諸公和作與鐵崖原唱﹐縱極妍麗﹐皆不免傖俗气耳。●卷六﹝漁洋評杜調記﹞曩輯漁洋《杜詩話》一卷﹐不盡評騭語也。而外間所傳漁洋評本﹐又多雜以僞作。今就海鹽張氏刻本摘記。《贈李白》﹕「此詩語意﹐原不甚楚楚。」方綱竊按﹕此評固謬﹐不待辧說矣。然愚所見評杜本﹐則此條是王西樵之筆﹐張刻誤爲漁洋也。漁洋幼學詩於西樵﹐或有傳錄踵訛者﹐尙不止此。今姑就張刻記出。其西樵評本﹐直抹杜詩處極多﹐不能悉舉正矣。學者勿惑焉。《陪李北海宴歷下亭》﹕「此首頗近《選》。」按此評亦非漁洋之筆。《同李太守登歷下古城員外新亭》﹕「以上二首並暫如臨邑詩﹐與公他詩不類﹐當是有意仿北海耳。」按此亦西樵評。《冬日有懷李白》﹕「『更尋嘉樹傳』二語﹐畢竟難通。」按此亦西樵評也。愚所見漁洋評本﹐則獨圈此聯﹐信知僞本之不足信矣。○以此二句爲難通﹐是乃眞未通人之語。豈有漁洋作此評者乎﹖自此以下﹐皆依愚所舊鈔次序﹐不依張刻。《送孔巢父歸江東》﹕「結句有深意。」按此西樵評。《飲中八仙歌》﹕「無首無尾﹐章法突兀﹐然非杜之至者。」按此亦西樵評也。又有「無意味﹐於鱗誤選」云云。又抹「左相」句﹐皆謬之甚者。而張氏刻本錄之﹐貽誤匪細。《髙都護驄馬行》﹕「此子美少壯時作﹐無一句不精悍。」按此條是漁洋評。《同諸公登慈恩寺塔》﹕「西樵雲﹕此作不爲完美之篇﹐五句『方知』二字與『曠士』二句不相葉﹐末八句四截不相續﹐中間一段﹐則誠奇語耳。『秦山』五字﹐是憑髙奇句。」按此評愚所見本是西樵筆也﹐上無「西樵雲」三字﹔今以張刻屬漁洋﹐而有「西樵雲」三字。卽此一條推之﹐則外間所傳西樵評本﹐名漁洋﹐不爲無因耳。蓋漁洋早年學詩於其兄﹐有手錄西樵語﹐後遂誤傳爲漁洋評耶﹖第張刻此卷自識﹐謂未睹其全﹐則又非外間所傳以西樵評混入之本矣。足見藝林多傳新城王氏評本﹐眞贗雜淆久矣。愚此卷附記之﹐裨益良非淺也。○愚所見漁洋評本﹐此篇評云「與髙﹑薛據三篇﹐气魄眞勁敵。」此評勝此遠矣﹐其僞妄何待辧﹖此詩但以髙﹑薛相擬﹐尙未爲極至也﹐已勝西樵之評遠矣。西樵語本不必與辧﹐然海鹽張氏旣刻入《帶經堂詩話》卷中﹐誠恐有誤信者﹐豈可嘿而息乎﹗其謂此篇非完美之作﹐而但賞中段之奇﹐若果通篇非完美﹐而結處八句又四截不相屬﹐則豈可專賞其中間奇句﹖此非以目皮相者乎﹗第五句「方知」二字提起﹐正與「仰穿」﹑「始出」一气銜接﹐其上句「自非」二字﹐先用反說﹐亦正與此第五句以下相應也。乃謂之「不相葉」﹐可乎﹖末八句筆筆正鋒﹐何以謂之「不相續」﹐豈欲於八句內用虛活字連系﹐方謂之相續乎﹖此是三家村習八股者語耳。《醉時歌》﹕「『相如』二句應刪。結似律﹐不甚健。」按此卻是漁洋評﹐而實謬誤。「相如」﹑「子�」一聯﹐在「髙歌」一聯下﹐以伸其气﹐乃覺「髙歌」二句倍有力也。此猶之謝玄暉《新亭渚別範�》詩「廣平」﹑「茂陵」一聯﹐必借用古事﹐以見兩人心事之實迹也。漁洋乃於玄暉詩亦欲刪去「廣平」一聯﹐以爲超逸﹐正與評杜詩此二句之應刪﹐其謬同也。愚嘗謂空同﹑滄溟以格調論詩﹐而漁洋變其說曰神韻﹐神韻者﹐格調之別名耳。漁洋意中﹐蓋純以脫化超逸爲主﹐而不知古作者各有實際﹐豈容一槪相量乎﹖至此篇末「生前相遇且銜杯」一句﹐必如此乃健﹐而何以反云「似律不健」耶﹖且此句並不似律﹐試合上一句讀之﹐若上句第二字仄起﹐而此收句「生前」「前」字平聲﹐則似乎與律相近也。今上句「不須」「須」字亦是平聲﹐而此收句第二字又用平聲﹐則正與律不相似矣。何以云「似律」乎﹖況卽使上句第二字用仄起﹐此收句第二字用平﹐亦必古詩內有音節逼到不得不然﹐而後以似律之句結之﹐亦必不可云「結似律」也。況又上下句第二字皆平耶﹖先生獨不讀杜公《人日寄髙常侍》之七言古詩乎﹕「鼓瑟至今悲帝子﹐曳裾何處覓王門。文章曹植波瀾闊﹐服食劉安徳業尊。長笛誰能亂愁思﹐昭州詞翰與招魂。」此結段一連六句﹐平仄粘連﹐竟與律詩無別﹐而更覺其古也。漁洋先生乃必篇篇結句皆以下三字純用平聲爲正調乎﹖○此篇結六句﹐「先生早賦歸去來」一句﹐旣以第六字用仄矣﹐「儒術於我何有哉」句﹐又於第六字用仄﹐所以此下相間以二句之下三字皆平也。此二句下三字皆平﹐所以不能卽結住者﹐一連二句之平仄平﹐與一連二句之平平平﹐正相齊押住﹐則其勢必不可卽作結句矣。而此下結句﹐若又用三平之調﹐則又是直縱不收之音節矣。所以必用二四六相諧之調作一句結﹐乃可以結住也。此乃音節正變相乘一定之理﹐而漁洋轉以爲「似律」﹐此誠何說哉﹖《麗人行》﹕「意在言外﹐《三百篇》之致也。」按此評不謬。然是西樵評。《陂行》﹕「末本漢武《秋風辭》﹐妙在絕不相似﹐古人之善學如此。」按此是漁洋評。《陂西南臺》﹕「『錯磨終南翠』二句﹐刻畫。」按此漁洋評。《示從孫濟》﹕「『所來爲宗族』二句﹐笑柄。」按此是漁洋評。其意以超逸語爲古雅﹐故見此等句若近質率者﹐輒笑之。其實論詩不應如此。《沙苑行》﹕「結未諭。」按此亦漁洋評。不知其意欲如何收束﹖此結句正不當深求也。《戲簡鄭廣文兼呈蘇司業》﹕「偶爾妙謔﹐便成故實。」按此漁洋評。《天育驃騎歌》﹕「畫出神駿。」結處云「無限感慨﹐一句盡之。」按此西樵評。《蘇端薛復筵簡薛華醉歌》﹕「賞其生造。」結處云「忽然生色。」按此西樵評﹐亦皆不知詩者之語。《哀王孫》﹕「此等自是老杜獨絕﹐他人一字不能道矣。」按此西樵評。《哀江頭》﹕「亂離事只敍得兩句﹐『淸渭』以下以唱嘆出之﹐筆力髙不可攀。樂天《長恨歌》﹐便覺相去萬里。卽兩句亦是唱嘆﹐不是實敍。」按此西樵評﹐所說皆合﹐但不必以《長恨歌》相較量耳。《大�寺贊公房四首》﹕「其一『開懷無愧辭』﹐語似陶。其三『玉繩迥斷絕』﹐言殿宇之髙﹐玉繩亦爲虧蔽而斷絕也。」按此皆西樵評。然予見漁洋評本﹐其一「撞鐘齋及玆」﹐評云「拙句」﹐此則亦猶西樵評。其二「文義難通」云云。其三「夜深殿突兀」二句﹐評云「三四果是名句。」然則漁洋之讀杜﹐如此等亦皆未造其至者。《喜晴》﹕「『久旱雨亦好﹐旣雨晴亦佳』﹐皆是人胸臆語﹐公先探而出之耳。」按此西樵評。《送樊二十三侍禦赴漢中判官》﹕「『柱史晨徵憩』﹐趁韻。『後漢更列帝』﹐唐𨿽遭亂﹐然非滅而更興﹐不得以後漢爲比。」按此二條漁洋﹑西樵評本皆無。《送韋十六評事充同谷郡防禦判官》﹕「結弱。」按此西樵評。《晦日尋崔戢李封》﹕「『上古葛天民』四句﹐得此一段生色。」按此西樵評。《徒步歸行》﹕「平正通達﹐尙嫌淺易。」按此西樵評。眞八股先生語。《玉華宮》﹕「後亦弩末﹐竟刪四句更警。」按西樵評。其謬至此﹗《前出塞》﹕「九首是一首。」按西樵評。此亦時文先生語。《奉贈鮮於京兆二十韻》﹕「『計疏疑翰墨』一聯﹐西樵嗟賞此二語﹐每三復之。」按此在予所見本﹐是西樵評。而張刻有「西樵雲云」﹐是則漁洋評本﹐實有述西樵語者﹐無怪二本之偶有同異也。蓋漁洋每喜舉兄說耳﹐苟非大乖謬者﹐並存何害。《鄭附馬宅宴洞中》﹕「此詩過苦﹐無甚趣味。『秦樓』句﹐謔語也。」按此西樵謬評。《李監宅》﹕「意頗諷之。三四句俗。」按此亦西樵評。《假山》﹕「無味。」按漁洋評云「可刪。」《暫如臨邑至昔山湖亭懷李員外》﹕「語亦不佳。」按此西樵評。《已上人茅齋》﹕「『岱宗夫如何』『夫』字﹐及此詩『可以』字﹐皆是少陵句法。」按此是西樵謬評﹐然亦卽錄漁洋評者誤入之。正恐新城詩學﹐於「岱宗」句竟未之解耳。「岱宗夫如何」五字﹐是杜公出神之筆﹐「如何」二字虛﹐「夫」字實﹐從來皆誤解也。此一「夫」字﹐實指岱宗言之﹐卽下七句全在此一「夫」字內。蓋少陵縱目徧齊﹑魯二大邦﹐而其「靑未了」﹐所以不得不仰嘆之。此夫」字﹐猶言「不圖爲樂之至於斯」﹐「斯」字神理﹐乃將「造化神秀」﹑「蕩胸層�」諸句﹐皆攝入此一「夫」字內﹐神光直叩眞宰矣。豈得以虛活字妄擬之乎﹖《房兵曹胡馬》﹕「落筆有一瞬千里之勢。『批』﹑『峻』字﹐今人以爲怪矣。」按此亦西樵語。夫誰以爲怪哉﹖蓋先生自以爲怪乎﹖《畫鷹》﹕「西樵雲﹕命意精警﹐句句不脫『畫』字。」按此西樵語。而張刻有「西樵雲」三字﹐則是漁洋述之也。爾日未嘗聞新城王氏專以制舉義得名也﹐何以八股气味深入至此。《臨邑捨弟書至苦雨》﹕「『利涉』句太遠無涉。」按此亦西樵語。《過宋員外舊莊》﹕「五六句感慨跌宕﹐無所不包。」按此亦西樵語。《夜宴左氏莊》﹕「起甚有風趣﹐結遠。」按此西樵語。《送裴二虯尉永嘉》﹕「平。」按此評未見。《遊何將軍山林十首》﹕「『紅綻雨肥梅』﹐俗句。」按此則是漁洋評也。漁洋以超逸立格﹐故應戒人看白香山詩也。《得家書》﹕「此等事作一排律﹐自不能盡意。」按此西樵謬說。《行次昭陵》﹕「『玉衣』一聯﹐言神靈如在也。」按此西樵評。《端午日賜衣》﹕「何大復極贊此﹐吾所不知。」按此評未見。《送李校書》﹕「『老雁』句比也。」此亦西樵。《洗兵馬》﹕「此杜集七古中極整麗可法者。」亦西樵。《病後過王倚飲贈歌》﹕「又一體。」亦西樵。《貽阮隱居》﹕「結說盡。」亦西樵。《遣興五首》﹕「達。」亦西樵。《鳳凰臺》﹕「似孟郊。」亦西樵。《劍門》﹕「髙視見霸王」句抹「王」字﹕「王﹐平聲。」按此亦西樵謬語。試問「以力假仁者霸﹐以徳行仁者『王』」字﹐亦是平聲乎﹖《戲爲雙松圖歌》﹕「起處便老放。『葉裏松子』句﹐看此老筆底畫意。」亦皆西樵。《光祿阪行》﹕「『暝色』句不如『暝色帶遠客。』」亦西樵。《陳拾遺故宅》﹕「『聖賢』﹑『日月』﹐太過。」此亦西樵誤也。「所貴者聖賢」﹐「聖賢」二字﹐正用陳拾遺詩也。陳伯玉《懷古》詩﹕「賢聖幾凋枯。」此類慨慕古聖賢語﹐拾遺每多有之。若以「聖賢」指陳拾遺﹐則誤也。至於「日月」二字﹐承上句「揚馬」言之﹐亦豈可泥耶﹖《謁文公上方》﹕「『庭前猛虎』﹐謂石也。」亦西樵。《山寺》﹕「老杜頻用『樹羽』字﹐皆未妥。」亦西樵。《桃竹杖引》﹕「酷似太白。」亦西樵誤也。蓋以間用長句﹐遂妄謂似太白﹐不特不識杜﹐亦不識李矣。《冬狩行》﹕「『有鳥名瞿鵒』三句比也。」亦西樵謬語。不知何比﹖《太子張舍人遺織成褥段》﹕「起處全是樂府意。」亦西樵。《八哀詩》﹕「《八哀詩》本非集中髙作﹐世多稱之不敢議者﹐皆揣骨聽聲者耳。其中累句﹐須痛刊之方善。石林葉氏之言﹐其識勝崔徳符多矣。余《居易錄》中詳之。」按此則漁洋評也。今以漁洋諸條﹐詳列於此。《漁洋詩話》云「杜《八哀詩》﹐最冗雜不成章﹐亦多囈語﹐而古今稱之﹐不可解也。」《居易錄》一條云「杜《八哀詩》﹐鈍滯冗長﹐絕少剪裁。而前輩多推之﹐崔至謂『可表裏《雅》《頌》』﹐過矣﹗試摘其累句﹐如《汝陽王》云﹕『愛其謹潔極』﹐『上又回翠麟』﹐『天笑不爲新』﹐『手自與金銀』﹐『匪惟帝老大﹐皆是王忠勤』。《李邕》云﹕『眄睞皆已虛﹐跋涉曾不泥』﹐『眾歸給美﹐擺落多藏穢』﹐『是非張相國﹐相扼一危脆』。《蘇源明》云﹕『祕書茂松色』﹐『溟漲本末淺』。《文苑英華》本異﹐亦不可曉。《鄭虔》云﹕『地崇士大夫﹐況乃气精爽』﹐『方朔諧太枉』﹐『寡鶴誤一響』。《張九齡》云﹕『骨驚畏曩哲﹐в變負人境』﹐『諷詠在務屏』﹐『用才文章境』﹐『散帙起翠螭』﹐『未闕隻字警』云云﹐率不可曉。披沙揀金﹐在慧眼自能辧之。未可爲羣瞽語白黑也。」又一條云「予嘗議子美《八哀詩》《後村詩話》先已言之﹐曰﹕『如《鄭虔》之類﹐每篇多蕪詞累句﹐或爲韻拘﹐殊欠條暢。不如《飲中八仙》之警策。蓋《八仙歌》每人止三兩句﹐《八哀詩》或累押二三十韻﹐以此知繁不如簡﹐大手筆亦然。』又云﹕『《八哀詩》﹐崔徳符以爲表裏《雅》《頌》﹐中古作者莫及。韓子蒼謂其筆力變化﹐與太史公諸贊方駕。惟葉石林謂長篇最難﹐魏﹑晉已前﹐不過十韻﹐常使人以意逆志﹐初不以敍事傾倒爲工。此八篇﹐本非集中髙作﹐而世多尊稱﹐不敢議其病。蓋傷於多﹐如《李北海》《蘇源明》篇中多累句﹐刮去其半方善。石林之論累句之病﹐並爲長篇者﹐不可不知。』右皆確論﹐與予意吻合。」並錄予舊抄漁洋評本於後﹕「《八哀詩》自是鉅篇﹐顧多鈍拙不可曉。何也﹖」《贈司空王公思禮》﹕「物不隔」三字抹﹐「九曲」四句密圈﹐「自有」三字抹﹐「爽气」句密圈。《故司徒李公光弼》﹕「零落」句密圈。《贈左僕射鄭國公巖公武》﹕「不知萬乘出」四句密圈﹐「終相並」三字抹﹕「多冗長之句。」《贈太子太師汝陽郡王》﹕「虯髯」二句密圈﹐「愛其謹潔極」句抹﹐「上又回」句抹﹐「不爲新」三字抹﹐「聖聰」句抹﹐「匪惟帝」二句抹。《贈祕書監江夏李公邕》﹕起二句密圈﹐「森然」句密圈﹐「多藏穢」三字抹﹐「竟掩」句卻未抹。張刻此句全抹﹐評云「不倫」。以予所見﹐此是西樵評。此所云「不倫」者﹐又與漁洋所摘累句之說不同。「危脆」二字抹。《故祕書少監武功蘇公源明》﹕「气精爽」三字抹﹐「太枉」二字抹﹐「寡鶴」句抹﹐「百年」二句密圈。《故右僕射相國曲江張公九齡》﹕「詩罷地有餘」二句密圈﹐「用才」句抹﹐「翠螭」二字抹﹐「未闕」句抹。按漁洋以此八詩爲鉅篇﹐原自與前人贊賞略同。其所摘累句﹐則漁洋於詩﹐以妙悟超逸爲至﹐與杜之陰陽帥﹑利鈍並用者﹐本不可同語也。愚於《八哀詩附記》卷中﹐偶亦及此。今舉其一條云「《汝陽王》篇中﹐專敍射雁一事﹐史遷法也。『上又回翠麟』﹐乃插入之筆﹐若無此句﹐則『扣馬』﹑『諫獵』諸句﹐皆無根矣。此種健筆﹐豈得以漁洋之評議之﹖其餘漁洋所摘累句﹐又或以爲囈難曉﹐若然﹐則《三百篇》變雅中亦頗多似後人不可曉之句矣。善論詩者﹐豈可如此﹗且如『金銀』二字﹐以今日俗眼視之﹐似是俗字乎﹖然而『不貪夜識金銀气』﹐又何嘗非『金銀』二字連用﹖亦將以爲累句乎﹖如以漁洋所抹累句﹐若『紅綻雨肥梅』﹐與上句『綠垂風折筍』等耳。『綠』不聞其俗﹐而『紅』獨俗乎﹖『筍』不聞其俗﹐而『梅』獨俗乎﹖『垂』不聞其俗﹐而『綻』獨俗乎﹖『折』不聞其俗﹐而『肥』獨俗乎﹖蓋漁洋爲詩﹐多擇樂府中淸雋之字﹔不則年號﹑地名亦選其淸雋悅目之字。如是則詩人止當用淸揚﹑婉孌之字﹐而不當用『』﹑『戚施』之字矣。說詩正不當如此也。」約而言之﹐葉石林可謂「以意逆志」﹐上溯魏﹑晉者﹐此原是漁洋論五言詩之大旨﹐其所鈔《三昧》《十選》﹐皆此職志也。然漁洋於六朝則鈔及庾子山廿韻之作﹐而於唐則轉不取十韻外者﹐何也﹖故其於初唐亦止取短章以爲近古﹐而長篇則以爲近靡﹐又何論元﹑白諸篇矣。若杜公五言古詩﹐長篇如《北徵》諸作﹐正復何減《雅》《頌》﹐而可以長短較量乎﹖所以就學杜言之﹐人皆知其髙古雄渾﹐而其用鈍筆處﹐不如其用利筆之於諷誦也。卽如「苗滿空山」一聯﹐更無人理會矣。觀古人墨迹﹐遇禿毫處﹐則嗤爲敗筆者﹐人皆如是耳﹗然而杜詩初不以鈍筆見長﹐卽漁洋之每摘杜公累句﹐固於學杜之理﹐非其至論﹐而亦於評杜之妙﹐初不相妨也。杜詩固不因漁洋之摘累句而稍有損﹐卽漁洋之論詩﹐亦豈以其摘杜累句而有損乎﹖況愚所見漁洋評杜之眞本﹐其所圈識﹐尢關精微之詣。愚方欲摘取漁洋圈識之句﹐以醒學者之目﹐又恐其近似時文八股之習﹐是以聯因張氏此刻內《八哀詩》評﹐而略具其槪於此。愚豈敢以漁洋心眼﹐印定讀杜之指歸哉﹖又張刻此內「事絕萬手搴」句﹑「正始」句﹑「不要懸黃金」二句﹐皆全抹﹐評云「多不可解」。此則漁洋本所未抹。蓋西樵亦多摘其累句﹐又不盡出漁洋也。又「百年見存沒」二句﹐評云「十字悲甚」﹐亦非漁洋語。此皆無足詳辧者。《奉酬薛十二丈判官見贈》﹕「卓氏近新寡」以下﹐西樵雲「忽入此一段﹐不倫不理﹐無端之甚。」「空中右白虎」二句抹﹕「如囈語。」「襄王薄行迹」以下﹕「此段又不倫。」按此有「西樵雲」三字﹐則亦漁洋述其兄語也。讀杜詩何苦於此等處尋鬧。《醉歌行贈公安顏少府》﹕「『君不見』句﹐朴。」亦西樵。《上水遣懷》﹕「『窮迫』二句﹐眞。」「回斡」以下﹕「『回斡』五字已足﹐不必下四句。鄭繼之謂『此等爲杜公滯處』﹐良是。」按此亦西樵評也。「回斡明受授」一句﹐必得伸長以下四句﹐其气乃足﹐何爲轉欲省下四句乎﹖《早行》﹕「『前王』二句﹐亦是警語。『碧藻非不茂』﹐此句語勢不亮﹐下句覺接不倫。」此亦西樵語﹐直不知詩理者﹗此詩圓至深厚﹐乃是以中鋒之筆出之﹐爲此評者﹐自不解耳。《歲晏行》﹕「『歲雲暮矣多北風』四句﹐喜其气老﹐只在參錯中。」亦西樵。《題鄭縣亭子》﹕「『巢邊』句﹐比也。」亦西樵。《望嶽》﹕「無一句與前人登華同。」亦西樵。《得捨弟消息二首》其一﹕「此等皆杜之可存者﹐不得以其平而忽之。『憐』﹑『存』語更淒。」亦西樵也。誰言「平而忽之」哉﹖時文習气﹐至於如此﹗《憶弟》﹕「『兵在見何由』﹐朴。」亦西樵。《秦州雜詩二十首》其十七﹕「『檐雨亂淋幔』下三字﹐不成句。」亦西樵謬語。《蒹葭》﹕「句句太切。」亦西樵。可笑﹗《有客》﹕「作聲價﹐卻有致。」亦西樵。《野老》﹕「『片�』﹐比也。」亦西樵。《少年行》﹕「直書所見﹐不求語工﹐但覺格老。」亦西樵。《贈王二十四侍禦契四十韻》﹕「此詩自敍處大多﹐覺气格亦散緩。」亦西樵謬說。《船下夔州郭宿雨濕不得上岸別王十二判官》﹕「末句『汝』俱指鷗﹐非也。余謂指王判官。」亦西樵。此末句「汝」字﹐豈有指鷗之理﹖何須辧說﹗《謁先主廟》﹕「包舉得大。」亦西樵。《偶題》﹕「此篇前半气勢甚雄﹐惜後半多滯語。」此評予所未見﹐不知是西樵﹐抑是漁洋﹖要是不知詩者語耳。不特所云「後半多滯」是謬語也﹐卽所云「起處甚雄」亦是謬贊。《偶題》一篇﹐讀者或目爲前後二截﹐固謬矣﹔卽以起二句﹐似是統挈全篇﹐而實非文家空冒之起句也。愚嘗與卽墨張肖蘇論之﹐又與欽州馮魚山論之﹐詳具於《杜詩附記》捲內。《秋日夔府詠懷寄鄭監李賓客一百韻》﹕「未免鋪敍﹐難此整贍。『霧雨』句自己﹐『馨香』句鄭﹑李。」此評亦未見﹐不知是西樵﹐是漁洋﹖其以「霧雨」句爲杜自謂﹐亦未然。《洞房》﹕「《洞房》《宿昔》諸篇﹐俯仰盛衰﹐自是子美絕作。」此漁洋評。《酬韋昭州見寄》﹕「起老。」亦西樵。《千秋節有感》﹕「此等則李滄溟之濫觴也。」亦西樵。《舟中夜雪有懷盧十四侍禦弟》﹕「『舟重』句遂爲詠雪粉本。」亦西樵。《對雪》﹕「『囊罄』不宜有『銀壺』。」此評卻是西樵。然漁洋亦抹「銀壺」二字。方綱自束髮誦詩﹐所見杜詩古今注本﹐已三十餘種。手錄前人諸家之評﹐及自附評語﹐丹黃塗乙﹐亦三十三徧矣。大約注家於事實或有資以備考﹐於詩理則槪未之有聞。評家本不易言﹐在杜公地分﹐旣非後來學者所能仰窺﹐其謬誤擅筆者﹐固不必言矣。卽或出於詩家﹐偶有所見﹐而就其稍近者﹐亦有二端﹕一則或出於初誦讀時﹐偶有未定之論﹔一則或爲學徒指點﹐有所爲而借發。此皆不足以言評杜也。卽以近日王漁洋標舉神韻﹐於古作家﹐實有會心。然詩至於杜﹐則微之系說﹐尙不滿於遺山﹐後人更何從而措語乎﹖況漁洋於三唐𨿽通徹妙悟﹐而其精詣﹐實專在右丞﹑龍標間﹐若於杜則尙未敢以瓣香妄擬也。惟是詩理﹐古今無二﹐旣知詩﹐豈有不知杜者﹖是以漁洋評杜之本﹐於詩理確亦得所津逮﹐非他家輕易下筆者比矣。愚幼而遊吾裏黃昆圃之門﹐得徧識漁洋手定之說﹐旣而於朋輩借閱﹐所稱漁洋評本者﹐大約非西樵之評本﹐則漁洋早年述西樵之評本。其後於同裏趙香祖齋得漁洋評本﹐嘗以漁洋平日論杜語﹐逐條細較﹐實是其親筆無疑。昔在山東學使廨﹐刻拙作《小石帆亭著錄》六卷﹐已載此本於《王氏遺書》目矣。海鹽張氏刻有《帶經堂詩話》一編﹐於漁洋論次古今詩﹐具得其槪﹐學者頗皆問詩學於此書。而其末附有《評杜》一卷﹐細審之﹐則眞贗混淆﹐有不得不辧析者。故因張刻此卷爲略記如右。若夫讀杜之法﹐愚自有《附記》二十卷﹐非可以評語盡之也。●卷七﹝元遺山論詩三十首丁丑歲三鄕作大興翁方綱﹞金宣宗興定九年丁丑﹐先生年二十八歲。自貞三年乙亥﹐蒙古兵入金燕都﹐四年丙子﹐先生自秀容避亂河南﹐至是歲寓居三鄕﹐在其登進士第之前四年。漢謠魏什久紛紜﹐正體無人與細論。誰是詩中疏鑿手﹐暫教涇渭各淸渾﹖「正體」云者﹐其發源長矣。由漢﹑魏以上推其源﹐實從《三百篇》得之。蓋自杜陵云「別裁僞體」﹑「法自儒家」﹐此後更無有能疏鑿河源者耳。曹劉坐嘯虎生風﹐四海無人角兩雄。可惜並州劉越石﹐不教橫槊建安中。論詩從建安才子說起﹐此眞詩中疏鑿手矣。李太白亦云「蓬萊文章建安骨。」韓文公亦云「建安能者七。」此於曹﹑劉后特舉一劉越石﹐亦詩家一大關捩。鄴下風流在晉多﹐壯懷猶見缺壺歌。風�若恨張華少﹐溫李新怕柰爾何﹗鍾嶸評張華詩﹕「恨其兒女情多﹐風�气少。」此首特舉晉人風格髙出齊﹑梁也﹐非專以斥薄溫﹑李也。後章「精純全失義山眞」﹐豈此之謂乎﹖義山在晚唐時﹐與飛卿﹑柯古並稱「三十六體」﹐原自以綺麗名家﹐是又不能盡以義山得杜之精微而槪例之也。卽放翁論詩亦有「溫李眞自鄶」之句﹐蓋論晚唐格調﹐自不得不如此。遺山之論﹐前後非有異義耳。一語天然萬古新﹐豪華落盡見眞淳。南窗白日羲皇上﹐未害淵明是晉人。柳子厚﹐唐之謝靈運﹔陶淵明﹐晉之白樂天。此章論陶詩也。而注先以柳繼謝者﹐後章「謝客風容」一詩具其義矣。蓋陶﹑謝體格﹐並髙出六朝﹐而以天然閒者歸之陶﹐以蘊釀神秀者歸之謝﹐此所以爲「初日芙蓉」﹐他家莫及也。東坡謂柳在韋上﹐意亦如此﹐未可以後來王漁洋謂韋在柳上﹐輒能翻此案也。遺山於論杜不服元微之﹐而於繼謝者獨推柳州。四十年前﹐愚在粵東藥洲亭上與諸門人論詩﹐嘗有《韋柳詩話》一卷﹐意亦竊取於此。慷慨歌謠絕不傳﹐穹廬一曲本天然。中州萬古英雄气﹐也到陰山敕勒川。遺山錄金源一代之詩﹐題曰《中州集》。「中州」云者﹐蓋斥南宋爲偏安矣。虞道園嘗欲撰《南州集》而未果成﹐然而推此義也﹐在遺山籠罩中耳。「中州」二字﹐卻於「慷慨歌謠」一首拈出﹐所謂文之心也。沈宋橫馳翰墨場﹐風流初不廢齊梁。論功苦準平吳例﹐合著黃金鑄子昂。此於論唐接六代之風會﹐最有關系﹐可與東坡「五代文章付劫灰」一首並讀之﹐於初唐獨推陳射洪﹐識力直接杜﹑韓矣。然而遺山詩集﹐初不斤斤效阮﹑陳作《詠懷》《感寓》之篇也﹐豈其若李﹑何輩冒稱復古者得以藉口邪﹖斗靡誇多費覽觀﹐陸文猶恨冗於潘。心聲只要傳心了﹐布瀾翻可是難。「陸蕪而潘淨」﹐語見《世說》。此首義與下一首論杜合觀之。排比鋪張特一途﹐藩籬如此亦區區。少陵自有連城璧﹐爭柰微之識﹗事見元稹《子美墓志》。此首與上章一義﹐「排比鋪張」﹐卽所云「布瀾翻」也。然正須合前後章推柳繼謝之義同善會之﹐然後知遺山之論杜﹐並非吐棄一切之謂耳。王漁洋嘗謂杜公與孟浩然不同調﹐而能知孟詩﹐此方是上下原流﹑表裏一貫之旨也。其實元微之所云「鋪陳終始」﹑「排比聲律」與所謂「渾涵汪茫」﹑「千匯萬狀」者﹐事同一揆。而漁洋顧欲刪去「相如」﹑「子�」一聯﹐與其論謝詩欲刪「廣平」﹑「茂陵」一聯者正同。然則遺山𨿽若與元微之異說﹐而其識力則超出漁洋遠矣。望帝春心杜鵑。佳人錦瑟怨華年。詩家總愛西昆好﹐獨恨無人作鄭箋。拈此二句﹐非第趁其韻也。正以先提唱「杜鵑」句於上﹐卻押「華年」於下﹐乃是此篇回復幽咽之旨也。遺山當日必有神會﹐惜未見其所述耳。漁洋以釋道安當之﹐豈其然乎﹖遺山於初唐舉射洪﹐於晚唐舉玉溪﹐識力髙絕﹐知世傳《唐詩鼓吹》非出遺山也。然而遺山云「精純全失義山眞」﹐拈出「精」﹑「眞」分際。有此一語﹐豈不可抵得一部鄭氏箋耶﹗余更於下卷詳之。○宋初楊大年﹑錢惟演諸人館閣之作﹐曰《西昆酬唱集》﹐其詩效溫﹑李體﹐故曰西昆。西昆者﹐宋初翰苑也。是宋初館閣效溫﹑李體﹐乃有西昆之目﹐而晚唐溫﹑李時﹐初無西昆之目也。遺山沿習此稱之誤﹐不知始於何時耳﹖然遺山論詩旣知義山之「精」﹑「眞」﹐而又薄溫﹑李爲「新聲」者﹐蓋義山之精微﹐自能上追杜法﹐而其以綺麗爲體者﹐則斥爲新聲﹐但以其聲言之﹐此亦所謂言各有當爾。筆底銀河落九天﹐何曾憔悴飯山前﹖世間東抹西塗手﹐枉著書生待魯連。此妙於借拈李詩以論杜詩﹐可作李﹑杜二家鑰﹐與義山「李杜操持」一首正相發也。與前章斥元微之意同。其不以鬼怪目玉川﹐意亦如此。切響浮聲發巧深﹐研磨𨿽苦果何心﹖浪翁水樂無宮徵﹐自是�山《韶》音。「水樂」﹐次山事。又其《Ы乃曲》云「停橈靜聽曲中意﹐好是靈山《韶》音。」此皆弦外之旨﹐亦須善會之。猶夫「排比鋪陳」一章﹐非必吐棄一切之謂也。東野窮愁死不休﹐髙天厚地一詩囚。江山萬古潮陽筆﹐合在元龍百尺樓。韓門諸家﹐不斥賈而斥孟﹐亦與東坡意同。不論及李長吉者﹐遺山心眼抑自有屬矣。昔杜樊川爲《李長吉詩序》曰「少加以理﹐奴僕命《騷》可也。」未知遺山意中分際如何﹖謝客風容映古今﹐發源誰似柳州深﹖朱弦一拂遺音在﹐卻是當年寂寞心。柳詩繼謝之注﹐至此發之。以白繼陶﹐以柳繼謝﹐與漁洋以韋繼陶不同﹐蓋漁洋不喜白詩耳。奇外無奇更出奇﹐一波才動萬波隨。只知詩到蘇黃盡﹐滄海橫流卻是誰﹖遺山寄慨身世﹐屢致「滄海橫流」之感﹐而於論蘇﹑黃髮之。竇臯《述書賦》論褚河南正是此意﹐不知者以爲不滿褚書也。讀至此首之論蘇詩﹐乃知遺山之力爭上游﹐非語言筆墨所能盡傳者矣。金入洪鑪不厭頻﹐精眞那計受纖塵﹗蘇門果有忠臣在﹐肯放坡詩百態新。此章收足論蘇詩之旨﹐卽蘇詩「始知眞放本精微」也。「百態新」者﹐卽前章「更出奇」也。「蘇門忠臣」云者﹐非遺山以繼蘇自命也﹐又非指秦﹑晁諸君子也。百年才覺古風回﹐元諸人次第來。諱學金陵猶有說﹐竟將何罪廢歐梅﹖此「回」字卽坡公詩「平格力未全回」之「回」字﹐是遺山力爭上游處也。亦何嘗有人「諱學金陵」﹖亦何嘗有人「欲廢歐梅」﹖觀此可以得文章風會气脈矣。古雅難將子美親﹐精純全失義山眞。論詩寧下涪翁拜﹐未作江西社里人。唐之李義山﹐宋之黃涪翁﹐皆杜法也。先生撮在此一首中﹐眞得其精微矣。放翁﹑道園皆未嘗有此等議論﹐卽使不讀遺山詩集﹐已自可以獨有千古矣。池塘春艸謝家春﹐萬古千秋五字新。傳語閉門陳正字﹐可憐無補費精神。前首並非不滿西江社也﹐此首亦並非斥陳后山也﹐此皆力爭上游之語﹐讀者勿誤會。王介甫《唐百家詩》所錄多非大篇﹐故後人多疑之者。遺山詩「陶謝風流到百家﹐半山老眼淨無花。北人不拾江西唾﹐未要曾郎借齒牙。」蓋遺山之意﹐謂半山多取近古之作﹐不必多取其大篇歟﹖後二句﹐蓋指後人有議論半山此選者。今未詳其事﹐不能確定「曾郎」爲誰也。昔在館下﹐紀曉嵐與陸耳山同幾﹐校遺山集﹐予未得檢視其簽處也。後一日進書﹐在直廬話﹐曉嵐語序曰「遺山詩首句﹐一本作『王謝風流』﹐或謂『王』字是『三』之訛﹐然乎﹖」予曰「自是『陶謝』﹐不聞作『王謝』也。」及到館下﹐未暇覆檢曉嵐所校是某家藏本﹐顧有此異耶﹖曉嵐又謂「曾郎」當是茶山﹐予亦以無實徵﹐未敢定耳。遺山集訖無精校之本﹐明弘治戊午﹐沁州李翰刻儲家藏本﹐前有李冶﹑徐世隆二序﹐後有王鶚﹑杜仁傑二跋﹐末有附錄一卷。今所行無錫華氏刻本﹐卽此本重刻﹐無後二跋﹐其中訛字極多﹐須訪得弘治沁州原刻本校正之。此前更不聞古刻本耳。若能校勘重刻﹐以拙撰先生年譜附後﹔又淩仲子亦嘗凡三十首。附說者十八首。●卷八﹝王文簡戲仿元遺山論詩絕句三十五首﹞《漁洋詩話》﹕「余往在如臯﹐馬上成《論詩絕句》﹐從子淨名作注。」此詩作於康熙元年壬寅之秋﹐先生年二十九歲﹐與遺山之作﹐皆在少壯。然二先生一生識力﹐皆具於此﹐未可僅以少作目之。今所行《精華錄》僅存三十二首。其謂從子某作注者﹐或卽先生自注﹐猶夫《精華錄》或云名門人手也。巾角彈棋妙五官﹐搔頭傅粉封邯鄲。風流濁世佳公子﹐復有才名壓建安。論詩從建安說起﹐此二先生所同也﹐然漁洋則未加品騭也。此卽所謂「不著一字」之旨﹐先生說詩每如此。靑蓮才筆九州橫﹐六代淫哇總廢聲。白靑山魂魄在﹐一生低首謝宣城。掛席名山都未逢﹐潯陽喜見香鑪峯。髙情合受維摩詰﹐浣筆爲圖寫孟公。右丞愛襄陽「掛席幾千里﹐名山都未逢」之句﹐因爲寫《吟詩圖》。或謂此詩只敍其事﹐而無論說﹐何也﹖予曰﹕先生《分甘餘話》一條云「或問『不著一字﹐盡得風流』之說。答云﹕太白詩『牛渚西江夜﹐靑天無片�。登髙望明月﹐空憶謝將軍。余亦能髙詠﹐欺人不可聞。明朝掛帆去﹐楓葉落紛紛』。襄陽詩『掛席幾千里﹐名山都未逢。泊舟潯陽郭﹐始見香鑪峯。常讀遠公傳﹐永懷塵外蹤。東林不可見﹐日暮空聞鐘』。詩至此﹐色相俱空﹐政如『羚羊掛角﹐無迹可求』﹐所謂逸品是也。」此前一首﹐借太白懷小謝說﹐意亦如此。其前五字「淸晨登隴首」一篇﹐更不消詮釋耳。杜家箋傳太紛﹐虞趙諸賢盡守株。苦爲南華求向郭﹐前惟山谷後錢盧。此前則出議論矣。論杜而及於注家﹐論注杜而所斥者虞﹑趙﹐所主者錢﹑盧乎﹖虞伯生注之出於名﹐夫人而知之矣﹐何不云魯﹑黃鶴諸家耶﹖山谷《大雅堂記》自是髙識﹐然不能與後人注杜者並論也。盧氏《杜詩胥鈔》﹐其書不甚行於世﹐人罕知者。昔予在粵東﹐晤靑州李南間﹐語及此﹐南間致書盧氏﹐屬其家以初印本見贈﹐始知其非定本。此蓋漁洋傅會其鄕人之詞﹐不可爲據也。杜詩千古詩家風會所關﹐豈可隨所見傅會之﹗風懷澄澹推韋柳﹐佳處多從五字求。解識無聲弦指妙﹐柳州那得並蘇州﹖《許彥周詩話》﹕「東坡云﹕『柳子厚詩﹐在陶彭澤下﹐韋蘇州上。』」先生《分甘餘話》﹕「東坡此言誤矣。予更其語曰﹕『韋詩在陶彭澤下﹐柳柳州上。』」按州《藝苑卮言》曰「韋左司平澹古雅﹐柳州刻削𨿽工﹐去之稍遠。」此論與漁洋相似。然而遺山《論詩絕句》自注曰「柳子厚﹐唐之謝靈運﹔陶淵明﹐晉之白樂天。」此實上下古今之定品也。其不以柳與陶並言﹐而言其繼謝﹐不以陶與韋並言﹐而言其似白者﹐蓋陶與白皆蕭散之品﹐謝與柳絲蘊釀神秀之品也。漁洋先生不喜白詩﹐故獨取韋以繼陶也。獨取韋以繼陶﹐則竟云陶﹑韋可矣﹐奚其必取柳以居陶﹑韋之次乎﹖且以漁洋之意推之﹐則有孟浩然﹑祖詠一輩人皆可以繼陶者﹐奚必其及柳乎﹖則必曰但取中唐時人﹐不得不以柳並言耳。是則因言陶﹑韋而及之﹐猶若局於東坡之論矣。夫東坡之言陶﹑柳﹑韋也﹐以詩品定之也﹐非專以襟抱曠定之也。若專以襟抱曠定之﹐則以陶﹑韋並稱足矣﹐不必系以柳矣。若以詩論﹐則詩教溫柔惇厚之旨﹐自必以理味事境爲節制﹐卽使以神興空曠爲至﹐亦必於實際出之也。風人最初爲送別之祖﹐其曰「瞻望弗及﹐泣涕如雨」﹐必衷之以「其心塞淵」﹐「淑愼其身」也。《雅》什至《東山》﹐曰「零雨其」﹐「我心西悲」﹐亦必實之以「鸛鳴於垤」﹐「有惇瓜苦」也。況至唐右丞﹑少陵﹐事境益實﹐理味益至﹐後有作者﹐豈得復空舉弦外之音﹐以爲髙挹羣言者乎﹖漁洋生於李﹑何一輩冒襲僞體之後﹐欲以沖淡矯之﹐此亦勢所不得不然。而究以詩家上下原委﹐核其實際﹐則斷以遺山之論爲定耳。廣大居然太傅宜﹐沙中金屑苦難披。詩名流播雞林遠﹐獨愧文章替左司。「敢有文章替左司」﹐白公刺蘇州時詩也。先生不喜白詩﹐故特借白詩此句﹐以韋左司超出白詩上也。前章固以韋在柳上﹐此則以五言古詩類及之﹐猶爲有說也。若以韋在白上﹐則亻疑不於倫也。白詩所云「敢有文章替左司」﹐是因守蘇州而云爾﹐豈其關涉詩品耶﹖白公之爲廣大教化主﹐實其詩合賦﹑比﹑興之全體﹐合《風》《雅》《頌》之諸體﹐他家所不能奄有也。若以漁洋論詩之例例之﹐則所謂廣大教化主者﹐直是粗細雅俗之不擇﹐泥沙瓦礫之不揀耳。依此﹐以披沙得金﹐則何「金屑」之有哉﹖竟皆目爲沙焉而已。未知先生意中所謂「金屑」者何等「金」﹑何等「屑」也﹖若以白詩論之﹐則無論昆田﹑麗水皆金也﹐卽一切恆河沙﹐皆得化爲金也。若以漁洋之揀金﹐則宋人刻玉以爲楮葉﹐必如此而後爲楮葉﹐則凡花艸之得有葉者鮮矣。明朝李﹑何以訖王﹑李﹐皆僞詩也。漁洋先生豈惟於滄溟不免周旋鄕人﹐抑且於弘治七子沿襲信陽﹑北地之遺﹐是以神韻者卽格調之攺稱﹐自必覺白公詩皆粗俗膚淺矣。故以維摩一瓣香屬之錢﹑劉﹐而以「文章替左司」之語原出於白詩﹐只作引述﹐宛似不著議論者﹐轉使人乍看不覺有其意貶斥白詩之痕迹耳。獺祭曾驚博奧殫﹐一篇《錦瑟》解人難。千年毛鄭功臣在﹐獨有彌天釋道安。琴川釋道源﹐字石林。所謂「彌天釋道安」者﹐借《世說》之釋道安﹐以指明末琴川釋道源也。道源之注﹐朱長孺𨿽略采取之﹐何足當「毛鄭功臣」之目乎﹖且《錦瑟》一篇﹐遺山《論詩絕句》已有之。遺山詩曰「望帝春心杜鵑﹐佳人《錦瑟》怨華年。」第二句𨿽拈舉義山原句﹐而義已明白矣。錦瑟本是五十弦﹐其弦五十﹐其柱如之﹐故曰「一弦一柱」也。此義山回復幽咽之旨﹐在旣破作二十五弦之後﹐而追說未破之初﹐「無端」二字﹐從空頓挫而出﹐言此瑟若本是二十五弦﹐則此恨無須追訴耳。無柰其本是五十弦﹐誰令其未破之先本自完全哉﹗「無端」者﹐若訴若怪﹐此善言幽怨者﹐正在其未破之時﹐不應當初完全致令破作二十五弦而懊惜也。所謂歡聚者﹐乃正是結此悲怨之根耳。五六句「珠」以「明明」而已先「含淚」﹐「玉」以「日暖」而已自「含煙」﹐所以末二句「此情可待成追憶﹐只是當時已惘然」﹐不待今已破而後感傷也。其情種全在當初未破時耳。以此回抱三﹑四句之「曉夢蝴蝶」﹑「春心杜鵑」﹐乃得通體神理一片。所以遺山敍此二句﹐以「杜鵑」之「」說在前﹐而以「華年」之「怨」收在後﹐大旨了然矣。何庸復覓鄭箋乎﹖漁洋此詩﹐先以「獺祭」之「博奧」﹐則似以藻麗爲主﹐又歸於琴川僧之注﹐則於虛實皆無所據。故𨿽同以《錦琵》篇作《論詩絕句》﹐而其與遺山相較﹐去之千里矣。涪翁掉臂自淸新﹐未許傳衣躡後塵。卻笑兒孫媚初祖﹐彊將配食杜陵人。山谷詩得未曾有﹐宋人彊以擬社﹐反來後世彈射﹐要皆非文節知己。先生鈔《七言詩凡例》云「山谷𨿽脫胎於杜﹐顧其天姿之髙﹐筆力之雄﹐自辟門庭。宋人作《江西宗派圖》以配食子美﹐要亦非山谷意也。」按此《凡例》數語﹐自是平心之論。其實山谷學杜﹐得其微意﹐非貌杜也。卽或後人以配食杜陵﹐亦奚不可﹗而此詩以爲「未許傳衣」﹐則專以「淸新」目黃詩﹐又與所作《七言詩凡例》之旨不合矣。遺山云「論詩寧下涪翁拜﹐未作江西社里人。」此不以山谷置《江西派圖》中論之也。漁洋云「卻笑兒孫媚初祖﹐彊將配食杜陵人。」此專以山谷置《江西派圖》中論之也。山谷是江西派之祖﹐又何待言﹗然而因其作江西派之祖﹐卽不許其繼杜﹐則非也。吾故曰﹕遺山詩初非斥薄江西派也﹐正以其在論杜一首中﹐與義山並推﹐其繼杜則卽不作一方之音限之可矣。此不斥薄江西派﹐愈見山谷之超然上接杜公耳。近日如朱論詩﹐頗不愜於山谷。惟漁洋極推山谷﹐似是山谷知己矣﹐而此章卻又必拘拘置之江西派﹐不許其嗣杜。揆之遺山論詩﹐孰爲知山谷者﹐明眼人必當辧之。先生他日讀黃詩絕句又曰「一代髙名孰主賓﹖中天坡谷兩嶙峋。瓣香只下涪翁拜﹐宗派江西第幾人﹖」此首則竟套襲遺山《論詩絕句》「論詩寧下涪翁拜﹐未作江西社里人」之句調。愚從來不敢效近人騰口於漁洋先生﹐然讀至此詩﹐則先生竟隨口讀過﹐不能知遺山詩之意矣。遺山「寧」字﹐百煉不能到也。其上句云「古雅難將子美親﹐精純全失義山眞」﹐有一杜子美在其上﹐又有一李義山在其上﹐然後此句「寧」字﹐只以一半許山谷﹐而已超出所謂江西派方隅之見矣。只此一个「寧」字﹐其心眼並不斥薄江西派﹐而其尊重山谷之意﹐與其置山谷於子美﹑義山之後之意﹐層層圓到﹐面面具足。有此一「寧」字﹐乃得上二句學杜之難﹐與學義山之失眞﹐更加透徹也。若漁洋此作﹐云「瓣香只下涪翁拜」﹐換其「論詩」二字曰「瓣香」﹐則眞不解也。夫遺山諸絕句﹐皆論詩也﹐何以此處忽出「論詩」二字乎﹖所以漁洋先生以「瓣香」二字換之。揆其意﹐似以爲「瓣香」二字近雅﹐而「論詩」二字近於通套乎﹖誰知遺山此句「論詩」二字﹐方見意匠﹐蓋正對其下一句言之﹐彼但以江西派目山谷者﹐特以一方之音限之﹐非通徹上下原流者也。若以論詩之脈﹐而不以方隅之見限之﹐乃能下涪翁之拜﹐知是子美門庭中人耳。此其位置古人分際﹐銖兩不差﹐眞善於立言者也。若云「瓣香」﹐吾不知漁洋之意果其欲專學山谷詩乎﹖先生固未嘗專學山谷詩也。然卽使欲專學山谷﹐則其意﹐以「只」字特見推崇山谷矣﹐乃其下接句卻又不然﹐乃曰「宗派江西第幾人」﹐此又實不可解。夫山谷是《江西派圖》中之第一人也﹐所以云「兒孫媚初祖」﹐先生固明知其爲江西派之初祖也﹐何以此處又佯問曰﹕是江西派「第幾人」﹐不知其意欲顯其髙出江西諸人乎﹖抑欲較量其與江西諸人之等級乎﹖實則不過隨手套襲遺山之句調﹐而攺換其「社里人」爲「第幾人」﹐是則近今鄕塾秀才套襲墨卷之手段耳。正與其《浯溪碑》七言古詩﹐襲用山谷「瓊琚詞」三字﹐笨滯相同﹐而更加語病矣。愚從來竊見近日言詩者薄視漁洋﹐心竊以爲未然﹐今日因附說《論詩絕句》至此﹐而不能默也。鐵崖樂府气淋漓﹐淵穎歌行格盡奇。耳食紛紛說開寶﹐幾人眼見宋元詩﹖此首意若偏嗜吳立夫者﹐又不解末句「宋元詩」「宋」何指也﹖《七言凡例》亦謂「淵穎勝廉夫」﹐此在漁洋幼讀吳立夫詩故云爾。然吳立夫詩﹐頗帶粗獷之气﹐先生遽以廁諸遺山﹑道園七古之後﹐似未稱也。李杜光芒萬丈長﹐昌黎《石鼓》气堂堂。吳萊蘇軾登廊廡﹐緩步空同獨擅場。此首今《精華錄》所刪﹐然全集有之。恐讀者惑之﹐不可不辧也﹕旣以韓《石鼓歌》接李﹑杜光焰﹐顧何以吳立夫繼之﹖且以吳居蘇前﹐可乎﹖且以李空同繼之﹐可乎﹖此則必不可以示後學者矣。藐姑神人何大復﹐致兼《南雅》更《王風》。論交獨直江西獄﹐不獨文場角兩雄。此以下十四首﹐皆論明朝詩﹐而其間贊美李﹑何者凡數首。此一首贊何大復亦太過。其云「《王風》」﹐亦不可解﹐豈以十五國風中王國之風﹐近於《雅》耶﹖不思《黍離》降爲《國風》﹐正以其不能列於《雅》耳。而《中谷》《大車》諸篇﹐豈能超出《千旄》《淇澳》諸篇上乎﹖若以《詩》三百篇比諭明詩﹐則愚竊謂唐﹑宋已來皆眞詩﹐惟至明人始尙僞體﹐至李﹑何一輩出﹐而眞詩亡矣﹗則或以詩亡諭李﹑何﹐庶幾其可乎﹖揆先生之意﹐卻又未必如此。而妄云「《王風》」﹐又以藐姑射之神人推何大復﹐何異塗抹粉黛﹐以爲仙姿者乎﹖正徳何如天寶年﹖寇侵三輔血成川。鄭公變雅非關杜﹐聽直應須辧古賢。鄭善夫固不可云學杜﹐然亦不得云「變雅」也。末七字粗直﹐似非漁洋先生之詩。十載鈐山冰雪情﹐靑詞自媚可憐生。彥回不作中書死﹐更遣匆匆唱《渭城》。惟此一首﹐婉約有致﹐罵嚴嵩有味﹐又不著迹﹐此卽所謂「羚羊掛角」之妙也。但以愚意﹐如嚴嵩者﹐縱使其能詩﹐亦不直得措一詞以罵之。若果通加選輯明詩諸家而及之﹐或可云不以人廢言耳﹔今於上下古今作《論詩絕句》﹐乃有論嚴嵩一首耶﹖中州何李並登壇﹐弘治文流競比肩。詎識蘇門髙吏部﹐嘯臺鸞鳳獨然。此首抑揚之間﹐歸重在髙蘇門﹐大指不謬。獨不應以「中州登壇」推許何﹑李耳。文章煙月語原卑﹐一見空同迥自奇。天馬行空脫羈勺﹐更憐《譚藝》是吾師。漁洋有《徐髙二家詩鈔》﹐此二首評髙﹑徐皆當矣。此首論徐而推重空同﹐亦是實事如此﹐非前首論髙而先推何﹑李者比也。二家究以髙在徐上﹐徐詩不必皆眞﹐而其古淡﹐究在李﹑何上。第以徐迪功直接古之作者﹐則實不敢附和﹐不過較空同爲近正耳。漁洋有《題徐迪功集》詩﹐其首句今刊本云「昭代嬋娟子。」昔在館下校其集至此﹐紀曉嵐云「『昭』字應是『往』字之誤。」予無以應之。其後予視學山東﹐得見漁洋此詩手艸﹐首句云「絕代嬋娟子」﹐乃豁然明白。蓋因其紙昏﹐左「糸」旁僅有一二橫﹐觀者誤以爲「日」旁﹐右「色」下半不明白﹐誤以爲「召」字﹐遂誤刊作「昭代」。所關匪淺﹐亟致書曉嵐俾攺正之。附記於此。迪功《談藝錄》二千餘言﹐實則菁英可采者﹐數語而已。迪功少負雋才﹐及見空同﹐然後一意師古。惜空同專以模仿爲能事﹐以其能事貺其良友﹐故以如此天挺之淸奇﹐以如此能攺之毅力﹐而所造僅僅如此﹐亦其時爲之耳。顧空同爲之序曰「守而未化﹐蹊逕存焉。」豈空同果能化歟﹖夫迪功所少者﹐非化也﹐眞也。眞則積久能化矣﹐未有不眞而可言詩者。漁洋論詩所少者﹐亦正在「眞」字。迪功五集內﹐未嘗無造詣處。今讀《迪功集》﹐自必以其師古者爲正矣。然如朱竹錄其《效何遜之作》云「簾櫳秋未晚﹐花霧夕偏佳。暗牖通新燭﹐虛堂聞落釵。淅淅烏驚樹﹐明明月墮懷。相思不可見﹐蘭生故繞階。」第四句竹作「響落釵」﹐然原本是「聞」字也。「聞」字實不可易﹐以音節言﹐對上句「通」字﹐似乎可仄。然此處用仄﹐則上四句純乎諧調矣﹐下四句之「淅淅」奚爲而變仄﹖「蘭生」奚爲而變平耶﹖惟其上四句之諧調﹐至第四句第三字忽以「聞」字變平咽住﹐所以後四句移宮換羽﹐乃天然節拍耳。卽以詩理論﹐此通篇敍景﹐至第七句乃露情事﹐則第四句必作「聞」字﹐方與「不可見」相爲環合也。若作「響」﹐則是僅取字勢似乎陡健﹐字音似乎鏘脆﹐而不知其於詩理全失之矣。漁洋先生最善講音節﹐不知曾見竹所錄迪功詩之本誤作「響」否﹖故又附說於此。濟南文獻百年稀﹐白雪樓空宿艸菲。未及尙書有邊習﹐猶傳林雨忽г衣。邊仲子詩稿手迹﹐予嘗見之﹐前有徐東癡手題數行﹐漁洋以紅筆題其捲端。其詩皆漁洋紅筆圈點﹐或偶攺一二字。此句「野風欲落帽﹐疏雨忽沾衣」﹐實是「疏」字。漁洋紅筆壓攺「林」字﹐蓋以「林」與「野」相對也。不知此「野」字原不必定以「林」爲對﹐自以「疏」爲是﹐攺「林」則滯矣。漁洋竟有偶失檢處。凡三十五首。附說者十六首。●附錄○跋《石洲詩話》八卷﹐大興翁覃先生視學粵東﹐與學侶論詩所條記也。前五卷艸稿久已失去﹐葉�素農部忽於都中書肆購得之﹐持歸求先生作跋。先生因命人鈔存﹐又增《評杜》一卷﹐及附說元遺山﹑王漁洋《論詩絕句》兩卷﹐共成八卷。會先生門人襄平蔣公來督兩粵﹐因寄至節署﹐屬爲開雕。公命維屏董校勘之役。維屏旣以詩辱知於先生﹐憶乙卯﹑戊辰寓京遇﹐每淸曉過蘇齋﹐先生輒爲論古人詩源流異同﹐不倦。一日詢及是編﹐徧檢弗獲。不意是書失去﹐遲之又久復還﹐而維屏於七千里外﹐乃得取而細讀之﹐且距先生視學時已四十餘年矣。今展捲坐對﹐不啻追侍杖履於古榕曜石間。文字之緣﹐抑何紆而愜也﹗至先生聞見之博﹐考訂之精﹐用心之勤﹐持論之正﹐是編特全鼎之一變耳。比年同人築�泉山館於白�﹑蒲澗之麓﹐先生作《�泉》詩見寄。是書剞劂甫竣﹐而《�泉》詩亦已上石﹐此又一重翰墨緣﹐因連綴及之。嘉慶二十年四月八日﹐番禺後學張維屏謹跋。

