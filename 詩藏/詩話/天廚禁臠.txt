石門洪覺範天廚禁臠宋釋惠洪

《四庫全書總目提要》

《天廚禁臠》三卷﹐宋釋惠洪撰。惠洪有《冷齋夜話》﹐已著錄。是編皆標舉詩格﹐而舉唐﹑宋舊作爲式。然所論多彊立名目﹐旁生支節。如首列杜甫《寒食對月詩》爲偸春格﹐而謂黃庭堅《茶詞》疊押四山字爲用此法﹐則風馬牛不相及。又如蘇軾「芳艸池塘惠連夢﹐上林鴻雁子卿歸」句﹔黃庭堅「平生幾兩屐﹐身後五車書」句﹔謂射雁得蘇武書無「鴻」字﹐故攺謝靈運「春艸池塘」爲「芳艸」﹔「五車書」無「身後」字﹐故攺阮孚「人生幾兩屐」爲「平生」。謂之用事補綴法﹐亦自生妄見。所論古詩押韻換韻之類﹐尢茫然不知古法。嚴羽《滄浪詩話》稱「天廚禁臠最害事」﹐非虛語也。

卷上

秦少遊曰「蘇武﹑李陵之詩﹐長於髙妙﹔曹植﹑劉公幹之詩﹐長於豪逸﹔陶潛﹑阮籍之詩﹐長於衝澹﹔謝靈運﹑鮑照之詩﹐長於峻潔﹔徐陵﹑庾信之詩﹐長於藻麗﹔而杜子美者﹐窮髙妙之格﹐極豪逸之气﹐包衝澹之趣﹐兼峻潔之姿﹐備藻麗之能﹐而諸家之作不及焉。」予以謂子美豈可人人求之﹐亦必兼法諸家之所長。故唐人工詩者多專門﹐以是皆名世﹐專門句法﹐隨人所去取。然學者不可不知﹐凡諸格法﹐畢錄於此。

近體三種頷聯法

寒食月

無家對寒食﹐有淚如金波。斫卻月中桂﹐淸光應更多。仳離放紅蕊﹐想象顰靑蛾。牛女漫愁思﹐秋期猶渡河。

此杜子美詩也。其法頷聯𨿽不拘對偶﹐疑非聲律。然破題引韻已的對矣。謂之偸春格﹐言如梅花偸春色而先開也。山谷嘗用此法作茶詞曰「烹茶畱客駐雕鞍﹐有人愁遠山。別郎容易見郎難﹐月斜窗外山。自郎去後憶前歡﹐畫屏金博山。一杯春露莫畱殘﹐與郎扶玉山。」蓋下押四「山」字﹐上「鞍」「難」「歡」「殘」皆有韻﹐如是乃知其工也。

下第

下第惟空囊﹐如何住帝鄕。杏園啼百舌﹐誰醉在花傍。淚落故山遠﹐病來春艸長。知音逢豈易﹐孤棹負三湘。

此賈島詩也。頷聯亦無對偶﹐然是十字敍一事﹐而意貫上二句。及景聯方對偶分明﹐謂之蜂腰格﹐言若已斷而復續也。

弔僧

幾思聞靜話﹐夜雨對禪牀﹐未得重相見﹐秋燈照影堂。孤云終負約﹐薄宦轉堪傷。夢繞長松塔﹐遙焚一炷香。

此鄭谷詩也﹐頷聯與破題便作隔句對﹔若施之於賦﹐則曰「幾思靜話﹐對夜雨之禪牀﹔未得重逢﹐照秋燈之影堂」也。

四種琢句法

近體詩以聲律爲標準﹐每錙銖而較之﹐蓋其法嚴甚。然妙意欲達﹐而爲詩語所礙則柰何﹐曰﹕有假借之法。

月中桂

根非生下土﹐葉不墜秋風。

贈隱者

五峯寒不下﹐萬木幾經秋。

《月中桂》﹐省題詩也。二詩皆以「秋」對「下」﹐蓋夏字之同聲也。

山行

因尋樵子徑﹐偶到葛洪家。

遊山寺

殘春紅藥在﹐終日子規啼。

此以「子」對「紅」﹐又以「紅」對「子」﹐皆假其色也。

宿柏巖

閒聽一夜雨﹐更對柏巖僧。

移居

住山今十載﹐明日又遷居。

此以「一夜」對「柏巖」﹐又以「十」對「遷」﹐假千百之數耳。

宿西林寺

聽雨寒更盡﹐開門落葉深。

登樓晚望

微陽下喬木﹐遠燒入秋山。

此唐僧無可詩也。退之所稱「島﹑可」﹐島謂賈島也。此句法最有奇趣﹐然譬之嚼蟹螯﹐不能多得。一夜蕭蕭﹐謂必雨也﹐及曉乃落葉也﹐其境淸絕可知。方遠望謂斜陽自喬木而下﹐乃是遠燒入山﹐其遠可知矣。

江左體

題省中院壁

掖垣竹埤梧十尋﹐洞門對雪常陰陰。落花遊絲白日靜﹐鳴鳩乳燕靑春深。腐儒衰晚謬通籍﹐退食遲回違寸心。衮職曾無一字補﹐許身愧比雙南金。

卜居

浣花流水水西頭﹐主人爲卜林塘幽。已知出郭少塵事﹐更有澄江銷客愁。無數蜻蜓齊上下﹐一雙鸂鶒時沈浮。東行萬里堪乘興﹐須向山陰上小舟。

巴嶺答杜二見憶

臥向巴山落月時﹐兩鄕千里夢相思。可但步兵偏愛酒﹐也知光祿最能詩。江頭赤葉楓愁客﹐籬外黃花菊對誰。跂馬望君非一度﹐冷猿秋雁不勝悲。

前二詩子美作﹐後一詩嚴武作﹐皆於引韻便失粘。旣失粘﹐則若不拘聲律。然其對偶時精到﹐謂之「骨含蘇李體」。魯直作《落星寺詩》﹐乃是法之曰「星宮遊空何時落﹐落地便化爲寶坊。詩人晝吟山入座﹐醉客夜愕江撼牀。蜜房各自開戶牖﹐蟻穴或夢封侯王。不知靑雲梯幾級﹐更拄瘦藤遊上方。

含蓄體

登岷山

荒山秋日午﹐獨上意悠悠。如何望鄕處﹐西北是融州。

渡桑乾

客捨並州已十霜﹐歸心日夜憶咸陽。無端更渡桑乾水﹐卻望並州是故鄕。

山驛有作

第杖馳山驛﹐逢人問梓州。長江那可到﹐行客替生愁。

此三詩﹐前一柳子厚作﹐後二賈島作。子厚客洛陽﹐融州蓋嶺外也。桑乾遠極幽燕﹐並關河東﹐望咸陽爲西南。長江縣在梓州之西。前輩多誦此詩。少遊嘗自題《桑乾》詩於扇上﹐此所謂含蓄法。

用事法

雙竹

饑殘夷叔丰姿瘦﹐泣盡娥英粉淚幹。

荼醿花

露濕何郎試湯餅﹐日烘荀令炷鑪香。

《雙竹》﹐僧惠律詩。《荼醿》﹐山谷作也。以伯夷﹑叔齊﹑娥﹑英二女比其淸臒有淚爲絕好。荼醿花美而有韻﹐不以女子比之﹐而以二美丈夫比之爲工也。然淵材又以謂不如「雨過溫泉浴妃子﹐露濃湯餅試何郎」﹐亦兼用美丈夫也。

就句對法

贈僧

往往語復默﹐微微雨灑松。

又

水邊林下何時去﹐薄宦虛名欺得人。

前賈島詩﹐後司空曙所作。「往往」不可對「微微」﹐「去」字不可對「人」字﹐乃就詩一句以作對﹐以「語」對「默」﹐以「雨」對「松」﹐以「水邊」對「林下」﹐以「薄宦」對「虛名」也。

十字對句法

梅

前村深雪裏﹐昨夜一枝開。

別所知

相看臨遠水﹐獨自上孤舟。

前對齊己作﹐後對鄭谷作。皆以十字敍一事﹐而對偶分明。

十字句法

如何靑艸裏﹐亦有白頭翁。

又

夜來乘好月﹐信步上西樓。

前對李太白詩﹐後對司空曙詩。旣以言十字對句矣﹐此又言十字句﹐何以異哉﹖曰「靑艸裏」不可對「白頭翁」﹐「夜來」不可對「信步」。以其是一意﹐完全渾成﹐故謂之十字句。其法但可於頷聯用之﹐如於頸聯用﹐則當曰「可憐蒼耳子﹐解伴白頭翁」爲工也。

十四字對句法

自攜瓶去沽村酒﹐卻著衫來作主人。

又

卻從城裏攜琴去﹐誰到山中寄藥來。

前對王操詩﹐後對淸塞詩﹐皆翛然有出塵之姿﹐無險阻之態。以十四字敍一事﹐如人信手斫木﹐方圓一一中規矩。其法亦宜頷聯用之也。

詩有四種勢

寒松病枝芙蓉出水轉石千仞賢鄙同笑

巳師茅齋

江蓮搖白羽﹐天棘蔓靑絲。

山寺

麝香眠石竹﹐鸚鵡啄金桃。

九日

竹葉於人旣無分﹐菊花從此不須開。

關山道中

野店初嘗竹葉酒﹐天寒正落豆稭灰。

前三對子美詩﹐後一對東坡詩。「麝香」﹐小鹿子也。「石竹」﹐野花之微弱叢﹐薄薄而纖短者。其事隱而相濫﹐故注其詩者曰﹕麝香﹐鹿也。天棘﹐柳也。靑絲﹑白羽﹐比物也。竹葉﹐酒名也。江蓮﹑黃菊﹐皆稱體之名﹐世所共識。而對以異名﹐則是句法之病。𨿽是病﹐然施之於「寒松格」則不害爲好。「豆稭灰」﹐比雪也。所謂「寒松病枝」﹐唐晝公名之。

山居

風定花猶落﹐鳥鳴山更幽。

雨過

涼生初過雨﹐靜極忽歸僧。

遊康王觀

棋聲深院靜﹐幡影石壇髙。

前對舒王集句﹐次僧保暹作﹐後司空曙所作。讀之自然﹐令人愛悅﹐不假人言﹐然後爲貴也。此謂「芙蓉出水」﹐晉謝靈運名之。

華淸宮

雷霆施號令﹐星斗煥文章。

懷古

經來白馬寺﹐僧到赤烏年。

前杜牧之詩﹐後靈徹詩。言天子之事﹐以「號令」比「雷霆」﹐必當以「文章」比「星斗」﹐其勢不如此不能止其詞也。東漢西國僧以白馬負經至洛陽﹐而吳赤烏年中﹐康僧會始領僧二十四員到建業﹐此所謂「轉石千仞」。譬如以石自千仞岡上而下﹐不到地而不止。此歐陽公名之。

宮怨

昔爲芙蓉花﹐今作斷腸艸﹐以色事於人﹐能得幾時好。

春日曲江

朝回日日典春衣﹐每日江頭盡醉歸。酒債尋常行處有﹐人生七十古來稀。穿花蛺蝶深深見﹐點水蜻蜒款款飛﹐傳語春光共流轉﹐暫時相賞莫相違。

與子由別和其詩

別期漸近不堪聞﹐風雨蕭蕭正斷魂。猶勝相逢不相識﹐形容變盡語音存。

龍山雨中

山行三日雨沾衣﹐幕阜峯前對落暉。野水自添田水滿﹐晴鳩卻喚雨鳩歸。靈源大士人天眼﹐雙塔老師諸佛機。白髮蒼顏重到此﹐問君還見昔人非。

《宮怨》﹐李太白作。《春日》﹐杜子美作。《別子由》﹐東坡作。《龍山雨中》﹐山谷作。「斷腸艸」﹐其花美好﹐亦名芙蓉。「尋常」﹐七尺爲尋﹐八尺爲常。形容去盡﹐但譏其聲音﹐見東漢《黨錮傳》夏馥言兄弟也。鳩見雨卽逐其婦﹐晴則呼其婦﹐以諭君怒其臣卽逐之﹐怒息卽詔其歸爾。此謂「賢鄙同笑」﹐謂其賢愚讀之﹐皆意解而愛敬之也。以賢者知其用事所從出﹐而愚者不知﹐不知猶爲好也。此秦少遊名之。

詩分三種趣

奇趣天趣勝趣

田家

髙原耕種罷﹐牽犢負薪歸。深夜一鑪火﹐渾家身上衣。

江淹《效淵明體》

日暮巾柴車﹐路暗光已夕。歸人望煙火﹐稚子候檐隙。

此二詩脫去翰墨痕迹﹐讀之令人想見其處﹐此謂之奇趣也。

宮詞

白髮宮娃不解悲﹐滿頭猶自插花枝。曾緣玉貌君王寵﹐準擬人看似舊時。

大林寺

人間四月芬菲盡﹐山寺桃花始盛開。長恨春歸無覓處﹐不知轉入此中來。

此二詩﹐前乃牡牧之作﹐後乃白樂天作。其詞語如水流花開﹐不假工力﹐此謂之天趣。天趣者﹐自然之趣耳。

東林寺

昔爲東掖垣中客﹐今作西方社里人。手把楊枝臨水坐﹐閒思往事似前身。

長安道中

鏡中白髮悲來慣﹐衣上塵痕拂轉難。惆悵江湖釣魚手﹐卻遮西日望長安。

前詩白樂天作﹐後詩杜牧之作。吐詞气宛在事物之外﹐殆所謂勝趣也。

錯綜句法

秋興

紅稻啄殘鸚鵡粒﹐碧梧棲老鳳凰枝。

又

繰成白雪桑重綠﹐割盡黃雲稻正靑。

又

林下聽經秋苑鹿﹐江邊掃葉夕陽僧。

前子美作﹐次舒王作﹐次鄭谷作。然是三種錯綜﹐以事不錯綜則不成文章。若平直敍之﹐則曰「鸚鵡啄殘紅稻粒﹐鳳凰棲老碧梧枝。」而以「紅稻」於上﹐以「鳳凰」於下者﹐錯綜之也。言「繰成」則知白雪爲絲﹐言「割盡」則知黃雲爲麥也。秦少遊得其意﹐時發奇語﹐其作《睡足軒》則曰「長年憂患百端慵﹐開付僧坊頗有功。地撤蔽虧僧界靜﹐人除荒穢玉奩空。靑天並入揮毫裏﹐白鳥時來隱幾中。最是人間佳絕處﹐夢殘風鐵響丁東。」

折腰步句法

宿山中

幽人自愛山中宿﹐更近葛洪丹井西。庭前有个長松樹﹐半夜子規來上啼。

南園

花枝艸蔓眼中開﹐小白長紅越女腮。可憐日暮嫣然態﹐嫁與春風不用媒。

送蜀僧

卻從江夏尋僧晏﹐又向東坡別巳公。當時半破蛾嵋月﹐還在平羌江水中。

前詩韋應物作﹐次李長吉作﹐又次東坡作。𨿽中失粘而意不斷也。

絕弦句法

寄遠

燕鴻去後湖天暖﹐欲寄知音問水居。七歲弄竿今八十﹐錦鱗吞釣不吞書。

送道士

歲暮抱琴何處去﹐洛陽三十六峯西。生平不識先生面﹐不得一聽烏夜啼。

前詩僧謙作﹐後詩賈島作。其詩語似斷絕而意存﹐如弦絕而意終在。

影略句法

落葉

返蟻難尋穴﹐歸禽易見窠。滿廊僧不厭﹐一个俗賺多。

柳

半煙半雨村橋畔﹐間杏間桃山路中。會得離人無恨意﹐千絲萬絮惹春風。

前詩劉義作﹐後詩鄭谷作。賦落葉而未嘗及凋零飄墜之意﹐題柳而未嘗及裊裊弄日垂風之意。然自然知是落葉﹐知是柳也。卷中

比物句法

書事

輕陰閣小雨﹐深院晝慵開。坐看蒼苔色﹐欲上人衣來。

又

若耶溪上踏莓苔﹐興盡張帆載酒回。汀艸岸花渾不見﹐靑山無數逐人來。

前詩王堆作﹐後詩舒王作。兩詩皆含其不盡之意﹐子由謂之不帶聲色。

造語法

如沙如艸﹐皆眾人所用。山間林下﹐寂寞之濱﹐所與之遊處者﹐牛羊鷗鳥耳。而舒王造而爲語曰「坐分黃犢艸﹐臥占白鷗沙。」其筆力髙妙﹐殆若天成。凡貧賤﹐則語言不爲人所敬﹐信歲寒不變﹐則無如松竹。山谷則造而爲語曰「語言少味無阿堵﹐冰雪相看有此君。」其語便韻。

賦題法

「若不得流水﹐還應過別山」者﹐題野燒也。「嚴霜百艸白﹐深院一株靑」者﹐題小松也。前人以爲工﹐但是題其意爾﹐非能狀其體態也。如子美題雨﹐則曰「紫崖奔處黑﹐白鳥去邊明」。樂天賦琵琶﹐則曰「銀瓶忽破水漿迸﹐鐵騎突出刀槍鳴」。又曰「四弦一聲如裂帛」。此皆能曲盡萬物之情狀。若雨﹑若聲音﹐其不可把玩如石火電光﹐非人之才力能攬取之。然此但得其情狀﹐非能寫其不傳之妙哉。如山谷《題蘆雁圖》則妙絕。曰「惠崇煙雨蘆雁﹐坐我瀟湘洞庭。欲喚扁舟歸去﹐傍人謂是丹靑。」

用事補綴法

南華會蘇伯固

扁舟震澤定何時﹐滿眼廬山覺又非。芳艸池塘惠連夢﹐上林鴻雁子卿歸。口香知是曹溪水﹐眼淨同看古佛衣。不向南華問消息﹐此生何處是眞依。

猩猩筆

好飲醉魂在﹐能言機事疏。平生幾量屐﹐身後五車書。物色看王會﹐動勞在石渠。一毫能濟世﹐端用謝楊朱。

前東坡詩﹐後山谷詩。《漢書》﹕武帝射雁﹐得蘇武書。無「鴻」字﹐東坡添「鴻」字﹐故攺「春艸池塘」爲「芳艸池塘」也。阮孚言「人生能著幾量屐。」魯直以下句非全句﹐故攺「人生」爲「平生」也。若以「春艸」對「上林」﹐以「人生」對「身後」﹐固不佳哉。特以「生」不易動﹐則對非的偶爾。

比興法

野外

老妻畫紙爲棋局﹐稚子敲錢作釣鉤。

送路六侍禦入朝

不分桃花紅勝錦﹐生憎柳絮白於綿。

絕句

不如醉裏風吹盡﹐可忍醒時雨打稀。

三詩皆子美作也。妻比臣﹐夫比君﹐棋局﹐直道也。鍼合直而敲曲之﹐言老臣以直道成帝業﹐而幼君壞其法。稚子﹐比幼君也。鍼﹑綿﹐色紅白而適用。朝廷用眞材﹐天下福也。而眞材者忠正﹐小人諂諛似忠﹐詐姦似正﹐故爲子美所不分而憎之也。小人之愚弄朝廷﹐賢人君子不見其成敗則已﹐如眼見其敗﹐亦不能不爲之嘆息耳。故曰「可忍醒時雨打稀」。

奪胎句法

「河分崗勢斷﹐春入燒痕靑。」僧惠崇詩也。然「河分崗勢」不可對「春入燒痕」﹐東坡用之﹐爲奪胎法。曰「似聞決決流冰缺﹐盡放靑靑入燒痕。」以「冰缺」對「燒痕」﹐可謂盡妙矣。

「一別二十年﹐人堪幾回別」者﹐顧況詩也。而舒王亦用此法曰「一日君家把酒杯﹐六年波浪與塵埃。不知烏石岡邊路﹐到老相尋得幾回。」

換骨句法

春日

有情芍藥含春淚﹐無力薔薇臥曉枝。

又

白蟻撥醅官酒熟﹐紫綿揉色海棠開。

前少遊詩﹐後山谷詩。夫言花與酒者﹐自古至今﹐不可勝數﹐然皆一律。若兩傑﹐則以妙意取其骨而換之。

遺音句法

扇

玉斧修成寶月團﹐月邊仍有女乘鸞。靑冥風露非人世﹐鬢亂釵橫特地寒。

宿東林寺

溪聲便是廣長舌﹐山色豈非淸淨身。夜來八萬四千偈﹐他日如何舉似人。

前舒王作﹐後東坡作。此所謂讀之令人一唱而三嘆﹐譬如朱弦發越﹐有遺音者也。秦少遊欲效之﹐作一首曰「獼猴鏡裏三身現﹐龍女珠中萬象開。爭似此堂人散後﹐水光淸泛月華來。」終若不及也。

東坡曰「善畫者畫意不畫形﹐善詩者道意不道名。」故其詩曰「論畫以形似﹐見比兒童鄰。作詩必此詩﹐定非知詩人。」借如賦山中之境﹐居人淸曠﹐不過稱之深﹐稱住山之久﹐稱其閒逸﹐稱其寂默﹐稱其髙遠。能道其意者﹐不直言其深﹐而意中見其深。如文靚詩曰「松陰行不盡﹐疏雨下無時。世事幾興廢﹐山中人未知。」

又不直言其住山之久﹐而意中見其久。如賈島詩曰「頭髮梳千下﹐休糧帶病容。養雛成大鶴﹐種子作髙松。白石通宵煮﹐寒泉盡日舂。不曾離隱處﹐那得世人逢。」

又不直言其閒逸﹐而意中見其閒逸。如王維詩曰「中歲頗好道﹐晚家南山陲。興來獨自往﹐事勝心自知。行到水窮處﹐坐看雲起時。偶然值林叟﹐語笑無還期。」

又不直言其寂默﹐而意中見其寂默。如晝公詩曰「月色靜中見﹐泉聲幽處聞。影孤長不出﹐行道在深云。」

又不直言其髙遠﹐而意中見其髙遠。如王維詩曰「山中多法侶﹐禪誦自成羣。城郭遙相望﹐惟應見白雲。」

詩家尢貴遣詞頓挫。舒王常擊節賞嘆東坡《日日出東門詩》。其略曰「百年寓華屋﹐千載歸山丘。何事羊公子﹐不肯過西州。」此遣詞頓挫也。

杜子美詩﹐言山間野外﹐意在譏刺風俗。如《三絕句》詩曰「楸樹馨香倚釣磯﹐斬新花蕊未應飛。」言後進爆貴﹐可榮觀也。「不如醉裏風吹盡﹐可忍醒時雨打稀。」言其恩重才薄﹐眼見其零落﹐不若未受恩眷之時。雨比天恩﹐以雨多﹐故致花易壞也。「門外鸕鶿久不來﹐沙頭忽見眼相猜。」言貪利小人﹐畏君子之譏其短也。「自今以後知人意﹐一日須來一百回。」言君子以義養正﹐瑜瑾匿瑕﹐山藪藏疾﹐不發其惡﹐而小人未革面﹐諂諛不能愧恥也。「無數春筍滿林生﹐柴門密掩斷人行。會須上番看成竹﹐客至從嗔不出迎。」言惟守道爲歲寒也。

前輩多法其意作﹐如韓稚圭詩曰「風靜曉枝蝴蝶鬧﹐雨勻春園桔橰閒。」亦以雨比天恩。又蔡持正詩曰「風搖熟果時聞落﹐雨滴餘花亦自香。」亦以雨比天恩也。「杜橰」比宰相功業之就﹐已退閒矣﹐時公在相州作帥。「熟果」比大臣時黜落﹐時公在安州。

律詩拘於聲律﹐古詩拘於句語﹐以是詞不能達。夫謂之「行」者﹐達其詞而已﹐如古文而有韻者耳。自唐陳子昂一變江左之體﹐而歌行暴於世﹐作者輩能守其法﹐不失爲文之旨﹐惟杜子美﹑李長吉。今專指二人之詞以爲證。夫謂之「歌」者﹐哀而不怨之詞﹐有丰功盛徳則歌之﹐詭異希奇之事則歌之﹐其詞與古詩無以異﹐但無鋪敍之語﹐奔驟之气。其遣語也﹐舒徐而不迫﹐峻特而愈工﹐吟諷之而味有餘﹐追繹之而情不盡。敍端發詞﹐許爲雄誇跌蕩之語﹐及其終也﹐許置諷刺傷悼之意。此大凡如此爾。

「行」者詞之遣無所畱礙﹐如雲行水流﹐曲折溶曳﹐而不爲聲律語句所拘。但於古詩句法中得增辭語耳。如李賀《將進酒》《致酒行》《南山田中行》﹐杜甫《麗人行》《貧交行》《兵車行》。

將進酒

琉璃鐘﹐琥珀濃﹐小槽酒滴眞珠紅。烹龍炮鳳玉脂泣﹐羅幃繡幕圍香風。吹龍笛﹐擊鼉鼓﹐皓齒歌﹐細腰舞。況是靑春日將暮﹐桃花亂落如紅雨。勸君一飲酩酊醉﹐酒不到劉伶墳上土。

致酒行

零落棲遲一杯酒﹐主人奉觴客長壽。主父西遊困不皈﹐佳人折斷門前柳。吾聞馬周昔作新丰客﹐天荒地老無人識。空將箋上兩行書﹐直犯龍顏請恩澤。我有迷魂招不得﹐雄鷄一聲天下白。少年心事當拏云﹐誰念幽寒坐嗚呃。

南山田中行

秋野明﹐秋風白﹐塘水漻漻虫嘖嘖。云根苔蘚山上石﹐冷紅泫露嬌啼色。荒畦九月稻叉牙﹐蟄螢低飛隴徑斜。石脈水流泉滴沙﹐鬼燈如漆照松花。

麗人行

三月三日天气新﹐長安水邊多麗人。態濃意遠淑且眞﹐肌理細膩骨肉勻。繡羅衣裳照暮春﹐蹙金孔雀銀麒麟。頭上何所有﹖翠微葉垂鬢唇。背後何所見﹖珠壓腰禨穩稱身。就中云幕椒房親﹐賜名大國虢與秦。紫駝之峯出翠釜﹐水晶之盤行素鱗。犀箸厭飫久未下﹐鸞刀縷切空紛綸。黃門飛鞚不動塵﹐禦廚絡繹送八珍。簫鼓哀吟感鬼神﹐賓從雜遝實要津。後來鞍馬何逡巡﹐當軒下馬入錦茵。楊花雪落覆白蘋﹐靑鳥飛去銜紅巾。灸手可熱勢絕倫﹐愼莫近前丞相嗔。

貧交行

翻手作云覆手雨﹐紛紛輕薄何須數。君不見管﹑鮑貧時交﹐此道今人棄如土。

兵車行

車轔轔﹐馬蕭蕭﹐行人弓箭各在腰。耶孃妻子走相送﹐塵埃不見咸陽橋。牽衣頓足攔道哭﹐哭聲直上干雲霄。道旁過者問行人﹐行人但云點行頻。或從十五北防河﹐便至四十西營田。去時里正與裹頭﹐歸來頭白還戍邊。邊庭流血成海水﹐武皇開邊意未已。君不聞漢家山東二百州﹐千村萬落生荊杞。縱有健婦把鋤犁﹐禾生隴畝無東西。況復秦兵耐苦戰﹐被驅不異犬與雞。長者𨿽有問﹐役夫敢伸恨。且如今年冬﹐未休關西卒。縣官急索租﹐租稅從何出。信知生男惡﹐反是生女好。生女猶是嫁比鄰﹐生男埋沒隨百艸。君不見﹐靑海頭﹐古來白骨無人收。新鬼煩冤舊鬼哭﹐天陰雨濕聲啾啾。

「歌」者亦古詩之流﹐但有卓絕之事﹐可以歌詠者﹐至節要處﹐任其詞爲抑揚之語。如李賀《觱篥歌》《采玉歌》《莫舞歌》﹐杜甫《醉時歌》《樂遊園歌》《山水障歌》。

申胡子觱篥歌並序

申胡子﹐朔客之蒼頭也。客李氏﹐本亦世家子﹐得祀江夏王廟。當年踐履失序﹐遂奉官北郡。自稱學長調﹑短調﹐久未知名。今年四月﹐吾與對捨於長安崇義裏﹐遂將衣質酒﹐命予合歡。气熱杯闌﹐因謂予曰「李長吉﹐爾徒能長調﹐不能作五字歌詩﹐直彊回筆端﹐與陶﹑謝詩勢相遠幾里。」吾對後﹐請撰《申胡子觱篥歌》﹐以五字斷句。歌成﹐左右人合噪相唱。朔客大喜﹐擎觴起立﹐命花娘出幕﹐徘徊拜客。吾問所宜﹐稱善手弄﹐於是以獘辭配聲﹐與予爲壽。

顏熱感君酒﹐含嚼蘆中聲。花娘簪綏妥﹐休睡芙蓉屏。誰截太平管﹐列照排空星。直貫開花風﹐天上驅云行。今夕歲華落﹐令人惜平生。心事如波濤﹐中坐時時驚。朔客騎白馬﹐劍弝懸蘭纓。俊健如生猱﹐肯拾蓬中螢。

老夫采玉歌

采玉采玉須水碧﹐琯作步搖徒好色。老夫饑寒龍爲愁﹐藍溪水气無淸白。夜雨岡頭食蓁子﹐杜鵑口血老夫淚。藍溪之水厭生人﹐身死千年恨溪水。斜山柏風雨如嘯﹐泉腳掛繩靑裊裊。村寒白屋念嬌嬰﹐古臺石磴懸腸艸。

公莫舞歌

《公莫舞歌》者﹐詠項伯翼蔽劉沛公也。會中壯士﹐灼灼於人﹐故無復書。且南北樂府﹐率有歌引﹐賀陋諸家﹐今重作《公莫舞歌》云。

方花古礎排九楹﹐刺豹淋血盛銀罌。華筵鼓吹無桐竹﹐長刀直立割鳴箏。橫楣粗錦生紅緯﹐日炙錦嫣王未醉。腰下三看寶玦光﹐項莊掉箾欄前起。材官小臣公莫舞﹐坐上眞人赤龍子。芒碭云瑞抱天回﹐咸陽王气淸如水。鐵杷鐵楗重束關﹐大旗五丈撞雙鐶。漢王今日須秦印﹐絕臏刳腸臣不論。

醉時歌

諸公衮衮登臺省﹐廣文先生官獨冷。甲第紛紛厭粱肉﹐廣文先生飯不足。先生有道出羲皇﹐先生有才過屈宋。徳尊一代常坎坷﹐名垂萬古知用何。杜陵野客人更嗤﹐被褐短窄鬢如絲。日糴太倉五升米﹐時赴鄭老同襟期。得錢卽相覓﹐沽酒不復疑。忘形到爾汝﹐痛飲眞吾師。淸夜沈沈動春酌﹐燈前細雨檐花落。但覺髙歌有鬼神﹐焉知餓死塡溝壑。相如逸才親滌器﹐子云識字終投閣。先生早賦皈去來﹐石田茅屋荒蒼苔。儒術於我何有哉﹐孔丘﹑盜跖俱塵埃。不須聞此意慘愴﹐生前相遇且銜杯。

樂遊園歌

樂遊古園萃森爽﹐煙綿碧艸萋萋長。公子華筵勢最髙﹐秦川對酒平如掌。長生木瓢示眞率﹐更調鞍馬狂歡賞。靑春波浪芙蓉園﹐白日雷霆甲城仗。閶闔晴開映蕩蕩﹐曲江翠幕排銀榜。拂水低回舞袖翻﹐緣云淸切歌聲上。卻憶年年人醉時﹐只今未醉已先悲。數莖白髮那拋得﹐百罰深杯亦不辭。聖朝亦知賤士醜﹐一物自荷皇天慈。此身飲罷無歸處﹐獨立蒼茫自詠詩。

奉先劉少府新畫山水障歌

堂上不合生楓樹﹐怪底江山起煙霧。聞君掃卻赤縣圖﹐乘興遣畫滄洲趣。畫師亦無數﹐好手不可遇。對此融心神。知君重毫素。豈但祁嶽與鄭虔﹐筆迹遠過楊契丹。得非玄圃裂﹐無乃瀟湘翻。悄然坐我天姥下﹐耳邊已似聞淸猿。反思前夜風雨急﹐乃是滿城鬼神入。元气淋漓障猶濕﹐眞宰上訴天應泣。野亭春還雜花遠﹐漁翁暝踏孤舟立。滄浪水深靑溟闊﹐欹岸側島秋毫末。不見湘妃鼓瑟時﹐至今斑竹臨江活。劉侯天機精﹐愛畫入骨髓。自有兩兒郎﹐揮灑亦莫比。大兒聰明到﹐能添老樹巓崖裏。小兒心孔開﹐貌得山僧及童子。若耶溪﹐雲門寺﹐吾獨胡爲在泥滓﹐靑鞋布襪從此始。

卷下

古詩押韻法

古詩以意爲主﹐以气爲客。故意欲完﹐气欲長﹐惟意之往而气追隨之。故於韻無所拘﹐但行於其所當行﹐止於其不可不止。蓋得其韻寬﹐則波瀾泛入傍韻﹐乍還乍離﹐出入回合﹐殆不可拘以常格。如韓退之《此日足可惜》之類是也。得韻窄﹐則不復傍出﹐而因難見巧﹐愈險愈奇﹐如韓退之《病中贈張十八》之類是也。歐陽文忠公曰「予嘗與聖兪論此﹐以謂譬如善馭良馬者﹐通衢廣陌﹐縱橫馳逐﹐惟意所之﹐至於水曲蟻封﹐疾徐中節而不蹉跌﹐乃天下之至工也。聖兪戲曰﹕『前史言退之爲人木彊﹐若寬韻可自足﹐而輒傍出﹔窄韻難獨用而反不出﹐豈非其拗彊而然歟。』坐客皆大笑之也。」

此日足可惜一首贈張籍

此日足可惜﹐此酒不足嘗。捨酒須相語﹐共分一日光。念昔未知子﹐夢君自南方。自矜有所得﹐言子有文章。我名屬相府﹐欲往不得驤。思之不可見﹐百端在中腸。維時月魄死﹐冬日朝在房。驅馳公事退﹐聞子適及墻。命車載之至﹐引坐於中堂。開懷聽其說﹐往往副所望。孔丘沒已遠﹐仁義路久荒。紛紛百家起﹐詭怪相披猖。長老守所聞﹐後生習爲常。少知誠難得﹐純粹古已亡。譬彼植園木﹐有根易爲長。畱之不遣去﹐館置城西旁。歲時未云幾﹐浩浩觀湖湘。眾夫指之笑﹐謂我知不明。兒童畏雷電﹐魚鱉驚夜光。州家舉進士﹐選試繆所當。馳辭對我策﹐章句何煒煌。相公朝服立﹐工席歌《鹿鳴》。禮終樂亦闋﹐相送拜於庭。之子去須臾﹐赫赫流盛名。竊喜復竊嘆﹐諒知有所成。人事安可恆﹐奄忽令我傷。聞子髙第日﹐正從相公喪。哀情逢吉語﹐惝恍難爲雙。暮宿偃師西﹐展轉在空牀。夜聞汴州亂﹐繞壁行彷徨。我時畱妻子﹐倉卒不及將。相見不復期﹐零落甘所丁。驕女未絕乳﹐念之不能忘。忽如在我所﹐耳若聞啼聲。中途安得返﹐一日不可更。俄有東來說﹐我家免罹殃。乘船下汴水﹐東去趨彭城。從喪至洛陽﹐旋走不及停。假道經盟津﹐出入行澗崗。日西入軍門﹐羸馬顚且僵。主人願少畱﹐延入陳壺觴。卑賤不敢辭﹐忽忽心如狂。飲食豈知味﹐絲竹徒轟轟。平明脫身去﹐決若驚鳧翔。黃昏次汜水﹐欲濟無舟航。號呼久乃至﹐夜濟十里黃。中流上沙灘﹐沙水不可詳。驚波暗合沓﹐星宿爭翻芒。馬復泛悲鳴﹐左右泣僕童。甲午憩時門﹐臨泉窺鬥龍。東南出陳許﹐陂澤何茫茫。道邊艸木花﹐紅紫相低昂。百里不逢人﹐角角雉雛鳴。行行二月暮﹐乃及徐南疆。下馬步堤岸﹐上船拜吾兄。誰云經艱難﹐百口無夭橫。僕射南陽公﹐宅我睢水陽。篋中有餘衣﹐盎中有餘糧。閉戶讀書史﹐窗戶淸風涼。日念子來遊﹐子豈知我情。別離未爲久﹐辛苦多所經。對食每不飽﹐共言無倦聽。連延三十日﹐晨坐達五更。我有二三子﹐宦遊在西京。東野窺禹穴﹐李翺觀濤江。蕭條千萬里﹐會合安可逢。淮之水舒舒﹐楚山直叢叢。子又捨我去﹐我懷安所窮。男兒不再壯﹐百歲如風狂。髙爵尙可求﹐無爲守一鄕。

病中贈張十八

中虛得暴下﹐避冷臥北窗。不踏曉鼓朝﹐安眠聽逄逄。籍也處閭裏﹐抱能未施邦。文章自娛戲﹐金石日擊撞。龍文百斛鼎﹐筆力可獨扛。談舌久不掉﹐非君諒誰雙。扶幾導之言﹐曲節初摐摐。半途喜開鑿﹐派別失大江。吾欲盈其气﹐不令見魔幢。牛羊滿田野﹐解旆束空杠。傾尊共斟酌﹐四壁堆罌缸。玄帷隔雪風﹐照鑪釘明釭。夜闌縱捭闔﹐哆口疏眉尨。勢侔髙陽翁﹐坐約齊橫降。連日挾所有﹐形軀頓胮肛。將歸乃徐謂﹐子言得無哤。回軍與角逐﹐斫樹收窮龐。雌聲吐款要﹐酒壺綴羊腔。君乃昆侖渠﹐籍乃嶺頭瀧。譬如蟻蛭微﹐詎可陵崆嵕。幸願終賜之﹐斬拔枿與樁。從此識歸處﹐東流水淙淙。

破律琢句法

仰看曉月掛木末﹐天風吹衣毛骨寒。長江吞空萬山立﹐白鳥一點微波間。平生擾擾行役苦﹐譬如磨蟻相循環。

此六句乃七言琢句法也。「仰看曉月掛木末﹐天風吹衣毛骨寒。」此對十四字﹐而上下兩字平側皆隔五字。此句法健特。「曉月掛木末」五字是側﹐而「看」字是平。「天風吹衣寒」五字是平﹐而「骨」字是側。如「華裙織翠靑如蔥﹐金環壓臂搖玲瓏。」此對十四字﹐而四字是側。然二字側以襯出五字平﹐則文雄勁。凡律詩亦有四字平側者﹕「無可柰何花落去﹐似曾相識燕歸來。」然皆照映相間﹐讀之妥貼﹐非如古詩側三字四字連殺﹐平亦如之也。

除風吹黃沙﹐日暮水光在。孤鴻翻云影﹐哀猿聲一再。關河斷音書﹐客字隔嶺海。

此六句﹐乃五言琢句法也。

頓挫掩抑法

野雁見人時﹐未舉意先攺。君從何處見﹐得此無人態。無乃枯木形﹐人禽兩自在。

此東坡賦《蘆雁》詩也。欲敍雁閒暇之態﹐故筆力頓挫如此。又詩曰「我生本彊鄙﹐少以气自擠。孤舟到江湖﹐引手攬象犀。爾來輒自悟﹐畱气下暖臍。」亦頓挫也。夫言頓挫者﹐乃是覆卻﹐使文彩粲然﹐非如常格詩﹐但排比句語而成﹐熟讀之﹐殊無气味。如少遊詩曰「松江浩無旁﹐垂虹跨其上。漫然銜洞庭﹐領略非一狀。恍如陳平野﹐萬馬攢穹帳。離離云抹山﹐窅窅天粘浪。煙中漁歌起﹐島外徵帆颺。愈知宇宙寬﹐乍覺東南忙」云云﹐此但排比好句爾﹐非能使之頓挫也。

換頭殺韻法

安西都護胡靑驄﹐聲價欻然來向東。此馬臨陣久無敵﹐與人一心成大功。功成惠養隨所致﹐飄飄遠自流沙至。雄姿未受伏櫪恩﹐猛气猶思戰場利。腕促蹄髙如踣鐵﹐交河幾蹴層冰裂。五花散作云滿身﹐萬里方看汗流血。長安壯兒不敢騎﹐走過掣電傾城知。靑絲絡頭爲君老﹐何由卻出橫門道。

道人自稱三世將﹐奪家十年今始壯。玉骨猶含富貴余﹐漆瞳已照人天上。去年相見古長幹﹐眾中矯矯始翔鸞。今年過我江西寺﹐病瘦已作霜松寒。朱顏不辧供歲月﹐風中膏火湯中雪。好問君家黃面郎﹐乞取摩尼照生滅。莫學王郎與支遁﹐臂鷹走馬跨神駿。還君畫圖君自收﹐不如木人騎土牛。

前杜子美《髙都護驄馬行》﹐後東坡《贈別云上人詩》﹐蓋法杜子美所作也。云以馬圖餉坡﹐坡還之。前換三韻﹐皆四句兼平側韻相間。及將斷﹐卽折四句爲兩韻。若不爾﹐便不合格。今人信意換韻者﹐不知此也。

平頭換韻法

天人幾何同一漚﹐謫仙非謫乃其遊﹐揮斥八極隘九州。化爲兩鳥鳴相酬﹐一鳴一止三千秋。開元有道爲少畱﹐縻之不可矧肯求。東望太白橫峨岷﹐眼髙四海空無人。大兒汾陽中令君﹐小兒天臺坐忘身。平生不識髙將軍﹐手涴吾足矧敢瞋﹐作詩一笑君應聞。

此東坡作《李太白贊》也。自「天人」至「矧肯求」一韻七句﹐方換頭韻﹐又是平聲。自「東望」至「君應聞」一韻又七句。蓋其法不得雙殺﹐若雙殺者﹐不得此法也。

促句換韻法

儀鸞供帳饕虱行﹐翰林濕薪爆竹聲﹐風簾官燭淚縱橫。木穿石槃未渠透﹐坐穿不遨令人瘦﹐貧馬百步逢一豆。眼明見此玉花驄﹐遙思著鞭隨詩翁﹐城西野桃尋小紅。

此詩三句三疊而止﹐其法不可過三疊。然促兩疊可謂之促句法﹐以兩疊則俱用平聲﹐或用側聲。如「江南秋色推煩暑﹐夜來一枕芭蕉雨﹐家在江南白鷗浦。十年未歸鬢如織﹐傷心日暮楓葉赤﹐偶然得句因題壁」。此二疊俱用側聲也。如「蘆花如雪灑扁舟﹐正是滄江蘭杜秋﹐忽然驚起散沙鷗。平生生計如轉蓬﹐一身長在百憂中﹐鱸魚正美負秋風」。此兩句俱用平聲也。

子美五句法

曲江蕭條秋風髙﹐芰荷枯折隨風濤﹐遊子空嗟垂二毛。白石素沙亦相蕩﹐哀鴻獨叫求其曹。

卽事非今亦非古﹐長歌激越捎林莽﹐比屋豪花固難數。吾人甘作心似灰﹐弟侄何傷淚如雨。

自斷此生休問天﹐杜曲幸有桑麻田﹐故將移住南山邊。短衣匹馬隨李廣﹐看射猛虎終殘年。

此格卽事遣興可作。如題物﹑贈送之類﹐皆不可用。

杜甫六句法

髙馬勿唾面﹐長魚無損鱗。辱馬馬毛焦﹐損魚魚有神。君看磊落士﹐不敢易其身。

蕩蕩萬斛舡﹐影若揚白虹。起檣必推牛﹐掛席集眾功。自非風動天﹐莫置大水中。

烈士惡多門﹐小人自同調。名利苟可取﹐殺身傍權要。何當官曹淸﹐爾輩堪一笑。

此句含譏刺﹐有謂而作。若法之﹐但作放言遣興﹐不可寄贈。山谷亦用此作十餘首﹐今錄一首於此﹕「三公未白首﹐十輩擁朱輪。只有人看好﹐何益百年身。但願身無事﹐淸樽對故人。」

古意句法

君爲女蘿艸﹐妾作兔絲花。百尺托遠松﹐纏綿成一家。誰言會合易﹐各在靑山崖。女蘿發淸香﹐兔絲斷人腸。枝枝相糾結﹐葉葉競飄揚。生子不知根﹐因誰共芬芳。中巢雙翡翠﹐上宿紫鴛鴦。若識二艸心﹐海潮亦可量。

此李白作。寄情於君臣交友之際﹐必托二物以比況。漢蘇﹑李以來﹐作者多如此。山谷作《上東坡》曰「江梅有佳實﹐托根桃李場。桃李終不言﹐朝露借恩光。孤芳忌皎潔﹐冰雪空自香。古來和鼎實﹐此物升廟廊。歲月坐成晚﹐煙雨靑已黃。得升桃李盤﹐以遠初見嘗。終然不可口﹐擲置官道傍。但使本根在﹐棄捐果何傷。」又曰「靑松出澗壑﹐十里聞風聲。上有百尺絲﹐下有千歲苓。自性得久要﹐爲人制頹齡。小艸有遠志﹐相依在平生。醫和不並世﹐深根且固蒂。人言可醫國﹐何用太早計。小大材則殊﹐气味固相似。」

四平換韻法

知章騎馬似乘船﹐眼花落井水底眠。汝陽三斗始朝天﹐道逢麹車口流涎﹐恨不移封向酒泉。左相日興費萬錢﹐飲如長鯨吸百川﹐銜杯樂聖稱世賢。宗之瀟灑美少年﹐舉觴白眼望靑天﹐皎如玉樹臨風前。蘇晉長齋繡佛前﹐醉中往往愛逃禪。李白一鬥詩百篇﹐長安市上酒家眠。天子呼來不上船﹐自稱臣是酒中仙。張旭三杯艸聖傳﹐脫帽露頂王公前﹐揮毫落紙如雲煙。焦遂五斗方卓然﹐髙談雄辧驚四筵。

此杜甫作《八仙歌》。凡押兩「天」字﹐兩「眠」字﹐兩「船」字﹐三「前」字﹐惟平頭韻可重押。若或側韻﹐則不可押。李商隱亦用此體作《九日詩》曰「羸童瘦馬行荒陂﹐正是龍山落帽時。丹楓殞葉紛隨飛﹐黃花年年負歸期。此生半世走路岐﹐歸心自逐霜鴻飛。故園秋風黍離離﹐想見父老相追隨。乞將問路知何時﹐功名未就鬢成絲﹐解鞍地坐長嗟咨。」

分布用事法

君不見滹沱流澌車折軸﹐公孫蒼黃奉豆粥。濕薪破竈自燎衣﹐饑寒頓釋劉文叔。又不見金穀敲冰艸木春﹐帳下烹煎多美人。韭薺豆粥不傳法﹐咄嗟而辦石季倫。干戈未解身如寄﹐聲色相纏心已醉。身心顚倒自不知﹐更識人間有眞味。何如江頭千頃雪色蘆﹐茅檐出沒晨煙孤。地碓舂秔光似玉﹐沙瓶煮豆軟如酥。我老此身無著處﹐賣書來問東家住。臥聽雞鳴粥熟時﹐蓬頭曳履君家去。

君不見長安畫手開十眉﹐橫云卻月爭新奇。遊人指點小顰處﹐中有漁陽胡馬嘶。又不見王孫靑瑣橫雙碧﹐腸斷浮空遠山色。書生性命何足論﹐坐費千金買消渴。爾來喪亂愁天公﹐責向君家筆硯中。明窗虛幌相嫵媚﹐要令曉夢生春紅。維摩居士談空處﹐結習已空花不住。故令天女禦鉛華﹐千偈翻瀾無一語。

前東坡《豆粥詩》﹐後《眉子硯詩》也。何謂分布用事法﹖曰﹕凡二事比類於前﹐而後發其宏妙也。

窠因用事法

「陸機二十作《文賦》。」

又曰「看射猛虎終殘年。」此略提其事之因﹐不聲其所以然。若此者﹐多如排布用事﹐非髙才博學者莫能也。

古詩秀傑之句

髙軒過

華裙織翠靑如蔥﹐金環壓臂搖玲瓏﹐馬蹄隱耳聲隆隆。入門下馬气如虹﹐云是東京才子﹑文章巨公。二十八宿羅心胸﹐殿前作賦聲摩空。筆補造化天無功﹐元精炯炯貫當中。龐眉書客感秋蓬﹐誰知死艸生華風。我今垂翅附冥鴻﹐他日不羞蛇作龍。

美人梳頭歌

西施曉夢綃帳寒﹐香鬟墮髻半枕檀。轆轤咿啞轉鳴玉﹐驚起芙蓉睡新足。雙鸞開鏡秋水光﹐解鬟臨鏡立象牀。一編香絲云撒地﹐金釵落處無聲膩。纖手卻盤老鴉色﹐翠滑寶釵簪不得。春風爛熳惱嬌慵﹐十八鬟多無气力。妝成鬌欹不斜﹐云裾數步蹈雁沙。背人不語向何處﹐下階自折櫻桃花。

金銅仙人辭漢歌

魏明帝靑龍元年八月﹐詔宦官牽車西取漢孝武捧露盤仙人﹐欲立置前殿。宦官旣拆盤﹐仙人臨載乃潸然淚下。唐諸王孫李長吉遂作《金銅仙人辭漢歌》。

茂陵劉郎秋風客﹐夜聞馬嘶曉無迹。畫欄桂樹懸秋香﹐三十六宮土花碧。魏官牽車指千里﹐東關酸風射眸子。空將漢月出宮門﹐思君淸淚如鉛水。衰蘭送客咸陽路﹐天若有情天亦老。攜盤獨出月荒涼﹐渭城已遠波聲小。

古詩奇麗之气

洗兵馬

中興諸將收山東﹐捷書夜報淸晝同。河廣傳聞一葦過﹐胡兒命在破竹中。只殘鄴城不日得﹐獨任朔方無限功。京師皆騎汗血馬﹐回紇餵肉蒲萄宮。﹝郭子儀時任朔方節度使﹐回紇送兵三千﹐助唐討賊﹐賜宴於蒲萄東園中。﹞已喜皇威淸海岱﹐常思仙仗過崆峒。三年笛裏關山月﹐萬國兵前艸木風。成王功大心轉小﹐﹝乾元二年徙封叔爲成王。﹞郭相謀深古來少。司徒淸鑑懸明鏡﹐尙書气與秋天杳。二三豪俊爲時出﹐整頓乾坤濟時了。東走無復憶鱸魚﹐南飛各有安巢鳥。靑春復隨冠冕入﹐紫禁正耐煙花繞。鶴駕通宵鳳輦備﹐雞鳴問寢龍樓曉。攀龍附鳳勢莫當﹐天下盡化爲侯王。汝等豈知蒙帝力﹐時來不得誇身彊。關中旣畱蕭丞相﹐幕下復用張子房。張公一生江海客﹐身長九尺須眉蒼。徵起適遇風雲會﹐扶顚始知籌策良。靑袍白馬更何有﹐後漢今周喜再昌。寸地尺天皆入貢﹐奇祥異瑞爭來送。不知何國致白環﹐復道諸山得銀甕。隱士休歌紫芝曲﹐詞人解撰淸河頌。田家望望惜雨幹﹐布谷處處催春種。淇上健兒歸莫懶﹐城南思婦愁多夢。安得壯士挽天河﹐淨洗甲兵長不用。

戲爲雙松圖歌

天下幾人畫古松﹐畢宏已老韋偃少。絕筆長風起纖末﹐滿堂動色嗟神妙。兩株慘裂苔蘚皮﹐屈鐵交錯回髙枝。白摧朽骨龍虎死﹐黑入太陰雷雨垂。松根胡僧憩寂寞﹐龐眉皓首無住著。偏袒右肩露雙腳﹐葉裏松子僧前落。韋侯韋侯數相見﹐我有一匹好東絹。重之不減錦繡段﹐已令拂拭光淩亂﹐請公放筆爲直幹。

古詩有醇醪之气

江畔獨行尋花七絕句

江上被花惱不徹﹐無處告訴只顚狂。走覓南鄰愛酒伴﹐經旬出飲獨空牀。

稠花亂蕊裹江濱﹐行步欹危實怕春。詩酒尙堪驅使在﹐未須料理白頭人。

江深竹靜兩三家﹐多事紅花映白花。報答春光知有處﹐應須美酒送生涯。

東望少城花滿煙﹐百花髙樓更可憐。誰能載酒開金盞﹐喚取佳人舞繡筵。

黃師塔前江水東﹐春光懶困倚微風。桃花一簇開無主﹐可愛深紅更淺紅。

黃四娘家花滿蹊﹐千朵萬朵壓枝低。畱連戲蝶時時舞﹐自在嬌鶯恰恰啼。

不是愛花卽欲死﹐只恐花盡老相催。繁枝容易紛紛落﹐嫩葉商量細細開。

