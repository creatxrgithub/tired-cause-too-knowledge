

談龍錄﹝淸﹞趙執信撰

余幼在家塾﹐竊慕爲詩﹐而無從得指授。弱冠入京師﹐聞先達名公緒論﹐心怦怦焉每有所不能愜。旣而得常熟馮定遠﹝班﹞先生遺書﹐心愛慕之﹐學之不復至於他人。新城王阮亭司寇﹐余妻黨舅氏也﹐方以詩震動天下﹐天下士莫不趨風﹐余獨不執弟子之禮。聞古詩別有律調﹐往請問﹐司寇靳焉。余宛轉竊得之。司寇大驚異﹐更睹所爲詩﹐遂厚相知賞﹐爲之延譽。然余終不肯背馮氏。且以其學繩人﹐人多不堪﹐間亦與司寇有同異。旣家居久之﹐或構諸司寇﹐浸見疏薄。司寇名位日盛﹐其後進門下士若族子侄﹐有借余爲諂者﹐以京師日亡友之言爲口實。余自惟三十年來﹐以疏直招尢固也﹐不足與辯﹐然厚誣亡友﹐又慮流傳過當﹐或致爲師門之辱﹐私計半生知見﹐頗與師說相發明﹐向也匿情避譸不敢出﹐今則可矣。乃爲是錄﹐以所藉口者冠之篇且以名焉。康熙己丑夏六月趙執信序錢塘洪昉思升﹐久於新城之門矣﹐與余友。一日並在司寇﹝漁洋﹞宅論詩﹐昉思嫉時俗之無章也﹐曰「詩如龍然﹖首尾爪角鱗鬣﹐一不具﹐非龍也。」司寇哂之曰「詩如神龍﹐見其首不見其尾﹐或雲中露一爪一鱗而已﹐安得全體﹖是雕塑繪晝者耳。」余曰「神龍者﹐屈伸變化﹐固無定體。恍惚望見者﹐第指其一鱗一爪﹐而龍之首尾完好﹐故宛然在也。若拘於所見﹐以爲龍具在是雕繪者﹐反有辭矣。」昉思乃服。此事頗傳於時﹐司寇以吿後生﹐而遺余語。聞者遂以洪語斥余﹐而仍侈司寇往說﹐以相難惜哉。今出餘指﹐彼將知龍。

阮翁律調﹐蓋有所受之﹐而終身不言所自。其以授人﹐又不肯盡也。有始從之學者﹐旣得名﹐轉以其說驕人﹐而不知已之有失調也。余旣竊得之﹐阮翁曰「子毋妄語人。」余以爲不知是者﹐固未爲能詩。僅無失調而已﹐謂之能詩﹐可乎﹖故輒以語人無隱﹐然罕見信者。﹝少時作詩﹐請政阮亭﹐阮亭粗爲點閱﹐其竅妙處吝不一示。因發憤三四月﹐始於古近二體﹐每體各分爲二。蓋古體有古中之古﹑古中之近﹐近體有近中之古﹑近中之近。截然判析明白﹐自此勢如破竹﹐詩家竅妙﹐具得了然於心矣。﹞

聲病興而詩有町畦﹐然古今體之分﹐成於沈宋。開元天寶間或未之尊也。大歷以還﹐其途判然﹐不復相入。由宋迄元﹐相承無攺。勝國士大夫﹐浸多不知者。不知者多﹐則知者貴矣。今則悍然不信﹐其不信也﹐由不明於分之之時。又見齊梁體與古今體相亂﹐而不知其別爲一格也。常熟錢木庵良擇﹐推本馮氏﹐著唐音審體一書﹐原委井然﹐可以采﹐名流問辧咸不及。

頃見阮翁雜著﹐呼律詩爲格詩﹐是猶歐陽公以八分爲隸也。詩之爲道也﹐非徒以風流相尙而已。記曰﹕溫柔惇厚﹐詩教也。馮先生恆以規人﹐小序曰﹕發乎情﹐止乎禮義。余謂斯言也﹐眞今日之鍼砭也夫。

或曰﹕禮義之說近乎方嚴﹐是與溫柔惇厚相妨也。余曰「詩固自有其禮義也。今夫喜者不可爲泣涕﹐悲者不可爲歡笑﹐此禮義也。富貴者不可語寒陋﹐貧賤者不可語侈大。推而論之﹐無非禮義也。其細焉者﹐文字必相從順﹐意興必相附屬﹐亦禮義也。是烏能以不止耶﹖」

昆山吳修齡喬論詩甚精﹐所著圍鑪詩話﹐餘三客吳門﹐徧求之不可得。獨見其與友人書一篇中﹐有云﹕詩之中須有人在。余服膺以爲名言。夫必使後世因其詩以知其人﹐而兼可以論其世﹐是又與於禮義之大者也。若言與心違﹐而又與其時與地不相蒙也﹐將安所得知之而論之﹖

修齡又云﹕意諭之米﹐文則炊而爲飯﹐詩則釀而爲酒。飯不變米形﹐酒則變盡。啖飯則飽﹐飲酒則醉﹐醉則憂者以樂﹐喜者以悲﹐有不知其所以然者﹐如凱風小弁之意﹐斷不可以文章之道平直出之也。知言哉﹗

司寇昔以少詹事兼翰林侍講學士﹐奉使祭吿南海﹐著南海集。其首章畱別相送諸子云「盧溝橋上望﹐落日風塵昏。萬里自玆始﹐孤懷誰與論。」又云「此去珠江水﹐相思寄斷猿。」不識謫宦遷客﹐更作何語﹗其次章與友夜話云「寒宵共杯酒﹐一笑失窮途。」窮途定何許﹖非所謂詩中無人者耶﹖余曾被酒於吳門亡友顧小謝以安宅﹐漏言及此。坐客﹝宋犖﹞適有入都者﹐謁司寇﹐遂以吿也。斯則致疏之始耳。

客有問餘者曰「唐宋小說家所記﹐觀人之詩﹐可以決其年壽祿位所至﹐有諸﹖」答曰「詩以言志﹐志不可僞托。吾緣其詞以覘其志﹐𨿽傳所稱賦列國之詩﹐猶可測識也。矧其所自爲者耶。今則不然﹐詩特傳捨﹐而字句過客也。𨿽使前賢復起﹐烏測其志之所在。」

徳州田侍郎綸霞雯﹐行視河工﹐至髙家堰﹐得詩三十絕句。南士和者數人。余適過之﹐亦以見屬。余固辭﹐客怪之﹐余曰「是詩卽我之作﹐亦君作也。」客曰「何也﹖」曰「徒言河上風景﹐徵引故實﹐誇多斗靡而已。孰爲守土﹖孰爲奉使﹖就爲過客﹖孰爲居人﹖且三十首重復多矣﹐不如分之諸子。」客憮然而退。

凡一題數首者﹐皆須詞意相副﹐無有缺漏枝贅﹐其先後亦不可紊也。顧小謝每舉少陵兩過何將軍園林詩﹐以示學者。余謂此詩家最淺近處。不見文選所錄魏晉人詩﹐分章者尋其首尾﹐如貫珠然。近人試爲兩首﹐都無次第﹐不潛心也。

小謝有消夏錄﹐其自敍頗詆阮翁。阮翁深恨之﹐然小謝特長於機辯﹐不說學﹐其持論仿彿金若采﹝聖嘆﹞耳﹐不足爲阮翁病。然則阮翁奚爲恨之﹖曰﹕阮翁素狹﹐修齡亦目之爲淸秀李於鱗﹝攀龍﹞﹐阮翁末之知也。

山陽閻百詩若璩﹐學者也。唐賢三昧集初出﹐百詩謂余曰「是多舛錯﹐或校者之失﹐然亦足爲選者累。如王右丞詩﹕東南禦亭上﹐莫使有風塵。禦訛卸﹐江淮無卸亭也﹔孟襄陽詩﹕行侶時相問﹐涔陽何處邊。涔誤潯﹐涔陽近湘水﹐潯陽則遼絕矣﹔祖詠詩﹕西還不遑宿﹐中夜渡京水。京誤涇﹐京水正當圃田之西﹐涇水則已入關矣。」余深韙其言﹐寓書阮翁﹐阮翁後著池北偶談﹐內一條云「詩家惟論興會﹐道裏遠近不必盡合。如孟詩﹕瞑帆何處泊﹐遙指落星灣。落星灣在南康﹐」云云。蓋潛解前語也。噫﹐受言實難﹗夫「遙指」云者﹐不必此夕果泊也﹐豈可爲「潯陽」解乎﹖

百詩考據精核﹐前無古人。好爲詩﹐自謂不工﹐然能知其指歸。余與申論三昧集曰「右丞云﹕人閒桂花落﹐夜靜春山空。諸家曲爲之解﹐當闕疑也﹔儲光羲云﹕山云拂髙棟﹐天漢入云流。下句云字定誤﹐不輕攺正可也。漫而取之﹐使人學之﹐可乎﹖李頎緩歌行﹐誇炫權勢﹐乖六義之旨﹔梁鍠觀美人臥﹐直是淫詞﹐君子所必黜者。」百詩大以爲然。比歲﹐阮翁深不欲流布三昧集﹐且毀池北偶談之刻﹐其亦久而自知乎﹖

詩人貴知學﹐尢貴知道。東坡論少陵﹕詩外尙有事在﹐是也。劉賓客詩云﹕沈舟側畔千帆過﹐病樹前頭萬木春。有道之言也。白傅極推之。余嘗舉似阮翁﹐答曰「我所不解。」阮翁酷不喜少陵﹐特不敢顯攻之﹐每舉楊大年「村夫子」之目以語客。又薄樂天﹐而深惡羅昭諫。余謂昭諫無論已﹐樂天秦中吟﹑新樂府而可薄﹐是絕小雅也。若少陵﹐有聽之千古矣﹐余何容置喙。

靑蓮推阮公二謝﹐少陵親陳王﹐稱陶謝庾鮑陰何﹐不薄楊王盧駱。彼豈有門戶聲气之見而然﹖惟深知甘苦耳﹗至宋代﹐始於前輩有過情之論﹐未若明人之動欲掃棄一切也。今則直汨沒於俗情積習中﹐非有是非矣。後人復畏後人﹐將於何底乎﹖

淸新俊逸﹐杜老所重。要是气味神采﹐非可塗飾而至。然亦非以此立詩之標準﹐觀其他日稱李﹐又云﹕筆落驚風雨﹐詩成泣鬼神。其自詡亦云﹕語不驚人死不休。則其於庾鮑諸賢﹐咸有分寸在。

司空表聖云﹕味在酸鹹之外。蓋槪而論之﹐豈有無味之詩乎哉﹗觀其所第二十四品﹐設格甚寬﹐後人得以各從其所近﹐非第以「不著一字盡得風流」爲極則也。嚴氏之言﹐寧堪並舉﹗馮先生糾之盡矣。

唐賢詩學﹐類有師承﹐非如後人第憑意見。竊嘗求其深切著明者﹐莫如陸魯望之敍張祐處士也﹐曰「元和中作宮體小詩﹐辭曲艷發﹐輕薄之流合噪得譽。及老大﹐稍窺建安風格﹐讀樂府錄﹐知作者本意﹐短章大篇﹐往往間出。講諷怨譎﹐與六義相左右﹐善題目佳境﹐言不可刊置別處。此爲才子之最也。」觀此可以知唐人之所尙﹐其本領亦略可窺矣。不此之循﹐而蔽於嚴羽囈語﹐何哉﹗

余讀金史文藝傳﹐眞定周昂徳卿之言曰﹕文章工於外而拙於內者﹐可以驚四筵而不可以適獨坐﹐可以取口稱而不可以得首肯。又云﹕文以章爲主﹐以言語爲役﹐主彊而役弱﹐則無令不從。今人往往驕其所役﹐至跋扈難制﹐甚者及役其主。𨿽極詞語之工﹐而豈文之正哉﹗余不覺俯首至地。蓋自明代迄今﹐無限巨公﹐都不曾有此論到胸次。嗟乎﹐又何尢焉﹗

攻何李王李﹝前後七子﹞者﹐曰「彼特唐人之優孟衣冠也」是也﹐余見攻之者所自爲詩﹐蓋皆宋人之優孟衣冠也。均優也﹐則從唐者勝矣。余持此論垂三十年矣。和之者數人﹐皆力排規橅者。余曰「亦非也。吾第問吾之神與其形﹐若衣冠﹐聽人之指﹐似可矣。如米元章著唐人衣冠﹐故元章也。苟神與形優矣﹐無所著而非優也。」是亦足以暢曩者談龍之指也。

始學爲詩﹐期於達意﹐久而簡澹髙遠﹐興寄微妙﹐乃可貴尙。所謂言見於此﹐而起意在彼。長言之不足﹐而詠歌之者也。若相競以多﹐意已盡而猶刺剌不休﹐不憶祖詠之賦終南積雪乎﹖句法須求健舉﹐七言古詩尢亟。然歌行雜言中﹐優柔舒緩之調﹐讀之可歌可泣﹐感人彌深。如白氏及張王樂府具在也﹐今人幾不知有轉韻之格矣。此種音節﹐懼遂亡之。柰何﹗

長篇鋪張﹐必有體裁。非徒事拉雜堆垛。余昔在都下﹐與徳州馮舍人大木廷櫆並得名﹐日事唱和。會有得諸葛銅鼓者﹐大木先成長句二十韻﹐余繼作四十韻﹐盛傳於時﹐皆爲閣筆。江都汪主事蛟門懋麟﹐王門髙足也﹐內崛彊﹐阮翁適得浯溪磨崖碑﹐蛟門亟爲四十韻以呈阮翁﹐贊之不容口。以示余﹐余覽其起句曰﹕楊家姊妹顏妖狐﹐遽擲之地曰「詠中興而推原天寶致亂之由﹐𨿽百韻可矣。更堪作爾語乎﹖」阮翁爲之失色者久之。

獎掖後進﹐盛徳事也。然古人所稱引必佳士﹐或勝已者﹐不必盡相阿附也。今則善貢諛者﹐斯賞之而已。後來秀傑﹐稍露圭角﹐蓋罪謗之不免。烏睹夫盛徳﹗

文章原本六經﹐詩亦文也。余意尢重春秋﹐非春秋則取捨乖而體不立矣。昔人所爲﹐致「嚴於一字」者﹐取諸春秋也。余曾爲先叔祖淸止公﹝進美﹞行實﹐中間頗有所諱。阮翁爲益數行﹐余自是甘自疏。

本朝詩人﹐山左爲盛。先淸止公與萊陽宋觀察荔裳琬﹐同時繼之者﹐新城王考功西樵士祿﹐及其弟司寇。而安邱曹禮部升六貞吉﹑諸城李翰林漁村澄中﹑曲阜顏吏部修來光敏﹑徳州謝刑部方山重輝﹑田侍郎﹑馮舍人﹐後先並起。然各有所就﹐了無扶同依傍﹐故詩家以爲難。秀水朱翰林竹垞彜尊﹑南海陳處士元孝恭尹﹑蒲州吳徵君天章雯及洪昉思﹐皆云然。

詩家用字﹐最忌鄕音。今吳越之士﹐每笑北人多失黏。而鄕音之失﹐南中尢甚。是小節也﹐而殊費淘汰。阮翁昔嘗謂余曰「吾鄕若老夫與子與修來﹐庶免於傖之誚也。」相與一笑。

余門人桐城方扶南世舉﹐嘗問曰「阮翁其大家乎﹖」曰「然。」孰匹之﹖余曰「其朱竹垞乎﹖王才美於朱﹐而學足以濟之﹔朱學博於王﹐而才足以舉之。是眞敵國矣。他人髙自位置﹐彊顏耳。」曰「然則兩先生殆無可議乎﹖」余曰「朱貪多﹐王愛好。」

嘗與天章昉思論阮翁﹐可謂言語妙天下者也﹐余憶敖陶孫之目陳思王云﹕如三河少年﹐風流自賞。馮先生以爲無當﹐請移諸阮翁。

次韻詩﹐以意赴韻﹐𨿽有精思﹐往往不能自由。或長篇中一二險字﹐勢難彊押﹐不得不於數句前預爲之地﹐紆迥遷就﹐以致文義乖違。𨿽老手有時不免。阮翁絕意不爲﹐可法也。

元白﹑皮陸﹐並世頡頏﹐以筆墨相娛樂。後來效以唱酬﹐不必盡佳﹐要未可廢。至於追用前人某詩韻﹐極爲無謂。猶曰偶一爲之耳﹐遂有專力於此且以自豪者。彼其思鈍才庸﹐不能自運﹐故假手舊韻﹐如陶家之倚模制﹔漁獵類書﹐便於牽合﹐或有蹉跌﹐則曰韻限之也。轉以欺人﹐嘻﹐可鄙哉﹗

彊爲七言長古詩者﹐如瞽者入市﹐唱叫不休﹔彊爲五言短古詩者﹐如貧士乞憐﹐有言不盡﹐皆足以資笑噱。若近體詩之塗朱傅白﹐搔頭弄姿者﹐勿與知可也。

千頃之陂﹐不可淸濁﹔天姿國色﹐粗服亂頭亦好。皆非有意爲之也。儲水者期於江湖﹐而必使之瀠洄澄澈﹐是終爲溪沼耳。目矜容色﹐而故毀其衣妝﹐有厭棄之者矣。免於此二者﹐其惟吳天章乎﹗

天章絕口不談詩﹐獨與余細論﹐甚相得也。出詩卷屬余評騭﹐余以饑驅少睱﹐請俟異日。今天章已下世﹐其詩卷余不可得而見矣。愧負良友﹐悲夫﹗

昉思在阮翁門﹐每有異同﹐其詩引繩削墨﹐不失尺寸。惜才力窘弱﹐對其篇幅﹐都無生气。故常不滿人﹐亦不滿於人。

