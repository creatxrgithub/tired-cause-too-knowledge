漢詩總說﹝淸﹞費錫璜

費錫璜﹐字滋衡﹐四川新繁人﹐寓居江蘇江都。康熙三十五年隨父作《江舫唱和》詩。登之罘﹐投其詩於海中﹐痛哭而返﹐傷其才之不遇。著有《道貫堂文集》四卷﹑《掣鯨堂詩集》十三卷。

一《三百篇》後﹐漢人創爲五言﹐自是气運結成﹐非人力所能爲。故古人論曰﹕蘇﹑李天成﹐曹﹑劉自得。天成者﹐如天生花艸﹐豈人翦裁點綴所能仿佛﹔如鑄就鐘鏞﹐一絲增減不得。解此方可看漢詩。

二詩惟漢詩最難學最難讀。極頂才人﹐到漢人輒不能措手﹐輒不能解隻字﹔有彊解者﹐多屬皮裏膜外﹐止堪捧腹。漢詩卽贊嘆亦難盡﹐髙古雄渾等語﹐俱贊不著也。然則將置之乎﹖曰﹕正於此要著一明眼。讀漢詩不可看作三代衣冠﹐望而畏之﹔須看得極輕妙﹐極靈活﹐極風艷﹐極悲壯﹐極典雅﹐凡後人所謂妙處﹐無不具之。卽如﹝陽關﹞一曲﹐唐人送別絕調﹐讀李陵三詩﹐知從此化出﹔﹝陌上桑﹞﹑﹝董嬌嬈﹞﹐卽張﹑王﹑李﹑韓輕艷之祖也﹔『紅塵蔽天地』﹑『十五從軍徵』﹐李﹑杜悲壯之祖也﹔『冉冉歲雲暮』﹐駱賓王﹑白樂天皆祖之﹔﹝郊祀﹞諸詩﹐顏﹑謝﹑昌黎皆祖之。大抵六朝﹑唐﹑宋名家﹐多祖漢詩﹐不能盡述也。

三屈原將投汨羅而作《離騷》﹐李陵降胡不歸而賦別蘇武詩﹐蔡琰被掠失身而賦﹝悲憤﹞諸詩﹐千古絕調﹐必成於失意不可解之詩。惟其失意不可解﹐而發言乃絕千古。下此則嵇康臨終﹐杜甫遭亂﹐李白投荒﹐皆能繼響前賢。外此則吾未之見也。

四樂府有三等﹕﹝房中﹞﹑﹝郊祀﹞﹐典雅宏奧﹐中學難窺﹐爲最上品﹔﹝陌上桑﹞﹑﹝羽林郎﹞﹑﹝東門行﹞﹑﹝西門行﹞﹑﹝婦病行﹞﹑﹝孤兒行﹞等詩﹐有情有致﹐學者有徑路可尋﹐的是詩家正宗﹐才人鼻祖﹐爲第二品﹔謠諺等作﹐詞气𨿽古﹐未免俚質﹐爲第三品。

五學詩須從一義著腳﹐如立泰﹑華之巓﹐一切培塿﹐皆在目中。何謂第一義﹖自具手眼﹐熟讀楚騷﹑漢詩﹔透過此關﹐然後浸淫於六朝﹑三唐﹐旁及宋﹑元近代。此據上流法﹐單從唐人入手﹐猶屬第二義﹐況入手於蘇﹑陸乎﹖齊﹑梁間人喜言音調﹐平仄互用﹐不可紊亂﹐貲前賢未睹此理﹔然以沈約﹑謝朓詩與《十九首》並讀﹐勿問其它﹐端言音調﹐相去已遠。蓋元气全則元音足﹐古詩惟《十九首》音調最圓﹐子建﹑嗣宗猶近之﹐宋﹑齊則遠矣﹔律詩惟沈﹑宋音調最圓﹐錢﹑劉猶近之﹐中唐則遠矣﹔詞家秦﹑柳最圓﹐南宋則遠矣。且《國風》惟《二南》最圓﹐十三國似微有不同﹐味之自見。

六讀書到不能解處﹐正須沈思﹔讀書到不可學處﹐正要追步﹐方有出人頭地。今人見漢詩輒畏阻﹐見人稱漢詩﹑樂府﹐輒以爲不必爾﹔此終無進境。吾爲世人指出長安大路﹐江湖源頭﹐一片苦心﹐欲有志之士﹐努力追步﹔不惟古詩得力﹐卽律詩絕句亦得力也。

七吾嘗論兩漢之文﹐皆有六經气味﹐浸溢乎其中。唐﹑宋諸名家﹐不過引經文爲證據耳﹐其實气味遠甚。漢詩典質朴奧﹐與《雅》《頌》相近﹐豈晉﹑宋以下所能﹖況在近代乎﹖

八四言長短有兮字歌﹐是漢人古體﹔五言是漢人近體。詩到約以五言﹐便整齊許多﹐此語可爲知者道。

九古詩有箴有戒﹐皆警惕之詞。漢詩結處多用之﹐如『努力崇明徳﹐皓首以爲期』﹐箴戒之詞也。古詩有祝﹐皆頌禱之意。漢詩末句多用祝辭﹐古諺古銘﹐可訓可戒﹐與經表裏﹐惟漢詩尙存此意。吾故曰漢人善學古人。

1O西漢自﹝大風﹞以下諸歌﹐古奧遠過東漢﹔若以燕王旦﹑廣陵王胥與東漠趙壹﹑酈炎較﹐便有河漢之隔。文章關乎時代﹐豈不信然﹖

一一讀漢詩須讀漢文漢賦﹐會通其意﹐始漸有解處。《淮南》《史》《漢》《太玄》《易林》諸書﹐不可不讀﹐而《楚辭》尢爲漢詩祖禰。

一二詩至宋﹑齊﹐漸以句求﹔唐賢乃明下字之法。漢人髙古天成﹐意旨方且難窺﹐何況字句﹖故一切圈點﹐槪不敢用﹐亦不必用。

一三漢詩有絕不可解者﹐如﹝聖人制禮樂﹞篇之類﹔惟﹝鐃歌﹞在可解不可解之間﹐似不純是聲詞雜寫﹖偶思得近似者附注於下﹐非敢云必是也。曹子建云﹕『漢曲訛不可辧。』在魏且然﹐況今日哉﹖

一四聖賢學問﹐極斂約縝栗而萬物不能過。周詩斂約之至﹐縝栗之至﹔惟漢詩尙存此气味﹐所以百世不逮﹔晉﹑宋漸入於文﹐漸取淸雅﹐言之文﹐實詩之衰也。後世有志復古﹐不深入漢人壁壘﹐猶入室而不由門也。

一五﹝羽林郎﹞﹑﹝董嬌嬈﹞﹑﹝日出東南隅行﹞諸詩﹐情詞並麗﹐意旨殊工﹐皆詩家之正則﹐學者所當揣摹。唐之盧﹑駱﹑王﹑岑﹑錢﹑劉﹐皆於此數詩中得力。

一六漢詩有前後絕不相蒙者﹐如﹕『東城髙且長』﹑『天上何所有』﹑『靑靑河畔艸』﹐未可彊合﹐亦不必以後人貫串法曲爲古人斡旋。疑此等詩有前解後解之別﹐可分可合。如『十五從軍徵』在《古詩三首》內﹐則至『淚落沾我衣』爲一首﹐在樂府則分爲數解﹔《十九首》內分入樂府散爲解者甚多。他如﹝白頭吟﹞﹑﹝塘上行﹞﹐或增或減﹐多讀古詩自得之。今小曲每割諸曲合唱﹐亦是此意。

一七樂府之有解何也﹖自是歌調中節奏。如竹之有節﹐合之則爲一竿﹐分之則爲數節﹐實是一竹。『十五從軍徵』本一詩也﹐分四語爲一解。謂四語爲一解則可﹔謂四語爲一首則不可也。如﹝子夜﹞等歌﹐讀四語爲一首則可﹔謂四語爲一解則不可也。

一八﹝雞鳴﹞﹑﹝相逢行﹞﹑『靑靑陵上柏』諸詩﹐讀之見太平景象﹐人民熙皞﹐上至王侯第宅﹐下至平康﹑北裏﹐皆優遊宴樂﹐爲盛世之音。迄﹝五噫﹞﹑﹝於忽操﹞等詩作﹐遂多衰世之感﹔漢詩至此﹐不可讀矣。

一九﹝鐃歌﹞今人多擬﹝君馬黃﹞﹑﹝將進酒﹞﹑﹝戰城南﹞﹐殊不知﹝上邪﹞﹑﹝上陵﹞皆絕妙好詞﹐所當著眼。

2O顏﹑謝好蹇澀雅麗﹐昌黎好捃摭奇字險韻爲詩﹐然漢﹝郊祀﹞﹑﹝鐃歌﹞﹐奧衍宏博﹐已開其先。司馬子長所謂『今上卽位作十九章﹐通一經之士﹐不能知其詞﹐皆會集五經家乃能講習﹐讀之多爾雅之文』是也。

二一樂府如﹝鐃歌﹞﹑﹝飲馬長城窟﹞諸詩﹐皆極頓挫﹐工部於此最得手。後之擬者﹐多直說去﹐便鮮意味。

二二詩主言情﹐文主言道﹔詩一言道﹐則落腐爛。然詩亦有言道者﹐陸機云﹕『我靜如鏡﹐民動如煙。』陶潛云﹕『此中有其意﹐欲辧已忘言。』杜甫云﹕『舜舉十六相﹐身尊道何髙﹖』各有懷抱。至於宋人則益多﹐如﹕『月到天心處﹐風來水面時』﹐『一陽初動處﹐萬物未生時』﹐流入卑俗。惟漢人二韋詩及『瓜田不納履﹐李下不正冠』爲典則也。

二三三代而後﹐惟漢家風俗猶爲近古。三代禮樂﹐庶幾未衰﹐吾於讀漢詩見之。如﹝陌上桑﹞﹑﹝羽林郎﹞﹑﹝隴西行﹞﹐始皆艷羨﹐終止於禮﹔﹝艷歌行﹞流宕他鄕﹐而卒守之以正﹔﹝東門行﹞盎無斗儲﹐而夫婦相勉自愛不爲非。好色而不淫﹐怨而不怒﹐惟漢詩有焉。

二四﹝練時日﹞﹑﹝華煜煜﹞﹑﹝天門開﹞多原於楚《騷》﹔﹝房中曲﹞多原於《雅》《頌》。

二五﹝落葉哀蟬曲﹞﹑﹝招商﹞等歌﹐見拾遺記﹔與『皇娥』﹑『白帝子』諸詩皆王子年僞撰﹐非漢詩也。

二六『棗下何攢攢』﹑『苦哉邊地人』﹑『鳳凰嗚髙岡』﹐諸詩𨿽僅六句四句﹐而意已足。《詩乘》疑爲有闕﹐殆非也﹖

二七樂府所歌﹐多屬漢人﹐識者自辧其气味。如『气出唱精列』﹐今作魏武帝﹐然已見﹝長笛賦﹞﹔﹝艷歌何嘗行﹞﹐《宋書》作古辭﹐樂府作文帝﹔﹝碧玉歌﹞﹐《樂苑》以爲宋汝南王﹐而晉孫綽已有『情人碧玉歌』之語﹐然按其文﹐自是漢辭。

二八漢詩如先秦文﹐不可段落﹔詩中所稱君子﹐汝我妾等字﹐皆不必一人口气。

二九漢詩韻最奇﹐﹝焦仲卿妻﹞詩多至二十餘韻﹐有隔句用韻﹔至『江南可采蓮』﹐﹝上陵﹞﹑﹝蜀國刺﹞乃無韻﹐不可不知。

3O漢人詩未有無所爲而作者﹐如﹝垓下歌﹞﹑﹝舂歌﹞﹑﹝幽歌﹞﹑﹝悲愁歌﹞﹑﹝白頭吟﹞﹐皆到發憤處爲詩﹐所以成絕調﹔亦不論其詞之工拙﹐而自足感人。後人絕命多不工﹐何也﹖只爲殺身成仁等語誤耳。

三一《十九首》《五首》《三首》諸詩﹐多非爲一人一事而作﹐讀之久自能感人。有能解此語者﹐吾當與天下共推之。

三二世之說漢詩者﹐好取其詩﹐牽合本傳﹐曲勘隱微。𨿽古人托辭寫懷﹐固當以意逆志﹔然執詞指事﹐多流穿鑿。又好舉一詩﹐以爲此爲君臣而作﹐此爲朋友而作﹐此被讒而作﹐此去位而作﹔亦多擬度﹐失本詩面目。余說漢詩先去此二病。

三三詩文家不可重復說。此最爲俗論。如『行行重行行』﹐下云『與君生別離』﹐又云『相去萬餘里﹐各在天一涯』﹐又云『道路阻且長』﹐又云『相去日以遠』﹐在今人必訝其重復。『昭昭素明月﹐光輝燭我牀』﹐曰『昭昭』﹐又曰『素』﹐又曰『明』﹐又曰『光輝』。﹝滿歌行﹞亦重疊言之﹔他詩不可枚舉。漢人皆不以爲病。自疊牀架屋之說興﹐詩文二道皆單薄寡味矣。

三四有謂﹕『東風搖百艸』﹑『秋艸淒以綠』已逗六朝門徑﹔又有端取『古歡』﹑『新心』等字以爲生別。不知古詩渾渾浩浩﹐純是元气結成﹐若以字句求之﹐眞是囈語。

三五漢詩有參看法﹐如『乘元四龍』與『入紫深宮』中﹐若以時俗法言之﹐當作『乘四元龍』﹑『深入紫宮』﹐古法殊不爾﹐參看自見。

三六《易林》奇古﹐亦漢四言韻語﹐因有端書﹐故不錄。

三七魏﹑晉樂府中多漢詩﹐論之已詳。漢詩中亦時雜周詩﹐如今有人純歌《楚詞》。﹝短歌行﹞直歌「呦鹿」。﹝薤露﹞之曲﹐見於宋玉。﹝飲馬長城窟﹞中有秦詩一段。此其尢著者也。大抵龐厚永長﹐周詩又在漢人上﹐以漢五言詩與周詩並讀﹐則如以唐律與古詩並讀耳。常疑﹝箜篌引﹞髙出漢人﹐或周詩之遺乎﹖

三八前輩稱曹子建﹑謝朓﹑李白工於發端﹐然皆出於漢人。試舉數句﹐請學者觀之。『良時不再至﹐離別在須臾』﹐『攜手上河梁﹐遊子暮何之』﹐『黃鵠一遠別﹐千里顧徘徊』﹐『北方有佳人﹐遺世而獨立』﹐『雞嗚髙樹巓﹐狗吠深宮中』﹐『天上何所有﹖歷歷種白楡』﹐『西北有髙樓﹐上與浮雲齊』﹐『去者日以疏﹐來者日以親』﹐『紅塵蔽天地﹐白日何冥冥』﹐『上山采蘼蕪﹐下山逢故夫』﹐『來日大難﹐口燥唇幹』﹐『日出入安窮』﹐『大風起兮雲飛揚』﹐是豈六朝﹑唐人所及﹖太白輩將此等詩千回百折讀之﹐然後工於發端耳。

三九詩句之奇﹐至顏延之﹑謝靈運﹑李白﹑杜甫﹑韓愈﹑李賀﹑盧仝至矣﹔然不若漢人之奇。試拈數句﹕『泊如四海之池』﹐『徧觀是邪』﹐『謂河水中之馬』﹐『必有陸地之船』﹐『饑不從猛虎食﹐暮不從野雀棲』﹐『呼兒烹鯉魚﹐中有尺素書』﹐『虫來囓桃根﹐李樹代桃僵』﹐『垂露承帷﹐張霄成幄』﹐『腐肉安能去子逃』﹐奇絕奇絕。至﹝郊祀﹞﹑﹝鐃歌﹞中﹐奇語不可枚舉。此非以奇語求漢人﹐見漢人無所不有也﹐不可忽略而讀過。

4O讀漢詩只如見前輩人﹐恪恭不敢置一語﹐唯唯而退﹐不敢議之﹐亦未嘗樂與之親。作如是觀者﹐此其人未嘗讀漢詩也。

四一讀漢詩若有所解﹐僅存數章﹐以爲擬體之首。作如是觀者﹐此其人亦未嘗讀漢詩也。

四二讀漢詩須手舞足蹈﹐觸得妙境﹐更不忍釋。作如是觀者﹐方謂之善讀漢詩。

四三讀漢詩如登山造極﹐溯水得源﹐見眾山皆培塿﹐江河皆支派﹐一切唐﹑宋皆屬云礽﹐覺語近而味薄﹐體卑而格俚。作如是觀者﹐方謂之善讀漢詩。

四四讀漢詩要見蘇﹑李﹑班﹑張輩皆如在目前﹐爲我兄事師事之人。作如是觀者﹐方謂之善讀漢詩。

四五餘說漢詩﹐要在示人以法門﹐使學者有入路﹐有依據﹐令其欲喜欲驚﹐俾天下俱向此中尋味。至所不能解者﹐余不敢彊解之。非尋章摘句﹐一味贊美﹐作寬冒語也。

﹝跋﹞

《漢詩說》十卷﹐新繁費滋衡與錢塘沈方舟同撰。前列總說數十條﹐自抒心得﹐直湊單微﹐洵能發前人所未發。滋衡爲燕峯山人之子﹐燕峯以蜀人流寓吳陵﹐擅詩名於江左。家學淵源﹐良不愧也。乙亥仲夏﹐震澤楊復吉識。

