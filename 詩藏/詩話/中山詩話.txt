中山詩話﹝宋﹞劉攽著

太宗好文﹐每進士及第﹐賜聞喜宴﹐常作詩賜之﹐累朝以爲故事。仁宗在位四十二年﹐賜詩尢多﹐然不必盡上所自作。景佑初﹐賜詩落句云「寒儒逢景運﹐報徳合如何﹖」論者謂質厚宏壯﹐眞詔旨也。

劉子儀贈人詩云「惠和官尙小﹐師達祿須幹。」取柳下惠聖之和﹐師也達﹐而子張學幹祿之事。或有除去官字示人曰「此必番僧也﹐其名達祿須幹。」聞者大笑。詩有詩病俗忌﹐當避之。此偶自諧和﹐無若輕薄子何﹐非筆力過也。

景佑中﹐宋宜獻上﹝楊太妃挽詩﹞云「神歸梁小廟﹐禮祔漢余陵。」文士稱其用事精當。梅昌言詩曰「先帝遺弓劍﹐排云上紫淸。同時受顧托﹐今日見升平。」𨿽不用事﹐意思宏深﹐足爲警語。

景佑末﹐元昊叛﹐夏鄭公出鎭長安﹐梅送詩曰「亞夫金鼓從天落﹐韓信旌旗背水陳。」時獨刻公詩於石。

僧惠崇詩云「河分岡勢斷﹐春入燒痕靑。」然唐人舊句。而崇之弟子吟贈其師詩曰「河分岡勢司空曙﹐春入燒痕劉長卿。不是師偸古人句﹐古人詩句似師兄。」杜工部有「峽束蒼江起﹐巖排石樹圓」﹐頃蘇子美遂用「峽束蒼江﹐巖排石樹」做七言句。子美豈竊師者﹐大抵諷古人詩多﹐則往往爲己得也。

王元之﹝謫黃州詩﹞曰「又爲太守黃州去﹐依舊郎官白髮生。」在朝與執政不相能﹐作﹝江豚詩﹞以譏之曰「江云漠漠江雨來﹐天意爲霖不幹汝。」俗云﹐豚出則有風雨。又曰「餐啖蝦魚頗肥腯。」譏其肥大。

人多取佳句爲句圖﹐特小巧美麗可喜﹐皆指詠風景﹐影似百物者爾﹐不得見雄材遠思之人也。梅聖兪愛嚴維詩曰「柳塘春水漫﹐花塢夕陽遲。」固善矣﹐細較之﹐夕陽遲則系花﹐春水漫何須柳也。工部詩云「深山催短景﹐喬木易髙風。」此可無瑕颣。又曰「蕭條九州內﹐人少豺虎多。少人愼莫投﹐多虎信所過。饑有易子食﹐獸猶畏虞羅。」若此等句﹐其含蓄深遠﹐殆不可模效。

詩以意爲主﹐文詞次之﹐或意深義髙﹐𨿽文詞平易﹐自是奇作。世效古人平易句﹐而不得其意義﹐翻成鄙野可笑。盧仝云「不卽澑鈍漢」﹐非其意義﹐自可掩口﹐寧可效之邪﹖韓吏部古詩髙卓﹐至律詩𨿽稱善﹐要有不工者﹐而好韓之人﹐句句稱述﹐未可謂然也。韓云「老公眞个似童兒﹐汲水埋盆作小池。」直諧戲語耳。歐陽永叔﹑江鄰幾論韓﹝雪詩﹞﹐以「隨車翻縞帶﹐逐馬散銀杯」爲不工﹐謂「坳中初蓋底﹐凸處遂成堆」爲勝﹐未知眞得韓意否也﹖永叔云「知聖兪詩者莫如某﹐然聖兪平生所自負者﹐皆某所不好﹔聖兪所卑下者﹐皆某所稱賞。」知心賞音之難如是﹐其評古人之詩﹐得毋似之乎﹗

潘閬字逍遙﹐詩有唐人風格。有云「久客見華發﹐孤棹桐廬歸。新月無朗照﹐落日有餘暉。魚浦風水急﹐龍山煙火微。時聞沙上雁﹐一一皆南飛。」﹝歲暮自桐廬歸錢塘﹞僕以爲不減劉長卿。

太宗晚年﹐燒煉丹藥﹐潘閬嘗獻方書。及帝升遐﹐懼誅﹐匿舒州潛山寺爲行者﹐題詩於鐘樓云「繞寺千千萬萬峯﹐忘第二句。頑童趁暖貪春睡﹐忘卻登樓打曉鐘。」孫僅爲郡官﹐見詩曰「此潘逍遙也。」告寺僧呼行者﹐潘已亡去。

王益柔勝之爲館職﹐年少亦頡頏。張掞叔文亦新貼職﹐年長而官已髙﹐每羣聚輒居上座。王密於屏風題云「四十餘年老健兒。」此唐徐州節度王智興﹝自詠詩﹞句。翼日會食﹐張正坐詩下﹐眾無不哂。

李絢公素有詩贈同姓人曰「吾宗天下者。」王勝之輒取注之曰「居甘泉者以謳著﹐京施名倡李氏居甘泉坊善謳。賣藥者以木牛著﹐京施李家賣藥﹐以木牛自表﹐人呼爲李木牛。圍棋者以憨者﹐李乃國手﹐而神思昏濁﹐人呼爲李憨子。裁襆頭者以拗著﹐李家襆頭﹐天下稱善﹐而必與人乖刺﹐歲久自以拗李呼。作詩者以豁達著。」豁達老人喜爲詩﹐所至輒自題寫﹐詩句鄙下而自稱豁達李老。嘗書人新素墻壁﹐主人憾怒﹐訴官杖之﹐拘執使市石灰更杇漫訖﹐告官乃得縱捨﹐聞者哂之。此數人因勝之有云﹐遂自托不朽。

梅昌言出鎭太原﹐黃覺送詩曰「五馬雍容出鎭時﹐都人爭看好風儀。文章一代喧髙價﹐忠直三朝受聖知。帳下軍容森劍戟﹐門前行色擁旌旗。雲龍古戍黃楡暗﹐雪滿長郊白艸衰。出去暫開貔虎幕﹐歸來須占鳳凰池。鬢間未有一莖白﹐陶鑄蒼生固不遲。」梅雅自修飾﹐容狀偉如﹐大喜之。

黃覺仕官不遂﹐嘗送客都門外﹐不及寓邸捨﹐會一道士取所攜酒炙呼飲之﹐旣而道士舉杯摭水寫「呂」字﹐覺始悟其爲洞賓也。又曰「明年江南見君。」覺果得江南官。及期見之﹐出懷中大錢七﹐其次十﹐又小錢三﹐曰「數不可益也。」予藥數寸許﹐告覺曰「一以酒磨服之﹐可保一歲無疾。」覺如其言﹐至七十餘﹐藥亦垂盡﹐作詩曰「牀頭歷日無多子﹐屈指明年七十三。」果是歲卒。

李商隱有﹝錦瑟詩﹞﹐人莫曉其意﹐或謂是令狐楚家靑衣名也。

祥符﹑天禧中﹐楊大年﹑錢文僖﹑晏元獻﹑劉子儀以文章立朝﹐爲詩皆宗尙李義山﹐號「西昆體」﹐後進多竊義山語句。賜宴﹐優人有爲義山者﹐衣服敗敝﹐告人曰「我爲諸館職撏撦至此。」聞者歡笑。大年﹝漢武詩﹞曰「力通靑海求龍種﹐死諱文成食馬肝。待詔先生齒編貝﹐忍令索米向長安。」義山不能過也。元獻﹝王文通詩﹞曰「甘泉柳苑秋風急﹐卻爲流螢下詔書。」子儀畫義山像﹐寫其詩句列左右﹐貴重之如此。

楊大年不喜杜工部詩﹐謂爲村夫子。鄕人有彊大年者﹐續杜句曰「江﹑漢思歸客」﹐楊亦屬對﹐鄕人徐舉「乾坤一腐儒」﹐楊默然若少屈。歐公亦不甚喜杜詩﹐謂韓吏部絕倫。吏部於唐世文章﹐未嘗屈下﹐獨稱道李﹑杜不已。歐貴韓而不悅子美﹐所不可曉﹔然於李白而甚賞愛﹐將由李白超趠飛揚爲感動也

孟東野詩﹐李習之所稱﹕「食薺腸亦苦﹐彊歌聲不歡。出門如有礙﹐誰謂天地寬。」可謂知音。今世傳《郊集》五卷﹐詩百篇。又有集號《咸池》者﹐僅三百篇﹐其間語句尢多寒澀﹐疑向五卷是名士所刪取者。東野與退之聯句詩﹐宏壯博辯﹐若不出一手。王深父云「退之容有潤色也。」

張籍樂府詞﹐淸麗深婉﹐五言律詩亦平澹可愛﹐至七言詩﹐則質多文少。材各有宜﹐不可彊飾。文昌有﹝謝裴司空馬詩﹞曰「乍離華廏移蹄澀﹐初到貧家舉眼驚。」此馬卻是一遲鈍多驚者﹐詩詞微而顯﹐亦少其比。

白樂天詩曰「請錢不早朝。」「請」作平聲﹐唐人語也。今人不用廝字﹐唐人作斯音﹐五代已作入聲﹐陶谷云「尖檐帽子卑凡廝」是也。白曰「金屑琵琶槽﹐雪擺胡騰衫。」琵琶與今人同。杜曰「皂鵰寒始急」﹐白曰「千呼萬喚始出來」﹐人皆謂語病。事之終始﹐音上聲﹐有所宿畱﹐今甫然者音去聲。二公詩自非語病。

唐詩賡和﹐有次韻﹐先後無易。有依韻﹐同在一韻。有用韻﹐用彼韻不必次。吏部和皇甫﹝陸渾山火﹞是也﹐今人多不曉。劉長卿﹝余幹旅捨﹞云「搖落暮天迥﹐丹楓霜葉稀。孤城向水閉﹐獨鳥背人飛。渡口月初上﹐鄰家漁未歸。鄕心正欲絕﹐何處搗徵衣。」張籍﹝宿江上館﹞云「楚驛南渡口﹐夜深來客稀。月明見潮上﹐江靜覺鷗飛。旅宿今已遠﹐此行殊未歸。離家久無信﹐又聽搗砧衣。」兩詩偶似次韻﹐皆奇作也。

管子曰「是無終始﹐無務多業。」此言學者貴能成就也。唐人爲詩﹐量力致功﹐精思數十年﹐然後名家。杜工部云「更覺良工用心苦。」然豈獨畫手心苦耶﹗

眞宗問進臣﹕「唐酒價幾何﹖」莫能對。丁晉公獨曰「斗直三百。」上問何以知之﹐曰「臣觀杜甫詩﹕『速須相就飲一斗﹐恰有三百靑銅錢。』」亦一時之善對。

海陵人王綸女﹐輒爲神所馮﹐自稱仙人。字善數品﹐形制不相犯。﹝吟雪詩﹞云「何事月娥欺不在﹐亂飄瑞葉落人間。」說云﹕天上有瑞木﹐開花六出。他詩句詞意飄逸﹐類非世俗可較。﹝題金山﹞云「濤頭風捲云﹐山腳石蟠虯。」常謂綸爲淸非孺子﹐不曉其義。亦有詩贈曰「君爲秋桐﹐我爲春風。春風會使秋桐變﹐秋桐不識春風面。」居數歲﹐神捨女去﹐懵然無知。嫁爲廣陵呂氏妻。

鞠﹐皮爲之﹐實以毛﹐蹙蹋而戲。見﹝霍去病傳﹞注﹕「穿城蹋鞠。」晚唐已不同矣。歸氏子弟嘲皮日休云「八片尖皮砌作球﹐火中燂了水中揉。一包閒气如常在﹐惹踢招拳卒未休。」今柳三復能之﹐述曰「背裝花屈膝﹐屈﹐口勿反。白打大廉斯。進前行兩步﹐蹺後立多時。」柳欲見晉公無由﹐會公蹴球後園﹐偶迸出﹐柳挾取之﹐因懷所業﹐戴球以見公。出書再拜者三﹐每拜﹐球起復於背膂襆頭間﹐公乃笑而奇之﹐遂延於門下。然弟子拜師﹐常禮也﹐獨球多賤人能之﹐每見勞於富貴子弟﹐莫不拜謝而去﹐此師拜弟子也。術不可不愼﹐此亦可諭大云。

洪州西山與滕王閣相對﹐一僧盡覽詩板﹐告郡守曰「盡不佳。」因朗吟曰「洪州太白方﹐積翠倚穹蒼。萬古遮新月﹐半江無夕陽。」守異之﹐遣出。閩僧有朋多詩﹐如「虹收千嶂雨﹐潮展半江天。」又曰「詩因試客分題僻﹐棋爲饒人下著低。」亦巧思也。

王丞相嗜諧謔。一日﹐論沙門道﹐因曰「投老欲依僧。」客遽對曰「急則抱佛腳。」王曰「『頭老欲依僧』﹐是古詩一句。」客亦曰「『急則抱佛腳』﹐是俗諺全語。上去投﹐下去腳﹐豈不的對也。」王大笑。

孟蜀時﹐花蕊夫人號能詩﹐而世不傳。王平父因治館中廢書﹐得一軸八九十首﹐而存者才三十餘篇﹐大約似王建句。若「廚船進食簇時新﹐列坐無非侍從臣。日午殿頭宣所鱠﹐隔花催喚打魚人。」「月頭支給買花錢﹐滿殿宮娥近數千。遇著唱名都不語﹐含羞急過禦狀前。」

山東二經生同官﹐因舉鄭谷詩曰「任是深山更深處﹐也應無計避王徭。」一生難之曰「野鷹安得王徭﹖」一生解之曰「古人寧有失也﹖是年必當索翎毛耳。」

刁景純有見無類﹐必往復﹐歸每至三鼓。宋祁判館﹐集僚屬﹐而刁或連日不赴﹐因邀而譙讓之。王原叔戲攺杜﹝贈鄧廣文﹞云「景純過官舍﹐走馬不曾下。驀地趁朝歸﹐便遭官長罵。」李獻臣曰︰「我爲足之云︰『多羅四十年﹐偶未識摩氈。時西戎唃氏子名摩氈。近有王宣政﹐時時與紙錢。』」刁嘗爲王宣政作墓銘。以古文篆隸加褾軸﹐密掛刁聽事。會一日大雨﹐不出﹐周步廳廡間﹐始見此圖。問之從者。曰「掛此已數日矣﹐先造者往往能通念也。」

蘇子美魁偉﹐與宋中道並立﹐下視之﹐笑曰「交不著。」京師市井語也。號爲「錐宋」﹐爲其穎利而幺麼云。贈詩曰「譬如利錐末﹐所到物已破。」後倅洺州。洺本趙地﹐有毛遂冢﹐聖兪遂舉處囊事爲送行詩戲之。

司馬溫公論九旗之名﹐旗與旗相近。《詩》曰「言觀其旗。」《左傳》﹕「龍尾伏辰﹐取虢之旗。」然則此旗當爲芹音。周人語轉﹐亦如關中以中爲蒸﹐蠱爲塵﹐丹靑之靑爲萋也。五方語異﹐閩以髙爲歌﹐荊﹑楚以南爲難﹐荊爲斤。昔閩士作﹝淸明象天賦﹞﹐破題云「天道如何﹐仰之彌髙。」會考官同裏﹐遂中選。荊﹑楚士題雪用先字﹐後曰「十二峯巒旋旋添」。反讀添爲天字也。向敏中鎭長安﹐土人不敢賣蒸餅﹐恐觸中字諱也。

楊安國判監﹐集學官飲﹐必頌《詩譜》以侑酒。舉杯屬客﹐曰「詩之興也﹐諒不於上皇之世﹐且飲酒。」裴如晦亦舉杯曰「古之伏羲氏之王天下也﹐不能飲矣。」一座皆笑﹐而楊不悟。

泗州塔﹐人傳下藏眞身﹐後閣上碑道興國中塑僧伽像事甚詳。退之詩曰「火燒水轉掃地空。」則眞身焚矣。塔本諭都料造﹐極工巧。俗謂塔頂爲天門﹐蘇國老詩曰「上到天門最髙處﹐不能容物只容身。」以譏在位者。

古詩曰「袖中有短書﹐欲寄雙飛燕。」以燕時物﹐故寓言爾。蜀人自京以鴿寄書﹐不浹旬而達船﹐船浮海﹐亦以鴿通信﹐非虛言也。史以陸機「黃耳」爲犬﹐能寄書﹐恐不然。自洛至吳﹐更歷江﹑淮﹐殆數千里﹐安能諭人而從舟楫乎﹖或者爲奴名﹐不然﹐當爲神犬也。

史著赫連勃勃之暴﹐蒸土築城﹐意謂釜甑熟之。然不知北方土工﹐用春首聚土﹐陽气蒸發﹐用築則堅牢特甚故爾。近有獻策築吳江爲甕堤﹐土人欲以巨甕實土﹐稍稍下之。不思土實則甕重不可致﹐虛致水中則泛﹐泛曷可止。𨿽執政亦惑之。然治河皆有甕堤﹐形似甕耳﹐不用陶器也。

汪白爲﹝平糶詩﹞刺時病云「穴垣補墻隙﹐墻成垣已隳。斷屨補穿履﹐履成屨亦虧。」

晏元獻尢喜江南馮延巳歌詞。其所自作﹐亦不減延巳。樂府﹝木蘭花﹞皆七言詩﹐有云「重頭歌詠響璁琤﹐入破舞腰紅亂旋。」重頭﹑入破﹐皆弦管家語也。

歐陽文忠公見張安陸﹐迎謂曰「好﹐云破月來花弄影。」

《韓吏部集》有李習之兩句云「前之詎灼灼﹐此去信悠悠。」若無可取﹐鄭州掘一石﹐刻刺史李翺詩曰「縣君愛磚渠﹐繞水恣行遊。鄙性樂山野﹐掘地便池溝。兩岸植芳艸﹐中間漾淸流。所向旣不同﹐磚鑿名自修。從他後人見﹐景趣誰爲幽。」王深父編次入習之集。此別一李翺爾﹐而習之不能詩也。吏部讀皇甫湜

詩﹐亦譏其掎摭糞壤。梅聖兪謂尹師魯以古文名而不能詩。

陳亞以藥名詠白髮云「若是道人頭不白﹐老人當日合烏頭。」

員外郎上官佖嘗勸石少傅中立愼緘﹐石勃然曰「上官佖如下官口何﹗」

韓吏部﹝贈玉川詩﹞曰「水北山人得聲名﹐去年去作幕下士。水南山人又繼往﹐鞍馬僕從塞閭裏。少室山人索價髙﹐兩以諫官徵不起。」又曰「先生抱材須大用﹐宰相未許終不仕。」王向子直謂韓與處士作牙人商度物價也。古稱駔儈﹐今謂牙﹐非也。劉道原云「本稱互郎﹐主互市。唐人書互爲�﹐因訛爲牙。」理或信然。今言萬爲方﹐千爲撇﹐非訛也﹐若隱語爾。

陳文惠堯佐以使相致仕﹐年八十﹐有詩云「靑雲歧路遊將徧﹐白髮光陰得最多。」構亭號佚老﹐後歸政者往往多效之。公喜堆墨書﹐遊長安佛寺題名﹐從者誤側硯污鞋﹐公性急﹐遂窒筆於其鼻﹐客笑失聲﹐若皇甫湜怒其子﹐不暇取杖﹐遂齕臂血流。

今人呼禿尾狗爲厥尾﹐衣之短後者亦曰厥﹐故歐公記陶尙書詩語末厥兵﹐則此兵正謂末賊爾。世語虛僞爲何樓﹐蓋國初京師有何家樓﹐其下賣物皆行濫者﹐非沽濫稱也。世語優人爲何市樂﹐說者謂南都石駙馬家樂甚盛﹐詆誚南市中樂人﹐非也。蓋唐元和時《燕吳行役記》﹐其中已有河市字﹐大抵不隸名軍籍而在河市者﹐散樂名也。世謂事之陳久爲瓚﹐蓋五代時有馬瓚﹐爲府幕﹐其人魯憨﹐有所聞見﹐他人已厭熟﹐而乃甫爲新奇道之﹐故今多稱瓚爲厭熟﹐京師人貨香印者﹐皆擊鐵盤以示眾人﹐父老云﹐以國初香印字逼近太祖諱﹐故托物默諭。

梁周翰﹐眞宗卽位﹐始知誥﹐﹝贈柳開詩﹞曰「九重城闕新天子﹐萬卷詩書老舍人。」時楊大年﹑朱昂同在禁掖﹐楊未及滿三十﹐而二公皆老﹐數見靳侮。梁謂之曰「公毋侮我老﹐此老亦將畱與公爾。」朱昂聞之﹐背面搖手掖下﹐﹐謂梁曰「莫與﹐莫與﹗」大年死不及五十。

余靖兩使契丹﹐虜情益親﹐能胡語﹐作胡語詩。虜主曰「卿能道﹐吾爲卿飲。」靖舉曰「夜宴設邏厚盛也。臣拜洗﹐受賜。兩朝闕荷通好。情感勤。厚重。微臣雅魯拜舞。祝若統﹐福佑。聖壽鐵擺嵩髙。俱可忒。無極。」主大笑﹐遂爲釂觴。漢史有﹝盤木白狼詩﹞﹐譯出夷語﹐殆不若靖眞胡語也。劉沆亦使虜﹐使淩壓之﹐契丹館客曰「有酒如澠﹐系行人而不住。」沆應聲曰「在北曰狄﹐吹﹝出塞﹞以何妨。」仁宗待虜有禮﹐不使纖微迕之﹐二公俱謫官。

古人多歌舞飲酒﹐唐太宗每舞﹐屬羣臣。長沙王亦小舉袖﹐曰「國小不足以回旋。」張燕公詩云「醉後歡更好﹐全勝未醉時。動容皆是舞﹐出語總成詩。」李白雲﹕「要須回舞袖﹐拂盡五松山。醉後涼風起﹐吹人舞袖環。」今時舞者必欲曲盡奇妙﹐又恥效樂工藝﹐益不復如古人常舞矣。古人重歌詩﹐自隋以前﹐南北舊曲頗似古﹐如﹝公莫舞﹞﹑﹝丁督護﹞﹐亦自簡澹。唐來是等曲又不復入聽矣。近世樂府爲繁聲加重疊﹐謂之纏聲﹐促數尢甚﹐固不容一倡三嘆也。胡先生許太學諸生鼓琴吹簫﹐及以方響代編磬﹐所奏惟﹝采蘋﹞﹑﹝鹿鳴﹞數章而已﹐故稍曼延﹐傍邇鄭﹑衛聲﹐或問之﹐曰「無他﹐直纏聲﹝鹿鳴﹞﹑﹝采蘋﹞爾。」

梅聖兪幼﹝戲謝師直詩﹞曰「古錦裁詩句﹐斑衣戲坐隅。木奴今正熟﹐肯效陸郎無﹖」師直小名錦衣奴﹐至十歲讀此﹐方悟之。

石曼卿獨行京師﹐一豪士揖之而語曰「公幸過我家。」石許之﹐同入委巷﹐抵大第﹐藻飾宏麗﹐錦繡珠翠﹐殆非人間所擬。歌舞歡醉﹐丐書﹐爲揮﹝籌筆﹞﹑﹝驛詩﹞數篇。以金帛數百千贈之﹐復使騶從送還﹐恍然不知其誰。翼日﹐殆無復省所居矣。他日﹐遇諸塗﹐以遺以白金數兩﹐謂曰「詩中『意中流水遠﹐愁外舊山靑』﹐最爲佳句。」

趙少師初在漣水守館﹐不數年後﹐以學士知漣水﹐繼來者名其堂爲豹隱。曼卿有詩曰「熊非淸渭逢何暮﹖龍臥南陽去不還。年少官遊今郡守﹐蔚然疑在立談間。」後莫偕者。

曹參嘗爲功曹﹐而杜詩云「功曹無復嘆蕭何」﹐誤矣。按光武嘗謂鄧禹﹐「何以不掾功曹﹖」陳子昂云「吾聞中山相﹐乃屬放麑翁。」放麑﹐本秦西巴﹐孟孫氏之臣﹐謂之中山﹐亦誤矣。唐韓臯鼓﹝廣陵散﹞﹐其說謂毌丘儉﹑諸葛誕刺揚州﹐舉兵討晉﹐不成而散於廣陵爾。劉道原謂漢﹑魏時揚州刺史治壽春﹐儉﹑誕皆死壽春﹐是時廣陵屬徐州﹐至隋﹑唐始爲揚州﹐不可不察也。

景佑中﹐羌人叛﹐詔遺士獻方略﹐率皆得官。有﹝題關西驛舍﹞曰「弧生熒熒照寒野﹐漢馬蕭蕭五陵下。廟堂不肯用奇謀﹐天子徒勞聘賢者。萬里危機入燕﹑薊﹐八方殺气沖靈﹑夏。逢時還似不逢時﹐已矣吾生眞苟且。」

宋次道﹝次西都詩﹞﹐以狐落對五鳳樓﹐言野狐落﹐唐人名宮人所聚也。

太宗時﹐同年數輩取名似姓者爲句云「郭鄭﹑鄭東﹑東野絳﹐馬張﹑張夏﹑夏侯璘。」熙寧初﹐有崔度﹑崔公度﹐王韶﹑王子韶﹐又有章君陳﹑陳君章﹐如以西門豹對東方虯也。王丞相云「馬子山騎山子馬。」馬給事字子山。穆王八駿有山子馬之名。久之﹐人對曰「錢衡水盜水衡錢。」錢某爲衡水令。人謝之曰「正欲作對爾﹐實非有盜也。」

永州何仙姑﹐不飲食﹐無漏泄﹐世傳其神異。嶽州天慶觀柱以震折﹐有倒書「謝仙火」字。仙姑云「雷部夫婦二人﹐長闊各三尺﹐銀色。」莫不駭信。有熟於江湖間事者﹐曰「南方賈人各以火自名﹐一火猶一部也。此賈名仙﹐刻木記己物耳。」是亦不可知也。嘗有道人﹐自言隋﹑唐間人﹐談黃巢事甚悉﹐因曰「黃六晚節至此。」張安道尙書云「巢六兄弟﹐而巢最小﹐當第六。」由是推之﹐則道人之言信然乎﹖

江州琵琶亭﹐前臨江﹐左枕湓浦﹐地尢勝絕。夏﹑梅詩最佳。英公﹑公儀。夏云「年光過眼如車轂﹐職事羈人似馬銜。若遇琵琶應大笑﹐何須涕泣滿靑衫﹗」梅云「陶令歸來爲逸賦﹐樂天謫宦起悲歌。有弦應被無弦笑﹐何況臨弦泣更多﹗」又有葉氏女名桂女﹐字月流。詩曰「樂天當日最多情﹐淚滴靑衫酒重傾。明月滿船無處問﹐不聞商女琵琶聲。」

詞人以也字作夜音﹐杜云「靑袍也自公。」白公云「也向慈恩寺遊。」不可如字讀也。

張湍爲河南司錄府﹐當祭社﹐買豬以呈尹﹐而豬輒突入湍家﹐湍卽捉殺之。湍對尹云「律云﹐豬無故夜入人家﹐主人登時殺之勿論。」尹笑之﹐爲別市豬。

張介以命術遊公卿間﹐寓居錢塘西湖上。嘗自京師南歸﹐士大夫率爲詩贈之。呂許公王沂公時方執政﹐亦皆有詩。夏鄭公畱守南京﹐爲詩寄二公曰「上公詩筆千金重﹐逋客歸裝一舸輕。莫到靑山更招隱﹐且畱賢哲爲蒼生。」鄭公在朝﹐數爲禦史糾劾﹐疑時宰諷旨﹐作﹝靑雀詩﹞﹕「靑雀孤飛毛羽單﹐卑棲豈敢礙鵷鸞。明珠自有千金價﹐莫爲他人作彈丸。」

自唐以來﹐試進士詩﹐號省題。近年能詩者﹐亦時有佳句。蜀人楊諤﹝宣室受釐﹞落句云「願前明主席﹐一問洛陽人。」滕甫﹝西旅來王﹞云「寒日邊聲斷﹐春風塞艸長。傳聞漢都護﹐歸奉萬年觴。」諤有詩名﹐﹝題驪山詩﹞云「行人問宮殿﹐耕者得珠璣。」最爲警策。

唐人飲酒﹐以令爲罰﹐韓吏部詩云「令徵前事爲。」白傅詩云「醉翻襕衫拋小令。」今人以絲管歌謳爲令者﹐卽白傅所謂。大都欲以酒勸﹐故始言送﹐而繼承者辭之﹐搖首挼舞之屬﹐皆卻之也﹐至八徧而窮﹐斯可受矣。其舉故事物色﹐則韓詩所謂耳。近歲有以進士爲舉首者﹐其黨人意侮之﹐會其人出令﹐以字偏傍爲率﹐曰「金銀釵釧鋪。」次一人曰「絲綿紬絹网。」至其黨人﹐曰「鬼魅魍魎魁。」俗有謎語曰「急打急圓﹐慢打慢圓﹐分爲四段﹐送在窯前。」初以陶瓦乃爲令耳。

陳文惠善爲四句詩﹐在江湖有詩云「平波渺渺煙蒼蒼﹐菇蒲才熟楊柳黃。扁舟系岸不忍去﹐秋風斜日鱸魚鄕。」文惠年六十餘﹐才爲知制誥﹐其後遂至眞宰使相致仕。文惠喜堆墨書﹐深自矜負﹐號前無古人﹐後無來者。與石少傅同在政府﹐石欲戲之﹐政事堂有黑漆大飯牀﹐長五六尺許﹐石取白堊﹐橫畫其中﹐可尺餘﹐而謂陳曰「我頗學公堆墨字。」陳聞之歡甚。石顧小吏二人﹐舁飯牀出﹐曰「我已能寫口字。」陳爲悵然。

江鄰幾善爲詩﹐淸淡有古風。蘇子美坐進奏院事謫官﹐後死吳中。江作詩云「郡邸獄冤誰與辯﹖臯橋客死世同悲。」用事甚精當。嘗有古詩云「五十踐衰境﹐加我在明年。」論者謂莫不用事﹐能令事如己出﹐天然渾厚﹐乃可言詩﹐江得之矣。江天質淳雅﹐喜飲酒﹑鼓琴﹑圍棋。人以酒召之﹐未嘗不往﹐飲未嘗不醉﹐已醉眠﹐人彊起飲之﹐亦不辭也。或不能歸﹐卽畱宿人家﹐商度風韻﹐陶靖節之比。江嘗通判廬州﹐有酒官善琴﹐以坐局不得出﹐江日就之﹐郡中沙門﹑羽士及裏氓能棋者數人﹐呼與同往。郡人見之習熟﹐因畫爲圖﹕前列騶導﹐有一人騎馬靑蓋﹐其後沙門﹑羽士﹑褐衣數人﹐葛巾芒屩累累相尋﹐意思蕭散。惜時無名手﹐此畫不足傳後﹐何必減嵇﹑阮也。

道人張無夢﹐在眞宗朝﹐以處士見除校書郎。無夢善攝生。梅昌言知蘇州﹐無夢求見之﹐先與詩云「壼中一粒長生藥﹐待與蘇州太守分。」好爲大言﹐處之不疑﹐自比李少君。然無夢年九十死。無夢語人﹐少時絕欲﹐屏居山中十餘歲﹐自以爲不動。及出見婦人美色﹐乃復歉然。又入山十餘年﹐乃始寂定。勸人飲食毋用鹽醋﹐煮餅淡食﹐更自有天然味。無夢老病耳聾﹐其死亦無他異。

蜀人李士寧﹐好言鬼神詭異事。爲予言﹐嘗泛海值風﹐廣利王使存問己。又嘗一夜﹐有人傳相公命己﹐及往﹐燕設甚盛﹐飲食醉飽。旣寤﹐乃在梁門外。疑所謂相公者﹐二相神也。人皆言士寧能佗心通。士寧過余﹐余故默作念﹐侮戲之竟日﹐士寧不知﹐烏在其通也﹗士大夫多遺其金帛錢物﹐士寧以是財用常饒足。人又以爲有術能歸錢﹐與李少君類矣。

