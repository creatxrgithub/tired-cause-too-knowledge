法藏碎金錄詩話輯錄宋晁迥

余嘗愛樂天詞旨曠達﹐沃人胸中。有詩句云「我無柰命何﹐委順以待終﹔命無柰我何﹐方寸如虛空。」夫如是﹐則造化陰騭﹐不足爲休戚﹐而況時情物態﹐安能刺鯁其心乎﹖卷一

予嘗有《晚年勤道自修詩》云「老來何故惜分陰﹐如月明虧魄漸侵。進道不遑求廣智﹐隨時隨處且冥心。」因思自說「冥心」二字﹐蓋言四威儀中不拘閒忙﹐每遇意到﹐卽時隨分檢情攝念是也。《晉書隱逸辛謐傳》云「冥心至趣﹐而與吉會。」唐賢白樂天《寄酬常州陳使君詩》斷句云「勿使問榮枯﹐冥心無不可。」近代僧俗有名者詩僧貫休《懷香鑪峯道人詩景聯句》云「冥心同槁木﹐掃雪帶微陽。」又齊己《山寺喜道者至詩》斷句云「知住南巖下﹐冥心坐綠苔。」又吳融《寄貫休詩》斷句云「若得重相見﹐冥心學半銖。」如此之類﹐不可具舉。大約冥心二字﹐謂以其心﹐向晦宴息﹐善入無爲﹐潛符妙道之理也。同上

唐刺史李繁﹐述《玄聖蘧廬》十六篇﹐其序有云「冀深信照之﹐能度苦厄﹔又知有以常相見﹐不在於眼界。」予因思白樂天有詩云「東宮白庶子﹐南寺遠禪師。何處遙相見﹐心無一事時。」是知至人之相見﹐在心不在眼也。同上

白樂天酷好遊觀﹐形於吟詠﹐有詩句云「畱春不住登城望﹐惜夜相將秉燭遊。」又有詩句云「眼看筋力減﹐遊得且須遊。」如此之類﹐不可具舉。予謂樂天所好者﹐常遊耳﹔予所好者﹐遊可遊﹐非常遊。予好列子之遊。列子曰「人之遊也﹐觀其所見﹔我之遊也﹐觀其所變。」謂凡人惟睹榮瘁殊觀﹐以爲休戚﹐未覺與化俱往﹐勢不暫停。予又好壺丘子之遊。壺丘子曰「務外遊不如務內觀﹐外遊者求備於物﹐內觀者取足於身。取足於身﹐遊之至也﹔求備於物﹐遊之不至也。」予詳其意﹐謂人身取象二儀﹐無有不備﹐大約貴乎反躬觀理﹐心遊於大道足矣﹐故予好之。予於遊觀﹐又好莊子云「假道於仁﹐托宿於義﹐以遊逍遙之墟。」又好老子云「常無欲以觀其妙。」予以立意爲宗﹐觸類而長﹐惟變所適﹐下筆不休也。同上

予因泛覽究觀﹐具知世爲幻也﹐人爲幻也﹐心爲幻也﹐智爲幻也﹐何以明之﹖白樂天有詩云「幻世春來夢﹐浮生水上漚。」此言世爲幻也。又有詩云「生去死來都是幻﹐幻人哀樂系何情。」此言人爲幻也。《圓覺經》云「眾生幻心﹐還依幻滅﹐諸幻盡滅﹐覺心不動。」此言心爲幻也。《圓覺道場修證儀》云「佛運如幻﹐智慧出谷響音﹐聲說空中風畫言教﹐救攝夢想苦惱眾生﹐還令悟入法性。」此言智爲幻也。夫如是﹐則從凡至聖﹐無不是幻﹐誰能於此重重夫幻化之中﹐妄執有法﹐以自苦耶﹖而今而後﹐予當遇物而應無所﹐將迎順緣而過無所﹐固必未知果能然乎﹐而志願如此。同上

《晉書隱逸傳》云﹕嵇康從孫登遊三年﹐問其所圖﹐終不答。康每嘆息﹐將別謂曰「先生竟無言乎﹖」登乃曰「子識火乎﹖火生而有光﹐不用其光﹐而果在於用光﹔人生而有才﹐不用其才﹐其果在於用才。故用光在乎得薪﹐所以保其耀﹔用才在乎識眞﹐所以全其年。今子才多識寡﹐難乎免於今之世矣。子無求乎﹖」康不能用﹐果遭非命。乃作《幽憤詩》﹐曰「昔慚柳下﹐今愧孫登﹐予詳識眞二字﹐愛之重之﹐以爲明哲保身之法也。」賢達詣道之見也。有智之士﹐可不務乎。卷二

又《晉隱逸傳》云﹕董京﹐字威輦﹐至洛陽行吟﹐常宿白社中。時乞於市﹐得殘碎繒絮﹐結以自覆﹔全帛佳緜﹐則不肯受。或見推排罵辱﹐曾無怒色。孫楚貽書勸仕﹐京不從﹐答以古詩﹐其末有句云「萬物皆賤﹐惟人爲貴。動以九州爲狹﹐靜以圜堵爲大。」予詳最後二句﹐明知足常足鵬鷃逍遙之意也。又詳其少欲忍辱﹐涉於梵行﹐得非髙僧髙士﹐倫類相參而流轉乎﹗同上

白樂天有自詠詩云「斗閒僧尙鬧﹐較瘦鶴猶肥。」予因自思抑亦如此﹐仍敍余意﹐可資淸談。爰自引年掛冠﹐攝生修道﹐居深迹晦﹐絕無泛交。行健聽聰﹐覺有所得﹐乃復爲兩句﹐以擬前詩云「介居僧尙雜﹐警聽鶴猶聾。」同上

白樂天有詩云「慚將理自奪﹐不是忘情人。」竊思「理」「奪」二字﹐正是予切用之法。夫禦世之道﹐求理而已﹐出世之道﹐理可廢乎﹖以理奪情﹐率由智勝﹐以理復性﹐率由力勝。若能智力兼備﹐理性相符﹐眞學指歸﹐曲盡善矣。卷三

予嘗作《心禱六符》詩云「恬和端潔及虛明﹐六妙均融道法成。願考此祥皆密契﹐不求知己浪傳名。」今復追解其意﹐意欲己心恬靜和暢﹐端眞潔淸﹐虛白明了﹐妙妙相應。若得心之體用如此畢備﹐不必廣求禪學之法﹐亦不求眾人知己也。同上

白氏詩云「自從苦學空門法﹐消盡平生種種心。」予因此語﹐曉悟學空之理﹐乃是無礙法門﹐何以故﹖夫學人有明智﹐有果斷﹐諦觀在外隨時過去者﹐事事盡空﹐不執其事﹐則身無礙也。在內隨時過去者﹐念念盡空﹐不執其念﹐則身無礙也。身心外內﹐無礙無縛﹐更去何處別求解脫﹖譬如雲翔之鳥﹐在空中自然自在﹐人若不能以空破有﹐自取掛閡﹐乃是凡愚知見﹐於已有何所利。所以佛許須菩提解空第一﹐斯人足可景慕﹐若能於空不著空﹐此又妙之又妙也。同上

白氏有詩句云「夢中說夢兩重虛。」今略就攺別作上句云「影外影爲三等妄﹐夢中夢是兩重虛。」白氏又有詩云「紫綬朱紱靑布衫﹐顏色不同而已矣。」予乂擬之別作兩句云「三臺八座九品官﹐名目不同而已矣。」同上

白樂天詩云「識行妄分別﹐智隱迷是非。若轉識爲智﹐菩提其庶幾。」予詳識之﹐與智同體而異用耳識是智之迷者也﹐常尋妄境而生愛智是識之悟者也﹐獨辧眞理而有歸。同上

白傅有詩云「攝動是禪禪是動﹐不禪不動卽如如。」此言定體之深者也。予擬之別作二句云「破暗用明明是用﹐非明非暗卽惺惺。」此言慧用之深者也。卷四

密禪師語句云「靈靈自覺元無物﹐擾擾他緣盡是空。」又云「勿認紛紛境﹐惟觀了了心。」白少傅詩云「一性自了了﹐萬緣徒紛紛。」一宿覺《證道歌》云「一切數句非數句﹐與吾靈覺何交涉。」《莊子注》云「凡非眞性皆塵垢也。」夫學法之人﹐但自了悟靈明之心﹐是謂本源﹐所有念念妄想﹐皆是塵垢﹐勿令染著﹐久當證知淸淨法身也。同上

龐居士詩云「世人重珍寶﹐我貴剎那靜。金多亂人心﹐靜見眞如性。」予因擬之成四句云「人愛貴而富﹐我愛白而虛。富貴榮辱會﹐虛白吉祥居。」同上

白樂天有詩﹐其末句云「窮通不由己﹐歡戚不由天。命卽無柰何﹐心可使泰然。且務由己者﹐省躬諒非難。勿問由天者﹐天髙難與言。」予因擬之別作八句云「求位不由己﹐求道不由天。位卽無以求﹐道可使進焉。且務由己者﹐己能盡心源。勿問由天者﹐天髙擅化權。」又擬之別作八句云「順逆不由己﹐喜怒不由他。他卽無柰何﹐己可存太和。且務由己者﹐克己諒非多。勿貴由他者﹐他心是我魔。」同上

世間人中﹐二顚倒者十有七八。其一少而當勤以圖身計﹐而反自放逸﹐老而無成﹐故古人有詩云「少年經歲月﹐不解早媒身。晚歲成無益﹐低眉向世人。」其一老而當逸以就便安﹐而反自勞役﹐老而彌苦﹐故古人有詩云「可憐八九十﹐齒墮雙眸昬。朝露貪名利﹐夕陽憂子孫。」惟此二事知之不難﹐而知者尙少﹐何況深妙之事乎﹖同上

《湼槃經》云「智者言出息入息之頃﹐我當於中精勤修道。」《中陰經》頌云「一意一念頃﹐斷垢自不爲。垢本勝於我﹐墜我於三趣。今我勝於垢﹐滅汝入湼槃。」襄陽龐居士詩云「世人重珍寶﹐我貴剎那靜。金多亂人心﹐靜見眞如性。」以此參詳﹐吾當隨時少分﹐方便增修﹐斷在不疑矣。同上

佛書中有偈云「一切業障海﹐皆從妄想生。若欲懺悔者﹐端坐念實相。」予以自得﹐因而擬之別作一四句偈云「一切是非藪﹐皆從外聽成。我是厭聞者﹐反聽存靈響。」旣而乘興求已﹐又翻成五言四句詩云「收視契無我﹐冥心合太虛。消融浮想盡﹐名曰小無餘。」同上

白樂天有詩云「是非都付夢﹐語默不妨禪。」予因擬之﹐稍加增易﹐別爲七字句云「色空辧相何妨道﹐語默由心不礙禪。」同上

白氏詩云「富貴亦有苦﹐苦在心危憂。貧賤亦有樂﹐樂在心自由。」予因擬之別作詩云「權要亦有苦﹐苦在當憂責。閒慢亦有樂﹐樂在無縈廹。」同上

《摩訶止觀論》云「憶三世事不忘﹐名解脫無減。」又龐居士詩云「緣覺若誤空﹐醒見三生事。」予以爲出纏在纏﹐系乎眞妄之心也。夫眀靜之性彌深者﹐𨿽宿生事﹐亦漸能記憶﹔昬亂之情益厚者﹐𨿽今生之事﹐亦轉多遺忘﹐考其物理固當然乎。吾欲澡雪柔挺﹐斷無疑也。同上

陶淵眀讀書不求甚解﹐白樂天亦有詩云「書不求甚解﹐琴聊以自娛。」予則不然﹐嘗思圭峯密禪師有語句云「觀空直遣空於色﹐解義湏教解入神。」予每讀書﹐詳味文理﹐觸類而長﹐惟變所適﹐往往別得新意。人患解少﹐予患解多﹐亦常以此爲勞﹐然而亦勝別勞心矣。同上

白公有詩句云「富貴亦有苦﹐苦在心危憂。貧賤亦有樂﹐樂在身自由。」又有詩句云「閒傾三數酌﹐醉詠十餘聲。便是羲皇代﹐先從心太平。」予因省已而言之﹐爰以引年致政﹐闔扉燕居﹐𨿽非富貴﹐亦非貧賤﹐月屍優祿﹐無�掌之事﹐可以言身自由也。日養天和﹐獲逍遙之樂﹐可以言心太平也。二者備矣﹐何以加焉。由是較量﹐不讓白公之所得﹐何況慶幸有餘也。卷五

予覽唐詩人張蠙《送南海僧遊蜀》詩云「眞修絕故鄕﹐一衲度暄涼。此世能先覺﹐他生豈再忘。」因見眞修之理不拘處所﹐又喜緣熟必無他虞。次覽周賀《贈四門蘭若寂禪師》詩云「夕雨生眠興﹐禪心少話端。」信有之矣。夫吉人猶寡辭﹐而況眞禪子﹐固無遊談戲論矣。

唐賢《杜牧集》有《登池州九峯樓寄張祜詩》﹐其句云「睫在眼前長不見﹐道非身外更何求。」予因思之﹐此兩句比類佛書中衣珠之意﹐有何差別﹐圓智之人自能和會。同上

唐白氏詩中﹐頗有遣懷之作﹐故近道之人﹐率多愛之。予友李公維﹐錄出其詩﹐名曰《養怡集》。予亦如之﹐名曰《助道詞語》。蓋出於經教法門﹐用此彌縫其闕﹐而直截曉悟於人也。予記其有詩云「此身是外物﹐何足苦憂愛。」又有句云「已共身心要約定﹐窮通生死不驚忙。」夫如是﹐則身外悠悠﹐不合意事﹐何用介懷﹖同上

夫《般若經云》﹕「心住爲如。」吾因自思年漸老矣﹐宜乎不以情意之苦樂﹐不限時景之少多﹐不擇處所之喧靜﹐常須隨分學其心住而已。何以故據﹖《涅槃經》所說大意「一切眾生皆有念心﹑發心﹐念念生滅﹐相續不斷﹐亦名修道。」此經又有說云「智者言出息入息之頃﹐我當於中精勤修道。」又襄陽龐居士詩云「世人重珍寶﹐我貴剎那靜。金多亂人心﹐靜見眞如性。」以此參詳﹐則知隨分住心﹐不失眞修之理。同上

唐詩人有詩云「終日昏昏醉夢間﹐忽聞春盡彊登山。因過竹院逄僧話﹐又得浮生半日閒。」又有詩云「南隨越鳥北燕鴻﹐松月三年別遠公。無限心中不平事﹐一宵淸話又成空。」且夫半日一宵接僧談成法藥﹐猶得遂閒情平宿憾﹐而況予今退居佚老﹐獲終身之閒﹐日覽佛書﹑道書﹐耽味古聖賢要妙之語﹐其爲適悅也何如哉。同上

白樂天有詞句云「靖節先生樽長空﹐廣文先生飯不足。」噫﹐予今陶融太和﹐如飲醇酎﹐自以爲不空樽﹐大雅杯耽味道腴﹐如享太牢。自以爲法﹐喜食甘露飲﹐去彼取此﹐旣醉又飽﹐沛然充足﹐其如予何。同上

予觀白氏詩﹐凡有愜心之理者﹐每好依據而沿革之﹐往往得新意以自規耳。白氏詩中有題目云《遣懷》﹐其詩七言四韻﹐予今擬其語句﹐聊加變易﹐入於別韻﹐前四句依舊意述時景之迅遷﹐後四句立新意述世態之不一﹐而終篇亦斷之以不驚也。白氏詩云「羲和走馭趁年光﹐不許人間日月長。遂使四時都似電﹐爭教兩鬂不成霜。榮銷枯去無非命﹐壯盡衰來亦是常。已共身心要約定﹐窮通生死不驚忙。」予擬之而作詩云「羲和走馭趁年華﹐不許人間歲月賒。春正艷陽春卽老﹐日方停午日還斜。時情莫測深如海﹐世事難齊亂似麻。已共身心要約定﹐古今如此勿驚嗟。」同上

白氏有詩句云「華簮與髙蓋﹐復在外物外。」入莊子宗旨。以軒冕爲得志﹐而喪己失性者﹐謂之倒置之民。予歷觀羣趣﹐軒冕之外﹐更加五欲﹐樂具重復冗飾﹐伐徳禍深而不悟者﹐又何如哉。同上

白氏有詩句云「是非都付夢﹐語嘿不妨禪。」予愛此語愜心精當﹐因而敍述其意云「是非都付夢南華﹐眞人指歸也語嘿。」不妨禪竺乾先生指歸也﹐和會發明西鄂居士指歸也。導揚推演﹐出於深衷﹐勿誚僣差﹐庶幾有補。同上

天聖六年十二月十五日夜﹐予於夢中琢磨律詩對屬﹐蓋以宿好該涉而然也。偶成七言兩句云「芃芃麥壠驚翚起﹐灼灼桃園舞蝶來。」旣寤尋思﹐獨斷其理﹐夫如是雕章鏤句﹐緣情合意猶能入夢﹐而常存則知其妙道天機﹐貫心達性﹐固當經劫而無失﹐因之竊喜﹐必續勝緣。同上

李白《廬山東林寺夜懷》詩云「我尋靑蓮宇﹐獨往謝城闕。霜淸東林鐘﹐水白虎溪月。天香生虛空﹐天樂鳴不歇。宴坐寂不動﹐大千入毫髮。湛然冥眞心﹐曠劫斷出沒。」又貫體《山居》詩云「自古浮華能幾幾﹐逝波終日去滔滔。漢王廢苑生秋艸﹐吳主荒宮入夜濤。滿屋黃金機不息﹐一頭白髮气猶髙。豈知知足金仙子﹐霞外天香滿毳袍。」予因思靜勝境中﹐當有自然淸气﹐名曰「天香」﹔自然淸音﹐名曰「天樂」。予故以所聞靈響﹐自爲「天簧」﹐亦取「天籟」之義。此蓋惟變所適﹐不可致詰也。同上

白樂天有詩云「此身不欲全彊健﹐全健多生人我心。」又於良史有詩云「僻居人事少﹐多病道心生。」是知體中微苦﹐未可心情不足。同上

予似記憶李白有詩句云「野禽啼杜宇﹐山蝶舞莊周。」後又見潘佑有感懷詩句云「幽禽喚杜宇﹐宿蝶夢莊周。席地一樽酒﹐思與化元浮。但莫辜明月﹐何必秉燭遊﹖」余謂才思暗合﹐古今無殊﹐不可怪也。卷六

《韓詩外傳》云「凡艸木花多五出﹐雪花獨六出。」予之所居有迎春花﹑桃花﹐因閒觀之﹐二花多五出﹐亦有六七出者﹐百中之一爾。譬如千萬人中﹐或有一人生六指﹐物理如此﹐不足怪莊子云枝指是也。萬一有反常之事﹐固當無執定之理。同上

白氏集中有詩題云「期李二十文﹐略王十八質。」夫不至《獨宿仙遊寺》﹐其詩云「文略也從牽吏役﹐質夫何故戀囂塵。始知解愛山中宿﹐千萬人中無一人。」予詳詩意﹐此猶言外境之淸勝者﹐而更有內境之淸勝者。用而擬之﹐別爲四句詩云「角勝勞生不足云﹐濫傳僧語亦非眞。始知解愛禪中樂﹐萬萬人中無一人。」同上

白樂天有詩云「心不擇時適﹐足不揀地安。窮通與遠近﹐一貫無兩端。」予愛其語﹐因而擬之﹐別爲四句﹐以述己意云「心不擇時息﹐書不擇時觀。達理意無礙﹐豁如天地寬。」同上

白氏集中有詩題云《題贈定光上人》﹐其詩云「二十身出家﹐四十心離塵。得徑入大道﹐乘此不退輪。一坐十五年﹐林下秋復春。春花與秋气﹐不感無情人。我來如有悟﹐潛以心照身。誤落聞見中﹐憂喜傷形神。安得遺耳目﹐冥然反天眞。」予愛此詩﹐因而別作七言八句﹐述己意云「孟子四十心不動﹐定光四十心離塵。我到明年加一倍﹐如何此際尙因循。已喜自逃名宦网﹐猶患長隨造化鈞。記得前賢有詩句﹐祖師元是世間人。」同上

江南才子潘佑有詞句云「凝神入混沌。」浙中詩僧貫休有詞句云「融神出空寂。」予愛其語﹐該涉道釋凝融出入之理﹐因而采取﹐相合書之。同上

唐醉吟先生有詩斷句云「歸去臥云人﹐謀身計非誤。」又有詩斷句云「回首語秋光﹐東來應不錯。」人謂先生率爾成章﹐予謂先生的然有理。同上

太宗朝端拱年﹐予偶與進士劉安國同舟出京師。安國酷愛庾信《哀江南賦》﹐是時淩晨舟行﹐髙聲誦之﹐自言每誦此賦﹐𨿽日旰未食而不饑。予亦素曾披覽﹐美其雄富﹐晚歲之學﹐志趣髙邈﹐因追思安國好此賦者﹐以其詞气鼓動﹐快哉愜心而已矣。不知前賢評品有云﹕南朝徐庾體乃是風雅之變﹐而流宕之勝者也。昔予方壯﹐樂遊文苑之洪麗﹐今老矣﹐惟於微言妙道﹐回向深切。文章中有白樂天《求玄珠賦》﹑髙邁《長明燈頌》﹑一宿《覺證道歌》﹐每一讀誦﹐非但忘饑﹐有如食其品膳﹐侑以國樂﹐比較安國所好類乎。野人美芹﹐以爲至味也。同上

白樂天詩云「昨日制書臨郡縣﹐不該愚谷醉鄕人。」予謂此語﹐自述其情﹐而於愚谷醉鄕﹐理有未盡﹐因而別作二十字﹐推演其意云「貌愚愚谷邃﹐道醉醉鄕春。愚醉無迷謬﹐伊予意又新。」同上

每覽前輩詞章﹐予心愜當者﹐必采而書之。有句云「凝神入混沌。」予以爲學道之初﹐從宴息也。又有句云「融神出空寂。」予以爲學道之成﹐得自在也。枚卜同人﹐未遇知者。同上

李白《廬山東林寺夜懷》詩有句云「宴坐寂不動﹐大千入毫髮。」潘佑《獨坐》詩有句云「凝神入混茫﹐萬法成虛空。」予愛二才子吐辭精敏之力等﹐入道深密之狀同﹐合而書之﹐聊資己用。卷七

東晉庾闡嘗爲零陵太守﹐有《遊衡山》詩云「北眺衡山道﹐南瞻五嶺末。寂坐抱虛恬﹐運目情四豁。翔虯淩九霄﹐陸鱗困濡沬。末體江湖遊﹐安識南溟闊。」予覽此詩﹐因見古人之意﹐懷虛靜之趣﹐以樂其內﹔賞淸曠之境﹐以獎其外。予愛而書之﹐抑亦自得。同上

予常愛唐賢白樂天有詩句云「未得無生心﹐白頭亦爲天。」及看韻對第四﹐有說宋蕭惠開嘗爲益州刺史﹐有所取求而不得﹐遂誣告其人訕毀朝政﹐先戮而後奏﹐孝武稱快。及明帝卽位﹐惠開同四方反叛﹐後𨿽歸順﹐負舋不得志。每謂人曰「人生不得行胸臆﹐𨿽百歲猶爲夭。」未幾﹐發病歐血﹐吐物如肺肝而死。因詳白﹑蕭二人之言﹐各嘆人生心無所得﹐𨿽壽亦爲夭﹐而善惡智愚﹐相背絕遠﹐何啻霄壤之殊也。同上

唐白樂天詩云「自學坐禪休服藥﹐從他時復病沈沈。我身不欲全彊健﹐彊健多生人我心。」予嘗擬之﹐別作詩云「自學養恬休用智﹐從他名迹日衰微。我身不欲全髙貴﹐髙貴多乘禍敗機。」同上

白樂天有詩句云「恬然不動處﹐虛白在胸中。」予因擬之﹐別作二句云「昭然不昧處﹐靈照在胸中。」白公之詩言定也﹐予之詩言慧也。同上

白樂天有詩云「已共身心要約定﹐窮通生死不驚忙。」予因擬之﹐別爲二句曰「已共身心要約定﹐險艱情僞不傷嗟。」白公所云﹐知天均不定之大﹐常也﹔予之所云﹐知世緣本妄之大﹐常也。同上

杜荀鶴《春感》詩云「浮生七十今三十﹐已是人間半世人。」予因擬之而作賦云「浮生七十今逾九﹐已是超羣越世人。」同上

詩云「不忮不求。」《易》云「無咎無譽。」是吾心也。同上

予覽杜牧詩《和州絕句》云「江湖醉度十年春﹐牛渚山邊六問津。歷陽前事知虛實﹐髙位紛紛見陷人。」予因別作一句偏對﹐末句所得者三﹐其一云「妄緣擾擾知縈已。」又云「宴居寂寂堪修道。」又一云「明心了了思超世。」夫如是﹐則老生之志﹐非昏亂也。同上

予因泛覽諸書﹐又得三種之師。《尙書》云「主善爲師。」夫宏達之士﹐不當止學一先生之言﹐凡有一善﹐皆能師之﹐則其智廣矣。又《列子》云「子列子師壼丘子。」林注云「日損之師。」《老子》云「爲道日損。」夫人若能知非攺過﹐日思減損﹐有去非之善﹐居無過之地﹐乃幾於道也。又唐賢白樂天有詩云「澹然無他念﹐虛靜是吾師。」《莊子》云「惟道集虛。」《老子》云「歸根曰靜。」夫人若能虛靜其心﹐則於道最爲親切。此三種理有淺深﹐俱爲入道之門﹐故予采而師之。卷八

予記得齊已詩句云「心淸檻底瀟湘月﹐骨冷禪中太華秋。」又記得似是陳陶詩句云「髙僧示我眞隱心﹐月在中峯葛洪井。」予愛誦之﹐令人气格爽拔。同上

前輩有詩句云「兩輪日月般興廢﹐一合乾坤夾是非。」有以見是非之頗多也。如此今人著文﹐褒貶古人﹐以爲論有以見是非之有餘也。又如此故莊生之書﹐以環中之空爲道樞﹐釋氏之書以心言路絕﹐名曰不可思議。解脫眞學之士﹐若不到此﹐則其言意未有休歇之地。同上

前輩有詩云「塵海茫茫萬古深﹐是非波浪至於今。其中名利爲香餌﹐釣盡人間不了心。」又有詩句云「舉世盡遭名利染﹐何人不帶是非行。」因知名利之生是非﹐如形聲之有影響﹐古今皆然。若有天賦至奇﹐大士豁然而悟理﹐挺然而抗志﹐躍出此四者之域﹐特立獨行於妙妙之道者﹐吾當尊之曰「大人先生」。卷九

唐賢白樂天有詩句云「濟世才無取﹐謀身道不周。應須共心語﹐萬事一時休。」予自引年退處﹐絕無交遊﹐約已趣向﹐因而擬像其句﹐增多其意而書之云「應須共心語﹑共書語﹑共道語。」昔晉阮瞻﹐時人謂之「三語掾」﹐予今自目之曰「三語翁」。其三語名則略同﹐而理全異耳。名僧貫休有詩斷句云「豈知知足金仙子﹐霞外天香滿毳袍。」予因擬之﹐自述所得﹐別成二句云「豈知習靜知常子﹐塵外天聲滿耳根。」同上

白公名居易﹐蓋取《禮記中庸》篇云「君子居易以俟命。」字樂天﹐又取《周易系辭》云「樂天知命故不憂。」予觀公之事迹﹐可謂名行相副矣。故情動於中﹐而形於言﹐集中有詩云「朝見日上天﹐暮見日入地。不覺明鏡中﹐忽年三十四。勿言身未老﹐冉冉行將至。白髮𨿽未生﹐朱顏已先悴。」又云「貧賤非不惡﹐道在何足避。富貴非不愛﹐時來當自致。所以達人心﹐外物不能累。」噫﹐公年方壯而作是詩﹐予今年八十﹐比公賦此詩章之年﹐已加一倍﹐更餘一紀矣﹐安得不如公之曠達哉﹗故予抗心希古﹐以公爲師﹐多作道情詩﹐粗合公之詞理爾。同上

白公有詩句云「澄江深淺好﹐最愛夕陽時。」予自有所得﹐因而擬之﹐別爲二句云「耳音淸亮好﹐最愛夢醒時。」事𨿽不同﹐而句相類也。同上

天聖八年十一月十七日﹐夜夢有如對於尊貴大人﹐令立而賦詩﹐口誦而成七言八句﹐在靑字韻﹐止能記憶二句云「文昭豈異天垂象﹐澤布還同雨灑溟。」斯大人其意未曉﹐凝然以思﹐予因卽時承意﹐解釋之云「古詩曰﹕『云根臨八極﹐雨足灑四溟。』有此故事。」斯大人方以爲然。予旣寤﹐不復以占夢考祥爲意﹐但悟人生性習之事﹐隨其志趣常存耳。追思曩昔夢中所爲﹐無非己之好尙藝文之類﹐未嘗夢爲騎射戈矛角勝之事。夫形神不接﹐而識想如故﹐則知纓情結念﹐善惡由己﹐影響因報﹐世世不失﹐舊緣也定矣。適足私喜明哲之士﹐固當愼其所習﹐爲來生張本。同上

唐有名賢香山居士白公﹐所著章句云「一性自了了﹐萬緣徒紛紛。」又有名僧圭峯禪師密公所著章句云「靈靈自覺元無物﹐擾擾他緣盡是空。」二人同時而詞意亦同﹐今並書之﹐予所愛也。同上

詩有《大雅》《小雅》章﹐酒有大雅﹑小雅杯﹐夫雅士好詩酒之樂﹐與諸好不同﹐何愧於人乎。同上

白樂天爲翰林學士時﹐有室名曰「松齋」﹐自題其詩云「非老亦非少﹐年過三紀余。非賤亦非貴﹐朝登一命初。才小分易足﹐心寬體長舒。充腸皆美食﹐容膝卽安居。況此松齋下﹐一琴數帙書。書不求甚解﹐琴聊以自娛。夜直入君門﹐晚歸臥吾廬。形骸委順動﹐方寸付空虛。持此將過日﹐自然多宴如。昏昏復默默﹐非智亦非愚。」又詩僧貫休有《山居》詩云「一庵暝目在穹冥﹐菌枕松牀蘚陣靑。乳鹿暗行檉徑雪﹐瀑泉微濺石樓經。閒行不覺過天井﹐長嘯深能動嶽靈。應恐無人知此意﹐非凡非聖獨惺惺。」予以致政閒居﹐居常逍遙﹐因覽二公詩﹐而知二公意。是知道同者﹐無隱顯﹑無古今﹐遽自抽毫﹐合而書之。得趣欽味﹐逌然適悅。同上

白樂天有詩云「沈憂竟何益﹐只自勞懷抱。不如放身心﹐冥然任天造。」予因擬之﹐別爲四句以相對曰「多圖果何益﹐只自勞奔競。不如收身心﹐凝然成靜定。」一放一收﹐各有歸趣。卷十

古人有詩句云「醉遇春秋社﹐閒因雨雪天。」唐賢白樂天閒醉俱多﹐故自稱「閒樂公」﹐又稱「醉吟先生」。吾自引年退居﹐閒樂有之矣﹐𨿽愛詩酒之美﹐不至耽於醉吟﹐而思福慶之緣﹐竊比尢勝。同上

人皆以卽時稱我者爲己身﹐夢中亦然。一生之中﹐其夢無數﹐定以何者爲我身﹖是以古人有作《普示道俗用心偈》云「莫認紛紛境﹐惟觀了了心。知身不是我﹐煩惱更何侵。」又以卽時所居之宇爲己家﹐或士或庶﹐攺卜經營不定﹐果以何處所居之宇爲己家﹖又以先世相承生育之地爲己鄕﹐亦有遷移隔絕別成故里者﹐果以何處之地爲己鄕﹖復有舟居之民﹐舟中生子﹐其子但以舟爲家﹐舟之往來不停﹐亦有攺造易換其舟者﹐此舟中所生之子﹐果以何舟爲家﹐何處爲鄕耶﹖故白樂天有自誨之詞云「無妄喜﹐無浪憂﹐此中是汝家﹐此中是汝鄕。汝何捨此而去﹐自取其遑遑。」又有詩云「我生本無鄕﹐心安是歸處。」白公大達﹐能警覺迷妄﹐堅執之人也。同上

酒是祿之美者﹐詩爲樂之心也。淸聖之醇﹐酎風雅之髙格﹐助道余品﹐何以勝此。同上

