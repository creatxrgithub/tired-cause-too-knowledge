六一詩話﹝宋﹞歐陽修

居士退居汝陰﹐而集以資閒談也。李文正公進《永昌陵挽歌辭》云「奠玉五回朝上帝﹐禦樓三度納降王。」當時羣臣皆進﹐而公詩最爲首出。所謂三降王者﹐廣南劉鋹﹑西蜀孟昶及江南李后主是也。若五朝上帝則誤矣。太祖建隆盡四年﹐明年初郊﹐攺元幹徳。至六年再郊﹐攺元開寶。開寶五年又郊﹐而不攺元。九年已平江南﹐四月大雩﹐告謝於西京。蓋執玉祀天者﹐實四也。李公當時人﹐必不繆﹐乃傳者誤云五耳。

仁宗朝﹐有數達官﹐以詩知名。常慕「白樂天體」﹐故其語多得於容易。嘗有一聯云「有祿肥妻子﹐無恩及吏民。」有戲之者云「昨日通衢遇一輜軿車﹐載極重﹐而羸牛甚苦﹐豈非足下『肥妻子』乎﹖」聞者傳以爲笑。

京師輦轂之下﹐風物繁富﹐而士大夫牽於事役﹐良辰美景﹐罕獲宴遊之樂。其詩至有「賣花擔上看桃李﹐拍酒樓頭聽管弦」之句。西京應天禪院有祖宗神禦殿﹐蓋在水北﹐去河南府十餘里。歲時朝拜官吏﹐常苦晨興﹐而畱守達官簡貴﹐每朝罷﹐公酒三行﹐不交一言而退。故其詩曰「正夢寐中行十里﹐不言語處喫三杯。」其語𨿽淺近﹐皆兩京之實事也。

梅聖兪嘗於範希文席上賦《河豚魚》詩云「春洲生荻芽﹐春岸飛楊花。河豚當是時﹐貴不數魚鰕。」河豚常出於春暮﹐羣游水上﹐食絮而肥。南人多與荻芽爲羹﹐云最美。故知詩者﹐謂祇破題兩句﹐已道盡河豚好處。聖兪平生苦於吟詠﹐以閒遠古淡爲意﹐故其構思極艱。此詩作於樽俎之間﹐筆力雄贍﹐頃刻而成﹐遂爲絕唱。

蘇子瞻學士﹐蜀人也。嘗於淯井監得西南夷人所賣蠻布弓衣﹐其文織成梅聖兪《春雪》詩。此詩在聖兪集中﹐未爲絕唱。蓋其名重天下﹐一篇一詠﹐傳落夷狄﹐而異域之人貴重之如此耳。子瞻以余尢知聖兪者﹐得之﹐因以見遺。余家舊畜琴一張﹐乃寶歷三年雷會所斵﹐距今二百五十年矣。其聲淸越﹐如擊金石﹐遂以此布更爲琴囊﹐二物眞余家之寶玩也。

吳僧贊寧﹐國初爲僧錄。頗讀儒書﹐博覽彊記﹐亦自能撰述﹐而辭辯縱橫﹐人莫能屈。時有安鴻漸者﹐文詞雋敏﹐尢好嘲詠。嘗街行遇贊寧與數僧相隨﹐鴻漸指而嘲曰「鄭都官不愛之徒﹐時時作隊。」贊寧應聲答曰「秦始皇未坑之輩﹐往往成羣。」時皆善其捷對。鴻漸所道﹐乃鄭谷詩云「愛僧不愛紫衣僧」也。

鄭谷詩名盛於唐末﹐號《雲臺編》﹐而世俗但稱其官﹐爲「鄭都官詩」。其詩極有意思﹐亦多佳句﹐但其格不甚髙。以其易曉﹐人家多以教小兒﹐余爲兒時猶誦之﹐今其集不行於世矣。梅聖兪晚年官亦至都官﹐一日會飲余家﹐劉原父戲之曰「聖兪官必止於此。」坐客皆驚。原父曰「昔有鄭都官﹐今有梅都官也。」聖兪頗不樂。未幾﹐聖兪病卒。余爲序其詩爲《宛陵集》﹐而今人但謂之「梅都官詩」。一言之謔﹐後遂果然﹐斯可嘆也﹗

陳舍人從易﹐當時文方盛之際﹐獨以醇儒古學見稱﹐其詩多類白樂天。蓋自楊﹑劉唱和﹐《西昆集》行﹐後進學者爭效之﹐風雅一變﹐謂之「昆體」。繇是唐賢諸詩集幾廢而不行。陳公時偶得杜集舊本﹐文多脫誤﹐至《送蔡都尉》詩云「身輕一鳥」﹐其下脫一字。陳公因與數客各用一字補之﹐或云「疾」﹐或云「落」﹐或云「起」﹐或云「下」﹐莫能定。其後得一善本﹐乃是「身輕一鳥過」。陳公嘆服﹐以爲𨿽一字﹐諸君亦不能到也。

國朝浮圖﹐以詩名於世者九人﹐故時有集號《九僧詩》﹐今不復傳矣。余少時聞人多稱之﹐其一曰惠崇﹐餘八人者﹐忘其名字也。余亦略記其詩﹐有云「馬放降來地﹐鵰盤戰後云。」又云「春生桂嶺外﹐人在海門西。」其佳句多類此。其集已亡﹐今人多不知有所謂九僧者矣﹐是可嘆也﹗當時有進士許洞者﹐善爲辭章﹐俊逸之士也。因會諸詩僧分題﹐出一紙約曰「不得犯此一字。」其字乃山﹑水﹑風﹑云﹑竹﹑石﹑花﹑艸﹑雪﹑霜﹑星﹑月﹑禽﹑鳥之類﹐於是諸僧皆閣筆。洞﹐咸平三年進士及第﹐時無名子嘲曰「張康渾裹馬﹐許洞鬧裝妻」者是也。

孟郊﹑賈島皆以詩窮至死﹐而平生尢自喜爲窮苦之句。孟有《移居》詩云「借車載家具﹐家具少於車。」乃是都無一物耳。又《謝人惠炭》云「暖得曲身成直身。」人謂非其身備嘗之﹐不能道此句也。賈云「鬢邊𨿽有絲﹐不堪織寒衣。」就令織得﹐能得幾何﹖又其《朝饑》詩云「坐聞西牀琴﹐凍折兩三弦。」人謂其不止忍饑而已﹐其寒亦何可忍也。

唐之晚年﹐詩人無復李﹑杜豪放之格﹐然亦務以精意相髙。如周朴者﹐構思尢艱﹐每有所得﹐必極其雕琢﹐故時人稱朴詩「月鍛季煉﹐未及成篇﹐已播人口。」其名重當時如此﹐而今不復傳矣。余少時猶見其集﹐其句有云「風暖鳥聲碎﹐日髙花影重。」又云「曉來山鳥鬧﹐雨過杏花稀。」誠佳句也。

聖兪嘗謂予曰「詩家𨿽率意﹐而造語亦難。若意新語工﹐得前人所未道者﹐斯爲善也。必能狀難寫之景﹐如在目前﹔含不盡之意﹐見於言外﹐然後爲至矣。賈島云﹕『竹籠拾山果﹐瓦瓶擔石泉。』姚合云﹕『馬隨山鹿放﹐雞逐野禽棲。』等是山邑荒僻﹐官況蕭條﹐不如『縣古槐根出﹐官淸馬骨髙』爲工也。」余曰「語之工者固如是。狀難寫之景﹐含不盡之意﹐何詩爲然﹖」聖兪曰「作者得於心﹐覽者會以意﹐殆難指陳以言也。𨿽然﹐亦可略道其仿佛﹕若嚴維『柳塘春水慢﹐花塢夕陽遲』﹐則天容時態﹐融和駘蕩﹐豈不如在目前乎﹖又若溫庭筠『雞聲茅店月﹐人迹板橋霜』﹐賈島『怪禽啼曠野﹐落日恐行人』﹐則道路辛苦﹐羈愁旅思﹐豈不見於言外乎﹖」

聖兪﹑子美齊名於一時﹐而二家詩體特異。子美筆力豪雋﹐以超邁橫絕爲奇﹔聖兪覃思精微﹐以深遠閒淡爲意。各極其長﹐𨿽善論者不能優劣也。余嘗於《水谷夜行》詩略道其一二云「子美气尢雄﹐萬竅號一噫﹐有時肆顚狂﹐醉墨灑滂霈。譬如千里馬﹐已發不可殺。盈前盡珠璣﹐一一難揀汰。梅翁事淸切﹐石齒漱寒瀨。作詩三十年﹐視我猶後輩。文辭愈精新﹐心意𨿽老大。有如妖韶女﹐老自有餘態。近詩尢古硬﹐咀嚼苦難嘬。又如食橄欖﹐眞味久愈在。蘇豪以气轢﹐舉世徒驚駭。梅窮獨我知﹐古貨今難賣。」語𨿽非工﹐謂粗得其仿佛﹐然不能優劣之也。

呂文穆公未第時﹐薄遊一縣﹐忘其縣名。胡大監旦方隨其父宰是邑﹐遇呂甚薄。客有譽呂曰「呂君工於詩﹐宜少加禮。」胡問詩之警句﹐客舉一篇﹐其卒章云「挑盡寒燈夢不成」。胡笑曰「乃是一渴俗語轉音溘睡漢爾。」呂聞之﹐甚恨而去。明年﹐首中甲科﹐使人寄聲語胡曰「渴睡漢狀元及第矣。」胡答曰「待我明年第二人及第﹐輸君一籌。」旣而次榜﹐亦中首選。

聖兪嘗云「詩句義理𨿽通﹐語涉淺俗而可笑者﹐亦其病也。如有《贈漁父》一聯云﹕『眼前不見市朝事﹐耳畔惟聞風水聲。』說者云﹕『患肝腎風。』又有詠詩者云﹕『盡日覓不得﹐有時還自來。』本謂詩之好句難得爾﹐而說者云﹕『此是人家失卻貓兒詩。』人皆以爲笑也。」

王建《宮詞》一百首﹐多言唐宮禁中事﹐皆史傳小說所不載者﹐往往見於其詩﹐如「內中數日無呼喚﹐傳得滕王《蛺蝶圖》。」滕王元嬰﹐髙祖子﹐新﹑舊《唐書》皆不著其所能﹐惟《名畫錄》略言其善畫﹐亦不云其工蛺蝶也。又《畫斷》云「工於蛺蝶」﹐及見於建詩爾。或聞今人家亦有得其圖者。唐世一藝之善﹐如公孫大娘舞劍器﹐曹剛彈琵琶﹐米嘉榮歌﹐皆見於唐賢詩句﹐遂知名於後世。當時山林田畝﹐潛徳隱行君子﹐不聞於世者多矣﹐而賤工末藝得所附托﹐乃垂於不朽﹐蓋其各有幸不幸也。

李白《戲杜甫》云「借問別來太瘦生﹐總爲從前作詩苦。」「太瘦生」﹐唐人語也﹐至今猶以「生」爲語助﹐如「作麼生」﹑「何似生」之類是也。陶尙書谷嘗曰「尖檐帽子卑凡廝﹐短靿靴兒末厥兵。」「末厥」﹐亦當時語。余天聖﹑景佑間已聞此句﹐時去陶公尙未遠﹐人皆莫曉其義。王原叔博學多聞﹐見稱於世﹐最爲多識前言者﹐亦云不知爲何說也。第記之﹐必有知者耳。

詩人貪求好句而理有不通﹐亦語病也。如「袖中諫艸朝天去﹐頭上宮花侍燕歸」﹐誠爲佳句矣﹐但進諫必以章疏﹐無直用稿艸之理。唐人有云「姑蘇臺下寒山寺﹐半夜鐘聲到客船。」說者亦云句則佳矣﹐其如三更不是打鐘時﹗如賈島《哭僧》云「寫畱行道影﹐焚卻坐禪身。」時謂燒殺活和尙﹐此尢可笑也。若「步隨靑山影﹐坐學白塔骨」﹐又「獨行潭底影﹐數息樹邊身」﹐皆島詩﹐何精粗頓異也﹖

松江新作長橋﹐制度宏麗﹐前世所未有。蘇子美《新橋對月》詩所謂「雲頭灩灩開金餅﹐水面沈沈臥彩虹」者是也。時謂此橋非此句雄偉不能稱也。子美兄舜元﹐字才翁﹐詩亦遒勁﹐多佳句﹐而世獨罕傳。其與子美《紫閣寺聯句》﹐無愧韓﹑孟也﹐恨不得盡見之耳。

晏元獻公文章擅天下﹐尢善爲詩﹐而多稱引後進﹐一時名士往往出其門。聖兪平生所作詩多矣﹐然公獨愛其兩聯﹐云「寒魚猶著底﹐白鷺已飛前。」又「絮暖鮆魚繁﹐豉添蒓菜紫。」余嘗於聖兪家見公自書手簡﹐再三稱賞此二聯。余疑而問之﹐聖兪曰「此非我之極致﹐豈公偶自得意於其間乎﹖」乃知自古文士﹐不獨知己難得﹐而知人亦難也。

楊大年與錢﹑劉數公唱和﹐自《西昆集》出﹐時人爭效之﹐詩體一變。而先生老輩患其多用故事﹐至於語僻難曉﹐殊不知自是學者之獘。如子儀《新蟬》云「風來玉宇烏先轉﹐露下金莖鶴未知。」𨿽用故事﹐何害爲佳句也﹖又如「峭帆橫渡官橋柳﹐疊鼓驚飛海岸鷗。」其不用故事﹐又豈不佳乎﹖蓋其雄文博學﹐筆力有餘﹐故無施而不可﹐非如前世號詩人者﹐區區於風雲艸木之類﹐爲許洞所困者也。

西洛故都﹐荒臺廢沼﹐遺迹依然﹐見於詩者多矣。惟錢文僖公一聯最爲警絕﹐云「日上故陵煙漠漠﹐春歸空苑水潺潺。」裴晉公綠野堂在午橋南﹐往時嘗屬張僕射齊賢家﹐僕射罷相歸洛﹐日與賓客吟宴於其間﹐惟鄭工部文寶一聯最爲警絕﹐雲「水暖鳧鷖行哺子﹐溪深桃李臥開花。」人謂不減王維﹑杜甫也。錢詩好句尢多﹐而鄭句不惟當時人莫及﹐𨿽其集中自及此者亦少。

閩人有謝伯初者﹐字景山﹐當天聖﹑景佑之間﹐以詩知名。余謫夷陵時﹐景山方爲許州法曹﹐以長韻見寄﹐頗多佳句﹐有云「長官衫色江波綠﹐學士文華蜀錦張。」余答云「參軍春思亂如雲﹐白髮題詩愁送春。」蓋景山詩有「多情未老已白髮﹐野思到春如亂雲」之句﹐故余以此戲之也。景山詩頗多﹐如「自種黃花添野景﹐旋移髙竹聽秋聲」﹐「園林換葉梅初熟﹐池館無人燕學飛」之類﹐皆無愧於唐賢。而仕宦不偶﹐終以困窮而卒。其詩今已不見於世﹐其家亦流落不知所在。其寄餘詩﹐殆今三十五年矣﹐余猶能誦之。蓋其人不幸旣可哀﹐其詩淪棄亦可惜﹐因錄於此。詩曰「江流無險似瞿塘﹐滿峽猿聲斷旅腸。萬里可堪人謫宦﹐經年應合鬢成霜。長官衫色江波綠﹐學士文華蜀錦張。異域化爲儒雅俗﹐遠民爭識校讎郎。才如夢得多爲累﹐情似安仁久悼亡。下國難畱金馬客﹐新詩傳與竹枝娘。典辭懸待修靑史﹐諫艸當來集皂囊。莫謂明時暫遷謫﹐便將纓足濯滄浪。」

石曼卿自少以詩酒豪放自得﹐其气貌偉然﹐詩格奇峭﹐又工於書﹐筆畫遒勁﹐體兼顏﹑柳﹐爲世所珍。余家嘗得南唐後主澄心堂紙﹐曼卿爲余以此紙書其《籌筆驛》詩。詩﹐曼卿平生所自愛者﹐至今藏之﹐號爲三絕﹐眞余家寶也。曼卿卒後﹐其故人有見之者﹐云恍惚如夢中﹐言﹕我今爲鬼仙也﹐所主芙蓉城﹐欲呼故人往遊﹐不得﹐忿然騎一素騾去如飛。其後又云﹕降於亳州一舉子家﹐又呼舉子去﹐不得﹐因畱詩一篇與之。余亦略記其一聯云「鶯聲不逐春光老﹐花影長隨日腳流。」神仙事怪不可知﹐其詩頗類曼卿平生語﹐舉子不能道也。

王建《霓裳詞》云「弟子部中畱一色﹐聽風聽水作《霓裳》。」《霓裳曲》﹐今教坊尙能作其聲﹐其舞則廢而不傳矣。人間又有《望瀛府》《獻仙音》二曲﹐云此其遺聲也。《霓裳曲》﹐前世傳記論說頗詳﹐不知「聽風聽水」爲何事也﹖白樂天有《霓裳歌》甚詳﹐亦無「風水」之說。第記之﹐或有遺亡者爾。

龍圖趙學士師民﹐以醇儒碩學名重當時。爲人沈厚端默﹐羣居終日﹐似不能言。而於文章之外﹐詩思尢精﹐如「麥天晨气潤﹐槐夏午陰淸」﹐前世名流﹐皆所未到也。又如「曉鶯林外千聲囀﹐芳艸階前一尺長」﹐殆不類其爲人矣。

退之筆力﹐無施不可﹐而嘗以詩爲文章末事﹐故其詩曰「多情懷酒伴﹐餘事作詩人」也。然其資談笑﹐助諧謔﹐敍人情﹐狀物態﹐一寓於詩﹐而曲盡其妙。此在雄文大手﹐固不足論﹐而予獨愛其工於用韻也。蓋其得韻寬﹐則波瀾橫溢﹐泛入傍韻﹐乍還乍離﹐出入回合﹐殆不可拘以常格﹐如《此日足可惜》之類是也。得韻窄﹐則不復傍出﹐而因難見巧﹐愈險愈奇﹐如《病中贈張十八》之類是也。余嘗與聖兪論此﹐以謂譬如善馭良馬者﹐通衢廣陌﹐縱橫馳逐﹐惟意所之。至於水曲蟻封﹐疾徐中節﹐而不少蹉跌﹐乃天下之至工也。聖兪戲曰「前史言退之爲人木彊﹐若寬韻可自足而輒傍出﹐窄韻難獨用而反不出﹐豈非其拗彊而然歟﹖」坐客皆爲之笑也。

自科場用賦取人﹐進士不復畱意於詩﹐故絕無可稱者。惟天聖二年省試《采侯詩》﹐宋尙書祁最擅場﹐其句有「色映堋云爛﹐聲迎羽月遲」﹐尢爲京師傳誦﹐當時舉子目公爲「宋采侯」。

