

欽定四庫全書

集部九

續詩話

詩文評類

提要

【臣】等謹案續詩話一卷宋司馬光續六一詩話而作傳家集未載惟見百川學海毛晉津逮祕書亦錄之前有光自作小引光徳行功業冠絕一時非斤斤於詞章之末者而品第諸詩乃極精宻如林逋之疎影橫斜水淸淺暗香浮動月黃昏魏野之數聲離岸櫓幾防別州山韓琦之花去曉叢蜂蝶亂雨餘春圃桔橰閒耿仙芝之艸色引開盤馬地簫聲吹暖賣天冦準之江南春詩陳堯佐之吳江詩暢當王之渙之鸛雀樓詩及其父池行色詩相沿傳誦皆自光始表出之其論魏野詩誤攺藥字及說杜甫國破山河在一首尢妙中理解非他詩話所及惟梅堯臣病死一條與詩無渉乃載之此書殊不可解者光別有涑水紀聞皆記當時士大夫逸事或兩書並修一時誤錄入此冊中亦未可定也乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

續詩話

宋司馬光撰詩話尙有遺者歐陽公文章名聲𨿽不可及然記事一也故敢續書之

文徳殿百官常朝之所也宰相奏事畢乃來押班常至日旰守堂卒好以厚朴湯飲朝士朝士有久無差遣厭苦常朝者戱爲詩曰立殘堦下梧桐影喫盡街頭厚朴湯亦朝中之實事也

惠崇詩有劍靜龍歸匣旗閒虎繞竿其尢自負者有河分岡勢斷春入燒痕靑時人或有譏其犯古者嘲之河分岡勢司空曙春入燒痕劉長卿不是師兄多犯古古人詩句犯師兄進士潘閬常謔之曰崇師爾當憂獄事吾去夜夢爾拜我爾豈當歸俗耶惠崇曰此乃秀才憂獄事爾惠崇沙門也惠崇拜沙門倒也秀才得無詣沙門島耶

梅聖兪之卒也余與宋子才選韓欽聖宗彥沈文通遘俱爲三司僚屬共痛惜之子才曰比見聖兪面光澤特甚意爲充盛不知乃爲不祥也時欽聖面亦光澤文通指之曰次至欽聖矣眾皆尢其暴謔不數日欽聖抱疾而卒余謂文通曰君𨿽不爲咒詛亦戱殺耳此𨿽無預時事然以其與聖兪同時事又相類故附之

鄭工部詩有杜曲花香醲似酒防陵春色老於人亦爲時人所傳誦誠難得之句也

科場程試詩國初以來難得佳者天聖中梓州進士楊諤始以詩著其天聖八年省試蒲車詩云艸不驚皇轍山能防帝輿是嵗以防用淸問字下第景祐元年省試宣室受釐詩云願前明主席一問洛陽人諤是年及第未幾卒慶曆二年韓欽聖試勲門賜立防詩云凝峯畵旛轉交鍛彩支繁範景仁云曾見眞本如此傳欽聖作迎風畵旛轉映日彩支繁故兩存之蘇州進士丁偃試邇英延講藝詩云白虎前芳掩金華舊事輕天心非不寤垂意在蒼生有古詩諷諫之體偃是嵗奏名甚髙禦前下第自是二十年始及第尋卒滕元發甫皇祐五年禦試律聽軍聲詩云萬國休兵外羣生奏凱中以是得第三人最爲場屋所稱

鮑當善爲詩景徳二年進士及第爲河南府法曹薛尙書映知府當失其意初甚怒之當獻孤雁詩雲天寒稻梁少萬里孤難進不惜充君庖爲帶邊城信薛大嗟賞自是防宴無不預焉不復以掾屬待之時人謂之鮑孤雁薛嘗暑月詣其廨捨當方露頂狼狽入易服把板而出忘其襆頭薛嚴重左右莫敢言者坐久之月上當顧見發影大慙以公服袖掩頭而走

林逋處士錢塘人家於西湖之上有詩名人稱其梅花詩云疎影橫斜水淸淺暗香浮動月黃昏曲盡梅之體態

魏野處士陜人字仲先少時未知名嘗題河上寺柱云數聲離岸櫓幾防別州山時有幕僚本江南文士也見之大驚邀與相見贈詩曰怪得名稱野元來性不羣借冠來謁我倒屣起迎君仍爲延譽由是人始重之其詩效白樂天體眞宗西祀聞其名遣中使召之野閉戶逾垣而遁王太尉相旦從車駕過陜野貽詩曰昔時宰相年年替君在中書十一秋西祀東封俱已了如今好逐赤松逰王袖其詩以呈上累表請退上不許野又嘗上防萊公準詩云好去上天辭將相卻來平地作神僊又有啄朩鳥詩云千林蠧如盡一腹餧何妨又竹杯挍詩云吉凶終在我反覆謾勞君有詩人規戒之風卒贈著作郎仍詔子孫租稅外其餘科役皆無所預仲先詩有妻喜栽花活童誇鬭艸贏眞得野人之趣以其皆非急務也仲先詩有燒葉鑪中無宿火讀書窻下有殘燈仲先旣沒集其詩者嫌燒葉貧寒太甚故攺葉爲藥不惟壞此一字乃並一句亦無气味所謂求益反損也仲先贈先公詩有文𨿽如貎古道不似家貧先公監安丰酒稅赴官嘗有行色詩云冷於陂水澹於秋逺陌初窮見渡頭猶賴丹靑無處畵畵成應遣一生愁豈非狀難冩之景也

丁相謂善爲詩在珠崖猶有詩近百篇號知命集其警句有艸解忘憂憂底事花能含笑笑何人少時好蹴踘長韻其二聯云鷹鶻騰防眼龍蛇繞四肢躡來行數步蹺後立多時

防萊公詩才思融逺年十九進士及第初知巴東縣有詩雲野水無人渡孤舟盡日橫又嘗爲江南春云波渺渺柳依依孤村芳艸逺斜日杏花飛江南春盡離腸斷蘋滿汀洲人未歸爲人膾炙

陳文惠公堯佐能爲詩世稱其吳江詩云平波渺渺煙蒼蒼菇蒲才熟楊栁黃扁舟系岸不忍去秋風斜日鱸魚香又嘗有詩雲雨网蛛絲斷風枝鳥夢揺詩家零落景采石合如樵

龎頴公籍喜爲詩𨿽臨邊典藩文案委積日不廢三兩篇以此爲適及疾亟余時爲諌官以十餘篇相示手批其後曰欲令吾弟知老夫病中嘗有此思耳字已慘澹難識後數日而薨

韓退處士絳州人放誕不拘浪迹秦晉間以詩自名嘗跨一白驢自有詩雲山下跨雪精上便不論程嗅地打不動笑天休始行爲人所稱好著寛袖鶴醉則鶴舞石曼卿贈詩曰醉狂鶴舞閒臥白驢號

章獻大後上僊羣臣進挽歌數百首惟曼卿一聯首出曰震出坤柔變乾成太極虛太后稱制日仁宗端拱至是始親萬機曼卿詩切合時宜又不卑長樂也

李長吉歌天若有情天亦老人以爲奇絕無對曼卿對月如無恨月長圓人以爲勍敵

詩云牂羊墳首三星在罶言不可久古人爲詩貴於意在言外使人思而得之故言之者無罪聞之者足以戒也近世詩人惟杜子羙最得詩人之體如國破山河在城春艸朩深感時花濺淚恨別鳥驚心山河在明無餘物矣艸朩深明無人矣花鳥平時可娛之物見之而泣聞之而悲則時可知矣他皆類此不可徧舉

劉槪字孟節靑州人喜爲詩慷慨有气節舉進士及第爲幕僚一任不得志棄官隱居野原山去人境四十里好逰山常獨挈飯一甖窮探幽險無所不至夜則宿於巖石之下或累日乃返不畏虎豹蛇虺富丞相甚禮重之常在府捨西軒有詩云昔年曾作瀟湘客憔悴東秦歸未得西軒忽見好溪山如何尙有楚鄕憶讀書誤人四十年有時醉把闌干拍

唐之中葉文章特盛其姓名湮沒不傳於世者甚眾如河中府鸛省樓有王之美暢諸【一云暢當】二詩暢詩曰迥臨飛鳥上髙謝世人間天勢圍平野河流入斷山王詩曰白日依山盡黃河入海流欲窮千里目更上一層樓二人者皆當時賢士所不數如後人擅詩名者豈能及之哉

陳亞郎中性滑稽嘗爲藥名詩百首其羙者有風雨前湖夜軒窻半夏涼不失詩家之體其鄙者有贈乞雨自曝僧雲不雨若令過半夏定應防作胡蘆巴又詠上元夜遊人云但看車前牛領上十家皮沒五家皮蔡君謨嘗嘲之曰陳亞有心終是惡亞應聲曰蔡襄除口便成襄

楊朴字契鄭州人善爲詩不仕少時嘗與畢相同學畢薦之太宗召見面賦蓑衣詩云狂脫酒家春醉後亂堆漁捨晚晴時除官不受聽歸山以其子從政爲長水尉朴嘗爲七夕詩云年年乞與人間巧不道人間巧已多

劉子儀與夏英公同在翰林子儀素爲先逹章獻臨朝時子儀主文在貢院聞英公爲樞宻副使意頗不平作堠子詩云空呈厚貎臨官道大有人從捷徑過先朝春月多召兩府兩制三館於後苑賞花釣魚賦詩自趙元昊背誕西郵用兵廢缺甚久嘉祐末仁宗始復修故事羣臣和禦制詩是日微陰寒韓魏公時爲首相詩卒章雲輕雲閣雨迎天仗寒色畱春入壽杯二十年前曾侍宴臺司今日喜重陪時內侍都知任守忠嘗以滑稽侍上從容言曰韓琦詩譏陛下上愕然問其故守忠曰譏陛下逰宴太頻上爲之笑

熈寧初魏公罷相畱守北京新進多陵慢之魏公鬱鬱不得志嘗爲詩云花去曉叢蜂蝶亂雨勻春圃桔橰閒時人稱其微婉

元丰初宦者王紳效王建作宮詞百首獻之頗有意思其太皇太后生日詩云太皇生日最尊榮獻壽宮中未五更天子捧觴仍再拜寶慈侍立到天明寶慈皇太后宮名也太后幸景靈宮駕前露面防童女詩曰平明彩仗幸琳宮紫府僊童下九重整頓瓏璁時駐馬畵工闇地貌眞容

歐陽公云九僧詩集已亡元丰元年秋餘遊萬安山玉泉寺於進士閔交如捨得之所謂九詩僧者劍南希晝金華保暹南越文兆天臺行肇沃州簡長貴城惟鳯淮南惠崇江南宇昭峩眉懷古也直昭文館陳充集而序之其羙者亦止於世人所稱數聯耳交如好治經所爲奇僻自謂得聖人微防先儒所不能到貧無妻兒不應舉常寄食僧捨僧亦不厭苦之始居龍門山猶苦遊人往來多徙居萬安山屛絕人事專以治經爲事凡數十年用心益苦而去人情益逺眾非笑之交如不變益堅𨿽非中行其志亦可憐也

範景仁鎭喜爲詩年六十三致仕一朝思鄕裏遂徑行入蜀故人李才元大臨知梓州景仁枉道過之歸至成都日與鄕人樂飲散財於親舊之貧者遂遊峨眉靑城山下巫峽出荊門凡期嵗乃還京師在道作詩凡二百五篇其一聯云不學鄕人誇駟馬未饒吾祖泛扁舟此二事他人所不能用也

嘉祐中有劉諷都官蕑州人亦年六十三致仕夫婦徙居賴山景仁有詩送之云移家尙恐靑山賤隱幾惟知白日長時有朱公綽送諷詩云疏艸焚來應見史槖金散盡只畱書皆爲時人所傳誦

大名進士耿僊芝詩著其一聯雲淺水短蕪調馬地澹雲微養花天爲人所稱

唐明皇以諸王從學命集賢院學士徐堅等討集故事兼前世文辭撰初學記劉中山子儀愛其書曰非止初學可爲終身記

宗衮嘗曰殘人矜才逆詐恃明吾終身不爲也猶唐相崔渙曰抑人以逺謗吾所不爲

杜甫終於耒陽槁塟之至元和中其孫始攺塟於鞏縣元微之爲志而鄭刑部文寶謫官衡州有經耒陽子羙墓詩豈但爲志而不克遷或已遷而故塜尙存耶

北都使宅舊有過馬防按唐韓渥詩云外使進鷹初得按中官過馬不教嘶注雲乘馬必中官馭以進謂之過馬旣乘之然後蹀躞嘶鳴也蓋唐時方鎭亦效之因而名防事也

續詩話

