臺陽詩話

自序鄭序邱序讀友竹詞兄大著並以致相慕之忱上卷下卷跋

自序

此寥寥者﹐皆韶年耳目所及﹐迄今半逐遺忘。兵燹餘生﹐學步邯鄲﹐苦無師友切磋﹐金鍼莫度﹔本爲巾箱吟賞之具﹐亦如燕公記事之珠。況古今詩話﹐汗牛充棟﹐已足備知人論世之采擇﹐奚用此爲﹖漫存若干條﹐有贊嘆而無撝訶﹔只可畱示後人﹐未敢就正有道。乃長男富侯﹐凡見余案頭筆墨﹐必手自抄錄﹐如恐遺失﹔今且災及梨棗﹐謂欲以省寫副。聞之不禁汗顏﹐阻之似拂其意。竊愧窮居幽介﹐苟全性命之時﹐無從得書﹐兼以學術空疏﹐聞見不廣﹐貽笑方家﹐知所不免。惟祈海內同志﹐正其紕繆﹐或蒙郵示﹐匡所不逮﹐俾得再成續篇﹐感且不朽。嗟乎﹗僕無名世之心﹐並少傳後之志﹔硯枯筆禿﹐猶復孜孜不已者﹐詎結習之難忘﹐實惇交之竊取。印旣竣﹐因綴數語於首﹐以志慊懷云。

歲在乙已秋月﹐友竹王松自識於如此江山樓。

鄭序

昔韓文公云﹕『物不得其平則鳴』﹐人之於言也亦然。其謌也有思﹐其哭也有懷﹐蓋必郁於中而後泄於外者也。王君友竹之詩﹐信善鳴矣﹔卽古所謂髙出魏﹑晉不懈而及於古者近是。其生平瀟灑不羣﹐豪於飲﹐與人交無所可否﹔迨與之語道理﹑辧古今﹐則毅然不可面奪。憶甲午餘六十生日﹐招飲帶艸堂﹐一時士夫俱在座焉﹔酒酣耳熱﹐君獨縱談天下事﹐慷慨累萬言﹐若河決下流而東注﹐若駟馬駕輕車就熟路﹑而王良造父爲之先後也。遇不平處輒欲砍地長歌﹐四筵咸驚﹐其風槪固可想矣。自滄桑變後﹐境益窮而詩酒益耽嗜﹐自言引滿不勝少時。識者知其借醉鄕之意﹐有托而逃﹐抑亦陶潛一流人也。

時匪勢洶洶﹐宮原少將正人聆其名﹐定交後以義請而彊委任焉。君爲桑梓計﹐義不敢辭﹐爰往新﹑苗各莊安緝﹐不害一命﹑不取一錢﹐閱數月而兩邑無警﹐皆君之力也﹔至今內山人猶嘖嘖稱之焉。明歲舉一子﹐知者咸謂君能以道自任﹐天之報施亦自不爽矣。

所居如此江山樓﹐日以詩酒自娛﹐不與世涉。櫻井知事任吾邑日﹐大開詩社﹐屢欲延致。後鄭毓臣廣文爲通其意甚曲﹐因偕其譜弟瑤京﹑箴盤會於潛園吟壇。知事喜贈以詩﹐有『我與名園眞有幸﹐三王同日訪梅來』之句﹐登於新報﹔亦可見知事之獨具靑眼﹐愛才如命也。由是三子之名益著﹐遠近稱三王焉。然友竹雅不欲以詩名﹔第足迹所經﹐意所感觸﹐又未嘗不寄之於詩﹐詩亦無不可傳也。夫傳與不傳﹐固非友竹之意﹐𨿽世情貴耳賤目﹐未必能知其所以然﹐數十年後當有饑渴思之者。蓋人生一藝可傳﹐卽不與艸木同朽﹔況其節操又飄然有古逸民風也。

於戲﹗余今老矣﹐閱人已多﹐如君之持躬處世﹐頗不易得﹐是以獨深愛之。今春適登其樓﹐得其詩稿及所著詩話﹐讀而忘倦。紀其梗槪於簡端﹐謂爲友竹序也可﹐卽謂爲友竹傳也亦無不可。

戊戌寒食節﹐北郭園老人鄭如蘭撰。

邱序﹝原題「贈王友竹處士序」﹞

嗟乎﹗吾蓋觀於古今來才人﹑學人以詩聞者﹐其平日之才﹑之學固皆甚有餘於詩之大者乎﹖夫以詩之門徑煩紆﹑堂奧深博﹐𨿽卽吾畢世之才學﹐窮神盡气﹐心摹手追﹐以究六義之終始﹐尙恐其未必有當﹐而狎以余視之耶﹖然則卽詩名以盡一生﹐卽詩境以遊終日﹐寢之食之﹑寤之寐之﹐此外遂無事業。吾知凡爲詩人者﹐蓋皆其所不安者也。以其所不安而竟盤旋紆折﹐一若有甚不得已而後以詩聞焉。此吾所謂其才﹑其學當有餘於詩之外也。

吾友王君松﹐字友竹﹐爲臺灣之新竹人。其先由泉州來﹐系出前朝太保繼隆先生。自其生也﹐在中國割臺之前三十年﹐奇气虎虎﹐狂志嘐嘐﹐讀書卽以經世爲務﹐窮究博覽於中外之籍﹐獨不喜爲帖括家言。暇則登山涉水﹐賦詩飲酒自樂而已。鄕裏父老諗其內行孝友純實﹐皆以才學人稱之﹔共白當事﹐獎以職銜﹐力辭者屢矣。或醉以觴﹐逼使言志﹐則囂然曰﹕『吾誠有惡於今之頭巾气﹐故借山水詩酒而逃之。乃忽因虛名以獵冠服﹐是自欺吾志也。無志者不可以爲人﹐自欺者不足以立身。世苟有安吾身而伸吾志者﹐吾其從之遊乎』。或聞其言﹐遂以狂目之。

迨歲甲申﹐法艦猝擾臺﹑澎﹐終未得逞﹐艸艸議款而罷。時乃告其鄕人曰﹕『吾輩毋以目前之役而喜也。臺地孤懸海中﹐材木﹑礦山久聞於外﹐譬之積薪可以召焚如﹐慢藏可以誨大盜。乃觀之今﹐其君子多昧曲突徙薪之義﹐其小人尙爲幕燕堂雀之嬉。隱憂所伏﹐正未易銷。十年之後﹐人其念哉』﹗及甲午﹐中東和議﹐果以要割全臺﹐爭之不勝﹔眾咸服其先見。於時風雲紛擾﹐民間競立名號謀拒日人﹐乃攜眷屬趣返泉州原籍﹐中途遇盜﹐盡傾其家。嗣再東渡﹐抱道自重﹐吏民敬之﹐城鄕聚落藉其言而得免鋒刃橫困者甚夥。已則靑靴布襪﹐蔬食嘯歌﹐日與貴官往還﹐未嘗別有干謁。故四方外來之士﹐苟及新竹﹐毋不知有詩人王某者。嗟乎﹗世有如友竹﹐而可謂其才學能無餘於詩之外耶﹖

光緒己亥﹐友竹則竟編其所著詩集﹑詩話四種﹐將以行之﹐是友竹亦願以詩聞矣。其諸所有不安者歟﹖抑有甚不得已而出此者歟﹖殆皆未可知。然能屈其才學以爲詩﹐則詩之層累曲折﹐將必深味之而日甘﹔能拚其日月以爲詩﹐則詩之升降正變﹐又必切諭之而日化。友竹乎﹗其以詩爲寢食寤寐者乎﹗仲尼曰﹕『求仁而得仁』﹐友竹亦惟日求之詩﹐斯則得之矣。

海澄邱煒萲菽園撰。時客星洲。

讀友竹詞兄大著並以致相慕之忱

相聞不相識﹐日日望新城。每逢北人至﹐輒詢君姓名。君家在何處﹖迢迢新竹路。憶昔承平年﹐驅車城外度。可惜遲聞君﹐彼時未回顧。一自喪亂初﹐始得君素書。知君詩學好﹐展捲再欷歔。灰燼兵燹中﹐播土揚瓊琚。傷心各淒惻﹐將詩慰離索。捲裏起秋聲﹐中有胡笳拍。陸公昔亂離﹐哀音鳴郁噫。至今呼望帝﹐千載有餘悲。滄茫懷古意﹐願君長詠詩。

鹿港洪一枝月樵拜題。

上卷

延平王朱成功爲開臺第一偉人﹐明祚賴以維持者三十餘年﹔其盛徳大業﹐爲中外所欽。世之文人學子﹐恆喜謳歌是事。余愛蔡醒甫﹝徳輝﹞所著龍江詩話自載謁延平王廟七律四首云﹕『沙汕紛紛列舳艫﹐當年海上拓雄圖。鯨魚入夢生何異﹖龍種偕來類不孤。人似武侯籌北伐﹐地同洛邑建東都。知他矢志延明祚﹐絕島偏安亦丈夫』﹗『紅旗赤幟樹髙城﹐弱冠將軍獨請纓。寵賚有加天賜姓﹐徵收無處海屯兵。都緣耿耿心長在﹐豈爲區區發數莖﹖忠孝由來難兩盡﹐郵書往返不勝情』﹗『森嚴刁鬥擁熊羆﹐賞罰分明未足奇。只望一身存勝代﹐敢將兩島抗全師。圖開赤崁形堪踞﹐業復朱家勢莫支。智力難爭天命在﹐多君風調儼須眉』。『才尢剛決節尢堅﹐和議連番總不然。百計籌謀惟報國﹐一時流寓況名賢。便教藩服能成事﹐其柰孱軀不永年﹗史冊流芳終有分﹐漫將遺恨播詩篇』。

沈幼丹﹝葆楨﹞星使駐節臺郡﹐重修王廟﹐署楹帖云﹕『開萬古得未曾有之奇﹐洪荒畱此山川﹐作遺民世界﹔極一生無可如何之遇﹐缺憾還諸天地﹐是刱格完人』。廟在臺南府城。

日本名士館森子﹝鴻﹞嘗遊南安﹐訪成功之子孫﹐以淸酒二瓶﹑黃柑一籃詣覆船山祭其墓。有詩三首﹐錄其一云﹕『國破君亡何忍言﹐淚枯閩地舊乾坤。春風一劍三千里﹐來弔孤臣未死魂』。

噫﹗何令人景仰一至於此﹗而徳國李庶博士所著臺灣島史竟目爲海賊朝廷﹐稱成功曰貿易大王﹐其識見亦誠可鄙也夫﹗

靖海侯平臺﹐明寧靖王死之﹐五妃同日殉難﹐葬於魁斗山﹐墳前立廟。觀察周彥有聯云﹕『剩水殘山﹐巾幗共知殉社稷﹔蠻煙瘴雨﹐佩環竊欲效英皇』。頗有切合﹐故可傳也。

彰化陳伯康﹝肇興﹞孝廉著有陶村詩稿﹐其謁寧靖王墓七絕云﹕『卅年憔悴落蠻鄕﹐故國河山感慨長。畱得數莖華發在﹐九原歸去見髙皇』。

甲子﹐流寇陷漳州﹐軍門林剛湣﹝文察﹞偕幕賓謝管樵同殉其難。謝工於畫﹐余曾見其題菊二絕﹔後一首云﹕『半生落拓寄人籬﹐剩得秋心祇自知。莫道管城花事淡﹐筆頭還有傲霜枝』。觀此﹐可以知其气節矣。

施龍門﹝瓊芳﹞進士公交車北上﹐道中得句云﹕『兒身跋涉關山苦﹐都在慈親想象中』。林雪村﹝占梅﹞方伯客中有句云﹕『卽今披體看鍼綫﹐猶是當時密密成』。此等語皆從至性中自然流出。

吳蕓閣﹝子光﹞孝廉﹐品學兼優﹐著有一肚皮集行世。中有小艸拾遺一卷﹐專學晚唐。其寄題延平王廟七律云﹕『曾讀丰碑渤海東﹐開疆猶仰大王風。闔門骨肉杯羹底﹐千里江山錦繡中。明代興亡歸劫數﹐史家成敗論英雄。似聞鹿耳鯤身畔﹐嗚咽潮聲早晚同』。傑句名篇﹐美不勝錄。呂賡年﹑邱逢甲諸君皆出其門。

桐城方樾庭太守﹝祖蔭﹞有吏才﹐來宰吾邑﹐百廢俱舉。去之日﹐紳民飲泣。有唱酬詩二卷﹐號東海鴻泥。其竹城感懷七絕云﹕『三十年來逐宦場﹐自憐肝膽照秋霜。胸中別有炎涼意﹐半是冰心半熱腸』。『捧檄東來宰海濱。一官惟恐負君親﹐口碑滿地吾翻愧﹐不信公評竟有人』。髙子丹上捨﹝漢墀﹞贈云﹕『春滿訟庭花有韻﹐琴橫臥閣月無聲』。

坊刻千家詩注﹐不獨題目﹑字句舛錯不堪﹐卽姓名﹑爵裏亦多訛。余不憚數日之煩﹐重爲校對。蓋念吾臺初學﹐讀此爲多﹐非欲攻人之短﹑炫己之長﹐亦因避亂無聊﹐爲消愁計。舊本如「茅粟」作「芋粟」﹑「天棘」作「夭棘」之類﹐不勝枚舉。同時所編攺革日記﹑餘生紀聞﹑四香樓餘力艸﹐遭亂毀失無存。余故有句云﹕『避亂惱無千日酒﹐著書枉用一生心』。

林薇臣茂才﹝維垣﹞﹐閩縣望族也。祖考兩代﹐俱有詩集行世。好酒工詩。來臺主林雪村方伯家﹐故著有潛園寓艸﹐香薟極佳。乙未議成讓臺﹐進退維谷。感懷云﹕『冊載客臺陽﹐滄桑感一場。白頭遭亂世﹐赤手怕還鄕。有命何妨俟﹐無才只自傷。故人如問訊﹐詩酒尙顚狂』。未幾﹐以憂時卒。

癸已﹐方雨亭朝元﹝家澍﹞渡臺﹐道出新竹﹐喜晤先生。贈句云﹕『梅妻鶴子人間累﹐酒榼詩瓢海外仙』。先生舊有見贈云﹕『昨日承君贈新詩﹐今日看君作隸字。君詩脫口盡靈機﹐君字揮毫皆古致。努力自銙修﹐非但詩兼字。愼勿恃聰明﹐聰明多暴棄﹔愼勿矜才華﹐才華招妒忌。廿四桃李春﹐九萬鵾鵬志。忝附忘年交﹐數言寓深意。吁嗟乎﹗襕衫落拓聳吟肩﹐窮途怕灑英雄淚。讀書豈止爲科名﹐科名本是男兒事』。嗚呼﹗先生愛我如此﹐豈非知己勝於感恩耶﹗余昔以時事日非﹐故不喜赴試﹐而先生諄諄告戒﹐且以遠大相期﹔今作山中廢材﹐不亦負先生之所望乎﹗

二十六宜梅花書屋爲潛園最勝處。額爲雪村方伯親書﹐極遒勁。聞主人在日﹐每開文宴﹐必在此間。廳志誤載爲「三十六宜」﹐尙無可議﹔而鐵梅老子一肚皮集名實須副說﹐則譏爲「幾十六宜」。噫﹗豈非盡信書不如無書乎﹖方伯題楹聯云﹕『耽閒成性﹐愛鶴﹑愛花﹑愛茗﹑愛琴詩﹐半世於中饒趣味﹔爲善立心﹐守忠﹑守孝﹑守仁﹑守禮義﹐五事以外總胡塗』。其所有金石﹑圖書﹑良琴﹑古硯諸異珍﹐至今盡歸烏有﹐殊堪憫惜。故余賦詩弔云﹕『醉過西州更愴神﹐潛園無復昔時春。忽看石筍鐫爲砌﹐況說梅花砍作薪。臨水髙樓余瓦礫﹐藏山絕業化灰塵。傷心來去堂前燕﹐悲語如尋舊主人』。

臺灣竹枝詞一卷﹐後附前人所詠龜山生熟番諸歌﹐而不刻姓名﹐時論非之。玆編詩話﹐欲采數首﹐翻擷未終﹐倦欲思睡﹐因憶張侍禦﹝湄﹞巡臺云﹕『眞个四時皆似夏﹐荷花度臘菊迎年』﹔『一抹腮紅還舊好﹐解紛惟有送檳榔』﹔『月幾回圓禾幾熟﹐歲時頻換不知年』。又何其可愛也。

李石樵廣文﹝秉鈞﹞嘗詠臺北八景絕句﹐和者甚多。余愛其戍樓笛聲云﹕『一聲長笛海門秋﹐雲樹蒼茫聳戍樓。憑弔髙歌緣底事﹖廢興祇合問江流』。陳淑臣上捨﹝洛﹞云﹕『興亡誰譜荷蘭事﹖長笛一聲秋月髙』。工力適敵﹐可傳無疑。我竹八景﹐詠者亦多。余獨愛陳子潛廣文﹝朝龍﹞潛園探梅云﹕『一代豪華別業存﹐梅花百本自成村。春光漏泄枝三兩﹐破費尋詩一扣門』。得毋謂好惡拂人之性耶﹖

邱菽園觀察﹝煒萲﹞﹐吾閩海澄人﹔流寓新嘉坡﹐自號「星洲寓公」。創設天南報館﹐文章气節﹐爲世所欽。其著述甚夥﹐有菽園贅談八種﹐後附庚寅偶存﹑壬辰冬興詩各一卷﹐中有和韻詠古六首。伯夷云﹕『不遇黃農遇夏朝﹐乾坤兄弟影寥寥。微言欲假淸風送﹐湯武由來學舜堯』。蘇武云﹕『萬里關山月色闌﹐牧羝雪窖任荒寒。歸來不見生妻在﹐應悔胡中娶婦歡』。揚雄云﹕『非不文章千古重﹐竟將著論美新朝。九京欲起君相問﹐此恨如何作解嘲』﹖因憶古詩云﹕『心畫心聲總失眞﹐文章能復見爲人。髙情千古閒居賦﹐爭信安仁拜路塵』﹔誠屬有目共賞之作。

詔安馬耿甫徵士耽詩﹐著有全集﹔編輯養源詩話十二卷﹐搜羅極富﹐皆有資於勸懲﹐眞有心世道之爲也。曾詠樵夫句云﹕『藉手削平荊棘路﹐一肩挑盡古今秋』﹔余每喜對客誦之。

吾竹素稱禮義之邦﹐不獨山水秀媚已也﹔廉讓之風﹐令人思慕﹐故來遊者往往愛家焉。廣州徐莘田曾有和韻一絕云﹕『竹塹溪山久艷稱﹐舊遊如夢憶曾經。故園松菊𨿽堪戀﹐爭似移家住武陵』。著有擷紅吟館集行世。

慈溪姜西溟宸英太史云﹕『我輩人人有集﹐其詩或傳與否﹐均未可知﹔惟當牽連綴姓名於集中﹐幸有傳者﹐卽所附載之人亦因以顯﹔如少陵之於阮生朱老﹑東坡之於杜伯升老符秀才是已』。嗟乎﹗先生葦間集今已大傳﹐特不知誰爲附之者﹖可嘅也﹗

蘇虎七來臺遊幕﹐少髯而善謔。嘗於席間酒酣自出對聯云﹕『好容易生數莖須﹐細細算來﹐一二三四五六七』﹔時有陳洞漁孝廉﹝霞林﹞卽席對云﹕『眞快活飲幾杯酒﹐昏昏睡去﹐寅卯辰已午未申』。滿座皆鼓掌而笑。

譜弟箴盤﹝石鵬﹞號了庵﹐書學隸篆﹐又工於金石刻劃。十歲通韻語﹔塾師嘗以「龍媒」二字嵌首尾﹐命塾生作聯。箴盤先成云﹕『龍文猶憶楊稱侄﹐鳳友原憑葉作媒』。全塾無能出其右。時有「王龍媒」之稱。性好山水﹐所有吟詠皆爲紀遊而作。如生番道中云﹕『隘寮髙築大山顚﹐警鐸聲從谷口傳。昨日野番初出艸﹐茶園十里絕人煙』。遊鼓浪嶼弔延平王云﹕『延平王气至今無﹐小嶼彈丸列海隅。五夜風濤猶帶怒﹐四圍山水自成圖。雷轟怪石文將蝕﹐炮湧紅衣血未枯。鼓浪有聲人不見﹐艸雞啼罷月如弧』。舟近澑石渡遇雨雲﹕『日暮逢淋雨﹐風帆一片懸。客心同逝水﹐山意欲含煙。塔遠疑人立﹐云低與海連。櫓聲頻欸乃﹐歸夢落江邊』。其它名句如夜泊靈溪云﹕『野渡潮生鷗夢警﹐疏燈人語雨聲殘』﹔夏天卽景云﹕『五更雨急驚殘夢﹐四月風髙欲假秋』﹔俱可誦也。

黎召民觀察﹝兆棠﹞挽陳迂谷廣文﹝維英﹞聯云﹕『徒頑服教﹐弟傲克諧﹐具先正典型﹐鄕裏有聲山斗仰﹔我甫宦來﹐君何仙去﹖嘆老成凋謝﹐瀛壖無色海云低』﹗廣文爲吾鄕鄕賢鄭藻亭徵士髙弟﹔有哭師聯云﹕『於先生不能口贊一詞﹐品也﹑學也﹔在弟子只有心喪三載﹐傷哉﹗哀哉』﹗

詩話之作﹐古人評論已詳﹐吾儕小人﹐何敢妄生訾議。甲午以來﹐瘡痍滿目﹐塊壘塡胸﹐無聊時學步邯鄲﹐以遣憂愁﹐庶免虛度光陰之誚﹐亦古人所謂『書有一卷傳﹐可抵公卿貴』之意。且抄錄友朋詩句﹐又爲水繪同人﹑漁洋感舊所不廢也。

丁酉秋闈﹐鄭毓臣廣文﹝鵬云﹞在臺﹐未能晉省﹔感懷云﹕『踏徧槐黃迹已陳﹐磨穿鐵硯暗傷神。功名有分三生定﹐世事如棋一局新。五度秋風曾老我﹐二分明月正懷人。瀛東多少觀光客﹐桂籍畱題話夙因』。

吾竹寓賢﹐有查小白明經﹝元鼎﹞﹐海寧人﹐遊幕十閩﹐爲督撫上客。性不居積﹐每好活人。善飲﹐工詩﹐著有艸艸艸堂吟艸﹐當代名公序跋甚多﹐俱許以必傳。今稿已失﹐惟傳其挽臺灣令髙南卿司馬﹝鵬飛﹞五律云﹕『鳳凰池上客﹐忽現宰官身。仙吏皆循吏﹐良臣作藎臣。生原慈似佛﹐死以殺成仁。夜半文星殞﹐書空一愴神』﹗又挽鳳山令王仲甫司馬﹝廷幹﹞四律﹐其一云﹕『海國衡才院﹐班荊話舊交。諸生東魯重﹐豪气北溟包。鴻治懸心鏡﹐龍文讀手抄。新詩題小艸﹐月下費推敲』。其三云﹕『弭盜滋多盜﹐危乘倉卒間。細君同殉節﹐公子幸生還。人彘懲元惡﹐祥刑殛庶頑。克威兼克愛﹐陰掃半屏山』。二公皆遇賊盡節﹐亟錄之以表幽光。

吾鄕竹梅吟社之盛﹐於光緒初年爲最。陳瑞陔貢士﹝浚芝﹞未第時﹐詠新筍云﹕『幹霄自是他年事﹐出得頭來已幾分』。未幾﹐果舉於鄕﹐遂成甲午進士。陳子潛廣文亦詠趙師雄月下遇美人云﹕『千古因緣歸一夢﹐春風容易隔仙凡』。時廣文之尊閫尙無恙﹐忽於是年冬初溘逝﹐余因得句云﹕『怎柰眼前詩料好﹐每防成讖不多吟』。

林雪村方伯﹝占梅﹞﹐號巢松道人﹐慷慨有大志。戴逆之亂﹐自募鄕勇仗義助剿。手建潛園﹐爲吾邑八景之一﹔延聘海內知名士吟嘯其間﹐文采風流﹐賓主並美。所著潛園琴余艸﹐各體俱佳。先錄數聯於此﹐足以窺見一斑。示弟云﹕『見義須逾謀利意﹐待人莫用作文心』。感懷云﹕『報國何須論在位﹐輕財未必盡沽名』。『守節可風追孟母﹐養親無日愧姜詩』。寫興雲﹕『煨茶備待醒時飲﹐聚墨畱供興到書』。『閒掃落花舒懶骨﹐靜臨細楷斂粗心』。『靜中讀易心因斂﹐悟後鳴琴趣乃眞』。『石磬數聲云外寺﹐好花十里水中村』。『曲徑烏啼花影裏﹐隔墻犬吠水聲中』。『愛畫自欣胸有竹﹐看書暫苦眼生花』。『琴心暫會中庸道﹐詩學難參上乘禪』。『天外落霞齊遠鶩﹐竹閒微雨亂流螢』。絕句云﹕『揀向柔條條上立﹐隨風飄似打秋千』。

林若村觀察﹝汝梅﹞喜佛老學﹐雪村方伯之弟也。嘗往廣信府謁正一眞人張氏﹐歸語人曰﹕『全臺五六年後﹐當犯天狗之劫﹐惟爲善者可脫此禍。吾身不及見﹐汝曹須愼之』。先生果於甲午赴道山﹐而乙未遂割臺矣。天狗者﹐日本神道之一派也﹐初不解其意﹐今人始服其言。詩畫一門﹐尢爲先生所好。余見其自題畫幅云﹕『插架牙簽勝石渠﹐蕓香百合辟蟫魚。一瓻擬就先生借﹐補讀生平未見書』。『幾竿修竹一池蓮﹐滌盡塵襟品欲仙。曲水流觴傳癸丑﹐令人長憶永和年』。『蒙蒙雨意釀芳堤﹐秋色排空半已迷。尋勝但攜雙不借﹐澆愁更有左偏提』。『三白長教見蠟前﹐丰登太史已書年。今朝雪意千山霽﹐絮壓峯尖上接天』。

余記少時於潛園云香館壁上見唐六如先生墨梅一幅﹐上有截詩一首﹐爲林文忠公所題。後二句云﹕『我本孤山和靖後﹐愛梅耐向雪中寒』﹔气慨髙渾﹐抱負宏深。生長海外﹐獲見子名臣手筆﹐不勝欣幸。錄此以志不忘。

鄭伯玙孝廉﹝家珍﹞﹐吾竹巨子也。自少好讀近世譯本﹐精於術數之學。乙未﹐避地入閩﹐從學者眾﹐皆遊泮而歸﹔譜弟箴盤亦出其門。在泉有年﹐造就良多。當道推其算術爲八閩第一。有英儒某氏聞其名﹐欲往試之﹐互相運算﹐竟被所屈。由是名益噪﹐遐邇莫不知其人者。其詩餘不多見﹐僅記其感臺事末二聯云﹕『虎旗彊迫元戎拜﹐雞嶼終看故壘空。不及月樓身一死﹝謂張月樓戰死雞籠﹞﹐猶噴熱血灑秋風』。

余友吳澄秋廣文﹝逢淸﹞﹐丙戌重九遊金山蓮庵﹔題壁云﹕『生恐名山人占盡﹐每逢佳節一登臨』。晚歸過古冢云﹕『九原如可作﹐想戀利名不』﹖同時諸人﹐俱有和韻﹐不及遠甚。廣文性淡遠﹐喜讀書。乙未議成割臺﹐攜家回晉江﹐與余相遇於泉城﹐索看拙稿﹐極賞『不合時宜知己少﹐生逢世亂作人難』﹔『兵燹殃千里﹐親朋散四方』﹔『離情分一水﹐別恨滿孤舟』﹔及『返照滿江雙塔屹﹐刺桐城郭是泉州』﹔『何用攜家方外去﹐避人此地卽桃源』。

吾臺近日詩學之盛﹐遠過昔年。論作家當推鹿苑吟榭﹐其如道阻且長﹐諸君子皆未得謀面﹐實爲恨事。僅讀新報所刊詠物﹑詠史諸作﹐俱可爲山川生色矣。許劍漁花气云﹕『薄醉芳醪蒸錦被﹐微聞薌澤解羅襦』。施梅樵雲﹕『微雨蒸成香世界﹐暖風吹出玉闌干』。鹿港又有陳槐庭﹐亦鹿苑中之詩人也﹐與余爲莫逆交。有書懷句云﹕『古來名士惟耽酒﹐老去才人盡著書』﹔『酒入俠腸成熱血﹐詩經名手出新裁』﹔『絕口怕談天下事﹐平情曲諒古人心』﹔『不曾力學休傷遇﹐誰道能詩卽是才』﹔俱登作者之堂。倘使隨園老人見之﹐亦當引爲同調。其題餘如此江山樓詩艸五律云﹕『雅愛王新竹﹐詩宗已飽參。句驚前輩讀﹐我拜下風甘。才气淩甌北﹐詞源出劍南。後來瓣香者﹐呼佛鑄金堪』。獎借逾量﹐鄙人受之﹐愧不敢當。

臺北山水奇秀甲海外﹐蓮座山劍潭﹐其尢著者。潭前太古巢﹐爲陳迂谷先生讀書處。此間古迹甚多﹐志載其題壁句﹕『兩儀石上搜遺迹﹐八卦潭前隱散仙』﹐與所著偸閒集原作不同﹔卽林雪村先生過內湖莊後半首﹐亦非本來面目。傳聞某閣學修志時﹐喜攺人詩﹐致諸先正遺稿半被攺壞。何其遇人不淑歟﹗

臺中林蔭堂觀察﹝朝棟﹞﹐性豪爽﹐有志略。當法人擾基隆﹐逞身召募﹐會官兵戰於雞籠杙﹐夜不穩睡﹐甲不離身﹐屢著勞績﹐中外咸目爲嶽家軍。誠哉將門有將﹗其尊公爲泉州提軍時﹐發逆犯漳遇害﹐久有褒贈。觀察至是以其功上請移獎﹐詔賜祭葬﹑建祠。爲人臣子﹐如此可謂忠且孝矣﹔未知其能詩也。近聞其有句云﹕『不爲流離苦﹐焉知雨露濃』﹖傳爲觀察感懷之作﹔聊先錄之﹐俟知其詳者﹐俾載全篇。普天忠憤集所載有云﹕『黑頭此日眞公輔﹐靑史評年有定評』﹔與近日傳誦陳仲英觀察句『大名已足垂千古﹐此錯何堪鑄九州島』﹐此言是也。余未免過激不實﹐何足傳信﹗噫﹗思念及此﹐方知立言之難﹑立功之難。

吾鄕胡克昭布衣﹐耽吟詠﹐又精歧黃術﹐以愼重爲當道推許。題所居云﹕『樹環堪聽鳥﹐池近好觀魚』﹔六言云﹕『此地可耕﹑可釣﹐其間宜雨﹑宜晴』﹔爲一時傳誦。先生善撰燈謎﹐出經入史﹐雅俗兼工﹔每逢燈節﹐諸大家爭相延致以去。

黃淦亭廣文﹝如許﹞與余爲忘年交。有新居落成七律云﹕『作室非關富有餘﹐免遭風雨足安居。家無子敬千囷粟﹐架只匡衡數卷書。砌上苔痕新洗刷﹐窗前艸色未芟除。竹城舊雨如相訪﹐好認門聯暫息車』。沒後﹐遺稿二卷曾送於通誌局。其子黎閣上捨﹝傳經﹞﹐聞亦能詩﹐余惜未見。

竹城南門外有古奇峯﹐建廟祀福神﹔環山面海﹐景趣頗佳。余嘗往遊焉﹐偶見廟壁斷句云﹕『天外波濤何限闊﹐眼中城郭自然圖。評詩有料山奚管﹐待客無僧酒作徒』﹔知爲劉希向上捨﹝黎光﹞所作。希向在道光間爲新竹七子之一﹐與鄭祉亭先生父子遊。性嗜山水﹐著有吟艸若干捲﹐今已失傳。

詩之爲道﹐可以知人心之邪正﹑風俗之厚薄﹑時政之得失﹑國家之盛衰﹐頌揚譏刺﹐在所不廢﹔聞之者知儆﹐言之者無罪﹐故古有輶軒釆風之制。然詩宜以溫柔惇厚爲主﹐其頌之也勗其加勉﹐其刺之也望其速攺﹐詞𨿽殊而存心則一。自古道日漓﹐頌者諂諛﹐刺者痛詆﹔因此賈禍﹐何可勝數﹖而明哲保身者﹐則恆以此爲戒﹔果杏岑將軍有句云﹕『新詩切忌幹時政﹐醇酒應知誤少年』。然有心世道者﹐撫時感事﹐郁於中必宣於外﹐時政未嘗不可幹也﹐要在以忠厚蘊藉出之耳。如太顯露﹐未有不賈禍者。楚人許雪門觀察所著雪門詩艸﹐讀之﹐自道光至同治數十年來國家之治亂﹑將帥之賢愚﹑民情之苦樂﹑中外之情形﹑軍務之勝敗﹐歷歷在目。直筆褒貶﹐語復蘊藉﹐深得忠厚之旨﹐且可爲他年史料﹔直足與曾文正公文集共觀﹐而察知當年得失之源焉。

張星樞大令﹝維垣﹞﹐臺陽名進士﹐工詩好酒﹔歷任劇縣﹐卓著循聲。歸裏後貧素如舊﹐至今人多思之。有戲詠乞煙灰七律一則﹐遊戲詼諧﹐頗傷刻薄﹔然以勸戒﹐亦復佳也﹐故錄之。『腰藏小碟步如梭﹐拱立牀前細語和。添足畫蛇迎客笑﹐甘心走狗任人訶。恩邀半勺稱無冀﹐惠受三分說謝多。最喜殘灰猶帶潤﹐且伸拇指試研摩』。著有詩文集未梓﹐遭亂後焚毀無存。

乙未之亂﹐諸巨室去住維艱。不識時者成隱匿不出﹐而各小夫欲乘隙爲亂。鄭澄波明經﹝如潘﹞情篤桑梓﹐與其宗人簡齋廣文﹝以典﹞不顧身家﹐苦勸同人盡心籌劃﹐全活實多。及事平﹐閉戶讀書﹐不幹世事。有送友回籍五律云﹕『梓裏烽煙後﹐親朋散四方。羨君歸故國﹐愧我困蠻鄕。世事新棋局﹐人情薄紙張。分身無羽翼﹐何以得翺翔』﹖未幾﹐竟以憂憤終。

閩中鄭肖彭樞部﹝籛﹞庚寅遊臺﹐題唐薇卿中丞請纓日記云﹕『功名何必柱鐫銅﹖單騎居然郭令公。奏疏一封書八卷﹐華夷誰不識英雄』﹖『書成重譯徧傳觀﹐西賊聞之膽亦寒。敢以無人輕我國﹖崎嶇萬里一郎官』。『時局艱難肯顧身﹐鴻泥何獨志風塵。南交歸壁中朝日﹐信筆千秋付史臣』。『玉門生入羨班超﹐吏部文章世不祧。我欲請纓無路去﹐讀餘熱血動中宵』。中丞所刊詩﹐畸人多誦之。

觀詩知人﹐斯言也余初未敢深信﹐今而後知古人之不我欺也。凡詩帶蔬筍气者﹐其人必吝﹔帶脂粉气者﹐其人必淫﹔帶塵土气者﹔其人必俗﹔不檢點字面者﹔其人多疏﹔愛修飾者﹐其人多詐﹔無警句者﹐其人必庸﹔工煉句者﹐某人蘊藉﹔粗豪者詩亦粗率﹔沈潛者詩亦沈重﹔气吐長虹者﹐抱負不凡﹔骨淩秋隼者﹐志節邁眾﹔含華佩實﹑純瑜無疵者﹐气節髙超﹔博帶峨冠﹑周規折矩者﹐品學端正﹔講道學者多俚﹔矜才學者多誇﹔奮筆嶒崚﹑含情淒惋者﹐必早達而夭﹔淸穩有致﹑餘韻悠然者﹐必晚享而壽﹔無病呻吟者一生落寞﹔含愁瀟灑者畢世平安﹔押險韻能穩者﹐履險如夷﹔押平韻而澀者﹐處泰而窘﹔少年坎壈﹐大都起不髙超﹔晚歲屯邅﹐皆由結無餘韻﹔居心險詐﹐每以險語冷字欺人﹔作事驕奢﹐多摭僻典羣書騙世﹔趨炎附熱﹐往往抱杜尊韓﹔令色巧言﹐句句勻黃鋪白﹔桀驁不馴之气﹐定是姦雄﹔怪誕不經之言﹐必非佳土﹔忠臣孝子﹐語必平正﹐情必纏綿﹔烈士奇勇﹐志自恢閎﹐言自慷慨。諸如此類﹐不可枚舉。持此衡人﹐百不失一。今而後知詩﹑禮﹑易三者﹐皆有藏往知來之妙﹐深入其中﹐於涉身持世﹐所益非淺。夫子學易﹐嘗云可以無過﹔左氏傳中恆以言語儀節斷人生死﹐亳釐不爽。觀詩知人﹐斯言信不誣也。而世人乃以雕虫小技視之﹐蓋亦未窺其底蘊也。

劉省三爵帥﹝銘傳﹞﹐爲中興名將。治臺數載﹐百廢俱興。外人嘗目爲政治家之巨子。所著大潛山房詩鈔﹐曾文正公親爲序行。其間名句﹐美不勝收。余最愛郊行古體一篇﹐及曉行一聯云﹕『五更不辧旌旗色﹐一路惟聞車馬聲』。他如有感五言云﹕『不幸入官場﹐奔勞日月忙。何曾眞富貴﹐依舊布衣裳。負性無謙假﹐宜人說短長。莫如歸去好﹐詩酒任疏狂』。七律如遣懷云﹕『自從家破苦奔波﹐懶向人前喚柰何。名士無妨茅屋小﹐英雄總是布衣多。爲嫌仕宦無肝膽﹐不慣逢迎受折磨。饑有糗糧寒有帛﹐艸廬安臥且髙歌』。偶作云﹕『三十人爲一品官﹐多人憎忌少人歡。舊交朋友親疏見﹐新結鄰封應答難。好管是非生性直﹐不憂得失此心寬。風塵勞苦無休息﹐憔悴形容羞自看』。此皆從閱歷中得來﹐非他人所能道也。而讀其無錫道中一絕云﹕『滿地烽煙百戰收﹐輕舟來去任情遊。靑鞋布襪無官气﹐一樣同人上酒樓』。則又雍容雅度﹐大有名士風流之致。

陳基六茂才﹝式金﹞﹐彰化名士也﹔交情慷慨﹐韻事風流。工詩賦﹐著有鐵崖詩鈔。有偶成句云﹕『日爲好吟疏應客﹐身因多病彊參禪』﹔讀之﹐亦可想見其襟懷。

廳志賢婦傳載﹕黃淦亭廣文淑配何孺人因夫病篤﹐久侍罔懈﹐湯藥無效﹐求神問卜﹐俱云命運與妻相克﹐若無克制必死。何向姑曰﹕『夫死無子﹐宗祀斬矣。且姑年老賴誰﹖婦願代死﹐以延夫壽』﹔遂飲藥死﹐夫更霍然。士林爭詠其事。余記戴還浦茂才二句云﹕『莫延夫命生何益﹖旣慰姑心死不妨』﹔可謂委曲詳盡。廣文有滬尾凱歌甚佳﹐今失。

金匱嚴紫卿司馬﹝金淸﹞﹐權淡水廳三載。卸篆畱別七律四首﹐摘錄數聯﹐句云﹕『政簡公庭幽鳥語﹐時平驛路野花開』。『造士自宜先器識﹐讀書豈僅事文章』。『家修廷獻皆經濟﹐明月淸風見性情』。『理篋童奴方艸艸﹐獻詩士子尙依依』。時惟鄭奠臣孝廉﹝維藩﹞和韻爲公所賞。句云﹕『康成詩禮慚家學﹐賈誼治安仰吏才』。『誰如司馬萬家佛﹐深慰嗷鴻一片情』。『泉不易心徵潔操﹐珠因還浦著循聲』。『去後相思碑墮淚﹐來時不怒鉞生威』。孝廉性潔淨﹐望之和气迎人﹐有孝子之稱。司馬工隸字﹐至今部民寶之。

戊戌政變後﹐有下徵醫之詔﹔人心惶惑﹐莫知所措。邱菽園先生聯合海外忠義之士﹐電請聖安﹐特賜綸旨﹐有「不忘中士」之語。其忠愛眞忱﹐固可垂諸史冊而無愧。先生自丙申南遊﹐便以開荒革俗爲己任﹔興辦星洲文社﹐久著成效。名儒學士﹐多往從之。前曾以書來邀﹐柰賤軀多病﹐不宜遠涉重洋﹐未得與諸君子共數晨夕﹐誠屬憾事。然翹首南望﹐未嘗不神馳左右也。昨訪了庵﹐見其壁上有隸書寄題箴盤小像四言古風一幅﹐爲先生所親筆﹔詩字俱佳﹐可稱雙絕。爰亟錄之云﹕『箴盤王君﹐賢哉我友。重譯著書﹐澤及農畝﹝原注﹕君譯有農學書八種﹞。東人稱之﹐譽不絕口。待子爲政﹐而君曰否。迹比義熙﹐自傳五柳。餘事及詩﹐千駟弗受。亦有桓譚﹐代傷覆瓿。吾愛吾廬﹐豈易所守﹝原注﹕自題其所居曰「了庵」﹞。門對溪山﹐壺儲茗酒。夷惠不由﹐沮溺可耦。私淑諸人﹐爲魯孔某﹝原注﹕君嘗倡祀孔孟之會﹞。時還讀書﹐有文在手。金石出聲﹐其志不朽。臺灣之都﹐新竹之藪。六逸可七﹐八賢可九。再千百年﹐宜視此叟』。末署『海澄邱煒萲菽園甫﹐時客星洲』。

臺南離竹城頗遠。庚子春﹐擬往遊竹溪寺諸勝﹐藉采諸名人佳句﹐以光拙著。柰貧病交攻﹐致未能如願。近得羅蔚村孝廉﹝秀惠﹞﹑蔡玉屏孝廉﹝國琳﹞見寄二絕﹐故采登之以志神交﹐竊恐非其得意之作﹔欲遲以待之﹐又恐人事靡常﹐後悔莫及﹐故暫錄之。羅君七絕云﹕『灑灑詞源峽水傾﹐何時幸望遂班荊﹖卻嫌不舞羞知己﹐願讓髙軒禦李生』。蔡君七絕云﹕『愧未交遊四海寬﹐奇才瀛島似君難。借籌他日隆前席﹐定有新猷策治安』。聞羅﹑蔡二君品學兼優﹐當道諸公所引重。異日若得其佳句﹐當載之續編中。

陳雨亭處士﹝喜﹞家住大湖莊﹐性朴野﹐喜讀書爲善。少館客雅莊﹐夜深鄰女來奔﹐力拒之。余慕其節操﹐曾采其事入四香樓隨筆中﹔又有贈詩一律﹐載在餘力艸。近聞其有詠一丈紅絕句云﹕『欲築茅亭髙二丈﹐花開剛在半亭中』。

吳讓齋中翰﹝士敬﹞﹐性成孝友﹐古道照人。聞其祝丁述安學憲曰健壽詩云﹕『詩曾眞率社中詠﹐人可耆英會上參』。死後旌表孝友﹐人無間言。余記七歲時﹐同先君子奉訪艸堂﹔先生見余佻■﹝亻達﹞﹐戲出對云﹕『虎耳艸』﹐余應之曰﹕『象蹄花』。先生笑曰﹕『倘能再對﹐當啖汝果』﹔因再應曰﹕『鶯爪花』。先生笑賀先君云﹕『此子將來必不凡﹐足以報君徳』。迄今思之﹐忽已三十年﹐殆如一霎時。欲搜錄遺稿﹐以存其人﹐聊報吾知己﹔而亂後紛失﹐百不逮一﹐會須他日竭力求之。

乙未之役﹐慘不可言。偶讀李叔寬孝廉﹝文泰﹞有感五律﹐實不啻爲當時詠也。詩云﹕『父老吞聲說﹐心酸不忍聞。禍樞胎土客﹐欲壑飽官軍。浩劫山川沸﹐炎威玉石焚。可憐皆赤子﹐愁置武安君』。又云﹕『聞道新頒詔﹐投誠釋舊嫌。天恩厚廣大﹐將令自森嚴。名字沿村索﹐衣冠聚族殲。有誰殷入告﹐請命爲閭閻』﹝見樵隱詩話﹞。

余避亂渡泉﹐洋面遇盜﹐行篋一空。舟泊海壇﹐主家貽煃茂才家﹐獲遘楊俊臣遊戎父子及黃紫標都戎﹐相賞於風塵之外﹐方得回晉江之蚶江鄕。余因有句云﹕『逆旅轉嫌妻子累﹐窮途難得主人賢』。非敢以此酬恩﹐聊作吾家記事珠耳。俊臣有句云﹕『家無田產常安命﹐案有詩書不認貧』。握手泣別﹐猶囑寄拙集。及回臺抄寄﹐俊臣已赴道山。

今生已矣﹐願結來生。

趙甌北嘗譏隨園云﹕『有百金以贈﹐則入詩話。揄揚武將﹐亦稱詩伯』。此固作詩話者之通獘。而余之作﹐則其迹同而心異﹔知我罪我﹐在所不計。余之志﹐在揚善隱惡﹔卽闡揚或有失實之處﹐亦無太過之詞。蓋就余之所知者﹐文則敍其政績﹐武則表其戰功﹐但取其有徵﹐不必其能詩﹐亦不問其相識與否﹐又何計其贈之有無多少耶﹖卷中所采﹐不識者居半。其曾惠贈者亦多﹐然不過些須之饋﹐未嘗得其厚贈也。今日竟有一種刻薄人﹐聞人之善則吹毛索疵﹐必不肯信﹐且謂自三代後無完人﹐不指爲好名﹑妝點修飾﹐則謂爲傳聞附會﹑阿諛逢迎﹔聞人之惡﹐則手舞足蹈﹐捕風捉影﹐小則成大﹐虛則成眞﹐又多方添設必入人罪而後快。吾不知其用心何等耶﹖若謂余欲藉此以迎合當道﹐則聾瞶至此﹐亦不堪用矣。若謂營利﹐則三十餘年梅妻鶴子﹐所需無多﹔偃鼠飲河﹐不過滿腹﹔名利之心﹐早已淡然置之矣。而其不憚煩之意何居﹖則曰﹕余將欲善天下萬世以興起之耳﹔且使他日作史者見之﹐亦足以資考證。而論詩則尺寸不能假借﹐可則可﹐否則否。若其不工詩者﹐而因欲敍其功業援以入詩﹐稱爲詩伯﹐此則不能效隨園之故智也。蓋其人果有功業﹐自足傳於後世﹐又何必牽連及詩乎﹖

詩律最細﹐其大旨可一言以蔽之曰﹕參差不同而已。其押韻也則虛實相間﹐其用意也則情景相間﹐其造句也則倒裝﹑懸鍼等法相間﹐其用字也則天文﹑地理﹑艸木﹑禽獸等字相間。知參差之道﹐則於詩學思過半矣。作文之法﹐亦不外是。不獨詩文爲然也﹐易之爲道﹐生於奇偶錯綜﹐天下事皆作如是觀可也。

詩以气壯爲上﹐局勢次之﹐詞華又次之﹔對仗𨿽工﹐落下乘矣。

詩貴於煉。煉格爲上﹐煉句次之﹐煉字爲下。不知煉﹐則不足言詩矣。

詩不可不師古﹐而不可專師古。不由古入則無法。若不欲﹝法﹞﹐求其相似﹐如明七子得李﹑杜之皮毛﹐甚無謂也。善哉黎二樵之言曰﹕『其初傍門戶﹐繼乃獨樹幟』﹔隨園之言曰﹕『今人學﹝李﹞﹑杜而不知變化縱與李﹑杜無二﹐後之人亦不肯讀之。何也﹖捨眞李﹑杜不讀﹐而讀假李﹑杜耶』﹖余謂古人者﹐規矩準繩也。良工之作物﹐固不能捨規矩準繩﹔而其器成﹐或方或圓﹐初不似規矩準繩也。柰何今之作詩者﹐不若匠人耶﹖

以上數則﹐出樵隱詩話﹐錄此以公同好。

吾臺陳日光茂才﹝煥耀﹞有題邱菽園先生紅樓夢絕句詩後云﹕『月旦公評又一新﹐筆花開處喚眞眞。知君具有量才尺﹐先試紅樓夢里人』。謝道隆茂才﹝頌臣﹞亦題云﹕『金釵十二幻情緣﹐又得邱遲妙句傳。劫火難燒才子筆﹐海天重話石頭禪』。此蓋謂滿洲禁紅樓夢而不能絕也。二君詩皆淸新可愛。

「花魂」﹑「花气」﹑「花顏」﹑「花影」﹐此潛園吟社題也。時同詠四十餘人﹐具髙才飽學之士﹐工力悉敵﹐不易軒輊﹔余惟愛秋雁臣司馬﹝日覲﹞所作。其一得「幽」字云﹕『花容一霎黯然收﹐憑弔芳魂到九幽。無影無形空有恨﹐和煙和雨不勝秋。佩環月下憐卿瘦﹐風雨宵深替爾愁。我賴一枝香在手﹐眾香卻被此勾畱』。其二得「淸」字云﹕『又惹探花仔細評﹐別於香外送將迎。春風拂拭人如醉﹐芳味氤氳蝶有情。襲我不禁行得得﹐投懷只合喚卿卿。使君意气原非俗﹐仙吏仙葩一樣淸』。其三得「妍」字云﹕『十分顏色到花前﹐不是天然不算妍。艷冶迷他千里艸﹐風流擬否六郎蓮。和來粉黛都成玉﹐奪到臙脂盡欲仙。寄語後庭誰得似﹐一時愁煞眾嬋娟』。其四得「移」字云﹕『分得春光千萬枝﹐顧形借影美人知。亭臺髙下和煙宿﹐籬落橫斜帶月移。幽境行將蜂蝶誤﹐名流銷盡色香時。年來頓悟繁華夢﹐重疊階前有所思』。司馬遇賊盡節﹐故全錄之。事載廳志﹐祀昭忠祠。

黃雨生比部﹝驤云﹞﹐詩筆豪邁﹐著有成集﹐當代名公卿敍跋甚多﹐咸許以可傳﹔柰身後散失無存﹐僅得其定軍寨句云﹕『城邊飲馬紅毛井﹐港外飛帆黑水洋』。又鹿港感事云﹕『楊僕功成沙有骨﹐孫恩死後海無波』。

癸卯秋﹐某進士郵寄詩集二卷﹐並函囑釆入詩話。余不惜一日夜之工盡閱之﹐中多感事之作﹐指陳時事﹐污及宮閫﹐令人一讀聲淚俱下﹐余不禁爲擊節嘆賞﹐欲選入以光拙著﹔繼思時局至此﹐誠非臣子所忍言。自抒幽憤﹐猶宜寄托深婉﹐況可明載之簡篇乎﹖

施宵上明經﹝鈺﹞﹐襄壯伯裔也﹔著有石房樵唱﹑臺灣別錄。余記其月下香句云﹕『樓臺水浸春無迹﹐枕簟風生夢有香』﹔雅切不浮﹐非粗心人所能易到。

童蔗云歲貢﹝蒙吉﹞工詩賦﹐有夷氛絕句云﹕『鴉片籌操帷幄中﹐戈船巨炮又稱雄。海隅競灑蒼生淚﹐兩種輸他善火攻』。又詠番頭銀云﹕『海邦白鏹本夷財﹐个个象形面目開。取汝探囊眞授首﹐此曹都已斷頭來』。鄭乙蓮孝廉﹝超英﹞和云﹕『洋煙耗盡萬家財﹐一見夷船色笑開。莫怪羣看他面去﹐有錢方得出頭來』。誠妙語可解頤也。

閩人林畏廬所撰閩中新樂府﹐風行海內外﹐邱菽園觀察爲刊行本竟﹐編入訓蒙叢書。吳人三昧子謂其書有益於國民甚大﹐不僅爲閩一隅而發﹐攺題曰「支那新樂府」﹐可謂卓識。因摘二首附此﹐以告我臺人者。檢歷日云﹕『檢歷日﹐檢歷日﹐婚葬待決日家筆。歐西通國無日家﹐國彊人富操何術﹖我笑馬遷傳日者﹐史筆𨿽髙見斯下。日家爭宗鬼谷言﹐咸池死耗兼喪門。又言葬地有方向﹐貪狼巨門兼旺相。貪狼巨門此何神﹖一神能管萬萬人。不管生人偏管死﹐向人墳墓作風水。向之則吉背則凶﹐無乃逼仄神心胸﹖西人事死道近墨﹐自亡迨葬廿四刻。若使人人待日家﹐喪堂已被巡捕逼。葬親我國勝歐西﹐必須擇日眞無稽。一心孝﹐一求福﹐一半欲幸一半哭。我想此時孝子心﹐天人大戰堪捧腹。因之追論司天臺﹐好言休咎斯奇哉﹗星流彗見皆言禍﹐占經論說眞蠢才。立冬以後流星會﹐地球行入流星內。占言星走主亂離﹐同治中興卻見之。彗星軌道有定處﹐一年各有應行道。嘉慶之時彗竟天﹐何由國泰民丰年﹖須言人事捨天象﹐大家無作懵懵想。天變由無一定殃﹐日家之說尢荒唐。惠迪從逆理歸一﹐不必長年檢歷日』。此惡日家之害事也。又生髑髏云﹕『生髑髏﹐生髑髏﹐眶陷頤縮如狝猴。痰聲來﹐痰聲續﹐黔到指頭疲到足。汗漬眉心淚注目﹐逆气轆轤轉心腹。溺泄便溏沾被褥﹐明明有鬼加鉗梏。斗然眼見芙蓉膏﹐一時神妙窮秋毫。對燈抽吸才幾轉﹐意气直躡靑雲髙。驟如危病脫﹐手足均靈活。問君乍奚啼﹖猶如地獄沈泥犁。問君今奚笑﹖不圖爲樂如斯妙。煙癮之苦說難了﹐縱情多半由年少。或從夜話耽銀燈﹐燒煙同臥談興增﹔或從春院講酬應﹐到頭善果菩提證﹔或從醉後解宿醒﹐誤卻金剛不壞身﹔或從小病代方藥﹐轉教痼疾膏肓作。凡此皆言受病始﹐再言收局難堪矣。富貴人居安樂窩﹐日斜未起如沈痾。無論大事誤軍國﹐兒孫踵武將如何﹖何況尋常百姓家﹐那能余身耽煙霞﹖藍縷求人人驚倒﹐時時注目如防盜。生路將窮死路來﹐手頭已乏心頭好。計今惟有開煙局﹐煙歸官賣加箝束。無柰官中重稅金﹐禍根深陷牢人心。寸心私祝戒煙會﹐救護神州休陸沈』。此傷鴉片之流毒也。著實說來﹐明白如話﹐足以喚醒世之夢夢者。其於人心世道﹐裨益不淺﹔愼勿僅以尋常歌詠目之矣。

林文忠公深惡鴉片蠹國害民﹐故出其全力以遏之。不幸天不如其願﹐轉以召邊釁﹑失要口﹐事之不成﹐論者至今悼之。且因此而謫新疆。維時送行之詩文甚多﹐有某太史一聯云﹕『伏波銅柱無慚色﹐少保金牌有哭聲』﹔傳爲壓倒元白之作云。

『將官欲詐千緡餉﹐丐子堪當一日兵』﹔此二語謔而有趣。余嘗聞友人傳誦﹐忘爲誰氏所作。後讀箴盤了庵雜錄﹐始知乃其尊嶽楊希修茂才﹝學周﹞乙未感事而作也。雜錄有曰﹕『乙未割地議成﹐唐中丞幕友陳季同獻攺民主國之策﹐爲獨立自守計。時鄕紳某招募民團數十營﹐皆烏合之眾﹔一營兵數﹐報名五百﹐實不過半。遇統軍檢點﹐則臨時雇諸途人易軍裝以應之﹐街上乞兒爲之一空﹐而營官藉以飽其私囊』云云。希修此聯﹐實寫當時情景。至今讀之﹐令人想見官場腐敗之狀﹐爲之一嘆。

希修工書法﹐爲時所重。攺隸後﹐當道慕其名﹐聘爲守備隊漢文講師﹔將校皆稱「楊先生」﹐不敢字也。猶憶其少日﹐主鄭簡齋廣文西席。廣文天資英發﹐經濟有聲﹐喜交當世知名士。歲庚寅﹐有閩人鄭肖彭樞部遊其家﹐作長歌一篇贈廣文﹐希修嘗爲余誦之。余愛其次第井然﹐格局老煉﹔末路規勸處﹐在當時敢發此言﹐其眼識尢爲卓越凡常。今錄之﹕『我從海上來﹐前路問徵夫。風塵聞君名﹐知非呫嗶徒。登堂敍同族﹐樽酒勞庖廚。須眉照圖畫﹐昂昂七尺軀。慷慨談平生﹐志气壯篷弧。盤盤見大才﹐人言良不誣。君以名未立﹐恐或辱泥塗。君齒未四十﹐與我年差符。科第何足道﹐經史爲良圖。況君宗家學﹝君爲鄕賢藻亭中翰之孫﹞﹐前人有楷模。龍門屢點額﹐揚鬣卽天衢。諸叔老猶壯﹐君更千里駒。馬羣空冀野﹐皇路終長驅。在昔範文正﹐當年一名儒﹔秀才任天下﹐仁不亦重乎﹖志士志千古﹐所見距一隅﹖薄海今多事﹐願君宏遠謨。學問與經濟﹐由來非兩途。著鞭貴及早﹐靑眼髙歌吾。與子會有約﹐聯轡帝王都』。

陳子潛廣文﹝朝龍﹞工詩文﹐藏書頗富﹐亦吾鄕竹梅吟社之一詩友也。嘗與林薇臣﹑劉維圭﹑蔡啟運詩酒往來﹐極一時之樂。余記其塞下曲云﹕『年少將軍新授鉞﹐殺人多處是奇功』。又番界道中云﹕『版圖暫辟無人境﹐繡額雕題盡攺顏』。廣文性嗜飲﹐每遠行必以壺酒隨車。題其所寓曰「十癖齋」﹐蓋其嗜癖固不僅詩﹑文﹑酒已也。邑令葉公曼卿﹝意深﹞聘修新竹通誌﹐兼主明誌書院講席。乙未﹐避亂入閩﹐窮居數載﹐安溪縣令劉威招之入幕﹐旋以事去。癸卯﹐卒於福州。

余於國初諸家著述﹐最愛隨園。每讀其詩文﹐輒以未得見其人﹑遊其地﹑友其子孫爲憾。偶閱談瀛錄海上竹枝詞﹐知爲先生元孫翔甫觀察所作﹔喜而得句云﹕『明知幹我心何事﹐祇覺爲他喜不眠』。

張謙六上捨﹝貞﹞原籍江西﹐因其祖先遊幕來臺﹐遂家竹塹。丱角能吟詠﹐人多以神童目之。有五絕云﹕『落日滿空山﹐山空艸有色。樵子破濃云﹐難覓幽人迹』。頗合唐音。

陳茂才﹝尹﹞晚號「覺覺子」﹐古梅州人也。少孤貧﹐耽讀書。弱冠遊琉球﹐爲國王司訓蒙事。後渡臺入庠﹐遂居臺北社寮授徒。專肆力於詩﹐多傑句傳播人口。會滿洲武公﹝隆阿﹞巡臺﹐得其詩大喜﹐目爲今之李昌谷。公雅好士﹐攜詩造訪。及通刺﹐時君方手巨觥大飲﹐醉叱羣吏散﹔久之﹐寂然。由是狂名震一時。所得束脩﹐除酒外無餘貲。距所居半里擇一地﹐封土爲墳﹐將詩貯甕中■﹝疒﹝癶上土下﹞之。立石碣﹐自書『陳尹先生騷壇』﹔復署聯云﹕『閱歷塵寰數十載﹐埋藏詩艸兩千篇』。又喜作艸書﹐筆意崛彊如其人。寡交遊﹐獨與鄰友某善。每到﹐則兩人各執冊類校讎﹐以界尺爲節﹐一讀一擊﹐如響之應聲然。

讀竟﹐客剡剡起﹐履而去﹔食須﹐則又來。如是者至再至三﹐主客不交一言。蕓閣山人有覺覺子小傳﹐載於一肚皮集﹔末云﹕『士不可以有奇气也。凡負奇气者﹐非有奇禍﹐亦有奇窮﹐固理勢之常﹐無足怪者。明代奇士﹐盛推徐文長。以公頗有文長之才﹐而無其病﹐眞自成一家風骨者。故以濁酒澆之﹐復爲數言以綴於東漢獨行傳之末云』。

稻江客次﹐偶逢一士﹐手持紈扇﹐書七律一首云﹕『疏狂結習竟難除﹐慚愧人前百不如。未了雄心三尺劍﹐無多行李一囊書。請纓無路懷逾壯﹐隨遇能安樂有餘。寄語妻孥休懊惱﹐丈夫有筆代耕鋤』。末署『少丞李森錄舊作』。落落大方﹐何其先得我心。

陳少碩茂才﹝鎭坤﹞﹐性不羈﹐重然諾﹐其事母以孝聞。割臺議成﹐林時甫京卿舉家內渡﹐臺地田產甚多﹐少可委任﹐惟茂才素爲京卿所引重﹐力請代理﹐非其志也。有詠竹杖云﹕『世上最難持末路﹐笑君勁節也依人』﹐固可想見其風趣矣。壬寅夏﹐余遊圓山﹐相逢於稻江客次﹐一見歡若平生﹐樽酒論文﹐殆無虛日。曾誦其表弟林叔莊太守﹝爾嘉﹞有和人詠菊云﹕『捲簾人靜西風冷﹐相對應憐太瘦生』。太守富而好義﹐耽吟詠﹐有詩集若干捲。少碩約他日抄一副本寄來﹐俾得飽我眼福云。

稻江﹐於二十年前赴院試時小住。濱溪一帶﹐樓閣寥寥。自劉省三巡撫臺島﹐設爲行省﹔及乙未攺隸後﹐街市整然﹐別開生面。前度遊人重來﹐已不能認識。余因有句云﹕『半郭樓臺山水窟﹐萬家燈火管弦場』﹐及『到眼已無當日物﹐傷心難遣此時情』。

林幼春大令﹐剛湣孫也﹔性倜儻﹐喜詩酒。年才弱冠﹐著書滿家。有哭梁鈍庵大令﹝成柟﹞長句云﹕『萬丈光芒照海濱﹐文章非假命非眞。千秋灑盡才人淚﹐一夕修成劫外身。陸賈臺前思報漢﹐魯連城下欲撓秦。最憐彈徧侯門鋏﹐國計家聲兩未伸』。余與梁君亦有知己感﹐聞訃後正欲擬稿﹐而苦無事實﹔見此﹐爲之擱筆。

『舉杯邀月醉如泥﹐路入鄕關路轉迷。舊恨才除新恨續﹐杜鵑枝上鳥頻啼』。此近人黃鴻汀客中題詩也。余憶避亂內渡﹐道出楓亭﹐見驛壁上和韻詩甚多。獨愛林資銓﹝仲衡﹞七律云﹕『身世飄飄一葉輕﹐師徒千里遠同行。旌旗故國愁中影﹐刀尺香閨夢裏聲。自少所耽惟嘯詠﹐向來不慣是逢迎。今宵且醉楓亭驛﹐漫計山程與水程』。其時余亦有途中雜詠﹐今散失無存﹔惟記題是驛結句云﹕『應有故人從此過﹐沿途墻柱盡題詩』。

黃植亭茂才﹝茂淸﹞﹐臺北人也﹔風流瀟灑﹐傾倒一時﹐爲臺灣新報社騷壇盟主﹐著述甚夥。曾傳有漁人聚飲五古短篇云﹕『賣魚沽酒來﹐相知有三五。酣飲綠榕陰﹐拇戰猛如虎。醉倒夕陽西﹐不辧今與古。莫道囊無錢﹐明朝舉网取』。余謂此詩有如柳柳州漁翁一首﹐擬刪去結句﹐較爲髙渾﹔未知黃君其肯容余置喙否﹖

節孝蕭母陳太君﹐苗栗人。父沛霖上捨﹐以文章書畫名一時。弟星郎茂才﹐以著述世其家。新竹蔡啟運二尹﹝見先﹞爲狀其事﹐徵當世士夫詩文﹐用以介太君花甲之壽。施澐舫進士﹝士浩﹞作樂府一篇以詔來者﹐亦闡幽揚光之意云。『嗚呼烈婦烈﹐何如節婦節﹖烈婦之烈烈一時﹐節婦節苦無窮期。立孤與死孰難易﹖古惟嬰臼明其義。君不見苗栗山莊有女宗﹐柏舟卅載殊從容。讀書識字天所鍾﹐翹然生長儒門中。自從寡鵠悲故雄﹐上有白髮下黃童。此身化石誰屍饗﹖米鹽淩雜菽水供。晝兼兒課宵女紅﹐未亡人補造化功。轉瞬平輿成二龍﹐柳丸歐荻千秋同。歲寒後凋惟孤松﹐使我遙企天姥峯。懷淸臺築瀛之東﹐後有述者其管彤』。古音古節﹐令人百讀不厭。

澐舫進士﹐占籍臺南﹐鄕人敬慕弗衰。乙未移住泉州﹐有詠史七絕云﹕『百勝豈能當一敗﹖拔山蓋世亦粗材。淮陰胯下圮橋履﹐負重都從忍辱來』。著有全集﹐惜未能見﹔然吉光片羽﹐亦自足珍矣。

陳滄玉﹝瑚﹞﹐星郎茂才之哲嗣也。靑年有志﹐究心當世之學﹐與陳基六﹑陳槐庭﹑洪月樵先後襄理中部臺灣日報﹔復以筆墨餘閒﹐提倡風雅﹐壇坫之盛﹐爲時所稱。嘗於上元日﹐到鹿港宴集槐庭之處。呈諸友云﹕『夕陽遠遠露朱甍﹐疑是絳標建赤城。十里煙雲人似織﹐萬家燈火雨初晴。酒杯在手談前事﹐牛耳登壇踐舊盟。剪燭西窗愁漏短﹐何當禁斷曉雞聲』。同時其友林幼春亦有過鹿港云﹕『軋軋藍輿暮未停﹐柳堤花塢認曾經。夕陽萬瓦紅於染﹐愁遇當年主簿廳』。幼春﹐余未嘗與之晤。滄玉與箴盤交頗密﹐有題其靜中得趣圖甚佳﹐老箴嘗出以示余﹔惜篇幅太長﹐不能畢載。

王晉之大令﹝國瑞﹞﹐廣東人﹐乙未春來宰吾邑﹐有循儒﹑循吏之稱。時適外間警報疊至﹐跳梁小醜蠢然思逞﹐公患焉。急集鄕紳議設保甲之制﹐民賴以安。及聞臺北已設新政府﹐大軍將至竹城﹐公乃靑鞋布襪辭父老以去﹔至今民多思之。余嘗有句云﹕『名士盡多遭亂世﹐好官難得在淸時』。

『試問嫦娥淸節否﹐廣寒宮裏有人來』﹔此吾鄕郭重芙茂才寄內句也。『博得開函眉一展﹐膝前兒女近能吟』﹔則吾鄕人林次湘女史寄外句也。同是離懷之作﹐其胸次悲歡迥不相同。次湘﹐爲蔡啟運二尹之尊夫人﹐其子汝修亦能詩﹔一門風雅﹐有聲於時。

黃笏山司馬﹝玉柱﹞﹐竹塹人﹔以名孝廉官江右﹐所至有政聲。每朔望﹐命治下各塾師率其徒入署﹐背誦孝經﹐獎賞有差。且聞廉明有古儒吏風。哲嗣月漵孝廉﹝宗鼎﹞﹑蕓漵太史﹝彥鴻﹞昆季繼入仕途﹐方興未艾﹐人咸謂好官之報也。所刻司馬在日手作書畫饋人﹐余見其題墨竹七截云﹕『數竿修竹參差立﹐雅似人家好弟昆。一气相生根本固﹐更添稚筍作兒孫』。直不啻爲自己寫照。

『聖明未忍誅臣罪﹐衮鉞何妨聽後人』﹔此唐薇卿總統﹝景崧﹞乙未除夕感懷句也。讀此﹐亦可憐其處身萬難矣。況脫身系奉朝命﹐猶非諸將可比。聞其臨終前數日﹐猶嗚咽追誦之。

蔡惠如﹐鰲峯仁壽司馬﹝占華﹞哲嗣也﹔嗜吟詠﹐慷爽有古人風。曾貲助鄭毓臣廣文刊師友風義錄﹐有載其席上卽事七截云﹕『徵歌侑酒嫩寒天﹐主客歡聲雜管弦。紅燭兩行花四座﹐衣香人影落樽前』。其豪邁風流﹐殊可想見。

合肥李文忠公固是一代偉人﹐惜毀之者旣失其眞﹐譽之者亦過其實。傳聞公長於吟詠﹐自任國事﹐此調不彈。曾有詠雪詩一聯﹐爲時傳誦云﹕『銀海翻騰銷滅易﹐玉龍飛舞轉旋多』。其气槪果不凡也。

人愛作好詩﹐切宜多讀多講﹑多作多攺。秋星閣詩話所云陋習﹐略舉有五﹐卽不擇題﹑限韻﹑步韻﹑濫用﹑犯古人是也。夫欲作好詩﹐必先擇好題﹐方可舉筆﹔而今人作詩﹐喜用纖小之題目﹐或用俗題﹐或用自撰不穩之題﹔視其題劣﹐則詩不覽可知矣。若夫限韻﹐不過欲以險字窘人耳。不求詩工﹐只誇韻險﹐井蛙之見﹐非大方所取也。步韻尢今日通病。此例宋人作俑﹐前此未有也。觀唐人唱和之什﹐不必同韻﹑同體﹐況步韻乎。今一詩成﹐步者紛紛。一韻屢見﹐如蔗渣重嚼﹐有何滋味﹖牽扯湊合﹐桎梏人才﹐導人苟簡﹐貽誤後學﹐莫此爲甚。濫用者﹐由於廣聲气﹐故索之卽應﹐有以介壽索者﹐有以哀挽索者﹐此等甚多﹔詩旣不佳﹐徒勞神志。或預辦套語﹐臨時書付﹔詩名愈廣﹐詩品愈卑。更有逢人輒贈﹐用充禮物﹔詩之不幸﹐一至於此﹐大可傷也﹗偸句最爲鈍賊﹐詞家深以爲戒。連用三字﹐便覺索然。偶犯﹐速攺可也。又云﹐勸虛心﹑審趨向﹑戒輕梓。大抵邀譽者乃招毀之物﹐博名者卽敗名之具﹔盍愼諸﹗

郭芙卿茂才﹝鏡蓉﹞﹐記才敏捷﹐寓目成誦﹔胸次曠潔﹐不作俗儒故態。臺割後﹐落髮爲僧﹐雲遊鷺江﹐住錫虎溪巖者數載。日以詩酒自娛﹐醉則痛擊同侶﹔羣僧患焉﹐謀逐之。旋裏﹐復歸儒﹐隱於臺北士林。與余相逢於客次﹔自誦其劍潭書室偶題云﹕『古寺藏幽僻﹐山房靜不嘩。談經僧入座﹐問字客停車。隙地多栽竹﹐空庭半種花。書聲聽了了﹐此處是吾家』。詩骨甚淸﹐肖其爲人。

余少而孤苦﹐長遭亂離﹐性剛才拙﹐與物多忤。偶覽昔人興感之由﹐若合一契﹐未嘗不慨然廢書而嘆﹗但恨鄰靡二仲﹑室無萊婦﹐不得不飲酒消憂﹐髙歌示志。每學陶公﹐自謂是羲皇上人﹐惟酒是務﹐焉知其餘。因作醉吟云﹕『狂夫有心病﹐非酒莫能醫。恰喜酒肯賒﹐時時一中之。醉中言喃喃﹐往事雜新詞。親舊笑避席﹐妻子苦相規。謂此是狂藥﹐樂此欲何爲﹖且非攝身道﹐兼訕富貴遲。我方入醉鄕﹐適此大兵追﹔奮舌與之戰﹐賢於用偏師。富貴不識字﹐豈如貧有詩﹖長壽無气節﹐不若夭爲宜。醉吟淩滄海﹐緬想古皇羲』。

王溫如上捨﹝慶忠﹞﹐臺北大龍峒人也﹔慷慨好義﹐喜吟詠。家有園亭之勝﹐賓客常滿座焉。壬寅春﹐余遊圓山公園﹐到其家﹐見其兄弟﹐怡怡有古人風﹐心甚羨之。索所爲詩稿﹐謂經亂散失﹐惟記近作五律二句云﹕『曲徑迷黃葉﹐亂峯插白雲』。有丈夫子三﹐咸能讀父書云。

溫如之弟慶超﹐字拔三﹐性孝悌﹐喜音樂﹐兼工詩詞。嘗爲余誦其近作云﹕『雲歸山面白﹐日出海心紅』﹔何其淸秀可愛也﹗『杜詩韓筆愁來讀﹐似倩麻姑癢處搔』﹔『不知銅臭胸無字﹐何術支他日似年』﹔以上二結句﹐眞能道得讀書樂趣。

了庵雜錄載﹕謝頌臣茂才﹝道隆﹞﹐乙未之役﹐率其徒數十人統軍北上﹐捨於苑裏蔡啟運之家﹐酒酣狂吟﹐有『入幕不妨招弟子﹐登壇依舊拜先生』之句﹐讀之使人想見茂才風流自賞之槪。茂才素諳兵略﹐與邱仙根工部﹝逢甲﹞爲中表昆弟。當工部倡義時﹐茂才亦集其所與遊者來贊戎機。及事敗﹐乃散其徒﹐亡命走江湖。有傳其割臺書感云﹕『和約書成走達官﹐中原王气已凋殘。牛皮地割毛難屬﹐虎尾溪流血未幹。傍釜遊魚愁火熱﹐驚弓歸鳥怯巢寒。蒼茫故國施新政﹐挾策何人上治安』﹖嗚呼﹗茂才之志﹐亦良苦矣﹗

林氅云正郎﹝鶴年﹞﹐安溪人﹔遊臺數載﹐乙未移寓皷浪嶼﹐自號怡園老人。著有東海集﹐洪蔭之大令爲刊行於滬上。集中皆以目擊滄桑時事入詩﹐眞不慊渭南入蜀﹑東坡去儋之作也。送劉淵亭副帥﹝永福﹞守臺南云﹕『五百田橫气尙雄﹐曾聞孤島盛褒忠。誓心天地中原淚﹐唾手燕云再造功。不信黃金能應讖﹐誰教赤嵌擅和戎。兵銷甲洗天河夜﹐只手瀾回力障東』。噫﹗先生期望之心﹐亦甚切矣﹐不謂劉帥未能竟其志。羊公不舞之鶴﹐難免爲先生羞。吁﹗可慨也﹗

氅云正郎之哲嗣景商觀察﹝輅存﹞﹐亦近今之志士也﹔才气橫溢﹐聲名藉甚。見時局日非﹐亟至京三上書﹐條陳時務﹐得旨嘉納﹔旋爲忌者排之﹐遂拂衣歸。來遊臺灣﹐考察政要。年才而立﹐著書盈篋。余嘗從報牘中見其次韻答謝幹初刺史云﹕『學海尋源隔一堤﹐千秋低首李安溪。作舟我愧川難濟﹐問道人如旱望霓。方幸儒冠能不墜﹐豈知民志未容齊﹝自注﹕籌設小學堂﹐因格於眾議﹞。年年賓館慚閒混﹝竹按﹕景商嘗主考亭書院﹐故云﹞﹐珊网於今待取攜』。題箴盤大著臺灣三字經兩絕云﹕『入眼河山處處非﹐每懷佳客淚沾衣。桑田滄海須臾事﹐■﹝貝養﹞得圖經故國歸』。『著書豈盡鳴孤憤﹐愛國從來屬少年。日若逢王伯厚﹐舉杯同注海東篇』。星洲寓公揮麈拾遺稱其詩學淵源﹐綽有乃翁雄邁之風﹐信不誣也。

鹿港陳玉程女士﹐靑年守節﹐知書識禮。其宗人傳其感懷七律﹐有一聯云﹕『園中有鳥啼姑惡﹐月下無人喚子規』﹔一字一淚﹐令人不忍卒讀。

吾鄕近來靑年能詩者頗多﹐如黃潛淵﹑葉文遊﹑吳淑堂﹐其尢有可采者也。黃遊皷山﹐見石上題字甚多﹐有作云﹕『金石遺文徳望齊﹐崖碑我見合眉低。不才幸免山靈笑﹐石上曾無姓氏題』。葉挽黃美人云﹕『紅粉無情餘白骨﹐靑山有幸葬香魂』。廢園云﹕『當年曾記開詩社﹐此日居然作酒樓』。吳詠方竹杖云﹕『圭角生成色最蒼﹐異規中矩節何長﹖人心誰似君心正﹐扶老休嫌直竟方』。玉蘭云﹕『一樹蔥龍耐雪寒﹐花開秀色最堪餐。分明王者圭璋度﹐莫作尋常素艷看』。吳名葆榮﹐兼工書畫。

張滋畹﹝釆香﹞善畫蘭﹐有聲於時。余記其栽菊云﹕『秋英遶捨溯陶家﹐此意還須領略些。若待重陽時節到﹐一瓶淸水一枝花』。悼內云﹕『淒風苦雨夜生寒﹐憶舊難禁鼻轉酸。心事滿腔無處訴﹐對親依舊彊承歡』。『求醫覓術竟無功﹐十載情緣付夢中。鏡匣塵封人不見﹐空餘淚眼泣西風』。張君嘗遊東京﹐著有東遊日記﹐亦甚膾炙人口。

偶讀趙雲崧題杜子美墓云﹕『生無一飯人誰卹﹐死有千秋鬼豈知』﹗因憶乙未唐薇卿總統募集廣勇數千來臺﹐辱及居民﹐一時人心惶惑﹐誤傳此爲日本人先導者﹐遐邇鹹有戒心﹔未幾﹐而總統微服潛逃﹐兵民交變﹐廣勇劫倉庫﹐相率南下﹐到處鄕民阻之﹐互有死傷。五月十四日到竹邑﹐竹人閉關不納﹐憩於南門外大眾廟﹑竹蓮寺等處﹐長途跋涉﹐嗷嗷待哺。謀於保甲局﹐局人約以先納軍裝﹐方許給糧食﹐並送其內渡﹔廣勇喜焉。乃命棟字營﹝林朝棟之部下﹞親兵收其武器。棟兵見廣勇有藏鏹﹐欲奪之﹐不遂﹐忽以炮火相見﹐倉皇變起。適內山義民聞之﹝邱逢甲所募之民兵謂之義民﹞﹐亦皆荷戈而出﹐廣勇星散﹐多被殺﹐無有存者。越數日﹐有爲之收集屍骸﹐合葬於大眾廟右﹐標之曰「廣東勇墓」。事定後﹐居民知其冤﹐恆往祭之﹔至今結香火緣者殆無虛日。吁﹗何其前暴而後恭耶﹖余擬用云崧先生一聯題贈之。

吾竹劉梅溪茂才﹝景平﹞﹐少顈異﹐家貧嗜學﹔未弱冠﹐有聲庠序。乙未﹐欲內渡不果。波越課長愛其才﹐延修廳志﹐非素願也﹔嗣竟鬱鬱以歿。故其吟詠多有寄托﹐如春燕七律云﹕『幾經世態閱炎涼﹐故壘何曾一日忘﹖穿巷不堪余夕照﹐歸巢忍負好春光﹖主因情重尋仍舊﹐風爲身輕揚竟狂。入幕依人無限恨﹐呢喃幾欲訴東皇』。

梅溪亡後﹐其友鄭十洲﹝學瀛﹞作詩二十八章挽之﹔情詞眞摯﹐爲時傳誦。今節錄於下﹕『飛鴻渺渺剩泥痕﹐忠厚如君古道存。修徳如何偏減算﹖不平何處叩天閽』﹖『平生壯气化煙飛﹐經濟文章願兩違。差喜萱堂春在日﹐靑衫當作老萊衣』。『四壁蕭然數篋書﹐梁鴻渺廡昔何如﹗今朝安置黔婁婦﹐幾費商量代卜居』。『收拾遺編暗愴神﹐從今筆硯任生塵。何時可續孤兒曲﹐能讀父書慰故人』﹖『惆悵山松薤露歌﹐西州門外痛重過。夜臺漫道無長恨﹐細雨淸明鬼淚多』。『艸艸西山築墓田﹐天荒地老自年年。鷓鴣聲裏淸明節﹐猶累孤孀掛紙錢』。『空梁落月夢中顏﹐鶴去遼陽幾日還。惟有生前曾寫照﹐畱君面目在人間』。『棠梨滿地雨霏霏﹐杜宇多情是耶非﹖那識長眠人不起﹐山前山後叫君歸』﹗『亂書叢雜舊吟詩﹐片紙如珠拾靡遺。珍重半生心血在﹐爲君抱病檢多時』。『幾番剪紙枉招魂﹐廳志猶餘手迹存。忙殺江東羅處士﹐爲君續筆入公門﹝自注﹕羅景南繼其任﹞』。『墓門老友酒頻傾﹐一滴曾無到九京﹖泉下應添知己淚﹐感公生死見交情﹝自注謂﹕波越課長親奠其墓﹞』﹗『不訪芙蓉石曼喞﹐不來兜率號天名。想君應召修文去﹐定伴諸神到玉京﹝自注﹕君死於送神日﹞』。『牙琴幾爲等閒拋﹐恨杳知音莫逆交。休怪挽詩多未穩﹐減君剪燭共推敲』。『阮囊羞澀不知貧﹐彈指光陰廿八春。領略人間生死味﹐此身休再下紅塵』。十洲乃鄕賢祉亭先生曾孫﹐其詩學在吾邑亦特樹一幟﹐何以毓臣所編師友風義錄惟選其叔擎甫﹑幼佩而已﹐豈忘卻竹林中尙有阮咸在乎﹖抑亦有所軒輊於其間耶﹖

吳子瑜﹑吳子衡亦吾臺之詩人也﹐韻事風流﹐一時並美。子瑜有詠薔薇云﹕『苦求異種到東瀛﹐百葉重臺照眼明。莫怪千金能買笑﹐天生我輩本鐘情』。子衡和云﹕『芳情不許蝶蜂親﹐深鎖娉姈一院春。聞說洛陽花似海﹐藏嬌金屋是何人』﹖

臺屬稱師﹐嘗曰「某先」﹐講禮法者恆深鄙之﹐謂近世輕薄子之所爲﹔不知古人已有用之者。如漢梅福曰﹕『叔孫先非不忠也』﹔顏師古注云﹕『先猶言先生』。俗例稱呼﹐或本於此。余記鄭伯玙孝廉寓泉州﹐其徒張某訪於客邸﹐問主人曰﹕『伯玙先有在否』﹖孝廉聞之﹐惡其無禮﹔越日答以詩﹐有『運蹇文章難入彀﹐途窮弟子亦呼名』之句。噫﹗孝廉通貫古今﹐竟亦忘此典實。又孔子之門人﹐如子思所謂『仲尼祖述堯舜』﹑子貢所謂『仲尼日月也』之類﹐亦可爲呼名進一解。

鹿港陳槐庭納寵時﹐作卻扇詞十二首﹐情思纏綿﹐艷麗可愛﹔置之十研翁香艸箋中﹐殆不易辧。一時寄和紛紛﹐卒無能出其右老﹔蓋模擬﹐終不如實寫之爲妙也。玆節錄之﹕『華燭雙燒照畫屏﹐綠紗裙帶響瓏玲。冬宵更比春宵短﹐咫尺銀河看小星』。『似羞似怯頰凝酥﹐堪畫燈前背面圖。任汝卸妝披扇認﹐檀郎不是老狂奴』。『圓柱楠牀軟錦氈﹐房櫳熳爛薄寒天。卸頭斜倚妝臺畔﹐故意遲人細拍肩』。『紅袖輕遮暗潑眸﹐流蘇繡帳下雙鉤。枕函中界檳榔盒﹐恐到宵深觸並頭』。『解衣並坐合歡牀﹐嬌軟盈盈竟體香。叉手試量鞋樣小﹐腳環蓮子響丁當』。『更籌一刻抵千金﹐密語傳來夜已深。摸出袖中雙戒指﹐掛郎拇上結同心』。『羞態些含語又低﹐手纏衣袖嚙匏犀。明朝要早梳頭起﹐珍重同聽報曉雞』。『香暖鴛衾似懶春﹐共搜舊事話逾新。罰郎雙括看花眼﹐專在人叢要覷人』。『鴛鴦下牒塡�橋﹐領略牀頭細語嬌。情事未堪多敍徧﹐阿儂不睡自前宵』。『曉日曈曈上柳梢﹐尙隨雛鳳住香巢。也知廿四番風好﹐一夜吹開荳蔻苞』。

蔡啟運二尹﹝見先﹞又字振丰﹐吾竹之風雅家也。妻子奴婢﹐亦皆能詩。善鐘情﹐多內寵。余見其題觀音畫軸云﹕『自來苦海不生波﹐醋海汪洋可柰何﹗願借慈航時一渡﹐免教風作打頭多』。又挽阿美女校書云﹕『歌舞場中最可人﹐曇花一剎墜紅塵。香魂應繞新城柳﹐化作黃鸝喚早春』。『情絲縷縷渺難通﹐回首平康爪印鴻。夜半畱髡思往事﹐阿誰消受米雙弓』。『花中領袖女中雄﹐傾盡囊金送盡窮。巾幗從來多俠气﹐憐才紅拂與卿同』。『落月猶疑顏色存﹐楓林仿佛度靑魂。題詩祝汝來生事﹐連理交枝不斷根』。

尊閫林次湘有調外云﹕『一樹梨花獨挺姿﹐驚風耐雨幾多時。無情最是癡蝴蝶﹐忙裏尋春過別枝』。

林仁橋布衣工時文﹐能詩﹐卒難博一衿﹐鬱鬱而歿﹐年已七十矣。其設教武廟﹐館規極嚴﹐以此從遊日眾。吟稿散失﹐無從選錄﹐僅得二句云﹕『掇艸尋虫穴﹐乘風聽鳥音』。時人愛其幽逸﹐多誦之。

下卷

新竹鄭在中﹝用錫﹞﹐道光癸未進士﹐官禮部鑄印局員外郎﹔吾臺通籍自先生始。性頗嚴重﹐以禮自律﹔學者稱「祉亭先生」﹐不敢字也。祀鄕賢祠﹔其平生事實﹐具載淡水廳志。築北郭園﹐池亭之勝﹑賓主之美﹐甲於海外。著有北郭園全集﹐詩五卷。偶成七絕云﹕『十年難學到詩翁﹐少不如人老豈工。只爲村居無一事﹐聊將晚景付吟筒』。蓋宋儒擊壤一派也。

林卓人孝廉﹝豪﹞﹐金門人﹔遊臺﹐館於林雪村方伯家﹐賓主甚相得。有題潛園釣月橋云﹕『一竿冷浸橋邊月﹐萬葉陰垂澗上亭』﹔尙見流動之致。孝廉又好集句﹔此體如滿屋散錢﹐个个上串﹐惟其綫索在手﹐故能以古人之詞爲我之詞﹐隨意掇拾﹐所謂不著一字﹐盡得風流者。讀孝廉警世七律四則﹐覺與竹垞蕃錦﹑唐堂香屑爲體則同﹐命意各別矣。今錄之﹕『前人田地後人收﹐命裏無財莫彊求。有事不如無事好﹐出門歡喜入門愁。常將冷眼看螃蟹﹐莫替兒孫作馬牛。一个銅錢四兩福﹐誰人肯向死前休』﹖『石崇豪富範丹貧﹐世事如棋局局新。陰地不如心地好﹐買科便是發科人。在山靠山水靠水﹐裝鬼像鬼神像神。萬事不由人計較﹐一朝天子一朝臣』。『把了千錢要萬錢﹐人生不樂也徒然。今朝有酒今朝醉﹐一日淸閒一日仙。瓦罐不離井上破﹐巧妻常伴拙夫眠。東瓜扯到豆棚裏﹐千里姻緣一綫牽』。『黑心人有馬兒騎﹐豈可人無得意時﹖怕者不來來不怕﹐疑人莫用用不疑。蝦蟆想喫天鵝肉﹐老虎要吞蝴蝶兒。善惡到頭終有報﹐得便宜是失便宜』。此與繆蓮仙文章遊戲中所集俗語﹐可以方駕。

藤園主人﹐臺灣兒玉爵帥別號也。公餘遊息之處﹐名南菜園﹐在臺北城南古亭莊。己亥夏﹐結廬落成﹐主人偶作一絕云﹕『古亭莊外結茅廬﹐畢竟情疏景亦疏。雨讀晴耕如野客﹐三畦蔬菜一牀書』。一時名士如籾山衣洲諸公﹐唱和成集﹐讀之令人想見升平景象﹐土大夫得以遂其韻事風流﹔庾亮南樓﹑羊祜峴首﹐固不得專美於前矣。

潛園吟社偶賦一題﹐裒然成集﹐四方文士﹐趨之如鶩﹐以主人愛才如命﹐雅有玉山顧阿瑛之風。噫﹗亦豪矣哉﹗今錄山陰陸少海﹝翰芬﹞分詠羅漢松七排云﹕『羅漢何年化古松﹐西來佛祖剩遺蹤。散花天女梅爲友﹐玉版禪師竹正宗。竺國原畱尊者號﹐秦官曾賜大夫封。卻因華蓋畱纓絡﹐慣向寒山聽皷鐘。霜雪不移眞色相﹐煙雲長護怪形容。

三千世界同瞻象﹐十八名中此伏龍。頂上圓光明月照﹐半空梵語好風從。和南禮拜無量壽﹐乞與人間作頌恭』。運用典實﹐雅與題稱﹐落落寫來﹐能合生枯爲一筆﹐於詠物題中可稱作手。

葉春波明經﹐家劇貧﹐好吟詠。有句云﹕『地靜鳥聲先迓客﹐風輕花气欲畱人』。身後遺稿散失﹐此聯見於潛園壁間。固知吾臺孤懸海外﹐𨿽有新詩佳句﹐湮沒居多﹐余所以有詩話之輯也﹔若云翕張風雅﹐軒輊人才﹐則吾未之有得。

選詩易招人謗。然人之謗者﹐必其詩不足選﹐抑亦選家不知選。否則﹐一二殘篇斷句﹐且爲披沙揀金﹐登諸梨棗﹐是知己之恩﹐當沒齒不忘矣﹐豈又饒舌不休耶﹖

吾鄕彭雅夫拔元﹝延選﹞﹐善書畫﹐工詩賦﹐受前學使彭蘊章相國之知﹐著有竹裏館集。今僅有蘭盆會詩數首﹐載東瀛試牘中云﹕『生前想是貪饕餮﹐還向人間乞食來』。其父遜蘭恩貢﹝培桂﹞﹐亦有詩集﹐今俱散失﹐無從采入。

王漢秋廩生﹝詠裳﹞﹐臺南人﹔性慷慨﹐重然諾﹐家僅小康﹐後以此蕩其產﹐晏如也。尢耽吟詠﹐吐屬淸爽﹐如啖哀梨。乙未﹐避亂回晉江。客有爲余誦其稿﹐如鷺江客邸云﹕『人世無如出路難﹐旅情參透客心寒。欲除煩惱除欣羨﹐萬事皆宜作反觀』。題客邸壁云﹕『未能爲雨與爲霖﹐曠覽山河感不禁。細綴蒲帆修檜楫﹐舵工也有濟川心』。聞警云﹕『鹿耳門前吼怒濤﹐奇愁郁勃索香醪。記曾風雨蒼涼夜﹐燈影搖紅讀豹韜』。過鐵砧山云﹕『綠陰濃處隱孱顏﹐石咽泉流路幾灣。骯髒一身經百煉﹐今朝又到鐵砧山』。稻江紀別云﹕『小樓煙雨晚江潮﹐帶得離愁上畫橈。折柳泥君畱爪迹﹐重來好認舊枝條』。末一首風格﹐何減晚唐人耶﹖

靈泉寺離竹城不遠﹐頗有山林之勝﹔騷人墨客﹐遊詠甚多。惟郭重芙茂才二句云﹕『人間勢利炎於火﹐願乞靈泉水一杯』﹔頗有新意。

林雪村方伯﹐新竹巨室也。鄕閭稱孝﹐且篤於世誼交情﹐慷慨任俠﹐有東漢八廚風。又聞其雅抱尙而多才思﹐彜鼎琴尊﹐珍怪羅列﹐書畫﹑絲竹﹑騎射諸藝﹐亦色色精絕。著有潛園琴余艸八卷。其詩於中晚宋人爲近。遊覽寫懷﹐直從性眞流出﹐空所依傍﹐自成一家﹔而其捲捲愛國之誠﹐自不能已﹐所謂處江湖之遠﹐不忘其君者歟﹖陸少海﹝翰芬﹞讀其詩集﹐有題詞云﹕『何必爭追唐與宋﹖能言情性卽詩人。十年泉石常懷國﹐千首詞章半憶親。殘月曉風皆寄托﹐春花秋柳亦精神。卿云未出欣先睹﹐定有靈山香火因』。余喜其措詞淸功﹐並綴所聞於此﹐以補志乘之不及。

徐小齋﹝錫祉﹞﹐仁和進士﹐來宰吾邑。公餘之暇﹐輒招名下士入署﹐問俗論文。因病晉省就醫﹐畱別紳民云﹕『未有棠風能勵俗﹐每因黍雨輒思賢』﹔『犬牙相錯田如繡﹐雀角交爭地半閒』。其全首云﹕『出山小艸感勞薪﹐向日傾葵抱朴眞。縱使無才堪報國﹐敢教偶病卽抽身。再來或冀春生腳﹐此去先無愛及人。泥雪塵緣重有分﹐還將鴻爪話前因』。爾時和者甚多﹐余惟記劉雪和上捨﹝廷璧﹞云﹕『憐才識早同天地﹐折獄言堪質聖賢』﹔『文卽金黃還與匹﹐詩非元白莫能齊』﹔傳誦一時﹐咸稱合作。

乙未﹑丙申之亂﹐所賴督府書記白井新太郎歷遊各處﹐據實上聞﹐全活甚多。著有南遊詩艸﹐間多可采。如『田園憂歲旱﹐雞犬畏兵窺』﹔『避亂猶遭亂﹐求生不得生』﹔『江山無定主﹐憂國又思賢』﹔皆可想見其爲人。及至罩霧﹐與林允卿主事諸人唱和﹔其贈林紹堂太守哲嗣幼春云﹕『道徳人如玉﹐文章筆作花』。幼春酬云﹕『爲尋民疾苦﹐深入白雲鄕』。李雅宣贈云﹕『感時淚寫惻民詩﹐大徳人從去後思』。李雅音和云﹕『輶車回過後﹐疑獄破從前』。王秀才君右和云﹕『蒭蕘不厭殷勤獻﹐深望先生活好人』。

南遊詩艸﹐一名臺灣觀風詩﹐所載美不勝收﹔和韻爲多。錄之可見一時遭亂遺老得遇斯人﹐如旱逢雨﹐誠幸事也。鹿港陳君任之﹕『行蹤甘落後﹐名姓恥居前』。沈君國盤﹕『家山燐鬼火﹐風雨杜鵑人』。彰化吳君倫明﹕『樹焚無宿鳥﹐路塞絕行人』。北斗林君庚秋﹕『無爲原可治﹐有勇且知方』。陳君錫奎﹕『自今門不閉﹐無復醉兵瞋』。葫蘆墩陳君慶雲贈別云﹕『此日山橋分手去﹐西窗剪燭待何時』﹖鰲山蔡君蓮舫﹕『下馬尋髙士﹐上書拯亂民』。王君學潛﹕『胸藏今古闊﹐計比地天長』。蔡君敏貞﹕『雞犬聲皆絕﹐田園目不窺』。淡水李石樵題詞云﹕『何人施辣手﹐此老見婆心』。古云﹕『爭霸圖王﹐不嗜殺者國祚必長﹔出將入相﹐不嗜殺老厥後多昌』﹔白井君拯民於水火之中﹐所活何止萬命﹖贅之以驗日報施不爽。

昨讀新報﹐有梁子嘉大令﹝成梅﹞昔佃新開莊一律云﹕『剪棘誅茅舊築堂﹐堂前瀲灩水平塘。李衡奴婢三千橘﹐葛亮生涯八百桑。繭足連年歌兕虎﹐磨牙盡日走豺狼。傷心今作無家別﹐我比新莊是故鄕』。又有太平林句云﹕『祇疑誤入桃源裏﹐未許漁舟再問津』﹔『苦思骨肉愁無夢﹐自失山林老更貧』。何其逼眞少陵﹖眞令人不忍卒讀也﹗

余自少頗負微名﹐長遭離亂﹐只可藏拙山中﹐不堪世用。年來無聊﹐戲編詩話﹔遠近知者俱以詩稿囑選﹐未曾著筆﹐蜚語橫來﹐殊可畏也。但目擊時艱﹐胸中所欲言而不敢言﹑又不得不言者﹐悉於詩焉發之﹐亦古人『國家不幸詩家幸﹐賦到滄桑句便工』之謂也。

林仲衡﹝資銓﹞﹐蔭堂觀察次子也。回籍後﹐讀書福州﹐有秋日書懷云﹕『未免被傍人一笑﹐將門子弟作書生』﹔『深閨亦有糟糠婦﹐料得秋來懶畫眉』﹔『自把新詩題粉壁﹐免勞名士作圖書』。道中云﹕『風雨滿山人不見﹐松間一傘老僧歸』﹔『翁仲無言碑沒字﹐路旁何處問前朝』﹖信手拈來﹐頭頭是道﹐淸新中具有出神之致。

彰化三角仔莊呂汝玉﹑汝修﹑錫圭昆季﹐俱茂才﹔有筱云軒藏書二萬餘卷。蕓閣山人題聯云﹕『筱環老屋三分水﹐云護名山萬卷書』﹔刊傳一肚皮集﹐待師之厚﹐近世無匹。士論賢之﹐稱爲「海東三鳳」。

吾鄕孝子翁林﹝福﹞﹐父疾甚﹐刺指血書表告天﹐願減己算延父壽﹔父疾尋愈。後數年﹐父卒。孝子年三十一﹐寢苫百日﹐盡哀﹐徒步登山求葬地。事畢﹐乃撫父栗主而泣曰﹕『吾今不得復見吾父矣』﹗一慟遂絕。有丈夫子四。次子史云別駕﹐三子貞司馬﹐具祀孝友祠。余與孝子之孫星樵廣文爲丱角交﹐得讀林卓人孝廉所作翁孝子歌﹐亟錄之。『竹城孝子年十五﹐萱闈早逝依慈父。慈父齒衰病在牀﹐孝子侍疾不知苦。剖肝合藥總無靈﹐刲股調羹那得愈﹗孝子愀然有所思﹐此身膚髮親所遺。安得將身分疾痛﹖親急不救何用兒﹖抽刀斷指指血濕﹐染血書詞气嗚唈。巫陽有召兒請行﹐露禱告天天亦泣。

果然天意鑑微誠﹐勿藥俄教慶再生。從此春蔥與冬筍﹐好將甘旨代參苓。堂上白頭朝舞彩﹐燈前黃卷夜傳經。百年椿壽方長祝﹐一朝風樹悲喬木。無知鬼伯果何仇﹖有恨蒼穹胡太酷﹖病軀力疾覓佳城﹐歷徧荒山入深谷。那堪哀毀瘦於柴﹐更閱冰霜勞似轂。瀧岡表後更傷情﹐一慟吾親不再生。分付細君今苦汝﹐長尋阿父入幽冥。馬鬣封深疑有路﹐杜鵑血盡更無聲。呼天少婦更堪憐﹐減算還求代所天。那識天哀孝子志﹐許隨定省到黃泉。由來至性感行路﹐孝行況能昌厥後。卽今哲嗣述遺徽﹐嗚咽語終淚如注。濡淚爲詩告後人﹐雛鴉啼答楓林暮』。

黃景寅歲元﹝敬﹞﹐淡水關渡人。性孝友﹐喜讀書﹐著有易經理解及詩文集。有基隆竹枝詞云﹕『萬傾波濤一葉舟﹐無牽無絆祇隨流。須臾滿載鱸魚返﹐販夥爭沽鬧渡頭』。寫影寫聲﹐情景如繪。

鹿寮坑茶亭頗壯麗﹐爲姜贊堂二尹﹝紹祖﹞所建。其楹柱皆白石爲之﹐鐫聯云﹕『𨿽非廣廈遮寒士﹐亦效環滁築醉翁』﹔『此外程途多未歷﹐个中甘苦貴親嘗』﹔『不借望梅能止渴﹐得些息足自添神』﹔『花香鳥語蒼崖畔﹐帽影鞭絲大道旁』。二尹爲竹邑北埔墾紳奠邦之孫﹐年少性剛﹐深明大義。乙未之役﹐破產結客﹐招集鄕民﹐自成義旅﹔邑宰王晉之奇其才﹐有「國士」之稱。五月某日﹐戰於東門外枕頭山﹐勢孤無援﹐死於炮火之下﹐惜哉﹗

郭云裳廣文﹝襄錦﹞少聰熲﹐品學素優﹐有送曹懷朴司馬﹝謹﹞謝病歸裏七律云﹕『笙歌滿路酒盈卮﹐父老攀轅惜別時。生佛願教長作主﹐春風易惹遠相思。一淸已覺人難效﹐五載都嫌住未遲。底事蒼生方系望﹐淵明歸去漫題辭』﹖其它佳句﹐如『養花心盡春將老﹐哺子功成鳥倦飛』﹔『積徳如公宜有後﹐讀書從此卜聯輝』。司馬爲吾邑淸官﹐至今民猶思念不衰﹔祀於名宦祠﹐竹人募金祭之。

邱仙根工部﹝逢甲﹞﹐才情學力﹐冠絕儕流。乙未回粵﹐大府延掌潮洲韓山書院﹐成就甚眾﹐一時仰之如泰山﹑北斗。工部詩才﹐淋漓悲壯﹐盤錯輪囷﹐肖其爲人。海澄邱菽園孝廉嘗舉與嘉應王曉滄﹝恩翔﹞﹑番禺潘蘭史﹝飛聲﹞﹑安溪林氅云﹝鶴年﹞並稱四子﹐識者嘆爲知言。玆有題潘蘭史說劍堂集七古長篇云﹕『劍龍出海辭延津﹐十年龍性猶難馴。南天星斗避紫气﹐下有按劍獨立之山人。山人亦自號老劍﹐海山蒼茫起光焰。手收劍气入詩卷﹐萬朵芙蓉劍花艷。九宵太乙窺鑄詞﹐山人說劍當說詩。詩中亦有東來法﹐七萬里外稱西師。柏林城小詩壇大﹐西方美人壇下拜。偶將劍俠傳處女﹐花雨漫天動光怪。歸來香海修詩樓﹐山人彈劍樓上頭。直開前古不到境﹐才力橫絕東西球。山人之才無不可﹐但博詩名計何左﹖豈知卽詩亦難及﹐騰躍百家中有我。只今耆舊無張黃﹝自注謂﹕張南山﹑黃香石兩先生﹞﹐中原旗皷誰能彊﹖粵詩獨得古雄直﹐賴此巨刃摩天揚。只憐說劍無人解﹐老淚如潮溢滄海。況復雷雨驅雙龍﹐雌劍升天雄劍在。吁嗟乎﹗手提三尺歌大風﹐千秋絕唱隆準公。靑蛇袖裏朗吟去﹐便須首數仙才雄。公孫劍气語𨿽妙﹐只許詩人說髙調。此外異說空紛紜﹐十萬橫磨帝豝笑。山人說劍劍膽麤﹐倚天手把玉鹿盧。羅浮風雨自離合﹐空山臥抱詩龍珠。竟隱球光騰劍气﹐不顧世眼駭相畏。翳餘劍俠入道人﹐獨撫瑤華解珍貴。九龍城隔滄溟靑﹐倚樓想見吟寒星。何時攜劍就說法﹐諸天云立羣龍聽』。錄之以志傾倒。集名蟄庵存稿﹐皆乙未以後所作﹔正如子美入秦﹑劍南入蜀﹐感喟蒼涼﹐當不在古人以下也。

潘蘭史典簿﹐近今之著作家也。壯年就徳國之聘﹐返復主香港華報筆政。閱歷旣深﹐所得甚富。有詩文集若干種﹐綜名曰「說劍堂集」。余愛其七洲洋放歌﹐雄邁奇气﹐不減於李謫仙。惜篇幅太長﹐特節錄之云﹕『如此天險竟難扼﹐安用天塹防神州﹖會看樓船下天上﹐先驅蛇虎羅貔貅。伏波橫海戈久枕﹐驚濤遠澥鞭可投。終童之纓未合棄﹐或許借箸爲前籌﹝原注﹕大風過於印度洋﹞』。『豈其造物忌覽勝﹐使識五州十島遊難狂﹖又或蛟宮畏我發奇祕﹐故令作賦愁鋪張﹖怪底山靈水怪夜深哭﹐船鐙欲滅心蒼茫﹝原注﹕紅海見紅月﹞』。『我從海外覽天宇﹐煙雲變幻皆奇睹。翻訝風帆吹轉東﹐金烏躍出扶桑渚。我時已登海上船﹐徐福導我行﹑章亥偕我步。數博望之舊遊﹑笑甘英之不渡。示我以金銀臺之梯﹑扶桑渚之路﹐虹光瀇混不能顧』。『我欲摧山爲劍峯﹐崖髙不落靑芙蓉﹔我欲騰身跨飛龍﹐乘風又出馮夷宮。前遊後遊山水各奇異﹐只惜十年歲月一瞬何匆匆』﹗

鄭香谷主政﹝如蘭﹞擁厚貲而勤儉好施﹐人多效之。與余爲忘年交。嘗聚友聯吟﹐以樂暮年。有贈周仲行明府﹝志侃﹞云﹕『愛蓮品早推君子﹐偃艸風應化小人』。又題無何有齋一絕云﹕『不貪利祿不趨時﹐何有何無任所之。此卽南華眞宰地﹐漆園夢蝶究誰知』﹖齋名爲佐佐木忠藏所自署。佐佐木君性曠達﹐素有才子之稱。歲壬寅﹐來治吾邑﹝時爲新竹廳總務課長﹞﹐好與賢士遊﹐一時題詠甚眾。家箴盤﹝石鵬﹞亦有句云﹕『塵世由來幻境多﹐先生夢已覺南柯。超然有象歸無象﹐大地蒼茫且放歌』。

香谷先生之哲嗣擎甫待詔﹝樹南﹞﹐亦能詩。有蕭齋感懷云﹕『不須光大煥門閭﹐聊借琴樽伴起居。悟到爲周還爲蝶﹐安知非我亦非魚﹖一場富貴憑兒戲﹐半世功名付子虛。堪嘆浮生只如此﹐得閒且讀古人書』。子肇基﹐慷慨好義﹐鄕裏咸頌之。

臺灣番族﹐原從南洋「巫來由」諸島傳來﹔故其言語風俗﹐多與之同。其間分爲三種﹐擺安﹑知本﹑阿眉是也。擺安族最彊﹐餘皆柔順﹐統稱曰「生番」﹔歸化者爲「熟番」。散處於本島東部﹐穴居野處﹐漁獵爲生﹐頗有上古之遺風存焉。熟番歸化後﹐有指日爲姓者﹐有由官長賜其姓。出與粵人雜居﹐無相擾。康熙三十四年﹐始設立熟番社學以教之﹐俾解文字﹐易服裝﹐與漢人同。嗣亦許其應試入學﹐別爲番籍生。有衛華卿茂才﹝壁奎﹞﹐番籍中之翹楚也﹐與余相遇於試院﹐一見歡若平生﹐握手論文﹐頗有特識。丁亥大旱﹐邑侯方公﹐竭誠祈禱﹐雨卽沛然。茂才上詩四首﹐有句云﹕『使君自具爲霖手﹐難得天人一气通』﹔爲方公所賞。子朝芳﹐亦入邑庠。

江左徐樹人制軍﹝宗幹﹞觀察臺澎時﹐有詠炭云﹕『一半黑時猶有骨﹐十分紅處便成灰』﹔至今人多傳誦。

日月潭一名水社﹐湖中有小嶼﹐風景甚佳。劉省三爵帥﹝銘傳﹞嘗設生番學堂於此﹐固臺中著名之區也。棲霞翁﹝民政局長後藤新平之號﹞南巡時﹐嘗往遊焉﹔有詩云﹕『雨晴風歇碧雲開﹐鏡水屏山照眼來。俗慮忽消榮辱外﹐心隨潭影共濴洄』。翁又有大肚丘上所見云﹕『大肚丘頭賞曉晴﹐秧鋪隴畝碧氈平。玉山挺立羣峯表﹐撐住靑空照膽淸』。玉山卽今所謂新髙山也﹐在於嘉義之間﹔西人呼爲毛裏順山﹐髙有一千二百八十五丈﹐居世界髙山之六。

閩人張幼亦﹝秉銓﹞﹑陳季同﹝敬如﹞俱有哀臺灣律詩﹐讀之聲淚俱下。張云﹕『無端劫海起波瀾﹐絕好金甌竟不完。陰雨誰爲桑土計﹖憂天徒作杞人看。皮如已失毛焉附﹖唇若先亡齒必寒。我是賈生眞痛哭﹐三更拊枕淚闌干』﹗又句云﹕『海外情天難補恨﹐人間劫火忽成灰』﹔『太息羣才皆豎子﹐何曾一个是男兒』﹖『河山風景傷無異﹐鎖鑰東南付與誰』﹖『眞宰訴天應掩泣﹐哀魂動地尙呼冤』﹔『黃金不共遼東贖﹐樞部分明似寡恩』。陳亦云﹕『金錢卅兆買遼回﹐一島如何付劫灰﹖彊謂彈丸等甌脫﹐卻教鎖鑰委塵埃。傷心地竟和戎割﹐太息門因揖盜開。聚鐵可憐眞鑄錯﹐天時人事兩難猜』。季同嘗遊歷西洋﹐深悉外務﹔劉省三治臺時﹐延爲幕賓﹐凡與洋人交涉皆任之。乙未﹐臺灣攺立民主國﹐卽陳季同先生所建議也。

山衣洲﹝逸﹞﹐東京人也﹔性耽詩酒﹐爲日本有名之漢學家。來臺﹐督府延爲上客﹐囑主報政﹔有鬢絲懺話一卷行世。其畱別漣兒二絕云﹕『湖南亭子雨淋零﹐呼起離愁酒易醒。憐汝琵琶歌一曲﹐那堪更在別時聽』﹗『故都花落水空流﹐春與行人不暫畱。濺盡靑衫司馬淚﹐琵琶聲裏下江州』。衣洲先生嘗到竹訪余於如此江山樓﹐袖出其近作泛舟靑潭溪一篇見示云﹕『靑潭之溪來自萬山裏﹐折處爲淵奔處湍。碧玉乍碎如雪濺﹐中流擊汰夏冬寒。江波渺渺日之夕﹐棹至石壁月生魄。上有磔磔棲鶻之陵樹﹐下有沈沈潛蛟之窟宅。一磬不響山僧眠﹐大悲閣上歸云積。忽聽舷頭聲瑯然﹐是誰誦出赤壁篇﹖何處橫笛來相和﹐餘音裊裊與水連﹖山如好友酒如淮﹐拍肩一笑比洪崖。浦煙縹渺古亭渡﹐燈火荒涼公館街。君不見今古茫茫一邱貉﹐百年不待自銷鑠。及時行樂聊復爾﹐吾鬢蕭颯吾齒落。只願長向名山藏詩卷﹐難學千年遼東來歸鶴』。乘興寫景﹐描摹盡致﹐蒼勁中具有卓越﹔末路俯仰古今﹐有不盡身世蒼茫之感。

金城唱和集一卷﹐乃邱仲閼工部﹝逢甲﹞與王曉滄廣文﹝恩翔﹞二人所著﹐菽園先生爲之刊行。工部詩﹐余嘗釆之﹐今節錄廣文書事五律句云﹕『軍猶嚴宿衛﹐敵自忌邊才』﹔『枕戈仇教士﹐築柵恐行人』﹔『民窮思作賊﹐事急始招兵』﹔『睦鄰爲上策﹐讓地得全師』﹔『讖學原無驗﹐妖詩漫共傳』﹔『俠士思磨劍﹐經生憚攺弦』。古體如和鳳凰臺放歌﹑題風月琴樽圖等作﹐工力悉敵﹐不慊古大家﹔惜卷帙有限﹐不能備載。

投票選舉之法﹐卽孟子所謂『國人皆曰賢』之意。近見日本人所刊新竹案內一冊中有名士便覽﹐分門別戶﹐皆由眾人投票﹐擇其票數多者而選列之。所載詩人僅三名﹐永井完久﹑波越重之﹑王箴盤﹝石鵬﹞是也。箴盤固未嘗以詩人自居﹐而吾竹可稱爲詩人者﹐亦不僅箴盤一人。究其所以當選之故﹐蓋箴盤每對日本人作隸書﹐卽自錄其詩以應之﹐日本人知其名者旣多﹔他𨿽有受選﹐終不能及其票數也。波越詩﹐余不常見﹐惟得其雜感云﹕『秋風荊棘海南關﹐誰唱當年行路難﹖夜半豺狼聲咫尺﹐一痕霜月渡前灣』。拂曉入九芎林街云﹕『四更雞唱破霪霖﹐爽气侵衣轉覺森。杖底雲開疑拂曉﹐一弦月掛九芎林』。又有田家雜興雲﹕『田家八月豳風景﹐牛背斜陽一笛秋』﹔二句亦佳。永井所作﹐如題迎曦門云﹕『扶桑懸旭日﹐萬怪悉潛奔。普照無私意﹐四民皆沐恩』。詠榕樹云﹕『積翠晝猶暗﹐輕風涼味濃。行人皆受惠﹐勿道不材榕』。曉發基隆云﹕『長風一拂曉煙晴﹐鰲背朝陽分外明。何是神州何禹域﹖輪船蹴破幾鵬程』﹕皆可誦也。有夢哉空也樓唱和集行世。

葉壽亭廣文﹝際昌﹞洗硯得句云﹕『摩挲別有翻新意﹐淨筆涵濡試白描』。其堂弟茂才﹝際禧﹞﹐字文煥﹔乙未回泉﹐別髙懋卿云﹕『分明此去似升天﹐雞犬琴書指日遷。共道奕秋眞國手﹐如何這著不爭先』﹖蓋髙君善奕﹐故戲也。

『安得衡才盡如此﹖免教滄海有遺珠』。此李珍前少詹﹝聯萼﹞詠昭陽選詩句也。其侄恢業廣文﹝祖訓﹞和云﹕『自將沈宋定評後﹐始信蛾眉眼有珠』。二君俱孝子之後﹐與余爲鄰。少詹自乙未至卒之日﹐匿迹銷聲﹐時論髙之。次子逸樵﹝祖唐﹞亦能詩﹐又善皷琴﹔嘗爲余操「哭顏回」一曲﹐頓挫淒涼﹐淋漓盡致。令人聽之﹐不覺悠然神往。

限韻詩𨿽屬小家﹐不足登於大雅之堂﹔然爭奇鬥巧﹐藉以消閒﹐猶較奕棋爲有趣耳。吾竹十年前﹐此風頗盛。余記延年菊限「矼」字﹐張謙六茂才﹝貞﹞云﹕『靈芝亦是長生藥﹐采與黃英浸一矼』﹔盲目僧限「閒」字﹐黃谷如茂才﹝升﹞云﹕『不明眼鏡明心鏡﹐色界空空一味閒』﹕俱爲人折服。

唐維卿總統﹝景崧﹞有戒煙七律云﹕『寂寞簾櫳涕淚天﹐靑鐙風味割纏綿。埋灰已斷昆明劫﹐受戒休談印度禪。疆吏火攻開釁日﹐諫臣卮漏上書年。事關世運終難禁﹐聞說司農早稅錢』。嗚呼﹗阿片之禍﹐爲今日文明之大敵。一登黑藉﹐欲罷不能﹔非不可罷也﹐特在上無以罷之耳。不然﹐盍不觀於今之臺灣乎﹖豈天下事果盡關於世運耶﹖譜弟箴盤嘗撰阿片由來記及專賣法﹐參酌變通﹐立論周密﹐中外報牘﹐先後轉載﹝廈門商政報﹑橫濱新民報﹔余難枚舉﹞﹐甚爲經濟家所推許﹐行將有取而用之者。余嘗謂箴盤曰﹕『百斯篤﹐急性之傳染病﹔阿片煙﹐緩性之傳染病』﹔老箴以爲定評。

先慈吳太孺人性喜布施﹐奉佛兼通書史。余少讀書﹐受閫中之教居多。又喜談因果事以勸人﹔每逢年節朔望﹐必延知名士設壇宣講聖諭﹑感應篇等書。陳子潛廣文贈聯云﹕『繡佛焚香﹐有夙生慧﹔課兒畫荻﹐爲女中師』。余因得句云﹕『放吟妻作友﹐督課母爲師』﹔蓋紀實﹐非誇語也﹝臺灣通誌稿中﹐先父母俱有傳﹞。

陳錫玆茂才﹝世昌﹞詠五指山云﹝山在新竹之東﹞﹕『最好夜深秋月上﹐明珠一顆掌中搔』。余亦有詠云﹕『五笏巍峨冠海東﹐巨靈伸手欲摩空。夜來遙見峯頭月﹐一顆明珠弄掌中』。作詩之時﹐尙未見此﹐今始知前人暗合之言不誣。時同社陳叔寶茂才亦有樓東怨﹐後二句云﹕『長門尙費千金買﹐出自心胸更不凡』。曾吉甫茂才﹝逢時﹞詠畫眉筆云﹕『最是知人深淺處﹐平分春色上雙眉』。辛柏亭廣文﹝邦彥﹞桃臉云﹕『最憐兩頰春潮暈﹐不映桃花色自紅』。周子佩貢生﹝國香﹞吟蛩云﹕『秋心別有難傳處﹐似解人愁又惱人』。佳句甚多﹐不能盡錄。

臺灣濱海﹐居民多閩族﹐內山則皆粵產也。質直好義﹐耐苦勤耕。地方有事﹐當道威賴焉。其報效亦獨力﹐故著有「義民」之稱。查小白明經﹝鼎﹞嘗題旌義祠五古一篇云﹕『耰鋤服田疇﹐干戈衛社稷。淩厲气無前﹐先驅爭殺賊。制挺撻堅兵﹐所遇皆顚踣。少壯不策勛﹐悠悠徒視息。節重一身輕﹐浩然天地塞。名並諸功臣﹐精忠同報國。恨未補天南﹐恩遙承闕北。冰霜碧血凝﹐金石丹心勒。松楸泣杜鵑﹐憑弔增淒惻』。讀此爲慨嘆久之。

洪瑞卿茂才﹝世儀﹞晉省秋試﹐作客夢絕句云﹕『曉鐘一覺西樓夢﹐猶似辭家上計時』。王成三廣文﹝炳幹﹞和云﹕『萬里河山一夢移﹐心中驚喜信還疑。故園晤對人依舊﹐渾似當年未別時』。二君俱中港人。

余在鄕裏﹐里人皆笑余好名。余不敢怪﹐惟恐好之不專也。孔子不云乎﹕『君子疾沒世而名不稱焉』﹔又曰﹕『君子去仁﹐惡乎成名』﹖隨園老人嘗訶某顯者曰﹕『人之所以異於禽獸者﹐以其好名也』。近今所謂文明國人﹐亦莫不以名爲重。政府有特設名譽員﹑名譽職。凡首創一事﹑格致一物﹐必以其名系之。如美國之華盛頓﹐地以人傳是也﹔日本之村田銃﹐物以人稱是也。小而銘杯﹐大而立石﹐皆欲以其名畱爲後人作紀念。試勸古今來能建大事業者﹐未有一个不好名。若名無所好﹐則污名敗徳之事﹐亦無所不爲矣。蓋三代下惟患不好名。洪北江捲施閣文有云﹕『好名之獘﹐尙足以扶世。何則﹖人而能好乎名﹐類皆聰熲拔萃之人也。聰熲拔萃之人﹐賞之不能勸﹑罰之不能懲﹐而名之一字﹐卽足拘之』。然則名亦可假乎﹖曰﹐不能也。有聖賢之名﹐有忠孝之名﹔聖之名而可假﹐則莊周﹑列禦寇之徒假之矣﹔賢之名而可假﹐則郭解﹑樓緩之徒假之矣﹔忠孝之名而可假﹐則王莽﹑趙宣之徒假之矣。等而下之﹐至才士詩文之名﹐亦無不然。文有文之精神﹐詩有詩之精神﹔精神能永百年者則傳至百年焉﹐精神能永至十世﹑五世者則傳之十世﹑五世焉﹐精神能歷劫不磨者則傳之歷劫而不磨焉。然則吾欲救天下好名之獘﹐亦惟使之各務實而已。

今人之所重者﹐惟科名而已。世俗混稱科名曰「功名」﹐甚而捐納﹑保舉﹐凡有服官服者﹐皆以功名中人目之。功名﹑功名﹐最足以炫耀於庸耳俗目之場。吾臺攺隸﹐已經十載﹐國籍𨿽異﹐而習气猶存﹐寄金捐官者尙不乏其人。故每遇慶賀﹑祭禮﹐紅帽﹑黑靴﹐漢官之威儀依然如在也。嗚呼﹗實之不存﹐名將焉用﹖我能立功﹑立言﹐𨿽布衣下士﹐其聲名自可傳於後世﹐何用此泛泛功名爲哉﹖武進趙味辛司馬云﹕『但有詩名俱千古﹐可知人不在官尊』。

外人嘗謂新竹有雙石﹐蓋指王箴盤﹝石鵬﹞﹑謝介石﹝愷﹞是也。介石少熲異﹐有遠志﹐文采風流﹐人多羨之。兩遊東京﹐與燕人馬紹蘭善。馬君書聯贈之云﹕『蘭如解語還多事﹐石本能言更可人』﹔蓋合兩人而成一聯也。介石本其意﹐口占七律答之云﹕『出谷幽蘭不染塵﹐偏從頑石訂前因。共爲海外談瀛客﹐竟作天涯知己人。文化期無分畛域﹐功名豈慕盡麒麟﹖他時燕北鯤南日﹐兩地相思遠更親』。隨手湊合﹐饒有神致。

夢蝶園在臺南府小南門外﹐明遺老漳舉人李茂春建﹔今爲法華寺。唐維卿與邱仙根聯吟﹐有詠是題。唐云﹕『劫運河山畢鳳陽﹐朱家一夢醒蒙莊。孝廉涕淚園林冷﹐經卷生涯海國荒。殘粉近鄰妃子墓﹐化身猶傍法王堂。誰從窮島尋仙蛻﹖赤嵌城南弔佛場』。邱云﹕『二百年前老道人﹐曾從此地托閒身。艸雞已嘆雄圖攺﹐花蝶猶尋舊院春。心事自同黃蘗苦﹐遺民猶見白衣新。如何栗主無人祀﹐有容傷心薦藻蘋』。無限感慨﹐弔古情深而不卽不離﹐可推作此題之特色。

臺灣茶業之盛﹐始於讓獨獨唱之。獨獨﹐英國探險家也。來遊臺灣﹐試得本島茶種之美﹔運出海外﹐甚爲世人所共賞﹐由是而茶業興焉。其制品分而爲二﹐烏龍與包種是也﹔質量皆出於支那﹑錫蘭之上。每當茶葉采收之時﹐販茶者咸麇集臺北﹐購諸農家﹐售之洋客﹔出入之間﹐沾利潤頗厚。近讀滄浪濯纓客販茶行篇﹐則年來茶市之狀況﹐又爲之一變矣。詩云﹕『淸明時節春日暖﹐有人來此開茶館。安坐館中握算盤﹐占得奇利何坦坦。仰賴洋人揖山農﹐左顧右盼竹在胸。居間轉圜不用力﹐財源滚滚號素封。徵聲選色日繾綣﹐好逸惡勞精神困。萄葡美酒飲幾杯﹐昏昏睡去夢猗頓。一夢再夢習爲常﹐買茶何必到浮梁﹖春來秋去安且樂﹐年年都在黑甜鄕。豈意洋人多智識﹐山農亦非阿蒙客﹔從此相近漸相親﹐直接交易無間隔。茶館人人總不知﹐碧紗帳裏未醒時。夢魂縹緲作囈語﹐陶朱陶朱來何遲﹖忽聽雞聲鳴喔喔﹐一場大夢始驚覺。朦朧睡眼拭展觀﹐日已西斜照屋角。捲簾閒待山農來﹐山農一去不復回。急往洋行窺气息﹐洋行門閉叩難開。彷徨四顧頻搔首﹐平生職業倏烏有﹗垂頭喪气狼狽歸﹐獨坐館中嗟嘆久。嗚呼﹗世界翻新古不同﹐爭能競智西復東。君不見韓國君臣若懵懵﹐畢竟在人保護中』﹗

臥云﹐今西上人﹝大龍﹞之別號也。臥云曾爲日本曹洞宗大學林學監﹐雲遊來臺﹐住錫於竹之觀音廳﹔開門布教﹐信徒之盛﹐罕有其匹。上人貌甚莊嚴﹐髯胡而秀﹐竹人皆稱胡須和尙。通漢文﹐亦能詩。有始到臺灣云﹕『傳法向臺地﹐舉帆從海東。已驚風物異﹐豈有語言通。杖錫來新竹﹐斂衣入梵宮。梵宮無面識﹐月影獨朦朧』。又遊了庵席上口占云﹕『了庵髙士气如雲﹐能飲能談我與君。佛印東坡同一榻﹐膽肝相照在斯文。『半日淸閒養道情﹐風流豈是負鷗盟。檐頭頻奏無弦曲﹐雨滴聲和吟詠聲』。『山中消息梅兼雪﹐今夜風流我與君。有酒可斟詩可讀﹝自注﹕王石鵬君出五百石洞天揮塵借讀﹞﹐人間萬事等浮雲』。上人嘗語余曰﹕『我所自信者﹐非神﹑非佛﹑非仙﹐惟於人間爲安心立命地而已』。噫﹗非出大經卷者﹐何能有此智語﹖

陳沂震途中句云﹕『白雲如絮擁蒼山﹐膚寸能彌六合間。卻怪紛紛頻出岫﹐不曾行雨竟空還』。僧顯萬庵中自題云﹕『萬松嶺上一間屋﹐老僧半間云半間。云自三更去行雨﹐歸來方羨老僧閒』。僧奉忠夏云云﹕『如峯如火復如綿﹐飛過微陰落檻前。大地生靈幹欲死﹐不成霖雨漫遮天』。郭震詠云云﹕『聚散虛空去復還﹐野人閒處倚笻看。不知身是無根物﹐蔽月遮星作萬端』。以上諸詩﹐同是詠云之什﹔使宦場中熱心人見之﹐未審其去取如何耳﹖噫﹗

『落葉打窗風似雨﹐孤燈背壁夜如年』﹔『休辭客路三千遠﹐頓念人生七十稀』﹔『春雁北飛頻送目﹐夕陽西下幾顰眉』。以上三聯﹐皆寄子句也﹔如出一手筆﹐誠情至之作﹐意所必同。復觀孟郊﹑袁凱遊子吟及陸次云﹑蔣士銓出門諸什﹐倍覺『父母在﹐不遠遊﹐遊必有方』﹐亦人子萬不得已之苦衷也。

杜淑雅宜人﹐林鶴珊先生妾也﹔知書識禮﹐能琴工詩。有春日園居云﹕『滿園桃杏笑淸明﹐薄日微云乍放晴。一縷遊絲飛不定﹐又牽花瓣作風箏』。自先生作古後﹐靑年守節﹐吟詠盡廢。先生曾贈云﹕『識字原非兒女福﹐知書才是大家風』。乙未避亂﹐卒於蟠桃莊。長子林達夫司馬﹝尙義﹞恪遵遺訓﹐殯後攜家回裏﹐寄寓鷺島。

許志淸﹝超英﹞﹐吾邑咸豐間名孝廉也。有秋興七律云﹕『一年容易又秋風﹐物換星移大海東。雲水蒼茫驚去燕﹐關山迢遞感徵鴻。杜陵有興詩懷壯﹐歐子聞聲賦手工。梧葉滿階誰掃盡﹖明朝還欲課兒童』。其二云﹕『日月催人鬢欲蓬﹐一年容易又秋風。西歸鷺嶼囊羞澀﹐北上燕京路未通。羽檄交馳靑海外﹐烽煙疊起大江東。魚書珍重何由達﹖徒倚門閭望不窮』。其餘好句﹐如『百代光陰如過客﹐一年容易又秋風』﹔『疏砧響徹三更月﹐微雨涼生百尺桐』。錄之以存其人。

『不在逢時術未精﹐久將富貴比雲輕。慚無事業爭千古﹐且托漁樵過一生。妻子也爲身外物﹐炎涼最薄世間情。著書自道無聊趣﹐何必人寰有姓名』﹖此餘五年前爲汪君式金作隸書時﹐乘興賦此以應。近因入山﹐便途訪於其室。汪君握手話殷勤﹐出舊軸見示曰﹕『此先生之舊作也。往嘗懸於堂中﹐因客歲有日本人彊欲以五金易去﹐僕靳不與﹐故珍藏之』。噫﹗何其多情乃爾﹗是夜汪復出紙索書﹔余題之云﹕『來路沿流水﹐開門見好山。花間攜手語﹐酒後出詩刪。爲約三椽築﹐同消一味閒。敢嫌供給少﹐滿袖白雲還』。

式金爲人﹐朴實無華﹐而其詩界在郊﹑島之間。有書懷七律云﹕『少小曾期閬苑遊﹐不圖鎩羽幾經秋。易能寡過年須假﹐壯不如人老亦羞。分內功名灰已久﹐此中甘苦味還畱。羣英椽筆追燕許﹐屬望同修五鳳樓』。

曾籋云﹝驤﹞﹐粵中諸生﹐少負不羈之才﹔繼以南遊吳苑﹑北登燕臺﹐山川之助﹐胸次益曠。渡臺﹐主林雪村方伯家﹐賓主唱和﹐著有成集﹔當代巨公﹐咸許以必傳。家住北埔﹐身後遺稿無存﹐僅得詠物七律數首。今錄於此﹐當收遺骼也。酒旗云﹕『野店誰開落照邊﹖春風十里一旗懸。提壺似共鳴鳩勸﹐捲雨頻依細柳眠。壁上慣邀騷客畫﹐花間遙指牧童鞭。停車認取當壚處﹐脫去金貂意灑然』。花鈴云﹕『畱得芳春當彩旛﹐雕欄十二韻齊喧。黃鶯驚斷繁華夢紅雨沾成爛熳痕。似與玉容鏘玉佩﹐長依香國護香魂。前身合是司花女﹐日日平安報小園』。詩囊云﹕『吟壇雅制鬼才遺﹐終古風騷仗護持。入社頻畱新脫稿﹐懷人曾貯舊摛詞。攜從匹馬看山去﹐檢向髙明把酒時。摘艷燻香興猶在﹐合收殘錦富邱遲』。筆牀云﹕『茶竈旁邊更有渠﹐綠沈碧縷此相於。五更艷壓生花後﹐三品橫陳醉墨余。暫丐公停將脫腕﹐莫疑臣倦不中書。蕭齋晝永臨池罷﹐我亦藜牀夢到初』。看劍云﹕『鵜膏拂拭引杯看﹐三尺霜鋒影亦寒。不斬佞臣因在野﹐如添健僕好隨鞭。買牛未必畱君住﹐割肉羞看博婦歡。日食無魚儂已慣﹐慚將長鋏向人彈』。觀棋云﹕『淸簟疏簾百務捐﹐一枰聊擬橘中仙。局如花樣曾無定﹐心似兵機不厭權。蒱博雌雄殊有數﹐文章顯晦亦由天。若從工拙分成敗﹐除卻玆棋總不然』。

前輩嘗言﹐詠物詩須有寄托﹐否則猜詩謎何益﹖余觀五百石洞天揮麈一書有云﹕『詠物詩有專主理趣者﹐𨿽乏寄托﹐而雕鏤萬狀﹐如化工肖物﹐時出其勝以相娛悅﹐令人精搖目駭﹐不忍釋置﹐亦斯文之便娟也。移向畫幅﹐以相補白﹐世有好事﹐其諸亦樂於觀覽哉』﹗此例較寬﹐蓋能切題﹐亦可算爲合作。

蔡佩香﹐臺南名下士也﹔爲人慷爽﹐不立崖岸﹐能文工詩。其弟婦某氏死於非命﹐作七絕八則哭之云﹕『不嫁金吾亦自傷﹐無端燒卻斷頭香。可憐繡闥狂風浪﹐折斷雙棲玳瑁梁』。『幽魂一縷赴泉臺﹐旋逐淒風滚滚來。別有酸心拋未得﹐居喪幼子不知哀』。『不是沈痾不自由﹐如何環佩去悠悠﹖人間第一傷心事﹐芳艸美人土一邱』﹗『嬌癡無計解釵裾﹐喜與男兒鬥命軍。一夜芙蓉城主召﹐拋殘破鏡鎖朝云』。『四年琴瑟屢乖鳴﹐阿弟何堪操此聲。一撥再彈弦已斷﹐酸心愧我作先生』。『大事模糊心事淸﹐何羞發憤死猶生。是誰折我鶼鶼隊﹖環佩歸魂有怨聲』。『底事錕鋙宿世冤﹐淒風慘雨咽歸魂。靑天碧海長遺恨﹐枉灑棺頭酒一樽』。『一炷淸香一卷經﹐招魂枉說到幽冥。未明恩怨將爲厲﹐莫信紅顏質便輕』。淒淸婉約﹐情見乎詞。

莊鶴如﹝長命﹞年少力學﹐當國語學校卒業後﹐出爲總督府學務課編修員。好吟詠﹐年未三十而畱須﹐見者哂之﹔然其品性惇厚﹐大有老成持重之槪。有偶感云﹕『平生心迹寄煙波﹐世事浮沈柰若何﹖一葉扁舟隨處好﹐喧嘩場裏是非多』﹗『眼前無處不風波﹐北望烽煙未熄何﹗人種競爭新世界﹐江山變態邇來多』。

攺隸後﹐秀才入國語學校者當以謝雪漁﹝汝銓﹞爲嚆矢。雪漁年少气英﹐汲汲於當世之學﹔至於詩﹐特其餘緒耳﹐然亦無不可傳者。余從報紙得其曉起散策云﹕『曉起出門行﹐逍遙步紫陌。冷風吹葛衣﹐涼露濕桐屐。炊煙繞樹靑﹐流水護田碧。戍壘角聲催﹐前溪人語隔。尋芳過竹橋﹐覓句蹲苔石。數里足忘疲﹐終朝情自懌。壯猶不如人﹐心苦爲形役。有錢須買山﹐結構幽人宅』。淸新雅致﹐步驟井然﹔如白香山所作﹐老嫗能解。

洪月樵﹝一枝﹞﹐彰化名諸生﹔與余神交數載﹐深以未得謀面爲憾。其詩各體俱佳﹐牢騷之气﹑幽憤之懷﹐時溢言表。玆錄其帝京篇云﹕『環山負海金湯城﹐蓊蔥佳气連五陵。閭闔天扉洞然訇﹐冕旒玉璪眞人升。眞人旄鉞森崒嵂﹐虎賁貂蟬侍從出。屏藩貢使競拜呼﹐帷幄重臣參密勿。甲仗千羣出校場﹐星纏霧旆過長楊。鐵駟神軍銅皷隊﹐佽飛騎士羽林郎。平生不到帝京路﹐想見帝京盤石固。阿房五丈繡旗風﹐金人十二銅盤露。帝京崔巍不可名﹐海若山靈爲拱護。控制寰中朝四彜﹐隆隆王气曾幾時﹗校獵猶存嫖騎部﹐宿衛猶用山陰兒。猶憶將軍踰雪嶺﹐猶聞戈艦下昆池。豈道盛衰爭一瞬﹐周遊無復穆王駿。穆王一去昆侖邱﹐昭王不復漢水舟。九鼎重輕得輕問﹐觀兵直向周京畱。伊昔太平稱全盛﹐胡越天驕奉吾令。絕域殊方文教敷﹐遠海重洋玉帛聘。吾王有道九譯通﹐重熙累洽累閻慶。舊事去今未百年﹐誰知彊弱等天淵﹗萬里神州一綫延﹐東西烽燧生狼煙﹔無復銘功上耆連﹐無復揚威上樓船。泥馬銅駝足痛心﹐令人悲想雲臺賢。可憐肉食無遠圖﹐不施實學爲典模。誰擊祖生渡江楫﹐惟畫王郎召鬼符。翎飄孔雀頂東珠﹐朝衣衮衮工步趨﹔馬前呼騶後除道﹐時平意气淩千夫。去年妖氛風鶴警﹐爭欲還山全首領。老成不去運奇謀﹐割地求和稱存郢。吁嗟燕云壯士多﹐大風起兮今柰何﹗長安落日無望處﹐京城如漆髙峨峨』。

查少白能詩﹐旣見於前卷矣。然其餘事﹐又工篆刻。嘗作百壽圖章及司空圖詩品二百餘石﹐古雅可愛﹐具有神妙。其孫奉璋以素紙印成卷帙贈余﹐余珍如拱璧﹐時出展玩﹐猶想見其運腕下刀時也。印捲夾詩箋二枚﹐讀之知爲少白先生五十初度所作之原稿﹔字寫蠅頭小楷﹐行間整然﹐殊可觀也。詩如下﹕『於今五十猶如此﹐便到百年更可知。況是身家羈逆旅﹐恰逢王國用徵師。遠遊豈憚重洋險﹐大廈難爲一木支。艸色緣階刪不盡﹐倀倀行又欲何之』﹖『富春江上客星孤﹐故國田園已久蕪。欲報劬勞因負米﹐誰憐辛苦引羣雛﹖鰲牽瀛海心原壯﹐書上秦庭計太迂。縱是昨非知伯玉﹐發添斑白嘆頭顱』。『身世渾如不系舟﹐絕裾溫嶠悔遨遊。功名誤盡文章賤﹐富貴交貽妻妾羞。蝶夢方酣爭得鹿﹐鵲巢初築讓鳴鳩。途窮賴有英豪气﹐髙臥元龍百尺樓』。『菊英介壽晉芳樽﹐籬下秋光一樣繁。出岫云情憐客意﹐始衰鏡影畫詩魂。其何能淑身將隱﹐無易由言舌莫捫。敢道艾年當服政﹐尋常顯晦不須論』。

同時有王小泉明府﹐甘肅人﹐與少白交頗厚﹐作七律四則和之云﹕『交情自古推平仲﹐四九年華伯玉知。欲證是非憑益友﹐敢言天命擬先師。芝蘭得契香能久﹐松柏有心壽可支。海上於今鳴獨鶴﹐縱無人見亦聞之』。『同調相逢自不孤﹐硯田肯使久荒蕪。嚶鳴比興鶯求友﹐翔翥威儀鳳引雛。失馬試看吾輩達﹐移山莫笑乃翁迂。英雄幾見邀庸福﹐靑眼何愁雪滿顱』﹗『神仙眷屬木蘭舟﹐浮海飄然事壯遊。工部感秋猶有興﹐陶朱致富或承羞。營巢不礙梁間燕﹐喚雨何勞陌上鳩。自古才人多入幕﹐豈惟王粲獨登樓』﹗『介眉相對菊花樽﹐更喜茱萸插帽繁。不飲醉翁知酒意﹐能文才子煉詩魂。浪仙合用南金鑄﹐佛頂難教俗手捫。海上成連彈古調﹐尋常絲竹莫須論』。

家兄英奇﹝毓才﹞﹐生而篤實﹐沈靜寡言﹐讀書終日無嬉容。年四十二﹐一病不起。嗚呼﹗回憶少時兄弟團聚﹐竹林羣從﹐角藝論文﹐下至酒食﹐亦極天倫之樂。至今未甘年﹐淪亡過半﹔連牀聽雨﹐豈可復得哉﹖自顧馬齒漸增﹑身體益弱﹐念不與形骸具朽者﹐惟文字耳。適編詩話﹐爰摘句采入﹐以示子孫﹐知我輩友愛情長也。句云﹕『客爲談諧頻捧腹﹐書因讀倦偶伸腰』﹔『一生念重惟家國﹐千首詩多見性情』。

世態炎涼﹑人情冷暖﹐古今來同此慨嘆也。滄桑後﹐益不堪問矣。余嘗有句云﹕『日日宴酒肉﹐厚道似任黎。牀頭金忽盡﹐轉眼已云泥。更使暗中箭﹐按劍難防堤。酒肉可飼犬﹐卓識讓山妻』。

菽園先生所著揮麈拾遺云﹕『詩話與詩選﹐皆輯他人詩﹐其道同而體例則異。詩選遇佳詩必錄﹐且不妨多篇﹔首或敍略﹐評贊與否﹐均從其便。詩話所重在話﹐涉及一人必敍及一人之出處﹐錄及一詩必評及一詩之優劣﹐苟其詩有與吾話相發明者卽錄之﹐不必定是佳篇﹔又其詩之過於長者﹐每爲節省篇幅計﹐割愛不錄。故詩選可供同好讀﹐詩話只可供同好觀也。撰詩話者能知此意﹐則其例較寬』。余愛其言先得我心﹐故特錄之。

『風俗因君厚﹐文章到老醇』﹔此宋人贈隱君句也。甲辰秋﹐邱菽園以明年爲餘四十初度﹐自星洲親隸些二句爲楹帖寄賜﹐旁注云﹕『友竹自甲午以來﹐日以詩酒自娛﹐不求聞達﹐窮且益堅﹐當道重其爲人﹐往見常不可得』云云。爰命兒輩懸之中堂﹐權作新娘遮面扇﹔非敢誇示於人﹐實欲藉以自警而勵晚節﹐庶不負知己之深情耳。

瑤京﹝國垣﹞亦吾宗之詩人也﹔有題拙著如此江山樓焚余艸云﹕『文章標格兩風流﹐怎禁聲名滿九州島。髙士原非才百里﹐完人別有業千秋。簪纓難易林泉樂﹐著作眞堪梨棗畱。不是吾宗頻擊節﹐已聞異國散金求』。余有贈之云﹕『人文兩足慰相思﹐一刻遲過數度催。萬事輸君緣有母﹐半生愛我只因詩。才華恰是荒年榖﹐傾倒眞如向日葵。深願來生作兄弟﹐老天可許再追隨』﹗

自海禁開而譯事萌芽。道光間﹐廣東有譯博物新書五種。其以新理想紹介於學界者﹐當以此爲嚆矢。厥後有侯官嚴幾道先生所譯之天演論﹑原富等書﹐亦足以喚起國民之思想。近十年間﹐士之負笈航海﹑遊學於東西洋者﹐日不乏人。譯書層出﹐競先遺餉﹔而又以東京爲輸出新智識之孔道。其當轉輸之大任者﹐則宜首推橫濱新民報社。余見其論說所用新名詞﹐如「結果」﹑「起點」﹑「程度」﹑「目的」﹑「間接」﹑「直接」等字眼﹐皆取和文而用爲漢文也。風气所推﹐各處報館又從而仿行之﹑激揚之﹔奇詞異語﹐遂放出今日文學上之大光明﹐而成爲廿世紀變遷之大勢﹐洋洋乎沛然莫之能禦矣。竟有以新理想發爲詩訶者﹐如楚北迷新子之新遊仙八首云﹕『乘興淸遊興倍長﹐驂鸞駕鶴總尋常。神仙亦愛翻花樣﹐擬坐輕球謁玉皇』。『一曲淸歌人不見﹐是誰髙唱遏行雲﹖霓裳自入畱聲器﹐仙樂風飄處處聞』。『鳳脯麟脂積滿盤﹐萄葡美酒醉人難。忙呼小玉鋪臺面﹐安置刀義喫大餐』。『銀河隔斷信難通﹐牛女年年恨不窮。昨日碧翁新下詔﹐兩邊許設徳律風』。『休言一步一蓮花﹐洛女淩波貌絕佳。著得一雙弓樣韈﹐踏來水面自由車』。『廣寒宮殿桂花香﹐仙子如雲列幾行。聞得嫦峨新奉敕﹐淸虛府攺女操場』。『瑤池阿母綺窗開﹐窗外殷殷響似雷。侍女一聲齊報道﹐穆王今坐汽車來』。『二十六宮敞畫屏﹐禦階仙仗擁娉婷。幾多玉女朝天闕﹐不佩明璫佩寶星』。

竹北二堡緣山黃雲昭明經﹝龍伸﹞寄來詩稿一冊﹐余愛其遊皷山寺七律云﹕『記得前遊歲月更﹐層巒安步笑相迎。九重碧落昂頭近﹐萬疊靑雲下足生。有石盡鐫朱字古﹐無峯不作綠天擎。半山亭腳橫風坐﹐遠覽滄溟似掌平』。『峯回路轉小西天﹐古剎幽深不計年。禪室燈分孤嶂月﹐經堂香篆半林煙。鐘聲有意依僧久﹐云影無心傍佛圓。一夜松濤驚睡起﹐莊嚴合什誦詩篇』。

徳淸兪蔭甫太史﹝樾﹞﹐別號曲園。餘十年前讀其集﹐意爲已作古人﹔不料其至今尙健存也。才人多壽﹐益屬難得。余記其齊物詩九絕﹐末聯具有曠達見道之語﹐非尋常詩家所能想到也﹔錄之以寄仰止云。『出門一步便爲遠﹐作客十年未是長』﹔『萬蠟髙燒終是夜﹐一燈孤對也能明』﹔『仙佛終須隨劫盡﹐蚊虻也得逐年新』﹔『相守百年都是夢﹐偶同一飯莫非緣』﹔『周公也有流言日﹐盜跖非無慕義時』﹔『戲場亦有眞歌泣﹐骨肉非無假應酬』﹔『麟出何嘗皆是瑞﹐蝝生亦或不爲災』﹔『輪蹄易徧九州島內﹐足迹難周一室中』﹔『鳥喙毒偏能治病﹐馬肝美或竟傷人』。

曲園先生手著之書有三百餘卷﹐享盛名者約四十年﹐中外名人咸加敬禮﹔日本諸公尢重其集﹐踵門稱弟子者尙不乏人。吾邑裏見廳長﹝義正﹞嘗語鄭毓臣曰﹕『敝友某氏﹐兪曲園先生之門人也』。味其言﹐似亦與有榮焉。先生曾以詩和兒山太守云﹕『髙風陶靖節﹐雅韻陸天隨。不惜辭官早﹐惟愁得句遲。烹茶攜綠豎﹐侑酒倩紅兒。爲戀花枝好﹐流傳五字詩﹝原注﹕君有句云「歸爲戀花遲」﹐余喜誦之﹞』。

櫻井兒山太守﹝勉﹞﹐丁酉來治吾邑﹐公餘之暇﹐嘗開詩會於潛園﹐大集文人學士﹐互相唱和﹐並以西洋食觴之﹔文雅風流﹐近今罕睹。別後﹐竹人思之弗衰。昨讀東報﹐有見其春日到弘法寺五言律一則﹐蓋曲園所和之原韻也。今錄之。『雙狗跟孤叟﹐不須童僕隨。東風何習習﹐春日自遲遲。梅似將笄女﹐鶯如學語兒。招提人迹少﹐徐步獨思詩』。又疊前韻答童君冠卿云﹕『滄海何茫渺。勝遊不可隨。醉因飛箋早﹐歸爲戀花遲。吟嘯驚菱女﹐溯洄伴鴨兒。想君看荷興﹝原注﹕君前日與溫卿觀荷石湖﹐故云﹞﹐寫我五言詩』。讀此可知太守林下優遊﹐深得晚年樂趣。

龍峒山人﹐不知何許人也﹐亦未詳其姓氏﹔著卅六鴛鴦詞一卷﹐備記臺北冶遊之事。凡屬都知﹐錄事各評以詩﹐並系小傳。金第云﹕『妙舞淸歌掌上身﹐眼波眉語見精神。金釵冊裏題名字﹐恥作情天第二人』。蓋是時公評阿波爲第一﹐金第次之。某巨公曾題阿波聯云﹕『阿彌陀不垢不淨﹐波羅密是色是空』﹔亦可想見其風韻矣﹐詩故不錄。雲英云﹕『棐幾湘簾不染塵﹐畫樓深鎖彩雲新。尋春莫怨芳時晚﹐猶是人間未嫁身』。蕉卿云﹕『舊夢新歡瞥眼過﹐天涯淪落感如何﹗琵琶商婦重逢日﹐老我靑衫淚更多』。芙蓉相識多蜀中豪客﹐好事者稱其家爲四川會館云﹕『前身應是西州種﹐來慰徵人望蜀心』。

紅團性極靈警﹐善伺人意云﹕『偸得麻姑好指爪﹐搔人癢處著心窩』。阿蜜與某秀才狎﹐所得學俸﹐盡供纏頭云﹕『瓊漿一勺甘如蜜﹐饞煞冬烘渴秀才』。淸香家住八枝蘭莊云﹕『九畹翻嫌多一瓣﹐心香長系八枝蘭』。小桃年幼性狡云﹕『夭桃蕊嫩含春意﹐應緩東方曼倩偸』。玉嬌爲閩中閫帥所眷﹐艷聲大著云﹕『鼙皷聲中雜鳳簫﹐玉人馬背遠相招。將軍奏罷平蠻凱﹐催譜新詞步步嬌』。時法人犯臺﹐方敗績也。其自題詩後云﹕『客裏看花載酒卮﹐依依蠻女索題詩。海天閒話升平事﹐自寫批風抹月詞』。噫﹗此皆十年前事耳。今再讀過﹐何異「白頭宮女在﹐閒坐說玄宗」﹔能不傷哉﹗錄之﹐聊以歌當哭﹐非敢藉綺語以導人也。

吾鄕彭種藍﹝懷玉﹞能讀父書﹐精於歧黃之術。其詩品甚淸﹐有消夏雜詠云﹕『蕉衫人坐晚風前﹐吟徧南燻解慍篇。伴我此間消永晝﹐綠陰深處有鳴蟬』。讀此詩如初擘荔枝﹐色香味三者俱佳。同時有楊吉臣﹑吳徳功亦詠是題。楊云﹕『萬朵芙蓉出水中﹐絕無炎暑送香風。浮沈瓜李尋常事﹐好把芳醪醉碧筒』。吳云﹕『百尺長松郁萬枝﹐邀朋此處共圍棋。科頭箕踞聊消遣﹐赤日炎炎午不知』。二君之詩﹐皆秀逸可愛。他如張麟書詠云﹕『赤日行天暑未收﹐蕉衫著體喜輕柔。綠窗靜坐無星事﹐戲與鄰姬鬥酒籌』。張君﹐吾竹人﹐平居喜談性理之學﹐不意亦有此風流韻語。

武陵桃源圖﹐題者甚多。余惟愛鄭幼佩﹝燦南﹞云﹕『桑麻雞犬住人家﹐流水桃花路轉差。太息仙凡容易隔﹐春風惆悵武陵霞』。幼佩好結客﹐無■﹝衤丸﹞袴習﹔與養齋廣文﹝以庠﹞爲昆弟行。養齋寓廈﹐曾以詩寄幼佩云﹕『江聲嗚咽雨蕭蕭﹐旅館孤燈伴寂寥。鷺嶼鯤洋連大海﹐相思空托去來潮』。養齋自少卽取靑紫﹐才气橫溢﹐有不可一世之槪。乙未﹐寄寓鷺門﹐日以詩酒自娛﹐蓋有所托而逃也。余嘗於幼佩處見其寒夜讀書兩絕云﹕『靑氈兀坐入寒更﹐左右圖書擁百城。較與兒詩還有味﹐一鐙風雨古人情』。『牙簽萬軸小蓬瀛﹐料峭風寒逼短檠。一卷離騷一壺酒﹐雪廬消夜古狂生』。

『六街炬火與天齊﹐隊伍堂堂東又西。爲掃妖魔驅魍魎﹐癡人癡夢自癡迷』。此永井甃石﹝完久﹞觀竹城追疫祭而作也。甈石有記云﹕『爆竹漫天﹐炬火匝地﹐人山人海﹐編隊成行﹐蜂擁而過者﹐名爲追疫祭。奉媽祖於神輿﹐前後從行數千百人。其間有捧旗者﹑舁輿者﹐敲金鳴皷﹐騎馬徒行。或奇裝被假面者﹑或牛首而人面者﹐羣相追隨﹐誠不異觀一幅百鬼夜行圖也。甚有乩童袒裼立輿上﹐右持劍﹑左執斧﹐自傷其額﹐鮮血淋漓﹐慘不畏死。或把銅鍼貫頰咬之﹐備極慘刻之狀。有心者所以顰顣而不忍見也。嗚呼﹗民人習俗﹐有善有不善﹐宜存其善捨其不善者。夫乩童托言神靈﹐扶乩蠱惑愚失愚婦﹐其行也蠻而野﹐於理不合﹔毀傷膚髮﹐更與聖人之教大相背馳﹐君子不取焉』。甃石先生此記﹐誠善於敍事矣。吾臺此俗﹐相傳已久﹔今地經易主﹐而遺俗猶有存者﹐未知攺除當在何日﹖余甚望之﹗

橫堀鐵研﹝三子﹞﹐曩曾宦遊來臺。治苗邑時﹐聞蔡啟運茂才之名﹐造廬而訪焉。與之談﹐相得甚歡﹐舉以共參政事﹔人皆謂鐵研翁能愛士﹐而茂才有此知己﹐亦可以不恨也。翁歸裏後﹐唱設明治吟社月刊﹑明治新志﹐分諸同人。余讀其次末松靑萍博士西遊詩大山宿金剛院云﹕『晚風隱隱遞疏鐘﹐剩水殘山翠幾重。月印天心凝不動﹐居然人在妙髙峯』。閒谷訪薇山先生云﹕『閒溪髙臥似磻溪﹐不管花飛鳥又啼。門外有人先起敬﹐咿晤聲在石欄西』。巖國錦帶橋上卽事云﹕『南船北馬故鄕遙﹐朝度山云夕海潮。水蘸遠空靑一色﹐錦橋何必讓天橋』﹗尾道飲濤聲帆影樓云﹕『十分涼气追新秋﹐半捲湘簾月一鉤。影帆濤聲風色白﹐思詩人倚水晶樓』。四首如西山爽气﹐撲人眉宇﹐絕無一點塵俗態。

以話論詩﹐不如以詩論詩。余觀副島蒼海﹝種臣﹞讀槐南校刊古詩平仄論一篇﹐固足以起此道之衰。今錄於下﹕『昆侖之水常朝東﹐汪漾澎湃滄溟通。九州島以外更赤縣﹐日出若木紅曈曈。天雞鳴斷四海曉﹐西母執謁東父公。本朝卻是重文物﹐遣唐使者帆駕風。博物儒生蕭夫子﹐邦人想望手姿丰。王屋山人日本錦﹐晁卿不返明月空﹝李靑蓮送王屋山人魏萬詩﹐有「身著日本裘」句﹞。雞林購得白家集﹐管三文字工則工。時豈知有士正氏﹐髙論著識驚衰翁。世所不識始鍼砭﹐詩學一變人長雄。韓蘇歐陽輩競出﹐數子气焰俱成虹。平聲和易仄聲側﹐平仄諧合心神融。神島神人倚聲唱﹐一時拍笑搖天宮』。

蒼海公又有論詩云﹕『孟軻嘆詩亡﹐豈非王迹熄。時危君子逃﹐居者取容嘿。誰復作之詩﹐以規明君徳﹖哀亂日云甚﹐人民誅求極。爲上實不易﹐爲下多殷惻。阮公仕魏日﹐日夜促淸酌。未審其所詠﹐本意安倚托﹖典午之彊盛﹐無人能謇諤。苟乏規諷益﹐詩亦可不作。或言渠髙世﹐情懷夙淵博。幸矣身先死。不見受晉爵』。立論卓識﹐造語亦不凡。噫﹗公之功業滿天下﹐而又深通於此道﹔賢者多能﹐斯其證也。

水野大路﹝遵﹞嘗爲吾臺民政長官﹐有惠政。死之日﹐臺民慕焉﹐鳩金鑄像﹐立於圓山公園。瞻丰采者﹐莫不肅然起敬。余嘗於報紙讀其送禾原之上海云﹕『春風吹鬢影﹐艸綠送君歸。短笛一聲遠﹐輕帆千里飛。棋前防落子﹐酒後任忘機。船到申江日﹐言尋白版扉』。淸秀之气﹐肖其爲人。

民族之性質不同﹐而好尙亦因之而有異。支那以牡丹爲花王﹐西洋以薔薇爲花王﹐日本則以櫻花爲花王。花王之於民族﹐其關系如何﹐余不詳論。第就民族而觀﹐支那與西洋﹐其起居飲食略有相同之處。如中西人坐臥皆用椅榻﹐日本人獨用疊席﹔中西人食肉﹑嗜濃味﹐日本人食榖﹑獨好淡泊。說者謂中西性質有如牡丹﹑薔薇﹐其花莖葉之形式亦稍有類似﹔余甚怪焉。夫日本與支那同建國於東洋﹐而支那更不同於日本﹐偏與遙遙之西洋人相類﹐豈非日本有特性存於其間乎﹖蓋櫻花澹麗淸妍﹐自與牡丹﹑薔薇異其撰。牡丹﹑薔薇﹐諸國多有之﹔櫻花惟日本最盛﹐國則罕見也。吾臺獨北部竹仔湖有此種﹐天然生植﹐不費人力栽培﹔相傳二百年前﹐延平王由日本移來﹐理或有之。花時﹐一片如雪﹐气韻殊淸。有珂北先生觀花偶詠云﹕『紅雲一簇映朝暉﹐樹樹猶裁錦繡衣。欲弔當年殉難士﹐落花偏向墓前飛』。

石爲山骨﹐樹爲山皮﹔山無石旣不足取﹐無樹更不足觀。吾竹近城多禿山而少石﹐卽有之亦大不過尋﹐鮮有巖巖磊落可以爲石室洞天之勝。惟距城三十餘里﹐在於藤坪莊長美山麓﹐有水簾洞﹐天然巖穴﹐寬約二十丈﹐洞前日夜水滴如簾﹐故名。其下有溪﹐水石相激﹐聲震如雷。歲癸卯﹐僧明開所尋得之境也。中祀彌陀佛。客歲﹐箴盤嘗往遊焉﹐有詩紀之云﹕『世外別成般若臺﹐泉淸幻雨落巖隈。羣峯合拱天如井﹐亂石縱橫水作雷。洞廣可容千客住﹐山空時有老猿來。避秦莫問桃源路﹐此卽洪荒古穴開』。近於藤坪莊﹐又有龍巖﹑獅巖﹑鵬巖諸勝﹐亦皆五﹑六年來所建。箴盤有遊記﹐並系以詩。惜限於篇幅﹐不能備錄。

三貂嶺在於臺北通宜蘭之中界﹐嶺路甚崎嶇﹐古稱險要之地也。左有石壁峭立﹐劉明燈巡臺時﹐曾刻七律於其上云﹕『旌旗遙向淡蘭來﹐此日登臨眼界開。大小雞籠明積雪﹐髙低雉堞挾奔雷。寒云千里連蒼隴﹐夾道千章蔭古槐。海上鯨鯢今息浪﹐勤修武備拔英才』。有此天險之地﹐須有此豪放之詩。余於此日讀之﹐不勝今昔之感﹗

庚子之秋﹐余病甚﹐羣醫袖手無術。有薦日本公醫樋村龜次郎﹐延而治之﹐旋起沈痾﹐鄰里驚傳其神效。余以詩贈之﹐有一聯云﹕『每苦世無醫國手﹐豈知君有活人方』﹔並自作隸書﹐用表微忱。先生得之﹐更有重於他物者﹔每宴客時﹐必張於座右﹔聞至今猶珍藏之。迨乙已春﹐余又病﹔親友來問﹐皆謂萬無生理。時適檢疫甚嚴﹐先生一聞﹐立卽奔視﹐問癥發藥﹐日凡數巡。未幾﹐復瘳。憶前後兩次病皆殆﹐而獨能肉白骨﹐先生誠可爲余之二天也。因寫隨園『活我自知緣有舊﹐離君轉恐病難消』之句爲楹聯﹐以志深恩。

古人詠露詩云﹕『日光皎皎轉空際﹐白露無聲下廣庭』﹔此言日出露消﹐勢所必然。

日本與露國初開戰﹐客有問余將來兩國勝負何如﹖余惟誦此詩應之﹔今幸其言果中。因憶露國黑船東來之始﹐當年邦人襲用支那所稱﹐呼曰「俄羅斯」﹔後乃攺稱「魯西亞」﹐從譯音也。然「魯」字乃愚鈍之意﹐彼國外交官嫌其侮己﹐致書於外務省﹐請以「露」諧音代之﹔政府乃命各新聞社﹐凡有涉及「魯西亞」皆宜攺用「露西亞」。由今觀之﹐露國數敗於日本﹐正所謂日出而露消也。當時攺稱﹐殆如兒戲﹔不意其竟成先兆﹐可發一笑。

禮親王嘯亭雜錄云﹕『王弇州著文人九厄﹐使人閱之索然气盡。按本朝文人多壽﹐可以證王之失﹔如王文簡公﹝士禎﹞七十七﹑﹑朱竹垞﹝彜尊﹞八十四﹑尢西堂﹝侗﹞八十五﹑沈歸愚尙書﹝徳潛﹞九十五﹑宋漫堂﹝犖﹞七十二﹑查初白﹝愼行﹞七十﹑方靈臯﹝苞﹞八十﹑袁簡齋﹝枚﹞八十二﹑錢辛楣﹝大昕﹞七十﹐紀曉嵐尙書﹝昀﹞八十二﹑彭芝楣尙書﹝元端﹞七十﹑姚姬傳﹝鼐﹞八十四﹑翁覃溪﹝方綱﹞八十餘﹑梁山舟﹝同書﹞九十二﹐趙甌北﹝翼﹞八十二﹔四公至今猶存』云。愚按文人壽妖﹐原屬無定﹐未可偏於一隅以論之也。友人嘗爲餘言﹐小野湖山﹝願﹞﹐日本之文學家也﹐其詩可繼星巖翁之後。有己亥新年詠云﹕『八十又加六﹐長壽亦難得。前惟陸渭南﹐後是趙甌北』。噫﹗如公之壽﹐亦可爲文人多壽作一證。

海陽謝安臣大令﹝錫勛﹞﹐今之時務家也。嘗主廈門商政局報﹐爲諸大吏所引重。歸設開智書局於潮州﹐潮人徳之。客冬﹐鄭香谷主政﹝如蘭﹞古稀壽誕﹐大令寄詩以祝之云﹕『我鄕古有鄭安期﹐深入白雲采紫芝。騎鯨東去二千載﹐至今乃在鯤澥湄。鯤海近爲明主棄﹐滄桑易墜英雄淚。麻姑爲祝蔡經來﹐莫話蓬萊淸淺事。仙家麟脯亦尋常﹐蒲箑廚開香積香。方壺爲瓶海作酒﹐合歡傾倒靑霞觴。酒酣耳熱發都怒﹐百怪魚龍盡起舞。神瀛鼎沸大陸沈﹐湖山容我風月碧。瞳白鬢紅髭須老﹐虎胎�豹鵷生雛。含飴繞膝啞然笑﹐一經教子毋乃迂。書帶堂前艸猶綠﹐咄咄靑衿誤我讀。剩有延平古戰圖﹐山川天然畫一幅。艸雞石爛鹿耳枯﹐蠻夷大長誰老夫。混沌猶餘蝙蝠在﹐嗟哉張果何其愚﹗先生搖首曰勿爾﹐西山有薇味頗美。黃河之淸古難俟﹐聖人之淸心卽是。國土分贈如木瓜﹐惟有人志長不死。但令臺灣有鄭氏﹐正朔拳拳弗失矣。君不見海上子卿旌節寒﹐遼西幼安藜牀穿。天下何與匹夫責﹐金甌𨿽缺谷神完。徐福紛紛盡東渡﹐先生漢官猶郎署。漫言海島一遺民﹐區區壽紀關國祚』。詩膽輪囷﹐奇气郁勃﹐自有不可遏之勢。末段慷慨而歌﹐寫得極有關系﹐愼勿以尋常壽詩目之也。

士居香國﹝通豫﹞有才幹﹐歷掌郵務﹐敏以處事。好吟詠﹐所到有詩。在臺曾設玉山吟社﹐提唱風雅﹔騷人墨客﹐樂與之交。余嘗讀其登城樓遠眺一篇﹐蓋乙未中秋在臺北時所作﹐气骨沈厚﹐不作浮響﹔錄之﹐亦可想見當時之情景也。『苔壁篆瘦虫啾啾﹐有約不來吟獨愁。纖雲無痕碧落淨﹐冰輪照出良中秋。排戶褰裳蹈我影﹐滿街光景自異境。家家祭壇供豚醪﹐爆竹聲迸紙灰冷。城樓髙攀承恩門﹐女墻凹凸連郊原。離離萬瓦露凝白﹐淸笳一聲風旆翻。南望臺南云漠漠﹐彼胡爲者恣威虐﹖雷霆精銳自天降﹐遊魂不日就擒縛。東望瀛州波漫漫﹐吟社羣雋登樓觀。觀月萬里思我不﹖醉擁詩城應罄歡。俱我在者只明月﹐淸光依依照須髮。欲語羈懷默不譍﹐云梯百尺玉蟾窟。此時不醉恨何如﹐急叩門西塵裏居。友終不來夜已半﹐紹興醇酒澹水魚。舉杯邀月月更白﹐拔劍砍空空愈碧。艸賊出沒羽檄頻﹐電飛羽馳臺北驛』。

蔡彥淸﹐吾竹人。余不知其能詩﹐昨於沈江梅處見其吟稿﹐有秋夜云﹕『夜半西風急﹐深山艸木修。枕邊驚落葉﹐天下動初秋。雨驟穿簾冷﹐燈寒入夢悠。溪聲敲徑竹﹐虫語雜更樓。逝志云千里﹐披襟淚一流。誰憐閨裏恨﹐難似我心愁』。秋郊曉行雲﹕『深山欲曙色﹐罨靄未全收。殘月孤巒寂﹐睡云半璧柔。沙虫悲古埸﹐艸露點新秋。雞犬前村近﹐炊煙樹杪浮』。淸機一片﹐淡逸宜人﹐是善於寫景者。

海東擊缽吟會﹐乃臺中諸詩友所立。有擊皷催花一題﹐詠者甚多。今就其選定列於下﹕陳滄玉云﹕『聲聲催發上林枝﹐春日唐宮祕戲奇。羯皷未終鼙皷動﹐海棠忽到落花時』。蔡啟運云﹕『冬冬聲響報花知﹐上苑春和次第吹。第一承恩隨皷轉﹐沈香亭北海棠枝』。『冬冬聲報六宮知﹐綠瘦紅肥盡弄姿。獨有紅梅催不理﹐樓東更皷一燈支』。『羯皷聲中芳信馳﹐春風先上海棠枝。紅塵一騎飛丹荔。又是君王掌時』。『唐宮花信日嫌遲﹐擊皷恩同雨露施。轉笑海棠開到未﹖沈香春夢正迷離』。鄭長庚云﹕『憐香有意惜花遲﹐羯皷頻催破萼奇。他日漁湯鼙皷動﹐名花曾柰已殘枝』。蔡汝修云﹕『待曉風吹尙覺遲﹐皷聲未歇蕊盈枝。唐皇直把天工奪﹐換作天公亦自宜』。『如雨聲中急又遲﹐上林借汝好風吹。吟壇有缽能催句﹐誰是花生筆一枝』。郭涵光云﹕『催花不許報花遲﹐一擊冬冬聽已知。隱伏漁陽鼙皷兆﹐六宮春色屬胡兒』。『連日春寒開較遲﹐聲聲如雨暖風吹。三郎莫轉催花惱﹐多事寧王笛一枝』。

余不幸生處海外﹐長逢離亂﹔旣不獲與賢士夫爭立事業﹐又不得徧歷名山川發爲宏文﹐以免虛度之誚。惟性喜狂吟﹐積稿成捲﹔本擬聽豚兒謀付梓民﹐質諸當世﹐並望世有爲詩話及江湖小集之選者或得附之以傳﹐而余願已足矣。繼思今人傳比古人難﹐況余少失學﹐妄欲與古人競立﹐不誠愚哉﹗因盡取弱冠至三十所爲詩付之一炬﹐和酒以吞﹔不獨免災梨禍棗﹐且省得鄕閭話短長也。然饑熊舐掌﹐𨿽屬自甘﹔狂象埋牙﹐時每發視。故全稿已焚﹐而零星殘句﹐時常往來於胸中﹔偶有憶及﹐不忍終於割愛。姑援左氏斷章之例﹐存什一於千百。適編詩話時﹐遂附錄於末﹐聊以作吾家異日之記事珠。若比之唐賢摘句圖﹐此則吾所不敢也。至問何題何編﹑孰先孰後﹖賤軀多病﹐則復都不記憶矣。五言七言﹐分錄於左﹕

五言云﹕『秋風悲蟋蟀﹐夜月泣銅駝』﹔『守我安心訣﹐憑誰問指歸』﹔『登山欣賞雨﹐入谷逐歸云』﹔『作文才本短﹐守分味偏長』﹔『節飲防生病﹐學癡省避災』﹔『費省家如富﹐身閒晝覺長』﹔『安危原有數﹐治亂半由天』﹔『月旦存公論﹐風流愧我才』﹔『洗硯晨臨帖﹐焚香夜習琴』﹔『交廣時緘口﹐事煩夜洗心』﹔『螢火花間露﹐瓶笙竹外風』﹔『墻低風入座﹐樓廣月登牀』﹔『前路多知己﹐長江莫送君』﹔『有書常惠我﹐何日再逢君』﹔『渡傍春雨漲﹐山外夕陽低』﹔『山缺溪分斷﹐星稀月出明』﹔『家貧仍愛客﹐詩就懶酬人』﹔『落落輕餘子﹐棲棲怨不辰』﹔『柳眠風勸舞﹐鳥倦雨催啼』﹔『淸隱開生面﹐編詩定及身』﹔『雙塔淩天外﹐孤城鎭海邊』﹔『有命難如願﹐長貧恐負恩』﹔『車廢輪爲幾﹐布稀网作帆』﹔『云束山腰白﹐日蒸海面紅』﹔『籌邊無壯士﹐互市有姦商』﹔『土地和戎慣﹐金繒納敵羞』﹔『騙人三不朽﹐累我一生忙』﹔『親朋多冷暖﹐妻子亦炎涼』﹔『北望人三五﹐南歸路半千』﹔『月助書聲朗﹐花添墨气香』﹔『舊書兒共讀﹐新句婢爭抄』﹔『風雨孤燈夜﹐關山一笛秋』﹔『顚倒行新法﹐艱難見苦心』﹔『愛惜生前福﹐安排死後名』﹔『月沈詩酒海﹐花笑管弦場』﹔『人自無巢許﹐地皆可熲箕』﹔『祭詩欣有社﹐避債苦無臺』﹔『地兼金穀勝﹐人有玉溪才』﹔『世事棋千局﹐人情紙半張』﹔『眼巨空千古﹐心雄小九州島』﹔『面有詩書气﹐胸消芥蒂無』﹖『山空虫兕月﹐樹老鳥吟風』﹔『峴首悲羊祜﹐新丰感馬周』﹔『勉彊年卅五﹐殷勤路八千』﹔『人情須曲體﹐世味已深嘗』﹔『晨鐘云外寺﹐春樹雨中山』﹔『杜門心似水﹐憂國鬢成霜』﹔『知己徐城北﹐編詩陸渭南』﹔『忘歸弦上箭﹐愁緒鏡中塵』﹔『睡獅嗤守舊﹐烹狗痛維新』﹔『藝自兼三絕﹐才能用五官』﹔『風篩三徑竹﹐月浸一池荷』﹔『少年皆白袷﹐遺老集靑溪』﹔『親友多爲鬼﹐兒童類乃翁』﹔『自憐鳩計拙﹐誰許馬羣空』﹔『滿架求書紙﹐敲門索酒錢』﹔『綠楊邀宿鳥﹐紅杏臥開花』﹔『無心謀飽暖﹐全力賑饑寒』﹔『累多生子早﹐財少作人難』﹔『池晴龜滿岸﹐天暮鳥投林』﹔『地僻衣冠古﹐情眞禮數忘』﹔『峯勢雞冠聳﹐溪形燕尾分』﹔『移花資墨气﹐種竹助琴聲』﹔『网密羣魚急﹐幕危舊燕巢』﹔『遣興詩頻攺﹐澆愁酒屢斟』﹔『時危憂覆楚﹐憤極誤椎秦』﹔『荷淨畱雙鷺﹐槐髙噪一蟬』﹔『秋山如畫淡﹐夜雨似琴幽』﹔『人皆憎志士﹐天每佑癡人』﹔『遣悶書遮眼﹐忘情債滿身』﹔『重看書折角﹐舊事怕經心』﹔『不弦琴作枕﹐無稅硯爲田』﹔『人猶謀仕宦﹐誰肯念痌瘝』﹔『天地來秋色﹐河山弔夕暉』﹔『夕憂登薦表﹐才拙愛吟詩』﹔『多難胡忘世﹐無才怕受恩』﹔『閱世多奇事﹐戀鄕亦至情』﹔『似犬爭投骨﹐如魚散涸波』﹔『一水飛雲際﹐羣山出鳥邊』﹔『山居𨿽寂寞﹐世路實崎嶇』﹔『叱犢犁春雨﹐哺鴉噪夕陽』﹔『緘札將心寄﹐開封若面談』﹔『鳥驚山吐月﹐魚樂水浮天』﹔『新書常補讀﹐舊句且畱刪』﹔『靑眼誰如柳﹐丹心自比楓』﹔『匿迹逃詩社﹐銷名入醉鄕』﹔『自憐離虎口﹐誰肯累豬肝』﹔『波浴牛浮鼻﹐沙眠鴨拗頭』﹔『聽香憑竹幾﹐伴月坐藤牀』﹔『悲歡如夢境﹐詩酒破愁城』﹔『兵燹殃千里﹐親朋散四方』﹔『一身牛馬走﹐大地虎狼蟠』。

七言云﹕『園林重到如前世﹐賓主相逢賀再生』﹔『案有奇書消白晝﹐門無俗客只靑山』﹔『四顧茫茫千感集﹐一身碌碌百憂攢』﹔『太平得壽方爲福﹐擾亂全生祇賞詩』﹔『報國不須論在位﹐當途更少力回天』﹔『避人計拙驚弓鳥﹐巒舊情深失水魚』﹔『入夢幾回尋舊雨﹐相思一夜起秋風』﹔『鄕愁怕聽談兵事﹐旅悶聊吟憶弟詩』﹔『折磨志比三燒玉﹐閱歷身如百煉銅』﹔『竹影上墻如墨畫﹐泉聲到枕當琴鳴』﹔『難除今日登髙俗﹐預約明年此會狂』﹔『不圖我輩談燈下﹐徧喚兒曹拜榻前』﹔『經世有才長落拓﹐感時無病也呻吟』﹔『看花不離杯中物﹐諛墓羞藏篋底金』﹔『荷笠野翁驅犢去﹐攜筐村女采茶還』﹔『有情梧樹祇畱影﹐無主梅花空自香』﹔『暮云映日形如獸﹐古樹經霜葉似花』﹔『妙句疑經前輩說﹐溫書如對故人言』﹔『親朋索寫宜春帖﹐兒女爭求壓歲錢』﹔『班管轉工修野史﹐錦囊並貯看山錢』﹔『愧非大海回瀾手﹐猶有閒雲出岫心』﹔『河朔已非唐土地﹐蠻鄕尙有漢衣冠』﹔『琴因養性非關趣﹐詩爲娛情不在傳』﹔『移家人困偸油鼠﹐守土民愚負版虫』﹔『孤憤惜無靑史分﹐不才閒過黑頭時』﹔『那堪時事頻焦額﹐已卜餘生莫出頭』﹔『上相無心歸趙璧﹐遺民徒望補梁甌』﹔『四壁虫聲秋有信﹐一階梧葉月無聊』﹔『繞郭溪聲秋雨後﹐滿樓山色夕陽中』﹔『避亂惱無千日酒﹐著書枉用一生心』﹔『杜老奇愁吟苦竹﹐放翁異夢靖邊塵』﹔『世事十年雙淚眼﹐人情一日九回腸』﹔『人皆欲殺君偏愛﹐客盡受恩我獨深』﹔『事經過後方知錯﹐詩未刪前不覺疵』﹔『壯心已與灰俱冷﹐好友翻輸幾可憑』﹔『酒逢世異偏難醉﹐詩到途窮轉不工』﹔『一世念惟家國重﹐半生愚任友朋欺』﹔『曲江對鏡憐形影﹐彭澤編詩紀歲時』﹔『匡時恨不逢黃石﹐避世何嫌臥白雲』﹔『不合時宜知己少﹐生逢世亂作人難』﹔『忤世幾如都散僕﹐憂時曾作太平民』﹔『逆旅轉嫌妻子累﹐窮途難得主人賢』﹔『文章老到宜秋色﹐山水窮時戀夕陽』﹔『書多未刻常親校﹐畫好無名亦自珍』﹔『平子四愁難自遣﹐季仁三願有誰知』﹗『詩貪記憶從頭讀﹐事怕遺忘信手書』﹔『如君不愧髙賢傳﹐許我親題有道銘』。

跋

王子友竹﹐臺之聞人也。性嗜吟﹐廣交遊﹐有孔北海風。去冬﹐介弟壽竹過廈﹐賚所著臺陽詩話﹑四香樓餘力艸等捲囑余爲之序。余受而讀之﹐不禁喟然嘆曰﹕『有是哉﹗臺猶未亡也』。

記壬辰歲﹐余侍先大夫東渡﹐恰唐灌陽亦承宣來臺﹐公餘輒邀臺士百數十人﹐創爲詩鐘例﹐分詠於官廳。先大夫得曹州牡丹若干種饋之﹐遂名其社爲牡丹吟社。餘年方象勺﹐得以綠衣陪座﹐𨿽學未逮而心甚羨也。因與三五小友效其例﹐立一海東吟社。酬唱正酣﹐無何乙未之變作矣。匆匆內渡﹐行捲多未及攜帶。事後徵諸同人﹐亦多忘憶。意者其與臺島同淪滅歟﹗不圖今日復有吾子之作﹐得以一慰孤懷也。

王子之才﹑之行﹐天下知之者甚夥﹐姑勿贅。至若今所讀詩話﹑吟艸﹐其神妙處亦盡於諸名人序中﹐余更何贊一詞。但餘亦有所耿耿不忘者﹕蓋集中序列姓氏﹐彊半爲余摯交﹔所載山川風物﹐亦彊半爲余親歷。嗚呼﹗地割矣﹐斯文墜矣。大陸已沈﹐羣黎無告﹐而吾子更能出入槍林炮雨中自葆其道﹐又得以所葆之道而遺諸餘﹐余何幸而與於此﹗然餘憊矣﹐行將退居深林﹐無暇與世共遷流。惟吾子爲兩間一大界綫﹐文運所關﹐間不容髮﹐其珍重爲之﹔二百六十一萬同胞﹐叨子之光﹐正無量也。噫﹗盤盤大才﹐豈特爲詩界爭色已哉﹗謹跋。

孔子降生二千四百五十三年孟春人日﹐怡園後人林輅存並書於安溪考亭講院。

