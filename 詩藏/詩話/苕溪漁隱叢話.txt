苕溪漁隱叢話提要

《前集》六十卷﹑《後集》四十卷﹐宋胡仔撰。仔字元任﹐績溪人。舜陟之子﹐以蔭授迪功郎﹑兩浙轉運司辦公事﹐官至奉議郎﹐知常州晉陵縣。後卜居湖州﹐自號「苕溪漁隱」。其書繼阮閱《詩話總龜》而作。前有自序﹐稱「閱所載者皆不錄」。二書相輔而行﹐北宋以前之詩話大抵略備矣。然閱書多錄雜事﹐頗近小說。此則論文考義者居多﹐去取較爲謹嚴。閱書分類編輯﹐多立門目。此則惟以作者時代爲先後﹐能成家者列其名﹐瑣聞軼句則或附錄之﹐或類聚之﹐體例亦較爲明晰。閱書惟采摭舊文﹐無所考正。此則多附辧証之語﹐尢足以資參訂。故閱書不甚見重於世﹐而此書則諸家援據﹐多所取資焉。《新安文獻志》引方回《漁隱叢話》考曰「元任寓居霅上﹐謂阮閱《閎休詩總》成於宣和癸卯﹐遺落元祐諸公。乃增纂集自國風﹑漢﹑魏﹑六朝以至南渡之初﹐最大家數﹐特出其名。余入雜紀﹐以年代爲後先。回幼好之﹐學詩實自此始。元任以閎休分門爲未然﹐有湯巖起者﹐閎休鄕人﹐著《詩海遺珠》﹐又以元任爲不然。回聞之吾州羅任臣毅卿﹐所病者元任紀其自作之詩不甚佳耳。其以歷代詩人爲先後﹐於諸家詩話有去有取﹐間斷以己意﹐視皇朝類苑中槪而並書者﹐豈不爲優」云云。𨿽鄕曲之言﹐要亦不失公論也。

前卷序

紹興丙辰﹐余侍親赴官嶺右﹐道遇湘中﹐聞舒城阮閱昔爲郴江守﹐嘗編《詩總》﹐頗爲詳備。行役勿匆﹐不暇從知識間借觀。後十三年﹐余居苕水﹐友生洪慶遠﹐從宗子彥章﹐獲傳此集。余取讀之﹐蓋阮因古今詩話﹐附以諸家小說﹐分門增廣﹐獨元祐以來諸公詩話不載焉。考編此《詩總》﹐﹝元本「考」下有「阮」字。﹞乃宣和癸卯﹐是時元祐文章﹐禁而弗用﹐故阮因以略之。余今遂取元祐以來諸公詩話﹐及史傳小說所載事實﹐可以發明詩句﹐及增益見聞者﹐纂爲一集。凡《詩總》所有﹐此不復纂集﹐庶免重復﹔一詩而二三其說者﹐﹝元本「一」上有「或」字。﹞則類次爲一﹐間爲折衷之﹔又因以余舊所聞見﹐爲說以附益之。或者謂余不能分明纂集﹐﹝元本「明」作「門」。﹞如阮之《詩總》﹐是未知詩之旨矣。昔有詩客﹐嘗以神聖工巧四品﹐分類古今詩句﹐爲說以獻半山老人﹐半山老人得之﹐未及觀﹐遽問客曰「如老杜『勛業頻看鏡﹐行藏獨倚樓』之句﹐當入何品﹖」客無以對﹐遂以其說還之﹐曰「嘗鼎一臠﹐他可知矣。」則知詩之不可分門纂集﹐蓋出此意也。余今但以年代人物之先後次第纂集﹐則古今詩話﹐不待撿尋﹐已粲然畢陳於前﹐顧不佳哉﹗今老矣﹐日以廢亡﹐此集之作﹐聊自備觀覽而已﹐匪敢傳之當世君子﹐故不愧。﹝元本句末有「焉」字。﹞戊辰春三月上巳﹐苕溪漁隱胡仔元任序。

紹興甲寅槐夏之月﹐陳奉議刊於萬卷堂。

卷第一卷

第一

國風漢魏六朝上

張文潛云「《詩》三百篇﹐𨿽云婦人女子小夫賤隸所爲﹐要之﹐非深於文章者不能作。如『七月在野』﹐至『入我牀下』﹐於七月已下皆不道破﹐直至十月﹐方言蟋蟀﹐非深於文章者能爲之邪﹖」

《漫叟詩話》云「《詩》三百篇﹐各有其旨﹐傳注之學﹐多失其本意。而流俗狃習﹐至不知處尙多﹐若『惟桑與梓﹐必恭敬止』﹐謂桑梓以人賴其用﹐故養而成之﹐莫肯淩踐﹐則有恭敬之道。父子相與﹐豈特如人之視桑梓﹖今乃言父母之邦者必稱桑梓﹐非也。」

宋子京《筆記》云「山東曰朝陽﹐山西曰夕陽﹐故《詩》曰﹕『度其夕陽。』又曰﹕『梧桐生矣﹐於彼朝陽。』指山之處耳。後人便用『夕陽忽西流』﹐然古人亦誤用久矣。」

山谷云「兪淸老作景陶軒﹐名爲未當。詩云﹕『髙山仰止。景行行止。』景﹐明也﹔髙山則仰之﹐明行則行之耳。魏﹑晉間所謂景莊景儉等﹐從一人差誤﹐遂相承繆。亦如郡守爲一麾也。」

《後山詩話》云「子厚謂屈氏《楚詞》﹐如《離騷》乃效《頌》﹐其次效《雅》﹐最後效《風》。」

蔡寬夫《詩話》云「秦﹑漢以前﹐字書未備﹐旣多假借﹐而音無反切﹐平側皆通用。如慶雲卿云﹑臯陶咎繇之類﹐大率如此。詩『瞻彼日月﹐悠悠我思﹐道之雲遠﹐曷云能來。』『燕燕於飛﹐下上其音﹐之子於歸﹐遠送於南。』『思』與『來』﹑『音』與『南』﹐皆以爲協聲。魏﹑晉間此體猶在﹐劉越石『握中有白璧﹐本自荊山璆﹐惟彼太公望﹐共此渭濱叟。』潘安仁『位同單父邑﹐愧無子賤歌﹐豈敢陋微官﹐但恐忝所荷』是也。自齊﹑梁后﹐旣拘以四聲﹐又限以音韻﹐故大率以偶儷聲響爲工。﹝元本﹑徐鈔本﹑舊鈔本「響」作「病」。﹞文气安得不卑弱乎﹖惟陶淵明﹑韓退之﹐時時擺脫世俗拘忌﹐故棲字與乖字﹑陽字與淸字﹐皆取其傍韻用﹐蓋筆力自足以勝之也。」

東坡云「余讀《文選》﹐恨其編次無法﹐去取失當。齊﹑梁文章衰陋﹐而蕭統尢爲卑弱﹐《文選引》斯可見矣。今觀《淵明集》﹐可喜者甚多﹐而獨取數首﹐以知其餘忽遺者多矣。淵明作《閒情賦》﹐所謂『《國風》好色而不淫』﹐正使不及《周南》﹐與屈﹑宋所陳何異﹖而統大譏之﹐此乃小兒彊作解事者。劉子玄辧李陵《與蘇武書》﹐非西漢文﹐蓋齊﹑梁間文士擬作者。吾因悟陵與蘇武《贈答》五言詩﹐亦後人所擬﹐而統不能辧。李善注《文選》﹐本末詳備﹐極可喜。所謂五臣者﹐眞俚儒之荒陋者也﹐而世以爲勝善﹐亦謬矣。謝瞻《張子房詩》云﹕『苛慝暴三殤』﹐此《禮》所謂『上中下殤』﹐言暴秦無道﹐戮及孥稚也。而乃引『苛政猛於虎﹐吾父吾子吾夫皆死於是』﹐謂夫與父爲殤﹐此豈非俚儒之荒陋乎﹖五臣旣陋甚﹐至於蕭統﹐亦其流耳。宋玉髙唐《神女賦》﹐自『玉曰唯唯』以前皆賦也﹐而統謂之序﹐大可笑也。相如賦首有子虛﹑烏有﹑亡是三人論難﹐豈亦序邪﹖其餘繆陋不一﹐亦聊舉其一二耳。」

蔡寬夫《詩話》云「五言起於蘇武﹑李陵﹐自唐以來有此說﹐𨿽韓退之亦云然。蘇﹑李詩世不多見﹐惟《文選》中七篇耳。世以蘇武詩云﹕『寒冬十二月﹐晨起踐凝霜﹐俯觀江漢流﹐仰視浮雲翔』﹐以爲不當有江漢之言﹐或疑其僞。予嘗考之﹐此詩若答李陵﹐則稱江漢決非是﹔然題本不云答陵﹐而詩中且言『結髮爲夫婦』之類﹐自非在虜中所作﹐則安知武未嘗至江漢邪﹖但注者淺陋﹐直指爲使匈奴時﹐故人多惑之﹐其實無據也。《古詩十九首》﹐或云枚乘作﹐而昭明不言﹐李善復以其有『驅車上東門』與『遊戲宛與洛』之句﹐爲辭兼東都。然徐陵《玉臺》分『西北有浮雲』以下九篇爲乘作﹐兩語皆不在其中。而『凜凜歲雲暮』『冉冉孤生竹』等別列爲古詩﹐則此十九首﹐蓋非一人之辭﹐陵或得其實。且乘死在蘇﹑李先﹐若爾﹐則五言未必始二人也。」

《呂氏童蒙訓》云「讀《古詩十九首》及曹子建詩﹐如『明月入我牗﹐流光正徘徊』之類﹐詩皆思深遠而有餘意﹐言有盡而意無窮也。學者當以此等詩常自涵養﹐自然下筆不同。」

東坡云「讀《列女傳》蔡琰二詩﹐其詞明白感慨﹐類世所傳《木蘭詩》﹐東京無此格也。建安七子﹐猶含養圭角﹐不盡發見﹐況伯喈女乎﹖又琰之流離﹐爲在父沒之後。董卓旣誅﹐伯喈乃遇禍。今此詩乃云爲董卓所驅虜入胡﹐尢知其非眞也。蓋擬作者疏略﹐而範曄荒淺﹐遂載之本傳﹐可發一笑也。」

蔡寬夫《詩話》云「《後漢蔡琰傳》載其二詩﹐或疑董卓死﹐邕被誅﹐而詩敍以卓亂流入胡﹐爲非琰辭。此蓋未嘗詳考於史也。且卓旣擅廢立﹐袁紹輩起兵山東﹐以誅卓爲名﹐中原大亂﹐卓挾獻帝遷長安﹐是時士大夫豈能皆以家自隨乎﹖則琰之入胡﹐不必在邕誅之後。其詩首言『逼迫遷舊邦﹐擁主以自彊﹐海內興義師﹐共欲誅不祥』﹐則指紹輩固可見。繼言『中土人脆弱﹐來兵皆胡羌﹐﹝「胡」原作「明」﹐今據徐鈔本校攺。﹞縱獵圍城邑﹐所向悉破亡﹐馬邊懸男頭﹐馬后載婦女﹐長驅西入關﹐迥路險且阻』﹐則是爲山東兵所掠也。其末乃云『感時念父母﹐哀嘆無窮已』﹐則邕尙無恙﹐尢亡疑也。」

山谷云「凡作賦要須以宋玉﹑賈誼﹑相如﹑子云爲師﹐略依放其步驟﹐乃有古風。老杜《詠吳生畫》云﹕『畫手看前輩﹐吳生遠擅場。』蓋古人於能事不獨求跨時輩﹐要須前輩中擅場耳。」

《詩眼》云「建安詩辯而不華﹐質而不俚﹐風調髙雅﹐格力遒壯﹐其言直致而少對偶﹐指事情而綺麗﹐得風雅騷人之气骨﹐最爲近古者也。一變而爲晉﹑宋﹐再變而爲齊﹑梁。唐諸詩人﹐髙者學陶﹑謝﹐下者學徐﹑庾﹐惟老杜﹑李太白﹑韓退之早年皆學建安﹐晚乃各自變成一家耳。如老杜『崆峒小麥熟』﹑『人生不相見』﹑《新安》《石壕》《潼關吏》《新昏》《垂老》《無家別》《夏日》《夏夜嘆》﹐皆全體作建安語。今所存集﹐第一第二卷

中頗多。韓退之『孤臣昔放逐』﹑《暮行河堤上》《重云贈李觀》《江漢答孟郊》《歸彭城》《醉贈張祕書》《送靈師》《惠師》﹐並亦皆此體﹐但頗自加新奇。李太白亦多建安句法﹐而罕全篇﹐多雜以鮑明遠體。東坡稱蔡琰詩﹐筆勢似建安諸子。前輩皆畱意於此﹐近來學者﹐遂不講爾。」

《石林詩話》云「晉﹑魏間詩﹐尙未拘聲律對偶﹐陸云相謔之辭﹐所謂『日下荀鳴鶴﹐雲間陸士龍』者﹐乃正爲的對。至於『四海習鑿齒﹐彌天釋道安』之類不一﹐乃知此體出於自然﹐不待沈約而後能也。舊嘗不解『四海』『彌天』爲何等語﹐因讀梁惠皎《髙僧傳》載習鑿齒與安書云﹕『夫不終朝而雨六公者﹐﹝「夫」原作「天」﹐今據元本﹑徐鈔本﹑舊鈔本校攺。﹞彌天之云也﹐弘淵源而敷八極者﹐四海之流也。』故摘其語以爲戲爾。晉初學佛者從其師姓﹐如支遁本姓關﹐從支謙學﹐故爲支遁。道安以學佛者昔本釋迦爲佛師﹐因請以釋命氏﹐遂爲定制。則釋道安亦其姓也。」

宋子京《筆記》云「古人語有椎拙不可掩者﹐《樂府》曰﹕『何以銷憂﹐惟有杜康。』劉越石曰﹕『何其不夢周。』又曰﹕『夫子悲獲麟﹐西狩涕孔丘。』𨿽有意緒﹐詞亦鈍朴矣。」

蔡寬夫《詩話》云「晉﹑宋間詩人﹐造語𨿽秀拔﹐然大抵上下句多出一意﹐如『魚戲新荷動﹐鳥散餘花落』﹐『蟬噪林逾靜﹐鳥鳴山更幽』之類﹐非不工矣﹐終不免此病。其甚乃有一人名而分用之者﹐如劉越石『宣尼悲獲麟﹐西狩泣孔丘』﹐謝惠連『𨿽好相如達﹐不同長卿慢』等語﹐若非前後相映帶﹐殆不可讀。然要非全美也。唐初﹐余風猶未殄﹐陶冶至杜子美﹐始淨盡矣。」

蔡寬夫《詩話》云「齊﹑梁以來﹐文士喜爲樂府辭﹐然沿襲之久﹐往往失其命題本意﹐《烏將八九子》但詠烏﹐《雉朝飛》但詠雉﹐《雞鳴髙樹巓》但詠雞﹐大抵類此。而甚有並其題失之者﹐如《相府蓮》訛爲《想夫憐》《揚婆兒》訛爲《楊叛兒》之類是也。蓋辭人例用事﹐語言不復詳研考﹐𨿽李白亦不免此。惟老杜《兵車行》《悲靑阪》《無家別》等數篇﹐皆因事自出己意立題﹐略不更蹈前人陳迹﹐眞豪傑也。」

《石林詩話》云「池塘生春艸﹐園林變夏禽」﹐世多不解此語爲工﹐蓋欲以奇求之爾。此語之工﹐正在無所意﹐﹝舊鈔本「所」下有「用」字。﹞猝然與景相遇﹐所以成章不假繩削﹐故非常情之所能到。詩家妙處﹐當須以此爲根本﹐而思苦言艱者﹐往往不悟。鐘嶸《詩評》論之最詳﹐其略云﹕『思君如流水﹐旣是卽目﹔﹝「旣是卽目」﹐原作「旣是所見則曰」﹐舊鈔本作「旣是卽目」﹐與《詩品》合﹐今據攺正。﹞髙臺多悲風﹐亦惟所見﹔淸晨登隴首﹐羌無故實﹔﹝「羌」原作「若」﹐今據《詩品》攺正。﹞明月照積雪﹐非出經史。古今勝語﹐多非假借﹐皆由眞尋﹐顏延之﹑謝莊尢爲繁密﹐於時化之。故大明﹑大始中﹐﹝舊鈔本「大始」作「泰始」。﹞文章殆同書鈔。近任昉﹑王元長等﹐辭不貴奇﹐競須新事。邇來作者﹐寖以成俗。遂乃句無虛語﹐語無虛字﹐牽聯補衲﹐蠹文已甚﹐自然英特﹐罕遇其人。』余每愛此言簡切﹐明白易曉﹐但觀者未嘗畱意耳。自唐以後﹐旣變以律體﹐固不能無拘窘﹐然苟大手筆﹐亦自不妨削鋸於神志之間﹐斫輪於甘苦之外也。」卷第二卷

第二

國風漢魏六朝下

《石林詩話》云「嵇康《幽憤詩》云﹕『性不傷物﹐頻致怨憎﹐昔慚下惠﹐今愧孫登。』蓋志鐘會之事也。吾嘗讀《世說》﹐知康乃魏宗室婿﹐審如此﹐𨿽不忤鐘會﹐亦安能免死邪﹖康嘗稱阮籍﹕『口不臧否人物﹐以爲可師。』殊不然。籍𨿽口不臧否﹐而作靑白眼﹐亦何以異。籍得全於晉﹐是早附司馬師﹐陰托其庇爾。史言『禮法之士﹐嫉之如仇﹐賴司馬景王全之。』以此而言﹐籍非附司馬氏﹐未必能脫禍也。今《文選》載蔣濟《勸進表》一篇﹐乃籍所作﹐籍忍至此﹐何所不可。籍著論鄙世俗之士﹐以爲猶虱處乎裩中﹐籍非委節於司馬裩中乎﹖余觀康尙不屈於鐘會﹐肯賣魏而附晉乎﹖世俗但以迹之近似者取之﹐槪以爲嵇﹑阮﹐吾每爲之太息也。」

《漫叟詩話》云「曹子建七步詩﹐世傳『煮豆然豆萁﹐豆在釜中泣』﹐一本云『萁向釜下燃﹐豆在釜中泣』﹐其工拙淺深﹐必有以辧之者。」﹝舊鈔本「以」作「能」。﹞

宋子京《筆記》云「左太衝詩﹕『振衣千仞岡﹐濯足萬里流。』使人飄飄有世表意﹐不減嵇康『目送飛鴻』語。」

唐子西《語錄》云「三謝詩﹐靈運爲勝﹐當就《選》中寫出熟讀﹐自見其優劣也。」又云「江左諸謝﹐詩文見《文選》者六人﹐希逸無詩﹐宣遠﹑叔源有詩不工﹐今取靈運﹑惠連﹑玄暉詩合六十四篇爲三謝詩。是三人者﹐詩至玄暉語益工﹐然蕭散自得之趣﹐亦復少減﹐漸有唐風矣。於此可以觀世變也。」

《雪浪齋日記》云「讀謝靈運詩﹐知其攬盡山川秀气。讀退之《南山》詩﹐頗覺似《上林》《子虛賦》﹐才力小者不能到。李長吉﹑玉川子詩﹐皆出於《離騷》﹐未可以立談判也。皇甫持正云﹕『吟詩未有劉長卿一字。』唐人必甚重長卿﹐今詩十卷﹐亦淸麗。」

《雪浪齋日記》云「王逸少於書知變﹐猶退之於詩知變﹐則一洗萬古凡馬空也。陶﹑謝詩所以妙者﹐由其人品髙。王﹑楊﹑盧﹑駱﹐叫呼炫鬻以爲文耳。」

唐子西《語錄》云「謝玄暉詩云﹕『寒城一以眺﹐平楚正蒼然。』平楚猶平野也。呂延濟乃用『翹翹錯薪﹐言刈其楚』﹐謂楚﹐木叢。便覺意象殊窘。凡五臣之陋類若此。」

宋子京《筆記》云「今人多誤鮑照爲鮑昭﹐李商隱有詩云﹕『濃烹鮑照葵。』又金陵有人得地中石刻作『鮑照』字。」

潘子眞《詩話》云「景文殊不知武后時諱照﹐唐人因以昭名之﹐事具《昭祠堂記》。」苕溪漁隱曰「《南史》本傳﹕鮑照字明遠。」

潘子眞《詩話》云「山谷言﹕庾子山『澗底百重花﹐山根一片雨』﹐有以盡登髙臨遠之趣。《喜晴應詔》﹐全篇可爲楷式﹐其卒章『有慶兆民同﹐論年天子萬』﹐不獨淸新﹐其气韻尢更深穩。」

潘子眞《詩話》云「《古樂府》云﹕『東飛伯勞西飛燕﹐黃姑織女時相見。』予初不曉黃姑爲何等語﹐因讀杜公瞻所注宗懍撰《荊楚歲時記》﹐乃知黃姑卽河鼓也﹐亦猶桑落之語轉呼爲索郎也。」

《冷齋夜話》云「《古樂府》曰﹕『繡幕圍春風﹐耳節朱絲桐。不知理何事﹐淺立經營中。護惜加窮袴﹐堤防托守宮。今日牛羊上丘壠﹐當時近前面發紅。』前輩多全用其語﹐老杜曰﹕『意匠慘淡經營中。』李長吉曰﹕『羅屏繡幕圍春風。』黃魯直曰﹕『今日牛羊上丘壠﹐當時近前左右瞋。』窮袴﹐漢時語也﹐今襠袴也。」

王直方《詩話》云「《古詩》云﹕『博山鑪中百和香﹐郁金蘇合及都梁。』又云﹕『氍毹五水香﹐迷疊及都梁。』案《廣志》﹕『都梁香出交﹑廣﹐形如藿香。迷疊出西域。』魏文帝又有《迷疊賦》﹐信乎不行一萬里﹐不讀萬卷書﹐不可看老杜詩也。」苕溪漁隱曰「王直方何鹵莽如此﹗方論《古詩》香事﹐初不論杜詩﹐遽云﹕『信乎不行一萬里﹐不讀萬卷書﹐不可看老杜詩。』此語眞可發一笑也。」

潘子眞《詩話》云「皮日休云﹕『梁武帝詩﹐後牗有朽柳﹐沈約詩﹐偏眠船舷邊﹐疊韻興焉。《詩》曰﹕螮蝀在東﹐又曰﹕鴛鴦在梁﹐雙聲興焉。』王玄謨問謝莊﹕『何者爲雙聲﹖何者爲疊韻﹖』答曰﹕『互護爲雙聲﹐磝碻爲疊韻。』當時伏其捷。丁晉公在朱崖﹐作州郡名配古人姓名等詩及雙聲疊韻﹐甚有源委。雙聲﹕『九曲流淸泚﹐重輪抱祥光。』疊韻﹕『紫蠟茱萸結﹐紅綃荳蔻房。』林和靖有『艸泥行郭索﹐云木叫鉤輈』﹐而山谷《效徐庾慢體》云﹕『翡翠釵梁碧﹐石橊裙褶紅』﹐皆疊韻雙聲也﹐語尢工。」

蔡寬夫《詩話》云「聲韻之興﹐自謝莊﹑沈約以來﹐其變日多。四聲中又別其淸濁﹐以爲雙聲﹐一韻者以爲疊韻。蓋以輕重爲淸濁爾﹐所謂『前有浮聲則後有切響』是也。王融《雙聲詩》云﹕『園蘅眩紅蘤﹐湖荇燁黃華﹐迥鶴橫淮翰﹐遠越合雲霞。』以此求之可見。自唐以來﹐雙聲不復用﹐而疊韻間有﹐杜子美『卑枝低結子﹐接葉暗巢鶯』﹐白樂天『戶大嫌甜酒﹐才髙笑小詩』之類﹐皆因其語意所到﹐輒就成之﹐要不以是爲工也。陸龜蒙輩遂以皆用一音﹐引『後牖有朽柳﹐梁王長康彊』爲始於梁武帝﹐不知復何所據。所謂蜂腰鶴膝者﹐蓋又出於雙聲之變﹐若五字首尾皆濁音﹐而中一字淸﹐卽爲蜂腰﹐首尾皆淸音﹐而中一字濁﹐卽爲鶴膝﹐尢可笑也。」

《學林新編》云「《南史謝莊傳》曰﹕『王元謨問莊何者爲雙聲﹐何者爲疊韻﹐答曰﹕互護爲雙聲﹐﹝「互」今本《南史》作「玄」。﹞磝碻爲疊韻。』某案﹕古人以四聲爲切韻﹐紐以雙聲疊韻﹐必以五音爲定﹐蓋謂東方喉聲爲木音﹐西方舌聲爲金音﹐南方齒聲爲火音﹐北方唇聲爲水音﹐中央牙聲爲土音也。雙聲者﹐同音而不同韻也。疊韻者﹐同音而又同韻也。互護同爲唇音﹐而二字不同韻﹐故謂之雙聲。磝碻同爲牙音﹐而二字又同韻﹐故謂之疊韻。若仿佛﹑熠耀﹑騏驥﹑慷慨﹑咿喔﹑霢霂﹐皆雙聲也。若侏儒﹑童蒙﹑崆峒﹑巃嵷﹑螳螂﹑滴瀝﹐皆疊韻也。《廣韻》曰﹕『章灼﹑良略是雙聲﹐灼略﹑章良是疊韻。』又曰﹕『廳剔﹑靈歷是雙聲﹐剔歷﹑廳靈是疊韻。』舉此例﹐則諸音皆是﹐此而紐之﹐﹝此二句舊鈔本作「則諸音皆由此而繹之」。﹞可以定矣。沈存中論詩之用字曰﹕『幾家村艸裏﹐吹笛隔江聞。幾家﹑村艸﹑吹笛﹑隔江﹐皆雙聲也。』某案﹕村字是唇音﹐艸字是齒音﹐吹字是唇音﹐笛字是齒音﹐此非同音字﹐不可謂之雙聲也。存中又曰﹕『月影侵簪冷﹐江光逼履淸。侵簪﹑逼履﹐皆疊韻也。』某案﹕侵字是唇音﹐簪字是齒音﹐逼字是唇音﹐履字是舌音﹐旣非同音字﹐而逼履二字又不同韻﹐不可謂之疊韻也。某案李羣玉詩曰﹕『方穿詰曲崎嶇路﹐又聽鉤輈格磔聲。』詰曲﹑崎嶇﹐乃雙聲也﹐鉤輈﹑格榤﹐乃疊韻也。」

《漫叟詩話》云「東坡作《喫語詩》﹕『江幹髙居堅關扃﹐耕犍躬駕角掛經。孤航系舸菇茭隔﹐﹝舊鈔本「航」作「觥」。﹞笳鼓過軍雞狗驚。解襟顧影各箕踞﹐擊劍髙歌幾舉觥。荊笄供膾愧攪聒﹐幹鍋更戛甘瓜羹。』山谷亦有戲題云﹕『逍遙近道邊﹐憩息慰憊懣。晴暉時晦明﹐謔語諧讜論。艸萊荒蒙蘢﹐室屋壅塵坌。僮僕侍偪側﹐涇渭淸濁混。』二老亦作詩戲邪﹖」苕溪漁隱曰「東坡後又有《喫語詩》一篇﹐謂此爲一字詩﹐『故居劍閣隔錦官』者是也。」

《石林詩話》云﹕﹝舊鈔本此下有「蜀人見物驚異﹐輒曰噫嘻﹐李白作《蜀道難》因用之。汾晉之間﹐尊者呼左右曰咄﹐左右必曰喏。」一段三十五字。﹞「劉貢甫以司空圖詩中﹝舊鈔本「詩中」作「已用」。﹞咄喏二字﹐辧《晉書》所載石崇豆粥咄嗟﹝舊鈔本有「而辦」二字。﹞爲誤。以喏爲嗟﹐非也。孫楚詩有『三命皆有極﹐﹝此句原作「孫楚詩自有三本皆有極」﹐今據舊鈔本校攺。孫楚《徵西官屬送於陟陽候作詩》正作「三命皆有極」。﹞咄嗟不可保』之語﹐此又豈是以喏爲嗟﹖古今語言﹐固自各出於一時﹐本不與後世相通者。咄嗟皆聲也﹐自晉以前﹐未見有言咄喏﹐﹝舊鈔本「咄喏」作「咄咄者」。﹞殷浩所謂『咄咄逼人』﹐蓋拒物之聲﹐嗟乃嘆聲﹐咄嗟猶言呼吸﹐疑晉人一時話﹐故孫楚亦云耳。」﹝舊鈔本此下有「苕溪漁隱曰﹕『蘇子瞻蜀人也﹐作《後赤壁賦》云「嗚呼噫嘻﹐我知之矣。」《洞庭春色賦》云「嗚呼噫嘻﹐吾言誇矣。」皆用蜀語。』」一段四十三字。﹞

《雪浪齋日記》云「爲詩﹕欲詞格淸美﹐當看鮑照﹑謝靈運﹔渾成而有正始以來風气﹐當看淵明﹔欲淸深閒淡﹐當看韋蘇州﹑柳子厚﹑孟浩然﹑王摩詰﹑賈長江﹔欲气格豪逸﹐當看退之﹑李白﹔欲法度備足﹐當看杜子美﹔欲知詩之源流﹐當看《三百篇》及《楚詞》﹑漢﹑魏等詩。前輩云﹕『建安才六七子﹐開元數兩三人。』前輩所取﹐其難如此。予嘗與能詩者論書止於晉﹐而詩止於唐。蓋唐自大歷以來﹐詩人無不可觀者﹐特晚唐气象衰苶耳。」

《後山詩話》云「余以古文爲三等﹕周爲上﹐七國次之﹐漢爲下。周之文雅﹐七國之文壯偉﹐其失騁。漢之文華瞻﹐其失緩。東漢而下無取焉。」卷第三卷

第三

五柳先生上

東坡云「世傳桃源事﹐多過其實。考淵明所記﹐止言先世避秦亂來此﹐則漁人所見﹐似是其子孫﹐非秦人不死者也。又云『殺雞作食』﹐豈有仙而殺者乎﹖舊說南陽有菊水﹐水甘而芳﹐居民三十餘家﹐飲其水皆壽﹐或至百二三十歲。蜀靑城山老人村有五世孫者﹐道極崄遠﹐生不識鹽醯﹐而溪中多枸杞根如龍蛇﹐飲其水﹐故壽﹐近歲道稍通﹐漸能致五味﹐而壽亦益衰。桃源蓋此比也。使武陵太守得而至焉﹐則已化爲爭奪之場久矣。常意天壤之間﹐若此者甚眾﹐不獨桃源。」苕溪漁隱曰「東坡此論﹐蓋辧證唐人以桃源爲神仙﹐如王摩詰﹑劉夢得﹑韓退之作《桃源行》是也。惟王介甫作《桃源行》﹐與東坡之論暗合﹐今具載其詞云﹕『望夷宮中鹿爲馬﹐秦人半死長城下﹐避世不獨商山翁﹐亦有桃源種桃者。此來種桃經幾春﹐采花食實枝爲薪﹐兒孫生長與世隔﹐𨿽有父子無君臣。漁郎漾舟迷遠近﹐花間相見驚相問﹐世上惟知古有秦﹐山中豈料今爲晉。聞道長安吹戰塵﹐春風回首一沾巾﹐重華一去寧復得﹐天下紛紛經幾秦。』洪駒父云﹕『桃源非神仙﹐予素知狀﹐此來見東坡《和淵明桃源詩序》﹐論其非神仙﹐暗與人意合。』其敢妄言如此﹐豈非預先偸子一聯詩乎。」

《髙齋詩話》云「荊公《桃源行》云﹕『望夷宮中鹿爲馬﹐秦人半死長城下。』指鹿爲馬﹐乃二世事﹐而長城之役﹐﹝「役」原誤作「後」﹐今據元本校攺。﹞乃始皇也。又指鹿事不在望夷宮中﹐荊公此詩﹐追配古人﹐惜乎用事失照管﹐爲可恨耳。」

唐子西《語錄》云「唐人有詩云﹕『山僧不解數甲子﹐一葉落知天下秋。』及觀元亮詩云﹕『𨿽無紀歷志﹐四時自成歲。』便覺唐人費力。如《桃源記》言﹕『尙不知有漢﹐無論魏﹑晉。』可見造語之簡妙。蓋晉人工造語﹐而元亮其尢也。」

山谷云「東坡在潁州時﹐因歐陽叔弼讀《元載傳》﹐嘆淵明之絕識﹐故作詩云﹕『淵明求縣令﹐本緣食不足﹐束帶向督郵﹐小屈未爲辱﹐翻然賦《歸去》﹐豈不念窮獨﹐重以五斗米﹐折腰營口腹。如何元相國﹐﹝元本﹑徐鈔本﹑舊鈔本「如何」作「云何」。﹞萬鐘不滿欲﹐胡椒銖兩多﹐安用八百斛﹐以此殺其身﹐何翅抵鵲玉。往者不可悔﹐﹝「悔」原作「侮」﹐今據元本﹑徐鈔本﹑舊鈔本校攺。﹞吾其反自燭。』淵明隱約栗裏﹑柴桑之間﹐或飯不足也。顏延年送錢二十萬﹐卽日送酒家﹐與蓄積不知紀極﹐至藏胡椒八百斛者﹐相去遠近﹐豈直睢陽蘇合彈與蜣蜋糞丸比哉﹖」

韓子蒼云「以《淵明傳》及詩考之﹐自庚子歲始作建威參軍﹐由參軍爲彭澤令﹐遂棄官歸﹐是歲乙巳﹐凡爲吏者六歲﹐故云『疇昔居上京﹐六載去還歸。』然淵明乙巳歲三月尙爲參軍﹐十一月去彭澤﹐而云『家貧耕植不足自給』﹐何也﹖傳言﹕『淵明以郡遣督郵至﹐卽日解印綬去。』而淵明《自序》以程氏妹喪去奔武昌。余觀此士﹐旣以違己交病﹐又愧役於口腹﹐意不欲仕久矣﹐及因妹喪卽去﹐蓋其孝友如此。世人但以不屈於州縣吏爲髙﹐故以因督郵而去。此士識時委命﹐其意固有在矣﹐豈一督郵能爲之去就哉﹖躬耕乞食﹐且猶不恥﹐而恥屈於督郵﹐必不然矣。」

東坡云「孔子不取微生髙﹐孟子不取於陵仲子﹐惡其不情也。陶淵明欲仕則仕﹐不以求之爲嫌﹔欲隱則隱﹐不以去之爲髙﹔饑則扣門而乞食﹐飽則雞黍以迎客﹕古今賢之﹐貴其眞也。」苕溪漁隱曰「余嘗三復斯言﹐可謂至論。而《冷齋夜話》輒竄易其語﹐雜以漢髙帝之事﹐決非東坡議論也。吾故表而出之。」

東坡云「余舊好誦陶潛《歸去來》﹐嘗患其不入音律﹐近輒微加增損﹐作《般涉調哨徧》﹐𨿽微攺其詞﹐而不攺其意﹐請以《文選》及本傳考之﹐方知字字背非創入也。詞曰﹕『爲米折腰﹐因酒棄家﹐身口交相累。歸去來﹐誰不遣君歸﹐覺從前俱非今是。露未晞﹐徵夫指予歸路﹐門前笑語喧童稚。嗟舊菊都荒﹐新松暗老﹐吾年今已如此。但小窗容膝﹐閉柴扉﹐策杖看孤雲暮鴻飛﹐云出無心﹐鳥倦知還﹐本非有意。噫歸去來兮﹐我今忘我兼忘世。親戚無浪語﹐琴書中有眞味。﹝舊鈔本無「中」字。﹞步翠麓崎嶇﹐泛淸溪窈窕﹐涓涓暗谷流春水。觀艸木欣榮﹐幽人自感﹐吾生行且休矣。念寓形宇內復幾時﹐不自覺﹐皇皇欲何之。委吾心﹐去畱誰計。神仙知在何處﹐富貴非吾志。但知臨水登山﹐嘯詠自引﹐壺觴自醉﹐此生天命更奚疑。且乘流遇坎還止。』」

東坡云「陶潛詩﹕『采菊東籬下﹐悠然見南山。』采菊之次﹐偶然見山﹐初不用意﹐而景與意會﹐故可喜也。今皆作『望南山』。杜子美云﹕『白鷗沒浩蕩﹐萬里誰能馴。』蓋滅沒於煙波間耳﹐而宋敏求謂予云﹕『鷗不解沒﹐攺作波字。』二詩攺此兩字﹐覺一篇神气索然也。」

《冷齋夜話》云「老杜『白鷗波沒蕩』﹐今誤作『浩蕩』﹐非惟無气﹐亦分外閒置波字。」苕溪漁隱曰「《禽經》云﹕『鳧善浮﹐鷗善沒。』以沒字易波字﹐則東坡之言益有理。冷齋以沒字易浩字﹐其理全不通。浩蕩謂煙波也﹐今云波沒蕩﹐亦不成語﹐此言無足取。」

《雞肋集》云「詩以一字論工拙﹐如『身輕一鳥過』﹐『身輕一鳥下』﹐過與下﹐與疾與落﹐每變而每不及﹐易較也。如魯直之言﹐猶碔砆之於美玉是也。然此猶在工拙精粗之間﹐其致思未失也。記在廣陵日﹐見東坡云﹕『陶淵明意不在詩﹐詩以寄其意耳。采菊東籬下﹐悠然望南山﹐則旣采菊又望山﹐意盡於此﹐無餘蘊矣﹐非淵明意也。采菊東籬下﹐悠然見南山﹐則本自采菊﹐無意望山﹐適舉首而見之﹐故悠然忘情﹐趣閒而景遠﹐此未可於文字精粗間求之﹐以比碔砆美玉不類。』」

蔡寬夫《詩話》云「『采菊東籬下﹐悠然見南山。』此其閒遠自得之意﹐直若超然邈出宇宙之外。俗本多以見字爲望字﹐若爾﹐便有褰裳濡足之態矣。乃知一字之誤﹐害理有如是者﹐《淵明集》世旣多本﹐校之不勝其異﹐有一字而數十字不同者﹐不可槪舉﹐若『只雞招近局』﹐或以局爲屬﹐𨿽於理似不通﹐然恐是當時語。『我土日以廣』﹐或以土爲志﹐於義亦兩通﹐未甚相遠。若此等類﹐縱誤﹐不過一字之失﹐如見與望﹐則並其全篇佳意敗之﹐此校書者不可不謹也。」

東坡云「『平疇交晚風﹐良苗亦懷新。』非古之耦耕植杖者不能道此語﹐非予之世農﹐亦不能識此語之妙也。」

東坡云「《乞食詩》云﹕『銜戢如何謝﹐冥報以相貽。』淵明得一食﹐至欲以冥謝主人﹐哀哉哀哉﹐此大類丐者口頰也。非獨余哀之﹐舉世莫不哀之也。饑寒常在身前﹐功名常在身後﹐二者不相待﹐此士之所以窮也。《讀史述九章》﹐夷齊﹑箕子﹐蓋有感而云﹐去之五百餘載﹐吾猶識其意也。《詠二疏》詩﹐淵明未嘗出﹐二疏旣出而知返﹐其志一也。或以謂旣出而返﹐如從病得愈﹐其味勝於初不病﹐此或者顚倒見耳。﹝元本﹑舊鈔本「或者」作「惑者」﹐「或」「惑」古通。﹞《飲酒詩》云﹕『客養千金軀﹐臨化消其寶。』寶不能過軀﹐軀化則寶亡矣。人言靖節不知道﹐吾不信也。」

《冷齋夜話》云「李格非善論文章﹐嘗曰﹕『諸葛孔明《出師表》﹑劉伶《酒徳頌》﹑陶淵明《歸去來詞》﹑李令伯《乞養親表》﹐皆沛然如肝肺中流出﹐殊不見斧鑿痕。』是數君子在後漢之末﹐兩晉之間﹐初未嘗欲以文章名世﹐而其詞意超邁如此﹐是知文章以气爲主﹐气以誠爲主。老杜詩過人﹐在誠實耳。誠實著見﹐學者多不曉﹐如玉川子《醉詩》﹕『昨夜村飲歸﹐健倒三四五﹐摩挲靑莓菩﹐莫嗔驚著汝。』又荊公《扇詩》云﹕『玉斧修成寶月團﹐月邊仍有女乘鸞﹐靑冥風露非人世﹐鬢亂釵橫特地寒。』」

山谷云「陶淵明《責子詩》曰﹕『白髮被兩鬢﹐肌膚不復實。𨿽有五男兒﹐總不好紙筆﹕阿舒已二八﹐懶惰故無匹﹔阿宣行志學﹐而不愛文術﹔雍端年十三﹐不識六與七﹔通子垂九齡﹐但覓梨與栗。天運苟如此﹐且進杯中物。』觀淵明此詩﹐想見其人慈祥戲謔可觀也。俗人便謂淵明諸子皆不慧﹐而淵明愁嘆見於詩耳。」又云「杜子美詩﹕『陶潛避俗翁﹐未必能達道。觀其著詩篇﹐頗亦恨枯槁。達生豈是足﹐﹝舊鈔本「是」作「自」。﹞默識蓋不早。生子賢與愚﹐何其掛懷抱。』子美困頓於山川﹐蓋爲不知者詬病﹐以爲拙於生事﹐又往往譏議宗文﹑宗武失學﹐故聊解嘲耳﹐其詩名曰《遣興》﹐可解也。俗人便爲譏病淵明﹐所謂癡人前不得說夢也。」

《遁齋閒覽》云「六一居士推重陶淵明《歸去來》﹐以爲江左髙文﹐當世莫及。涪翁云﹕『顏﹑謝之詩﹐可謂不遺鑪錘之功矣﹔然淵明之墻數仞﹐而不能窺也。』東坡晚年﹐尢喜淵明詩﹐在儋耳遂盡和其詩。荊公在金陵﹐作詩多用淵明詩中事﹐至有四韻詩全使淵明詩者。又嘗言其詩有奇絕不可及之語﹐如『結廬在人境﹐而無車馬喧﹐問君何能爾﹐心遠地自偏』﹐由詩人以來﹐無此句也。然則淵明趣向不羣﹐詞彩精拔﹐晉﹑宋之間﹐一人而已。」苕溪漁隱曰「荊公詩云﹕『先生歲晚事田園﹐魯叟遺書廢討論。問訊桑麻憐已長﹐案行松菊喜猶存。農人調笑追尋壑﹐稚子歡呼出候門。遙謝載醪祛惑者﹐吾今欲辧已忘言。』所謂四韻全使淵明詩者﹐卽此詩是也。」

《石林詩話》云「魏﹑晉間人詩﹐大抵專工一體﹐如侍宴﹑從軍之類﹐故後來相與祖習者﹐亦但因所長而取之耳。謝靈運《擬鄴中七子》與江淹《雜擬》是也。梁鐘嶸作《詩品》﹐皆云﹕『某人詩出於某人。』亦以此爲然。論陶淵明乃以爲出應璩﹐此語不知其所據。應璩詩不多見﹐惟《文選》載其《百一詩》一篇﹐所謂『下流不可處﹐君子愼厥初』者﹐與陶詩了不相類。五臣注引《文章錄》云﹕『曹爽多違法度﹐璩作詩以刺在位﹐若百分有補於一者。』﹝舊鈔本「若」上有「意」字。﹞淵明正以脫略世故﹐超然物外爲適﹐顧區區在位者﹐何足槪其心哉﹖且此老何嘗有意欲以詩自名﹐而追取一人而模效之﹖此乃當時文士與進取而爭長者所爲﹐何期此老之淺﹐蓋嶸之陋也。江淹《擬湯惠休詩》﹕『日暮碧雲合﹐佳人殊未來。』古今以爲佳句﹐然謝靈運『圓景早已滿﹐佳人猶未適』﹐謝玄暉『春艸秋更綠﹐公子未西歸』﹐卽是此意。嘗怪兩漢間所作騷文﹐初未嘗有新語﹐直是句句規模屈﹑宋﹐但換字不同耳。至晉﹑宋以後﹐詩人之辭﹐其獘亦然。若是﹐𨿽工亦何足道。蓋當時祖習﹐共以爲然﹐故未有譏之者耳。」

山谷云「『正賴古人書』﹐『正爾不能得』﹐『正宜委運去』﹐皆當時語﹐而或者攺作『上賴古人書』﹐『止爾不能得』﹐甚失語法。又《述酒詩》一篇﹐有其義而亡其辭﹐似是讀異書所作﹐其中多不可解。獨『羊勝喪其身』﹐當是『羋勝』﹐羊勝﹑白公也﹐諸梁﹑葉公也。」

韓子蒼云「陳述古《題述酒詩後》云﹕『意不可解﹐恐其讀異書所爲也。』余反復之﹐見『山陽舊國』之句﹐蓋用山陽公事﹐疑是義熙以後有所感而作也﹐故有『流淚抱中嘆﹐平王去舊京』之語﹐淵明忠義如此。今人或謂淵明所題甲子﹐不必皆義熙後﹐此亦豈足論淵明哉﹗惟其髙舉遠蹈﹐不受世紛﹐﹝舊鈔本「紛」作「氛」。﹞而至於躬耕乞食﹐其忠義亦足見矣。」

《陶淵明集》云「《文選》五臣注《辛丑歲七月赴假還江陵夜行塗中詩》云﹕『淵明詩﹐晉所作者皆題年號﹐入宋所作﹐但題甲子而已﹐意者恥事二姓﹐故以異之。』思悅考淵明之詩﹐有以題甲子者﹐始庚子﹐距丙辰﹐凡十七年間只九首耳﹐皆晉安帝時所作也。中有《乙巳歲三月爲建威參軍使節都經前溪作》﹐此年秋乃爲彭澤令﹐在官八十餘日﹐卽解印綬﹐賦《歸去來兮辭》。後一十六年庚申﹐晉禪宋﹐恭帝元熙二年也。蕭徳施《淵明傳》曰﹕『自宋髙祖王業漸隆﹐不復肯仕。』於淵明出處﹐得其實矣。寧容晉未禪宋前二十年﹐輒恥事二姓﹐所作詩但題甲子而自取異哉﹖矧詩中又無有標晉年號者﹐其所題甲子﹐蓋偶記一事耳。後人類而次之﹐亦非淵明之意也。」

山谷云「寧律不諧而不使句弱﹐用字不工不使語俗﹐此庾開府之所長也。然有意於爲詩也。至於淵明﹐則所謂不煩繩削而自合者。𨿽然﹐巧於斧斤者﹐多疑其拙﹔窘於檢括者﹐輒病其放。孔子曰﹕『寧武子其智可及也﹐其愚不可及也。』淵明之拙與放﹐豈可爲不知者道哉﹖道人曰﹕『如我按指﹐海印發光﹐汝暫舉心﹐塵勞先起。』說者曰﹕『若以法眼觀﹐無俗不眞﹔若以世眼觀﹐無眞不俗。』淵明之詩﹐要當與一丘一壑者共之耳。」卷第四卷

第四

五柳先生下

東坡云「古之詩人有擬古之作矣﹐未有追和古人者也﹐追和古人﹐則始於東坡。吾於詩人無所甚好﹐獨好淵明之詩。淵明作詩不多﹐然其詩質而實綺﹐臒而實腴﹐自曹﹑劉﹑鮑﹑謝﹑李﹑杜諸人﹐皆莫及也。吾前後和其詩凡百有九篇﹐至其得意﹐自謂不甚愧淵明。然吾之於淵明﹐豈獨好其詩也哉﹖如其爲人﹐實有感焉。淵明臨終疏告儼等﹕『吾少而窮苦﹐每以家獘﹐東西遊走。性剛才拙﹐與物多忤。自量爲己﹐必貽俗患﹐僶俛辭世﹐使汝等幼而饑寒。』淵明此語﹐蓋實錄也。吾眞有此病而不蚤自知﹐半世出仕﹐以犯大患﹐此所以深愧淵明﹐欲以晚節師範其萬一也。」

《詩眼》云「東坡《和貧士詩》云﹕『夷齊恥周粟﹐髙歌誦虞軒﹐祿產彼何人﹐能致綺與園﹖古來避世士﹐死灰或餘煙。末路益可羞﹐朱墨手自研。淵明初亦仕﹐弦歌本誠言﹐不樂乃徑歸﹐視世嗟獨賢。』此詩言夷﹑齊自信其去﹐𨿽武王﹑周﹑召不能挽之使畱﹔若四皓自信其進﹐𨿽祿﹑產之聘亦爲之出﹔蓋古人無心於功名﹐信道而進退﹐舉天下萬世之是非﹐不能回奪伯夷之非武王﹐綺﹑園之從祿﹑產﹐自合爲世所笑﹐不當有名。偶然聖賢辧論之於後﹐乃信於天下﹐非其始望﹐故其名之傳﹐如死灰之餘煙也。後世君子﹐旣不能以道進退﹐又不能忘世俗之毀譽﹐多作文以自明其出處﹐如《答客難》《解嘲》之類皆是也。故曰『朱墨手自研』。韓退之亦云﹕『朱丹自磨研。』若『淵明初亦仕﹐弦歌本誠言』﹐蓋無心於名﹐𨿽晉末亦仕﹐合於綺﹑園之出﹔其去也﹐亦不待以微罪行﹐『不樂乃徑歸』﹐合於夷﹑齊之去﹔其事𨿽小﹐其不爲功名累其進退蓋相似。使其易地﹐未必不追蹤二子也。東坡作文﹐工於命意﹐必超然獨立於眾人之上﹐非如昔人稱淵明以退爲髙耳﹐故又發明如此。」

王直方《詩話》云「紹聖間﹐山谷見東坡《和飲酒詩》﹐讀至『前山正可數﹐後騎且勿驅』﹐云﹕『此老未死在。』又云﹕『東坡在揚州《和飲酒詩》﹐只是如己所作﹐至惠州《和歸田園》六首﹐乃與淵明無異。』」

《冷齋夜話》云「東坡在惠州﹐盡和淵明詩﹐魯直在黔南聞之﹐作詩曰﹕『子瞻謫嶺南﹐時宰欲殺之。飽喫惠州飯﹐細和淵明詩。彭澤千載人﹐子瞻百世士。出處𨿽不同﹐風味乃相似。』後遷儋耳﹐久之﹐天下哄傳子瞻已仙去矣。又七年北歸﹐時章惇丞相方貶雷州﹐東坡歸至南昌﹐太守葉祖洽曰﹕『世傳端明已遊道山﹐今尙爾遊戲人間邪﹖』坡曰﹕『途中見子厚﹐故返回耳。』」

蔡寬夫《詩話》云「淵明詩﹐唐人絕無知其奧者﹐惟韋蘇州﹑白樂天嘗有效其體之作﹐而樂天去之亦自遠甚。大和後﹐風格頓衰﹐不特不知淵明而已。然薛能﹑鄭谷乃皆自言師淵明﹐能詩云﹕『李白終無敵﹐陶公固不刊。』谷詩云﹕『愛日滿階看古集﹐只應《陶集》是吾師。』」

《冷齋夜話》云「東坡嘗云﹕『淵明詩﹐初視若散緩﹐熟視有奇趣。』如曰﹕『日暮巾柴車﹐路暗光已夕﹐歸人望煙火﹐稚子候檐隙。』又曰﹕『采菊東籬下﹐悠然見南山。』又曰﹕『靄靄遠人村﹐依依墟裏煙﹐犬吠深巷中﹐雞鳴桑樹巓。』大率才髙意遠﹐則所寓得其妙﹐遂能如此。如大匠運斤無斧鑿痕﹐不知者疲精力﹐至死不悟。如曰﹕『一千里色中秋月﹐十萬軍聲半夜潮。』又曰﹕『蝴蝶夢中家萬里﹐子規枝上月三更。』又曰﹕『深秋簾幕千家雨﹐落日樓臺一笛風。』皆寒乞相﹐一覽便盡﹐初如秀整﹐熟視無神气﹐以其字露也。東坡作對則不然﹐如曰﹕『山中老宿依然在﹐案上《楞嚴》已不看』之類﹐更無齟齬之態﹐細味之﹐對偶親的而字不露也﹐此其得淵明之遺意耳。」

《詩眼》云「《貧士詩》云﹕『九十行帶索﹐饑寒況當年。』近一名士作詩云﹕『九十行帶索﹐榮公老無依。』余謂之曰﹕『陶詩本非警策﹐因有君詩﹐乃見陶之工。』或譏余貴耳賤目﹐後錯舉兩聯﹐人多不能辧其孰爲陶孰爲今詩也﹐則爲解曰﹕榮啟期事﹐近出《列子》﹐不言榮公可知﹐九十則老可知﹐行帶索則無依可知﹐五字皆贅也。若淵明意﹐謂至於九十﹐猶不免行而帶索﹐則自少壯至於長老﹐其饑寒艱苦宜如此﹐窮士之所以可深悲也。此所謂『君子於其言﹐無所苟而已』矣﹐古人文章﹐必不虛設耳。」

東坡云「『秋菊有佳色﹐裛露掇其英。泛此忘憂物﹐遠我遺世情。一觴𨿽獨進﹐杯盡壺自傾。日入羣動息﹐歸鳥趨林鳴。笑傲東軒下﹐聊復得此生。』靖節以無事爲得此生﹐則見役於物者﹐非失此生邪。」

韓子蒼云「往在京口﹐爲曾公捲題采菊圖﹕『九日東籬采落英﹐白衣遙見眼能明﹐向令自有杯中物﹐一段風流可得成。』蔡天啟屢哦此詩﹐以爲善。然余嘗謂古人寄懷於物而無所好﹐然後爲達。況淵明之眞﹐其於黃花直寓意耳﹐至言飲酒適意﹐亦非淵明極致﹐向使無酒﹐但悠然見南山﹐其樂多矣﹐遇酒輒醉﹐醉醒之後﹐豈知有江州太守哉﹖當以此論淵明。」

東坡云「陶潛詩﹕『但恐多謬誤﹐君當恕醉人。』此未醉時說也﹐若已醉﹐何暇憂誤哉﹖然世人言醉時是醒時語﹐此最名言。張安道飲酒﹐初不言盞﹐數與劉潛﹑石曼卿飲﹐但言當飲幾石而已。歐公盛年時能飲百盞﹐然常爲安道所困。聖兪亦能百許盞﹐然醉輒髙叉手而語彌溫謹﹐此亦知所不足而勉之﹐非善飲者。善飲者﹐淡然與平時無少異。若僕者﹐又何其甚﹐飲一盞而醉﹐醉味與數君何異﹐亦無所羨耳。」

張文潛云「陶元亮𨿽嗜酒﹐家貧不能常飲酒﹐而況必飲美酒乎﹖其所與飲﹐多田野樵漁之人﹐班坐林間﹐所以奉身而悅口腹者﹐蓋略矣。白樂天亦嗜酒﹐其家釀黃醅者﹐蓋善酒也。又每飲酒﹐必有絲竹僮妓之奉。洛陽山水風物甲天下﹐其所與遊﹐如裴度﹑劉禹錫之徒﹐皆一時名士也。夫欲爲元亮﹐則窘陋而難安﹔欲爲樂天﹐則備足而難成。吳徳仁居二人之間﹐眞率僅似陶﹐而奉養略如白﹐其放達則並有之﹐豈非賢哉。」

《石林詩話》云「晉人多言飲酒﹐有至沈醉者﹐此未必意眞在於酒﹐蓋方時艱難﹐人各懼禍﹐惟托於醉﹐可以粗遠世故。蓋陳平﹑曹參以來用此策﹐《漢書》記陳平於劉﹑呂未判之際﹐日飲醇酒﹐戲婦人﹐是豈眞好飲邪﹖曹參𨿽與此異﹐然方欲解秦之煩苛﹐付之淸淨﹐以酒杜人﹐是亦一術。不然﹐如蒯通輩無事而獻說者﹐且將日走其門矣。流傳至嵇﹑阮﹑劉伶之徒﹐遂全欲用此爲保身之計。此意惟顏延年知之﹐故《五君詠》云﹕『劉伶善閉關﹐懷情滅聞見﹐韜精日沈飲﹐誰知非荒宴。』如是﹐飲者未必劇飲﹐醉者未必眞醉也。後世不知此﹐凡溺於酒者﹐往往以嵇﹑阮爲例﹐濡首腐脇﹐亦何恨於死邪。」

《類苑》云「石曼卿喜豪飲﹐與布衣劉潛爲友。嘗倅海州﹐潛訪之﹐劇飲﹐中夜﹐酒欲竭﹐有醋斗餘﹐乃傾入酒中並飲之。明日﹐酒醋俱盡﹐每與客痛飲﹐露發跣足﹐著械而坐﹐謂之囚飲。坐木杪﹐謂之巢飲。以槁束之﹐引首出飲﹐復就束﹐謂之鱉飲。廨後爲一庵﹐常臥其間﹐名之曰捫虱庵。」苕溪漁隱曰「東坡詩云﹕『試問髙吟三十韻﹐何如低唱兩三杯。』世傳陶谷買得黨太尉故妓﹐取雪水烹團茶﹐謂妓曰﹕『黨家應不識此。』妓曰﹕『彼粗人安得有此景﹐但能銷金帳下﹐淺斟低唱﹐飲羊羔兒酒耳。』陶愧其言。如曼卿喜豪飲﹐亦大粗俗﹐了無風味﹐是豈知人間有此景哉﹖」

東坡云「俗傳書生入官庫﹐見錢不識﹐或怪而問之﹐生曰﹕『固知其爲錢﹐但怪其不在紙裹中耳。』予偶讀淵明《歸去來詞》云﹕『幼稚盈室﹐瓶無儲粟。』乃知俗傳﹐信而有證。使瓶有儲粟﹐亦甚微矣﹐此翁平生只於瓶中見粟也邪。馬后見大練﹐乃以爲異物。晉惠帝問饑民何不食肉糜。細思之﹐皆一理也。永叔常言﹕『孟郊詩云﹕鬢邊𨿽有絲﹐不堪織寒衣。就使堪織﹐﹝「織」原作「識」﹐元本﹑徐鈔本作「織」﹐今據校攺。﹞能得多少﹐聊爲好事者一笑。』」

《遁齋閒覽》云「《文選》有文通《擬古詩》三十首﹐如《擬休上人閨情詩》云﹕『日暮碧雲合﹐佳人殊未來。』今人遂用爲休上人詩故事。又《擬陶淵明歸田園詩》云﹕『種禾在東臯﹐苗生滿阡陌。』今此詩亦收在《陶淵明集》中﹐皆誤也。」

韓子蒼云「《田園》六首﹐末篇乃序行役﹐與前五首不類。今俗本乃取江淹『種苗在東臯』爲末篇﹐東坡亦因其誤和之﹐陳述古本止有五首﹐予以爲皆非也。當如張相國本題爲《雜詩》六首。江淹《雜擬詩》亦頗似之﹐但《擬淵明詩》『開徑望三益』﹐此一句爲不類。故人張子西向餘如此說﹐余亦以爲不然。淹之比淵明情致﹐徒效其語﹐乃取《歸去來》句以充入之﹐固應不類。予觀古今詩人﹐惟韋蘇州得其淸閒﹐尙不得其枯淡﹔柳州獨得之﹐但恨其少遒爾。柳州詩不多﹐體亦備眾家﹐惟效陶詩是其性所好﹐獨不可及也。」

《西淸詩話》云「淵明意趣眞古﹐淸淡之宗。詩家視淵明﹐猶孔門視伯夷也。其集屢經諸儒手校﹐然有《問來使篇》﹐世蓋未見﹐獨南唐與晁文元家二本有之﹐詩云﹕『爾從山中來﹐一作「南山來」。早晚發天目。我屋南窗下﹐今生幾叢菊。薔薇葉已抽﹐秋一作「春」。蘭气當馥。歸去來山中﹐山中酒應熟。』李太白《潯陽感秋詩》﹕『陶令歸去來﹐田家酒應熟。』其取諸此云。」

苕溪漁隱曰「淵明有云﹕『余家貧﹐耕植不足以自給﹐幼稚盈室﹐瓶無儲粟﹐生生所資﹐未見其術。』三復此語﹐眞余之實錄也。余投閒二十載﹐生事素微﹐食指旣眾﹐家日益貧。退之詩云﹕『時命𨿽乖心轉壯﹐技能虛富家逾窘。』亦似爲餘發﹐時時哦之﹐不覺失笑。余嘗有詩云﹕『壯圖鵬翼九萬里﹐末路羊腸百八盤。』蓋言老而多艱耳。」

《後山詩話》云「鮑照之詩﹐華而不弱。陶淵明之詩﹐切於事情﹐但不文耳。」卷第五卷

第五

李謫仙

六一居士云「『落日欲沒峴山西﹐倒著接蘺花下迷﹐襄陽女兒齊拍手﹐大家齊唱《白銅鞮》。』此常言也。至於『淸風明月不用一錢買﹐玉山自倒非人推』﹐然後見太白之橫放。所以驚動千古者﹐固不在此乎﹖」

呂氏《童蒙訓》云「如『曉月出天山﹐蒼茫雲海間﹐長風一萬里﹐吹度玉門關』﹐及『沙墩至梁苑﹐二十五長亭﹐大舶夾雙櫓﹐中流鵝鸛鳴』之類﹐皆气蓋一世。學者能熟味之﹐自然不褊淺矣。」

《詩眼》云「山谷言﹐學者若不見古人用意處﹐但得其皮毛﹐所以去之更遠。如『風吹柳花滿店香』﹐若人復能爲此句﹐亦未是太白。至於『吳姬壓酒勸客嘗』﹐壓酒字他人亦難及。『金陵子弟來相送﹐欲行不行各盡觴』﹐益不同。『請君試問東流水﹐別意與之誰短長』﹐至此乃眞太白妙處﹐當潛心焉。故學者先以識爲主﹐禪家所謂正法眼﹐直須具此眼目﹐方可入道。」

《西淸詩話》云「太白歷見司馬子微﹑謝自然﹑賀知章﹐或以爲可與神遊八極之表﹐或以爲謫仙人﹐其風神超邁英爽可知。後世詞人狀者多矣﹐亦間於丹靑見之﹐俱不若少陵『落月滿屋梁﹐猶疑照顏色』。熟味之﹐百世之下﹐想見風采﹐此與李太白傳神詩也。」

東坡云「唐末五代﹐文章衰陋﹐詩有貫休﹐書有亞棲﹐村俗之气﹐大率相似。如蘇子美家收張長史書云﹕『隔簾歌已俊﹐對坐貌彌精。』語旣凡惡﹐而字法眞亞棲之流。近見曾子固編《太白集》﹐自云頗獲遺亡﹐如《贈懷素艸書歌》及《笑矣乎》數首﹐皆貫休已下詞格。二人皆號有識者﹐故深可怪。白樂天《贈徐凝》﹑韓退之《贈賈島》之類﹐皆世俗無知者所托﹐不足多怪。」

山谷云「《太白集》中《長干行》二篇﹐『妾發初覆額』﹐眞太白作也。『憶妾深閨裏』﹐李益尙書作也﹐所謂『癡妬尙書李十郎』者也﹔詞意亦淸麗可喜﹐亂之太白詩中﹐亦不甚遠。大儒曾子固刊定﹐亦不能別也。太白豪放﹐人中鳳凰麒麟﹐譬如生富貴人﹐𨿽醉著瞑暗啽囈中作無義語﹐終不作寒乞聲耳。今太白詩中謬入他人作者﹐略有十之二三﹐欲刪正者﹐當用吾言考之。」

蔡寬夫《詩話》云「太白之從永王璘﹐世頗疑之﹐《唐書》載其事甚略﹐亦不爲明辧其是否。獨其詩《自序》云﹕『半夜水軍來﹐潯陽滿旌旃。空名適自誤﹐迫脇上樓船。從賜五百金﹐棄之若浮煙。辭官不受賞﹐翻謫夜郎天。』然太白豈從人爲亂者哉﹖蓋其學本出從橫﹐以气俠自任﹐當中原擾攘時﹐欲藉之以立奇功耳。故其《東巡歌》有『但用東山謝安石﹐爲君談笑靜胡沙』之句﹐至其卒章乃云﹕『南風一掃胡塵靜﹐西入長安到日邊。』亦可見其志矣。大抵才髙意廣﹐如孔北海之徒﹐固未必有成功﹔而知人料事﹐尢其所難。議者或責以璘之猖獗﹐而欲仰以立事﹐不能如孔巢父﹑蕭穎士察於未萌﹐斯可矣﹔若其志﹐亦可哀已。」

蘇子由云「李白詩類其爲人﹐俊發豪放﹐華而不實﹐好事喜名﹐不知義理之所在也。語用兵﹐則先登陷陣﹐不以爲難﹔語遊俠﹐則白晝殺人﹐不以爲非﹕此豈其誠能也。白始以詩酒奉事明皇﹐遇讒而去﹐所至不攺其舊。永王將據江淮﹐白起而從之不疑﹐遂以放死。今觀其詩固然。唐詩人李﹑杜稱首﹐今其詩皆在﹐杜甫有好義之心﹐白所不及也。漢髙祖歸丰沛作歌曰﹕『大風起兮雲飛揚﹐威加海內兮歸故鄕﹐安得猛士兮守四方。』髙帝豈以文字髙世者﹐帝王之度固然﹐發於中而不自知也。白詩反之曰﹕『但歌大風雲飛揚﹐安用猛士守四方。』其不識理如此。老杜贈白詩有『重典細論文』之句﹐謂此類也哉。」

東坡云「『湘中老人讀黃老﹐手援紫藟坐碧艸﹐春至不知湘水深﹐日暮忘卻巴陵道。』唐末有人見作是詩者﹐詞气殆是李謫仙。予都下見有人攜一紙文書﹐字則顏魯公也﹐墨迹如未幹﹐紙亦新健﹐其詩曰﹕『朝披夢澤云﹐笠釣靑茫茫。』此語非太白不能道也。」苕溪漁隱曰「太白此詩中後云﹕『暮跨紫鱗去﹐海气侵肌涼。』亦奇語也。」

《西淸詩話》云「太白仙去後﹐人有見其詩﹐略云﹕『斷崖如削瓜﹐嵐光破崖綠﹐天河從中來﹐白雲漲川谷。玉案勅文字﹐世眼不可讀﹐攝身淩靑霄﹐松風吹我足。』又云﹕『舉袖露條脫﹐招我飯胡麻。』眞雲煙中語也。」

東坡云「今《太白集》中有《歸來乎》《笑矣乎》及《贈懷素艸書》數詩﹐決非太白作﹐蓋唐末五代間學齊己輩詩也。余舊在富陽﹐見國淸院太白詩﹐絕凡近。過彭澤興唐院﹐又見太白詩﹐亦非是。良由太白豪俊﹐語不甚擇﹐集中亦往往有臨時率然之句﹐故使妄庸輩敢耳。若杜子美﹐世豈復有僞撰邪﹖余嘗舟次姑孰堂下﹐讀《姑孰十詠》﹐怪其語淺近﹐不類李白。王平甫云﹕『此李赤詩也﹐亦見《柳子厚集》。自比李白﹐故名赤﹐其後爲廁鬼所惑以死。』今觀其詩止此﹐而以太白自比﹐則其人心疾久矣﹐豈廁鬼之罪也。」苕溪漁隱曰「東坡此語﹐蓋有所譏而云。」

山谷云「余評李白詩﹐如黃帝張樂於洞庭之野﹐無首無尾﹐不主故常﹐非墨工槧人所可擬議。吾友黃介《讀李杜優劣論》曰﹕『論文政不當如此。』余以爲知言。」

荊公云「詩人各有所得﹐『淸水出芙蓉﹐天然去雕飾』﹐此李白所得也。『或看翡翠蘭苕上﹐﹝「蘭苕」舊鈔本作「靑冥」。﹞未掣鯨魚碧海中』﹐此老杜所得也。『橫空盤硬語﹐妥帖力啡奡』﹐此韓愈所得也。」

《雪浪齋日記》云「或云﹐太白詩其源流出於鮑明遠﹐如《樂府》多用《白紵》﹐故子美云『俊逸鮑參軍』﹐蓋有譏也。」

《漫叟詩話》云「詩中有助語﹐若『牀頭歷日無多子﹐借問別來太瘦生』之句﹐子與生字﹐初不當輕重。」

《該聞錄》云「唐崔顥《題武昌黃鶴樓》詩云﹕『昔人已乘白雲去﹐此地空餘黃鶴樓﹐黃鶴一去不復返﹐白雲千載空悠悠。晴川歷歷漢陽樹﹐芳艸萋萋鸚鵡洲。日暮家山何處在﹖煙波江上使人愁。』李太白負大名﹐尙曰﹕『眼前有景道不得﹐崔顥題詩在上頭。』欲擬之較勝負﹐乃作《金陵登鳳皇臺》詩。」苕溪漁隱曰「太白《登鳳皇臺詩》云﹕『鳳皇臺上鳳皇遊﹐鳳去臺空江自流。吳宮花艸埋幽徑﹐晉國衣冠成古丘。三山半落靑天外﹐二水中分白鷺洲。總爲浮雲能蔽日﹐長安不見使人愁。』」

潘子眞《詩話》云「陸賈《新語》曰﹕『邪臣蔽賢﹐猶浮雲之障日月也。』太白詩﹕『總爲浮雲能蔽日﹐長安不見使人愁。』蓋用此語。」

《西淸詩話》云「蘄州黃梅縣峯頂寺﹐在水中央﹐環伏萬山﹐人迹所罕到。曾阜爲令時﹐因事登其上﹐見梁間一粉版﹐﹝「粉版」﹐元本﹑舊鈔本作「榜」。﹞塵暗粉落﹐拂滌視之﹐乃謫仙詩﹐云﹕『夜宿峯頂寺﹐舉手捫星辰﹐不敢髙聲語﹐恐驚天上人。』世間傳楊大年幼時詩﹐非也。」

洪駒父《詩話》云「世謂《杜集》中贈太白詩最多﹐而《李集》初無一篇與杜者。案段成式《酉陽雜俎》云﹕『《李集》有《堯祠贈杜補闕》者﹐老杜也﹐其詩曰「我覺秋興逸﹐誰言秋气悲﹐山將落日去﹐水與晴相宜。雲歸碧海少﹐雁度靑天遲。相失各萬里﹐茫然空爾思。」不獨飯顆山之句也。』」

《隱居詩話》云「世言韓愈﹑白居易無往來之詩﹐非也。退之《招樂天詩》云﹕『曲江水滿花千樹﹐有底忙時不肯來。』又《送靈師詩》云﹕『開忠二州牧﹐詩賦時多傳﹐失職不把筆﹐珠璣爲誰編。』是時韋處厚守開州﹐白居易守忠州也。又有『放朝曾不報﹐半夜蹋泥歸』之句﹐樂天和曰﹕『仍聞放朝夜﹐誤出到街頭。』樂天有《寄退之詩》曰﹕『近來韓閣老﹐疏我我先知﹐量大嫌甜酒﹐才髙笑小詩。』」﹝編者按﹕此條當入韓吏部或香山居士。﹞

洪駒父《詩話》云「《新唐書嚴武傳》云﹕『武在蜀放肆﹐房琯以故宰相爲部內刺史﹐武踞慢不爲禮﹔最厚杜甫﹐然欲殺甫數矣。李白作《蜀道難》﹐乃爲房與杜危之矣。』《新唐書》據範攄《雲溪友議》言之耳。案《唐書》《摭言》載李白始自西蜀至京﹐道未甚振﹐因以所業贄謁賀知章﹐知章覽《蜀道難》一篇﹐曰﹕『子謫仙人也。』案白本傳﹕『天寶初﹐因吳筠被召﹐亦至長安﹐時往見賀知章。』則與嚴武帥蜀歲月懸遠。嘗見《李集》一本於《蜀道難》題下注﹕『諷章仇兼瓊也。』考其年月近之矣。謂危房﹑杜者非也。《新唐書》第弗深考耳。」

沈存中《筆談》云「前史稱嚴武爲劍南節度﹐不法﹐李白爲作《蜀道難》。案孟棨所記﹕『白初至京師﹐賀知章聞名﹐首詣之﹐白出《蜀道難》。』時乃天寶初也。嚴武爲劍南﹐乃在至徳已後肅宗時﹐年代甚遠﹐蓋小說所記﹐率多舛誤。」苕溪漁隱曰「二說辧證李白《蜀道難》非謂嚴武作﹐明白如此﹐則《新唐史》抵牾無疑。」

苕溪漁隱曰「老杜《寄李十二白》詩云﹕『詩成泣鬼神。』元和中範傳正志白墓云﹕『賀公知章吟公《烏棲曲》云﹕此詩可以哭鬼神矣。』李徳裕《述夢詩》云﹕『荷靜蓬池膾﹐冰寒郢水醪。』唐學士初夏上賜食﹐﹝「夏」字原無﹐今據舊鈔本校補。﹞悉是蓬萊池魚膾﹐夏至頒冰及酒﹐以酒味濃﹐和冰而飲﹐禁中有郢酒坊。古人作詩﹐類皆摭實﹐豈若今人憑空造語耶﹖」卷第六卷

第六

杜少陵一

《詩眼》云「古人學問﹐必有師友淵源。漢楊惲一書﹐迥出當時流輩﹐則司馬遷外孫故也。自杜審言已自工詩﹐當時沈佺期﹑宋之問等﹐同在儒館﹐爲交遊﹐故老杜律詩布置法度﹐全學沈佺期﹐更推廣集大成耳。沈云﹕『雪白山靑千萬里﹐幾時重謁聖明君。』杜云﹕『云白山靑萬里裏﹐愁看直北是長安。』沈云﹕『人如天上坐﹐魚似鏡中懸。』杜云﹕『春水船如天上坐﹐老年花似霧中看。』是皆不免蹈襲前輩﹐然前後傑句﹐亦未易優劣。山谷云﹕『船如天上坐﹐人似鏡中行。』『船如天上坐﹐魚似鏡中懸。』沈云卿詩也。云卿得意於此﹐故屢用之。老杜『春水船如天上坐』﹐祖述佺期之語也﹐繼之以『老年花似霧中看』﹐蓋觸類而長之。」

《後山詩話》云「魯直言﹕『杜之詩法出審言﹐句法出庾信﹐但過之耳。』」苕溪漁隱曰「老杜亦自言﹕『吾祖詩冠古。』則其詩法乃家學所傳云。」

《迂叟詩話》云「『牂羊墳首﹐三星在罶﹐言不可久。』古人爲詩﹐貴於意在言外﹐使人思而得之。故言之者無罪﹐聞之者足以戒也。近世詩人﹐惟杜子美最得詩人之體﹐如『國破山河在﹐城春艸木深﹐感時花濺淚﹐恨別鳥驚心。』『山河在』﹐則無餘物矣﹔『艸木深』﹐明無人矣﹔花鳥﹐平時可娛之物﹐見之而泣﹐聞之而恐﹐則時可知矣。他皆類此﹐不可徧舉。」

東坡云「司空表聖自論其詩﹐以爲得味外味﹐『綠樹連村暗﹐黃花入麥稀。』此句最善。又云﹕『棋聲花院閉﹐幡影石壇髙。』吾尙獨遊五老峯﹐入白鶴觀﹐松陰滿地﹐不見一人﹐惟聞棋聲﹐然後知此句之工也。但恨其寒儉有僧態。若杜子美云﹕『暗飛螢自照﹐水宿鳥相呼。』『四更山吐月﹐殘夜水明樓。』則才力富健﹐去表聖之流遠矣。」

山谷云「『長鑱長鑱白木柄﹐我生托子以爲命﹐黃獨無苗山雪盛﹐短衣數挽不掩脛。』往時儒者不解黃獨義﹐攺爲黃精﹐學者承之。以予考之﹐蓋黃獨是也。《本艸》赭魁﹐注﹕『黃獨﹐肉白皮黃﹐巴漢人蒸食之﹐江東謂之土芋。』予求之江西﹐謂之土卵﹐蒸煮食之﹐類芋魁。」苕溪漁隱曰「無己《後山詩話》論『黃獨無苗山雪盛』﹐及『過時如發口﹐君側有讒人』﹐韋蘇州『書後欲題三百顆』﹐評李白詩如黃帝張樂於洞庭之野﹐此四事﹐皆見魯直《豫章集》中。今《後山詩話》亦有之﹐不差一字﹐疑後人誤編入也。」

《幕府燕聞錄》云「盛文肅夢朝上帝﹐見殿上執扇﹐有題詩云﹕『夜闌更秉燭﹐相對如夢寐。』意其天人詩﹐識之。旣寤﹐以語客﹐乃杜甫詩也。」

《三山老人語錄》云「《羌村詩》﹕『夜闌更秉燭﹐相對如夢寐。』一小說謂有人過驪山﹐夢明皇稱美此二句。然子美詩云﹕『世亂遭飄蕩﹐生還豈偶然。』遂乃有『秉燭』之語﹐則致世之亂者誰邪﹖明皇得不慚乎﹗猶誦其語而譽之﹐可謂無恥矣。此小說之無稽也。」苕溪漁隱曰「三山老人﹐乃吾先君之道號也。」

《冷齋夜話》云「『夜闌更秉燭﹐相對如夢寐』﹐更互秉燭照之﹐恐尙是夢也﹐作更側聲。字讀﹐則失其意甚矣。」

《漫叟詩話》云「《古樂府陌上桑》云﹕『五馬立踟躕。』用五馬作太守事﹐自西漢時已然。唐人若『人生五馬貴』﹐『五馬爛生光』﹐皆襲漢人之誤。案鄭氏箋『孑孑幹旟﹐在浚之都﹐素絲組之﹐良馬五之』﹐云﹕『《周禮》﹕州裏建旟﹐謂州長之屬。』漢人因以爲郡守事﹐而不知州長非漢之郡守也。」

《遁齋閒覽》云「世謂太守爲五馬﹐人罕知其故事。或言《詩》云﹕『孑孑幹旟﹐在浚之都﹐素絲組之﹐良馬五之。』鄭注謂﹕『《周禮》﹕州長建旟。』漢太守比州長﹐故云。後見龐幾先云﹕『古乘駟馬車﹐至漢時﹐太守出則增一馬﹐事見《漢官儀》也。』」

《學林新編》云「古《陌上桑羅敷行》曰﹕『使君從南來﹐五馬立踟躕。』子美詩用五馬甚多﹐注詩者引《陌上桑》五馬以釋之﹐非也。案《陌上桑》亦用五馬爲使君事者也。說者謂《漢官儀》『朝臣出使以駟馬﹐太守加一馬爲五馬。』又謂《詩》『孑孑幹旟﹐在浚之都﹐素絲組之﹐良馬五之』﹐注云﹕『《周禮》﹕州裏建旟﹐謂州長之屬。』﹝「謂」原作「諸」﹐今據元本﹑徐鈔本校攺。﹞因呼太守爲五馬。然《詩》云『良馬四之』﹐『良馬五之』﹐『良馬六之』﹐蓋言素絲紕組所見之數﹐非太守之五馬也。」苕溪漁隱曰「五馬事當以《遁齋》《學林》二說出《漢官儀》者爲是。余嘗細考《詩》注﹐『孑孑幹旟』﹐烏隼曰旟。後人多用隼旟爲太守事﹐又見注云﹕『州長之屬』﹐因以詩之五馬爲太守﹐誤矣。」

潘子眞《詩話》云「禮﹕天子六馬﹐左右驂﹔三公九卿駟馬﹐右騑。漢制九卿則中二千石﹐亦右騑﹔太守﹑相﹐駟馬而已。其有功徳加秩中二千石﹐及使者﹐乃有右騑﹐故以五馬爲太守美稱。《羅敷艷歌》云﹕『使君從南來﹐五馬立踟躕』也。柳景元兄弟並爲太守﹐時人語曰﹕『柳氏門庭﹐五馬逶迆。』亦原於此。」

《老杜補遺》云「肅宗至徳初﹐子美爲拾遺﹐岑參爲補闕。或問二人孰賢﹐余曰﹕『子美賢。』或曰﹕『何以知之﹖』曰﹕『以其詩知之。子美之詩曰﹕避人焚諫艸﹐騎馬欲雞棲。又曰﹕明朝有封事﹐數問夜如何﹖參之詩曰﹕聖朝無闕事﹐自覺諫書稀。至徳初﹐安史之亂方劇﹐上皇在蜀﹐朝野騷然﹐果無闕事時邪﹖』」

《呂氏童蒙訓》云「謝無逸語汪信民云﹕『老杜有自然不做底語到極至處者﹐有雕琢語到極至處者。如丹靑不知老將至﹐富貴於我如浮雲﹐此自然不做底語到極至處者也。如金鐘大鏞在東序﹐冰壺玉衡懸淸秋﹐此雕琢語到極至處者也。』」

山谷云「予謫居黔州﹐盡書子美兩川﹑夔﹑峽諸詩﹐以遺丹稜楊素翁﹐俾刻之石﹐使大雅之音久湮沒而復盈三巴之耳。素翁又欲作髙屋廣楹庇此石﹐因請名焉。予名之曰大雅堂﹐仍爲作記﹐其略云﹕『由杜子美以來﹐四百餘年﹐斯文委地。文章之士﹐隨世所能﹐傑出時輩﹐未有升子美之堂者﹐況室家之好邪﹗余嘗欲隨欣然會意處﹐箋以數語﹐終以汩沒世俗﹐初不暇給。𨿽然﹐子美詩妙處﹐乃在無意於文。夫無意而意已至﹐非廣之以《國風》《雅》《頌》﹐深之以《離騷》《九歌》﹐安能咀嚼其意味﹐闖然入其門邪﹗故使後生輩自求之﹐則得之深矣。使後之登大雅堂者﹐能以余說而求之﹐則思過半矣。彼喜穿鑿者﹐棄其大旨﹐取其發興﹐於所遇林泉人物﹑艸木魚虫﹐以爲物物皆有所托﹐如世間商度隱語者﹐則子美之詩委地矣。』」

秦少遊雲﹕「蘇武﹑李陵之詩長於髙妙﹐曹植﹑劉公幹之詩長於豪逸﹐陶潛﹑阮籍之詩長於衝澹﹐謝靈運﹑鮑照之詩長於峻潔﹐徐陵﹑庾信之詩長於藻麗﹔子美者﹐窮髙妙之格﹐極豪逸之气﹐包衝澹之趣﹐兼峻潔之姿﹐備藻麗之態﹐而諸家之作﹐所不及焉。」﹝「作所」原作「所作」﹐今據元本﹑徐鈔本攺正。﹞

王直方《詩話》云「荊公編集四家詩﹐其先後之序﹐或以爲存深意﹐或以爲初無意。蓋以子美爲第一﹐此無可議者﹔至永叔次之﹐退之又次之﹐以太白爲下﹐何邪﹖或者云﹕太白之詩﹐固不及退之﹐而永叔本學退之﹐而所謂靑出於藍者﹐故其先後如此。或者又以荊公旣品第了此四人次第﹐自處便與子美爲敵耳。」

《鐘山語錄》云「荊公次第四家詩﹐以李白最下﹐俗人多疑之。公曰﹕『白詩近俗﹐人易悅故也。白識見污下﹐十首九說婦人與酒﹐然其才豪俊﹐亦可取也。』」

王定國《聞見錄》云「黃魯直嘗問王荊公﹕『世謂四選詩﹐丞相以歐﹑韓髙於李太白邪﹖』荊公曰﹕『不然﹐陳和叔嘗問四家之詩﹐乘間簽示和叔﹐時書史適先持杜詩來﹐而和叔遂以其所送先後編集﹐初無髙下也。李﹑杜自昔齊名者也。何可下之。』魯直歸問和叔﹐和叔與荊公之說同。今乃以太白下歐﹑韓而不可破也。」

《遁齋閒覽》云「或問王荊公云﹕『編四家詩﹐以杜甫爲第一﹐李白爲第四﹐豈白之才格詞致不逮甫也﹖』公曰﹕『白之歌詩﹐豪放飄逸﹐人固莫及﹔然其格止於此而已﹐不知變也。至於甫﹐則悲歡窮泰﹐發斂抑揚﹐疾徐縱橫﹐無施不可﹐故其詩有平淡簡易者﹐有綺麗精確者﹐﹝「綺麗」原作「綿麗」﹐今據徐鈔本校攺。﹞有嚴重威武若三軍之帥者﹐有奮迅馳驟若泛駕之馬者﹐﹝「泛」原作「覂」﹐今據元本﹑徐鈔本﹑明鈔本校攺。﹞有淡泊閒靜若山谷隱士者﹐有風流醞藉若貴介公子者。蓋其詩緒密而思深﹐觀者苟不能臻其閫奧﹐未易識其妙處﹐夫豈淺近者所能窺哉﹖此甫所以光掩前人﹐而後來無繼也。元稹以謂兼人所獨專﹐斯言信矣。』或者又曰﹕『評詩者謂甫期白太過﹐反爲白所誚。』公曰﹕『不然﹐甫贈白詩﹐則曰淸新庾開府﹐俊逸鮑參軍﹐但比之庾信﹑鮑照而已。又曰李侯有佳句﹐往往似陰鏗﹐鏗之詩﹐又在鮑﹑庾下矣。飯顆之嘲﹐𨿽一時戲劇之談﹐然二人者名旣相逼﹐亦不能無相忌也。』」

《隱居詩話》云「劉攽《詩話》載子美詩云﹕『蕭條六合內﹐人少虎狼多。少人愼勿投﹐虎多信所過。饑有易子食﹐獸猶畏虞羅。』言亂世人惡甚於虎狼也。余觀老杜《潭州詩》﹕『岸花飛送客﹐檣燕語畱人』﹐與前篇同意。喪亂之際﹐人無樂善喜士之心﹐至於一將一迎﹐曾不若岸花檣燕也。詩在優柔感諷﹐不在逞豪放而致詬怒也。老杜最善評詩﹐觀其愛李白深矣﹐至稱白則曰﹕『李侯有佳句﹐往往似陰鏗』﹐又曰﹕『淸新庾開府﹐俊逸鮑參軍』﹐信斯言也﹐觀陰鏗﹑鮑照詩﹐則知所謂主優柔而下豪放者﹐﹝「主」徐鈔本﹑明鈔本作「上」﹞爲不虛矣。」

韓子蒼云「陰鏗與何遜齊名﹐號陰﹑何﹐今《何遜集》五卷﹐其詩淸麗簡遠﹐正稱其名。鏗詩至少﹐又淺易無他奇﹐其格律乃似隋﹑唐間人所謂﹐疑非出於鏗。𨿽然﹐自隋﹑唐以來﹐謂鏗詩矣。」

《學林新編》云「或雲杜甫﹑李白同時﹐以詩名相軋﹐不能無毀譽。甫贈白詩云﹕『李侯有佳句﹐往往似陰鏗』﹐此句乃所以鄙白也。某按子美《夔州詠懷寄鄭監李賓客》詩曰﹕『鄭李光時論﹐文章並我先﹔陰何尙淸省﹐沈宋歘聯翩。』蓋謂陰鏗﹑何遜﹑沈約﹑宋玉也﹐四人皆能詩文﹐爲時所稱者。而子美又以陰鏗居四人之首﹐則知贈太白之詩﹐非鄙之也﹐乃深美之也。《陳書阮卓傳》曰﹕『武威陰鏗字子堅﹐五歲能誦詩﹐日賦千言。及長﹐博涉史傳﹐尢喜五言詩﹐爲當世所重。有集三卷行於世。』以此觀之﹐則子美贈太白詩『往往似陰鏗』者﹐乃美太白善爲五言詩似陰鏗也。」卷第七卷

第七

杜少陵二

東坡云「南都王誼伯《書江濱驛垣》謂﹕『子美詩﹐歷五季兵火﹐多舛缺奇異﹐𨿽經其祖父所理﹐尙有疑闕者。』誼伯謂﹕『西川有杜鵑﹐東川無杜鵑﹐涪萬無杜鵑﹐云安有杜鵑﹐蓋是題下注。』斷自『我昔遊錦城』爲首句。誼伯誤矣。且子美詩備諸家體﹐非必率合程度﹐偘偘者然也。是篇落句處凡五杜鵑﹐﹝「落」字原無﹐今據明鈔本校補。﹞豈可以文害辭辭害意邪﹖原子美之詩﹐類有所感﹐托物以發者也﹐亦六藝之比興﹐《離騷》之法與。案《博物志》﹕『杜鵑生子﹐寄之他巢﹐百鳥爲飼之。』故江東所謂『杜宇曾爲蜀帝王﹐化禽飛去舊城荒』是也。且禽鳥之微﹐猶知有尊﹐故子美詩云﹕『重是古帝魂。』又云﹕『禮若奉至尊。』子美蓋譏當時之刺史有不禽鳥若也。唐自明皇以後﹐天步多棘﹐刺史能造次不忘於君者﹐可得而考也。嚴武在蜀﹐𨿽橫斂刻薄﹐而實資中原﹐是西川有杜鵑耳。其不虔王命﹐負固以自抗﹐擅軍旅﹐絕貢賦﹐如杜克遜在梓州﹐爲朝廷西顧憂﹐是東川無杜鵑耳。至於涪萬云安刺史﹐微不可考。凡其尊君者爲有也﹐懷貳者爲無也﹐不在夫杜鵑眞有無。誼伯以爲來東川聞杜鵑聲﹐煩而急﹐乃始疑子美跋題紙上語。又云﹕『子美不應疊用韻。』子美自我作古﹐疊用韻無害於詩﹐僕所見如此。誼伯博學彊辯﹐殆必有以折衷之。」

王直方《詩話》云「《杜鵑詩》﹐識者謂前四句非詩也﹐乃題下注﹐而後人寫之誤耳。余以爲不然﹐此正與古謠語無以異﹐豈復以韻爲限也。」

《學林新編》云「《杜鵑詩》上四句非詩﹐乃題下自注﹐後人誤寫。某謂此句﹐非子美自注﹐蓋皆詩也。自四句而下﹐繼曰﹕『我昔遊錦城﹐結廬錦水邊﹐有竹一頃余﹐喬木上參天。』蓋鵑字繼之以邊字天字可見矣。又子美《絕句》云﹕『前年渝州殺刺史﹐今年開州殺刺史﹐羣盜相隨劇虎狼﹐食人更肯畱妻子。』此詩正與《杜鵑詩》相類﹐乃自是一格也。」

苕溪漁隱曰「《杜鵑詩》略云﹕『我見常再拜﹐重是古帝魂。生子百鳥巢﹐百鳥不敢嗔。仍爲餵其子﹐禮若奉至尊。鴻雁及羔羊﹐有禮大古前。行飛與跪乳﹐識序又知恩。聖賢古法則﹐付與後世傳。君看禽鳥情﹐猶解事杜鵑。』或云﹕『明皇幸蜀還﹐肅宗用李輔國謀﹐遷之西內﹐悒悒而崩﹐此詩感是而作。』以余觀之﹐少陵後又有《杜鵑行》云﹕『君不見昔日蜀天子﹐化作杜鵑似老烏。寄巢生子不自啄﹐羣鳥至今與哺雛。𨿽同君臣有舊禮﹐骨肉滿眼身羈孤。業工竄伏深樹裏﹐四月五月偏號呼。其聲哀痛口流血﹐所訴何事常區區。爾惟摧殘始發憤﹐羞帶羽翮傷形愚。蒼天變化誰料得﹐萬事反復何所無﹔萬事反復何所無﹐豈憶當殿羣臣趨。』細詳味此詩﹐亦是明皇遷居西內時作﹐其意尢切﹐讀之可傷。但或者知其一而不知其二耳。」

蔡寬夫《詩話》云「『愁思忽而至﹐跨馬出北門。舉頭四顧望﹐但見松柏荊棘郁樽樽。中有一鳥名杜鵑﹐言是古時蜀帝魂。聲聲哀苦鳴不息﹐羽毛憔悴似人髠﹐飛走樹間逐虫蟻﹐豈意往日天子尊。念此死生變化非常理﹐中心惻愴不能言。』此鮑明遠詩也﹐與子美《杜鵑行》語意極相類。或云子美此詩爲明皇作﹐理宜當然。韓退之《三星行》﹐亦與《古詩》『南箕北有斗﹐牽牛不負軛﹐良無盤石固﹐虛名復何益』之意頗近。大抵古今興比所在﹐適有感發者﹐不必盡相回避﹐要各有所主耳。此亦說詩者不以辭害意之義也。」

《冷齋夜話》云「《謁玄元廟》詩云﹕『風箏吹玉柱﹐露井凍銀牀。』許彥周云﹕『嘉祐中﹐河濱漁者﹐网得一小石﹐石上刻一小詩雲﹕雨滴空階曉﹐無心換夕香﹐井桐花落盡﹐一半在銀牀。銀牀﹐井欄也。不知誰作。』」

潘子眞《詩話》云「《晉書樂志淮南篇》云﹕『淮南王﹐自言尊﹐百尺髙樓與天連﹐後園鑿井銀作牀﹐金瓶素綆汲寒漿。』杜詩『露井凍銀牀』事﹐始見於此。」

蔡寬夫《詩話》云「洛陽上淸宮﹐卽唐玄元皇帝廟﹐兩廊皆吳生畫﹐有髙祖至睿宗眞象﹐子美詩所謂『五聖聯龍衮﹐千官列雁行』者也。國初猶皆存。眞宗朝陵經過﹐﹝「眞」上原衍「一」字﹐今據明鈔本校刪。﹞愛其筆迹﹐命行在畫工徧閱之。有負藝者﹐恥以爲不及﹐會詔有司修葺﹐卽請盡漫壁更畫﹐遂悉見毀。或云﹕當毀折時﹐人往往取其全者藏去﹐至今猶有存者也。」

王君玉云「子美之詩詞有近質者﹐如『麻鞋見天子﹐垢膩腳不襪』之句﹐所謂轉石於千仞之山勢也。學者尢之過甚﹐豈遠大者難窺乎。」

《西淸詩話》云「人之好惡﹐固自不同。子美在蜀作《悶詩》﹐乃云﹕『捲簾惟白水﹐隱幾亦靑山。』若使余居此﹐應從王逸少語『吾當卒以樂死』﹐豈復更有悶邪﹖」

苕溪漁隱曰「律詩之作﹐用字平側﹐世固有定體﹐眾共守之。然不若時用變體﹐如兵之出奇﹐變化無窮﹐以驚世駭目。如老杜詩云﹕『竹裏行廚洗玉盤﹐花邊立馬簇金鞍。非關使者徵求急﹐自識將軍禮數寬。百年地辟柴門迥﹐五月江深艸閣寒。看弄漁舟移白日﹐老農何有罄交歡。』此七言律詩之變體也。韋蘇州云﹕『南望靑山滿禁闈﹐曉陪鴛鷺正差池﹐共愛朝來何處雪﹐蓬萊宮裏拂松枝。』老杜云﹕『山瓶乳酒下靑雲﹐气味濃香幸見分﹐鳴鞭走送憐漁父﹐洗盞開嘗對馬軍。』此絕句律詩之變體也。東坡嘗用此變體作詩云﹕『華發蕭蕭老遂良﹐一身萍掛海中央。無錢種菜爲家業﹐有病安心是藥方。才疏正類孔文舉﹐癡絕還同顧長康﹐萬里歸來空泣血﹐七年供奉殿西廊。』『總角黎家三小童﹐口吹蔥葉送迎翁。莫作天涯萬里意﹐溪邊自有舞雩風。半醒半醉問諸黎﹐竹刺藤梢步步迷。但尋牛矢覓歸路﹐家在牛欄西復西。』又有七言律詩﹐至第三句便失粘﹐落平側﹐亦別是一體。唐人用此甚多﹐但今人少用耳。如老杜云﹕『搖落深知宋玉悲﹐風流儒雅亦吾師。悵望千秋一灑淚﹐蕭條異代不同時。江山故宅空文藻﹐雲雨荒臺豈夢思。最是楚宮俱泯滅﹐舟人指點到今疑。』嚴武云﹕『漫向江頭把釣竿﹐懶眠沙艸愛風湍。莫倚善題《鸚鵡賦》﹐何須不著鵕鸃冠﹐腹中書籍幽時曬﹐肘後醫方靜處看。興發會能馳駿馬﹐終須重到使君灘。』韋應物云﹕『夾水蒼山路向東﹐東南山豁大河通。寒樹依微遠天外﹐夕陽明滅亂流中。孤村幾歲臨伊岸﹐一雁初晴下朔風。爲報洛橋遊宦侶﹐扁丹不系與心同。』此三詩起頭用側聲﹐故第三句亦用側聲。老杜云﹕『暮春三月巫峽長﹐皛皛行雲浮日光。雷聲忽送千山雨﹐花气渾如百和香。黃鶯過水翻回去﹐燕子銜泥濕不妨。飛閣捲簾圖畫裏﹐虛無只少對瀟湘。』韋應物云﹕『與君十五侍皇闈﹐曉拂鑪煙上玉墀。花開漢苑經過處﹐雪下驪山沐浴時。近臣零落今猶在﹐仙駕飄飄不可期。此日相逢非舊日﹐一杯成喜亦成悲。』此二詩起頭用平聲﹐故第三句亦用平聲。凡此皆律詩之變體﹐學者不可不知。」

《西淸詩話》云「詩之聲律成於唐﹐然亦多原六朝旨意。何遜《入西塞詩》云﹕『薄雲巖際出﹐初月波中上。』至少陵《江邊小閣》詩則云﹕『薄雲巖際宿﹐孤月浪中翻。』𨿽因舊而益妍﹐此類獺髓補痕也。《玉臺集序》云﹕『金星將婺女爭華﹐麝月與常娥競爽。』《北齊碑》云﹕『浮雲共嶺松張蓋﹐秋月與巖桂分叢。』庾子山《馬射賦》云﹕『落花與芝蓋齊飛﹐楊柳共春旗一色。』王勃《滕王閣記》云﹕『落霞與孤鶩齊飛﹐秋水共長天一色。』薛逢云﹕『原花將晚照爭紅﹐怪石與寒流共碧。』又云﹕『銀章與朱紱相輝﹐熊軾共隼旟爭貴。』語意互相剽竊﹐所謂左右拔劍﹐彼此相笑﹐於少陵精粗有間矣。」

蔡寬夫《詩話》云「安祿山之亂﹐哥舒翰與賊將崔乾祐戰潼關﹐﹝「崔」原作「權」﹐今據元本﹑明鈔本校攺。﹞見黃旗軍數百隊﹐官軍以爲賊﹐賊以爲官軍﹐相持久之﹐忽不知所在。是日﹐昭陵奏陵內前石馬皆汗流。子美詩所謂『玉衣晨自舉﹐鐵馬汗常趨』﹐蓋記此事也。李晟平朱泚﹐李義山作詩﹐復引用之﹐云﹕『天教李令心如日﹐可待昭陵石馬來。』此𨿽一等用事﹐然義山但知推美西平﹐不知於昭陵似不當耳。乃知詩家使事難。若子美﹐所謂不爲事使者也。」

《詩眼》云「古人律詩﹐亦是一片文章﹐語或似無倫次﹐而意若貫珠。《十二月一日》詩云﹕『今朝臘月春意動﹐云安縣前江可憐。』此詩立意﹐念歲月之遷易﹐感異鄕之飄泊。其曰﹕『一聲何處送書雁﹐百丈誰家上水船。』則羈愁旅思﹐皆在目前。『未將梅蕊驚愁眼﹐要取楸花媚遠天。』梅望春而花﹐楸將夏而乃繁﹐言滯畱之勢﹐當自冬過春﹐始終見梅楸﹐則百花之開落﹐皆在其中矣。以此益念故國﹐思朝廷﹐故曰﹕『明光起艸人所羨﹐肺病幾時朝日邊。』《聞官軍收河北》詩云﹕『劍外忽傳收薊北﹐初聞涕淚滿衣裳。』夫人感極則悲﹐悲定而後喜﹐忽聞大盜之平﹐喜唐室復見太平﹐顧視妻子﹐知免流離﹐故曰﹕『卻看妻子愁何在。』其喜之至也﹐不知手之舞之﹐足之蹈之﹐故曰﹕『漫展詩書喜欲狂。』從此有樂生之心﹐故曰﹕『白日放歌須縱酒。』於是率中原流寓之人同歸﹐以靑春和暖之時卽路﹐故曰﹕『靑春作伴好還鄕。』言其道塗﹐則曰﹕『欲從巴峽穿巫峽。』言其所歸﹐則曰﹕『便下襄陽到洛陽。』此蓋曲盡一時之意﹐愜當眾人之情﹐通暢而有條理﹐如辯士之語言也。《遊子詩》云﹕『巴蜀愁誰語﹐吳門興杳然。』巴﹑蜀旣無可與語﹐故欲遠之吳會。『九江春艸外』﹐則想象將來吳門之景物。『三峽暮帆前』﹐則去路先涉三峽之風波。『厭就成都卜﹐休爲吏部眠』﹐君平之卜所以養生﹐畢卓之酒所以忘憂﹐今皆不能如意﹐則犯三峽之險﹐適九江之遠﹐豈得已也哉﹖夫奔走萬里﹐﹝「走」原作「如」﹐今據元本﹑明鈔本校攺。﹞無所稅駕﹐傷人世險隘﹐不能容己﹐故曰﹕『蓬萊如可到﹐衰白問羣仙』﹐終焉。騷人亦多此意。《題桃詩》云﹕『小徑升堂舊不斜﹐五棟桃樹亦從遮。』此詩意在第一句﹐舊堂小徑﹐從來不斜﹐又五桃遮掩之﹐已若圖畫矣。中間四句﹐皆舊日事。方天下太平﹐家給食足﹐有桃實則饋貧人﹐故曰﹕『髙秋總饋貧人實。』和气應期而至﹐人意閒而樂之﹐故曰﹕『來歲還舒滿樹花。』家家有忠厚之風﹐處處有魯恭之化。故曰﹕『窗戶每宜通乳燕﹐兒童莫信打慈鴉。』及題此詩時﹐所向皆寡妻羣盜﹐何暇如此﹐故曰﹕『寡妻羣盜非今日﹐天下車書正一家』時也。然所謂意若貫珠﹐非惟文章﹐書亦如是。歐陽文忠言﹕『用筆常使指運而腕不知。方其運也﹐左右前後﹐不見欹側﹐及其定也﹐上下如引繩﹐此之謂筆正。』山谷稱﹕『公主擔夫爭道﹐其手足肩背﹐皆有不齊﹐而輿未嘗不正。』指與擔夫﹐則如遣詞﹐腕與輿﹐則如命意。故唐文皇稱右軍書云﹕『煙霏云斂﹐狀若斷而還連﹔鳳翥龍盤﹐勢如斜而反直。』與文章眞一理也。今人不求意處關紐﹐但以相似語言爲貫穿﹐以停穩筆畫爲端直﹐豈不淺近也哉﹖」

王直方《詩話》云「李賀《髙軒過》詩中有『筆補造化天無功』之句﹐余每爲之擊節﹐此詩人之所以多窮也。老杜云﹕『文章憎命達』﹐恐亦出於此意。」苕溪漁隱曰「老杜﹑李賀不相並出﹐杜生於天寶之前﹐李出於元和之後﹐而謂老杜出於此意﹐可爲覽者一笑。」卷第八卷

第八

杜少陵三

《石林詩話》云「詩人以一字爲工﹐世固知之。惟老杜變化開闔﹐出奇無窮﹐殆不可以形迹捕詰。如『江山有巴蜀﹐棟宇自齊梁』﹐則其遠數千里﹐上下數百年﹐只在有與自兩字間﹐而吞山川之气﹐俯仰古今之懷﹐皆見於言外。《滕王亭子》﹕『粉墻猶竹色﹐虛閣自松聲。』若不用猶與自兩字﹐則餘八字凡亭子皆可用﹐不必滕王也。此皆工妙至到﹐人力不可及。而此老獨雍容閒肆﹐出於自然﹐略不見其用力處。今人多取其已用字模效用之﹐偃蹇狹陋﹐盡成死法﹐不知意與境會﹐出言中節﹐凡字皆可用也。」

《詩眼》云「有一士人攜詩相示﹐首篇第一句云『十月寒』者﹐余曰﹕君亦讀老杜詩﹐觀其用月字乎﹖其曰﹕『二月已風濤』﹐則記風濤之蚤也。曰﹕『因驚四月雨聲寒』﹐『五月江深艸閣寒』﹐蓋不常寒。『五月風寒冷拂骨』﹐『六月風日冷』﹐蓋不當冷。『今朝臘月春意動』﹐蓋未當有春意。𨿽不盡如此﹐如『三月桃花浪』﹐『八月秋髙風怒號』﹐『閏八月初吉』﹐『十月江平穩』之類﹐皆不系月﹐則不足以實錄一時之事。若十月之寒﹐旣無所發明﹐又不足記錄。退之謂『惟陳言之務去』者﹐非必塵俗之言﹐止爲無益之語耳。然吾輩文字﹐如『十月寒』者多矣﹐方當共以爲戒也。」

蔡寬夫《詩話》云「子美稱蘇渙爲靜者﹐而極美其詩﹐以爲湧思雷出﹐書篋幾杖之外﹐隱隱畱金石聲﹐所謂『龐公不浪出﹐蘇氏今有之』者﹐其人品固可見也。然渙本凶悍不逞﹐巴中號爲白跖﹐後同哥舒晃反嶺外﹐伏誅﹐不知子美何取龐公之比乎﹖逆旅相遇﹐一時意气所許﹐固不皆當。然以擬龐公﹐則太不類。乃知詩人之言﹐類多過實﹐而所毀譽尢不可盡信。渙詩世猶或見其一二﹐如『日月東西行﹐不照大荒北。其中有毒龍﹐靈怪人莫測。開目爲晨光﹐閉目爲夜色。一開復一閉﹐明晦無休息。居然六合內﹐曠哉天地徳。天地且不言﹐世人浪喧喧。』唐人以爲長於諷刺﹐得陳拾遺一鱗半甲。觀其詞气頡頏如此﹐固自可見其胸中也。」苕溪漁隱曰「蘇渙少不羈﹐善白弩﹐時號白跖﹐晚乃悔過就學﹐擢前第﹐官至禦史﹐佐湖南幕﹐後逾嶺﹐扇動哥舒晃﹐跋扈交﹑廣作變。律詩今錄二首云﹕『養蠶爲素絲﹐葉盡蠶不老。頃筐對空牀﹐此意向誰道﹖一女不得織﹐萬夫受其寒﹔一夫不得意﹐四海行路難。禍亦不在大﹐禍亦不在先。世路險孟門﹐吾徒當勉旃。』『毒蜂一巢成﹐髙掛惡木枝。行人百步外﹐目斷魂爲飛。﹝「目」原作「自」﹐今據元本﹑明鈔本校攺。﹞長安大道邊﹐挾彈誰家兒。手持黃金丸﹐引滿無所疑。一中紛下來﹐勢若風雨隨。身如萬箭攢﹐宛轉迷所之。徒有疾惡心﹐柰何不知機。』」

山谷云「《戲題山水圖歌》﹕『十日畫一水﹐五日畫一石。能事不受相促迫﹐王宰始肯畱眞迹。壯哉昆侖方壺圖﹐掛君髙堂之素壁。巴陵洞庭日本東﹐赤岸水與銀河通﹐中有雲气隨飛龍。舟人漁子入浦漵﹐山水盡亞洪濤風。尢工遠勢古莫比﹐咫尺應須論萬里。焉得並州快剪刀﹐剪取吳松半江水。﹝「松」明鈔本作「淞」。﹞』王宰丹靑絕倫﹐如老杜此作﹐決不虛發﹐而世遂無宰畫﹐蓋丹靑山水李將軍父子最號絕倫﹐而宰名不著﹐計世間𨿽有宰畫﹐人亦以爲二李矣。又云﹕『尢工遠勢古莫比﹐咫尺應須論萬里』之句﹐齊宗室蕭賁於扇上圖山水﹐咫尺萬里﹐故杜於此用之﹐其引事精致如此。」苕溪漁隱曰「予讀《益州畫記》云﹕『王宰﹐大歷中家於蜀川﹐能畫山水﹐意出象外。』老杜與宰同時﹐此歌又居成都時作﹐其許與益知不妄發矣。」

《冷齋夜話》云「王仲至言﹕『江蓮搖白羽﹐天棘夢靑絲。』天棘非煙非霧﹐自是一種物﹐曾見一小說﹐今忘之矣。髙秀實云﹕『天棘﹐天門冬也﹐見《本艸》﹐其枝蔓延﹐疑蔓字也﹐非夢靑絲也。』然《本艸》『天門冬﹐一名巓棘。』王元之詩﹕『水芝臥玉腕﹐天棘蔓金絲』﹐則天棘蓋柳也。」

《學林新編》云「『天棘蔓靑絲』﹐今攺蔓爲夢﹐蓋天門冬亦名天棘﹐其苗蔓生﹐好纏竹木上﹐葉細如靑絲﹐寺院庭檻中多植之﹐可觀。後人旣攺蔓爲夢﹐又釋天棘爲柳﹐皆非也。」苕溪漁隱曰「余按《本艸》載《抱朴子》云﹕『天門冬或名巓棘。』卽不云或名天棘﹐《冷齋》《學林》二說﹐遂以天棘爲天門冬﹐何也﹖其引王元之詩云﹕『天棘蔓金絲』﹐又以天棘爲柳﹐不知亦何所據邪﹖《少陵詩總目》云﹕『天棘夢靑絲之句﹐最疑學者。』或曰梵語名柳爲天棘。又近傳號東坡《杜詩事實》一篇﹐更以王逸少詩云『湖上春風舞天棘』爲證﹐因悟夢字乃由舞字之訛缺﹐﹝「因」原作「固」﹐今據元本﹑明鈔本校攺。﹞況以上句考之﹐政應用一艸木爲對偶﹐非有奧義也。」

《呂氏童蒙訓》云「前人文章﹐各自一種句法﹐如老杜『今君起柂春江流﹐予亦江邊具小舟』﹐『同心不減骨肉親﹐每語見許文章伯』﹐如此之類﹐老杜句法也。東坡『秋水今幾竿』之類﹐自是東坡句法。魯直『夏扇日在搖﹐行樂亦云聊』﹐此魯直句法也。學者若能徧考前作﹐自然度越流輩。」

《漫叟詩話》云「『桃花細逐楊花落﹐黃鳥時兼白鳥飛。』李商老云﹕『嘗見徐師川說一士大夫家﹐有老杜墨迹﹐其初云桃花欲共楊花語﹐自以淡墨攺三字。』乃知古人字不厭攺也﹐不然何以有日鍛月煉之語。」

《詩眼》云「世俗所謂樂天《金鍼集》﹐殊鄙淺﹐然其中有可取者﹐『煉句不如煉意』﹐非老於文學不能道此。又云﹕『煉字不如煉句』﹐則未安也﹐好句要須好字﹐如李太白詩﹕『吳姬壓酒喚客嘗。』見新酒初熟﹐江南風物之美﹐工在壓字。老杜《畫馬詩》﹕『戲拈禿筆掃驊驑。』初無意於畫﹐偶然天成﹐工在拈字。《柳詩》﹕『汲井漱寒齒。』工在汲字。工部又有所喜用字﹐如『修竹不受暑』﹐『野航恰受兩三人』﹐『吹面受和風』﹐『輕燕受風斜』﹐受字皆入妙。老坡尢愛『輕燕受風斜』﹐以謂燕迎風低飛﹐乍前乍卻﹐非受字不能形容也。至於『能事不受相促迫』﹐『莫受二毛侵』﹐𨿽不及前句警策﹐要自穩愜爾。」

唐子西《語錄》云「詩在與人商論﹐深求其疵而去之﹐等閒一字放過則不可﹐殆近法家﹐難以言恕矣。故謂之詩律。東坡云﹕『敢將詩律斗深嚴。』予亦云﹕『詩律傷嚴近寡恩。』大凡立意之初﹐必有難易二塗。學者不能彊所劣﹐往往捨難而趨易﹐文章罕工﹐每坐此也。作詩自有穩當字﹐第思之不到耳。皎然以詩名於唐﹐有僧袖詩謁之﹐然指其《禦溝詩》云﹕『此波涵聖澤﹐波字未穩﹐當攺。』僧怫然作色而去。僧亦能詩者也﹐皎然度其去必復來﹐乃取筆作中字掌中﹐握之以待。僧果復來云﹕『欲更爲中字如何﹖』然展手示之﹐遂定交。要當如此乃是。」《郡閣雅言》云「王貞白﹐唐末大播詩名﹐《禦溝》爲卷首﹐云﹕『一派禦溝水﹐綠槐相蔭淸。此波涵帝澤﹐無處濯塵纓。鳥道來𨿽險﹐龍池到自平。朝宗心本切﹐願向急流傾。』自爲冠絕無瑕﹐呈僧貫休﹐休公曰﹕『此甚好﹐只是剩一字。』貞白揚袂而去。休公曰﹕『此公思敏。』取筆書中字掌中﹐逡巡貞白回﹐忻然曰﹕『已得一字﹐云此中涵帝澤。』休公將掌中字示之。」二說不同﹐未知孰是。

《呂氏童蒙訓》云「老杜云﹕『新詩攺罷自長吟。』文字頻攺﹐工夫自出。近世歐公作文﹐先貼於壁﹐時加竄定﹐有終篇不畱一字者。魯直長年﹐多攺定前作﹐此可見大略﹐如《宗室挽詩》云﹕『天网恢中夏﹐賓筵禁列侯。』後乃攺云﹕『屬舉左官律﹐不通宗室侯。』此工夫自不同矣。」

韓子蒼云「東坡今集本《蜜酒歌》少兩句﹐攺數字。蘇公下筆奇偉﹐尙竄定如此。嘗語參寥曰﹕『如老杜言新詩攺罷自長吟者﹐乃知此老用心甚苦﹐後人不復見其剞劂﹐但稱其渾厚耳。』」

王直方《詩話》云「東坡作《蝸牛詩》云﹕『中弱不勝觸﹐外堅聊自郛﹐升髙不知疲﹐竟作粘壁枯。』後攺云﹕『腥涎不滿殼﹐聊足以自濡﹐升髙不知回﹐竟作粘壁枯。』余以爲攺者勝。」

《冷齋夜話》云「白樂天每作詩﹐令一老嫗解之﹐問曰﹕『解否﹖』嫗曰解﹐則錄之﹐不解﹐則又復易之。故唐末之詩﹐近於鄙俚。」又張文潛云「世以樂天詩爲得於容易而來﹐嘗於洛中一士人家見白公詩艸數紙﹐點竄塗之﹐及其成篇﹐殆與初作不侔。」苕溪漁隱曰「樂天詩𨿽涉淺近﹐不至盡如《泠齋》所云。余舊嘗於一小說中曾見此說﹐心不然之﹐惠洪乃取而載之《詩話》﹐是豈不思詩至於老嫗解﹐烏得成詩也哉﹖余故以文潛所言正其謬耳。」﹝「惠」原作「徳」﹐今攺。﹞

蔡寬夫《詩話》云「天下事有意爲之﹐輒不能盡妙。而文章尢然。文章之間﹐詩尢然。世乃有日鍛月煉之說﹐此所以用功者𨿽多﹐而名家者終少也。晚唐諸人﹐議論𨿽淺俚﹐然亦有暗合者﹐但不能守之耳。所謂『盡日覓不得﹐有時還自來』者﹐使所見果到此﹐則『采菊東籬下﹐悠然見南山』之句﹐有何不可爲﹖惟徒能言之﹐此禪家所謂語到而實無見處也。往往有好句當面蹉過﹐若『吟成一个字﹐撚斷數莖須』﹐不知何處合費許辛苦﹖正恐𨿽撚盡須﹐不過能作『藥杵聲中搗殘夢﹐茶鐺影裏煮孤燈』句耳。人之相去﹐固不遠哉。」

唐子西《語錄》云「詩最難事也﹐吾於佗文不至蹇澀﹐惟作詩甚苦﹐悲吟累日﹐僅能成篇﹐初讀時未見可羞處﹐姑置之﹐明日取讀﹐瑕疵百出﹐輒復悲吟累日﹐反復攺正﹐比之前時﹐稍稍有加焉。復數日﹐取出讀之﹐疵病復出。凡如此數四﹐方敢示人﹐然終不能奇。李賀母責賀曰﹕『是兒必欲嘔出心乃已。』非過論也。今之君子﹐動輒千百言﹐略不經意﹐眞可愧哉。」

東坡云「僕嘗夢見人﹐云是杜子美﹐謂僕曰﹕『世人多誤會予《八陣》詩﹐江流石不轉﹐遺恨失吞吳﹐世人皆以謂先主﹑武侯皆欲與關羽復仇﹐故恨不能滅吳﹐非也。我意本謂吳﹑蜀唇齒之國﹐不當相圖﹐晉之所以能取蜀有吞吳之意﹐此爲恨耳。』此理甚長。然子美死已四百年﹐而猶不忘詩﹐區區自別其意者﹐眞書生之習气也邪。」

《西淸詩話》云「《遊龍門詩》﹕『天闕象緯逼﹐云臥衣裳冷。』黃魯直校本云﹕『王介甫云﹐天闕當作天閱﹐對云臥爲親切。』嘗讀韋述《東都記》﹕『龍門號雙闕﹐以與大內對峙﹐若天闕焉。』此遊龍門詩也﹐用闕字何疑。」

《少陵詩正異》云「『天闕象緯逼﹐云臥衣裳冷』﹐世傳古本作天窺﹐今從之。《莊子》之管窺天﹐正用此字。舊集訛作闕﹐又或作關﹐今不取。蓋先生詩該眾美者﹐不惟近體嚴於屬對﹐至於古風句對者亦然﹐觀此詩可見矣。近人論詩﹐多以不必屬對爲髙古﹐何邪﹖故詳之篇首﹐以俟知者焉。」

黃氏《多識錄》云「《遊奉先寺詩》云﹕『天闕象緯逼』﹐此寺今在西洛之龍門﹐按韋述《東都記》云﹕『龍門號雙闕﹐以與大內對峙﹐若天闕焉。』方知老杜用天闕﹐蓋指龍門也﹐後人妄攺爲天關﹐荊公又攺爲天閱﹐皆非。」

《學林新編》云「《田舍詩》曰﹕『櫸柳枝枝弱﹐枇杷樹樹香。』或說櫸柳者﹐柳之一種﹐其名爲櫸柳﹐非雙聲字也﹐枇杷乃雙聲字﹐櫸柳不可以對枇杷。某案﹕此詩題曰《田舍》﹐則當在田舍時偶見二物﹐蓋所謂景物如此﹐乃以爲對爾。《覓松苗子詩》曰﹕『落落出羣非櫸柳﹐靑靑不朽豈楊梅。』以櫸柳對楊梅﹐乃正對也。然則以櫸柳對枇杷非誤也。《寄髙詹事詩》云﹕『天上多鴻雁﹐池中足鯉魚。』鴻雁二物也﹐鯉者﹐魚之一種﹐其名爲鯉﹐疑不可以對鴻雁。然《懷李太白》詩曰﹕『鴻雁幾時到﹐江湖秋水多。』則以鴻雁對江湖爲正對矣。《得捨弟消息詩》曰﹕『浪傳烏鵲喜﹐深負鶺鴒詩。』烏鵲二物﹐疑不可以對鶺鴒。然《偶題詩》曰﹕『音書恨烏鵲﹐號怒怪熊羆。』則以烏鵲對熊羆爲正對矣。《寄李白詩》曰﹕『幾年遭鵩鳥﹐獨泣向麒麟。』鵩鳥乃鳥之名鵩者﹐疑不可以對麒麟。然《寄賈嶽州嚴巴州兩閣老》詩曰﹕『貔虎開金甲﹐麒麟受玉鞭。』則以貔虎對麒麟爲正對矣。《哭韋晉之詩》曰﹕『鵩鳥長沙諱﹐犀牛蜀郡憐。』以鵩鳥對犀牛爲正對矣。子美豈不知對屬之偏正邪﹖蓋其縱橫出入無不合也。」

王直方《詩話》云「沈存中云﹕『如廚人具雞黍﹐稚子摘楊梅﹐蓋以雞對楊皆爲假借。』田承君云﹕『雞黍兩事﹐那得以楊梅爲對。』範蜀公云﹕『武侯廟柏今十丈﹐而杜工部云黛色參天二千尺﹐古之詩人好大其事﹐大率如此。』而沈存中又云﹕『霜皮澑雨四十圍﹐乃是七尺﹐而長二千尺﹐無乃大細長乎﹖』余以爲論詩正不當爾﹐二公之言皆非也。」

《遁齋閒覽》云「沈內翰譏『黛色參天二千尺』之句﹐以謂四十圍配二千尺爲大細長。不知子美之意但言其色而已﹐猶言其翠色蒼然﹐仰視髙遠﹐有至於二千尺而幾於參天也。若如此求疵﹐則二千尺固未足以參天﹐而詩人謂『峻極於天』者﹐更爲妄語。又破退之《城南聯句》『竹影金鎖碎』﹐云金鎖碎者乃日光﹐題中無日字﹐不當言竹影。凡物因日而有影﹐苟無日﹐影從何生﹐言竹影卽日光在其中矣。如荊公《金山寺詩》云﹕『江月入松金破碎』﹐亦須藉松影﹐方見月光之破碎﹐卻怪題中無影字可乎﹖善論詩者﹐正不應爾。」

《緗素雜記》云「沈存中《筆談》云﹕『《武侯廟柏詩》﹐霜皮澑雨四十圍﹐黛色參天二千尺。四十圍乃是徑七尺﹐無乃太細長乎﹖』予謂存中性機警﹐善《九章算術》﹐獨於此爲誤﹐何也﹖古制以圍三徑一﹐四十圍卽百二十尺﹐圍有百二十尺﹐卽徑四十尺矣﹐安得云七尺也﹖若以人兩手大指相合爲一圍﹐則是一小尺卽徑一丈三尺三寸﹐又安得云七尺也﹖武侯廟柏﹐當從古制爲定﹐則徑四十尺﹐其長二千尺宜矣﹐豈得以太細長譏之乎﹖老杜號爲詩史﹐何肯妄爲云云也。」

《學林新編》云「《古柏行》曰﹕『霜皮澑雨四十圍﹐黛色參天二千尺。』沈存中《筆談》云﹕『無乃大細長﹖』某案子美《潼關吏詩》曰﹕『大城鐵不如﹐小城萬丈餘。』豈有萬丈城邪﹖姑言其髙。四十圍二千尺者﹐亦姑言其髙且大也。詩人之言當如此。而存中乃拘以尺寸校之﹐則過矣。」

《詩眼》云「形似之意﹐蓋出於詩人之賦﹐『蕭蕭馬鳴﹐悠悠旆旌』是也。激昂之語﹐蓋出於詩人之興﹐『周餘黎民﹐靡有孑遺』是也。古人形似之語﹐如鏡取形﹐燈取影也。故老杜所題詩﹐往往親到其處﹐益知其工。激昂之言﹐《孟子》所謂『不以文害辭﹐不以辭害志』﹐初不可形迹考﹐然如此乃見一時之意。余遊武侯廟﹐然後知《古柏詩》所謂『柯如靑銅根如石』﹐信然﹐決不可攺﹐此乃形似之語。『霜皮澑雨四十圍﹐黛色參天二千尺﹐云來气接巫峽長﹐月出寒通雪山白。』此激昂之語﹐不如此﹐則不見柏之大也。文章固多端﹐警策往往在此兩體耳。」卷第九卷

第九

杜少陵四

苕溪漁隱曰「《淸明日》詩﹕『爭道朱蹄驕嚙膝』﹐﹝「朱」徐鈔本﹑明鈔本作「馬」。﹞王叔原注﹕『朱廷平善相馬﹐魏文帝將出﹐取馬入﹐廷平曰﹐此馬今日死矣。及將乘﹐馬惡香﹐嚙帝膝﹐帝怒﹐遣使殺之。』余謂此事非是。王褒《聖主得賢臣頌》云﹕『駕嚙膝。』注云﹕『良馬低頭至膝﹐故曰嚙膝。』子美之意﹐當出於此﹐蓋前事非佳也。」

《雪浪齋日記》云「『日日江魚入饌來』﹐驗石本乃『白白江魚入饌來』。退之《聯句》﹕『陶暄逐風乙﹐躍視舞晴蜻』﹐別本作乙乙蜻蜻﹐以方言故云﹐蜻蜻爲是。」

秦少遊雲﹕「人才各有分限﹐杜子美詩冠古今﹐而無韻者殆不可讀﹔曾子固以文名天下﹐而有韻者輒不工﹕此未易以理推之也。」

《西淸詩話》云「少陵文自古奧﹐如『九天之云下垂﹐四海之水皆立』﹐『忽翳日而翻萬象﹐卻浮空而畱六龍』﹐其語磊落驚人﹐或言無韻者不可讀﹐是大不然。東坡《有美堂詩》云﹕『天外黑風吹海立﹐浙東飛雨過江來。』蓋出此也。」

《後山詩話》云「杜之詩法﹐韓之文法也。詩文各有體﹐韓以文爲詩﹐杜以詩爲文﹐故不工耳。」

《石林詩話》云「禪宗論雲門有三種語﹕其一爲隨波逐浪句﹐謂隨物應機﹐不主故常﹔其二爲截斷眾流句﹐謂超出言外﹐非情識所到﹔其三爲函蓋乾坤句﹐謂泯然皆契﹐無問可伺其深淺。以是爲序。余嘗戲爲學子言﹐老杜詩亦有此三種語﹕但先後不同﹐以『波飄菇米沈云黑﹐露冷蓮房墜粉紅』爲函蓋乾坤句﹐以『落花遊絲白日靜﹐鳴鳩乳燕靑春深』爲隨波逐浪句﹐以『百年地迥柴門辟﹐五月江深艸閣寒』爲截斷眾流句。若有解此﹐當與渠同參。」

洪駒父《詩話》云「老杜詩﹕『黑暗通蠻貨。』黑暗﹐犀角也。波斯國謂象牙爲白暗﹐犀角爲黑暗﹐二事並見段成式《酉陽雜俎》。」

《瑤溪集》云「子美教其子曰﹕『熟玆《文選》理。』《文選》之尙﹐不愛奇乎﹗今人不爲詩則已﹐苟爲詩﹐則《文選》不可不熟也。《文選》是文章祖宗﹐自兩漢而下﹐至魏﹑晉﹑宋﹑齊﹐精者斯采﹐萃而成編﹐則爲文章者﹐焉得不尙《文選》也。唐時文獘﹐尙《文選》太甚﹐李衛公徳裕云﹕『家不蓄《文選》。』此蓋有激而說也。老杜於詩學﹐世以謂前無古人﹐後無來者。然觀其詩大率宗法《文選》﹐摭其華髓﹐旁羅曲探﹐咀嚼爲我語。至老杜體格﹐無所不備﹐斯周詩以來﹐老杜所以爲獨步也。」

山谷云「老杜作詩﹐退之作文﹐無一字無來處﹐蓋後人讀書少﹐故謂韓﹑杜自作此語耳。古人能爲文章﹐眞能陶冶萬物﹐𨿽取古人陳言入翰墨﹐如靈丹一粒﹐點鐵成金也。」

《漫叟詩話》云「詩中有拙句﹐不失爲奇作﹐若退之逸詩云﹕『偶上城南土骨堆﹐共傾春酒兩三杯』﹐子美詩云﹕『兩个黃鸝鳴翠柳﹐一行白鷺上靑天』之類是也。」苕溪漁隱曰「唐人絕句﹕『野人自愛山中宿﹐況近葛洪丹井西﹐庭前有个長松樹﹐半夜子規來上啼。』其句𨿽拙﹐亦不失爲倔奇也。」

《髙齋詩話》云「子美詩云﹕『兩个黃鸝鳴翠柳﹐一行白鷺上靑天﹐窗含西嶺千秋雪﹐門泊東吳萬里船。』東坡《題眞州範氏溪堂詩》云﹕『白水滿時雙鷺下﹐綠槐髙處一蟬吟﹐酒醒門外三竿日﹐臥看溪南十畝陰。』蓋用老杜詩意也。」

苕溪漁隱曰「律詩有扇對格﹐第一與第三句對﹐第二與第四對﹐如少陵《哭臺州鄭司戶蘇少監詩》云﹕『得罪臺州去﹐時危棄碩儒﹐移官蓬閣後﹐谷貴歿潛夫。』東坡《和郁孤臺》詩云﹕『解後陪車馬﹐尋芳謝脁洲﹐淒涼望鄕國﹐得句仲宣樓。』又唐人絕句亦用此格﹐如『去年花下畱連飲﹐暖日夭桃鶯亂啼﹔今日江邊容易別﹐淡煙衰艸馬頻嘶』之類是也。」

唐子西《語錄》云「東坡隔句對『著意尋彌明﹐長頸髙結喉﹐無心逐定遠﹐燕頷飛虎頭。』或云結字古髻字也﹐退之序是『長頸髙結﹐句斷。喉中又作楚聲』。」

《西淸詩話》云「都人劉克﹐窮該典籍﹐人有僻書疑事﹐多從之質﹐嘗注杜子美﹑李義山集。與客論曰﹕『子美《人日詩》﹐元日至人日﹐未有不陰時。人知其一﹐不知其二﹐四百年間惟杜子美與克會耳。』起就架上取書示客曰﹕『此方朔占書也。歲後八日﹕一日雞﹐二日犬﹐三日豕﹐四日羊﹐五日牛﹐六日馬﹐七日人﹐八日谷。其日晴﹐所主之物育﹐陰則災。少陵意謂天寶離亂﹐四方云擾幅裂﹐人物歲歲俱災﹐豈《春秋》書王正月意邪。』其深得古人用心如此。」

《漫叟詩話》云「杜詩有『自天題處濕﹐當暑著來淸』﹐自天當暑﹐乃全語也。東坡詩云﹕『公獨未知其趣耳﹐臣今時復一中之。』可謂靑出於藍。」苕溪漁隱曰「東坡此詩﹐戲徐君猷﹑孟亨之﹐皆不飲酒。不止天生此對﹐其全篇用事親切﹐尢爲可喜﹐詩云﹕『孟嘉嗜酒桓溫笑﹐徐邈狂言孟徳疑。公獨未知其趣耳﹐臣今時復一中之﹐風流自有髙人識﹐﹝明鈔本有注云「言褚褎於庾亮座上識孟嘉也。」﹞通介寧隨薄俗移。﹝明鈔本有注云﹔「盧欽言﹕『徐公前日之通﹐今日之介也。』」﹞二子有靈應撫掌﹐吾孫還有獨醒時。』﹝明鈔本有注云「《晉書》﹕孟嘉好酣飲﹐愈多不亂﹐桓溫問嘉曰﹕『酒有何好卿嗜之﹖』嘉曰﹕『公未知酒中趣耳。』《魏志》﹕徐邈爲尙書郎﹐時科酒禁。而邈飲至於沈醉﹐校尉趙達問以曹事﹐邈曰﹕『中聖人。』其後文帝見邈﹐問曰﹕『頗復中聖人否﹖』對曰﹕『昔子反斃於陽谷﹐禦叔罰於飲酒﹐臣嗜同二子﹐不能自懲﹐臣今復中。』」﹞皆徐﹑孟二人事也。又王直方《詩話》載蔡寬夫《啟爲太學博士和人治字韻》詩﹐有『先生萬古有何用﹐博士三年冗不治』﹐與此相類﹐亦佳對也。」

《呂氏童蒙訓》云「陸士衡《文賦》云﹕『立片言以居要﹐乃一篇之警策。』此要論也。文章無警策﹐則不足以傳世﹐蓋不能竦動世人。如老杜及唐人諸詩﹐無不如此。但晉﹑宋間人專致力於此﹐故失於綺靡﹐而無髙古气味。老杜詩云﹕『語不驚人死不休』﹐所謂驚人語﹐卽警策也。」

洪駒父《詩話》云「世所行注老杜詩﹐云是王原叔﹐或云鄧愼思﹐所注甚多疏略﹐非王﹑鄧書也。其甚紕繆者﹐佛經稱善巧方便僧璨﹑惠可﹐二祖師名。故詩曰﹕『何階子方便』﹐又曰﹕『吾亦師璨可。』注乃云﹕『子方﹐田子方﹔璨可﹐詩僧。』顧愷之小字虎頭﹐維摩詰是過去金粟如來﹐故《乞瓦棺寺顧愷之畫摩詰像詩》卒章云﹕『虎頭金粟影﹐神妙獨難忘。』注乃云﹕『虎頭﹐僧像﹔金粟﹐金地當飾。』此殊可笑也。余嘗見一老書生﹐忘其姓名﹐自言注老杜詩﹐取而觀之﹐注『紈袴不餓死﹐儒冠多誤身』云﹕『冠﹐上服﹐本乎天者親上﹐故稱冠譬之君子﹔袴﹐下服﹐本乎地者親下﹐故舉袴譬之小人。』𨿽不爲無理﹐然穿鑿可笑。」

王直方《詩話》云「近世有注杜詩者﹐注『甫昔少年日』﹐乃引賈少年。『幽徑恐多蹊』﹐乃引《李廣傳》『桃李不言﹐下自成蹊』。『絕域三冬暮』﹐乃引東方朔三冬文學足用。『寂寂系舟雙下淚』﹐乃引《賈誼傳》不系之舟。『終日坎壈纏其身』﹐乃引孟子少坎坷。『君不見古來盛名下』﹐乃引《新唐書房琯贊》云『盛名之下爲難居』。眞可發觀者一笑。」

蔡寬夫《詩話》云「今世所傳《子美集》本﹐王翰林原叔所校定﹐辭有兩出者﹐多並存於注﹐不敢徹去。至王荊公爲《百家詩選》﹐始參考擇其善者﹐定歸一辭。如『先生有才過屈宋』﹐注﹕『一云先生所談或屈宋』﹐則捨正而從注。『且如今年冬﹐未休關西卒』﹐注﹕『一云如今縱得歸﹐休爲關西卒』﹐則刊注而從正本。若此之類﹐不可槪舉。其采擇之當﹐亦固可見矣。惟『天闕象緯逼﹐云臥衣裳冷』﹐闕字與下句語不類﹐『隅目靑熒夾鏡懸﹐肉駿碨礧連錢動』﹐肉駿於理若不通﹐乃直攺闕作閱﹐攺駿作鬃﹐以爲本誤耳。」

《學林新編》云「《中秋月》詩曰﹕『滿目飛明鏡﹐歸心折大刀。』注詩者曰﹕『古詩槁砧今何在﹐山上復有山﹐何當大刀頭﹐破鏡飛上天﹐謂殘月也。』按古詩乃《樂府》所載《槁砧詩》也。槁砧者﹐鈇也﹐『槁砧今何在』﹐問夫何在也。『山上復有山』﹐言夫出也。『大刀頭』者﹐環也﹐『何當大刀頭』者﹐何日當還也。『破鏡』者﹐月半也﹐『破鏡飛上天』者﹐言月半當還也。子美詩云『歸心折大刀』者﹐言𨿽有歸心﹐而大刀折則未能還也。注詩者初不曉其意﹐乃訓爲殘月﹐則誤矣。唐李義山《擬意詩》云﹕『空看小垂手﹐忍問大刀頭。』亦用此事也。」

《遁齋閒覽》云「狄遵度幼而聰慧﹐弱冠﹐爲文詞气豪邁﹐有韓﹑柳之風﹐其爲歌詩﹐每以子美爲法。旣而友人有往湘中者﹐乃爲文﹐使之耒陽弔子美之墳。數日﹐忽夢子美與之反復諷誦其平生所爲詩十餘篇﹐皆世所未聞者。及覺﹐仿佛可記才十餘字﹐遂自綴足成章云﹕『佳城鬱鬱頹寒煙﹐孤雛乳獸號荒阡。夜臥北斗寒掛枕﹐木前霜拱雁遠天。浮雲西去半落日﹐行客東逝隨長川。乾坤未死吾尙在﹐肯與蟪蛄論大年。』歲餘﹐遵度卒﹐時十六矣。余從遵度族人聞此事爲最詳﹐因附於此。東坡亦嘗記此事﹐但差略耳。」

苕溪漁隱曰「《後出塞詩》云﹕『借問大將誰﹖恐是霍票姚。』《陪柏中丞觀宴將士詩》云﹕『漢朝頻選將﹐應拜霍票姚。』按《漢史》﹕『霍去病再從大將軍受詔﹐予壯士爲票姚校尉。』服虔曰﹕『音飄搖。』師古曰﹕『票音頻妙反﹐搖音羊召反﹔票姚﹐勁疾之貌也。荀悅《漢紀》作票鷂字。去病後爲票騎將軍﹐尙取票姚之字耳﹐今讀者音飄遙﹐不當其義也。』余謂子美今以平聲用此兩字﹐蓋從服虔音爾。王荊公嘗有詩云﹕『莫教空說霍票姚。』亦以平聲用之﹐必承襲子美之意也。」

唐子西《語錄》云「過嶽陽樓﹐觀子美詩﹐不過四十字耳﹐气象閎放﹐涵蓄深遠﹐殆與洞庭爭雄﹐所謂富哉言乎者。太白﹑退之輩﹐率爲大篇﹐極其筆力﹐終不逮也。杜詩𨿽小而大﹐餘詩𨿽大而小。」

《西淸詩話》云「洞庭天下壯觀﹐自昔騷人墨客﹐題之者眾矣﹐如『水涵天影闊﹐山拔地形髙』﹐『四顧疑無地﹐中流忽有山』﹐『鳥飛應畏墮﹐帆遠卻如閒』﹐皆見稱於世。然未若孟浩然『气蒸云夢澤﹐波動嶽陽城』﹐則洞庭空曠無際气象﹐雄張如在目前。至讀子美詩﹐則又不然﹐『吳楚東南坼﹐乾坤日夜浮』﹐不知少陵胸中吞幾云夢也。」

《後山詩話》云「魯直謂孟浩然『气蒸云夢澤﹐波動嶽陽城』﹐不如九僧『雲間下蔡邑﹐林際春申君』也。」

《詩眼》云「老杜詩﹐凡一篇皆工拙相半﹐古人文章類如此﹐皆拙固無取﹐使其皆工﹐則峭急無古气﹐如李賀之流是也。然後世學者﹐當先學其工﹐精神气骨﹐皆在於此。如《望嶽詩》云﹕『齊魯靑未了』﹐《洞庭詩》云﹕『吳楚東南坼﹐乾坤日夜浮。』語旣髙妙有力﹐而言東嶽與洞庭之大﹐無過於此﹐後來文士﹐極力道之﹐終有限量﹐益知其不可及。《望嶽》第二句如此﹐故先云『岱宗夫何如』﹐《洞庭》詩先如此﹐故後云『親朋無一字﹐老病有孤舟』﹐使《洞庭詩》無前兩句﹐而皆如後兩句﹐語𨿽健﹐終不工﹔《望嶽》詩無第二句﹐而云『岱宗夫何如』﹐𨿽曰亂道可也。今人學詩﹐多得老杜平慢處﹐乃鄰女效顰者。余舊日嘗愛劉夢得《先主廟》詩﹐山谷使余讀李義山《漢宣帝詩》﹐然後知夢得之淺近。又嘗愛崔塗《孤雁詩》云﹕『幾行歸塞盡﹐念爾獨何之』八句﹐公又使讀老杜『孤雁不飲啄』者﹐然後知崔塗之無奇。」

《老杜補遺》云「鮑當《孤雁詩》云﹕『更無聲接續﹐空有影相隨。』孤則孤矣﹐﹝上「孤」字原作空白﹐今據元本﹑徐鈔本﹑明鈔本校補。﹞豈若子美『孤雁不飲啄﹐飛鳴猶念羣﹐誰憐一片影﹐相失萬重云』﹐含不盡之意乎。」

三山老人《語錄》云「張平子《南都賦》﹕『淯水蕩其胸。』相如《子虛賦》﹕『弓不虛發﹐中必決眥。』《望嶽詩》﹕『蕩胸生層雲﹐決眥入歸鳥。』借用二賦中字也﹐胸與眥當於山言之﹐或以人言之非也。」

《石林詩話》云「詩語固忌用巧太過﹐然緣情體物﹐自有天然工巧﹐而不見其刻削之痕。老杜『細雨魚兒出﹐微風燕子斜』﹐此十字殆無一字虛設﹐細雨著水面爲漚﹐魚常上浮而淰﹐若大雨則伏而不出。燕體輕弱﹐風猛則不能勝﹐惟微風乃受以爲勢﹐故又有『輕燕受風斜』之語。至『穿花蛺蝶深深見﹐點水蜻蜓款款飛』﹐深深字若無穿字﹐款款字若無點字﹐無以見其精微如此。然讀之渾然﹐全似未嘗用力﹐此所以不礙其气格超勝﹐唐末諸子爲之﹐便當入『魚躍練江拋玉尺﹐鶯穿絲柳織金梭』體矣。」卷第十卷

第十

杜少陵五

三山老人《語錄》云「《重過何氏》詩云﹕『花妥鶯梢蝶﹐溪喧獺趁魚。』西北方言以墮爲妥﹐花妥卽花墮也。」

《詩眼》云「山谷言﹐文章必謹布置﹐每見後學﹐多告以《原道》命意曲折﹐後予以槪考古人法度﹐如《贈韋見素詩》云﹕『紈袴不餓死﹐儒冠多誤身。』此一篇立意也﹐故使人靜聽而具陳之耳。自『甫昔少年日』至『再使風俗淳』﹐﹝「再」字原無﹐今據本集校補。﹞皆儒冠事業也。自『此意竟蕭條』至『蹭蹬無縱鱗』﹐言誤身如此也。則意舉而文備﹐故已有是詩矣﹐然必言其所以見韋者﹐於是有『厚愧眞知』之句﹐所以眞知者﹐謂傳誦其詩也。然宰相職在薦賢﹐不當徒愛人而已﹐士故不能無望﹐故曰『竊效貢公喜﹐難甘原憲貧』。果不能薦賢﹐則去之可也﹐故曰『焉能心怏怏﹐只是走踆踆』。又將入海而去秦也﹐然其去也﹐必有遲遲不忍之意﹐故曰『尙憐終南山﹐回首淸渭濱』。則所知不可以不別﹐故曰『常擬報一飯﹐況懷辭大臣』。夫如此是可以相忘於江湖之外﹐𨿽見素亦不得而見矣﹐故曰『白鷗沒浩蕩﹐萬里誰能馴』終焉。此詩前賢錄爲壓捲﹐蓋布置最得正體﹐如官府甲第﹐廳堂房室﹐各有定處﹐不可亂也。韓文公《原道》與《書》之《堯典》蓋如此﹐其它皆謂之變體可也。蓋變體如行雲流水﹐初無定質﹐出於精微﹐奪乎天造﹐不可以形器求矣。然要之以正體爲本﹐自然法度行乎其間。譬如用兵﹐奇正相生﹐初若不知正而徑出於奇﹐則紛然無復綱紀﹐終於敗亂而已矣。《原道》以仁義立意﹐而道徳從之﹐故老子捨仁義﹐則非所謂道徳。繼敍異端之汨正。繼敍古之聖人不得不用仁義也如此﹐繼敍佛老之舍仁義則不足以治天下也如彼﹐反復皆數疊﹐而復結之以先王之教﹐終之以人其人火其書﹐必以是禁止﹐而後可以行仁義﹐於是乎成篇。若《堯典》自『若稽古帝堯』﹐至『格於上下』﹐則堯之大略也。自『克明俊徳』至於『於變時雍』﹐言堯修身以及天下也。於是『乃命羲和』﹐言天事﹔『若予采』﹐『若時登庸』﹐言人事﹔『洪水方割』﹐言地事。三才之道旣備﹐繼之以遜位終焉。然則自古有文章﹐便有布置﹐講學之士﹐不可不知也。」又云「詩有一篇命意﹐有句中命意。如老杜《上韋見素詩》﹐布置如此﹐是一篇命意也。至其道遲遲不忍去之意﹐則曰『尙憐終南山﹐回首淸渭濱』﹔其道欲與見素別﹐則曰『常擬報一飯﹐況懷辭大臣』﹐此句中命意也。蓋如此然後頓挫髙雅。又有意用事﹐有語用事。李義山『海外徒聞更九州』﹐其意則用楊妃在蓬萊山﹐其語則用《鄒子》云﹕『九州之外﹐更有九州。』如此﹐然後深穩健麗。」

山谷云「《天育驃騎歌》﹐首句云﹕『吾聞天子之馬走千里。』乃《穆天子傳》云﹕『天子之馬走千里﹐天子之狗走百里。』《示從孫濟》詩『刈葵莫放手﹐放手傷葵根』﹐此引《前漢永平詔》『權門請托﹐殘吏放手』之放手。《戲贈閿鄕秦少府短歌》云﹕『昨夜邀歡樂更無﹐多才依舊能潦倒』﹐注引《嵇康傳》﹐淺陋﹐乃魏天保以後重吏事﹐謂容止蘊藉者爲潦倒﹐出此也。南朝何季山居若邪溪雲門寺﹐與二兄求﹑點並棲遁﹐世號三髙﹐敕給白衣尙書祿﹐不受。故《山水障圖》末云﹕『若邪溪﹐雲門寺﹐吾獨胡爲在泥滓﹐靑鞋布襪從玆始。』蓋有隱遁之興也。《百憂集行》云﹕『只今倏忽已五十。』舊本云﹕『只今年才五六十。』此語似方六七十如五六十也。《宴戎州楊使君東樓》云﹕『重碧拈春酒﹐﹝「拈」原作「拓」﹐今據徐鈔本﹑明鈔本校攺﹐下同。﹞輕紅擘荔支。』拈春酒﹐擘荔支﹐此主人用歌妓爲樂者。《渼陂行》﹕『菱葉荷花靜如拭。』拭訓淨﹐《雜記》﹕『雍人拭羊。』注﹕『拭﹐淨也。』《自京赴奉先縣詠懷》云﹕『朱門酒食臭﹐路有凍死骨。』《孫子新書》云﹕『楚莊攻宋﹐廚有臭肉﹐尊有俎肉﹐而三軍有饑色也。』注引《孟子》殊非是。《北徵詩》﹕『天吳及紫鳳﹐顚倒在短褐。』天吳﹐水獸﹐八首八足﹐尾背靑黃﹐出《山海經》。《贈李白》云﹕『飛揚跋扈爲誰雄。』蓋用賀六渾論侯景專制河南十四年﹐有飛揚跋扈之志事﹐指祿山而言也。《至日》云﹕『愁日愁隨一綫長。』釋者謂《歲時記》云﹕『宮中以紅綫量日影﹐至日日影增一綫。』而《唐雜錄》謂『宮中以女工揆日之長短﹐冬至後日晷漸長﹐比常日增一綫之功。』此說爲是。《解悶詩》云﹕『側生野岸及江浦﹐不熟丹宮滿玉壺﹐云壑布衣鮐背死﹐勞生重馬翠眉疏。』側生荔支﹐見左太衝《蜀都賦》。張九齡亦云﹕『陋下澤之沮洳﹐惡層崖之崄巇﹐彼前志之或妄﹐何側生之見疵。』云壑布衣﹐臨武長唐羌上書諫荔支也﹐見《後漢和帝紀》。生當作生﹐而鄰切。武后攺人爲生﹐因而誤寫。重當作害﹐疏當作須﹐別本如此。翠眉謂妃子也。《秋日夔府詠懷寄鄭監李賓客詩》有『羽翼商山起﹐蓬萊漢閣連』﹐蓋用太子賓客祕書監事也。『峽束蒼江起﹐巖排石樹圓』﹐石樹﹐石楠也。《杜位宅守歲詩》﹐舊本作《守歲阿咸家》﹐當以此爲是。『廣文到官舍﹐置馬堂階下』﹐舊本『系馬堂階下』系馬乃合詩人之語。『時時乞酒錢』﹐乞﹐與也。丘旣切。杜詩凡言建巳建子者月﹐用當時歷法。『野艇恰受兩三人』﹐別本作航﹐航是大舟﹐當以艇爲正。『看題減藥囊』﹐一作檢﹐檢字乃合詩意。『羌女輕烽燧﹐胡兒制駱駝』﹐制讀與掣同﹐俗音作徹耳。『臣子憂四番』﹐當作『憂思番』。『空城白日長』﹐當作『城空白日長』。蜀人謂柂師長年三老﹐謂衫領爲船﹐杜詩皆用之。」

東坡云「七言之偉麗者﹐子美云﹕『旌旗日暖龍蛇動﹐宮殿風微燕雀髙。』『五更鼓角聲悲壯﹐三峽星河影動搖。』爾後寂寥無聞焉。直至永叔云﹕『蒼波萬古流不盡﹐﹝「蒼」原作「滄」﹐今據元本﹑徐鈔本﹑明鈔本校攺。﹞白鳥雙飛意自閒。』『萬馬不嘶聽號令﹐諸番無事著耕耘。』可以並驅爭先矣。小生亦云﹕『令嚴鐘鼓三更月﹐野宿貔貅萬竈煙。』又云﹕『露布朝馳玉關塞﹐捷書夜到甘泉宮。』亦庶幾焉耳。」

《石林詩話》云「七言難於气象雄渾﹐句中有力﹐而紆余不失言外之意﹐自老杜『錦江春色來天地﹐玉壘浮雲變古今』﹐與『五更鼓角聲悲壯﹐三峽星河影動搖』等句之後﹐常恨無復繼者。韓退之筆力最爲傑出﹐然每苦意與語俱盡﹐《和裴晉公破蔡州回》﹐所謂『將軍舊壓三司貴﹐相國新兼五等崇』﹐非不壯也﹐然意亦盡於此矣。不若劉禹錫《賀晉公畱守東都》云﹕『天子旌旗分一半﹐八方風雨會中州。』遠而大體也。」

《西淸詩話》云「杜少陵云﹕『作詩用事﹐要如禪家語﹕水中著鹽﹐飲水乃知鹽味。』此說詩家祕密藏也。如『五更鼓角聲悲壯﹐三峽星河影動搖』﹐人徒見淩轢造化之工﹐不知乃用事也。《禰衡傳》﹕『撾《漁陽操》﹐聲悲壯。』《漢武故事》﹕『星辰動搖﹐東方朔謂民勞之應。』則善用事者﹐如系風捕影﹐豈有迹邪。」

《詩眼》云「世俗喜綺麗﹐知文者能輕之﹔後生好風花﹐老大卽厭之。然文章論當理與不當理耳﹐苟當於理﹐則綺麗風花﹐同入於妙﹔苟不當理﹐則一切皆爲長語。上自齊﹑梁諸公﹐下至劉夢得﹑溫飛卿輩﹐往往以綺麗風花累其正气﹐其過在於理不勝而詞有餘也。老杜云﹕『綠垂風折筍﹐紅綻雨肥梅。』『岸花飛送客﹐檣燕語畱人。』亦極綺麗﹐其模寫景物﹐意自親切﹐所以妙絕古今。言春容閒適﹐則有『穿花蛺蝶深深見﹐點水蜻蜓款款飛』﹐『落花遊絲白日靜﹐鳴鳩乳燕靑春深』﹔言秋景悲壯﹐則有『藍水遠從千澗落﹐玉山髙並兩峯寒』﹐『無邊落木蕭蕭下﹐不盡長江衮衮來』﹔其富貴之詞﹐則有『香飄合殿春風轉﹐花覆千官淑景移』﹐『麒麟不動鑪煙轉﹐孔雀徐開扇影還』﹔其弔古﹐則有『映階碧艸自春色﹐隔葉黃鸝空好音』﹐『竹送淸溪月﹐苔移玉座春』﹕皆出於風花﹐然窮盡性理﹐移奪造化。又云﹕『絕壁過雲開錦繡﹐疏松夾水奏笙篁。』自古詩人巧卽不壯﹐壯卽不巧﹐巧而能壯﹐乃如是也。」

苕溪漁隱曰「老杜《和早朝大明宮詩》﹐賈至爲唱首﹐王維﹑岑參皆有之﹐四詩皆佳絕。賈至詩云﹕『銀燭朝天紫陌長﹐禁城春色曉蒼蒼。千條弱柳垂靑瑣﹐百囀流鶯繞建章。﹝「繞」原作「滿」﹐今據徐鈔本﹑明鈔本校攺。﹞劍佩聲隨玉墀步﹐衣冠身惹禦鑪香。共沐恩波鳳池裏﹐朝朝染翰侍君王。』老杜詩云﹕『五夜漏聲催曉箭﹐九天春色醉仙桃。旌旗日暖龍蛇動﹐宮殿風微燕雀髙。朝罷香煙攜滿袖﹐詩成珠玉在揮毫。欲知世掌絲綸美﹐池上於今有鳳毛。』王維詩云﹕『絳幘雞人送曉籌﹐尙衣方進翠云裘。九天閶闔開宮殿﹐萬國衣冠拜冕旒。日色才臨仙掌動﹐香煙欲傍衮龍浮。朝罷須裁五色詔﹐佩聲歸到鳳池頭。』岑參詩云﹕『雞鳴紫陌曙光寒﹐鶯囀皇州春色闌。金鎖曉鐘開萬戶﹐玉階仙仗擁千官。花迎劍佩星初落﹐柳拂旌旗露未幹。獨有鳳凰池上客﹐《陽春》一曲和皆難。』今蘇臺﹑閩中《杜工部集》本﹐皆不附此三詩﹐惟錢唐舊本有之。」

《後山詩話》云「子美《懷薛據》云﹕『獨當省署開文苑﹐兼泛滄浪學釣翁。』蓋『省署開文苑﹐滄浪學釣翁』﹐據之詩也。王摩詰云﹕『九天宮殿開閶闔﹐萬國衣冠拜冕旒。』子美取作五字云﹕『閶闔開黃道﹐衣冠拜紫宸。』而語益工。」苕溪漁隱曰「子美與王維同和賈至《早朝大明宮》詩﹐卽此一聯也﹐子美寧肯取同時之人詩句以爲己用﹐豈不爲當時流輩之所譏誚乎﹖無己遽以爲說﹐何不知子美之甚邪﹖」

蔡寬夫《詩話》云「唐自景云以前﹐詩人猶習齊﹑梁之气﹐不除故態﹐率以纖巧爲工。開元後格律一變﹐遂超然度越前古。﹝「度越」原作「越度」﹐今據元本﹑徐鈔本乙正。﹞當時𨿽李杜獨據關鍵﹐然一時輩流﹐亦非大和﹑元和間諸人可跂望。如王摩詰世固知之矣﹐獨賈至未見深稱者﹐余嘗觀其五言﹐如『極浦三春艸﹐髙樓萬里心。楚山晴靄碧﹐湘水暮流深。忽與朝中舊﹐同爲澤畔吟。停杯試北望﹐還欲淚沾襟。』又『越井人南去﹐湘川水北流。﹝「北」原作「不」﹐今據徐鈔本﹑明鈔本校攺。﹞江邊數杯酒﹐海內一孤舟。嶺嶠同遷客﹐京華卽舊遊。春心將別恨﹐萬里共悠悠。』如此等類﹐使置老杜集中﹐𨿽明眼人恐未易辧也。」

東坡云「《解憂詩》云﹕『減米散同舟﹐路難思同濟。向來雲濤盤﹐眾力亦不細。呀帆瞥眼過﹐飛櫓本無蒂。得失瞬息間﹐致遠思恐泥。百慮視安危﹐分明曩賢計。玆理庶可廣﹐拳拳期勿替。』杜詩固無敵﹐然自『致遠』以下﹐句眞村陋也。此取其瑕瓋﹐世人雷同﹐不復譏評﹐過矣。然亦不能掩其美也。」卷第十一卷

第十一

杜少陵六

《西淸詩話》云「《樹萱錄》云﹕『子美自負其詩﹐鄭虔妻病瘧﹐過之﹐云﹕當誦予詩﹐瘧鬼自避。初云日月低秦樹﹐乾坤繞漢宮﹐不愈﹔則誦子章髑髏血模糊﹐手提擲還崔大夫﹐又不愈﹔則誦虯須似太宗﹐色映塞外春﹐若又不愈﹐則盧﹑扁無如何矣。』此唐末俗子之論。少陵與虔結交﹐義動死生﹐若此﹐乃昨暮小兒語耳﹐萬無此理。『虯須仙太宗』﹐乃《八哀詩》﹐謂汝陽王琎﹐𨿽死先於虔﹐《八哀詩》乃鄭虔輩沒後同時作﹐則虔不及見此詩明矣。」

《隱居詩話》云「李光弼代郭子儀﹐入其軍﹐號令不更﹐而旌旗攺色。及其亡也﹐杜甫哀之云﹕『三軍晦光彩﹐烈士痛稠疊。』前人謂杜甫之爲詩史﹐蓋爲是也﹐非但敍塵迹摭故實而已。」

《石林詩話》云「長篇最難﹐晉魏以前﹐詩無過十韻者﹐蓋常使人以意逆志﹐初不以敍事傾倒爲工。至《述懷》《北徵》諸篇﹐窮極筆力﹐如太史公紀傳﹐此古今絕唱。然《八哀》八篇﹐本非集中髙作﹐而世多尊稱之不敢議﹐此乃揣骨聽聲耳。其病蓋傷於多也。如李邕﹑蘇源明詩中極多累句﹐余嘗痛刊去﹐僅取其半方盡善。然此語不可爲不知者言也。」

《少陵詩總目》云「《八哀詩》維古風中最爲大筆﹐崔徳符嘗論斯文可以表裏雅頌﹐中古作者莫及也。兩紀行詩﹐《發秦州》至《鳳凰臺》《發同谷縣》至《成都府》﹐合二十四首﹐皆以經行爲先後﹐無復差舛。昔韓子蒼嘗論此詩筆力變化﹐當與太史公諸贊方駕。學者宜常諷誦之。」

唐子西《語錄》云「《秦中紀行詩》﹐如『江間饒奇石』﹐未爲極勝﹐到『暝色帶遠客』﹐則不可及也。」

苕溪漁隱曰「余讀史傳﹐及舊聞於知識間﹐得少陵詩事甚多﹐皆王原叔所不注者﹐如《冬狩行》云﹕『自從獻寶朝河宗』﹐《穆天子傳》﹕『天子西徵﹐至陽紆山﹐河伯馮夷之所居﹐是爲河宗。天子乃沈璧禮焉。河伯乃與天子披圖視典﹐以觀天下寶器。』《秋日夔府詠懷》云﹕『穰多栗過拳』﹐《西京雜記》﹕『上林苑嶧陽栗大如拳。』又云﹕『門求七祖禪』﹐《傳燈錄》﹕『北宋神秀門人普寂立其師爲第六祖﹐而自稱七祖。』《秋日題鄭監湖上亭》云﹕『髙唐寒浪減﹐仿佛識昭丘。』《荊州圖記》﹕『當陽東南七十里有楚昭王墓﹐登樓卽見﹐所謂昭丘也。』《夔府書懷》云﹕『藻繪憶遊睢』﹐魏文帝《與曹洪書》﹕『遊睢渙者﹐學藻繢之彩。』注云﹕『睢﹑渙之間出文章。』《枯柟詩》﹕『凍雨落流膠』﹐《楚詞》﹕『使凍雨兮灑塵』﹐注云﹕『江東呼夏月暴雨爲凍雨﹐音東。』《八哀張九齡》詩﹕『仙鶴下人間﹐獨立霜毛整。』《張九齡家傳》﹕『九齡初生﹐母夢九鶴從天而下』﹐恐少陵用此事。《西京雜記》﹕『元封中﹐雪大寒﹐牛馬皆蜷縮如蝟。』﹝「縮」原作「虫宿」﹐今據元本﹑徐鈔本﹑明鈔本校攺。﹞故《前苦寒行》云﹕『漢時長安雪一丈﹐牛馬毛寒縮如蝟。』《述古詩》﹕『邪贏無乃勞』﹐張平子《西京賦》﹕『邪贏優而足恃』﹐注云﹕『邪僞之利﹐自饒足恃也。』一作嬴﹐一作羸﹐非是。《臘日》云﹕『口脂面藥隨恩澤﹐翠管銀罌下九霄』﹐唐制﹐臘日賜北門學士口脂﹐盛以碧鏤牙筒﹐《酉陽雜俎》亦云。《灩澦堆》云﹕『如馬戒舟航』﹐《水經》﹕『白帝山城門西江有孤石﹐冬出二十餘丈﹐夏卽沒﹐有時才出。』又《十道志》﹕『灩澦大如馬﹐瞿塘不可下。』《秋興》云﹕『昆吾禦宿自逶迆』﹐事見《揚雄傳》﹕『武帝開廣上林﹐南至宜春﹑鼎湖﹑禦宿﹑昆吾。』《舊唐書》﹕『郭子儀上言﹐吐蕃﹑黨項不可忽﹐宜早爲備。廣徳元年﹐遣李之芳等使於吐蕃﹐爲虜所畱﹐二年乃得歸。』故《哭李之芳詩》云﹕『奉使失張騫』﹐蓋此事也。代宗自楚王徙封成王﹐《洗兵馬》云﹕『成王功大心轉小』﹐代宗時爲元帥故也。《自京赴奉先縣詠懷》云﹕『君臣畱歡娛﹐樂動殷樛嶱』﹐半山老人刊作膠葛﹐未詳其事所出﹐後讀《上林賦》﹕『張樂乎膠葛之寓』﹐寓﹐屋也﹐膠葛﹐曠遠深貌。乃出此也。《梅雨》雲﹕『南京犀浦道﹐四月熟黃梅』﹐今本犀作西﹐非是。犀浦在成都府二十五里﹐太守李冰作五石犀沈江以壓水怪﹐因以名縣﹐出《成都記》。《贈射洪李四丈》云﹕『丈人屋上烏﹐人好烏亦好』﹐《六韜》﹕『武王登夏臺以臨殷民﹐周公曰﹕愛人者﹐愛其屋上烏﹔憎人者﹐憎其餘胥。』﹝「余胥」原作「儲胥」﹐今據元本﹑徐鈔本﹑明鈔本校攺。﹞《和賈至舍人早朝大明宮》云﹕『五夜漏聲催曉箭』﹐《顏氏家訓》﹕『或問一夜五更何所訓﹖答云﹕漢﹑魏以來﹐謂甲夜乙夜丙夜丁夜戊夜﹐又謂之五鼓﹐亦謂之五更﹐皆以五爲節也。』《風疾舟中伏枕書懷》云﹕『疑惑樽中弩』﹐樂廣乃弓影﹐此云弩影﹐事見《風俗通》﹕『應郴爲汲令﹐﹝「郴」原作「抑」﹐明鈔本作「彬」﹐《風俗通義怪神篇》作「郴」﹐今據攺﹐下並同。﹞夏至日﹐賜主簿杜宣酒﹐北壁上有懸赤弩﹐照杯中﹐形如蛇﹐因得疾。郴知之﹐使宣於舊處設酒﹐猶有蛇。郴指曰﹕此弩影耳。』《解悶》云﹕『復憶襄陽孟浩然﹐淸詩句句盡堪傳﹐卽今耆舊無新語﹐漫釣槎頭縮項鯿。』《襄陽耆舊傳》﹕『峴山下漢水中出鯿魚﹐味極肥美﹐常禁人采捕﹐以槎斷水﹐因謂之槎頭鯿。宋張敬兒爲刺史﹐作六櫓船獻齊髙帝曰﹕奉槎頭縮項鯿一千八百頭。孟浩然嘗有詩云﹕試垂竹竿釣﹐果得槎頭鯿。用此事也。』《飲中八仙歌》云﹕『天子呼來不上船』﹐按範傳正《李太白墓碑》云﹕『明皇泛白蓮池﹐召公作序﹐公已被酒﹐命髙將軍扶以登舟。』恐少陵用此事。或云蜀人呼衣襟紐爲船﹐有以見太白醉甚﹐𨿽見天子﹐披襟自若﹐其眞率之至也。」

苕溪漁隱曰「李﹑杜畫像﹐古今詩人題詠多矣。若杜子美﹐其詩髙妙﹐固不待言﹐要當知其平生用心處﹐則半山老人之詩得之矣。若李太白﹐其髙气蓋世﹐千載之下﹐猶可嘆想﹐則東坡居士之贊盡之矣。半山老人詩云﹕『吾觀少陵詩﹐謂與元气侔。力能排天斡九地﹐壯顏毅色不可求。浩蕩八極中﹐生物豈不稠。醜妍巨細千萬殊﹐竟莫見以何雕鎪。惜哉命之窮﹐顚倒不見收。靑衫老更斥﹐餓走半九州。瘦妻僵前子僕後﹐攘攘盜賊森戈矛。吟哦當此時﹐不廢朝廷憂﹐嘗願天子聖﹐大臣各伊周。寧令吾廬獨破受凍死﹐不忍四海赤子寒颼颼。傷屯悼屈止一身﹐嗟時之人我所羞。所以見公像﹐再拜涕泗流。推公之心古亦少﹐願起公死從之遊。』東坡居士贊云﹕『天人幾何同一漚﹐謫仙非謫乃其遊。麾斥八極隘九州﹐化爲兩鳥鳴相酬。一鳴一止三千秋﹐開元有道爲少畱﹐縻之不可矧肯求。西望太白橫峨岷﹐眼髙四海空無人。大兒汾陽中令君﹐小兒天臺坐忘身。平生不識髙將軍﹐手污吾足乃敢瞋﹐作詩一笑君應聞。』」

東坡云「《桃竹杖引》﹕『江心蟠石生桃竹﹐斬根削皮如紫玉。』桃竹葉如棕﹐身如竹﹐密節而實中﹐犀理瘦骨﹐天成拄杖也。嶺外人多種此﹐而不知其爲桃竹﹐流傳四方﹐視其端有眼者﹐蓋自東坡出也。」

東坡云「僕嘗問荔支何所似﹐或曰﹕『荔支似龍眼。』坐客皆笑其陋﹐荔支實無所似也。僕云﹕『荔支似江瑤柱。』應者皆憮然﹐﹝「憮」原作「撫」﹐今據元本﹑徐鈔本﹑明鈔本校攺。﹞僕亦不辧。昨日見畢仲遊﹐僕問杜甫似何人﹐仲遊言似司馬遷。僕喜而不答﹐蓋與曩言會也。」

《後山詩話》云「永叔不好杜詩﹐子瞻不好司馬遷《史記》﹐余每與黃魯直怪嘆﹐以爲異事。」

《學林新編》云「《贈李太白詩》﹕『豈無靑精飯﹐使我顏色好。』注詩者曰﹕『《梁書安成康王秀傳》﹕或橡飯菁羹﹐惟日不足﹐或葭墻艾席﹐樂在其中。』某按靑菜爲羹﹐謂之菁羹﹐《字書》﹕『菁﹐蔓菁也。』《書》所謂菁茅﹐《禮》所謂菁蒩﹐卽此物也。子美詩蓋用道書中陶隱居《登眞訣》有幹石靑精飠迅飯。飠迅音迅﹐謂飡也。其法卽南燭艸木浸米蒸飯﹐暴漧﹐其色靑如黳珠﹐食之可以延年卻老﹐此子美所謂靑精飯也。《神農本艸》木部有南燭枝葉﹐人服﹐輕身長年﹐令人不饑﹐益顏色﹐取汁炊飯﹐名爲烏飯﹐又名黑飯艸。在道書謂之南燭艸木﹐在《本艸》謂之南燭枝葉﹐蓋一物也。以菁羹爲靑精﹐則誤甚矣。」

《學林新編》云「『匡山讀書處﹐頭白好歸來。』注詩者曰﹕『匡山未詳。』某案《漢郡國志》﹕『廬江郡尋陽縣。』劉昭注引釋惠遠《廬山記》曰﹕『有匡俗先生﹐出商﹑周之際﹐居其下﹐受道於仙人﹐時謂所止爲仙人之廬。』又引《豫章舊志》曰﹕『匡俗先生字君平﹐夏﹑商之苗裔。』又《建康實錄》曰﹕﹝「建」原作「見」﹐今據元本﹑徐鈔本﹑明鈔本校攺。﹞『隆安六年﹐桓玄遺書於匡山惠遠法師。』﹝「桓」原作「亙」﹐今據明鈔本校攺。﹞然則匡山者﹐廬山也。李太白遊廬山舊矣﹐子美旣不得志﹐而太白復以譖出﹐故子美詩曰﹕『頭白好歸來。』蓋欲招隱爲廬山之遊也。」

苕溪漁隱曰「《緗素雜記》《學林新編》﹐二家辧證乘槎事﹐大同小異﹐余今采摭其有理者﹐共爲一說。案張茂先《博物志》曰﹕『舊說天河與海通。近世有人居海上者﹐每年八月﹐見浮槎來﹐不失期。亹一年糧﹐乘之而去。十餘日中﹐猶觀星月日辰﹐自後茫茫﹐亦不覺晝夜。奄至一處﹐有城郭屋舍甚嚴﹐遙望宮中有婦人織﹐見一丈夫牽牛﹐渚次飲之﹐驚問曰﹕何由至此。其人說與來意﹐並問此是何處﹐答曰﹕君至蜀郡訪嚴君平﹐則知之。因還﹐後以問君平﹐君平曰﹕某年月日﹐有客星犯牽牛宿。計年月﹐正是此人到天河時也。』所載止此而已。而《荊楚歲時記》直曰﹕『張華《博物志》云﹕漢武帝令張騫窮河源﹐乘槎經月而去﹐至一處﹐見城郭如官府﹐室內有一女織﹐又見一丈夫牽牛飲河﹐騫問云﹕此是何處﹐答曰﹕可問嚴君平。織女取榰機石與騫而還。後至蜀問君平﹐君平曰﹕某年月日客星犯牛斗。所得榰機石﹐爲東方朔所識﹐並其證焉。』案騫本傳及《大宛傳》﹐騫以郎應募使月氏﹐爲匈奴所畱﹐十餘歲得還﹐騫身所至者大宛﹑大月氏﹑大夏﹑康居﹐而傳聞其旁大國五六﹐具爲天子言其地形所有﹐並無乘槎至天河之說。而宗懍乃傅會以爲武帝﹑張騫之事﹐又益以榰機石之說﹐何邪﹖子美《夔府詠懷》詩曰﹕『途中非阮籍﹐槎上似張騫。』又《秋興》詩曰﹕『奉使虛隨八月槎。』如此類﹐前賢多用之﹐恐非實事。」

《學林新編》云「世傳織女嫁牽牛﹐渡河相會。某案《史記》《晉天文志》﹕『河鼓星在織女牽牛二星之間。』世俗因傅會爲渡河之說﹐媟瀆上象﹐無所根據。《淮南子》云﹕『烏鵲塡河成橋﹐而渡織女。』《荊楚歲時記》云﹕『七夕﹐河漢間奕奕有光景﹐以此爲候﹐是牛女相過也。』其說皆怪誕不足信。子美《牽牛織女詩》曰﹕『牽牛出河西﹐織女處其東。萬古永相望﹐七夕誰見同﹖神光意難候﹐此事終朦朧。』觀子美詩意﹐不取世俗說也。七夕乞巧﹐見於周處《風土記》﹐乃後人編類成書﹐大抵初無稽考﹐不足信者多矣。」

苕溪漁隱曰「余觀《注詩史》是二曲李歜﹐述其《自序》云﹕『歜上書之明年﹐言狂意妄﹐聖天子不賜鑊樵﹐全生棄逐嶺表﹐東坡先生亦謫昌化﹐幸忝門下靑氈﹐又於疑誤處﹐授先生指南三千餘事﹐疏之編簡﹐聊自記其忘遺爾。』然三千餘事﹐余嘗細考之史傳小說﹐殊不略見一事﹐寧盡出於異書邪﹖以此驗之﹐必好事者僞撰以誑世﹐所謂李歜者﹐蓋以詭名耳。其間又多載東坡語﹐如『艸黃騏驥病』﹐則注云﹕『陳畯臥疾﹐梁拘過門曰﹕霜經艸黃﹐騏驥病矣﹐駑駘何以快駃。蓋言君子不得時﹐小人自肆也。』『少遊一日來問余曰﹕某細味杜詩﹐皆於古人語句補綴爲詩﹐平穩妥貼﹐若神施鬼設﹐不知工部腹中幾个國子監邪﹖余喜此譚﹐遂筆寄同叔﹐子由一字同叔。使知少遊畱心於老杜。』『意欲鏟疊嶂』﹐則注云﹕『袁盎曰﹕諸侯欲鏟連云疊嶂而造物﹐夫復如何。』『余因舟中與兒子迨同注﹐檢書倦先臥﹐余繼燭至曉﹐遂疏之。』似此等語甚眾﹐此聊舉其一二言之﹐當亦是僞撰耳。近時又有箋注東坡詩句者﹐其集刊行﹐號曰《東坡錦繡段》者是也。亦隨句撰事牽合﹐殊無根蒂﹐正與李歜《注詩史》同科﹐皆不可信也。閩中近時又刊《詩話總龜》﹐此集卽阮閱所編《詩總》也﹐余於《漁隱叢話序》中已備言之。阮字閎休﹐官至中大夫﹐嘗作監司郡守﹐廬州舒城人﹐其《詩總》十卷﹐分門編集﹐今乃爲人易其舊序﹐去其姓名﹐略加以蘇黃門《詩說》﹐更號曰《詩話總龜》﹐以欺世盜名耳。世所傳《眼兒媚》詞﹕『樓上黃昏杏花寒﹐斜月小欄幹﹐一雙燕子﹐兩行歸雁﹐畫角聲殘。綺窗人在東風裏﹐無語對春閒。也應似舊﹐盈盈秋水﹐淡淡春山。』亦閎休所作也。閎休嘗爲錢唐幕官﹐眷一營妓﹐罷官去﹐後作此詞寄之。」卷第十二卷

第十二

杜少陵七

潘子眞《詩話》云「《北嶽碑》﹐後漢光和二年立。苦縣老子廟亦漢碑﹐其字刻極勁﹐杜詩所謂『《苦縣》《光和》尙骨立﹐書貴瘦硬方通神。』《苦縣》《光和》謂二碑也。顏之推論文章云﹕『至於陶冶性情﹐從容諷諫﹐入其滋味﹐亦樂事也。』老杜『陶冶性靈存底物』﹐蓋本於此。《可嘆詩》云﹕『丈夫正色動引經﹐丰城客子王季友。羣書萬卷常暗誦﹐《孝經》一通看在手。貧窮老瘦家賣履﹐好事就之爲攜酒。豫章太守髙帝孫﹐引爲賓客敬頗久。』元結《篋中集》載季友數詩﹐殊髙古。髙帝孫者﹐李勉也。蓋鄭惠王元懿生安徳郡公琳﹐琳生擇言﹐擇言生勉﹐勉自河南尹徙江西觀察使。案《唐河西新幢子記題名》云﹕『使兼禦史中丞兼監察禦史王季友。』陸士衡《傷逝賦》云﹕『托末契於後生。』杜詩云﹕『晚將末契托年少。』《瑞應圖》曰﹕『王者宴不及醉﹐則銀甕出。』《洗兵馬》詩云﹕『不知何國進白環﹐復道諸山出銀甕。』舜時西王母進白環﹐見《宋書志》。『遊子久在外﹐門戶無人持』﹐《古樂府隴西行》﹕『健婦持門戶﹐勝一大丈夫﹐焉知肘腋禍﹐自及梟獍徒。』肘腋是趙滅智伯事。蘇秦激張儀相秦﹐以馬韉席坐之﹐『人來坐馬韉』之句﹐出於此也。古人造語﹐俯仰紆余﹐各有態。『小麥靑靑大麥枯﹐誰當獲者婦與姑﹐丈夫何在西擊胡。』凡此句中﹐每函問答之詞。『大麥漧枯小麥黃﹐問誰腰鐮胡與羌』﹐句法實有所自。劉孝標《廣絕交論》云﹕『王陽登則貢公喜﹐罕生逝而國子悲。』故老杜詩云﹕『竊效貢公喜。』」

苕溪漁隱曰「《遣懷詩》﹕『昔我遊宋中﹐惟梁孝王都。憶與髙李輩﹐論交入酒壚。兩公壯藻思﹐得我色敷腴。气酣登吹臺﹐懷古視平蕪。』案《新唐書》﹕『甫從李白及髙適過汴州﹐酒酣﹐登吹臺﹐慷慨懷古﹐人莫測也。』吹臺卽梁孝王歌臺﹐今謂繁臺矣。而《西淸詩話》乃云﹕『質之少陵《昔遊詩》﹕昔者與髙李﹐同登單父臺。則知非吹臺。三人皆詞宗﹐果登吹臺﹐豈無雄詞傑唱著後世邪﹖』予竊哂其弗細考前詩﹐而妄爲云云﹐故具載之以顯其誤也。」

洪駒父《詩話》云「世謂兄弟爲友於﹐謂子孫爲詒厥者﹐歇後語也。子美詩曰﹕『山鳥山花皆友於』﹐退之詩﹕『誰謂詒厥無基址』﹐韓﹑杜亦未能免俗﹐何也﹖」苕溪漁隱曰「老杜詩云﹕『六月曠摶扶』﹐案《莊子》﹕『摶扶搖而上者九萬里。』疏云﹕『摶﹐斗﹔扶搖﹐旋風也。』今云摶扶﹐亦是歇後語耳。」

《隱居詩話》云「唐人詠馬嵬之事者多矣﹐世所稱者劉禹錫云﹕『官軍誅佞幸﹐天子捨夭姬。羣吏伏門屏﹐貴人牽帝衣。低回轉美目﹐風日爲無輝。』白居易云﹕『六軍不發爭柰何﹐宛轉娥眉馬前死。』此乃歌詠祿山能使官軍叛逼迫明皇﹐明皇不得已而誅楊妃也。豈特不曉文章體裁﹐而造語蠢拙﹐抑亦失臣下事君之禮。老杜則不然﹐其《北徵詩》曰﹕『憶昨狼狽初﹐事與古先別﹐不聞夏商衰﹐中自誅褒妲。』乃見明皇鑑夏﹑商之敗﹐畏天悔過﹐賜妃子以死﹐官軍何預焉。《唐闕史》載鄭畋《馬嵬詩》﹐命意似矣﹐而詞句凡下﹐比托無狀﹐不足道也。」苕溪漁隱曰「予觀《冷齋夜話》所論﹐與此相同﹐但《隱居詩話》乃魏泰道輔所撰﹐道輔於明白爲前輩﹐必明白竊其說耳。然老杜謂夏﹑商衰﹐誅褒﹑妲﹐褒姒﹐周幽王后也﹐疑夏字爲誤﹐當云商﹑周可也。」

《桐江詩話》云「魏道輔泰﹐襄陽人﹐元祐名士也。與王介甫兄弟最相厚﹐僕初以謂有隱徳﹐不仕﹐及試院中﹐因上請主文﹐道輔恃才豪縱﹐不能忍一時之忿﹐歐主文幾死﹐坐是不許取應。嘗有《荊門別張天覺詩》云﹕『秋風十驛望臺星﹐想見冰壺照坐淸。零雨已回公旦駕﹐挽須聊聽野王箏。三朝元老心方壯﹐四海蒼生耳已傾。白髮故人來一別﹐卻歸林下看升平。』詩律峻峭﹐今人不可到也。」

潘子眞《詩話》云「道輔少與徐忠湣及山谷老人友善﹐博極羣書﹐尢能談朝野可喜事﹐亹亹終日。作詩自成一家﹐有集二十卷﹐號漢上丈人﹐其間有『博山燒沈水﹐煙燼气不滅﹐日暮白門前﹐楊花散成雪。』不減江左諸人語。」

《詩眼》云「孫莘老嘗謂老杜《北徵》詩勝退之《南山》詩﹐王平甫以謂《南山》勝《北徵》﹐終不能相服。時山谷尙少﹐乃曰﹕『若論工巧﹐則《北徵》不及《南山》﹐若書一代之事﹐以與《國風》《雅》《頌》相爲表裏﹐則《北徵》不可無﹐而《南山》𨿽不作未害也。』二公之論遂定。時曾子固曰﹕『司馬遷學《莊子》﹐班固學《左氏》﹐班﹑馬之優劣﹐卽莊﹑老之優劣也。』公又曰﹕『司馬遷學《莊子》﹐﹝「學」字原脫﹐今據上文校補。﹞旣造其妙﹐班固學《左氏》﹐未造其妙也。然《莊子》多寓言﹐架空爲文章﹐《左氏》皆書事實﹐而文詞亦不減《莊子》﹐則《左氏》爲難。』子固亦以爲然。」

唐子西《語錄》云「古之作者﹐初無意於造語﹐所謂因事以陳辭。如《北徵》一篇﹐直紀行役耳﹐忽云『或紅如丹砂﹐或黑如點漆﹐﹝「點」元本﹑徐鈔本﹑明鈔本作「黟」。﹞雨露之所濡﹐﹝「濡」原作「儒」﹐今據元本﹑徐鈔本﹑明鈔本校攺。﹞甘苦齊結實』﹐此類是也。文章只如人作家書乃是。」

《後山詩話》云「裕陵常謂子美詩『勛業頻看鏡﹐行藏獨倚樓』﹐謂甫之詩﹐皆不迨此。」

《冷齋夜話》云「詩句有含蓄者﹐如老杜『勛業頻看鏡﹐行藏獨倚樓』﹐鄭雲叟曰﹕『相看臨遠水﹐獨自上孤舟。』﹝「上」原作「生」﹐今據元本﹑徐鈔本﹑明鈔本校攺。﹞是也。有意含蓄者﹐如《宮詞》曰﹕『銀燭秋光冷畫屏﹐輕羅小扇撲流螢﹐天街夜色涼如水﹐臥看牽牛織女星。』又《嘲人詩》曰﹕『怪來妝閣閉﹐朝下不相迎﹐總向春園裏﹐花間語笑聲。』是也。有句意俱含蓄者﹐如《九日》詩曰﹕『明年此會知誰健﹐醉把茱萸子細看。』《宮怨》詩曰﹕『玉容不及寒鴉色﹐猶帶朝陽日影來。』是也。」

山谷云「余讀《周書月令》云﹕『反舌有聲﹐佞人在側。』乃解《百舌詩》『過時如發目﹐君側有讒人』之句。」

東坡云「『自平宮中呂太一』﹐世莫曉其義﹐而妄者以謂唐時有自平宮。偶讀《玄宗實錄》﹐有中官呂太一叛於廣南﹐﹝「官」原作「宮」﹐今據元本﹑徐鈔本﹑明鈔本校攺。﹞杜詩蓋言自平宮中呂太一﹐故下文有收珠海南之句﹐見書不廣﹐而以意輕攺文字﹐鮮不爲人笑。《後出塞詩》﹕『我本良家子﹐出師亦多門。將驕益愁思﹐身貴不足論。躍馬二十年﹐﹝「二」元本﹑徐鈔本作「三」。﹞恐辜明主恩。坐見幽州騎﹐長驅河洛昏。中夜間道歸﹐故里但空村。惡名幸脫免﹐窮老無兒孫。』詳味此詩﹐蓋祿山反時﹐其將校有脫身歸國﹐而祿山虜執其妻子者﹐不知其姓名﹐可恨也。余在岐下見秦州進一馬鬃﹐如牛項﹐垂胡側立﹐顚倒毛生肉端﹐番人云﹕『此肉鬃馬也。』乃知《鄧公驄馬行》『肉駿碨礧連錢動』﹐當作肉鬃。《詠懷詩》﹕『杜陵有布衣﹐老大意轉拙﹐許身一何愚﹐竊比稷與契。』子美自比稷﹑契﹐人未必許也﹐然其又有詩云﹕『舜舉十六相﹐身尊道更髙﹐秦時用商鞅﹐法令如牛毛。』自是稷﹑契輩人口中語也。又云﹕『知名未必稱﹐局促商山芝。』又云﹕『王侯與螻蟻﹐同盡隨丘墟﹐願聞第一義﹐回向心地初。』乃知子美詩﹐尙有事在也。」

唐子西《語錄》云「『舜舉十六相﹐身尊道更髙﹐秦時用商鞅﹐法令如牛毛。』其於治道深矣。」

《西淸詩話》云「《同谷縣七歌》﹐其四云﹕『嗚呼四歌兮歌四奏﹐竹林爲我啼淸晝。』近有一士人自同州來﹐籠一禽﹐大如雀﹐色正靑﹐善鳴﹐問其名﹐曰﹕『此竹林鳥也。』今本作林猿﹐非也。」

《冷齋夜話》云「『筍根稚子無人見﹐沙上鳧雛旁母眠。』世不解『稚子無人見』何等語。唐人《食筍詩》﹕『稚子脫錦繃﹐駢頭玉香滑。』則稚子爲筍明矣。贊寧《雜誌》曰﹕『竹根有鼠﹐大如貓﹐其色類竹﹐名豚﹐亦云稚子。』余以問子蒼﹐子蒼曰﹕『筍爲稚子﹐老杜之意也﹐不用《食筍詩》亦可。』」

《漫叟詩話》云「『筍根稚子無人見』﹐當爲野雉之雉﹐或以爲童稚﹐非也。」

《桐江詩話》云「《冷齋》以稚子便作筍﹐引唐人詩爲證﹐何謬之甚也。此詩蓋爲筍之脫籜﹐如小兒之解繃﹐便以稚子爲筍則非也。少陵詩本『筍根稚子無人見』﹐今誤以雉爲稚﹐蓋筍生乃雉哺子之時﹐言雉子之小﹐在竹間人不能見故也。」

《呂氏童蒙訓》云「『雕虫蒙記憶﹐烹鯉問沈綿』﹐不說作賦﹐而說雕虫﹐不說寄書﹐而說烹鯉﹐不說疾病﹐而云沈綿﹔『頌椒添諷味﹐禁火卜歡娛』﹐不說歲節﹐但云頌椒﹐不說寒食﹐但云禁火﹕亦文章之妙也。」

《三山老人語錄》云「《登慈恩寺塔》詩﹐譏天寶時事也。山者﹐人君之象﹐『秦山忽破碎』﹐則人君失道矣。賢不肖混殽而淸濁不分﹐故曰『涇渭不可求。』天下無綱紀﹐文章而上都亦然﹐故曰﹕『俯視但一气﹐焉能辧皇州。』於是思古之聖君不可得﹐故曰﹕『回首叫虞舜﹐蒼梧云正愁。』是時明皇方耽於淫樂而不已﹐故曰﹕『惜哉瑤池飲﹐日宴昆侖丘。』賢人君子﹐多去朝廷﹐故曰﹕『黃鵠去不息﹐哀鳴何所投。』惟小人貪竊祿位者在朝﹐故曰﹕『君看隨陽雁﹐各有稻粱謀。』」

苕溪漁隱曰「『家家養烏鬼』之句﹐余觀諸公詩話﹐其說蓋有四焉。《漫叟詩話》以豬爲烏鬼﹐蔡寬夫《詩話》以烏野神爲烏鬼﹐《冷齋夜話》以烏蠻鬼爲烏鬼﹐沈存中《筆談》《緗素雜記》以鸕鶿爲烏鬼﹐今具載其說焉。《漫叟詩話》云﹕『家家養烏鬼﹐頓頓食黃魚。世以烏鬼爲鸕鶿﹐言川人養此取魚。予崇寧間往興國軍﹐太守楊鼎臣字漢傑﹐一日約飯鄕味﹐作蒸豬頭肉﹐因謂予曰﹕川人嗜此肉﹐家家養豬﹐杜詩所謂家家養烏鬼是也。每呼豬則作烏鬼聲﹐故號豬爲烏鬼。』蔡寬夫《詩話》云﹕『或言老杜詩家家養烏鬼﹐頓頓食黃魚。烏鬼乃鸕鶿﹐謂養之以捕魚。予少時至巴中﹐𨿽見有以鸕鶿捕魚者﹐不聞以爲烏鬼也﹐不知《夔州圖經》何以得之。然元微之《江陵詩》云﹕病賽烏稱鬼﹐巫占瓦代龜。注云﹕南人染病則賽烏鬼。則烏鬼之名﹐自見於此。巴楚間嘗有捕得殺人祭鬼者﹐問其神明﹐曰烏野七頭神。則烏鬼乃所事神名爾。或云養字乃賽字之訛﹐理亦當然。蓋爲其殺人而祭之﹐故詩首言異俗吁可怪﹐斯人難並居。若養鸕鶿捕魚而食﹐有何吁怪不可並居之理。則鸕鶿決非烏鬼﹐宜當從元注也。』《冷齋夜話》云﹕『川峽路民多供事烏蠻鬼﹐以臨江﹐故頓頓食黃魚耳。俗人不解﹐便作養畜字讀﹐遂使沈存中白差烏鬼爲鸕鶿也。』沈存中《筆談》云﹕『士人劉克博觀異書﹐杜詩有家家養烏鬼﹐頓頓食黃魚﹐世之說者﹐皆謂夔﹑峽間至今有鬼戶﹐乃夷人也﹐其主謂之鬼。然不聞有烏鬼之說。又鬼戶者﹐夷人所稱﹐又非人家所養。克乃按《夔州圖經》﹐稱峽中人以鸕鶿繩系其頸﹐使之捕魚﹐得魚則倒提出之﹐至今如此。予在蜀中見人家養鸕鶿﹐使捕魚﹐信然。但不知謂之烏鬼耳。』《緗素雜記》云﹕『《筆談》嘗論杜詩家家養烏鬼﹐頓頓食黃魚﹐峽中人謂鸕鶿爲烏鬼﹐養之以取魚也。』又按《東齋記事》云﹕『蜀之魚家養鸕鶿十數者﹐日得魚可數十斤﹐以繩約其吭﹐才通小魚﹐大魚則不可食﹐時呼而取出之﹐乃復遣去。甚馴狎﹐指顧如人意﹐有得魚而不以歸者﹐則押羣者啄而使歸。比之放鷹鶻﹐無馳走之勞﹐得利又差厚。』所載止此而已。然範蜀公亦不知鸕鶿乃杜詩所謂烏鬼也。按《夷貊傳》云﹕『倭國水多陸少﹐以小環掛鸕鶿項﹐令入水捕魚﹐日得百餘頭。』則此事信然。余嘗細考四說﹐謂鸕鶿爲烏鬼是也﹐其謂豬與烏野神﹑烏蠻鬼爲烏鬼者﹐非也。余官建安﹐因事至北苑焙茶﹐扁舟而歸﹐中途見數漁舟﹐每舟用鸕鶿五六﹐以繩系其足﹐放入水底捕魚﹐徐引出﹐取其魚。目睹其事﹐益可驗矣。」卷第十三卷

第十三

杜少陵八

《漫叟詩話》云「『叫怒索飯啼門東』﹐又云﹕『用激壯士肝。』說者謂庖廚之門在東﹐肝主怒﹐非偶就韻也。可謂至論。《秋雨嘆》﹕『禾頭生耳黍穗黑。』今所行印本皆作木字﹐事見《齊民要術》﹐云﹕『秋雨甲子﹐禾頭生耳。』木當作禾。《往在詩》﹕『白間剝畫虫。』初不知其何等語也﹐及觀何平叔《景福殿賦》云﹕『皎皎白間﹐微微列錢。』注謂白間窗也﹐余嘗以白間對黃裏。《姜七少府設鱠戲贈長歌》首章云﹕『姜侯設鱠當嚴冬﹐昨日今日皆大風』﹐乃知『慳風澀雨』之句﹐自古有之。『偏勸腹腴愧年少』﹐山谷謂腹下肥處爲腴。《丹靑引》﹕『意匠慘淡經營中。』事見陸機《文賦》﹕『意司契而爲匠。』『飰抄云子白』之句﹐說者多以《學林》所記云事﹐母風子云。《漢武外傳》云﹕『神仙之食﹐有風實云子。』當出於此。按《本艸》﹕『崖蜜﹐石蜜也。』故老杜逸詩有『崖蜜松花白﹐山杯竹葉新』之句。《螢火詩》﹕『幸因腐艸出﹐敢近太陽飛』﹐說者云爲李輔國作。」

《隱居詩話》云「夏鄭公竦評老杜《初月詩》『微升紫塞外﹐已隱暮云端』﹐以爲意主肅宗也。鄭公善評詩也﹐吾觀退之『煌煌東方星﹐柰此眾客醉』﹐其順宗時作也﹐東方謂憲宗在儲也。」

《瑤溪集》云「《詩》之六義﹐後世賦別爲一大文﹐而比少興多﹐詩人之全者﹐惟杜子美時能兼之。如《新月詩》﹕『光細弦欲上﹐影斜輪未安。』位不正﹐徳不充﹐風之事也。『微升古塞外﹐已隱暮云端。』才升便隱﹐似當日事﹐比之事也。『河漢不攺色﹐關山空自寒。』河漢是矣﹐而關山自淒然﹐有所感興也。『庭前有白露』﹐露是天之恩澤﹐雅之事。『暗滿菊花團』﹐天之澤止及於庭前之菊﹐成功之小如此﹐頌之事。說者以爲子美此詩﹐指肅宗作。」

《三山老人語錄》云「《姜少府設鱠歌》云﹕『姜侯設鱠當嚴冬﹐昨日今日皆天風。』或謂譏姜之慳﹐唐人已有『慳風澀雨』之語﹐非也。蓋言嚴冬天寒﹐又連日有風﹐黃河冰益厚矣。當此時而鑿冰取魚爲鱠﹐其意勤甚﹐故曰﹕『黃河美魚不易得﹐鑿冰恐侵河伯宮。』」

《石林詩話》云「《病柏》《病橘》《枯棕》《枯柟》四詩﹐皆當時事。《病柏》當爲明皇作﹐與《杜鵑行》同意。《枯棕》皆民力之殘困﹐其篇中自言矣。《枯柟》云﹕『猶含棟梁具﹐無復雲霄志。』當爲房次律之徒作。惟《病橘》始言『惜哉結實小﹐酸澀如棠梨。』末以比荔支勞民﹐疑若指近幸之不得志者。自漢﹑魏以來﹐詩人用意深遠﹐不失古風﹐惟此爲然﹐不但語之工也。」

蔡寬夫《詩話》云「『江湖多白鳥﹐天地有靑蠅。』人遂以白鳥爲鷺。而《禮記月令》『羣鳥養羞』﹐鄭氏乃引《夏小正》丹鳥白鳥之說﹐謂白鳥爲蚊蚋﹐則知以對靑蠅﹐意亦深矣。不然﹐江湖多白鷺﹐有何說邪﹖」

山谷云「好作奇語﹐自是文章一病。但當以理爲主﹐理得而辭順﹐文章自然出羣拔萃。觀子美到夔州後詩﹐退之自潮州還朝後文﹐皆不煩繩削而自合矣。」

蔡寬夫《詩話》云「詩語大忌用工太過﹐蓋煉句勝則意必不足﹐語工而意不足﹐則格力必弱﹐此自然之理也。『紅稻啄余鸚鵡粒﹐碧梧棲老鳳凰枝』﹐可謂精切﹐而在其集中﹐本非佳處﹐不若『暫止飛鳥將數子﹐頻來語燕定新巢』﹐爲天然自在。其用事若『宓子彈琴邑宰日﹐終軍棄繻英妙年』﹐𨿽字字皆本出處﹐然比『今日朝廷須汲黯﹐中原將帥憶廉頗』﹐𨿽無出處一字﹐而語意自到。故知造語用事﹐𨿽同出一人之手﹐而優劣自異﹐信乎詩之難也。」

蘇子由云「《大雅綿》九章﹐誦太王遷豳﹐建都邑﹐營宮室而已。至其八章乃曰﹕『肆不殄厥慍﹐亦不隕厥問』﹐始及昆夷之怒﹐尙可也。至其九章乃曰﹕『虞芮質厥成﹐文王蹶厥生。予曰有疏附﹐予曰有先後﹐予曰有奔奏﹐予曰有禦侮。』事不接﹐文不屬﹐如連山斷嶺﹐𨿽相去絕遠﹐而气象聯絡﹐觀者知其脈理之爲一也。蓋附離不以鑿枘﹐此最爲文之髙致耳。老杜陷賊時﹐有《哀江頭》詩曰﹕『少陵野老吞聲哭﹐春日潛行曲江曲。江頭宮殿鎖千門﹐細柳新蒲爲誰綠﹖憶昔霓旌下南苑﹐宛中萬物生顏色。昭陽殿裏第一人﹐同輦隨君侍君側。輦前才人帶弓箭﹐白馬嚼嚙黃金勒。翻身向天仰射云﹐一箭正墜雙飛翼。明眸皓齒今何在﹖血污遊魂歸不得﹗淸渭東流劍閣深﹐去住彼此無消息。人生有情淚沾臆﹐江水江花豈終極﹖黃昏胡騎塵滿城﹐欲往城南忘南北。』予愛其詞气如百金戰馬﹐注坡驀澗﹐如履平地﹐得詩人之遺法。如白樂天詩詞甚工﹐然拙於紀事﹐寸步不遺﹐猶恐失之﹐此所以望老杜之藩垣而不及也。」

《迂叟詩話》云「唐曲江﹐開元﹑天寶中﹐旁有殿宇﹐安﹑史亂後﹐其地盡廢。文宗覽杜甫詩云﹕『江頭宮殿鎖千門﹐細柳新蒲爲誰綠﹖』因建紫雲樓﹑落霞亭﹐歲時賜宴。又詔百司於兩岸建亭館。太宗於西郊鑿金明池﹐池中有臺榭﹐以閱水戲﹐而士人遊觀﹐無存泊之所。若兩岸如唐制﹐設亭館﹐卽逾曲江之盛也。」

《西淸詩話》云「《唐書列女傳》﹕『王珪微時﹐母盧氏嘗云﹕子必貴﹐但未見汝與遊者。珪一日引房玄齡﹑杜如晦過之﹐母曰﹕汝貴無疑。』所載止此而已。質之少陵詩﹐事未究也。《送重表侄王砅》云﹕『我之曾老姑﹐爾之髙祖母﹐爾祖未顯時﹐歸爲尙書婦。』則珪母杜氏非盧氏也。又云﹕『隋朝大業末﹐房杜俱交友。長者來在門﹐荒年自糊口。家貧無供給﹐客位但箕帚。俄頃羞頗珍﹐寂寥人散後。入怪鬢髮空﹐吁嗟爲之久。自陳剪髻鬟﹐鬻市充沽酒。﹝「市」原作「巾」﹐今據元本﹑徐鈔本﹑明鈔本校攺。﹞上雲天下亂﹐宜與英俊厚。向竊窺數公﹐經綸亦俱有。次問最少年﹐虯髯十八九。子等成大名﹐皆因此人手。下云風雲合﹐龍虎一吟吼。願展丈夫雄﹐得辭兒女醜。秦王時在坐﹐眞气驚戶牗。及乎貞觀初﹐尙書踐臺斗。夫人常肩輿﹐上殿稱萬壽。六宮師柔順﹐法則化妃後。至尊均嫂叔﹐盛事垂不朽。』其上下詳諦如此。且一婦人識眞主於側微﹐尢偉甚。史缺失而繆誤﹐獨少陵載之﹐號詩史﹐信矣。」

《桐江詩話》云「《西淸詩話》辧王珪母姓杜不姓盧﹐引少陵詩爲證。今觀其詩﹐不特不姓盧﹐乃王珪之妻﹐非母也。史氏之訛如此。少陵詩云﹕『我之曾老姑﹐爾之髙祖母﹐爾祖未顯時﹐歸爲尙書婦。』卽知王珪之妻也。」

《三山老人語錄》云「唐人好飲甜酒﹐殆不可曉。子美云﹕『人生幾何春已夏﹐不放香醪如蜜甜』﹔退之云﹕『一樽春酒甘若飴﹐文人此樂無人知。』」

東坡云「退之詩﹕『百年未滿不得死﹐且可勤買拋靑春。』《國史補》云﹕『酒則郢之富水﹐烏程之篛下﹐滎陽之土窟春﹐富平之石凍春﹐劍南之燒春。』子美詩亦云﹕『聞道云安曲米春。』裴鉶作《傳奇》﹐記裴航事﹐亦有酒名松醪春。乃知唐人名酒以春﹐則拋靑春亦必酒名也。」

苕溪漁隱曰「《嚴氏溪放歌》云﹕『劍南歲月不可度﹐邊頭公卿仍獨驕。』按王原叔注云﹕『郭英又代嚴武鎭蜀﹐粗暴不能容甫﹐故有公卿獨驕之句。』予謂是說﹐殊無所據﹐質之《唐書》及小說﹐嚴武卒﹐郭英又代之﹔未幾﹐有崔旰之亂﹐甫未嘗爲英又幕客﹐何爲不見容。《唐史》云﹕『嚴武以世舊﹐﹝「武」原作「氏」﹐今據元本校攺。﹞待甫甚善。甫嘗醉登武牀﹐瞪視曰﹕嚴挺之乃有此兒﹗武𨿽暴猛﹐外若不爲忤﹐中銜之。一日﹐欲殺甫﹐集吏於門﹐武將出﹐冠鉤於簾三﹐左右白其母奔救得止。』以此知『邊頭公卿仍獨驕』之句﹐當爲此也。」

《三山老人語錄》云「杜子美《送嚴武還朝詩》﹕『公若登臺輔﹐臨危莫愛身。』勸以仗節死義也。魏野《贈王文正公詩》﹕『西祀東封都了畢﹐好來相伴赤松遊。』《贈寇萊公》詩﹕『好去上天辭將相﹐卻來平地作神仙。』勸之使退也。近世士人與上官詩﹐無非諛詞﹐未聞有規勸之語如此者。」

苕溪漁隱曰「先君平日﹐尢喜作詩﹐手校老杜集﹐所正舛誤甚多。句法﹐暮年深得其意味﹔嘗泛歙溪用老杜詩『靑惜峯巒過』爲韻﹐作五詩﹐其一云﹕『港淨千尋碧﹐峯回兩岸靑﹐鷺飛煙漠漠﹐猿嘯竹冥冥。雞犬聞聲地﹐雲霞蔽隱扃。桃源疑此是﹐時復問漁舲。』其二云﹕『溪山美有餘﹐自古神仙宅。築室隱宣平﹐題詩來李白。至今負薪人﹐問是飡霞客。不向此尋眞﹐飄蓬端可惜。』其三云﹕『萬山回合處﹐蔥鬱釣臺峯。道義髙千古﹐簞瓢敵萬鐘。羊裘甘寂寞﹐鳳闕肯從容。勿謂狂奴態﹐淸風激懦庸。』其四云﹕『艸木紛紛落﹐江山正薄寒。雲藏桐子宅﹐波急沈郎灘。回首家林遠﹐多愁革帶寬。靑楓知客恨﹐塗血點林巒。』其五云﹕『觀山如走馬﹐倏忽千羣過。水從雲際來﹐舟疑天上坐。羈孤猿失羣﹐往復蟻旋磨。五韻寫中腸﹐悲詞成楚些。』」

《遁齋閒覽》云「杜甫《贈髙適》詩云﹕『脫身簿尉中﹐始與捶楚辭。』韓愈《贈張功曹》詩云﹕『判司卑官不堪說﹐未免捶楚塵埃間。』杜牧《寄小侄阿宜》詩云﹕『參軍與簿尉﹐塵土驚劻勷﹐一語不中治﹐鞭捶身滿瘡。』以此明唐之參軍﹑簿尉﹐有過卽受答杖之刑﹐猶今之胥吏也。」

《三山老人語錄》云「《橋陵詩》﹕『先帝昔晏駕﹐玆山朝百靈。』先帝卽睿宗也。《憶昔》詩﹕『憶昔先帝巡朔方﹐千乘萬騎入咸陽。』先帝卽肅宗也。《舞劍器行》﹕『先帝侍女八千人﹐公孫劍器爲第一。』﹝「爲」原作「物」﹐今據徐鈔本校攺。﹞《遣懷》詩﹕『先帝正好武﹐寰海未凋枯。』先帝卽明皇也。」

苕溪漁隱曰「《唐史》﹕『張垍尙寧親公主﹐明皇眷垍厚﹐卽禁中置內宅。』故子美贈之詩云﹕『天上張公子﹐宮中漢客星。』又《長安志》﹕『拾翠殿在大明宮翰林門外﹐望云亭在太極宮景福殿西。』故次聯云﹕『賦詩拾翠殿﹐佐酒望云亭』﹐皆禁中事也。」

《後山詩話》云「孟嘉落帽﹐前世以爲勝絕。子美《九日詩》云﹕『羞將短髮還吹帽﹐笑倩傍人爲正冠。』其文雅曠達﹐不減昔人。故謂詩非力學可致﹐正須胸中度世耳。」

《呂氏童蒙訓》云「潘邠老言﹕『七言詩第五字要響﹐如返照入江翻石壁﹐歸云擁樹失山村。翻字失字是響字也。五言詩第三字要響﹐如圓荷浮小葉﹐細麥落輕花。浮字落字是響字也。所謂響者﹐致力處也。』予竊以爲字字當活﹐活則字字自響。」

洪駒父《詩話》云「劉路左車爲予言﹕﹝「予」原作「子」﹐今據元本﹑徐鈔本﹑明鈔本校攺。﹞『嘗收得唐人雜編時人詩冊﹐有《送惠二歸故居》詩云﹕惠子白駒瘦﹐歸溪惟病身。皇天無老眼﹐空谷滯斯人。崖蜜松花白﹐山杯竹葉新。柴門了生事﹐黃綺未稱臣。眞子美語也。』白駒或作驢字。」

王直方《詩話》云「『蛟室圍靑艸﹐龍堆隱白沙。護江蟠古木﹐迎棹舞神鴉。破浪南風正﹐收帆畏日斜。雲山千萬疊﹐何處上仙槎﹖』此老杜《過洞庭詩》也。李希聲云﹕『得之江心一小石刻。』又云﹕『老杜遺詩二十九篇﹐而《哭臺州鄭司戶蘇少監》一首﹐山谷云﹕語似不類。予最愛其葉葉自開春之句。』」

《漫叟詩話》云「老杜詩云﹕『麟角鳳嘴世莫識﹐煎膠續弦奇自見。』又杜牧之詩云﹕『天上鳳凰難得髓﹐世間那有續弦膠。』嘗見李商老云﹕『事載《太平廣記》。』後讀東方朔《十洲記》﹕『鳳麟洲﹐其洲多鳳麟﹐亦多仙家﹐煮鳳喙及麟角﹐合煎作膠﹐爲集弦膠﹐或名連金泥﹐以能續連弓弩斷弦也。劍折﹐以此膠粘之。』」卷第十四卷

第十四

杜少陵九

苕溪漁隱曰「《戲作花卿歌》云﹕『成都猛將有花卿﹐學語小兒知姓名。用如快鶻風火生﹐見賊惟多身始輕。綿州副使著柘黃﹐我卿掃除卽日平。子章髑髏血模糊﹐手提擲還崔大夫。李侯重有此節度﹐人道我卿絕世無﹐天子何不喚取守京都﹖』細考此歌﹐想花卿當時在蜀中﹐𨿽有一時平賊之功﹐然驕恣不法﹐人甚苦之。故子美不欲顯言之﹐但云『人道我卿絕世無』﹐旣稱絕世無﹐『天子何不喚取守京都』﹐語句含蓄﹐蓋可知矣。山谷云﹕『花卿冢﹝「冢」原作「家」﹐今據元本﹑徐鈔本﹑明鈔本校攺。﹞在丹稜之東館鎭﹐至今有英气﹐血食其鄕。』」

陳輔之《詩話》云「荊公嘗言﹕『世間好語言﹐已被老杜道盡﹔世間俗言語﹐已被樂天道盡。』然李贊皇云﹕『譬之淸風明月﹐四時常有﹐而光景常新。』又似不乏也。」

《詩眼》云「山谷常言﹕『少時曾誦薛能詩云﹕靑春背我堂堂去﹐白髮欺人故故生。孫莘老問云﹕此何人詩﹖對曰﹕老杜。莘老云﹕杜詩不如此。』後山谷語傳師云﹕『庭堅因莘老之言﹐遂曉老杜詩髙雅大體。』傳師云﹕『若薛能詩﹐正俗所謂嘆世耳。』」

山谷云「子美入蜀下峽年月﹐則詩中自可見﹐其曰﹕『九鉆巴噀火﹐三蟄楚祠雷』﹐則往來兩川九年﹐在夔府三年可知矣。」苕溪漁隱曰「老杜又有『十暑岷山葛﹐三霜楚戶砧』之句﹐《詩譜》以謂公以干元己亥冬至蜀﹐不以暑計﹐起明年庚子﹐至是爲十暑﹐時已在湖南﹐獨言岷山﹐永泰乙巳秋至云安﹐云安﹑荊湖皆楚地﹐至是合爲五霜﹐而云三者﹐獨以峽中言之。」

東坡云「《悲陳陶》云﹕『四萬義軍同日死。』此房琯之敗也。《唐書》作陳濤﹐不知孰是。琯旣敗﹐猶欲持重有所伺﹐﹝「伺」原作「同」﹐今據元本﹑徐鈔本﹑明鈔本校攺。﹞而中人邢延恩促戰﹐遂大敗。故此次篇《悲靑阪》云﹕『焉得附書與我軍﹐忍待明年莫倉卒。』《北徵》詩云﹕『桓桓陳將軍﹐仗鉞奮忠烈。』此謂陳元禮也。元禮佐玄宗平內難﹐又從幸蜀﹐首建誅楊國忠之策。《洗兵馬》云﹕『張公一生江海客﹐身長九尺須眉蒼。』此張鎬也。《憶昔》詩云﹕『關中小兒壞綱紀』﹐謂李輔國也。『張后不樂上爲忙』﹐謂肅宗﹑張后也。『爲畱猛士守未央』﹐謂郭子儀奪兵柄入宿衛也。明皇𨿽誅蕭至忠﹐然嘗懷之﹐侯君集云﹕『蹭蹬至此。』至忠亦蹭蹬者邪﹗故子美亦哀之云﹕『赫赫蕭京兆﹐今爲時所憐。』」

蔡寬夫《詩話》云「《洗兵馬》云﹕『張公一生江海客﹐身長九尺須眉蒼﹐徵起適會風雲際﹐扶顚始知籌策良』﹐說者以爲張公鎬也。鎬𨿽史稱有王霸大略﹐然當爲相﹐收復兩京時﹐不聞別有奇功﹐但有策史思明欲以範陽歸順爲僞﹐知許叔冀臨難必變二事耳。然當時亦不果用也。豈史氏或有遺邪﹖《唐書房琯傳》﹕『上皇入蜀﹐琯建議請諸王分鎭天下。其後賀蘭進明以此讒之肅宗﹐琯坐是卒廢不用﹐世多憫之。』予讀司空圖《房太尉漢中詩》云﹕『物望傾心久﹐凶渠破膽頻。』注謂『祿山初見分鎭詔書﹐拊膺嘆曰﹕吾不得天下矣。非琯無能畫此計者。』蓋以乘輿𨿽播遷﹐而諸子各分統天下兵柄﹐則人心固所系矣﹐未可以彊弱爭也。今《唐史》乃不載此語。圖博學多聞﹐嘗位朝廷﹐且修史﹐其言必有自來。夫身以此廢﹐而功之在時乃若是﹐於其人之利害﹐豈不重哉﹗惜乎﹐史臣不能爲一白之也。」

《漫叟詩話》云「命軒亭名最難事﹐近世士大夫﹐取『幽事頗相關』命亭曰關幽﹐取『半夜水明樓』命樓曰水明﹐皆失詩人之本意。余嘗愛竹間有亭曰聽雪﹐曰細香﹐面西有軒曰可月﹐蓮池上有亭曰觀心﹐禪房竹間有亭曰通幽﹐皆取古人詩句﹐此爲得體也。」

唐子西《語錄》云「東坡赴定武﹐過京師﹐館於城外一園子中。余時年十八﹐謁之﹐問余觀甚書﹐余云﹕『方讀《晉書》。』卒問其中有甚好亭子名﹐余茫然失對。始悟前輩觀書﹐用意蓋如此。」

苕溪漁隱曰「『功業多歸馬伏波﹐功曹非復漢蕭何。』李公彥﹑劉貢甫皆云﹕『漢功曹曹參﹐非蕭何也。』余讀《髙祖紀》﹕『蕭何爲主吏。』孟康曰﹕『主吏﹐功曹也。』然則子美豈誤用事也。」

蔡寬夫《詩話》云「子美《題道林嶽麓寺》詩云﹕『宋公放逐登臨後﹐物色分畱與老夫。』宋公﹐之問也。此語句法淸新﹐故爲傑出。其後唐扶《題詩》復云﹕『兩祠物色采拾盡﹐壁間杜甫眞少恩。』意𨿽相反﹐而語亦秀拔。乃知文章變態﹐初無窮盡﹐惟能者得之。扶卽沈傳師所謂唐侍禦者也。其詩他語亦稱此﹐如『泉淸或戲蛟龍窟﹐殿豁數盡髙帆掀﹐卽今異鳥聲不斷﹐聞道看花春更煩』之類﹐與子美『寺門髙開洞庭野﹐殿腳插入赤沙湖﹐五月寒風冷佛骨﹐六時天樂朝香鑪』之句﹐幾不相上下。」

潘子眞《詩話》云「《楚國先賢傳》﹕『孫雋字文英﹐與李元禮俱娶太尉桓叔玄女﹐時人謂桓叔玄兩女乘龍﹐言得婿如龍也。』杜詩云﹕『門闌多喜色﹐女婿近乘龍。』宋景文亦云﹕『承家男得鳳﹐擇婿女乘龍。』事𨿽不如宋之切當﹐﹝「𨿽」原作「而」﹐今據徐鈔本﹑明鈔本校攺。﹞至造語則杜渾厚而有工﹐是知文章當以韻爲勝也。」

《後山詩話》云「杜牧雲﹕『南山與秋色﹐气勢兩相髙。』最爲警絕。而子美才用一句﹐語益工﹐云﹕『千崖秋气髙。』」

《鐘山語錄》云「杜甫固奇﹐就其分擇之﹐好句亦自有數。李白𨿽無深意﹐大體俊逸﹐無疏繆處。劉禹錫操行極下﹐內結宦官﹐外結柳子厚﹐作賦甚佳﹐詩但才短思苦耳。」

王直方《詩話》云「潘惇嘗以詩呈山谷﹐云﹕『凡作詩﹐須要開廣﹐如老杜日月籠中鳥﹐乾坤水上萍之類。』惇云﹕『那便到此。』山谷云﹕『無此﹐只是初學詩一門戶耳。』」

蔡寬夫《詩話》云「文章變態﹐固亡窮盡﹔然髙下工拙﹐亦各系其人才。子美以『盤渦鷺浴底心性﹐﹝「渦」原作「涸」﹐今據徐鈔本﹑明鈔本校攺。﹞獨樹花發自分明』爲吳體﹐以『家家養烏鬼﹐頓頓食黃魚』爲俳諧體﹐以『江上誰家桃樹枝﹐春寒細雨出疏籬』爲新句﹐𨿽若爲戲﹐然不害其格力。李義山『但覺遊蜂饒舞蝶﹐豈知孤鳳憶雛鸞』﹐謂之當句有對﹐固已少貶矣。而唐末有章碣者﹐乃以八句詩平側各有一韻﹐如『東南路盡吳江伴﹐正是窮愁暮雨天。鷗鷺不嫌斜雨岸﹐波濤欺得送風船。偶逢島寺停帆看﹐﹝「停」原作「僧」﹐今據徐鈔本﹑明鈔本校攺。﹞深羨漁翁下釣眠。今古若論英達算﹐鴟夷髙興固無邊。』自號變體﹐此尢可怪者也。」

苕溪漁隱曰「余纂集《叢話》﹐蓋以子美之詩爲宗﹐凡諸公之說﹐悉以采摭﹐仍存標目﹐各志所出。今更拾遺﹐類次爲一﹐以便觀覽焉。《江畔獨步尋花絕句》云﹕『黃四娘家花滿蹊﹐千朵萬朵壓枝低』﹐齊魯大臣二人﹐而史失其名﹐黃四娘者獨何人哉﹖因托此詩﹐以得不朽﹐世間幸不幸類如此。《論畫》云﹕『正覺良工心獨苦』﹐用意之妙﹐有舉世人莫知之者﹐此其所以獨苦也。《何十一覓榿木栽》云﹕『飽聞榿木三年大﹐與致溪邊十畝陰』﹐榿木惟蜀中有之﹐散林而美蔭﹐易長而可薪。又『老翁須地坐﹐細細酌流霞』﹐今本地坐攺作地主﹐可謂狗尾續也。《天育驃騎歌》云﹕『遂令大奴守天育』﹐東坡題此歌於《天育驃騎圖》後﹐寫作『大奴字天育』﹐則天育爲大奴字也。『矯矯龍性合變化』﹐合字亦寫作含字﹐定武有此石刻。《棕拂子》云﹕『不堪代白羽﹐有足除蒼蠅』﹐山谷言﹕『事見《新唐書》適從何處來者是也﹐注乃引營營靑蠅﹐其義安在哉﹖』余謂此說誤矣。此乃元稹事﹐在子美後﹐子美以對白羽﹐皆前代事﹐信乎『不行一萬里﹑不讀萬卷書﹐不可看老杜詩』﹐蓋謂此也。《社日》云﹕『尙想東方朔﹐詼諧割肉歸』﹐《東方朔傳》割肉事﹐乃伏日﹐非社日也。《史記六國表》﹕『秦徳公二年﹝「公」原作「云」﹐今據元本﹑明鈔本校攺。﹞初作伏社祠﹐磔狗邑四門。』自秦﹑漢以來﹐伏臘祠社﹐疑子美借用此事耳。《憶昔行》云﹕『落日初霞閃余映﹐倏忽東西無不可』﹐王屋山中日西落而人影或在西﹐日東出而人影或在東﹐不可致詰。《南鄰詩》云﹕『錦裏先生烏角巾﹐園收芋栗不全貧』﹐舊本栗字今作粟﹐子美以其園猶有芋栗可收﹐所以爲不全貧﹐若園更以收粟﹐是豈得爲貧也。《兵車行》云﹕『君不聞漢家山東二百州﹐千村萬落生荊杞』﹐唐十道有河北無山東﹐唐都長安﹐自太行以東皆山東也。《哀王孫》云﹕『長安城頭頭白烏﹐夜飛延秋門上呼』﹐頭字當作頸字﹐蓋烏無頭白者。《李潮八分小篆歌》云﹕『書貴瘦硬方通神』﹐唐初字書得晉宋之風﹐故以勁健相尙﹐至褚﹑薛則尢極瘦硬矣。開元﹑天寶以後﹐變爲肥厚﹐至蘇靈芝輩﹐幾於重濁。𨿽其言爲篆字而發﹐亦似有激於當時也。《送賈閣老出守汝州》云﹕『雲山紫邏深』﹐注云﹕『邏﹐塞也﹐取巡邏之義。』非是。《九域圖》云﹕『汝州有紫邏山。』《醉歌行》云﹕『風吹客衣日杲杲﹐樹攪離思花冥冥』﹐此最著意深遠。《贈李八祕書》云﹕『往時中補右﹐扈蹕上元初』﹐然少陵罷拾遺時﹐是至徳初﹐上元乃至徳後﹐以年譜考之﹐信然﹐蓋其爲扈蹕上之初元耳。《前出塞九首》爲戍兵作﹐﹝「戍」原作「成」﹐今據元本﹑徐鈔本﹑明鈔本校攺。﹞《後出塞五首》爲赴募者作﹐余嘗細考其詞﹐誠爲不妄。《解悶》云﹕『孟子論文更不疑﹐李陵蘇武是吾師。』舊本『李陵蘇武是吾師』一句在上﹐兼子美自注云﹕『校書郎孟云卿﹐則所謂孟子也。』此但論詩﹐俗人意謂孟軻﹐乃移『孟子論文更不疑』一句在上﹐非也。《江南逢李龜年》云﹕『岐王宅裏尋常見﹐崔九堂前幾度聞﹐正是江南好風景﹐落花時節又逢君。』此詩非子美作﹐岐王開元十四年薨﹐崔滌亦卒於開元中﹐是時子美方十五歲﹐天寶後子美未嘗至江南。學詩須先理會次序﹐便見工夫。如《北風詩》﹕『春生南國瘴﹐气待北風蘇。』文章之妙﹐最在狀物處﹐如『罐醬落提攜』之類最佳。」

《隱居詩話》云「元稹作李杜優劣論﹐先杜而後李﹐韓愈不以爲然﹐作詩曰﹕『李杜文章在﹐光焰萬丈長。不知羣兒愚﹐何用故謗傷﹖蚍蜉撼大樹﹐可笑不自量。』爲微之發也。元稹自謂知老杜矣﹐其論曰﹕『上該曹﹑劉﹐下薄沈﹑宋。』至退之則曰﹕『引手拔鯨牙﹐舉瓢酌天漿。』夫髙至於酌天漿﹐幽至於拔鯨牙﹐其思賾深遠宜如何﹐﹝「賾深」原作「頤彌」﹐今據元本﹑明鈔本校攺。﹞而詎止於曹﹑劉﹑沈﹑宋之間邪﹖」

《西淸詩話》云「唐人《弔子美》﹕『賦出《三都》上﹐詩須二《雅》求。』蓋少陵遠繼周詩法度。余嘗以經旨箋其詩云﹕『與奴白飯馬靑芻﹐𨿽不言主人﹐而待奴馬如此﹐則主人可知﹐與《詩》所謂言刈其楚﹐言秣其馬﹐言刈其蔞﹐言秣其駒同意。』又﹕『小城萬丈餘﹐大城鐵不如﹐則小城難爲髙﹐大城難爲堅固故也。正得古人著書互相備意。』」

《學林新編》云「《舊唐史杜甫傳》曰﹕『甫永泰二年卒。』某考子美詩《大歷二年九月三十日詩》《大歷三年春白帝城放船出瞿唐詩》《大歷五年正月追酬髙適人日詩》《甫志》與《傳》皆云年五十九卒。案甫生於睿宗先天元年癸丑歲﹐卒於大歷五年辛亥歲﹐爲年五十九﹐則史云永泰二年卒者誤也。元祐中胡資政知成都﹐作《艸堂先生碑序》曰﹕『蜀亂﹐先生下荊渚﹐溯沅﹑湘﹐上衡山﹐卒於耒陽。』王內翰注子美詩曰﹕『大歷三年﹐甫下峽﹐入湖南﹐遊衡山﹐寓居耒陽﹐五年﹐一夕醉飽卒。』元祐中呂丞相作《子美詩年譜》曰﹕『大歷五年夏﹐甫還襄漢﹐卒於嶽陽。』某嘗考究杜陵及襄漢嶽陽﹐皆無子美墓﹐惟耒陽縣有子美墓﹐前賢多畱題﹐則子美當卒於耒陽也。近世有小說《麗情集》者﹐首敍子美因食牛肉白酒而卒﹐此無據妄說不足信。今注子美詩者﹐亦假王原叔內翰之名﹐謂甫一夕醉飽卒者﹐無乃用小說《麗情》之語邪。」卷第十五卷

第十五

駱賓王

《石林詩話》云「舊說徐敬業敗﹐與駱賓王俱不死﹐皆去爲浮屠以免﹐賓王居杭州靈隱寺﹐因續宋之問詩﹐人始知之。而《新唐書》不載。今宋詩乃見賓王集中﹐惟破題『鷲嶺郁岧峣﹐龍宮隱寂寥』兩句是宋作﹐自『樓觀滄海日﹐門對浙江潮』以後﹐人因其續而錄之賓王集中﹐或本集固自爲賓王作而收之也。然賓王集乃古本﹐非後人所裒次者。若此詩當時已自錄於集中﹐則賓王之不死﹐亦一證也。」

王摩詰

東坡云「味摩詰之詩﹐詩中有畫﹐觀摩詰之畫﹐畫中有詩。詩曰﹕『藍溪白石出﹐玉山紅葉稀﹐山路元無雨﹐空翠濕人衣。』此摩詰之詩也﹐或曰非也﹐好事者以補摩詰之遺。」

《後湖集》云「『中歲頗好道﹐晚家南山垂。興來每獨往﹐勝事空自知。行到水窮處﹐坐看雲起時。偶然值林叟﹐談笑無回期。』此詩造意之妙﹐至與造物相表裏﹐豈直詩中有畫哉﹖觀其詩﹐知其蟬蛻塵埃之中﹐浮游萬物之表者也。山谷老人云﹕『余頃年登山臨水﹐未嘗不讀王摩詰詩﹐固知此老胸次﹐定有泉石膏肓之疾。』」

《石林詩話》云「詩下雙字極難﹐須是七言五言之間﹐除去五字三字外﹐精神興致﹐全見於兩言﹐方爲工妙。唐人記『水田飛白鷺﹐夏木囀黃鸝』爲李嘉祐詩﹐摩詰竊取之﹐非也。此兩句好處﹐正在添漠漠陰陰四字﹐此乃摩詰爲嘉祐點化以自見其妙﹐如李光弼將郭子儀軍﹐一號令之﹐精彩數倍。不然﹐嘉祐本句但是詠景耳﹐人皆可到。要之﹐當令如老杜『無邊落木蕭蕭下﹐不盡長江衮衮來』﹐與『江天漠漠鳥飛去﹐風雨時時龍一吟』等﹐乃爲超絕。近世王荊公『新霜浦漵綿綿白﹐薄晚林巒往往靑』﹐與蘇子瞻『浥浥鑪香初泛夜﹐離離花影欲搖春』﹐此可以追配前作也。」

李希聲《詩話》云「唐人詩流傳訛謬﹐有一詩傳爲兩人者﹐如『漠漠水田飛白鷺﹐陰陰夏木囀黃鸝』﹐旣曰王維﹐又曰李嘉祐﹐以全篇考之﹐摩詰詩也。又『楚鄕寒食梅花時﹐野渡臨風駐彩旗﹐艸色連云人去住﹐水紋如谷燕差池』﹐旣見《杜牧集》中﹐又《劉夢得外集》作八句﹐其後云﹕『朱轓尙憶羣飛雉﹐靑綬初聯左顧龜﹐非是湓城白司馬﹐水曹何事與新詩。』考其全篇﹐夢得詩也。然前四句﹐絕類牧之。」

《雪浪齋日記》云「古人下連綿字不虛發﹐如老杜『野日荒荒白﹐江流泯泯淸』﹐退之云﹕『月吐窗炯炯』﹐皆造微入妙。」

《後山詩話》云「右丞﹑蘇州﹐皆學於陶﹐王得其自在。」

韋蘇州

韓子蒼云「韋蘇州少時以三衛郎事玄宗﹐豪縱不羈﹐玄宗崩﹐始折節務讀書。然余觀其人﹐爲性髙潔﹐鮮食寡欲﹐所居掃地焚香而坐﹐與豪縱者不類。其詩淸深妙麗﹐𨿽唐詩人之盛﹐亦少其比﹐又豈似晚節把筆學爲者﹐豈蘇州自序之過與﹖然天寶間不聞蘇州詩﹐則其詩晚乃工﹐爲無足怪。髙適年五十始學詩﹐亦遂名家﹐非才本絕人﹐莫能爾也。宋朝以文名世者多矣﹐然柳州﹑蘇州﹐自歐陽公尙未之愛。宋景文作《唐書文藝傳》﹐舉唐之能文者皆在﹐至於蘇州﹐則以爲史家軼其行事﹐故不書﹐此豈知史法哉﹖」

蔡寬夫《詩話》云「蘇州詩律深妙﹐白樂天輩固皆尊稱之﹐而行事略不見《唐史》爲可恨。以其詩語觀之﹐其人物亦當髙勝不凡。《劉禹錫集》中有《大和六年舉自代》一狀﹐然應物《溫泉行》云﹕『北風慘慘投溫泉﹐忽憶先皇巡幸年﹐身騎廏馬引天仗﹐直至華淸列禦前。』則嘗逮事天寶間也﹐不應猶及大和﹐恐別是一人﹐或《集》之誤。」

苕溪漁隱曰「《蘇州集》有《燕李錄事》詩云﹕『與君十五侍皇闈﹐曉拂鑪煙上玉墀』﹐又《溫泉行》云﹕『出身天寶今幾年﹐頑鈍如錘命如紙』﹐余以《編年通載》考之﹐天寶元年至大和六年﹐計九十一年﹐應物於天寶間已年十五﹐及有出身之語﹐不應能至大和間也。蔡寬夫云﹕『劉禹錫所舉﹐別是一人』﹐可以無疑矣。」

《呂氏童蒙訓》云「徐師川言﹕『人言蘇州詩﹐多言其古淡﹐乃是不知言蘇州詩。自李﹑杜以來﹐古人詩法盡廢﹐惟蘇州有六朝風致﹐最爲流麗。』」

《隱居詩話》云「韋應物古詩勝律詩。李徳裕﹑武元衡則律詩勝古詩﹐五字句又勝七字﹔張籍﹑王建詩格極相似﹔李益古律詩相稱﹕然皆非應物之比也。」

《後湖集》云「余每讀蘇州『漠漠帆來重﹐冥冥鳥去遲』之語﹐未嘗不茫然而思﹐喟然而嘆﹐嗟乎﹐此余晚泊江西十年前夢耳。自余奔竄南北﹐山行水宿﹐所歷佳處固多﹐欲求此夢﹐了不可得﹐豈蒹葭莽蒼﹐無三湘七澤之壯﹐雪蓬煙艇﹐無風檣陣馬之奇乎﹖抑吾且老矣﹐壯懷銷落﹐塵土坌沒﹐而無少日煙霞之想也﹖慶長筆端丘壑﹐固自不凡﹐當爲余圖蘇州之句於壁﹐使余隱幾靜對﹐神遊八極之表耳。」

《石林詩話》云「讀古人詩﹐多意有所喜處﹐誦憶之久﹐往往不覺誤用爲己語。『綠陰生晝寂﹐孤花表餘春』﹐此《蘇州集》中爲警策﹐而荊公詩乃有『綠陰生晝寂﹐幽艸弄秋妍』之句﹐大抵荊公閱唐人詩多﹐觀《百家詩選》可見也。如蘇子瞻『山圍故國城空在﹐潮打西陵意未平』﹐此非誤用﹐直取舊句﹐縱橫役使﹐知彼我爲辧耳。」

《冷齋夜話》云「《琥珀詩》曰﹕『曾爲老茯苓﹐元是寒松液﹐蚊蚋落其中﹐千年猶可覿。』舊說松液淪入地﹐千年所化﹐今燒之尙作松气。其琥珀中有形如蜂。然此物自外國來﹐今地有茯苓處﹐皆無琥珀﹐不知韋公何以知之﹖」

蔡寬夫《詩話》云「王摩詰﹑韋蘇州集載裴迪﹑丘丹唱和詩﹐其語皆淸麗髙勝﹐常恨不多見﹐如迪『安禪一室內﹐左右竹亭幽。有法知不染﹐無言誰敢酬。鳥飛爭向夕﹐蟬噪意先秋。煩暑自玆退﹐淸涼何處求﹖』如丹『賣藥有時至﹐自知往來疏。遽辭池上酌﹐新得山中書。步出芙蓉府﹐歸乘觳觫車。猥蒙招隱作﹐豈愧班生廬。』其气格殆不減二人﹐非唐中葉以來﹐嘐嘐以詩鳴者可此。乃知古今文士﹐堙滅不得傳於子孫者﹐不可勝數。然士各言其志﹐共隱顯亦何足多較。觀兩詩趣尙﹐其胸中殆非汲汲於世者﹐正爾無聞﹐亦何所恨。其姓名偶見二人集﹐亦未必不爲幸也。」

孟浩然

《漫叟詩話》云「孟浩然詩﹕『不才明主棄﹐多病故人疏。』唐玄宗聞之﹐曰﹕『卿自棄朕﹐朕何嘗棄卿。』孟貫詩﹕『不伐有巢樹﹐多移無主花。』周世宗聞之﹐曰﹕『朕伏叛弔民﹐何謂有巢無主﹖』二子正坐詩窮﹐所謂轉喉觸諱。」

《隱居詩話》云「孟浩然入翰苑﹐訪王維﹐適明皇駕至﹐浩然倉黃伏匿﹐維不敢隱而奏知﹐明皇曰﹕『吾聞此人久矣。』召使進所業﹐浩然誦『北闕休上書﹐南山歸敝廬﹐不才明主棄﹐多病故人疏。』明皇曰﹕『吾未嘗棄卿﹐何誣之甚也。』因放歸襄陽。世傳如此。而《摭言》諸書載之尢詳。且浩然布衣闌入宮禁﹐又犯行在所﹐而止於放歸﹐明皇寬假之亦至矣﹐烏在以一棄字而議罪乎﹖」

《呂氏童蒙訓》云「浩然詩﹕『掛席幾千里﹐名山都未逢﹐泊舟潯陽郭﹐始見香鑪峯。』但詳看此等語﹐自然髙遠。」

王直方《詩話》云「山谷嘗謂余云﹕『作詩使《史》《漢》間全語﹐爲有气骨。』後因讀浩然詩見『以吾一日長』﹐『異方之樂令人悲』及『吾亦從此逝』﹐方悟山谷之言。」

《後山詩話》云「子瞻謂浩然詩﹐韻髙而才短﹐如造內法酒手﹐而無材料耳。」卷第十六卷

第十六

韓吏部上

東坡云「退之《示兒》云﹕『主婦治北堂﹐膳服適戚疏。恩封髙平君﹐子孫從朝裾。開門問誰來﹐無非卿大夫。不知官髙卑﹐玉帶懸金魚。』又云﹕『凡此坐中人﹐十九持鈞樞。』所示皆利祿事也。至老杜則不然﹐《示宗武》云﹕『試吟靑玉案﹐莫羨紫香囊。應須飽經術﹐已似愛文章。十五男兒志﹐三千弟子行。曾參與遊夏﹐達者得升堂。』所示皆聖賢事也。」

蔡寬夫《詩話》云「舊說退之子不惠﹐讀金根車﹐攺爲金銀﹐然退之《贈張籍詩》所謂『召令吐所記﹐解摘了瑟僴』﹐則不應不識字也。白樂天晚極喜李義山詩文﹐嘗謂我死得爲爾子足矣。義山生子﹐遂以白老字之﹐卽長﹐略無文性。溫庭筠嘗戲之曰﹕『以爾爲樂天后身﹐不亦忝乎﹖』然義山有『衮師我嬌兒﹐美秀乃無匹』之句﹐其譽之亦不減退之﹐不知詩之所稱﹐乃此二子否乎﹖不然﹐二人之後﹐何其無聞也。」

《唐語林》云「退之二侍妾﹐一曰絳桃﹐一曰柳枝﹐皆能歌舞。《初使王庭湊至壽陽驛絕句》云﹕『風光欲動別長安﹐春半邊城特地寒﹐不見園花並巷柳﹐馬頭惟有月團團。』蓋寄意二姝。逮歸﹐柳枝逾垣遁去﹐家人追獲﹐故《鎭州初歸詩》云﹕『別來楊柳街頭樹﹐擺亂春風只欲飛﹐惟有小園桃李在﹐畱花不發待郎歸。』自是專寵絳桃矣。」

孔毅夫《雜說》云「退之晚年有聲妓﹐而服金石藥﹐張籍《哭退之詩》云﹕『中秋十五夜﹐圓魄天差淸﹐爲出二侍女﹐合彈琵琶箏。』白樂天《思舊詩》云﹕『閒日一思舊﹐舊遊如目前。微之煉秋石﹐未老身溘然。退之服硫黃﹐一病竟不痊。』退之嘗譏人不解文字飲﹐而自敗於女妓乎﹖作《李博士墓志》﹐戒人服金石藥﹐而自餌硫黃乎﹖」

《後山詩話》云「退之詩云﹕『長安眾富兒﹐盤饌羅膻葷﹐不解文字飲﹐惟能醉紅裙。』而老有二妓﹐號絳桃﹑柳枝﹐故張文昌云﹕『爲出二侍女﹐合彈琵琶箏』也。又爲《李千志》﹐敍當世名貴﹐服金石藥﹐欲生而死者數輩﹐著之石﹐藏之地下﹐豈爲一世戒邪﹐而竟以藥死。故白傅云﹕『退之服硫黃﹐一病竟不痊』也。」

《西淸詩話》云「張耒文潛云﹕『東坡嘗言退之詩﹕長安眾富兒﹐盤饌羅膻葷﹐不解文字飲﹐惟能醉紅裙。疑若淸苦自飾者﹐至云﹕艷姬踏筵舞﹐淸眸射劍戟﹐則知此老子个中興復不淺。文潛戲答曰﹕愛文字飲者﹐與俗人沽酒同科。』」

苕溪漁隱曰「古今聽琴阮琵琶箏瑟諸詩﹐皆欲寫其音聲節奏﹐類以景物故實狀之﹐大率一律﹐初無中的句互可移用﹐是豈眞知音者。但其造語藻麗﹐爲可喜耳。『呢呢兒女語﹐恩怨相爾汝。劃然變軒昂﹐勇士赴敵場。浮雲柳絮無根蒂﹐天地闊遠隨飛揚。喧啾百鳥羣﹐忽見孤鳳凰。躋攀分寸不可上﹐失勢一落千丈彊。』此退之聽琴詩也。『孤禽曉警秋野露﹐空澗夜落春巖泉』﹐又『經緯文章合﹐調和雌雄鳴。颯颯驟風雨﹐隆隆隱雷霆。無射變凜冽﹐黃鐘催發生。詠歌文王《雅》﹐怨刺《離騷》《經》。二《典》意澹薄﹐三《盤》語丁寧。』此永叔聽琴詩也。『大弦春溫和且平﹐小弦廉折亮以淸。平生未識宮與角﹐但聞牛鳴盎中雉登木。門前剝啄誰扣門﹐山僧未閒君勿嗔。』此子瞻聽琴詩也。『春天百鳥語撩亂﹐風蕩楊花無畔岸。微露愁猿抱山木﹐玄冬孤鴻度云漢﹐斧斤丁丁空谷樵﹐幽泉落澗夜蕭蕭。十二峯前巫峽雨﹐七八月後錢塘潮。孝子流離在中野﹐羈臣歸來哭亡社。空牀思婦感蠨蛸﹐暮年遺老依桑柘。』此魯直聽琴詩也。『寒虫催織月籠秋﹐獨雁叫羣天拍水。楚國羈臣放十年﹐漢宮佳人嫁千里。深閨洞房語恩怨﹐紫燕黃鸝韻桃李。楚狂行歌驚市人﹐漁父孥舟在葭葦。』此魯直聽摘阮詩也。『大弦嘈嘈如急雨﹐小弦切切如私語﹔嘈嘈切切錯雜彈﹐大珠小珠落玉盤。間關鶯語花底滑﹐幽咽泉流水下灘。』又『銀瓶乍破水漿迸﹐鐵騎突出刀槍鳴。』此樂天聽琵琶詩也。『一彈旣罷又一彈﹐珠幢夜靜風珊珊。低回慢弄關山思﹐坐對燕然秋月寒。月寒一聲深殿磬﹐驟彈曲破音繁並。百萬金鈴旋去聲玉盤﹐醉落滿船皆暫醒。』又『猿鳴雪岫來三峽﹐鶴唳晴空聞九霄。』此微之聽琵琶詩也。『湘水冷波慚鼓瑟﹐秦樓明月罷吹簫。寒敲白玉聲何婉﹐暖逼黃鶯語自嬌。』此王仁裕聽琵琶詩也。『春風和暖百鳥語﹐磽確山路行人行。啄木飛從何處來﹖花間葉底時丁丁。林空山靜啄愈響﹐行人舉頭飛鳥驚。』此永叔聽琵琶詩也。『八鸞鏘鏘渡銀漢﹐九雛威鳳鳴朝陽。』又『馮夷躚躚舞淥波﹐鮫人出聽停綃梭。』此夢得聽箏詩也。『綿蠻巧囀花間舌﹐嗚咽交流冰下泉。』此永叔聽箏詩也。『江妃出聽霧雨愁﹐白浪翻空動浮玉。喚取吾家雙鳳槽﹐遣作三峽孤猿號。與君合奏《芳春調》﹐啄木飛來霜樹杪。』此子瞻聽箏詩也。永叔﹑子瞻謂退之聽琴詩﹐乃是聽琵琶詩。僧義海謂子瞻聽琴詩絲聲﹐八音宮角皆然﹐何獨琴也。互相譏評﹐終無確論。如玉谿生《錦瑟詩》云﹕『莊生曉夢迷蝴蝶﹐望帝春心托杜鵑。滄海月明珠有淚﹐藍田日暖玉生煙。』此亦是以景物故實狀之﹐若移作聽琴阮等詩﹐誰謂不可乎﹖」

《西淸詩話》云「三吳僧義海以琴名世。六一居士嘗問東坡﹕『琴詩孰優﹖』東坡答以退之《聽穎師琴》﹐公曰﹕『此只是聽琵琶耳。』或以問海﹐海曰﹕『歐陽公一代英偉﹐然斯語誤矣。暱暱兒女語﹐恩怨相爾汝。言輕柔細屑﹐眞情出見也。劃然變軒昂﹐勇士赴敵場。精神余溢﹐竦觀聽也。浮雲柳絮無根蒂﹐天地闊遠隨飛揚。縱橫變態﹐浩乎不失自然也。喧啾百鳥羣﹐忽見孤鳳凰。又見穎孤絕﹐不同流俗下俚聲也。躋攀分寸不可上﹐失勢一落千丈彊。起伏抑揚﹐不主故常也。皆指下絲聲妙處﹐惟琴爲然。琵琶格上聲﹐烏能爾邪﹖退之深得其趣﹐未易譏評也。』東坡後有《聽惟賢琴詩》云﹕『大弦春溫和且平﹐小弦廉折亮以淸。平生未識宮與角﹐但聞牛鳴盎中雉登木。門前剝啄誰扣門﹐山僧未閒君莫嗔。歸家且覓千斛水﹐洗盡從來箏笛耳。』詩成欲寄歐公而公亡﹐每以爲恨。客復以問海﹐海曰﹕『東坡詞气倒山傾海﹐然亦未知琴。春溫和且平﹐廉折亮以淸﹐絲聲皆然﹐何獨琴也﹖又特言大小弦聲﹐不及指下之韻。牛鳴盎中雉登木﹐槪言宮角耳﹐八音宮角皆然﹐何獨絲也。』聞者以海爲知言。余嘗考今昔琴譜﹐謂宮者非宮﹐角者非角﹐又五調疊犯﹐特宮聲爲多﹐與五音之正者異﹐此又坡所未知也。」苕溪漁隱曰「東坡嘗因章質夫家善琵琶者乞歌詞﹐亦取退之《聽穎師琴詩》﹐稍加櫽括﹐使就聲律﹐爲《水調歌頭》以遺之﹐其《自序》云﹕『歐公謂退之此詩最奇麗﹐然非聽琴﹐乃聽琵琶耳。余深然之。』觀此﹐則二公皆以此詩爲聽琵琶矣。今《西淸詩話》所載義海辧證此詩﹐復曲折能道其趣﹐爲是眞聽琴詩。世有深於琴者﹐必能辧之矣。」

《髙齋詩話》云「白樂天《琵琶行》云﹕『曲罷曾令善才伏』﹐而善才姓名不見於傳記﹐後見《琵琶錄》云﹕『元和中﹐曹保有子善才﹐善才有子綱﹐皆能琵琶。』又有裴興奴﹐與曹同時﹐《樂府雜錄》云﹕『綱善爲運撥﹐興奴長於攏撚﹐時人謂綱有右手﹐興有左手。』樂天又有《聽曹綱琵琶示重蓮詩》曰﹕『誰能截得曹綱手﹐插向重蓮紅袖中﹖』」

苕溪漁隱曰「東坡《聽琵琶詩》云﹕『何異烏孫送公主﹐碧天無際雁行髙。』乃用《文選王明君辭序》云﹕『昔公主嫁烏孫﹐令琵琶馬上作樂﹐以慰其道路之思。其送明君亦爾。』則琵琶非起於明君﹐蓋前已有也。《釋名》云﹕『琵琶本胡中馬上所鼓也﹐四弦象四時也。推手向前曰琵﹐卻手向後曰琶﹐因以爲名焉。』」

《後山詩話》云「歐陽公謫永陽﹐聞其倅杜彬善琵琶﹐酒間請之﹐正色盛气而謝不能﹐公亦不復彊也。後彬置酒﹐數行﹐遽起還內﹐微聞絲聲﹐且作且止﹐而漸近﹐久之﹐抱器而出﹐手不絕彈﹐盡莫而罷。公喜甚﹐過所望也。故公詩云﹕『坐中醉客誰最賢﹐杜彬琵琶皮作弦。』自從彬死世莫傳﹐皮弦世未有也。」苕溪漁隱曰「唐賀懷智於明皇時彈琵琶﹐以石爲槽﹐鵾雞筋作弦﹐用鐵爲撥。今杜彬以皮爲弦﹐各自是一家也。」

蔡寬夫《詩話》云「近時樂家﹐多爲新聲﹐其音譜轉移﹐類以新奇相勝﹐故古曲多不存。頃見一教坊老工言﹐惟大曲不敢增損﹐往往猶是唐本﹐而弦索家守之尢嚴。故言《涼州》者﹐謂之濩索﹐取其音節繁雄﹐言《六麼》者﹐謂之轉關﹐取其聲調閒婉。元微之詩云﹕『《涼州》大徧最豪嘈﹐《錄要》散序多籠撚。』濩索轉關﹐豈所謂豪嘈籠撚者邪﹖唐起樂皆以絲聲﹐竹聲次之﹐樂家所謂細抹將來者是也。故王建《宮詞》云﹕『琵琶先抹《綠腰》頭﹐小管丁寧側調愁。』近世以管色起樂﹐而猶存細抹之語﹐蓋沿襲弗悟爾。《綠腰》本名《錄要》﹐後訛爲此名﹐今又謂之《六麼》。然《六麼》自白樂天時已若此云﹐不知何義也。」

《冷齋夜話》云「世傳琴曲宮聲十小調﹐皆隋賀若弼所制﹐最爲絕妙。一《不博金》﹐二《不換玉》﹐三《峽泛》﹐四《越溪吟》﹐五《越江吟》﹐六《孤猿吟》﹐七《淸夜吟》﹐八《葉下聞蟬》﹐九《三淸》﹐十亡其名﹐琴家但名《賀若》而已。太宗尢愛之﹐爲之攺《不博金》曰《楚澤涵秋》《不換金》曰《塞門積雪》﹐仍命詞臣各探調制詞。時北門學士蘇易簡探得《越江吟》﹐其詞曰﹕『神仙神仙瑤池宴﹐片片碧桃﹐零落春風晚﹐翠雲開處﹐隱隱金輿挽﹐玉麟背吟淸風遠。』又一本云﹕『非云非煙瑤池宴﹐片片碧桃﹐零落黃金殿。蝦須半捲天香散﹐春云和﹐孤竹淸婉入霄漢。紅顏醉態﹐爛熳金輿轉﹐霓旌影亂簫聲遠。』此篇勝前篇也。」

東坡云「琴曲有《瑤池燕》﹐其詞旣不佳﹐而聲亦怨咽﹐或攺其詞作《閨怨》云﹕『飛花成陣﹐春心困﹐寸寸別腸多愁悶﹐無人問。偸啼自搵殘妝粉﹐抱瑤琴尋出新韻﹐玉纖趁。南風未解幽慍﹐低雲鬢﹐眉峯斂暈嬌和恨。』」

《西淸詩話》云「退之《宿龍宮灘詩》云﹕『浩浩復湯湯﹐灘聲抑更揚。』黃魯直曰﹕『退之裁聽水句尢見工﹐所謂浩浩湯湯抑更揚者﹐非諳客裏夜臥﹐飽聞此聲﹐安能周旋妙處如此邪﹖』」

蔡寬夫《詩話》云「前史稱王筠善押彊韻﹐固是詩家要處。然人貪於捉對用事者﹐往往多有趁韻之失。退之筆力雄贍﹐務以詞采憑陵一時﹐故間亦不免此患。如《和席八》『絳闕銀河曉﹐東風右掖春』詩﹐終篇皆敍西垣事﹐然其一聯云﹕『傍砌看紅藥﹐巡池詠白蘋。』事除柳渾外﹐別無出處﹐若是用此﹐則於前後詩意無相干﹐且趁蘋字韻而已。然則人亦有事非當用﹐而鑪錘駈駕﹐若出自然者。杜子美《收京詩》﹐以櫻桃對杕杜﹐薦櫻桃事﹐初若不類﹐及其云『賞因歌《杕杜》﹐歸及薦櫻桃』﹐則渾然天成﹐略不見牽彊之迹﹐如此乃爲工耳。」

《雪浪齋日記》云「退之參李﹑杜﹐透機關﹐於《調張籍》詩見之﹐自『我願生兩翅﹐捕逐出八荒』以下﹐至『乞君飛霞珮﹐與我髙頡頏』﹐此領會語也。從退之言詩者多﹐而獨許籍者﹐以有見處可以傳衣缽耳。」﹝「缽」字原無﹐今據徐鈔本﹑明鈔本校補。﹞卷第十七卷

第十七

韓吏部中

蔡寬夫《詩話》云「退之陽山之貶﹐史不載所由﹐以其詩考之﹐亦爲王叔文﹑韋執誼等所排爾﹐所謂『伾文未揃崖州熾﹐𨿽得赦宥常愁猜』是也。時柳子厚﹑劉禹錫同爲禦史。二人於退之最爲厚善﹐然至此不能無疑﹐故其詩云﹕『同官盡才俊﹐偏善柳與劉。或慮言語泄﹐傳之落冤仇。二子不應爾﹐欲疑斷還不。』蓋伾﹑文用事時﹐亦極力网羅人物﹐故韓﹑柳輩皆在彀中。然退之豈終爲人役者﹐𨿽不能自脫離﹐而視劉﹑柳終有間。及其爲《永貞行》﹐憤疾至云﹕『數君匪親豈其朋』﹐又曰﹕『吾嘗爲僚情可勝』﹐則亦見其坦夷尙義﹐待朋友終始也。退之與李宗閔俱裴晉公徵淮西時幕客也﹐退之作《南山有髙木》及《猛虎行》贈宗閔﹐皆略盡其終身所爲。然退之亡恙時﹐宗閔才爲中書舍人﹐其所爲尙未暴﹐自錢徽貶後﹐牛﹑李之憾始結﹐至其爲相﹐則退之死久矣﹐遂有封川之行﹐所謂『前汝下視鳥﹐各議汝瑕疵﹐烏鵲從噪之﹐虎不知所歸』者﹐何其明驗也。」

東坡云「書之美者﹐莫如顏魯公﹐然書法之壞自魯公始﹔詩之美者﹐莫如韓退之﹐然詩格之變自退之始。」

《漫叟詩話》云「《符讀書城南詩》云﹕『少長聚嬉戲﹐不殊同隊魚。』世人多讀爲長少之少﹐及閱《漢史匈奴傳》云﹕『兒能騎羊引弓射鳥鼠﹐少長﹐卽能射狐兔。』乃知少爲多少之少。」

孔毅夫《雜記》云「退之詩好押狹韻﹐累句以示工﹐而不知重疊用韻之爲病也。《雙鳥詩》押兩頭字﹐《李花詩》押兩花字。」苕溪漁隱曰「讀皇甫湜《公安園池詩》﹐亦押兩閒字﹐『日夜不得閒』﹐『君子不可閒』。蓋退之好重疊用韻﹐以盡己之詩意﹐不卹其爲病也。」

《學林新編》云「杜子美《飲中八仙歌》曰﹕『知章騎馬似乘船』﹐又曰﹕『天子呼來不上船』﹔一曰﹕『眼花落井水底眠』﹐又曰﹕『長安市上酒家眠』﹔一曰﹕『汝陽三斗始朝天』﹐又曰﹕『舉觴白眼望靑天』﹔一曰﹕『皎如玉樹臨風前』﹐又曰﹕『蘇晉長齋繡佛前』﹐又曰﹕『脫帽露頂王公前』﹐此歌三十二句﹐而押二船字﹑二眠字﹑二天字﹑三前字。近時論詩者曰﹕『此歌一首是八段﹐不嫌於重用韻也。』某案﹕子美此歌﹐以《飲中八仙歌》五字爲題﹐則是一歌也。此歌首尾於船字韻﹐中押未嘗移別韻﹐則非分爲八段。蓋子美古律詩重用韻者亦多﹐況於歌乎﹖如《園人送瓜詩》曰﹕『沈浮亂冰玉﹐愛惜如芝艸』﹐又曰﹕『園人非故侯﹐種此何艸艸』﹐一篇押二艸字也。《上後園山腳》詩曰﹕『蓐收困用事﹐元冥蔚彊梁』﹐又曰﹕『登髙欲有往﹐蕩析川無梁』﹐一篇押二梁字也。《北徵》詩曰﹕『維時遇艱虞﹐朝野少暇日』﹐又曰﹕『老夫情懷惡﹐嘔泄臥數日』﹐一篇押二日字也。《夔府詠懷》詩曰﹕『𨿽云隔禮數﹐不敢墜周旋』﹐又曰﹕『淡交隨聚散﹐澤國繞回旋』﹐一篇押二旋字也。《贈李八祕書》詩曰﹕『事殊迎代邸﹐喜異賞朱虛』﹐又曰﹕『風煙巫峽遠﹐臺榭楚宮虛』﹐一篇押二虛字也。《贈李邕》詩曰﹕『放逐早聯翩﹐低垂困炎厲』﹐又曰﹕『哀贈終蕭條﹐恩波延揭厲』﹐一篇押二厲字也。《贈汝陽王》詩曰﹕『自多親棣萼﹐誰敢問山陵』﹐又曰﹕『《鴻寶》今寧祕﹐丹梯庶可陵』﹐一篇押二陵字也。《喜薛璩岑參遷官》詩曰﹕『棲遲分半菽﹐浩蕩逐浮萍』﹐又曰﹕『仰思調玉燭﹐誰定握靑萍』﹐一篇押二萍字也。《寄賈嶽州嚴巴州兩閣老》詩曰﹕『討胡愁李廣﹐奉使待張騫』﹐又曰﹕『如公盡雄雋﹐志必在騰騫』﹐一篇押二騫字也。子美詩如此類甚多。𨿽然﹐子美非創意爲此者﹐蓋有所本也。案《文選》載《古詩》曰﹕『晨風懷苦心﹐蟋蟀傷局促』﹐又曰﹕『音響一何悲﹐弦悲知柱促』﹐一篇押二促字也。曹子建《美女篇》曰﹕『明珠交玉體﹐珊瑚間木難』﹐﹝「木」原作「冰」﹐今據元本﹑徐鈔本﹑明鈔本校攺。﹞又曰﹕『佳人慕髙義﹐求賢良獨難』﹐一篇押二難字也。謝靈運《述祖徳詩》曰﹕『段生蕃魏國﹐展季救魯人』﹐又曰﹕『外物辭所賞﹐勵志故絕人』﹐一篇押二人字也。又《南圃詩》曰﹕『樵隱俱在山﹐由來事不同』﹐又曰﹕『賞心不可忘﹐妙善冀皆同』﹐一篇押二同字也。又《初去郡》詩曰﹕『或可優貪競﹐豈足稱達生』﹐又曰﹕『畢娶類尙子﹐薄遊似邴生』﹐一篇押二生字。陸士衡《擬古詩》曰﹕『此思亦何思﹐思君徽與音』﹐又曰﹕『驚飆褰反信﹐歸云難寄音』﹐一篇押二音字。又《豫章行》曰﹕『泛舟淸川渚﹐遙望江山陰』﹐又曰﹕『寄世將幾何﹐日昃無停陰』﹐一篇押二陰字。阮嗣宗《詠懷詩》曰﹕『何當行路子﹐磬折忘所歸』﹐又曰﹕『黃鵠遊四海﹐中路將安歸』﹐一篇押二歸字。江淹《雜體詩》曰﹕『韓公淪賣藥﹐梅生隱市門』﹐又曰﹕『太平多歡娛﹐飛蓋東都門』﹐一篇押二門字。王仲宣《從軍詩》曰﹕『連舫逾萬艘﹐帶甲千萬人』﹐又曰﹕『我有素餐責﹐誠愧伐檀人』﹐一篇押二人字。古人詩自有體格﹐杜子美亦效古人之作耳。韓退之《贈張籍》詩﹐二篇押二更字﹑二陽字﹐又《嶽陽樓別竇司直》詩﹐押二向字﹐又《李花》詩押二花字﹐又《雙鳥詩》押二州字﹑二頭字﹑二秋字﹑二休字﹐又《和盧郎中送盤穀子詩》押二行字﹐又《示爽》詩押二愁字﹐又《叉魚》詩押二銷字﹐《寄孟郊詩》押二奧字﹐《此日足可惜》詩押二光字。白樂天《渭村退居詩》押二房字﹐《夢遊春詩》押二行字﹐《寄元微之詩》押二夷字﹐《出守杭州路次藍溪詩》押二水字﹐《遊悟眞寺詩》押二槃字。其餘詩人﹐如此疊用韻者甚多﹐不可具舉﹐意到卽押耳﹐奚獨於《飲中八仙歌》而致怪邪﹖子瞻《送江公著》詩曰﹕『忽憶釣臺歸洗耳』﹐又曰﹕『亦念人生行樂耳』﹐自注曰﹕『二耳義不同﹐故得重用。』蓋子瞻自不必注。」

山谷云「老杜《飲中八仙歌》﹐船字眠字天字韻各再押﹐前字韻凡三押﹐此歌分八篇﹐人人各異﹐𨿽重用韻無害﹐亦《周詩》分章之意耳。」

《三山老人語錄》云「白樂天《寄劉夢得詩》﹐有『嘆蚤白無兒』之句﹐劉贈詩曰﹕『莫嗟華發與無兒﹐卻是人間久遠期。雪裏髙山頭蚤白﹐海中仙果子生遲。於公必有髙門慶﹐謝守何煩曉鏡悲。幸免如新分非淺﹐祝君長詠夢熊詩。』注云﹕『髙山本髙於門使之髙﹐二義殊﹐古之詩流曉此。』唐人忌重疊用字如此。今人詩疊用字者甚多﹐東坡一詩猶兩耳字韻﹐亦曰義不同。」

《學林新編》云「《冷齋夜話》曰﹕『杜子美《彭衙行》押二餐字。』某案《彭衙行》曰﹕『小兒彊解事﹐故索苦李餐。』又曰﹕『眾雛爛漫睡﹐喚起沾盤飧。』然則子美押餐飧二字者義不同﹐《冷齋》誤矣。餐﹐千安切﹐飧音孫﹐《代檀》詩曰﹕『不素餐兮』﹐又曰﹕『不素飧兮』。《毛詩傳》云﹕『熟食曰飧。』《孟子》﹕『饔飧而治』﹐趙氏注云﹕『夕食曰飧。』蓋盤飧者﹐《左氏傳》所謂『盤飧寘璧』者也﹐故凡言盤飧皆當用飱字﹐不常用餐字。按《廣韻》上平聲《二十三魂》字韻中有饗字﹐《二十五寒》字韻中有餐字﹐子美《彭衙行》於兩韻中通押﹐蓋唐人詩文用韻如此。本朝始令禮部撮《廣韻》之要略者﹐使學者用之﹐而限以獨用之文﹐故如餐飧二字﹐不得同韻而押矣。子美《示從孫濟》詩曰﹕『所來爲宗族﹐亦不爲盤飧。』《園》詩曰﹕『畦蔬遠茅屋﹐自足媚盤飧。』《贈孟氏》詩曰﹕『承顏胝手足﹐坐客彊盤飧。』《別李義》詩曰﹕『努力愼風水﹐豈惟數盤飧。』此數詩或用魂字韻中押﹐或於寒字韻中押者﹐此謂之唐人用韻之例也。凡上有盤字﹐則下當用飧字﹐而子美詩集中亦或用盤餐字﹐當是傳寫刊字之訛﹐子美不應誤用字也。」

《少陵詩年譜》云「《飲中八仙歌》云﹕『左相日興費萬錢﹐飲如長鯨吸百川﹐銜杯樂聖稱避賢。』李適之自左相罷政﹐嘗賦詩云﹕『避賢初罷相﹐樂聖且銜杯。』集中誤爲『稱世賢』。」

《隱居詩話》云「退之《李花詩》云﹕『夜領張徹投盧仝﹐乘雲共到玉皇家。長姬香禦四羅列﹐縞裙練帨無等差。』及《贈盧仝》詩曰﹕『買羊沽酒謝不敏﹐偶逢明月濯桃李』﹐卽此時也。李渤﹑石洪﹑溫造爲處士﹐純盜虛名﹐韓愈𨿽與之遊﹐而多侮薄之﹐所謂『水北山人得聲名﹐去年去作幕下士。水南山人今又往﹐鞍馬僕從照閭裏。少室山人索價髙﹐兩以諫官徵不起。彼皆刺口論世事﹐有力未免遭驅使。』夫爲處士﹐乃刺口論世事﹐希聲名﹐願驅使﹐又要索髙價似玉﹐飾僕禦以誇閭裏﹐此何等人也﹐其侮薄之甚矣。又《送石洪詩》曰﹕『長把種樹書﹐人言避世士。忽騎將軍馬﹐自號報恩子。去去事方急﹐酒行可以起。』此尢可笑也。」

《石林詩話》云「《雙鳥詩》殆不可曉﹐頃嘗以問蘇丞相子容﹐云﹕『意似是指佛老二學。』以其終篇本末考之﹐亦或然也。」

《三山老人語錄》云「《讀皇甫湜公安園池詩作詩題其後》﹐其中有數句不可曉﹐蓋本脫誤也。嘗得一善本﹐乃二詩﹐仍多八字﹐一云﹕『晉人目二子﹐其猶吹一吷。區區自其下﹐顧肯掛牙舌。《春秋》書王法﹐不誅其人身。《爾雅》著虫魚﹐定非磊落人。湜也困公安﹐不自閒其閒。窮年枉智思﹐掎摭糞壤間。糞壤多污穢﹐豈有臧不臧。誠不如兩忘﹐但以一槪量。』一云﹕『我有一池水﹐蒲葦生其間。虫魚沸相嚼﹐日夜不得閒。我初往觀之﹐其後益不觀﹔觀之亂我意﹐不如不觀完。用將濟諸人﹐捨得業孔顏。百年詎幾時﹐君子不可閒。』」

《類苑》云「退之《見神仙亦不伏》云﹕『我寧屈曲自世間﹐安能從汝巢神山。』《賦謝自然》則曰﹕『童騃無所識』﹐作《誰氏子》則曰﹕『不從而誅未晚耳』﹐惟《華山女》詩頗假借﹐不知何以得此。」

唐子西《語錄》云「退之作古詩﹐有故避屬對者﹐『淮之水舒舒﹐楚山且叢叢』是也。」

《後山詩話》云「《南食》詩﹕『鱟實如惠文』﹐《山海經》曰﹕『鱟如惠文。』惠文﹐秦冠也。『蠔相粘如山』﹐蠔﹐牡蠣也。」

《冷齋夜話》云「《贈同遊詩》﹕『喚起窗全曙﹐催歸日未西﹐無心花裏鳥﹐更與盡情啼。』山谷曰﹕『吾兒時每哦此詩﹐而了不解其意﹐自謫峽川﹐吾年五十八矣﹐時春晚﹐憶此詩﹐方悟之。喚起﹑催歸﹐二鳥﹐名若虛設﹐故人不覺耳。古人於小詩﹐用意精深如此﹐況其大者乎。催歸﹐子規鳥也。喚起﹐聲如絡緯﹐圓轉淸亮﹐偏於春曉鳴﹐亦謂之春喚。』」

《雪浪齋日記》云「退之《徵蜀聯句》云﹕『始去杏飛蜂﹐及歸柳嘶蚻』﹐語新意妙。《詩》曰﹕『昔我往矣﹐楊柳依依﹐今我來思﹐雨雪霏霏』﹐亦記時也。」苕溪漁隱曰「山谷亦有『去時魚上冰﹐歸來燕哺兒』之句。」

《三山老人語錄》云「揚子云《法言》﹕『鴻飛冥冥﹐弋人何慕焉。』一本慕作纂。退之詩﹕『肯效屠門嚼﹐久嫌弋者纂。』」

《髙齋詩話》云「退之詩云﹕『柳花還漠漠﹐江燕正飛飛。』蓋取老杜『淸秋燕子正飛飛』﹐老杜又取古樂府陸機《悲哉行》云﹕『飛飛燕弄聲。』」

《隱居詩話》云「班固云﹕『《春秋》五傳﹐謂左丘明﹑公羊髙﹑谷梁赤﹑鄒氏﹑夾氏也。』又云﹕『鄒氏無書﹐夾氏未有書。』而韓愈《贈盧仝詩》云﹕『《春秋》五傳束髙閣﹐獨把遺編究終始』﹐不知此二傳果何等書。」卷第十八卷

第十八

韓吏部下

東坡云「歐陽文忠公言﹕『晉無文章﹐惟陶淵明《歸去來》一篇而已。』余亦謂唐無文章﹐惟韓退之《送李願歸盤谷序》一篇而已。平生欲效此作一文﹐每執筆輒罷﹐因自笑曰﹕『不若且放﹐教退之獨步。』退之尋常詩自謂不逮李﹑杜﹐至於『昔尋李願向盤谷』一篇﹐獨不減子美。」

《後山詩話》云「退之《上尊號表》曰﹕『析木天街﹐星宿淸潤﹐北嶽醫閭﹐神鬼受職。』曾子固《賀赦表》曰﹕『鉤陳太微﹐星緯咸若﹐昆崳渤獬﹐濤波不驚。』世莫能輕重之也﹐後當有知之者。國初士大夫﹐例能四六﹐然用散語與故事耳。楊文公筆力豪瞻﹐體亦多變﹐而不脫唐末與五代之气﹔又喜用古語﹐以切對爲工﹐乃進士賦體耳。歐陽少師﹐始以文體爲對屬﹐又善敍事﹐不用故事陳言﹐而文益髙﹐次退之云。﹝「次」字原作空白﹐今據宋本校補。﹞王特進暮年表奏亦工﹐但傷巧耳。」

蔡寬夫《詩話》云「退之《和裴晉公徵淮西時過女幾山詩》云﹕『旗穿曉日雲霞雜﹐山倚秋空劍戟明。敢請相公平賊後﹐踅攜諸吏上崢嶸。』而晉公之詩無見﹐惟《白樂天集》載其一聯云﹕『待平賊壘報天子﹐莫指仙山示老夫。』方時意气自信不疑如此﹐豈容令狐楚輩沮撓乎﹖晉公文字世不傳﹐晚年與劉﹑白放浪綠野橋﹐多爲唱和﹐間見人文集﹐語多質直渾厚﹐計應似其爲人。如『灰心緣忍事﹐霜鬢爲論兵』之句﹐可謂深婉。李文定公迪在中書﹐嘗諷誦此二句﹐親書於壁。」

蔡寬夫《詩話》云「退之《石鼓歌》云﹕『逸少俗書趁姿媚﹐數紙尙可博白鵝。』觀此語便知退之非畱意於書者﹐今洛中尙有石刻題名﹐信不甚工。柳子厚書迹﹐湖湘間多有其碑刻﹐而體不一﹐或疑有假托其名者﹐惟《南嶽彌陁和尙碑》最善﹐大底規模虞永興矣。然不知所謂『柳家新樣元和腳』者如何也。杜子美云﹕『書貴瘦硬方通神。』予家有其父閒所書《豆盧府君徳政碑》﹐簡遠精勁﹐多出於薛稷﹑魏華﹐此蓋自其家法言之。白樂天不甚論書﹐然今世士大夫尙有藏其眞迹者﹐如錢文僖家一二帖﹐爲體精彩﹐殆不減徐會稽也。」

東坡云「《遊靑龍寺》詩﹐終篇言赤色﹐莫曉其故。嘗見小說﹐鄭虔寓靑龍寺﹐貧無紙﹐取柿葉學書﹐九月﹐葉赤而實紅。退之詩乃謂此也。」

苕溪漁隱曰「退之《赤藤杖》詩﹕『空堂晝眠倚牖戶﹐飛電著壁搜蛟螭。』故東坡《鐵柱杖詩》云﹕『入懷冰雪生秋思﹐倚壁蛟龍護晝眠。』山谷《筇竹杖贊》﹕『涪翁晝寢﹐蒼龍掛壁。』皆用退之詩也。」

《隱居詩話》云「『剝苔弔斑林﹐角黍餌沈冢』﹐竹有黑點謂之斑竹﹐非也﹐湘中斑竹方生時﹐每點上有苔錢﹐封之甚固﹐土人斫竹浸水中﹐用艸壤洗去苔錢﹐則紫暈爛斑可愛﹐此眞斑竹也。」苕溪漁隱曰「斑竹惟淸湘有之﹐鮮紫倒暈如血色﹐天生如此﹐卽未嘗每點上有苔錢封之。余往來淸湘屢矣﹐嘗觀采此斑竹﹐以爲拄杖﹐但向陽一面斑點多﹐極難得通轉斑點者。若廣右﹑藤﹑梧之間﹐別有一種斑竹﹐極大而斑色紫黑﹐不甚佳﹐間有苔蘚封之﹐非盡有也。」

《隱居詩話》云「沈括存中﹑呂惠卿吉甫﹑王存正仲﹑李常公擇﹐治平中同在館下談詩﹐存中曰﹕『韓退之詩乃押韻之文耳﹐𨿽健美富贍﹐而格不近詩。』吉甫曰﹕『詩正當如是﹐我謂詩人以來﹐未有如退之者。』正仲是存中﹐公擇是吉甫﹐四人交相詰難﹐久而不決﹐公擇忽正色謂正仲曰﹕『君子羣而不黨﹐公何黨存中也﹖』正仲勃然曰﹕『我所見如是﹐顧豈黨邪﹗以我偶同存中遂謂之黨﹐然則君非吉甫之黨乎﹖』一座大笑。予每評詩﹐多與存中合。予頃年嘗與王荊公評詩﹐余謂凡爲詩當使挹之而源不窮﹐咀之而味愈長。至如永叔之詩﹐才力敏邁﹐句亦健美﹐但恨其少餘味耳。荊公曰﹕『不然﹐如行人仰頭飛鳥驚之句﹐亦可謂有味矣。』然至今思之﹐不見此句之佳﹐亦竟莫原荊公之意﹐信乎所見之殊﹐不可彊同也。」

山谷云「會合聯句﹐孟郊﹑張徹與焉﹐四君子皆佳士﹐故意气相入﹐雜然成文。世之文章之士少聯句﹐嘗病筆力不能相追﹐或成四公子棋耳。」

《呂氏童蒙訓》云「徐師川問山谷云﹕『人言退之﹑東野聯句﹐大勝東野平日所作﹐恐是退之有所潤色。』山谷云﹕『退之安能潤色東野﹐若東野潤色退之﹐卽有此理也。』」

《後山詩話》云「歐陽公謂退之爲《樊宗師墓志》﹐便似樊文。其始出於司馬子長﹐爲《長卿傳》﹐如其文。惟其過之﹐故兼之也。」苕溪漁隱曰「退之爲《子厚羅池廟碑》﹐子瞻爲《退之潮州廟碑》﹐二文髙妙﹐豈非如歐公之言乎﹗」

《隱居詩話》云「詩惡蹈襲古人之意﹐亦有襲而愈工﹐若出於己者﹐蓋思之愈精﹐則造語愈深也。魏人章疏云﹕『福不盈身﹐禍將溢世。』韓愈則曰﹕『歡華不滿眼﹐咎責塞兩儀。』李華《弔古戰場文》曰﹕『其存其沒﹐家莫聞知﹐人或有言﹐蓋將信疑﹐娟娟心目﹐夢寐見之。』陳陶則云﹕『可憐無定河邊骨﹐猶是春閨夢里人。』蓋工於前也。」

蔡寬夫《詩話》云「世傳陳陶詩數百篇﹐間有佳語﹐如『中原不是無麟鳳﹐自是皇家結网疏』﹐『可憐無定河邊骨﹐猶是春閨夢里人』之類﹐人多傳誦之。龍衮《江南野錄》爲《陶傳》﹐稱其得道不死﹐開寶間猶無恙。然唐末人曹松﹑方幹之徒﹐皆有哭陶詩﹐則陶之死久矣﹐不知衮何所據乎﹖陶見於唐末﹐而集中乃有《贈髙閒歌》﹐若爾﹐亦自當年百餘歲。唐詩人如劉商﹐皆傳爲仙去﹐固不可知﹐但旣有哭之人﹐則知其死不誣耳。」

《漫叟詩話》云「詩中有一字﹐人以私意竄易﹐遂失古人一篇之意﹐若『相公親破蔡州來』﹐今『親』字攺作『新』字是也。」苕溪漁隱曰「《酬王二十舍人雪中見寄》云﹕『三日柴門擁不開﹐階庭平滿白皚皚﹐今朝踏作瓊瑤迹﹐爲有詩從鳳沼來。』今『從』字攺作『仙』字﹐則失詩題見寄之意也。」

蔡寬夫《詩話》云「子美詩善敍事﹐故號詩史。其律詩多至百韻﹐本末貫穿如一辭﹐前此蓋未有。然荊公作《四家詩選》﹐而長韻律詩皆棄不取﹐如《夔府書懷一百韻》亦不載。退之詩豪健雄放﹐自成一家﹐世特恨其深婉不足。《南溪始泛》三篇﹐乃末年所作﹐獨爲閒遠﹐有淵明風气﹐而《詩選》亦無有﹐皆不可解。公宜自有旨也。」苕溪漁隱曰「退之詩如『何人有酒身無事﹐誰家多竹門可款』之句﹐尢閒遠有味。」

王直方《詩話》云「洪龜父言山谷於退之詩﹐少所許可﹐最愛《南溪始泛》﹐以爲有詩人句律之深意。」

《呂氏童蒙訓》云「淵明﹑退之詩﹐句法分明﹐卓然異眾。惟魯直爲能深識之。學者若能識此等語﹐自然過人。阮嗣宗詩亦然。」苕溪漁隱曰「洪龜父謂山谷於退之詩少所許可。龜父乃魯直之甥﹐其言有自來矣。若居仁之言﹐殊未可信也。」

《隱居詩話》云「《南溪始泛》詩﹐將死病中作也﹐句有『足弱不能步﹐自宜收朝迹』﹐又云﹕『餘年懍無幾﹐休日愴已晚。』張籍《哭退之詩》略曰﹕『去夏公請告﹐養病城南莊。籍時休官罷﹐兩月同遊翔。移船入南溪﹐東西縱篙撐。公作遊溪詩﹐詠唱多慷慨。』又曰﹕『偶有賈秀才﹐來玆亦同並。』秀才謂賈島也﹐島有《攜文謁張籍韓愈詩》曰﹕『袖有新成詩﹐欲見張與韓』也。」

《後山詩話》云「韓詩如《秋懷》《別元協律》《南溪始泛》﹐皆佳作也。」

《隱居詩話》云「李肇《國史補》載『韓愈遊華山﹐窮極幽險﹐心悸目眩﹐不能下﹐發狂號哭﹐投書與家人別。華陰令百計取之﹐方能下。』沈顏作《聱書》﹐以爲肇妄載﹐豈有賢者輕命如此。余觀退之《贈張徹詩》云﹔﹝「徹」原作「籍」﹐今據本集校攺。﹞『洛邑得休告﹐華山窮絕陘。倚巖睨海浪﹐引袖拂天星。磴蘚澾拳跼﹐梯飆颭伶俜。悔狂已咋指﹐垂戒仍鐫銘。』則知肇記爲信然﹐而沈顏爲妄辧也。」

唐子西《語錄》云「古樂府命題皆有主意﹐後之人用樂府爲題者﹐直當代其人而措辭﹐如《公無渡河》﹐須作妻止其夫之辭﹐太白輩或失之﹐惟退之《琴操》得體。琴操﹐柳子厚不能作﹔子厚《皇雅》﹐退之亦不能作也。」

蘇子由云「詩人詠歌文﹑武徵伐之事﹐其於克密曰﹕『無矢我陵﹐我陵我阿﹐無飲我泉﹐我泉我池。』其於克崇曰﹕『崇墉言言﹐臨衝閒閒﹐執訊連連﹐攸馘安安﹐是類是禡﹐是致是附﹐四方以無侮。』其於克商曰﹕『維師尙父﹐時維鷹揚﹐諒彼武王﹐肆伐大商﹐會朝淸明。』其形容徵伐之盛﹐極於此矣。退之作《元和聖徳詩》﹐言劉辟之死﹐曰﹕『婉婉弱子﹐赤立傴僂﹐牽頭曳足﹐先斷腰膂﹐次及其徒﹐體骸撐拄﹐末乃取辟﹐駭汗如雨﹐揮刀紛紜﹐爭切膾脯。』此李斯頌秦所不忍言﹐而退之自謂無愧於《雅》《頌》﹐何其陋也﹖」

《三山老人語錄》云「柳子厚《平淮夷頌》曰﹕『赤子匍匐﹐厥父是亢﹐怒其萌芽﹐以悖太陽。』言賊以逆取敗﹐最爲精確。」

苕溪漁隱曰「《與崔立之》詩云﹕『四坐各低面﹐不敢捩眼窺。』捩音麗﹐琵琶撥也﹐謂左右窺。又《荷池》詩云﹕『未諳鳴摵摵﹐那似捲翻翻。』又有『摵摵井梧疏更殞』之句﹐摵音縮﹐又音蹙﹐並到也﹐又音索﹐乃殞落貌。《文選》盧子諒詩﹕『摵摵芳葉零。』潘嶽《秋興賦》﹕『庭樹摵以灑落。』」

《後山詩話》云「少遊謂《元和聖徳詩》﹐於韓文爲下﹐與《淮西碑》如出兩手﹐蓋其少作也。孫學士覺喜論文﹐謂退之《淮西碑》﹐敍如《書》﹐銘如《詩》。子瞻謂杜詩韓文顏書左史﹐皆集大成者也。」苕溪漁隱曰「少遊集中進捲﹐有《韓愈論》﹐云﹕『韓氏﹑杜氏﹐其集詩文大成者與﹗』非子瞻有此語也。」

《夷堅志》云「陳珦字中玉﹐鄭州人﹐文惠公諸孫也。政和中爲蔡州守﹐始視事﹐謁裴晉公廟﹐讀《平淮西碑》﹐乃段文昌所制者﹐怪而問邦人﹐曰﹕『自韓文公碑刻石﹐後爲李愬卒所訴﹐以爲不述愬功而專美裴度。憲宗詔文昌別撰﹐事已久矣。』珦忿然不平﹐卽日磨去舊碑﹐別諉能書者寫韓文刻之。又有苗仲先者﹐字子野﹐通州人﹐爲徐州守。徐舊有東坡《黃樓碑》﹐方崇寧黨禁時當毀﹐徐人惜之﹐寘諸泗淺水中。政和末﹐禁稍弛﹐乃鉤出復立之舊處﹐打碑者紛然﹐敲杵之聲不絕。樓與郡治相連﹐仲先惡其煩聒﹐﹝「聒」原作「括」﹐今據元本校攺。﹞令拽之深淵﹐遂不可復出。二事相反如此﹐議者莫不嘉陳之識尙﹐而誚苗之無別也。」卷第十九卷

第十九

柳柳州

東坡云「蘇﹑李之天成﹐曹﹑劉之自得﹐陶﹑謝之超然﹐固已至矣﹔而杜子美﹑李太白以英偉絕世之資﹐淩跨百代﹐古之詩人盡廢﹐然魏﹑晉以來﹐髙風絕塵﹐亦少衰矣。李﹑杜之後﹐詩人繼出﹐𨿽有遠韻﹐而才不逮意﹐獨韋應物﹑柳子厚﹐發纖穠於簡古﹐寄至味於淡泊﹐非餘子所及也。唐末﹐司空圖崎嶇兵亂之間﹐而得詩人髙雅﹐猶有承平之遺風。其論詩曰﹕『梅止於酸﹐鹽止於咸﹐飲食不可無鹽梅﹐而其美常在於鹹酸之外。』可以一唱而三嘆也。子厚詩在陶淵明下﹑韋蘇州上。退之豪放奇險則過之﹐而溫麗靖深不及也。所貴於枯淡者﹐謂外枯而中膏﹐似淡而實美﹐淵明﹑子厚之流是也。若中邊皆枯﹐亦何足道。佛言譬如食蜜﹐中邊皆甜。人食五味﹐知其甘苦者皆是﹐能分別其中邊者﹐百無一也。」

《詩眼》云「子厚詩尢深遠難識﹐前賢亦未推重﹐自老坡發明其妙﹐學者方漸知之。余嘗問人﹕『柳詩何好﹖』答云﹕『大體皆好。』又問﹕『君愛何處﹖』答云﹕『無不愛者。』便知不曉矣。識文章者﹐常如禪家有悟門。夫法門百千﹐差別要須自一轉語悟入。如古人文章﹐直須先悟得一處﹐乃可通其它妙處。向因讀子厚《晨詣超師院讀禪經》詩一段﹐至誠潔淸之意﹐參然在前﹐『眞源了無取﹐妄迹世所逐﹐微言冀可冥﹐﹝「冀」原作「異」﹐今據徐鈔本﹑明鈔本校攺。﹞《繕性》何由熟。』眞妄以盡佛理﹐言行以盡燻修﹐此外亦無詞矣。『道人庭宇靜﹐苔色連深竹』﹐蓋遠過『竹徑通幽處﹐禪房花木深』。『日出霧露余﹐靑松如膏沐』﹐予家舊有大松﹐偶見露洗而霧披﹐眞如洗沐未幹﹐染以翠色﹐然後知此語能傳造化之妙。『澹然離言說﹐悟悅心自足』﹐蓋言因指而見月﹐﹝「月」徐鈔本﹑明鈔本作「日」。﹞遺經而得道﹐於是終焉。其本末立意遣詞﹐可謂曲盡其妙﹐毫髮無遺恨者也。《哭呂衡州》詩﹐足以發明呂溫之俊偉。《哭淩員外》詩﹐書盡淩準平生。《掩役夫張進骸》﹐旣盡役夫之事﹐又反復自明其意﹐此一篇筆力規模﹐不減莊周﹑左丘明也。劉夢得《傷愚溪》三首﹐有『溪水悠悠春自來﹐艸堂無主燕飛回』﹐又『殘陽寂寞出樵車』﹐又『柳門竹巷依依在﹐野艸靑苔日日多』﹐謂之佳句﹐正如今之海語﹐於子厚了無益﹐殆《折楊》《皇荂》之雄﹐易售於流俗耳。」

東坡云「《南澗中》詩﹕『秋气集南澗﹐獨遊亭午時。回風一蕭瑟﹐林影久參差。始至若有得﹐稍深遂忘疲。羈禽響幽谷﹐寒藻舞淪漪。去國魂已遊﹐懷人淚空垂。孤生易爲感﹐失路少所宜。索寞競何事﹐徘徊只自知。誰爲後來者﹐當與此心期。』柳儀曹詩憂中有樂﹐樂中有憂﹐蓋絕妙古今矣。然老杜云﹕『王侯與螻蟻﹐同盡隨丘墟』﹐儀曹何憂之深也。」

蔡寬夫《詩話》云「子厚之貶﹐其憂悲憔悴之嘆﹐發於詩者﹐特爲酸楚﹐閔己傷志﹐固君子所不免﹐然亦何至是﹐卒以憤死﹐未爲達理也。樂天旣退閒﹐放浪物外﹐若眞能脫屣軒冕者﹐然榮辱得失之際﹐銖銖校量﹐而自矜其達﹐每詩未嘗不著此意﹐是豈眞能忘之者哉﹖亦力勝之耳。惟淵明則不然。觀其《貧士》《責子》﹐與其它所作﹐當憂則憂﹐遇喜則喜﹐忽然憂樂兩忘﹐則隨所遇而皆適﹐未嘗有擇於其間﹐所謂超世遺物者﹐要當如是而後可也。觀三人之詩﹐以意逆志﹐人豈難見﹐以是論賢不肖之實﹐亦何可欺乎﹖」

洪駒父《詩話》云「東坡言鄭谷詩﹕『江上晚來堪畫處﹐漁人披得一蓑歸』﹐此村學中詩也。子厚云﹕『千山鳥飛絕﹐萬徑人蹤滅﹐孤舟蓑笠翁﹐獨釣寒江雪』﹐信有格也哉﹗殆天所賦﹐不可及也。」

東坡云「余自東武適文登﹐並海行數日﹐道傍諸峯﹐眞若劍鋩﹐誦子厚詩﹐知海山多奇峯也。子厚記云﹕『每風自四山而下﹐振動大木﹐掩冉眾艸﹐紛紅駭綠﹐蓊葧薌气。』子厚﹑夢得皆善造話﹐若此句殆入妙矣。夢得云﹕『水禽嬉戲﹐引吭伸翮﹐紛驚鳴而決起﹐捨彩翠於沙礫。』亦妙語也。」

山谷云「『千里楓林煙雨深﹐無朝無暮有猿吟。停橈靜聽曲中意﹐好是雲山韶濩音。零陵郡北湘水東﹐浯溪形勝滿湘中。溪口石顚堪自逸﹐誰人相伴作漁翁﹖』右元次山《欸乃曲》。欸音媼﹐乃音靄﹐湘中節歌聲。子厚《漁父詞》有『欸乃一聲山水綠』之句﹐誤書『欸欠』﹐少年多承誤妄用之﹐可笑。」苕溪漁隱曰「余遊浯溪﹐讀磨崖《中興頌》﹐於碑側有山谷所書《欸乃曲》﹐因以百金買碑本以歸﹐今錄入《叢話》。又《元次山集欸乃曲》注云﹕『欸音襖﹐乃音靄﹐棹船之聲。』洪駒父《詩話》謂欸音靄﹐乃音襖﹐遂反其音﹐是不曾看《元次山集》及山谷此碑而妄爲之音耳。」

《冷齋詩話》云「『漁翁夜傍西巖宿﹐曉汲淸湘然楚竹。煙消日出不見人﹐欸乃一聲山水綠。回看天際下中流﹐巖下無心云相逐。』東坡云﹕『詩以奇趣爲宗﹐反常合道爲趣﹐熟味此詩有奇趣﹐然其尾兩句𨿽不必亦可。』」

東坡云「『盛時一失貴反賤﹐桃笙葵扇安可常。』不知桃笙爲何物。偶閱《方言》﹕『簟﹐宋﹑魏之間謂之笙。』乃悟桃笙以桃竹爲簟也。梁簡文《答湘南王獻簟書》云﹕『五離九折﹐出桃枝之翠筍。』乃謂桃枝竹簟也。桃竹出巴﹑渝間﹐杜子美有《桃竹杖歌》。」

《石林詩話》云「蔡天啟言﹐嘗與張文潛論韓﹑柳五字警句﹐文潛舉退之『暖風抽宿麥﹐淸雨捲歸旗』﹐子厚『壁空殘月曙﹐門掩候虫秋』﹐皆集中第一。」

孟東野賈浪仙

張文潛云「唐之晚年﹐詩人類多窮士﹐如孟東野﹑賈浪仙之徒﹐皆以刻琢窮苦之言爲工。或謂郊﹑島孰貧﹐曰﹕『島爲甚也。』曰﹕『何以知之﹖』『以其詩知之。郊曰種稻耕白水﹐負薪斫靑山。島曰市中有樵山﹐客捨寒無煙﹐井底有甘泉﹐釜中嘗苦幹。孟氏薪米自足﹐而島家俱無﹐以是知之耳。然及其至也﹐淸絕髙遠﹐殆非常人可到。唐之野詩﹐稱此兩人爲最﹐至於奇警之句﹐往往有之﹐如雞聲茅店月﹐人迹板橋霜﹐則羈旅窮愁﹐想之在目。若曰柳塘春水慢﹐花塢夕陽遲﹐則春物融冶﹐人心和暢﹐有言不能盡之意﹐亦未可以爲小道無取也。』」苕溪漁隱曰「六一居士以『雞聲茅店月﹐人迹板橋霜』是溫庭筠詩﹐『柳塘春水慢﹐花塢夕陽遲』是嚴維詩。文潛乃以爲郊﹑島詩﹐豈非誤邪﹖」

蔡寬夫《詩話》云「司空圖善論前人詩﹐如謂元﹑白爲『力勍气僝﹐乃都會之豪估』﹐『郊﹑島非附於寒澀﹐無所置才』﹐皆切中其病。及自評其作﹐乃以『南樓山最秀﹐北路邑偏淸』﹐爲假令作者復生﹐亦當以著題見許。此殆不可曉。當局者迷﹐固人情之通患。如樂天所謂『斸石破山﹐先觀鑱迹﹐發矢中的﹐兼聽弦聲』﹐使不見其詩﹐而聞此語﹐當以爲如何哉﹖」

《緗素雜記》云「《唐書》載﹕『賈島字浪仙﹐初爲浮屠﹐名無本﹐來東都時﹐洛陽令禁僧午後不得出﹐島爲詩自傷﹐韓愈憐之﹐因教其爲文﹐遂去浮屠﹐舉進士。當其苦吟﹐𨿽逢值公卿貴人﹐皆不之覺也。一日﹐見京兆尹﹐跨驢不避﹐呼詰之﹐久乃得釋。累舉不中第。文宗時﹐坐飛謗貶長江簿。』余案劉公《嘉話》云﹕『島初赴舉京師﹐一日﹐於驢上得句云﹕鳥宿池邊樹﹐僧敲月下門﹐始欲著推字﹐又欲著敲字﹐練之未定﹐遂於驢上吟哦﹐時時引手作推敲之勢。時韓愈吏部權京兆﹐島不覺衝至第三節

﹐左右擁至尹前﹐島具對所得詩句云云。韓立馬良久﹐謂島曰﹕作敲字佳矣。遂與並轡而歸﹐畱連論詩﹐與爲布衣之交。自此名著﹐後以不第﹐乃爲僧﹐居法乾寺﹐號無本。一日﹐宣宗微行至寺﹐聞鐘樓吟詠聲﹐遂登樓﹐於島案上取詩卷覽之。島不識帝﹐遂攘臂睨帝曰﹕郎君何會此邪﹖遂奪取詩卷。帝慚恧下樓而去﹐遂除島爲遂州長江簿。』《唐史》與《嘉話》所載不同如此。」

《今是堂手錄》云「髙麗使過海﹐有詩云﹕『水鳥浮還沒﹐山云斷復連。』時賈島詐爲梢人﹐聯下句云﹕『棹穿波底月﹐船壓水中天。』麗使嘉嘆久之﹐自此不復言詩。」

《冷齋夜話》云「賈島詩有影略句﹐韓退之喜之。其《渡桑乾》詩曰﹕『客捨並州三十霜﹐歸心日夜憶咸陽﹐而今更渡桑乾水﹐卻望並州是故鄕。』又《赴長江道中》詩曰﹕『策杖離山驛﹐逢人問梓州﹐長江那可到﹐行客替生愁。』」

《隱居詩話》云「孟郊詩蹇澀窮僻﹐琢削不暇﹐眞苦吟而成﹐觀其句法格力可見矣。其自謂『夜吟曉不休﹐苦吟鬼神愁﹐如何不自閒﹐心與身爲仇。』而退之薦其詩云﹕『榮華肖天秀﹐捷疾愈響報』﹐何也﹖」

蘇子由云「唐人工於爲詩﹐而陋於聞道。孟郊嘗有詩云﹕『食薺腸亦苦﹐彊歌聲無歡﹐出門卽有礙﹐誰謂天地寬。』郊耿介之士﹐𨿽天地之大﹐無以容其身﹐起居飲食﹐有戚戚之憂﹐是以卒窮以死。而李翺稱之﹐以爲郊詩髙處在古無上﹐平處猶下顧沈﹑謝。至韓退之亦談不容口。甚矣﹐唐人之不聞道也。孔子稱『顏子在陋巷﹐人不堪其憂﹐回也不攺其樂。』回𨿽窮困早死﹐而非其處身之非﹐可以言命﹐與郊異矣。」

《笠澤叢書》云「吾聞淫畋漁者﹐謂之暴天物。天物不可暴﹐又可抉摘刻削﹐露其情狀乎﹖使自萌卵至於槁死﹐不能隱﹐天能不致罰邪﹖長吉夭﹐東野窮﹐玉溪生官不掛朝籍而死﹐正坐是耳。」

玉川子

東坡云「玉川子作《月蝕詩》﹐以爲食月者﹐月中之蝦蟆也。梅聖兪作《日食詩》云﹕『食日者﹐﹝「日」原作「之」﹐今據宋本校攺。﹞三足鳥也。』此固因俚說以寓其意。《戰國策》﹕『日月輝於外﹐其賊在內』﹐則俚說爲當矣。又《月蝕詩》中云﹕『歲星坐福徳﹐官爵奉董秦﹐忍使黔婁生﹐覆屍無衣巾。』詳味此詩﹐則董秦當是無功而享祿者。董秦﹐李忠臣也﹐天寶末驍將﹐屢立戰功﹐𨿽粗暴﹐亦頗知忠義。代宗時﹐吐蕃犯闕﹐徵兵﹐忠臣卽日赴難﹐或勸擇日﹐忠臣怒曰﹕『君父在難﹐乃擇日邪﹖』後卒污朱泚僞命誅。考其終始﹐非無功而享厚祿者﹐不知玉川何以有此句﹖」

《學林新編》云「韓退之《月食詩》一篇﹐大半用玉川子句。或者謂玉川子《月食詩》﹐豪怪奇挺﹐退之深所嘆伏﹐故所作盡摘玉川子佳句而補成之。某切以爲不然。退之《月食詩》題曰《效玉川子作》﹐而詩中有以玉川子爲言者﹐『玉川子涕泗下﹐中庭獨自行』﹐又曰﹕『玉川子立於庭而言曰﹐地行賤臣今再拜﹐敢告上天公。』然則退之幾於代玉川子作也。玉川子詩𨿽豪放﹐然太險怪﹐而不循詩家法度﹐退之乃摘其句而約之以禮﹐故退之詩中兩言玉川子﹐其意若曰玉川子《月食詩》如此足矣。故退之詩題曰《效玉川子作》﹐此退之之深意也。不然﹐退之豈不能自爲《月食詩》﹐而必用玉川子句然後而成詩邪﹖以謂退之自爲《月食詩》﹐則詩中用『玉川子涕泗告天公』﹐又非其類矣。」

《雪浪齋日記》云「玉川子詩﹐讀者易解﹐識者當自知之﹐《蕭才子宅問答詩》﹐如《莊子》寓言﹐髙僧對禪機。惟《有所思》一篇﹐語似不類﹐疑他人所作﹐然飄逸可喜。其詞曰﹕『當時我醉美人家﹐美人顏色嬌如花。今日美人棄我去﹐靑樓朱箔天之涯。娟娟姮娥月﹐三五二八圓又缺。翠眉蟬鬢生別離﹐一望一見心斷絕。心斷絕﹐幾千里﹐夢中醉臥巫山云﹐覺來淚滴湘江水。湘江兩岸花木深﹐美人不見愁人心。含愁更奏綠綺琴﹐調髙弦絕無知音。美人兮美人﹐不知爲暮雨兮爲朝云。相思一夜梅花發﹐忽到窗前疑是君。』」卷第二十卷

第二十

李習之

《石林詩話》云「人之材力﹐信自有限。李翺﹑皇甫湜﹐皆韓退之髙弟﹐而二人獨不傳其詩﹐不應散亡無一篇存者﹐計亦非其所長﹐故多不作耳。退之有《題湜公安園池詩後》云﹕『《爾雅》注虫魚﹐定非磊落人』﹐又『用將濟諸人﹐捨得業孔顏』﹐若譏其徒爲無益﹐而勸之使不作者。翺見於《遠遊聯句》『前之距灼灼﹐此去信悠悠』﹐一見之後﹐遂不復見﹐亦可知矣。然二人以非所工而不作﹐愈於不能而不使彊爲之﹐亦可謂善用其短也。」苕溪漁隱曰「余讀《傳燈錄》﹐言『朗州刺史李翺謁藥山﹐問如何是道。師以手指上下曰﹕會麼﹖翺曰﹕不會。師曰﹕云在天水在瓶。翺遂贈以詩曰﹕練得身形似鶴形﹐千株松下兩函經﹐我來問道無餘說﹐云在靑天水在瓶。』又﹕『藥山一夜登山經行﹐忽雲開見月﹐大笑一聲﹐應澧陽東九十許裏﹐居民盡謂東家。翺再贈詩曰﹕選得幽居愜野情﹐終年無送亦無迎﹐有時直上孤峯頂﹐月下披云笑一聲。』余以《唐書》翺本傳考之﹐翺嘗爲朗州刺史﹐則《傳燈錄》所載是也。翺未嘗爲鄭州刺史﹐《古今詩話》所載鄭州刺史李翺詩非也。《傳燈錄》有此二詩﹐《石林》以謂『翺詩散亡無一篇存者﹐但一見《遠遊聯句》而已』。何也﹖」

李長吉

《緗素雜記》云「《魏略》曰﹕『明帝景初元年﹐徙長安鐘虞駱駝銅人承露盤﹐盤折﹐銅人重不可致﹐畱於霸城﹐大發卒鑄作銅人二﹐號曰翁仲﹐列坐司徒門外。』又《漢晉春秋》曰﹕『帝徙盤﹐盤折﹐聲聞數十里﹐金狄或泣﹐因畱霸城。』又唐李賀《金銅仙人辭漢歌》序云﹕『魏明帝靑龍九年八月﹐詔宮官牽車﹐西取漢孝武捧露盤仙人﹐欲立置前殿。宮官旣坼盤﹐仙人臨載﹐乃潸然淚下。』歌曰﹕『茂陵劉郎秋風客﹐夜聞馬嘶曉無迹。畫欄桂樹懸秋香﹐三十六宮土花碧。魏官牽車指千里﹐東關酸風射眸子。空將漢月出宮門﹐憶君淸淚如鉛水。衰蘭送客咸陽道﹐天若有情天亦老。攜盤獨出月荒涼﹐渭城已遠波聲小。』案《明帝紀》﹐靑龍五年三月﹐攺爲景初元年﹐是歲徙長安銅人﹐重不可致。而李賀以謂靑龍九年八月﹐蓋明帝以靑龍五年三月攺爲景初元年﹐至三年而崩﹐則無靑龍九年明矣﹐疑李誤也。酈元《水經注》云﹕『魏文帝黃初元年﹐徙咸陽始皇所鑄金人十二﹐重不可致﹐因畱霸城南。』卽與明帝所徙銅人事略同﹐竟未詳其旨。《史記》秦始皇二十六年﹐有大人長五丈﹐足履六尺﹐皆夷狄服﹐凡十二人﹐見於臨洮。是歲﹐始皇初並六國﹐反喜以爲瑞﹐銷天下兵器﹐作金人十二以象之。後十四年而秦亡。又後漢薊子訓有神異之道﹐時有百歲翁﹐自說爲兒童時﹐已見子訓賣藥於會稽市﹐顏色不異於今。後人復於長安東霸城見之﹐與一老翁共摩挲銅人﹐相謂曰﹕『適見鑄此﹐而已近五百歲矣。』注云﹕『秦始皇二十六年﹐收天下兵器聚咸陽﹐鑄金人十二﹐重各千石﹐置宮庭中﹐至此四百二十餘年。』故東坡《贈梁道人詩》云﹕『采藥壺公處處過﹐笑看金狄手摩挲』﹐又張天覺《贈人詩》云﹕『鶴骨飄飄紫府仙﹐摩挲金狄不知年』﹐皆用此也。」

《緗素雜記》云「李賀《苦晝短》詩云﹕『天東有若木﹐下置銜燭龍。』按《淮南子》曰﹕『若木在建木西。燭龍在雁門北﹐蔽於委羽之山﹐﹝編者案﹕「於」原作「幹」﹐今據《淮南子地形篇》校攺。﹞不見日。龍銜燭以照太陰。』又《離騷》﹕『折若木以拂日兮﹐聊逍搖以相羊。』注云﹕『若木在西極。』謝希逸《月賦》云﹕『擅扶桑於東沼﹐嗣若英於西冥。』《五臣注》云﹕『扶桑﹐日出處﹔若木﹐日沒處。』由是知若木在西﹐燭龍在北﹐而李云如此﹐眞誤矣。」

《摭言》云「李賀年七歲﹐以長短之制﹐名動京華﹐時韓文公與皇甫湜覽賀所作﹐奇之﹐因連騎造門求見。賀總角荷衣而出﹐二公不之信﹐因令面賦一篇。賀承命欣然﹐操觚染翰﹐傍若無人﹐仍名曰《髙軒過》云﹕『華裾織翠靑如蔥﹐金環壓轡搖玲瓏﹐馬蹄隱隱聲隆隆﹐入門下馬气如虹﹕東京才子文章公。二十八宿羅心胸﹐元精照耀貫當中﹔殿前作賦聲摩空﹐筆補造化天無功。厖眉書客感秋蓬﹐誰知死艸生華風。我今垂翅附冥鴻﹐他日不羞蛇作龍。』二公大驚﹐遂以所乘馬命聯鑣而還所居﹐親爲束髮。後舉進士。賀父名晉肅﹐或謗賀不避家諱﹐韓文公特爲著《諱辧》一篇。」

蔡寬夫《詩話》云「唐人避家諱嚴甚﹐韓退之爲李賀作《諱辧》﹐當時哄然非之。舉子就試﹐題目有犯其家諱者﹐皆托題目不便﹐不敢就試而出。其嚴固可知。惟《權文公集》皆不避其父名臯﹐此不可解。杜子美詩一部﹐未嘗使閒字﹐獨一聯云﹕『見愁汗馬西戎逼﹐曾閃朱旗北斗閒』一處而已。頃見王侍郎欽臣云﹕『舊嘗疑此﹐以謂旣不避﹐則不應只犯一字﹐後於薛樞密向家﹐得五代時人故本較之﹐乃是殷字﹐恐好事因本朝廟諱易之﹐而不暇省其父名也。』」苕溪漁隱曰「老杜家諱閒﹐而詩中有『翩翩戲蝶過閒慢』﹐此字在句中﹐容或印本有誤。至於『泛愛容霜鬢﹐畱歡卜夜閒』﹐『閒』字乃押韻﹐或云是『闌』字﹐殊有理也。『鄰家閒不違』﹐山谷謂『問不違』﹐詩意乃佳。王原叔作『間』字﹐非也。『曾閃朱旗北斗殷』﹐介甫刊作『閒』字﹐豈非臨文不諱之義乎﹖」

《少陵詩總目》云「『泛愛容霜發﹐畱歡上夜關』﹐而正文作『卜夜閒』﹐非也。不獨先生詩中鮮有犯其先諱﹐兼於屬對亦不工矣。」

李衛公

蔡寬夫《詩話》云「巴峽中有吐綬雞﹐比常雞差大﹐嗉藏肉綬﹐長闊幾數寸﹐紅碧相間極煥爛﹐常時不可見﹐遇晴日則向陽擺之﹐頂首先出兩肉角﹐亦二寸許﹐然後徐舒其綬﹐逾時乃斂。李文饒詩所謂『葳蕤散綬輕風裏﹐若銜若垂何可擬』是也。文饒云﹕『出剡溪。』今詢之越人不復有。予嘗自峽中攜至蘇州﹐人皆不識﹐則知山川風气所產﹐古今亦有不同也。」

《倦遊雜錄》云「眞珠雞生夔﹑峽山中﹐畜之甚馴﹐以其羽毛有白圓點﹐故號眞珠雞﹐又名吐綬雞﹐生而反哺﹐亦名孝雉。每至春夏之交﹐景气和暖﹐頷下出綬帶方尺餘﹐紅碧鮮然﹐頭有翠角雙立﹐良久﹐悉斂於嗉下﹐披其毛﹐不復見。或有死者﹐割其頸臆間﹐亦無所睹。」苕溪漁隱曰「廣右﹑閩中亦有吐綬雞﹐余在二處﹐見人家多養之﹐不獨巴峽中有也。王荊公有絕句云﹕『樊籠寄食老低摧﹐組麗深藏肯自媒﹐天日淸明聊一吐﹐兒童初見互驚猜。』」

《雪浪齋日記》云「李衛公詩云﹕『五月畬田收火米﹐三更津吏報朝雞』﹐頗似少陵句。王荊公詩云﹕『紛紛易變浮雲白﹐落落難鐘老柏靑。』山谷《蟹詩》云﹕『已摽天上三辰次﹐未免人間五鼎烹。』此皆得老杜句法。」

常建

東坡云「常建詩﹕『竹徑通幽處﹐禪房花木深』﹐歐陽文忠公最愛賞﹐以爲不可及。此語誠可人意﹐然於公何足道﹐豈非厭飫芻豢﹐反思螺蛤邪﹖」

洪駒甫《詩話》云「丹陽殷璠撰《河嶽英靈集》﹐首列常建詩﹐愛其『山光悅鳥性﹐潭影空人心』之句﹐以爲警策。歐公又愛建『竹徑通幽處﹐禪房花木深』﹐欲效建作數語﹐竟不能得﹐以爲恨。予請建此詩全篇皆工﹐不獨此兩聯而已﹐其詩曰﹕『淸晨入古寺﹐初日照髙林。竹徑通幽處﹐禪房花木深。山光悅鳥性﹐潭影空人心。萬籟此俱寂﹐但聞鐘磬音。』」

嚴維

《六一居士詩話》云「聖兪謂予曰﹕『嚴維詩﹕柳塘春水慢﹐花塢夕陽遲。則天容時態﹐融和駘蕩﹐如在目前。』」又劉貢父《詩話》云「此一聯﹐細細較之﹐『夕陽遲』則系『花』﹐『春水慢』不須『柳』也﹐如老杜『深山催短景﹐喬木易髙風』﹐則了無瑕颣。」苕溪漁隱曰「『春水慢』不須『柳』﹐此眞確論﹔但『夕陽遲』則系『花』﹐此論殊非是。蓋『夕陽遲』乃系於『塢』﹐初不系『花』﹐以此言之﹐則『春水慢』不必『柳塘』﹐『夕陽遲』豈獨『花塢』哉﹖余嘗愛《西淸詩話》載吳越王時﹐宰相皮光業﹐每以詩爲己任﹐嘗得一聯云﹕『行人折柳和輕絮﹐飛燕銜泥帶落花』﹐自負警策﹐以示同僚﹐眾爭嘆譽。裴光約曰﹕『二句偏枯不爲工﹐蓋柳當有絮﹐泥或無花。』此論乃得詩之膏肓矣。」

徐季海

山谷云「越州應天釋希圓﹐姑蘇人﹐避地甬東﹐所居小房﹐瑯琊山頂也﹐山下有井﹐井有鰻鯏魚﹐水有盈縮﹐與江潮相應﹐甚多靈怪。按《爾雅》﹕『山有穴爲岫。』徐季海題詩云﹕『孤岫龜形在』﹐乃不成語。蓋謝玄暉云﹕『窗中列遠岫』﹐已誤用此字﹐季海亦承誤耳。按《楚詞》云﹕『收恢臺之孟夏』﹐恢﹐大也﹐臺﹐卽胎也﹐言夏气大而育物也。今言『髙閣無恢臺』﹐直言無暑气耳﹐似不合古語。《爾雅》云﹕『夏爲長嬴』﹐長嬴卽恢臺也。若言髙閣無長嬴﹐可乎﹖能﹐奴登切﹐獸名﹐熊屬﹐足似麈鹿﹐絕有力﹐故有絕人之才者謂之能。能﹐奴來切﹐三足鱉也。今於來字韻中用『法士多瑰能』﹐乃是僧似鱉耳。然魏﹑晉人作詩﹐多如此借韻﹐至李﹑杜﹑韓退之無復此病耳。壯﹐大壯之壯﹐牡﹐牝牡之牡﹐今言規模稱牡哉﹐必壯字誤書耳。魏﹑晉人用字﹐亦多如此。蓋取字勢易工﹐不復問字之根源。如古人書『橋槗』﹑『直』﹐皆不成字。」

劉賓客

山谷云「劉夢得《竹枝》九章﹐詞意髙妙﹐元和間誠可以獨步。道風俗而不俚﹐追古昔而不愧﹐比之杜子美《夔州歌》﹐所謂同工而異曲也。昔子瞻嘗聞余詠第一篇

﹐嘆曰﹕『此奔軼絕塵﹐不可追也。』《淮陰行》情調殊麗﹐語气尢穩切﹐白樂天﹑元微之爲之﹐皆不入此律也。惟『無耐脫菜時』不可解﹐當待博物洽聞者說也。《三閣辭》四章﹐可以配《黍離》之詩﹐有國存亡之鑑也。大槪夢得樂府小章優於大篇﹐詩優於它文耳。」

《呂氏童蒙訓》云「蘇子由晚年﹐多令人學劉禹錫詩﹐以爲用意深遠﹐有曲折處。後因見夢得《歷陽詩》云﹕『一夕爲湖地﹐千年列郡名﹐霸王迷路處﹐亞父所封城。』皆歷陽事﹐語意雄健﹐後殆難繼也。」

洪駒父《詩話》云「山谷至廬山一寺﹐與羣僧圍鑪﹐因舉《生公講堂》詩﹐末云﹕『一方明月可中庭。』一僧率爾云﹕『何不曰一方明月滿中庭。』山谷笑去。」

《隱居詩話》云「人豈不自知邪﹐及自愛其文章﹐乃更大繆﹐何也﹖劉禹錫詩固有好處﹐及其自稱《平淮西詩》云﹕『城中喔喔晨雞鳴﹐城頭鼓角聲和平』﹐爲盡李愬之美。又云﹕『始知元和十四載﹐四海重見升平年』﹐爲盡憲宗之美。吾不知此兩聯爲何等語也。賈島云﹕『獨行潭底影﹐數息樹邊身』﹐其自注云﹕『二句三年得﹐一吟雙淚流﹐知音如不賞﹐歸臥故山秋。』不知此兩句有何難道﹐至於三年始成﹐而一吟下淚也。楊衡自愛其句云﹕『一一鶴聲飛上天。』此尢可笑也。」

《隱居詩話》云「杜甫善評詩﹐其稱薛稷詩云﹕『驅車越陜郊﹐北顧臨大河』﹐美矣。又稱李邕《六公篇》﹐恨不見之。皇甫湜《題浯溪頌》云﹕『次山有文章﹐可惋只在碎』﹐亦善評文者。若白居易殊不善評詩﹐其稱徐凝《瀑布詩》云﹕『千古長如白練飛﹐一條界破靑山色。』又稱劉禹錫『雪裏髙山頭白早﹐海中仙果子生遲』﹐『沈舟側畔千帆過﹐病樹前頭萬木春』﹐此皆常語也﹐禹錫自有可稱之句甚多﹐顧不能知之耳。」

《雪浪齋日記》云「荊公喜唐人『楓林社日鼓﹐茅屋午時雞』﹐書於劉楚公第。或以爲此卽儲光羲詩。」苕溪漁隱曰「此一聯乃夢得《秋日送客至潛水驛詩》﹐非儲光羲也。」卷第二十一卷

第二十一

香山居士

王直方《詩話》云「古今人作《昭君詞》多矣﹐余獨愛白樂天一絕﹐云﹕『漢使卻回憑寄語﹐黃金何日贖蛾眉﹖君王若問妾顏色﹐莫道不如宮裏時。』蓋其意優遊而不迫切故也。然樂天賦此時年甚少。」

《桐江詩話》云「樂天與弟敏中﹑行簡﹐三人相繼皆中第﹐樂天作詩云﹕『自憐郡姓爲儒少﹐豈料詞場中第頻﹐桂折一枝先許我﹐楊穿三箭盡驚人。』其自言兄弟中第曲折盡矣。樂天自作墓志﹐以白起爲祖﹐故曰『自憐郡姓爲儒少』也。」

《雞肋集》云「予幼時讀《太平廣記》﹐見唐太宗遣蕭翼購《蘭亭敍》事﹐蓋譎以出之﹐輒嘆息曰﹕『《蘭亭敍》若是貴邪﹖至使萬乘之主﹐捐信於匹夫。傳稱子貢詐而全魯﹐弦髙誕而存鄭﹐遺一言之細﹐建二國之業﹐猶不可以爲常﹔以太宗之賢﹐巍巍乎近古所無﹐柰何溺小耆好而輕喪其所常之寶﹐異於得原失信﹐不圍而去矣。晚多間居﹐頗屏世好﹐獨於古人筆墨之遺﹐愛而不能置﹐顧甚於少年喜官爵﹐遲莫營田宅者﹐與前論異矣。』因誦白居易《七徳歌》曰﹕『功成理定何神速﹐速在推心致人腹﹐怨女三千放出宮﹐死囚四百來歸獄。』復嘆曰﹕『太宗以一旅取天下﹐惟信爾﹐夫不吝三千女而放出宮﹐自信也﹔不約四百囚而來歸獄﹐人信良。晉捨原何足道哉﹗』」

蔡寬夫《詩話》云「唐制﹕百官服色﹐不視職事官﹐而視其階﹐官九品與今制特異。樂天爲中書舍人知制誥﹐元宗簡爲京兆少尹﹐官皆六品﹐故猶著綠。其詩所謂『鳳閣舍人京兆尹﹐白頭猶未著緋衫﹐南宮啟請無消息﹐朝散何時復入銜』是也。後與元微之同制﹐加朝散大夫﹐始登五品﹐故其詩曰﹕『命服難同黃紙上﹐官班不共紫微前﹐靑衫脫早差三日﹐白髮生遲校九年。』中書舍人𨿽正五品﹐必待加朝散而後易緋﹐此知其不系於職事官也。前輩記張嘉貞爲中書令﹐著緋﹐傅遊藝爲相﹐著綠﹐蓋以此也。唐借服色﹐皆並魚假之。樂天自江州司馬除忠州刺史﹐有《謝裴常侍贈袍魚袋詩》云﹕『魚綴白金隨步躍﹐鶻銜瑞艸繞腰飛。』其後除尙書郎﹐復有《脫刺史緋》詩云﹕『便畱朱紱還鈴閣﹐卻著靑袍侍玉除﹐無柰嬌癡三歲女﹐繞腰啼哭覓銀魚』﹐此與今制特異也。其特賜者﹐疑亦不相越。《唐書》載牛叢爲睦州刺史﹐賜余紫﹐辭曰﹕『臣今衣刺史所假緋﹐卽賜紫爲越等。』乃賜銀緋。」

東坡云「予年十二﹐先君自虔州爲予言﹕『近城山中天竺寺有樂天親書詩云﹕一山門作兩山門﹐兩寺元從一寺分。東澗水流西澗水﹐南山雲起北山云。前臺花發後臺見﹐上界鐘淸下界聞。遙想吾師行道處﹐天香桂子落紛紛。筆勢奇逸﹐墨迹如新。』今四十七年矣﹐予來訪之﹐則詩已亡﹐有刻石存耳﹐故有詩云﹕『空詠連珠呼疊壁﹐已亡飛鳥失驚蛇』﹐蓋爲是也。」

蔡寬夫《詩話》云「詩人用事﹐有乘語意到處﹐輒從其方言爲之者﹐亦自一體﹐但不可爲常耳。吳人以作爲佐音﹐淮﹑楚之間以十爲忱音﹐不通四方。然退之『非閣復非橋﹐可居兼可過﹐君欲問方橋﹐方橋如此作』。樂天『綠浪東西南北水﹐紅欄三百九十橋』﹐乃皆用二音﹐不知當時所呼通爾﹐或是姑爲戲也。呼兒爲囝﹐音蹇。父爲郎罷﹐此閩人語也。顧況作《補亡訓傳》十三章﹐其哀閩之詞曰﹕『囝別郎罷心摧血』﹐況善諧謔﹐故特取其方言爲戲﹐至今觀者﹐爲之發笑。然五方之音各不同﹐自古文字﹐曷嘗不隨用之。楚人發語之辭曰羌﹑曰蹇﹐平語之詞曰些﹐一經屈﹑宋采用﹐後世遂爲佳句。但世俗常情﹐不能無貴遠鄙近耳。今毗陵人平語皆曰鐘﹐京口人曰兜﹐淮南人曰塢﹐猶楚人曰些。嘗有士人學爲騷詞﹐皆用此三語﹐聞者無不拊掌。」苕溪漁隱曰「老杜詩有『主人送客無所作﹐音佐。行酒賦詩殊未央』之句﹐則老杜固已先用此方言矣。」

苕溪漁隱曰「富貴於人﹐造物所靳﹔自古以來﹐多不在於少年﹐嘗在於晚景。若少年富貴者﹐非曰無之﹐蓋亦鮮矣。人至晚景得富貴﹐未免置第宅﹐售妓妾﹐以償其平生所不足者。如樂天詩云﹕『多少朱門鎖空宅﹐主人到了不曾歸。』司空曙詩云﹕『黃金用盡教歌舞﹐畱與他人樂少年。』讀此二詩﹐使人淒然﹐誠不必爲此也。」

東坡云「樂天爲王涯所讒﹐謫江州司馬。甘露之禍﹐樂天在洛﹐適遊香山寺﹐有詩云﹕『當君白首同歸日﹐是我靑山獨往時。』不知者以樂天爲幸之﹐樂天豈幸人之禍也哉﹖蓋悲之也。」

蔡寬夫《詩話》云「劉禹錫﹑柳子厚與武元衡素不葉﹐二人之貶﹐元衡爲相時也。禹錫《爲靖共佳人怨》以悼元衡之死﹐其實蓋快之。子厚《古東門行》云﹕『赤丸夜語飛電光﹐徼巡司隸眠如羊﹐當街一叱百吏走﹐馮敬胸中函匕首。』𨿽不著所以﹐當亦與禹錫同意。《古東門》用袁盎事也。樂天江州之謫﹐王涯實爲之﹐故甘露之禍﹐樂天亦有『當君白首同歸日﹐是我靑山獨往時』之句。」

蔡寬夫《詩話》云「樂天《聽歌詩》云﹕『長愛《夫憐》第二句﹐請君重唱夕陽開。』﹝「開」原作「關」﹐今據《白氏長慶集》校攺。﹞注謂﹕『王右丞辭秦川一半夕陽開﹐﹝「開」原作「關」﹐今據徐鈔本﹑明鈔本校攺。﹞此句尢佳。』今《摩詰集》載此詩﹐所謂『漢主離宮接露臺』者是也。然題乃是《和太常韋主簿溫陽寓目》﹐不知何以指爲《想夫憐》之辭。大抵唐人歌曲﹐本不隨聲爲長短句﹐多是五言或七言詩﹐歌者取其辭與和聲相疊成音耳。予家有《古涼州》《伊州》辭﹐與今徧數悉同﹐而皆絕句詩也﹐豈非當時人之辭爲一時所稱者﹐昔爲歌人竊取而播之曲調乎﹖」

《緗素雜記》云「蘇鶚《演義》云﹕『今人以酒巡匝爲啉尾﹐卽再命其爵也﹐雲南朝有異國進貢藍牛﹐其尾長三丈﹐一云藍穎水牛﹐其尾三丈。時人仿之﹐以爲酒令﹐今兩盞﹐從其簡也﹐此皆非正。行酒巡匝﹐卽重其盞﹐蓋慰勞其得酒在後也。又啉云者﹐貪也﹐謂處於座末﹐得酒最晚﹐腹癢於酒﹐旣得酒巡匝﹐更貪婪之﹐故曰啉尾。啉字從口﹐是明貪婪之意。此說近之。』余觀宋景文公《守歲詩》云﹕『迎新送故只如此﹐且盡燈前婪尾杯。』又云﹕『稍倦持螫手﹐猶殘婪尾觴。』又東坡《寒食詩》云﹕『藍尾忽驚新火後﹐遨頭要及浣花前。』注引樂天《寒食詩》云﹕『三杯藍尾酒﹐一碟膠牙餳』﹐乃用『藍』字﹐蓋『婪』『藍』一也。」

東坡云「與郭生遊寒溪﹐主簿吳亮置酒﹐郭生善作挽歌﹐酒酣發聲﹐坐爲淒然。郭生言恨無佳詞﹐因攺樂天《寒食詩》歌之﹐坐客有泣者。其詞曰﹕『烏啼鵲噪昏喬木﹐淸明寒食誰家哭﹖風吹曠野紙錢飛﹐古墓累累春艸綠。棠梨花映白楊路﹐盡是死生離別處。冥寞重泉哭不聞﹐蕭蕭暮雨人歸去。』每句雜以散聲。」

《後史補》云「河中桑落坊有井﹐每至桑落時﹐取其寒暄得所﹐以井水釀酒﹐甚佳﹐故號桑落酒﹐舊京人呼爲桑郎﹐蓋語訛耳。庾信詩云﹕『蒲城桑落酒﹐灞岸菊花秋』﹐白居易詩云﹕『桑落气燻珠翠暖﹐《柘枝》聲引管弦髙。』」

《隱居詩話》云「樂天《題海圖屏風詩》略曰﹕『或者不量力﹐謂玆鰲可求。贔屓牽不動﹐綸絕沈其鉤。一鰲旣頓頷﹐諸鰲齊掉頭。噴風激飛廉﹐鼓波怒陽侯。遂使江漢水﹐朝宗意亦休。』吾讀此詩﹐感劉隗﹑李訓﹑薛文通等事﹐爲之太息。」

東坡云「吳元濟以蔡叛﹐犯許﹑汝以驚東都﹐此豈可不討者也。當時議者﹐欲置之﹐固爲非策﹐然不得武裴二傑﹐事亦未易辦也。樂天豈庸人哉﹐然其議論亦似欲置之者﹐其詩有《海圖屏風》者﹐可見其意。且注云﹕『時方討淮﹑蔡。』吾以是知仁人君子之於兵﹐蓋不忍輕用如此﹐淮﹑蔡且欲以徳懷﹐況欲斃所恃以勤無用乎﹗悲夫﹗此未易與世士談也。二說未知孰是。」

《緗素雜記》云「唐故事﹐中書省植紫薇花﹐歷世循用之﹐不以爲非。至今舍人院紫薇閣前植紫薇花﹐用唐故事也。樂天詩云﹕『獨坐黃昏誰是伴﹐紫薇花對紫薇郎。』案《天文志》﹐紫薇﹐大帝之坐也﹐天子之常居也﹐主命主度也。何關紫薇花事﹖」

王直方《詩話》云「東坡平日最愛樂天之爲人﹐故有詩云﹕『我甚似樂天﹐但無素與蠻。』又﹕『我似樂天君記取﹐華顚賞徧洛陽春。』又﹕『他時要指集賢人﹐知是香山老居士。』又﹕『定似香山老居士﹐世緣終淺道根深。』而坡在錢塘﹐與樂天所畱歲月略相似﹐其詩云『在郡依前六百日』者是也。」

蔡寬夫《詩話》云「官名有因人而重﹐遂爲故事者。何遜爲水部員外郎﹐以詩稱﹐至張籍自博士復拜此官﹐樂天詩賀之云﹕『老何歿後吟詩絕﹐𨿽有郎官不愛詩﹐今日聞君除水部﹐喜於身得省郎時。』籍答詩亦云﹕『幸有紫薇郎見愛﹐獨稱官與古人同。』自是遂爲詩人故事。劉原甫嘗以鄭谷戲梅聖兪爲梅都官﹐然谷詩有云﹕『都官𨿽未是名郎﹐踐歷曾聞薛許昌﹐復有李公陪雅躅﹐豈宜鄭子忝餘光。』其《自序》以爲『薛能﹑李頻皆嘗歷拜其曹﹐由之振盛。』則都官之重﹐自谷時已云然也。」

洪駒父《詩話》云「世傳樂天詩云﹕『文誇蓋世徒爲爾﹐命壓人頭不柰何。』予見李侍郎家收得樂天墨迹詩艸﹐乃云『病壓人頭。』」

蔡寬夫《詩話》云「唐人飲酒﹐必爲令以佐歡﹐其變不一﹐樂天所謂『閒徵雅令窮經史』﹐韓退之『令徵前事爲』者﹐今猶有其遺習也。嘗有人舉令云﹕『馬援以馬革裹屍﹐死而後已。』答者乃云﹕『李耳指李樹爲姓﹐生而知之。』又﹕『鉏麑觸槐﹐死作木邊之鬼』﹐答者以『豫讓吞炭﹐終爲山下之灰』﹐皆可謂精的也。復有舉經句字相屬而文重者曰﹕『火炎昆岡』﹐乃有『土圭測影』酬之﹐此亦不可多得也。」

王直方《詩話》云「『帝與九齡𨿽古夢﹐山呼萬歲是虛聲』﹐此樂天作《開成大行挽詞》﹐對事親切﹐少有其比也。」

苕溪漁隱曰「江南人家造紅酒﹐色味兩絕。李賀《將進酒》云﹕『小槽酒滴眞珠紅』﹐蓋謂此也。樂天詩亦云﹕『燕脂酌蒲萄。』蒲萄﹐酒名也﹐出太原。得非亦與江南紅酒相類者乎﹖」

王直方《詩話》云「韋蘇州云﹕『誰知風雨夜﹐復此對牀眠。』樂天《招張司業》云﹕『能來同宿否﹐聽雨對牀眠』﹐意亦相類﹐然不爲人所稱也。老杜云﹕『眼前無俗物﹐多病也身輕』﹐而樂天有『眼前無俗物﹐身外卽僧居』之句﹐世亦獨稱老杜。」

苕溪漁隱曰「樂天《次楞伽寺》詩云﹕『照水姿容𨿽已老﹐上山筋力未全衰。』陳子髙《病起詩》云﹕『照水姿容非復我﹐上樓腰腳不如人。』時稱爲佳句﹐殊不知乃體樂天詩也。」卷第二十二卷

第二十二

唐彥謙

洪駒父《詩話》云「山谷言﹐唐彥謙詩最善用事﹐其《過長陵詩》云﹕『耳聞明主提三尺﹐眼見愚民盜一抔﹐千古腐儒騎瘦馬﹐灞陵斜日重回頭。』又《題溝津河亭》云﹕『煙橫博望乘槎水﹐月上文王避雨陵。』皆佳句。」

《石林詩話》云「楊大年﹑劉子儀皆喜彥謙詩﹐以其用事精巧﹐對偶親切。黃魯直詩體𨿽不類﹐然不以楊﹑劉爲過。如彥謙《題髙廟》云﹕『耳聞明主提三尺﹐眼見愚民盜一抔』﹐每稱賞不已﹐多示學詩者以爲模式。『三尺』『一抔』﹐𨿽是著題﹐然語皆歇後﹐一抔事無兩出﹐或可略土字﹐如三尺﹐則三尺律三尺喙皆可﹐何獨劍乎﹖『耳聞明主』﹑『眼見愚民』﹐尢不成語。餘數見交遊道魯直語﹐意不可解。蘇子瞻有『買牛但自捐三尺﹐射鼠何勞挽六鈞』﹐亦同此病﹐六鈞可去弓字﹐三尺不可去劍字﹐此理甚易知也。」

西昆體

蔡寬夫《詩話》云「國初沿襲五代之餘﹐士大夫皆宗白樂天詩﹐故王黃州主盟一時。祥符﹑天禧之間﹐楊文公﹑劉中山﹑錢思公專喜李義山﹐故昆體之作﹐翕然一變﹔而文公尢酷嗜唐彥謙詩﹐至親書以自隨。景祐﹑慶曆後﹐天下知尙古文﹐於是李太白﹑韋蘇州諸人﹐始雜見於世。杜子美最爲晚出﹐三十年來﹐學詩者非子美不道﹐𨿽武夫女子﹐皆知尊異之。李太白而下﹐殆莫與抗。文章隱顯﹐固自有時哉。今太白諸集猶兼行﹐獨彥謙殆罕有知其姓名者。詩亦不多﹐格力極卑弱﹐僅與羅隱相先後﹐不知文公何以取之﹖當是時以偶儷爲工耳。老杜詩旣爲世所重﹐宿學舊儒﹐猶不肯深與之。嘗有士大夫稱杜詩用事廣﹐傍有一經生忽憤然曰﹕『諸公安得爲公論乎﹖且其詩云﹕濁醪誰造汝﹐一酌散千憂。彼尙不知酒是杜康作﹐何得言用事廣﹖』聞者無不絕倒。予爲進士時﹐嘗捨於汴中逆旅﹐數同行亦論杜詩﹐旁有一押糧運使臣﹐或顧之曰﹕『嘗亦觀乎﹖』曰﹕『平生好觀﹐然多不解。』因舉『白也詩無敵﹐飄然思不羣』相問﹐曰﹕『旣言無敵﹐安得卻似鮑照﹑庾信﹖』時座中𨿽笑之﹐然亦不能遽對﹐則似亦不可忽也。」苕溪漁隱曰「庾不能俊逸﹐鮑不能淸新﹐白能兼之﹐此無敵也。武弁何足以知之。」

《隱居詩話》云「楊億﹑劉筠作詩務故實﹐而語意輕淺﹐一時慕之﹐號西昆體﹐識者病之。歐公云﹕『大年詩有峭帆橫度官橋柳﹐疊鼓驚飛海岸鷗﹐此何害爲佳句。』余見劉子儀詩句有『雨勢宮城闊﹐秋聲禁樹多』﹐亦不可誣也。」

《古今詩話》云「楊大年﹑錢文僖﹑晏元獻﹑劉子儀﹐爲詩皆宗義山﹐號西昆體。後進效之﹐多竊取義山詩句。嘗內宴﹐優人有爲義山者﹐衣服敗裂﹐告人曰﹕『吾爲諸館職撏扯至此。』聞者大噱。然大年《詠漢武詩》云﹕『力通靑海求龍種﹐死諱文成食馬肝﹐待詔先生齒編貝﹐忍令乞米向長安。』義山不能過也。」

《石林詩話》云「歐公詩﹐始矯昆體﹐專以气格爲主﹐故其詩多平易疏暢﹐律詩意所到處﹐𨿽語有不倫﹐亦不復問。而學之者往往遂失於快直﹐傾囷倒廩﹐無復餘地。然公詩好處﹐豈專在此。如《崇徽公主手痕》詩﹕『玉顏自昔爲身累﹐肉食何人與國謀』﹐此是兩段大議論﹐而抑揚曲折﹐發見於七字之中﹐婉麗雄勝﹐字字不失相對﹐𨿽昆體之工者﹐亦未易比。言所會處﹐如是乃爲至到。」

蔡寬夫《詩話》云「王荊公晚年亦喜稱義山詩﹐以爲唐人知學老杜﹐而得其藩籬﹐惟義山一人而已。每誦其『雪嶺未歸天外使﹐松州猶駐殿前軍』﹐『永憶江湖歸白髮﹐欲回天地入扁舟』﹐與『池光不受月﹐暮气欲沈山』﹐『江海三年客﹐乾坤百戰場』之類﹐𨿽老杜亡以過也。義山詩合處﹐信有過人﹐若其用事深僻﹐語工而意不及﹐自是其短﹐世人反以爲奇而效之﹐故昆體之斃﹐適重其失﹐義山本不至是云。」

《冷齋夜話》云「詩到義山﹐謂之文章一厄﹐以其用事僻澀﹐時稱西昆體。然荊公晚年﹐亦或喜之﹐而字字有根蒂。如『試問火城將策探﹐何如雲屋聽窗知』﹐『未愛京師傳谷口﹐但知鄕裏勝壺頭』﹐其用事琢句﹐前輩無相犯者。」

蔡寬夫《詩話》云「《義山詩集》載《有感篇》﹐而無題﹐自注云﹕『乙卯年有感﹐丙辰年詩成。』其中有『如何本初輩﹐自取屈犛誅』﹐又『蒼黃五色棒﹐掩遏一陽生』之語。按李訓﹑鄭注作亂﹐實以冬至日﹐是年歲在乙卯﹐則是詩蓋爲訓﹑注作也。唐小說記此事﹐謂之《乙卯記》﹐大抵不敢顯斥之云。」

《隱居詩話》云「歐陽文忠公《詩話》稱謝伯景之句﹐如『園林換葉梅初熟』﹐不若『庭艸無人隨意綠』也﹐『池館無人燕學飛』﹐不若『空梁落燕泥』也。蓋伯景句意凡近﹐似所謂西昆體﹐而王冑﹑薛道衡峻潔可喜也。」

《資治通鑑》云「隋煬帝善屬文﹐不欲人出其右﹐薛道衡死﹐帝曰﹕『更能作空梁落燕泥否﹖』王冑死﹐帝誦其佳句曰﹕『庭艸無人隨意綠﹐復能作此話邪﹖』」苕溪漁隱曰「人君不當與臣下爭能﹐故煬帝忮心一起﹐二臣皆不得其死﹐哀哉﹗然爲人臣者﹐亦當悟其微旨﹐如晉武帝欲擅書名﹐王僧虔遂不敢顯迹﹐常以拙筆書。宋文帝好文章﹐自謂莫能及﹐鮑照於所爲文章﹐遂多鄙言俚句。故二君者亦無得以嫉之﹐終見容於二世﹐豈非明哲保身之要術乎﹖」

《西淸詩話》云「《義山雜纂》﹐品目數十﹐蓋以文滑稽者。其一曰殺風景﹐謂淸泉濯足﹐花上曬褌﹐背山起樓﹐燒琴煮鶴﹐對花啜茶﹐松下喝道。晏元獻慶曆中罷相﹐守潁﹐以惠山泉烹日注﹐從容置酒﹐賦詩曰﹕『稽山新茗綠如煙﹐靜挈都藍煮惠泉﹐未向人間殺風景﹐更持醪醑醉花前。』王荊公元丰末居金陵﹐蔣大漕之奇夜謁公於蔣山﹐騶唱甚都。公取『松下喝道』語作詩戲之﹐云﹕『扶衰南陌望長楸﹐燈火如星滿地流﹐但怪傳呼殺風景﹐豈知禪客夜相投。』自此殺風景之語﹐頗著於世。」

《三山老人語錄》云「唐人以對花啜茶﹐謂之殺風景﹐故荊公《寄茶與平甫詩》有『金穀看花莫謾煎』之句。」

《緗素雜記》云「義山《錦瑟詩》云﹕『錦瑟無端五十弦﹐一弦一柱思華年。莊生曉夢迷蝴蝶﹐望帝春心托杜鵑。滄海月明珠有淚﹐藍田日暖玉生煙。此情可待成追憶﹐只是當時已惘然。』山穀道人讀此詩﹐殊不曉其意﹐後以問東坡。東坡云﹕『此出《古今樂志》﹐云﹕錦瑟之爲器也﹐其弦五十﹐其柱如之﹐其聲也﹐適﹑怨﹑淸﹑和。』案李詩『莊生曉夢迷蝴蝶』﹐適也﹔『望帝春心托杜鵑』﹐怨也﹔『滄海月明珠有淚』﹐淸也﹔『藍田日暖玉生煙』﹐和也﹕一篇之中﹐曲盡其意﹐史稱其瑰邁奇古﹐信然。劉貢父《詩話》以謂『錦瑟乃當時貴人愛姬之名﹐義山因以寓意。』非也。」

《詩眼》云「文章貴眾中傑出﹐如同賦一事﹐工拙尢易見。余行蜀道﹐過籌筆驛。如石曼卿詩云﹕『意中流水遠﹐愁外舊山靑』﹐膾炙天下久矣﹐然有山水處便可用﹐不必籌筆驛也。殷潛之與小杜詩甚健麗﹐亦無髙意。惟義山詩云﹕『魚鳥猶疑畏簡書﹐風雲長爲護儲胥』﹐簡書蓋軍中法令約束﹐言號令嚴明﹐𨿽千百年之後﹐魚鳥猶畏之也。儲胥蓋軍中藩籬﹐言忠誼貫神明﹐風雲猶爲護其壁壘也。誦此兩句﹐使人凜然復見孔明風烈。至於『管樂有才眞不忝﹐關張無命欲何如』﹐屬對親切﹐又自有議論﹐他人亦不及也。馬嵬驛﹐唐詩尢多﹐如劉夢得『緣野扶風道』一篇﹐人頗誦之﹐其淺近乃兒童所能。義山云﹕『海外徒聞更九州﹐他生未卜此生休』﹐語旣親切髙雅﹐故不用愁怨墮淚等字﹐而聞者爲之深悲。『空聞虎旅鳴宵柝﹐無復雞人報曉籌』如親扈明皇﹐寫出當時物色意味也。『此日六軍同駐馬﹐他時七夕笑牽牛』﹐益奇。義山詩世人但稱其巧麗﹐至與溫庭筠齊名。蓋俗學只見其皮膚﹐其髙情遠意﹐皆不識也。」

《漫叟詩話》云「嘗見曲中使柳三眠事﹐不知所出﹐後讀玉溪生《江之嫣賦》云﹕『豈如河畔牛星﹐隔歲止聞一過﹐不比苑中人柳﹐終朝剩得三眠。』注云﹕『漢苑中有柳﹐狀如人形﹐號曰人柳﹐一日三起三倒。』」

《桐江詩話》云「近時士人作四六頌徳﹐多用『辭林枝葉﹐學海波瀾』﹐殊不知出處乃崔玨《哭義山詩》也。詩云﹕『辭林枝葉三春盡﹐學海波瀾一夜幹』﹐非佳語耳。」

《雪浪齋日記》云「玉溪生《牡丹詩》『錦帳佳人』﹐乃《越絕書》中事。退之《燈花詩》﹐全似老杜﹐所用『黃裏』事﹐見前漢『黃屋』注中。荊公詩曰﹕『溪邊飲啄白浮鳩』﹐『浮鳩』出《晉志》。」

王建

《西淸詩話》云「歐陽永叔《歸田錄》言﹕『王建《宮詞》﹐多言唐宮中事﹐羣書闕記者﹐﹝「記」原作「紀」﹐今據徐鈔本﹑明鈔本校攺。﹞往往見其詩。如內中數日無呼喚﹐傳得滕王蛺蝶圖﹐滕王元嬰﹐髙祖子﹐史不著所能﹐獨《名畫記》言善畫﹐亦不云工蛺蝶。』所書止此﹐殊不知《名畫記》自紀嗣滕王﹑湛然善花鳥蜂蝶﹐又段成式《酉陽雜俎》亦云﹕『嘗見滕王蝶圖﹐有名江夏班﹐大海眼﹐小海眼﹐菜花子。』蓋湛然非元嬰﹐孰謂張彥遠不載邪﹖又建《宮詞》云﹕『魚藻宮中鎖翠娥﹐先皇行處不曾過﹐如今池底休鋪錦﹐菱角雞頭積漸多。』事見李石《開成承詔錄》﹐文宗論徳宗奢靡云﹕『聞得禁中老宮人每引流泉﹐先於池底鋪錦。』則知建詩皆摭實﹐非鑿空語也。」

陳輔之《詩話》云「王建《宮詞》﹐荊公獨愛其『樹頭樹底覓殘紅﹐一片西飛一片東﹐自是桃花貪結子﹐錯教人恨五更風。』」

唐王建《宮詞》﹐舊跋云「王建﹐大和中爲陜州司馬﹐與韓愈﹑張籍同時﹐而籍相友善﹐工爲樂府歌行﹐思遠格幽﹐初爲渭南尉﹐與宦者王守澄有宗人之分﹐因過飲以相譏戲﹐守澄深憾曰﹕『吾弟所作《宮詞》﹐禁掖深邃﹐何以知之﹖』將奏劾建﹐因以詩解之曰﹕『先朝行坐鎭相隨﹐今上春宮見長時。脫下禦衣偏得著﹐進來龍馬每教騎。嘗承密旨還家少﹐獨奏邊情出殿遲。不是當家頻向說﹐九重爭遣外人知。』事遂寢。《宮詞》凡百絕﹐天下傳播﹐效此體者﹐𨿽有數家﹐而建爲之祖耳。」卷第二十三卷

第二十三

杜牧之

《石林詩話》云「杜牧詩﹕『淸時有味是無能﹐閒愛孤云靜愛僧﹐擬把一麾江海去﹐樂遊原上望昭陵。』此蓋不滿於當時﹐故末有『昭陵』之句。江輔之謫官累年﹐後知處州﹐﹝「處」原作「虔」﹐今據徐鈔本﹑明鈔本校攺。﹞《謝表》有云﹕『淸時有味﹐白首無能。』蔡持正爲禦史﹐引杜詩爲證﹐以爲怨望﹐遂復罷。」

潘子眞《詩話》云「顏延年《阮始平詩》云﹕『屢薦不入官﹐一麾乃出守。』蓋謂山濤三薦咸爲吏部郎﹐武帝不能用﹐荀勗一麾之﹐卽左遷始平太守也。杜牧『淸時有味是無能﹐閒愛孤云靜愛僧﹐乞得一麾江海去﹐樂遊原上望昭陵。』山谷云﹕『愛閒愛靜﹐求得一麾而去也。別本作欲把一麾﹐非是。麾之訓﹐卽漢嚴助﹑汲黯招之不來﹐麾之不去。』」

《緗素雜記》云「《筆談》云﹕『今人守郡﹐謂之建麾﹐蓋用顏延年詩一麾乃出守﹐此誤也。延年謂一麾者﹐乃指麾之麾﹐如武王右秉白旄以麾之麾﹐非旌麾之麾也。延年爲《阮始平詩》云﹕屢薦不入官﹐一麾乃出守者﹐謂山濤薦咸爲吏部郎﹐三上﹐武帝不用﹐後爲荀勗一擠﹐遂出始平﹐故有此句。延年被擯﹐以此自托耳。自杜牧爲《登樂遊原》詩云擬把一麾江海去﹐樂遊原上望昭陵﹐始謬用一麾﹐自此遂爲故事。』凡此以上﹐皆存中之語。以余意測之﹐杜樊川之意則善矣﹐而謂之擬把﹐則尢謬也。蓋自作太守﹐而謂之一麾﹐於理無礙﹐但不可以此言贈人作太守耳。宋景文公詩云﹕『使麾得請印垂腰』﹐又云﹕『一封通奏領州麾』﹐又云﹕『乞得一麾行』﹐又云﹕『竟獲一麾行』﹐是眞得延年之意﹐未嘗謬用也。」

《髙齋詩話》云「牧之《和裴傑新櫻桃詩》云﹕『忍用烹騂酪﹐從將玩玉盤﹐流年如可駐﹐何必九華丹。』唐人已用櫻桃薦酪也。」苕溪漁隱曰「《摭遺》載﹕『唐新進士尢重櫻桃宴﹐劉覃及第﹐大會公卿﹐和以糖酪﹐人享蠻畫一小盎。』﹝「畫」原作「盡」﹐今據宋本及元本校攺。﹞則唐人用櫻桃薦酪﹐此事又可驗矣。」

《詩眼》云「老杜《櫻桃詩》云﹕『西蜀櫻桃也自紅﹐野人相贈滿筠籠﹐數回細寫愁仍破﹐萬顆勻圓訝許同。』﹝「顆」原多「夥」﹐今據徐鈔本﹑明鈔本校攺。﹞此詩如禪家所謂信手拈來﹐頭頭是道者﹐直書目前所見﹐平易委曲﹐得人心所同然﹐但他人艱難不能發耳。至於『憶昨賜沾門下省﹐退朝擎出大明宮﹐金盤玉箸無消息﹐此日嘗新任轉蓬。』其感興皆出於自然﹐故終篇遒麗。韓退之有《賜櫻桃詩》云﹕『漢家舊種明光殿﹐炎帝還書《本艸經》。豈似滿朝承雨露﹐﹝「似」原作「是」﹐今據宋本﹑元本校攺。﹞共看轉賜出靑冥。香隨翠籠擎偏重﹐色照銀盤寫未停﹐食罷自知無補報﹐空然慚汗仰皇扃。』蓋學老杜前詩﹐然搜求事迹﹐排比對偶﹐其言出於勉彊﹐所以相去甚遠﹔若非老杜在前﹐人亦安敢輕議。」

《隱居詩話》云「《古樂府》中《木蘭詩》《焦仲卿詩》﹐皆有髙致。蓋世傳《木蘭詩》爲曹子建作﹐似矣﹐然其中云﹕『可汗問所欲』﹐漢﹑魏時夷狄未有可汗之名﹐不知果誰之詞也。杜牧《木蘭廟詩》云﹕『彎弓徵戰作男兒﹐夢裏曾驚與畫眉﹐幾度思歸還把酒﹐拂云堆上祝明妃。』殊有美思也。」

洪駒父《詩話》云「《古樂府木蘭篇》﹕『願馳千里明駝足﹐千里送兒還故鄕。』明字多誤作鳴﹐駝臥腹不帖地﹐屈足漏明﹐則行千里。」苕溪漁隱曰「余讀《古樂府木蘭篇》云﹕『願駝千里足﹐送兒還故鄕。』止此而已﹐駒父乃云如此﹐疑其誤也。」

潘子眞《詩話》云「庾信《宇文盛墓志銘》云﹕『受圖黃石﹐不無師表之心﹔學劍白猿﹐遂得風雲之志。』牧之《題李西平宅詩》云﹕『受圖黃石老﹐學劍白猿翁。』亦卽舊爲新之一端也。」

潘子眞《詩話》云「南丰先生曾子固言﹕『《阿房宮賦》鼎鐺玉石﹐珠瑰金礫﹐棄擲邐迆﹐秦人視之﹐亦不甚惜。瑰當作塊﹐蓋言秦人視珠玉如土塊瓦礫也。』又言﹕『牧賦宏壯巨麗﹐馳騁上下﹐累數百言。至楚人一炬﹐可憐焦土﹐其論盛衰之變﹐判於此矣。』又言﹕『《津陽門詩》《長恨歌》《連昌宮詞》﹐俱載開元間事。微之之詞﹐不獨富艷。至長官淸平太守好﹐揀選皆言由相公。委任責成﹐治之所興也。祿山宮裏養作兒﹐虢國門前鬧如市。險詖私謁﹐無所不至﹐安得不亂。稹之敍事﹐遠過二子。』」

《隱居詩話》云「杜牧好用故事﹐仍於事中復使事﹐若『虞卿雙壁截肪鮮』是也。亦有趁韻而撰造非事實者﹐若『珊瑚破髙齊﹐作婢舂黃糜』是也。李絢得珊瑚﹐其母令衣靑衣而舂﹐初無糜字。」

《隱居詩話》云「杜牧《晚晴賦》﹕『忽引舟於深灣﹐睹八九之紅芰﹐奼然如婦﹐嫣然如女。』芰﹐菱也﹐牧乃指爲荷花。《阿房宮賦》﹕『長橋臥波﹐未雩何龍。』牧謂龍見而雩﹐故用龍以比橋﹔殊不知龍者龍星也﹐《春秋》書『龍鬥於鄭之時門。』退之詩云﹕『庚午憩時門﹐臨泉觀鬥龍。』韓自河陽還汴﹐但道經時門﹐豈復睹當日之鬥龍邪﹖」

洪駒父《詩話》云「牧之『未雩何龍』﹐鮑欽止謂予言古本是『未云何龍』﹐當以此爲是。」

《遁齋閒覽》云「杜牧《華淸宮詩》云﹕『長安回望繡成堆﹐山頂千門次第開﹐一騎紅塵妃子笑﹐無人知道荔支來。』尢鱠炙人口。據《唐紀》﹐明皇以十月幸驪山﹐至春卽還宮﹐是未嘗六月在驪山也。然荔支盛暑方熟﹐詞意𨿽美﹐而失事實。」

溫庭筠

《三山老人語錄》云「六一居士喜溫庭筠詩『雞聲茅店月﹐人迹板橋霜』﹐嘗作《過張至祕校莊詩》云﹕『鳥聲梅店雨﹐野色柳橋春』﹐效其體也。」

《雪浪齋日記》云「溫庭筠小詩尢工﹐如『墻髙蝶過遲』﹐又『蝶翎胡粉重﹐鴉背夕陽多』﹐又《過蘇武廟詩》云﹕『歸日樓臺非甲帳﹐去時冠劍是丁年。』」

苕溪漁隱曰「溫飛卿《晚春曲》云﹕『家臨長信往來道﹐乳燕雙雙拂煙艸。油壁車輕金犢肥﹐流蘇帳曉春雞報。籠中嬌鳥暖猶睡﹐簾外落花閒不掃。衰桃一樹近前池﹐似惜容顏鏡中老。』殊有富貴佳致也。」

杜荀鶴

《六一居士詩話》云「唐之晚年﹐詩人無復李﹑杜豪放之格﹐然亦務以精意相髙。如周朴者﹐杼思尢艱﹐每有所得﹐必極雕琢﹐故詩人稱朴詩月鍛季煉﹐未及成篇﹐已播人口﹐其名重當時如此﹐而今不復傳矣。余少時猶見其集﹐其句有云﹕『風暖鳥聲碎﹐日髙花影重。』又云﹕『曉來山鳥鬧﹐雨過杏花稀。』誠佳句也。」苕溪漁隱曰「余讀《隱居詩話》云﹕『此一聯非朴詩也﹐乃杜荀鶴之句。』然猶未敢以《六一居士詩話》爲誤。後又看《幕府燕聞錄》云﹕『杜荀鶴詩﹐鄙俚近俗﹐惟《宮詞》爲唐第一﹐云﹕早被嬋娟誤﹐欲妝臨鏡慵。承恩不在兒﹐教妾若爲容。風暖鳥聲碎﹐日髙花影重。年年越溪女﹐相憶采芙蓉。故諺云﹕杜詩三百首﹐惟在一聯中。風暖鳥聲碎﹐日髙花影重是也。』」

《髙齋詩話》云「山谷嘗云﹕『杜荀鶴詩舉世盡從愁裏老﹐正好對退之詩誰人肯向死前休。』」

韓致堯﹝「堯」原作「元」﹐案當作「堯」﹐今攺﹐下同。﹞

《西淸詩話》云「韓偓詩『鵝兒唼啑梔黃嘴﹐鳳子輕盈膩粉腰。』事見崔豹《古今注》﹐云『蛺蝶大者爲鳳子』。」

《遁齋閒覽》云「《筆談》謂《香奩集》乃和凝所爲﹐後人嫁其名於韓偓﹐誤矣。唐吳融詩集中有《和韓致堯侍郎無題》二首﹐與《香奩集》中《無題》韻正同﹐偓《敍》中亦具載其事。又嘗見偓親書詩一卷﹐其《裊娜》《多情》《春盡》等詩﹐多在卷中。偓詞致婉麗﹐非凝言。余有《香奩集》﹐不行於世。凝好爲小詞﹐洎作相﹐專令人收拾焚毀。然凝之《香奩集》﹐乃浮艷小詞﹐所謂不行於世﹐欲自掩耳﹐安得便以今《香奩集》爲凝作也。」

借對

東坡云「沈佺期《回波詞》云﹕『姓名𨿽蒙齒錄﹐袍笏未換牙緋。』杜子美詩﹕『飲子頻通汗﹐懷君想報珠。』以『飲子』對『懷君』﹐亦『齒錄』『牙緋』之比也。」

《漫叟詩話》云「荊公和人詩﹐以『庚桑』對『五柳』﹐『黃耈日』對『白雞年』﹐此名借對。不特此也﹐如李白詩『水沖雲母碓﹐﹝「母」原作「女」﹐今據徐鈔本﹑明鈔本校攺。﹞風掃石楠花』﹐皆此類也。」

《禁臠》云「『根非生下土﹐﹝「土」原作「上」﹐今據元本﹑徐鈔本﹑明鈔本校攺。﹞葉不墜秋風』﹐『五峯髙不下﹐萬木幾經秋』﹐以『下』對『秋』﹐蓋『夏』字聲同也。『因尋樵子徑﹐偶到葛洪家』﹐『殘春紅葉在﹐終日子規啼』﹐以『子』對『洪』﹐以『紅』對『子』﹐皆假其色也。『閒聽一夜雨﹐更對柏巖僧』﹐『住山今十載﹐明日又遷居』﹐以『一』對『柏』﹐以『十』對『遷』﹐假其數也。「

蔡寬夫《詩話》云「詩家有假對﹐本非用意﹐蓋造語適到﹐因以用之。若杜子美『本無丹竈術﹐那免白頭翁』﹐韓退之『眼穿長訝雙魚斷﹐耳熱何辭數爵頻』﹐借『丹』對『白』﹐借『爵』對『魚』﹐皆偶然相值﹐立意下句﹐初不在此。而晚唐諸人﹐遂立以爲格。賈島『捲簾黃葉落﹐開戶子規啼』﹐崔峒『因尋樵子徑﹐得到葛洪家』爲例﹐以爲假對勝的對﹐謂之髙手﹐所謂癡人面前不得說夢也。」

半夜鐘

王直方《詩話》云「歐公言唐人有『姑蘇城下寒山寺﹐半夜鐘聲到客船』之句﹐說者云﹐句則佳也﹐其如三更不是撞鐘時。余觀於鵠《送宮人入道詩》云﹕『定知別往宮中伴﹐遙聽緱山半夜鐘。』而白樂天亦云﹕『新秋松影下﹐半夜鐘聲後。』豈唐人多用此語也﹖儻非遞相沿襲﹐恐必有說耳。溫庭筠詩亦云﹕『悠然逆旅頻回首﹐無復松窗半夜鐘。』庭筠詩多纘在白樂天詩後。」

《石林詩話》云「此唐張繼《題姑蘇城西楓橋寺詩》也。歐公嘗病其半夜非打鐘時﹐蓋未嘗至吳中﹐今吳中寺實夜半打鐘。繼詩三十餘篇﹐余家有之﹐往往多佳句。」

《詩眼》云「歐公以『夜半鐘聲到客船』爲語病﹐《南史》載齊武帝景陽樓有三更五更鐘。丘仲孚讀書﹐以中宵鐘爲限。阮景仲爲吳興守﹐禁半夜鐘。至唐詩人如於鵠﹑白樂天﹑溫庭筠﹐尢多言之。今佛宮一夜鳴鈴﹐俗謂之定夜鐘。不知唐人所謂半夜鐘者﹐景陽三更鐘邪﹖今之定夜鐘邪﹖然於義皆無害﹐文忠偶不考耳。」

《學林新編》云「世疑半夜非聲鐘時﹐某案《南史文學傳》﹕『丘仲孚﹐吳興烏程人﹐少好學﹐讀書常以中宵鐘鳴爲限。』然則半夜鐘固有之矣。丘仲孚﹐吳興人﹐而庭筠言姑蘇城外寺﹐則半夜鐘﹐乃吳中舊事也。」

熟食淸明

《迂叟詩話》云「《周禮》﹐四時變國火﹐謂春取楡柳之火﹐夏取棗杏之火﹐季夏取桑柘之火﹐秋取柞檜之火﹐冬取槐檀之火。而唐時惟淸明取楡柳之火﹐以賜近臣戚裏。本朝因之﹐惟賜輔臣﹑戚裏﹑帥臣﹑節察﹑三司使﹑知開封府﹑樞密直學士﹑中使﹐皆得厚贈﹐非常賜例也。」

《本事詩》云「唐徳宗時制誥闕人﹐中書兩進名﹐禦筆不點﹐又請之﹐上批曰﹕『與韓翃。』時有與翃同姓名者﹐爲江淮刺史﹐又具二人同進﹐上復批曰﹕『春城無處不飛花﹐寒食東風禦柳斜﹐日暮漢宮傳蠟燭﹐靑煙散入五侯家。與此韓翃。』」

《西淸詩話》云「張籍《寒食內宴》詩﹕『朝光瑞气滿宮樓﹐彩纛魚龍四面稠。廊下禦廚分冷食﹐殿前香騎逐飛球。千官盡醉猶教坐﹐百戲皆呈未放休。共喜拜恩侵夜出﹐金吾不敢問行由。』乃知唐淸明宴﹐百官亦皆冷食﹐又至夜而罷。」

《緗素雜記》云「劉夢得《嘉話》云﹕『爲詩用僻字﹐須有來處。宋考功詩云﹕馬上逢寒食﹐春來不見餳。嘗疑此字。因讀《毛詩》鄭《箋》﹐說吹簫處云﹐卽今賣餳人家物。《六經》惟此注中有餳字。後輩業詩﹐卽須有據﹐不可學常人率爾而道也。』至宋朝宋子京《寒食詩》云﹕『艸色引開盤馬路﹐簫聲吹暖賣餳天。』亦用鄭《箋》『吹簫賣餳』之義﹐然詞致騷雅﹐勝考功遠矣。余比因閱沈云卿《詠驩州不作寒食詩》云﹕『海外無寒食﹐春來不見餳。洛陽新甲子﹐何日是淸明﹖花柳爭朝發﹐軒車滿路迎。帝鄕遙可念﹐腸斷報親情。』是時﹐沈謫驩州﹐故有是詩。但未見宋考功全篇耳。考其詞意﹐似是云卿之詩。蓋沈﹑宋同仕武后朝﹐故所傳容有訛繆﹐所未詳也。寒食淸明﹐多用餳粥事。如李義山詩云﹕『粥香餳白杏花天』﹐宋子京《途中淸明》詩云﹕『漠漠輕花著早桐﹐客甌餳粥對禺中』。」苕溪漁隱曰「六一居士詩云﹕『杯盤餳粥春風冷﹐池館楡錢夜雨新。』又云﹕『多病正愁餳粥冷。』東坡詩云﹕『新火發茶乳﹐溫風散粥餳。』皆淸明寒食詩也。」卷第二十四卷

第二十四

陽關霓裳

東坡云「舊傳《陽關三疊》﹐然今世歌者﹐每句再疊而已﹐若通一首言之是四疊﹐皆非是。或每句三唱﹐以應三疊之說﹐則叢然無復節奏。余在密州﹐有文勛長官﹐以事至密﹐自云得古本《陽關》﹐其聲宛轉淒斷﹐不類﹐乃知唐本三疊蓋如此。及在黃州﹐偶讀樂天《對酒詩》云﹕『相逢且莫推辭醉﹐聽唱《陽關》第四聲。』注云﹕『第四聲﹐勸君更盡一杯酒。』以此驗之﹐若一句再疊﹐則此句爲第五聲﹐今爲第四聲﹐則一句不疊審矣。」

山谷云「《古樂府》有『巴東三峽巫峽長﹐猿鳴三聲淚沾裳。』但以抑怨之音和爲數疊﹐惜其聲不傳。余自荊州上峽入黔州﹐備嘗山川險阻﹐因作前二疊﹐傳與巴娘﹐令以竹枝歌之﹐前一疊可和﹐云﹕『鬼門關外莫言遠﹐五十三驛是皇州』﹐後一疊可和云﹕『鬼門關外莫惆悵﹐四海一家皆弟兄。』或各用四句入《陽關》《小秦王》﹐亦可歌之。」

《西淸詩話》云「歐陽公《歸田錄》論王建《霓裳詞》『弟子部中畱一色﹐聽風聽水作《霓裳》。』以不曉聽風聽水爲恨。余嘗觀唐人《西域記》云﹕『龜玆國王與臣庶知樂者﹐於大山間聽風水之聲﹐均節成音﹐後翻入中國﹐如《伊州》《涼州》《甘州》﹐皆龜玆至也。』此說近之﹐但不及《霓裳》耳。鄭嵎《津陽門詩注》﹕『葉法善引明皇入月宮﹐聞樂歸﹐笛寫其半﹐會西涼府楊敬遠進《婆羅門曲》﹐聲調吻合﹐按之便韻﹐乃合二者制《霓裳羽衣曲》。』則知《霓裳》亦來自西域云。」

蔡寬夫《詩話》云「《霓裳》之始﹐世多以白樂天所記﹐與劉禹錫﹑王建二詩不同爲疑。按《明皇雜錄》云﹕『道士葉法善嘗引上至月宮﹐聆天樂。上自曉音律﹐默記其音爲《霓裳羽衣曲》。』此說𨿽怪﹐然唐人大抵如此言。元微之詩云﹕『明皇度曲多新態﹐宛轉侵淫易沈著﹐赤白桃李取花名。』《霓裳》之始﹐自當以此爲證也。鄭嵎《津陽門詩》﹐以謂上歸但記其半﹐會西涼府都督楊敬遠進《婆羅門曲》﹐與其聲調相符﹐遂以月中所聞爲散序﹐敬遠所進作腔﹐此則與樂天之說符矣。但不知禹錫﹑建皆與此數人同時﹐何從復得異說也。唐有兩《霓裳曲》﹐開成初﹐尉遲璋嘗放古作《霓裳羽衣曲》以獻﹐詔以曲名賜貢院爲題﹐此自一曲也。是歲榜首李肱所試詩﹐卽此題﹐其詩始言『開元太平時﹐萬國賀丰歲﹐梨園獻舊曲﹐玉座流新制』﹐末言『蓬壺事已空﹐仙樂功無替﹐詎肯聽遺音﹐聖功知善繼。』則亦是祖述開元遺聲耳。此曲世無譜﹐好事者每惜之。《江表誌》載周後獨能按譜求之。徐常侍鉉有《聽霓裳送以詩》云﹕『此是開元太平曲﹐莫教偏作別離聲。』則江南時猶在也。」

苕溪漁隱曰「明皇遊月宮事﹐凡見於五書。鄭嵎《津陽門詩注》《明皇雜錄》《髙道傳》﹐此三書皆云﹕『葉法善引明皇遊月宮﹐聞樂﹐歸作《霓裳羽衣曲》。』《唐逸史》云﹕『與羅公遠同遊。』《異人錄》云﹕『與申天師同遊。』惟此二書爲異。余嘗考《髙道傳》﹐亦有《羅公遠列傳》﹐無遊月宮事﹐則知《唐逸史》之誤無疑。若《異人錄》別無以証之﹐未遽以爲誤也。」

祕色

《侯鯖錄》云「今之祕色磁器﹐世言錢氏有國﹐越州燒進﹐不得臣庶用之﹐故云祕色。比見陸龜蒙《進越器詩》云﹕『九秋風露越寒開﹐奪得千峯翠色來﹐好向中霄盛沆瀣﹐﹝「霄」原作「宵」﹐今據元本校攺。﹞共嵇中散斗遺杯。』乃知唐已有祕色﹐非錢氏爲始。」

唐人雜記

蔡寬夫《詩話》云「『亭亭畫舸系寒潭﹐直到行人酒半酣﹐不管煙波與風雨﹐載將離恨過江南。』嘗有人客捨壁間見此詩﹐莫知誰作。或云鄭兵部仲賢也﹐然集中無有。好事者或塡入樂府。仲賢當前輩未貴杜詩﹐獨知愛尙﹐往往造語警拔﹐但體小弱﹐多一律﹐可恨耳。歐陽文忠公稱其《張僕射園中》一聯﹐以爲集中少比。其詩云﹕『沙暖鳧鷖行哺子﹐蹊深桃李臥開花。』﹝「其詩云」下十七字原無﹐今據徐鈔本﹑明鈔本校補。﹞恐公未嘗見其全編。大抵仲賢情致深婉﹐比當時輩流﹐能不專使事﹐而尢長於絕句。如『一夜西風旅雁秋﹐背身調鏃索徵裘﹐關山落盡黃楡葉﹐駐馬誰家唱《石州》。』又『江云薄薄日斜暉﹐江館蕭條獨掩扉﹐梁燕不知人事攺﹐雨中猶作一雙飛。』若此等類﹐須在王摩詰伯仲之間﹐劉禹錫﹑杜牧之不足多也。」

《西淸詩話》云「緱氏﹐王子晉升仙之地﹐有祠在焉。鄭工部文寶嘗題一絕云﹕『秋陰漠漠秋雲輕﹐緱氏山頭月正明﹐帝子西飛仙馭遠﹐不知何處夜吹笙﹖』後晏元獻守洛﹐過見之﹐取白樂天語書其後云﹕『此詩﹐在在處處﹐有神物護持。』」苕溪漁隱曰「鄭兵部仲賢﹑鄭工部文寶﹐不知此果一人邪﹖果二人邪﹖當俟知者問之。」

苕溪漁隱曰「羊士諤《尋山家詩》云﹕『主人聞語未開門﹐繞籬野菜飛黃蝶。』余嘗居村落間﹐食飽﹐榰筇縱步﹐款鄰家之扉﹐小立待之﹐眼前景物﹐悉如詩中之語﹐然後知其工也。」

《迂叟詩話》云「唐之中葉﹐文章特盛﹐其姓名湮沒不傳於世者甚眾﹐如河中府鸛雀樓﹐有王之渙﹑暢諸一云暢當。﹝「渙」原作「美」﹐案當作「渙」﹐今攺。﹞二詩﹐暢詩曰﹕『迥臨飛鳥上﹐髙謝世人間﹐天勢圍平野﹐河流入斷山。』王詩曰﹕『白日依山盡﹐黃河入海流﹐欲窮千里目﹐更上一層樓。』二人者皆當時賢士所不數﹐而後人擅詩名者﹐豈能及之哉﹖」

《西淸詩話》云「《題華淸宮》一絕﹕『行盡江南數十程﹐曉乘殘月入華淸﹐朝元閣上西風急﹐都入長楊作雨聲。』乃杜常也。又《武昌阻風》一絕﹕『江上春風畱客舟﹐無窮歸思滿東流﹐與君盡日閒臨水﹐貪看飛花忘卻愁。』乃方澤也。二人不以文藝名世﹐而詩語驚人如此﹐殆不可知矣。」

《西淸詩話》云「陳傳道嘗於彭門壁間見書一聯云﹕『一鳩鳴午寂﹐雙燕話春愁。』後以語東坡﹕『世謂公作﹐然否﹖』坡笑曰﹕『此唐人得意句﹐僕安能道此﹗』」苕溪漁隱曰「余嘗用此語作《春日》一聯云﹕『話盡春愁雙紫燕﹐喚回午夢一黃鸝。』」

《摭言》云「李濤篇詠甚著﹐如『溪聲長在耳﹐山色不離門』﹐『掃地樹畱影﹐拂牀琴有聲』﹐『落日長安道﹐秋槐滿地花。』皆膾炙人口。」

苕溪漁隱曰「聶夷中《詠田家詩》云﹕『鋤禾日正午﹐汗滴禾下土﹐故知盤中餐﹐粒粒皆辛苦。』此數語最佳﹐其餘𨿽有諷刺﹐亦俚甚矣。」

蔡寬夫《詩話》云「潤州大江本與今揚子橋爲對岸﹐﹝「岸」原作「幹」﹐今據明鈔本校攺。﹞而瓜洲乃江中一洲耳﹐故潮水悉通揚州城中。李紳《與李頻詩》云﹕『鸕鶿山頭片雲晴﹐揚州城裏見潮生。』以爲自大歷後潮信始不通。今瓜洲旣與揚子橋相連﹐自揚子距江尙三十里﹐瓜洲以閘爲限﹐則不惟潮不至揚州﹐亦自不至揚子矣。山川形勢﹐固有時遷易﹐大抵江中多積沙﹐初自水底將湧聚﹐傍江居人多能以水色驗之﹐漸漲而出水﹐初謂之塗泥地﹐已而生小黃花﹐而謂之黃花雜艸地﹐其相去遲速不常﹐近不過三五年者﹐自黃花變而生蘆葦﹐則綿亙數十里﹐皆爲良田﹐其爲利不貲矣。故有辧其水色﹐卽請射而懸空出稅三二年者。予在丹徒﹐聞金山之南將有漲沙者﹐安知異時金山復不與潤州爲一邪﹖」

《漫叟詩話》云「世俗多以樂史《慈竹詩》諭蒙﹐謂其有補於教化。有云『又聞猓然死﹐終不相棄離。』事見《十道四蕃志》﹐愛州有此獸﹐似猴而大﹐有仁義﹐行則大者前﹐小者後﹐有爲射所中﹐則傷者拔死者箭自刺而死。孰謂人而不如獸乎﹖」

《漫叟詩話》云「世有《靑衿集》一編﹐以授學徒﹐可以諭蒙。若《天詩》云﹕『戴盆徒仰止﹐測管詎知之。』《席詩》云﹕『孔堂曾子避﹐漢殿戴馮重。』可謂著題﹐乃東坡所謂『賦詩必此詩』也。」

楊凝式

蔡寬夫《詩話》云「楊凝式仕後唐﹑晉﹑漢間﹐落魄不自檢束﹐自號楊風子﹐終能以智自完。書法髙妙﹐傑出五代﹐可與顏﹑柳繼軌﹐今洛中僧寺尙多有其遺迹。《題華嚴院》一詩云﹕『院似禪心靜﹐花如覺性圓﹐自然知了義﹐爭肯學神仙。』用筆尢奔放奇逸。李西臺建中﹐平生師凝氏書﹐題詩於旁曰﹕『枯杉倒檜霜天老﹐松煙麝煤陰雨寒﹐我亦生來有書癖﹐一回入寺一回看。』西臺書亦自深穩老健﹐前輩所貴重也。」

羅隱

蔡寬夫《詩話》云「潤州甘露寺有塊石﹐狀如伏羊﹐形制略具﹐號很石。相傳孫權嘗據其上﹐與劉備論曹公。壁間舊有羅隱詩板云﹕『紫髯桑蓋兩沈吟﹐很石空存事莫尋。漢鼎未分聊把手﹐楚醪𨿽美肯同心。英雄已往時難問﹐苔蘚何知日漸深。還有市廛沽酒客﹐雀喧鳩聚話蹄涔。』時錢鏐﹑髙駢﹑徐溫﹐鼎立三方﹐潤州介處其間﹔隱此詩比平時所作﹐亦差婉而有味也。元符末﹐寺經火﹐詩板不復存﹐而石亦毀剝矣。寺中有李衛公詩﹐陸探微﹑吳生等畫﹐亦同爲煨燼。惟梁天監中兩鐵鑊各容數石尙存。」苕溪漁隱曰「余讀《五代舊史》﹐隱﹐錢唐人﹐工詩﹐尢長於詠史。唐宰相鄭畋深器之。鄭有女﹐美而才﹐嘗得隱詩﹐諷誦至於忘寢食。鄭憐其意﹐欲以妻隱。一旦﹐召隱至私第具食﹐俾女於壁間窺之。女見隱貌極陋﹐遂焚其詩﹐不復肯誦焉。婚亦竟不成。隱累舉進士﹐不第。錢尙父鏐辟爲從事﹐官至給事中。」

東坡云「先友史經臣彥輔謂予﹐阮籍登廣武而嘆曰﹕『時無英雄﹐使豎子成名。』豈謂沛公豎子乎﹖余曰﹕『非也﹐傷時無劉﹑項也﹐豎子指魏﹑晉間人耳。』其後予遊京口甘露寺﹐寺有孔明﹑孫權﹑梁武﹑李徳裕之遺迹﹐予感之﹐賦詩﹐其略曰﹕『四雄皆龍虎﹐遺迹儼未刓。方其盛壯時﹐爭奪肯少安。廢興屬造物﹐遷逝誰控摶。況彼妄庸子﹐而欲事所難。聊興廣武嘆﹐不待雍門彈。』則猶此意也。今日讀李白《登廣武古戰場詩》云﹕『沈湎呼豎子﹐狂言非至公。』乃知李太白亦誤認嗣宗語﹐與先友之意無異也。嗣宗𨿽放蕩﹐本有志於世﹐以魏﹑晉間多故﹐一放於酒耳﹐何至以沛公爲豎子乎。」

《西淸詩話》云「《吳越紀事》﹐越僧處默﹐賦詩有奇句﹐嘗云﹕『到江吳地盡﹐隔岸越山多。』羅隱見曰﹕『此我句﹐失之久矣﹐乃爲吾師丐得。』識者鄙其儇薄大甚。」

《桐江詩話》云「許渾集中佳句甚多﹐然多用水字﹐故國初士人云﹕『許渾千首濕』是也。謂如《洛中懷古詩》云﹕『水聲東去市朝變﹐山勢北來宮殿髙。』若其它詩無水字﹐則此句當無愧於作者。羅隱詩﹐篇篇皆有喜怒哀樂心志去就之語﹐而卒不離乎一身。故『許渾千首濕』﹐人以『羅隱一生身』爲對﹐又云『杜甫一生愁』﹐似優於前矣。」

五季雜記

東坡記唐事云「韓定辭﹐不知何許人﹐爲鎭州王鎔書記﹐聘燕帥劉仁恭﹐捨於賓館﹐命幕客馬郁延接﹐馬有詩贈韓曰﹕『燧林芳艸綿綿思﹐盡日相攜陟麗譙﹐別後巏嵍山上望﹐羨君還復見王喬。』郁詩𨿽淸秀﹐然意在試其學問﹐韓卽席酬之曰﹕『崇霞臺上神仙客﹐學辧癡龍藝最多﹐盛徳好將銀筆述﹐﹝「筆」徐鈔本﹑明鈔本作「管」﹐下同。﹞麗詞堪與雪兒歌。』坐內諸賓﹐靡不欽訝﹐稱爲妙句。然亦疑其銀筆之譬也。他日﹐郁從容問韓以雪兒銀筆之事﹐韓曰﹕『昔梁元帝爲湘東王時﹐好學著書﹐常記錄忠臣義士﹐及文之美者﹐筆有三品﹐以金銀雕飾﹐或用班竹爲管﹕忠孝全者用金管書之﹐徳行精粹者用銀管書之﹐文章瞻麗者以班竹管書之。故湘東王之譽﹐振於士表。雪兒﹐孝密之愛姬﹐能歌舞﹐每見賓僚文章有奇麗中意者﹐卽付雪兒葉音律以歌之。』又問癡龍出自何處﹐曰﹕『洛下有洞穴﹐曾有人誤墜於中﹐因行數里﹐漸明曠﹐見有宮殿人物凡九處﹐又有大羊﹐羊髯有珠﹐人取食之﹐不知何所復出。以問張華﹐華曰﹕此地仙九館也﹐大羊名癡龍耳。』定辭復問郁﹕『巏嵍之山﹐當在何處﹖』郁曰﹕『此隋郡之故事﹐何謙遜而下問。』由是兩相悅服﹐結交而去。」

《緗素雜記》云「楊文公《談苑》﹐載伶人王感化﹐少聰敏﹐未嘗執捲﹐而多識故實﹐口諧捷急﹐滑稽無窮。會中主引李繼勛﹑嚴續二相遊苑中﹐適見系牛於株枿上﹐令感化賦詩﹐應聲曰﹕『曾遭寧戚鞭敲角﹐幾被田單火燎身。獨向殘陽嚼枯艸﹐近來問喘更何人。』因以譏二相也。又中主徙豫章潯陽﹐遇大風﹐中主不悅﹐命酒獨酌﹐指北岸山問舟人﹐云皖公山﹐愈不懌。感化獨前獻詩曰﹕『龍舟萬里駕長風﹐漢武潯陽事正同。珍重皖公山色好﹐景斜不落《壽杯中》。』中主大悅﹐賜束帛。余讀《江南野錄》﹐載李家明當嗣主時爲樂部頭﹐能滑稽﹐善諷諫﹐亦載二詩﹐首尾大同小異。《詠牛詩》曰﹕『曾遭寧戚鞭敲角﹐又被田單火燎身﹐閒背斜陽嚼枯艸﹐近來問喘更無人。』《龍舟詩》曰﹕『龍舟輕颭錦帆風﹐正值宸遊望遠空﹐回首皖公山色翠﹐影斜不到壽杯中。』嗣主因慟﹐俛首而過。《談苑》以感化爲建州人﹐《野錄》以家明爲廬州人﹐《談苑》謂中主﹐《野錄》謂嗣主﹐未詳孰是。」

《石林詩話》云「五代王仁裕知貢舉﹐王溥爲狀元﹐時年二十六﹐遂相周世宗﹐猶及本朝﹐以太子太保歸班﹐年才四十二﹐前此所未有也。溥初拜相﹐仁裕猶致政無恙﹐以詩賀之云﹕『一戰文場拔趙旗﹐更調金鼎佐無爲。白麻驟降恩何極﹐黃髮初聞喜可知。跋敕案前人到少﹐築沙堤上馬蹄遲。立班始得遙相見﹐親洽爭如未貴時。』溥在位﹐每休沐﹐必詣仁裕﹐從容終日。蓋唐以來﹐坐主門生之禮尢厚。」

苕溪漁隱曰「小說記事﹐率多舛誤﹐豈復可信﹔𨿽事之小者﹐如一詩一詞﹐蓋亦是爾。﹝「是」字原作空白﹐今據徐鈔本﹑明鈔本校補。﹞《淮陰侯廟詩》『築壇拜日恩𨿽重』之句﹐《靑箱雜記》謂是錢昆作﹐《桐江詩話》謂是黃好謙作﹐是一詩而有二說也。小詞《春光好》『待得鸞膠續斷弦﹐是何年』之句﹐《江南野錄》謂是曹翰使江南贈娼妓詞﹐《本事曲》謂是陶谷使錢唐贈驛女詞﹐《冷齋夜話》謂是陶谷使江南贈韓熙載歌姬詞﹐是一詞而有三說也。其它類此者甚眾﹐殆不可徧舉。」卷第二十五卷

第二十五

宋朝﹝「宋」原作「本」﹐今據宋本﹑元本﹑徐鈔本﹑明鈔本校攺。﹞

《後山詩話》云「王師圍金陵﹐唐使徐鉉來朝。鉉伐其能﹐欲以口舌解圍﹐謂太祖不文﹐盛稱其主博學多藝﹐有聖人之能。使誦其詩﹐曰﹕『秋月之篇﹐天下誦傳之﹐其句云云。』太祖大笑﹐曰﹕『寒士語耳﹐吾不道也。』鉉內不服﹐謂大言無實可窮也﹐以請。殿上驚懼相目。太祖曰﹕『吾微時自秦中歸﹐道華下﹐醉臥田間﹐覺而月出﹐有句曰﹕未離海底千山黑﹐才到天中萬國明。』鉉大驚﹐殿上稱壽。」

《迂叟詩話》云「太祖以開寶九年﹐中外無事﹐始詔旬假日不坐。然其日輔臣猶對於後殿﹐問聖體而退。至道三年三月二十九日旬假﹐是日﹐太宗猶對輔臣﹐至夕﹐帝崩。李南陽永熙挽詞曰﹕『朝憑玉几言猶在﹐暮啟金縢事已非。』時稱佳作。至眞宗朝時﹐旬假輔臣始不入。寶元中﹐西事方興﹐假日視事。慶曆初乃如舊。」

《石林詩話》云「楊文公在翰林﹐以讒佯狂去職﹐眞宗眷之不衰﹐聞疾愈﹐卽起爲郡。未幾﹐復以判祕書監召﹐旣到闕﹐以詩賜之﹐曰﹕『瑣闥往年司制誥﹐共嘉藻思類相如。蓬山今日詮墳史﹐還仰多聞過仲舒。報政列城歸覲後﹐疏恩髙閣拜官初。諸生濟濟彌瞻望﹐鉛槧咨詢辧魯魚。』祖宗愛惜人材﹐保全忠賢之意如此。文公卒與寇萊公協定大策﹐功𨿽不終﹐其盡力於國﹐亦無愧矣。」

《石林詩話》云「神廟天性儉約﹐奉慈壽宮尢盡孝道。慈聖太后嘗以乘輿服物未備﹐因同天節作珠子鞍轡爲壽﹐神廟一禦於禁中﹐後藏去不復用。一日﹐與兩宮幸後苑賞花﹐慈聖輦至﹐神廟卽降步親扶﹐慈聖屢卻不從。聞者太息。慈聖上仙﹐李奉世爲侍郎﹐進挽詩﹐有云﹕『珠韉昔禦恩猶在﹐玉輦親扶事已非。』蓋紀二事﹐神廟覽之﹐泣下。」

盧多遜

《後山詩話》云「太祖幸後池﹐對新月置酒﹐問當直學士爲誰﹐曰﹕『盧多遜。』召使賦詩﹐請韻﹐曰﹕『些子兒。』其詩云﹕『太液池邊看月時﹐好風吹動萬年枝﹐誰家玉匣開新鏡﹐露出淸光些子兒。』太祖大喜﹐盡以坐間飲食器賜之。」

《桐江詩話》云「曹希蘊貨詩﹐都下人有以敲梢交爲韻﹐案賦《新月詩》者﹐曹詩云﹕『禁鼓初聞第一敲﹐乍看新月出林梢﹐誰家寶鑑新磨出﹐匣小參差蓋不交。』蓋模多遜之句也。」

《漫叟詩話》云「希蘊頗能詩﹐𨿽格韻不髙﹐然時有巧語。常作《墨竹詩》云﹕『記得小軒岑寂夜﹐月移疏影上東墻。』此語甚工。」

徐鉉

《東軒筆錄》云「太平興國中﹐吳王李煜薨﹐太宗詔侍臣撰吳王神道碑﹐時有與徐鉉爭名而欲中傷之者﹐面奏曰﹕『知吳王事迹﹐莫若徐鉉爲詳。』太宗未悟﹐遂詔鉉撰碑。鉉遽請對而泣曰﹕『臣舊事李煜﹐陛下容臣存故主之義﹐乃敢奉詔。』太宗始悟讓者之意﹐許之。故鉉爲碑﹐但推言歷數有盡﹐天下有歸而已。其警句云﹕『東鄰遘禍﹐南箕扇疑。投杼致慈親之惑﹐乞火無裏婦之談。始勞因壘之師﹐終後塗山之會。』太宗覽讀稱善。異日﹐復得鉉所撰《吳王挽詞》三首﹐尢加嘆賞﹐每對宰臣稱鉉之忠義。《吳王挽詞》﹐今記者二首﹐曰﹕『倏忽千齡盡﹐冥茫萬事空。靑松洛陽陌﹐白艸建康宮。道徳遺文在﹐興衰自古同。受恩無補報﹐反袂泣途窮。』『土徳承餘烈﹐江南廣舊恩。一朝人事變﹐千古信書存。哀挽周原道﹐銘旌鄭國門。此生𨿽未死﹐寂寞已消魂。』吳王葬北邙。《江南錄》乃鉉與湯悅奉詔撰﹐故有『千古信書』之句。東鄰謂錢俶也。」

王元之

《西淸詩話》云「王禹偁元之﹐父本磨家﹐畢文簡士安爲州從事﹐元之代其父輸面﹐至公宇﹐立庭下﹐文簡方命諸子屬句﹐云﹕『鸚鵡能言寧比鳳。』元之抗聲曰﹕『蜘蛛𨿽巧不如蠶。』文簡曰﹕『子精神滿腹﹐將且名世。』後與公接武朝廷。」

《石林詩話》云「姑蘇南園﹐錢氏廣陵王之舊圃也﹐老木皆合抱﹐流水奇右﹐參差其間﹐爲最勝處。王翰林元之爲長洲宰時﹐無日不攜客醉飲﹐嘗有詩曰﹕『它年我若功成後﹐乞取南園作醉鄕。』今園中大堂﹐遂以醉鄕名之。」

蔡寬夫《詩話》云「元之本學白樂天詩﹐在商州嘗賦《春日雜興》云﹕『兩株桃杏映籬斜﹐裝點商州副使家。何事春風容不得﹐和鶯吹折數枝花。』其子嘉祐云﹕『老杜嘗有恰似春風相欺得﹐夜來吹折數枝花之句﹐語頗相近。』因請易之。王元之忻然曰﹕『吾詩精詣﹐遂能暗合子美邪﹖』更爲詩曰﹕『本與樂天爲後進﹐敢期杜甫是前身。』卒不復易。」

張乖崖

《西淸詩話》云「張乖崖少與逸人傅霖同學﹐公旣顯達﹐求霖三十年﹐不可得﹐作《憶霖詩》云﹕『寄語巢由莫相笑﹐此生終不羨輕肥。』晚年守宛丘﹐有被褐騎驢叩門大呼曰﹕『語尙書靑州傅霖。』閽吏走白﹐公曰﹕『傅先生天下士﹐汝何人敢呼姓名。』霖笑曰﹕『別子一世﹐尙爾童心﹐是豈知世間有我哉﹖』公問何昔隱今出﹐霖曰﹕『子將去矣﹐來報子耳。』公曰﹕『詠亦自知之。』霖曰﹕『知復何言﹗』後一月﹐公薨。」

《古今詩話》云「張忠定少謁華山陳圖南﹐圖南贈詩云﹕『自吳入蜀是尋常﹐歌舞筵中救火忙﹐乞得金陵養閒散﹐也須多謝鬢邊瘡。』﹝「瘡」原作「蒼」﹐今據元本﹑徐鈔本校攺。﹞始皆不諭。後忠定更鎭杭﹑益﹐晚年發瘡於鬢﹐移守金陵﹐遂薨﹐悉如其言。」苕溪漁隱曰「余考《三朝正史張詠傳》﹐眞宗時詠再任升州﹐頭瘡甚﹐上憫之﹐代還﹐不能朝謁﹐復求領郡﹐命知陳州﹐卒。則《西淸詩話》之言是也。其《古今詩話》以謂移守金陵遂薨﹐非也。」

《侯鯖錄》云「傅逸人﹐眞廟時人﹐《贈張忠定詩》曰﹕『忍把浮名賣卻閒﹐門前流水對靑山﹐靑山不語人無事﹐門外風花任往還。』張答云﹕『蕭蕭疏葦對門墻﹐見說新秋鱠味長﹐何事輕拋來帝裏﹐至今魂夢繞寒塘。』」

陳輔之《詩話》云「蕭楚才知溧陽縣﹐時張乖崖作牧﹐一日﹐召食﹐見公几案有一絕云﹕『獨恨太平無一事﹐江南閒殺老尙書。』蕭攺恨作幸字。公出﹐視稿曰﹕『誰攺吾詩﹖』左右以實對。蕭曰﹕『與公全身。公功髙位重﹐姦人側目之秋﹐且天下一統﹐公獨恨太平﹐何也﹖』公曰﹕『蕭弟﹐一字之師也。』」

寇萊公

《石林詩話》云「寇萊公南遷﹐道過襄陽﹐曾畱一絕於驛亭﹐曰﹕『沙堤築處迎丞相﹐驛吏催時送逐臣﹐到了輸他林下客﹐無榮無辱自由身。』林下﹐大槪言之﹐初無主名也。胡祕監旦素不爲公所喜﹐適居郡下﹐旣聞之﹐遂以林下客公爲己發﹐且有稱快之語。聞者莫不皆笑。」

王文穆

《西淸詩話》云「王文穆欽若未第時﹐寒窘﹐依幕府家。時章聖以壽王尹開封﹐一日晚﹐過其捨﹐左右不虞王至﹐亟取紙屏障風。王顧屏間一聯云﹕『龍帶晚煙離洞府﹐雁拖秋色入衡陽。』大加賞愛﹐曰﹕『此語落落有貴气﹐何人詩也﹖』對曰﹕『某門客王欽若。』上遽召之﹐一見﹐欽其風素。其後信任頗專﹐致位上相﹐風雲之會﹐實基於此焉。」

丁晉公

《冷齋夜話》云「韓子蒼曰﹕『丁晉公《海外詩》云﹕艸解忘憂憂底事﹐花名含笑笑何人。世以爲工。及讀《東坡詩》云﹕花曾識面香仍好﹐鳥不知名聲自呼。便覺才力相去遠矣。』」

《髙齋詩話》云「呂獻可誨嘗云﹕『丁謂詩有天門九重開﹐終當掉臂入。王元之禹偁讀之曰﹕入公門猶鞠躬如也﹐天門豈可掉臂入乎﹖此人必不忠﹐後果如其言。』」

洪駒甫《詩話》云「潘子眞爲予言﹐晉公詩『綠楊垂手舞﹐黃鳥緩聲歌』﹐《樂府》有大垂手﹑小垂手﹐前緩聲﹑後緩聲﹐故丁用之﹐其屬對律切如此。」

唐子西《語錄》云「張文昌詩﹕『六宮才人大垂手﹐願君千年萬年壽﹐朝出射麋暮飲酒。』《古樂府》大垂手﹑小垂手﹑獨搖手﹐皆舞名也。」

潘子眞《詩話》云「晉公自朱崖內徙﹐浮光淸逸尙幼﹐侍曾祖母壽安縣君歸寧﹐陶商翁其族侄也﹐亦自義郴來。晉公一日循江湄散步﹐見船行﹐戲爲語曰﹕『舟移水面凹。』令諸甥對之。陶應聲云﹕『云過山眉展。』丁以謂水實有面﹐眉以況山﹐虛實不等﹐當作『云過山腰細』。規模𨿽出一時﹐不甚超卓﹐然前輩屬詞之切﹐教導後生﹐亦自有方。」

夏英公

《東軒筆錄》云「夏鄭公竦以父歿王事﹐得三班差使﹔然自少好讀書﹐攻爲詩。一日﹐攜所業伺宰相李文靖沆退朝﹐拜於馬首而獻之。文靖讀其句﹐有『山勢蜂腰斷﹐溪流燕尾分』之句﹐深愛之。終捲皆佳句。翊日﹐袖詩呈眞宗。及敍死事之後﹐乞與換文資﹐遂攺潤州金壇主簿。」

陳恭公生朝附

《東軒筆錄》云「陳恭公執中﹐以衛尉寺丞知梧州﹐驛遞上疏﹐乞立儲貳。眞宗嘉其敢言。翊日﹐臨朝﹐袖其疏以示執政﹐嘆獎久之﹐召爲右正言。然爲王冀公所忌。一日﹐眞宗賦《禦溝柳》詩﹐宣示宰相兩省﹐皆和進。恭公因進詩曰﹕『一度春來一度新﹐翠光長得照龍津﹐君王自愛天然色﹐恨殺昭陽學舞人。』」

《東軒筆錄》云「陳恭公初罷政事﹐判亳州﹐年六十九﹐遇生日﹐親族往往獻老人星圖以爲壽。獨其侄世修獻《範蠡五湖圖》﹐且贊曰﹕『賢哉陶朱﹐霸越平吳﹔名遂身退﹐扁舟五湖。』恭公甚喜﹐卽日表納節﹐明年累表求退﹐遂以司徒致仕。」

《西淸詩話》云「周邦彥美成上家公生日詩云﹕『化行《禹貢》山川外﹐人在周公禮樂中。』時稱警策。」

《髙齋詩話》云「汪彥章《上蔡元長詩》云﹕『班立靑雲腰佩玉﹐手持洪造印塗金。』」

《漫叟詩話》云「近世士大夫作獻壽詩﹕『祕藏函谷關中子﹐來獻蓬萊閣上仙。願得鬢須如此老﹐卻教龜鶴羨長年。』時獻《混元圖》﹐又詩云﹕『邠州教授貧希有﹐獻壽無花亦無酒﹐惟有新詩三百篇﹐一年一度獻一首。』後人多竊其意。」

杜默

《隱居詩話》云「李文定廸﹐八月十五日生﹐杜默作《中秋月詩》以獻﹐僅數百言﹐皆以月況文定。其中句有『蟾輝吐光育萬種﹐我公蟠屈爲心胸﹔老桂根株撼不折﹐我公得此爲淸節﹔孤輪輾空周復圓﹐我公得此爲機權﹔餘光燭物無洪細﹐我公得此爲經濟。』終篇大率如此﹐𨿽造語粗淺﹐然亦豪爽也。默少以歌行自負﹐石介謂之豪於歌者如此。晚節益縱酒落魄﹐文章尢狂鄙。熙寧末﹐以特奏名得同出身一命﹐爲臨江軍新淦縣尉﹐年近七十卒。」

東坡云「石介作《三豪詩》﹐略云﹕『曼卿豪於詩﹐永叔豪於文﹐杜默豪於歌也。』永叔亦贈默詩云﹕『贈之《三豪篇》﹐而我濫一名。』默之歌少見於世﹐初不知之﹐後聞其篇云﹕『學海波中老龍﹐聖人門前大虫﹐推倒楊朱墨翟﹐扶起仲尼周公。』皆此等語﹐甚矣﹐介之無識也。永叔不欲嘲笑之者﹐此公惡爭名﹐且爲介諱也。吾觀杜默豪气﹐正是京東學究﹐飲私酒﹐食瘴死牛肉﹐醉飽後發者也。作詩狂怪﹐至盧仝﹑馬異極矣﹔若更求奇﹐便作杜默。」卷第二十六卷

第二十六

晏元獻

《西淸詩話》云「紅梅淸艷兩絕﹐昔獨盛於姑蘇﹐晏元獻始移植西岡第中﹐特稱賞之。一日﹐貴遊賂園吏﹐得一枝分接﹐由是都下有二本。公嘗與客飲花下﹐賦詩曰﹕『若更遲開三二月﹐北人應作杏花看。』客曰﹕『公詩固佳﹐待北俗何淺也。』公笑曰﹕『顧傖父安得不然。』一坐絕倒。王君玉聞盜花事﹐以詩遺公云﹕『館娃宮北舊精神﹐紛瘦瓊寒露蕊新﹐園吏無端偸折去﹐鳳城從此有雙身。』自爾名園爭培接﹐徧都城矣。」苕溪漁隱曰「王介甫《紅梅詩》云﹕『春半花才發﹐多應不柰寒﹐北人初未識﹐渾作杏花看。』與元獻之詩暗合。然介甫句意俱工﹐勝元獻遠矣。」

《漫叟詩話》云「江爲有詩﹕『吟登蕭寺旃檀閣﹐醉倚王家玳瑁筵。』或謂作此詩者﹐決非貴族。或人評『軸裝曲譜金書字﹐樹記花名玉篆牌』﹐乃乞兒口中語。」苕溪漁隱曰「《靑箱雜記》亦載此事﹐乃元獻云此詩乃乞兒相﹐未嘗識富貴者。故公每言富貴﹐不及金玉錦繡﹐惟說气象﹐若『樓臺側畔楊花過﹐簾幕中間燕子飛』﹐『梨花院落溶溶月﹐柳絮池塘淡淡風』之類是也。公自以此句語人曰﹕『窮人家有此景否﹖』《云齋廣錄》載近時人詩一聯云﹕『珠簾繡戶遲遲日﹐柳絮梨花寂寂春』﹐𨿽用珠繡﹐其气象豈不富貴﹐不害其爲佳句也。《歸田錄》云﹕『晏元獻喜評詩﹐嘗曰﹕老覺腰金重﹐慵便玉枕涼﹐未是富貴語。不如笙歌歸院落﹐燈火下樓臺﹐此善言富貴者也。人皆以爲知言。』」

《後山詩話》云「白樂天云﹕『笙歌歸院落﹐燈火下樓臺』﹐又云﹕『歸來未放笙歌散﹐畫戟門前蠟燭紅』﹐非富貴語﹐看人富貴者也。黃魯直謂白樂天『笙歌歸院落﹐燈火下樓臺』﹐不如杜子美『落花遊絲白日靜﹐鳴鳩乳燕靑春深』也。」

《後山詩話》云「王岐公詩喜用金璧珠碧﹐以爲富貴﹐而其兄謂之至寶丹也。閩士有好詩者﹐不用陳語常談﹐寫投梅聖兪﹐答書曰﹕『子詩誠工﹐但未能以故爲新﹐以俗爲雅爾。』」

王直方《詩話》云「王禹玉詩﹐世號至寶丹﹐以其多使珍寶﹐如黃金必以白玉爲對。有人云﹕『詩能窮人﹐且試彊作些富貴語看如何。』其人數日搜索﹐云止得一聯曰﹕『脛挺化爲紅玳瑁﹐眼睛變作碧琉璃』﹐爲之絕倒。」

《石林詩話》云「舊中書南廳壁間﹐有晏元獻《題詠上竿伎》一詩云﹕『百尺竿頭裊裊身﹐足騰跟倒駭榜人﹐漢陰有叟君知否﹖抱甕區區亦未貧。』當時必有謂。文潞公在樞府﹐嘗一日過中書﹐與荊公行至題下﹐特畱誦詩久之﹐亦不能無意也。荊公它日復題一篇於詩後云﹕『賜也能言未識眞﹐誤將心許漢陰人﹐﹝此句原作「彊分機械枉天眞」﹐今據徐鈔本﹑明鈔本校攺。﹞桔橰俯仰何妨事﹐﹝「何妨」徐鈔本﹑明鈔本作「緣何」。﹞抱甕區區老此身。』」

《隱居詩話》云「晏元獻殊作樞密使﹐一日﹐雪中退朝﹐客次有二客﹐乃歐陽學士修﹑陸學士經﹐元獻喜曰﹕『雪中詩人見過﹐不可不飲也。』因置酒共賞﹐卽席賦詩。是時西師未解﹐歐陽修句有『主人與國共休戚﹐不惟喜樂將丰登﹐須憐鐵甲冷徹骨﹐四十餘萬屯邊兵。』元獻怏然不悅﹐嘗語人曰﹕『裴度也曾燕客﹐韓愈也會做文章﹐但言園林窮勝事﹐鐘鼓樂淸時﹐卻不曾恁地作鬧。』」

潘子眞《詩話》云「永叔頗聞晏因賦《雪詩》有語﹐其後歐守靑社﹐晏亦出鎭宛丘﹐﹝「鎭」原作「殿」﹐今據徐鈔本﹑明鈔本校攺。﹞歐乃作啟敍生平出處﹐以致謝悃﹐其略曰﹕『伏念曩者﹐相公始掌貢舉﹐修以進士而被選掄﹐及當鈞衡﹐又以諫官而蒙獎擢﹐出門館﹐不爲不舊﹐受恩知﹐不爲不深。』晏得書﹐卽於書尾作數語﹐授掌記謄本答之﹐甚滅裂。坐客怪而問焉﹐晏徐曰﹕『作答知舉時一門生書也。』意終不平。」

《西淸詩話》云「元獻初罷政事﹐守亳社﹐每嘆士風凋落。一日﹐營妓曰劉蘇哥﹐有約終身而寒盟者﹐方春物暄妍﹐馳駿馬出郊﹐登髙冢曠望﹐長慟遂卒。元獻謂士大夫受人眄睞﹐隨燥濕變渝﹐如翻覆手﹐曾狂女子不若﹐爲序其事以詩弔之云﹕『蘇哥風味逼天眞﹐恐是文君向上人﹐何日九原芳艸綠﹐大家攜酒哭靑春。』」

《東軒筆錄》云「曾布以翰林學士權三司使﹐坐言市易事落職﹐知饒州。舍人許將當制﹐頗多斥詞﹐制下﹐將往見曾曰﹕『始得詞頭﹐深欲繳納﹐又思之﹐釁隙如此﹐不過同貶耳﹐於公無所益也﹐遂僶勉爲之。然其中語言﹐頗經攺易﹐公他日當自知也。』曾曰﹕『君不聞宋子京之事乎﹖昔晏元獻當國﹐子京爲翰苑﹐晏愛宋之才﹐雅欲旦夕相見﹐遂稅一第於旁近﹐延居之﹐其親密如此。遇中秋﹐晏啟宴召宋﹐出妓飲酒賦詩﹐達旦方罷。翌日﹐罷相﹐宋當艸詞﹐頗極詆斥﹐至有廣營產以殖私﹐多役兵而規利之語。方子京揮毫之際﹐餘酲尙在﹐左右觀者亦駭嘆。蓋此事由來久矣﹐何足校邪﹗』許亦憮然而去。」苕溪漁隱曰「元獻《弔劉蘇哥詩序》﹐蓋指宋子京而言也﹐吾故錄此事以附益之。」

宋子京《筆記》云「天聖初元以來﹐搢紳間爲詩者益少﹐惟丞相晏公殊﹑錢公惟演﹑翰林劉公筠數人而已。至丞相王公曙﹑參知政事宋公綬﹑翰林李公淑﹐文章外亦作詩﹐而不專也。其後石延年﹑蘇舜欽﹑梅堯臣﹐皆自謂好爲詩﹐不能自名矣。晏丞相末年詩見編集者﹐乃過萬篇﹐唐人以來未有﹐然晏不自貴重其文﹐凡門下客及官屬解聲韻者﹐悉與之酬和。」

《鐘山語錄》云「晏相善作小詞﹐詩篇過於楊大年﹐大年𨿽稱博學﹐然顚倒少可取者。」

《詩眼》云「晏叔原見蒲傳正云﹕『先公平日﹐小詞𨿽多﹐未嘗作婦人語也。』傳正云﹕『綠楊芳艸長亭路﹐年少拋人容易去﹐豈非婦人語乎﹖』晏曰﹕『公謂年少爲何語﹖』傳正曰﹕『豈不謂其所歡乎﹖』晏曰﹕『因公之言﹐遂曉樂天詩兩句云﹐欲畱年少待富貴﹐富貴不來年少去。』傳正笑而悟。然如此語﹐意自髙雅爾。」

《侯鯖錄》云「熙寧中﹐鄭俠上書事作﹐下獄﹐悉治平時往還厚善者。俠家搜得晏叔原與俠詩云﹕『小白長紅又滿枝﹐築球場外獨支頤﹐春風自是人間客﹐主張繁華得幾時。』裕陵稱之﹐卽令釋出。」

宋莒公

《西淸詩話》云「二宋俱爲晏元獻殊門下士﹐兄弟𨿽甚貴顯﹐爲文必手抄寄公﹐懇求雕潤。嘗見景文寄公書曰﹕『莒公兄赴鎭圃田﹐同遊西池﹐作詩云﹕長楊獵罷寒熊吼﹐太一波閒瑞鵠飛。語意警絕﹐﹝「警」原作「驚」﹐今據徐鈔本﹑明鈔本校攺。﹞因作一聯云﹕白雪久殘梁復道﹐黃頭閒守漢樓船。仍注空字於閒之傍﹐批云二字未定﹐更望指示。』晏公書其尾曰﹕『空優於閒﹐且見𨿽有船不禦之意﹐又字好語健。』蓋前輩務求博約﹐情實純至﹐蓋如此也。」

《西淸詩話》云「宋元憲爲內相﹐望臨一時﹐且大用矣﹔同列有贊其姓宋名郊﹐非便。公奉詔﹐更名庠﹐意殊怏怏。會用新名移書與葉淸臣﹐仍呼同年。葉戲答云﹕『淸臣是宋郊第六中選﹐徧閱《小錄》﹐無宋庠﹐不知何許人。』公因寄一絕自解云﹕『紙尾勤勤問姓名﹐禁林依舊玷華纓﹐莫驚書錄題臣向﹐卽是當時劉更生。』」

《石林詩話》云「許昌西湖﹐與子城密相緣附而下﹐可策杖往來﹐不涉城市﹐云是曲環作鎭時﹐取土築城﹐因以其地導潩水瀦之﹐略廣百餘畝﹐中爲橫堤﹐初但有其東之半耳﹐其西廣於東增倍﹐而水不甚深。宋莒公爲守時﹐因起黃河春夫使浚治之﹐始與西相通﹐則詩所謂『鑿開魚鳥忘情地﹐展盡江湖極目天』者也。其後韓持國作大亭水中﹐取其語名之曰展江。然湖水面𨿽闊﹐西邊終易堙塞﹐數十年來﹐公廚規利者遂涸以爲田﹐歲入才得三百斛﹐以佐釀酒﹐而水無幾矣。余爲守時﹐復以還舊﹐稍益開浚﹐渺然眞有江湖之趣。莒公詩更有一篇﹐中云﹕『向晚舊灘都浸月﹐過寒新木便生煙。』尢風流有味﹐而世不傳﹐往往但記前聯也。」

《西淸詩話》云「許昌西湖展江亭成﹐宋元憲畱題﹐有『鑿開魚鳥忘情地﹐展盡江湖極目天』之句﹐皆以謂曠古未有此語﹔然本於五代﹐馬殷據潭州時﹐建明月圃﹐命幕客徐仲雅賦詩﹐云﹕『鑿開靑帝春風圃﹐移下姮娥夜月樓。』用古句摹擬﹐詞人類如此﹐但有勝與否耳。」

《西淸詩話》云「長沙徐仲雅《宮詞》曰﹕『內人曉起怯春寒﹐輕揭珠簾看牡丹﹐一把柳絲收不盡﹐和風搭在玉欄幹。』其富貴瀟灑可愛。」苕溪漁隱曰「余嘗作《春寒絕句》云﹕『小院春寒閉寂廖﹐杏花枝上雨瀟瀟﹐午窗歸夢無人喚﹐銀葉龍涎香漸銷。』聊效其體也。」

《西淸詩話》﹕「本朝狀頭入相者﹕呂文穆蒙正﹑王文正曾﹑李文定迪﹑宋元憲。元憲登庸﹐知制誥石揚休賀以詩曰﹕『皇朝四十三龍首﹐身到黃扉止四人。』副樞王伯庸堯臣曰﹕『何不道已四人﹐而特言止﹐惜哉﹗』蓋伯庸繼元憲魁天下士﹐然未幾薨於位。自慶曆距今迄未有先多士而後大拜者﹐異哉﹗」

宋景文

《東軒筆錄》云「嘉祐中﹐翰林諸公﹐皆入二府。時包拯爲三司使﹐宋祁守鄭州﹐二公久已著人望而不見用﹐﹝「已」原作「次」﹐今據徐鈔本﹑明鈔本校攺。﹞京師諺語云﹕『撥隊爲參政﹐成羣作副樞﹐虧他包省主﹐悶殺宋尙書。』明年﹐包亦爲樞密副使﹐而徐以翰林承旨召景文﹐景文以詩寄梁丞相﹐略曰﹕『粱園賦罷相如至﹐宣室釐殘賈誼歸。』蓋謂差除兩府﹐足方被召也。爲承旨﹐又作詩曰﹕『粉署重來憶舊遊﹐蟠桃開盡海山秋。寧知不是神仙骨﹐上到鰲山更上頭。』」

苕溪漁隱曰「包孝肅拯﹐合肥人。及出守本郡﹐不肯少屈法以阿鄕曲之好﹐故流俗稍稍謗議﹐公乃爲詩以見意﹐其間一聯云﹕『直幹終爲棟﹐眞鋼不作鉤。』﹝「眞鋼」原作「衠剛」﹐今據徐鈔本﹑明鈔本校攺。﹞其守正不回如此。」

《石林詩話》云「子京不甚爲韓魏公所知﹐故公當國﹐子京多補外﹐嘉祐中始再入爲翰林學士。偶朝會﹐子京因疾謁告﹐以表自陳雲﹕『不獲預率舞之列。』魏公見之殊不樂。」

《類苑》云「韓魏公知定州日﹐作閱古堂﹐自爲記刻於石﹐後人又畫魏公像於堂上。子京知定州﹐作樂歌十闋﹐其一曰﹕『聽說中山好﹐韓家閱古堂﹐畫圖眞宰相﹐刻石好文章。』魏公聞之不喜。」

唐子西《語錄》云「晚學遽讀《新唐書》﹐輒能壞人文格。《舊唐書贊語》云﹕『人安漢道之寬平﹐不厭髙皇之嫚罵。』其論唐亡云﹕『決江海以救焚﹐焚救而溺至﹔﹝「救」原作「收」﹐今據徐鈔本﹑明鈔本校攺。﹞引鴆爵以止渴﹐渴止而身亡。』亦自有佳處。」

《東軒筆錄》云「子京博學能文章﹐天資醞藉﹐好遊宴﹐以矜持自喜。晚年知成都府﹐帶《唐書》於本任刊修﹐每宴罷盥漱畢﹐開寢門垂簾﹐燃二椽燭﹐媵婢夾侍﹐和墨伸紙。遠近觀者﹐皆知尙書修《唐書》矣﹐望之如神仙焉。多內寵﹐後庭曳羅綺者甚眾。嘗宴於錦江﹐偶微寒﹐命取半臂﹐諸婢各送一枚﹐凡十餘枚﹐皆至。子京視之茫然﹐恐有厚薄之嫌﹐竟不敢服﹐忍冷而歸。」

王君玉

《緗素雜記》云「《西淸詩話》言王君玉謂人曰﹕『詩家不妨間用俗語﹐尢見工夫。雪止未消者﹐俗謂之待伴﹐嘗有雪詩﹕待伴不禁鴛瓦冷﹐羞明常怯玉鉤斜。待伴羞明皆俗語﹐而采拾入句﹐了無痕颣﹐此點瓦礫爲黃金手也。』余謂非特此爲然﹐東坡亦有之﹐《避謗詩》﹕『尋醫畏病酒入務』﹐又云﹕『風來震澤帆初飽﹐雨入松江水漸肥。』尋醫入務﹐風飽水肥﹐皆俗語也。又南人以飲酒爲軟飽﹐北人以晝寢爲黑甜﹐故東坡云﹕『三杯軟飽後﹐一枕黑甜余。』此亦用俗語也。」

《西淸詩話》云「王琪君玉《詠秋蓮詩》曰﹕『蠶寒冰繭瘦﹐蜂老露房空。』《聞角》曰﹕『隴雁半驚天在水﹐徵人相顧月如霜。』又有詩曰﹕『魚寒不食淸池釣﹐鷺靜頻驚小閣棋。』」

《鐘山語錄》云「或歌王琪詩者﹐荊公曰﹕『琪詩𨿽時有奇句﹐然雕鐫不自在。』」

陳輔之《詩話》云「王君玉有《望江南》十首﹐自謂謫仙。荊公酷愛其『紅綃香潤入梅天』之句。」

《石林詩話》云「晏元獻守南都﹐王君玉時已館閣校勘﹐公特請於朝﹐以爲府簽判﹔朝廷不得已﹐使帶館職從公。外官帶館職﹐自君玉始。賓主相得﹐日以賦詩飲酒爲樂﹐佳時勝日﹐未嘗輒廢也。嘗遇中秋陰晦﹐齋廚夙爲備﹐公適他命﹔旣至夜﹐君玉密使人伺公﹐曰已寢矣﹐君玉亟爲詩以入曰﹕『只在浮雲最深處﹐試憑弦管一吹開。』公枕上得詩大喜﹐卽索衣起﹐徑召客治具﹐大合樂。至夜分﹐果月出﹐遂樂飲達旦。前輩風流固不凡﹐然幕府有佳客﹐亦自如人意也。」

王直方《詩話》云「呂申公在揚州日﹐因中秋﹐令秦少遊預作口號﹐少遊遂有『照海旌幢秋色裏﹐激天鼓吹月明中』之句。然是夜卻微陰﹐公云﹕『使不著也。』少遊乃別作一篇﹐其末云﹕『自是我公多惠愛﹐卻回秋色作春陰。』眞所謂翻手作云也。」

《漫叟詩話》云「南唐僧謙明中秋得句云﹕『此夜一輪滿﹐淸光何處無﹖』先得上句﹐次年秋方得下句。嘗見《使燕錄》云﹕『惟中秋天色陰晴﹐與夷狄同。』」苕溪漁隱曰「東坡《中秋月詩》云﹕『嘗聞此宵月﹐萬里同陰晴。』注云﹕『故人史生爲餘言﹐嘗見海賈云﹐中秋有月﹐則是歲珠多而圓﹐常以此候之。𨿽相去萬里﹐他日會合﹐相問陰晴﹐無不同者。』是說與《使燕錄》相合﹐因附之。」卷第二十七卷

第二十七

陳文惠

張文潛云「陳文惠有《題松江詩》﹐落句云﹕『西風斜日鱸魚香。』言惟松江有鱸魚耳﹐當用此鄕字﹐而數處見皆作香字﹐魚未爲羹胾﹐𨿽嘉魚直腥耳﹐安得香哉﹖」

《東軒筆錄》云「李淑在翰林﹐奉詔撰《陳文惠公神道碑》﹐李爲人髙亢﹐少許可﹐其文章尢尙奇澀﹐碑成﹐殊不稱文惠之功烈﹐文章但云『平生能爲二韻小詩』而已。文惠之子述古等﹐懇乞攺去『二韻』等字﹐答已經進呈﹐不可刊削。述古極銜之。會李出知鄭州﹐奉時祀於恭陵﹐而作《恭帝陵詩》曰﹕『弄楯牽車挽鼓催﹐不知門外倒戈回﹐荒墳斷壠才三尺﹐猶認房陵半仗來。』述古得其詩﹐遽諷寺僧刻石﹐打墨百本﹐傳於都下。俄有以詩上聞者﹐仁宗以其詩送中書。翰林學士葉淸臣等言﹕『本朝以揖遜得天下﹐而淑誣以干戈。且臣子非所宜言。』仁宗亦深惡之﹐遂褫李所居職。自是連蹇於侍從垂二十年﹐竟不用而卒。」

蔡文忠

《類苑》云「蔡文忠公齊﹐擢進士第一﹐以將作丞倅兗﹐將母之官﹐年少气銳﹐日沈酣以酒色﹐廢務賢良。賈公餗居郡中﹐屢謁不得見﹐因書一絕屏間云﹕『聖君寵厚龍頭選﹐慈母恩深鶴髮垂﹐﹝「垂」原作「隨」﹐今據徐鈔本﹑明鈔本校攺。﹞君寵母恩俱未報﹐酒如爲患悔何追。』文忠見之﹐亟往泣謝﹐自是終身不飲酒。」苕溪漁隱曰「余舊記一小詩云﹕『京師素號酒色海﹐溺者常多濟者稀﹐吾子堂前有慈母﹐布衣須換錦衣歸。』不知誰氏作﹐規誨之言﹐惜其散逸﹐故附於後。」

韓魏公

《迂叟詩話》云「韓魏公罷相﹐守北京﹐新進多陵慢之。魏公鬱鬱不得志﹐嘗爲詩云﹕『風定曉枝蝴蝶鬧﹐雨勻春圃桔橰閒。』時人稱其微婉。」

《類苑》云「魏公在北門﹐重陽燕諸曹於後園﹐有詩一聯云﹕『不羞老圃秋容淡﹐且看黃花晚節香。』公居嘗謂保初節易﹐保晚節難﹐故晚節事尢著﹐所立特完。又作《喜雪詩》一聯云﹕『危石蓋深鹽虎陷﹐老枝擎重玉龍寒。』人謂公身𨿽在此﹐自任以天下之重如此。公爲詩用意深﹐非詳味之﹐莫見其指﹐皆此類也。」

苕溪漁隱曰「魯直詩云﹕『黃花晚節尢可惜﹐靑眼故人殊不來』﹐與魏公『且看黃花晚節香』﹐皆於黃花用晚節二字。蓋艸木正搖落之時﹐惟黃花獨秀﹐故可用此二字。」

《石林詩話》云「慶曆八年﹐王則叛貝州﹐旣誅﹐始析河北﹑大名﹑眞定﹑髙陽爲四路﹐各置帥﹐更命儒臣以緝邊。魏公自鄆州徙鎭﹐則大興方略﹐事無不自親﹐嘗有《題養眞亭》詩云﹕『所期淸策慮﹐不是愛精神﹐吏民還解否﹐吾豈苟安人。』其志可見矣。郡圃號眾春﹐會歲饑﹐涉春未嘗一遊。陳薦在幕府﹐以詩請公云﹕『水底魚龍思鼓吹﹐沙頭鷗鷺望旌旗。』公亟答之云﹕『細民溝壑方援手﹐別館鶯花任送春。』在鎭五年﹐政聲流聞天下﹐遂屬以爲相。」

《桐江詩話》云「陳舍人薦彥升﹐有《彭城八詠》﹐爲人所稱﹐多以《燕子樓》爲絕唱﹔殊不知《子房廟詩》最爲警絕﹐詩云﹕『博浪沙頭觸副車﹐潛遊東夏識眞符。風雲智略移秦鼎﹐星斗功名啟漢圖。商老已來寧少海﹐赤松還約訪仙都。雍容進退全天道﹐凜凜髙風萬古無。』《燕子樓詩》並載於後﹐識者自知其優劣也。詩云﹕『僕射新阡狐兔遊﹐侍兒猶住水邊樓。風淸玉簟慵欹枕﹐月好珠簾懶上鉤。寒夢覺來滄海闊﹐新詩吟罷紫蘭秋。樂天才思如春雨﹐斷送殘花一夕休。』燕子樓卽張建封侍兒所居﹐其事具載《麗情集》。彥升《髙祖廟詩》云﹕『塵靜山川狂鹿死﹐雷驚天地老龍飛。』《範增墓詩》云﹕『忿失壯圖撞玉斗﹐豈知天命與金刀。』皆佳句也。《八詠》今不傳於世﹐惜哉﹗」

杜祁公

《石林詩話》云「杜正獻公﹐自少淸羸﹐若不勝衣。年過四十﹐鬢髮卽盡白。𨿽立朝孤峻﹐凜然不可屈﹐而不爲奇節危行﹐雍容持守﹐不以有所不爲爲賢﹐而以得其所爲爲幸。歐公素出其門﹐公謝事居宋﹐歐適來爲守﹐相與甚歡。公不甚飲酒﹐惟賦詩唱酬﹐是時年八十﹐然憂國之意﹐猶慷慨不已﹐每見於色。歐公嘗和詩﹐有『貌先年老因憂國﹐事與心違始乞身』﹐公得之大喜﹐常自諷誦。當時以謂不惟曲盡公志﹐𨿽其形貌﹐亦在模寫中也。」

蔡寬夫《詩話》云「張文孝公觀﹐性端謹﹐一生未嘗作艸字﹐故其詩有『保心如止水﹐爲行見眞書』之句。世多以謂人之所爲﹐可於書體見之﹐此殆不然﹐亦適然耳。今書吏自少卽學楷法﹐往往自不解破體﹐其人豈皆端願者邪﹖人物之髙下﹐要自其書之气韻觀之。蓋精神所寓﹐有必不可掩者﹐初不在眞與艸也。杜正獻公以直諒端方名天下﹐平生踐履﹐未有一事少出禮法。年過七十﹐謝事﹐始學艸書﹐遂盡其妙。今使人每見之﹐則其英特秀爽﹐無所降屈之气﹐猶若可想見者﹐此其所以異乎。」

《林間錄》云「杜祁公衍﹑張文定方平﹐皆致政居雎陽﹐里巷相往來。有朱承事者﹐以醫藥遊二老之間。祁公勁正﹐未嘗雜學﹐每笑安道佞佛﹐對賓客必以此嘲之﹐文定但笑而已。朱承事乘間謂文定曰﹕『杜公天下偉人﹐惜未知此事。公有力﹐盍不勸發之﹖』文定曰﹕『君與此老緣熟勝我﹐我止能助之耳。』朱應之而去。一日﹐祁公呼朱切脈甚急﹐朱謂使者曰﹕『汝先往白相公﹐但云看首《楞嚴》未了。』使者如所告﹐馳白祁公﹐默然久之﹐乃至﹐隱幾揖令坐﹐徐曰﹕『老夫以君疏通解事﹐不意近亦例闒茸﹐如所謂首《楞嚴》者何等語﹐乃爾耽著。聖人微言﹐無出孔﹑孟﹐捨此而取彼﹐是大惑也。』朱曰﹕『相公未讀此經﹐何以知不及孔﹑孟﹐以某觀之﹐似過之也。』袖中出其首卷曰﹕『相公試閱之。』祁公熟視朱﹐不得已﹐乃取默看﹐不覺終軸﹐忽起大驚曰﹕『世間何從有此書邪﹖』遣使盡持其餘來﹐徧讀之﹐捉朱手曰﹕『君眞我知識。安道知之﹐久而不以告我﹐何哉﹖』卽命駕見文定﹐敍其事﹐文定曰﹕『譬如人失物﹐忽已尋得﹐但當喜其得之而已﹐不可追悔得之早晚也。僕非不相告﹐以公與朱君緣熟﹐故遣之耳。𨿽佛祖化人﹐﹝「人」原作「之」﹐今據宋本﹑元本﹑徐鈔本﹑明鈔本校攺。﹞亦必藉同事也。』祁公大悅。」

張文定

《冷齋夜話》云「張文定方平﹐慶曆中﹐嘗爲滁州﹐遊瑯琊山藏院﹐俛仰久之﹐呼左右取梯﹐升梁﹐得經函﹐發之﹐卽《楞伽經》﹐余半捲未寫﹐忽悟前身蓋知藏僧也﹐寫《楞伽》未畢而化﹐因續書殘軸﹐筆迹宛然如昔﹐因號《二生經》。常以經首四句偈﹐發明心要﹐其偈云﹕『世間離生滅﹐猶如虛空華﹐知不得有無﹐而興大悲心。』公後以此經授東坡﹐東坡爲序其事﹐代寫此經﹐刻於浮玉山龍遊寺。」苕溪漁隱曰「《楞伽經》文字簡古﹐讀者或不能句。近時有閩人楊彥國深究宗乘﹐遂箋注此經﹐仍析爲七十一分﹐每分以偈贊之。讀之﹐其義曉然可見。彥國臨終﹐謂其家曰﹕『卽以此經殉葬。』久之﹐其冢間神光發現﹐村夫疑其所藏珍寶﹐謀劫其冢。其家知之﹐卽發出此經﹐神光遂滅﹐因傳此經於世。」

《石林詩話》云「安道未第時﹐貧甚﹐衣食殆不給﹔然意气豪邁﹐未嘗少貶。與劉潛﹑李冠﹑石曼卿往來山東諸郡﹐任气使酒﹐見者皆傾下之。沛縣有漢髙祖廟並歌風臺﹐前後題詩甚多﹐無不推頌功徳﹔獨安道《髙廟詩》云﹕『縱酒疏狂不治生﹐中陽有土不歸耕﹐偶因世亂成功業﹐更向翁前與仲爭。』又《歌風臺》曰﹕『落魄劉郎作帝歸﹐樽前感慨《大風詩》﹐淮陰反接英彭族﹐更欲多求猛士爲。』蓋自少已不凡矣。」

東坡云「『因嗟萍梗才名客﹐自嘆匏瓜老病身﹐一榻從玆還倚壁﹐不知重掃是何人﹖』元丰三年﹐家弟子由謫官筠州﹐安道口占此詩爲別﹐已而涕下。安道平生未嘗出涕向人也。」

陳亞

《迂叟詩話》云「陳亞郎中滑稽﹐嘗爲《藥名詩》百首﹐其美者﹐有『風月前湖夜﹐軒窗半夏涼』﹐不失詩家之體。其鄙者﹐有《贈乞雨日曝僧》云﹕『不雨若令過半夏﹐定應曬作葫蘆巴。』」

《漫叟詩話》云「嘗見近世作《藥名詩》﹐或未工﹐要當字則正﹐用意須假借﹐如『日仄柏陰斜』是也﹔若『側身直上天門東』﹐『風月前湖夜』﹐湖東二字卽非正用。孔毅夫有詩云﹕『鄙性嘗山野﹐尢甘艸舍中。鉤簾陰捲柏﹐障壁坐防風。客土依雲實﹐流泉駕木通。行當歸老矣﹐已逼白頭翁。』『此地龍舒國﹐池隍獸血餘。木香多野橘﹐石乳最宜魚。古瓦松杉冷﹐旱天麻麥疏。題詩非杜若﹐箋膩粉難書。』」

《西淸詩話》云「《藥名詩》起自陳亞﹐非也﹐東漢已有離合體﹐至唐始著《藥名》之號﹐如張籍《答鄱陽客詩》云﹕『江臯歲暮相逢地﹐黃葉霜前半夏枝﹐子夜吟詩向松桂﹐心中萬事豈君知』是也。」

苕溪漁隱曰「《禽言詩》當如《藥名詩》﹐用其名字隱入詩句中﹐造語穩貼﹐無異尋常詩﹐乃爲造微入妙﹐如《藥名詩》云﹕『四海無遠志﹐一溪甘遂心。』遠志﹑甘遂﹐二藥名也。《禽言詩》云﹕『喚起窗全曙﹐催歸日未西。』喚起﹑催歸﹐二禽名也。梅聖兪《禽言詩》﹐如『泥滑滑』『苦竹岡』之句﹐皆善造語者也。」

林和靖

山谷云「歐陽文忠公極賞林和靖『疏影橫斜水淸淺﹐暗香浮動月黃昏』之句﹐而不知和靖別有《詠梅》一聯云﹕『雪後園林才半樹﹐水邊籬落忽橫枝。』似勝前句﹐不知文忠何緣棄此而賞彼。文章大槪亦如女色﹐好惡止系於人。」苕溪漁隱曰「王直方又愛和靖『池水倒窺疏影動﹐屋檐斜入一枝低』﹐以謂此句於前所稱﹐眞可處伯仲之間。余觀此句﹐略無佳處﹐直方何爲喜之﹐眞所謂一解不如一解也。」

蔡寬夫《詩話》云「林和靖《梅花詩》﹕『疏影橫斜水淸淺﹐暗香浮動月黃昏。』誠爲警絕。然其下聯乃云﹕『霜禽欲下先偸眼﹐粉蝶如知合斷魂。』則與上聯气格﹐全不相類﹐若出兩人。乃知詩全篇佳者誠難得﹐唐人多摘句爲圖﹐蓋以此。大抵和靖詩喜於對意﹐如『伶倫近日無侯白﹐奴僕當時有衛靑』﹐『破殿靜披韲臼古﹐齋屏閒試酪奴春』之類﹐𨿽假對﹐亦不艸艸﹐故气格不無少貶。然五言如『夕寒山翠重﹐秋靜鳥行疏』﹐長句如『橋橫水木已秋色﹐寺倚雲峯更晚晴』﹐『煙含晚樹人家遠﹐雨濕春蒲燕子低』等﹐何害爲工夫太過。」

《雪浪齋日記》云「爲詩當飽參﹐然後臭味乃同﹐𨿽爲大宗匠者亦然。『月觀橫枝』之語﹐乃何遜之妙處也﹐自林和靖一參之後﹐參之者甚多。」

陳輔之《詩話》云「唐人《牡丹詩》云﹕『紅開西子妝樓曉﹐翠揭麻姑水殿春。』若攺春作秋﹐全是蓮花詩。林和靖《梅花詩》云﹕『疏影橫斜水淸淺﹐暗香浮動月黃昏。』近似野薔薇也。」

《遁齋閒覽》云「凡詠梅多詠白﹐而荊公詩獨云﹕『須撚黃金危欲墮﹐蒂團紅蠟巧能妝。』不惟造語巧麗﹐可謂能道人不到處矣。又東坡《詠梅》一句云﹕『竹外一枝斜更好。』語𨿽平易﹐然頗得梅之幽獨閒靜之趣。凡詩之詠物﹐𨿽平淡巧麗不同﹐要能以隨意造語爲工。公後復有詩云﹕『遙知不是雪﹐爲有暗香來。』蓋取蘇子卿詩『只言花似雪﹐不悟有香來』之意。公在金陵﹐又有《和徐仲文顰字韻詠梅詩》二首﹐東坡在嶺南﹐有《暾字韻梅詩》三首﹐皆韻險而語工﹐非大手筆不能到也。」

東坡云「『驛使前時走馬回﹐北人初識越人梅﹐淸香莫把酴醿比﹐只欠溪邊月下杯。』此梅二丈《京師逢賣梅花絕句》﹐吾𨿽後輩﹐猶及與之周旋﹐覽其親書詩﹐如見其抵掌談笑也。」

苕溪漁隱曰「林和靖言﹐余頃得宛陵葛生所茹筆﹐每用之如麾百勝之師﹐橫行於紙墨間﹐所向無不如意。惜其日夕且獘﹐作詩以錄其功云﹕『神鋒𨿽缺力終存﹐架琢珊瑚欠策勛﹐日暮閒窗何所似﹐灞陵憔悴故將軍。』殊有憫勞念舊之意。」

《遁齋閒覽》云「林逋詩﹕『艸泥行郭索﹐云木叫鉤輈。』鉤輈格磔﹐謂鷓鴣聲也。《詩話》《筆談》﹐皆美其善對。然鷓鴣未嘗棲木而鳴﹐惟低飛艸中。孫莘老知福州﹐有《荔枝十絕句》云﹕『兒童竊食不知禁﹐格磔山禽滿院飛。』蓋《譜》言荔支未經人摘﹐百禽不敢近﹐或已經摘﹐飛鳥蜂蟻﹐競來食之。或謂鷓鴣旣不登木﹐又非庭院之禽﹐性又不嗜荔支﹐夏月卽非鷓鴣之時﹐語意𨿽工﹐亦詩之病也。」

宋子京《筆記》云「孫炎作反切語﹐本出於俚俗常言﹐尙數百種﹐故謂就爲鯽澑﹐凡人不惠者卽曰不鯽澑﹐謂團曰突欒﹐謂精曰鯽令﹐謂孔曰窟籠﹐不可勝舉。而唐盧仝詩云﹕『不鯽澑鈍漢。』國朝林逋詩云﹕『團欒空繞百千回。』是不曉俚人反語﹐逋𨿽變突爲團﹐亦其繆也。」

蔡寬夫《詩話》云「吳中陂湖間﹐菱蒲所積﹐歲久根爲水所衝蕩﹐不復與土相著﹐遂浮水面﹐動輒數十丈﹐厚亦數尺﹐遂可施種植耕鑿﹐人據其上﹐如木筏然﹐可撐以往來﹐所謂葑田是也。林和靖詩云﹕『陰沈畫軸林間寺﹐零落棋枰葑上田。』正得其實。嘗有北人宰蘇州﹐屬邑忽有投牒﹐訴夜爲人竊去田數畝者﹐怒以爲侮己﹐卽苛系之﹐已而徐詢左右﹐乃葑田也﹐始釋之。然此亦惟浙西最多﹐浙東諸郡已少矣。」卷第二十八卷

第二十八

範文正

《冷齋夜話》云「範文正守鄱陽﹐有書生獻詩甚工﹐文正延禮之。書生自言平生未嘗飽﹐天下之至寒餓﹐無在其右。時盛習歐陽率更字﹐《薦福寺碑》墨本直千錢﹐文正爲具紙墨打千本﹐使售於京師。紙墨已具﹐一夕﹐雷擊碎其碑。故時人爲之語曰﹕『有客打碑來薦福﹐無人騎鶴下揚州。』東坡作《窮措大詩》曰﹕『一夕雷轟《薦福碑》。』韓魏公客有郭注者﹐才而美﹐然求室卽病﹐行年五十﹐未有室家。韓公憐之﹐百計賙卹爲求婚﹐恐其人必死﹐公以侍兒賜之﹐未及門而注死。注殆可與範公客同科也。」

《隱居詩話》云「詩豈獨言志﹐往往識終身之事。希文小官時﹐作《十四夜月詩》云﹕『天意將圓夜﹐人心待滿時﹐已知千里共﹐猶訝一分虧。』希文負人望﹐世期以爲相﹐而止於參知政事。介甫爲殿中丞羣牧判官時﹐作《郢州白雪樓詩》﹐略云﹕『《折楊》《皇荂》笑者多﹐《陽春》《白雪》和者少﹔知音四海無幾人﹐況復區區郢中小。千載相傳始欲慕﹐一時獨唱誰能曉﹖古心以此分冥冥﹐俚耳至今徒擾擾。』及作相更新天下之務﹐而一時沮毀之者蜂起﹐皆如『白雪』之句也。」

《後山詩話》云「文正爲《嶽陽樓記》﹐用對語說時景﹐世以爲奇。尹師魯讀之曰﹕『《傳奇》體耳。』《傳奇》﹐唐裴硎所著小說也。」

文潞公

《東軒筆錄》云「嘉祐中﹐文潞公彥博﹑富鄭公弼爲相﹐劉沆﹑王堯臣爲參政﹐始議立皇嗣﹐前事祕不傳﹐𨿽英宗亦莫知也。元丰中﹐王公之子同老上書﹐言﹕『先帝之立﹐乃先臣在政府始議也﹐其始終事並藏於家。』及宣取﹐上驚嘆久之。是時﹐富﹑劉﹑王三公皆已薨﹐獨潞公畱守西京﹐遽召至闕﹐慰藉恩禮隆厚﹐冊拜太尉。及還西都﹐上作詩送行﹐有『報在不言功』之句。兩府並出餞﹐皆有詩﹐王禹玉詩云﹕『功業特髙嘉祐末﹐精神如破貝州時。』蓋謂是也。」

王直方《詩話》云「蘇黃門《送潞公詩》云﹕『徧閱後生眞有道﹐欲談前事恐無人。』蓋潞公官爵年徳﹐難爲形容﹐非此兩句﹐不能見也。」

《石林詩話》云「賈文元曲水園在許昌城北﹐有大竹三十餘畝﹐潩河貫其中以入西湖﹐最爲佳處。初爲本州民所有﹐潞公爲守買得之。潞公自許徙鎭北門﹐而文元爲代﹐一日﹐挈家往遊﹐題詩壁間云﹕『畫船載酒及芳辰﹐丞相園林潩水濱﹐虎節麟符拋不得﹐卻將淸景付閒人。』遂走使持寄北門﹐潞公得之大喜﹐卽以地券歸賈氏。文元亦不辭而受。然文元居京後﹐亦不復再至。園今荒廢﹐竹亦殘毀過半矣。」

王岐公

《侯鯖錄》云「元祐中﹐元夕﹐上禦樓觀燈﹐有禦制詩。時王禹玉﹑蔡持正爲左右相﹐持正叩禹玉云﹕『應制上元詩﹐如何使故事。』禹玉曰﹕『鰲山鳳輦外不可使。』章子厚笑曰﹕『此誰不知。』後兩日登對﹐上獨賞禹玉詩云﹕『妙於使事。』詩云﹕『雪消華月滿仙臺﹐萬燭當樓寶扇開。雙鳳雲中扶輦下﹐六鰲海上駕山來。鎬京春酒沾周宴﹐汾水秋風陋漢才。一曲升平人盡樂﹐君王又進紫霞杯。』是夕﹐以髙麗進樂﹐又添一杯。」

《石林詩話》云「元丰旣行官制﹐準唐故事﹐定宰相上事儀﹐以禦史中丞押百官班於階下﹐而宰相答拜於阼階上。時王禹玉除左僕射﹐蔡持正右僕射﹐神宗命尙書省行之﹐二人力辭﹐帝不可﹐曰﹕『旣以董正百官﹐不得不正其名分於始﹐此國體﹐非爲卿設也。』二人乃受命。時元厚之已致仕居吳﹐以詩賀禹玉﹐有『前殿聽宣中禁制﹐南宮看習外朝班﹐星辰影落三階上﹐桃李陰成四海間』之句。時最爲盛事。自是相繼入相者﹐不復再講此禮﹐信不可常行也。」

王直方《詩話》云「禹玉旣亡﹐有無名子作詩嘲之云﹕『太師因被子孫煎﹐身後無名只有錢。喏喏佞翻王介甫﹐奇奇歆殺宋昭宣。常言井口難爲戲﹐獨坐中書不計年。東府自來無土地﹐便應正授不須權。』其家經府指言是張山人作。府中追張山人至﹐曰﹕『你怎生作詩嘲他大臣。』張山人曰﹕『某自來多作十七十六字詩﹐著題詩某吟不得。』府尹笑而遣之。」

《隱居詩話》云「溫成皇后初薨﹐會立春進詩帖子﹐是時﹐歐陽修﹑王珪同在翰苑﹐以其虛閤故不進。俄有旨令進溫成閤帖子﹐文忠未能成詩﹐禹玉遽口占一首曰﹕『昔聞海上有仙山﹐煙瑣樓臺日月閒。花下玉容長不老﹐只應春色勝人間。』文忠深嘆其敏麗。」

趙淸獻

《石林詩話》云「趙淸獻以淸徳服一世﹐平生畜雷氏琴一張﹐鶴與白龜各一﹐所向與之俱。始除帥成都﹐蜀風素侈﹐公單車就道﹐以琴鵝龜自隨。蜀人安其政﹐治聲籍甚。元丰間旣罷政事﹐守越。再移蜀﹐公將老矣﹔過泗州﹐渡淮﹐前已放鶴﹐至是復以龜投淮中。旣入﹐見先帝﹐問﹕『聞卿前以疋馬入蜀﹐所攜獨琴鶴﹐廉者固如是乎﹖』公頓首謝﹐故其詩有言『馬尋舊路知歸去﹐龜放長淮不再來』﹐自紀其實也。」

範蜀公

《迂叟詩話》云「範景仁鎭喜爲詩﹐年六十三﹐致仕。一朝思鄕裏﹐遂輕行入蜀。故人李才元大臨知梓州﹐景仁枉道過之。歸至成都﹐日與鄕人樂飲﹐散財於親舊之貧者﹐遂遊峨眉﹑靑城山﹐下巫峽﹐出荊門﹐凡期歲乃還京師。在道作詩凡三百五篇﹐其一聯云﹕『不學鄕人誇駟馬﹐未饒吾祖泛扁舟。』此二事他人所不能用也。」

《後山詩話》云「元祐初﹐起範蜀公於家﹐固辭﹐其表曰﹕『六十三而致仕﹐固不待年﹔七十九而造朝﹐豈云知禮。』是時文潞公年八十餘﹐一召而來﹐人各有所志也。」

司馬溫公

東坡云「晁無咎言司馬溫公有言﹕『吾無過人者﹐但平生所爲﹐未嘗有不可對人言者耳。』予亦記前輩有詩云﹕『怕人知事莫萌心。』皆至言﹐可終身守之。」

《石林詩話》云「溫公熙寧間自長安得請畱臺而歸﹐始至洛中﹐嘗有詩言懷云﹕『三十餘年西復東﹐勞生薄宦等飛蓬。所存舊業惟淸白﹐不負明君有朴忠。早避喧煩眞得策﹐未逢危辱好收功。太平觸處農桑滿﹐贏取閭閻鶴髮翁。』出處大節﹐世固不容復議﹐是時𨿽論事不合去﹐而神宗眷禮之愈厚﹐然猶以『避煩畏辱』爲言﹐況其下者乎。元祐初﹐起爲相﹐至是十七年矣。度公之意﹐初蓋未嘗以自期也。」

王直方《詩話》云「溫公嘗《題趙舍人庵》曰﹕『淸茶淡話難逢友﹐濁酒狂歌易得朋。』」

韓持國

潘子眞《詩話》云「韓子華自相府以病乞補外﹐出鎭北門。韓持國時以論事不當罷﹐猶帶職名﹐以詩寄其兄﹐有『移病暫休丞相府﹐坐謾猶著侍臣冠』之句。移病謂移書言病﹐見《楊敞傳》。坐謾免﹐見《孝武功臣表》﹐謾﹐狂也。音漫。」

《石林詩話》云「韓持國𨿽剛果特立﹐風節凜然﹐而情致風流﹐絕出時輩。許昌崔象之侍郎舊第﹐今爲杜君章所有﹐廳後小亭僅丈餘﹐有海棠兩株﹐持國每花開﹐輒載酒日飲其下﹐竟﹐謝而去﹐歲以爲常。至今故吏猶能言之。余嘗於小亭柱間得公二絕句﹐其一云﹕『濯錦江頭千萬枝﹐當年未解惜芳菲﹐而今得向君家見﹐不怕春寒雨濕衣。』尙可想見當時气味。韓忠獻公嘗帥蜀﹐持國兄弟皆侍行﹐尙少﹐故前句云爾。其二云﹕『長條無風亦自動﹐柔艷著雨更相宜。』漫其後句。」苕溪漁隱曰「鄭谷《海棠詩》云﹕『穠麗最宜新著雨﹐妖饒全在欲開時。』前輩以謂此兩句說盡海棠好處。今持國『柔艷著雨更相宜』之句﹐乃用鄭谷語也。至於東坡作此詩﹐則詞格超逸﹐不復蹈襲前人﹐其詩有『嫣然一笑竹籬間﹐桃李漫山總粗俗。自然富貴出天姿﹐不待金盤薦華屋。朱唇得酒暈生臉﹐翠袖捲紗紅映肉。林深霧暗曉光遲﹐日暖風輕春睡足。雨中有淚亦淒愴﹐月下無人更淸淑。』元丰間﹐東坡謫黃州﹐寓居定惠院﹐院之東﹐小山上有海棠一株﹐特繁茂﹐每歲盛開時﹐必爲攜客置酒﹐已五醉其下矣﹐故作此長篇﹔平生喜爲人寫﹐蓋人間刊石者自有五六本﹐云軾平生得意詩也。」

《石林詩話》云「『開簾風動竹﹐疑是故人來』﹐與『徘徊花上月﹐空度可憐宵』﹐此兩聯𨿽唐人小說﹐其實佳句也。鄭谷詩﹕『睡輕可忍風敲竹﹐飲散那堪月在花。』蓋與此同。然論其格力﹐適堪揭酒家壁﹐與爲市人書扇耳。天下事每患自以爲工處著力太過﹐何但詩也。」

王直方《詩話》云「韓持國嘗有詩云﹕『靑煙幾人家﹐綠野山四抱。』當時無不傳之。」

《雪浪齋日記》云「韓持國﹑謝師厚詩絕妙﹐莘老亦亹亹逼人。韓云﹕『數畝家園荒杞菊﹐一池秋水沸龜魚。』前人評此詩云﹕『沸字直錢。』謝師厚詩云﹕『倒著衣裳迎戶外﹐盡呼兒女拜燈前。』莘老云﹕『尙想紫芡盤﹐明珠出新烹。』又云﹕『千里暮山橫紫翠﹐一鉤新月破黃昏。』」

王直方《詩話》云「山谷對餘言﹐謝師厚七言﹐絕類老杜﹐但人少知之耳。如『倒著衣裳迎戶外﹐盡呼兒女拜燈前』﹐編之《杜集》﹐無愧也。師厚方爲其女擇對﹐見庭堅詩﹐乃云﹕『吾得婿如是足矣。』庭堅因往求之。然庭堅之詩﹐竟從謝公得句法﹐故嘗有詩曰﹕『自往見謝公﹐論詩得濠梁。』」

《後山詩話》云「謝師厚廢居於鄧﹐王左丞存﹐其妹婿也﹐奉使荊湖﹐枉道過之﹐夜至其家﹐師厚有云﹕『倒著衣裳迎戶外﹐盡呼兒女拜燈前。』」

《石林詩話》云「元厚之知荊南﹐夢至仙府﹐三人者聯書名旁﹐有告之曰﹕『君三人蓋兄弟也。』覺而思之﹐莫知所謂。未幾﹐入爲學士﹐韓持國維﹑楊元素繪﹐先已在院﹐一日書名﹐三人名皆從絞絲﹐始悟夢中兄弟之意。豈神仙以是爲戲邪﹖已而持國﹑元素外補﹐厚之尹京。後三年﹐復與元素還職﹐而鄧文約綰相繼爲直院﹐則三人之名﹐又皆從絞絲。蓋始終皆同﹐決非偶然者。以此推之﹐仕宦升沈進退﹐亦何可以人力計。許大夫選嘗作《四翰林詩》記其事﹐﹝「選」字原脫﹐今據徐鈔本﹑明鈔本校補。﹞厚之和云﹕『聯名適似三株樹﹐傳玩驚看五朵雲。』亦一時之異也。」

韓玉汝

東坡云「韓縝爲秦州﹐酷暴少恩﹐以賊殺不辜去官。秦人語曰﹕『寧逢暴虎﹐莫逢韓玉汝。』玉汝﹐縝字也。孫臨最善滑稽﹐尢善對﹐或問曰﹕『莫逢韓玉汝﹐當以何對﹖』臨應聲曰﹕『可怕李金吾。』天下以爲口實。『可怕李金吾』﹐乃杜子美詩也。」

《石林詩話》云「元丰初﹐虜人來議地界﹐玉汝自樞密都承旨出分畫。玉汝有愛妾劉氏﹐臨行﹐劇飲通夕﹐且作樂府詞畱別。翌日﹐神宗已密知﹐忽詔步軍司遣兵爲般家追送之﹐玉汝初莫測所因﹐久之﹐方知其自樂府發也。劉貢甫﹐玉汝姻黨﹐卽作小詩寄以戲之云﹕『票姚不復顧家爲﹐誰爲《東山》久不歸﹖《捲耳》幸容攜婉孌﹐《皇華》何啻有光輝。』玉汝之詞﹐由此亦盛傳於天下。」

《石林詩話》云「《江幹初雪圖》眞迹﹐藏李邦直家﹐唐蠟紙本﹐世傳王摩詰所作﹐末有元丰間王禹玉﹑蔡持正﹑韓玉汝﹑章子厚﹑王和甫﹑張邃明﹑安厚卿七人題詩。﹝「間」字原無﹐今據徐鈔本﹑明鈔本校補。﹞建中靖國元年﹐韓師朴相﹐邦直﹑厚卿同在二府﹐前七人所存惟厚卿而已。持正貶死嶺外﹐禹玉追貶﹐子厚方貶﹐玉汝﹑和甫﹑邃明謫死久矣。故師朴繼題其後云﹕『諸公當日聚巖廊﹐晚謫南荒半已亡﹐惟有紫樞黃閣老﹐再開圖畫看瀟湘。』是時﹐邦直在門下﹐厚卿在西府﹐紫樞黃閣謂二人也。厚卿復題云﹕『曾遊滄海困驚瀾﹐晚涉風波路更艱﹐從此江湖無限景﹐不如只向畫圖看。』而邦直亦有題云﹕『此身何補一毫芒﹐三辱淸時政事堂﹐病骨未爲山下土﹐尙尋遺墨話存亡。』﹝「尙」原作「嘗」﹐今據徐鈔本﹑明鈔本校攺。﹞余家並錄諸公詩﹐每出讀之慨然。自元丰至建中靖國幾三十年﹐諸公之名宦﹐亦已至矣﹐然始皆有願爲圖中之遊而未暇得﹐故禹玉云﹕『何日扁舟載風雪﹐卻將蓑笠伴漁人。』玉汝云﹕『君恩未報身何有﹐且寄扁舟夢想中。』其後廢謫流竄﹐有𨿽死不得免者﹐而江湖間此景無處不有﹐皆不得一償﹐厚卿至爲危辭﹐蓋有激而云。豈此景眞不可得﹐亦自不能踐其言耳。」苕溪漁隱曰「江湖之景﹐天付閒人﹐今諸公居宰輔享富貴如此﹐又欲兼有江湖之樂﹐貪而不止﹐世間豈有揚州鶴邪﹖」卷第二十九卷

第二十九

六一居士上

《石林詩話》云「前輩詩文﹐各有平日得意﹐不過數篇﹐然它人未必能盡知也。毗陵正素處士張子厚善書﹐余嘗於其家見歐公子棐以烏絲欄絹一軸﹐求子厚書文忠公《明妃曲》兩篇﹑《廬山髙》一篇﹐略云﹕『先公平生未嘗矜大所爲文﹐一日被酒﹐語棐曰﹕吾詩《廬山髙》﹐今人莫能爲﹐惟李太白能之﹔《明妃曲》後篇﹐太白不能爲﹐惟杜子美能之﹔至於前篇﹐則子美亦不能爲﹐惟吾能之也。因欲別錄此三篇藏之﹐以志公意。』余在汝陰﹐見棐問之﹐亦然。今閱公詩者﹐蓋未嘗獨異此三篇也。」

王直方《詩話》云「郭功父少時喜誦文忠公詩。一日﹐過梅聖兪﹐曰﹕『近得永叔書﹐方作《廬山髙》詩﹐送劉同年﹐自以爲得意。恨未見此詩。』功父爲誦之。聖兪擊節嘆賞﹐曰﹕『使吾更作詩三十年﹐亦不能道其中一句。』功父再誦﹐不覺心醉﹐遂置酒﹐又再誦﹐酒數行﹐凡誦十數徧﹐不交一談而罷。明日﹐聖兪贈功父詩﹐其略曰﹕『一誦《廬山髙》﹐萬景不得藏﹐設令古畫師﹐極意未能詳。』」苕溪漁隱曰「余閱《宛陵集》﹐聖兪於此詩自注云﹕『郭來誦歐陽永叔《廬山髙》。』」

《西淸詩話》云「歐公守滁陽﹐築醒心﹑醉翁兩亭於瑯琊幽谷﹐且命幕客謝某者﹐雜植花卉其間。謝以狀問名品﹐公卽書紙尾云﹕『淺深紅白宜相間﹐先後仍須次第栽﹐我欲四時攜酒去﹐莫教一日不花開。』其淸放如此。」

苕溪漁隱曰「永叔《送原甫出守永興詩》云﹕『酌君以荊州魚枕之蕉﹐贈君以宣城鼠須之管﹐酒如長虹飲滄海﹐筆若駿馬馳平阪。』黃魯直《送王郎詩》云﹕『酌君以蒲城桑落之酒﹐泛君以湘累秋菊之英﹐贈君以黟川點漆之墨﹐送君以陽關墮淚之聲﹔酒澆胸中之磊落﹐菊制短世之頹齡﹐墨以傳千古文章之印﹐歌以寫從來兄弟之情。』近時學者﹐以謂此格獨魯直爲之﹐殊不知永叔已先有也。」

《西淸詩話》云「劉原甫敞再婚﹐永叔以二絕戲之云﹕『平生志業有誰先﹐落筆文章海內傳﹐明日都城應紙貴﹐開簾卻扇見新篇。』『仙家千載一何長﹐浮世空驚日月忙﹐洞裏新花莫相笑﹐劉郎今是老劉郎。』原甫不悅。」

《髙齋詩話》云「祖無擇晚娶徐氏﹐有姿色。議親之時﹐無擇爲館職﹐徐氏必欲訾相其人﹔而無擇貌寢﹐恐不得當也﹐同捨馮當世丰姿秀美﹐乃諭媒妁俟馮出局﹐揚鞭躍馬﹐經過徐居﹐曰﹕『此祖學士也。』徐竊窺甚喜。成婚﹐始寤其非﹐竟以反目離婚。歐公嘗作詩云﹕『無擇名聲重當世﹐早歲多奇晚乃偶。』蓋爲此也。」

《桐江詩話》云「永叔《送李畱後知鄆州詩》﹐乃士君子之處富貴﹐非庸鄙有力者所可爲﹐詩云﹕『北州能事藹佳聲﹐東土還聞政有成。組甲光寒圍夜帳﹐彩旗風暖看春耕。金釵墜鬢分行立﹐玉麈髙談四坐傾。富貴常情誰不愛﹖羨君瀟灑有餘淸。』李名願﹐李都尉長子﹐先曾知相州。」

東坡云「頃歲﹐孫莘老識文忠公﹐乘間以文字問之﹐云﹕『無他術﹐惟勤讀書而多爲之自工。世人患作文字少﹐又懶讀書﹐每一篇出﹐卽求過人﹐如此少有至者。疵病不必待人指摘﹐多作自能見之。』此公以其嘗試者告人﹐故尢有味。」苕溪漁隱曰「舊說梅聖兪日課一詩﹐寒暑未嘗易也。聖兪詩名滿世﹐蓋身試此說之效耳。」

宋子京《筆記》云「余每見舊所作文章﹐憎之﹐必欲燒棄。梅堯臣喜曰﹕『公之文進矣﹐僕之詩亦然。』」

《後山詩話》云「永叔謂爲文有三多﹕看多﹐做多﹐商量多也。」

《侯鯖錄》云「東坡作《雪詩》云﹕『凍合玉樓寒起粟﹐光搖銀海眩生花。』後見荊公﹐云﹕『道家以兩肩爲玉樓﹐目爲銀海﹐是使此事否﹖』坡退曰﹕『惟荊公知此出處。』」

《石林詩話》云「詩禁體物語﹐此學詩者﹐類能言之。歐公守汝陰﹐與客賦雪詩於聚星堂﹐舉此令﹐往往坐客皆閣筆﹔但非能者耳﹐若能者﹐則出入縱橫﹐何可拘礙。鄭谷﹕『亂飄僧捨茶煙濕﹐密灑歌樓酒力微。』非不去體物語﹐而气格如此之卑。蘇子瞻﹕『凍合玉樓寒起粟﹐光搖銀海眩生花。』超然飛動﹐何害其言玉樓銀海。退之兩篇﹐力欲去此獘﹐𨿽冥搜奇譎﹐亦不免『縞帶銀杯』之句。杜子美『暗度南樓月﹐寒深北渚云。』初不避雲月字。若『隨風且開葉﹐帶雨不成花』﹐則退之兩篇殆無以過之也。」

苕溪漁隱曰「六一居士守汝陰日﹐因雪會客賦詩﹐詩中玉﹑月﹑梨﹑梅﹑練﹑絮﹑白﹑舞﹑鵝﹑鶴﹑銀等事﹐皆請勿用。詩曰﹕『新陽力微初破萼﹐客陰用壯猶相薄。朝寒稜稜風莫犯﹐暮雪緌緌止還作。驅馳風雲初慘淡﹐炫晃山川漸開廓。光芒可愛初日照﹐潤澤終爲和气爍。美人髙堂晨起驚﹐幽士虛窗靜聞落。酒壚成徑集瓶罌﹐獵騎尋蹤得狐貉。龍蛇掃起斷復續﹐猊虎圍成呀且攫。其貪終歲飽麰麥﹐豈卹空林饑鳥雀。沙墀朝賀迷象笏﹐桑野行歌沒芒屩。乃知一雪萬人喜﹐顧我不飲胡爲樂。坐看天地絕氛埃﹐使我胸襟如洗瀹。脫遺前言笑塵雜﹐搜索萬象窺冥漠。潁𨿽陋邦文士眾﹐巨筆人人把矛槊。自非我爲發其端﹐凍口何由開一噱﹖』其後﹐東坡居士出守汝陰﹐禱雨張龍公祠﹐得小雪﹐與客會飲聚星堂﹐忽憶歐陽文忠公作守時﹐雪中約客賦詩﹐禁體物語﹐於艱難中特出奇麗﹐爾來四十餘年﹐莫有繼者。僕以老門生繼公後﹐𨿽不足追配先生﹐而賓客之美﹐殆不減當時。公之二子﹐又適在郡﹐故輒舉前令﹐各賦一篇﹐詩曰﹕『窗前暗響鳴枯葉﹐龍公試手行初雪。映空先集疑有無﹐作態斜飛正愁絕。眾賓起舞風竹亂﹐老守先醉霜松折。恨無翠袖點橫斜﹐只有孤燈照明滅。歸來尙喜更鼓暗﹐晨起不待鈴索掣。未嫌長夜作衣稜﹐卻怕初陽生眼纈。欲浮大白追余賞﹐幸有回飈驚落屑。模糊檜頂獨多時﹐歷亂瓦溝裁一瞥。汝南先賢有故事﹐醉翁詩話誰續說﹖當時號令君聽取﹐白戰不許持寸鐵。』自二公賦詩之後﹐未有繼之者﹐豈非難措筆乎﹖」

《漫叟詩話》云「王綸女爲鬼所憑﹐有《雪詩》云﹕『何事月娥欺不在﹐亂飄端葉向人間。』說雲天上有端木﹐開花六出。」苕溪漁隱曰「東坡《雪詩》有『薝卜無香散六花』之句﹐注云﹕『薝卜﹐梔子花也﹐與雪花皆六出。』蓋亦猶王綸女《雪詩》﹐以端木開花六出﹐遂以比雪花之六出耳。山谷乃謂東坡未極其趣﹐曰﹕『薝卜花卽今山梔子花也﹐染梔子花六出﹐𨿽香不濃鬱﹐山梔子花八出﹐一株可香一園。佛說譬如入薝卜林中﹐惟嗅薝卜﹐不嗅餘香﹐於此可驗。』余謂山谷此說殊穿鑿﹐東坡止言梔子花六出﹐以比雪花六出而已﹐初不論其香之有異。兼梔子花只有一種﹐卽無染梔子﹑山梔子二種﹔但其地有肥瘠﹐故開花有大小﹐皆是六出﹐亦無八出者﹐其香悉濃鬱﹐佛書止言如入薝卜林中﹐何嘗分一株之異乎。」

《冷齋夜話》云「盛次仲﹑孔平仲同在館中﹐雪夜論詩﹐平仲曰﹕『當作不經人道語﹐曰﹕斜拖闕角龍千丈﹐澹抹墻腰月半稜。』坐客皆稱奇絕。次仲曰﹕『此句甚佳﹐惜其未大﹐乃曰﹕看來天地不知夜﹐飛入園林總是春。』平仲乃服其工。」

苕溪漁隱曰「東坡《雪詩》有『飛花又舞謫仙檐』之句﹐余讀李謫仙詩『好鳥迎春歌後院﹐飛花送酒舞前檐』﹐恐或用此事也。『應慚落地梅花熾﹐故作漫天柳絮飛。』世傳王淡交雪句『似梅花落地﹐如柳絮因風』﹐與坡詩全相類﹐豈偶然邪﹖『遺蝗入地應千尺﹐宿麥連云有幾家』﹐蓋蝗遺子於地﹐若雪深一尺﹐則入地一丈﹐麥得雪則資茂而成稔歲﹕此老農之語也。故東坡皆收拾入詩句﹐殆無餘蘊矣。余亦嘗有《春雪》鄙句﹕『潤資宿麥兩歧秀﹐寒勒新花幾信風。』」

《遁齋閒覽》云「羅可嘗作《百韻雪詩》﹐其間有『斜侵潘嶽鬢﹐橫上馬良眉』﹐誠佳句也。」

苕潠漁隱曰「羅隱《雪詩》云﹕『曉窗呵筆尋詩句﹐一片飛來紙上消。』格𨿽不髙﹐亦小巧可喜。」

《石林詩話》云「至和﹑嘉祐間﹐場屋舉子﹐爲文尙奇澀﹐讀或不成句。歐公力欲革其獘﹐旣知貢舉﹐凡文涉雕刻者皆黜之。時範景仁﹑王禹玉﹑梅公儀﹑韓子華同事﹐而梅聖兪爲參詳官﹐未引試前﹐唱酬詩極多﹐歐公有『無嘩戰士銜枚勇﹐下筆春蠶食葉聲』﹐最爲警策。聖兪有『萬蟻戰酣春晝永﹐五星明處夜堂深』﹐亦爲諸公所稱。及放榜﹐平時有聲如劉暉輩﹐皆不預選﹐士論頗洶洶。未幾﹐詩傳﹐遂哄然﹐以爲主司惟酬唱﹐不暇詳考﹐且言以五星自比﹐而待我曹爲蠶蟻﹐因造爲醜語。自是禮闈不復作詩﹐終元丰末﹐幾三十年。元祐初﹐𨿽稍稍爲之﹐要不如前日之盛。然是榜得蘇子瞻爲第二人﹐子由與曾子固皆在選中﹐亦不可謂不得人矣。」

《西淸詩話》云「世傳歐公掌貢闈﹐舉子問堯﹑舜是幾種事。公曰﹕『疑事不用使。』此乃南唐湯悅﹑楊鸞問答﹐見鄭文寶《江表誌》﹐非歐公之言也。」

蔡寬夫《詩話》云「故事﹕春試進士﹐皆在南省中東廂。刑部有樓甚宏壯﹐旁視宣徳﹐直抵州橋。鎖院每以正月五日﹐至元夕﹐例未引試﹐考官往往竊登樓以望禦路燈火之盛。宋宣獻公在翰林時﹐上元以修史促成書﹐特免扈從。嘗賦詩云﹕『屬書不得陪春豫﹐結客何妨事夜遊。還勝南宮假宗伯﹐重扉深鎖暗登樓。』蓋謂此。至嘉祐中﹐歐陽文忠公知舉﹐梅聖兪作《莫登樓詩》﹐諸公相與唱和﹐自是遂爲禮闈一盛事。予崇寧初爲點檢試卷官﹐嘗亦屢登﹐壁間猶有前輩題字甚多﹐然無復數公之樂矣。今省廢爲開封府﹐樓亦隨毀。」

《東軒筆錄》云「範希文守邊日﹐作《漁家傲》樂歌數闋﹐皆以『塞下秋來』爲首句﹐頗述邊鎭之勞苦﹐永叔嘗呼爲窮塞主之詞。及王尙書素守平涼﹐永叔亦作《漁家傲》一詞以送之﹐其斷章曰﹕『載勝歸來飛捷奏﹐傾賀酒﹐玉階遙獻南山壽。』顧謂王曰﹕『此眞元帥之事也。』」卷第三十卷

第三十

六一居士下

苕溪漁隱曰「歐公《花品序》云﹕『牡丹初不載文字﹐自則天已後始盛﹐如沈﹑宋﹑元﹑白之流﹐皆喜詠花﹐當時有一花之異﹐彼必形於篇什﹐而此寂無傳焉。﹝「此」字原無﹐今據徐鈔本﹑明鈔本校補。﹞惟劉夢得有《詠魚朝恩宅牡丹》﹐但云一叢千朵而已。』余謂歐公此言非是﹐觀劉夢得﹑元微之﹑白樂天三人﹐其以牡丹形於篇什者甚眾﹐烏得謂之寂無傳焉﹖劉夢得乃是《詠渾侍中牡丹》﹐非詠魚朝恩宅者﹐此亦歐公誤記耳。其詩云﹕『徑尺千餘朵﹐人間有此花﹐今朝見顏色﹐更不向諸家。』又《賞牡丹詩》云﹕『庭前芍藥妖無格﹐池上芙蕖淨少情﹐惟有牡丹眞國色﹐花開時節動京城。』又云﹕『有此傾城好顏色﹐天教晚發賽諸花。』其詩若是﹐非獨但云一叢千朵而已。元微之《看牡丹古詩》云﹕『蝶舞香暫飄﹐蜂牽蕊難正﹐籠處彩雲合﹐露湛紅珠瑩。』又《西明寺絕句》云﹕『花向琉璃地上生﹐光風眩轉紫雲英﹐自從天女盤中見﹐直至今朝眼更明。』若白樂天凡有此詩數十首﹐其《牡丹花長篇》云﹕﹝「花」原作「芳」﹐今據徐鈔本﹑明鈔本校攺。﹞『千片赤英霞爛爛﹐百枝絳艷燈煌煌。照地初開錦繡段﹐當風不結麝臍囊。映葉多情隱羞面﹐臥叢無力含醉妝。』又《看渾家牡丹戲贈李二十》云﹕『香勝燒蘭紅勝霞﹐城中最數令公家﹐人人散後君須看﹐歸到江南無此花。』又《買花詩》云﹕『灼灼百朵花﹐戔戔五束素。』又云﹕『一叢深色花﹐十戶中人賦。』則當時此花之貴斷可知矣。《花品序》又云﹕『牡丹自則天已後始盛。』歐公此言信然。余今因以開元時牡丹二事驗之﹐蓋開元正是則天已後也。其一事﹐卽李翰林集後序﹐云﹕『開元中﹐禁中初重木芍藥﹐卽今牡丹也﹐得四本﹐紅﹑紫﹑淺紅﹑通白者﹐上因移植於興慶池東沈香亭前﹐會花方繁開﹐上乘照夜車﹐太眞妃以步輦從﹐詔選梨園弟子中尢者﹐得樂十六色﹐李龜年以歌擅一時之名﹐手捧檀板﹐押眾樂前﹐將歌之﹐上曰﹕賞名花﹐對妃子﹐焉用舊樂辭爲。遽命李龜年持金花箋賜翰林供奉李白﹐立進《淸平調辭》三章。白欣然承詔﹐猶若宿酲未解﹐因援筆賦之﹐其一曰﹕云想衣裳花想容﹐春風拂檻露華濃﹐若非羣玉山頭見﹐會向瑤臺月下逢。其二曰﹕一枝紅艷露凝香﹐雲雨巫山枉斷腸﹐借問漢宮誰得似﹐可憐飛燕倚新妝。其三曰﹕名花傾國兩相歡﹐長得君王帶笑看﹐解釋春風無限恨﹐沈香亭北倚闌干。龜年以歌辭進﹐上命梨園弟子﹐略約調撫絲竹﹐遂促龜年歌之﹐太眞妃持玻璃七寶杯酌西涼州蒲萄酒﹐笑領歌辭﹐意甚厚。上因調玉笛以倚曲﹐每曲徧將換﹐則遲其聲以媚之。太眞妃飲罷﹐斂繡巾重拜上。自是顧李翰林尢異於諸學士。』其一事﹐卽《松窗雜錄》﹐云﹕『明皇內殿賞牡丹﹐問侍臣曰﹕《牡丹詩》誰爲首﹖奏云李正封﹐詩云﹕國色朝酣酒﹐天香夜染衣。帝謂妃子曰﹕妝臺前飲一紫金盞酒﹐則正封之詩可見矣。』余嘗謂二李之詩﹐詞格騷雅﹐眞可壓倒元﹑白﹐歐公亦遺之而不言﹐獨稱劉夢得有此詩﹐殊不可曉也。《花品序》又云﹕『予居府中時﹐嘗謁思公﹐見一小屏立坐後﹐細書字滿其上﹐思公指之曰﹕欲作《花品》﹐此是牡丹名﹐凡九十餘種。然予所經見﹐﹝「經」原作「細」﹐今據明鈔本校攺。﹞而今人多稱者才三十許﹐不知思公何從而得之多也﹖』思公卽錢惟演。東坡云﹕『惟演爲西都畱守﹐姑置驛貢洛花。識者鄙之﹐此宮妾愛君之意也﹐故於《荔支嘆》亦云﹕洛陽相君忠孝家﹐可憐亦進姚黃花。蓋爲思公惜之也。』」

《西淸詩話》云「歐公《謝人寄牡丹詩》﹕『邇來不覺三十年﹐歲月才如熟羊胛。』用史載海東有國曰骨利幹﹐地近扶桑﹐國人初夜煮羊胛﹐方熟而日己出﹐言其疾也。」苕溪漁隱曰「余讀《資治通鑑》云﹕『唐太宗時﹐骨利幹遣使入貢。骨利幹於鐵勒諸部爲最遠﹐晝長夜短﹐日沒後天色正曛﹐煮羊脾適熟﹐日已復出矣。』所紀與史載小異。此作羊脾﹐歐公作羊胛﹐仄聲押韻﹐未知孰是。」

唐子西《語錄》云「凡爲文﹐上句重﹐下句輕﹐則或爲上句壓倒。《晝錦堂記》云﹕『仕宦而至將相﹐富貴而歸故鄕。』下云﹕『此人情之所榮﹐而今昔之所同也。』非此兩句﹐莫能承上句。《居士集序》云﹕『言有大而非誇。』此𨿽只一句﹐而體勢則甚重﹐下乃云﹕『學者信之﹐眾人疑焉。』非用兩句﹐亦載上句不起。韓退之《與人書》云﹕『泥水馬弱﹐不敢出﹐不果鞠躬親問﹐而以書。』若無『而以書』三字﹐則上重甚矣。此爲文之法也。」

王直方《詩話》云「《寄江十學士詩》云﹕『白髮垂兩鬢﹐黃金腰七鐶。』又有《當宿直詩》﹕『萬釘寶帶爛腰鐶。』劉貢父云﹕『永叔這條腰帶﹐幾次道著也。』」

《雪浪齋日記》云「或疑六一居士詩﹐以爲未盡妙﹐以質於子和。子和曰﹕『六一詩只欲平易耳﹐西風酒旗市﹐細雨菊花天﹐豈不佳﹖晚煙寒橘柚﹐秋色老梧桐﹐豈不似少陵﹖』」

王直方《詩話》云「澄心堂紙﹐乃江南李后主所制﹐國初亦不甚以爲貴。自劉貢甫首爲題之﹐又邀諸公賦之﹐然後世以爲貴重。貢甫詩云﹕『當時百金售一幅﹐澄心堂中千萬軸﹐後人聞名寧復得﹐就令得之當不識。』文忠公詩云﹕『君不見曼卿子美眞奇才﹐久矣零落埋黃埃﹐君家𨿽有澄心紙﹐有敢下筆知誰哉。』梅聖兪云﹕『寒溪浸楮舂夜月﹐敲冰舉簾勻割脂﹐焙漧堅滑若鋪玉﹐一幅百金曾不疑。』東坡云﹕『詩老囊空一不畱﹐一番曾作百金收。』又從宋肇求此紙云﹕『知君也厭雕肝腎﹐分我江南數斛愁。』」﹝「斛」原作「解」﹐今據宋本﹑元本﹑徐鈔本﹑明鈔本校攺。﹞

《漫叟詩話》云「歐公有詩與王荊公云﹕『翰林風月三千首﹐吏部文章二百年。』荊公答詩云﹕『他日若能窺孟子﹐終身何敢望韓公。』文忠所謂吏部乃謝吏部也﹐後人疑荊公有韓公之句﹐遂以爲韓吏部﹐非也。此二聯政不相參涉。」苕溪漁隱曰「齊吏部侍郎謝脁﹐以淸詞麗句﹐動於一時﹐長五言詩﹐與沈約友善﹐約嘗謂二百年來無此詩也。歐公所用乃此事﹐見《南史》。」

《西淸詩話》云「丹靑吟詠﹐妙處相資﹐昔人謂詩中有畫﹐畫中有詩者﹐蓋畫手能狀﹐而詩人能言之。唐人有《盤車圖》﹐畫重岡復嶺﹐一夫馳車山谷間。永叔賦詩﹕『坡長阪峻牛力疲﹐天寒日暮人心速。』又南唐畫俗號《四暢圖》﹐其一剔耳者﹐曲肘仰面作挽弓勢﹔一搔首者﹐使小靑理髮﹐趺坐俯首﹐兩手置膝作輪指狀。魯直題云﹕『別耳厭塵喧﹐搔頭數歸日。』且畫工意初未必然﹐而詩人廣大之。乃知作詩者徒言其景﹐不若盡其情﹐此題品之津梁也。」

《侯鯖錄》云「永叔閒居汝陰時﹐一妓能盡記公所爲歌詞﹐公戲云﹕『他日當來作守。』復自維揚移汝州﹐其人已不復見﹐《題擷芳亭》云﹕『柳絮已將春去遠﹐海棠應恨我來遲。』後二十年﹐東坡來作守﹐見之曰﹕『此乃杜牧之綠葉成陰之句也。』」

《西淸詩話》云「歐公語人曰﹕『修在三峽賦詩云﹕春風疑不到天涯﹐二月山城未見花。若無下句﹐則上句不見佳處﹐並讀之﹐便覺精神頓出。文意難評如此﹐要當著意詳味之耳。』」

《冷齋夜話》云「人意趣所至﹐多見於嗜好。歐公喜士爲天下第一﹐常好誦孔北海『坐上客常滿﹐樽中酒不空。』範文正淸嚴﹐而喜論兵﹐常好誦韋蘇州詩『兵衛森畫戟﹐燕寢凝淸香。』東坡友愛子由﹐而味著淸境﹐每誦『寧知風雨夜﹐復此對牀眠。』山谷寄傲士林﹐而意趣不忘江湖﹐其作詩曰﹕『九陌黃塵烏帽底﹐五湖春水白鷗前。』又曰﹕『夢作白鷗去﹐江湖水粘天。』又作《演雅詩》云﹕『江湖野水碧於天﹐中有白鷗閒似我。』」

王直方《詩話》云「歐公《盤車圖詩》云﹕『古畫畫意不畫形﹐梅詩詠物無隱情﹐忘形得意知者寡﹐不若見詩如見畫。』東坡作《韓幹馬圖詩》云﹕『韓生畫馬眞是馬﹐蘇子作詩如見畫﹐世無伯樂亦無韓﹐此詩此畫誰當看﹖』又云﹕『論畫以形似﹐見與兒童鄰﹐賦詩必此詩﹐定知非詩人﹐詩畫本一律﹐天工與淸新。』又云﹕『少陵翰墨無形畫﹐韓幹丹靑不語詩﹐此畫此詩今已矣﹐人間駑驥謾爭馳。』余以爲若論詩畫﹐於此盡矣。每誦數過﹐殆欲常以爲法也。」

王直方《詩話》云「荊公云﹕『凡人作詩﹐不可泥於對屬﹐如歐陽公作《泥滑滑》云﹕畫簾陰陰隔宮燭﹐禁漏杳杳深千門。千字不可以對宮字﹐若當時作朱門﹐𨿽可以對﹐而句力便弱耳。』歐陽公《歸田樂》四首﹐只作二篇﹐余令聖兪續之。及聖兪續成﹐歐陽公一簡謝之云﹕『正如雜劇人上名﹐下韻不來﹐須副末接續﹐家人見誚。好時節將詩去人家廝攪﹐不知吾輩用以爲樂。』眞所謂一時之雅戲也。」

《侯鯖錄》云「歐公白揚州移汝州﹐作《西湖詩》云﹕『綠芰紅蓮畫舸浮﹐使君那復憶揚州﹐都將二十四橋月﹐換得西湖十頃秋。』後東坡復自汝移揚﹐作詩曰﹕『二十四橋亦何有﹐換此十頃玻璃風。』用歐公詩也。」

苕溪漁隱曰「儲光羲詩云﹕『蒲葉日已長﹐杏花日已滋﹐老農要看此﹐貴不違天時。』永叔詩云﹕『田家何所樂﹐篷笠日相親﹐桑條起蠶事﹐菖葉候耕辰。』用前詩之意而益工也。」

唐子西《語錄》云「謝固爲綿州推官﹐推官之廨﹐文忠公生焉﹐謝作六一堂﹐求余賦詩。余雅善東坡﹐以約辭紀事﹐冥搜竟夕﹐僅得句云﹕『卽彼生處所﹐館之與周旋。』然深有愧於東坡矣。」卷第三十一卷

第三十一

梅聖兪

《隱居詩話》云「梅堯臣《贈鄰居詩》﹐有云﹕『壁隙透燈光﹐籬根分井口。』徐鉉亦有《喜李少保卜鄰》云﹕『井泉分地脈﹐砧杵共秋聲。』此句尢閒遠也。」

孔毅夫《雜記》云「永叔稱聖兪《河豚詩》云﹕『春洲生荻牙﹐春岸飛楊花﹐河豚於此時﹐貴不數魚蝦。』以謂河豚食柳絮而肥﹐聖兪破題兩句﹐便說盡河豚好處。乃永叔褒譽之詞﹐其實不爾。此魚盛於二月﹐至柳絮時﹐魚已過矣。」

《石林詩話》云「歐公謂河豚出於暮春﹐食柳絮而肥﹐殆不然。今浙人食河豚於上元前﹐江陰最先得﹐方出時﹐一尾直千錢﹐然不多得﹐非富人大家﹐預以金啖漁人未易致。二月後﹐日益多﹐一尾才百錢耳。柳絮時﹐人已不食﹐謂之斑子﹐或言其腹中生虫故惡之﹔而江西人方得食﹐蓋河豚出於海﹐初與潮俱上﹐至春深﹐其類稍流入於江西﹐公吉州人﹐故所知者﹐江西事而已。」苕溪漁隱曰「東坡詩云﹕『竹外桃花三兩枝﹐春江水暖鴨先知﹐蔞蒿滿地蘆芽短﹐正是河豚欲上時。』此正是二月景致﹐是時河豚已盛矣﹐但欲上之語﹐似乎未穩。」

東坡云「先君與梅二丈遊﹐時軾與子由甚少﹐未有知者﹐梅公獨深知之。家有老人泉﹐公作詩曰﹕『泉中有老人﹐隱見不可常。蘇子居其間﹐飲水樂未央。泉中必有魚﹐與子日徜徉。泉中苟無魚﹐子特玩滄浪。歲月不知老﹐家有雛鳳凰。百鳥戢羽翼﹐不敢呈文章。去爲仲尼嘆﹐出爲盛時祥。方今天子聖﹐毋滯此泉旁。』聖兪沒今四十年矣。南遷至合浦﹐見其門人歐陽晦夫出其詩稿數十幅﹐其《遺晦夫詩》云﹕『我家無梧桐﹐安得久畱鳳﹖』晦夫年六十六﹐尙少餘一歲﹐然白髮蒼顏略相似﹐困窮亦不相遠﹐執手大笑﹐曰﹕『聖兪所謂鳳者﹐豈例皆窮如此乎﹖』」

《東軒筆錄》云「張堯佐以進士擢第﹐累官至屯田員外郎﹐知開州。會其侄女有寵於仁宗﹐冊爲修媛﹐堯佐遂驟遷擢﹐一日中除宣徽﹑節度﹑景靈﹑羣牧四使。是時﹐禦史唐介上疏﹐引天寶楊國忠爲戒﹐不報。又與諫官包拯﹑吳奎等七人論列殿上。旣而禦史中丞畱百官班﹐欲以廷諍﹐卒奪堯佐宣徽﹑景靈兩使﹐特加介五品服﹐以旌敢言。未幾﹐堯佐復除宣徽使﹐知河陽。唐謂同列曰﹕『是欲與宣徽而假河陽爲名耳﹐我曹豈可中已邪﹖』同列依違不前﹐唐獨爭之不能奪。仁宗諭曰﹕『差除自是中書。』介遂極言宰相文彥博以燈籠錦媚貴妃而致位宰相﹐今又以宣徽使結堯佐﹐請逐彥博而相富弼。又言諫官觀望挾姦﹐而言涉官掖﹐語甚切直。仁宗怒﹐趣召兩府﹐以疏示之。介猶諍不已。﹝「猶」字原作空白﹐今據元本﹑明鈔本校補。﹞樞密副使梁適叱介﹐使下殿。介諍愈切。仁宗大怒﹐玉音甚厲。眾恐禍出不測。是時﹐蔡襄修起居注﹐立殿陛﹐卽進曰﹕『介誠狂直﹐然納諫容言﹐人主之美徳﹐必望全貸。』遂貶春州別駕。翊日﹐禦史中丞王舉正救解之﹐攺爲英州別駕。始上怒未已﹐兩府竊議曰﹕『必重貶介﹐則彥博不安﹔彥博去﹐卽吾屬遞遷矣。』旣而果如其料。當是時﹐梅堯臣作《書竄詩》曰﹕『皇祐辛卯冬﹐十月十九日。禦史唐子方﹐危言初造膝。曰朝有巨姦﹐臣介所憤疾。願條一二事﹐臣職敢妄率。宰相文彥博﹐邪行世莫匹。曩時守成都﹐委曲媚貴暱。銀璫插左貂﹐窮臘使馳馹。邦媛將誇侈﹐中金賫十鎰。爲我寄使君﹐奇紋織纖密。遂傾西蜀巧﹐日夜急鞭抶。紅經緯金縷﹐排科斗八七。比比雙蓮華﹐篝燈戴心出。幾日成一端﹐持行如鬼疾。明年觀上元﹐被服穩稱質。璨然驚上目﹐遽爾有薄詰。旣聞所從來﹐佞對似未失。且云奉至尊﹐於妾豈能必。遂回天子顏﹐百事容丐乞。臣令得粗陳﹐狡猾彼非一。偸威與賣利﹐次第推甲乙。是惟陰猾雄﹐仁斷宜勇黜。必欲致太平﹐在列無如弼。弼亦昧平生﹐況臣不阿屈。臣言天下公﹐奚以身自卹。君傍有側目﹐喑啞橫詆叱。指言爲罔上﹐廢汝還蓬蓽。是時白此心﹐尙不避斧鑕。𨿽令禦魑魅﹐甘且同飴蜜。旣知弗可懼﹐復以彊詞窒。帝聲亦大厲﹐論奏不容畢。介也容甚閒﹐猛士膽爲栗。立貶嶺外春﹐速欲爲異物。內外官恟恟﹐陛下呵未息。﹝「呵未息」原作「何未悉」﹐今據徐鈔本﹑明鈔本校攺。﹞卽敢救者誰﹐襄執左右筆。謂此儻不容﹐盛美有所咈。平明中執法﹐懷疏又堅述。介言或似狂﹐百豈無一實。恐傷四海和﹐幸勿苦倉卒。亟許遷英山﹐衢路猶嗟咄。翊日宣白麻﹐稱快口盈溢。阿附連諫官﹐去若懷絮虱。其間因獲利﹐竊笑等蚌鶩。﹝「蚌」原作「蛇」﹐今據徐鈔本﹑明鈔本校攺。﹞英州五千里﹐瘦馬行。毒蛇噴曉霧﹐晝與嵐气沒。妻孥不同途﹐風浪過蛟窟。存亡未可知﹐雨館愁傷骨。饑僕時後先﹐隨猿拾橡栗。粵林多蔽天﹐黃甘雜丹橘。萬室通釀酤﹐撫遠無禁律。醉去不須錢﹐醒來弄鳴瑟。山水仍奇怪﹐已可消憂鬱。莫作楚大夫﹐懷沙自沈汨。西漢梅子眞﹐出爲吳市卒。市卒且不慚﹐況玆別乘秩。』始堯臣作此詩﹐不敢示人﹐及歐陽修爲編其集﹐時有嫌避﹐又削去此詩﹐是以少人知者﹐故今全錄焉。」

《緗素雜記》云「鄭谷與僧齊己﹑黃損等共定今體詩格云﹕『凡詩用韻有數格﹕一曰葫蘆﹐一曰轆轤﹐一曰進退。葫蘆韻者﹐先二後四﹔轆轤韻者﹐雙出雙入﹔進退韻者﹐一進一退。失此則繆矣。』余按《倦遊雜錄》載唐介爲臺官﹐廷疏宰相之失﹐仁廟怒﹐謫英州別駕。朝中士大夫以詩送行者頗眾﹐獨李師中待制一篇爲人傳誦﹐詩曰﹕『孤忠自許眾不與﹐獨立敢言人所難。去國一身輕似葉﹐髙名千古重於山。並遊英俊顏何厚﹐未死姦諛骨已寒。天爲吾君扶社稷﹐肯教夫子不生還。』此正所謂進退韻格也。按《韻略》難字第二十五﹐山字第二十七﹐寒字又在二十五﹐而還字又在二十七﹐一進一退﹐誠合體格﹐豈率爾而爲之哉。近閱《冷齋夜話》載當時唐﹑李對答語言﹐乃以此詩爲落韻詩。蓋渠伊不見鄭谷所定詩格有進退之說﹐而妄爲云云也。」

《東軒筆錄》云「唐介始彈張堯佐﹐諫官皆上疏﹐及彈文彥博﹐則吳奎畏縮不前﹐當時謂拽動陣腳。及唐爭論於上前﹐遂並及奎之背約﹐執政又黜奎﹐而文潞公益不安﹐遂罷政事。時李師中詩送唐﹐有『並遊英俊顏何厚﹐未死姦諛骨巳寒』之句﹐爲奎發也。」

《後山詩話》云「周盤龍以武功爲散騎常侍﹐齊武帝戲之曰﹔『貂嬋何如兜鍪﹖』對曰﹕『貂嬋生於兜鍪。』外大父穎公罷相﹐建節出帥太原﹐其詩曰﹕『兜鍪卻自貂嬋出﹐敢用前言戲武夫。』李待制師中以相業自任﹐嘗帥秦﹐以事去﹐其詩曰﹕『兜鍪不勝任﹐猶可冠貂嬋。』」

《隱居詩話》云「楚州有官奴王英英﹐善筆札﹐學顏魯公體﹐蔡襄頃教以筆法﹐晚年作大字甚佳。梅堯臣贈之詩曰﹕『山陽女子大字書﹐不學常流事梳洗。親傳筆法中郎孫﹐妙畫蠶頭魯公體。』英英貌甚陋﹐故有『不事梳洗』之句﹐中郎孫﹐君謨也。」

王直方《詩話》云「山谷嘗稱聖兪『聲喧釜豆裂﹐﹝「豆」原作「且」﹐今據宋本校攺。﹞點疾盎繭立』之句﹐謂追古作者﹐陳無己喜聖兪詩﹐獨誦其兩句云﹕『胡地馬牛歸隴底﹐漢人煙火起湟中。』」苕溪漁隱曰「《臨川集》荊公《次韻元厚之平戎慶捷詩》﹐卽是此兩句﹐王直方稱陳無己喜聖兪詩﹐獨誦此兩句。余徧閱《宛陵集》無此兩句﹐乃直方之誤。」

《西淸詩話》云「晏元獻守汝陰﹐梅聖兪往見之﹐將行﹐公置酒潁河上﹐因言古人章句中全用平聲﹐制字穩帖﹐如『枯桑知天風』是也﹐恨未見側字詩。聖兪旣引舟﹐遂作五側體寄公云﹕『月出斷岸口﹐影照別舸背。且獨與婦飲﹐頗勝俗客對。月漸上我席﹐暝色亦稍退。豈必在秉燭﹐此景已可愛。』」

王直方《詩話》云「聖兪在禮部考校時﹐《和歐公春雪詩》云﹕『有夢皆蝴蝶﹐逢袍只紵麻。』諸人不復措手﹐蓋韻惡而能用事如此可貴也。」苕溪漁隱曰「余閱《宛陵集》﹐聖兪此《雪詩》﹐卽非和歐公韻﹐乃是唱首﹐此詩聖兪自注云﹕『聞永叔謂子華曰﹕明日聖兪若無詩﹐修輸一杯酒。』歐公集中亦有《和聖兪春雪詩》﹐皆在禮部時唱和﹐以此可見矣。王直方不切審細﹐遂妄有韻惡而能用事之語﹐蓋其《詩話》中似此者甚眾﹐吾故辧証之。」

《隱居詩話》云「馬遵謫守宣州﹐及其去也﹐郡僚軍民爭欲駐畱﹐至以鐵鎖絕江。遵於餞筵倚醉﹐令官妓剝榧實而食﹐眷眷若畱連狀﹐又以所乘驄馬寄聖兪家﹐郡人皆不疑其去也。遵夜使人絕鎖解舟﹐以水沃櫨牙﹐使之不鳴﹐逮曉﹐舟去遠矣。聖兪寄遵詩云﹕『三更醉下陵陽峯﹐仙舟注上去無蹤﹐杈牙鐵鎖漫橫絕﹐櫨濕不驚潭底龍。斷腸吳姬指如筍﹐欲剝玉榧將何從。短翎水鴨飛不遠﹐那經細雨山重重。卻顧舊埒病驄馬﹐塵沙歷盡空龍鐘。』」

《隱居詩話》云「呂士隆知宣州﹐好以事笞官妓﹐妓皆欲逃去而未得也。會杭州有一妓到宣﹐其色藝可取﹐士隆喜之﹐畱之使不去。一日﹐郡妓復犯小過﹐士隆又欲笞之﹐妓泣訴曰﹕『某不敢辭罪﹐但恐杭妓不能安也。』士隆湣而捨之。聖兪因作《莫打鴨》一篇云﹕『莫打鴨﹐打鴨驚鴛鴦。鴛鴦新向池北落﹐不比孤洲老禿鶬。禿鶬尙欲遠飛去﹐何況鴛鴦羽翼長。』蓋謂此也。」卷第三十二卷

第三十二

蘇子美

《東軒筆錄》云「蘇子美謫居吳中﹐欲遊丹陽﹐潘師旦深不欲其來﹐宣言於人欲拒之﹐子美作《水調歌頭》﹐有『擬借寒潭垂釣﹐又恐沙鷗猜我﹐不肯傍靑綸』之句﹐爲是也。」

《遁齋閒覽》云「李太白詩『淸風明月不用一錢買』﹐歐陽文忠《題子美滄浪亭詩》乃云﹕『淸風明月本無價﹐可惜只賣四萬錢。』二人者致詞𨿽異﹐然皆善談風月者也。」

苕溪漁隱曰「子美《獨步滄浪亭絕句》云﹕『花枝低欹艸生迷﹐不可騎往步是宜﹐時時攜酒只獨往﹐醉倒惟有春風知。』眞能道幽獨閒放之趣也。」

《石林詩話》云「姑蘇州學之南﹐積水彌數十頃﹐傍有小山﹐髙下曲折相望﹐蓋錢氏時廣陵王所作﹐旣積土爲山﹐因以爲池瀦水﹐瑞光寺卽其宅﹐而此其別圃也。慶曆間﹐子美謫廢﹐以四十千得之爲居﹐旁水作亭曰滄浪﹐歐公詩所謂『淸風明月本無價﹐可惜只賣四萬錢』者也。子美旣死﹐其孤不能保﹐遂屢易主﹐今爲章子厚家所有﹐廣其故地爲大閣﹐又爲堂山上﹐亭北跨水﹐復有山名洞山﹐章氏並得之﹔旣除地﹐發其下皆嵌空大石﹐又得千餘樹﹐亦廣陵時所藏﹐益以增累其隙﹐兩山相對﹐遂爲一時雄觀﹐土地各有所歸也。」

王直方《詩話》云「子美嘗作《春睡詩》云﹕『身如蟬蛻一榻上﹐夢似楊花千里飛。』歐公見之驚曰﹕『子美可念。』未幾果卒。」

《隱居詩話》云「蘇子美以詩得名﹐學書亦飄逸﹐然其詩以奔放豪健爲志﹔梅堯臣亦能詩﹐𨿽乏髙致﹐而平淡有工﹐世謂之蘇﹑梅﹐其實正相反也。子美嘗自嘆曰﹕『平生作詩被人比梅堯臣﹐寫字比周越﹐良可笑也。』周越爲尙書郎﹐在天聖﹑景祐間﹐以書得名﹐輕俗不近古﹐無足取也。」

東坡云「舊讀子美《六和寺詩》﹕『沿橋待金鯽﹐競日獨遲畱。』初不諭此語﹐及倅錢塘﹐乃知寺後池中有此魚如金色也。昨日復遊池上﹐投餅餌久之﹐乃略出﹐不食﹐復入﹐不可復見。自子美作詩﹐至今四十餘年﹐子美已有遲畱之語﹐苟非難進易退﹐而不妄食﹐安能如此壽邪﹖」

《西淸詩話》云「丹陽焦山斷崖有《瘞鶴銘》﹐或傳爲王逸少﹐自晉迄唐﹐論書者未嘗及之﹐而碑言華陽眞逸撰﹐歐公《集古》跋云﹕顧況道號。子美詩云﹕『山陰不見《換鵝經》﹐京口空傳《瘞鶴銘》。』眞作右軍書矣。余讀《道藏陶隱居外傳》﹕『號華陽眞人﹐晚號華陽眞逸。』道書言華陽金壇之地﹐第八洞天東北門﹐俱潤州境也。丹陽與茅山地相犬牙﹐又三茅陶故居﹐則《瘞鶴銘》爲隱居不疑。」

《西淸詩話》云「薛許昌《答書生贈詩》云﹕『百首如一首﹐捲初如卷終。』譏其不能變態也。大抵屑屑較量屬句平勻﹐不免气骨寒局。殊不知詩家要當有情致﹐抑揚髙下﹐使气宏拔﹐快字淩紙﹔又用事皆破觚爲圜﹐剉剛成柔﹐始爲有功者﹐昔人所謂縛虎手也。如子美《窮居和長安帥葉淸臣見寄》﹕『王帳夜巖兵似水﹐茅齋春靜艸如煙。』東坡嘗作詩﹕『天邊鴻鵠不易得﹐便令作對隨家雞。』又有『坐駈猛虎如羣羊』之句﹐眞佳語也。」

王直方《詩話》云「山谷愛子美絕句云﹕『春陰垂野艸靑靑﹐時有幽花一樹明﹐晚泊孤舟古祠下﹐滿川風雨看潮生。』山谷累書此詩﹐或眞艸與大字。」

石曼卿

東坡云「詩人有寫物之功﹐『桑之未落﹐其葉沃若』﹐他木不可以當此。林逋《梅花詩》﹕『疏影橫斜水淸淺﹐暗香浮動月黃昏』﹐決非桃李詩。皮日休《白蓮詩》﹕『無情有恨何人見﹐月冷風淸欲墮時』﹐決非紅蓮詩。此乃寫物之功。若石曼卿《紅梅詩》﹕『認桃無綠葉﹐辧杏有靑枝。』此至陋語﹐蓋村學中體也。」

苕溪漁隱曰「裴璘《詠白牡丹詩》云﹕『長安豪貴惜春殘﹐爭賞先開紫牡丹﹐別有玉杯承露冷﹐無人起就月中看。』時稱絕唱。以余觀之﹐語句凡近﹐不若胡武平《詠白牡丹詩》云﹕『璧堂月冷難成寐﹐翠幄風多不柰寒。』其語意淸勝﹐過裴璘遠矣。如皮日休《詠白蓮詩》云﹕『無情有恨何人見﹐月冷風淸欲墮時﹐』若移作詠白牡丹詩﹐有何不可﹐彌更親切耳。曼卿《詠小桃二絕句》云﹕『生色深紅綬帶長﹐宮簾寒在井欄香。母家升上瑤池品﹐先得春風一面妝。』『本分桃花寒食前﹐小桃長是上春天。二喬二趙俱傾國﹐女弟嬌彊意自先。』其模寫命意﹐豈不佳哉﹖」

《隱居詩話》云「石延年長韻律詩善敍事﹐其它無大好處﹐《籌筆驛》《銅雀臺》《畱侯廟詩》﹐爲一集之冠。五言小詩﹐如『海雲含雨重﹐江樹帶蟬疏』﹐『平蕪遠更綠﹐斜日寒無暉』者﹐幾矣。白居易亦善作長韻敍事詩﹐但格制不髙﹐局於淺切﹐又不能更風操﹐𨿽眾篇之意﹐只如一篇﹐故使人讀而易厭也。」

王直方《詩話》云「曼卿以書名世﹐然大字愈妙﹐嘗讀龜山寺三佛名榜﹐最爲雄偉。張文潛有詩云﹕『煌煌三佛榜﹐鐵貫金石鈕。開張宮室正﹐渾實山嶽厚。井水駭龍跧﹐蟻封觀驥驟。』眞能道盡其妙處。」

《桐江詩話》云「曼卿一日春初﹐見階砌初生之艸﹐其屈如鉤﹐而顏色未變﹐因得一句云﹕『艸屈金鉤綠未回』﹐遂作《早春詩》一篇﹐旬日方足成﹐曰﹕『檐垂冰箸晴先滴﹐艸屈金鉤綠未回』﹐其不逮先得之句遠甚﹐始知詩人一篇之中﹐率是先得一聯或一句﹐其最警拔者是也。」

《西淸詩話》云「曼卿官冊府時﹐五鼓趨朝﹐見二舉子系邏捨﹐望曼卿號呼請救﹐因駐馬召卒長問之﹐曰﹕『昨夕裏閈間有納婦者﹐二子穴隙以窺﹐夜分乃被執。』曼卿力爲揮解﹐卒長勉從之﹐二子叩頭拜於馬前。曼卿按轡口占絕句詩調之云﹕『司空憐汝汝須知﹐月下敲門更有誰﹐叵耐一雙窮相眼﹐得便宜是落便宜。』」

王直方《詩話》云「或有稱《詠松》句云『影搖千尺龍蛇動﹐聲撼半天風雨寒』者﹐一僧在坐曰﹕『未若云影亂鋪地﹐濤聲寒在空。』或以語聖兪﹐聖兪曰﹕『言簡而意不遺﹐當以僧語爲優。』」

《雞肋集》云「曼卿以天聖四年來令金山﹐故詩爲此邑人作者多﹐如《題張氏園亭詩》云﹕『樂意相關禽對語﹐生香不斷樹交花』﹐尢爲佳句。」卷第三十三卷

第三十三

半山老人一

《漫叟詩話》云「荊公定林後詩﹐精深華妙﹐非少作之比。嘗作《歲晚》詩云﹕『月映林塘靜﹐風涵笑語涼﹐俯窺憐淨綠﹐小立佇幽香﹐攜幼尋新的﹐扶衰上野航﹐延綠久未已﹐歲晚惜流光。』自以比謝靈運﹐議者亦以爲然。」

《後山詩話》云「魯直謂荊公之詩﹐莫年方妙﹐然格髙而體下﹐如雲﹕『似聞靑秧底﹐復作龜兆坼』﹐乃前人所未道。又云﹕『扶輿度陽焰﹐窈窕一川花』﹐𨿽前人亦未易道也。然學三謝失於巧耳。」

王直方《詩話》云「陳無己言山谷最愛介甫『扶輿度陽焰﹐窈窕一川花』﹐謂包含數个意。」

《石林詩話》云「蔡天啟言荊公每稱老杜『鉤簾宿鷺起﹐丸藥流鶯轉』之句﹐以爲用意髙峭﹐五字之模楷。他日﹐公作詩得『靑山捫虱坐﹐黃鳥挾書眠』﹐自謂不減杜詩﹐以爲得意。然不能舉全篇。余頃嘗以語薛肇明﹐肇明時被旨編公集﹐徧求之﹐終莫之得。或云公但得此一聯﹐未嘗成章也。」

《冷齋夜話》云「荊公在鐘山﹐有一道士來訪﹐因與棋﹐輒作數語曰﹕『彼亦不敢先﹐此亦不敢先﹐惟其不敢先﹐是以無所爭﹔惟其無所爭﹐故能入於不死不生。』荊公笑曰﹕『此持棋隱語也。』」

《遁齋閒覽》云「或傳一詩謎云﹕『佳人佯醉索人扶﹐露出胸前白雪膚﹐走入繡幃尋不見﹐任他風雨滿江湖。』乃賈島﹑李白﹑羅隱﹑潘閬四詩人名也﹐云是荊公所作。」苕溪漁隱曰「世傳霞頭隱語是半山老人作﹐云﹕『生在色界中﹐不染色界塵﹐一朝解纏縛﹐見性自分明。』」﹝徐鈔本﹑明鈔本此下有「霞頭卽染物號頭也」八字。﹞

《夷堅志》云「元祐間士大夫好事者﹐取達官姓名爲詩謎﹐如『長空雪霽見虹蜺﹐行盡天涯遇帝畿﹐天子手中執玉簡﹐秀才不肯著麻衣』﹐謂韓絳﹑馮京﹑王珪﹑曾布也。又取古人名而傳以今事﹐如『人人皆戴子瞻帽﹐君實新來轉一官﹐門狀送還王介甫﹐潞公身上不曾寒』﹐謂仲長統﹑司馬遷﹑謝安石﹑溫彥博也。」

《遁齋閒覽》云「荊公棋品殊下﹐每與人對局﹐未嘗致思﹐隨手疾應﹐覺其勢將敗﹐便斂之﹐謂人曰﹕『本圖適性忘慮﹐反苦思勞神﹐不如且已。』與葉致遠敵手﹐嘗《贈致遠詩》云﹕『垂成忽破壞﹐中斷俄連接。』是知公棋不甚髙。又云﹕『諱輸寧斷頭﹐悔誤仍搏頰。』是又未能忘情於一時之得喪也。」苕溪漁隱曰「介甫有《絕句》云﹕『莫將戲事擾眞情﹐且可隨緣道我贏﹐戰罷兩奩收黑白﹐一枰何處有虧成。』觀此詩﹐則圖適性忘慮之語﹐信有證矣。若魯直於棋則不然﹐如『心似蛛絲遊碧落﹐身如蜩甲化枯枝』﹐則苦思忘形﹐較勝負於一著﹐與介甫措意異矣。」

《僧寶傳》云「浮山法遠禪師﹐歐公聞其奇逸﹐造其室﹐未有以異之。與客棋﹐遠坐其傍﹐歐公收局﹐請遠因棋說法﹐乃鳴鼓升坐﹐曰﹕『若論此事﹐如兩家著棋相似﹐何謂也﹖敵手知音﹐當機不讓﹐若是綴五饒三﹐又通一路始得。有一般底﹐只解閉門作活﹐不會奪角衝關﹐硬節與虎口齊彰﹐局破後徒勞連斡﹔所以道肥邊易得﹐瘦肚難求﹐思行則往往失粘﹐心粗則時時頭撞﹐﹝「頭」明鈔本作「頂」。﹞休誇國手﹐謾說神仙。贏局輸籌卽不問﹐且道黑白未分時﹐一著落在甚麼處﹖』良久云﹕『從前十九路﹐迷悟幾多人。』歐公嘉嘆久之。」

東坡云「南嶽李巖老好睡﹐眾人貪飽下棋﹐巖老輒就枕﹐閱數局﹐乃一展轉﹐云﹕『我始一局﹐君幾局矣。』東坡曰﹕『巖老常用四腳棋盤﹐著一色黑子﹐昔與邊韶敵手﹐今被陳摶饒先著﹐時自有輸贏﹐著了並無一物。』歐公詩云﹕『夜涼吹笛千山月﹐路暗迷人百種花﹐棋罷不知人換世﹐酒闌無柰客思家。』殆類是也。」

《歸田錄》云「眞宗朝歲歲賞花鉤魚﹐羣臣應制。嘗一歲臨池﹐久之而禦釣不食﹐丁晉公謂《應制詩》云﹕『鶯驚鳳輦穿花去﹐魚畏龍顏上釣遲。』眞宗稱賞﹐羣臣自以爲不及。」

《西淸詩話》云「仁廟嘉祐中﹐開賞花釣魚燕﹐介甫以知制誥預末坐﹐帝出詩示羣臣﹐次第屬和﹐末至介甫﹐日將夕矣﹐亟欲奏禦﹐得披香殿字﹐未有對﹐時鄭毅夫獬接席﹐顧介甫曰﹕『宜對太液池。』故其詩有云﹕『披香殿上畱朱輦﹐太液池邊送玉杯。』翌日都下盛傳王舍人竊柳詞﹕『太液波翻披香簾捲。』介甫頗銜之。」

王直方《詩話》云「荊公有詩云﹕『端能過我論奇字﹐亦復令君見異書。』而東坡亦嘗云﹕『未許中郎得異書﹐且共揚雄說奇字。』陳無己又以『奇字』對『祕方』。」

《東軒筆錄》云「王介性輕率﹐語言無倫﹐時人以爲心風﹐與荊公舊交﹐熙寧中自省判出守湖州﹐荊公作詩送之曰﹕『吳興太守美如何﹐柳惲詩才未足多﹐遙想郡人迎下檐﹐白蘋洲上起蒼波。』其意以水值風卽起波也。介諭其意﹐遂和十篇﹐盛气而誦於荊公﹐其一曰﹕『吳興太守美如何﹐太守從來惡祝鮀﹐生若不爲上柱國﹐死時猶合代閻羅。』荊公笑曰﹕『閻羅見闕速赴任。』」

《石林詩話》云「王介字中甫﹐衢州人﹐博學善譏謔﹐嘗舉制科不中﹐與荊公遊甚歡﹐然未嘗降意少相下。熙寧初﹐荊公以翰林學士被召﹐前此屢召不起﹐至是始受命﹐介以詩寄云﹕『艸廬三顧動春蟄﹐蕙帳一空生曉寒。』蓋有所諷。荊公得之大笑。它日作詩﹐有『丈夫出處非無意﹐猿鶴從來自不知』之句。蓋爲介發也。」

蘇子由云「今州縣之間﹐隨其大小﹐皆有富民﹐此理勢之所必至﹐所謂物之不齊﹐物之情也。然州縣賴之以爲彊﹐國家恃之以爲固﹐非所當憂﹐非所當去也。能使富民安其富而不橫﹐貧民安其貧而不匱﹐貧富相恃﹐以爲長久﹐而天下定矣。介甫不忍貧民﹐而深疾富民﹐志欲破富民以惠貧民﹐不知其不可也。方其未得志也﹐爲兼並之詩﹐其詩曰﹕『三代子百姓﹐公私無異財。人主擅操柄﹐如天持斗魁。賦予皆自我﹐兼並乃姦回。姦回法有誅﹐勢亦無自來。後世始倒持﹐黔首遂難裁。秦王不知此﹐更築懷淸臺。禮義日以媮﹐聖經久煙埃。法尙有存者﹐欲言時所咍。俗吏不知方﹐掊克乃爲才。俗儒不知變﹐兼並可無摧。利孔至百出﹐小人私闔開。有司與之爭﹐民愈可憐哉。』及其得志﹐專以此爲事﹐設靑苗法以奪富民之利﹐民無貧富﹐兩稅之外﹐皆重出息十二﹐吏緣爲姦至倍息﹐公私皆病矣。呂惠卿繼之以手實之法﹐私家一毫以上﹐皆籍於官。民知有奪取之心﹐至於賣田殺牛﹐以避其禍。朝廷覺其不可﹐中止不行﹐僅免於亂。然其徒世守其學﹐刻下媚上﹐謂之享上﹐有一不享上﹐皆廢不用﹐至於今日﹐民遂大病。原其禍出於此詩﹐蓋昔之詩病﹐未有若此酷者也。」

王直方《詩話》云「《送吳仲庶守潭詩》云﹕『自古楚有材﹐醽醁多美酒﹐不知樽前客﹐更得賈生否。』蓋賈誼初爲河南吳公召置門下﹐而後謫長沙﹐其用事之精如此。」苕溪漁隱曰「《上元戲劉貢甫詩》云﹕『不知太一遊何處﹐定把靑藜獨照公。』此詩用事亦精切。劉向校書天祿閣﹐夜有老人著黃衣﹐植靑藜杖﹐叩閣而進。向請問姓名。『我是太一之精﹐天帝聞卯金之子有博學者﹐下而觀焉。』乃出懷中竹牒授之。見王子年《拾遺》。此事旣與貢甫同姓﹐又貢甫時在館閣也。」

《冷齋夜話》云「山谷嘗言天下淸景﹐初不擇貴賤賢愚而與之。然吾特疑端爲我輩設﹐荊公在鐘山﹐官牀與客夜坐﹐作詩云﹕『殘生傷性老耽書﹐年少東來復起予﹐各據槁梧同不寐﹐偶然聞雨落階除。』東坡《宿余杭山寺詩》云﹕『暮鼓朝鐘自擊撞﹐閉門欹枕對殘釭﹐白灰旋撥通紅火﹐臥聽蕭蕭雪打窗。』人以山谷之言爲確論。」

山谷云「嘗見荊公於金陵﹐因問丞相近有何詩﹐荊公指壁上所題兩句『一水護田將綠繞﹐兩山排闥送靑來』﹐此近所作也。」

《冷齋夜話》云「唐詩有曰﹕『長因送人處﹐憶得別家時。』又曰﹕『舊國別多日﹐故人無少年。』而荊公﹑東坡用其意﹐作古今不經人道語。荊公詩曰﹕『木末北山煙冉冉﹐艸根南澗水泠泠﹐繰成白雪桑重綠﹐割盡黃雲稻正靑。』東坡曰﹕『春畦雨過羅紈膩﹐夏壠風來餅餌香。』如《華嚴經》﹕『舉果知因﹐譬如蓮花﹐方其吐花﹐而果具蕊中。』造語之工﹐至於荊公﹑山谷﹑東坡﹐盡古今之變。荊公『江月轉空爲白晝﹐嶺雲分晚作黃昏。』又曰﹕『一水護田將綠繞﹐兩山排闥送靑來。』東坡《海棠詩》曰﹕『只恐夜深花睡去﹐髙燒紅燭照新妝。』又曰﹕『我攜此石歸﹐袖中有東海。』山谷曰﹕『此詩謂之句中眼﹐學者不知此妙﹐韻終不勝。』」

《石林詩話》云「荊公詩用法甚嚴﹐尢精於對偶﹐嘗云﹕『用漢人語﹐止可以漢人語對﹐若參以異代語﹐便不相類。』如『一水護田將綠繞﹐兩山排闥送靑來』之類﹐皆漢人語也﹐此法惟公用之﹐不覺拘窘卑凡﹐如《周顒宅作》『阿蘭若婁約﹐身歸窣堵波。』皆以梵語對梵語﹐亦此類。嘗有人面稱公詩﹐『自喜田園歸五柳﹐最嫌屍祝擾庚桑』之句﹐以爲的對。公笑曰﹕『君但知柳對桑爲的﹐然庚亦自是數﹐蓋以十干數之也。』」

蔡寬夫《詩話》云「荊公居鐘山﹐﹝「鐘」原作「中」﹐今據徐鈔本﹑明鈔本校攺。﹞一日晝寢﹐夢有服古衣冠相過者﹐貌偉甚﹐曰﹕『我桀也﹐與公論治道。』反復百餘語﹐不相下。公旣覺﹐猶汗流被體﹐若作气劇﹐因笑語客曰﹕『吾習气尙若是乎。』乃作小詩識之﹐有『堯桀是非猶入夢﹐因知余習未能忘』之句。」

苕溪漁隱曰「介甫居金陵﹐作《謝安墩絕句》云﹕『我名公字偶相同﹐我屋公墩在眼中﹐公去我來墩屬我﹐不應墩姓尙隨公。』或云﹕『介甫性好與人爭﹐在廟堂則與諸公爭新法﹐歸山林則與謝安爭墩。』此亦善謔也。」卷第三十四卷

第三十四

半山老人二

《遁齋閒覽》云「莆陽通應子魚﹐名著天下﹐蓋其地有通應侯廟﹐廟前有港﹐港中之魚最佳。今人必求其大可容印者﹐謂之通印子魚。故荊公亦有詩云﹕『長魚俎上通三印。』此傳聞之訛也。」

苕溪漁隱曰「韓子蒼《謝泉州連使君寄子魚絕句》曰﹕『驛騎持書自海傍﹐開籃剩喜子魚香﹐紅螺紫蛤俱羞避﹐獨許渠儂近酒觴。』子魚味鹹﹐止可啖水飯﹐若作酒品之物﹐殊無風味﹐子蒼之言誤矣。」

《澠水燕談錄》云「荊公之時﹐學者得出其門﹐自以爲榮﹐一被稱與﹐往往名重天下。公之治經﹐尢尙解字﹐末流務爲新奇﹐浸成穿鑿。朝廷患之﹐詔學者兼用舊傳注﹐不專治《新經》﹐禁援引《字解》。於是學者皆變所學﹐至有著書以詆公之學者。又諱稱公門人。故張蕓叟爲挽詞曰﹕『今日江湖從學者﹐人人諱道是門生。』盛傳士林。及後詔公配享神廟﹐贈官賜謚﹐俾學者復治《新經》﹐用《字解》。昔之學者﹐稍稍復稱公門人。有無名子攺蕓叟詩卒章云﹕『人人卻道是門生。』」

張文潛云「余自金陵月堂謁蔣帝祠﹐初出北門﹐始辧色﹐行平野中﹐時暮春﹐人家桃李未謝﹐西望城壁﹐壕水或絕或流﹐多鵁鶄白鷺﹐迆邐近山﹐風物天秀﹐如行錦繡圖畫中。舊讀荊公詩﹐多稱蔣山景物﹐信不誣也。」

《遁齋閒覽》云「唐人詩﹕『濃綠萬枝紅一點﹐動人春色不須多。』不記作者名氏。鄧元孚曾見介甫親書此兩句於所持扇上﹐或以爲介甫自作﹐非也。」

王直方《詩話》云「荊公作內相時﹐翰苑中有石橊一叢﹐枝葉甚茂﹐但只發一花﹐故荊公題此詩﹐余每以不見全篇爲恨。」二說未知孰是。

《石林詩話》云「荊公少以意气自許﹐故詩語爲其所向﹐不復更爲涵蓄﹐如『天下蒼生待霖雨﹐不知龍向此中蟠。』又『濃綠萬枝紅一點﹐動人春色不須多。』又『平治險穢非無力﹐潤澤焦枯是有才』之類﹐皆直道其胸中事。後爲羣牧判官﹐從宋次道盡假唐人詩集﹐博觀而約取﹐晚年始盡深婉不迫之趣。乃知文字𨿽工拙有定限﹐然必視其幼壯﹐𨿽公方其未至亦不能力彊而遽至也。」

《髙齋詩話》云「荊公《題金陵此君亭詩》云﹕『誰憐直節生來瘦﹐自許髙才老更剛。』賓客每對公稱頌此句﹐公輒顰蹙不樂。晚年與平甫坐亭上﹐視詩牌曰﹕『少時作此題榜﹐一傳不可追攺。大抵少年題詩﹐可以爲戒。』平甫曰﹕『此揚子云所以悔其少作也。』」

洪駒父《詩話》云「荊公詩﹕『窗明兩不借。』按史遊《急就章》云﹕『裳韋不借爲牧人。』顏師古注云﹕『不借﹐小屨也﹐以麻爲之﹐其賤易得﹐人人各自有﹐不須假借﹐因而爲言。』又出揚雄《方言》﹐亦曰﹕『麻履謂之不借。』惟崔豹《古今注》云﹕『不借﹐艸屨也。』」

《漫叟詩話》云「荊公嘗在歐公坐上賦《虎圖》﹐眾客未落筆﹐而荊公章已就﹐歐公亟取讀之﹐爲之擊節稱嘆﹐坐客閣筆不敢作。」苕溪漁隱曰「《西淸詩話》中亦載此事﹐云此乃體杜甫《畫鶻行》﹐以紓急解紛耳。吾今具載二詩﹐讀者當有以辧之。荊公《虎圖詩》云﹕『壯哉非羆亦非貙﹐目光夾鏡當坐隅。橫行妥尾不畏逐﹐顧盼欲去仍躊躇。卒然一見心欲動﹐熟視稍稍摩其須。固知畫者巧爲此﹐此物安肯來庭除﹖想當槃礡欲畫時﹐睥睨眾史如庸奴。神閒意定始一掃﹐功與造化論錙銖。悲風颯颯吹黃蘆﹐上有寒雀驚相呼。槎牙死樹鳴老烏﹐向之俛噣如哺雛。山墻野壁黃昏後﹐馮婦遙看亦下車。』杜甫《畫鶻行》云﹕『髙堂見老鶻﹐颯爽動秋骨。初驚無拘攣﹐何得立突兀。乃知畫師妙﹐功刮造化窟。寫此神俊姿﹐充君眼中物。烏鵲滿樛技﹐軒然恐其出。側腦看靑霄﹐寧爲眾禽設。長翮如刀劍﹐人寰可超越﹐乾坤空崢嶸﹐粉墨且蕭瑟。緬思雲沙際﹐自有煙霧質。吾今意何傷﹐顧步獨紆郁。』」

《隱居詩話》云「熙寧庚戌冬﹐王荊公安石自參知政事拜相﹐是日﹐官僚造門奔賀者﹐相屬於路﹐公以未謝﹐皆不見之。獨與余坐於西廡之小閣﹐荊公語次﹐忽顰蹙久之﹐取筆書窗曰﹕『霜筠雪竹鐘山寺﹐投老歸歟寄此生。』放筆揖余而入。元丰癸亥﹐公已謝事爲會靈觀使﹐居金陵白下門外。余謁公﹐公欣然邀余﹐同遊鐘山﹐憩法云寺﹐偶坐於僧房。是時﹐正當霜雪﹐而虛窗松竹﹐皆如詩中之景﹐余因述昔日題窗﹐並誦此詩﹐公憮然曰﹕『有是乎。』領略微笑而已。」

《髙齋詩話》云「舒州三祖山金牛洞山水聞於天下﹐荊公嘗題詩云﹕『水冷冷而北五﹐山靡靡以旁圍﹐﹝「以」原作「而」﹐今據宋本校攺。﹞欲窮源而不得﹐竟悵望以空歸。』後人鑿山刊木﹐浸失山水之勝﹐非公題詩時比也。魯直效公題六言云﹕『司命無心播物﹐祖師有記傳衣﹐白雲橫而不度﹐髙鳥倦而猶飛。』識者云﹕『語𨿽奇﹐亦不及荊公之自然也。』」

王直方《詩話》云「李希聲言荊公罷政事時﹐居於州東劉相宅﹐於書院小廳題『當時諸葛成何事﹐只合終身作臥龍』數十處。」苕溪漁隱曰「此乃薛能詩﹕『山屐經過滿徑蹤﹐隔溪遙見夕陽舂﹐當時諸葛成何事﹐只合終身作臥龍。』《唐百家詩選》中有之﹐或云荊公詩﹐非也。」

王直方《詩話》云「荊公集中有《落星寺詩》﹐其末云﹕『勝槪惟詩可收拾﹐不才羞作等閒來。』落星寺在彭蠡湖中﹐劉咸臨嘗親見寺僧﹐言幼時目睹閩中章傳道作此詩﹐其前六句皆同﹐其末云﹕『勝槪詩人盡收拾﹐可憐蘇石不曾來。』蘇﹑石謂子美﹑曼卿也。後人愛其詩者﹐攺末句作荊公詩傳之﹐遂使一篇之意不完﹐其體與荊公所作詩亦不類。」苕溪漁隱曰「直方所言非也。余細觀此詩﹐句語體格﹐眞是荊公作﹐餘人豈能道此。今具載全篇﹐識者必能辧之。詩云﹕『窣雲臺殿起崔嵬﹐萬里長江一酒杯。﹝「酒杯」原作「杯酒」﹐今據宋本乙正。﹞坐見山川吞日月﹐杳無車馬送塵埃。雁飛雲路聲低過﹐客近天門夢易回。勝槪惟詩可收拾﹐不才羞作等閒來。』」

《冷齋夜話》云「荊公言﹕前輩詩『風定花猶落』﹐靜中見動意﹐『鳥鳴山更幽』﹐動中見靜意。山谷云﹕『此老論詩﹐不失解經旨趣﹐亦可怪耳。』唐人詩有曰『海月生殘夜﹐江春入暮年』者﹐置早意於殘晚中。又曰『驚蟬移別樹﹐斗雀墮閒庭』者﹐置靜意於喧動中。東坡作《眉子研詩》﹕『君不見成都畫手開十眉﹐橫云卻月爭新奇﹐遊人指點小顰處﹐中有漁陽胡馬嘶。』用此微意也。」

《遁齋閒覽》云「唐人《題西山寺》詩云﹕『終古礙新月﹐半江無夕陽。』人謂冠絕古今﹐以其盡得西山之景趣也。今山寺畱題者亦多﹐而絕少佳句﹐惟『寺影中流見﹐鐘聲兩岸聞』﹐又『天多剩得月﹐地少不生塵』﹐最爲人傳誦﹐要亦未爲至工﹔若用之於落星寺﹐有何不可乎﹖熙寧中﹐荊公有句云﹕『天末海門橫北固﹐煙中沙岸似西興。』尢爲中的。」

《西淸詩話》云「荊公云﹕『李漢豈知韓退之﹐緝其文﹐不擇美惡﹐有不可以示子孫者﹐況垂世乎﹖』以此語門弟子﹐意有在焉。其文迄無善本﹐如『春殘葉密花枝少﹐睡起茶多酒盞疏』﹐『吾皇英睿超光武﹐上將威名得隗囂』﹐皆王元之詩也。《金陵獨酌》﹕『西江雪浪來天際』﹐《寄劉原甫》﹕『翰林放逐蓬萊殿』﹐皆王君玉詩也。『臨津艷艷花千樹』﹐『天末海門橫北固』﹐『不知朱戶鎖嬋娟』﹐皆王平甫詩也。」苕溪漁隱曰「《遁齋閒覽》以『天末海門橫北固﹐煙中沙岸似西興』之句﹐爲荊公《題金山寺詩》﹐尢爲中的。王直方《詩話》以『臨津艷艷花千樹﹐夾徑斜斜柳數行﹐卻憶金明池上路﹐紅裙爭看綠衣郎』之句﹐仍載永叔戲介甫曰﹕『謹厚者亦復爲之邪﹖』以二說考之﹐則《西淸詩話》以爲元之﹑平甫詩﹐恐誤也。」

《冷齋夜話》云「荊公詩曰﹕『道人北山來﹐問松我東崗﹐舉手指屋脊﹐云今如許長。』今誤作『問松栽東崗』。王元之詩云﹕『春殘葉密花枝少﹐睡起茶親酒盞疏。』今誤作『睡起茶多酒盞疏』。」

《西淸詩話》云「歐公嘉祐中﹐見王荊公詩﹕『黃昏風雨暝園林﹐殘菊飄零滿地金。』笑曰﹕『百花盡落﹐獨菊枝上枯耳。』因戲曰﹕『秋英不比春花落﹐爲報詩人子細看。』荊公聞之曰﹕『是豈不知《楚詞》夕餐秋菊之落英﹐歐陽九不學之過也。』」

《髙齋詩話》云「荊公此詩﹐子瞻跋云﹕『秋英不比春花落﹐說與詩人子細看。』蓋爲菊無落英故也。荊公云﹕『蘇子瞻讀《楚詞》不熟耳。』予以謂屈平『餐秋菊之落英』﹐大槪言花衰謝之意﹐若『飄零滿地金』﹐則過矣。東坡旣以落英爲非﹐則屈原豈亦謬誤乎﹖坡在海南《謝人寄酒詩》有云﹕『漫繞東籬嗅落英』﹐又何也。」苕溪漁隱曰「『秋英不比春花落﹐爲報詩人子細看。』此是兩句詩﹐余於《六一居士全集》及《東坡前後集》﹐徧尋並無之﹐不知《西淸》《髙齋》何從得此二句詩﹐互有譏議﹐亦疑其不審也。」卷第三十五卷

第三十五

半山老人三

《漫叟詩話》云「荊公詩﹕『紅梨無葉庇花身﹐黃菊分香委路塵﹐歲晚蒼官才自保﹐日髙靑女尙橫陳。』蒼官事見唐刺史樊宗師所作《絳守居園亭記》﹐中云﹕『蒼官靑士權列與槐朋友。』橫陳事見宋玉《風賦》﹐云﹕『橫自陳兮君之前。』若《楞嚴經》所謂『於橫陳時﹐味如嚼蠟。』乃房融筆﹐用其語也。」

《冷齋夜話》云「『木落岡巒因自獻﹐水歸洲渚得橫陳。』﹝「洲」原作「舟」﹐今據元本﹑徐鈔本﹑明鈔本校攺。﹞山谷謂余曰﹕『自獻橫陳見相如賦﹐荊公不應用耳。』予以《楞嚴經》語對之。山谷云﹕『荊公暮年作小詩﹐雅麗精絕﹐脫去流俗﹐每諷味之﹐便覺沆瀣生牙頰間。』」苕溪漁隱曰「荊公小詩﹐如『南浦隨花去﹐回舟路已迷﹐暗香無覓處﹐日落畫橋西。』『染云爲柳葉﹐剪水作梨花﹐不是春風巧﹐何綠見歲華。』『檐日陰陰轉﹐牀風細細吹﹐翛然殘午夢﹐何許一黃鸝。』『蒲葉淸淺水﹐杏花和暖風﹐地偏緣底綠﹐人老爲誰紅。』『愛此江邊好﹐畱連至日斜﹐眠分黃犢艸﹐坐占白鷗沙。』『日淨山如染﹐風喧艸欲燻﹐梅殘數點雪﹐麥漲一川云。』觀此數詩﹐眞可使人一唱而三嘆也。」

《西淸詩話》云「熙寧初﹐張掞以二府初成﹐作詩賀荊公﹐公和曰﹕『功謝蕭規漸漢第﹐恩從隗始詫燕臺。』以示陸農師﹐農師曰﹕『蕭規曹隨﹐髙帝論功﹐蕭何第一﹐皆摭故實﹔而請從隗始﹐初無恩字。』公笑曰﹕『子善問也。韓退之《鬥鷄聯句》﹕感恩慚隗始﹐若無據﹐豈當對功字也。』乃知前人以用事一字偏枯﹐爲倒置眉目﹐返易巾裳﹐蓋謹之如此。」苕溪漁隱曰「荊公《春日絕句》云﹕『春風過柳綠如繰﹐晴日蒸紅出小桃。』余嘗疑蒸紅必所有據﹐後讀退之《桃源圖詩》云﹕『種桃處處惟開花﹐川原遠近蒸紅霞。』蓋出此也。」

《石林詩話》云「京師職事官﹐舊皆無公廨﹐𨿽宰相執政官﹐亦僦捨而居。每遇出省﹐或有中批外奏急速文字﹐則省吏徧持於私第呈押﹐旣稽緩﹐又多漏泄。元丰初﹐始建東西二府於右掖門之前﹐每府相對爲四位﹐俗謂之八位。裕陵幸尙書省回﹐嘗特臨幸駐輦﹐環視久之。時張侍郎文裕以詩慶宰執﹐元參政厚之和云﹕『黃閣勢連雙鳳闕﹐紫樞光直右銀臺。』蓋東府與西闕角相近﹐西府正直右掖門。崇寧以後﹐宰相皆賜第﹐例於私第治事﹐而二府往往多虛位﹐或爲書局官指射以置局﹐與元丰本意稍異矣。」

《冷齋夜話》云「山谷言詩意無窮﹐而人才有限﹐以有限之才﹐追無窮之意﹐𨿽淵明﹑少陵不得工也。不易其意﹐而造其語﹐謂之換骨法。規摹其意形容之﹐謂之奪胎法。如鄭谷詩﹕『自緣今日人心別﹐未必秋香一夜衰。』此意甚佳﹐而病在气不長﹔西漢文章﹐雄深雅健﹐其气長故也。曾子固曰﹕『詩當使人一覽語盡﹐卻意有餘﹐乃古人用心處。』荊公《菊詩》曰﹕『千花百卉凋零後﹐始見閒人把一枝。』東坡曰﹕『萬事到頭都是夢﹐休休﹐明日黃花蝶也愁。』又李翰林曰﹕『鳥飛不盡暮天碧。』又曰﹕『靑天盡處沒孤鴻。』其病如前所論。山谷《達觀臺詩》曰﹕『瘦藤掛到風煙上﹐乞與遊人眼豁開﹐不知眼界闊多少﹐白鳥去盡靑天回。』凡此之類﹐皆換骨法也。顧況詩曰﹕『一別二十年﹐人堪幾回別。』其詩簡緩而意精確。荊公《與故人詩》曰﹕『一日君家把酒杯﹐六年波浪與塵埃﹐不知烏石江頭路﹐到老相尋得幾回。』樂天詩﹕『臨風杪秋樹﹐對酒長年身﹐醉貌如霜葉﹐𨿽紅不是春。』東坡詩﹕『兒童誤喜朱顏在﹐一笑那知是酒紅。』凡此之類﹐皆奪胎法也。學者不可不知。」苕溪漁隱曰「『飛鳥不盡暮天碧』之句﹐乃郭功甫《金山行》《冷齋》以爲李翰林詩﹐何也﹖」

《西淸詩話》云「元丰中﹐王文公在金陵﹐東坡自黃北遷﹐日與公遊﹐盡論古昔文字﹐閒卽俱味禪說。公嘆息謂人曰﹕『不知更幾百年﹐方有如此人物。』東坡渡江﹐至儀眞﹐《和遊蔣山詩》﹐寄金陵守王勝之益柔﹐公亟取讀之﹐至『峯多巧障日﹐江遠欲浮天』﹐乃撫幾曰﹕『老夫平生作詩﹐無此二句。』又在蔣山時﹐以近制示東坡﹐東坡云﹕『若積李兮縞夜﹐崇桃兮炫晝﹐自屈﹑宋沒世﹐曠千餘年﹐無復《離騷》句法﹐乃今見之。』荊公曰﹕『非子瞻見諛﹐自負亦如此﹐然未嘗爲俗子道也。』」

潘子眞《詩話》云「東坡得請宜興﹐道過鐘山﹐見荊公﹐時公病方愈﹐令坡誦近作﹐因爲手寫一通以爲贈﹔復自誦詩﹐俾坡書以贈己﹐仍約坡卜居秦淮。故坡和公詩云﹕『騎驢渺渺入荒陂﹐想見先生未病時﹐勸我試求三畝宅﹐從公已覺十年遲。』」

《西淸詩話》云「王文公見東坡《醉白堂記》云﹕『此乃是韓﹑白優劣論。』東坡聞之曰﹕『不若介甫《虔州學記》﹐乃學校策耳。』二公相誚或如此﹐然勝處未嘗不相傾慕。元祐間﹐東坡奉祠西太一宮﹐見公舊詩云﹕『楊柳鳴蜩綠暗﹐荷花落日紅酣﹐三十六陂春水﹐白頭想見江南。』注目久之﹐曰﹕『此老野狐精也。』」

《雪浪齋日記》云「荊公詩﹕『艸深畱翠碧﹐花遠沒黃鸝。』人只知翠碧黃鸝爲精切﹐不知是四色也。又以『武丘』對『文鷁』﹐『殺靑』對『生白』﹐『苦吟』對『甘飲』﹐『飛瓊』對『弄玉』﹐世皆不及其工。小杜以『錦字』對『琴心』﹐荊公以『帶眼』對『琴心』﹐謝夷季以『鏡約』對『琴心』﹐比荊公爲最精切。近時﹐洪駒父以『靑奴』對『黃你』﹐黃你出《金樓子》﹔﹝「金」原作「念」﹐今據元本﹑徐鈔本﹑明鈔本校攺。﹞靑奴﹐山谷所名也。予讀《國史補》﹐得『銀鹿』﹐後以對子建集中『金瓠』﹐濕螢出《李長吉集》﹐幹鵲出《西京雜記》﹐予以『濕螢』對『幹鵲』。又王存以『河魚』對『海鳥』﹐人以爲工。」

《西淸詩話》云「荊公詩以故事紀實事﹐如《韓魏公挽詞》云﹕『木稼嘗聞達官怕﹐山頹果見哲人萎。』用孔子及唐寧王事。時熙寧中﹐華山圯﹐冰成木稼﹐已而魏公薨。如《追傷陸子履詩》云﹕『主張壽祿無三甲﹐收拾文章有六丁。』用管輅及退之詩事。初日者王生相子履云﹕『學士無背不壽﹐仕宦齟齬。』已而子履蚤世﹐如日者之言。子履旣死﹐家人悉夢云﹕『帝命同宋次道修官制﹐凡吾平生所著職官書﹐可盡焚之。』未幾﹐朝廷果修官制焉。」

《雪浪齋日記》云「陸龜蒙以『二酉』對『六丁』﹐荊公以『三甲』對『六丁』﹐發機自陸子也。」

《石林詩話》云「前輩詩材﹐亦或預爲儲蓄﹐然非所當用﹐未嘗彊出。余嘗從趙徳麟假《陶淵明集》本﹐蓋東坡所閱者﹐時有攺定﹐末有手題兩聯云﹕『人言盧杞似姦邪﹐我覺魏公眞嫵媚。』又『槐花黃﹐舉子忙﹐促織鳴﹐懶婦驚。』不知偶書之也﹐或將以爲用也。然子瞻詩不見有此語﹐則固無意於必用矣。荊公作《韓魏公挽詞》云﹕『木稼曾聞達官怕﹐山頹今見哲人萎。』或言亦是平時所得﹐魏公之薨﹐是歲雨木冰﹐前一歲華山崩﹐偶有二事﹐故不覺耳。」

唐子西《語錄》云「凡作詩平居須收拾詩材以備用﹐退之作《範陽盧殷墓銘》云﹕『於書無所不讀﹐然正用資以爲詩』﹐﹝「用」原作「周」﹐今據徐鈔本﹑明鈔本校攺。﹞是也。《詩疏》不可不閱﹐詩材最多﹐其載諺語如『絡緯鳴﹐懶婦驚』之類﹐尢宜入詩用。《樂府解題》須熟讀﹐大有詩材。餘詩云﹕『時難將進酒﹐家遠莫登樓。』用《古樂府》名作對也。」

《遁齋閒覽》云「俗語有之曰﹕『槐花黃﹐舉子忙。』謂槐之方花﹐乃進士赴舉之時。而唐詩人翁承贊有詩云﹕『雨中妝點望中黃﹐勾引蟬聲送夕陽﹐憶得當年隨計吏﹐馬蹄終日爲君忙。』乃知俗語亦有所自也。」

《遁齋閒覽》云「荊公集句詩﹐𨿽累數十韻﹐皆頃刻而就﹐詞意相屬﹐如出諸己﹐他人極力效之﹐終不及也。如《老人行》云﹕『翻手爲云覆手雨﹐當面輸心背面笑。』前句老杜《貧交行》﹐後句老杜《莫相疑行》﹐合兩句爲一聯﹐而對偶親切如此。又《送吳顯道》云﹕『欲往城南望城北﹐此心炯炯君應識。』《胡笳十八拍》云﹕『欲往城南望城北﹐三步回頭五步坐。』此皆集老杜句也。按杜詩《哀江頭》云﹕『黃昏胡騎塵滿城﹐欲往城南忘南北。』荊公兩用﹐皆以『忘南北』爲『望城北』﹐始疑杜詩誤﹐其後數善本皆作『忘南北』﹐或云﹕『荊公故易此兩字﹐以合己一篇之意。』然荊公平生集句詩﹐未嘗攺古人字﹐觀者更宜詳考。」苕溪漁隱曰「余聞洪慶善云﹕『老杜欲往城南忘南北之句﹐《楚詞》云﹕中心瞀亂兮迷惑﹐王逸注云﹕思念煩惑忘南北也。』子美蓋用此語也。」

《呂氏童蒙訓》云「爲詩文常患意不屬﹐或只得一句﹐語意便盡﹐欲足成一章﹐又惡其不相稱﹐若未有其次句﹐卽不若且休﹐養銳以待新意﹔若盡力須要相屬﹐譬如力不敵而苦戰﹐一敗之後﹐意气沮矣。荊公好集句﹐嘗於東坡處見古硯﹐東坡令荊公集句﹐荊公云﹕『巧匠斫山骨』﹐只得一句﹐遂逡巡而去。山谷嘗有句云﹕『麒麟臥葬功名骨』﹐終身不得好對。」

王直方《詩話》云「荊公始爲集句﹐多者至數十韻﹐往往對偶親於本詩﹐蓋以誦古今人詩多﹐或坐中率然而成﹐始可以爲貴也。其後多有效之者。孔毅甫嘗集句贈東坡﹐東坡戲次韻云﹕『羨君戲集他人詩﹐指呼市人如使兒。天邊鴻鵠不易得﹐便令作對隨家雞。退之驚笑子美泣﹐問君久假何時歸。世間好句世人共﹐明月自滿千家墀。』」

《冷齋夜話》云「集句詩其法貴速巧﹐如前輩曰﹕『晴湖勝鏡碧﹐衰柳似金黃。』人以爲巧﹐然疲費精力﹐積日月而後成﹐不足道也。山谷以集句詩名曰百家衣。百家衣﹐今小兒文褓也。」

《西淸詩話》云「集句自國初有之﹐未盛也﹐至石曼卿人物開敏﹐以文爲戲﹐然後大著。嘗見手書《下第偶成》詩云﹕『一生不得文章力﹐欲上靑雲未有因。聖主不勞千里召﹐姮娥何惜一枝春。鳳凰詔下𨿽霑命﹐豺虎叢中也立身。啼得血流無用處﹐著朱騎馬是何人﹖』又云﹕『年去年來來去忙﹐爲他人作嫁衣裳﹐仰天大笑出門去﹐獨對春風舞一場。』至元丰間﹐王荊公益工於此。人言起自荊公﹐非也。」

《後山詩話》云「荊公莫年喜爲集句﹐唐人號爲四體﹐黃魯直謂正堪一笑爾。司馬溫公爲武定從事﹐同幕私幸營妓﹐而於公諱之﹔常會僧廬﹐公往迫之﹐使妓逾垣而去﹐度不可隱﹐乃具道。公戲之曰﹕『年去年來來去忙﹐暫偸閒臥老僧牀﹐驚回一覺遊仙夢﹐又逐流鶯過短墻。』杭之舉子中老榜第﹐其子以緋讓之﹐客賀之曰﹕『應是窮通自有時﹐人生七十古來稀﹐如今始覺爲儒貴﹐不著荷衣便著緋。』壽之醫者﹐老娶少婦﹐或嘲之曰﹕『偎他門戶傍他墻﹐年去年來來去忙﹐采得百花成蜜後﹐爲他人作嫁衣裳。』眞可笑也。」

蔡寬夫《詩話》云「荊公晚多喜取前人詩句爲集句詩﹐世皆言此體自公始。予家有至和中成都人胡歸仁詩﹐已有此作﹐自號安定八體。其間如『一第知何日﹐無端意不移。欲爲靑桂主﹐誰與白雲期﹖傍架齊書帙﹐翻瓢作酒卮。文明終有托﹐休把運行推。』又﹕『白沙溪繞白雲堆﹐但有何人把酒杯。專慕聖賢知志气﹐可憐談笑出塵埃。碧山終日思無盡﹐淸世難羣好自猜。風滿老松門晝掩﹐可憐髙尙仰天才』之類﹐亦自精密﹐但所取多唐末五代人詩﹐無復佳語耳。不知公嘗見與否也﹖」卷第三十六卷

第三十六

半山老人四

《三山老人語錄》云「荊公詩云﹕『細數落花因坐久﹐緩尋芳艸得歸遲。』六一居士詩云﹕『靜愛竹時來野寺﹐獨尋春偶過溪橋。』二公皆狀閒適﹐荊公之句爲工。」

《石林詩話》云「荊公晚年﹐詩律尢精嚴﹐造語用字﹐間不容髮﹔然意與言會﹐言隨意遣﹐渾然天成﹐殆不見有牽率排比處。如『含風鴨綠鱗鱗起﹐弄日鵝黃裊裊垂』﹐讀之初不覺有對偶。至『細數落花因坐久﹐緩尋芳艸得歸遲』﹐但見舒閒容與之態耳。而字字細考之﹐皆經檃括權衡者﹐其用意亦深刻矣。嘗與葉致遠諸人和頭字韻詩﹐往返數四﹐其末篇云﹕『名譽子眞居谷口﹐事功新息困壺頭。』以『谷口』對『壺頭』﹐其精切如此。後數月取本追攺云﹕『豈愛京師傳谷口﹐但知鄕裏勝壺頭。』今集中兩本並存。」

苕溪漁隱曰「六一居士詩云﹕『靜愛竹時來野寺﹐獨尋春偶過溪橋。』俗謂之折句。盧贊元《雪詩》云﹕『想行客過梅橋滑﹐免老農憂麥壠幹。』效此格也。余亦嘗云﹕『鸚鵡杯且酌淸濁﹐麒麟閣懶畫丹靑。』」

唐子西《語錄》云「荊公詩得子美句法﹐其詩云﹕『地蟠三楚大﹐天入五湖低。』」

苕溪漁隱曰「半山老人《題雙廟詩》云﹕『北風吹樹急﹐西日照窗涼。』細詳味之﹐其托意深遠﹐非止詠廟中景物而已。蓋巡﹑遠守睢陽﹐當時安慶緒遣突厥勁兵攻之﹐日以危困﹐所謂『北風吹樹急』也。是時﹐肅宗在靈武﹐號令不行於江﹑淮﹐諸將觀望﹐莫肯救之﹐所謂『西日照窗涼』也。此深得老杜句法。如老杜《題蜀相廟詩》云﹕『映階碧艸自春色﹐隔葉黃鶴空好音。』亦自別托意在其中矣。」

《遁齋閒覽》云「荊公《百家詩選序》云﹕『予與宋次道同爲三司判官﹐次道出其家所藏唐百家詩﹐請予擇其善者。廢日力於此﹐良可悔也。𨿽然﹐欲觀唐人詩﹐觀此足矣。』今世所傳《百家詩選》印本﹐已不載此序矣。然唐之詩人﹐有如宋之問﹑白居易﹑元稹﹑劉禹錫﹑李益﹑韋應物﹑韓翃﹑王維﹑杜牧﹑孟郊之流﹐皆無一篇入選者。或謂公但據當時所見之集詮擇﹐蓋有未盡見者﹐故不得而徧錄。其實不然。公選此詩﹐自有微旨﹐但恨觀者不能詳究耳。公後復以杜﹑歐﹑韓﹑李別有《四家詩選》﹐則其意可見。」

《西淸詩話》云「《百家詩選》﹐余讀之﹐見其取張祜《惠山寺詩》『泉聲到池盡﹐山色上樓多』﹐而不取《孤山寺詩》﹕『樓臺聳碧岑﹐一徑入湖心。不雨山長潤﹐無雲水自陰。斷橋荒蘚澀﹐空院落花深。猶憶西窗月﹐鐘聲在北林。』又賈島平生得意句﹕『獨行潭底影﹐數息樹邊身。』復不取﹐而載『寫畱行道影﹐焚卻坐禪身』﹐不如意果如何耳﹖」

《石林詩話》云「王荊公從宋次道借本編《百家詩選》﹐中間有『暝色赴春愁』﹐次道攺『赴』字作『起』字﹐荊公復定爲『赴』字﹐以語次道曰﹕『若是起字﹐誰不能之。』次道以爲然。」苕溪漁隱曰「余觀《鐘山語錄》云﹕『暝色赴春愁﹐下得赴字最好﹐若下起字﹐卽小兒語也。』所云止此﹐不知《石林》之說何從得之﹖」

《冷齋夜話》云「用事琢句﹐妙在言其用而不言其名﹐此法惟荊公﹑東坡﹑山谷三老知之。荊公曰﹕『含風鴨綠鱗鱗起﹐弄日鵝黃裊裊垂。』此言水柳之名也。東坡《答子由詩》曰﹕『猶勝相逢不相識﹐形容變盡語音存。』此用事而不言其名。山谷曰﹕『管城子無食肉相﹐孔方兄有絕交書。』又曰﹕『語言少味無阿堵﹐冰雪相看有此君。』又曰﹕『眼看人情如格五﹐心知外物等朝三。』格五﹐今之蹙融是也﹐《後漢注》云﹕『常置人於險惡處耳。』」苕溪漁隱曰「荊公詩云﹕『繰成白雪桑重綠﹐割盡黃雲稻正靑。』白雪則絲﹐黃雲則麥﹐亦不言其名也。余嘗效之云﹕『爲官兩部喧朝夢﹐在野千機促婦功。』蛙與促織二虫也。」

蔡寬夫《詩話》云「雁有小而善鳴者﹐謂之雁奴﹔雁每羣宿﹐雁奴輒往來巡視不瞑﹐微聞人聲﹐則長鳴以警。蓋亦物之能愛其類者。以故﹐江湖間捕雁﹐必先以計殺雁奴﹐然後羣雁可得。宋景文公嘗著其說。王荊公亦有詩曰﹕『人將伺其怠﹐奴輒告之亟﹐舉羣寤而飛﹐機巧無所得。』此與樂天所賦雉媒者異也。」

《石林詩話》云「荊公詩有『老景春可惜﹐無花可畱得﹐莫嫌柳渾靑﹐終恨李太白』之句﹐以古人姓名藏句中﹐蓋以文爲戲。或者謂前無此體﹐自公始見之。余讀權徳輿集﹐其一篇云﹕『藩宣秉戎寄﹐衡石崇勢位。言紀信不畱﹐馳張良自愧。樵蘇則爲愜﹐瓜李斯可畏。不顧榮官尊﹐每陳農畝利。家林類巖巘﹐負郭躬斂積。忌滿寵生嫌﹐養蒙恬勝利。疏鐘皓月曉﹐晚景丹霞異。澗谷永不變﹐山梁冀無累。論自王符肇﹐學得展禽志。從此直不疑﹐支離疏世事。』則權徳輿已嘗爲此體。乃知古今文章之變﹐殆無遺蘊。徳輿在唐﹐不以詩名﹐然詞亦雅暢﹐此篇𨿽主意在別立體﹐然不失爲佳制也。」

《禁臠》云「沙艸則眾人所謂水邊林下之物﹐所與之遊處者牛羊鷗鳥耳﹐而荊公造而爲語曰﹕『眠分黃犢艸﹐坐占白鷗沙。』其筆力髙妙﹐殆若天成。凡貧賤則語言不爲人所敬信﹐歲寒則無如松竹﹐魯直造而爲語曰﹕『語言少味無阿堵﹐冰雪相看有此君。』其語便韻。」

《類苑》云「荊公《題王昂霄水亭》云﹕『蕭蕭摶黍聲中日﹐漠漠舂鋤影外天。』事實人多不知。摶黍﹐蓋黃鸝也﹐黍方熟時﹐鳴於桑間﹐或謂之黃鸝﹐見《詩疏》。舂鋤﹐鷺也﹐《爾雅》曰﹕『鷺﹐舂鋤。』亦取其鷺之行步云。皮日休詩云﹕『數點舂鋤煙雨微。』蓋言此耳。」

苕溪漁隱曰「荊公詩﹕『客捨黃粱今始熟﹐鳥殘紅柿昔曾分。』事見《傳燈錄》﹐潙山與仰山遊﹐行次﹐鳥銜一紅柿落前﹐祐將與仰山﹐仰山接得﹐以水洗了﹐卻與祐﹐祐曰﹕『什麼處得來﹖』寂曰﹕『此是和尙道徳所感。』祐曰﹕『不得空然。』卽分半與寂。」

《後山詩話》云「荊公詩﹕『力去陳言誇末俗﹐可憐無補費精神。』而公平生文體數變﹐莫年詩益工﹐用意益苦﹐故言不可不謹也。」

《西淸詩話》云「王師弔伐江左﹐城將破﹐或夢丱角女子行空中﹐以巨篩篩物﹐散落如豆﹐著地皆成人﹐問其故﹐曰﹕『此當死於難者。』後見一貴人﹐盛冠服﹐繼墮於地﹐云﹕『此徐舍人也。』旣寤﹐聞徐鍇死圍城中。王文公兄弟在金陵﹐《和王微之晢登髙齋詩》押篩字韻﹐平甫云﹕『當時徐氏擅筆墨﹐夜圍夢墮空中篩。』此事奇譎﹐而盤屈就彊韻﹐可謂工矣。」

《倦遊雜錄》云「平甫熙寧中判官告院﹐忽於秋日作宮詞《點絳唇》一解以示魏泰﹐泰曰﹕『斷章有流離之思﹐何也﹖』明年﹐果得罪廢歸金陵。其詞曰﹕『秋气微涼﹐夢回明月穿簾幕﹐井梧蕭索﹐正繞南枝鵲。

寶瑟塵生﹐金雁空零落﹐情無托﹐鬢云慵掠﹐不似君恩薄。』」

《隱居詩話》云「蘇丞相頌嘗云﹕『館中見平甫題壁﹐有宮殿影搖河漢外﹐江湖夢斷鼓鐘邊﹐使人吟想不已。』平甫尢工用事﹐而復對偶親切﹐在京師有病中答予秋日詩曰﹕『忽吟佳句詩消暑﹐遠勝前人檄愈風』﹐又曰﹕『北海知天諭牛馬﹐東方敖俗任龍蛇。』王繹學士葬以九月﹐平甫爲《挽詞》云﹕『九月淸霜送陶令﹐千年白日見滕公。』﹝「滕」原作「藤」﹐今攺。﹞時《挽詞》甚多﹐無出此句。」

王直方《詩話》云「平甫直宿館中﹐夢一人與之同至海中﹐有樓臺榜曰靈芝宮﹐其間笙簫聲妓甚眾。其人欲與俱往﹐俄聞有告之者曰﹕『未當來﹐今非其時也。』平甫驚覺﹐禁中鳴鐘矣。乃自作詩云﹕『萬頃波濤木葉飛﹐笙簫宮殿號靈芝。揮毫不似人間世﹐長樂鐘聲夢覺時。』數年果卒。曾子固爲傳其事甚詳。」

王直方《詩話》云「郭功甫方與荊公坐﹐有一人展刺云﹐詩人龍太初。功甫勃然曰﹕『相公前敢稱詩人﹐其不識去就如此。』荊公曰﹕『但且請來相見。』旣坐﹐功甫曰﹕『賢道能作詩﹐爲我賦乎。』太初曰﹕『甚好。』功甫曰﹕『只從相公請个詩題。』是時方有一老兵以沙擦銅器﹐荊公卽曰﹕『可作沙詩。』太初不頃刻間誦曰﹕『茫茫黃出塞﹐渺渺白鋪汀﹐鳥過風平篆﹐潮回日射星。』功甫遂閣筆。太初緣此名聞東南。」卷第三十七卷

第三十七

王逢原

王直方《詩話》云「王逢原見知於王荊公﹐一時附麗之徒﹐日滿其門﹐進譽獻諛﹐初不及文字間也。逢原厭之﹐乃大署其門曰﹕『紛紛閭巷士﹐看我復何爲﹐來卽令我煩﹐去卽我不思。』意當有知恥者﹐而請謁不衰。」

《桐江詩話》云「逢原集中佳句頗多﹐如《讀老杜詩》﹕『鐫劖物象三千首﹐照耀乾坤四百春。』《瓜洲渡》云﹕『風力引云行玉馬﹐水光連日動金蛇。』《謝滿子權寄詩》云﹕『九原黃土英靈活﹐萬古靑天霹靂飛。』」

蔡天啟

王直方《詩話》云「夏畸道言﹐蔡天啟初見荊公﹐荊公坐間偶言及盧仝《月蝕詩》﹐人難有誦得者。天啟誦之終篇﹐遂爲荊公所知。」

苕溪漁隱曰「《東坡集》中有《申王畫馬圖詩》﹐卽天啟作﹐气格有類東坡﹐世因誤收入。其後姑蘇居世英家刊《東坡前後集》﹐遂刪去﹐今錄之﹐云﹕『天寶諸王愛名馬﹐千金爭致華軒下。當時不獨玉花驄﹐飛電流云絕蕭灑。兩坊岐薛寧與申﹐憑淩內廏多淸新。肉鬃汗血盡龍種﹐紫袍玉帶眞天人。驪山射獵包原隰﹐禦前急詔穿圍入。揚鞭一蹙破霜蹄﹐萬騎如風不能入。雁飛兔走驚弦開﹐翠華鞍轡從天回。五家錦繡徧山谷﹐百里舄珥遺塵埃。靑騾蜀棧西超忽﹐髙準濃娥散荊棘。苜蓿連天鳥自飛﹐五陵佳气春蕭瑟。』」

《雪浪齋日記》云「天啟詩﹕『城響濤頭入﹐江昏雨腳斜』﹐『柳間黃鳥路﹐波底白鷗天』﹐皆佳句。《松江詩》最奇﹐云﹕『斷蓬帆影天平入﹐夾鏡波光水倒流。』」

《石林詩話》云「王荊公在鐘山﹐有馬甚惡﹐蹄嚙不可近。一日﹐兩校牽至庭下﹐告公請鬻之。天啟時在坐﹐曰﹕『世安有不可調之馬﹐第久不騎﹐驕耳。』卽起捉其鬃﹐一躍而上﹐不用銜勒﹐馳數十里而還。荊公大壯之﹐卽作集句詩贈之﹕『蔡子勇成癖﹐能騎生馬駒』者﹐後有『身著靑衫騎惡馬﹐日行三百尙嫌遲﹐心源落落堪爲將﹐卻是君王未備知。』士大夫自是盛傳荊公以將帥之材許之。紹聖初﹐章申公當國﹐首欲進天啟侍從﹐會執政有不悅者﹐乃出爲永興軍路提舉常平﹐因欲稍遷爲帥﹐會丁內艱不果﹐猶是用荊公遺意也。」

兪淸老秀老

潘子眞《詩話》云「兪紫芝字秀老﹐喜作詩﹐人未知之。荊公愛焉﹐手寫其一聯『有時俗事不稱意﹐無限好山都上心』於所持扇﹐眾始異焉。弟淸老﹐亦修潔可喜﹐俱從山谷遊。山谷所書『釣魚船上謝三郎』一帖石刻﹐在金山寺﹐雞林每入貢﹐輒市模本數百以歸﹔亦秀老詞也。」

《冷齋夜話》云「荊公食宮使祿﹐居蔣山﹐時時往來白下門﹑西庵﹑艸堂﹑法云﹐止以一黥挾蹇驢。門人乘間諷筍輿宜老者﹐公曰﹕『古之王公至不道﹐未嘗以人代畜。』一日﹐與兪秀老至報寧﹐公方假寐﹐秀老私跨公驢入法云﹐謁寶覺禪師﹐有頃﹐秀老至﹐公睡起﹐遣秀老下階﹐曰﹕『爲士子乃敢盜騎吾驢。』秀老叩頭﹐願有以自贖﹐公徐曰﹕『罰《松聲詩》一首。』秀老立就﹐其詞極佳﹐山中之人忘之。余爲補曰﹕『萬壑搖蒼煙﹐百灘渡流水﹐下有跨驢人﹐蕭蕭吹凍耳。』」

《詩選》云「秀老髙士﹐非可下階詰責者。荊公嘗云﹕『暮年要得君攜手﹐處處相煩作好歌。』仍況其詩如紅蕖碧水﹐元﹑劉﹑陶﹑謝之流。且與書云﹕『當營理報寧庵捨﹐以佇遊愒﹐榮從何時如約一至乎﹖』則欽重之意﹐槪可見矣。大抵惠洪多談﹐《冷齋夜話》中數事皆妄。」

山谷云「淸老﹐金華兪子中也﹐三十年前﹐與餘同學於淮南。元丰甲子﹐相見於廣陵﹐自云﹕『荊公欲使脫縫掖﹐著僧伽黎﹐奉香火於半山寺﹐所謂報寧禪院者也。予之僧名曰紫琳﹐字淸老。』淸老無妻子之累﹐去作半山道人﹐不廢入俗﹐詼諧優遊以卒歲﹐似不爲難﹔然生龜脫筒﹐亦難堪忍。後數年見之﹐儒冠自若也。因戲和淸老詩云﹕『索索葉自雨﹐月寒遙夜闌。馬嘶車鐸鳴﹐羣動不遑安﹐有人夢超俗﹐去發脫儒冠。平明視淸鏡﹐政爾良獨難。』子瞻屢哦此詩﹐以爲妙也。」

《石林詩話》云「兪紫芝﹐揚州人﹐少有髙行﹐不娶﹐得浮屠氏心法﹐所至翛然﹐而工於詩。王荊公居鐘山﹐﹝「鐘」原作「中」﹐今據徐鈔本﹑明鈔本校攺。﹞秀老數相往來﹐尢愛重之﹐每見於詩﹐所謂『公詩何以解人愁﹐初日芙蕖映碧流﹐未怕元劉爭獨步﹐不妨陶謝與同遊』是也。秀老嘗有『夜深童子喚不起﹐猛虎一聲山月髙』之句﹐尢爲荊公所賞﹐和云﹕『新詩比舊仍增峭﹐若許追攀莫太髙。』秀老卒於元祐初﹐惜時無發明者﹐不得與林和靖一流槪見於隱逸。其弟澹﹐字淸老﹐亦不娶﹐滑稽善諧謔﹐洞曉音律﹐能歌﹔荊公亦喜之﹐晚年作《漁家傲》等樂府數闋﹐每山行﹐卽使澹歌之﹐然澹使酒好罵﹐不若秀老之恬靜。一日﹐見公﹐云﹕『吾欲爲浮屠﹐但貧無錢買祠部耳。』公欣然爲置祠部﹐澹約日祝發﹐旣過期﹐寂無耗﹐公問其然﹐澹徐曰﹕『吾思僧亦不易爲﹐公所贈祠部﹐已送酒家償舊債矣。』公爲之大笑﹐黃魯直贈澹詩﹐其一有云﹕『有客夢超俗﹐去發脫儒冠﹐平明視淸鏡﹐正爾良獨難。』蓋述荊公事也。」苕溪漁隱曰「魯直與淸老同學﹐所謂後數年見之﹐儒冠自若也。則淸老寔曾爲僧可知﹐而此以爲祠部送酒家償舊債﹐《石林》之言非也。」

袁世弼

《隱居詩話》云「王斻遊金陵升元寺僧房﹐見壁有繪一金紫大夫﹐上題詩一絕云﹕『陣前金琕生無愧﹐鼓下蠻奴死合羞﹐三尺吳縑暗塵土﹐凜然蒼鶻欲橫秋。』斻不能辧﹐卷畫歸﹐示其父。王安國平甫曰﹕『此劉仁瞻象﹐袁世弼詩也。』袁汝州人﹐慶曆初﹐登進士第﹐官止太常博士﹐壽不滿四十﹐少有文學﹐古詩尢佳﹐惜乎蚤死﹐文章多流落。此詩在袁未爲佳句﹐然亦俊拔可喜。琕實音蠙﹐袁誤呼也。」

王直方《詩話》云「世弼能爲詩﹐慕韋應物﹐而遒麗奇壯過之。王介甫嘗手書世弼《贈郭功父詩》云﹕『方山憶共泛金船﹐屈指於今五六年﹐風送梨花吹醉面﹐月和溪水上歸韉。浮生聚散應難料﹐末路窮通盡偶然。欲問故人牢落事﹐鹿裘深入白雲眠。』世弼自號遁翁﹐臨死一篇尢佳﹕『靑靄千峯暝﹐悲風萬古呼。其誰掛寶劍﹐應有奠生芻。皎月東方隕﹐長松半壑枯。山泉吾所愛﹐聲到夜臺無。』」

潘子眞《詩話》云「『渺渺洞庭野﹐蕭蕭黃鶴樓。水通云夢浦﹐人渡沔陽舟。廣澤侵吳壤﹐孤城接郢丘。山分三楚斷﹐溪入九江流﹐寂寞休兵月﹐紛紜戰國秋。吳生來赤壁﹐魏武失荊州。六代憑形勢﹐羣雄死寇讎。淒涼帝子宅﹐浩蕩禰衡洲。萬里浮雲暮﹐千年故國愁。武昌宮不見﹐麋鹿自羣遊。』蜀人張兪所賦也。客有自荊湘傳此詩﹐時世弼尙未冠﹐見之﹐笑曰﹕『此筆力不難到。』因過金陵﹐遂作《謁吳大帝廟》詩﹐云﹕『人苦曹瞞虐﹐天悲漢祿終。山河分鼎峙﹐气象發江東。一旦墟京洛﹐彌年豢幼沖。炎精竟灰燼﹐紫蓋出艨艟。長策資公瑾﹐雄才得呂蒙。招延師友議﹐繼述父兄忠。舊府峨雙闕﹐﹝「峨」原作「蛾」﹐今據宋本校攺。﹞驚濤湧半空。風雲龍虎勢﹐日月帝王宮。地力因時險﹐神謀與意通。屈伸思所濟﹐逆順審於衷。駿足嗤交貨﹐靈牙耀卽戎。同盟界函谷﹐獨斷保蠶叢。定霸葵丘劣﹐推心建武同。長沙兆生識﹐典午賴余風。戰守遺蹤在﹐登臨四望中。陵遷成萬古﹐世異想羣雄。歌舞居民祀﹐干戈逐虜功。徵帆來浦外﹐久客愴途窮。精銳銷孤劍﹐飄零若斷蓬。裴回堂廡下﹐暮葉亂江楓。』其詞不減於張﹐而敍事曲折過之。荊公居金陵﹐爲功甫手寫所賦詩一軸﹐有『從來多病王僧祐﹐自小能文謝惠連﹐各厭塵勞思物外﹐莫辭攜手訪林泉。』又曰﹕『雪後姑溪水更深﹐冥冥寒雨作連陰﹐旅懷未可頓消遣﹐思與洛生溪上吟。』此兩篇﹐世弼贈功甫詩也。世弼年十七﹐《題百丈山詩》云﹕『瓊田收罷稏﹐玉澑注瑯玕。』讀書最苦﹐因爾臒瘠﹐沒時才三十四歲。自作墓銘﹐敍其平生。有詩文十卷﹐號《遁翁集》。」

郭功甫

王直方《詩話》云「郭祥正﹐宇功父﹐自梅聖兪贈詩﹐有『采石月下聞謫仙』﹐以爲李白後身﹐緣此有名。功父有《金山行》﹕『鳥飛不盡暮天碧﹐漁歌忽斷蘆花風。』大爲荊公所賞。東坡守錢塘﹐功父過之﹐出詩一軸示東坡﹐先自吟誦﹐聲振左右﹐旣罷﹐謂坡曰﹕『祥正此詩幾分來﹖』坡曰﹕『十分來也。』祥正驚喜﹐問之﹐坡曰﹕『七分來是讀﹐三分來是詩﹐豈不十分也。』」

苕溪漁隱曰「功甫《金山行》﹐造語豪壯﹐世多不見全篇﹐今錄於左方﹕『金山杳在滄溟中﹐雪崖冰柱浮仙宮。乾坤扶持自今古﹐日月仿佛懸西東。﹝「懸」原作「纏」﹐今據徐鈔本﹑明鈔本校攺。﹞我泛靈槎出塵世﹐搜索異境窺神工﹐一朝登臨重嘆息﹐四時想象何其雄。捲簾夜閣掛北斗﹐大鯨駕浪吹長空。舟摧岸斷豈足數﹐往往霹靂捶蛟龍。寒蟾八月蕩瑤海﹐秋光上下磨靑銅。鳥飛不盡暮天碧﹐漁歌忽斷蘆花風。蓬萊久聞未成往﹐壯觀絕致遙應同。潮生潮落夜還曉﹐物與數會誰能窮﹖百年形影浪自苦﹐便欲此地安微躬。白雲南來入長望﹐﹝「長」原作「我」﹐今據徐鈔本﹑明鈔本校攺。﹞又起歸興隨徵鴻。』」

《遁齋閒覽》云「功甫曾《題人山居》一聯云﹕『謝家莊上無多景﹐只有黃鸝三兩聲。』荊公命工繪爲圖﹐自題其上云﹕『此是功甫《題山居詩》處。』卽遣人以金酒鐘並圖遺之。」

潘子眞《詩話》云「袁世弼﹐南昌人﹐宦遊當塗﹐時功甫尙未冠也﹐世弼愛其才﹐薦於梅聖兪﹐自爾有聲。功甫嘗謂吾大父淸逸云﹕『教戴汲引﹐﹝「戴」原作「載」﹐今據徐鈔本﹑明鈔本校攺。﹞袁二丈力也﹐蒿埋三尺﹐不敢忘其賜。』功甫旣壯﹐頗恃其才力﹐下筆曾不經意。論者或惜其造話無刻勵之功﹐淸逸云﹕『如功甫豈易得﹐但置作者中﹐便覺有優劣耳。正如晉﹑楚之輕剽﹐不當威﹑文之節制也。』淸逸嘗有詩戲之云﹕『休恨古人不見我﹐尢喜江東獨有君。盡怪我戎從幼異﹐人疑太白是前生。雲間鸞鳳人間現﹐天上麒麟地上行。詩律暮年誰可敵﹐筆頭談笑掃千兵。』」

苕溪漁隱曰「聖兪《采石月贈功甫》云﹕『采石月下訪謫仙﹐夜披錦袍坐釣船。醉中愛月江底懸﹐以手弄月身翻然。不應暴落饑蛟涎﹐便當騎鯨上靑天。﹝「鯨」原作「魚」﹐今據徐鈔本﹑明鈔本校攺。﹞靑山有冢人謾傳﹐卻來人間知幾年。在昔孰識汾陽王﹐納官貰死義難忘。今觀郭裔奇俊郎﹐眉目眞似攻文章。死生往復猶康莊﹐樹穴探環知姓羊。』李白從永王璘之辟﹐璘敗當誅﹐郭子儀請解官以贖﹐有詔長流夜郎。聖兪用此事﹐尢爲親切﹔若非姓郭﹐亦難用矣。」

張子野

《遁齋閒覽》云「張子野郎中﹐以樂章擅名一時。宋子京尙書奇其才﹐先往見之﹐遣將命者﹐謂曰﹕『尙書欲見云破月來花弄影郎中乎﹖』子野屏後呼曰﹕『得非紅杏枝頭春意鬧尙書邪﹖』遂出﹐置酒盡歡。蓋二人所舉﹐皆其警策也。」

《古今詩話》云「子野嘗作《天仙子》詞云﹕『云破月來花弄影。』士大夫多稱之。張初謁見歐公﹐迎謂曰﹕『好雲破月來花弄影﹐恨相見之晚也。』」二說未知孰是。

《髙齋詩話》云「子野嘗有詩云﹕『浮萍斷處見山影。』又長短句云﹕『云破月來花弄影。』又云﹕『隔墻送過秋千影。』並膾炙人口﹐世謂張三影。」

《後山詩話》云「尙書郎張先善著詞﹐有云﹕『云破月來花弄影』﹐『簾壓卷花影』﹐『墮輕絮無影』。世稱誦之﹐號張三影。介甫謂『云破月來花弄影』﹐不如李冠『朦朧澹月云來去』也。冠﹐齊人﹐爲《六州歌頭》﹐道劉﹑項事﹐慷慨雄偉。劉潛﹐大俠也﹐喜誦之。」

《古今詩話》云「有客謂子野曰﹕『人皆謂公張三中﹐卽心中事﹑眼中淚﹑意中人也。』公曰﹕『何不目之爲張三影。』客不曉﹐公曰﹕『云破月來花弄影﹔嬌柔懶起﹐簾壓卷花影﹔柳徑無人﹐墮風絮無影﹕此余平生所得意也。』」苕溪漁隱曰「細味三說﹐當以《後山》《古今》二詩話所載三影爲勝。」

東坡云「子野詩筆老健﹐歌詞乃其餘波耳。《湖州西溪詩》云﹕『浮萍斷處見山影﹐野艇歸時聞艸聲。』與予和詩云﹕『愁似鰥魚知夜永﹐懶同蝴蝶爲春忙。』若此之類﹐亦可追配古人﹐而世俗但稱其歌詞。昔周昉畫人物皆入神品﹐而世但知有周昉士女﹐蓋所謂『未見好徳如好色者也』。」

《石林詩話》云「子野能爲詩及樂府﹐至老不衰。居錢塘﹐蘇子瞻作倅﹐時年已八十餘﹐視聽不衰﹐家猶蓄聲妓。子瞻嘗贈以詩云﹕『詩人老去鶯鶯在﹐﹝「鶯鶯」原作「鸚鸚」﹐今據徐鈔本﹑明鈔本校攺。﹞公子歸來燕燕忙。』蓋全用張氏故事戲之。」

賀方回

王直方《詩話》云「賀鑄字方回﹐嘗作一絕﹐題於定林寺云﹕『破冰泉脈漱籬根﹐壞衲遙疑掛樹猿﹐蠟屐舊痕尋不見﹐東風先爲我開門。』荊公見之﹐大相稱賞﹐緣此知名。方回嘗作《望夫石詩》云﹕『亭亭思婦石﹐下閱幾人代。蕩子長不歸﹐山椒久相待。微云蔭發彩﹐初月輝蛾黛。﹝「蛾」原作「娥」﹐今據徐鈔本﹑明鈔本校攺。﹞秋雨疊苔衣﹐春風舞羅帶﹐宛然姑射人﹐矯首塵冥外。陳迹遂無窮﹐佳期從莫再。脫如魯秋氏﹐妄結桑下愛。玉質委淵沙﹐悠悠復安在。』交遊間無不愛之。」

《後山詩話》云「望夫石﹐在處有之﹐古之詩人﹐共用一律。惟劉夢得云﹕『望來已是幾千歲﹐只似當年初望時。』語𨿽拙而意工。黃叔達﹐魯直之弟也﹐以顧況爲第一﹐云﹕『山頭日日風和雨﹐行人歸來石應語。』語意皆工。江南有望夫石﹐每過其下﹐不風卽雨﹐疑況得句處也。」

《呂氏童蒙訓》云「徐師川言﹐作詩自立意﹐不可蹈襲前人。因誦其所作《慈母溪詩》﹐且言慈母溪與望夫山相對﹐望夫山詩甚多﹐而慈母溪古今無人題詩。末兩句云﹕『離鸞只說閨中事﹐舐犢那知母子情。』」

王直方《詩話》云「方回言學詩於前輩﹐得八句云﹕『平澹不流於淺俗﹐奇古不鄰於怪僻﹐題詠不窘於物象﹐﹝「詠」原作「詩」﹐今據徐鈔本﹑明鈔本校攺。﹞敍事不病於聲律﹐比興深者通物理﹐用事工者如己出﹐格見於成篇﹐渾然不可鐫﹐气出於言外﹐浩然不可屈。』盡心於詩﹐守此勿失。」

《漫叟詩話》云「嘗見陳本明論詩云﹕『前輩謂作詩﹐當言用勿言體﹐則意深矣。若言冷則云可咽不可漱﹐言靜則云不聞人聲聞履聲之類。』本明何從得此﹖」

潘子眞《詩話》云「世推方回所作『梅子黃時雨』爲絕唱﹐蓋用寇萊公語也﹐﹝「萊」原作「承」﹐今據徐鈔本﹑明鈔本校攺。﹞寇詩云﹕『杜鵑啼處血成花﹐梅子黃時雨如霧。』」卷第三十八卷

第三十八

東坡一

《石林詩話》云「蘇明允﹐至和間來京師﹐旣爲歐陽文忠公所知﹐其名翕然。韓忠獻諸公﹐皆待以上客。嘗遇重陽﹐忠獻置酒私第﹐惟文忠與一二執政﹐而明允乃以布衣參其間﹐都人以爲異禮。席間賦詩﹐明允有『佳節屢從愁裏過﹐壯心還傍醉中來』之句﹐其意气尢不少衰。明允詩不多見﹐然精深有味﹐語不徒發﹐正類其文。如《讀易詩》云﹕『誰爲善相應嫌瘦﹐後有知音可廢彈。』婉而不迫﹐哀而不傷﹐所作自不必多也。」

《後山詩話》云「世語云﹕蘇明允不能詩﹐歐陽永叔不能賦﹔曾子固短於韻語﹐黃魯直短於散語﹔蘇子瞻詞如詩﹐秦少遊詩如詞。」苕溪漁隱曰「《後山》談何容易﹐便謂老蘇不能詩﹐何誣之甚﹗觀前二聯﹐豈愧作者。」

東坡云「余昔爲鳳翔幕﹐過長安﹐見劉原父﹐畱吾劇飲數日﹐酒酣﹐謂吾曰﹕『昔陳季弼告陳元龍曰﹕聞遠近之論﹐謂明府驕而自矜。元龍曰﹕夫閨門雍穆﹐有徳有行﹐吾敬陳元方兄弟﹔淵淸玉潔﹐有禮有法﹐吾敬華子魚﹔淸修疾惡﹐有識有義﹐吾敬趙元達﹔博聞彊記﹐奇逸卓犖﹐吾敬孔文舉﹔雄姿傑出﹐有王霸之略﹐吾敬劉玄徳﹕所敬如此﹐何驕之有﹖餘子瑣瑣耳﹐安足錄哉﹗』因仰天太息。此亦原父之雅趣也。吾後在黃州﹐作詩云﹕『平生我亦輕餘子﹐歲晚誰人念此翁。』蓋記原父語也。原父旣歿久矣﹐尙有貢父在﹐每與語﹔今復死矣﹐何時復見此俊傑人乎﹖悲夫﹗」

《冷齋夜話》云「東坡《海棠詩》曰﹕『只恐夜深花睡去﹐髙燒銀燭照新妝。』事見《楊妃外傳》﹐云﹕『明皇登沈香亭﹐詔妃子﹐妃子時卯酒未醒﹐命力士從侍兒扶掖而至。妃子醉欹殘妝﹐釵橫鬢亂﹐不能再拜。明皇笑曰﹕是豈妃子醉邪﹖海棠睡未足耳。』《尼童詩》曰﹕『應將白練作仙衣﹐不許紅膏污天質。』事見則天長壽二年詔書﹕『應天下尼當用白練爲衣。』《橄欖詩》云﹕『待得微甘回齒頰﹐已輸崖蜜十分甜。』事見《鬼穀子》﹕『照夜﹐淸螢也﹔百花﹐醴蜜也﹔崖蜜﹐櫻桃也。』《贈鄭秀才詩》云﹕『年來萬事足﹐所欠惟一死。』事見《梁僧史》﹐云﹕『世祖宴東府﹐詔跋陁羅﹐世祖戲之曰﹕不負遠來﹐惟有一死在。跋陁應聲曰﹕貧道客食陛下三十載﹐恩徳厚矣﹐所欠者一死爾。』」苕溪漁隱曰「崖蜜﹐《本艸》云﹕『石蜜也。』老杜逸詩有『崖蜜松花白』之句。《冷齋》謂《鬼穀子》云﹕『崖蜜﹐櫻桃也。』其說非是。所欠惟一死﹐事出《北史》﹕『劉聰時﹐陳休﹑卜崇爲人淸直﹐素惡王沈等﹐侍中卜幹謂休﹑崇曰﹕王沈等勢力足以回天地﹐卿輩親賢孰與竇武﹑陳蕃。休﹑崇曰﹕吾輩年逾五十﹐職位巳崇﹐惟欠一死耳。死於忠義﹐乃爲得所﹔安能俛首低眉以事閹豎乎﹖』此事在前﹐乃《梁僧史》用其語耳。」

王直方《詩話》云「東坡喜韋蘇州詩『寧知風雨夜﹐復此對牀眠』之句﹐故在鄭別子由云﹕『寒燈相對記疇昔﹐夜雨何時聽蕭瑟。』又初秋子由與坡相從彭城﹐賦詩云﹕『誤喜對牀尋舊約﹐不知飄泊在彭城。』子由使虜﹐在神水館賦詩云﹕『夜雨從來對榻眠﹐玆行萬里隔胡天。』坡在禦史獄﹐有云﹕『他年夜雨獨傷神。』在東府有云﹕『對牀定悠悠﹐夜雨今蕭瑟。』其同轉對有云﹕『對牀貪聽連宵雨。』又曰﹕『對牀欲作連夜雨。』又云﹕『對牀老兄弟﹐夜雨鳴竹屋。』此其兄弟所賦也﹐相約退休﹐可謂無日忘之﹐然竟不能成其約。其意見於《逍遙堂詩敍》云。」

《漫叟詩話》云「東坡最善用事﹐旣顯而易讀﹐又切當。若《招持服人遊湖不赴》云﹕『卻憶呼盧袁彥道﹐難邀罵坐灌將軍。』《柳氏求字答》云﹕『君家自有元和腳﹐莫厭家雞更問人。』天然奇作。《賀人洗兒詞》云﹕『犀錢玉果﹐利市平分沾四座。深愧無功﹐此事如何到得儂。』南唐時﹐宮中嘗賜洗兒果﹐有近臣謝表云﹕『猥蒙寵數﹐深愧無功。』李主曰﹕『此事卿安得有功﹖』尢爲親切。」苕溪漁隱曰「《世說》﹕『元帝生子﹐普賜羣臣﹐殷羨謝曰﹕皇子誕育﹐普天同慶﹐臣無勛焉﹐而猥頒賫。中宗笑曰﹕此事豈可使卿有勛邪﹖』二事相類﹐聊錄於此。但深愧無功之語﹐東坡乃用南唐事也。」

《冷齋夜話》云「王文公居鐘山﹐有客自黃州來﹐公曰﹕『東坡近日有何妙﹖』對曰﹕『東坡宿於臨臯亭﹐醉夢中而起﹐作《寶相藏記》千餘言﹐才點定一兩字而已。有墨本﹐適畱舟中。』公遣健步往取而至﹐時月出東方﹐林影在地﹐公展讀於風檐﹐喜見鬢眉﹐曰﹕『子瞻人中龍也。然有一字未穩。』客請願聞之﹐公曰﹕『日勝日負﹐不若日勝日貧耳。』東坡聞之﹐撫掌大笑﹐以公爲知言。」

潘子眞《詩話》云「東坡作《表忠觀碑》﹐荊公寘坐隅﹐葉致遠﹑楊徳逢二人在坐﹐有客問曰﹕『相公亦喜斯人之作也。』公曰﹕『斯作絕似西漢。』坐客嘆譽不已。公笑曰﹕『西漢誰人可擬﹖』徳逢對曰﹕『王褒。』蓋易之也。公曰﹕『不可艸艸。』徳逢復曰﹕『司馬相如﹑揚雄之流乎。』公曰﹕『相如賦《子虛》《大人》洎《諭蜀文》《封禪書》耳﹐雄所著《太玄》《法言》﹐以準《易》《論語》﹐未見其敍事典瞻若此也。直須與子長馳聘上下。』坐客又從而贊之。公曰﹕『畢竟似子長何語﹖』坐客悚然。公徐曰﹕『《楚漢以來諸侯王年表》也。』」

蔡寬夫《詩話》云「白樂天﹐楊虞卿之姑夫﹐故世言與李文饒不相能。文饒藏其文集不肯看﹐以爲看則必好之。文饒鎭京口﹐時樂天正在蘇州﹐元微之在越州﹐劉禹錫在和州﹐元﹑劉與文饒唱和往來甚多﹐謂之《吳越唱和集》﹐樂天惟首載《和文饒薛童觱栗歌》一篇﹐後遂不復有﹐亦可見情也。」苕溪漁隱曰「熙寧間﹐介甫當國﹐力行新法﹐子瞻譏誚其非﹐形於文章者多矣﹐介甫豈能不芥蒂於胸次﹐想亦未必深喜其文章。今《冷齋》與子眞所筆﹐恐非其實。然子瞻文章﹐豈待介甫譽之然後傳於世哉﹖觀李文饒之與白樂天﹐其事亦可見。古今人情不遠﹐余是以辧之。」

東坡云「宋玉對楚王﹕『此獨大王之雄風也﹐庶人安得而共之﹖』譏楚王知己而不知人也。柳公權小子與文宗聯句﹐有美而無箴﹐故爲足成其篇云﹕『人皆苦炎熱﹐我愛夏日長。燻風自南來﹐殿閣生微涼。一爲居所移﹐苦樂永相忘。願言均此施﹐淸陰分四方。』」

陳輔之《詩話》云「《舊唐史》柳公權《應制聯句》﹕『燻風自南來﹐殿閣生微涼。』然當暑居廣殿髙閣﹐南風之來﹐不止微涼而已。《新史》易曰﹕『殿桷生餘涼。』蓋屈桷叢椽﹐受風勁快﹐此兩字有功於修詞也。」

東坡云「吾有詩云﹕『日日出東門﹐步尋東城遊﹐城門抱關卒﹐怪我此何求。我亦無所求﹐駕言寫我憂。』章子厚謂參寥曰﹕『前步而後駕﹐何其上下紛紛也。』僕聞之曰﹕『吾以尻爲輪﹐以神爲馬﹐何曾上下乎﹖』參寥曰﹕『子瞻文過有理似孫子荊﹐子荊曰﹕所以枕流﹐欲洗其耳。』」

王直方《詩話》云「謝脁嘗語沈約曰﹕『好詩圓美流轉如彈丸。』故東坡《答王鞏》云﹕『新詩如彈丸。』父《送歐陽季弼》云﹕『中有淸圓句﹐銅丸飛柘彈。』蓋詩貴於圓熟也。余以謂圓熟多失之平易﹐老硬多失之枯漧﹐能不失於二者之間﹐則可與古之作者並驅耳。」

《石林詩話》云「古人論詩多矣﹐吾獨愛湯惠休稱謝靈運爲初日芙蕖﹐沈約稱王筠爲彈丸脫手﹐兩語最當人意。初日芙蕖﹐非人力所能爲﹐而精彩華麗之意﹐自然見於造化之外。然靈運諸詩可以當此者亦無幾。彈丸脫手﹐𨿽是輸寫便利﹐動無違礙﹐然其精圓快速﹐發之在手﹐筠亦未能盡也。然作詩審到此地﹐豈復有餘事。韓退之《贈張籍》云﹕『君詩多態度﹐靄靄春空云。』﹝「春空」原作「空春」﹐今據徐鈔本﹑明鈔本乙正。﹞司空圖記戴叔倫語云﹕『詩人之辭﹐如藍田日暖﹐良玉生煙。』亦是形似之微妙者﹐但學者不能味其言耳。」

東坡云「黃州東南三十里爲沙湖﹐余將置田其間﹐因往相田﹐得疾﹐聞麻橋龐安常善醫而聾﹐遂往求療。安常𨿽聾﹐而穎悟絕人﹐以指畫字﹐不盡數字﹐輒深了人意。余戲之曰﹕『余以手爲口﹐君以眼爲耳﹐皆一時異人也。』疾愈﹐與之同遊淸泉寺﹐寺蘄水郭門外二里許﹐有王逸少洗筆泉﹐水極甘﹐下臨蘭溪﹐溪水西流﹐余作歌云﹕『山下蘭芽短浸溪﹐松間沙路淨無泥﹐蕭蕭暮雨子規啼﹐誰道人無再少時﹖君看流水尙能西﹐休將白髮唱黃雞。』是日極飲而歸。」

《西淸詩話》云「東坡謫黃岡﹐與陳慥季常遊﹐季常自以爲飽禪學﹔而妻柳頗悍忌﹐季常畏之﹐故東坡因詩戲之曰﹕『龍丘居士亦可憐﹐談空說有夜不眠﹐忽聞河東獅子吼﹐拄杖落手心茫然。』」

潘子眞《詩話》云「吳瑛徳仁﹐襟情髙遠﹐遵路之子﹐淑之孫也。未五十﹐以虞部員外郎致仕﹐歸隱蘄春。元祐間﹐朝廷聞其髙﹐聘之﹐不起。『稽山不是無賀老﹐我自興盡回酒船。恨我不識元魯山﹐恨君不識顏平原。銅駝陌上會相見﹐拍手一笑三千年。』東坡爲徳仁作也。」

苕溪漁隱曰「《寄吳徳仁兼簡陳季常詩》﹐全篇云﹕『東坡先生無一錢﹐十年家火燒凡鉛﹐黃金可成河可塞﹐只有霜鬢無由玄。龍丘居士亦可憐﹐談空說有夜不眠﹐忽聞河東獅子吼﹐拄杖落手心茫然。誰似濮陽公子賢﹐飲酒食肉自得仙﹐平生寓物不畱物﹐在家學得忘家禪﹐門前罷亞十頃田﹐淸溪繞屋花連天﹐溪堂醉臥呼不醒﹐落花如雪春風顚。我遊蘭溪訪淸泉﹐已辦布襪靑行纏﹐稽山不是無賀老﹐我自興盡回酒船。恨君不識顏平原﹐恨我不識元魯山﹐銅駝陌上會相見﹐握手一笑三千年。』詩中所雲龍丘居士﹐卽陳季常也﹐濮陽公子﹐卽吳徳仁也。又云﹕『我遊蘭溪訪淸泉﹐已辦布襪靑行纏﹐稽山不是無賀老﹐我自興盡回酒船。』蓋欲往訪徳仁未成也。李白詩云﹕『稽山無賀老﹐卻棹酒船回。』用此事也。又云﹕『恨君不識顏平原』﹐東坡自謂也。『恨我不識元魯山』﹐謂徳仁也。『銅駝陌上會相見﹐握手一笑三千年。』蓋言終當相見﹐如薊子訓之徒。此一篇詩意﹐本末次序﹐有倫有理﹐可謂精致矣。潘子眞但只言『稽山不是無賀老』以下六句爲徳仁作﹐不知濮陽公子復是何人﹐無乃與詩題相戾乎﹖」

《侯鯖錄》云「魯直戲東坡云﹕『昔右軍字爲換鵝字。韓宗儒性饕餮﹐每得公一帖﹐於殿帥姚麟換羊肉數斤﹐可名二丈書爲換羊書矣。』公在翰苑﹐一日﹐以生辰制撰紛冗﹐宗儒繼作簡以圖報書﹐來人督索甚急﹐公笑曰﹕『傳語本官﹐今日斷屠。』」

東坡云「僕行年五十﹐始知作活﹐大要是慳耳。而文以美名﹐謂之儉素。然吾儕爲之﹐則不類俗人﹐眞可謂淡而有味者。又詩云﹕『不戢不難﹐受福不那。』口體之欲﹐何窮之有。每加節儉﹐亦是惜福延壽之道。此似鄙俗﹐且出於不得已。然自謂長策﹐不敢獨用﹐故獻之左右﹐住京尢宜此策也。」苕溪漁隱曰「此東坡《與李公擇書》﹐愛其語有理﹐故錄入《叢話》。余連歲憂患﹐生理益微﹐此策誠不可不用﹔若更以雪堂畫叉竹筒之法兼行之﹐當益佳耳。」

東坡云「余在黃州﹐與陳慥季常往來﹐每往過之﹐輒作汁字韻詩一篇﹐季常不禁殺﹐故以此諷之。季常旣不復殺﹐而裏中皆化之﹐至有不食肉者﹐皆云﹕『未死神已泣。』此語使人淒然也。」苕溪漁隱曰「余憂患之餘﹐久亦戒殺﹐細味東坡此詩﹐欣然會意﹐故錄全章﹐益以自警。詩曰﹕『我哀籃中蛤﹐閉口護殘汁﹔又哀网中魚﹐開口吐微濕。刳腸彼交病﹐過分我何得。相逢未寒溫﹐相勸此最急。不見盧懷愼﹐烝壺似烝鴨。坐客皆忍笑﹐髠然發其冪。不見王武子﹐每食刀機赤。琉璃載蒸豚﹐中有人乳白。盧公信寒陋﹐衰發得滿幘﹔武子𨿽豪華﹐未死神已泣。先生萬金璧﹐護此一蟻缺。一年如一夢﹐百歲眞過客。君無廢此篇﹐嚴詩編杜集。』」

《緗素雜記》云「世俗相傳﹐古詩不必拘於用韻。余謂不然﹐如杜少陵《早發射洪縣南途中作及字韻詩》﹐皆用緝字一韻﹐未嘗用外韻也。及觀東坡《與陳季常》汁字韻﹐一篇詩而用六韻﹐殊與老杜異。其它側韻詩多如此﹐以其名重當世﹐無敢訾議。至荊公則無是獘矣﹐其《得子固書因寄以及字韻詩》﹐其一篇中押數韻﹐亦止用緝字一韻﹐他皆類此﹐正與老杜合。」苕溪漁隱曰「黃朝英之言非也。老杜側韻詩﹐何嘗不用外韻﹐如《戲呈元二十一曹長》末字韻﹐一篇詩而用五韻﹐《南池》谷字韻﹐一篇詩而用四韻﹐《客堂》蜀字韻﹐一篇詩而用三韻﹐此特舉其二三耳﹐其它如此者甚眾。今若以一篇詩偶不用外韻﹐遂爲定格﹐則老杜何以謂之能兼眾體也。黃旣不細考老杜諸詩﹐又且輕議東坡﹐尢爲可笑。六一居士云﹕『韓退之工於用韻﹐其得韻寬﹐則波瀾橫溢﹐泛入傍韻﹐乍還乍離﹐出入回合﹐殆不可拘以常格﹐如《此日足可惜》之類是也。得韻窄﹐則不復旁出﹐而因難以見巧﹐愈險愈奇﹐如《病中贈張十八》之類是也。譬夫善馭良馬者﹐通衢廣陌﹐縱橫馳逐﹐惟意所之﹔至於水曲蟻封﹐疾徐中節﹐而不蹉跌﹐乃天下之至工也。』且退之於用韻猶能如此﹐孰謂老杜反不能之﹐是又非黃所能知也。」

王直方《詩話》云「《與王慶源詩》云﹕『靑衫半作霜葉枯﹐遇民如兒吏如奴﹐吏民莫作官長看﹐我是識字耕田夫。妻啼兒號刺史怒﹐時有野人來挽須﹐拂衣自注下下考﹐芋魁飯豆吾豈無。』山谷云﹕『庭堅最愛此數韻。』」卷第三十九卷

第三十九

東坡二

東坡云「與可畫竹﹐初不自貴重﹐四方之人﹐持縑素而請者﹐足相躡於其門。與可厭之﹐投諸地而罵曰﹕『吾將以爲襪材。』士大夫傳之﹐以爲口實。及與可自洋州還﹐而余爲徐州﹐與可以書遺余曰﹕『近語士大夫﹐吾墨竹一派﹐近在彭城﹐可往求之。襪材當萃於子矣。』書尾復寫一詩﹐其略曰﹕『擬將一段鵝溪絹﹐掃取寒梢萬尺長。』余謂與可竹長萬尺﹐當用絹二百五十匹﹐知公倦於筆硯﹐願得此絹而已。因答其詩云﹕『世間亦有千尋竹﹐月落庭空影許長。』與可笑曰﹕『蘇子辯則辯矣﹐然二百五十疋﹐吾將買田而歸老焉。』與可嘗令余作《洋州三十詠》《篔簹谷》其一也。予詩云﹕『漢川修竹賤如蓬﹐斤斧何曾赦籜龍﹐料得淸貧饞太守﹐渭濱千畝在胸中。』與可是日與其妻遊谷中﹐燒筍晚食﹐發函得詩﹐失笑﹐噴飯滿案。」

《石林詩話》云「文同﹐字與可﹐蜀人﹐與蘇子瞻厚﹐爲人靖深﹐不攖世故﹔善畫墨竹﹐作詩亦過人。熙寧初﹐時論旣不一﹐士大夫好惡紛然﹐同在館閣﹐未嘗有所向背。時子瞻數上書論天下事﹐退而與賓客亦多以時事爲譏誚。同極以爲不然﹐每苦口力戒之﹐子瞻不能聽也。出爲杭州通判﹐同《送行詩》有『北客若來休問事﹐西湖𨿽好莫吟詩』之句。及黃州之謫﹐正坐杭州詩語﹐人以爲知言。」

東坡云「予在廣陵﹐與晁無咎﹑曇秀道人同舟﹐送客山光寺﹐時客去﹐予醉臥舟中﹐曇秀作詩云﹕『扁舟乘興到山光﹐古寺臨流勝槪藏﹐慚愧南風知我意﹐吹將艸木作天香。』予和之云﹕『鬧處淸遊借隙光﹐醉時眞境發天藏﹐夢回拾得吹來句﹐十里南風艸木香。』予昔對歐公誦文與可詩云﹕『美人卻扇坐﹐羞落庭下花。』公曰﹕『此非與可詩﹐世間元有此句﹐與可拾得。』」

《冷齋夜話》云「世徒知與可掃墨竹﹐不知其髙才﹐兼諸家之妙﹐詩尢精絕﹐《戲作鷺鷥詩》曰﹕『頸細銀鉤淺曲﹐腳髙綠玉深翹﹐岸上水禽無數﹐有誰似汝風標。』」

東坡云「世傳王子敬帖有『黃柑三百顆』之語﹐此帖乃在劉季孫家﹐景文死﹐不知今在誰家矣。韋蘇州有詩﹕『書後欲題三百顆﹐洞庭須待滿林霜。』蓋蘇州亦見此帖也。余亦嘗有詩與景文云﹕『君家子敬十六字﹐气壓鄴侯三萬簽。』劉季孫景文﹐平之子也﹐慷慨奇士﹐博學能詩﹐僕薦之﹐得隰州以歿﹐哀哉﹗嘗有詩寄僕云﹕『四海共知霜鬢滿﹐重陽能插菊花無。』死之日﹐家無一錢﹐但有書三萬軸﹐畫數百幅耳。」

《石林詩話》云「劉季孫能詩﹐善用事﹐《送孔宗翰知揚州詩》云﹕『詩書魯國眞男子﹐歌吹揚州作貴人。』人多稱其精當。季孫初以右班殿直監饒州酒。王荊公爲江東提舉刑獄﹐巡歷至饒﹐案酒務﹐始至廳事﹐見屏間有題小詩曰﹕『呢喃燕子語梁間﹐底事來驚夢裏閒﹐說與傍人應不解﹐杖藜攜酒看支山。』﹝「支山」徐鈔本﹑明鈔本作「芝山」。﹞大稱賞之﹐問專知官誰所作﹐以季孫言﹐卽召與之語﹐嘉嘆升車而去﹐不復問務事。旣至傳捨﹐適郡學生持狀立庭下﹐請差官攝學事﹐公判監酒殿直﹐一郡大驚﹐遂知名云。」

山谷云「韋蘇州詩云﹕『憐君臥病思新橘﹐試摘猶酸色未黃﹐書後欲題三百顆﹐洞庭須待滿林霜。』余往時以爲右軍帖中『贈婦黃甘三百』者﹐比見右軍一帖云﹕『奉橘三百枚﹐霜未降﹐不可多得。』蘇州蓋取諸此。」

王直方《詩話》云「顧子惇有顧屠之號﹐以其肥偉也。故東坡《送子惇奉使河朔詩》云﹕『我友顧子惇﹐軀膽多雄偉﹐便便十圍腹﹐不但貯書史。』又云﹕『磨刀向豬羊﹐釃酒會鄰里。』至於云﹕『平生批敕手。』亦皆用屠家語也。子惇讀之頗不樂。東坡遂和前篇﹐末句云﹕『善保千金軀﹐前言戲之耳。』錢穆父眉宇秀整﹐東坡云﹕『穆四莫亂呼它名字。』是時穆父已有九子﹐東坡遂以九子母丈夫呼之﹐有詩云﹕『九子羨君門戶壯﹐八州憐我往來頻。』」苕溪漁隱曰「東坡《送子惇詩》﹐有『會當勒燕然﹐廊廟登劍履』之句。山谷和云﹕『西連魏三河﹐東盡齊四履。』或云﹕『東坡見山谷此句﹐頗忌之﹐以其用事精當﹐能押險韻故也。』然東坡復自和云﹕『我以病杜門﹐《商頌》空振履。』蓋諸公餞子惇﹐以病不往﹐押韻用事﹐豈復不佳。山谷亦再和﹐有『發政恐傷民﹐天步薄冰履』之句﹐押韻又似牽彊也。」

東坡云「紹聖間人得二詩於沿流館中﹐不知何人作也。今錄之﹐以益篋笥之藏﹕『淮西功徳冠吾唐﹐吏部文章日月光﹐千載斷碑人膾炙﹐不知世有段文昌。』『李白當年流夜郎﹐中原無復漢文章﹐納官贖罪人何在﹐壯士悲歌淚萬行。』」苕溪漁隱曰「或云﹐此二詩乃東坡竄海外時作﹐蓋自況也。不知其果然否﹖」

王直方《詩話》云「東坡《跋米元章所收書畫》云﹕『畫地爲餅未必似﹐要令癡兒出饞水。』又云﹕『錦囊玉軸來無趾。』山谷和之云﹕『百家傳本略相似﹐如月行天見諸水。』又云﹕『拙者竊鉤輒斬趾。』皆謂元章患淨病﹐及好取人書畫也。」

苕溪漁隱曰「東坡《次韻米黻二王書跋尾詩》云﹕『怪君何處得此本﹐上有桓玄寒具油。』劉公《嘉話》云﹕『《晉書》有飯食名寒具者﹐後於《齊民要術》並《食經》中檢得﹐是今所謂鐶餅。桓玄嘗盛陳書畫﹐召客觀之﹐客有食寒具﹐不濯手而執書﹐因有污處﹔玄不懌﹐自是命賓不設寒具。』半山老人詩云﹕『呼僮羈我果下驑﹐欲尋南岡一散愁。』歐陽永叔絕句云﹕『綠陰深處聞啼鳥﹐猶得追閒果下驑。』陳無己絕句云﹕『借子翩翩果下駒﹐春原隨處小踟躕。』《漢書霍光傳》﹕『皇太后禦小馬車。』張晏曰﹕『漢廏有果下馬﹐髙三尺﹐以駕輦。』顏師古曰﹕『小馬於果樹下乘之﹐故號果下馬。』」

王直方《詩話》云「前輩戲語﹐有西湖風月﹐不如東華軟紅香塵之語。故東坡《和錢穆父蔣穎叔從駕景靈宮詩》有云﹕『半白不嗟垂領發﹐軟紅猶戀屬車塵』之句。」

東坡云「乖崖公在蜀﹐有錄曹參軍﹐老病廢事﹐公責之曰﹕『胡不歸。』明日﹐參軍求去﹐且以詩畱別﹐其略曰﹕『秋光都似宦情薄﹐山色不如歸興濃。』公驚謝之﹐曰﹕『吾過矣﹐同僚有詩人而吾不知。』因畱而慰薦之。予幼時聞父老言﹐恨不聞其姓名。今都曹路君以小疾求致仕﹐予誦此語畱之﹐不可﹐乃采前人意作詩送之﹐有『積雪困桃李﹐春心誰爲容﹖淮光釀山色﹐先作歸興濃。子意亮已成﹐我言寧復從。恨無乖崖老﹐一洗芥蒂胸』之句。」

《遁齋閒覽》云「詩人類以棄官歸隱爲髙﹐而謂軒冕榮貴爲外物﹐然鮮有能踐其言者。故靈徹答韋丹云﹕『相逢盡道休官去﹐林下何曾見一人。』蓋譏之也。趙嘏云﹕『早晚粗酬身事了﹐水邊歸去一閒人。』若身事了﹐則仕進之心益熾﹐愈無歸期矣。王易簡云﹕『靑山得去且歸去﹐官職有來還自來。』是豈能須臾忘情於軒冕邪﹖張乖崖在蜀﹐有一幕職官﹐不爲乖崖所禮﹐遂獻詩云﹕『秋光都似宦情薄﹐山色不如歸興濃。』公謝而畱之。彼蓋有激而云﹐豈誠心哉﹖《筆談》言有武人忽作詩云﹕『人生本無累﹐何必買山錢。』遂棄官歸。此最勇決。予嘗於驛壁見人題兩句云﹕『謀生待足何時足﹐未老得閒方是閒。』予深味其言﹐服其精當﹐而愧未能行也。此與夫所謂『一日看除目﹐三年損道心』者異矣。」

《石林詩話》云「蘇子瞻嘗兩用孔稚圭鳴蛙事﹐如『水底笙歌蛙兩部﹐山中奴隸橘千頭。』𨿽以『笙歌』易『鼓吹』﹐不礙其意同。至『已遣亂蛙成兩部﹐更邀明月作三人。』則『成兩部』不知謂何物﹐亦是歇後。蓋用事寧與出處語小異而意同﹐不可盡牽出處語而意不顯也。」

《冷齋夜話》云「東坡自海南還﹐至贛上﹐以水涸﹐舟不可行﹐逗畱月餘。時過一僧捨浴﹐其長老魁梧﹐如世所畫慈恩﹐然叢林不以道學稱之﹐東坡作偈戲之曰﹕『居士無塵堪洗滌﹐道人有句借宣揚。舉頭但見蠅鉆紙﹐撫背時聞佛放光。偏界難藏眞薄相﹐一絲不掛但逢場。卻須更說《圓通偈》﹐千眼燻籠是法王。』又嘗與劉器之同參玉板和尙﹐器之每倦山行﹐聞見玉板﹐欣然從之。至簾泉﹐燒筍而食。器之覺筍味勝﹐問此何名﹐曰名玉板。此老僧善說法﹐要令人得禪悅之味。於是器之方悟其戲。東坡作偈曰﹕『叢林眞百丈﹐法嗣有橫枝。不怕石頭路﹐來參玉板師。聊憑柏樹子﹐與問籜龍兒。瓦礫猶能說﹐此君那不知。』」

東坡云「江南人好作盤遊飯﹐脯鮓鱠炙﹐無不有﹐然皆埋之飯中﹐故里諺云﹕『闕其厥切。得窖子。』羅浮穎老取凡飲食雜烹之﹐名谷董羹﹐坐客皆稱善。詩人陸道士遂出一聯云﹕『投醪谷董羹鍋內﹐闕窖盤遊飯碗中。』東坡大喜﹐錄之以付江秀才收﹐爲異時一笑。」

王直方《詩話》云「蘇黃門以己卯生﹐故東坡有卯君之語。其以檀香觀音像遺黃門云﹕『持是壽卯君。』其《出局偶書》云﹕『傾杯不能飲﹐待得卯君來。』其《送王鞏詩》云﹕『淚濕粉箋書不得﹐憑君送與卯君看』」

山谷云「東坡道人在黃州﹐作《卜算子》云﹕『缺月掛疏桐﹐漏斷人初靜。誰見幽人獨往來﹐縹緲孤鴻影。驚起卻回頭﹐有恨無人省。揀盡寒枝不肯棲﹐寂寞沙洲冷。』語意髙妙﹐似非喫煙火食人語﹐非胸中有數萬卷書﹐筆下無一點塵俗气﹐孰能至此﹖」苕溪漁隱曰「『揀盡寒枝不肯棲』之句﹐或云﹕『鴻雁未嘗棲宿樹枝﹐惟在田野葦叢間﹐此亦語病也。』此詞本詠夜景﹐至換頭但只說鴻﹐正如《賀新郎》詞『乳燕飛華屋』﹐本詠夏景﹐至換頭但只說橊花。蓋其文章之妙﹐語意到處卽爲之﹐不可限以繩墨也。」

《西淸詩話》云「東坡在北扉﹐自以獨步當世﹐與一時侍從更唱疊和﹐莫不稱首。曾子開賦《扈蹕詩》﹐押辛字韻﹐韻窘束而往返絡繹不已﹐坡厭之﹐復和云﹕『讀罷君詩何所似﹐搗殘姜桂有餘辛。』顧問客曰﹕『解此否﹖謂唱首有辣气故耳。』」

東坡云「僕初入廬山﹐山谷奇秀﹐平生所未見﹐殆應接不暇﹐遂發意不欲作詩﹐已而山中僧俗皆言蘇子瞻來矣﹐不覺作一絕云﹕『芒鞋靑竹杖﹐自掛百錢遊﹐可怪深山裏﹐人人識故侯。』旣自哂前言之謬﹐復作兩絕云﹕『靑山若無素﹐偃蹇不相親﹐要識廬山面﹐他年是故人。』又云﹕『自昔懷淸賞﹐神遊杳靄間﹐而今不是夢﹐眞个在廬山。』是日﹐有以陳令舉《廬山記》見寄者﹐且行且讀﹐見其中有云﹕『徐凝﹑李白之詩。』不覺失笑。旋入開元寺﹐主持求詩﹐因爲作一絕云﹕『帝遣銀河一派垂﹐古來惟有謫仙詞﹐飛流濺沫知多少﹐不與徐凝洗惡詩。』往來山南北十餘日﹐以爲勝絕不可勝談﹐擇其尢者﹐莫如漱玉亭﹑三峽橋﹐故作二詩。最後與總老同遊西林﹐又作一絕云﹕『橫看成嶺側成峯﹐遠近髙低各不同﹐不識廬山眞面目﹐只緣身在此山中。』僕廬山之詩﹐盡於此矣。」

《冷齋夜話》云「東坡遊廬山東林﹐作二偈云﹕『溪聲便是廣長舌﹐山色豈非淸淨身。夜來八萬四千偈﹐他日如何舉似人。』『橫看成嶺側成峯﹐遠近髙低各不同﹐不識廬山眞面目﹐只緣身在此山中。』山谷云﹕『此老人於般若橫說豎說﹐了無刺語﹐﹝「刺」徐鈔本﹑明鈔本作「剩」。﹞非其筆端有舌﹐﹝「舌」原作「口」﹐今據徐鈔本﹑明鈔本校攺。﹞亦安能吐此不傳之妙。』」

《仇池筆記》云「餘一日醉臥﹐有魚頭鬼身者﹐自海中來云﹕『廣利王請端明。』予被褐履艸黃冠而去﹐亦不知身步入水中﹐但聞風雷聲﹐有頃﹐豁然明白﹐眞所謂水精宮殿也。其下驪日夜光﹐文犀尺璧﹐南金火齊﹐不可仰視﹔珊瑚琥珀﹐不知幾多也。廣利佩劍冠服而出﹐從二靑衣。余曰﹕『海上逐客﹐重煩邀命。』有頃﹐東華眞人﹑南溟夫人造焉﹐出鮫綃丈餘﹐命余題詩﹐余賦曰﹕『天地𨿽虛廓﹐惟海爲最大。聖王皆祀事﹐位尊河伯拜。祝融爲異號﹐恍惚聚百怪。二气變流光﹐萬里風雲快。靈旗搖虹纛﹐赤虯噴滂湃。家近玉皇樓﹐彤光照世界。若得明月珠﹐可償逐客債。』寫竟進廣利﹐諸仙迎看﹐咸稱妙。獨廣利旁一冠簪者﹐謂之鱉相公﹐進言﹕『蘇軾不避忌諱﹐祝融字犯王諱。』王大怒。余退而嘆曰﹕『到處被相公廝壞。』」苕溪漁隱曰「此事恍惚怪誕﹐殆類傳奇異聞所載。又其詩亦淺近﹐不似東坡平日語﹐疑好事者爲之﹐以附托其名耳。」卷第四十卷

第四十

東坡三

《緗素雜記》云「劉公《嘉話》云﹕『晉謝靈運須美﹐臨刑﹐因施爲南海祇洹寺維摩像須﹐寺人寶惜﹐初不虧損。中宗朝﹐安樂公主五日斗百艸﹐欲廣其物色﹐令馳驛取之﹐又恐爲他所得﹐因剪棄其餘﹐今遂無。』其集所載﹐止此而已。及觀東坡《次韻景文聽琵琶詩》云﹕『猶勝江左狂靈運﹐共斗東昏百艸須。』乃以安樂公主爲東昏侯。按東昏侯是齊明帝第三子﹐𨿽昏虐暴亂﹐實未嘗取靈運須以斗百艸﹐豈非誤與。又陳後主時﹐張貴妃名麗華﹐尢見寵幸。隋遣韓擒虎平陳﹐後主與麗華俱見收。而東坡撰《虢國夫人夜遊圖》詩云﹕『當時亦笑潘麗華﹐不知門外韓擒虎』﹐又誤也。蓋齊東昏侯有潘淑妃﹐未嘗名麗華﹐亦與韓擒虎事無干淑妃。又《左傳》昭公二十八年﹕『賈大夫娶妻美﹐禦以如臯﹐射雉獲之。』杜預注云﹕『爲妻禦之。臯﹐澤﹔如訓之。』則非地名明矣。而東坡《和人會獵詩》云﹕『不向如臯閒射雉﹐歸來何以得卿卿。』眞誤也。」

苕溪漁隱曰「《和子由使契丹至涿州見寄詩》云﹕『始憶庚寅降屈原﹐旋看蠟鳳戲僧虔。』《晉書》﹕『王弘與兄弟會集﹐任子孫戲﹕僧達跳下地作虎子﹔僧綽正坐采蠟燭珠爲鳳凰﹐僧達奪取打壞﹐亦復不惜﹔僧虔累十二博棋﹐旣不墜落﹐亦不重作。』則蠟鳳凰戲乃僧綽也。又《立春日與李端叔詩》云﹕『丞掾頗哀亮。』定武有此碑本﹐坡自大字寫之﹐作『亮』字。後漢馬援爲隴西太守﹐務開恩信﹐寬以待下﹐任吏以職﹐但總大體而已。諸曹時白外事﹐援輒曰﹕『此丞掾之任﹐何足相煩﹐頗哀老子﹐使得遨遊﹔若大姓侵小民﹐黠吏不從令﹐此乃太守事耳。』則『亮』字當作『援』也。又《次韻錢舍人病起》云﹕『何如一笑千痾散﹐絕勝倉公飲上池。』《史記》﹕『扁鵲遇長桑君曰﹕我有禁方﹐年老欲傳與公。乃出其懷中藥予扁鵲﹕飲是以上池之水﹐三十日當知物矣。』則非太倉公也。」

《西淸詩話》云「唐人以詩爲專門之學﹐𨿽名世善用故事者﹐或未免小誤。如王摩詰詩﹕『衛靑不敗由天幸﹐李廣無功緣數奇。』不敗由天幸﹐乃霍去病﹐非衛靑也。《去病傳》云﹕『其軍嘗先大將軍﹐軍亦有天幸﹐未嘗困絕。』意有『大將軍』字﹐誤指去病作衛靑耳。李太白﹕『山陰道士如相訪﹐爲寫《黃庭》換白鵝。』乃《道徳經》非《黃庭》也。逸少嘗寫《黃庭經》與王修﹐故二事相紊。杜牧之尢不勝數。前輩每云﹕『用事𨿽了在心目間﹐亦當就時討閱﹐則記牢而不誤。』端名言也。」

《石林詩話》云「古今人用事﹐趁筆快而誤者﹐𨿽名輩有不免。蘇子瞻﹕『石建方欣洗牏廁﹐姜龐不解嘆蠨蝛。』據《漢書》『牏廁』本作『廁牏』﹐蓋中衣二字義﹐不應可顚倒用。黃魯直﹕『啜羹不如放麋﹐樂羊終愧巴西。』『巴西』本是『西巴』﹐見《韓非子》﹐蓋貪於得韻﹐亦不暇省耳。」

《後山詩話》云「眉山長公守徐﹐常與客登項氏戲馬臺﹐賦詩云﹕『路失玉鉤芳艸合﹐林亡白鶴野泉淸。』廣陵亦有戲馬臺﹐其下有路號玉鉤斜。唐髙宗東封﹐有鶴下焉﹐乃詔諸州爲老氏築宮﹐名以白鶴。公蓋誤用﹐而後所取信﹐故不得不辧也。」

《隱居詩話》云「劉禹錫詩﹕『賈生王佐才﹐衛綰工車戲﹐同遇漢文時﹐何人居重位。』賈生當文帝時﹐流落不偶而死﹐是也﹔衛綰以車戲事文帝爲郎﹐及景帝立﹐稍見親用﹔久之爲禦史大夫﹐封建陵侯﹐景帝末年﹐始拜丞相。在文帝時實未嘗居重位也。」

《西齋話紀》云「古人作詩﹐引用故實﹐或不原其美惡﹐但以一時中的而已。如李端於郭曖席上賦詩﹐其警句云﹕『新開金埒教調馬﹐舊賜銅山許鑄錢。』乃比鄧通耳﹐旣非令人﹐又非美事﹐何足算哉﹗引用故事﹐多以事淺語熟﹐更不思究﹐率爾用之﹐往往有誤。如李商隱《路逢王二十入翰林詩》云﹕『定知欲報淮南詔﹐急召王褒入九重。』漢武帝以淮南王安善文辭﹐尊重之﹐每爲報書﹐常召司馬相如視艸乃遣﹐王褒自是宣帝時人。王禹偁《筍詩》云﹕『稚川龍過頻回首﹐詔得靑靑數代孫。』稚川卽葛洪之字﹐投杖葛陂化龍﹐乃費長房也。孫僮《傅巖詩》云﹕『刑人一旦起幽深﹐功業煌煌照古今。』蓋當時有胥靡修築巖道﹐而傅說在困約中﹐代之以假其資﹐是爲胥靡傭賃也﹐豈可謂說爲刑人哉﹖」苕溪漁隱曰「《路逢王二十入翰林詩》﹐乃劉夢得詩﹐非李商隱詩也。」

《緗素雜記》云「韓熙載本髙密人。後主卽位﹐頗疑北人﹐鴆死者多﹐而熙載且懼﹐愈肆情坦率﹐不遵禮法﹐破其財貨﹐售集妓樂﹐迨數百人﹐日與荒樂﹐蔑家人之法﹐所受月俸﹐至卽散爲妓女所有﹐而熙載不能制之以爲喜﹔而日不能給﹐遂獘衣屨﹐作瞽者﹐持獨弦琴﹐俾舒雅執板挽之﹐隨房歌鼓求丐﹐以足日膳﹔旦暮亦不禁其出入﹐或竊與諸生糅雜而淫﹐熙載見之﹐趨過而笑曰『不敢阻興』而已。及夜奔客寢者﹐其客詩云﹕『苦是五更畱不住﹐向人頭伴著衣裳。』時人議謂北齊徐之才豁達﹐無以過之。故東坡詩云﹕『欲教乞食歌姬院﹐故與雲山舊衲衣。』蓋用熙載求丐事也。」苕溪漁隱曰「余讀《北夢瑣言》﹕『裴休常披毳衲於歌姬院持缽乞食﹐自言不爲俗情所染﹐可以說法爲人。』蓋東坡以玉帶施元老﹐元以衲裙相報﹐卽用此事爲是。若《緗素雜記》謂用前事﹐非也。」

東坡云「僕遊吳興﹐有《遊飛英寺詩》云﹕『微雨止還作﹐小窗幽更妍﹐盆山不見日﹐艸木自蒼然。』非至吳﹑越﹐不見此景也。」

《冷齋夜話》云「對句法﹐詩人窮盡其變﹐不過以事以意以出處具備謂之妙。如荊公曰﹕『平日離愁寬帶眼﹐迄今歸思滿琴心。』又曰﹕『欲寄荒寒無善畫﹐賴傳悲壯有能琴。』乃不若東坡微意特奇﹐如曰﹕『見說騎鯨遊汗漫﹐也曾捫虱話酸辛。』又曰﹕『龍驤萬斛不敢過﹐漁舟一葉從掀舞。』以『鯨』爲『虱』對﹐以『龍驤』爲『漁舟』對﹐大小气焰之不等﹐其意若玩世﹐謂之秀傑之气終不沒者﹐此類是也。」

王直方《詩話》云「東坡嘗令門人輩作《人不易物賦》﹐或人戲作一聯曰﹕『伏其幾而升其堂﹐曾非孔子﹔襲其書而戴其帽﹐﹝「戴」原作「載」﹐徐鈔本﹑明鈔本作「戴」﹐今據攺。﹞未是蘇公。』蓋元祐之初﹐士大夫效東坡頂短檐髙桶帽﹐謂之子瞻樣﹐故云。」

《後山詩話》云「熙寧初﹐有人自常調上書﹐迎合宰相意﹐遂丞禦史。蘇長公戲之曰﹕『有甚意頭求富貴﹐沒些巴鼻便姦邪。』『有甚意頭』﹐『沒些巴鼻』﹐皆俗語也。某公用事﹐排斥端士﹐矯飾僞行﹐﹝「僞」原作「爲」﹐今據徐鈔本﹑明鈔本校攺。﹞範蜀公《詠僧房假山》曰﹕﹝「僧」原作「伯」﹐今據徐鈔本﹑明鈔本校攺。﹞『倏忽平爲險﹐分明假奪眞。』蓋刺之也。」

《石林詩話》云「李廌﹐陽翟人﹐少以文字見蘇子瞻﹐子瞻喜之。元祐初知舉﹐廌適就試﹐意在必得﹐以冠多士。及考章援程文﹐大喜﹐以爲廌無疑﹐遂以爲魁。旣拆號﹐悵然出院﹐以詩送廌歸﹐其曰﹕『平時謾說古戰場﹐過眼終迷日五色。』蓋道其本意。廌自是學亦不進﹐家貧﹐不甚自愛﹐嘗以書責子瞻不薦己﹐子瞻後薄之﹔終不第而卒。」

《冷齋夜話》云「余遊儋耳﹐見黎氏﹐爲餘言﹕東坡無日不相從﹐常從乞園蔬﹐出其臨別歸海北詩云﹕『我本儋耳民﹐寄生西蜀州﹐忽然跨海去﹐譬如事遠遊。平生生死夢﹐三者無劣優﹐知君不再見﹐欲去且少畱。』其末云﹕『新釀甚佳求一具﹐謾寫此詩以折菜錢。』又謁姜唐佐﹐唐佐不在﹐見其母﹐母迎笑﹐食餘檳榔﹐余問母識蘇公乎﹐母曰﹕『識之﹐然無柰好吟詩。公嘗杖而至﹐問秀才何往﹐我言入村落未還。有包燈心紙﹐公以手拭開﹐書滿紙﹐囑曰﹕秀才歸示之。今尙在。』余索讀之﹐醉墨欹傾﹐曰﹕『張睢陽生猶罵賊﹐嚼齒穿齟﹔顏平原死不忘君﹐握拳透爪。』」

東坡云「僕在徐州﹐王子立﹑子敏皆館於官舍﹐而蜀人張師厚來過﹐二王方年少﹐吹洞簫﹐飲酒杏花下﹐作詩云﹕『杏花飛簾散餘春﹐明月入戶尋幽人﹐褰衣步月踏花影﹐炯如流水涵靑蘋。花間置酒淸香發﹐爭挽長條落香雪﹐山城酒薄不堪飲﹐勸君且吸杯中月。洞簫聲斷月明中﹐惟憂月落酒杯空﹐明朝捲地春風惡﹐但見綠葉棲殘紅。』明年﹐予謫黃州﹐對月獨飲﹐嘗有詩云﹕『去年花落在徐州﹐對月酣歌美淸夜﹐今年黃州見花發﹐小院閉門風露下。』蓋憶與二王飲時也。張師厚久已死﹐今年子立復爲古人﹐哀哉﹗」

《冷齋夜話》云「世人之詩﹐例多禁忌﹐富貴中不得言貧賤事﹐少壯中不得言衰老事﹐康彊中不得言疾病死亡事﹐脫或犯之﹐謂之詩讖﹐謂之無气。是大不然。詩者﹐妙觀逸想之所寓也﹐豈可限以繩墨哉﹖如王維畫雪中芭蕉﹐詩眼見之﹐知其神情暫寓於物﹐俗論則誠以爲不知寒暑。荊公方大拜﹐賀客盈門﹐忽點筆題其壁云﹕『霜筠雪竹鐘山寺﹐投老歸與寄此生。』東坡在儋耳作詩曰﹕『平生萬事足﹐所欠惟一死。』豈可與世俗論哉。余嘗與客論至此﹐而客不然吾論﹐余作詩自志其略﹐曰﹕『東坡醉墨浩淋浪﹐千首空餘萬丈光﹐雪裏芭蕉失寒暑﹐眼中騏驥略玄黃。』」

王直方《詩話》云「東坡在定武﹐作《松醪賦》﹐有云﹕『遂從此而入海﹐渺翻天之雲濤。』蓋自定再謫惠州﹐自惠而遷昌化﹐人以爲語讖。秦少遊紹聖間謫外﹐﹝「謫」原作「請」﹐今據徐鈔本﹑明鈔本校攺。﹞以校勘爲杭倅﹐方至楚﹑泗間﹐有詩云﹕『平生逋欠僧坊睡﹐﹝「坊」明鈔本作「房」。﹞準擬如今處處還。』詩成之明日﹐以言者落職﹐監處州酒﹐好事者以爲詩讖。陳無己《賦髙軒過詩》云﹕『老知書畫眞有益﹐卻悔歲月來無多』之句﹐不數月遂卒﹐或以爲詩讖。」苕溪漁隱曰「人之得失生死﹐自有定數﹐豈容前逃﹐烏得以讖言之﹐何不達理如此﹐乃庸俗之論也。如東坡自黃移汝﹐別雪堂鄰里﹐有詞云﹕『百年彊半少﹐來日苦無多。』蓋用退之詩『年皆過半百﹐來日苦無多』之語。然東坡自此脫謫籍﹐登禁從﹐累帥方面﹐晚𨿽南遷﹐亦幾二十年乃薨﹐則『來日苦無多』之語﹐何爲不成讖邪﹖」

《後山詩話》云「東坡居惠﹐廣守月饋酒六壺﹐吏嘗跌而亡之。坡以詩謝曰﹕『不謂靑州六從事﹐翻成烏有一先生。』」

《夷堅志》云「燕邸萊州洋川公家﹐裝禠古今畫爲十冊﹐東坡過之﹐因爲書簽﹐仍題其後云﹕『髙堂素壁﹐無舒捲之勞﹔明窗淨幾﹐有坐臥之安。』又《題王靄畫如來出山相》云﹕『頭鬅鬙﹐耳卓朔﹐適從何處來﹐碧色眼有角。明星未出萬象閒﹐外道天魔猶奏樂。錯不錯﹐安得無上菩提成等正覺。』山谷詩云﹕『蕭寺吟雙竹﹐秋醪薦二螯﹐破塵歸騎速﹐橫日雁行髙。』又﹕『擁膝度殘臘﹐攀條驚淺春。』皆洋川公養浩堂故事﹐而集中不載。家君在北方﹐宗室子伯璘言如此。予家有大年畫小景二幅﹐山谷親書兩絕句其上﹐曰﹕『水色煙光上下寒﹐忘機鷗鳥恣飛還﹐年來頻作江湖夢﹐對此身疑在故山。』『輕鷗白鷺定吾友﹐翠柏幽篁是可人﹐海角逢春知幾度﹐臥遊到處總傷神。』今豫章所刻集及它本皆無。」

《石林詩話》云「詩之用事﹐不可牽彊﹐必至於不得不用而後用之﹐則事辭爲一﹐莫見其安排斗湊之迹。蘇子瞻嘗作人挽詩云﹕『豈意日斜庚子後﹐忽驚歲在己辰年。』此乃天生作對﹐不假人力。溫庭筠詩亦有甲子相對者﹐云﹕『風捲蓬根屯戊巳﹐月移松影守庚申。』兩句本不相類﹐其題云﹔《與道士守庚申時聞西方有警事解後適然》﹐固不可知﹐然以其用意附會觀之﹐疑若得此句而就之爲題者﹐此蔽於用事之獘也。」苕溪漁隱曰「予嘗有一聯云﹕『雨天逢甲子﹐夜坐守庚申。』」

《冷齋夜話》云「『客來茶罷渾無有﹐盧橘楊梅尙帶酸。』張嘉甫問曰﹕『盧橘何種果類﹖』答曰﹕『枇杷是也。』又問﹕『何以驗之﹖』答曰﹕『事見相如賦。』嘉甫曰﹕『盧橘夏熟﹐黃甘橙楱﹐枇杷橪柿﹐亭柰厚朴。則盧橘果類﹐賦不應四句重用。應劭注曰﹕《伊尹書》曰﹕箕山之東﹐靑鳥之所﹐﹝「鳥」原作「馬」﹐今據徐鈔本﹑明鈔本校攺。﹞有盧橘常夏熟。不據依何也﹖』東坡曰﹕『意不欲耳。』」卷第四十一卷

第四十一

東坡四

東坡云「吾昔在錢塘﹐一日﹐晝寢寶山僧捨﹐題其壁云﹕『七尺頑軀走世塵﹐十圍便腹貯天眞﹐此中空洞渾無物﹐何止容君數百人。』其後有小子亦題名壁上﹐見者乃謂余誚之也。周伯仁所謂君者﹐乃王茂弘之流﹐豈此等輩哉﹖」

《冷齋夜話》云「東坡在儋耳﹐有姜唐佐者從乞詩﹔唐佐﹐朱崖人﹐亦書生。東坡借其手中扇書其上云﹕『滄海何曾斷地脈﹐朱崖從此破天荒。』又《題司命宮楊道士息軒》曰﹕『無事此靜坐﹐一日似兩日。若活七十年﹐便是百四十。黃金幾時成﹐白髮日夜出。開眼三十秋﹐速於駒過隙。是故東坡老﹐貴汝一念息。時來登此軒﹐目送過海席。家山歸未成﹐﹝「成」原作「行」﹐今據徐鈔本﹑明鈔本校攺。﹞題詩寄屋壁。』又嘗醉插茉莉花﹐嚼檳榔﹐戲書姜秀才幾上云﹕『紫麝著人簪茉莉﹐紅潮登頰醉檳榔。』其超放如此。」

苕溪漁隱曰「『菊以黃爲正﹐餘皆可鄙。』此朱遜之之語﹐東坡《印可作詩贈之》有『識眞似淵明』之句。余頃歲居泗上﹐假館官舍﹐小圃中有一亭﹐榜曰秋香﹐環植以黃菊﹐別無他物﹐必好事者原東坡之意而作也。先君題詩云﹕『騷人足奇思﹐香艸比君子。況此霜下傑﹐淸芬絕蘭茝。气稟金行秀﹐徳備黃中美。古來鶴髮翁﹐餐英飲其水。但恐蓬藋傷﹐課僕加料理。』」

東坡云「余嘗浴泗州雍熙塔下﹐戲作《如夢》兩闋﹐云﹕『水垢何首相受﹖細看兩俱無有。寄語揩背人﹕盡日勞君揮肘。輕手﹐輕手﹐居士本來無垢。』又云﹕『自淨方能洗彼。我自汗流呀气。寄語澡浴人﹕且共肉身遊戲。但洗﹐但洗﹐俯爲世間一切。』曲名本唐莊宗制﹐一名《憶仙姿》﹐嫌其不雅﹐攺云《如夢》。莊宗作此詞﹐卒章云﹕『如夢﹐如夢﹐和淚出門相送。』取以爲之名。」

《冷齋夜話》云「海南城東有兩井﹐相去咫尺而異味﹐﹝「咫」原作「只」﹐今據徐鈔本﹑明鈔本校攺。﹞號雙井。井源出巖石罅中﹐東坡酌水異之﹐曰﹕『吾尋白龍不見﹐今知家此水中乎。』同遊者怪問其故﹐曰﹕『白龍當爲東坡出﹐請徐待之。』俄見其脊尾如生銀蛇狀﹐忽水渾有雲气浮水面﹐舉首如插玉箸﹐乃泳而去。余至二井﹐太守張子修爲造庵井上﹐號思遠﹐亭名泂酌。岸有怪樹﹐樹枝之腋﹐有詩曰﹕『巖泉末入井﹐蒙然冒沙石。泉嫩回爲靨﹐石老生罅隙。異哉寸波中﹐露此橫海脊。先生酌泉笑﹐泉香神龍蟄。舉首玉箸插﹐忽去銀丁擲。大身何時布﹐天矯翔霹靂。誰言鵬背大﹐更覺宇宙窄。』字畫如顏書﹐無名銜年月。此詩气格似東坡﹐而言泉嫩石老﹐似非東坡﹔又語散漫﹐疑學者爲之也。龍如蛇形﹐小如玉箸。」

東坡云「眉州靑神縣﹐道側有小佛屋﹐俗謂之豬母佛﹐云百年前有牝豬伏於此﹐化爲泉﹐有二鯉魚在泉中﹐蓋豬龍也。蜀人謂牝豬爲母﹐而立佛堂其上﹐故以名之。泉出石上﹐深不及二尺﹐大旱不渴﹐而鯉莫有見者。餘一日偶見之﹐以告妻兄王願﹐願深疑餘之誕也﹐余亦不平其見疑﹐因與願禱於泉上﹐曰﹕『余若不誕者﹐魚當復出。』已而二鯉復出﹐願大驚﹐再拜謝罪而去。」二事相類﹐故並錄之。

苕溪漁隱曰「東坡詩云﹕『圖書跌宕悲年老﹐燈火靑熒語夜深。』山谷詩云﹕『弓刀陌上望行色﹐兒女燈前語夜深。』蓋皆出於老杜『廚人語夜闌』之意。王直方《詩話》以謂三詩當以先後分勝負。非也。」

東坡云「軾倅武林日﹐夢神宗召入禁中﹐宮女圍侍﹐一紅衣女童捧紅靴一隻﹐命軾銘之﹐覺而記其一聯云﹕『寒女之絲﹐銖積寸累﹐天步所臨﹐雲蒸霧起。』旣畢﹐進禦﹐上極嘆其敏﹐使宮女送出﹐睇視裙帶間﹐有六言詩一首﹐云﹕『百疊猗猗風縐﹐六銖縱縱雲輕﹐植立含風廣殿﹐微聞環珮搖聲。』」又云「軾自蜀應舉京師﹐道過華淸宮﹐夢明皇令賦《太眞妃裙帶詞》﹐乃前六言詩也﹐覺而記之。今書贈柯山潘大臨邠老。」二說不同﹐故並錄之。

王直方《詩話》云「東坡與孫巨源同會於王晉卿花園中﹐晉卿言﹕『都教餵飼了官員輩馬著。』巨源云﹕『都尉指揮都餵馬﹐好一對。』適長主送茶來﹐東坡卽云﹕『大家齊喫大家茶。』蓋長公主呼大家也。山谷嘗以『賣菜賣生菜』對『磨刀磨剪刀』﹐東坡以洞庭春色爲掃愁帚﹐山谷以水晶膾爲醒酒冰﹐余爲正好作一對。」

《後山詩話》云「蘇公居潁﹐春夜對月﹐王夫人曰﹕『春月可喜﹐秋月使人愁耳。』公謂前未及也﹐遂作詞曰﹕『不似秋光﹐只與離人照斷腸。』而老杜云﹕『秋月解傷神。』語簡而益工也。」

《侯鯖錄》云「東坡在汝陰﹐初春庭梅盛開﹐月色鮮霽﹐夫人曰﹕『春月勝如秋月﹐秋月令人慘淒﹐春月令人和悅。』坡笑曰﹕『子誠知言。』卽召客飲﹐作《減字木蘭花》云﹕『春庭月午﹐影落春醪光欲舞﹔步轉迥廊﹐半落梅花婉娩香﹔輕風薄霧﹐都是少年行樂處﹔不似秋光﹐只與離人照斷腸。』」

潘子眞《詩話》云「『古有行道人﹐陌上見三叟﹐年各百餘歲﹐相與鋤禾莠。住車問三叟﹕何以得此壽﹖上叟前致詞﹕量腹節所受﹔中叟前致詞﹕室內嫗粗醜﹔下叟前致詞﹕暮眠不覆首。要哉三叟言﹐所以能長久。』又﹕『少壯面目澤﹐長大色醜粗。醜粗人所惡﹐拔白自洗蘇。平生發完全﹐變化似浮屠。醉酒巾幘落﹐禿頂赤如壺。』此應璩《三叟詞》也。吳兢《古樂府》及《藝文類聚》所載﹐語皆不完。予得此本於臨淄晏公家﹐以示周元翁﹐元翁笑曰﹕『當徒子之妻﹐蓬頭攣耳﹐又疥且痔﹐便有五子﹔東家之女﹐登墻見窺﹐今三年矣﹐玉未之許也。烏在其爲粗醜也哉﹖』」

東坡云「昨日﹐太守楊君采﹑通判張君規﹐邀余出遊安國寺﹐坐中論風气養生之事。余曰﹕『皆不足道﹐難在去欲。』張曰﹕『蘇子卿嚙雪啖氈﹐縮背出血﹐無一語少屈﹐可謂了死生之際矣﹔然不免爲胡婦生子﹐而況洞房綺疏之下乎﹖乃知此事不易消除。』眾客皆大笑。余愛其語有理﹐故爲記之。」

苕溪漁隱曰「子由奉使契丹寄子瞻詩云﹕『誰將家集過幽都﹐每被行人問大蘇﹐莫把文章動蠻貊﹐恐妨談笑臥江湖。』此《欒城集》中詩也。《澠水燕談錄》云﹕張蕓叟奉使大遼﹐宿幽州館中。有題蘇子瞻《老人行》於壁間者﹐聞範陽書肆亦刻子瞻詩數十篇﹐謂之《大蘇集》。子瞻名重當代﹐外至夷虜﹐亦愛服如此。蕓叟題其後曰﹕『誰傳佳句到幽都﹐逢著胡兒問大蘇。』此二句與子由之詩全相類﹐疑好事者攺之也。」

《冷齋夜話》云「蘇子由謫髙安時﹐云庵居洞山﹐時時相過。有聰禪師者﹐亦蜀人﹐居聖壽寺。一夕﹐云庵夢同子由出迓五祖戒禪師﹐旣覺﹐私怪之﹐以語聰﹐聰曰﹕『吾亦夢同迎戒禪師。』子由撫掌大笑曰﹕『世間夢乃有同者﹐異哉﹗』俄東坡書至﹐曰﹕『吾已至奉新﹐旦夕可相見。』子由攜兩衲候於城南建山寺。東坡至﹐坐定﹐理夢事以語坡﹐坡曰﹕『軾八九歲時﹐時時夢身是僧﹐往來陜右﹔又先妣方娠﹐夢一僧來托宿﹐瘠而眇。』云庵驚曰﹕『戒﹐陜右人也﹐失一目﹐暮年棄五祖來遊髙安﹐終於大愚。』逆數蓋五十年﹐而東坡時年四十九矣。後與云庵書其略曰﹕『戒和尙不識人嫌﹐彊顏復出﹐亦可笑矣。旣是法器﹐願痛加磨厲﹐使還舊觀。』自是常著衲衣。哲宗問右璫陳衍曰﹕『蘇軾襯朝章何衣﹖』對曰﹕『是道衣。』哲宗笑之。及謫英州﹐佛印﹑云庵遣書至﹐坡不復答﹐但引紙大書曰﹕『戒和尙又鑿脫也。』後七年﹐歸自海南﹐有玉局之除﹐作偈答南華長老云﹕『惡業相纏五十年﹐常行八棒十三禪﹐今著衲衣歸玉局﹐可憐化作五通仙。』」

王直方《詩話》云「杭有西湖﹐而潁亦有西湖﹐皆爲遊賞之勝﹐而東坡連守二州﹐其初得潁也﹐有潁人在坐云﹕『內翰但只消遊湖中﹐便可以了郡事。』蓋言其訟簡也﹐秦少章因作一絕獻之﹐云﹕『十里荷花菡萏初﹐我公所至有西湖﹐欲將公事湖中了﹐見說官閒事亦無。』後東坡到潁﹐有《謝執政啟》﹐亦云﹕『入參兩禁﹐每玷北扉之榮﹔出典二邦﹐輒爲西湖之長。』」

王直方《詩話》云「《爲程筠作歸眞亭詩》云﹕『會看千字誄﹐木杪見龜趺。』龜趺是碑坐﹐不應見於木杪也。」

《石林詩話》云「學者多議蘇子瞻『木杪見龜趺』﹐以爲語病﹐謂龜趺不當出木杪也。殊不思此《題程筠先墓歸眞亭》也﹐東南多葬山上﹐碑亭往往在半山間﹐未必皆平地﹐則自下視之﹐龜趺出木杪﹐何足怪哉﹖」

《詩眼》云「句法之學﹐自是一家工夫。昔嘗問山谷﹕『耕田欲雨刈欲晴﹐去得順風來者怨。』山谷云﹕『不如千巖無人萬壑靜﹐十步回頭五步坐。』此專論句法﹐不論義理。蓋七言詩四字三字作兩節也﹐此句法出《黃庭經》﹐自『上有黃庭下關元』已下多此體。張子平《四愁詩》句句如此﹐雄健穩愜。至五言詩亦有三字二字作兩節者﹐老杜云﹕『不知西閣意﹐肯別定畱人。』肯別邪﹐定畱人邪﹖山谷尢愛其深遠閒雅﹐蓋與上七言同。」

《冷齋夜話》云「東坡在惠州﹐作《梅詞》云﹕『玉骨那愁瘴霧﹐冰肌自有仙風﹐海仙時遣探芳叢﹐倒掛綠毛麼鳳。素面常嫌粉污﹐洗妝不退唇紅﹐髙情已逐曉云空﹐不與梨花同夢。』時侍兒朝云新亡﹐其寓意爲朝云作也。」苕溪漁隱曰「王直方《詩話》載晁以道云﹕『說之初見東坡《梅詞》﹐便知道此老須過海﹐只爲古今人不曾道到此﹐須罰教去。』此言鄙俚﹐近於忌人之長﹐幸人之禍﹐直方無識﹐載之《詩話》﹐寧不畏人之譏誚乎﹖」《髙齋詩話》云「『髙情已逐曉云空﹐不與梨花同夢。』後見王昌齡《梅詩》云﹕『落落寞寞路不分﹐夢中喚作梨花云。』方知東坡引用此詩也。」

王直方《詩話》云「《橄欖詩》﹕『紛紛靑子落紅鹽﹐正味森森苦且嚴﹐待得微甘回齒頰﹐已輸崖蜜十分甜。』範景文言﹕『橄欖木髙大難采﹐以鹽擦木身﹐則其實自落﹐此所以有落紅鹽之語也。』」苕溪漁隱曰「余居嶺外七年﹐備見土人采橄欖﹐初未嘗以鹽擦樹身﹐亦只以梯采之﹐或以杖擊之﹔而東坡『落紅鹽』之語﹐當自別出小說也。」

《隱居詩話》云「王禹偁《橄欖詩》云﹕『南方多果實﹐橄攬稍珍奇。北人將就酒﹐食之先顰眉﹐皮核苦且澀﹐歷口復棄遺﹐良久有回味﹐始覺甘如飴。』蓋六句說回味。歐陽修云﹕『甘苦不相入﹐初爭久方知。』極快健也。」

蘇子由云「東坡居士謫居儋耳﹐寘家羅浮之下﹐獨與幼子過負檐渡海﹐葺茅竹而居之﹐日啖薯芋﹐而華屋玉食之念﹐不存於胸中﹔平生無所嗜好﹐以圖史爲園囿﹐文章爲鼓吹﹐至是亦皆罷去。猶獨喜爲詩﹐精深華妙﹐不見老人衰憊之气。」苕溪漁隱曰「凡人能處憂患﹐蓋在其平日胸中所養。韓退之﹐唐之文士也﹐正色立朝﹐抗疏《諫佛骨》﹐疑若殺身成仁者﹔一經竄謫﹐則憂愁無聊﹐槪見於詩詞。由此論之﹐則東坡所養﹐過退之遠矣。」

《石林詩話》云「詩篇當有操縱﹐不可拘用一律。蘇子瞻詩﹕『林行婆家初閉戶﹐翟夫子捨尙畱關。』始讀殆不可測其意﹐蓋下有『連娟缺月黃昏後﹐縹緲新居紫翠間﹐系悶豈無羅帶水﹐割愁還有創鋩山』四句﹐則入頭不怕放行﹐寧傷初拙也。然『系悶羅帶﹐割愁劍鋩』之語﹐大是險諢﹐亦何可屢打也。」

《三山老人語錄》云「自來九日多用落帽事﹐獨東坡云﹕『破帽多情卻戀頭』﹐尢爲奇特。」

《緗素雜記》云「《舊唐書》載唐明皇時宰相李林甫﹐自以無學術﹐僅能秉筆﹐有才名於時者尢忌之。林甫典選時﹐選人嚴迥判語『杕杜』二字﹐林甫不識﹐謂韋侍郎曰﹕『此謂杕杜何也﹖』韋俛首不敢言。又太常少卿姜度妻誕子﹐林甫手書慶之曰﹕『聞有弄獐之慶。』客視之掩口。故東坡《賀人生子詩》云﹕『甚欲去爲湯餅客﹐卻愁錯寫弄獐書。』蓋用此也。惜乎《新史》不載其事。」

東坡云「兒子邁嘗作《林檎詩》云﹕『熟顆無風時自落﹐半腮迎日斗鮮紅。』於等輩中亦號有思致者﹐今已老﹐無它技﹐但亦時出新句也。嘗作酸棗尉﹐有詩云﹕『葉隨流水歸何處﹐牛載寒鴉過別村。』此句亦可喜也。」

苕溪漁隱曰「蘇叔黨過《賦鼠須筆》云﹕『太倉失陳紅﹐狡穴得余腐﹐旣興丞相嘆﹐又發廷尉怒。磔肉餵餓貓﹐紛髯雜霜兔。插架刀槊健﹐落紙龍蛇騖。物理未易詰﹐時來卽所遇。穿墉何卑微﹐托此得佳譽。』其步驟气格﹐殊有父風也。」卷第四十二卷

第四十二

東坡五

唐子西《語錄》云「東坡作《病鶴詩》﹐嘗寫『三尺長脛瘦軀』﹐闕其一字﹐使任徳翁輩下之﹐凡數字﹔東坡徐出其稿﹐蓋『閣』字也。此字旣出﹐儼然如見病鶴矣。東坡詩敍事言簡而意盡﹐惠州有潭﹐潭有潛蛟﹐人未之信也﹔虎飲水其上﹐蛟尾而食之﹐俄而浮骨水上﹐人方知之。東坡以十字道盡云﹕『潛鱗有饑蛟﹐掉尾取渴虎。』言渴則知虎以飲水而召災﹐言饑則蛟食其肉矣。」

《後山詩話》云「詩欲其好﹐則不能好矣。王介甫以工﹐蘇子瞻以新﹐黃魯直以奇﹐而子美之詩奇常工易新陳﹐莫不好也。」

王直方《詩話》云「東坡嘗以所作小詞示無咎﹑文潛﹐曰﹕『何如少遊﹖』二人皆對云﹕『少遊詩似小詞﹐先生小詞似詩。』陳無己云﹕『荊公晚年詩傷工﹐魯直晚年詩傷奇。』余戲之曰﹕『子欲居工奇之間邪﹖』」

《遁齋閒覽》云「蘇子瞻嘗自言平生有三不如人﹐謂著棋﹑飲酒﹑唱曲也。然三者亦何用如人。子瞻之詞𨿽工﹐而多不入腔﹐正以不能唱曲耳。」

《呂氏童蒙訓》云「老杜歌行﹐最見次第出入本末﹔而東坡長句﹐波瀾浩大﹐變化不測﹐如作雜劇﹐打猛諢入卻打猛諢出也。《三馬贊》﹕『振鬣長鳴﹐萬馬皆瘖。』此記不傳之妙。學文者能涵泳此等語﹐自然有入處。」

王直方《詩話》云「邢惇夫言﹕『掃地焚香閉閣眠﹐簟紋如水帳浮煙﹐客來夢覺如何處﹐掛起西窗浪接天。此東坡詩也﹐嘗題於余扇﹐山谷初讀﹐以爲是劉夢得所作。』」

《後山詩話》云「蘇詩始學劉禹錫﹐故多怨刺﹐學不可不謹也。晚學太白﹐至其得意﹐則似之矣﹐然失於粗﹐以其得之易也。」

《緗素雜記》云「東坡於金門寺中﹐見李畱臺與二錢唱和﹐戲用其韻跋之﹐有云﹕『欲問君王乞符竹﹐但憂無蟹有監州。』注云﹕『皆世所傳錢氏故事。』事見《歸田錄》﹐云﹕『國朝自下湖南﹐始置通判﹐旣非副貳﹐又非屬官﹐故常與知州爭權﹐每云我是監郡﹐朝廷使我來監汝﹐舉動爲其所制。太祖聞而患之﹐下詔書戒勵﹐自此稍絀。然至今州郡往往與通判不和。往時有錢昆少卿者﹐家世余杭人也。﹝「余」原作「饒」﹐今據徐鈔本﹑明鈔本校攺。﹞杭人嗜蟹。昆嘗求補外﹐人問其欲何州﹐昆曰﹕『但得有螃蟹無通判處可矣。』至今士人以爲口實。」

蔡寬夫《詩話》云「學士院舊與宣徽院相鄰﹐今門下後省﹐乃其故地。玉堂兩壁﹐有巨然畫山﹐董羽水。宋宣獻公爲學士時﹐燕穆之復爲六幅山水屏寄之﹐遂置於中間。宣獻詩所謂『憶昔唐家扃禁地﹐粉壁曲龍聞曩記﹐承明意象今頓還﹐永與鑾坡爲故事』是也。唐翰林壁畫海曲龍山﹐故詩引用之。元丰末﹐旣修兩後省﹐遂移院於今樞密院之後﹐兩壁旣毀﹐屏亦莫知所在。今玉堂中屏﹐乃待詔郭熙所作《春江曉景》。禁中官局﹐多熙筆迹﹐而此屏獨深妙﹐意若欲追配前人者。蘇儋州嘗賦詩云﹕『玉堂晝掩春日閒﹐中有郭熙畫春山。』今遂爲玉堂一佳物也。」

苕溪漁隱曰「《才調集》有無名氏絕句云﹕『春光冉冉歸何處﹐更向樽前把一杯﹐盡日問花花不語﹐爲誰零落爲誰開﹖』東坡《吉祥寺花詩》云﹕『太守問花花有語﹐爲君零落爲君開。』遂與前詩略同﹐豈偶然邪。《古今詩話》載﹐太上隱者﹐人莫知其本末﹐好事者從之問姓名﹐不答﹐畱詩一絕云﹕『偶來松樹下﹐髙枕石頭眠﹐山中無歷日﹐寒盡不知年。』東坡《贈梁道人詩》云﹕『寒盡山中無歷日。』用此事也。又《行瓊儋間肩輿坐睡夢中得句》云﹕『千山動鱗甲﹐萬谷酣笙鐘。』覺而遇淸風急雨﹐戲作數句云﹕『幽懷忽破散﹐永嘯來天風﹐千山動鱗甲﹐萬谷酣笙鐘。』蓋風來則千山艸木皆動﹐如動鱗甲﹐萬谷號呼有聲﹐如酣笙鐘耳。」

王直方《詩話》云「東坡《送楊孟容詩》云﹕『我家峨眉陰﹐與子同一邦﹐相望六十里﹐共飲玻璃江。江山不違人﹐徧滿千家窗﹐但苦窗中人﹐寸心不自降。子歸治小國﹐洪鐘噎微撞﹔我畱侍玉堂﹐弱步欹丰扛。後生多髙才﹐名與黃童雙。不肯入州府﹐故人余老龐。殷勤與問訊﹐愛惜霜眉厖﹐何以待我歸﹐寒醅發春缸。』蓋效山谷體作也。山谷云﹕『子瞻詩句妙一世﹐乃云效庭堅體﹐退之戲效孟郊﹑樊宗師之比﹐以文滑稽耳。恐後生不解﹐故次韻道之曰﹕我詩如曹鄶﹐淺陋不成邦﹔公如大國楚﹐吞五湖三江﹐赤壁風月笛﹐玉堂雲霧窗。句法提一律﹐堅城受我降。枯松倒澗壑﹐波濤所舂撞﹐萬牛挽不前﹐公乃獨力扛。諸人方嗤點﹐渠非晁張雙。但懷相識察﹐牀下拜老龐。小兒未可知﹐客或許惇厖。誠堪婿阿巽﹐買紅纏酒缸。』歐陽文忠亦嘗效聖兪體作一篇﹐有云﹕『嘉子治新園﹐乃在太行谷。』題劉羲叟家園也。」

《後山詩話》云「昔之黠者﹐滑稽以玩世﹐曰﹕『彭祖八百歲而死﹐其婦哭之慟﹐其鄰里共解之﹐曰﹕人生八十不可得﹐而翁八百矣﹐尙何尢。婦謝曰﹕汝輩自不諭耳﹐八百死矣﹐九百猶在也。』世以癡爲九百﹐謂其精神不足也。又曰﹕『令新視事﹐而不習吏道﹐召胥魁問之。魁具道笞十至五十。及折杖數﹐令遽止之﹐曰﹕我解矣﹐笞六十爲杖十四邪。魁笑曰﹕五十尙可﹐六十猶癡邪。』蘇長公取爲偶對﹐曰﹕『九百不死﹐六十猶癡。』」

苕溪漁隱曰「東坡《送人守嘉州》古詩﹐其中云﹕『蛾眉山月半輪秋﹐影入平羌江水流﹔謫仙此語誰解道﹖請君見月時登樓。』上兩句全是李謫仙詩﹐故繼之以『謫仙此語誰解道﹐請君見月時登樓』之句。此格本出於李謫仙﹐其詩云﹕『解道澄江淨如練﹐令人還憶謝玄暉。』蓋『澄江淨如練』﹐卽玄暉全句也。後人襲用此格﹐愈變愈工。」

東坡云「昔年過洛﹐見李公簡﹐言﹕宋眞宗旣東封﹐訪天下隱者。杞人楊朴能爲詩﹐召對﹐自言不能。上問﹕『臨行有人作詩送卿否﹖』朴曰﹕『惟臣妻有一首云﹕更休落魄耽杯灑﹐且莫猖狂愛詠詩﹐今日捉將官裏去﹐這回斷送老頑皮。』上大笑﹐放還山。余在湖州﹐坐作詩追赴詔獄﹐妻子送余出門﹐皆哭﹐無以語之﹐顧謂妻子曰﹕『子獨不能如楊處士妻作一詩送我乎﹖』妻子不覺失笑﹐余乃出。」

《桐江詩話》云「楊朴﹐字契先﹐一日﹐秋晴﹐戲釣於道傍溪澗中﹐值漕臺陳文惠出巡按﹐從者訶之﹐契先竟不顧。文惠怒﹐命從者攝至前路郵亭中詰之﹐契先風神村野﹐宛然一耕夫也。文惠益怒﹐欲加以刑。契先丐亳楮供狀﹐﹝「狀」原作「析」﹐今據明鈔本校攺。﹞乃作絕句云﹕『昨夜西風爛漫秋﹐﹝「漫」原作「熳」﹐今攺。﹞今朝東岸獨垂鉤﹐紫袍不識蓑衣客﹐曾對君王十二旒。』文惠謝遣之。」

王定國《甲申雜記》云「天下之公論﹐𨿽仇怨不能奪也。李承之奉世知南京﹐嘗謂余曰﹕『昨在從班﹐李定資深鞠子瞻獄﹐𨿽同列不敢輒啟問。一日﹐資深於崇政殿門忽謂諸人曰﹕蘇軾奇才也。眾莫敢對。已而曰﹕𨿽三十年所作文字詩句﹐引證經傳﹐隨問卽答﹐無一字差舛﹐誠天下之奇才也。』嘆息不已。」苕溪漁隱曰「余之先君﹐靖康間嘗爲臺端﹐臺中子瞻詩案具在﹐因錄得其本﹐與近時所刊行《烏臺詩案》爲尢詳。﹝「案」原作「話」﹐今據徐鈔本﹑明鈔本校攺。﹞今節入《叢話》﹐以備觀覽。」

《臘月遊孤山詩》云「獸在藪﹐魚在湖﹐一入池檻歸期無。誤隨弓旌落塵土﹐坐使鞭箠環呻呼。追胥連保罪及孥﹐百日愁嘆一日娛。白雲舊有終老約﹐朱綬豈合山人紆。人生何者非蘧廬﹐故山鶴怨秋猿孤。何時自駕鹿車去﹐掃除白髮煩菖蒲。麻鞋短後隨獵夫﹐射弋狐兔供朝晡。陶潛自作《五柳傳》﹐潘閬畫入三峯圖。吾年凜凜今幾余﹐知非不去慚衛蘧。歲荒無術歸亡逋﹐鵠則易畫虎難摹。」此詩云「誤隨弓旌落塵土﹐坐使鞭箠環呻呼。」以譏新法行後﹐公事鞭箠多也。又云「追胥連保罪及孥。」以譏鹽法收坐同保妻子移鄕﹐法太急也。又云「歲荒無術歸亡逋﹐鵠則易畫虎難摹。」意取馬援言「畫鵠不成猶類騖﹐畫虎不成反類狗」﹐言歲旣饑荒﹐我欲出奇﹐擘畫賑濟﹐又恐不從﹐恐似畫虎不成反類狗也。

《戲子由》詩云「宛丘先生長如丘﹐宛丘學捨小如舟﹐常時低頭誦經史﹐忽然欠伸屋打頭﹔斜風吹帷雨注面﹐先生不愧傍人羞。任從飽死笑方朔﹐肯爲雨立求秦優。眼前勃溪何足道﹐處置六鑿須天遊。讀書萬卷不讀律﹐致君堯舜知無術。勸農冠蓋鬧如雲﹐送老齏鹽甘似蜜。門前萬事不掛眼﹐頭𨿽長低气不屈﹗余杭別駕無功勞﹐畫堂五丈容旗旄﹐重樓跨空雨聲遠﹐屋多人少風騷騷。平生所慚今不恥﹐坐對疲氓更鞭箠。道逢陽虎呼與言﹐心知其非口諾惟。居髙志下眞何益﹐气節消縮今無幾。文章小技安足程﹐先生別駕舊齊名。如今衰老俱無用﹐付與時人分重輕。」此詩云「任從飽死笑方朔﹐肯爲雨立求秦優。」意取《東方朔傳》「侏儒飽欲死﹐臣朔饑欲死。」及《滑稽傳》「優旃謂陛楯郎﹕『汝𨿽長何益﹐乃雨立﹐我𨿽短﹐幸休居。』」言弟轍居貧官卑﹐而身材長大﹐故以比東方朔﹑陛楯郎﹐而以當今進用之人比侏儒﹑優旃也。又云「讀書萬卷不讀律﹐致君堯舜知無術。」是時新興律學﹐某意非之﹐以謂法律不足以致君堯舜﹐今時人專學法律﹐而忘詩書﹐故言我讀書萬卷﹐惟不讀法律﹐蓋知法律之中﹐無致君堯舜之術也。又云「勸農冠蓋鬧如雲﹐送老誹齏鹽甘似蜜。」以譏所差提舉官﹐所至苛碎生事﹐發摘官吏﹐惟學官無吏責也。又云「平生所慚今不恥﹐坐對疲氓更鞭箠。」是時多徒配犯鹽之人﹐例皆饑貧﹐言鞭撻此等貧民﹐平生所慚﹐今不復恥﹐以譏鹽法太急也。又云「道逢陽虎呼與言﹐心知其非口諾惟。」是時張靚﹑兪希旦作鹽司﹐意不喜其人﹐不敢與爭議﹐故毀詆之爲陽虎也。

《山村詩》云「煙雨蒙蒙雞犬聲﹐有生何處不安生﹖但教黃犢無人佩﹐布谷何勞也勸耕﹗」意言是時販私鹽者﹐多帶刀杖﹐故取前漢龔遂令人賣劍買牛﹐賣刀買犢﹐曰「何爲帶牛佩犢。」意言但得鹽法寬平﹐令民不帶刀劍﹐而買牛犢﹐則民自力耕﹐不勞勸督﹐以譏鹽法太峻不便也。又云「老翁七十自腰鐮﹐慚愧春山筍蕨甜﹐豈是聞韶解忘味﹐爾來三月食無鹽。」意言山中之人饑貧無食﹐𨿽老猶自采筍蕨充饑﹐時鹽法峻急﹐僻遠之人﹐無鹽食用﹐動經數月。若古之聖賢﹐則能聞韶忘味﹐山中小民豈能食淡而樂乎﹖以譏鹽法太急也。又云「杖藜裹飯去怱怱﹐過眼靑錢轉手空﹐贏得兒童語音好﹐一年彊半在城中。」意言百姓請得靑苗錢﹐立便於城中浮費使卻﹐又言鄕村之人﹐一年兩度夏秋稅﹐及數度請納和預買錢﹐今來更添靑苗助役錢。因此莊家幼小子弟﹐多在城市﹐不著次第﹐但學得城中人語音而已。以譏新法靑苗助役不便也。卷第四十三卷

第四十三

東坡六

《開運鹽河詩》云「居官不任事﹐蕭散羨長卿﹐胡不歸去來﹐滯畱愧淵明。鹽事星火急﹐誰能卹農耕﹖薨薨曉鼓動﹐萬指羅溝坑。天雨助官政﹐泫然淋衣纓﹐人如鴨與豬﹐投泥相濺驚﹐下馬荒堤上﹐四顧但湖泓﹐綫路不容足﹐又與牛羊爭﹐歸田𨿽賤辱﹐豈失泥中行。寄語故山友﹐愼勿厭藜羹。」是時﹐盧秉提舉鹽事﹐擘畫開運鹽河﹐差夫千餘人。某於大雨中部役其河﹐只爲般鹽﹐旣非農事﹐而役農民﹐秋田未了﹐有妨農事。又其河中間有湧沙數里﹐意言開得不便﹐自嘆泥雨勞苦﹐羨司馬長卿居官而不任事﹐又愧陶淵明不早棄官歸去也。農事未休﹐而役千餘人﹐故云「鹽事星火急﹐誰能卹農耕﹖」又言百姓已勞苦不易﹐天雨又助官政之勞民﹐轉致百姓疲獘﹐役人在泥水中辛苦﹐無異鴨與豬。又言某亦在泥中﹐與牛羊爭路而行﹐若歸田豈至此哉﹗故云寄語故山友﹐愼不可厭藜羹而思仕宦。以譏開運鹽河不當﹐又妨農事也。

王詵送韓幹畫馬十二疋求跋尾﹐作詩云「南山之下﹐汧渭之間﹐想見開元天寶年﹐八坊分屯隘秦川﹐四十萬疋如雲煙﹐騅駓駰駱驪驑騵﹐白魚赤兔騂皇鶾﹐龍顱鳳頸獰且妍﹐奇姿逸徳隱駑頑。碧眼胡兒手足鮮﹐歲時剪刷供帝閒﹔柘袍臨池侍三千﹐紅妝照日光流淵﹔樓下玉螭吐淸寒﹐往來蹙踏生飛湍。眾工舐筆和朱鉛﹐先生曹霸弟子韓﹐廏馬多肉尻脽圓﹐肉中畫骨誇尢難。金羈玉勒繡羅鞍﹐鞭箠刻烙傷天全﹐不如此圖近自然﹐平沙細艸荒芊綿﹐驚鴻脫兔爭後先。王良挾策飛上天﹐何必俯首服短轅﹗」意以騏驥自比﹐譏執政大臣無能盡我才﹐如王良之禦者﹐何必折節於求進用也。

李淸臣因沂山龍祠祈雨有應﹐作詩云「南山髙崚嶒﹐北山亦崷崪﹐坐看兩山云出沒。行如驅﹐歸若呼﹐始覺山中有靈物。鬱鬱其焚蘭﹐覃覃其擊鼓﹐祝屢云云巫屢舞。我民無罪神所憐﹐一夜雷風三尺雨。嶺木兮蒼蒼﹐溪泉兮央央﹐雲散諸峯互明滅﹐東阡西陌農事忙﹐廟閒山空音響絕。」某和云「髙田生黃埃﹐下田生蒼耳﹐蒼耳亦已無﹐更問麥有幾。蛟龍睡足亦解慚﹐二麥枯時雨如洗。不知雨從何處來﹐但聞呂梁百步聲如雷。試上城南望城北﹐際天菽麥靑成堆。饑火燒腸作牛吼﹐不知待得秋成否﹖半年不雨坐龍慵﹐但怨天公不怨龍。今朝一雨聊自贖﹐龍神社鬼各言功。無功日盜太倉粟﹐嗟我與龍同此責。勸農使者不汝容﹐因君作詩先自劾。」此詩言本因龍神懶惰不行雨﹐卻使人怨天公﹐以譏執政大臣不任職﹐不能調理陰陽﹐卻使人怨天子﹔以天公比天子﹐以龍神社鬼比執政大臣及百執事。某自言無功竊祿﹐與大臣無異。當時送與李淸臣﹐後得一兩日﹐李淸臣來相看﹐笑言「承見示詩﹐只是勸農使者﹐不管恁地事。」弟轍時在徐州﹐李淸臣與詩﹐於詩後批云「可求子瞻共和。」其詩云「匙飯盤蔬彊少畱﹐﹝「匙」原作「已」﹐今據明鈔本校攺。﹞相逢何物可消憂﹖緣君未得酒中趣﹐與我謾爲方外遊。艸亂不容移馬足﹐山雄全欲逼城樓﹐濟時異日須公等﹐莫狎翩翩海上鷗。」某和云「五斗塵勞尙足畱﹐閉門聊欲治幽憂。羞爲毛遂囊中穎﹐未許朱云地下游﹐無事會須成好飲﹐思歸時亦賦《登樓》。羨君幕府如僧捨﹐日向城西看浴鷗。」朱云﹐漢成帝時乞斬張禹﹐漢成帝欲誅之﹐朱云曰「臣得下從龍逄﹑比干遊﹐足矣。」龍逄﹐夏桀臣﹔比干﹐商紂臣﹕昔因諫而死。某爲屢言新法﹐不蒙施行﹐不合以朱云自比﹐意言聖明之世﹐必無誅戮之事﹐故未許與朱云地下游。及王粲是魏武帝時人﹐因天下亂離﹐故粲在荊州依托劉表﹐作《登樓賦》﹐賦中有懷鄕思歸之思﹐意亦欲作此賦也。又用轍韻贈李淸臣云「城南短李好交遊﹐箕踞狂歌總自由﹐尊主庇民君有道﹐樂天知命我無憂﹐醉呼妙舞畱連夜﹐」注云「邦直家有舞者甚妙。」又云「閒作淸詩斷送秋﹐瀟灑使君殊不俗﹐樽前容我攬須不﹖」後李淸臣再次元韻云「東來常嘆鮮朋遊﹐得遇髙人蘇子由。已誓不言天下事﹐相看俱遣世間憂。新詩定及三千首﹐曩別幾成二十秋。南省都臺風雪夜﹐問君還記劇談不﹖」後李淸臣差修國史﹐賦詩送之云「珥筆西歸近紫宸﹐太平典冊不緣麟。付君此事寧論晉﹐載我當時舊《過秦》。門外想無千斛米﹐墓中知有百年人。看君兩眼明如鏡﹐休把《春秋》坐素臣。」某於仁宗朝曾進論二十五首﹐皆論往古得失。賈誼﹐漢文帝時人﹐追論秦之過失﹐作《過秦論》《史記》載之。某妄以賈誼自比﹐意欲李淸臣於國史中載所進論。

章傳作詩見寄﹐某次韻云「並生天地宇﹐同閱古今宙。視下則有髙﹐無前孰爲後﹖達人千鈞弩﹐一弛難再彀﹔下士沐猴冠﹐已系猶跳驟。欲將駒過隙﹐坐待石穿澑。君看漢唐主﹐宮殿悲麥秀。而況彼區區﹐何異一醉富。爰居非所養﹐俯仰眩金奏。髑髏有餘樂﹐不博南面後。嗟我昔少年﹐守道貧非疚﹐自從出求仕﹐役物恐見囿。馬融旣依梁﹐班固亦事竇。效顰豈不欲﹐頑質謝鐫鏤。仄聞長者言﹕悻直非養壽﹐唾面愼勿拭﹐出胯當俛就﹐居然成懶廢﹐敢復齒豪右。子如照海珠﹐网目疏見漏。宏才乏近用﹐巧舞困短袖。坐令傾國容﹐臨老見邂逅。吾衰信久矣﹐書絕十年舊﹐門前可羅雀﹐感子煩屢扣。願言歌《緇衣》﹐子粲予還授。」此詩云「馬融旣依梁﹐班固亦事竇﹐﹝「事」原作「是」﹐今據宋本﹑元本﹑徐鈔本﹑明鈔本校攺。﹞效顰豈不欲﹐頑質謝鐫鏤。」所引梁冀﹑竇憲﹐並後漢時人﹐因時君不明﹐驕暴竊威福用事﹐馬融﹑班固皆儒者﹐並依托之。此詩詆毀當時執政大臣﹐引梁冀﹑竇憲驕暴竊威福用事﹐以比執政大臣﹐言我不能效馬融﹑班固依托此人也。

赴杭州通判﹐弟轍送至潁州﹐作初別詩云「徵帆掛西風﹐別淚滴淸潁﹐畱連知無益﹐惜此須臾景。我生三度別﹐此別尢酸冷。念子似先君﹐木訥剛且靜﹔寡詞眞吉人﹐介石乃機警。至今天下士﹐去莫如子猛。嗟我久病狂﹐意行無坎井。有如醉且墜﹐幸未傷輒醒。從今得閒暇﹐默坐消日永。作詩解子憂﹐持用日三省。」此詩云「至今天下士﹐去莫如子猛。」爲弟轍曾差在制置三司條例司充檢詳文字﹐爭議新法﹐不合而罷。旣美弟轍去之果決﹐則意亦是譏新法不便也。某初到杭州﹐寄子由詩云「眼看時事力難任﹐貪戀君恩退未能﹐遲鈍終須投劾去﹐使君何日換聾丞。」此詩云「眼看時事力難任」﹐時事﹐謂新法靑苗助役等事也。言己才力不能勝任﹐意亦是譏新法事煩難了辦也。

遊徑山畱題詩云「眾峯來自天目山﹐勢若駿馬奔平川﹐中塗勒破千里足﹐金鞭玉鐙相回旋。人言山住水亦住﹐下有萬古蛟龍淵。道人天眼識王气﹐結茅宴坐荒山巓﹐精誠貫山石爲裂﹐天女下試顏如蓮﹐寒窗暖足來朴握﹐夜缽咒水降蜿蜒。雪眉老人朝扣門﹐願爲弟子長參禪。爾來廢興三百載﹐奔走吳會輸金錢。飛樓湧殿壓山破﹐朝鐘暮鼓驚龍眠。晴空偶見浮海蜃﹐落日下數投村鳶。有生共處覆載內﹐擾擾膏火同烹煎。近來愈覺世議隘﹐每到寬處差安便。嗟余老矣百事廢﹐卻尋舊學心茫然。問龍乞水歸洗眼﹐欲看細字銷殘年。」龍井水洗病眼有效。此詩云「近來愈覺世議隘」﹐以譏近日進用之人﹐多是刻薄﹐議論偏隘﹐不容人過失﹐故見山中寬閒之處爲樂也。

八月十五日觀潮﹐作詩云「吳兒生長狎濤淵﹐冒利忘生不自憐﹐東海若知明主意﹐應教斥鹵變桑田。」時新有旨禁弄潮﹐故云「吳兒生長狎濤淵﹐冒利輕生不自憐」﹐蓋言弄潮之人﹐爲貪官中利物﹐致其間有溺死者﹐故朝旨禁斷﹔某爲主上好興水利﹐因作此詩﹐言「東海若知明主意﹐應教斥鹵變桑田」﹐意言東海若知此意﹐當令斥鹵地盡變桑田﹕此事之必不可成者﹐以譏興水利之難成也。

黃庭堅寄書並古風詩與某﹐其書云「伏惟閣下﹕學問文章﹐度越前輩﹐大雅豈弟博約﹐後來立朝﹐以直言見排﹐補郡輒上課最﹐可謂聲實相中﹐內外稱職。」其古風詩云「江梅有佳實﹐托根桃李場﹔桃李終不言﹐朝露借恩光。孤芳忌皎潔﹐冰雪空自香。古來和鼎實﹐此物升廟廊。歲月坐成晚﹐煙雨靑已黃。得升桃李盤﹐以遠初見嘗。終然不可口﹐擲棄官道傍。但使本根在﹐棄捐果何傷。」又云「長松出澗壑﹐十里聞風聲。上有百尺絲﹐下有千歲苓。自性得久要﹐爲人制頹齡。小艸有遠志﹐相依在平生。醫和不並世﹐深根且固蒂。人言可醫國﹐何用太早計。小大才則殊﹐气味固相似。」某答書云「觀其文以求其爲人﹐必輕外物而自重者﹐今之君子﹐莫能用也。」今之君子﹐謂近日朝廷進用之人﹐意言黃庭堅輕外物而自重﹐以譏諷當今進用之人﹐不能援引庭堅而用之也。及依韻和答古風詩云「佳谷臥風雨﹐稂莠登我場。陳前謾方丈﹐玉食慘無光。大哉天宇間﹐美惡更臭香。君看五六月﹐飛蚊殷回廊。玆時不少假﹐俛仰霜葉黃﹐期君蟠桃枝﹐千載終一嘗﹔顧我如苦李﹐全生依路傍。紛紛不足慍﹐悄悄徒自傷。」此詩云「佳谷臥風雨﹐稂莠登我場。陳前謾方丈﹐玉食慘無光。」以譏世之小人輕君子﹐如稂莠之奪佳谷也。又云「大哉天宇間﹐美惡更臭香。君看五六月﹐飛蚊殷回廊。玆時不少假﹐俛仰霜葉黃。期君蟠桃枝﹐千載終一嘗﹔顧我如苦李﹐全生依路傍。紛紛不足慍﹐悄悄徒自傷。」意言君子小人進退有時﹐如夏月蚊虻縱橫﹐至秋自息﹐比黃庭堅於蟠桃﹐進用必遲﹐自比苦李﹐以無用自全。又取《詩》云「憂心悄悄﹐慍於羣小。」皆以譏當今進用之人爲小人也。又云「空山學仙子﹐妄意笙簫聲。千金得奇藥﹐開視皆豨苓。不知市人中﹐自有安期生。君今已度世﹐坐閱霜中蒂。摩挲古銅人﹐歲月不可計。閬風安在哉﹖要君相指似。」此詩卽無譏諷。

劉攽通判泰州﹐作詩送之云「君不見阮嗣宗﹐臧否不掛口﹐莫誇舌在牙齒牢﹐是中惟可飲醇酒。讀書不用多﹐作詩不須工﹐海邊無事日日醉﹐夢魂不到蓬萊宮。秋風昨夜入庭樹﹐蒓絲未老君先去﹔君先去﹐幾時回﹐劉郎應白髮﹐桃花開不開。」此詩云「君不見阮嗣宗﹐臧否不掛口。莫誇舌在牙齒牢﹐是中惟可飲醇酒。」言當學阮籍口不臧否人物﹐惟可飲酒﹐勿談時事﹐意以譏新法不便﹐不容人直言也。熙寧四年赴杭州通判﹐到揚州﹐有劉攽﹑孫洙﹑劉摯﹐皆在本州﹐偶然相聚數日﹐別後作詩三首﹐各用逐人字爲韻﹐內寄劉攽詩云「去年送劉郎﹐醉語已驚眾﹔如今各漂泊﹐筆硯誰能弄。我命不在天﹐羿彀未必中。作詩聊遣意﹐老大慵譏諷。夫子少年時﹐雄辧輕子貢﹐爾來再傷弓﹐戢翼念前痛。廣陵三日飲﹐相對怳如夢﹐況逢賢主人﹐白酒撥春甕。竹西已揮手﹐灣口猶屢送。羨子去安閒﹐吾邦正喧哄。」此詩云「羨子去安閒﹐吾邦正喧哄。」言杭州監司所聚﹐是時初行新法﹐靑苗助役事多﹐故云「吾邦正喧哄」﹐以譏新法事多不便也。熙寧九年﹐劉攽寄秦字韻詩與某﹐尋和云「白髮相望兩故人﹐眼看時事幾番新。曲無和者應思郢﹐論少卑之且借秦。歲惡詩人無好語﹐夜長鰥守向誰親﹖少思多睡無如我﹐鼻息如雷撼四鄰。」此詩云「眼看時事幾番新」﹐以譏近日更立新法事多也。劉攽聞人唱某小詞﹐作詩相戲﹐某和云「十載漂然未可欺﹐那堪重作看花詩。門前惡語誰傳出﹖醉後狂歌自不知。刺舌君今猶未戒﹐炙眉我亦更何詞。相從痛飲無餘事﹐正是春容最好時。」此詩引賀拔惎以錐刺其子舌﹐戒以言語事﹐以戲攽﹐又不合引王舒狂言爲王惇炙其眉事以自比﹐以譏時人不能容狂直之言也。卷第四十四卷

第四十四

東坡七

任杭州通判日﹐轉運司差往湖州相度堤岸利害﹐因與知湖州孫覺相見﹐作詩與孫覺云「嗟余與子久離羣﹐耳冷心灰百不聞﹐若對靑山談世事﹐當須舉白便浮君。」某是時約孫覺並坐客﹐如有言及時事者﹐罰一大盞﹔𨿽不指言時事是非﹐意言時事多不便﹐不得說也。又云「天目山前綠浸裾﹐碧瀾堂下看銜艫。作堤捍水非吾事﹐閒送苕溪入太湖。」某爲先曾言水利不便﹐卻被轉運司差相度堤岸。又云「作堤捍水非吾事」﹐意言本非興水利之人﹐以譏諷水利之不便也。

錢藻知婺州﹐臨行﹐館閣同捨舊例餞送﹐席上眾人先索錢藻相別詩﹐欲各分韻作送行詩。錢藻作五言絕句一首﹐分得英字韻﹐作古詩送之﹐云「老手便劇郡﹐髙懷厭承明。聊紆東陽綬﹐一濯滄浪纓。東陽佳山水﹐未到意已淸。過家父老喜﹐出郭壺漿迎。子行得所願﹐愴恨居者情。吾君方急賢﹐日旰坐邇英。黃金招樂毅﹐白璧賜虞卿。子不少自貶﹐髙義空崢嶸。古稱爲郡樂﹐漸恐煩敲楞。臨分敢不盡﹐醉語醒還驚。」此詩言朝廷方急才﹐多士並進﹐子獨遠出爲郡﹐不少自勉﹐彊求進﹐但守髙義﹐意譏時人之急進也。又言靑苗助役旣行﹐百姓輸納不前﹐則爲郡者不免用鞭箠催督﹐醉中道此﹐醒後卻驚恐得罪﹐以譏新法不便也。

張方平陳乞得南京畱臺﹐有詩送之﹐云「我公古仙伯﹐超然羨門姿﹐偶懷濟物志﹐遂爲世所縻。黃龍遊帝郊﹐簫韶鳳來儀﹐終然反冥極﹐豈復安籠池。出入四十年﹐憂患未嘗辭﹐一言有歸意﹐闔府諫莫移。吾君信英睿﹐搜士及茅茨﹐無人長者側﹐何以安子思。歸來掃一室﹐虛白以自怡﹐遊於物之初﹐世俗安得知。我亦世味薄﹐因循鬢生絲﹐出處良細事﹐從公當有時。」此詩云「無人長者側﹐何以安子思。」意以子思比方平之賢﹐言朝廷當堅畱本人要任﹐不可令閒也。元丰元年﹐王鞏來徐州﹐方平令王鞏將書一封詩一卷﹐封題曰《樂全堂雜詠》﹐開看﹐是方平舊詩一卷﹐某作詩題卷末云「人物一衰謝﹐微言難重尋。殷勤永嘉末﹐復聞正始音。淸談未足多﹐感時意殊深。少年有奇志﹐欲和南風琴。荒林蜩蜇亂﹐廢沼蛙蟈淫。遂欲掩兩耳﹐臨文但噫瘖。蕭然王郎子﹐來自緱山陰」﹐注云「其婿王鞏攜來。」又云「云見浮丘伯﹐吹簫明月岑﹐遺聲落淮泗﹐蛟鼉爲悲吟。願公正王度﹐《祈招》繼愔愔。」此詩云「人物一衰謝﹐微言難重尋。殷勤永嘉末﹐復聞正始音。淸談未足多﹐感時意殊深。」晉元帝時﹐衛玠初過江左﹐王導見之﹐云「昔王輔嗣吐金聲於中朝﹐今此子復玉振於江左﹐不意永嘉之末﹐復聞正始之音。」某意言晉元帝之時﹐人物衰謝﹐不意復見衛玠之淸談風流﹐亦如今時人物衰謝﹐不意復見方平之文章才气﹐以譏今時風俗浮薄﹐人物衰謝也。意以衛玠比方平﹐故云「淸談未足多﹐感時意殊深。」言我非獨多衛玠之淸談﹐但感時之人物衰謝﹐微言難繼﹐此意殊深遠也。又云「少年有奇志﹐欲和南風琴﹐荒林蜩蜇亂﹐廢沼蛙蟈淫﹐遂欲掩兩耳﹐臨文但噫瘖。」意言少年本有志﹐欲和天子燻風之詩﹐因見學者皆空言無實﹐或雜引佛老異端之書﹐文字雜亂﹐故以荒林廢沼﹐比朝廷新法﹐屢有變攺﹐事多荒廢﹐致風俗虛浮﹐學者誕妄﹐如蜩蜇蛙蟈之紛亂﹐故遂掩耳不復論也。又云「蕭然王郎子﹐來自緱山陰﹐云見浮丘伯﹐吹簫明月岑﹐遺聲落淮泗﹐蛟鼉爲悲吟。」意以王子晉比王鞏﹐浮丘伯比方平也。又云「願公正王度﹐《祈招》繼愔愔。」據《左傳》﹐楚靈王欲求九鼎於周﹐求地於諸侯﹐其臣右尹子革諫王﹐言昔周穆王欲巡行天下﹐皆將有車轍馬迹﹐祭公謀父作《祈招》之詩以諫王﹐其詩曰「祈招之愔愔﹐式昭徳音﹐思我王度﹐式如玉﹐式如金﹐形民之力﹐而無醉飽之心。」楚靈王不能用﹐以及於難。意欲方平勿爲虛言之詩﹐當作詩諷諫朝政闕失﹐如祭公謀父作《祈招》之詩也。

李常寄來字韻詩﹐某依韻和云「何人勸我此間來﹐弦管生衣甑有埃﹐綠蟻濡唇無百斛﹐蝗虫撲面已三回。磨刀入谷追窮寇﹐灑涕循城拾棄孩。爲郡鮮歡君莫嘆﹐猶勝塵土走章臺。」此詩譏新法減刻﹐公使錢太甚﹐及造酒不得過百石﹐致弦管生衣﹐釜甑有塵﹐及言蝗虫盜賊災傷饑饉之甚﹐以譏朝廷政事闕失﹐及新法不便之所致也。

赴杭州通判﹐到揚州﹐有劉摯爲作臺官言事﹐責降湖南。孫洙﹑劉攽皆在揚州﹐偶然相聚數日﹐別後作詩三首﹐各用逐人字爲韻﹐其作劉摯詩云「江陵昔相遇﹐幕府稱上賓﹔再見明光宮﹐峨冠揖搢紳﹔而今三見子﹐坎軻爲逐臣。朝遊雲霄間﹐欲分丞相茵﹐莫落江湖上﹐遂與屈子鄰。了不見喜慍﹐子豈眞可人。邂逅成一歡﹐醉語出天眞。士方在田裏﹐自比渭與莘。出試乃大謬﹐芻狗難重陳。歲晚多霜露﹐歸耕當及辰。」此詩云「暮落江湖上﹐遂與屈子鄰。」意取屈原放逐湘潭之間﹐而非其罪﹐今劉摯亦謫官湖南﹐故言與屈子相鄰近也。緣是時聞說劉摯爲言新法不便責降﹐旣以屈原非罪比摯﹐卽是謂摯所言爲當﹐意以譏新法不便也。又云「士方在田裏﹐自比渭與莘﹐出試乃大謬﹐芻狗難重陳。」莊子詆毀孔子﹐言孔子所陳先王之陳迹﹐譬如已陳之芻狗難再陳也。意亦以譏當時執政大臣﹐在田裏之時﹐自比太公﹑伊尹﹐出而試用﹐乃人謬戾﹐當便罷退﹐不可再施用也。

知徐州日﹐僧道潛來相看﹐同在河亭上坐﹐見人打魚﹐其僧買魚放生﹐作詩。某依韻和云「法師說法臨泗水﹐無數天花墮麈尾。﹝「墮」原作「隨」﹐今據徐鈔本﹑明鈔本校攺。﹞勸將淨業種西方﹐莫待夢中呼起起。哀哉若魚競坐口﹐遠愧知幾穆生醴。﹝「生」原作「王」﹐今據元本﹑徐鈔本﹑明鈔本校攺。﹞況逢孟簡對盧仝﹐不怕校人欺子美。疲民尙作魚尾赤﹐數罟未除吾顙泚。法師自有衣中珠﹐不用辛苦沙泥底。」《左傳》云「如魚頳尾﹐橫流而方揚裔。」注云「魚勞則尾赤。」是時﹐徐州大水之後﹐夫役數起﹐言民之疲病﹐如魚勞而尾赤也﹔數罟謂魚网之細密者﹐又言民旣疲病﹐朝廷又行靑苗助役法﹐不爲除放﹐如密网之取魚也﹔皆以譏諷朝政闕失﹐及靑苗助役新法不便﹐致大水爲災也。

杭州一僧寺內﹐秋日開牡丹花數朵﹐陳襄作絕句﹐某和云「一朵妖紅翠欲流﹐春光回照雪霜羞﹐化工只欲呈新巧﹐不放閒花得少休。」此詩譏當時執政﹐以化工比執政﹐以閒花比小民﹐言執政但欲出新意擘畫﹐令小民不得踅閒也。

司馬君實在西京﹐葺一園﹐名獨樂園﹐作詩寄之﹐云「靑山在屋上﹐流水在屋下﹐中有五畝園﹐花竹秀而野。花香襲杖屨﹐竹色侵盞斝﹐樽酒樂餘春﹐棋局消長夏。洛陽古多士﹐風俗猶爾雅。先生臥不出﹐冠蓋傾洛社﹐𨿽云與眾樂﹐中有獨樂者。才全徳不形﹐所貴知我寡。先生獨何事﹖四海望陶冶。兒童誦君實﹐走卒知司馬。持此欲安歸﹖造物不我捨。聲名逐吾輩﹐此病天所赭。撫掌笑先生﹐年來效瘖啞。」此詩言四海望光執政﹐陶冶天下﹐以譏見任執政不得其人。又言兒童走卒皆知其姓字﹐終當進用。緣光曾言新法不便﹐某亦曾言新法不便﹐旣言終當進用光﹐意亦是譏朝廷新法不便﹐終用光攺變此法也。又言光卻瘖默不言﹐意望光依前上言攻擊新法也。

曾鞏通判越州﹐臨行﹐館閣同捨舊例餞送﹐眾人分韻﹐探得燕字韻﹐作詩送之﹐云「醉翁門下士﹐雜沓難爲賢﹐曾子獨超軼﹐孤芳陋羣妍。昔從南方來﹐與翁兩聯翩﹐翁今自憔悴﹐子去亦宜然。賈誼窮適楚﹐樂生老思燕﹐那因江膾美﹐遽厭天庖膻﹐但苦世論隘﹐聒耳如蜩蟬。安得萬頃池﹐養此橫海鱣。」此詩云「但苦世論隘﹐聒耳如蜩蟬。」以譏近日朝廷進用多刻薄之人﹐議論褊隘﹐喧亂如蟬。又云「安得萬頃池﹐養此橫海鱣」者﹐以比曾鞏賢才也。後漢黃憲汪汪如萬頃陂﹐言安得有度量如黃憲者﹐以容養此宏才也。熙寧五年﹐某寫書簡寄曾鞏﹐言賦役毛起﹐鹽法峻急﹐民不堪命﹐以譏新法靑苗助役﹐繁碎如毛﹐及鹽法峻急不堪也。

遊杭州風水洞﹐節推李佖知軾到來﹐在彼等待﹐軾到彼﹐於壁上畱題詩云「春山磔磔鳴春禽﹐此間不可無我吟。路長漫漫傍江浦﹐此間不可無君語。金鯽池邊不見君﹐追君直過定山村。路人皆言君未遠﹐騎馬少年淸且婉。風巖水穴舊聞名﹐只隔山溪夜不行。溪橋曉澑浮梅萼﹐知君系馬巖花落。出城三日尙逶迆﹐妻孥怪罵歸何時。世上小兒誇疾走﹐如君相待今安有。」此詩云「世上小兒誇疾走」﹐意以譏諷世之小人多務急進也。當年再遊風水洞﹐又畱題詩云「山前乳水隔塵凡﹐山上仙風舞檜杉。細細龍鱗生亂石﹐團團羊角轉空巖。馮夷窟宅非梁棟﹐禦寇車輿謝轡銜。世事漸艱吾欲去﹐永隨二子脫譏讒。」此詩云「世事漸艱吾欲去﹐永隨二子脫譏讒。」意謂朝廷行新法﹐後來世事漸以艱難﹐小人多務讒謗﹐故欲去官隱居也。

《和劉道原寄張師民詩》云「仁義大捷徑﹐詩書一旅亭﹐相誇綬若若﹐猶誦麥靑靑。腐鼠何勞嚇﹐髙鴻本自冥﹐顚狂不用喚﹐酒盡漸須醒。」此詩譏近日朝廷進用之人﹐以仁義爲捷徑﹐詩書爲逆旅﹐但爲印綬爵祿所誘﹐則假捷徑以進﹐如《莊子》所謂「儒以詩禮發冢」﹐故云麥靑靑。又言小人之顧祿位﹐如鴟鳶以腐鼠嚇鴻鵠﹐其溺於利﹐如人之醉於酒﹐酒盡則自醒也。又《和劉道原見寄詩》云「敢向淸時怨不容﹐眞嗟吾道與君東。坐談足使淮南懼﹐歸去方知冀北空。獨鶴不須驚夜旦﹐羣鳥未可辧雌雄。廬山自古不到處﹐得與幽人子細窮。」意謂劉恕有學問﹐性正直﹐故作此詩美之﹐因以譏諷當今進用之人也。「敢向淸時怨不容」﹐是時恕自館中出監稅﹐言非敢怨時之不容子也。馬融謂鄭康成﹕「吾道東矣。」故以比之。汲黯在朝﹐淮南寢謀﹐又以比恕之直也。又使韓愈云「冀北馬羣遂空。」言館中無人也。嵇紹昂昂如獨鶴在雞羣。又《淮南子》﹕「雞知將旦﹐鶴知夜半。」又以劉恕比鶴﹐謂眾人爲雞也。《詩》云「具曰余聖﹐誰知烏之雌雄。」意言當今朝廷進用之人﹐君子小人雜處﹐如烏不可辧雌雄也。

蔡冠卿知饒州﹐作詩送之﹐云「吾觀蔡子與人遊﹐掀豗笑語無不可。平生儻蕩不驚俗﹐臨事迂闊乃過我。橫前坑阱眾所畏﹐布路金珠誰不裹。爾來變化驚何速﹐昔號剛彊今亦頗。憐君獨守廷尉法﹐晚歲卻理鄱陽舵。莫嗟天驥逐羸牛﹐欲試良玉須猛火。世事徐觀眞夢寐﹐人生不信長轗軻。知君決獄有陰功﹐他日老人酬魏顆。」此詩云「橫前坑阱眾所畏」﹐以譏當時用事之人﹐有逆其意者﹐則設坑阱以陷之也。又云「布路金珠誰不裹」﹐以譏當時用事之人﹐有順其意者﹐則以利誘之﹐如金珠布道路也。又云「爾來變化驚何速﹐昔號剛彊今亦頗」﹐以譏士大夫爲利害所誘脇﹐變化以從之﹐𨿽舊號剛彊者﹐今亦然也。又云「憐君獨守廷尉法﹐晚歲卻理鄱陽舵」﹐言冠卿獨能守舊法﹐屢與朝議爭議刑名﹐以致不進用﹐卻出守小郡也。又云「莫嗟天驥逐羸牛」﹐軾以冠卿比天驥﹐以進用而不才者比羸牛﹐意以譏諷朝廷進退人不當也。又云「欲試良玉須猛火」﹐良玉經火不變﹐然後爲良﹐言冠卿經歷艱難﹐險阻折挫﹐節操不攺﹐如良玉也。又云「世事徐觀眞夢寐﹐人生不信長轗軻」﹐爲冠卿屢與朝廷爭議刑名﹐致不進用﹐言人事得喪去來﹐譬如夢幻﹐當時執政必不常進﹐冠卿亦不常退﹐故云「人生不信長轗軻」。卷第四十五卷

第四十五

東坡八

杭州知錄杜子方﹑司戶陳珪﹑司理戚秉道﹐各爲曾承勘本州姓裴人家女使夏沈香投井﹐及姓裴人家小女孩在井內身死不明事﹐當時夏沈香只決脊杖放﹔後來本路提刑陳睦舉駁上件公案﹐差秀州通判張若濟重勘﹐決殺夏沈香﹐上件三員官﹐因此衝替。軾意謂提刑陳睦及勘官張若濟駁勘不當﹐致此三人非罪失官﹐軾作詩送之﹐云「秋風槭槭鳴枯蓼﹐船閣荒村夜悄悄﹐正當逐客斷腸時﹐君獨歌呼醉連曉。老夫平生齊得喪﹐尙戀微官失輕矯﹐君今憔悴歸無食﹐五斗未可秋毫小。君言失意能幾時﹐月啖蝦蟆行復皎。殺人無驗中不快﹐此恨終身恐難了。徇時所得無幾何﹐隨手已遭憂患繞﹐期君正似種宿麥﹐忍饑待食明年麨。」此詩云「君言失意能幾時﹐月啖蝦蟆行復皎。」意取盧仝《月食詩》云「傳聞古老說﹐月食蝦蟆精。」盧仝意以比朝廷爲小人所蒙蔽也。某亦言杜子方等本無罪﹐爲陳睦﹑張若濟蒙蔽朝廷﹐衝替逐去﹐後當感悟牽復。又云「徇時所得無幾何﹐隨手已遭憂患繞。」意謂張若濟不久自爲公事故也。

錢顗在秀州監稅﹐舊曾作臺官﹐始於秀州與之相見。後錢顗作詩送茶來﹐某作詩謝之﹐云「我官於南今幾時﹐嘗盡溪茶與山茗。胸中似記故人面﹐口不能言心自省。爲君細說我未暇﹐試評其略差可聽。建溪所產𨿽不同﹐一一天與君子性。森然可愛不可慢﹐骨淸肉膩和且正。雪花雨腳何足道﹐啜過始知眞味永。縱復苦硬終可錄﹐汲黯少戇寬饒猛。艸茶無賴空有名﹐髙者妖邪次頑獷。體輕𨿽復彊浮泛﹐性滯偏工嘔酸冷。其間絕品豈不佳﹐張禹縱賢非骨鯁。葵花玉銙不易致﹐道路幽險隔云嶺。誰知使者來自西﹐開緘磊落收百餅。嗅香嚼味本非別﹐透紙自覺光炯炯。粃糠團鳳友小龍﹐奴隸日注臣雙井。收藏愛惜待佳客﹐不敢包裹鉆權幸。此詩有味君勿傳﹐空使時人怒生癭。」此詩云「艸茶無賴空有名﹐髙者夭邪次頑獷。」以譏世之小人﹐若不諂媚夭邪﹐須頑獷狠劣也。又云「體輕𨿽復彊浮泛﹐性滯偏工嘔酸冷。」亦以譏世之小人﹐體輕浮而性滯泥也。又云「其間絕品豈不佳﹐張禹縱賢非骨鯁。」亦以譏世之小人﹐如張禹𨿽有學問﹐細行謹飭﹐終非骨鯁之人也。又云「收藏愛惜待佳客﹐不敢包裹鉆權幸﹐此詩有味君勿傳﹐空使路人怒生癭。」以譏世之小人﹐有以好茶鉆求富貴權要者﹐見此詩當大怒也。

範鎭往西京遊山﹐作詩送之﹐云「小人眞暗事﹐閒退豈公難。道大吾何病﹐言深聽者寒。憂時𨿽早白﹐住世有還丹。得酒相逢樂﹐無心所遇安。去年行萬里﹐蜀路走千盤。投老身彌健﹐登山意未闌。西遊爲櫻筍﹐東道盡鵷鸞。杖屨攜兒去﹐園亭借客看。折花修竹寺﹐弄水石樓灘。鬻馬衰憐白﹐驚雷怯笑韓。蘇書標洞府﹐松蓋偃天壇。試與劉夫子﹐重尋靖長官。」此詩云「小人眞暗事﹐閒退豈公難。」意以譏今時之小人﹐暗於事理﹐以進爲榮﹐以退爲辱﹐範鎭賢者難進而易退﹐小人不知也。又云「言深聽者寒。」謂範鎭舊日多論時事﹐其言深切﹐聽者爲恐﹐意言範鎭所言爲當時事多不便也。

知密州日﹐因祭常山回﹐與同官習射放鷹﹐作詩云「靑蓋前頭點皂旗﹐黃茅岡下出長圍。弄風驕馬跑空立﹐趁兔蒼鷹掠地飛。回望白雲生翠巘﹐歸來紅葉滿徵衣。聖朝若用西涼簿﹐白羽猶能效一揮。」意取西涼州主簿謝艾本是書生﹐卻善用兵﹐意以自比﹐言聖朝若用軾爲將﹐不減謝艾也。

知徐州日﹐作《觀百步洪詩》云「平明坐衙不暖席﹐歸來閉閣閒終日。臥聞客至倒屣迎﹐兩眼蒙籠余睡色。城東泗水步可到﹐路轉河洪翻雪白。安得靑絲絡駿馬﹐蹙踏飛波柳陰下﹐奮身三丈兩蹄間﹐振鬣長鳴身自幹。少年狂興久已謝﹐但憶嘉陵繞劍關﹔劍關大道車方軌﹐君自不去歸何難。山中故人應大笑﹐築室種柳何時還﹖」教授舒煥和云「先生何人堪並席﹐李郭相逢上舟日。殘霞明滅日腳沈﹐水面浮空天一色。燐燐石若鐵林兵﹐翻激奔衝精甲白。岸頭旌旗簇五馬﹐一櫓飛艎信東下。入夜寒生波浪間﹐汗衣如逐秋風漧。相忘河魚互出沒﹐得性沙鳥鳴關關。委蛇二龍乃神物﹐遊樂諸溪誠爲難。築亭種柳恐不暇﹐天下龍雨須公還。」此詩意並無譏諷。

寄劉述詩云「君王有意誅驕虜﹐椎破銅山鑄銅虎﹐聯翩三十七將軍﹐走馬西來各開府。南山伐木作車軸﹐東海取鼉漫戰鼓﹐汗流奔走誰敢後﹐恐乏軍興污質斧﹐保甲連村團未徧﹐方田訟牒紛如雨。爾來手實降新書﹐抉剔根株窮脈縷﹐詔書惻怛信深厚﹐吏能淺薄空勞苦。平生學問止流俗﹐眾裏笙竽誰比數﹐忽令獨奏《鳳將雛》﹐倉卒欲吹那得譜。況復連年苦饑饉﹐剝嚙艸木啖泥土﹐今年雨雪頗應時﹐又報蝗虫生翅股﹐憂來洗盞欲彊醉﹐寂寞虛齋臥空甒﹐公廚十日不生煙﹐更望紅裙踏筵舞。」注云「近日齋廚索然﹐可笑可笑。」又云「故人屢寄山中信﹐只有當歸無別語﹐猶將雀鼠偸太倉﹐未肯衣冠掛神武。吳興丈人眞得道﹐平日立朝非小補﹐自從四方冠蓋鬧﹐歸作二浙湖山主﹐髙蹤已自雜漁釣﹐大隱何曾棄簪組。去年相從殊未足﹐問道已許談其粗﹐逝將棄官往卒業﹐俗緣未盡那得睹。公家只在雪溪上﹐上有白雲如白羽﹐應憐進退苦皇皇﹐更把安心教初祖。」此詩云「君王有意誅驕虜﹐椎破銅山鑄銅虎﹐聯翩三十七將軍﹐走馬西來各開府。」某爲是時朝廷遣使諸路點檢軍器﹐及置三十七將官﹐謂今上有意徵討胡虜﹐以譏朝廷遣使﹐及置將官張皇不便也。又云「南山伐木作車軸﹐東海取鼉漫戰鼓﹐汗流奔走誰敢後﹐恐乏軍興污質斧﹐保甲連村團未徧﹐方田訟牒紛如雨﹐爾來手實降新書﹐抉剔根株窮脈縷﹐詔書惻怛信深厚﹐吏能淺薄空勞苦。」以譏諷朝廷法令屢變﹐事目煩多﹐吏不能辦也。又云「況復連年苦饑饉﹐剝嚙艸木啖泥土﹐今年雨雪頗應時﹐又報蝗虫生翅股﹐憂來洗盞欲彊醉﹐寂寞虛齋臥空甒﹐公廚十日不生煙﹐更望紅裙踏筵舞。」注云「近日齋廚索然﹐可笑可笑。」又云「近來屢得山中信﹐只有當歸無別語﹐猶將雀鼠偸太倉﹐未肯衣冠掛神武。」意言近日饑饉蝗虫之甚﹐以譏諷朝廷政事闕失﹐並新法不便之所致也。又言酒食無備﹐齋廚索然﹐以譏諷朝廷新法﹐減削公使太甚也。公事旣多﹐旱蝗又甚﹐公使窘迫﹐所以言山中故人﹐寄語令歸﹐某貪祿未能便掛衣冠而去也。又云「自從四方冠蓋鬧﹐﹝「四」原作「西」﹐今據宋本﹑元本﹑徐鈔本﹑明鈔本校攺。﹞歸作二浙湖山主。」以譏諷近日提舉官所至﹐苛碎生事﹐故劉述乞宮觀歸湖州也。

在杭州日﹐因往諸縣季點﹐至臨安縣﹐有知縣大理寺丞蘇舜舉來相接﹐某與本人同年﹐自來相識﹐本人相見﹐便言我數日前入州﹐卻被訓狐押出我來。某問其故。舜舉言我擘畫人戶供通家業役錢規例一本﹐甚簡便﹐前日將去呈本州諸官﹐皆不以爲然﹐呈轉運使王廷老等﹐不喜﹐差急腳子押出城來。軾取其規例看詳﹐委是簡便﹐因問訓狐事。舜舉言自來聞人說一小話云﹕燕以日出爲旦﹐日入爲夕﹐蝙蝠以日入爲旦﹐日出爲夕﹐爭之不決﹐訴於鳳凰。鳳凰是百鳥之主。至路次﹐相逢一禽鳥﹐謂燕云「不須往訴﹐鳳凰在假﹐或鳳凰渴睡。」今不記其詳﹐卻是訓狐權攝﹐舜舉意以此話戲誚王廷老等不分明別是非。隔得一日﹐有周邠﹑李行中二人亦來﹐與同遊徑山。蘇舜舉亦來山中相見。周邠作詩﹐某次韻和答﹐兼贈蘇舜舉云「年來戰紛華﹐漸覺夫子勝。欲求五畝宅﹐灑掃樂淸淨。學道恨日淺﹐問禪慚聽瑩。聊爲山水行﹐遂此麋鹿性。獨遊吾未果﹐覓伴誰復聽。吾宗古遺直﹐窮達付前定。餔糟醉方熟﹐灑面呼不醒。柰何效燕蝠﹐屢欲爭晨暝。不如從我遊﹐髙論發犀柄。溪南渡橫木﹐山寺稱小徑。幽尋自玆始﹐歸路微月映。南望功臣山﹐云外盤飛磴。二更渡錦水﹐再宿畱石鏡。緬懷周與李﹐能作洛生詠。明朝三子至﹐詩律嚴號令。籃輿置紙筆﹐得句輕千乘。玲瓏苦奇秀﹐名實巧相稱。九仙更幽絕﹐笑語千山應。空巖側破甕﹐飛澑灑浮罄。山前見虛迹﹐候吏鐃鼓競。我生本艱奇﹐塵土滿釜甑。山禽與野獸﹐知我久蹭蹬﹐笑謂候吏還﹐禦虎吾有命。徑山𨿽雲遠﹐行李稍可並。頗訝王子猷﹐忽起山陰興。但報菊花開﹐吾嘗理歸榜。」此詩云「餔糟醉方熟﹐灑面呼不醒﹐柰何效燕蝠﹐屢欲爭晨暝。」軾意以譏諷王廷老等昏暗如醉﹐不從蘇舜舉擘畫簡便規例﹐如訓狐不分明別是非也。

知湖州日﹐周邠作長韻律詩見寄﹐依韻和答云「俯仰東西閱數州﹐老於歧路豈伶優﹐初聞父老推謝令﹐已見兒童迎細侯。政拙年年祈水旱﹐民勞處處避嘲謳。河吞巨野那容塞﹐盜入蒙山不易搜。仕道固應慚孔孟﹐扶顚未可責求由。漸謀田舍猶懷祿﹐未脫風濤且傍洲。罔罔可憐眞喪狗﹐時時相觸是虛舟。朅來震澤都如夢﹐只有苕溪可倚樓。齋釀酸甜如蜜水﹐樂工零落似風甌。遠思顏柳並諸謝﹐近憶張陳與老劉。風定軒窗飛豹腳﹐雨餘欄檻上蝸牛。舊遊到處皆蒼蘚﹐同甲惟君尙黑頭。憶昔湖山共尋勝﹐相逢杯酒兩忘憂。醉看梅雪淸香過﹐夜掉風船駭汗流。百首共成山上集﹐三人俱作月中遊。海南未起垂天翼﹐澗底仍依徑寸庥。已許秋風歸過我﹐預憂詩筆老難酬。此生歲月行飄忽﹐晚節功名亦繆悠。犀首正緣無事飲﹐馮驩應爲有魚畱。從今便踏靑州曲﹐薄酒知君笑督郵。」此詩云「俯仰東西閱數州﹐老來歧路豈伶優。初聞父老推謝令﹐已見兒童迎細侯。政拙年年祈水旱﹐民勞處處避嘲謳。河吞巨野那容塞﹐盜入蒙山不易搜。仕道固應慚孔孟﹐扶顚未可責求由。」意自言遷徙數州﹐未蒙朝廷擢用﹐老於道路﹐並所至遇水旱﹐盜賊夫役﹐數起民勞﹐以譏朝廷政事闕失﹐並新法不便之所致也。言已仕而道不行﹐則非仕道也﹐故有慚於孔孟。孔子責仲由﹑冉求云「危而不持﹐顚而不扶﹐則將焉用彼相矣。」顚謂傾僕也﹐意以譏當今朝政闕失﹐而執政大臣不能扶正傾僕也。

《後杞菊賦》云「天隨生自言常食杞菊﹐及夏五月枝葉老硬﹐气味苫澀﹐猶食不已﹐因作賦以自廣。始余嘗疑之。﹝「嘗」原作「常」﹐今據徐鈔本﹑明鈔本校攺。﹞以爲士不遇﹐窮約可也﹐至於饑餓嚼嚙艸木則過矣。而余仕宦十有九年﹐家日益貧﹐衣食之奉﹐殆不如昔時。及移守膠西﹐意且一飽﹐而齋廚索然﹐不堪其憂﹐日與通守劉君廷式﹐循古城廢圃﹐求杞菊食之﹐捫腹而笑﹐然後知天隨之言可信不繆﹐作《後杞菊賦》以自嘲﹐且解之云﹕『吁嗟先生﹐誰使汝坐堂上﹐稱太守﹐前賓客之造請﹐後掾屬之趨走﹐朝衙達午﹐夕坐過酉﹐曾杯酒之不設﹐攬艸木以誑口﹐對案顰蹙﹐與箸噎嘔。昔陰將軍設麥飯與蔥葉﹐井丹推去而不嗅﹐怪先生之眷眷﹐豈故山之無有。』先生忻然而笑曰﹕『人生一世﹐如屈伸肘。何者爲貧﹖何者爲富﹖何者爲美﹖何者爲陋﹖或糠核而瓠肥﹐或粱肉而黑瘦。何侯方丈﹐庾郎三九﹐較丰約於夢寐﹐卒同歸於一朽﹔吾方以杞爲糧﹐以菊爲糗﹐春食苗夏食葉﹐秋食花實而冬食根﹐庶幾乎西河﹑南陽之壽。』」此賦云「及移守膠西﹐意且一飽﹐而始至之日﹐齋廚索然﹐不堪其憂。」以譏新法減刻公使錢大甚﹐齋醞廚膳﹐皆索然無備也。卷第四十六卷

第四十六

東坡九

王定國《聞見近錄》云「王和父嘗言﹐蘇子瞻在黃州﹐上數欲用之﹐王禹玉輒曰﹕『軾嘗有此心惟有蟄龍知之句﹐陛下龍飛在天而不敬﹐乃反求知蟄龍乎﹖』章子厚曰﹕『龍者非獨人君﹐人臣皆可以言龍也。』上曰﹕『自古稱龍者多矣﹐如荀氏八龍﹐孔明臥龍﹐豈人君也﹖』及退﹐子厚詰之曰﹕『相公乃覆人家族邪﹖』禹玉曰﹕『此舒亶言爾。』子厚曰﹕『亶之唾﹐亦可食乎﹖』」

《石林詩話》云「元丰間﹐蘇子瞻系禦史獄﹐神宗本無意深罪子瞻﹐時相進呈﹐忽言蘇軾於陛下有不臣意。神宗攺容曰﹕『軾固有罪﹐然於朕不應至是﹐卿何以知之﹖』時相因舉軾《檜詩》『根到九泉無曲處﹐歲寒惟有蟄龍知』之句﹐『陛下龍飛在天﹐軾以爲不知己﹐而求知地下之蟄龍﹐非不臣而何﹖』神宗云﹕『詩人之詞﹐安可如此論﹐彼自詠檜﹐何預朕事。』時相語塞。子厚亦從旁解之﹐遂薄其罪。子厚嘗以語余﹐且以丑言詆時相曰﹕『人之害物﹐無所忌憚﹐有如是也。』」二說未知孰是。

東坡云「余家有歙研﹐底有款識云﹕『吳順義元年處士汪少微銘之﹕松操凝煙﹐楮英鋪雪﹐毫穎如飛﹐人間五絕。』所頌者三物耳﹐蓋研與少微爲五邪。」

苕溪漁隱曰「東坡《鳳咮古研銘》云﹕『帝規武夷作茶囿﹐山爲孤鳳翔且嗅﹐下集芝田啄瓊玖﹐玉乳金沙散虛竇﹐殘璋斷璧澤而黝﹐治爲書研美無有﹐至珍驚世初莫售﹐黑眉黃眼爭妍陋。蘇子一見名鳳咮﹐坐令龍尾羞牛後。』余至富沙﹐按其地裏﹐武夷在富沙之西﹐隸崇安縣﹐去城二百餘里﹐北苑在富沙之北﹐隸建安縣﹐去城二十五里﹐北苑乃龍焙﹐每歲造貢茶之處﹐卽與武夷相去遠甚﹐其言『帝規武夷作茶囿』者﹐非也。想當時傳聞不審﹐又以武夷山爲鳳凰山﹐故有『山爲孤鳳翔且嗅』之句。其實北苑茶山﹐乃名鳳凰山也。北苑土色膏腴﹐山宜植茶﹐石殊少﹐亦頑燥﹐非研材﹐余屢至北苑﹐詢之土人﹐初未嘗以此石爲研﹐方悟東坡爲人所誑耳。若劍浦黯淡有一種石﹐黑眉黃眼﹐自舊人以爲研﹐余意鳳咮研必此灘之石﹐然亦與武夷相去遠矣。又《荔枝嘆》云﹕『君不見武夷溪邊粟粒芽﹐前丁後蔡相籠加。』亦誤指其地﹐武夷未嘗有茶﹐茶之精絕者乃在北苑﹐自有一溪﹐南流至富沙城下﹐方與西來武夷溪水合流﹐東去劍浦﹐固亦不可雷同言之。」

東坡云「昨夜夢參寥師攜軸詩見過﹐覺而記其飲茶兩句云﹕『寒食淸明都過了﹐石泉槐火一時新。』夢中問﹕『火固新矣﹐泉何故新﹖』答曰﹕『俗以淸明淘井。』當續成詩﹐以記其事。」

《三山老人語錄》云「五代時﹐鄭遨《茶詩》云﹕『嫩芽香且靈﹐吾謂艸中英。夜臼和煙搗﹐寒鑪對雪烹。羅憂碧紛散﹐嘗見綠花生。最是堪珍重﹐能令睡思淸。』範文正公詩云﹕『黃金碾畔綠塵飛﹐碧玉甌中翠濤起。』茶色以白爲貴﹐二公皆以碧綠言之﹐何邪﹖」

《學林新編》云「茶之佳品﹐造在社前﹔其次則火前﹐謂寒食前也﹔其下則雨前﹐謂谷雨前也。佳品其色白﹐若碧綠者﹐乃常品也。茶之佳品﹐芽蘗細微﹐不可多得﹔若取數多者﹐皆常品也。茶之佳品﹐皆點啜之﹔其煎啜之者﹐皆常品也。齊己《茶詩》曰﹕『甘傳天下口﹐貴占火前名。』又曰﹕『髙人愛惜藏嵓裏﹐白瓿封題寄火前。』丁謂《茶詩》曰﹕『開緘試新火﹐須汲遠山泉。』凡此皆言火前﹐蓋未知社前之品爲佳也。鄭谷《茶詩》曰﹕『入坐半甌輕泛綠﹐開緘數片淺含香。』鄭雲叟《茶詩》曰﹕『羅憂碧紛散﹐嘗見綠花生。』沈存中論茶﹐謂『黃金碾畔綠塵飛﹐碧玉甌中翠濤起』﹐宜攺『綠』爲『玉』﹐『翠』爲『素』﹐此論可也﹐而舉『一夜風吹一寸長』之句﹐以爲茶之精美﹐不必以雀舌鳥嘴爲貴。今案茶至於一寸長﹐則其芽葉大矣﹐非佳品也﹐存中此論曲矣。盧仝《茶詩》曰﹕『開緘宛見諫議面﹐手閱月團三百片。』薛能《謝劉相公寄茶詩》曰﹕『兩串春團敵夜光﹐名題天柱印維揚。』茶之佳品﹐珍逾金玉﹐未易多得﹐而以三百片惠盧仝﹐以兩串寄薛能者﹐皆下品可知也。齊己詩﹕『角開香滿室﹐鑪動綠凝鐺。』丁謂詩曰﹕『末細烹還好﹐鐺新味更全。』此皆煎啜之也。煎啜之者﹐非佳品矣。唐人於茶﹐𨿽有陸羽爲之說﹐而持論未精。至本朝蔡君謨《茶錄》旣行﹐則持論精矣。以《茶錄》而核前賢之詩﹐皆未知佳味者也。」

蔡寬夫《詩話》云「唐以前茶﹐惟貴蜀中所產﹐孫楚歌云﹕『茶出巴蜀。』張孟陽《登成都樓詩》云﹕『芳茶冠六情﹐溢味播九區。』他處未見稱者。唐茶品𨿽多﹐亦以蜀茶爲重。然惟湖州紫筍入貢﹐每歲以淸明日貢到﹐先薦宗廟﹐然後分賜近臣。紫筍生顧渚﹐在湖﹑常二境之間。當采茶時﹐兩郡守畢至﹐最爲盛會。杜牧詩所謂﹕『溪盡停蠻棹﹐旗張卓翠苔﹐柳村穿窈窕﹐松澗渡喧豗。』劉禹錫﹕『何處人間似仙境﹐春山攜妓采茶時。』皆以此。建茶絕亡貴者﹐僅得掛一名爾。至江南李氏時漸見貴﹐始有團圈之制﹐而造作之精﹐經丁晉公始大備。自建茶出﹐天下所產皆不復可數。今出處壑源﹑沙溪﹐土地相去丈尺之間﹐品味已不同﹐謂之外焙﹐況他處乎﹖則知𨿽艸木之微﹐其顯晦亦自有時。然唐自常衮以前﹐閩中有未讀書者﹐自衮教之﹐而歐陽詹之徒始出﹐而終唐世亦不甚盛。今閩中舉子常數倍天下﹐而朝廷將相公卿﹐每居十四五﹐人物尙爾﹐況艸木微物也。顧渚湧金泉﹐每造茶時﹐太守先祭拜﹐然後水漸出﹐造貢茶畢﹐水稍減﹐至貢堂茶畢﹐﹝「貢堂」元本﹑徐鈔本﹑明鈔本作「供堂」。﹞已減半﹐太守茶畢﹐遂涸。蓋常時無水也。或聞今龍焙泉亦然。」苕溪漁隱曰「北苑﹐官焙也﹐漕司歲以入貢茶爲上﹐壑源﹐私焙也﹐土人亦入貢茶爲次。二焙相去三四里間。若沙涎﹐外焙也﹐與二焙相去絕遠﹐自隔一溪﹐茶爲下。山谷詩云﹕『莫遣沙溪來亂眞。』正謂此也。官焙造茶﹐常在驚蟄後一二日興工采摘﹐是時茶芽已皆一槍﹐蓋閩中地暖如此。舊讀歐公詩有喊山之說﹐亦傳聞之訛耳。龍焙泉﹐卽禦泉也﹐水之增減亦隨水旱﹐初無漸出遂涸之異﹔但泉味極甘﹐正宜造茶耳。」

《東齋記事》云「蜀中數處產茶﹐雅州蒙頂最佳﹐其生最晚﹐在春夏之交﹐其地卽書所謂『蔡蒙旅平』者也。方茶之生﹐雲霧覆其上﹐若有神物護持之。」

《遁齋閒覽》云「茶古不著所出﹐《本艸》云﹕『出益州。』唐以蒙山﹑顧渚﹑蘄門者爲上品﹐尙雜以蘇椒之類﹐故李泌詩云﹕『旋沫翻成碧玉池﹐添蘇散出琉璃眼。』遂以碧色爲貴。止曰煎茶﹐不知點試之妙﹐大率皆艸茶也。陸羽《茶經》﹐統言福﹑建﹑泉﹑韶等十州所出者﹐其味極佳而已。今建安爲天下第一。」

《髙齋詩話》云「鄭可簡以貢茶進用﹐累官職至右文殿修撰福建路轉運使﹐其侄千里於山谷間得朱艸﹐可簡令其子待問進之﹐因此得官。好事者作詩云﹕『父貴因茶白﹐兒榮爲艸朱。』而千里以從父奪朱艸以予子﹐譊譊不已。待問得官而歸﹐盛集爲慶﹐親姻畢集﹐眾皆贊喜可簡云﹕『一門僥幸。』其侄遽云﹕『千里埋冤。』眾皆以爲的對。是時貢茶﹐一方騷動故也。」苕溪漁隱曰「余觀東坡《荔支嘆》注云﹕『大小龍茶始於丁晉公﹐而成於蔡君謨﹐歐陽永叔聞君謨進小龍團﹐驚嘆曰﹕君謨士人也﹐何至作此事。』今年閩中監司乞進鬥茶﹐許之。故其詩云﹕『武夷溪邊粟粒芽﹐前丁後蔡相籠加﹐爭新買寵各出意﹐今年斗品充官茶。』則知始作俑者﹐大可罪也。」

苕溪漁隱曰「《詩》云﹕『誰謂荼苦﹖』《爾雅》云﹕『檟﹐苦荼。』注﹕『樹似梔子。今呼早采者爲荼﹐晚采者爲茗﹐一名荈﹐蜀人名之苦荼。』故東坡《乞茶栽詩》云﹕『周《詩》記苦荼﹐茗飲出近世﹐初緣厭粱肉﹐假此雪昏滯。』蓋謂是也。六一居士《嘗新茶詩》云﹕『泉甘器潔天色好﹐坐中揀擇客亦佳。』東坡守維揚﹐於石塔寺試茶﹐詩云﹕『禪窗麗午景﹐蜀井出冰雪﹐坐客皆可人﹐鼎器手自潔。』正謂諺云『三不點』也。」

《西淸詩話》云「葉濤詩極不工﹐而喜賦詠﹐嘗有《試茶詩》云﹕『碾成天上龍兼鳳﹐煮出人間蟹與蝦。』好事者戲云﹕『此非試茶﹐乃碾玉匠人嘗南食也。』」

唐子西《鬥茶記》云「唐相李衛公好飲惠山泉﹐置驛傳送﹐不遠數千里。而近世歐陽少師作《龍茶錄序》﹐稱嘉祐七年﹐親享明堂﹐致齋之夕﹐始以小團分賜二府﹐人給一餅﹐不敢碾試﹐至今藏之﹐時熙寧元年也。吾聞茶不問團銙﹐要之貴新﹔水不問江井﹐要之貴活。千里致水﹐眞僞固不可知﹐就令識眞﹐已非活水。自嘉祐七年壬寅至熙寧元年戊申﹐首尾七年﹐更閱三朝﹐而賜茶猶在﹐此豈復有茶味哉﹖」苕溪漁隱曰「壬午之春﹐余赴官閩中漕幕﹐遂得至北苑觀造貢茶﹐其最精卽水芽﹐細如鍼﹐用禦泉水研造﹐社前已嘗﹐貢余每片計工直四萬錢﹐分試其色如乳﹐平生未嘗曾啜此好茶﹐亦未嘗嘗茶如此之蚤也。」

苕溪漁隱曰「魯直諸茶詞﹐余謂《品令》一詞最佳﹐能道人所不能言﹐尢在結尾三四句﹐詞云﹕『鳳舞團團餅﹐恨分破教孤令﹐金渠體淨﹐隻輪慢碾﹐玉塵光瑩。湯響松風﹐早減二分酒病﹐味濃香永﹐醉鄕路﹐成佳境。恰如燈下故人﹐萬里歸來對影﹐口不能言﹐心下快活自省。』」

東坡云「余幼時﹐里人程建用﹑楊咨﹑家弟子由會艸舍中﹐大雨﹐聯句六言﹐程云﹕『庭松偃蓋如醉。』楊云﹕『夏雨淒涼似秋。』僕云﹕『有客髙吟擁鼻。』子由云﹕『無人共喫饅頭。』坐皆絕倒。今四十餘年矣。」

《三山老人語錄》云「蘇子由嘗作《省事詩》云﹕『早歲讀書無甚解﹐晚年省事有奇功。』蓋省事卽省念入道之門也。」

《夷堅志》云「紹興二年﹐虔寇謝達陷惠州﹐民居官舍﹐焚蕩無遺﹐獨畱東坡白鶴故居﹐並率其徒葺治六如亭﹐烹羊致奠而去。次年海寇黎盛犯潮州﹐悉毀城堞﹐且縱火﹐至吳子野近居﹐盛登開元寺塔見之﹐問左右曰﹕『是非蘇內翰藏圖書處否﹖』麾兵救之﹐復料吳氏歲寒堂﹐民屋附近者賴以不爇甚眾。是皆劇賊而知尊敬蘇公如此﹐彼欲火其書者﹐可不愧乎﹗」卷第四十七卷

第四十七

山谷上

洪駒父《詩話》云「山谷父亞夫﹐詩自有句法﹐山谷書其《大孤山》《宿趙屯》兩詩刻石於落星寺﹐兩詩警拔﹐世多見之矣。余記其《怪石》一絕句云﹕『山鬼水怪著薜荔﹐天祿辟邪眠莓苔﹐鉤簾坐對心語口﹐曾見漢唐池館來。』老杜祖審言﹐與沈﹑宋同時﹐詩極工﹐不在沈﹑宋下﹐故老杜詩云『吾祖詩冠古﹐同年蒙主恩』是也。山谷句法髙妙﹐蓋其源流有所自云。」

《漫叟詩話》云「山谷詩云﹕『遣悶悶不離眼前﹐避愁愁亦知人處。』乃出庾子山《愁賦》云﹕『深藏欲避愁﹐愁已知人處。』」

山谷云「竹夫人乃涼寢竹器﹐憩臂休膝﹐非夫人之職﹐而冬夏靑靑﹐竹之所長﹐故爲名曰靑奴﹐嘗作詩曰﹕『穠李四弦風拂席﹐昭華三弄月侵牀﹐我無紅袖堪娛夜﹐正要靑奴一味涼。』穠李﹑昭華﹐貴人家二女奴也。」苕溪漁隱曰「呂居仁《詠秋後竹夫人詩》云﹕『與君宿昔尙同牀﹐正坐西風一夜涼﹐便學短檠墻角棄﹐不如團扇篋中藏。人情易變乃如此﹐世事多虞只自傷﹐卻笑班姬與陳后﹐一生辛苦望專房。』晁無咎詩﹕『不見班姬與陳后﹐寧聞衰落尙專房。』居仁用此語也。」

《禁臠》云「魯直換字對句法﹐如『只今滿坐且尊酒﹐後夜此堂空月明』﹐『淸談落筆一萬字﹐白眼舉觴三百杯』﹐『田中誰問不納履﹐坐上適來何處蠅』﹐『秋千門巷火新攺﹐桑柘田園春向分』﹐『忽乘舟去值花雨﹐寄得書來應麥秋』。其法於當下平字處以仄字易之﹐欲其气挺然不羣﹐前此未有人作此體﹐獨魯直變之。」

苕溪漁隱曰「此體本出於老杜﹐如『寵光蕙業與多碧﹐點注桃花舒小紅』﹐『一雙白魚不受釣﹐三寸黃柑猶自靑』﹐『外江三峽且相接﹐鬥酒新詩終日疏』﹐『負鹽出井此溪女﹐打鼓發船何郡郎』﹐『沙上艸閣柳新暗﹐城邊野池蓮欲紅』。似此體甚多﹐聊舉此數聯﹐非獨魯直變之也。余嘗效此體作一聯云﹕『天連風色共髙運﹐秋與物華俱老成。』今俗謂之拗句者是也。」

張文潛云「以聲律作詩﹐其末流也﹐而唐至今詩人謹守之。獨魯直一掃古今﹐出胸臆﹐破棄聲律﹐作五七言﹐如金石未作﹐鐘磬聲和﹐渾然有律呂外意。近來作詩者﹐頗有此體﹐然自吾魯直始也。」苕溪漁隱曰「古詩不拘聲律﹐自唐至今詩人皆然﹐初不待破棄聲律。詩破棄聲律﹐老杜自有此體﹐如《絕句漫與》《黃河》《江畔獨步尋花》《夔州歌》《春水生》﹐皆不拘聲律﹐渾然成章﹐新奇可愛﹐故魯直效之作《病起荊州江亭卽事》《謁李材叟兄弟》《謝答聞善絕句》之類是也。老杜七言如《題省中院壁》《望嶽》《江雨有懷鄭典設》《晝夢》《愁彊戲爲吳體》《十二月一日三首》。魯直七言如《寄上叔父夷仲》《次韻李任道晚飲鎖江亭》《兼簡履中南玉》《廖致平送綠荔支》﹝「廖」原作「寥」﹐今據本集攺。﹞《贈鄭郊》之類是也。此聊舉其二三﹐覽者當自知之。文潛不細考老杜詩﹐便謂此體自吾魯直始﹐非也。魯直詩本得法於杜少陵﹐其用老杜此體何疑。老杜自我作古﹐其詩體不一﹐在人所喜取而用之﹐如東坡《在嶺外遊博羅香積寺》《同正輔遊白水山》《聞正輔將至以詩迎之》﹐皆古詩﹐而終篇對屬精切﹐語意貫穿﹐此亦是老杜體﹐如《嶽麓山道林二寺行》《追酬故髙蜀州人日見寄》《入衡州奉贈李八丈判官》《晚登瀼上堂》之類﹐槪可見矣。」

《石林詩話》云「蜀人石翼﹐黃魯直在黔中時﹐遊從最久。嘗言見魯直自矜詩一聯云﹕『人得交遊是風月﹐天開圖畫卽江山。』以爲晚年最得意﹐每舉以教人﹐而終不能成篇﹐蓋不欲以常語雜之。然魯直自有『山圍燕坐圖畫出﹐水作夜窗風雨來』﹐余以謂气格當勝前聯也。」

山谷云「詩詞髙勝﹐要從學問中來。後來學詩者﹐𨿽時有妙句﹐譬如合眼摸象﹐隨所觸體得一處﹐非不卽似﹐要且不是﹔若開眼全體見之﹐合古人處﹐不待取證也。」又云「詩文不可鑿空彊作﹐待境而生﹐便自工耳。每作一篇﹐先立大意﹔長篇須曲折三致意﹐乃可成章。」

《後山詩話》云「《乞貓詩》﹕『秋來鼠輩欺貓死﹐窺甕翻盤攪夜眠﹐聞道貍奴將數子﹐買魚穿柳聘銜蟬。』𨿽滑稽而可喜﹐千歲而下﹐讀者如新。」

《西淸詩話》云「魯直少警悟﹐八歲能作詩﹐《送人赴舉》云﹕『送君歸去明主前﹐若問舊時黃庭堅﹐謫在人間今八年。』此已非髫稚語矣。」

《桐江詩話》云「世傳山谷七歲作《牧童詩》云﹕『騎牛遠遠過前村﹐短笛風吹隔隴聞﹐多少長安名利客﹐機關用盡不如君。』」

王直方《詩話》云「山谷謂洪龜父云﹕『甥最愛老舅詩中何語﹖』龜父舉『蜂房各自開戶牗﹐蟻穴或夢封侯王』﹐『黃流不解涴明月﹐碧樹爲我生涼秋』﹐以爲深類工部。山谷云﹕『得之矣。』腸字韻《茶詩》﹐山谷自和云﹕『曲幾團蒲聽煮湯﹐煎成車聲繞羊腸。』東坡見之云﹕『黃九怎得不窮。』張文潛嘗謂余曰﹕『黃九似桃李春風一杯酒﹐江湖夜雨十年燈﹐眞是奇語。』」苕溪漁隱曰「汪彥章有『千里江山漁笛晚﹐十年燈火客氈寒』之句﹐效山谷體也。余亦嘗效此體作一聯云﹕『釣艇江湖千里夢﹐客氈風雪十年寒。』」

《呂氏童蒙訓》云「或稱魯直『桃李春風一杯酒﹐江湖夜雨十年燈』﹐以爲極至。魯直自以此猶砌合﹐須『石吾甚愛之﹐勿使牛礪角﹐牛礪角尙可﹐牛斗殘我竹』﹐乃可言至耳。然如魯直《百里大夫冢詩》﹑與《快閣詩》﹐已自見成就處也。」

《侯鯖錄》云「煕寧中﹐黃魯直爲宮教﹐王開府者酒餘脫淺色香羅襖衣之﹐﹝「王」原作「五」﹐今據徐鈔本﹑明鈔本校攺。﹞魯直醉中作詩曰﹕『疊送香羅淺色衣﹐著來春气入書帷﹐到家慈母驚相問﹐爲說王孫脫贈時。』」

苕溪漁隱曰「山谷詩﹕『焉知冶容子﹐掩袂泣前魚。』事見《文選中山王孺子妾歌》注﹕『魏王與龍陽君共船而釣﹐得十餘魚而棄之﹐泣下﹐曰﹕臣始得魚甚喜﹐後得益多﹐而大欲棄前所得也﹔今臣得拂枕席﹐爵至人君﹐四海之內﹐美人甚多﹐聞臣得幸﹐畢褰裳而趨﹐臣亦同所得魚將棄矣﹐得無涕乎﹗王乃令曰﹕敢言美人者族﹗』」

山谷云「江南野中有一種小白花木﹐髙數尺﹐春開極香﹐野人謂之鄭花。王荊公嘗欲作詩而陋其名﹐予請名曰山礬﹐野人采鄭花以染黃﹐不借礬而成色﹐故名山礬。海岸孤絕處﹐補陀山譯者以謂小白花﹐予疑卽此花爾﹐不然﹐何以觀音老人端坐不去邪﹖詩曰﹕『北嶺山礬取次開﹐淸風正用此時來﹐平生習气難料理﹐愛著幽香未擬回。』又詠水仙花﹐有『山礬是弟梅是兄』之句。」

《髙齋詩話》云「唐人題唐昌觀玉蕊花詩云﹕『一樹瓏松玉刻成﹐飄廊點地色輕輕﹐女冠夜覓香來處﹐惟見階前碎月明。』今瑒花卽玉蕊花﹐王介甫以比瑒﹐謂當用此瑒字。蓋瑒玉名﹐取其白耳。魯直又更其名爲山礬﹐謂可以染也﹐廬陵段謙叔﹐多聞士也﹐家藏異書古刻至多﹐有楊汝士《與白二十二帖》云﹕『唐昌玉蕊﹐以少故見貴耳。自來江南﹐山山有之﹐土人取以供染事﹐不甚惜也。』則知瑒花之爲玉蕊﹐斷無疑矣。傅子容見此帖﹐乃作絕句云﹕『比瑒更礬總未佳﹐要須博物似張華﹐因觀異代前賢帖﹐知是唐昌玉蕊花。』」苕溪漁隱曰「余放浪林泉之日久矣﹐屢從樵夫野叟問所謂鄭花者﹐指其木謂余曰﹕『此鄭木也。』其葉如冬靑﹐﹝「冬」原作「凍」﹐今據徐鈔本﹑明鈔本校攺﹐下同。﹞髙二三丈﹐或有小者﹐亦丈餘﹐暮春開花﹐如冬靑花﹐𨿽香而甚烈﹐全不旖旎。但山谷云﹕『江南野中有一種小白花木﹐髙數尺﹐春開極香。』與余所見全不類。今江﹑浙山野間別有一種﹐其木髙二三尺﹐或五六尺﹐初春開小白花﹐極香而有遠韻﹐土人謂之白丁香花﹐但其葉不能染黃耳﹐未知孰是。」

蔡寬夫《詩話》云「李衛公《玉蕊花詩》云﹕『玉蕊天中樹﹐金鑾昔共窺。』注以爲禁林有此木﹐吳人不識﹐自文饒賞玩始得名﹐此爲潤州招隱山作也。碑今裂爲四段﹐在通判廳中﹐而招隱無復此花矣。詢之土人﹐皆莫知爲何物﹐或云卽今揚州后土祠瓊花﹐乃是自王元之始易其名﹐晏元獻嘗以李善《文選注》質之﹐云﹕『瓊乃赤玉﹐與花不類也。』」

苕溪漁隱曰「余頃歲往來湘中﹐屢遊浯溪﹐徘徊磨崖碑下﹐讀諸賢畱題﹐惟魯直﹑文潛二詩﹐傑句偉論﹐殆爲絕唱﹐後來難復措詞矣。魯直詩云﹕『春風吹船著浯溪﹐扶藜上讀《中興碑》。平生半世看墨本﹐摩挲石刻鬢成絲。明皇不作包桑計﹐顚倒四海由祿兒﹐九廟不守乘輿西﹐萬官奔竄鳥擇棲。撫軍監國太子事﹐何乃趣取大物爲﹖事有至難天幸耳﹐上皇跼蹐還京師。內間張后色可否﹐外間李父頤指揮。南內淒涼幾苟活﹐髙將軍去事尢危。臣結舂陵二三策﹐臣甫《杜鵑》再拜詩。安知忠臣痛至骨﹐後世但賞瓊琚詞。同來野僧六七輩﹐亦有文士相追隨。斷崖蒼蘚對立久﹐凍雨爲洗前朝悲。』文潛詩云﹕『玉環妖血無人掃﹐漁陽馬厭長安艸。潼關戰骨髙於山﹐萬里君王蜀中老。金戈鐵馬從西來﹐郭公凜凜英雄才﹐舉旗爲風偃爲雨﹐灑掃九廟無塵埃。元功髙名誰與紀﹐風雅不繼騷人死。水部胸中星斗文﹐太師筆下蛟龍字。天遣二子傳將來﹐髙山十丈磨蒼崖。誰持此碑入我室﹐使我一見昏眸開。百年廢興增嘆慨﹐當時數子今安在﹖君不見荒涼浯水棄不收﹐時有遊人打碑賣。』」

洪駒父《詩話》云「《記夢詩》云﹕『眾眞絕妙擁靈君﹐曉然夢之非紛紜。窗中遠山是眉黛﹐席上橊花皆舞裙。借問琵琶得聞否﹖靈君色莊妓搖手。兩客爭棋爛斧柯﹐一兒壞局君不呵。杏梁歸燕空語多﹐柰此雲窗霧閣何﹗』余嘗問山谷云﹕『此記一段事也。嘗從一貴宗室攜妓遊僧寺﹐酒闌劇﹐諸妓皆散入僧房中﹐主人不怪也﹐故有曉然夢之非紛紜之句。』」

《冷齋夜話》云「魯直﹐元祐初書臥菩提寺﹐時新秋雨過涼甚﹐夢與一道士牽衣升云而去﹐望見雲濤際天﹐夢中問道士﹕『無舟可濟﹐且公安之﹖』道士曰﹕『與公遊蓬萊。』卽襪而履之﹐魯直意不欲行﹐道士彊邀之﹐俄覺天風吹鬢﹐毛骨爲戰栗﹐道士令但斂目﹐惟聞足底聲如松風獵獵﹐忽有犬吠﹐開目不見道士﹐惟見宮殿千門萬戶。魯直徐入﹐有兩玉人導升殿﹐主者衣絳褶仙冠﹐執麈尾﹐仙女擁侍之。中有一女方整琵琶﹐魯直愛其風韻﹐顧之﹐忘揖主者﹐主者色莊。故其句云﹕『試問琵琶可聞否﹖靈君色莊妓搖手。』頃與餘同宿九江舟中﹐親爲餘言之。」二說不同﹐未知孰是。

《漫叟詩話》云「山谷晚年﹐艸字髙出古人﹐余嘗收得艸書陶淵明『結廬在人境』一篇﹐紙尾復作行書小字跋之﹐云﹕『往時作艸﹐殊不稱意﹐人甚愛之﹐惟錢穆父﹑蘇子瞻以爲筆俗﹐予心知其然﹐而不能攺。數年﹐百憂所集﹐不復玩思於筆墨﹐試以作艸﹐乃能蟬蛻於塵埃之外﹐然自此人當不愛耳。』又《榮衰無定在》一篇跋云﹕『陶淵明此詩﹐乃知阮嗣宗當斂袵﹐何況鮑﹑謝諸子邪﹖詩中不見斧斤﹐而磊落淸壯﹐惟陶能之。』又《題大云倉達觀臺》一首﹕『瘦藤拄到風煙上﹐﹝「拄」原作「柱」﹐今據徐鈔本﹑明鈔本校攺。﹞乞與遊人眼豁開﹐不知眼界闊多少﹐白鳥飛盡靑天回。』又《甲子春過揚州芍藥未開》一首﹕『春風十里珠簾捲﹐仿佛三生杜牧之﹐紅藥梢頭初繭栗﹐揚州風物鬢成絲。』」

王直方《詩話》云「酴醿﹐本酒名也﹐世以其開花顏色似之﹐故以取名﹐山谷所以有『名字因壺酒﹐風流付枕幃』之句。又云﹕『風流徹骨成春酒﹐夢寐宜人入枕囊。』韓持國《絕句》云﹕『平生爲愛此香濃﹐仰面嘗迎落絮風﹐長恐春歸有遺恨﹐典刑猶在酒杯中。』」

《冷齋夜話》云「前輩作花詩﹐多用美女比其狀﹐如曰﹕『若教解語應傾國﹐任是無情也動人。』塵俗哉﹗山谷作《酴醿詩》曰﹕『露濕何郎試湯餅﹐日烘荀令炷鑪香。』乃用美丈夫比之﹐特出類也。而吾叔淵才作《海棠詩》又不然﹕『雨過溫泉浴妃子﹐露濃湯餅試何郎。』意尢佳也。」

《呂氏童蒙訓》云「義山《雨詩》﹕『槭槭度瓜園﹐依依傍水軒。』此不待說雨﹐自然知是雨也。後來魯直﹑無己諸人﹐多用此體﹐作詠物詩﹐不待分明說盡﹐只仿佛形容﹐便見妙處。如魯直《酴醿》詩云﹕『露濕何郎試湯餅﹐日烘荀令炷鑪香。』」

苕溪漁隱曰「詩人詠物形容之妙﹐近世爲最。如梅聖兪﹕『蝟毛蒼蒼磔不死﹐銅盤矗矗釘頭生﹐吳雞鬥敗絳幘碎﹐海蚌扶出眞珠明。』誦此﹐則知其詠芡也。東坡﹕『海山仙人絳羅襦﹐紅紗中單白玉膚﹐不須更待妃子笑﹐風骨自是傾城姝。』誦此﹐則知其詠荔支也。張文潛﹕『平池碧玉秋波瑩﹐綠云擁扇靑搖柄﹐水宮仙女鬥新妝﹐輕步淩波踏明鏡。』誦此﹐則知其詠蓮花也。如唐彥謙《詠牡丹詩》云﹕『爲雲爲雨徒虛語﹐傾國傾城不在人。』羅隱《詠牡丹詩》云﹕『若教解語應傾國﹐任是無情也動人。』非不形容﹐但不能臻其妙處耳。蘇﹑黃又有詠花詩﹐皆托物以寓意﹐此格尢新奇﹐前人未之有也。東坡《謝杜沂遊武昌以酴醿見惠詩》云﹕『淒涼吳宮闕﹐紅粉埋故苑。至今微月夜﹐笙簫來絕巘。餘妍入此花﹐千載尙淸婉。』山谷《詠水仙花詩》云﹕『淩波仙子生塵襪﹐水面盈盈步微月﹐是誰招此斷腸魂﹐種作寒花寄愁絕。』《詠桃花絕句》云﹕『九疑山中萼綠華﹐黃雲承襪到羊家﹐眞筌虫蝕詩句斷﹐猶托餘情開此花。』余嘗因庭下黃白菊花相間開﹐遂效此格作詩詠之﹐曰﹕『何處金錢與玉錢﹐化爲蝴蝶夜翩翩﹐靑絲网住芳叢上﹐開作秋花取意妍。』金玉錢事見《杜陽雜編》﹕『唐穆宗時﹐禁中花開﹐夜有蛺蝶數萬﹐飛集花間﹐宮人以羅巾撲之﹐無有獲者﹐上令張网空中﹐得數百﹐遲明視之﹐皆庫中金玉錢也。』古人有《詠玉簪花詩》云﹕『燕罷瑤池阿母家﹐飛瓊扶上紫雲車﹐玉簪墜地無人拾﹐化作東南第一花。』稱此格也。」卷第四十八卷

第四十八

山谷中

《後山詩話》云「黃詞云﹕『斷送一生惟有﹐破除萬事無過。』蓋韓詩有云﹕『斷送一生惟有酒』﹐『破除萬事無過酒』﹐才去一字﹐遂爲切對﹐而語益峻。又云﹕『杯行到手莫畱殘﹐不道月明人散。』謂思相離之憂﹐則不得不盡﹐而俗士攺爲『畱連』﹐遂使兩句相失﹐正如論詩云『一方明月可中庭』﹐『可』不如『滿』也。」

王直方《詩話》云「宗室大年名令穰﹐喜微行﹐而善畫小景﹐山谷贈之以詩云﹕『揮毫不作小池塘﹐蘆荻江邊落雁行﹐𨿽有珠簾籠翡翠﹐不忘煙雨罩鴛鴦。』蓋有所譏也。」

《冷齋夜話》云「秦少遊《責雷州詩》曰﹕『南土四時都熱﹐愁人日夜俱長﹐安得此身如石﹐一時忘了家鄕。』黃魯直《責宜州詩》曰﹕『老色日上面﹐歡悰日去心﹐今旣不如昔﹐後當不如今。』『輕紗一幅巾﹐小簟六尺牀﹐無客盡日靜﹐有風終夜涼。』少遊情鐘﹐故詩酸楚﹐魯直學道﹐故詩閒暇。至東坡則云﹕『平生萬事足﹐所欠惟一死。』英特邁往之气﹐可畏而仰哉。」苕溪漁隱曰「『老色日上面﹐歡悰日去心﹐今旣不如昔﹐後當不如今』﹐乃白樂天《東城尋春詩》也。『輕紗一幅巾﹐小簟六尺牀﹐無客盡日靜﹐有風終夜涼。』亦白樂天《竹窗詩》也。二詩旣非魯直所作﹐《冷齋》何爲妄有『學道閒暇』之語邪﹖」

苕溪漁隱曰「荊公詩﹕『只向貧家促機杼﹐幾家能有一鉤絲。』山谷詩云﹕『莫作秋虫促機杼﹐貧家能有幾鉤絲。』荊公又有『小立佇幽香』之句﹐山谷亦有『小立近幽香』之句﹐語意全然相類﹐二公豈竊詩者﹖王直方云﹕『當是暗合。』亶其然乎﹗」

《後山詩話》云「唐人不學杜詩﹐惟唐彥謙與今黃庶﹑謝景初學之。魯直﹐黃之子﹐謝之婿﹐其於二父﹐猶子美之於審言也﹐然過於出奇﹐不如杜之遇物而奇也。﹝「如」原作「知」﹐今據元本﹑徐鈔本﹐明鈔本校攺。﹞三江五湖﹐平漫千里﹐因風石而奇耳。」

《隱居詩話》云「黃庭堅喜作詩得名﹐好用南朝人語﹐專求古人未使之一二奇字﹐綴葺而成詩﹐自以爲工﹐其實所見之僻也﹐故句𨿽新奇﹐而气乏渾厚。吾嘗作詩題其編後﹐略曰﹕『端求古人遺﹐琢削手不停﹐方其得璣羽﹐往往失鵬鯨。』蓋謂是也。」

苕溪漁隱曰「呂居仁近時以詩得名﹐自言傳衣江西﹐嘗作《宗派圖》﹐自豫章以降﹐列陳師道﹑潘大臨﹑謝逸﹑洪芻﹑僥節﹑僧祖可﹑徐俯﹑洪朋﹑林敏修﹑洪炎﹑汪革﹑李錞﹑韓駒﹑李彭﹑晁衝之﹑江端本﹑楊符﹑謝薖﹑夏傀﹑林敏功﹑潘大觀﹑何覬﹑王直方﹑僧善權﹑髙荷﹐合二十五人以爲法嗣﹐謂其源流皆出豫章也。其《宗派圖序》數百言﹐大略云﹕『唐自李杜之出﹐焜耀一世﹐後之言詩者﹐皆莫能及。至韓﹑柳﹑孟郊﹑張籍諸人﹐激昂奮厲﹐終不能與前作者並。元和以後至國朝﹐歌詩之作或傳者﹐多依效舊文﹐未盡所趣。惟豫章始大出而力振之﹐抑揚反復﹐盡兼眾體﹐而後學者同作並和﹐𨿽體制或異﹐要皆所傳者一﹐予故錄其名字﹐以遺來者。』余竊謂豫章自出機杼﹐別成一家﹐淸新奇巧﹐是其所長﹐若言『抑揚反覆﹐盡兼眾體』﹐則非也。元和至今﹐騷翁墨客﹐代不乏人﹐觀其英詞傑句﹐眞能發明古人不到處﹐卓然成立者甚眾﹐若言『多依效舊文﹐未盡所趣』﹐又非也。所列二十五人﹐其間知名之士﹐有詩句傳於世﹐爲時所稱道者﹐止數人而已﹐其餘無聞焉﹐亦濫登其列。居仁此圖之作﹐選擇弗精﹐議論不公﹐余是以辧之。」

《呂氏童蒙訓》云「學古人文字﹐須得其短處﹕如杜子美詩﹐頗有近質野處﹐如《封主簿親事不合詩》之類是也﹔東坡詩有汗漫處﹔魯直詩有太尖新太巧處﹐皆不可不知。東坡詩如『成都畫手開十眉』﹐『楚山固多猿﹐靑者黠而壽』﹐皆窮極思致﹐出新意於法度﹐表前賢所未到﹔然學者專力於此﹐則亦失古人作詩之意。」苕溪漁隱曰「《童蒙訓》乃居仁所撰﹐譏魯直詩有太尖新太巧處﹐無乃與《江西宗派圖》所云『抑揚反覆﹐盡兼眾體』之語背馳乎﹖」

《冷齋夜話》云「山谷南遷﹐與余會於長沙﹐畱碧湘門一月﹐李子光以官舟借之﹐爲憎疾者腹誹﹐因攜十六口買小舟﹐余以舟迫窄爲言﹐山谷笑曰﹕『煙波萬頃﹐水宿小舟﹐與大廈千楹﹐醉眠一榻何所異﹐道人繆矣。』卽解繂去。聞畱衡陽作詩寫字﹐因作長短句寄之﹐曰﹕『大廈吞風吐月﹐小舟坐水眠空﹐霧窗春曉翠如蔥﹐睡起雲濤正湧。往事回頭笑處﹐此生彈指聲中﹐玉箋佳句敏驚鴻﹐聞道衡陽價重。』時余方還江南﹐山谷和其詞﹐曰﹕『月仄金盆墮水﹐雁回醉墨書空﹐君詩秀絕雨園蔥﹐想見衲衣寒擁。蟻穴夢魂人世﹐楊花蹤迹風中﹐莫將社燕笑秋鴻﹐處處春山翠重。』」

山谷云「詩者﹐人之情性也﹐非彊諫爭於廷﹐怨忿詬於道﹐怒鄰罵坐之爲也。其人忠信篤敬﹐抱道而居﹐與時乖逢﹐遇物悲喜﹐同牀而不察﹐並世而不聞﹐情之所不能堪﹐因發於呻吟調笑之聲﹐胸次釋然﹐而聞者亦有所勸勉﹐比律呂而可歌﹐列干羽而可舞﹐是詩之美也。其發爲訕謗侵陵﹐引頸以承戈﹐披襟而受矢﹐以快一朝之忿者﹐人皆以爲詩之過﹐是失詩之旨﹐非詩之過也。」

山谷云「嘗作得兩句云﹕『淸鑑風流歸賀八﹐飛揚跋扈付朱三』﹐未知可贈誰﹐遂不能成章。又嘗嘲一浴濁者人云﹕『濁气撲不破﹐淸風倒射回。』東坡言無以復加。」

《類苑》云「魯直善用事﹐若正爾塡塞故實﹐舊謂之點鬼簿﹐今謂之堆垛死屍﹐如《詠猩猩毛筆詩》云﹕『平生幾兩屐﹐身後五車書。』又云﹕『管城子無食肉相﹐孔方兄有絕交書。』精妙隱密﹐不可加矣﹐當以此語反三隅也。」

《呂氏童蒙訓》云「東坡詩云﹕『賦詩必此詩﹐定知非詩人。』此或一道也。魯直作詠物詩﹐曲當其理﹐如《猩猩筆詩》﹕『平生幾兩屐﹐身後五車書。』其必此詩哉。」

苕溪漁隱曰「《正法眼藏》云﹕『石頭一日問藥山﹐曰﹕子近日作麼生﹖山曰﹕皮膚脫落盡﹐惟有眞實在。』魯直《別楊明叔詩》云﹕『皮毛剝落盡﹐惟有眞實在。』全用藥山禪語也。」

王直方《詩話》云「《謝王炳之惠玉版紙詩》云﹕『王侯鬢若緣坡竹。』此出《髯雙傳》﹐炳之大以爲憾。《送零陵主簿夏君玉詩》﹐末云﹕『因行訪幽禪﹐頭陀煙雨外。』蓋君玉頭甚大﹐故以此戲之。」

《冷齋夜話》云「王榮老嘗官於觀州﹐罷官﹐渡觀江﹐七日風作不得濟。父老曰﹕『公舟中必有奇異﹐此江神極靈﹐當獻之得濟。』榮老顧無有﹐止有黃麈尾﹐以獻之﹐風如故﹔又以端石研獻之﹐風愈作﹔又以宣包虎帳獻之﹐皆不驗。夜臥念曰﹕『有魯直艸書扇頭子題韋應物詩曰﹕爲憐幽艸澗邊行﹐上有黃鸝繞樹鳴﹐春潮帶雨晚來急﹐野渡無人舟自橫。』公取視﹐慌惚之勢﹐曰﹕『我猶不識﹐鬼寧識之乎﹖』持以獻之﹐香火未收﹐天水相照﹐如兩鏡對展﹐南風徐來﹐帆一餉而濟。予謂觀江神必元祐遷客之鬼﹐不然﹐何嗜之深耶﹖」

東坡云「魯直作《漁父詞》云﹕『新婦磯頭眉黛愁﹐女兒浦口眼波秋。驚魚錯認月沈鉤﹐靑篛笠前無限事。綠蓑衣底一時休﹐斜風細雨轉船頭。』其詞淸新婉麗﹐聞其得意﹐自言﹕『以水光山色﹐替卻玉肌花貌﹐此乃眞得漁父家風也。』然才出新婦磯﹐又入女兒浦﹐此漁父無乃太瀾浪也。」

王直方《詩話》云「『讀書頭欲白﹐相對眼終靑』﹐『身更萬事已頭白﹐相對百年終眼靑』﹐『看鏡白頭知我老﹐平生靑眼爲君明』﹐『故人相見尙靑眼﹐新貴卽今多白頭』﹐『江山萬里將頭白﹐骨肉十年終眼靑』﹐『白頭逢國士﹐靑眼酒樽開』﹐此坡﹑谷所作也﹐其用靑眼對白頭者非一﹐而工拙亦各有差耳。老杜亦云﹕『別來頭並白﹐相對眼終靑。』」

苕溪漁隱曰「魯直《觀伯時畫馬詩》云﹕『儀鸞供帳饕虱行﹐翰林濕薪爆竹聲﹐風簾官燭淚縱橫。木穿石盤未渠透﹐坐窗不遨令人瘦﹐貧馬百菣逢一豆。眼明見此玉花驄﹐徑思著鞭隨詩翁﹐城西野桃尋小紅。』此格﹐《禁臠》謂之促句換韻﹐其法三句一換韻﹐三疊而止。此格甚新﹐人少用之。余嘗以此格爲鄙句云﹕『靑玻璃色瑩長空﹐爛銀盤掛屋山東﹐晚涼徐度一襟風。天分風月相管領﹐對之技癢誰能忍﹐吟哦自恨詩才窘。掃寬露坐發興新﹐浮蛆琰琰拋靑春﹐不妨舉盞成三人。』」

山谷云「人生歲衣十匹﹐日飯兩盂﹐而終歲苶然疲役﹐此何理邪﹖男女婚嫁緣﹐渠儂墮地自有衣食分齊﹐﹝「墮」原作「隨」﹐今據元本﹑徐鈔本﹑明鈔本校攺。﹞所謂『誕寘之隘巷﹐牛羊腓字之』﹐其不應凍餓溝壑者﹐天不能殺也。今蹙眉終日﹐正爲百艸憂春雨耳。靑山白雲﹐江湖之湛然﹐可復有不足之嘆邪﹖」卷第四十九卷

第四十九

山谷下

《後山詩話》云「學詩當以子美爲師﹐有規矩﹐故可學。退之於詩本無解處﹐以才髙而好耳。淵明不爲詩﹐寫其胸中之妙耳。學杜無成﹐不失爲功﹔無韓之才與陶之妙﹐而學其詩﹐終樂天耳。」

唐子西《語錄》云「《六經》之後﹐便有司馬遷﹐《三百五篇》之後﹐便有杜子美。《六經》不可學﹐亦不須學﹐故作文當學司馬遷﹐作詩當學杜子美﹔二書亦須常讀﹐所謂『不可一日無此君』也。」

苕溪漁隱曰「近時學詩者﹐率宗江西﹐然殊不知江西本亦學少陵者也。故陳無己曰﹕『豫章之學博矣﹐而得法於少陵﹐故其詩近之。』今少陵之詩﹐後生少年不復過目﹐抑亦失江西之意乎﹖江西平日語學者爲詩旨趣﹐亦獨宗少陵一人而已。余爲是說﹐蓋欲學詩者師少陵而友江西﹐則兩得之矣。」

呂居仁《與曾吉甫論詩第一帖》云「寵諭作詩次第﹐此道不講久矣﹐如本中何足以知之。或勵精潛思﹐不便下筆﹐或遇事因感﹐時時舉揚﹐工夫一也。古之作者﹐正如是耳。惟不可鑿空彊作﹐出於牽彊﹐如小兒就學﹐俯就課程耳。《楚詞》﹑杜﹑黃﹐固法度所在﹐然不若徧考精取﹐悉爲吾用﹐則姿態橫出﹐不窘一律矣。如東坡﹑太白詩﹐𨿽規摹廣大﹐學者難依﹐然讀之使人敢道﹐澡雪滯思﹐無窮苦艱難之狀﹐亦一助也。要之﹐此事須令有所悟入﹐則自然越度諸子。悟入之理﹐正在工夫勤惰間耳。如張長史見公孫大娘舞劍﹐頓悟筆法。如張者﹐專意此事﹐未嘗少忘胸中﹐故能遇事有得﹐遂造神妙﹔使它人觀舞劍﹐有何干涉。非獨作文學書而然也。和章固佳﹐然本中猶竊以爲少新意也。近世次韻之妙﹐無出蘇﹑黃﹐𨿽失古人唱酬之本意﹐然用韻之工﹐使事之精﹐有不可及者。」《第二帖》云「詩卷熟讀﹐深慰寂寞。蒙問加勤﹐尢見樂善之切﹐不獨爲詩賀也。其間大槪皆好﹐然以本中觀之﹐治擇工夫已勝﹐而波瀾尙未闊﹐欲波瀾之闊去﹐須於規摹令大﹐涵養吾气而後可。規摹旣大﹐波瀾自闊﹐少加治擇﹐功已倍於古矣。試取東坡黃州已後詩﹐如《種松》《醫眼》之類﹐及杜子美歌行及長韻近體詩看﹐便可見。若未如此﹐而事治擇﹐恐易就而難遠也。退之云﹕『气﹐水也﹐言﹐浮物也﹐水大則物之浮者大小畢浮﹐气之與言猶是也﹐气盛則言之長短與聲之髙下皆宜。』如此﹐則知所以爲文矣。曹子建《七哀詩》之類﹐宏大深遠﹐非復作詩者所能及﹐此蓋未始有意於言語之間也。近世江西之學者﹐𨿽左規右矩﹐不遺餘力﹐而往往不知出此﹐故百尺竿頭﹐不能更進一步﹐亦失山谷之旨也。」

宋子京《筆記》云「文章必自名一家﹐然後可以傳不朽﹔若體規畫圓﹐準方作矩﹐終爲人之臣僕。古人譏屋下架屋﹐信然。陸機曰﹕『謝朝花於已披﹐啟夕秀於未振。』韓愈曰﹕『惟陳言之務去。』此乃爲文之要。」苕溪漁隱曰「學詩亦然﹐若循習陳言﹐規摹舊作﹐不能變化﹐自出新意﹐亦何以名家。魯直詩云﹕『隨人作計終後人。』又云﹕『文章最忌隨人後。』誠至論也。」

苕溪漁隱曰「元祐文章﹐世稱蘇﹑黃。然二公當時爭名﹐互相譏誚﹐東坡嘗云﹕『黃魯直詩文﹐如蝤蛑江珧柱﹐格韻髙絕﹐盤飧盡廢﹐然不可多食﹐多食則發風動气。』山谷亦云﹕『蓋有文章妙一世﹐而詩句不逮古人者。』此指東坡而言也。二公文章﹐自今視之﹐世自有公論﹐豈至各如前言﹐蓋一時爭名之詞耳。俗人便以爲誠然﹐遂爲譏議﹐所謂『蚍蜉撼大樹﹐可笑不自量』者邪。」

東坡云「讀魯直詩﹐如見魯仲連﹑李太白﹐不敢復論鄙事﹐𨿽若不適用﹐然不爲無補於世。」

王直方《詩話》云「山谷舊所作詩文﹐名以《焦尾》《獘帚》﹐少遊雲﹕『每覽此編﹐輒悵然終日﹐殆忘食事﹐邈然有二漢之風。今交遊中以文墨稱者﹐未見其此﹐所謂珠玉在傍﹐覺我形穢也。』有學者問文潛模範﹐曰﹕『看《退聽稿》。』蓋山谷在館中時﹐自號所居曰退聽堂。」

《後山詩話》云「黃詩韓文﹐有意故有工﹐老杜則無工矣。然學者先黃﹑韓﹐不由黃﹑韓而爲老杜﹐則失之拙易矣。」

《呂氏童蒙訓》云「讀《莊子》﹐令人意寬思大﹐敢作﹔讀《左傳》﹐便使人入法度﹐不敢容易﹕二書不可偏廢也。近世讀東坡﹑魯直詩亦類此。」

《溲叟詩話》云「『王侯文采似於菟﹐洪甥人間汗血駒﹐相將問道城南隅﹐無屋止借船官居。』或云當作『官船居』﹐非也。庾子山賦云﹕『風吹云夢﹐凍合船官。』注﹕『船官﹐官船也。』凡讀人詩﹐不可以臆見擅攺字。」

王直方《詩話》云「蠟梅﹐山谷初見之﹐作二絕﹐一云﹕『金蓓鎖春寒﹐惱人香未展﹐𨿽無桃李顏﹐風味極不淺。』一云﹕『體燻山麝臍﹐色染薔薇露﹐披拂不滿襟﹐時有暗香度。』緣此蠟梅盛於京師。然交遊間亦有不喜之者﹐余嘗爲作解嘲云﹕『紛紛紅紫𨿽無韻﹐映帶園林正要渠﹐誰遺一枝香最勝﹐故應有客問何如。』」苕溪漁隱曰「東坡亦有《蠟梅詩》云﹕『天工點酥作梅花﹐此有蠟梅禪老家﹐蜜蜂采花作黃蠟﹐取蠟爲花亦其物。』不獨山谷有詩也。余嘗和人詠蠟梅絕句﹐因紀其事云﹕『新詩湔拂自蘇黃﹐想見當年喜色香﹐艸木無情遇眞賞﹐豈知千載有餘芳。』」

《石林詩話》云「外祖晁君誠善詩﹐蘇子瞻所謂『溫厚靜深如其爲人』者也。黃魯直嘗誦其『小雨愔愔人不寐﹐臥聽羸馬齕殘芻』﹐愛賞不已。他日得句云﹕『馬齕枯萁喧午枕﹐夢驚風雨浪翻江。』自以爲工﹐以語舅氏無咎曰﹕『吾詩實發於乃翁前聯﹐余始聞舅氏言﹐不解風雨翻江之意﹐一日﹐憩於逆旅﹐聞旁捨有澎湃鞺鞳之聲﹐如風浪之歷船者﹐起視之﹐乃馬食於槽﹐水與艸齟齬於槽間而爲此聲﹐方悟魯直之好奇﹔然此亦非可以意索﹐殆適相遇而得之也。』」

山谷云「賈天錫作意和香﹐自然有富貴气﹐覺諸人家和香極寒气也。天錫屢惠此香﹐惟要作詩﹐因以『兵衛森畫戟﹐晝寢凝淸香』爲韻﹐作十小詩贈之﹐猶恨詩語未工﹐未稱此香耳。然余甚寶此香﹐未嘗妄以與人。城西張仲謀爲我作寒計﹐惠送騏驥院馬通薪二百﹐因以香二十餅報之。或笑曰﹕『不爲公詩爲地邪﹖』應之曰﹕『詩或能爲人作祟﹐豈若馬通薪﹐使水雪之辰﹐鈐下馬走﹐皆有挾纊之溫邪﹗學詩三十年﹐今乃大覺﹐然見事亦太晚也。』」苕溪漁隱曰「十詩中如『險心遊萬仞﹐躁欲生五兵』﹐『隱兒香一炷﹐靈臺湛空明』﹐誠佳句也。」

《漫叟詩話》云「諺云﹕『至家千里﹐﹝「至」《詩人玉屑》作「去」。﹞勿食蘿摩枸杞。』山谷嘗賦《道院枸杞詩》云﹕『去家尙勿食﹐出家安用許。』時同賦者﹐服其用事精確。」

《髙齋詩話》云「山谷詩云﹕『山椒欲雨好雲气﹐湖面逆風生水紋。』汪彥章詩云﹕『野田無雨出龜兆﹐湖水得風生谷紋。』」

山谷云「古人有言﹕『並敵一向﹐千里殺將。』要須心地收汗馬之功﹐讀書乃有味﹐棄書冊而遊息﹐書味猶在胸中﹐久之乃見。古人用心處如此﹐則盡心於一兩書﹐其餘如破竹﹐皆迎刃而解耳。古人嘗諭植楊﹕楊﹐天下易生之木也﹐倒植之而生﹐橫植之而生﹔然一人植之﹐一人拔之﹐𨿽千日之功皆棄。此最善諭也。」

苕溪漁隱曰「《食筍詩》云﹕『甘菹和菌耳﹐辛膳胹姜芥。』菹﹐酢菜也﹐亦作葅﹐側魚切﹔胹音而﹐煮熟也。」

潘子眞《詩話》云「『霜威能折綿』之句﹐予問折綿所從來﹐山谷曰﹕『勁气方凝海﹐淸威正折綿﹐庾肩吾詩也。』」

《後山詩話》云「退之以文爲詩﹐子瞻以詩爲詞﹐如教坊雷大使之舞﹐𨿽極天下之工﹐要非本色。今代詞手﹐惟秦七﹑黃九耳﹐唐諸人不迨也。」

王直方《詩話》云「洪龜父常有詩云﹕『瑯玕嚴佛界﹐薜荔上僧垣。』山谷攺云﹕『瑯璫鳴佛屋。』龜父前後作詩﹐惟有『一朝厭蝸角﹐萬里騎鵬背』一聯﹐最爲妙絕。山谷亦嘗嘆賞此句。」

《雪浪齋日記》云「『槐夏棗花纂纂﹐麥秋椹子離離﹐不羨十千美酒﹐難忘三百枯棋。』『兩部池蛙當妓﹐千山飛鳥催沽﹐引睡直須黃你﹐曲肱正要靑奴。』此洪駒父少作也。又詩云﹕『背秋轉覺山形瘦﹐新雨還添水面肥。』『山形瘦』之語﹐古今少有道者。」

《呂氏童蒙訓》云「山谷嘗謂諸洪言﹕『作詩不必多﹐如《三百篇》足矣。某平生詩甚多﹐意欲止畱三百篇﹐餘者不能認得。』諸洪皆以爲然。徐師川獨笑曰﹕『詩豈論多少﹐只要道盡眼前景致耳。』山谷回顧曰﹕『某所說止謂諸洪作詩太多﹐不能精致耳。』」卷第五十卷

第五十

秦少遊

王直方《詩話》云「少遊嘗以眞字題『月團新碾瀹花瓷﹐飲罷呼兒課《楚詞》﹐風定小軒無落葉﹐靑虫相對吐秋絲』一絕於邢惇夫扇上﹐山谷見之﹐乃於扇背復作小艸題『黃葉委庭觀九州﹐小虫催女獻功裘﹐金錢滿地無人費﹐百斛明珠薏苡秋』一絕﹐皆自所作詩也。少遊後見之﹐復云﹕『逼我太甚。』」

王直方《詩話》云「山谷避暑城西李氏園﹐題詩於壁云﹕『荷气竹風宜永日﹐冰壺涼簟不能回﹐題詩未有驚人句﹐會喚謫仙蘇二來。』少遊言於東坡曰﹕『以先生爲蘇二﹐大似相薄。』少遊極怨山谷《和寄寂齋詩》云﹕『志大略細謹。』言蔡州事少人知者﹐因此句使人吹毛耳。」

《髙齋詩話》云「少遊在蔡州﹐與營妓婁婉字東玉者甚密﹐贈之詞云『小樓連苑橫空』﹐又云『玉佩丁東別後』者是也。又《贈陶心兒詞》云﹕『天外一鉤橫月﹐帶三星。』謂心字也。葉致遠屢對荊公稱秦少遊詩﹐公嘗有別紙云﹕『秦君之詩﹐淸新婉麗﹐鮑﹑謝似之。』又云﹕『公愛秦君數口之﹐今得其詩﹐手之而不釋﹔然聞秦君嘗學至言妙道﹐無乃笑吾二人嗜好異乎﹖』蓋少遊嘗爲道土書符咒水﹐故公有是語。」苕溪漁隱曰「東坡嘗有書薦少遊於荊公云﹕『向屢言髙郵進士秦觀太虛﹐公亦粗知其人﹐今得其詩文數十首拜呈﹐詞格髙下﹐固已無逃於左右﹔此外博綜史傳﹐通曉佛書﹐若此類未易一一數也。』荊公答書云﹕『示及秦君詩﹐適葉致遠一見﹐亦以謂淸新嫵麗﹐鮑﹑謝似之。公奇秦君﹐口之而不置﹐我得其詩﹐手之而不釋。又聞秦君嘗學至言妙道﹐無乃笑我與公嗜好異乎﹖』二書所云如此﹐《髙齋》以謂葉致遠屢對荊公稱秦少遊詩﹐嘗有別紙﹐眞誤也。東坡謂少遊通曉佛書﹐故荊公有『秦君嘗學至言妙道』之語﹐《髙齋》以謂『少遊嘗爲道士書符咒水』﹐又誣也。」

《冷齋夜話》云「少遊到郴州﹐作長短句云﹕『霧失樓臺﹐月迷津渡﹐桃源望斷無尋處﹐可堪孤館閉春寒﹐杜鵑聲裏斜陽暮。驛寄梅花﹐魚傳尺素﹐砌成此恨無重數﹐郴江幸自繞郴山﹐爲誰流下瀟湘去。』東坡絕愛其尾兩句﹐自書於扇曰﹕『少遊已矣﹐𨿽萬人何贖。』」

《詩眼》云「或問余﹐東坡有言﹕『詩至於杜子美﹐天下之能事畢矣。』老杜之前﹐人固未有如老杜﹐後世安知無過老杜者﹖余曰﹕『如一片花飛減卻春﹐若詠落花﹐則語意皆盡﹐所以古人旣未到﹐決知後人更無好語。如《畫馬詩》云﹕玉花卻在禦榻上﹐榻上庭前屹相向。則曹將軍能事與造化之功﹐皆不可以有加矣。至其它吟詠人情﹐模寫景物﹐皆如是也。老杜《謝嚴武詩》雲﹕雨映行宮辱贈詩。』山谷云﹕『只此雨映兩字﹐寫出一時景物﹐此句便雅健。』余然後曉句中當無虛字。後誦淮海小詞云﹕『杜鵑聲裏斜陽暮。』公曰﹕『此詞髙絕。但旣云斜陽﹐又雲暮﹐則重出也。欲攺斜陽作簾櫳。』余曰﹕『旣言孤館閉春寒﹐似無簾櫳。』公曰﹕『亭傳𨿽未必有簾櫳﹐有亦無害。』余曰﹕『此詞本模寫牢落之狀﹐若曰簾櫳﹐恐損初意。』先生曰﹕『極難得好字﹐當徐思之。』然余因此曉句法﹐不當重疊。」

王直方《詩話》云「少遊爲黃本﹐錢穆父爲戶書﹐皆居東華門之堆垛場。少遊春日嘗有詩遺穆父云﹕『三年京國鬢如絲﹐又見新花發故枝﹐日典春衣非爲酒﹐家貧貪粥已多時。』穆父以米二石送之。」

《冷齋夜話》云「東坡初未識少遊﹐少遊知其將復過維揚﹐作坡筆語﹐題壁於一山寺中。東坡果不能辧﹐大驚。及見孫莘老﹐出少遊詩詞數十篇﹐讀之﹐乃嘆曰﹕『向書壁者﹐定此郎也。』後與少遊維揚飲別﹐作《虞美人》曰﹕『波聲拍枕長淮曉﹐隙月窺人小﹐無情汴水自東流﹐只載一船離恨向西州。竹陰花圃曾同醉﹐酒未多於淚﹐誰敵風鑑在塵埃﹐醞造一場煩惱送人來。』世傳此詞﹐是賀方回所作﹐𨿽山谷亦云﹕『大觀中於金陵見其親筆﹐醉墨超放﹐气壓王子敬﹐蓋東坡詞也。』」

王直方《詩話》云「少遊嘗因晚出右掖門﹐有詩云﹕『金爵觚稜轉夕輝﹐飄飄宮葉墮秋衣﹐出門塵漲如黃霧﹐姑覺身從天上歸。』識者以爲少遊作一黃本校勘﹐而炫耀如此﹐必不遠到。」

《冷齋夜話》云「少遊在黃州﹐飲於海橋﹐橋南北多海棠﹐有老書生家於海棠叢間﹐少遊醉宿於此﹐明日題其柱云﹕『喚起一聲人悄﹐龕暖夢寒窗曉。瘴雨過﹐海棠晴﹐春色又添多少﹗社甕釀成微笑﹐牛破癭瓢共舀。覺健倒﹐急投牀﹐醉鄕廣大人間小。』東坡愛其句﹐恨不得其腔﹐當有知者。」

《桐江詩話》云「少遊汝南作教官日﹐郡將向宗回團練﹐有登城詩﹐少遊次韻兩篇﹐云﹕『沄沄汝水抱城根﹐野色偸春入燒痕。千點湘妃枝上淚﹐一聲杜宇水邊魂。遙憐鴻隙陂穿路﹐尙想元和賊負恩。粉堞朱垣都過了﹐恍如陶侃夢天門。』『庖煙起處認孤村﹐天色淸寒不見痕。車輞湖邊梅濺淚﹐壺公祠畔月銷魂。封疆盡是春秋國﹐廟食多懷將相恩。試問李斯長嘆後﹐誰牽黃犬出東門﹖』又嘗於程文通會間﹐賦牽牛花詩云﹕『銀漢初移漏欲殘﹐步虛人倚玉欄幹﹐仙衣染得天邊碧﹐乞與人間向曉看。』又一歲﹐太守王左丞二月十一日生日﹐﹝「守」原作「呼」﹐今據徐鈔本校攺。﹞程文通諸人前期袖壽詩艸謁少遊﹐問曰﹕『左丞生日﹐必有佳作。』少遊以詩艸示之﹐乃壓小靑字韻俱盡﹐﹝徐鈔本﹑明鈔本無「小」字及「俱盡」二字。﹞首云﹕『元气鐘英偉﹐東皇賦炳靈﹐蓂敷十一莢﹐椿茂八千齡﹐汗血來西極﹐摶風出北溟。』諸人愕然相視﹐讀畢﹐俱不敢出袖中之艸﹐唯唯而退。」﹝徐鈔本﹑明鈔本有注云「堯時有艸生於階﹐每月朔生於筴﹐月平則生十五筴﹐自十六日一筴落﹐至三十落盡﹐月小則一葉厭而不落﹔堯視此以爲歷。」﹞

王直方《詩話》云「參寥言舊有一詩寄少遊﹐少遊和云﹕『樓闕過朝雨﹐參差動霽光。衣冠分禁路﹐雲气繞宮墻。亂絮迷春闊﹐﹝「迷」原作「述」﹐元本﹑徐鈔本﹑明鈔本俱作「迷」﹐今據攺。﹞嫣花困日長。平康在何處﹖十里帶垂楊。』莘老嘗讀此詩﹐至末句云﹕『這小子又賤發也。』少遊後編《淮海集》﹐遂攺云﹕『經旬牽酒伴﹐猶未獻《長楊》。』」

《石林詩話》云「元祐初﹐駕幸太學﹐呂承相微仲有詩﹐中間押行字韻﹐館閣諸人皆和﹐秦學士觀一聯云﹕『法天璧水遙迎仗﹐映月深衣不亂行。』諸生聞之亦哄然。觀爲人喜傲謔﹐然此句實於趁韻﹐未必有意也。」

《桐江詩話》云「暢姓惟汝南有之﹐其族尢奉道﹐男女爲黃冠者十之八九。時有女冠暢道姑﹐姿色妍麗﹐神仙中人也。少遊挑之不得﹐作詩云﹕『瞳人剪水腰如束﹐一幅烏紗裹寒玉﹐超然自有姑射姿﹐回看粉黛皆塵俗。霧閣云窗人莫窺﹐門前車馬任東西﹐禮罷曉壇春日靜﹐落紅滿地乳鴉啼。』」

《呂氏童蒙訓》云「『雨砌墮危芳﹐風軒納飛絮』之類﹐李公擇以爲謝家兄弟得意不能過也。少遊過嶺後﹐詩嚴重髙古﹐自成一家﹐與舊作不同。」

《冷齋夜話》云「少遊南遷﹐宿共阝亭湖廟下﹐登舟縱望﹐久之﹐歸臥。舟中聞風聲﹐側枕視微波﹐月影縱橫﹐追憶昔嘗宿乘雲老借竹軒﹐見西湖月色如此。俄夢美人以維摩像來求贊﹐少遊極愛其畫﹐念曰﹕『非道子不能也。』此美人以詩戲少遊曰﹕『不知水宿分風浦﹐何似秋眠借竹軒。聞道詩詞妙天下﹐廬山對岸可無言。』少遊夢中題其像曰﹕『竺儀華夢﹐瘴面囚首﹐口不能言﹐十分似九﹐應笑舌覆大千作師子吼﹐不如搏取妙喜如陶家手。』余過雷州天寧﹐與戒香道人夜話﹐問少遊字畫﹐戒香出此傳示﹐少遊筆迹也。」

《雪浪齋日記》云「少遊詩甚麗﹐如『翡翠側身窺綠醑﹐蜻蜓偸眼避紅妝』﹐又『海棠花發麝香眠』﹐又『靑虫相對吐秋絲』之句是也。」

《冷齋夜話》云「少遊小詞奇麗﹐詠歌之﹐想見其神淸在絳闕﹑道山之間。詞曰﹕『柳邊沙外﹐城郭春寒退。花影亂﹐鶯聲碎。飄零疏酒盞﹐離別寬衣帶。人不見﹐碧雲合﹐空相對。憶昔西池會﹐鴛鴦同飛蓋。攜手處﹐今誰在﹖日邊淸夢斷﹐鏡裏朱顏攺。春去也﹐落紅萬點愁如海。』余兄思禹﹐使余賦崔徽頭子詞﹐因次韻曰﹕『半身屏外﹐睡覺唇紅退。春思亂﹐芳心碎。空餘簪髻玉﹐不見流蘇帶。試與問﹐今人秀韻誰宜對﹖湘浦曾同會﹐手弭靑羅蓋﹐疑是夢中猶在。十分春易盡﹐一點情難攺。多少事﹐都隨恨遠連雲海。』」

《後山詩話》云「王斻﹐平甫之子﹐嘗云﹕今語例襲陳言﹐但能轉移耳。世稱秦詞『愁如海』爲新奇﹐不知李國主已云﹕﹝徐鈔本﹑明鈔本此句作「不知李后主《虞美人》詞已云。﹞『問君能有幾多愁﹐恰似一江春水向東流』﹐但以『江』爲『海』耳。」

《雪浪齋日記》云「《弔辯才詩》云﹕『滄海盡頭人滅度﹐亂峯深處塔孤圓﹐憶登夜閣天連雁﹐同看秋崖月上煙。』劉僴云﹕『天連雁﹐前人有古戍天連雁之句。』」

《冷齋夜話》云「少遊元丰初夢中作長短句曰﹕『指點虛無徵路﹐醉乘班虯﹐遠訪西極。正天風吹露﹐滿空寒白。織女明星迎笑﹐何苦自淹塵域。正火輪飛上﹐霧卷煙開﹐洞觀金碧。重重觀閣﹐橫枕鰲峯﹐水面倒銜蒼石。隨處有奇香幽吹﹐窅然難測。好是蟠桃熟後﹐阿鬟偸報消息。在天碧海﹐一枝難過﹐占取春色。』旣覺﹐使侍兒歌之﹐蓋《雨中花》也。」

王直方《詩話》云「東坡作《藏春塢詩》﹐有『年拋造物甄陶外﹐春在先生杖屨中』﹐而少遊作《兪充哀詞》﹐乃云﹕『風生使者旌旄上﹐春在將軍俎豆中』﹐余以爲依仿太甚。」

《漫叟詩話》云「髙唐事乃楚懷王﹐非襄王也。若古人云﹕『莫道無心便無事﹐也應愁殺楚襄王。』少遊詞云﹕『不應容易下巫陽﹐只恐翰林前世是襄王。』皆誤用也。濠州西有髙唐館﹐俗以爲楚之髙唐也。禦史閻欽愛題詩云﹕『借問襄王安在哉﹖山川此地勝陽臺。』有李和風者﹐亦題詩云﹕『若向此中求薦枕﹐參差笑殺楚襄王。』前人旣誤指其人﹐後人又誤指其地﹐可笑。」苕溪漁隱曰「《文選髙唐賦》云﹕『昔者﹐楚襄王與宋玉遊雲夢之臺﹐望髙唐之觀﹐其上獨有雲气﹐王問玉曰﹕此何气也﹖玉對曰﹕所謂朝云者也。昔者﹐先王嘗遊髙唐﹐怠而晝寢﹐夢見一婦人曰﹕妾巫山之女也。』李善注云﹕『楚懷王遊於髙唐﹐夢與神遇。』則《漫叟詩話》之言是也。然《神女賦》復云﹕『楚襄王與宋玉遊於云夢之浦﹐使玉賦髙唐之事﹐其後王寢﹐夢與神女遇﹐其狀其麗。』以此考之﹐則楚襄王亦夢與神女遇。但楚懷王是遊髙唐﹐楚襄王是遊雲夢﹐以此不可雷同用事耳。」

《後山詩話》云「宋玉爲《髙唐賦》﹐載巫山神女遇楚兩王﹐蓋有所諷也。而文士多效之者﹐又爲傳記以實之﹐而天地百神舉無免者。余謂欲界諸天﹐當有配偶﹐其無偶者﹐則無欲者也。唐人記后土事以譏武后耳。」

《冷齋夜話》云「秦少遊在處州﹐夢中作長短句曰﹕『山路雨添花﹐花動一山春色﹐行到小溪深處﹐有黃鸝千百。飛雲當面化龍蛇﹐夭矯掛空碧。醉臥古藤陰下﹐杳不知南北。』後南遷久之﹐北歸﹐逗畱於藤州﹐遂終於瘴江之上光華亭﹐時方醉起﹐以玉盂汲泉欲飲﹐笑視之而化。」

王直方《詩話》云「秦少章初登第﹐成親後﹐和余夜坐﹐絕句云﹕『幃幔髙深夜漏長﹐頗從詩酒傲冰霜。燭花漸暗人初睡﹐金獸無煙卻有香。』讀者無不笑其貧富之頓異。」

王直方《詩話》云「秦覿﹐字少儀﹐好爲詩﹐初亦不甚工﹐旣而以所業獻山谷﹐山谷作詩贈之云﹕『乃能持一鏃﹐與我箭鋒直。』又云﹕『我自得此詩﹐三日臥向壁﹐才難不其然﹐有亦未易識。』當時交遊間﹐皆以此言爲過﹔然少儀緣此﹐詩思大發。」卷第五十一卷

第五十一

後山居士

《後山詩話》云「余登多景樓﹐南望丹徒﹐有大白鳥飛近靑林﹐得句云﹕『白鳥靑林分外明。』﹝「靑」原作「過」﹐今據徐鈔本﹑明鈔本校攺。﹞謝脁亦云﹕『黃鳥度靑枝。』語巧而弱。杜詩云﹕『白鳥去邊明。』語少而意廣。余每還鄕裏﹐每覺老﹐復得句云﹕『坐下漸人多。』杜詩云﹕『坐深鄕黨敬。』而語極工。乃知杜詩無不有也。」

《冷齋夜話》云「余問山谷﹕『今之詩人誰爲冠﹖』曰﹕『無出陳無己。』『其佳句可得聞乎﹖』曰﹕『吾見其作《溫公挽辭》一聯﹐便知其才不可敵﹐曰﹕政𨿽隨日化﹐身已要人扶。』」

王直方《詩話》云「樂天有詩云﹕『醉貌如霜葉﹐𨿽紅不是春。』東坡有詩云﹕『兒童誤喜朱顏在﹐一笑那知是酒紅。』鄭谷有詩云﹕『衰鬢霜供白﹐愁顏酒借紅。』老杜有詩云﹕『發少何勞白﹐顏衰肯更紅。』無己詩云﹕『發短愁催白﹐顏衰酒借紅。』皆相類也。然無己初出此一聯﹐大爲當時諸公所稱賞。」

王直方《詩話》云「邢惇夫以詩寄無己﹐無己和云﹕『漢廷用少公何在﹐不使羣飛接羽翰﹔今代貴人須白髮﹐掛冠髙處未宜彈。』蓋元祐之初﹐多用老成故也。又《除官》一篇云﹕『扶老趨嚴詔﹐徐行及聖時。端能幾字正﹐敢恨十年遲。肯復金根繆﹐寧辭乳媼譏。向來憂畏斷﹐不盡鹿門期。』或云﹕『才得一正字﹐亦未須云趨嚴詔。』後作《謝啟》﹐復云﹕『名𨿽文字之選﹐實爲將相之儲。』又云﹕『頑童齒豁﹐敢辭乳媼之譏﹔聞淺見輕﹐益畏金根之謬。』」

苕溪漁隱曰「無己詩云﹕『學詩如學仙﹐時至骨自換。』山谷亦有『學詩如學道』之句。若語意俱勝﹐當以無己爲優。王直方議論不公﹐遂云陳三所得﹐豈其苗裔邪﹖意謂其出於山谷﹐不足信也。」

王直方《詩話》云「無己嘗作《小放歌行》兩篇﹐其一云﹕『春風永巷閉娉婷﹐長使靑樓誤得名﹐不惜捲簾通一顧﹐怕君著眼未分明。』其一云﹕『當年不嫁惜娉婷﹐傅白施朱作後生﹐說與傍人須早計﹐隨宜梳洗莫傾城。』山谷云﹕『無己他日作詩﹐語極髙古﹐至於此篇﹐則顧影裴回﹐炫耀太甚。』」

王直方《詩話》云「陳畱市中有刀鑷工﹐隨其所得﹐爲一日費﹐醉吟於市﹐負其子以行歌。江端禮以爲達者﹐爲作傳﹐而要無己作詩﹐有『閉門十日雨﹐吟作饑鳶聲』之句﹐大爲山谷所愛。山谷亦擬作﹐有云﹕『養性霜刀在﹐閱人淸鏡空。』」

《後山詩話》云「晁無咎言﹕『眉山公之詞短於情﹐蓋不更此境也。』余謂不然。宋玉初不識巫山神女﹐而能賦之﹐豈待更而知也。余他文未能及人﹐獨於詞﹐自謂不減秦七﹑黃九。」苕溪漁隱曰「無己自矜其詞如此﹐今《後山集》不載其小詞﹐世亦無傳之者﹐何也﹖」

《石林詩話》云「余居吳下﹐一日﹐出閶門﹐至小寺中﹐壁間有題詩一絕云﹕『黃葉西陂水漫流﹐籧蒢風急送扁舟﹐夕陽暝色來千里﹐人語雞聲共一丘。』意極喜之﹐初不書名氏﹐問寺僧﹐云﹕『吳縣寇主簿所作﹐今官滿去矣。』歸而問吳下士大夫﹐云﹕『寇名國寶。』蓋與餘同年﹐然亦莫知其能詩。余與國寶榜下未嘗往來﹐亦漫不省其人﹔已而數爲好事舉此詩﹐始有言國寶徐州人﹐久從陳無己學。乃知文章淵源﹐有所自來﹐亦不難辧﹐恨不得多見之也。」

晁無咎

王直方《詩話》云「曹輔﹐字子方﹐嘗爲省郎﹐交遊間名以爲有智數者。故晁無咎贈詩﹐有『兵甲胸中無敵國』之語。」苕溪漁隱曰「余纂集《叢話》﹐歷覽羣賢詩說﹐並無評議無咎詩者﹐止有此一句﹐不知當時羣賢偶遺之邪﹖」

苕溪漁隱曰「《摸魚兒》一詞﹐晁無咎所作也﹔《滿江紅》一詞﹐呂居仁所作也。余性樂閒退﹐一丘一壑﹐蓋將老焉﹔二詞能具道阿堵中事﹐每一歌之﹐未嘗不擊節也。『買陂塘﹐旋栽楊柳﹐依稀淮岸江浦。東臯新雨輕痕漲﹐沙嘴鷺來鷗聚﹐堪愛處﹐最好是一川夜月光流注。無人獨舞﹐任翠幕張天﹐柔茵藉地﹐酒盡未歸去。靑綾被﹐空憶金閨故步。儒冠曾把身誤﹐弓刀千騎成何事﹐荒了召平瓜圃。君試覷﹐滿靑鏡﹐星星鬢影今如許。功名浪語﹐便似得班超封侯萬里﹐歸計恐遲暮。』此《摸魚兒》也。『東裏先生家何在﹐山陰溪曲﹐對一川平野﹐數間茅屋。昨夜岡頭新雨過﹐門前流水淸如玉。抱小樓﹐回合柳參天﹐搖新綠。疏籬下﹐叢叢菊﹐虛檐外﹐蕭蕭竹。嘆古今得失﹐是非榮辱。須信人生歸去好﹐世間萬事何時足。問此春春醞酒何如﹐今朝熟。』此《滿江紅》詞也。」

苕溪漁隱曰「余觀《雞肋集》﹐惟古樂府是其所長﹐辭格俊逸可喜﹐如《行路難》云﹕『贈君珊瑚夜光之角枕﹐玳瑁明月之雕牀﹐一繭秋蟬之麗縠﹐百和更生之寶香。穠華紛紛白日暮﹐紅顏寂寂無畱芳。人生失意十八九﹐君心美惡誰能量﹖願君虛懷廣末照﹐聽我一曲關山長。不見班姬與陳后﹐寧聞衰落尙專房。』」

張文潛

王直方《詩話》云「文潛先與周翰﹑公擇輩來飲余家﹐作長句﹐後數十日﹐再同東坡來﹐讀其詩﹐嘆息云﹕『此不是喫煙火食人道底言語。』蓋其間有『漱井消午醉﹐掃花坐晚涼﹐眾綠結夏帷﹐老紅駐春妝』之句也。故山谷次韻亦云﹕『張侯筆端世﹐三秀麗齋房﹐掃花坐晚吹﹐妙語益難忘。』」苕溪漁隱曰「文潛此詩首句云﹕『朝衫衝曉塵﹐歸帽障夕陽﹐日月馬上過﹐詩書篋中藏。』造語極工。後又有一詩云﹕『歸帽見新月﹐撲衫暮塵紅。』似不及前兩句也。」

苕溪漁隱曰「東坡云﹕『茶筍盡禪味﹐松杉眞法音。』山谷云﹕『魚遊悟世网﹐鳥語入禪味。』文潛云﹕『鳥語演實相﹐飯香悟眞空。』此三聯語意相類﹐然山谷一聯景爲優。」

王直方《詩話》云「文潛人物魁偉﹐故無己有詩云﹕『張侯便然腹如鼓﹐雷爲饑聲酒爲雨。』山谷有詩云﹕『六月火雲蒸肉山。』皆戲語也。」

潘子眞《詩話》云「文潛《次張遠韻》﹐有『襄王坐上徽詞客﹐﹝「徽」徐鈔本作「徵」﹐明鈔本作「微」。﹞子建車前步水妃﹐瞥過低鬟畱盼處﹐爭先凝笑獨來時。東邊日下終無雨﹐闕上題詩合有碑。腸斷吳王煙水國﹐扁舟何日逐鴟夷﹖』或問『無雨有碑﹐何等語也﹖』予答以『東邊日出西邊雨﹐道是無情卻有情』﹐劉夢得《竹枝歌》也。『別後常相思﹐頓書千丈闕﹐題碑無罷時。』宋《華山畿》詞也﹐事見智匠《古今樂錄》。﹝「智匠」原作「匠智」﹐今乙正。﹞」

王直方《詩話》云「文潛《賦虎圖詩》﹐末云﹕『煩君衛吾寢﹐振此蓬蓽陋﹐坐令盜肉鼠﹐不敢窺白晝。』或云﹐此卻是貓兒詩也。又《大旱詩》云﹕『天邊趙盾益可畏﹐水底武侯方醉眠。』時人以爲幾於湯燖右軍也。」

王直方《詩話》云「元祐中﹐諸公以上巳日會西池﹐王仲至有二詩﹐文潛和之最工﹐云﹕『翠浪有聲黃帽動﹐春風無力彩旗垂。』至秦少遊卽云﹕『簾幕千家錦繡垂。』仲至讀之﹐笑曰﹕『此語又待入《小石調》也。』然少遊有『已煩逸少書陳迹﹐更屬相如賦《上林》』之句﹐諸人亦以爲難及。」

王直方《詩話》云「舟人占云﹐若炮車起﹐輒急避之﹐乃大風候也。東坡有云﹕『今日江頭天色惡﹐炮車雲起風欲作。』文潛有云﹕『喜逢山色開眉黛﹐愁對江雲起炮車。』」

《石林詩話》云「頃見晁無咎舉文潛『斜日兩竿眠犢晚﹐春波一眼去鳧寒』﹐自以爲莫能及。」苕溪漁隱曰「文潛《夜直館中詩》云﹕『蒼龍掛斗寒垂地﹐翡翠浮花暖作春。』亦佳句也。」

王直方《詩話》云「『白頭靑鬢隔存沒﹐落日斷霞無古今。』此文潛《過宋都詩》﹐气格似不減老杜也。『千山送客東西路﹐一樹照人南北枝。』此王康功詩﹐語意新奇。」

《呂氏童蒙訓》云「文潛詩自然奇逸﹐非他人可及。如『秋明樹外天』﹐『客燈靑映壁』﹐『城角冷吟霜﹐淺山寒帶水』﹐『旱日白吹風』﹐『川塢半夜雨﹐臥冷五更秋』之類﹐迥出時流﹐𨿽是天姿﹐亦學可及。學者若能常玩味此等語﹐自然有變化處也。」

王直方《詩話》云「文潛嘗因過倉前﹐作《輸麥行》﹐有云﹕『場頭雨幹場地白﹐老稚相呼打新麥﹐半歸倉廩半輸王﹐免教縣吏相煎迫。』輸王﹐北農語也。」卷第五十二卷

第五十二

徐仲車

東坡云「徐積﹐字仲車﹐古之獨行也﹐於陵仲子不能過﹔然其詩文﹐則怪而放﹐如玉川子﹐此一反也。耳聵甚﹐畫地爲字﹐乃始通語﹐終日面壁坐﹐不與人接﹔而四方事無不周知其詳﹐𨿽新且密﹐無不先知﹐此二反也。」苕溪漁隱曰「余嘗記仲車二詩﹐有云﹕『淮之水﹐淮之水﹕春風吹﹐春風洗﹔靑於藍﹐綠染指﹔魚不來﹐鷗不起﹐瀲瀲灩灩天盡頭﹐只見孤帆不見舟。殘陽欲落未落處﹐盡是人間今古愁。今古愁﹐可柰何﹗莫使騷人聞棹歌﹝「棹」原作「掉」﹐今據徐落本﹑明鈔本校攺。﹞我曹盡是浩歌客﹐笑聲酒面春風和。』又《詠蒲扇詩》云﹕『妾有一尺絹﹐以爲身上衣。自織靑溪蒲﹐團團手中持。朝攜麥隴去﹐暮汲井泉歸。無人不看妾﹐不使見娥眉。』皆佳作也。」

謝無逸

《漫叟詩話》云「謝無逸學古髙潔﹐文詞煆煉﹐篇篇有古意﹐尢工於詩﹐予嘗愛其《送董元達詩》云﹕『讀書不作儒生酸﹐躍馬西入金城關﹐塞垣苦寒風气惡﹐歸來面皺須眉班。先皇召見延和殿﹐議論慷慨天開顏。謗書盈篋不復辧﹐脫身來看江南山﹐長江滚滚蛟龍怒﹐﹝「滚滚」原作「衮衮」﹐今據徐鈔本﹑明鈔本校攺。﹞扁舟此去何當還﹖大梁城裏定相見﹐玉川破屋應數間。』又《寄隱居士詩》云﹕『處士骨相不封侯﹐卜居但得林塘幽。家藏玉唾幾千卷﹐手校韋編三十秋。相知四海孰靑眼﹐髙臥一庵今白頭。襄陽耆舊節獨苦﹐只有龐公不入州。』淮南潘邠老與之甚熟﹔二公皆老死布衣﹐士議惜之。」

《冷齋夜話》云「謝逸﹐字無逸﹐臨川縣人﹐勝士也。工詩能文。黃魯直讀其詩曰﹕『晁﹑張流也﹐恨未識之耳。』無逸詩曰﹕『老鳳垂頭噤不語﹐枯木槎牙噪春鳥。』又曰﹕『貪夫蟻旋磨﹐冷官魚上竹。』又曰﹕『山寒石發瘦﹐水落溪毛凋。』皆爲魯直所稱賞。」

潘邠老

王直方《詩話》云「潘大臨﹐字邠老﹐有《登漢陽江樓詩》曰﹕『兩屐上層樓﹐一目略千里。』說者以爲著屐豈可登樓﹖又嘗賦《潘庭芝淸逸樓詩》﹝「芝」原作「之」﹐今據徐鈔本﹑明鈔本校攺。﹞有云﹕『歸來陶隱居﹐拄頰西山云。』或謂旣已休官﹐安得手板而拄之也﹖洪氏倦殼軒﹐邠老作詩云﹕『封胡羯末謝﹐龜駒玉鴻洪﹐千載望四謝﹐四洪天壤同。』謂龜父﹑駒父﹑玉父﹑鴻父也﹐時人以爲急口令。又《寄人詩》﹐有『思君帶移孔』之句。惟和張文潛痛字韻詩﹐頗有佳話﹐其云﹕『文章邇來气焰低﹐聖經頗遭餘子弄﹐公歸除����﹐荊舒之說懲應痛。』蓋王介甫始封於舒﹐後封於荊﹐故邠老云耳。邠老作詩﹐多犯老杜﹐或若邠老爲之不已﹐老杜亦難爲存活。使老杜復生﹐則須共潘十廝炒。」

潘子眞《詩話》云「『白鳥沒飛煙﹐﹝「飛煙」原作「煙飛」﹐今據明鈔本乙正。﹞微風逆上船。江從樊口轉﹐山自武昌連。日月懸終古﹐乾坤別逝川。羅浮南斗外﹐黔府古河邊。』『波浪三江口﹐風雲八字山。斷崖東北際﹐虛艇有無間。臥柳堆生岸﹐跳魚水搗彎。悠然小軒冕﹐幽興滿鄕關。』『西山連虎穴﹐赤壁隱龍宮。形勝三分國﹐波流萬世功。沙明拳宿鷺﹐天闊退飛鴻。最羨魚竿客﹐歸船雨打篷。』『落日春江上﹐無人倚杖時。私蛙鳴鼓吹﹐官柳舞腰支。獵遠頻翻臂﹐漁深數治絲。我猶無彼是﹐風豈有雄雌﹖』此皆邠老江間所賦也。﹝「皆」字原無﹐今據徐鈔本﹑明鈔本校補。﹞邠老﹐唐太僕卿季荀之後﹐衢之曾孫﹐鯁之子﹐寓居齊安﹐得句法於東坡﹐頃與洪駒父﹑徐師川洎予友善。山谷嘗稱﹕『邠老﹐天下奇才也﹐其爲詩文﹐他皆稱是。』年未五十以歿﹐良可惜也。」

《冷齋夜話》云「黃州潘大臨工詩﹐有佳句﹐然貧甚。東坡﹑山谷尢喜之。臨川謝無逸以書問近新作詩否﹐潘答書曰﹕『秋來景物﹐﹝「景」原作「暑」﹐今據徐鈔本﹑明鈔本校攺。﹞件件是詩思﹐﹝「詩思」原作「佳句」﹐今據徐鈔本﹑明鈔本校攺。﹞恨爲俗气所蔽翳。昨日淸臥﹐﹝「日」徐鈔本﹑明鈔本作「旦」。﹞聞攪林風雨聲﹐遂起題壁曰﹕滿城風雨近重陽。忽催稅人至﹐遂敗意﹐﹝「遂」徐鈔本﹑明鈔本作「令人」。﹞止此一句﹐奉寄。』聞者莫不笑其迂闊。」

呂居仁云「潘邠老嘗得詩﹕『滿城風雨近重陽。』文章之妙﹐至此極矣。後有詩托謝無逸綴成云﹕『病思王子同傾酒﹐愁憶潘郎共賦詩。』爲此語也。」﹝此條及下條原無﹐今據徐鈔本﹑明鈔本補。﹞

謝無逸《溪堂集》云「亡友潘邠老有『滿城風雨近重陽』之句﹐今去重陽四日﹐而風雨大作﹐遂用邠老之句﹐廣爲三絕﹐其一云﹕『滿城風雨近重陽﹐無柰黃花惱意香﹔雪浪翻天迷赤壁﹐令人西望憶潘郎。』其二云﹕『滿城風雨近重陽﹐不見修文地下郎﹔想得武昌門外柳﹐垂垂老葉半靑黃。』其三云﹕『滿城風雨近重陽﹐安得斯人共一觴﹔欲問小馮公健否﹐雲中孤雁不成行。』」

邢惇夫

王直方《詩話》云「雙井黃叔達﹐字知命﹐初自江南來﹐與彭城陳履常俱謁法云禪師於城南。夜歸﹐過龍眠李伯時﹐知命衣白衫﹐騎驢﹐緣道搖頭而歌﹔履常負杖挾囊於後。一市大驚﹐以爲異人。伯時因畫爲圖﹐而邢惇夫作長歌云﹕『長安城頭烏欲棲﹐長安道上行人稀﹐浮雲捲盡暮天碧﹐但有明月流淸輝。君獨騎驢向何處﹐頭上倒著白接蘺﹐﹝「蘺」原作「籬」﹐案當作「蘺」﹐今攺。﹞長吟搔首望明月﹐不學山翁醉似泥。到得城中燈火鬧﹐小兒拍手攔街笑﹐道傍觀者那得知﹐相逢疑是南山皓。龍眠居士畫無比﹐搖毫弄筆長風起﹐酒酣閉目望窮途﹐紙上軒昂無乃似。君不學長安遊俠誇年少﹐臂鷹挾彈章臺道﹔君不能提攜長劍取靈武﹐指揮猛士驅貔虎﹔胡爲腳踏梁宋塵﹐終日飄飄無定所。武陵桃源春欲暮﹐白水靑山起煙霧﹐竹杖芒鞋歸去來﹐頭巾好掛三花樹。』惇夫時年未二十也。」

王直方《詩話》云「邢居實﹐字惇夫﹐年少豪邁﹐所與遊皆一時名士。方年十四五時﹐嘗作《明妃引》﹐末云﹕『安得壯士霍嫖姚﹐縛取呼韓作編戶。』諸公多稱之。旣卒﹐余收拾其殘艸﹐編成一集﹐號曰《呻吟》。惇夫自少便多憔悴感慨之意﹐其作《秋懷詩》云﹕『髙歌感人心﹐心悲將柰何。』其作《棗陽道中詩》云﹕『有意問山神﹐此生復來否﹖』已而果卒於漢東。惇夫之卒也﹐山谷以詩哭之云﹕『詩到隨州更老成﹐江山爲助筆縱橫﹐眼看白璧埋黃壤﹐何況人間父子情。』蓋謂惇夫與其父歆向也。蔡天啟亦有詩云﹕『人物於今嘆眇然﹐孤墳宿艸已生煙﹐日暮行人道傍捨﹐應逢年少共談玄。』其餘作者甚眾﹐皆載於《呻吟集》後。」

《雪浪齋日記》云「崔子方喜作五言詩﹐如『白日行空闊﹐靑燈耿夜闌』﹐眞佳句也。惇夫自少卽爲壯語﹐如『移牀聽秋雨』是也。李漢老《題敗荷》云﹕『紫荷虫篆霜葉枯﹐鳥啼垂房裂靑膚。』﹝「鳥」原作「裊」﹐今據徐鈔本﹑明鈔本校攺。﹞造語甚新。」

髙子勉

《雪浪齋日記》云「髙荷﹐字子勉﹐《上谷詩》云﹕『點檢金閨彥﹐飄零玉筍班﹐尙令淸廟器﹐猶隔鬼門關。』大爲山谷所喜。」

《石林詩話》云「髙荷﹐荊南人﹐學杜子美詩﹐頗得句法。黃魯直自戎州歸﹐荷以五十韻見﹐魯直極愛賞之﹐嘗和其六言﹐有云﹕『張侯海內長句﹐晁子廟中雅歌﹐髙郎少加筆力﹐我知三傑同科。』張謂文潛﹐晁謂無咎也。無咎聞之頗不平。荷晚爲童貫客﹐得蘭州通判以死。旣不爲時論所與﹐其詩亦不復傳云。」

《雪浪齋日記》云「『佳樹冬不凋﹐橫塘春更綠。』此徐師川詩﹐頗平淡﹐無雕鐫气。『辭源江海浩奔忙﹐句法風騷森出入。』此趙鼎臣詩﹐極爲雄偉。『沙軟綠頭相並鴨﹐水深紅尾自跳魚。』此髙子勉詩﹐怪麗之甚。」

苕溪漁隱曰「予嘗有一聯云﹕『霞抹晚空魚尾赤﹐水生春渚鴨頭靑。』」

胡少汲

山谷云「胡少汲與劉邦直詩﹕『夢魂南北味平生﹐解後相逢意已傾。楚國山川千疊遠﹐隋堤煙雨一帆輕。﹝「堤」原作「提」﹐今據徐鈔本﹑明鈔本校攺。﹞我無健筆翻三峽﹐君有長才肅五兵。﹝「肅」徐鈔本﹑明鈔本作「束」。﹞同是行人更分首﹐不堪風樹作離聲。』少汲﹐後生中豪士也﹐讀書作文﹐殊不塵埃﹐使之不倦﹐𨿽競爽者﹐未易追也。『同是行人更分首』﹐佳句也。『解後相逢意已傾』﹐已道了劉三十一矣。」

《桐江詩話》云「少汲﹐宣和間在河朔作漕日﹐同官陳亨伯輩唱和山字韻詩﹐少汲最後和成﹐人皆嘆服。詩云﹕『章句飄飄續小山﹐古風蕭瑟筆追還。海鵬共擊三千里﹐鐵馬同歸十二閒。功業會看鐘鼎上﹐聲華已在搢紳間。他年記憶憐衰老﹐爲報西川引一班。』」苕溪漁隱曰「元丰間﹐王平甫有『海鵬未擊三千里﹐天馬須歸十二閒』之句﹐甚爲一時諸公所稱道﹐今少汲乃云﹕『海鵬共擊三千里﹐鐵馬同歸十二閒。』豈非剽平甫之句﹐但易此三字﹐以爲己作邪﹖」

張蕓叟

東坡云「張舜民蕓叟﹐邠人也﹐通練西事﹐稍能詩。從髙遵裕西徵回中﹐作詩二絕﹐一云﹕『靈州城下千株柳﹐總被官軍斫作薪﹐他日玉關歸去路﹐將何攀折贈行人。』一云﹕『靑銅峽裏韋州路﹐十去從軍九不回﹐白骨似沙沙似雪﹐將軍莫上望鄕臺。』爲轉運判官李察聞奏﹐得罪貶郴州監稅。」

楊公濟

王直方《詩話》云「楊蟠﹐字公濟﹐嘗爲《蒓菜詩》云﹕『休說江東春日寒﹐到來且覓鑑湖船。鶴生嫩頂浮新紫﹐龍脫香髯帶舊涎。玉割鱸魚迎刃滑﹐香炊稻飯落匙圓。歸期不待秋風起﹐漉酒調羹任我年。』時人以爲讀其詩﹐不必食蒓羹然後知其味也。」

《後山詩話》云「楊蟠《金山詩》云﹕『天末樓臺橫北固﹐夜深燈火見揚州。』王平甫云﹕『莊宅牙人語也﹐解量四至。』吳僧《錢塘白塔院詩》曰﹕『到江吳地盡﹐隔岸越山多。』﹝「多」原作「髙」﹐今據徐鈔本﹑明鈔本校攺。﹞余謂分界堠子語也。」

王仲至

《西淸詩話》云「王仲至召試館中﹐試罷作一絕題於壁云﹕﹝「於壁」二字原無﹐今據徐鈔本﹑明鈔本校補。﹞『古木森森白玉堂﹐長年來此試文章﹐日斜奏罷《長楊賦》﹐閒拂塵埃看畫墻。』荊公見之甚嘆愛﹐爲攺作『奏賦《長楊》罷』﹐且云﹕『詩家語如此乃健。』」

王直方《詩話》云「有以長韻詩上王仲至者﹐﹝「仲至」原作「正仲」﹐今據徐鈔本﹑明鈔本校攺。﹞其間一聯云﹕『狗監傳新賦﹐﹝「傳新」原作「新傳」﹐今據徐鈔本﹑明鈔本乙正。﹞雞林購近詩。』屬對頗工。又有人以《百韻詩》獻晏公﹐公讀畢曰﹕『眞所謂佳作﹐但恨卻一百一韻耳。』其人歸家數其稿﹐果然。」

崔徳符

《漫叟詩話》云「潁昌崔鶠徳符﹐博學能詩﹐嘗惠予三詩﹐其一《潛心齋詩》﹕『雙扉掩餘香﹐一榻下涼幔。前人嗟不死﹐萬古映黃卷。時時擷英華﹐一一詣微遠。鼎食姑置之﹐此味良不淺。』《止遽軒詩》﹕『我如萬斛船﹐歲久腰已懶。誰能逐相師﹐終日問手板。去謀一寸安﹐輒被三尺挽。憐公謝蠻觸﹐鼓臥旗亦偃。』《丈室詩》﹕『此家英妙姿﹐玉雪照冠冕。新詩一何似﹖鸞鵠見蕭散。躡屣往從之﹐寧復念重趼。』」

《雪浪齋日記》云「徳符詩﹐所謂食鯨老气橫九州。《廬山詩》云﹕『遙知金剎近﹐林表颺蟠尾。』《滕王閣詩》云﹕『小艇元從天上來﹐白雲自向杯中落。』潁昌富文物﹐崔鷗﹑陳恬﹐猶爲下士。」

趙循道

《髙齋詩話》云「趙企循道﹐以長短句得名﹐所爲詩亦工﹐恨不多見。嘗記其警句云﹕『愁從竹葉杯中去﹐老向菱花鏡裏來。』『幾夜已生蝴蝶夢﹐三年辜負鷓鴣班。』『靑鏡不覽一兩日﹐白髮又添三四莖。』」苕溪漁隱曰「『愁從竹葉杯中去﹐老向菱花鏡裏來。』乃用雍熙間楊黎州詩﹕『剛腸欺竹葉﹐衰鬢怯菱花』之語也。余亦嘗有一聯云﹕『愁隨竹葉消春盞﹐喜入燈花綴夜缸。』大觀間﹐循道嘗宰績溪﹐績溪乃餘桑梓之邦﹐因此傳錄﹐得趙循道詩多﹐大率體格全學白樂天﹐故句語皆平易。如『靑燈影冷棋三戰﹐紅火鑪溫酒一杯。』『四山來不斷﹐一水去無窮。』余不及此者亦多。」

任子固

潘子眞《詩話》云「任大中子固﹐三衢人﹐老於儒學﹐作詩寒苦。趙淸獻喜之。其集中有『莫管流年一擲梭﹐花前對酒且髙歌。命中若有終須有﹐到底無時不柰何。』嘗從淸逸老人遊西山﹐夜宿翠巖﹐聯句﹕『蒼龍夭矯西北來﹐鑿破明珠成碧岫。』任。『何人架空起樓閣﹐地靈不敢藏余秀。』潘。『鎖窗雲重衣巾潤﹐梳木風淸肌骨透。』任。『客來一夜與僧談﹐气覺浩然充宇宙。』潘。」卷第五十三卷

第五十三

無盡居士

《雪浪齋日記》云「無盡《會稽樓詩》云﹕『天連遠水三吳闊﹐人倚危樓萬象低。』又『湖上靑山一抹髙﹐煙中艸木細如毫。』語甚奇壯。」

《雪浪齋日記》云「予先人儀眞府君﹐嘗於無盡席上賦詩云﹕『隔浦魚龍驚燭影﹐近人鷗鷺慣歌聲。』時置席近水﹐無盡得之﹐大驚﹐激賞不已。」

唐子西

唐子西《語錄》云「子美詩云﹕『天欲今朝雨﹐山歸萬古春。』蓋絕唱也。予《惠州詩》亦云﹕『雨在時時黑﹐春歸處處靑。』又云﹕『片雲明外暗﹐斜日雨邊晴。』『山轉秋光曲﹐川長暝色橫。』皆閒中所得句也。」

苕溪漁隱曰「子西詩多佳句﹐如『兒餒嗔郎罷﹐妻寒怨橐砧。』『十年駒局促﹐萬事燕差池。』『脫使眞能去窮鬼﹐自量無以致錢神。』此用事對屬精切者。又有造語極工者﹐如『水裁偏岸直﹐云截亂山平。』『破窗燈焰走﹐凍硯筆鋒遲。』『手香橙熟後﹐發脫艸枯時。』皆淸奇可愛。子西尢工對屬﹐佳句不可盡舉﹐姑言其大槪如此。」

韓子蒼

苕溪漁隱曰「李伯時畫太一眞人﹐臥一大蓮葉中﹐手執書卷仰讀﹐蕭然有物外思。韓子蒼有詩題其上云﹕『太一眞人蓮葉舟﹐脫巾露發寒颼颼。輕風爲帆浪爲楫﹐臥看玉宇浮中流。中流蕩漾翠綃舞﹐穩如龍驤萬斛舉。不是峯頭千丈花﹐﹝徐鈔本﹑明鈔本「千」作「十」。﹞世間那得葉如許。龍眠畫手老入神﹐尺素幻出眞天人。恍然坐我水仙府﹐蒼煙萬頃波粼粼。玉堂學士今劉向﹐禁直岧峣九天上。不須對此融心神﹐會植靑藜夜相訪。』子蒼此詩﹐語意妙絕﹐眞能詠盡此畫也。」

陳去非呂居仁

苕溪漁隱曰「陳去非詩﹐平淡有工。如『疏疏一簾雨﹐淡淡滿枝花。』『官裏簿書何日了﹐樓頭風雨見秋來。』『客子光陰詩卷裏﹐杏花消息雨聲中。』呂居仁詩淸駃可愛。如『樹移午影重簾靜﹐門閉春風十日閒。』『往事髙低半枕夢﹐故人南北數行書。』『殘雨入簾收薄暑﹐破窗畱月縷微明。』去非《墨梅絕句》云﹕『含章簾下春風面﹐﹝「簾」徐鈔本﹑明鈔本作「檐」﹐﹞造化功成秋兔毫﹐意足不求顏色似﹐前身相馬九方臯。』後徽廟召對﹐稱賞此句﹐自此知名﹐仕宦亦浸顯。陳無己作《王平甫文集後序》云﹕『則詩能達人矣﹐未見其窮也。』故葛魯卿於《去非簡齋集敍》遂用此語﹐蓋爲是也。居仁有《絕句》云﹕『胡虜安知鼎重輕﹐指蹤元自漢公卿﹐襄陽耆舊惟龐老﹐受禪碑中無姓名。』此詩有謂而作﹐可以意逆也。」

汪彥章

《桐江詩話》云「程進道﹐紹興初帥閩中﹐殄滅諸寇﹐以武庫爲止戈堂﹐一時諸公題詠甚多﹐汪彥章二詩﹐最爲絕唱。詩云﹕『此老胸中百萬軍﹐暫勞試手犬羊羣。山頭不復望廷尉﹐柱後何須用惠文。解帶爲城聊戲劇﹐賣刀買犢便耕耘。三山勝處開華屋﹐千載人傳舊使君。』﹝「使」原作「史」﹐今據徐鈔本﹑明鈔本校攺。﹞『千里閩山馹騎飛﹐天書趣解海邊圍。異軍方逐蒼頭起﹐元帥徐將白羽揮。翻就鐃歌春舉酒﹐收還烽火夜開扉。向來不事關兵气﹐都作風光坐上歸。』」

苕溪漁隱曰「石敏若《橘林文》﹑汪彥章《龍溪集》﹐今並行於世。二集之詩﹐相犯甚眾﹐不可槪舉。如『鳥聲應爲故人好﹐梨雪欲將春事空。』『山色總兼溪色好﹐松聲長作雨聲寒。』『負郭生涯千畝竹﹐﹝「竹」原作「作」﹐今據徐鈔本﹑明鈔本校攺。﹞長年心事《四愁詩》。』『千里江山漁笛晚﹐十年燈火客氈寒。』『日邊人去雁行斷﹐江上秋髙楓葉寒。』﹝「楓」原作「風」﹐今據徐鈔本﹑明鈔本校攺。﹞『天闊雙鳥下﹐山寒人獨歸。』及《阻風余幹渡》《詠水晶數珠》《次蘇養直韻》《寄黃元功阻風雨辟邪渡》《寄王仲誠》《客至》《夏夜示友人》等詩﹐皆全篇見於兩集﹐未知果誰作邪﹖設或此諸詩皆彥章作﹐則《橘林文》中好詩本來無多子﹔儻去此﹐遂空冀北之羣矣。」

《夷堅志》云「錢塘關景仁子開﹐爲稅官﹐爲其下告訐﹐郡守械之獄。子開弟子東﹐徑往會稽﹐告急於兵部侍郎汪彥章﹐汪爲馳書屬杭守﹐事遂釋。子開具啟謝汪﹐未達而死。子東爲致之。汪書其後曰﹕『解晏子之驂﹐昔曾伸於賢者﹔﹝「伸」明鈔本作「稱」。﹞掛徐君之劍﹐今有感於斯文。』」

蘇養直

東坡云「『屬玉雙飛水滿塘﹐菇蒲深處浴鴛鴦﹐白蘋滿棹歸來晚﹐秋著蘆花一岸霜。扁舟系岸依林樾﹐蕭蕭兩鬢吹華發﹐萬事不理醉復醒﹐長占煙波弄明月。』此篇若置李太白集中﹐誰疑其非者﹐乃吾家養直所作《淸江曲》也。」苕溪漁隱曰「養直《後湖集》又有《後淸江曲》云﹕『層波渺渺山蒼蒼﹐輕霜隕木蓮葉黃﹐呼兒極浦下笭箵﹐社甕欲熟浮蛆香。輕蓑淅瀝鳴秋雨﹐﹝「淅」原作「浙」﹐今據徐鈔本﹑明鈔本校攺。﹞日暮乘流自相語﹐一笛淸風萬事休﹐白鳥翩翩落煙渚。』殊不及前篇也。」

謝薖

《雪浪齋日記》云「謝薖《初夏詩》云﹕『挼挲蕉葉展新綠﹐從臾橊花舒小紅。』﹝「臾」原作「便」﹐今據明鈔本校攺。﹞句𨿽雕刻﹐而事甚新。」苕溪漁隱曰「《江西宗派圖》中有謝薖﹐恐須別有佳句﹐若只此一聯﹐固無甚髙論也。」

《雪浪齋日記》云「謝夷季﹐﹝「夷季」徐鈔本﹑明鈔本作「夷孝」﹐下同。﹞江左知名士也。其詩云﹕『平生忠義寸心赤﹐萬里風波雙鬢斑』。其弟幼槃詩云﹕『覓句每從山色外﹐發機元自鳥聲中。』﹝「自」原作「是」﹐今據徐鈔本﹑明鈔本校攺。﹞二人以布衣死。賈長江云﹕『賢人無官死﹐不親者亦悲。』信哉﹗」苕溪漁隱曰「夷季﹑幼槃﹐容或謝薖之字乎﹖當俟知者問之。」

楊察

《隱居詩話》云「前輩詩多用故事﹐其引用比擬﹐對偶親切﹐亦甚有可觀者。楊察謫守信州﹐及其去也﹐送行至於境上者﹐十有二人﹐察於餞筵作詩以謝﹐皆用十二故事﹐其詩曰﹕『十二天人數﹐﹝「人」徐鈔本﹑明鈔本作「辰」。﹞今宵府客盈。位如星占野﹐人若月分卿。極醉巫峯倒﹐聊吟嶰管淸。他年爲舜牧﹐協力濟蒼生。』」

徐忻

《西淸詩話》云「徐忻作詩﹐有唐人風气。《遊劍池詩》曰﹕『劍去池空一水寒﹐遊人到此憑欄幹﹐年來是事消磨盡﹐只有靑山好靜看。』又《和雪詩》云﹕『著衣輕有暈﹐入水淡無痕。』」

詹存中

《漫叟詩話》云「詹默存中﹐會稽人﹐博極羣書﹐文詞髙古﹐陸農師列爲上客。﹝「列」徐鈔本﹑明鈔本作「致」。﹞元符中﹐在臨川作法掾﹐遊從甚久。嘗愛其詩曰﹕『茅屋不聞雪﹐紙窗宜讀書。』又曰﹕『山人誤采槍旗信﹐﹝「槍」原作「搶」﹐今據徐鈔本﹑明鈔本校攺。﹞卻怪枝頭雪未消。』又《禱雨詩》曰﹕『下僚竊有隨車喜﹐遙見枝頭少女風。』又《送髙彥應詩》曰﹕『莫似公家三十五﹐時來不寄一行書。』皆奇作。」

周明老

王直方《詩話》云「周知微﹐字明老﹐爲晉州縣尉。到官不數月﹐不告於州﹐而徑來京師。人問其故﹐云﹕『我欲求教授。』至京求之不得﹐大醉﹐一夕而卒。然爲詩有可喜者﹐如《觀臨淮雙頭白蓮圖》云﹕﹝「淮」字原無﹐今據明鈔本校補。﹞『君不學叔隗季隗南歸晉﹐又不學大喬小喬東入吳。一種桃根與桃葉﹐若爲化作雙芙蕖。臨淮政成有餘暇﹐坐令華室生蕭灑。鵝溪一幅萬里寬﹐移得浙川入圖畫。天空水闊江茫茫﹐想見女英與娥皇。九疑云深蒼梧遠﹐冰姿泣露不成妝。﹝「泣露」徐鈔本﹑明鈔本作「玉泣」。﹞苦心抱恨何時了﹐香骨應甘沒秋艸。不如回首謝秋風﹐分作尹邢來漢宮。』又《上巳日寒食有句》云﹕『疾風暴雨悲遊子﹐峻嶺崇山非故鄕。』亦爲可賞﹐而其狂未見其比也。」

的對

《歸田錄》云「寇萊公在中書﹐與同列戲云﹕『水底日爲天上日』﹐未有對﹐而大年適來白事﹐因請其對﹐大年應聲曰﹕『眼中人是面前人。』一坐稱爲的對。」

《迂叟詩話》云「李長吉歌﹕『天若有情天亦老』﹐人以爲奇絕﹐無對﹐石曼卿對『月如無恨月長圓』﹐人以爲勍敵。」

王直方《詩話》云「東坡云﹕『爲我周旋寧作我﹐眞一好句﹐只是難對。』時直方在坐﹐﹝「方」原作「言」﹐今據徐鈔本﹑明鈔本校攺。﹞應聲云﹕『只消道﹕因郎憔悴卻羞郎。』」

《漫叟詩話》云「晁次膺嘗卽席贈歌舞妓云﹕『尋常自是司空慣﹐咫尺寧憂丞相嗔。』﹝「咫」原作「只」﹐今據徐鈔本﹑明鈔本校攺。﹞雅不減張﹑杜『骰子』『裹手』之句。」

《後山詩話》云「唐語曰﹕『二十四考中書令』﹐語汾陽王也﹐而無其對。或以問平甫﹐平甫應聲曰﹕『萬八千戶冠軍侯。』不惟偶對精切﹐其貴亦相當也。」

苕溪漁隱曰「政和間﹐先君赴調京師﹐館於景徳寺﹐夜步月庭中﹐指月爲對云﹕『圓少缺多天上月。』同赴調者﹐應聲戲云﹕『員多缺少部中官。』字𨿽假借﹐不甚親切﹐亦一時之實事。彼時尙爾﹐而況今乎﹖」

水晶宮

苕溪漁隱曰「吳興謂之水晶宮﹐不載之於《圖經》﹐但《吳興集》刺史楊漢公《九月十五夜絕句》云﹕『江南地暖少嚴風﹐九月炎涼正得中﹐溪上玉樓樓上月﹐淸光合作水晶宮。』因此詩也。」卷第五十四卷

第五十四

宋朝雜記上

東坡云「余官鳳翔﹐見村邸壁上書此數句﹐愛而誦之﹐曰﹕『人間無漏仙﹐兀兀三杯醉﹔世上無眼禪﹐昏昏一枕睡﹔𨿽然沒交涉﹐其柰略相似﹐相似尙如此﹐何況眞个是。』」

唐子西《語錄》云「蜀道館捨壁間題一聯云﹕『天不生仲尼﹐萬古長如夜。』不知何人詩也。」

東坡云「『欲掛衣冠神武門﹐先尋水竹渭南村﹐卻將舊斬樓蘭劍﹐買得黃牛教子孫。』余舊見此詩於關右寺壁上﹐愛之﹐不知其何人作也。」蔡寬夫《詩話》云「是王嗣宗詩。」

苕溪漁隱曰「余嘗於驛舍壁間﹐見有人題云﹕『悠悠前途﹐莫問榮枯﹐得之本有﹐失之本無。』此達者之言也。又《南史》﹕『顧愷之云﹕人稟命有定分﹐非智力所移﹐惟應恭己守道﹐信天任運﹔而暗者不達﹐妄意僥幸﹐徒虧雅道﹐無關得喪。』余嘗愛其言極有理﹐故附益於此﹐可爲躁進者之戒。」

《漫叟詩話》云「吳民載嘗和予詩﹐有一聯云﹕『條風著野方蠶月﹐髙樹移陰又麥秋。』嘗記前輩詩云﹕『麥秋晨气潤﹐槐夏午陰淸。』此二聯未易優劣。」

《雪浪齋日記》云「予家翰林公詩云﹕『萬壑松聲山雨過﹐一川花气水風生。』極爲作者嘆伏。予祖湘潭公《皖城詩》云﹕『江涵秋潦鱸魚美﹐岸入春風荻筍斑。』荊公和此詩﹐今集中云﹕『送某如皖城』者是也。」

《詩眼》云「友人稱一士人詩云﹕『西出潼關客路迷﹐一胡蘆酒一篇詩﹐胡蘆酒盡興未盡﹐坐看春山春盡時。』余曰﹕『唐人尢用意小詩﹐其命意與所敍述﹐初不減長篇﹐而促爲四句﹐意正理盡﹐髙簡頓挫﹐所以難耳。故必有可書之事﹐如王摩詰云﹕西出陽關無故人﹐故行者爲可悲﹐而勸酒不得不飲﹐陽關之詞﹐不可不作﹔若客路迷﹐則潼關之東亦可矣﹐且潼關之西乃通衢﹐非有山林曲折﹐所謂迷者﹐果何謂邪﹖沈存中言蕙肴烝兮蘭藉﹐奠桂酒兮椒漿﹐必相錯成文﹐則語勢矯健。太史公《淳於髠傳》云﹕操一豚蹄酒一盂﹐夫敍事猶爾﹐所謂一胡蘆酒一篇詩﹐自有七言無此句法也。』或曰﹕『李白不云乎﹖一杯一杯復一杯。』余曰﹕『古者豪傑之士﹐髙情遠意﹐一寓之酒﹐有所感發﹐𨿽意於飲﹐而飲不能自已﹐則又飲至於三杯五斗﹐醉倒而後已﹐是不云爾﹐則不能形容酒客妙處。夫李白意先立﹐故七字六相犯﹐而語勢益健﹐讀之不覺其長﹔此句才疊用一字﹐已覺其萎弱重復﹐若不勝其長矣。惟第三句若有意﹐而語亦不工。陶淵明云采菊東籬下﹐悠然見南山矣。於是模寫景物﹐則曰山气日夕佳﹐飛鳥相與還﹐吟詠情性﹐則曰此中有眞意﹐欲辧已忘言﹐於是成篇古詩﹔猶下看春山春盡﹐有何意味﹐而遽成詩乎﹖』聞者皆服。」

《隱居詩話》云「至和中﹐阮逸爲王宮記室﹐王能詩﹐多與逸唱和﹐逸有句曰﹕『易立泰山石﹐難枯上林柳。』有言其事者﹐朝廷方治之﹐會逸坐他事﹐因廢斥之。」

王直方《詩話》云「東坡嘗曰﹕『吾鄕有一諺云﹕富因校些子﹐貧爲不爭多。此極有理。』」

《髙齋詩話》云「國初有名人作《座右銘》云﹕『避色如避仇﹐避風如避箭。莫喫空心茶﹐少餐中夜飯。』有驛舍壁間題詩云﹕『逢橋須下馬﹐遇夜莫行船。』此語可爲道途之戒。」

苕溪漁隱曰「世間俚語﹐往往極有理者。如『聞事莫說﹐問事不知﹐閒事莫管﹐無事早歸。』若能踐此言﹐豈有不省事乎﹖又『少喫不濟事﹐多喫濟甚事﹐有事壞了事﹐無事生出事。』若能守此戒﹐豈復爲酒困乎﹖」

《漫叟詩話》云「謝舉廉﹐字民師﹐余建中靖國中﹐與同寓興國寺﹐詩律尢古﹐嘗記其有《西捷口號》云﹕『聖明陛下如先帝﹐辟國謀臣似召公。不遣毛嬙嬪漠北﹐只將魏尙守雲中。百年境土逡巡復﹐萬里窠巢指顧空。今日版圖非昔日﹐玉關西有嶺名蔥。』章端明《西捷乞致仕》云﹕『虎頭壯士雪髭須﹐欲滅西羌更脇胡。先遣檻車傳妹勒﹐卻分裨將定天都。莫年投筆眞男子﹐得意歸田亦丈夫。飽食自慚還自責﹐一亳曾有報君無。』」

苕溪漁隱曰「剽竊他人詩句﹐以爲己出﹐終當敗露﹐不可不戒。如近時吳可《晚春詩》云﹕『小醉初醒過別村﹐數家殘雪擁籬根﹐枝頭有恨梅千點﹐溪上無人月一痕。』亦灑落可喜。余偶於一達官處見譚知柔所獻詩文一編﹐試取閱之﹐卽吳可之詩在焉﹐但易其題曰《晚醉口占》﹐仍攺詩中三四字而已。『晚醉扶筇過竹村﹐數家殘雪擁籬根﹐風前有恨梅千點﹐沙上無人月一痕。』然知柔詩文編中﹐小詩極有可喜者﹐今舉其尢者二絕﹕『麥隴風來翠浪浮﹐霏微小雨似深秋﹐野亭終日捲簾坐﹐淸樾對啼黃栗畱。』『漫郎無處覓歸田﹐江北江南水拍天﹐斗擻十年塵土夢﹐秋風吹上釣魚船。』又詩文編中有《印累累》古風一篇﹐與余舊所傳呂居仁詩﹐亦有《印累累》古風一篇﹐略不異一字﹐未知竟誰作也。」

《後山詩話》云「曹南院爲秦帥﹐唃氏方興﹐舉國入寇﹐公自出禦之﹐戰於三都谷﹐大敗之﹐唃氏遂衰。其幕府獻詩云﹕『賢守新成蓋代公﹐臨危方始見英雄。三都谷路全師入﹐十萬胡塵一戰空。殺气尙疑橫塞外﹐捷音相繼徧寰中。君王看降如綸命﹐旌節前驅馬首紅。』」

《石林詩話》云「髙麗自太祖後﹐久不入貢﹐至元丰初﹐始遣使來朝﹐神宗以張誠一館伴﹐令問其復朝之意﹐云﹕『其國與契丹爲鄰﹐每困契丹誅求陵藉不能堪。國主王徽常誦《華嚴經》﹐祈生中國﹐一夕﹐夢至京師﹐備見城邑宮闕之盛﹐覺而慕之﹐爲詩以記曰﹕惡業因緣近契丹﹐一年朝貢幾多般﹐移身忽到中華裏﹐可惜中宵漏滴殘。』余大觀間伴髙麗人﹐﹝「髙」字原無﹐今據明鈔本校補。﹞嘗見《誠一語錄》﹐備載此事。」

《迂叟詩話》云「大名進士耿仙芝以詩著﹐其一聯云﹕『淺水短蕪調馬地﹐澹雲微雨養花天。』爲人所稱。」

《侯鯖錄》云「張公庠自少能詩﹐一絕云﹕『一年春事又成空﹐擁鼻微吟半醉中﹐夾道桃花新雨過﹐馬蹄無處避殘紅。』」苕溪漁隱曰「《云齋廣錄》只載此詩後兩句﹐云是李元膺《遊春詩》﹐未知孰是。鄭毅夫《代探花郎》一絕﹐與前詩格調殊相類﹐今錄於此﹐詩云﹕『嫩綠輕紅相向開﹐一番走馬探春回﹐靑衫不管露痕濕﹐直入亂花深處來。』」

《桐江詩話》云「潁昌曹緯彥文﹐弟組彥章﹐俱有俊才。彥文釋褐卽物故﹐彥章多依棲中貴人門下。一日﹐徽廟苑中射弓﹐左右薦至﹐對禦作射弓詞《點絳唇》一闋﹐云﹕『風勁秋髙﹐頓知鬥力生弓面。把分筠簳﹐月到天心滿。白羽流星﹐飛上黃金碗。胡沙雁﹐云邊驚散﹐壓盡天山箭。』今人但知彥章善謔﹐不知其才﹐良可惜也。彥章後字元寵﹐兄弟幼孤﹐母王氏﹐教養成就。王氏亦能詩﹐嘗有《雪中觀妓》詩云﹕『梁王宴罷下瑤臺﹐窄窄紅靴步雪來﹐恰似陽春三月暮﹐楊花飛處牡丹開。』」

苕溪漁隱曰「余頃歲過湘中﹐郵亭壁間﹐有左鄯絕句云﹕『疊疊山腰系冷云﹐疏疏雨腳弄黃昏﹐松聲更帶溪聲急﹐不是行人也斷魂。』又於苕溪道觀中壁間有鄭子覃絕句云﹕『紛紛紅雨入蒼苔﹐密蔭新成鶯友來﹐擬逐幽人夢蓬島﹐一聲裂竹故驚回。』皆佳作也。壬午歲過三衢﹐於驛舍壁間見題一聯云﹕『不知何處雨﹐便覺此間涼。』自在無峭急之態﹐不知何人詩也。」

《侯鯖錄》云「長安北禪寺筍石﹐鄭天休題十字云﹕『春至不擇地﹐路傍花自開。』」苕溪漁隱曰「余有句云﹕『飛花紅千點﹐芳艸綠萬里。』」

《雪浪齋日記》云「李成季詩淸麗﹐然時有不工處。『日邊雁帶臘寒去﹐雪底梅將春信來。』非不佳﹐而末句云﹕『心緒都成一寸灰。』殆未工也。」

王直方《詩話》云「丹陽陳輔﹐每歲淸明﹐過金陵上冢﹐事畢則過蔣山﹐謁湖陰先生﹐歲率爲常。元丰辛酉﹑癸亥兩歲﹐訪之不遇﹐因題一絕於門云﹕『北山松粉未飄花﹐白下風輕麥腳斜﹐身似舊時王謝燕﹐一年一度到君家。』湖陰歸﹐見其詩﹐吟賞久之﹐稱於荊公。荊公笑曰﹕『此正戲君爲尋常百姓耳。』湖陰亦大笑。蓋古詩云﹕『舊時王謝堂前燕﹐飛入尋常百姓家。』」

《雪浪齋日記》云「晁以道詩云﹕『淸霜下牛斗﹐凜然北固秋。』全似《選詩》。又有『謝公樽俎煙霞外﹐庾信文章涕淚前。』極爲佳句。」

《西淸詩話》云「華州狂子張元﹐天聖間坐累終身﹐每托興吟詠﹐如《雪詩》﹕『戰退玉龍三百萬﹐敗鱗殘甲滿空飛。』《詠白鷹》云﹕『有心待搦月中兔﹐更向白雲頭上飛。』怪譎類是。後竄夏國﹐教元昊爲邊患。朝廷方厭兵﹐時韓魏公撫陜右﹐書生姚嗣宗獻《崆峒山詩》﹐有云﹕『踏碎賀蘭石﹐掃淸西海塵﹐布衣能辦此﹐可惜作窮鱗。』顧謂僚屬曰﹕『此人若不收拾﹐又一張元矣。』因表薦官之。」

《西淸詩話》云「家公在玉堂﹐春日貼子云﹕『三十六宮人第一﹐玉樓春困夢熊羆。』『龍燭影中猶是臘﹐鳳簫聲裏已吹春。』世傳蔣潁叔作﹐非也。」

苕溪漁隱曰「余宣和間居泗上﹐於王周士處見張仲宗詩一卷﹐因借錄之。後三十年﹐於錢唐與仲宗同館谷﹐初方識之。余因戲謂仲宗曰﹕『三十年前﹐已識公於詩卷中。』仲宗請余舉其詩﹐渠皆不能記﹐殆如隔世﹐反從余求之。向伯恭﹐仲宗之舅也﹐仲宗有《香林九詠》﹐其間《雍煕堂詩》云﹕『鼎彜勛業推元老﹐文采風流及後昆﹐家世從來耐官職﹐百年猶見典刑存。』《麥秋亭詩》云﹕『東坡喜雨事如此﹐吾舅名亭思不羣﹐不問兩歧何許秀﹐且看十頃捲黃雲。』皆可喜也。」

《侯鯖錄》云「崇寧初﹐特奏名狀元徐遹詩曰﹕『白髮靑衫晚得官﹐瓊林頓覺酒腸寬﹐平康夜過無人問﹐畱得宮花醒後看。』」卷第五十五卷

第五十五

宋朝雜記下

《髙齋詩話》云「章子厚嘗與劉子先定有場屋之舊﹐又頗相厚善﹐子厚居京口﹐子先守姑蘇﹐以新醞洞庭春寄之﹐子厚答詩云﹕『洞霄宮裏一閒人﹐東府西樞老舊臣﹐多謝姑蘇賢太守﹐殷勤分送洞庭春。』其後隔闊十年﹐子厚拜相﹐亦不通問﹐寄書誚其相忘遠引之意﹐子先以詩謝曰﹕『故人天上有書來﹐責我疏愚喚不回。兩處共瞻千里月﹐十年不寄一枝梅。塵泥自與雲霄隔﹐駑馬難追騏驥才。﹝「騏」原作「徳」﹐今據徐鈔本﹑明鈔本校攺。﹞莫謂無心向門下﹐也曾終夕望三臺。』公得詩大喜﹐卽召爲宰屬﹐遂遷戶部侍郎。」

苕溪漁隱曰「余卜居苕溪﹐日以漁釣自適﹐因自稱苕溪漁隱﹐臨流有屋數椽﹐亦以此命名。僧了宗善墨戲﹐落筆瀟灑﹐爲余作《苕溪漁隱圖》﹐覽景攄懷﹐時有鄙句﹐皆題之左方﹔旣久﹐益多不能盡錄﹐聊舉其一二云﹕『溪邊短短長長柳﹐波上來來去去船﹐鷗鳥近人渾不畏﹐一雙飛下鏡中天。』『秋云漠漠煙蒼蒼﹐蘆花初白蓮葉黃﹐釣船盡日來往處﹐南村北村秔稻香。』『捲起綸竿撇棹歸﹐短篷斜掩宿漁磯﹐日髙春睡無人喚﹐撩亂楊花繞夢飛。』又《滿江紅》一闋云﹕『泛宅浮家何處好﹐苕溪淸境。占雲山萬疊﹐煙波千頃。茶竈筆牀渾不用﹐雪蓑月笛偏相稱。爭不教二紀賦歸來﹐甘幽屏。紅塵事﹐誰能省﹖靑霞志﹐方髙引。任家風舴艋﹐生涯笭箵。三尺鱸魚眞好膾﹐一瓢春酒宜閒飲。問此時﹐懷抱向誰論﹖惟箕潁。』」

王直方《詩話》云「王崇極之﹐與先君同在熙河﹐作詩送先君入京云﹕『渭城楊柳已靑靑﹐彊駐行人聽《渭城》。不問使車歸路遠﹐且從樽酒滿杯傾。相逢洮塞休兵後﹐此去秦川照眼明。若立螭頭借前箸﹐且教充國事春耕。』先君誦於吳衝卿丞相﹐緣此知名。」

《隱居詩話》云「《楊文公談苑》載本朝武人多能詩﹐若曹翰句有『曾經國難穿金甲﹐不爲家貧賣寶刀。』劉吉甫云﹕『一箭不中鵠﹐五湖歸釣魚。』大年稱其佳。近世有張師正本進士及第﹐換武爲遙郡防禦使﹐亦能詩﹐有《升平詞》云﹕『舊將封侯盡﹐降王賜姓歸。』又『蝸角功名時不與﹐澗松才幹老甘休。』『分鹿是非皆委夢﹐落花貴賤不由人。』他句皆類此。」

苕溪漁隱曰「余舊覽《倦遊雜錄》﹐言桂州左右﹐山皆平地拔起﹐竹木蓊郁﹐石如黛染﹔陽朔縣尢奇﹐四面峯巒駢立。故沈水部彬嘗題詩曰﹕『陶潛彭澤五株柳﹐潘嶽河陽一縣花﹐兩處爭如陽朔好﹐碧蓮峯裏住人家。』余初未之信也。比歲﹐兩次侍親赴官桂林﹐目睹峯巒奇怪﹐方知《倦遊雜錄》所言不誣。因誦韓﹑柳詩云﹕『水作靑羅帶﹐山爲碧玉簪。』又云﹕『海上羣峯似劍芒﹐春來處處割愁腸』之句﹐眞能紀其實也。山谷老人謫宜州﹐道過桂林﹐亦嘗有詩云﹕『桂嶺環城如雁蕩﹐平地蒼玉忽嶒峨﹐李成不生郭熙死﹐柰此百嶂千峯何。』」

《東軒筆錄》云「陶谷久在翰林﹐意希大用﹐乃俾其黨﹐因事薦引﹐言谷在詞禁﹐宣力實多﹐微伺上旨。太祖笑曰﹕『翰林艸制﹐皆檢前人舊本﹐攺換詞語﹐所謂依樣畫葫蘆耳﹐何宣力之有﹖』谷聞之﹐作詩曰﹕『官職須由生處有﹐文章不管用時無﹐堪笑翰林陶學士﹐年年依樣畫葫蘆。』太祖薄其怨望﹐遂決意不用矣。」

《西淸詩話》云「國初﹐宋琪﹑沈義倫俱在黃閣﹐時久旱﹔旣雨﹐復不止﹐廣陌泥淖﹐琪厭之﹐謂義倫曰﹕『可謂燮成三日雨。』義倫遽對云﹕『調得一城泥。』藝祖知而鄙大臣不學﹐楊徽之聞而抵掌曰﹕『不意中書再生沈﹑宋也。』」

《東軒筆錄》云「彭乘爲翰林學士﹐文章誥命﹐尢爲可笑。有邊帥乞朝覲﹐仁宗許其候秋涼卽途﹐乘爲批答之詔曰﹕『當俟蕭蕭之候﹐爰興靡靡之行。』王琪性滑稽﹐多所侮誚﹐及乘死也﹐琪爲挽詞云﹕『最是蕭蕭句﹐無人繼後風。』蓋爲是也。」

《西淸詩話》云「髙英秀者﹐吳越國人﹐與贊寧爲詩友﹐口給﹐好罵滑稽﹐﹝明鈔本「罵」作「爲」。﹞每見眉目有異者﹐必噂短於其後﹐人號惡喙薄徒。嘗譏名人詩病云﹕『李山甫《覽漢史》云﹕王莽弄來曾半破﹐曹公將去便平沈。定是破船詩。李羣玉《詠鷓鴣》云﹕方穿詰曲崎嶇路﹐又聽鉤輈格磔聲。定是梵語詩。羅隱云﹕雲中雞犬劉安過﹐月裏笙歌煬帝歸。定是見鬼詩。杜荀鶴云﹕今日偶題題似著﹐不知題後更誰題。此衛子詩也﹐不然安有四蹄。』贊寧笑謝而已。」

《東軒筆錄》云「程師孟知洪州﹐於府中作靜堂﹐自愛之﹐無日不到﹐作詩題於石曰﹕『每日更忙須一到﹐夜深長是點燈來。』李元規見而笑曰﹔『此乃是登混之詩。』」

蔡寬夫《詩話》云「唐末五代﹐俗流以詩自名者﹐多好妄立格法﹐取前人詩句爲例﹐議論鋒出﹐甚有師子跳擲﹐毒龍顧尾等勢﹐覽之﹐每使人拊掌不已。大抵皆宗賈島輩﹐謂之賈島格。而於李﹑杜特不少假借﹐李白﹕『女媧弄黃土﹐摶作愚下人﹐散在六合間﹐蒙蒙若埃塵。』目曰調笑格﹐以爲談笑之資。杜子美﹕『冉冉谷中寺﹐娟娟林外峯﹐欄幹更上處﹐結締坐來重。』目爲病格﹐以爲言語突兀﹐聲勢蹇澀。此豈韓退之所謂『蚍蜉撼大木﹐可笑不自量』者邪﹗」

苕溪漁隱曰「劉義《落葉詩》云﹕『返蟻難尋穴﹐歸禽易見窠﹐滿廊僧不厭﹐一片俗嫌多。』鄭谷《柳詩》云﹕『半煙半雨溪橋畔﹐間杏間桃山路中﹐會得離人無限意﹐千絲萬絮惹春風。』或戲謂此二詩乃落葉及柳謎子﹐觀者試一思之﹐方知其善謔也。」

王直方《詩話》云「東坡有言﹐世間事忍笑爲易﹐惟讀王祈大夫詩﹐不笑爲難。祈嘗謂東坡云﹕『有《竹詩》兩句﹐最爲得意﹐因誦曰﹕葉垂千口劍﹐幹聳萬條槍。』坡曰﹕『好則極好﹐則是十條竹竿﹐一个葉兒也。』」

東坡云「蜀人任介﹑郭震﹑李畋﹐皆博學能詩﹐曉音律﹐相與爲莫逆之交﹐遊蕩不羈﹐禮法之士鄙之﹐然皆才識過人。李順之將亂﹐震遊成都東郊﹐忽賦詩云﹕『今日出東郊﹐東郊無好色﹐靑靑原上艸﹐莫放徵馬食。』遂走京師上書﹐言蜀將亂。不報﹐期年其言乃效﹐震竟不仕。介爲陜西一幕官而死。畋稍達﹐仕至尙書郎。震將死﹐其友往問之﹐側臥欹枕而言﹐其友曰﹕『子且正身。』震笑曰﹕『此行豈可復替名哉﹖』𨿽其平生詼諧之餘習﹐然亦足以見其臨死生不亂也。」

《後山詩話》云「楊大年《傀儡詩》云﹕『鮑老當筵笑郭郎﹐笑他舞袖太瑯璫﹐若教鮑老當筵舞﹐轉更瑯璫舞袖長。』語俚而意切﹐相傳以爲笑。」

《遁齋閒覽》云「李廷彥獻《百韻詩》於一達官﹐其間有句云﹕『合弟江南沒﹐家兄塞北亡。』達官惻然傷之曰﹕『不意君家凶禍﹐重並如此。』廷彥遽起自解曰﹕『實無此事﹐但圖對屬親切。』又許義方之妻﹐以端潔自許﹐義方嘗出﹐經年始歸﹐妻曰﹕『自君之出﹐惟閉門自守。』義方咨嘆﹐問何以自娛﹐答曰﹕『時作小詩以適情耳。』義方欣然取詩觀之﹐首篇云《月夜招鄰僧閒話》。」

《東軒筆錄》云「劉攽性滑稽﹐喜謔玩﹐王汾口喫﹐攽嘲曰﹕『恐是昌家﹐又疑非類﹐不見雄名﹐惟聞艾气。』以周昌﹑韓非﹑揚雄﹑鄧艾皆喫也。又同趨朝﹐聞叫班聲﹐汾謂攽曰﹕『紫宸殿下頻呼汝。』攽應聲曰﹕『寒食原頭屢見君。』各以其名爲戲也。呂嘉問提舉市易務三司使﹐曾布劾其違法﹐王荊公惑黨人之說﹐反以罪三司﹐曾旣隔下朝請﹐而嘉問治事如故﹐攽聞而嘆曰﹕『豈意曾子避席﹐望之儼然。』望之﹐嘉問字也。王平甫盛夏入館中﹐下馬﹐流汗浹衣﹐攽見而笑曰﹕『君眞所謂汗淋學士也。』馬默爲臺官﹐彈攽輕薄﹐不當置在文館。攽曰﹕『旣云馬默﹐豈合驢鳴﹖』」

《石林詩話》云「劉貢甫天資滑稽﹐不能自禁﹐遇可諧謔﹐𨿽公卿不避。與王荊公素厚﹐荊公當國﹐亦屢謔之﹐𨿽每爲絕倒﹐然意終不能平也。元丰末﹐爲京東轉運使﹐貶衡州監酒﹐𨿽坐他累﹐議者或謂嘗以時相姓名爲戲惡之也。元祐初﹐起知襄州﹐淳於髠墓在其境內﹐嘗以詩題云﹕『微言動相國﹐大笑絕冠纓。流轉有餘智﹐﹝「轉」原作墨丁﹐今據宋鈔本﹑明鈔本校補。﹞滑稽全姓名。師儒坐稷下﹐衡蓋盡南荊。﹝「蓋」原作「益」﹐「盡」字原是空白﹐今據徐鈔本訂補。﹞贅婿不爲辱﹐旅墳知客卿。』又有《續謝師厚善謔驛》詩云﹕『善謔知君意﹐何傷睿武公。』蓋記前事以自解云。」

王直方《詩話》云「『璧門金闕倚天開﹐五見宮花落古槐﹐明日扁舟滄海去﹐卻將雲气望蓬萊。』此劉貢甫詩也﹐自館中出知曹州時作﹐舊云『雲裏』﹐荊公攺作『雲气』﹐又云﹕『五見宮花落古槐﹐此詩法也。』」

《桐江詩話》云「元祐間﹐東平王景亮﹐與諸仕族無成子﹐結爲一社﹐純事嘲誚﹐士大夫無間賢愚﹐一經諸人之目﹐卽被不雅之名﹐當時人號曰豬嘴關。呂惠卿察訪京東﹐呂天資淸瘦﹐語話之際﹐喜以雙手指畫﹐社人目之曰說法馬畱。又湊爲七字曰﹕『說法馬畱爲察訪。』社中彌歲不能對。一日﹐邵箎因上殿氛泄﹐出知東平﹐邵髙鼻鬈髯﹐社人目之曰湊氛獅子﹐仍對曰﹕『說法馬畱爲察訪﹐湊氛獅子作知州。』惠卿銜之﹐諷部使者發以它事﹐舉社遂爲齏粉。」

《冷齋夜話》云「吾叔淵材曰﹕『平生死無所恨﹐所恨者五事耳。』人問其故﹐淵材斂目不言﹐久之曰﹕『吾論不入時聽﹐恐汝曹輕易之。』問者力請說﹐乃答曰﹕『第一恨鰣魚多骨﹐二恨金橘太酸﹐三恨蒓菜性冷﹐四恨海棠無香﹐五恨曾子固不能作詩。』聞者大笑﹐而淵材瞠目答曰﹕『諸子果輕易吾論也。』」

《隱居詩話》云「『昨夜陰山吼賊風﹐帳中驚起紫髯翁﹐平明不待全師出﹐連把金鞭打鐵驄。』不知何人之詩﹐頗爲邊人傳誦。有張師雄者﹐居洛中﹐好以甘言悅人﹐晚年尢甚﹐洛人目爲蜜翁翁。﹝「蜜」原作「密」﹐今據宋本﹑明鈔本校攺﹐下同。﹞會官於塞上﹐一夕﹐傳胡騎犯邊﹐師雄蒼黃震恐﹐衣皮裘兩重﹐伏於土穴中﹐神如癡矣﹔秦人呼土窟爲土空﹐遽爲無名子攺前詩以嘲之曰﹕『昨夜陰山賊吼風﹐帳中驚起蜜翁翁﹐平明不待全師出﹐連著皮裘入土空。』」

王直方《詩話》云「王禹錫行第十六﹐與東坡有姻連﹐嘗作《賀知縣喜雨詩》云﹕『打葉雨拳隨手重﹐吹涼風口逐人來。』自以爲得意﹐東坡見之曰﹕『十六郎作詩﹐怎得如此不入規矩﹖』禹錫云﹕『蓋是醉中所作。』異日又持一大軸呈坡﹐坡讀之云﹕『爾復醉邪﹖』」

《東軒筆錄》云「陳繹晚爲惇朴之狀﹐時謂之熱熟顏回。孔文仲舉制科﹐庭試對策﹐言時事有可痛哭太息者﹐執政惡而黜之。繹時爲翰林學士﹐語於眾曰﹕『文仲狂躁﹐眞杜園賈誼也。』王平甫笑曰﹕『杜園賈誼﹐可對熱熟顏回。』合坐大噱﹐繹有慚色。杜園﹑熱熟﹐皆當時鄙語。」

《遁齋閒覽》云「西頭供奉官錢昭度﹐嘗作《詠方池詩》云﹕『東道主人心匠巧﹐鑿開方石貯漣漪﹐夜深卻被寒星照﹐恰似仙翁一局棋。』有輕薄子見而笑曰﹕『此所謂一局黑全輸也。』蓋唐寥凝有《詠白鷗詩》云﹕『滿汀鷗不散﹐一局黑全輸』之句。」

《漫叟詩話》云「錢昭度詩﹕『二八飛泉繞齒鳴。』蓋用鮑照《井謎》也。《井謎》﹕『二形二體﹐四支八頭﹐四八一八﹐飛泉仰流。』五八是四十數﹐昭遂使作二八﹐識者笑其不能用事。」

《後山詩話》云「熙寧初﹐外學置官師﹐職簡地親﹐多在幕席。徐有學官﹐喜誶語﹐同府苦之﹐詠蠅以刺之曰﹕『衣服有時遭點染﹐杯盤無日不追隨。』」

苕溪漁隱曰「郭忠恕嘗玩聶崇義﹐戲嘲之云﹕『近貴全爲聵﹐攀龍卽是聾﹐𨿽然三个耳﹐其柰不成聰。』崇義應聲反以忠恕二字解嘲云﹕『勿笑有三耳﹐全勝畜二心。』陳亞﹑蔡襄互相嘲云﹕『陳亞有心終是惡﹐蔡襄無口便成衰。』近時呂擴﹑謝暉﹐亦以名相嘲云﹕『呂擴無才終入廣﹐謝暉不日便充軍。』是知戲謔不可不謹﹐至於爲虐﹐可以爲戒。」卷第五十六卷

第五十六

文殊

《傳燈錄》云「文殊問無著﹕『近離甚處﹖』著云﹕『南方。』殊云﹕『南方佛法如何多少﹖』著云﹕『或三百﹐或五百。』著問﹕『此間如何住持﹖』殊云﹕『凡聖同居﹐龍蛇渾雜。』著云﹕『多少眾﹖』殊云﹕『前三三﹐後三三。』雪竇頌曰﹕『千峯盤屈色如藍﹐誰謂文殊是對談﹖堪笑淸涼多少眾﹐前三三與後三三。』」

遠法師

山谷云「遠法師居廬山下﹐持律精苦過中﹐不受蜜湯﹐而作詩換酒飲陶彭澤﹔送客無貴賤﹐不過虎溪﹐而與陸道士行過虎溪數百步﹐大笑而別。故禪月作詩云﹕『愛陶長官醉兀兀﹐送陸道士行遲遲﹐買酒過溪皆破戒﹐斯何人斯師如斯。』故效之﹕『畱陶淵明把酒碗﹐送陸修靜過虎溪﹐胸次九流淸似鏡﹐﹝「淸」原作「精」﹐今據徐鈔本﹑明鈔本校攺。﹞人間萬事醉如泥。』」

古靈

《傳燈錄》云「古靈行腳回受業﹐師問曰﹕『汝離吾在外﹐得何事業﹖』曰﹕『並無事業。』遂遣執役﹐一日﹐因澡身﹐命靈去垢﹐靈乃拊背曰﹕『好所佛殿﹐而佛不聖。』其師回首視之﹐靈曰﹕『佛𨿽不聖﹐且能放光。』其師又一日在窗下看經﹐蜂子投窗紙求出﹐靈睹之曰﹕『世界如許廣闊不肯出﹐鉆佗故紙驢牛去。』其師置經問曰﹕『汝行腳遇何人﹖吾前後見汝發言異常。』靈曰﹕『某甲蒙百丈和尙指个歇處﹐今欲報慈徳耳。』其師於是請爲說法﹐靈乃舉唱百丈門風曰﹕『靈光獨耀﹐迥脫根塵﹐體露眞常﹐不拘文字﹐心性無染﹐本自圓成﹐但離妄緣﹐卽如如佛。』其師於言下感悟。」

圓澤

《甘澤謠》云「唐李憕之子源﹐以父死王難﹐不仕﹐居洛陽惠林寺﹐與僧圓澤遊。一日﹐相約遊峨嵋山﹐源欲溯峽﹐澤欲取斜谷路﹐源不可﹐曰﹕『吾已絕世事﹐豈可復道京師哉﹖』舟次南浦﹐見婦人錦襠負罌而汲者﹐澤望而泣曰﹕『吾不欲由此者爲是也。』源驚問之﹐澤曰﹕『婦人姓王氏﹐吾當爲子﹐孕三歲矣﹐吾不來﹐故不得乳﹐今旣見﹐無可逃者。三日浴兒時﹐願公臨我﹐以一笑爲信。後十二年﹐杭州天竺寺外﹐當與公相見。』至暮澤亡﹐婦乳三日﹐源住視之﹐兒見源果笑。源後適吳﹐赴其約﹐聞葛洪川畔有牧童﹐扣牛角而歌曰﹕『三生石上舊精魂﹐賞月吟風不要論﹐慚愧情人遠相訪﹐此身𨿽異性常存。』問﹕『澤公健否﹖』答曰﹕『李公眞信士。』又歌曰﹕『身前身後事茫茫﹐欲話因緣恐斷腸﹐吳越山川尋已徧﹐卻回煙棹上瞿塘。』遂去不知所之。」東坡詩云「欲向錢塘訪圓澤﹐葛洪陂畔帶秋深。」卽此事也。

靈徹

《雪浪齋日記》云「靈徹詩﹐僧中第一﹐如『海月生殘夜﹐江春入暮年』﹐『窗風枯硯水﹐山雨慢琴弦』﹐『經來白馬寺﹐僧到赤烏年』﹐前輩評此詩云﹕『轉石下千仞江。』」

《集古錄》云「『相逢盡道休官去﹐林下何曾見一人。』世俗相傳以爲俚諺。慶曆中﹐許元爲發運使﹐因修江岸﹐得斯石於池陽江水中﹐始知爲靈徹詩也。」

船子和尙

《冷齋夜話》云「華亭船子和尙有偈曰﹕『千尺絲綸直下垂﹐一波才動萬波隨﹐夜靜水寒魚不食﹐滿船空載月明歸。』叢林盛傳﹐想見其爲人。山谷倚曲首﹐歌成長短句曰﹕『一波才動萬波隨﹐蓑笠一鉤絲﹐金鱗正在深處﹐千尺也須垂。吞又吐﹐信還疑﹐上鉤遲。水寒江靜﹐滿目靑山載月明歸。』」

參寥

《冷齋夜話》云「吳僧道潛有標置﹐常自姑蘇歸西湖﹐經臨平道中﹐作詩云﹕『風蒲獵獵弄輕柔﹐欲立蜻蜒不自由﹐五月臨平山下路﹐藕花無數滿汀州。』東坡赴官錢塘﹐過而見之﹐大稱賞。已而相尋於西湖﹐一見如舊相識。及坡移守東徐﹐潛往訪之﹐館於逍遙堂﹐士大夫爭識之。東坡饌客罷﹐與之俱來﹐紅妝擁隨之﹐東坡遣一妓前乞詩﹐潛援筆而成曰﹕『寄語巫山窈窕娘﹐好將魂夢惱襄王﹐禪心已作沾泥絮﹐不逐春風上下狂。』一坐大驚﹐自是名聞海內。然性褊﹐憎凡子如仇﹐嘗作詩曰﹕『去歲春風上國行﹐爛窺紅紫厭平生﹐而今眼底無姚魏﹐浪蕊浮花懶問名。』士論以此少之。道潛作詩﹐追法淵明﹐其語有逼眞處﹐曰﹕『數聲柔櫓蒼茫外﹐何處江村人夜歸﹖』又曰﹕『隔林仿佛聞機杼﹐知有人家住翠微。』時從東坡在黃州﹐士大夫以書抵坡曰﹕『聞日與詩僧相從﹐豈非隔林仿佛聞機杼者乎﹖眞東山勝遊也﹗』坡以書示潛﹐誦前句笑曰﹕『此吾師七字師號。』」

《髙齋詩話》云「東坡長短句云﹕『村南村北響繅車。』參寥詩云﹕『隔林仿佛聞機杼﹐知有人家住翠微。』秦少遊雲﹕『菇蒲深處疑無地﹐忽有人家笑語聲。』三詩大同小異﹐皆奇句也。」

《冷齋夜話》云「參寥子言﹕『林下人好言詩﹐才見誦齊己﹑貫休詩﹐便不必問。』」苕溪漁隱曰「余觀《後山居士集》﹐有《送參寥序》﹐略云﹕『余與之別餘二十年﹐復見於此﹐愛其詩﹐讀不捨手﹐屬其談﹐挽不聽去﹐交相語及唐詩僧﹐﹝「交」徐鈔本﹑明鈔本作「夜」。﹞參寥子曰﹕貫休﹑齊己﹐世薄其語﹐然以曠蕩逸羣之气﹐髙世之志﹐天下之譽﹐王侯將相之奉﹐而爲石霜老師之役﹐終其身不去﹐此豈用意於詩者﹖工拙不足病也。』則參寥前後之論﹐何相反如此﹖疑《冷齋》妄爲云云耳。」

《西淸詩話》云「作詩者﹐陶冶物情﹐體會光景﹐必貴乎自得﹔蓋格有髙下﹐才有分限﹐不可彊力至也。譬之秦武陽气蓋全燕﹐見秦王則戰掉失色﹔淮南王安﹐𨿽爲神仙﹐謁帝猶輕其舉止﹕此豈由素習哉﹗余以謂少陵﹑太白﹐當險阻艱難﹐流離困躓﹐意欲卑而語未嘗不髙﹔至於羅隱﹑貫休﹐得意於偏霸﹐誇雄逞奇﹐語欲髙而意未嘗不卑。乃知天稟自然﹐有不能易者。」

洪覺範

《冷齋夜話》云「余至瓊州﹐劉蒙叟方飲於張守之席﹐三鼓矣﹐遣急足來覓長短句﹐問欲敍何事﹐蒙叟視燭有蛾撲之不去﹐曰﹕『爲賦此。』急足反走持紙﹐曰﹕『急爲之﹐不然獲譴也。』余口授吏書之曰﹕『蜜燭花光淸夜闌﹐粉衣香翅繞團團。人猶認假爲眞實﹐蛾豈將燈作火看。方嘆息﹐爲遮欄﹐也知愛處實難拼。忽然性命隨煙焰﹐始覺從前被眼瞞。』蒙叟醉笑首肯之。旣北渡﹐夜發海津﹐又贈行﹐爲之詞曰﹕『一段文章種性﹐更謫仙風韻。畫戟叢中﹐淸香凝宴寢。落日淸寒勒花信﹐愁似海﹐洗光詞錦。後夜歸舟﹐雲濤喧醉枕。』」

《雪浪齋日記》云「洪覺範詩云﹕『已收一霎掛龍雨﹐忽起千巖攧鷂風。』﹝「忽」原作「勿」﹐今據徐鈔本﹑明鈔本校攺。﹞掛龍對攧鷂﹐皆方言﹐古今人未嘗道。又云﹕『麗句妙於天下白﹐髙才俊似海東靑。』又云﹕『文如水行川﹐气如春在花。』皆奇句也。」

韓子蒼云「往年﹐余宰分寧﹐覺範從髙安來﹐館之雲巖寺﹐寺僧三百﹐各持一幅紙求詩於覺範﹐覺範斯須立就﹐余見之不懌﹐曰﹕『詩當少加思﹐豈若是容易乎﹖』覺範笑曰﹕『取快吾意而已。』相別十年﹐覽其遺編﹐追記平生﹐不覺殞淚。余欲刪去冗長﹐定取精深數十百首﹐仍爲作序以示世人﹐老懶未暇也。僧中初無具詩眼者﹐已刻版於書肆﹐每以爲恨。」

《冷齋夜話》云「予謫海外﹐上元﹐椰子林中﹐漁火三四而已。中夜聞猿聲淒動﹐作詞曰﹕『凝祥宴罷聞歌吹﹐畫轂走﹐香塵起﹐冠壓花枝馳萬騎。馬行燈鬧﹐鳳樓簾捲﹐陸海鰲山對。當年曾看天顏醉﹐禦杯舉﹐歡聲沸。時節𨿽同悲樂異﹐海風吹夢﹐嶺猿啼月﹐一枕思歸淚。』又有《懷京師詩》云﹕『十分春瘦緣何事﹐一掬歸心未到家。』」苕溪漁隱曰「忘情絕愛﹐此瞿曇氏之所訓﹐惠洪身爲衲子﹐詞句有『一枕思歸淚』及『十分春瘦』之語﹐豈所當然。又自載之詩話﹐矜炫其言﹐何無識之甚邪﹗」

《冷齋夜話》云「陳瑩中謫合浦﹐時余在長沙﹐以書抵余﹐爲負《華嚴經》入嶺﹐有偈曰﹕『大士遊方興盡回﹐家山風月絕纖埃﹐杖頭多少閒田地﹐挑取《華嚴》入嶺來。』余和之曰﹕『因法相逢一笑開﹐俯看人世過飛埃﹐湘南嶺外休分別﹐圓寂光中共往來。』又聞嶺外大雪﹐作二偈寄之﹐曰﹕『傳聞嶺外雪﹐壓倒千年樹。老兒拊手笑﹐有眼未曾睹。故應潤物材﹐一洗障江霧。﹝「障」徐鈔本﹑明鈔本作「瘴」。﹞寄語牧牛人﹐莫教頭角露。』又曰﹕『徧界不曾藏﹐處處光皎皎。開眼失蹤由﹐都緣太分曉。園林忽生春﹐萬瓦粲一笑。遙知忍凍人﹐未悟安心了。』」

《冷齋夜話》云「余還自朱崖﹐館於髙安大愚山﹐陳瑩中自臺州載其家來漳浦﹐過九江﹐愛廬山﹐因家焉。以書督余兼程來﹐余以三日至湓城﹐瑩中曰﹕『自此宜可禁作詩﹐無益於事。』余曰﹕『敬奉教。然余兒時好食肉﹐母使持齋﹐余叩頭乞先飫餐肉一日﹐﹝「飫」原作「飯」﹐今據明鈔本校攺。﹞母許之。今日當準食肉例﹐先吟兩詩﹐喜吾二人死而更生﹐如何﹖』瑩中許焉﹐曰﹕『雁蕩天臺看不足﹐盡搬兒女寄蓬窗。往來漳水謀二頃﹐偶愛廬山家九江。名節逼眞如醉白﹐﹝「逼」原作「適」﹐今據明鈔本校攺。﹞生涯領略似湘龐。向來萬事都休理﹐且聽樓鐘咽夜撞。』﹝明鈔本「咽」作「一」。﹞『與公靈鷲曾聽法﹐遊戲人間知幾生。夏口甕中藏畫像﹐孤山月下認歌聲。翳消已覺花無蒂﹐礦盡方知珠自明。數抹夕陽殘雨外﹐一番飛絮滿江城。』瑩中喜而謂余曰﹕『此岐山豬肉﹐𨿽美無多食。』後三年﹐余客漳水﹐見瑩中侄勝柔自九江來﹐出詩示余曰﹕『仁者難逢思有常﹐平居愼勿恃何妨。爭先世路機關惡﹐近後語言滋味長。可口物多終作疾﹐快心事過必爲傷。與其病後求良藥﹐不若病前能自防。』余謂勝柔曰﹕『公癡叔詩﹐如食鯽魚﹐惟恐遭骨刺﹐與岐山豬肉﹐不可同日而語也。』」

《冷齋夜話》云「余自並州還故里﹐館延福寺﹐寺前有小溪﹐風物類斜川﹐余兒童時戲劇之地也。嘗春深獨行溪上﹐作小詩曰﹕『小溪倚春漲﹐攘我夜月灣﹐新晴爲不平﹐約束晚見還。銀梭時撥刺﹐破碎波中山﹐整釣背落日﹐一葉嫩紅間。』又嘗莫寒歸﹐見白鳥﹐作詩曰﹕『剩水殘山慘淡間﹐白鷗無事小舟閒﹐个中著我添圖畫﹐便是華亭落照灣。』魯直曰﹕『觀君詩說煙波漂渺處﹐如陸忠州論國政﹐宇字坦夷﹐前身非篙師沙戶種類邪﹖』有詩﹐其略云﹕『吾年六十子方半﹐槁項頂螺忘歲年﹐脫卻衲衣著蓑笠﹐來伴涪翁刺釣船。』余嘗對淵材誦之﹐淵材曰﹕『此退之《澄觀》我欲收斂加冠巾換骨句也。』」

《冷齋夜話》云「衡州花光仁老以墨爲梅花﹐魯直觀之﹐嘆曰﹕『如嫩寒春曉﹐行孤山籬落間﹐但欠香耳。』余因爲賦長短句曰﹕『碧瓦籠晴香霧繞﹐水殿西偏小﹐駐聞啼鳥﹐風度女墻吹語笑﹐南枝破臘應開了。道骨不凡江瘴曉﹐春色通靈﹐醫得花重少。抱甕釀寒春﹐杳杳譙門﹐畫角催殘照。』又曰﹕『入骨風流國色﹐透塵種性眞香。爲誰風鬢涴新妝﹐半樹水村春暗。﹝「水」原作「人」﹐今據徐鈔本﹑明鈔本校攺。﹞雪壓枝低籬落﹐月髙影動池塘。髙情數筆寄微茫﹐小寢初開霧帳。』前《蝶戀花》後《西江月》也。」

《冷齋夜話》云「魯直使予對句曰﹕『呵鏡雲遮月。』對曰﹕『啼妝露著花。』魯直罪予﹐於詩深刻見骨﹐不務含蓄﹐予竟不曉此論。」

《冷齋夜話》云「余住臨川景徳寺﹐與謝無逸輩升閣﹐得禪月所畫十八應供像甚奇﹐而失第五軸﹐予口占嘲之曰﹕『十八聲聞解埵根﹐少叢林漢亂山門﹐不知何處羅齋去﹐不見云堂第五尊。』明日﹐有女子來拜敍曰﹕『兒南營兵妻也﹐寡而食素﹐夜夢一僧來言曰﹕我北景徳僧﹐﹝「北」徐鈔本作「乃」。﹞因行失隊﹐煩相引歸寺﹐可乎﹖旣覺而鄰家邀飯﹐入其門﹐見壁間有畫異僧﹐形狀了然夢中所見也。』時朱世英守臨川﹐異之﹐使迎還閣藏之。」

《石林詩話》云「元丰間﹐嘗久旱不雨﹐裕陵禁中齋禱甚力﹐一夕﹐夢有僧乘馬馳空中﹐口吐雲霧﹐旣覺而雨大作。翌日﹐中貴人道夢中所見物色﹐於相國寺三門五百羅漢中﹐至笫十三尊﹐略仿佛﹐卽迎入內觀之﹐正所夢也。王丞相禹玉作《喜雨詩》云﹕『良弼爲霖辜宿望﹐神僧吐霧應精求。』元參厚之云﹕『仙驥躡雲穿仗下﹐佛花吹雨匝天飛。』﹝「飛」明鈔本作「流」。﹞蓋記此事。相國寺羅漢﹐本江南李氏時物﹐在廬山東林寺﹐曹翰下江州﹐盡取其城中金帛寶貨﹐連百餘舟﹐﹝「余」原作「余」﹐今據徐鈔本﹑明鈔本校攺。﹞私盜以歸﹐無以爲名﹐乃取羅漢每舟載十許尊獻之﹔詔因賜相國寺﹐當時謂之押綱羅漢。」

王梵志

山谷云「王梵志詩云﹕『梵志翻著襪﹐人皆道是錯﹐乍可刺你眼﹐不可隱我腳。』一切眾生顚倒﹐類皆如此﹐乃知梵志是太修行人也。昔茅容季偉﹐田家子爾﹐﹝「田」原作「曰」﹐案當作「田」﹐今攺。﹞殺雞飯其母﹐而以艸具飯郭林宗﹐林宗起拜之﹐因勸使就學﹐遂爲四海名士。此翻著襪法也。今人以珍饌奉客﹐以艸具奉其親﹐涉世合義則與己﹐不合義則稱親﹐萬世同流﹐皆季偉之罪人也。」

山谷云「王梵志詩云﹕『城外土饅頭﹐餡艸在城裏﹐一人喫一个﹐莫嫌沒滋味。』己且爲土饅頭﹐尙誰食之﹖今攺『預先著酒澆﹐使教有滋味。』」卷第五十七卷

第五十七

雪竇

苕溪漁隱曰「雪竇顯禪師嘗作偈云﹕『三分光陰二早過﹐靈臺一點不揩磨﹐貪生逐日區區去﹐喚不回頭爭柰何﹗』世人貪著愛境﹐以妄爲眞﹐迷而弗返﹐讀此偈者﹐宜如何哉﹗」

贊元

《僧寶傳》云「王荊公丁家艱﹐閱內典於蔣山﹐與贊元禪師遊從如昆弟﹐公嘗問祖師意旨﹐元不答﹐公益扣之﹐元曰﹕『公般若有障三﹐有近道之質一﹐更兩生來恐純熟。』公曰﹕『願聞其說。』元曰﹕『公世緣深﹐懷經濟之志﹐用捨不能﹐必心未平﹐又多怒﹐而學問尙理﹐於道爲所知愚﹐此其三也。特視利名如脫髮﹐甘澹薄如頭陀﹐此爲近道﹐且當以教乘滋茂之可也。』公再拜受教。元爲人閒靖寡言﹐客來無貴賤﹐寒溫外無別語。公後罷相﹐居定林﹐稍覺煩動﹐卽造元﹐相向默坐﹐終日而去。有詩題覺海方丈贈之云﹕『往來城府住山林﹐諸法翛然但一音。不與物違眞道廣﹐每隨緣起自禪深。舌根已淨誰能壞﹐足迹如空我得尋。歲晚北窗聊寄傲﹐蒲萄零落半牀陰。』人以爲實錄。」

了元

《僧寶傳》云「東坡元丰末年﹐得請歸耕陽羨﹐舟次瓜步﹐以書抵金山了元禪師曰﹕『不必出山﹐當學趙州上等接人。』元得書徑來﹐東坡迎笑問之﹐元以偈爲獻曰﹕『趙州當日少謙光﹐不出三門見趙王﹐爭似金山無量相﹐大千都是一禪林。』東坡拊掌稱善。」

秀老

《冷齋夜話》云「法云秀老﹐關西人﹐面目嚴冷﹐能以禮折人。李伯時畫馬﹐東坡第其筆﹐當不減韓幹。都城黃金易致﹐而伯時畫不可得。師讓之﹐曰﹕『伯時士大夫﹐而以畫馬之名行﹐已可恥﹐矧又畫馬人誇以爲得妙入馬腹中﹐亦足可懼。』伯時大驚﹐不自知身去坐榻曰﹕『今當何以洗其過﹖』師勸畫觀音像以贖其罪。黃魯直作艷語﹐人爭傳之﹐秀呵曰﹕『翰墨之妙﹐甘施於此乎﹖』魯直笑曰﹕『又當置我於馬腹中邪﹖』秀曰﹕『公艷語蕩天下淫心﹐不止於馬腹中﹐正恐生泥犁耳。』魯直頷應之。故一時公卿伏師之善巧也。」苕溪漁隱曰「余讀魯直所作晏叔原《小山集序》云﹕『余少時間作樂府﹐以使酒玩世﹐道人法秀獨罪余以筆墨勸淫﹐於我法中當下犁舌之獄﹔特未見叔原之作邪﹖』觀魯直此語﹐似有憾於法秀﹐不若伯時之能伏善也。」

蔡寬夫《詩話》云「今世所藏韓幹畫馬﹐多分其鬃爲三﹐莫曉何意。惟白樂天《春深學士家詩》云﹕『鳳書裁五色﹐馬鬣剪三花。』唐學士例借飛龍廏馬﹐則應是時國馬皆如此也。李伯時喜學韓幹畫﹐每不知三鬃之意﹐常難於下筆﹔有得樂天詩者﹐先爲誦之而不言所出﹐伯時力請之﹐乃使爲盡工作數馬﹐始以集示之云。」

惠詮

《冷齋夜話》云「東吳僧惠詮﹐徉狂垢污﹐而詩語淸婉﹐嘗書湖上一山寺壁曰﹕『落日寒蟬鳴﹐獨歸林下寺。柴扉夜未掩﹐片月隨行屨。惟聞犬吠聲﹐更入靑蘿去。』東坡一見﹐爲和其後曰﹕『但聞煙外鐘﹐不見煙中寺。幽人行未已﹐艸露濕芒屨。惟應山頭月﹐夜夜照來去。』詮竟以此詩知名。」

淸順

《冷齋夜話》云「西湖僧淸順﹐頤然淸苦﹐多佳句﹐嘗賦《十竹詩》曰﹕﹝「十」原作「千」﹐今據徐鈔本﹑明鈔本校攺。﹞『城中寸土如寸金﹐幽軒種竹只十个﹐春風懼勿長兒孫﹐穿我階前綠苔破。』又有『久服林下游﹐頗識林下趣。從渠綠陰繁﹐不礙淸風度。閒行石上眠﹐落葉不知數。一鳥忽飛來﹐啼破幽絕處。』荊公遊湖上﹐愛之﹐乃稱揚其名。坡晚年亦與之遊﹐甚多酬唱。」

僧詩無蔬筍气

《西淸詩話》云「東坡言僧詩要無蔬筍气﹐固詩人龜鑑。今時誤解﹐便作世网中語﹔殊不知本分家風﹐水邊林下气象﹐蓋不可無。若盡洗去淸拔之韻﹐使與俗同科﹐又何足尙。齊己云『春深遊寺客﹐花落閉門僧』﹐惠崇云『曉風飄磬遠﹐暮雪入廊深』之句﹐華實相副﹐顧非佳句邪﹖天聖間﹐閩僧可士﹐有《送僧詩》云﹕『一缽卽生涯﹐隨緣度歲華。是山皆有寺﹐何處不爲家。笠重吳天雪﹐鞋香楚地花﹐他年訪禪室﹐寧憚路歧賒。』亦非食肉者能到也。」

《冷齋夜話》云「大覺懷璉﹐禪學外工詩﹐荊公與之遊﹐嘗以其詩示歐公。曰﹕『此道人作肝臟饅頭也。』荊公不悟其戲﹐問其意﹐歐公曰﹕『是中無一點菜气。』璉蒙仁廟賞識﹐畱住東京淨因禪院甚久﹐嘗作詩進呈﹐乞還山林﹐曰﹕『千簇雲山萬壑流﹐閒身歸老此峯頭﹐殷勤願祝如天壽﹐一炷淸香滿石樓。』又曰﹕『堯仁況是如天闊﹐乞與孤云自在飛。』」

《石林詩話》云「唐詩僧﹐中葉以後其名字班班爲時所稱者甚多﹐然詩皆不傳﹐如『經來白馬寺﹐僧到赤烏年』數聯﹐僅見文士所錄而已。陵遲至貫休﹑齊己之徒﹐其詩𨿽存﹐然無足言矣。中間𨿽皎然最爲傑出﹐故其詩十卷獨全﹐亦無甚過人處。近世僧學詩者極多﹐皆無超然自得之气﹐往往反拾掇模效士大夫所殘棄﹐又自作一種體格律﹐尢凡俗﹐世謂之酸餡气。子瞻《贈惠通詩》云﹕『語帶煙霞從古少﹐气含蔬筍到公無。』嘗語人曰﹕『頗解蔬筍語否﹖爲無酸餡气也。』聞者無不皆笑。」

戲詞

《冷齋夜話》云「東坡鎭錢塘﹐無日不在西湖。嘗攜妓謁大通禪師﹐慍形於色﹐東坡作長短句﹐令妓歌之﹐曰﹕『師唱誰家曲﹐宗風嗣阿誰。借君拍扳與門槌﹐我也逢場作戲莫相疑。溪女方偸眼﹐山僧莫皺眉﹐卻嫌彌勒下生遲﹐不見阿婆三五少年時。』時有僧仲殊在蘇州﹐聞而和之﹐曰﹕『解舞《淸平樂》﹐如今說向誰﹖紅鑪片雪上鉗錘﹐打就金毛獅子也堪疑。木女明開眼﹐泥人暗皺眉﹐蟠桃已是著花遲﹐不向春風一笑待何時﹖』」

蒸豚詩

東坡云「王中令旣平蜀﹐捕逐餘寇﹐與部隊相遠﹔饑甚﹐入一村寺中﹐主僧醉甚﹐箕踞﹐公怒欲斬之﹐僧應對不懼﹐公奇而赦之﹐問求蔬食﹐僧曰﹕『有肉無蔬。』公益奇之﹐饋以蒸豬頭﹐食之甚美﹐公喜問﹕『僧止能飲酒食肉邪﹖爲有他技也﹖』僧自言能爲詩﹐公令賦《蒸豚詩》﹐操筆立成﹐云﹕『嘴長毛短淺含膘﹐久向山中食藥苗。蒸處已將蕉葉裹﹐熟時兼用杏漿澆。紅鮮雅稱金盤薦﹐﹝「薦」原作「飣」﹐今據明鈔本校攺。﹞軟熟眞堪玉箸挑。若把氈根來比並﹐氈根自合喫藤條。』公大喜﹐與紫衣師號。」

湯泉詩

《冷齋夜話》云「福州僧可遵﹐好作詩﹐暴所長以蓋人﹐叢林貌禮而心不然之。嘗題詩湯泉壁間﹐東坡遊廬山偶見﹐爲和之。遵曰﹕『禪庭誰作石龍頭﹐龍口湯泉沸不休﹐直待眾生塵垢盡﹐我方淸冷渾常流。』東坡曰﹕『石龍有口口無根﹐龍口湯泉自吐吞﹐若信眾生本無垢﹐此泉何處有寒溫﹖』遵自是愈自矜伐。客金陵﹐佛印元公自京師還﹐過焉﹐遵作詩贈之曰﹕『上國歸來路幾千﹐渾身猶帶禦鑪煙。鳳凰山下敲蓬戶﹐驚起山翁白晝眠。』元戲答曰﹕『打睡禪和萬萬千﹐夢中趨利走如煙。勸君抖擻修禪定﹐老覺如蠶已再眠。』元詩𨿽少醞藉﹐亦一時快之。」

夏云詩

《冷齋夜話》云「章子厚謫海康﹐過貴州南山寺﹐寺有老僧﹐名奉忠﹐蜀人也﹐自眉山來﹐欲渡海見東坡﹐不及﹐因病於此寺。子厚宿山中﹐邀與飲﹐忠欣然從之﹐又以蒸蛇勸食之﹐忠舉箸啖之無所疑。子厚曰﹕『子奉佛戒﹐乃食蒸蛇﹐何哉﹖』忠曰﹕『相公愛人以徳﹐何必見誚。』已而倚檻看層雲﹐子厚曰﹕『夏云多奇峯﹐眞善比類。』忠曰﹕『曾記《夏云詩》甚奇。』子厚使誦之﹐忠曰﹕『如峯如火復如綿﹐飛過微陰落檻前﹐天地生靈幹欲死﹐不成霖雨謾遮天。』」

緇黃雜記

蔡寬夫《詩話》云「唐搢紳自浮屠易業者頗多﹐劉禹錫《答廖參謀》﹕『初服已驚白髮長﹐髙情猶向碧雲深。』李義山呈令狐相公詩曰﹕『白足禪僧思敗道﹐靑袍禦史欲休官。』以指其座中人﹐皆顯言之﹐蓋當時自不以爲諱﹔近世言還俗﹐𨿽裏民且恥之也。」

《冷齋夜話》云「太祖將問罪江南﹐李后主用謀臣﹐欲拒王師﹐法眼禪師觀牡丹於大山﹐作偈諷之云﹕『擁毳對芳叢﹐由來趣不同。發從今日白﹐花是去年紅。艷冶隨朝露﹐馨香逐晚風。何須待零落﹐然後始知空。』後主不悟﹐王師旋渡江。」

《侯鯖錄》云「錢氏時﹐有還鄕和尙每唱曰﹕『還鄕寂寂杳無蹤﹐不掛徵帆水陸通﹐踏得故鄕田地穩﹐更無南北與西東。』或問其說﹐曰﹕『明年大家都去。』果有納土之應。」

洪駒父《詩話》云「王荊公書一絕句於壁間云﹕『竹裏編茅倚石根﹐竹莖疏處見前村﹐閒眠盡日無人到﹐自有淸風爲掃門。』蓋詩僧顯忠詩也。」

《雪浪齋日記》云「髙子勉喜吳僧聞復詩﹕『枇杷花發天欲雪﹐黃雀不飛枝上寒。』以謂冬間難得花。余舉示子和﹐子和曰﹕『黃雀不飛枝上寒﹐佳句也。』」

《西淸詩話》云「近時詩僧祖可被惡疾﹐人號癩可。善權老亦能詩﹐人物淸臒﹐人目爲瘦權。可得之雄爽﹐權得之淸淡。可詩如『淸霜羣木落﹐盡是西山秋。』又『谷口未斜日﹐數峯生夕陰。』皆佳句也。」

《古今詩話》云「南方浮圖能詩者多﹐士大夫鮮有汲引﹐多汩沒不顯。福州僧有詩百餘篇﹐其中佳句﹐如『虹收千障雨﹐潮展半江天。』不減古人也。」苕溪漁隱曰「此一聯乃體李義山詩『虹收靑障雨﹐鳥沒夕陽天』﹐所謂屋下架屋者﹐非不經人道語﹐不足貴也。」

東坡云「余謫黃州﹐休馬於逆旅祁宗祥家﹐﹝「祁」原作「祈」﹐今據明鈔本校攺。﹞見壁上有幅紙題詩云﹕『滿院秋光濃欲滴﹐老僧倚杖靑松側﹐只怪髙聲問不應﹐瞋余踏破蒼苔色。』﹝「余」原作「今」﹐今據徐鈔本﹑明鈔本校攺。﹞其後題云﹕『滏水僧寶黁。』宗祥謂余﹕『此光黃間狂僧也﹐年百三十﹐死於熙寧十年。旣死﹐人有見之者。』」

《冷齋夜話》云「鄧峯永庵主南禪師法子也。初未嘗問法﹐南公所至處輒隨之。魯直聞其風而悅之﹐恨不及識。有嗣慶者﹐事永甚久﹐卽以慶主黃龍﹐魯直爲作疏語﹐特奇峻。叢林於慶攺觀﹐及見之﹐與語﹐多解體﹐又嗣法南公。魯直過永舊庵﹐題其壁曰﹕『奪得胡兒馬便休﹐休嗟李廣不封侯﹐當年射得南山虎﹐今日看來是石頭。』」

《隱居詩話》云「歐陽文忠公《詩話》載宋朝詩僧九人﹐時號九僧詩﹐其間惠崇尢多佳句﹐有《百句圖》﹐刊石於長安﹐甚有可喜者。嘉祐﹑熙寧間﹐吳僧文瑩尢能詩﹐其辭句飄逸﹐尢長古風﹐其可喜者﹐不可槪舉﹔有《渚宮集》兩卷﹐鄭獬爲之序﹐行於世﹐可見也。」

《雪浪齋日記》云「唐僧棲蟾《題豫章邑中》云﹕『楚樹七回凋茂葉﹐江人三至宿秋風﹐蟾蜍竹老搖疏白﹐菡萏池幹滴碎紅。』山谷諸人﹐﹝「山谷」二字﹐原作墨丁﹐今據徐鈔本﹑明鈔本校補。﹞皆和此詩。又一僧《題豫章》云﹕『古木疑撐月﹐危峯欲墮江。』亦佳句也。」

《侯鯖錄》云「圓通禪師法秀﹐立身峻潔﹐不肯出世﹐作頌曰﹕『誰能一日三梳頭﹐撮得髻根牢便休﹐大抵是他肌骨好﹐不搽紅粉也風流。』」

《冷齋夜話》云「雪峯悅禪師﹐明眼尊宿﹐叢林敬畏。與興化銑和尙友善﹐銑城居三十年﹐老矣﹐猶迎送不已。悅常誡之曰﹕『公何不袖手林下去﹐尙如此忍垢乎﹖』﹝「如」字原無﹐今據明鈔本補。﹞郡僚愛銑者多﹐不果脫。一日﹐送大官出郊﹐墮馬損臂﹐呻吟月餘﹐以書哀訴於悅﹐悅恨其不聽言﹐作偈戲之曰﹕『大悲菩薩一千手﹐大丈夫兒誰不有﹐興化和尙折一臂﹐尙餘九百九十九。』」

《正法眼藏》云「張拙秀才參石霜﹐霜問先輩何姓﹐曰﹕『拙姓張。』霜曰﹕『覓巧了不可得﹐拙自何來﹖』張於言下有省﹐乃述頌云﹕『光明寂照徧河沙﹐凡聖含靈共我家。一念不生全體現﹐六根才動被雲遮。斷除煩惱重增病﹐趣向眞如總是邪。隨順眾緣無掛礙﹐涅槃生死是空花。』」

東坡云「芝上人爲餘言﹕『有節度判官朱炎﹐學禪久之﹐忽於《楞嚴經》若有得者﹐問講僧義注云﹕此身死後﹐此心何在﹖注﹝「云此身」以下十字原闕﹐今據明鈔本校補。﹞云﹕此身未死﹐此心何在﹖炎良久以偈答曰﹕四大不須先後覺﹐六根還向用時空﹐難將語默呈師也﹐只在尋常語默中。師可之。炎後竟坐化﹐眞廟時人也。』」﹝「廟」原作「唐」﹐今據明鈔本校攺。又明鈔本以此五字爲小注。﹞

《漫叟詩話》云「饒節﹐宇徳操﹐棄儒出家。後有詩寄呂居仁云﹕『向來相約濟時功﹐大似頻伽餉遠空。我已定交木上座﹐君猶求舊管城公。文章不柰百年老﹐世事能排雙頰紅。擬借夜窗三四刻﹐共君趺坐說幡風。』《楞嚴經》云﹕『譬如人以頻伽瓶貯遠空﹐以餉他國。』」

東坡云「眉山道士李伯祥好爲詩﹐格亦不髙﹐往往有奇語﹐如『夜過修竹寺﹐醉打老僧門』之句﹐亦可愛也。」卷第五十八卷

第五十八

回仙

東坡云「回先生過湖州東林沈氏﹐飲醉﹐以石橊皮書其家東老庵之壁云﹕『西鄰已富憂不足﹐東老𨿽貧樂有餘﹐白酒釀來緣好客﹐黃金散盡爲收書。』東老﹐沈氏之老自謂也。余次其韻云﹕『世俗何知貧是病﹐神仙可學道之餘﹐但知白酒畱佳客﹐不問黃公覓《素書》。』『符離道上晨興際﹐華嶽先生尸解余﹐忽見《黃庭》丹篆句﹐猶傳靑紙小朱書。』『淒涼雨露三年後﹐仿佛塵埃數字余﹐至用橊皮緣底事﹐中書君豈不中書。』」

山谷云「『秋風吹渭水﹐落葉滿長安﹐黃塵車馬道﹐獨淸閒自然。鑪鼎虎繞與龍盤﹐九轉丹砂就﹐琴心三疊﹐蕊珠看舞胎仙。便萬釘寶帶貂蟬﹐富貴欲燻天﹐黃糧炊未熟﹐夢驚殘。是非海裏﹐直道作人難。袖手江南去﹐白蘋紅蓼﹐再遊湓浦﹐廬山住三十年。』有人書此曲於州東茶園酒肆之柱間﹐﹝「園」原作「圈」﹐今據明鈔本校攺。﹞或愛其文旨趣﹐而不能歌也。中間樂工﹐或按而歌之﹐輒以俚語竄入﹐﹝「俚」原作「徑」﹐今據明鈔本校攺。﹞睟然有市井气﹐不類神仙中人語也。十年前﹐有醉道士歌此曲廣陵市上﹐童兒和之﹐乃合其故時語。此道士去後﹐乃以物色迹逐之﹐知其爲呂洞賓也。」苕溪漁隱曰「近時吳江長橋垂虹亭屋山壁上艸書一詞﹐人亦爲呂仙作﹐其果然邪﹖詞曰﹕『蜚梁欹水﹐虹影淸光曉﹐橘裏漁鄕半煙艸。看來今往古﹐物是人非﹐天地裏惟有江山不老。雨衣風帽﹐四海誰知道。一劍橫空幾番到。按玉龍嘶未斷﹐月冷波寒歸去也﹐琳宇洞天無鎖。指云屏煙嶂是吾廬﹐但滿地蒼苔﹐年年不掃。』」

《西淸詩話》云「鐘弱翁帥平涼﹐﹝「涼」原作「源」﹐今據《類說》卷五十七引《西淸詩話》校攺。﹞一方士通謁﹐從牧童牽黃犢立於庭下﹐弱翁異之﹐指牧童曰﹕『道人頗能賦此乎﹖』笑曰﹕『不煩我語﹐是兒能之。』牧童乃操筆大書云﹕『艸鋪橫野六七里﹐笛弄晚風三兩聲﹐歸來飽飯黃昏後﹐不脫蓑衣臥月明。』旣去﹐郡人見方士擔兩大甕﹐長歌出郭﹐迹之不見。兩甕乃二口﹐豈洞賓邪﹖」

《東軒筆錄》云「潭州士人夏鈞﹐罷官﹐過永州﹐謁何仙姑而問曰﹕『世人多言呂先生﹐今安在﹖』何笑曰﹕『今日在潭州興化寺設齋。』鈞專記之﹐到潭日﹐首於興化寺取齋簿視之﹐果其日有華州回客設供。頃年滕宗亮謫守巴陵郡﹐有華州回道士上謁﹐風骨聳秀﹐神宇淸邁﹐滕知其異﹐口占一詩贈之﹐曰﹕『華州回道士﹐來到嶽陽城﹐別我遊何處﹐秋空一劍橫。』回聞之﹐憮然大笑而別﹐莫知所之。」

神仙雜記

《今是堂手錄》云「太學體遠齋饒州一同人遇遊道士﹐﹝「遇」原作墨丁﹐今據明鈔本校補。﹞道士本里人﹐化去已多年﹐一日﹐來客位相訪﹐約同人請假﹐歸齋﹐假簿中有詩一絕﹐乃道士所書也﹐詩云﹕『相別來來一百秋﹐幻泡重作故人遊﹐紫泥白雪尋常事﹐何苦人間說不休。』」﹝「說」原作「詩」﹐今據明鈔本校攺。﹞

東坡云「虔州布衣賴仙芝言﹕連州有黃損僕射者﹐﹝「連」原作「運」﹐今據明鈔本校攺。﹞五代時人﹐僕射蓋事南漢﹐未老退歸﹐一日﹐忽遁去﹐莫知其存亡﹐子孫畫像事之。凡三十二年﹐復歸﹐坐阼階上呼家人﹐其子適不在﹐孫出見之﹐索筆書壁上云﹕『一別人間歲月多﹐歸來人事已消磨﹐惟有門前鑑池水﹐春風不攺舊時波。』投筆竟去﹐不可畱。子歸﹐問其狀貌﹐孫云﹕『甚似影室老人也。』連州相傳如此。﹝「連州」原作「運人」﹐今據明鈔本校攺。﹞後頗有仕進者。」

王直方《詩話》云「張嘉甫言﹕余少見人誦一詩云﹕『但存方寸地﹐畱與子孫耕。』不知何人作。後過毘陵汪廸家﹐出所藏晉水部賀公手書﹐乃知此詩賀作。」

《西淸詩話》云「張亶﹐熙寧中夢行入空中﹐﹝明鈔本「入」作「大」。﹞聞天風海濤﹐聲振林木﹐徐見海中樓闕金碧﹐瓊裾瑯珮者數百人﹐揖亶﹐出紙請賦詩﹐細視筆硯﹐皆碧玉色﹐且戒之曰﹕『此間文章﹐要似隱起鸞鳳﹐當與織女機杼分巧﹐過是乃人間語耳。』亶成一絕句云﹕『天風吹散赤城霞﹐染出連云萬樹花﹐誤入醉鄕迷去路﹐傍人應笑忘還家。』有仙人曰﹕『子詩佳絕﹐未免近凡。』酌酒一杯﹐極甘寒﹐忽覺身墮萬仞山而寤。」

《西淸詩話》云「近有人遊羅浮﹐畱宿巖谷間﹐中夜﹐見一人身無衣而紺毛覆體﹐意必仙也﹐乃再拜問道。其人了不顧﹐但長嘯數聲﹐響振林木﹐歌詩云﹕『云來萬嶺動﹐云去天一色﹐長嘯兩三聲﹐空山秋月白。』」

東坡云「賣墨者潘谷﹐余不識其人﹐然聞其所爲﹐非市井人也。墨旣精妙﹐而價不二﹐士或不持錢求墨﹐不計多少與之﹐此豈徒然者哉﹖余嘗與詩云﹕『一朝入海尋李白﹐空看人間畫墨仙。』一日忽取欠墨錢劵焚之﹐飲酒三日﹐發狂浪走﹐遂赴井死。人下視之﹐蓋趺坐井中﹐手尙持數珠也。見張元明說如此。」

《西淸詩話》云「範致虛居方城﹐有髙士館於家﹐自言昔乃白髮社翁﹐遇師授以神藥﹐今年逾下壽﹐顏渥如丹﹐有孺子色。旣久告歸﹐畱一絕﹐末句云﹕『莫訝杖藜歸去早﹐舊山閒卻一溪云。』」

《冷齋夜話》云「劉跛子者﹐靑州人也﹐拄一拐﹐每歲必一至洛中看花﹐館範家園﹐春盡卽還京師。爲人談噱有味﹐範家子弟多狎戲之﹐有大範者見之﹐卽與二十四金曰﹕『跛子喫半角。』小範者卽與一金喫碗羹。於是以詩謝伯仲曰﹕『大範見時二十四﹐小範見時喫碗羹﹐人生四海皆兄弟﹐酒肉林中過一生。』張丞相召自荊湖﹐時跛子與客飲市橋﹐客聞車騎過甚盛﹐起觀之﹐跛子挽其衣使且飲﹐作詩曰﹕『遷客湖湘召赴京﹐輪蹄迎送一何榮﹐爭如與子市橋飲﹐且免人間寵辱驚。』陳瑩中甚愛之﹐作長短句贈之曰﹕『槁木形骸﹐浮雲身世﹐一年兩到京華。又還乘興﹐閒看洛陽花。聞道鞓紅最好﹐春歸後終委泥沙。忘言處﹐花開花謝﹐不似我生涯。年華畱不住﹐饑餐困寢﹐觸處爲家。這一輪明月﹐本自無瑕。隨分冬裘夏葛﹐都不會赤水黃芽。誰知我﹐春風一拐﹐談笑有丹砂。』余政和春﹐見於興國寺﹐以詩戲之曰﹕『相逢一拐大梁間﹐妙語時時見一班﹐我欲從公蓬島去﹐爛銀坑裏看靑山。』予姻家許中復之內﹐乃趙槪參政之孫﹐云﹕『我十許時見劉跛子來覓酒飲﹐笑語而去﹐計其壽百四五十許。』嘗館於京師新門張婆店三十年﹐日坐相國寺東書邸中﹐人無識之者。」

《隱居詩話》云「葛稚川《神仙傳》載﹕王方平﹐麻姑降蔡經家﹐方平謂曰﹕『不見姑已百年矣。』擘麟脯行酒﹐而蔡經竊視麻姑手如鳥爪﹐心念曰﹕『背癢時正可爬背。』方在念﹐而方平已知﹐責經曰﹕『麻姑神人﹐汝何忽謂其手可爬背﹖』於是鞭經背。皇祐中﹐江西有一事正類此﹐或題《麻姑壇記》以嘲之曰﹕『五百年來別恨多﹐東徵重得見靑蛾﹐擘麟方擬窮歡喜﹐不柰閒人背癢何。』」

東坡云「『心事數莖白髮﹐生涯一片靑山﹐空林有雪相待﹐野路無人自還。』李王好書神仙隱遁之詞﹐豈非遭罹多故﹐欲脫世网而不得者邪﹗」

《夷堅志》云「陳東﹐靖康間嘗飲於京師酒樓﹐有娼打坐而歌者﹐東不顧﹐乃去倚闌獨立﹐歌《望江南》詞﹐音調淸越﹐東不覺傾聽﹐視其衣服皆故獘﹐時以手揭衣爬搔﹐肌膚綽約如雪﹐乃復呼使前再歌之﹐其詞曰﹕『闌干曲﹐紅颺繡簾旌。花嫩不禁纖手撚﹐被風吹去意還驚﹐眉黛蹙山靑。鏗鐵板﹐閒引步虛聲﹐塵世無人知此曲﹐卻騎黃鶴上瑤京﹐風冷月華淸。』東問何人制﹐曰﹕『上淸蔡眞人詞也。』歌罷﹐得數錢﹐卽下樓﹔亟遣僕追之﹐已失矣。」

鬼詩

東坡云「寇元弼言﹕去年春﹐徐州通判李陶﹐有子年十七八﹐素不善作詩﹐忽詠《落花詩》﹕『流水難窮目﹐斜陽易斷腸﹐誰同砑光帽﹐一曲舞《山香》。』父驚問之﹐若有物憑者﹐自云﹕『是謝中捨。』問砑光帽事﹐云﹕『西王母宴羣仙﹐有舞者戴砑光帽﹐簪花舞《山香》一曲﹐未終﹐花皆落去。』」

《侯鯖錄》云「李眞言﹐字希古﹐嘗夢至一宮殿﹐有數百妓拋球﹐人唱一詩。覺而記三首云﹕『侍宴黃昏未肯休﹐玉階夜色月如流﹐朝來自覺承恩最﹐笑倩傍人認繡球。』『隋家宮殿鎖淸秋﹐曾見蟬娟颺繡球﹐金鑰玉簫俱寂寂﹐一天明月照髙樓。』『堪恨隋家幾帝王﹐舞腰挼盡繡鴛鴦﹐如今重到拋球處﹐不是金鑪舊日香。』」《古今詩話》中載此詩﹐只有二首﹐不及此詳備﹐故盡錄之。

洪駒父《詩話》云「《酉陽雜俎》載鬼詩兩篇﹐山谷喜道之。其一曰﹕『長安女兒踏春陽﹐無處春陽不斷腸﹐舞袖弓彎渾忘卻﹐娥眉空帶九秋霜。』其二曰﹕『流水涓涓芹弩芽﹐織烏雙飛客還家﹐﹝明鈔本「烏」作「鳥」﹐「客」作「忘」。﹞荒村無人作寒食﹐殯宮空對棠梨花。』」

東坡云「『春艸萋萋春水綠﹐野棠開盡飄香玉﹐繡嶺宮前白髮人﹐猶唱開元《太平曲》。』『忽然湖上片雲飛﹐不覺舟中雨濕衣﹐折得荷花渾忘卻﹐空將荷葉蓋頭歸。』『浦口潮來初渺漫﹐蓮舟溶漾采花難﹐芳心不愜空歸去﹐會待潮回再摘看。』『爺娘送我靑楓根﹐不記靑楓幾回落﹐當時手刺衣上花﹐今日爲灰不堪著。』『惆悵金泥撲蝶裙﹐春來猶見伴行雲﹐不教布施剛畱得﹐恰似知逢李少君』『卜得上峽日﹐秋江風浪多﹐巴陵一夜雨﹐腸斷木蘭歌。』余與魯直﹑壽朋﹑天啟﹐會於伯時齋捨﹐此一卷皆仙鬼作﹐或夢中所作也。又記《太平廣記》中有人爲鬼物所引﹐入墟墓﹐皆華屋洞戶﹐忽爲劫墓者所驚出﹐遂失所見﹐但云﹕『芫花半落﹐松風晚淸。』吾每愛此兩句。」

《漫叟詩話》云「東坡作《虔州八境詩》云﹕『山中木客解吟詩。』《十道四蕃志》記虔州上洛山有木客鬼﹐與人交甚信﹐未嘗言能作詩也。後得《續法帖》﹐記《木客詩》云﹕『酒盡君莫沽﹐壺傾我當發﹐城市多囂塵﹐還山弄明月。』方知得句之因。徐鉉謂鄱陽山中有木客﹐自言秦時造阿房宮采木者。豈鉉未嘗見《十道四蕃志》邪﹖」

王直方《詩話》云「『明月淸風﹐良宵會同﹐星河易翻﹐歡娛不終。綠樽翠杓﹐爲君斟酌﹐今夕不飲﹐何時歡樂。』此《廣記》所載鬼詩也。山谷云﹕『當是鬼中曹子建所作。』翰林蘇公以爲然。又一篇云﹕『玉戶分釭﹐願陪君王﹐邯鄲宮中﹐金石絲簧﹐鄭女衛姬﹐左右成行﹐綐綺繽紛﹐﹝「綐」明鈔本作「紈」。﹞翠眉紅妝。王歡轉盻﹐爲王歌舞﹐願得君歡﹐長無災苦。』蘇公以爲『邯鄲宮中﹐金石絲簧』﹐此兩句不惟人少作﹐而知之者亦極難得耳。醉中爲余書此。張文潛見坡﹑谷論說鬼詩﹐忽曰﹕『舊時鬼作人語﹐如今人作鬼語。』二公大笑。」

《樹萱錄》云「番禺鄭僕射嘗遊湘中﹐宿於驛樓﹐夜遇女子誦詩云﹕『紅樹醉秋色﹐碧溪彈夜弦﹐佳期不可再﹐風雨杳如年。』頃刻不見。」

秦少遊雲﹕「寶應民有嫁娶會客者﹐酒半﹐客一人徑起出門﹐主人追之﹐客若醉甚將赴水者﹐主人急持之﹐客曰﹕『婦人以詩招我﹐其詞曰﹕長橋直下有蘭舟﹐破月衝煙任意遊﹐金玉滿堂何所用﹐爭如年少去來休。倉黃就之﹐不知其爲水也。』然客竟亦無他事。」

《樹萱錄》云「張確嘗遊霅上白蘋洲﹐﹝「張」字原作墨丁﹐今據明鈔本校補。﹞見碧衣女子﹝「衣」原作「水」﹐今據明鈔本校攺。﹞攜手吟詠﹐一篇云﹕『碧水色堪染﹐白蓮香正濃﹐分飛俱有限﹐此別幾時逢。藕隱玲瓏玉﹐花藏縹緲容﹐何當假雙翼﹐聲影暫相從。』確逐之﹐化爲翡翠飛去。」

《侯鯖錄》云「長安南山下﹐一書生作小圃蒔花木﹐一日﹐有金犢車﹐從數女奴﹐皆艷麗﹐下飲於庭﹐邀生同坐﹐甚款洽﹐將別﹐出小碧箋題詩曰﹕『相思無路莫相思﹐風裏楊花只片時﹐惆悵深閨獨歸處﹐曉鶯啼斷綠楊枝。』」

《冷齋夜話》云「魯直自黔安出峽﹐登荊州江亭﹐柱間有詞曰﹕『簾卷曲闌獨倚﹐江展暮天無際﹐淚眼不曾晴﹐家在吳頭楚尾。數點雪花亂委﹐撲摝沙鷗驚起﹐詩句恰成時﹐沒入蒼煙叢裏。』魯直讀之﹐淒然曰﹕『似爲餘發也。不知何人所作﹐所題筆勢妍軟欹斜類女子﹐而有淚痕不曾晴之句﹐不然﹐則是鬼詩也。』是夕﹐有女子絕艷﹐夢於魯直曰﹕『我家豫章吳城山﹐附客舟至此﹐墮水死﹐不得歸﹐登江亭有感而作﹐不意公能識之。』魯直驚寤﹐謂所親曰﹕『此必吳城小龍女也。』」

《夷堅志》云「陳甲爲成都守李西美璆館客﹐捨於治事堂東偏之雙竹齋。紹興三十一年四月﹐西美浣花回得疾﹐旬日間﹐甲已寢﹐聞堂上婦人語笑聲﹐卽起﹐映門窺觀﹐有女子十餘人﹐皆韶艾有容色﹐而衣服結束﹐頗與世異俗﹐或坐或立﹐或步庭中﹐甲猶疑其爲帥家人﹐以主人翁病輒出﹐但怪其多也。頃之﹐一人曰﹕『中夜無以爲樂﹐盍賦詩乎﹖』卽口占曰﹕『晚雨簾纖梅子黃﹐晚雲捲雨月侵廊﹐樹陰把酒不成飲﹐識著無情更斷腸。』一人應聲答之曰﹕『舊時衣服盡雲霞﹐不到迎仙不是家﹐今日樓臺渾不識﹐只因古木記宣華。』餘人方綴思﹐甲味其詩語不類人﹐方悟爲鬼物﹐忽寂無所見。後以語蜀郡父老﹐皆云﹕『孟氏有國時﹐嘗造宣華殿於摩訶池上﹐今郡堂乃其故址﹐所見之鬼﹐蓋宮妾云。』西美病遂不起。」卷第五十九卷

第五十九

長短句

《後山詩話》云「吳越後王來朝﹐太祖爲置宴﹐出內妓彈琵琶﹐王獻詞曰﹕『金鳳欲飛遭掣搦﹐情脈脈﹐看卽玉樓雲雨隔。』太祖起﹐拊其背曰﹕『誓不殺錢王。』」

《漫叟詩話》云「前人評《杜詩》﹐云﹕『紅豆啄殘鸚鵡粒﹐碧梧棲老鳳凰枝。』若云『鸚鵡啄殘紅豆粒﹐鳳凰棲老碧梧枝。』便不是好句。余謂詞曲亦然﹐李景有曲『手卷眞珠上玉鉤』﹐或攺爲『珠簾』﹐舒信道有曲云﹕『十年馬上春如夢。』或攺云『如春夢』﹐非所謂遇知音。」

《西淸詩話》云「南唐後主﹐圍城中作長短句﹐未就而城破﹕『櫻桃落盡春歸去﹐蝶翻金粉雙飛﹐子規啼月小樓西。曲欄金箔﹐惆悵捲金泥。門巷寂寥人去後﹐望殘煙艸低迷。』余嘗見殘稿點染晦昧﹐心方危窘﹐不在書耳。藝祖云﹕『李煜若以作詩工夫治國事﹐豈爲吾虜也。』」苕溪漁隱曰「余觀《太祖實錄》及《三朝正史》云﹕『開寶七年十月﹐詔曹彬﹑潘美等率師伐江南﹐八年十一月﹐拔升州。』今後主詞乃詠春景﹐決非十一月城破時作。《西淸詩話》云後主作長短句﹐未就而城破﹐其言非也。然王師圍金陵凡一年﹐後主於圍城中春間作此詩﹐則不可知﹐是時其心豈不危窘﹐於此言之乃可也。」

東坡云「李后主詞云﹕『三十餘年家國﹐數千里地山河﹐已曾慣見干戈。一旦歸爲臣虜﹐沈腰潘鬢消磨。最是蒼惶辭廟日﹐教坊猶奏別離歌﹐揮淚對宮娥。』後主旣爲樊若水所賣﹐舉國與人﹐故當慟哭於九廟之外﹐謝其民而後行﹐顧乃揮淚宮娥﹐聽教坊離曲哉﹗」

《西淸詩話》云「南唐李后主歸朝後﹐每懷江國﹐且念嬪妾散落﹐鬱鬱不自聊﹐嘗作長短句云﹕『簾外雨潺潺﹐春意闌珊﹐羅衾不暖五更寒。夢裏不知身是客﹐一餉貪歡。獨自莫憑欄﹐無限關山﹐別時容易見時難。流水落花何處也﹐天上人間。』含思淒惋﹐﹝「惋」原作「忱」﹐今據徐鈔本﹑明鈔本校攺。﹞未幾下世。」

《雪浪齋日記》云「荊公問山谷云﹕『作小詞曾看李后主詞否﹖』云﹕『曾看。』荊公云﹕『何處最好﹖』山谷以『一江春水向東流』爲對。荊公云﹕『未若細雨夢回雞塞遠﹐小樓吹徹玉笙寒﹐又細雨濕流光最好。』」

《後山詩話》云「柳三變遊東都南北二巷﹐作新樂府﹐骫骳從俗﹐天下詠之﹐遂傳禁中。宋仁宗頗好其詞﹐每對酒﹐必使侍妓歌之再三。三變聞之﹐作宮詞﹐號《醉蓬萊》﹐因內官達後宮﹐且求其助。後仁宗聞而覺之﹐自是不復歌此詞矣。會攺京官﹐乃以無行黜之。後攺名永﹐仕至屯田員外郎。」苕溪漁隱曰「先君嘗云﹕柳詞『鰲山彩構蓬萊島』﹝「構」字﹐原作墨丁占六格﹐明鈔本作「字犯太上皇禦名」﹐按當是「構」字﹐今訂補。﹞當云『彩締』﹐坡詞『低綺戶』﹐當云『窺綺戶』﹐二字旣攺﹐其詞益佳。」

《後山詩話》云「武才人出慶壽宮﹐色最後庭﹐裕陵得之﹐會教坊獻新聲﹐爲作詞﹐號《瑤臺第一層》。」

《夷堅志》云「孫洙﹐字巨源﹐元丰間爲翰苑﹐名重一時。李端願太尉﹐世戚裏﹐折節交搢紳間﹐而孫往來尢數。會一日﹐鎖院﹐宣召者至其家﹐則已出﹐數十輩蹤迹之﹐得於李氏。時李新納妾﹐能琵琶﹐孫飲不肯去﹐而迫於宣命﹐李不敢畱﹐遂入院﹐已二鼓矣。艸三制罷﹐復作長短句寄恨恨之意﹐遲明﹐遣示李﹐其詞曰﹕『樓頭尙有三通鼓﹐何須抵死催人去。上馬苦匆匆﹐琵琶曲未終。回頭凝望處﹐那更簾纖雨。漫道玉爲堂﹐玉堂今夜長。』」

《雪浪齋日記》云「晏叔原工小詞﹐如『舞低楊柳樓心月﹐歌盡桃花扇底風』﹐不愧六朝宮掖體。荊公小詞云﹕『揉藍一水縈花艸﹐寂寞小橋千嶂抱﹐人不到﹐柴門自有淸風掃。』略無塵土思。山谷小詞云﹕『春未透﹐花枝瘦﹐正是愁時候。』極爲學者所稱賞味。秦湛處度嘗有小詞云﹕『春透水波明﹐寒峭花枝瘦。』蓋法山谷也。」

苕溪漁隱曰「賈耘老舊有水閣﹐在苕溪之上﹐景物淸曠﹔東坡作守﹐時屢過之﹐題詩畫竹於壁間。沈會宗又爲賦小詞云﹕『景物因人成勝槪﹐滿目更無塵可礙。等閒簾幕小欄幹﹐衣未解﹐心先快。明月淸風如有待﹐誰信門前車馬隘﹐別是人間閒世界。坐中無物不淸涼﹐山一帶﹐水一派﹐流水白雲長自在。』其後水閣屢易主﹐今已摧毀久矣﹐遺址正與餘水閣相近﹐同在一岸﹐景物悉如會宗之詞﹐故余嘗有鄙句云﹕『三間小閣賈耘老﹐一首佳詞沈會宗﹐無限當時好風月﹐如今總屬績溪翁。』﹝「績」原作「續」﹐今據明鈔本校攺。胡仔爲績溪人。﹞蓋謂此也。」

苕溪漁隱曰「元丰間﹐都人李嬰調蘄水縣令﹐作《滿江紅》一曲﹐往黃州﹐上東坡﹐東坡甚喜之。其詞云﹕『荊楚風煙﹐寂寞近中秋時候。露下冷﹐蘭英將謝﹐葦花初秀。歸燕殷勤辭巷陌﹐﹝「陌」原作「陋」﹐今據徐鈔本﹑明鈔本校攺。﹞鳴蛩淒楚來窗牗。又誰念﹐江邊有神仙﹐飄零久。橫琴膝﹐攜筇手﹐曠望眼﹐閒吟口。任紛紛萬事﹐到頭何有。君不見淩煙冠劍客﹐何人气貌長依舊。《歸去來》﹐一曲爲君吟﹐爲君壽。』」

《漫叟詩話》云「《古樂府詩》云﹕『今世褦襶子﹐觸熱向人家。』褦襶﹐《集韻》解之云﹕『不曉事。』余素畏熱﹐乃知人觸熱來人家﹐其謂不曉事宜矣。嘗愛王逐客作《夏詞送將歸》﹐不用浮瓜沈李等事﹐而天然有塵外涼思﹐其詞云﹕『百尺淸泉聲陸續﹐映蕭灑碧梧翠竹﹐面千步回廊﹐重重簾幕﹐小枕欹寒玉。試展鮫綃看畫軸﹐見一片瀟湘凝綠。待玉漏穿花﹐銀河垂地﹐月上欄幹曲。』此語非觸熱者之所知也。」苕溪漁隱曰「余嘗愛李太白《夏日山中詩》﹕『脫巾掛石壁﹐露頂灑松風。』其淸涼可想也。」

苕溪漁隱曰「曾端伯慥﹐編《樂府雅詞》﹐以《秋月詞念奴嬌》爲徐師川作﹐《梅詞點絳唇》爲洪覺範作﹐皆誤也。《秋月詞》乃李漢老﹐《梅詞》乃孫和仲﹐和仲卽正言諤之子也。又世傳《江城子》《靑玉案》二詞﹐皆東坡所作﹐然《西淸詩話》謂《江城子》乃葉少蘊作﹐《桐江詩話》謂《靑玉案》乃姚進道作。四詞皆佳﹐今並錄之。《念奴嬌詞》云﹕『素光練淨映秋山﹐隱隱修眉橫綠。鳷鵲樓髙天似水﹐碧瓦寒生銀粟。千丈斜暉﹐奔雲湧霧﹐飛過廣仝屋。更無塵气﹐滿庭風碎梧竹。誰念鶴髮仙翁﹐當年曾共賞紫巖飛瀑。對影三人聊痛飲﹐一洗離愁千斛。斗轉參橫﹐翩然歸去﹐萬里騎黃鶴﹐滿天霜曉﹐叫云吹斷橫玉。』《點絳唇詞》云﹕『流水泠泠﹐斷橋斜路梅枝亞。雪花初下﹐全似江南畫。白璧靑錢﹐難買春無價。歸來也﹐風吹平野﹐一點香隨馬。』《江城子》云﹕『銀濤無際捲蓬瀛﹐落霞明﹐暮云平﹐曾見靑鸞紫鳳下層城。二十五弦彈不盡﹐空感慨﹐有餘情。蒼梧煙水斷歸程﹐捲霓旌﹐爲誰迎。空有千行流淚寄幽貞。舞罷魚龍雲海晚﹐千古恨﹐入江聲。』《靑玉案詞》云﹕『三年枕上吳中路﹐遣黃耳隨君去。君到松江呼小渡﹐莫驚鷗鷺。四橋盡是老子經行處﹐輞川圖上看春暮﹐長記髙人右丞句。作个歸期天已許﹐春衫猶是﹐小蠻鍼綫﹐曾濕西湖雨。』漢老《念奴嬌》詞中有『滿天霜曉﹐叫云吹斷橫玉』之句﹐乃用崔魯《華淸宮詩》『銀河漾漾月輝輝﹐樓礙天邊織女機﹐橫玉叫云淸似水﹐滿空霜逐一聲飛。』或云叫云乃笛名﹐非也。又端伯所編《樂府雅詞》中﹐有《漢宮春梅詞》﹐云是李漢老作﹐非也﹔乃晁衝之叔用作﹐政和間作此詞獻蔡攸﹐是時﹐朝廷方興大晟府﹐蔡攸攜此詞呈其父云﹕『今日於樂府中得一人。』京覽其詞喜之﹐卽除大晟府丞。今載其詞曰﹕『瀟灑江梅﹐向竹梢稀處橫兩三枝﹐東君也不愛惜﹐雪壓風欺。無情燕子怕春寒﹐輕失佳期。惟是有南來歸雁﹐年年長見開時。淸淺小溪如練﹐問玉堂何似茅舍疏籬。傷心故人去後﹐冷落新詩。微云澹月對孤芳﹐分付他誰。空自倚﹐淸香未減﹐風流不在人知。』此詞中用玉堂事﹐乃唐人詩云﹕『白玉堂前一樹梅﹐今朝忽見數枝開﹐兒家門戶重重閉﹐春色因何得入來﹖』或云﹐玉堂乃翰苑之玉堂﹐非也。」

《夷堅志》云「侯元功蒙﹐密州人﹐自少遊場屋﹐年三十有一﹐始得鄕貢。人以其年長貌寢﹐不之敬﹐有輕薄子畫其形於紙鳶上﹐引綫放之﹐蒙見而大笑﹐作《臨江仙詞》題其上曰﹕『未遇行藏誰肯信﹐如今方表名蹤﹐無端良匠畫形容。當風輕借力﹐一舉入髙空。才得吹噓身漸穩﹐只疑遠赴蟾宮﹐雨餘時候夕陽紅。幾人平地上﹐看我碧霄中。』蒙一舉卽登第﹐年五十餘﹐遂爲執政。」

苕溪漁隱曰「詞句欲全篇皆好﹐極爲難得。如賀方回『淡黃楊柳帶棲鴉』﹐柔處度『藕葉淸香勝花气』﹐二句寫景詠物﹐可謂造微入妙﹐若其全篇﹐皆不逮此矣。徐幹臣『雁足不來﹐馬蹄難駐﹐門掩一庭芳景。』『駐』字當作『去』字﹐語意乃佳。周美成『水亭小﹐浮萍破處﹐檐花簾影顚倒。』按杜少陵詩『燈前細雨檐花落』﹐美成用此『檐花』二字﹐全與出處意不相合﹐乃知用字之難矣。趙徳麟『重門不鎖相思夢﹐隨意繞天涯。』徐師川『柳外重重疊疊山﹐遮不斷愁來路。』二詞造語𨿽不同﹐其意絕相類。古詞﹕『水竹舊院落﹐櫻筍新蔬果』﹐一本是『水竹田院落﹐鶯引新雛過』﹐不然﹐『櫻筍新蔬果』﹐則與上句有何干涉﹖董武子﹕『疇昔尋芳祕殿西﹐日壓金鋪﹐宮柳垂垂。』然祕殿豈是尋芳之處﹐非所當言也。」

苕溪漁隱曰「汪彥章舟行汴中﹐見岸傍畫舫有映簾而觀者﹐止見其額﹐有詞云﹕『小舟簾陳﹐佳人半露梅妝額﹐綠云低映花如刻﹐恰似秋宵一半銀蟾白。結兒梢朵香紅扐﹐鈿蟬隱隱搖金碧﹐春山秋水渾無迹﹐不露墻頭些子眞消息。』寄《醉落魄》。」

苕溪漁隱曰「孫艤﹐字濟師﹐嘗作《落梅詞》﹐甚佳﹕『一聲羌管吹嗚咽﹐玉溪半夜梅翻雪。江月正茫茫﹐斷橋流水香。含章春欲暮﹐落日千山雨。一點著枝酸﹐吳姬先齒寒。』」

苕溪漁隱曰「東坡《大江東去赤壁詞》﹐語意髙妙﹐眞古今絕唱。近時有人和此詞﹐題於郵亭壁間﹐不著其名﹐語𨿽粗豪﹐亦气槪可喜﹐今謾筆之。詞曰﹕『炎精中否﹐嘆人材委靡﹐都無英物。﹝「無」原作「元」﹐今據徐鈔本﹑明鈔本校攺。﹞戎馬長驅三犯闕﹐誰作連城堅壁﹖楚漢吞並﹐曹劉割據﹐白骨今如雪。書生鉆破簡編﹐說甚英傑。天意眷我中興﹐吾君神武﹐小曾孫周發。海嶽封疆俱效職﹐狂虜何勞追滅。翠羽南巡﹐叩閽無路﹐徒有衝冠發。孤忠耿耿﹐劍鋒冷浸秋月。』」卷第六十卷

第六十

憶妓詩

《古今詩話》云「太和初﹐有爲禦史分務洛京者﹐﹝「洛」原作「路」﹐今據徐鈔本﹑明鈔本校攺。﹞有妓善歌﹔時太常李逢吉畱守﹐求一見﹐旣不敢辭﹐盛妝以往﹔李命與眾姬相見﹐李姬四十餘輩﹐皆出其下﹐旣入不復出。頃之﹐李亦辭以疾﹐遂罷坐。信宿耗絕﹐但怨嘆不能已。已爲詩兩篇投獻﹐明日李但含笑曰﹕『大好詩。』遂絕。詩曰﹕『三山不見海沈沈﹐豈有仙蹤尙可尋﹖靑鳥去時雲路斷﹐嫦娥歸處月宮深。紗窗暗想春相憶﹐書幌誰憐夜獨吟﹖料得此時天上月﹐只應偏照兩人心。』一篇亡。」苕溪漁隱曰「余觀劉賓客《外集》﹐有《憶妓》四首﹐內一首﹐卽前詩也﹐其餘三首﹐亦是前詩之意。《古今詩話》中旣不志禦史姓名﹐則此詩豈非夢得爲之假手乎﹖」

洞仙歌

《漫叟詩話》云「楊元素作《本事曲》﹐記《洞仙歌》﹕『冰肌玉骨﹐自淸涼無汗﹐水殿風來暗香滿。繡簾開﹐一點明月窺人﹐人未寢﹐欹枕釵橫雲鬢亂。起來攜素手﹐庭戶無聲﹐時見疏星渡河漢。試問夜如何﹖夜已三更﹐金波淡﹐玉繩低轉。細屈指﹐西風幾時來﹐又不道流年暗中偸換。』錢塘有一老尼﹐能誦後主詩首章兩句﹐後人爲足其意﹐以塡此詞。余嘗見一士人誦全篇云﹕『冰肌玉骨淸無汗﹐水殿風來暗香暖﹐簾開明月獨窺人﹐欹枕釵橫雲鬢亂﹐起來瓊戶啟無聲﹐時見疏星渡河漢﹐屈指西風幾時來﹐只恐流年暗中換。』」

東坡《洞仙歌序》云「僕七歲時﹐見眉州老尼﹐姓朱﹐忘其名﹐年九十餘﹐自言嘗隨其師入蜀主孟昶宮中﹐一日﹐大熱﹐蜀主與花蕊夫人夜起﹐避暑摩訶池上﹐作一詞﹐朱具能記之。今四十年﹐朱已死矣﹐人無知此詞者﹐獨記其首兩句云﹕『冰肌玉骨﹐自淸涼無汗』﹐暇日尋味﹐豈《洞仙歌》令乎﹐乃爲足之云。」苕溪漁隱曰「《漫叟詩話》所載《本事曲》﹐云錢唐一老尼能誦後主詩首章兩句﹐與東坡《洞仙歌序》全然不同﹐當以《序》爲正也。」

花蕊夫人

《後山詩話》云「費氏﹐蜀之靑城人﹐以才色入蜀﹐事後主﹐嬖之﹐號花蕊夫人﹐效王建作《宮詞》百首﹐國亡﹐入備後宮。太祖聞之﹐召使陳詩﹐誦其《國亡詩》云﹕『君王城上豎降旗﹐妾在深宮那得知﹖十四萬人齊解甲﹐寧無一个是男兒﹖』太祖悅。蓋蜀兵十四萬﹐而王師才數萬爾。」

虞美人艸行

《冷齋夜話》云「曾子宣夫人魏氏﹐作《虞美人艸行》云﹕『鴻門玉斗紛如雪﹐十萬降兵夜流血﹐咸陽宮殿三月紅﹐霸業已隨煙燼滅。剛彊必死仁義王﹐﹝「義」原作「幾」﹐今據徐鈔本﹑明鈔本校攺。﹞陰陵失路非天亡﹐英雄本學萬人敵﹐何用屑屑悲紅妝。三軍散盡旌旗倒﹐玉帳佳人坐中老﹐香魂夜逐劍光飛﹐靑血化爲原上艸。芳心寂寞寄寒枝﹐舊曲聞來似斂眉﹐哀怨徘徊愁不語﹐恰如初聽楚歌時。滔滔逝水流今古﹐漢楚興亡兩丘土﹐當年遺事久成空﹐慷慨樽前爲誰舞。』」苕溪漁隱曰「此詩乃許彥國表民作﹔表民﹐合肥人。余昔隨侍先君守合肥﹐嘗借得渠家集﹐﹝「嘗」原作「寄」﹐今據明鈔本校攺。﹞集中有此詩。又合肥老儒郭全美﹐乃表民席下舊諸生﹐云親見渠作此詩。今曾端伯編《詩選》﹐亦列此詩於表民詩中﹐遂與余所見所聞暗合﹐覽者可以無疑﹐亦知《冷齋》之妄也。」

回文詩

《漫叟詩話》云「回紋兩續必徧﹐獨此五詩不然。其一曰﹕『紅窗小泣低聲怨﹐永日春寒斗帳空﹐中酒落花飛絮亂﹐曉鶯啼破夢匆匆。』其二曰﹕『同誰更倚閒窗繡﹐落日紅扉小院深﹐東復西流分水嶺﹐恨兼愁續斷弦琴。』其三曰﹕『寒信風飄霜葉黃﹐冷燈殘月照空牀﹐看君寄憶回紋錦﹐字字縈愁寫斷腸。』其四曰﹕『前堂畫燭殘凝淚﹐半夜淸香舊惹衾﹐煙鎖竹枝寒宿鳥﹐水沈天色霽橫參。』其五曰﹕『娥翠斂時聞燕語﹐淚珠彈處見鴻歸﹐多情妾似風花亂﹐薄幸郎如露艸晞。』」

琵琶

《侯鯖錄》云「蔡持正謫新州﹐侍兒名琵琶﹐嘗養一鸚鵡﹐持正每呼琵琶﹐卽扣一響板﹐鸚鵡傳言呼之。琵琶卒後﹐誤觸響﹐猶傳言呼之﹐持正感傷成疾不起。嘗爲詩云﹕『鸚鵡言猶在﹐琵琶事已非﹐傷心瘴江水﹐同渡不同歸。』」苕溪漁隱曰「持正守安州﹐夏日登車蓋亭作《十絕句》﹐爲吳處厚箋注。得罪謫新州。﹝「謫」原作「調」﹐今據明鈔本校攺。﹞其間一絕云﹕『紙屏石枕竹方牀﹐手倦拋書午夢長﹐睡起莞然成獨笑﹐數聲漁笛在滄浪。』殊有閒適自在之意。」

囀春鶯

《西淸詩話》云「王晉卿都尉旣喪蜀國﹐貶均州﹐姬侍盡逐。有一歌者號囀春鶯﹐色藝兩絕﹐平居屬念﹐不知流落何許。後二年﹐內徙汝陰﹐道過許昌﹐市傍小樓﹐聞泣聲甚怨﹐晉卿異之﹐問乃囀春鶯也﹐恨不可復得﹐因賦一聯﹕『佳人已屬沙叱利﹐義士今無古押衙。』晉卿每話此事。客有足成章者﹐晉卿覽之﹐尢愴然。其詞曰﹕『幾年流落向天涯﹐萬里歸來兩鬢華。翠袖香殘空浥淚﹐靑樓云渺定誰家﹖佳人已屬沙叱利﹐義士今無古押衙。回首音塵兩沈絕﹐春鶯休囀沁園花。』」

媚兒

《遁齋閒覽》云「東坡嘗飲一豪士家﹐出侍姬十餘人﹐皆有姿伎﹐其間有一善舞者名媚兒﹐容質𨿽麗﹐而軀幹甚偉﹐豪士特所寵愛﹐命乞詩於公﹐公戲爲四句云﹕『舞袖蹁躚﹐影搖千尺龍蛇動﹔歌喉宛轉﹐聲撼半天風雨寒。』妓頳然不悅而去。」

魯生

《侯鯖錄》云「韓康公上元召從官數人﹐出家妓侍飲﹐其專寵者曰魯生﹐偶中蜂螫﹐少頃﹐持扇就東坡乞詩﹐詩中有『魚吹細浪歌搖日﹐舞罷花枝蜂入懷』之句﹐上句記姓﹐下句記事。」

麗人雜記

《隱居詩話》云「近世婦人多能詩﹐往往有臻古人者。王荊公家能詩者最眾﹐張奎妻長安縣君﹐荊公之妹也﹐佳句爲最﹕『艸艸杯盤供笑語﹐昏昏燈火話平生。』吳安特妻蓬萊縣君﹐﹝「特」徐鈔本作「持」﹐明鈔本作「時」。﹞荊公之女也﹐有句云﹕『西風不入小窗紗﹐秋意應憐我憶家﹐極目江山千萬恨﹐依前和淚看黃花。』劉天保妻﹐平甫女也﹐句有『不緣燕子穿簾幕﹐春去春來可得知。』荊公妻吳國夫人亦能文﹐嘗有小詞約諸親遊西池﹐有『待得明年重把酒﹐攜手那知無雨又無風。』皆脫灑可喜之句也。」

《西淸詩話》云「朝奉郎中丘舜諸女﹐皆能文詞﹐每兄弟內集﹐必聯詠爲樂﹐其仲嘗作寄夫詩云﹕『簾裏孤燈覺曉遲﹐獨眠畱得宿妝眉﹐珊瑚枕上驚殘夢﹐認得蕭郎馬過時。』」

苕溪漁隱曰「近時婦人能文詞﹐如李易安﹐頗多佳句﹐小詞云﹕『昨夜雨疏風驟﹐濃睡不消殘酒。試問卷簾人﹐卻道海棠依舊。知否知否﹐應是綠肥紅瘦。』『綠肥紅瘦』﹐此語甚新。又《九日詞》云﹕『簾捲西風﹐人似黃花瘦。』此語亦婦人所難到也。易安再適張汝舟﹐未幾反目﹐有《啟事》與綦處厚云﹕『猥以桑楡之晚景﹐配玆駔儈之下材。』傳者無不笑之。」

《寄齋錄》云「朱達可未第時﹐其內以一詩寄之云﹕『剔燭親封錦字書﹐擬憑歸雁寄天隅﹐經年未報幹秦策﹐不識如今舌在無。』」

王直方《詩話》云「『白藕作花風已秋﹐不堪殘睡更回頭﹐晚雲帶雨歸飛急﹐去作西窗一夜愁。』此趙徳麟細君王氏所作也。徳麟旣鰥居﹐因見此篇﹐遂與之爲親。余以爲乃二十八字媒也。徳麟﹐名令畤﹐東坡作《秋陽賦》云﹕『越王之孫﹐有賢公子﹐宅於不土之裏﹐而詠無言之詩。』蓋『畤』字也。坡云﹕『且教人別處使不得。』」苕溪漁隱曰「徳麟小詞﹐有『臉薄難藏淚﹐眉長易覺愁』之句﹐人多稱之﹐乃全用《香奩集》『桃花臉薄難藏淚﹐柳葉眉長易覺愁』一聯詩﹐但去其上四字耳。」

《遁齋閒覽》云「東坡在丰城﹐有老人生子﹐爲具召東坡﹐且求一詩。東坡問﹕『翁年壽幾何﹖』曰﹕『七十。』『翁之妻幾何﹖』曰﹕『三十。』東坡卽席戲作八句﹐其警聯云﹕『聖善方當而立歲﹐乃翁已及古稀年。』」

《靑瑣集》云「治平中﹐錢忠道過吳江﹐愛其風物淸佳﹐畱戀不能去﹐終日諷詠遊賞﹐遇一女子﹐小舟獨棹於煙波浩渺間﹐忠悅之﹐作詩贈女子﹐其警句云﹕『滿目生涯千頃浪﹐全家衣食一綸竿。』﹝「綸」原作「輪」﹐今據徐鈔本﹑明鈔本校攺。﹞女子得詩﹐攜歸呈其父﹐其父蓋隱淪客也﹐喜忠此詩﹐遂以女子奉忠箕帚。泛舟同入煙波﹐不知所往。」

《今是堂手錄》云「杜太中自行伍爲將﹐與物無情﹐西人呼爲杜大虫﹐𨿽妻有過﹐亦公杖杖之。有愛妾才色俱美﹐大中箋表﹐皆此妾所爲。一日﹐大中方寢﹐妾至﹐見幾間有紙筆頗佳﹐因書一闋寄《臨江仙》﹐有『彩鳳隨鴉』之語﹐大中覺而視之﹐云﹕『鴉且打鳳。』於是掌其面﹐至項折而斃。」

《冷齋夜話》云「李元膺喪妻﹐作長短句云﹕『去年相逢深院宇﹐海棠下曾歌《金縷》﹐歌罷花如雨﹐翠羅衫上點點紅無數。今歲重尋攜手處﹐空物是人非春暮﹐回首靑門路﹐亂紅飛絮﹐相逐東風去。』元膺尋亦卒。」

《後山詩話》云「韓魏公爲陜西安撫﹐開府長安﹐李待制師中過之﹐李有詩名﹐席間使爲官妓賈愛卿賦詩﹐云﹕『願得貔貅十萬兵﹐大戎巢穴一時平﹐歸來不用封侯印﹐只問君王乞愛卿。』」

《澠水燕談錄》云「蘇子瞻通判錢唐﹐嘗權領郡事﹐新太守將至﹐營妓陳狀﹐以年老乞出籍從良﹐公卽判曰﹕『五日京兆﹐判狀不難﹔九尾野狐﹐從良任便。』有周生者﹐色藝爲一郡之最﹐聞之亦陳狀乞嫁﹐公惜其去﹐判云﹕『慕《周南》之化﹐此意誠可嘉﹔空冀北之羣﹐所請宜不允。』其敏捷善謔如此。」

《後山詩話》云「杭妓胡楚﹑靚靚﹐皆有詩名。胡云﹕『不見當時丁令威﹐年來處處是相思﹐若將此恨同芳艸﹐卻恐靑靑有盡時。』張子野老於杭﹐多爲官妓作詞﹐而不及靚靚﹐獻詩云﹕『天與碧芳十樣葩﹐獨分顏色不堪誇﹐牡丹芍藥人題徧﹐自分身如鼓子花。』子野於是爲作詞也。」

《後山詩話》云「住時靑幕之子婦﹐妓也﹐善爲詩詞﹐同府以詞挑之﹐妓答之曰﹕『淸詞麗句﹐永叔子瞻曾獨步﹐似恁文章﹐寫得出來當甚彊。』」

《夷堅志》云「陳築﹐字夢和﹐甫田人﹐崇寧初登第﹐爲福州古田尉﹐旣至官﹐惑一倡周氏﹐周能詩﹐嘗有詩贈築曰﹕『夢和殘月過樓西﹐月過樓西夢已迷﹐喚起一聲腸斷處﹐落花枝上鷓鴣啼。』首句蓋寓築字也。又有《春晴詩》曰﹕『瞥然飛過誰家燕﹐驀地香來甚處花﹐深院日長無个事﹐一瓶春水自煎茶。』」

後卷

序

餘丁年罹於憂患﹐投閒二十載﹐杜門卻掃於苕溪之上﹐心無所事﹐因网羅元祐以來羣賢詩話﹐纂爲六十卷﹐自謂已略盡矣。比官閩中﹐及歸苕溪﹐又獲數書﹐其間多評詩句﹐不忍棄之﹐遂再采摭﹐因而捃收羣書﹐﹝「因」字原無﹐今據宋本﹑徐鈔本校補。﹞舊有遺者﹐及就余聞見有繼得者﹐各附益之﹐離爲四十卷。噫﹐前後集共一百卷﹐亦可謂富矣﹗余嘗謂開元之李﹑杜﹐元祐之蘇﹑黃﹐皆集詩之大成者﹐故羣賢於此四公﹐尢多品藻﹔蓋欲發揚其旨趣﹐俾後來觀詩者﹐𨿽未染指﹐固已能知其味之美矣。﹝「能」字原無﹐今據宋本﹑徐鈔本校補。﹞然詩道邇來幾熄﹐時所罕尙﹔余獨拳拳於此者﹐惜其將墜﹐欲以扶持其萬一也。嗟余老矣﹐命益蹇﹐身益閒﹐故得以編次﹐終日明窗淨幾﹐目披手抄﹐誠心好之﹐遂忘其勞﹔蓋窮人事業﹐止於如斯﹐𨿽有覆瓿之譏﹐亦何卹焉。丁亥中秋日﹐苕溪漁隱胡仔元任敍。

卷第一卷

第一

楚漢魏六朝上

山谷云「蘭似君子﹐蕙似士夫﹐大槪山林中十蕙而一蘭也。﹝「夫大槪」原作「大夫蓋」﹐今據宋本﹑徐鈔本﹑明鈔本校攺。﹞《楚辭》曰﹕『予旣滋蘭之九畹兮﹐又樹蕙之百畝。』以是知不獨今﹐楚人賤蕙而貴蘭久矣。蘭蕙叢生﹐初不殊也﹐﹝「也」字原無﹐今據宋本﹑徐鈔本﹑明鈔本校補。﹞至其發華﹐一干一華而香有餘者蘭﹐一干五七華而香不足者蕙﹐蕙𨿽不若蘭﹐其視椒樧則遠矣。」

《復齋漫錄》云「豫章有南浦亭﹐前輩賦詠﹐多以江淹《別賦》『送君南浦﹐傷如之何』爲始﹐余觀《楚詞》云﹕『子交手兮東行﹐﹝「子」原作「予」﹐「行」原作「川」﹐今據宋本﹑徐鈔本﹑明鈔本校攺。﹞送美人兮南浦。』乃知江淹取此也。」

《文昌雜錄》云「余昔知安州﹐見荊﹑湘人家﹐多以艸竹爲卜﹐《楚辭》云﹕『索瓊一作「夐」。茅以筳篿兮﹐命靈氛爲余占之。』其注曰﹕『瓊茅﹐靈艸﹔筳﹐小破竹也﹐楚人名結艸折竹以卜曰篿﹔﹝「名」原作「多」﹐今據宋本﹑徐鈔本﹑明鈔本校攺。﹞靈氛﹐古明占吉凶者。』亦遺俗之舊也。今歲時﹐人家作餳蜜油煎花果之類﹐蓋亦舊矣。《楚詞》云﹕『粔籹蜜餌﹐有餦餭些。』餦餭﹐餳也﹐言以蜜和米麵煎作粔籹。中書趙舍人云﹕『《方言》﹕餌糕﹐今餈糕是也。』」

《藝苑雌黃》云「宋玉《九辯》云﹕『悲哉﹐秋之爲气也﹐蕭瑟兮艸木搖落而變衰﹐憀慄兮若在遠行﹐登山臨水兮送將歸。』潘安仁《秋興賦》引此語﹐而曰﹕『送歸懷慕徒之戀兮﹐遠行有覊旅之憤﹐臨川感流以嘆逝兮﹐登山懷遠而悼近﹐彼四慼之疚心兮﹐遭一途而難忍。』安仁以登山﹑臨水﹑遠行﹑送歸爲四慼。予頃年較進士於上饒﹐有同官張扶云﹕『曾見人言﹕若在遠﹑行﹑登山﹑臨水﹑送﹑將﹑歸﹐是七件事。謂遠也﹐行也﹐登山也﹐臨水也﹐送也﹐將也﹐歸也。前輩詩中﹐惟王介甫有一聯云﹕一水護田將綠繞﹐兩山排闥送靑來。將送二字與《楚辭》合。』予嘗考《詩》之《燕燕》篇曰﹕『之子於歸﹐遠於將之﹐之子於歸﹐遠送於野。』一篇詩中﹐亦用此送將歸三字﹔然則《楚辭》之言﹐亦有所本也。安仁謂之四慼﹐蓋略而言之。」

《復齋漫錄》云「晉皇甫謐《髙士傳》載﹐四皓見秦政虐﹐乃逃入藍田山而作歌曰﹕﹝「逃」原作「退」﹐今據宋本﹑徐鈔本校攺。﹞『莫莫髙山﹐深谷逶迆﹐曄曄紫芝﹐可以療饑﹐唐虞世遠﹐吾將安歸。駟馬髙蓋﹐其憂甚大﹐富貴之畏人﹐﹝「畏人」宋本﹑徐鈔本﹑明鈔本作「畱人」﹐下同。﹞不如貧賤之肆志。』乃共入商洛山。故杜子美詩云﹕『吾慕漢初老﹐時淸猶茹芝。』然『富貴之畏人﹐不如貧賤而肆志』﹐本魯仲連語耳。齊欲爵仲連﹐仲連逃隱海上﹐曰﹕『吾與富貴而詘於人﹐寧貧賤而輕世肆志焉。』」苕溪漁隱曰「淵明《贈羊長史詩》云﹕『路若經商山﹐爲我少躊踟﹔多謝綺與甪﹐精爽今如何﹖紫芝誰復采﹐深谷久應蕪。』余謂淵明髙風峻節﹐固已無愧於四皓﹐然猶仰慕之﹐尢見其好賢尙友之心也。」

《元城先生語錄》曰「西漢樂章﹐可齊三代。舊見《漢禮樂志房中樂》十七章﹐觀其格韻髙嚴﹐規模簡古﹐駸駸乎商周之頌。噫﹐異哉﹗此髙帝一時佐命功臣﹐下至叔孫通輩﹐皆不能爲此歌﹐尋推其源﹐乃唐山夫人所作。服虔曰﹕『髙帝姬也。』韋昭云﹕『唐山﹐姓也。』而漢初乃有此人﹐﹝「乃」字原無﹐今據宋本﹑徐鈔本﹑明鈔本校補。﹞縱使《竹竿載馳》﹐方之陋矣。然後妃傳中﹐乃獨不載﹐何也﹖先生因曰﹕﹝「因」字原無﹐今據宋本﹑徐鈔本﹑明鈔本校補。﹞『興王之初﹐人材色色過人。且如唐太宗朝﹐相將固不可及﹐﹝「固」字原無﹐今據宋本﹑徐鈔本﹑明鈔本校補。﹞至技藝之士﹐醫有孫眞人﹐陰陽有李淳風﹑呂才﹐相法有袁天綱﹐亦後世所不能及也。』」

《三山老人語錄》云「性命死生之說﹐老莊論之備矣。自秦滅學之後﹐賈誼首窺其奧﹐爲長沙傅﹐有鵩鳥入舍﹐爲賦以自廣﹐曰﹕『千變萬化﹐未始有極﹗忽然爲人﹐何足控摶﹔化爲異物﹐又何足患﹗小智自私﹐賤彼貴我﹔達人大觀﹐物無不可。眾人惑惑﹐好惡積億﹔眞人恬漠﹐獨與道息。釋智遺形﹐超然自喪﹔寥廓忽荒﹐與道翺翔。乘流則逝﹐得坻則止﹔縱軀委命﹐不私與己。其生兮若浮﹐其死兮若休﹔澹乎若深淵之靜﹐泛乎若不系之舟。不以生故自寶﹐養空而浮。』此語自漢以來﹐言達性命﹑齊生死者﹐皆不能出其右﹔晉﹑宋間淸談﹐推本其言而已。漢興﹐至文帝時﹐在朝儒臣﹐惟誼年甚少﹐而學甚博﹐非有師友漸磨之益﹐風俗遷染之效﹐而獨穎然秀出﹐論時政則盡人事﹐論性命則盡天理﹐後世無以復加﹐豈非豪傑乎﹗」

《復齋漫錄》云「揚雄《反騷》云﹕『有周氏之蟬嫣兮﹐或鼻祖於汾隅。』注﹕『鼻﹐始也。』余以爲未盡其義﹐揚雄《方言》云﹕『獸之初生謂之鼻﹐人之初生謂之首﹐梁﹑益謂鼻爲初﹐或謂之祖。』故鼻祖其義如此。」

《藝苑雌黃》云「張平子《四愁詩》云﹕『美人贈我金錯刀﹐何以報之英瓊瑤。』錢昭度詩云﹕『荷揮萬朵玉如意﹐蟬弄一聲金錯刀。』卽王莽所鑄錢名。莽居攝﹐變漢制﹐以周錢有子母相權﹐於是更造大錢﹐徑寸二分﹐重十二銖﹐文曰大錢五十﹔又造契刀﹐其環如大錢﹐身形如刀﹐長二寸﹐文曰契刀五百﹔錯刀以黃金錯﹐其文曰一刀直五千﹔與五銖錢﹕凡四品並行。杜子美《對雪詩》﹕『金錯囊徒罄﹐銀壺酒易賒。』韓退之《潭州泊船詩》﹕『聞道松醪賤﹐何須吝錯刀。』皆謂是也。﹝「皆」原作「此」﹐今據宋本﹑徐鈔本﹑明鈔本校攺。﹞或注《四愁詩》﹐引《續漢書》﹕『佩刀﹐諸侯王以黃金錯環。』恐與王莽所鑄錯刀又別。」

《藝苑雌黃》云「張景陽《七命》云﹕『乃有荊南烏程﹐豫北竹葉。』說者以荊南爲荊州耳﹐然烏程縣今在湖州﹐與荊州相去甚遠﹐縣南五十步有篛溪﹐﹝「縣」字原無﹐今據宋本﹑徐鈔本﹑明鈔本校補。﹞夾溪悉生箭篛﹐南岸曰上篛﹐北岸曰下篛﹐居人取下篛水釀酒﹐醇美﹐俗稱篛下酒。劉夢得詩云﹕『駱駝橋畔蘋風起﹐鸚鵡杯中篛下春。』卽此也。荊溪在縣南六十里﹐以其水出荊山﹐因名之。張玄之《山墟名》云﹕『昔漢荊王賈登此山﹐因以爲名﹐故所謂荊南烏程﹐卽荊溪之南耳﹐若以爲荊州﹐則烏程去荊州三千餘里﹐封壤大不相接矣。』」苕溪漁隱曰「余以《湖州圖經》考之﹐烏程縣以古有烏氏﹑程氏居此﹐能醞酒﹐因此名焉。其荊溪則在長興縣西南六十里﹐此溪出荊山。張協《七命》云﹕『酒則荊南烏程。』荊南則此荊溪之南也。《藝苑雌黃》引長興縣南五十步篛溪水﹐釀酒醇美﹐稱篛下酒﹐以爲烏程酒﹐反以夢得詩爲證﹐皆誤矣。」

苕溪漁隱曰「醞酒之法﹐無出《月令》數語﹐能盡其要。余嘗試之﹐酒無不佳矣。其語云﹕『秫稻必齊﹐曲蘗必時﹐湛熾必潔﹐水泉必香﹐陶器必良﹐火齊必得。』用此六物耳。六一居士《醉翁亭記》云﹕『釀泉爲酒﹐泉香而酒冽。』本此語也。」

《復齋漫錄》云「曹植詩﹕『鬥鷄東郊道﹐走馬長楸間。』陳沈炯《邊馬有歸心詩》﹕『彌憶長楸道﹐金鞍背落暉。』杜子美《玉腕驑詩》﹕『頓驂飄赤汗﹐跼踳顧長楸。』《畫馬圖詩》﹕『霜蹄蹴踏長楸間。』」苕溪漁隱曰「《文選注》云﹕『古人種楸於道﹐故曰長楸。』王介甫詩﹕『扶衰南陌望長楸。』東坡《題韋偃牧馬圖詩》﹕『當年爲誰掃驊驑﹐至今霜蹄踏長楸。』山谷《和子瞻觀畫馬詩》﹕『長楸落日試天步。』」

《呂氏童蒙訓》﹕「大槪學詩須以《三百篇》《楚辭》及漢﹑魏間人詩爲主﹐﹝「學」字原無﹐今據宋本﹑徐鈔本﹑明鈔本校補。﹞方見古人妙處﹐自無齊﹑梁間綺靡气味也。」

《復齋漫錄》云「晉左思《白髮賦》﹕『發乃辭盡﹐誓以固窮。昔臨玉顏﹐今從飛蓬。發膚至暱﹐尙不克終。聊用擬辭﹐比之《國風》。』」苕溪漁隱曰「王介甫《嘲白髮詩》曰﹕『久應飄轉作蓬飛﹐眷惜冠巾未忍違﹐種種春風吹不長﹐星星明月照還稀。』眞佳句也。」

東坡云「嵇中散作《幽憤詩》﹐知不免矣﹐而卒章乃曰﹕『采薇山阿﹐散發巖岫﹐永嘯長吟﹐頤性養壽』者﹐悼此志之不遂也。司馬景王旣殺中散而悔﹐使悔於未殺之前﹐中散得免於死者﹐吾知其掃迹滅形於人間﹐如脫兔之投林也。采薇散發﹐豈其所難哉﹗」

許彥周《詩話》云「阮步兵醉六十日而停婚﹐𨿽似智矣﹐然禮法之士﹐憎之如仇﹐幾至於死﹐幸得景王保護之耳。而老杜詩云﹕『至今阮籍輩﹐熟醉爲身謀。』此工部善看史書﹐當有解此意者耳。」

《文昌雜錄》云「《東京記》﹕『天淸寺繁臺﹐梁孝王按歌吹之臺。』阮公詩云﹕『駕言發魏都﹐南向望吹臺﹐簫管有餘音﹐梁王安在哉﹗』後有繁氏居其側﹐里人呼爲繁臺。唐李肇《國史補》云﹕『宰相相謂爲堂老。』及見元載與常衮唱和詩﹐有堂老之稱﹐信李肇言之不妄也。」

《復齋漫錄》云「褦襶﹐《集韻》以爲不曉事之名﹐殊不知出晉程曉《伏日詩》﹕『平生三伏時﹐道路無行車。閉門避暑臥﹐出入不相過。今世褦襶子﹐觸熱到人家。主人聞客來﹐顰蹙柰此何。搖扇髀中疾﹐一作痛。﹝宋本﹑徐鈔本﹑明鈔本「髀」作「臂」。﹞流汗正滂沱。傳戒諸髙明﹐熱行宜見訶。』其後﹐山谷《和錢穆父贈松扇詩》﹕『可憐遠度幘溝溇﹐適堪今時褦襶子。』蓋取此也。」

《藝苑雌黃》云「張文潛《明道雜誌》云﹕『古人作詩賦事﹐不必皆實﹐如謝宣城詩﹕澄江靜如練。宣城去江僅百里﹐州治左右無江﹐但有兩溪耳。或當時謂溪爲江﹐亦未可知也﹐此猶班固謂八川分流。』予按謝玄暉《晚登三山還望京邑作詩》﹐﹝「晚」原作「曉」﹐今據宋本﹑徐鈔本﹑明鈔本校攺。﹞有『澄江靜如練』之語﹐三山在江寧縣北十二里﹐濱江地名﹐則此詩非在宣城州治所作也﹐安得以八川分流爲此。按『八川分流』﹐出司馬相如《上林賦》﹐亦非固之言。」

《復齋漫錄》云「謝惠連《七夕詩》﹕『落日隱檐楹﹐斜月照簾櫳﹐團團灑葉露﹐淅淅振條風。』蕭氏取以入《選》。然余觀宋孝武詩曰﹕『白日傾晚照﹐弦月升初光﹐炫炫葉露滿﹐肅肅庭風揚。』﹝「肅肅」原作「蕭蕭」﹐今據宋本﹑徐鈔本﹑明鈔本校攺。﹞意𨿽類之﹐而雄渾頓挫﹐過惠連遠矣。至惠連『昔離秋已兩﹐今聚夕無雙』﹐亦不可掩也。」

《藝苑雌黃》云「《左氏傳》云﹕『吳公子札聘於上國﹐宿於戚﹐聞孫林父擊鐘﹐曰﹕夫子之在此﹐猶燕之巢於幕上。』夫幕非燕巢之所﹐言其至危也。故潘嶽《西徵賦》云﹕『危素卵之累殼﹐甚玄燕之巢幕。』丘希範《與陳伯之書》云﹕『將軍魚遊沸釜之中﹐燕巢飛幕之上﹐不亦惑乎﹗』蓋用此意。後人因此言燕事﹐多使巢幕﹐似乎無謂。謝宣遠《九日從宋公集戲馬臺詩》﹕『巢幕無畱燕﹐遵渚有來鴻。』杜子美《對雨書懷詩》﹕『震雷翻幕燕﹐﹝「翻」原作「翔」﹐今據宋本﹑徐鈔本﹑明鈔本校攺。﹞驟雨落河魚。』」

苕溪漁隱曰「《遁齋閒覽》載涪翁云﹕『顏謝之詩﹐可謂不遺鑪錘之功矣﹔然淵明之墻數仞﹐而不得窺也。』余嘗疑其語意不完﹐今於《歷代確論》﹐得其全語﹐云﹕『謝康樂庾義城之於詩﹐鑪錘之功﹐不遺力也﹔然陶彭澤之墻數仞﹐謝庾未能窺者﹐何哉﹖蓋二子有意於俗人贊其工拙﹐至如淵明之於詩﹐直寄焉耳。』」

《復齋漫錄》云「《左氏傳》宣公十二年﹕『守陴者皆哭。』杜預注曰﹕『陴﹐城上睥睨﹔皆哭﹐所以告楚窮也。』《釋名》曰﹕『城上垣謂之睥睨﹐言於孔中睥睨之處也。』梁王筠《和新諭巡城詩》﹕﹝「巡」原作「邊」﹐今據宋本﹑徐鈔本校攺。﹞『罘罳分曉色﹐睥睨連秋霧。』杜子美詩﹕『連連睥睨侵。』又《南極》云﹕『睥睨登哀柝﹐矛弧照夕曛。』唐雍陶《河陰新城》亦云﹕『河流暗與溝池合﹐山色遙將睥睨連。』」

許彥周《詩話》云「『風定花猶舞﹐鳥鳴山更幽。』世傳荊公攺『舞』作『落』字﹐其語頓工。然『風定花猶落』﹐乃梁謝元貞八歲時所作《春日閒居詩》也﹐從舅王筠奇之﹐曰﹕『追步惠連矣。』」

《復齋漫錄》云「沈存中《筆談》謂﹕『唐詩多有言吳鉤者﹐刀名也﹐刃彎﹐今南蠻謂之葛黨刀。』余按《吳越春秋》﹕『吳王作鉤﹐淬以人血。』試之以人也﹐吳鉤始於此﹐豈存中忘之邪﹖鮑照《結客少年場》云﹕『驄馬金絡頭﹐錦帶佩吳鉤﹐失意杯酒間﹐白刃起相仇。』杜子美《後出塞》云﹕『少年別有贈﹐含笑看吳鉤。』又《送劉十弟判官》云﹕『經過辧丰劍﹐意气逐吳鉤。』唐李涉《寄楊潛》亦云﹕『腰佩吳鉤佐飛將。』曹唐《買劍》亦云﹕『將軍溢價買吳鉤。』韓翃《送王相公詩》云﹕『結束佩吳鉤。』」

《復齋漫錄》云「江總《自京南還尋故宅詩》﹐全篇云﹕『紅顏辭鞏洛﹐白首入轘轅。乘春行故里﹐徐步采芳蓀。徑毀悲仇仲﹐﹝「仇」原作「求」﹐今據宋本﹑徐鈔本校攺。﹞林殘憶巨源。見桐猶識井﹐看柳尙知門。花落空難徧﹐鶯啼靜易喧。無人訪語默﹐何處敍寒溫﹖百年獨如此﹐傷心豈復論。』杜子美《晚行口號》云﹕『遠愧梁江總﹐還家尙黑頭。』據總詩﹕『白首入轘轅』﹐則非黑頭矣﹐不知子美將別有所本邪﹖」﹝此句原作「不知子美將有別本邪」﹐今據宋本﹑徐鈔本﹑明鈔本校攺。﹞

許彥周《詩話》云「世間花卉無逾蓮花者﹐蓋諸花皆藉燻風暖日﹐獨蓮花得意於水月﹐其香淸涼﹐𨿽荷葉無花時﹐亦自香也。梁江從簡爲《采荷調》云﹕『欲采荷作柱﹐荷弱不勝梁﹐欲持荷作鏡﹐荷暗本無光。』此語嘲何敬容﹐從而波及蓮花矣。春時穠麗﹐無過桃柳﹐『桃之夭夭』﹐『楊柳依依』﹐詩人言之也。老杜云﹕『顚狂柳絮隨風舞﹐輕薄桃花逐水流。』不知緣何而波及桃花與楊柳也。」

《文昌雜錄》云「梁沈約有《修竹彈甘蕉文》﹐其略曰﹕『長兼淇園貞幹臣修竹稽首﹐切尋蘇臺前甘蕉一叢﹐宿漸云露﹐﹝「露」原作「路」﹐今據宋本﹑徐鈔本校攺﹐明鈔本作「霧」。﹞荏苒歲月﹐今月某日﹐有臺西階澤蘭萱艸﹐到園同訴﹐自稱今月某日﹐巫岫斂云﹐秦樓開照﹐乾光弘普﹐罔幽不矚﹐而甘蕉攢莖布影﹐獨見障蔽﹐𨿽處臺隅﹐遂同幽谷。臣謂偏辭難信﹐敢察以情﹐登攝甘蕉左近杜若江蘺﹐依源辧覆﹔兩艸各處﹐異列同款﹐旣有證據﹐差非風聞﹐妨賢敗政﹐孰過於此﹗而不除戳﹐憲章安用﹖請以見事﹐徙根剪葉﹐斥出臺外﹔庶懲彼將來﹐謝此眾屈。』歷觀自昔文集﹐未嘗有類此制者﹐𨿽曰新奇﹐蓋亦有所寓托也。」

《復齋漫錄》云「陳沈炯《獨酌謠》曰﹕『獨酌謠﹐獨酌謠﹐獨酌獨長謠。﹝「獨酌」二字原無﹐今據宋本﹑徐鈔本﹑明鈔本校補。﹞智者不我顧﹐愚夫余不邀﹔﹝「不邀」原作「未要」﹐今據宋本﹑徐鈔本校攺。﹞不愚復不智﹐誰當予見招﹖所以成獨酌﹐一酌傾一瓢。』白樂天《以吳祕監有美酒多獨酌但蒙書報不以飲招》故云﹕『君稱名士誇能飲﹐我是愚夫肯見招。』蓋用王孝伯讀《離騷》飲美酒﹐並此事也。」卷第二卷

第二

楚漢魏六朝下

《雪浪齋日記》云「昔人有言﹕『《文選》爛﹐秀才半。』正爲《文選》中事多﹐可作本領爾。余謂欲知文章之要﹐當熟看《文選》﹐蓋《選》中自三代涉戰國﹑秦﹑漢﹑晉﹑魏﹑六朝以來文字皆有﹐在古則渾厚﹐在近則華麗也。」苕溪漁隱曰「少陵《宗武生日詩》﹕『熟精《文選》理。』蓋爲是也。」

《復齋漫錄》云「《峽州記》﹕『行者歌曰﹕巴東三峽猿鳴悲﹐猿啼三聲淚沾衣。』故《古樂府》有《巫峽長》『猿鳴三聲淚沾衣』。陳蕭詮《夜猿啼詩》﹕『別有三聲淚﹐沾裳竟不窮。』杜子美詩﹕『聽猿實下三聲淚。』」苕溪漁隱曰「《古樂府》梁簡文《巴東三峽歌》云﹕『巴東三峽巫峽長﹐猿鳴三聲淚沾裳。』魯直《竹枝詞》注引此兩句爲證﹐《復齋》所記峽州行者歌﹐乃異韻而同詞﹐必誤也。」

《東觀餘論》云「《隋經籍志》《唐藝文志》《何遜集》皆八卷﹐晉天福本但有詩兩卷﹐今世傳本是也。獨春明宋氏有舊本八卷﹐特完﹐因借傳之。然少陵嘗引『昏鴉接翅歸﹐金粟裹搔頭』等語﹐而此集無有﹐猶當有軼者。集中若『團團月隱洲』﹐『輕燕逐飛花』﹐『繞岸平沙合﹐連山遠霧浮』﹐『岸花臨水發﹐江燕繞檣飛』﹐『遊魚上急瀨』﹐『薄雲巖際宿』等語﹐子美皆采爲己句﹐但小異耳。故曰『能詩何水曹』﹐信非虛賞。古人論詩﹐但愛遜『露濕寒塘艸﹐月映淸淮流』﹐及『夜雨滴空階﹐曉燈暗離室』爲佳﹐殊不知遜秀句若此者殊多﹐如《九日侍宴》云﹕『疏樹翻髙葉﹐寒流聚細紋﹐日斜迢遞宇﹐風起嵯峨云。』《答髙博士》云﹕『幽蝶弄晚花﹐淸池映疏竹。』《還渡五洲》云﹕『蕭散煙霞晚﹐﹝「霞」原作「霧」﹐今據宋本﹑徐鈔本﹑明鈔本校攺。﹞淒淸江漢秋。』《答庾郎丹》云﹕『蛺蝶縈空戲。』《日暮望江橋》云﹕『水影漾長橋。』《贈崔錄事》云﹕『河流繞岸淸﹐﹝「河」原作「沙」﹐今據宋本﹑徐鈔本﹑明鈔本校攺。﹞川平看鳥遠。』《送行》云﹕『江暗雨欲來﹐浪白風初起。』庾子山輩有所不逮。其警語尙多﹐如《早梅》云﹕『枝橫卻月觀﹐花繞淩風臺。』《銅雀妓》云﹕『曲中相顧起﹐日暮松柏聲。』句殊雄古﹐而顏黃門謂其『每病辛苦﹐饒貧寒气。』無乃太貶乎﹖」

苕溪漁隱曰「何遜八歲能詩﹐沈約嘗謂遜曰﹕『吾每讀卿詩﹐一日三復﹐猶不能已。』其爲名流所稱如此。梁天監中﹐兼水部郎﹐王僧孺集其文爲八卷。初﹐遜文章與劉孝綽並見重﹐時謂何﹑劉。見《南史》。」

《復齋漫錄》云「梁朱超《舟中望月詩》﹕『入風先繞暈﹐排霧急移輪。』梁庾肩吾詩﹕『圓隨漢東蚌﹐暈逐淮南灰。』庾信《望月詩》﹕『灰飛重暈缺﹐蓂落獨輪斜。』王褒《關山月詩》﹕『灰寒光轉白﹐風多暈欲生。』蓋用《淮南子》所謂『月隨灰而暈缺』﹐故子美《晚月詩》﹕『欲得淮南術﹐風吹暈已生。』」

苕溪漁隱曰「古今詩人﹐以詩名世者﹐或只一句﹐或只一聯﹐或只一篇﹐𨿽其餘別有好詩﹐不專在此﹐然播傳於後世﹐膾炙於人口者﹐終不出此矣﹐豈在多哉﹖如『池塘生春艸』﹐則謝康樂也﹔『澄江靜如練』﹐則謝宣城也﹔『壠首秋雲飛』﹐則柳吳興也﹔『風定花猶落』﹐則謝元貞也﹔『鳥鳴山更幽』﹐則王文海也﹔『空梁落燕泥』﹐則薛道衡也﹔『楓落吳江冷』﹐則崔信明也﹔『庭艸無人隨意綠』﹐則王冑也﹕凡此皆以一句名世者。溫庭筠有『雞聲茅店月﹐人迹板橋霜。』嚴維有『柳塘春水慢﹐花塢夕陽遲。』常建有『竹徑通幽處﹐禪房花木深。』杜荀鶴有『風暖鳥聲碎﹐日髙花影重。』韋蘇州有『兵衛森畫戟﹐燕寢凝淸香。』孟浩然有『气蒸云夢澤﹐波撼嶽陽城。』賈島有『鳥宿池邊樹﹐僧敲月下門。』張祐有『樹影中流見﹐鐘聲兩岸聞。』周朴有『曉來山鳥鬧﹐雨過杏花稀。』劉筠有『雨勢宮城闊﹐秋聲禁樹多。』楊黎州有『剛腸欺竹葉﹐衰鬢怯菱花。』寇萊公有『遠水無人渡﹐孤舟盡日橫。』徐鉉有『井泉分地脈﹐砧杵共秋聲。』趙師民有『麥天晨气潤﹐槐夏午陰淸。』魏野有『數聲離岸櫓﹐幾點別州山。』悟淸有『鳥歸花影動﹐魚沒浪痕圓。』惠崇有『河分岡勢斷﹐春入燒痕靑。』﹝「燒」原作「曉」﹐今據宋本﹑徐鈔本校攺﹔「靑」原作「淸」﹐今據徐鈔本校攺。﹞夏英公有『山勢蜂腰斷﹐溪流燕尾分。』蔡天啟有『柳間黃鳥路﹐波底白鷗天。』秦少遊有『雨砌墮危芳﹐風軒納飛絮。』陳無己有『發短愁催白﹐顏衰酒借紅。』徐忻有『著衣輕有暈﹐入水淡無痕。』省題詩如楊巨源有『鑪煙添柳重﹐宮漏出花遲。』滕元發有『寒日邊聲斷﹐春風塞艸長。』以至『漠漠水田飛白鷺﹐陰陰夏木轉黃鸝』﹐乃王維也﹔『殘星數點雁橫塞﹐長笛一聲人倚樓』﹐乃趙嘏也﹔『禪伏詩魔歸靜域﹐酒衝愁陣作奇兵』﹐乃韓偓也﹔『蝴蝶夢中家萬里﹐杜鵑枝上月三更』﹐乃崔塗也﹔『煙橫博望乘槎水﹐月上文王避雨陵』﹐乃唐彥謙也﹔『水暖鳧鷺行哺子﹐溪深桃李臥開花』﹐乃鄭文寶也﹔『雪意未成云著地﹐秋聲不斷雁連天』﹐乃錢惟演也﹔『一聲啼鳥禁門靜﹐滿地落花春日長』﹐乃王隨也﹔『樓臺側畔楊花過﹐簾幕中間燕子飛』﹐乃晏元獻也﹔『珠簾繡戶遲遲日﹐柳絮梨花寂寂春』﹐乃周式也﹔『峭帆橫渡官橋柳﹐疊鼓驚飛海岸鷗』﹐乃楊大年也﹔『長楊獵罷寒熊吼﹐太液波閒瑞鵠飛』﹐乃宋莒公也﹔『龍帶曉煙離洞府﹐雁拖秋色入衡陽』﹐乃王文穆也﹔『艸解忘憂憂底事﹐花名含笑笑何人』﹐乃丁晉公也﹔『風定曉枝蝴蝶鬧﹐雨勻春圃桔橰閒』﹐乃韓魏公也﹔『黃蜂衙退海潮上﹐白蟻戰酣山雨來』﹐乃錢昭度也﹔『園林換葉梅初熟﹐池館無人燕學飛』﹐乃謝景山也﹔『海鵬未擊三千里﹐天馬須歸十二閒』﹐乃王平甫也﹔『收取桑楡歸物外﹐種成桃李滿人間』﹐乃李絢也﹔『千重浪裏平安過﹐百尺竿頭穩下來』﹐乃陳從易也﹔『千里暮山橫紫翠﹐一鉤新月破黃昏』﹐乃孫莘老也﹔『倒著衣裳迎戶外﹐盡呼兒女拜燈前』﹐乃謝師厚也﹔『亞夫金鼓從天落﹐韓信旌旗背水陳』﹐乃梅聖兪也﹔『雲頭灩灩開金餅﹐水面沈沈臥彩虹』﹐乃蘇子美也﹔『斜日半竿眠犢晚﹐春波一望去鳧寒』﹐﹝「望」宋本﹑徐鈔本﹑明鈔本作「眼」。﹞乃張文潛也﹔『千山送客東西路﹐一樹照人南北枝』﹐乃王康功也。鄭谷《詠海棠》云﹕『穠艷最宜新著雨﹐妖嬈全在欲開時。』林逋《詠梅花》云﹕『疏影橫斜水淸淺﹐暗香浮動月黃昏。』王禹玉《上元》云﹕『雙鳳雲中扶輦下﹐六鰲海上駕山來。』宋子京《落花》云﹕『將飛更作回風舞﹐已落猶成半面妝。』王君玉《聞角》云﹕『隴雁半驚天在水﹐徵人相顧月如霜。』盛次仲《雪》云﹕『看來天地不知夜﹐飛入園林總是春。』凡此皆以一聯名世者。『春城無處不飛花﹐寒食東風禦柳斜﹐﹝「食」原作「日」﹐今據宋本﹑徐鈔本校攺。﹞日暮漢宮傳蠟燭﹐輕煙散入五侯家。』此韓翃也。『銀河漾漾月輝輝﹐樓礙星邊織女機﹐橫玉叫云淸似水﹐滿空霜逐一聲飛。』此崔魯也。『宣室求賢訪逐臣﹐賈生才調更無倫﹐可憐夜半虛前席﹐不問蒼生問鬼神。』此李商隱也。『蠟屐經過滿徑蹤﹐隔溪遙見夕陽舂﹐當時諸葛成何事﹐只合終身作臥龍。』此薛能也。『月落烏啼霜滿天﹐江村漁火對愁眠﹐姑蘇城外寒山寺﹐夜半鐘聲到客船。』此張繼也。『紫陌紅塵拂面來﹐無人不道看花回﹐玄都觀裏桃千樹﹐盡是劉郎去後栽。』此劉夢得也。『芳艸和煙暖更靑﹐閒門要路一時生﹐年年點檢人間事﹐惟有春風不世情。』此羅鄴也。『鳴鶻直上一千尺﹐天靜無風聲更幹﹐碧眼胡兒三百騎﹐盡提金勒向云看。』此柳如京也。『平沙渺渺煙蒼蒼﹐菇蒲才熟楊柳黃﹐扁舟系岸不忍去﹐秋風斜日鱸魚香。』﹝「香」宋本﹑徐鈔本作「鄕」。﹞此陳文惠也。『落魄劉郎作帝歸﹐樽前感慨《大風詩》﹐淮陰反接英彭族﹐更欲多求猛士爲。』此張文定也。『築壇拜日恩𨿽重﹐躡足封時慮巳深﹐龍準若知同烏喙﹐將軍應起五湖心。』此錢昆也。『漢包六合网英豪﹐一个冥鴻惜羽毛﹐世祖功臣三十六﹐雲臺爭似釣臺髙。』此範文正也。『古木森森白玉堂﹐長年來此試文章﹐日斜奏賦《長楊》罷﹐閒拂塵埃看畫墻。』此王仲至也。『璧門金闕倚天開﹐五見宮花落古槐﹐明日扁舟滄海去﹐卻將雲气望蓬萊。』此劉貢父也。『百尺絲綸直下垂﹐一波才動萬波隨﹐夜靜水寒魚不鉺﹐滿船空載月明歸。』此華亭船子也。『西塞山邊白鳥飛﹐桃花流水鱖魚肥。靑篛笠﹐綠蓑衣﹐斜風細雨不須歸。』此玄眞子也。『迥臨飛鳥上﹐髙謝世人間﹐天勢圍平野﹐河流入斷山。』此暢諸也。『白日依山盡﹐黃河入海流﹐欲窮千里目﹐更上一層樓。』此王之渙也。﹝「渙」原作「美」﹐案當作「渙」﹐今攺。﹞『琉璃鐘﹐琥珀濃﹐小槽酒滴珍珠紅﹐烹龍炮鳳玉脂泣﹐羅幃繡幕圍香風。吹龍笛﹐擊鼉鼓﹐皓齒歌﹐細腰舞﹐況是靑春日將暮﹐桃花亂落如紅雨。勸君終日酩酊醉﹐酒不到劉伶墳上土。』﹝「酒」字原脫﹐今據宋本﹑徐鈔本校補。﹞此李賀《將進酒》也。並白樂天《琵琶行》﹑盧仝《月蝕詩》﹑杜牧之《華淸宮詩》﹑石曼卿《籌筆驛詩》﹑郭功甫《金山行》﹐皆篇長不錄。凡此皆以一篇名世者﹐余今姑敍其梗槪如此。若唐之李﹑杜﹑韓﹑柳﹐本朝之歐﹑王﹑蘇﹑黃﹐淸辭麗句﹐不可悉數﹐名與日月爭光﹐不待摘句言之也。其餘詩人﹐佳句尙多﹐猶恐一時記憶有遺忘者﹐繼當附益之。」

《東觀餘論》云「邵公亢嘗就焦山下《瘞鶴銘》缺石﹐考次其文﹐其不可知者闕之﹐其文首尾﹐似粗可讀﹐𨿽文全﹐亦止此百餘字爾。而《集古錄》謂『好事者往往只得數字﹐惟餘所得六百餘字﹐獨爲多耳。』蓋印書者傳訛﹐誤以十爲百﹐當時所得﹐蓋六十餘字﹐故云比數字本爲多。此銘相傳爲王右軍書﹐故蘇子美詩云﹕『山陰不見換鵝經﹐京口空傳《瘞鶴銘》。』文忠以爲不類王法﹐而類顏魯公﹐又疑是顧況道號﹐又疑王瓚。僕今審定文格字法﹐殊類陶弘景﹐弘景自稱華陽隱居﹐今曰眞逸者﹐豈其別號與﹖又其著《眞誥》但云己卯歲﹐而不著年名﹐其它書亦爾﹕今此銘壬辰歲甲午歲亦不書年名﹐此又可證。云壬辰者﹐梁天監十一年也﹐甲午者﹐十三年也。案隱居﹐天監七年東遊海嶽﹐權駐會稽﹐永嘉十一年始還茅山﹐十一年乙未歲﹐其弟子周子良仙去﹐爲之作傳。卽十一年十三年正在華陽矣。此銘後又有題『丹陽尉山陰宰』數字﹐及唐王瓚詩﹐字畫亦頗似《瘞鶴》﹐但筆勢差弱﹐當是效陶書﹐故題於石側也。或以銘卽瓚書﹐誤矣。」

苕溪漁隱曰「《東觀餘論》﹐黃伯思所作也﹐其《跋陶華陽書》云﹕『隱居者﹐故自入流﹐其在華陽﹐得華陽許三眞眞迹最多﹐而學之﹐故蕭遠淡雅﹐若其爲人。今金陵有許長史舊《館壇碑》最先一行﹐乃隱居書。又世有畫版帖四十三字﹐與碑字筆勢同。今觀其爲楊瓊瑤作奏章稿﹐與前二書﹐𨿽眞行不同﹐要非異手作也。袁昂《論書》以隱居若吳興小兒﹐形狀未成長﹐而骨體甚峭快。今審其疏﹐比之鐘﹑王爲未成就﹐然神韻閒曠﹐那可以峭快目之。獨竇臮謂其髙爽自然﹐﹝「臮」原作「泉」﹐今攺。﹞逸勍奮舉﹐頗近實云。』黃伯思此跋﹐稱贊弘景書如此﹐故以《瘞鶴銘》爲類之﹔第余初不曾見弘景書﹐未敢遽以爲然﹐姑俟識者辧之。」

《金石錄》云「《瘞鶴銘》題華陽眞逸撰﹐莫詳其爲何代人。《集古錄》云﹕『華陽眞逸是顧況道號。』余徧檢《唐史》及況文集﹐皆無此號﹐惟況撰《湖州刺史廳記》﹐自稱華陽山人爾﹐不知歐陽公何所據也。」苕溪漁隱曰「《集古錄》云﹕『華陽眞逸是顧況道號。』今不敢遂以爲況者﹐碑無年月﹐不知何時﹐疑前後有人同斯號者也。《西淸詩話》云﹕『余讀《道藏陶隱居外傳》﹐號華陽眞人﹐晚號華陽眞逸﹐此蓋同斯號矣。』《集古錄》云﹕『按《潤州圖經》﹐以《瘞鶴銘》爲王羲之書﹐字亦奇怪﹐不類羲之筆法﹐而類顏魯公﹐不知何人書。』第蘇子美﹑黃魯直皆以此銘爲右軍書﹐得非本《潤州圖經》而言之。故子美詩曰﹕『山陰不見換鵝經﹐京口新傳《瘞鶴銘》。』魯直云﹕『頃見京口斷崖中《瘞鶴銘》大字﹐右軍書﹐其勝處不可名貌﹐以此觀之﹐《遺教經》良非右軍筆畫也。若《瘞鶴銘》斷爲右軍書﹐使人不疑。如歐陽評顏﹑柳數公書﹐最爲端的﹐然才得《瘞鶴銘》仿佛爾。惟魯公《宋開府碑》﹐瘦健淸拔﹐在四王間。』又嘗有詩云﹕『小字莫作癡凍蠅﹐《樂毅論》勝《遺教經》﹐大字無過《瘞鶴銘》。』《東觀餘論》云﹕『王逸少以晉惠帝大安二年癸亥歲生﹐年五十九﹐至穆帝升平五年辛酉歲卒﹐則成帝咸和九年甲午歲﹐逸少方年三十二﹐至永和七年辛亥歲﹐年三十八﹐始去會稽而閒居﹐則不應三十二歲已自稱眞逸也﹐又未嘗於朝及閒居時不在華陽﹐以是考之﹐此銘決非右軍也﹐審矣。』又《與劉無言論書》云﹕『焦山《瘞鶴銘》﹐俗傳王逸少書﹐非也。一小書中載云﹐陶隱居書﹐此或近之。然此山有唐王瓚一書刻﹐字畫頗全類此銘﹐不知卽瓚書﹐抑瓚學銘中字而書此詩也。』劉曰﹕『嘗親至彼觀﹐疑卽瓚書也。下有云﹕黃山樵人逸少書﹐非王逸少也﹐蓋唐有此人﹐亦號逸少耳。』《東觀餘論》又有此二說﹐漫附於後﹐姑俟識者﹐並折衷之。」

苕溪漁隱曰「於競《大唐傳》﹕﹝《大唐傳》原作《唐傳》﹐今據宋本﹑徐鈔本﹑明鈔本校補﹐下同。﹞『湖州徳淸縣南前溪村﹐則南朝習樂之處﹐今尙有數百家習音樂﹐江南聲妓﹐多自此出﹐所謂舞出前溪者也。』《復齋漫錄》言﹕『陳劉刪詩﹕山邊歌《落日》﹐池上舞前溪。唐崔顥詩﹕舞愛前溪妙﹐歌憐《子夜》長。按智匠《古今樂錄》﹕晉車騎將軍沈玩作《前溪歌》﹐而非舞也。』蓋《復齋》不曾見於競《大唐傳》﹐故不知舞出前溪邪﹖」

《復齋漫錄》云「吳甘寧住止﹐嘗以繒錦維舟﹐去輒割棄﹐以示奢侈。陳張正見賦《朔雪映夜舟詩》﹕『檣風吹影落﹐纜錦雜花浮。』世言錦纜始於煬帝﹐非也﹐吳﹑陳之間已見矣。故杜子美《秋興詩》﹕『錦纜牙檣起白鷗』﹐又『錦纜回沙磧﹐蘭橈避荻洲』﹐又《送鄭二還江陵詩》﹕『文旗還錦纜﹐﹝「文」宋本﹑徐鈔本作「火」。﹞白馬出江城。』」卷第三卷

第三

陶靖節

苕溪漁隱曰「鐘嶸評淵明詩爲古今隱逸詩人之宗﹐余謂陋哉斯言﹐豈足以盡之﹗不若蕭統云﹕『淵明文章不羣﹐詞彩精拔﹐跌宕昭彰﹐獨超眾類﹐抑揚爽朗﹐莫之與京﹐橫素波而傍流﹐幹靑雲而直上﹐語時事則指而可想﹐論懷抱則曠而且眞﹐加以貞志不休﹐安道苦節﹐不以躬耕爲恥﹐不以無財爲病﹐自非大賢篤志﹐與道污隆﹐孰能如此乎﹗』此言盡之矣。」

《龜山語錄》云「淵明詩所不可及者﹐沖淡深粹﹐出於自然﹔若曾用力學﹐然後知淵明詩非著力之所能成也。」

《復齋漫錄》云「東坡以淵明『采菊東籬下﹐悠然見南山』﹐而無識者以『見』爲『望』﹐不啻碔砆之與美玉。然予觀樂天《效淵明詩》有云﹕『時傾一樽酒﹐坐望東南山。』然則流俗之失久矣。惟韋蘇州《答長安丞裴稅詩》有云﹕『采菊露未晞﹐舉頭見秋山。』乃知眞得淵明詩意﹐而東坡之說爲可信。」

苕溪漁隱曰「《示周掾祖謝詩》云﹕﹝「掾」原誤作「椽」﹐據汲古閣本《陶集》攺。﹞『周生述孔業﹐祖謝響然臻。道喪向千載﹐今朝復斯聞。馬隊非講肆﹐校書亦已勤。』《陶潛傳》云﹕『江州刺史檀韶苦請廬山周續之出州﹐與學士祖企﹑謝景夷三人在城北講《禮》﹐加以讎校。所住公廨﹐近於馬隊﹐故云耳。』」

《藝苑雌黃》云「士人言縣令事﹐多用彭澤﹑五柳﹐𨿽白樂天《六帖》亦然。以余考之﹕陶淵明﹐潯陽柴桑人也﹐宅邊有五柳樹﹐因號五柳先生。後爲彭澤令﹐去官百里﹐則彭澤未嘗有五柳也。予初論此﹐人或不然其說。比觀《南部新書》云﹕『《晉書》陶潛本傳云﹕潛少懷髙尙﹐博學善屬文﹐嘗作《五柳先生傳》以自況。先生不知何許人﹐不詳姓字﹐宅邊有五柳樹﹐因以爲號焉。則非彭澤令時所栽。人多於縣令事使五柳﹐誤也。』豈所謂先得我心之所同然者歟﹖」苕溪漁隱曰「沈彬詩﹕『陶潛彭澤五株柳﹐潘嶽河陽一縣花。』蘇子由詩﹕『指點縣城如掌大﹐門前五柳正搖春。』皆誤用也。」

《復齋漫錄》云「淵明詩﹕『𨿽畱身後名﹐一生亦枯槁。死去何所知﹐稱心固爲好。』是不重身後名也。及作《擬古》﹐乃云﹕『生有髙世名﹐旣沒傳無窮。』是欲名彰也。二意相反﹐不如張季鷹云﹕『與我身後名﹐不如生前一杯酒。』」

《藝苑雌黃》云「秦繆公以三良殉葬﹐詩人刺之﹔則繆公信有罪矣。𨿽然﹐臣之事君﹐猶子之事父也﹐以陳尊己﹑魏顆之事觀之﹐則三良亦不容無譏焉。昔之詠三良者﹐有王仲宣﹑曹子建﹑陶淵明﹑柳子厚﹐或曰『心亦有所施』﹐或曰『殺身誠獨難』﹐或曰『君命安可違』﹐或曰『死沒寧分張』﹕曾無一語辧其非是者。惟東坡和陶云﹕『殺身故有道﹐大節要不虧。君爲社稷死﹐我則同其歸。顧命有治亂﹐臣子得從違。魏顆眞孝愛﹐三良安足希﹖』審如是言﹐則三良不能無罪。東坡一篇﹐獨冠絕於古今。」苕溪漁隱曰「余觀東坡《秦繆公墓》詩意﹐全與《三良詩》意相反﹐蓋是少年時議論如此。至其晚年﹐所見益髙﹐超人意表。此揚雄所以悔少作也。詩云﹕『昔公生不誅孟明﹔豈有死之日﹐而忍用其良﹖乃知三子殉公意﹐亦如齊之二子從田橫。』」

《龜山語錄》云「因讀東坡《和淵明形影神詩》﹐其《影答形》云﹕『君如煙上火﹐火盡君乃別。我如鏡中像﹐鏡壞我不滅。』影因形而有﹐無是生滅相﹐故佛嘗云﹕『一切有爲法﹐如夢幻泡影。』正言非實有也﹐何謂不滅﹖他日讀《九成臺銘》云﹕『此說得之莊周。』然以江山吐吞﹐艸木俯仰﹐眾竅呼吸﹐鳥獸鳴號爲天籟﹐此乃周所謂地籟也。但其文精妙﹐讀之者咸不之察耳。」

苕溪漁隱曰「《止酒詩》云﹕『坐止髙蔭下﹐步止蓽門裏。好味止園葵﹐大歡止稚子。』余嘗反復味之﹐然後知淵明之用意﹐非獨止酒﹐而於此四者﹐皆欲止之。故坐止於樹蔭之下﹔則廣廈華居﹐吾何羨焉﹖步止於蓽門之裏﹔則朝市聲利﹐我何趨焉﹖好味止於啖園葵﹔則五鼎方丈﹐我何欲焉﹖大歡止於戲稚子﹔則燕歌趙舞﹐我何樂焉﹖在彼者難求﹐而在此者易爲也。淵明固窮守道﹐安於丘園﹐疇肯以此易彼乎﹖」

《復齋漫錄》云「《韓詩外傳》﹕『楚莊王使使者賫金百斤﹐聘北郭先生。先生謂妻曰﹕楚欲以我爲相。今日爲相﹐卽結駟列騎﹐食方丈於前。如何﹖閨人曰﹕今日結駟列騎﹐所安不過容膝﹔食前方丈﹐所甘不過一肉。以容膝之安﹐一肉之味﹐而殉楚國之憂﹐其可乎﹖』又﹐劉向《列女傳》﹕『楚於陵妻語﹐結駟連騎﹐所安不過容膝。』故晉張詮亦曰﹕『古人以容膝爲安。蓋指此也。』一以爲北郭妻﹐一以爲於陵妻﹐未知孰是。淵明《歸去來辭》﹕『審容膝之易安。』世以爲語出於陶﹐蓋不深考者也。」

許彥周《詩話》云「彭澤《歸去來辭》云﹕『旣自以心爲形役﹐奚惆悵而獨悲。』是此老悟道處。若人能用此兩句﹐出處有餘裕也。」

《復齋漫錄》云「《文選》五臣注《辛丑歲七月赴假還江陵夜行途中詩》云﹕『淵明﹐晉所作者﹐皆題年號﹐入宋所作﹐但題甲子而已。意者恥事二姓﹐故以異之。』思悅考淵明詩有以甲子題者﹐始庚子﹐距丙辰凡十七年間﹐只九首耳﹐皆晉安帝時所作也。後一十六年庚申﹐晉禪宋﹐恭帝元熙二年也。寧有晉未禪宋﹐﹝「未」原作「末」﹐今據徐鈔本﹑明鈔本校攺。﹞輒恥事二姓﹐所作詩但題甲子﹐而自取異哉﹖矧詩中又無有標晉年號者。余觀《南史淵明傳》﹐亦云『所著文章﹐皆題其年月﹔義熙以前﹐明書晉氏年號﹐自永初以來﹐惟云甲子而已。』乃知《南史》之失﹐有自來矣。」

《藝苑雌黃》云「秦少遊言﹕『宋初受命﹐陶潛自以祖先晉世宰輔﹐恥復屈身﹐投劾而歸﹐躬耕於潯陽之野﹐其所著書﹐自義熙以前﹐﹝「自」原作「是」﹐今據徐鈔本﹑明鈔本校攺。﹞題晉年號﹐永初以後﹐但稱甲子而已。』魯直詩﹐亦有『甲子不數義熙前』之句。此說﹐蓋出五臣《文選注》。《淵明集》第三卷

首已嘗辧此說爲非是。如少遊﹑魯直尙惑於五臣之說﹐其它可知。」

苕溪漁隱曰「淵明自作挽辭﹐秦太虛亦效之。余謂淵明之辭了達﹐太虛之辭哀怨。淵明三首﹐今錄其一﹐云﹕『有生必有死﹐早終非命促。昨暮同爲人﹐今旦在鬼錄。魂气散何之﹐枯形寄空木。嬌兒索父啼﹐良友撫我哭。得失不復知﹐是非安能覺。千秋萬歲後﹐誰知榮與辱﹖但恨在世時﹐飲酒不得足﹗』太虛云﹕『嬰釁徒窮荒﹐茹哀與世辭。官來錄我橐﹐吏來驗我屍。藤束木皮棺﹐槁葬路傍陂。家鄕在萬里﹐妻子天一涯。孤魂不敢歸﹐惴惴猶在玆。昔忝柱下史﹐通籍黃金閨。奇禍一朝作﹐飄零至於斯。弱孤未堪事﹐還骨知何時﹖修途繚山海﹐豈免從闍維。荼毒復荼毒﹐彼蒼那得知﹖歲晚瘴江急﹐鳥獸鳴聲悲。空蒙寒雨零﹐慘淡陰雲吹。殯宮生蒼蘚﹐紙錢掛空枝。無人設薄奠﹐誰與飯黃緇。亦無挽歌者﹐空有挽歌辭。』東坡謂太虛『齊死生﹐了物我﹐戲出此語。』其言過矣。此言惟淵明可以當之﹔若太虛者﹐﹝以上二十七字原闕﹐今據明鈔本校補。﹞情鐘世味﹐意戀生理﹐一經遷謫﹐不能自釋﹔遂挾忿而作此辭。豈眞若是乎﹖」

苕溪漁隱曰「余家藏《靖節文集》﹐乃宣和壬寅王仲良厚之知信陽日所刻﹐字大﹐尢便老眼﹔字畫乃學東坡書﹐亦臻其妙﹐殊爲可愛。不知此板兵火之餘今尙存否﹖厚之有後序云﹕『《陶集》世行數本﹐互有舛謬。今詳加審訂﹕其本無二意﹐不必俱存﹐如亂一作亂﹐禮一作禮﹐遊一作遊﹐餘一作予者﹔復有字畫近似﹐傳寫相襲﹐失於考究﹐如以庫鈞爲庾鈞﹐丙曼容爲丙曼客﹐八及爲八友者﹐凡所攺正﹐二百六十有六。』」

許彥周《詩話》云「『春水滿四澤﹐夏云多奇峯﹐秋月揚明輝﹐冬嶺秀孤松。』此顧長康詩﹐誤編入彭澤集中。」卷第四卷

第四

李太白

《六朝事迹》云「謝安墩在半山報寧寺之後﹐基址尙存。謝安與王羲之常登此﹐有超然髙世之志。太白將營園其上﹐乃作詩曰﹕『晉室昔橫潰﹐永嘉遂南奔。沙塵何茫茫﹐龍虎鬥朝昏。胡馬風漢艸﹐天驕蹙中原。﹝「蹙」原作「慼」﹐今據徐鈔本﹑明鈔本校攺。﹞哲匠感頹運﹐云鵬忽飛翻。組練照楚國﹐旌旗連海門。西秦百萬眾﹐戈甲如雲屯。投鞭可塡江﹐一掃不足論。皇運有反正﹐醜虜無遺魂。談笑遏橫流﹐蒼生望斯存。冶城訪古迹﹐猶有謝安墩。憑覽周地險﹐髙標絕人喧。想象東山姿﹐緬懷右軍言。梧桐識佳樹﹐蕙艸畱芳根。白鷺映春洲﹐靑龍見朝暾。地古云物在﹐臺傾禾黍繁。我來酌淸波﹐於此樹名園。功成拂衣去﹐歸入武陵源。』」

曾子固云「《李白詩集》二十卷﹐舊七百若干篇﹐今九百若干篇者﹐知制誥宋敏求字次道之所廣也。次道旣以類廣白詩﹐自爲序﹐而未考次其作之先後。余得其書﹐考其先後而次第之。蓋白﹐蜀郡人﹐初隱岷山﹐出居襄﹑漢之間﹐南遊江﹑淮﹐至楚觀云夢。許氏者﹐髙宗時宰相圉師之家也﹐以女妻白﹐因畱云夢者三年。去之齊﹑魯﹐居䢐徠山竹溪。入吳。至長安。明皇聞其名﹐召見﹐以爲翰林供奉。頃之﹐不合﹐去。北抵趙﹑魏﹑燕﹑晉﹐西至岐﹑邠﹐歷商於至洛陽。遊梁最久。復之齊﹑魯。南浮淮﹑泗﹐再入吳﹐轉涉金陵上秋浦抵潯陽。天寶十四載﹐安祿山反。明年﹐明皇在蜀。永王璘節度東南。白時臥廬山。璘迫致之。璘軍敗丹陽。白奔至宿松﹐坐系潯陽獄。宣撫大使崔渙與禦史中丞宋若思驗治白﹐以爲罪薄﹐宜貰。而若思軍赴河南﹐遂釋白囚﹐使謀其軍事﹐上書肅宗﹐薦白才可用。不報。是時﹐白年五十有七矣﹐終以璘事﹐長流夜郎。遂泛洞庭﹐上峽江﹐至巫山﹐以赦得釋。憩嶽陽﹑江夏。久之﹐復如潯陽。過金陵﹐徘徊於歷陽﹑宣城二郡。其族人陽冰爲當塗令﹐白過之﹐以病卒﹐年六十有四。是時﹐寶應元年也。其始終所更涉如此﹐此白之詩書所自序可考者也。」

苕溪漁隱曰「太白《望廬川瀑布》絕句云﹕『日暮香鑪生紫煙﹐遙看瀑布掛長川。飛流直下三千尺﹐疑是銀河落九天。』東坡美之﹐有詩云﹕『帝遣銀河一派垂﹐古來惟有謫仙詞。』然余謂太白前篇古詩云﹕『海風吹不斷﹐江月照還空。』磊落淸壯﹐語簡而意盡﹐優於絕句多矣。」

《法藏碎金》云「李白《廬山東林寺夜懷詩》﹕『我尋靑蓮宇﹐獨往謝城闕。霜淸東林鐘﹐水白虎溪月。天香生虛空﹐天樂鳴不歇。宴坐寂不動﹐大千入毫髮。湛然冥眞心﹐曠劫斷出沒。』又﹐貫休《山居詩》﹕『自古浮華能幾幾﹐逝波終日去滔滔。漢王廢苑生秋艸﹐吳主荒宮入夜濤。滿屋黃金機不息﹐一頭白髮气猶髙。豈如知足金仙子﹐霞外天香滿毳袍。』予因思靜勝境中﹐當有自然淸气﹐名曰天香﹔自然淸音﹐﹝「音」原作「意」﹐今據徐鈔本﹑明鈔本校攺。﹞名曰天樂﹔予故以所聞靈響﹐目爲天簧﹐亦取天籟之義。此蓋惟變所適﹐不可致詰也。」

《復齋漫錄》云「太白《襄陽歌》云﹕『淸風明月不用一錢買﹐玉山自倒非人推。』按《世說》﹕『山公﹑嵇叔夜巖巖若孤松之獨秀﹔至其醉也﹐若玉山之將崩。』戴逵《酒贊》云﹕『醇醪之興﹐與理不乖。古人旣陶﹐至樂乃開。有客乘之﹐隗若山頹。』」

苕溪漁隱曰「《樂府雜錄》云﹕『笛者﹐羌樂也。古曲有《折楊柳》《落梅花》。』故謫仙《春夜洛城聞笛》云﹕『誰家玉笛暗飛聲﹐散入春風滿洛城。此夜曲中聞《折柳》﹐何人不起故園情﹖』杜少陵《吹笛詩》﹕『故園楊柳今搖落﹐何得愁中曲盡生﹖』王之渙云﹕『羌笛何須怨楊柳﹐春風不度玉門關。』皆言《折柳曲》也。」

《復齋漫錄》云「古曲有《落梅花》﹐非謂吹笛則梅落﹐詩人用事﹐不悟其失。」余意不然之。蓋詩人因笛中有《落梅花曲》﹐故言吹笛則梅落﹐其理甚通﹐用事殊未爲失。且如角聲﹐有大小《梅花曲》﹐初不言落﹐詩人尙猶如此用之﹐故秦太虛《和黃法曹梅花》云「月落參橫畫角哀﹐暗香消盡令人老」者是也。古今詩詞﹐用吹笛則梅落者甚眾﹐若以爲失﹐則《落梅花》之曲﹐何爲笛中獨有之﹐決不虛設也。故李謫仙《吹笛詩》﹕「黃鶴樓中吹玉笛﹐江城五月《落梅花》。」又﹐《觀胡人吹笛》云「胡人吹玉笛﹐一半是秦聲。十月吳山曉﹐梅花落敬亭。」戎昱《聞笛》云「平明獨惆悵﹐飛盡一庭梅。」崔魯《梅詩》云「初開已入雕梁畫﹐未落先愁玉笛吹。」黃魯直《從王都尉覓千葉梅詩》云「梅花已落盡﹐﹝「梅花已」三字原脫﹐今據明鈔本校補。﹞戲作嘲吹笛。」《侍兒》云「若爲可耐昭華得﹐﹝「若爲可耐」四字原脫﹐今據徐鈔本﹑明鈔本校補。﹞脫帽看發已微霜。催盡落梅春已半﹐更吹三弄乞風光。」張子野詞云「雲輕柳弱﹐內家髫子新梳掠。天香眞色人難學﹐橫管孤吹月﹐淡天垂幕﹐﹝「幕」原作「暮」﹐今據徐鈔本﹑明鈔本校攺。﹞朱唇淺破桃花萼。倚樓人在欄幹角﹐夜寒指冷羅衣薄﹐聲入霜林﹐簌簌驚梅落。」《摭遺》載《梅詩》云「南枝向暖北枝寒﹐一種春風有兩般。憑仗髙樓莫吹笛﹐大家畱取倚欄看。」晁次膺塡入《水龍吟詞》云「最是關情處﹐髙樓上﹐一聲羌管﹐仗何人說與﹐爭如畱取倚欄看。」孫濟《落梅詞》云「一聲羌管吹云笛﹐玉溪半夜梅翻雪。」泛觀古今詩詞﹐用事一律﹐可見《復齋》妄辧也。

苕溪漁隱曰「太白雲﹕『解道澄江靜如練﹐令人還憶謝玄暉。』至魯直則云﹕『憑誰說與謝玄暉﹐休道澄江靜如練。』王文海云﹕『鳥鳴山更幽。』至介甫則云﹕『茅檐相對坐終日﹐一鳥不鳴山更幽。』皆反其意而用之﹐蓋不欲沿襲之耳。」

《復齋漫錄》云「太白《俠客行》云﹕『事了拂衣去﹐深藏身與名。』元微之《俠客行》云﹕『俠客不怕死﹐怕死事不成﹐事成不肯藏姓名。』﹝「事成」二字原脫﹐今據本集校補。﹞二公寓意不同。」

許彥周《詩話》云「太白詩﹕『問予何事棲碧山﹐笑而不答心自閒。桃花流水杳然去﹐別有天地非人間。』東坡《嶺外詩》云﹕『父老爭看烏角巾﹐應緣曾現宰官身。溪邊古路三叉口﹐獨立斜陽數過人。』賀知章呼太白爲謫仙人。世傳東坡是戒禪師後身﹐僕竊信之。」

苕溪漁隱曰「新安永西寺﹐寺依山背﹐下瞰長溪。太白題詩斷句云﹕『檻外一條溪﹐幾回流碎月。』今集中無之。」

《法藏碎金》云「予記太白有詩云﹕『野禽啼杜宇﹐山蝶舞莊周。』後又見潘佑有《感懷詩》﹕『幽禽喚杜宇﹐宿蝶夢莊周。席地一樽酒﹐思與元化浮。但莫孤明月﹐何必秉燭遊。』余謂才思暗合﹐古今無殊﹐不可怪也。」

《東觀餘論》云「『水從銀漢落﹐山繞畫屏新。』太白詩也﹐藏眞書之﹐可謂二寶。謝康樂不得專美於前矣。」

《復齋漫錄》云「會稽鑑湖﹐今避廟諱﹐攺爲鏡湖耳。《輿地誌》云﹕『山陰南湖縈帶郊郭﹐白水翠巖﹐互相映發﹐若鏡若圖。故王逸少云﹕山陰路上行﹐如在鏡中遊。名鏡﹐始是耳。』李太白《登半月臺》詩﹐亦云﹕『水色綠且靜﹐令人思鏡湖。終當過江去﹐愛此暫踟躕。』則湖以如鏡得名﹐無可疑者。而或以爲小說所記﹐以爲軒轅鑄鏡於此得名﹐非也。太白又有《送友人尋越中山水詩》﹕『湖淸霜鏡曉﹐濤白雪山來。』」

李陽冰云「太白不讀非聖之書﹐恥爲《鄭》《衛》之作﹐故其言多似天仙之辭。凡所著述﹐言多諷興﹐自三代以來﹐《風》《騷》之後﹐馳驅屈﹑宋﹐鞭撻揚﹑馬﹐千載獨步﹐惟公一人。故王公趨風﹐列侯結軌﹐羣賢翕習﹐如鳥歸鳳。盧黃門云﹕『陳拾遺橫制頹波﹐天下質文﹐翕然一變。至今朝詩體尙有梁﹑陳宮掖之風﹐至公大變﹐掃地並盡。今古文集遏而不行﹐惟公文章﹐橫被六合﹐可謂力敵造化歟﹗』」

《復齋漫錄》云「前漢趙飛燕旣立爲皇后﹐寵少衰﹐女弟絕幸﹐爲昭儀﹐居昭陽﹐蓋飛燕本傳云爾。太白《宮詞》云﹕『宮中誰第一﹐飛燕在昭陽。』夫昭陽﹐昭儀所居也﹐非謂飛燕耳。後見唐王叡《松窗錄》云﹕『禁中呼木芍藥爲牡丹﹐命太白爲新詞﹐有﹕借問漢宮誰得似﹐可憐飛燕倚新妝。』乃知昭陽之語﹐世所傳者誤也。」

苕溪漁隱曰「太白《宮詞》云﹕『梨花白雪香。』子美《詠竹》云﹕『風吹細細香。』二物初無香﹐二公皆以香言之﹐何也﹖太白有句云﹕『金龜換酒處。』子美有句云﹕『金魚換酒來。』世言換酒﹐必曰『金貂』﹔殊不知二公有金龜﹑金魚之異名。」

《藝苑雌黃》云「《洪駒父詩話》言﹕『子美集中﹐贈太白詩最多﹔而李集初無一篇與杜者。』按段成式《酉陽雜俎》云﹕『李集有《堯祠贈杜補闕》者﹐﹝「祠」原作「詞」﹐今據《李太白集》校攺。﹞卽老杜也。其詩云﹕我覺秋興逸﹐誰言秋气悲。山將落日去﹐水與晴相宜。雲歸碧海少﹐雁度靑天遲。相失各萬里﹐茫然空爾思。不獨飯顆山之句也。』予嘗考之《太白集》中有《沙丘城下寄杜甫》云﹕『我來竟何事﹐髙臥沙丘城。城邊有古樹﹐日夕連秋聲。魯酒不可醉﹐齊歌空傷情。思君若汶水﹐浩蕩向南徵。』又有《魯郡東石門送杜二甫》云﹕『醉別復幾日﹐登臨徧池臺。何言石門路﹐重有金樽開﹖秋波落泗水﹐海色明䢐徠。飛蓬各自遠﹐﹝「蓬」原作「篷」﹐今據《李太白集》校攺。﹞且盡手中杯﹗』洪駒父略不見此﹐何也﹖」

東坡云「李太白﹐狂士也。又嘗失節於永王璘﹕此豈濟世之人哉﹖而畢文簡公以王佐期之﹐不亦過乎﹖」曰「士固有大言而無實﹐虛名不適於用者。然不可以此料天下士。士以气爲主﹐方髙力士用事﹐公卿大夫爭事之﹔而太白使脫靴殿上﹕固以气蓋天下矣。使之得志﹐必不肯附權幸以取容﹐其肯從君於昏乎﹖夏侯湛《贊東方生》云﹕『開濟明豁﹐包含洪大﹐淩轢卿相﹐嘲曬豪傑﹐籠罩靡前﹐蹈藉貴勢﹐出不休顯﹐賤不憂戚。戲萬乘若僚友﹐視儔列如艸芥﹐雄節邁倫﹐髙气蓋世﹕可謂拔乎其萃﹐遊方之外者也。』吾於太白亦云。白之從永王璘﹐當由迫脇﹔不然﹐璘之狂肆寢陋﹐𨿽庸人知其必敗也。太白識郭子儀之爲人傑﹐而不能知璘之無成﹐此理之必不然者也。吾不可以不辧。」

《宋景文筆記》云「蜀人見物驚異﹐輒曰噫嘻。李太白作《蜀道難》﹐因用之。汾﹑晉之間﹐尊者呼左右曰咄﹐左右必曰喏。而司空圖作《休休記》﹐又用之。修書學士劉羲叟爲餘言﹕《晉書》咄嗟而辦﹐非是。宜言咄喏而辦。然咄嗟前世人文章中多用之﹐或自有義。」苕溪漁隱曰「蘇子瞻﹐蜀人也。作《後赤壁賦》云﹕『嗚呼噫嘻﹐我知之矣。』《洞庭春色賦》云﹕『嗚呼噫嘻﹐我言誇矣。』皆用此語。」

《東觀餘論》云「『我居靑空表﹐君處紅埃中。仙人持玉尺﹐度君多少才。玉尺不可盡﹐君才無時休。』此《上淸寶典》李太白詩也。」

山谷云「《題白兆山詩》云﹕『云臥三十年﹐好閒復愛仙。蓬壺𨿽冥絕﹐鸞鶴心悠然。歸來桃花巖﹐得憩云窗眠。對嶺人共語﹐飲潭猿相連。時升翠微上﹐邈若羅浮顚。兩岑抱東壑﹐一嶂橫西天。樹雜人易隱﹐崖傾月難圓。芳艸換野色﹐飛蘿搖春煙。獨此林下意﹐杳無區中緣。永辭霜臺客﹐千載方來還。』余聞士大夫嘗勸白兆山僧重素卽巖下作桃花庵。素曰﹕『桃花庵不難作﹔但恨無李白耳﹗』今彥顧乃欲礱崖石﹐刻李白詩﹐並欲結艸其旁﹐以待冠蓋之遊者。眾不可﹐蓋安知遂無李白邪﹖爲我多謝素師﹐今無白兆﹐尙不廢椎鼓升堂﹐豈可臆計世無李白邪﹖素若有語﹐可並刻之。彥顧﹐安陸李慥也。」

許彥周《詩話》云「太白《艸創大還詩》云﹕『仿佛明窗塵﹐死灰同至寂。』初不曉此語。後得李氏煉丹之法﹕至寂﹑窗塵﹐丹砂妙藥也。」卷第五卷

第五

杜子美一

東坡云「太史公論《詩》﹕以爲《國風》好色而不淫﹐《小雅》怨誹而不亂。以予觀之﹐是特識變《風》﹑變《雅》耳﹐烏知詩之正乎﹖昔先王之澤衰﹐然後變《風》發乎情﹐𨿽衰而未竭﹐是以猶止於禮義﹐以爲賢於無所止者而已。若夫發於性﹐止於忠孝者﹐其詩豈可同日而語哉﹖古今詩人眾矣﹐而杜子美爲首﹔豈非以其流落饑寒﹐終身不用﹐而一飯未嘗忘君也歟﹖」

《東臯雜錄》云「有問荊公﹕『老杜詩﹐何故妙絕古今﹖』公曰﹕『老杜固嘗言之﹕讀書破萬卷﹐下筆如有神。』」

苕溪漁隱曰「《職林》云﹕『補闕﹑拾遺﹐武后垂拱中置二人﹐以掌供奉諷諫。自開元後﹐尢爲淸選。左右補闕各二人﹐供奉各一人﹐左右拾遺亦然。左屬門下﹐右屬中書。』故岑參《寄左省杜拾遺》云﹕『聯步趨丹陛﹐分曹限紫微。』老杜《答岑補闕》云﹕『窈窕淸禁闥﹐罷朝歸不同。君隨丞相後﹐我往日華東。』正謂此也。」

《文昌雜錄》云「杜甫爲左拾遺﹐作《紫宸殿退朝詩》﹕『宮中每出歸東省﹐會送夔龍集鳳池。』東省﹐門下也﹐鸞臺在焉。鳳池在中書省﹐杜詩不應有誤。恐唐朝別有故事。又恐是時政事堂適在左省也。」苕溪漁隱曰「按《裴炎傳》云﹕『故事﹐宰相於門下省議事﹐謂之政事堂。故長孫無忌爲司空﹐房玄齡爲僕射﹐魏徵爲太子太師﹐皆知門下省事。至中宗時﹐裴炎以中書令執政事筆﹐故徙政事堂於中書省。』子美於肅宗至徳二載拜左拾遺﹐作《退朝詩》﹐其言鳳池﹐誠有所據﹐知其不誤也。」

《文昌雜錄》云「唐制﹕天子坐朝﹐宮人引至殿上。故杜甫詩﹕『戶外昭容紫袖垂﹐雙瞻禦座引朝儀。』天祐二年十二月﹐詔曰﹕『宮嬪女職﹐本備內任。今後每遇延英坐日﹐只令小黃門祇候引從﹐宮人不得出內。』自此始罷也。又云﹕『香飄合殿春風轉﹐花覆千官淑景移。』又﹐《晚出左掖》﹕『退朝花底散﹐歸院柳邊迷。』乃知唐朝殿多種花柳。今殿庭惟植槐楸﹐鬱鬱然有嚴毅之气也。」

《復齋漫錄》云「《唐六典》﹕『左右拾遺﹐掌供奉諷諫。凡發令舉事﹐有不便於時﹐不合於道者﹐小則上封﹐大則廷諍。』子美以至徳二載拜左拾遺﹐故《寄賈司馬》云﹕『法駕還雙闕﹐王師下八川。此時霑奉引﹐佳气拂周旋。』《奉酬嚴公題野亭》云﹕『拾遺曾奏數行書﹐懶性從來水竹居。奉引濫騎沙苑馬﹐幽棲眞釣錦江魚。』此兩詩﹐所以言供奉也。《春宿左省》云﹕『明朝有封事﹐數問夜如何。』《出左掖》云﹕『避人焚諫艸。』此兩詩﹐所以言小則上封﹐大則廷諍也。」

《復齋漫錄》云「山谷言﹕『船如天上坐﹐人似鏡中行。又云﹕船如天上坐﹐魚似鏡中懸。沈云卿詩也。老杜云﹕春水船如天上坐。祖述佺期之語也。繼之以老年花似霧中看﹐蓋觸類而長之。』予以云卿之詩原於王逸少《鏡湖詩》﹐所謂『山陰路上行﹐如在鏡中遊』之句。然李太白《入靑溪山》亦云﹕『人行明鏡中﹐鳥度屏風裏。』𨿽有所襲﹐然語益工也。」

《復齋漫錄》云「張華《博物志》曰﹕『江陵有臺甚大﹐而惟有一柱﹐眾梁皆共此柱。后土人呼爲木履觀﹐或曰一柱觀。』梁劉孝綽《江津寄劉之遴》云﹕『經過一柱觀﹐出入三休臺。』故子美《泊松滋江亭》云﹕『一柱全應近﹐髙唐莫再經。』《下峽》云﹕『船經一柱過﹐畱眼共登臨。』《送李功曹之荊州》云﹕『孤城一柱觀﹐落日九江流。』又﹐《所思》云﹕『九江日落醒何處﹐一柱觀頭眠幾回。』﹝「眠」原作「眼」﹐今據宋本﹑徐鈔本校攺。﹞《夔府詠懷》云﹕『音徽一柱數。』」

《藝苑雌黃》云「張文潛《明道雜誌》云﹕『讀書有義未通﹐而輒攺字﹐最學者大病也。杜詩﹕黃精無苗﹐後人所攺也。舊乃黃獨﹐讀者不知其義﹐因攺爲精。其實黃獨自一物也﹐﹝「自」原作「是」﹐今據宋本﹑徐鈔本﹑明鈔本校攺。﹞本處謂之土芋﹐根惟一顆而色黃﹐故名黃獨。饑歲﹐土人掘以充糧食﹐故老杜云耳。』僧惠洪則曰﹕『黃獨﹐芋魁之小者﹐俗人易曰黃精。子美流離﹐亦未至作道人劍客﹐食黃精也。』此語殊謬。惠洪徒見黃獨一名土芋﹐遂謂芋魁之小者。殊不知與芋魁懸別。觀子美詩﹐有『三春濕黃精﹐一食生毛羽。掃除白髮黃精在﹐君看他時冰雪容』之句﹐安得云未至作道人劍客食黃精乎﹖東坡云﹕『詩人空腹待黃精﹐生事只看長柄械。』則坡讀杜詩﹐亦以黃獨爲黃精矣。」

《復齋漫錄》云「《送李八祕書》云﹕『對揚抏士卒﹐幹沒費倉儲。』不曉『對揚抏士卒』爲何等語。讀《上林賦》﹐方悟﹕抏﹐挫也﹐五官切﹐抏士卒之精﹐費府庫之財。蓋李方入對﹐宜論蜀中兵老財匱也。《題鄭十八云》﹕『禰衡實恐遭江夏﹐方朔虛傳是歲星。』今世注杜詩﹐乃謂方朔爲太白星精。余以注所引非是。按班固《武帝故事》云﹕『上至海上﹐考竟諸道士尢妖妄者百餘人﹐西王母遣使曰﹕欲見神人﹐而先殺憀﹐吾與帝絕矣。使至之日﹐東方朔死。上疑﹐問使者﹐云﹕朔是木帝精﹐爲歲星﹐下遊人間﹐以觀天下﹐非陛下臣也。』《西京雜記》亦云﹕『夏侯孝若《畫贊》云﹕神變造化﹐靈爲星辰。』葛洪《神仙傳》亦云﹕『王遙遇雨﹐使弟子以九節杖擔篋﹐不沾濕。』劉向《列仙傳》云﹕『華山絕頂﹐有石臼﹐號玉女洗頭盆。中有碧水﹐未嘗增減。』故《望嶽詩》﹕『安得仙人九節杖﹐拄到玉女洗頭盆。』」

《樂府解題》云「武王伐紂﹐作歌﹐使士習之﹐號曰《巴渝之曲》。因其地以巴渝取名﹐故《題瀼西艸堂》云﹕『萬里《巴渝曲》﹐三年實飽聞。』注引《前漢禮樂志》﹕『巴渝鼓員三十六人。』殊不知《巴渝之歌》自武王伐紂始。《諸將詩》﹕『韓公本意築三城﹐擬絕天驕拔漢旌。』﹝「拔」原作「插」﹐今據宋本﹑徐鈔本﹑明鈔本校攺。﹞按唐中宗時﹐張仁願取漢南地﹐於河北築三受降城﹐絕虜南寇。仁願後封韓國公﹐故杜云爾。」

《藝苑雌黃》云「凡王室中否而復興﹐謂之中興。周宣之詩曰﹕『任賢使能﹐周室中興焉。』中字﹐陸徳明《釋文》﹕張仲切。徐安道《音辧》只作平聲讀。然古人用此﹐或作平聲﹐或作去聲﹐如杜陵云﹕『今朝漢社稷﹐新數中興年。』『萬里傷心嚴譴日﹐百年垂死中興時。』李義山云﹕『言皆在中興。』此類皆作去聲用。如杜陵云﹕『神靈漢代中興主﹐功業汾陽異姓王。』『側聽中興主﹐長吟不世賢。』李義山云﹕『身閒不睹中興盛。』此類皆作平聲用。」

《東臯雜錄》云「《詩烝民》﹕『任賢使能﹐周室中興焉。』陸徳明《釋文》﹕張仲切。故老杜詩云﹕『今朝漢社稷﹐新數中興年。』又﹐『萬里傷心嚴譴日﹐百年垂死中興時。』古人畱意音訓如此。又嘗見人讀『冒頓』音墨突﹐徧閱《漢書》無此音﹐後出《晉書音義》。又『曲逆』音句遇﹐亦出《文選注功臣贊》中。」苕溪漁隱曰「東坡詩云﹕『威聲又數中興年﹐二虜行當一矢聯。』呂居仁詩云﹕『謝安肯爲蒼生起﹐早爲吾君了中興。』皆張仲切﹐用中興字也。」

許彥周《詩話》云「《北徵詩》﹕『微爾人盡非﹐於今國猶活。』獨以活國許陳元禮﹐何也﹖蓋禍亂旣作﹐惟賞罰當則再振﹐否則不支持矣。元禮首議誅太眞﹑國忠輩﹐近乎一言興邦﹐宜得此語。倘無此舉﹐𨿽有李﹑郭﹐不能展用。」

《復齋漫錄》云「王叡《炙轂子》云﹕『夏商以艸爲屩。左氏曰﹕菲屨也。至周﹐以麻爲之﹐謂之麻鞋﹐貴賤通著。晉永嘉中﹐以絲爲之﹐宮中妃嬪皆著。』故《述懷》云﹕麻鞋見天子﹐衣袖露兩肘。《爾雅注》云﹕『鷿鵜似鳧而小﹐膏中瑩刀。續英華詩有馬銜苜蓿葉﹐劍瑩鷿鵜膏。』故子美《贈張卿》云﹕健筆淩《鸚鵡》﹐銛鋒瑩鷿鵜。又﹐《大食刀歌》﹕鐫錯碧罌鷿鵜膏﹐鋩鍔已瑩虛秋濤。﹝「瑩」字原無﹐「濤」字誤倒植在「江」下﹐今並據宋本﹑徐鈔本﹑明鈔本校正。﹞江總《大莊嚴寺碑》﹕『俯看驚電﹐影徹琉璃之宮﹔遙拖宛虹﹐光徧水晶之域。』故《宿贊公房》云﹕身在水晶城。任昉《述異記》云﹕『吳王闔閭造水晶宮。』又﹐《魏略》曰﹕『大秦國以水晶爲屋柱。』故《曲江對酒》雲﹕水晶宮殿轉霏微。《古樂府》﹕『君家誠易知﹐易知復難忘。黃金爲君門﹐白玉爲君堂。』故詩云﹕上君白玉堂﹐倚君金華省。『髙昌有艸﹐實如繭﹐繭中絲如細纊﹐﹝「纊」原作「績」﹐今據宋本﹑明鈔本校攺。﹞名爲白疊子﹐國人織以爲布﹐甚軟白。』見《南史》。故《贊公房詩》﹕光明白疊巾。」

《藝苑雌黃》云「世人言度曲者﹐多作徒故切﹐謂歌曲也。張平子《兩京賦》云﹕『度曲未終﹐雲起雪飛。』子美《陪李梓州泛江詩》﹕『翠眉縈度曲﹐雲鬢儼分行。』皆作徒故切讀。考之《前漢元帝紀贊》云﹕『帝多材藝﹐善史書﹑鼓琴﹑吹洞簫﹐自度曲被歌聲。』應劭注﹕『自隱度作新曲﹐因持新曲以爲歌詩聲也。』顏注﹕『度﹐音大各切。』則與張平子﹑杜詩所言度曲異矣。而臣瓚注﹐則曰﹕『度曲﹐謂歌終更授其次。』則又誤以度曲爲歌曲。夫度曲𨿽有兩音﹐若讀《元帝紀》﹐止可作大各切。《唐書》﹕『段安節善樂律﹐能自度曲。』其意正與《元帝紀》相合。」

《藝苑雌黃》云「東坡嘗言﹕『曾子固文章妙天下﹐而有韻者輒不工。杜子美長於歌詩﹐而無韻者幾不可讀。』比觀《西淸詩話》﹐乃不然此說﹐云﹕『杜少陵文自古奧﹐如九天之云下垂﹐四海之水皆立﹐忽翳日而翻萬象﹐卻浮空而畱六龍﹐萬舞淩亂﹐又似乎春風壯而江海波﹐其語磊落驚人。或言無韻者不可讀﹐是大不然。』予謂此數語﹐乃出杜陵三賦﹐謂之無韻﹐可乎﹖竊意東坡所謂無韻者﹐蓋若《課伐木》《詩序》之類是也。」苕溪漁隱曰「少遊嘗有此語﹐《藝苑》以爲東坡﹐誤矣。」

《東觀餘論》云﹕﹝「觀」原作「坡」﹐今據宋本﹑徐鈔本校攺。﹞「董君《新序》稱甫爲《淑妃皇父碑》在開元二十三年﹐最少作也。予按是年甫年才二十四歲﹐宜爲少作。然按碑文﹕妃卒葬皆在二十年。然此碑乃其子婿鄭潛耀令甫作﹐未必在是年。碑末云﹕『甫忝鄭莊之賓客﹐遊竇主之園林﹐以白頭之嵇﹑阮﹐豈獨步於崔﹑蔡。野老何知﹐斯文見托。』若其壯年所作﹐豈得序稱『白頭嵇﹑阮』與『野老何知』哉﹖又其銘云﹕『日居月諸﹐丘壠荊杞﹐列樹拱矣﹐丰碑缺然。』則其立碑﹐蓋在葬後六年﹐非甫年二十四﹐當開元二十三年皇父葬時所作也。蓋董君不考立碑年﹐但考其葬年﹐故誤爾。董君《新序》稱﹕永泰元年﹐嚴武移山南。崔旰亂﹐甫避秦川。定後﹐還成都﹐卽浮江﹐東欲適吳楚。按武卒於成都﹐故有《哭嚴僕射詩》﹐卽武未嘗移鎭山南也。又有《將適吳楚畱別章使君》﹐當在武未再尹成都之前﹐非崔旰亂之後。此二事皆舛誤。」

《金石錄》云「《唐六公詠》﹐李邕撰﹐胡履靈書。余初讀杜子美《八哀詩》云﹕『朗詠《六公篇》﹐憂來豁蒙蔽。』恨不見其詩。晚偶得石本﹐入錄﹐﹝「入」字原無﹐今據宋本﹑徐鈔本校補。﹞其文詞髙古﹐眞一代佳作也。六公者﹕五王各爲一章﹐狄丞相爲一章也。」

許彥周《詩話》云「詩有力量﹐猶如弓之鬥力。﹝「斗」原作「年」﹐今據宋本﹑徐鈔本﹑明鈔本校攺。﹞其未挽時﹐不知其難也。及其挽之﹐力不及處﹐分寸不可彊。若《出塞曲》﹕『落日照大旗﹐馬鳴風蕭蕭。悲笳數聲動﹐壯士慘不驕。』又《八哀詩》﹕『汝陽讓帝子﹐眉宇眞天人。虯髯似太宗﹐色映塞外春。』此等力量﹐不容他人到。」

《麈史》云「杜審言﹐子美之祖也。則天時﹐以詩擅名﹐與宋之問唱和。其詩有『綰霧靑條弱﹐牽風紫蔓長。』又有『寄語洛城風月道﹐明年春色倍還人』之句。若子美『林花帶雨胭脂落﹐水荇牽風翠帶長。』又云﹕『傳語風光共流轉﹐暫時相賞莫相違。』𨿽不襲其意﹐而語句體格脈絡﹐蓋可謂入宗而取法矣。」卷第六卷

第六

杜子美二

《藝苑雌黃》云「《題玄武禪師屋壁》云﹕『何年顧虎頭﹐滿壁畫滄洲。』注﹕虎頭﹐僧相也。又﹐《送許八拾遺歸江寧省覲詩序》云﹕『甫昔客遊此縣﹐於許生處乞瓦棺寺維摩圖像﹐志諸篇末﹕虎頭金粟影﹐神妙獨難忘。』注云﹕『虎頭﹐維摩相也。』考之《南史夷貊傳》﹕『師子國﹐晉義熙初﹐始遣使獻玉像﹐髙四尺二寸﹐玉色潔潤﹐形制殊特﹐殆非人工。』此像歷晉﹑宋﹐在瓦棺寺。先有徵士戴安道手制佛像五軀﹐及顧長康維摩像畫圖﹐世人號之三絕。所謂虎頭﹐卽長康耳。注家不曉其義﹐或云僧相﹐或云維摩相﹐良可嗤笑。」

《杜位宅守歲詩》破題云「守歲阿戎家。」又有「盍簪喧櫪馬﹐列炬散林鴉」之句。潘惇《詩話補闕》云「舊本作『守歲阿咸家』。」按杜位﹐子美侄也﹐當以阿咸爲是。故東坡有《除夜詩》﹕「欲喚阿咸來守歲﹐林鴉櫪馬鬥喧嘩。」正用杜詩。則知今本作阿戎者誤。余又考之﹕子美有《送蜀州桓二別駕將中丞命赴江陵起居衛尙書太夫人因示從弟行軍司馬位》云﹕﹝「桓」原作「栢」﹐今據明鈔本校攺。﹞「與報惠連詩不惜﹐知吾斑鬢已如銀。」則位﹐恐所謂阿咸也。

《復齋漫錄》云「子美詩﹕『何年顧虎頭﹐滿壁畫瀛洲。』『瀛』字乃『滄』字﹐故王介甫云﹕『畫史𨿽非顧虎頭﹐還能滿壁畫滄洲。』蓋子美有《山水障歌》云﹕『聞君掃卻赤縣圖﹐乘興遣畫滄洲趣。』吳郡朱景玄《畫斷》云﹕『楊契丹﹐隋﹑唐間人﹐官至上儀同﹐六法備該﹐甚有骨气﹐在閻立本之下。』余乃悟《山水障歌》云﹕『豈但祁嶽與鄭虔﹐筆迹遠過楊契丹。』《史記》﹕『鄒衍著書﹕中國於天下﹐八十一分居其一分耳。中國名赤縣神州﹐自有九州﹐禹之敍九州是也﹐不得爲州數。中國外如赤縣神州者九﹐乃所謂九州也。』《晉書載記贊》曰﹕『自兩京殄覆﹐九土分崩﹐赤縣成蛇豕之區﹐紫宸遊龜鼉之穴。』唐亦有赤尉﹐謂畿縣尉也。故《山水障歌》云﹕『聞君掃卻赤縣圖﹐乘興遣畫滄洲趣。』《投簡成華兩縣諸子》云﹕『赤縣官曹擁材傑。』《橋陵詩》﹕『居然赤縣立﹐臺榭爭岧亭。』」﹝「岧」原作「巖」﹐今據宋本﹑徐鈔本校攺。﹞

許彥周《詩話》云「畫山水詩﹐少陵數首﹐無人可繼者。惟荊公《觀燕公山水詩》前六句﹐東坡《煙江疊嶂圖》一詩﹐差近之。」苕溪漁隱曰「少陵題畫山水數詩﹐其間古風二篇﹐尢爲超絕。荊公﹑東坡二詩﹐悉錄於左﹐時時哦之﹐以快滯懣。少陵《奉先劉少府新畫山水障歌》云﹕『堂上不合生楓樹﹐怪底江山起煙霧。聞君掃卻赤縣圖﹐乘興遣畫滄洲趣。畫師亦無數﹐好手不可遇。對此融心神﹐知君重毫素。豈但祁嶽與鄭虔﹐筆迹遠過楊契丹。得非玄圃裂﹖無乃瀟湘翻﹖悄然坐我天姥下﹐耳邊已似聞淸猿。反思前夜風雨急﹐乃是滿城鬼神入。元气淋漓障猶濕﹐眞宰上訴天應泣。野亭春還雜花遠﹐漁翁暝踏孤舟立。滄浪水深靑溟闊﹐欹岸側島秋毫末。不見湘妃鼓瑟時﹐至今斑竹臨江活。劉侯天機精﹐愛畫入骨髓。自有兩兒郎﹐揮灑亦莫比。大兒聰明到﹐能添老樹巓崖裏。小兒心孔開﹐貌得山僧及童子。若邪溪﹐雲門寺﹐吾獨何爲在泥滓﹐靑鞋布襪從此始。』《戲題王宰山水圖歌》云﹕『十日畫一水﹐五日畫一石。能事不受相促迫﹐王宰始肯畱眞迹。壯哉昆侖方壺圖﹐掛君髙堂之素壁。巴陵洞庭日本東﹐赤岸水與銀河通﹐中有雲气隨飛龍。舟人漁子入浦漵﹐山木盡亞洪濤風。尢工遠勢古莫比﹐咫尺應須論萬里。焉得並州快剪刀﹐剪取吳松半江水。』荊公《題燕侍郎山水圖》云﹕『往時濯足瀟湘浦﹐獨上九嶷尋二女。蒼梧之野煙漠漠﹐斷隴連岡散平楚。暮年傷心波浪阻﹐不意畫中能更睹。燕公侍書燕王府﹐王求一筆終不與。奏論讞死誤當赦﹐全活至今何可數。仁人義士埋黃土﹐只有粉墨歸囊楮。』東坡《題王定國所藏煙江疊嶂圖》云﹕『江上愁心千疊山﹐浮空積翠如雲煙。山邪云邪遠莫知﹐煙空雲散山依然。但見兩崖蒼蒼暗﹐絕谷中有百道飛來泉。縈林絡石隱復見﹐下赴谷口爲奔川。川平山開林麓斷﹐小橋野店依山前。行人稱度喬木外﹐漁舟一葉江吞天。使君何從得此本﹐點綴毫末分淸妍。不知人間何處有此境﹐徑欲往買二頃田。君不見﹐武昌樊口幽絕處﹐東坡先生畱五年。春風搖江天漠漠﹐暮雲捲雨山娟娟。丹楓翻鴉伴水宿﹐長松落雪驚醉眠。桃花流水在人世﹐武陵豈必皆神仙﹖江山淸空我塵土﹐𨿽有去路尋無緣。還君此畫三嘆息﹐山中故人應有招我歸來篇。』」

《東觀餘論》云「余得子美詩集﹐頗與今行槧本小異﹐如﹕『忍對江山麗』﹐印本『對』乃作『待』。『雅量涵髙遠』﹐印本『涵』乃作『極』。當以此爲正。若是者尙多。」

東坡云「杞人馬正卿作太學正﹐淸苦有气節﹐學生旣不喜﹐博士亦忌之。余偶至其齋中﹐書杜子美《秋雨嘆》一篇壁上﹐初無意也﹐而正卿卽日辭歸﹐不復出。至今白首窮餓﹐守節如故。正卿字夢得。」苕溪漁隱曰「子美《秋雨嘆》有三篇﹐第一篇

尢感慨﹐必東坡所書者。云﹕『雨中百艸皆爛死﹐階下決明顏色鮮。著葉滿枝翠羽蓋﹐開花無數黃金錢。涼風蕭蕭吹汝急﹐恐汝後時難獨立。堂上書生空白頭﹐臨風三嗅馨香泣。』」

《藝苑雌黃》云「杜陵詩﹐多言『花門』。《喜聞官軍臨賊詩》﹕『花門騰絕漠﹐拓羯度臨洮。』又云﹕『花門小箭好﹐此物棄沙場。』又《卽事詩》﹕『聞道花門破﹐和親事卻非。』又﹐《遣憤詩》﹕『聞道花門將﹐論功未盡歸。』又有《畱花門》一篇云﹕『花門旣須畱﹐原埜轉蕭瑟。』指回鶻爲花門﹐注家不言其義。予以唐《地理誌》考之﹕甘州山丹縣北﹐渡張掖河﹐西北行﹐出合黎山峽口﹐傍河東壖屈曲東北行千里﹐有寧寇軍﹐軍東北有居延海﹐又西北三百里﹐有花門山堡﹐又東北千里﹐至回鶻牙帳。故謂回鶻爲花門也。」

《文昌雜錄》云「唐歲時節物﹕元日則有屠蘇酒﹑五辛盤﹑膠牙餳。人日則有煎餅。上元則有絲籠。二月二日則有迎富貴果子。三月三日則有鏤人。寒食則有假花雞球﹑鏤雞子﹑子推蒸餅﹑餳粥。﹝「有」字原脫﹐今據原集校補﹔「子推」原作「千堆」﹐今據原集校攺。﹞四月八日則有糕糜。五月五日則有百索棕子。夏至則有結杏子。七月七日則有穿鍼織女臺﹑乞巧果子。八月一日則有點炙杖子。九月九日則有茱萸﹑菊花酒。臘日則有口脂﹑面藥﹑澡豆。立春則有彩勝﹑雞燕﹑生菜。今歲時遺間略同﹐但糕糜﹑結杏子﹑點炙杖子今不行爾。杜甫《春日詩》﹕『春日春盤細生菜。』又曰﹕『勝裏金花巧耐寒。』《重陽詩》﹕『茱萸賜朝士。』《臘日》詩﹕『口脂面藥隨恩澤。』如此之類甚多﹐略舉記當時所重者也。」

苕溪漁隱曰「子美《九日藍田崔氏莊》云﹕『明年此會知誰健﹐醉把茱萸仔細看。』王摩詰《九日憶東山兄弟》云﹕『遙知兄弟登髙處﹐徧插茱萸少一人。』朱放《九日與楊凝崔淑期登江上山有故不往》云﹕『那得更將頭上發﹐學他年少插茱萸。』此三人﹐類各有所感而作﹐用事則一﹐命意不同。後人用此爲九日詩﹐自當隨事分別用之﹐方得爲善用故實也。子美九日又有詩云﹕『茱萸賜朝士﹐難得一枝來。』此在蜀中作也。」

苕溪漁隱曰「東坡《九日詩》云﹕『相逢不用忙歸去﹐明日黃花蝶也愁。』又詞云﹕『萬事到頭終是夢﹐休休﹐明日黃花蝶也愁。』呂居仁詩云﹕『尙惜故人輕作別﹐亂山深處過重陽。』又詞云﹕『短籬殘菊一枝黃﹐已是亂山深處過重陽。』皆兩用之。詩意脈絡貫穿﹐並優於詞。但居仁以殘菊於重陽言之﹐此一字爲病。」

苕溪漁隱曰「呂居仁云﹕『潘邠老嘗得詩云﹕滿城風雨近重陽。文章之妙﹐至此極矣。後托謝無逸綴成篇云﹕病思王子同傾酒﹐愁憶潘郎共賦詩。爲此語也。』余觀謝無逸《溪堂集》云﹕『亡友潘邠老有滿城風雨近重陽之句。今去重陽四日﹐而風雨大作﹐遂用邠老之句﹐廣爲四絕。』然則居仁所云﹕後托無逸綴成前一聯詩﹐蓋非是也。無逸四絕﹐今錄三絕﹐一云﹕『滿城風雨近重陽﹐無柰黃花惱意香。雪浪翻天迷赤壁﹐令人西望憶潘郎。』『滿城風雨近重陽﹐不見修文地下郎。想得武昌門外柳﹐垂垂老葉半靑黃。』『滿城風雨近重陽﹐安得斯人共一觴。欲問小馮今健否﹐雲中孤雁不成行。』」

苕溪漁隱曰「寒食詩﹐古人多用『餳』字﹐九日詩未有用『糕』字者﹐惟崔徳符《和呂居仁九日詩》云﹕『老頭未易著淸香﹐折取蕭蕭滿把黃。歸去乞錢煩里社﹐買糕沽酒作重陽。』」

東坡云「嶺南气候不常。吾嘗云﹕菊花開時乃重陽﹐佳月涼天卽中秋﹕不須以日月爲斷也。十月初吉菊始開﹐乃與客作重九﹐因次韻淵明九月九日詩云﹕『今日我重九﹐誰謂秋冬交。黃花與我期﹐艸中實後凋。餘香白露幹﹐色映靑松髙。』」

苕溪漁隱曰「江浙間﹐每歲重陽﹐往往菊亦未開﹐不獨嶺南爲然。蓋菊性耿介﹐須待艸木搖落﹐方於霜中獨秀。故淵明詩云﹕『黃菊開林耀﹐靑松冠巖列。懷此貞秀姿﹐卓爲霜下傑。』此善論其理也。」

《復齋漫錄》云「《國史補》云﹕『唐人燕集﹐必賦詩﹐推一人擅場。郭曖尙升平公主﹐盛集﹐李端擅場。送劉相巡江淮﹐錢起擅場。』乃知子美詩﹕『畫手看前輩﹐吳生遠擅場。』唐人素有此語。」

《復齋漫錄》云「張景陽詩﹕『昔在西京時﹐朝野多歡娛。』故子美詩﹕『朝野歡娛後﹐乾坤震蕩中。』後漢吳漢亡命在漁陽﹐會王郎起﹐漢說太守彭寵曰﹕『漁陽突騎﹐天下所聞也。君何不合二郡精銳﹐附劉公擊邯鄲﹐此一時之功也。』故子美詩﹕『漁陽突騎猶精銳。』又﹐『漁陽突騎邯鄲兒。』劉劭《趙都賦》云﹕『其用器則六弓四弩﹑綠沈黃間﹐堂溪魚腸﹐丁令角端。』故《重過何氏詩》﹕『雨拋金鎖甲﹐苔臥綠沈槍。』唐楊巨源《上劉侍郎詩》﹕『吟詩白羽扇﹐校獵綠沈槍。』《古詩》云﹕『采葵莫傷根﹐傷根葵不生。結友莫羞貧﹐羞貧友不成。』杜詩『刈葵莫放手﹐放手傷葵根』者﹐蓋取此也。」

苕溪漁隱曰「《李潮八分小篆歌》云﹕『蒼頡鳥迹旣茫昧﹐字體變化如浮雲。陳倉石鼓又已訛﹐大小二篆生八分。秦有李斯漢蔡邕﹐中間作者寂不聞。嶧山之碑野火焚﹐棗木傳刻肥失眞。《苦縣光和》尙骨立﹐書貴瘦硬方通神。』此詩敍書之顚末﹐可謂詳盡。後人筆力﹐豈能到此﹖而《嶧山碑》棗木傳刻之語﹐尢爲人所取信﹐往往引以爲證。故《集古錄》云﹕『秦二世詔李斯篆﹐今俗謂之《嶧山碑》《史記》不載﹐其字特大﹐﹝「字」原作「事」﹐今據宋本﹑徐鈔本﹑明鈔本校攺。﹞不類泰山存者。其本出於徐鉉﹐又有別本﹐出於夏竦家。自唐封演已言《嶧山碑》非眞﹐而杜甫直謂棗木傳刻爾。』《金石錄》云﹕『秦嶧山刻石者﹐鄭文寶得其摹本於徐鉉家﹐刻石寘之長安﹐此本是也。』唐封演《聞見記》載此碑云﹕『後魏太武帝登山﹐使人排倒之。然歷代摹之﹐以爲楷則﹐邑人疲於奔命﹐聚薪其下﹐以野火焚之。由是殘缺﹐不堪摹搨。然猶求者不已。﹝「猶」原作「由」﹐今據宋本﹑徐鈔本﹑明鈔本校攺。﹞有縣宰取舊文勒於石碑之上﹐置之縣廨﹐今人間有《嶧山碑》者﹐是皆新刻之本。而杜甫詩直以爲棗木傳刻者﹐豈又有別本與﹖』秦之罘山刻石﹐﹝「秦之罘」三字原作「泰山之梁」﹐今據宋本﹑徐鈔本﹑明鈔本校攺。﹞《集古錄》以爲非眞。又云﹕『麻濕故學士於登州海上得片木﹐有此文。豈杜甫所謂棗木傳刻失眞者邪﹖』此論非是。蓋杜甫指《嶧山碑》﹐非此文明矣。東坡《賦墨妙亭詩》云﹕『杜陵評書貴瘦硬﹐此論未公吾不憑。』蓋東坡學徐浩書﹐浩書多肉﹐用筆圓熟﹐故不取此語。殊不知唐初歐﹑虞﹑褚﹑薛﹐字皆瘦勁﹐故子美有書貴瘦硬之語。此非獨言篆字﹐蓋眞字亦皆然也。」

苕溪漁隱曰「觀薛稷少保書《畫壁詩》云﹕『我昔遊梓州﹐遺迹涪江邊。晝藏靑蓮界﹐書入金榜懸。仰看垂露姿﹐不崩亦不騫。鬱鬱三大字﹐蛟龍岌相纏。』唐史﹕『貞觀﹑永徽間﹐虞世南﹑褚遂良以書顓家﹐後莫能繼。薛稷外祖魏徵家﹐多藏虞﹑褚書﹐故銳精臨仿﹐結體遒麗﹐遂以書名天下。』余觀《法帖》載褚遂良帖云﹕『舅遂良報薛八侍中。』則稷之外家乃褚氏﹐而唐史云魏氏者﹐何邪﹖」

《金石錄》云「唐慧義寺《彌勒像碑》﹐李潮八分書。潮書初不見重於當時﹐獨杜甫詩盛稱之﹐以比蔡有鄰﹑韓擇木。今石刻在者絕少﹐惟此碑與《彭元曜墓志》爾。餘皆得之﹐其筆法亦絕不工﹐非韓﹑蔡比也。」

《東觀餘論》云「《送顧八分文學詩》﹕『中郎石經後﹐八分蓋憔悴。顧侯運鑪錘﹐﹝「侯」原作「候」﹐今據宋本﹑徐鈔本﹑明鈔本校攺。﹞筆力破餘地。昔在開元中﹐韓蔡同贔屓﹐玄宗妙其書﹐是以數子至。』此詩蓋謂顧誡奢也。觀其遺迹﹐乃知子美弗虛稱之。碑首倒韰﹐亦自奇古﹐不獨八分可賞云。」

許彥周《詩話》云「齊﹑梁間樂府詩﹕『護惜加窮袴﹐﹝「加」原作「如」﹐今據宋本﹑徐鈔本﹑明鈔本校攺。﹞防閒托守宮。今日牛羊上丘壠﹐當時近前面發紅。』老杜作《麗人行》﹕『賜名大國虢與秦。』其卒曰﹕『輒勿近前丞相嗔。』虢國﹑秦國﹐何預國忠事﹐而近前卽嗔邪﹖東坡言﹕老杜似司馬遷。蓋深知之。」卷第七卷

第七

杜子美三

《藝苑雌黃》云「庾信謂魏使尉瑾曰﹕『昔在鄴食蒲萄﹐殊美。』陳昭曰﹕『作何狀﹖』徐君房曰﹕『有類軟棗。』信曰﹕『君殊不善體物﹐何不言似生荔枝﹖』荔枝之味﹐果中之至珍﹐蓋有不可名言者。故蔡君謨云﹕『剝之凝如冰精﹐食之消如絳雪。其味之至﹐不可得而狀也。』魏文帝方之蒲萄﹐世譏其謬。庾信亦復有此語。彼《廣志》謂子如石橊﹐﹝「志」原作「志」﹐今據宋本﹑徐鈔本校攺。﹞其謬愈甚。唐人形於賦詠者頗多﹐然亦未始遇夫眞荔枝。故張曲江作《荔枝賦》﹐是南海郡荔枝耳。白樂天作《荔枝圖序》﹐是巴峽間荔枝耳。杜子美詩所謂『紅顆酸甜只自知』者﹐是瀘戎荔枝耳。」

《遁齋閒覽》云「《荔枝譜》稱﹕『漢初﹐南越王尉佗以備方物。和帝時﹐交趾七郡貢生荔枝。﹝「郡」原作「年」﹐今據宋本﹑徐鈔本﹑明鈔本校攺。﹞天寶中﹐涪州歲驛致之。』未嘗言及閩中者。今廣南夔梓所出﹐僅比閩中之下品。是眞荔枝﹐自唐其名未著。今莆陽爲天下第一。然閩中佳者﹐六月方熟。其四月熟者﹐謂之火山荔枝。東坡有《四月十三日食荔枝詩》﹕『海中仙人絳羅襦﹐紅綃中單白玉膚。』予誦之﹐未嘗不愛其體物之工。然其後云﹕『似開江珧砍玉柱﹐更洗河豚烹腹腴。』予意東坡未嘗到閩中﹐亦不識眞荔枝。其曰『四月十三日』﹐是特廣南火山者耳﹐故其比類﹐僅與魏文帝﹑庾信等同科。《荔枝譜》又云﹕『火山﹐本出廣南﹐四月熟﹐味甘酸﹐而肉薄﹐閩中近亦有之﹐山在梧州。』按《寰宇記》云﹕『《嶺表錄》﹕梧州府對岸西火山﹐山形髙下大小﹐如桂林獨秀山。山下水澄﹐潭深無底。其火﹐每三更夜見於山頂﹐一更初見火起﹐匝其頂﹐如野燒﹐甚者廣十丈餘﹐食頃而息。或言其下水中有寶珠﹐光照於上﹐上有荔枝﹐四月先熟﹐以其地熱﹐故爲火山也。沈佺期詩﹕身經火山熱﹐顏入瘴鄕低。卽此山也。』予按《宋之問集》﹐有《早發韶州》一聯云﹕『身經火山熱﹐顏入瘴江消。』恐非佺期詩﹐蓋《寰宇記》之誤。」苕溪漁隱曰「東坡《四月十三日初食荔枝詩》注云﹕『予嘗謂荔枝味厚髙格兩絕﹐果中無比﹐惟江珧柱﹑河豚魚近之耳。』又曰﹕『僕嘗問荔枝何所似﹖或曰﹕荔枝似龍眼﹐客皆笑其陋﹐實無所似也。僕曰﹕荔枝似江珧柱。應者皆憮然。僕亦不辧。』此可謂善於比類者。若魏文帝﹑庾信方之蒲萄﹐﹝「方」字原無﹐今據宋本﹑徐鈔本﹑明鈔本校補。﹞乃至謬耳。《藝苑雌黃》殊無鑑裁﹐遂言東坡比類﹐僅與魏文帝﹑庾信等同科。若言閩﹑廣荔枝髙下不同則可﹐若言東坡不善比類﹐則不可也。」

《復齋漫錄》云「《唐書禮樂志》﹕『帝幸驪山﹐楊貴妃生日﹐命小部張樂長生殿﹐因奏新曲﹐未有名﹐會南方進荔枝﹐因名曰《荔枝香》﹐樂史所作。』《楊貴妃外傳》亦云﹕『新曲未有名﹐會南海進荔枝﹐因名焉。』故子美《病橘詩》云﹕『憶昔南海使﹐奔騰獻荔枝。百馬死山谷﹐到今耆舊悲。』又﹐《解悶詩》云﹕『先帝貴妃今寂寞﹐荔枝還復入長安。炎方每續朱櫻獻﹐玉座應悲白露團。』按《唐志》以荔枝貢自南方﹐《楊妃外傳》爲南海﹐杜詩亦以爲南海及炎方﹕則明皇時﹐進荔枝自嶺表明矣。東坡詩乃以『永元荔枝來交州﹐天寶歲貢取之涪』﹐張君房《脞說》以爲忠州﹐何邪﹖當有辧其是非者。」

苕溪漁隱曰「余觀蔡君謨《荔枝譜》云﹕『東京﹕交趾七郡貢生荔枝﹐十里一置﹐五里一堠﹐晝夜奔騰。有毒虫猛獸之害。臨武長唐羌上書言狀﹐和帝詔大官省之。唐天寶中﹐妃子尢愛嗜﹐涪州歲命驛致之。時詩人多所稱詠此﹐張九齡賦之以托意。』又東坡《荔枝嘆》云﹕『十里一置飛塵灰﹐五里一堠兵火催。顚坑僕谷相枕藉﹐知是荔枝龍眼來。飛車跨山鶻橫海﹐風枝露葉如新采。宮中美人一破顏﹐驚塵濺血流千載。永元荔枝來交州﹐天寶歲貢取之涪。至今欲食林甫肉﹐無人舉觴酬伯遊。』皆以荔枝天寶時貢自涪州。二公著譜作詩﹐意欲傳於後世﹐其考之必審﹐不應有誤。蓋唐都長安﹐視涪州爲正南﹐荔枝由子午谷路進入。《唐志》雲南方﹐杜詩云炎方﹐悉指其方而言之也。若《病橘詩》《妃子外傳》以爲南海﹐則道裏遼遠﹐所記必誤。復齋信以爲然﹐過矣﹗《荔枝譜》又云﹕『洛陽取於嶺南﹐長安來自巴蜀。』蓋涪﹑忠二州﹐俱爲巴蜀之地﹐境土相接。白居易嘗刺忠州﹐以其地多產荔枝﹐形於篇什﹐又圖而序之。余意君房《脞說》﹐因此遂言忠州也。居易序云﹕『荔枝若離本枝﹐一日而色變﹐二日而香變﹐三日而味變。四五日外﹐色香味盡變去矣。』余頃在閩廣﹐驗此語信然。矧傳置之遠﹐腐敗之餘﹐烏能適口也哉﹖」

苕溪漁隱曰「東坡《荔枝詞》云﹕『閩溪珍獻﹐過海雲帆來似箭。玉坐金盤﹐不貢奇葩四百年。輕紅釃白﹐雅稱佳人纖手擘。骨細肌香﹐恰似當年十八娘。』《荔枝譜》云﹕『十八娘荔枝﹐色深紅而細長﹐時人以少女比之。俚傳﹕閩王王氏有女第十八﹐好啖此品﹐因而得名。其冢今在城東報國院。﹝「冢」原作「家」﹐今據宋本校攺﹐下同。﹞冢傍猶有此樹。』譜中又有將軍荔枝云﹕『是五代間人﹐有爲此官者﹐種之﹐後人以其官號其樹﹐而失其姓名之傳。』東坡云﹕『惠州太守東堂祠﹐故相陳文惠公堂下﹐有公手樹荔枝一株﹐郡人謂將軍樹。今歲大熟﹐賞啖之餘﹐下逮吏卒。其髙不可致者﹐縱猿取之。詩云﹕丞相祠堂下﹐將軍大樹傍。炎云駢火實﹐瑞露酌天漿。爛紫垂先熟﹐髙紅掛遠揚。分甘徧鈐下﹐也到黑衣郎。』豈將軍之號﹐偶爾同之邪﹖」

《藝苑雌黃》云「《漢舊儀》﹕『顓頊有三子﹐死而爲疫鬼﹐一居江水爲瘧鬼﹐一居若水爲罔兩蜮鬼﹐一居人宮室區隅爲小鬼﹐善驚小兒。』故韓退之有《譴瘧鬼詩》﹕﹝「譴」原作「遣」﹐今據宋本﹑徐鈔本校攺。﹞『屑屑水帝魂﹐謝謝無餘輝。如何不肖子﹐尙奮瘧鬼威﹖』又云﹕『咨汝之冑出﹐門戶何巍巍。祖軒而父頊﹐未昧於前徽。』﹝「昧」原作「沫」﹐今據宋本﹑徐鈔本校攺。﹞而其後又有『湛湛江水淸﹐歸居安汝妃』之語﹐蓋本於《漢舊儀》也。此傳杜詩能除瘧﹐此未必然﹐蓋其辭意典雅﹐讀之者脫然﹐不覺沈屙之去體也。而好事者乃曰﹕『鄭廣文妻病瘧﹐子美令取予落月滿屋梁﹐猶疑照顏色一聯﹐誦之不已。又令取虯髯似太宗﹐色映塞外靑一聯﹐誦之不已。又令取子璋髑髏血模糊﹐手提擲還崔大夫一聯誦之﹐則無不愈矣。』此殊可笑。借使瘧鬼誠知杜詩之佳﹐亦賢鬼也﹐豈復屑屑求食於嘔吐之間爲哉﹖觀子美有言﹕﹝「言」原作墨丁﹐今據宋本﹑徐鈔本﹑明鈔本校補。﹞『三年猶瘧疾﹐一鬼不銷亡。隔日搜脂髓﹐增寒抱雪霜。徒然潛隙地﹐有靦屢鮮妝。』則是疾也﹐杜陵正自不免。」

《復齋漫錄》云「子美《初月詩》﹕『庭前有白露﹐暗滿菊花團。』又﹕『白露團甘子。』又﹐《江月詩》﹕『玉露團淸影。』又﹐絕句云﹕『玉坐應悲白露團。』按謝惠連詩﹕『團團滿葉露。』謝玄暉﹕『猶沾余露團。』庾信《挹得胥臺露》詩﹕『惟有團階露﹐承睫共沾衣。』杜詩所本也。」

《復齋漫錄》云「『昨日玉魚蒙葬地﹐早時金碗出人間。』鄧忠臣乃引茂陵玉碗爲據。少陵豈以玉碗爲金碗哉﹖蓋指盧充幽婚事也。」

《藝苑雌黃》云「《諸將》內一聯云﹕『昨日玉魚蒙地葬﹐早時金碗出人間。』注說金碗取孔氏《誌怪》盧充事。樗叟詩《杜拾遺》﹐亦用此說。以予考之﹐非也。《南史沈炯傳》云﹕『炯嘗獨行﹐經漢武通天臺﹐爲表奏之﹐陳己思鄕之意﹐云﹕甲帳珠簾﹐一朝零落﹔茂陵玉碗﹐遂出人間。』杜蓋用此語也。陳無己詩﹕『初聞橋山送弓劍﹐寧知玉碗人間見。』」苕溪漁隱曰「二說當以盧充幽婚事爲是﹐蓋有金碗之贈。若沈炯事﹐乃是玉碗﹐又引無己詩爲證﹐尢無謂也。」

《藝苑雌黃》云「《荊楚歲時記》曰﹕『七月七日﹐世謂織女牽牛聚會之日。』晉傅玄《擬天問》云﹕『七月七日﹐織女牽牛會天河。』此則其事。杜公瞻注云﹕『此出於流俗小說﹐尋之經史﹐未有典據。』《詩》云﹕『睆彼牽牛﹐﹝「睆」原作「皖」﹐今據明鈔本校攺。﹞不以服箱。跂彼織女﹐終日七襄。』說者以爲二星﹐有名無實﹔卽古詩所云﹕『織女無機杼﹐牽牛不負軛。』豈復能爲夫婦﹐歲一聚會乎﹖《史記天官書》云﹕『牽牛爲犧牲﹐其北河鼓。河鼓大星上將左右。』左右將﹐則是河鼓牽牛﹐大同小異。《爾雅》云﹕『河鼓謂之牽牛。』李巡注云﹕『河鼓牽牛﹐皆二十八宿名。』郭璞注云﹕『今荊楚人呼牛星爲擔鼓。』此則河鼓之據。《夏小正》言﹕『七月初昏﹐織女正東向﹔十月﹐織女正北向。』此皆據星也﹐亦無會合之文。近代有此說耳。曹植《九詠》曰﹕『乘回風兮浮漢渚﹐目牽牛兮眺織女。交有際兮會有期﹐嗟吾子兮來不時。』注云﹕『牽牛爲夫﹐織女爲婦﹐各處河之傍﹐七月七日﹐得一會同。』《古歌辭》云﹕『黃姑織女時相見。』黃姑﹐卽河鼓也﹐語訛所致。漢武帝於昆明池中作二石人﹐爲牽牛織女象﹐蓋欲神異其水﹐比方河漢。班固賦云﹕『左牽牛兮右織女﹐似天漢之無涯。』𨿽不云七月七日聚會﹐其意以爲夫婦之象﹐天道深遠﹐所不敢言也。又﹐《歲時記》言緯書云﹕『牽牛娶織女﹐取天帝二萬錢下禮﹐久不還﹐被驅在營室。言𨿽不經﹐有足爲怪。』《齊諧記》亦云﹕『桂陽成武丁有仙道﹐常在人間﹐忽謂其弟曰﹕七月七日﹐織女當渡河﹐諸仙悉還宮﹐吾已被召﹐與爾別矣。弟問曰﹕織女何事渡河﹖曰﹕暫詣牽牛。世人至今云織女嫁牽牛焉。』此類皆不足信。故杜詩云﹕『牽牛處河西﹐織女出其東。萬古永相望﹐七夕詎相同。神光竟難候﹐此事終朦朧。颯然精靈合﹐何必秋遂逢。﹝「逢」宋本﹑徐鈔本﹑明鈔本作「通」。﹞蓋亦不信有此事也。世傳又有烏鵲塡河成橋﹐與夫乞巧穿鍼之事﹐皆無可據。河鼓與牽牛﹐《史記》以爲二星﹐《爾雅》以爲一星﹐河字又或作何。」苕溪漁隱曰「《文選注》云﹕『織女一名天女孫。』柳子厚《乞巧文》云﹕『今玆孟秋七夕﹐天女之孫﹐將嬪於河鼓。』余嘗和人《七夕詩》云﹕『乞巧筵開玉露秋﹐﹝「開」原作「前」﹐今據宋本﹑徐鈔本﹑明鈔本校攺。﹞一鉤涼月掛西樓。人間百巧方無柰﹐寄語天孫好罷休。』」

《復齋漫錄》云「《文選古詩》﹕『河漢淸且淺﹐相去復幾許。盈盈一水間﹐默默不得語。』﹝「默默」宋本﹑徐鈔本作「脈脈」。﹞梁劉孝儀《詠織女詩》﹕『欲待黃昏至﹐含嬌渡淺河。』隋江總《七夕詩》﹕『婉孌期今夜﹐飄飄渡淺流。』王謹《七夕詩》﹕『天河橫欲曉﹐風駕儼應飛。』故杜子美《天河詩》﹕『牛女年年渡﹐何曾風波生。』」

《藝苑雌黃》云「昔人文章中﹐多以兄弟爲友於﹐以日月爲居諸﹐以黎民爲周餘﹐以子姓爲詒厥﹐以新婚爲燕爾﹕類皆不成文理。𨿽杜子美﹑韓退之亦有此病﹕豈非徇俗之過邪﹖子美云﹕『山鳥山花吾友於。』又云﹕『友於皆挺拔。』退之云﹕『豈謂詒厥無基址。』又云﹕『爲爾惜居諸。』《後漢史弼傳》云﹕『陛下隆於友於﹐不忍恩絕。』曹植《求通親親表》云﹕『今之否隔﹐友於同憂。』《晉史》贊論中﹐此類尢多。洪駒父云﹕『此歇後語也。頃有人年七十餘﹐置一侍婢﹐年三十﹐東坡戲之曰﹕侍者方當而立歲﹐先生已是古稀年。得無類是乎﹖』」苕溪漁隱曰「友於之語﹐自陶彭澤已自承襲用之。詩云﹕『一欣侍溫顏﹐再見喜友於。』然則少陵蓋承之也。且歇後語﹐蘇﹑黃亦有之。蘇云﹕『伯時有道眞吏隱﹐飲啄不羨山梁雌。』黃雲﹕『斷送一生惟有﹐破除萬事無過。』然黃集此句﹐對偶甚工﹐後山以爲妍而反嗜之﹐不以爲病也。又﹐《遁齋閒覽》云﹕『東坡在丰城﹐有老人生子求詩。東坡問﹕翁年幾何﹖曰﹕七十。翁之妻﹐年幾何﹖曰﹕三十。戲作八句﹐警聯云﹕聖善方當而立歲﹐乃翁已及古稀年。今《藝苑》以爲有人年七十餘﹐置侍婢﹐仍竄易其詩。』記事之誤﹐有如此﹐當以《遁齋》爲正。」

《復齋漫錄》云「唐宰相鄭綮爲詩﹐好歇後句。行第五﹐時人呼爲『歇後鄭五』。今人無有蓄其詩者。惟舊史載其一聯云﹕『只有兩行公廨淚﹐臨行灑向渡頭風。』眞俳詞也。後之文士﹐不復作歇後體﹐以其非雅正。獨石曼卿因登第覆落﹐例受三班借職﹐賦詩一首﹐所謂『無才且作三班借﹐請俸爭如錄事參』是也。韓子蒼云﹕『唐人詩﹕落花滿地寂寥紅﹐獨有離人萬恨中。回首池塘總無語﹐手彈珠淚與東風。綮之意﹐此之意也﹐而詞語頓異。』」

許彥周《詩話》云「老杜詩﹐不可議論﹐亦不必稱贊﹐苟有所得﹐亦不可不記也。如太宗﹐相者見之云﹕龍鳳之姿﹐天日之表。而杜詩云﹕『眞气驚戶牗』﹐可謂簡而盡。又﹐《經昭陵》云﹕『文物多師古﹐朝廷半老儒。直辭寧僇辱﹐賢路不崎嶇。』太宗智勇英特﹐武定天下﹐而能如此﹐最盛徳也。」卷第八卷

第八

杜子美四

《藝苑雌黃》云「《月令》﹕『仲夏之月﹐反舌無聲。』蔡君謨以反舌爲蝦蟆﹐段柯古已譏其非矣。殊不知反舌﹐百舌鳥也。能反易其聲﹐以效百鳥之鳴﹐故謂之反舌。張籍集中有《徐州試反舌無聲》詩﹐破題云﹕『夏木多好鳥﹐偏知反舌名。』則其爲百舌明甚。許愼注《淮南子》云﹕『五月陽气盛於上﹐微陰起於下﹐百舌無陰﹐故無聲也。』《朝野僉載》云﹕『百舌春囀夏止﹐惟食蚯蚓。正月後﹐凍開蚓出而來。十月後﹐蚓藏而往。蓋物之相感也。古今詞章中﹐多取此以況人之巧言者﹐故老杜詩云﹕過時如發口﹐君側有讒人。』」苕溪漁隱曰「劉夢得《百舌吟》云﹕『天生羽族爾何微﹐舌端萬變隨春暉。南方朱鳥一朝見﹐索寞無言蒿下飛。』此語﹐蓋與許愼及《僉載》二說相符矣。」

《詩說雋永》云「王性之嘗見唐人寫本杜詩云﹕『孤城此日堪腸斷﹐愁對寒云雪滿山。』乃『白滿山』也。」

許彥周《詩話》云「老杜《衡州詩》﹕『悠悠委薄俗﹐鬱鬱回剛腸。』此詩甚悲。昔蒯通讀《樂毅傳》而涕泣﹐後之人﹐亦當有味此而泣者也。」

《復齋漫錄》云「李濟翁《資暇錄》謂﹕『園庭中藥欄﹐欄卽藥﹐藥卽欄﹐猶言圍援也﹐非花藥之欄。有不悟者﹐以藤架﹑疏囿爲切對﹐不知其由矣。漢宣帝詔曰﹕池藥未禦者﹐假與貧民。《漢書》闌入宮禁字﹐多作艸下闌﹐則藥欄尢分明也。』方悟子美詩﹕『常恐沙崩損藥欄』﹐及『乘興還來看藥欄』之意。」苕溪漁隱曰「復齋乃承《資暇集》之誤﹐引此以證子美詩。今以漢史《宣帝紀》考之﹕地節三年詔曰﹕『池籞未禦幸者﹐﹝「籞」原作「禦」﹐今據宋本校攺﹐下同。﹞假與貧民。』蘇林注云﹕『折竹﹐以繩編綿連禁籞﹐使人不得往來。律名爲禁籞。』李濟翁殊不審細﹐乃以籞爲藥﹐遂穿鑿爲說。復齋從而信之﹐皆過矣。且子美詩云藥欄者﹐直花藥之欄檻耳。」

《藝苑雌黃》云「《世說》載﹕『陸機詣王武子。武子前有羊酪﹐指示陸曰﹕卿吳中何以敵此﹖陸曰﹕千里蒓羹﹐但未下鹽豉耳。』蒓羹得鹽豉尢美。故子美詩云﹕『豉化蒓絲熟。』梅聖兪詩云﹕『剩持鹽豉煮紫蒓。』又﹐『紫蒓豉煮香味全。』山谷詩云﹕『鹽豉欲催蒓菜熟。』蓋謂是也。作晉史者﹐取《世說》之語﹐而刪去兩字﹐但云『千里蒓羹﹐未下鹽豉。』故人多疑之。或言千里未下﹐皆地名﹔或言千里﹐言地之廣﹔或言自洛至吳﹐有千里之遙﹔或言蒓羹必鹽豉﹐乃得其眞味。是皆不然。蓋『千里』﹐湖名也。千里湖之蒓菜﹐以之爲羹﹐其美可敵羊酪。然未可猝至﹐故云但未下鹽豉耳。子美又有《別賀蘭銛詩》﹐云﹕『我戀岷下芋﹐君思千里蒓。』以岷下對千里﹐則千里爲湖名可知。《酉陽雜俎》酒食品亦有千里蒓。」

《復齋漫錄》云「子美《送重表侄王砅評事使南海詩》﹐謂王珪微時﹐房﹑杜過其家﹐而母能識之也。﹝「之」字原脫﹐今據宋本﹑徐鈔本﹑明鈔本校補。﹞《西淸詩話》以子美詩獨得其詳﹐而史爲疏略。然以余考之﹕房﹑杜舊不與太宗相識﹐及太宗起兵﹐然後杖策謁軍門﹐乃薦如晦耳。至珪﹐則誅太子建成﹐而後見知。以他傳參考﹐未可專以史爲誤也。」

《詩說雋永》云「晁氏嘗於中壺緘綫纊夾中得吳越人寫本杜詩﹐諱『流』字之類﹐乃盛文肅故書也。如『日出籬東水』等絕句六首乃九首﹐其一云﹕『漫道春來好﹐狂風大放顚。飛花隨水去﹐翻卻釣魚船。』」苕溪漁隱曰「此詩淺近﹐決非少陵語。庸俗所亂﹐不足憑也。」

苕溪漁隱曰「世有碑本子美畫像﹐上有詩云﹕『迎旦東風騎蹇驢﹐旋呵凍手暖髯須。洛陽無限丹靑手﹐還有工夫畫我無﹖』子美決不肯自作﹐兼集中亦無之﹐必好事者爲之也。李太白《戲子美詩》﹕『飯顆山頭逢杜甫﹐頭戴笠子日卓午。借問別來太瘦生﹐只爲從前作詩苦。』《李翰林集》亦無此詩﹐疑後人所作也。」

《東臯雜錄》云「杜詩﹕『闌風伏雨秋紛紛。』『伏』乃『仗』字之誤。闌珊之風﹐冗仗之雨也。」苕溪漁隱曰「《世說》﹕『王忱求簟於王恭。恭曰﹕丈人不悉恭﹐恭作人無長物。』則冗仗用此『長』字爲是。《集韻》﹕去聲﹐與『仗』字同音。杜詩舊本作『長雨』﹐《東臯雜錄》謂『伏』乃『仗』之誤﹐非也。」

《藝苑雌黃》云「遮莫﹐俚語﹐猶言盡教也。自唐以來有之。故當時有『遮莫你古時五帝﹐何如我今日三郎』之說。然詞人亦稍有用之者。杜詩云﹕『久棄野鶴同雙鬢﹐遮莫鄰雞唱五更。』李太白詩﹕『遮莫枝根長百丈﹐﹝「丈」原作「尺」﹐今據宋本﹑徐鈔本校攺。﹞不如當代多還往。遮莫親姻連帝城﹐不如當身自簪纓。』元微之詩﹕『從玆罷馳鶩﹐遮莫寸陰斜。』東坡詩﹕『芒鞋竹杖布行纏﹐遮莫千山更萬山。』洪駒父詩﹕『圍棋爭道未得去﹐遮莫城頭日西沈。』皆用此語。」

東坡云「明皇𨿽誅蕭至忠﹐然嘗懷之。侯君集云﹕蹭蹬至此。至忠亦蹭蹬者邪﹖故子美亦哀之﹕『赫赫蕭京兆﹐今爲時所憐。』」苕溪漁隱曰「余以《唐書》考之﹐蕭至忠未嘗歷京兆尹。王原叔杜詩注﹐以誚蕭望之嘗爲左馮翊﹐後被讒自殺。《復齋漫錄》亦謂如此。疑坡誤也。」

《藝苑雌黃》云「《夔府詠懷詩》﹐有『卜羨君平杖』之語。考之漢史﹕『嚴君平卜筮於成都市﹐以爲卜筮𨿽賤業﹐而可以惠眾人﹐有邪惡非正之問﹐則依蓍龜爲言利害﹐各因其勢﹐道之以善﹐從吾言已過半矣。裁日閱數人﹐得百錢﹐則閉肆下簾﹐而授《老子》。』所言止此而已﹐卽未嘗言杖。注家引阮宣子百錢掛之杖頭爲解﹐與君平全無干涉﹐豈杜陵之誤歟﹖」

《復齋漫錄》云「《從人覓胡孫許寄》詩﹕『人說南州路﹐山猿樹樹懸。舉家聞若駭﹐爲寄小如拳。』題意是胡孫﹐而首句以山猿爲詞﹐何邪﹖」

《藝苑雌黃》云「以子美之忠厚﹐疑若無愧於論交。其《投贈哥舒翰》云﹕『開府當朝傑﹐論兵邁古風。先聲百勝在﹐略地兩隅空。』其美之可謂至矣。及《潼關吏詩》﹐則曰﹕『哀哉桃林戰﹐﹝「林戰」原作「李戟」﹐今據宋本﹑徐鈔本校攺。﹞百萬化爲魚。請囑防關將﹐愼勿學哥舒。』何其先後之相戾若是哉﹖槪之以純全之道﹐亦未能無疵也。」

《藝苑雌黃》云「東坡《次王介甫韻詩》﹕『斫竹穿花破綠苔﹐小詩端爲覓榿裁。』又《送戴蒙赴玉局觀詩》﹕『芋魁徑尺誰能盡﹐榿木三年已足燒。』又﹐《木山詩》﹕『二頃良田不難買﹐三年榿木可行槱。』『榿』字人少有識者﹐徧尋字書﹐亦皆無之。蜀中多此木﹐詢之蜀人﹐則相傳以爲丘宜切。按介甫絕句所謂『木有榿者』﹐與『移』字同押﹐則知丘宜切爲是也。按杜陵有《憑何十一少府邕覓榿木栽詩》﹕﹝「十一少府」原作「十步府」﹐今據《杜工部集》校攺。﹞『飽聞榿木三年大﹐與致溪邊十畝陰。』注﹕『蜀人以榿爲薪﹐三年可燒。』又﹐《堂成詩》﹕『榿林礙日吟風葉﹐籠竹和煙滴露梢。』﹝「籠」原作「寵」﹐「梢」原作「稍」﹐今據宋本﹑徐鈔本校攺。﹞注云﹕『榿木下材﹐止可充薪而已﹐惟蜀地最宜種。』」

《復齋漫錄》云「崔豹《古今注》云﹕『秦築長城﹐土皆紫色﹐謂之紫塞。南徼土色丹﹐謂之丹徼。塞﹐則雍塞夷狄也﹔徼﹐繞也﹐免侵中國也。』《千字文》﹕『雁門紫塞。』鮑昭《蕪城賦》﹕『北走紫塞雁門。』故子美詩﹕『旅雁上雲歸紫塞。』又﹐『紫塞寧論尙有霜。』又﹐『翻然紫塞翮﹐下拂明月輪。』觀李固《詣司馬第山水圖詩》﹐末章云﹕『浮槎相並坐﹐仙老暫相將。』前輩引張騫爲證﹐非也。余按王子年《拾遺記》﹕『堯時有巨楂浮於西海﹐楂上有光若星月﹐楂浮四海﹐十二年一周天﹐名貫月楂﹐又名掛星楂。羽仙棲息其上。』解道康《齊地記》云﹕『齊有不夜城﹐蓋古有日﹐夜中照於東境﹐故萊子立此﹐以不夜爲名。』方悟子美詩﹕『無風雲出塞﹐不夜月臨關。』」苕溪漁隱曰「東坡《雪後詩》云﹕『風花誤入長安苑﹐明月長臨不夜城。』蓋取諸此。」

許彥周《詩話》云「『飯抄云子白。』云子﹐雨也﹐言如雨點爾﹐出《荀子云篇》。又葛洪《丹經》用云子﹐碎雲母也。今蜀中有碎礫﹐狀如米粒﹐圓白﹐云云子石也。又云﹕『萬里名王子﹐何年別月支﹖異花開絕域﹐滋蔓匝淸池。漢使慚空到﹐神農竟不知。露翻兼雨打﹐開拆暫離披。』﹝「暫」宋本﹑徐鈔本作「漸」。﹞不曉此詩指何物。張騫慚空到﹐又《本艸》不收﹐定非葡萄也。」

李伯紀《杜工部集序》云「杜子美詩﹐古今絕唱也。舊集古律異捲﹐編次失序﹐不足以考公出處及少壯老成之作。余嘗有意參訂之﹐特以多事﹐未能也。武陽黃長睿尢篤喜公之詩﹐乃用東坡之法﹐隨年編纂﹐以古律相參﹐先後本末﹐皆有次第。然後子美之出處﹐及少壯老成之作﹐粲然可觀。蓋自開元﹑天寶太平全盛之時﹐迄至徳﹑大歷干戈離亂之際﹐凡千四百四十餘篇。其忠義气節﹐羈旅艱難﹐悲憤無聊﹐一寓於詩。句法理致﹐﹝「句」原作「局」﹐今據宋本﹑徐鈔本校攺。﹞老而益精。平時讀之﹐未見其工﹔迨親罹兵火喪亂之後﹐誦其詩﹐如出乎其時﹐犁然有當於人心﹐然後知其語之妙也。退之詩云﹕仙官敕六丁﹐雷電下取將。流落人間者﹐太山一毫芒。公之述作﹐行於世者﹐旣未爲多﹐遭亂亡逸﹐又不爲少。加以傳寫謬誤﹐浸失舊文﹐烏三轉而爲鳥者﹐﹝「鳥」原作「寫」﹐今據宋鈔本﹑徐鈔本校攺。﹞不可勝數矣。」苕溪漁隱曰「子美詩集﹐余所有者凡八家﹕《杜工部小集》﹐則潤州刺史樊晃所序也。《注杜工部集》﹐則內翰王原叔洙所注也。《攺正王內翰注杜工部集》﹐則王寧祖也。《補注杜工部集》﹐則學士薛夢符也。《校定杜工部集》﹐則黃長睿伯思也。《重編少陵先生集並正異》﹐則東萊蔡興宗也。《注杜詩補遺正繆集》﹐則城南杜田也。《少陵詩譜論》﹐則縉雲鮑彪也。不知余所未見者﹐更有何集﹐繼當訪之。若近世所刊《老杜事實》﹐及李歜所注《詩史》﹐皆行於世。其語鑿空﹐無可考據﹐吾所不取焉。」

元稹云「余讀詩至杜子美﹐而知古人之才﹐有所總萃焉。始唐﹑虞時﹐君臣以賡歌相和﹐是後詩人繼作﹐歷夏﹑商﹑周千餘年﹐仲尼緝拾選練﹐取其干預教化之尢者三百篇﹐其餘無聞焉。騷人作而怨憤之態繁﹐﹝「人」原作「之」﹐今據宋本﹑徐鈔本校攺。﹞然猶去風雅日近﹐尙相比擬。秦﹑漢已還﹐采詩之官旣廢﹐﹝「官」原作「言」﹐今據宋本﹑徐鈔本校攺。﹞天下俗謠民謳﹑歌頌諷賦﹑曲度嬉戲之詞﹐亦隨時間作。至漢武帝賦《柏梁詩》﹐而七言之體具。蘇子卿﹑李少卿之徒﹐尢工爲五言。𨿽句讀文律﹐各異雅鄭之音﹐而詞意闊遠﹐指事言情﹐自非有爲而爲﹐則文不妄作。建安之後﹐天下之士﹐遭罹兵戰﹐曹氏父子﹐鞍馬間爲文﹐往往橫槊賦詩﹐故其遒文壯節﹐抑揚怨哀﹐悲離之作﹐尢極於古。﹝「極」原作「拯」﹐今據宋本﹑徐鈔本校攺。﹞晉世風槪稍存﹐宋﹑齊之間﹐教失根本﹐士以簡慢矯飾相尙﹐文章以風容色澤放曠精淸爲髙﹕蓋吟寫性靈﹐流連光景之文也﹐意義格力無取焉。陵遲至梁﹑陳﹐淫艷刻飾﹐佻巧小碎之極﹐又宋﹑齊之所不取。唐興﹐學官大振﹐﹝「學官」原作「官學」﹐今據宋本﹑徐鈔本乙正。﹞歷世之文﹐能者互出。而又沈﹑宋之流﹐研練精切﹐穩順聲勢﹐謂之爲律。由是而後﹐文體之變極焉。而又好古者遺近﹐務華者去實﹐效齊﹑梁則不逮於魏﹑晉﹐工樂府則力屈於五言﹐律切則骨格不存﹐閒暇則纖穠莫備。至於子美所謂上薄風雅﹐下該沈﹑宋﹐古旁蘇﹑李﹐气奮曹﹑劉﹐掩顏﹑謝之孤髙﹐雜徐﹑庾之流麗﹐盡得古人之體勢﹐而兼昔人之所獨專。如使仲尼考鍛其旨要﹐尙不知貴其多乎哉﹖苟以其能所不能﹐無可無不可﹐則詩人以來﹐未有如子美者。是時﹐山東人李白亦以奇文取稱﹐時人謂之李﹑杜。余觀其壯浪縱恣﹐擺去拘束﹐模寫物象﹐及樂府歌詩﹐誠亦差肩於子美矣。至若鋪陳終始﹐排比聲韻﹐大或千言﹐次猶數百﹐詞气豪邁﹐而風調淸深﹐屬對律切﹐而脫棄凡近﹕則李尙不能歷其藩翰﹐況堂奧乎﹖」

苕溪漁隱曰「宋子京作《唐史杜甫贊》﹐秦少遊作《進論》﹐皆本元稹之說﹐意同而詞異耳﹐子京贊云﹕『唐興﹐詩人承隋﹑陳風流﹐浮靡相矜。至宋之問﹑沈佺期等﹐研揣聲音﹐浮切不差﹐而號律詩。競相沿襲。﹝「競」原作「兢」﹐今據宋本﹑徐鈔本校攺。﹞逮開元間﹐稍裁以雅正。然恃華者質反﹐好麗者壯違。﹝「違」字原作空白﹐今據宋本﹑徐鈔本校補。﹞人得一槪﹐皆自名所長。至甫﹐渾涵汪茫﹐千匯萬狀﹐兼古今而有之。他人不足﹐甫乃厭余﹐殘膏剩馥﹐沾丐後人多矣。故元稹謂詩人以來﹐未有如子美者。﹝「如」字原脫﹐今據宋本﹑徐鈔本校補。﹞甫又善陳時事﹐律切精深﹐至千言不少衰﹐世號詩史。昌黎韓愈於文章少許可﹐至歌詩獨推曰﹕李杜文章在﹐光焰萬丈長。﹝「長」原作「髙」﹐今據宋本校攺。﹞誠可信云。』少遊《進論》云﹕『杜子美之於詩﹐實積眾家之長﹐適當其時而已。昔蘇武﹑李陵之詩﹐長於髙妙。曹植﹑劉公幹之詩﹐長於豪逸。陶潛﹑阮籍之詩﹐長於衝澹。謝靈運﹑鮑照之詩﹐長於峻潔。徐陵﹑庾信之詩﹐長於藻麗。於是杜子美者﹐窮髙妙之格﹐極豪逸之气﹐包衝澹之趣﹐兼峻潔之姿﹐備藻麗之態﹐而諸家之作﹐所不及焉。然不集諸家之長﹐杜氏亦不能獨至於斯也﹕豈非適當其時故邪﹖』」

苕溪漁隱曰「《豫章先生傳》﹐載在《豫章外集》後﹐不知何人所作﹐初無姓名。其傳贊敍詩之源流﹐頗有條理。贊云﹕『自李﹑杜歿而詩律衰﹐唐末以及五季﹐𨿽有興比自名者﹐然格下气弱﹐無以議爲也。宋興﹐楊文公始以文章蒞盟。然至於詩﹐專以李義山爲宗﹐以漁獵掇拾爲博﹐以儷花鬥葉爲工﹐號稱西昆體。嫣然華靡﹐而气骨不存。嘉祐以來﹐歐陽公稱太白爲絕唱﹐王文公稱少陵爲髙作﹐而詩格大變。髙風之所扇﹐作者間出﹐班班可述矣。』」卷第九卷

第九

王右丞

《復齋漫錄》云「《送元二安西》絕句云﹕『渭城朝雨挹輕塵﹐客捨靑靑柳色新。勸君更盡一杯酒﹐西出陽關無故人。』李伯時取以爲畫﹐謂之《陽關圖》。予嘗以爲失。按《漢書》﹕『陽關去長安二千五百里。』唐人送客﹐西出都門三十里﹐特是渭城耳。今有渭城館在焉。據其所畫﹐當謂之《渭城圖》可也。東坡《題陽關圖詩》﹕『龍眠獨識殷勤處﹐畫出陽關意外聲。』昔承其失耳。山谷題此圖云﹕『渭城柳色關何事﹐自是離人作許悲。』然則詳味山谷詩意﹐謂之《渭城圖》宜矣。」苕溪漁隱曰「右丞此絕句﹐近世人又歌入《小秦王》﹐更名《陽關》﹐用詩中語也。舊本《蘭畹集》載寇萊公《陽關引》﹐其語豪壯﹐送別之曲﹐當爲第一。亦以此絕句塡入。詞云﹕『塞艸煙光闊﹐渭水波聲咽。春朝雨霽﹐輕塵歇﹐徵鞍發。指靑靑楊柳﹐又是輕攀折。動黯然﹐知有後會﹐甚時節﹖更盡一杯酒﹐歌一闋。嘆人生最難歡聚易離別。且莫辭沈醉﹐聽取《陽關》徹。﹝「徹」原作「轍」﹐今據宋本﹑徐鈔本校攺。﹞念故人千里﹐自此共明月。』東坡取《蘭畹集》﹐亦載此詞﹐非也。」﹝此句原作「不載此詞何也」﹐今據宋本﹑徐鈔本校攺。﹞

苕溪漁隱曰「摩詰《山中送別詩》云﹕『山中相送罷﹐日暮掩柴扉。春艸年年綠﹐王孫歸不歸﹖』蓋用《楚詞》﹕『王孫遊兮不歸﹐春艸生兮萋萋。』此善用事也。余舊見一小詩﹐不知誰人作﹐云﹕『楊柳靑靑著地垂﹐楊花漫漫攪天飛。柳條折盡花吹盡﹐﹝「柳」原作「楊」﹐今據宋本﹑徐鈔本校攺。﹞借問行人歸不歸﹖』古樂府有《折楊柳》云﹕『曲成攀折處﹐惟言久別離。』又云﹕『攀折思爲贈﹐心期別路長。』又云﹕『曲中無別意﹐並是爲相思。』皆言折柳以寄相思之意﹐不言其歸。則前詩用事﹐爲未盡善也。李賀《致酒行》云﹕『主父西遊困不歸﹐家人折斷門前柳。』亦與古樂府同意。」

苕溪漁隱曰「『桃紅復含宿雨﹐柳綠更帶朝煙。花落家童未掃﹐鳥啼山客猶眠。』每哦此句﹐令人坐想輞川春日之勝﹐此老傲睨閒適於其間也。」

秦太虛云「余爲汝南學官時﹐得疾臥﹐直捨髙符仲攜《輞川圖》視予﹐曰﹕『閱此﹐可以愈疾。』予本江海人﹐得圖甚喜﹐卽使二兒從旁引之﹐閱於枕上﹐恍然若與摩詰入輞川﹐度華子岡﹐經孟城坳﹐憩輞口莊﹐泊文杏館﹐上斤竹嶺﹐並木蘭柴﹐絕茱萸沜﹐躡槐陌﹐窺鹿柴﹐返於南北坨﹐航欹湖﹐戲柳浪﹐濯欒家瀨﹐酌金屑泉﹐過白石灘﹐停竹裏館﹐轉辛夷塢﹐抵漆園﹔幅巾杖屨﹐棋奕茗飲﹐或賦詩自娛﹐忘其身之匏系於汝南也。數日疾良愈。」

苕溪漁隱曰「唐自四月一日﹐寢廟薦櫻桃後﹐頒賜百官﹐各有差。摩詰詩﹕『歸鞍競帶靑絲籠﹐中使頻傾赤玉盤。』退之詩﹕『香隨翠籠擎初重﹐色映銀盤瀉未停。』二詩語意相似。摩詰詩渾成﹐勝退之詩。櫻桃初無香﹐退之言香﹐亦是語病。」

苕溪漁隱曰「予舊見郵亭壁間題云﹕『山月曉仍在﹐林風涼不絕。殷勤如有情﹐惆悵令人別。』亦有佳思﹐不知何人詩。後讀《王維集》﹐乃王縉《別輞川別業詩》﹐附在集中。」

山谷老人曰「余頃年登山臨水﹐未嘗不讀摩詰詩『行到水窮處﹐坐看雲起時』。故知此老胸次﹐有泉石膏肓之疾。」﹝宋刊本無此條。﹞

韋蘇州

《復齋漫錄》云「『俗吏閒居少﹐同人會面難。偶隨香署客﹐來訪竹林歡。暮館花微落﹐春城雨漸寒。甕間聊共酌﹐莫使宦情闌。』《陪王郎中尋孔徵君詩》也。『獨有宦遊人﹐偏驚物候新。雲霞出海曙﹐梅柳渡江春。淑气催黃鳥﹐晴光照綠蘋。忽聞歌古調﹐歸思欲沾巾。』《和晉陵陸丞早春遊望詩》也。二篇皆佳作﹐而韋集逸去。家有顧陶所編《唐詩》有之﹐故附於此。」

白樂天云「蘇州歌行才麗之外﹐頗近興諷。其五言又髙雅閒澹﹐自成一家之體。今之秉筆者﹐誰能及之﹖然當蘇州在時﹐人亦未甚愛重﹐必待身後﹐然後貴之。」

《金石錄》云「《石鼓文》﹐世傳周宣王刻石﹐史籀書。歐陽文忠公以謂今世所有漢桓﹑靈時碑﹐往往而在﹐距今未及千載﹐大書深刻﹐而磨滅者十有八九。自宣王時﹐至今實千有九百餘年。鼓文細而刻淺﹐理豈得存﹖以此爲可疑。余觀秦以前碑刻﹐如此鼓及《詛楚文》泰山秦篆﹐皆粗石﹐如今世以爲碓臼者。石性旣堅頑難壞﹐又不堪他用﹐故能存至今。漢以後碑碣﹐石𨿽精好﹐然易剝缺﹐又往往爲人取作柱礎之類。蓋古人用意深遠﹐事事有理﹐類如此。況此文字畫奇古﹐決非周以後人所能到。文忠公亦謂非史籀不能作。此論是也。」苕溪漁隱曰「韋蘇州《石鼓歌》云﹕『周宣大獵兮岐之陽﹐刻石表功兮煒煌煌。石如鼓形數止十﹐風雨缺訛苔蘚澀。今人濡紙脫其文﹐旣擊旣掃白黑分。忽開滿捲不可識﹐驚潛動蟄走云云。喘逶迆﹐相糾錯﹐乃是宣王之臣史籀作。』退之《石鼓歌》云﹕『周綱陵遲四海沸﹐宣王憤起揮天戈。鐫功勒成告萬世﹐鑿石作鼓隳嵯峨。從臣才藝咸第一﹐揀選撰一作「譔」。刻畱山阿。』退之初不指言史籀所作﹐永叔《集古錄》云﹕『至於字畫﹐亦非史籀不能作。』此蓋原蘇州之歌而云爾。蘇長公《鳳翔八觀古鼓詩》云﹕『憶昔周宣歌鴻雁﹐當時史籀變蝌蚪。』亦原於蘇州也。黃太史云﹕『石鼓文筆法如珪璋特達﹐非後人所能贗作。熟觀此書﹐可得正書行艸法﹐非老夫臆說﹐蓋王右軍亦云爾。』」

《東臯雜錄》云「唐開元四年﹐偃師人耕地﹐得古銅盤篆文﹐云﹕『右林左泉﹐後岡前道。萬世之寧﹐玆焉是寶。』考《圖經》﹐比干墓也。」苕溪漁隱曰「《蘭亭續帖》《賜書堂帖》﹐皆有此篆文。余深愛其奇古﹐諦玩無斁。」

苕溪漁隱曰「余觀《詛楚文》﹐茫然初不知其顚末。及讀《集古錄》《金石錄跋尾》﹑蘇長公詩﹐然後知之。《集古錄》云﹕『秦祀巫咸神文﹐今流俗謂之《詛楚文》。其言首述秦穆公與楚成王事﹐遂及楚王熊相之罪。』按司馬遷《史記世家》﹐自成王以後﹐王名有熊良夫﹑熊適﹑熊槐﹑熊元﹐而無熊相。據文言穆公與成王盟好﹐而後云倍十八世之詛盟。今以《世家》考之﹐自成王十八世爲頃襄王。而頃襄王名橫﹐不名熊相。又以《秦本紀》與《世家》參較﹕自楚平王娶婦於秦昭王時﹐吳伐楚﹐而秦救之。其後歷楚惠﹑簡﹑聲﹑悼﹑肅五王﹐皆寂不與秦相接。而宣王熊良夫時﹐秦始侵楚﹐至懷王槐﹑頃王橫﹐當秦惠文王及昭襄王時﹐秦﹑楚屢相攻伐。則此文所載﹐非懷王則頃襄王也。而名皆不同。又以十八世數之﹐則當是頃襄王。然熊相之名﹐理不宜謬。《史記》或失之爾﹐疑『相』傳寫爲『橫』也。蘇長公云﹕『《詛楚文碑》﹐獲於鳳翔開元寺土下﹐今在太守便廳。秦穆公葬於雍橐泉祈年觀下﹐今墓在開元寺之東南數十步﹐則寺豈非祈年觀之故基邪﹖』詩云﹕『崢嶸開元寺﹐仿佛祈年觀。舊築掃成空﹐石碑埋不爛。詛書𨿽可讀﹐字法嗟久換。詞云秦嗣王﹐敢使祝用瓚﹕先君穆公世﹐與楚約相捍。質之於巫咸﹐萬葉期不叛。今其後嗣王﹐乃敢謀多難。刳胎殺無罪﹐親族遭圉絆。計其所稱訴﹐何啻桀紂亂。吾聞古秦俗﹕面詐背不汗。豈惟公子卬﹐社鬼亦遭謾。遼哉千歲後﹐發此一笑粲。』《金石錄》云﹕『秦《詛楚文》﹐余所藏﹐凡有三本﹕其一祀巫咸﹐舊在鳳翔府廨﹐今歸禦府﹐此本是也。其一祀大沈﹐久湫藏於南京蔡氏。其一祀亞駝﹐藏於洛陽列氏。﹝「列」宋本作「劉」。﹞秦以前遺迹﹐見於今者絕少。此文皆出於近世﹐而刻畫完好﹐文詞字札﹐奇古可喜。元祐間﹐張蕓叟侍郎﹑黃魯直學士﹐皆以今文訓釋之﹐然小有異同。』」

司空圖曰「文之難﹐而詩之難尢難﹐古今之諭多矣﹐而愚以爲辧於味而後可以言詩也。江嶺之南﹐凡是資於適口者﹐若醋非不酸也﹐止於酸而已﹔若鹽非不咸也﹐止於咸而已。華之人所以充饑而遽輟者﹐知其鹹酸之外﹐醇美者有所乏耳。彼江嶺之人﹐習之而不辧也﹐宜哉。詩貫六義﹐則諷諭抑揚﹐渟蓄淵雅﹐皆在其間矣。然直叛所得﹐以格自奇﹐前輩諸集﹐亦不專工於此﹐矧其下者邪﹖王右丞﹑韋蘇州﹐澄澹精致﹐格在其中﹐豈妨於道學哉﹖賈閬仙誠有警句﹐視其全篇﹐意思殊餒﹐大抵寒澀﹐無可置才﹐而亦爲體之不備也。」苕溪漁隱曰「東坡云﹕『司空圖論詩曰﹕梅止於酸﹐鹽止於咸。飲食不可無鹽梅﹐而其美常在酸鹹之外。』此語與前語不同﹐蓋東坡潤色之﹐其語遂簡而當也。」

苕溪漁隱曰「韓子蒼云﹕『韋蘇州少時﹐以三衛郎事玄宗﹐豪縱不羈。』余因記《唐宋遺史》云﹕『韋應物赴大司馬杜鴻漸宴﹐醉宿驛亭﹐醒見二佳人在側﹐驚問之。對曰﹕郎中席上與司空詩﹐因令二樂妓侍寢。問記得詩否。一妓彊記﹐乃誦曰﹕髙髻雲鬟宮樣妝﹐春風一曲杜韋娘。司空見慣渾閒事﹐惱亂蘇州刺史腸。』觀此﹐則應物豪縱不羈之性﹐暮年猶在也。子蒼又云﹕『余觀蘇州爲性髙潔﹐鮮食寡欲﹐所居掃地焚香而坐。』此是《韋集》後王欽臣所作序﹐載《國史補》之語﹐但恐溢美耳。」

許彥周《詩話》云「韋蘇州詩﹕『落葉滿空山﹐何處尋行迹。』東坡用其韻曰﹕『寄語庵中人﹐飛空本無迹。』此非才不逮﹐蓋絕唱不當和也。如東坡《羅漢贊》﹕『空山無人﹐水流花開。』此八字﹐還許人再道否﹖」

孟浩然

苕溪漁隱曰「詩句以一字爲工﹐自然穎異不凡﹐如靈丹一粒﹐點石成金也。浩然云﹕『微云澹河漢﹐疏雨滴梧桐。』上句之工﹐在一『淡』字﹐下句之工﹐在一『滴』字。若非此二字﹐亦烏得而爲佳句哉﹖如《六一居士詩話》云﹕『陳舍人從易偶得《杜集》舊本﹐文多脫誤﹐至《送蔡都尉》云﹕身輕一鳥﹐其下脫一字。陳公因與數客論﹐各以一字補之。或云疾﹐或云落﹐或雲起﹐或云下﹐或云度﹕莫能定。其後得一善本﹐乃是身輕一鳥過。陳公嘆服。余謂陳公所補數字不工﹐而老杜一過字爲工也。』又如《鐘山語錄》云﹕『暝色赴春愁。下得赴字最好﹐若下起字﹐便是小兒語也。無人覺來往。下得覺字大好。足見吟詩﹐要一兩字工夫。』觀此﹐則知余之所論﹐非鑿空而言也。」

《復齋漫錄》云「顏之推《家訓》云﹕『《羅浮山記》﹕望平地樹如薺。』故戴嵩詩﹕『長安樹如薺。』有人《詠樹詩》﹕『遙望長安薺。』此耳學之過也。余因讀浩然《秋登萬山詩》﹕『天邊樹若薺﹐江畔洲如月。』乃知孟眞得嵩意。」

苕溪漁隱曰「浩然《夜歸鹿門寺歌》云﹕『山寺鳴鐘晝已昏﹐漁梁渡頭爭渡喧。人隨沙岸向江村﹐余亦乘舟歸鹿門。』不若岑參《巴南舟中卽事詩》云﹕『渡口欲黃昏﹐歸人爭渡喧。』岑詩語簡而意盡﹐優於孟也。」

許彥周《詩話》云「岑參詩﹐亦自成一家。蓋嘗從封常淸軍﹐其記西域異事甚多﹐如《優缽羅花歌》《熱海行》﹐古今傳記所不載者也。」

皮日休云「明皇世﹐章句之風﹐大得建安體﹐論者推李翰林﹑杜工部爲尢。介其間能不愧者﹐惟吾鄕之孟先生也。先生之道﹐遇景入韻﹐不拘奇抉異﹐令齷齪束人口者﹐涵涵然有平大之風﹐若公輸氏當巧而不用者也。北齊美蕭愨﹝「愨」原誤「懿」﹐今據《北齊書文苑傳》攺。﹞『芙蓉露下落﹐楊柳月中疏。』先生有『微雲淡河漢﹐疏雨滴梧桐。』樂府美王融『殘日霽沙嶼﹐淸風動髙泉。』先生則有『气蒸云夢澤﹐波撼嶽陽城。』謝脁之詩句精者﹕『露濕寒塘艸﹐月映淸淮流。』先生則有『荷風送香气﹐竹露滴淸音。』此與古人爭勝於毫釐也。稱是者眾﹐不可悉數。嗚呼﹐先生之道﹐復何言邪﹗謂乎貧﹐則天爵於身﹔謂乎死﹐則不朽於文。爲士之道﹐亦已至矣。先生﹐襄陽人也。日休﹐襄陽人﹐旣慕其名﹐睹其貌﹐蓋思文王則嗜昌歜﹐思仲尼則師有若﹕吾於先生見之矣。」苕溪漁隱曰「『露濕寒塘艸﹐月映淸淮流。』此以爲謝脁詩。《東觀餘論》以爲何遜詩。東觀見《何遜集》而云之﹔則日休以爲謝脁詩﹐恐誤也。」

許彥周《詩話》云「六朝人之詩﹐不可不熟讀。如『芙蓉露下落﹐楊柳月中疏。』鍛煉至此﹐自唐以來﹐無人能及者。退之云﹕『齊梁及隋陳﹐眾作等蟬噪。』此語﹐吾不敢譏﹐亦不敢從。」

苕溪漁隱曰「山谷《題浩然畫像詩》﹐平生出處事迹﹐悉能道盡﹐乃詩中傳也。其詩云﹕『先生少也隱鹿門﹐爽气洗盡塵埃昏。賦詩眞可淩鮑謝﹐短褐豈愧公卿尊。故人私邀伴禁直﹐誦詩不顧龍鱗逆。風雲感會𨿽有時﹐顧此定知毋枉尺。襄江渺渺泛淸流﹐梅殘臘月年年愁。先生一往今幾秋﹐往來誰復釣槎頭。』」卷第十卷

第十

韓退之

苕溪漁隱曰「《蔡寬夫詩話》云﹕『退之陽山之貶﹐史書不載所由。以其詩考之﹐亦爲王叔文﹑韋執誼等所排。所謂伾文未揃崖州熾﹐𨿽得赦宥常愁猜是也。』余閱洪慶善《韓子年譜》﹐然後知寬夫《詩話》之謬也。《年譜》云﹕『貞元十九年﹐自博士拜監察禦史。是時﹐有詔以旱饑蠲租之半﹐有司徵愈急﹐公與張署﹑李方叔上疏言關中天下根本﹐民急如是﹐請寬民徭﹐而免田租之獘。天子惻然﹐卒爲幸臣所讒﹐貶連州陽山令。幸臣﹐李實也。』《進學解》云﹕『暫爲禦史﹐遂竄南夷。』《祭張署文》云﹕『貞元十九﹐君爲禦史﹐余以無能﹐同詔並峙。余戇而狂﹐午未三紀。』又云﹕『我落陽山﹐以尹鼯猱﹔歲斃寒凶﹐雪虐風饕。』《縣齋有懷》云﹕『捐軀辰在丁﹐鍛翮時方蠟。』蠟祭﹐十二月也﹔辰在丁﹐其奏疏之日乎﹖史云公上章數千言﹐論宮市。徳宗怒﹐貶陽山令。疏今不傳。《寄王翰林詩》云﹕『拜疏移閤門﹐爲忠寧自謀。天子惻然感﹐司空嘆綢繆。謂言卽施設﹐乃返遷炎州。』公之被絀﹐坐論此兩事也。司空﹐卽杜佑﹐是年拜檢校司空同中書門下平章事。又云﹕『同官盡才俊﹐偏善柳與劉。或慮語言泄﹐傳之落冤讎。』宗元﹑禹錫﹐與公同爲禦史﹐劉﹑柳方進用﹐則公被絀宜矣。」

苕溪漁隱曰「《昌黎集》中﹐酬贈張十一功曹署詩頗多﹐而署詩絕不見﹐惟《韓子年譜》載其一篇﹐云﹕『九疑峯畔二江前﹐戀闕思鄕日抵年。白簡趨朝曾並命﹐蒼梧左宦亦聯翩。鮫人遠泛漁舟火﹐鵩鳥閒飛霧裏天。渙汗幾時流率土﹐扁舟西下共歸田。』署與退之同爲禦史﹐又同遷謫﹐故詩中皆言之。退之答署詩云﹕『山淨江空水見沙﹐哀猿啼處兩三家。篔簹競長纖纖筍﹐躑躅初開艷艷花。未報恩波知死所﹐莫令炎瘴送生涯。吟君詩罷看雙鬢﹐斗覺霜毛一半加。』又有祭署文云﹕『我落陽山﹐君飄臨武。君止於縣﹐我又南逾。』臨武屬郴州﹐在陽山之北。二詩皆此時作也。」

《藝苑雌黃》云「退之有《示侄孫湘詩》﹕『一封朝奏九重天﹐夕貶潮陽路八千。本爲聖明除獘事﹐肯將衰朽惜殘年。雲橫秦嶺家何在﹐雪擁藍關馬不前。知汝遠來應有意﹐好收吾骨瘴江邊。』余按《酉陽雜俎》言﹕『韓愈侍郎有疏從子侄﹐自江淮來﹐年少狂率﹐韓貴之。拜謝曰﹕某有一藝﹐恨叔不知。因指階前牡丹曰﹕叔要此花靑黃紫赤﹐惟命也。韓大奇之﹐遂給所須試之﹐乃豎箔掘窠﹐賫紫粉朱紅﹐且暮治其根﹐凡七日﹐塡坑﹐白叔曰﹕恨校遲一月。時冬初也﹐牡丹本紫﹐及花發﹐色白紅歷綠﹐每朵有一聯詩﹐字色分明﹐乃韓出關時詩﹐一韻曰﹕雲橫秦嶺家何在﹐雪擁藍關馬不前。韓大驚異。後辭歸江淮﹐竟不願仕。』段成式所載如此。及觀劉斧《靑瑣》﹐亦記此事﹐云﹕『湘落魄不覊﹐公勉之令學﹐嘗作詩獻公﹐有解造逡巡酒﹐能開頃刻花之句。公戲之曰﹕汝能奪造化之工以開花乎﹖湘遂聚土覆盆﹐良久﹐曰﹕花已發矣。舉盆﹐乃碧花數朵。細視之﹐花葉間有金字﹐乃詩一聯。公未曉詩意。湘曰﹕事久方驗。公後以言佛骨貶潮陽﹐一日塗中遇雪﹐俄有一人冒雪而來﹐乃湘也。曰﹕公憶向花上之句乎﹖詢地名﹐卽藍關也。公嗟嘆久之﹐命筆續成全篇。』二說不同﹐如《雜俎》之言﹐則花上一聯﹐乃韓公舊句﹔如《靑瑣》之言﹐則花上一聯﹐本非韓公語﹐韓特續成之耳。《雜俎》言指階前牡丹﹐治其根﹔《靑瑣》言聚土覆盆種花﹐二說不知何者爲是。竊意段成武當時蓋有所受之﹐劉斧特互竄其說而已。東坡嘗有《冬日牡丹詩》﹕『使君要見藍關詠﹐須倩韓郎爲染根。』正用《酉陽雜俎》故事。又按﹕《續仙傳》﹕『殷七七﹐字文祥﹐嘗醉歌云﹕琴彈碧玉軫﹐鑪煉白丹砂。解造逡巡酒﹐能開頃刻花。』則此詩亦非韓湘作。」

《韓子年譜》云「《瀧吏詩》﹕『南行逾六旬﹐始下昌樂瀧。』又云﹕『下此三千里﹐有州始名潮。』公以正月十四日去國﹐行逾六旬﹐三月幾望矣﹐遂以二十五日至潮﹐則是十許日行三千里﹐蓋瀧水湍急故也。歐陽文忠公云﹕『《韶州圖經》﹕樂昌縣西一百八十里武溪﹐驚湍激石﹐流數百里。按武水源出郴州臨武縣﹐其俗謂水湍峻爲瀧。劉仲章者﹐前爲樂昌令﹐余初以《韓集》云昌樂瀧﹐疑其謬﹐乃攺從樂昌。仲章云﹕不然。縣名樂昌﹐而瀧名昌樂﹐其舊俗所傳如此﹐《韓集》不誤也。』」

許彥周《詩話》云「退之《聽穎師彈琴詩》云﹕『浮雲柳絮無根蒂﹐天地闊遠隨飛揚。』此泛聲也﹐謂輕非絲﹐重非木也。『喧啾百鳥羣﹐忽見孤鳳凰。』泛聲中寄指聲也。『躋攀分寸不可上』﹐吟繹聲也。『失勢一落千丈彊』﹐順下聲也。僕不曉音﹐聞之善琴者云﹕﹝「聞」原作「問」﹐今據宋本校攺。﹞『此數聲最難工。』自文忠公與東坡論此詩﹐作《聽琵琶詩》後﹐往往隨例云云。柳下惠則可﹐吾則不可﹐故特論之﹐少爲退之雪冤。」

《古今詩話》云「『呢呢兒女語﹐燈火夜微明。恩冤爾汝﹐來去彈指淚和聲。忽變軒昂勇士﹐一鼓塡然作气﹐千里不畱行。回首暮雲遠﹐飛絮攪靑冥。眾禽裏﹐眞彩鳳﹐獨不鳴。躋攀寸步千險﹐一落百尋輕。煩子指間風雨﹐置我腸中冰炭﹐坐起不能平。攜手從歸去﹐無淚與君傾。』曲名《水調歌頭》﹐東坡居士聽琵琶而作也。舊都野人曰﹕『此詞自外取意﹐﹝「自」原作「句」﹐今據宋本﹑徐鈔本校攺。﹞無一字染著﹐後學卒未到其閫域。反復味之﹐見居士之文采竊處。呢呢兒女語﹐取白樂天小弦切切如私語意。忽變軒昂勇士﹐一鼓塡然作气﹐千里不畱行。便是銀瓶乍破水漿迸﹐鐵騎突出刀槍鳴。攜手從歸去﹐無淚與君傾。則又翻江州司馬靑衫濕公案也。』子瞻凡爲文﹐非徒虛語。寸步千險﹐一落百尋輕之句﹐皆自諭耳。後人吟詠﹐患思而不得﹔旣得之﹐爲題意纏縛﹐不解點化者多矣。」﹝「纏縛」宋本﹑徐鈔本作「膠縛」。﹞苕溪漁隱曰「東坡嘗因章質夫家善琵琶者﹐乞歌詞﹐取退之《聽穎師琴詩》﹐稍加檃括﹐使就聲律﹐與《水調歌頭》以遺之。其自序云﹕『歐公謂退之此詩最奇麗﹐然非聽琴﹐乃聽琵琶耳。余深然之。』舊都野人乃謂此詞自外取意﹐無一字染著。彼蓋不曾讀退之詩﹐妄爲此言也。又謂居士之文采竊處﹐取白樂天琵琶行意﹐此尢可絕倒也。」

苕溪漁隱曰「《後山詩話》謂﹕『六一居士聞杜彬彈琵琶﹐作詩云﹕坐中醉客誰最賢﹖杜彬琵琶皮作弦。自從彬死世莫傳。皮弦世未有也。』丙戌歲﹐居苕溪﹐暇日因閱《酉陽雜俎》﹐云﹕『開元中﹐段師能彈琵琶用皮弦﹐賀懷智破撥彈之﹐不能成聲。』因思永叔﹑無己皆不見此說﹐何也﹖」

《復齋漫錄》云「元微之詩﹕『爾生不我待﹐我願裁爲琴。宮弦春似君﹐君若春日臨。商弦廉似臣﹐臣作旱天霖。』蓋取《史記》﹕『騶忌子聞齊威王鼓琴而爲說曰﹕大弦濁以春溫者﹐君也﹔小弦廉折以淸者﹐相也。』《西淸詩話》乃云﹕『吳僧義海琴妙天下﹐而東坡聽惟賢琴﹐有大弦春溫和且平﹐小弦廉折亮以淸之句。』至謂東坡未知琴趣﹐不獨琴爲然﹔殊不知亦取騶琴之事耳﹐可謂不學。」

《藝苑雌黃》云「《寰宇記》言﹕『溧水縣中山又名獨山﹐在縣東南十里﹐不與羣山連接。古老相傳﹐中山有白兔﹐世稱爲筆最精。』韓退之《毛穎傳》云﹕『惟居中山者﹐能繼父祖業。』李太白《懷素艸書歌》云﹕『筆鋒殺盡中山兔。』得非此乎﹖比觀張文潛《明道雜誌》﹐首載白樂天《紫毫筆詩》云﹕『宣城石上有老兔﹐食竹飲泉生紫毫。』余守宣﹐問筆工﹕『毫用何處兔﹖』答云﹕『皆陳﹑亳﹑宿州客所販。宣自有兔﹐毫不堪用。蓋兔居原田則毫全﹐以出入無傷也。宣兔居山中﹐出入爲荊棘樹石所傷﹐毫例短禿。』則白詩所云非也。白公宣州發解進士﹐宜知﹐偶不問耳。予按《北戶錄》說兔毛處云﹕『宣城歲貢靑毫六兩﹐紫毫三兩。』其後又云﹕『王羲之嘆江東下濕﹐兔毫不及中山。』由是而言﹐則宣城亦有兔毫﹐要之不及北方者勁健可用也。然則《毛穎傳》﹑李太白詩所言中山﹐非溧水之中山﹐明矣。」

《復齋漫錄》云「荊公不以退之爲是﹐故其詩云﹕『力去陳言誇末俗﹐可憐無補費精神。』《送吳使君潮州詩》﹕『不必移鱷魚﹐詭怪以疑民。有若大顚者﹐髙才能動人。亦勿與爲禮﹐聽之汩彜倫。』《韓子年譜》云﹕『《與孟簡書》言﹕潮州時有一老僧﹐號大顚﹐頗聰明識道理。遠地無可與言者﹐故自山召至州郭﹐畱數十日。及祭神海上﹐遂造其廬。及來袁州﹐畱衣服爲別﹐乃人之情﹐非崇信其法﹐求福田利益也。』東坡云﹕『退之喜大顚﹐如喜文暢﹑澄觀之意。而世妄撰退之與顚書﹐其詞凡鄙。有一士人﹐又於其末題云﹕歐陽永叔謂此文非退之莫能及﹐此又誣永叔也。』近世所傳《退之別傳》﹐載公與大顚往復之語﹐深詆退之。其言多近世經義之說﹐又於其末作永叔《跋》云﹕『使退之復生﹐不能自解免。』吾友吳源明云﹕『徐君平見介甫不喜退之﹐故作此文耳。』」

苕溪漁隱曰「《雪浪齋日記》云﹕『退之聯句﹐古無此法﹐自退之斬新開辟則非也。』」

《韓子年譜》云「《石鼎聯句詩》﹐或云皆退之所作﹐如《毛穎傳》﹐以文滑稽耳。軒轅寓公姓﹐彌明寓公名。侯喜﹑師服皆其弟子也。余曰﹕不然。公與諸子嘲戲﹐見於詩者多矣。皇甫湜不能詩﹐則曰『倚摭糞壤間』﹐孟郊苦思﹐則曰『腸肚鎭煎炒』﹐樊宗師語澀﹐則曰『辭慳義卓闊』﹐止於是矣﹔不應譏誚輕薄之如是甚也。且序云﹕『衡山道士軒轅彌明貌極醜﹐白須黑面﹐長頸而髙結﹐喉中又作楚語﹐年九十餘。』此豈亦退之自謂邪﹖予同年李道立云﹕『嘗見唐人所作《賈島碣》云﹕《石鼎聯句》所稱軒轅彌明﹐卽君也。島範陽人﹐彌明衡山人。島本浮屠﹐而彌明道士。附會之妄﹐無可信者。』獨《仙傳拾遺》有《彌明傳》﹐𨿽祖述退之之語﹐亦必有是人矣。」

許彥周《詩話》云「聯句之盛﹐退之﹑東野﹑李正封也。《城南聯句》云﹕『紅皺曬檐瓦﹐黃團系門衡。』是說甘棗與瓜蔞﹐讀之想見西北村落間气象。《徵蜀聯句》云﹕『刑神吒犛旄﹐陰焰颭犀札。』盡雕刻之工﹐而語仍壯。李正封善押韻﹐如《從軍聯句》押『大水沙囊涸』﹐皆不可及。」苕溪漁隱曰「東坡《遊蜀岡次蘇伯固韻詩》﹐造語全效退之《城南聯句》。其詩云﹕『新苗未沒鶴﹐老葉初翳蟬。綠渠浸麻水﹐白板燒松煙。笑窺有紅頰﹐醉臥皆華巓。﹝「華」原作「峯」﹐今據宋本﹑徐鈔本校攺。﹞家家機杼鳴﹐樹樹梨棗懸。』𨿽退之筆力﹐殆無以過之。」

《復齋漫錄》云「《冷齋夜話》謂﹕山谷言退之詩﹕『喚起窗全曙﹐催歸日未西。無心花裏鳥﹐更與盡情啼。』爲兒時不能解其意﹐後年五十八﹐出峽時春曉﹐方悟『喚起』『催歸』﹐二禽名也。喚起聲如絡緯﹐圓轉淸亮﹐偏於春曉鳴﹐江南謂之春喚。凡此﹐皆《夜話》所載山谷語也。予嘗讀唐《顧渚茶山記》曰﹕『顧渚山中﹐有鳥如鸜鵒而色蒼﹐每至正月二月﹐作聲曰春起也。至三月四月﹐曰春去也。采茶人呼爲喚春鳥。』﹝「茶」原作「花」﹐今據宋本﹑徐鈔本校攺。﹞然則『喚起』之名﹐唐人已說矣﹔豫章不舉以爲證﹐何邪﹖」

苕溪漁隱曰「《感春詩》﹕『辛夷花髙開最先。』洪慶善注云﹕『辛夷髙數丈﹐江南地暖﹐正月開﹔北地寒﹐二月開。初發如筆﹐北人呼爲木筆。其花最早﹐南人呼爲迎春。』余觀木筆﹑迎春﹐自是兩種。木筆色紫﹐迎春色白。木筆叢生﹐二月方開﹔迎春樹髙﹐立春已開。然則辛夷﹐乃此花耳。」

《藝苑雌黃》云「《筆談》言﹕『士人文章中﹐多言前榮。屋翼謂之榮﹐東西注屋則有之﹐未知前榮安在﹖』予嘗觀韓退之《示兒詩》﹕『前榮饌賓親﹐冠婚之所於。』果如存中之言﹐則退之亦誤矣。又考王元長《曲水詩序》云﹕『負朝陽而抗殿﹐跨靈沼以浮榮。』五臣注則以榮爲屋檐﹐一名樀﹐一名宇﹐卽屋之四垂也﹔又謂之楣﹐又謂之梠﹐《集韻》云﹕『屋梠之兩頭起者爲榮。』其謂之翼﹐則言櫚宇之翼張﹐如翚斯飛耳。故《禮記》言﹕洗當東榮。又言﹕升自東榮﹐降自西北榮。《上林賦》云﹕『偓佺之徒﹐暴於南榮。』則所謂榮者﹐東西南北皆有之矣。故李華《含元殿賦》又有『風交四榮』之說。由是而言﹐則沈氏《筆談》未爲確論。」

東坡云「退之詩﹕『我生之辰﹐月宿南斗。』乃知退之磨蠍爲身宮﹐而僕乃取磨蠍爲命﹐平生多得謗譽﹐殆是同病也。」

苕溪漁隱曰「『天街小雨潤如酥﹐艸色遙看近卻無。最是一年春好處﹐絕勝煙柳滿皇都。』此退之《早春詩》也。『荷盡已無擎雨蓋﹐菊殘猶有傲霜枝。一年好景君須記﹐最是橙黃橘綠時。』此子瞻《初冬詩》也。二詩意思頗同﹐而詞殊皆曲盡其妙。」

《韓子年譜》云「舊史言﹕《淮西碑》多敍裴度事﹐時先入蔡州﹐李愬功第一。愬不平之﹐詔令磨愈文﹐命翰林學士段文昌重撰文勒石。故李義山詩云﹕『帝曰汝度功第一﹐汝從事愈宜爲辭。句奇語重諭者少﹐讒之天子言其私。長繩百尺拽碑倒﹐粗沙大石相磨治。』東坡嘗於邸捨壁間見一詩云﹕『淮西功徳冠吾唐﹐吏部文章日月光。千載斷碑人膾炙﹐不知世有段文昌。』或曰﹕此詩東坡作。蓋東坡嘗作《上淸宮記》﹐蔡元長磨之別自書撰﹐故云耳。」許彥周《詩話》云「李義山詩﹐字字鍛煉﹐用事宛約﹐仍多近體。惟《韓碑詩》一首是古體﹐有曰『塗抹《堯典》《舜典》事﹐點竄《淸廟》《生民》詩』﹐豈立段碑時躁辭邪﹖」

《歷代確論》載沈顏《登華旨》曰「嘗讀李肇《國史補》云﹕『韓文公登華嶽之巓﹐頗視其險絕﹐恐栗度不可下﹐乃發狂慟哭而欲縋﹐遺書爲訣﹐且譏好奇之過也如是。』沈子曰﹕吁﹗是不諭文公之旨邪﹖夫仲尼之悲麟﹐悲不在麟也﹔墨翟之泣絲﹐泣不在絲也。且阮籍縱車於途﹐途窮輒慟﹐豈始慮不至邪﹖蓋假事諷時﹐致意如此耳。前賢後賢﹐道豈相遠﹖文公憤趣榮貪位者﹐若陟懸崖﹐險不能止﹐俾至身危踣蹶﹐然後嘆不知稅駕之所﹐焉可及矣﹗悲夫﹗文公之旨﹐微沈子﹐幾晦乎﹖」《藝苑雌黃》云「謝無逸作《讀李肇國史補》一篇﹐謂肇之言﹐爲不合於理。其論韓退之登華山窮絕處﹐下視不可返﹐則發狂慟哭﹐此尢不足信。𨿽婦人童子﹐且知愛其身﹐不忍快一時之欲﹐以傷其生。嗚呼﹐而謂退之賢者爲之邪﹖觀其貽書諫張僕射云﹕『馳馬擊球﹐猶恐顚頓﹐而至於殞命。』使退之妄人也﹐則爲此言而可﹔若誠賢者也﹐﹝「也」字原無﹐今據宋本﹑徐鈔本校補。﹞則必能踐其言﹐其不肯窮筋力﹐登髙臨深﹐以取危墜之憂﹐亦明矣。豈肇傳之誤也﹖何其信退之之不篤也﹖予謂無逸此語﹐謂之愛退之可也﹐謂之熟退之之文﹐則未也。登華之事﹐退之嘗載於其詩云﹕『洛邑得休告﹐華山窮絕陘。倚巖睨海浪﹐引袖拂天星。磴蘚澾拳局﹐梯飆颭伶俜。悔狂已咋指﹐垂誡仍鐫銘。』觀此﹐則發狂慟哭﹐不可謂之無也。肇書此於《國史補》﹐蓋實錄耳。豈無逸未嘗見退之之詩乎﹖沈顏作《聱書》﹐其說亦與無逸相類。而《東軒筆錄》嘗辧之矣﹐豈無逸亦未之見乎﹖﹝「之見」原作「見之」﹐今據宋本﹑徐鈔本乙正。﹞予恐學者信無逸之言﹐遂以李肇爲妄﹐故復著此說。」

許彥周《詩話》云「退之詩﹕『酩酊馬上知爲誰。』此七字﹐用意悲哀﹐過於慟哭。又詩云﹕『銀燭未消窗送曙﹐金釵半醉坐添春。』殊不類其爲人。乃知能賦梅花﹐不獨宋廣平耳。」

《文昌雜錄》云「《永正行》﹕『公然白日受賄賂﹐火齊磊落堆金盤。』《南史》﹕中天竺國說火齊狀如雲母﹐色如紫金﹐有光耀﹐別之則如蟬翼﹐﹝「別」原作「列」﹐今據宋本校攺。﹞積之則如紗縠之重沓。又王子年《拾遺記》﹕『董偃嘗臥延淸之室﹐上設火齊屏風。』所謂磊落﹐亦珠琲之謂也。」

苕溪漁隱曰「學者欲博讀異書。余謂退之《進學解》云﹕『上窺姚姒﹐渾渾無涯。周誥殷盤﹐佶屈聱牙。《春秋》謹嚴﹐《左丘》浮誇。《易》奇而法﹐《詩》正而葩。下逮《莊》《騷》﹐太史所錄。子云﹑相如﹐同工異曲。』若只讀此足矣﹐何必多嗜異書﹖」﹝宋本此條在許彥周《詩話》條前。﹞卷第十一卷

第十一

柳子厚

苕溪漁隱曰「子厚《聞鶯詩》云﹕『一聲夢斷楚江曲﹐滿眼故園春艸綠。』其感物懷土﹐不盡之意﹐備見於兩句中﹐不在多也。」

《藝苑雌黃》云「閩廣有木名榕﹐《子厚集》有《柳州二月榕葉落盡詩》云﹕『山城雨過百花盡﹐榕葉滿庭鶯亂啼。』東坡詩云﹕『疏雨蕭蕭作晚涼﹐臥聞榕葉響長廊。』又云﹕『笑說南荒底處所﹐一作「好」。只今榕葉下庭臯。』卽此木也。其木大而多陰﹐可蔽百牛﹐故字書有寬庇廣容之說。《集韻》﹔『榕初生如葛藟緣木﹐後乃成樹﹐枝下著地﹐又復生根﹐異於他木。』比觀余襄公靖詩﹕『有語嫌雙燕﹐無虞羨大槦。』注云﹕『橫蔭數畝﹐﹝「蔭」原作「陰」﹐今據宋本﹑徐鈔本校攺。﹞斤斧不加。』正說此木﹐又用槦字。按字書﹕『樢槦﹐木中箭笴。』似非此榕﹐豈襄公之誤歟﹖按韻﹐榕又祥容切﹐卽古文松字﹐與此榕木又不同。」

《復齋漫錄》云「子厚《寄劉夢得詩》﹕『書成欲寄庾安西﹐紙背應勞手自題﹐聞道近來諸子弟﹐臨池尋已厭家雞。』蓋其家有右軍書﹐每紙背庾翼題云﹕『王會稽六紙。』其詩謂此也﹐故夢得有酬家雞之贈﹐乃答前詩﹐非子厚作也。其中有『柳家新樣元和腳』﹐人竟不曉﹐髙子勉舉以問山谷﹐山谷云﹕『取其字制之新。昔元丰中﹐晁無咎作詩文極有聲﹐陳無己戲之曰﹕聞道新詞能入樣﹐湘州紅纈鄂州花。蓋湘州纈鄂州花也。則柳家新樣元和腳者﹐其亦此類歟。』余頃見徐仙者效山谷書﹐而無己以詩寄之曰﹕『蓬萊仙子補天手﹐筆妙詩淸萬世功﹐﹝「淸」宋本﹑徐鈔本作「情」。﹞肯學黃家元祐腳﹐信知人厄匪天窮。』則知山谷之言無可疑。最後見東坡《柳氏求筆迹詩》﹕『君家自有元和手﹐莫厭家雞更問人。』其理𨿽同﹐但手字爲異。」

許彥周《詩話》云「楊華旣奔梁﹐元魏胡武靈後作《楊白華歌》﹐令宮人連臂踏之﹐聲甚淒斷。子厚《樂府》云﹕『楊白華﹐風吹渡江水﹐坐令宮樹無顏色﹐搖蕩春光千萬里。茫茫曉日下長秋﹐哀歌未斷城鴉起。』言婉而情深﹐古今絕唱也。」

《復齋漫錄》云「東坡論子厚詩『盛時一失貴反賤﹐桃笙葵扇安可常』﹐不知桃笙爲何物。偶閱《方言》﹕『簟﹐宋魏之間謂之笙。』乃悟桃笙以桃竹爲簟也。余按唐萬年尉段公路《北戶錄》云﹕﹝「戶」原作「方」﹐今攺。﹞『瓊州出紅藤簟﹐《方言》謂之笙﹐或曰蘧篨﹐亦曰行唐。』沈約《奏彈歙令仲文秀恣橫》云﹕『令吏輸六尺笙四十領。』何東坡忘之邪﹖」苕溪漁隱曰「劉夢得詩﹕『蕙風香麈尾﹐月露濡桃笙。』」

司空圖云「金之精淸﹐故其聲皆可辧也﹐豈淸於磬而渾於鐘哉﹖然則作者爲文爲詩﹐才格亦可見﹐豈當善於彼而不善於此邪﹖愚觀文人爲詩﹐詩人爲文﹐始皆系其所尙﹐所尙旣專﹐則搜研愈至﹐故能炫其工於不朽﹐亦猶力巨而斗者﹐所持之器各異﹐而皆能濟膝以爲勍敵也。予嘗覽韓吏部歌詩累百首﹐其驅駕气勢﹐若掀雷決電﹐撐抉於天地之垠﹐物狀其變﹐不得鼓舞而徇其呼吸也。其次皇甫湜祠部云﹕文集外所作﹐以爲遒逸﹐非無意於深密﹐蓋未或遑耳。今於華下﹐方得柳詩﹐味其探搜之致﹐亦深遠矣﹐俾其窮而克壽﹐抗精極思﹐則固非瑣瑣者可輕擬議其優劣。又嘗睹杜子美《祭太尉房公文》﹐李太白《佛寺碑贊》﹐宏拔淸厲﹐乃其歌詩也。張曲江五言沈鬱﹐亦其文章也﹐豈相傷哉﹗噫﹐後之學者褊淺﹐片詞只句﹐未能自辧﹐巳側目相詆訾矣﹐痛哉﹗因題《柳集》之末﹐庶俾後之詮評者﹐罔惑偏說﹐以蓋其全功。」苕溪漁隱曰「《詩眼》云﹕『子厚詩尢深遠難識﹐前賢亦未推重。』予觀司空圖此語﹐則知《詩眼》之言爲妄發矣。」

許彥周《詩話》云「古人文章﹐不可輕易﹐須反復熟讀﹐加意思索﹐庶幾其見之。東坡《送安惇詩》﹕『舊書不厭百回讀﹐熟讀深思子自知。』僕嘗以此語銘座右而書諸紳也。東坡在海外﹐﹝「坡」原作「波」﹐今攺。﹞方盛稱柳州詩﹔後嘗有人得罪過海﹐見黎子云秀才﹐說海外絕無書﹐適其家有柳文﹐東坡日夕玩味。嗟乎﹐𨿽東坡觀書﹐亦須著意研窮﹐方見用心處邪﹗」

東野浪仙

《雪浪齋日記》云「東野《秋懷》詩奇妙﹐『棘枝風哭酸﹐桐葉霜顏槁﹐虫老幹鐵鳴﹐獸驚孤玉咆』﹐全似聯句中造語。」

《復齋漫錄》云「前輩使白水事﹐例作一意﹐不可不辧。《魯僖公二十四年傳》曰﹕『所不與舅氏同心者﹐有如白水。』此以色言。漢廣郡有白水縣﹐此以地言。止是一意也。故潘寄仁詩曰﹕『白水過庭激﹐綠槐夾門植。』杜子美詩﹕『黃雲髙未動﹐白水巳揚波。』又云﹕『捲簾惟白水﹐隱幾亦靑山。』至許渾﹑孟郊則不然﹐許《贈王居士》云﹕『雨中耕白水﹐云外斫靑山。』郊云﹕『種稻耕白水﹐負郭斫靑山。』靑山則止謂山之靑﹐而白水在魏田制曰白田﹐收至千餘斛﹐水田收數十斛﹔於此當作兩事﹐旣是兩意﹐則非其對。」

許彥周《詩話》云「退之詩﹕『橫空盤硬語﹐妥帖力排奡。』蓋能殺縛事實與意義合最難﹐能知其難﹐則可與論詩矣。此所以稱東野也。」

《六一居士詩話》云「賈島《哭柏巖禪師詩》﹕『寫畱行道影﹐焚卻坐禪身。』時謂燒殺活和尙﹐此可笑也。若『步隨靑山影﹐坐學白塔骨』﹐又『獨行潭底影﹐數息樹邊身』﹐皆是島詩﹐何精粗頓異也。」苕溪漁隱曰「余於此兩聯﹐但各取一句而已。『坐學白塔骨』﹐可見禪定之不動﹐『獨行潭底影』﹐可見形影之淸孤﹐島嘗爲衲子﹐故有此枯寂气味形之於詩句也。」

許彥周《詩話》云「東坡《祭柳子玉文》﹕『郊寒島瘦﹐元輕白俗。』此語具眼。客見詰曰﹕『子盛稱白樂天﹑孟東野詩﹐又愛元微之詩﹐而取此語﹐何也﹖』僕曰﹕『論道當嚴﹐取人當恕。此八字﹐東坡論道之語也。』」

玉川子

《藝苑雌黃》云「玉川子有《謝孟諫議惠茶歌》﹐範希文亦有《鬥茶歌》﹐此二篇皆佳作也﹐殆未可以優劣論。然玉川歌云﹕『至尊之餘合王公﹐何事便到山人家。』而希文云﹕『北苑將期獻天子﹐林下雄豪先斗美。』若論先後之序﹐則玉川之言差勝﹔𨿽然﹐如希文豈不知上下之分者哉﹖亦各賦一時之事耳。」

苕溪漁隱曰「《藝苑》以盧範二篇茶歌皆佳作﹐未可優劣論﹐今錄全篇。余謂玉川之詩﹐優於希文之歌﹐玉川自出胸臆﹐造語穩貼﹐得詩人句法﹔希文排比故實﹐巧欲形容﹐宛成有韻之文﹐是果無優劣邪﹖玉川《走筆謝孟諫議惠新茶》云﹕『日髙丈五睡正濃﹐將軍打門驚周公﹐口云諫議送書信﹐白絹斜封三道印。開緘宛見諫議面﹐手閱月團三百片。聞道新年入山裏﹐蟄虫驚動春風起。天子須嘗陽羨茶﹐百艸不敢先開花。仁風暗結珠琲瓃﹐先春抽出黃金芽。摘鮮焙芳旋封裹﹐至精至好且不奢。至尊之餘合王公﹐何事便到山人家﹖柴門反關無俗客﹐紗帽籠頭自煎喫。碧雲引風吹不斷﹐白花浮光凝碗麵。一碗喉吻潤﹔兩碗破孤悶﹔三碗搜枯腸﹐惟有文字五千卷﹔四碗發輕汗﹐平生不平事﹐盡向毛孔散﹔五碗肌骨淸﹔六碗通仙靈﹔七碗喫不得也﹐惟覺兩腋習習淸風生。蓬萊山﹐在何處﹖玉川子乘此淸風欲歸去。山上羣仙司下土﹐地位淸髙隔風雨。安得知百萬億蒼生命﹐墮在顚崖受辛苦﹗便爲諫議問蒼生﹐到頭合得蘇息否。』希文《和章岷從事鬥茶歌》云﹕『年年春自東南來﹐建溪先暖冰微開﹐溪邊奇茗冠天下﹐武夷仙人從古栽。新雷昨夜發何處﹐家家嬉笑穿雲去﹐露芽錯落一番榮﹐綴玉含珠散嘉樹。終朝采掇未盈襜﹐惟求精粹不敢貪﹐研膏培乳有雅制﹐方中圭兮圓中蟾。北苑將期獻天子﹐林下雄豪先斗美﹐鼎磨云外首山銅﹐瓶攜江上中泠水﹐黃金碾畔綠塵飛﹐紫玉甌心翠濤起﹐鬥茶味兮輕醍醐﹐鬥茶香兮薄蘭芷﹐其間品第胡能欺﹐十目視而十手指﹐勝若登仙不可攀﹐輸同降將無窮恥。吁嗟天產石上英﹐論功不愧階前蓂﹐來人之濁我可淸﹐千日之醉我可醒﹐屈原試與招魂魄﹐劉伶卻得聞雷霆﹐盧仝敢不歌﹐陸羽須作經﹐森然萬象中﹐焉知無茶星。商山丈人休茹芝﹐首陽先生休采薇﹐長安酒價減千萬﹐成都藥市無光輝﹐不知仙山一啜好﹐泠然便欲乘風飛。君莫羨花間女郎只鬥艸﹐贏得珠璣滿斗歸。』」

苕溪漁隱曰「唐茶惟湖州紫筍入貢﹐每歲以淸明日貢到﹐先薦宗廟﹐然後分賜近臣。紫筍生顧渚﹐在湖常二境之間﹐當采茶時﹐兩郡守畢至﹐最爲盛集。此蔡寬夫《詩話》之言也。蔡但知其一而不知其二﹐按陸羽《茶經》云﹕『浙西以湖州上﹐常州次。湖州生長興縣顧渚山中﹔常州生義興縣君山懸腳嶺北峯下。』唐《義興縣重修茶捨記》云﹕『義興貢茶非舊也。前此故禦史大夫李棲筠實典是邦﹐山僧有獻佳茗者﹐會客嘗之﹐野人陸羽以爲芬香甘辣﹐冠於他境﹐可薦於上。棲筠從之﹐始進萬兩﹐此其濫觴也。厥後因之﹐徵獻浸廣﹐遂爲任土之貢﹐與常賦之邦侔矣。』故玉川子詩云﹕『天子須嘗陽羨茶﹐百艸不敢先開花。』正謂是也。當時顧渚﹑義興皆貢茶﹐又鄰壤相接﹐白樂天守姑蘇﹐聞賈常州﹑崔湖州茶山境會﹐想羨歡宴﹐因寄詩云﹕『遙聞境會茶山夜﹐珠翠歌鐘俱繞身。盤下中分兩州界﹐燈前合作一家春。靑娥遞舞應爭妙﹐紫筍齊嘗各斗新。自數花時北窗下﹐蒲黃對酒病眠人。』唐袁髙爲湖州刺史﹐因修貢顧渚茶山﹐作詩云﹕『《禹貢》通遠俗﹐始圖在安人。後王失其本﹐職吏不敢陳。亦有姦佞者﹐因玆欲求伸。動至千金費﹐日使萬姓貧。我來顧渚源﹐得與茶事親。黎氓輟耕農﹐采掇實苦辛。一夫且當役﹐盡室皆同臻。捫葛上欹壁﹐蓬頭入荒榛。終朝不盈掬﹐手足皆鱗皴。悲嗟徧空山﹐艸木爲不春。陰嶺芽未吐﹐使曹牒已頻。心爭造化先﹐走挺麇鹿均。選納無日夜﹐搗聲昏系晨。眾功何枯櫨﹐俯視彌傷神。皇帝尙巡狩﹐東郊路多堙。周回繞天涯﹐所獻惟報勤。﹝「報」宋本﹑徐鈔本作「艱」。﹞況減兵革用﹐兼玆困疲民。未知供禦余﹐誰合分此珍。顧省忝邦守﹐有慚復因循。茫茫滄海間﹐丹憤何由申﹖』此詩古雅﹐得詩人諷諫之體﹐誠可尙也。」

《談苑》云「建州﹐陸羽《茶經》尙未知之﹐但言福建等十二州未詳﹔往往得之﹐其味極佳﹐江左近日方有蠟面之號﹐李氏別令取其乳作片﹐或號曰京挺﹑的乳及骨子等﹐每歲不過五六萬斤﹐迄今歲出三十餘萬斤﹐凡十品﹐曰﹕龍茶﹐鳳茶﹐京挺﹐的乳﹐石乳﹐頭金﹐白乳﹐蠟面﹐頭骨﹐次骨。龍茶以供乘輿﹐及賜執政親王長主﹐余皇族學士將帥皆鳳茶﹐舍人近臣賜京挺﹑的乳﹐館閣賜白乳。龍﹑鳳﹑石乳茶﹐皆太宗令造﹐江左有妍膏茶供禦﹐卽龍茶之品也。丁謂爲《北苑茶錄》三卷﹐備載造茶之始末﹐行於世。」

苕溪漁隱曰「建安北苑茶﹐始於太宗朝﹐太平興國二年﹐遣使造之﹐取像於龍鳳﹐以別庶飲﹐由此入貢。至道間﹐仍添造石乳。其後大小龍茶﹐又起於丁謂而成於蔡君謨。謂之將漕閩中﹐實董其事﹐賦《北苑焙新茶詩》﹐其序云﹕『天下產茶者﹐將七十郡半﹐每歲入貢﹐皆以社前火前爲名﹐悉無其實﹔惟建州出茶有焙﹐焙有三十六﹐三十六中﹐惟北苑發早而味尢佳﹐社前十五日卽采其芽﹐日數千工﹐聚而造之﹐逼社卽入貢﹐工甚大﹐造甚精﹐皆載於所撰《建陽茶錄》﹐仍作詩以大其事。』云﹕『北苑龍茶者﹐甘鮮的是珍﹐四方惟數此﹐萬物更無新。才吐微茫綠﹐初沾少許春﹐散尋縈樹徧﹐急采上山頻。宿葉寒猶在﹐芳芽冷未伸﹐茅茨溪口焙﹐籃籠雨中民﹐長疾勾萌並﹐開齋分兩均﹐帶煙蒸雀舌﹐和露疊龍麟。作貢勝諸道﹐先嘗只一人﹐緘封瞻闕下﹐郵傳渡江濱﹐特旨畱丹禁﹐殊恩賜近臣﹐啜爲靈藥助﹐用與上樽親。頭進英華盡﹐初烹气味醇﹐細香勝卻麝﹐淺色過於筠。顧渚慚投木﹐宜都愧積薪﹐年年號供禦﹐天產壯甌閩。』此詩敍貢茶頗爲詳盡﹐亦可見當時之事也。又君謨《茶錄序》云﹕『臣前因奏事﹐伏蒙陛下諭臣﹐先任福建轉運使日﹐所進上品龍茶﹐最爲精好。臣退念艸木之微﹐首辱陛下知鑑﹐若處之得地﹐則能盡其材。昔陸羽《茶經》﹐不第建安之品﹐丁謂《茶圖》﹐獨論采造之本﹐至於烹試﹐曾未有聞﹐輒條數事﹐簡而易明﹐勒成二篇﹐名曰《茶錄》。』至宣政間﹐鄭可簡以貢茶進用﹐久領漕計﹐創添續入﹐其數浸廣﹐今猶因之。細色茶五綱﹐凡四十三品﹐形制各異﹐共七千餘餅﹐其間貢新試新龍團﹑勝雪﹑白茶﹑禦苑﹑玉芽﹐此五品乃水揀﹐爲第一﹔余乃生揀﹐次之﹔又有粗色茶七綱﹐凡五品﹐大小龍鳳﹐並揀芽﹐悉入龍腦﹐和膏爲團餅茶﹐共四萬餘餅。東坡《題文公詩卷》云﹕『上人問我畱連意﹐待賜頭綱八餅茶。』卽今粗色紅綾袋餅八者是也。蓋水揀茶卽社前者﹐生揀茶卽火前者﹐粗色茶卽雨前者。閩中地暖﹐雨前茶已老而味加重矣。山谷《和陽王休點密雲龍詩》云﹕『小璧雲龍不入香﹐元丰龍焙承詔作。』今細色茶中﹐卻無此一品也。又有石門﹑乳吉﹑香口三外焙﹐亦隸於北苑﹐皆采摘茶芽﹐送官焙添造。每歲麋金共二萬餘緡﹐日役千夫﹐凡兩月方能迄事。第所造之茶不許過數﹐入貢之後市無貨者﹐人所罕得。惟壑源諸處私焙茶﹐其絕品亦可敵官焙﹐自昔至今﹐亦皆入貢﹐其流販四方﹐悉私焙茶耳。蘇黃皆有詩稱道壑源茶﹐蓋壑源與北苑爲鄰﹐山阜相接﹐才二里餘。其茶甘香﹐特在諸私焙之上。東坡《和曹輔寄壑源試焙新茶詩》云﹕『仙山靈雨濕行雲﹐洗徧香肌粉未勻。明月來投玉川子﹐淸風吹破武陵春。要知玉雪心腸好﹐不是膏油首面新。戲作小詩君一笑﹐從來佳茗似佳人。』山谷《謝送碾賜壑源揀芽詩》云﹕﹝「賜」原作「識」﹐今據宋本﹑徐鈔本校攺。﹞『矞雲從龍小蒼璧﹐元丰至今人未識﹐壑源包貢第一春﹐緗奩碾香供玉食。睿思殿東金井欄﹐甘露薦碗天開顏。橋山事嚴庀百局﹐補衮諸公省中宿﹐中人傳賜夜未央﹐雨露恩光照宮燭。右丞似是李元禮﹐好事風流有涇渭﹐肯憐天祿校書郎﹐親敕家庭遣分似。春風飽識大官羊﹐不慣腐儒湯餅腸﹐搜攪十年燈火讀﹐令我胸中書傳香。已戒應門老馬走﹐客來問字莫載酒。』」

《文昌雜錄》云「庫部林郎中說﹐建州上春采茶時﹐茶園人無數﹐擊鼓聲聞數里。然一園中才間壠﹐茶品已相遠﹐又況山園之異邪﹖」苕溪漁隱曰「歐陽永叔《嘗茶詩》云﹕『年窮臘盡春欲動﹐蟄雷未起驅龍蛇。夜聞擊鼓滿山谷﹐千人助叫聲喊呀。萬木寒凝睡不醒﹐惟有此樹先萌芽。』余官富沙凡三春﹐備見北苑造茶﹐但其地暖﹐才驚蟄﹐茶芽已長寸許﹐初無擊鼓喊山之事﹐永叔詩與《文昌》所紀﹐皆非也。北苑茶山凡十四五里﹐茶味惟均﹐豈有間壠茶品已相遠之說邪﹖」

《文昌雜錄》云「倉部韓郎中言﹐叔父魏國公喜飲酒﹐至數十大觴猶未醉﹐﹝「猶」原作「尢」﹐今據徐鈔本校攺。﹞不甚喜茶﹐無精粗﹐共置一籠﹐每盡卽取碾﹐亦不問新舊。嘗暑日曝茶於庭﹐見一小角上題襄字﹐蔡端明所寄也﹐因取以歸﹐眞王家物。﹝「眞」原作「直」﹐今據宋本校攺。﹞日後見蔡﹐說當時只有九銙﹐又以葉園一餅充十數以獻魏公﹐﹝「十數」原作「數十」﹐今據宋本﹑徐鈔本乙轉。﹞其難得者如此。」

苕溪漁隱曰「東坡《汲江水煎茶詩》云﹕『活水還須活火烹﹐自臨釣石取深淸﹐大瓢貯月歸春甕﹐小杓分江入夜瓶。』此詩奇甚﹐道盡烹茶之要﹔且茶非活水則不能發其鮮馥﹐東坡深知此理矣。余頃在富沙﹐常汲溪水烹茶﹐色香味俱成三絕﹐又況其地產茶﹐爲天下第一﹐宜其水異於他處﹐用以烹茶﹐水功倍之。至於浣衣﹐尢更潔白﹐則水之輕淸﹐益可知矣。近城山間有陸羽井﹐水亦淸甘﹐實好事者爲名之。羽著《茶經》﹐言建州茶未詳﹐則知羽不曾至富沙也。」

六一居士云「陸羽《茶經》其論水雲﹕『山水上﹐江水次﹐井水下。』又云﹕『山水乳泉石池漫流者上﹐瀑湧湍漱勿食﹐食久令人有頸疾。江水取去人遠者﹐井取汲多者。』其說止於此﹐而未嘗品第天下之水味也。至張又新《煎茶水記》﹐始云﹕『劉伯篘謂水之宜茶者有七等。』又載羽爲李秀卿論水次第有二十種﹐余考二說與羽《茶經》皆不合﹐謂山水上﹐乳泉石池又上﹐江水次﹐而井水下。伯篘以揚子江南零水爲第一﹐惠山石泉爲第二﹐虎丘石井第三﹐丹陽寺井第四﹐揚州大明寺井第五﹐而松江第六﹐淮水第七﹐與羽說皆相反。秀卿所說二十水﹕廬山康王谷水第一﹐無錫惠山石泉水第二﹐蘄州蘭溪石下水第三﹐扇子峽蝦蟆口水第四﹐虎丘寺井水第五﹐廬山招賢寺下方橋潭水第六﹐揚子江南零水第七﹐洪州西山瀑布水笫八﹐桐柏淮源第九﹐廬山龍池山頂水第十﹐丹陽寺井第十一﹐揚州大明寺井第十二﹐漢江中零水第十三﹐玉虛洞香溪水第十四﹐武關西水第十五﹐松江水第十六﹐天臺千丈瀑布水第十七﹐郴州圓泉第十八﹐嚴陵灘水第十九﹐雪水第二十。如蝦蟆口水﹐西山瀑布﹐天臺千丈瀑布﹐皆戒人勿食﹐食之生疾。其餘江水居山水上﹐井水居江水上﹐皆與羽經相反﹐疑羽不當二說以自異﹐使誠羽說﹐何足信也﹐得非又新妄附益之邪﹖其述羽辧南零岸水特怪誕﹐妄甚也。」

苕溪漁隱曰「張又新《煎茶水記》云﹕『代宗朝﹐李秀卿刺湖州﹐至維揚﹐逢陸處士鴻漸﹐李素熟陸名﹐有傾蓋之歡﹐因之赴郡﹐抵揚子驛﹐將食﹐李曰﹕陸君善於茶﹐蓋天下聞名矣﹔況揚子南零水又殊絕﹐今者二妙﹐千載一遇﹐可曠之乎﹗命軍士謹信者﹐挈瓶操舟﹐深詣南零﹐陸執器以俟之。俄水至﹐陸以杓揚其水曰﹕江則江矣﹐非南零者﹐似臨岸之水。使曰﹕某棹舟深入﹐見者累百﹐敢虛紿乎﹖陸不言﹐旣而傾諸盆﹐至半﹐陸遽止之﹐乃以杓揚之曰﹕自此南零者矣。使蹶然大駭﹐馳下曰﹕某自南零賫至岸﹐舟蕩覆半﹐愧其少﹐挹岸水增之﹐處士之鑑﹐神鑑也﹐其敢隱焉。李與賓從數十人﹐皆大駭愕。』又蘇長公《惠通井記》云﹕『《禹貢》濟水入於河﹐溢爲滎。河南曰滎陽﹐河北曰滎澤。﹝「澤」原作「驛」﹐今據宋本校攺。﹞沱潛本梁州二水﹐亦見於荊州﹐水行地中﹐出沒數千里外﹐𨿽河海不能絕也。』唐相李文饒好飲惠山泉﹐置驛以取水。有僧言長安昊天觀井水﹐與惠山泉通﹐雜以他水十餘缶試之﹐僧獨指其二缶曰﹕『此惠山泉水也。』文饒爲罷水驛。二事頗相類﹐故並錄之。」

苕溪漁隱曰「歐公《和劉惇父揚州時會堂絕句》云﹕『積雪猶封蒙頂樹﹐驚雷未發建溪春﹐中州地暖萌芽早﹐入貢宜先百物新。』注云﹕『時會堂﹐造茶所也。』余以陸羽《茶經》考之﹐不言揚州出茶﹐惟毛文錫《茶譜》云﹕『揚州禪智寺﹐隋之故宮﹐寺枕蜀岡﹐其茶甘香﹐味如蒙頂焉。』第不知入貢之因﹐起於何時﹐故不得而志之也。」

《歸田錄》云「臘茶出於建劍﹐艸茶盛於兩浙﹐兩浙之品﹐日注爲第一。自景祐以後﹐洪州雙井白芽漸盛﹐近歲制作猶精﹐囊以紅紗﹐不過一二兩﹐以常茶十數斤養之﹐用避暑濕之气﹐其品遠出日注上﹐遂爲艸茶第一。」

苕溪漁隱曰「醉翁又有《雙井茶詩》云﹕『兩江水淸江石老﹐﹝宋本「兩」作「西」。﹞石上生茶如鳳爪﹐窮臘不寒春气早﹐雙井芽生先百艸。白毛囊以紅碧紗﹐十斤茶養一斤芽﹐長安富貴五侯家﹐一啜尢須三日誇。』蔡君謨好茗飲﹐又精於藻鑑﹐《答程公辟簡》云﹕『向得雙井四兩﹐其時人還未試﹐敍謝不悉﹐尋烹治之﹐色香味皆精好﹐是爲茗芽之冠﹐非日注寶云可並也。』涪翁尢譽雙井﹐蓋鄕物也。李公擇有詩嘲之﹐戲作解嘲云﹕『山芽落磑風回雪﹐曾與尙書破睡來﹐勿以姬姜棄憔悴﹐逢時瓦釜亦鳴雷。』又《答黃冕仲索煎雙井並簡王揚休詩》云﹕『江夏無雙乃吾宗﹐同捨頗似王安丰﹐能澆茗碗湔祓我﹐風神欲挹浮丘公。吾宗落筆賞幽事﹐秋月下照澄江空﹐家山鷹爪是小艸﹐敢與好賜雲龍同。不嫌水厄幸來辱﹐寒泉溫鼎聽松風。』」

苕溪漁隱曰「東坡詩﹕『春濃睡足午窗明﹐想見新茶如潑乳。』又云﹕『新火發茶乳。』此論皆得茶之正色矣。至《贈謙師點茶》則云﹕『忽驚午盞兔毫斑﹐打作春甕鵝兒酒。』蓋用老杜詩『鵝兒黃似酒』﹐『對酒愛鵝兒』﹐若是﹐則其色黃﹐烏得爲佳茗矣。今《東坡前集》不載此詩﹐想自知其非﹐故刪去之。」

《藝苑雌黃》云「《月蝕詩》﹐唐史謂其譏刺元和逆黨。按月蝕在元和五年﹐歲次庚寅﹐是時未有弒逆事﹐不知其所譏者何也。其間有言『歲星主福徳﹐官爵奉董秦﹐忍使默婁生﹐覆屍無衣巾。』東坡以爲董秦似非無功而食祿者﹐不知玉川子何以云然。予謂東坡之言非也﹐秦始以勇力奮﹐在至徳間﹐𨿽屢有功名﹐李園之屯﹐力屈降賊﹐旣而冒圍以歸﹐乃召至京師﹐賜姓李﹐名忠臣﹐蓋因以勗之﹐後吐蕃犯順﹐天子遣兵﹐秦方在鞠場﹐使者至﹐卽整師就道﹐諸將白須良日﹐秦怒曰﹕『君父在難﹐乃擇日救患乎﹖』時召兵無先秦至者﹐代宗嘉之。當是時﹐不可謂不忠也。惜乎﹐守節不終﹐抑又戇不知書﹐恣性婪沓﹐爲李希烈所逐﹐逃奔京師﹐朱泚寇奉天﹐受其僞署﹐爲賊居守﹐卒之頸血污刃﹐身首異處﹐秦自取耳﹐尙何功之足云。玉川子《月蝕詩》﹐譏刺當時﹐故言及此﹐東坡乃謂非無功而食祿﹐謬矣。」

苕溪漁隱曰「盧仝《山中絕句》云﹕『陽坡艸軟厚如織﹐因與鹿麛相伴眠。』王介甫止用五字﹐道盡此兩句﹐詩云﹕『眠分黃犢艸。』豈不簡而妙乎。」

許彥周《詩話》云「玉川子《送伯齡詩》﹕『努力事干謁﹐我心終不平。』玉川子在王涯書院中會食﹐不能自別﹐枉陷於禍﹐哀哉。」卷第十二卷

第十二

李長吉

《復齋漫錄》云「長吉有『桃花亂落如紅雨』之句﹐以此名世。余觀劉禹錫云﹕『花枝滿空迷處所﹐搖動繁英墜紅雨。』劉李出一時﹐決非相爲剽竊。」

《雪浪齋日記》云「《春歸昌谷》云﹕『早云二三月﹐岑岫相顚倒。誰揭頳玉盤﹐東方發紅照。春熱張鶴蓋﹐兔目官槐小。』甚奇麗﹐如少陵未必喜﹐而昌黎必嗜之也。」

苕溪漁隱曰「《美人梳頭歌》云﹕『西施曉夢綃帳寒﹐香鬟墮髻半枕檀。轆轤咿啞轉鳴玉﹐驚起芙蓉睡新足。雙鸞開鏡秋水光﹐解鬟臨鏡立象牀。一編香絲云撒地﹐玉梳落處無聲膩。纖手卻盤老鴉色﹐翠滑寶釵簪不得。香風爛熳惱嬌慵﹐十八鬟多無气力。妝成鬌欹不斜﹐云裾數步踏雁沙。背人不語向何處﹐下階自折櫻桃花。』余嘗以此歌塡入《水龍吟詞》云﹕『夢寒綃帳春風曉﹐﹝「綃」原作「鮹」﹐今據宋本校攺。﹞檀枕半堆香髻。轆轤初轉﹐欄桿鳴玉﹐咿啞驚起。眠鴨凝煙﹐舞鸞翻鏡﹐影開秋水。解低鬟試整﹐牙牀對立﹐香絲亂﹐云撒地。纖手犀梳落處﹐膩無聲﹐重盤鴉翠。蘭膏勻漬﹐冷光欲澑﹐鸞釵易墜。年少偏嬌﹐髻多無力﹐惱人風味。理云裾下階﹐含情不語﹐笑折花枝戲。』」

苕溪漁隱曰「長吉詩﹕『楊花撲帳春云熱﹐龜甲屏風醉眼纈。』東坡《雪詩》﹕『未嫌長夜作衣稜﹐卻怕初陽生眼纈。』觀此則不獨醉眼可言也。」

許彥周《詩話》云「長吉詩﹕『楊花撲帳春云熱。』才力絕人遠甚。如『柳塘春水漫﹐花塢夕陽遲』﹐𨿽爲歐陽公所稱﹐然不迨長吉之語。」

杜牧之云「元和中﹐韓吏部頗道其詩。云﹕『雲煙綿聯﹐﹝「綿」原作「錦」﹐今據《樊川文集》校攺。﹞不足爲其態也﹔水之迢迢﹐不足爲其情也﹔﹝「情」原作「淸」﹐今據宋本校攺。﹞春之盎盎﹐不足爲其和也﹔秋之明潔﹐不足爲其格也﹔風檣陣馬﹐不足爲其勇也﹔瓦棺篆鼎﹐不足爲其古也﹔時花美女﹐不足爲其色也﹔荒國陊殿﹐梗莽丘隴﹐不足爲其恨怨悲愁也﹔鯨呿鰲擲﹐牛鬼蛇神﹐不足爲其虛荒誕幻也。蓋《騷》之苗裔﹐理𨿽不及﹐辭或過之。《騷》有感怨刺懟﹐言及君臣理亂﹐時有以激發人意﹔及賀所爲﹐無得有是。賀能探尋前事﹐所以深嘆﹐恨今古未嘗經道者﹐如《金銅仙人辭漢歌》﹐補梁庾肩吾宮體謠﹐求取情狀﹐離絕遠去﹐筆墨畦徑間﹐亦殊不能知之。賀生二十七年死矣﹐世皆曰使賀且未死﹐少加以理﹐奴僕命《騷》可也。』」

《東觀餘論》云「李賀逸詩凡五十二首。案唐李公藩嘗綴賀歌詩爲之敍﹐未成。聞知賀有外兄﹐與賀有筆研舊﹐召見﹐托以搜采放失。其人諾且請曰﹕『某盡記賀篇詠﹐然竄攺處多﹐願得公所輯視之。當爲是正。』公喜並付之﹐彌年絕迹﹐復召詰之﹐乃云﹕『某與賀中表自幼同處﹐恨其倨忽﹐嘗思報之﹐﹝「嘗」原作「長」﹐今據宋本﹑徐鈔本校攺。﹞今幸得公所藏﹐並舊有者﹐悉投匽中矣。』公大恚﹐叱出之﹐嗟慨良久。故賀章什流傳者少﹐今世行杜牧所敍賀歌詩﹐才四卷耳﹔此逸詩豈非李藩所藏之一二乎﹖」

《藝苑雌黃》云「李義山作《賀小傳》云﹕『長吉將死時﹐忽晝見一緋衣人﹐駕赤虯﹐持一版﹐書若太古篆﹐或霹靂石文者﹐云﹕當召長吉。長吉了不能讀﹐歘下榻叩頭﹐言阿母老且病﹐賀不願去。緋衣人笑曰﹕帝成白玉樓﹐立召君爲記﹐天上差樂不苦也。長吉獨泣﹐邊人盡見之。少頃﹐長吉气絕。常所居窗中勃勃有煙气﹐聞行車嘒管之聲。太夫人急止人哭﹐侍之如炊五斗黍許時﹐長吉竟死。』考之《新唐史李賀傳》﹐首末所載﹐與義山《小傳》略同﹐惟刪去白玉樓事﹐豈以其言頗涉於怪故與﹖義山之傳﹐得於長吉姊嫁王氏者﹐其言必不妄﹔然牧之序謂賀二十七死﹐而義山則云﹕『長吉生二十四年﹐位不過奉禮太常』﹐又不同﹐何邪﹖」

李贊皇

《詩說雋永》云「贊皇好石﹐有《謝臨海守寄石詩》云﹕『聞君采奇石﹐剪斷赤城霞。』牛奇章亦好石﹐洛中辟地多得之﹐刻文可辧。近世東坡亦好之﹐有仇池石﹐程徳孺所遺﹐其詩云﹕『殷勤嶠南使﹐饋餉淮東牧。』卽今英石也。」

苕溪漁隱曰「東坡於平山後圃得黑石白脈﹐如蜀孫知微所畫﹐石間奔流﹐盡水之變﹐名之曰雪浪石﹐有詩云﹕『畫師爭摹雪浪勢﹐天工不見雷斧痕。』又以湖口李正臣所蓄石﹐九峯玲瓏﹐宛轉若窗欞然﹐名之曰壺中九華﹐後歸自嶺南﹐欲買此石與仇池爲偶﹐已爲好事者取去﹐賦詩有『尢物已隨淸夢斷』之句﹐蓋用劉夢得《九華山歌》云﹕『九華山﹐自是造化一尢物﹐焉能藉甚乎人間﹖』」

苕溪漁隱曰「《桂花曲》云﹕『仙女侍﹐董雙成﹐桂殿夜涼吹玉笙﹐曲終卻從仙宮去﹐萬戶千門空月明。河漢女﹐玉練顏﹐云軿往往到人間﹐九霄有路去無際﹐裊裊大風吹珮環。』此曲許彥周《詩話》謂是李衛公作﹐《桐江詩話》謂是均州武當山石壁上刻之﹐﹝「桐」原作「湘」﹐今據宋本校攺。﹞云神仙所作﹐未詳孰是。」

劉夢得

《復齋漫錄》云「余讀唐楊巨源詩『江邊楊柳曲塵絲』之句﹐皆不知所本。其後讀夢得《楊柳枝詞》云﹕『鳳闕輕遮翡翠幃﹐龍池遙望曲塵絲﹐禦溝春水相輝映﹐狂殺長安年少兒。』乃知巨源取此﹔今《巨源集》作『綠煙絲』﹐非也。」苕溪漁隱曰「唐毛文錫詞云﹕『鴛鴦對浴銀塘暖﹐水面蒲梢短﹐垂楊低拂曲塵波。』汪彥章詩云﹕『垂垂梅子雨﹐細細曲塵波。』然則曲塵亦可於水言之也。或云﹐《周禮》鞠衣注云﹕『黃桑服也﹐色如鞠塵﹐象桑葉始生。』鞠者﹐艸名﹐花色黃﹐世遂以鞠塵爲曲塵。其說非是。」

苕溪漁隱曰「夢得《觀棋歌》云﹕『初疑磊落曙天星﹐次見搏擊三秋兵﹐雁行布陣眾未曉﹐虎穴得子人皆驚。』予嘗愛此數語﹐能摸寫奕棋之趣﹐夢得必髙於手談也。至東坡《觀棋》則云﹕『勝固欣然﹐敗亦可喜﹐優哉遊哉﹐聊復爾耳。』蓋東坡不解棋﹐不究此味也。」

苕溪漁隱曰「《竹枝歌》云﹕『楊柳靑靑江水平﹐聞郎江上唱歌聲﹐東邊日出西邊雨﹐道是無晴也有晴。』﹝「晴」原都作「情」﹐今據宋本校攺。﹞予嘗舟行苕溪﹐夜聞舟人唱吳歌﹐歌中有此後兩句﹐餘皆雜以俚語﹐豈非夢得之歌﹐自巴渝流傳至此乎﹖」

《藝苑雌黃》云「南方競渡﹐治其舟使輕利﹐謂之飛鳧﹐又曰水車﹐又曰水馬。相傳以爲始於越王勾踐﹐蓋斷髮文身之俗﹐習水而好戰﹐古有其風。而《荊楚歲時記》則曰﹕『五月五日﹐爲屈原投汨羅江﹐人傷其死﹐並將舟楫拯之﹐至今爲俗。』然考之《懷沙賦》﹐則曰﹕『滔滔孟夏兮﹐艸木莽莽﹐傷懷永哀兮﹐汨䢐南土。』似非五月五日。豈原以孟夏䢐南﹐至五日方赴淵乎﹖未可知也。夢得《競渡曲》云﹕『沅江五月平堤流﹐邑人相將浮彩舟﹐靈均何年歌已矣﹐哀謠振楫從此起。』夢得蓋以此爲屈原事。《初學記》說筒粽事﹐引《續齊諧記》曰﹕『屈原五月五日自投汨羅而死﹐楚人哀之﹐每至此日﹐以竹筒貯米﹐投水祭之。漢建武中﹐長沙歐回﹐﹝「歐」宋本作「區」。﹞白日見一人自稱三閭大夫﹐謂回曰﹕見祭甚善﹐常苦蛟龍所竊﹐可以楝葉塞其上﹐以彩絲系縛之﹐二物爲蛟龍所畏。』東坡嘗作《皇太后閤端午帖子》云﹕『翠筒初窒練﹐﹝「練」原作「楝」﹐今據宋本﹑徐鈔本校攺。﹞薌黍復纏菇﹐水殿開冰鑑﹐瓊漿凍玉壺。』注云﹕『新筒裹練﹐明皇《端午詩序》也﹐蓋取吳筠《續齊諧記》﹐今行於世﹐與明皇所用蓋同﹐徐堅集《初學記》﹐引筠此記﹐乃作楝葉﹐豈傳寫之誤邪﹖』東坡之意﹐蓋謂楝當作練也。」

《文昌雜錄》云「唐諫議大夫﹑拾遺補闕在左右省﹐而劉禹錫《送令狐博士詩》云﹕『諫院過時榮棣萼』﹐已有諫院之名﹐何哉﹖按《會要》﹐貞元中﹐薛元輿爲諫議大夫﹐奏云﹕『諫官所上封章﹐事皆機密﹐每進一封﹐兩省印署﹐﹝「印」下原有「置」字﹐今據宋本﹑徐鈔本校刪。﹞凡有封奏﹐人且先知﹐請別鑄諫院印﹐庶無漏泄。』乃知諫院之名舊矣。」

《藝苑雌黃》云「《三齊略記》云﹕『不其城東有鱟山﹐鄭玄刪注《詩書》﹐棲遲於此山﹐﹝「遲」字原無﹐今據宋本﹑徐鈔本校補。﹞上有古井﹐不竭﹐傍生細艸如薤﹐葉長尺餘﹐堅韌異常﹐土人謂之康成書帶。』故夢得詩﹕『墨池半在頹垣下﹐書帶猶生蔓艸中。』東坡詩﹕『庭下已生書帶艸﹐使君疑是鄭康成。』汪彥章詩﹕『門外滿生書帶艸﹐林間知是徳星堂。』何文縝《送王正臣序》云﹕﹝「縝」原作「纈」﹐今據宋本﹑徐鈔本校攺。﹞『煙波暈﹐墨頭魚﹐風庭綠﹐書帶艸。』皆用此事。墨頭魚予嘗問人﹐有泉州南安縣佛迹長老道龔者﹐蜀人也﹐嘗謂予言﹕『嘉州烏牛山﹐在水中心﹐昔郭景純注《爾雅》於此﹐有臺在焉。景純每以研之餘水﹐瀝於臺下﹐遂生墨頭魚﹐至今有之。後人作佛剎於其上。』」

《藝苑雌黃》云「夢得詩﹕『朱雀橋邊野艸花﹐烏衣巷口夕陽斜﹐舊時王謝堂前燕﹐飛入尋常百姓家。』朱雀橋﹑烏衣巷﹐皆金陵故事。《輿地誌》云﹕『晉時﹐王導自立烏衣宅﹐宋時諸謝曰烏衣之聚﹐皆此巷也。』王氏﹑謝氏﹐乃江左衣冠之盛者﹐故杜詩云﹕『王謝風流遠』﹐又云﹕『從來王謝郎』。比觀劉斧《摭遺》載《烏衣傳》﹐乃以王謝爲一人姓名﹐其言旣怪誕﹐遂托名錢希白﹐終篇又取夢得詩實其事﹔希白不應如此謬﹐是直劉斧之妄言耳。大抵小說所載事﹐多不足信﹐而《靑瑣》《摭遺》﹐誕妄尢多。」

《六朝事迹》云「王榭﹐金陵人﹐世以航海爲業。一日﹐海中失船﹐泛一木登岸﹐見一翁一嫗﹐皆衣皂﹐引榭至所居﹐乃烏衣國也﹐以女妻之。旣久﹐榭思歸﹐復乘雲軒﹐泛海至家。有二燕棲於梁上﹐榭以手招之﹐﹝「榭」原作「謝」﹐今據宋本﹑徐鈔本校攺。﹞卽飛來臂上﹐取片紙書小詩系於燕尾曰﹕『誤到華胥國裏來﹐玉人終日苦憐才﹐云軒飄去無消息﹐灑淚臨風幾百回。』來春﹐燕又飛來榭身上﹐有詩云﹕『昔日相逢皆冥數﹐如今睽遠是生離﹐來春縱有相思字﹐三月天南無燕飛。』至來歲﹐燕竟不至﹐因目榭所居爲烏衣巷。劉禹錫有詩曰﹕『朱雀橋邊野艸花﹐烏衣巷口夕陽斜﹐舊時王榭堂前燕﹐飛入尋常百姓家。』此見《摭遺》。《圖經》云﹕『烏衣巷在縣東南四里﹐《晉書》云﹕王導﹑紀瞻宅﹐皆在此巷。』」苕溪漁隱曰「《六朝事迹》引《摭遺》此事﹐以證烏衣巷﹐是信其說爲然也。《藝苑雌黃》乃力詆其妄﹐姑兩存之﹐以俟考。」

《文昌雜錄》云「世言燕子至秋社乃去﹐仲春復來﹐《詩》謂玄鳥﹐鳦也﹐春分玄鳥降。昔年因京東開河岸崩﹐見蟄燕無數。晉郗鑑爲兗州刺史﹐鎭鄒山﹐百姓饑饉﹐或掘野鼠蟄燕而食之。乃知燕去亦蟄耳﹐驚蟄後中气乃出﹐非渡海也。」

苕溪漁隱曰「余曩歲冬間﹐於吳興山中營先壠﹐辟一山路﹐路旁有數巨石﹐其穴頗深﹐試令僕輩斫之﹐曰﹕『見鶯燕蟄於其間者甚眾。』急掩之。因驗《文昌》之言爲是﹐而《摭遺》之說爲非也。半山老人有《歸燕詩》云﹕『馬上逢歸燕﹐知從何處來﹐貪尋舊巢去﹐不帶錦書回。』亦用寄書事﹐蓋不知此耳。」卷第十三卷

第十三

醉吟先生

《法藏碎金》云「余嘗愛樂天有詩云﹕『未得無生心﹐白頭亦爲夭。』及看《韻對》第四有說﹕﹝「及」字原無﹐今據宋本﹑徐鈔本校補。﹞『宋蕭惠開曾爲益州刺史﹐有所取求而不得﹐遂誣告其人訕毀朝政﹐先戳而後奏﹐孝武稱快。及明帝卽位﹐惠開因四方反叛﹐後𨿽歸順﹐負釁不得志﹐每謂人曰﹕人生不得行胸臆﹐𨿽百歲猶爲夭。未幾病發﹐嘔血吐物如肺肝而死。』因詳白蕭二人之言﹐各嘆人生心無所得﹐𨿽壽爲夭﹐而善惡智愚﹐相背絕遠﹐何啻霄壤之殊也。」

《復齋漫錄》云「樂天以詩謁顧況﹐況喜其《咸陽原上艸》云﹕『野火燒不盡﹐春風吹又生。』予以爲不若劉長卿『春入燒痕靑』之句﹐語簡而意盡。」

蘇子由云「元符二年﹐予自海嶺再謫龍川﹐旣至﹐廬於城西聖壽僧捨﹐閉門索然﹐無以終日﹔欲借書於居人﹐而民家無蓄書者﹐獨西鄰黃氏世爲儒﹐粗有簡冊﹐乃得樂天文集閱之。樂天少年知讀佛書﹐習禪定﹐旣涉世﹐履憂患﹐胸中了然﹐照諸幻之空﹐故其還朝爲從官﹐小不合卽捨去﹐分司東洛﹐優遊終老。蓋唐世士大夫達者﹐如白樂天寡矣。予方流轉風浪﹐未知所止息﹐觀其遺文﹐中甚愧之。然樂天處世﹐不幸在牛李黨中﹐觀其平生﹐端而不倚﹐非有所附麗者也﹐蓋勢有所至而不能已耳。會昌之初﹐李文饒用事﹐樂天適已七十﹐遂致仕﹐不三年而沒。嗟夫﹐文饒尙不能置一樂天於分司中邪﹖然樂天每閒吟衰病﹐發於詠嘆﹐輒以公卿投荒僇死﹐不獲其終者自解﹔余亦不鄙之。至其《聞文饒謫朱崖三絕句》﹐刻核尢甚﹐樂天𨿽陋﹐蓋不至此也。且樂天死於會昌之初﹐而文饒之竄﹐在會昌末年﹐此決非樂天之詩﹐豈樂天之徒﹐淺陋不學者附益之邪﹖樂天之賢﹐當爲辧之。」苕溪漁隱曰「余以《元和錄》考之﹐居易年長於徳裕﹐視徳裕爲晚進。方徳裕任浙西觀察使﹐居易爲蘇州刺史﹐徳裕以使職自居﹐不少假借﹐居易不得已以卑禮見﹐及其貶也﹐故爲詩云﹕『昨夜新生黃雀兒﹐飛來直上紫藤枝﹐擺頭撼腦花園裏﹐將爲春光總屬伊。』『開園不解栽桃李﹐﹝「開」宋本﹑徐鈔本作「閒」。﹞滿地惟聞種蒺藜﹐萬里崖州君自去﹐臨行惆悵欲怨誰。』『樂天曾任蘇州日﹐要勒煩文用禮儀﹐﹝「煩文」宋本作「須交」。﹞從此結成千萬恨﹐今朝果中白家詩。』然《醉吟先生傳》及《實錄》皆謂居易會昌六年卒﹐而徳裕貶於大中二年﹐或謂此詩爲僞。余又以《新唐書》二人本傳考之﹐會昌初﹐白居易以刑部尙書致政﹐六年卒。李徳裕大中二年貶崖州司戶參軍﹐會昌盡六年﹐距大中二年﹐正隔三年﹐則此三詩非樂天所作明甚。但蘇子由以謂樂天死於會昌之初﹐而文饒竄於會昌之末﹐偶一時所記之誤耳。

《藝苑雌黃》云「《琵琶行》云﹕『家在蝦蟆陵下住。』予按《國史補》云﹕『舊說董仲舒墓﹐門下人至皆下馬﹐故謂之下馬陵﹐語訛爲蝦蟆陵。』故東坡詩云﹕『只雞敢忘喬公語﹐下馬聊尋董相墳。』又《謝徐朝奉啟》云﹕『過而下馬﹐空瞻董相之陵。』蓋用此事。郭氏《佩觿》亦嘗論此云﹕『長安董仲舒墓﹐名曰下馬陵﹐今轉語爲蝦蟆陵﹐事山《兩京紀》﹐﹝「兩」原作「黃」﹐今據宋本校攺。﹞白氏《琵琶行》﹐蓋徇俗之過也。』予謂世俗訛謬極多﹐《古樂府》有《相府蓮》者﹐其後訛而爲《想夫憐》﹐藥名有補骨脂者﹐其後訛而爲破故紙﹐亦豈下馬陵之類歟﹖」

《法藏碎金》云「余嘗愛樂天詞旨曠達﹐沃人胸中﹐有句云﹕『我無柰命何﹐委順以待終﹐命無柰我何﹐方寸如虛空。』夫如是則造化均偏﹐不足爲休戚﹐而況時情物態﹐安能刺鯁其心乎﹖」

苕溪漁隱曰「『梨花一枝春帶雨』﹐『桃花亂落如紅雨』﹐『小院深沈杏花雨』﹐『黃梅時節家家雨』﹐﹝宋本﹑徐鈔本此句作「梅子黃時雨」。﹞皆古今詩詞之警句也。予嘗欲作一亭子﹐四面皆植花一色﹐榜曰四雨﹐豈不佳哉﹗秦少遊《題扇頭小詩》云﹕『絕島煙生樹﹐秋江浪拍空﹐憑君添小艇﹐畫我作漁翁。』余嘗用此寫眞﹐則玄眞子家風也。」

《脞說》云「商玲瓏﹐余杭歌者﹐樂天作郡日﹐賦歌與之云﹕『罷胡琴﹐掩秦瑟﹐玲瓏再拜歌初畢﹐誰道使君不解歌﹐聽唱《黃雞》與《白日》。《黃雞》催曉丑時鳴﹐《白日》催年酉前沒﹐﹝「前」原作「時」﹐今據宋本校攺。﹞腰間紫綬系未隱﹐鏡裏朱顏看已失。玲瓏玲瓏柰老何﹐使君歌罷汝還歌。』時元微之在越州﹐厚幣邀至月餘﹐使盡歌所唱之曲﹐作詩送行﹐兼寄樂天云﹕『休遣玲瓏唱我辭﹐我辭多是寄君詩﹐卻向江邊整回棹﹐月落潮平是去時。』」苕溪漁隱曰「東坡用此歌﹐《夜飲次韻畢推官》云﹕『紅燭照庭嘶騕褭﹐﹝「騕」原作「腰」﹐今據宋本校攺。﹞《黃雞》催曉唱玲瓏。』又《次韻蘇伯固主簿重九日》云﹕『只有《黃雞》與《白日》﹐玲瓏應識使君歌。』又樂天《與劉十九同宿詩》﹕『紅旗破賊非吾事﹐黃紙除書無我名﹐惟共嵩陽劉處士﹐圍棋賭酒到天明。』故東坡《題杜介熙熙堂》云﹕『白砂碧玉味方永﹐黃紙紅旗心已灰。』白砂碧玉事﹐見《續神仙傳》。」

《髙齋詩話》云「樂天詩﹕『相爭兩蝸角﹐所得一牛毛。』後之使蝸角事悉稽之﹐而偶對各有所長。呂吉甫云﹕『南北戰爭蝸兩角﹐古今興廢貉同丘。』山谷云﹕『千里追奔兩蝸角﹐百年得意大槐宮。』又云﹕『功名富貴兩蝸角﹐險阻艱難酒一杯。』洪龜父云﹕『一朝厭蝸角﹐萬里騎鯨背。』」

蔡寬夫《詩話》云「唐制﹕諫議大夫班給事中上﹐中書舍人班又次之。然自外入爲諫議者﹐歲滿始遷給事中﹐給事中歲滿始遷舍人﹐蓋以下爲進﹐故有上坡下坡之說。樂天《贈於給事詩》所謂『雲彩誤居靑瑣地﹐風流合在紫薇天﹐東曹漸去西垣近﹐鶴駕無妨更著鞭。』𨿽以爲戲﹐亦當時實事也。」

苕溪漁隱曰「樂天有句云﹕『放眼看靑山﹐任頭生白髮。』其超放如此。先君亦嘗有句云﹕『人有悲歡頭易白﹐山無今古色長靑。』」

《麈史》云「杜子美善於用故事及常語﹐多離析﹐或倒用其句﹐蓋如此則語峻而體健﹐意亦深穩矣。如『露從今夜白﹐月是故鄕明』之類是也。樂天工於用對﹐《寄微之詩》云﹕『白頭吟處變﹐靑眼望中穿。』可爲佳句﹐然不若『別來頭並白﹐相見眼終靑』﹐尢爲工也。」

東坡云「元祐元年﹐予爲中書舍人﹐時執政患本省事多泄漏﹐欲於舍人廳後作露籬﹐禁同省往來。予白諸公﹐應須簡要淸通﹐何必栽籬插棘。公笑而止。明年竟作之。暇日讀《樂天集》﹐有云﹕『西省北苑﹐新作小亭﹐種竹開窗﹐東通騎省﹐與李常侍隔窗小飲作詩。』乃知唐時西掖後作窗以通東省﹐而今日本省不得往來﹐可嘆也。」苕溪漁隱曰「《長慶集》詩云﹕『結托白頭伴﹐相依靑竹叢。題詩新壁上﹐酌酒小窗中。深院晚無日﹐虛檐晝有風。金貂醉看好﹐回首紫垣東。』」

蔡寬夫《詩話》云「吳中作鮓﹐多用龍溪池中蓮葉包爲之﹐後數日取食﹐此瓶中气味特妙。樂天詩﹕『就荷葉上包魚鮓﹐當石渠中浸酒尊。』蓋昔人已有此法也。」

《法藏碎金》云「樂天有云﹕『此身不欲多彊健﹐彊健多生人我心。』於良史有云﹕『僻居人事少﹐多病道心生。』是知體中微苦﹐未可心情不足。」

《復齋漫錄》云「樂天詩云﹕『自從苦學空門法﹐銷盡平生種種心﹐惟有詩魔除未得﹐每逢風月一閒吟。』又云﹕『人各有一癖﹐我癖在章句﹐萬緣皆已銷﹐此病猶未去。』此意凡兩用也。太白﹕『舉杯邀明月﹐對影成三人。』又云﹕『獨酌勸孤影。』此意亦兩用也。太白本取淵明『揮杯勸孤影』之句。」

《復齋漫錄》云「《思竹窗詩》云﹕『不憶西窗松﹐不憶南園菊﹐惟憶新昌居﹐蕭蕭北窗竹。』又《題沈子明壁間》云﹕『不愛君池東十叢菊﹐不愛君池南萬竿竹﹐愛君簾下唱歌人﹐色似芙蓉聲似玉。』二詩相反如此。」

《法藏碎金》云「醉吟先生有句云﹕『歸去臥云人﹐謀身計非誤。』又有句云﹕『回首語秋光﹐東來應不錯。』人謂先生率爾成章﹐予謂先生的然有理。」

《東臯雜錄》云「《詩》﹕『伐木丁丁﹐鳥鳴嚶嚶﹐出自幽谷﹐遷於喬木。』鄭箋云﹕『嚶嚶﹐兩鳥聲。』正文與注﹐皆未嘗及黃鳥﹐自白樂天作《六帖》始類入鶯門中﹐又作詩每用之﹐如『谷幽鶯暫遷』﹐『不失遷鶯侶』﹐『鶯遷各異年』﹐『樹集鶯朋友』之類﹐其後人多祖述用之也。」

《緗素雜記》云「劉夢得《嘉話》云﹕『今謂進士登第爲遷鶯者久矣﹐蓋自《毛詩伐木篇》云﹕伐木丁丁﹐鳥鳴嚶嚶﹐出自幽谷﹐遷於喬木。又曰﹕嚶其鳴矣﹐求其友聲。並無鶯字。頃歲省試《早鶯求友詩》《又鶯出谷》詩﹐別書固無證據﹐斯大誤也。』余謂今人吟詠多用遷鶯出谷之事﹐又曲名《喜遷鶯》者﹐皆循襲唐人之誤也。故宋景文公詩云『曉報谷鶯朋友動』﹐又云『杏園初日待鶯遷』﹐舒王云『鶯猶尋舊友』。惟漢粱鴻《東遊作思友人詩》曰﹕『鳥嚶嚶兮友之期﹐念髙子兮僕懷思。』《南史》劉孝標《廣絕交論》云﹕『嚶嚶相召﹐星流電激。』是眞得毛詩之意。」苕溪漁隱曰「涪翁《和答元明詩》云﹕『千林風月鶯求友﹐萬里雲山雁斷行。』亦承唐人之誤。然自唐至今﹐誤用者甚眾﹐爲時碩儒尙猶如此﹐余何足怪邪。」

洪駒父《詩話》云「古今詩人﹐誤用忘憂爲萱艸﹐出谷遷喬爲黃鶯﹐按《詩》云﹕『焉得諼艸﹐言樹之背。』諼﹐忘也﹐《詩》言焉得芳艸可以忘憂﹐植之於北堂﹐本非庭萱也。《詩》曰﹕『伐木丁丁﹐鳥鳴嚶嚶﹐出自幽谷﹐遷於喬木。』注云﹕『嚶嚶﹐兩鳥聲也。』非鶯也。崔豹《古今注》云『萱艸忘憂』﹐與《禽經》稱『鶯鳴嚶嚶』﹐﹝「鳴」原作「鳩」﹐今據宋本校攺。﹞然要是後人傅會﹐非《詩》本意。」苕溪漁隱曰「余觀《詩》注云﹕『諼艸﹐令人忘憂﹔背﹐北堂也。』箋云﹕『憂以生疾﹐恐將危身﹐欲忘之。』又嵇康《養生論》云﹕『合歡蠲忿﹐萱艸忘憂。』李善引毛萇《詩傳》與《詩注》同﹐然則駒父之言眞誤矣。」

《法藏碎金》云「白氏集中﹐頗有遣懷之作﹐故達道之人﹐率多愛之。余友李公維﹐錄出其詩﹐名曰《養恬集》﹐余亦如之﹐名曰《助道》﹐其詞語蓋於經教法門﹐用此彌縫其闕﹐而直截曉悟於人也。予愛其詩云﹕『羲和走馭趁年光﹐不許人間日月長﹐遂使四時都是電﹐爭教兩鬢不成霜。榮銷枯至無非命﹐壯盡衰來亦是常﹐已共身心要約定﹐窮通生死不驚忙。』予今擬其語句﹐聊加變易﹐入於別韻﹐前述時景之迅遷﹐後述世態之不一﹐而終篇亦斷之以不驚也。詩云﹕『羲和走馭趁年華﹐不許人間歲月賒。春正艷陽春卽老﹐日方亭午日還斜。時情莫測深如海﹐世事難齊亂似麻。已共身心要約定﹐古今如此勿驚嗟。』」

許彥周《詩話》云「樂天詩云﹕『春色辭門柳﹐秋聲到井梧。』此語未易及也。」卷第十四卷

第十四

唐彥謙

《藝苑雌黃》云「《前漢張釋之傳》云﹕『假如愚民取長陵一抔土﹐而陛下何以加其法乎﹖』顏注云﹕『抔﹐音步侯切﹐謂以手掬之也﹐其字從手﹐不忍言毀撤﹐故止云取土耳。今學者讀爲杯勺之杯﹐非也﹐杯非應盛土之物也。』郭氏《佩觿》論杯抔二字云﹕『杯﹐奔來切﹐杯勺也﹔抔﹐步侯切﹐手掬也﹐亦古文裒字。』駱賓王《爲徐敬業檄武后》云﹕『一抔之土未幹﹐六尺之孤安在﹖』正用《漢史》語。比見僧惠洪集中有詩云﹕『人生如逆旅﹐歲月苦逼催﹐安知賢與愚﹐同作土一抔。』其說蓋誤矣。李義山詩﹕『耳聞明主提三尺﹐眼見愚民盜一抔﹐千古腐儒騎瘦馬﹐灞陵斜日重回頭。』如此押韻﹐乃知前輩造語之工﹐而用字之不謬也。惠洪嘗作《冷齋夜話》云﹕『詩至李義山爲文章一厄』﹐但未識其出處耳。或謂《廣韻》《集韻》上平聲並出一抔字﹐『鋪枚切﹐﹝「枚」原作「放」﹐今據宋本校攺﹐下同。﹞手掬也。』意與『步侯切』者頗同﹐惠洪𨿽誕妄﹐必不讀抔爲杯勺之杯﹐但其詩泛使土一抔﹐不正用《漢書》長陵事﹐故作鋪枚切讀耳。未知其果然否﹖」苕溪漁隱曰「此絕句乃唐彥謙《過長陵詩》﹐嚴有翼誤以爲李義山﹐仍引《冷齋夜話》云﹕『李義山爲文章一厄』語爲證﹐此不細考之過也。」

玉溪生

苕溪漁隱曰「《九日》云﹕『曾共山公把酒卮﹐霜天白菊滿階墀﹐十年泉下無消息﹐九日樽前有所思。不學漢臣栽苜蓿﹐空教楚客詠江蘺。郎君官貴施行馬﹐東閣無人得再窺。』《古今詩話》云﹕『李商隱依令狐楚以箋奏受知﹐後其子綯有韋平之拜﹐寖疏商隱﹔﹝「寖」原作「浸」﹐今據宋本校攺。﹞其後重陽日﹐商隱造其廳事﹐題此詩﹐綯觀之﹐慚恨﹐扃鎖此廳﹐終身不處。』又《唐史》本傳云﹕『令狐楚奇其文﹐使與諸子遊﹐楚徙天平宣武﹐皆表署巡官﹐後從王茂元之辟﹐其子綯以爲忘家之恩﹐放利偸合﹐謝不通。綯當國﹐商隱歸窮﹐綯憾不置。』則商隱此詩﹐必此時作也。若《古今詩話》以謂『綯有韋平之拜﹐寖疏商隱』﹐﹝「寖」原作「浸」﹐今據宋本校攺。﹞其言殊無所據﹐余故以本傳証之。但綯父名楚﹐商隱又受知於楚﹐詩中有楚客之語﹐題於廳事﹐更不避其家諱﹐何邪﹖東坡《九日》云﹕『聞道郎君閉東閣﹐且容老子上南樓。』又云﹕『南屏老宿閒相過﹐東閣郎君懶重尋。』皆用商隱語也。」

《藝苑雌黃》云「義山詩﹕『莫羨仙家有上眞﹐仙家暫謫亦千春﹐月中桂樹髙多少﹐試問西河斫樹人。』按《酉陽雜俎》云﹕『舊傳月中有桂樹﹐有蟾蜍﹐故異書言月桂髙五百丈﹐下有一人常斫之﹐樹創隨合。人姓吳﹐名剛﹐西河人﹐學仙﹐有過﹐謫令伐樹。』故宋子京《嘲月詩》亦云﹕『吳生斫鈍西河斧﹐無柰婆娑又滿輪。』《緗素雜記》嘗論吳生斫桂事﹐引李賀《箜篌引》云﹕『吳質不眠倚桂樹』﹐李賀謂之吳質﹐段成式謂之吳剛﹐未詳其義。竊意《箜篌引》所謂吳質非吳剛也﹐恐別是一事﹐魏有吳季重亦名質。」

《談苑》云「予知制誥日﹐與余恕同考試﹐恕曰﹕『夙昔師範徐騎省爲文﹐騎省有《徐孺子亭記》﹐其警句云﹕平湖千畝﹐凝碧乎其下﹔西山萬疊﹐倒影乎其中。他皆常語。近得舍人所作《涵虛閣記》﹐終篇皆奇語﹐自渡江來﹐未嘗見此﹐信一代之雄文也。』其相推如此﹐因出義山詩共讀﹐酷愛一絕云﹕『珠箔輕明拂玉墀﹐披香新殿斗腰肢﹐不須看盡魚龍戲﹐終遣君王怒偃師。』擊節稱嘆曰﹕『古人措辭寓意﹐如此之深妙﹐令人感慨不已。』」苕溪漁隱曰「東坡《快哉亭詞》云﹕『一千頃都鏡淨倒碧峯。』用徐騎省語意也。」

《談苑》云「徐鍇嗜學該博﹐仕江左﹐領集賢學士校祕書﹐時吳淑爲校理﹐《古樂府》中有摻字者﹐淑多攺爲操﹐蓋章艸之變。鍇曰﹕『非可一例﹐若《漁陽摻》者﹐音七鑑反﹐三撾鼓也。禰衡作《漁陽摻撾》《古歌詞》云﹕邊城晏聞《漁陽摻》﹐黃塵蕭蕭白日暗。』淑嘆服。鍇嘗欲注李商隱《樊南集》﹐悉知其用事所出。有《代王茂元檄劉稹書》云﹕『喪貝躋陵﹐﹝「貝」原作「具」﹐今據宋本校攺。﹞飛走之期旣絕﹔投戈散地﹐灰釘之望斯窮。』獨恨不知灰釘事﹐及觀後漢杜篤《論都賦》云﹕﹝「論」原作「入」﹐今據宋本校攺。﹞『焚康居﹐﹝「焚」原作「熒」﹐今據宋本校攺。﹞灰珍奇﹐椎鳴鏑﹐釘鹿蠡。』商隱之雕篆如此。又《藝苑雌黃》云﹕『予考之《南史陳本紀》云﹕祅酋震懾﹐遽請灰釘。』此語又在商隱之前矣。」

《緗素雜記》云「《後漢禰衡傳》云﹕『衡方爲《漁陽摻撾》﹐蹀躞而前。』注云﹕『《文士傳》曰﹕衡擊鼓作《漁陽參搥》﹐踏地來前﹐躡鼓足跗﹐容態不常﹐鼓聲甚悲﹐易衣畢﹐復擊鼓摻搥而去。至今有《漁陽摻搥》﹐自禰衡始也。臣賢按﹐搥及撾並擊鼓杖也﹐參撾是擊鼓之法。而王僧孺詩云﹕散度《廣陵》音﹐參寫《漁陽》曲﹐而於其詩自音云﹕參﹐七甘反。後諸文人多同用之。據此詩意﹐以參爲曲奏之名﹐則槌字入於下句﹐全不成文﹐下云復參撾而去﹐是知參撾二字當相連而讀﹐參字音爲去聲﹐不知何所憑也。』按《談苑》載﹕『徐鍇仕江左﹐領集賢學士校祕書﹐時吳淑爲校理﹐《古樂府》中有摻字者﹐淑多攺爲操﹐蓋章艸之變。鍇曰﹕非可以一例﹐若《漁陽摻》者﹐音七鑑反﹐三撾鼓也。禰衡作《漁陽摻撾》《古歌詞》云﹕邊城晏聞《漁陽摻》﹐黃塵蕭蕭白日暗。淑嘆服之。』余謂搥﹑撾一也﹐故或用搥字﹐然摻字當如徐說音七鑑反﹐三撾鼓也﹐以其三撾﹐故因謂之摻。故唐李義山《聽鼓詩》云﹕『欲問《漁陽摻》﹐時無禰正平。』又《口占詩》云﹕『必投潘嶽果﹐誰摻禰衡撾。』亦以去聲讀之也。觀《筆談論廣陵散》云﹕『散是曲名﹐如操弄摻談序引之類』﹐乃引潘嶽《笙賦》云﹕『流《廣陵》之名散。』又應璩書云﹕﹝「書」原作「詩」﹐今據宋本﹑徐鈔本校攺。﹞『聽《廣陵》之淸散。』則知散爲曲名明矣。所謂《漁陽摻》者﹐正如《廣陵散》是也﹐此僧孺詩所以有云。又宋景文《喜雨詩》云﹕﹝「文」原作「父」﹐今據宋本﹑徐鈔本校攺。﹞『波生客浦揚舲遠﹐潤逼《漁陽》撾摻遲。』又《送李冀州詩》云﹕『徵鼙曲曲《漁陽傪》﹐後乘人人鄴下才。』皆以去聲呼之﹐但傪字從人爲異耳。」

許彥周《詩話》云「洪覺範在潭州水西小南臺寺作《冷齋夜話》﹐有曰﹕『詩至李義山﹐謂之文章一厄。』僕讀至此﹐蹙額無言。渠再三窮詰﹐僕不得已﹐曰﹕『夕陽無限好﹐只是近黃昏。』覺範曰﹕『我解子意矣。』卽時刪去﹐今印本猶存之﹐﹝「猶」原作「尢」﹐今據宋本﹑徐鈔本校攺。﹞蓋已前傳出者。」

苕溪漁隱曰「義山詩﹐楊大年諸公皆深喜之﹐然淺近者亦多﹐如《華淸宮詩》云﹕『華淸恩幸古無倫﹐猶恐蛾眉不勝人﹐未免被他褒女笑﹐﹝「褒」原作「裒」﹐今據宋本校攺。﹞只教天子暫蒙塵。』用事失體﹐在當時非所宜言也﹔豈若崔魯《華淸宮詩》云﹕『障掩金雞蓄禍機﹐翠環西拂蜀雲飛﹐珠簾一閉朝元閣﹐不見人歸見燕歸。』語意旣精深﹐用事亦隱而顯也。義山又有《馬嵬》詩云﹕『如何四紀爲天子﹐不及盧家有莫愁。』《渾河中詩》云﹕『咸陽原上英雄骨﹐半是君家養馬來。』如此等詩﹐庸非淺近乎﹗」

王建

《復齋漫錄》云「『羅衫葉葉繡重重﹐金鳳銀鵝各一叢﹐每徧舞頭分兩向﹐太平萬歲字當中。』王建《宮詞》也。按《樂府雜錄》云﹕『舞有健舞﹑軟舞﹑字舞﹑花舞﹑雁舞。』﹝宋本﹑徐鈔本「雁」作「馬」。﹞字舞者﹐以舞人亞身於地﹐布成字也。故建有『太平萬歲字當中』之句。後周制令﹐宮人庭拜爲男子拜﹐故建云﹕『射生宮女宿紅妝﹐請得新弓各自張﹐臨上馬時齊賜酒﹐男兒跪拜謝君王。』」

苕溪漁隱曰「王建云﹕『閉門畱野鹿﹐分食與山雞。』魏野雲﹕『洗硯魚吞墨﹐烹茶鶴避煙。』二人之詩﹐巧欲摹寫山居意趣﹐第理有當否﹐如建所言二物﹐何馴狎如許﹐理必無之﹔如野所言﹐𨿽未必皆然﹐理或有之。至若少陵云﹕『得食階除鳥雀馴』﹐東坡云﹕『爲鼠長畱飯﹐憐蛾不點燈。』皆當於理﹐人無得以議之矣。」

《復齋漫錄》云「陳無己《詩話》云﹕『望夫石在處有之﹐古今詩人﹐惟用一律﹔然劉夢得云﹕望來況是幾千歲﹐只是當年初望時。語𨿽拙而意工。黃叔達﹐魯直之弟也﹐以顧況爲第一﹐云﹕山頭日日風和雨﹐行人歸來石應語。語意皆工。江南望夫石﹐每過其下﹐不風卽雨﹐疑況得句處也。』予家有《王建集》﹐載《望夫石》詩﹐乃知非況作﹐其全章云﹕『望夫處﹐江悠悠﹐化爲石﹐不回頭。山頭日日風和雨﹐行人歸來石應語。』豈無己﹑叔達偶忘之邪﹖」苕溪漁隱曰「荊公選《唐百家詩》﹐亦以此詩列建詩中﹐則無己﹑叔達之誤﹐可無疑矣。」

《藝苑雌黃》云「李華《含元殿賦》云﹕『揭金雞於太淸﹐炫晨陽於正色。』李庾《西都賦》云﹕『建金雞於仗內﹐聳修竿而揭起。』王建《宮辭》云﹕『樓前立仗看宣赦﹐萬歲聲長再拜齊﹐日照彩盤髙百尺﹐﹝「彩」原作「紫」﹐今據宋本﹑徐鈔本校攺。﹞飛仙爭上取金雞。』李太白詩云﹕『金雞忽放赦﹐大辟得寬賒。』又云﹕『我愁遠謫夜郎去﹐何日金雞放赦回。』肆赦樹金雞﹐不知起於何代﹐《唐百官志》云﹕『赦日﹐立金雞於仗南﹐有雞﹐黃金飾首﹐銜絳幡﹐承以彩盤﹐維以絳繩﹐五坊小兒得雞者﹐官以錢贖﹐或取絳幡而已。』《事物紀原》載此﹐謂金雞起於有唐。按楊文公《談苑》云﹕『杜鎬言﹐《關東風俗傳》云﹕宋孝王問司天膺之﹐後魏北齊樹金雞事﹐膺之曰﹕《海中星占》云﹕天雞星動爲有赦。蓋王者以天雞爲度。《隋書刑法志》云﹕北齊赦日﹐武庫設金雞及鼓於闕門右﹐撾鼓千聲﹐宣赦﹐建金雞。或雲起於西涼呂光﹐究其旨﹐蓋西方主兌﹐兌爲澤﹐雞者﹐巽之神﹐巽爲號令﹐合是二物﹐制其形﹐揭爲長竿﹐使眾人睹之也。』據《談苑》所云﹐皆十六國時事﹐而《紀原》以爲起於唐﹐亦誤矣。又按《秦京雜記》云﹕『大赦設金雞﹐口銜勝﹐宣政衙鼓樓上﹐雞唱六人﹐至日﹐同以索上雞竿﹐爭口中勝﹐爭得者月給俸三石﹐謂之雞粟。』其言與《百官志》亦自不同。」

苕溪漁隱曰「王建《宮詞》云﹕『禦廚不食索時新﹐每見花開卽若春﹐白日臥多嬌似病﹐隔簾教喚女醫人。』花蕊夫人《宮詞》云﹕『廚船進食簇時新﹐侍宴無非列近臣﹐日午殿頭宣索鱠﹐隔花催喚打漁人。』二詞記事則異﹐造語頗同﹐第花蕊之詞工﹐王建爲不及也。」

苕溪漁隱曰「予閱王建《宮詞》﹐選其佳者﹐亦自少得﹐只世所膾炙者數詞而已﹐其間雜以他人之詞﹐如『閒吹玉殿昭華管﹐醉折梨園縹蒂花﹐十年一夢歸人世﹐絳縷猶封系臂紗。』又如『銀燭秋光冷畫屏﹐輕羅小扇撲流螢﹐天街夜色涼如水﹐臥看牽牛織女星。』此並杜牧之作也。『淚滿羅巾夢不成﹐夜深前殿按歌聲﹐紅顏未老恩先斷﹐斜倚燻籠坐到明。』此白樂天詩也。『寶仗平明金殿開﹐暫將紈扇共徘徊﹐﹝「將」原作「時」﹐今據宋本﹑徐鈔本校攺。﹞玉顏不及寒鴉色﹐猶帶昭陽日影來。』此王昌齡詩也。建詞凡百有四篇﹐及逸詞九篇﹐或云﹐元微之亦有詞雜於其間。予以《元氏長慶集》檢尋﹐卻無之﹐或者之言誤也。」卷第十五卷

第十五

杜牧之

《復齋漫錄》云「牧之《齊安城樓》詩﹕『嗚咽江樓角一聲﹐微陽瀲瀲落寒汀﹐不用憑欄苦回首﹐故鄕七十五長亭。』蓋用李太白《淮陰書懷詩》﹕『沙墩至梁苑﹐二十五長亭。』」苕溪漁隱曰「魯直《竹枝詞》﹕『鬼門關外莫言遠﹐五十三驛是皇州。』皆相沿襲也。」

許彥周《詩話》云「牧之《題桃花夫人廟》詩﹕『細腰宮裏露桃新﹐脈脈無言度幾春﹐至竟息亡緣底事﹐可憐金穀墜樓人。』僕嘗謂此詩乃二十八字史論。」

苕溪漁隱曰「牧之於題詠﹐好異於人﹐如《赤壁》云﹕『東風不與周郎便﹐銅雀春深鎖二喬。』《題商山四皓廟》云﹕『南軍不袒左邊袖﹐四皓安劉是滅劉。』皆反說其事。至《題烏江亭》﹐則好異而叛於理﹐詩云﹕『勝負兵家不可期﹐包羞忍恥是男兒﹐江東子弟多才俊﹐捲土重來未可知。』項氏以八千人渡江﹐敗亡之餘﹐無一還者﹐其失人心爲甚﹐誰肯復附之﹐其不能捲土重來決矣。」

許彥周《詩話》云「牧之作《赤壁詩》云﹕『折戟沈沙鐵未銷﹐自將磨洗認前朝﹐東風不與周郎便﹐銅雀春深鎖二喬。』意謂赤壁不能縱火﹐卽爲曹公奪二喬置之銅雀臺上也。孫氏霸業﹐系此一戰﹐社稷存亡﹐生靈塗炭都不問﹐只恐捉了二喬﹐可見措大不識好惡。」

《法藏碎金》云「《國語》云﹕『髙位疾顚﹐厚味臘毒。』杜牧《和州絕句》云﹕『江湖醉度十年春﹐牛渚山邊六問津﹐歷陽前事知虛實﹐髙位紛紛見陷人。』噫﹐予今聊記其一﹐蘇秦位髙金多﹐如何﹗如何﹗」

苕溪漁隱曰「牧之云﹕『無媒徑路艸蕭蕭﹐自古雲林遠市朝﹐公道世間惟白髮﹐貴人頭上不曾饒。』羅鄴云﹕『芳艸和煙暖更靑﹐閒門要路一時生﹐年年點檢人間事﹐惟有春風不世情。』予嘗取此二詩作一聯云﹕『白髮惟公道﹐春風不世情。』蓋窮人不偶﹐遣興之作也。」

苕溪漁隱曰「《遣懷》詩﹕『落魄江湖載酒行﹐楚腰腸斷掌中輕﹐十年一覺揚州夢﹐贏得靑樓薄幸名。』余嘗疑此詩必有謂焉﹐因閱《芝田錄》云﹕『牛奇章帥維揚﹐牧之在幕中﹐多微服逸遊﹐公聞之﹐以街子數輩潛隨牧之﹐以防不虞。後牧之以拾遺召﹐臨別﹐公以縱逸爲戒﹐牧之始猶諱之﹐公命取一篋﹐皆是街子輩報帖﹐雲杜書記平善。乃大感服。』方知牧之此詩﹐言當日逸遊之事耳。」

許彥周《詩話》云「小杜《華淸宮詩》﹕『雨露偏金穴﹐乾坤入醉鄕。』如此﹐天下焉得不亂。」

苕溪漁隱曰「《宮詞》云﹕『監宮引出暫開門﹐隨例𨿽朝不是恩﹐銀鑰卻收金鎖合﹐月明花落又黃昏。』此絕句極佳﹐意在言外﹐而幽怨之情自見﹐不待明言之也。詩貴夫如此﹐若使人一覽而意盡﹐亦何足道哉。」

《麗情集》云「太和末﹐杜牧自侍禦史出佐沈傳師宣城幕﹐雅聞湖州爲浙西名郡﹐風物妍好﹐且多麗色﹐往遊之。時刺史崔君﹐亦牧之素所厚者﹐頗諭其意﹐凡籍之名妓﹐悉爲致之﹔牧殊不愜所望﹐史君復候其意﹐牧曰﹕『願得張水戲﹐使州人畢觀之﹐俟其云合﹐牧當間行寓目﹐冀此際或有閱焉。』史君大喜﹐如其言。至日﹐兩岸觀者如堵﹐迨暮﹐竟無所得﹐將罷﹐忽有裏姥引髽髻女年十餘歲﹐牧熟視之﹐曰﹕『此眞國色也。』因使語其姥﹐將致舟中﹐姥女皆懼﹐牧曰﹕『且不卽納﹐當爲後期。吾十年必爲此郡﹔若不來﹐乃從所適。』因以重幣結之。尋拜黃﹑池二州﹐皆非意也。洎周墀入相﹐牧以其素善﹐乃並上箋於墀﹐乞守湖州﹐大中三年﹐移授湖州刺史﹐比至郡﹐則十四年所約之姝已從人三載而生二子矣。牧卽政之夕﹐亟使人召之﹐夫母懼其見奪也﹐因攜幼以諧之。牧詰其母曰﹕『曩許我矣﹐何爲適人﹖』母拜曰﹕『向約十年不來而後嫁﹐嫁已三年矣。』牧俛首曰﹕『辭也直﹐彊之不祥。』乃禮而遣之﹐因爲悵別詩曰﹕『自恨尋芳到已遲﹐往年曾見未開時﹐如今風擺花狼藉﹐綠葉成陰子滿枝。』」

苕溪漁隱曰﹔「顏魯公《題謝公塘碑陰》云﹕『太保謝公﹐東晉咸和中﹐以吳興山水淸遠﹐求典此郡。』故東坡《將之湖州戲贈莘老詩》云﹕『亦知謝公到郡久﹐應怪杜牧尋春遲﹐鬢絲只好對禪榻﹐湖亭不用張水嬉。』」

《古今詩話》云「牧之爲禦史﹐分司洛陽﹐時李司徒罷鎭閒居﹐聲妓爲當時第一﹐一日開筵﹐朝士臻赴﹐以杜嘗持憲﹐不敢邀飲﹔杜諷坐客達意﹐願預斯會﹔李馳書﹐杜聞命﹐遂赴會。中有妓百餘﹐皆絕色殊藝﹐杜獨坐妓南﹐﹝「南」原作「行」﹐今據宋本校攺。﹞瞪目注視﹐滿飲三卮﹐問李曰﹕『聞有紫雲者﹐孰是﹖』李指示之﹐杜凝睇良久曰﹕『名不虛得﹐宜以見惠。』李俯首而笑﹐諸妓亦皆回首破顏。杜又自飲三爵﹐朗吟而起曰﹕『華堂今日綺筵開﹐誰喚分司禦史來﹖忽發狂言驚四座﹐兩行紅粉一齊回。』意气閒逸﹐傍若無人。」

苕溪漁隱曰「東坡聞李公擇飲傅國博家﹐大醉﹐有詩云﹕『不肯醒醒騎馬回﹐玉山知爲玉人頹﹐紫雲有語君知否﹐莫喚分司禦史來。』卽此事也。又《侍兒小名錄》云﹕『兵部李尙書樂妓崔紫雲﹐詞華淸峭﹐眉目端麗﹐李公爲尹東洛﹐宴客將酣﹐杜公輕騎而來﹐連飲三觥﹐謂主人曰﹕嘗聞有能篇詠紫雲者﹐今日方知名不虛得﹐倘垂一惠﹐無以加焉。諸妓回頭掩笑﹐杜作前詩﹐詩罷﹐上馬而去。李公尋以紫雲贈之。紫雲臨行獻詩曰﹕從來學制斐然詩﹐不料霜臺禦史知﹐忽見便教隨命去﹐戀恩腸斷出門時。』《侍兒小名錄》不載此事出於何書﹐疑好事者附會爲之也。」

杜荀鶴

《藝苑雌黃》云「荀鶴﹐杜牧之之微子也。牧之會昌末﹐自齊安移守秋浦﹐時妾有娠﹐出嫁長林卿士杜筠﹐生荀鶴﹐有能詩名﹐自號九華山人﹐大順初﹐擢第﹐尋授翰林學士﹐主客員外郎﹐知制誥。顧云序其集爲《唐風集》焉。荀鶴與張曙同年進士﹐常以言相嘲謔﹐曙之他文不多見﹐《康余錄》載其《擊甌賦》一篇﹐其警句云﹕『董雙成靑瑣鸞驚﹐啄開珠网﹔穆天子細韁馬駭﹐踏碎瓊田。』似此之類﹐恐非荀鶴所可擬。《唐風集》中﹐詩極低下﹐如『要知前路事﹐不及在家時』﹐『不覺裹頭成大漢﹐初看竹馬作兒童』之句﹐前輩方之《太公家教》。惟《春宮怨》一聯云﹕『風暖鳥聲碎﹐日髙花影重』﹐爲一篇警策。而歐陽永叔《歸田錄》乃云周朴之句﹐不知何以云然。」

韓致堯

《迂叟詩話》云「北都使宅﹐舊有過馬廳。按唐韓偓詩云﹕『外使進鷹初得按﹐中官過馬不教嘶。』注云﹕『上乘馬﹐必中官馭以進﹐謂之過馬。旣乘之﹐然後蹀躞嘶鳴。』蓋唐時方鎭亦效之﹐因而名廳也。」

《東臯雜錄》云「北門舊有過馬廳﹐韓魏公爲畱守﹐更新之﹐榜曰雅集﹐賦詩云﹕『過馬傳聞事莫詳﹐我嚴賓席在更張。不資金石升堂樂﹐務接芝蘭入室香﹐農獲大田歌滯穗﹐訟消羣枉闃甘棠﹐時聞雅集延諸彥﹐病守心間興亦長。』」

潘子眞《詩話》云「山谷嘗謂餘言﹕老杜𨿽在流落顚沛﹐未嘗一日不在本朝﹐故善陳時事﹐句律精深﹐超古作者﹐忠義之气﹐感發而然。韓偓貶逐﹐末後依王審知﹐其集中所載﹕『手風慵展八行書﹐眼暗休尋九局圖。窗裏日光飛野馬﹐﹝「馬」原作「鳥」﹐今據宋本校攺。﹞案頭筠管長蒲蘆。謀身拙爲安蛇足﹐報國危曾捋虎須。滿世可能無默識﹐未知誰擬試齊竽。』其詞淒楚﹐切而不迫﹐不忘其君也。」

《復齋漫錄》云「致堯﹐昭宗時以翰林承旨謫嶺表﹐道湖南﹐《謝人惠含桃詩》云﹕『金鑾歲歲長宣賜﹐忍淚看天憶帝都。』自注云﹕『每歲初進之後﹐先宣賜學士。』韓子蒼《謝人惠茶》云﹕『白髮前朝舊史官﹐風鑪煮茗暮江寒﹐蒼龍不復從天下﹐拭淚看君小鳳團。』自注云﹕『史官月賜龍團。』意𨿽本致堯﹐而語益工。」

苕溪漁隱曰「致堯《醉著絕句》云﹕『萬里淸江萬里天﹐一村桑柘一村煙﹐漁翁醉著無人喚﹐過午醒來雪滿船。』葛亞卿《集句》云﹕『萬里淸江萬里天﹐一村桑柘一村煙﹐漁翁醉睡醒又睡﹐髙唱夕陽孤島邊。』前輩集句詩﹐每一句取一家詩﹐今亞卿全用致堯前兩句﹐極爲無工﹐又後兩句不是好詩﹐不稱前兩句﹐豈若致堯之渾成也。杜荀鶴亦有《溪興絕句》云﹕『山雨溪風捲釣絲﹐瓦甌蓬底獨斟時﹐醉來睡著無人喚﹐流下前溪也不知。』語句俱弱﹐亦不若致堯之雅健也。」

許彥周《詩話》云「髙秀實言﹐元微之詩﹐艷麗而有骨﹐韓偓《香奩集》﹐麗而無骨。時李端叔意喜韓偓詩﹐誦其序云﹕『咀五色之靈芝﹐香生九竅﹔咽三危之瑞露﹐美動七情。』秀實云﹕『勸不得也﹐勸不得也。』」

半夜鐘

《復齋漫錄》云「《遁齋閒覽》記歐陽文忠公《詩話》﹐譏唐人『夜半鐘聲到客船』之句﹐云﹕『半夜非鳴鐘時﹐疑詩人偶聞此耳。』且云﹕『渠嘗過蘇州﹐宿一寺﹐夜半聞鐘聲﹐因問寺僧﹐皆云﹕分夜鐘﹐曷足怪乎﹖尋聞他寺皆然。始知夜半鐘﹐惟姑蘇有之。』此皆《閒覽》所載也。余考唐詩﹐知歐公所記﹐乃張繼《楓橋夜泊》詩﹐全篇云﹕『月落烏啼霜滿天﹐江楓漁火對愁眠﹐姑蘇城外塞山寺﹐夜半鐘聲到客船。』此歐公所譏也。然唐詩人皇甫冉有《秋夜宿嚴維宅詩》云﹕『昔聞玄度宅﹐門向會稽峯﹐君住東湖下﹐淸風繼舊蹤。秋深臨水月﹐夜半隔山鐘﹐世故多離別﹐良宵詎可逢。』且維所居在會稽﹐鐘聲亦鳴於半夜﹐遂知張繼詩不爲誤﹐歐公不察﹐而半夜鐘亦不止於姑蘇﹐有如陳正敏說也。又陳羽《梓州與溫商夜別詩》﹕『隔水悠揚午夜鐘。』乃知唐人多如此。」卷第十六卷

第十六

唐人雜紀上

蔡寬夫《詩話》云「《國史補》載賀遂亮《贈韓思彥詩》云﹕『意气百年內﹐平生相知心﹐欲交天下士﹐未面已虛襟。君子重名義﹐直道冠衣簪﹐風雲行可托﹐懷抱自然深。落霞靜霜景﹐墜葉下疏林﹐若上南山岸﹐希訪北山岑。』世多傳誦之。予讀《大唐新話》﹐乃並得思彥答詩云﹕『古人一言重﹐常謂百年輕﹐今日投歡會﹐顧盼盡平生。簪裾非所托﹐琴酒冀相並﹐累日同遊處﹐良宵款素誠。霜飄知柳脆﹐雪冒覺松貞﹐願言何所道﹐幸保歲寒名。』其詞亦自閒雅可喜。大抵唐之文物﹐盛於開元以前﹐故二人𨿽不以詩稱﹐而終不凡也。」

苕溪漁隱曰「丙戌之冬﹐余初病起﹐深居簡出﹐終日曝背晴檐﹐萬事不到﹔自以荊公所選《唐百家詩》﹐反覆熟味之﹐見其格力辭句﹐例皆相似﹐𨿽無豪放之气﹐而有修整之功﹐髙爲不及﹐卑復有餘﹐適中而已。荊公謂﹕『欲觀唐人詩﹐觀此足矣。』詎不然乎﹗集中佳句﹐世所稱道者﹐不復錄出﹔惟餘別所喜者﹐命兒輩筆之﹐以備遺忘。五言六聯﹐陳羽《春日野望》云﹕『漸變池塘色﹐欲生楊柳煙。』李郢《春晚》云﹕『燕靜銜泥起﹐蜂喧抱蕊回。』殷遙《山行》云﹕『野花成子落﹐江燕引雛飛。』曹松《晨起》云﹕『林殘數枝月﹐發冷一梳風。』孟浩然《雪》云﹕『落雁迷沙渚﹐饑鳥噪野田。』《登峴山》云﹕『水落漁梁淺﹐天寒夢澤深。』七言六聯﹐韓偓《殘春》云﹕『樹頭蜂抱花須落﹐池面魚吹柳絮行。』又云﹕『細水浮花歸別澗﹐斷雲含雨入孤村﹐』又《訪王同年村居》云﹕『門庭野水褵褷鷺﹐鄰里斷墻啞喔雞。』吳融《閒望》云﹕『三點五點映山雨﹐一枝兩枝臨水花。』許渾《題山居》云﹕『龍歸曉洞云猶濕﹐麝過春山艸自香。』崔魯《春日》云﹕『杏酪漸香鄰捨粥﹐楡煙欲變舊鑪灰。』四絕句﹐竇鞏《寄南遊兄弟》云﹕『書來未報幾時還﹐知在三湘五嶺間﹐獨立衡門秋水闊﹐寒鴉飛去日銜山。』又《南遊感興》云﹕『傷心欲問前朝事﹐惟見江流去不回﹐日暮東風春艸綠﹐鷓鴣飛上越王臺。』戎昱《移家別湖上亭》云﹕『好是春風湖上亭﹐柳條藤蔓系離情﹐黃鶯久住渾相識﹐欲別頻啼四五聲。』孟浩然《宿建徳江》云﹕『移舟泊滄渚﹐日暮客愁新﹐野闊天低樹﹐江淸月近人。』」

苕溪漁隱曰「元次山《浯溪銘》云﹕『浯溪在湘水南﹐北匯於湘﹐愛其勝異﹐遂家溪畔。溪世無名稱者也﹐爲自愛之﹐故曰浯溪。』銘略曰﹕『吾欲求退﹐將老玆地﹐溪古地荒﹐蕪沒蓋久﹐命曰浯溪﹐旌吾獨有。』以至唐亭浯臺﹐意皆然矣。六一居士云﹕『次山喜名之士也﹐其所有爲﹐惟恐不異於人﹐所以自傳於後世者﹐亦惟恐不奇﹐而無以動人之耳目也。視其辭翰﹐可以知矣。古之君子﹐誠恥於無聞﹐然不如是人之汲汲也。』余曩歲屢遊浯溪﹐在中宮寺之前﹐才一小澗耳﹐石崖不甚髙﹐何至與天相齊。《中興頌》云﹕『湘江東西﹐中直浯溪﹐石崖天齊。』蓋自侈大其事耳。」

《金石錄》云「唐《河間元王孝恭碑》﹐唐初功臣﹐皆云圖形淩煙閣﹐而此碑乃作戢武閣﹐戢武之名﹐不見於他書﹐惟當時石刻有之﹐豈淩煙先名戢武而後攺之也﹖又《段志玄碑》亦云﹕『圖形戢武閣。』二碑皆當時所立﹐不應差誤。」

苕溪漁隱曰「天隨子有《自遣》云﹕『數尺遊絲墮碧空﹐年年長自惹春風﹐爭知天上無人住﹐也有淸愁鶴髮翁。』又《古意》云﹕『君心莫淡薄﹐妾意正棲托﹐願得雙車輪﹐一夜生四角。』皆思新語奇﹐不襲前人也。」

《東臯雜錄》云「孔常甫言﹕『唐人詩有城頭催鼓傳花枝﹐席上摶拳握松子。乃知酒席藏鬮爲戲﹐其來已久。』」

《藝苑雌黃》云「《麗情集》載嚴宇牧豫章﹐陳陶隱西山﹐操行淸潔﹐宇欲撓之﹐遣小妓蓮花往侍焉﹐陶殊不爲意﹐乃獻詩求去﹐云﹕『蓮花爲號玉爲腮﹐珍重尙書遣妾來﹐處士不生巫峽夢﹐虛勞神女下陽臺。』而劉斧《靑瑣》乃移其事於陳圖南﹐其詩但易數字而已。唐人集中﹐旣載此詩﹐豈陳圖南復蹈襲而爲之乎﹖必無是理﹐乃劉斧之妄也。又《名賢詩話》載﹐顧況在洛﹐乘閒遊苑中﹐坐流水上﹐得大桐葉﹐有詩曰﹕『一入深宮裏﹐年年不見春﹐聊題一片葉﹐寄與有情人。』況明日於上游亦題詩於葉﹐泛之波中﹐曰﹕『花落深宮鶯亦悲﹐上陽宮女斷腸時﹐帝城不禁東流水﹐葉上題詩寄阿誰。』後十餘日﹐有客尋春苑中﹐又於葉上得詩﹐以示況﹐詩曰﹕『一葉題詩出禁城﹐誰人酬和獨含情﹐自嗟不及波間葉﹐蕩漾乘春取次行。』又盧渥舍人﹐應舉京師﹐偶臨禦溝﹐見一紅葉﹐上有一絕云﹕『流水何太急﹐深宮盡日閒﹐殷勤謝紅葉﹐好去到人間。』盧得之﹐藏於巾篋。及宣宗有旨出宮人﹐許其從人﹐盧獨獲其退宮者﹐睹紅葉吁怨﹐問之﹐曰﹕『當時偶題﹐不謂君得之也。』《靑瑣》乃互竄二事﹐合爲一傳﹐曰《流紅記》﹐仍托他人姓名。嗚呼﹗孰謂小說而可盡信乎﹗」

《流紅記》﹕「唐僖宗時﹐有於祐﹐晚步禁溝﹐拾一紅葉﹐上有詩云﹕『流水何太急﹐深宮盡日閒。殷勤謝紅葉﹐好去到人間。』祐題云﹕『曾聞葉上題紅怨﹐葉上題詩寄與誰。』置溝上流﹐宮女韓夫人拾之。祐後爲韓泳門館﹐因帝放宮女三千人賜各官﹐泳得韓同姓﹐因作伐嫁祐﹐及成禮﹐於篋中取紅葉相示﹐乃曰﹕『事豈偶然﹗』一日﹐泳開宴﹐曰﹕『子二人可謝媒。』韓氏曰﹕『一聯佳句隨流水﹐十載幽思滿素懷﹐今日卻成鸞鳳友﹐方知紅葉是良媒。』」﹝此條宋本不載﹐徐鈔本乃前條末雙行夾注。﹞

《復齋漫錄》云「薛能《吳姬詩》﹕『樓臺重疊滿天云﹐殷殷鳴鼉世上聞﹐此日楊花初似雪﹐女兒絲管弄參軍。』本朝張景﹐景徳三年﹐以交通曹人趙諫斥爲房州參軍﹐景爲《屋壁記》﹐略曰﹕『近置州縣參軍﹐無員數﹐無職守﹐悉以曠官敗事違戾政教者爲之﹐凡朔望饗宴使與焉﹐若處人一見之﹐﹝「若」字原無﹐今據宋本校補。﹞必指曰參軍也﹐嘗爲某罪矣。至於倡優爲戲﹐亦假而爲之﹐以資玩戲﹐況眞爲者乎﹖宜爲人之輕視﹐又將狎而侮之。』大略如此。余按《樂府雜錄》云﹕『戲弄參軍﹐自漢館陶令石耽﹐有贓犯﹐和帝惜其才﹐免罪﹐每宴樂﹐令衣白衫﹐命優伶戲弄辱之﹐經年﹐乃放爲參軍。』然則戲弄參軍﹐自漢已然矣﹐不始於唐世也。又五代王建時﹐王宗侃責受維州司戶參軍﹐曰﹕『要我頭時斷去﹐誰能作此措大官﹐使俳優弄爲參軍邪﹗』」

《藝苑雌黃》云「薛能詩﹕『山屐經過滿徑蹤﹐隔溪遙見夕陽舂。』人多不知夕陽舂爲何等語﹐予考之《淮南子》曰﹕『日經於泉隅﹐是謂髙舂﹐頓於連石﹐是謂下舂。』注﹕『尙未冥﹐上蒙先舂曰髙舂﹔將欲冥﹐下蒙悉舂曰下舂。』《南史陳本紀》云﹕『求衣昧旦﹐仄食髙舂。』﹝「仄」原作「反」﹐今據宋本校攺。﹞柳子厚詩云﹕『空齋不語坐髙舂。』」

苕溪漁隱曰「《唐史》載﹐王播父恕爲揚州倉曹參軍﹐遂家焉。播少孤貧﹐嗜權利﹔穆宗立﹐權幸競進﹐播賴其力至宰相﹐不厭人望﹐出爲淮南節度使﹐仍領鹽鐵。是時﹐南方旱歉﹐人相食﹐播掊斂不少衰﹐民怨之。按《古今詩話》云﹕王播少孤貧﹐嘗客揚州惠昭寺木蘭院﹐隨僧齋飧﹐僧頗厭之﹔及播至﹐已飯矣。後二紀﹐播自重位鎭是邦﹐因訪舊遊向所題﹐以碧紗籠之。播題二絕云﹕『二十年前此院遊﹐木蘭花發院初修﹐而今再到經行處﹐樹老花無僧白頭。』『上堂已了各西東﹐慚愧闍黎飯後鐘﹐二十年來塵撲面﹐而今始得碧紗籠。』以《唐史》考之﹐則《古今詩話》所言『播少孤貧﹐嘗客揚州﹐後自重位鎭是邦』﹐皆與《唐史》合。又按東坡云﹕『世傳王播飯後鐘詩﹐蓋揚州石塔寺事也﹐相傳如此﹐戲作詩云﹕饑眼眩東西﹐詩腸忘早晏。𨿽知燈是火﹐不悟鐘非飯。山僧異漂母﹐但可供一莞。胡爲二十年﹐記憶作此訕。齋廚養若人﹐無益只遺患。乃知飯後鐘﹐闍黎蓋具眼。』其貶之至矣。」

《復齋漫錄》云「唐李敬方《勸醉詩》云﹕『不向花前醉﹐花應解笑人﹐只因連夜雨﹐又過一年春。日日無窮事﹐區區有限身﹐若非杯酒裏﹐何以寄天眞。』杜子美《絕句》云﹕『二月已破三月來﹐漸老逢春能幾回﹖莫思身外無窮事﹐且盡生前有限杯。』二詩𨿽相緣﹐而杜則尢其工者也。世所傳『相逢不飲空歸去﹐洞口桃花也笑人』之句﹐蓋出於敬方。」

《集古錄》云「李陽冰《阮客舊居詩》云﹕『阮客身何在﹐仙云洞口橫﹐人間不到處﹐今日此中行。』阮客者﹐不見其名氏﹐蓋縉雲之隱者也。彼以遁俗爲髙﹐而終以無名於後世﹐可謂獲其志矣﹔然聖人有所不取也。陽冰欲稱其人﹐而不顯其名字﹐何哉﹖豈阮客見稱於當時﹐而陽冰不慮於後世邪﹖天下固有顯聞於一時而泯沒於後世者矣﹐顧其道如何也。陽冰篆字﹐世傳多矣﹐此磨滅而僅存﹐尢可惜也。」

苕溪漁隱曰「趙明誠《金石錄》云﹕『《題阮客舊居詩》﹐小篆書﹐《集古錄》以爲陽冰作﹐今驗其姓名﹐乃縉雲令李蒔﹐非陽冰也﹐其字畫亦不工。蓋陽冰肅宗上元中﹐嘗令縉雲﹐其篆字石刻﹐尙多有存者﹐故歐陽公亦誤以此詩爲陽冰作爾。』余觀此碑﹐今益漫滅﹐字畫難辧﹐明誠以爲歐公之誤﹐其果然邪﹖」

苕溪漁隱曰「秦系《寄韋使君詩》云﹕『久臥雲間已息機﹐靑衫忽著狎鷗飛﹐詩興到來無一事﹐郡中今有謝玄暉。』韋應物《答秦十四校書詩》云﹕『知掩山扉三十秋﹐魚須翠碧棄牀頭﹐莫道謝公方在郡﹐五言今日爲君休。』系能詩﹐與劉長卿善﹐以詩相贈答。權徳輿曰﹕『長卿自以爲五言長城﹐系用偏師攻之﹐𨿽老益壯。』故應物有『五言今日爲君休』之句﹐蓋謂此也。系有詩集﹐散逸不多﹐如『流水閒過院﹐春風與閉門』﹐『上簾宜晚景﹐臥簟覺新秋』﹐『礙冠門柳長﹐驚夢院鶯啼』﹐『遊魚牽荇沒﹐戲鳥踏花摧』﹐皆閒遠有味。系天寶末客泉州南安﹐有九日山﹐大松百餘章﹐俗傳東晉時所植﹐系結廬其上﹐以大石爲研﹐注《老子》﹐積歲不出。姜公輔爲宰相﹐以直言黜泉州別駕﹐見系﹐輒窮日不能去﹐築室與相近﹐遂忘流落之意。公輔卒﹐妻子在遠﹐系爲葬山下。其好賢尙義﹐爲何如哉﹗」

《文昌雜錄》云「元微之詩﹕『松下待制應全遠﹐藥樹監搜可得知。』蓋唐宣政殿爲正衙﹐﹝「正」原作「政」﹐今據宋本﹑徐鈔本校攺。﹞殿庭有四松﹐松下待制官立班之地﹐舊圖至今猶存。按開成元年正月詔﹐以入閣日﹐次對官班﹐退立於東階松樹下﹐須宰臣奏事畢﹐齊至香案前﹐各言本司事﹐𨿽紫宸殿亦有松樹﹐爲待對官立位云。殿門外有藥樹﹐監察禦史監搜之位在焉。唐制﹐百官入宮殿門必搜﹐監察所掌也﹐太和元年詔曰﹕『自魏晉以降﹐參用霸制﹐﹝「霸」原作「伯」﹐今據宋本﹑徐鈔本校攺。﹞虛議搜索﹐因習尙存。朕方推表大信﹐置人心腹﹐況吾臺宰﹐又何問焉﹖自今以後﹐坐朝眾寮旣退﹐宰臣復進奏事﹐其監搜宜停。』元昆駕部﹐比自長安攜藥樹數枝至京師﹐其葉蔥翠可愛﹐於今關右頗多﹐人罕識焉。」

許彥周《詩話》云「段成式《與溫庭筠云藍紙詩序》曰﹕『予在九江﹐出意造云藍紙﹐輒分送五十枚。』其詩曰﹕『三十六鱗充使時﹐數番猶得表相思。』蓋龍八十一鱗﹐鯉三十六鱗也。至宋景文詩云﹕『君軒結戀蕭蕭馬﹐尺素愁憑六六魚。』又使六六三十六也。」卷第十七卷

第十七

唐人雜紀下

苕溪漁隱曰「六一居士謂沈傳師遊道林嶽麓寺詩﹐題云《酬唐侍禦姚員外》﹐而二人之詩不見﹐不知何人也﹐獨此詩以字畫傳於世﹐而詩亦自佳。蔡寬夫謂唐扶者﹐卽沈傳師所謂唐侍禦也。詩語秀拔﹐余已於《叢話》前集載之矣。今但錄傳師詩於左方﹕『承明年老輒自論﹐乞得湘守東南奔﹐﹝「湘」原作「相」﹐今據宋本校攺。﹞爲聞楚國富山水﹐靑嶂邐迆僧家園。捨香珥筆皆眷舊﹐謙抑自忘臺省尊﹐不令執簡候亭館﹐﹝「候」原作「侯」﹐今據宋本﹑徐鈔本校攺。﹞直許攜手遊山樊。忽驚列岫曉來逼﹐朔雪洗盡煙嵐昏﹐碧波回嶼三山轉﹐舟檻繚郭千艘屯﹐華鑣躞蹀絢砂步﹐大旆錯綜輝松門﹐樛枝競騖龍蛇勢﹐﹝「競」原作「兢」﹐今據宋本校攺。﹞折幹不滅風霆痕。相重古殿倚巖腹﹐別引新徑縈云根﹐目同傷楚虞帝魂﹐多情思遠聊開樽﹐危弦細管逐歌颺﹐畫鼓繡靴隨節翻﹐鏘金七言淩老杜﹐入木八法蟠髙軒。嗟余絕倒久不知﹐忍復感激論元元。』又《東臯雜錄》云﹕『潭州道林寺沈傳師親書詩版﹐遒勁妙絕﹐與今石本遠矣。又有歐陽詢書道林之寺四大字額﹐筆勢欲飛動。』」

苕溪漁隱曰「閱《古今詩話》﹐得四詩﹐皆材格相肖﹐語亦淸新﹐今並錄之﹐以備披閱。劉長卿《題余幹旅捨》云﹕『搖落暮天迥﹐丹楓霜葉稀。孤城向水閉﹐獨鳥背人飛。渡口月初上﹐鄰家漁未歸。鄕心正欲絕﹐何處搗徵衣。』張籍《宿江上》云﹕『楚驛南渡口﹐夜深來客稀。月明見潮上﹐江靜覺鷗飛。旅宿今已遠﹐此行殊未歸。離家久無信﹐又聽搗寒衣。』潘閬《暮歸錢塘》云﹕『久客見華發﹐孤棹桐廬歸﹐新月無朗照﹐落日有餘輝。魚浦水風急﹐龍山煙樹微。﹝「樹」宋本﹑徐鈔本作「火」。﹞時聞沙上雁﹐一一背南飛。』李建中《題望湖樓》云﹕『野艇閒撐處﹐湖天景亦微。春波無限綠﹐白鳥自由飛。柳色濃垂岸﹐山光冷照衣。時攜一樽酒﹐戀到晚涼歸。』《靑箱雜紀》以李建中詩是蘇爲知吳興日所作﹐未知孰是。」

《復齋漫錄》云「上官儀《詠雪詩》﹕『幸因千里映﹐還繞萬年枝。』謝玄暉《中書省詩》﹕『風動萬年枝。』晏元獻詩﹕『萬年枝上凝煙動﹐百子池邊瑞日長。』盧多遜詩﹕『太液池邊月上時﹐好風吹動萬年枝。』王維《史館山池》云﹕『春池百子外﹐芳樹萬年餘。』晏用此也。萬年枝﹐江左人謂之冬靑﹐惟禁中則否。韓子蒼《冬靑詩》﹕『離宮見爾近天墀﹐雨露常私養種時﹐惆悵一枝嵐霧裏﹐無人識是萬年枝。』百子池見《西京雜記》﹕『戚夫人侍髙祖﹐﹝「侍」原作「傳」﹐今據宋本﹑徐鈔本校攺。﹞七月七日臨百子池。』」

《夷白堂小集》云「錢起考功詩﹐世所藏本﹐皆不同﹐宋次道舊有五卷﹐王仲至續爲八卷﹐號爲最完﹔然如『牛羊山上小﹐煙火隔云深』﹐『鳥道掛疏雨﹐人家殘夕陽』﹐『窮通戀明主﹐耕桑亦近郊』﹐『長樂鐘聲花外盡﹐龍池柳色雨中深』﹐此等句皆當時相傳爲警絕﹐而八卷無之﹐知其所遺多矣。」

《東臯雜錄》云「江南自初春至初夏﹐有二十四風信﹐梅花風最先﹐楝花風最後。唐人詩有『楝花開後風光好﹐梅子黃時雨意濃』﹐晏元獻有『二十四番花信風』之句。」苕溪漁隱曰「徐師川一聯云﹕『一百五日寒食雨﹐二十四番花信風。』」

《江夏辧疑》云「州之有樓﹐著稱於江湖之間﹐如江之庾公﹐嶽之嶽陽﹐鄂之黃鶴是也。然則黃鶴多以爲費褘升仙之地﹐故永泰初﹐閻伯珵爲之記曰﹕『州城西南隅有黃鶴樓者﹐《圖經》云﹐費禕登仙﹐駕黃鶴﹐返憩於此﹐遂以名樓。事列《神仙》之傳﹐迹存《述異》之志。』予按《蜀志》﹐費禕爲魏降人郭循所害﹐則禕固不得其終﹐安有駕鶴而憩此者也。梁任昉《述異記》曰﹕『荀瑰字叔偉﹐潛棲卻粒﹐嘗東遊﹐憩江夏黃鶴樓上﹐望西南有物﹐飄然降自霄漢﹐俄頃已至﹐乃駕鶴之仙也。鶴止戶側﹐仙者就席﹐羽衣紅裳﹐賓主歡對﹐已而辭去﹐跨鶴騰空﹐眇然而滅。』𨿽然﹐昉有是說﹐而亦未嘗言禕也﹐不知伯珵何以爲據﹖州城之東十里許﹐其最髙聳而秀者﹐是爲黃鶴山。祥符中所修《圖經》﹐稱《方輿記》云﹕『昔有仙人駕黃鶴於此山﹐因以爲名。』今自樓以西可六七步﹐有磯焉﹐卽庾子山賦所謂『落帆黃鶴之浦』也。故魏彥淵注引《荊州記》曰﹕『江夏郡西大江有黃鶴磯﹐後人建樓﹐旣俯磯上﹐故不更別名耳。』」苕溪漁隱曰「崔顥《題黃鶴樓詩》﹐亦以爲費禕升仙之地﹐承襲謬誤﹐不復考正﹐故其詩云﹕『昔人已乘白雲去﹐此地空餘黃鶴樓﹐黃鶴一去不復返﹐白雲千載空悠悠。』東坡因李公擇求黃鶴樓詩﹐以舊記所聞於馮當世者﹐與《江夏辧疑》全異﹐故錄於後﹐云﹕『黃鶴樓前月滿川﹐抱關老卒饑不眠﹐夜聞三人笑語言﹐羽衣著屐響空山﹐﹝「響」原作「向」﹐今據宋本﹑徐鈔本校攺。﹞非鬼非人意其仙﹐石扉三扣聲淸圓﹐洞中鏗鈜落門關﹐縹緲入石如飛煙﹐雞鳴月落風馭還﹐迎拜稽首願執鞭。汝非其人骨鮏羴﹐黃金乞得重莫肩﹐持歸包裹獘席氈﹐夜穿茅星光射天。閭裏來觀己變遷﹐似石非石鉛非鉛﹐或取而有眾忿喧﹐訟歸有司今幾年﹐無功暴得喜欲顚﹐神人戲汝眞可憐。願君爲考然不然﹐此語可信馮公傳。』」

《江夏辧疑》云「大江過江夏郡之西﹐稍北﹐旣受漢水而匯爲大灣﹐郡人傳以爲煙波江﹐其傍之村曰煙波村﹐今屬漢陽縣。按酈元注《水經》﹐最爲詳洽﹐而求所謂煙波江者﹐竟無其說﹐豈江之名得於善長注《圖經》之後邪﹖余謂《圖經》多載俚俗所傳之事﹐而求之亦無是說也。獨唐人崔顥《黃鶴樓詩》云﹕『日暮鄕關何處是﹖煙波江上使人愁。』是直晚景所寓者如此而已﹐豈復別有江邪﹖」

苕溪漁隱曰「《摭言》載﹕楊汝士侍郎﹐在楊嗣復宴集坐上﹐與元白同賦詩﹐汝士詩後成﹐有『文章舊價畱鸞掖﹐桃李新陰在鯉庭』之句﹐元白覽之失色。汝士歸﹐謂子弟曰﹕『我今日壓倒元白。』《古今詩話》載﹕裴令公夜宴﹐半酣﹐索聯句﹐元白有得色﹐時公爲破題﹐次至楊侍郎﹐曰﹕『昔日蘭亭無艷質﹐此時金穀有髙人。』元白自知不能加﹐遽裂紙曰﹕『笙歌鼎沸﹐勿作此冷淡生活。』《古今詩話》不載楊侍郎之名﹐得非《摭言》所載楊汝士侍郎乎﹖楊在當時﹐不以詩名﹐此二聯卽席所作﹐並爲佳句﹐其傳於後世者﹐恨不多見之。」

《復齋漫錄》云「唐顧陶編《唐詩類選》﹐載楊郇伯作《妓人出家詩》云﹕『盡出花鈿與四鄰﹐雲鬟剪落向殘春。暫驚風燭難畱世﹐便是池蓮不染身。貝葉乍翻迷錦字﹐梵聲初學誤梁塵。從今艷色歸空後﹐湘浦應無解佩人。』《湘山野錄》乃謂本朝�國長公主爲尼﹐掖庭嬪禦隨出者三十餘人﹐太宗詔兩禁各以詩送之﹐陳彭年作詩八句。今考其詩﹐與楊郇伯所作一同﹐第首句云『盡出花鈿散寶津』一句爲異﹐豈後人攺郇伯詩﹐而托以彭年之名﹐文瑩不復考之邪﹖」

山谷云「禮部員外裴說《寄邊衣詩》云﹕『深閨乍冷開香篋﹐玉箸微微濕紅頰﹐一陣霜風殺柳條﹐濃煙半夜成黃葉﹐重重白練明如雪﹐﹝「重重」原作「垂垂」﹐今據宋本﹑徐鈔本校攺。﹞獨下閒階轉淒切﹐只知抱杵搗秋砧﹐不覺髙樓已無月。時聞寒雁聲相喚﹐紗窗只有燈相伴﹐幾展齊紈又懶裁﹐離腸恐逐金刀斷。細想儀形執牙尺﹐回刀剪破澄江色﹐愁撚銀鍼信手縫﹐惆悵無人試寬窄。時時舉袖勻殘淚﹐紅箋漫有千行字﹐書中不盡心中事﹐一半殷勤托邊使。』裴說詩句甚麗﹐《零陵總記》載《說詩》一篇﹐尢詼詭也。」

苕溪漁隱曰「裴說詩﹕『讀書貧裏樂﹐搜句靜中忙。』此二句乃餘日用者﹐甘貧守靜﹐自少至老﹐飽諳此味矣。」

《復齋漫錄》云「《北夢瑣言》謂﹐李遠詩云﹕『人事千杯酒﹐流年一局棋。』唐宣宗以非牧人之材﹐不與郡守。及觀《幽閒鼓吹》﹐乃云﹐宣宗坐朝﹐令狐相進李遠知杭州﹐上曰﹕『遠詩長日惟消一局棋﹐豈可臨郡哉﹖』二書所著𨿽同﹐而詩則異。」

苕溪漁隱曰「溫庭筠《湖陰曲》警句云﹕『吳波不動楚山遠﹐花壓闌干春晝長。』庭筠工於造語﹐極爲綺靡﹐《花間集》可見矣。《更漏子》一詞尢佳﹐其詞云﹕『玉鑪香﹐紅蠟淚﹐偏照畫堂秋思。眉翠薄﹐鬢云殘﹐夜長衾枕寒。梧桐樹﹐三更雨﹐不道離情正苦。一葉葉﹐一聲聲﹐空階滴到明。』」

許彥周《詩話》云「司空圖﹐唐末竟能全節自守﹐其詩有『綠樹連村暗﹐黃花入麥稀』﹐誠可貴重。又云﹕『四座賓朋兵亂後﹐一川風月笛聲中。』句法𨿽可及﹐而意甚委曲。」卷第十八卷

第十八

羅隱

《藝苑雌黃》云「《江東集》中有《淚詩》云﹕『自從魯國潸然後﹐不是姦人卽婦人。』未詳其所出。及觀《孔叢子》言﹐子髙遊趙﹐平原君客有鄒文﹑李節者﹐與子髙相友善﹐臨別﹐文﹑節流涕交頤﹐子髙徒抗手而已﹐其徒疑之。子髙曰﹕『始吾謂二子丈夫﹐乃今知其婦人也。』曰﹕『二子之泣非邪﹖』曰﹕『二子良人也﹐有不忍之心﹐其於敢斷﹐必不足矣。』曰﹕『凡泣者一無取乎﹖』子髙曰﹕『有二焉﹕大姦之人以泣自信﹐婦人懦夫以泣著愛。』觀此﹐始解其說。」

《藝苑雌黃》云「唐人作《后土夫人傳》﹐予始讀之﹐惡其瀆慢而且誣也﹔比觀陳無己《詩話》云﹕『宋玉爲《髙唐賦》﹐載巫山神女遇楚襄王﹐蓋有所諷也﹔而文士多效之﹐又爲傳記以實之﹐而天地百神﹐舉無免者。』予謂欲界諸天﹐當有配偶﹐有無偶者﹐則無欲者也。唐人記后土事﹐以譏武后耳。予謂武后﹐何足譏也﹐而托之後土﹐亦大褻矣。後之妄人﹐又復塡入樂章﹐而無知者﹐遂以爲誠是也。故小說載髙駢事云﹐駢末年惑於神仙之說﹐呂用之﹑張守一﹑諸葛殷等皆言能役使鬼神﹐變化黃白﹐駢酷信之﹐委以政事。用之等援引朋黨﹐恣爲不法﹐嘗云﹕后土夫人靈佑遣使就某借兵馬﹐並李筌所撰《太白陰經》。駢遽下兩縣﹐率百姓以葦席千領﹐畫作甲馬之狀﹐遣用之於廟庭燒之﹔又以五彩箋寫《太白陰經》十道﹐置於神座之側﹔又於夫人帳中﹐塑一綠衣年少﹐謂之韋郎。故羅隱詩有『韋郎年少今何在﹖端坐思量《太白經》』之語。今敕令中亦常禁止淫媟之祠﹐然蕃釐觀中所謂韋生者猶在﹐故伊川先生力欲去之﹐豈非惡其瀆神邪﹖」

苕溪漁隱曰「余舊見顏持約所畫淡墨杏花﹐題小詩於後﹐仍題持約二宇﹐意謂此詩必持約所作也﹔比因閱《唐宋類詩》﹐方知是羅隱作﹐乃持約竊之耳。詩云﹕『暖气潛催次第春﹐梅花已謝杏花新﹐半開半落閒園裏﹐何異榮枯世上人。』古之詩人﹐如王維猶竊李嘉祐『水田飛白鷺﹐夏木囀黃鸝』。僧惠崇爲其徒所嘲云﹕『河分岡勢司空曙﹐春入燒痕劉長卿﹐不是師兄多犯古﹐古人詩句犯師兄。』皆可軒渠一笑也。」

許彥周《詩話》云「羅隱詩云﹕『只知事逐眼前過﹐不覺老從頭上來。』此殊有味。」

五季雜紀

苕溪漁隱曰「裴虔余云﹕『滿額鵝黃金縷衣﹐翠翹浮動玉釵垂﹐從教水濺羅襦濕﹐疑是巫山行雨歸。』《廣韻》《集韻》《韻略》垂與歸皆不同韻﹐此詩爲落韻矣。韓熙載云﹕『風柳搖搖無定枝﹐陽臺雲雨夢中歸﹐它年蓬島音塵絕﹐畱取尊前舊舞衣。』此詩旣言陽臺﹐又言蓬島﹐何用事重疊如此。二詩並載小說﹐稱爲佳句﹐余謂疵病如此﹐殆非佳句也。又《學林新編》謂﹕『字有通作他聲押韻者』﹐泛引《詩》及《文選古詩》爲證﹐殊不知蔡寬夫《詩話》嘗云﹕『秦漢以前﹐字書未備﹐旣多假借﹐而音無反切﹐平仄皆通用﹐自齊梁后﹐旣拘以四聲﹐又限以音韻﹐故士率以偶麗聲調爲工。』然則字通作他聲押韻﹐於古詩則可﹐若於律詩﹐誠不當如此。余謂裴虔余之詩落韻﹐又本此耳。」

《文昌雜錄》云「梁均帝﹐晉天福中始葬﹐故妃張氏獨存﹐考功員外商鵬爲志文曰﹕『七月有期﹐不見望陵之妾﹔九疑無色﹐空餘泣竹之妃。』後唐武皇還師渭北﹐不獲入覲﹐幕客李襲吉作《違離表》云﹕『穴禽有翼﹐聽舜樂以猶來﹔天路無梯﹐望堯云而不到。』五代之季﹐工翰墨者﹐無以過此也。」

《南唐書》云「韓煕載自江南奉使中原﹐爲《感懷詩》﹐題於館壁云﹕『僕本江北人﹐今作江南客﹐再去江北遊﹐舉目無相識。秋風吹我寒﹐秋月爲誰白﹐不如歸去來﹐江南有人憶。』」苕溪漁隱曰「余家有韓熙載《家燕圖》﹐圖中題此詩後四句﹐嘗以問相識間﹐云是《古樂府》﹐今覽此書﹐方知其誤也。」

《南唐書》云「李家明詼諧敏給﹐善爲諷辭﹔元宗賞花後苑﹐率近臣臨池垂釣﹐臣下皆登魚﹐惟元宗獨無所獲﹐家明因進詩曰﹕『玉甃垂鉤興正濃﹐碧池春暖水溶溶﹐凡魚不敢吞香餌﹐知是君王合釣龍。』元宗大喜﹐賜宴極歡。嘗見牛晚臥美蔭﹐元宗曰﹕『牛且熱矣。』家明乘詼諧曰﹕『曾遭寧戚鞭敲角﹐又被田單火燎身﹐閒向斜陽嚼枯艸﹐近來問喘更無人。』相輔皆慚。宋齊丘無子﹐晚年一子輒死﹐逾月猶哭﹐齊王景達勉之不止﹐家明曰﹕『臣能止之矣。』乃作大紙鳶署其上云﹕『欲興唐祚革彊吳﹐盡是先生起廟謨﹐一个孩兒拼不得﹐讓王百口合如何。』尹延範族吳氏﹐齊丘爲謀﹐因以誚焉。乘風放之﹐故墜齊丘中庭﹐齊丘見之﹐哭亦止。從元宗遷南都﹐時已失江北十四郡﹐舟楫多行南岸﹐至趙屯﹐因輟樂停觴﹐北望皖公山﹐謂家明曰﹕『好靑峭數峯﹐不知何名也﹖』家明應聲對曰﹕『龍舟輕颭錦帆風﹐正值宸遊望遠空﹐回首皖公山色翠﹐影斜不到壽杯中。』元宗慚之﹐俛首而過。」苕溪漁隱曰「《緗素雜記》云﹕『楊文公《談苑》以《苑中詠牛詩》﹐及《皖公山詩》爲王感化作﹐《江南野錄》以前二詩爲李家明作﹔《談苑》以感化爲建州人﹐《野錄》以家明爲廬州人﹔《談苑》謂中主﹐《野錄》謂嗣主﹕未詳孰是。』余以《南唐書》考之﹐則《談苑》所紀皆誤也﹐惟《野錄》與《南唐書》合。家明﹐廬州南昌人﹐前二首皆其所作。俱不載感化爲何處人。江南李氏建國﹐傳三世而滅﹐中主卽嗣主也﹐謚號元宗﹐《緗素雜記》不曾見《南唐書》﹐故未詳孰是﹐今正是之。」

《南唐書》云「感化善於謳歌﹐聲韻悠揚﹐淸振林木﹐系樂部爲歌板色。元宗嗣位宴樂﹐擊鞠不輟﹐嘗乘醉命感化奏《水調詞》﹐感化惟歌『南朝天子愛風流』一句﹐如是者數四﹐元宗輒悟﹐覆杯嘆曰﹕『使孫陳二主得此一句﹐不當有銜璧之辱也。』感化由是有寵。元宗嘗作《浣紗溪》二闋﹐手寫賜感化﹐曰﹕『菡萏香消翠葉殘﹐西風愁起碧波間﹐還與容光共憔悴﹐不堪看。細雨夢回淸漏永﹐小樓吹徹玉笙寒﹐漱漱淚珠多少恨﹐倚闌干。』『手卷珠簾上玉鉤﹐依前春恨鎖重樓﹐風裏落花誰是主﹐思悠悠。靑鳥不傳云外信﹐丁香空結雨中愁﹐回首綠波春色暮﹐接天流。』後主卽位﹐感化以其詞札上之﹐後主感動﹐賞賚感化甚優。」﹝宋本無此條。﹞

《南唐書》云「金山寺號爲勝景﹐先張祐吟詩﹐有『僧歸夜船月﹐龍出曉堂云』之句﹐自後詩人閣筆﹔孫魴復詠云﹕『山載江心寺﹐魚龍是四鄰。天多剩得月﹐地少不生塵。過櫓妨僧定﹐﹝「妨」原作「訪」﹐今據宋本校攺。﹞驚濤濺佛身。誰言張處士﹐詩後更無人。』時號絕唱。」苕溪漁隱曰「張祐詩云﹕『一宿金山頂﹐微茫水國分。僧歸夜船月﹐龍出曉堂云。樹影中流見﹐鐘聲兩岸聞。因悲在朝市﹐終日醉醺醺。』祐詩全篇皆好﹐魴詩不及之﹐有疵病﹐如『驚濤濺佛身』之句﹐則金山寺何其低而且小哉﹖『誰言張處士﹐詩後更無人』﹐仍自矜炫如此﹐尢可嗤也。」

《藝苑雌黃》云「《緗素雜記》載《江南野錄》云﹕『江爲者﹐宋世淹之後﹐先祖仕於建陽﹐因家焉。』余觀《南史江淹傳》﹕『淹﹐濟陽考城人﹐宋少帝時黜爲建安吳興令﹐終於粱天監中左衛將軍。』又《吳均傳》云﹕『濟陽江洪工屬文﹐爲建陽令﹐坐事死。竟陵王子良開西邸﹐招文學﹐洪時爲太學生﹐以善辭藻遊焉。』淹與洪俱系家考城﹐又俱仕齊梁間﹐淹爲建安吳興令﹐而後他遷﹐洪爲建陽令﹐而死於建陽﹐疑爲之系出於洪﹐非出於淹。爲工於詩﹐如『天形圍澤國﹐秋色露人家』之句﹐極膾炙人口。少遊江南﹐有詩云﹕『吟登蕭寺旃檀閣﹐醉倚王家玳瑁筵。』後主見之﹐曰﹕『此人大是富貴家。』而劉夜坐﹑夏江城並就傳句法﹐後以讒死。今建陽縣之西七里有靖安寺﹐卽爲之故居﹐畱題者甚眾﹐惟陳師道洙一篇最佳﹐云﹕『處士亡來幾百年﹐舊居牢落變祇園。詩名長伴江山秀﹐冤气上迷星斗昏。臺榭幾人畱雅句﹐漁樵何處問曾孫。當時泉石生涯地﹐日暮云寒古寺門。』」苕溪漁隱曰「《南唐書》云﹕『江爲﹐其先宋人﹐避亂建陽﹐遂爲建陽人。爲有題《白鹿寺詩》云﹕吟登蕭寺旃檀閣﹐醉倚王家玳瑁筵。元宗南遷﹐駐於寺﹐見其詩﹐稱善久之。爲由是傲肆﹐自謂俯拾靑紫﹔乃詣金陵求舉﹐屢黜於有司﹐爲怏怏不能自已﹐欲東書亡越﹐會同謀者上變﹐按得其狀伏罪。』余以二書考之﹐《藝苑》謂後主見爲詩有『富貴家』之語﹐﹝「家」字原無﹐今據宋本校補。﹞及爲後以讒死﹐其言悉非是﹐當以《南唐書》爲正也。」

《南唐書》云「夏寶松與詩人劉洞俱顯名﹐陳徳誠以詩美之曰﹕『建水舊傳劉夜坐﹐螺川新有夏江城。』蓋劉洞嘗有《夜坐詩》最爲警策﹐而寶松有《宿江城詩》云﹕『雁飛南浦砧初斷﹐月滿西樓酒半酲。』故徳誠紀之。」苕溪漁隱曰「余觀《劉洞傳》不載《夜坐詩》﹐乃孫魴耳﹐魴與沈彬﹑李建勛爲詩社﹐彬好評詩﹐建勛匿魴於齋中﹐伺彬至﹐以魴詩訪之﹐彬曰﹕『此非有風雅﹐但得田舍翁火鑪頭之作爾。』魴遽出﹐讓彬曰﹕『非有風雅﹐固聞命矣﹔擬田舍翁﹐無乃太過乎﹖』彬笑曰﹕『子《夜坐》句云﹕劃多灰漸冷﹐坐久席成痕。此非田舍翁火鑪上所作而何﹖』闔坐大笑。」卷第十九卷

第十九

本朝

蔡寬夫《詩話》云「南京髙辛廟制度甚雄﹐世傳太祖龍潛時﹐嘗以木杯珓占己名位﹐自小官以漸數之至極品﹐皆不應﹐忽曰﹕『過是則爲天子乎﹖』一擲而契。至今父老猶能言之。晏元獻爲畱守日﹐嘗以詩題廟中曰﹕『炎宋肇英主﹐初九方潛鱗﹐嘗因蓍蔡占﹐來決天地屯﹐庚庚大橫兆﹐謦咳如有聞。』蓋紀此也。」

蔡寬夫《詩話》云「故事﹐進士朝集﹐嘗擇榜中最年少者爲探花郎﹐熙寧中始罷之。太平興國三年﹐胡祕監旦榜﹐馮文懿拯爲探花﹐是歲登第七十四人﹐太宗以詩賜之曰﹕『二三千客裏成事﹐七十四人中少年。』始唐於禮部放榜﹐故座主門生之禮特盛﹐主司因得竊市私恩﹔本朝稍欲革其獘﹐旣更廷試﹐﹝「旣」原作「卽」﹐今據宋本﹑徐鈔本校攺。﹞前一歲﹐呂文穆蒙正爲狀頭﹐始賜以詩﹐蓋示以優寵之意﹐至是復賜文懿。然狀頭詩迄今時有﹐探花郎後無繼者﹐惟文懿一人而已。此科舉之盛事也。」

《復齋漫錄》云「『農桑不擾歲常登﹐邊將無功吏不能﹐四十二年如夢覺﹐東風吹淚灑昭陵。』此詩題於寢宮﹐不著姓名﹐宜表而出之。」

《元城先生語錄》云「先生嘗曰﹕『賢主言笑顰呻﹐足以移風俗。慶曆中﹐廣州有死番商沒官珍珠﹐有司賤估其值﹐十分才及一分﹐羣官分買之﹐爲本路監司按劾﹐計贓以珍珠赴京師具案。旣上﹐仁宗閱之﹐且命取所估珠﹐上與後宮同閱﹐愛其珠。是時﹐張貴妃在側﹐有欲得之色﹐上依所估值﹐出禁中錢買之以賜。時因同列有求於上﹐有司被旨和市﹐緣此珠價騰湧﹐上頗知之。一日﹐於內殿賞牡丹﹐貴妃最後至﹐以所賜珍珠爲首飾﹐欲誇同輩﹐上望見﹐以袖掩面曰﹕滿頭白紛紛﹐更沒些忌諱。貴妃慚赧﹐遽起易之。上乃大悅﹐令人各簪牡丹一朵。自是禁中不帶珍珠﹐珠價大減。』」

《藝苑雌黃》云「前輩論詩﹐有奪胎換骨之說﹐信有之也。杜陵《謁玄元廟》﹐其一聯云﹕『五聖聯龍衮﹐千官列雁行。』蓋紀吳道子廟中所畫者﹐徽宗嘗製《哲廟挽詩》﹐﹝「製」原作「制」﹐今據宋本校攺。﹞用此意作一聯云﹕『北極聯龍衮﹐西風拆雁行。』亦以雁行對龍衮﹐然語意中的﹐其親切過於本詩﹐不謂之奪胎可乎﹖不然﹐徒用前人之語﹐殊不足貴。且如沈佺期云﹕『小池殘暑退﹐髙樹早涼歸。』非不佳也﹐然正用柳惲『太液微波起﹐長楊髙樹秋』之句耳。蘇子美云﹕『峽束滄淵深貯月﹐﹝「淵」原作「洲」﹐今據宋本校攺。﹞巖排紅樹巧裝秋。』非不佳也﹐然正用杜陵『峽束滄江起﹐巖排石樹圓』之句耳﹐語𨿽工而無別意。」

《詩話雋永》云「光堯初幸錢塘﹐有詩云﹕『六龍轉淮海﹐萬騎臨吳津﹐王者本無外﹐駕言蘇遠民。瞻彼艸木秀﹐感此瘡痍新﹐登堂望稽山﹐懷哉大禹勤。』大哉王言﹐布於天下﹐漢祖《大風》之歌﹐唐宗勁艸之句﹐不足道也。」

王黃州

蔡寬夫《詩話》云「國初州郡設官尙少﹐小郡不過四五員﹐復多武弁﹐故非雄藩都會﹐仕者率少官況。王元之自掖垣謫滁州﹐嘗以詩寄舊僚云﹕『要見滁州謫宦情﹐信緣隨俗且營營。不誇兩制詞臣貴﹐多伴三班奉職行﹐樓堞倚空乘月上﹐樽罍有酒對山傾。升沈得喪何須問﹐況是浮生已半生。』聞者頗憐之。然元之在滁陽﹐﹝「滁」原作「滌」﹐今據宋本校攺。﹞四方文士持文就謁者甚眾﹐有鄭褒者最知名﹐畱數月而去﹐元之爲買馬辦裝﹐後有劾其虧貫直者﹐太宗覽之曰﹕『是能卻李繼遷事例者。』元之嘗艸繼遷制﹐繼遷送潤筆﹐數倍於常﹐而以面簽書送﹐元之卻之不受故也。」

《藝苑雌黃》云「文人用故事﹐有直用其事者﹐有反其意而用之者﹐元之《謫守黃岡謝表》云﹕『宣室鬼神之問﹐豈望生還﹔茂陵封禪之書﹐惟期死後。』此一聯每爲人所稱道﹐然皆直用賈誼﹑相如之事耳。李義山詩﹕『可憐夜半虛前席﹐不問蒼生問鬼神。』𨿽說賈誼﹐然反其意而用之矣。林和靖詩﹕『茂陵他日求遺稿﹐猶喜曾無《封禪書》。』𨿽說相如﹐亦反其意而用之矣。直用其事﹐人皆能之﹔反其意而用之者﹐非識學素髙﹐超越尋常拘攣之見﹐不規規然蹈襲前人陳迹者﹐何以臻此。」苕溪漁隱曰「《藝苑》以元之直用賈誼﹑相如事﹐不若李義山﹑林和靖反用之﹔然元之是謝表﹐須直用其事﹐以明臣子之心﹐非若作詩可以反意用﹐此語殊非通論也。」

苕溪漁隱曰「《錫宴淸明日絕句》云﹕『宴罷回來日欲斜﹐平康坊裏那人家﹐幾多紅袖迎門笑﹐爭乞釵頭利市花。』《淸明絕句》云﹕『無花無酒過淸明﹐興味蕭然似野僧﹐昨日鄰家乞新火﹐曉窗分與讀書燈。』二詩何況味不同如此﹐亦可見其老少情懷之異也。」

山谷云「或傳王荊公稱《竹樓記》勝歐陽公《醉翁亭記》﹐或曰﹐此非荊公之言也。庭堅以爲荊公出此言﹐未失也。荊公評文章﹐先體制而後論文之工拙﹐蓋嘗觀蘇子瞻《醉白堂記》﹐戲曰﹕『文詞𨿽極工﹐然不是《醉白堂記》﹐乃是韓白優劣論耳。』以此考之﹐優《竹樓記》而劣《醉翁亭記》﹐是荊公之言不疑也。」

苕溪漁隱曰「元之《文集》﹐家藏有之﹐今錄《竹樓記》於此﹐云﹕『黃岡之地多竹﹐大者如椽﹐竹工破之﹐刳去其節﹐用代陶瓦﹐比屋皆是﹐以其價廉而工省也。子城西北隅﹐﹝「子」原作「予」﹐今據宋本﹑徐鈔本校攺。﹞雉堞圯毀﹐榛莽荒穢﹐因作小竹樓三間﹐與月波樓通﹐遠吞山光﹐平挹江瀨﹐幽閒遼敻﹐不可具狀。夏宜急雨﹐有瀑布聲﹔冬宜密雪﹐有碎玉聲﹔宜鼓琴﹐琴調幽暢﹔宜詠詩﹐詩韻淸絕﹔宜圍棋﹐子聲丁丁然﹔宜投壺﹐矢聲錚錚然﹕皆竹樓之所助也。公退之暇﹐披鶴氅﹐戴華陽巾﹐手執《周易》一卷﹐焚香默坐﹐消遣世慮﹐江山之外﹐第見風帆沙鳥﹐煙雲竹木而已。待其酒力醒﹐茶煙歇﹐送夕陽﹐迎素月﹐亦謫居之勝槪也。彼齊云落星﹐髙則髙矣﹐井幹麗譙﹐華則華矣﹐止於貯妓女﹐藏歌舞﹐非騷人之事﹐吾所不取。吾聞竹工云﹐竹之爲屋﹐僅支十稔﹐若重覆之﹐得二十稔。噫﹐吾以至道乙未歲自翰林出滁上﹐至丙申移廣陵﹐丁酉又入西掖﹐戊戌歲除日有齊安之命﹐己亥閏三月到郡﹐四年之間﹐奔走不暇﹐未知明年又在何處﹐豈懼竹樓之易朽乎﹗幸後之人與我同志﹐嗣而葺之﹐庶斯樓之不朽也。』」

許彥周《詩話》云「元之詩可重﹐大抵語迫切而意雍容﹐如雲『身後聲名文集艸﹐眼前衣食簿書堆』﹐﹝「衣食」原作「花月」﹐今據宋本﹑徐鈔本校攺。﹞又云『澤畔騷人正憔悴﹐道傍山鬼莫揄揶』﹐大類樂天也。」

張復之

蔡寬夫《詩話》云「乖崖少喜任俠﹐學擊劍﹐尢樂聞神仙事﹔爲舉子時﹐常從陳希夷﹐欲分華山一半。希夷以紙筆蜀箋贈之﹐公笑曰﹕『吾知先生之旨矣﹐殆欲驅我入鬧處乎﹗』然性極淸介﹐居無媵妾﹐不事服玩﹐朝衣之外﹐燕處惟紗帽皂絳一黃土布裘而已。至今人傳其畫像﹐皆作此飾。始及第時﹐嘗以詩寄傅霖逸人云﹕『前年失腳下漁磯﹐苦戀明時不忍歸﹐爲報巢由莫相笑﹐此心非是愛輕肥。』李順之亂﹐乖崖帥蜀﹐有詩寄陳希夷云﹕『性愚不肯住山林﹐剛要淸流擬致君﹐今日星馳劍南去﹐回頭慚愧華山云。』皆見其素志也。」

《本朝名臣傳》云「錢若水額有異骨﹐山庭月角﹐姿儀英秀﹐少過華山見陳摶﹐大加賞嘆﹐以爲目如點漆﹐有仙風道骨﹐且語若水明日再來。若水往﹐則摶與一僧對﹐僧倚地鑪蒲團坐睡﹐微開目盻若水﹐搖首而已。若水別摶﹐摶曰﹕『昨僧柏閣道者﹐宗裔也﹐本以先輩異稟﹐可作神仙﹐欲畱共學﹐僧云﹐無此形骨﹐但能急流中勇退爾。』」

《復齋漫錄》云「傅霖﹐乃乖崖之友也﹐交甚密﹐開寶中嘗會於幹城﹐終夕談話﹐鄰有病痁者﹐爲之不作。公每有書與傅﹐傅必先夢之﹐故傅有詩云﹕『劇談驅瘧鬼﹐幽夢得鄕書。』敍實事也。」

無盡居士云「乖崖公《題庭竹詩》﹕『小桃遮不得﹐深雪放教靑。』在睢陽《書懷詩》曰﹕﹝「睢陽」宋本作「淮陽」﹐徐鈔本作「維揚」。﹞『每思舊隱歸何計﹐或問前程笑指空。』句淸詞古﹐與郊﹑島相先後。」卷第二十卷

第二十

寇忠湣

苕溪漁隱曰「忠湣詩思淒惋﹐蓋富於情者﹐如《江南春》云﹕『波渺渺﹐柳依依﹐孤村芳艸遠﹐斜日杏花飛。江南春盡離腸斷﹐蘋滿汀洲人未歸。』又云﹕『杳杳煙波隔千里﹐白蘋香散東風起﹐日落汀洲一望時﹐愁情不斷如春水。』觀此語意﹐疑若優柔無斷者﹔至其端委廟堂﹐決澶淵之策﹐其气銳然﹐奮仁者之勇﹐全與此詩意不相類﹐蓋人之難知也如此。」

苕溪漁隱曰「澶淵之役﹐王介甫以爲丞相萊公功第一﹐張文潛則謂『可能功業盡萊公』﹐大抵人之議論﹐各有所見﹐故爾不同﹐今具載二詩﹐識者當能辧之。介甫《澶州詩》云﹕『去郡二百四十里﹐河流中間兩城峙﹐南城艸木不受兵﹐北城樓櫓如邊城。城中老人爲予語﹐契丹此地經抄虜﹐黃屋親乘矢石間﹐胡馬欲踏河冰渡。大發一矢胡無酋﹐河冰亦破沙水流﹐歡盟從此至今日﹐丞相萊公功第一。』文潛《聽客話澶淵事詩》云﹕『憶昔胡來動河朔﹐渡河飲馬吹胡角。澶淵城下冰載車﹐邊風蕭蕭千里餘。城上黃旗坐眞主﹐夜遣六丁張猛弩﹐雷驚電發一矢飛﹐橫射胡酋貫車柱。犬羊無蹤大漠空﹐歸來封禪告成功﹐自是乾坤扶聖主﹐可能功業盡萊公。』」

《元城先生語錄》云「安世之北歸﹐與東坡同途﹐兩舟相銜﹐未嘗三日不相見。嘗記東坡言少年時﹐與其父並弟同讀富鄭公《使北語錄》﹐至於說大遼國主云﹕『用兵則士馬物故﹐國主受其害﹐爵賞日加﹐人臣獲其利﹐故凡北朝之臣勸用兵者﹐乃自爲計﹐非爲北朝計也。』虜主明知利害所在﹐遂罷兵。三人嘆其言﹐以爲明白而切中事機。時老蘇謂二子曰﹕『古人有此意否﹖』東坡對曰﹕『嚴安亦有此意﹐但不如此明白。』老蘇笑以爲然。先生又曰﹕『前輩讀書﹐例皆如此﹔故謂之學問﹐必見於用乃可貴﹐不然卽腐儒。且武帝時嚴安上疏諫用兵﹐其略云﹕今徇南夷﹐朝夜郎﹐深入匈奴﹐燔其龍城﹐議者美之﹐此人臣之利﹐非天下之長策也。鄭公之言﹐其源蓋出於此。』」

苕溪漁隱曰「余讀《萊公神道碑》云﹕『公及雷陽﹐吏以《圖經》獻閱﹐視之﹐首載郡東南門抵海凡十里﹐公恍然悟曰﹕我少時有到海只十里﹐過山應萬重之句﹐乃今日意爾﹐人生得喪﹐豈偶然邪﹗』《靑箱雜記》以爲萊公少時作此句﹐遂兆晚年之識﹐《復齋漫錄》以爲非是﹐乃萊公效於武陵詩﹕『過楚水千里﹐到泰山萬重。』三書所云﹐徒爲紛紛﹐當以碑言爲正也。」

蔡寬夫《詩話》云「萊公自永興被召﹐魏野以詩送之﹐曰﹕『好去上天辭富貴﹐卻來平地作神仙。』王文正從東封回﹐野亦寄以絕句云﹕『西祀東封今已了﹐好來相伴赤松遊。』文正袖此詩求退﹐遂得謝。萊公晚歲南遷﹐世多言文正見幾知止﹐萊公不能用野言。蓋志士仁人﹐亦各有志﹐觀萊公末年所爲﹐豈愧文正之退哉﹖山人處士﹐其言不得不如此﹐或用或不用﹐各系其人﹐要之不溺於富貴與貪得則一也。野有子亦有父風﹐宋景文嘗贈以詩云﹕『姓名《髙士傳》﹐父子少微星。』人多稱頌之。」

苕溪漁隱曰「余讀《仁宗政要》云﹕『章聖旣倦政﹐而丁謂迎合太后之意﹐有臨朝之謀﹐寇準便殿請對﹐言太子睿徳天縱﹐足以任天下之事﹐陛下何不協天人之系望﹐講社稷之丕謨﹐引登大明﹐敷照重霄﹖若丁謂恃才而挾姦﹐曹利用持權而使气﹐皆不可輔幼主﹐恐亂陛下家事。因俯伏嗚咽流涕。眞宗命中人掖起慰諭之。謂之黨以急變聞﹐飛不軌之語以中準﹐坐是罷相。乾興元年二月﹐貶雷州司戶參軍。』」

《迂叟詩話》云「王太尉旦從車駕過陜﹐魏野貽詩曰﹕『昔時宰相年年替﹐君在中書十二秋﹐西祀東封俱已了﹐如今好伴赤松遊。』王袖其詩以呈上﹐累表請退﹐上不許。」苕溪漁隱曰「余按《三朝正史》云﹕『旦登柄用十八年﹐爲相僅一紀﹐素羸病﹐又以名位太重﹐憂畏不自安﹐連歲拜章求解。上素重其徳望﹐聞其引退﹐甚不樂﹐優詔褒答﹐繼以面諭。旦一日獨對滋福殿﹐令左右扶掖而升﹐復求遜位﹐上睹其瘦瘁﹐憫然許之。』則《迂叟詩話》以爲上不許蓋誤矣。其蔡寬夫《詩話》云﹕『遂得表謝。』此言良是。」

晏元獻

《復齋漫錄》云「元微之詩﹕『蕊珠深處少人知﹐网索西臨太液池﹐浴殿曉聞天語後﹐步廊騎馬笑相隨。』注﹕『网索在太液池上﹐學士候對歇於此。』故元獻《和宋子京召還學士院》有云﹕『网索軒窗邃﹐鑾坡羽衛重。鷁舟還下瀨﹐星使出飛龍。賦待三英集﹐詞須五吏供。會看邊燧息﹐橫霈紫泥封』者﹐爲此也。」﹝宋本此下有﹕「又一篇云﹕『暮召三山峻﹐晨趨一節回。乍維靑雀舫﹐還直右銀臺﹐陟降丹塗密﹐論思武帳開﹐欲談當世務﹐元藉軼羣才。』」﹞

《復齋漫錄》云「豫章事實﹐王勃序之詳矣﹔題詠此邦者﹐往往采之﹐元獻云﹕『望鬥气沈龍已化﹐置芻人去榻猶懸。』﹝「猶」原作「尢」﹐今據宋本﹑徐鈔本校攺。﹞陶邕州云﹕『劍待張華時已晚﹐榻延徐孺禮應疏。』此二聯全是『龍光射斗牛之墟﹐徐孺下陳蕃之榻』也。宋公綬云﹕『江涵帝子翚飛閣﹐山際眞君鶴馭天。』不襲陳迹﹐甚可嘉也。」

蔡寬夫《詩話》云「人夢中作爲詩文﹐覺多不省﹐設有能省者﹐其事往往皆驗﹐理固不可詰﹐豈禍福將至﹐精神自有感通者乎﹖王元之《商州詩》有『節及登髙忽嗟嘆﹐經年憔悴別京華﹐﹝「別」原作「到」﹐今據宋本﹑徐鈔本校攺。﹞貳車何事搔蓬鬢﹐九日樽前見菊花』之句﹐第四句乃夢中得也。初﹐元之在掖垣﹐忽夢賦詩禦座前﹐旣覺﹐獨記此句﹐未幾﹐至貶﹐以十月到郡﹐而菊花盛開﹐恍然如詩語也。元獻公守亳﹐始至﹐亦嘗夢賦詩云﹕『一年爲客未歸去﹐笑殺城東桃李花。』初莫省謂何﹐已而因春出遊﹐則州之園館皆在城東﹐公畱亳逾年﹐而後移睢陽﹐無不合者。元之自從班謫散秩﹐先爲之兆﹐固宜矣﹔若元獻但日月淹速之間﹐亦有預告之者。則世間萬事﹐何嘗不有定數邪﹖」

《復齋漫錄》云「元獻早入政府﹐迨出鎭﹐皆近畿名藩﹐未嘗遠去王室﹐自南都移陳畱﹐離席官奴有歌『千里傷行客』之辭﹐公怒曰﹕『予平生守官﹐未嘗去王畿五百里﹐是何千里傷行客也﹖』」苕溪漁隱曰「《昭陵諸臣傳》云﹕『天聖三年﹐殊爲樞密副使﹐坐以笏擊折從者齒﹐出知宣州。後數日攺應天府﹐召拜禦史中丞﹐除參知政事。罷知江寧府。未行﹐攺亳州。徙陳州。慶曆四年罷集賢殿大學士同平章事。山知潁州﹐徙陳州。復徙應天府。未赴任﹐攺許州﹐以觀文殿大學士知永興軍﹐徙河南府。』蔡寬夫云﹕『公畱亳逾年﹐而後移睢陽。』《復齋》云﹕『自南都移陳。』皆與本傳不合。《復齋》又載公曰﹕『予平生守官﹐未嘗去王畿五百里。』然永興軍乃長安也﹐去王畿千有餘裏﹐則二書所言並誤矣。」

《復齋漫錄》云「唐人詩﹕『有意效承平﹐無功答盛明。灰心緣忍事﹐霜鬢爲論兵。道直身還泰﹐思屯命轉輕。梅鹽非擬議﹐﹝「擬」原作「據」﹐今據宋本校攺。﹞葵藿是平生。﹝「葵」原作「蔡」﹐今據宋本校攺。﹞白日長垂照﹐靑蠅謾發聲。嵩陽舊田地﹐終擬自歸耕。』中書後堂北軒西壁﹐有題『灰心霜鬢』之句者﹐驗其筆迹﹐舊相李公廸之書也﹔李入相時﹐邊兵未動﹐意在忍事之語。元獻《中書卽事詩》敍其事﹐云﹕『慘慘髙槐落﹐淒淒余菊寒﹐粉墻多記墨﹐聊爲拂塵看。』正爲此也。」苕溪漁隱曰「蔡寬夫《詩話》以『灰心緣忍事﹐霜鬢爲論兵』之句﹐是裴晉公作﹐李文定嘗親書於中書壁間。」

宋子京

《復齋漫錄》云「景文《詠叔孫通》云﹕『馬上成功不喜文﹐叔孫綿蕞擅經綸﹐諸生可笑貪君賜﹐便許當時作聖人。』王逢原《詠叔孫通》作﹐亦用此意云﹕『弟子由來學未純﹐異時得失亦頻頻﹐一官所一作「貨」。買知多少﹐便擬先生作聖人。』其用意正同﹐今《荊公集》所載宋詩﹐非也。」

苕溪漁隱曰「夏文莊守安州﹐莒公兄弟尙在布衣﹐文莊異待之﹐命作《落花詩》﹐莒公一聯云﹕『漢臯佩冷臨江失﹐金穀樓危到地香。』子京一聯云﹕『將飛更作回風舞﹐已落猶成半面妝。』余觀《南史》﹕『宋元帝妃徐氏無容質﹐不見禮於帝﹐帝眇一目﹐每知帝將至﹐必爲半面妝以俟之。』此半面妝所從出也。若回風舞無出處﹐則對偶偏枯﹐不爲佳句﹔殊不知乃出李賀詩『花臺欲暮春辭去﹐落花起作回風舞。』前輩用事﹐必有來處﹐又精確如此﹐誠可法也。」

《三山老人語錄》云「余襄公有《落花詩》云﹕『金穀已空新步障﹐馬嵬徒見舊皮囊。』可亞於二宋。」

《東觀餘論》云「小宋《太乙宮詩》﹕『瑞木千尋竦﹐仙圖幾弔開。』注云﹕『《眞誥》以一卷爲一弔。』殊不知《眞誥》所謂弔卽卷字﹐蓋從省文﹐《眞誥》音亦爾﹐非弔字也。碧虛子陳景元﹝「碧」原作「巖」﹐今據宋本校攺。﹞據《眞誥》﹐以此字卽篇字﹐亦誤也。」

王君玉

《復齋漫錄》云「晏元獻赴杭州﹐道過維揚﹐憇大明寺﹐瞑目徐行﹐使侍史讀壁間詩板﹐戒其勿言爵裏姓氏﹐終篇者無幾﹐又俾誦一詩﹐云﹕『《水調》隋宮曲﹐當年亦九成﹐哀音已亡國﹐廢沼尙畱名。儀鳳終陳迹﹐鳴蛙只沸聲﹐淒涼不可問﹐落日下蕪城。』徐問之﹐江都尉王琪詩也。召至同飯﹐飯已﹐又同步池上﹐時春晚﹐已有落花﹐晏云﹕『每得句書墻壁間﹐或彌年未嘗彊對﹐且如無可柰何花落去﹐至今未能對也。』王應聲曰﹕『似曾相識燕歸來。』自此辟置館職﹐遂躋侍從矣。山谷南遷﹐還至南華竹軒﹐亦令侍史誦詩板﹐有一絕云﹕『不用山僧供帳迎﹐世間無此竹風淸﹐獨舉一手支頤臥﹐偸眼看云生未生。』稱嘆不已﹐徐視姓名﹐曰﹕『果吾學子葛敏修也。』」苕溪漁隱曰「《昭陵諸臣傳》﹐元獻不曾知杭州﹐《復齋》乃云元獻赴杭州﹐道過維揚﹔《豫章先生傳》山谷崇寧四年卒於宜州﹐《復齋》乃云﹕『山谷南遷﹐還至南華。』南華自在廣州﹐亦非宜州路﹐﹝「《復齋》乃云」至「亦非宜州」二十二字原無﹐今據宋本校補。﹞所紀皆誤也。」卷第二十一卷

第二十一

杜正獻

蔡寬夫《詩話》云「正獻公以淸徳直道聞天下﹐而風姿尢奇古﹐年近七十﹐發鬢皓然﹐無一莖黑者。居相位未幾﹐以歲旦請老上章﹐得謝﹐退居睢陽。歐陽文忠公未顯時﹐正獻推薦特厚﹐及文忠爲畱守﹐日與公酬唱﹐文忠有答公見贈﹐卒章云﹕『報國如乖願﹐歸耕寧買田﹐期無辱知己﹐肯逐利名遷。』熙寧中﹐﹝「中」宋本﹑明鈔本作「初」。﹞文忠致政歸汝陰﹐時正獻捐館已十有五年矣﹐文忠復用前詩題其祠堂云﹕『門生今白首﹐墓木已蒼煙。報國如乖願﹐歸耕寧買田。此言今始踐﹐知不愧黃泉。』」

苕溪漁隱曰「《昭陵諸臣傳》云﹕慶曆四年﹐正獻拜中書門下平章事﹐每內降﹐與恩澤者積數十﹐而面納上前。上嘗謂諫官歐陽修曰﹕『外人知衍封還內降﹐吾居禁中﹐有求恩澤者﹐每以衍不可告之而止者﹐多於所封還也。』由是僥幸者不悅﹐出知兗州﹐明年正旦﹐上表曰﹕『臣年七十﹐願上印綬。』乃以太子少師致仕。議者謂故相一上章得請以三少致仕﹐皆非故事﹐蓋宰相賈昌朝嫉之也。蔡寬夫云﹕『正獻居相位未幾﹐以歲旦請老』﹐不言出鎭東魯﹐蓋闕文也。」

東坡云「杜正獻公爲相﹐蔡君謨﹑孫之翰爲諫官﹐屢乞出外﹐仁宗云﹕『卿等審欲得郡﹐當具所欲乞奏來。』於是蔡除福州﹑孫除安州。正獻云﹕『諫官無故出﹐終非美事﹐乞且仍舊。』上可之。退書聖語。時陳恭公爲執政﹐不肯書﹐曰﹕『吾初不聞。』正獻懼﹐遂焚之﹐由此罷相。議者謂正獻當候明日審奏﹐不當遽焚其書也。正獻言﹕『始在西府時﹐上每訪以中書事﹐及爲相﹐中書事不以訪。』公因言﹕『君臣之間﹐能始終者蓋難也。』」苕溪漁隱曰「東坡所記正獻罷相事﹐與《昭陵諸臣傳》不同。蓋正獻在相位﹐旣沮抑恩澤﹐疑僥幸不悅者﹐因此譖之﹐遂罷相﹐則不可知。《諸臣傳》遺之而不載﹐故筆之。」

東坡云「王公《送行詩》﹐凡六十有六人。慶曆﹑皇祐間﹐朝廷號稱多士﹐光祿卿王公因掛冠歸江陵﹐作詩紀行者﹐多一時之傑。嗚呼﹐唐虞之際﹐於斯爲盛﹐非獨以見王公取友之端﹐亦足以知朝廷得士之美也。」苕溪漁隱曰「《送行詩》﹐正獻有之﹐句法殊髙古﹐今錄入《叢話》﹐云﹕『早修天爵邀人爵﹐才近耆年便引年。出處對揚多稱職﹐始終操履眾推賢。鑑湖賀老非陳迹﹐荊渚朱公合比肩。此去優遊益吟詠﹐《枝江集》外別成編。』」

《東觀餘論》云「髙適年五十始爲詩﹐而與李﹑杜抗行﹔正獻公暮年乃學艸書﹐筆勢翩翩﹐遂逼魏﹑晉﹕孰謂秉燭不迨晝遊哉﹗」苕溪漁隱曰「正獻有《和孫珪祕丞說艸書》云﹕『老來楷法不如初﹐試向閒齋習艸書。落筆何曾見飛動﹐雕章早已過吹噓。伯英比聖功難到﹐懷素稱狂力有餘。若謂伊余堪繼踵﹐只應緣木可求魚。』黃魯直﹑蔡寬夫皆言正獻艸書之工﹐第今無蓄之者﹐恨不一見之。」

《復齋漫錄》云「賈黯廷試第一﹐往謝祁公﹐公獨以生事有無爲問。賈退謂祁公門下士曰﹕『黯以鄙文冠天下而謝於公﹐公不問﹐而獨在於生事﹐豈以黯爲不足冠乎﹖』公聞而言曰﹕『凡人無生事﹐𨿽爲顯官﹐不能無俯仰依違﹐進退不輕。今賈君名在第一﹐則其學不問可知﹐其爲顯官﹐則又不問可知。衍獨懼其生事不足﹐以致進退不輕﹐而道不行耳﹐何怪焉﹗』賈爲之嘆服。」

西湖處士

《藝苑雌黃》云「和靖詩﹕『惟應數刻淒涼夢﹐時曲顏肱興未厭。』按《論語》云﹕『飯疏食﹐飲水﹐曲肱而枕之﹐樂亦在其中矣。』孔子自謂也。至如顏子﹐『簞食瓢飲﹐在陋巷﹐人不堪其憂﹐回也不攺其樂﹐賢哉回也。』不攺其樂﹐卽無曲肱之說。又按《南史》﹕『劉之遴嘗墮車折臂﹐周捨戲之曰﹕𨿽復並坐可橫﹐正恐陋巷無枕。』則此謬亦已久矣。張子野《過和靖隱居詩》﹐一聯云﹕『湖山隱後家空在﹐煙雨詞亡艸自靑。』注云﹕『先生嘗著《春艸曲》﹐有滿地和煙雨之句﹐今亡其全篇。』予按楊元素《本事曲》有《點絳唇》一闋﹐乃和靖《艸詞》﹐云﹕『金穀年年亂生﹐春色誰爲主﹖餘花落處﹐滿地和煙雨。又是離歌一闋﹐長亭暮。王孫去﹐萋萋無數﹐南北東西路。』此詞甚工﹐子野乃不見其全篇﹐何也﹖」

苕溪漁隱曰「秦太虛《和黃法曹憶梅花詩》﹐但只平穩﹐亦無驚人語。子瞻繼之﹐以唱首第二韻是倒字﹐故有『西湖處士骨應槁﹐只有此詩君壓倒』﹐亦是趁韻而已﹐﹝「趁」原作「稱」﹐今據宋本﹑明鈔本校攺。﹞非謂太虛此詩﹐眞能壓倒林逋也。林逋『疏影橫斜水淸淺﹐暗香浮動月黃昏』之句﹐古今詩人﹐尙不曾道得到﹐第恐未易壓倒耳。後人不細味太虛詩﹐遂謂誠然﹐過矣。」

《復齋漫錄》云「《漢臯詩話》謂﹐杜詩『東閣官梅動詩興﹐還如何遜在揚州。』今本傳不見揚州事。遜《早梅詩》云﹕『荒園標物序﹐驚時最是梅。銜霜當路發﹐映雪擬寒開。枝橫卻月觀﹐花繞淩風臺。朝灑長門泣﹐夕駐臨邛杯。應知早飄落﹐故逐上春來。』此詩見《初學記》﹐杜詩所用﹐非爲此也。《三輔決錄》云﹕﹝書名有誤。﹞『遜在揚州﹐見官梅亂髮﹐賦四言詩﹐人爭傳寫。』故東坡詩云﹕『何遜揚州又幾年﹐官梅詩思故依然。』」

《復齋漫錄》云「範蔚宗與陸抗相善﹐自江南折梅一枝﹐詣長安與蔚宗﹐並詩曰﹕『折梅逢驛使﹐寄與隴頭人﹐江南無所有﹐聊贈一枝春。』余見《說苑》記越使諸發執一枝梅遺梁王﹐梁王之臣韓子謂左右曰﹕『惡有以一枝梅以遺列國之君者乎﹖』則知遣使折梅﹐已具劉向《說苑》矣。範詩出《荊州記》。」

《復齋漫錄》云「東坡《和楊公濟梅花詩》﹕『月地云階謾一樽﹐玉奴終不負東昏。』又《四時詩》﹕『玉奴纖手嗅梅花。』《南史》﹕『齊東昏侯妃潘玉兒有國色。』牛僧孺《周秦行記》﹕『遇薄太后﹑戚夫人﹑王嬙﹑楊貴妃﹑潘淑妃﹑綠珠﹐太后曰﹕牛秀才遠來﹐誰與爲伴﹖潘妃辭曰﹕東昏侯以玉兒身死國除﹐不擬負他。』注云﹕『玉兒﹐妃小字。』東坡蓋用此﹐而兩以兒爲奴者﹐誤也。」

苕溪漁隱曰「東坡《梅詞》云﹕『花謝酒闌春到也﹐離離﹐一點微酸已著枝。』《張右史集》有《梅花十絕》《後山集》有《梅花七絕》﹐其無己《七絕》﹐乃文潛《十絕》中詩﹐但三絕不是﹐未知竟誰作者。其間有云﹕『誰知檀萼香須裏﹐已有調羹一點酸。』用東坡語也。」苕溪漁隱曰「予先君嘗秉燭賞梅﹐有絕句云﹕『蠟煙靑繞雪培堆﹐神女疑乘香霧來﹐綽約仙姿明醉眼﹐橫斜疏影入樽罍。』」

苕溪漁隱曰「陳敏政《遁齋閒覽》云﹕﹝「陳敏政」宋本﹑明鈔本作「陳正敏」﹐《說郛》本《遁齋閒覽》作「範正敏」﹐疑不能明也。﹞『荊公在金陵﹐有《和徐仲文顰字韻詠梅詩》二首﹐東坡在嶺南﹐有《暾字韻詠梅詩》三首﹐皆韻險而語工﹐非大手筆不能到也。』余以《臨川集》《東坡後集》細細味之﹐顰字韻二首﹐亦未是荊公平日得意詩﹐其一云﹕『額黃映日明飛燕﹐肌粉含風冷太眞。』其一云﹕『肌冰綽約如姑射﹐膚雪參差是玉眞。』其餘亦別無奇特句。至若東坡暾字韻三首﹐皆擺落陳言﹐古今人未嘗經道者﹐三首並妙絕﹐第二首尢奇。詩云﹕『羅浮山下梅花村﹐玉雪爲骨冰作魂。紛紛初疑月掛樹﹐耿耿獨與參黃昏。先生索居江海上﹐悄如病鶴棲荒園。天香國艷肯相顧﹐知我酒熱詩淸溫。蓬萊宮中花鳥使﹐綠衣倒掛扶桑暾。抱叢窺我方醉臥﹐故遣啄木先敲門。麻姑過君急灑掃﹐鳥能歌舞花能言。酒醒人散山寂寂﹐惟有落蕊黏空樽。』注云﹕『嶺南珍禽有倒掛子﹐綠毛紅喙﹐如鸚鵡而小﹐自海東來﹐非塵埃間物也。』又有《西江月梅詞》云﹕『海仙時遣探芳叢﹐倒掛綠毛麼鳳。』亦謂此耳。」

《東臯雜錄》云「介甫《梅花詩》有『額黃映日明飛燕﹐肌粉含風冷太眞』﹐後攺曰『肌冰綽約如姑射﹐膚雪參差是玉眞。』《莊子》﹕『藐姑射之山﹐有神人﹐肌膚若冰雪﹐綽約若處子。』《長恨歌》﹕『中有一人字玉眞﹐雪膚花貌參差是。』全用古字﹐只易一『若』爲『如』耳。」

苕溪漁隱曰「《古樂府》云﹕『行胡從何方﹐到國持何來﹐﹝「到」宋本﹑明鈔本作「列」。﹞氍毹毾五木香﹐迷疊艾納與都梁。』《廣志》云﹕『艾納香出西國﹐似細艾。』東坡《和楊公濟梅花》云﹕『天教桃李作輿臺﹐故遣寒梅第一開﹐憑仗幽人收艾納﹐國香和雨入莓苔。』艾納﹐香名﹐名芷﹐﹝「名芷」二字﹐宋本﹑明鈔本只作一「正」字。﹞松上莓苔也﹐出《本艸》及沈氏《香譜》。又《紅梅詩》云﹕『玉人頳頰固多姿。』頳﹐怒色﹐普庚切﹐見《神女賦》。婦人怒則面赤。」

苕溪漁隱曰「《古樂府梅花落》﹐蘇子卿云﹕『只言花似雪﹐不悟有香來。』王介甫《詠梅》云﹕『遙知不是雪﹐惟有暗香來。』﹝「惟」宋本﹑明鈔本作「爲」。﹞韓子蒼《詠梅》云﹕『那知是花處﹐但覺暗香來。』介甫﹑子蒼𨿽襲子卿之詩意﹐然思益精而語益工也。東坡詩云﹕『去年今日關山路﹐細雨梅花正斷魂。』子蒼詩﹕『只度關山魂已斷﹐何須疏雨濕梅花。』此蓋反東坡之意﹐但爲關山斷魂﹐卻無佳思也。」

《東臯雜錄》云「陳天錫有詩云﹕『捨南捨北雪猶存﹐山外斜陽不到門﹐一夜冷香淸入夢﹐野梅千樹月明村。』」

王禹玉

《復齋漫錄》云「嘉祐七年冬﹐宴羣臣於羣玉殿﹐英宗以皇子預坐﹐在舍人待制之後。岐公詩云﹕『翠輦生香容扈蹕﹐黃金塗紙看揮毫。』介甫云﹕『何不言翠玉裝輿﹖』岐公攺之以進。」

《司馬文正公日錄》云「神廟時﹐經月每夕有赤气見西北隅如火﹐至人定乃滅﹐人以爲皇子生之祥。故禹玉作《大燕樂詞》云﹕『未曉淸風生殿閣﹐經旬赤气照乾坤。』未幾皇子生﹐大燕羣臣於集英殿。」

許彥周《詩話》云「外祖父邵安簡公﹐布衣時﹐上《平元昊策》﹐又嘗勸仁宗早立太子。晚年﹐自樞府出知越州﹐又移知鄆州。其薨也﹐岐公作挽詞云﹕『披褐曾陳破羌策﹐汗靑猶著立儲書﹐春風澤國吟箋落﹐夜雨溪堂宴豆疏。』前輩詩不獨句語精煉﹐且是著題。」

蔡寬夫《詩話》云「蘇參政易簡取開封府解﹐時宋尙書白爲試官﹐是歲狀頭登第﹔後十年﹐白爲翰林學士﹐易簡亦繼召入﹐故易簡贈白詩云﹕『天子昔取士﹐先俾分媸妍。﹝「媸」原作「嗤」﹐今據明鈔本校攺。﹞濟濟俊兼秀﹐師師麟與鸞。﹝「麟」原作「鱗」﹐今據宋本﹑明鈔本校攺。﹞小子最承知﹐同輩尋攺觀。甲第叨薦名﹐髙飛便淩煙。遂使拜扆坐﹐果得超神仙。迄今才七歲﹐相接乘華軒。』慶曆二年﹐歐陽文忠公爲別頭試官﹐王文恭公預薦﹔至嘉祐初﹐文忠在北門﹐文恭亦同院﹐仍同知貢舉﹐故文恭公詩有『十五年前門下客﹐最榮今日預東堂』之句。座主門生同列﹐固儒者盛事﹐而玉堂尢天下文學之極選﹐國朝以來﹐惟此二人﹐前此所未有也。」

《歸田錄》云「嘉祐二年﹐余與端明韓子華﹑翰長王禹玉﹑侍讀範景仁﹑龍圖梅公儀﹐同知禮部貢舉﹐辟梅聖兪爲小試官﹐凡鎖院五十日﹐六人者相與唱和﹐爲古律歌詩一百七十餘篇﹐集爲三卷。禹玉﹐余爲校理時武成王廟所解進士也﹐至此新入翰林﹐與餘同院﹐又同知貢舉﹐故禹玉贈余云﹕『十五年前出門下﹐最榮今日預東堂。』余答云﹕『昔時叨入武成宮﹐曾看揮毫气吐虹。夢寐閒思十年事﹐笑談今日一樽同。喜君新賜黃金帶﹐顧我宜爲白髮翁。』天聖中﹐余舉進士﹐國學南省﹐皆忝第一人薦名﹐﹝「名」原作「召」﹐今據宋本﹑明鈔本校攺。﹞其後景仁相繼亦然﹐故景仁贈余云﹕『淡墨題名第一人﹐孤生何幸繼前塵。』聖兪自天聖中與爲詩友﹐余嘗贈云﹕『獨喜共量天下士﹐亦勝東野亦勝韓。』而子華筆力豪瞻﹐公儀文思溫雅而敏捷﹐皆勍敵也。前此有南省試官者﹐多窘束條制﹐不少放懷﹔餘六人者歡然相得﹐羣居終日﹐長篇險韻﹐眾制交作﹐筆吏疲於寫錄﹐僮吏奔走往來﹐﹝「僮吏」宋本作「僮史」。﹞間以滑稽嘲謔﹐加於風刺﹐更相酬酢﹐往往哄堂絕倒﹐自謂一時盛事﹐前此未之有也。」

《復齋漫錄》云「《杜陽雜編》言﹕『舒元輿舉進士﹐旣試﹐脂炬人皆自將。』以余考之﹐唐制如此耳﹐故《廣記》云﹕『唐制﹕舉人試日﹐旣暮﹐許燒燭三條。』韋永貽試日﹐先畢﹐作詩云﹕『三條燭盡鐘初動﹐九轉丹成鼎未開﹐明月漸低人擾擾﹐不知誰是謫仙才﹖』而舊說亦言舉人試日﹐已晚﹐試官權徳輿於簾下戲云﹕『三條燭盡﹐燒殘舉子之心。』而舉子遂答曰﹕『八韻賦成﹐驚破侍郎之膽。』乃知唐制許舉子見燭三條﹐而本朝著令﹐不許見燭﹐則又甚矣。」

蔡寬夫《詩話》云「禮部淡墨書榜首﹐不知始何時。或曰﹐﹝宋本作「唐人云」。﹞李程應舉時﹐嘗遇陰府吏於貢院前﹐問其登第人姓名﹐則有李和而無程﹐乃祈之﹐蒼黃中用淡墨筆加王字於和下﹐果得第。後爲相﹐因命凡榜書人名﹐皆用淡墨﹐遂爲故事。此固不可考﹐然相傳至今﹐據此﹐則所當書者﹐乃登第人姓名也。範蜀公詩﹕『淡墨題名第一人﹐孤生何幸繼前塵。』蓋得之。今貢院發榜﹐但以黃紙淡墨前書『禮部貢院』四字﹐餘皆濃墨﹔豈流傳旣久﹐遂失其本邪﹖」

《學林新編》云「《西京記》曰﹕『隋無漏寺在長安。唐武徳初﹐廢無漏寺。正觀二十年﹐髙宗在春宮﹐爲文徳皇后立寺於無漏寺故基﹐以慈恩爲寺名。西院浮圖髙三百尺﹐永徽五年沙門元楚所立﹐國人謂之雁塔。』唐故事﹕進士及第﹐列名於慈恩寺塔﹐因此謂之雁塔題名。塔以石爲壁﹐唐人遊觀﹐畱題甚多﹐不特進士題名而已。而塔屢遭火﹐斷石遺字﹐猶有存者。近時好事者﹐裒其遺字作十卷﹐鐫之石﹐進士題名﹐僅存數處﹐餘皆唐賢遊觀畱題也。《賈公談錄》曰﹕『唐李仲侍郎知貢舉﹐﹝「仲」宋本作「佇」。﹞夜放榜﹐書榜未畢﹐而書吏得疾暴卒﹐遂更呼一善書吏﹐而吏方醉﹐磨墨鹵莽﹐或淡或濃﹐一榜之字﹐濃淡相半﹐反致其妍﹐遂成淡墨故事。』本朝禮部貢院放榜﹐亦以淡墨書榜首﹐蓋循唐故事也。因此賀人及第﹐用雁塔題名﹑淡墨題名﹐以爲事實。」苕溪漁隱曰「淡墨題名﹐二事不同﹐未詳孰是﹐今兩存之。」

《摭言》曰「進士及第﹐賜宴曲江﹐狀元置司處﹐謂之團司﹐年最少者謂之探花郎﹐皆唐故事也。」

《唐書歐陽詹傳》曰「詹舉進士﹐與韓愈﹑李觀﹑李絳﹑崔羣玉﹑王涯﹑馮宿﹑庾承宣聯第﹐皆天下選﹐時稱龍虎榜。故先達詩曰﹕『一舉首登龍虎榜﹐十年身到鳳凰池。』世以爲榮。」

《文昌雜錄》云「唐慈恩題名﹐按劉公《嘉話》﹐起自進士張莒於長安慈恩寺閒遊﹐題其姓名於塔下﹐後書之於板﹐遂爲故事。本朝進士題名﹐皆刻石於相國﹑興國兩寺﹐亦慈恩之比也。」

蔡寬夫《詩話》云「唐舉子旣放榜﹐止云及第﹐皆守選而後釋褐﹐選未滿而再試判﹐爲拔萃於吏部﹐或就制舉而中﹐方謂之登科。韓退之所謂『四舉於禮部乃一得﹐三選於吏部卒無成』﹐蓋退之未嘗登科也。自聞喜宴後﹐始試制兩節於吏部﹐其名始隸曹﹐謂之關試﹐猶今之參選關試﹐後始稱前進士。故當時詩曰﹕『短行書了屬三銓﹐休把新銜獻必先﹐從此便稱前進士﹐好將春色待明年。』故事﹕放榜後﹐貢院小吏多錄新及第人姓名﹐以獻士大夫子弟之求舉者﹔至是始止﹐而諸科所試皆在明年故也。古今沿革不同﹐事之瑣末者﹐皆史氏所不記﹐惟時時於名輩詩話見之。」

《復齋漫錄》云「文之所以貴對偶者﹐謂出於自然﹐非假於牽彊也。潘子眞《詩話》記禹玉元丰間以錢二萬﹑酒十壺餉呂夢得﹐夢得作啟謝之﹐有『白水眞人﹐靑州從事。』禹玉嘆賞﹐爲其切題。後毛達可有《謝人惠酒啟》云﹕『食窮三載﹐曾無白水之眞人﹔出餞百壺﹐安得靑州之從事。』此用夢得語﹐尢爲無功﹐非惟出於剽竊﹐亦是白水眞人爲虛設也。至若東坡得章質夫書﹐遺酒六瓶﹐書至而酒亡﹐因作詩寄之云﹕『豈意靑州六從事﹐化爲烏有一先生。』二句渾然﹐絕無斧鑿痕﹐更覺眞切。」

許彥周《詩話》云「王丰父﹐岐公之子也﹐其詩精密﹐人鮮知者。如『白髮衰天癸﹐丹砂養地丁。』意脈貫串﹐尙勝三甲六丁之語﹐此所謂參禪中參活句也。又作《拄杖詩》云﹕『老境得爲丘壑伴﹐醉鄕還勝子孫扶。』﹝「鄕」原作「卿」﹐今據宋本﹑明鈔本校攺。﹞其風味雍容如此。」卷第二十二卷

第二十二

迂叟

張文潛云「『冷於陂水淡於秋﹐遠陌初窮到渡頭﹐賴是丹靑不能畫﹐畫成應遣一生愁。』右《行色詩》﹐故待制司馬公所作也。公諱池﹐以某年中嘗監安丰酒稅﹐實作此詩﹔距今若干年﹐其孫宏知縣事﹐刻此篇於石﹐屬予記之。惟公以文學風節﹐爲時名臣﹐是生丞相溫公﹐以盛徳名世﹐以直道立朝﹐名聞華夷﹐功施社稷﹐其完節美行﹐旣載在天下﹐而著書立言﹐皆足以師範來世﹐蓋嘗評古今詩句﹐著《詩話》一卷﹐亦載此詩﹐以其甚工﹐不敢以父子之嫌廢也。梅聖兪以詩名一時﹐嘗言詩之工者﹐寫難狀之景﹐如在目前﹐含不盡之意﹐見於言外。此詩有焉。」

苕溪漁隱曰「洛中尙齒會﹐起於唐白樂天﹐至本朝君實亦居洛中﹐遂繼爲之﹐謂之眞率會。好事者寫成圖﹐傳於世﹐所謂《九老圖》者也。《長慶集》云﹕『會昌五年﹐三月二十一日﹐履道獘居同宴﹐胡果年八十九﹐吉昉年八十六﹐鄭據年八十四﹐劉貞年八十一﹐盧眞年八十二﹐張渾年七十四﹐白居易年七十四﹐已上七人﹐合五百七十歲﹐成尙齒之會﹐七老相顧﹐旣醉甚歡﹐靜而思之﹐此會甚稀。祕書狄兼謨﹑河南尹盧眞﹐﹝《全唐詩》「眞」作「貞」。﹞以年未七十﹐𨿽與會而不及列。』賦詩云﹕『七人五百七十歲﹐拖紫紆朱垂白須﹔手裏無金莫嗟嘆﹐樽中有酒且歡娛。詩吟兩句神還旺﹐酒飲三杯气尙粗。嵬峨狂歌教婢拍﹐婆娑醉舞遣孫扶。天年髙過《二疏傳》﹐人數多於《四皓圖》。除卻三山五天竺﹐人間此會更應無。』溫公集云﹕『三月二十六日作眞率會﹐伯康與君從七十八歲﹐安之七十七歲﹐正叔七十四歲﹐不疑七十三歲﹐叔達七十歲﹐光六十五歲﹐合五百一十五歲﹐用安之韻﹐招諸子西園爲會﹐﹝「招諸子」句﹐宋本作「招諸公南園爲眞率會」。﹞云﹕楡錢零亂柳花飛﹐枝上紅英漸漸稀﹐莫厭銜杯不虛日﹐須知共力惜春暉。眞率春來頻宴集﹐不過東裏只西家﹐小園容易邀佳客﹐饌具𨿽無已有花。』《會約》云﹕『一﹐序齒不序官﹔一﹐爲具務簡素﹔一﹐朝夕食不過五味﹔一﹐菜果脯醢之類﹐各不過三十器﹔一﹐酒巡無算﹐深淺自酙﹐主人不勸﹐客亦不辭﹐逐巡無下酒時﹐作菜羹不禁﹔一﹐召客共作一簡﹐客注可否於字下﹐不別作簡﹐或因事分簡者聽﹔一﹐會中早赴不待促﹔一﹐違約者每事罰一巨觥。』而七人合五百一十五歲﹐再成詩﹐用前韻云﹕『七人五百有餘歲﹐同醉花前今古稀﹐走馬鬥鷄非我事﹐紵衣絲髮且相暉。』『經春無事連翩醉﹐彼此往來能幾家﹐切莫辭斟十分酒﹐盡教人笑滿頭花。』眞率會中止有七人﹐而《九老圖像》有九人﹐不知彼二人者果何人﹐集中不載也。」

《筆談》云「唐白樂天居洛﹐與髙年者八人遊﹐謂之九老。洛中士大夫﹐至今居者﹐多繼而爲九老之會者再矣。元丰五年﹐文潞公守洛﹐又爲耆年會﹐人爲一詩﹐命畫工鄭奐圖於妙覺寺﹐凡十三人﹕守司徒致仕韓國公富弼年七十九﹐守太尉判河南府潞國公文彥博年七十七﹐司封郎中致仕席汝言年七十七﹐朝議大夫致仕王尙恭年七十六﹐太常少卿致仕趙丙年七十五﹐祕書監劉幾年七十五﹐衛州防禦使馮行已年七十三﹐大中大夫充天章閣待制楚建中年七十三﹐朝議大夫致仕王愼言年七十二﹐宣徽南院使檢校太尉判大名府王拱辰年七十一﹐大中大夫張問年七十﹐龍圖閣直學士通議大夫張燾年七十﹐端明殿兼翰林侍讀學士大中大夫司馬光年六十四。」苕溪漁隱曰「溫公集有《洛陽耆英會序》﹐正紀此事﹐《筆談》以爲耆年會﹐非是。」

苕溪漁隱曰「余讀《迂書》﹐見溫公自於書中或稱迂夫﹐或稱迂叟﹐蓋通稱之也。其釋迂云﹕『或謂迂夫曰﹕子之言太迂﹐於世無益也﹖迂夫曰﹕子知迂之無益﹐而不知其爲益且大也﹔子知迂之有益﹐而不知其爲損亦大也。子不見夫樹木者乎﹖樹之一年而伐之﹐則足以給薪蘇而已﹔二年而伐之﹐則足以爲桷﹔五年而伐之﹐則足以爲楹﹔十年而伐之﹐則足以爲棟。夫以爲收功愈遠而爲利愈大乎﹖古之人﹐惟其道宏大而不狹也﹐其志邃奧而不邇也﹐其言崇髙而不卑也﹐是以所適齟齬﹐而或窮爲布衣﹐貧賤困苦以終其身﹐然其遺風餘烈﹐數百千年而人猶以爲法﹔向使其人狹道以求容﹐邇志以取合﹐卑言以趨功﹐𨿽當時貴爲卿相﹐利止於其躬﹐榮盡於其生﹐惡得余澤以及後世哉﹗如餘者﹐患不能迂而已矣﹐迂何病哉﹗』故東坡《謝二鮮於君詩》云﹕『迂叟向我言﹐靑齊歲方艱。』因取以爲稱也。」

《東臯雜記》云「溫公居洛陽﹐有詩云﹕『四月淸和雨乍晴﹐南山當戶轉分明﹐更無柳絮隨風起﹐惟有葵花向日傾。』愛君忠義之志﹐槪見於此。」

《復齋漫錄》云「江公著初任洛陽尉﹐久旱微雨﹐作詩云﹕『云葉紛紛雨腳勻﹐亂花柔艸長精神﹐雷車卻碾前山過﹐不灑原頭陌上塵。』溫公於士人家見之﹐借紙筆修刺謁江﹐且爲稱薦﹐由此知名。」

苕溪漁隱曰「《進資治通鑑表》云﹕『臣之精力﹐已盡於此書。』余觀溫公《與宋次道書》﹐然後知其言之不誣也。其書云﹕『某自到洛以來﹐端以修《資治通鑑》爲事﹐於今八年﹐僅了得晉宋齊梁陳隋六代以來奏議﹐唐文字多托範夢得﹐將諸書依年月日編次爲艸卷﹐每四丈截爲一卷﹐自課三日爲刪一卷﹐有事故妨廢則追補﹐自前秋始刪﹐到今已二百有餘捲﹐才至大歷末年耳。向後卷數須倍此﹐共計不減六七百卷﹐更須三年方可粗成編﹐又須細刪﹐所存不過數十卷而已。』其費工如此。蓋溫公閒居於洛凡五年﹐﹝「五年」宋本作「十五年」。﹞故能成此書﹐倘不爾﹐亦未必能成也。」

《復齋漫錄》云「司馬文正嘗銘範蜀公所惠布衾云﹕『藜藿之甘﹐綈布之溫﹐名教之樂﹐徳義之尊﹐求之孔易﹐享之常安﹔綺繡之奢﹐膏粱之珍﹐權寵之盛﹐利欲之繁﹐苦難其得﹐危辱旋臻。取易捨難﹐去危就安﹐至愚且智﹐寧不其然。顏樂一簞﹐萬世師模﹔紂居瓊室﹐死爲獨夫﹔君子以儉爲徳﹐小人以侈喪軀。然則斯衾之陋﹐其可忽諸﹖』侍讀範公淳父爲之跋曰﹕『溫國文正公所服之布衾﹐隸書百有十字﹐曰景仁惠者﹐端明殿學士範蜀公所贈也﹔曰堯夫銘者﹐右僕射髙平公所作也。元丰中﹐公在洛﹐蜀公自許往訪之﹐贈以是衾。先是﹐髙平公作布衾銘以戒學者﹐公愛其文義﹐取而書於衾之首﹐及寢疾東府﹐治命欲以深衣﹐而覆以是衾。公於物澹無所好﹐惟於徳義名利﹐欲其淸如水而澄之不已﹐其道直之如矢﹐而端之不止﹐故其居處必有法﹐動作必有禮﹐其被服如陋巷之士﹐一室蕭然﹐羣書盈幾﹐終日正坐﹐泊如也。﹝「泊」原作「淡」﹐今據宋本﹑明鈔本校攺。﹞又以圓木爲警枕﹐少睡則枕轉而覺﹐乃起讀書。蓋恭儉勤禮﹐出於天性﹐自以爲適﹐不勉而能。與二範爲心交﹐以善道相與﹐以忠告相益﹐凡皆如此﹐其誠心終始如一﹐將歿而猶不忘。祖禹觀公大節與其細行﹐𨿽不可遽數﹐然本於至誠無欲﹐天下信之﹐故能奮然有爲﹐超絕古今﹔於洛十五年﹐若將終身焉﹐一起而澤被天下﹐內之兒童﹐外之蠻夷戎狄﹐莫不欽其徳﹐服其名﹐惟至誠無欲故也。公兄子宏﹐得公手澤紙本於家﹐屬祖禹敍其本末﹐俾後世師公之儉云。』」

《復齋漫錄》云「範淳父乃伯祿之子﹐伯祿夫人將生子﹐夢鄧太傅謂曰﹕『我鄧禹也﹐來爲爾子。』故淳父生名曰祖禹﹐字夢得。元丰末﹐司馬文正易之以淳父。淳父極爲文正獎識﹐嘗爲《進論》求教於公﹐公每見有不喜之色﹐淳父自以每見喜於公﹐而於此不喜﹐疑而質於公﹐公久而言曰﹕『子之《進論》﹐非不美也﹔顧念世人獲甲科者絕少﹐而子旣已在前列﹐而復習《進論》﹐求應賢良﹐以光觀之﹐但有貪心耳。光所不喜者﹐非不喜子之《進論》也﹐不喜子之有貪心也。』淳父於是焚去《進論》﹐不復應賢良。」

《呂氏童蒙訓》云「李君行自虔州入京師﹐至泗上﹐其子弟請先行﹐君行問其故﹐曰﹕『科場近﹐先欲至京師﹐貫開封戶籍取應。』君行不許﹐曰﹕『汝虔州人而貫開封﹐欲求事君而先欺君﹐可乎﹖寧遲數年﹐不可行也。』」

《文昌雜錄》云「司門範郎中云﹕『叔父蜀郡公鎭居許昌﹐作髙庵以待司馬公﹐累招未至。庵極髙﹐在一臺基上﹔司馬公居洛﹐作地室﹐隧而入﹐﹝「隧」原作「墜」﹐今據宋本﹑明鈔本校攺。﹞以避暑﹐故蜀公作髙庵以爲戲也。』北京畱守王宣徽洛中園宅尢勝﹐中堂七間起髙樓﹐更爲華侈﹔司馬公在陋巷﹐所居才能庇風雨﹐又作地室﹐嘗讀書於其中。洛人戲云﹕『王家鉆天﹐司馬入地。』然而道徳之尊﹐彼亦不知顏氏子之樂也。」

苕溪漁隱曰「《麈史》云﹕王公拱辰於洛營第甚侈﹐中堂起屋三層﹐最上曰朝元閣﹔時司馬君實亦在洛﹐於私第穿地深丈餘作壤室。邵雍堯夫見富鄭公﹐公問洛中新事﹐堯夫云﹕『近有一巢居一穴處者。』富爲之大笑。」

《元城先生語錄》云「先生呼溫公則曰老先生﹐呼荊公則曰金陵。老先生居洛﹐先生從之蓋十年。先生於國子監之側﹐得故營地﹐創獨樂園﹐自傷不得與眾同也。以當時君子自比伊﹑周﹑孔﹑孟﹐公乃以種竹澆花等事自比晉﹑唐間人﹐以救其獘也。獨樂園子呂直者﹐性愚鯁﹐故公以直名之。有艸屋兩間﹐在園門側。然獨樂園在洛中諸園﹐最爲簡素﹐人以公之故﹐春時必遊。洛中例﹐看園子所得茶湯錢﹐閉園日與主人平分之﹔一日﹐園子呂直得錢十千﹐肩來納公﹐問其故﹐以眾例對﹐曰﹕『此自汝錢﹐可持去。』再三欲畱﹐公怒﹐遂持去﹐回顧曰﹕『只端明不愛錢者﹗』後十許日﹐公見園中新創一井亭﹐問之﹐乃前日不受十千所創也。公頗多之。」

苕溪漁隱曰「東坡有詩云﹕『士方在田裏﹐自比渭與莘﹐出試乃大謬﹐芻狗難重陳。』與元城所云﹕『當時君子自比伊﹑周﹑孔﹑孟。』意皆誚金陵也。」

《司馬文正日錄》云「翰林書待詔請春詞﹐以立春日剪貼於禁中門帳﹐皇帝閣六篇﹐其一曰﹕『漠然大造與時新﹐根著浮流一气均﹐萬物不須雕刻巧﹐正如恭己布深仁。』皇后閣五篇﹐其一曰﹕『春衣不用蕙蘭燻﹐領緣何煩刺繡紋﹐曾在蠶宮親織就﹐方知縷縷盡辛勤。』夫人閣四篇﹐其一曰﹕『聖主終朝親萬機﹐燕居專事養希夷﹐千門永晝春岑寂﹐不用車前插竹枝。』」

《東臯雜錄》云「世傳溫公有《西江月》一詞﹐今復得《錦堂春》﹐云﹕『紅日遲遲﹐虛廊轉影﹐槐陰迆邐西斜。彩筆工夫﹐難狀晚景煙霞。蝶尙不知春去﹐漫繞幽砌尋花。柰猛風過後﹐縱有殘紅﹐飛向誰家﹖始知靑鬢無價﹐嘆飄零宦路﹐﹝「宦」原作「官」﹐今據宋本﹑明鈔本校攺。﹞荏苒年華。今日笙歌叢裏﹐特地咨嗟。席上靑衫濕透﹐算感舊﹐何止琵琶﹗怎不教人易老﹐多少離愁﹐散在天涯。』」

《復齋漫錄》云「紹聖初﹐黜逐元祐之臣﹐時舍人林公希作敕榜云﹕『人材淆混﹐莫難於品流﹔黨與縱橫﹐無分於勝負。』章申公惇視之不悅。」

許彥周《詩話》云「宣和癸卯﹐僕遊嵩山﹐峻極﹐中院法堂後檐壁間有詩四句﹐云﹕『一團茅艸亂蓬蓬﹐驀地燒天驀地紅﹐爭似滿鑪煨榾柮﹐慢騰騰地熱烘烘。』字畫極艸艸﹐其旁隸書四字云﹕『勿毀此詩。』寺僧指示僕曰﹕『此四字﹐司馬相公親書也。』嗟乎﹐此言豈有感於公邪﹗又於柱間大書隸字云﹕『旦﹑光﹑頤來。』其上一字公兄也﹐第三字程正叔也。又壁間題云﹕『登山有道﹐徐行則不困﹐措足於實地則不危。』皆公隸書。」

邵康節

《復齋漫錄》云「邵堯夫居洛四十年﹐安貧樂道﹐自云未嘗皺眉﹐故詩云﹕『平生不作皺眉事﹐世上應無切齒人。』所居寢息處爲安樂窩﹐自號爲安樂先生﹐其西爲甕牗﹐讀書燕居﹐旦則焚香獨坐﹐晡時飲酒三四甌﹐﹝「晡」原作「哺」﹐今據宋本﹑明鈔本校攺。﹞微醺便止﹐不使至醉也。嘗有詩云﹕『斟有淺深存燮理﹐飲無多少系經綸﹐莫道山翁拙於用﹐也能康濟自家身。』喜吟詩﹐作大字書﹐然遇興則爲之﹐不牽彊也。大寒暑則不出﹐每出則乘小車﹐爲詩以自詠曰﹕『花似錦時髙閣望﹐艸如茵處小車行。』溫公贈以詩曰﹕『林間髙閣望已久﹐花外小車猶未來。』堯夫每出﹐隨意所之﹐遇主人喜客則畱三五宿﹐又之一家﹐亦如之﹐或經月忘返。𨿽性髙潔﹐而對賓客接人﹐無賢不肖貴賤﹐﹝「肖」原作「省」﹐今據明鈔本校攺。﹞皆歡然相親﹐自言﹕『若至重疾﹐自不能支﹐其有小疾﹐有客對話﹐不自覺疾之去體也。』學者從之問經義﹐精深浩博﹐應對不窮﹐思致幽遠﹐妙極道數。間有相知之深者﹐開口論天下事﹐𨿽久存心世務者﹐不能及也。朝廷常用大臣薦﹐以官起之﹐不屈﹔及其死﹐以著作佐郎告賜其家﹐邦人請易其名於朝﹐太常考行﹐謚之曰康節。」

《呂氏童蒙訓》云「康節先居衛州共城﹐後居洛陽。有商州太守趙郎中者﹐康節與之有舊﹐常往從之。章惇子厚作令商州﹐趙厚遇之﹐一日﹐趙請康節與章同會﹐章以豪俊自許﹐論議縱橫﹐不知尊康節也。語次﹐因及洛中牡丹之盛﹐趙守因謂章曰﹕『先生洛陽人也﹐知花爲甚詳。』康節因言﹕『洛人以見根撥而知花髙下者﹐知花之上也﹔見枝葉而知髙下者﹐知花之次也﹔見蓓蕾而知髙下者﹐知花之下也。如公所說﹐乃知花之下也。』章默然慚服。趙守因謂章曰﹕『先生學問淵源﹐世之師表﹐公不惜從之學﹐則日有進益矣。』章因從先生遊﹐求傳數學。先生謂章﹕『十年不仕宦﹐乃可學。』蓋不許之也。」苕溪漁隱曰「《童蒙訓》﹐呂居仁作也。《復齋漫錄》不載姓名﹐不知何人作也。二書所記﹐有二十餘事全篇相同﹐莫辧誰作﹔然《童蒙訓》已鋟扳行世﹐姑取以爲證耳。」

《復齋漫錄》云「康節自言四不出﹐所謂大寒大熱大風大雨是也。然余觀國初孔拯侍郎朝回遇雨﹐避於坊叟之廏下﹐延入廳事﹐叟烏帽紗衣﹐逢迎甚恭﹐因備酒饌爲待。孔公借油衣﹐叟曰﹕『某寒不出﹐熱不出﹐風不出﹐雨不出﹐未嘗置油衣也。』孔公不覺頓忘宦情。然則自孔拯侍郎時已有四不出矣﹐不始於康節也。」

《邵氏聞見錄》云「溫公判西京畱司禦史臺﹐遂居洛濱﹐買園於尊賢坊﹐以獨樂名之﹐始與先君康節遊。嘗曰﹕『光﹐陜人﹐先生﹐衛人﹐今同居洛﹐卽鄕人也﹐有如道學之尊﹐當以年徳爲貴﹐官職不足道也。』公一日著深衣﹐自崇徳寺書局﹐散步洛水之上﹐因過康節天津之居﹐謁曰﹕『程秀才。』旣見﹐乃溫公也﹐問其故﹐公卽曰﹕『司馬出程伯休父﹐故曰程。』因畱二絕云﹕『拜罷歸來抵寺居﹐解鞍縱馬免傳呼﹐紫衣金帶盡脫去﹐便是林間一野夫。』『艸軟波淸沙路微﹐手攜筇杖著深衣﹐白鷗不信忘機久﹐見我猶穿岸柳飛。』康節和云﹕『冠蓋紛華塞九衢﹐聲名相軋在前呼﹐獨君都不將爲事﹐始信人間大丈夫。』『風背河聲近亦微﹐斜陽淡泊隔云衣﹐一雙白鷺在煙外﹐將下沙頭卻背飛。』」﹝宋本無此條。﹞

韓持國

《呂氏童蒙訓》云「持國閒居潁昌﹐程伯淳自洛往訪之﹐時範中丞純禮亦居潁昌﹐持國作詩示二公﹐云﹕『閉門讀《易》程夫子﹐淸坐焚香範使君﹐顧我未能忘世味﹐綠樽紅妓對西曛。』」

《師友談記》云「東坡言﹐王寔﹑王寧見訪﹐寔﹐韓持國之婿也﹐因問持國安否﹐寔﹑寧皆曰﹕『自致政﹐尢好飲﹐嘗自謂人曰﹕吾已癃老﹐且將聲樂酒色以娛年﹐不爾﹐無以度日。』東坡曰﹕『惟其殘年﹐正不當爾。君兄弟至親且舊﹐願爲某傳一語於持國可乎﹖』寔﹑寧曰﹕『諾。』東坡曰﹕『頃有一老人﹐未嘗參禪﹐而雅合禪理﹐生死之際﹐極爲了然。一日﹐置酒﹐大會親友﹐酒闌﹐語眾曰﹕老人卽今且去。因攝衣正坐﹐將奄奄焉。諸子乃惶遽呼號曰﹕大人今日乃與世決乎﹖願畱一言爲教﹗老人曰﹕本欲無言﹐今爲汝懇﹐只且第一五更起。諸子未諭﹐曰﹕何也﹖老人曰﹕惟五更可以干當自家事﹐日出之後﹐欲自幹當﹐則不可矣。諸子曰﹕家中幸丰﹐何用早起﹖舉家諸事﹐皆是自家事也﹐豈有分別﹖老人曰﹕不然﹐所謂自家事者﹐是死時將得去者。吾生平治生﹐今日就化﹐可將何者去。諸子頗悟。今持國果自以爲殘年﹐請二君言於持國﹐但言某請持國幹當自家事﹐與其勞心聲酒﹐不若爲可以死時將得去者計也。』坡又曰﹕『範景仁平生不好佛﹐晚年淸謹﹐減節嗜欲﹐一物不芥蒂於心﹐眞卻是學佛作家﹔然至死常不肯取佛法。某謂景仁𨿽不學佛而達佛理﹐卽毀佛罵祖﹐亦不害也。』」

《復齋漫錄》云「子華兄弟﹐皆爲宰相﹐其家呼爲三相公﹐呼持國爲五相公﹐又京師人呼爲桐木韓家﹐蓋公家門有梧桐木﹐取爲稱以別魏公。子華歿﹐陸農師爲挽章以紀之﹐所謂『棠棣行中排宰相﹐梧桐名上識韓家』是也。子華以辰年辰月辰日辰時死﹐農師又詩云﹕『非關庚子曾占鵩﹐自是辰年並值龍。』曾子宣以亥年亥月亥日亥時生﹐故章子厚以四亥公子呼之。」

《東臯雜錄》云「子華﹑玉汝﹐相繼命相﹐未幾﹐持國拜門下侍郎﹐甚有爰立之望﹐其家建堂榜曰三相﹐俄持國罷﹐遂請老。東坡聞之﹐曰﹕『旣不成三相堂﹐可且名爲二相公廟。』」苕溪漁隱曰「《復齋漫錄》稱子華兄弟皆爲宰相﹐觀此﹐則知其言誤矣。」

苕溪漁隱曰「《石林詩話》云﹕『許昌崔象之舊第柱間﹐﹝「崔」原作「雀」﹐今據宋本校攺。﹞有持國《海棠詩》﹕濯錦江頭千萬枝﹐當年未解惜芳菲。韓忠獻嘗帥蜀﹐持國兄弟皆侍行尙少﹐故前句云爾。』又《復齋漫錄》云﹕『持國家門有梧桐木﹐京師人呼爲桐木韓家﹐以別魏公。』又《韓忠獻別錄》云﹕『得請鄕郡﹐歐公《晝錦堂記》云「公﹐相人也。」﹝此注文原無﹐今據宋本﹑明鈔本校補。﹞起堂於北池上﹐以效樂天﹐名曰醉白堂﹐五月堂成﹐賦詩三章﹐其一卒章云﹕霓裳舊舞非吾事﹐且事醺酣石上眠。自爾寢疾﹐六月遂薨﹐此詩爲絕筆。』此相州韓家也。兼《別錄》止載忠獻歷帥中山﹑維揚﹑大名﹐及守相臺﹐不言帥蜀﹐《石林》乃謂『韓忠獻嘗帥蜀﹐持國兄弟皆侍行』﹐俱誤矣。」

《復齋漫錄》云「鄭谷《蜀中海棠詩》二首﹐前一云﹕『穠艷最宜新著雨﹐妖嬈全在欲開時。』一云﹕『浣花溪上堪惆悵﹐子美無情爲發揚。』故錢希白《海棠詩》云﹕『子美無情甚﹐郎官著意頻。』歐公以鄭詩爲格卑。近世陳去非常用鄭意《賦海棠》云﹕『海棠默默要詩催﹐日暮紫綿無數開﹐欲識此花奇絕處﹐明朝有雨試重來。』𨿽本鄭意﹐便覺才力相去不侔矣。山谷亦有『紫綿揉色海棠開』之句。」

《復齋漫錄》云「仁宗朝﹐張冕學士賦《蜀中海棠詩》﹐姚立取以載之《海棠記》中﹐一云﹕『山木瓜開千顆顆﹐水林檎發一攢攢。』注云﹕『大約木瓜林檎花初發﹐皆與海棠相類。』若冕言﹐則江西人正謂棠梨花耳﹐惟紫綿色者﹐始謂之海棠。按姚立記云﹕『其花五出﹐初極紅﹐如胭脂點點然﹐及開﹐則漸成纈暈﹐至落﹐則若宿妝淡粉。』審此﹐則似木瓜林檎二花者﹐非眞海棠明矣。晏元獻云﹕『已定復搖春水色﹐似紅如白海棠花。』然則元獻亦與張冕同意邪﹖」

苕溪漁隱曰「閩中漕宇修貢堂下﹐海棠極盛﹐三面共二十四叢﹐長條修幹﹐頃所未見。每春著花﹐眞錦繡段﹐其間有如紫綿揉色者﹐亦有不如此者﹐蓋其種類不同﹐不可一槪論也。至其花落﹐則皆若宿妝淡粉矣。餘三春對此﹐觀之至熟﹐大率富沙多此﹐官舍人家往往皆種之﹐並是帚子海棠﹐正與蜀中者相似﹐斯可貴耳。今江浙間﹐別有一種﹐柔枝長蒂﹐顏色淺紅﹐垂英向下﹐如日蔫者﹐﹝「蔫」原作「薦」﹐今據宋本校攺。﹞謂之垂絲海棠﹐全與此不相類﹐蓋彊名之耳。」

《復齋漫錄》云「元祐中﹐丞相韓玉汝帥長安﹐修石橋﹐督責甚急﹔民急於應期限﹐率皆磨石碑以代之﹐前人之碑﹐用是盡矣。﹝「矣」原作「失」﹐今據宋本﹑明鈔本校攺。﹞議者謂是石刻之一厄會也。」

苕溪漁隱曰「予舊嘗記一小說云﹕『王溥嘗薦向拱討鳳翔﹐有功﹐拱後鎭京兆﹐思有以報溥﹐詢其所欲﹐溥曰﹕長安故都﹐碑篆髙文﹐願悉見之。拱至﹐分遣吏督匠摹打﹐深林邃谷﹐無不詣之﹐凡得石本三千餘以獻﹔溥命善書者分隸爲《琬琰集》一百卷。當拱之訪求石碑﹐或蹊田害稼﹐村民深以爲害﹐鑱鑿其文字﹐或爲柱礎帛砧略盡﹐亦金石刻之屯會也。』然則長安石刻﹐旣經此二事﹐諒所存者亦少矣。好古博雅之君子﹐莫不嘆息於斯焉。又《金石錄》云﹕『唐《何進滔徳政碑》﹐進滔事迹﹐固無足取﹐而柳公權書法﹐爲世模楷﹐此碑尢爲雄偉。政和中﹐﹝「政」原作「致」﹐今據宋本﹑明鈔本校攺。﹞大名尹建言﹐磨去舊文﹐別刊新制﹐好古者爲之嘆惜。今鄱陽有此板本﹐乃再刊者﹐失眞爲多﹐但尙有典刑耳。』」卷第二十三卷

第二十三

六一居士

東坡云「『大川𨿽有神﹐淫祀亦其俗﹐石馬系祠門﹐山鴉噪叢木。潭潭村鼓隔溪聞﹐楚巫歌舞送迎神。畫船百丈山前路﹐上灘下峽長來去﹐江水東流不暫停﹐黃牛千古長如故。峽上侵天起靑嶂﹐崖崩路絕無由上﹐黃牛不下江頭飲﹐行人惟向舟中望。朝朝暮暮見黃牛﹐徒使行人過此愁﹐山髙更遠望猶見﹐不見黃牛滯客舟。』右文忠公爲峽州夷陵令日所作《黃牛廟詩》也。軾嘗聞之於公云﹕『昔以西京畱守推官爲館閣校勘﹐時同年丁寶臣元珍適來京師﹐夢與予同舟﹐溯江幹入一廟中﹐拜謁堂下﹐予班元珍下﹐元珍固辭﹐予不可﹐方拜時﹐神像爲起鞠躬堂上﹐且使人邀予上﹐耳語久之。元珍私念﹐神亦如世俗待館閣﹐乃爾異禮邪﹖旣出門﹐見一馬只耳﹐覺而語予﹐固莫識也。不數日﹐元珍除峽州判官﹐已而余亦貶夷陵令﹐日與元珍處﹐不復記前夢矣。一日﹐與元珍溯峽謁黃牛廟﹐入門惘然﹐皆夢中所見。予爲縣令﹐固班元珍下﹐而門外鐫石爲馬﹐缺一耳﹐相視大驚。乃畱詩廟中﹐有石馬系祠門之句﹐蓋私識其事也。』元丰五年﹐軾謫居黃州﹐宜都令朱君嗣先見過﹐因語峽中山水﹐偶及之﹐朱君請書其事與詩﹐當刻石於廟﹐使人知進退出處﹐皆非人力﹐如石馬一耳﹐何與公事﹐而亦前定﹐況其大者。公旣爲神所禮﹐而猶謂之淫祀﹐以見其直气不可回如此。感其言有味﹐故爲錄之。」

《六一居士傳》云「居士初謫滁州﹐自號醉翁﹐旣老而衰且病﹐將退休於潁水之上﹐則又更號六一居士。客有問曰﹕『六一何謂也﹖』居士曰﹕『吾家藏書一萬卷﹐集錄三代以來金石遺文一千卷﹐有琴一張﹐有棋一局﹐而常置酒一壺。』客曰﹕『是爲五一爾﹐柰何﹖』居士曰﹕『以吾一翁老於此五物之間﹐是豈不爲六一乎﹖』客曰﹕『子欲逃名者乎﹐而屢易其號﹐此莊生所謂畏影而走乎日中者也。余將見子疾走大喘渴死﹐而名不得逃也。』居士曰﹕『吾固知名之不可逃﹐然亦知夫不必逃也﹐吾爲此名﹐聊以志吾之樂耳。』」

苕溪漁隱曰「《石林詩話》云﹕『歐公一日被酒﹐語其子棐云﹕吾詩《廬山髙》﹐今人莫能爲﹐惟李太白能之﹔《明妃曲》後篇﹐太白不能爲﹐惟杜子美能之﹔至於前篇﹐則子美亦不能﹐惟吾能之也。』近觀《本朝名臣傳》﹐乃云﹕『歐陽修爲詩﹐謂人曰﹕《廬山髙》惟韓愈可及﹔《琵琶前引》﹐韓愈不可及﹐杜甫可及﹔《後引》﹐李白可及﹐杜甫不可及。其自負如此。』則與《石林》所紀全不同。《琵琶引》卽《明妃曲》也。此三詩並錄於此。《廬山髙贈同年劉凝之歸南康》﹐其詩云﹕『廬山髙哉幾千仞兮﹐根盤幾百里﹐嶻然屹立乎長江。長江西來走其下﹐是爲揚瀾左蠡兮﹐洪濤巨浪﹐日夕相舂撞。云消風止水鏡淨﹐泊舟登岸而遠望兮﹐上摩雲霄之晻靄﹐下壓后土之鴻龐。試往造乎其間兮﹐攀緣石磴窺空硿﹐千巖萬壑響松檜﹐懸崖巨石飛流淙﹐水聲聒聒亂人耳﹐六月飛雪灑石矼。仙翁釋子亦往往而逢兮﹐吾常惡其學幻而言哤。但見丹霞翠壁﹐遠近映樓閣﹐晨鐘暮鼓﹐杳靄羅旙幢。幽花野艸不知其名兮﹐風吹露濕香澗谷﹐時有白鶴飛來雙。幽尋遠去不可極﹐便欲絕世遺紛尨。羨君買田築室老其下﹐插秧盈疇兮﹐釀酒盈缸。欲令浮嵐暖翠千萬狀﹐坐臥常對乎軒窗。君懷磊砢有至寶﹐世俗不辧瑉與玒。策名爲吏二十載﹐靑衫白首困一邦﹐寵榮聲利不可以苟屈兮﹐自非靑雲白石有深趣﹐其气兀硉何由降。丈夫壯節似君少﹐嗟我欲說﹐安得巨筆如長杠。』《明妃曲和王介甫作》﹐其一云﹕『胡人以鞍馬爲家﹐射獵爲俗﹐泉甘艸美無常處﹐鳥驚獸駭爭馳逐。誰將漢女嫁胡兒﹐風沙無情貌如玉﹐身行不遇中國人﹐馬上自作思歸曲。推手爲琵卻手琶﹐胡人共聽亦咨嗟。玉顏流落死天涯﹐琵琶卻傳來漢家。漢宮爭按新聲譜﹐遺恨已深聲更苦。纖纖女手生洞房﹐學得琵琶不下堂﹐不識黃雲出塞路﹐豈知此聲能斷腸。』其二云﹕『漢宮有佳人﹐天子初未識﹐一朝隨漢使﹐遠嫁單於國。絕色天下無﹐一失難再得﹐𨿽能殺畫工﹐於事竟何益。耳目所及尙如此﹐萬里安能制夷狄﹖漢計誠已拙﹐女色難自誇﹐明妃去時淚﹐灑向枝上花。狂風日暮起﹐飄泊落誰家。紅顏勝人多薄命﹐莫怨春風當自嗟。』余觀介甫《明妃曲》二首﹐辭格超逸﹐誠不下永叔﹐不可遺也﹐因附益之。其一云﹕『明妃初出漢宮時﹐淚濕春風鬢腳垂﹐低回顧影無顏色﹐尙得君王不自持。歸來卻怪丹靑手﹐入眼平生未曾有﹐意態由來畫不成﹐當時枉殺毛延壽。一去心知更不歸﹐可憐著盡漢宮衣﹐寄聲欲問塞南事﹐只有年年鴻雁飛。家人萬里傳消息﹐好在氈城莫相憶﹐君不見咫尺長門閉阿嬌﹐人生失意無南北。』其二云﹕『君妃出嫁與胡兒﹐氈車百輛皆胡姬﹐含情欲語獨無處﹐傳與琵琶心自知。黃金捍撥春風手﹐彈看飛鴻勸胡酒﹐漢宮侍女暗垂淚﹐沙上行人卻回首。漢恩自淺胡自深﹐人生樂在相知心﹐可憐靑冢已蕪沒﹐尙有哀弦畱至今。』」

《復齋漫錄》云「文忠詩『小雨斑斑作燕泥』﹐東坡詩『小雨斑斑亦作泥』﹐山谷六言詩『潤花小雨斑斑』。」

《藝苑雌黃》云「《送劉貢父守維揚作長短句》云﹕『平山欄檻倚晴空﹐山色有無中。』平山堂望江左諸山甚近﹐或以謂永叔短視﹐故云『山色有無中。』東坡笑之﹐因賦快哉亭道其事云﹕『長記平山堂上﹐欹枕江南﹐煙雨杳杳沒孤鴻﹐認取醉翁語﹐山色有無中。』蓋山色有無中﹐非煙雨不能然也。」

苕溪漁隱曰「歐公云﹕『身行南雁不到處﹐山與北人相對愁。』汪彥章云﹕『路行歸雁不到處﹐家在長江欲盡頭。』彥章𨿽體歐公詩﹐然終不及歐之自在也。」

蔡寬夫《詩話》云「文忠與趙康靖公槪同在政府﹐相得歡甚。康靖先告老﹐歸睢陽﹐文忠相繼謝事﹐歸汝陰﹐康靖一日單車特往過之﹐時年幾八十矣﹐畱劇飲逾月﹐日於汝陰縱遊而往返。前輩掛冠後﹐能從容自適﹐未有若此者。文忠嘗賦詩云﹕『古來交道愧難終﹐﹝「古」原作「故」﹐今據宋本﹑明鈔本校攺。﹞此會今時豈易逢。出處三朝俱白首﹐凋零萬木見靑松。公能不遠來千里﹐我病猶堪嚼一鐘。已勝山陰空興盡﹐且畱歸駕爲從容。』因榜其遊從之地爲會老堂。明年﹐文忠欲往睢陽報之﹐未果行而薨。兩公名節﹐固師表天下﹐而風流襟義又如此﹐誠可以激薄俗也。」

苕溪漁隱曰「歐公作詩﹐蓋欲自出胸臆﹐不肯蹈襲前人﹐亦其才髙﹐故不見牽彊之迹耳。如《六月十四夜飛蓋橋玩月》云﹕『天形積輕淸﹐水徳本虛靜﹐云收風浪止﹐始見天水性﹐澄光與粹容﹐上下相涵映。乃於其兩間﹐皎皎掛寒鏡﹐餘輝所照耀﹐萬物皆鮮瑩。矧夫人之靈﹐豈不醒視聽。而我於此時﹐翛然發孤詠﹐紛昏忻洗滌﹐俯仰恣涵泳。人心曠而閒﹐月色髙愈迥﹐惟恐淸夜闌﹐時時瞻斗柄。』」

《麈史》云「文忠《早朝詩》云﹕『月在蒼龍闕角西』﹐甚爲美句。然予按漢之四闕﹐南曰朱雀﹐北曰玄武﹐東曰靑龍﹐西曰白虎。今歐之詩意﹐蓋以當前門闕狀蒼龍﹐故雲月在西也﹐不用漢闕也。」

《夷白堂小集》云「《中秋夜待月詩》﹐和者數人﹐趙承之一聯云﹕『古來此景嘆經歲﹐今夜誰家不倚樓。』孫平父一聯云﹕『坐待銀盤生海底﹐俄驚金餅上雲頭。』尢爲佳也。」苕溪漁隱曰「余評前一聯自在﹐語意俱到﹔後一聯用銀盤金餅﹐止是詠月﹐何獨中秋﹐吾無取焉。」

苕溪漁隱曰「古人賦中秋詩﹐例皆詠月而已﹐少有著題者﹐惟王元之云﹕『莫辭終夕看﹐動是隔年期。』蘇子瞻云﹕『暮云收盡溢淸寒﹐銀漢無聲轉玉盤﹐此生此夜不長好﹐明月明年何處看。』蓋庶幾焉。如杜子美﹑劉夢得皆有《八月十五夜詩》﹐只是詠月﹐然亦佳句也。子美云﹕『滿目飛明鏡﹐歸心折大刀。轉蓬行路遠﹐攀桂仰天髙。水路疑霜雪﹐林棲見羽毛。此時瞻白兔﹐直欲數秋毫。』夢得云﹕『天將今夜月﹐一徧洗寰瀛。暑退九霄淨﹐秋澄萬里淸。﹝「裏」宋本作「景」。﹞星辰讓光彩﹐風露發晶英。能變人間世﹐翛然是玉京。』」

苕溪漁隱曰「永叔《喜雪》云﹕『常聞老農語﹐一臘見三白﹐是爲丰年候﹐占驗勝蓍策。』三白事古人不曾用﹐自永叔始﹐遂爲故實。如鮑欽止《雪霽》云﹕『三白歲可期﹐一飽分已定。』呂居仁《雪詩》云﹕『看取一年三白﹐喜歡共入新年。』皆本此也。」

劉貢甫《詩話》云「永叔與江鄰幾論韓《雪詩》﹐以『隨車翻縞帶﹐逐馬散銀杯』爲不工﹐而謂『坳中初蓋底﹐凸處遂成堆』爲勝﹐未知眞得韓意否也。永叔云﹕『知聖兪詩者莫如修﹐嘗問聖兪平生所得最好句﹐聖兪所自負者﹐皆修所不好﹐聖兪所卑下者﹐皆修所稱賞。』蓋知心賞音之難如是﹐其評古人詩﹐得無似此乎﹖」

《復齋漫錄》云「退之《喜雪獻裴尙書詩》﹕『喜深將策試﹐驚密仰檐窺。』又云﹕『气嚴當酒暖﹐灑密聽窗知。』荊公全用以爲一聯云﹕『借問火城將策試﹐何如雲屋聽窗知。』」

《法藏碎金》云「《韓詩外傳》云﹕『凡艸木花多五出﹐雪花獨六出。』予之所居﹐有迎春花桃花﹐因閒觀之﹐二花多五出﹐亦有六七出者﹐百中之一耳﹔譬如千萬人中﹐或有一人生六指﹐物理如此不足怪﹐《莊子》云枝指﹐是也。萬一有反常之事﹐固當無執定之理。」

《藝苑雌黃》云「《南史》﹕『張融作《海賦》成﹐示顧凱之﹐凱之曰﹕此賦實超玄虛﹐但恨不道鹽耳。融因命筆益之云﹕漉沙成白﹐熬波出素﹐積雪中春﹐飛霜暑路。』東坡《雪詩》押鹽字一聯﹕『漁蓑句好眞堪畫﹐柳絮才髙不道鹽。』學者徒知柳絮撒鹽用謝安故事﹐殊不知『不道鹽』三字亦有來處也。」

苕溪漁隱曰「魯直《雪詩》﹕『試尋髙處望雙闕﹐佳气蔥蔥寒妥貼。』洪覺範《雪詩》﹕『一川秀色浩淩亂﹐萬樹無聲寒妥貼。』二詩當以覺範爲優﹐句意俱工。」

六一居士云「牡丹花之絕﹐而無甘實﹐荔枝果之絕﹐而非名花﹔昔樂天有感於二物矣﹐是孰屍其賦予邪﹖然斯二者﹐惟一不兼萬物之美﹐故各得極其精﹐此於造化不可知﹐而推之至理﹐宜如此也。余少遊洛陽﹐花之盛處也﹐因爲牡丹作記﹔君謨﹐閩人也﹐故能識荔枝而譜之。因念昔人嘗有感於二物﹐而二人者適各得其一之詳﹐故聊書其所以然﹐而附君謨譜之末焉。」

《藝苑雌黃》云「羅隱《牡丹詩》云﹕『自從韓令功成後﹐辜負穠華過一春。』余考之﹐唐元和中﹐韓弘罷宣武節制﹐始至長安﹐私第有花﹐命斫去曰﹕『吾豈效兒女輩耶﹖』當時爲牡丹包羞之不暇﹐故隱有『辜負穠華』之語。」

《復齋漫錄》云「東坡《雨中明慶賞牡丹》云﹕『霏霏雨霧作淸妍﹐爍爍明燈照欲燃﹐明日春陰花未老﹐故應未忍著酥煎。』又云﹕『千花與百艸﹐共盡無妍鄙﹐未忍污泥沙﹐牛酥煎落蕊。』孟蜀時﹐兵部尙書李昊每將牡丹花數枝分遺朋友﹐以牛酥同贈﹐且曰﹕『俟花凋謝﹐卽以酥煎食之﹐無棄穠艷。』其風流貴重如此。」

東坡云「揚州芍藥﹐爲天下冠。蔡繁卿爲守﹐始作萬花會﹐用花十餘萬株﹐旣殘諸園﹐又吏因緣爲姦﹐民大病之。余始至﹐問民疾苦﹐以此爲首﹐遂罷之。花本洛陽故事﹐亦必爲民害也﹐會當有罷之者。錢惟演爲畱守﹐始置驛貢洛陽花﹐識者鄙之﹐此宮妾愛君之意也。故《次韻林子中春日見寄詩》云﹕『爲報年來殺風景﹐連江夢雨不知春。』以此也。」

《東臯雜錄》云「韓魏公守維揚﹐王荊公﹑王歧公爲幕客﹐公愛重之﹐方春作芍藥會﹐有四枝正紫﹐重跗累萼﹐中有金蕊繞之﹐號腰金紫﹐每歲不過一二﹔公召二幕賞之﹐尙少一客﹐俄報陳太博入境﹐秀公也﹐卽召之﹐後皆爲宰相。故荊公作《魏公挽詩》云﹕『幕府少年今白髮﹐傷心無路送靈輀。』」

《復齋漫錄》云「東坡言古今七言偉麗之句﹐永叔一聯云﹕『蒼波萬古流不盡﹐白鳥雙飛意自閒。』上句取李太白『長波瀉萬古』之句。東坡一聯云﹕『令嚴鐘鼓三更月﹐野宿貔貅萬竈煙。』上句取杜子美『中天懸明月﹐令嚴夜寂寥』之句也。」

苕溪漁隱曰「永叔有句云﹕『黃栗畱鳴桑椹美﹐紫櫻桃熟麥風涼。』先君有句云﹕『含桃紅紫鶯聲老﹐宿麥靑黃燕子飛。』皆《初夏詩》也。」

《本朝名臣傳》云「初﹐仁宗以《唐書》淺陋﹐命官刊修﹐在職五年而修至﹐﹝「五」宋本作「十」。﹞分撰紀表志﹐七年書成﹐宰相韓琦素不悅宋祁﹐以所上列傳﹐文采雕飾太過﹐又一書出兩手﹐詔修看詳﹐攺歸一體。修受命嘆曰﹕『宋公於我前輩﹐人所見不同﹐詎能盡如己意﹖』遂不易一字。又故事﹕修書進禦﹐惟書官崇者。是時﹐祁守鄭州﹐修位在上﹐修曰﹕『宋公於此﹐日久功深﹐吾可掩其長哉﹗』遂各列其姓名。宋庠聞而喜曰﹕『自昔文人相淩掩﹐斯事古未有也。』」

《三山老人語錄》云「《舊唐史》﹕『蔣伸從容言於上曰﹕近日官頗易得﹐人思徼幸。上驚曰﹕如此﹐則亂矣。對曰﹕亂則未亂﹐但徼幸者多﹐亂亦非難。上稱嘆再三。』《新史》易其語云﹕『比爵賞稍易﹐人心且偸。帝愕然曰﹕偸則亂矣。伸曰﹕否﹐非遽亂﹐但人有覬心﹐亂由是生。』不若《舊史》詞暢而理順也。」

《桐江詩話》云「永叔作韓忠獻《晝錦堂記》﹐開石了﹐以碑本寄張安道﹐安道嗟嘆久之﹐云﹕『惜乎不先寄老夫﹐使此記遂有小颣。以武康之節﹐來治於相﹐兩句中可去一字。不然﹐以武康之節來治相﹐又不然﹐以武康節﹐來治於相。』」

《本朝名臣傳》云「歐陽公知開封府﹐承包拯政猛之後﹐﹝「承」原作「丞」﹐今據宋本﹑明鈔本校攺。﹞一切循理﹐不事風采。或以拯之政勵修者﹐答曰﹕『凡人材性不一﹐各有長短﹐用其所長﹐事無不舉﹐彊其所短﹐政必不逮﹔吾亦任吾所長爾。』聞者服其言。」

《司馬文正公日錄》云「歐陽公坐擅止靑苗錢﹐特放罪﹐上表謝曰﹕『敢不戒小人之遂非﹐思君子之攺過。』」

許彥周《詩話》云「《會老堂口號》曰﹕『金馬玉堂三學士﹐淸風明月兩閒人。』初謂淸風明月﹐古今通用語﹐後讀《南史謝譓傳》曰﹕『入吾室者﹐但有淸風﹐對吾飲者﹐惟當明月。』文忠公文章固優﹐辭亦精致如此。」卷第二十四卷

第二十四

梅都官

《藝苑雌黃》云「河豚﹐《新附本艸》云﹕『味甘溫﹐無毒。』《日華子》云﹕『有毒。』予按《倦遊雜錄》云﹕『河豚魚﹐有大毒﹐肝與卵﹐人食之必死。暮春柳花飛﹐此魚大肥﹐江淮人以爲時珍﹐更相贈遺﹐臠其肉﹐雜蔞蒿﹑荻芽﹐瀹而爲羹﹐或不甚熟﹐亦能害人﹐歲有被毒而死者。』然南人嗜之不已﹐故聖兪詩﹕『春洲生荻芽﹐春岸飛楊花﹐河豚當此時﹐貴不數魚蝦。』而其後又云﹕『炮煎苟失所﹐轉喉爲莫邪。』則其毒可知﹐本艸以爲無毒﹐蓋誤矣。及觀張文潛《明道雜誌》﹐則又云﹕『河豚﹐水族之奇味﹐世傳以爲有毒﹐能殺人﹐余守丹陽及宣城﹐見土人戶食之﹐其烹煮亦無法﹐但用蔞蒿﹑荻芽﹑菘菜三物﹐而未嘗見死者。』若以爲土人習之﹐故不傷﹔蘇子瞻﹐蜀人﹐守揚州﹐晁無咎﹐濟南人﹐作倅﹐每日食之﹐了無所覺。南人云﹕『魚無頰﹑無鱗﹐與目能開闔及作聲者﹐有大毒。』河豚備此四者﹐故人畏之。而此魚自有二種﹐色淡黑有文點﹐謂之斑子﹐云能毒人﹐土人亦不甚捕也。子瞻在資善堂﹐嘗與人談河豚之美者﹐云﹕『也直那一死。』其美可知。或云﹐子不可食﹐其大才一粟﹐浸之經宿如彈丸。人有中其毒者﹐以水調炒槐花末﹐及龍腦﹐皆可解。予嘗見漁者﹐說所以取之之由﹐曰﹕『河豚盛气易怒﹐每伏水底﹐必設网於上﹐故以物就而觸之﹐彼將奮怒而上﹐遂爲所獲。』吳人珍之﹐目其腹腴爲西施乳。予嘗戲作絕句云﹕『蔞蒿短短荻芽肥﹐正是河豚欲上時﹐甘美遠勝西子乳﹐吳王當日未曾知。』𨿽然﹐甚美必甚惡。河豚﹐味之美也﹐吳人嗜之以喪其軀﹔西施色之美也﹐吳王嗜之以亡其國。玆可以爲來者之戒。」

《詩說雋永》云「福州嶺口有蛤屬﹐號西施舌﹐極甘脆﹐其出時﹐天气正熱﹐不可致遠。呂居仁有詩云﹕『海上凡魚不識名﹐百千生命一杯羹﹐無端更號西施舌﹐重與兒曹起妄情。』」

《六一居士詩話》云「鄭谷詩名﹐盛於唐末﹐號《雲臺編》﹐﹝「云」原作「雪」﹐今據宋本﹑明鈔本校攺。﹞而世俗但稱鄭都官詩﹔其詩多佳句﹐但格不甚髙﹐予爲兒時誦之﹐今其集不行於世矣。梅聖兪晚年官亦至都官﹐一日會飲﹐劉原父戲之曰﹕『聖兪官必止於此。』坐客皆驚﹐原父曰﹕『昔有鄭都官﹐今有梅都官也。』聖兪頗不樂。未幾﹐聖兪病卒﹐余爲序其詩爲《宛陵集》﹐而今人但謂之梅都官﹐一言之謔﹐後遂果然﹐斯可嘆也。」

苕溪漁隱曰「歐陽永叔《宛陵集序》﹑晁無咎《海陵集序》﹐二序皆論詩人之多窮﹐余嘗愛之﹐故玆並錄。《宛陵集序》略云﹕﹝「序」字原脫﹐今補。﹞『予聞世謂詩人少達而多窮﹐夫豈然哉﹖蓋世所傳詩者﹐多出於古窮人之辭也。凡士之蘊其所有而不得施於世者﹐多喜自放於山巓水涯之外﹐見虫魚艸木風雲鳥獸之狀類﹐往往探其奇怪﹐內有憂思感憤之郁積﹐其興於怨刺﹐以道羈臣寡婦之所嘆﹐而寫人情之難言﹐蓋愈窮則愈工。然則非詩之能窮人﹐殆窮者而後工也。』《海陵集序》略云﹕『文學不足以發身﹐春秋時﹐士大夫顯名諸侯﹐人稱之至今者﹐皆有他事業﹐舉大而任重﹐排難而解紛﹐其用如谷帛藥茗﹐而文章者特以緣飾而行之耳。戰國異是﹐一切趨合抵﹐無春秋時事業矣﹐而文學尢爲不急﹐詩又文學之餘事﹐至唐始盛﹐然爲之而工﹐不足以取世資﹐故世稱少達而多窮﹐自蘇﹑李而下﹐枚數之至唐﹐皆孫樵所論相望於窮者也。以其不足以發身而取世資﹐又多窮如此﹐而士或千一好焉﹐惟恐其學之不至﹐營度雕琢﹐會其得意﹐不啻如鐘鼎之獲﹐顧他好嗜﹐無足以易此者﹐𨿽數用以得詬病猶不悔﹐曰﹕吾固有得於此也。嗚呼﹐非誠心好之﹐孰能困而堅﹐往而忘返如此哉﹗』」

苕溪漁隱曰「聖兪詩工於平淡﹐自成一家﹐如《東溪》云﹕『野鳧眠岸有閒意﹐老樹著花無醜枝。』《山行》云﹕『人家在何許﹐云外一聲雞。』《春陰》云﹕『鳩鳴桑葉吐﹐村暗杏花殘。』《杜鵑》云﹕『月樹啼方急﹐山房人未眠。』似此等句﹐須細味之﹐方見其用意也。」

許彥周《詩話》云「聖兪詩﹐句句精煉﹐如『焚香露蓮泣﹐開磬淸鷗邁』之類﹐﹝「開」宋本﹑明鈔本作「聞」。﹞宜乎爲歐陽文忠公所稱。其它古體﹐如朱弦疏越﹐一唱三嘆﹐讀者當以意求之。」

梅聖兪寵嬖曹氏﹐作《一日曲》﹐爲曹氏也。苕溪漁隱曰「余閱《宛陵集》﹐見《一日曲》﹐味其辭意﹐乃爲南陽一娼語離而作﹐然則謹厚者亦復爲之邪﹖其曲云﹕『妾家鄧侯國﹐肯愧邯鄲姝﹔世本富繒綺﹐嬌愛比明珠。十五學組紃﹐未嘗開戶樞﹔十六失所適﹐姓名傾閭裏﹔十七善歌舞﹐使君邀宴娛。自玆著樂府﹐不得同羅敷。涼溫忽荏苒﹐屢接朝大夫﹐相歡不及情﹐何異逢路衢。昨日一見郎﹐目色曾不渝﹐結愛從此篤﹐暫隔猶恐疏。﹝「猶」原作「尢」﹐今據宋本校攺。﹞如何遂從宦﹐去涉千里途。郎跨靑驄馬﹐妾乘白雪駒﹐送郎郎未遠﹐別妾妾仍孤﹐不如水中鱗﹐雙雙依綠蒲﹔不如雲間鵠﹐兩兩下平湖﹕魚鳥尙有托﹐妾今誰與俱﹖去去約春華﹐終朝怨日賒﹐一心思杏子﹐便擬見梅花。梅花幾時吐﹐頻掏闌干數﹐東風若見郎﹐重爲歌《金縷》。』」

苕溪漁隱曰「聖兪云﹕『南嶺禽過北嶺叫﹐髙田水入低田流。』魯直云﹕『野水自添田水滿﹐晴鳩卻喚雨鳩歸。』詩意皆相類﹐然魯直造語有工﹐優於聖兪。」

蘇子美

苕溪漁隱曰「《元次山集自釋》云﹕『帶笭箵而畫船。』注云﹕『上郎丁﹑下桑荒切﹐竹器也。』故《唐書音訓》云﹕『讀作郎桑﹐見結本集。』《音訓》又音﹕『上力丁切﹐下息拯切﹐取魚籠也。』蓋有平仄兩音。《自釋》又云﹕『能帶笭箵﹐全獨保生﹐能學聱五交切。齖﹐保宗全家﹐聲也如此﹐漫乎非邪。』其語𨿽協韻﹐然《廣韻》《集韻》於《庚》《淸》《靑》三韻中不收此箵字﹐並於上聲《迥》字韻中收之。蘇子美《松江長橋觀漁詩》﹕『鳴榔莫觸蛟龍睡﹐舉网時聞魚鱉腥﹐我實宦遊無況者﹐擬來隨爾帶笭箵。』黃魯直《雨晴過石塘詩》﹕『長虹垂地若篆字﹐晴岫插天如畫屏﹐耕夫荷鋤解襏襫﹐漁父曬网投笭箵。』秦少遊《徳淸道中還寄子瞻詩》﹕『叢薄開羅帳﹐淪漪寫鏡屏﹐疏籬窺窅窕﹐支港泛笭箵。』皆於《靑》字韻中押﹐眞誤也。」

《復齋漫錄》云「子美詩云﹕『笠澤鱸肥人膾玉﹐洞庭橘熟客分金。』呂吉甫詩﹕『魚出淸波庖膾玉﹐菊含寒露酒浮金。』呂勝於蘇﹕蓋『人』『客』兩字﹐𨿽無亦可。」

苕溪漁隱曰「《吳江長橋詩》﹐世稱三聯﹐子美云﹕『雲頭灩灩開金餅﹐水面沈沈臥彩虹。』楊次公云﹕『八十丈虹晴臥影﹐一千頃碧玉無瑕。』鄭毅夫云﹕『插天螮蝀玉腰闊﹐跨海鯨鯢金背髙。』永叔謂子美此句雄偉。余謂次公﹑毅夫兩聯粗豪﹐較以子美之句﹐二公殊少蘊藉也。」

山谷云「二蘇《送梁子熙聯句》云﹕『大榮大辱﹐能生死人。』叔才。『一物不並﹐以撓厥眞。』子美。『之子病悶﹐腸如車輪。』叔才。『勞憂到母﹐飲寒著身。』子美。『世俗鹵莽﹐輒置莫親。』叔才。『文彩光艷﹐伏不得伸。』子美。『淒吟哀號﹐酸入四鄰。』叔才。『夜計破午﹐若燕作秦。』子美。『腹憤軋軋﹐胸奇陳陳。』叔才。『淮國晚嶺﹐吳渠春津。』子美。『去謝夙蘊﹐歸逢故辛。』子美。『雌火在醜﹐刮鑿遁屯。』叔才。『駕風鞭霆﹐以脫凡鱗。』子美。景祐元年仲春﹐子美於蜀紋紙上楷寫﹐﹝「紋」宋本作「綾」。﹞字極端勁可愛。叔才蓋才翁舊字﹐此篇不見於《家集》﹐略計雄文妙墨﹐流落人間者﹐必千數百紙。二蘇文章豪健痛快如此﹐潘﹑陸不足吞也。」

《復齋漫錄》云「『田家汩汩水流渾﹐一樹髙花明遠村﹐云意不知殘照好﹐卻將微雨送黃昏。』鄭毅夫詩也。『春陰垂野艸靑靑﹐時有幽花一樹明﹐晚泊孤舟古祠下﹐滿川風雨看潮生。』蘇子美詩也。第二句相類﹐然皆淸絕可愛。」

石曼卿

《六一居士詩話》云「曼卿自少以詩酒豪放自得﹐其气貌偉然﹐詩格奇峭﹐又工於艸書﹐筆畫遒勁﹐體兼顏﹑柳﹐爲世所好。余家嘗得南唐後主澄心堂紙﹐曼卿爲余艸書其《籌筆驛詩》﹐曼卿平生所自愛者﹐至今藏之﹐號爲三絕﹐眞余家寶。曼卿卒後﹐其故人有見之者﹐云﹕『恍惚如夢中。言我今爲神仙也﹐所主芙蓉城。』欲呼故人往遊﹐不得﹐忿然騎一素騾去如飛。後又云﹕『降於亳州一舉子家﹐欲呼舉子去﹐不得﹐因畱詩一篇與之。』余亦記舉子一聯云﹕『鶯聲不逐春光老﹐花影長隨日腳流。』神仙鬼怪﹐事不可知﹐然其詩頗類曼卿平生語﹐舉子不能道也。」

《括異志》云「慶曆中﹐有朝士將曉赴朝﹐見美女三十餘人﹐靚妝麗服﹐兩兩並馬而行﹐丁度觀文按轡於其後﹐朝士驚曰﹕『丁素儉約﹐何姬之眾邪﹖』有一人最後行﹐朝士問曰﹕『觀文將宅眷何往﹖』曰﹕『非也﹐諸女禦迎芙蓉館主。』俄聞丁卒。」

苕溪漁隱曰「東坡言世傳王迥子髙與仙人周瑤英遊芙蓉城。元丰元年三月﹐余始識子髙﹐問之﹐信然﹐乃作此詩﹐云﹕『芙蓉城中花冥冥﹐誰其主者石與丁﹐珠簾玉案翡翠屏﹐云舒霞卷千娉婷﹐中有一人長眉靑﹐炯如微云澹疏星﹐往來三世空煉形﹐竟坐誤讀《黃庭經》。天門夜開飛爽靈﹐無復白日乘雲帡﹐俗緣千劫磨不盡﹐翠被冷落淒余馨。因過緱山朝帝廷﹐夜聞笙簫弭節聽﹐飄然而來誰使令﹐皎如明月入窗欞﹐忽然而去不可執﹐寒衾虛幌風泠泠﹐仙宮洞房本不扃﹐夢中同躡鳳凰翎﹐徑度萬里如奔霆﹐玉樓浮空聳亭亭﹐天書雲篆誰所銘﹐繞樓飛步髙竛竮﹐仙風鏘然韻流鈴﹐蘧蘧雲開如酒醒﹐芳卿寄謝空丁寧﹐一朝覆水不返瓶﹐羅巾別淚空熒熒﹐春風花開秋葉零﹐世間羅綺紛膻腥。此生流浪隨滄溟﹐偶然相值兩浮萍﹐願君收視觀三庭﹐勿與嘉谷生蝗螟。從渠一念三千齡﹐下作人間尹與邢。』東坡此詩﹐最爲流麗﹐故秦太虛《與東坡簡》云﹕『素紙一軸﹐敢冀醉後揮掃近文並《芙蓉城詩》﹐時得把玩﹐以慰馳情。』」

許彥周《詩話》云「詩人寫人物態度﹐至不可移易﹐元微之《李娃行》云﹕『髻鬟峨峨髙一尺﹐門前立地看春風。』此定是娼婦。退之《華山女詩》云﹕『冼妝拭面著冠帔﹐白咽紅頰長眉靑。』此定是女道士。東坡作《芙蓉城詩》﹐亦用『長眉靑』三字﹐云﹕『中有一人長眉靑﹐炯如微雲淡疏星』﹐便是神仙風度。」卷第二十五卷

第二十五

半山老人

《復齋漫錄》云「《西淸詩話》﹕『荊公《賞花釣魚》詩﹕披香殿上畱珠輦﹐太液池邊送玉杯。都下人以公用柳耆卿太液波翻﹑披香簾捲之句。』余讀唐上官儀《初春詩》云﹕『步輦出披香﹐淸歌臨太液。』乃知荊公取儀詩﹐豈謂柳詞邪﹖庾信《暮春詩》云﹕『宜春苑中春已歸﹐披香殿裏作春衣。』長安有宜春宮﹐此又以宜春對披香矣。」

《六朝事迹》云「半山報寧禪寺﹐荊公故宅也。其地名白塘﹐舊以地卑積水爲患﹐自荊公卜居﹐乃鑿渠決水以通城河﹐元丰七年公病愈﹐乃請以宅爲寺﹐因賜寺額﹔由城東門至蔣山﹐此半道也﹐故今亦名半山寺。陳軒《金陵集》載荊公《半山詩》凡十五首。」苕溪漁隱曰「山谷稱荊公爲半山老人﹐故《跋胡笳集句》云﹕『湓城王寅擬半山老人集句﹐《胡笳十八拍》是也。』」

蔡寬夫《詩話》云「荊公嘗云﹕『詩家病使事太多﹐蓋皆取其與題合者類之﹐如此乃是編事﹐𨿽工何益﹔若能自出己意﹐借事以相發明﹐情態畢出﹐則用事𨿽多﹐亦何所妨。』故公詩如『董生只爲《公羊》惑﹐﹝「惑」原作「感」﹐今據宋本校攺。﹞豈肯捐書一語眞』﹐『桔橰俯仰何妨事﹐抱甕區區老此身』之類﹐皆意與本題不類﹐此眞所謂使事也。」

《復齋漫錄》云「荊公詩﹕『靜憩鳩鳴午﹐荒尋犬吠昏。』學者謂公取唐詩『一鳩鳴午寂﹐雙燕語春愁』之句。余嘗見東坡手寫此詩﹐乃是『靜憩雞鳴午』﹐讀者疑之﹐蓋不知取唐詩『楓林社日鼓﹐茅屋午時雞』。」

陳子髙云「庚辰三月十日﹐與關聖淵﹑陳明信集太平寺﹐明信誦介甫《三品石》句﹐以爲介甫善論古今﹐如『國亡今日頑無恥﹐自謂當年不與謀』﹐後之詩人﹐不復措詞矣。聖淵云﹕『介甫但是融化《石筍行》舊語﹐且陳亡﹐江總輩皆北面讎仇﹐豈如此石之耐久邪﹖』聖淵及余作詩以反介甫﹐明信終守己說﹐爭論紛然﹐日暮罷去﹐詩竟不就。後十四年﹐當癸巳寒食﹐重尋昔遊﹐羣石巉然固在﹐聖淵﹑明信死已久矣。」苕溪漁隱曰「子髙《三品石詩》云﹕『臨春結綺今何在﹐屹立巉巉終不攺﹐可憐江總負君恩﹐白頭仍作北朝臣。』此反介甫詩意也。」

苕溪漁隱曰「謎字自鮑照始以字體解釋爲之﹐《井土二字謎》云﹕﹝「土二」二字原無﹐今據宋本校補。﹞『二形一體﹐四支八頭﹐四八二八﹐飛泉仰流。』『乾之一九﹐從立無偶﹐坤之二六﹐宛然雙宿。』故介甫《用字謎》云﹕『一月又一月﹐兩月共半邊﹐上有可耕之田﹐下有長流之川﹐一家有六口﹐兩口不團圓。』」

《藝苑雌黃》云「予頃與荊南同官江朝宗論文﹐江云﹕『前輩爲文﹐皆有所本﹐如介甫《虎圖詩》﹐語極遒健﹐其間有神閒意定始一掃之句﹐爲此只是平常語﹐無出處﹐後讀《莊子》﹐宋元君畫圖﹐有一史後至﹐儃儃然不趨﹐受揖不立﹐﹝「不」原作「下」﹐今據宋本校攺。﹞因之舍﹐解衣盤礡嬴﹐君曰﹕是眞畫者也。郭象注﹕內足者神閒而意定。乃知介甫實用此語也。』又言﹕『杜陵有《王十五閣會詩》﹕病身虛俊味﹐何幸飫兒童。俊味亦有來處﹐《本艸》葫注中云﹕此物煮爲羹臛﹐極俊美﹐除風破冷﹐足爲饌中之俊。』又言﹕『韓退之《叉魚詩》﹕駢首類同條。駢首𨿽是常語﹐然考之《周易》﹕貫魚以宮人寵。王弼注﹕貫魚﹐謂五陰駢頭相次﹐似貫魚也。退之蓋取此。又杜詩《贈李校書》﹕眾中每一見﹐使我潛動魄。按《文選》江淹《雜體詩序》云﹕蛾眉詎同貌﹐而俱動於魄﹐芳艸寧共气﹐而皆悅於魂。則動魄之說﹐杜亦有所本也。』」

《元城先生語錄》云「僕嘗問先生曰﹕『神廟必欲變法﹐何也﹖』先生曰﹕『天下之法﹐未有無獘者﹐祖宗以來﹐以忠厚仁慈治天下﹐至嘉祐末年﹐天下之事﹐似乎舒緩﹐委靡不振﹐當時士大夫亦自厭之﹐多有文字論列﹔至神廟卽位﹐富於春秋﹐天姿絕人﹐見兩蕃不服﹐及朝廷州縣多舒緩﹐不及漢唐全盛時﹐每與大臣論議﹐有怫然不悅之色。當時執政從官有識者﹐不敢承當﹐獨金陵揣知上意﹐以一身當之﹐以激切奮怒之言﹐發動上心﹐遂以前朝爲不治之朝﹐神廟一旦得之﹐以爲千載會遇。攺法之初﹐以天下公論﹐謂之流俗﹐內則太后﹐外則顧命大臣等﹐尙不能回﹐何況臺諫侍從州縣乎﹖只增其勢耳。𨿽天下之人﹐羣起而攻之﹐而金陵不可動者﹐蓋有八字﹐吾友宜記之。』僕因問八字﹐曰﹕『虛名實行﹐彊辧堅志。當時天下之論﹐以金陵不作執政﹐爲屈此虛名也﹔平生行己﹐無少許點涴﹐言者𨿽欲誣之﹐人主不信﹐此實行也﹔論議人主之前﹐貫穿經史古今﹐不可窮詰﹐故曰彊辧﹔前世大臣﹐欲任意行一事﹐或可以生死禍福恐之而回﹐此老實不可動﹐故曰堅志﹔因此八字﹐新法所以必行也。故得君之初﹐與主上若朋友﹐一言不合己意﹐則面折之﹐反覆詰難﹐使人主伏辧乃已﹔及元丰之初﹐人主之徳已成﹐大臣尊仰﹐將順之不暇﹐天容毅然﹐正君臣之分﹐非熙寧之初比也。』」

《司馬文正公日錄》云「介甫初爲政﹐每贊上以獨斷﹐上專信任之。蘇軾爲開封試官﹐策問進士﹐以『晉武平吳以獨斷而克﹐苻堅伐晉以獨斷而亡﹐齊桓專任管仲而霸﹐燕噲專任子之而敗﹐事同而功異﹐何也﹖』介甫見之不悅。軾弟轍辭條例司﹐言靑苗不便﹐介甫尢怒﹐乃定制策登科者﹐不得與館職﹐皆送審官﹐與合入差遣﹐以軾﹑轍兄弟故也。」

《龜山語錄》云「或謂『荊公晚年詩﹐多有譏誚神廟處﹐若下注腳﹐盡做得謗訕宗廟﹐他日亦拈得出。』曰﹕『君子作事﹐只是循一个道理。不成荊公之徒箋注人詩文﹐陷人以謗訕宗廟之罪﹐吾輩也便學他。昔王文正公在中書﹐寇萊公在密院﹐中書偶倒用了印﹐萊公須勾吏人行遣﹐他日密院亦倒用了印﹐中書吏人呈覆﹐亦欲行遣﹐文正問吏人﹕汝等且道密院當初行遣倒印者是否﹖曰﹕不是。文正曰﹕旣是不是﹐不可學他﹐不是更不問。如今日所罪謗訕宗朝﹑毀謗朝政者﹐自是不是。先王之時﹐惟恐不聞其過﹐故許人規諫﹐至如舜求言﹐乃立謗木﹐是眞欲人之謗己也。《書》曰﹕小人怨汝詈汝﹐則皇自敬徳。蓋聖人之於天下﹐常懼夫在己者﹐有所未至﹐故𨿽小人怨詈﹐亦使人主自反。《詩》三百篇﹐經聖人刪過﹐皆可以爲後王法﹐今其所言﹐譏誚時君者幾半﹐不知當時遭謗訕之罪者幾人矣。禁止謗訕﹐自出於後世無道之君﹐不是美事﹐何足爲法。』」

《復齋漫錄》云「荊公旣排退之﹐而反喜揚雄﹐﹝「而反」原作「後而」﹐今據宋本﹑明鈔本校攺。﹞故著說以明《劇秦》非雄所作﹐又爲詩以辧之曰﹕『豈常知符命﹐何苦自投閣。長安諸愚儒﹐操行自爲薄。謗誚出異己﹐傳載因疏略。孟柯勸伐燕﹐伊尹幹說亳。扣馬觸兵鋒﹐食牛要祿爵。史官蔽多聞﹐自古喜穿鑿。』蓋以投閣《劇秦》等事﹐比伊尹幹湯﹑伯夷扣馬﹑百里奚飯牛﹐爲不足信也。人之嗜好﹐一有所惑如此﹔然其後又作絕句以詠雄云『他年未免投天閣﹐虛爲新都著《劇秦》』﹐又《古詩》云『歲晚天祿閣﹐彊顏爲《劇秦》』者﹐何邪﹖」

《藝苑雌黃》云「僧惠洪《冷齋夜話》載介甫詩云﹕『春殘葉密花枝少﹐睡起茶多酒盞疏。』『多』字當作『親』﹐世俗傳寫之誤。洪之意蓋欲以『少』對『密』﹐以『疏』對『親』。予作荊南教官﹐與江朝宗匯者同僚﹐偶論及此﹐江云﹕『惠洪多妄誕﹐殊不曉古人詩格﹐此一聯以密字對疏字﹐以多字對少字﹐正交股用之﹐所謂蹉對法也。』」

《復齋漫錄》云「荊公詩﹕『日髙靑女尙橫陳。』橫陳事見相如賦及《楞嚴經》。云﹕靑女者﹐主霜雪之神也。故《淮南子》云﹕『至秋三月﹐靑女乃出降霜雪。』髙誘注云﹕『靑女﹐乃天神靑腰玉女﹐主天霜雪。』荊公以靑女爲霜﹐於理未當。杜子美《秋野詩》云﹕『飛霜任靑女。』乃爲盡理。梁昭明《博山香鑪賦》云﹕『靑女司寒﹐紅光翳景。』亦皆爲霜雪神矣。」

許彥周《詩話》云「荊公愛看水中影﹐此亦性所好﹐如『秋水瀉明河﹐迢迢藕花底。』又《桃花詩》云﹕『晴溝春漲綠周遭﹐俯視紅影移漁舠。』皆觀其影也。其後云﹕『攀條弄芳畏腕脫﹐已見黍雪盤中毛。』事見《家語》。」

《復齋漫錄》云「前輩以荊公詩『功謝蕭規慚漢第﹐恩同隗始詫燕臺』﹐以臺爲失。《史記》云﹕『爲隗攺築宮而師事之。』然太白詩云﹕『何人爲築黃金臺。』然則承襲之誤﹐其來久矣。」

《藝苑雌黃》云「予與鄕人翁行可同舟溯汴﹐因談及詩﹐行可云﹕『介甫善下字﹐如荒埭暗雞催月曉﹐空場老雉挾春驕。下得挾字最好﹐如《孟子》挾貴挾長之挾。』予謂介甫又有『紫莧淩風怯﹐蒼苔挾雨嬌。』陳無己有『寒气挾霜侵敗絮﹐賓鴻將子度微明。』其用挾字﹐亦與前一聯意同。」

苕溪漁隱曰「王駕《晴景》云﹕『雨前初見花間蕊﹐雨後兼無葉底花﹐蛺蝶飛來過墻去﹐應疑春色在鄰家。』此唐《百家詩選》中詩也。余因閱荊公《臨川集》﹐亦有此詩﹐云﹕『雨來未見花間蕊﹐雨後全無葉底花﹐蜂蝶紛紛過墻去﹐卻疑春色在鄰家。』《百家詩選》是荊公所選﹐想愛此詩﹐因爲攺七字﹐使一篇語工而意足﹐了無鑱斧之迹﹐眞削鋸手也。」

《四六談麈》云「荊公在金陵﹐有中使傳宣撫問﹐並賜銀盆茶藥﹐令中外各作一表﹐旣具﹐稿無可於公意﹐公乃自作﹐今見集中。其詞云﹕『信使恩言﹐有華原隰﹐寶奩珍劑﹐增賁丘園。』蓋五事見四句中﹐言約而意盡﹐眾以爲不及也。」

《司馬文正公日錄》云「介甫在朝﹐每有中使宣召及賜予﹐所贈之物﹐常倍舊例﹐陰結內侍都知張若水﹑押班藍元振﹐因能固上之寵。上使中使二人﹐潛察府界靑苗﹐還皆言民便之。故上堅行不疑。」

《復齋漫錄》云「烏石崗距臨川三十里﹐荊公外家吳氏居其間﹐故詩云﹕『不知烏石崗邊路﹐到老相尋得幾回。』鹽步門﹐在荊公舊居之前﹐故詩云﹕『曲池丘墓心空折﹐鹽步庭闈眼欲穿。』臨川郡學在州治之東﹐城隅之上﹐其門庭之間﹐有池不廣﹐而旱暵不竭﹐世傳以爲王右軍墨池﹐每當貢士之歲﹐或見墨汁點滴﹐如潑出於水面﹐則次春郡人必有登科者。荊公《送和甫奉使江南詩》﹕『爲我聊尋逸少池。』皆紀實也。」

《復齋漫錄》云「陳無己《詩話》謂平甫以楊蟠《金山詩》爲莊宅牙人語﹐解量四至。詩云﹕『天末樓臺橫北固﹐夜深燈火見揚州。』然余觀荊公《金山詩》﹐前四句亦類此﹐『天末海門橫北固﹐煙中沙岸似西興﹐已無船舫猶聞笛﹐遠有樓臺只見燈。』」苕溪漁隱曰「平甫《遊金山詩》云﹕『北固山連三楚盡﹐中濡水入九江深。』平甫譏楊蟠詩﹐反自作此等語﹐何也﹖」

《復齋漫錄》云「平甫年十三﹐登滕王閣﹐賦詩云﹕『滕王平日好追遊﹐髙閣依然枕碧流。勝地幾經興廢事﹐夕陽偏照古今愁。城中樹密千家市﹐天際人歸一葉舟。極目煙波吟不盡﹐西山重疊亂雲浮。』時郡守張侯見而異之﹐爲啟宴張樂於其上。其後建中靖國元年﹐其女識之於石云。平甫元丰初﹐以交鄭俠﹐遂廢於家﹐作詩云﹕『三見齊王不一言﹐須知自古致君難﹐紛紛齊虜誇迂闊﹐口舌從來易得官。』」

《復齋漫錄》云「劉禹錫《嘉話》﹐謂唐延英殿卽靈芝殿也﹐謂之小延英。余見《云齋廣錄》﹐載平甫熙寧六年冬﹐直宿崇文院﹐夢有人邀至海上﹐見海中宮殿甚盛﹐其中樂作﹐題其宮曰靈芝。平甫有詩紀之﹐略云﹕『萬頃波濤木葉飛﹐笙簫宮殿號靈芝。』則靈芝之號﹐不特世間也。余又觀平甫女名茂者石刻云﹕『曾子固舊有《夢紀》﹐以述其事。』然子固之文﹐世竟無蓄之者。」

《東臯雜錄》云「荊公在鐘山興國寺﹐見一尼入寺﹐使蔡天啟集句嘲之云﹕『不住燻鑪換好香﹐爲他人作嫁衣裳﹐因過竹院逢僧話﹐始覺空門气味長。』又《集句詠百行池魚》云﹕『門前流水淸粼粼﹐赤鯉騰出如有神﹐君欲釣魚須遠去﹐愼勿近前丞相嗔。』」

許彥周《詩話》云「鐘山有一詩云﹕『當年睥睨此山阿﹐欲著紅樓貯綺羅﹐﹝「著」原作「戀」﹐今據宋本﹑徐鈔本校攺。﹞今日重來無一事﹐﹝「事」原作「字」﹐今據宋本﹑徐鈔本校攺。﹞卻騎羸馬下坡陀。』此王雱詩。雱訐直﹐不爲荊公所喜﹐然此詩實可傳也。」

賀方回

《復齋漫錄》云「方回詞有《雁後歸》云﹕『巧剪合歡羅勝子﹐釵頭春意翩翩。艷歌淺笑拜嬌然。願郎宜此酒﹐行樂駐華年。未至文園多病客﹐幽襟淒斷堪憐。舊遊夢掛碧雲邊。人歸落雁後﹐思發在花前。』山谷守當塗﹐方過焉﹐人日席上作也。腔本《臨江仙》﹐山谷以方回用薛道衡詩﹐故易以《雁後歸》云。唐劉餗傳記云﹕『隋薛道衡聘陳﹐作《人日詩》曰﹕入春才七日﹐離家已二千。南人嗤之﹐及云﹕人歸落雁後﹐思發在花前。乃曰﹐名下無虛士。』」卷第二十六卷

第二十六

東坡一

東坡云「余在潁州﹐夢至一官居﹐人物與俗無異﹐而山川淸遠﹐有足樂者。顧視堂上﹐榜曰仇池。覺而念之﹕仇池﹐武都氏故地﹐楊難當所保﹐余何爲居之。明日﹐以問客﹐客有趙令畤徳麟者﹐﹝「畤」原作「疇」﹐今據宋本﹑徐鈔本校攺。﹞曰﹕『何爲問此﹖此乃福地小有洞天之附庸也。杜子美詩云﹕萬古仇池穴﹐潛通小有天。神魚人不見﹐福地語眞傳。近接西南境﹐長懷十九泉。何時一茅屋﹐送老白雲邊﹖』他日﹐工部侍郎王欽臣仲至謂余曰﹕『吾嘗奉使過仇池﹐有九十九泉﹐萬山環之﹐艸木鮮叢﹐可以避世﹐如桃源也。』」

苕溪漁隱曰「東坡《送範景仁遊洛中詩》﹕『蘚書標洞府﹐松蓋偃天壇。』注云﹕『歐陽永叔嘗遊嵩山﹐日暮﹐於絕壁上見苔蘚成文云﹕神淸之洞。明日復尋不見。』又《六一居士集》有《戲占唐山隱者詩》﹕『我昔曾爲洛陽客﹐偶向巖前坐盤石﹐四字丹書萬仞崖﹐神淸之洞瑣樓臺。』蓋紀此事。余謂二公人物文章﹐俱爲天下第一﹐自是神仙中人﹐應居紫府﹑閬苑﹐固宜所夢所見之異也。」

苕溪漁隱曰「子由作《子瞻墓志》云﹕『公謫黃州﹐幅巾芒屨﹐與田夫野老相從溪谷之間﹐築室於東坡﹐自號東坡居士。』」

《元城先生語錄》云「士大夫只看立朝大節如何﹐若大節一虧﹐則𨿽有細行﹐不足贖也。東坡立朝大節極可觀﹐才意邁峻﹐惟己之是信﹐在元丰﹐則不容於元丰﹐人欲殺之﹔在元祐﹐則𨿽與老先生議論﹐亦有不合處﹐非隨時上下人也。」

苕溪漁隱曰「余觀《子瞻墓志》云﹕『元祐二年﹐君實方議攺免役爲差役﹐差役行於世﹐法久多獘﹐編戶充役﹐不習官府﹐吏虐使之﹐多以破產﹐而狹鄕之民﹐或有不得休息者﹔先帝知其然﹐故爲免役。君實爲人﹐忠信有餘﹐而才智不足﹐知免役之害﹐而不知其利﹐欲以差役代之﹐方差官置局﹐公亦與其選﹐獨以實告﹐而君實始不悅矣。嘗見之政事堂﹐條陳不可﹐君實忿然﹐公曰﹕昔韓魏公刺陜西義勇﹐公爲諫官﹐爭之甚力﹐魏公不樂﹐公亦不顧﹐某昔聞公道其詳﹔豈今日作相﹐不容某盡言邪﹖君實笑而止。公知言不用﹐乞補外﹐不許﹐君實始怒﹐有逐公意﹐會其病卒乃已。』」

《藝苑雌黃》云「東坡《端午帖子皇帝閣》云﹕『微涼生殿閣﹐習習滿皇都﹐試問吾民慍﹐南風爲解無。』原其意﹐蓋欲聖君推南風之徳﹐以及於黎庶也。唐文宗與柳公權聯句﹐東坡以爲公權有美而無箴﹐因續四句﹐其作《端午帖子》﹐用此意也。然洪駒父謂公權已含箴規之意﹐𨿽不必續可也。故《呂氏家塾廣記》云﹕『說者﹐謂公權有諷諫之意﹐以文宗樂廣廈之涼﹐而不知路有暵死也。』此語良是。觀公權嘗以筆諫﹐蓋造次不忘納君於善者﹐豈於此而無箴邪﹖又陳輔之以『殿桷生餘涼』﹐此兩字有功於修辭。予謂輔之此語﹐無甚意義﹐今世所傳﹐多隻用公權舊語﹐故東坡詩『微涼生殿閣﹐習習滿皇都。』又云﹕『臥聞疏滴梧桐雨﹐獨詠微涼殿閣風。』不聞有『殿桷餘涼』之說。」

苕溪漁隱曰「東坡所記湯泉﹐﹝「坡」原作「城」﹐今據宋本校攺。﹞秦州之駱谷﹐渝州之陳氏山居﹐與秦君之所賦東坡﹐及匡廬﹑汝水﹑尉氏﹑驪山﹐後謫居惠州﹐遊白水山佛迹巖﹐浴於湯泉﹐共有其八矣。余之所見﹐新安之黃山﹐閩中之劍浦﹐亦有其二矣。第湯泉多作硫黃气﹐浴之則襲人肌膚﹐惟驪山是礜石泉﹐李賀詩云﹕『華淸源中礜石湯﹐徘徊百鳳隨君王。』黃山是朱砂泉﹐《圖經》云﹕『黃山舊名黟山﹐黟山東峯下有朱砂湯泉﹐熱可點茗﹐春時卽色微紅。』昔人題詩云﹕『三十六峯髙倚天﹐瑤臺金闕貯神仙﹐嵩陽若與黃山比﹐猶少靈砂一道泉。』蓋爲是也。余嘗謂湯泉﹐其理不可致詰﹐故東坡《白水山湯泉詩》云﹕『積火焚大槐﹐蓄油炎武庫。驚燃丞相井﹐疑浣將軍布。自憐耳目隘﹐未測陰陽故。郁攸火山裂﹐觱沸湯泉注。豈惟渴獸駭﹐坐使癡兒怖。安能長魚鱉﹐僅可燖狐兔。山中惟木客﹐戶外時芒屨。𨿽無傾城浴﹐幸免亡國污。』唐子西《湯泉記》云﹕『佛迹院中湧二泉﹐其東所謂湯泉﹐其西雪如也。二泉相去步武間﹐而東泉熱甚﹐殆不可觸指﹐以西泉解之﹐然後調適可浴。意山之出二泉﹐專爲浴者計哉﹗或說炎州地性酷烈﹐故山谷多湯泉﹔或說水出硫黃﹐地中卽溫﹐初不問南北。今臨潼湯泉﹐乃在正西﹐而炎州餘水﹐未必皆熱﹐則地性之說﹐固已失之。然以硫黃置水中﹐水不能溫﹐則硫黃之論﹐亦未爲得。吾意湯泉在天地間﹐自爲一類﹐受性本然﹐不必有待﹐然後溫也。凡物各求其類﹐而水性尢耿介﹐得其類﹐則𨿽千萬里﹐而伏流相通﹐非其類﹐則橫絕徑過﹐十字旁午﹐而不相入。故二泉之間﹐不能容尋常﹐而炎涼特異如此﹐蓋亦無足怪者。吹气爲寒﹐呵气爲溫﹐而同出於一口﹐此其證也。』」

《六朝事迹》云「建康聖湯延祥寺﹐﹝「祥」原作「禪」﹐今據宋本校攺。﹞隸湯山下﹐舊有湯泉十所﹐今存者六。唐徳宗時﹐韓滉爲浙江觀察使﹐滉小女有惡疾﹐浴於湯﹐應時而愈﹐乃以女妝奩建精舍於湯山之右。」

《藝苑雌黃》云「吟詩喜作豪句﹐須不畔於理方善。如東坡《觀崔白驟雨圖》云﹕『扶桑大繭如甕盎﹐天女織絹云漢上﹐往來不遣鳳銜梭﹐誰能鼓臂投三丈﹖』此語豪而甚工。石敏若《詠雪詩》有『燕南雪花大於掌﹐冰柱懸檐一千丈』之語﹐豪則豪矣﹐然安得爾髙屋邪﹖𨿽豪﹐覺畔理。或云﹐《詠雪》非敏若詩﹐見鮑欽止《夷白堂小集》。」苕溪漁隱曰「《東坡集》載此詩﹐是《題趙令晏崔白大圖幅徑三丈》﹐故云﹕『往家不遣鳳銜梭﹐誰能鼓臂投三丈。』可謂善造語能形容者也。《畫品》中止有李營丘《驟雨圖》﹐從無崔白者﹐兼東坡此詩又云﹕『人間刀尺不敢裁﹐丹靑付與濠梁崔﹐風蒲半折寒雁起﹐竹間的皪橫江梅』﹐乃是崔白《冬景圖》《藝苑》以爲《驟雨圖》﹐誤矣。余又觀李太白《北風行》云﹕『燕山雪花大如席。』《秋浦歌》云﹕『白髮三千丈。』其句可謂豪矣﹐柰無此理何﹖如秦少遊《秋日絕句》﹕『連捲雌蜺拱西樓﹐﹝「拱」宋本﹑徐鈔本作「掛」。﹞逐雨追晴意未休﹐安得萬妝相向舞﹐灑酣聊把作纏頭。』此語豪而且工。」

《復齋漫錄》云「《送顧子惇詩》﹕『人間一好漢﹐誰是張長史﹖』《舊史》﹕『張柬之爲荊州長史﹐則天問狄仁傑曰﹕安得一好漢用之﹖狄因薦柬之。』《新史》易『好漢』爲『奇男子』。」

苕溪漁隱曰「余閱《舊史》云﹕『則天問仁傑曰﹕朕要一好漢任使﹐有乎﹖仁傑曰﹕荊州長史張柬之﹐其人𨿽老﹐眞宰相才也。』溫公《通鑑》云﹕『太后嘗問仁傑﹕朕欲得一佳士用之。』《新史》云﹕『武后謂仁傑曰﹕安得一奇士用之。』孫之翰《唐史論斷》云﹕『武氏問仁傑曰﹕我要一好人任使。』並不云奇男子﹐《復齋》誤矣。」

《東臯雜錄》云「顧子惇肥偉﹐號顧屠﹐故東坡《送行詩》有『磨刀向豬羊』之句以戲之。又尹京時﹐與從官同集慈孝寺﹐子惇憑幾假寐﹐東坡大書案上曰﹕『顧屠肉案。』同會皆大笑。又以三十錢擲案上﹐子惇驚覺﹐東坡曰﹕『且快片批四兩來。』」

《復齋漫錄》云「內翰顧子惇身體魁偉﹐與山谷同在館中﹐夏多晝寢﹐山谷俟其耳熱熟寐﹐卽於子惇胸腹間寫字﹐子惇苦之。一日﹐據案而寢﹐旣覺曰﹕『爾亦無如我何。』及還捨﹐夫人詰其背字﹐脫衣觀之﹐乃山谷所題詩云﹕『綠暗紅稀出鳳城﹐暮雲樓閣古今情﹐行人莫聽宮前水﹐流盡年光是此聲。』此乃市廛多用此語以文背﹐故山谷因以爲戲。」

《東臯雜錄》云「東坡善嘲謔﹐以呂微仲丰碩﹐每戲曰﹕『公具有大臣體﹐《坤》六二所謂直方大也。』後拜相﹐東坡當制﹐有云﹕『果藝以達﹐有孔門三子之風﹐直方而大﹐得《坤爻》六二之動。』又嘗謁微仲﹐值其晝寢﹐久之方見﹐便坐昌陽盆畜一綠龜﹐坡指曰﹕『此易得耳﹐唐莊宗時有進六目龜者﹐敬新磨獻口號云﹕不要鬧﹐不要鬧﹐聽取龜兒口號﹐六隻眼兒睡一覺﹐抵別人三覺。』微仲不悅。」

苕溪漁隱曰「《送小本禪師赴法云》云﹕『是身如浮雲﹐安得限南北。』此二句乃老杜《別贊上人詩》中全語﹐豈偶然用之邪﹖《題碧落洞詩》云﹕『小語輒響答﹐空山白雲驚。』此語全類李太白﹐今印本誤作『自雷驚』﹐不惟無意味﹐兼與上句重疊也。後自嶺外歸﹐《次韻江晦叔詩》云﹕『浮雲時事攺﹐孤月此心明。』語意髙妙﹐有如參禪悟道之人﹐﹝「有如」二字原無﹐今據宋本﹑徐鈔本校補。﹞吐露胸襟﹐無一毫窒礙也。」

東坡云﹕﹝「云」字原無﹐今據宋本﹑徐鈔本校補。﹞「元丰五年十二月十九日﹐東坡生日也﹐置酒赤壁磯﹐下踞髙峯﹐俯鶻巢﹐酒酣﹐笛聲起於江上﹐客有郭﹑石二生﹐頗知音﹐謂坡曰﹕『笛聲有新意﹐非俗工也。』使人問之﹐則進士李委﹐聞坡生日﹐作新曲曰《鶴南飛》以獻﹐呼之使前﹐則靑巾紫裘﹐腰笛而已。旣奏新曲﹐又快作數弄﹐嘹然有穿雲裂石之聲﹐坐客皆引滿醉倒。委袖出嘉紙一幅﹐曰﹕『吾無求於公﹐得一絕句足矣。』坡笑而從之﹐詩曰﹕『山頭孤鶴向南飛﹐載我南遊到九嶷﹐下界何人也吹笛﹐可憐時復犯龜玆。』」

苕溪漁隱曰「《西淸詩話》云﹕『余嘗觀唐人《西域記》﹐言龜玆國王與臣庶知樂者﹐於大山間聽風雨之聲﹐﹝「雨」宋本﹑徐鈔本作「水」。﹞均節成音﹐後翻入中國﹐如《伊州》《涼州》《甘州》﹐皆龜玆至也。』又《學林新編》云﹕『《前漢地理誌》上郡有龜玆縣﹐應劭注曰﹕龜玆音丘慈。某案字書﹐龜居逵切﹐又居求切﹐蓋居求音鳩﹐亦收在鳩字韻中﹐然則龜玆當音鳩慈﹐而應劭音龜作丘者﹐於字書居求切﹐誤調入丘音也。其餘史書並音龜玆作丘慈﹐實應劭唱其誤耳。番夷名號﹐有它音不讀如本字﹐故可汗音榼寒﹐閼氏音煙支﹐谷蠡音祿黎﹐狝氏音權精﹐浩亹音閣門﹐番汗音盤寒﹐允吾音鉛牙﹐先零音銑憐﹐冒頓音墨特﹐凡此皆變爲它音﹐諸名山藏及各書亦不載者。』」

苕溪漁隱曰「《後山詩話》謂﹕『退之以文爲詩﹐子瞻以詩爲詞﹐如教坊雷大使之舞﹐𨿽極天下之工﹐要非本色。』余謂《後山》之言過矣﹐子瞻佳詞最多﹐其間傑出者﹐如『大江東去﹐浪淘盡千古風流人物』﹐《赤壁詞》﹔『明月幾時有﹐把酒問靑天』﹐《中秋詞》﹔『落日繡簾捲﹐庭下水連空』﹐《快哉亭詞》﹔『乳燕飛華屋﹐悄無人﹐桐陰轉午』﹐《初夏詞》﹔『明月如霜﹐好風如水﹐淸景無限』﹐《夜登燕子樓詞》﹔『楚山修竹﹐如雲異材﹐秀出千林表』﹐《詠笛詞》﹔『玉骨那愁障霧﹐冰肌自有仙風』﹐《詠梅詞》﹔『東武南城新堤固﹐漣漪初溢』﹐《宴流杯亭詞》﹔『冰肌玉骨﹐自淸涼無汗』﹐《夏夜詞》﹔『有情風﹐萬里捲潮來﹐無情送潮歸』﹐《別參寥詞》﹔『缺月掛疏桐﹐漏斷人初靜』﹐《秋夜詞》﹔『霜降水痕收淺碧﹐鱗鱗露遠洲」﹐《九日詞》﹔﹝「九日詞」三字原作墨丁﹐今據宋本﹑徐鈔本校補。﹞凡此十餘詞﹐皆絕去筆墨畦徑間﹐直造古人不到處﹐眞可使人一唱而三嘆。若謂以詩爲詞﹐是大不然。子瞻自言﹐平生不善唱曲﹐故間有不入腔處﹐非盡如此﹐《後山》乃比之教坊司雷大使舞﹐是何每況愈下﹖蓋其謬耳。」

《復齋漫錄》云「《肉芝詩序》曰﹕『頃在京師﹐有鑿井得如嬰兒手以獻者﹐臂指皆具﹐膚理如生﹐余聞之隱者曰﹐此肉芝也。與子由烹而食之。』按《仙傳拾遺》載﹕『進士蕭靖之﹐﹝「靖」宋本﹑徐鈔本作「靜」。﹞掘地得物﹐類人手﹐肥嫩色微紅﹐烹食之。後遇異人曰﹕嘗食仙藥。因告之。曰﹕肉芝﹐食之者多壽。』何東坡忘此邪﹖」

《復齋漫錄》云「萬松亭在關山﹐始麻城縣令張毅﹐植萬松於道周﹐﹝「周」原作「用」﹐今據宋本校攺。﹞以庇行者﹐且以名其亭。去未十年﹐﹝「去」原作「云」﹐今據宋本﹑徐鈔本校攺。﹞而松之存者十不及三四。東坡元丰二年﹐謫居黃州﹐過而賦詩云﹕『十年種木百年規﹐好徳無人助我儀。縣令若同倉庾氏﹐亭松應長子孫枝。天公不救斧斤厄﹐﹝「救」原作「赦」﹐今據宋本校攺。﹞野火解憐冰雪姿﹐爲問幾株能合抱﹐殷勤記取《角弓》詩。』崇寧以還﹐坡文方禁﹐故詩碑不復見﹐而過往題詠者﹐不可勝紀。鄱陽倪左司濤傷之以詩﹐云﹕『舊韻無儀字﹐蒼髯有恨聲。』謂此也。」

苕溪漁隱曰「柳子厚﹑王介甫﹐以道傍大松﹐人多取以爲明﹐﹝「明」原作「用」﹐今據宋本﹑徐鈔本校攺。﹞各以詩惜之﹔子厚意𨿽自謂語反成晦﹐不若介甫語顯而意適也。子厚云﹕『孤松停翠蓋﹐托根臨廣路﹐不以險自防﹐遂爲明所誤。』介甫云﹕『虯甲龍髯不可攀﹐亭亭千尺蔭南山﹐自嗟無地逃斤斧﹐豈願爭明爝火間。』余頃過衡嶽﹐夾道古松最盛﹐正有此患﹔𨿽嶽祠相近﹐官不能禁也。」

苕溪漁隱曰「吾家有二畫馬﹐乃陸遠所摹伯時舊本﹐其一則子瞻詩﹕『龍膺豹股頭八尺﹐奮迅不受人間羈。』其一則黃魯直詩﹕『西河驄作蒲萄錦﹐﹝「驄」原作「聯」﹐今據宋本﹑徐鈔本校攺。﹞目光夾鏡耳卓錐。』止哦此二詩﹐𨿽不見畫圖﹐當如支遁語『道人憐其神俊也』。」

《復齋漫錄》云「《明皇雜錄》言﹕『上所乘馬﹐有玉花驄﹑照夜白。』又《異人錄》言﹕『玉花驄者﹐﹝「驄」原作「聰」﹐今據宋本﹑徐鈔本校攺。﹞以其面白﹐故又謂之玉面花驄。』故杜子美《丹靑引》云﹕『先帝天馬玉花驄﹐畫工如山貌不同。』《觀曹將軍畫馬圖歌》云﹕『曾貌先帝照夜白﹐龍池十日飛霹靂。』」苕溪漁隱曰「李伯時亦嘗畫《照夜白圖》﹐蔡天啟題詩云﹕『天上房星不下來﹐連山芻粟飽駑駘﹐龍姿逸駕飛騰盡﹐賴爾毫端力挽回。』略似坡云。」

《復齋漫錄》云「《東坡筆記》謂﹕『李將軍思訓作《明皇摘瓜圖》﹐嘉陵山川﹐帝乘赤驃﹐起三鬃﹐與諸王嬪禦十數騎﹐出飛仙嶺下﹐初見平陸﹐馬皆若驚﹐而帝馬見小橋不進﹐正作此狀。不知三鬃謂何﹐今乃見岑參詩有《衛尙書赤驃馬歌》云﹕赤髯胡雛金剪刀﹐平時剪出三鬃髙。乃知唐禦馬多剪治﹐而三鬃其飾也。』以上皆東坡說也。余讀白樂天詩云﹕『舞衣裁兩葉﹐﹝「兩」宋本作「四」。﹞馬鬣剪三花。』楊巨源《觀打球詩》云﹕『玉勒回時露赤汗﹐花鬃分處拂紅纓。』嚴維作《敕命賜寧王馬詩》亦有云﹕『鏡點黃金眼﹐花開白雪鬃。』何東坡獨忘樂天等詩邪﹖余又嘗見小說﹐言﹕『開元天寶間﹐世尙輕肥﹐多愛三花飾馬。』郭若虛家藏韓幹畫《貴戚閱馬圖》﹐中有三花馬﹐蘇大參家有韓幹畫《三花禦馬》﹐晏元獻家張一畫《虢國出行圖》﹐其上亦有三花馬。蓋三花馬剪鬃爲三辮耳。」

苕溪漁隱曰「東坡《題伯時畫馬》云﹕『龍眠胸中有千駟。』議者謂譏其無徳而稱。余意其不然﹐如文與可善作墨竹﹐故《和篔簹谷》云﹕『料得淸貧饞太守﹐渭濱千畝在胸中。』豈亦是譏之邪﹖又山谷《詠伯時虎脊天馬圖》亦云﹕『筆端那有此﹐千里在胸中。』蓋言畫馬之妙﹐得之於心﹐應之於手﹐若輪扁之斫輪也。」

《復齋漫錄》云「山谷《次韻子瞻和子由觀韓幹馬因論伯時畫天馬》云﹕『曹霸弟子沙苑丞﹐喜作肥馬人笑之﹔李侯論幹獨不爾﹐妙畫骨相遺毛皮。翰林評書乃如此﹐賤肥貴瘦渠未知。』蓋謂東坡嘗作《孫莘老墨妙亭詩》云﹕『嶧山傳刻典刑在﹐千載筆法畱陽冰。杜陵評書貴瘦硬﹐此論未公吾豈憑。短長肥瘦各有態﹐玉環飛燕誰敢憎﹖』意屬此也。」

苕溪漁隱曰「山谷《題伯時天育驃騎圖》云﹕『明窗盤礡萬物表﹐寫出人間眞乘黃﹐邂逅今身猶姓李﹐可非前世江都王。』山谷用此事於伯時﹐尢爲親切﹐姓與藝皆同也。江都王畫馬﹐今猶有存者﹐陳去非嘗跋以小詩云﹕『天上房星空不動﹐人間畫馬亦難逢﹐當年筆下千金鹿﹐此日窗前八尺龍。』」

《麈史》云「古之善作詩者﹐工用人語﹐渾然若出於己﹐予於李杜見之。顏延年《赭白馬賦》云﹕『旦刷幽燕﹐晝秣荊越。』子美《驄馬行》云﹕『晝洗須騰涇渭深﹐夕趨可刷幽並夜。』太白《天馬歌》云﹕『雞鳴刷燕晡秣越。』皆出於顏賦也。退之云﹕『李杜文章在﹐光焰萬丈長。』信哉﹗」

許彥周《詩話》云「老杜作《曹將軍丹靑引》云﹕『一洗萬古凡馬空。』東坡《觀吳道子畫壁詩》云﹕『筆所未到气已吞。』吾不得見其畫矣﹐斯評也﹐二公之句﹐各可以當之。」

《復齋漫錄》云「老杜《贈曹將軍霸詩》云﹕『開元之中嘗引見﹐承恩數上黃金殿。淩煙功臣少顏色﹐將軍下筆開生面﹔良相頭上進賢冠﹐猛將腰間大羽箭﹐褒公鄂公毛發動﹐英姿颯爽來酣戰。』鄂公謂尉遲敬徳﹐褒公謂段志元也。故東坡《贈寫眞何充詩》云﹕『黃冠野服山家客﹐意欲置我山巖中﹐勛名將相今何在﹐枉寫褒公與鄂公。』蓋用此也。鮑欽止亦作《謝傳神蔡景直》云﹕『馳譽丹靑有古風﹐筆端及我未宜蒙﹐雲臺麟閣遙相望﹐枉寫褒公與鄂公。』用東坡語﹐尢爲無功。」

《東觀餘論》云「《閣中集》《名畫記唐志》皆作韋鶠﹐子美有《韋偃畫馬詩》﹐『偃』當作『鶠』﹐蓋傳寫之誤。曹將軍畫馬﹐神勝形﹔韓丞畫馬﹐形勝神﹔鶠從容二人間﹐﹝「鶠」原作「鷗」﹐今據上文校攺。﹞第筆格差不及耳。」卷第二十七卷

第二十七

東坡二

《復齋漫錄》云「《古樂府》張正見《雉子斑》云﹕『惟當渡弱水﹐不怯如臯箭。』毛處約《雉子斑》云﹕『能使如臯路﹐相迎巧笑間。』蓋用賈大夫事耳。而黃朝英《緗素雜記》乃謂東坡錯用如臯事﹐故云﹕『不向如臯閒射雉﹐歸來何以得卿卿。』蓋承《古樂府》之誤耳。若潘安仁《射雉賦》云﹕『昔賈氏之如臯﹐試解顏之一笑。』山谷《南園記》云﹕『可盡記子之言﹐我將鑱之南園之石﹐他日禦以如臯﹐𨿽不獲雉﹐尙期一笑哉。』若二公者﹐眞可謂得《傳》意。」

《復齋漫錄》云「《虢國夫人夜遊圖詩》﹕『當時亦笑張麗華﹐不知門外韓擒虎。』蓋全用小杜《臺城曲》兩句云﹕『門外韓擒虎﹐樓頭張麗華。』凡此﹐取陳後主﹐張貴妃名麗華﹐尢見寵幸﹐隋遣韓擒虎平陳﹐後主與麗華俱被收。今之坡詩﹐皆誤作潘麗華﹐﹝「皆」原作「爲」﹐今據宋本﹑徐鈔本校攺。﹞遂致黃朝英《緗素雜記》以東坡爲誤﹐蓋彼不記小杜詩也。」

《藝苑雌黃》云「《前漢龔遂傳》有令民種一百本薤五十本蔥之說。坡《和段逢詩》云﹕『細思種薤五十本﹐大勝取禾三百廛。』則誤以一百本爲五十本矣。陳孔璋《爲袁紹檄豫州文》﹐﹝「璋」原作「章」﹐「文」原作「又」﹐今俱據宋本﹑徐鈔本校攺。﹞言曹操之罪云﹕『特置發丘中郎﹑摸金校尉﹐所過隳突﹐無骸不露。』《遊聖女山詩》云﹕『縱令司馬能鑱石﹐柰有中郎解摸金。』則誤以校尉爲中郎矣。《盧氏雜說》﹕『鄭餘慶召親朋﹐呼左右曰﹕處分廚家﹐爛蒸去毛﹐莫抝折項。諸人以謂蒸鵝鴨﹐良久就食﹐每人前粟米飯一盂﹐爛蒸葫蘆一枚。』《贈陳季常詩》曰﹕『不見盧懷愼﹐蒸壺似蒸鴨。』則又以鄭餘慶爲盧懷愼。《雪詩》押檐字一聯云﹕『敗屨尙存東郭指﹐飛花又舞謫仙檐。』東郭指正用雪事﹐出《史記滑稽傳》﹐謫仙檐蓋取李太白詩所謂『飛花送酒舞前檐』者﹐卽無雪事矣。《贈王子直詩》云﹕『水底笙歌蛙兩部﹐山中奴隸橘千頭。』誰不愛其語之工。然《南史》﹕『孔徳璋門庭之內﹐﹝「璋」原作「彰」﹐今據宋本﹑徐鈔本校攺。﹞艸萊不剪﹐中有蛙鳴﹐或問之曰﹐欲爲陳蕃乎﹖曰﹕我以此當兩部鼓吹﹐何必效蕃。』卽無笙歌之說。《次韻滕元發寄詩》云﹕『坐看靑丘吞澤芥﹐自慚黃潦薦溪蘋。』按《子虛賦》云﹕『秋田乎靑丘﹐彷徨乎海外﹐吞云夢者八九於其胸中﹐曾不蒂芥。』蒂芥﹐刺鯁也﹐非艸芥之芥﹐《西湖詩》亦有『靑丘已吞云夢芥』之說﹐皆非也。」

《谷庵銘》云「孔公之堂名虛白﹐蘇子堂後作圓屋﹐堂𨿽白矣庵自黑﹐知白守黑名曰谷。」《老子》曰「知其雄﹐守其雌﹐爲天下溪﹔知其白﹐守其黑﹐爲天下式﹔知其榮﹐守其辱﹐爲天下谷。」然則知白守黑﹐不可謂之名曰谷也。又詩中言宋廣平爲鐵心﹐夏仲禦爲木腸﹐亦皆與本處不合。

《復齋漫錄》云「玉仙觀在京城東南宣化門七八里間﹐仁宗時陳道士所修葺﹐花木亭臺﹐四時遊客不絕﹐東坡詩所謂『玉仙洪福花如海』是也。《和徐積詩》﹕『殺雞未肯邀季路﹐裹飯應須問子來。』按《莊子》書﹕『子祀﹑子輿﹑子犁﹑子來﹐四人相與爲友。』然無裹飯之事﹐《莊子》書又載﹕『子輿﹑子桑友﹐而霖雨十日﹐子輿曰﹕子桑殆病矣。裹飯而往食之。』方知裹飯者子輿﹑子桑﹐非子來也。東坡此詩爲誤。《觀退之贈崔立之詩》云﹕『昔者十日雨﹐子來寒且饑﹔其友名子輿﹐忽然憂且思﹐褰裳觸泥水﹐裹飯往食之。好事漆園吏﹐書之存雄辭。』然其失自退之矣。」

《藝苑雌黃》云「老杜《房公池鵝詩》﹕『鳳凰池上應回首﹐爲報籠隨王右軍。』山谷《題劉將軍畫鵝詩》﹕『還似山陰書罷﹐舉羣馳向王家。』而前輩詩又有『鵝費羲之墨』﹐『書罷籠鵝去』﹐『數紙尙可博白鵝』﹐『山陰不見換鵝經』﹐『白鵝曾換右軍書』﹐皆不斥言所書者何經。《西淸詩話》載李白詩﹕『山陰道士如相訪﹐爲寫《黃庭》換白鵝。』考之《晉史》﹐逸少所寫乃《道徳經》﹐非《黃庭》也。太白蓋誤用此事。比觀梅聖兪《謝宋元憲贈鵝詩》﹕『昔居鳳池上﹐曾食鳳池萍。乞與江湖去﹐從教養素翎。不同王逸少﹐辛苦寫《黃庭》。』聖兪此語﹐豈亦承太白之誤歟﹖又觀《白氏六帖》所載﹐亦言《黃庭經》﹐則古人誤用此事﹐非獨太白爲然也。」苕溪漁隱曰「呂居仁《寄朱希眞詩》云﹕『主人鵝可換﹐更爲寫《黃庭》。』亦沿襲誤用也。余謂太白又有詩云﹕『掃素寫《道經》﹐筆精妙入神﹐書罷籠鵝去﹐何曾別主人。』則又謂《道徳經》矣。」

《東觀餘論》云「世傳《黃庭經》爲逸少書﹐僕嘗考之﹐非也。按陶隱居《眞誥翼眞檢論上淸眞經始末》云﹕『晉哀帝興寧二年﹐南嶽魏夫人所授﹐弟子司徒公府長史楊君﹐使作隸字寫出﹐以傳護軍長史許君﹐及子上計掾﹐掾以付子黃民﹐﹝「掾」字原無﹐今據宋本﹑徐鈔本校補。﹞民以傳孔點﹐﹝「點」宋本﹑徐鈔本作「默」。﹞後爲王興先竊寫之﹐度江飄淪﹐惟有《黃庭》一篇得存。』蓋此經也。僕按甲子歲﹐逸少以晉穆帝升平五年卒﹐是年歲在辛酉﹐後二年卽哀帝興寧二年﹐始降《黃庭》於世﹐安得逸少預書之﹖又案梁虞龢《論書表》云﹕『山陰曇壤村養鵝道土謂羲之曰﹕久欲寫河上公《老子》﹐縑素早辦﹐而無人能書﹐府君若能自屈書《道徳經》兩章﹐便合羣以奉。於是羲之便停半日﹐爲寫畢﹐攜鵝去。』而《晉書》本傳亦著道士云﹕『爲寫《道徳經》﹐當舉羣相贈耳。』初未嘗言寫《黃庭》也。以二書考之﹐卽《黃庭》非逸少書無疑。然陶隱居《與梁武帝啟》云﹕『巡少有名之迹﹐不過數首﹐《黃庭》《勸進》《告誓》等﹐不審猶有存否﹖』蓋此啟在著《眞誥》前﹐殆未之考證耳。至唐張懷瓘作《書帖》云﹕『《樂毅》《黃庭》﹐但得幾篇﹐卽爲國寶。』遂誤以爲逸少書﹐李太白承之作詩﹐『山陰道士如相訪﹐爲寫《黃庭》換白鵝』﹐苟欲隨之耳﹐初未嘗考之。而韓退之第云﹕『數紙尙可博白鵝』﹐而不云《黃庭》﹐豈非覺其謬歟﹖」

苕溪漁隱曰「世傳《黃庭經》《樂毅論》《道徳經》《蘭亭序》﹐皆爲王會稽書﹐余觀諸公評論﹐各有區別﹐今悉著於篇﹐蓋欲其知是否耳。永叔云﹕『《黃庭經》二篇﹐皆不著書人姓名﹐余初得後本﹐﹝「後」原作「石」﹐今據宋本﹑徐鈔本校攺。﹞已愛其不俗﹐遂錄之﹐旣而又得前本於殿中丞裴造﹐造好古君子也﹐自言藏此本數世矣。世傳王羲之嘗寫《黃庭經》﹐此豈其遺法歟﹖』魯直云﹕『《黃庭經》﹐王氏父子書﹐皆不可復見﹔小字殘缺者﹐云是永禪師書﹐旣刓缺﹐亦難辧眞僞﹔差大者﹐是吳通微書﹐字形差長﹐而瘦勁筆圓﹐勝徐浩書也。』二公𨿽不明言《黃庭經》爲王會稽書﹐然亦疑似其語﹐蓋牽於世俗之傳故耳。永叔云﹕『《樂毅論》石﹐在髙紳學士家﹐紳死﹐好事者往往就閱﹐或模傳其本﹐其家祕藏﹐漸爲難得﹔後其子弟﹐以其石質錢於富人家﹐而富人家失火﹐遂焚其石﹐今無復石本矣。』《金石錄》云﹕『《集古錄》言《樂毅論》石已焚之﹐非也﹐元祐間﹐故郎官趙竦常挈石隨行﹐已斷裂﹐用木匣貯之。』沈存中云﹕『王羲之書﹐舊傳惟《樂毅論》乃羲之親書於石﹐其它皆紙素所傳。唐太宗裒聚二王墨迹﹐惟《樂毅論》是石本﹐其後隨太宗入昭陵﹐朱梁時﹐耀州節度使溫韜發昭陵得之﹐後傳人間。或云﹐公主以僞本易之﹐元不曾入壙。本朝藏髙紳學士家﹐皇祐中﹐紳之子安世爲錢塘主簿﹐《樂毅論》猶在﹐予嘗見之﹐時石已破缺﹐末後獨有一海字者是也。後十餘年﹐安世在蘇州﹐石已破爲數片﹐以鐵束之。安世亡﹐不知所在。或云﹐蘇州一富家得之﹐今之《樂毅論》﹐皆其摹本也。』魯直云﹕『《樂毅論》舊石刻軼其半者﹐字瘦勁無俗气﹐後有人復刻此斷石文﹐摹傳失眞多矣。其完書者﹐是國初翰林侍書王著寫﹐用筆圓熟﹐亦不易得﹔如富貴人家子弟﹐非無福气﹐但病在韻耳。』觀此﹐則《樂毅論》時所珍愛如此﹐但舊本今難得耳。永叔云﹕『《遺教經》﹐相傳云羲之書﹐僞也。蓋唐世寫經手所書耳。唐時佛書﹐今在者﹐大抵書體皆類此﹐第其精粗不同耳。近有得唐人所書經題﹐其一云薛稷﹐二云僧行惇﹐皆與二人他所書不類﹐﹝「他」字原無﹐今據宋本﹑徐鈔本校補。﹞而與此頗同﹐卽知寫經手所書也。然其字亦可愛。』子瞻云﹕『歐公言《遺教經》非逸少筆﹐以其言觀之﹐信不妄。然自逸少在時﹐小兒亂眞﹐自不解辧﹐況數百年後﹐傳刻之餘﹐而欲必其眞僞﹐難矣。顧筆畫精穩﹐自可爲師法。』魯直云﹕『《遺教經》﹐不知何世何人書﹐或曰右軍書﹐黃庭堅曰﹕吾評此書﹐在楷法中﹐小不及《樂毅論》耳。淸勁方重﹐蓋度越蕭子云數等。頃見《瘞鶴銘》大字﹐右軍書﹐其勝處乃不可名貌﹔以此觀之﹐良非右軍筆畫也。』則諸公之論如此﹐其《遺教經》非王會稽書審矣。永叔云﹕『《蘭亭修禊序》﹐世所傳本尢多﹐而皆不同﹐蓋唐數家所臨也。其轉相傳摹﹐失眞彌遠﹐然時猶有可喜處﹐豈其筆法﹐或得其一二邪﹖想其眞迹﹐宜如何也﹗世言眞本葬在昭陵﹐唐末之亂﹐昭陵爲韜所發﹐其所藏書畫﹐皆剔取其裝軸金玉而棄之﹐﹝「其」字原無﹐今據宋本﹑徐鈔本校補。﹞於是魏晉傳授以來﹐諸賢墨迹﹐遂復流落於人間。太宗時搜訪所得﹐集爲十卷﹐俾摹傳之﹐數以分賜近臣﹐今公卿家有法帖是也。然獨《蘭亭》眞本已失﹐故不得列於法帖以傳。』子瞻云﹕『唐太宗訪晉人書﹐自二王以下﹐僅千軸﹐《蘭亭文》以玉匣葬昭陵﹐世無復見﹐故孫莘老《詠墨妙亭詩》云﹕《蘭亭》繭紙入昭陵﹐世間遺迹猶龍騰。』魯直云﹕『王右軍《禊飲序》艸﹐號稱最得意書﹐宋齊以來﹐似藏在祕府﹐士大夫間未聞稱述﹐豈未經大盜兵火時﹐蓋有墨迹在蘭亭右者﹖及蕭氏﹑宇文焚蕩之餘﹐千不存一。永師晚出﹐其妙迹惟有《蘭亭》﹐故爲虞褚輩道之﹐所以太宗求之百方﹐期於必得。其後公私相盜﹐今竟失之。書家晚得定武石本﹐蓋仿佛存古人筆意耳。』又云﹕『《蘭亭序》艸﹐王右軍平生得意書也。反復觀之﹐略無一字一筆不可人意。摹寫或失之肥瘦﹐亦自成妍﹐要各存之﹐以心會其妙處耳。余性亦嗜古刻﹐所得《蘭亭序》亦數本﹐肥瘦不同﹐並存之﹐聊爲佳玩。洪慶善頃知憲江左﹐以《黃庭經》《樂毅論》見遺﹐殘缺過半﹐云得之鄱陽。余觀祕閣續帖﹐﹝「續」原作「曠」﹐今據宋本校攺。﹞有此二刻﹐皆完好無一字殘缺﹐則知此爲舊本矣。』」

《藝苑雌黃》云「古人詩押字﹐或有語顚倒﹐而於理無害者。如韓退之以參差爲差參﹐以玲瓏爲瓏玲是也。比觀王逢原有《孔融詩》云﹕『虛云座上客常滿﹐許下惟聞哭習脂。』﹝「哭」原作「笑」﹐今據宋本校攺。﹞黃魯直有《和荊公西太乙宮六言詩》云﹕『啜羹不如放麑﹐樂羊終愧巴西。』按《後漢史》有脂習而無習脂﹐有秦西巴而無巴西﹐豈二公之誤邪﹖」

《漢臯詩話》云「字有顚倒可用者﹐如羅綺﹑綺羅﹐圖畫﹑畫圖﹐毛羽﹑羽毛﹐白黑﹑黑白之類﹐方可縱橫。惟韓愈﹑孟郊輩才豪﹐故有湖江﹑白紅﹑慨慷之句﹐後人亦難仿之。若不學矩步而學奔逸﹐誠恐麟麒﹑凰鳳﹑木艸﹑川山之句紛然矣。」

《復齋漫錄》云「韓子蒼言﹐作語不可太熟﹐亦須令生。近人論文﹐一味忌語生﹐往往不佳。東坡作《聚遠樓詩》﹐本合用靑江綠水對野艸閒花﹐以此太熟﹐故易以雲山煙水﹐此深知詩病者。予然後知陳無己所謂『寧拙毋巧﹐寧朴毋華﹐寧粗毋弱﹐寧僻毋俗』之語爲可信。」

許彥周《詩話》云「季父仲山在揚州時﹐事東坡先生﹐聞其教人作詩曰﹕『熟讀《毛詩國風》與《離騷》﹐曲折盡在是矣。』僕嘗以謂此語太髙﹐﹝「以」字原無﹐今據宋本﹑徐鈔本校補。﹞後年齒益長﹐乃知東坡之善誘人也。」

《復齋漫錄》云「錢穆父試賢良對策日﹐東坡晚往迓其歸﹐置酒相勞﹐各舉爲文﹐穆父得《傀儡除鎭南軍節度使制》﹐首句云﹕『勤勞王家﹐出入幕府。』東坡見此兩句﹐大加嘆賞。蓋世以傀儡起於王家也。」

《師友談苑》云「東坡令門人輩作《人不易物賦》﹐或戲作曰﹕『伏其幾而襲其裳﹐豈惟孔子﹔學其書而戴其帽﹐未是蘇公。』蓋當時士大夫仿東坡桶髙檐短帽﹐名曰子瞻樣焉﹐因言之。公笑曰﹕『近扈從燕醴泉﹐觀優人以相與自誇文章爲戲者﹐一優曰﹕吾之文章﹐汝輩不可及也。眾優曰﹕何也﹖汝不見吾頭上子瞻乎﹖』上爲解顏。顧公久之。」

《藝苑雌黃》云「予與潘伯龍食榧子﹐乃言諸處榧皆不及玉山者。予方悟東坡詩有『彼美玉山果﹐粲爲金盤實』之語﹐恐是上饒玉山縣。潘云﹕『玉山﹐地名﹐在婺之東陽縣﹐所生榧子香脆過它處。』予考《集韻》榧字注云﹕『木名﹐有實﹐出東陽諸郡。』而《本艸》榧實注亦云﹕『今出東陽諸郡。』」

東坡云「無事靜坐﹐便覺一日似兩日﹐若能處置此生﹐常似今日﹐得年至七十﹐便是百四十歲。人世間何藥﹐能有此效。旣無反惡﹐又省藥錢﹐此方人人收得﹐但苦無好湯使﹐多咽不下。」坡《題息軒詩》云「無事此靜坐﹐一日如兩日﹐若活七十年﹐便是百四十。」正此意也。苕溪漁隱曰「余連蹇選調四十年﹐在官之日少﹐投閒之日多﹐固能知靜坐之味矣﹔第向平婚嫁之志未畢﹐退之啼號之患方劇﹐正所謂『無好湯使﹐多咽不下』也。」

苕溪漁隱曰「吳興﹐澤國也﹐春夏之交﹐地尢卑濕﹐仍多蚊蚋。子瞻作守日﹐有詩云﹕『風定軒窗飛豹腳﹐雨餘欄楯上蝸牛。』眞紀實也。舊說泰州西溪﹐﹝「泰」原作「秦」﹐今據宋本﹑徐鈔本校攺。﹞濱海多蚊﹐範文正爲監鹽﹐題詩云﹕『飽去櫻桃重﹐饑來柳絮輕﹐但知離此去﹐莫要問前程。』想與吳興同患也。」

《龜山語錄》云「因論蘇明允《衡書》《權書》﹐觀其著書之名已非﹐豈有山林逸民﹐﹝「林」原作「中」﹐今據宋本﹑徐鈔本校攺。﹞立言垂世﹐乃汲汲於用兵如此﹐所見安得不爲荊公所薄﹖曰﹕大蘇以當時不去二虜之患﹐則天下不可爲。又其《審敵篇》引晁錯說景帝削地之策﹐曰﹐今日夷狄之勢﹐是亦七國之勢。其意蓋欲掃蕩二虜﹐然後致太平。且曰﹐才以用兵爲事﹐只見騷擾﹐何時是天下息肩時節。以仁宗之世視二虜﹐豈不勝如戰國時﹔然而孟子在戰國時﹐所論全不以兵爲先﹐豈以崇虛名而受實獘乎﹖亦必有道矣。」

苕溪漁隱曰「龜山謂老蘇爲荊公所薄﹐余觀張安道作《老蘇墓表》﹐老蘇亦自鄙荊公﹔蓋道不同不相爲謀﹐宜其矛盾如此。《墓表》云﹕『嘉祐初﹐王安石名始盛﹐黨友傾一時﹐其《命相制》曰﹕生民以來﹐數人而已。造作語言﹐至以爲幾於聖人。歐陽修亦與之善﹐勸先生與之遊﹐而安石亦願交於先生﹔先生曰﹕吾知其人矣﹐是不近人情者﹐鮮不爲天下患。安石之母死﹐士大夫皆弔之﹐先生獨不往﹐作《辧姦論》一篇﹐當時見之者﹐多不謂然﹐曰﹕嘻﹐其亦太甚矣。先生旣歿﹐三年之後﹐而安石用事﹐其言乃信。』」

苕溪漁隱曰「《題吳江三賢堂內陸龜蒙詩》云﹕『千首文章二頃田﹐囊中未有一錢看﹐卻因養得能言鴨﹐驚破王孫金彈丸。』《談苑》云﹕『陸龜蒙居笠澤﹐有內養自長安使杭州﹐舟經舍下﹐彈綠頭鴨﹐龜蒙遽從捨出大呼云﹕此綠鴨有異﹐善人云﹐適將獻天子﹐今將此死鴨以詣官。內養少長宮禁﹐信然﹐厚以金帛遺之﹐因徐問龜蒙曰﹕此鴨何言﹖龜蒙曰﹕常自呼其名。內養憤且笑﹐龜蒙還其金﹐曰﹕吾戲耳。』」

苕溪漁隱曰「《遊道場山何山詩》云﹕『白水田頭問行路﹐小溪深處是何山﹐髙人讀書夜達旦﹐至今山鶴鳴夜半。』汪彥章《何山何氏書堂記》云﹕『寺有何氏書堂﹐圖記相承﹐以何氏爲晉何楷﹐楷嘗讀書此山﹐後爲吳興太守﹐以其居爲寺而名其山。』」

許彥周《詩話》云「『燕燕於飛﹐差池其羽﹐之子於歸﹐遠送於野。瞻望弗及﹐泣涕如雨。』此眞可泣鬼神矣。張子野長短句云﹕『眼力不知人﹐﹝「力」原作「方」﹐今據宋本﹑徐鈔本校攺。﹞遠上溪橋。』東坡《送子由詩》云﹕『登髙回首坡壠隔﹐惟見烏帽出復沒。』皆遠紹其意。」卷第二十八卷

第二十八

東坡三

東坡云「黃州西山麓﹐斗入江中﹐石色如丹﹐傳云曹公敗處﹐所謂赤壁者。或曰非也﹐曹公敗歸由華容路﹐路多泥濘﹐使老弱先行踐之而過﹐曰﹕『劉備智過人﹐而見事遲﹐華容夾道皆葭葦﹐若使縱火﹐吾無遺類矣。』今赤壁少西﹐對岸卽華容鎭﹐庶幾是也。然嶽州復有華容縣﹐竟不知孰是。今日﹐李委秀才來﹐因以小舟載酒飲於赤壁下。李善吹笛﹐酒酣﹐作數弄﹐風起水湧﹐大魚皆出﹐山上有棲鶻﹐亦驚起。坐念孟徳﹑公瑾﹐如昨日耳。」

《江夏辧疑》云「周瑜敗曹公於赤壁﹐三尺之童子﹐能道其事﹐然江漢之間﹐指赤壁者三焉﹕一在漢水之側﹐竟陵之東﹔竟陵今復州。一在齊安郡之步下﹔齊安今黃州。一在江夏西南二百里許。今屬漢陽縣。予以謂郡之西南者﹐﹝「以」字原無﹐今據宋本﹑徐鈔本校補。﹞正曹公所敗之地也。按《三國誌》﹐建安十三年七月﹐曹公南徵劉表﹐表卒﹐其子琮代﹐屯襄陽﹐劉備屯樊﹐旣而琮降﹐備走夏口﹐冬﹐公自江陵徵備﹐至赤壁﹐戰不利。又《周瑜傳》曰﹕『備進住夏口﹐孫權遣瑜等與備並力逆曹公﹐遇於赤壁。』夫操自江陵而下﹐備與瑜由夏口往而逆戰﹐則赤壁明非竟陵之東與齊安之步下者也。故酈道元《水經注》云﹕『江水又東﹐左徑百丈山南﹐右徑赤壁山北﹐昔周瑜與黃蓋詐魏武大軍處也。﹝「軍」上原有「將」字﹐今據宋本刪。﹞江水又東徑大軍山南。』由是觀之﹐以大軍山而考﹐合其處所﹐可以無疑矣。此《嘉魚圖經》所謂『赤壁山在縣西北﹐步道七十里』者也。夫山川土地﹐異處而同名者﹐寧復少哉﹖如熊耳山爲導洛所自者﹐乃在於虢﹐而敗赤眉積甲與山齊者﹐自在洛矣。比見詩人所賦赤壁﹐多指在於齊安﹐蓋齊安與武昌相對﹐意以孫氏居武昌﹐而常爲曹公所攻﹐卽戰於此者邪﹖客亦有謂予曰﹕今九江之下有散花洲﹐乃瑜戰勝犒燕軍士﹐散花於此也。嗚呼﹐是信習俗之過也。」

東坡云「爛蒸同州羔﹐灌以杏酪﹐食之以匕不以筋﹔南都撥心面﹐作槐芽溫淘﹐糝以襄邑抹豬﹔炊共城香稻﹐薦以蒸子鵝﹐吳興庖人所斫松江鱸鱠﹔繼以廬山康王谷水﹐烹曾坑斗品茶﹔﹝「坑」原作「抗」﹐今據宋本﹑徐鈔本校攺。﹞少焉﹐解衣仰臥﹐使人誦東坡《赤壁前後賦》﹐亦足以一笑也。」

苕溪漁隱曰「東坡於飲食﹐作詩賦以寫之﹐往往皆臻其妙﹐如《老饕賦》《豆粥詩》是也。又《寒具詩》云﹕『纖手搓來玉數尋﹐碧油煎出嫩黃深﹐夜來春睡無輕重﹐壓褊佳人纏臂金。』寒具乃撚頭也﹐出劉禹錫《佳話》。過子忽出新意﹐以山芋作玉糝羹﹐色香味皆奇絕﹐天酥陀則不可知﹐﹝「天酥陀」原作「添酥酲」﹐今據宋本校攺。﹞人間決無此味也。詩云﹕『香似龍涎仍釅白﹐味如牛乳更全淸﹐莫將北海金虀鱠﹐錯比東坡玉糝羹。』」

《上庠錄》云「兩學公廚﹐例於三八課試日設別饌﹐春秋炊餅﹐夏冷淘﹐冬饅頭﹔而饅頭尢有名﹐士人得之﹐往往轉送親識。詢前輩云﹕『元丰初﹐神廟畱神學校﹐嘗恐飲食菲薄﹐未足以養士。一日﹐有旨詣學取學生食以進﹐其日食饅頭﹐神廟嘗之﹐曰﹕朕以此養士﹐可無愧矣。自是飲食稍丰潔﹐而饅頭遂知名。』」

唐子西《語錄》云「余作《南徵賦》﹐或者稱之﹐然僅與曹大家爭衡耳﹔東坡之《赤壁》二賦﹐一洗萬古﹐欲仿佛其一語﹐畢世不可得也。」

苕溪漁隱曰「《赤壁後賦》云﹕『適有孤鶴﹐橫江東來﹐翅如車輪﹐玄裳縞衣﹐戛然長鳴﹐掠予舟而西也。須臾﹐客去﹐予亦就睡﹐夢二道士﹐羽衣翩躚﹐過臨臯之下﹐揖予而言曰﹕赤壁之遊樂乎﹖問其姓名﹐俛而不答。嗚呼噫嘻﹐我知之矣﹐疇昔之夜﹐飛鳴而過我者﹐非子也邪﹗道士顧笑﹐予亦驚悟。』此賦初言『適有孤鶴橫江東來』﹐中言『夢二道士﹐羽衣翩躚』﹐末言『疇昔之夜﹐飛鳴而過我者』﹐前後皆言孤鶴﹐則道士不應言二矣。余嘗見陸遠書《赤壁》二賦﹐因以此詰之﹐渠爲之閣筆。《髙道傳》言﹐天寶十三年重陽日﹐明皇獵於沙苑﹐雲間有孤鶴徘翔﹐上親射之﹐其鶴帶箭翥於西南﹐眾極目久之﹐不見。益州城西有道觀﹐徐佐卿嘗自稱靑城山道士﹐一歲凡三四至觀﹐一日﹐忽自外歸﹐攜一箭﹐謂人曰﹕『吾行山中﹐偶爲此矢所中﹐已無恙矣。』然此箭非人間所有﹐越明年﹐箭主至此﹐當付之。復題其時云﹕『十三載九月九日也。』明皇狩蜀﹐至觀﹐見其箭﹐命取閱﹐驚異之﹐乃知沙苑所射之鶴﹐卽佐卿也。此賦指道士爲鶴﹐正暗用此事。」

《復齋漫錄》云「東坡謫居黃州五年﹐赤壁有巨鶻棲於喬木之上﹐後賦所謂『攀棲鶻之危巢﹐俯馮夷之幽宮』是也。韓子蒼﹐靖康初守黃州﹐三月而罷﹐因遊赤壁而鶻巢已亡﹐作詩示何次仲云﹕『緩尋翠竹白沙遊﹐更挽藤梢上上頭。豈有危巢尙棲鶻﹐亦無陳迹但飛鷗。經營二頃將歸老﹐眷戀羣山爲少畱﹐百日使君何足道﹐空餘詩句在江樓。』次仲和答云﹕『兒時宗伯寄吾州﹐諷誦髙文至白頭。二賦人間眞吐鳳﹐五年江上不驚鷗。蟹當見水人猶怒﹐鶻有危巢孰敢畱﹐珍重使君尋故迹﹐西風悵望古城樓。』二首皆言鶻巢﹐蓋推賦而言也。」

《藝苑雌黃》云「古人文章中﹐多言盧橘。李白詩﹕『盧橘爲秦樹﹐蒲桃出漢宮。』宋之問詩﹕『芙蓉秦地沼﹐盧橘漢家園。』又云﹕『冬花掃盧橘﹐夏果摘楊梅。』戴叔倫詩﹕﹝「倫」原作「論」﹐今據宋本校攺。﹞『盧橘花開楓葉衰。』而蔡君謨《荔枝譜》亦云﹕『道裏遼絕﹐曾不得班於盧橘江橙之右。』皆不顯言盧橘爲何物。《東坡集》中言﹕『眞覺院有洛花﹐花時不暇往﹐四月十八日﹐與劉景文同往﹐賞枇杷﹐作詩』﹐有『魏花非老伴﹐盧橘是鄕人』之句﹐蓋指盧橘爲枇杷也。故僧惠洪《冷齋夜話》載此意﹐而《筠溪甘露集》中有《嘗盧橘》一絕云﹕『皮似椑柿松而剝﹐核如龍眼味甘鮮﹐滿盤的皪如金彈﹐叢手分嘗憶去年。』﹝「手」原作「子」﹐今據宋本校攺。﹞此正謂枇杷。然山谷以謂夔湘間有一種色黑而夏熟者﹐疑其爲盧橘﹔則與東坡之意相戾。予嘗考之﹐《伊尹書》曰﹕『果之美者﹐箕山之東﹐靑鳧之所﹐有盧橘焉﹐﹝「焉」原作「其」﹐今據宋本校攺。﹞夏熟。』《吳錄》曰﹕『朱光祿爲建安﹐庭有橘﹐冬覆其樹﹐春夏色變靑黑﹐味絕美﹐《上林賦》曰﹕盧橘夏熟﹐近是也。』《魏王花木志》曰﹕﹝「王」原作「書」﹐今據宋本校攺。﹞『蜀土有給客橙﹐似橘而非﹐若柚而香﹐冬夏花實相繼﹐通歲食之﹐亦名盧橘。』則盧橘似非枇杷﹐故《上林賦》旣言『盧橘夏熟』﹐又言『枇杷橪柿』﹐不應如此重復﹐不知東坡何所據而言。《復齋漫錄》云﹕『唐庚子西《李氏山園記》云﹕枇杷盧橘一也﹐而《上林賦》曰﹕虞橘夏熟﹐黃柑橙榛﹐枇杷橪柿﹐亭柰厚朴。則一物爲二物矣。』然予觀張勃《吳興錄》云﹕『建安郡中有橘﹐冬月於樹上覆裹之﹐至明年春夏﹐色變靑黑﹐味尢絕美。《上林賦》云﹕盧橘夏熟。盧﹐黑也﹐蓋近是乎﹖』張勃之說旣如此﹐則相如之賦﹐殆未可以爲失也。」

苕溪漁隱曰「東坡《書劉景文所藏王子敬帖》云﹕『家雞野騖同登俎﹐春蚓秋蛇總入奩﹐君家兩行十二字﹐气壓鄴侯三萬簽。』此帖乃右軍帖﹐云﹕『奉橘三百枚﹐霜未降﹐未可多得。』東坡以爲子敬帖﹐誤矣。韋應物《答鄭騎曹靑橘絕句》云﹕『憐君臥病思新橘﹐試摘尢酸亦未黃﹐書後欲題三百顆﹐洞庭須待滿林霜。』應物嘗爲蘇州刺史﹐所言洞庭卽太湖中洞庭山﹐或云用洞庭湖橘洲事﹐非也。魯直《謝檀君寄黃柑》云﹕『色深林表風霜下﹐香著尊前指爪間﹐書後合題三百顆﹐頻隨驛使未爲慳。』右軍又一帖云﹕『奉黃柑二百不能佳﹐想故得至耳。』魯直誤用爲三百。《豫章集》又載魯直語﹕『余往時以爲右軍帖中贈予黃柑三百者﹐﹝「予」宋本作「子」。﹞亦誤也。右軍前一帖在《賜書堂法帖》中﹐後一帖在《劉次莊法帖》中﹐皆墨本也。』」

苕溪漁隱曰「東坡帥定武﹐《和曾仲錫元日見寄》云﹕『燕南異事眞堪紀﹐三寸黃柑擘永嘉。』宋武帝子義康﹐時四方獻饋﹐皆以上品薦之﹐而以次者供禦。文帝嘗冬月啖柑﹐嘆其形味並劣﹐義康在坐﹐曰﹕『今年殊有佳者。』遣還東府﹐取柑供禦﹐大者三寸。見《南史》。」

《復齋漫錄》云「《去杭十五年復遊西湖詩》﹐斷章云﹕『誰憐寂寞髙常侍﹐老去狂歌憶孟諸。』髙適有兩詩言孟諸﹐其一云﹕『朝臨孟諸上﹐忽見芒碭間﹐赤帝終已矣﹐﹝「帝」原作「帶」﹐今據宋本﹑徐鈔本校攺。﹞白雲長不還。』其後又有《封丘詩》云﹕『我本漁樵孟諸野﹐一生自是悠悠者﹐乍可狂歌艸澤中﹐寧堪作吏風塵下。』東坡所用﹐乃後一篇也。」

苕溪漁隱曰「《雪詩》云﹕『紛紛兒女爭所似﹐碧海長鯨君未掣』﹐用杜詩『或看翡翠蘭苕上﹐未掣鯨魚碧海中。』又云﹕『泥幹路穩放君去﹐莫倚馬蹄如踣鐵』﹐用杜詩『腕促蹄髙如踣鐵﹐交河幾蹴層冰裂。』《書李公擇白石山房》云﹕『偶尋流水上崔嵬﹐五老蒼顏一笑開﹐若見謫仙煩寄語﹐匡山頭白早歸來』﹐用杜詩《不見李白》云﹕『匡山讀書處﹐頭白早歸來。』東坡嘗作《李氏山房藏書記》云﹕『余友李公擇﹐少時讀書於廬山五老峯下白石庵之僧捨﹐公擇旣去﹐而山中之人思之﹐指其所居爲李氏山房﹐藏書凡九千卷。』此詩𨿽言謫仙﹐實指公擇﹐以事與姓皆同故也。又《濟南和公擇詩》云﹕『敝裘羸馬古河濱﹐野闊天低糝玉塵﹐自笑餐氈典屬國﹐來看換酒謫仙人。』爲蘇李也。東坡作詩﹐用事親切類如此﹐它人不及也。」

苕溪漁隱曰「《謁告絕句》云﹕『心有何求遣病安﹐年來古井不生瀾﹐只愁戲瓦閒童子﹐卻作冷冷一水看。』事見《楞嚴經》﹕『月光童子﹐室中安禪﹐我有弟子﹐窺窗觀室﹐惟有淸水﹐徧在室中﹐了無所見。宣稚無知﹐取一瓦礫投於水內﹐激水作聲﹐顧盻而去。我出定後﹐頓覺心痛。爾時﹐童子捷來我前﹐說如上事。我則告言﹕汝更見水﹐可卽開門入此中﹐除去瓦礫。童子奉教﹐我後出定﹐身質如初。』《古樂府》云﹕『昔有行道人﹐陌上見三叟﹐年各百餘歲﹐相與鋤禾莠。中叟前致辭﹕室內嫗粗醜。』故《薄薄酒》云﹕『醜妻惡妾壽乃公』﹐用此意也。《次韻李邦直感舊》云﹕『婉娩有時來入夢﹐溫柔何日聽還鄕。』用退之『旅宿夢婉娩』之句﹔溫柔鄕事﹐見《飛燕外傳》。」

東坡云「世之蓄某詩文者多矣﹐率眞僞相半﹐又多爲俗子所攺竄﹐讀之﹐使人不平﹔然亦不足怪﹐識眞者少﹐蓋從古所病。李太白﹑韓退之﹑白樂天詩文﹐皆爲庸俗所亂﹐可爲太息。」苕溪漁隱曰「《東坡文集》行於世者﹐其名不一﹐惟《大全》《備成》二集﹐詩文最多﹐誠如所言﹐眞僞相半。其後居世英家刊大字《東坡前後集》﹐最爲善本。世傳《前集》乃東坡手自編者﹐隨其出處﹐古律詩相間﹐謬誤絕少﹐如《禦史府》諸詩﹐不欲傳之於世﹐《老人行》《題申王畫馬圖》﹐非其所作﹐故皆無之。《後集》乃後人所編﹐惜乎不載《和陶》諸詩﹐大爲闕文也。山谷亦有兩三集行於世﹐惟大字《豫章集》並《外集》詩文最多﹐其間不無眞僞。其後洪玉父別編《豫章集》﹐李彤﹑朱惇儒正是﹐詩文𨿽少﹐皆擇其精深者﹐最爲善本也。」

《復齋漫錄》云「東坡作《諫論》云﹕『魏鄭公以蘇﹑張之辧﹐而爲諫諍之術。』且云﹕『鄭公之初﹐實學縱橫之術﹐其所以與蘇﹑張異者﹐心正也。』世或以東坡之論爲不然。余讀鄭公《出關詩》云﹕『中原還逐鹿﹐投筆事戎軒﹐縱橫計不就﹐慷慨志猶存。策杖謁天子﹐驅馬出關門。請纓羈南越﹐憑軾下東蕃。郁紆陟髙岫﹐出沒望平原。古木鳴寒鳥﹐﹝「鳥」原作「烏」﹐今據宋本﹑徐鈔本校攺。﹞空山啼夜猿。旣傷千里目﹐還驚九折魂。豈不憚艱險﹐深懷國士恩。季布無二諾﹐侯嬴重一言。﹝「侯」原作「候」﹐今據宋本﹑徐鈔本校攺。﹞人生感意气﹐功名誰復論﹗』東坡實不見此詩﹐蓋識見之明﹐有以探其然耳。乃知讀書未博﹐未可以輕議前輩也。」

苕溪漁隱曰「余讀三蘇文﹐有《諫論》上下二篇﹐其間云﹕『吾觀昔之臣﹐言必從﹐理必濟﹐莫若唐魏鄭公﹐其初實學縱橫之說﹐此所謂得其術者也。』其言止此而已﹐《復齋》乃云﹕『鄭公以蘇﹑張之辧﹐而爲諫諍之術﹐其所以與蘇﹑張異者﹐心正也。』《諫論》中初無此等語﹐不知《復齋》何從得之邪﹖余觀《諫論》﹐殆是老蘇作﹐格力辭旨﹐可以見矣﹐非東坡所作也。」

《復齋漫錄》云「東坡初登第﹐以書謝梅聖兪﹐以示歐文忠公﹐公《答聖兪書》﹐略云﹕『不意後生﹐能達斯理也﹐吾老矣﹐當放此子出一頭地。』故東坡《送晁美叔詩》云﹕『醉翁遣我與子遊﹐翁如退之蹈軻丘﹐尙欲放予出一頭﹐酒醒夢斷四十秋。』蓋敍書語也。」

《文昌雜錄》云「余見光祿卿解賓王﹐說登州每晴霽﹐﹝「州」原作「舟」﹐今據宋本﹑徐鈔本校攺。﹞煙霧中有城闕樓閣﹑人物車馬﹑雞犬往來之狀﹐彼人謂之海市。」苕溪漁隱曰「東坡言﹕予聞登州海市久矣﹐父老云﹐嘗出於春夏﹐今歲晚不復見矣。予到官五日而去﹐以不見爲恨﹐禱於海神廣徳王之廟﹐明日見焉。乃作此詩。云﹕『東方雲海空復空﹐羣仙出沒空明中﹐蕩搖浮世生萬象﹐豈有貝闕藏珠宮﹖心知所見皆幻影﹐敢以耳目煩神工。歲寒冰冷天地閉﹐爲我起蟄鞭魚龍﹔重樓翠阜出霜曉﹐異事驚倒百歲翁。人間所見容力取﹐世外無物誰爲雄﹖卒然有請不我拒﹐﹝「卒」宋本作「率」。﹞信哉人厄非天窮。﹝「哉」原作「我」﹐今據徐鈔本校攺。﹞潮陽太守南遷歸﹐喜見石廩堆祝融﹐自言正直動山鬼﹐豈知造物哀龍鐘。信眉一笑豈易得﹐神之報汝亦已丰。斜陽萬里孤鳥沒﹐但見碧海磨靑銅。新詩綺語亦安用﹖相與變滅隨東風。』」卷第二十九卷

第二十九

東坡四

東坡云「世謂樂天有《鬻駱馬放楊柳枝詞》﹐嘉其主老病不忍去也。然夢得有詩云﹕『春盡絮飛畱不得﹐隨風好去落誰家。』樂天亦云﹕『病與樂天相伴住﹐春隨樊子一時歸。』則是樊素竟去也。予家有數妾﹐四五年相繼辭去﹐獨朝云者隨予南遷﹐因讀《樂天集》﹐戲作此詩。朝雲姓王氏﹐錢塘人﹐嘗有子曰干兒﹐未期而夭。詩云﹕『不似楊枝別樂天﹐恰如通徳伴伶玄。阿奴絡秀不同老﹐天女維摩總解禪。經卷藥鑪新活計﹐舞衫歌扇舊因緣。丹成逐我三山去﹐不作巫陽雲雨仙。』」苕溪漁隱曰「詩意佳絕﹐善於爲戲﹐略去洞房之气味﹐翻爲道人之家風﹐非若樂天所云『櫻桃樊素口﹐楊柳小蠻腰』﹐但自吒其佳麗﹐塵俗哉﹗」

《藝苑雌黃》云「朝云者﹐東坡侍妾也﹐嘗令就秦少遊乞詞﹐少遊作《南歌子》贈之云﹕『靄靄迷春態﹐溶溶媚曉光﹐不應容易下巫陽﹐只恐翰林前世是襄王。暫爲淸歌住﹐還因暮雨忙﹐瞥然歸去斷人腸。斷人腸﹐空使蘭臺公子賦《髙唐》。』何其婉媚也。《復齋漫錄》云﹕『《洛陽伽藍記》言﹕河間王有婢名曰朝云﹐善吹篪﹐諸羌叛﹐王令朝云假爲老嫗吹篪﹐羌人無不流涕﹐復降﹐﹝「復」原作「後」﹐今據宋本﹑徐鈔本校攺。﹞語曰﹕快馬健兒﹐不如老嫗吹篪。』然則名婢曰朝云﹐不始於東坡也。」

苕溪漁隱曰「李太白《潯陽紫極宮感秋》云﹕『何處聞秋聲﹐翛翛北窗竹﹐回薄萬古心﹐攬之不盈掬。』東坡和韻云﹕『寄臥虛寂堂﹐月明浸疏竹﹐冷然洗我心﹐欲飲不可掬。』予謂東坡此語似優於太白矣。大率東坡每題詠景物﹐於長篇中只篇首四句﹐便能寫盡﹐語仍快健。如《廬山開元漱玉亭》首句云﹕『髙巖下赤日﹐深谷來悲風﹐劈開靑玉峽﹐飛出兩白龍。』《谷林堂》首句云﹕『深谷下窈窕﹐髙林合扶疏﹐美哉新堂成﹐﹝「新」原作「斯」﹐今據宋本﹑徐鈔本校攺。﹞及此秋風初。』《行瓊儋間》首句云﹕『四州環一島﹐百洞蟠其中﹐我行西北隅﹐如度月半弓。』《藤州江上夜起對月》首句云﹕『江月照我心﹐江水洗我肝﹐端如徑寸珠﹐墮此白玉盤。』﹝「玉」原作「云」﹐今據宋本﹑徐鈔本校攺。﹞此聊舉四詩﹐其它甚眾。又《棲賢三峽橋詩》﹐有『淸寒入山骨﹐艸木盡堅瘦』之句﹐此等語精研絕韻﹐眞他人道不到也。」

《復齋漫錄》云「《洗玉池銘》﹐始予讀之﹐皆不得其說﹔其後得伯時石刻序跋﹐乃能明其意。蓋元祐八年﹐伯時在京師﹐居紅橋子第﹐得陳峽州馬臺石﹐愛而置之齋中﹐一日東坡過而謂曰﹕『斷石爲沼﹐當以所藏玉﹐時出而浴之﹐且刻其形於四傍﹐予爲子銘其唇﹐而號曰洗玉池。而所謂玉者﹐凡一十有六﹕雙琥璏﹑三鹿盧帶鉤﹑琫﹑珌﹑璊瑑杯﹑水蒼佩﹑螳螂帶鉤﹑佩刀柄﹑珈﹑瑱﹑珙璧﹑珥玤杯﹑璩等是也。伯時旣下世﹐池亦湮晦。徽宗嘗卽其家訪之﹐得於積壤中﹐其子碩以時禁蘇文﹐因潛磨去銘文﹐以授使者﹐於是包以裀褥﹐棲以髹匣﹐舁致京師﹐﹝「舁」原作「畀」﹐今據宋本﹑徐鈔本校攺。﹞置之宣和殿中﹐其十六種玉﹐惟鹿盧環從葬龍眠﹐餘者咸歸內府矣。東坡銘刻與伯時序跋﹐昔𨿽有之﹐今皆亡去﹐而池亦歸天上﹐惜其本末不著﹐因存之。」苕溪漁隱曰「《洗玉池銘》云﹕『惟伯時父﹐弔古啜泣﹐道逢玉人﹐解驂推食﹐劍璏戚珌﹐錯落其室﹐旣獲拱寶﹐遂空四壁﹐哀此命也﹐﹝今本《蘇集》「也」作「世」。﹞久就淪蟄﹐時節沐浴﹐以幸斯石。』則此銘固已敍其事矣。《復舟》乃謂始予讀之﹐皆不得其說者﹐何也﹖」

苕溪漁隱曰「《和道潛放魚詩》云﹕『況逢孟簡對盧仝﹐不怕校人欺子美。』《左傳》襄公二十五年﹕『鄭子展﹑子產帥車七百乘伐陳﹐﹝「鄭」原作「命」﹐今據宋本﹑徐鈔本校攺。﹞宵突陳城﹐遂入之。子美入﹐數俘而出。』注﹕『子美﹐卽子產也。』東坡詩用此。或云﹐《孟子》所言『有饋生魚於鄭子產﹐校人烹之』﹐疑非子美。蓋不曾見此耳﹗」

蘇子由《鳳味石硯銘》云「北苑茶冠天下﹐歲貢龍鳳團﹐不得鳳凰山咮潭水則不成。潭中石蒼黑堅致如玉﹐以爲研﹐與筆墨宜﹐世初莫知也。煕寧中﹐太原王頤始發其妙﹐吾兄子瞻始名之﹔然石性薄﹐卽厚者不及徑寸﹐最後得此長博丰碩﹐蓋石之傑也。子瞻方爲《易傳》﹐日效於前﹐與有功焉﹔故特援筆凝神而爲之銘﹐曰﹕陶土塗﹐鑿崖石﹐玄之蠹﹐穎之賊﹐涵淸泉﹐閉重谷﹐聲如銅﹐色如鐵﹐性滑堅﹐善凝墨﹐棄不取﹐長嘆息。招伏羲﹐揖西伯﹐發祕藏﹐與有力﹐非相待﹐﹝「待」原作「詩」﹐今據宋本校攺。﹞誰爲出。」苕溪漁隱曰「予爲閩中漕幕﹐常被檄於北苑修貢﹐蓋熟知其地矣。造茶堂之後﹐鳳凰山之麓﹐有一泉﹐覆以華屋﹐榜曰禦泉﹐其廣三四尺﹐深五六尺﹐石甃其底﹐止畱泉眼﹐特一小井耳。泉之東西二十餘步間﹐兩山回抱﹐各有小淺澗水流出﹐其水皆可造茶﹐卽無深水瀦蓄﹐匯以爲潭者。子由所言咮潭﹐其地初無之﹐又安得『潭中石蒼黑堅致如玉﹐以爲研』乎﹖又云﹕『歲貢龍鳳團﹐不得鳳凰山咮潭水﹐則不成』﹐此言愈誤也。子瞻亦云﹕『建州鳳凰山﹐如飛鳳下舞之狀﹐山下有石﹐聲如銅鐵﹐作研至美﹐如有膚理﹐此殆玉徳也﹐疑其太滑﹐然至溢墨。熙寧五年﹐國子博士王頤始知以爲研﹐而求名於余﹐余名曰鳳咮。』又云﹕『僕好用鳳咮石研﹐然議者異同﹐蓋少得眞者﹐皆爲黯黮灘石所亂﹐盡出於逐利之所爲。』余於《叢話前集》已辧鳳咮研﹐非出於北苑﹐乃劍浦黯黮灘石﹐蘇氏伯仲爲王頤所紿﹐信以爲然﹐故反以此灘之石爲亂眞耳。」

苕溪漁隱曰「新安龍尾石﹐性皆潤澤﹐色俱蒼黑﹐縝密可以敵玉﹐滑膩而能起墨﹐以之爲研﹐故世所珍也。石𨿽多種﹐惟羅紋者﹑眉子者﹑刷絲者最佳。東坡《爲孔毅甫作龍尾研銘》云﹕『澀不畱筆﹐滑不拒墨﹐瓜膚而縠理﹐金聲而玉徳。』此羅紋石也。又詩云﹕『君不見成都畫手開十眉﹐橫云卻月爭新奇﹐遊人指點小顰處﹐中有漁陽胡馬嘶。又不見王孫靑瑣橫雙碧﹐腸斷浮空遠山色﹐書生性命何足論﹐坐費千金買消渴。邇來喪亂愁天公﹐謫向君家書硯中﹐小窗虛幌相嫵媚﹐令君曉夢生靑紅。』此眉子石也。汪彥章詩云﹕『冰蠶吐繭抽銀忽﹐仙女鳴機號月窟﹐云綃裂斷擲殘繻﹐淪入空山作尢物。中書君老不任事﹐蛛网陶泓空俗骨﹐故令玉質傲松腴﹐萬縷秋毫聊出沒。』此刷絲石也。《研譜》云﹕『歙石出於龍尾溪﹐其石堅勁﹐大抵多發墨﹐故前世多用之﹐較其優劣﹐龍尾遠出端溪上。』《硯錄》云﹕『歙石其最可尙者﹐每用墨訖﹐以水滌之﹐泮然盡去﹐不復畱漬於其間﹐是足過於端石矣。端溪石則色貴靑紫﹐聲欲淸越﹐向日視之有芒﹐入水漬之無瑕﹐備此四者﹐乃爲佳品也。』李長吉詩云﹕『端州石工巧如神﹐踏天磨刀割紫雲﹐傭刓挹水含滿唇﹐暗灑萇弘冷血痕。』劉夢得《答唐秀才贈紫石硯詩》云﹕『端州石硯人間重﹐贈我應知正艸《玄》。闕裏廟中空舊物﹐開方竈下豈天然。玉蝫吐水霞光淨﹐彩翰搖風絳錦鮮。』」

東坡銘云「與墨爲入﹐玉靈之食﹐與水爲出﹐陰鑑之液。」蓋言其發墨與滋潤也。《研譜》云「端石有鸜鵒眼爲貴﹔眼﹐石病也。」余謂不然﹐若犀象之有文﹐皆物之奇也﹐烏得以病言之﹖舊見士人王堯佐所蓄端硯﹐其一眼正圓﹐大若芡實﹐靑綠黃相重﹐其色鮮美﹐自外至心﹐凡六七重﹐誠爲罕得也。惟端石乃有眼﹐流傳四方﹐以此爲辧﹔若唐州紫石﹐有絕佳者﹐與端石亂眞﹐特以其無眼﹐故得以辧之。《研譜》又云「靑州紫金石﹐文理粗﹐亦不發墨。」獨不云唐州紫石﹐蓋出於近歲。余嘗侍親之官合肥﹐合肥與唐﹑鄧相去匪遙﹐商人多販此紫石研來﹐因置得之﹐𨿽色澤可愛﹐然膩甚﹐不發墨﹐計世間必多有此研﹐往往人皆以爲端石矣。綠石出於洮河﹐《研譜》云「性懦﹐不起墨﹐不耐久磨。」山谷與文潛皆云「堅可磨刀劍。」余未嘗見之﹐故莫能定其是否也。山谷《從人覓綠石研》云「久聞岷石鴨頭綠﹐可磨桂溪龍文刀﹐莫嫌文吏不知武﹐要試飽霜秋兔毫。」文潛《和魯直惠洮河綠石冰壺研詩》云「洮河之石利劍矛﹐磨刀日解十二牛﹐千年虜地困沙礫﹐一日見寶來中州。黃子文章妙天下﹐獨駕八馬森幢旒﹐平生筆墨萬金直﹐奇煤利翰盈篋收﹐誰持此研參几案﹐風瀾近手寒生秋。抱持投我棄不惜﹐副以淸詩帛加璧﹐明窗試墨吐秀潤﹐端州歙州無此色。」銅雀臺瓦研﹐以古物而見貴於世﹐瓦頗有靑色﹐其內平瑩﹐厚有及寸許者﹐上多印工人姓氏﹐皆八分隸書也。六一居士《答謝景山遺古瓦研歌》略云「髙臺已傾漸平地﹐此瓦一墜埋蓬蒿。苔紋半滅荒土蝕﹐戰血曾經野火燒。敗皮敝絮各有用﹐誰使鐫鑱凸與凹。」東坡作《山谷銅雀硯銘》云「漳濱之埴﹐陶氏我厄﹐受成不化﹐以與眞隔﹐﹝「眞」原作「直」﹐今據宋本﹑徐鈔本校攺。﹞人亡臺廢﹐得反天宅﹐遇發丘將﹐復爲麟獲。」潁濱遺老云「客有遊河朔﹐登銅雀廢臺﹐得其遺瓦﹐以爲研﹐甚堅而澤﹐歸以遺余﹐爲之銘﹐略云﹕『土生萬物﹐而能長存﹐銅雀初成﹐萬瓦云屯﹐得水而埏﹐﹝「埏」原作「涎」﹐今據宋本﹑徐鈔本校攺。﹞得火而堅﹐水漧火冷﹐而土不遷﹐石質金聲﹐水火則然﹐臺毀棟摧﹐誰使獨全﹐披榛得之﹐如見古人﹐來爲吾研﹐明窗細氈。』」《東觀餘論》云﹔「《研譜》言相州眞古瓦﹐朽腐不可用﹐世俗尙其名爾。今人乃以澄泥如古瓦狀﹐埋土中﹐久而研之。然近有長安民獻秦武公羽陽宮瓦十餘枚﹐若今之筒瓦然﹐首有羽陽千歲萬歲字﹐其瓦殊不朽腐﹐其比相州瓦﹐又增古矣﹐則知相州古瓦﹐未必朽腐﹐蓋傳聞之誤耳。」《硯錄》云「紅絲石出於靑州黑山﹐其理紅黃相參﹐二色皆不甚深﹐理黃者其絲紅﹐理紅者其絲黃﹐其紋上下通徹勻布﹐漬之以水﹐則有滋液出於其間﹐以手摩拭之﹐久而黏著如膏﹐若覆之以匣﹐至開時﹐數日墨色不漧﹐經夜卽其气上下蒸濡﹐著於匣中﹐有如雨露。自得玆石﹐而端歙之石﹐皆置之巾笥﹐不復視矣。」《研譜》云「紅絲石研者﹐君謨贈余﹐云﹕『此靑州石也﹐得之唐彥猷﹐云﹕須飲以水使足﹐乃可用﹐不然渴燥﹐墨爲之漧。彥猷甚奇此硯﹐以爲發墨不減端石。』」東坡云「唐彥猷以靑州紅絲石爲甲﹐或云惟堪作骰盆﹐蓋亦不見佳者。今觀云庵所藏﹐乃知前人不妄許爾。」余今折衷此三說﹐東坡之說與彥猷合﹐而永叔之說太過。余嘗見此石﹐亦潤澤而不枯燥﹐但堅滑不甚發墨。彥猷如靑社日﹐首發其祕﹐故著《硯錄》﹐品題爲第一﹐蓋自奇其事也。至永叔乃謂「紅絲石研﹐須飲之以水使足﹐乃可用﹐不然渴燥」﹐若是則非硯材矣。因記《談苑》云「徐鉉工篆隸﹐好筆研﹐歸朝﹐聞鄴人耕地時有得銅雀臺古瓦﹐琢爲硯﹐甚佳﹔會所親調補鄴令﹐囑之﹐經年尋得古瓦二﹐絕厚大﹐命工爲二硯﹐持歸而以授鉉﹐鉉得大喜﹐卽注水將試墨﹐瓦瘞久﹐燥甚﹐得水卽滲入﹐旋注旋竭﹐有聲嘖嘖焉。鉉笑曰﹕『豈銅雀之渴乎﹖』終不可用﹐與常瓦無異。」然則永叔之說﹐毋乃類此乎﹖

苕溪漁隱曰「《遁齋閒覽》云﹕『蘇易簡作《文房四譜》﹐以硯爲首務﹐謂紙筆墨皆可隨時搜索﹐其可與終身俱者﹐惟硯而已。』此語極當。余以《文房四譜》徧尋﹐初無此語﹔惟《硯錄》云﹕『餘生十五六歲﹐卽篤喜硯墨紙筆﹐四者之好皆均﹐若墨紙筆﹐居常求之﹐必得其精者﹐任取用之不乏﹐至於可與終身俱者﹐獨研而已。』則知《遁齋》所云誤也。」

東坡云「阮生言『未知一生當著幾兩屐﹖』吾有嘉墨七十枚﹐而猶求取不已﹐﹝「猶」原作「尢」﹐今據宋本﹑徐鈔本校攺。﹞不近愚邪﹖是可嗤也。石昌言蓄李廷珪墨﹐不許人磨﹐或戲之云﹕『子不磨墨﹐墨將磨子。』今昌言墓木拱矣﹐而墨故無恙。李公擇見墨輒奪﹐相知間抄取殆徧﹐近有人從梁許來云﹕『懸墨滿堂。』此亦通人之一蔽也。﹝「亦」字原無﹐今據宋本﹑徐鈔本校補。﹞余嘗有詩曰﹕『非人磨墨墨磨人。』此語殆可淒然云。」苕溪漁隱曰「東坡前詩﹐乃《和舒教授觀所藏墨》﹐其略云﹕『世間有癖念誰無﹐傾身障麓尢堪鄙﹐一生當著幾兩屐﹐定心肯爲微物起。此墨足支三十年﹐但恐風霜侵髮齒﹐非人磨墨墨磨人﹐瓶應未罄罍先恥。』又云﹕『吾蓄墨多矣﹐其間數枚﹐云是庭珪所造﹐𨿽形色異眾﹐然歲久﹐墨之亂眞者多﹐皆疑而未決也。又陳履常云﹕晁無斁有李墨半丸﹐云裕陵故物也。往於秦少遊家見李墨﹐不爲文理﹐質如金石﹐亦裕陵所賜。王平甫所藏者﹐潘谷見之﹐再拜云﹕眞廷珪所作也﹐世惟王四學士有之﹐與此爲二矣。嗟乎﹗世不乏奇珍異寶﹐乏識者耳。』詩云﹕『秦郎百好俱第一﹐烏丸如漆姿如石﹐﹝「丸」原作「瓦」﹐今據宋本﹑徐鈔本校攺。﹞巧作松身與鏡面﹐借美於外非良質。潘翁拜跪摩老眼﹐一生再見三嘆息﹐了知至鑑無遁形﹐王家舊物秦家得。君今所有亦其亞﹐伯仲小低猶子侄。』」

《遁齋閒覽》云「唐末墨工李超與其子廷珪﹐自易水渡江﹐遷居歙州﹐本姓奚﹐江南賜姓李氏﹐廷珪始名庭邽﹐其後攺之﹐故世有奚庭珪墨﹐又有李廷珪墨。或有作李廷邽字者﹐僞也﹐墨亦不精。庭珪之弟庭寬﹐庭寬之子承晏﹐承晏之子文用﹐文用之長子爾明﹑次子爾光﹐爾光之子丕基﹐皆能世其業﹐然皆不及庭珪。祥符中﹐治昭應宮﹐用庭珪墨爲染飾﹐今人間所有﹐﹝「間」字原無﹐今據宋本﹑徐鈔本校補。﹞皆其時餘物耳。有貴族嘗誤遺一丸於池中﹐疑爲水所壞﹐因不復取﹐旣逾月﹐臨池飲﹐又墜一金器﹐乃令善水者取之﹐並得其墨﹐光色不變﹐表裏如新﹐其人益寶藏之。然墨喜精堅﹐多珍寶之﹐愈久而愈妙也。」

東坡云「潘谷作墨﹐所以精妙軼倫﹐堪爲世珍者﹐惟雜用髙麗煤故也。以是詩云﹕『䢐徠無老松﹐易水無良工。珍材取樂浪﹐妙手惟潘翁。魚胞熟萬杵﹐犀角盤雙龍。』」苕溪漁隱曰「余謂李墨旣爲難得﹐則潘墨亦非易求﹔然今世無二人﹐佳墨終不乏﹐固不必愛奇也。」卷第三十卷

第三十

東坡五

《龜山語錄》云「作詩不知《風》《雅》之意﹐不可以作詩。詩尙諷諫﹐惟言之者無罪﹐聞之者足以戒﹐乃爲有補﹔若諫而涉於毀謗﹐聞者怒之﹐何補之有。觀蘇東坡詩﹐只是譏誚朝廷﹐殊無溫柔惇厚之气﹐以此﹐人故得而罪之。若是伯淳詩﹐則聞者自然感動矣。因舉伯淳《和溫公諸人禊飲》云﹕『未須愁日暮﹐天際乍輕陰。』又《泛舟》云﹕『只恐風花一片飛。』何其溫厚也。」

《元城先生語錄》云「子弟固欲其佳﹐然不佳者﹐亦未必無用處也。元丰二年﹐秋冬之交﹐東坡下禦史獄﹐天下之士痛之﹐環視而不敢救﹔時張安道致政在南京﹐乃憤然上疏﹐欲附南京遞﹐府官不敢受﹐乃令其子恕持至登聞鼓院投進。恕素愚懦﹐徘徊不敢投。其後東坡出獄﹐見其副本﹐因吐舌色動久之。人問其故﹐東坡不答。後子由亦見之﹐云﹕『宜吾兄之吐舌也﹐此事正得張恕力。』或問其故﹐子由曰﹕『獨不見鄭崇之救蓋寬饒乎﹖其疏有云﹕上無許史之屬﹐下無金張之托。此語正是激宣帝怒爾。且寬饒正以犯許史輩有此禍﹐今乃再訐之﹐是益其怒也。且東坡何罪﹐獨以名太髙﹐與朝廷爭勝耳﹔今安道之疏乃云﹕其文學實天下之奇才也。獨不激人主之怒乎﹖但一時急欲救之﹐故爲此言耳。』僕曰﹕『然則是時救東坡﹐宜爲何說﹖』先生曰﹕『但言本朝未嘗殺士大夫﹐今乃開端﹐則是殺士大夫自陛下始﹐而後世子孫因而殺賢士大夫﹐必援陛下以爲例。神宗好名而畏議﹐疑可以止之。』」

苕溪漁隱曰「東坡在禦史獄﹐獄吏問云﹕『《雙檜詩》﹕根到九泉無曲處﹐世間惟有蟄龍知。有無譏諷﹖』答曰﹕『王安石詩﹕天下蒼生待霖雨﹐不知龍向此中蟠。此龍是也。』吏亦爲之一笑。」

許彥周《詩話》云「東坡受知神廟﹐𨿽謫而實欲用之﹐東坡微解此意﹐論賈誼謫長沙事﹐蓋自況也。後作《神廟挽詞》云﹕『病馬空嘶櫪﹐枯葵巳怯霜。』此非深悲至痛﹐不能道此語。在元祐間﹐獲鬼章﹐作《告裕陵文》云﹕『將帥用命﹐爭酬未報之恩﹔神靈在天﹐難逃不漏之网。』後人輒謂其微文謗訕﹐天乎﹗寧有是哉﹖」

《司馬文正公日錄》云「熙寧三年三月春放榜﹐韓秉國﹑呂惠卿初考﹐阿時者皆在髙第﹐訐直者皆在下等﹔宋次道﹑劉貢父覆考﹐皆反之。吳衝卿﹑陳述古多從初考。葉祖洽策言﹕『祖宗多因循苟簡之致﹐陛下卽位﹐革而新之。』衝卿等奏從初考﹐李才元﹑蘇子瞻編排上官均第一﹐祖洽第二﹐陸佃第三。上令陳相面讀均祖洽策﹐擢祖洽第一。又問亻忠捲所在﹐亻忠者﹐佃捲號也﹐擢第三。子瞻退《擬進士對策》而獻之﹐且言﹕『祖洽詆祖宗以媚時君而魁多士﹐何以正風化﹖』」

苕溪漁隱曰「唐昌觀玉蕊﹑鶴林寺杜鵑﹐二花在唐時爲盛﹐名聞天下﹔玉蕊花尢有詞人賦詠﹐《唐百家詩選》載王建詩云﹕『一樹籠松玉刻成﹐飄廊點地色輕輕﹐女冠夜覓香來處﹐惟見階前碎月明。』《劇談錄》云﹕『上都安樂坊唐昌觀﹐舊有玉蕊花﹐甚繁﹐每發若瑤林瓊樹。元和中﹐春物方盛﹐車馬尋玩者相繼。忽一日﹐有女子年可十七八﹐衣綠繡衣﹐乘馬﹐峨髻雙鬟﹐無簪珥之飾﹐容色婉約﹐迥出於眾﹔﹝「迥」字原無﹐今據宋本﹑徐鈔本校補。﹞從以二女冠﹐三小僕。旣下馬﹐以白角扇障面﹐直造花所﹐佇立良久﹐令小僕取花數枝而出﹐將乘馬回﹐謂女冠曰﹕曩有玉峯之約﹐自此可以行矣。時觀者如堵﹐皆見舉轡百步﹐有輕風擁塵﹐隨之而去﹐須臾塵滅﹐望之已在半天﹐方悟神仙之遊。』劉賓客有詩云﹕『玉女來看玉樹花﹐異香先引七云車﹐攀枝弄雪時回首﹐驚怪人間日易斜。』《續仙傳》云﹕『鶴林寺有杜鵑花﹐寺僧相傳云﹕貞元中﹐﹝「貞」原作「正」﹐避宋諱﹐徐鈔本作「貞」﹐今據攺。﹞外國僧自天臺缽中以藥養其根﹐來植此寺。人或見女子﹐紅裳艷色﹐遊於花下﹐俗傳花神也。一日﹐周寶謂殷七七曰﹕鶴林寺花﹐天下奇絕﹐嘗聞汝能開頃刻花﹐﹝「嘗」原作「常」﹐今據宋本﹑徐鈔本校攺。﹞此花可副重九乎﹖曰﹕可也。乃前二日往鶴林寺宿﹐中夜﹐女子來謂七七曰﹕妾爲上蒼所命﹐下司此花﹐非久卽歸閬苑﹐今爲道者開之。來日﹐寺僧訝花漸拆﹐至九日爛熳。後經兵火﹐其花遂亡﹐信歸閬苑矣。』余求之唐人詩集﹐寂無詠此花者﹐惟東坡守錢塘﹐《觀菩提寺南漪堂杜鵑花》云﹕『南漪杜鵑天下無﹐披香殿上紅氍毺﹐鶴林兵火眞一夢﹐不歸閬苑歸西湖。』又《和述古冬日牡丹》云﹕『當時只道鶴林仙﹐能遣秋花發杜鵑﹐﹝「花」原作「光」﹐今據宋本﹑徐鈔本校攺。﹞誰信詩能回造化﹐直教霜枿放壽妍。』又云﹕『安得道人殷七七﹐不論時節遣花開。』皆用此故事也。余嘗謂小說載事﹐好爲附會﹐以聳動人觀聽﹐使讀之者忘倦﹐每竊疑之。凡言花卉﹐必須附會以婦人女子﹐如玉蕊花則言有仙女來遊﹐杜鵑花則言有女子司之﹔又《摭遺》云﹕『蜀州郡閣有紅梅數株﹐方盛開﹐有二婦人﹐髙髻大袖﹐倚欄而觀﹐題詩於壁曰﹕南枝向暖北枝寒﹐一種春花有兩般﹐憑仗髙樓莫吹笛﹐大家畱取倚欄看。詩思淸麗﹐豈非神仙乎﹖』又《龍城錄》云﹕『隋開皇中﹐趙師雄遷羅浮﹐一日天寒﹐日暮﹐於松竹林間見美人﹐淡妝素服出遊﹐時已昏黑﹐殘雪未消﹐月色微明﹐師雄與語﹐言極淸麗﹐芳香襲人﹐因與之叩酒家共飲﹔少頃﹐一綠衣童來歌舞﹐師雄醉寢﹐但覺風寒襲人﹔久之﹐東方已白﹐起視﹐乃在梅花樹下﹐上有翠羽﹐啾嘈相顧﹐月落參橫﹐但惆悵而已。』凡此之類﹐其言怪誕﹐無可考據﹐誠是虛撰﹐不足信矣。」

《藝苑雌黃》云「維揚后土祠﹐﹝「祠」原作「詞」﹐今據宋本校攺。﹞有瓊花﹐潔白而香﹐天下惟此一株﹐故好事者創亭於其側曰無雙。韓魏公詩﹕『維揚一株花﹐四海無同類。』蓋謂是也。比觀《晏元獻集》﹐有《翰林盛諫議借示揚州后土祠玉蕊花詩序》云﹕『此花因王禹偁更名瓊花。』案李善《文選注》﹕『瓊﹐赤玉也。』蓋王之誤﹐故《晏集》有《拒霜花詩》﹕『江城嘉號木芙蓉﹐金蕊瓊房綻蓼風。』又《紅梅花詩》﹕『巧綴雕瓊綻色絲﹐三千宮面宿胭脂。』又《紅蓼詩》﹕『絳英瓊粒傲霜前﹐冷落池臺亦自妍。』又《泛濠至祁氏園詩》﹕『素花皎霜雪﹐紅艷比琁瓊。』﹝「琁」原作「珤」﹐今據宋本校攺。﹞皆注云﹕『瓊﹐赤玉也。』其意蓋欲辧證世俗之謬。案許愼《說文》﹐亦以瓊爲赤玉﹐然瓊花之名﹐至今不攺﹐豈其相承之久歟﹖又王彥輔《麈史》云﹕『《說文》以瓊爲赤玉﹐比見人詠白物多用瓊﹐退之《雪詩》云﹕若非燖鵠鷺﹐定是屑瓊瑰。又有今朝踏作瓊瑤迹﹐爲有詩從鳳沼來等句。將別有所稽邪﹖豈用之不審也﹖』」

苕溪漁隱曰「東坡作《惠州白鶴新居上梁文》﹐敍幽居之趣﹐蓋以文爲戲﹐自此老啟之也。其後葉少蘊作《石林谷艸堂上梁文》﹐孫仲益作《西徐上梁文》﹐皆效其體格﹐然不能無優劣矣。余亦嘗效之﹐有云﹕『春風雨足﹐耕隴首之曉云﹔秋日鱸肥﹐釣波心之寒月。』」

苕溪漁隱曰「杜牧之《九日齊安登髙》云﹕『江涵秋影雁初飛﹐與客攜壺上翠微。』又有詩云﹕『煙深隋家寺﹐殷葉暗相照﹐獨佩一壺遊﹐秋毫泰山小。』東坡用其語作詩云﹕『明日南山春色動﹐不知誰佩紫微壺。』以牧之曾作中書舍人﹐故言紫微壺。又牧之詩﹕『何如釣船雨﹐篷底臥秋江。』又《憶齊安郡》云﹕『平生睡足處﹐云夢澤南州﹐一夜風欺竹﹐連江雨送秋。』東坡用其語作詩云﹕『客睡不妨船背雨。』又云﹕『平生睡足連江雨﹐盡日舟橫拍岸風。』」

苕溪漁隱曰「東坡守汝陰﹐作擇勝亭﹐以帷幕爲之﹐世所未有也。銘略云﹕『乃作斯亭﹐檐楹欒梁﹐鑿枘交設﹐合散靡常﹐赤油仰承﹐靑幄四張﹐我所欲往﹐十夫可將﹐與水升降﹐除地布牀。』又云﹕『豈獨臨水﹐無適不藏﹐春朝花郊﹐秋夕月場﹐無脛而趣﹐無翼而翔﹐敝又攺爲﹐其費易償﹐榜曰擇勝﹐名實允當。』觀此銘﹐則其制度亦可備見也。子由亦云﹕『子瞻爲汝陰守﹐以幄爲亭﹐欲往卽設﹐不常其處﹐名曰擇勝﹐爲作四言一章。轍愛其文﹐故繼之。』略云﹕『我兄和衝﹐塞剛立柔﹐親身如傳﹐苟完不求﹐山盤水嬉﹐習气未瘳﹐豈以吾好﹐而俾民憂﹐潁尾甚淸﹐潁曲孔幽﹐風有翠幄﹐雨有赤油﹐匪舟匪車﹐亦可相攸。』近時﹐吳傅朋以東坡此銘攺數字﹐更爲《擇勝閣銘》而書之﹐不知者乃以爲傅朋作﹐極可笑也。」

苕溪漁隱曰「呂丞相《跋杜子美年譜》云﹕『考其筆力﹐少而銳﹐壯而肆﹐老而嚴﹐非妙於文章﹐不足以至此。』余觀東坡自南遷以後﹐詩全類子美夔州以後詩﹐正所謂『老而嚴』者也。子由云﹕『東坡謫居儋耳﹐獨喜爲詩﹐精煉華妙﹐不見老人衰憊之气。』魯直亦云﹕『東坡嶺外文字﹐讀之使人耳目聰明﹐如淸風自外來也。』觀二公之言如此﹐則余非過論矣。」

苕溪漁隱曰「東坡作《膠西超然臺記》﹐其略云﹕『園之北﹐因城以爲臺者舊矣﹐稍葺而新之﹐時相與登覽﹐放意肆志焉。南望馬耳﹑常山﹐出沒隱見﹐若近若遠﹐庶幾有隱君子乎﹖而其東則盧山﹐秦人盧敖之所從遁也﹔西望穆陵﹐隱然如城郭﹐師尙父齊威公之遺烈﹐猶有存者﹔北俯濰水﹐慨然太息﹐思淮陰之功﹐而弔其不終。』此語蓋效習鑿齒之書﹐其後汪彥章作《京口月觀記》﹐又從而效之﹐造語皆可喜也。鑿齒《與弟祕書》云﹕『吾以去歲五月三日﹐來達襄陽﹐觸目悲感﹐略無歡情痛惻之事﹐故非書言之所能盡也。每定省家舅﹐從北門入﹐西望隆中﹐想臥龍之吟﹔東眺白沙﹐思鳳雛之聲﹔北臨樊墟﹐存鄧老之髙﹔南眷城邑﹐懷羊公之風﹔縱目檀溪﹐念崔徐之友﹔肆睇魚梁﹐追二徳之遠﹔未嘗不徘徊移日﹐惆悵極多﹐撫策躊躇﹐慨然而泣曰﹕若乃魏武之所置酒﹐孫堅之所隕斃﹐裴杜之故居﹐繁王之舊宅﹐遺事猶存﹐星列滿目﹐瑣瑣常流﹐碌碌凡士﹐焉足以感其方寸哉﹖』彥章《月觀記》云﹕『嘗與子四顧而望之﹕其東曰海門﹐鴟夷子皮之所從遁也﹔其西曰瓜步﹐魏佛貍之所嘗至也﹔若其北廣陵﹐則謝太傅之所築埭而居也﹔江中之流﹐則祖豫州之所擊楫而誓也﹔計其一時﹐英雄慷慨﹐憤中原之未復﹐反虜之未擒﹐欲吞之以忠義之气﹐𨿽狹宇宙而隘九州﹐自其胸中所積﹐亦江山有以發之。』」

《四六談麈》云「東坡嶺外歸﹐與人啟云﹕『七年遠謫﹐不意自全﹐萬里生還﹐適有天幸。』所襯字皆漢人語也。又《黃門謝復官表》云﹕『一毫以上﹐皆出於上恩﹔累歲偸安﹐有慚於公議。』『秋毫皆帝力也』﹐用張敖語。」

苕溪漁隱曰「東坡《祭徐君猷文》云﹕『平生仿佛﹐尙陳中聖之觴﹔厚夜渺茫﹐徒掛初心之劍。』因其姓而用事﹐尢爲中的。」

苕溪漁隱曰「《次韻沈長官詩》云﹕『莫道山中食無肉﹐玉池淸水自生肥。』《天慶觀乳泉賦》云﹕『鏘瓊佩之落谷﹐灩玉池之生肥。』《澄邁驛通潮閣詩》云﹕『杳杳天低鶻沒處﹐靑山一發是中原。』《伏波將軍廟碑》有云﹕『南望連山﹐若有若無﹐杳杳一發耳。』皆兩用之﹐其語倔奇﹐蓋得意也。」

東坡《泗州大聖傳》云「『和尙﹐何國人也。』﹝「何」原作「河」﹐今據宋本﹑徐鈔本校攺﹐下同。﹞又曰﹕『世莫知其所從來﹐不知何國人也。』近讀《隋書西域傳》乃有何國。余在惠州﹐忽被命謫儋耳﹐太守方子容自攜告身來﹐且語余曰﹕『此固前定﹐無可恨。吾妻沈﹐素事僧伽謹甚﹐一夕夢和尙告別﹐沈問所往﹐答云﹕當與蘇子瞻同行﹐後七十二日當有命。今適七十二日矣﹐豈非前定乎﹖』予以謂事之前定者﹐不待夢而知﹔然予何人也﹐而和尙辱與同行﹐得非夙世有少緣契乎﹖」苕溪漁隱曰「參寥有詩志此事云﹕『臨淮大士亦無私﹐應物長於險處施﹐親護舟航渡南海﹐知公盛徳未全衰。』」

苕溪漁隱曰「子由《古史》云﹕『二世屠戮諸公子殆盡﹐而後授首於劉項。』余按《史記》﹐二世爲趙髙所殺﹐子嬰立﹐降漢王﹐漢王以屬吏﹐項王至斬之。則授首於劉項者﹐乃子嬰﹐非二世也。又云﹕『陸遜之於孫權﹐髙熲之於隋文﹐言聽計從﹐致君於王伯矣﹐而忮心一起﹐二臣不得其死﹐可不哀哉﹗』余按《吳志》﹐陸遜上疏諫孫權﹐不宜易太子﹐權不聽﹐因憤恚卒。又按《北史》﹐煬帝以髙熲謗訕朝政﹐誅之。二人非孫權﹑隋文所殺﹐其抵牾如此。子由譏司馬遷作《史記》﹐淺近而不學﹐疏略而輕信﹐故因遷之舊而作《古史》﹐乃反若是﹐寧不畏後人之譏乎﹗」

蘇少公云「吾兄子瞻﹐謫居儋耳﹐瓊州進士姜唐佐往從之遊﹐气和而言道﹐有中州士人之風﹐子瞻愛之﹐贈之詩曰﹕『滄海何曾斷地脈﹐白袍端合破天荒。』且告之曰﹕『子異日登科﹐當爲子成此篇。』君遊廣州州學﹐有名學中﹐崇寧二年正月﹐隨計過汝陽﹐以此句相示﹐時子瞻之喪再逾歲矣﹐覽之流涕。念君要能自立﹐而莫與終此詩者﹐乃爲足之﹐云﹕『生長茅間有異芳﹐風流稷下古諸姜。適從瓊管魚龍窟﹐秀出羊城翰墨場。滄海何曾斷地脈﹐白袍端合破天荒。錦衣今日千人看﹐始信東坡眼力長。』」苕溪漁隱曰「《冷齋夜話》載此句﹐乃云﹕『滄海何曾斷地脈﹐朱崖從此破天荒。』遂以姜唐佐爲朱崖人﹐附會爲說﹐今當以子由詩爲正也。」

《復齋漫錄》云「子瞻﹑子由門下客最知名者﹐黃魯直﹑張文潛﹑晁無咎﹑秦少遊﹐世謂之四學士。至若陳無己﹐文行𨿽髙﹐以晚出東坡門﹐故不及四人之著。故無己作《佛指記》云﹕『余以詞義名次四君﹐而貧於一代』是也。而無咎詩云﹕『黃子似淵明﹐城市亦復眞﹔陳君有道澤﹐化行閭井淳﹔張侯公瑾流﹐英思春泉新﹔髙才更難及﹐淮海一髯秦。』當時以東坡爲長公﹐子由爲少公﹐無己《答李端叔書》云﹕『蘇公之門有四客人﹕黃魯直﹑秦少遊﹑晁無咎﹐則長公之客也﹔張文潛則次公之客也。』然而四客各有所長﹐魯直長於詩詞﹐秦﹑晁長於議論﹐魯直《與秦覯書》曰﹕﹝「覯」原作「觀」﹐今據宋本校攺。﹞『庭堅心醉於《詩》與《楚辭》﹐似若有得﹔至於議論文字﹐今日乃當付之少遊及晁﹑張﹑無己﹐足下可從此四君子一一問之。』其後張文潛《贈李徳載詩》亦云﹕『長公波濤萬頃海﹐少公峭拔千尋麓﹐黃郎蕭蕭日下鶴﹐陳子峭峭霜中竹﹐秦文倩麗紓桃李﹐晁論嶸崢走珠玉。』乃知人才各有所長﹐𨿽蘇門不能兼全也。」

《復齋漫錄》云「張蕓叟詩﹕『夕陽牛背無人臥﹐帶得寒鴉兩兩歸。』與東坡所記蘇叔黨詩﹕『葉隨流水歸何處﹐牛載寒鴉過別村。』下句與張相合。」

《東臯雜錄》云「李廌方叔《祭東坡》云﹕『道大不容﹐才髙見忌。皇天后土﹐明一生忠義之心﹔名山大川﹐還千古英靈之气。』」卷第三十一卷

第三十一

山谷上

山谷云「八月十七日﹐與諸生步自永安城﹐入張寬夫園待月﹐以金荷葉酌客﹐客有孫叔敏善長笛﹐連作數曲。諸生曰﹕『今日之會樂矣﹐不可以無述。』因作此曲記之﹐文不加點﹐或以爲可繼東坡《赤壁之歌》。云﹕『斷虹霽雨﹐淨秋空﹐山染修眉新綠。桂影扶疏﹐誰便道今夕淸輝不足。萬里靑天﹐嫦娥何處﹐駕此一輪明玉。寒光零亂﹐爲人偏照醽醁。年少隨我追涼﹐晚城幽徑﹐繞芳園森木。共倒金荷家萬里﹐難得樽前相屬。老子平生﹐江南江北﹐最愛臨風曲。孫郎微笑﹐生來聲噴霜竹。』」苕溪漁隱曰「山谷謂此詞可繼東坡《赤壁之歌》﹐余故列東坡之詞於左方﹕『大江東去﹐浪淘盡千古風流人物。故壘西邊﹐人道是三國周郎赤壁。亂石穿空﹐驚濤拍岸﹐捲起千堆雪。江上如畫﹐一時多少豪傑。遙想公瑾當年﹐小喬初嫁了﹐雄姿英發。羽扇綸巾﹐談笑間﹐檣櫓灰飛煙滅。故國神遊﹐多情應笑我﹐早生華髮。人生如夢﹐一樽還酬江月。』」

苕溪漁隱曰「余讀《豫章先生傳》云﹕『公嘗遊灊皖﹐﹝「灊」字原脫﹐今據宋本﹑明鈔本校補。﹞樂山谷寺石牛洞之林泉﹐因自號山穀道人﹐天下皆稱曰山谷﹐而不名字﹐以配東坡云。』」

《復齋漫錄》云「無已呼山谷爲金華仙伯﹐故《題李白眞詩》﹕『金華仙伯哦七字﹐好事不復千金模。』蘇養直詩亦云﹕『但見金華仙伯語﹐筆端丘壑飽經心。』」苕溪漁隱曰「葛洪《神仙傳》云﹕『皇初平年十五﹐家使牧羊。有道士見其良謹﹐將至金華山石室中。其兄初起入山索之﹐累年不得。後隨一道士歸﹐初起見而問曰﹕羊何在﹖初平曰﹕近在山東。兄往見白石﹐初平叱之﹐白石皆起爲羊。後易姓爲赤松子。』不知無己呼魯直爲金華仙伯﹐若取其同姓﹐皇固非黃矣。」

《復齋漫錄》云「山谷謫涪州別駕﹐因自號涪翁。按《益部耆舊傳》﹕『廣陵有老翁﹐釣於涪水﹐自號涪翁。』然則涪翁之稱﹐古有之矣。」苕溪漁隱曰「《後漢逸民傳》云﹕『初﹐父老不知何出﹐常漁釣於涪水﹐人因號涪翁。』《復齋》不取於此﹐乃取《益部耆舊傳》﹐以爲異書邪﹖」

苕溪漁隱曰「魯直以雙井茶送孔常父﹐常父答詩﹐有『煎點徑須煩綠珠』之句﹐因戲答云﹕『知公家亦闕掃除﹐但有文君對相如﹐政當爲公乞如願﹐作書遠寄宮亭湖。』《錄異傳》云﹕『廬陵歐陽明﹐道彭蠡﹐以船中所有投湖中﹐云以爲禮。積數年復過﹐有數吏來候明云﹕靑洪君相邀。且曰﹕感公有禮﹐且厚遺公﹐願勿取﹐獨求如願耳。明旣見﹐遂求如願。如願者﹐靑洪君婢也。明將歸﹐所願輒得﹐數年大富。』」

東坡云「眼惡剔抉﹐齒便嗽潔﹐治眼如治民﹐治齒如治軍﹐治民如曹參之治齊﹐治軍如商鞅之治秦﹕此語本出魯直云。」

《呂氏童蒙訓》云「作文必要悟入處。悟入必自工夫中來﹐非僥幸可得也。如老蘇之於文﹐魯直之於詩﹐蓋盡此理也。」

苕溪漁隱曰「前輩譏作詩多用古人姓名﹐謂之點鬼簿。其語𨿽然如此﹐亦在用之何如耳﹐不可執以爲定論也。如山谷《種竹》云﹕『程嬰杵臼立孤難﹐伯夷叔齊貪薇瘦。』《接花》云﹕﹝「接」原作「梅」﹐今據宋本校攺。﹞『雍也本犁子﹐仲由元鄙人。』﹝宋本﹑明鈔本此下有「此𨿽多用」四字。﹞善於比諭﹐何害其爲好句也。」

《冷齋夜話》云「徐師川言﹕『予於東坡﹑山谷﹑瑩中三君子﹐但知敬畏者﹐然其瑕疵﹐予能笑之。如東坡議論諫諍﹐眞所謂殺身成仁者也﹐其視死生如旦暮﹐不爾安能爲哉﹗而反欲學長生不死。山谷赴官姑熟﹐旣至﹐未視事﹐聞當罷去﹐俯就之﹐七日符至乃去﹐問其故﹐曰﹕不爾﹐無舟吏可還。士之進退﹐本末欲分明﹐不可苟也﹐豈以舟吏爲累哉﹖瑩中大節昭著﹐其能必行其志者﹐視爵祿如糞土﹐然時時對日者談命﹐此皆顚倒也。吾故得而笑之。』」

苕溪漁隱曰「魯直少喜學佛﹐遂作《發願文》云﹕『今日對佛發大誓﹐願從今日盡未來世﹐不復淫欲飲酒食肉﹐設復爲之﹐當墮地獄﹐爲一切眾生代受其苦。』可謂能堅忍者也。其後悉毀禁戒﹐無一能行之﹐於詩句中可見矣。以《酒渴愛江淸》作五詩﹐其一云﹕『廖侯勸我酒﹐此亦雅所愛。中年剛制之﹐常懼作災怪。連臺盤拗倒﹐故人不相貸。誰能知許事﹐痛飲且一快。』《嘲小徳》云﹕『中年舉兒子﹐漫種老生涯。學語囀春鳥﹐塗窗行暮鴉。欲嗔主母惜﹐稍慧女兒誇。解著《潛夫論》﹐不妨無外家。』《謝榮緒割獐見貽二首》云﹕『何處驚麇觸禍機﹐煩公遣騎割鮮肥﹐秋來多病新開肉﹐糲飯寒葅得解圍。』『二十餘年枯淡過﹐病來箸下劇甘肥﹐果然口腹爲災怪﹐夢去呼鷹雪打圍。』《傳》云﹕『飲食男女﹐人之大欲存焉。』若戒之則誠難﹐節之則爲易﹐乃近於人情也。《東臯雜錄》云﹕『魯直《嘲小徳》有學語春鶯囀﹐書窗秋雁斜﹐後攺曰﹕學語囀春鳥﹐塗窗行暮鴉。以是知詩文不厭攺也。』」

苕溪漁隱曰「《題磨崖碑後詩》云﹕『事有至難天幸耳﹐上皇跼蹐還京師﹐內間張后色可否﹐外間李父頤指揮﹐南內淒涼幾苟活﹐髙將軍去事尢危。臣結《春秋》二三策﹐臣甫《杜鵑》再拜詩﹐安知忠臣痛至骨﹐後世但賞瓊琚詞。』觀詩意皆是言明皇末年事。余以《唐史》考之﹐明皇幸蜀還﹐居興慶宮﹐李輔國遷之西內﹐居甘露殿﹐繼流髙力士於巫州。詩雲南內﹐誤矣。又以《元結本傳》及《元次山集》考之﹐但有《時議》三篇﹐指陳時務而已﹐初無一言以及明皇﹑肅宗父子間﹐不知魯直所謂『臣結《春秋》二三策』者﹐更別出何書也。魯直以此配『臣甫《杜鵑》再拜詩』﹐子美《杜鵑詩》﹐正爲明皇遷居西內而作﹐則次山『《春秋》二三策』﹐亦當如《杜鵑詩》有爲而言﹔若以《時議》三篇爲是﹐則事無交涉﹐乃誤用也。或云﹐魯直蓋用《孟子》『吾於《武成》取二三策』之語﹐然於元結果何預焉。如《顏魯公湖州放生池碑》﹐載其《上肅宗表》云﹕『一日三朝﹐大明天子之孝﹐問安視膳﹐不攺家人之禮。』東坡謂魯公知肅宗有愧於此乎﹖孰謂公區區於放生哉﹖此事若用之﹐卻爲親切。」

《復齋漫錄》云「韓子蒼言張文潛集中﹐載《中興頌詩》﹐疑秦少遊作﹐不惟浯溪有少遊字刻﹐兼詳味詩意﹐亦似少遊語也。此詩少遊號傑出﹐第『玉環妖血無人掃』之句爲病。蓋李遐周詩云﹕『若逢山下鬼﹐環上系羅衣。』貴妃之死﹐髙力士以羅巾縊焉﹐非死兵刃也。然余以杜詩有『血污遊魂歸不得』之語﹐亦指妃子﹐張蓋本杜也。」苕溪漁隱曰「余遊浯溪﹐觀磨崖﹐碑之側有此詩刻石﹐前云﹕『《讀中興頌》﹐張耒文潛』﹐後云﹕『秦觀少遊書』。當以刻石爲正﹐不知子蒼亦何所據而言邪﹖」

《東臯雜錄》云「《中興頌》刻南崖﹐石可鑑江之南北數里﹐﹝「可」字原脫﹐今據宋本校補。﹞艸木人物﹐毫髮畢見。僧云﹕『昔有人鑿取去﹐行數驛﹐夢山神追取﹐卽載還﹐龕置崖上﹐但方二尺許爾。』余偶命從者洗其旁二丈餘﹐皆光瑩可鑑﹐僧驚云﹕『未見也。』」﹝宋本﹑明鈔本「未」上有「頃」字。﹞

苕溪漁隱曰「吾鄕乳溪有石崖﹐亦光能鑑物﹐與浯溪崖石政相類﹐人因呼爲石照。蘇黃門嘗題詩云﹕『雲開石照政新磨﹐鳥度猿攀野老過﹐忽見塵容應笑我﹐年來底事白須多。』」

苕溪漁隱曰「予官閩中﹐見其風俗﹐呼父爲郎罷﹐呼子爲囝。顧況有詩云﹕『郎罷別囝﹐囝別郎罷﹔及至黃泉﹐不得在郎罷前。』乃知顧況用此方言也。山谷《送秦少章往余杭從蘇公詩》﹕『斑衣兒啼眞自樂﹐從師學道也不惡﹔但使新年勝故年﹐卽如常在郎罷前。』唐子西詩﹕『兒餒嗔郎罷。』皆用顧況語也。」

《復齋漫錄》云「《題子美浣花圖》云﹕『鄰家有酒邀皆去﹐得意魚鳥來相親。』按《世說》﹕『簡文入華林園﹐曰﹕會心處不必在遠﹐翛然林水﹐便自有濠濮間趣﹐覺鳥獸禽魚﹐自來親人。』又《贈晁無咎詩》﹕『雞蘇胡麻畱渴羌﹐不應亂我官焙香。』按《拾遺記》﹕『晉有羌人姚馥﹐字世芬﹐充圉人﹐每醉中好言王者興亡事﹐但言渴於酒﹐羣輩呼爲渴羌也。』」

苕溪漁隱曰「《眞誥》云﹕『昔有傅先生者﹐其少好道﹐入焦山石室中﹐積七年﹐而太極老君詣之﹐與之木鉆﹐使穿一石盤﹐厚五尺許﹐云﹕穿此盤﹐便當得道。其人乃晝夜穿之﹐積四十七年﹐鉆盡石穿﹐遂得神丹﹐乃升太淸。』故《觀伯時畫馬詩》云﹕『木穿石盤未渠透﹐坐窗不遨令人瘦。』卽前事也。《北史》云﹕『齊髙歡在勅勒川﹐命斛律明月奏琵琶﹐作歌﹐應詔曰﹕勅勒川﹐陰山下﹐天似穹廬﹐籠罩四野。天蒼蒼﹐沙茫茫﹐風吹艸低見牛羊。』故《題陽關圖詩》云﹕『想得陽關更西路﹐北風低艸見牛羊。』此語殊有所本也。」

苕溪漁隱曰「《筆談》云﹕『嘉祐中﹐揚州有一珠甚大﹐天晦多見﹐初出於天長縣陂澤中﹐後轉入甓社湖﹐又後乃在新開湖中﹐凡十餘年﹐﹝「十」原作「千」﹐今據宋本校攺。﹞居民行人﹐常常見之。余友人書齋在湖上﹐一夜忽見其珠其近﹐初微開其房﹐光自吻中出﹐如橫一金綫﹔俄頃忽張殼﹐其大如半席﹐殼中白光如銀珠﹐大如拳﹐爛然不可正視﹐十餘里間﹐林木皆有影﹐如初日所照﹐遠處但見天赤如野火﹐倏然遠去﹐其行如飛﹐浮於陂中﹐﹝「陂」原作「波」﹐今據宋本﹑明鈔本校攺。﹞杳杳如日。古有明月之珠﹐此珠色不類月﹐熒熒有芒焰﹐殆類日光。崔伯易嘗爲《明珠賦》﹔伯易髙郵人﹐蓋嘗見之。近歲不復出﹐不知所往。樊良鎭正當珠往來處﹐行人至此﹐往往維舟數宵以待現﹐名其亭爲玩珠。』又《文昌雜錄》云﹕『禮部李侍郎說﹐祕書少監孫莘老﹐莊居在髙郵新開湖邊。一夕陰晦﹐莊客報湖中珠見﹐與數人同行小艸徑中﹐至水際﹐見微有光彩﹐俄而明如月﹐陰霧中人面相睹。忽見蚌蛤如蘆席大﹐一殼浮水上﹐一殼如帆狀﹐其疾如風。舟子飛小艇競逐之﹐終不可及﹐旣遠乃沒。故呈孫莘老詩云﹕甓社湖中有明月﹐淮南艸木借光輝﹐故應剖蚌登王府﹐不若含沙弄夕霏。莘老又是髙郵人﹐用此事以擬之﹐大爲切當。』」

《復齋漫錄》云「自賀方回爲《靑玉案》詞﹐山谷尢愛之﹐故作小詩以紀之。及謫宜州﹐山谷兄元明和以送之﹐云﹕『千峯百嶂宜州路﹐天黯淡﹐知人去。曉別吾家黃叔度﹐弟兄華發﹐舊山修水﹐異日同歸處。尊罍飲散長亭暮﹐別語丁寧不成句﹐已斷離腸知幾許。水村山館﹐酒醒無寐﹐滴盡空階雨。』山谷和云﹕『煙中一綫來時路﹐﹝「時」原作「如」﹐今據宋本﹑明鈔本校攺。﹞極目送﹐歸鴻去。一曲《陽關》云外度﹐山胡聲轉﹐子規言語﹐正是愁人處。別恨朝朝連暮暮﹐憶我當筵醉時句﹐度水穿雲心已許﹐晚年光景﹐小窗南浦﹐共捲西山雨。』洪覺範和云﹕『綠槐煙柳長亭路﹐恨耿耿﹐分離去。日永如年愁難度﹐髙城回首﹐暮雲遮盡﹐目斷人何處。解鞍旅捨天將暮﹐暗憶丁寧千萬句﹐一寸危腸情幾許。薄龕孤枕﹐夢回人靜﹐徹曉瀟瀟雨。』」

《復齋漫錄》云「唐朱晝《喜陳懿老至詩》云﹕『一別一千日﹐一日十二憶﹐苦心無閒時﹐今日見三色。』乃知山谷『五更歸夢三千里﹐一日思親十二時』之句取此。」

苕溪漁隱曰「《水仙花詩》云﹕『借水開花自一奇﹐水沈爲骨玉爲肌﹐暗香已壓酴醿倒﹐只愧寒梅無好枝。』第水仙花初不在水中生﹐𨿽欲形容水字﹐卻反成語病。」

山谷云「野人采鄭花以染黃﹐不借礬而成色﹐故名山礬。海岸孤絕處補陀山﹐澤者以謂小白花﹐予疑卽此花爾﹐不然﹐何以觀音老人端坐不去邪﹖」苕溪漁隱曰「余閱《華嚴經合論》云﹕『觀世音住居補陀洛迦。』注云﹕『小白華山﹐觀世音菩薩居之﹐爲諸菩薩說《慈悲經》﹐此山多有小白花甚香。』山谷所言﹐卽此事也。」

《藝苑雌黃》云「種竹者多用辰日﹐山谷所謂『根須辰日斷﹐筍看上翻成』是也。又用臘月﹐杜陵所謂『東林竹影薄﹐臘月更須栽』是也。非此時移之﹐多不活。惟五月十三日﹐古人謂之竹醉日﹐栽竹多茂盛。按《筍譜》云﹕『民間說竹有生日﹐卽五月十三日也。移竹宜用此日。或陰雨土虛﹐則鞭行﹐明年筍莖交出。』故晏元獻詩云﹕『苒苒渭濱族﹐蕭蕭崖外姿﹐如能樂封殖﹐何必醉中移。』宋景文詩云﹕『除地墻陰植翠筠﹐纖莖潤葉與時新﹐賴逢醉日終無損﹐正似得全於酒人。』黃元明詩云﹕『夏栽醉竹餘千个﹐春糞辰瓜滿百區。』」

《復齋漫錄》云「諺云﹕『情人眼裏有西施。』又云﹕『千里寄鵝毛﹐物輕人意重。』皆鄙語也。山谷取以爲詩﹐故《答公益春思》云﹕『艸茅多奇士﹐蓬蓽有秀色﹐西施逐人眼﹐稱心最爲得。』《謝陳適用惠紙》云﹕『千里鵝毛意不輕。』」卷第三十二卷

第三十二

山谷下

苕溪漁隱曰「零陵郡澹山巖﹐秦周貞實之舊居。余往歲嘗遊之﹐因見李西臺﹑黃太史詩刻﹐愛其詞翰雙美﹐因拓墨本以歸﹐眞佳玩也。西臺詩石刻漫滅﹐九字不可辧﹐因闕之﹐詩云﹕『常思羽衣人﹐宅此巖崖傍。��通大道﹐玄關掩中黃。古朴宮殿�﹐偃亞松桂香。洞戶漏夕月﹐木罅生�陽。疊齒上層巓﹐露井連曲房。斷壁橫廣幕﹐矗石排吟�。蟄痕燕穴空﹐乳澑虯鱗張。淸泉弄春�﹐靈艸經冬芳。自笑老倒容﹐誰�刀圭霜。金版佩上籍﹐玉音歌洞章。��夜森立﹐絳節朝飛揚。咫尺仙路髙﹐喧囂機世忙。浮埃走車馬﹐奔迸多事場。眞地擁煙霞﹐根本無爲鄕。不到久嘆息﹐一來徒悲傷。但聽鏗華鐘﹐所得心耳涼。』太史詩二首﹐其一云﹕『去城二十五里近﹐天與隔斷俗子塵。春蛙秋蠅不到耳﹐夏涼冬暖總宜人。巖中淸磬僧定起﹐洞口綠樹仙家春。惜哉此山世未顯﹐不得雄文鑱翠瑉。』其二云﹕『澹山澹姓人安在﹐徵君避秦亦未歸。石門竹徑幾時有﹐瑤臺瓊室至今疑。洞中明潔坐十客﹐亦可呼樂醉舞衣。閬州城南果何似﹐永州澹巖天下稀。』」

六一居士云「余嘗與蔡君謨論書﹐以爲書之盛﹐莫盛於唐﹐書之廢﹐莫甚於今。余之所錄﹐如於頔﹑髙駢﹐下至楷書手陳遊環等皆有之。蓋唐之武夫悍將﹐曁楷書手輩﹐字皆可愛。今文儒之盛﹐其書屈指可數者無三四人﹐非皆不能﹐忽不爲耳。」

苕溪漁隱曰「本朝能書者﹐有李西臺﹑宋宣獻。﹝「獻」原作「猷」﹐今據宋本校攺。﹞東坡謂﹕『李俗而宋寒﹐殆是浪得名。』又謂﹕『建中書𨿽可愛﹐終可鄙﹔𨿽可鄙﹐終不可棄。』余於西臺書不多見﹐獨見其永州澹山巖詩﹐淸勁簡遠﹐不減晉唐間人書﹐則東坡之論有不然者矣。惟六一居士云﹕『五代之際有楊少師﹐建隆已後稱李西臺﹐二人筆法不同﹐而書名爲一時之絕。』山谷云﹕『李西臺出羣拔萃﹐肥不剩肉﹐如世間美女﹐丰肌而神气淸秀者。』﹝「肌」原作「肥」﹐今據宋本﹑明鈔本校攺。﹞則二公之論得之矣。山谷《因李君貺借示其祖西臺艸聖並書賦詩》云﹕『當時髙蹈翰墨場﹐江南李氏洛下楊﹐二人歿後數來者﹐西臺惟有尙書郎。篆科艸聖凡幾家﹐奄有漢魏跨兩唐。紙摹石鏤多仿佛﹐曾未得似君家藏。側理數幅冰不及﹐字體欹傾墨猶濕。明窗棐幾開卷看﹐坐客失牀皆起立。新春一聲雷未聞﹐何得龍蛇巳驚蟄。仲將伯英無後塵﹐邇來此公下筆親﹐使之早出見李衛﹐不獨右軍能逼人。』山谷此詩許可如此﹐眞不虛美矣。余素未曾見宣獻書﹐不知其果如何﹐但山谷云﹕『近世士大夫書﹐當有古人法度﹐惟宋宣獻公耳。能用徐季海書意﹐莫年擺落右軍父子規模﹐自成一家﹐當無遺恨矣。又其書淸瘦而不弱﹐亦古人所難。』則坡谷之論﹐異同如此。余欲折衷之﹐﹝宋本﹑明鈔本「余」下有「每」字。﹞以未見其書﹐故不敢爾。東坡云﹕『歐陽文忠公論蔡君謨書﹐獨步當世﹐此爲至言。君謨行書第一﹐小楷第二﹐艸書第三﹐就其所長而求其所短﹐大字爲少疏也。天資旣髙﹐又輔以篤學﹐其獨步當世﹐宜哉。近世論君謨書者﹐頗有異論﹐故特爲明之。』山谷云﹕『蔡君謨行書簡札﹐甚秀麗可愛﹔至於作艸﹐自云得蘇才翁屋漏法﹐令人不解。』又云﹕『頃年觀廟堂碑摹本﹐竊怪虞永興名浮於實﹐及見舊刻﹐方知永興得智永筆法爲多﹔又知蔡君謨眞行簡札﹐能入永興之室也。邇來士大夫﹐惟荊公書有古人气質﹐而不端正﹐然筆間甚逸。士大夫學荊公書﹐但爲橫風疾雨之勢﹐至於不著繩尺﹐而有魏晉間風气﹐不復仿佛。嘗觀王濛書﹐想見其人秀整﹐所謂毫髮無遺恨者。荊公嘗自言學濛書。』東坡《賦孫莘老墨妙亭詩》云﹕『徐家父子亦秀絕﹐字外出力中藏稜。』山谷云﹕『書家論徐會稽筆法﹕怒猊抉石﹐渴驥奔泉。以余觀之﹐誠不虛語。如季海少令韻勝﹐則與稚恭並驅爭先可也。季海長處﹐正是用筆勁正而心圓。若論工不論韻﹐則王著優於季海﹐季海不下子敬﹔若論韻勝﹐則右軍大令之門﹐誰不服膺。往時觀怒猊抉石﹑渴驥奔泉之論﹐茫然不知是何等語﹐老年乃於季海書中見之﹐如觀人眉目也。三折肱知爲良醫﹐誠然哉。季海暮年乃更擺落王氏規摹﹐自成一家﹐所謂盧蒲嫳其發甚短而心甚長﹐惜乎﹐當時君子﹐莫能以短兵伐此老賊也。前朝翰林侍書王著﹐筆法圓勁﹐今所藏《樂毅論》﹑周興嗣《千字文》﹐皆著書墨迹﹐此其長處﹐不減季海﹐所乏者韻爾。沈傳師《道林嶽麓寺詩》﹐字勢豪逸﹐眞復奇倔﹐所恨工巧太深耳﹔少令巧拙相半﹐使子敬復生﹐不過如此。』東坡蓋學徐浩書﹐山谷蓋學沈傳師書﹐皆靑過於藍者﹔然二公深諱之。故東坡云﹕『見歐陽叔弼云﹕余書大似李北海。余亦自覺其如此﹐世或謂似徐浩﹐非也。』山谷云﹕『予比來極愛顏魯公書﹐時時輒有其气骨﹐而人以爲殊未得其仿佛。寫我心耳﹐豈可謂眾目哉﹖』二公當時自言如此﹐自今觀之﹐人固不信也。山谷《跋東坡書》云﹕『如華嶽三峯﹐卓然參昴﹐𨿽造化之鑪錘﹐不自知其妙也。中年書圓勁而有韻﹐大似徐會稽﹔晚年沈著痛快﹐乃似李北海。此公天資解書﹐比之詩人﹐是李太白之流。士大夫學子瞻書﹐但臥筆取妍﹐至於老大精神﹐可與顏﹑楊方駕﹐則未之有也。』山谷自云﹕『余書姿媚而乏老气﹐自不足學﹐學者輒萎弱不能立筆。𨿽然﹐筆墨各系其人工拙﹐要須其韻勝耳。病在此處﹐筆墨𨿽工﹐終不近也。』」

六一居士云「石曼卿工於書﹐筆畫遒勁﹐體兼顏柳。」東坡言「蘇子美兄弟書俱秀俊。」山谷言「蘇才翁兄弟﹐皆喜作大字﹐筆力豪壯。」此三人亦近世能書者﹐恨未盡見之﹔獨見子美所書《嶽陽樓碑》﹐𨿽淸瘦勁健﹐然乏風韻﹐余不甚喜之。東坡云「近日米芾行書﹐王鞏小艸﹐亦頗有髙韻﹔𨿽不逮古人﹐亦必傳於世也。」山谷云「余嘗評米元章書﹐如快劍斫陣﹐彊弩射千里﹐所當穿徹﹔書家筆力﹐亦窮於此。然似仲由未見孔子時風气耳。祕閣續帖﹐劉無言箋題﹐便不類今人書﹐使之春秋髙﹐江東又出一羊欣﹑薄紹之矣。」余居苕溪﹐閱無言書多矣﹐晚年𨿽用筆圓熟﹐然乏秀气﹐殊不逮山谷之題評也。余今第取歐陽﹑蘇﹑黃之論﹐具著於篇﹔若古今諸家書評﹐世多有之﹐不復載之云。

苕溪漁隱曰「涪翁晚年﹐再遷宜州﹐道出祁陽﹐艸書靖節詩四首﹐『淸晨聞叩門﹐倒裳往自開』者﹐其一也﹔『棲棲失羣鳥﹐日暮猶獨飛』者﹐其二也﹔『昔欲居南村﹐非爲卜其宅』者﹐其三也﹔『春秋多佳日﹐登髙賦新詩』者﹐其四也﹕並鑱石於嘉會亭。余昔經由﹐摹得墨本﹐愛其筆法之妙﹐自成一家。涪翁嘗言﹕『元祐中﹐與子瞻﹑穆父飯寶梵僧捨﹐因作艸數紙﹐子瞻賞之不已﹐穆父無一言﹐問其所以﹐但云﹕恐公未見藏眞眞迹。庭堅心竊不平。紹聖貶黔中﹐得藏眞《自序》於石揚休家﹐諦觀數日﹐恍然自得﹐落筆便覺超異﹐回視前日所作﹐可笑也。然後知穆父之言不誣﹐且恨其不及見矣。』今祁陽艸聖﹐正是涪翁黔州以後作﹐誠佳絕也。東坡嘗跋之云﹕『曇秀來海上﹐見東坡﹐出黔安居士艸書一軸﹐問此書如何﹐東坡云﹕張融有言﹐不恨臣無二王法﹐恨二王無臣法。吾於黔安亦云然。他日﹐黔安見之﹐當捧腹軒渠也。』藏眞又有《千字文》眞迹﹐舊蓄於江南李氏﹐紙尾有後主錯金書﹐題云﹕『懷素僧艸聖。』戴叔倫詩云﹕『詭形怪狀翻合宜』﹐誠哉是言。其後﹐此眞迹又轉蓄於董令升家。紹興間﹐歸天上矣。桂林有此石刻﹐余嘗得摹本﹐因取古人書評疏於後。見東坡於此書﹐且褒且貶﹐深竊怪之。其言曰﹕『僧藏眞書七紙﹐開封王君鞏所藏。君侍親平涼﹐始得共一二﹐而兩紙在張鄧公家﹐其後馮公當世又獲其三﹐𨿽所從得者異﹐不可考﹐然筆勢奕奕﹐七紙意相屬也。君﹐鄧公外孫﹐而與當世相善﹐乃得而合之。余嘗愛梁武帝評書﹐善取物象﹔而此公尢能自譽﹐觀者不以爲過﹐信乎其書之工也。然其爲人倜儻﹐本不求工﹐而能工如此﹐如沒人之操舟﹐無意於濟否﹐是以覆卻萬變﹐而舉止自若﹐其近於道者邪。張長史艸書﹐頹然天放﹐略有點畫處﹐而意態自足﹐號稱神逸。』此其褒之也。又其詩云﹕『顚張醉素兩禿翁﹐追逐世好稱書工﹐何曾夢見王與鐘﹐妄自粉飾欺盲聾﹐有如市娼抹靑紅﹐妖歌嫚舞眩兒童。』此其貶之也。至於涪翁則云﹕『張長史書《郎官廳壁記》﹐楷法妙天下﹐故艸聖度越諸家﹐無轍迹可尋。懷素見顏尙書﹐道張長史書意﹐故獨入筆墨三昧。懷素艸工瘦﹐而長史艸工肥。瘦硬易作﹐肥勁難工﹐此兩人者﹐一代艸書之冠冕也。』詳味其言﹐眞確論矣。然二人艸聖之工﹐在當時已自李杜有歌詩推許之﹐不特後世也。謫仙《贈懷素艸書歌》云﹕『少年上人號懷素﹐艸書天下稱獨步﹐墨池飛出北溟魚﹐筆鋒殺盡中山兔。八月九月天气涼﹐酒徒辭客滿髙堂﹐箋麻素絹排數箱﹐宣州石硯墨色光。吾師醉後倚繩牀﹐須臾掃盡數千張﹐飄風驟雨驚颯颯﹐落花飛雪何茫茫。起來向壁不停手﹐一行數字大如斗﹐恍惚如聞神鬼驚﹐時時只見龍蛇走。左盤右蹙如驚電﹐狀同楚漢相攻戰﹐湖南七郡凡幾家﹐家家屏障書題徧。王逸少﹐張伯英﹐古來幾許浪得名﹖張顚老死不足數﹐我師此藝不師古。古來萬事貴天生﹐何必要公孫大娘《渾脫》舞。』少陵《因殿中楊監見示張長史艸書圖賦詩》云﹕『斯人已云亡﹐艸聖祕難得。及玆煩見示﹐滿目一淒惻﹐悲風生微綃﹐萬里起古色。鏘鏘鳴玉動﹐落落羣松直。連山蟠其間﹐溟漲與筆力。有練實先書﹐臨池眞盡墨。俊拔爲之主﹐暮年思轉極。未知張王后﹐誰並百代則﹖嗚呼東吳精﹐旭﹐蘇州人也。逸气感淸識。楊公拂篋笥﹐舒捲忘寢食。念昔揮毫端﹐不得觀酒徳。』」

苕溪漁隱曰「山谷詩﹕『雪裏過門多惡客。』自注云﹕『不飲者爲惡客﹐出《元次山集》。』余以《元集》撿尋其詩云﹕『將船何處去﹐送客小回南﹐有詩逢惡客﹐還家亦少酣。』注云﹕『非酒徒卽爲惡客。』山谷又一絕云﹕『破卯扶頭把一杯﹐燈前風味喚仍回﹐髙陽社裏如相訪﹐不用閒攜惡客來。』」

《復齋漫錄》云「唐吳子華詩云﹕『暖漾魚遺子﹐晴遊鹿引麛。』乃悟山谷詩『河天月暈魚分子﹐槲葉風微鹿養麛』所自。」苕溪漁隱曰「山谷此詩﹐乃是『河天月暈魚分子﹐槲葉風微鹿養茸』﹐非『麛』字韻﹐《復齋》誤矣。」

苕溪漁隱曰「後山謂魯直作詩﹐過於出奇。誠哉是言也﹐﹝「誠」原作「城」﹐今據宋本﹑明鈔本校攺。﹞如《和文潛贈無咎詩》﹕『本心如日月﹐利欲食之旣。』《王聖塗二亭歌》﹕『絕去藪澤之羅兮﹐官於落羽。』洪玉父云﹕『魯直言羅者得落羽以輸官。』凡此之類﹐出奇之過也。」

《藝苑雌黃》云「《宿觀音院詩》云﹕『相戒莫浪出﹐月黑虎夔藩。』予不解此語﹐夔字不知作何訓。嘗讀老杜《課伐木詩序》云﹕『維條伊枚﹐委積庭內﹐我有藩籬﹐是闕是補﹐則旅次於小安。山有虎知禁。夔人屋壁﹐列樹白菊﹐鏝焉墻﹐﹝編者案﹕今本《杜詩》「焉」作「爲」。﹞實以竹﹐示式遏﹐爲虎近。』此序所謂夔人﹐正謂夔府之人耳﹐不知山谷用此意否。」

《復齋漫錄》云「《薄薄酒》云﹕『吾聞食人之肉﹐可隨以鞭撲之戳﹔乘人之車﹐可加以鈇鉞之誅。』按老萊子妻云﹕『妾聞之﹕可食以酒肉者﹐可隨以鞭捶﹔可授以官祿者﹐可隨以斧鉞。今先生食人之酒肉﹐受人之官祿﹐此皆人之所制也。』」

山谷云「今俗書庵字﹐旣於篆文無有﹐又庵非屋﹐不當從廣﹐《三國誌焦光傳》云﹕『居蝸牛廬中。』意今庵也。後漢皇甫規爲中郎﹐持節監關中兵﹐會軍大疫﹐死者十三四﹐親入庵廬巡視﹐三軍感悅。卽用此庵字﹐爲有依據。」苕溪漁隱曰「《廣韻》云﹕『庵﹐小艸舍也。』『菴﹐菴櫚果﹐又菴羅果也。』《集韻》云﹕『庵﹐圜屋曰庵﹐或從艸。』『菴﹐菴櫚﹐艸名﹐或作葊。』魯直以菴非屋﹐不當從廣﹐然與《廣》《集》二韻全不合﹐殆亦難用﹔殊不知《漢史》從省文﹐借用爲菴字耳。」

《藝苑雌黃》云「《荊楚歲時記》﹕『春節懸長繩於髙木﹐士女袨服﹐坐立其上推引之﹐名鞦韆﹐楚俗謂之施鉤﹐《涅槃經》謂之罥索。』《古今藝術圖》曰﹕『鞦韆﹐北方山戎之戲﹐以習輕趫者。或云齊威公北伐山戎﹐此戲始傳中國。然考之字書﹐則曰﹕鞦韆﹐繩戲也。今其字從革﹐實未嘗用革。』按王延壽作《千秋賦》﹐正言此戲﹐則古人謂之千秋﹐或謂出自漢宮祝壽詞也﹐後人妄易其字爲鞦韆﹐而語復顚倒耳。山谷詩﹕『未到淸明先禁火﹐還依桑下系千秋。』又云﹕『穿花蹴踏千秋索﹐挑菜嬉遊二月晴。』皆用千秋字﹐蓋得其實也。」

苕溪漁隱曰「杜牧之詩云﹕『蔫紅半落平池晚﹐曲渚飄成錦一張。』又云﹕『平生五色綫﹐願補衮衣裳。』魯直皆用其語﹐詩云﹕『菇葉蘋花飛白鳥﹐一張紅錦夕陽斜。』又云﹕『公有胸中五色綫﹐平生補衮用功深。』」

《藝苑雌黃》云「李濟翁《資暇集》云﹕『假借書籍云﹐借一癡﹐借二癡﹐索三癡﹐還四癡。』又《玉府新書》﹕『杜元凱遺其子書曰﹕書勿借人﹐古諺借書一嗤﹐還書二嗤。後人更生其辭﹐至於三四﹐因訛爲癡焉。』《緗素雜記》載此二事﹐云﹕『癡之與嗤﹐其義略同。或曰傭書者之誤。』予謂此二字皆非﹐按《廣韻》云﹕『瓻﹐醜饑切﹐酒器﹐大者一石﹐小者五斗﹐古之借書盛酒瓶。』則借書一瓻﹐當用此字。或又用鴟字者﹐鴟夷亦盛酒器也﹐所謂鴟夷滑稽﹐腹大如壺﹐盡日盛酒﹐人復借沽﹐蓋此物也。山谷詩云﹕『願公借我藏書目﹐時送一鴟開鎖魚﹐莫惜借行千里遠﹐他日還君又一鴟。』然則借書一鴟﹐用鴟字爲勝。」

苕溪漁隱曰﹔「余讀《豫章先生傳贊》云﹕『山谷自黔州以後﹐句法尢髙﹐筆勢放縱﹐實天下之奇作。自宋興以來﹐一人而已矣。』此語蓋本呂居仁《江西宗派圖敍》而言﹐《敍》云﹕國朝歌詩之作或傳者﹐多依效舊文﹐未盡所趣﹐惟豫章始大出而力振之﹐抑揚反覆﹐盡兼眾體﹐以此也。」

《復齋漫錄》云「荊公《詠淮陰侯詩》﹕『將軍北面師降虜﹐此事人間久寂寥。』山谷亦云﹕『功成千金募降虜﹐東面置坐師廣武﹔𨿽云晚計太疏略﹐此事亦足垂千古。』二詩意同。荊公《送望之出守臨江》云﹕『黃雀有頭顱﹐長行萬里餘。』山谷《黃雀詩》﹕『牛大垂天且剖烹﹐細微黃雀莫貪生﹐頭顱須復行萬里﹐猶和鹽梅傅說羹。』二詩使袁譚事亦同。許彥周《詩話》云﹕『淮陰勝而不驕﹐乃能師李左車﹐最奇特事。荊公詩﹕將軍北面師降虜﹐此事人間久寂寥。李廣誅霸陵尉﹐薄於徳矣。東坡詩﹕今年定起故將軍﹐未肯先誅霸陵尉。用事當如此向背。」

苕溪漁隱曰「魯直《過平輿懷李子先詩》﹕『世上豈無千里馬﹐人中難得九方臯。』《題徐孺子祠堂詩》﹕『白屋可能無孺子﹐黃堂不是欠陳蕃。』二詩命意絕相似﹐蓋嘆知音者難得耳。」

《復齋漫錄》云「豫章嘗自贊其眞云﹕『似僧有發﹐似俗無塵﹐作夢中夢﹐見身外身。』蓋亦取詩僧淡白《寫眞詩》耳。淡白雲﹕『已覺夢中夢﹐還同身外身﹐堪嘆余兼爾﹐俱爲未了人。』」苕溪漁隱曰「山谷以今時人形入詩句﹐蓋取法於少陵﹐少陵詩云﹕『不見髙人王右丞﹐藍田丘壑蔓寒藤。』又云﹕『復憶襄陽孟浩然﹐淸詩句句盡堪傳』之類是也。故山谷云﹕『司馬丞相驟登庸﹐詔用元老超羣公。』又云﹕『閉門覓句陳無己﹐對客揮毫秦少遊』之類是也。近世風俗諛甚﹐悉以丈相呼﹐更不復知其字﹐疇敢形入詩句﹐必相顧而失色也。《禮記》云﹕『年長以倍﹐則父事之﹔十年以長﹐則兄事之﹔五年以長﹐則肩隨之。』今不問其長幼﹐悉以丈呼之﹐是不曾讀《禮記》﹐寧不羞乎。」

《復齋漫錄》云「潘子眞《詩話》云﹕『霜威能折綿之句﹐余問山谷所從出。山谷曰﹕勁气方凝酒﹐淸威正折綿﹐庾肩吾詩也。余讀晉阮籍《大人先生歌》﹐略曰﹕陽和微弱陰气竭﹐海凍不流綿絮折﹐呼吸不通寒冽冽。乃知折綿之事始於阮籍﹐庾肩吾用此耳﹐豈山谷偶忘之邪﹖』」

《復齋漫錄》云「東坡《和山谷嘲小徳》﹐末句云﹕『但使伯仁長﹐還興絡秀家。』蓋伯仁乃絡秀子耳。洪駒父《哭謝無逸詩》﹕『但使添丁長﹐終興謝客家。』此學東坡﹐語尢無功。添丁﹐盧仝子﹐气骨不相屬也。絡秀﹐本伯仁父浚之妾﹐小徳亦庶出﹐故坡用事﹐其切如此。山谷詩﹕『解著《潛夫論》﹐不妨無外家。』更覺其工。」《王苻傳》云「安定俗鄙庶孽﹐而苻無外家﹐爲鄕人所賤﹔隱居著書﹐以譏當世得失﹐又欲彰顯其名﹐故號《潛夫論》。」

晉周顗字伯仁﹐母絡秀﹐少時在室﹐顗父浚爲安東將軍﹐嘗出獵﹐遇雨止絡秀家﹐會其父兄不在﹐絡秀聞浚至﹐與一婢具數十人饌﹐甚精辦﹐而不聞人聲。浚因求爲妾。其父兄不許﹐秀曰「門戶殄瘁﹐何惜一女﹔若連姻貴族﹐將來庶大有益矣。」父兄許之。後生顗及嵩﹑謨﹐並列顯位。絡秀謂顗曰「我屈節爲汝家妾﹐門戶計耳﹔汝不與我家爲親﹐吾亦何惜餘年。」顗等從命﹐由是李氏遂得爲方雅之族。卷第三十三卷

第三十三

秦太虛

《藝苑雌黃》云「程公辟守會稽﹐少遊客焉﹐館之蓬萊閣。一日﹐席上有所悅﹐自爾眷眷﹐不能忘情﹐因賦長短句﹐所謂『多少蓬萊舊事﹐空回首煙靄紛紛』是也。﹝「是」字原脫﹐今據宋本﹑明鈔本校補。﹞其詞極爲東坡所稱道﹐取其首句﹐呼之爲山抹微云君。中間有『寒鴉萬點﹐流水繞孤村』之句﹐人皆以爲少遊自造此語﹐殊不知亦有所本﹔予在臨安﹐見平江梅知錄云﹕『隋煬帝詩云﹕寒鴉千萬點﹐流水繞孤村。少遊用此語也。』予又嘗讀李義山《效徐陵體贈更衣》云﹕『輕寒衣省夜﹐金斗熨沈香。』乃知少遊詞『玉籠金斗﹐時熨沈香』﹐與夫『睡起熨沈香﹐玉腕不勝金斗』﹐其語亦有來歷處。乃知名人﹐必無杜撰語。」苕溪漁隱曰「晁無咎云﹕『少遊如《寒景詞》云﹕斜陽外﹐寒鴉萬點﹐流水繞孤村。𨿽不識字人﹐亦知是天生好言語。』其褒之如此﹐蓋不曾見煬帝詩耳。」

《復齋漫錄》云「少遊別蘇子由於斗野亭﹐作詩云﹕『古埭天連雁﹐荒祠木蔽牛﹐不堪春解手﹐更爲晚停舟。』子由和云﹕『飲食逢魚蟹﹐封疆入鬥牛。』予觀其意﹐上句取杜詩『靑靑竹筍迎船出﹐白白江魚入饌來。』其下句﹐乃取庾蘭成『路已分於湘漢﹐星猶看於鬥牛』也。」

《復齋漫錄》云「少遊爲《千秋歲》﹐世尢稱之。秦旣沒藤州﹐晁無咎嘗和其韻以弔之﹐云﹕『江頭苑外﹐常記春朝退﹐飛騎軋﹐鳴珂碎。齊謳云繞扇﹐趙舞風回帶﹐嚴鼓斷﹐杯盤藉艸猶相對。灑涕誰能會﹐醉臥藤陰蓋﹐人已去﹐詞空在。兔園髙宴悄﹐虎觀英遊攺﹐重感慨﹐驚濤自捲珠沈海。』中云『醉臥藤陰蓋』者﹐少遊臨終作詞﹐所謂『醉臥古藤陰下﹐了不知南北』﹐故無咎用之。山谷守嘗塗日﹐郭功甫寓焉﹐日過山谷論文。一日﹐山谷云﹕『少遊《千秋歲》詞﹐嘆其句意之善﹐欲和之而海字難押。』功甫連舉數海字﹐若孔北海之類。山谷頗厭﹐未有以卻之。次日﹐功甫又過山谷問焉﹐山谷答曰﹕『昨晚偶尋得一海字韻。』功甫問其所以﹐山谷云﹕『羞殺人也爺娘海。』自是功甫不論文於山谷矣。蓋山谷用俚語以卻之。」

許彥周《詩話》云「黃魯直愛與郭功甫戲謔嘲調﹐𨿽不當盡信﹐至如曰﹕『公做詩費許多气力做甚。』此語切當﹐大有益於學詩者﹐不可不知也。」

苕溪漁隱曰「《和東坡金山詩》云﹕『雲峯一隔變炎涼﹐猶喜重來飯積香。』《維摩經》云﹕『維摩詰往上方﹐有國號香積﹐只眾香缽盛滿香飯﹐悉飽眾會。』故今僧捨廚名香積﹐二字不可顚倒也。太虛乃遷就押韻﹐殊不成語。小詞云﹕『落紅鋪徑水平池﹐弄晴小雨霏霏﹐杏園憔悴杜鵑啼﹐無柰春歸。』用小杜詩『莫怪杏園憔悴去﹐滿城多少插花人。』《春日》云﹕『卻憩小庭才日出﹐海棠花發麝香眠。』語固佳矣﹐第恐無此理。《香譜》云﹕『香中尢忌麝。』唐鄭注赴河中﹐姬妾百餘盡騎﹐香气數里﹐逆於人鼻。是歲﹐自京兆至河中﹐所過瓜盡一蒂不獲。然則海棠花下豈應麝香可眠乎﹖《同子瞻端午日遊諸寺》云﹕『雙溪貫城郭﹐暝色帶孤禽。』用老杜《秦中紀行詩》『暝色帶遠客』之語也。」

許彥周《詩話》云「元撰作《樹萱錄》﹐載有人入夫差墓中﹐見白居易﹑張籍﹑李賀﹑杜牧諸人賦詩﹐皆能記憶﹐句法亦各相似﹐最後老杜亦來賦詩﹐記其前四句云﹕『紫領寬袍漉酒巾﹐江頭蕭散作閒人﹐悲風有意摧林葉﹐落日無情下水濱。』吁嗟﹐若數君子者﹐皆不能脫然髙蹈﹐猶爲鬼邪﹐殊不可曉也。若以爲元撰自造此詩﹐則數公之詩﹐尙可庶幾﹐而少陵之四句﹐孤韻出塵﹐非元所能道也。」苕溪漁隱曰「余閱《淮海後集》﹐秦少遊有《秋興九首》﹐皆擬古人﹐如韓退之﹑李賀﹑杜牧之﹑白居易﹑李太白﹑杜子美﹑玉川子﹑孟郊﹑韋應物﹐內擬子美詩云﹕『紫領寬袍漉酒巾﹐江頭蕭散作閒人。悲風有意摧林葉﹐落日無情下水濱。車馬憧憧誰道義﹐市朝衮衮共埃塵。覓錢稚子啼紅頰﹐不信山翁篋笥貧。』前四句與《樹萱錄》同﹐竟誰作邪﹖」

《詩說雋永》云「秦湛處度爲韓膺冑作《枝巢詩》。建炎間在會稽﹐一日語伋云﹕『先得兩句﹕大勝商山老﹐同居一木奴﹔杌隉危中壘﹐髙聳垛中雛。』未知後成篇否﹖」苕溪漁隱曰「《玄怪錄》云﹕『巴邛人家有橘園﹐霜後諸橘盡收﹐餘二大橘如三四斗盎﹐巴人異之﹐卽令攀摘﹐輕重亦如常橘。剖開﹐每橘有二老人﹐相對像戲﹐談笑自若。一叟曰﹕橘中之樂﹐不減商山﹐但不得深根固蒂﹐爲人摘耳。』處度此詩﹐殊不善用事﹐此但言橘中之樂﹐不減商山﹐烏得便謂商山老﹖每橘有二老人﹐亦烏得謂之同居也﹖若東坡《洞庭春色賦》云﹕『吾聞橘中之樂﹐不減商山﹐豈霜餘之不食﹐而四老人者遊戲於其間。』謝無逸《詠橘詩》云﹕『巴邛淸霜後﹐獨余兩大橘﹐一朝剖而食﹐四老欣然出﹐乃知避世士﹐退藏務深密。』皆善用事﹐無疵病可指擿也。」

陳履常

《復齋漫錄》云「『書當快意讀易盡﹐客有可人期不來﹔世事相違每如此﹐好懷百歲幾回開。』其後又寄黃充﹐前四句云﹕『俗子推不去﹐可人廢招呼﹔世事每如此﹐我生亦何娛。』蓋無己得意﹐故兩見之。」

《復齋漫錄》云「晁無咎貶玉山﹐﹝「貶」字原脫﹐今據宋本﹑明鈔本校補。﹞過彭門﹐而無己廢居裏中﹐無咎出小鬟舞《梁州》佐酒﹐無己作《木蘭花》云﹕『娉娉裊裊﹐芍藥梢頭紅樣小﹔舞袖低垂﹐心倒郎邊客已知﹔金樽玉酒﹐勸我花前千萬壽﹔莫莫休休﹐白髮簪花各自羞。』無咎云﹕『人疑宋開府鐵心石腸﹐及爲《梅花賦》﹐淸駃艷發﹐﹝「駃」原作「」﹐今據宋本﹑明鈔本校攺﹐下同﹔然疑「」亦或是「腴」字之僞。﹞殆不類其爲人﹔無己淸適﹐𨿽鐵石心腸﹐不至於開府﹐而此詞淸駃艷發﹐過於《梅花賦》矣。』」苕溪漁隱曰「乙酉歲﹐余歸苕溪上﹐才獲《復齋漫錄》﹐見無己小詞﹐因筆之。」

苕溪漁隱曰「履常《絕句》云﹕『此生精力盡於詩﹐末歲心存力已疲。』與溫公《進呈資治通鑑表》云『臣之精力﹐盡於此書』之話﹐共相吻合﹐豈偶然邪﹖」

《復齋漫錄》云「《荊楚歲時記》﹕『正月七日﹐剪彩爲人﹐或鏤金薄貼屏風上﹔亦戴之﹐像人入新年形容攺新。』無己《立春詩》云﹕『巧勝向人眞耐老﹐衰顏從俗不宜新。』更覺其工。」苕溪漁隱曰「余閱《荊楚歲時記》云﹕『正月七日﹐剪彩爲人﹐或鏤剪金薄爲人﹐貼屏風﹐亦戴之頭鬢﹐以識新歲更始。』所云止此﹐卽無『像人入新年形容攺新』九字。《復齋》以無己詩有『衰顏從俗不宜新』之句﹐遂牽合撰此九字﹐亦誣甚矣。」

《文昌雜錄》云「立春日﹐賜三省官采勝各有差﹐謝於紫宸殿門。杜臺卿說﹕『正月七日爲人日﹐家家剪彩﹐或鏤金薄爲人﹐以貼屏風﹐亦戴之頭鬢﹐今世多刻爲華勝﹐像瑞圖金勝之形。』引《釋名》﹕『華﹐像艸木華也﹐勝言人形容止等﹐一人著之則勝。』又引賈充李夫人《典誡》曰﹕『每見時人月旦花勝﹐交相遺與。』謂正月旦也﹐今俗用立春日﹐亦近之。然公卿家尢重此日﹐莫不鏤金刻繪﹐加飾珠翠﹐或以金銀﹐窮極工巧﹐交相遺問焉。」

許彥周《詩話》云「無己《賦宗室畫詩》﹕『滕王蛺蝶江都馬﹐一紙千金不當價。』又作《曾子固挽詞》﹕『丘園無起日﹐江漢有東流。』近世詩人﹐罕匹其儔。」

苕溪漁隱曰「《寄送定州蘇尙書》云﹕『枉讀平生三萬卷﹐貂蟬當復作兜牟。』齊武帝戲周盤龍曰﹕『貂蟬何如兜鍪﹖』對曰﹕『貂蟬生於兜鍪。』履常反用此事﹐意言蘇公之才學﹐不當臨邊。然頗牧出於儒林﹐古人以爲美談﹐履常之言﹐殊覺非也。」

苕溪漁隱曰「杜枚之《早雁詩》云﹕『仙掌月明孤影過﹐長門燈暗數聲來。』六一居士《汴河聞雁》云﹕『野岸柳黃霜正白﹐五更驚破客愁眠。』皆言幽怨羈旅﹐聞雁聲而生愁思。至後山則不然﹐但云﹕『遠道勤相喚﹐羈懷誤作愁。』則全不蹈襲也。」

《復齋漫錄》云「漢臯《張君詩話》﹐謂鮑當《吟孤雁》云﹕『更無聲接續﹐空有影相隨。』當時號爲鮑孤雁。凡物有羣而孤者皆然﹐何獨雁乎﹖然予觀司馬文正《詩話》﹐乃謂當爲河南府法曹﹐常忤知府薛映﹐因賦《孤雁詩》﹐所謂『天寒稻粱少﹐萬里孤難進﹐不惜充君庖﹐爲帶邊城信。』薛大嗟賞﹐時號鮑孤雁。與張君所記不同﹐而詞意亦大非前句可及﹐當以張君所記爲失也。」

晁無咎

《復齋漫錄》云「無咎評本朝樂章﹐不見諸集﹐今錄於此﹐云﹕『世言柳耆卿曲俗﹐非也﹐如《八聲甘州》云﹕漸霜風淒慘﹐關河冷落﹐殘照當樓。此唐人語﹐不減髙處矣。歐陽永叔《浣溪沙》云﹕堤上遊人逐畫船﹐拍堤春水四垂天﹐綠楊樓外出秋千。要皆絕妙﹐然只一出字﹐自是後人道不到處。東坡詞﹐人謂多不諧音律﹐然居士詞橫放傑出﹐自是曲中縛不住者。黃魯直間作小詞﹐固髙妙﹐然不是當家語﹐自是著腔子唱好詩。晏元獻不蹈襲人語﹐而風調閒雅﹐如舞低楊柳樓心月﹐歌盡桃花扇影風。知此人不住三家村也。張子野與柳耆卿齊名﹐而時以子野不及耆卿﹐然子野韻髙﹐是耆卿所乏處。近世以來作者﹐皆不及秦少遊﹐如斜陽外﹐寒鴉萬點﹐流水繞孤村。𨿽不識字﹐亦知是天生好言語。』」

苕溪漁隱曰「無己稱﹕『今代詞手﹐惟秦七﹑黃九耳﹐唐諸人不迨也。』無咎稱﹕『魯直詞不是當家語﹐自是著腔子唱好詩。』二公在當時﹐品題不同如此。自今觀之﹐魯直詞亦有佳者﹐第無多首耳。少遊詞𨿽婉美﹐然格力失之弱﹔二公之言﹐殊過譽也。」

苕溪漁隱曰「《雪浪齋日記》謂﹕『晏叔原工於小詞﹐舞低楊柳樓心月﹐歌盡桃花扇影風﹐不愧六朝宮掖體。無咎評樂章﹐乃以爲元獻詞﹐誤也。元獻詞謂之《珠玉集》﹐叔原詞謂之《樂府補亡集》﹐此兩句在《補亡集》中﹐全篇云﹕彩袖殷勤捧玉鐘﹐當年拼卻醉顏紅﹐舞低楊柳樓心月﹐歌盡桃花扇影風。從別後﹐憶相逢﹐幾回魂夢與君同。今宵剩把銀釭照﹐猶恐相逢是夢中。詞情婉麗。』」

李易安云「樂府聲詩並著﹐最盛於唐開元﹑天寶間﹐有李八郎者﹐能歌﹐擅天下時新。及第進士﹐開宴曲江﹐榜中一名士﹐先召李﹐使易服隱名姓﹐衣冠故敝﹐精神慘沮﹐與同之宴所﹐曰表弟﹐願與坐末。眾皆不顧。旣酒行樂作﹐歌者進﹐時曹元謙念奴爲冠﹐歌罷﹐眾皆咨嗟稱賞。名士忽指李曰﹕『請表弟歌。』眾皆哂﹐或有怒者。及轉喉發聲﹐歌一曲﹐眾皆泣下﹐羅拜曰﹕『此李八郎也。』自後鄭﹑衛之聲日熾﹐流靡之變日煩﹐已有《菩薩蠻》《春光好》《莎雞子》《更漏子》《浣溪沙》《夢江南》《漁父》等詞﹐不可徧舉。五代干戈﹐四海瓜分豆剖﹐斯文道熄﹔獨江南李氏君臣尙文雅﹐故有『小樓吹徹玉笙寒』﹐『吹皺一池春水』之詞﹐語𨿽奇甚﹐所謂『亡國之音哀以思』也。逮至本朝﹐禮樂文武大備﹐又涵養百餘年﹐始有柳屯田永者﹐變舊聲﹐作新聲﹐出《樂章集》﹐大得聲稱於世﹔𨿽協音律﹐而詞語塵下。又有張子野﹑宋子京兄弟﹑沈唐﹑元絳﹑晁次膺輩繼出﹐𨿽時時有妙語﹐而破碎何足名家。至晏元獻﹑歐陽永叔﹑蘇子瞻﹐學際天人﹐作爲小歌詞﹐直如酌蠡水於大海﹐然皆句讀不葺之詩爾﹐又往往不協音律者﹐何邪﹖蓋詩文分平側﹐而歌詞分五音﹐又分五聲﹐又分六律﹐又分淸濁輕重。且如近世所謂《聲聲慢》《雨中花》《喜遷鶯》﹐旣押平聲韻﹐又押入聲韻﹔《玉樓春》本押平聲韻﹐又押上去聲﹐又押入聲。本押仄聲韻﹐如押上聲則協﹐如押入聲則不可歌矣。王介甫﹑曾子固文章似西漢﹐若作一小歌詞﹐則人必絕倒﹐不可讀也。乃知別是一家﹐知之者少。後晏叔原﹑賀方回﹑秦少遊﹑黃魯直出﹐始能知之。又晏苦無鋪敍﹐賀苦少典重﹐秦卽專主情致﹐而少故實﹐譬如貧家美女﹐𨿽極妍麗丰逸﹐而終乏富貴態。黃卽尙故實﹐而多疵病﹔譬如良玉有瑕﹐價自減半矣。」苕溪漁隱曰「易安歷評諸公歌詞﹐皆摘其短﹐無一免者﹐此論未公﹐吾不憑也。其意蓋自謂能擅其長﹐以樂府名家者。退之詩云﹕『不知羣兒愚﹐那用故謗傷﹐蚍蜉撼大樹﹐可笑不自量。』正爲此輩發也。」

《東臯雜錄》云「予昔爲太學生﹐暇日遊西池﹐過道者院﹐池上壁間﹐見東坡題詩﹕『下馬逢佳客﹐攜壺傍小池﹐淸風亂荷葉﹐細雨出魚兒﹐井好能冰齒﹐茶甘不上眉﹐歸途更蕭瑟﹐眞个解催詩。』後有諸公和﹐獨記無咎一聯云﹕『雨園鳩逐婦﹐風徑燕將兒。』亦佳句也。」

《復齋漫錄》云「元丰己未﹐廖明略﹑晁無咎同登科。明略所遊田氏者﹐麗姝也。一日﹐明略邀無咎晨過田氏﹐遽起對鑑理髮﹐且盻且語﹐艸艸妝掠﹐以與客對。無咎以明略故有意而莫傳也﹐因爲《下水船》一闋云﹕『上客驪駒至﹐鸚喚銀屏睡起。困倚妝臺﹐盈盈正解螺髻。鳳釵墜﹐繚繞金環玉指﹐巫山一段雲委。半窺鏡﹐向我橫秋水。斜領花交鏡裏﹐淡拂鉛華﹐匆匆自整羅綺。斂眉翠﹐𨿽有愔愔意﹐空作江邊解佩﹐情何寄。』」

張右史

《復齋漫錄》云「文潛詩云﹕『新月已生飛鳥外﹐落霞更在夕陽西。』蓋用郎士元《送楊中丞和番詩》耳﹐郎詩云﹕『河陽飛鳥外﹐雪嶺大荒西。』」

《復齋漫錄》云「東坡《泗州僧伽塔詩》﹕『耕田欲雨刈欲晴﹐去得順風來者怨﹐若使人人禱輒遂﹐造物應須日千變。』文潛用其意別爲一詩云﹕『南風霏霏麥花落﹐豆田漠漠初垂角﹐山邊夜半一犁雨﹐田父髙歌待收獲。雨多瀟瀟蠶簇寒﹐蠶婦低眉憂繭單﹐人生多求復多怨﹐天公供爾良獨難。』」

苕溪漁隱曰「『夜涼江海近﹐天闊鬥牛微。』張右史集中佳句也﹐《備成集》中亦有之﹐蓋誤收入﹐非東坡所作。李太白有云﹕『天淸一雁遠。』文潛有云﹕『天形一雁髙』﹐二句俱工﹐未易分優劣也。」

《金石錄》云「《唐昭陵六馬贊》﹐初太宗以文徳皇后之葬﹐自爲文刻石於昭陵﹐又琢石像平生徵伐所乘六馬﹐爲贊刻之﹐皆歐陽詢八分書﹐世以爲殷仲容書﹐非是。至諸降將名氏﹐乃仲容書耳。」苕溪漁隱曰「文潛有《昭陵六馬詩》云﹕『天將剗隋亂﹐帝遣六龍來﹐森然風雲姿﹐颯爽毛骨開﹐飈馳不及視﹐山立儼莫回﹐長鳴視八表﹐擾擾萬駑駘。秦王龍鳳姿﹐魚鳥不足摧﹐腰間大白羽﹐中物如風雷。區區數豎子﹐搏取如提孩。手持掃天帚﹐六合無塵埃﹐艱難濟大業﹐一一非常材。惟時六驥足﹐績與英衛陪﹐功成鏘八鸞﹐玉輅行天街。荒涼昭陵闕﹐古石埋蒼苔。』文潛得意筆也。」

溪堂居士

《復齋漫錄》云「無逸嘗於黃州關山杏花村館驛題《江城子》詞云﹕『杏花村裏酒旗風﹐煙重重﹐水溶溶。野渡舟橫﹐楊柳綠陰濃。望斷江南山色遠﹐人不見﹐艸連空。夕陽樓外晚燈籠﹐粉香融﹐淡眉峯﹐記得年年﹐相見畫屏中。只有關山今夜月﹐千里外﹐素光同。』過者必索筆於館卒﹐卒頗以爲苦﹐因以泥塗之。」

《復齋漫錄》云「晉許遜爲旌陽令﹐時江西有蛟爲害﹐旌陽與其徒吳猛仗劍殺之﹐遂作大鐵柱以鎭壓其處。今豫章有鐵柱觀﹐而柱猶存也。無逸嘗賦詩云﹕『豫章城南老子宮﹐階前一柱立積鐵﹐云是旌陽役萬鬼﹐夜半舁來老蛟穴。插定三江不沸騰﹐切勿搖撼坤軸裂。蒼苔包裹鱗皺皮﹐我欲摩挲肘屢掣。旌陽挈家上天去﹐只畱千夫應門戶﹐西山髙處風露寒﹐玆事恍惚從誰語。安得猛士若朱亥﹐袖往橫山打狂虜。』」

張蕓叟

《復齋漫錄》云「蕓叟嘗評詩云﹕『永叔之詩﹐如乍成春服﹐乍熱醱醅﹐登山臨水﹐竟日忘歸。王介甫之詩﹐如空中之音﹐相中之色﹐人皆聞見﹐難可著摸。石延年之詩﹐如饑鷹夜歸﹐巖冰春拆﹐迅逸不可言。蘇東坡之詩﹐如武庫初開﹐矛戟森然﹐不覺令人神悚﹐仔細檢點﹐不無利鈍。梅聖兪之詩﹐如深山道人﹐艸衣葛履﹐王公見之﹐不覺屈膝。郭功甫之詩﹐如大排筵席﹐二十四味﹐終日揖遜﹐求其適口者少矣。』世以爲知言。余謂蕓叟之論公否﹐未敢必然﹐觀東坡所記蕓叟西徵途中詩﹐止云『張舜民通練西事﹐稍能詩』而已。則東坡蓋不以善詩待蕓叟邪。」

苕溪漁隱曰「《西淸詩話》蔡百衲絳所撰也﹐已嘗行於世矣。余舊錄得百衲所作詩評﹐今列於此﹐云﹕『柳子厚詩﹐雄深簡淡﹐迥拔流俗﹐至味自髙﹐直揖陶謝﹔然似入武庫﹐但覺森嚴。王摩詰詩﹐渾厚一段﹐覆蓋古今﹔但如久隱山林之人﹐徒成曠淡。杜少陵詩﹐自與造化同流﹐孰可擬議﹐至若君子髙處廊廟﹐動成法言﹐恨終欠風韻。黃太史詩﹐妙脫蹊徑﹐言謀鬼神﹐惟胸中無一點塵﹐故能吐出世間語﹔所恨務髙﹐一似參曹洞下禪﹐尙墮在玄妙窟裏。東坡詩﹐天才宏放﹐宜與日月爭光﹐凡古人所不到處﹐﹝「處」字原無﹐今據宋本﹑明鈔本校補。﹞發明殆盡﹐萬斛泉源﹐﹝「源」原作「流」﹐今據宋本﹑明鈔本校攺。﹞未爲過也﹔然頗恨方朔極諫﹐時雜以滑稽﹐故罕逢醞藉。韋蘇州詩﹐如渾金璞玉﹐不假雕琢成妍﹐唐人有不能到﹔至其過處﹐大似村寺髙僧﹐柰時有野態。劉夢得詩﹐典則旣髙﹐滋味亦厚﹔但正若巧匠矜能﹐不見少拙。白樂天詩﹐自擅天然﹐貴在近俗﹔恨如蘇小𨿽美﹐終帶風塵。李太白詩﹐逸態淩雲﹐照映千載﹔然時作齊﹑梁間人體段﹐略不近渾厚。韓退之詩﹐山立霆碎﹐自成一法﹔然譬之樊侯冠佩﹐微露粗疏。柳柳州詩﹐若捕龍蛇﹐搏虎豹﹐急與之角﹐而力不敢暇﹐非輕蕩也。薛許昌詩﹐天分有限﹐不逮諸公遠矣﹔至合人意處﹐正若芻豢﹐時復咀嚼自佳。王介甫詩﹐𨿽乏丰骨﹐一番出淸新﹐方似學語之小兒﹐酷令人愛。歐陽公詩﹐溫麗深穩﹐自是學者所宗﹔然似三館畫手﹐未免多與古人傳神。杜牧之詩﹐風調髙華﹐片言不俗﹐有類新及第少年﹐略無少退藏處﹐固難求一唱而三嘆也。右此十四公﹐皆吾生平宗師追仰﹐所不能及者﹐畱心旣久﹐故閒得而議之。至若古今詩人﹐自是珠聯玉映﹐則又有不得而知也已。」

王仲至

《復齋漫錄》云「仲至與少遊謁恭敏李公﹐飯於閒燕堂﹐卽席聯句云﹕『黃葉山頭初帶雪﹐綠波尊酒暫回春。』欽臣。『已聞璧月瓊枝句﹐更看朝雲暮雨人。』觀。『老愧紅妝翻曲妙﹐喜逢佳客放懷新。』欽臣。『天明又出桃源去﹐此境何時再問津﹖』觀。」

《復齋漫錄》云「仲至使遼回﹐謁恭敏李公﹐席中賦詩云﹕『穹廬三月已淹畱﹐白艸黃雲見卽愁﹐滿袖塵埃何處洗﹐李家池上海棠洲。』」卷第三十四卷

第三十四

張天覺

《復齋漫錄》云「天覺旣相﹐謝表有云﹕『十年去國﹐門前之雀可羅﹔一日還朝﹐屋上之烏亦好。』徽宗親題於所禦扇。然丁晉公詩固嘗云『屋可占烏曾貴士﹐門堪羅雀稱衰翁』矣。王元之《黃州上任謝表》云﹕『宣室鬼神之問﹐敢望生還﹔茂陵封禪之書﹐已期身後。』亦出於杜子美『竟無宣室召﹐徒有茂陵求』之語。前輩不以爲嫌者﹐蓋文勢事情自須如此也。」苕溪漁隱曰「東坡有云﹕『怒移水中蟹﹐愛及屋上烏。』亦佳對也。」

苕溪漁隱曰「梅聖兪有《續金鍼詩格》﹐張天覺有《律詩格》﹐洪覺範有《禁臠》﹐此三書皆論詩也。聖兪《金鍼詩格》云﹕『有內外意﹕內意欲盡其理﹐外意欲盡其象﹐內外含蓄﹐方入詩格。如旌旗日暖龍蛇動﹐宮殿風微燕雀髙。旌旗諭號令﹐日暖諭明時﹐龍蛇諭君臣﹐言號令當明時﹐君所出﹐臣奉行也。宮殿諭朝廷﹐風微諭政教﹐燕雀諭小人﹐言朝廷政教才出﹐而小人向化﹐各得其所也。如島嶼分諸國﹐星河共一天﹐言明君理化一統也。』天覺《律詩格》辧諷刺云﹕『諷刺不可怒張﹐怒張則筋骨露矣。若廟堂生莽卓﹐巖谷死伊周之類也﹐未如花濃春寺靜﹐竹細野池幽。花濃諭媚臣秉政﹐春寺比國家﹐竹細野池幽﹐諭君子在野未見用也。沙鳥晴飛遠﹐漁人夜唱閒。沙鳥晴飛遠﹐諭小人見用﹐漁人比君子﹐夜﹐不明之象﹐言君子處昏亂朝﹐退而樂道也。﹝「退」原作「廷」﹐今據宋本﹑明鈔本校攺。﹞芳艸有情皆礙馬﹐好雲無處不遮樓。芳艸比小人﹐馬諭勢利之輩﹐云諭諂佞之臣﹐樓比鈞衡之地。若此之類﹐可謂言近而意深﹐不失風騷之體也。』其說數十﹐悉皆類此。覺範《禁臠》云﹕『杜子美詩言山間野外事﹐意在譏刺風俗﹐如《三絕句》曰﹕楸樹馨香倚釣磯﹐斬新花蕊未應飛。言後進暴貴﹐可榮觀也。不如醉裏風吹盡﹐可忍醒時雨打稀。言其恩重材薄﹐眼見其零落﹐不若未受恩眷時﹔比天恩以雨多﹐故致花易壞也。門外鸕鶿久不來﹐沙頭忽見眼相猜。言貪利小人﹐畏君子之譏其短也。自今已後知人意﹐一日須來一百回。言君子蒙以養正﹐瑾瑜匿瑕﹐山藪藏疾﹐不發其惡﹐而小人未革面諂諛﹐不知愧恥也。無數春筍滿林生﹐柴門密掩斷人行﹐會須上番看成竹﹐客至從嗔不出迎。言惟守道爲歲寒也。前輩多法其意作之﹐如韓稚圭詩曰﹕風定曉枝蝴蝶鬧﹐雨勻春圃桔橰閒。又蔡持正詩曰﹕風搖熟果時閒落﹐雨滴餘花亦自香。以雨比天恩也﹐桔橰比宰相功業之就﹐已退閒矣。時公在相州作。熟果比大臣黜落﹐時公在安州。』覺範舊遊天覺之門﹐宜其論詩之相似也。余謂論詩若此﹐皆非知詩者。善乎山谷之言曰﹕『彼喜穿鑿者﹐棄其大旨﹐取其發興﹐於所遇林泉人物﹐艸木魚虫﹐以爲物物皆有所托﹐如世間商度隱語者﹐則詩委地矣。』」

唐子西

苕溪漁隱曰「《上張天覺內前行》云﹕『內前車馬撥不開﹐文徳殿下宣麻回﹐紫微侍郎拜右相﹐中使押赴文昌臺。』此語善於敍事﹐質而不俚。又云﹕『周公禮樂未要作﹐致身姚宋亦不惡。向來兩翁當國年﹐民間斗米才四錢。』此語善於諷誦﹐當而有理﹐皆可法也。《湖上》云﹕『佳月明作哲﹐好風聖之淸。』《棲禪暮歸》云﹕『艸靑仍過雨﹐山紫更斜陽。』語意俱新矣。」

苕溪漁隱曰「《晚春》云﹕『水國春深梅子雨﹐江天日暮鯉魚風。』用李賀《江樓曲》云﹕『樓前流水江陵道﹐鯉魚風起芙蓉老。』子西有云﹕『素知行路惡﹐敢厭在家貧。』樂天有云﹕『始知爲客苦﹐不及在家貧。』二聯語意絕相類﹐並佳句也。」

《復齋漫錄》云「《辧蜀論》云﹕『自頃諸公議論﹐頗以蜀人爲疑﹐苟可以防閒沮遏﹐無不爲矣。吾不知其說也。以公孫述嘗有蜀乎﹖是時王郎據邯鄲﹐盧芳據九原﹐劉永據梁﹑宋﹐隗囂據秦﹑隴﹐而秦丰﹑李憲之屬﹐不可勝數﹐何獨蜀也。以劉氏嘗有蜀乎﹖是時曹氏據河南﹐袁紹據河朔﹐袁術據九江﹐劉表據荊州﹐孫氏據江表﹐而公孫度﹑呂布之屬﹐不可勝數﹐何獨蜀也。以王﹑孟嘗有蜀乎﹖是時劉隱稱南漢﹐李景稱南唐﹐錢鏐稱吳越﹐劉崇稱北漢﹐﹝「北」原作「東」﹐今據明鈔本校攺。﹞而馬殷﹑王審知﹑髙季興之屬﹐不可勝數﹐何獨蜀也。』其大略如此。余後因讀《外史檮杌》﹐見五代時後唐﹐魏王伐蜀之後﹐朝廷頗疑蜀人﹐凡有勢力貲產之族﹐悉令遣入洛﹐隱士張立爲詩以諷曰﹕『朝廷不用憂巴俗﹐稱霸何曾是蜀人。』﹝「霸」原作「伯」﹐今據宋本﹑明鈔本校攺。﹞乃知子西用其意。凡子西數百言﹐而立以十四字盡之﹐可謂簡而當矣。」

《復齋漫錄》云「《禹貢》﹕『華陽黑水惟梁州﹐岷嶓旣藝﹐沱潛旣道﹐蔡蒙旅平﹐和夷底績。』則蜀道與中國通久矣。《蜀主本紀》載秦惠王謀伐蜀﹐刻五石牛﹐置金其後﹐紿蜀人云﹕『能糞金。』蜀主信之﹐發卒千人﹐使五丁力士開道﹐致牛於成都。秦因遣張儀隨石牛以入蜀﹐遂奪蜀焉。此事尢近誣。蜀人吳師孟醇翁《金牛驛》辧之以詩云﹕『唱奇騰怪可刪修﹐爭柰常情勝謬悠﹐《禹貢》已書開蜀道﹐秦人安得糞金牛﹖萬重山勢隨坤順﹐一勺天波到海流﹐自哂據經違世俗﹐庶幾同志未相尢。』醇翁以通議大夫致仕﹐享年九十。」

韓子蒼

《詩說雋永》云「呂居仁作《江西宗派圖》﹐置子蒼其間﹐韓不悅。而蘇黃門初見韓詩﹐自云﹕『惚然再見儲光羲也。』」苕溪漁隱曰「余閱《欒城集》﹐有《題韓駒秀才詩卷》一絕云﹕『唐朝文士例能詩﹐李杜髙深到者稀﹐我讀君詩笑無語﹐恍然再見儲光羲。』」

《復齋漫錄》云「子蒼嘗言﹕『作詩文當得人印可﹐乃自不疑﹐所以前輩汲汲於求知也。』」

《復齋漫錄》云「『火樹銀花合﹐星橋鐵鎖開。暗塵隨馬去﹐明月逐人來。遊妓皆穠李﹐行歌盡《落梅》。金吾不禁夜﹐玉漏莫相催。』唐蘇味道《上元詩》也。韓子蒼《和館中上元遊葆眞宮觀燈詩》云﹕『開卷愛公如李益﹐解言明月逐人來﹐多情好共春流轉﹐刻燭題詩又一回。』子蒼以蘇詩爲李益﹐何邪﹖然蘇意乃取梁朱超《望月詩》耳。﹝「超」原作「起」﹐今據宋本﹑明鈔本校攺。﹞朱云﹕『惟餘故樓月﹐遠近必隨人。』」

苕溪漁隱曰「東坡《續麗人行詩注》云﹕『李仲謀家有周昉畫背面欠伸內人﹐極精﹐戲作此詩云﹕深宮無人春晝長﹐沈香亭北百花香﹐美人睡起薄梳洗﹐燕舞鶯啼空斷腸。畫工欲畫無窮意﹐背立春風初破睡﹐若教回首更嫣然﹐﹝「嫣」原作「嬌」﹐今據宋本校攺。﹞陽城下蔡俱風靡。』子蒼用此意題伯時所畫宮女云﹕『睡起昭陽暗淡妝﹐不知緣底背斜陽﹐若教轉盻一回首﹐三十六宮無粉光。』終不及東坡之偉麗也。」

《復齋漫錄》云「皮日休《謝人送酒》云﹕『門巷寂寥空紫苔﹐先生應渴解酲杯﹐醉中不得相親問﹐故遣靑州從事來。』晉桓溫有主簿善別酒味﹐以好者爲靑州從事﹐謂靑州有齊郡﹐言到臍也。子蒼《謝信守連鵬舉送酒》云﹕『上饒藉甚文章守﹐曾共紫微花下杯﹐鈴閣晝閒思老病﹐故交從事送春來。』意思頗同﹐嘗有辧其優劣者。」

《詩說雋永》云「王咸平黼爲校書郎日﹐嘗夢龍降其室﹐故子蒼作《咸平生日詩》云﹕『昔年親擢校書郎﹐夜夢蒼龍繞屋梁﹐異事那知今日應﹐八龍深駐載賡堂。』又云﹕『已向叢霄侍玉宸﹐朅來端爲付經綸﹐不須更說人間事﹐曾是仙中第一人。』王《和固陵禦制詩》云﹕﹝「王」原作「黃」﹐今據宋本校攺。﹞『君王猶記赭加卿。』﹝「猶」原作「龍」﹐今據宋本校攺。﹞卽其事也。」

《復齋漫錄》云「晁元忠《西歸詩》﹕『安得龍山潮﹐駕回安河水﹐水從樓前來﹐中有美人淚。』子蒼取其意以代葛亞卿作詩云﹕『君住江濱起畫樓﹐妾居海角送潮頭﹐潮中有妾相思淚﹐流到樓前更不流。』唐孫叔向有《經昭應溫泉詩》云﹕『一道泉回繞禦溝﹐先皇曾向此中遊﹐𨿽然水是無情物﹐也到宮前咽不流。』子蒼末句又用孫語也。」苕溪漁隱曰「余以《陵陽集》閱之﹐子蒼《十絕爲葛亞卿作》﹐皆別離之詞﹐必亞卿與妓別﹐子蒼代賦此詩。其詩云﹕『妾願爲云逐畫檣﹐君言十日看歸航。』以此可知也。又云﹕『初合雙鬟觸事羞﹐離筵酌酒彊回頭﹐縱言眼軟偏饒淚﹐莫道心癡不解愁。』亦佳句也。徐師川跋云﹕『夏木陰陰欲放船﹐黃鸝啼了落花天﹐十詩說盡人間事﹐付與風流葛稚川。』」

苕溪漁隱曰「子蒼《題明皇上馬圖》云﹕『翠華欲幸長生殿﹐立馬樓前待貴妃﹐尙覓君王一回顧﹐金鞍欲上故遲遲。』余舊觀《蔡天啟集》中有此詩﹐竟誰作邪﹖」

《復齋漫錄》云「李彭商老有《建除體贈子蒼》云﹕『滿朝以詩鳴﹐何獨遺大雅﹐平生黃葉句﹐摸索便知價。』蓋是時子蒼自館職斥宰分寧縣時也。子蒼有《和李上捨冬日詩》﹐最爲世所推﹐故商老有黃葉之句。全篇云﹕『北風吹日晝多陰﹐日暮擁階黃葉深。倦鵲繞枝翻凍影﹐飛鴻摩月墮孤音。推愁不去如相覓﹐與老無期稍見侵。顧藉微官年少事﹐病來那復一分心。』」

苕溪漁隱曰「鄭谷等共定今體詩格﹐一進一退韻﹐如李師中《送唐介七言八句詩》是也。子蒼於五言八句近體詩﹐亦用此格﹐其詩云﹕『盜賊猶如此﹐﹝「猶」原作「尢」﹐今據宋本﹑明鈔本校攺。﹞蒼生困未蘇。今年起安石﹐不用哭包胥。﹝「哭」原作「笑」﹐今據宋本﹑明鈔本校攺。﹞子去朝行在﹐人應問老夫。髭須衰白盡﹐瘦地日攜鋤。』蓋『蘇』『夫』在十虞字韻﹐『胥』『鋤』在九魚字韻。」

《詩說雋永》云「子蒼《和人詩》云﹕『窮如老鼠穿牛角﹐拙似鮎魚上竹竿。』」苕溪漁隱曰「余蹭蹬銓選四十載﹐拙固有之﹐貧亦宜然﹐每以子蒼自況﹐屢哦此一聯﹐眞余著題也﹐﹝宋本﹑明鈔本「題」下有「詩」字。﹞以《陵陽集》徧尋無之﹐因足成一章云﹕『執戟老人雙鬢斑﹐﹝「斑」原作「班」﹐今據宋本﹑明鈔本校攺。﹞陸沈三世不遷官。窮如老鼠穿牛角﹐拙似鮎魚上竹竿。豈有葡萄博名郡﹐空餘苜蓿上朝盤。榮華气象無絲許﹐正坐平生骨相寒。』」

苕溪漁隱曰「汪彥章自吳興移守臨川﹐曾吉甫以詩迓之云﹕『白玉堂中曾艸詔﹐水精宮裏近題詩。』先以示子蒼﹐子蒼爲攺兩字﹐『白玉堂深曾艸詔﹐水精宮冷近題詩。』迥然與前不侔﹐蓋句中有眼也。」

苕溪漁隱曰「子蒼《謝人寄茶筅子詩》云﹕『看君眉宇眞龍種﹐尢解橫身戰雪濤。』盧駿元亦有此詩﹐云﹕『到底此君髙韻在﹐淸風兩腋爲渠生。』皆善賦詠者﹐然盧優於韓。」

陳去非

苕溪漁隱曰「去非舊有詩云﹕『風流丘壑眞吾事﹐籌策廟堂非所知。』其後登政府﹐無所建明﹐卒如其言。《九日詞》云﹕『九日登臨有故常﹐隨晴隨雨一傳觴。』用退之《淮西碑》欲事故常之語。又《憶洛中舊遊詞》云﹕『憶昔午橋橋上飲﹐坐中多是豪英。長溝流月去無聲﹐杏花疏影裏﹐吹笛至天明。』此數語奇麗﹐《簡齋集》後載數詞﹐惟此詞爲優。」

《詩說雋永》云「京師葆眞宮﹐垂楊映沼﹐有山林之趣。去非將罷尙符璽日題其池亭云﹕『聊將兩鬢蓬﹐起照千丈鏡﹐微波喜搖人﹐小立待其定。』」

苕溪漁隱曰「去非詩云﹕『一官成一集﹐盡付古沙頭。』蓋用王筠事。而楊大年亦如此。《南史》﹕『王筠自撰其文章﹐以一官爲一集﹐自《洗馬》《中書》《中庶》《吏部》《左佐》《臨海》《大府》﹐各十卷﹐《尙書》三十卷﹐凡一百卷行於世。』《本朝名臣傳》﹕『楊億爲文﹐每官成一集﹐所著《括蒼》《武夷》《潁陰》《韓城》《退居》《汝陽》《蓬山》《辭榮》《冠鰲》等集。』」

《四六談麈》云「去非艸《故相義陽公起復制》云﹕『眷予次輔﹐方宅大憂。』爲言者令貼麻﹐陳攺云﹕『方服私艱。』說者又以爲語忌。王初寮艸《鄭華陽持余服麻》云﹕『矧君臣相與之際﹐當諒乃心﹔顧忠孝兩全之難﹐重違所請。』」

周明老

《復齋漫錄》云「《荊楚歲時記》云﹕『冬至一百五日﹐卽有疾風甚雨﹐謂之寒食。』王君玉詩﹕『疾風甚雨靑春老﹐瘦馬肥牛綠野深。』又見明老詩稿云﹕『疾風甚雨悲遊子﹐峻嶺崇岡非故鄕。』」苕溪漁隱曰「余亦云﹕『飛絮落花春向晚﹐疾風甚雨暮生寒。』」卷第三十五卷

第三十五

本朝雜記上

蔡寬夫《詩話》云「唐學士院在右銀臺內含光殿﹐宴罷歸院﹐多經睿武樓﹐故鄭畋《酬通義劉相瞻詩》曰﹕『劉剛暗借飆輪便﹐睿武樓中似去年。』蓋以嘗與瞻同爲學士侍宴故也。故事﹕凡禁中有燕設﹐則學士院備食以延從官。宋宣獻公罷禁林後﹐因宴日再至﹐以詩寄同院云﹕﹝「同」原作「故」﹐今據宋本﹑明鈔本校攺。﹞『雲間乍闋仙韶曲﹐禁裏還過睿武樓。』蓋用唐事。前輩立意命辭﹐皆不艸艸﹐此尢精確云。」

《元城先生語錄》云「先生言玉堂故事﹐人多不解。太宗嘗飛白題翰林學士院曰﹕『玉堂之廬』。正字以英廟諱。蓋此四字出於漢《李尋傳》﹐且玉堂殿名﹐而待詔者有直廬在其側﹐李尋待詔黃門﹐故云久污玉堂之廬。至英廟嗣位﹐乃行撤去。及元丰中﹐有翰林學士上言﹐乞摘上兩字﹐復榜院門﹐以爲臣下光寵。詔可。是乞以殿名名其院也﹐不遜甚矣。僕退而檢《漢書》﹐蓋漢之待詔者﹐或在公車﹐或在金馬門﹐或在宦者﹐或在黃門。時李尋待詔黃門﹐哀帝使侍中往問災異﹐對曰﹕『臣尋位卑術淺﹐偶遇眾賢﹐待詔食大官﹐衣禦府﹐久污玉堂殿之廬。』師古曰﹕『玉堂殿﹐在未央宮。』然制度不見其詳﹐獨《翼奉傳》略載之﹐奉嘗上疏曰﹕『漢徳隆盛﹐在於孝文皇帝﹐躬行節儉﹐外省徭役﹐其時未有甘泉﹑建章及上林中諸離宮館也。未央宮又無髙門﹑武臺﹑麒鱗﹑鳳凰﹑白虎﹑玉堂﹑金華之殿﹐獨有前殿﹐乃武帝所造也。』僕後以問先生﹐先生曰﹕『然。』」苕溪漁隱曰「《金坡遺事》云﹕『淳化二年十月﹐翰林學士蘇易簡有札子﹐乞禦書玉堂之署﹐太宗飛白四字付宰臣李昉﹐於中書面賜之﹐以光禁林。』事始於此也。」

《復齋漫錄》云「錢內翰希白《晝景詩》云﹕『雙蜂上簾額﹐獨鵲裊庭柯。』一裊字最其所用意處。然韋蘇州《聽鶯曲》『有時斷續聽不了﹐飛去花枝猶裊裊』﹐已落第二矣。」

許彥周《詩話》云「錢希白作《擬唐詩百篇》﹐備諸家之體﹐《自序》曰﹕『今之所擬﹐不獨其詞﹐至於題目﹐豈欲拋離﹐本集或有事疏﹐斯亦見之本傳。』故其《擬張籍上裴晉公詩》曰﹕『午橋莊上千竿竹﹐綠野堂中白日春。富貴極來惟嘆老﹐功名髙後轉輕身。嚴更未報皇城裏﹐勝賞時遊洛水濱。昨日庭趨三節度﹐淮西曾是執戈人。』又作《擬盧仝詩》云﹕『門前飛楊花﹐屋後惡水鳴靑蛙﹔案上兩卷書﹐《堯典》與《舜典》﹐畱與添丁作生涯。』擬古當如此相似﹐方可傳。」

苕溪漁隱曰「沈存中《筆談》云﹕『眞宗時﹐向文簡敏中拜右僕射﹐麻下日﹐李昌武爲翰林學士﹐當對﹐上謂之曰﹕朕自卽位以來﹐未嘗除僕射﹐今日以命敏中﹐此殊命也﹐敏中應甚喜。對曰﹕臣今日早候對﹐亦未知宣麻﹐不知敏中何如。上曰﹕敏中門下今日賀客必多﹐卿往觀之﹐明日卻對來﹐勿言朕意也。昌武候丞相歸﹐乃往見﹐丞相謝客﹐門闌悄然無一人。昌武與向親﹐徑入見之﹐徐賀曰﹕今日聞降麻﹐士大夫莫不歡慰﹐朝野相慶。公但唯唯。又曰﹕自上卽位﹐未嘗除端揆﹐此非常之命﹐自非勛徳隆重﹐眷倚殊越﹐何以至此。公復唯唯﹐終未測其意。又歷陳前世爲僕射者﹐勛勞徳業之盛﹐禮命之重。公亦唯唯﹐終無一言。旣退﹐復使人至庖廚中問﹐今日有無親戚賓客飲食宴會﹐亦寂無一人。明日再對﹐上問﹕昨日見敏中否﹖對曰﹕見之。敏中之意何如﹖乃以其所見對。上笑曰﹕向敏中大耐官職。』故呂居仁《寄向縣丞詩》云﹕『耐官丞相風流在﹐坐守簞瓢不訴窮。』張仲宗作《向伯恭雍熙堂詩》亦云﹕『家世從來耐官職﹐百年猶見典刑存。』然《本朝名臣傳》乃云李文靖沆﹐其初相也﹐眞宗密使人覘之曰﹕『朕首命沆爲相﹐故私往觀其忻戚。』中使還言﹕『其門無車馬﹐蕭然如常。』上嘆曰﹕『李沆大耐官職。』豈非《名臣傳》所記之誤邪﹖」

《幕府燕閒錄》云「韓魏公初罷相﹐出鎭長安﹐或獻詩云﹕『是非莫問門前客﹐得失須憑塞上翁﹐引取碧油紅旆去﹐鄴王臺畔醉春風。』公以爲然﹐卽請守相州。」苕溪漁隱曰「先君有言﹕『近世士人與上官詩﹐無非諛詞﹐未聞有規勸之語者。或者獻詩於魏公勸其辭分陜之重﹐而爲晝錦之榮﹐可謂能規勸矣。』」

《文昌雜錄》云「太師潞公西歸﹐開封推官趙君錫作小詩二十篇﹐紀恩寵以送行﹐其尢爲人傳誦者﹐如『樂人都用教坊家﹐席上羣公換口誇﹐內裏宣來蕉葉盞﹐禦前賜出縷金花。』『坐上才初佳句傳﹐中官寫得便聞天﹐聖人含笑搜尋了﹐依韻當時賜和篇。』『西苑重排餞會時﹐新篇禦制降彤墀﹐明朝上巳無公事﹐赴宴臣僚總進詩。』𨿽王建《宮詞》﹐無以過此也。」

《法藏碎金》云「予壯歲歷官之日﹐嘗見公館壁上有題詩云﹕『猛風拔大樹﹐其樹根已露﹐上有寄生艸﹐靑靑猶未悟。』不知何人之作也。因知物理自昔而然﹐先覺形言﹐警戒多矣。」

《復齋漫錄》云「《云齋廣錄》記馮當世﹐慶曆中以鄂州薦﹐至大江﹐風濤洶湧﹐幾至沈沒。來春廷試第一﹐還過大江﹐風微浪穩﹐舟楫安然。公題詩江亭云﹕『江神也世情﹐爲我風色好。』余讀《唐文粹》﹐見施肩吾《及第後過揚子江詩》云﹕『憶昔將貢年﹐抱愁此江邊﹐魚龍鬥閃爍﹐黑浪髙於天。今日步春艸﹐復來經此道﹐江神也世情﹐爲我風色好。』乃知當世取肩吾末句題於江亭耳﹐非自作也。」

《東臯雜錄》云「呂文穆蒙正﹐少年讀書西京龍門利涉院﹐壁間題詩云﹕『怪得池塘春水滿﹐夜來雷雨起南山。』狀元宰相之兆﹐已見於此詩矣。」

苕溪漁隱曰「《荊楚歲時紀》云﹕『立春日﹐悉剪彩爲燕子以戴之。』故歐陽永叔詩云﹕『不驚樹裏禽初變﹐共喜釵頭燕已來。』鄭毅夫云﹕『漢殿斗簪雙彩燕﹐並知春色上釵頭。』皆立春日貼子詩也。」

《藝苑雌黃》云「《修眞入道祕言》曰﹕『以立春日淸晨北望﹐有紫綠白雲者爲三元君三素飛雲。三元君以是日乘八輿﹐上詣天帝﹐子候見﹐當再拜自陳﹐某已乞得給侍輪轂三過。﹝編者按﹕《歲時廣記》八「已」作「乙」﹐此疑誤。﹞見元君之輦者﹐白日升天。』《歲時廣紀》載此事﹐云﹕『臣鍇按舉場嘗試《立春日望三素云詩》﹐取此事﹐故蘇子容作《皇太妃閣春貼子》云﹕萬年枝上看春色﹐三素雲中望玉宸。許衝元作《皇帝閣春貼子》云﹕三素雲飛依北極﹐九農星正見南方。』」

《法藏碎金》云「世間人中年二顚倒者﹐十有七八﹐其一﹐少而當勤﹐以圖身計﹐而反自放逸﹐老而無成。故古人有詩云﹕『少年輕歲月﹐不解早謀身﹐晚歲成無益﹐低眉向世人。』其一﹐老而嘗逸﹐以就便安﹐而反自勞役﹐老而彌苦。故古人有詩云﹕『可憐八九十﹐齒墮雙眸昏﹐朝露貪名利﹐夕陽憂子孫。』惟此二事﹐知之不難﹐而知者尙少﹐何況深妙之事乎﹖」

《上庠錄》云「胡先生瑗﹐湖州人﹐以徳行名於時﹐州人遣子弟從之學者數百人。慶曆四年﹐仁宗興太學﹐有司乞下湖州取先生法﹐以爲太學法﹐遂著爲令﹐傳者謂今五等齋規是也。後數年﹐先生始來居太學﹐四方之士﹐聞先生名﹐自遠而至﹐太學不能容﹐遂傍取官舍以爲學捨。太學西廡﹐卽禦書閣所在﹐祖宗以來﹐嚴火禁﹐而齋不許燈。先生請於朝﹐乞勿禁燈﹐惟遺火者以皇城法論。自是士始便之。」

《四六談麈》云「熙寧間﹐鄧潤甫作《邢妃制》云﹕『《周南》之詠《捲耳》﹐無險詖私謁之心﹔《齊詩》之美《雞鳴》﹐有警戒相成之道。』後王荊公退居金陵屢用之。孫巨源作《除太尉制》云﹕『秦官太尉﹐漢代上公。』語典而重。」

蔡寬夫《詩話》云「唐制﹐中書舍人六員﹐皆預省事﹐嘗以其間一人專掌書畫﹐故謂之知制誥。闕則用他官兼知。其後翰林置學士﹐遂分內外制學士。自外官拜者﹐貞元初皆召試制書﹑批答﹑詩各一首﹐張仲素後﹐有加賦一首﹐名曰五題。惟自中書舍人拜﹐則免試﹐爲其嘗已掌外制故也。李文正公﹐顯徳中以主客員外郎遷屯田郎中﹐爲學士﹐竇儼以詩賀之曰﹕『新銜錦帳連三字﹐舊制星垣放五題。』蓋以此也。貞元以前﹐學士職猶未重﹐﹝「猶」原作「尢」﹐今據宋本﹑明鈔本校攺。﹞故滿三歲始遷知制誥。元和後﹐自學士入爲相者十七人﹐故自舍人拜者﹐皆以爲優。然制誥本中書正職事﹐何用更入銜。元丰官制行﹐𨿽以六舍人分隸六房事﹐命詞書畫﹐皆隨其房掌之﹐員闕則事簡者兼﹐遂削去知制誥﹐而惟學士帶之。蓋制命本出中書﹐學士特掌之故耳﹐此所以爲稱也。」

蔡寬夫《詩話》云「唐兩省官上事﹐皆宰相親送之。上事官設牀幾面南﹐判案三道﹐宰相別施一牀﹐坐於西隅﹐謂之壓角﹐不知何義﹐亦不知所從起。此禮今不復存﹐惟中書舍人上日﹐設氈褥於庭下﹐北向再拜﹐閣老一人別設褥位立於東北隅﹐候上事官拜畢﹐則相與揖而升階﹐亦謂之壓角﹐蓋有餘風也。吳正憲詩云﹕『壓角舊儀煩閣老﹐濡毫逋責費公移。』宋龍圖次道詩云﹕『聖世建官追茂制﹐唐家壓角失前規。』皆以記此宰相不親送。或曰﹕馮瀛王爲相時﹐判紙尾罷之﹐後遂不講舊制。辭皆有潤筆﹐隨官品定數﹐以謂當制官辭頭﹐疏數不同﹐其所得亦有多寡不均﹐因請集而分之。故晏元獻有『潤毫均厚薄』之句。其後有當送而不至者﹐往往牒催﹐是以正憲公詩並及之。此皆西垣舊事。元丰官制行﹐遂罷潤筆。今惟石刻官品﹑物數尙龕於舍人廳壁云。」

《文昌雜錄》云「余記中書舍人禮上壓角﹐未詳何義。按唐《裴坦傳》載﹕『令狐綯薦坦爲知制誥﹐裴休持不可﹐不能奪。故事﹐舍人初詣省視事回﹐丞相送之﹐施一榻於堂上﹐壓角而坐。坦見休重愧謝﹐休咈然曰﹕此令狐丞相之舉﹐休何力﹖顧左右索肩輿出。』宋次道乃云﹕『舍人上事﹐必設紫褥於庭﹐面北拜﹐閣長立褥之東北隅﹐謂之壓角。』宋丞相作《掖垣叢志》﹐亦不解其事﹐未知何者爲是。又唐國子祭酒李涪作《刊誤》云﹕『兩省官上事日﹐宰相臨焉。上事者﹐設牀幾面南而坐﹐判三道案﹐宰相別施一牀﹐連上事官﹐南坐於西隅﹐謂之壓角。自常侍以下﹐以南爲上﹐差誤相承﹐實乖禮敬。何不爲丞相設位於眾官之南﹐常侍﹑諫議﹑給事﹑舍人﹐循次而坐於丞相之下﹐尊卑有序﹐足以爲儀。』由此觀之﹐不獨中書舍人﹐凡兩省官禮上﹐宰相皆壓角也。至五代馮道爲宰相﹐判狀尾罷之。應自此閣長立於東北隅﹐猶謂之壓角﹐如宋次道所紀也。又《五代會要》﹕『晉天福五年三月﹐敕中書門下五品已上﹐於兩省上事﹐﹝「於」字原無﹐今據宋本﹑明鈔本校補。﹞宰相壓角之禮宜廢。』」

《復齋漫錄》云「『亭亭畫舸系春潭﹐只向行人酒半酣﹐不管煙波與風雨﹐載將離恨過江南。』張文潛詩也。王平甫嘗愛而誦之。然余謂張特取東坡長短句『無情汴水自東流﹐只載一船離恨向西州』之句。」苕溪漁隱曰「余以《張右史集》徧尋無此詩﹐蔡寬夫《詩話》以謂此詩嘗有人於客捨壁間見之﹐莫知誰作﹐或云鄭兵部仲賢也﹐然集中無之。二說竟未知孰是。」

苕溪漁隱曰「余於《叢話》前集云﹕『鄭兵部仲賢﹑鄭工部文寶﹐不知其果一人邪﹖果二人邪﹖』今觀歐陽永叔《詩話》云﹕『鄭工部文寶於張僕射園﹐吟詩一聯﹐最爲警絕﹐雲﹕水暖鳧鷖行哺子﹐溪深桃李臥開花。』蔡寬夫《詩話》云﹕『鄭兵部仲賢﹐歐陽文忠公稱其張僕射園中一聯﹐以爲集中少比。』卽前一聯詩是也。以此考之﹐則文寶﹑仲賢﹐蓋是一人名與字耳。但工部兵部之稱不同。《西淸詩話》云﹕『《緱山王子晉祠詩》﹐是鄭工部文寶題。』則工部之稱﹐與歐公同。但蔡寬夫誤作兵部耳。余又於前集云﹕『夷季﹑幼槃﹐或謝薖之字乎﹖』比見臨川《謝幼槃文集》﹐方知幼槃是謝薖之字﹐無逸之弟也。其謝夷季卻自別是一人。」﹝「自」字原無﹐今據宋本﹑明鈔本校補。﹞

《四六談麈》云「王荊公拜相麻﹐世所稱工﹐然腦詞乃云﹕『若礪於舟﹐世莫先於汝作﹔有衮及繡﹐人久佇於公歸。』或以爲先後失倫。王初寮作《宣徳門成賞功制》云﹕『閣道穹隆﹐兩觀搴翔於霄漢﹔闕庭煥麗﹐十戶開闔於陰陽。』時謂工則工矣﹐但喚下句不來。」

《復齋漫錄》云「《古今詩話》美方諤《上廣守詩》﹕『鱷去溪潭韓吏部﹐珠還合浦孟嘗君。』不知珠還合浦﹐乃後漢孟嘗﹐不可以孟嘗君遷就也。」

苕溪漁隱曰「淮北之地平夷﹐自京師至汴口﹐並無山﹐惟隔淮方有南山﹐米元章名其山爲第一山﹐有詩云﹕『京洛風塵千里還﹐船頭出沒翠屏間﹐莫能衡霍撞星斗﹐且是東南第一山。』此詩刻在南山石崖上。石崖之側﹐有東坡《行香子》詞﹐後題云﹕『與泗守遊南山作。』字畫是東坡所書小字﹐但無姓名。崇觀間﹐禁元祐文字﹐遂鐫去之。余頃居泗上﹐皆打得此二碑﹐至今尙存﹐其詞云﹕『北望平川﹐野水荒灣。共尋春﹐飛步孱顏。和風弄袖﹐香露縈鬟。正酒酣﹐人語笑﹐白雲間。飛鴻落燕﹐相將歸去﹐淡涓涓﹐玉宇淸閒。何人無事﹐宴坐空山。望長橋上﹐燈火亂﹐使君還。』」

《上庠錄》云「世稱太學聚天下士﹐旣知道理﹐又無持祿固寵之累﹐故其品藻人物﹐皆合公議。於是以太學爲無官禦史臺。神宗謂舒亶曰﹕『頗聞太學生好雌黃人物﹐𨿽執政官亦畏其口﹐何也﹖』然則無官禦史臺之號﹐恐自此始。」

《東臯雜錄》云「蔡忠懷秉政日﹐吳處厚數幹以差遣﹐得知漢陽﹐不如意。忠懷俄出守安陸﹐賦詩十絕。處厚乃箋注﹐文致其怨望﹐疏於朝。宣仁大怒﹐﹝「仁」原作「宗」﹐今據宋本﹑明鈔本校攺。﹞遂竄新州。處厚攺知衛州﹐素餌硫黃﹐至是疽發於腦﹐自嚼其舌斷而死。」苕溪漁隱曰「余於《叢話前集》﹐已載持正因吳處厚箋注其詩而得罪。今錄此事﹐以附益之﹐姑爲小人之戒也。」

《四六談麈》云「四六全在編類古語﹐李義山有《金鑰》﹐宋景文有一字至十字對句﹐司馬文正有《金桴》。王岐公在中書極久﹐生日例有禮物之賜﹐集中謝表﹐其用事多同﹐而語不蹈襲。李衛公作《文箴》云﹕『譬諸日月﹐𨿽終古常見﹐而光景常新。』﹝二「常」字原作「嘗」﹐今據宋本﹑明鈔本校攺。﹞宣和末《罪己詔》﹐如『天變譴見而朕不悟﹐百姓怨懟而朕不知』﹐乃用陸宣公語宇文叔通詞也。呂成公《求退表》云﹕『侵尋甲子﹐六十有三﹔補報朝廷﹐萬分無一。』乃出於李黃門邦直。」

《東臯雜錄》云「煕寧中﹐章子厚奉詔城沅州﹐時陶弼知辰州﹐贈詩云﹕『善戰無如新息侯﹐漢兵才渡綠蘿州﹐愛君挽我陶溪粟﹐直到牂牁水口頭。』詩刻今在沅州洪江寨﹐寨正與牂牁水相直。」

《復齋漫錄》云「煕寧六年冬﹐建昌軍城北五里間﹐甘露降於進士徐上交別業松上﹐濃厚如酒澤﹐其味甜香。上交折松枝獻於太守張子方﹐子方率僚屬就觀之﹐欲以上聞。路過鳳凰山下﹐牧童見車馬﹐相叫呼曰﹕『此山上亦多甘露﹐何獨徐家地分乎﹖』羣童各持松葉吮弄甚多。時有野叟賣藥於市者﹐語人曰﹕『太守不察耳﹐何物爲甘露﹖露自天降﹐而徧於數畝間乎﹖』吾嘗客華陰﹐縣民亦有以甘露降告縣者﹐縣令因出自按之﹐有道人笑焉﹐縣令怒﹐械系之﹐道人曰﹕『譬如人身﹐精液流通﹐均布六七十年中﹐若其壽短促﹐則湧並於未死之前矣。此木蓋將槁故耳﹐官人不信﹐請畱我以待明春﹐此松必不復榮也。』縣令如其說﹐果驗焉。元祐丙子﹐渾城西天慶觀松一株有甘露﹐郡人皆以爲祥﹐及聞此野夫之說﹐有詣天慶觀觀之﹐昔時甘露所降之松﹐果已先枯矣。」

《上庠錄》云「熙寧間﹐有福州洪浩居太學累年﹐其父以詩寄之云﹕『太學何蕃且一歸﹐十年甘旨誤庭闈。休辭客路三千遠﹐應念人生七十稀。腰下𨿽無蘇子印﹐篋中幸有老萊衣。歸期定約春前後﹐免使髙堂詠《式微》。』浩得詩感泣﹐於是揖諸生遂歸。聞而歸者十五六焉。逮紹聖間﹐始著歸省之令﹐然猶九年爲限。崇寧二年﹐推行三舍﹐有司以學法進呈﹐徽宗曰﹕『興學校以厚人倫﹐申孝弟﹐而學生有祖父母﹑父母﹐不歸省侍﹐立法有九年之久﹐考之人情﹐頗爲未安。』因攺爲三年之限。」苕溪漁隱曰「《云齋廣錄》亦載前詩﹐以洪浩爲余杭人。」

《復齋漫錄》云「廬山瑞香花﹐古所未有﹐亦不產他處﹐天聖中始稱傳。東坡諸公﹐繼有詩詠﹐豈靈艸異芳﹐俟時乃出﹐故記序篇什﹐悉作瑞字。訥禪師云﹕『山中瑞采一朝出﹐天下名香獨見知。』張祠部圖之﹐彊名佳客﹐以瑞爲睡焉﹐其詩曰﹕『曾向廬山睡裏聞﹐香風占斷世間春﹐竊花莫撲枝頭蝶﹐驚覺南柯半夢人。』」苕溪漁隱曰「余觀元祐羣公集﹐並無詠瑞香花詩﹐惟東坡《次韻曹子方龍山眞覺院瑞香花》云﹕『幽香結淺紫﹐來自孤云岑。骨香不自知﹐淺色意殊深。移栽靑蓮宇﹐遂冠檐卜林。結爲楚臣佩﹐散落天女襟。』又有《西江月詞》三首﹐其一云﹕『領巾飄下瑞香風﹐驚起謫仙春夢。』其一云﹕『更看微月轉光風﹐歸去春云入夢。』東坡詞意﹐亦與張祠部詩意相類﹐但能含蓄之耳。」

苕溪漁隱曰「陳子髙《九日瑞香盛開有詩》云﹕『宣和殿裏春風早﹐紅錦燻籠二月時﹐流落人間眞善事﹐九秋霜露卻相宜。』俚俗因此詩﹐遂號瑞香爲錦燻籠。余嘗嫌其名不雅﹐未能易之也。兼此詩亦淺近﹐子髙別有古詩一篇﹐意含諷刺﹐語加微婉﹐得騷人之體格﹐其詩云﹕『佳人在空谷﹐雙星思銀河。契闊不有命﹐盛時豈蹉跎。娟娟匡廬秀﹐如此粲者何﹖香蜜綴紅糝﹐寶燻罩宮羅。幽窗下團欒﹐微風自婆娑。寂寥千年初﹐﹝宋本「千」作「十」。﹞戢戢蓬艾多。何階托方便﹐百金聘猗儺。﹝「猗」原作「倚」﹐今據宋本校攺。﹞赤欄靑篾舫﹐丁寧護根窠。泥沙亦天幸﹐扳聯入宣和。誰令蘭蕙徒﹐憔悴守巖阿。』」

許彥周《詩話》云「陳克子髙作《贈別詩》云﹕『淚眼生憎好天色﹐離觴偏觸病心情。』𨿽韓偓﹑溫庭筠﹐未嘗措意於此。」

苕溪漁隱曰「木樨﹐閩中最多﹐路傍往往有參天合抱者﹐土人以其多而不貴之。漕宇門前兩徑﹐自有一二百株﹐至秋﹐花盛開﹐籃輿行淸香中﹐殊可愛也。古人賦詠﹐惟東坡倅錢塘﹐八月十七日﹐天竺送桂花﹐分贈元素﹐詩云﹕『月缺霜濃細蕊幹﹐此花元屬桂堂仙﹐鷲峯子落驚前夜﹐蟾窟枝空記昔年。破裓山僧憐耿介﹐﹝「裓」原作「戒」﹐今據宋本﹑明鈔本校攺。﹞練裙溪女鬥淸妍﹐願公采擷紉幽佩﹐﹝「願」原作「顧」﹐今據宋本﹑明鈔本校攺。﹞莫遺孤芳老澗邊。』陳去非有詞云﹕『黃衫相倚﹐翠葆層層底﹐八月江南風日美﹐弄影山腰水尾。楚人未識孤妍﹐《離騷》遺恨千年﹐無住庵中新夢﹐一枝喚起幽禪。』萬俟雅言有詞云﹕『芳菲葉底﹐誰會秋江意﹖﹝宋本﹑明鈔本「江」作「工」。﹞深綠護輕黃﹐怕靑女霜侵憔悴。開分早晚﹐都占九秋﹐天花四出香七里。獨步珠宮裏﹐佳名巖桂﹐卻是因遺子。不自月中來﹐又那得蕭蕭風味。霓裳舊曲休問﹐廣寒人飛﹐太白酬仙蕊﹐香外無香比。」

《文昌雜錄》云「京師貴家﹐多以酴醿漬酒﹐獨有芬香而已。近年方以榠楂花懸酒中﹐不惟馥鬱可愛﹐又能使酒味辛冽﹔始於戚裏﹐外人蓋未知也。」

《文昌雜錄》云「李冠卿說揚州所居堂前﹐杏一株極大﹐花多而不實。適有一媒姥見如此﹐笑謂家人曰﹕『來春與嫁了此杏。』冬深﹐忽攜酒一樽來﹐云是婚家撞門酒﹐索處子裙一腰﹐系杏上﹐已而奠酒﹐辭祝再三。家人莫不笑之。至來春﹐此杏結子無數。江淮亦多有嫁橘法﹐不知是何術也。」

《上庠錄》云「貢士舉院﹐其地本廣勇故營也﹐有文官花一株﹐花初開白﹐次綠次緋次紫﹐故名文官花。花枯經年﹐及更爲舉院﹐花再生。今欄檻當庭﹐尢爲茂盛。」

《文昌雜錄》云「兵部杜員外言﹐今關中有白蕤﹐棫朴也﹐芃芃叢生﹐民家多采作薪﹐且言煙與他木異。嘗取試之﹐其煙直上如綫﹐髙五七丈許不絕﹐《詩》所謂『薪之槱之』﹐物𨿽微﹐可以升燎於上帝﹐亦蘋蘩蘊藻之類邪。」卷第三十六卷

第三十六

本朝雜記下

《呂氏童蒙訓》曰「徐仲車﹐山陽人﹐小許榜登科。初從安定先生學﹐潛心力行﹐不復仕進。仲車一日因具公裳見貴官﹐因思曰﹕『見貴官尙具公裳﹐豈有朝夕見母而不具公裳者乎﹖』遂晨夕具公裳揖母。事母至孝﹐山陽人化之。」

《司馬文正公日錄》云「朱壽昌父任諫議大夫﹐毒昌母素微﹐生壽昌歲餘﹐遣出之﹐因是不知所在。壽昌旣長﹐求之不得﹐乃棄官尋之﹐刺血書懺以散與人﹐至是得之於同州﹐迎以歸。錢子飛知永興軍﹐奏其事﹐乞加旌賞﹐故召之。王介甫方以李定爲至孝﹐故送壽昌付審官。﹝「付」原作「赴」﹐今據宋本﹑明鈔本校攺。﹞而壽昌以同母弟妹皆在同州﹐乃折資授河中通判。」苕溪漁隱曰「東坡云﹕『朱壽昌郎中﹐少不知母所在﹐刺血寫經﹐求之五十年﹐去歲得之蜀中﹐以詩賀之云﹕嗟君七歲知念母﹐憐君壯大心愈苦﹐羨君臨老得相逢﹐喜極無言淚如雨。不羨白衣作三公﹐不愛白日升靑天﹐愛君五十著彩服﹐兒啼卻得償當年。烹龍爲炙玉爲酒﹐鶴髮初生千萬壽﹐金花詔書錦作囊﹐白藤肩輿簾蹙繡。感君離合我酸辛﹐﹝「辛」原作「心」﹐今據宋本﹑明鈔本校攺。﹞此事今無古或聞﹐長陵朅來見大姊﹐﹝「朅」原作「謁」﹐今據宋本﹑明鈔本校攺。﹞仲孺豈意逢將軍。開皇善桃空記面﹐﹝宋本﹑明鈔本「善」作「苦」。﹞建中天子終不見﹐西河郡守誰復譏。潁谷封人羞自薦。』《日錄》又云﹕『淮南轉運司體量李定﹐嘉祐八年四月母亡﹐不曾丁憂﹐介甫以李定爲至孝﹐何其蔽邪﹖』」

《復齋漫錄》云「番陽張吉父介﹐方娠時﹐父去客東西川﹐不還。張君自爲兒時﹐愴然有感﹐其言語聲息﹐未嘗不在蜀也。與尙書彭公器資同學﹐作詩云﹕『應是子規啼不到﹐致令我父未歸家。』聞者皆憐之。旣長﹐走蜀﹐父初無還意﹔乃還省母﹐復至涪閬﹐往返者三﹐其父遂以熙寧十三年三月至自蜀﹐﹝宋本﹑明鈔本「十三年」作「十年」。﹞鄕人迎謁嘆息﹐或爲感泣。一時名士﹐皆賦詩以記其事。器資詩略云﹕『河可以竭山可徙﹐我翁不歸行不已﹐三往三復翁歸止﹐翁行尙壯今老矣﹐兒昔未生今壯齒。』郭功甫詩略云﹕『父昔離家子方孕﹐子得其父今壯年﹐胡弗歸兮死敢請﹐慰我慈母心懸懸﹐三往三復又十載﹐孝子執鞭方言還。』」

《四六談麈》云「四六施於制誥表奏文檄﹐以便於宣讀﹐多以四字六字爲句﹔宣和間多用全文長句爲對﹐習尙之久﹐至今未能全變﹐前輩無此體也。此起於王咸平《翰苑》之作﹐人多效之。兼四六之義﹐在於裁剪﹐若全句對全句﹐亦何以見工。以經語對經語﹐史語對史語﹐詩語對詩語方妥帖。太祖郊祀﹐陶谷作赦文﹐不以『籩豆有楚』對『黍稷惟馨』﹐﹝宋本﹑明鈔本「惟」作「非」。﹞而曰『豆籩陳有楚之儀﹐黍稷奉惟馨之薦。』近世王初寮作《寶籙宮靑詞》云﹕『上天之載無聲﹐下民之虐匪降。』時人許其裁剪。」

《宋景文筆記》云「文有屬對﹐平側用事﹐供公家一時宣讀施行﹐似健快﹐然不可施於史傳。余修《唐書》﹐未嘗以唐人一詔一令載者﹐惟捨對偶之文近髙古者﹐乃可著於篇。大抵史近古﹐對偶宜今﹐以對偶之文入史﹐如粉黛飾壯士﹐笙匏佐鼙鼓﹐非所施也。」

《呂氏童蒙訓》云「龔殿院彥和﹐淸介自立﹐少有重名。元祐間簽判瀛州﹐其弟大壯﹐尢特立不羣。曾子宣帥瀛﹐欲見不可得。一日﹐徑過彥和﹐邀其弟出﹔不可辭也﹐遂出相見。卽爲置酒﹐從容終日乃去。因題詩壁間云﹕『自慚太守非何武﹐得向河陽見兩龔。』近時貴人如子宣之能下士﹐亦難及也。」

《東臯雜錄》云「靑社表海亭﹐取太公表東海之義。元祐初﹐曾子宣爲守﹐鼎新之﹐賦詩云﹕『表海風流舊所聞﹐靑冥飛觀一番新。山河十二名空在﹐簪履三千迹已陳。極目煙嵐九霄近﹐滿川樓閣萬家春。由來興廢南柯夢﹐且喜登臨屬後人。』」

《文昌雜錄》云「工部王侍郎云﹕『昨謫守單州﹐後圃有宓子賤琴臺﹐爲一郡之勝﹐獨此可以銷憂耳。﹝「耳」原作「且」﹐今據宋本﹑明鈔本校攺。﹞有詩云﹕琴聲久逐秋云去﹐臺勢空隨古堞髙。』旣召還﹐見於垂拱殿﹐與呂資政同班殿廬﹐因話琴臺﹐後數日﹐呂遂知單州﹐甚可異也。」

許彥周《詩話》云「蘇太監文饒敖﹐﹝「監」下原有「作」字﹐今據宋本﹑明鈔本校刪。﹞作《鴻溝詩》云﹕『置俎均牢彘﹐峨冠信沐猴。方矜幾上肉﹐已墮幄中籌。海嶽歸三尺﹐衣冠閉一丘。路人猶指似﹐山下是鴻溝。』」

《四六談麈》云「綦叔厚艸《蜀將制》曰﹕『已失秦川之險﹐敢云蜀道之難。』辛炳爲中司﹐遽作彈文曰﹕『川猶未失也。』綦自辧其語﹐上曰﹕『朕知之矣﹐卿所言者﹐我能往﹐寇亦能往。』」

《復齋漫錄》云「劉偉明《贈熊待制詩》云﹕『西淸寓直荷爲橐﹐左蜀宣風繡作衣。』﹝「左」原作「在」﹐今據宋本﹑明鈔本校攺。﹞蓋《南史劉杳傳》﹕『著紫荷橐事﹐見《張安世傳》。』持橐簪筆之意﹐而偉明乃以荷爲芰荷之荷﹐何邪﹖」

《東臯雜錄》云「李誠之才致髙妙﹐守邊有威信。熙寧初﹐荊公用事﹐議論不合﹐退居汶上。題詩云﹕『燕子知時節﹐還尋舊宇歸﹐新人方按曲﹐不許傍簾飛。』嘗作《昭陵挽詞》云﹕『堯民喪考無生意﹐杞國憂天有壞時﹐聞道宗祧歸聖嗣﹐一時收淚賀重熙。』其它佳句甚多。」

東坡云「過太平州﹐見郭祥正﹐言﹕『嘗從章惇入梅山溪洞中﹐說降其首領。見洞主蘇甘家有神畫﹐﹝「甘」原作「母」﹐今據宋本﹑明鈔本校攺。﹞被服如士大夫﹐事之甚嚴。問之﹐云﹕此知桂州李大夫也。問其名﹐曰﹕此豈可名哉﹗扣頭稱死罪數四﹐卒不敢名。徐考其年月本末﹐則李師中誠之也。誠之嘗爲提刑權桂府爾。』﹝「權」字原脫﹐今據宋本校補。明鈔本作「擢」。﹞吾識誠之﹐知其爲一時豪傑也。然小人多異議﹐不知夷獠乃爾畏信之﹐彼其利害不相及爾。」

許彥周《詩話》云「晁無咎在崇寧間﹐次李誠之長短句韻﹐以弔誠之﹐曰﹕『射虎山邊尋舊迹﹐騎鯨海上追前約﹔便與世永相忘﹐江湖還堪樂。﹝此句原作「便與江湖永相亡還堪樂」﹐今據明鈔本校攺。﹞不獨用事的確﹐其措意髙古﹐深悲而善怨﹐似《離騷》﹐故特錄之。」

《復齋漫錄》云「王公韶﹐少日讀書於廬山東林裕老庵﹐庵前有老松﹐因賦詩云﹕『綠皮皺剝玉嶙峋﹐髙節分明似古人。﹝「節」原作「腳」﹐今據宋本﹑明鈔本校攺。﹞解與乾坤生气槪﹐幾因風雨長精神。裝添景物年年換﹐擺捭窮愁日日新。惟有碧霄雲裏月﹐共君孤影最相親。『王荊公爲憲江東﹐過而見之﹐大加稱賞﹐遂爲知己。」

苕溪漁隱曰「蔡寬夫《詩話》云﹕『盧龍圖秉﹐少豪逸。熙寧初﹐遊京師﹐久不得調。嘗作詩曰﹕﹝「詩」原作「書」﹐今據宋本校攺。﹞靑衫白髮病參軍﹐旋糶黃粱置酒樽。但得有錢畱客醉﹐何須騎馬傍人門。荊公一見曰﹕此亦非碌碌者﹐卽薦用之。前此蓋未嘗相識也。』又《石林詩話》云﹕『劉季孫初以右班殿直監饒州酒﹐荊公爲憲江東﹐巡歷按酒務﹐始至廳事﹐見屏間有題小詩曰﹕呢喃燕子語梁間﹐底事來驚夢裏閒﹐說與傍人應不解﹐杖藜攜酒看支山。大稱賞之﹐卽召與語﹐嘉嘆久之﹐﹝「久之」原作「之久」﹐今據宋本﹑明鈔本乙正。﹞升車而去﹐不復問務事。』荊公以三詩而取三士﹐其樂善之心﹐今人所未有也﹐吾故表而出之。」

許彥周《詩話》云「鮮於子駿作《九誦》﹐東坡大稱之﹐云﹕『友屈宋於千載之上。』觀《堯祠》《舜祠》二章﹐气格髙古﹐自東漢以來鮮及﹔前輩稱贊人﹐略緣實也。」

《復齋漫錄》云「王彩輔道﹐觀文韶子也。徽宗朝妄奏天神降於家﹐卒以此受禍﹐人以其父熙河妄殺之報耳。嘗爲《漁家傲》詞云﹕『日月無根天不老﹐浮生總被消磨了。陌上紅塵常擾擾﹐昏復曉﹐一場大夢誰先覺﹖洛水東流山四繞﹐路傍幾个新華表﹐見說在時官職好﹐爭信道﹐冷煙寒雨埋荒艸。』」

《詩說雋永》云「孫伯野﹐宣和間爲中書舍人﹐論麗人入貢﹐所過騷動﹐貶散官﹐居於蘄州。許崧老時爲給事中﹐乃封駁曰﹕『孫傳山東野人﹐乞從末減。』楊時可時爲省郎﹐以詩送孫曰﹕『淸議豈徒光四戶﹐直聲應已到三韓﹐黃門有手能批敕﹐太學無人爲舉幡。』《四六談麈》云﹕『孫伯野論麗人搔擾﹐中批云﹕至乃用蘇軾語﹐全無顧忌。孫表云﹕不知言語之合前人﹐但見裔夷之負中國。』」

苕溪漁隱曰「宣政間﹐京師置四輔郡﹐拱州東輔也。先君時爲宗學官﹐從兄孝著遊學拱輔﹐因有書來﹐先君寄之以詩曰﹕『東輔書初至﹐西宮夜正寒﹐感時嗟阻闊﹐喜汝報平安。學耨知兼力﹐辭淳發巨瀾﹐三冬文史足﹐軒翥未應難。』」

《復齋漫錄》云「韓子蒼喜吳可小詩﹕『東風可是閒來往﹐時送江梅一陣香。』殊不知張蕓叟《茶縻詩》云﹕『晚風亦自知人意﹐時去時來管送香。』吳取此耳。」

苕溪漁隱曰「胡宿詩﹕『風花飛有態﹐煙絮墜無痕。』張先詞﹕『柳徑無人﹐墜飛絮無影。』二人詩詞頗相類。」

《三山老人語錄》云「孫元中《啟事》云﹕『好事多載酒肴﹐時念揚雄之句﹔諸公盡登臺省﹐誰憐鄭老之窮。』對偶亦新奇。」

《復齋漫錄》云「翟嗣宗尉臨淮﹐頗爲監司所窘﹐遂於臨淮館驛題《蜘蛛詩》﹐其序云﹕『偶見蜘蛛﹐因成四韻。』『織絲來往疾如梭﹐長愛騰空作网羅。害物身心𨿽甚小﹐漫天綱紀亦無多。林間宿鳥應嫌汝﹐簾外飛蛾亦懼他。莫學螳螂捕蟬勇﹐須知黃雀柰君何﹗』林子中時爲發運﹐過而見之﹐召而誚責﹐且戒以無爲浮薄﹐因薦之於朝云。」

《復齋漫錄》云「王直方《詩話》記徐師川《早朝詩》﹐內一聯云﹕『黃气遠臨天北極﹐紫宸住在殿中央。』以余觀之﹐乃全是杜子美『玉几猶來天北極﹐朱衣只在殿中央』一聯也。」

《詩說雋永》云「徐師川《贈鄭公實諶詩》云﹕『平生不喜劉蕡策﹐色色人中自有人。』又云﹕『字得蘇黃妙﹐文燻班馬香。』鄭有詩集﹐其間與張嘉父唱酬頗多。」苕溪漁隱曰「師川因鄭諶而進﹐致身樞府﹐《東湖集》中與鄭唱酬亦多﹐如『誰家竹可款﹐何處酒難忘』﹐皆一時唱酬之詩也。《贈張仲宗》云﹕『詩如雲態度﹐人似柳風流。』《題於生畫》云﹕『故山黃葉下﹐夢境白鷗前。』此集中好句也。」

《詩說雋永》云「丁未之春﹐汴淸準濁﹐錢遜叔《登淮山樓詩》云﹕『華戎交气俗﹐﹝「交」原作「變」﹐今據宋本﹑明鈔本校攺。﹞淮汴倒淸渾。』徐師川詩云﹕『淮流漲後濁﹐汴水淺來淸。』」

《呂氏童蒙訓》云「呂與叔嘗作詩云﹕『文如元凱徒稱僻﹐賦似相如止類俳﹐惟有孔門無一事﹐只傳顏氏得心齋。』橫渠《讀詩詩》云﹕『置心平易始知詩。』楊中立云﹕『知此詩﹐則可以讀《三百篇》矣。』」

《復齋漫錄》云「吳丞相敏﹐十歲時﹐遊山寺﹐賦詩云﹕『古木霜根重﹐殘僧雪頂深﹐棟梁元剝落﹐香火半消沈。』在眞州時﹐《贈吳正仲詩》﹕『先生古人風﹐文字祖西漢﹐不令萬錢食﹐亦合五花判。』」

《四六談麈》云「汪退傳初坐陳東﹑歐陽澈事降官﹐後復以啟謝廟堂﹐時相作答啟云﹕『一男子之上書﹐人何足道﹔諸大夫曰可殺﹐公豈容心。』熊太學叔雅之詞也。陸逸中徳先﹐宣和間再爲中執法﹐嘗彈蔡絳﹐範丞相建炎間答其啟云﹕『久居言路﹐評彈多權貴之臣﹔屢掌文衡﹐登拔皆純正之士。』範射策﹐陸曾謂其不純正。舒起居淸國之詞也。」

《師友談記》云「友人董耘饋長沙貓筍﹐薦以享太史公﹐太史公輒作詩爲貺﹐因筍寓意﹐且以爲贈爾﹐其詩曰﹕『穿雲斫石遠林空﹐來涉煙波萬萬重。實比梧桐能食鳳﹐籜翻風雨便成龍。一枝未許塵鞍掛﹐千畝終畱渭水封。陋巷菜羹知不稱﹐君王玉食願持供。』﹝「持」原作「時」﹐今據宋本﹑明鈔本校攺。﹞薦卽和之﹐亦以寓自興之意﹐且述前相知之情焉﹐其詩曰﹕『節藏泥滓气淩空﹐薦俎寧知肉味重。未許韋編充簡冊﹐已勝絲縷誑蛟龍。﹝「已」原作「也」﹐今據宋本﹑明鈔本校攺。﹞短萌任逐霜刀重﹐美幹須煩雪壤封。他日要令髙士愛﹐不應常奉宰夫供。』秦少遊亦和之曰﹕『楚山春筍斫云空﹐北客常嗟食不重。秀色可憐刀切玉﹐淸香不斷鼎烹龍。論羹不愧蒓千里﹐入貢常隨傳一封。薄祿奉親甘旨少﹐滿苞時賴故人供。』」苕溪漁隱曰「李方叔稱範淳父爲太史公﹐以其爲國史修撰故也。」

苕溪漁隱曰「《詩選》云﹕『朱喬年絕句﹕春風吹起籜龍兒﹐戢戢滿山人未知﹐急喚蒼頭斫煙雨﹐明朝吹作碧參差。蓋前人有《詠筍》詩云﹕急忙且喫莫踟躕﹐一夜南風變成竹。喬年點化﹐乃爾精巧。』余觀魯直已先有此句﹐《從斌老乞苦筍》云﹕『煩君更致蒼玉來﹐明日風雨皆成竹。』前詩並蹈襲魯直也。」

《詩說雋永》云「晁衝之叔用樂府最知名﹐詩少見於世。政和末﹐先公爲禦史﹐朱深明爲郎官﹐其《謝先公寄茶兼簡深明詩》曰﹕『諫議茶猶寄﹐郎官迹已疏。斜封三道印﹐不奉一行書。會遠長安去﹐終臨顧渚居。大江淸見底﹐爲問渴如何。』」

《詩說雋永》云「蔡攸入燕﹐其父魯公寄詩云﹕『百年盟誓宜深慮﹐六月王師盍少休﹐緇衣堂下淸風滿﹐早早歸來醉一甌。』」苕溪漁隱曰「蔡京知伐燕之役爲不可﹐胡不以告於上﹐但形於詩句以沽名﹐共不忠之甚歟﹗」

《復齋漫錄》云「《西淸詩話》記其父蔡元長喜周邦彥《祝壽詩》云﹕『化行《禹貢》山川外﹐人在周公禮樂中。』余以爲此乃摸寫東坡《藏春塢詩》『年拋造物甄陶外﹐春在先生杖履中』是也。」

《四六談麈》云「靖康間劉觀中遠作《百官賀徽廟還京表》云﹕『漢殿上皇﹐本是野田之叟﹔唐朝肅帝﹐又非揖遜之君。』何栗文縝索筆塗之﹐用此二事﹐別作一聯云﹕『擁彗卻行﹐陋未央之過禮﹔執鞚前引﹐笑靈武之曲恭。』康執權平仲在揚州﹐艸《宗開封制》云﹕『想望夷門﹐未泯蔥蔥之佳气﹔顧瞻淮旬﹐安能鬱鬱而久居。』」

苕溪漁隱曰「閩中近時刊行《詩話總龜》﹐卽舒城阮閱所編《詩總》也。余家有此集﹐今《總龜》不載此序﹐故錄於此云﹕『余平昔與士大夫遊﹐聞古今詩句﹐膾炙人口﹐多未見全本﹐及誰氏所作也。宣和癸卯春﹐﹝「春」宋本作「冬」。﹞來官郴江﹐因取所藏諸家小史﹑別傳﹑雜記﹑野錄讀之﹐遂盡見前所未見者。至癸卯秋﹐得一千四百餘事﹐共二千四百餘詩﹐分四十六門而類之﹔其播揚人之隱慝﹐暴白事之曖昧﹐猥陋太甚﹐雌黃無實者﹐皆略而不取。至其本惟一詩﹐而記所取之意不同﹐如栗爆燒毯破﹐貓跳觸鼎翻﹔春洲生荻芽﹐春岸飛楊花。載所作之人或異﹐如幾夜礙新月﹐半江無夕陽﹔斜陽如有意﹐偏傍小窗明。如此之類﹐皆兩存之。若愛其造語之工﹐而舉一聯﹐如風暖鳥聲碎﹐日髙花影重﹔不知其全篇。亦有喜其用字之當﹐而論一字﹐如惠和官尙小﹐師達祿須幹﹐不知其所引自誤。如此之類﹐咸辧証之。然皆前後名公﹑巨儒﹑逸人﹑達士﹐傳諸搢紳間﹐而著以爲書﹐不可得而增損也。但類而總之﹐以便觀閱﹐故名曰《詩總》。倦遊歸田﹐幅巾短褐﹐松樹竹幾﹐時捲舒之﹐以銷閒日﹐不願行於時也。世間書固未盡於此﹐後有得之者﹐當續焉。宣和五年十一月朔﹐舒城阮閱序。』」

苕溪漁隱曰「王周士《和人詩》云﹕『人情千里白頭浪﹐世事幾番黃葉風。』宋大觀《題嚴子陵祠堂》云﹕『英姿凜凜都如在﹐盛夏釣臺風月寒。』石敏若《新蟬》云﹕『滿身美蔭抱髙柳﹐問汝適從何處來。』《初寮集》載其父《投壺》云﹕『勢如髙捧金徒箭﹐聲似連鏗玉殿簽。』皆善造語﹐亦可喜也。」

《了齋集》云「余讀左經臣詩編﹐有《招友人》之句云﹕『一別又經無數日﹐百年還得幾多時。』非特詞意淸逸可玩味也﹐老於世途﹐幻景迅速﹐讀此二語﹐能無警乎﹖」

許彥周《詩話》云「楊舜韶名友夔﹐長僕十餘歲﹐向同在姑蘇時﹐盜賊發孫堅墓﹐楊作詩云﹕『闔廬城邊荒古丘﹐昔誰葬者孫豫州﹐久無行客爲下馬﹐時有牧童來放牛。』嗚呼﹐舜韶今亡矣﹐他詩皆工﹐必傳於世也。」

《復齋漫錄》云「東魯孔傳字聖傳﹐先聖之裔﹐而中丞道輔之孫也。爲人博學多聞﹐取唐以來至於吾宋詩頌銘贊﹐奇編奧錄﹐窮力討論﹐纖芥不遺﹐撮其樞要﹐區分匯聚﹐有益於世者﹐續唐白居易《六帖》﹐謂之《六帖新書》。韓子蒼爲《篇引》﹐以爲『孔侯之書﹐如富家之儲材﹐棟榱枅栱﹐云委山積﹐匠者得之﹐應手不窮﹐其用豈小﹔至貪多務得﹐晦而不出﹐幸人之不知﹐以成己之名者﹐此侯之所恥也。』」苕溪漁隱曰「《六帖新書》﹐出於東魯﹐兵火之餘﹐南北隔絕﹐其本不傳於江左﹐使學者弗獲增益聞見﹐惜哉﹗近時有《緗素雜記》《學林新編》《藝苑雌黃》﹐此三書皆相類﹐辧正古今訛舛﹐校定史傳得失﹐誠有補於學者﹐吾於《叢話》固嘗采摭云。」

《司馬文正公日錄》云「章郇公得象爲職方﹐知洪州罷歸﹐丁晉公與楊文公博﹐召數人﹐皆不至。丁以爲二人博無歡﹐楊曰﹕『有章職方者善博﹐可召之。』旣至﹐丁不勝﹐輸銀器數百兩。章初無喜色﹐亦不辭。他日又博﹐章輸銀器數百兩﹐亦無吝色。丁由是佳其有度量﹐援引以至淸顯。楊亦嘗稱郇公他日必爲公臺﹐厚遇之。」

苕溪漁隱曰「《三朝正史》云﹕『楊億祖文逸﹐僞唐玉山令。﹝「僞」原作「爲」﹐今據宋本﹑明鈔本校攺。﹞億將生﹐文逸夢一道士﹐自稱懷玉山人﹔未幾﹐億生﹐有紫毛披體﹐長尺餘﹐經月乃落。』《本朝名臣傳》云﹕『母章氏始生億﹐夢羽衣人自稱武夷君托化﹔旣誕﹐則一鶴雛﹐盡室驚駭﹐貯而棄之江。其叔父曰﹕我聞間世之人﹐其生必異。追至江濱開視﹐則鶴蛻而嬰兒具焉﹐體猶有紫毳尺餘﹐旣月乃落。』二書所紀不同。予謂《名臣傳》其言怪誕良甚﹐當以正史爲是也。」

《東臯雜錄》云「時邦美﹐陽武人﹐父爲鄭州牙校﹐補軍將吏﹐部差押綱至成都﹐時年六十四﹐婦方四十餘﹐未有子﹐謂其夫曰﹕『我有白金百星﹐可攜行至蜀﹐求一妾歸﹐冀得子爲身後計。』父至成都輸納畢﹐訪牙儈﹐見一女甚端麗﹐詰其家世﹐不對﹐窺見﹐以布總發﹐怪問之﹐悲泣曰﹕『父本都下人﹐爲雅州掾官卒﹐扶護至此﹐不能歸﹐鬻妾欲辦裝耳。』父惻然﹐攜金往見其母﹐以助其行﹐又爲干行計﹐同上道﹐路中謹事掾妻如部曲﹐至都下﹐僦居菆殯畢﹐方辭歸。妻迎問買妾狀﹐具以實告。未幾﹐妻有孕﹐一夕﹐夢有數人披衲襖輿一金紫人畱堂中﹐及旦﹐邦美生﹐後堂犬亦生九子﹐故小字十狗。後登進士第一﹐官至吏部尙書。」

《四六談麈》云「靖康間﹐京兆尹程伯起《謝賜出等牙簡表》云﹕『看山拄頰﹐敢爲晉士之淸狂﹔上馬設囊﹐﹝「設」原作「投」﹐今據宋本﹑明鈔本校攺。﹞豈有唐賢之風度。』汪彥章詞也。翟公巽以陳通之亂﹐自越援杭﹐其《謝降官表》云﹕『豈比越人﹐坐視秦人之瘠﹔欲安劉氏﹐固知晁氏之危。』李漢老坐其兄會稽失守落職﹐《謝表》云﹕『包胥不食而哭秦﹐素心猶在﹔李陵得當而報漢﹐後效難期。』席大光罷參政﹐爲潭帥﹐《謝表》云﹕『暴揚之惡﹐初過於共兜﹔播告之詞﹐忽同於方召。』」

《詩選》云「蘇庠養直﹐嘗盛夏追涼﹐方與客對棋﹐有衣褐者持謁云﹕﹝「持」原作「特」﹐今據宋本﹑明鈔本校攺。﹞『羅浮山道人江觀潮。』未及起迎﹐道人直造就坐﹐旁若無人。養直驚愕﹐問所從來。答曰﹕『羅浮黃眞人﹐以公不好世人之所好﹐炁母巳成﹐令某持丹度公﹐可服之。』袖中出一小盒﹐藥黃色而膏融﹐養直遲疑間﹐道人曰﹕『此丹非金非石﹐乃眞炁煉成﹐疑卽且止﹐俟有急服之。』出門徑去﹐俄頃不見。養直以丹置佛室。後與客飲﹐醉後食蜜雪﹐和以龍腦﹐一夕暴下而卒。所親記道人之言﹐亟取丹視之﹐其堅如石﹐磨以飲之﹐卽蘇。自是康彊異常﹐齒落者復生﹐發白者再黑﹐目枯者更明。紹興十七年歲旦日﹐與家人酌別﹐且告辭鄰里﹐二日﹐東方未明﹐披衣曳杖出門﹐行步如飛﹐妻孥奔逐﹐僅能挽其衣﹐則已逝矣。」苕溪漁隱曰「洪慶善與養直皆丹陽人﹐予以問慶善﹐慶善云﹕『初無此事﹐乃曾端伯得之傳聞之誤耳。余於《後湖集序》嘗言之云﹕不待訪丹砂於岣嶁﹐依羽人於丹丘﹐而羅浮之客﹐九轉之丹至矣。僕馳書問之﹐且丐錄近詩﹐居士答言﹕頃得方士神藥﹐奪命鬼手中﹐服食以來﹐哦詩結字﹐無復余習矣。養直後以壽終﹐亦無他異。端伯之言﹐不可信也。』」

《司馬文正公日錄》云「劉貢父言﹕『李宥知江寧府﹐遭火﹐疑軍士爲變﹐不救﹐遂燔市裏寺觀府庫皆盡。宥令幕職方龜年作表奏﹐內曰﹕不意禍起蕭墻﹐釁生回祿。時新有衛士之變﹐朝廷惡其言﹐由是州官得罪皆重﹐以宥年老﹐直除分司。』」

《元城先生語錄》云「先生平日皆莊語﹐有一雅謔漫記之。先生爲諫議大夫日﹐值除一執政﹐姓胡﹐名不欲記之。先生再三論列﹐文字不降出。時劉貢父爲給事中﹐先生於朝路見之﹐問曰﹕『昨晚有甚文字降出﹖』貢父曰﹕『豈非器之於新除有異聞乎﹖』先生曰﹕『然。若遲回不去﹐當率全臺諫攻之﹐孔子所謂鳴鼓而攻之者。』貢父應聲曰﹕『將謂是暗箭子﹐元來是鳴鼓兒。』聞者皆啟齒。先生素嚴毅﹐亦有笑容。」又曰「貢父好謔﹐然立身立朝﹐極有可觀﹐故某與之交遊。」

《復齋漫錄》云「王直方《詩話》記陳輔《題湖陰先生壁詩》云﹕『身似舊時王謝燕﹐一年一度到君家。』荊公見而笑曰﹕『此戲君爲尋常百姓耳。』然余觀山谷有詩《答直方送並蒂牡丹》云﹕『不如王謝堂前燕﹐曾見新妝並倚欄。』若以荊公之言﹐則直方末免爲山谷所戲﹐正苦不自覺耳。」

《詩說雋永》云「石藏用﹑劉寅﹐俱擅醫名﹐石喜用熟藥﹐劉喜用涼藥﹐京師爲之語曰﹕『藏用篋中三斛火﹐劉寅匣內一壺冰。』」

《龍川略誌》云「彭山有隱者﹐通古醫術﹐與世諸醫所用法不同﹐人莫之知。單驤從之學﹐盡得其術﹐遂以醫名於世。治平中﹐予與驤遇廣都﹐﹝「遇」原作「過」﹐今據宋本﹑明鈔本校攺。﹞論古今術同異﹐驤旣言其略﹐復嘆曰﹕『古人論五臟六腑﹐其說有謬者﹐而相承不察﹐欲以告人﹐人罕信者。古說左腎其腑膀胱﹐右腎命門﹐其腑三焦﹐丈夫以藏精﹐女子以系胞。以理推之﹐三焦當如膀胱﹐有形質可見。而王叔和言三焦有藏無形﹐不亦太謬乎﹖蓋三焦有形如膀胱﹐故可以藏﹐有所系﹐若其無形﹐尙何以藏系哉﹖其所以謂之三焦者何也﹖三焦分布人體中﹐有上中下之異﹐方人心湛然﹐欲念不起﹐則精气散在三焦﹐榮華百骸﹔及其欲念一起﹐心火熾然﹐翕撮三焦﹐精气入命門之髒﹐輸瀉而出﹐故號此腑爲三焦耳。世承王叔和之謬而不悟﹐可爲長太息也。』予甚異其說。後爲齊州從事﹐有舉子徐遁者﹐石守道之婿也﹐少嘗學醫療病﹐有精思﹐予爲述驤之言﹐遁喜曰﹕『齊嘗大饑﹐羣匄相臠割而食﹐﹝「匄」原作『凶「﹐今據宋本﹑明鈔本校攺。﹞有一人皮肉盡而骨脈全者﹐遁以學醫﹐故往觀其五臟﹐見右腎下有脂膜如手大者﹐正與膀胱相對﹐有二白脈自其中出﹐夾脊而上貫腦﹐意此卽導引家所謂夾脊雙關者﹐而不悟脂膜如手大者之爲三焦也。單君之言﹐與所見懸合﹐可以正今人之謬矣。』」﹝宋本﹑明鈔本「今」作「古」。﹞

《上庠錄》云「元祐間﹐馬涓﹑張庭堅等四人﹐擅名太學﹐時號四俊。劉燾﹐湖州人﹐年少﹐亦自負﹐初補太學生﹐聞而慕之﹐以刺謁曰﹕『不識可當一俊否﹖』涓等曬之。燾復曰﹕『何得是名﹖』涓等設詭計以困之﹐曰﹕『每試當預約一字﹐限於程試中用之﹐善者乃預。』旣而私試之﹐燾請字﹐涓曰﹕『第一句用將字。』其時策問《神宗實錄》﹐燾對曰﹕『秉史筆者﹐權猶將也﹐𨿽君命有所不受﹐而況其它乎﹖』後果爲第一﹐聞者服之﹐因目燾曰挨屍俊。」

《復齋漫錄》云「劉韐始爲尉於洪之丰城﹐性不飲酒﹐飲則面色爲之烘然。時郡推官沿檄抵邑﹐能飲啖﹐與公同會﹐以諺語戲公曰﹕『小器易盈眞縣尉。』答曰﹕『窮坑難滿是推官。』」

《詩說雋永》云「李伯紀爲行營使﹐時王仲時﹑張仲宗俱爲屬﹐王頎長﹐張短小﹐白事相隨。一館職同在幕下﹐戲云﹕『啟行營﹕大雞昂然來﹐小雞竦而侍。』」﹝「侍」原作「待」﹐今據宋本校攺。﹞

《東臯雜錄》云「葉祖義少遊太學﹐有俊聲﹐滑稽無窮﹐嘗戲作詩云﹕『醉來黑漆屏風上﹐艸寫盧仝《月蝕詩》。』」

《上庠錄》云「政和丙申殿試﹐何栗爲狀元﹐潘良貴次之﹐皆年少有丰貌﹔而第三人郭孝友頗古怪。唱名日﹐呵出禦街﹐觀者皆曰﹕『狀元眞何郎﹐榜眼眞潘郎﹐第三人眞郭郎也。』」

《文昌雜錄》云「昔見故老言﹕『有一朝士﹐好爲諧謔﹐嘗云﹕近求得一對﹐的似有理﹐曰﹕躁因修賀刺﹐怒爲答空書。聞者無不大噱。』」卷第三十七卷

第三十七

大梅

《傳燈錄》云「師住天臺山梅子眞舊隱。﹝「眞」原作「貞」﹐今據宋本﹑明鈔本校攺。﹞一僧入山迷路﹐問曰﹕『和尙在此山多少時也﹖』師曰﹕『只見四山靑又黃。』又問﹕『出山路什麼處去﹖』師曰﹕『隨流去。』僧歸﹐說似鹽官﹐鹽官令僧去請師出山﹐師有偈云﹕『摧殘枯木倚寒林﹐幾度逢春不變心﹐樵客遇之猶不顧﹐﹝「猶」原作「尢」﹐今據明鈔本校攺。﹞郢人那得苦追尋。』大寂聞師住山﹐乃令一僧到問云﹕『和尙見馬師得个什麼﹐便住此山﹖』師云﹕『馬師向我道﹐卽心是佛﹐我便向這里住。』僧云﹕『馬師近日佛法又別。』師云﹕『作麼生別﹖』僧云﹕『近日又道﹐非心非佛。』師云﹕『這老漢惑亂人﹐未有了日﹐任汝非心非佛﹔我只管卽心卽佛。』其僧回﹐舉似馬祖﹐祖云﹕『大眾梅子熟也。』」苕溪漁隱曰「韓子蒼《送僧住梅山詩》云﹕『寺門岑寂知何許﹐想對千巖萬壑開﹐待得梅山梅子熟﹐不辭先寄一枝來。』用前事也。」

天衣

《僧寶傳》云「懷東遊至翠峯﹐翠峯眾盛。懷當營炊﹐自汲澗折擔﹐悟旨﹐顯公印可﹐以爲奇。辭去﹐久無耗。有僧自淮上來﹐曰﹕『懷出世鐵佛矣。』顯使誦提唱之語﹐曰﹕『譬如雁過長空﹐影沈寒水﹐雁無遺蹤之意﹐水無畱影之情。』顯激賞久之。」

端師子

《僧寶傳》云「端師子﹐始見弄獅子者﹐發明心要﹐則以彩帛像其皮﹐時時著之﹐因以爲號。秦少遊聞其道髙﹐請升座﹐端以手自指﹐曰﹕『天上無雙月﹐人間只一僧﹐一堂風冷淡﹐千古意分明。』少遊首肯之。能誦《法華經》﹐必得錢五百乃開帙﹐日誦數句﹐卽持錢地坐﹐去其缺薄者﹐易之而去。好歌《漁父詞》﹐月夕﹐必歌之達旦。有狂僧回頭和尙﹐以左道鼓動流俗﹐士大夫亦安其妄﹐方對丹陽呂公肉食﹐端徑至﹐指曰﹕『正當與麼時﹐如何是佛﹖』回頭不能遽對﹐端捶其頭﹐推倒乃行。又有妖人號不托﹐掘秀州城外地﹐有佛像﹐建塔其上﹐傾城敬信。端見揕住曰﹕『如何是佛﹖』不托擬議﹐端趯之而去。章相子厚請升座﹐使兪秀老撰疏﹐敍其事﹐曰﹕『推倒回頭﹐趯翻不托﹐七軸之《蓮經》未誦﹐一聲之《漁父》先聞。』端聽僧官宣至此﹐以手揶揄曰﹕『止。』乃引聲吟曰﹕『本是瀟湘一釣客﹐自東自西自南北。』大眾雜然稱善。端顧笑曰﹕『我觀法王法﹐法王法。』如是下座。」

山谷云「『釣魚船上謝三郎﹐雙鬢巳蒼蒼﹐莎衣未必貴﹐不肯換金章。汀艸畔﹐浦花傍﹐靜鳴桹﹐自來往﹐好簡漁父家風﹐一片瀟湘。』金華兪秀老作此篇﹐道人多傳之﹐非道意岑寂﹐其語不能如是。」苕溪漁隱曰「《傳燈錄》云﹕『玄沙﹐福州閩縣人﹐姓謝氏﹐幼好垂釣﹐泛小船於南臺江﹐狎諸漁者。年甫三十﹐忽慕出塵﹐乃棄釣艇﹐投芙蓉山訓禪師落髮。』秀老用其事也。」

參寥

《復齋漫錄》云「參寥詩﹕『可人惟有秦淮月﹐出沒涓涓波浪中。』子瞻《送蜀僧詩》﹕『當時半破峨嵋月﹐還在平羌江水中。』二意偶同。」

《復齋漫錄》云「唐僧皎然《答李季蘭詩》﹕﹝「蘭」﹐宋本﹑明鈔本作「蕳」。﹞『天女來相試﹐將花欲染衣﹐禪心竟不起﹐還捧舊花歸。』乃悟參寥《答妓詩》『禪心己作沾泥絮﹐肯逐東風上下狂』之意。」

苕溪漁隱曰「《冷齋夜話》謂道潛作詩﹐追法淵明﹐其詩有逼眞處﹐曰﹕『數聲柔櫓蒼茫外﹐何處江村人夜歸﹖』又曰﹕『隔林仿佛開機杼﹐知有人家住翠微。』余細細味之﹐句格固佳﹐但不類淵明語﹐豈得謂之逼眞處﹖若東坡《和陶詩》﹕『前山正可數﹐後騎且勿驅。』此方是逼眞處。惠洪不善評詩﹐其言豈足憑哉﹖」

洪覺範

苕溪漁隱曰「《僧寶傳》﹐覺範所撰也。但欲馳騁其文﹐往往多失事實﹐至於作贊﹐又雜以詩句﹐此豈史法示褒貶之意乎﹖其詩有云﹕『行盡湘西十里松﹐到門卻立數諸峯﹐崇公事迹無尋處﹐庭下春泥見虎蹤。』又云﹕『廬山殿閣如生成﹐食堂處處禪牀折﹐我比三門似冷灰﹐盡日長廊捲風葉。』又爲奇語云﹕『如月照眾水﹐波波頓見﹐而月不分﹔如春行萬國﹐處處同時﹐而春無迹。』但其才性嶷爽﹐﹝「嶷」宋本﹑明鈔本作「競」。﹞見於言語文字間﹐若於禪門本分事﹐則無之也。」

《冷齋夜話》云「予畱南昌﹐久而忘歸﹐獨行無侶﹐意緒蕭然﹔偶登秋屏閣望西山﹐於是浩然有歸志﹐作長短句寄意﹐其詞曰﹕『城裏久偸閒﹐塵浣云衫﹐﹝「浣」疑當作「涴」。﹞此身已是再眠蠶。隔岸有山歸去好﹐萬壑千巖。霜曉更憑欄﹐滅盡晴嵐﹐﹝「滅」原作「減」﹐今據宋本﹑明鈔本校攺。﹞微云生處是茅庵。試問此生誰作伴﹐彌勒同龕。』」

《復齋漫錄》云「臨川距城南一里﹐有觀曰魏壇﹐蓋魏夫人經遊之地﹐具諸顏魯公之碑﹐以故諸女眞嗣續不絕﹐﹝「續」原作「緒」﹐今據宋本﹑明鈔本校攺。﹞然而守戒者鮮矣。陳虛中崇寧間守臨川﹐爲詩曰﹕『夫人在兮若冰雪﹐夫人去兮仙蹤滅﹐可惜如今學道人﹐羅裙帶上同心結。』洪覺範嘗作長短句贈一女眞云﹕『十指嫩抽春筍﹐纖纖玉軟紅柔﹐人前欲展彊嬌羞﹐微露云衣霓袖。最好洞天春晚﹐《黃庭》捲罷淸幽﹐凡心無計柰閒愁﹐試撚花枝頻嗅。』」

許彥周《詩話》云「近時僧洪覺範頗能詩﹐其《題李愬畫像》云﹕『淮陰北面師廣武﹐其气豈止吞項羽﹐公得李祐不肯誅﹐便知元濟在掌股。』此詩當與黔安並驅也。頃年﹐僕在長沙﹐相從彌年﹐其它詩亦甚佳﹐如雲﹕『含風廣殿聞棋響﹐度日長廊轉柳陰。』頗似文章巨公所作﹐不類衲子。又善作小詞﹐情思婉約﹐似秦少遊。至如仲殊﹑參寥𨿽名世﹐皆不能及。」

淸順

《復齋漫錄》云「《冷齋夜話》記西湖僧淸順詩﹕『久從林下游﹐頗識林下趣。從渠綠陰繁﹐不礙淸風度。閒來石上眠﹐落葉不知數。一鳥忽飛來﹐啼破幽寂處。』予見子蒼言後四句不同﹐云﹕『困卽蟠石眠﹐莫省落花數﹐惟聞犬吠聲﹐更入靑蘿去。』後兩句𨿽不同無害﹐第『落葉不知數』一句不可﹐蓋初夏間未應落葉之多耳。」苕溪漁隱曰「『惟聞犬吠聲﹐更入靑蘿去』﹐乃惠詮詩﹐東坡嘗和之云﹕『惟應山頭月﹐夜夜照來去』者是也。子蒼之言﹐《復齋》之記﹐皆誤也。」

緇黃雜記

《復齋漫錄》云「前輩好稱僧悟淸詩﹕『鳥歸花影動﹐魚沒浪痕圓』﹐以爲句意皆新。然余讀後梁沈君攸《臨水詩》云﹕『花落圓紋出﹐風急細流翻。』乃知『魚沒浪痕圓』之句出於此。」

《麈史》云「劉氏傳記載煬帝旣誅薛道衡﹐乃云﹕『尙能道空梁落燕泥否﹖』蓋道衡詩嘗有是句。《楊公談苑》載僧希晝《北宮書亭》云﹕『花露盈虫穴﹐梁塵墮燕泥。』﹝「墮」原作「隨」﹐今據宋本﹑明刊本校攺。﹞予以爲煉句𨿽工﹐而致思不逮於薛矣。」

《復齋漫錄》云「元丰末﹐張詵樞言龍圖之守杭也﹐一日﹐宴客湖上﹐劉涇巨濟﹑僧仲殊在焉﹐樞言命卽席賦詩曲﹐巨濟先唱云﹕『憑誰妙筆﹐橫掃素縑三百尺﹔天下應無﹐此是錢塘湖上圖。』仲殊遽云﹕『一般奇絕﹐雲淡天髙秋夜月﹔費盡丹靑﹐只這些兒畫不成。』樞言又出《梅花》﹐邀二人同賦﹐仲殊卽作前章云﹕『江南二月﹐猶有枝頭千點雪﹔邀上芳樽﹐卻占東君一半春。』巨濟不復繼也。後陳襲善云﹕『我爲續之﹐曰﹕尊前眼底﹐南國風光都在此﹔移過江來﹐從此江南不復開。』」

《古今詞話》云「東坡守錢塘﹐劉巨濟赴處州﹐道過錢塘﹐東坡畱飲於中和堂﹐僧仲殊與焉。時堂之屏﹐有《西湖圖》﹐東坡遽索箋管作《減字木蘭花》曰﹕『憑誰妙筆﹐橫掃素縑三百尺﹔天下應無﹐此是錢塘湖上圖。』以後疊屬巨濟﹐辭遜再三﹐遂以屬仲殊﹐繼曰﹕『一般奇絕﹐雲淡天髙秋夜月﹔費盡丹靑﹐只這些兒畫不成。』東坡大稱賞之。」苕溪漁隱曰「此詞首句云﹕『憑誰妙筆﹐橫掃素縑三百尺。』則是初無此《西湖圖》﹐姑言之耳。《詞話》乃云『中和堂屏有《西湖圖》』。可見其附會爲說﹐全與詞意不合。以此驗之﹐其以爲東坡作﹐亦必妄言﹐當以《復齋》爲正也。」

許彥周《詩話》云「晦堂心禪師初退黃龍院﹐作詩云﹕『不住唐朝寺﹐閒爲宋地僧。生涯三事衲﹐故舊一枝藤。乞食隨緣過﹐逢山任意登。相逢莫相笑﹐﹝「逢」原作「看」﹐今據宋本﹑明鈔本校攺。﹞不是嶺南能。』此詩深靜平實﹐道眼所了﹐非世間文士詩僧之所能仿佛也。」

《詩說雋永》云「泉州僧慶老﹐有詩云﹕『交情老去淡如水﹐病骨秋來瘦似松。』眞方外語也。」

苕溪漁隱曰「予嘗愛政黃《牛山中偈》云﹕『橋上山萬層﹐橋下水千里﹐惟有白鷺鶿﹐見我長來此。』造語平易﹐不加雕斫﹐而淸勝之景﹐閒適之意﹐宛然在吾目中矣。」

《復齋漫錄》云「《西淸詩話》取瘦權『谷口未斜日﹐數峯生夕陰』之句。然宋之問詩云﹕『日落西山陰﹐眾艸起寒色。』權意取此。沈約《登玄鶴樓詩》亦云﹕『云來片嶺黑﹐日下半溪陰。』」苕溪漁隱曰「癩可《東溪集》有詩云﹕『傴步入蘿徑﹐綿延趣最深。僧居不知處﹐仿佛淸磬音。石梁邀屢度﹐始見靑松林。谷口未斜日﹐數峯生夕陰。淒風薄喬木﹐萬竅作龍吟。摩挲綠苔石﹐書此慰幽尋。』《復齋》以爲瘦權詩﹐誤矣。」

苕溪漁隱曰「汪彥章《龍溪集》有《霜餘溪上四絕》﹐癩可《東溪集》亦有《霜餘溪上五絕》﹐內四絕﹐卽《龍溪集》中詩﹐但一絕不是﹐所謂『故人江北江南岸』者﹐餘皆同之﹐不知竟誰作邪﹖四絕中其一云﹕『水似秋蛇巧作蟠﹐山如濃翠擁髙鬟﹐淸風明月元無主﹐乞我煙蘿茅數間。』殊淸駚可愛。」

《筆談》云「知道者苟未至脫然﹐隨其所得﹐淺深皆有效驗。尹師魯自直龍圖閣謫官﹐過梁下﹐與一佛者談﹐師魯自言以靜退爲樂﹐其人曰﹕『此猶有所系﹐不若進退兩忘。』師魯頓若有所得﹐自爲文以記其說。後移鄧州﹐是時﹐範文正公守南陽﹐少日﹐師魯忽手書與文正別﹐仍囑以後事。文正極訝之。時方饌客﹐掌書記朱炎在座﹐炎老人好佛學﹐文正以師魯書示炎﹐曰﹕『師魯遷謫失意﹐遂至乖理﹐殊可怪也。宜往見之﹐爲致意開譬之﹐無使成疾。』炎卽詣之﹐師魯已沐浴衣冠而坐﹐見炎來﹐道文正意﹐尹笑曰﹕『何希文惟以生人見待﹐洙死矣。』與炎談論頃時﹐遂隱幾而卒。炎急使人馳報文正﹐文正至﹐哭之甚哀。師魯忽舉頭曰﹕『早已與公別﹐安用復來﹖』文正驚問所以﹐師魯笑曰﹕『死生常理也﹐希文豈不達此。』仍問其後事﹐師魯曰﹕『此在公耳。』乃揖希文復逝﹔俄頃﹐又舉頭顧希文曰﹕『亦無鬼神﹐亦無恐怖。』言訖遂長往。師魯所養至此﹐可謂有力矣﹔尙未能脫有無之見﹐何也﹖得非進退兩忘﹐猶存於胸中歟﹗」

苕溪漁隱曰「余讀劉興朝《悟道發眞集》﹐其言曰﹕『余少治儒術﹐長登仕版﹐蓋未嘗信佛也。三十有二歲﹐見東林長老總公﹐與之語七日﹐始生信焉﹐卽取其書﹐讀之三年﹐蓋恨其信之之晚也。然循其理而體會﹐則似悟還迷﹐依其法而行持﹐則踅靜還擾。旣而閱《傳燈錄》﹐始知佛有法眼妙心﹐密相付囑﹐而達摩西來﹐單傳此事﹐眾生悟者﹐可以見性而了心﹐其後發明此事﹐但覺境界非常﹐取《證道歌》讀之﹐句句盡是吾之心地﹐讀至六般神用空不空﹐一顆圓光色非色﹐如是希奇之事﹐吾今已得現前﹐任是千聖出來﹐也須退步始得。示人以偈曰﹕世間多少英雄漢﹐終日迷頭沒人喚﹐可憐眼底黑漫漫﹐不見驪珠光燦爛。過今晡﹐又來旦﹐不覺年華暗中換。急擡頭﹐髙著眼﹐徑寸不在蚌中產。靈利男兒薦得時﹐好笑教渠腸欲斷。』又有詩云﹕『今古堂堂此事同﹐歸因處處獲圓通。片心豁去滄溟窄﹐雙眼開來宇宙空。出海銀蟾光動地﹐離弦金鏃疾追風。須知佛祖埋藏後﹐坐斷千崖是此翁。』」

蘇子由云「聰禪師昔以講誦爲業﹐晚遊淨慈本師之室﹐誦南嶽思大和尙『口吞三世諸佛』語﹐迷悶不能入。一日﹐爲本燒香﹐本曰﹕『吾疇昔爲汝作夢甚異﹐汝不悟﹐將死﹐不可不勉。』師茫然不知所謂。旣而禮僧伽像﹐醒然有覺﹐知三世可吞無礙也﹐趨往告本﹐本曰﹕『向吾夢汝吞一世界﹐吞一剃刀﹐汝今日始從迷悟﹐是始出家﹐眞吾子也。』乃擊鼓升座﹐爲眾說此事﹐聰作禮涕泣而罷。聰往髙安聖壽禪院﹐余嘗從之問道﹐聰曰﹕『吾師本公﹐未嘗以道告人﹐皆聽其自悟。吾今亦無以告子。余從不告門﹐久而入道﹐乃爲頌曰﹕道不可告﹐告卽不得﹐以不告告﹐是眞告敕。香嚴辭去﹐得之瓦礫﹐臨濟不諭﹐至愚而悉。非愚非瓦﹐皆汝師力。有不至此﹐是非出家﹐夢吞剃刀﹐發落如花﹐遊行四方﹐物莫能遮﹐終亦不告﹐獨障其邪﹐弟子度者﹐數如恆河沙。』」苕溪漁隱曰「禪門須是悟入﹐方爲究竟﹐倘不爾﹐亦安能七縱八橫﹐去住自在也哉﹖﹝「住」原作「處」﹐今據宋本﹑明鈔本校攺。﹞余觀劉興朝見惠林沖老﹐衝爲焚香設誓曰﹕『我法中自有悟門﹐若也以無爲有﹐卽是誑汝﹐吾當永墮無間地獄。吾將此身設大誓願﹐願汝此去﹐堅信不退﹐他日有見﹐方表斯言。』又龍門言有李提刑者﹐將《傳燈錄》白先師云﹕『某素畱心此道﹐每看此錄﹐多有不會處﹐望一一開示。』先師云﹕『此事不如是理會﹐須有省悟始得﹐若有省悟﹐無有不會者﹐自不消問﹔人若無省悟﹐只那會處﹐亦未是在。』二大士之言﹐眞得其要矣。」

苕溪漁隱曰「陳體常《答黃冕仲二書》﹐敍學佛之旨﹐深切著明﹐余嘗三復其言﹐嘆其有理﹐恨未能盡行也。體常又有頌六首﹐今錄二首﹐其一云﹕『密坐研窮省細微﹐到頭須是自忘機﹐應無祖佛能超越﹐豈有冤親更順違。歷歷孤明尢認影﹐巍巍獨步尙披衣。翻嗟會得昭靈者﹐也道尋師得旨歸。』其二云﹕『个中端的有誰知﹐知者歸來到者稀。卽見卽開還錯會﹐離聲離色轉乖違。山靑水綠明玄旨﹐鶴唳猿啼顯妙機。有意覓渠終不遇﹐無心到處盡逢伊。』」

《冷齋夜話》云「陳瑩中北歸﹐過南昌﹐言鄒志完在韶州極精進﹐閉門誦《華嚴經》﹐舍利生袖間﹐此眞入信位。日誦《華嚴經》於觀音像前﹐有修竹三根﹐生像之後﹐志完揭茅出之﹐不可﹐乃垂枝覆像﹐如世所畫寶陀巖竹﹐今猶無恙﹐﹝「猶」原作「尢」﹐今據宋本﹑明鈔木校攺。﹞韶人扃鎖之﹐以爲過客遊觀。北還至永州澹山巖﹐有馴狐﹐凡貴客至則鳴。志完將至﹐而狐輒鳴﹐寺僧出迎﹐志完怪之﹐僧以狐鳴爲言﹐志完作詩曰﹕『我入幽巖亦偶然﹐初無消息與人傳﹐馴狐戲學仙伽客﹐一夜飛鳴報老禪。』」

《法藏碎金》云「太白《夜懷》有句云﹕『宴坐寂不動﹐大千入毫髮。』潘祐《獨坐》有句云﹕『凝神入混茫﹐萬象成虛空。』予愛二子吐辭精敏之力﹐入道深密之狀﹐合而書之﹐聊資己用。」

苕溪漁隱曰「余觀志公《十二時頌》﹐自非深悟上乘﹐同佛知見﹐豈能作此語也。是時﹐達摩猶未西來﹐志公已明此理﹐所謂先得我心之所同然者。志公沒於天監十三年﹐而達摩以普通八年至金陵﹐由此之魏﹐傳佛心印﹐禪宗方興。近世學佛者﹐往往忽此頌而弗觀﹐蓋貴耳而賤目耳。予嘗手書此頌﹐置之座右﹐朝夕味之﹔尢愛其最後一首云﹕『雞鳴醜﹐一顆明珠圓已久﹐內外推尋覓總無﹐境上施爲渾大有。不見頭﹐又無手﹐世界壞時終不朽。未了之人聽一言﹐只這如今誰動口﹖』以至三祖《信心銘》永嘉《證道歌》﹐皆禪學之髓﹐初地之人﹐其可弗觀乎﹖」

《東臯雜錄》云「漣水天長寺婁道者塔﹐靈爽甚著﹐《行狀》云﹕『觀音化身也。』太祖﹑太宗﹑眞宗﹑仁宗﹐皆嘗召至京師﹐欲畱之﹐不可﹐曰﹕『臣與漣水人有宿緣﹐不歸﹐淮水必爲暴﹐漣人魚矣。』許之﹐皆賜禦筆﹐至今匣藏寺中。眞宗召入禁中﹐時欲立章獻﹐未決﹐命嬪禦出見﹐師閱之﹐凡二百許人﹐皆無語﹐至章獻﹐挽之曰﹕『陛下可善遇此人﹐能與陛下主家計。』眞宗奇之﹐意遂定。及章獻垂簾﹐又召至﹐錫賫不貲﹐復歸。有新知軍入境﹐雅不喜師﹔遂告其徒﹐緣盡當滅。知軍疑其詐死﹐命焚之﹐凡三日﹐衣裓不動。其徒禱曰﹕『師不違眾願﹐不若應火化。』忽雷雨驟作﹐水滿庭﹐薪火皆滅﹐口中出白煙﹐自焚立盡﹐而目睛舌根不壞﹐舍利無數。邦人葬其骨淮岸﹐目睛舌根舍利藏塔下。至今淮水漲溢﹐至塔卽止。後賜塔額﹐許歲度兩僧。」﹝宋本無此條。﹞

《僧寶傳》云「言法華者﹐莫知其所從來﹐相傳言誦《法華經》﹐故以爲名。至和三年﹐仁宗始不豫﹐國儲未立﹐天下寒心。諫官範鎭首發大議﹐乞擇宗室之賢者﹐使攝儲貳﹐以待皇嗣之生﹐退居藩服﹐典宿衛﹐尹京邑﹐以系天下之望。並州通判司馬光亦以爲言﹐凡三上疏﹐一畱中﹐二付中書。上夜焚香默禱曰﹕『翌日化成殿具齋﹐虔請法華大士俯臨無卻。』淸旦﹐上道衣凝立以待﹐俄馳奏言法華自右掖門徑趨﹐將至寢殿﹐侍衛呵止不可。上笑曰﹕『朕請而來耳。』有頃至﹐輒升禦榻﹐跏趺而坐﹐受供訖﹐將去。上曰﹕『朕以儲嗣未立﹐大臣咸以爲言﹐侵尋暮晚﹐嗣息無有﹐期一決之。』師索筆引紙﹐連書曰﹕『十三十三。』凡數十行﹐擲筆無他語﹐皆莫測其意。其後英宗登極﹐乃濮安懿王第十三子﹐方驗前言也。﹝宋本無此條。﹞

《東臯雜錄》云「裴休與黃蘗爲忘年友﹐一日﹐同行宛水上﹐見有駕柴車過堤下﹐泥深牛憊﹐鞭之不已﹐休方止其鞭者﹐蘗遽曰﹕『不可不重打。兩腳時﹐勸不得﹔四腳時﹐不肯行﹐也好打。』」

《三山老人語錄》云「明州妙音僧法淵﹐爲人佯狂﹐日飲酒市肆﹐歌笑自如﹐丐錢於人﹐得一錢卽欣然以爲足﹐得之多復與道路廢疾窮者﹔能言人禍福﹐無不驗﹐人疑其精於術數﹐故號淵三命。發言無常﹐及問之﹐掉頭不顧﹐惟云去去。有喪之家﹐必往哭之﹐葬則送之﹐無貧富皆往﹐莫測其意﹐人以爲狂﹐又號曰顚僧。大覺禪師初住育王﹐開堂﹐僧倔然出問話﹐人莫不竊笑。大覺問﹕『顚僧是顚了僧﹐僧了顚﹖』答云﹕『大覺是大了覺﹐覺了大﹖』大覺嘿然﹐眾皆驚駭。一日﹐忽於市相別﹐攜酒一壺﹐至郡守宅前﹐據地而飲﹐觀者千餘人。酒盡﹐懷中出頌一首﹐欲化去﹐眾皆引聲大呼云﹕『不可於此。』遂歸妙音﹐趺坐而化。頌曰﹕『咄咄﹐平生顚蹶。欲問臨行﹐鑪中大雪。』眞相至今存焉。」

《東臯雜錄》云「蓬州道士賈善翔﹐字鴻舉﹐能劇談﹐善琴嗜酒﹐士大夫喜與之遊。東坡嘗過之﹐戲書問曰﹕『身如芭蕉﹐心如蓮花﹐百節疏通﹐萬竅玲瓏﹐來時一﹐去時八萬四千。』末云﹕『鴻舉下語。』賈答曰﹕『老道士這里沒許多般數。』張天覺跋其後云﹕『去時八萬四千﹐不知落在那邊﹐若不斬頭覓話﹐誰知措大參禪。』」

《東臯雜錄》云「元丰中﹐髙麗遣一僧入貢﹐頗辯慧﹐赴筵﹐設葷酒自如。命楊次公接伴﹐一日﹐出令曰﹕『要兩古人姓名爭一物。』沙門曰﹕『古人有張良﹐有鄧禹﹐爭一傘﹐良曰涼傘﹐禹曰雨傘。』次公曰﹕『古人有許由﹐有晁錯﹐爭一葫蘆﹐由曰油葫蘆﹐錯曰醋葫蘆。』」

《四六談麈》云「政和間﹐以僧爲徳士﹐冠服如道士。有一長老升堂云﹕『石霜奪得裴休笏﹐用在今朝﹔曹溪畱下祖師衣﹐已爲陳迹。』又一長老《乞入道表》云﹕『一入蠻夷之風教﹐遂亡父母之發膚﹐幾同去國之人﹐忽見指天之斗﹐倘得回心而向道﹐便當合掌以擎拳。』」卷第三十八卷

第三十八

回仙

回仙自作傳云「吾乃京兆人﹐唐末累舉進士﹐不第﹐因遊華山﹐遇鐘離﹐傳授金丹大藥之方﹐復遇苦竹眞人﹐方能驅使鬼神﹐再遇鐘離﹐盡獲希夷之妙旨。吾得道年五十﹐第一度郭上竈﹐第二度趙仙姑。郭性頑鈍﹐只與追錢延年之法﹔趙性通靈﹐隨吾左右。吾惟是風淸月白﹐神仙聚會之時﹐嘗遊兩浙﹑京﹑汴﹑譙郡。嘗著白襕衫角帶。左眼下有痣﹐如人間使者箸頭。大世言吾賣墨﹑飛劍取人頭。吾聞哂之。實有三劍﹕一斷煩惱﹐二斷貪嗔﹐三斷色欲﹐是吾之劍。世有傳吾之神﹐不若傳吾之法﹔傳吾之法﹐不若傳吾之行。何以故﹖爲人若反是﹐𨿽攜手接武﹐終不成道。」

苕溪漁隱曰「回仙有《沁園春》一闋﹐明內丹之旨﹐語意深妙﹐惜乎世人但歌其詞﹐不究其理﹐吾故表而顯之﹐云﹕『七返還丹﹐在人先須煉已待時。正一陽初動﹐中宵漏永﹐溫溫鉛鼎﹐光透簾幃。造化爭馳﹐虎龍交合﹐進火功夫猶鬥危。曲江上﹐看月華瑩靜﹐有个烏飛。﹝「烏」原作「鳥」﹐今據宋本﹑明鈔本校攺。﹞當時自飲刀圭﹐又誰信﹐無中養就兒﹐辧水源淸濁﹐木金間隔﹐不因師指﹐此事難知。道要玄微﹐天機深遠﹐下手速修猶太遲。蓬萊路﹐仗三千行滿﹐獨步雲歸。』」

陸元光《回仙錄》云「吳興之東林沈東老﹐能釀十八仙白酒。一日﹐有客自號回道人﹐長揖於門曰﹕『知公白酒新熟﹐遠來相訪﹐願求一醉。』實熙寧元年八月十九日也。公見其气骨秀偉﹐跫然起迎﹐徐觀其碧眼有光﹐與之語﹐其聲淸圓﹐於古今治亂﹐《老莊》浮圖氏之理﹐無所不通﹐知其非塵埃中人也﹐因出酒器十數於席間曰﹕『聞道人善飲﹐欲以鼎先爲壽﹐如何﹖』回公曰﹔『飲器中﹐惟鐘鼎爲大﹐屈卮螺杯次之﹐而梨花蕉葉最小。請戒侍人次第速斟﹐當爲公自小至大以飲之。』笑曰﹕『有如顧愷之食蔗﹐漸入佳境也。』又約周而復始﹐常易器滿斟於前﹐笑曰﹕『所謂尊中酒不空也。』回公興至﹐卽舉杯浮白。常命東老鼓琴﹐回乃浩歌以和之。又嘗圍棋以相娛﹐止奕數子﹐輒拂去﹐笑曰﹕『只恐棋終爛斧柯。』回公自日中至暮﹐已飲數斗﹐了無醉色。是夕﹐月微明﹐秋暑未退﹐蚊蚋尙多﹐侍人秉扇毆拂﹐偶滅一燭﹐回公乃命取竹枝﹐以余酒噀之﹐插於遠壁﹐須臾蚊蚋盡棲壁間﹐而所飲之地灑然。東老欲有所叩﹐先托以求驅蚊之法。回公曰﹕『且飲﹐小術何足道哉﹗聞公自能黃白之術﹐未嘗妄用﹐且篤於孝義﹐又多陰功﹐此予今日所以來尋訪﹐而將以發之也。』東老因叩長生輕舉之術﹐回公曰﹕『以四大假合之身﹐未可離形而頓去﹐惟死生去住爲大事﹐死知所往﹐則神生於彼矣。』東老攝衣起謝﹐有以諭之。回公曰﹕『此古今人所謂第一最上極則處也。此去五年﹐復遇今日﹐公當化去。然公之所鐘愛者﹐子偕也﹐治命時﹐不得見之。當此之際﹐公亦先期而致謹﹐勿動懷﹐恐喪失公之眞性。』東老頷而悟之。飲將達旦﹐則甕中所釀﹐止畱糟粕而無餘瀝矣。回公曰﹕『久不遊浙中﹐今已爲公而來﹐當畱詩以贈﹔然吾不學世人用筆書。』乃就擘席上橊皮畫字﹐題於庵壁﹐其色微黃﹐而漸加黑﹐故其言有回仙人《題贈東老詩》﹕『西鄰已富憂不足﹐東老𨿽貧樂有餘﹐白酒釀來緣好客﹐黃金散盡爲收書。』凡三十六字。已而告別﹐東老啟關送之﹐天漸明矣﹐握手並行﹐笑約異時之集﹐至捨西石橋﹐回公先度﹐乘風而去﹐莫知所適。後四年中秋之吉﹐東老微恙﹐乃屬其族人而告之曰﹕『回公熙寧元年八月十九日﹐嘗謂予曰﹕此去五年復遇﹐今日當化去。予意明年﹐今乃熙寧之五年也﹐子偕又適在京師幹薦﹐回公之言﹐其在今日乎﹗』及期捐館﹐凡回公所言﹐無有不驗。」

《龍川雜誌》云「予治平末﹐溯峽還蜀﹐泊舟仙都山下﹔有進士以陰眞君《長生金丹訣》石本相示﹐予問之﹐曰﹕『子知《金丹訣》邪﹖』道士曰﹕『不知也。然士大夫過此﹐必以問之﹐庶有知之者。』予佳其意﹐試問以燒煉事。對曰﹕『養生有內外﹐精气﹐內也﹐非金石所能堅凝﹔四支百骸﹐外也﹐非精气所能變化。欲事內﹐必調養精气﹐極而後內丹成﹐則不能死矣。然隱居人間﹐久之或托尸解而去﹐求變化輕舉﹐不可得也。蓋四大本外物和合而成﹐非精气所能易也。惟外丹成﹐則可以點瓦礫﹐化皮骨﹐飛行無礙矣。然內丹未成﹐內無以交之﹐則服外丹者多死﹐譬積枯艸獘絮﹐而置火其下﹐無不焚者。』予甚善其說﹐告之曰﹕『昔人有服金丹﹐不幸赴井而死﹐旣而五臟皆化爲黃金者﹐又有服玉屑﹐死於盛夏﹐而屍不敗壞者﹐皆無內丹以主之也。子之說信然哉﹗』後十餘年﹐館於南京張公安道家﹐有一道人﹐陜人也﹐爲公養金丹﹐其法用紫金丹砂﹐費數百千﹐期年乃成。公喜告予曰﹕『吾藥成﹐可服矣。』予謂公何以知其藥成﹐公曰﹕『《抱朴子》言﹕藥旣成﹐以手握之﹐如泥出指間者﹐藥功眞成也。今吾藥如是﹐以是知其成無疑矣。』予爲公道仙都所聞﹐謂公曰﹕『公自知內丹成﹐則此藥可服﹔若猶未也﹐姑俟之。』公笑曰﹕『我姑俟之。』」

《龍川略誌》云「予兄子瞻﹐嘗從事扶風﹐開元寺多古畫﹐而子瞻少好畫﹐往往匹馬入寺﹐循壁終日。有一老僧出揖之曰﹕『小院在近﹐能一相訪否﹖』子瞻欣然從之。僧曰﹕『貧道平生好藥術﹐有一方﹐能以朱砂化淡金爲精金﹐老當傳人﹐而患無可傳者﹐知公可傳﹐故欲一見。』子瞻曰﹕『吾不好此術﹐𨿽得之﹐將不能爲。』僧曰﹕『此方知而不可爲﹐公若不爲﹐正當傳矣。』是時﹐陳希亮少卿守扶風﹐而平生溺於黃白﹐嘗於此僧求方﹐而僧不與。子瞻曰﹕『陳卿求而不與﹐吾不求而得﹐何也﹖』僧曰﹕『貧道非不悅陳卿﹐畏其得方不能不爲耳。貧道昔嘗以方授人矣﹐有爲之卽死者﹐有遭喪者﹐有失官者﹐故不敢輕以授人。』卽出一卷書曰﹕『此中皆名方﹐其一則化金方也。公必不肯輕作﹐且勿輕以授人﹐如陳卿﹐謹勿傳也。』子瞻許諾。歸視其方﹕每淡金一兩﹐視其分數﹐不足一分﹐輒以丹砂一錢益之﹐雜諸藥入甘鍋內煆之﹐鎔卽傾出﹐金砂俱不耗﹐且其色斑斑相雜﹐當再烹之﹐色勻乃止。後偶見陳卿﹐語及此僧﹐遽應之曰﹕『近得其方矣。』陳卿驚曰﹕『君何由得之﹖』子瞻具道僧不欲輕傳人之意﹐不以方示之。陳固請不已﹐不得已與之﹐陳試之良驗。子瞻悔曰﹕『某不惜此方﹐惜負此僧耳。公謹爲之。』陳姑應曰諾。未幾﹐坐受鄰郡公使酒﹐以贓敗去。子瞻疑其以金故﹐深自悔恨。後謫居黃州﹐陳公子慥在黃﹐子瞻問曰﹕『少卿昔時嘗爲此法否﹖』慥曰﹕『吾父旣失官﹐至洛陽﹐無以買宅﹐遂大作此﹔然竟病指癱而歿。』乃知僧言誠不妄也。後十年﹐余謫居筠州﹐有蜀僧儀介者﹐師事文禪師。文之所至﹐輒爲修造﹐所費不貲﹐而莫知錢所從來。介祕其術﹐問之不以告人。介與聰禪師善﹐密爲聰言﹐其方大類扶風開元寺僧所傳者。然介未嘗以一錢私自利﹐故能保其術而無患。」苕溪漁隱曰「《洞微志》載葉生者﹐與前事相類﹐亦以得幹銀術妄費而受禍。故回仙謂沈東老云﹕『聞公自能黃白之術﹐未嘗妄用。』蓋嘉之也。此眞可爲貪者之戒。」

苕溪漁隱曰「回仙於京師景徳寺僧房壁上題詩云﹕『明月斜﹐秋風冷﹐今夜故人來不來﹐教人立盡梧桐影。』相傳此詞自國初時卽有之。柳耆卿詞云﹕『愁緒終難罄﹐﹝宋本﹑明鈔本「罄」作「整」。﹞人立盡﹐梧桐碎影。』用回仙語也。《古今詞話》乃云﹕『耆卿作《傾杯秋景》一闋﹐忽夢一婦人云﹕妾非今世人﹐曾作前詩﹐數百年無人稱道﹐公能用之。夢覺說其事﹐世傳乃鬼謠也。』此語怪誕﹐無可考據﹐蓋不曾見回仙畱題﹐遂妄言耳。」

《復齋漫錄》云「《異聞集》載沈旣濟作《枕中記》云﹕『開元中﹐道者呂翁經邯鄲道上﹐邸捨中以囊中枕借盧生睡事。』此之呂翁﹐非洞賓也﹐蓋洞賓嘗自序以爲呂渭之孫﹐仕徳宗朝﹐今雲開元﹐則呂翁非洞賓﹐無可疑者。」苕溪漁隱曰「回仙嘗有詞云﹕『黃粱猶未熟﹐夢驚殘。』尙用《枕中記》故事﹐可見其非呂翁也。《靈怪集》載《南柯太守傳》﹐與《枕中記》事絕相類。浮世榮枯﹐固已如夢矣﹐此二事又於夢中作夢﹐旣可笑﹐亦可嘆也。」

神仙雜記

許彥周《詩話》云「唐淸遠道士《同沈恭子遊虎丘詩》曰﹕『余本長殷周﹐遭罹歷秦漢。』計之﹐至唐則二千餘歲矣。顏魯公愛而刻之﹐且有詩曰﹕『客有神仙者﹐於玆雅麗陳。』蓋指爲神仙也。李衛公《追和魯公刻淸遠道士詩》曰﹕『道人綴淸藻﹐前哲畱篇翰。』則道人指淸遠﹐前哲謂魯公也。其後皮日休﹑陸龜蒙輩皆和之﹐仙邪鬼邪﹖則不必問﹔然僕獨愛其詩中數句云﹕『吟晚川之陰﹐步上仙之岸。山川共澄澈﹐光彩交淩亂。白雲蓊欲歸﹐靑松忽消半。』嗚呼﹐借使非神仙﹐亦一才鬼也。」

《髙道傳》云「唐末有狂道士﹐不知何許人﹐又晦其名氏﹐遊成都﹐忽詣紫極宮謁杜光庭先生﹐求寓泊之所﹐先生諾之﹐而不與之通。道士日貨藥於市﹐所得錢﹐隨多少沽酒飲之﹐惟唱《感庭秋》一詞﹐其意感蜀之將亡﹐如秋庭之衰落然﹔人未之曉﹐但呼爲感庭秋道士。凡半年﹐人亦不知其異。一夕﹐大醉歸﹐夜將闌﹐尙聞唱聲愈髙。有訝之者﹐隔戶窺之﹐見燈燭彩繡﹐筵具器皿﹐羅列甚盛﹔狂道士左右二靑童應侍﹐時斟酒而唱。窺者具以白先生﹐先生乃款其戶曰﹕『光庭識量膚淺﹐不意上仙降鑑﹐深爲罪戾﹔然不揆愚昧﹐而匍匐門下﹐冀一拜光靈﹐以消塵障。』道士曰﹕『何辱勤奉之若是﹗當出奉見。』乃令二童收筵具器皿及陳設﹐致於前揲之﹐則隨手而小﹐如符子狀﹐置冠中﹔又將二童按之﹐如木偶﹐可寸許﹐又置冠中﹐乃啟戶。光庭欣然而入﹐但空室而已。」

山谷云「新安聶師道宗微﹐少事道士於方外﹐發迹遊名山﹐數見異人。楊行密開府於揚州﹐宗微實輔佐之﹐蓋爲國師三十年﹐楊氏末﹐解化而去。弟子葬之﹐舉棺惟衣履存焉。順義七年﹐﹝「義」原作「徳」﹐今據宋本﹑明鈔本校攺。﹞楊溥贈問政先生。方外之兄徳誨﹐爲新安太守﹐乃於郡之東山﹐築室以居方外﹐號爲問政山房。問政之名﹐或得於此。」苕溪漁隱曰「問政山去新安郡城十許裏﹐巖谷幽邃﹐今有琳宇在焉。國初黃臺畱題詩云﹕『千尋練帶新安水﹐萬仞花屏問政山。自少雲霞居物外﹐不多塵土到人間。壺懸仙島吞丹罷﹐﹝「丹」原作「舟」﹐今據宋本﹑明鈔本校攺。﹞碗浸星宮咒水閒。艸暗碧壇思句曲﹐松昏紫气度函關。龜成錢甲毛猶綠﹐鶴化黳翎頂更丹。阮洞神仙分藥去﹐蔡家兄弟寄書還。筇枝健拄菖蒲節﹐筍幘髙簪玳瑁斑。新隱漸聞侵月窟﹐舊鄰猶說枕沙灣。黃精苗倒眠靑鹿﹐紅杏枝低掛白鷴。海上使頻靑鳥黠﹐篋中藏久白驢頑。手疏俗禮慵非傲﹐肘後靈方祕不慳。寶籙匣垂金縷帶﹐絳囊絳鎖玉連環。常尋靈穴通三楚﹐﹝「靈」原作「吳」﹐今據宋本﹑明鈔本校攺。﹞擬過流沙化百蠻。容易煮銀供客用﹐辛勤栽果與猿攀。靜張棋局鋪還打﹐默考仙經補又刪。牀並葛鞋寒兔伏﹐窗橫檉幾老龍跧。溪童乞火朝敲竹﹐山鬼聽琴夜撼閂。花气燻心香馥馥﹐澗聲聆耳響潺潺。髙墳自掩浮生骨﹐短晷難凋不死顏。蚤晚重逢蕭塢客﹐願隨芝蓋出塵寰。』余以《續仙傳》《髙道傳》二書考之﹐詩中所用事﹐多出師道本傳。」

東坡云「吾八歲入小學﹐以道士張易簡爲師﹐童子幾百人﹐師獨稱吾與陳太初者。太初﹐眉山市井人子也。予稍長﹐學日益邃﹐第進士制策﹐而太初乃爲郡小吏。其後﹐予謫居黃州﹐有眉山道士陸惟忠自蜀來﹐云﹕『太初已尸解矣。』蜀人吳師道爲漢州太守﹐太初往客焉﹐正旦﹐見師道求衣食錢物且告別﹐﹝「求」原作「持」﹐今據宋本﹑明鈔本校攺。﹞持所得﹐盡與市人貧者﹐反坐於戟門下﹐遂寂。師道使卒舁往野外焚之﹐卒罵曰﹕『何物道士﹐使我正旦舁死人﹖』太初微笑開眼曰﹕『不復煩汝。』步自戟門﹐至金雁橋下﹐趺坐而逝。焚之﹐城中人見煙焰上眇眇焉有一陳道士也。」

《復齋漫錄》云「李定記﹐宣和中太學士人﹐飲於任氏酒肆。忽有一婦人﹐妝飾甚古﹐衣亦穿獘﹐肌膚雪色﹐而無左臂﹐右手執拍板乃鐵﹐爲之唱詞曰﹕『闌干曲﹐紅颺繡簾旌。花嫩不禁纖手撚﹐被風吹去意還驚。眉恨蹙山靑。』諸公怪其辭異﹐卽問之﹐曰﹕『此何辭也﹖』答曰﹕『此上淸蔡眞人《法駕道引》也。妾本唐人﹐遭五季之亂﹐左手爲賊所斷﹔今遊人間﹐見諸公飲酒﹐求一杯之適耳。』遂與一杯﹐飲畢而去。諸公送之山門﹐杳無所見。」苕溪漁隱曰「《夷堅志》所記﹐與此小異﹔此仍少詞一半﹐未詳孰是。」

《復齋漫錄》云「周貫﹐自言膠東人﹐常稱木雁子。善屬文﹐遊於洪州西山﹐嗜酒不羈﹐布衲粗全﹐人或贈之錢﹐則詣酒家取醉﹐餘皆散墜不顧。西山之人﹐見貫往來者﹐五十餘年﹐而顏色如初至。有以道術訪之﹐則必報以惡聲﹐使之親近不得也。熙寧元年﹐至豫章石頭市﹐遇故人棲止張生﹐爲具酒食而宿。中夜﹐逆旅之主人聞戶外有車馬合沓聲﹐起而視之﹐無有也﹐惟貫所臥室戶正開﹐猶奄奄然喘息﹐就而察之﹐貫已死矣。明日﹐告新建縣尉吳果卿﹐﹝「果」宋本﹑明鈔本作「杲」。﹞往按之﹐貫身潔如生﹐扶而轉之﹐腹中汩汩如浪鳴焉。縣主簿劉純臣使人棺斂埋於地云。張生還家﹐其弟迎門曰﹕『周翁淩晨見過﹐今往雙嶺矣。』眾乃知貫非實死者也。貫所著《華陽三篇》﹐坐臥不離懷袖﹐﹝「懷」字原無﹐今據宋本﹑明鈔本校攺。﹞人莫得見。死之日﹐純臣取而觀之﹐﹝「觀」宋本﹑明鈔本作「有」。﹞純臣稱其險絕而有條理。純臣以詩紀之曰﹕『八十西山作酒仙﹐麻鞋乳斷布衫穿﹐﹝「乳」原作「孔」﹐今據宋本校攺。﹞形骸一脫塵緣盡﹐太極光陰不記年。』洪覺範《冷齋夜話》嘗記之﹐互有不同。」

《復齋漫錄》云「熙寧中﹐王廸爲洪州左司理參軍﹐一日﹐有道人來磨鏡﹐因俾廸自照﹐乃有星冠羽帔﹐﹝「有」原作「自」﹐今據明鈔本校攺。﹞縹緲見鏡中。迪問其故﹐曰﹕『此汝前身也。由汝誤念墮此﹐勉自修行﹐勿淪苦海。』旣去﹐廸具以告其妻﹐妻然之﹐遂棄官﹐與妻隱去。郡寮挽畱不可﹐皆作詩以餞行。時新建主簿劉純臣有詩﹐𨿽非警拔﹐可以記其實﹐云﹕『發如抹漆左參軍﹐脫去靑衫從隱淪。世上更無羈絆事﹐壺中別有自由身。鼎烹玉兔山前藥﹐﹝「鼎」原作「躬」﹐今據宋本校攺。﹞花看金鰲背上春。莫怪少年能決烈﹐藍田夫婦總登眞。』復歸姑蘇﹐不知所終。」

《文昌雜錄》云「知制誥李大臨﹐西川人。有門人﹐背傴不能仰視﹐因藥市罷﹐見一道士云﹕『秀才有錢﹐丐一二百爲酒貲。』書生曰﹕『家貧無錢﹐所居有薄釀﹐同一醉可乎﹖』道士欣然便往﹐酒半﹐道士問何背傴﹐書生曰﹕『不幸遇此疾﹐無如之何。』道士因出藥三十粒云﹕『來日五更﹐向東﹐以新汲水下﹐覺微燥﹐不足怪。』書生如所教﹐旣服藥﹐燥甚﹐不可勝﹐展轉於榻上﹐亦甚悔之﹔然每一伸縮﹐漸覺舒快﹐比明﹐身已直矣。蜀人重藥市﹐蓋常有神仙之遇焉。」

《復齋漫錄》云「髙尙處士劉臯謂﹕『士大夫以嗜欲殺身﹐以財利殺子孫﹐以政事殺人﹐以學術殺天下後世。』非神仙中人﹐不能作此言也。」

鬼詩

《復齋漫錄》云「東坡記徐州通判李綯﹐﹝「州」字原無﹐今據宋本校補。﹞有子年十七八﹐不善作詩﹐忽詠落花云﹕『流水難窮目﹐斜陽易斷腸﹐誰問砑光帽﹐﹝宋本﹑明鈔本「問」作「同」。﹞一曲《舞山香》。』人驚問之﹐若有物憑者﹐云﹕『是謝中捨。』問共砑光帽事﹐自云﹕『西王母宴羣仙﹐有舞者戴砑光帽﹐帽上簪花﹐《舞山香》一曲未終﹐花皆落去。』余讀唐《羯鼓錄》﹐見汝陽王琎﹐明皇愛之﹐每隨遊幸﹐琎常戴砑絹帽子打曲﹐上自摘紅槿花一朶﹐置於帽上﹐遂奏《舞山香》一曲﹐花不落墜﹐上大笑。此事與前極相類。」

《見聞錄》云「呂申公夷簡﹐嘗通判蜀中﹐忘其郡名﹐廨宇中素有鬼物﹐號楡老姑﹐乃楡木精﹐其狀一老醜婦。常出廚間與羣婢爲偶﹐或時不見﹐家人見之久﹐亦不以爲怪。公呼問之﹐卽下階拜云﹕『妾在宅日久﹐𨿽非人﹐然不敢爲禍。』公亦置而不問。嘗謂﹕『公他日必大貴。』一日﹐忽妊﹐羣婢戲之﹐自云﹕『非久當產。』遂月餘不見﹐忽出﹐云已產矣。請視之﹐後園楡木西南生大贅乃是﹐視之果然。」

《文昌雜錄》云「余讀《江南錄》﹐丘孟陽有賦名﹐嘗夢一官人延入一第中﹐具飲。其傍幾上有書一卷﹐孟陽展讀﹐謂曰﹕『斯乃吾所述賦稿﹐何至玆乎﹖』其人曰﹕『昔公焚之時﹐吾得之矣。』孟陽因就求之﹐答曰﹕『他日若至衡山﹐必當奉還。』後官至衡州茶陵令﹐乞致仕﹐卒於衡州。今世言焚故書﹐必毀而後燔之﹐蓋可信也。」

《復齋漫錄》云「東坡記秦少遊言﹐寶應民有嫁娶會客者﹐酒半﹐客一人徑赴水﹐曰﹕『有婦人以詩招我。』詩云﹕『長橋直下有蘭舟﹐破月衝煙任意遊﹐金玉滿堂何所用﹐爭如年少去來休。』余讀張君房《脞說》﹕『進士謝朏﹐寓居寶應﹐晚至縣橋﹐﹝「晚」原作「曉」﹐今據宋本﹑明鈔本校攺。﹞忽見女郎自舟中出﹐曰﹕某楚小波也﹐可見訪舟中。懷中出詩二首﹐其一云﹕畫橋直下是蘭舟﹐搶月衝煙任意遊﹐金玉滿堂無用處﹐﹝「用處」原作「處用」﹐今據宋本﹑明鈔本乙正。﹞蚤隨年少去來休﹐其二云﹕妾貌君才兩不常﹐君今休苦更思量﹐兒家自有淸溪水﹐飲到方知气味長。』前篇與少遊所言不同者七字﹐更有二首爲異。至謂寶應亦同。君房著《脞說》﹐在眞廟時﹐不應東坡﹑少遊忘之也。」

《復齋漫錄》云「魯直記江亭鬼所題詞﹐有『淚眼不曾晴』之句。余以此鬼剽東坡樂章『秋雨晴時淚不晴』之語。」

苕溪漁隱曰「《云齋廣錄》載司馬槱官於錢塘﹐夢蘇小小歌《蝶戀花》詞一闋﹐其詞頗佳﹐詞云﹕『妾在錢塘江上住﹐花開花落﹐不記流年度。燕子銜將春色去﹐黃昏幾度瀟瀟雨﹐蟬鬢犀梳云半吐。檀板新聲﹐唱徹黃金縷。酒醒夢回無處覓﹐淒涼明月生秋浦。』」

《藝苑雌黃》云「《談苑》載金陵之陷﹐有盧絳者﹐收散卒﹐由宣歙長驅入福建﹐以圖興復李氏。至歙州﹐州將龔儀﹐先已降王師﹐閉門不給薪水﹐絳擊破﹐殺儀。將至建州﹐敗於松溪﹐麾下散亡﹐朝廷以節鎭招之﹐遂自歸。時儀兄子潁上言求復季父之仇﹐召潁與絳面質曲直﹐潁舉手版擊絳﹐遂按誅絳。初絳舉事﹐夢一白衣婦人﹐酌酒勸之﹐歌《菩薩蠻》詞以送之﹐歌畢﹐謂絳曰﹕『他日當相見崓子陂。』絳私記之﹐及是伏法於京之西崓子陂之地。《南唐近事》及《本事曲》所載皆同﹐惟《江南野錄》獨異﹐謂白衣婦人爲玉眞﹐姓耿氏﹐以崓子陂爲孟家陂﹐無《菩薩蠻》詞﹐而有詩一首云﹕『淸風良月夜深時﹐箕帚盧郎尙恨遲﹐他日孟家陂上約﹐再來相見是佳期。』二說不同﹐未知孰是。」

苕溪漁隱曰「余觀《南唐書》云﹕『盧絳少病痞﹐﹝「痞」宋本﹑明鈔本作「痁」。﹞夜夢白衣婦人﹐頗有姿色﹐歌《菩薩蠻》勸絳卮酒﹐其詞云﹕玉京人去秋蕭索﹐畫檐雀起梧桐落。欹枕悄無言﹐月和淸夢圓。背燈惟暗泣﹐甚處砧聲急。眉黛小山攢﹐芭蕉生暮寒。歌畢﹐謂絳曰﹕子之疾食蔗卽愈。詰朝求蔗食之﹐果瘥。迨數夕﹐又夢曰﹕妾乃玉眞也﹐他日相見於崓子陂。絳仕江南﹐後歸朝﹐會龔潁上言﹐求復季父之仇﹐乃命誅絳。絳臨刑﹐問其受刑之地﹐卽崓子陂。有白衣婦人﹐姿貌宛如所夢﹐姓耿名玉眞﹐其夫死﹐與前夫之子通﹐當極法﹐與絳同斬焉。』《洞微志》所記﹐亦與此同。《南唐書》三十卷﹐馬令所撰﹐成一代之史﹐所記必審﹐當以爲正也。」

許彥周《詩話》云「請紫姑神﹐大抵能作詩﹐然不甚過人。舊傳一士人家請之﹐旣降﹐偶書院中子弟作雨詩﹐因率爾請賦﹐﹝「賦」原作「箋」﹐今據宋本校攺。﹞頃刻書滿紙﹐其警句曰﹕『簾捲滕王閣﹐盆翻白帝城。』誠可喜也。」

《文昌雜錄》曰「昔年﹐陳州有女妖﹐自云孔大娘﹐每昏夜於鼓腔中與人語言﹐尢知未來事。時晏元獻守陳﹐方制小詞一闋﹐修攺未定﹐而孔大娘已能歌之矣。亦可怪也。」

許彥周《詩話》云「長安慈恩寺有數女仙夜遊﹐題詩云﹕『黃子陂頭好月明﹐彊踏華筵到曉行﹐煙波山色翠黛橫﹐折得荷花遠恨生。』化爲白鶴飛去。明夜又題一首云﹕『湖水團團夜如鏡﹐碧樹紅花相掩映﹐北斗闌干移曉柄﹐有似佳期常不定。』亦婉約可愛。」卷第三十九卷

第三十九

長短句

《南唐書》云「王感化善謳歌﹐聲韻悠揚﹐淸振林木﹐系樂部爲歌板色。元宗嘗作《浣沙溪》二闋手寫賜感化﹐曰﹕『菡萏香銷翠葉殘﹐西風愁起碧波間﹐還與容光共憔悴﹐不堪看。細雨夢回雞塞遠﹐小樓吹徹玉笙寒﹐簌簌淚珠多少恨﹐倚闌干。』『手卷珠簾上玉鉤﹐依前春恨鎖重樓﹐風裏落花誰是主﹐思悠悠。靑鳥不傳云外信﹐丁香空結雨中愁﹐回首綠波三峽暮﹐接天流。』後主卽位﹐感化以其詞札上之﹐後主感動﹐賞賜感化甚優。」苕溪漁隱曰「元宗卽嗣主李璟﹐嘗作此二詞﹐《古今詞話》乃以爲後主作﹐非也。後主名煜。」

《南唐書》云「馮延巳著樂章百餘闋﹐其《鶴衝天》詞云﹕『曉月墜﹐宿云披﹐銀燭錦屏幃。建章鐘動玉繩低﹐宮漏出花遲。』又《歸國謠》詞云﹕『江水碧﹐江上何人吹玉笛﹐扁舟遠送瀟湘客。蘆花千里霜月白﹐傷行色﹐明朝便是關山隔。』見稱於世。元宗樂府辭云﹕『小樓吹徹玉笙寒。』延巳有『風乍起﹐吹皺一池春水』之句﹐皆爲警策。元宗嘗戲延巳曰﹕『吹皺一池春水﹐幹卿何事。』延巳曰﹕『未如陛下小樓吹徹玉笙寒。』元宗悅。」

苕溪漁隱曰「《古今詩話》云﹕『江南成文幼爲大理卿﹐詞曲妙絕﹐嘗作《謁金門》云﹕風乍起﹐吹皺一池春水。中主聞之﹐因案獄稽滯﹐召詰之﹐且謂曰﹕卿職在典刑﹐一池春水﹐又何干於卿﹖文幼頓首。』又《本事曲》云﹕『南唐李國主嘗責其臣曰﹕吹皺一池春水﹐幹卿何事﹖蓋趙公所撰《謁金門》辭有此一句﹐最警策﹐其臣卽對曰﹕未如陛下小樓吹徹玉笙寒。』若《本事曲》所記﹐但云趙公﹐初無其名﹐所傳必誤。惟《南唐書》與《古今詩話》二說不同﹐未詳孰是。」

《復齋漫錄》云「《顏氏家訓》云﹕『別易會難﹐古人所重。江南餞送﹐下泣言離。﹝「離」原作「難」﹐今據宋本﹑明鈔本校攺。《顏氏家訓風操篇》正作「離」。﹞北間風俗﹐不屑此事﹐歧路言離﹐歡笑分首。』李后主蓋用此語耳﹐故長短句云﹕『別時容易見時難。』」

苕溪漁隱曰「舊詞髙雅﹐非近世所及﹐如《撲蝴蝶》一詞﹐不知誰作﹐非惟藻麗可喜﹐其腔調亦自婉美。詞云﹕『煙條雨葉﹐綠徧江南岸﹐思歸倦客﹐尋芳來較晚。岫邊紅日初斜﹐陌上飛花正滿。淒涼數聲羌管﹐怨春短。玉人應在明月樓中﹐畫眉懶。蠻箋錦字﹐多時魚雁斷。恨隨去水東流﹐事與行雲共遠。羅衾舊﹐香猶暖。』」

苕溪漁隱曰「先君頃嘗丐祠﹐居射村﹐作《感皇恩》一詞云﹕『乞得夢中身﹐歸棲雲水﹐始覺精神自家底。峭帆輕棹﹐時與白鷗遊戲。畏途都不管﹐風波起。光景如梭﹐人生浮脆﹐百歲何妨盡沈醉。臥龍多事﹐漫說三分奇計。算來爭似我﹐長昏睡。』又嘗江行阻風﹐作《漁家傲》一詞﹐云﹕『幾日北風江海立﹐千車萬馬鏖聲急﹐﹝「急」原作「息」﹐今據宋本校攺。﹞短棹峭寒欺酒力﹐飛雨息﹐瓊花細細穿窗隙。我本綠蓑靑篛笠﹐浮家泛宅煙波逸﹐渚鷺沙鷗多舊識。行未得﹐髙歌與爾相尋覓。』」

苕溪漁隱曰「先君嘗云﹕『古詞有《絳都春》﹐有鰲山彩構蓬萊島之句﹐當雲彩締。』余於前集﹐誤以古詞爲柳詞﹐今正是之。」

《藝苑雌黃》云「柳三變﹐字景莊﹐一名永﹐字耆卿﹐喜作小詞﹐然薄於操行﹐當時有薦其才者﹐上曰﹕『得非塡詞柳三變乎﹖』曰﹕『然。』上曰﹕『且去塡詞。』由是不得志﹐日與狷子縱遊娼館酒樓間﹐無復檢約﹐自稱云﹕『奉聖旨塡詞柳三變。』嗚呼﹐小有才而無徳以將之﹐亦士君子之所宜戒也。柳之樂章﹐人多稱之﹐然大旣非羈旅窮愁之詞﹐則閨門淫媟之語﹔若以歐陽永叔﹑晏叔原﹑蘇子瞻﹑黃魯直﹑張子野﹑秦少遊輩較之﹐萬萬相遼。彼其所以傳名者﹐直以言多近俗﹐俗子易悅故也。皇祐中﹐老人星現﹐永應制撰詞﹐意望厚恩﹐無何始用漸字﹐終篇有『太液波翻』之語﹐其間『宸遊鳳輦何處』﹐與仁廟挽詞暗合﹐遂致忤旨。士大夫惜之。余謂柳作此詞﹐借使不忤旨﹐亦無佳處。如『嫩菊黃深﹐拒霜紅淺』﹐竹籬茅舍間﹐何處無此景物﹐方之李謫仙﹑夏英公等應制辭﹐殆不啻天冠地履也。世傳永嘗作《輪臺子蚤行詞》﹐頗自以爲得意。其後張子野見之﹐云﹕『旣言匆匆策馬登途﹐滿目淡煙衰艸﹐則已辧色矣﹔而後又言楚天闊﹐望中未曉﹐何也﹖柳何語意顚倒如是﹖』」

東坡云「吾昔自杭移髙密﹐與楊元素同舟﹐而陳令舉﹑張子野皆從。余過李公擇於湖﹐遂與劉孝叔俱至松江﹐夜半月出﹐置酒垂虹亭上﹐子野年八十五﹐以歌詞聞於天下﹐作《定風波令》﹐其略云﹕『見說賢人聚吳分﹐試問也應傍有老人星。』坐客歡甚﹐有醉倒者。此樂未嘗忘也。今七年耳﹐子野﹑孝叔﹑令舉皆爲異物﹐而松江橋亭﹐今歲七月九日﹐海風駕潮﹐平地丈餘﹐蕩盡無復孑遺矣。追思曩時﹐眞一夢耳。」

苕溪漁隱曰「吳興郡圃﹐今有六客亭﹐卽公擇﹑子瞻﹑元素﹑子野﹑令舉﹑孝叔。時公擇守吳興也。東坡有云﹕『余昔與張子野﹑劉孝叔﹑李公擇﹑陳令舉﹑楊元素會於吳興﹐時子野作《六客詞》﹐其卒章云﹕盡道賢人聚吳分﹐試問也應旁有老人星。凡十五年﹐再過吳興﹐﹝「興」字原無﹐今據徐鈔本﹑明鈔本校補。﹞而五人者皆已亡之矣。時張仲謀與曹子方﹑劉景文﹑蘇伯固﹑張秉道爲坐客﹐仲謀請作《後六客詞》﹐云﹕月滿苕溪照夜堂﹐五星一老斗光芒。十五年間眞夢裏﹐何事長庚﹐對月獨淒涼。綠鬢蒼顏同一醉﹐還是六人吟笑水雲鄕。賓主談鋒誰得似。看取曹劉﹐今對兩蘇張。』」

《復齋漫錄》云「翰林學士聶冠卿﹐嘗於李良定公席上賦《多麗詞》云﹕『想人生﹐美景良辰堪惜。問其間﹐賞心樂事﹐就中難是並得。況東城﹐鳳臺沁苑﹐泛晴波﹐淺照金碧﹐露洗華桐﹐煙霏絲柳﹐綠陰搖曳蕩春一色。畫堂迥﹐玉簪瓊佩﹐髙會盡詞客。淸歡久﹐重燃絳蠟﹐別就瑤席。有翩若驚鴻體態﹐暮爲行雨標格。逞朱唇﹐緩歌妖麗。似聽流鶯亂花隔。慢舞縈回﹐嬌鬟低嚲﹐腰肢纖細困無力。忍分散﹐彩雲歸後﹐何處更尋覓。休辭醉﹐明月好花﹐莫漫輕擲。』蔡君謨時知泉州﹐寄良定公書云﹕『新傳《多麗辭》﹐述宴遊之娛﹐使病夫舉首增嘆耳。又近者有客至自京師﹐言諸公春日多會於元伯園池﹐因念昔遊﹐輒形篇詠﹕綠渠春水走潺湲﹐畫閣峯巒映碧鮮。酒令已行金盞側﹐樂聲初認翠裙圓。淸遊勝事傳都下﹐《多麗》新詞到海邊。曾是尊前沈醉客﹐天涯回首重依然。』」苕溪漁隱曰「冠卿詞有『露洗華桐﹐煙霏絲柳』之句﹐此正是仲春天气﹐下句乃云﹕『綠陰搖曳蕩春一色』﹐其時未有綠陰﹐眞語病也。」

《古今詞話》云「東坡在黃州﹐中秋夜對月獨酌﹐作《西江月》詞曰﹕『世事一場大夢﹐人生幾度新涼﹐夜來風葉已鳴廊﹐看取眉頭鬢上。酒賤常愁客少﹐月明多被云妨﹐中秋誰與共孤光﹐托盞淒涼北望。』坡以讒言謫居黃州﹐鬱鬱不得志﹐凡賦詩綴詞﹐必寫其所懷﹐然一日不負朝廷﹐其懷君之心﹐末句可見矣。」苕溪漁隱曰「《聚蘭集》載此詞﹐注曰﹕『寄子由。』故後句云﹕『中秋誰與共孤光﹐把酒淒涼北望。』則兄弟之情﹐見於句意之間矣。疑是在錢塘作﹐時子由爲睢陽幕客﹐若《詞話》所云﹐則非也。」

苕溪漁隱曰「《中秋詞》﹐自東坡《水調歌頭》一出﹐餘詞盡廢﹔然其後﹐亦豈無佳詞﹐如晁次膺《綠頭鴨》一詞﹐殊淸婉﹐但樽俎間歌喉﹐以其篇長憚唱﹐故湮沒無聞焉。其詞云﹕『晚云收﹐淡天一片琉璃。爛銀盤﹐來從海底﹐皓色千里澄輝。瑩無塵﹐素娥澹佇﹐淨可數﹐丹桂參差。玉露初零﹐金風未凜﹐一年無似此佳時。回坐久﹐疏星時度﹐烏鵲正南飛。瑤臺冷﹐欄幹憑暖﹐欲下遲遲。念佳人﹐音塵隔後﹐對此應解相思。最關情﹐漏聲正永﹐暗斷腸﹐花影潛移。料得來宵﹐淸光未減﹐陰晴天气又爭知。共凝戀﹐如今別後﹐還是隔年期。人縱健﹐淸樽素月﹐長願相隨。』」

苕溪漁隱曰「凡作詩詞﹐要當如常山之蛇﹐救首救尾﹐不可偏也。如晁無咎作《中秋洞仙歌辭》﹐其首云﹕『靑煙冪處﹐碧海飛金鏡﹐永夜閒階臥桂影。』固已佳矣﹐其後云﹕『待都將許多明付與金樽﹐投曉共流霞傾盡。更攜取胡牀上南樓﹐看玉做人間﹐素秋千頃。』若此可謂善救首尾者也。至朱希眞作《中秋念奴嬌》﹐則不知出此﹐其首云﹕『插天翠柳﹐被何人推上一輪明月﹐照我藤牀涼似水﹐飛入瑤臺銀闕。』亦已佳矣﹐其後云﹕『洗盡凡心﹐滿身淸露﹐冷浸蕭蕭發﹐明朝塵世﹐記取休向人說。』此兩句全無意味﹐收拾得不佳﹐遂並全篇气索然矣。」

苕溪漁隱曰「曹元寵本善作詞﹐特以《紅窗迥》戲詞﹐盛行於世﹐遂掩其名。如《望月婆羅門詞》﹐亦豈不佳﹐詞云﹕『漲雲暮捲﹐漏聲不到小簾櫳。銀河淡掃澄空。皓月當軒髙掛﹐秋入廣寒宮。正金波不動﹐桂影朦朧。佳人未逢﹐嘆此夕﹐與誰同﹖望遠傷懷﹐對景霜滿愁紅。南樓何處﹖想人在長笛一聲中。凝淚眼﹐立盡西風。』﹝「立」原作「泣」﹐今據徐鈔本﹑明鈔本校攺。﹞此詞病在『霜滿愁紅』之句﹐時太早耳。曾端伯編《雅詞》﹐乃以此詞爲楊如晦作﹐非也。」

《侍兒小名錄》云「錢思公謫漢東日﹐撰《玉樓春詞》曰﹕『城上風光鶯語亂﹐城下煙波春拍岸﹐綠楊芳艸幾時休﹐淚眼愁腸先已斷。情懷變成衰晚﹐鸞鏡朱顏驚暗換。往年多病厭芳樽﹐今日芳樽惟恐淺。』每酒闌歌之則泣下。後閣有白髮姬﹐乃鄧王歌鬟驚鴻也﹐遽言﹕『先王將薨﹐預戒挽鐸中歌《木蘭花》引紼爲送﹔今相公亦將亡乎﹖』果薨於隨州。鄧王舊曲﹐亦嘗有『帝鄕煙雨銷春愁﹐故國山川空淚眼』之句。」

苕溪漁隱曰「東坡《別參寥長短句》云﹕『有情風﹐萬里捲潮來﹐無情送潮歸。問錢塘江上﹐西興浦口﹐幾度斜暉。不用思量今古﹐俛仰昔人非。誰似東坡老﹐白首忘機。記取西湖西畔﹐正暮山好處﹐空翠煙霏。算詩人相得﹐如我與君稀。約他年東還海道﹐願謝公雅志莫相違。西州路﹐不應回首﹐爲我沾衣。』《晉書》﹕『謝安𨿽受朝寄﹐然東山之志﹐始末不渝﹐每形於顏色。﹝「每」字原無﹐今據徐鈔本﹑明鈔本校補。﹞及鎭新城﹐盡室而行﹐造泛﹝「泛」原作「北」﹐今據徐鈔本﹑明鈔本校攺。﹞海之裝﹐欲須經略粗定﹐自海道還東﹐雅志未就﹐遂遇疾篤﹐還都尋薨。羊曇爲安所愛重﹐安薨後﹐輟樂彌年﹐行不由西州路﹐嘗因大醉﹐不覺至州門﹐左右白曰﹕此西州門。曇悲戚﹐以馬策扣扉﹐誦曹子建詩曰﹕生存華屋處﹐零落歸山丘。因慟哭而去。』東坡用此故事﹐若世俗之論﹐必以爲讖矣﹔然其詞石刻後﹐東坡自題云﹕『元祐六年三月六日。』余以《東坡先生年譜》考之﹐元祐四年知杭州﹐六年召爲翰林學士承旨﹐則長短句蓋此時作也。自後復守潁﹐徙揚﹐入長禮曹﹐出帥定武﹐至紹聖元年﹐方南遷嶺表﹐建中靖國元年北歸﹐至常乃薨﹐凡十一載﹐則世俗成讖之論﹐安可信邪﹖」

苕溪漁隱曰「唐初歌辭﹐多是五言詩﹐或七言詩﹐初無長短句。自中葉以後﹐至五代﹐漸變成長短句。及本朝﹐則盡爲此體。今所存﹐止《瑞鷓鴣》《小秦王》二闋是七言八句詩﹑並七言絕句詩而已。《瑞鷓鴣》猶依字易歌﹐若《小秦王》必須雜以虛聲乃可歌耳。其詞云﹕『碧山影裏小紅旗﹐儂是江南踏浪兒﹐拍手欲嘲山簡醉﹐齊聲爭唱浪婆詞。西興渡口帆初落﹐漁浦山頭日未欹﹐儂送潮回歌底曲﹐樽前還唱使君詩。』此《瑞鷓鴣》也。『濟南春好雪初晴﹐行到龍山馬足輕﹐使君莫忘霅溪女﹐時作《陽關》腸斷聲。』此《小秦王》也。皆東坡所作。」

苕溪漁隱曰「《古今詞話》以古人好詞﹐世所共知者﹐易甲爲乙﹐稱其所作﹐仍隨其詞牽合爲說﹐殊無根蒂﹐皆不足信也。如秦少遊《千秋歲》﹕『水邊沙外﹐城郭春寒退。』末云﹕『春去也﹐飛紅萬點愁如海』者﹐山谷嘗嘆其句意之善﹐欲和之﹐而以海字難押。陳無己言此詞用李后主『問君那有幾多愁﹐恰似一江春水向東流』﹐但以江爲海耳。洪覺範嘗和此詞﹐《題崔徽眞子》云﹕『多少事﹐都隨恨遠連雲海。』晁無咎亦和此詞《弔少遊》云﹕『重感慨﹐驚濤自捲珠沈海。』觀諸公所云﹐則此詞少遊作明甚﹐乃以爲任世徳所作。又《八六子》『倚危亭﹐恨如芳艸﹐萋萋剗盡還生』者﹐《浣溪沙》『腳上鞋兒四寸羅』者﹐二詞皆見《淮海集》﹐乃以《八六子》爲賀方回作﹐以《浣溪沙》爲涪翁作。晁無咎《鹽角兒》『開時似雪﹐謝時似雪﹐花中奇絕』者﹐爲晁次膺作﹐汪彥章《點絳唇》『新月娟娟﹐夜寒江靜山銜斗』者﹐爲蘇叔黨作﹐皆非也。」

苕溪漁隱曰「東坡云﹕『龍丘子自洛之蜀﹐載二侍女﹐戎裝駿馬﹐至溪山佳處﹐輒畱數日﹐見者以爲異人。後十年﹐築室黃岡之北﹐號靜庵居士。作《臨江仙》贈之云﹕細馬遠馱雙侍女﹐靑巾玉帶紅靴﹐溪山好處便爲家。誰知巴峽路﹐卻見洛城花。﹝「見」原作「是」﹐今據徐鈔本﹑明鈔本校攺。﹞回旋落英飛玉蕊﹐﹝「回」原作「面」﹐今據明鈔本校攺。﹞人間春日初斜。十年不見紫雲車﹐龍丘新洞府﹐鉛鼎養丹砂。』龍丘子﹐卽陳季常也。秦太虛寄之以詩﹐亦云﹕『侍童雙擢玉﹐﹝「擢」原作「瓘」﹐今據徐鈔本﹑明鈔本校攺。﹞鬟發光可照。駿馬錦障泥﹐相隨窮海嶠。暮年更折節﹐學佛得心要。鬻馬放阿樊﹐幅巾對沈燎。』《西淸詩話》云﹕『季常自以爲飽禪學﹐妻柳頗悍忌﹐季常畏之﹐故東坡因詩戲之﹐有忽聞河東獅子吼﹐拄杖落手心茫然之句。』觀此﹐則知季常載二侍女以遠遊﹐及暮年甘於枯寂﹐蓋有所制而然﹐亦可憫笑也。」

《復齋漫錄》云「鄒志全徙昭﹐陳瑩中貶廉﹐間以長短句相諧樂。『有个胡兒模樣別﹐滿頷髭須﹐﹝「滿」下原有「頸」字﹐今據徐鈔本﹑明鈔本校刪﹔「髭須」原作「發髭」﹐今據宋本校攺。﹞生得渾如漆。見說近來頭也白﹐髭須那得長長黑。﹝「長長黑」原作「長黑黑」﹐今據徐鈔本﹑明鈔本校攺。﹞逸忘一句。籋子鑷來﹐須有千堆雪。莫向細君容易說﹐恐他嫌你將伊摘。』此瑩中語﹐謂志全之長髭也。『有个頭陀修苦行﹐頭上頭髮毿毿。身披一副黲裙衫﹐緊纏雙腳﹐苦苦要遊南。聞說度牒朝夕到﹐並除頷下髭髯。缽中無粥住無庵﹐摩登伽處﹐只恐卻重參。』此志全語﹐謂瑩中之多欲也。廣陵馬推官﹐往來二公間﹐亦嘗以詩詞贈之。『有才何事老靑衫﹐十載低徊北斗南﹐肯伴雪髯千日醉﹐此心眞與古人參。』『今見故人今幾年﹐年來風物尙依然﹐遙知閒望登臨處﹐極目江山萬里天。』志全完語也。『一樽薄酒﹐滿酌勸君君舉手。不是親朋﹐誰肯相從寂寞濱。人生如夢﹐夢裏惺惺何處用。盞到休辭﹐醉後全勝未醉時。』瑩中語也。初﹐志全自元符間貶新州﹐﹝「自」字原在「志」上﹐今據宋本乙正。﹞徽宗卽位﹐以爲中書舍人﹐乃未幾謫零陵別駕﹐龍水安置﹐未幾徙昭焉。」

《復齋漫錄》云「政和中﹐一中貴人使越州回﹐得辭於古碑陰﹐無名無譜﹐不知何人作也﹐錄以進禦﹐命大晟府塡腔﹐因詞中語﹐賜名《魚遊春水》云﹕『秦樓東風裏﹐燕子還來尋舊壘。餘寒初退﹐紅日薄侵羅綺。嫩艸初抽碧玉簪﹐細柳輕窣黃金縷﹐鶯囀上林﹐魚遊春水﹐幾曲闌干徧倚。又是一番新桃李。佳人應念歸期﹐梅妝淚洗。鳳簫聲絕沈孤雁﹐目斷淸波無雙鯉。雲山萬重﹐寸心千里。』」《古今詞話》云「東都防河卒﹐於汴河上掘地﹐得石刻﹐有詞一闋﹐不題其目﹐臣僚進上﹐上喜其藻思絢麗﹐欲命其名﹐遂摭詞中四字名曰《魚遊春水》﹐令教坊倚聲歌之。詞凡九十四字﹐而風花鶯燕動植之物曲盡之﹐此唐人語也﹐後之狀物寫情﹐不及之矣。」二說不同﹐未詳孰是。

《復齋漫錄》云「王逐客《送鮑浩然之浙東長短句》﹕『水是眼波橫﹐山是眉峯聚﹐欲問行人去那邊﹐眉眼盈盈處。才始送春歸﹐又送君歸去﹐若到江南趕上春﹐千萬和春住。』韓子蒼在海陵送葛亞卿﹐用其意以爲詩﹐斷章云﹕『明日一杯愁送春﹐後日一杯愁送君﹐君應萬里隨春去﹐若到桃源記歸路。』」苕溪漁隱曰「山谷詞云﹕『春歸何處﹐寂寞無行路。若有人知春去處﹐喚取歸來同住。』王逐客云﹕『若到江南趕上春﹐千萬和春住。』體山谷語也。」

苕溪漁隱曰「東坡言﹕『《如夢令》曲名﹐本唐莊宗制﹐一名《憶仙姿》﹐嫌其不雅﹐攺云《如夢》。莊宗作此詞﹐卒章云﹕如夢如夢﹐和淚出門相送。取以爲之名。』《古今詞話》云﹕『後唐莊宗修內苑﹐掘得斷碑﹐中有字三十二曰﹕曾宴桃源深洞﹐﹝「曾」字原無﹐今據徐鈔本﹑明鈔本校補。﹞一曲舞鸞歌鳳。長記欲別時﹐殘月落花煙重。如夢如夢﹐和淚出門相送。莊宗使樂工入律歌之﹐名曰《古記》。』但《詞話》所記﹐多是臆說﹐初無所據﹐故不可信﹐當以坡言爲正。」

《復齋漫錄》云「鄧肅謂餘言﹕『宣和五年﹐初復九州﹐天下共慶﹐而識者憂之也。都門盛唱小詞曰﹕喜則喜﹐得入手。愁則愁﹐不長久。忻則忻﹐我兩个廝守。怕則怕﹐人來破斗。𨿽三尺之童﹐皆歌之﹐不知何謂也。七年﹐九州復陷﹐豈非不長久邪﹖郭藥師﹐契丹之帥也﹐我用以守疆﹐啟敵國禍者郭耳﹐非破斗之驗邪﹖』」

苕溪漁隱曰「魯直書荊公集句《菩薩蠻詞》碑本云﹕『數間茅屋閒臨水﹐窄衫短帽垂楊裏。花是去年紅﹐吹開一夜風。娟娟新月偃﹐午醉醒來晚。何許最關情﹐黃鸝三兩聲。』因閱《臨川集》﹐乃云﹕『今日是何朝﹐看余度石橋。』余謂不若『花是去年紅﹐吹開一夜風』爲勝也。」

《夷白堂小集》云「山穀道人向爲餘言﹕『張志和《漁父詞》﹐雅有遠韻﹐志和善丹靑﹐必有形於圖畫者﹐而世莫之傳也。』嘗以其詞增損爲《浣溪沙》﹐誦之有矜色。予以告大年﹐云﹕『我不可不成此一段奇事。』久之﹐乃以《煙波圖》見歸﹐其致思深處﹐不減昔人。詞云﹕『西塞山邊白鷺飛﹐散花洲外片帆微﹐桃花流水鱖魚肥。自庇一身靑篛笠﹐相隨到處綠蓑衣﹐斜風細雨不須歸。』」

苕溪漁隱曰「張仲宗有《漁家傲》一詞云﹕『釣笠披云靑嶂繞﹐﹝「靑」徐鈔本﹑明鈔本作「奇」。﹞綠蓑雨細春江渺。白鳥飛來風滿棹﹐收綸了﹐漁童拍手樵靑笑。明月太虛同一照﹐浮家泛宅忘昏曉。醉眼冷看城市鬧﹐煙波老﹐誰能認得閒煩惱。』余往歲在錢塘﹐與仲宗從遊甚久﹐仲宗手寫此詞相示﹐云﹕『舊所作也。』其詞第二句﹐元是『撅頭雨細春江渺』﹐余謂仲宗曰﹕『撅頭𨿽是船名﹐今以雨襯之﹐語晦而病。』因爲攺作『綠蓑雨細』﹐仲宗笑以爲然。」

《古今詞話》云「蘇子瞻守錢塘﹐有官妓秀蘭﹐天性黠慧﹐善於應對。湖中有宴會﹐羣妓畢至﹐惟秀蘭不來﹐遣人督之﹐須臾方至。子瞻問其故﹐具以『發結沐浴﹐不覺困睡﹐忽有人叩門聲﹐急起而問之﹐乃樂營將催督之﹐非敢怠忽﹐謹以實告。』子瞻亦恕之。﹝「恕」原作「怒」﹐今據徐鈔本﹑明鈔本校攺。﹞坐中倅車﹐屬意於蘭﹐見其晚來﹐恚恨未已﹐責之曰﹕『必有他事﹐以此晚至。』秀蘭力辯﹐不能止倅之怒。是時﹐橊花盛開﹐秀蘭以一枝藉手告倅﹐其怒愈甚。秀蘭收淚無言。子瞻作《賀新涼》以解之﹐其怒始息。其詞曰﹕『乳燕飛華屋﹐﹝「飛」原作「非」﹐今據徐鈔本﹑明鈔本校攺。﹞悄無人﹐桐陰轉午﹐晚涼新浴。手弄生綃白團扇﹐扇手一時似玉。漸困倚﹐孤眠淸熟。門外誰來推繡戶﹐﹝「門」下文作「簾」。﹞枉教人﹐夢斷瑤臺曲。又卻是﹐風敲竹。石橊半吐紅巾蹙。待浮花浪蕊都盡﹐伴君幽獨。濃艷一枝﹐細看取﹐芳心千重似束。又恐被西風驚綠。若待得君來﹐向此花前﹐對酒不忍觸。共粉淚﹐兩簌簌。』﹝「兩簌簌」原作「兩兩簌」﹐今據徐鈔本﹑明鈔本校攺。﹞子瞻之作﹐皆紀目前事﹐﹝「紀」字原無﹐今據徐鈔本﹑明鈔本校補。﹞蓋取其沐浴新涼﹐曲名《賀新涼》也﹐後人不知之﹐誤爲《賀新郎》﹐蓋不得子瞻之意也。子瞻眞所謂風流太守也﹐豈可與俗吏同日語哉﹖」苕溪漁隱曰「野哉﹐楊湜之言﹐眞可入《笑林》。東坡此詞﹐冠絕古今﹐托意髙遠﹐寧爲一娼而發邪﹖『簾外誰來推繡戶﹐枉教人﹐夢斷瑤臺曲﹐又卻是﹐風敲竹』﹐用古詩『捲簾風動竹﹐疑是故人來』之意﹔今乃云『忽有人叩門聲﹐急起而問之﹐乃樂營將催督』﹐此可笑者一也。『石橊半吐紅巾蹙﹐待浮花浪蕊都盡﹐伴君幽獨﹐濃艷一枝﹐細看取﹐芳心千重似束』﹐蓋初夏之時﹐千花事退﹐橊花獨芳﹐因以中寫幽閨之情﹔今乃云『是時橊花盛開﹐秀蘭以一枝藉手告倅﹐其怒愈甚』﹐此可笑者二也。此詞腔調寄《賀新郎》﹐乃古曲名也﹐今乃云『取其沐浴新涼﹐曲名《賀新涼》﹐後人不知之﹐誤爲《賀新郎》』﹐此可笑者三也。《詞話》中可笑者甚眾﹐姑舉其尢者。第東坡此詞﹐深爲不幸﹐橫遭點污﹐吾不可無一言雪其恥。宋子京云﹕『江左有文拙而好刻石者﹐謂之詅嗤符。』今楊湜之言俚甚﹐而鋟板行世﹐殆類是也。」

《上庠錄》云「政和元年﹐尙書蔡薿爲知貢舉﹐尢嚴挾書。是時有街市詞曰《侍香金童》﹐方盛行﹐舉人因其詞﹐加攺十五字﹐作《懷挾詞》云﹕『喜葉葉地﹐﹝「葉葉」原作「葉之」﹐今據宋本校攺。﹞手把懷兒摸﹐甚恰恨出題廝撞著。﹝「恨」宋本作「限」。﹞內臣過得不住腳﹐忙裏只是看得斑駁。駭這一身冷汗﹐都如雲霧薄。比似年時頭勢惡。待檢又還猛想度﹐﹝「想」徐鈔本﹑明鈔本作「相」。﹞只恐根底有人尋著。』」﹝「尋」徐鈔本﹑明鈔本作「撏」。﹞卷第四十卷

第四十

麗人雜記

韓子蒼《昭君圖敍》云「《漢書》竟寧元年﹐呼韓邪來朝﹐言願婿漢氏。元帝以後宮良家子王昭君字嬙配之﹐生一子﹐株累立﹐復妻之﹐生二女。至範曄書﹐始言入宮久不見禦﹐積怨﹐因掖庭令請行﹐單於臨辭大會﹐昭君丰容靚飾﹐顧影徘徊﹐竦動左右﹔帝驚悔﹐欲復畱﹐而重失信夷狄。然曄不言呼韓邪願婿﹐而言四五宮女﹐又言字昭君﹐生二子﹐與前書皆不合。其言不願妻其子﹐而詔使從胡俗﹐此是烏孫公主﹐非昭君也。《西京雜記》又言﹕元帝使畫工圖宮人﹐宮人皆賂畫工﹐而昭君獨不賂﹐乃惡圖之﹔旣行﹐遂按誅毛延壽。《琴操》又言﹕本齊國王穰女﹐端正閒麗﹐未嘗窺看門戶﹐穰以其有異﹐人求之不與﹐年十七﹐進之帝﹐以地遠不幸﹔欲賜單於美人﹐嬙對使者越席請往﹐後不願妻其子﹐吞藥而卒。蓋其事雜出﹐無所考正﹐自信史尙不同﹐況傳記乎﹖要之《琴操》最牴牾矣。」按昭君﹐南郡人。今秭歸縣有昭君村﹐村人生女﹐必灼艾灸其面﹐慮以色選故也。昭君卒葬﹐匈奴謂之靑冢﹐晉以文王諱昭﹐故號明妃云。

《復齋漫錄》云「韓子蒼《題昭君圖詩》﹕『寄語雙鬟負薪女﹐灸面謹勿輕離家。』余考唐《逸士傳》云﹕『昭君村至今生女﹐必灸其面。』白樂天詩﹕『至今村女面﹐燒灼成瘢痕。』乃知灸面之事﹐樂天已先道之矣。」苕溪漁隱曰「古今詞人作《明妃辭曲》多矣﹐意皆一律﹐惟呂居仁獨不蹈襲﹐其詩云﹕『人生在相合﹐不論胡與秦﹐但取眼前好﹐莫言長苦辛﹐君看輕薄兒﹐何殊胡地人。』」

《藝苑雌黃》云「石季倫《王明君詞》云﹕『延我於穹廬﹐加我閼氏名。』閼氏﹐單於妻也﹐上烏前﹑下章移切。《前漢匈奴傳》曰﹕『冒頓後有愛閼氏﹐生少子。』顏注云﹕『閼氏﹐匈奴皇后號。』劉貢父云﹕『匈奴單於號其妻爲閼氏耳﹐顏便以皇后解之﹐大俚俗也。』《西河舊事》云﹕『失我祁連嶺﹐使我六畜不蕃息﹔失我焉支山﹐使我婦女無顏色。』蓋北方有焉支山﹐山多作紅藍﹐北人采其花染緋﹐取其英鮮者作胭脂﹐婦人妝時﹐用作頰色﹐殊鮮明可愛﹔匈奴名妻閼氏﹐言可愛如胭脂也。錢昭度作《王昭君詩》云﹕『閼氏才聞易妾名﹐歸期長似俟河淸。』﹝「俟」原作「候」﹐今據徐鈔本﹑明鈔本校攺。﹞則誤讀氏字爲姓氏之氏矣。」

《太平廣記》云「綠珠井在白州雙角山下。昔梁氏之女有容貌﹐石季倫爲交趾采珠使﹐以眞珠三斛買之。梁氏之居﹐舊井存焉。耆老云﹕『汲飲此井者﹐誕女必多美。』裏閭以美色無益於時﹐遂以巨石鎭之。」苕溪漁隱曰「山谷詩云﹕『欲買娉婷供煮茗﹐我無一斛明月珠。』用此事也。」

《復齋漫錄》云「古今詩人詠婦人者﹐多以歌舞爲稱。梁元帝《妓應令詩》云﹕『歌淸隨澗響﹐舞影向池生。』劉孝綽《看妓詩》云﹕『燕姬臻妙舞﹐鄭女愛淸歌。』北齊蕭放《冬夜對妓詩》云﹕『歌還團扇後﹐舞出妓行前。』弘執恭《觀妓詩》云﹕『合舞俱回雪﹐分歌共落塵。』陳陰鏗《侯司空宅詠妓詩》云﹕『鶯啼歌扇後﹐花落舞衫前。』陳劉刪亦云﹕『山邊歌落日﹐池上舞前溪。』庾信《趙王看妓詩》﹕『綠珠歌扇薄﹐飛燕舞衫長。』江總《看妓詩》云﹕『並歌時轉黛﹐息舞暫分香。』隋盧思道《夜聞鄰妓詩》﹕『怨歌聲易斷﹐妙舞態難雙。』陳元璪《春園聽妓詩》云﹕『紅樹搖歌扇﹐綠珠飄舞衣。』釋法宣《觀妓詩》云﹕『舞袖風前舉﹐歌聲扇後嬌。』王勣《詠妓詩》云﹕『早時歌扇薄﹐今日舞衫長。』劉希夷《春日閨人詩》云﹕『池月憐歌扇﹐山云愛舞衣。』以歌對舞者七﹐以歌扇對舞衣者亦七﹐𨿽相緣以起﹐然詳味之﹐自有工拙也。杜子美取以爲《艷曲》云﹕『淸江歌扇底﹐曠野舞衣前。』」

許彥周《詩話》云「南齊楊侃性豪侈﹐舞人張靜婉﹐腰圍一尺六寸﹐能掌上舞。唐人作《楊柳枝詞》曰﹕『認得楊家靜婉腰。』後人卻除家字﹐只使楊靜婉﹐誤矣。李太白雲﹕『子夜吳歌動君心。』李義山云﹕『鶯能子夜歌。』晉有子夜女善歌﹐非當時可及也。」

苕溪漁隱曰「《唐逸史》言﹕『有李生者﹐其舅姓盧﹐有道術﹐邀詣其居﹐曰﹕求得一妓﹐善箜篌﹐令侍飲。箜篌上有朱字曰﹕雲中辧江樹﹐天際識歸舟。後娶陸長源女﹐乃所見於盧家者﹐果善箜篌﹐朱字宛然。李生具說舊事﹐女曰﹕往嘗夢爲仙官所追。如生所言。』余觀吳兢《樂府解題》云﹕『箜篌者﹐漢武帝滅南越﹐祠太一后土﹐令樂人侯暉依琴造坎﹐言坎坎節應也。侯﹐工人之姓﹐後語訛坎爲空也。』又段安節《樂府雜錄》云﹕『箜篌﹐乃鄭衛之音權輿也﹐以其亡國之聲﹐故號空國之侯﹐亦曰坎侯。』吳兢所言有據﹐而段安節出於臆說﹐則箜篌之始﹐當以漢武爲是﹐而空國爲非也。《樂府》有《箜篌引》云﹕『霍裏子髙﹐晨起刺船。有一白首狂夫﹐被髮攜壺﹐亂流而渡﹐其妻止之不及﹐遂溺死﹐於是其妻援箜篌而鼓之﹐作歌曰﹕公無渡河﹐公竟渡河﹐公墮而死當柰何。聲甚淒愴﹐曲終亦投河而死。子髙還﹐以其聲語麗玉﹐麗玉傷之﹐引箜篌寫其聲﹐聞者莫不墮淚飲泣。麗玉以其聲傳鄰女麗容﹐名曰《箜篌引》。』」

《侍兒小名錄》載《璇璣圖敍》云「前秦安南將軍竇滔﹐有寵姬趙陽臺﹐歌舞之妙﹐無出其右。滔置之別所﹐妻蘇知之﹐求而獲焉﹐苦加撻辱。滔深恨之。陽臺又專伺蘇之短﹐讒毀交至﹐滔益忿。蘇氏年二十一﹐滔鎭襄陽﹐與陽臺之任﹐絕蘇氏之音問﹔蘇悔恨自傷﹐因織錦回文﹐題詩二百餘首﹐計八百餘字﹐縱橫反覆﹐皆爲文章﹐名曰《璇璣圖》。遣蒼頭賫至襄陽﹐滔覽錦字﹐感其妙絕﹐因送陽臺之關中﹐而具車從迎蘇氏﹐恩好愈重。」

苕溪漁隱曰「王初寮有《點絳唇》一詞﹐《送韓濟之歸襄陽》云﹕『峴首亭空﹐勸君休墮羊碑淚﹔宦遊如寄﹐且伴山翁醉。說與鮫人﹐莫解江臯佩﹔將歸思暈紅縈翠﹐細織回文字。』初寮用前事﹐以其漢上故事﹐然於送人之詞﹐似難用也。」

《東觀餘論》云「蘇蕙《織錦回文詩》﹐所傳舊矣。故少常沈公復傳其畫﹐由是若蘭之才益著。然其詩回旋書之﹐讀者惟曉外繞七言﹐至其中方﹐則漫不可考矣。若沈公之博古﹐亦謂辭句脫略﹐讀不成文。不知此詩織成﹐本五色相宣﹐因以別三四五七言之異﹐後人流傳﹐不復施采﹐故迷其句讀﹐非辭句之脫略也。政和初﹐余在洛陽﹐於王晉玉許得唐程士南效此詩﹐並申誠所釋﹐而後曉然﹐是詩初不舛脫﹐蓋沈公未嘗見此本耳。然申誠所釋﹐但依士南之設色﹐其七言數火﹐其色反黃﹐四言數金﹐其色反綠﹐於五行爲弗類﹐意蘇氏詩圖之色爲不爾。今因冠詩於畫﹐遂別而正之﹐三四五七言之詩﹐各隨其行而爲之色﹐觀者見其色﹐則詩之言數可知已。至於士南之文﹐旣有釋者﹐則賦采自從其舊﹐而並錄於弁首云。」

苕溪漁隱曰﹔「《東坡後集》有《題織錦圖上回文》三首﹐其一云﹕『春晚落花餘碧艸﹐夜涼低月半枯桐﹐人隨遠雁邊城暮﹐雨映疏簾繡閣空。』其二云﹕『紅手素絲千字錦﹐故人新曲九回腸﹐風吹絮雪愁縈骨﹐淚灑縑書恨見郎。』其三云﹕『羞看一首回文錦﹐錦似文君別恨深﹐頭白自吟悲賦客﹐斷腸愁是斷弦琴。』《淮海集》載東坡跋云﹕『余少時見一江南本﹐其後有人題詩十餘首﹐皆奇絕﹐今記其三首。』然則此詩非東坡所作也。少遊又云﹕『子瞻記江南所題詩本不全﹐嘗見之﹐記其五絕﹐今以補子瞻之遺。』卽《叢話前集》所載回文詩五首是也。世以爲少遊所作﹐亦非也。」

許彥周《詩話》云「唐髙宗《宴羣臣賞雙頭牡丹詩》﹐上官昭容一聯云﹕『勢如連璧友﹐情若嗅蘭人。』計之必一英奇女子也。」

《緗素雜記》云「周世宗時﹐陶尙書谷奉使江南﹐韓熙載遣家妓以奉盥匜﹐及旦﹐有書謝﹐略云﹕『巫山之麗質初臨﹐霞侵鳥道﹔洛浦之妖姿自至﹐月滿鴻溝。』舉朝不能領會其辭﹐﹝「朝」字原脫﹐今據徐鈔本﹑明鈔本校補。﹞熙載因召家妓訊之﹐云﹕『是夕忽當浣濯焉。』」

王平甫云「熙寧間﹐奉詔定蜀楚秦氏三家所獻書﹐得一獘紙﹐所書花蕊夫人詩﹐共三十二首﹐乃夫人親筆﹐而辭甚奇﹐與王建《宮詞》無異。自唐至今﹐誦者不絕口﹐而此獨遺棄不見取﹐前受詔定三家書者﹐又斥去之﹐甚可惜也。謹令繕寫入三館而歸﹐口誦數篇於丞相安石﹔明日中書語及之﹐而王珪﹑馮京願傳其本﹐於是盛行於世。夫人僞蜀孟昶侍人﹐事具《國史》。」苕溪漁隱曰「余閱此詞﹐如『龍池九曲遠相通﹐楊柳絲牽兩岸風﹐長似江南好風景﹐畫船來往碧波中。』『梨園弟子簇池頭﹐小樂攜來候宴遊﹐試炙銀笙先按拍﹐海棠花下合《梁州》。』『月頭支給買花錢﹐滿殿宮人近數千﹐遇著唱名多不語﹐含羞走過禦牀前。』『內人追逐采蓮時﹐驚起沙鷗兩岸飛﹐蘭棹把來齊拍水﹐並船相鬥濕羅衣。』『廚船進食簇時新﹐侍座無非列近臣﹐日午殿頭宣索膾﹐隔花催喚打魚人。』皆淸婉可喜。花蕊又別有逸詩六十六首﹐乃近世好事者﹐旋加搜索續之﹐篇次無倫﹐語意與前詩相類者極少﹐誠爲亂眞矣。聊摘其一二云﹕『羅衫玉帶最風流﹐斜插銀篦漫理頭﹐﹝「理」徐鈔本﹑明鈔本作「裹」。﹞閒向殿前騎禦馬﹐掉鞭橫過小紅樓。』『春日龍池小宴開﹐岸邊亭子號流杯﹐沈檀刻作神仙女﹐﹝「刻」原作「別」﹐今據徐鈔本﹑明鈔本校攺。﹞對捧金杯水上來。』」

苕溪漁隱曰「余觀《古今詩話》《翰府名談》﹐﹝「府」原作「苑」﹐今據徐鈔本﹑明鈔本校攺。﹞皆載寇萊公侍兒倩桃詩二首﹐和章一首並同﹔《翰府名談》仍益以怪辭﹐吾所不取﹐今但筆其詩云﹕『公自相府出鎭北門﹐有善歌者﹐至庭下﹐公取金鐘獨酌﹐令歌數闋﹐公贈之束彩﹐歌者未滿意。倚桃自內窺之﹐立爲詩二章呈公﹐云﹕一曲淸歌一束綾﹐美人猶自意嫌輕﹐不知織女螢窗下﹐幾度拋梭織得成。其二云﹕夜冷衣單手屢呵﹐幽窗軋軋度寒梭﹐臘天日短不盈尺﹐何似妖姬一曲歌。公和云﹕將相功名終若何﹐不堪急景似奔梭﹐人間萬事君休問﹐且向樽前聽艷歌。』」

《東臯雜錄》云「王定國嶺外歸﹐出歌者勸東坡酒﹐坡作《定風波》﹐序云﹕『王定國歌兒曰柔奴﹐姓宇文氏﹐眉目娟麗﹐善應對﹐家世在京師﹔定國南遷歸﹐余問柔﹐廣南風土﹐應是不好。柔對曰﹕此心安處﹐便是吾鄕。因爲綴此詞云﹕常羨人間琢玉郎﹐天教分付點酥娘﹐自作淸歌傳皓齒﹐風起雪飛﹐炎海變淸涼。萬里歸來年愈少﹐微微笑﹐笑時猶帶嶺梅香。試問嶺南應不好﹐卻道此心安處是吾鄕。』」

苕溪漁隱曰「陸惇禮藻﹐有侍兒名美奴﹐善綴詞﹐出侑樽俎﹐每丐韻於坐客﹐頃刻成章。《卜算子》云﹕『送我出東門﹐作別長安道﹐﹝「作」徐鈔本﹑明鈔本作「乍」。﹞兩岸垂楊鎖暮煙﹐正是秋光老。一曲古《陽關》﹐莫惜金樽倒﹐君向瀟湘我向秦﹐魚雁何時到﹖』《如夢令》云﹕『日暮馬嘶人去﹐船逐淸波東注﹐後夜最髙樓﹐還肯思量人否﹖無緒﹐無緒﹐生怕黃昏疏雨。』」

《復齋漫錄》云「劉傳明旣喪愛妾而不能忘﹐爲《淸平樂》詞云﹕『東風依舊﹐著意隋堤柳。搓得鵝兒黃欲就﹐天色淸明廝勾。去年紫陌朱門﹐﹝「朱門」二字原作「先問」﹐今據宋本校攺。﹞今朝雨魄雲魂。﹝「魄云」二字原無﹐今據宋本校補。﹞斷送一生憔悴﹐知他幾个黃昏。』與唐阿灰之詞有間矣。」

苕溪漁隱曰「山谷《戲聞善遣侍兒來促詩》云﹕『日遣侍兒來報嘉﹐艸鞋十里踏堤沙﹐鳩盤荼樣施丹粉﹐只欠一枝萵苣花。』其醜陋可想﹐山谷亦善戲也。」

《詩說雋永》云「今代婦人能詩者﹐前有曾夫人魏﹐後有易安李﹐李在趙氏時﹐建炎初從祕閣守建康﹐作詩云﹕『南來尙怯吳江冷﹐北狩應悲易水寒。』又云﹕『南渡衣冠少王導﹐北來消息欠劉琨。』」

《四六談麈》云「祭文﹐唐人多用四六﹐韓退之亦然。故李易安《祭趙湖州文》云﹕『白日正中﹐嘆龐翁之機捷﹔堅城自墮﹐憐杞婦之悲深。』婦人四六之工者。」

苕溪漁隱曰「江寧章文虎﹐其妻劉氏名彤﹐文美其字也﹐工詩詞﹐嘗有詞寄文虎云﹕『千里長安名利客﹐輕離輕散尋常。難禁三月好風光﹐滿階芳艸綠﹐一片杏花香。記得年時臨上馬﹐看人眼淚汪汪。如今不忍更思量﹐恨無千日酒﹐空斷九回腸。』又云﹕『向日寄去詩曲﹐非敢爲工﹐蓋欲道衷腸萬一耳。何不掩惡﹐輒示他人﹐適足取笑文虎也。本不復作﹐然意有所感﹐不能自已﹐小艸二章﹐章四句奉寄。』其一云﹕『碧紗窗外一聲蟬﹐牽斷愁腸懶晝眠﹐千里才郎歸未得﹐無言空撥玉鑪煙。』其二云﹕『畫扇停揮白日長﹐淸風細細襲羅裳﹐女童來報新篘熟﹐安得良人共一觴。』」

《東臯雜錄》云「文潞公守洛﹐富鄭公致政﹐司馬溫公宮祠﹐範蜀公自許下來﹐同過郡會﹐出四玉杯勸酒﹐官妓不謹碎其一﹐潞公將治之﹐溫公請書牘尾云﹕『玉爵弗揮﹐典禮𨿽聞於往記﹔彩雲易散﹐過差可恕於斯人。』潞公乃笑而釋之。」

《東臯雜錄》云「東坡自錢塘被召﹐過京口﹐林子中作守﹐郡有會﹐坐中營妓出牒﹐鄭容求落藉。髙瑩求從良﹐子中命呈東坡﹐坡索筆爲《減字木蘭花》書牒後云﹕『鄭莊好客﹐容我樓前先墮幘。落筆生風﹐﹝「生風」原作「風生」﹐今據徐鈔本﹑明鈔本乙正。﹞籍籍聲名不負公。髙山白早﹐瑩骨球肌那解老。從此南徐﹐良夜淸風月滿湖。』暗用此八字於句端也。」苕溪漁隱曰「《聚蘭集》載此詞﹐乃東坡《贈潤守許仲塗》﹐且以『鄭容落籍﹐﹝「籍」原作「藉」﹐今據宋本校攺。﹞髙瑩從良』爲句首﹐非林子中也。」

《復齋漫錄》云「姑蘇官妓﹐姓蘇名瓊﹐行第九﹐蔡元長道過蘇州﹐太守召飲﹐元長聞瓊之能詞﹐因命卽席爲之﹐乞韻﹐以九字﹐詞云﹕『韓愈文章蓋世﹐謝安情性風流。良辰美景在西樓﹐敢勸一卮芳酒。記得南宮髙第﹐弟兄爭占鰲頭。金鑪玉殿瑞煙浮﹐髙占甲科第九。』蓋元長奏名第九也。」

《詩說雋永》云「夏均父嘗言﹕﹝「父」原作「文」﹐今據徐鈔本﹑明鈔本校攺。﹞『詩之比類﹐直要相停。嘗與客泛舟﹐載肥妓而飲濁酒﹐其詩曰﹕蟻浮金碗濁﹐妓壓畫船低。』」﹝「低」原作「底」﹐今據徐鈔本﹑明鈔本校攺。﹞

苕溪漁隱曰「廣漢營妓﹐小名僧兒﹐秀外惠中﹐善塡詞。有姓戴者﹐忘其名﹐兩作漢守﹐寵之﹐旣而得請玉局之祠以歸﹐僧兒作《滿庭芳》見意云﹕『團菊苞金﹐叢蘭減翠﹐畫成秋暮風煙。使君歸去﹐千里倍潸然。兩度朱幡雁水﹐全勝得陶侃當年。如何見﹐一時盛事﹐都在送行篇。愁煩梳洗懶﹐尋思陪宴﹐把月湖邊﹐﹝「把」徐鈔本﹑明鈔本作「花」。﹞有多少風流往事縈牽。聞道霓旌羽駕﹐看看是玉局神仙。應相許﹐衝雲破霧﹐一到洞中天。』」

許彥周《詩話》云「作詩押韻是一巧﹐中秋夜月詩﹐押尖字﹐數首之後﹐一婦人云﹕『蚌胎光透殼﹐犀角暈盈尖。』又記人作《七夕詩》﹐﹝「七」原作「除」﹐今據徐紗本﹑明鈔本校攺。﹞押尼字﹐眾人競和無成詩者﹐僕時不曾賦﹐後因讀藏經﹐呼喜鵲爲芻尼﹐乃知讀書不厭多。」

