光宣詩壇點將錄民國汪國垣

﹝曩與義寧曹東敷同客南昌﹐又同寓簡庵﹑思齋昆仲家﹐昕夕論文﹐極友朋之樂。東敷詩學黃陳﹐頗爲當代名流所推許﹐與愚一見卽定交。蓋愚早年言詩﹐夙服膺元佑諸賢﹐與所論不謀而合也。東敷言「並世詩人﹐突過乾嘉。昔瓶水齋主人曾有《乾嘉詩壇點將錄》之作。子於並世諸賢﹐多所親炙﹐盍不續爲之﹐亦藝林一掌故也。」愚卽具艸﹐至媲擬洽合﹐萬不可移易處﹐東敷﹑簡庵﹑思齋皆撫掌不置。竭一晝夜之力﹐而當世諸詩人﹐泰半綱羅斯冊矣。乙丑在都門﹐章行嚴取而布諸《甲寅》周刊。後十年﹐上海《靑鶴》雜誌又據而轉載。日人及山西原某﹐並有爲箋注者﹐皆漏略不具。愚亦不復憶及之。及避寇居渝州﹐行嚴﹑旭初偶談及此﹐乃取篋藏原稿覆按之﹐覺有原稿合而刊本不合者﹐亦有刊本漏略而今本宜補入者。寇鋒日挫﹐受降匪遙﹐心境恬適。一夕﹐被酒初醒﹐乃援筆逐一釐定﹐並各系贊語﹐或論人﹐或論詩﹐遇感輒書﹐難以例範。要之﹐別有事在﹐非無謂而作也。百年之間﹐國運之盛衰﹐人才之消長﹐以及詩派之變遷﹐略系於此。昔葉自阝園氏早年於敗紙中得瓶水舊錄﹐詫爲祕籍﹐一再刊布。又感時異事遷﹐舊錄諸賢﹐非惟篇章散佚﹐取證末由﹐卽姓氏裏籍﹐亦難盡審。乃走廠甸﹐蒐集乾嘉兩朝詩別集讀之﹐乃知比擬之工﹐措語之巧﹐眞令人軒渠絕倒也。晚年發篋﹐葺《乾嘉詩壇點將錄詩徵》若干捲。自熹甚至﹐以爲可備一代藝林掌故。然則前人視爲遊戲興到之作者﹐儻亦覘世運﹑徵文苑者所不能廢歟﹖乙酉六月﹞

詩壇舊頭領一員

托塔天王晁蓋王闓運﹝附嚴咸﹑鄧輔綸﹑髙心夔﹑陳兆奎﹑夏壽田﹑楊莊﹞

我欲避君天不肯﹐不然捶碎湘綺樓。﹝湘綺論近人詩句﹐謂嚴咸也。﹞當仁不讓乃如此。似我者拙﹐學我者死。﹝湘綺自云「今人詩莫工於余。餘詩尢不可觀﹐以不觀古人詩﹐但觀餘詩﹐徒得其雜湊模仿﹐中愈無主矣。」﹞吁嗟乎﹗遏八音﹐曾頭市。﹝袁思亮云「湘綺爲湖湘派領袖﹐然及身而後﹐闃乎不聞﹐而散原私淑徧天下。以湘綺配晁天王﹐百世莫易矣。」

按﹕本《錄》諸賢或論人﹐或論事﹐或論詩﹐隨所感及之﹐不可一一例均也。﹞

陶堂老去彌之死﹐晚主詩盟一世雄。得有斯人力復古﹐公然髙詠啟宗風。

湘綺老人﹐近代詩壇老宿﹐舉世所推爲湖湘派領袖也。享名六十餘年﹐入民國﹐尙蒲輪入京﹐出長國史。項城權勢傾一時﹐而湘綺玩之股掌﹐且稱爲袁世兄矣。其詩致力於漢魏八代至深﹐初唐以後﹐若不甚措意者。學贍才髙﹐一時無偶。門生徧湘蜀﹐而傳其詩者甚寡。迄同光體興﹐風斯微矣。

﹝王闓運﹐字壬秋﹐號湘綺﹐湘潭人。咸豐乙卯舉人﹐晚欽賜翰林院檢討。入民國﹐任國史館館長。民國五年卒﹐年八十五。有《湘綺樓全集》《杜若集》《夜雪集》《八代詩選》《唐詩選》《湘綺樓日記》。

嚴咸﹐字受庵﹐漵浦人。咸豐��舉人。年二十五﹐自經死。

鄧輔綸﹐字彌之﹐武岡人。咸豐辛亥附貢生﹐官浙江候補道。光緒十九年卒﹐年六十六。

髙心夔﹐字伯足﹐號碧湄﹐一號東蠡﹐又號陶堂﹐湖口人。咸豐己末進士﹐官江蘇吳縣知縣。光緒九年卒﹐年四十九。有《陶堂志微錄》。﹞

﹝附﹞論近代詩家絕句章士釗

湘綺寧爲蜀秀樓﹐故山箘桂及身休。平生卻善帝王學﹐親見門人作故侯。﹝故侯﹐謂楊度也。﹞

頻將紅綫當華簪﹐省識周媽買弄心。六十餘年談笑慣﹐祁門洹上等閒尋。

名家人屬杜陵孫﹐黼黻三唐別有源。搜得東川作元後﹐陳詞應愧兩當軒。﹝唐詩推挹東川﹐裁抑杜陵﹐乃湘綺得意之筆。惟黃仲則《詩評》云「杜固詩之祖﹐而李東川實可謂祖所自出。後人法門亦遂無所不備。篇幅𨿽少﹐而渾然元气﹐已成大觀矣。」見《兩當軒集》。不知湘綺曾見之否﹖

千帆謹按﹕三首屬王湘綺。﹞

善焫王翁一辦香﹐五言髙渾跨瀟湘。餐詩須得療饑骨﹐俊語飛揚服海藏。﹝君贈海藏詩云「世人無此骨﹐餐之不療饑。」﹞

早炫聲華萬象侵﹐晚窮經論入沈深。倦遊一到烏尢寺﹐暗把詞心換直心。﹝資州變後﹐君遊烏尢寺﹐有詞﹐自號直心翁。﹞

﹝千帆謹按﹕二首屬夏午詒。﹞

詩壇都頭領二員

天魁星及時雨宋江陳三立

見一善﹐嘗掛口。退而視之無所有。江湖上﹐歸恐後。閱世髙談辟戶牖。

撐腸萬卷饑猶饜﹐脫手千詩老更醇。雙井風流誰得似﹐西江一脈此傳薪。

﹝陳三立﹐字伯嚴﹐號散原﹐修水人。右銘中丞子。光緒丙戌進士﹐官吏部主事。戊戌革職﹐任南潯鐵路總辦。民國二十七年卒﹐年八十六。有《散原精舍詩集》《續集》《別集》《文集》。

﹝附﹞論近代詩家絕句章士釗

詩癖堂堂徵在今﹐新詩攺罷復長吟。骨頭輸與海藏叟﹐大戟長矛相向森。﹝海藏爲詩﹐一成不攺﹐自言「骨頭有生所具﹐任其支離突兀。」﹞

山公知賞語肫肫﹐邁迨文章各有種。三世親承君子澤﹐並看躬拜振奇人。﹝光緒丁酉﹐湖南時務學堂招考﹐中丞公監臨收卷。吾交卷時﹐公詔語移晷。「振奇人」﹐先生挽外舅北山先生所用語。來弔時﹐跪拜涕泣﹐口呼彥復﹐觀者均極感動。﹞

羔雁何能盡瑋奇﹐枝辭苦語偶難知。至情不礙開云手﹐第一靑廬謁墓時。

﹝千帆謹按﹕一本「瑋」作「瑰」。﹞

天罡星玉麒麟盧俊義鄭孝胥

慷慨北京盧俊義﹐金裝玉匣來深地。太平車子不空回﹐收取此山奇貨去。﹝盧俊義旗上語。﹞吁嗟乎﹗日暮途遠終爲虜﹐惜哉此子巧言語。

肯向都官拜路塵﹐花間著語老猶能。只緣英气平生誤﹐未信寒蛟竟可罾。

蘇戡急功名而昧於去就﹐陳弢庵﹑張﹝E152﹞之嘗論及之。﹝陳弢庵見後。張﹝E152﹞之﹐名孝謙﹐商城人。光緒丙戌進士﹐官翰林院庶吉士。﹞蓋以自托殷頑﹐而不知受庇倭人﹐於淸室爲不忠﹐於民族爲不孝。吾友程穆庵聞鄭死﹐有句云「片語救亡臣有策﹐終身爲虜我何尢。」嚴於斧鉞矣。﹝千帆謹按﹕先君《哀鄭重九》云「髙名一代海藏樓﹐晚節千秋質九幽。片語救亡臣有策﹐終身爲虜我何尢。寧將國命酬孤注﹐未必行藏不贅疣。誰識南臺起長夜﹐陸沈久已志神州。」注云﹕海藏早歲讀書福州﹐有詩云「山如旗鼓開﹐舟自南臺下。海日生未生﹐有人起長夜。」「夜起」之號﹐蓋以此也。﹞若就詩論詩﹐自是光宣朝作手。《海藏》一集﹐難可泯滅。孔子不以人廢言﹐玆仍舊錄。而並爲著論於此。

﹝附﹞論近代詩家絕句章士釗

詩人邊帥不嫌狂﹐漢箭朝飛事豈常﹖王道縱知非樂土﹐後淸未必勝宏光。﹝先生每以建立後淸自詡﹐然非滿洲國也。﹞

八里莊前傅相祠﹐蒲荷重气淨秋期。松蘿百尺無安處﹐願作靑靑澗底絲。﹝指天津李園登髙事﹐吾學詩始於是時。﹞

也曾髙詠气橫秋﹐劣企蘇黃與共遊。開口便云數千歲﹐蘇黃應是客西周。﹝吾以《示侄》五古一首呈先生﹐極承推許﹐謂與蘇甚近。二十年中未見此作。贈詩有「不妨卽以文爲詩﹐勿與時賢較升斗」﹐乃指此。惟散原嘆賞範伯子《中秋玩月》詩云「吾生恨晚數千歲﹐不與蘇黃數子遊。得有斯人力復古﹐公然髙詠气橫秋。」蘇黃去今不過千歲﹐乃云數千﹐未解何故。

千帆謹按﹕一本「劣」作「敢」﹐「開口便云」作「但若早生」﹐「是客西周」作「使拜前修」。

又按﹕《散原精舍詩》卷上《肯堂爲我錄其甲午客天津中秋玩月之作﹐誦之嘆絕。蘇黃而下﹐無此奇矣。用前韻奉報》起句云「吾生恨晚生千歲」﹐非「數千歲」也。章先生偶誤記耳。

掌管詩壇機密軍師二員

天機星智多星吳用陳寶琛﹝附黃楙謙﹞

胸藏萬怪貌姁姁﹐是大宗師﹐是徳充符。

閩海詞壇鄭與嚴﹐老陳風骨更翩翩。詩人到底能忠愛﹐晚歲哀辭哭九天。﹝陳可毅﹞

弢庵太傅﹐髙風亮節﹐士林楷模。當溥儀被挾至津門﹐弢庵伏地陳七不可﹐且言「上必去﹐臣亦不能相從矣。」痛哭而返。有詩數首﹐詞至哀慟。蓋深知托命倭人﹐匪惟速亡﹐且無以對宗邦﹑上父母丘隴也。弢庵詩﹐初學黃陳﹐後喜臨川。晚以久更世變﹐深醇簡遠﹐不務奇險而絕非庸音﹐不事生造而決無淺語。至於撫時感事﹐比物達情﹐神理自超﹐趣味彌永。余嘗以和平中正質之﹐弢庵爲首肯者再﹐以爲伯嚴﹑節庵所未道也。﹝弢庵太傅有手錄《滄趣樓詩》七巨冊﹐余乙丑侍太傅﹐曾命余細閱一過﹐分別存芟。余謝不敏﹐因原稿有散原﹑節庵批注也。此稿﹐余攜至張家口﹐畱一月﹐乃還之。

陳寶琛﹐字伯潛﹐號弢庵﹐又號橘隱﹑聽水老人﹐閩縣人。同治戊辰進士﹐官至太保。民國二十四年卒﹐年八十八。有《滄趣樓詩》。

黃楙謙﹐字嘿園﹐永福人。宣統己酉拔貢﹐民國官總統府祕書。﹞

﹝附﹞論近代詩家絕句章士釗

淸議同光一簇新﹐螺江應是主盟人。簣齋眨死圭庵歿﹐老眼頻低看《甲寅》。﹝辟疆語余﹕《甲寅》雜誌﹐弢庵通閱一過﹐並稱周刊之文視雜誌有進。惟作官與辦報爲二事﹐不當同時兼營。﹞

檻虎籠猿劇可憐﹐只觀校獵不張弦。多應解協滄州趣﹐收取詩名六十年。

太邱門戶絕寬饒﹐亭館平原亦見招。文似不須憑客薦﹐儻緣無論美新朝。﹝弢庵而外﹐趙次帥亦見賞《甲寅》﹐曾向余云「《甲寅》除談墨學﹐殆無一字不讀。」﹞

八十緣何不杖朝﹖有人持議誚文饒。小朝廷內分牛李﹐詩派相同卻解嘲。﹝「八十杖朝眞好漢」﹐蘇戡美王雪澄詩也﹐同時卽以不贊同滿洲國咎弢庵。張國陳鄭兩派﹐顯同牛李。弢庵逝後﹐鄭作《陳文忠公挽詩》﹐仍有微辭。﹞

天閒星入雲龍公孫勝淸道人李瑞淸

玉梅庵﹐紫虛觀。有時絕唱入云漢。

來往金陵又幾時﹐久聞人說李梅癡。過江名士知多少﹐爭誦臨川古體詩。﹝陳可毅﹞

海云寫影一黃冠﹐來往金陵歲月寬。四海聲名歸把筆﹐勸君古調莫輕彈。

梅庵於淸遜國後﹐服道士服﹐往來寧滬間﹐鬻書畫自給﹐署淸道人。兒童走卒﹐皆知有李道士矣。詩五古最髙﹐七言絕句有東川﹑龍標格意。惜爲書名所掩﹐人亦不能盡知也。

﹝李瑞淸﹐字梅庵﹐臨川人。光緒甲午進士﹐官江寧布政使。民國九年卒﹐年五十四。有《淸道人遺集》。﹞

一同參贊詩壇軍務頭領一員

地魁星神機軍師朱武陳衍

取威定霸﹐桐江之亞。《近代詩鈔》《石遺詩話》。

一燈說法懸孤月﹐五夜招魂向四圍。記取年時香宋句﹐老無他路欲何歸﹖

石遺老人初治經﹐旁及許洨長﹐多可聽。中年以詩名﹐顧非甚工。至說詩﹐則居然廣大教主矣。朱武在山寨中﹐𨿽無十分本事﹐卻精通陣法﹐廣有謀略。

﹝陳衍﹐字叔伊﹐又字石遺﹐號匹園﹐侯官人。光緒壬午舉人﹐官學部主事。民國任福建通誌局總裁。民國二十六年卒﹐年八十二。有《石遺室詩文集》《石遺室詩話》《近代詩鈔》《元詩紀事》《遼詩紀事》《宋詩精華錄》等。﹞

﹝附﹞論近代詩家絕句章士釗

眾生宜有說法主﹐名士亦須拉攬人。石遺老子吾不識﹐自喜不與廚師鄰。﹝石遺編《近代詩鈔》﹐大半與己唱和之作﹐以廚師張宗楊之詩殿焉。﹞

﹝石遺詩非極工﹐而論詩卻有可聽﹐自負甚至。余早年遇於回子營鄭叔進座上﹐談及編《元詩紀事》甚悉。及甲戌來金陵﹐一日余與石遺登豁蒙樓煮茗﹐因從容詢曰「君於有淸一代學人位置可方誰氏﹖」石遺曰「其金風亭長乎﹖」時黃曾樾亦在座﹐因問余﹕「君撰《光宣點將錄》﹐以陳先生配何頭領﹖」石遺不待余置答﹐遽曰「當爲天罡耳。」余笑。石遺豈不知列彼爲地煞星首座耶﹖殆恐佘一口道破耳。時座中僅三人﹐想蔭亭尙能憶及之。此一事與《點將錄》有關﹐因記之以諗來者。──方湖注。﹞

掌管錢糧頭領二員

天貴星小旋風柴進寶廷﹝附子壽富﹞

金枝玉葉﹐美無度兮。琨瑤竹箭﹐丰其獲兮。夢覺髙唐﹝借用﹞﹐自朝暮兮。吁嗟小旋風﹐無赫赫之功﹐甘送老於一筇。

親貴中能詩者﹐前有紅蘭主人﹐﹝蘊瑞﹐字兼山﹐號紅蘭主人。安和親王子。有《玉池生稿》。﹞近則推偶齋侍郎也。偶齋門人﹐多當代豪俊﹐鄭蘇庵﹑陳石遺﹑林畏廬﹑吳彥復﹑康步崖尢有名。柴進在山寨中亦平平。其能爲人所推許者﹐亦以廣收亡命﹐濟人緩急也。

﹝寶廷﹐字竹坡﹐號偶齋﹐滿州鑲藍旗鄭獻親王濟爾哈朗八世孫。同治戊辰進士﹐選庶吉士﹐授編修。光緒七年﹐授內閣學士﹐官至禮部右侍郎。出典福建鄕試﹐還途納妄﹐自劾罷。光緒十六年卒﹐年五十一。有《偶齋詩艸》。﹞

﹝壽富﹐字伯茀﹐寶廷長子。光緒戊戌進士﹐官翰林院編修。光緒二十六年殉難﹐卒年三十六。有《讀經札記》《菊客文集》。﹞

天富星撲天雕李應李慈銘

錦障百步﹐落雕侍禦。能令公喜﹐能令公怒。

餘事爲詩竟不羣﹐別才非學總難論。淸詞合配金風長﹐月轉觚稜夢未溫。

越縵詩﹐在小長蘆﹑春融堂之間﹐雅潔舂容。且書卷外溢﹐尢熟史事。孫同康謂與兩當並雄﹐推爲正宗﹐譽過其實矣。

﹝李慈銘﹐字К伯﹐號蒓客﹐會稽人。光緒庚辰進士﹐官山西道監察禦史。光緒二十年卒﹐年六十六。有《越縵堂集》《白華絳跗閣詩》及日記等。﹞

﹝附﹞論近代詩家絕句章士釗

誰把文章謁後塵﹐掉殘書袋向人人。東南名士幽燕客﹐成就狂名筆有神。

大言終不出喧卑﹐政事文章故異宜。越縵漫將湘綺比﹐髙文疑並小儒爲。﹝千帆謹按﹕「髙文一何綺﹐小儒安足爲。」江文通《雜體詩》句。壬老《湘綺樓記》引之以釋以綺名樓之義云「余好爲文﹐而不喜儒生。綺𨿽未能﹐是吾志也。」越縵﹑湘綺夙相輕﹐故云。﹞

﹝越縵自是江左派魁傑﹐其以金石考證入詩﹐則沿復初齋也。此亦英雄欺人﹐或將以傲潘龜巢歟﹖──方湖注。﹞

馬軍五虎將五員

天勇星大刀關勝袁昶

地上蟣虱臣﹐未若髯之絕倫而逸羣。

太常忠義世所許﹐詩歌乃摩黃陳壘。渺綿聲響獨所探﹐光瑩奧緩相依倚。

漸西村人詩﹐硬語盤空﹐遣詞命意﹐不作猶人語。或有議其僻澀者﹐要非定論。句如「大千人爲物之盜﹐十二辰虫如是觀。」知爲訓母猴﹐則不嫌生造也。

﹝袁昶﹐字爽秋﹐又署重黎﹐桐廬人。光緒庚辰進士﹐官戶部主事﹐徽寧池太廣道﹐江寧布政使﹐至太常寺卿。庚子以言拳民不可恃﹐外釁不可啟﹐忤載漪﹑剛毅﹐被誅﹐年五十五。謚忠節。有《漸西村人集》。﹞

天雄星豹子頭林沖林旭

斷頭旭﹐血化碧。其心苦﹐其詞迫。百夫之特。

東市朝衣更莫論﹐棄繻才气誤髙軒。當前苦語誰能會﹐咳唾人天萬劫存。

晚翠軒詩﹐精妍博贍﹐𨿽從後山﹑涪皤入手﹐漸亦浸淫蟬蛻於昌黎﹑臨川之間。偶爲晚唐﹐不讓韓致光。精思健筆﹐世罕其儔。

﹝林旭﹐字暾谷﹐號晚翠﹐侯官人。光緒癸巳解元﹐官內閣中書。戊戌參與新政﹐加四品卿銜﹐充軍機章京。政變誅﹐年二十四。有《晚翠軒詩》。﹞

﹝附﹞論近代詩家絕句章士釗

厚重吾鄕杜翰林﹐喜擎初桂炫知音。蒼茫閩海東升日﹐射似長沙萬里陰。﹝光緒癸卯﹐吾讀書長沙鄕塾社翰林宅。翰林名本崇﹐與吾家有連。是歲主閩闈﹐得十六歲生作解頭﹐以程墨寄歸﹐炫耀鄕裏。題爲「吾猶及史之闕文也」一節。時吾年已十三﹐爲亡兄鉅年刻責﹐文思頗進。﹞

死名誇士本堪珍﹐晚翠題軒亦勝因。吾信端人李元禮﹐同舟定是墊巾人。﹝太炎著論﹐謂林旭素佻達﹐先逮捕一夕﹐知有變﹐哭於教士李佳白之堂。此說近刻﹐疑未必然。元禮﹐指李拔可。﹞

﹝往過京沽訪傅彩雲﹐余詢曾見暾谷否﹖傅曰「從海外歸來﹐在上海見過。」拔可云「君王自失河南地﹐顏色能驕西海花』﹐卽林爲傅作也。但暾谷卻無佻達事。」不知其人視其友﹐當可信。──方湖注。﹞

天猛星霹靂火秦明範當世﹝附妻姚蘊素﹐子罕﹐王賓基﹑李剛己﹑王守恂﹞

當其下手風雨快﹐誰其敵手花知寨。

霹靂列缺﹐吐火施鞭。﹝揚雄《羽獵賦》。又贊。﹞

盤空硬語眞能健﹐結論能窺萬物根。《玩月》詩篇成絕唱﹐蘇黃至竟有淵源。﹝散原見無錯《中秋玩月》詩﹐嘆爲蘇黃以來﹐六百年無此奇矣。﹞

﹝範當世﹐原名鑄﹐字肯堂﹐又字無錯﹐南通州人。歲貢生。光緒間客直督李鴻章幕。光緒三十年卒﹐年五十一。有《範伯子詩集》《文集》。﹞

﹝姚蘊素﹐桐城人。姚永槪姊﹐當世妻。有《蘊素軒詩集》。﹞

﹝範罕﹐字彥殊。當世長子。有《蝸牛捨詩》。﹞

﹝王賓基﹐字叔鷹﹐號堇廬﹐海鹽人。光緒癸卯薦舉經濟特科﹐官江西石城縣知縣。有《堇廬遺稿》。弟﹛宀雋﹜基亦能詩。﹞

﹝李剛己﹐字剛己﹐南宮人。光緒甲午進士﹐官山西大同縣知縣。肯堂弟子。民國三年卒﹐年四十三。有《剛己遺集》。﹞

﹝王守恂﹐字仁安﹐天津人。官河南巡警道。肯堂弟子。有《王仁安集》。﹞

﹝附﹞論近代詩家絕句章士釗

陳琳書記有平生﹐霸气千秋共一鳴。五十年間餘事了﹐劣容詩客出桐城。

秋老梧寒動客悲﹐詩爲境縛亦何辭。兩當軒內尋知己﹐奇數君優偶遜之。

﹝千帆謹按﹕二首屬範肯堂。﹞

天威星雙鞭呼延灼張之洞

指麾若定﹐淸眞雅正。

抱冰堂上坐人豪﹐時復商量一字髙。盡掃淫哇歸雅正﹐不妨蘇海得韓濤。﹝廣雅每勸人由坡公直溯韓杜﹐又句云「政無大小皆有雅﹐凡物不雅皆是妖。」﹞

廣雅尙書詩﹐才力雄厚﹐士馬精妍。至使事精切﹐坡公﹑亭林外﹐無與抗手。或有以紗帽气少之者﹐亦興到之論﹐非定評也。

﹝張之洞﹐字孝達﹐又字香巖﹐號壺公﹐又署廣雅﹐無競居士﹐晚號抱冰老人﹐南皮人。同治癸亥探花﹐官至體仁閣大學士﹐軍機大臣。宣統元年卒﹐年七十三﹐謚文襄。有《廣雅堂詩集》。﹞

﹝附﹞論近代詩家絕句章士釗

使盡平生紗帽气﹐耗盡眉間精悍色。搜羅少作付磨光﹐一筆稿成才易簣。﹝文襄塗攺少作﹐俾成一色。病亟促刊﹐仍然不及。從者只得陳諸靈幾而已。﹞

達官名士一身兼﹐一味矜名卻又嫌。見說冠下客﹐不教陳衍炫依嚴。﹝集中無與石遺詩﹐聞己詩亦不令陳和。﹞

天立星雙槍將董平樊增祥

細寫朝云﹐篇篇綺密﹐多應秀師呵叱。

英雄雙槍將﹐風流萬戶侯。樊美人﹐殆若人之儔歟﹖﹝董平箭壺上小旗﹐有「英雄雙槍將﹐風流萬戶侯」十字。樊山詩尙側艷﹐自少至老﹐不變其體。京滬間多稱爲「樊美人。」又贊。﹞

天琴老人詩﹐整密工麗﹐能取遠韻﹐詩篇極富﹐合長慶﹑婁東爲一手。晚年尢恣肆﹐亦猶風流雙槍將有名於山東河朔間也。

﹝樊增祥﹐字嘉父﹐號雲門﹐又號樊山﹐又號天琴﹐恩施人。光緒丁丑進士﹐官至江寧布政使。民國二十年卒﹐年八十六。有《樊山集》《續集》。﹞

﹝附﹞論近代詩家絕句章士釗

郁律蛟蛇四萬篇﹐子孫無力任雕鐫。《彩雲曲》外尋餘味﹐差抿盧仝《月蝕》賢。

白髮摩登卻未聞﹐老余雙鬢綠如雲。只嫌生擇文姬婿﹐董祀粗材不解文。﹝白髮摩登﹐《彩雲曲》中語。君八十餘﹐發無白者。婿指桐城張某。﹞

馬軍大驃騎兼先鋒使八員

天英星小李廣花榮陳曾壽

用如健鶻風火生﹐學語小兒知姓名。杜陵老子歌花卿。

諫果回甘味逼眞﹐嘔心字字出艱辛。百篇脫口吾能誦﹐萬卷撐腸筆有神。每見淚痕悲象魏﹐晚完臣節許逃秦。懷賢一代推曦發﹐抗手詩雄只二陳。﹝謂滄趣﹑散原兩丈。──程康《題蒼虯閣詩》。﹞

漫說淵源出二陳﹐臨川深婉李精純。�中風雅垂垂盡﹐天啟斯文作替人。

蒼虯爲太初裔孫。詩屢易其體。中年以後﹐取韻於玉溪﹑玉樵﹐取格於昌黎﹑東坡﹑半山。晚年身世又與王官谷﹑野史臺爲近。忠悃之懷﹐寫以深語﹐深醇悱惻﹐輒移人情。滄趣﹑散原外﹐惟君鼎足焉。

﹝陳曾壽﹐字仁先﹐自署蒼虯﹐薪水人。光緒癸卯進士﹐官監察禦史。一九四九年卒。年七十二。有《蒼虯閣詩》。﹞

﹝附﹞論近代詩家絕句章士釗

本是龍虎擲身﹐翻成寂寂度殘春。空王禮罷無人覺﹐風送鐘聲報了因。

好詩不在鈍根中﹐絕世聰明卻愛聾。灰已寒時撥寧益﹐歡從墮處拾何從。﹝此讀君《舊月詞》﹐有感而作。﹞

天佑星金槍手徐寧曾習經

鉤鐮槍﹐惇敢當﹖連環馬﹐僕且僵。何以致之時與湯。

解道情兼雅怨工﹐交親義重涕何從。偶然唾諸天上﹐未信風人不可蹤。

由玉溪入手而能上窮明遠﹑宣城﹐下揖黃陳者﹐惟蟄庵一人。世人不能知﹐則以爲異乎吾所聞。蟄庵詩工力最深﹐由後山而上溯少陵﹑玉溪﹑鮑﹑謝﹝宣城﹞。近體綿麗淸剛﹐自然意遠﹐非貌襲玉溪生者可擬也。有手寫詩一卷﹐葉玉虎曾影印之。

﹝曾習經﹐字剛父﹐號蟄庵﹐揭陽人。光緒己丑舉人﹐庚寅進士﹐官戶部主事﹑度支部左丞。民國十五年卒﹐年六十。﹞

﹝附﹞論近代詩家絕句章士釗

二樵不出名天下﹐蟄庵宦遊人罕知。南海潮音動虛牖﹐十年靜寫館壇碑。﹝梁任公告余﹕剛父酷嗜館壇﹐聞余有佳拓﹐恨未得見。﹞

月下髙吭徹淸昊﹐風前遠籟蕩愁陰。平生剛者何曾見﹐刻畫秋痕爾許深。

天暗星靑面獸楊志沈曾植

十八般武藝髙彊﹐有時誤走黃泥崗。

寐叟詩﹐初學涪皤。陳石遺在武昌﹐勸其誦法宛陵﹐詩境益拓。劬書嗜古﹐淹博絕倫﹐晚年出入杜﹑韓﹑梅﹑王﹑蘇﹑黃間﹐不名一家﹐沈博深厚﹐斯其獨到也。惟喜用僻典﹐間取佛書﹐使人知其寶而莫名其器。散原嘗語余﹕「子培詩多不解﹐只恨無人作鄭箋耳。」予謂並世能勝此任者﹐只有李證剛﹐散原爲首肯者再。今《海日樓詩集》全稿尙庋證剛處。

﹝沈曾植﹐字子培﹐號乙庵﹐其署尙有寐叟﹑東軒﹑巽齋﹑乙僧﹑臒禪﹑睡翁﹑持卿﹑余齋﹑皤﹐抱遺﹑孺庵﹐嘉興人。光緒庚辰進士﹐官至安徽布政使。民國十一年卒﹐年七十三。有《海日樓詩》。

﹝附﹞論近代詩家絕句章士釗

歌哭無端賴自持﹐湔愁訴夢有誰知。姓名從不向人道﹐卻肯親書郭泰碑。丈《髙陽臺》詞起句云「借月湔愁﹐箋天訴夢。」入民國後﹐丈自稱寐叟﹐不用己名﹐惟先外舅墓碑直署嘉興沈曾植書。﹞

鶴頭書好閉門居﹐欹枕探經落蠹魚。太息衢尊不重飲﹐周墻宇我趑趄。﹝在滬﹐吾與丈同寓新閘路﹞

天空星急先鋒索超周樹模﹝附左紹佐﹞

十蕩十決﹐萬人之傑。

六轡不驚揮翰手﹐也能恣肆也能閒。泊園詩骨知誰似﹐上溯遺山與半山。

達官能詩者﹐廣雅而外﹐當推泊園老人。其詩於奔放恣肆之中﹐有衝澹閒遠之韻。長篇險韻﹐盡成偉觀。王梅溪評昌黎詩所謂「韻到窘束尢瑰奇」者也。竹勿與泊園唱和極多﹐詩在昌黎﹑東坡之間。

﹝周樹模﹐字少朴﹐號沈觀﹐天門人。光緒己丑進士﹐官至黑龍江巡撫。民國官內閣總理。氏囤十四年卒﹐年六十六。﹞

﹝左紹佐﹐字笏卿﹐又署竹勿﹐應山人。先緒庚辰進士。官廣東南韶連道﹑雷瓊道。﹞

﹝附﹞論近代詩家絕句章士釗

北城松竹雜蓬蒿﹐隨分詩情掛郁陶。七世將家三楚少﹐﹝用樊山句。﹞茶陵而後泊園髙。﹝己卯中丞出京詩云「桑下轉頭增戀惜﹐北城松竹是吾園。」樊山詩云「七世將家三楚少﹐獨吾投老戀靑氈。」﹞

﹝千帆謹按﹕右一首屬周少朴。﹞

天捷星沒羽箭張淸趙熙

飛石打人﹐絕於等倫。﹝原作「投石拔距﹐絕於等倫。」用《甘延壽傅》語。應劭曰「投石﹐以石投人也。」張晏曰「拔距﹐超距也。」﹞其才捷﹐其技神。

天畱一老鎭西川﹐諫艸焚余任世傳。人數貞元朝士後﹐夢回光緒太平年。

香宋詩蒼秀密栗。其遣詞用意﹐或以爲苦吟而得﹐實皆脫口而出者也。石遺﹑昀谷咸極推服。張淸一日連打十五將﹐日不移影。香宋有此神速。

﹝趙熙﹐字堯生﹐號香宋﹐榮縣人。光緒庚寅進士﹐官禦史。﹞

﹝附﹞論近代詩家絕句章士釗

陳楊都到西川去﹐善頌西川第一人。入境在官均應爾﹐流傳嗤點卻非眞。﹝陳謂石遺﹐楊謂昀谷。﹞

八字宗風有服膺﹐趙岐篤老說師承。後先枉噪同光體﹐初解袁枚最上乘。﹝四年前君到渝﹐對稱詩者以髙格﹑正宗﹑古韻﹑雅言相標榜。曾履川請示有淸詩家誰爲第一﹐君曰﹕袁枚。﹞

事異王維過郢州﹐卻從理路厄詩流。浩然歸去題襟黯﹐會看髙亭出一頭。﹝君謂佘云「髙二適理路不淸﹐定辜負君之獎借。」髙亭在獨石橋。﹞

天滿星美髯公朱仝梁鼎芬

其髯戟張﹐其言嫵媚。梁格莊﹐小衙內。眼中事﹐心中淚。

今疑紙上未曾乾﹐詩愛冬郎帶淚看。別有纏綿孤往抱﹐只憐髙處不勝寒。

梁髯詩極幽秀﹐讀之令人忘世慮。書札亦如之。

﹝粱鼎芬﹐字星海﹐號節庵﹐番禺人。光緒庚辰進士﹐官湖北按察使。民國八年卒﹐年六十一。有《梁節庵先生詩》。﹞

﹝附﹞論近代詩家絕句章士釗

个个王恭柳影翻﹐諸生挾策向梁園。菱湖桃李風飄盡﹐只剩阿劉憶掃門。﹝劉成禺《題節庵師菱湖種樹圖》云「髯師桃李種多門﹐今見菱堂節後孫。世變已無湖上樹﹐江樹君子幾人存。」﹞

晚歲矜名漸自然﹐崇陵臣跪夕陽邊。飠長飠皇嘉薦登盤了﹐意比蕪蔞豆粥賢。﹝趙芷生《節庵餉崇陵供餅感賦》云「石馬森森汗未乾﹐飠長飠皇嘉薦又登盤。天涯萬里君臣淚﹐只作蕪蔞豆粥看。」﹞

天微星九紋龍史進沈瑜慶

進於史矣﹐是爲詩史。濤園之言如是爾。﹝濤園《題崦樓遺稿》云「人之有詩﹐猶國之有史。國𨿽板蕩。不可無史。人𨿽流離﹐不可無詩。」崦樓名鵲應﹐字孟雅﹐瑜慶女﹐林暾谷妻。﹞

異代相知野史亭﹐燎原終感是星星。平生自有徵南癖﹐祕記金鑾絕可聽。

愛蒼名父之子﹐熟於《左》史。其詩結束精嚴﹐尢多名作﹐其小序可備掌故。

﹝沈瑜慶﹐字愛蒼﹐號濤園﹐葆禎子。光緒乙酉舉人﹐官至貴州巡撫。民國七年卒﹐年六十一。有《濤園集》。﹞

﹝附﹞論近代詩家絕句章士釗

心非廟議棄河湟﹝指臺澎﹞﹐煙柳斜陽總斷腸。四十一年心事了﹐未須親見復余皇。﹝君集中《余皇篇》﹐傷割臺也。﹞

爛熟徵南著癖書﹐一生大義力匡扶。傳家少許儒酸气﹐可柰諸孫媚賈胡。﹝儒酸二宇本鄭蘇戡懷沈文肅詩。﹞

天究星沒遮攔穆弘楊增犖

移船相近邀相見﹐添酒回燈重開宴。

看花回﹐羯鼓催。江東菇蘆中﹐生此奇才。

詩學江西又一奇﹝遺山﹞句﹐泉明襟抱輞川辭。都官正字無偏嗜﹐始信多師是汝師。

昀谷詩﹐衝澹處似泉明﹐髙秀處似右丞。其風骨峻峭之作﹐又時與文與可﹑饒倚松爲近。在京師時﹐詩名甚盛﹐晚耽禪悅﹐尢多名理。

昀谷老人乙丑八月曾過余宣南寓廬﹐寫示其《重陽》一首﹐云「僻巷┢巢人迹稀﹐中秋已過重陽來。佳節不應廢登眺﹐老夫況未到衰頹。乍風乍雨堅閉戶﹐非病非愁慵舉杯。一事閒中差快意﹐詩成盆菊一齊開。」興象極好﹐不知遺集﹝排印本﹞何以未收。今原迹尙存篋衍﹐遂錄存於此。

﹝楊增犖﹐字昀谷﹐新建人。光緒戊戌進士﹐官四川候補知府。民國二十二年卒﹐年七十四。有《楊昀谷先生遺詩》。﹞

馬軍小彪將兼遠探出哨頭領一十六員

地煞星鎭三山黃信黃節

一重一掩吾肺腑。定君詩﹐拈杜語。

平生志業具於是﹐斯語晦聞哀有餘。﹝晦聞乞張孟劬序其《蒹葭樓詩》﹐曰「平生之志與業﹐略具於是。子其爲我序之。」﹞濁不同流淸若此﹐生無可議死何如﹖七言突遇彭城筆﹐五斗終歸栗裏居。畢竟君詩工在律﹐散原翁論正非虛。﹝散原丈評君詩﹐謂﹕「卷中七律疑尢勝﹐效古而莫尋轍迹。必欲比類﹐於後山爲近﹐然有過之﹐無不及也。」──程康《題蒹葭樓詩》﹞

別去蒹葭幾見霜﹐蕭齋茗碗費平章。宣南舊夢依稀在﹐每誦君詩一斷腸。

晦聞刻意學後山﹐語多淒婉。嘗刻小印﹐文曰﹕後山而後。

﹝黃節﹐字晦聞﹐順徳人。民國二十四年卒﹐年六十二。有《蒹葭樓詩》。﹞

地勇星病尉遲孫立兪明震一作王存

面而黃﹐鞭則鋼。硬弓快馬祝家莊。

隴頭黃霧不成春﹐如見周涕淚人。七字吟成心萬轉﹐一廛冀作太平民。

恪士詩在柳州﹑簡齋之間﹐紀行詩尢多可誦。嘗言「詩人非有宏抱遠識﹐必無佳構。」頗爲至論。詩見道語極多﹐王冬飲乃頗訾之﹐立論固不必彊同也。

﹝兪明震﹐字恪士﹐號觚庵﹐山陰人。官至甘肅提學使﹐民國任肅政使。民國七年卒﹐年五十九。有《觚庵詩》﹞

﹝附﹞論近代詩家絕句章士釗

學劍學書都誤了﹐窮邊歸後我來前。詩情卻在無聲表﹐妙寫長河落日圓。﹝師爲余說詩﹐以手作勢如此。﹞

詩人相見此堂堂﹐故國山河淚幾行。半晌無言下樓去﹐舅甥師弟各蒼涼。﹝癸卯春﹐師訪外舅於吾滬寓樓上﹐情狀如此。時外舅病篤﹐惟呼恪士二字﹐余不能言﹐流涕而已。﹞

地傑星醜郡馬宣贊張佩綸一作吳觀禮

舞刀迎﹐戰花榮。

幾年關塞憶累臣﹐熱淚如潮意苦辛。堪笑平生王霸學﹐卻從詩筆見輪。

相府憐才式好逑﹐王家作弼定伊周。誰知今日張張口﹐換取當年柳柳州。

﹝千帆謹按﹕二首屬張簣齋。﹞

西徵幕府滯髙才﹐鄰女王孫意自哀。萬里衡云梗胸臆﹐婿鄕南望首頻回。

太息圭庵不假年﹐故人投老見詩篇。宣南秋夜虫聲急﹐一老燈前說往賢。

﹝千帆謹按﹕二首屬吳圭庵。﹞

簣齋詩才力富健﹐使事穩切。獲譴以後﹐淒婉之語﹐使人不歡﹐所謂愁苦之音易好也。簣齋爲合肥相國所賞拔﹐曾以其子妻之。仁和吳子亻雋﹐久佐左文襄戎幕﹐七載之間﹐䢐徵五省。與簣齋並同治辛未進士﹐同官翰林﹐倡和甚多。子亻雋詩宗唐賢﹐近體用杜法。陳弢庵極服之﹐曾手寫其《圭庵詩錄》﹐鏤版行世。蓋三人皆文字骨肉交也。

﹝吳觀禮﹐字子亻雋﹐號圭庵﹐仁和人。同治辛未進士﹐官翰林院編修。有《圭庵詩錄》。﹞

﹝附﹞論近代詩家絕句章士釗

嘻嘻髙髙語尋常﹐才士從戎萬里長。楚越一家夫子亻雋﹐化龍池畔黯神傷。﹝圭庵爲何貞老女夫。寒家與何有連﹐得見圭庵緘札絕夥。化龍池﹐長沙南城何府。﹞

聯翩三士壯同光﹐一蹶雞籠羽翼傷。漫道玉關春不度﹐柳圍親折卻堂堂。﹝三士者﹐張簣齋﹑陳弢庵與圭庵也。雞籠之役﹐簣齋一蹶不振。圭庵佐左文襄平定新疆﹐功隱不彰﹐士論均惜之。「漫道玉關春不度」﹐用圭庵《送吳柳堂歸臯蘭》句。楊石泉贈文襄詩云「親栽楊柳八千里﹐引得春風出玉關。」﹞

地雄星井木犴郝思文柯劭一作柳詒徵

當我者死﹐避我者生。井木犴﹐君前身。

看君史筆寓於詩﹐驅遣方言又一奇。﹝蓼園詩如「古來圖畫難俱述﹐誰似符頭孤列物。鏡中鑑物能畱物﹐十有三家皆閣筆。」符頭孤列物﹐蓋英語ｐｈｏｔｏｇｒａｐｈｙ之譯音也。目極海洲歸載筆﹐大篇況有杜韓遺。

莫吟辛苦賊中來﹐且進絲桐近酒杯。乞與南徐好風月﹐鶴林同看杜鵑開。

鳳蓀師不朽之業﹐當在元史﹐實則《谷梁春秋》﹑天文﹑歷算﹐亦髙踞上座﹐世人不盡知也。詩爲餘事﹐然以學贍才髙﹐不肯作猶人語﹐故風骨髙騫﹐意境老澹。《蓼園》一集﹐五百年中﹐難可泯沒。劬堂精研乙部﹐久典守藏﹐以一身系東南文獻之重。餘力爲詩﹐淵雅可味。晚年流轉西南﹐詩益奇肆。長篇短韻﹐皆詩史也。

﹝柯劭﹐字鳳蓀﹐號蓼園﹐諸城人。所著自《新元史》二百五十七卷外﹐有《春秋谷梁傳注》十五卷﹐《淸史天文志稿》《時憲志稿》各若干捲﹐《蓼園詩鈔》一卷﹐《續鈔》四卷﹐皆刊行。其《蓼園文集》《爾雅注》《文選補注》《文獻通考注》《新元史考證》《十三經附札記》皆稿﹐藏於家。民國二十二年八月三十一日卒。年八十四。﹞

地威星百勝將韓滔黃紹箕﹝附弟紹第﹞一作爭葆恂

云炮落﹐心膽破。將軍仰笑軍吏賀。

三遊洞接下牢關﹐怊悵年時獨往還。過客題名勞護惜﹐空餘髙詠滿江山。﹝千帆謹按﹕湘綺老人自撰挽聯云「《春秋》表未成﹐幸有佳兒續《詩》《禮》﹔縱橫計不就﹐空餘髙詠滿江山。」此用其語。﹞

仲弢少承家學﹐工駢體文﹐精於目錄﹑金石﹑書畫之學。出其緒餘爲詩﹐遣詞雅﹐使事切。《三遊洞題名》諸詩﹐典雅可誦。知嚴儀卿別才非學之說﹐不足信也。仲弢爲廣雅入室弟子﹐其詩云「廣雅堂深夜漏催﹐往承玉屑灑蓬萊。」師友淵源﹐不難推測。弟紹第﹐字叔頌﹐號縵庵。詩亦淸麗﹐並附及之。文石藝術文章﹐別有可傳處﹐詩其餘事也。見解極髙﹐所作亦時親古艷。

地英星天目將彭圮王懿榮一作王樹冉﹑李剛己

孰爲前軍孰後軍﹖屢代將門﹐不謂見屈於婦人。

南皮與福山王氏論婚﹐在光緒初元督學蜀中時。廉生尊人﹐方爲龍安守也。廉生篤嗜目錄﹑金石﹐精於考訂﹐自謂文筆非所長。然所作皆翔實典雅﹐堅重密栗﹐詩亦如之。蓋知詩𨿽餘事﹐不能含學它求也。此外河北詩人﹐新城王晉卿﹑南宮李剛己最有名。晉卿能文﹐詩以紀遊諸作爲勝﹐所造得杜韓爲多。剛己得詩法於範通州﹐淸剛劍ㄙ﹐則又從涪翁直溯杜韓者也。尙有天津王仁安﹝守恂﹞者﹐與剛己略從同﹐惟气勢驅邁﹐近範爲多﹐遂並書之。

﹝千帆謹按﹕師於甲本批云「王賓基﹑李剛己﹑王守恂三人擬附入範當世下﹐似合。」丙本三人卽附範下﹐今兩存之。﹞

地奇星聖水將軍單廷諸宗元

水可載舟﹐亦可覆舟。百煉鋼化爲繞指柔。

一言可蔽本縱橫﹐小範胸中有甲兵。掬取豪情歸感逝﹐黃州鼓角不勝情。

憶寫廬山一角圖﹐送君歸去此淸娛。宮亭十載江南夢﹐如願憑君乞得無。﹝記貞壯全陵酒樓戲語。﹞

貞壯與夏庵﹐有「二俊」之目。少客豫章﹐晚居吳會﹐交遊徧天下﹐皆一時鸞鳳也。惟窮老气盡﹐悒悒而死。造物忌才﹐理或然歟﹖平生所爲詩﹐奚翅數千首﹐不務刻﹐而自然意遠。融景於情﹐離奇於偶﹐使讀者有惘惘不甘之情﹐則以才逸气邁﹐吐語自不凡也。惜其全稿在朱缽文許﹐爰居閣所刻﹐固未及百一也。

貞壯後居杭州﹐有宅在惠興裏﹐毀於火。所置王庵﹐在湖墅﹐爲王仲瞿故宅。其得王庵﹐頗爲鄕人所嫉視﹐亦猶楊昀谷之買朱霞也。貞壯有《玉庵爲我有》詩﹐云「拓地何期﹤廿廿﹥畝寬﹐避人豈冀一身安﹖移載叢柳村前見﹐畱取方塘屋後看。隨分老當資佛力﹐不耕久已愧儒冠。半山空有爭墩累﹐始信求田問舍難。」

﹝附﹞論近代詩家絕句章士釗

葛亮孤忠也姓諸﹐柳江柳樹此分株。他年別建羅池廟﹐本字堪充敕額無﹖

詩苦人髙四海知﹐西塍閉戶未應遲。交遊誰是山王輩﹐卻有人間延祖兒。﹝君家杭州西馬塍﹐曾綠示餘一律﹐末云「抽身未是安心法﹐早悔西塍閉戶庭。」君身後蕭索﹐李拔可輩謀爲醵資。吾未得盡力而北去﹐至今愧恧。﹞

地猛星神火將軍魏定國夏敬觀一作姚永槪

寧死不辱﹐事寬必完。知我者﹐單與關。

庵詩出梅都官﹐遣詞植骨﹐幾於具體。又喜稱東野。﹝其自言喜孟東野梅聖兪之詩﹐見《泗州楊侍郎詩序》。﹞自負其詩甚至。或有以近梅詩譽之﹐心輒不怡。實則老樹著花﹐於梅爲肖。叔節文甚髙而詩亦工﹐得力所在﹐亦出宛陵﹐故意境老淡﹐枯而能腴。嘗見其《題梅宛陵集》詩﹐句云「緘之篋笥中﹐我歡獨在此。」向往可知矣。

﹝附﹞論近代詩家絕句章士釗

柳癭敲殘欲去春﹐風燈照澈未歸身。半塘寂寞漚翁歿﹐看此西江社里人。

能事多於捫虱子﹐名心近逼釣點魚。芝芩老子畱遣愛﹐柰把甘棠字散樗。

﹝君先尊君云﹐字芝岑﹐別有滿人葆亨亦字芝岑﹐同官湖南﹐微有先後。吾書齋中舊懸芝岑款橫幅﹐郭筠老所書﹐以時考之﹐決爲葆而非夏。君見之狂喜﹐堅請以己畫易去﹐吾未便說破。﹞

﹝千帆謹按﹕二首屬夏劍丞。﹞

朴學難令詩事優﹐桐城二妙擅淸幽。天生浦洎成兄弟﹐未定誰修五鳳樓。

弟爲兄謀事可知﹐宛陵風調恰當時。劇憐一代通州傑﹐只識聲名未識詩。﹝仲實《蛻私軒詩文集》叔節爲序行之。朱曼君見仲實詩﹐詫曰「吳越士夫有此﹐早取聲名一世。」﹞

﹝千帆謹按﹕二首屬姚仲實。﹞

地辟星摩云金翅歐鵬陳懋鼎一作程康

不犯正位﹐切忌死語。是曹洞禪﹐是江西祖。

徵宇爲弢庵太傅猶子﹐弢庵嘗譽之。詩專力後山﹐偶作﹐無不從詩榻中苦吟而得。用意造語﹐最能窺見後山深處。作𨿽不多﹐然篇篇皆可誦也。寧鄕程穆庵﹝康﹞﹐爲塞向翁弟子﹐篤於師說﹐而爲詩則學後山﹐與顧異趣﹐措意深而遣詞雅。陳蒼虯謂﹕顧廬致力後山甚深﹐幾有初讀無有﹐締視乃有者。

﹝千帆謹按﹕先君卒於一九六五年﹐年七十七。所著《顧廬詩鈔》毀於十年浩劫中。此卷所錄詠海藏樓﹑蒼虯閣﹑蒹葭樓﹑詩廬﹑自怡齋諸篇﹐皆昔嘗寄示先師得其櫻┥者﹐不肖背誦得之﹐因以附焉。﹞

地闔星火眼狻猊鄧飛李宣龔

山重水匝﹐眞乃隱秀。潛夫不潛﹐後山而後。

苦語淸詞一世驚﹐早年杜李本齊名。遺篇墨木經三變﹐死友誰如範巨卿﹖

拔可詩深婉處似荊公﹐孤往處似後山﹐髙秀處似嘉州。少與暾谷齊名﹐所謂文字骨肉交也。暾谷遇難﹐拔可一再爲刻遺集。在京滬時﹐余屢與共文宴﹐偶及暾谷﹐哽咽不成聲。

拔可《兆丰公園晚坐》云「辛夷已吐玉千盤﹐細艸如茵漸耐看。無限傷心當日暮﹐最難攜手是春寒。送歸南浦才將盡﹐對泣新亭淚未乾。只有眼前眞實意﹐不隨物我作悲歡。」﹝千帆謹按﹕此詩師書於乙本李條下﹐輒依附存楊昀谷《重陽》之例﹐移錄於此。﹞

﹝附﹞論近代詩家絕句章士釗

閩嶠詩家鄭與陳﹐君來應是第三人。平生功力吾能說﹐夜起分堅滄趣眞。

大谷深深气不溫﹐有人吹律待朝暾。律中無限荒寒意﹐知是鄒陽未返魂。﹝君與林暾谷交契。﹞

地彊星錦毛虎燕順郭曾斤一作張元奇﹑葉在琦

意气相許刀俎間﹐歌舞淹畱玳瑁筵。君不見﹐淸風山。

春楡侍郎與弢庵﹑珍午多倡和﹐詩刻意杜韓﹐气勢深穩。其大篇多不苟作﹐朝士輩鮮能及之。珍午以疆吏而能詩﹐《遼東》一集﹐已具骨。入都返閩後﹐風骨益髙。至自刻《知稼軒詩》﹐居然作手矣。肖韓詩從山谷﹑後山入﹐亦簡煉有意境。張葉二家﹐倡和尢富﹐造詣亦略同﹐遂合而傳之。

地明星鐵笛仙馬麟林紓一作江瀚﹝附子庸﹞

鐵笛裂﹐中情熱。﹝民國元年﹐徐樹錚辦《平報》﹐林氏日撰雜記刊登﹐名曰《鐵笛亭瑣記》﹐旋出單行本。及稿售商務印書館﹐乃攺爲《畏廬瑣記》。﹞

畏廬血性男子﹐任俠負義。戊戌二月﹐割膠州。畏廬聯公車﹐與總理衙門堂官爭甚力﹐革去舉人。詩初學婁東﹐非其至者。﹝弢庵語余﹐林氏詩文﹐晚年爲勝。初本俗學﹐所謂中年出家者也。﹞辛壬以後﹐漸近蒼秀。晚學坡公﹑簡齋﹐七言律視前更進矣。石遺嘗稱其題畫絕句。畏廬固工畫﹐然以余所見者﹐惟《江亭餞別圖》簡遠秀逸﹐它不稱是。叔海宗《選》體﹐而近體淸健﹐晚作尢勝。

﹝附﹞論近代詩家絕句章士釗

狂驅子弟入奇邪﹐庸妄何曾屬一家。堪嘆黎入室﹐也甘口食媚茶花。﹝君以庸妄鉅子斥太炎﹐又謂閩人主江西派者島妄庸。蘇曼殊好食糖﹐對人言此茶花女所食物﹐故樂效之。﹞

﹝陳弢庵曾語余云「畏廬本俗學﹐所謂中年出家者也。」嚴幾道師句云「可憐一卷《茶花女》﹐蕩盡支那浪子魂。」皆有微詞。又嘗自負其文﹐云爲吳摯甫所許﹐吳卒於光緒癸卯﹐其時林尙未以古文見稱於時﹐人死無對證﹐亦姑妄聽之耳﹗余以林爭膠州及每話及徳宗輒流涕不可仰﹐以爲血性男兒而已﹐其詩文可無論。──方湖注。﹞

﹝千帆謹按﹕右一首屬林琴南。﹞

地周星跳澗虎陳達陳書一作葉大莊﹑何振岱

後取華陰縣﹐先打史家莊。其勇可取也﹐其事不可常也。

誰人妄署白蘇齋﹐禪語機鋒六義乖。若爲詩家開白打﹐江山畢竟屬吾儕。

木庵論詩﹐不以空言神韻﹑專事聲調者爲然﹐與其鄕張亨甫所爲絕異﹐不可謂非豪傑之士也。其詩辦香白蘇﹐亦與三袁不同。蓋木庵於白蘇之外﹐歸依浣花﹐又出入後山﹑誠齋﹐自寢饋山谷﹐﹝木庵曾手批《山谷集》。﹞詩境益拓﹐旨永詞﹐宜弢庵深服之也。弢庵曾語余﹕「居螺江時﹐與木庵過從最密﹐倡和尢多。余所居有聽水第一齋﹑第二齋。木庵來﹐必夜深始去。餘詩隨所止寓興﹐不可更易。石遺輯師友詩及《近代詩鈔》﹐餘詩皆從木庵處┢錄。見詩題不具者﹐以意爲之﹐頗乖余旨。」此亦詩壇掌故﹐因備書之。葉損軒﹝大莊﹞《寫經齋詩》﹐﹝有初集﹑續集。﹞冷雋有遠韻﹐最負盛名。何梅生﹝振岱﹞學放翁﹐語能自造﹐而出以自然﹐是皆能以白描見長者。論近代閩詩家﹐遂連類及之。

﹝陳書﹐字伯初﹐號椒玉﹐又號木庵﹐福建侯官人。光緒乙亥舉人﹐官直隸博野縣知縣。光緒三十一年卒﹐年六十八。有《木庵先生集》。﹞

地隱星白花蛇楊春楊鍾羲一作志銳﹑唐晏﹑三多

王官谷﹐野史亭﹐誰與嗣者楊芷晴。﹝子勤曾自署芷晴。﹞

聖遺於淸末官江寧府。卒壬攺物﹐乃息影舊京﹐鍵戶著書﹐撰《雪橋詩話》三十二卷。非惟論詩﹐蓋備有淸一代掌故也。詩以韻勝﹐故不爲奇倔﹐亦不貌襲唐賢。稱心而言﹐自然意遠。蓋以胸羅墳籍﹐光气外溢故也。唐元素﹝晏﹞﹑志伯愚﹝銳﹞皆滿州人。三六橋﹝多﹞﹐蒙古人。詩亦典雅可頌﹐伯愚﹑六橋﹐並熟於滿蒙地理方言﹐喜以韻語出之﹐自然馴雅。元素晚居春申﹐又多與東南耆舊往還。身世之感﹐黍離之痛﹐則若金有元裕之﹐元有丁鶴年焉。

﹝三多﹐字六橋﹐蒙古人。官杭州駐防官﹐奉天都統。有《可園詩鈔》。﹞

﹝附﹞論近代詩家絕句章士釗

遼鶴聲中有廢興﹐將軍看劍說堯崩。秋風皂帽黃沙路﹐十五年前舊北陵。

詩才不減大林牙﹐舊憾頻提小婦ヮ。猶勝姜夔簫韻咽﹐小紅非在別人家。﹝「九一八」前與君會於沈陽﹐時有亡姬之痛。《遼百官志》﹕大林牙﹐翰林學士。﹞

﹝千帆謹按﹕二首屬三六橋。﹞

地暗星錦豹子楊林秦樹聲一作李詳

筆管槍﹐七寶裝。遭人而問﹐善刀而藏。

右衡年未三十﹐誓不讀齊梁以下書﹐由是塵根所觸﹐香味溢襟袖﹐更參之楊馬以振其采﹐尋之《莊騷》以婉其情﹐根之於經子以丰其骨﹐自負其文甚至。詩乃餘事﹐然書味外溢﹐眞气內充。中州詩人﹐右衡爲冠。﹝稍前有何吟秋天根﹐能爲陸劍南﹔同時商城張﹝E152﹞之孝謙﹐能爲元遺山﹔次則張晉之良暹。﹞李審言能爲汪容甫文﹐早年不以詩名。晚僑申江﹐館劉蔥石家﹐始與鄭夜起﹑沈寐叟﹑陳散原過從﹐詩乃益工。然審言本精《選》學及杜韓﹐益以博覽﹐及爲同光體﹐言皆有物﹐迥異乎妙手空空者矣。﹝按近人學宋﹐多藉一二空靈字面可彼可此者﹐塡委成篇﹐爲世詬病。楊聖遺﹑秦右衡﹑李審言諸家﹐皆一生手不釋卷﹐博聞殫見。詩𨿽稍異﹐特出之以示準則。﹞

﹝附﹞論近代詩家絕句章士釗

河南訟獄不關詩﹐振采揚葩卻自奇。屈宋衙官秦固始﹐那知同裏幾吳其。﹝固始吳氏最爲大家﹐其字一派有聲於世。﹞

到處眞成气類饒﹐衝天羽意老難消。𨿽看龍比無君國﹐卻喜荊髙有市朝。﹝趙芷生送君出守曲靖詩云「分明龍比心肝在﹐回首靑蒲始自憐。」又云「涉想政成還覲日﹐天衢貰酒話荊髙。

余壬子春遇右衡商城﹐座上有張﹝E152﹞之孝謙。右衡言「大江以南﹐無一个能提筆爲文者﹐湘綺可算半个。」又自負其駢體文﹑書法甚至﹐曰「吾文只可從齊梁前求之﹐書則虞褚伏吾腕底。」其哆口大言類如此。及乙丑六月再遇於宣南﹐則垂垂老矣﹐鬻字爲活。一日﹐忽寫《題三體石經》五古一首示余﹐且曰「今人不能有也。」狂態猶昔。──方湖注。

千帆謹按﹕二首屬秦右衡。﹞

不信人間有別材﹐好詩應自雜家來。西江鬼怪桐城鴆﹐荼毒斯文荊┥哀。﹝君詩云「心折長蘆吾已久﹐別材非學最難憑。」又與陳衍書云「有子部雜家之學﹐偶爾爲詩﹐必有可傳。」

千帆謹按﹕《甲寅》本審言贊云「別材非學﹐不信儀卿。短書小冊﹐拉雜並陳。」與行嚴丈此之所論合。﹞

何人開府冶城隅﹐墨客相摩鬼一車。輕薄子玄終出蜀﹐卻須論盛一封書。﹝君題《陶齋藏石記》云「輕薄子玄猶並世﹐可憐不返蜀川魂。」子玄似指劉申叔。申叔在陶齋幕頗露才﹐間有排擠審言及朱孔彰事。施隨端入蜀﹐端死而劉亦不得出。太炎論救﹐謂殺劉師培則中國讀書種子絕。申叔始免。﹞

﹝「輕薄」句乃指況蕙風﹐非謂申叔也。李審言以蒯禮卿之薦﹐陶齊委以江楚編譯書局幫纂﹐使撰《陶齋藏書記》。時總纂爲繆藝風。繆以代端別撰《消夏記》專論書畫﹐不及兼顧﹐乃薦蕙風領其事。蕙風乃以拓本首尾不具﹑且字迹漫漶者﹐使李爲釋文﹐又時時刺探所釋何若。況李構釁自此始。會督署議裁員﹐蕙風名列其中。況亦以兀傲不爲人容﹐有見之者﹐曰「活該餓死。」端曰「我在﹐不容夔笙餓死。」且戲題一詩﹐有「縱裁裁不到詞人」之句。況固感泣﹐而蒯李怨況益深矣。及陶齋辛亥被殺資州﹐審言適見《藏石記》印本﹐乃題三詩於上﹐蓋感修書時事也。與況仍未能忘﹐故末句及之。──方湖注。

千帆謹按﹕二首屬李審言。﹞

地空星小霸王周通周達一作許承堯

通而達也﹐空而霸也。謔浪行自謝也。宥之幸莫罵也。

月淡乍鋪一街水﹐葉乾猶戰半林霜。海藏具眼偏能識﹐我意詩才恰比量。

梅泉久居申江﹐與夜起倡和。其詩各體皆工﹐不堆砌書卷﹐不拘泥對仗﹐而气息雋永﹐韻味旁流﹐使讀之者有閱世髙談﹑自開戶牖之感。迹其造詣﹐臨川之深婉﹐後山之孤往﹐簡齋之髙秀﹐兼而有之。陳石遺稱其服膺籜石齋﹐或又有言其寢饋伏堂者﹐然錢詩倔彊﹐江詩淸苦﹐梅泉皆無之。人言固未可荊ㄝ也。疑庵詩風骨髙秀﹐意境老澹﹐皖中髙手。

﹝附﹞論近代詩家絕句章士釗

我從夜起識梅泉﹐百尺樓頭說此賢。綴玉千枝看鳳掛﹐跳珠萬斛卜龍眠。

詩淸無語不平生﹐家╉棲遲老自成。望古商山多局促﹐靈芝寧倩世間名。

﹝千帆謹按﹕二首屬周梅泉。﹞

步軍頭領一十員

天孤星花和尙魯智深金和

赤條條來去無牽掛﹐是眞英雄﹐是大自在。

臣刃摩天亦自髙﹐拋殘心力恐徒勞。詩家果有開山手﹐錯被人呼一代豪。

亞匏詩初不爲人重﹐近二十年中﹐或有推爲中土之密爾頓﹑莎士比亞者﹐乃稍稍露頭角。平心而論﹐膽大心粗﹐力量不弱﹐自是英雄本色。所惜气盡於辭﹐韻竭於外﹐卽之心喜﹐味之索然。亦猶花和尙六十二斤鐵禪杖﹐徒使鐵店待詔咋舌也。

﹝金和﹐字弓叔﹐號亞匏﹐上元人。邑增生。光緒十一年卒﹐年六十八。有《秋蟪吟館詩鈔》。﹞

﹝附﹞論近代詩家絕句章士釗

莎米何能合一鑪﹐不知貍亦不知狐。亞匏自是英雄手﹐自斂堪師人境廬。

梁王只解《免園冊》﹐那識先秦未火書。見著癡人不須說﹐昨宵有夢到華胥。﹝梁任公稱亞匏爲淸代第一詩家﹐與英倫之莎士比亞﹑密爾惇同。﹞

天傷星行者武松黃遵憲

殺人者﹐打虎武松也。

《五噫歌》《四愁詩》﹐去國心情淚暗垂。莫說古賢雄直气﹐東門抉目此何時﹖﹝洪亮吉詩云「尙得古賢雄直气﹐嶺南今不遜江南。」﹞

李詳《題黃公度人境廬詩艸》云「廿載無人繼硬黃﹐﹝貴築黃琴鳩有硬黃之稱。袁忠節昶復舉以贈黃漱蘭先師。如公度﹐亦可謂硬黃矣。﹞如君合署比堂堂。鳳鸞接翼罹虞网﹐螻蟻先驅待景皇。詩艸墨含醇酎味﹐英靈名破海天荒。試看生气如廉藺﹐孰與吳兒論《辧亡》﹖」

黃公度號稱識時之彥﹐晚淸末造﹐早決危亡。所撰《日本國志》《日本雜事詩》﹐弦外之音﹐彌深警惕。所爲詩歌﹐尢負盛名。梁卓如至推爲詩界革命﹐與蔣智由﹑夏曾佑鼎足焉。𨿽未能副其所期﹐然一時鉅手也。

﹝附﹞論近代詩家絕句章士釗

硬黃煙臉茜紗衫﹐﹝戊戌吾在長沙所見如此。﹞孤注湖湘霸气酣。一折卻爲遷客去﹐擎將詩卷壓江南。

﹝此詩起七字直畫出公度小像﹐讀之發笑。余藏有手及詩稿各一通﹐字肥而潤﹐頗近坡公。今皆棄之柴桑故里﹐存亡不可知矣。──方湖注﹞

天異星赤髮鬼劉唐劉光第

夜走鄆城縣﹐有時醉臥靈宮殿。

不照窮檐照化城﹐遲來世界住光明。捨身已見遊山願﹐空有髙歌一往情。

裴村比部詩多奇气﹐縋幽鑿險﹐開徑獨行﹐各體皆髙。戊戌六君子中﹐晚翠而外﹐當以比部及漪春京卿詩爲最工。讀《介白堂集》﹐恍若遊名山大川矣。

天退星插翅虎雷橫丘逢甲

孝於親﹐忠於友﹐以此爲詩詩不朽。

臺澎東望淚沾巾﹐未死終畱報國身。天意茫茫難自料﹐縛將奇士作詩人。

遜淸光緒乙未﹐割臺灣畀日本。君抗爭不獲﹐帥義軍自保﹐又建議立臺灣民主國。唐景崧爲總統﹐君副之﹐屢挫倭寇。援絕餉窮﹐君乃內渡﹐奉親居鎭平故鄕﹐不問世事﹐而以詩人老矣。﹝民國初元﹐君曾一至全陵﹐余猶及見之﹐軀幹修偉﹐虎虎有生气。﹞仙根詩本負盛名﹐惟鮮與中原通聲气﹐至有不能舉其名者。工力最深﹐出入太白﹑子美﹑東坡﹑遺山之間﹐又能自出機軸﹐不拘拘於繩尺間﹐固一時健者也。仙根號仲閼﹐本名倉海﹐廣東鎭平﹝今攺蕉嶺﹞人﹐生於臺灣苗栗縣銅鑼灣。

天殺星黑旋風李逵易順鼎

快人快語﹐大刀闊斧。萬人敵﹐無雙譜。

天寶詩人有任華﹐一生低首只三家。﹝李白﹑杜甫及懷素。﹞讀君《癸丑詩存》後﹐始信前賢未足誇。

實甫早年有天才之目﹐﹝實甫十三歲應試﹐交卷第一。學使廖壽恆驚疑不已﹐問﹕「能再作否﹖」曰「可。」隨以「得天下英才而教育之三樂也」命題﹐易文不加點﹐頃刻而成。後二比有云「安從得廣廈萬間﹐洗破屋秋風之陋也。」封云「是所賴中流一柱﹐挽狂瀾大海而東之。」驚才絕艷﹐得之垂髫。十八歲中鄕舉﹐後累試不第。﹞平生所爲詩﹐屢變其體。至《四魂集》﹐則餘子斂手﹔至《癸丑詩存》﹐則推倒一時豪傑矣。造語無平直﹐而對仗極工﹐使事極合﹐不避熟典﹐不避新辭﹐一經鍛煉﹐自然生新。至斗險韻﹐鑄偉辭﹐一時幾無與抗手。

﹝附﹞論近代詩家絕句章士釗

詩成濡印錦溪砂﹐得意籠銅鼓報衙。殺賊卻充名士餅﹐謀姬應愧美人麻。﹝君出守廣西右江道﹐有句云「已辦腰刀思殺賊﹐未畱須戟爲謀姬。」又有云「新詩欲和賀梅子﹐他日應呼易柳州。」西林曾語余云「易某自矜名士。名士如畫餅﹐於國何用﹖」參摺內卽如此說﹐乃張堅伯手筆。首二句本柳詩。﹞

盧仝馬異一流人﹐只益冬郎綺語新。國運教隨詩運去﹐江南逢處我傷神。

詩人盛道《比紅詞》﹐誰見紅兒唱《紫芝》。鶴立坐隅呼要命﹐也應知命盡何時。﹝君頌京女伶鮮靈芝有句云「中有幾聲呼要命。」指喝采言。﹞

天巧星浪子燕靑曾廣鈞

一身好花繡﹐何如葉底彎弓殷血透。

奧緩光瑩稱此詞﹐涪翁原本玉溪詩。君家自有連城璧﹐後起應憐聖小兒。﹝千帆謹按﹕湘綺以重伯爲聖童。﹞

環天室詩多沈博絕麗之作﹐比擬之工﹐使事之博﹐虞山而後﹐此其嗣音。太傅﹑惠敏﹐並致力玉溪﹐至重伯則所造尢邃﹐可謂克紹家風矣。近詩人多祖宋祧唐﹐惟湖湘守八代初唐不變。湘綺而外﹐若重伯﹑實甫﹑陳梅根﹑饒石頭﹑李亦元﹑寄禪諸家﹐多尙唐音。

﹝附﹞論近代詩家絕句章士釗

一室環天不自舒﹐羨人十載到公孤。突梯願就諸孫列﹐太傅親交張總愚。﹝「十載到公孤」﹐乃重伯挽惠敏聯。潘伯寅見之大怒﹐終身抑重伯﹐使不得出。重伯在湘呼張敬堯爲老伯﹐問之﹐則曰「文正與張總愚交誼使然。」﹞

天牢星病關索楊雄楊深秀一作楊度

笑矣乎﹗悲來乎﹟┱諸所有實所無。

山右詩人楊漪春﹐論詩絕句重桑。﹝君有論山右詩人詩五十首。﹞韓侯嶺上湯陰夜﹐慷慨題詩不忍聞。

山右近代詩人﹐漪春爲最。力厚思沈﹐出以蘊藉﹐所謂詩人之詩也。石遺謂戊戌六君子遺詩﹐漪春最勝。余則以晚翠爲第一﹐漪春﹑裴村﹐相與並馳於中原﹐正未知鹿死誰手。生才至難﹐而龍麟脯醢﹐謂之何哉﹖子詩功亦深﹐惟气體稍嫌平滯。

天慧星拚命三郎石秀蔣智由一作夏曾佑﹑馬浮

十年磨一劍﹐霜刃未曾試。今日把似君﹐誰有不平事﹖

路見不平﹐拔刀相助。其人磊而英多﹐其事處心而積慮。君不見﹐翠屏山﹐盤陀路。﹝又贊﹞

往年示我《居東集》﹐支遁靑蓮一手持。累我連宵五更讀﹐是君拚命著書時。﹝「拚命著書」四字﹐曾滌生贈兪蔭甫太史語也。﹞

觀云居滬時﹐爲雜報文字﹐喜入哲家言﹐與別士有二俊之目。其文閎深雋永﹐皆非新會所及也。東遊後﹐肆力爲詩﹐不爲湖湘人語﹐亦不入新學末派。直造古人﹐而與李翰林爲近。別士詩富有理致﹐皆近代詩家別開生面者也。

天暴星兩頭蛇解珍程頌藩

天哭星雙尾蠍解寶程頌萬

捨之則悲﹐操之則忄栗。吁嗟乎﹗毛太公﹐包節級。﹝合贊﹞

伯翰爲子大長兄﹐爲學博通﹐尢務實踐﹐以拔貢官京曹﹐嘗吟詠遣日。初效《選》體﹐後乃浸淫杜韓。气體凝重﹐才思內蘊﹐亦湖湘作手也。號葉庵。

早傳絢爛晚堅蒼﹐筆底何曾有宋唐。我誦《鹿川田父集》﹐眞成合眼夢瀟湘。

子大驚才絕艷﹐詩凡數變。《楚望閣詩》得諸樂府爲多﹐故才藻艷發。《石巢集》則沈著矣。《鹿川田父集》則堅蒼矣。長篇短韻﹐出唐入宋﹐己非湖湘派所能囿也。吾友曹東敷﹐己未客漢臯﹐與子大論詩尢合。東敷宗二陳﹐刻意苦吟﹐論詩不苟同於人。書來﹐極稱子大﹐知其趨向已變矣。

﹝附﹞論近代詩家絕句章士釗

海內喧稱鄭解元﹐孰知香艸泣當門。卻移江上芙蓉去﹐開向詩人程頌藩。﹝光緒壬午科﹐湘闈無佳文。君文佳而被擯﹐同人遵朱卷式爲君刊送落卷。吾知君詩文自此始。君由此一激﹐乃成詩人。是歲閩闈第一爲蘇戡先生﹐最有聲﹐髙蟾下第詩云「芙蓉生在秋江上﹐獨向西風怨未開。」﹞

十發堪持一國彊﹐未知門下雪荒荒。卻容一笑滄桑後﹐指似黃興說武昌。﹝光緒壬寅﹐子大先生長湖北自彊學堂。吾弟陶年由湘來投考﹐不得入。﹞

大邦盈數合氤氳﹐門下門生盡有文。新得芙蓉開別派﹐同聲風雨已堪聞。﹝沈祖爲程氏婦﹐其門人已刊《風雨同聲集》詞稿。﹞

步軍將校一十七員

地默星混世魔王樊瑞章炳麟

呼風喚雨﹐蓬萊折股。景陽潘陸坐廊廡。

髙論多爲世所驚﹐四言只許仲宣醇。卽論七字俳優體﹐莫薄嘉隆一輩人。

恐與蘇黃作後塵﹐輒思陶謝與爲鄰。偶拈氵字消長夏﹐定有門前問字人。﹝在季剛坐上所見如此。﹞

太炎經學大師﹐詩非措意﹐惟論詩則尙四言而抑近體﹐主三唐而薄兩宋﹐又推明七子不可及﹐皆非今詩人所知也。黃季剛遊廬山詩﹐太炎亟稱《贈旭初》四言﹐及見其七言古體﹐唶曰「柰何學宋人。」

﹝附﹞論近代詩家絕句章士釗

精妙流聞七字中﹐卻排魔派絕時風。論才海內誰知己﹐腸斷雲間陸士龍。﹝太炎絕少爲七言詩﹐惟丁卯元日贈詩云「十年誓墓不登朝﹐爲愛湖湘气類饒。攺歲漸知陳紀老﹐量才終覺陸云超。長沙松菌無消息﹐樊口鯿魚乍寂寥。料是瀛洲春色早﹐羈人樓上更怊怊。」﹞

堯崩何止一千年﹐老鶴於今記不全。太息祖龍熸霸日﹐孫吳兵法漸如煙。﹝楊云史居洛陽幕﹐登嵩山觀雪﹐太炎爲題圖口號二絕云「山中何處覓胡僧﹐僧去何時記未能。笑殺衝天雙老鶴﹐千年猶自說堯崩。」「狐裘豈識歲時寒﹐校獵全忘行路難。爲語洛陽冠蓋子﹐有人僵臥似袁安。」﹞

早挈鄒容爲小弟﹐晚承黃侃作傳人。先生沾丐何須說﹐逝者如斯只愴神。

憤時思作魯橫江﹐憂過中年意已降。差幸吾宗饒筆力﹐虎兒親見筆能扛。﹝太炎曾致書云「主兵者不聽吾言﹐卽欲爲魯橫江劉誠意﹐亦相去太遠。」太炎次子名奇﹐堪承家學﹐作大字尢雄渾。﹞

地暴星喪門神鮑旭譚嗣同一作宋恕

汝不聞殺人不眨眼將軍乎﹖汝安知有不懼生死和尙邪﹖震動大千相﹐蓋取諸《大壯》。

壯飛三十以前詩﹐多法杜韓。三十以後﹐乃有自開宗派之志。惟奇思古艷﹐終近定庵﹐且喜摭西事入詩。當時風尙如此﹐至壯飛乃放膽爲之﹐頗有詩界彗星之目。

﹝附﹞論近代詩家絕句章士釗

初擎文字向河山﹐生殺茫茫一瞬間。馬后桃花馬前雪﹐回首應是鬼門關。﹝壯飛詩有「馬后桃花馬前雪﹐教人怎得不回頭」之句。此二語憶曾於他處見之﹐似由剿襲。山谷贈人詩喜用「鬼門關」三字。﹞

﹝千帆謹案﹕張維屏《藝談錄》載常熟徐蘭芬若句云「馬后桃花馬前雪﹐出關爭得不回頭。」蓋卽壯飛所本。此事承楊揚先生見告﹐附此致謝。﹞

耕莘十載茫茫裏﹐一相成湯敢仰看。學問功名存一鼎﹐誤烹酈蒯亦無難。﹝段合肥向不能詩﹐執政時有意浼鄭蘇翁出任交通總長﹐忽發興和詩一律﹐「耕莘」二句卽其結聯。甲午湘闈題爲「湯有天下」四句。壯飛後比有曰「以生人者殺人﹐不謂之功名﹐而謂之學問。」自詡鴻筆﹐不作第二人想﹐乃竟被擯。君一憤而納粟入官﹐不四年殉國。﹞

﹝千帆謹按﹕二首屬譚壯飛。﹞

祖述王充祧宋﹐恥於文學罄平生。聞聲恨在章和後﹐不見懸輿續《論衡》。﹝君最服膺王仲任﹐自著有《續論衡》﹐頗矜重。太炎云「燕生學行﹐於古可方宋。」﹞

章吳風義照當時﹐放眼支那說項斯。舉世誰爲柳州學﹐我從儒雅益多師。﹝太炎與北山先生均有詩張之。「支那有一士﹐弢迹居海東。」爲外舅詩起句。君於古文辭獨推柳州。﹞

﹝千帆謹按﹕二首屬宋平子。﹞

地飛星八臂哪吒項充劉師培

百步取人無不中。可惜飛刀﹐不用爲用。

儀徵劉氏﹐三世爲賈服之學。至申叔﹐則博學環詞﹐一時無兩。間出其餘緒爲詩﹐由亭林上窺浣花﹐气韻深穩。又五言出入鮑謝﹐自然髙古。入蜀以後﹐詩境益拓﹐气體益髙﹐蓋學人而兼詩人也。

﹝附﹞論近代詩家絕句章士釗

梅福裏中門半開﹐科頭短褐乍歸來。小年卓犖書虫篆﹐知是人間絕異才。

﹝癸卯春﹐吾與陳獨秀﹑張溥泉﹑謝無量輩﹐在滬寓梅福裏閒話。有客倉黃啟門﹐狀甚狼狽﹐衣履不完。據云﹐有躡者在後。吾等極力慰藉﹐爲備食宿。此卽申叔由揚州初到上海情狀也。﹞

劉氏傳經歆向先﹐左庵文筆本天然。申公兩事嫌難擬﹐第一專門次大年。

鏗鏗入蜀繼王翁﹐滄海橫流似未同。無命玄暉沾丐遠﹐未聞李白出山東。﹝申叔卒年三十六﹐與謝朓同。﹞

地走星飛天大聖李衮黃侃

飛天大聖﹐運蒙則正。小南彊﹐大北勝。

季剛詩初效《選》體﹐律詩有玉溪意格。來金陸後﹐五言未變其體﹐惟喜堆書卷﹐反不如舊作淸麗可誦。至近體則出入於杜公﹑玉溪﹑臨川﹑遺山﹑蒙叟之間﹐不名一家。蓋以好之不專﹐又務求勝於人故也。至其記誦之博﹐使事之雅﹐一時詩家﹐難與抗手。

憶季剛癸酉七月有《秋光簡辟疆》云「白袷禁寒候又更﹐晨窗兀坐意難平。極知江國山川好﹐無柰鄕心日夜生。廢醴獨愁鉗楚市﹐說瓜同恐墮秦坑。喜君祕苑多於我﹐可有靈符解避兵﹖」於時東禍𨿽迫﹐江表宴安。季剛念亂之懷﹐見於吟詠。迨蘆溝變起﹐季剛已先二年卒。而余播遷巴蜀﹐墳籍蕩然。誦「江國」「鄕心」之句﹐眞有何心天地之感矣。

﹝附﹞論近代詩家絕句章士釗

尋春偶到天涯去﹐髙閣前題見淚痕。楊瘦不畱鶯燕住﹐柰何楊瘦卻難言。﹝意本君譜《西子妝》詞。﹞

﹝千帆謹按﹕季剛師《西子妝二月二十三日社集北湖祠樓感會而作》云「汀艸綠齊﹐井桃紅嫩﹐共說尋春非晚。偶來髙閣認前題﹐嘆昔遊﹐歲華空換。滄波淚濺﹐算畱得﹐閒愁未斷。憑曲闌﹐訝瘦楊如我﹐難招鶯燕。追歡宴﹐卻恨東風﹐攪起花一片。酒痕惟解漬靑衫﹐比當時﹐醉情終淺。殘陽看倦﹐倩誰慰﹐天涯心眼﹖待重來﹐又怕平蕪淚滿。」﹞

蛾眉總覺讓人非﹐榛藪無心也罥衣。卻與漢陰無﹛帶心﹜薊﹐丈人元自久忘機。﹝乙丑君致余書釋言﹐余爲憮然。﹞

地伏星金眼彪施恩吳保初一作丁惠康﹑李世由

流觀先徳傳﹐結客少年場。

國事分明屬灌均﹝李商隱句﹞﹐封章無路動楓宸。潛夫只有傷時淚﹐老爾江潭憔悴人。

北山品節極髙﹐抗疏歸政﹐直聲震天下。在淸末﹐周旋於保皇﹑革命兩黨之間﹐而皆爲人所翕服﹐則淸風亮節之故也。生遘世變﹐哀樂特過於人﹐激楚之音﹐出以淸怨﹐髙澹近韋柳﹐勁婉似荊公。其回腸蕩气之作﹐亦不亞海藏樓也。丁叔雅﹝惠康﹞﹐爲雨生中丞之子﹐與北山齊名﹐又與散原﹑瀏陽並稱淸末四公子。襟懷髙亮﹐詩亦如之。李曉暾﹝世由﹞﹐學術淹雅﹐詩境蒼秀﹐皆貴介公子﹐有聲於時﹐典衣畱客﹐亦略相似﹐遂合而傳之。

﹝附﹞論近代詩家絕句章士釗

沙湖山上舊書樓﹐題榜曾勞老道州。萬卷豈容輕乞與﹐稍經王粲到陳畱。﹝沙湖山吳武壯廬江廬墓處北山樓﹐曾文正捐資成之。何貞老爲題榜。王粲指陳鶴柴﹐爲外舅詩弟子。﹞

憂天一疏壓鳴珂﹐拂袖還山驗菊莎。贏得千詩淸見骨﹐白鷗春水愧涪皤。﹝意取山谷呈外舅孫萃老詩。﹞

﹝千帆謹按﹕二首屬吳北山。﹞

曠代詩心付軟塵﹐兩家公子一家春。十年繩匠胡同客﹐半夜北山樓里人。

骨淸贏得客衣單﹐朋舊凋零一飯難。官薄不如房太尉﹐相依卻只董庭蘭。﹝董謂潘月樵。叔雅身後﹐皆潘料理。﹞

﹝千帆謹按﹕二首屬丁叔雅。﹞

地幽星病大虫薛永冒廣生一作周家祿﹑段朝瑞

洊雷震﹐君莫問﹐揭陽鎭。

鶴亭爲周昀叔甥﹐詩境俊爽﹐情韻並茂。所謂何無忌酷似其舅也。晚年與閩贛諸家通聲气﹐詩益蒼秀。曾見其《後山詩注補箋》﹐向往所在﹐略可識矣。彥升詩寄托遙深﹐情韻不匱。

地鎭星小遮攔穆春桂念祖一作李翊灼

家臨九江水﹐來去九江側。是菩堤路﹐是善知識。

伯華與丰城黎端甫﹑宜黃歐陽竟無﹑臨川李證剛並爲楊仁山弟子。而伯華﹑證剛精研內學外﹐皆有詩名。伯華久居日本﹐詩出入於坡公﹑遺山之間﹔取韻味於中晚﹐取奇辟於定庵。又喜摭佛語理語入詩﹐善於熔化﹐故不入理障。此其過人處也。惜散佚過多﹐今亦無從搜集矣。證剛號蘇庵﹐詩不主一家﹐上溯下沿﹐自然入古。至取材之博﹐使事之精﹐說理之當﹐方諸近代﹐惟海日樓可以驂靳。

﹝附﹞論近代詩家絕句章士釗

江戶經年徳有鄰﹐期期好我意難申。蓮花梵字無人識﹐慚愧才非苑舍人。﹝君在東京欲從余學英文﹐籍以逕治經論。唐苑咸諳梵字﹐見右丞詩。﹞

西江意薄西江派﹐靜極《閒情》卻不刪。入世盡如登蜀道﹐著書長欲出秦關。

雲英消息隔藍橋﹐判與枯禪味寂寥。揩盡袖間今古淚﹐退殘心上往來潮。﹝語本君詞《臨江仙》。千帆謹按﹕伯華《臨江仙》云「落盡紅英千點﹐愁攀綠樹千條。雲英消息隔藍橋﹐袖間今古淚﹐心上往來潮。懊惱尋芳期誤﹐更番懷速詩敲。靈風夢雨自朝朝。酒醒春色暮﹐歌罷客魂消。」葉遐庵嘗評爲「語含哲理﹐詩雜仙心」者也。﹞

﹝千帆謹按﹕二首屬桂伯華。﹞

地僻星打虎將李忠李希聖一作曹元忠

好一个開手師父。﹝李曹二家﹐詩學玉溪。卻是初學不二法門。﹞

開到酴醵更可憐﹐雲門風物尙依然。豈知一掬銅仙淚﹐枉費詩人作鄭箋。

亦元詩學玉溪﹐得其神髓﹐非惟詞采似之﹐卽比詞屬事﹐亦幾於具體。世人不能盡曉其本事﹐或據一時興到之戲語﹐如雲門寺鄭氏三女者﹐皆瞽說也。亦元早歲有用世之志﹐浮沈郎署﹐卒不得逞。著《庚子傳信錄》﹐自謂追蹤《湘軍誌》。曹君直詩亦學玉溪生﹐工整錦麗﹐有《北遊小艸》。

地異星白面郎君鄭天壽吳用威一作汪榮寶

美矣君哉﹗太原公子﹐裼裘而來。

屐齋詩﹐風神搖曳﹐不減張緒當年。新城而後﹐此其嗣音。至其風骨髙騫﹐情韻兼美﹐並世諸賢﹐亦當俯首。衮甫《思玄室詩》﹐由玉溪入。晚歲所作﹐蒼秀在骨。江左舊格﹐爲之一變。

﹝附﹞論近代詩家絕句章士釗

老鶴難藏萬里心﹐名湖瀲灩話秋陰。人詩俱帶北彊味﹐壓倒江南靡靡音。﹝壬戌秋﹐余遇衮父於日內瓦﹐以手寫《思玄堂詩》屬爲題評。時餘詩功極淺﹐愧無以應。﹞

交心早歲辱神交﹐一代淸才忝見褒。未盡平生知己淚﹐敢忘天地屬吾曹。﹝丁未吾著《文典》﹐衮父一見稱嘆。名動京曹﹐爲蒯禮卿丈所聞。吾以此得渡歐治學。顏駿人組閣時﹐欲浼衮父爲國務院祕書長。衮父曰「章某一代淸才﹐君何不借重﹖」﹞

﹛艸到﹜漢文章有定宜﹐不才書法了無師。幾年頻放池流黑﹐都爲教書《有道碑》。

﹝衮父先尊君荃臺先生墓碑﹐太炎所撰。君謂碑出二章﹐堪稱雙美﹐堅以書丹相屬。余遜謝不得。君疾革﹐亦遺囑吾兄弟爲分任碑事。此諾不踐﹐愧負何極﹗年來不懈臨池﹐正復爲此。﹞

﹝千帆謹按﹕三首屬汪衮甫。﹞

地魔星雲裏金剛宋萬宋伯魯﹝附陳濤﹞一作李嶽瑞

粥粥若無也﹐無不爾或承。

秦中近代以詩名者﹐有宋芝棟﹑李孟符二人。芝棟官侍禦﹐儀度沖和。詩則沈著綿麗﹐修然意遠。亦以風骨髙騫﹐麗而不失於縟故也。余曩在舊京﹐寫福甚多﹐今皆失之。孟符水部﹐熟於晚淸掌故﹐嘗艸《春冰室野乘》﹐言皆有據。其人襟懷散朗﹐詩亦蘊藉如其人。惟俊偉之槪﹐不能以博洽掩也。尙有三原陳伯瀾孝廉者﹐亦能詩。俊朗豪邁﹐如見其人。言秦中詩人者﹐不可漏也。芝棟﹐醴泉人。孟符﹐咸陽人。皆與東南人士通聲气。伯瀾﹐大儒劉古愚弟子。

﹝附﹞論近代詩家絕句章士釗

樓上釭花影已殘﹐春冰猶帶幾分寒。依稀記得傳柑夢﹐寫似閒漚仔細看。﹝辛亥之變﹐君成《惜紅衣》《燭影搖紅》《六醜》諸詞寄漚尹﹐哀感堪入詞史。《六醜》結云「向夜闌更續傳柑夢﹐釭華恨結。」﹞

建安才調義熙身﹐野乘無妨記《甲寅》。誰料郢云還未散﹐越吟有客署遺民。﹝吾編《甲寅》雜誌﹐倩君撰記事一種﹐逐期刊載﹐卽《春冰室野乘》是。君詩餘號《郢客詞》。自署民國遺民﹐乃太炎事。﹞

﹝千帆謹按﹕二首屬李孟符。﹞

杜曲詩人陳伯瀾﹐五言蘊藉見神寒。何如短李毫端快﹐只作《春冰野乘》看。﹝吾癸卯初到滬﹐見伯瀾﹐卽大嘆服。李謂孟符。《春冰室野乘》﹐孟符爲《甲寅》雜誌作﹐時由上海寄稿到東京也。﹞

﹝於髯云「有蒲城張拜云銑者﹐詩最爲宋芝棟﹑陳伯瀾﹑李孟符所推﹐每見輒誦其『夜色微茫見大星』之句。有詩集已刻云。」──方湖注。﹞

﹝千帆謹按﹕一首屬陳伯瀾。﹞

地妖星摸著天杜遷王以慜一作歐陽述﹝附何震彜﹞

其容淸明﹐天髙日晶。

夢湘筮仕江右﹐與陳散原﹑歐陽笠儕相習﹐倡和亦多。所爲詩﹐刊爲《檗塢詩存》初續稿﹐凡若干捲。其詩書卷甚富﹐不矜才使气﹐自然雅音。迹其造詣﹐得力於唐賢爲多。深穩似杜﹐婉轉近白香山﹐而精警之作﹐則又與獨漉堂相視而笑也。散原屢與餘言及之﹐謂夢湘太守詩功甚深。惟檗塢與散原齲ǘ絕殊﹐而所言如是﹐門庭廣大可知矣。笠儕號伯纂﹐所交皆一時豪俊。詩宗唐音﹐而與小長蘆﹑獨漉堂爲近﹐風華典贍﹐情韻兼美。曾手選淸十五家詩。有《浩山詩鈔》。

地短星出林龍鄒淵陳銳一作魏繇

惟其性气髙彊﹐不拘拘於漢魏﹐亦不拘拘於三唐。

伯弢本湘綺弟子。少壯爲詩﹐神理內含﹐光采外煥。迹其得力處﹐《選》學爲深。中歲以後﹐名滿天下﹐而詩境亦拓。思深旨遠﹐風骨泠泠然有秋气矣。詩詞並工﹐有《抱碧齋集》。

﹝附﹞論近代詩家絕句章士釗

長沙才子武陵人﹐家近桃源懶避秦。詩染江南亡國恨﹐不辭變雅損天眞。

成就詞名抱碧居﹐閒漚老鶴喜相於。卻云流落人間稿﹐怕有生前未削書。﹝閒漚﹐指朱彊村﹔老鶴﹐鄭叔問。君在吳與兩君最密。君詞有云「怕他年人間流落﹐有相如稿。」﹞

﹝千帆謹按﹕二首屬陳伯弢。﹞

地角星獨角龍鄒閏陳詩

五鹿嶽嶽﹐朱云折其角。孰謂形體若槁木﹐遺物離人而立於獨。

論詩苦憶尊瓠室﹐老幹疏花一兩枝。不是希文窮塞主﹐華陰道上送春時。

子言師事吳北山﹐而詩與北山齲ǘ不同。蓋敝精力於中晚﹐取其骨榦﹐遺其形貌。孤往不屑之气﹐天寒翠袖之韻﹐出以精思﹐自成馨逸。孰謂中晚不可爲邪﹖嘗見其《尊瓠室詩話》一卷﹐批卻導窾﹐語多造微。至其不輕許人﹐亦異乎世之專事標榜者。

地捷星花項虎龔旺宋育仁一作鄧鎔﹑傳增湘

曾指銅駝戒夜寒﹐神方駐景料應難。可憐去國無窮恨﹐灑向詩篇淚未乾。

蕓子向以詞賦見稱於時﹐實則今之杜君卿﹑鄭夾漈也。論學論文﹐皆能抉其本源﹐洞其利害。及所志不就﹐親見危亡﹐乃以詩宣其伊郁﹐所謂古之傷心人也。《問琴閣詩錄》多有爲之言﹐其自注多有關光宣掌故﹐余極重之。鄧守瑕久官都下﹐淒婉之音﹐出以綿麗﹐使人讀之回腸蕩气。蓋與問琴所遭同也。傅沅叔研精《錄略》﹐卓然雅音。

地速星中箭虎丁得孫林思進一作向楚﹑龐俊

飛叉將軍﹐翰墨策動。陵陽韓﹐《丹淵》文。

山腴與堯生倡和﹐淸新俊逸﹐兼而有之。早年居舊京﹐與漱唐﹑畏廬﹑石遺尢密。文酒之會﹐罔不與焉。反蜀以後﹐徜徉園林﹐而詩日益工。香宋而外﹐無與抗手。仙喬﹑石帚﹐與山腴投分甚深﹐詩並淸遠﹐皆足與香宋﹑淸寂爲χ鼓之應者也。

﹝附﹞論近代詩家絕句章士釗

矯矯儒生漢惠莊﹐蟠胸經術自摧藏。茂陵風雨玄亭酒﹐似愧雙柑閣上霜。﹝山腴曩致余書云「漢有儒生惠莊者﹐自謂吾口不能劇談﹐此中多有。不肖頗類似之。」﹞

下媲詩人林霽山﹐小詞閒愛魏承班。衝懷不問人間世﹐養就逍遙遊裏閒。

﹝千帆謹按﹕二首屬林山腴。﹞

地惡星沒面目焦挺朱銘盤一作張謇﹑梁﹑吳涑

出手能教鐵牛服。奇男子﹐眞面目。

快意髙歌《寶劍篇》﹐少年結客出幽燕。不知誰是丘心坦﹐收取聲名四十年。

曼君少負逸才﹐斥弛不羈。其詩俊逸絕倫﹐澤古甚深﹐蓋才人而兼學人也。嗇翁早掇危┢﹐晚膺佐命﹐湖海聲名﹐超超玄箸﹐亦以才勝也。公約有俊爽之致﹐溫叟擅深湛之思。不謂江東菇蘆中乃生此麟鳳。

﹝附﹞論近代詩家絕句章士釗

東藩憑軾下來休﹐風雨胡牀共一樓。他日詩酋應有影﹐斜陽徵馬立金州。﹝甲申吳武壯援韓之師歸﹐頓置全州。曼君在幕﹐時有吟詠。後三十年日本大將乃木希典句云「徵馬不前人不語﹐金州城外立斜陽。」曼君詩中豈乏此境﹖﹞

牝朝姦佞隱相君﹐長揖橫刀似不羣。一機辧姦同斬馬﹐西京故自重朱云。﹝曼君曾爲武壯以書痛斥袁世凱﹐原札影本附《桂之華軒駢文集中》。﹞

﹝貞壯曾語余﹐有海州邱心坦者﹐爲徐海間大俠﹐以材武從曾湘鄕大軍﹐積功至副將﹐棄之﹐乃以候選縣丞終於丁沽。曼君與之交甚摯﹐集中所稱邱生﹑邱大履平卽其人也。邱亦工詩﹐有《歸來軒詩》一卷。記其爲題畫芍藥云「曾記花時共倚闌﹐春殘我亦別淮幹。可憐舊夢無尋處﹐忍把將離作畫看。」又有五十自壽聯云「一生事業《歸來艸》﹐百戰功名未入流。」其風趣可想。余未見《歸來軒集》﹐貞壯云。──方湖注。﹞

﹝千帆謹按﹕二首屬朱曼君。﹞

平生豪气壓江東﹐一洗詩人放廢風。早共名公趨趙壹﹐晚隨羣賈學汪中。

﹝君贈吳提督詩﹕「難得名公趨趙壹﹐況容揖客重將軍。」時論最推重容甫﹐但容甫晚年善治生產﹐君所學別有所任。﹞

白圭遠志逐萍浮﹐臺閣心髙第一流。何止通州有男子﹐狼山深處亦菟裘。﹝初元時﹐同人在聶雲臺所會集﹐君講演勉人勿妄入官﹐堅以自誓。逾年熊秉三立第一流內閣。君題余沈壽墓曰「通州男子張謇立。」﹞

﹝千帆謹按﹕二首屬張季直。﹞

地醜星石將軍石勇陳延к一作閔爾昌

乃生俊人﹐淮海維揚。急就章﹐石敢當。

何人示我一微塵﹐淮海維揚幾俊人。見說情田春艸長﹐竹西歌吹已無倫。﹝何鬯威《一微塵集》錄含光﹑葆之詩若干首﹐余極嘆服。﹞

石堅丹赤敢私憐﹐采蕨西山又幾年。終見麻鞋迎道左﹐冰消江暖盼歸船。﹝含光近詩所言如此。﹞

余幼時間諸歐陽笠儕丈﹐乃知陳含光﹑閔保之詩律精嚴。後穆示以《一微塵集》﹐始嘆賞焉。葆之以簡澹掃繁縟﹐含光以雄渾代纖巧﹐可謂二妙。近年含光弟子張百成錄示其在陷區所作﹐艸生凝碧﹐藕泣春紅。夢故國之觚稜﹐摩千年之銅狄。斜日空園﹐但傷花落﹔殘春孤館﹐只想歸航。殆韓冬郎﹑司空表聖之懷抱歟﹖

﹝附﹞論近代詩家絕句章士釗

伯先京口誇醇酒﹐豈識揚州閔葆之﹖萬變總輸吾道廣﹐此心惟有歲寒知。﹝伯先﹐趙聲字。首句本陳獨秀《存歿口號》。吾嘗作《趙伯先傳》﹐葆之編入《碑傳集補》。民國人物惟錄存此文﹐在北京親爲餘言。﹞

胡馬窺江幾度來﹐廣陵於此煉詩才。卅年牢落京華路﹐除卻逢原沒艸萊。﹝逢原指王無生。吾識葆之﹐由無生之介。﹞

﹝千帆謹按﹕二首屬閔葆之。﹞

四寨水軍頭領八員

按四寨水軍頭領皆梁山泊中堅人物﹐今以光宣兩朝詞家屬之。

天壽星混江龍李俊王鵬運

鐵騎突出刀槍鳴﹐惟見江心秋月白。

人世間齷齪曾不芥蒂於懷﹐此之謂獨往獨來。﹝又贊﹞

半塘父子﹐俱工倚聲。半塘尢精音律﹐與古微倡和最多。精誼之作﹐不減彊村。

天平星船火兒張橫朱祖謀

早爲折檻之朱云﹐晚作竹石俱碎之發。莊生云「凡外重者內拙。」

古微襟期衝澹﹐尢工倚聲﹐所刊《彊村詞》﹐半塘老人謂爲六百年來﹐眞得夢窗神髓者也。晚際艱屯﹐憂時念亂﹐一托於詞﹐實能兼二窗﹑碧山﹑白石諸家之勝﹐非一家所可限矣。所刊兩宋詞集﹐多人間未見之本。

﹝千帆謹按﹕《甲寅》本以朱比李俊﹐王比張橫﹐故評語亦因先後有詳略。乙本反其次序而評語俄空。今不得已﹐姑移《甲寅》本舊評實之﹐其輕重遂若不相應者。此下評語﹐亦皆自《甲寅》本┢錄﹐未必悉符先師晚年論旨。讀者審之。﹞

天損星浪裏白條張順鄭文焯

換滄波身世﹐云愁海思。算萍梗﹐知人苦。

叔問雅善倚聲﹐知名當世﹐有《比竹餘音》詞集﹐彌近淸眞﹑白石。詩亦神韻綿邈﹐張祜之遺也。

天劍星立地太歲阮小二馮煦

夢華中丞﹐詞極淸麗﹐詩亦淵水可味。嘗見其手書七言絕句﹐風神秀逸﹐絕類新城。

天罪星短命二郎阮小五況周頤

獨木橋邊乍解船﹐恰有三百靑銅錢。還《傾杯》《阮郎歸》。

蕙風記醜學博﹐尢精倚聲。流布詞集筆記﹐傳誦一時﹐亦可謂拼命著書者矣。

天敗星活閻羅阮小七文廷式﹝附子永譽﹑王徳楷﹞

胡無人﹐漢道昌。但歌《大風》雲飛揚。純純常常﹐乃比於狂。

﹝千帆謹按﹕文自號純常子。﹞

道希《雲起軒詞》﹐橫厲盤郁﹐蘇辛之遺。詩亦風格遒上﹐音節抗墜﹐所謂變徵之音也。

道希云「國朝詩學凡數變﹐然發聲淸越﹐寄興深微﹐且未逮元明﹐不論唐宋也。固由考據家變爲學究秀才﹐亦由沈歸愚以正宗二字行其陋說﹐袁子才又以性靈二字便其曲諛。風雅道衰﹐百有餘年。其間黃仲則﹑黎二樵尙近於詩﹐亦滔滔淸淺。下此者﹐乃繁詞以貢媚﹐隸事以逞才。品槪旣卑﹐則文章日下。采風者﹐不能不三嘆也。」﹝見《聞塵偶記》。﹞

﹝文公達永譽﹐同光間髙廉道樹臣觀察星瑞之孫﹐光緒庚寅榜眼蕓閣學士廷式之子也。夙承家學﹐舞象遊庠﹐敏慧逸羣﹐博聞彊記。余識之於滬。君方弱冠﹐藻思綺發﹐揮翰若流。時出雋言﹐亦駢亦散。以貧故﹐邀遊粵﹑皖﹑吉林﹑奉天﹑燕京。返棹潯陽﹐復羈滬漢﹐幾三十年。療愁無術﹐赴召玉樓。以民國二十二年癸酉二月晦日中風﹐遽卒﹐年五十有二。遺二女﹐無子。友人陳詩掇葺其詩詞筆記曰《天倪室集》。﹞

﹝附﹞論近代詩家絕句章士釗

出入承明不計年﹐壯懷長欲勒燕然。饒他輕薄元才子﹐彈斷湘弦亦可憐。﹝張文襄絕句云「可憐輕薄元才子﹐操縱英雄綠野堂。」或謂元才子指道希﹐其然歟﹖君舊有寓廬﹐在長沙南門外。﹞

雲起軒中寸寸愁﹐山河破碎不堪休。未知那處傷心地﹐夜半驚風起髑髏。﹝君詞中有「一寸山河﹐一寸傷心地」之語﹐後經塗攺。汪精衛曾就原語別譜《蝶戀花》一闋﹐有云「荒冢老狐魂未死﹐髑髏夜半驚風起。」汪詞曰《小休集》。﹞

﹝千帆謹按﹕據文集﹐二語攺爲「寸寸關河﹐寸寸銷魂地」﹐蓋用晦也。﹞

﹝蕓閣於甲午戰役後﹐與先公遇於滬上﹐嘆曰「時事不可爲﹐還是詞章爲我輩安身立命之地。」又太息曰「生人之禍患﹐實詞章之幸福。」又曾舉此以題歐陽笠儕丈《浩山集》。此眞傷心人語也。──方湖注。﹞

﹝千帆謹按﹕二首屬文蕓閣。﹞

地進星出洞蛟童威邵瑞彭一作陳方恪

送君者自崖而返﹐而君亦自此遠矣。

﹝附﹞論近代詩家絕句章士釗

享盡溫柔受盡憐﹐閒情猶在舊蠻箋。依然一曲梁溪水﹐忍照琵琶過別船。

﹝彥通有艷詩云「不知一曲梁溪水﹐多少桃花照影來。」﹞

詩人涕淚滿江湖﹐乞食何關九局圖。未信南朝阮司馬﹐敢將菊部誑陳吳。﹝吳謂東卿。時傳東卿曾拒僞聘。﹞

﹝辛未冬﹐余侍先君旅滬﹐寄寓霞飛路葆仁裏彥通丈所。而「一二八」事變忽起﹐畱滯月餘﹐因得親承音旨。憶丈作詩《題成都顧先生詩集》﹐結云「寒江秋月白紛紛。」詔余曰「據山谷原作﹐當云秋月印紛紛﹐然顧先生諱印愚﹐故攺之。」其詩律之嚴如此。丈時窘甚﹐幸葉遐庵小有周濟﹐故先君贈詩云「忍欲忍貧陳正字﹐閉門不復向時人﹐廚煙漸滅還髙臥﹐剩見交情趙徳麟。」徳麟﹐謂遐庵也。𨿽或饔餐不繼﹐猶畜獅子狗數頭﹐每食﹐則羣犬環桌坐椅上待飼﹐如佳客然﹐亦一奇也。此五十年前事﹐聊復記之。──千帆注。﹞

﹝千帆謹按﹕右二首屬陳彥通。﹞

地退星翻江蜃童猛喬曾劬一作陳世宜

是身非身﹐得味外味。射雕將軍﹐協律都尉。

四店打聽聲息邀接來賓頭領八員

按四店頭領﹐頗多汲引之勛。以言眞實本領﹐固未易企馬步軍諸將也。今以光宣兩朝歷掌文衡諸賢屬之。

地數星東山酒店小尉遲孫新翁同

評碑論畫﹐書林淸話。

松禪藝事﹐別有可傳﹐門下多宿學能詩者。卽其自作﹐亦雅飭可誦。愚嘗見其《松常文獻畫像》題詠﹐皆風骨遒上。餘事作詩人﹐非學裕識廣﹐辟易千人者﹐固未及語於此也。

﹝翁同﹐字叔平﹐號松禪﹐常熟人。咸豐丙辰狀元﹐官至戶部尙書﹐協辦大學士﹐致仕。光緒三十年薨﹐年七十五﹐謚文恭。有《瓶廬詩稿》八卷﹐《詩鈔》四卷。﹞

地陰星母大虫顧大嫂黃體芳

芳蘭竟體﹐大類女子。熟知爲燒車之禦史。

漱蘭先生有燒車禦史之風﹐節槪炳然。晚主大梁書院﹐喜以詩歌自娛。風骨頗髙﹐兼尙情韻。世固未知也。

﹝黃體芳﹐字漱蘭﹐瑞安人。同治進士﹐官至兵部右侍郎﹐降通政使。峭直剛正﹐同光朝爲京朝淸議之魁。視學江蘇﹐建南菁書院﹐以經訓造士﹐得士最盛。光緒二十五年卒﹐年六十八。﹞

地刑星西山酒店菜園子張靑張英麟一作李稷勛

珊瑚鐵网﹐風流延獎﹐以吾一日長。

地壯星母夜叉孫二娘江標

姑蘇男子多美人﹐姑蘇女子如瓊英。君不見﹐湯卿謀﹑卞玉京。

建霞美風儀﹐號稱識時之彥﹐世皆知爲淸末革新運動之人。然詩工殊深﹐風致娟然。有《靈鶼閣稿》﹐頗自祕惜﹐己亥毀於火。

地囚星南山酒店旱地忽律朱貴張百熙一作吳慶坻

朱竹君﹐程魚門﹐具體而微﹐張吾三軍。

冶秋尙書門下多俊彥﹐汲引之功﹐當不在旱地忽律下也。《通思軒集》多尙唐音﹐要自雅飭。惜風骨未髙﹐未免文繡ひ耳。子修學使精地理之學﹐詩筆亦劍ㄙ﹐卓然大家。

冶秋管學時﹐六十生日﹐京師大學堂贈聯云「長沙一星主壽﹔司徒五教在寬。」及其薨也﹐又聯云「有成徳者﹐有達材者﹐有私淑艾者。先後屬公門﹐咸欲鑄金酬範蠡﹔可爲痛哭﹐可爲流涕﹐可爲長太息﹐艱難值世事﹐不堪賦鵬弔長沙。」

地全星鬼臉兒杜興吳士鑑一作嚴修

其貌寢﹐其器深。惟其知古﹐亦貴知今﹐乃不陷於陸沈。

糸同齋﹑仲弢﹐皆學使能詩者也。﹝千帆謹按﹕黃仲弢見前。﹞糸同齋風骨髙騫﹐喜用近代掌故及西史事實﹐能雅能雋。範孫通方之彥﹐尢負時望﹐詩亦淵懿。在美時遊山諸作﹐駿快似東坡﹐可誦也。

地奴星北山酒店催命判官李立瞿鴻礻幾

安置妥帖平不頗。多乎多﹐曳落河。

地劣星活閃婆王定六兪樾

淸言霏雪﹐隨園之匹。﹝千帆謹按﹕師以曲園隨園相提並論﹐詳見《光宣以來詩壇旁記》。﹞

﹝兪樾﹐字蔭甫﹐號曲園﹐徳淸人。道光庚戌進士﹐官翰林院編修﹐河南學政。光緒三十二年卒﹐年八十六。有《春在堂詩集》。﹞

總探聲息頭領一員

天速星神行太保戴宗康有爲﹝附潘博﹞

維新百日﹐出亡十年﹐周遊二十一國。定君詩﹐視此鐫。

髙言李杜傷摹擬﹐卻小蘇黃語近溫。能以神行更奇絕﹐此詩應與世長存。

﹝千帆謹按﹕此首屬康長素。﹞

危城玉貌挹深譚﹐晚得朱陳許共參。誰識讀書堂下客﹐流傳佳句徧江南。

﹝千帆謹按﹕此首屬潘若海。朱謂彊村﹐陳謂述叔。若海故工詞。﹞

今詩人尙意境者宗黃陳﹐主神韻者師大歷。釒追幽鑿險﹐則韓孟啟其宗風﹔範水模山﹐則謝柳標其髙格。其純脫然入乎古人﹑出乎古人者﹐則南海康有爲也。南海平生學術不以詩鳴﹐徒以境遇之艱屯﹐足迹之廣歷﹐直有抉天心﹑探地肺之奇﹐不僅巨刃摩天也。「返虛入渾﹐積健爲雄」﹐惟南海足以當之。──無阝廬識。

﹝附﹞論近代詩家絕句章士釗

黃河千里勢無回﹐雨挾泥沙萬斟來。篳路熊疆開國手﹐倩誰七寶造樓臺﹖

萬木森森憶艸堂﹐迷藏捉得是《公羊》。《公羊》儻屬當時學﹐定踵劉歆讓太常。

﹝千帆謹按﹕二首屬康長素﹞

軍中走報機密步軍頭領四員

地樂星鐵叫子樂和憚��

衣冠而優孟者也。﹝湘綺樓甲寅日記﹕「三月十六日﹐梁卓如爲父祝壽﹐與楊生同至虎坊橋湖廣會館﹐坐待侗厚齋出臺﹐又見惲薇蓀串戲。子初散。」﹞

地賊星鼓上蚤時遷林��

一半兒乞相一半兒偸。

地狗星金毛犬段景住沈��

好一把賤骨頭。﹝沈早年遊北裏﹐語人曰「吾寧仰而企之難﹐不願俯而就之易。」菊坡作京腔調之曰「這叫做賤骨頭。」宣統己酉﹐沈在津觀王克琴演戲﹐賦詩云「座中癡絕誰如我﹐一擲秋波便是恩。不信煩卿親檢點﹐裙邊袖底有離魂。」回京示丁ウ公。丁作詩云「杜牧三生載酒遊﹐條條雪上爪痕畱。江湖十載霜盈鬢﹐未換當年賤骨頭。」﹞

地耗星白日鼠白勝潘��

粉墨登場一曲新﹐塞陰俯拾杜陵人。琴書一棹江南艇﹐艷說英倫迹已陳。

此四家﹐埋名而不隱姓。偶占四句﹐各系一人。熟於光宣詩壇掌故者﹐自能知之﹐不必人人盡諭也。

﹝千帆謹按﹕惲﹑沈二贊下附注﹐師原批於乙本眉端﹐寫定時未必入錄﹐今姑存之。﹞

守護中軍馬軍驍將二員

地佐星小溫侯呂方袁思亮

地佑星賽仁貴郭盛陳祖壬

對影山﹐曾頭市。攬朱纓﹐牽豹尾。少年將軍乃如此。﹝合贊﹞

﹝千帆謹按﹕師以伯揆世丈﹑君任表伯並列者﹐以其早歲皆出散原翁門下﹐又兼工詩古文辭故。﹞

﹝袁思亮﹐字伯揆﹐湘潭人。光緒癸卯舉人﹐民國官印鑄局長。﹞

守護中軍步軍驍將二員

地猖星毛頭星孔明羅﹝附何翔藻﹞

地狂星燭火星孔亮羅

辰君平白午君奇﹐深明閣﹐玉霜。

二羅皆一時健者。癭公蒼秀﹐敷庵精嚴。癭公气體駿快﹐得東坡之具體﹔敷庵意境老澹﹐有後山之遺響。迹其成就﹐其在散原﹐猶蘇門之有晁張也。

﹝附﹞論近代詩家絕句章士釗

形骸原不算支離﹐九尺毛蒼卻向誰﹖放倒優婁經論學﹐逢人爭說玉霜。﹝優婁﹐梵語﹐漢翻木瓜癃﹐以胸前有癃如木瓜故。右丞詩﹕「優婁比邱經論學。」﹞

窮棲瘴海兩癭公﹐花下聞歌處處同。饒是頸腮不須辧﹐一癭如醉一癭聾。﹝外舅北山先生亦號癭公﹐作《兩癭行》互答。蘇詩﹕「癭俗無由辧頸腮。」﹞

﹝千帆謹按﹕二首屬癭公。﹞

專管行刑劊子手二員

地平星鐵臂膊蔡福方爾謙

地損星一枝花蔡慶方爾咸

知作而不知藏﹐猖狂妄行﹐乃蹈乎大方。

淮海維揚幾俊人﹐小方哀怨大方淸。空餘禪智山光好﹐投老津沽剩此身。

地山﹑澤山﹐詩名滿淮海。所作皆淸剛逕上﹐獨秀時流。維揚多俊人﹐閔葆之﹑梁公約﹑陳多孫及方氏昆仲﹐皆一時鸞鳳也。

地山﹐世所稱爲大方者也。己丑解元。居津沽將三十年。嘗制二印﹐曰「寡人好色」﹑「男女多於飲食」﹐不諱也。地山博覽﹐尢長於史。又工偶語﹐咄嗟立成。揮金如土﹐皆由某鉅公按濟之﹐到手立空。嘗詣張超觀先生。張不俟其啟齒﹐曰「聞公買笑資盡﹐已儲金相待矣。」地山輒持去。嘗吟曰「欲舉綈袍憐範叔﹐何當絲繡報平原。」以女妻袁克文長子。寒云本地山弟子﹐復爲姻家。地山性滑稽﹐克文結客揮金﹐產漸傾﹐而僕侍眾多。克文則常挈姬稅屋而居﹐不以爲苦。在滬在平皆然﹐於津則止故宅。地山嘗告之曰「陶公句云﹕『眾鳥欣有托』﹐『孤云獨無依』﹐可爲君誦之。」克文頷首。或有詢之者﹐曰「鳥是眾生﹐當以有托爲欣。惟云之髙﹐乃無可依耳。」聞者絕倒。

專管三軍內探事馬軍頭領二員

地微星矮腳虎王英廉泉一作張祥麟

乃知好士如好色﹐遇合未必皆傾城。﹝陸遊句﹞。吁嗟乎﹗廉東卿。

地慧星一丈靑扈三娘吳芝瑛一作曾彥

江湖俠骨惟見君﹐秋雨秋風愁殺人。

南湖詩差有風韻﹐樹骨未髙。王英在山寨亦平平﹐取擬南湖﹐或從其類。小萬柳堂主人﹐在女界文學中﹐自是俊物。散文家法具存﹐詩尙唐音。平生風義﹐最篤故人。秋墳倦倦﹐亦晚近俠舉也。

掌管監造諸事頭領一十六員

行文走檄調兵遣將一員

地文星聖手書生蕭讓顧印愚一作沈尹默﹑趙世駿

飛書艸檄﹐萬人之敵。

義山婉麗又眉山﹐雙玉堪前酒意安。遙想蜀山淸碧處﹐只畱殘夢落江潭。

﹝千帆謹按﹕此首屬顧所持。首句乃梁節庵贈顧詩結句。﹞

定功賞罰軍政司一員

地正星鐵面孔目裴宣胡思敬一作趙炳麟

退廬骨鯁之士﹐晚淸末造﹐早決危亡。平生大節﹐自有可傳。詩則不甚措意。惟吐辭屬事﹐自是退廬之詩﹐他人不能有也。

考算錢糧支出納入一員

地會星神算子蔣敬胡朝梁

前詩龕﹐後詩廬﹐會張風雅勤追逋。

嗚呼詩廬廬於詩﹐人海藏身憶昔時。已拚憂患生之始﹐刻意冥搜死乃奇。醉翁寧放出頭地﹐散原非好爲人師。惟君文行風士類﹐名在天畱後世知。──﹝程康《題胡詩廬遺詩》﹞

詩廬精誼之作﹐不在眾異﹑秋嶽之下。﹝千帆謹按﹕《甲寅》本以梁﹑黃比呂方﹑郭盛﹐攺定本易爲袁伯揆﹑陳君任。此乃原評。﹞惟出筆太易﹐微傷直率。生平以詩爲性命。並世名流﹐多所親炙。寓廬四壁張時人詩卷﹐幾無隙地。

﹝附﹞論近代詩家絕句章士釗

城東走俗非安居﹐卻勞詩人來索書。舊債卅年償不得﹐終令老醜愧詩廬。﹝丁巳﹐戊午間﹐吾居北京東城。詩廬索書楹聯甚切。吾時實不善書﹐苦無以應。﹞

詩廬詩似孟東野﹐世絕雲龍難盡諳。嗟余學晚老仍廢﹐愧負知己寧二三。

﹝千帆謹按﹕詩廬喜拗格﹐故先君及行嚴丈題詩亦效其體。﹞

監造大小戰船一員

地滿星玉旖竿孟康嚴復一作饒智元

錦�珠﹐美無度。

幾道劬學甚篤﹐詩工最深﹐惜爲文所掩。樹骨浣花﹐齲ǘ介甫﹐偶一命筆﹐思深味永﹐不僅西學髙居上座也。石頑熟《南北史》﹐所作風韻獨絕。乎生尊唐黜宋﹐持之甚嚴。著有《十國雜事詩》﹐爲時傳誦。

專造一應兵符印信一員

地巧星玉臂匠金大堅吳俊卿﹝附沈汝瑾﹞一作陳衡恪

風流儒雅亦吾師﹐金石刻畫臣能爲。

老缶詩筆劍ㄙ﹐題畫之作尢工。﹝復堂光緒十三年丁亥日記﹕「安吉吳昌碩﹐詩篇峻削﹐剝落凡語﹐有傅靑主﹑吳野人之遺風。」﹞善篆刻﹐負有盛名。

專造一應旌旗袍襖一員

地遂星通臂猿侯健史久榕

制芰荷以爲衣兮﹐集芙蓉以爲裳。史竹坪﹐黃痦堂。

竹坪曾集玉溪生詩七律八十首﹑七古一首﹑五律五十首﹐共刻之﹐題曰《麝塵集》。翁叔平﹑徐花農皆推爲天衣無縫﹑工糸致絕倫者也。近人工集句者﹐無此巨帙。痦堂而後﹐當推竹坪。

專治一應馬匹獸醫一名

地獸星紫髯伯皇甫端顧云一作段朝端

用思精密﹐而韻不能髙。粘皮語﹐嚼空螯。

子朋﹐金陵七子之一﹐豪於飲﹐與海藏相契。其卒也﹐陳伯弢挽以聯云「醉倒便埋﹐隨身早辦劉伶鍤﹔名垂何用﹐相覓難忘鄭老期。」

專治內外科諸病醫士一員

地靈星神醫安道全王乃徵一作周景濤

不爲良相﹐則爲良醫。白日當天心照之。

病山詩工甚深﹐曾見其《嵩山遊艸》﹐風骨韻味﹐具臻勝境。攺物以後﹐寓居滬上﹐以醫自隱﹐易名王潛﹐又號潛道人。醫固絕技也。

監督打造一應軍器鐵件一員

地孤星金錢豹子湯隆張登壽﹝附梁煥奎﹞

不爲嵇生鍛﹐乃作東野囚。誰其知者王壬秋。

專造一應大小號包一員

地輔星轟天雷淩振梁啟超﹝附麥孟華﹑狄平子﹞

日對天地悲飛沈﹐傾四海水作潮音。﹝邱菽園《八友》歌。﹞

新會向不能詩﹐惟嘗與譚瀏陽﹑黃公度鼓吹詩界革命﹐著爲論說﹐頗足易一時觀聽。返國以來﹐從趙堯生﹑陳石遺問詩法﹐乃窺唐宋門徑。《遊臺》一集﹐頗多可采。惟才气橫厲﹐不屑拘拘繩尺間耳。

﹝附﹞論近代詩家絕句章士釗

丁年冠劍夢中行﹐太傅祠前道姓名。去住似關天下計﹐剩誇蔡鍔是門生。﹝丁酉湖南時務學堂招考﹐見錄者在賈太傅祠照相﹐察驗體格。吾適被疾﹐不中程。蔡鍔與吾並肩而立﹐𨿽細瘦而堅實﹐乃得髙第。吾當戲語人云﹕吾之不入粱門﹐亦適然之事成之耳。﹞

文章不足新民體﹐忠愛爭傳去國歌。收取聲名四十載﹐怪他低首拜金和。﹝錢子泉編文學史﹐號君文曰「新民體。」先以長編示之﹐頗不悅。君致趙堯生書﹐以金亞匏爲淸代第一詩人。﹞

﹝千帆謹案﹕二首屬梁卓如。﹞

起造修緝房舍一員

地察星靑眼虎李云盛昱

存國雅﹐振天聲。《熙朝雅頌》《八旗文經》。﹝嘉慶中﹐鐵保﹑法式善輯八旗詩集進呈﹐賜名《熙朝雅頌集》。盛昱與楊鍾羲復編《八旗文經》五十六卷﹑《作者考》三卷﹐張之洞爲之序。﹞

屠宰牛馬豬羊牲口一員

地羈星操刀鬼曹正曹震一作胡俊

觥觥時彥少所取﹐批卻導窾經肯綮。提刀四顧心茫然﹐絕技心折子曹子。

蓄淚滴成詩﹐耽酒甘甚蔗。酒淚詩一鑪﹐萬象非一罅。肺腑眞能語﹐佳處寒燈借。卽此一卷中﹐不在萬人下。當年牛首山﹐未死鬼應詫。世無巢與由﹐斯人豈其亞﹖胡爲辟疆謔﹐但恐翔冬罵。美女殺親夫﹐忍浚詩價。──﹝程康《讀胡翔冬自怡齋詩》﹞

﹝餘年弱冠﹐負笈白下。時彭澤汪先生說詩中央大學﹐和州胡先生說詩金陵大學。余旣受業於胡先生﹐又以世誼從汪先生問﹐因亦師事焉。余之專力於詩始此。二師詩派𨿽異﹐交誼顧篤。六一翁所謂資談笑﹑助諧謔者﹐往往於觴詠間遇之。胡先生嘗入牛首﹐一事吟詠﹐月夜大醉﹐墜入崖腹。幸爲樹枝所格﹐得不死﹐然猶傷其脇。汪先生調之曰「此所謂『徘徊庭樹下﹐自掛東南枝』也。」又嘗云「翔冬詩又漂亮又狠﹐可方美女殺親夫。」故先君詩中並及之。──千帆注﹞

排設筵宴一員

地俊星鐵扇子宋淸陳夔龍﹝附余肇康﹞

東道煙霞主﹐西江詩酒筵。

庸庵詩平澹乏意境﹐𨿽喜爲之﹐實不甚工。晚寓湖濱﹐較前略勝﹐尙不逮善化相國也。

瞿止庵與余堯衢爲姻親。余提刑江右﹐以教案降調﹐時論惜之。後起用爲外務部參議。時忌瞿﹐聯劾及余﹐復同落職。某君戲仿趙芷孫挽張百熙聯云「參議見公之大﹐提刑或偶見公之政﹐二帝三王歸想象﹔降調爲世所欽﹐革職當亦爲世所諒﹐親家兒女各欷。」相與絕倒。「立法必本諸二帝三王﹐豈能盡謀野獲」﹐余氏謝恩摺中語也。

﹝余肇康﹐字堯衢﹐晚號倦知﹐長沙人。光緒丙戌進士﹐官江西按察使﹑法部左參議。民國十九年卒﹐年七十有七。有《敏齋詩存》﹐气體視陳小石爲勝。﹞

監造供應一切酒醋一員

地藏星笑面虎朱富張宗揚

此脯掾也。小人張﹐主人衍。

﹝千帆謹案﹕宗揚﹐石道之僕﹐詩見《石遺室詩話》卷五。﹞

監築梁山泊一應城垣一員

地理星九尾龜陶宗旺水竹村人

田間釋耒東海徐﹐寄情水竹恣娛嬉。揚榷風雅願在玆﹐詩城早築晚晴。

﹝千帆謹案﹕水竹村人﹐徐世昌別號。師此《錄》初稿成於民國八年己未﹐徐時任大總統。意有所避﹐故不稱其名﹐後亦不復攺。﹞

專一把捧帥字旗一員

地健星險道神郁保四孫雄

莫莫莫﹐錯錯錯﹐詩史閣。

﹝附﹞論近代詩家絕句章士釗

故是隨園一派孫﹐解從朴學討文源。淵如一例經生筆﹐又識詩中有我存。﹝君爲隨園弟子孫原湘之玄孫。君詩云「詩中隱有我﹐詩外更有事。回甘道味濃﹐叩寂餘音嗣。」﹞

藉甚東西兩北山﹐佯狂不到義熙年。故人卻有孫思邈﹐情似陶潛願愛閒。﹝師鄭懷余津門七古云「虞嶺廬江兩北山﹐三十年前吾摯友。直言正气說權姦﹐晚歲佯狂托醇酒。」沈鵬亦號北山。淵明《閒情賦》﹐字不作「閒」。﹞

﹝師鄭能爲洪稚存駢體文。其學詩﹐則以姬人某督課之﹐始爲古今體。光宣間﹐葺近人詩爲《道咸同光詩史》。周玉山捐資刻之﹐最無別擇。又爲《詩史閣圖》徵詩。余最愛夜起一詩云「近代詩才讓達官﹐曾聞實甫論詞壇。潛夫只有傷時淚﹐也當君家史料看。」蓋以所采多貴官譏之﹐而師鄭不知也。──方湖注﹞

額外頭領附錄

教頭王進鄭珍

黃面佛黃文煜釋敬安

寄禪詩在湘賢中爲別派﹐淸微澹遠﹐頗近右丞。惟喜運用佛典﹐微墮理障。

八指頭陀未刊稿《夢洞庭》云「昨夜夢洞庭﹐君山靑入瓶。倒之煮團月﹐還以浴繁星。一鶴從受戒﹐羣龍來聽經。何人忽吹笛﹐使我松間醒。」此詩﹐鶴柴極稱之。

﹝寄禪俗姓黃氏﹐湘潭人。天童住持﹐民國元年冬﹐爲中國佛教會事入都﹐不得請﹐憤恚圓寂。年六十三。有《八指頭陀集》。﹞

鐵棒欒廷玉小孤山下人氏

何所見而來﹐何所聞而去。城旦司空﹐雲山《韶護》。

﹝千帆謹案﹕此師自贊。﹞

﹝附﹞論近代詩家絕句章士釗

誰定雲臺蕩冠勛﹐淩煙顏色黯難分。多君別具英雄眼﹐韻事恢張舒鐵云。

跌宕文章愛靜便﹐砑光小樣寫宮箋。輕輕一卷蠅頭字﹐卻費工夫四十年。

○光宣詩壇點將錄定本跋

舊撰《光宣詩壇點將錄》一卷﹐爲己未年在南昌時所艸創。又五年乙丑六月間過南京﹐柳翼謀﹝詒徵﹞﹑楊杏佛﹝銓﹞見之﹐亟推爲允當﹐且有萬不可移易者。當時杏佛擬刊諸《學衡》雜誌﹐余辭以當須攺定﹐願以異日。是月至北京﹐適長沙章士釗辦《甲寅》周刊。一日﹐章氏遇余宣武門江西會館﹐見而攜去﹐謂不可不亟爲流傳﹐乃爲刊於《甲寅》。惟餘雅不欲於此時流布﹐又以《錄》中所評諸人﹐寓貶於褒﹐且有肆爲譏彈之詞﹐而其中人又多健在﹐有不可不畱爲後日見面地者﹐故於校稿時﹐稍爲更易﹐實乖余本旨。不謂此書甫刊﹐舊京及津滬老輩名流﹐大爲激賞﹐且有資爲談助者。而陳散原﹑康南海﹑陳蒼虯﹑王病山﹑李拔可﹑周梅泉﹑袁伯揆諸公﹐輒舉此以爲笑樂。惟陳石遺以天罡自命﹐而餘位以地煞星首座﹐大爲不樂。康南海但以「傷摹擬」三字致憾。夏劍丞自負其詩﹐而不得與於天罡之列﹐意亦未嫌。其他生存諸詩家﹐亦無若何擬議。至徐淩霄﹑一士昆仲﹐則謂此《錄》實較乾嘉間舒鐵雲氏舊訁巽﹐縝密切附﹐更爲勝之﹐則阿好之詞也。有贛縣王某者﹐在滬主南海家﹐任西席。余於丙寅春間﹐遇之南昌。謂余此書初刊於《甲寅》﹐因分期連載﹐滬上諸名流過南海﹐多預猜某爲天罡﹐某爲地煞﹐某當某頭領﹐日走四馬路書坊﹐詢《甲寅》出版日期。比寄滬﹐爭相購致﹐一時紙貴。及急爲翻閱﹐中者半﹐不中者半﹐偶見其比擬確切處﹐輒推允洽。袁伯揆曾往來滬杭間﹐﹝時陳散原居杭州﹐伯揆每過省視。﹞見此書﹐尢大嘆服。每言「汪先生今之許子將也。不然﹐平品何乃洽合如是﹖惜某未見其人也。」因詢諸散原﹐散原但云「餘年家子耳。」及癸酉秋間﹐散原由廬山來金陵﹐寓兪大維家。伯揆自滬來視散原。一日﹐余適在座﹐散原忽若有憶﹐徐曰「子今來甚佳﹐有慕君近十年而不見者﹐今可見矣﹗」亟呼侍者請樓上客來﹐則袁伯揆也。握手道渴慕﹐且曰「吾向不知《點將錄》作者爲誰。今見之﹐歡慰平生。」余謝之﹐曰「原稿多不妥﹐它日當別有定本也。」余又言「君追隨散原先生﹐詩必髙座。」伯揆曰「散老但教余作文﹐不教余作詩﹐此事當散老負責。」但此乃伯揆謙辭﹐實則袁不僅文髙﹐詩亦舂容大雅﹐有大歷錢郎之遺﹐但不近散原體格耳。又﹐康南海於丙寅夏間﹐應江西督軍蔡成勛之招﹐教育會同人宴之百花洲第一中學。席間﹐忽詢曰「坐中誰爲汪辟疆先生者﹖」南海操粵音﹐人初不曉﹐又再三言之。余謇﹑王易應曰「汪先生已返廬山﹐南海有何事﹐某可代達。」南海曰「汪撰《光宣詩壇點將錄》﹐甚佳﹐必傳無疑。但某平生學術﹐皆哥倫波覓新世界本領﹐中外無異辭﹐不知汪先生何謂之摹擬也﹖」余﹑王皆言﹐汪君恐只見南海早年詩﹐未見晚年詩也。南海唯唯。已而席散﹐乃呼艇赴三道橋心遠大學。講演畢﹐李中襄﹑余謇等導南海參觀心遠圖書館。南海又問曰「有《甲寅》周刊否﹖」館員乃取而呈南海﹐南海再翻此錄。又曰「獎飾之語不敢當﹐摹擬之評不肯受。且某亦未嘗小蘇黃也。」已而又曰「某生平經史學問可謂前無古人﹐但下筆做詩卻總是忘不了杜甫。汪但就詩論詩﹐或有以窺其隱歟﹖」此爲余謇親告餘者﹐亦此書一段故實也。按此《錄》自《甲寅》周刊首次刊布後﹐又十年﹐上海陳氵贛一《靑鶴》第三卷

﹐又再刊之。山西原某且爲此《錄》作箋注。原氏並擬攜稿至金陵﹐謁余商榷體例﹐及未審行履著作者﹐擬細加箋釋﹐精校問世。適丁丑蘆溝橋戰起﹐余在廬山﹐與原氏相左。今未審其書曾否付殺靑也。猶憶癸酉九月﹐散原老人從余索副本。余倉卒未能覓得﹐乃將陳生行素手抄一冊呈之。散原復閱一過﹐極感興趣。乃從首至終﹐逐人審定﹐並云「吾所識同時詩人﹐應有盡有﹐評語亦有分際﹐視瓶水齋主人爲審諦。𨿽爲興到戲筆﹐實足以備一時詩壇掌故。如得好事者如劉翰怡﹑楊子勤輩刊入叢書﹐或詳徵諸家逸聞逸篇附以箋記﹐如錢東澗《列朝詩集小傳》﹑朱竹《靜志居》﹑王徳甫《蒲褐山房詩話》之例﹐尢爲徵文考獻之資﹐不必待葉煥彬求乾嘉人遺集於百餘年後也。」余因請老人重加校正。老人又細勘一過﹐曰「王夢湘不可漏。」程穆庵﹝康﹞贈餘詩﹐所謂「寧償一士喪千金﹐漫謂遺珠負王叟」者﹐卽指此也。今定本已補入。又以光宣兩朝﹐詩人獨盛﹐百八人之數﹐未足以盡之﹐故遺珠仍不免。更用瓶水齋舊《錄》「一作某」例﹐俾多備家數。然必其人其學其詩果足匹敵者﹐方用此例。否則負有時名而其詩不能自具面目者﹐則就其子弟門人故吏關系﹐用附見例著之。如陳兆奎﹑楊莊附王闓運﹐壽富附寶廷﹐黃懋謙附陳寶琛之類是也。又《瓶水齋》舊例﹐間附贊語﹐或論人﹐或論詩﹐或論其比附之旨﹐隨筆所至﹐不主故常﹐極見風趣。今定本仿而補之。又此《錄》刊本﹐其重要家數﹐或系以論詩絕句﹐然爲數不多﹐今定本多補之。章土釗在渝時﹐從余索繕本去﹐又就其師友及所知者﹐各爲絕句若干首。惟旨在論人﹐不在論詩。其原詩附以小注﹐尢多詩人故實﹐正與餘詩相發﹐遂亦附入。此三例皆視刊本爲備﹐知人論世﹐或有取焉。至今本張之洞﹑楊增犖在天罡﹐兪明震在地煞﹐左紹佐附見周樹模﹐張佩綸爲醜郡馬﹐柯劭爲井木犴﹐林紓爲鐵笛仙﹐周達爲周通﹐曹震爲曹正﹐曾廣鈞爲浪子燕靑﹐蔣智由爲拚命三郎石秀﹐張登壽爲湯隆﹐張宗揚爲朱富﹐其他諸家位置亦多有移易或芟增者﹐皆新定﹐故與《甲寅》本不同。惟近三十年來﹐時賢及日人新著﹐輒多引用傳之﹐方來必有以地位評品互異而起是非爭執者。要之﹐言近代詩派者﹐必不可廢也。涼州馬生程﹐頗有感於散原老人言﹐擬就定本諸家﹐各系小傳。其中主要家數﹐如湘綺﹑石遺﹑蒼虯諸公﹐則摭錄其生平說詩粹語﹐以見宗旨。凡本《錄》詩論引而未申者﹐並爲長箋以詳之﹐並及其遺聞﹑逸事﹑名章﹑浚ㄤ﹐俾得覘其槪略。再請余嚴選諸家詩若干篇﹐爲《點將錄詩選》六卷殿焉。近時私家別集易刻亦易亡﹐而《錄》中名氏或至有不審其人者。至平品是非尢難判斷﹐篇什存佚﹐亦難訪求。然則馬生此舉﹐在今日似不可緩也。張彥遠云「不爲無益之事﹐安能悅有涯之生﹖」殆謂是乎﹗

甲申十一月記於重慶西裏覃家小灣方湖

