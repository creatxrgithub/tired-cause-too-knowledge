抱眞堂詩話﹝淸﹞宋徵璧筆記

王仲宣「驅馬棄之去﹐不忍聽此言」﹐杜詩諸別俱本此。

﹝焦仲卿﹞及﹝木蘭詩﹞﹐如看徹一本傳奇﹐使人不敢作傳奇。

左思﹝詠史﹞云「貴者𨿽自貴﹐視之若埃塵。賤者𨿽自賤﹐重之若千鈞。」不涉議論乎﹖

顏延之詩密如秋荼﹐﹝五君詠﹞獨淸出。

謝朓「寒城一以眺﹐平楚正蒼然」﹐謝混「髙臺眺飛霞」﹐「水木湛淸華」﹐可謂淸麗。

顏延之「日落遊子顏」﹐卽有太白「浮雲遊子意﹐落日故人情」意思在。

於麟曰「子昂自以古詩爲古詩。」予謂工部可當此語﹐子昂似未足。

《選》詩「衣葛常苦寒﹐食梅常苦酸」﹐「胡馬依北風﹐越鳥巢南枝」﹐「巢居知風寒﹐穴處識陰雨」﹐「生年不滿百﹐常懷千歲憂」﹐俱是格言。予幼有二語曰「出路方知雨﹐行船始信風」﹐失之太朴。

詠月莫拙於「方暉竟戶入﹐圓影隙中來」﹐莫妙於「照之有餘輝﹐攬之不盈手」。

昭明《選》亦以規格爲主﹐故不采﹝焦仲卿詩﹞﹔但錄﹝團扇﹞而不錄﹝白頭吟﹞﹐何也﹖

﹝仲卿詩﹞「賀君得髙遷」﹐直作惡語。

陸士衡「迢迢峻而安」﹐「迢迢匿音徽」﹐亦自生造。

劉楨贈魏文曰「貽爾新詩文」。可見詩文不得挾貴。

子建「涇﹑渭揚濁淸」﹐音韻淸發﹐更妙於「散馬蹄」「散」字。

魏祖曰「周公吐哺﹐天下歸心。」文帝曰「策我良馬﹐披我輕裘。」子建曰「慚無靈輒﹐以救趙宣。」可以定三詩之優劣。

沈休文「遇可淹畱處﹐便欲息微躬」﹐居然眞率。

太白曰「欲折月中桂﹐持爲寒者薪。」子美曰「砍卻月中桂﹐淸光應更多。」

魏文帝曰「願飛安得翼﹐欲渡河無梁。」太白曰「欲渡黃河冰塞川﹐將登太行雪滿山。」

曹子建曰「時俗薄朱顏﹐誰爲發皓齒﹖」李太白曰「皓齒信難開﹐沈吟碧雲間。」

《十九首》曰「無爲守貧賤﹐坎坷常苦辛。」謝靈運曰「誰令爾貧賤﹖咄嗟何所道。」杜子美曰「長安卿相多少年。」

《離騷》不可學﹐嗣此﹐其﹝白馬王彪﹞一篇及太白﹝遠離別﹞﹑子美﹝同谷歌﹞﹐庶幾《騷》之變乎﹖

王摩詰「明月松間照﹐淸泉石上流」﹐魏文帝「俯視淸水波﹐仰看明月光」﹐俱自然妙境。

魏文帝曰「棄置勿復陳﹐客子常畏人。」陳思王曰「棄置勿復道﹐沈憂令人老。」

陸機云「不惜微軀退﹐但懼蒼蠅前。」《十九首》云「君亮執髙節﹐賤妾亦何爲﹖」張華云「不曾遠離別﹐安知慕儔侶﹖」俱《三百篇》之遺。

陸機云「玆物茍難停﹐我壽安得延﹖」卽《十九首》云「所遇無故物﹐焉得不速老﹖」

潘安仁云「畏此簡書忌。」王摩詰云「南中才忌秋。」及謝朓「風煙四時犯」。「忌」「犯」字用者殊罕。

「幹惟畫肉不畫骨」﹐韓干酒肆中物﹐必得罪於工部。

工部﹝贈四兄狂歌行﹞﹐何大復﹝贈兄﹞作祖其意。

工部畫馬詩﹐四十萬匹嘆其盡下﹐三萬匹稱其皆同﹐文人之筆﹐無所不可。

何大復惜王摩詰七言古未爲深造﹐然﹝洛陽女兒行﹞一首﹐殊是當家。髙選失之太詳﹐李選失之太略﹐未爲中道也。

任彥升﹝哭範僕射﹞詩三押「情」字﹐沈休文﹝鐘山﹞詩用二「足」字﹐乃二義。文通﹝雜擬左記室﹞詩用二「門」字﹐郭泰機﹝貽傅咸﹞詩連用二「況復」字﹐俱是實景而工拙自分。

王摩詰「梨花夕鳥藏」﹐杜子美「山精白日藏」﹐一風華﹐一森峭。

平子﹝四愁﹞用四「倚」字﹐皆承上「側身」而言。

子建曰「淸夜遊西園。」仲宣曰「日暮遊西園。」休文曰「西園遊上才。」鄴下西園之名﹐最爲典雅。

《十九首》云「驅車策駑馬」﹐殊自偃蹇。曹王亦喜用「駑馬」﹐豈駑馬自勝耶。

曹植﹝棄婦篇﹞如「有子月經天﹐無子若流星」﹐乃擬漢人語也。

元﹑白體格不必論﹐若﹝琵琶行﹞﹐頗盡情事。

大樽性好諧讔﹐一日偶集子建齋﹐戲子建曰「君詩文比宋襄公何如﹖」家兄未及答。予曰「猶明府之於陳恆。」滿座絕倒。以其寬博有似襄公不鼓不列云。

太白古詩云「魏武踞八極﹐蟻視一禰衡。黃祖斗筲人﹐殺之受惡名。」直是敍事起﹐不落議論。他人則必云正平蟻視魏武爾﹗

王摩詰云「時倚檐前樹﹐遠看原上村。」李太白雲「倚樹聽流泉」﹐更復遠澹。

禦代馬則思北風﹐隨越鳥則思凱風﹐其物色異也。

「此去播遷明主意」﹐不如「執政方持法﹐明君無此心」﹐更爲沈穩。

工部「聽猿實下三聲淚」﹐「實下」二字不如「虛隨」二字之妙。蓋以《三峽志》有「猿鳴三聲淚沾裳」之句﹐故「實下」二字乃有根本。

少陵詩不傷於直野﹐如「日暮不收烏啄瘡」及「孔雀不知牛有角」是也。

「枯桑知天風﹐海水知天寒」﹐言其冷暖自知﹐蓋有不必由乎葉與水者﹐故系以「入門各自媚﹐誰肯相爲言」﹐此亦興而比也。

張茂先「居歡惜夜促﹐在戚怨宵長」﹐卽「歡娛嫌夜短﹐寂寞恨更長」﹐而居然雅俗之別。傅休奕亦云「志士苦日短﹐羈人知夜長。」

子卿詩四首連用兩「可以諭」﹐一曰「可以諭嘉賓」﹐一曰「可以諭中懷」。

詩貴自然﹐然孔門之雅言也﹐不曰「虎豹之鞹﹐猶犬羊之鞹」乎﹖

工部﹝悲陳陶﹞﹐可謂沈著痛快。

「去住彼此無消息﹐人生有情淚沾臆」﹐天下傷心之語。

﹝洗兵馬﹞有「整頓乾坤濟時了」﹐「了」字亦下得穩。若「三年笛裏關山月﹐萬國兵前艸木風」﹐則排律中佳句也。

﹝古柏行﹞俱有感慨﹐非茍作者。

工部﹝贈王司直短歌行﹞﹐嬉笑怒罵皆文章。

杜詩﹝嶽麓山道林二寺行﹞﹐竟類排律。

岑參﹝衛節度赤驃馬歌﹞非不佳﹐但去杜詩一格﹐亦自神駿。

王仲宣云「從軍有苦樂﹐借問所從誰﹖」髙達夫曰「從軍借問所從誰﹖」

陳臥子以杜詩﹝諸將五首﹞爲未工。

王摩詰胸中眞有輞川﹐非彊爲之詞者。

王摩詰有「忽過新丰市」及「疏雨過新城」﹐「過」字妙。

岑嘉州曰「白髮悲明鏡﹐靑春換敝裘。」王摩詰云「白髮悲花落﹐靑雲羨鳥飛。」《選》云「望云慚飛鳥﹐臨水愧遊魚。」

沈休文云「子建﹑仲宣﹐莫不同祖《風》《騷》﹐皆以气質爲主。」蓋兼江左之淸綺與河朔之气質。

杜律時用「動」字﹐如「風連西極動」﹐「星臨萬戶動」﹐「旌旗日暖龍蛇動」﹐「三峽星河影動搖」是也。

杜律時用「坼」字。舒章云「『大』字是工部家畜。」

杜詩如「水煙晴吐月﹐山火夜燒云」﹐實爲警句。

杜詩詠馬﹐李詩詠月﹐各盡其變。

於麟選不錄﹝哀王孫﹞﹐何也﹖

「山光悅鳥性﹐潭影空人心」﹐乃鐘﹑譚之嚆失。

大樽嚴於論詩﹐凡獻詩者踵相接﹐大樽意態傲岸﹐若不足當一顧者。予語大樽﹕「前輩好推挽人﹐那得爾爾﹖」然大樽未嘗不虛心﹐嘗向予道﹕「律詩如『春城月出人皆醉』及『羅綺晴嬌綠水洲』之句﹐詩餘如『無處說相思﹐背面秋千下』一詞﹐生平竭力摹擬﹐竟不能到。」有味乎其言也﹗

吳地兵火﹐凡薦紳之家﹐半爲馬廏﹐故予有「沈香燻馬櫪」之句。偶閱唐詩﹐見「酒香燻枕席」﹐已先之矣。

詩家首重性情﹐此所謂美心也。不然卽美言美貌﹐何益乎﹖

夏瑗公先生不作詩﹐或彊令作之﹐先生云「我不善飲﹐能彊之飲乎﹖」可謂達識。

陳思王其源本於《國風》﹐唐則太白﹐明則大復﹑大樽﹐其諍子哉﹗

王弇州謂唐七律罕全璧﹐如「暮云空磧時驅馬﹐落日平原好射鵰」﹐庶足壓捲﹐惜後有「玉靶角弓珠勒馬」﹐全首用二「馬」字。予謂可易「暮云空磧時聞雁」也。五言律﹐則摩詰「風勁角弓鳴」﹐無可擬議。

顏延之﹝秋胡詩﹞﹐曲盡其妙﹔髙達夫﹝秋胡行﹞﹐似爲妄作。

左思﹝招隱﹞詩「非必絲與竹﹐山水有淸音」﹐所謂漸近自然。

惠連﹝秋懷﹞詩曰「𨿽好相如達﹐不同長卿慢」﹐殊有慢世之致。

左思曰「塊若枯池魚」﹐於失意之人﹐神態俱肖。

俗呼月明爲月亮﹐嵇康詩云「皎皎亮月﹐麗於髙隅。」

「三五二八時﹐千里與君同」﹐卽是「隔千里兮共明月」。

﹝仲卿詩﹞敍事老朴﹐延之﹝秋胡詩﹞敍事閒雅。

嵇康﹝贈秀才從軍﹞而三及琴﹐一曰「習習谷風﹐吹我素琴」﹐一曰「目送歸鴻﹐手揮五弦」﹐一曰「鳴琴在禦﹐誰與鼓彈」﹔若「俯仰自得﹐遊心太玄」﹐善於詠琴矣﹗

謝朓工於發端﹐如「大江流日夜﹐客心悲未央」﹐卽爲五律起句﹐亦殊警策。

謝靈運云「三五圓景滿﹐佳期殊未適」﹐江文通云「日暮碧雲合﹐佳人殊未來」﹐俱原本《楚騷》。

安仁﹝爲賈謐贈陸機﹞﹐而曰「婉婉長離」﹐「英英朱鸞」﹐可謂善狀。

﹝百一詩﹞﹐當年見者﹐皆爲怪愕﹐豈以「問我何功徳﹐三入承明盧」耶﹖

杜子美云「見公孫氏舞﹝劍器﹞﹐懷素艸書始長進。」太白雲﹕「古來萬事貴天生﹐何必要公孫大娘渾脫舞﹗」乃是各抒所懷。

前輩中如莫秋水﹐以才子自命﹐於戚大將軍席上使酒罵坐﹐視胡元瑞殊有傲色。其集中﹝惜餘春﹞一賦﹐本自濯濯。元美云「幾欲效之﹐抑情而止。」固非諛語。

宋玉之於屈子﹐猶孔門之有顏﹐殆庶之彥也。

杜詩如「香稻啄殘鸚鵡粒﹐碧梧棲老鳳凰枝」﹐及「麝香眠石竹﹐鸚鵡啄金桃」﹐俱華而不俗。

七律如李頎﹑王維﹐其婉轉附物﹐惆悵切情﹐而六轡如琴﹐和之至也。後人未能妙臻此境。

凡詩字爲時代所壓﹐若元章論書及元美﹑昌谷論詩﹐駸駸乎驊驑之步哉﹗然謂曹植不堪整栗﹐未敢謂然。

《十九首》及蘇﹑李五言﹐反復諷詠﹐便移寒暑。

建安七子﹐丕﹑植翩翩君子哉﹗而或謂魯國孔融爲七子之冠。

「明月照積雪」﹐「池塘生春艸」﹐「空梁落燕泥」﹐「澄江靜如練」﹐「夜雨滴空階」﹐「流水遶孤村」﹐「岸花臨水發」﹐俱自然妙句。予偶拈二語於室中曰「鳥鳴山更幽」﹐「風定花猶落」。

《毛詩》「行邁遲遲﹐中心有違」﹐「燕燕於飛﹐差池其羽」所謂玩之有餘﹐味之不窮。

玄元以後﹐學道之士若魏伯陽﹑陶弘景﹑孫思邈﹐詞翰亦自斐然。

謝靈運「養痾亦園中」﹐「亦」字殊妙。陸機「通波扶直阡」﹐「扶」字妙。

《楚辭》一言以蔽之﹐曰「惆悵兮而私自憐。」

﹝三良詩﹞﹐仲宣作何其怨慕﹐子建作何其忠婉﹐所處不同﹐首句各自出意。

延之﹝秋胡詩﹞﹐詩中有畫﹐不待摩詰也。

工部詩讀數百徧﹐不能名之爲奇﹐不能名之爲正。

阮籍﹝詠懷﹞﹐予尢好「平生少年時」一首﹐其它則「一身不自保﹐何況戀妻子」。

「回首望長安」﹐「霸岸之篇」也。「昔爲鴛與鴦」﹐所謂李都護「鴛鴦之篇」﹐纏綿巧妙者也。

四言詩﹐仲宣亦盡其妙。

思王「我願執此鳥﹐惜哉無輕舟」﹐與仲宣同聲相應乎﹖

思王﹝贈白馬王彪﹞一詩﹐忠厚悱惻﹐有韻之《三百篇》乎﹖

太白之詩﹐豪邁瀟灑﹐想不耐苦索﹐故七言律少耶﹖抑傳者散軼耶﹖若「借問欲棲珠樹鶴」一首﹐篇體輕澹﹐亦不易得。

生平見黃石齋先生作五言律﹑五言古﹐直不加點﹐不屬艸。若陳﹑李則皆出之甚澀。

譚友夏﹝贈王夫人﹞有「隨風順逆江常在﹐與夢悲歡枕自如」之句﹐亦自近詩佳語。友夏詩𨿽不稱﹐而爲人跌宕﹐不愧名士。

何﹑李論詩以意境合爲合﹐意境離爲離﹐各有是非。若王﹑李之絕茂秦﹐則未免淩厲布衣矣﹗以兩先生之大雅﹐乃爲此態耶﹖

七言初唐﹑盛唐𨿽各一體﹐然極七言之變﹐則元﹑白﹑溫﹑李皆在所不廢。元﹑白體至卑﹐乃﹝琵琶行﹞﹑﹝連昌宮詞﹞﹑﹝長恨歌﹞未嘗不可讀。但子由所云「元﹑白紀事﹐尺寸不遺」﹐所以拙耳。

列國各有《風》﹐楚何以無《風》﹖曰﹕外之爾。夫外楚又何以列《秦風》﹖夫視遠者不能見形﹐聽遠者不能聞聲﹐其猶愚人之心也哉﹗何足以知之。自屈﹑宋以《歌》《辧》特張楚勁﹐於是乎有楚風。夫﹝小戎﹞﹑﹝板屋﹞﹐是誠秦聲耳﹐如「蒹葭蒼蒼﹐白露爲霜」﹐與楚風「目眇眇兮愁予」﹐又何異之有﹖

聯句若昌黎﹝石鼎﹞﹐自佳。元﹑白動必數百韻﹐有類乘舟泛溟海﹐星辰不辧﹐但覺身熱頭痛之煩。

夫詩者﹐事父事君所作﹐而出之以風雲月露﹐非其人勿善矣。猩猩鸚鵡不離飛走﹐而傲然以能言之家自命可乎﹖

詩之規格﹐巧行乎其間矣。夫千金良驥﹐馳驟康莊﹐又何取乎泛駕﹖

楊升庵曰「白居易『千呼萬喚始出來』﹐不如易以『才』字。」予意詩以聲調爲工﹐若「才出來」﹐則不中宮商矣。升庵彊作解事。

「水田飛白鷺﹐夏木囀黃鸝」﹐前人語也。摩詰加以「漠漠」﹑「陰陰」四字﹐情景俱妙﹐固知摩詰善畫也。

雲間王氏有《詩話類編》一書﹐文蕪而淺﹐其失也俗。

唐詩有「雲府」﹐予謂可偶以「玉案」。

杜詩「花邊立馬簇金鞍」﹐「謝朝華於已披」者乎﹗

王摩詰如「興闌啼鳥換」﹐「換」字可謂之奇。

陳﹑李初起﹐意甚輕陳徵君﹐兩家之客競相譏詆﹐以資談端。予心無適莫﹐素與二於晨夕﹐而追隨君幾杖﹐亦風雨無間。旣而徵君歿﹐陳﹑李爲文以弔之﹐且有猶龍之嘆﹐可謂不遠之復哉﹗乃知溢美溢惡﹐久而論定者也。

詩人之難也﹐不敢有傲气﹐不敢有躁心﹐不敢有乖調。

李白詩「淚亦不能爲之墮﹐心亦不能爲之哀」﹐哀之至也﹗

詩之有隱有秀﹐畫之有神有逸﹐天授非人力。

工部之﹝哀王孫﹞﹑﹝哀江頭﹞﹐其工部之風乎﹗

凡詩麗則必靡﹐秀則必弱。若兼厥二美﹐免此二憾﹐其思王乎﹗

「秦川貴遊﹐自傷多情」﹐八字可謂穠至。

