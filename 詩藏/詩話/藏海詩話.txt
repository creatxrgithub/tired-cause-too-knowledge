藏海詩話﹝宋﹞吳可撰

明不虧案﹕明不虧姓名諸書不載﹐未詳何人。﹝題畫山水扇﹞詩云「淋漓戲墨墮毫端﹐雨濕溪山作小寒。家在嚴陵灘上住﹐風煙不是夢中看。」﹐後二句《騷》《雅》。

葉集之詩云「層城髙樓飛鳥邊﹐落日置酒淸江前。」明不虧詩云「故鄕深落落霞邊﹐鴈斷魚沈二十年。寫盡彩箋無寄處﹐洞庭湖水闊於天。」「落霞邊」不如「飛鳥邊」三字不凡也。評﹕明詩首句已藏末句在內﹐此所以佳也﹐柰何以「飛鳥」﹑「落霞」較量工拙耶﹖卽葉詩亦未見不凡也。

老杜詩云「行步欹危實怕春。」「怕春」之語﹐乃是無合中有合。謂「春」字上不應用「怕」字﹐今卻用之﹐故爲奇耳。

杜詩敍年譜﹐得以考其辭力﹐少而銳﹐壯而肆﹐老而嚴﹐非妙於文章不足以致此。如說華麗平淡﹐此是造語也。方少則華麗﹐年加長漸入平淡也。

五言詩不如四言詩﹐四言詩古﹐如七言又其次者﹐不古耳。評﹕詩自四言遞降至七言﹐此風會使然耳。後世論詩只論其工不工﹐何必問其古不古也。

「便可披襟度鬱蒸。」「度」字又曰「掃」﹐不如「掃」字奇健。蓋「便可」二字少意思﹐「披襟」與「鬱蒸」是眾人語﹐「掃」字是自家語﹐自家語最要下得穩當﹐韓退之所謂「六字尋常一字奇」是也。

蘇州常熟縣破頭山有唐常建詩刻﹐乃是「一徑遇幽處」。蓋唐人作拗句﹐上句旣拗﹐下句亦拗﹐所以對「襌房花木深」。「遇」與「花」皆拗故也。其詩近刻﹐時人常見之。案﹕歐陽修《詩話》亦作「遇幽處」。

凡作文﹐其間敍俗事多﹐則難下語。此條館本不載﹐見李氏《函海》本。

唐末人詩﹐𨿽格不髙而有衰陋之气﹐然造語成就。今人詩多造語不成。

畫山水者﹐有無形病﹐有有形病﹔有形病者易醫﹐無形病則不能醫。詩家亦然。凡可以指瑕鐫攺者﹐有形病也。混然不可指摘﹐不受鐫攺者﹐無形病﹐不可醫也。

余題黃節夫所臨唐元度﹝十體書﹞卷末云「遊戲墨池傳十體﹐縱橫筆陣掃千軍。誰知气壓唐元度﹐一段風流自不羣。」當攺「遊」爲「漫」﹐攺「傳」爲「追」﹐以「縱橫」爲「眞成」﹐便覺兩句有气骨﹐而又意脈聯貫。

凡看詩﹐須是一篇立意﹐乃有歸宿處。如童敏徳﹝木筆花﹞詩﹐主意在筆之類是也。

前人詩如「竹影金瑣碎」﹐「竹日靜暉暉」﹐又「野林細錯黃金日﹐溪岸寬圍碧玉天」﹐此荊公詩也。「錯」謂「交錯」之「錯」。又「山月入松金破碎」﹐亦荊公詩。此句造作﹐所以不入七言體格。如柳子厚「淸風一披拂﹐林影久參差」﹐能形容出體態﹐而又省力。

白樂天詩云「紫藤花下怯黃昏。」荊公作﹝苑中﹞絕句﹐其卒章云「海棠花下怯黃昏」﹐乃是用樂天語﹐而易「紫藤」爲「海棠」﹐便覺風韻超然。「人行秋色裏﹐家在夕陽邊。」有唐人體。韓子蒼云「未若『村落田園靜﹐人家竹樹幽』﹐不用工夫﹐自然有住處。」蓋此一聯頗近孟浩然體制。

世傳「酒債尋常行處有﹐人生七十古來稀」﹐以爲「尋常」是數﹐所以對「七十」。老杜詩亦不拘此說﹐如「四十明朝是﹐飛騰暮景斜」﹐又云「羈棲愁裏見﹐二十四回明」﹐乃是以連綿字對連綿數目也。以此可見工部立意對偶處。

余題王晉卿畫﹝春江圖﹞﹐累十數句﹐事窮意盡﹐輒續以一對云「寒煙炯白鷺﹐暖風搖靑蘋」﹐便覺意有餘。

﹝木蘭詩﹞云「磨刀霍霍向豬羊。」「向」字能回護屠殺之意﹐而又輕淸。

「北邙不種田﹐惟種松與柏。松柏未生處﹐畱待市朝客。」又﹝貧女﹞詩﹕「照水欲梳妝﹐搖搖波不定。不敢怨春風﹐自無臺上鏡。」二詩格髙﹐而又含不盡之意﹐見於言外。

老杜句語穩順而奇特﹐至唐末人﹐𨿽穩順﹐而奇特處甚少﹐蓋有衰陋之气。今人才平穩﹐則多壓塌矣。

和平常韻要奇特押之﹐則不與眾人同。如險韻﹐當要穩順押之方妙。

秦少遊詩﹕「十年逋欠僧房睡﹐準擬如今處處還。」又晏叔原詞﹕「唱得紅梅字字香。」如「處處還」﹑「字字香」﹐下得巧。

工部詩得造化之妙。如李太白﹝鸚鵡洲﹞詩云「字字欲飛嗚」﹐杜牧之云「髙摘屈﹑宋艷﹐濃燻班﹑馬香」﹔如東坡云「我攜此石歸﹐袖中有東海。平生五千卷﹐一字不救饑」﹐魯直﹝茶﹞詩「煎成車聲繞羊腸」﹐其因事用字﹐造化中得其變者也。

學詩當以杜爲體﹐以蘇﹑黃爲用﹐拂拭之則自然波峻﹐讀之鏗鏘。蓋杜之妙處藏於內﹐蘇﹑黃之妙發於外﹐用工夫體學杜之妙處恐難到。用功而效少。案﹕「用工」以下有脫文。

凡裝點者好在外﹐初讀之似好﹐再三讀之則無味。要當以意爲主﹐輔之以華麗﹐則中邊皆甜也。裝點者外腴而中枯故也﹐或曰「秀而不實」。晚唐詩失之太巧﹐只務外華﹐而气弱格卑﹐流爲詞體耳。又子由﹝敍陶﹞詩「外枯中膏﹐質而實綺﹐臞而實腴」﹐乃是敍意在內者也。

凡詩切對求工﹐必气弱。寧對不工﹐不可使气弱。評﹕气自弱耳﹐何關切對求工耶﹖

凡文章先華麗而後平淡﹐如四時之序﹐方春則華麗﹐夏則茂實﹐秋冬則收斂﹐若外枯中膏者是也﹐蓋華麗茂實已在其中矣。

孟郊詩云「天色寒靑蒼﹐朔風吼枯桑。厚冰無斷文﹐短日有冷光。」此語古而老。

老杜詩﹕「本賣文爲活﹐翻令室倒懸。荊扉深蔓艸﹐土銼冷疏煙。」此言貧不露筋骨。如杜荀鶴「時挑野菜和根煮﹐旋斫靑柴帶葉燒」﹐蓋不忌當頭﹐直言窮愁之迹﹐所以鄙陋也。切忌當頭﹐要影落出。案﹕末句有誤。

「秋來鼠輩欺貓死﹐窺甕翻盆攪夜眠。聞道貍奴將數子﹐買魚穿柳聘銜蟬。」「聘」字下得好﹐「銜蟬」﹑「穿柳」四字尢好。又「貍奴」二字出釋書。

「春陰妨柳絮﹐月黑見梨花。」「登臨獨無語﹐風柳自搖春。」鄭谷詩。此二聯無人拈出。評﹕「月黑見梨花」﹐此語少含蓄﹐不如義山「自明無月夜」之爲佳也。

「椎牀破面棖觸人﹐作無義語怒四鄰。尊中歡伯見爾笑﹐我本和气如三春。」前兩句本粗惡語﹐能鍛煉成詩﹐眞造化手﹐所謂點鐵成金矣。

「吹折江湖萬里心。」「折」字雙使。

魯直﹝飲酒﹞九首﹐「公擇醉面桃花紅﹐焚香默坐日生東」一絕﹐其體效﹝飲中八仙歌﹞。

東坡詩﹕「已有小舟來賣餅。」曾公捲﹕「已有小舟來賣魚。」學者當試商略﹐看優劣如何。

「量大嫌酣酒﹐才髙笑小詩。」「卑枝低結子﹐接葉暗巢鶯。」雙聲字對。

「綠瓊洲渚靑瑤嶂﹐付與詩翁敢琢磨。」善用材料。

「風來震澤帆初飽﹐雨入松江水漸肥。」又盧襄詩﹕「眼饞正得看山飽﹐梅瘦聊須著雨肥。」善用「飽」﹑「肥」二字。評﹕上聯不害爲佳詩﹐下二語直村學中捉對耳。蓋先下「饞」﹑「瘦」字便似有意求奇﹐不似上聯自然合拍也。

陳子髙詩云「江頭柳樹一百尺﹐二月三月花滿天。裊雨拖風莫無賴﹐爲我系著使君船。」乃轉俗爲雅﹐似﹝竹枝詞﹞。

「大書文字堤防老﹐剩買溪山準備閒。」「堤防」﹑「準備」四字太淺近。

荊公詩云「黃昏風雨打園林﹐殘菊飄零滿地金。擸得一枝還好在﹐可憐公子惜花心。」東坡云「秋花不似春花落﹐寄語詩人仔細看。」荊公云「東坡不曾讀《離騷》《離騷》有云﹕『朝飲木蘭之墜露﹐夕餐秋菊之落英。』」案﹕此事《西淸詩話》作歐陽修語﹐《髙齋詩話》則與此所記同﹐胡仔《漁隱叢話》辧其皆出依托。

隱巖﹝古松﹞云「勁節端爲百木長﹐治朝無復五株封。」又﹝和上元﹞云「化國風光原有象﹐春臺人物不知寒。」立意下語好。

「細數落花因坐久﹐緩尋芳艸得歸遲。」「細數落花」﹑「緩尋芳艸」﹐其語輕淸。「因坐久」﹑「得歸遲」﹐則其語典重。以輕淸配典重﹐所以不墮唐末人句法中。蓋唐末人詩輕佻耳。

看詩且以數家爲率﹐以杜爲正經﹐余爲兼經也。如小杜﹑韋蘇州﹑王維﹑太白﹑退之﹑子厚﹑坡﹑谷「四學士」之類也。如貫穿出入諸家之詩﹐與諸體俱化﹐便自成一家﹐而諸體俱備。若只守一家﹐則無變態﹐𨿽千百首﹐皆只一體耳。

石曼卿詩雲「水活冰無日﹐枝柔樹有春。」語活而巧。

梅聖兪詩云「遠鐘撞白雲。」無合有合。

「寒樹邀棲鳥﹐晴天捲片雲。」「邀」﹑「捲」二字奇妙。案﹕杜詩作「落日邀雙鳥﹐晴天捲片雲」。吳若本「捲」一作「養」。

李光遠﹝觀潮﹞詩云「默運乾坤不暫停﹐東西雲海焠陽精。連山髙浪俄兼湧﹐赴壑奔流爲逆行。」「默運乾坤」四字重濁不成詩﹐語𨿽有出處﹐亦不當用﹐須點化成詩家材料方可入用。如詩家論翰墨气骨頭重﹐乃此類也。如杜牧之作﹝李長吉詩序﹞云「絕去筆墨畦畛﹐斯得之矣。」又如「焠」字亦非詩中字﹔第二聯對句太粗生﹐少鍛煉。

「白鷗沒浩蕩﹐萬里誰能馴﹖」「沒」若作「波」字﹐則失一篇之意。如鷗之出沒萬里﹐浩蕩而去﹐其气可知。又「沒」字當是一篇暗關鎖也﹐蓋此詩只論浮沈耳。今人詩不及古人處﹐惟是做不成。案﹕此語出蘇軾《志林》﹐蓋論宋敏求之輕攺杜詩。此引之而沒其名氏。

「野性終期老一村﹐全勝白髮傍朱門。」使「傍朱門」則不類﹐若攺「白髮」爲「微祿」﹐則稍近之矣。評﹕若攺「白髮」﹐則上句「老」字亦當攺矣。

「恥爲家貧賣寶刀」又云「不爲家貧賣寶刀」﹐「恥」字不如「不」字。

「矯首朱門雪滿衣﹐南來生理漫心期。靑衫愧我初無術﹐白髮逢人只自悲。」悲苦太過﹐露風骨。

「北嶺山礬取次開﹐淸風正用此時來。平生習气誰料理﹐愛著幽香未擬回。」山谷詩。學者云「自公退食入僧定﹐心與篆香俱寒灰。小兒了不解人意﹐正用此時持事來。」韓子蒼云「全用此一句﹐有甚意思。不欲其此時持事來﹐用得此語甚妙。」「故人相見眼偏明」﹐子蒼云「當有律度﹐豈容如此道。」

歐公云「古詩時爲一對﹐則體格峭健。」

七言律詩極難做﹐蓋易得俗﹐是以山谷別爲一體。

七言律一篇中必有剩語﹐一句中必有剩字。如﹕「艸艸杯柈供笑語﹐昏昏燈火話平生。」如此句無剩字。

東坡﹝玉盤盂﹞一聯﹐極似樂天。又﹝次韻李端叔謝送牛戩畫﹞﹕「笑指塵壁間﹐此是老牛戩。」牛戩做不著﹐此一句蓋語意不足也。

蔡天啟坐有客云「東湖詩叫呼而壯。」蔡云「詩貴不叫呼而壯。」此語大妙。「擘開蒼玉巖」﹑「椎破銅山鑄銅虎」﹐何故爲此語﹖是欲爲壯語耶。「弄風驕馬跑空去﹐趁兔蒼鷹掠地飛。」山谷社中人皆以爲笑。坡暮年極作語﹐直如此作也。案﹕此處語意未明﹐當有脫誤。

杜牧之﹝河湟﹞詩云「元載相公曾借箸﹐憲宗皇帝亦畱神。」一聯甚陋。唐人多如此。或作云「惟老杜詩不類此格。」僕云「『遷轉五州防禦使﹐起居八座太夫人。』不免如小杜。」子蒼云「此語不佳。杜律詩中𨿽有一律驚人﹐人不能到﹔亦有可到者。」僕云「如﹝蜀相﹞詩第二聯﹐人亦能到。」子蒼云「第三聯最佳。『四更山吐月﹐殘夜水明樓。』此一聯後﹐餘者便到了。」又舉「三峽星河影動搖」一聯﹐僕云「下句勝上句。」子蒼云「如此者極多。小杜﹝河湟﹞一篇第二聯『旋見衣冠就東市﹐忽遺弓劍不西巡』﹐極佳。爲『借箸』一聯累耳。」

髙荷子勉五言律詩可傳後世﹐勝如後來諸公。﹝柳﹞詩﹕「風驚夜來雨。」「驚」字甚奇。琴聰云「向詩中嘗用『驚』字。」坡舉古人數「驚」字。僕云「東風和冷驚羅幕。」子蒼云「此『鷘』字不甚好。如﹝柳﹞詩『月明搖淺瀨』等語﹐人豈易到﹖」

歐公稱「身輕一鳥過」﹐子蒼云「此非杜佳句。」僕云「當時補一字者﹐又不知是何等人。」子蒼云「極是。」

汪潛聖舊詩格不甚髙﹐因從琴聰﹐詩乃不凡。加「春水碧泱泱﹐羣魚戲渺茫。誰知管城下﹐自有一濠梁」﹐乃是見聰後詩也。

東坡詩不無精粗﹐當汰之。葉集之云「不可。於其不齊不整中時見妙處爲佳。」

參寥﹝細雨﹞雲﹕「細憐池上見﹐淸愛竹間聞。」荊公攺「憐」作「宜」。又詩云「暮雨邊」。秦少遊曰「公直做到此也。『雨中』﹑『雨傍』皆不好﹐只『雨邊』最妙。」評﹕「雨傍」不成語﹐「雨中」有何不可﹖此是秦與之作劇耳﹐何堪舉作話頭邪﹖又云「流水聲中弄扇行。」兪淸老極愛之。此老詩風流醞藉﹐諸詩僧皆不及。子蒼云「若看參寥詩﹐則洪詩不堪看也。」案﹕洪詩不知指何人﹐豈山谷諸甥耶﹖

孫詩云「鴈北還」﹐下「還」字最不好。「北歸」﹑「北向」皆妙﹐獨「還」字不佳。案﹕孫不知何人。

有大才﹐作小詩輒不工﹐退之是也。子蒼然之。劉禹錫﹑柳子厚小詩極妙﹐子美不甚畱意絕句。子蒼亦然之。子蒼云「絕句如小家事﹐句中著大家事不得。若山谷﹝蟹﹞詩用『與虎爭』及『支解』字﹐此家事大﹐不當入詩中。如『虎爭』詩語亦怒張﹐乏風流醞藉之气。『南窗讀書聲吾伊』﹐詩亦不佳﹐皆不如﹝羊﹞詩醞藉也。」

曾吉父詩云「金馬門深曾艸制﹐水精宮冷近題詩。」「深」﹑「冷」二字不閒道﹐若言「金馬門中」﹑「水精宮裏」﹐則閒了「中」﹑「裏」二字也。此詩全篇無病﹐大勝﹝與疏山﹞詩。

「筍根稚子無人見」﹐不當用「稚子」字。蓋古樂府詩題有﹝雉子斑﹞。「稚子」﹑「鳧雛」﹐自是佳對。杜詩有「鳳子」﹐亦對「鳧雛」。案﹕「鳳子」字出韓渥詩。此可以稽證也。金陵新刊《杜詩》﹐注云「稚子﹐筍也。」此大謬﹐古今未有此說。韓子蒼云「冷齋所說皆非﹐初未嘗有此說。」或有脫文﹐觀冷齋云云可見。

「傾銀注瓦驚人眼。」韓子蒼云「『瓦』當作『玉』。蓋前句中已有『老瓦盆』﹐此豈復更用『瓦』字﹖『瓦』與『銀』﹑『玉』固有異﹐其爲醉則一也。『軒墀曾寵鶴』﹐當用『軒車』﹐非『軒墀』。『河內尢宜借寇恂』﹐非『河內』。」

「功曹非復漢蕭何」﹐不特見《漢書注》﹐兼《三國誌》云「爲功曹當如蕭何也。」此說甚分明。劉貢父云「蕭何未嘗作功曹。」劉極賅博﹐何爲不能記此出處也。

何頡嘗見陳無己﹐李廌嘗見東坡﹐二人文字﹐所以過人。若崔徳符﹑陳叔易﹐恐無師法也。

師川云「作詩要當無首無尾。」山谷亦云。子蒼不然此說。

東湖云「春燈無復上﹐暮雨不能晴。」昌黎云「廉纖晚雨不能晴。」子蒼云「『暮』不如『晚』。」昌黎云「靑蛙聖得知。」汪彥章云「燈花聖得知。」子蒼云「蛙不聖所以言聖﹐便覺有味﹔燈花本靈﹐能預知事﹐輒言聖得知﹐殊少意味。」

「璇題」﹐倪巨濟作﹝謝禦書表﹞用之。子蒼云「乃椽頭﹐非題榜也。」

「彈壓山川」﹐見《淮南子》﹕「彈出山川﹐壓而止之。」僕看《後漢黨錮傳》「榮華丘壑」﹐正可爲對。

新燒�火案﹕「�」字字書不載。謂之「熅火」﹐見﹝蘇武傳﹞。燒湯謂之「燂湯」﹐見《內則》。竈中燒火謂之「煬竈」﹐見《戰國策》。曉天赤如霞者謂之「陰淪」﹐見《爾雅》。案﹕《爾雅》無此文。王逸《楚詞注》引陵陽子《明經》曰「淪陰者﹐日沒以後赤黃气也。」又《廣雅》引之作「渝陰」。此蓋誤《廣雅》爲《爾雅》﹐又舛亂其文耳。汗曰「鹽汗」﹐浮漚曰「覆甌」﹐見《淮南子》。

子由曰「東坡黃州以後文章﹐余遂不能追逐。」

蔡天啟云「米元章詩有惡無凡。」孫仲益﹑韓子蒼皆云。子蒼又云「師川詩無惡而無凡。」不知初學何等詩﹐致如此無塵埃也。

葉集之云「韓退之﹝陸渾山火﹞詩﹐浣花決不能作﹔東坡﹝蓋公堂記﹞﹐退之做不到。碩儒巨公﹐各有造極處﹐不可比量髙下。元微之論杜詩﹐以爲李謫仙尙未歷其藩翰﹐豈當如此說。」異乎微之之論也。此爲知言。

東坡豪﹐山谷奇﹐二者有餘﹐而於淵明則爲不足﹐所以皆慕之。

山谷詩云「淵明千載人﹐東坡百世士。出處固不同﹐風味要相似。」有以杜工部問東坡似何人﹐坡云「似司馬遷。」蓋詩中未有如杜者﹐而史中未有如馬者。又問荔枝似何物﹐「似江瑤柱」﹐亦其理也。

某人詩云「男兒老大遂功名。」杜詩﹕「功名遂乃佳。」「遂功名」則不成語矣。

範元長云「前輩言學詩當先看謝靈運詩。」

東坡﹝謝李公擇惠詩帖﹞云「公擇遂做到人不愛處。」評﹕放翁「詩到無人愛處工」﹐蓋本東坡也。

陳子髙云「工部﹝杜鵑﹞詩﹐乃摹寫庾信﹝杜鵑﹞詩。」案﹕今《庾集》無﹝杜鵑﹞詩。「窮途俗眼還遭白」﹐便不如「窮途返遭俗眼白」。案﹕此二句文不相屬﹐疑有脫誤。

徐師川云「工部有『江蓮搖白羽﹐天棘夢靑絲』之句﹐於江蓮而言搖白羽﹐乃見蓮而思扇也。蓋古有以白羽爲扇者。是詩之作﹐以時考之﹐乃夏日故也。於天棘言夢靑絲﹐乃見柳而思馬也。蓋古有以靑絲絡馬者。」庾信﹝柳枝詞﹞案﹕《庾集》作﹝楊柳歌﹞。云「空餘白雪案﹕《庾集》作「獨憶飛絮」。鵝毛下﹐無復靑絲馬尾垂。」又子美﹝驄馬行﹞云「靑絲絡頭爲君老。」此詩後復用支遁事﹐則見柳思馬形於夢寐審矣。東坡欲易「夢」爲「弄」﹐恐未然也。

蘇叔黨云「東坡嘗語後輩﹐作古詩當以老杜﹝北徵﹞爲法。」

老杜詩云「一夜水髙二尺彊﹐數日不可更禁當。南市津頭有船賣﹐無錢卽買系籬傍。」與﹝竹枝詞﹞相似﹐蓋卽俗爲雅。

張嘉父云「長韻詩要韻成雙不成只﹔鋪敍詩要說事相稱﹔卻拂體前一句敍事﹐後一句說景﹐如『惆悵無因見範蠡﹐參差煙樹五湖東』﹐又如『我今身世兩相違﹐西流白日東流水』。」

﹝次韻伯氏寄贈蓋郎中喜學老杜之作﹞﹐末句云「獨抱遺編校舛差音叉。」蓋郎中惠詩云云﹐次韻解之﹐末句云「眞成句踐勝夫差音茶。」兩「差」字不同音﹐何故作同音押韻﹖必有來歷﹐姑記之以俟知者。詩見建本重編《南昌文集》卷第四十一。押韻「夫差」不音茶﹐當以押韻爲證。案﹕押韻二句似後人所注。

吳申李詩云「潮頭髙捲岸﹐雨腳半吞山。」然頭不能捲﹐腳不能吞﹐當攺「捲」作「出」字﹐「吞」作「倚」字﹐便覺意脈聯屬。

凡作詩如參禪﹐須有悟門。少從榮天和學﹐嘗不解其詩云「多謝喧喧雀﹐時來破寂寥。」一日於竹亭中坐﹐忽有羣雀飛鳴而下﹐頓悟前語。自爾看詩﹐無不通者。

幼年聞北方有詩社﹐一切人皆預焉。屠兒爲﹝蜘蛛﹞詩﹐流傳海內﹐忘其全篇﹐但記其一句云「不知身在网羅中。」亦足爲佳句也。

元佑間﹐榮天和先生客金陵﹐僦居淸化市﹐爲學館﹐質庫王四十郎﹑酒肆王念四郎﹑貨角梳陳二叔皆在席下﹐餘人不復能記。諸公多爲平仄之學﹐似乎北方詩社。王念四郎名莊﹐字子溫﹐嘗有﹝送客﹞一絕云「楊花撩亂繞煙村﹐感觸離人更斷魂。江上歸來無好思﹐滿庭風雨易黃昏。」王四十郎名松﹐字不凋。僕寓京師﹐從事禁中﹐不凋寄示長篇﹐僅能記一聯﹐云「舊菊籬邊又開了﹐故人天際未歸來。」陳二叔忘其名﹐金陵人﹐號爲陳角梳﹐有﹝石橊﹞詩云「金刀劈破紫穰瓢﹐撒下丹砂數百粒。」諸公篇章富有﹐皆曾編集。僕以攜家南奔避寇﹐往返萬餘里﹐所藏書畫厄於兵火。今屈指當時詩社集六十餘載﹐諸公佳句﹐可惜不傳。今僅能記其一二﹐以遺寧川好事者﹐欲爲詩社﹐可以效此﹐不亦善乎﹖

