

不下帶編

﹝淸﹞金埴撰

卷一雜綴兼詩話一

卷二雜綴兼詩話二

卷三雜綴兼詩話三

卷四雜綴兼詩話四

卷五雜綴兼詩話五

卷六雜綴兼詩話六

卷七雜綴兼詩話七

●不下帶編卷一【雜綴兼詩話】

山陰壑門金埴【小郯原字苑蓀】鰥鰥子述次

長安衢道﹐紫陌云停﹐丹樓霞起。凡還【仝旋。】朝述職﹐奉使【去】榮趨﹐百官散從【去】羽儀﹐以逮腰纏輦負﹐列肆鋪場﹐無弗燦若畫圖﹐望成機錦﹐分明一條軟繡天街﹐長慶太平之有象。有繪爲軟繡天街圖者﹐應【平】居燕京十景圖之首﹐垂億萬年﹐以崇大淸萬國之仰瞻。

古人讀書﹐以識字分句讀【音豆】爲第一義。按唐人資暇錄云「學識何如觀點書。」點書之難﹐不惟句度﹑【音豆﹐與讀音義同。】義理﹐兼在知字之正音﹑借音﹐若某字以朱發平聲﹐卽爲某字﹐發上【上】聲﹐變爲某字﹐去﹑入又變爲某字﹐知合發不合發爲難﹐不可枚舉之。埴於四子書﹐向多茫昧讀過﹐齒及逾立﹐方稍稍解之。凡朱發四聲及點分句讀處﹐【就童子初學而言﹐凡經書語絕處﹐謂之句﹐則點於字之偏旁﹔語將絕未絕而點分之﹐以便誦詠﹐謂之讀﹐又謂之頓﹐則點於字之中間。按讀﹐又謂之頓﹐頓者﹐言小住也。】或與學者不同﹐間【去】采之羣書經前哲巨人校定者。初學童子﹐卽宜以是法教【平】之﹐俾上口無訛﹐入目罕舛﹐則幼學有基。從斯進詣﹐終身受用矣。顧埴支綴餘生﹐患於訛鈍﹐字義書旨﹐終於寡究尠通。比之村教督誨蒙伎倆﹐貽誚髙明。且此記彼忘﹐掛一漏萬﹐惟祈博雅君子﹐下教是正﹐則幸甚幸甚。

西漢諸儒﹐惟揚子云獨稱識字。韓退之云「凡爲文者﹐須略識字。」則識字豈易乎哉。晁景迂晚年日課識十五字﹔楊誠齋無事好看韻書﹔朱考亭言字書音韻乃經中一事﹔洪皓言金制策論試士﹐首重書法﹐士作字偏旁點畫誤者﹐必坐以雜犯。學人愛搜閒書﹐不若究心說文之學。

古辭「小麥靑靑【讀】大麥枯【句】﹐誰與獲者【讀】婦與姑【句】﹐丈夫何在【讀】西擊胡【句】」。如此誦之﹐則其每句中含問答之意始出。誰謂讀書分句讀可忽耶﹗

聖祖仁皇帝將五幸杭州﹐【康熙四十六年丁亥。】有司增飾西湖諸景﹐中一二景亭頗事華艷。有天臺山人周復庵渙山﹐年一百六矣﹐投詩有司而揭於放鶴亭壁﹐云「金裝玉裹梅邊鶴﹐翠繞珠圍柳浪鶯。濃抹可宜西子污﹐碧流也【去】識長【上】官淸。」蓋諷之也。上官過【平】景亭﹐訝有司增飾﹐見詩﹐大責之曰「爾見皇上命名山房耶﹗【禦題行宮曰「西湖山房」。】聖意本欲惇素崇朴﹐以惜民力耳﹐何事華艷爲﹖」命撤去【上】之。駕至﹐果稱【去】旨。

儀封張淸恪公孝先伯行﹐貞操【去】亮節﹐宇內首推。其撫吳也﹐使【去】院蕭然﹐卽一幾一榻﹐禁向民間借辦。𨿽屢乏所需﹐而安之若素。幕僚僅一人代毫者﹐其所憑【去】胡牀﹐賓眾則他徙﹐或竟日兀立爲苦。一日﹐其人畱詩爲別而去﹐云「一架繩牀供眾同﹐坐虛使院仰【去】淸風。獨慚三十無能立﹐難向程門度雪中。」公見詩大驚﹐亟遣追還﹐不及。至今每想髙風﹐彌增景企。公之淸徳﹐可謂不衰。此甬上仇少宰滄柱兆鰲爲予言之。

孫太常莪山勷﹐寄趙宮坊秋谷執信【信﹐讀伸。】詩云「可憐一曲長生殿﹐斷送宮坊到白頭。」長生殿者﹐埴友錢塘洪君昉思升所譜樂府也。康熙戊辰﹐【二十七年。】昉思挾以遊都﹐首賞之者東海徐尙書幹學也。則命勾欄【上】部精習之﹐朝彥羣公﹐醵金演觀。會國服未闕﹐嫉者借以構難【去】﹐翰部名流有罷官者﹐宮坊與【去】焉。宮坊年十七﹐聯飛入翰苑﹐蚤播時名﹐而坐【去】是廢閒以老。著談龍錄﹐稱詩﹐海內推爲宗匠。

人解「風流」二字爲「輕俊」者﹐然埴按後漢書列傳【去】載諸髙士者曰「若二三子可謂識去就之義﹐候時而處【上】﹐豈其枯槁尙而已哉﹗蓋能審己以成其道焉。故列其風流﹐區而載之。」注言「潔淸之風﹐若有條流也。」謝安系蒼生之望﹐王儉乃云「江左風流宰相【去】。」則豈特輕俊而已﹐蓋有潔淸之義焉。埴賦一絕云「風流本與潔淸侔﹐厥義如何沒卻休﹖誰謂風流但輕俊﹐競將輕俊目風流。」按庾子山【爲趙廣墓志。】云「翩翩書記﹐則阮瑀﹑陳琳﹔荏荏風流﹐則王蒙﹑謝朓。」此後人稱「王﹑謝風流」所本。【又按﹐劉良文選注﹕「風流子﹐言其風美之聲﹐流於天下也。」】

治﹑熙間﹐王大【同太】司寇阮亭士禛﹐司李揚州﹐與宋太宰漫堂犖﹐通判黃州同時﹐兩公並妙年才俊。迨王晉位尙【平】書﹐而宋開府江南﹐則年並垂老。王有詩寄宋云「尙書北闕霜侵鬢﹐開府江南雪滿頭。誰識朱顏兩年少﹐王揚州與宋黃州。」兩公之風采如覩已。

埴從【去】祖廉使【去】公長眞鎭﹐由孝廉康熙癸丑守【去】揚州﹐時司李王公阮亭方遷官﹐而公至乃大修平山堂﹐張【去】淮南詩燕﹐六七年不怠。南北名士投贄者﹐多被延接﹐罔弗各如所欲。府庭剏餐勝樓以居名勝﹐延鄧君孝威漢儀﹐選國朝詩觀於其中。他如杜君於皇浚﹑紀君伯紫��﹑毛君西河奇齡﹑陳君其年維崧輩﹐皆與公畱連酬倡者也。羣公投詩盈軸﹐幼記其年先生二絕云「管領揚州宗妙才﹐山堂詩燕盡【子忍切﹐津上聲。】長開。何期劉尹風流匹﹐剛趁王蒙遷後來。」【徐廣晉記凡稱風流者﹐皆舉王﹑劉爲宗焉﹐謂蒙與惔也。】「孝廉船集廣陵津﹐無數張憑太守【去】賓。君縱稱金劉尹播﹐眞長異代又長眞。」【寒家系本劉﹐王莽時去卯﹑刀﹐稱金﹐至今姓未復。】皆紀實也。蓋公字長眞﹐其聲望大有劉尹之風﹐時人以輩劉眞長。迄今將六十年﹐邗上名流﹐猶能嘖嘖稱之。

近有長洲某翁﹐其子怠於奉養【去】﹐因題壁云「人生七十彊【上】支持﹐簾捲西風燭半枝。傳語兒孫好看【平】待﹐眼前光景不多時。」其子大懼﹐請滌去【上】﹐於是奉養有加。夫其子見詩能懼而加養﹐猶未盡喪【去】其天良。彼惡子逆孫﹐喪心棄養﹐任其父祖之風燭鑠滅而弗顧者﹐眞犬彘不食其肉也。

杭州王丈丹麓晫﹐名宿也。一日晨興【平】過【平】予﹐出其一箑﹐咸乞詩於名達﹐九老巨公﹐珠璣錯落﹐重其腕迹﹐年無古稀下者。授予﹐命代致之蔣樂嶽淸曠生﹐【埴同名。】滿其一角﹐爲「十老扇」。而蔣老狂醉﹐墨頗類鴉塗﹐以返之。丈驚﹐見之懊惋﹐謂予曰「此吾積【恣】二十年所珍﹐均故筆也﹐每一披展﹐其人如面﹐而一角被污﹐惜非全璧矣﹗」予曰「不記君家軼事耶﹖蓋有與羲﹑獻相關涉而未免殺風景者二﹕逸少爲門生書幾﹐父不知而削之﹔子敬門生以子敬書種蠶。並此則三殺風景矣。」時吳子寶崖【陳琰字。】繼至﹐聞予言大噱﹐因賦二絕以慰丈云「阿父罔知書幾削﹐門生直作種蠶銷。殺將風景非君獨﹐把扇從過【平】題扇橋。」【橋乃右軍名迹﹐王將遊越﹐故有是句。】「扇頭十老寫珠璣﹐【漢書注﹕屏面卽便面﹐蓋扇之類也。】一老污妨九老題。君但淸風盈手握﹐等閒缺憾那能齊﹖」丈返瞋大慰﹐收箑袖珍而別。其所著行世諸書﹐有今世說一種﹐惜少載此段。

蘇州開府旌門東西綽楔﹐曰「澄淸海甸」﹐曰「保障東南」。宋太宰漫堂犖撫吳時﹐修蘇子美滄浪【平】亭﹐又剏才子亭於唐伯虎墓次。中吳士大夫謂公點綴滄浪﹐畱連才子﹐爲中丞韻事。乃有各增三字於綽楔云「澄淸海甸滄浪水﹐保障東南才子亭。」則美而刺矣。

一甲科問於蓮池師曰「世間何等人最爲造孽﹖」師曰「公輩七篇頭﹐老先生爲最。」其人愕然曰「自揣生平﹐未必至此。」師喝曰「誰說汝自做來﹗」乃示一偈云「公卿多出七篇頭﹐孽重難推【通回切。】不自由。倚勢作威都坐【去】汝﹐上天降罰更誰尢﹖」嗟乎﹗昔如裴晉公之人品﹐而郡牧猶有奪人妻以奉之者﹐況他人耶﹖一分權勢﹐一分造孽﹐非必自造也﹐代之者眾矣﹗蓮師棒喝﹐當路者可不時時警察乎﹗

王充云「士貴故孤興﹐物貴故獨產。」甚矣孤興﹑獨產之不易也。近有一宦家子﹐每自矜其門第才華﹐見有細族單門崛起藝苑者﹐語輒輕【音慶﹐下同。左傳輕字多讀去聲。】之。予規之曰「如某某者﹐吾儕當更獎重﹐而君反輕之﹐何耶﹖蓋彼之先世必有過人之懿行﹐不知幾經積【恣】累【上】而始余此一人。此一人生於寒陋﹐絕罕見聞﹐而能蚤自奮振﹐卓然拔萃﹐亦不知幾經煉﹐幾經苦屈﹐而始成此一人。若世家子則不然﹐詩書之气﹐燻於系種﹐甲科之升﹐緣於代有。阿大中郎﹐稍露頭角﹐人便獎成﹐驟致名譽而躡靑雲。以故﹐此之得名﹐視彼較易﹔彼之得名﹐視此較難。如某某者﹐所謂孤興﹑獨產﹐當更重之﹐而反輕之耶﹗按南史﹐朱異傲毀【去】朝賢﹐謂人曰﹕『我寒士也。遭逢以至今日﹐諸貴皆恃枯骨見輕我﹐下【去】之則爲蔑尢甚﹐我是以先【去】之。』今吾儕若矜門第﹐則恃枯骨耳。設有如異者﹐恐【去】爲【去】所蔑﹐而先以蔑之﹐將柰彼何﹖君可不知戒乎﹖」自是其人知過而攺之。

唐李揆﹐門戶第一﹐文章第一﹐官職第一。杜公見之﹐言及頭頭第一之說﹐揆曰「若道【去】門戶﹐門戶有所自承餘裕也﹔文學則道尙未聞﹔官職﹐遭遇耳。今形骸凋瘁﹐一切【砌】爲空﹐何第一之有﹖」蓋頭頭第一﹐人艷之則熾炭﹐揆言之則寒冰﹐而猶欿然於未聞道耶﹗後世稱譽【平】人曰「君頭頭第一」本此。

湖上宣公祠﹐向有面湖酒樓一帶﹐公後裔徵其租以炷香﹐餘資供飲﹐以祠產也。三十載前有平湖陸某主之﹐因自號曰「陸酒樓」﹐以表陸氏之酒樓也。一日拉予登樓飲﹐壁有予舊題句云「酒樓本是湖山客﹐卻爲湖山作【佐】主人。」與陸情事適合﹐亦一小佳話也。

今海寧相君陳公幹齋元龍﹐其封翁某﹐性孝�仁惠人也。有傳其炎夜撻婢驅螡之事﹐太夫人晨興【平】詢故﹐翁對曰「幛漏一螡﹐臥不獲安耳。」太夫人怒曰「汝紗幮湘簟﹐足度炎宵﹐區區一螡﹐輒能爲苦﹐於婢奚尢﹖敲撲之聲﹐忽觸吾夢。吾海寧城鄕蔀屋﹐此時乏幛者夥矣﹐萬噆膚﹐徹曉張【去】睫﹐不知其家有婢可撻耶﹖無婢可撻耶﹖」翁惶謝「唯唯」﹐卽命典司質【至】庫者榜於門曰「凡有以幛爲質﹐自半銖至三銖者﹐悉免子本錢﹐還其幛。」翁復命於太夫人﹐太夫人大喜。迨雪天寒冽﹐翁並命出【昌瑞反】絮布衾襖之類﹐若還幛之法還之。又復命於太夫人﹐太夫人益大喜﹐曰「汝能若是﹐則黨裏亦濡小惠﹐足銷撻婢一過矣﹗」

相君幹齋公巡撫粵西時﹐輸俸置海寧腴田千畝於學宮﹐以廣【去】學田﹐請泮水先生主之。每歲租時﹐分給於邑士之窮乏者﹐以資其膏火﹐士咸徳之。善苗有根﹐公之世徳所從來者遠矣。

賈黯廷試第一﹐往謝杜祁公﹐公獨以生事有無爲問。黯退謂公門下士曰「黯以鄙文冠【去】天下謝公﹐而問及生事﹐豈以黯爲不足魁乎﹖」公聞而言曰「凡人無生事﹐𨿽爲顯官﹐不能無俯仰依違。今賈君名在第一﹐則其學問﹐不問可知﹔其爲顯官﹐又不問可知。衍獨慮其生事不足﹐或致俯仰依違而道不得行也。何怪焉﹖」埴謂今之艸茆一第﹐寒俊初官﹐孰不欲行其道﹐而甘俯仰依違者﹖柰生事迫之﹐以致終乖其志。祁公之言﹐近情切理﹐然不可以槪賢者也。

趙忠定初冠多士﹐趙彥端語【去】之曰「謹勿以一魁先置胸中。」李西涯相君送陸進士文明第後歸省詩﹕「眼見宮袍換彩衣﹐偶然文字托光輝。宵辭宮漏銅龍靜﹐曉散朝行玉鷺稀。千里馳驅才始見﹐【賢徧切。】一生溫飽志全非。定須不學長安孟﹐祇向春風得意歸。」曩埴遊鄞﹐仇少宰滄柱兆鰲﹐偕過陸丈鉁俟鋆飲﹐見堂懸西涯是詩﹐進士爲其先世﹐因共嘆前哲贈詩多勉規。近如寒邨鄭太史梁﹐康熙初膺鄕薦﹐陳太史介眉錫嘏尙諸生﹐寄詩云「偶然一舉尋常事﹐只作浮雲過眼前。【後陳乙卯掄元。】」凡此皆以胸中勿置一魁相期者也。

寒村鄭太史﹐爲一時西淸之冠。其稱詩也﹐一空前論﹐戒拾人牙慧﹐謂須自我作古。有寒村集行世﹐首揭一絕云「忘【去】記商周三百篇﹐宋唐晉魏復誰先﹖老來只發隨時興﹐譬若生當邃古前。」可以明其志矣。出守【去】髙涼﹐介不妄取。珍一石人形者﹐呼【去】爲「石叟」以自況。後患半風﹐歸建石叟居﹐日夕相對。嘗曰「吾加有風疾﹐劣劣不能佳。【二句王無功語。】起居惟叟作緣而已。」自號「半人」﹐又曰「鄭風」﹐曰「風人」。夫先生﹐風人也歟哉﹖先生乃風人也。

今士林所稱四明四子者﹐李東門暾﹑鄭南溪性﹑萬西郭承勛﹑謝北溟緒章。人文並超於時﹐皆予契好﹐而於南豁分尢深。南豁自稱「五嶽遊人」﹐有紀遊集行世。平生不妄挾一刺﹐斵竹長八寸﹐廣二寸﹐上鋟「五嶽遊人」四字﹐有欲通者投之。埴贈一聯云「半風長挹余風在﹐【南溪卽寒村太史嗣君。】五嶽還畱一嶽思。」蓋南溪恃南嶽未遊﹐嘗謂予曰﹔「吾不盡遊者﹐畱此一嶽付之餘生夢想耳。」夫人生嘗興愜情之事﹐夢想於未當境之前﹐則愈生意味。旣當境矣﹐亦何事云當畱﹐余以付之夢想乎﹖南溪進乎道矣。

昔殷臻每造袁粲﹑褚淵之席﹐輒淸言畢景﹔張憑﹑王蒙在劉惔所﹐淸言彌日﹐畱宿至旦。此見古人談宴之娛﹐恆畱連不倦。卅【音撒﹐古三十字﹐非俗字也。】載前﹐吳門此風﹐以竹垞﹑秋谷二太史先後遊踐之久﹐向盛好客。家遇佳客詣門﹐必延入齋中﹐談霏玉屑﹐多及宵深﹐或至欵洽累【上】日﹐無有以杯茗匆匆取別者。若客非佳﹐則一接杯茗而已。供餼僮私有口號【平】﹐分客二種﹐曰暖席客﹐曰冷席客。暖席客者﹐久坐相暖熱者也﹔冷席客者﹐少坐相冷淡者也。今則談筵之設﹐𨿽吳門盛地﹐亦就衰歇﹐暖客且爲冷客矣。甚有扃戶以拒者。噫﹗初不意世風之變至此。有題詩以嘅之云「談筵今亦罷蘇州﹐暖客常稀冷客稠。茗進一杯旋取別﹐不知若个晉風流。」斯固風會之盛衰﹐亦徵吾道之益窮矣﹗

廣陵鄭進士元勛超宗﹐鹵賈之巨豪也。明末時﹐其家園亭開黃色巨朵芍藥花百餘﹐集南北名流﹐品花賦詩﹐幣請錢宗伯牧齋謙益主壇甲乙﹐首選者侯公子朝宗方域作也。超宗則又揮千金爲公子壽。千秋盛事﹐獨擅淮南﹐迄今士林艷之。

寶應王殿頭方若式丹﹐未第時賦芍藥云「開時不用嫌君晚﹐君在靑雲最上頭。」人呼爲「王芍藥」﹐遂成大魁之讖。

今桐城張相君衡臣廷玉﹐其先相君��﹑英﹐未第時詠梅花云「嘉名他日傳調鼎﹐記取蟠根在艸茅。」不虛所言﹐絕類沂公之作。

埴兩爲淳贅於杭﹐與洪君昉思升遊蹤最密﹐乃忘年交也。嘗爲予曰「幼初爲詩﹐有『雪輕梅綻蚤﹐天遠鶴歸遲』句。吾微名頗蚤﹐而凋謝或遲。中年遘家難【去】出奔﹐所至顚躓﹐有詠燕云﹕『銜泥勞遠出﹐覓食耐卑飛。繡幕終多患﹐�堂詎可依﹖』自謂此中有一洪昉思在焉﹐呼【去】之欲出。」每夕陽棲堞﹐秋露凝臯﹔翠雨輕飛﹐春泥軟步﹐偕予散誕於東園郊郭間。遊魚水曲﹐欲去還畱﹐啼鳥花間﹐將行復【扶又切。】竚。昉思輒誦「明朝未必春風住﹐且爲梨花立少時」之句﹐遽成詩讖﹐不堪追憶耳。

甲申春杪﹐昉思應雲間提帥張侯云翼之聘﹐依依別予去。侯延爲上客﹐開長筵﹐盛集文賓將士﹐觀昉思所譜長生殿戲劇以爲娛。時織部曹公子淸寅聞而艷之﹐亦卽迎致白門﹐南北名流悉預﹐爲大勝會。公置劇本於昉思席﹐又自置一本於席﹐每優人扮演一折﹐公與昉思讎對其本﹐以合節奏﹐【音湊。】凡三晝夜才畢。兩公並極盡其興賞之豪﹐互相引重﹐致厚幣贐其行﹐長安傳爲盛事。迨返棹過烏戍﹐昉思遽醉而失足﹐爲汨羅之投。士林競爲詩文以哀挽之。漁洋山人云「昉思遭天倫之變﹐怫郁坎壈纏其身﹐終從三閭於汨羅﹐僅以詞曲傳耳﹐悲夫﹗」埴制昉思哀詞﹐其序一聯云「陸海潘江﹐落文星於水府﹔風魂雪魄﹐赴曲宴於晶宮。」西河﹑竹垞二太史極推可之。

吳寶崖陳琰舟過烏戍弔昉思詩﹕「煙水依然拍野塘﹐饑驅客死倍堪傷。烏程酒釅漏將促﹐白舫燈昏風故狂。【昉思赴席歸舟﹐風發燭滅﹐遂不可救。】失足久無人濟溺﹐招魂剩有鬼還鄕。江南兒女應傳語﹐分取釵鈿弔七郎。」昉思題唐六如墓﹕「不知他日西陵路﹐誰弔春風柳七郎﹖」蓋自況也。

江寧織造曹公子淸有句云「賺得紅蕤剛半熟﹐不知殘夢在揚州。」自謂平生稱意之句。是歲兼巡淮鹺﹐遂逝於淮南使【去】院﹐則詩讖也。公素耽吟﹐擅才藝﹐內廷禦籍多命其董督﹐雕鎪之精﹐勝於宋版。今海內稱「康版書」者﹐自曹始也。

予過茌平﹐訪吳明府寶崖陳琰﹐適孫太常莪山勷以札抵寶崖云「勷於時文一道﹐稍知點次。若詩古文述﹐實有未能﹐不敢妄語以欺知己。」埴謂寶崖曰「以子未先生滿腔子實學﹐尙如此虛心﹐可知詩古文述﹐老而愈識其難﹐而時彥遽詡爲能耶﹗」寶崖以爲知言。

丁酉夏﹐寶崖欵予署齋最久。適有風流疑案﹐寶崖不能理﹐予戲爲一絕云「陽臺神女可荒唐﹐一事傳訛兩楚王。終竟不知誰奪得﹐千秋疑案首懷﹑襄。」夫人世傳訛之事﹐獨神女入夢耶﹗又如古今艷稱所謂楚王愛細腰者﹐墨子以爲楚靈王﹐韓非子以爲楚莊王﹐何千秋兩疑案偏在於楚之四王﹐而風流楚王之多耶﹗寶崖撫掌大噱﹐謂予語創出古今騷人所不能道﹐彊予連舉數觥以酬之。

一朝士還鄕﹐意气盛滿﹐賓至則鼓吹【去】喧闐。裏中有執友來謁﹐朝士曰「翁素好誦詩﹐近誦得何詩﹖」友曰「近誦得孫鳳洲贈歐陽圭齋詩﹐甚有味。」乃朗吟曰「圭齋原是舊圭齋﹐不帶些兒官樣回。若使他人居二品﹐門前鼓吹鬧如雷。」朝士聞吟而默。明日賓至﹐門庭寂然。夫友固善規﹐此朝士一聞友言而卽屏【上】去鼓吹﹐正是加人一等矣﹗

今聖天子繼世﹐特於雍正元年開癸卯恩科﹐連舉鄕﹑會﹑殿三試﹔一在四月﹐一在九月﹐一在十月。【武場一在六月﹐一在十一月﹐一在十二月。】埴恭頌二首﹕「聖人禦極建科場﹐首夏弘開久運長。天下解頭齊蚤發﹐櫻桃先染桂枝香。」「並將三試一年中﹐不與常科限制同。十月上林春色蚤﹐狀頭先【去】插杏花紅。」此紀實也。蓋元年中式者﹐則稱癸卯恩科舉人﹑進士。二年甲辰移會試於八月﹐先【去】於二月補行癸卯鄕試﹐中式者則稱癸卯正科舉人以別【必列反】之﹐載於科場條例﹐永爲本朝盛典。

士才一第﹐則爲【去】國爲民爲君爲親一切【砌】難了之事﹐重系於身。斯時鄕人爭相矜耀﹐濟濟擁觀﹐而不知此正有志之士初肩重大之時。惟慮種種之不得了於其身﹐以滋危懼﹐而敢以一第爲榮耶﹗明有蜀士某﹐榜下一絕云「龍泉庵裏苦書生﹐偶占【去】三巴第一名。身上許多難了事﹐鄕人何用太相矜﹖」後其人忠規孝節﹐事事爲世所欽。臨歾曰「吾得粗酬身事了矣﹗」

法昭禪師一偈云「同气連枝各自榮﹐些些言語莫傷情。一回相見一回老﹐能得幾時爲弟兄﹖」詞意藹然﹐誦之啟人友於之愛。大抵家庭之間﹐往往以些些言語﹐輒致手足情傷。而言語之生﹐多由枕畔﹐以其易入而難解也。若能時誦此偈﹐則枕言亦易解已。

江洲某﹐父遺綾錦十篋﹐盡匿之﹐逐弟於外。一日﹐紫姑仙降乩云「何處西風捲夜霜﹐雁行中斷各悲傷。吳綾蜀錦成私篋﹐那及姜家布被香。」因惶恐﹐急召弟還中分之。一念有欺﹐神卽盟之﹐可不戒哉﹗

曩遊金陵﹐叔郎中酉山敬致偕同燕山陳健夫於王訪楚友陶甄夫窳於桃葉渡﹐遂與訂交。共賞甄夫行路難二句﹕「文章愈工毒愈深﹐請君記取西子事吳心。」此語大堪尋味。

張東海有感詩云「父兄勞於官﹐子弟逸於家。一逸已過分﹐況乃事奢華。軒軒傲閭裏﹐僕僕趨官衙。不知禍所倚﹐方謂勢可誇。勢亦有時盡﹐禍成�無涯。不如愼徳業﹐庶幾【平】永無嘩。」蓋第家子弟﹐多壞於奢逸﹐務俾其知勞�﹐則讀書進徳﹐足以守身保家﹐不貽父兄之憂。埴見太司空子貞徐公元正﹐示子通守【去】商農志莘一聯云「齩菜須知儒者事﹐守身庶慰老人心。」退而志其語。

越上自王右軍遺愛﹐人家沿門淥水﹐戶戶畜鵝。紅掌翻波﹐雪翎浮沼﹐優遊來去於鏡光之中﹐洵可愛也。柰何畜未數旬﹐遽遭一割﹗凡饗神觴客﹐慶祭喪婚﹐以及節歲禮饋﹐在在必設之。神謂之鵝盤﹐客謂之鵝酒。【又納采曰喜鵝﹐上墳曰墳鵝﹐慶歲曰年鵝﹐祀田曰田鵝之類。】蓋至今獨越風盛行﹐而他處弗尙也。【今蘇﹑松﹑嘉﹑湖﹐及大江南北諸區﹐皆罕用鵝。】埴作鏡中棹歌﹐有二章賦及之﹐云「說與鵝休怨右軍﹐享筵祭饋用紛紛。祇緣鶂鶂山陰道﹐應接難辭不暇君。」「要作【佐】王家墨妙徒﹐如何鵝把右軍呼﹖【宋人詩指鵝曰「水底右軍正熟眠。」又曰「湯燖右軍。」今杭俗饋生鵝﹐其饋自作文語曰「羲愛」﹐獲罪先賢﹐不可爲訓。】不知修項觀轉徙﹐動腕臨池法得無﹖」【鵝善轉徙其項﹐右軍法以動腕。】又詠右軍愛鵝﹕【三言四章﹐章四句。】「鵝項舒﹐筆妙徐。鵝項轉﹐筆妙展。」「鵝項鳴﹐筆妙驚。鵝項曲﹐筆妙獨。」「鵝掌遊﹐墨韻流。鵝掌步﹐墨韻度。」「鵝掌眠﹐墨韻妍。鵝掌立﹐墨韻逸。」

裏有董﹑張二君﹐一以書﹐一以繪﹐名於時﹐而居相比鄰。某以鵝酒餉里人﹐獨不及二君﹐而乞書乞繪不已。或題詩於兩家之壁云「繪壁沙門百甕酒﹐【會覺上人以酒百甕乞吳道子畫菩薩寺壁。】寫經道士一籠鵝。無鵝無酒求書畫﹐徒惹沙門道士訶。」某見之大慚﹐遂不再乞。嗣後有不持潤毫代鵝酒而瀆求書畫文詠者﹐人輒誦此詩以爲笑枋。

江都汪主事蛟門懋麟嘗言「家鮮【上】詩書之气﹐門無貧賤之交﹐其累【上】世富厚﹐宜矣﹗」埴謂﹐詩書之气﹐家之瑞也﹔貧賤之交﹐門之光也。而旣鮮且無﹐其能免於人之譏乎﹖昔人又言「富貴毋【無】令人笑我肉食﹐貧賤毋令【平】人薄我無聞﹐祇有文章一道﹐窮達不可廢者。」皆名言也。

安徽方伯張公聖佐於嚴冬制絮襖萬襲﹐親給於凍者。埴適在白門﹐因作萬襲官襖歌八首﹐有「今年冷不到江南」之句。公見之極賞﹐徧索【色】賡和者。

文長徐先生故居在越之觀仁裏。【俗名觀巷。】與埴�廬一街﹐向有巨本古靑藤﹐蒼郁蔽天﹐幼及見之﹐今亡矣。咫尺爲大乘【平】庵﹐今庵壁尙存先生詩墨曰「童時畫壁�成泥﹐圓澤投胎錦水西。一夢忽穿三十載﹐竹梢寒雨覆窗低。」予旣所居匪舊﹐閱卅載重過【平】其地﹐覽先生題壁有感﹐次本韻得詩二章﹕「靑藤萎後落紅泥﹐卅載重【平】過舊宅西。惆悵南州殘墨在﹐佛龕空掩斷垣低。」「�向堂前舊燕泥﹐臨風懷舊寺橋西。【一作「觀橋西」。觀﹐去聲。】昔賢故里先曾宅﹐銀杏秋黃夕照低。」【崇禎癸酉﹐先曾王父太常府君卓碑於庵門曰「徐文長先生故里。」】

吾鄕正義王先生毓蓍﹐【鄕人私謚曰「正義」。】會稽諸生。受業於同裏都禦史劉公念臺宗周。公聞南都不守【去】﹐絕食七日。死之前一日﹐正義上【上】書於公曰「願先生速自裁﹐毋爲王炎午所弔。」乃衣【去】儒巾藍衫﹐投東城之柳橋下死。先後同死者﹐潘﹑周兩先生【一名集﹐一名卜年。】也。埴晤竹垞朱太史錫鬯於湖上﹐論及柳橋死節事﹐太史賦一律云「中丞弟子舊家風﹐杖履追隨誓始終。閉戶坐憂天下事﹐臨危眞與古人同。短書燕市投丞相﹐餘恨平陵哭義公。此地由來多烈士﹐千秋哀怨浙江東。」正義附劉公傳﹐已載王公鴻緒明史列傳。埴曾於故書肆中又得查公繼佐爲正義傳一篇﹐錄之以呈太史。

蕺山先生將殉節﹐其女夫秦祖軾以書慰之。先生報其書﹐系以詩云「信國不可爲﹐偸生豈能久﹖止水與疊山﹐只爭死先後。若云袁夏甫﹐時地皆非偶。得正而斃焉﹐庶幾全所受。」蓋答其書意也。埴仝學余姚邵君廷采作先生傳﹐考核最詳。

文可不作有五﹕不明經則無本﹔不論史則無用﹔不能表揚忠孝節義則不足以垂教﹔不達世故則類迂儒學究而無補於時事﹔不審進退出處則文與行違﹐不過盜名而欺世。若是者﹐𨿽裒然有集﹐自命作者﹐有識之士蚤已議其後矣﹗夫文章﹐經國之大業﹐不朽之盛事﹐而卽爲人吐棄﹐豈非不作爲愈乎﹗

太司寇魏敏果公象樞﹐本朝名臣之卓卓不羣者也。公曾閱漁洋山人集﹐以札報謝云「於論文談藝中﹐見吾心不欺之學﹐」公講學﹐故云然。不欺二字﹐實談藝家根柢也。

陶侃每飲【去】酒有定限﹐嘗飲有餘而限已竭。殷浩等勸更少進﹐侃淒懷良久曰「年少會有酒失﹐亡親見約﹐故不敢違。」近有人姓萬名事者﹐嗜酒無度﹐父戒之曰「限汝三杯﹐逾則逆命。」事唯唯。因制一巨觥﹐約可容二升﹐而鐫二語於上云「父命節酒﹐止飲三杯。」宴必以隨。人以「三杯和萬事」呼之。

昔有老僧一偈云「鼉與猿交結不開﹐兩身如一絕疑猜。如何話到相忘處﹐卻道心肝不帶來。」此用法苑珠林「我心畱在優曇婆羅樹寄著上﹐彼交結於名利場」者﹐孰是心肝帶來者耶﹗埴有感事詩云「知心莫問心何處﹐我心寄在婆羅樹。海水茫茫不帶來﹐天風蕩蕩從吹去。」亦用之。

有作始﹐自宜有末流﹔有末流﹐自宜有鼎易。此千古詩文一脈﹐所以相遞於無窮也。

丙申冬曾遊苕上﹐予友嚴編修儀一民法尙未中雋﹐招同孫會元葉飛見龍宴於宗伯【尊人殿元存庵公。】舊第。葉飛﹐宗伯之東牀選也﹐指其堂謂予曰「吾平生於制藝一道﹐閱覽最廣﹐約可充斯堂之棟。」夫葉飛首魁南宮時﹐未逾立年﹐而閱文之夥乃爾﹐古今所罕也。迨宵深飲闌﹐予見階前導炬題曰「萬壽科會元﹐移於他人不得。」因戲爲一絕云「充棟文章涉覽多﹐會元才大更誰過﹖導行莫謂無分別﹐懸火標題萬壽科。」【「懸火」出楚詞。】

楊玢致仕歸﹐故居被占【去】。子弟欲訟於官﹐以狀白。玢乃書於紙尾云「四鄰侵我我從伊﹐畢竟須思未有時。試上【上】含元殿基望﹐秋風秋艸正離離。」又乞食道人書壁詩﹕「多買莊田笑汝癡﹐解頭糧長【上】後邊隨。看他耕種幾年去﹐交付兒孫賣與誰﹖」今富達家﹐孳孳圖產。今日訟田﹐明日爭屋﹐豈知歌臺舞榭﹐眴眼碎瓦頹垣﹔膏壤腴疇﹐脫手他門別族。讓人安分﹐二詩千古良箴。

韓子蒼工詩﹐磨淬剪截之功﹐終身攺攛不已。有已寫寄人數年而追取更【平】易一兩字者﹐故所作𨿽少而善。駒嘗曰「詩文當得人印可﹐乃自不疑。」所以前輩汲汲於求知也。今人有作﹐一經著筆﹐輒如玉律金科﹐不移片字﹐遽穴棗梨﹐豈不有愧於子蒼耶﹖

同裏有前明薛布政某﹐一生善宦﹐富產而鄙吝﹐從未施【去】惠於人。迨暮年﹐財悉歸烏有。人都不解【械】其敗耗之由﹐卽伊亦不自解之也。今傳其自嘆四句云「做官做到布政也不小﹐買田買到萬畝也不少。親手買來親手賣﹐連我自己也【去】不曉。」噫﹗吾眼見世上之如薛者﹐多已﹗古語云「牢收長【去】物金三品﹐密寫虛名墨一行【杭】。」又云「須知世上金銀寶﹐借【迹】汝閒看【平】六十年。」又云「饒君恁地埋藏著﹐【俗作著﹐非。皆因誤從■作從■也。】煞有閒人做主來。」夫積【恣】財而不能散﹐𨿽牢收何用﹖不過代人閒看【平】以待終歸之做主者耳。所以戒於爲富不仁﹐而財貴能散也。

人生百病可療﹐惟病俗難醫。新城王考功西樵士祿嘗曰「吾見舊家子弟某﹐燻衣薙面﹐種【上】種極其華飾﹐而面目殊覺可憎【平】。陳其年短而髯﹐不修邊幅﹐吾對之祇覺其嫵媚可愛﹐蓋以伊胸中有數千卷書耳。然則人家子弟可不讀書醫俗乎﹖」又前輩言「不患子弟之俗﹐而患在不俗。」此語更有味。

有僧住山﹐或謀攘之。僧乃掛芒屩一雙於方丈前﹐題詩而去云「方丈前�掛艸鞋﹐流行坎止任安排。老僧腳底從來闊﹐未必骷髏就此埋。」埴謂士�夫去就﹐亦當如此。東坡鶴嘆詩﹕「難進易退我不如。」可以明去就矣。

潘太史稼堂耒序貴池吳復古銘道集云「莫易於爲名賢之子孫﹐亦莫難於爲名賢之子孫。謂丹穴無凡羽﹔謂朱艸多異苗。阿大中郎﹐未必過人遠甚﹐稍露頭角﹐人競獎成﹐驟致名譽﹐故曰易也。以陳羣之貴顯﹐而上慚太丘﹔以靈運之文采﹐而遠玷車騎【去】。有名位矣﹐而徳業不如﹔有才華矣﹐而志節弗逮。己或自恕﹐人將求全﹐故曰難也。」復古爲次尾先生應箕文孫﹐與埴交四世矣。摩鏃古學﹐有復古集行世﹐名賢子孫﹐良不虛也。

��多津逮後人﹐卽稱謂一端﹐亦所宜法﹐所謂韓文杜律﹐無一字無來歷也。��【學】毅稱樂生﹐賈誼稱賈生﹐司馬相如稱馬卿﹐李膺稱李君﹐阮籍稱阮�﹐���嵇生﹐山濤稱山公﹐王導稱王公﹐謝安﹑靈運﹑朓皆稱謝公﹐庾亮���﹐��稱袁公﹐王凝之稱王郎﹐江淹稱江郎﹐徐陵自稱徐君﹐杜甫稱��﹐�����﹐��稱孟公﹐韓愈稱韓公﹐韋應物稱韋公﹐白居易稱���﹐�����﹐���蘇公。又﹐謝惠連﹑朓皆稱小謝﹐杜牧稱小杜﹐蘇�����������不可假借【音迹】。

������������體變亦極矣。乃踵事者近復增至九言﹑十一������是徒知一長足錄﹐而不知道在精而不在多也。曩埴遊歷����言體一帙﹐名之曰三言詩喫。「喫」者何﹖蓋不欲居於長言嗟嘆而���蹇難軋澀之楚語類口喫者之不能言耳。時孫太常莪山索觀﹐爲�弁首。吳子復古﹑裘庶常殷玉璉﹑袁孝廉眉��峻﹑諸太�襄七錦﹐各制序﹑題詩﹐多所獎評﹐而竊有愧焉。

�丑三月﹐予自東魯南旋﹐攜三言詩喫一冊﹐於泲上舟中遇仁和厲孝廉泰鴻鶚﹐鄰舫朝夕相過﹐極賞予「東船頭﹐西船尾。阻風悲﹐便風喜。」又「絕世姿﹐休待暮。報君子﹐在一顧。」又「綠水春﹐芳酒滿。東風急﹐曼聲緩。」又「謀於狐﹐焉得裘﹖謀於羊﹐焉得羞﹖」又「踦閭語﹐吾與汝。對席鋪﹐汝與吾。」又「與瞽客﹐道黑白。爲聾子﹐辯宮徵。」又「諛吾聰﹐欲相聾。諛吾明﹐欲相盲。」又「送行了﹐別離道。春風吹﹐河畔艸。」又「金與粟﹐物兩貴。爭低昂﹐在闤闠。」又「版橋敧﹐人迹稀。霜邨雞﹐艸上啼。」又「月沒處﹐驚禿樹﹐馬蹄住。」又「人畜殆﹐鞍裝解。土屋矮﹐一燈在。」又「吳�船﹐小婦搖。好風吹﹐多在艄。」又「雲山畫﹐沿江掛。」又「閉小園﹐冷髙閣。客遲來﹐花蚤落。」又「嘆落花﹐胡其遽﹗鳥無言﹐客竟去。」又「讓得祥﹐爭得殃。」又「黍頭低﹐麥頭昂。昂者露﹐低者藏。」又「閒庭樹﹐月欲曙﹐鵲飛去。」又「東家女﹐西家許﹐見朝朝﹐兩無語。」又「點點鴉﹐飛故斜﹐銜片霞。」又「懸火處﹐酒人去。」又「舌尖飛﹐泄心機。」又「棗有花﹐雀查查﹔棗有實﹐雀嘖嘖。」又「莫當局﹐且旁觀。非觀弈﹐觀長安。」又「學憒憒﹐混眞僞。」又「莫奪情﹐孝易輕﹗莫奪哀﹐孝易衰﹗莫奪禮﹐孝易弛﹗」又「會稽雞﹐天下啼。」又「事孰重﹖先人壠。家孰費﹖先人祭。」又「成家子﹐家有豕。」又「戚何疏﹖與人虛﹔疏何戚﹖【又作密。】與人實。」又「窶�子﹐耽經史。」又「女鬧艸﹐阿母在。見宜男﹐不敢采。」又「困相憂﹐亨相讎。」又「信巫�﹐禍轉福。誰云者﹖盲兩目。」又「月彎彎﹐郎該班。待郎還﹐月如環。」又「竈主內﹐非主�。��竈﹐婦職在。傴復【扶又切。】傴﹐拜又拜。火一星﹐燒帬帶。」���至吳門始分道去。

������數十首﹐先爲孫太常峨山勷推可﹐繼又索觀。後作者亦多����������如「古有訓﹐重先進。古有誨﹐稱先輩。古有法﹐讓先�。」�����������衣少。」又「藕花汀﹐歌舫停。」又「安一命﹐消百病。忍������������守以恪﹐免於錯﹔守以法﹐免於罰。」又「�終養【去﹐】�����������棘﹐樂歌喉。處【上】纕絰﹐禦輕裘。」又「篇何在﹖句韻�。������蛆甘螮﹐不疑穢。」又「月鉤掛﹐山眉畫。」又「墻屋角﹐雞咿喔。毋脫毛﹐����憐雛身﹐不滿斤。奪胡遽﹐登庖去﹗」又「黍有角﹐指有尖。相視笑﹐兩鐵�。��斷﹐定百亂。」又「善雕琢﹐返於朴。」又「恃良藥﹐病多著。藥𨿽良﹐無病彊。」又「山足�﹐水足木。市不耕﹐致菽粟。」又「婦違夫﹐應遣之。小加大﹐誰當治【平】﹖能自寬﹐一生安。」又「莫躁進﹐往有吝。」又「生曰名﹐死曰諱。柰今稱﹐與古背。」又「牛郎妻﹐機上啼。郎飯【上】牛﹐牛不肥。」又「矮觀場﹐嗔人長﹐不自量。」又「偶遺句﹐鳥銜去。」又「婦抱布﹐三百數﹐依尺度。」又「布在抱﹐不得襖。」又「莫嫌短﹐五日斷。【上聲。】莫嫌疏﹐幅有餘。」又「孟嘗門﹐客來奔﹔翟公第﹐客掉臂。」又「客掉臂﹐秋風厲﹔客來奔﹐春噓溫。」又「沒了已﹐纏麻頭﹐續麻尾。」又「守於素﹐人求新﹐吾求故。」又「新絲屆﹐絲安在﹖二月賣﹗」又「十三餘﹐春未動。偶然思﹐昨夜夢。」又「割肉肥﹐官媚妻。寡婦饑﹐齩斷虀。」又「風光好。夜合花﹐戴偏蚤。」又「謀於子﹐難致仕﹔謀於妻﹐納妾希。」前後劣作﹐並就正髙明。

範少伯之言「狡兔死﹐走狗烹。【葉滂。】飛鳥盡﹐良弓藏。敵國破﹐謀臣亡。」卓文君之言曰「朱弦斷﹐明鏡缺。朝露晞﹐芳艸歇。白頭吟﹐傷離別。」二條皆三言��句�極君臣夫婦之際。合書爲聯﹐尢爲千秋絕調【去】。埴賦三言詩﹐采三言古語以法之。近述一書﹐抉摘前人長短成語彼此可儷合者﹐聯扭作對﹐以此二條冠【去】篇﹐題曰「配詞錄」﹐取劉勰「詞動有配」之義也。

●不下帶編卷二【雜綴兼詩話】

越上壑門金埴【苑蓀一字小郯】鰥鰥子述

太宗伯肇余杜公臻予告歸﹐埴修謁於繡水裏第﹐飲憩采山亭。亭乃曹侍郎溶所遺﹐王公覺斯鐸爲秋嶽先生題額也。埴疑之﹐請於公曰「此亭何尙懸故牓耶﹖」公曰「侍郎﹐吾裏賢達。宅爲吾有﹐安忍盡更【平】﹖聊存此榜以志弗忘故主耳。然乏題柱﹐他手咸非吾意﹐子試爲之。」埴擬一聯以呈公﹐曰「勝地適當投老至﹐采山聊爲故人存。」大愜公意。適顧太史書宣圖河至﹐公卽命書鋟版懸之。公有道惇古﹐多此類也。

宗伯之欲爲聯於斯亭也﹐不惟繾綣於園亭故主﹐亦仰企乎閭門前哲﹐以畱示後人。於扁對﹐深致意焉。亭前景物﹐都無關涉﹐而埴於兩句中﹐寫得其情事﹐遂犁然有當【去】也。彼世之驟膺華膴﹐謀得其裏中之故第﹐則藐略先進﹐侮其後人﹐朝成暮逐﹐且盡撤其舊題牓對而更新之﹐略無畱余。聞公之風﹐足使激薄停澆﹐還淳返朴矣。

士無他過惡﹐惟滛欲一染【去】﹐則名必被黜﹐廢棄終身。朱子云「世上無如人欲險﹐幾人到此悞功名。」非虛語也。若能臨色不亂﹐則神明鑑察﹐必登上第。明陸文量容篝燈夜誦﹐有女穴牕誘之﹐陸不爲動【去】﹐吟詩云「風淸月白夜牕虛﹐有女來窺笑讀書。欲把琴心通一語﹐十年前已薄相如。」後登第﹐躋顯位﹐享盛名。埴外祖兵部職方司主事加一級童公﹐【諱欽承﹐字在公﹐會稽人﹐中順治己丑科進士。】諸生時﹐館於貴室﹐亦於昏夜卻一女﹐詩以自警云「神明咫尺凜幽虛﹐獨夜頻將不可書。自是琴心從未解【械】﹐非關平素薄相如。」乃和陸之作而意更深。旦卽托故辭去。是眞臨色不亂者。

康熙庚子中元日﹐埴旅投河間【去】北二十里鋪﹐方踞斛而浴﹐忽聞戶外喧傳﹐有山東孝子者﹐昔負母逃災至此。母卒﹐瘞於鋪北路傍。經十載﹐孝子徒步千里﹐凡三度來此﹐求母骸不能得。今則禱天立願﹐於瘞母周遭里許間﹐俯伏於地﹐而用一木馬鞍著地﹐結頂發於鞍﹐膝行而曳之﹐視鞍止處卽母墓處。是日炎熇酷烈﹐孝子赤身蒲服﹐腹裂背焦﹐舉體流血﹐哀號之聲﹐弗輟於口。自卯及未﹐數千人隨觀者﹐無弗慘怛色動﹐不覺齊聲共助其號﹐林木爲【去】之振撼﹔而馬鞍忽止﹐人力不能動【去】﹐於是孝子躍起叩頭曰「天乎﹗母骸在矣。向本路旁﹐今成中道耶﹗」揚之﹐果然。嚙指血瀝之﹐益驗。乃以衣裹骼﹐環向觀者泣拜而去。予濡衣急趨。追之﹐弗及一見孝子﹐問知其姓氏裏居﹐爲悵惘驚嗟久之。因泚筆記其眾口一詞所聞實事如此。噫﹗斯眞所謂孝能動【去】天地感鬼神者耶﹗

世稱薦用士人﹐謂之桃李﹐皆本於唐人謂狄梁公天下桃李盡在公門之說者﹐非也。唐詩「滿門桃李屬春官」﹐又「桃李新陰在鯉庭」﹐豈卽用當【去】時事耶﹗按說苑﹐陽貨得罪於衛﹐比【去】見簡子曰「自今不復【扶又切】。樹【上】人矣﹗」簡子曰「夫樹桃李者﹐夏得其休息﹐秋得其實焉。樹蒺藜者﹐夏不得休息﹐秋得其刺焉。今子之所樹者﹐蒺藜也﹐非桃李。自今以後﹐擇人而樹之﹐毋已樹而擇之。」桃李事祖此。埴謂﹕管子云「一樹一獲者﹐谷也﹔一樹十獲者﹐木也﹔一樹百獲者﹐人也。一年之計﹐莫如樹谷﹔十年之計﹐莫如樹木﹔百年之計﹐莫如樹人。由是觀之﹐君子宜擇所樹。」【按﹕賈島題興化園亭詩﹕「破卻千家作一池﹐不栽桃李種薔薇。薔薇葉落秋風起﹐荊棘滿庭君始知。」此桃李本說苑之證。】

於少保忠肅公謙﹐少時詠石灰詩﹕「千錘萬鑿出深山﹐烈火燔燒若等閒。粉骨碎身都不惜﹐爲畱淸白在人間。」後天順朝﹐公罹刑最慘。烈忠亮節﹐彪炳日星。此詩蚤已自爲寫照。封天下都城隍神廟在燕京﹐相傳每歲八月﹐則司浙。今西湖墓祠﹐於是月禱夢甚靈異。

宋贈嶽鄂王謚忠武﹐其文略云「李將軍口不出辭﹐聞者流涕﹔藺相如身𨿽已死﹐凜然猶生。」又曰「易名之典𨿽行﹐議理之言未一﹐始爲忠湣之號﹐旋更【平】武穆之稱。獲覩中【去】興之舊章﹐灼知皇祖之本意﹐爰取危身奉上之實﹐仍采戡定禍亂之文。合此兩言﹐節其一惠。昔孔明之志興漢室﹐子儀之光復唐都﹐𨿽計效以或殊﹐在秉心而弗異。垂之典冊﹐何嫌今古之同辭﹗賴及子孫﹐將與山河而共久。」按武穆乃未定之謚﹐當稱忠武爲宜。」王墓祠與忠肅相望﹐其竁石鐫一聯云「潭影寒生月﹐松風夜帶秋。」卽王題湖南龍居寺句。每風月夜﹐於墓下誦之﹐淸剛之气﹐烈烈逼人。其靈爽﹐恍出沒於湖煙湖水間。

羅願知鄂州﹐以父汝楫附秦檜論嶽忠武王﹐不敢入王廟。一日﹐念吾政甚善﹐可以無愧於公﹐入廟拜之再拜﹐遽卒於像前。埴謂﹕死生﹐命也。卒於廟﹐亦數與時會耶﹗不然﹐以王之忠﹐何憾於死﹖銜恨於黨惡之臣﹐而甘心於幹蠱之子﹐恐【去】未必然也。峽山村何氏﹐吾越望族也。明時有父子尙書﹐父曰老尙書﹐子曰小尙書。附分宜論楊忠湣者﹐小尙書鰲也。俗傳其後人有應試闈場﹐忠湣必擊之。老尙書後人則否。埴謂﹕此田父把犁鋤﹐囈語不足信﹐忠湣亦必不爾。蓋以信忠武者﹐信忠湣也。然黨惡之報﹐自有天焉。恢网終不能逃。若君子﹐則必無報復之事耳。

「舌在口中﹐如鳥在籠中。鳥從此樹飛彼樹﹐言從此人飛彼人﹐故曰口爲飛門﹐士君子不可不愼言也。」此語得之西海異人利馬竇﹐可以補頤卦之注﹐懸之座右﹐以代金銘。天啟間張太宰藐姑愼言﹐【字金銘。】有云「寡言之味饒於多﹐無言之味長於寡。」語愈淺而意愈深。

範質坐茶肆﹐執扇書「大暑去【上】酷吏﹐淸風來故人」十字。忽一人貌怪陋﹐揖曰「酷吏寃獄﹐何止如大暑﹗公他日當深究此獘。」因攜扇去。後質至一廟﹐見土偶適如其狀﹐扇亦在焉。

查太史徳尹嗣瑮試京兆下【去】第﹐有送秋詩﹕「可憐秋老無人送﹐也【去】似西風下第歸。」遂以此詩得名。埴於庚寅秋與太史同詠六燕詩於禾中﹐題曰花朝邀燕﹐曰燕室落成﹐曰燕產新雛﹐曰秋社送燕﹐曰主人贈燕﹐曰燕酬主人。和【去】之者則曾公子梅廳安世﹑杜公子貽谷庭珠也。

魏野與寇萊公同遊陜郊僧寺﹐各畱題。後又偕詣寺中﹐見寇詩用碧紗籠﹐魏詩則塵昏滿壁。時有官妓以衣袖拂之﹐魏笑曰「若得常將紅袖拂﹐也應【平】勝似碧紗籠。」夫紗帽吟詩﹐【諺語﹕「烏紗帽下好吟詩。」】而用碧紗籠罩﹐頗似後恭王播之僧而亦小有致。然不若拂塵紅袖﹐字染衣香﹐妓尢韻致也。

予讀賈島集﹐愛其送沈秀才句﹕「曲言惡者誰﹖悅耳如彈絲。直言好者誰﹖逆耳似長錐。」如古樂府語﹐亦善諭。

先帝南巡幸浙﹐楊子東野嗣震曾應皇子令賦白杜鵑花詩﹐有「三更枝上月無痕」句﹐至今傳流人口。東野與予最契﹐才超一世。尢賞其七絕詩勝人。晚年北上﹐有賞花詞五十首播於長安﹐教習王門而卒。予索【色】其遺集於諸令子至再﹐而終祕不與﹐不知何也。

漁洋山人述其先人像春題項王廟詩﹕「三章旣沛秦川雨﹐入關更肆阿【窩】房炬。漢王眞龍項王虎。玉玦三提王不語。鼎上杯羹棄翁姆﹐項王眞龍漢王鼠。垓下美人泣楚歌﹐定陶美人泣楚舞﹐眞龍亦鼠虎亦鼠。」古今判劉﹑項﹐無此雄快也。

解【械】縉題猛虎顧彪圖詩﹕「虎爲百獸尊﹐誰敢觸其怒﹖惟有父子情﹐一步一回顧。」時成祖有歉於皇儲﹐味此詩意﹐遣迎仁宗﹐此則煞有關系也。

杭州太守張公恕可官十年﹐題於署曰「鄕國幾程勞夢想﹐湖山十載足勾畱。」大有白公風味。京江相君玉書﹐其兄也。康熙辛卯﹐以勞王事歿塞外﹐公奉命假【去】歸護喪三月﹐迨彌期返境﹐則賷篆官至。公方睇望湖山﹐徘徊官舫﹐意有所屬。顧而見之﹐怫然曰「咄咄官吏﹐逼人受事耶﹗」時吟得「三陽漸布明湖滿」之句﹐對未就﹐座客應聲曰「五馬方從舊裏回。」遂擊節稱快﹐拜受事。公五馬還官﹐來從故國﹐宣所欲言﹐便犁然有當【去】也。蓋詩寫情事於五﹑七字﹐簡括調【去】度﹐在唐人亦頗難之。西河毛太史奇齡嘗謂埴曰「文無古今﹐祇在情事切當﹐善入人意而不涉凡近﹐便是能事。」「五馬」句得之矣。

宇內郡城凡兩邑附郭者﹐從無設於府門左右﹐獨杭州太守﹐其府門左右則設仁和﹑錢塘兩縣署門相對。或題詩云「杭州太守署爲尊﹐兩令東西對縣門。」聞於張公﹐亟延入禮之﹐相與酬和。

少時從西河太史集陳子襄許稱詩。太史謂﹕「楊汝士壓倒元﹑白﹐豈有異能哉﹖」因指齋壁所書唐聯「鸞掖﹑鯉庭」之句謂諸君曰「二語似幾了不異人意﹐然按當【平】日情事﹐楊嗣復率兩榜門生迎父於【烏】陵僕射【夜】於新昌裏第﹐元﹑白俱在座賦詩。兒子拜前﹐門生拜後﹐頗難抒寫。而汝士一筆寫出﹐遂令【平】元﹑白見之失色﹐以其切當情事。此後人所宜法也。」予退而志其語。

人家娶婦﹐於彩輿將迎之時﹐其兄若弟一人自閨中抱之而升﹐迨詣門﹐則新壻親抱出﹐【昌瑞切。】於中堂禮訖﹐傳席以入﹐弗令履地。此風自唐時已然。樂天春深嫁女家詩云「靑衣轉【去】氈褥﹐錦繡一條斜」是也。蓋步致花燭﹐砌接紅氈﹐堂及洞房﹐云鋪地錦﹐靑衣擁簇﹐轉轉更【平】番﹐以達於新婦之居。斯時飲對交杯﹐聲喧擦【撒乃俗字。】幛﹐咸可想見於四句中矣。今杭俗用米袋承氈﹐名曰「傳袋」﹐又曰「袋袋相傳」﹐袋隱代。傳代之義甚佳﹐可作娶婦新料用。

李泌宿內院﹐旦起﹐或竊泌鞋送帝所﹐帝曰「鞋者諧也﹐當爲弼諧﹐事宜諧矣。」今人家嘉禮答采﹐必設絳絲鞋。新婦過【平】門﹐進舅姑及諸姑伯姊﹐必具乾鞋坤鞋諸儀﹐亦取夫婦諧好【去】偕老之義﹐事或本於唐。

嚴滄浪評太白詩謂﹕「衣帽華不得﹐文章淡不得﹐相易乃兩成其美。」埴見名輩巨人﹐未有不淡其衣帽﹐華其文章者。況文章光焰﹐現於四體﹐則衣帽𨿽淡而實未嘗淡也。

薤葉至滑﹐露水弗畱﹐比光陰之迅速也﹔蒿艸滿徑﹐嘉樹不生﹐諭瘞埋之龐雜也。

委棄五穀﹐神明最惡﹐況已作【佐】食﹐尢當珍惜。按北�王羆嘗爲臺使【去】設食﹐使【去】乃裂去【上】餅緣【去】於地。王曰「耕種收獲﹐其功已深﹐舂爨造成﹐用力不少﹐爾之選擇﹐當是未饑。」命左右撤去【上聲。】之。使愕然大慚。

元末永嘉髙則誠明避地於鄞之櫟社﹐以劉后村有「身後是非誰管得﹖滿村聽說蔡中郎」句﹐因編琵琶記﹐有所刺也。時案前列燭﹐爲之交光﹐遂名其處爲「交光樓」。今四明遺址在焉。埴制一唱千金曲有云「琵琶一曲燭交光﹐燭到交光曲斷腸。祇惜是非風剌謬﹐千秋寃殺蔡中郎。」蓋荊釵﹑琵琶﹐均非實事﹐若院本則以二劇爲冠。【今西湖昭慶寺僧捨有則誠爲琵琶記時几案﹐當案拍處﹐痕深寸許。按玉蓮乃王梅溪女﹐梅溪劾史浩﹐孫汝權實慫慂之﹐浩所切齒。因令門客作荊釵記﹐故謬其事﹐以污蔑之。】

張乖崖在蜀﹐有參軍老病廢事﹐公責之曰「胡不歸﹗」明日求去﹐畱詩爲別云「秋光都似宦情薄﹐山色不如歸興濃。」公驚﹐謝之曰「吾過矣﹗同僚有詩人而不知。」畱而慰薦之。又﹐東坡守杭﹐毛滂爲掾﹐秩滿辭去﹐有別妓詞云「今夜山深處﹐斷魂吩咐潮回去。」坡聞之﹐語【去】客曰「郡寮有詞人而不及知﹐吾之過也。」折簡追還﹐流連數月。二事一轍﹐見古人無不樂【效】揚人善﹐卽下【去】得一語出色﹐便相傾倒【上】。不似今人褊心﹐一味忌才﹐埋沒人善也。

甲乙二人同遊太行山﹐甲曰「本大行【形】﹐何得曰『太行【杭】』﹖」乙曰「本太行【杭】﹐如何稱『大行【形】』﹖」共決於老者﹐老者可甲而否乙。甲去﹐乙詢云「柰何翁亦顚倒【去】若是﹖」答曰「人有爭气者﹐不可與辯。今其人妄謂己是﹐不屑證明是非﹐有爭气矣﹗吾不與辯者﹐使其終身不知有太行【杭】山也。」按資暇錄云「世俗之言﹐類多訛誤。𨿽有見聞﹐嘿不敢證。」蓋沈溺於貫俗之說﹐久則正是之言爲眾所非﹐自古如斯已。然太行【杭】本俗稱﹐當以太行【形】爲正。山海經﹕「太行【形】山﹐一名五行【形】山。」列子直作「太形」﹐則形乃本音也﹐知之者鮮【上】矣。

繪雪者不能繪其淸﹐繪月者不能繪其明﹐繪花者不能繪其馨﹐繪鳥者不能繪其聲﹐繪人者不能繪其情﹐語言文字故不足以盡道也。

陳字一換﹐便新眼前﹐筆下隨舉一二﹐如潤筆稱潤毫﹐紈絝稱帬屐﹐遺命稱遺占【去】﹐各有本也。王縉與人作【佐】碑銘﹐有送潤毫者悞叩其兄維門﹐維曰「大作家在那邊。」梁武時魏邢巒表﹕「刺史蕭淵藻﹐帬屐少年﹐不諳治務。」顏延之陶徵君誄﹕「式遵遺占。」蓋六朝人最重換字之法﹐誰謂文章不在換字乎﹖況人情厭故﹐筆意喜【去】生。卽一二字間避熟於心思﹐頓新其耳目矣。

潤毫之事﹐自相如致金千斤﹐而遞盛於唐元和長慶間。凡墓碑﹑廟記﹐爭以得韓文爲榮。故劉禹錫祭退之文云「一字之價﹐輦金如山。」李北海長於碑頌﹐受遺【位】至巨萬。時儀以鬻文獲財﹐未有如韓愈﹑李邕者。皇甫湜爲裴度作福光寺碑﹐度贈寶車名馬等物約千餘緡猶大怒。索【色】一字三絹至九千。司空圖爲王重榮作碑﹐贈絹數千。元﹑白情如昆弟﹐及白爲元墓銘﹐尙酬物當六﹑七萬﹐他可知已。宋太祖立潤筆錢降詔刻石於金人院﹐每移文督之。前代之重文輕幣如此。

白居易作景云律師塔碑﹐其弟子饋絹百匹。見本集。宋席大光倩吳傅朋書母碑銘﹐以文房玩好之物盡歸之﹐預儲六千緡而潤毫。見貴耳集。

近代海內求文者﹐自弇州大泌後﹐則虞山宗伯也。宗伯文價旣髙﹐多與淸流往來﹐好延引後進。凡中朝衣冠﹐不遠千里﹐行縢修系﹐丐作隧石之詞﹐壽幛之序﹐爲其親光榮者﹐絡繹門下。有故人子遠來求援﹐公命少【上】竣﹐曰「潤毫至﹐丰嗇盡【津上聲。】以贐子﹐可歸矣。」適一帥具百金請序﹐公盡與之。其人失金於途﹐去復【扶又切。】來﹐乃獲三百金﹐則其盛何減於古人。

同裏馬隱君玉起先生允璜﹐埴祖舅也。隱居嗜學﹐甚有文章。嘗曰「鬻文爲活﹐志士所羞。」而古來於潤筆之典最重。蓋饋者固未嘗敢輕﹐而受者亦不以爲忝﹐見古人之於文事如此其不苟也。今則不然﹐髙才視若恆人﹐奇文不逢識者﹐無論金帛之投﹐杳不可得﹐卽區區餔餟﹐亦不易圖矣﹗何怪乎文士之愈困哉﹖

「凡人言語﹐正到快意時﹐便截然能忍嘿得﹔意气正到發揚時﹐便翕然能收斂得﹔忿怒﹑嗜欲正到騰沸時﹐便廓然能消化得。此非天下之大勇者﹐不能。」陽明先生語也。

不見可欲﹐此心不亂。大士修行【去】﹐乃在補陀山人迹不到之處﹔近世修煉之士﹐亦多避喧居寂。制其外所以養其中也。人之一身﹐眼爲罪魁。嗜欲無厭【平】﹐率自眼起。惟偉人端士﹐乃不爲眼所移。貞女﹑烈婦亦然。王龍標閨怨之作﹐陌頭楊柳﹐少婦本不知愁﹐乃因上【上】樓而忽見﹐見而生悔﹐非眼之罪乎﹖故「四勿」首於視。

秦郵一士﹐於鄕試之歲﹐請乩判得失﹐降筆大書「一薛居州」四字。州內薛姓者僅一人﹐應試自負必雋﹐迨牓發而雋者乃一宋一王也。薛其如彼何﹗天上仙才亦喜【去】掉文弄筆﹐開人思路多已。

有以「雁來紅」求詩乩筆者﹐判云「蘇武音書寄便風﹐上林飛集落徵鴻。至今血染【去】階前艸﹐一度秋來一度紅。」亦佳。

賣花歌叫之聲﹐淸奇可聽。晴簾靜院﹐曉幕髙樓﹐宿酒未醒【平】﹐好夢初覺【教】﹐聞之莫不新愁易盛﹐幽恨懸生﹐最一時之佳況。元人謝宗可一律云「春光叫徧費千金﹐紫艷紅香藉好音。幾處又驚遊冶夢﹐誰家不動惜芳心﹖韻傳楊柳門庭晚﹐響落秋千院宇深。忽被捲簾人喚住﹐蝶蜂隨擔過墻陰。」按謝詠物百首﹐首推是作。今吳下刊本﹐不知爲何人攺攛﹐玆錄其原本於此。尙有詠鼠須筆﹑睡燕﹑雁字﹑松枝﹑火等篇﹐皆寫生手也。

甲戌夏﹐埴省親長安﹐偶賦燕京五月歌八首。父同年阮亭王公士禛過邨見之﹐謂先君子曰「嗣君詩﹐後進之秀。君重瞳��﹐嗣君可稱『小重瞳』矣﹗」蓋埴亦一目有重瞳子也。公爲題跋﹐且延譽之。夫小子何知﹐輒蒙巨公獎評耶﹖因是有「小重瞳」之目。

杭州麗京陸先生圻﹐國初時爲西泠十子之冠。自西市得釋﹐卽遠遊不知所終。埴友洪君昉思有答人詩﹕「君問西泠陸講山﹐【麗京號。】飄然一盋竟忘還。乘【平】云或化孤飛鶴﹐來往天臺﹑雁蕩間。」卽此詩可想見其人已。

柴隱君虎臣紹炳﹐亦十子中獨行【去】之君子也。有省軒集行世。葬西湖﹐名達巨公多爲表墓。其嗣君文學胥山世堂﹐能世其業﹐予三十年寒故也。近大中丞李公馥以孝廉方正薦﹐而胥山具牒固讓不赴﹐士林髙之。

四明滄柱仇公兆鰲以少宰致政歸﹐過埴杭邸曰「聞子精說文之學﹐極辧四聲﹐自洪邁﹑徐鉉﹑吳正道諸君後﹐近代之從事於斯者﹐罕矣﹗」因訊以杜句「池魚涸其泥」用在十灰韻中﹐埴應聲曰「此見【現】於張孟陽詩。」少宰大慰﹐卽出【昌瑞切。】其所撰杜集詳注二十八卷﹐命埴補注其四聲未備者。凡載餘卒業﹐續授棗雕。夫字義﹐大矣﹔四聲之學﹐深矣。埴性鈍才疎﹐荒於涉獵﹐恐��隘聞﹐掛一漏萬﹐於少宰一生注杜之苦心﹐毫無補益。今彈指忽穿卅【音撒﹐古三十字﹐非俗字也。】載﹐末學叢殘﹐而徳不加修﹐能無倍深其危懼乎﹗

諸庶常襄七錦﹐以孝廉禦試第一﹐授中書。始而中翰也。旋第南宮﹐選【去聲】西淸﹐繼而內翰也。用以對品宰百里而攺教授﹐又繼而外翰也。一人三翰﹐士林美譚。埴贈一聯云「熱官寧換冷官做﹐外翰原從【去】內翰來。」襄七爲繡州英俊﹐才品矯矯軼羣。踵秋嶽﹑竹垞兩公而起者﹐非他人﹐必襄七也。

埴交襄七﹐尢重其貧而能孝。孀母太夫人﹐積【姿】三十年﹐以十指作佛事﹔自上下神祇外﹐中列聖賢﹑佛﹑老子之眞﹔次及忠孝﹑偉節歿爲明神者﹔下至坊庸﹑戶澑﹑貓虎﹑昆虫﹐有神以尸之者﹐莫不具。繡爲一軸﹐名之曰「千佛幢」。將歸之天竺寺﹐而襄七遂登第。文章巨公多題詠其事焉。

昔人陳言者﹐一則曰不佞﹐再則曰不敏。蓋以不佞則不能爲面諛之言﹐不敏則不能爲溢美之詞﹐所謂修辭立誠者﹐吾儕可自謝耶﹗埴按﹕元遺山詩有云「縱橫正有淩雲筆﹐俯仰隨人亦可憐。」此殆自傷其有不得已而爲者乎﹖昔禰【平聲﹐音祧。】衡爲黃祖書記﹐輕重疎密﹐各得體宜。祖持其手曰「處士﹗此正如吾腹中所欲言。」王儉令【平】任昉作一文﹐及成﹐曰「正得吾腹中之欲。」李義山之文﹐率爲【去】人屬稿﹐抽心呈貌﹐纏綿麗密﹐是皆所謂隨人俯仰﹐人哀則哀﹐人諛則諛者。不爾﹐則非其腹中語矣。文人失職﹐尙能揮灑縱橫﹐把淩雲之筆﹐以修立誠之詞耶﹖爲人代毫﹐吾儕不免。元詩有槪於心。偶成三絕句寄友吳子寶崖陳琰【時爲宋中丞漫堂延於吳中使院。】云「夙號翩翩書記雄﹐體宜各得便稱工。不知開府曾持手﹐所欲言如彼腹中。」「依劉多少古今才﹐俯仰由他獲已哉。寄語淩雲人替筆﹐可隨諛媚可隨哀。」「枉自西昆效義山﹐一生箋奏爲誰嫻。名流失職官齋裏﹐寒士覊縻記室間。」寶崖有和詩﹐惜軼其本。

沈嘉則明臣在胡公宗憲幕府﹐有「狹巷短兵相接處﹐殺人如艸不聞聲」句。公起捋沈須曰「何物沈郎﹐雄快若是。」埴謂﹕此殺星健兒﹐凶狠忍心語耳﹐何雄快之有﹖不記吾鄕沈靑霞公煉塞外感懷詩﹕「白艸黃沙風雨夜﹐寃魂無數覓頭顱。」與唐人「一將功成萬骨枯」皆字字刺心﹐乃仁人所當念也。

五代葛從簡爲節度使【去】﹐聞許州富人有玉帶不能得﹐遣二卒夜入其家殺而取之。卒踰垣隱木間﹐見其夫婦相待如賓﹐二卒嘆曰「公貪其寶而害斯人﹐爾我必不免。」因躍出告之﹐使速以帶獻﹐遂逃去。此與晉鉏麑刺趙盾相類。盾篤於君臣﹐富人篤於夫婦﹐皆足以感人﹐益以見天理民彜之不可泯也。麑之言曰「不忘恭敬。」今富人夫婦相對不忘恭敬矣。夫敬﹐徳之輿也。神明佑之而謂不足以格凶人乎﹖

弓之鬭力﹐當未挽時不知其難也。及其挽之﹐分寸不可彊【上】。埴謂舉筆綴文亦然。蓋文章有畢生之力量﹐弓馬有渾【平】身之力量﹐皆所謂天生者也。

人之精神﹐乃一身之衛。凡對越神明﹐建官勛業﹐肩撐道義﹐手著文章﹐何一非精神所集﹖若精神不克﹐則力量難副﹐事事不足觀矣。卽如先儒論祭祀﹐亦要人集自家精神。自家要有便有﹐自家要無便無。祖宗精神卽是自家精神。此言說得極切實﹐卽祭祀﹐餘可推矣。

往聞之宋太宰漫堂曰「有一妓從士人會飲﹐臨風舉酒﹐屬諸君曰﹕『如�云物髙爽﹐气候淸融﹐可稱詩天。』卽日其妓聲名頓起﹐聞者多物色之。」夫詩亦有天耶﹗「詩天」二字創出﹐足爲吟壇新料。

許棠久困名場﹐謁馬戴於大同軍幕﹐流連數月﹐詩酒而已。一旦大會賓友﹐忽以棠家書授之﹐棠驚愕莫知其來﹐啟緘乃是戴潛遣一人卹其家矣。千秋而下﹐讀此一段﹐孰不興感﹗夫寒士投人﹐跋涉必遙﹐惟恐【去】不遇。幸而接欵﹐而乃徒事文宴﹐流連不問所欲﹐未免心懸家室﹐格格難吐。至不獲已﹐則籌思他往﹐或勉彊賦歸。輾轉難安﹐逡巡告去。於是低其顏色﹐拙於言辭﹐而主人故爲貌親之文﹐隱有情疎之實﹐不過一餞一贐﹐便足了事。而乃卹家之耗忽來﹐拆之公筵﹐慰其私願﹐謂非千載佳譚﹐人世罕匹者乎﹖世之爲戴者﹐於棠輩之投﹐察其情貌﹐叩以欲言﹐先言之﹐慰安其衷﹐然後與之流連文燕﹐欵洽交情。去則更先【去】所往﹐呵護於始終﹐士豈復有窮途之嘆哉﹖而今豈�得也哉﹗

越城府署﹐雄踞臥龍山﹐樓抱臺懸﹐山屏水障﹐爲宇內府庭之冠。元微之視察予郡﹐屢誇勝於白傅者也。按本傳﹐稹爲浙東觀察使﹐在越辟【入】竇鞏之天下。工爲詩﹐與之酬和﹐故鏡湖﹑秦望之奇益傳﹐號曰「蘭亭絕唱」。埴賦鏡中棹歌云「天下詩人官越來﹐盡誇屏障與樓臺。千秋一个元觀察﹐管領蘭亭絕唱才。」夫才終不絕﹐而奇貴能傳。追溯風徽﹐是所望於今之官越者。

嚴灌夫娶婦愼氏﹐十年無嗣﹐乃出【昌瑞切。】之。氏畱詩爲別﹕「當時心事已相關﹐雨散雲收一晌間。便掛片帆從此去﹐不堪重【平】過望夫山。」嚴悵然畱之﹐歡如初。夫詩能感人﹐況夫婦之際乎﹖其回心也固宜。

有郡守【去】喪耦﹐將襝而目不瞑。諸生鄭堂能祝之﹐髙吟一絕﹕「夫人一貌玉無瑕﹐四十年來鬢未華。何事臨終含淚眼﹖恐教兒子著【俗誤作著者﹐誤在以二點一畫作艸頭也。】蘆花。」吟畢眼闔﹐守厚禮之。嗟乎﹗予女織君能孝於予﹐適齊氏﹐七產而亡。予以旅滯未歸﹐不及親視其襝。聞棺【去】時含淚不瞑。今遺子女各二。予女亡未期而倩卽新弦續矣﹐蘆花之痛未知能免焉否耶﹖迨予女歿六年﹐予再過齊壻文遜﹐時壻他出﹐其續室則殷懃出拜﹐呼予爲父﹐情文兼摯﹐且撫子女一如己生﹐其賢淑如此﹐吾女爲不亡矣﹗

白門鄭谷口簠以工漢隸名﹐世多珍之。康熙初間﹐裹糧走千里﹐詣闕裏府﹐徧摹漢﹑唐碑碣﹐尢酷愛黨文獻懷英﹐【金祭酒。】所篆「杏壇」二大字。谷口攜一氈﹐坐臥其下﹐彷臨二字兩月﹐旣而嘆曰「吾終弗及也。」搨之然後歸。歸則盡撤去【上】室中他物﹐獨懸二字爲屏。晨夕相對﹐以終老焉。夫文獻工篆籀﹐岱祠碑額亦其名迹。斯二字之妙﹐吾不能窺﹐而谷口至於彷臨兩月﹐相對終老﹐則其人眞好奇者。以視李陽冰【音凝﹐去聲。】愛絳州碧落碑而寢處【上】其傍數日不能去﹐殆又過之矣。

往與丁茜園文衡﹑馮山公景﹑吳寶崖陳琰﹑楊東野�震﹑陳元之世仁﹑楊二師中吉﹐集湖舫﹐賦垂絲海棠花﹐予後成。視諸子作並佳﹐予弗及﹐不欲出﹐彊錄之云「垂處難收上【上】繡牀﹐金鍼虛度繡花娘。始知二月新絲賣﹐先【去】養紅蠶在海棠。」諸子翻推獎予作﹐謬許爲超。今惡句尙存﹐而佳篇失記﹐芳蕙盡凋﹐老櫟猶活﹐祇增悲咽耳。

埴有古別離曲﹕「桃花潭在妾門前﹐送客情深也枉然。君看他家繞戶水﹐何曾一載別離船﹖」後見毛隱君馳黃先舒集中句﹕「愛看門前春水綠﹐不知能載別離船。」祇覺其雋﹐則惡句遠孫之矣。又隱君詠西施﹕「別有深恩酬不得﹐向君歌舞背君啼。」漁洋山人謂此意前人從未道過。蓋隱君亦西泠十子中之卓卓表表者也。

澄問於吳正道曰「模楷二字假借【音迹】。乎﹖」曰「取義也。」「何以取木爲義﹖」曰「昔模木生周公冢上﹐其葉春靑﹐夏赤﹐秋白﹐冬黑﹐以色得其正也。楷木生孔子冢上﹐其餘枝疎而不屈﹐以質得其直也。若正與直﹐可爲法則﹐況在周﹑孔之冢乎﹖」問出何書﹐曰出淮南王艸木譜。

孔林楷木﹐文如貫錢﹐有縱無橫。闕裏志云「以之爲杖﹐可以戒暴。」埴過林內﹐曾賦楷杖二首﹕「縱理無橫子貢栽﹐孔林原自不凡材。楷能戒暴爲人杖﹐艸木都從養性來。」「須教左右鎭相隨﹐質本天然不屈爲。願保百年皆坦步﹐孔家一木永扶危。」

嶧陽孤桐在鄒縣嶧山孤桐觀【去】﹐前有小桐繁枝﹐相傳夏禹時孤桐久枯後﹐從孤根發生者。初﹐桐曾發枯枝﹐綠葉婆娑。中丞萬含臺於對面巨石大書﹐鐫「嶧陽孤桐」四字。有道士嘆曰「老桐不欲畱名﹐不久將去矣。」遂成枯落。或題詩云「千載孤根偶發揚﹐幻形羽士遁何方﹖孤桐亦自存韜晦﹐不欲畱名在嶧陽。」

闕裏孔稼部東塘尙任手編桃花扇傳奇﹐乃故明弘光朝君臣將相之實事﹐其中以東京才子侯朝宗方域﹑南京名妓李香君爲一部鍼綫﹐而南朝興亡遂系之桃花扇底。時長安王公薦紳﹐莫不借鈔﹐有帋貴之譽。康熙己卯秋夕﹐內侍索桃花扇本甚急﹐東塘繕稿不知傳流何所﹐乃於張平州中丞家覓得一本﹐午夜進之直邸﹐遂入內府。總憲李公木庵柟買優扮演﹐班名「金斗」﹐乃合肥相君家名部﹐一時翰部臺垣羣公咸集﹐讓東塘獨居上座﹐諸伶更【平】番進觴﹐座客嘖嘖指顧﹐大有淩雲之气。四方之購是書者甚眾﹐刷染無虛日。今勾欄部以桃花扇與長生殿並行﹐罕有不習洪﹑孔兩家之傳奇者﹐三十餘年矣。

曩予過金鄕﹐謁範張祠﹐依依然輒想見其當年所謂「兩載訂盟﹐千里赴約﹐升堂拜母﹐把臂盡歡」。情景歷歷﹐恍然在目﹐洵爲可繪可歌。迨其後玄冕垂纓﹐素車白馬﹐精誠所通﹐幽明罔間【去】﹐所謂「死友眞死友」哉﹗夫世之所艷稱者﹐率以雞黍一會﹐芬芳如昨。不知一時約結之言﹐慷慨者類能踐之﹐有如夢境之疑幻﹐仕途之膻逐﹐𨿽有金石之盟﹐棄如土苴矣。乃魂魄告語﹐解組奔赴﹐叩棺數語﹐哀感途人﹐千載而下﹐猶覺義气生動﹐所由只千古而無匹者﹐斷在於此爾。康熙丁酉埴曾預修兗志﹐因列次其事﹐而附贅一言。兩賢有知﹐定不以鄙語爲河漢也。

康熙二年科癸卯﹐埴先君子以郯城令預山東鄕試分校﹐得士五人﹐而曲阜顏考功修來光敏﹑新城王進士東亭士祜﹐名尢蚤播。揭牓時先君子與大冶相君國柱聯句﹐【余公以兗州府同知同爲詩經房分考官。】有「撤闈絲邑宰﹐陋巷得門生」句﹐謂修來也。及入謁﹐則東亭爲先君子同年阮亭之叔兄﹐曁伯兄西樵﹐有瑯琊三王之目。東亭年十二時﹐廣座中客有舉「焦竑字弱侯」爲問者﹐皆云當亦「魏相字弱翁」之義﹐東亭從末座起曰「此出考工記﹐所謂『輪人竑其輻廣以爲之弱』者﹐非耶﹖」一座盡驚。修來詩文最勝﹐與阮亭及田侍郎紫綸雯諸公稱「長安十子」﹐而顏﹑王二君並不永年﹐惜哉﹗【顏有樂圃集﹐王有古集﹐並行世。】

計甫艸東曰「三王並享盛名﹐西樵﹑阮亭蚤達﹐故聲譽易起﹐乃東亭之才﹐詎肯作蜂腰哉﹖」東亭舉庚戌進士﹐早歿﹐阮亭刻其古集詩二卷﹐見漁洋詩話。

周侍郎櫟園亮工嘗言「李贊皇與白傅不協﹐終身不欲見其詞翰﹐恐【去】一見便爲回心。宋之問乞其甥劉希夷『花落花開』之句﹐許而不與﹐怒以土囊壓殺之。今人讀人詩文﹐痛癢了無覺觸﹐求其能以土囊壓人乞取詩句者﹐正不易得﹐況啟篋回心者乎﹗」此言前說所未經也﹐其所著書影載之。

埴少時當鄕賦之歲﹐見人於論表判策競襲公本﹐師以是授之徒﹐兄以是傳於弟﹐此抄彼仿﹐卽通才亦或不免。埴奉庭訓最嚴﹐恆以爲戒。父嘗命之曰「國家取士﹐經術與時務並重。若襲公本﹐縱幸獲售﹐而時務茫昧﹐他日何以仕進﹖值聖世右文﹐古學復【扶又切。】明必在今日﹐汝輩力求深造﹐切勿步趨時流。」埴唯唯。以是𨿽老場屋﹐而每科於二三場﹐不敢艸塞﹐然而愧未能工也。蓋數十年前主司重在經書七藝﹐選中【去】於首場﹐余止取式合﹐不甚校工拙﹐所以空單荒頓之學﹐間【去】亦有幸售者。自聖祖仁皇帝特開制科﹐禦選鴻博之彥﹐【康熙十八年己未。】海內翕然崇事古學﹐而文運大振。至今聖主登極以來﹐益大振文運。傑才偉器翼贊鴻鈞者﹐前後濟濟於朝。主司久已黜浮詞﹐求實學﹐全場精進者﹐方得入彀。若論﹑詔﹑誥﹑表﹐以及判策﹐一不精進﹐𨿽經書可觀﹐擬列元魁﹐亦在所擯。則不獨古學復明﹐文章華國﹐而英賢輩出﹐莫盛於今矣。

埴老景顚躓﹐末學叢殘﹐罷舉已久。近忽有舊侶寓書見索【色】時表﹐並促與試。予難應之﹐答以詩云「不善程文我實然﹐拋將席帽已多年。恐【去】成賈島遭訕【平】笑﹐巡鋪投人乞一聯。」蓋史稱島不善程文﹐試日每巡鋪告人曰「乞一聯﹐乞一聯。」予恐此態不免﹐以是而罷。是詩筆興所至﹐適符其事﹐因用之﹐而不料其人以予爲含譏而輒成嫌怨耶﹗則予一時趂筆之過耳。夫詩趂筆興﹐卽用事適當【去】﹐止可自娛。若以投人﹐則須細意照顧﹐然後出之﹐予此段可鑑。

余姚黃徵君梨洲宗羲硯銘云「毋酬應而作﹐毋代人而作﹐毋因時貴而作。寧不爲人之所喜﹐庶幾對古人而不怍。」觀此銘而其人如見已。

張侍郎悅有四川監司某者請教﹐公曰「川行甚險﹐州縣卑官攜妻孥往者﹐實以軀命博升斗祿﹐不測則舉家葬魚腹矣﹗君輩謹勿以微罪斥去之﹖」

有以書畫求文公徵仲鑑定者﹐𨿽贗物必稱眞迹。人問故﹐公曰「凡買書畫者﹐多有餘之家。此人貧而賣物﹐必待此舉火。我一言沮之﹐則其家受困矣﹗」

錢鶴灘請告﹐有門生守維揚﹐遣使迎致不赴﹐久始一至。諸大賈爭先謁之。錢曰「病夫來看廣陵濤﹐冀有起色﹐並一探瓊花消息耳﹐無心跨鶴也。」遂潛歸﹐太守追之不得。

江都令某署於聽事云「具胸次光明﹐方許看廣陵月色﹔聽民間愁苦﹐莫認作揚子濤聲。」

申瑤泉時行未壯而仕﹐未艾而相﹐未耆而歸。勇退於急流﹐大隱於囂市。適之爲園﹐休之爲庵﹐署其堂云「有賦歸來順四時﹐成功者退﹔無心毀【去】譽【讀去﹐義平。】同三代﹐直道而行。」海內傳誦。

申相歸鄰門﹐買鄰廬以髙【去】其戶。獨一業篦者堅拒之。或以官價之說進﹐公曰「無庸﹐勢豈壓鄕人耶﹖且弛三載﹐彼自索直耳。吾姑竣之。」乃取其篦置几案間以理髮﹐向客則稱其適用﹐於是士大夫競市之﹐此風遂一煽。而其家本流旣大﹐湫隘難居﹐不三載踵門求沽矣。夫所好生羽毛﹐所惡成瘡痏﹐貴人舉動﹐其易如此﹗此與謝大傅爲鄕人歸資計﹕鄕人有五萬蒲葵扇滯貨難售﹐公取而捉之﹐士庶競慕而服﹐價增數倍。用意異而事略同也。

從父上捨東白先生【諱熙﹐字子貽。】極有文譽﹐撰著盈笥﹐而惜乎不售。憶埴髫齓時先生教以爲詩﹐曾書予卷首云「作詩不可太錘鑿﹐恐其詭僻也。亦不可太油滑﹐恐其俚俗也。郊寒島瘦﹐終爲別體﹔元輕白俗﹐亦豈正音﹖當寢食於漢﹑魏盛唐﹐以迨少陵﹐方爲詩家正宗。吾侄英年秀雋﹐自能解此……。」云云數十年來家學有傳﹐小子終有愧於先生斯訓。今弟竹孫又坡﹐乃先生愛嗣﹐能讀父書。操筆奕奕﹐成一家言。而予耄荒先業﹐慚對宗祊﹐如何如何﹗

●不下帶編卷三【雜綴兼詩話】

越上聳翁金埴【小郯原字苑蓀】淺人述

卞侍郎令之永譽第進士﹐博學嗜古﹐有書畫考行世。其教家伶也﹐亦請名士正字﹐院本悉從正音。埴昔遊長安﹐曾預其宴。伶人有裝爲禰衡者﹐以禰作平聲音祧﹐座客驚訝。公曰「此出禮文王世子﹐其在軍則守於公禰﹐注﹕音祧。又﹐姓也﹐讀米﹑讀你者乖。」凡此類甚夥﹐至今南北勾欄尙有傳其音者。噫﹗世之學士文人反有輕說文之學而口多訛音者﹐得無見哂於優曹耶﹖﹗

明劉洗【先﹐上聲。】馬定之與兵侍王偉遇於朝﹐王戲劉曰「吾太僕馬多﹐公須一一洗【先﹐上聲。】之。」劉應聲曰「何但太僕﹐諸司馬不潔﹐我故當洗之。」聞者稱快。偉卽媚王振者。

以民間輸糧之耗羨﹐分給於官﹐乃今聖天子創行曠典﹐從古未有也。在外大小職官及試用奉役諸員﹐咸有資給﹐統謂之曰「養廉」。養廉者﹐君恩豢養以呵保其廉隅也。𨿽欲不廉﹐得乎﹖近有浙謠云「民皆易化能知恥﹐官不難淸有【一作給】養廉。」二語可入雍正實錄。

一絲一粒﹐民之脂膏也。故廉是居官分內事。然物交勢迫﹐浸不自由。務結托﹐則厚苞苴以通好【去】﹐喜【去】聲譽則丰程贐以娛賓。甚至縱心志﹐悅耳目﹐聲色工伎﹐僕從【去】輿服﹐無所不誇張【去】其華繁。而且女嫁男婚﹐櫃金囊帛﹐悉自此資縱﹐欲廉得乎﹖居官者能屏【丙】絕一切【砌】哉﹖但以惜民脂膏爲念﹐絲粒不忍妄取﹐則一切自然裁抑以歸節儉﹐亦庶幾【平】爲廉矣﹐而況有養廉之給耶﹗

皇上每放官選將【去】﹐必引見【現】欽定﹐首重才具﹐外則奉口勅曰「某漢仗好。」「某漢仗去得。」或命王﹑大臣及閣部大人公同驗勘﹐則髙聲曰「某漢仗好。」「某漢仗去得。」夫「漢仗好」﹑「漢仗去得」者﹐則其人祿命必髙﹐可預卜其榮途坦蕩【上】﹐足以成盛世之功名而大展其才具矣。唐李績臨戎命將【去】必訾相【去】﹐其奇龐福艾者﹐遣之。或問故﹐答曰「薄貌命寢之人﹐不足與圖功名。」此卽今之漢仗與才具也。

曩遊闕裏﹐弔顏考功修來光敏﹐有「春風陋巷花」之句﹐書嗣君明府肅之﹐肇維便面﹐頗傳人口。後二十年﹐解後【邂逅仝。】王教授秋史蘋於歷下﹐一見輒舉予句云「君卽吟是詩者耶﹖」一笑而合。遂與小山姜田孝廉硯思同之及秋史訂交於二十四泉艸堂。【秋史居﹐趵突泉側。】予答秋史一絕云「曩日登牀顏子家﹐人琴有句不勝【平】嗟。那知廾【音入﹐二十並也﹐俗音念。】載畱君臆﹐記我『春風陋巷花』。」今小山姜天涯闊絕﹐秋史宰木久拱。聊述此節以志存歿今昔之感。

小山姜【一作疆。】者﹐徳州名士﹐乃少司徒紫綸田公雯之冢孫。公最愛之﹐比於鄭康成之孫小同﹐因命名同之。又自號山姜子﹐而以小山姜呼【去】之。丁酉六月﹐偕予論【平】詩於二十四泉艸堂。其評秋史詩某句奇橫【去】﹐某句自然。謂作詩惟自然爲難﹐能奇橫猶易臻也。予聞之心折。憶予舊句云「人奏新音兮吾求古歡。」夫小山姜之語﹐乃公古歡堂﹐【公有古歡堂集。】上千百年之眞傳﹐今人所不能道【平】也。予爲題寒雨臨池圖﹐又贈一絕云「時流求捷蚤矜才﹐底用經營慘淡哉﹖不見田郎遲下【去】筆﹐彊【平】年才得自然來。」非泛作也。【小山姜工書﹐得陳香泉筆法而自成一家。】

鄭子南溪性居慈溪之半浦﹐予頻歲過焉。一日﹐偕詠於江壖間﹐維時溫風乍扇﹐甫畢栽苗﹐秧鷺優閒﹐點綴水田之致﹔网帆互觸﹐低斜風艇之過【平】﹐眼前景物﹐道不得一語。南溪舉其尊人寒邨太史梁句﹕「疎秧瘦鷺田田水﹐敧网橫帆艇艇風。」曩日之詠﹐卽今眼前景物﹐前輩之善摹當境乃爾。

錢塘陳封翁履聲﹐品端性善﹐惜字之卓卓超羣者也。其惜字也﹐爲人所能爲者﹐無論矣。翁獨曰「字椀者﹐猶之字紙也﹐污棄字椀﹐猶之污棄字紙也。若惜字紙而並惜字椀﹐此則人所不及爲者﹐吾當勉爲之。」於是廣募有字椀片﹑椀足﹐各給錢二三文不等。遠近風聞﹐凡污流穢積【恣】﹐隙穴荒垣之區﹐老稚爭相搜剔﹐覓得者投於門無虛日﹐則手自潔濯而貯之﹐並所燔字紙灰燼﹐【翁募人於垢濁作踐處所撿拾不潔字紙而洗滌之以付火。】於每歲鬧潮時﹐艇載鱉子亹【門】肅拜而歸之於海焉。殆數十年如一日﹐弗少倦也。後翁任江西浮梁縣景徳鎭巡檢﹐椀窯其掌也。卽徧檄上官﹐力陳椀字之過。謂﹕「花鳥虫魚﹐何一不可圖以陶之﹖而褻瀆聖賢之字﹐一碎埋污﹐則千年不拔。」上官獎之﹐遂行嚴禁。於是終翁之任十餘年﹐窯上不敢制隻字於椀器﹐翁所創也。蓋翁素禱天求巡檢於此鎭﹐得司窯政以禁字﹐而天果遂其願﹐異矣﹗子緘庵公恂﹐由進士官侍讀學士﹐曾視學山左﹐悌及孫某舉於鄕﹐翁享祿養以壽終﹐謂非惜字之明報歟﹖今之司窯政者﹐若能法而行之﹐得上官請於朝﹐俾永絕此患﹐及於後世﹐則造福於文字﹐其子孫之食報﹐更當何如矣。

陳封翁本吾越余姚人﹐徙居於杭。埴昔曾挹其�貌﹐乃古朴君子也。爰賦惜字椀二律﹐用志景行【去】﹐且以勸善焉。一云「字從片楮惜﹐�幾付焚燒。入椀終難滅﹐非文盡【津﹐上聲。】可描。散錢求碎器﹐一畫��窯。遂此平生願﹐沈君在下僚。」二云「字椀稀能惜﹐千秋仰【去】此風。宣﹑成欲用【一作弄】假﹐哥﹑定幾曾同﹖拔矣泥污際﹐飄然海浪中。禦窯陶食器﹐詔奏動宸衷。」

有某生女及笄﹐不置一物。其人善畫﹐止作舉案齊眉圖一幅﹐題詩於上云「婚姻幾見鬭奢華﹐金屋銀屏眾漫誇。轉眼十年人事變﹐妝奩賣與別人家。」手攜其女以適其夫。噫﹗如詩所云﹐吾眼見多矣。大抵天道惡盈﹐銀屏金屋﹐何如帬布釵荊﹖齊眉一畫﹐足當【去】百萬妝錢矣。

趙丞相南仲吟避暑詩﹐才三韻睡去。侍妾小梅﹑小杏能詩﹐爲續之﹕「公子猶嫌扇力微﹐行人尙在紅塵道【上】。」貴家姬侍﹐能作見道語﹐主必不凡。

埴寒家有世珍李后主澄心堂白麻紙一番【去】﹐內有經緯﹐乃曾王父太常府君所遺。世父文學子公【諱炯﹐有善行﹐博學工文。】藏之數十年﹐從不以示人。卽埴亦未一見也。弟上捨墨香堂攜之遊長安﹐諸名公卿踵門索【色】觀者﹐日日履滿。陳戶部香泉奕禧用百日之功﹐手書冊子十幀﹐【行楷各半。】與予弟易之去﹐而題詩於一幀之後云「南唐澄心帋﹐一番【去】值百金。當時歐與梅﹐品題赫藝林。更有黃白麻﹐用之宣玉音。桑根與布頭﹐古制不易尋。子族浙東舊﹐遺縢儲夙構。面腴滑澤顏﹐中含經緯皺。落墨心手融﹐膩欲貼肌肉。【去﹐葉。】我以書易之﹐行狎勞爬梳。若賞幽深際﹐應求古雅余。追慕獲機難﹐祛篋呈瓊琚。曾聞一鷖字﹐滿價五十萬。興到曇■﹝石襄﹞邨﹐羣鵝卽酬願。倘得家法傳﹐脫手復何恨。」香泉此詩於澄心白麻之妙﹐尙未盡其形容﹐而遽以手書易而得之。聊錄其詩﹐以志感。墨香素工書﹐𨿽輕棄先人法物﹐而從此盡得香泉衣缽。其書署香泉名﹐香泉幾【平】不自辧。嘗舉似人曰「得吾書法者﹐海內�八家﹐吾兒【某】第一﹐次則金墨香矣。」後香泉以此紙進於內廷﹐聞禦鑑甚褒﹐遂以濡灑宸翰﹐則埴之家珍亦大有幸也夫﹗

己亥秋﹐闕裏孔東塘歾載余﹐予重【平】過其居﹐索觀其家藏唐硬黃﹑宋海苔側理二紙﹐與嗣君楡邨衍志坐黃玉齋﹐摩挲竟日﹐洵法物也。顧失記其紙質輕重長闊之數。後覽孔翰博宏輿毓埏所著拾�餘閒﹐載列甚晰。云「硬黃紙長二尺一寸七分﹐闊七寸六分﹐重六錢五分﹐紙中之最重者。海苔側理紙長七尺六寸﹐闊四尺四寸五分﹐紋極粗疏﹐猶微含靑色」云云。因憶予家所藏澄心堂白麻﹐寶之四世﹐歸於香泉﹐幸貢入大內。而予爲後嗣者﹐竟不得11先世之法物。觀楡邨所守﹐益增愧悵耳。

髙郵夏翁聞政﹐懿行之君子也。曩數十年前其家建宅垂成﹐一旦瑞旭曈曨﹐祥雲霏靄。倏有仙鶴排空﹐髙低先後﹐下【去】集於其庭。舉室驚奇。翁數【上】之則一十有八﹐適符瀛洲學士之數。斧斤聲裏忽引萬人來觀﹐而鶴則凝眸焉﹐側翅焉﹐蹢躅焉﹐嘹唳焉﹐凡經數十刻﹐乃漸次翩躚逝去。噫﹗異矣。賀客相與落成者﹐燕畢請翁題牓﹐翁卽命名曰「十八鶴艸堂」﹐以視古之「六鶴堂」爲增勝矣。然彼豢其物性﹐而此來以天機﹐則艸堂便足千古。後賢昌貴﹐其卽兆於此歟﹖今翁之孫之芳﹐登雍正恩科進士﹐由翰林爲禦史。某某舉於鄕﹐瀛洲之數﹐將流衍於無窮矣乎﹖

有福有智﹐克勤克儉﹐創業者也﹔無福無智﹐克勤克儉﹐守家者也﹔有福有智﹐不勤不儉﹐享成者也﹔無福無智﹐不勤不儉﹐敗亡者也。數語如南山之判﹐不可移一字。

世有作詩文﹐無來歷者曰「杜篡」﹐【同撰。】都不解杜字之義。蓋道家經藏【去】﹐撰於杜光庭﹐多涉虛妄﹔杜默爲詩﹐多引用無據﹐故云「杜撰」。今俗以物非市買﹐而家自法制者槪曰「杜造」﹐曰「杜作【佐】」。如園蔬稱「杜園菜」﹐丸劑稱「杜煎膠」﹐家釀稱「杜槽釀」之類﹐不可枚舉。𨿽俗語﹐亦有來源。又度撰。按湘山野錄﹕盛度撰張知白神道碑﹐石中立﹐急問曰「是誰撰﹖」度卒對曰「度撰。」滿堂大笑。

幼聞之師云「有歲考生文用『顏苦孔卓語學』﹐使【去】者�之﹐判『杜撰』二字﹐置劣等。生請閱原捲﹐稟曰﹕『語出法言﹐非生員杜撰。』使者肅然起謝曰﹕『本道早年僥幸﹐古學尙疎﹐知過矣﹗』拔攺優等。」賢哉使者也。

唐憲宗以玉帶賜裴度﹐度臨薨﹐卻進。門人作表﹐皆不合意。公令【平】子弟執筆口占【去】曰「內府之珍﹐先朝所賜﹐旣不敢將歸地下﹐又不合畱在人間。」仇少宰滄柱嘗舉似於埴曰「古人臨終遺表﹐其簡切不亂乃爾。此今人所難也。」後少宰踰八秩﹐臨終命筆﹐亦自制遺表﹐神色不亂。

李密陳情表有「少仕僞朝」語﹐責備者謂其篤於孝而忘於忠。楊升庵謂﹕佛書引此文「僞朝」作「荒朝」。蓋密之初文也。「僞朝」字惡﹐攺之以入史耳。劉靜修詩﹕「若將文字論【平】心術﹐便有無窮受屈人。」殆指此類乎﹖埴謂﹕李令伯之「少仕荒朝」﹐不如陸士衡之「本爲敵國」。

湯若士集玉茗堂宴客賦詩。李至淸題五柳圖詩﹕「��江城柳萬條﹐淡煙疎雨夜蕭蕭。輕柔不似先生節﹐逢著東風便折【哲】腰。」相傳此詩驚倒若士。

常熟陸次公輅﹐康熙中判撫州﹐重建玉茗堂於故址﹐大會府僚及士大夫﹐出吳優演牡丹亭劇二日﹐解帆去。輅自賦詩紀事﹐江以南和者甚夥。時阮亭王公官京師﹐聞而艷之﹐寄詩云「落花如夢艸如茵﹐弔古臨川正莫春。玉茗又開風景地﹐丹靑長憶綺羅人。瞿塘回棹三生石﹐迦葉聞箏累刼身。酒罷江亭帆已遠﹐歌聲猶繞畫梁塵。」如許風致﹐耐人吟詠。

崔道固﹐其母卑賤﹐嫡母兄皆輕侮之。及道固爲參軍長史﹐皆詣之。道固諸兄逼令【平】其所生自致酒炙於客前﹐道固驚起接取﹐謂客曰「家乏人力﹐老親自執劬勞。」諸客皆知其兄所爲﹐咸拜其母。母謂道固曰「我賤不足以報貴賓﹐汝宜答拜。」客皆嘆美道固母子﹐賤其諸兄。埴覽南史﹐感其事而書之﹐以爲世之輕侮於出自卑賤者而言也。

古今英才貴位﹐其所生往往出自卑賤非第﹐無損於其子之賢﹐而愈形其母之貴。如前明狀元宰輔昆山顧公鼎臣﹐所生﹐爨婢也。貌極寢陋﹐一生迫於嫡母之凶悍﹐苦毒備嘗。公鼎甲歸﹐尙不容出爨下一見其子。公及姻黨哀請再四﹐始【去】命一出﹐則蓬發垢腳﹐殆無人狀。公見所生﹐嘔血幾【平】斃。及還【旋仝。】朝奏曰「臣生母與父一生無半宵之歡。」詔褒而����賈【古】於廛﹐所生饋食【嗣】﹐適大雷雨阻歸﹐父偶與合﹐遂產公﹐孰望卑賤不當毓貴兒耶﹖爲子者孝其嫡母而並孝所生﹐此天理人心之至也。

亡友仁和鄭丹書景會於聖祖幸浙時﹐上【上】�執律書三論﹐今記其一。丹書謂律云「若父妾無子﹐則不得以母稱。」夫律所謂子者﹐兼男女而言也。謂父妾男女俱無﹐則不得稱爲庶母。若無男有女﹐亦稱庶母。引孔子以「子妻【去】」「以其兄之子妻」﹐及「帝使其子九男二女」爲證。此論甚合律意﹐不知曾上聞許載入本朝律書未也。

喬彜京兆試賦渥窪馬賦﹐其警句云「四蹄曳練﹐翻瀚海之驚瀾﹔一噴生風﹐下【去】湘山之亂葉。」京兆云喬彜崢嶸甚﹐薦之。埴謂﹕試場之文﹐要須有崢嶸語﹐乃得入薦。又如張曙擊甌賦﹕「董雙成靑瑣鸞飛﹐啄開珠网﹔穆天子紅韁馬解﹐踏破瓊田。」又江文蔚天窗賦﹕「一竅初啟﹐如鑿開混沌之時﹔兩瓦鴥飛﹐類化作鴛鴦之候。」無名氏風賦﹕「送夕鼓而傳音﹐掃晨鐘而成響﹔出幽巷而搖拂﹐擊華堂而淸敞。」亦崢嶸語也。唐賦中如此警聯﹐亦不多見。

陳白沙桃花詩﹕「劉郎莫記歸時路﹐只許劉郎一度來。」仙緣夙結﹐只許一度來過【平】﹐凡子捫心退矣。大約人世富貴榮華﹐賞心樂事﹐彷佛桃花流水﹐仙源造物﹐都只許世人一度﹐不許再度﹐愚者自迷﹐惟達者能勘破耳。

唐詩「公道世間惟白髮」﹐又「惟有春風不世情」。邱瓊山乃反其語云「白髮年來也【去】不公﹐春風亦與世情同。」此善於翻案法也。

詩家翻案有兩法﹕一曰入罪﹐一曰出罪。崔道融長門怨﹕「錯把黃金買詞賦﹐相如自是薄情人。」此翻案入罪也。趙子昂秋胡戲妻圖﹕「不是別來渾【去】不識﹐黃金聊試別來心。」羅隱詠西施﹕「西施若道亡吳國﹐越國亡來又是誰﹖」此翻案出罪也。埴謂﹕凡用故實及前人成句﹐必如此﹐則事如己出﹐無蹈襲之痕。

杜茶邨浚題廢寺寄錢宗伯牧齋云「大樹風多葉盡飄﹐莊嚴猶是建前朝。黑頭江令殘碑在﹐不記君王舊姓蕭。」宗伯見之失色。近查太史夏仲愼行有弔牧齋句﹕「生不並時憐我晚﹐死無他恨惜君遲。」

余姚黃徵君太衝【宗羲號梨洲。】之稱詩也﹐一以「詩中有人」爲訓。有執捲仰可者﹐徵君初閱之曰「杜詩。」再閱之連聲曰「杜詩﹐杜詩。」其人欣形於色﹐徵君乃徐詔之曰「詩則杜矣﹐但不知子之詩安在﹖豈非詩中無人耶﹗」其人爽然自失﹐退而遜心苦志以求之者兩載﹐復【扶又切。】以仰可﹐則徵君首肯曰「是則子之詩矣﹗」予友萬磁州西郭承勛曾述此一節﹐因識之。

趙宮坊秋谷著談龍錄有云「昆山吳修齡殳論【平】詩﹐謂詩之中須有人在。」予服膺﹐以爲名言。夫必使後世因其詩以知其人﹐而兼可以論世﹐是又與【去】於禮義之大者也。若言與心違﹐而又與其時與地不相蒙也﹐將安所得知之而論之﹖』此論與徵君同旨。

漁洋山人曰「有求竹軒名於東坡者﹐久之書扁還之﹐卽『竹軒』二字。甚矣題牓之不易也。予入蜀﹐謁武侯廟﹐見某中丞題牓曰『丞相【去】祠堂』。又吾郡修歷下亭﹐或題牓曰『海右此亭古』。【此句乃少陵遊歷下新亭詩﹐下云「濟南名士多。」】予深嘆其大雅確切﹐不可移易。」若埴所見聞者﹐黃鶴樓有題牓曰「崔詩在上。」眞州有閣瀕江﹐題曰「江深閣」。靈隱飛來峯下小閣觀霜葉最勝﹐題曰「紅於閣」。西湖湖心亭有某刺史題曰「勾畱處」。山陰道上樓題曰「應接不暇」。四明禹治水故迹題曰「抑洪亭。」凡此亦有深致。埴昔遊魯﹐家太守【去】紫庭公一鳳重建兗州郡堞樓﹐乃少陵詠詩處。【東郡趨庭日﹐賦於此。】予代題曰「南樓」﹐又曰「縱目處」。吳門滄浪亭茶寮﹐予題曰「淸兮處」﹐亦曰「渴慕居」。

癸辛雜誌載﹕「牟存齋桂亭曰『天香第一』﹐趙春谷梅亭曰『東風第一』﹐賈秋壑梅亭曰『第一春』。」埴見富陽縣堞樓曰「春江第一」﹐錢塘縣學宮﹐臨流棹楔曰「宮墻第一流」﹐家太守題兗州郡門曰「天下人文第一邦」。

前輩雅語﹐欲名其堂曰「堂堂」﹐亭曰「亭亭」﹐洞曰「洞洞」。予友吳復古銘道謂予曰「今田可曰田田﹐閣可曰閣閣。」予答曰「軒可曰軒軒。」曾見一公衙有題曰「法法法署。」凡此皆法唐人劉博士及貫休三疊字體﹐𨿽喫﹐而亦小有韻致也。

古之武將﹐能詩者李都尉第一﹐次則楊處【上】道﹑霍去【上】病﹑衛靑。其詩皆大將語也。後如朱虛行酒之歌﹐景宗競病之句﹐斛律金之勅勒﹐沈慶之之南岡﹐皆倉卒矢口﹐匪學而能。若郭代國﹑張睢陽﹑嚴二節使【去】﹐則皆儒生習兵﹐非武將也。

武將能詩﹐人但知史稱沈慶之﹑曹景宗﹐而不知周羅■﹝日侯﹞。案本傳【去】﹐羅■﹝日侯﹞在陳爲太子右率【帥】時參宴席﹐陳主曰「周率武將﹐詩每前成﹐文士何反後也﹖」都官尙書孔範曰「羅■﹝日侯﹞執筆制詩﹐還如上【上】馬入陣﹐不在人後。」○宋太祖一日內宴﹐侍臣皆賦詩。曹武毅公翰以武人獨不預﹐乃陳曰「臣少【去】亦知詩﹐乞應詔。」太宗曰「卿武人﹐以刀字爲云韻。」吟曰「三十年前學六韜﹐英名常得預時髦。曾因國難披金甲﹐不爲家貧賣寶刀。臂弱尙嫌弓力軟﹐眼明【應是昏。】猶識陣云髙。庭前昨夜西風起﹐羞見團花舊戰袍。」上大賞之。

樂天嘗言「文字須雕藻一兩字文采不得全直致﹐恐傷鄙朴。」諭鳧曰「吾詩無綺羅鉛粉﹐宜不售也。然則詩之售者﹐在唐人亦不免於雕藻者也。」昉思嘗以己作屬埴曰「吾詩恐鄙朴難售﹐君筆如繪家設色﹐可爲吾施淡粉輕胭﹐稍爲點染。」顧昉思詩渾朴﹐淡而有風致。本華實相�﹐而遜心虛矜﹐深悉此中甘苦﹐故有是語耳。所撰稗畦集﹐今與長生殿傳奇並行於世。

南唐宋齊丘自署碑碣﹐求韓熙載書之﹐韓以紙塞鼻曰「文臭而穢。」見詩文荒惡者﹐令【平】妓以艾燻其捲。此似乎輕薄者之所爲已。顧熙載性喜【去】提獎後輩﹐每見一文可采者﹐手自錄之﹐爲播其聲名。此則輕薄者必不能也。史稱沈約見人一善﹐如藥箭攢心﹐是誠何心哉﹖【近有吳屯侯句云「再世尙愁逢沈約﹐前身則怕是劉蕡。」亦佳。】

宋會稽吳孜嘗從胡安定學﹐郡人謀建學宮﹐卽捨宅爲基。宮成﹐太守張伯玉便服坐堂上﹐孜鳴鼓行學規﹐守欣然受罰。王龜齡贈以詩﹕「右軍宅作空王寺﹐祕監家爲羽士宮。惟有先生舊池館﹐春風歸在杏壇中。」人知蘇州學宮爲範文正故宅﹐不曉會稽學宮乃捨自吳孜也。然非太守雅量﹐恐學規亦未敢行。

周侍郎櫟園亮工曰「幼時在金陵聞舊曲中老寇四家﹐有原本說郛全部﹐以四大櫉貯之。近見杭州槧本﹐才十六套﹐每一種爲數少者尙全鐫﹐多者咸爲逸去﹐甚至每一集有存不下四五葉者。此刻未出時﹐多就寇氏鈔錄。及此刻出﹐不知者以爲說郛盡於此﹐更不知求其全。然其中全帙有另鐫行者﹐後人緣其書目廣求之﹐始爲全璧﹐未可爲此悞也。」

今人槪言和韻﹐而不知唐詩賡和有三體﹐一曰依韻﹐【用在一韻﹐不用其字。】一曰次韻﹐【和元韻﹐效其次第。此創於元﹑白﹐其集中曰次用本韻是也。又次韻亦曰步韻﹐曰踵韻。】一曰用韻。【但用彼韻﹐不次先後。】此見宋劉攽﹑貢父詩話。今人屏【上】去依韻﹑用韻﹐而專以次韻爲能事﹐當稱次韻﹐不當混稱和韻。然拈韻爲詩﹐而必效人步趨﹐難免牽彊【上】扭揑之病﹐識者鄙而不爲。洪邁曰「詩以道【去】性情﹐一拘韻腳﹐性情果可得而見耶﹖」

新城王考功西樵士祿雜詩有「潮勢汨三韓」之句。或疑「汨」字所出。汪編修苕文琬曰「杜詩『吳﹑楚東南坼』﹐『坼』字﹑『汨』字正以獨造見奇。」

古人腹笥充溢﹐詩句多能獨造。獨造者卽生造�。如章孝標詠破山水屏風雲﹕「雨滴膠山斷﹐風吹絹海秋。」二語﹐以生造出奇。膠山﹑絹海𨿽未詳所出﹐而入目不覺其無出﹐則豈儉腹者所能語耶﹖必如此﹐方稱得獨造。蓋膠枯漬雨則脫﹐絹久觸風則敗。寫破字著題﹐入妙。今人用輕絲文絹﹐剪雲樹泉石人物景象﹐以膠淸粘綴其間﹐爲六曲屏風﹐設色天然﹐以代圖繪﹐誇爲巧工新樣﹐而不知唐時已見【現】之於歌詠﹐則仿也﹐而非昉也。

私諱古人所重。聞觸父名則往往足不及履﹐徒跣而走。宋帝謂謝莊曰「超宗殊有鳳毛。」謂謝鳳之子超宗也。劉道隆﹐武人﹐無識。過超宗﹐正觸其父名﹐曰「旦侍宴﹐至尊說﹕『君有鳳毛。』可見乎﹖」超宗卽徒跣�內。又王亮父攸﹐亮守【去】晉陵﹐有沈巑之性粗疎﹐好犯亮諱﹐亮不堪﹐遂啟代之。巑之乃造座曰「下官以犯諱被代﹐未知明府諱﹐若爲攸字﹐當作無骹尊傍犬﹐爲犬旁無骹尊﹐若是有心悠無心攸﹐乞告示。」亮不履跣而走。蓋人子一聞觸諱﹐陡然而驚﹐所以急避之也。二事相類﹐並出南史﹐見六朝之重諱乃爾。

按無骹尊傍犬﹐隱猷字﹔犬傍無骹尊﹐隱猶字。此卽今之猜字迷也。埴考北史﹐魏咸陽王禧與尹隆武解舊謎﹐武云「眠則同眠﹐起則同起。貪如豺狼﹐贓不入己。」禧云是眼﹐武云是筋。故知猜謎𨿽俗戲﹐南﹑北朝已有之矣﹗

明皇欲相蘇頲﹐命蕭嵩艸制﹐其詞曰「國之瓌寶」。上尋繹數四﹐謂嵩曰「頲﹐瓌之子。朕不欲斥其父名﹐卿刊削之。」嵩慚愧流汗﹐不能下筆者久之。上以嵩抒思【去】移時﹐必當精審。不覺前席以觀﹐惟攺曰「國之珍寶」﹐他無更【上】易。嵩退﹐上擲艸於地。蓋六朝以來﹐卽人主於大臣﹐亦諱其先世也。埴謂﹕瓌寶「瓌」字本難易﹐矧載筆對君﹐兢兢慚汗﹐倉卒間愈苦一字之貧矣。

生曰名﹐死曰諱。今人向人詢其名稱曰尊諱﹐大謬。蓋父名子所諱﹐恐觸其父名﹐故詢曰尊諱也。禮「卒哭乃諱」﹐又「臨文不諱」。唐以下但省一筆﹐不全攺。貞觀【去】中「世民」二字﹐臨文止是不連﹐未嘗更易。永徽以後﹐乃以「人」諱「民」﹐以「代」諱「世」﹐所以敬鬼神之名﹐若生者則不相避。今人並避生者之名﹐非古也。

唐初修前代史﹐爲本朝避廟諱﹐凡一名則稱其字﹐褚淵稱褚彥回﹐劉淵稱劉元海﹐石虎稱石季龍是也。二名則去【上】其一﹐蕭淵明稱蕭明﹐韓擒虎稱韓擒是也。埴見李義山集﹐爲文亦遵是式。代宗諱豫﹐故爲滎陽公賀幽州破奚寇表以田豫爲田讓﹐稱字之例也。孝敬皇帝諱弘﹐故會昌一品集序以周弘正爲周正﹐去一之例也。又史內避丙作景﹐如丙子﹑丙寅等字﹐攺景子﹑景寅等字。今雍正丙午﹐埴見有書作景午而非關避其私諱者﹐豈不可笑耶﹗

孫思邈【莫】有屠蘇酒方﹐謂「屠絕鬼气﹐蘇醒人魂」也。埴謂﹕此八字何等冷勁。

有一宦﹐以髒污敗﹐累及閫眷﹐其婦一絕云「昨日金釵坐翠樓﹐今朝鐵索上【上】孤舟。不如做了田家婦﹐無此榮華無此愁。」亦佳。

王龍舒絕句﹕「得則欣欣失則悲﹐桃紅李白各隨時。𨿽然屬在東君手﹐問著東君也【去】不知﹗」殊堪吟咀。

諺語有確不可易者﹐大約多本之古人﹐如「欲人不知﹐莫若勿爲」。此語苻秦時卽有之。苻堅將爲赦﹐與王猛﹑苻融屏【上】左右密議﹐堅親爲赦文。有二大蒼蠅集於筆端﹐驅復【扶又切。】來。俄而長安街里人相告曰「官今日大赦。」有司以聞﹐堅驚謂猛﹑融曰「禁中無耳屬之理﹐事何從泄也﹖」勅又窮究之﹐咸言有二小兒﹐衣【去】黑衣﹐呼【去】於市曰「官今大赦。」須臾不見。堅曰「其向蒼蠅乎﹖我故疑之。諺曰﹕『欲人不知﹐莫若勿爲。』『聲無細而弗聞﹐事未形而必彰』者﹐此之謂也。」

隋煬【去】帝少【去】子杲﹐性孝。蕭后嘗灸﹐杲請先【去】試炷﹐後不許。杲泣請曰「後所服藥﹐皆蒙嘗之﹐今灸﹐願聽嘗炷。」悲泣不已﹐後爲停灸。夫人子於親﹐相關休戚。後有疾痛﹐而杲求分痛﹐眞孝子之用心也。顧以弒父之梟獍﹐而有此孝子﹐天理亦不可問。

古人諭人事﹐多借用於物﹐如經綸綜【去】理﹐則以織諭人事﹔鹵莽滅裂﹐則以耕諭人事。埴謂﹕耕織﹐人事之大者﹐故以爲諭也。按﹕綜﹐機緒也﹐所以持經【去】而施緯﹐使不失其條理者也。三倉解詁﹕綜﹐理經也。謂能統理眾務爲綜理。漢宣帝綜核名實﹐陶侃綜理微密是也。

楊升庵愼曰「耕之不善曰鹵莽﹐耘之不善曰滅裂。」鹵﹐剛鹵之地也。耕剛鹵之地﹐必加功﹐所謂彊土而弱之也。莽者﹐艸莽之地。『詩所謂載芟載柞』。乃載耕也。不治【平】其剛鹵﹐不刪其艸莽﹐是謂鹵莽之耕耘以去【上】艸﹐古有鳥耘之說﹐如鳥俯而啄食﹐乃善耘也。呂覽謂﹐善耘者長【上】其兄而去【上】其弟。兄﹐嘉禾也﹔弟﹐荼蓼也。不善耘者長其弟而去其兄﹐是滅也。裂者並其土而抇之。【抇﹐仝掘。】埴按﹕莊子「鹵莽」二字﹐唐人多倒【去】用「莽鹵」。如韓愈贈劉師復詩﹐用於押韻曰「後日懸知漸莽鹵。」【白居易詩「養﹝去﹞生仍莽鹵」。柳子厚文有「沈昏莽鹵」。又「食貧甘莽鹵」。猶之今諺云粗鹵也。】

予交閩【平】中藍子公漪漣於陳禦史集斯學孔所﹐年七十矣。詢之禦史﹐知有母九十在裏。藍﹐海內名宿也。天涯文燕﹐在在畱連﹐屢欲歸省而不得。埴贈詩四章﹐卒章曰「親在難言老﹐髙堂閩海居。定知能色養【去】﹐未免覺音疎。負米天涯返﹐牽衣膝下舒。贈言告萊子﹐葑菲意何如﹖」藍見詩慟哭﹐卽日別予及禦史﹐俶裝歸﹐歸未匝月而母亡矣﹗

埴先君子弱冠【去】聯捷南宮﹐文名噪甚。小題文尢爲海內諸名家選行。己丑夏﹐石門勞中丞書升之辧以小題稿示教﹐索先君子晚年未刊者﹐雨窗檢得數十篇﹐並綴一詩以呈中丞。中丞見之大賞﹐謂必傳之小品﹐評授之攻梓氏以續行於世。埴詩云「先子升科蚤﹐文傳亦小題。才名相伯仲﹐宦達竟云泥。�稿遺囊篋﹐千家光棗梨。因公重檢出﹐一讀一悲啼﹗」蓋先君子蚤年以舉文起譽﹐迨二十餘始肆力於詩古文述也。

江都宗定九元鼎﹐治﹑熙間有詩名。其稱詩也﹐一以風調【去】爲主。漁洋山人謂其酷學才調集﹐載其吳音曲一首﹕「璧月瓊花夜夜重﹐隋兵已斷曲阿【窩】衝。麗華膝上能多記﹐偏忘【去】牀前告急封。」予美之﹐爲三復不置。

辛巳夏﹐與竹垞朱太史錫鬯曁西湖諸子有湖上樓之集﹐客有言﹐頃見一士題詩鄰壁﹐甚佳。太史卽偕予及寶崖步往觀之﹐則墨瀋猶濡﹐而其人已去。詩云「昔年湖上蕩船頻﹐風日淸融二月新。橫出一枝臨水艷﹐桃花看殺捲簾人。日日東風第四橋﹐夭桃故故泥【去】人嬌。春聲只愛啼紅樹﹐不信黃鸝恨未銷。」太史賞其風調﹐以爲佳作﹐囑予記之﹐惜不署姓氏。按傳燈錄﹕道信大師曰「廬山紫雲如蓋﹐下有白气﹐橫分六道﹐汝等會否﹖」弘忍曰「莫是和尙化後橫出一枝佛法否﹖」師曰「善﹗」

委巷叢說謂﹕宋時靈隱寺緇徒甚眾﹐九里松一街多素食【嗣】香紙雜賣鋪店﹐人家婦女﹐往往皆僧外宅也。埴近見有無名氏竹枝詞云「貸得僧錢娶新婦﹐夜深花燭拜如來。」二語韻絕。蓋此風自南宋時已然已。

昔有歸安施氏兄弟佐﹑佑﹐俱爲州牧﹐歸以田產參差致隙﹐�人爲處【上】分【去】不能解。嚴公鳳素著孝友﹐遇佑於舟﹐語【去】及兄奪產事。嚴顰蹙謂曰「吾甚苦吾兄懦﹐使得如令兄之力﹐可以盡奪吾產﹐吾所願也。」因揮涕不已。佑卽感悟﹐拉嚴詣兄﹐拜且泣﹐深自悔責。佐亦涕泗慰解﹐各以產相讓﹐遂友愛終身﹐人咸謂嚴以誠感﹐施以誠應。鄕邦美事﹐至今人樂談云。

杭有延陵氏兄弟﹐訟產歷三四政﹐不能理。董錢塘天眷者﹐素有治聲。度【入】此案難了﹐命吏斵二篦最巨者﹐呼吳來前﹐指篦而諭之曰「限汝三日兄弟和解﹐不解則吾親詣汝門﹐懸汝父影﹐影傍設此物﹐吾親督門�兄若弟﹐各杖四十﹐任汝有職官﹐吾不顧也。」於是兄弟惴惴驚懼﹐各願讓產息訟﹐立�牒和解。夫邑父母理子民事﹐以誠感子民者﹐上也。乃董令別生一奇﹐臨之以威而亦能使人懾服。孰謂霸道不足以佐王道之不及歟﹖

前代拜相者必封公﹐故稱曰「相公」。卿子卽公子﹐人相褒�之﹐稱公之子曰「公子」﹐卿之子曰「卿子」。宋義爲卿子冠【去】軍﹐卽取此義。齊田父曰「將【去】門有將﹐相【去】門有相。」埴儷以晉王沈曰「公門有公﹐卿門有卿。」頗爲的【滴】對。又第家卽世家。王莽傳【去】「安漢公出於第家」。又門業﹑門才皆謂閥閱也。梁武帝謂徐勉曰「賀循殊有門業。」李彪上書於河北﹐七州人擢其門才。

李西涯教習庶吉士﹐詣院閱會簿﹐悉注云病假【駕】不至﹐乃賦一詩﹕「回廊寂寂鎖齋居﹐白日都銷病歷余。窮食大官無寸補﹐【大﹐仝太。】綠陰亭上勘醫書。」天下事﹐玩愒【音慨。】弛廢﹐豈獨此哉﹖今聖天子一人勵精圖治﹐百僚夙夜在公。前朝積獘﹐蕩滅久已﹗

庚子夏﹐埴再抵燕﹐見朝彥羣公﹐徧粘公約一紙於邸館門左云「同朝僚友﹐夙夜在公﹐焉有餘閒﹐應酬往返﹐自今康熙五十八年己亥歲元旦爲始﹐不賀歲﹐不祝壽﹐不拜客﹐有蒙賜顧者﹐槪不接帖﹐不登門簿﹐亦不答拜。至於四方親友﹐或謁進【去】或遊學或覓館來京枉顧者﹐亦槪不接帖﹐不登門簿﹐亦不答拜﹐統希原諒」云云。下書「九卿﹑六部﹑詹事﹑翰林﹑科道等衙門公啟」。

汪苕文琬嘗謂人曰「吾儕爲詩﹐勿效阮亭。渠別有西川織錦匠作在。」毛徵君會侯際可言「吾家西河﹐肚內有丹﹐自換凡骨也。」

袁中郎爲吳令﹐病免﹐曰「以令致病﹐以病解令。令致病﹐令誠苦我﹔病解令﹐病不樂我耶﹗」

埴向作擬古歌謠詞百餘首﹐其一云「人秉情愫﹐無根而固。」蓋用管子「無根而固者情也」。萬西郭承勛云「仁義禮智根於心﹐無根不可爲訓。」攺爲「有根」﹐誠一字師也。

羅洪先作狀頭﹐外舅曾太僕趣告曰「喜吾壻幹此大事。」羅面發赤﹐徐對曰「丈夫事業﹐更有評大在。此等三年遞一人﹐奚足爲大事乎﹖」是日猶貯米衣袖﹐偕何﹑黃二公聯榻蕭寺中講學。

先外翁兵部童公居會稽富盛村。先子幼時逃亂往依之。公督課如嚴父師﹐日命默誦五經一通﹐字訛則以銅尺擊頂至流血。外祖妣楊太君每爲晨梳﹐見之而泣。蓋太君乏渭陽﹐愛先子如子耳。後先子小題行捲﹐競爲諸名家選褒﹐公所教也。埴記庭訓云「昔汝外翁嘗言吾父�太盛﹐恐仕籍難亨﹐吾意不以爲然。今一官蹭蹬﹐百事顚連﹐方知斯語不虛。汝母家之深恩﹐吾無能答矣﹗汝識之識之﹗」

大理出石屏甚佳﹐官其地者﹐每載以餉人﹐人亦多求者。昔李邦伯獨寄意於送行詩中﹐有云「相思莫遣石屏贈﹐畱刻南中惠政碑。」可謂徳業相勸。彼索【色】人宦貺物儀者﹐當知愧矣﹗

楊升庵論王逸少具經濟才﹐惜爲書�名所掩。藝之爲累大矣。李思齋曰「藝亦每能累人。」凡藝之極精者﹐神人也。況翰墨之爲藝哉﹗先生偏矣。

埴嘗謂﹕晉人王﹑謝並稱﹐千載褒談。然王以書名﹐而詩不盡傳﹔謝以詩名﹐而書未擅美。古人絕藝﹐亦無兼長如此。今人色色求精﹐所以不名一藝也。

●不下帶編卷四【雜綴兼詩話】

越上淺人金埴【小郯原字苑蓀】鰥鰥子述

蕭山毛太史奇齡西河詩話一則云「予郡金某【先君子諱火傍﹐上字日﹐下立字。】字子藏﹐爲太平卿楚畹公孫。目有重【平】瞳子。其母弟馬君玉超挾嶺表一扶乩客來﹐見某驚曰﹕『此南唐李后主後身也。』初不信﹐旣而閱陸遊南唐書﹐則後主亦名某﹐亦目有重瞳子。太常笑曰﹕『焉見此客不維讀南唐書耶﹗』後子藏年十九中順治戊戌進士﹐授山東郯城縣知縣。康熙庚戌罷官﹐甲戌死。考後主於南唐建隆三年壬戌卽位﹐至開寶七年甲戌而國亡身殞。史所稱宋師下【去】江南﹐削開寶年號而降【平】稱甲戌是也。如是則亦奇矣﹗後其子埴作哭父詩一十二首﹐其一曰﹕『天生吾父有奇因﹐𦇤褓時曾遇異人。爲指終生官祿相﹐南唐後主是前身。』二云﹕『目開一覽世全空﹐爍爍金生阿堵中。莫道驚人鳴太蚤﹐最驚人處是重瞳。』蓋實錄也。」西河太史又爲先君子作墓表﹐詳載其事於毛翰林全集及西河文選﹐行於世。

淮上成州牧幹夫永健與埴重晤於臨沂﹐爲言「垛莊驛驛吏鈕○○者﹐君里人也。馬前來謁﹐其吟捲盡【津上聲】可觀。小吏眞不可忽也。」埴因舉弇州詩「馬頭迎拜不敢忽﹐恐【去】有當年髙蜀州」之句﹐謂幹夫曰「其先生之謂歟﹖」幹夫爲一撫掌。

阮亭司寇過涪陵有石魚詩﹕「涪陵水落見雙魚﹐北望鄕園萬里餘。三十六鱗空自好﹐乘【平】潮不帶一封書。」或譏之云「旣是雙魚﹐合云七十二鱗。」聞者笑之。此東坡所謂「斃廝踢」也。

林初文章送人詩﹕「不趂東風不待潮﹐渡江千里九停橈。不知今夜秦淮水﹐送到揚州第幾橋﹖」予美之﹐誦不能忘。有謂埴云「此詩乖地理」者。不知詩人止取興會超妙﹐筆意所之﹐便成佳句。若必拘於地理﹐亦卽「鱉廝踢」已。

曾忠湣假髻行雲﹕「東家美人發委地﹐辛苦朝朝理髙髻。西家美人發及肩﹐買裝假髻亦峨然。金釵寶鈿圍珠翠﹐眼底何人辧眞僞﹖夭桃花下來春風﹐假髻女兒歸上公。」此所謂眞不如假能行時也。牧齋自言列朝詩誤刊此首爲張東海。後始知曾忠湣作﹐乃是宋詩也。

放翁曰「字所以表其人之徳﹐故儒者稱夫子爲仲尼﹐非嫚也。先左丞每言及荊公﹐只曰介甫。蘇季明書張橫渠事﹐只曰子厚。」今人以字稱名達先輩爲嫚﹐而必稱爵﹐稱公﹐稱先生者﹐亦似太拘﹐豈未見放翁語耶﹖

野客叢談辧坡詩「應記儂家舊姓西」是「舊住西」﹐大有意味。故多恨坊刻訛書及矮人妄注妄攺。周櫟園書影載羅氏水滸傳一百回﹐其原本各有妖異語引其首。嘉靖時郭武定重雕其書﹐削其致語﹐獨存本傳。金壇王氏小品中亦云「此書每回各有楔子﹐今俱不傳。」予見閩【平】中建陽書坊所刻諸書﹐節縮紙版﹐求其易售﹐諸書多被刊落。此書亦建陽翻刻時刪削者。六十年前白下﹑吳門﹑西泠三地之書尙未盛行﹐世所傳者﹐獨建陽本耳。其中訛錯甚多﹐不可不知。

今閩【平】版書本久絕矣﹐惟三地書行於世。然亦有優劣﹐吳門爲上﹐西泠次之﹐白門爲下。自康熙三﹑四十年間頒行禦本諸書以來﹐海內好書有力之家﹐不惜雕費﹐競摹其本﹐謂之歐字。見刻宋字書﹐【宋字相傳爲宋景文書本之字﹐在今日則棗本之劣者。】置不掛眼。蓋今歐字之精﹐超軼前後﹐後世寶惜﹐必稱曰「康版」﹐更在宋版書之上矣。

關中屈【厥】悔翁復稱詩。來浙﹐埴與晤於鄭南溪許﹐一見謂予曰「與君心交三十載矣。」予最愛其湖上吟二句﹕「此生安得西湖死﹐添个梅花處【上】士墳。」風致如許﹐較勝元人「咸平處士眞堪羨﹐死守梅花在裏湖」之句。時南溪欲爲悔翁謀結茅孤山﹐埴贈悔翁一聯云「蘭畹騷翁爲遠祖﹐梅花仙客定前身。」惜其舉不果。

人臣對君﹐稱謂有體。李泌對徳宗曰「臣若苟合取容﹐何以見【現】肅宗於天上﹖」此稱謂法也。凡人言死﹐則曰地下﹔人君之祖父﹐則曰見於天上。此不可不知。嘉靖中﹐上召太醫令徐偉胗脈﹐進殿蒲伏膝行。見上坐小牀﹐龍衣曳地﹐不敢以膝壓衣﹐奏曰「皇上龍衣在地上﹐臣不敢前。」上遽以手摳衣出腕而診。偉但一時事耳﹐出至直廬﹐上詔賜內閣曰「偉適診脈﹐稱衣在地上﹐足見忠愛。地上人也﹐地下鬼也」云云。賞賚甚厚。偉見詔﹐惶懼失色﹐自謂若有神佑。設誤稱地下﹐罪萬死矣﹗蓋世廟嚴而多忌﹐悞有所犯﹐罪至不宥。而偉偶中【去】上旨﹐非慮所及﹐故且喜且懼。此與泌天上之旨﹐亦偶合也。

任丘龐翰林雪崖塏罷郡過杭﹐見示病足一絕﹕「短歌微吟朝復昏﹐吾患何有有身存。卽妨美人笑躄者﹐春來不過【平】平原門。」時馮子山公景同在座﹐舉其秋日登廁吟「火雲變白秋蛆弱﹐幹矢橛堆鉆力薄。夏畦失勢如是觀﹐當年悔蹋朱門腳。」龐激賞之。二作可相頡頏。山公爲宋中丞漫堂延於吳中使【去】院﹐多所規益。著集曰樊中﹐曰解春。其詩文成一家機杼﹐風骨不凡。版行未廣而遽毀於火﹐惜哉﹗後龐自都寓書於予﹐索山公文集﹐予無以應之。

山公登廁吟﹐見者佳其後二句﹐誚其前二句﹐謂穢語吻臭不典。龐雪崖曰「彼曾翻經耶﹖佛經云﹕『參栢樹有省﹐號栢樹慧果。曰﹕若參幹屎【矢同】橛稱幹屎乎﹖』而以不典誚之﹐寃矣﹗」然實是好詩。

西河太史雜箋言「今人作詩以廣輿記爲行枕之祕﹐𨿽僻邑孤壤﹐皆有標識【志】﹐若指點略泛﹐翻訾不切。不知古人所見者﹐大名山巨浸汛掛人口﹐如『入吳不逢張子布﹐渡江不識王茂弘。』𨿽切﹐無當【去】也。」吾鄕雲門與禹穴相隔﹐而宋考功雲門詩﹕「山圍伯禹廟。」靈隱與江距遠﹐而駱丞靈隱詩﹕「門對浙江潮。」太湖與七里灘更遠﹐而諭鳧泛太湖詩﹕「灘回七里迷。」盧綸憶崔汶詩﹐因汶客江西也﹐故首云「夜問江西客。」而云「晴日遊瓜步」則在揚州。「新年到漢陽。」在湖望嶺。「家何處﹖登山淚幾行。」在嶺。「閩中傳有信﹐應且住南康。」又在閩【平】。如此不可更【平】僕。

漁洋山人曰「香鑪峯在東林寺東南﹐峯不甚髙﹐而江文通從【去】冠【去】軍建平王登香鑪峯詩﹕「日落長沙渚﹐層陰萬里生。」長沙去廬山二千餘里﹐香鑪何從見之﹖孟浩然下贛石詩﹕「暝帆何處泊﹖遙指落星灣。」落星在南康府﹐去贛亦千餘里。古人祇取興會超妙﹐不似後人章句﹐但作記裏鼓也。

明道雜誌云「古人作詩賦﹐事不必盡實。如謝宣城「澄江淨如練」。宣城去江百里﹐州治無江﹐但有溪耳。埴謂﹐前說但可爲知者道【去】﹐彼不善學古人者﹐若動以此言爲口實﹐而涉筆多屬子虛﹐則應爲識者笑也。

徐元嘆波亂後寄楚僧寒碧詩﹕「楚鬼微吟上峽謠﹐中元法食可相招。憑師爲【去】譬興亡恨﹐雨打秋墳骨亦銷。」此詩爲鍾﹑譚二君作﹐最可吟誦。虞山宗伯寄徐詩﹕「皇天老眼慰蹉跎﹐七十年華小劫過。天寶﹑貞元詞客盡﹐江東畱得一徐波。」亦妙。

康熙初﹐如臯冒辟【音辟。】疆襄﹐家有園亭聲伎之勝。歌者楊枝﹐態極妍媚。名士題贈盈軸﹐惟陳其年維崧擅場。閱二十年而楊枝老矣﹐其子亦玉人也﹐因呼【去】小楊枝。一日宴集﹐辟疆出【昌瑞切。】前卷示客﹐邵子湘蘅題於後﹕「唱出陳髯絕妙詞﹐燈前認取小楊枝。天工不斷銷魂種【上】﹐又值春風二月時。」此詩可謂佳證﹐但不知陳髯原唱與云郎小照爲何如耳。

陳其年檢討﹐布衣時館於冒氏﹐與歌童紫雲甚﹐有調【去】寄賀新郎贈云郎合巹云「小酌酴醿釀﹐喜今朝﹐釵光簟影﹐燈前滉漾。隔著屏風喧笑語﹐相送鵲橋初上。【義上聲﹐葉去聲。】又悄把檀郎偸相﹐但臨風私取弓鞋量。【義平聲﹐葉去聲。】送爾去﹐揭鴛帳。六年孤館相依傍【去】﹐最難忘﹐紅蕤枕畔﹐淚花輕揚。了爾一生花燭事﹐宛轉婦隨夫唱。努力做藳砧模樣﹐只我羅衾渾似鐵﹐擁桃笙難得紗牕亮。休爲我﹐再惆悵。」【辟疆戲與其年一絕句云「陳子奇才亂典墳﹐陳子癡情癡若云。世間知己無如我﹐不遣云郎竟與君。」】

對客揮毫﹐古人所尙。然人各有才﹐難齊遲速。而亦有名因虛冒﹐最怕面爲﹐若非素共揮毫者﹐切不可使爲於對客﹐亦詩人忠厚之旨也。埴父執嚴陵毛徵君會侯際可恆以爲誡。一日謂埴曰「偶雅集﹐賦詩各一律贈太守。有名宿某﹐不欲言其姓氏﹐搜吟半日﹐攺抹終不成章。予窺之﹐起謂羣公曰﹕『行觴者待久矣﹗詩竣明晨可乎﹖』某大喜﹐卽拉登筵。蓋其人虛名卅載【上】﹐刊盈尺之集而始知其假手於他人也。則秦少遊可盡人信其能耶﹗」

文思【去】遲速﹐自是生成。相如濡筆而腐毫﹐子云輟翰而驚夢﹐王充气竭於沈慮﹐桓譚疾感於苦思﹐枚臯應詔而奏賦﹐楊滔斵窗而檢書﹐平子研兩京於十年﹐太衝煉三都於一紀﹐潘緯十年方吟古鏡﹐何涓一夕而賦瀟湘﹐道衡蹋壁而臥搜﹐蘇頲占【去】授而腕脫﹔劉敞一揮九制﹐文琰擊缽成詩﹐秦少遊對客揮毫﹐陳無己閉門索句。畫家亦云﹕李司訓累【上】月之功﹐吳道子一日之迹。寧爲巧遲﹐毋爲拙速。

「時榮歾已﹐古今同嘆」。毛徵君會侯嘗舉史公斯語於座曰「吾幸際昌時﹐𨿽不敢自以爲榮﹐然『歿已』二字﹐老而益懼。吾儕惟火急著書﹐傳否聽之後世耳。」徵君此言﹐時賢都不著意﹐蓋人性能懼其已﹐然後可以不已也。

寶應喬侍讀石林萊有家伶管六郎以姿伎稱。己巳春﹐車駕南巡﹐召至行在﹐曾蒙天賜﹐自此益矜寵。後侍讀下【去】世﹐六郎蹤迹不可問矣。查夏仲愼行再見於都門筵會﹐有詩云「一羣濃艷領花曹﹐頭白尙書興最豪。記得送春筵畔立﹐酒痕紅到鄭櫻桃。」誦之魂銷矣。

泊宿京口﹐吳帆曉渡﹐時風露侵裯﹐江煙觸夢。構思未屬﹐憶查太史夏仲夜渡揚子江詩﹕「如髙峯下曉鐘撞﹐隔岸吳船正發幫。風露一天人擁被﹐櫓枝搖夢過春江。」眼前情景﹐悉在个中﹐遂不復作。

古人成句﹐卽古人亦不嫌重復。如李陵「明月照髙樓﹐想見餘光輝。」曹植亦云「明月照髙樓﹐流光正徘徊。」宋子侯﹕「花花自相對﹐葉葉自相當。」曹植亦云「枝枝自相值﹐葉葉自相當。」曹植﹕「公子敬愛客﹐終宴不知疲。」應徳璉亦云「公子敬愛客﹐樂【效】飲不知疲。」劉楨﹕「步出北寺門﹐遙望西苑園。」謝靈運亦云「步出西城門﹐遙望城西岑。」王粲﹕「合座同所樂﹐但愬杯行遲。」潘嶽亦云「元醴染朱顏﹐但愬杯行遲。」凡此類﹐不可更【平】僕。蓋古人興到筆隨﹐不覺暗符成句。劉貢父云「大抵諷詠古人詩多﹐則往往卽爲己得也。」埴謂﹐陸龜蒙詠白蓮無情有恨之句﹐直用李賀昌谷筍句﹐蓋李前陸後﹐卽明知彼作﹐而恰好著題﹐便不能避﹐非有心蹈襲也。今人若故爲抄取﹐則難免偸江東之誚矣。

梁張率多屬文﹐虞訥見而詆之。率更爲詩以示﹐托名沈約﹐訥便句句嗟稱﹐無字不善。率曰「此吾作也。」訥慚而退。今人無論文之佳惡﹐但云出自名腕﹐則惡亦稱佳﹐所以古人往往以假托得名。如漢慶作淸思【去】賦﹐人不知貴﹐托以相如﹐所作遂見重。魏曹冏作六代論﹐托名子建乃傳。郢人爲賦﹐托以靈均﹐舉世而誦之。趙人有曲者﹐托以伯牙之聲﹐人競習之。又邯鄲托曲於李奇﹐士季托論於嗣宗﹐不可枚舉。蓋世多虞訥之見﹐自古如此已﹗

司馬景王命虞松作表﹐再呈﹐不可意。鍾會爲定五字﹐松悅服﹐以呈景王。景王曰「不當爾耳。」松曰「鍾會也。」景王曰「如此可大用。」楊升庵謂沈佺期詩﹕「『五字擢英才。』用此事。解者以爲五言詩﹐悞矣。」埴疑之﹐蓋唐人七字有得失﹐惟五字無得失。三百篇後五字最重﹐故唐制取士與學人起譽﹐皆以五字爲進退﹐所謂「五字擢英才」也。愚意「五字」二字﹐𨿽出鍾會﹐而佺期正指詩言﹐然乎否耶﹖曩以質之西河太史﹐太史甚以爲然。

屏之張【去】也﹐直則不可立﹐必也回【去】而曲之。輪之轉也﹐方則不可行﹐必也揉而圓之。人之處世也﹐亦然。𨿽然﹐屏必有幅﹐輪必有軸。屏𨿽欲曲﹐不可不齊。輪𨿽欲圓﹐不可不正。君子自處也﹐亦然。此於愼行語。

畫家有張果老倒騎驢圖﹐或題其上云「多少世間人﹐不如个老漢。非是倒騎驢﹐凡事回頭看。」諺亦云「有錢難買回頭看﹐頭若回看後悔無。」皆醒世語也。

古今豪傑用世﹐求其才略﹐固亦可企而及﹐惟气魄與望不可彊【上】。何謂气魄﹖與人同恩﹐而能使天下感其恩﹔與人同威﹐而能使天下畏其威。此必有出於慶賞刑罰之外者﹐所謂气魄也。何謂望﹖位有與之齊﹐而其勢獨尊﹔功有與之並﹐而其名獨著﹐求其故﹐則不可得而指﹐所謂望也。大臣之望有三﹕一曰徳望﹐一曰才望﹐一曰淸望。

仁和丁茜園文衡﹐予良友也。品端貌偉﹐詩文極工。有分年日記﹐絕類唐人小品。賦體數十篇﹐西河太史序之﹐稱爲「六朝髙手」。惜乏嗣﹐歿後遺編散逸。記其一詩云「爲人毋【無】使親﹐爲文毋俗取。【葉下偶。】人親類優孟﹐俗取吾與偶。」此茜園自道語﹐一勺水可知大海味也。埴近過趙氏小山﹐主人谷林昱﹑意林信昆玉爲言﹐得茜園日記十餘帙﹐最耐尋味﹐則必爲之搜其遺編而發其光焰。蓋小山二林﹐乃西泠之賢者也。【查太史夏仲題其齋牓曰「二林吟和」。】

李徳裕鎭浙西﹐劉三復在幕。一日命艸「謝禦書表」﹐曰「立成之﹗」劉曰「文理貴中【去】不貴速。」李以爲然。李鉉文思【去】敏捷﹐凡所篡述﹐常不喜【去】預作。有欲從求其文者﹐必戒臨事卽來請﹐往往執筆立就﹐未嘗沈思。嘗曰「文速則意思【去】敏快﹐緩則體勢疏慢。」埴曰﹕一不貴速而一嫌緩﹐人故各有能也。

前人云「詩能窮人。」究其質情﹐則誠有合者。夫窮﹑老﹑愁﹑病﹐人之所謂不佳者也﹐然而入詩則佳。富﹑貴﹑顯﹑榮﹐人之所謂佳者也﹐然而入詩則不佳﹐一合也。泄造化之祕﹐則眞宰默仇﹔擅人羣之譽﹐則眾心未厭。【平】﹐故呻吟椎鑿﹐幾【平】於伐性之斧﹔豪詠縱揮﹐自傅爰書之竹。矛刃起於兔鋒﹐网羅布於雁池﹐是二合也。循覽往近﹐良少完終﹐爲之愴然﹐以慨肅然以恐。

磁器起於柴世宗﹐所謂「雨過天靑」者﹐已不可問矣﹗流傳至今﹐徒傳柴窯片之名﹐與金翠同價也。本朝劉吏部公體仁每自詡其詩文爲柴窯片絕妙品﹐題而出之於己﹐亦吟壇韻事。漁洋老人稱其詩「矯矯不羣」﹐則此名爲不虛已。

昔雍陶作牧﹐自比謝宣城﹑柳吳興﹐投贄者﹐罕得見。有馮道明請謁﹐云與故舊﹐及引進﹐陶呵曰「與君素昧平生﹐何方相識﹖」答曰「誦員外詩﹐仰【去】員外徳﹐詩集中日得見﹐何乃隔平生也﹗」遂吟陶佳句﹐口如流注不竭。陶聞吟﹐欣然待道明如曩昔之交。近有一孝廉﹐爲某中丞延課子。中丞曾舉於鄕﹐素寡文名。孝廉手錄其行卷三數篇﹐雜先輩名作二十餘篇裝一冊﹐置硯席間﹐早晚朗誦不輟。中丞窗外微聞之﹐一日啟戶見之﹐大慰﹐訂爲文字知己。於是倍其館俸﹐益厚禮之。所謂搔著癢處﹐古今無人不快﹐非徒好諛而已也。

古人之詩如畫意﹐人物衣冠﹐不必盡似﹐而風骨宛然。近代之詩如寫照﹐毛髮耳目﹐無一不合﹐而神气索然。彼以神運﹐此以形求也。漢魏之古風﹐盛唐之近體﹐贈送酬答﹐不必知其爲誰﹐而一段精神意气﹐非所與者﹐不足當之﹐所謂寫意也。近代之詩﹐贈送酬答﹐必點出姓氏官爵﹐甲不可乙﹐左不可右﹐以爲工妙﹐而不知其反拙矣﹐所謂寫照也。此說載於愼行筆麈。

長安一雨﹐則泥淖盈衢﹐輿人畀平肩輿者﹐恆慮喫跌﹐數唱聲曰「把滑」。蓋諺云「前人喫跌﹐後人把滑。」乃彼此相警之詞也。一日埴在肩輿中﹐聞之猛省﹐因寫其聲作把滑歌曰「呼【去】把滑﹐長安道。小心多﹐失足少。呼把滑﹐輿人走﹐才向前﹐卽顧後。呼把滑﹐自相警。輿中人﹐亦喚醒。」

鬼穀子與蘇秦﹑張儀書曰「女愛不極席﹐男歡不畢輪。」國策江乙謂安陵君曰「嬖女不敝席﹐寵臣不敝軒。」呂不韋說【稅】華陽夫人曰「以色事人者﹐色衰而愛弛。」三說大抵意同﹐皆以色爲諭也。埴謂﹐一顧傾城﹐再顧傾國﹐美女破舌﹐美男破老。則不祥者﹐莫如色也﹐古人所以爲諭。

史﹑漢之佳﹐本自有在﹐非謂其官名﹑地名之古也。今人慕其文之雅﹐往往取其官名﹑地名以施於今﹐此應爲古人笑也。史﹑漢之人如欲復古﹐何不以三代官名﹑地名施於昔日﹐而但紀其實耶﹖文之雅俗﹐故不在此﹐徒混淆失實﹐無以示遠﹐大家不爲也。蓋名義之微﹐必不可苟。尋常小作﹐或可遷就。若金石之文﹐斷不可於官名﹑地名以古易今也。

坡詩恆以約詞紀事。惠州有潭﹐潭有蛟﹐人未信也。虎飲其上﹐蛟尾而食之﹐浮骨水面﹐人始知之。東坡以十字道盡﹕「潛鱗有饑蛟﹐掉尾取渴虎。」言渴則知虎以飲【去】水召災。言饑則蛟食其肉矣。卽此十字可法。埴謂﹕若以約詞紀事論史﹐則馬﹑班以下﹐人人束手矣﹗

溫公嘗言「學者讀書﹐罕能自第一卷

至捲尾﹐往往或從中﹐或從末﹐隨意讀起﹐又多不能終篇。」旋光性最專﹐猶常患如此。近惟何涉學士案上﹐惟置一書﹐讀之自首至尾。若未終捲﹐誓不他讀。此學者所難也。

李叔則愛牛說云「肉牛者﹐十之三﹔革牛者﹐十之三﹔骨牛﹑角牛者﹐十之四。天下於是無全牛矣。」夫戕全牛之命而三分其身﹐豈不慘極。自今上力嚴屠殺耕牛之禁﹐口勅累頒﹐天語常及聞。近已觸禁者罕﹐則肉者幸免矣﹐而不知革者﹑骨角者之並得免焉否耶﹗此則至尊爲民愛物之宸衷所惓惓無已者也。

東坡雪堂旣毀﹐紹興初黃州一羽士捐建。何頡上【上】梁文云「前身化鶴﹐曾陪赤壁之遊﹔故事換鵝﹐無復【扶又切。】黃庭之字。」工而切當。

「船中人被利名牽﹐岸上人牽名利船。爲利爲名終不了﹐問君辛苦到何年﹖」此前人見曳纖船而作也。相傳有揚州一纖人自言能詩﹐舟載達官﹐命詠桅燈﹐立成之﹕「百尺竿頭蠟燭懸﹐絳紗籠罩火珠圓。仙人掌上一輪月﹐太華峯頭十丈蓮。紫气漸衝宵漢表﹐文光直射【石】鬥牛邊。臣查貫月朝天闕﹐正是臺星達帝前。」官厚禮之﹐延爲館師﹐後其人登第。

五代史﹕「王仁裕自幼不知書﹐年二十五始就學。嘗夢人刮其腸胃﹐以西江水滌之﹐顧見江中沙石皆爲篆籀之文﹐由是文思【去】大進﹐乃集其所作詩號西江集。」埴謂凡人吐詞惡劣﹐皆由污腸穢胃所致﹐安得盡滌以西江之水﹖佛圖澄嘗至流水廁﹐從腹旁孔中取出五腑六髒洗之﹐洗訖還內【納仝】腹中。可見成佛亦須洗其腑臟﹐況文人乎﹖【按﹕王仁裕夢剖腸滌西江水而文超﹐與僧釋仁夢吞龍數百條而晝進﹐皆千古奇夢。】

戲曲至隋﹑唐始盛﹐在隋謂之康衢戲﹐唐謂之梨園樂﹐宋謂之華林戲﹐元謂之升平樂﹐其元人雜劇則有十二科名目﹐曰神仙道化﹐曰林泉丘壑﹐曰披袍秉笏﹐曰忠臣烈士﹐曰孝義廉節﹐曰叱姦罵讒﹐曰逐臣孤子﹐曰撥刀趕棒﹐曰風花雪月﹐曰悲歡離合﹐曰煙花粉黛﹐曰神頭鬼面。今優人登場爨演所謂古戲今戲者﹐多法元人院本﹐不能出其範圍於十二科之外。若夫爨演逼肖處﹐能令【平】觀者色動神飛﹐乍驚乍喜﹐甚至有簾幙中人淚漬【恣】巾袖者﹐蓋彼渾【平】忘【去】其當場之假﹐而直認爲現在之眞已。埴嘗謂洪昉思曰「古今善惡之報﹐筆之於書以訓人﹐反不若演之於劇以感人爲較易也。然則梨園一曲﹐原不徒爲娛耳悅目而設﹐有志斯民者﹐誠欲移風易俗﹐則必自刪正﹐傳【去】奇始矣。

凡筵會張【去】樂﹐人多樂【效】觀忠孝節義之劇。戊戌冬仲﹐家太守從祖紫庭公一鳳於兗署餞埴南旋﹐姑蘇名部演節孝記﹐至王孝子見母﹐不惟座客指顧稱嘆有欲涕者﹐卽兩優童亦宛然一母一子﹐情事眞切﹐不覺淚滴■﹝毛瞿﹞毺間。夫假悲而致眞泣﹐所謂無情而有情者﹐彼文有至文﹐斯曲非至曲耶﹗兩優年各十四五﹐詢其淚落之故﹐則齊聲對曰「伎授於師﹐師立樂色﹐【俗誤作腳色﹐以樂腳同音也。】各如其人﹐各欲其逼肖。逼肖則情眞﹐情眞則動【去】人。且一經登場﹐己身卽戲中人之身﹐戲中人之啼笑卽己身之啼笑﹐而無所謂戲矣。此優之所以淚落也。」家太守嘉其對﹐以纏頭錦勞【去】之。顧埴謂座客曰「白傅詩『古人唱歌兼唱情。』豈眞能唱情者﹐曲藝且然﹐況君子之大道乎﹖」

萊州胡中丞有優伶一部﹐一日張﹑胡兩夫人會宴﹐張謂胡曰「聞尊府梨園甚佳。」胡古朴﹐不埴有一唱千金曲數千言﹐感此而作也。曉文語﹐輒應曰「如何稱得梨園﹐不過老棗樹幾株耳。」左右皆匿笑。萊人因號胡氏班爲「老棗樹班」。

歷下濼【音泊﹐俗音洛﹐誤。】口有鹵賈【古】劉氏辟棗園爲梨園以教歌﹐延予連夕賞之棗香中﹐主人卽席索詩﹐埴應聲曰「樂爲【去】紅梨歌太繁﹐棗香香裏舞新翻。願祈教主唐天子﹐【今優曹例尊明皇爲梨園教主﹐稱曰老郎菩薩。】詔攺梨園號棗園。」孫太常莪山勷聞而艷之﹐有和詩曰「梨棗知音度曲繁﹐梨香才舞棗香翻。玉妃一笑傳優詔﹐新賜梨園合棗園。」和者甚多。埴因攺其名爲「棗園班」﹐亦曰「棗香班」。今盛行於二東。

康熙初阮亭王尙書司李揚州時﹐淮安張虞山養重過之。揖甫罷﹐王亟問曰「夙愛足下『南樓楚雨三更遠﹐春水吳江一夜生。』平生如此好句復有幾﹗」張退謂邱洗【先﹐上聲。】馬季貞象隨曰「夙昔快意之句﹐不意阮亭一見便能道出。」埴曾於吳門雪舫懷楚友陶甄夫窳云「煙波楚客三秋渺﹐風雪吳帆一夕遲。」匠門張太史大受極愛之。及予聞虞山句﹐遂削己稿。

予屢過山東州邑﹐聞獄卒率以版拘囚人﹐終夕不令【平】轉側﹐殆如僵然﹐其罪輕罪重弗問也。卽南來經過【平】流人﹐暫寄一宿﹐亦遭此毒﹐甚至有長縶囚籠者。囚人罔弗飲【去】恨﹐而官則或察不及察也。埴因制哀東獄樂府詞一首﹐願居官者見之﹐知徒懲獄卒之無益﹐但令增卒厚廩﹐髙固圜墻﹐以更替嚴其視守﹐則自不致有脫亡之虞矣。一切【砌】縲紲及私刑慘具﹐安用之哉﹖噫﹗此仁人之所當亟加意矜卹者也。詞曰「哀東獄﹐東獄狠﹐罪人一入成虀粉。東獄法﹐版爲﹐夜夜人儼羅剎。爾罪輕﹐爾罪重﹐總加版僵難動。更有囚籠迫蜷局﹐如豚棲柵聲喔喔。晝亦爲昏眞地獄﹐卒一發怒囚觳觫。古人拘罪爲犴牢﹐但嚴視守圜墻髙。獄卒夜臥圖逍遙﹐動輒借口防亡逃。官虞譴罰一任爲﹐見者心酸聞者悲。吾聞聖主好生刑淸萬邦同﹐豈容獄卒私刑慘具致令【平】天下罪人問罪取道畏山東﹗」

太倉唐太史實君孫華詠門神一聯爲海內傳頌﹕「將軍自昔曾當戶﹐【李廣孫名當戶。】丞相於今亦把關。」【見蕭望之傳。】嘉興張木威邵一律﹕「功名一紙笑空虛﹐也【去】比淩煙畫影初。每到殘年催致仕﹐恰逢新曆當除書。衣冠濫買光朱戶﹐靈爽難邀式敝廬。腹負將軍癡宰相﹐赫然相對立何如﹖」傑作也。今禾中刻三家詠物詩【元謝宗可﹐明瞿佑﹐今卽邵也。】一冊﹐各百律﹐而張作美不勝收。

楊子吾三煜曾﹐毘陵才士也。戊申﹑己酉埴假館於彭城張氏。【通守道汧履時氏。】其嗣君羣從【去】﹐濟濟皆才彥﹐如端黼﹑維嶽﹑魯宗﹑達夫﹑朝柱﹑帝臣﹑泰瞻﹑拱辰﹑及賓師孔君見靑﹑楊君靑岑﹑胡君且安諸君子﹐偕埴吟和無虛日﹐而吾三�聞。吾三最賞予題端黼寄漁圖二句云「最是晚風搖曳處﹐船頭斜掛一竿絲。」爲稱不容口。予亟往訪之而吾三行矣﹗予亦南旋﹐𨿽一面慳緣﹐而風塵相賞﹐能無天涯知己之感乎﹗

司空圖曰「辧於味而後可以言詩也。酰非不酸﹐止於酸而已﹔鹺非不咸﹐止於咸而已。人之所以充食而遽輟者﹐知其於酸鹹之外﹐醇美者有所乏耳。」觀表聖之言﹐可以知詩味矣﹗

翳桑餓夫﹐倒戈以衛宣子﹔漂絮老媼﹐進食【音嗣】而哀王孫﹔顧﹑陰【榮﹑鏗二人。】受報於觴炙之人﹔黔婁忍死於嗟來之食。古人視飲食之重如此。

詠史有見﹐方不爲泛作。如羅隱詠西施﹕「西施若道亡吳國﹐越國亡來又是誰﹖」王安石詠西施﹕「但願君王誅宰嚭﹐不愁宮裏有西施。」又詠昭君﹕「自是蛾眉【一作傾城。】畫不成﹐當時枉殺毛延壽。」李贄詠荊卿﹕「荊卿原不識燕丹﹐只爲田光一死難。」是皆詠史之有見者。

宋方務徳侍郎帥紹興赴召﹐有士姚某以書投誠曰「某以場室蹉跎﹐失身於倡館馬慧﹐根深蒂固﹐生育男女﹐恩義有不可負者。兼渠一身無倚處【七】﹐性不能自立。萬一有叛此盟﹐存亡或未可保。不於侍郎還朝之日﹐得遂脫身從良﹐不惟無以釋兒女之恨﹐而某亦從此銷縮。區區欲望矜憐﹐俾魚鳶之屬﹐川泳雲飛﹐侍郎之徳大矣﹗敢不下【去】拜﹖」方書其後云「姚解元文詞英麗﹐蚤以俊稱。杯酒流連﹐遂致忘返。露由衷之懇﹐不愧多言﹔遂成家之名﹐何惜一妓﹖韓公之於戎昱﹐旣徇所求。奇章之望﹐牧之更宜自愛。」能從其請﹐可謂盛徳﹐且用事切當﹐不愧風流佳話矣﹗

唐末一山寺﹐有病僧自題於戶云「枕有思鄕淚﹐門無問疾人。塵埋牀下履﹐風動【去】架頭巾。」適部使【去】者至﹐憐而療治【平】之。後使者貴顯﹐言於朝﹐遂命天下寺院置延壽寮﹐專養【去】病僧也。今蘇州陳善人鑑雄者﹐本樂工也。鬻歌京師﹐蓄纏頭金半千歸﹐首創普濟院於虎丘之野﹐救療無力病人僧眾﹐及廣行一切善事。富室助之者甚夥﹐遂成大功徳。康熙五十五年賜宸翰曰「香巖普濟」四字。扁懸於院﹐上官貴紳多爲制序題牓贈之﹐無不稱爲善人。

明有知州某﹐母八十矣﹐度【入】不得見其子而死﹐剪髮一縷寄之﹐而某居官如故。唐公有懷【荊川父】時爲守﹐聞而惡之﹐力請黜免。上官曰「是素無大過。」公曰「一縷發足矣﹗過孰有大於是者乎﹖」卒黜之。

子建詩﹕「沈憂令【平】人老。」文選﹕「思君令人老。」其本出「惟憂用老」耳。太白詩﹕「朝心不開﹐暮發盡白。」馮時可云「一事逆而心憎﹐一言拂而心銜。樹【上】荊棘於靈臺﹐障雲霧於天門。」嗟哉﹗胡其自隘而自戕乎﹖蓋人生幾何﹐但當快意尋繹。諸言可以送老。

淸談擅於晉﹐小說著於唐。本朝以來﹐其行世談部說家﹐埴所聞見者﹐則周櫟園書影閩小紀﹐汪鈍翁說鈴﹐董閬石三岡識【志】余﹐尢悔庵艮齋雜說﹐漁洋山人居易錄﹑池北偶談﹑分甘餘話﹑夫於亭雜錄﹐王任庵署窗臆說﹐吳靑壇說鈴﹐【吳所載諸家說部名目甚夥﹐玆不具。】褚人獲堅瓠集﹐孔宏輿拾籜餘閒﹐王丹麓今世說。凡此皆彰彰在人耳目者也。

疏受爲廣兄子﹐廣與受言﹐每稱父子﹔受稱廣大人。蔡邕叔父名質﹐邕以質爲程璜所誣﹐上書自陳﹐願身當質辜﹐丐質不並坐【去】。書中凡三稱父子﹐皆叔侄也。可見古人𨿽叔侄亦稱父子。

衣惟稱【去】體﹐何用寬綽爲﹖國朝服式﹐最超前古﹐如今之韋裘﹐全裏皆毳﹐獨余膝以下𨿽【去】地之邊減短一二寸或三四寸﹐用帛代之﹐使裘之下邊不露毛毳﹐名之曰和■﹝衤羅﹞。始於康熙初間﹐而今則盛行矣。崇儉示朴﹐得古人制衣之義。且裘本貴輕﹐尢便於趨﹐其盛行固宜。埴有詠和■﹝衤羅﹞二首﹕「韋袍尙華﹐和■﹝衤羅﹞若素。君子藏鋒﹐【又作內有修藏。】不欲盡露。」「代綴以繒﹐少短其毳。適可爲宜﹐冗長【去】曷貴。」按傳燈錄僧問大茅和尙曰「何者是﹖」大茅境曰「不露鋒。」今裘之全露毛毳者﹐俗名爲出鋒裘。和■﹝衤羅﹞下不露毳﹐宜更名曰藏鋒裘。亦卽大茅之旨也。

從來紗宜於暑﹐衣之無裏者也﹔褐宜於寒﹐衣之有裏者也。自康熙二十餘年間﹐忽有用紗爲復﹐用褐爲禪【單】﹐而兩衣遂相反﹐海內翕然服之將五十年矣。俗因以紗比人之無理而反有理﹐褐比人之有理而反無理者。埴題三言四語於縫人肆中﹐【周禮天官有縫人﹐掌王宮縫綫之事。按縫人之縫去聲﹐馮貢切﹐縫綫如字。】曰「有裏紗﹐無裏褐。裏何常﹐任予奪。」列子曰「理無常是。」卽一衣可以觀已。

康熙壬戌﹐合肥相君李公湘北天馥典會試﹐得士最盛。其嗣君丹壑孚靑先以己未進士入翰林﹐時年僅一十有【同又。】六﹐乃登科之最少者。一日﹐公宴集諸門生﹐有史講學冑司夔獻詩云「郎君館閣稱前輩﹐弟子門墻半列卿。」時以比之唐人「鸞掖鯉庭」之句。

潁川有姚尙書墓﹐其神道碑穹窿髙厚﹐四面均焉。明初有州人某侍郎者﹐欲割其三分之一﹐以鐫墓表﹐告之州守。守曰「胡弗割三分之二﹖」問「何也﹖」守曰「吾欲使後人割侍郎碑者﹐猶得中分耳。」遂慚而止。

有豪家築園亭﹐稍侵鄰人尺地而存其半以還之。客曰「胡弗並侵之﹐畱此以待後之侵君者﹐亦不過失卻尺地耳。事須蚤計也。」此事與割碑意同﹐得古人規諷意。

楊尙書翥﹐徳冠一時。鄰家構捨﹐其桶澑水溢於庭﹐公不問﹐曰﹔「晴日多﹐雨日少也。」又或侵其址﹐公有「普天之下皆王土﹐再過些兒也不妨」之句。

埴先太常一生儉約﹐始終不渝。於庭前題柱以示後人云「儉於己﹐可以不求於人﹔儉於官﹐可以不取於民。」

明曹棅嘗云「大臣體國﹐言官論事﹐當如和羹相濟﹔言官無恩﹐益見大臣之有容。大臣休休﹐乃有言官之諤諤。」乃千古名言。

●不下帶編卷五【雜綴兼詩話】

越上聳翁金埴【苑蓀一字小郯】鰥鰥子述

埴曾王父太常府君﹐【諱艸下門字﹐門內柬字﹐號楚畹﹐中天啟乙丑進士﹐歷官太常寺少卿。】崇禎間官應天督學禦史﹐聞命焚香﹐告天矢志﹐立誓不抑單寒﹐不通請謁﹐不徇故舊。題一聯﹐盟於試卷之尾云「竊國名器﹐以媚私交﹐大干國憲﹔違天休命﹐而淹寒士﹐必有天殃。」至今江南北傳流有「金宗師不賣銀秀才﹔富知縣【令姓富】。專剝窮百姓」之謠﹐蓋實錄也。

貴池吳文烈【鄕人私謚。】應箕﹐字次尾﹐爲復社君子之冠【去】﹐殉國難者。乃先太常部下諸生也。先太常獨以風節相期﹐憂危社稷﹐與之略勢分【去】而惇道義﹐非特文字知己而已。閱八十年康熙再壬寅之冬﹐埴交其孫復古銘道於禾中﹐授埴以文烈致先太常尺牘一通﹐及自記庚﹑辛﹑壬﹑癸錄一則﹐埴見之大慰﹐因節錄於此﹐以畱示諸弟侄並後人焉。【尺牘云「先生大節回天﹐淸風扇世﹐蓋不自今日始也。卽邇者持衡南國﹐亦耳目以來一人而已。顧箕下愚不肖﹐獨荷殊知。此卽傳之書冊﹐猶爲美談﹐而況不肖躬親受之﹖所謂禽息之首可碎﹐豫讓之身可漆﹐則不肖今日之蓄積﹝音恣﹞矣﹗」云云。記錄云「庚辰三月﹐予至句容送督學楚畹金公﹐且合諸名士斂金作屏贈其行﹐亦前此未有也。金公督學以國士待予﹐予亦古道相成﹐卽所校士之文﹐命予與劉伯宗選而梓之。然金公實知文號得士﹐又有執持﹐人不敢幹以私﹐侮以上﹐駸駸有起衰還雅之風。求督學如金公者﹐何可多得」云云。復�又以金壇周禮部仲【馭】【﹝鑣﹞】與文烈手書一通見示﹐並節錄之。書云「金��眞千古以上人﹐其於兄翁一節﹐亦眞千古以上事。初從圮孺聞其端﹐繼從眉生知其詳。今日身在事中﹐不知其異。使千古以下見金﹑吳而先生一番酬對﹐其欷歔嘆息不知如何矣﹗欲成一小紀﹐付定生刻入匯編﹐此亦不可緩」云云。埴按﹕周禮部鑣爲阮大鋮謀殺之﹐其人矯矯有風節者。】

孔子作春秋﹐號稱素王闕裏者﹐素王之庭除也。歷代之庭﹐曰帝闕﹐曰金闕﹐曰玉闕﹐曰鳳闕﹐曰魏闕﹐曰闕下﹐皆帝庭之稱也。聖人之庭曰闕裏﹐諸弟子所以尊聖人﹐乃別【鱉】羣祀之稱也。按劉熙釋名﹕「闕﹐闕也。在門兩傍﹐中央闕然爲道也。」崔豹古今注﹕「人臣至此﹐則思其所闕﹐故謂之闕。」金埴曰﹕凡讀孔子之書者﹐一至闕裏﹐亦當思其所闕也。一說闕裏始於魯恭王﹐宮有雙闕﹐故名。存考。

欞星門者﹐取疏通之義。凡壇壝﹐但有壇﹐無宮室﹐則周垣設欞星門爲限域﹐以通神明之气也。莽蕩宏闊﹐𨿽別內外﹐而實無內外也。天下孔廟亦用欞星﹐是神明孔子而與天地神祗並重也。

曲阜縣令但世職而不襲。世職者﹐世以孔氏爲之。其應替此職﹐則衍聖公主委���學諸生之賢者﹐主名請於朝﹐然後受事。或五年﹑七年﹑十年爲之終其職。或不能稱【去】則黜之﹐與他邑令同﹐而從未有得陟者﹐𨿽弦歌如武城﹐弗問也。夫舉錯賞罰﹐天下古今之所並行﹐乃有黜無陟﹐獨施於聖人故里之官﹐似非所以崇先聖而勸循良也。家太守一鳳刺兗﹐於康熙五十五年具牒臺憲﹐請酌行之以聞於朝﹐而不獲所請。蓋慮大部之泥【去】循成例也。夫天下事之沮於成例之泥者﹐不知凡幾矣﹗

埴客魯最久。嘗偕孔稼部東塘尋靈光殿故址﹐郡齋風日淸融﹐則取王文考賦讀一過﹐眞奇文也。昔後漢劉琰在蜀﹐號爲華侈﹐侍婢數十人皆能爲聲樂﹐悉教誦讀靈光殿賦。琰﹐魯國人﹐風流善談論。其好斯賦也﹐至令【平】紅顏亦熟於口﹐則好之至矣﹗埴因制美人誦靈光殿賦賦一篇﹐以寫其聲焉。東塘極推可之。

世人敬奉三元者徧天下﹐顧不曉三元所自。按單志﹕唐貞觀【去】中﹐有陳子春者居於單【善】﹐尋眞采藥﹐拯物濟人﹐遊東海之濱﹐龍神妻【去】以三女﹐各產一子。及長【上】﹐皆入山學道。道成﹐證位三元﹐爲天﹑地﹑水三官。子春亦得道尸解﹐【音賈。】葬於故里。單人至今稱陳祖墓﹐建三元廟焉。又云﹕海州雲臺山﹐三元得道處。埴考道藏【去】無確指﹐竊思鬼神者﹐造化之迹。其稱天﹑地﹑水三官者﹐體天主生﹐體地主成﹐體水主養﹐各有所司﹐故謂之官。物生於春﹐故以正月爲上元﹔成於秋﹐故以七月爲中元﹔水旺於冬﹐故以十月爲下元。蓋天人相感之機﹐神靈變化之妙﹐有未易以言語形容者。如道藏【去】所稱文昌七十二化﹐無非出沒人間﹐利人濟物﹐則三元之爲神﹐豈無化理﹖其托生於陳氏﹐或亦一化歟﹖

寧波史狀元立齋大成﹐鄕試杭州﹐占【平】簽於萬安橋西之關廟﹐神示簽訣云「君今庚甲未亨通﹐且向江頭作釣翁。」心怏怏﹐謂一第今無分耳。是科爲順治甲午﹐榜發中舉人。明年乙未﹐大魁天下﹐始解神言謂「亨通在甲﹑未」也。噫異矣﹗後六十年爲康熙甲午﹐慈溪裘庶常殷玉璉﹐年七十有【又仝】一﹐試京兆﹐禱於正陽門之關廟﹐【俗稱前門關廟﹐亦甚靈應。】亦示此訣﹐遂中。明年乙未聯捷﹐讀中祕書。史﹑裘仝郡人。【又按﹕裘中三甲第一﹐其次則姓江名濟﹐所謂「江頭」也。抑更異矣﹗】

族阮一士根﹐辛卯元日占簽於村中神祠云「做盡平生惡﹐必定見閻君﹗」人爲憂之﹐一士自若也。是年秋試﹐僑於杭﹐忽抱患﹐人更憂之﹐而一士�病入闈仍自若也。試畢﹐其嚴君文學又源兄宗濤見闈吏手一紙﹐列分校官姓名﹐則有詩經房長興縣知縣閻姓者﹐喜曰「吾兒中式於閻君矣﹗」果然。此一士爲予言。

先伯祖文學桓﹐以平生孝母獲免雷擊。陸云士次云西湖雷院紀事載之云「紹興諸生金桓﹐孝友人也。康熙六年七月二十一日﹐夢長眉仙語【去】之曰﹕『爾有夙孽﹐明年今日﹐當爲雷擊。』桓寤﹐深以爲憂﹐事母益孝。日禮大士以求懺罪。至次年七月二十一日﹐桓見天變﹐知將不免﹐恐驚其母﹐預往跪於文筆峯浮圖下。頃之﹐風雨大作﹐霹靂轟鳴﹐家人驚泣﹐以爲死矣﹗踰時天霽﹐往觀之﹐訝其猶生。桓曰﹕『適似夢中見大士﹐露灑楊枝﹐持鏡一照而醒。』」吳靑壇震方說鈴亦著其事。

李匡義曰「揚州者﹐以其風俗輕揚﹐故名其州。」【語出資暇錄。】蓋唐時﹐每重【平】城向夕﹐倡樓飲閣之上﹐常有絳紗燈萬數﹐輝羅耀烈空中。繁華靡麗之風﹐相延迄今﹐不甚懸殊也。所謂「九里十三步﹐街中珠翠綺羅﹐繽紛塡咽」。以及「騾綱船埠﹐亦助喧騰﹔鎖榷通津﹐彌增雜沓」。輕揚之輩﹐馳逐其間無虛日﹐究其所以﹐則皆兩淮巨商鹺業豪盛﹐較勝兩浙﹑長蘆﹑河東﹐以致成斯風俗。其所從來者﹐敻已﹗

流聞邗上鹵賈數十家﹐於康熙四十餘年某月日﹐一夕間﹐家家門首墻版之上﹐各題四大字﹐率多不祥之語。主人旦起見之﹐謂此不過小人忌妒﹐乘昏偸寫﹐以快私忿耳。迨見家家題徧﹐玩其筆勢﹐無弗逼肖董文敏﹐如悉出一腕者。且數十家居止參錯﹐夜闌人靜﹐爲時幾何﹖斷非人力所能爲。仙耶﹖妖耶﹖且驚且愕。一時傳爲怪事云。

四字之義﹐多貶少褒。各有品定﹐不能悉記。大約其家自題門後﹐善惡吉凶﹐無弗明驗。試舉一二﹐以例其餘。聞李翁錫萬者﹐一生樂【效】善好施【試】予﹐揚人多徳之。其題則「爲善最樂」。嗣是其家福盛倍增﹐羣商莫望。而富人某者﹐平生以財驕人﹐僭擬王侯﹐挾雄資所在行鹺﹐則題曰「抄家滅族」。其人素與大中丞爲平交。一日﹐中丞密奏其罪狀﹐詔獄按贓抄家沒產。𨿽禍不及族﹐而身死非所﹐絕無嗣息﹐四字驗矣﹗計其被逮時﹐去題門三載﹐善惡之報﹐弗爽毫髮。旣預以示人﹐而人不知警。天道彰明﹐可畏也哉﹗

埴先大母勅封孺人馬太君﹐自號生生子。國初﹐爲吾越閫秀之冠。曾外祖參議公維陛﹐幼課以書。後學詩於祖舅玉起隱君﹐太君弟也。每吟一詩﹐書於片紙﹐卽揉之而密寘於墻隅版隙間。嘗謂閨侶曰「香奩翰墨﹐自宜韜晦﹐可令人見乎﹖」𨿽大父﹐亦未之目也。迨大母蚤世﹐大父偶拾得一紙﹐有手書「只許靑山見曉妝」句﹐始驚異之。因與祖舅徧搜遺墨﹐得詩一帙。先太常序之﹐題曰遂閒居詩艸﹐刊以問世焉。

艸木之爲功於世有補於人者﹐多在衣食間。若牡丹一花﹐祗供賞翫﹐𨿽大無成。翻不若微小之春桑秋棗﹐結實成絲﹐以資衣食之用。彼髙官厚祿﹐豪侈榮華﹐於國步民艱﹐略無裨濟﹐而終淹落無聞者﹐皆牡丹類也。明朱文康詠牡丹﹕「棗花至小能成實﹐桑葉𨿽微可作絲。堪笑牡丹如斗大﹐不成一事竟空枝。」而宋人詠棉花﹕「采得西風雪一籃﹐禦寒功在倍春蠶。世間多少閒花艸﹐無補其人亦自慚﹗」埴謂﹕任他魏紫姚黃﹐天香國色﹐空枝無補﹐終自慚棉﹐亦祇爲一閒花艸耳。噫﹗若人之爲閒花艸者﹐豈不更自慚乎﹗

予曾客吳衛守瞻嶽輝祖戎幕﹐偕過海昌﹐正及蠶候。蠶婦之苦種種﹐察之猶未奇也。聞一婦覓葉飼蠶﹐拮據萬狀﹐柰力竭莫可如何﹗婦則絕食悲號﹐亶以目注蠶三晝夜﹐蠶亦齊齊昂首﹐張吻向婦作乞哀狀﹐三晝夜而婦與蠶交殉矣。嗟乎﹗蠶命卽婦命﹐竟爾人物並命耶﹗奇矣﹗昔人有題蠶婦圖詩﹕「蠶未成絲葉已無﹐鬢云撩亂粉痕枯。【此句擬攺葉無蠶與婦同殂。】朱門羅綺輕如布﹐爭得王孫見此圖。」今之爲圖者﹐亟宜補繪此段﹐進於朱門。俾知蠶事之關人生命﹐如此﹗

邑父母楊公爲棫由﹐【進士﹐湖廣巴陵人。】宰山陰三載﹐性仁慈﹐甚有循政。康熙五十六年致政歸﹐吏民走送﹐哭泣不絕。有民謠云「歸囊不著一錢行﹐三載眞畱慈父名。落得小民幾多淚﹐包【一作收】將歸去作人情﹗」或疑包淚所出。埴曰﹕昔嘉興許應逵守東平﹐臨調【去】去﹐百姓感恩﹐多泣送者。迨夕許至逆旅﹐謂其僕曰「爲吏無所有﹐只落得百姓幾眼淚耳﹗」僕嘆曰「阿爺囊中不著一錢﹐好將眼淚包回去做人事送親友。」許爲一撫掌。楊公殆類是歟﹖

莊親王睿﹐【名允祿﹐號愛月主人。】爲今上第十六皇弟﹐賢王也。其王長子阿哥【皇子與��並稱阿哥﹐本朝制也。】延余姚鄭孝廉亦亭世元課文藝﹐而書法則家弟上捨墨香堂叨預臨池焉。雍正四年冬﹐亦亭以浙江舉人避嫌﹐力辭王門﹐歸晤予禾中﹐盛述親王好賢之誠﹐下交賤士凡兩載﹐相與酬對吟和無虛日。阿哥年十四﹐天才雋異﹐文藝書法並爲九重宸褒。因舉似其送別二絕云「先生學貫古人心﹐二載名叨桃李林。忽爾言旋畱不得﹐相思相望等商參。」「遙瞻紫气日摳衣﹐絳帳空懸道漸違。一簣未成平地止﹐東家丘已識前非。」家弟墨香書來﹐亦嘖嘖頌美阿哥與亦亭一詞。天潢之秀﹐方髫年﹐卽超凡拔萃乃爾耶﹗

莊邸稽古齋世子讀書處﹐黛參﹑墨香兩人帳設焉。王駕日臨﹐分題拈韻。命設一磁瓶於幾﹐髙三尺許﹐凡得句﹐投其中﹐王名之曰「詩瓶」。詩瓶之名甚佳﹐亦亭賦一律以呈王﹕「團瓢古錦總相宜﹐何似磁瓶更出奇﹖弗用小奚收字稿﹐聊將佳句當花枝。投來銅匭非關密﹐貯比金甌不卜知。自此梁園增逸興﹐時時分課一臨池。」王甚賞之。

皇家文藻﹐自昔推唐。然以較本朝﹐則唐萬不及一。自聖祖仁皇帝與今天子繼列祖右文之治﹐禦制天章﹐超絕隆古。且前後大修典籍﹐以弘萬世文教。以是天族之彥﹐矯矯拔俗者﹐不勝【平】縷指。如埴所�﹐前有紅蘭主人﹑【又號玉池生。】拙齋主人﹐近則紫幢主人﹑【又號茶翁。】潛室主人【卽輔國公。】咸擅文藻於皇家。始知天族多奇﹐玉林皆寶﹐爲天下士林千秋斗山之仰【去】﹐而獨恨艸莽小子﹐未獲一窺其籓籬也。

壬午﹑癸未間﹐紅蘭親圖瓶花一幅﹐賜寄吳子尺鳧焯於瓶花齋。風致天然﹐白描神品。尺鳧﹐錢塘才士。齋﹐其新築也。予與尺鳧﹐三十年契好﹐常得遊息於此。仰睇斯圖﹐祗深天際眞人之想耳。

族弟上捨靑耔壁﹐宗室吟客也。向爲紅蘭所禮﹐而靑耔落落自如﹐言無媚屈﹐不肯遷就一職。紅蘭終不能彊【上】﹐而敬愛有加。嘗以所纂孟賈寒瘦集示靑耔﹐而靑耔謂是書選評尙未盡善﹐其戇直多此類。

羅��云「曩予館於貴室﹐一日﹐聞主人命市【去】薪六百貫﹐有卒微哂曰﹕『官人今日不知明日事﹐乃買柴六百貫耶﹖』予竊嘆﹐士大夫之見﹐有不如此卒者﹐多矣﹗

朱晦翁詩﹕「蔥湯麥飯兩相宜﹐蔥補丹田麥療饑。莫笑老夫滋味淡﹐前邨還有未炊時﹗」甘矮桉﹐其徒有爲禦史者。來謁﹐與之飯﹐示以一詩﹕「蔥湯麥飯暖丹田﹐麥飯蔥湯亦可憐。試上【上】樓頭髙處望﹐人家幾戶有炊煙﹖」二詩一意﹐此仁人所當念也。邇來農歲偶荒﹐輒見哀鴻四起﹐城鄕一望﹐多有未炊﹐待哺嗷嗷﹐而督賑之官﹐勢難徧及﹐柰之何哉﹗

向於吳門﹐見上官抑奢教示﹐頗有俊語﹐因摘數聯云「妻孥�味﹐無如春韭秋菘﹔朋戚言歡﹐何必山珍海錯﹗」又曰「始而綺襦紈袴﹐猶曰子弟之常也﹔今則鳳采龍章﹐家家效縉紳之飾。始而繡袿花袖﹐猶是女工之制也﹔今則輕裘重緞﹐人人修命婦之容。」吳俗奢風﹐數語如畫。然自今天子登極以來﹐更崇儉返朴﹐而此風亦多節損矣﹗

吳歌體�有賦﹑比﹑興﹐惟蘇州爲佳。如﹕「月亮彎彎照九州島﹐幾人歡樂幾人愁﹖幾人髙樓飲【去】美酒﹐幾人飄蕩在外頭﹗」此賦體也。「樹頭掛网枉求蝦﹐沙裏淘金空撥沙。刺蓼樹邊栽枸橘﹐幾時開得牡丹花﹖」此比體也。「髙山頂上鵓鴣啼﹐聞得親爺娶晚妻。爺娶晚妻爺自樂﹐前娘兒女好孤棲﹗」此興體也。近有一歌﹕「邨邨少婦向城來﹐笑指牌樓道鏡臺。爲唦鏡臺能樣大﹖【杜臥切﹐音惰。】幾人照面幾人擡﹖」大抵今之吳歌﹐卽唐人之婢僕詩體也。【楊誠齋詩﹕「輸與山云能樣懶﹖」此吳歌用「能樣」所本。】

今天安門月選【去】官掣簽者﹐相傳有口號云「時運通﹐掣二東。通又通﹐掣廣東。時運低﹐掣四西。低又低﹐掣廣西。」

內典亦有作壯語而偉甚者﹐如雲﹕「辟如獅子﹐百獸之主。爲小虫吼﹐則爲眾所笑。若在虎狼猛獸中奮迅大吼﹐則爲智人所可。」埴曾遊於四明提帥吳公郡幕府﹐偶以舉似於公﹐公曰「大吼者﹐大將也。小吼者﹐偏將也。詳其義﹐足使人增勇而起怯。」

宣和間﹐有成郎中﹐貌寢而多髭。再娶之夕﹐其姑詬曰「吾女美如菩薩﹐乃嫁一麻胡耶﹗」命作卻扇詩。詩成﹐大書曰「一牀兩好世間無﹐好女何曾有好夫﹖髙捲珠簾明點燭﹐試教【平】菩薩看麻胡。」夫此麻胡吟得好詩﹐韻殺菩薩矣﹗

樂天有感詩﹕「莫養【去】瘦馬駒﹐莫教【平】小妓女。後事在目前﹐不信君看取﹕馬肥怕行走﹐妓長【上】能歌舞﹐三年五載間﹐已聞換一主。借問新舊主﹐誰樂誰辛苦﹖請君大帶上﹐把筆書此語﹗」今稱揚州養女者曰養瘦馬﹐本此。埴季父訓導公【諱烺﹐字子闇。】蚤有才名。【向有綺霞詞行世。】著廣陵竹枝詞三十首﹐有云「十三學畫學圍碁﹐十四彈琴工賦詩。莫管人稱養瘦馬﹐祇誇家內有嬌兒。」此首尢傳人口。

今人久茹素而親鄰設酒殽以相暖熱﹐名曰開葷。此風已見於六朝東昏侯潘妃喪【去】女﹐閹豎共營珍羞﹐爲【去】天子解菜﹐正此義。又梁武帝斷酒肉文第四篇

有「解素」之說。今江北人謂喫齋曰喫菜﹐當本於解菜。

今俗語曰小食﹐曰點心﹐其名亦有所本。梁昭明太子傳曰「京師谷貴﹐攺常饌爲小食。」唐鄭傪爲江淮畱後﹐夫人曰「爾且點心。」又傳燈錄﹕「徳山往龍潭﹐於路乞點心。」

前人詠白髮詩多矣。明有女冠朱桂英一絕甚佳﹕「白髮新添數百莖﹐幾番拔盡白還生。不如不拔由他白﹐那得功夫與白爭﹗」此渾【上】然有道气語也。

北齊王晞被遇孝昭時﹐將用爲侍中【去】﹐苦辭不受﹐謂人曰「我閱人多矣﹗充詘少持﹐鮮【去】不敗績。且性實疏緩﹐不堪世務﹐人主恩私﹐何由可保﹖萬��獨求退無地﹐非不愛作熱官﹐但思之爛熟耳。」予從弟文孫兆瓏﹐辛卯舉於京兆﹐令濟陽八月﹐力請解職﹐攺教諭﹐遂返籍。予贈一聯云「寧退熱官思爛熟﹐聊支冷俸就淸閒。」乃用晞語。【退字有擬易避字者﹐不如退字勝。】

韻語陽秋評僧祖可詩多佳句﹐淸新可喜。「然讀書不多﹐故變態少。觀其體格﹐不過煙雲艸樹﹐山川鷗鳥而已。焦弱侯謂﹕「此數語深中學者之病。世乃有謂詩不關學者﹐遂欲不持寸鐵﹐鼓行詞壇﹐豈不怖死﹗」埴觀今之作者﹐此病更甚。以空疏之腹﹐爲寒儉之詞﹐僩然自足。見博雅之制﹐輒以食生鐵﹑點鬼簿誚之﹐不自愧其疎陋﹐良可嘆也。「讀書破萬卷」﹐始成其爲少陵。世之君子﹐足以語此耶﹗

覆【方目反。】水乃太公望之事﹐今傳【去】奇家以爲朱買臣﹐謬也。按韓詩外傳﹕「太公望少爲人壻﹐老而見去。」說苑﹕「太公望故老婦之出夫也。」國策﹕「姚賈對秦王曰﹕『太公望﹐齊之逐夫。』」蓋太公少壻馬氏﹐如今之贅壻。迨老﹐被妻家遣逐也。��旣封齊﹐道遇前妻﹐再拜求合。公取盆水覆地﹐令其收【去】之﹐惟得少泥。公曰「若言離更合﹐覆水定難收。」婦抱恨死。此見類林史注﹑鶡冠子注。

符昭遠以茶爲冷面艸﹐皮光業以茶爲苦口師。埴謂苦口師之名佳甚﹐學者能以苦口爲師﹐則無味不甘矣﹗按學林新編﹕茶之佳品在社前﹐謂春社前也﹔次則火前﹐謂寒食前也﹔下則雨【去】前﹐謂谷雨前也。佳品色白﹐若碧絲者﹐乃常品。且芽蘗細微﹐不可多得。其取數多者﹐皆常品也。佳品皆點啜之﹐其煎啜之者﹐亦常品也。齊已茶詩﹕「甘傳天下口﹐貴占【去】火前名。」又「髙人愛惜深巖裏﹐白瓿封題寄火前。」白居易謝人寄新蜀茶詩﹕「紅紙一封書後信﹐綠芽十片火前春。」凡此皆言火前﹐蓋未知社前之品爲尢佳﹐惟吾越日鑄山有之﹐而得之不易。

見人詠小豬詩﹐頗有理﹐錄之﹕「倚闌閒看小豬兒﹐一个彊梁把眾欺。縱使糟糠獨食盡﹐先肥未必是便宜。」夫世之妨人利己﹐自誇便宜﹐而終失便宜者﹐皆小豬類也。有不先受其殃乎﹗

伯瑜彩衣娛親﹐見子建靈芝篇﹕「伯瑜年七十﹐彩衣以娛親。慈母笞不痛﹐欷歔淚沾巾。」困學紀聞曰「今人但知老萊﹐罕知伯瑜。」按左芬離思賦云「昔伯瑜之婉孌兮﹐每彩衣以娛親。」

李伯珍與醫帖云「白金一錠﹐奉納以備橘黃之需。」始不曉所謂。及觀�世說有云「枇杷黃﹐醫者忙﹔橘子黃﹐醫者藏。」乃知時使然耳。

宋人稱蠟梅花爲黃梅花﹐從無佳詠。同裏何明府端書經方有云「夢憨尋過揚州去﹐此種何曾到我家﹖」移於他人不得。予與龔廣文少白汝賓亟稱之﹐端書詩名大起。

法書要錄載蕭翼賺蘭亭帖事﹐有云「辯才設缸面酒﹐江東曰『缸面』﹐猶河北之甕頭﹐謂初熟酒也。」埴按﹕所云江東﹐卽予鄕越上。今越上臘春之交﹐人家初熟酒﹐有缸頭黃之稱﹐卽唐時之缸面﹐不若稱缸面黃爲古。

釀酒家酒初熟時﹐缸面澄淸﹐恆隨日轉。淸晨則淸在東﹐畔午時在南﹐日落在西﹐夜半在北﹐驗之無爽。

文文山死宋而其弟文溪附元。時人譏以詩﹕「江南見說好溪山﹐兄也難時弟也難。可惜梅花各心事﹐南枝向暖北枝寒。」

吐谷渾阿柴有子二十人﹐病時命諸子各獻一箭﹐取一箭授其弟慕利延使折之﹐利延折之。更取十九箭使折之﹐利延不能折。阿柴諭之曰「汝曹知之乎﹖孤則易折﹐眾則難摧。戮力同心﹐社稷可固﹗」言畢而逝。

滑稽之義﹐人多不解。史記﹕「淳於髠滑稽多辯。」崔浩曰「滑﹐音骨。稽﹐流酒器也。轉注吐酒終日不已﹐言出口成章﹐詞不空【去】竭﹐若滑稽之吐【去】酒。」揚雄酒賦﹕「鴟夷滑稽﹐腹大如壺。盡日盛【平】酒﹐人復籍酤。」是也。

凡度【入】髙低曰髙度﹐深淺曰深度﹐廣狹曰廣度﹐長短曰長度﹐厚薄曰厚。下髙﹑深﹑廣﹑長﹑厚字﹐並去聲﹐不如字讀。

古今絕藝﹐未有不精而能工者也。陳無己登覽得句﹐急歸臥榻﹐以被蒙首﹐謂之吟榻。家人知之﹐卽嬰兒稚子亦抱寄鄰家以避之﹐徐竣其起就筆硯﹐卽詩已成﹐乃敢復常。蓋其用意精專﹐自吟句云「此生精力盡於詩。」眞不虛矣﹗此如薛道衡每構文﹐必隱坐空齋﹐蹋壁而臥﹐聞戶外人聲便怒。二公之沈思【去】如此﹐宜其爲千秋絕藝也。

古人文字有須後人添一二字始明了者﹐如史記司馬相如傳贊﹕「易本隱之顯。」由隱而顯也。「春秋推見至隱」。由顯而隱也。「見」字讀「現」﹐與「顯」同義。今世讀者以推見之「見」作見物見字解﹐而謂春秋能推見至隱之處﹐左矣﹗只將本文添一「以」字云「易本隱以之顯。」「春秋推見以至隱。」則卽明已。

子建七步之後﹐有三步﹑五步與十步之才﹐今但知七步。唐文宗時柳公權應詔邊城﹐賜衣詩曰三步之才。開元時史育自薦能詩﹐賦除夕詩曰五步之才。【後人誤以爲王涯。】北魏元勰賦大松詩曰十步之才。又李賀唾地三而文成三篇。王勃弈下【去】四子而詩成一首。鍾嶸詩品﹐謝靈運半日吟詩百篇﹐頓落十二齒。

髙宗紹興五年﹐皇后訃音自北庭來。唐輝疏文一聯﹕「十年罹難【去】﹐終弗返於蒼梧﹔萬國銜寃﹐徒盡簪於白柰。」是時正從徽廟蒙塵﹐其對偶精切如此。按晉史﹕成帝時三吳女子皆簪白柰花﹐傳�天公織女死﹐爲之著服。已而後崩﹐其言遂驗。又晉書﹕都人簪柰花﹐卽今之茉莉。佛書茉莉花﹐言柰花也。

成州牧幹夫永健﹐淮上名宿也。以日照令攝篆沂州﹐埴適在焉。未往而先【去】施予﹐一見﹐謂予曰「君以成幹夫爲風塵吏﹐不一見過【平】耶﹖」遂延予署齋﹐盤桓累【上】月。嘗口述其所撰李義山詩評數十條﹐悉超前論﹐發人慧思【去】者。予聽之娓娓﹐隸���簿書至﹐則予起避席﹐成曰「文學何妨政事﹖安用避席爲﹗」惟是方洽淸談﹐而遽聆敲撻嚴刑哀號之聲﹐咫尺慘於客耳。甚矣﹗州縣之不可爲也。」迨膺召北行﹐執予手曰「君何以教我﹖」予曰「先生詣闕﹐自躋崇階。但用刑一節﹐似須畱意。」成遽色變﹐答曰「吾爲酷吏耶﹖」久之則曰「君眞良規﹐吾初不自覺耳﹐謹受教。」蓋其三十年外吏﹐從無一人規及於此者可知。後成遷寧海州知州﹐閱二載﹐予遇其部民旅中﹐嘖嘖頌州官輕刑卹命﹐百姓稱爲「慈悲成佛」﹐則予之一言﹐似不爲無補已。

人知王右軍捨宅爲寺﹐在吾越郡城﹐而不知臨沂其世居﹐亦曾捨宅爲寺。王氏隨元帝南渡時﹐右軍才十餘齡﹐今沂有澤筆池﹑曬書臺﹐皆其逸迹。而寺名普照﹐卽故宅也。幹夫來牧﹐首新右軍祠﹐徵詩名流。時西泠陳閣學緘庵恂過沂﹐題詩稱最。幹夫瀕行﹐謂予曰「右軍祠陷﹐壁碑帖﹐多前人名迹﹐未及補其缺落﹔普照寺柳碑﹐久僕未復……種種不了而去﹐則竣之後官好古者耳﹗」

泲上潘氏﹐巨族也。其先世某翁﹐年八十無嗣。一日﹐佃人詣求谷種【上】﹐踰時久矣﹐翁曰「今何時而尙下【去】種耶﹖」一婢年十八﹐在旁趁口曰「阿爺﹐不然﹐但要地力盛﹐下種遲也得。」佃去﹐翁思其言有理﹐入話於嫗。嫗亦異之﹐笑曰「焉知此小妮子不堪下種耶﹖」遂於是夕梳飾之﹐置之別闥﹐醉翁以酒﹐彊【上】令【平】婚焉。果產一子﹐且成名﹐迄今纓簪弗絕。泲人相傳翁八十一得子詩﹕「婢語何心似有知﹐果然產得老來兒。耄夫榜樣畱人看﹐地力無妨下種遲。」此老來子﹐千秋佳話也。

前人謂唐人工於爲詩而陋於聞道﹐然劉禹錫詩「沈舟側畔千帆過﹐病樹前頭萬木春」二語﹐乃詩人聞道語也。夫沈舟之側﹐宜片帆不過﹐而過千帆﹔病樹之前﹐宜寸木無春﹐而春萬木﹐非道乎﹖作詩要須有聞道語﹐方稱得詩人。趙宮坊秋谷極愛斯聯﹐以爲白傅所推也。

順治十四年科丁酉﹐京闈及江南鄕試﹐皆被論劾。世祖章皇帝震怒﹐禦殿親校﹐可��天仗森嚴﹐士子驚懼﹐多不能成文。有全椒吳公國對捧捲手戰﹐僅書「天子獨憐才」五字。禦覽大賞﹐準中舉人。是科戊戌﹐遂賜榜眼及第。世祖之憐才如此﹗此五字足以傳矣﹗【按戊戌會場﹐世祖命題﹐禦題自此始。丁酉所闈﹐艸榜已定﹐忽落卷盈堆者﹐自翻自動﹐兩主司驚異﹐復選��落卷內﹐而盡黜前定者﹐榜下士論稱公。】

丁酉江南榜下﹐有無名氏題黃鶯兒調一首云「貧富命題中﹐【首題「子貢問曰貧而無諂」全章。】黜貧生﹐取富翁﹐『詩云』『子曰』全無用。切嗟未工﹐琢磨欠通﹐其斯之謂方能中。告諸公﹕聖門子貢﹐貨殖舊家風。」

埴向過嘉興﹐頗極暖熱﹐今衰邁矣﹐偶來謀爲館客﹐不能得﹐至自餐。卽尋常書卷﹐無從假觀﹐旅況之惡可知。憶老學庵筆記載﹕「嘉興聞人滋﹐老儒也。喜【去】畱客食﹐然不過蔬豆而已。郡人求館客者﹐多就謀之。又多蓄書﹐喜借人。【借﹐讀迹﹐凡假於人曰借﹐音子夜反。因人借而與之﹐子亦反。左傳﹕「計功則借人。」韓非子﹕「權勢不可以借人。」晉書﹕「顧愷之假還﹐殷浩以布帆借之。」已上並讀迹﹐今但知子夜反﹐不知子亦反矣﹗】自言作【佐】門客牙﹐充書籍行﹐開豆腐羹店。【豆腐見於此。」】予感其事﹐爲一絕云「謀館多艱覓食疎﹐旅禾誰與借【迹】書娛﹖此鄕自斷聞君後﹐羹店牙行總絕無。」噫﹗獨禾中也哉﹖恐是處皆然已。按唐人資暇錄有借借書籍﹐【上借子夜反﹐下借子亦反。】俗言「借一癡﹐借與二癡﹐索三癡」。

錢牧齋狎一歌童﹐甚愛之﹐一日有詩送其入燕﹐而灑涕爲別。熊侍郎文舉次韻以譏之云「金臺玉峽總滄桑﹐細雨梨花枉斷腸。惆悵虞山老宗伯﹐浪垂淸淚送王郎。」

杭州徑山寺僧至慧﹐銖積【恣】旣充﹐復【扶又切。】欲歸俗﹐乃作一詩﹕「少年不肯戴儒冠﹐彊【上】把身心付戒壇。雪夜孤眠雙足冷﹐霜天削髮禿頭寒。朱樓美酒應無分﹐紅粉佳人不許看。死去定爲惆悵鬼﹐西方依舊黑漫漫。」

劉原父嘗言「好个歐九﹐極有文章﹐但可惜不甚讀書耳。」東坡聞之嘆曰「吾輩將如之何﹗」

錢塘髙宮詹江邨士奇﹐其次君軒才美而蚤凋﹐宮詹痛之。昉思寄詩云「風敗叢蘭休過惜﹐修桐已向五云深。」宮詹得詩而慰。蓋其長君巽亭輿方讀中祕書﹐兄弟均美才也。

四明姜編修西溟宸英﹐墨妙爲世所珍。其生平翰迹本少﹐存時已難得之矧身後耶﹗本朝書家﹐久推第一。有寒士迫於饑窮﹐其父執某憐之﹐慨然以姜帖一冊畀之。士私喜曰「以之易粟﹐吾八口可飽半載。」而忽落於袖﹐沿途號【平】泣不能歸。埴友柴子上林梓廷﹐鄞之好義君子也。見有老兵持姜帖易酒﹐上林喜甚﹐卽以家釀兩甕得之。方開卷摩玩間﹐忽聞有號於門者﹐叩之﹐卽失帖者也。亟取帖還之。士林賦柴上林還帖詩﹐傳爲佳事。

元世祖定笞﹑杖﹑徒﹑流﹑絞五刑。笞﹑杖罪旣定﹐曰天饒他一下【去】﹐地饒他一下﹐我饒他一下﹐自是合笞五十﹐止笞四十七﹔合杖一百十﹐止杖一百七。天下死囚﹐並不加刑﹐皆老死於囹圄【語】。惟秦王伯顏始出囚一刑﹐故七﹑八十年間﹐老稚不覩斬戮之慘﹐見一屍元﹐輒相驚駭。若元代者﹐可稱重民命矣﹗然終未有如我朝之一天下﹐實以不嗜殺人而享久安長治者也。自太祖至聖祖﹐歷朝積徳累【上】仁﹐輕刑薄罰。今聖天子尢不嗜殺﹐西曹所決罪﹐每歲不過三四十人或二三十人不等。上【上】一獄則必宸慮詳審﹐求其可生。詔曰﹕某情猶可矜也﹐某決尙可緩也。所謂勝【平】殘去【上】殺者﹐惟我朝爲然。天下黎民﹐共在海涵春育之中者﹐近百年矣﹗

明太祖以張士誠拒命﹐歸怨於吳民﹐竟以民間入租之數﹐定爲輸官之數﹐有爲東南民力竭賦載一詩云「一畝田無八斗收﹐先將七斗送皇州。止餘一斗爲婚嫁﹐那得農夫衣食周﹗」吳民受困三百年﹐至本朝始蘇。雍正三年﹐今聖天子復推廣聖祖仁皇帝仁恩﹐特減蘇﹑松兩郡糧三十萬兩﹐又贖減嘉﹑湖兩郡糧若干萬兩。向之民力竭者﹐今漸致家給人足矣﹗民何幸而生逢今世耶﹗

王文恪修姑蘇志成﹐楊循吉一見標簽卽斥去。後語【去】文恪曰「志修於我朝﹐便當以我朝之名名之。姑蘇是吳王臺名也﹐可以此名志乎﹗」埴近見新修嘉興府誌﹐題曰嘉禾郡誌﹐皆失檢也。此如爲人表墓志石而以古官名﹑地名施之於今﹐必非作者。

臨海金賁亨與仙居應大猷以道義相友善﹐金解龜家居﹐而應復起用。金謂應曰「君此出﹐他日回來﹐要將一照樣應容庵還我。」兩人各保晚節。埴謂今之出仕者﹐能照樣不攺其平日之操持與面目回來﹐方始終稱得君子。

馮具區館試前一日﹐闔戶理舊業﹐屠赤水曰「足下言宦情太薄﹐欲早尋僕西湖之上。僕信人也﹐且先詣湖漘竣君矣。今若爾英雄欺人哉﹗」

梁武帝謂﹕臧盾之飲﹐蕭介之文﹐卽席之美也。【南史蕭介傳。】埴謂﹕今稱卽席賦詩﹐當本諸此。又詩賦多用「卽事」二字﹐見於列子﹐【周之尹氏篇。】言老役夫晝則呻呼而卽事。

●不下帶編卷六【雜綴兼詩話】

越上壑門金埴【小郯原字苑蓀】鰥鰥子述

先大父贈公文學仲星府君【諱木傍幾字。】雁行三人﹐承曾大父太常府君文徳﹐並極隆禮。師席所延﹐必品學優卓之彥﹐少三﹑五年﹐多至九年﹑十年﹐罕一﹑二年更【平】替者。迨後辭去時﹐凡爲【去】師供設幃枕衾衣﹐及文翫硯鑪等物﹐悉令隨師搬送。先大父曉諸父及先君子曰「此物乃師多年服用休憩摩挱﹐豈可復畱於家﹐亦敬師之一節﹐汝輩須知之。」至節歲﹐等儀之外別有饋於師﹐閫遣媼絡繹弗絕﹐則大母馬太君意也。以故館師曠館之日絕罕。而寒門前後所延碩師五﹑六輩﹐無弗登髙第者。獨先君子一師戴先生某未第﹐而其嗣君超中進士﹐作令有聲。彼時裏諺有云「得爲金氏教書﹐乃利市先生也。」訖今吾鄕有「利市先生」語。

今寒門雁行侄輩﹐其力學工文﹐致身靑雲者﹐頗不乏人。玆第舉其能破產延師﹐教子成名者一二﹐以例其餘。埴兄文學亶孫壇﹑弟上捨望孫【愼之﹐原名圻。】皆同出於太常府君者也。兄生五子﹐祖產三百畝﹐不惜爲子延師耗盡。弟亦五子﹐亦祖產三百畝﹐延師耗盡。兩人教子之切﹐尊師之隆﹐近日罕有。兄嘗謂予曰「吾與嫂氏每遲明而興【平】﹐嫂終日爲師躬親典餐﹐必求丰�﹐值師他出﹐則必待歸進食﹐然後己食。夜分兒輩課畢﹐吾夫婦方寢。凡延師二十年﹐敬勤弗輟如一日。今五子幸俱遊庠﹐而薄產亡矣﹗𨿽遣各就一館﹐然俸薄不足餬口。吾夫婦一生﹐精力盡於子乎﹖」若弟與弟婦則所遭所處【上】﹐約略與兄嫂差同。今兄之季子龍鮫叨中雍正癸卯正科舉人﹐弟之長子昌世﹐【榜名名世。】叨中甲辰進士﹐現試用爲北直遵化州知州。餘子皆可望其成就。謂非吾兄若弟法祖而能重師教子之明驗歟﹗埴有慨於世人之於師道淪喪【去】﹐欲子貴而薄於師。故詳著之附於譜牒﹐以垂示後裔﹐非敢以單門家學誇人也。

明﹑越兩州﹐自前明以來﹐凡故家巨族﹐其尊師重道之風﹐尢異於他方。幼聞之庭訓曰「吾鄕陶堰村陶公某者﹐其敬禮師傅尢倍於他族。一日館師課徒至宵分﹐謂其徒曰「此時安得腰卵作羹﹐以潤喉耶﹗」頃卽聞樓外宰殺聲﹐曰「誰家此時殺豬耶﹖」而供餼僮以豬腰湯進矣﹗師驚曰「吾一言之失﹐以口腹累主人﹐眞賢主也。」乃題詩以勉其徒云「課讀宵分偶�嘗﹐豬腰割取進羹湯。難酬禮敬慚賢主﹐忍使吾徒學業荒﹗」後陶氏子三人並登第有文名。此師之教也。

宋李之彥曰「延師教子弟﹐正望其成人克紹﹐實非細事﹐不可忽也。中產之家﹐師席固不宜需索【色】﹔富貴之家﹐何待師席之需索﹗書院中凡百自當如儀。每見富貴者﹐寧丰財多粟﹐納好寵姬﹐何嘗肯隆禮厚幣﹐延好師席﹗寵姬辦首飾則甚易﹐子弟買書冊則甚難。閨房用度﹐必是周致﹐書院缺典﹐寘之弗問。气象如此﹐宜乎碩師去而庸師來。碩師有抱負識見﹐合則畱﹐不合則去。庸師無學問以自持﹐惟佞諛而媚主。庸師固棲身之謀﹐一年復畱一年﹔子弟乏開導之益﹐一日昏鈍一日。及其壯盛﹐塊然一物而已耳。」此語深中今人之病﹐附錄之。載東谷所見。

鄕先達某公者﹐齒爵尊矣﹐而古朴如寒素。一日筵聚﹐有少年新貴不知而略��公﹐揖腰半俯而已。已而知爲公﹐刺促遜謝不休。公徐謂之曰「無煩謝率﹐但適止半揖﹐似乎禮未全﹐再還老夫半揖足矣﹗」其人益汗顏。人服公之雅度。「再還半揖」﹐語亦趣甚。此段可入今世說。【杭州王晫丹麓著今世說行世。】

趙松雪子穆仲﹐善畫蘭。張伯雨題詩云「滋蘭九畹空多種﹐何似墨池三兩花﹖近日國香零落盡﹐王孫芳艸徧天涯。」穆仲見此詩而愧之﹐遂不復作。

韋蘇州詩「綠陰生晝寂﹐孤花表春餘」。境靜人閒﹐翛然在目。王荊公﹕「鄰雞生午寂﹐芳艸弄秋妍。」𨿽語出於韋﹐然亦工絕矣﹗埴美之﹐常絓於吻。

宣和間伶人焦徳﹐以諧謔被遇。一日從幸艮嶽﹐上指花竹艸木以詢其名﹐對曰「皆芭蕉也。」上詰之﹐乃曰「禁苑花竹﹐皆取諸四方﹐用於民力。在途旣遠﹐巴至上林﹐則已焦矣﹗」上大笑。亦猶「鍬﹑澆﹑焦﹑燒」﹐四時之號。謂掘之以鍬﹐取水以澆﹐旣而焦﹐遂以燒。園林之中﹐免此者寡矣﹗

明天順七年庚午會試﹐貢院災﹐舉人死於火者九十人﹐俱特賜進士出身。【此載王弇州異典述。】奚昌有詩﹕「回祿如何也忌才﹖春風散作禮闈災。碧桃難向天邊種﹐紅杏翻從火裏開。豪气滿場爭吐焰﹐壯心一夜盡成灰。曲江勝事今何在﹖白骨稜稜漫作堆。」

宋人上巳請客啟﹕三月三日﹐長安水邊多麗人﹔一詠一觴﹐會稽山陰修■﹝禾契﹞事。又﹐良辰﹑美景﹐賞心﹑樂事﹐四者難並【平】﹔崇山峻嶺﹐茂林修竹﹐羣賢畢至。又賀雪表﹕招來眾彥﹐無晝臥洛陽之人﹔激勵三軍﹐有夜入蔡州之志。

楊鐵崖嘗於宴中見舞妓纏足纖小者﹐取其鞋擎杯以勸客﹐號曰「金蓮杯」。座客賦金蓮杯詩﹐某一絕云「擎來度去酒杯酖﹐口傍【去】雙鉤並欲含。不道金蓮方解【械】脫﹐還來筵上勸沈酣。」風致如許﹐韻�此妓已。

馮時可云「凡人之情﹐以與己同﹐則忘其百非。故矯駕可謂至孝﹐殘桃可謂至忠。以與己異﹐則忘其百善。故曲杖誣爲匕首﹐葬楯稱爲反具。此皆惑於好惡者也。」

前漢書藝文志云﹕小說出於稗官。謂細米爲稗﹐王者欲知閭巷風俗細碎之事﹐故立稗官以記之。又韓非子冗官卽技官。

陳蕃爲樂安太守。郡人周璆﹐髙潔之士﹐蕃設一榻以待之。去則懸之。及守豫章﹐又爲徐穉設榻。人但知有徐﹐而知周者蓋鮮【上】﹐則以滕王閣序故耳。

仇少宰滄柱嘗謂埴曰「少陵之投詩京兆﹐鄰於餓死﹔昌黎之上書宰相﹐迫於饑寒。兩公當時不得已而姑爲權宜之計﹐後世宜諒其苦心﹐不可以宋儒出處【上】﹐深責唐人也。」少宰此言﹐兩公知己。亦忠厚之旨也。埴按﹕宋齊丘與人書云「其爲誠懇萬端﹐只爲饑寒兩字。」蓋人卽品行至髙﹐而饑寒不可忍。古今有同嘆耳。

羊祜父道﹐先娶孔融女﹐後娶蔡邕女。蔡氏子病不治【平】﹐而治孔氏子﹐發賢徳如此。今人但知蔡琰耶﹗

祜爲蔡邕外孫﹐其母甚賢﹐範史不載﹐而載蔡琰﹐故後人但知文姬耳。祜感母之徳﹐嘗奏請封舅子蔡襲爲侯。是伯喈非無嗣者﹐而世以「中郎有女能傳業」一語﹐遂儕之伯道﹐又烏知有羊氏婦哉﹖徐文長先生路史乃云「蔡琰一嫁衛伯道﹐一嫁董祀﹐一嫁羊道﹐一嫁單【然】於﹐凡歷四男子。」是合二人爲一人﹐又重誣文姬也。以文長先生而讀書鹵莽如此﹗他復【扶又切。】何誅焉。

凡始事與啟行曰「發軔之初」。軔﹐支礙車輪之木﹐止則用之﹐行則去【上】之。蓋軔發而後輪動車行也。楚詞﹕「朝發軔兮天津。」

有善揣骨相者﹐或贈詩云「何﹑劉﹑沈﹑謝吾何敢﹐摸■﹝扌索﹞憑君在暗中。」用古而事如己出﹐此學者所宜法也。

埴季父子亙處士烜﹐先君子同懷弟也。少有仙才之目。楚中蕭仙者﹐年百餘﹐天臺采藥憩於寒家﹐指季父曰「此子骨相似李長源﹐但恐芙蓉館中迎致耳﹐𨿽蒜汁百斛無濟也。」季父年十八﹐忽夜半起﹐濡毫作梨魂賦一篇﹐一讀一叫絕。迨曉﹐舉家聞空中作樂聲﹐羣起驚視﹐而季父擲筆而逝。夫前人從無賦及梨魂者﹐創題新甚﹐超絕千古。才似鄴侯而無其算﹐惜哉﹗今𨿽斯賦不傳﹐卽命題而旨可想見。宜乎魂逐梨花﹐共遊於縹緲仙人之域矣﹗埴平生賦體頗多﹐久擬賦此以弔季父﹐而終不能下筆﹐不知當日何以逸其稿也﹐惜哉﹗嶺南僧一靈今種過捨﹐有「曉風殘月弔梨魂」句﹐爲季父作也。

予鄕有宋唐義士玨祠。埴偶於祠下得句云「山競秀中士競義。」久未有對。適遊浣紗溪﹐耦以「水爭流處女爭妍。」然殊未工也。

孟子知好色則慕少艾。少當讀上聲﹐艾讀如夜未艾之艾﹐言止也﹐謂人知好色﹐則慕親之念稍止也。【明支允堅讀。】

「君子疾沒世而名不稱焉」。埴友馮山公景讀稱作去聲﹐言人至沒世而猶名不副其實﹐君子所以疾之也。

「十室之邑﹐必有忠信如丘者【句】。焉不如丘之好學也。」或謂當如此讀。

不可以作「巫醫」﹐是「筮醫」。巫古通筮﹐見明支允堅藝苑閒談。

「格是」卽「隔是」﹐猶言已是也。白居易詩﹕「江州去日聽箏夜﹐白髮新生不願聞。如今格是頭成雪﹐彈到天明亦任君。」元稹句﹕「格是身如夢﹐頻來不爲名。」又「天公隔是妒相憐﹐何不便教相決絕」﹗

凡天下叢林﹐三門之內﹐必有佛大肚笑容﹐曰「彌勒尊者」。其佛面南背北﹐甚靈應。南方俗傳十一月十七佛生日﹐農人每歲於是日至十八﹑十九日﹐三日之內占風以定米直之低昂。流傳佛語四句云「南風吹我面﹐有米也不賤﹔北風吹我背﹐無米也不貴。」驗之皆信。

少時詣禾中﹐�方伯王公言遠庭公偕過曹侍郎秋嶽溶於倦圃﹐指埴謂侍郎曰「金子幼敏﹐能屬對。乃吾年友童職方在公之外孫也。」時塾師課文﹐以「再獻可矣」。命題。有徒捷筆﹐一題連構二藝﹐猶欲作其三﹐予戲之曰「再獻可矣不待三。」兩公聞而驚之。侍郎卽命以二句屬對﹐久未得。適有鄰人數十輩﹐感侍郎歉歲之卹﹐把香踵門﹐歡抃稱謝﹐因對云「眾皆悅之不患寡。」復「不」字﹐殊未工也。兩公大相擊賞﹐且爲延譽。今追思五十餘年﹐衰老終不聞道。慚負汲引﹐如何如何﹗

史記樗裏子癭【庾嶺切﹐音頴。】而多智﹐時人號爲智囊。囊者﹐指癭而言也。晉杜預有癭﹐唐僧齊已亦有癭﹐人以「癭齊」呼之﹐又指爲詩囊。今人以智囊爲美稱﹐則彊【上】加人以癭矣﹗予弟上捨墨香堂頷有癅﹐工詩﹐尢善臨池﹐以書法受知於莊親王愛月主人。客王門最久﹐王戲呼爲「金癭」。

康熙五十五年六月﹐聖祖在暢春苑書畫扇示內直諸臣﹑禮侍張英等﹐命各賦詩。畫作二白鷺﹑一靑蓮花﹐題曰路路淸廉云。

自古「太」對「少」言﹐如﹕太陽﹑少陽﹐太陰﹑少陰﹐太岱﹑少岱﹐太室﹑少室﹐太牢﹑少牢之類﹐人所易知者也。至於古官稱謂天官﹐本太冢宰﹐地官本太司農。而今稱大冢宰﹑大司農﹐則何以對少冢宰﹐【今惟吏部尙有太宰﹑少宰之稱﹐他部則否。】少司農﹖【春官等仿此。】蓋古「太」字無點﹐與「大」同而異音義。今習俗相沿之訛﹐訛在字從古而讀作「代」音﹐卽通人亦稱之而不及致詳也。但例之於周官太師﹑少師﹐太傅﹑少傅﹐太保﹑少保﹐則無悞稱已。

凡爲文制﹐遇有所累﹐不欲人彈射【石】者﹐謂之不通擊難【去】。此見顏氏家訓。之推曰「吾嘗以此忤人﹐至今爲悔。」劉夢得飛筆點攛牛僧孺之詩﹐牛深憾之﹐至作相後才吐【去】。劉愧悔﹐以戒子孫曰「吾立成人之志﹐豈料爲非﹗」埴本一無曉識﹐少壯時妄與人擊難﹐遂遭短誹﹐豈立成人之志哉﹗不察物情故也。今則嘿嘿不敢證已。王建詩﹕「人怪考詩嚴。」願與同志者佩斯語。

周繇作夢舞鐘馗賦﹐其警句云「奮長髯於闊臆﹐斜領全開﹔搔短髮於圓顱﹐危冠欲墜。」後世畫師寫其影﹐須摹唐賦中語乃肖。相傳鍾乃靈璧人﹐至今後裔在焉。多以丹砂繪其祖像而貨以資食。上有縣篆者尢靈應云。

「曙景張屏﹐掛淸光於露壑﹔飛流界練﹐貫幽響於風湍。」唐顧云嵩山隱居序一聯也。陳白沙家居臨河﹐自制一聯云「簾捲簾舒﹐新月一圓知我意﹔帆來帆去﹐淸風兩面順人情。」梁云構中秋上【上】月宮表﹕「金气旺而皓魄彌晶﹐玉鏡圓而淸秋適半。」又云「兔影常圓﹐人對年年玉宇﹔珠胎頻孕﹐家傳世世天香。」

有學使【去】馬公者﹐謁廟過頖池﹐見諸廣文環待﹐乃以「泮水先生」四字屬對。一教授應聲曰「絳紗弟子。」【李義山詩「絳紗弟子音塵絕」。】使者大賞而表薦之。

「龍升潭底﹐虎出林中。稍試屈伸﹐微作跳擲﹐便令風雲變色﹐陵谷遷形。」孔東塘桃花扇傳奇語也。

埴友仁和丁茜園文衡嘗書予捲尾云「畫家營一障﹐必前後左右﹐遠遠迢遞寫來。碁家亦最於不屬處先布一﹑二子﹐卒照應成局取勝。兵家亦然。小郯君深悟此旨﹐故善於行文乃爾」云云。予至今慚愧斯言。

有獵人縛一虎獻於令﹐頌令者﹐僉謂令仁政所致也。一士子作歌云「虎告相公『聽我歌﹕相公比我食人多。相公若果行仁政﹐我自雙雙北渡河。』」此詩乃古樂府之遺也。

順治十四﹑五年間﹐凡鄕試之歲﹐士子得科舉有名入場最難﹐負才無名者﹐多不得預﹐以督學取額隘也。吳公鳴珂無名﹐求試於巡方使者﹐【時學使者銜僉事道﹐巡方得以士名檄行之。】適駕出﹐見一遊童擊竿水面﹐渹然有聲。卽命賦所見。吳立成詩云「誰把瑯玕杖碧流﹐一聲衝破楚天秋﹖千重巨浪分還合﹐萬斛明珠散復收。紅蓼灘邊驚宿雁﹐白蘋洲畔起眠鷗。此間料得無魚釣﹐收拾絲綸別下鉤。」使者激賞之﹐卽以其名檄於督學﹐遂中﹐且登上第。

先外翁同裏兵部童公【諱欽承﹐由進士任職方司主事加一級。】以乏舅氏﹐與外祖母【勅贈宜人﹐勅封宜人。】楊﹑陶二太君﹐京櫬久淹﹐四十年矣﹗埴奉先君子遺占【去】﹐恨奔喪未遂也。丁酉二月﹐予過半浦﹐適南溪爲其先世外家都督施公展掃孤塋﹐告予曰「此先王父命也。歲有定期﹐性不敢易。」埴感其事﹐作二律志懷並呈南溪云「年年此日祀將軍﹐爲述施公舊徳芬。祖是外孫爲祭主﹐世承遺命守孤墳。紙錢飄處江村午﹐麥飯澆時風艸燻。我亦渭陽悲絕少﹐一抔猶是滯燕﹑云。」「先慈阿父職方官﹐斷後非惟故業殫。事到適符情易觸﹐筆難抒寫意彌酸。微軀貧薄艱營兆﹐孤骨飄零盼返棺。爭及將軍仍嗣續﹐春秋世世墓林看﹗」明年冬臘﹐埴始得負骸返越﹐葬外王父母於亡親冢西咫尺間﹐用便後人展掃【去】也。孔東塘有文爲予序其事。

埴所識寰內談詩家﹐自阮亭﹑西河﹑竹垞﹑稼堂諸巨公後﹐今惟秋谷﹑莪山在矣﹗十餘年來﹐相與數【朔】會﹐談燕稱詩﹐能操論棒者﹐則海鹽君嶺南梁君采山澤也。君�言曰「今之少進爲詩者﹐大都皆有一副齷齪酬應之故套。本非爲人而如爲人﹐代毫替手而作之思【去】﹐先橫於心胸﹐而後發以爲詩﹐則詩屬他人而己無與焉。夫性情在己而屬之他人﹐倘有詩乎﹖澤嘗叨治【平】賦﹐請卽以賦戶諭之詩﹕負租者﹐正身也﹔承比者﹐代身也。乃匿其正身而輒以代身搪塞﹐租之所以多逋也。力驅【去】代身﹐則正身始出。詩亦如是而已矣。」采山爲藥亭太史佩蘭猶子﹐夙有家風。斯諭得前說所未經﹐予亟錄之﹐將郵質於秋谷﹑莪山﹐應共相賞也。

夫士觀器量局度﹐一涉淺隘迫促﹐則必不足以顯功名。往見一士人﹐聞已中雋﹐狂喜失措﹐不覺一足貫兩襪﹐識者輕【去】之。昔秦王與黃憲同臥起﹐王失其一襪﹐欲笞左右。及索【色】之﹐二襪貫於一足。蓋秦王延士以謀備胡﹐故如此其急也。今以一雋爲喜而淺隘迫促如此﹐其器量局度尙堪問乎﹖後其人竟以事被禠而卒。張文潛曰「升不受斗﹐其傾覆【福】也宜哉﹗」【埴三言詩有云「觀所受﹐知升斗。」】

唐人平仄亦有用乖者﹐難以枚舉。如雲﹕「邊艸夏先秋。」此「先」字宜仄聲﹐用如先名實﹑先長者之類。余姚譚宗子○先輩﹐攺「先秋」爲「全秋」﹐較勝。其論唐詩如此類者甚夥。曩予少時曾見其書﹐今老憒都忘。一日有友閒話及此﹐因筆於此。

仇少宰滄柱撰杜詩詳注二十八卷﹐蓋殫一生之精力以成其書。禦賜刊行已久。其中平仄發聲處﹐謬以埴佐其不逮﹐俾一一補注之。然杜詩亦間【去】有乖於平仄者﹐如平音而仄用﹐則標於傍曰「義從平聲﹐讀從仄聲。」仄音而平用﹐則標於傍曰「義從仄聲﹐讀從平聲。」公意以便初學也。然埴之絓漏者﹐尙多多矣。

嘉興賀光烈刊三家詠物詩一冊﹐元人謝宗可﹑明人瞿佑﹐各七律百首﹐今人則嘉興張劭博山【又字木威。】百二十五首。謝詩載元詩選﹐無論已。瞿詩佳者不多。而張詩空靈駘蕩﹐與謝爭雄。玆爲句圖於左﹐如﹕楡錢「歷歷選靑天有色﹐蕭蕭播綠地無聲。根疑泉府偸靈气﹐樹笑銅山衒富名。」秋柳「風流老大【惰】張思曼﹐憔悴江潭屈【厥】左徒。」又「惟與先生存傲骨﹐閉門慵折【哲】舊時腰。」松鍼「磨盡寒崖葉有鋒﹐大夫豈爲繡山龍﹖」又「風縷穿殘聲謖謖﹐天衣補就影茸茸。」椶鞋「海樹奇毛織就輕﹐道人放腳有閒情。」又「只休送與珠裝客﹐不曉紅塵知走【去】官。」敗筆「中書憊矣合辭官﹐脫穎愁非少俊看。」又「身閒但倚珊瑚架﹐發短初拋竹籜冠。」桐箋「報秋天上札誰裁﹖不是皇家紙庫來。」又「龍蛇髙館千番落﹐蟋蟀西堂滿幅哀。」蛙鼓「怒從井底撾千點﹐彊【上】欲城頭亂五更。」手「密意十分搔背夜﹐新愁一種捧心時。」影「何忍寂寥燈下別﹖故宜蕭散水邊逢。白描未合傳神手﹐烏有偏分抱道容。」半臂「休疑割袖香初斷」。睡鞋「只愁夜雨濕紅蓮。」遊絲「午牽幽夢出紅樓。」又「懶去料難維白日﹐往來直欲絓靑天。」如此等句﹐美不勝收。

瞿佑句【玉簪花】「壓盡金釵十二行」。【香卓﹐俗誤桌。】「金鳳小身平立處﹐玉人纖手並擡時。」又「細語多因拜月知。」【虎皮褥】「夜無惡夢來燈下﹐晝有威風起座隅。」【紅指甲】「一點愁凝鸚鵡喙﹐十分春上牡丹芽。」諸語亦佳。

曹公秋嶽嘗言「凡人作詩文﹐當爲知我者譏彈﹐不當爲流俗人貌譽【平】。譏彈則受益﹐貌譽則受欺。」埴愛其語﹐擬爲一聯云「受欺貌譽【義平聲讀去聲。】寧知己﹐獲益譏彈賴雅人。」西河太史曾書於壁。

寒邨鄭太史梁曉行句﹕「野水無橋驅馬渡﹐曉星如月照人行。」竹垞太史極稱之。癸未春﹐寒邨迎鑾至杭﹐【是歲駕第三幸。】竹垞贈詩云「髙涼太守鬢成絲﹐靑眼看人似舊時。桐樹半生無攺色﹐蟹螯一手尙能持。後來領袖歸才子﹐老去煙雲勝畫師。別久重逢轉傾倒【上】﹐七言三復曉行詩。」【自注﹕太守右體不仁﹐左手尙能作畫﹐公子性有才名。又云﹕太守有曉行詩﹐賦景最工。】

寒邨太史有北行句云「西風僕項短﹐斜日馬蹄長。」誦之如1。予昔一僕二馬﹐犯風北上﹐於西照中憶此二句﹐不能復作。乃知賦景之工﹐洵非易也。

昔李紳族子虞﹐盡以紳密論李逢吉疏告逢吉。呂晦叔族子嘉問﹐盡以晦叔欲論王介甫疏告介甫。程伊川亦云「吾族子至愚﹐不足責。」楊元素問滕元發﹕「令弟賊漢在否﹖」蓋人家弟侄族子﹐盡有陋劣如此者﹐其柰之何哉﹗又竇參柄用﹐有得官者﹐其猶子申必預報其人﹐羣目爲喜鵲。後參賜死﹐申亦杖殺。則喜鵲亦自不吉﹐求爲惱鴉﹐不可得已﹗世之爲喜鵲者﹐可不知警乎﹖【按老鴉是惱鴉之誤﹐恰對喜鵲。】撲滿﹐器也。敧器滿則傾﹐是傾滿也。滿苟得﹐則苟滿而已。所以節有小滿﹐而無大滿也。

同裏董孝廉子搢玉﹐寒門師席也。最著文名。家貧而婦賢甚﹐每篝燈佐讀﹐緝績至宵分﹐婦猶未寢。五更始就枕﹐一覺【教】而興【平】。如是者﹐則十年。一夕風雪滿戶﹐寒焰半滅﹐董起拉婦臥﹐始覺其下體如一片冰﹐攬袴﹐則依然葛也。而婦猶掩匿諱之﹐慮傷良人心耳。於是董涕流慚謝﹐益發憤下帷﹐詩以自責云「使婦無褌總不知﹐忍寒下體掩單絺。恐教窺見勤興蚤﹐要伴咿唔故寢遲。韓伯敢期投絹及﹐範宣亦自笑書癡。吾窮徹骨儒生了﹐難答山妻冰雪持。」康熙丁巳﹐董以特科舉於鄕。

昔有學使者以「臨財毋【無】苟得……」二句試士。一生醉﹐戲書題內「苟」作「狗」﹐而文無訛。使者欲責之﹐叱曰「能構對﹐姑免。」幾上大書「禮記一經無母狗」七字﹐生應聲曰「春秋三傳有公羊。」遂列第一。二語迄今傳之。此卽王荊公所謂「天造地設」也。

前人惜字之訓﹐不獨爲庸俗人言﹐而往往出自纓簪詩禮之家。𨿽爲讀書綴文之士﹐反多故犯﹐則尢前訓之所切切提警者也。埴近遊傍郡﹐有言公卿之孫少年某者﹐自詡必臚傳首唱﹐視一切【砌】才流蔑如也。一日鄕試畢﹐予偶索其闈中題紙一觀﹐則答曰「此家人筐篋中物﹐吾卽付之蠶婦種蠶矣﹗」予聞之大駭。夫題紙乃求賢第一義﹐科場令典﹐聖賢訓辭﹐而棄之於蠶筐﹐則其人尙有科名之望乎﹖又見吳下一士﹐以吟稿手撕齒嚼﹐或火於燭而揚灰於地﹐𨿽足踐弗顧。有規之者則變色曰「字已灰滅﹐尙何須惜﹗」嗟乎﹗以纓簪詩禮之家﹐讀書綴文之士﹐而尙爾污滅字迹﹐明知而恬不爲怪﹐於彼庸俗人復奚誅焉﹖

由曹江東渡﹐至余姚東五里﹐艄子向客指點之曰「此孤老墳者。相傳前明有富翁某﹐生子九人﹐孫則十三。迨暮年﹐其子若孫﹐殤亡殆盡。翁嘆曰﹕『吾嗣續不爲不廣﹐而今僅孑身擁此厚貲﹐終將誰與﹖且誰爲吾造孤墳者﹖』乃自營葬地﹐盡以蓄產爲學田﹐詣學師而拜﹐告之曰﹕『吾九子十三孫﹐親手造孤墳﹐【二語迄今傳於人口。】誠古今罕有。今將就木﹐願輸產於庠﹐得傳流不斷﹐爲吾寒食麥飯﹐則孤墳無主而有主﹐澤及枯骨矣﹗』至今余姚縣儒學載之學冊﹐其墳每歲春祭﹐學師必親臨奠﹐以其流惠士林於無窮也。」噫﹗子孫之多者尙不足恃﹐而矧其少者乎﹖眼前之子孫尙不可保﹐而況於身後乎﹖

姑蘇有徐部香者﹐以滑【骨】稽遊士林間﹐亦一吻流也。適督學歲考按﹐部香詼語於廣座中曰「有父子畏考者﹐百計難免。其子忽得一計﹐則狂喜曰﹕『妙甚﹗妙甚﹗』父急訊曰﹕『計將安出﹖』子答曰﹕『阿爺但假死數日﹐則考俱免矣﹗』父亦狂喜﹐遂詐作【佐】死狀﹐牒報果免﹐而猶延僧修懺﹐以飾耳目。一僧手疏詞髙聲朗贊﹕『先考某府君……』則其父大驚﹐躍起譙曰﹕『所以假死者﹐求免考耳﹐乃欲先考吾耶﹗是眞逼之死矣﹗』」座咸絕倒【上】。客戲爲一絕云「歲考難逃父子愁﹐父裝假斃子丁憂。一聲『先考』追魂魄﹐眞要修齋眞命休。」

康熙初間﹐海寧查孝廉伊璜繼佐﹐家伶獨勝﹐𨿽吳下弗逮也。嬌童十輩﹐容並如姝﹐咸以「些」名﹐有「十些班」之目。小生曰風些﹐小旦曰月些﹐二樂色【俗誤稱腳色﹐以樂與腳音相似也。】尢蘊妙絕倫﹐伊璜酷憐愛之。數【朔】以花舲載往大江南北諸勝區﹐與貴達名流﹐歌宴賦詩以爲娛﹐諸家文集多紀詠其事。至今南北勾欄部必有「風月生」﹑「風月旦」者﹐其名自查氏始也。伊璜下【去】世已久﹐十些無一存者。庚寅秋﹐查太史徳尹嗣瑮﹐偕予飲煙雨樓﹐述之嘖嘖﹐因作八絕句以追艷之。玆艷二首﹕「查氏勾欄第一家﹐十些新變楚詞耶﹗騷翁獨絕歌郎絕﹐魂宕風些與月些。」「生魂蚤爲艷歌招﹐十色花曹雙領曹。睨殺月些鉤乍吐﹐風些香到【一作吹向。】鄭櫻桃。【風些姓鄭﹐本名阿桃。】」

西泠吳子尺鳧焯﹐築瓶花齋爲同人談燕地。一日奏樂﹐客言「長安有內府第一樂曰『一三班』者﹐名新甚﹐不知何取﹖」汪子次顏熷答曰「此唱嘆【平】之義耳。」【次顏極精儷偶之文﹐且有談風﹐西泠名流也。】予聞之解頤﹐因作一詩﹕「勾欄筵上評【去】勾欄﹐一曲常排我輩閒。轉想長安美風月﹐唱嘆不絕一三班。」

杜詩﹕「教【平】兒讀文選【去】。」又「熟精文選理。」宋人雪浪齋日記云「文選爛﹐秀才半。」初學記云「唐士則士﹐惟熟文選。」可不知選學乎﹖然須讀之至熟且爛﹐而後理斯精也。恐【去】非易也。

近於禾中識周子松齡永年﹐有詩才﹐愛其詠物之作數首﹐采錄於此。櫓和尙【俗又名櫓人。元微之詩「櫓■﹝穴上叕下﹞動搖妨作夢。」按字義﹕■﹝穴上叕下﹞﹐丁滑切﹐穴中見也。又穴中出貌﹐想卽今之櫓眼﹐或三或四﹐著於櫓者也。】云「鐵作【佐】僧形亦自修﹐寸長濟用木蘭舟。日行苦海遭摩頂﹐夜泊橫塘冷禿頭。一點圓光空月色﹐數聲欸乃【二字音襖靄。】也【去】風流。身無移步支持力﹐劃破長江萬里秋。」又纏【去】足云「免教【平】屌底被【去】人譏﹐切莫逾閒約束稀。玉筍乍抽纖帶籜﹐白蓮初蕊嫩包衣。【一作五霸橫行休解縱﹐巨魁倔彊要重圍。】弓彎月色全藏鞘﹐陣敗【一作散】。風流半曳旗。屈指到今成底事﹐淩波爭羨捷如飛。」又蝶影云「化物終虛況化周﹐縱非實相【去】也風流。迷離花蕊成空戀﹐亂點春香不當【去】偸。戲舞詎驚花片打﹐將棲還伴粉痕收。月明更有魂銷處﹐虛擲金錢下【去】翠樓。」又蓮蓬人二聯﹕「紅衣落盡淸流出﹐蓬戶空來君子寒。撏破靑衫仍束帶﹐生成黃面怪加冠。」風味並佳。松齡曾舉繆山子緗詠火石一句﹕「頑能點首通三昧。」予云「不若『點頭頑亦通三昧』似較勝﹐然頗難屬對﹐試別偶一語。」松齡卽云「下【去】淚泥猶感一靈。」時幾上有泥美人﹐觸而得之。蓋松齡曾學詩於張君博山劭﹐宜其爲美才也。

有入貲爲鴻臚寺序班者﹐友某於書院中見之。其人意气甚盈﹐翹翹自得也。時有館僮執煬器﹐抒水烹茗熾壚﹐友卽爲詩以諷之﹕「煎烹一任掌童曹﹐才入洪壚气便髙。小器那能容大物﹖一杯白水泛波濤。」其人聞吟﹐急趨避去。

潘嶽出市﹐嫗擲以果﹔王蒙出市﹐嫗遺【於貴切﹐音位。】以帽。埴謂﹕巾幗亦具眼﹐愛少俊郎君﹐而投物致殷懃耶﹗因有詩云「遺帽渾【平】同果擲車﹐兩邊市嫗並誰家﹖潘郎貌美王郎美﹐惹得香奩月旦誇。」

「悠悠前途﹐莫問榮枯。得之本有﹐失之本無」。見【現】苕溪漁隱叢話﹐有道之言也。夫世間俚語﹐有極有理者﹐如﹕「少飲不濟事﹐多飲濟甚事﹖有事壞了事﹐無事生出事。」若能守此戒﹐豈復【扶又切。】爲酒困乎﹖又「聞事莫說﹐問事不知﹐閒事莫管﹐無事蚤歸。」若能踐此言﹐豈不省事乎﹗唐詩云「莫將閒話當閒話﹐往往事從閒話生。」誠有味乎其言之也。

黎貞謫遼左﹐同裏馬某亦在焉。黎宥歸而馬不預﹐馬之兄盛筵邀黎﹐黎辭不赴﹐寄詩云「可憐孤雁長城外﹐叫斷雲南總不知﹗」其兄爲之墜淚而罷宴。

曩在揚州預李給諫翔時宗孔宴﹐座客多談往﹐因述漁洋山人官司李攝郡篆時﹐一日駕出﹐見一飲閣﹐題牌作「者者居」三字。疑而駐輿﹐呼【去】訊之﹐則以近悅遠來之義對﹐漁洋一哂﹐遂騎【去】擁去。明日杜康﹐卽題詩其處云「酒牌紅字美何如﹖五馬曾詢『者者居』。何但悅來人近遠﹐風流太守【去】也【去】停車。」揚人以太守物色詩翁詠吟﹐於是集飲如雲﹐釀價百倍矣﹗

孫權﹑張濟常謂人曰「尋常行坐處﹐欠人酒債﹐欲質【至】此縕袍償【平】之。」杜詩用其事。今人拉友小飲閒話﹐必曰「詣坐處坐坐。」俗語亦有來源。予客吳門﹐偶應飲閣主人之請﹐爲【去】題扁曰「尋常坐處」。

濟南郡丞王君寄堂朝佐善綴北曲﹐宴予於歷下亭﹐舉似其泲上曲云「笑任城﹐一个太白著不了﹐又添个杜陵野老。」又舉似山東孫相君廷銓自笑曲云「把一个洛陽街﹐花攢錦簇美前程﹔生扭作望江亭﹐風淸月冷喬丰韻。」皆好詞也。予掛口不能忘。

癸酉春﹐查太史夏仲北行﹐於邗上觀桃花﹐有詩云「此事今年眞過分【去】﹐江南﹑江北兩回看【平】。」是秋應都試﹐舉於京兆。而嗣君太守【去】求文克建﹐在南亦中【去】浙牓﹐遂爲南北看【平】花之兆。

皮日休言「嚴子重惲惜花詩『【春光冉冉歸何處﹖更向花前把一杯。盡日問花花不語﹐爲﹝去﹞誰零落爲誰開﹖』】予美之﹐諷詠未嘗忘。」埴愛是詩﹐亦云。一日﹐於仇少宰送春宴上誦之﹐少宰命埴代花作答﹐因吟一絕云「休因不語惱花枝﹐問著花枝也不知。不知不語轉自問﹐零落爲誰開爲誰﹖」少宰見之﹐徧索【色】賡和【去】者。

尹半檐穎慧崛起詞壇﹐乃髙郵之布衣也。宋中丞漫堂勘災至寶應﹐憩於一梧庵﹐見其題壁遊白門吳王舊府詩云「依舊河山風日開﹐赤烏世業已寒灰。鋤翻廢圃孫王寢﹐艸壓荒城漢世臺。舊苑夜深燐似火﹐古磚雨過碧於苔。倦遊歸去驕鄕曲﹐曾在吳宮醉酒來。」公卽物色之﹐一見﹐詢以杜詩秋興八首是何作法﹐半檐答云「此非作於一時也。」公叩其故﹐曰「以『請看石上藤蘿月﹐千家山郭淨朝暉。』二語﹐知爲兩日所詠。」公以爲然﹐因爲延譽。後偕遊滄浪亭﹐獻詩有「春風座上翻珠玉﹐綠野堂前叫鳳凰」之句﹐於是半檐詩名頓起。劉觀察在園廷璣﹐姚太守次耕陶並與吟和。

往聞之西河太史言﹕唐人罕一題數詩者﹐有之﹐自秋興始。蓋少陵因秋感興﹐八首非一時之作。觀其它詩﹐命題多略﹐偶然八首﹐遂合一題﹐以「秋興」命篇。後人彊作解事者﹐謂八首聯貫如一首﹐顚倒不得﹐且不可缺一首。遂令紛紛效爲秋興詩者﹐數必滿八﹐豈不噴飯﹖

天都閔隱君賓聯麟嗣﹐於懷宗賓天后﹐不出應試﹐賦牡丹詩以志慨云「何處移來此異香﹖年年培護在山堂。已知春去渾無主﹐不信花開尙有王。亂後名園多涕淚﹐先朝舊木盡荒涼。人間頗怪蒙塵土﹐合領春風入建章。」人因號爲「閔花忠」。

吾宗古良﹐初名史﹐尋以字行。儀偉器宏﹐精絕繪事﹐而題跋獨勝。其尢表表傳世者﹐畫無雙譜﹐類陳老蓮博古酒牌圖而姿態過之。無雙譜者﹐譜其古來獨一者也。以子房椎擊秦始王之類﹐凡四十事﹐事繪一圖﹐且各有贊。阮亭王尙書極賞之﹐呼爲「金無雙」。越客遊都者﹐謁朝彥巨公﹐必詢之曰「君行笈中有金無雙畫譜攜來耶﹖」其爲名流傾慕若此﹗二子可久﹑可大並繼美﹐人物爲丹靑家稱首。同時有裏中王山眉崿圖墨竹﹐風致儼然其人﹐一披展間而山眉欲出矣﹗秀水友人張浦山庚﹐以山水名﹐作畫徵錄二卷﹐搜輯本朝圖繪名家﹐各立小傳﹐金﹑王並載入之。

吾郡太守兪公卿上官日﹐稽﹑陰二邑令例設曲宴﹐伶人奏蘇季子六國榮封﹐連唱「卿家遊說【稅】﹐伐秦有功」等語﹐太守怒﹐命治伶人。昔楊萬里爲監司﹐巡歷至一郡﹐郡守盛禮以宴之﹐時官妓歌賀新郎詞以送酒﹐其中有「萬里雲帆何時到」﹖楊遽曰「萬里昨日到。」其雅度如此﹗

舊傳郡守某慶生﹐宴八邑宰新昌令呂姓者至獨後﹐守怒﹐不得與﹐彷徨門左﹐囑伶人致詞﹐首唱八仙會﹐因曰「紹興太守豈凡人﹖乃是南山老壽星。今日八仙齊慶壽﹐緣何獨少呂洞賓﹖」一仙曰「呂洞賓候門久矣﹗」守一笑﹐命延入之。

興化李相君春芳爲母太夫人張壽宴﹐奏琵琶記。曲有「母死王陵歸漢朝」語﹐而伶人易爲﹕「母在髙堂子在朝」。闔座慶賞。相君大悅﹐以百金爲纏頭勞【去】之。誰謂優曹不能弄墨掉文耶﹗

●不下帶編卷七【雜綴兼詩話】

山陰聳翁金埴【苑蓀一字小郯】述

諺以人之作【佐】事玩忽不經意﹐謂之「撇在腦後」者﹐語本於宋時伶倫之口。楊存中在建康軍﹐以美玉琢成雙勝帽環進髙廟﹐爲尙禦裹﹐謂之「二勝環」【一作鐶。】取兩宮北還之兆。偶一伶在禦旁﹐髙宗指環示之﹕「此楊太進來﹐名二勝環。」伶接奏云「可惜二勝環﹐且掉在腦後﹗」至今傳其語。

朱太史竹垞彜尊與彭侍郎羨門孫遹﹐並精說文之學。二公一日偶坐﹐論晰數字﹐義無遺蘊。彭詢朱云「君平生識此等字幾所於胸中﹖」答言「約字二千。」朱還問﹕「君識幾所﹖」答云「僅三百耳。」觀兩公之言﹐則字豈易識乎哉﹗

嘉興郡將右軍營﹐有何﹑徐二胥者。一愛讀莊﹐一愛讀騷。嚴州王君彥成大仁目擊爲予言。予謂﹐無論二人於是書讀而能解與否﹐而其人十倍兵胥矣﹗

王丞相欲進擬辛幼安除一師﹐周益公堅不允。王問周﹕「幼安帥材﹐何不用之﹖」益公曰「不然。凡幼安所殺人命﹐在吾輩執筆者當之。」埴覽古至此﹐不覺手額頌嘆曰「嗟乎﹗今安得此仁人君子之言也。」夫此言﹐固爲用將者戒﹐而由此推之﹐凡世之當官判事﹐獄吏定刑﹐及一切入幕主文之法家﹐其執筆時﹐可不以益公之語切切警省乎﹗倘稍有寃抑﹐一著點墨﹐則人命立休於筆下。非惟歸曲當躬﹐而且子孫延禍﹐可畏也哉﹗予鄕姻識多明法者﹐率皆少習刑名﹐老於賓幕。予見之﹐必以此段丁寧告戒焉。

有宗室﹐號風角主人﹐性不慕榮貴﹐飽學閒恬﹐而目善鑑貌。視一切談柳莊麻衣術者﹐蔑如也。先皇徵噶爾丹﹐命將授師皆決之於風角主人﹐相其具福命者始遣之。及全師凱歸﹐上謂之曰「爾可以相天下士矣﹗」欲爵之﹐力辭免﹐人因呼爲「天士」。自題於堂曰「風塵鑑別英雄色﹐寒陋生辜帝室宗。」

雍正壬子【十年】邸報載﹕「本年六月初五日﹐山東巨野縣李家莊李恩家牛產麒麟一隻﹐長一尺八寸﹐麕身牛尾﹐頭含肉角﹐頂帶旋毛﹐目如水晶﹐額如白玉。通身鱗甲靑色﹐甲縫皆有紫絨毛。脊背黑色三節﹐中節毛皆直豎﹐前節毛向前﹐後節毛向後。胯腹蹄踠皆有白毫。尾長五寸五分﹐尾尖有黑毛四縷。生時金光繚繞﹐歷辰﹑巳二時始散。撫臣嶽某奏於朝。憶康熙己巳【二十八年】正月二十一日﹐余姚縣烏山民家產一麟﹐未匝月而先皇駕杭州。【時浙江第一幸。】先是﹐獻者韜於篋﹐人眾難啟。埴與西河毛太史詣藩中﹐亦不得一觀。後聞以邨媼狎視﹐怒目而斃。太史謂予曰「聖人將臨﹐靈物一見【仝現】﹐便爲上瑞。未聞景星常在天也。」

郭恕先於絹素一角作遠山數峯。馬遠水墨西湖十景冊﹐畫不滿幅﹐人稱爲「馬一角」。【姚云東詩﹕「宋家內院馬一角」是也。】彼非不能布滿也﹐蓋方寸具千里之勢耳。

懷素觀夏云隨風﹐頓悟筆意。翟院深【宋人。】見浮雲在空﹐宛若奇峯絕壁﹐可爲畫範。【翟﹐營丘人。師李成山水。爲本郡伶人。郡宴﹐方擊鼓﹐頓失節奏﹐守詰之﹐翟對曰「性本好畫。操撾之次﹐忽見浮雲在空﹐宛若奇峯絕壁﹐目不兩視﹐故失其節。」守命爲畫﹐果有疏突之勢﹐甚異而禮之。】夫云在天邊﹐人接於目﹐則一悟筆意﹐一爲畫範。眼前景致﹐人都不解。領取會心﹐豈在遠耶﹗

楊惠之與吳道子同師﹐道子畫成名﹐乃轉而爲塑。【惠之以塑像名於唐。】張南本與孫位共學﹐位畫水得譽﹐乃轉而畫火。二人不但藏拙﹐且可爭奇。凡爲文者﹐必能與人爭奇﹐則自開生面﹐方爲哲匠﹑生龍。

往予客廣陵﹐有勾欄風月生李二郎漢宗者﹐見予題梨園會館一律﹐【從來名彥賞名優﹐欲訪梨園第一流。拾翠幾羣從茂苑﹐千金一唱在揚州。定偕侯白爲聲黨﹐還倩秦靑作教頭。歌吹竹西能不羨﹐更知誰占十三樓。】謁予請見﹐自言能誦當代名公之詩。予詢以誦得何詩﹖答云「近誦得寒邨鄭太史曉行句﹕『野水無橋驅馬度﹐曉星如月照人行。』何其明了易誦﹗吾淺人耳﹐解深奧乎﹖」且向予索寒邨集。噫﹗勾欄乃有此生耶﹗蓋李郎爲邗上巨豪善文詠之馬君秋玉曰管所賞契﹐延導師課以詩。凡秋玉所著與所稱之妙詞﹐義顯者多能心解而掛口。香山老嫗忽變爲柔曼歌郎﹐想見一段絳幛風流。而吳苑興虫﹐亦增卻許多光價矣﹗時稱以梨園弟子爲興虫。

古人篤於亡友﹐義勇之爲﹐莫如爲友歸櫬一事﹐如任末力致友人董奉徳喪至墓所﹐申屠蟠親送同學王子居喪還鄕裏。又如曹敞之葬吳章﹐孔車之葬主父偃﹔胡典之葬王吉﹐朱伯厚之葬陳蕃﹐胡騰之葬竇武﹐郭亮之葬李固﹐……是皆靑史表彰﹐爲千秋譚美。東陽李紫來鳳雛﹐才气蓋代。作令歸﹐忤其邑宰﹐屈斃於都﹐鄭南溪爲歸其櫬。南溪嘗謂埴曰「性於朋婭黨族間﹐凡見告以喪﹑婚﹑疾﹑患數大端﹐而力應其請者﹐每歲中無月無之。」今南溪垂老矣﹗三十年義勇﹐卒弗少怠。而吾虞其力殫產耗﹐年來荒饉洊經﹐友之旅歿者﹐不勝僂指。南溪亦安能悉使之返骨家山耶﹗是在篤友之士﹐踵南溪而行之﹐毋讓古人爲也。

仇廣文丹植廷桂﹐少宰滄柱子。一生不沾陽道﹐或偶迹閨房﹐卽音響聆於隔簾﹐輒濡流委頓﹐气索而出﹐況親面近【去聲。】前耶﹗俗以臨陣卻退謂之「到門跪」。丹植何待到門哉﹗可謂背色人矣﹗有無名氏譏以詩云「人欲如何沒分君﹖但聆一哂便銷魂。瞋君不待到門跪﹐未到夫人門跪門。」聞者無不撫手。

洪君昉思送人遊淮又之粵東詩云「尉陀將漂母﹐傳說到如今。孰進王孫飯﹖誰投陸賈金﹖淮流千里遠﹐粵嶺萬重深。厚意時人少﹐天涯莫浪尋。」送之而實止之﹐得古人贈言之意。且一气貫注﹐詩法緊嚴。西河嘗評昉思五字律﹐酷似唐人。其气韻神味﹐格意思旨﹐𨿽似極平﹐而唐人捆奧﹐自是如此。近好新者﹐率以庸淡目之﹐此猶觀舊玉者﹐不以其神韻﹐而以其駁蝕﹐可乎﹖

吾浙閭俗目秀才有二等﹕一以攬事過錢公門﹐飲肆污生涯者﹐號曰「葷飯」﹐以其終日饜酒肉也。一以儒雅蕭寒﹐甘守淡泊殫苦功者﹐號曰「菜羹」﹐以其能咬菜根也。竹垞太史戲爲一謠云「秀才貶號爲葷飯﹐寒士褒稱是菜羹。肥穢盡耽葷飯飽﹐淸臒常喫菜羹生。【宋諺﹕「蘇父生﹐喫菜羹。」】菜羹生﹐葷飯飽﹐眼前莫論惡與好。三年看爾各求名﹐肥穢者斥淸臒成。」

昔上官昭容在娠時﹐母夢巨人授之大秤曰「以是稱量天下。」產則女也。母曰「稱量天下﹐豈卽汝乎﹖」孩遂啞啞應之曰「是。」後昭容奉詔登彩樓﹐校閱羣臣昆明池應制詩﹐各飛片紙下【去】樓﹐而殿【音店】。以沈﹑宋兩人之作﹐評其落句。【佺期云「微臣衰朽質﹐羞覩豫章材。」之問云「不愁明月盡﹐自有夜珠來。」】則抑沈而揚宋。一以頹索气竭﹐一以陡舉後勁也。孰不以昭容之去取爲當哉﹗獨南溪則不謂然。南溪曰「崇讓知矜﹐斯爲載道之器。沈貶己廢質﹐而企彼良材﹐非讓乎﹖宋誇以月而衒以珠﹐非矜乎﹖蓋沈詩下【去】人﹐宋詩上【上】人。君子不欲多上人﹐而孔子以慮以下人爲達﹐柰何抑沈而揚宋﹖使昭容當日能反之而抑者揚之﹐揚者抑之﹐斯足以徵其窈窕之徳而稱量天下﹔乃徒抱宮闈巨眼之虛名﹐僅可否於句調通塞之間﹐不求合於道。而古今無一人議之者﹐何哉﹖」南溪斯言﹐則眞能稱量者矣﹗其生平雅好月旦﹐而稱詩以道爲歸﹐多若此。士林韙之。當驚姜之夕﹐尊人寒邨太史亦夢人持秤入門而南溪生﹐因小字阿衡。孰謂權衡在巾幗耶﹗

