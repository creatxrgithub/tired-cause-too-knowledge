養一齋詩話﹝淸﹞潘徳輿

●卷一

「詩言志」﹐「思無邪」﹐詩之能事畢矣。人人知之而不肯述之者﹐懼人笑其迂而不便於己之私也。𨿽然﹐漢﹑魏﹑六朝﹑唐﹑宋﹑元﹑明之詩﹐物之不齊也。「言志」﹑「無邪」之旨﹐權度也。權度立﹐而物之輕重長短不得遁矣﹔「言志」﹑「無邪」之旨立﹐而詩之美惡不得遁矣。不肯述者私心﹐不得遁者定理﹐夫詩亦簡而易明者矣。

言志者必自得﹐無邪者不爲人。是故古人之詩﹐本之於性天﹐養之以經藉﹐內無怵迫苟且之心﹐外無誇張淺露之狀﹔天地之間﹐風日月﹐人情物態﹐無往非吾詩之所自出﹐與之貫輸於無窮。此卽深造自得﹐居安資深﹐左右逢原之說也﹐不爲人故也。後世之士﹐若不爲人﹐則不復學詩﹔搦管之先﹐求勝人﹐多作之後﹐遂思傳世﹐𨿽久而成集﹐閱之幾無一言之可存。何也﹖彼原未嘗學詩也。分曹詠物之作﹐酬和疊韻之體﹐諛頌悅人之篇﹐考古之制﹐窮工極巧﹐イ漫浩汗﹐何益於身心﹐何裨於政教﹖作者詡能手﹐誦者稱國工﹐名家不能掃除﹐餘子倚爲活計﹐紛紛籍籍﹐皆孔子所謂爲人者也。此烏得有自得之一時﹐使人一唱三嘆諷尋不置哉﹗難者曰「爲己自得﹐聖學也﹐學詩必要諸聖﹐不迂則僭。」曰「子知詩宜辧雅俗乎﹖」曰「知之。」曰「知之則無疑予言之迂且僭也。夫所謂雅者﹐非第詞之雅馴而已﹔其作此詩之由﹐必脫棄勢利﹐而後謂之雅也。今種種斗靡騁妍之詩﹐皆趨勢弋利之心所流露也。詞縱雅而心不雅矣﹐心不雅則詞亦不能掩矣。不雅由於爲人而不自得﹐然則子欲畫雅俗之界﹐捨爲己自得之說﹐又何從辧之﹖《三百篇》﹑漢人之詩﹐委巷婦孺﹐亦廁其中﹐彼豈嘗探討聖學者﹐特其詩不爲人而自得﹐故足傳誦耳。子於此求之﹐則知予非好作頭巾語矣。不審乎此﹐而震驚時俗之同然﹐依傍他人之門戶﹐無志無識﹐終於苟焉耳。何詩之可言﹗」

仕而不知爲人﹐學而不知爲己﹐本是通病﹐何責於詩﹖卽以詩論﹐此病亦不起於一時。西晉以降﹐陸機﹑謝靈運﹑顏延年輩爲已斗靡騁妍﹐求悅人而無眞气。一千五百年來﹐相沿相襲﹐𨿽有超世復古之士﹐不能盡滌悅人之念﹐則亦不能盡洗斗靡騁妍之詩﹐而又何慨焉﹗𨿽然﹐傳之愈久﹐則正之愈難﹐正之愈難﹐則挽回之心愈不可已。此吾所以不量其力﹐發憤抒詞﹐甘受人之笑罵而不顧也。

阿諛誹謗﹐戲謔淫蕩﹐誇詐邪誕之詩作而詩教熄﹐故理語不必入詩中﹐詩境不可出理外。謂「詩有別趣﹐非關理也」﹐此禪宗之餘唾﹐非風雅之正傳。

《三百篇》之體制音節﹐不必學﹐不能學﹔《三百篇》之神理意境﹐不可不學也。神理竟境者何﹖有關系寄托﹐一也﹔直抒己見﹐二也﹔純任天機﹐三也﹔言有盡而意無窮﹐四也。不學《三百篇》﹐則𨿽赫然成家﹐要之纖瑣摹擬﹐淺盡而已。今人之所喜﹐古人之所笑也。漢﹑唐人不盡學《三百篇》﹐然其至髙之作﹐必與《三百篇》之神理意境ウ合﹐而後可以感人而傳誦至今。夫才髙者﹐尙可ウ合﹐而何不可學之有哉﹗東坡先生教人作詩曰「熟讀《毛詩國風》與《離騷》﹐曲折盡在是矣。」王伯厚曰「《新安吏》﹕『僕射如父兄。』『𨿽則如毀﹐父母孔邇』﹐此詩近之。山谷所謂『論詩未覺《國風》遠』也。」王濟之曰「讀《詩》至《綠衣》《燕燕》《碩人》《黍離》等篇﹐有言外無窮之感。唐人詩尙有此意﹐如『君向蕭湘我向秦』﹐不言悵別而悵別之意溢於言外﹔『潮打空城寂莫回』﹐不言興亡而興亡之感溢於言外﹐最得風人之旨。」愚謂此類甚多﹐皆《三百篇》可學之證也。

後世詩學之卑﹐或由見詩太少﹐或由見詩太多。少見不足論﹐多見亦是病痛者﹐蓋宋﹑元以後﹐流布之集﹐插架累累﹐半屬浮花浪蕊﹐而士之學詩以爭名者﹐尢必多取時世能手之詩﹐勤勤觀法﹐故詩名愈速而詩格乃愈卑。宋人詩曰「男兒無英標﹐焉用讀書博﹗」書之博﹐無救於品之庸﹐況博讀時人之詩哉﹗亦相率爲庸而已矣。

人與詩有宜分別觀者﹐人品小小繆戾﹐詩固不妨節取耳。若其人犯天下之大惡﹐則並其詩不得而恕之。故以詩而論﹐則阮籍之《詠懷》﹐未離於古﹔陳子昂之《感遇》﹐且居然能復古也。以人而論﹐則籍之黨司馬昭而作《勸晉王箋》﹐子昂之諂武而上書請立武氏九廟﹐皆小人也。旣爲小人之詩﹐則皆宜斥之爲不足道﹐而後世猶贊之誦之者﹐不以人廢言也。夫不以人廢言者﹐謂操治世之權﹐廣聽言之路﹐非謂學其言語也。籍與子昂誠工於言語者﹐學之則亦過矣﹗況吾嘗取籍《詠懷八十二首》﹑子昂《感遇三十八首》反覆求之﹐終歸於黃﹑老無爲而已。其言廓而無稽﹐其意奧而不明﹐蓋本非中正之旨﹐故不能自達也。論其詩之體﹐則髙拔於俗流﹐論其詩之義﹐則浸淫於隱怪﹐聽其存亡於天地之間可矣。贊之誦之﹐毋乃崇奉忄僉人而獎飾訁皮辭乎﹗宋人論詩﹐每以陶﹑阮並稱。不知陶之天機自運﹐其言平易而昭明﹐君子之詩也﹔阮之荒唐隱譎﹐純爲避禍起見﹐小人之詩也。尙不逮嵇中散之朴直﹐何論陶彭澤哉﹗元人云「論功若準平吳例﹐合著黃金鑄子昂」者﹐亦誤也。唐之復古者﹐始於張曲江﹐大於李太白﹐子昂與曲江先後不遠。子昂《感遇》之詩﹐按之無實理﹐曲江《感遇》之詩﹐皆性情之中也。安得以復古之功歸子昂哉﹗或謂昌黎稱唐之文章﹐子昂﹑李﹑杜並列﹐而杜公於子昂尢三致意。《送梓州李使君》云「遇害陳公殞﹐於今蜀道憐。君行射洪縣﹐爲我一潸然。」《冬到金華山觀》云「陳公讀書堂﹐石柱仄靑苔。悲風爲我起﹐激烈傷雄才。」《陳拾遺故宅》云「位下曷足傷﹖所貴者聖賢。有才繼《騷雅》﹐哲匠不比肩。公生揚馬后﹐名與日月懸。終古立忠義﹐《感遇》有遺篇。」杜公尊子昂詩﹐至以《騷》《雅》忠義目之﹐子烏得異議﹖曰﹕子昂之忠義﹐中義於武氏者也﹐其爲唐之小人無疑也。其詩𨿽能掃江左之遺習﹐而諷諫施諸纂逆﹐烏得與曲江例觀之﹖杜﹑韓之推許﹐許其才耳。吾不謂其才之劣也。若爲千秋詩教定衡﹐吾不妨與杜﹑韓異。王元美云「孔雀𨿽有毒﹐不掩其文章。」謂嚴嵩也。究竟今人誰肯讀嚴嵩詩者﹖於嚴嵩則嚴之﹐而寬黨逆之阮籍﹑陳子昂﹐此人之顚也。不明辧﹐則詩教在聖教之外﹐而才士一門﹐遂爲小人之逋逃藪﹐害豈小哉﹗

余因論阮籍﹑陳子昂而有觸於宋之王安石﹐安石詩亦北宋名家也。然安石有六大罪﹐而崇信釋氏猶不與焉。欺君﹐一也﹔蠹國﹐二也﹔病民﹐三也﹔用小人﹐四也﹔逐君子﹐五也﹔侮聖經﹐六也。蓋合唐﹑虞之共﹑﹐春秋時之少正卯而一之﹐此舜﹑孔之所必誅﹐而宋人以之配享孔子﹐不獨欺當時﹐並能欺後世﹐信乎小人之傑魁﹐百代所罕見也。愛其文詞而學之﹐則不惡不仁者矣﹐亦人之顚也。

「詩無工拙」﹐朱子言之矣。蓋有工拙﹐乃詩之衰也。三代兩漢之世﹐人惟無作﹐作則未有不工者﹐性情學問﹐陶冶深矣。故善讀書者無不能﹐而能者亦不必作﹐作亦不以之自喜。自有工拙﹐而作者愈盛﹐詩亦愈衰。嗚呼﹗人才之不逮古﹐悉由於此﹐豈獨詩之衰也﹗

李﹑杜不選詩﹐至殷﹑姚合等乃爲之。唐人不著詩話﹐至宋人乃盛爲之。此可以悟詩之升降。陸務觀《示子》云「汝果欲學詩﹐工夫在詩外。」至哉言乎﹗可以掃盡一切詩話矣。

嚴羽《滄浪詩話》﹐能於蘇﹑黃大名之餘﹐破除宋詩局面﹐亦一時傑出之士。思挽回風气者。第溯入門工夫﹐不自《三百篇》始﹐而始於《離騷》﹐恐尙非頂﹤寧頁﹥上作來也。然訾滄浪者﹐謂其專以妙悟言詩﹐非溫柔惇厚之本。是又不知宋人率以議論爲詩﹐故滄浪拈此救之﹐非得已也。且滄浪謂漢﹑魏不假妙悟﹐夫不假妙悟﹐性情之中聲也。漢﹑魏尙不假妙悟﹐況《三百篇》乎﹖知詩之本者﹐非滄浪其誰﹖𨿽然﹐以妙悟言詩﹐猶之可也﹐以禪言詩則不可。詩乃人生日用中事﹐禪何爲者﹖此則文士好佛之結習﹐非言詩之獘也。晚宋詩人遂以「學詩渾似學參禪」爲七絕首句﹐互相賡和﹐累累不休﹐明人亦復效顰。噫﹗異矣﹗

新城尙書不處滄浪之時﹐亦拈「妙悟」二字﹐倡率天下﹐似乎誤會滄浪之旨。又以《滄浪詩話》與鍾嶸﹑司空圖《詩品》﹑徐禎卿《談藝錄》一例服膺﹐皆不甚當。嶸之品評顚倒﹐前人多已論及。表聖《廿四詩品》﹐今古膾炙﹐然文詞致佳而名目瑣碎﹐「髙古」﹑「疏野」﹑「曠達」﹑「淸奇」﹑「超詣」亦大槪相似耳。《談藝錄》推本性情﹐頗惇古誼。然謂樂府與詩殊塗﹐是不知三代以上詩樂表裏之旨﹔謂子建不堪整栗﹐是不識子建也。此處轉讓鍾嶸見地。嶸謂「孔門用詩﹐陳思入室」﹐𨿽推挹微過﹐然子建眞《風》《雅》之苗裔﹐非陶公﹑李﹑杜﹐則無媲美之人矣。

近人詩話之有名者﹐如愚山﹑漁洋﹑秋谷﹑竹﹑確士所著﹐不盡是發明第一義﹐然尙不至滋後學之惑。滋惑者﹐其隨園乎﹖人紛紛訾之﹐吾可無論矣。獨《石洲詩話》一書﹐引證該博﹐又無隨園佻纖之失﹐信從者多。予竊有惑焉﹐不敢不商榷﹐以質後之君子。其書亦推張曲江爲復古﹐李﹑杜爲冠冕﹐杜可直接《六經》。而酷好蘇詩﹐以之導引後進﹐謂學詩此一途﹐𨿽根本忠愛之杜詩﹐必不可學﹐「人不知杜公有多大喉嚨﹐以爲我輩亦可如此﹐所以棼如亂絲」。夫蘇詩非不雄視百世﹐而杜詩者﹐尢人人心中自有之詩也。今望而生怖﹐謂不如蘇之蹊徑易尋﹐則是避難就易之私心﹐猶書家之有側鋒﹐仕途之有捷徑﹐自爲之可耳﹐豈所以示天下耶﹗又謂「五言詩自蘇﹑黃後﹐放翁已不能腳踏實地。居此後者﹐欲以平正自然﹐上追古人﹐其誰信之」。夫蘇﹑黃之詩﹐標新領異﹐旁見側出﹐原令人目眩心搖。然久於其中﹐竟謂舉世之人﹐捨此斷無出路﹐何其輕量人才之甚也﹗且必不以平正自然爲詩﹐則詩之爲物﹐累人心術亦甚矣﹗尢可異者﹐偏愛蘇詩﹐並以遺山《論詩絕句》中攻蘇之作﹐亦傅會爲愛蘇之論也。如﹕「奇外無奇更出奇﹐一波才動萬波隨。知詩到蘇黃盡﹐滄海橫流卻是誰﹖」此首明以「滄海橫流」責蘇﹐而石洲以爲遺山自慨身世。「金入洪鑪不厭頻﹐精眞那計受纖塵﹖蘇門果有忠臣在﹐肯放坡詩百態新。」此首明言蘇門無忠直之言﹐故致坡詩競出新態﹐而石洲以爲「收足認蘇之旨﹐卽蘇詩『始知眞放本精微』意」。「百年才覺古風回﹐元諸人次第來。諱學金陵猶有說﹐竟將何罪廢歐梅﹖」此首明言歐﹑梅甫能復古﹐而元蘇﹑黃諸人次第變古﹐學元者﹐廢金陵猶可﹐廢歐﹑梅則必不可。而石洲以爲「『回』字乃坡公『平格力未全回』之『回』﹐何嘗有人諱學金陵﹐何嘗有人欲廢歐﹑梅﹖此可得文章風會气脈」。凡石洲所解﹐皆與遺山本詩義理迥不入﹐脈絡絕不貫﹐不知何以下筆﹖蓋旣爲偏好蘇詩所蔽﹐而又不敢貶遺山﹐故於無可解說處﹐亦彊爲傅會﹐遂使人覽之茫然耳。且遺山貶蘇如此﹐而石洲猶以爲「程學盛於南﹐蘇學盛於北」﹐屢屢舉此語以教人﹐古人有知﹐豈不爲遺山所笑﹗且石洲於蘇詩﹐亦未得其奧也。蘇之名作甚多﹐而石洲舉「河聲便是廣長舌﹐山色豈非淸淨身」二語﹐謂足盡全集之妙。此非論詩﹐直表章禪學矣。又舉「始知眞放本精微」一語﹐謂可作全集總評﹐亦禪機而已矣。「浮世事攺﹐孤月此心明」﹐前輩多賞之。石洲恐落窠臼﹐獨賞其結句「二江爭送客﹐木杪看橋橫」﹐爲言外有神﹐殆故作奇論﹐自建一幟耳。昔漁洋謂東坡七律不可學﹐石洲斥其非通論﹐是言各體均宜學也。此一家之言﹐果可示後生耶﹗其他泛論羣家﹐亦多可擬。如謂太白七律不工﹐是不識太白。謂白樂天爲似陶﹐沿遺山「陶爲唐之白樂天」語﹐不知陶乃達人天機﹐白乃家人瑣語﹐髙簡平鋪﹐絕不相侔也。又謂《長恨歌》「獨出冠時﹐所以爲豪傑。後來欲復古者﹐實彊作解事。」夫以《長恨歌》之冶蕩纖弱﹐合與歌伎讀者﹐而目爲「豪傑」﹐自流濫於此﹐遂可以人之復古爲多事耶﹖又謂「小杜『自說江湖不歸去﹐阻風中酒過年年』﹐『今日鬢絲禪榻畔﹐茶煙輕落花風』﹐開﹑寶後百餘年無人道得﹐五代﹑南北宋以後﹐更不能矣」。小杜二詩﹐洵晚唐佳語﹐何推尊至此﹗又謂長吉乃天地奇彩﹐直接《騷賦》﹐下視東野﹐如蚓竅蒼蠅。彌顚倒不愜人意。又謂茶山詩優於放翁﹐後山詩無可味處。蓋茶山淸轉處﹐約略似蘇﹔喜蘇之快辯﹐自不知陳之郁嗇也。總之矯七子學唐太似之病﹐必然師法蘇﹑黃。此論竹已及之﹐石洲亦引之而故蹈之﹐爲偏好所蔽耳。𨿽詩教廣大﹐各明一義﹐亦無不可﹐然心目之間﹐必能洞澈源流﹐乃可抑揚前哲。若自甘偏霸﹐遂斥中聲﹐震其大名﹐從之而靡﹐不能不爲所累也。夫以蘇之豪於詩﹐而倡言學之者猶足累人﹐況降於此者哉﹗論詩者誠不可不愼於言矣。

蘇潁濱謂坡「律詩最戒屬對偏枯﹐不容一句不善﹔古詩用韻﹐必須偶數」。此皆坡詩極瑣處﹐何必舉以示人﹖又謂「魯直詩勝聖兪」﹐亦不然。梅詩已造平澹﹐論其品實出黃上。又謂「讀書當學爲文﹐餘事作詩人耳。」夫文﹑詩皆末也﹐何有軒輊﹖且語本退之﹐亦非退之意。然言「凡爲詩文不必多﹐古人無許多也」﹐「張十二《病後詩》一卷﹐頗得陶元亮體。但餘觀古人爲文﹐各自用其才耳﹐專模仿一人﹐捨己徇人﹐未必貴也」。此二則實有心得﹐可以垂訓後來。

劉夢得「西春水紋生」句﹐晏同叔謂作生熟之「生」解乃健。予思之不得其義﹐殆宋人煉字之法﹐力求峭健﹐多拗曲而不明﹐並以此忖度唐賢歟﹖趙昌父謂「古人以學爲詩﹐今人以詩爲學」。煉字之法傳﹐卽「以詩爲學」之一端也。

葛稚川曰「古詩刺過矢﹐故有益而貴﹔今詩純虛譽﹐故有損而賤。」剴切之論也。顧使後代爲詩必刺過失﹐則大將幹誹謗之咎﹐小亦招輕薄之譏﹐非忠厚明哲之士所肯爲也。然葛氏所謂「純虛譽」者﹐獨不可恥乎﹖使葛氏見唐人紛紛祈請之作﹐更不知若何太息矣﹗

學詩當先求六義﹐唐以前比興多﹐宋以來賦多﹐故韻味迥殊。

楊誠齋愛講翻案法﹐稱東坡「與君蓋亦不須傾」﹐「有鞭不使安用蒲」﹐「何須更待秋井塌﹐見人白骨方銜杯」諸句﹐以爲詩法。不知此只小巧本事﹐坡詩生气噴湧﹐可重雅不在此。然誠齋嘗言「古人之詩﹐天也﹐今人之詩﹐人焉而已」。此二語包孕千古﹐不似講翻案法者。

蘇﹑黃並稱﹐其實相反。蘇豪宕縱橫而傷於率易﹐黃勁直沈著而苦於生疏。朱子云「黃詩費安排」﹐良然。然黃之深入處﹐蘇亦不能到也。

《學齋占畢》云「魯直次東坡韻曰﹕『我詩如曹鄶﹐淺陋不成邦。公如大國楚﹐吞五湖三江。』其尊坡公﹐可謂至矣﹐而實不然。其深意乃自負﹐而諷坡詩之不入律也。曹﹑鄶𨿽小﹐尙有四篇詩入《國風》﹔楚𨿽大國﹐而《三百篇》絕無取焉﹐至屈原而始以《騷》稱﹐爲變風矣。魯直又嘗謂坡『以文章妙一世﹐而詩句不逮古人』﹐信斯證也。」予謂此說魯直不甚服坡詩可也﹐謂其曹﹑鄶﹑楚之諭﹐暗含譏刺﹐殊失朋友忠直之道﹐似與魯直爲人不類。蓋曹﹑鄶﹑楚云云﹐自就詩之气象言耳。謂以此自負而刺坡﹐則《楚騷》亦不易到﹐而魯直平時之詩﹐豈眞能與《國風》抗衡﹐而敢以之自負哉﹗以晚近文人相輕之心﹐測度古賢﹐予不以爲然。

郊﹑島並稱﹐島非郊匹。人謂寒瘦﹐郊並不寒也。如「天地入胸臆﹐吁嗟生風雷。文章得其微﹐物象由我裁」。論詩至此﹐胚胎造化矣﹐寒乎哉﹖東坡云「要當斗僧淸﹐未足當豪。」不足令東野心服。遺山云「東野窮愁死不休﹐髙天厚地一詩囚。」抑又甚矣﹗

每讀東野詩﹐至「南山塞天地﹐日月石上生。山中人自正﹐路險心亦平」。「短松鶴木巢﹐髙石始棲。君今瀟湘去﹐意與鶴齊」。「江與湖相通﹐二水洗髙空。定知一日帆﹐使得千里風」。「天臺山最髙﹐動躡赤城霞。何以靜雙目﹖掃山除妄花。靈境物皆直﹐萬松無一斜」諸句﹐頓覺心境空闊﹐萬緣退聽﹐豈可以寒儉目之﹗惟《秋懷》諸作﹐如「老泣無涕Д﹐秋露爲滴瀝」﹐「秋深月淸苦﹐老聲粗疏」﹐眞有寒意﹐然不可以槪全集也。其《送別崔寅亮》云「天地惟一气﹐用之自偏頗。憂人成苦吟﹐達士爲髙歌。」詞意圓到﹐豈專於愁苦者哉﹗

東野《聞角》詩﹕「似開孤月口﹐能說落星心。」東坡云「今夜聞崔誠老彈《曉角》﹐始知此詩之妙。」東坡不喜東野詩﹐而獨喜此二句﹐異矣﹗此二句乃幽僻而不中理者﹐東野集中最下之句也。

近人好看白詩﹐乃學其率易之至者。試隨意舉其五律﹐如「尋泉上山遠﹐看┺出林遲」﹐「松灣隨棹月﹐桃浦落船花」﹐「雨埋釣舟小﹐風酒旗斜」﹐「早梅迎夏結﹐殘絮送春飛」﹐「佛寺乘船入﹐人家枕水居」﹐「江暗管弦急﹐樓明燈火髙」﹐「近海江彌闊﹐迎秋夜更長」﹐「搴簾待月出﹐把火看潮來」﹐「暝色投煙鳥﹐秋聲帶雨荷」﹐「山明虹半出﹐松暗鶴雙歸」。此例一二十句﹐皆靈機內運﹐鍛煉自然﹐何等愼重落筆﹗專以率易爲白之流派者﹐試參之。

詩有一字訣﹐曰厚。偶詠唐人「夢裏分明見關塞﹐不知何路向金微」﹐「欲寄徵鴻問消息﹐居延城外又移軍」﹐便覺其深曲有味。今人只說到夢見關塞﹐徵鴻問消息便了﹐所以爲公共之言﹐而寡薄不成文也。

樂天稱夢得爲詩豪﹐又謂其詩「在處應有神物護持」。予讀其集﹐惟律絕過人﹐古詩三卷﹐風格平弱﹐雅不足稱作者。尢詫其《讀張曲江集詩序》﹐譏「放臣不與善地﹐以致燕翼無似﹐終爲餒魂。忮心失恕﹐陰謫最大」。詆訶亦至矣。蓋夢得身爲逐臣﹐心兼時宰﹐故以曲江爲詞﹐實借昔刺今也。然意取諷時﹐而遂橫虐先臣﹐加之醜詆﹐非惇厚君子所宜出矣。其《遊桃源一百韻》﹐略從陶公詩記引來﹐中間瞿氏子一段﹐乃別有稱述。後半自言仕進謫之事﹐皆不甚附題﹐不過求退居﹑學長生而已。其詩鋪寫宏富﹐詞意華美﹐略與元﹑白長律相似。吾不知樂天喜夢得詩而極稱之者﹐此等詩耶﹖抑第美其律絕耶﹖

吾於宋人詩話﹐嚴羽之外﹐服張戒《歲寒堂詩話》爲中的。其論「建安﹑陶﹑阮以前﹐詩專以言志﹔潘﹑陸以後﹐詩專以詠物﹔兼而有之者﹐李﹑杜也。專意詠物﹐雕鐫刻鏤之工日以增﹐而詩人之本旨掃地盡矣。」又云「詩含不盡之意﹐用事押韻何足道﹗蘇﹑黃用事押韻之工至矣﹐究其實﹐乃詩人中一害。」偉哉論乎﹗前此所未有也。然其言亦時有小疵﹐如謂「韻有不可及者﹐子建是也」。此已不甚確。又謂「劉夢得有髙韻」﹐吾更不解所云。然則詩話不易爲也。

朱子論詩﹐謂「虞﹑夏以來﹐下及漢﹑魏﹐自爲一等﹔自晉﹑宋間顏﹑謝以後﹐下及唐初﹐自爲一等﹔自沈﹑宋以後﹐定著律詩﹐下及今日﹐又爲一等。欲取經史諸書所載韻語﹐下及《文選》﹑漢﹑魏古詞﹐以盡乎郭景純﹑陶淵明之所作﹐自爲一編﹐而附於《三百篇》《楚詞》之後﹐以爲詩之根本準則。又於其下二等之中﹐擇其近於古者﹐各爲一編﹐以爲之羽翼輿衛。其不合者﹐則悉去之﹐不使其接於吾之耳目而入於吾之胸次。要使方寸之中無一字世俗言語意思﹐則其詩不期於髙遠而自髙遠矣。」愚按詩之源流得失﹐實盡此數十言之中。學者誠知詩無可學﹐而日治其性情學問﹐則詩不學而亦能之。必不得已﹐遵朱子此論﹐而采摘精審﹐專一沈潛﹐庶乎其不忄孛於聖人之詩教﹐而足爲能詩之士矣。

滄浪論詩﹐先去五俗。朱子亦曰「須先識得古今體制﹐雅俗鄕背﹐此入門第一義。白不盡俗。白如盡俗﹐何以不朽﹖俗蓋必朽者也。」

杜詩亦多應酬之作﹐如《贈翰林張學士》《故武衛將軍挽詞》《奉贈集賢院崔於二學士》等詩是也。旣無精義﹐而健羨榮華﹐悲嗟窮老﹐篇篇一律﹐有何特殊﹗挽武夫而不著姓名﹐尢無關系﹐殆不得已而爲之者。學者一槪奉爲準繩﹐則識卑而气短﹐不足成章矣。「杜酒偏勞勸﹐張梨不外求」﹐此小家之尢劣者﹐能謂杜詩一槪佳耶﹖

杜詩一首之中﹐好醜雜陳﹐至天地懸隔者﹐莫如「四更山吐月」一首。此二起句﹐髙深淸渾﹐筆有化工。第三句則曰「塵匣元開鏡。」直兒童語矣。第四語「風簾自上鉤」﹐則又雋拔自如﹐卽目得景﹐不可思議也。五六「兔應疑鶴髮﹐蟾亦戀貂裘」﹐又系卑格。收云「斟酌娥寡﹐天寒柰九秋。」夫娥之寡不柰寒﹐何斟酌之有﹖「斟酌」二字﹐下得癡重可笑。豈非好醜相懸不可以道裏計耶﹗然杜之拙處在此﹐其髙出千古處亦在此。非醜拙之不可及﹐蓋題無巨細﹐句無妍媸﹐一派滚出﹐所以爲江河力量也。若著意修飾﹐使之可人﹐則近人之作耳。

《古柏行》﹕「來气接巫峽長﹐月出寒通雪山白。」仇滄柱本置在「君臣已與時際會﹐樹木猶爲人愛惜」上﹐謂當以贊語接住。不知「君臣」﹑「樹木」二語﹐緊接「黛色」句來﹐方有指點神理﹔「來」﹑「月出」下﹐忽接「際會」﹑「愛惜」﹐意轉不相貫矣。且「巫峽」﹑「雪山」云云﹐非藉蜀地渲染﹐特隨意興到唱嘆耳。「憶昨路繞錦亭東」一接﹐正從蜀地遊歷生出﹐與「巫峽」﹑「雪山」若斷若續﹐彌見蛛絲馬迹之妙﹐那可倒之顚之耶﹗大抵古人之詩﹐接續處正不可不畱意﹐知仇本之誤﹐乃悟古人佳處﹐是在善讀者。

《古柏行》名語絡繹﹐人多愛「君臣已與時際會﹐樹木猶爲人愛惜」﹐「志士幽人莫怨嗟﹐古來材大難爲用」諸句﹐感慨激昂﹐獨有千古。獨劉須溪服膺「扶持自是神明力﹐正直原因造化功」兩語﹐以爲詩之元气﹐良然。然予謂此二語之佳﹐亦由上二句生出耳。上二句云「落落盤踞𨿽得地﹐冥冥孤髙多烈風」﹐正是「扶持」二語楔子。言孤髙則多厄於烈風﹐所謂「險途難盡﹐皎皎易」也。以「扶持」二語﹐陡然拍合﹐覺議論旣有開合﹐而理足气壯﹐點醒迷人不少﹐若不根原「落落」二句﹐徒贊嘆「扶持」﹑「正直」等字﹐直癡儒好作大話耳﹐豈詩人之長於諷諭哉﹗

六朝兩名士﹐一陸機﹐一謝靈運。其詩皆吾之所不喜﹐蓋眞性爲詞气所沒﹐不待觀其人而知其品之舛矣。

唐子西曰「三謝詩﹐至玄暉語益工。」趙師秀詩「玄暉詩變有唐風」。皆謂玄暉薄於康樂﹐不知康樂之厚以排垛耳。鍾嶸知其爲蕪詞累而登諸上品﹐何也﹖寧取玄暉﹐不取康樂﹐玄暉之雋骨﹐與鮑明遠之逸气﹐可稱六朝健者。

鍾伯敬云「孟襄陽詩易爲淺薄者藏拙。」此語令人忄雙然。其實淺薄者﹐萬萬不能爲孟襄陽詩也。爲人所欺﹐仍觀者之淺薄耳。東坡謂襄陽詩「韻髙而才短﹐非東坡不敢開此口。然東坡詩病﹐亦只一句﹐蓋才髙而韻短﹐與襄陽恰相反也。

《唐人萬首絕句》﹐其原本不爲不富﹐漁洋選之﹐每遺佳作。「隨意簡出﹐如右丞相送臨髙臺」﹑「吹簫淩極浦」﹐太白「天下傷心處」﹑「劃卻君山好」﹑「淥水明秋月」﹐少陵「萬國尙防寇」﹑「東來萬里客」﹐襄陽「移舟泊煙渚」﹐蘇州「獨鳥下髙樹」﹐隨州「日暮蒼山遠」﹐劉方平「夢裏君王近」﹐耿「返照入閭巷」﹐金昌緒「打起黃鶯兒」﹐柳州「九扈鳴已晚」﹐香山「珠箔籠寒月」﹐義山「向晚意不」﹐致堯「羅幕生春寒」﹐以及劉采春《曲》等﹐皆天上之奇作﹐而悉屏而不登﹐何也﹖至七絕中遺漏尢多﹐如賀監之「少小離家」﹐太白之「舊苑荒臺」﹑「李白乘舟」﹑「楊花落盡」﹐龍標《采蓮曲》﹐少陵《贈花卿》等﹐指不勝屈。且旣譏唐人絕句「人主人臣是親家」﹑「今朝有酒今朝醉」等﹐當日如何下筆﹐後人如何竟傳﹐而又選「近來時世輕先輩﹐好染髭須事後生」﹐「三十年前此院遊」﹐「妃子偸尋阿保湯」等作何也﹖《淸平調》原非太白佳處﹐然神气飄逸自如﹐迥非中晚人所能摹襲。漁洋選中晚宮詞﹐累累盈幅﹐而削此三章﹐捨天姿而取脂粉﹐又何也﹖王建《宮詞百首》﹐雅正而有餘地者甚希﹐選至廿四首﹐猶嫌其濫。然建之《宮詞》﹐意境不髙﹐尙非苟作。至羅虯《比紅兒詩》﹐王渙《惆悵詞》﹐復意砌詞﹐冗沓甚矣﹐重疊載入﹐又何也﹖

劉須溪﹑鍾伯敬論詩﹐各有獨造﹐各有偏見﹐皆非大著眼孔者。劉病迂酸﹐鍾病幽異。劉頭巾气﹐鍾鬼怪气。

《輞川唱和》﹐須溪論王優於裴﹐漁洋論裴﹑王勁敵。吾以須溪之言爲允。

漁洋謂「左司五絕﹐源出右丞﹐加以古澹」。愚按左司古澹淸麗﹐詩源自出魏﹑晉﹐非出右丞﹐某年代不甚在右丞後。詩之古澹﹐本與右丞相似﹐非「加以古澹」也。古澹由气骨﹐豈由加增而得者耶﹗

王﹑孟﹑儲﹑韋﹑柳五家相似。予嘗抄陶詩﹐而以五家五言古詩附之﹐類聚之義也。然五家亦自有髙下﹐蓋王實體兼眾妙﹐孟﹑韋七古歌行﹐似未畱意耳。若孟﹑韋並衡﹐斷𨿽軒輊。儲詩朴而未厚﹐柳詩淡而未腴﹐當出孟﹑韋下。

盛唐中﹐常徵君﹑王龍標﹑劉虛五言古詩﹐亦有一段淸趣古音﹐蓋陶之支派出。陶之衣被遠矣。

●卷二

昌黎詩有鬥勝之意﹐東坡詩有遊戲之意﹐皆非古音﹐而昌黎古於東坡者﹐昌黎讀書精於東坡故也。第鬥勝之意迫﹐遊戲之意﹐故詩人覺昌黎詩不如東坡之妙。

漢﹑魏詩似賦﹐晉詩似《道徳論》﹐宋﹑齊以下似四六駢體﹐唐詩則詞賦駢體兼之﹐宋詩似策論﹐南宋人詩似語錄﹐元詩似詞﹐明詩似八股時文。風气所趨﹐𨿽天地亦因乎人﹐而況於文章之士哉﹗

陶公曰「黃唐莫逮﹐慨獨在予。」杜公曰「許身一何愚﹐自比稷與契。」有此等襟抱﹐詩乃爲千古之冠﹐然又非好作褒衣大裙語者所能仿佛也。文章之道﹐傳眞不傳僞﹐亦觀其平日胸次行止爲何如耳。

詩之妙全以先天神運﹐不在後天迹象。如王龍標「烽火城西百尺樓﹐黃昏獨坐海風秋。更吹羌笛《關山月》﹐無那金閨萬里愁」。此詩前二句便全是笛聲之神﹐不至「更吹羌笛」句矣。王摩詰「隔牖風驚竹﹐開門雪滿山」﹐詠雪之妙﹐全在上句「隔牖」五字﹐不言雪而全是雪聲之神﹐不至「開門」句矣。太白「風吹柳花滿店香」﹐起句便全是勸酒之神﹐不至「吳姬勸酒」句矣。盧綸「林暗艸驚風」﹐起句便全是黑夜射虎之神﹐不至「將軍夜引弓」句矣。大抵能詩者無不知此妙﹐低手遇題﹐乃寫實迹﹐故極求淸脫﹐而終欠渾成。

明人周致堯詩「臥聽海潮吹地轉﹐起看江月向人低」。曩極愛之﹐不知乃出孟襄陽「臥聽海潮轉﹐起視江月斜」﹐直剝全句﹐愈見原本之簡而妙也。

趙渭南以「殘星幾點」一聯得名﹐愚按不知「楊柳風多潮未落﹐蒹葭霜冷雁初飛」﹐淸思雅音﹐尋諷不竭。杜荀鶴以「風暖鳥聲碎」一聯得名﹐愚按不知「暮天新雁起汀洲﹐紅蓼花疏水國秋」﹐淸艷入骨也。「風暖」二句﹐尢在「殘星」二句下。

吾於六朝人﹐極服膺陶之古詩﹐鮑之樂府﹐蓋接漢﹑魏之統﹐開有唐之派者止此。其餘非無能者﹐皆出二公下。

唐人除李靑蓮之外﹐五絕第一﹐其王右丞乎﹖七絕第一﹐其王龍標乎﹖右丞以淡淡而至濃﹐龍標以濃濃而至淡﹐皆聖手也。

龍標「大漠風塵日色昏﹐紅旗半捲出轅門。前軍夜戰洮河北﹐已報生禽吐谷渾。」曩只愛其雄健﹐不知其用意深至﹐殊不易測。蓋譏主將於日昏之時﹐始出轅門﹐而前鋒已夜戰而禽大敵也。較中唐人「死是徵人死﹐功是將軍功」二語﹐渾成多矣。粗中人閱之﹐直以爲雄快之凱歌而已者﹐未嘗於「日昏」﹑「夜戰」﹑「半捲」﹑「生禽」等字﹐痛下兩眼看也。

龍標《靑樓曲》﹕「白馬金鞍從武皇﹐旌旗十萬宿長楊。樓頭小婦鳴箏坐﹐遙見飛塵入建章。」「馳道楊花滿禦溝﹐新妝漫綰上靑樓。金章紫綬千餘騎﹐夫婿朝回初拜侯」。予初不甚愜意﹐讀之數周﹐撫幾嘆曰「此《國風》之遺也。『彼其之子﹐三百赤芾』﹐其此之謂歟﹖」客曰「何以知之﹖」曰「此詩二首﹐極寫富貴景色﹐絕無貶詞﹐而均從樓頭小婦眼中看出﹐則一種佻達之狀﹐躍躍紙上﹐而彼時奢淫之失﹐武事之輕﹐田獵之荒﹐爵賞之濫﹐無不一一從言外會得﹐直絕調也。」第二首起句云「馳道楊花滿禦溝」﹐此卽「南山薈蔚」景象﹐寫來恰極天然無迹。昌黎詩云「楊花楡莢無才思﹐惟解漫天作雪飛」﹐便嚼破無全味矣。

龍標「玉顏不及寒鴉色﹐猶帶昭陽日影來」﹐與晚唐人「自恨身輕不如燕﹐春來猶繞禦簾飛」﹐似一副言語﹐而厚薄遠近﹐大有殊觀。惟深於古詩者﹐乃然吾言耳。

門人陸夢月欲學詩﹐請法於予。予手書少陵「細艸微風岸」﹑「江上日多雨」二律示之曰「此二篇近人以爲佳詩耳﹐深觀之﹐乃知少陵詩外有事在也。」「名豈文章著」﹐此語道不得不知詩本﹔「官應老病休」﹐此語道不得不知詩教。至「勛業頻看鏡」二語﹐命意髙渾﹐一唱三嘆﹐言外有神﹐旣非詞人描頭畫角者所能窺其奧祕﹐亦非胸無實蘊者抑鬱感慨之粗詞也。詩有何法﹖胸襟大一分﹐詩進一分耳。於詩求之﹐豈有入門之理哉﹗予故書此二詩﹐以昭作詩而求諸詩者之過。

子建不知愛君戀闕﹐報國奮身﹐詩必不能出七子之上。淵明不知潔身植行﹐安命樂天﹐詩必不能出六代之上。子美之於五倫﹐皆極肫摯動鬼神﹐不獨一飯不忘君已也。《三百篇》以還﹐得此三家﹐人乃不敢以詩爲小技。三家之中﹐人愛子建者希﹐蓋古音之亡久矣。

子建人品甚正﹐志向甚遠﹐觀其《答楊徳祖書》﹐不以翰墨爲勛績﹐詞賦爲君子﹔《求通親親表》《求自試表》﹐仁心勁气﹐都可想見。卽《洛神》一賦﹐亦純是愛君戀闕之詞。其賦以朝京師還濟洛川入手﹐以「潛處於太陰﹐寄心於君王」收場﹐情詞亦至易矣。蓋魏文性殘刻而薄宗支﹐子建遭殘謗而多哀懼﹐故形於詩者非一﹐而此亦其類也。首陳容色以表其才﹐次言信修以表其徳﹐繼以狐疑爲憂﹐終以交結爲願﹐豈非詩人諷之常言哉﹗不解注此賦者何以闌入甄后一事﹐致使忠愛之苦心﹐誣爲禽獸之惡行。千古奇冤﹐莫大於此。予久持此論﹐後見近人張君若需《題陳思王墓》詩云「《白馬》詩篇悲逐客﹐驚鴻詞賦比湘君」﹐卓識鴻議﹐瞽論一空﹐極快事也。

子桓日夜欲殺其弟﹐而子建乃敢爲《感甄賦》乎﹖甄死﹐子桓乃又以枕賜其弟乎﹖揆之情事﹐斷無此理。義山則云「宓妃畱枕魏王才。」又曰「來時西館阻佳期﹐去後漳河隔夢思。」又曰「宓妃漫結無窮恨﹐不爲君王殺灌均。」又曰「宓妃愁坐芝田館﹐用盡陳王八斗才。」又曰「君王不得爲天子﹐半爲當時賦洛神。」文人輕薄﹐不顧事之有無﹐作此讕訓﹐而又喋喋不已﹐眞可痛恨﹔作詩者所當力戒也。

白傅詩「三千宮女胭脂面﹐幾个春來無淚痕」﹐又曰「紅顏未老恩先斷﹐斜倚燻籠坐到明」﹐如此作宮怨詩﹐眞數十百言不得盡矣。然猶愈於「含情欲說宮中事﹐鸚鵡前頭不敢言」﹐蓋白詩止是一「淺」字﹐「含情」二語﹐求深而得纖﹐幾於不成言語。學詩者循此爲詩﹐心源中無一條正路矣。

龍標《朝來曲》云「日昃鳴珂動﹐花連繡戶春。盤龍玉臺鏡﹐惟待畫眉人。」看似細寫嬌麗之景﹐不知用意全在「日昃」二字﹐此所謂「俾晝作夜」者也。玩渠運意﹐何其渾然﹐豈中晚人所能窺見﹖

龍標《題僧房》云「彼此名言絕﹐空中聞異香。」相傳以爲髙絕。不知此二語業已說破﹐且「異香」等字﹐究屬子虛﹐未關淸境。余只愛其上二句云「棕櫚花滿院﹐苔蘚入房。」謂可與「淸晨入古寺」數語把臂入林耳。

謝客詩蕪累寡情處甚多﹐「池塘生春艸」句﹐自謂有神助﹐非吾語﹐良然。蓋其一生﹐作得此等自在之句﹐殊甚稀耳。湯惠休云「謝詩如芙蓉出水」﹐彼安能盡然﹗「池塘生春艸」句﹐則庶幾矣。

「池塘生春艸」句﹐葉石林以爲「世多不解此語爲工﹐蓋欲以奇求之。此語之工﹐正在無所用意﹐猝然與景相遇﹐借以成章﹐故非常情所能到。」釋冷齋以爲「古人意有所至﹐則見於情﹐詩句蓋寓也。謝公平生喜見惠連﹐而夢中得之﹐此當論意﹐不當泥句」。張九成以爲「靈運平日好雕鐫﹐此句得之自然﹐故以爲奇」。田承君以爲「病起忽然見此爲可喜﹐而能道之﹐所以爲貴」。金源王若虛則謂「天生好語﹐不待主張﹐苟爲不然﹐𨿽百說何益﹗李元膺以爲『反覆求之﹐終不見此句之佳』﹐與鄙意暗同」。然則謝公此句﹐論之者凡六家﹐王﹑李之見相似。愚舊論與張尙書暗合﹐王﹑李終不免以奇求之耳。若權文公謂『池塘』二句﹐諷深重﹐以池塘瀦漑之地而生春艸﹐是王澤竭也。豳詩所配﹐一鳴則一候﹐今曰『變鳴禽』者﹐時候變也。穿鑿太甚﹐亦不足辯矣。

又黃陶云「『池塘生春艸』﹐單拈此句﹐亦何淡妙之有﹗此句之根在四句之前﹐『臥屙對空林﹐衾枕昧節候』﹐乃其根也。『褰開暫窺臨』下﹐歷言所見之景﹐至於池塘艸生﹐則臥屙前所未見者﹐其時節流換可知矣。此等處皆淺淺易曉﹐然其妙在章而不在句﹐不識讀書者何以必就句中求之也」。陶此解﹐與田氏承君之意近似而不同﹐蓋專賞其章法也。然此等章法﹐眞淺淺易曉﹐無足爲貴﹐謝客自矜神到﹐斷不在此。

老杜《北徵》詩﹕「見耶背面啼。」王若虛謂「『耶』當爲『卽』字之誤。蓋以前人詩中亦或用『耶娘』字﹐而此詩之體不應爾也。」此說亦太滯矣。「耶」固方言﹐然《北徵》中間敍述家庭瑣屑﹐如「嘔泄臥數日」﹐「瘦妻面復光」﹐「問事競挽鬢」等句﹐何嘗援據經典﹐而獨疑「耶」字之破體也﹗且「見耶背面啼」﹐正小兒久別情景﹐換一「卽」字﹐情事全然繆戾﹐不止於晦悶而已。甚矣古人之作不可妄易一字也﹗如《哀江頭》詩﹕「一笑正墜雙飛翼。」或攺作「箭」字。不如「箭」字已括入上句「仰射」二字中﹐此句「一笑」二字﹐別含情緒也。深淺曲直﹐奚啻天淵﹐可妄動筆耶﹗

陸生仲雪喜爲詩﹐弱冠得四五卷﹐皆淸光滿紙。予走筆爲詩話十則以遺之﹐曰﹕詩有三境﹐學詩亦有三境。先取淸通﹐次宜警煉﹐終尙自然﹐詩之三境也。先愛敏捷﹐次必艱苦﹐終歸大﹐學詩之三境也。夫煉意﹑煉气﹑煉格﹑煉詞﹐皆煉也。近人專以煉字爲詩﹐旣求小巧﹐必入魔障。而一味髙言者﹐未講磨煉﹐遽希自然﹐彼詡神來﹐吾嫌手滑耳。○詩第一法﹐不苟作而已。名家集中﹐無題﹑遣興諸作﹐不可枚舉。然明玉佩﹐實諭夫君臣﹔燕雀桑麻﹐仍自抒其蘊蓄。蓋脂粉褻﹐究非正始之音﹔鄕裏瑣言﹐何與風人之詣﹖此而不辧﹐觸處迷塗。○詩理﹐性情者也。理尙淸眞﹐詞須本色。若金閨之彥﹐結念山林﹔蓬戶之儒﹐侈言經濟﹐情詞僞妄﹐夫何取焉﹖然循分無譏﹐而擇言貴雅。使身拖紫綬﹐但誇閥閱髙華﹔影對靑燈﹐頻訴饑寒憔悴﹐志不廣大﹐君子亦笑之矣。況無屈壯盛之歲﹐誦聖賢之書﹐以悲涼則非時﹐以怨尢則非理﹐而乃郁伊善感﹐傺無聊﹐揆之進徳養福之方﹐殆均無當歟﹖斯義也﹐在讀書則爲變化气質之良箴﹐在譚詩亦爲陶冶性靈之妙法﹐非參俗諦﹐非惑衤幾祥。僕卽恨人﹐業已悔其少作﹔士果有志﹐均宜宏此遠謨。○尙性情者無實腹﹐崇學問者乏靈心﹐論甘忌辛﹐詩教彌以不振﹔必當和爲一味﹐乃非離之兩傷。○陳勾山先生云「學詩宜先學七古。」僕云「七古之後﹐卽當繼學五律。」蓋七古詞瀾筆陣﹐排宕縱橫﹐枵腹短才﹐萬難施手﹐故宜從事於此﹐以覘學力。五律章法變化﹐對仗精工﹐結構之嚴﹐一字不苟﹐復宜從事於此﹐以定準繩。此卽「可與道」﹑「可與立」之義例也。二體旣工﹐詩思過半。至七律尢健於五律﹐五古尢髙於七古﹐非具眞气大力者﹐往往難之。精義行權﹐深造之士﹐勉焉可也。○七言絕句﹐易作難精﹐盛唐之興象﹐中唐之情致﹐晚唐之議論﹐塗有遠近﹐皆可循行。然必有弦外之言﹐乃得環中之妙。利其短篇﹐輕遽命筆﹐名手亦將顚蹶﹐初學愈騰笑聲。五言絕句﹐古雋尢難﹔搦管半生﹐望之生畏。○長篇波瀾﹐貴層疊尢貴陡變﹐貴陡變尢貴自在﹐總須能見其大﹐不得瑣屑鋪陳。短篇卻要有千巖萬壑之勢。此古風之大略也。樂府字面節拍﹐全異古風﹐須俟諷誦旣多﹐沛然心口﹐始可偶一爲之。不然神韻音節﹐齟齬安排﹐初則短長任我﹐必來鳧脛鶴頸之嫌﹔繼則面目摹人﹐亦有優孟衣冠之誚。○杜云「語不驚人死不休」﹐陸云「詩到無人愛處工」﹐執彼非此﹐皆成膠柱之瑟。蓋少陵自言往境﹐故其下接云「老去詩篇渾漫與」﹔放翁自敍成家﹐故他處復云「翦裁妙處非刀尺」。匯而觀之﹐壯年都宜刻煉﹐老成乃得渾然。蓋兵貴拙速﹐不貴巧遲﹐作詩一道﹐正與相反。○古之傳者﹐五字播其芳聲﹔今之作者﹐千篇儕於廢紙。苦境不過﹐甘處不來﹐卽苦卽甘﹐乃屬懸解。此中妙境﹐難爲人言。但取多多以爲觀美﹐一寸靈臺﹐究何樂哉﹗○詩不可爲人彊作﹐必勃勃不可以已也而後爲之。滄浪云「和韻最害人詩。」此𨿽元﹑白﹑皮﹑陸諸公爲之﹐然皆爲人彊作之一端也。而意興旣到﹐惟所樂爲者﹐卻又宜全力與俱。初定意格﹐終研詞句﹐如良醫診脈﹐精神入微﹔如法吏斷獄﹐反覆勘問。凡易悅而自足﹐皆文章之大病也。

劉夢得自稱其《平淮西》詩云「城中喔喔晨雞鳴﹐城頭鼓角聲和平」﹐爲盡李之美。魏泰云「吾不知此爲何等語。」賈島詩「獨行潭底影﹐數息樹邊身」﹐自注云「二句三年得﹐一吟雙淚流。」泰云「不知此二句有何難道﹗」香山賞夢得「雪裏髙山頭白早﹐海中仙果子生遲」﹐「沈舟側畔千帆過﹐病樹前頭萬木春」數句﹐泰云「皆常語也。」泰之獨得懸解﹐不依傍前輩如此。然介甫詩「含風鴨綠鱗鱗起﹐弄日鵝黃裊裊垂」﹐此與俗子謎何異﹐而泰以爲佳句何哉﹖中有私好﹐見地遂卑。故無論作詩說詩﹐皆以打掃心地爲本。

「含風」二語﹐葉石林亦稱之﹐謂與「細數落花因坐久﹐緩尋芳艸得歸遲」同妙。不知「細數落花」二語﹐稍近自然﹐非「鴨綠」﹑「鵝黃」幫貼字面生活也。荊公又有「一水護田將綠繞﹐兩山排闥送靑來」﹐人以爲善使事﹐實並不成字句。「靑山捫虱坐﹐黃鳥挾書眠」﹐「扶輿度陽焰﹐窈窕一川花」﹐人皆以爲名語﹐吾老死不能解也。

楊大年詩「峭帆橫渡官橋柳﹐疊鼓驚飛海岸鷗」﹐歐陽文忠賞之。愚謂此亦玉溪生「殺風景」之一也。

李華《弔古戰場文》云「其存其歿﹐家莫聞知。人或有言﹐將信將疑。ぉぉ心目﹐寤寐見之。」六語委曲深痛﹐文家眞境﹐萬不可移減一字者。魏泰則云「陳陶詩『可憐無定河邊骨﹐猶是春閨夢里人』﹐愈工於前。」此以繁簡爲工拙者也。陳詩誠緊悚﹐然豈能謂李文之不逮哉﹗文章各有境界﹐宜繁而繁﹐宜簡而簡﹐乃各得之。推簡者爲工﹐則減字法成不刊典﹐而文章之妙晦而不出矣。王右丞「黃斷春色」﹐郎士元「春色臨關盡﹐黃出塞多」﹐一語化作兩語﹐何害爲佳﹗必謂王系盛唐﹐能以簡勝﹐此矮人之觀也。然李西涯猶謂「南山與秋色﹐气勢兩相髙」﹐不如「千崖秋气髙」﹐「野火燒不盡﹐春風吹又生」﹐不如「春入燒痕靑」﹐則爲簡字訣所誤者亦多矣。

魏泰云「楊察謫信州﹐送者十二人﹐察於餞筵作詩以謝﹐用十二故事。如『位如星占野﹐人似月分卿。極醉巫峯倒﹐聯吟ㄍ管淸』。用事皆恰好。」此泰遊戲之筆耶﹖抑眞以之論詩耶﹖遊戲則不足書﹐論詩則止可以糊村中酒店壁耳。人往往喜此等爲新切﹐又察與泰之唾餘也。

魏泰云「《六一詩話》稱謝伯初之『園林換葉梅初熟』﹐不如『庭艸無人隨意綠』也﹔『池館無人燕學飛』﹐不如『空梁落燕泥』也。」予殊不謂然。王冑﹑薛道衡詩句﹐誠天然風韻矣。然宋人詩深秀如「園林」二語者﹐又何少也﹗必取佳詩而排擠之﹐則王﹑薛二佳句﹐又能如「春日遲遲﹐卉木萋萋」﹐「燕燕於飛﹐差池其羽」否耶﹗此皆於無議論中尋議論之獘也。魏泰遂謂「伯初句意凡近﹐不如王﹑薛之峻潔可喜」。阿佞之談﹐識者笑之。

張文昌《沒蕃故人》詩云「欲祭疑君在﹐天涯哭此時。」語平澹而意沈痛﹐可與李華「其存其沒」數語並駕。陳陶「無定河邊」二語﹐緊於李﹑張而味似少減。此等處難於言說﹐悟得自悟。魏泰謂「韋左司古詩勝律詩」﹐此語殊妄。韋五律之淸妙﹐都不讓五古。七律如「寒樹依微遠天外﹐夕陽明滅亂流中」﹐「身多疾病思田裏﹐邑有流亡愧俸錢」﹐假使陶元亮執筆爲七律﹐又何以過此﹗

老杜詩法﹐得其全者無一人﹐若得其一節以名世者﹐亦有之矣。唐之義山﹐宋之山谷皆是也。王若虛曰「魯直雄豪奇險﹐善爲新樣﹐固有過人者﹔然於少陵初無關涉。」夫謂魯直學杜未熟可﹐謂其與杜了無關涉不可。若虛深詆山谷﹐歷數其「東海得無冤死婦﹐南陽應有臥龍」﹐「能令漢家重九鼎﹐桐江波上一絲風」﹐「臥聽疏疏還密密﹐起看整整復斜斜」等句﹐是皆深中其病。然其佳詩亦多﹐何不一表章之也﹖甚至謂「荊公『兩山排闥送靑來』﹐讀之不覺其詭異﹔山谷『靑州從事斬關來』﹐便令人駭愕。」等一怪譎字句﹐而山谷獨遭唾斥矣。蓋山谷在北宋自成一家﹐褒貶皆所不免。至江西君子尊爲詩派初祖﹐則將獨據壇坫﹐爲一代之主詩﹐宜乎人滋不服﹐而其詩遂爲集矢之地也。

王若虛﹕「以巧爲巧﹐其巧不足﹔巧拙相濟﹐則使人不厭。惟甚巧者﹐乃能就拙爲巧。」此眞篤論。又曰「首二句論事﹐次二句猶須論事﹔首二句狀景﹐次二句猶須狀景。不能遽止﹐自然之勢。頸聯﹑頷聯﹐初無此說﹐特後人私立名字而已。」破頸聯﹑頷聯之說可也﹐謂論事狀景必四句﹐亦平衍無筆力之作也。持論最難。

退之《雪》詩﹕「隨車翻縞帶﹐逐馬散銀杯。」誠不佳。然歐陽永叔﹑江鄰幾以「坳中初蓋底﹐垤處遂成堆」爲勝﹐亦瑣細而無味也。王若虛謂「二公之評實當」。李西涯又謂其「穿細時雙透﹐乘危忽半摧」﹐爲意象超脫﹐到人不到處。此亦如菖蒲菹之各有嗜好歟﹗

門人蘇養吾問﹕「雪詩何語爲佳﹖」予曰「王右丞『隔牖風驚竹﹐開門雪滿山』﹐語最渾然﹔老杜『暗度南樓月﹐寒生北渚』次之﹔他如『獨釣寒江雪』﹐『門封寒流雪滿山』﹐『童子開門雪滿松』﹐亦善於語言者。」蘇生笑曰「獨遺陶詩『傾耳無希聲﹐在目皓已潔』何也﹖」予曰「此二語亦六朝人吐屬耳﹐非陶公造極之言﹐故不喜稱說。然六朝人『山明望松雪』﹐『山寒微有雪』二語﹐髙秀不羣﹐唐人倉卒未易到也。」蘇生曰「『亂飄僧捨』﹐『密灑歌樓』﹐誠俗格﹐若歐公﹑坡公﹑荊公禁體尖叉詩﹐亦善出奇者乎﹖」予笑而不答。

荊公云「李白歌詩﹐豪放飄逸﹐人固莫及﹐然其格止於此而已。至於杜甫﹐則發斂抑揚﹐疾徐縱橫﹐無施不可﹐斯其所以光掩前人﹐後來無繼」。歐公云「甫之於白﹐得其一節﹐而精彊過之。」王若虛曰「歐公﹑荊公之言相反。荊公之言﹐天下之言也。」愚按前賢抑揚李﹑杜﹐議論不同﹐累幅難盡﹐歐公﹑荊公特其一端耳。要之論李﹑杜不當論優劣也。尊杜抑李﹐已非解人﹔尊李抑杜﹐尢乖風教。自昌黎不能不並尊李﹑杜﹐而永叔﹑介甫欲作翻案﹐殆亦不自量邪﹖後此紛紛﹐益無足計。

山谷詩如「不可一日無此君」﹐「我醉欲眠君且去」﹐特偶及之﹐魏泰遂謂其作詩好用南朝人語。其詩靜細雄深皆有之﹐如「小雨藏山客坐久﹐長江接天帆到遲」﹐「萬里書來兒女瘦﹐十月山行冰雪深」﹐「寒藤老木被光景﹐深山大澤皆龍蛇」﹐此豈局促一隅者所能道﹖泰題其集云「方其得璣羽﹐往往失鵬鯨。」何其苛而不察也﹗

山谷不喜集句﹐笑爲百家衣。然於壽聖院快軒則集句詠之﹐何也﹖大抵文人多自蹈其所譏者﹐不獨詩爲然矣。

陳履常謂「東坡以詩爲詞」﹐趙閒閒﹑王從之輩均以爲不然﹐稱其詞「起衰振靡﹐當爲古今第一」。愚謂王﹑趙之徒﹐推奉太過也。何則﹖以詩爲詞﹐猶之以文爲詩也。韓昌黎﹑蘇眉山皆以文爲詩﹐故詩筆健崛駿爽﹐而終非本色﹔以詩爲詞﹐則其功過亦若是已矣。𨿽然﹐天下猶有以詩爲文﹑以詞爲詩者﹕以詩爲文﹐六朝儷偶之文是也﹔以詞爲詩﹐晚唐﹑元人之詩是也。知以詩爲文﹑以詞爲詩之失﹐則知矯之者之爲健筆矣﹐而所失究在於不如其分也。夫太白以古爲律﹐律不工而超出等倫﹔溫﹑李以律爲古﹐古卽工而半無眞气。持此爲例﹐則東坡之詩詞﹐未能獨占古今﹐而亦埽除凡近者歟﹗

「辭達而已矣」﹐千古文章之大法也。東坡嘗拈此示人﹐然以東坡詩文觀之﹐其所謂達﹐第取气之滔滔流行﹐能暢其意而已。孔子之所謂達﹐不止如是也。蓋達者﹐理義心術﹐人事物狀﹐深微難見﹐而辭能闡之﹐斯謂之達﹐達則天地萬物之性情可見矣。此豈易易事﹐而徒以滔滔流行之气當之乎﹖以其細者論之﹐「楊柳依依」﹐能達楊柳之性情者也﹔「蒹葭蒼蒼」能達蒹葭之性情者也。任舉一境一物﹐皆能曲肖神理﹐托出豪素﹐百世之下﹐如在目前﹐此達之妙也。《三百篇》以後之詩﹐到此境者﹐陶乎﹖杜乎﹖坡未盡逮也。

「微雨從東來﹐好風與之俱」﹐古詩也﹐上也。「珠簾暮捲西山雨」﹐律之古也﹐次也。「桃花亂落如紅雨」﹐「梨花一枝春帶雨」﹐詞之詩也﹐下也。

韋左司「寒雨暗深更﹐流螢度髙閣」﹐範徳機「雨止修竹間﹐流螢夜深至」﹐王貽上「螢火出深碧﹐池荷聞暗香」﹐巧朴之分也﹐而時代之遠近寓焉矣。

王若虛謂「樂天詩情致曲盡﹐入人肝脾﹐隨物賦形﹐所在充滿﹐殆與元气相侔。至長韻大篇﹐動數百千言﹐而順愜當﹐句句如一﹐無爭張牽彊之態。此豈斷吟須﹐悲鳴口吻者所能至」。甚矣若虛之識理易盈也﹗樂天惟樂府曲中人心﹐歷劫不朽。謂其他詩皆隨物賦形﹐侔於元气﹐是老杜所不能篇篇盡然者﹐樂天能之乎﹖至長韻大篇﹐句句順愜﹐此惟村學小生﹐初摹詩法﹐乃不能之耳﹐豈絕技哉﹗夫樂天長篇之病﹐正坐語語順愜﹐無一筆作逆勢﹐以致平衍寡情﹐豈可轉目爲擅長之地也﹗且世人作詩﹐將盡拈斷吟須﹐悲鳴口吻者耶﹖何其見一充滿順者﹐遂驚喜不遺餘地至此﹗

若虛雅服鄭厚評詩﹐荊公﹑蘇﹑黃﹐曾不比數﹐獨云「樂天如柳陰春鶯﹐東野如艸根秋﹐爲造化中一妙」。此亦誤也。荊公詩本不足與蘇﹑黃匹﹐蘇﹑黃與樂天﹑東野互有得失﹐何必以白﹑孟抹蘇﹑黃也。至謂白如「春鶯」﹐孟如「秋」﹐又不免低視二家而不能盡其美。蓋白如平湖春漲﹐孟如峭石秋晴﹐庶幾近之耳。且若虛嘗推東坡爲「文中之龍」﹐謂其「理妙萬物﹐气吞九州」﹐今又取「春鶯」﹑「秋」而極贊之﹐轉以「龍」爲不足比數﹐何哉﹖

王若虛謂「古之詩人﹐詞達理順﹐未有以句法繩人者。魯直開口論句法﹐便是不及古人處」。然老杜不嘗云「爲人興僻耽佳句」﹐「佳句法如何」乎﹖「未有以句法繩人者」﹐亦矯枉過正之論也。大抵句法非詩之全體﹐亦不可廢﹐卽若虛所謂「詞達理順」者﹐不研句法﹐又何以能之﹗

王直方云「東坡言魯直詩品髙出古人數等﹐獨步天下。」王若虛云「坡公決無是論。」允矣。然若虛所引坡評谷詩「如蝤蛑﹑江瑤柱﹐格韻髙絕﹐盤餐盡廢﹐多食亦動風發气」者﹐予亦未之敢信也。予嘗謂魯直詩﹐如塞馬未馴﹐髙蹄峻耳﹐迥立生風﹐而乘之不能曲折隨意﹐與蝤蛑﹑江瑤柱何涉哉﹗魯直詩如其字﹐自以气骨勝﹐非以格韻勝者。坡兩評皆不的﹐烏可疑其一﹑信其一也﹖又按東坡嘗論魯直詩「如見魯仲連﹑李太白﹐不敢復論鄙事﹐𨿽若不用﹐然不爲無補於世」。「不用」而「不爲無補」﹐此論最的﹐若虛何不引之﹖若虛又謂「老杜詩如典謨﹐東坡詩如《孟子》﹐魯直詩如《法言》」﹐亦非的語。老杜𨿽渾厚﹐與典謨終不似。其仁心爲質﹐反覆痛快﹐謂其或似《孟子》可也。東坡詩或似《莊子》﹔魯直詩或似《韓非子》《法言》何足道﹗若虛謂其似《法言》﹐鄙其無一句眞詩耳﹐過矣﹗

●卷三

危太朴初以文學徵起﹐士君子皆想望丰采﹐或問於虞道園曰「太朴事業當何如﹖」答曰「太朴入京之後﹐其辭多誇﹐事業非所知也。必求其人﹐其餘闕乎﹖吾於其文字見之。」道園之知人如此。然道園作《範徳機詩序》云「中州人士謂淸江範徳機﹑浦城楊仲弘﹑豫章揭曼碩及予詩爲四家﹐且以『唐臨晉帖』諭範﹐『百戰健兒』諭楊﹐『三日新婦』諭揭﹐而予爲『漢庭老吏』。」揭聞此序﹐大不悅﹐遂往臨川訪道園﹐言及此事。道園曰「非吾之言﹐乃中州人士之言﹐且亦天下之通論也。」揭弗然卽席辭別。後寄以詩云「奎章分署隔窗紗﹐學士詩成每自誇。」爲道園發也。然則所謂「其辭多誇」者﹐非獨太朴爲然﹐道園實自犯之。大抵文人相輕﹐自昔有然﹐以此招謗取禍者﹐不可枚舉﹐況求事業耶﹗如虞﹑揭之相得﹐末路猶致此﹐文士結習﹐良不易除﹐可以戒矣﹗

人以「杏花城郭靑旗雨﹐燕子樓臺玉笛風」﹐「翡翠飛來春雨歇﹐麝香眠處落花多」﹐「萬點愁心飛絮影﹐五更殘夢賣花聲」﹐爲元詩之佳者﹐而元詩信不足重矣。不知「霜气隔篷才數尺﹐斗杓插地已三更」﹐「天連閣道晨輦﹐星散周廬夜屬橐」﹐「松杉繞屋淸宵響﹐雷雨懸白晝陰」﹐亦元詩也。道園﹑與礪﹐可以晚唐槪之乎﹖人若常常﹛研手﹜摩《學古錄》﹐可安步而入老杜之門矣。與礪諸體淸蒼﹐長律亦杜之正傳﹐羽翼道園﹐頗無愧色。

今人喜讀《雁門集》﹐然才極淸發﹐而骨不堅重﹐尙非吳淵穎敵手﹐況道園哉﹗道園寄詩云「玉堂蕭爽地﹐思爾佩珊珊。」嗟賞其才調﹐而下語有分寸如此。

趙﹑虞並稱﹐趙音節純似唐人﹐而無眞气﹐殊不耐咀味。「故國金人泣辭漢﹐當年玉馬竟朝周」﹐自言之﹐自蹈之﹐气焉得激昂哉﹗

「文章不如仲氏好﹐叔氏最少今亦老。五郎十歲未知學﹐嗟我何爲長遠道﹖諸兒讀書俱不多﹐又不力耕知柰何」。此等筆力﹐元一代惟道園能之﹐大家本色本領在此。吳淵穎研煉老重﹐而能密不能疏﹐能華不能朴﹐以此遜道園矣。

道園以質直之气﹐行於爭尙綺靡之時﹐故能矯然獨出。其詩絕句不如律詩﹐律詩不如古體﹐蓋質直者與古體爲近也。四言詩亦雅而質﹐未能追蹤曹氏父子﹐要不染潘﹑陸習气﹐信乎其爲一代之雄也。七律如「三日新春三日雪﹐一分深雪一分春」﹐「气似酒酣雙國士﹐情如花擁萬天姝」﹐气粗筆縱﹐頗非雅音﹐然類此者亦然矣。

道園詩乍觀無可喜﹐細讀之﹐气蒼格迥﹐眞不可及。其妙總由一「質」字生出。「質」字之妙﹐胚胎於漢人﹐涵泳於老杜﹐師法最的。故其長篇鋪放處﹐𨿽時仿東坡﹐而不似東坡之疏快無餘地﹐老勁斬絕﹐又似山谷﹐而黃安排用人力﹐虞質直近天機﹐等級亦易明耳。

余於宋詩取梅聖兪之澹﹐於元詩取虞伯生之質﹐以爲風雅遺意。

伯生詩「歲熟無憂食﹐秋淸不礙眠」﹐「水花看晚淨﹐風葉識天寒」﹐大似梅聖兪。蓋質朴者亦能爲澹泊之音也。

伯生詩「詩似仙成隨世換﹐學如春到只心知」﹐似南宋人體矣。然胸無實得者﹐萬難下此語也。

今人詩無一句不求偉麗峭雋﹐而怒張之气﹐側媚之態﹐令人不可向邇﹐此中不足而飾其外之過也。道園詩未嘗廢气勢詞采﹐而了無致飾悅人之意﹐最爲今人上藥﹐惜肯學其詩者希耳。夫道園之在元﹐猶遺山之在金﹐皆大宗也。而後人學遺山者多﹐學道園者少﹐豈以其精神渾質﹐藏而不露故耶﹖然用此知道園髙於遺山矣。

元人爭尙工麗﹐然亦有質朴與道園相近者﹐岑安卿靜能是也。略錄其數首於此﹕「田園日蕪穢﹐衰邁不自治。童僕肆疏嫩﹐子孫習娛嬉。良苗雜稂莠﹐瓜瓞纏蒺藜。艸深狐兔聚﹐水積蛙蚓滋。念玆每獨往﹐邈焉起遐思。世事亦如此﹐重令我心悲。」「石燕拂杪﹐河魚落檐前。天公半月雨﹐下土舒憂煎。槁壤蚓發唱﹐素壁蝸流涎。禾蔬郁佳秀﹐樂彼園與田。旣無溝壑虞﹐體受期歸全。插架有遺軸﹐足以消餘年。」「羣耕斥鹵地﹐此計誠於疏。種瓜春夏交﹐幸不致荒蕪。靑丸熟秋實﹐漲水爲漂如。天災世難測﹐詎敢尢耘鋤﹗農家刈粳稻﹐我乃憂空虛。遠思韋蘇州﹐不如坐觀書。」「雨下山黑﹐雨收山月明。涼風蚊蚋散﹐活水蚓蛙鳴。露頂中庭坐﹐披衣曲砌行。遙憐荷戈士﹐觸勢入占城。」「越客半年住﹐閩溪千里流。山髙不礙夢﹐日暮易爲愁。兄弟終相憶﹐鄕閭非所憂。何當先隴側﹐同理釣魚舟。」「梅花落盡五更雨﹐淸曉捲簾庭艸新。身世百年吾獨老﹐乾坤一气物皆春。牀頭酒熟堪畱客﹐夢後詩成覺有神。更欲東臯共舒嘯﹐醉來隨意脫烏巾。」「東山景物吾州稀﹐蓮宮璀粲浮春暉。過湖人騎白雪馬﹐待客僧立靑苔磯。花邊舉杯酒一斗﹐石上解衣松十圍。最愛東岡老禪伯﹐夜窗爲我談玄機」。靜能隱居樂道﹐人品甚髙﹐故其詩質而無飾如此﹐𨿽未逮道園之渾健﹐亦元人之特立者。靜能又有句云「爲言立仗馬﹐何似忘機鷗﹖」抗志不出之故﹐觀此而明﹐其時勢亦可知矣。

明季黃陶先生﹐道徳忠節﹐一代傳人。古文如《諸葛公論》《衛靑論》《範增論》《夏侯玄論》《科舉論》﹐卓然鴻篇﹐幾可爭勝熙甫。制義與陳臥子齊名﹐詩名則不逮臥子。然其詩骨堅直﹐气象深博﹐王﹑李﹑鍾﹑譚余習﹐湔除殆盡﹐臥子未能踞其上也。《和陶詩》數十首﹐𨿽與陶不似﹐而胎源實在兩晉。七古五律﹐具體少陵﹐不掩本質。曩讀《明史》本傳﹐慕其爲人﹐觀其集亦愛不釋手﹐謹錄數詩於此﹐以志向往。《詠史》云「汜水據帝圖﹐功髙意已怠。患此爭功人﹐而難盡菹醢。艸艸叔孫生﹐彌縫雜鄙猥。遂令鞅斯毒﹐流漫互平載。漢在井田亡﹐漢亡族誅在。卓哉魯兩生﹐抱經竄山海。」「季子過洛陽﹐買臣還會稽。當時路人心﹐盡是嫂與妻。勢利散淳源﹐陰謀生禍梯。達心亮先見﹐寡識至今迷。上蔡犬可牽﹐牽之若龍驪。華亭鶴可聽﹐聽之若天雞。」「髙岡至神鳳﹐此迹曠千年。明穆豈不合﹐要非彼所賢。伯鸞初處室﹐耕織詠遺篇。容裔來上京﹐逍遙觀八埏。道消謝尼父﹐心結求魯連。避地固知幾﹐賃舂亦中權。《五噫》滿天地﹐散入臯亭煙。」《野人嘆》云「野人嘆息王師勞﹐秦賊楚賊如蝟毛。攻城掠野官吏死﹐大江以北民嗷嗷。昨聞死賊劫財貨﹐分與官軍作賄賂。亂斫民頭掛髙樹﹐黎明視賊賊已去。」「野人嘆息年歲惡﹐池中掘井井底涸。飛蝗引子來蔽天﹐辛苦將身事田作。朝廷加派時時有﹐哭訴官司但搖手。歸逢吏胥狹路邊﹐軟裘快馬行索錢。」「野人嘆息朝無人﹐朝中朋黨如魚鱗。十官召對九官默﹐篋中腰下皆黃銀。不知何人理陰陽﹐頻年日食四海荒。我欲上書詆朝士﹐又恐人呼妄男子。」「野人嘆息江南苦﹐遊手姦民勇虎。跳向湖心作羣盜﹐公然持兵劫官府。四海已有微風搖﹐鼎魚幕燕防焚燒。城中富兒不憂卹﹐村童名倡畱上客。」《謁於忠肅公祠堂》云「澶淵非禍宋﹐代邸本安劉。力竭山河在﹐功成骨肉憂。艸銜冤血碧﹐江挾怒潮流。雪涕荒祠下﹐乾坤正可愁。」《過廣信聞鉛山寇警》云「十年關陜亂﹐江表不聞兵。稅急農臣苦﹐年荒米賊生。斧柯誰在手﹐牛犢漫多驚。失涕蒼生內﹐何時見太平﹖」《舟夜》云「大風搖獨夜﹐遠夢斷孤舟。不盡江濤湧﹐分明此際愁。長身艱負米﹐柔翰想封侯。掩盡窮途涕﹐無端更一流。」結志剛凝﹐感時悱惻﹐風人正軌﹐於是乎在。言者心聲﹐不可以僞爲也。其詩有云「吾觀道與文﹐不啻分主客。永言思無邪﹐性情有眞宅。」信乎得詩之本原者矣。

明詩不可以輕心抑之也。明開基詩﹐吾深畏一人焉﹐曰劉誠意﹔明遺民詩﹐吾深畏一人焉﹐曰顧亭林。誠意之詩蒼深﹐亭林之詩堅實﹐皆非以詩爲詩者﹐而其詩境直黃河﹑太華之髙闊也。首尾兩家﹐誰與抗手﹖抑明詩者﹐盍自較其所作乎﹗

吾學詩數十年﹐近始悟詩境全貴「質實」二字﹐蓋詩本是文采上事﹐若不以質實爲貴﹐則文濟以文﹐文勝則靡矣。吾取虞道園之詩者﹐以其質也﹔取顧亭林之詩者﹐以其實也。亭林作詩﹐不如道園之富﹐然字字皆實﹐此「修辭立城」之旨也。竹﹑歸愚選明詩﹐皆及亭林﹐皆未嘗尊爲詩家髙境﹐蓋二公學詩見地﹐猶爲文采所囿耳。

或言詩貴質實﹐近於腐木濕鼓之音﹐不知此乃南宋之質實﹐而非漢﹑魏之質實也。南宋以語錄議論爲詩﹐故質實而多俚詞﹔漢﹑魏以性情時事爲詩﹐故質實而有餘味。分辧不精﹐槪以質實爲病﹐則淺者尙詞采﹐髙者講風神﹐皆詩道之外心﹐有識者之所笑也。

凡悅人者﹐未有不欺人者也。末世詩人﹐求悅人而不恥﹐每欺人而不顧。若事事以質實爲的﹐則人事治矣﹔若人人之詩以質實爲的﹐則人心治而人事亦漸可治矣。詩所以厚風俗者此也。隋李諤曰「連篇累牘﹐不出月露之形﹔積案盈箱﹐惟是風之狀。文筆日煩﹐其政日亂。」此皆不質實之過。質則不悅人﹐實則不欺人﹐以此二字衡之﹐而天下詩集之可焚者亦眾矣。

顏﹑謝詩並稱﹐謝詩更優於顏。然謝則叛臣也。顏生平不喜見要人﹐似有見地﹐然荀赤松譏其外示寡求﹐內懷奔競﹐幹祿祈進﹐不知極已。文人無行﹐何足恃哉﹗至如張華附後助逆﹐矯殺汝南王亮﹑楚王瑋﹔賈後欲擅廢太子﹐潘嶽爲之作書艸﹔陸機始附逆穎﹐建春門之戰﹐儼然與帝相距﹔以《春秋》之法律之﹐皆賊臣也﹐豈獨文人無行而已﹗沈約力贊梁武之篡﹐及居齊王於巴陵﹐又力贊殺之﹐忍心至此﹐賊臣之尢也。範與沈約同謀﹐沈期﹑宋之問黨附逆後﹐與潘嶽無異。數人皆博學髙才﹐詞苑之領袖﹐顧得罪君父如此﹐豈得以其能爲詩而貸之哉﹗故予欲世人選詩讀詩者﹐如曹操﹑阮籍﹑陸機﹑潘嶽﹑謝靈運﹑沈約﹑範﹑陳子昂﹑宋之問﹑沈期諸亂臣逆黨之詩﹐一槪不選不讀﹐以端初學之趨向﹐而立詩教之綱維。蓋人品小疵﹐宜寬而不論﹐此諸人非小疵也。孟子曰「《詩》亡然後《春秋》作。」若論詩不講《春秋》之法﹐是詩與《春秋》相戾﹐詩之罪人矣﹗可乎哉﹖

王若虛曰「宋人之詩﹐𨿽大體衰於前古﹐要亦有以自立﹐不必盡居其後也。近歲諸公﹐鄙薄而不道﹐不已甚乎﹗」又曰「畫山水者﹐未能正作一木一石﹐而煙杳靄﹐謂之气象﹔賦詩者﹐茫昧僻遠﹐按題而索之﹐不知所謂﹐乃曰格律貴爾。不求是而求奇﹐眞僞未知而先論髙下﹐亦自欺而已矣。」此二則意議篤至﹐可爲好持髙論者之戒﹐學詩者不可不書置座隅。

學古文者﹐由歐﹑蘇入而柳而韓則幾矣﹐由韓而《左》《國》《史》《漢》則成矣。此由淺入深﹐由疏暢而結嗇之漸也。學詩亦然。初學由七古人﹐七古由蘇﹑韓入﹐發軔之地﹐取其充暢闊遠﹐不局才气。旣至是則必以陶﹑韋﹑王﹑孟約之﹐一切俗想俗格﹐掃除殆盡﹐乃入門庭。而終以子美爲堂奧歸宿﹐方與《風》《騷》﹑漢﹑魏有息息相通處。𨿽予一家私言﹐然較之小巧旁門與持髙論而躐等者﹐似不可同日語﹐擇言之君子﹐或有取焉。

一唱三嘆﹐由於千錘百煉。今人都以平澹爲易易﹐知其未喫甘苦來也。右丞「雨中山果落﹐燈下艸鳴」﹐其難有十倍於「艸枯鷹眼疾﹐雪盡馬蹄輕」者。到此境界﹐乃自領之﹐略早一步﹐則成口頭語﹐而非詩矣。

蘇﹑李《錄別》《古詩十九首》﹐皆聖於詩者也。然或篇章寂寥﹐或姓名沈晦﹐推尊𨿽允﹐未厭人心。兩漢以後﹐必求詩聖﹐得四人焉﹕子建如文﹑武﹐文質中﹔陶公如夷﹑惠﹐獨開風教﹔太白如伊﹑呂﹐气舉一世﹔子美如周﹑孔﹐統括千秋。此論本於古人﹐而不盡本於古人﹐書之以俟識者。

香山與元九詩極多﹐「永壽寺中語」一首﹐如作家書﹐如對客面語﹐變漢﹑魏之面貌而得其神理﹐實不可以淺易目之者﹐與《寒食野望吟》﹐皆白詩之絕調也。樂府以外﹐此爲稱首矣。

白傅五律﹐有與少陵相似者﹐有與王﹑孟相似者﹐有與義山相似者。反覆按之﹐則別具流利之機﹐究與諸公似而不似。李西涯自命具耳﹐或擇白詩之僻者﹐偶誦其一﹐便知爲《長慶集》。此神明過人﹐後學不敢望。

東坡謂白詩晚年極髙妙。或問之﹐曰「風生古木晴天雨﹐月照平沙夏夜霜。」余按此二語殘平淺﹐非白詩之妙者﹐不解東坡何以賞之﹖至如「不知皇甫七﹐池上興可如」﹐「南檐納日冬天暖﹐北戶迎風夏月涼」﹐「松排山面千重翠﹐月點波心一顆珠」﹐「無柰嬌癡三歲女﹐繞腰啼哭覓銀魚」﹐彌淺而俚矣。學之必成村巷盲詞﹐不可不愼。

「力士傳呼覓念奴﹐念奴潛伴諸郎宿」﹐「侍兒扶起嬌無力﹐始是新承恩澤時」﹐此南北曲中猥褻語耳﹐詞家不肯道此﹐而況詩哉﹗然元之詩品﹐又不逮白﹐而《連昌宮詞》收場用意﹐實勝《長恨歌》。艷《長恨》而亞《連昌》﹐不知詩之體統者也。「寂寞古行宮」二十字﹐足賅《連昌宮詞》六百餘字﹐尢爲妙境。「詩品至微之﹐猶非浪得名也」。以二詩並稱﹐非知詩者。

詩最爭意格。詞气富健矣﹐格不淸髙﹐可作而不可示人﹔格調淸髙矣﹐意不精深﹐可示人而不可傳遠。有以論意格爲腐談者﹐中其所短故耶﹖

微之詩云「潘嶽悼亡猶費詞。」安仁《悼亡》詩誠不髙潔﹐然未至如微之之陋也。「自嫁黔婁百事乖」﹐元九豈黔婁哉﹗「也曾因夢送錢財」﹐直可配村笛山歌耳。至《鶯鶯》《離思》《白衣裳》諸作﹐後生習之﹐敗行喪身。詩將爲人之仇﹐率天下之人而禍詩者﹐微之此類詩是也。

《歲寒堂詩話》論張文昌律詩不如劉夢得﹑杜牧之﹑李義山。文昌七律或嫌平易﹐五律淸妙處不亞王﹑孟﹐乃愧夢得﹑牧之﹑義山哉﹗其《夜到漁家》《宿臨江驛》二律﹐與劉文房《余幹旅捨》一作﹐用韻同﹐風韻亦同﹐皆絕唱也。

文昌「藥看辰日合﹐茶到卯時煎」﹐「艸長晴來地﹐飛晚後天」﹐絕似樂天。大抵中唐人气味往往相近。然樂天勝微之﹐文昌勝仲初﹐名𨿽相埒﹐又當細求其分別與優劣處﹐乃非無星秤耳。

文昌「洛陽城裏見秋風」一絕﹐七絕之絕境﹐盛唐諸鉅手到此者亦罕﹐不獨樂府古澹﹐足與盛唐爭衡也。王新城﹑沈長洲數唐人七絕擅長者各四章﹐獨遺此作。沈於鄭谷之「揚之江頭」亦盛稱之﹐而不及此﹐此猶以聲調論詩也。

楊仲弘論七言絕句﹐以第三句爲主﹐而第四句發之。沈確士謂「盛唐人多與此合」。此皆臆說也。絕句四語耳﹐自當一气直下﹐兜裹完密。三句爲主﹐四句發之﹐豈首二句便成無用邪﹖此徒愛晚唐小巧議論﹐止在末二句動人﹐而於盛唐大家元气渾淪之作﹐未曾究心﹐始有此等曲說。確士轉韻「盛唐多與此合」﹐旣不識盛唐﹐而七絕之體﹐亦將由此而破矣。

「寒林煙重暝棲鴉﹐遠寺疏鐘送落霞。無恨嶺遮不斷﹐數聲和月到山家。」此宋賊劉豫詩也。淸光鑑人﹐詩竟不可以定人品耶﹗元遺山云「心畫心聲總失眞﹐文章寧復見爲人﹗髙情千古《居賦》﹐爭信安仁拜路塵﹖」是說殊可警世。

楊椒山大節卓然﹐詩特附人以傳耳。然相其格律字句﹐亦非無意於此事者。如《送王大宗伯考績》云「北斗光芒臨紫極﹐東風行色動江幹。春歸吳苑晴花合﹐天入燕曉旆寒。禮樂百年開萬國﹐星辰八座擁千官。彤庭舊識尙書履﹐天下蒼生賴謝安。」此律與李於鱗何異﹗佳句若「野樹含煙迷寺迥﹐晴山披雪倚明」﹐「寒欺艸榻涼如洗﹐風捲星河動欲流」﹐「寒雁不堪暝夕﹐秋風況是葉飛初」﹐風格不在後七子後。

劉夢得《生師講堂》云「一方明月可中庭。」張籍《秋山》云「秋山無可無風。」朱新仲云「兩『可』字義不同﹐皆新而不怪。」此宋人講字法之魔障也。放翁「山可一窗靑」﹐亦此類耶﹗

周伯弓輯《三體詩》﹐局小識短不足言。方虛谷作序﹐旣不滿之矣﹐而所輯《瀛奎律髓》﹐割裂門類﹐其可笑更甚於伯弓也。近髙江村續輯《三體詩》﹐效尢無謂。此如元遺山《鼓吹》﹐多收晚唐﹐以爲入格﹐亦非善本。而瞿宗吉又欲續之﹐瞿書不成﹐而明末人又有《鼓吹新編》之選。顧茂倫選《唐詩英華》﹐亦專收七律。好著述而少識力﹐又何爲乎﹗

「日暮鄕關何處是﹐煙波江上使人愁」﹐「總爲浮能蔽日﹐長安不見使人愁」﹐運意不同﹐各有境地﹐何可軒輊﹗瞿宗吉曰「太白憂君之念﹐遠過鄕關之思﹐善占地步﹐可謂『十倍曹丕』。」此頭巾气﹐又隔壁聽也。

龍仁夫《題琵琶亭》云「老大娥負所天﹐忍將離恨寄哀弦。江心正好觀明月﹐卻抱琵琶過別船」。議論極正﹐然忘卻此婦本是歌妓出身﹐直腐談耳。白香山《昭君詠》曰「漢使卻回憑寄語﹐黃金何日贖蛾眉﹖君王若問妾顏色﹐莫道不如宮裏時。」評者謂其舊主﹐過前人遠甚。然旣已失身於匈奴﹐卽眷念舊君﹐何足貴哉﹗此皆好爲中正之論﹐而不揆其出處本末者也。

退之詩「我能屈曲自世間﹐安能隨汝巢神山」﹐「王侯將相念久絕﹐神縱欲福難爲功」﹐髙心勁气﹐千古無兩﹐詩者心聲﹐信不誣也。同時惟東野之古骨﹐可以相亞﹐故終身推放不遺餘力。𨿽柳子厚之詩﹐尙不引爲知己﹐況樂天﹑夢得耶﹗

趙子昂對元世祖詩﹕「往事已非那可說﹐且將忠赤報皇元。」哀哉若人﹐乃至於此﹗其《嶽王墓》詩﹕「南渡君臣輕社稷﹐中原父老望旌旗。」南渡之君﹐子昂何人﹖而忍下此筆也﹗詩𨿽工亦不足述矣。後人題子昂畫者﹐率寓刺譏﹐而詩品亦有髙下﹐不可一例以爲工也。如虞勝伯《題子昂苕溪圖》云「吳興公子玉堂仙﹐寫出苕溪似輞川。回首靑山紅樹下﹐那無十畝種瓜田﹗」沈啟南《題子昂畫馬》云「隅目晶瑩耳竹披﹐江南流落乘黃姿。千金千里無人識﹐笑看蕃人買去騎。」史明古《題子昂畫蘭》云「國香零落佩糸襄空﹐芳艸靑靑合故宮。誰道有人和淚寫﹐根無地怨東風。」方良右《題子昂竹枝》云「中原日暮龍旗遠﹐南國春深水殿寒。畱得一枝煙雨裏﹐又隨人去報平安。」僧某《題子昂書淵明歸去來辭後》云「典午山河半已墟﹐褰裳宵逝望歸廬。翰林學士宋公子﹐好事多應醉裏書。」數詩中惟虞君﹑史君有忠厚之意﹐余悉雋而傷於刻矣。沈啟南詩尢欠老成﹐不類名宿語。

凡作譏諷詩﹐尢要蘊藉﹔發露尖穎﹐皆非詩人惇厚之教。如元人《博浪沙》云「如何十二金人外﹐猶有民間鐵未銷﹖」《陳橋驛》云「路人遙指降王道﹐好似周家七歲兒」。皆機警有餘﹐深厚不足。予獨愛袁凱《蘇李泣別圖》云「猶有交情兩行淚﹐西風吹上漢臣衣。」斧鉞寓於纏綿﹐極耐尋諷﹐髙出《白燕》詩百倍。

義山譏漢武云「侍臣最有相如渴﹐不賜金莖露一杯。」意無關系﹐聰明語耳。許丁卯則云「聞有三山未知處﹐茂陵松柏滿西風。」雋不傷雅﹐又足喚醒癡愚。《始皇墓》云「一種靑山秋艸裏﹐路人惟拜漢文陵。」亦森竦而無發露痕也。

文山致命﹐後人名詠甚多。獨吾郡君實丞相憑弔鮮佳者﹐惟元人林景熙一律云「紫宸黃閣共龍船﹐海气昏昏日月偏。平地已無行在所﹐丹心猶數中興年。生藏魚腹不見水﹐死抱龍髯直上天。板蕩純臣有如此﹐流芳千祀更無前」。第五句無深蘊﹐落句亦落套。然詞气勃發﹐足爲大忠生色﹐後無繼起得名者矣。

對偶上下相稱最難。戴石屏以「塵世夢中夢」﹐對「夕陽山外山」固不佳﹐卽「春水渡旁渡」﹐猶未盡致也。然此等終不需費力求之﹐𨿽得一名聯﹐又何足以盡詩妙哉﹗「五月天山雪﹐無花只有寒。笛中聞《折柳》﹐春色未曾看」。「正月今欲半﹐陸渾花未開。出關見靑艸﹐春色正東來。」「帶甲滿天地﹐胡爲君遠行﹖親朋盡一哭﹐鞍馬去孤城」。「萬壑樹參天﹐千山響杜鵑。山中一夜雨﹐樹杪百重泉」。此數公之於律體﹐如大匠運斤成風﹐如駿馬直下千丈﹐何曾似石屏等之瑣瑣刻畫哉﹗此詩體髙下大小之判﹐入門者不可不審。

劉攺之《送王簡卿》詩云「世事看來忙不得﹐百年到手是功名。」此村夫子語耳。辛稼軒目爲「橫空盤硬語﹐妥帖力排」﹐乃宋人習气﹐以粗俗直率爲盤硬排者也。

東坡詩云「是處靑山可埋骨。」放翁詩云「靑山是處可埋骨。」子美詩云「行人弓劍各在腰。」獻吉詩云「弓箭行人各在腰。」攺者幾乎文理不順﹐吾不知襲之何意﹐攺之又何意也﹖

張光弼《歌風臺》詩起句﹕「世間快意寧有此﹐亭長歸來作天子。」鳳洲《長平坑》起句﹕「世間怪事寧有此﹐四十萬人同日死。」張詩奇特以創調耳﹐鳳洲襲來﹐𨿽崛聿而乏風采矣。大抵文章貴獨造也。

前謂刺譏詩貴含蓄﹐論異代事猶當如此。臣子於其本朝﹐直可絕口不作詩耳。張祜虢國夫人詩﹕「卻嫌脂粉污顏色﹐淡掃蛾眉朝至尊。」李商隱《驪山》詩﹕「平明每幸長生殿﹐不從金輿惟壽王。」唐人多犯此惡習。商隱愛學杜詩﹐杜詩中豈有此等猖獗處﹗或以祜此詩編入杜集中﹐亦不識黑白者。

楊廉夫詩「一雙孔雀行瑤圃﹐十二飛鴻上錦箏」﹐「別院三千紅芍藥﹐洞房七十紫鴛鴦」﹐「公子銀瓶分汗酒﹐佳人金勝剪春花」。又以楊妃襪爲詩題﹐鞋杯爲詞題﹐江南壇坫﹐蒸染殆徧﹐洵詩之妖也。然張士誠盡致吳中名士﹐獨廉夫不可。聞其來吳﹐使要於路﹐不得已乃一至賓賢館。士誠飲以元主所賜禦酒﹐廉夫作詩云「江南歲歲烽煙起﹐海上年年禦酒來。如此烽煙如此酒﹐老夫懷抱幾時開﹖」士誠得詩﹐遂不彊畱。此詩殊有一往不可屈之气﹐廉夫一生名節﹐藉之以傳﹐拈此爲集中壓捲。其纖佻冶者﹐可略之而不必苛繩矣。

楊廉夫《題劉阮》詩云「兩婿原非薄幸郎﹐仙姬已識姓名香。問渠何事歸來早﹐白首糟糠不下堂。」事本譎幻﹐何須作此莊語﹗豈矯其平日纖佻冶之失﹐而施之於無用之地乎﹖藉以諭其不事明祖之意耳。此詩作如此看﹐則意味深長矣。

●卷四

劉后村云「宋詩豈惟不愧於唐﹐蓋過之矣。」方正學詩云「前宋文章配兩周﹐盛時詩律亦無儔。今人未識昆倉派﹐卻笑黃河似濁流。」「天歷諸公制作新﹐力排舊習祖唐人。粗豪未脫風沙气﹐難詆熙丰作後塵。」李西涯則云「宋人於詩無所得﹐宋詩深﹐去唐卻遠﹐元詩淺﹐去唐卻近﹐顧元不可爲法。」「歐陽永叔深於爲詩﹐髙自許與﹐然較之唐詩﹐亦門庭藩籬之間耳。楊廷秀學李義山﹐更覺細碎﹔陸務觀學白樂天﹐更覺直率﹐槪之唐調﹐皆有所未聞也。」「宋﹑元詩﹐就其佳者﹐亦各有興致﹐但非本色﹐只似禪家小乘﹐道家尸解。」以上諸說﹐予皆以爲未的也。唐詩大槪主情﹐故多寬裕和動之音﹔宋詩大槪主气﹐故多猛起奮末之音﹔元詩大槪主詞﹐故多狄成滌濫之音。元不逮宋﹐宋不逮唐﹐大彰明較著矣。且唐之髙出宋﹑元者又有故。唐一代以詩取士﹐人好盡力其間﹐故名家獨多﹐多則風尙所漸被者遠﹐𨿽未成家數﹑不著姓氏者﹐往往有一二詩﹐足爲絕調。宋﹑元校士﹐詩非所重﹐𨿽名家皆以餘力爲之﹐因此名家較少於唐﹐而不足成家者﹐更不待言。然則宋﹑元之遜於唐也﹐一以詩所主者不同﹐一以詩成名者較少故耳。後村謂宋實勝唐﹐阿其本朝﹐固非實論。正學謂宋詩無匹﹐而天歷大手仍不脫粗豪气﹐亦未免抑揚太偏。卽西涯謂宋去唐遠﹐元去唐近﹐又豈能自言其故哉﹗使能確言其故﹐元去唐近﹐何以不可法也﹖且宋人如歐﹑蘇﹑陳﹑陸﹐元人如虞﹑楊﹑範﹑揭﹐卽置之唐人中﹐豈易多得﹗特以宋﹑元如此數公者太少﹐故爲唐絀。今必統一代而槪謂之非本色﹐槪謂之無所得﹐何其不近情﹑不達理至此﹗楊用修謂「唐詩固多佳篇﹐然如燕﹑趙𨿽產佳人﹐亦往往有疥且痔者﹐雜處其中」。語𨿽諧諢﹐卻屬平允之論。學者大綱﹐自宜宗唐﹐而宋﹑元兩代﹐亦何可薄﹗明人大都鉆仰唐人﹐鄙宋﹑元不足道﹐所以音調勝宋人﹐風格勝元人﹐於唐人又有形骸太似之病。西涯所謂「開卷視之﹐宛若舊本﹐細味之﹐求其流出肺肚﹐卓然有立者﹐指不能一再屈」。明人半犯此失耳。

予又考劉后村嘗云「本朝文人多﹐詩人少﹐𨿽人各有集﹐集各有詩﹐要之或負材力﹐或尙理致﹐或逞辯博﹐文之有韻者﹐非古人之詩也。」此與宋詩不愧唐而且過之之說﹐大相逕庭矣。吾故曰阿其本朝﹐非實論也。

宋人詩「釀雪不成微有雨﹐被風吹卻爲晴」﹐明人詩「薄暑不成雨﹐夕陽開晚晴」。明詩𨿽簡淡似唐人﹐卻不如宋人之無數曲折﹐而自成一體﹐雅有勁骨。此又見詩在眞气﹐宗唐者不盡是﹐而宋人不盡非也。

吳野人《陋軒集》﹐沈歸愚選入《國朝別裁》﹐朱竹則入《明詩綜》﹐猶《晉》《宋書》《南史》各有陶靖節傳也。其詩字字入人心腑﹐殆天地元气所結。予專選一百餘首﹐朝夕諷玩﹐以爲陶﹑杜之眞衣缽﹐猶恨竹﹑歸愚知之不盡。人以其窮約而少之﹐指爲山林一派﹐豈知詩之根本者﹗潘南村竟境相似﹐規模較狡﹐非其敵也。

《木蘭詩》云「朔气傳金柝﹐寒光照鐵衣。將軍百戰死﹐壯士十年歸。」聲律對偶無不諧﹐此必距唐人甚近﹐北周﹑隋人之作也。尢西堂謂「木蘭魏氏﹐譙人﹐代父從軍﹐凱旋不受爵。煬帝知之﹐欲納入宮﹐遂自盡﹐贈孝烈將軍」。則隋人也。若魏泰詩話謂「世傳《木蘭詩》爲曹子健作﹐似矣。然其中云『可汗問所欲』﹐漢﹑魏時夷狄未有『可汗』之名也」。按此詩與子建所作﹐豈有一毫相似處﹖泰豈未睹子建詩耶﹗徒以「可汗」二字作論﹐疏陋甚矣。

魏泰謂「張籍﹑白居易樂府﹐述情敍怨﹐委曲周祥﹐言盡意盡﹐更無餘味」。嘻﹗何其大而無當也。文昌樂府﹐古質深摯﹐其才下於李﹑杜一等﹐此外更無人到。樂天樂府﹐則天韜自解﹐獨往獨來﹐諷諭痛切﹐可以動百世之人心﹐𨿽孔子復出刪詩﹐亦不能廢。予嘗謂其命意直以《三百篇》自居﹐爲宇宙間必不可少文字﹔若《長恨歌》《琵琶行》﹐則不作可也。泰徒以六朝隱約意思爲《風》《騷》遺響﹐而不知樂天﹑文昌樂府之可貴﹐此以皮毛相詩者。

沈存中謂「韓退之詩﹐乃押韻之文﹐𨿽健美富贍﹐而格不近詩」。呂惠卿謂「詩正當如是﹐詩人以來﹐未有如退之者」。此二說皆過也。昌黎《琴操》﹐髙古絕特﹐唐人無及之者。古詩崛而堅﹐足爲李﹑杜後勁﹔其斗險之作﹐則不可法。存中以其斗險之失﹐槪卻全集﹐而惠卿矯之﹐謂詩正當爾爾﹐其謬更甚於存中也。蓋惠卿小人﹐徒以言語好勝而不顧其安﹐必至如此。

魏泰依倚曾布之勢﹐鄕井患苦。推荊公爲孟子後一人﹐數稱章之長﹐撰《東軒筆錄》《碧》誣蔑正人﹐士類不齒。然能知劉夢得「官軍誅佞幸﹐天子捨妖姬」﹐爲「不曉文章體裁﹐失臣下事君之體」。且謂鄭畋「終是聖明天子事﹐景陽宮井又何人」﹐「命意稍似﹐而詞句凡下﹐比說無狀﹐亦不足道」。非其詩學之深﹐有此識力﹐蓋數詩本非人心所安也。詩教自有正大門庭﹐不入其門﹐𨿽詞語新巧﹐萬口流傳﹐不足當小人之一哂﹐況有識者乎﹗董宗伯《畫禪室隨筆》﹐乃取「終是聖明」二語﹐爲文家善翻公案法。夫不問情理之正﹐徒恃翻字訣爲行文祕要﹐則文之魔障已矣。

浦長源《送人之荊門》詩「邊路繞巴山色﹐樹裏河流漢水聲」二句﹐林子羽甚加嘆賞﹐遂許入社。然次句吾終不甚喜。「河」﹑「漢」本一類﹐與「路」字﹑「山」字屬兩項者不對﹐一也。若是黃河﹐不在荊門﹐卽是荊門尋常之水﹐亦不得以河呼之﹔江以南率稱水爲江﹐河以北率稱水爲河﹐荊門距黃河甚遠﹐未必呼水爲河﹐二也。支河分漢水可也﹐其聲則必不可辧爲漢水之聲矣﹐三也。予豈必於無過中求有過哉﹖「邊」二語﹐《宋詩紀事》以爲鬼詩﹐或以爲明人童軒詩﹐然則傳之者亦不定﹐其詞不必果足爲賞鑑矣。

楊孟載詩「柳色嫩於鵝破殼﹐蘚痕斑似鹿辭胎」﹐「小雨送花靑見萼﹐輕雷驚┺碧抽尖」﹐「半醉半醒花冉冉﹐愁悶雨沈沈」﹐「恨不發如春艸綠﹐笑曾花似面顏紅」﹐皆沿元人之習﹐詩之近於詞者也。詩近於詞﹐則似婦人女子作矣。

杜牧之《題烏江亭》詩﹕「勝敗兵家不可期﹐包羞忍恥是男兒。江東子弟多豪俊﹐捲土重來未可知。」此翻已奇。荊公又翻之云「百戰疲勞壯士哀﹐中原一敗勢難回。江東子弟今𨿽在﹐肯爲君王捲土來﹖」牧之詩好奇而不諳事理﹐荊公詩於事理較合﹐然論項王﹐亦未得要害處。晚唐人「不修仁徳合文明﹐天道如何擬力爭」﹐皆非要害﹐不足爲筆挾風霜。曩一友持《續範增論》見示﹐力長公說﹐詞气衮衮可愛。予謂之曰「君作欲跨蘇文上﹐誠屬有志。愚意羽大罪在弒君﹐增甘心爲賊黨﹐以此十二字作主﹐增案乃定﹐蘇文亦不攻自破。此似得其要害處也。」夫要害處乃經史之大義﹐大義與好議論自別﹐作論史佳詩﹐非深於經法不可矣。

沈啟南詠楊花云「借風爲力終無賴﹐與水何緣卻生。」詠落花云「萬物死生寧離土﹐一聲恩怨本同風。」語意渾然﹐足以警世。若詠錢云「有堪使鬼原非繆﹐無任呼兄亦不來」。詠門神云「檢爾功名惟故紙﹐傍誰門戶有常情。」詠簾云「外面令人倍惆悵﹐裏邊容眼自分明。」詠混堂云「未能潔己嗟先亂﹐亦復隨波惜眾同。」題旣纖俗﹐詩亦淺露﹐非名家所宜有。啟南《落花》詩三十首﹐警句無出予所引一聯之上者。凡一題作數十首百首皆俗格﹐啟南乃未解此。

淵明詩云「縱浪大化中﹐不喜亦不懼。」又云「古人惜分陰﹐念此使人懼。」進道觀化﹐兩義並行而不相悖﹐此眞知六籍之蘊者。若徒解作「笑傲東軒下﹐聊復得此生」﹐只一石隱之流耳。

李西涯謂古詩不可涉律調﹐是也。然謂靈運「池塘生春艸」﹐「紅藥當階翻」﹐已移於流俗﹐則不可解。「池塘」句天然流出﹐與「明月照積雪」﹐「天髙秋月明」﹐同一妙境﹐皆靈運所僅。以此爲俗﹐將以「薄霄愧浮﹐棲川怍淵沈」﹐「持操豈獨古﹐無悶徵在今」等拙句爲古耶﹖「紅藥」句乃玄暉作﹐謂靈運亦誤。玄暉如「紅藥」句甚多﹐頗含淸韻﹐不可以爲俗也。如老杜「不通姓字粗豪甚﹐指點銀瓶索酒嘗」﹐「銜泥點污琴書內﹐更接飛打著人」﹐𨿽大家亦有此俗句。而西涯轉謂與右丞「返景入深林﹐復照靑苔上」﹐太白「桃花流水杳然去﹐別有天地非人間」﹐同一淡遠之妙。評語幽深﹐令人昏然如夢。

宋人作七律﹐多以瘦硬斬絕學杜﹐豈知杜者﹗如「落花遊絲白日靜﹐鳴鳩乳燕靑春深」﹐「楚江巫峽半雨﹐淸簟疏簾看弈棋」﹐「更爲後會知何處﹐忽漫相逢是別筵」﹐「魚吹細浪搖歌扇﹐燕蹴飛花落舞筵」﹐「短短桃花臨水岸﹐輕輕柳絮點人衣」﹐「穿花蛺蝶深深見﹐點水蜻蜓款款飛」﹐何其風流自賞﹐搖曳生姿﹐豈專以枯筆畫松者﹖

杜詩「風簾自上鉤」﹐「風江颯颯亂帆秋」﹐此非倒字﹐乃筆力髙簡故也。西涯云「詩用倒字倒句﹐乃覺勁健。」因效之曰「風江捲地山蹴空﹐誰復壯遊如兩翁﹖」論者曰「非但得倒字﹐且得例句。」此眞詩人魔气。詩貴勁健﹐乃筆力使然﹐若以字句顚倒求之﹐必有首尾衡決者矣。

詩不盡於句法﹐初學好於此求詩﹐因卽拈此示之。偶與兒輩談及元僧圓至詩云「『春路晴猶滑﹐山亭晚更涼。』欲求句法﹐先準諸此﹐便無直率雜湊病。」兒輩常憶此語。予笑曰「此淸矣﹐未厚也。如岑嘉州『舟移城入樹』﹐錢仲文『煙火隔深』﹐一句凡幾轉折﹐此乃句法之正傳耳。然此厚矣﹐未化也。子建『明月照髙樓』﹐陶公『依依墟裏煙』﹐斯入於化﹐以此求《三百篇》風旨不遠矣。𨿽然﹐化境非初學所知﹐正傳猶非初學所能﹐仍於淸者效之﹐庶幾不致躐等﹐不誤歧途﹐而可以馴致也。」

李西涯《漸臺水》樂府末句﹕「君不還﹐妾當死。臺髙髙﹐水イイ。」張亨父欲易爲「君當還」﹐乃見楚王出遊﹐不忍絕望意。西涯自謂用「不」字﹐乃見「髙髙」﹑「イイ」﹐無可柰何﹐有餘不盡意。質之謝方石﹐亦不能決。予謂字法固當著功﹐要之先爭命意。意之上者﹐無問字法﹔意之下者﹐𨿽煉字施百分力﹐終無入處﹔惟意之次者﹐須字法轉斡﹐使遒健耳。此詩末四句﹐意本平平﹐無論「不」字﹑「當」字﹐味皆不足﹐則捨旃可矣﹐何必用精神於不必用者也。西涯嘗自述其題扇詩云「揚風帆﹐出江樹。家遙遙﹐在何處﹖」意到矣﹐機自流﹐神自遠﹐何曾校算字法而後出羣哉﹖其《觀棋》三言曰「勝與負﹐相爲端。我因君﹐得大觀。」此等率筆﹐𨿽百般攺字又何益﹖若謝方石者﹐《送人兄弟》云「坐來風雨不知夜﹐夢入池塘都是春。」此直剝宋人雪詩「看來天地不知夜﹐飛入園林總是春」全句﹐而味亦不足者也。西涯詩中鉅公﹐何亦傳賞不置﹖

詩與樂相爲表裏﹐是一是二。李西涯以詩爲六藝之樂﹐是專於聲韻求詩﹐而使詩與樂混者也。夫詩爲樂心﹐而詩實非樂﹐若於作詩時便求樂聲﹐則以末汩本﹐而心不一﹐必至字字句句﹐平側淸濁﹐亦相依仿﹐而詩化爲詞矣。豈同時人服西涯詩獨具宮聲﹐西涯遂卽以詩爲樂乎﹖

西涯謂「五七言古詩仄韻者﹐上句末字類用平聲。惟杜子美多用仄﹐其音調起伏頓挫﹐獨爲し健﹐回視純用平字者﹐便覺萎靡無生气」。此卽趙秋谷《聲調譜》耳。詩原不可廢此﹐而豈詩之本耶﹖然西涯詩如「童子無語對人」﹐實古詩之不合調者。「芳艸晴煙已滿城」﹐一句中三用上聲字﹐又於聲調合耶﹖唐人張喬詩「起讀前秋轉海書」﹐亦一句三上聲﹐皆不合調。

「開辟以來原有此﹐蓬萊之外更無山」。「天地此生惟故友﹐江湖何處不漁翁」。「百年事業丹心苦﹐萬世綱常赤手扶」。此皆廓而無當﹐以皮殼爲詩者﹐以西涯精詣﹐而亦賞之﹐異矣﹗然學詩之失﹐戒廓則每入於纖﹐纖亦不可不防也。如《紅梅》詩云「錯認桃林欲放牛。」纖極矣﹗西涯又賞之。且桃林﹐地名﹐非桃花林也。桃林之放牛﹐乃周王武功告成時事﹐與牧人何干﹖由纖得誤﹐直不堪一笑者﹐而猶以爲名句耶﹖

錢思復《西湖竹枝》云「阿姊住近段家橋﹐山妒峨眉柳妒腰。黃龍洞前黑起﹐早回家去怕風潮。」瞿宗吉和云「昨夜相逢第一橋﹐自將羅帶系郎腰。願郎得似長江水﹐日日如期兩度潮。」二詩予以爲有唐人《竹枝》法。解此方不是七絕﹐方不是謠諺﹐方不是市井語。今人所傳《竹枝》﹐門外漢耳。

李義山「虹收靑嶂雨﹐鳥沒夕陽天」﹐「池光不受月﹐野气欲沈山」﹐眞類老杜。「江海三年別﹐乾坤百戰場」﹐範文以此爲杜﹐不知乃得杜之皮也。「黃葉仍風雨﹐靑樓自管弦」﹐亦有杜意﹐然從「古墻猶竹色﹐虛閣自松聲」﹐「江山有巴蜀﹐棟宇自齊梁」脫換而出﹐識者謂終是食而不化。若「求之流輩豈易得﹐行矣關山方獨吟」﹐學杜而得其粗率者﹐又開宋人一派矣。

隨州古近體淸妙﹐可與王﹑孟埒。若「楚國蒼山古﹐幽州白日寒」﹐「捲簾髙樓上﹐萬里看日落」﹐直摩少陵之壘﹐又不止淸妙而已。蓋隨州開元間進士﹐論詩必分時代﹐當系盛唐﹐以文房爲中唐者﹐誤也。沈歸愚謂在大歷十子中﹐尢誤。

南唐張亻必《春晚謠》雲「雨微微﹐煙霏霏﹐小庭半折紅薔薇。細箏斜倚畫屏曲﹐零落幾行金雁飛。蕭關夢斷無尋處﹐萬疊春波起南浦。淩亂楊花撲繡簾﹐晚窗時有流鶯語。」《春江雨》雲﹕「雨冥冥﹐風冷冷﹐老松瘦竹臨煙汀。空江冷落野雪重﹐江村鬼火微如星。夜驚溪上漁人起﹐滴瀝篷聲滿愁耳。子規叫斷獨未眠﹐罨岸春濤打船尾。」二詩字字精潤可愛﹐然大可闌入《花間》《艸堂》詞選中矣。固不解李﹑杜大境界﹐卽義山﹑牧之輩豪爽之气﹐亦無之也。亻必有《寄人》一絕云「別夢依依到謝家﹐小廊回合曲欄斜。多情只有春庭月﹐猶爲離人照落花。」比之司空表聖「故國春歸未有涯﹐小欄髙檻別人家。五更惆悵回孤枕﹐猶自殘燈照落花。」風流略似。其第二首「倚柱尋思倍惆悵﹐一聲春夢不分明」﹐則又鄙陋不成語矣。《洞庭阻風》云「靑艸浪髙三月渡﹐綠楊花朴一溪煙。」豈似詠洞庭者﹖气局之瑣可知。若「煙垂柳帶纖腰軟﹐露滴花房怨臉明」﹐卽在詞中﹐其品亦居下下。

曹唐「水底有天春漠漠﹐人間無路月茫茫」﹐羅隱「中雞犬劉安過﹐月下笙歌煬帝歸」﹐固屬鬼詩。然未若黃滔之「冢上題詩蘇小見﹐江頭酹酒伍員來」﹐爲尢足笑也。蓋晚唐醜態﹐無所不備。

魏﹑晉﹑六朝人詩﹐率多前後沿襲﹐𨿽爲唐人所祖﹐然風气至唐而又一轉﹐視前此之陳陳相因者有別矣。如蘇子卿詩「俯觀江漢流﹐仰視浮翔」﹐魏文帝則云「俯視淸水波﹐仰看明月光」。《古詩》「浮蔽白日﹐遊子不顧返」﹐謝康樂則云「圓景早已滿﹐佳人猶未還」﹐謝玄暉則云「春艸秋更綠﹐公子未西歸」﹐江文通則云「日暮碧合﹐佳人殊未來。」子建詩「始出嚴霜結﹐今來白露」﹐王正長則云「昔往倉庚鳴﹐今爲蟋蟀吟」﹐顏延年則云「昔辭秋未素﹐今來歲載華。」子建詩「朝遊江北岸﹐日夕宿湘」﹐潘安仁則云「朝發晉京陽﹐夕次金穀湄」﹐劉越石則云「朝發廣莫門﹐暮宿丹水山。」一唱百和﹐甫見於此﹐旋見於彼﹐望之無色﹐咀之寡味。此如《七發》之後有《七啟》《七命》《答客難》之後有《解嘲》《釋誨》等作﹐轉相仿效﹐了無心聲﹐生气盡矣。六朝風气類然﹐非有唐大手「下筆如有神」﹑「巨刃摩天揚」者﹐何以起歷代之衰﹐爲《風》《騷》之繼也﹖嘗謂人於詩文當自我作古﹐偸古固非﹐擬古亦屬多事。如「自君之出矣」﹐乃徐偉長《雜詩》末四句﹐後人亦拈出相效﹐豈有得意之筆﹖仍是原詩「思君如流水﹐無有窮已時」﹐爲天然流出﹐耐人百讀耳。杜子美作樂府﹐並不用漢﹑魏舊題﹐元相所謂「不著心源傍古人」者﹐後人之所宜法也。

「才入維揚郡」五律﹐或云祖詠作﹐或云鮑溶作。「縣官淸且儉」五律﹐或云儲光羲作﹐或云鄭谷作。「朝宴華堂暮未休」七律﹐或云李羣玉作﹐或云許渾作。「露濃煙重艸萋萋」七律﹐或云王建作﹐或云溫庭筠作。「寂寞古行宮」五絕﹐或云顧況作﹐或云元稹作。「君恩已盡欲何歸」七絕﹐或云趙嘏作﹐或云孟遲作。皆兩集並刻而有一誤﹐非相襲也。此如秦少遊「攜杖來追柳外涼﹐畫橋南畔倚胡牀。月明船笛參差起﹐風定池蓮自在香」。本是七絕﹐放翁七律直以此爲前四句﹐殆秦集誤入耳。若羅隱《隴頭水》詩﹕「借問隴頭水﹐年年恨何事﹖全疑嗚煙聲﹐中有徵人淚。」於則云「借問隴頭水﹐終年恨何事﹖深疑嗚咽聲﹐中有徵人淚。」或以二詩爲相襲﹐亦非是。人卽不善作詩﹐未必有全首或數句相襲者。於《巫山髙》極佳﹐固錚錚者﹐而肯八句詩襲隱四句乎﹖至如「水田飛白鷺﹐夏木囀黃鸝」﹐王維﹑李嘉皆有之﹐一則五言﹐一則增二字爲七言。「今惟有西江月﹐曾照吳王宮里人」﹐李白﹑衛萬皆有之﹐一則七絕﹐一則七古。然則唐詩詩有一二句相襲者﹐要之刻苦摹擬之習﹐較之六朝則漸少矣。此唐人髙出前代處也。

範文論七律﹐謂「李﹑杜之後﹐當學者許渾而已」。吾甚不喜其說。如「開星月浮出殿﹐雨過風雷繞石壇」﹐「山殿日斜喧鳥雀﹐石潭波動戲魚龍」﹐「風傳鼓角霜侵戟﹐捲笙歌月上樓」﹐不過崢嶸其貌而已。若「一聲山鳥曙外﹐萬點水螢秋艸中」﹐「髙樹有風聞夜磬﹐遠山無月見秋燈」﹐「兩岸晚煙千里艸﹐半帆斜日一江風」﹐不免有圓熟太過之病。況如「聚散有期北去﹐浮沈無計水東流」﹐「昔年顧我長靑眼﹐今日逢君盡白頭」﹐「琴曲少聲重勘譜﹐藥丸多忘更尋方」﹐尢淺易不耐咀含。放翁云「文章光焰伏不起﹐甚者自謂宗晚唐。」然翁居遣興七律﹐時或似此﹐𨿽圓密穩順﹐一時可喜﹐而盛唐之气魄﹐中唐之情韻﹐杳然盡矣。必求渾之名語﹐惟「山鳥一聲人未起﹐半牀春月在天涯」﹐「湘潭盡暮山出﹐巴蜀雪消春水來」﹐「潮生水國蒹葭響﹐雨過山城橘柚疏」﹐稍能振作﹐自成一隊。而全篇又不盡老成﹐未能如五絕之「夜戰桑乾北」﹐七絕之「勞歌一曲解行舟」﹐五律之「紅葉晚蕭蕭」﹐全局俱動﹐爲晚唐之翹秀也。大抵渾之絕句﹑五律﹐綽有家法﹐若必推重其七律﹐則久將以熟套爲詩﹐而無獨得之妙。文轉謂渾之絕句是其所短﹐怪矣﹗

杜荀鶴詩品庸下﹐諂事朱溫﹐人品更屬可鄙。其《溪居叟》云「溪翁居處靜﹐溪鳥入門飛。早起釣魚去﹐夜深乘月歸。」極有老气。然此詩前四句﹐亦云僧景作﹐殆未必出其手。觀其「有園多種橘﹐無水不生蓮」。「山川多少地﹐郡邑幾何人」﹐「九州有路休爲客﹐百歲無愁卽是仙」﹐「此時晴景愁於雨﹐是處鶯聲苦似蟬」﹐「爭知百歲不百歲﹐未合白頭今白頭」﹐「舉世盡從愁裏老﹐誰人肯向死前」﹐「回頭不忍看羸童﹐一路行人我最窮」等﹐辭气粗鄙﹐亦云至矣。除「暮天新雁起汀洲」一絕外﹐惟「字人無異術﹐至論不如淸」﹐「髙下麥苗新雨後﹐淺深山色晚晴時」數句﹐「月華星彩坐來收﹐嶽色江聲暗結愁。半夜燈前十年事﹐一時和雨到心頭」﹐「山雨溪風捲釣絲﹐瓦甌篷度獨斟時。醉來睡著無人喚﹐流下前灘也不知」二絕耳。乃自編其集﹐號以《唐風》﹐又作《苦吟》詩云「一句我自得﹐四方人已知。生應無輟日﹐死是不吟時。」不亦誇而拙乎﹗

司空表聖奇鄭都官幼慧﹐許爲一代風騷主。然觀其《早入諫院》詩云「紫重疊抱春城﹐廊下人稀靜漏聲。偸得微吟倚柱﹐滿衣花露聽宮鶯」。詩𨿽旖旎﹐豈諫院中言語﹖風騷意旨﹐未易窺尋也。「揚子江頭」一絕﹐今古流誦。然「花月樓臺近九衢﹐淸歌一曲倒金壺。坐中亦有江南客﹐莫向春風唱《鷓鴣》」。何不以此鷓鴣得名﹖較之「雨昏靑艸湖邊過﹐花落黃陵廟裏啼」﹐不尢有風調耶﹖「遊子乍聞徵袖濕﹐佳人才唱翠眉低」﹐亦屬卑卑語﹐與「雪下文君酤酒市﹐藏李白讀書山」﹐「煙開水國花期近﹐雪滿長安酒價髙」﹐皆便於流俗之耳目﹐無當於詩家之雅音。其《詠懷》云「苦吟殊未補《風騷》。」自知者能自屈也。

方幹愛押「來」字韻﹐如﹕《別墅》云「一池寒月逐潮來」﹐《贈葉尊師》云「有夜自攜星月來」﹐《千峯榭》云「斜行沙鳥向池來」﹐《南亭》云「聲常送落花來」﹐惟《別墅》《南亭》二「來」字工。然古今「來」字佳句極多﹐未易悉數﹐擇其上者言之。如太白之「濤白雪山來」﹐「單於秋色來」﹐「黃河之水天上來」﹐少陵之「春帆細雨來」﹐「黃知橘柚來」﹐「不盡長江滚滚來」﹐是何曲折气象﹗可見詩不在下字押韻。

昔人恨曾子固不能詩﹐然其五七言古﹐甚排宕有气。近體佳句﹐如「流水寒更澹﹐虛窗深自明」﹐「宿幌白影﹐入窗流水聲」﹐「一徑入松下﹐兩峯橫馬前」﹐「壺觴對京口﹐笑語落揚州」﹐「時見崖下雨﹐多從衣上」﹐頗得陶﹑謝家法。七言如「濼水飛綃來野岸﹐鵲山浮黛入晴天」﹐「一尊風月身無事﹐千里耕桑歲有秋」﹐「微破宿猶度雁﹐欲深煙柳已藏鴉」﹐「一川風露荷花曉﹐六月蓬瀛燕坐涼」﹐「娟娟野菊經秋澹﹐漠漠江潮帶雨渾」﹐「入陂野水冬來淺﹐對樹諸峯雪後寒」。又七言絕句﹐如「亂條猶未變初黃﹐倚得東風勢便狂。解把飛花蒙日月﹐不知天地有淸霜」。「紅紗籠燭照斜橋﹐復觀飛入斗杓。人在畫船猶未睡﹐滿是涼月一溪潮」。「帆十幅順風行﹐臥聽隨船白浪聲。好在西湖波上月﹐酒醒還對紙窗明」。皆淸深婉約﹐得詩人之風旨﹐謂其不能詩者妄矣。唐李文公翺﹐人亦謂其能文不能詩。其全集詩止七首﹐無一上乘語。惟《贈藥師僧》云「我來問道無餘說﹐在靑霄水在瓶。」稍有淸脫之气。若《拜禹歌》﹐則奇詭不可解。詩文二途﹐殆不可以相兼歟﹖皇甫持正古詩則略勁整﹐較勝習之矣。

晚唐於詩非勝境﹐不可一味鉆仰﹐亦不得一槪抹扌殺殳。予嘗就其五七律名句﹐摘取數十聯﹐剖爲三等﹐俾家塾後生﹐知所擇焉。如「髙閣客竟去﹐小園花亂飛」﹐「古戍落黃葉﹐浩然離故關」﹐「孤與飛鳥﹐千里片時間」﹐「猿啼洞庭樹﹐人在木蘭舟」﹐「島間知有國﹐波外恐無天」﹐「前村深雪裏﹐昨夜一枝開」﹐「西風滿天雪﹐何處報人恩」﹐五言之上也。如「雞聲茅店月﹐人迹板橋霜」﹐「亂山殘雪夜﹐孤燭異鄕人」﹐「秋風滿關樹﹐殘月隔河雞」﹐「髙窗外樹﹐疏磬雨中山」﹐「曙分林影外﹐春盡雨聲中」﹐「亂離何處甚﹐安穩到家無」﹐「長疑卽見面﹐翻致久無書」﹐五言之次也。如「柳占三春色﹐鶯偸百鳥聲」﹐「葉寒凋欲盡﹐泉冷落微遲」﹐「綠奔穿內水﹐紅落過墻花」﹐「樹搖幽鳥夢﹐螢入定僧衣」﹐「廢巢侵燒色﹐荒冢入鋤聲」﹐「遠鐘驚漏壓﹐微月被燈欺」﹐「酒無通夜力﹐事滿五更心」﹐五言之又次也。上者風力郁盤﹐次者情思曲摯﹐又次者則筋骨盡露矣。」以此法更衡七律﹐如「江涵秋影雁初飛﹐與客攜壺上翠微」﹐「玉帳牙旗得上游﹐安危須共主君憂」﹐「永憶江湖歸白髮﹐欲回天地入扁舟」﹐「半夜秋風江色動﹐滿山寒葉雨聲來」﹐七言之上也。如「一院落花無客醉﹐五更殘月有鶯啼」﹐「黃菊倚風村酒熟﹐綠蒲低雨釣船歸」﹐「城臨戰壘黃晚﹐馬渡寒沙夕照微」﹐「孤嶼池痕春漲滿﹐小欄花韻午晴初」﹐七言之次也。如「玉璽不綠歸日角﹐錦帆應是到天涯」﹐「回日樓臺非甲帳﹐去時冠劍是丁年」﹐「薜荔若煙籠蟋蟀﹐芰荷翻雨潑鴛鴦」﹐「墻頭細雨垂纖艸﹐水面回風聚落花」﹐七言之又次也。若「羞多轉面語﹐妒極定晴看」﹐「怨魂迷恐斷﹐嬌喘細疑沈」﹐「鴛鴦占水能嗔客﹐鸚鵡嫌籠解罵人」﹐「香燭有光妨宿燕﹐畫屏無睡待牽牛」﹐皆晚唐之最下最傳者。愛其輕靡﹐從此問途﹐則詩爲惡道。必須將義山之《無題》﹐曹唐之《大小遊仙》﹐溫﹑李之《鏡檻》《洞戶》等五排﹐一槪汰除﹐方有淸淨基址。而才人必好言此﹐以爲風華韻事﹐蓋並晚唐之次乘兩等﹐而亦無心審其分量﹐遑問其上焉者乎﹗

●卷五

許棠有《洞庭》詩﹐號爲「許洞庭」。然「四顧疑無地﹐中流忽有山」﹐語意平弱。「鳥飛應畏墮」﹐尢涉痕迹。惟「帆遠卻如」五字佳﹐然亦不必是洞庭詩。少陵﹑襄陽後﹐何爲動此筆耶﹗棠又有《洞庭湖》七律「空江浩蕩景蕭然﹐盡日菇蒲泊釣船」云云﹐然別本又作張亻必詩﹐要之皆不稱題。惟「賞步易遠﹐野吟聲自髙」十字可誦耳。嘗云「自得一第﹐筋骨輕健﹐愈於少年。」咸通十哲﹐議論可笑如此。

司空表聖《詩品》﹐首列「雄渾」一門。然其五言如「艸嫩侵沙長﹐冰輕著雨消」﹐「坡暖冬生┺﹐松涼夏健人」﹐「夜短猿悲減﹐風和鵲喜靈」﹐「馬色經寒慘﹐雕聲帶晚饑」﹐「棋聲花院閉﹐幡影石壇髙」﹐「地涼淸鶴夢﹐林靜肅僧儀」﹐「暖景雞聲美﹐微風蝶影繁」﹐七言如「得劍乍如添健僕﹐亡書久似憶良朋」﹐「孤嶼池痕春漲滿﹐小欄花韻午晴初」﹐「五更惆悵回孤枕﹐猶自殘燈照落花」﹐佳句累累﹐終無可當「雄渾」之目者。若其《漫題》《偶題》《雜題》諸小詩﹐亦多幽致。如「破巢看乳燕﹐畱果待啼猿」﹐「鳥窺臨檻鏡﹐馬過隔墻鞭」﹐「曬書因閱畫﹐封藥偶和丹」﹐「鷗和湖雁下﹐雪隔嶺梅飄」﹐「溪漲漁家近﹐煙收鳥道髙」﹐「陂痕侵牧馬﹐影帶耕人」﹐「綠樹連村暗﹐黃花入麥稀」﹐頗令人應接不暇﹐要於「雄渾」兩字﹐槪乎未有聞也。表聖以後善論詩者﹐首數滄浪嚴氏﹐平時以李﹑杜之金擘海﹐香象渡河爲法。而李西涯謂「滄浪所論﹐超離塵俗﹐反覆譬說﹐未嘗有失。顧其所作﹐徒得唐人體面﹐少超拔警策處。凡識得十分﹐只做得八九分﹐其一二分﹐乃拘於才力﹐其滄浪之謂乎」。愚謂表聖善論詩﹐而自作不逮﹐亦猶是也。而自題其集云「撐霆裂月﹐︱作者之肺肝﹐亦當吾言之無怍。」蹈恕己則昏之獘﹐不類善論詩者所云矣。𨿽然﹐表聖勁節淸標﹐映蔚史乘﹐詩卽未造穩境﹐後人猶諒之﹐況有進於此者哉﹗詳本而略末﹐凡持論者所當知也。

王陽明詩「江流天地變秋聲」﹐宋荔裳詩「江流日夜變秋聲」﹐此襲而善者也。襲而善者﹐意轉而境深﹐否則意浮而調舊。毫之分﹐天地懸隔﹐作詩者仍以不相襲爲審愼耳。漢人樂府「白露變爲霜」﹐杜詩「馬鳴風蕭蕭」﹐只添《風》《雅》一字﹐而別成气格。此惟漢人﹑杜公可也﹐他人免效此捧心矣。

張子野《湖州西溪》詩﹕「浮萍斷處見山影﹐野艇歸時聞艸聲。」上句佳﹐卻似詞﹔下句不佳﹐尙是詩﹐个中消息當參。

袁簡齋謂「唐﹑宋者﹐歷代之國號﹐與詩無與﹔詩者﹐各人之性情﹐與唐﹑宋無與」。雋語解頤﹐一空障。簡齋詩可議﹐此論不可廢也。明人詩大致學唐﹐惟吳文定作詩作字﹐皆學蘇公。李文正主張唐人者﹐亦稱其詩之Ο郁深厚﹐唐﹑宋原不分畛域也。第專學蘇公﹐亦恐做病耳。

前謂劍南居遣興七律﹐時仿許丁卯之流﹐非冤之也。如「數點殘燈沽酒市﹐一聲柔櫓采菱舟」﹐「髙柳簇橋初轉馬﹐數家臨水自成村」﹐「似蓋微才障日﹐如絲細雨不成泥」﹐「夜雨長深三尺水﹐曉寒畱得一分花」﹐「童兒衝雨收漁网﹐婢子聞鐘上佛香」﹐「繞庭數竹饒新┺﹐解帶量松長舊園」﹐「釣收鷺下虛舟立﹐橋斷僧尋別徑歸」﹐「瓶花力盡無風墮﹐鑪火灰深到曉溫」﹐「綠葉忽低知鳥立﹐靑徐動覺魚行」﹐如此更僕難盡﹐無句不工﹐無工句而非許丁卯之流也。陳︳曰「放翁一生精力﹐盡於七律﹐故最多最佳。古詩稍有松處。」夫謂陸之律勝於古﹐已屬一誤。又謂七律乃一生精力全注﹐尢不識其用力處也。且放翁七律﹐佳者誠多﹐然亦佳句耳﹔若通體渾成﹐不愧南渡稱首者﹐嘗精求之矣。如「地連秦雍川原壯﹐水下荊揚日夜流」﹐「早歲君王記姓名﹐只今憔悴客邊城」﹐「時平壯士無功老﹐鄕遠徵人有夢歸」﹐「少日壯心輕玉塞﹐暮年幽夢墮滄洲」﹐「諸公勉畫平戎策﹐投老深思看太平」﹐「一點烽傳散關信﹐兩行雁帶杜陵秋」﹐「三峽猿催淸淚落﹐兩京梅傍戰塵開」﹐「只要閭閻寬楚﹐不須亭障肅弓刀」﹐「今皇神武是周宣﹐誰賦南徵北伐篇」﹐「老子猶堪絕大漠﹐諸君何至泣新亭」﹐「十月風霜欺客枕﹐五更鼓角滿江天」﹐「夷甫諸人骨作塵﹐至今黃屋尙東巡」﹐「細雨春蕪上林苑﹐頹垣夜月洛陽宮」﹐「遠戍十年昨的博﹐壯圖萬里戰臯蘭」﹐「綠沈金鎖俱塵委﹐雪灑寒燈淚數行」﹐「榮河溫洛帝王州﹐七十年來禾黍秋」。此十數章七律﹐著句旣遒﹐全體亦警拔相稱。蓋忠憤所結﹐志至气從﹐非復尋常意興。較之全集七律﹐數十之一耳。然論放翁七律者﹐必以此爲根本﹐而以「數點殘燈沽酒市」等詩附之﹐乃知詩之大主腦﹐翁之眞力量﹐否則贊翁而翁不願也。翁詩云「若心自古乏眞賞」﹐其信然矣。

放翁詩學所以絕勝者﹐固由忠義盤郁於心﹐亦緣其於文章髙下之故﹐能有具眼﹐非後進輇才所能知也。《白鶴館夜坐》云「袖手哦新詩﹐淸寒愧雄渾。屈宋死千載﹐誰能起九原﹖中間李與杜﹐獨招湘水魂。自此競摹藩。蘭苕看翡翠﹐煙雨啼靑猿。豈知海中﹐九萬擊鵬。」《書嘆》云「文章有廢興﹐蓋與治亂符。慶曆嘉間﹐和气扇大鑪。諸公實主盟﹐渾灝配典謨。吾猶及故老﹐淸夜陪坐隅。論文有脈絡﹐千古著不誣。久幽士固有﹐速售理則無。」《感懷》云「世儒鑿戶牖﹐道術將瓜分。孤陋守一說﹐百氏殆可焚。後來豈無人﹐鼻堊誰揮斤﹖巍巍貞觀治﹐房魏出河汾。」《文章》云「文章本天成﹐妙手偶得之。粹然無疵瑕﹐豈復需人爲﹖君看古彜器﹐巧拙兩無施。漢最近先秦﹐固已殊淳漓。後夔不復作﹐千載誰與期﹗」此等議論﹐乃千古大匠嫡傳﹐拙工淫巧﹐兩無是處。能之者一代不過數人﹐卽知之者亦未可多得。朱子論放翁詩曰「近代惟見此人有詩人風致。」劉后村曰「放翁學力似杜甫。」蓋放翁固知之而幾幾乎能之者。

放翁詩擇而玩之﹐能使人養气骨﹐長識見。如《題十八學士圖》云「但餘一事恨千載﹐髙陽繆公來竄名。」《長門怨》云「早知獲譴速﹐悔不承恩遲。」《古意》云「士生固欲達﹐又懼徒富貴。素願有未伸﹐五鼎澹無味。」《灌口廟》云「姓名未死終磊落﹐要與此江東注海」。《古離別》云「死卽萬鬼鄰﹐生當致虞唐。丹雞不須盟﹐我非兒女腸。」《艾如張》云「稻粱滿野棄不啄﹐𨿽有奇禍無階梯。」《書志》云「肝心獨不化﹐凝結變金鐵。鑄爲上方劍﹐畔以佞臣血。」《古意》云「夜泊武昌城﹐江流千丈淸。寧爲雁奴死﹐不作鶴媒生。」堆阜崢嶸﹐壁立千仞﹐所謂「字向紙上皆軒昂」也﹐彼豈以消遣景物爲事者哉﹖

放翁作梅詩﹐多用全力。如「山礬水仙晚角出﹐大是春秋吳楚僭。餘花豈無好顏色﹐病在一俗無由砭。朱欄玉砌渠有命﹐斷橋流水君何欠」。又如「冰崖雪谷木未芽﹐造物破荒開此花。神全形枯近有道﹐意莊色正知無邪。髙堅政要飽憂患﹐放棄何遽愁荒遐」。又如「精神最遇雪月見﹐气力苦戰冰霜開。羈臣放士耿獨立﹐淑姬靜女知誰媒﹖摧傷𨿽多意愈厲﹐直與天地爭春回」。筆力橫絕﹐實能爲此花寫出性情气魄者﹐但不無著力太過。至如「平生不喜凡桃李﹐看了梅花睡過春」﹐「梅花自避新桃李﹐不爲髙樓一笛風」﹐語涉譏刺﹐亦非本色。若「坐收國士無雙價﹐獨立東皇太一前」﹐「相逢只怪影亦好﹐歸去始知身染香」﹐又嫌好使事也。嘗謂放翁詠梅七律至數十首﹐惟「孤城小驛初飛雪﹐斷角殘鐘半掩門」一聯﹐稍得神耳。

梅詩最難工﹐卽以千古名句論之﹐如鮑明遠「霜中能作花」﹐朴質寡深情。庾子山「定有詠花人」﹐流動闕精理﹔「枝髙出手寒」﹐髙簡不細入。陰鏗「從風還共落﹐照日不俱消」﹐緊切乏餘蘊。陳君倩「艸短猶通さ﹐梅香漸著人」﹐旖旎少眞致。老杜「幸不折來傷歲暮﹐若爲看去亂鄕愁」﹐別致異中鋒﹔「巡檐索共梅花笑﹐冷蕊疏枝半不禁」﹐情未獨造。崔道融「香中別有韻﹐淸極不知寒」﹐刻摯無渾涵。王荊公「遙知不是雪﹐爲有暗香來」﹐親切有稚气。坡公「數枝殘綠風吹盡﹐一點芳心雀ㄋ開」﹐精妙近瑣屑﹔「海南仙嬌墮砌﹐月下縞衣來扣門」﹐綺思妨正骨。張文潛「淸香侵硯水﹐寒影伴疏燈」﹐婉約亦側面。謝疊山「天地寂寥山雨歇﹐幾生修得到梅花」﹐悲郁非卽景。卽逋仙以梅詩擅名﹐而「池水倒窺疏影動﹐屋檐斜入一枝低」﹐亦雅淡嫌寬泛﹔「疏影橫斜水淸淺﹐暗香浮動月黃昏」﹐猶韶秀乏遠神也。必求名句﹐惟老杜「山意衝寒欲放梅」﹐坡公「竹外一枝斜更好」﹐釋齊己「前村深雪裏﹐昨夜一枝開」﹐逋仙「雪後園林才半樹﹐水邊籬落忽橫枝」﹐及放翁「孤城小驛」一聯耳。晚宋張澤民有「才放一花天地香」句﹐似奪胎於晦翁「數點梅花天地心」句﹐而脫去道學門面﹐語便可誦﹐然韻味終未深也。梅詩𨿽工如此﹐而方虛谷所選多至二百篇﹐佳句不能三五聯﹐冗濫無識﹐一何可笑﹗

宋人蕭徳藻梅詩﹐有「江妃危立凍蛟背﹐海月冷掛珊瑚枝」﹐看似崛彊﹐實與「雪滿山中髙士臥﹐月明林下美人來」﹐一太熟﹐一太生﹐同是詩家左道。凡學詩者﹐入手卽避此二種﹐方有根基可望﹐勿認蕭君二語勝於季迪也。

宋人梅花詩﹐如戴復古「水邊山際頻凝顧﹐怕有寒梅昨夜花」﹐杜小山「尋常一樣窗前月﹐才有梅花便不同」﹐張良臣「梅化到得吹成雪﹐盡是淸愁不似香」﹐史文卿「夜半和風到窗紙﹐不知是雪是梅花」﹐嚴月澗「昨夜瓦瓶冰凍破﹐梅花無水自精神」﹐徐元傑母「不知簾外溶溶月﹐上到梅花第幾枝」﹐皆舌尖上言語﹐非詩蘊也。惟黃城「一夜霜淸不成夢﹐起來春意滿人間」﹐略可與逋仙亞耳。

韓子蒼「倦鵲繞枝翻凍影﹐飛鴻摩月墮孤音」﹐兪秀老「有時俗事不稱意﹐無限好山都上心」﹐純是筋骨。然皆語盡意中﹐唐人不肯爲者。或曰唐﹑宋眞有分乎﹖曰否。胡少汲「同是行人更分手﹐不甚風樹作離聲」﹐此卽唐人語矣。胡猶宋之不甚著名者也。

賀方回《定林寺》詩﹕「破冰泉脈漱籬根﹐壞衲遙疑掛樹猿。蠟屐舊痕尋不見﹐東風先爲我開門。」荊公見之﹐大加稱賞。僧顯忠《居》詩云「竹裏編茅倚石根﹐竹莖疏處見前村。眠盡日無人到﹐自有春風爲掃門。」荊公亦常誦不去口。二詩風味甚似﹐然方回𨿽名手﹐猶未逮僧詩之淸絕也。

杜紫薇謂李長吉詩「少加以理﹐奴僕命《騷》可也」。夫「奴僕命《騷》」者﹐惟《三百篇》耳﹐長吉爲《騷》之奴僕而不足者也。長吉古詩﹐吾惟取其「星盡四方髙﹐萬物知天曙」﹐「買絲繡作平原君﹐有酒惟澆趙州土」﹐「二十八宿羅心胸﹐元精耿耿貫當中」﹐「雄鷄一聲天下白」﹐「涼風雁啼天在水」諸句﹐及「長卿寥落悲空捨﹐曼倩詼諧取自容。見買若耶溪上劍﹐明朝歸去事猿公」一絕耳。余非鬼語﹐則詞曲語﹐皆不得以詩目之。嚴滄浪云「玉川之怪﹐長吉之詭﹐天地間自欠此體不得。」立論已屬支離。劉后村並謂「古樂府惟李賀最工」﹐直反易東西﹐倒亂黑白之言也。後村頗學長吉﹐如《趙昭儀春浴行》﹕「小蓮夾擁眞天人﹐紅梅犯雪欹一朵。」《東阿王妃夢行》﹕「軟香蕙雨裙衩濕﹐紫三尺生紅靴。」此類成何言語﹖詩之妖而已矣。

李長吉「天若有情天亦老」﹐秦少遊以之入詞﹐緣此句本似詞也。至如「黑壓城城欲摧」﹐「酒酣喝月使倒行」﹐「石破天驚逗秋雨」﹐「酒中倒臥南山綠」﹐「捲起黃河向身瀉」﹐凡有意作奇語者﹐皆易爲之。何也﹖無理之奇﹐本不奇也。變險而媚﹐則又如「一雙瞳人翦秋水」﹐「小槽酒滴眞珠紅」﹐「玉釵落處無聲膩」﹐「髙樓唱月敲懸」﹐「春營騎將如紅玉」等句﹐此尢詞場騁妍之慣技﹐卽之可喜﹐久之生厭者。然釣名之士﹐欲人一見驚喜﹐刻意造句﹐必險必媚﹐而後易於動目。嘔出心肝者﹐竟爲後世聲气用矣。悲夫﹗

長吉「漆炬迎新人﹐幽壙螢擾擾」﹐「石馬臥新煙﹐陵樹風自起」﹐「旋風吹馬馬踏」﹐「紙錢鳴旋風」﹐「秋墳鬼唱鮑家詩」﹐「嗷嗷鬼母秋郊哭」﹐「彭祖巫咸幾回死」﹐「酒不到劉伶墳上土」﹐「柏陵飛燕埋香骨」等句﹐固鬼詩矣。卽如「瘦馬秣敗艸」﹐「冷花寒露姿」﹐「霜重鼓聲寒不起」﹐「老兔寒蟾泣天色」﹐「空山凝頹不流」﹐「九節菖蒲石上死」﹐「劫灰飛盡古今平」﹐「東關酸風射眸子」﹐「鯉魚風起芙蓉老」﹐「家人折斷門前柳」﹐「況是靑春日將暮」﹐「秋風吹地百艸乾」﹐「從君翠發蘆花色」﹐「妾顏不久如花紅」﹐隨意拈出一語﹐皆夭亡徵也。人非與壽爲仇﹐何苦效之哉﹗至如「畫欄桂樹懸秋香﹐三十六宮土花碧」﹐「漏催水咽玉蟾蜍﹐衛娘發薄不勝梳」﹐「蘭風桂露灑幽翠﹐紅弦裊咽深思」﹐「寒入罘ぜ殿影昏﹐彩鸞簾額著霜痕」﹐「畫弦素管聲淺繁﹐花裙糸卒糸蔡步秋塵」﹐「麒麟背上石文裂﹐虯龍鱗下紅肢折」﹐皆以極艷之辭﹐寫極慘之色﹐宛如小說中古殿荒園﹐紅妝女魅﹐冷气逼人﹐挑燈視之﹐毛髮欲豎﹐吾不解世人何以愛好之也﹖

鮑溶詩云「門前靑山路﹐眼見歸不得。」姚合詩則云「門外靑山路﹐因循自不歸。」憤婉各盡其妙。合詩體气淸整﹐人以爲宋末四靈之開山﹐恐不盡然。

元微之目張承吉爲「雕小巧﹐獎藉之恐變風教」。此𨿽讒譖之詞﹐不足爲據﹐然如承吉所制《王小管》《李笛》《玉環琵琶》《娘羯鼓》《耍娘歌》《悖兒舞》《容兒缽頭》《寧歌來》《阿保湯》《集靈臺》諸絕句﹐專覓宮闈瑣事﹐被之諷詠﹐揚其闕失﹐得不有妨名教﹖至於《病宮人》《愛妾換馬》諸律﹐以及「玉釵斜白燕﹐羅帶弄靑」﹐「鐙金斜雁子﹐鞍帕嫩鵝兒」﹐「紅粉美人擎酒勸﹐錦衣年少臂鷹隨」﹐「鴛鴦鈿帶拋何處﹐孔雀羅衫付阿誰」諸律句﹐豈非纖俗害正之尢耶﹗吾獨惜以承吉之才﹐能爲「晴空一鳥渡﹐萬里秋江碧」﹐「河流出郭靜﹐山色對樓寒」﹐「海明先見日﹐江白迥聞風」﹐「地盤山入海﹐河繞國連天」﹐「仰砌池光動﹐登樓海气來」﹐「風帆彭蠡疾﹐水洞庭寬」﹐「人行中路月生海﹐鶴語上方星滿天」﹐「潮落夜江斜月裏﹐兩三星火是瓜洲」諸句﹐可以直跨元﹑白之上﹐而竟爲微之所短﹐又爲樂天所遺也。凡有才者﹐總須貴重其言。承吉不自愼惜﹐天耶﹖人耶﹖當自反矣。然樂天薦徐凝而抑承吉﹐心實不公。計敏夫乃謂樂天以實行取人﹐殆喜凝之僕略椎魯﹐而以祜之宮體艷詩爲輕薄。不知凝詩如「恃賴傾城人不及﹐檀妝惟約數條霞」﹐「一日新妝拋舊樣﹐六宮爭畫黑煙眉」﹐「憶得倡門人送客﹐深紅衫子影門時」﹐何嘗非宮體﹐何嘗非艷詩耶﹖且凝詩無語不拙﹐自誇「一條界破靑山色」﹐坡公目爲惡詩﹐而後人猶理其冤﹐可笑甚矣﹗《古樹》一絕云「古樹欹斜臨古道﹐枝不生花腹生艸。行人不見樹生時﹐樹見行人幾回老。」歷落有姿致。而此詩或謂僧伯皎作﹐編入宋詩中﹐亦未信其果爲凝詩否也。考凝之詩﹐旣無以過人﹐其所以得白公之推重者﹐白刺杭州﹐訪求牡丹﹐開元寺僧植一本以待白至﹐凝不識白﹐而先有「含芳只待舍人來」句﹐殆捷於逢迎耶﹖中聯云「海燕解憐頻睥睨﹐胡蜂未識更徘徊。虛生芍藥徒勞妒﹐羞殺玫瑰不敢開。」以拙筆而爲巧媒﹐猶誇於韓侍郎﹐云「一生所遇惟元白」﹐宜張承吉之滋不服耳。

宋絕句尢不似唐﹐然王漁洋《池北偶談》專錄宋七絕之似唐者數十首﹐何嘗不可與唐人匹﹗予又從近人嚴長明用晦所選《千首宋人絕句》中﹐反覆揀擇﹐得其似唐者百數十首﹐承漁洋之風旨﹐廣漁洋所未備﹐世之於唐﹑宋分左右袒者﹐喙亦可以息矣。第用晦此本﹐較之洪容齋《萬首唐人絕句》﹐纂次頗核﹐所選詩皆有可觀﹐亦較勝王漁洋《唐人萬首絕句選》本﹐而宋人絕句之佳者﹐仍未盡於是也。如歐陽公《丰樂亭》云「紅樹靑山日欲斜﹐長郊艸色綠無涯。遊人不管春將老﹐來往亭前踏落花。」蘇子美《夏意》云「別院沈沈夏簟淸﹐石橊開徧透簾明。樹陰滿地日卓午﹐夢覺流鶯時一聲。」蘇長公《澄邁驛通潮閣》云「倦客愁聞歸路遙﹐眼明飛閣俯長橋。貪看白鷺橫秋浦﹐不覺靑林沒晚潮。」《南堂》云「掃地焚香閉閣眠﹐簟紋如水帳如煙。客來夢覺知何處﹐掛起西窗浪接天。」韓子蒼《代葛亞卿作》云「君住江濱起畫樓﹐妾居海角送潮頭。潮中有妾相思淚﹐流到樓前更不流。」陳簡齋《淸明》云「捲地風拋市井聲﹐病夫危坐了淸明。一簾晚日看收盡﹐楊柳微風百媚生。」範至能《橫塘》云「南浦春來綠一川﹐石橋朱塔兩依然。年來送客橫塘路﹐細雨垂楊系畫船。」陸務觀《讀晉書》云「諸公日飲萬錢廚﹐人乳蒸豚玉食無。誰信秋風雒城裏﹐有人歸棹爲蒓鱸。」《聞雁》云「過盡梅花把酒稀﹐薰籠香冷換春衣。秦關漢苑無消息﹐又在江南送雁歸。」《遊寒巖釣磯》云「竹裏茅茨竹外溪﹐粼粼白石護苔磯。想應日日來垂釣﹐石上蓑衣不帶歸。」嚴坦叔《兵火後還鄕》云「萬屋煙銷余塔身﹐還家何處訪情親﹖舊時巷陌今難認﹐卻問新移來住人。」嚴滄浪《酬友人》云「湘江南去少人行﹐瘴雨蠻煙白艸生。誰念梁園舊詞客﹐桄榔樹下獨聞鶯﹖」釋道潛《臨平道中》云「風蒲獵獵弄輕柔﹐欲立蜻蜓不自由。五月臨平山下路﹐藕花無數滿汀洲」。戴復古《江村晚眺》云「江頭落日照平沙﹐潮退漁ザ閣岸斜。白馬一雙臨水立﹐見人飛起入蘆花。」此十數絕句﹐與唐人聲情气息﹐不隔累黍﹐何故遺之﹖且無論唐﹑宋﹐卽以詩論﹐亦明珠美玉﹐千人皆見﹐近在眼前﹐而嚴氏置若無睹﹐故操選柄爲至難也。

宋人絕句亦有不似唐人﹐而萬萬不可廢者﹐如陸放翁《讀範至能攬轡錄》云「公卿有黨排宗澤﹐帷幄無人用嶽飛。遺老不應知此恨﹐亦逢漢卽解沾衣。」《追感往事》云「諸公可嘆善謀身﹐誤國當時豈一秦﹖不望夷吾出江左﹐新亭對泣亦無人。」朱繼芳《淮客》云「長懷萬里北風客﹐獨上髙樓望秋色。說與南人未必聽﹐神州只在闌干北。」吳則禮《絕句》云「華館相望接使星﹐長淮南北已休兵。便須買酒催行樂﹐更覓何時是太平﹖」路徳章《盱眙旅捨》云「道傍艸屋兩三家﹐見客擂麻旋點茶。漸近中原語音好﹐不知淮水是天涯。」鄭汝諧《題盱眙第一山》云「忍恥包羞事北庭﹐爰奴得意管逢迎。燕山有石無人勒﹐卻向都梁記姓名。」此類純以勁直激昂爲主﹐然忠義之色﹐使人起敬﹐未嘗非詩之正聲矣。至如元吉《夜坐》云「忽憶梅花不成語﹐夢中風雪在江南。」宋無《杭州》云「內前尙有中官在﹐卻聽西番寺裏鐘。」張琰《官柳》云「裊裊亭亭忒無賴﹐又將春色誤江南。」亡國之餘﹐尢爲痛絕﹐讀之今人欲涕﹐是亦性情之正也。

張文潛以魯直「桃李春風一杯酒﹐江湖夜雨十年燈」爲奇語﹐魯直自以「人得交遊是風月﹐天開圖畫卽江山」爲奇語﹐均未奇也。魯直「山圍燕坐圖畫出﹐水作夜窗風雨來」﹐「落木千山天遠大﹐澄江一道月分明」﹐奇語矣。魯直「水作夜窗風雨來」﹐履常「客有可人期不來」﹐均得唐人句意。

張文潛﹑秦少遊並稱﹐而秦之風骨不逮張也。秦之得意句﹐如「雨砌墮危芳﹐風軒納飛絮」﹐「菇蒲深處疑無地﹐忽有人家笑語聲」﹐「林峭一抹靑如畫﹐知是淮流轉處山」﹐婉宕有姿矣。較文潛之「新月已生飛鳥外﹐落霞更在夕陽西」﹐「斜日兩竿眠犢晚﹐春波一頃去鳧寒」﹐「欲指吳淞何處是﹐一行徵雁海山頭」﹐「芰荷聲裏孤舟雨﹐臥入江南第一州」﹐「川明半夜雨﹐臥冷五更秋」﹐「漱井消午醉﹐掃花坐晚涼」﹐力量似遜一籌。蓋秦七自是詞曲宗工﹐詩未專門也。「漱井」一聯﹐尢爲山谷所賞﹐楊誠齋所謂「山谷前頭敢說詩﹐絕稱漱井掃花詞」是也。

瞿宗吉《歸田詩話》頗多揚扌乞﹐所作《天魔舞》樂府﹐聲調殊不盡合。至《義士行》﹕「陋矣哉烏江八千軍﹐壯矣哉海島五百人﹗」尢不成詩句。《看燈詞》﹕「官府榜文初出了﹐今宵喜得晚來晴。村裏兒童暫入城﹐隨羣齊上大街行。」此與村歌何別﹖吾惟愛「白蓮橋下暫停舟﹐垂柳陰陰拂水流。舞榭歌樓俱寂寞﹐滿天梅雨過蘇州」一絕耳。

「亭亭畫舸系春潭﹐只待行人酒半酣。不管煙波與風雨﹐載將離恨過江南。」張文潛絕句也。漁洋《池北偶談》取宋七絕之似唐者數十首﹐此亦與焉。《宋人千首絕句》則以爲鄭文寶詩﹐系於寇萊公前﹐誤矣。又攺「春潭」爲「寒潭」﹐與下三句意尢不洽。予考文潛此題詩又有一首云「風棹浮煙匝地回﹐雨將濃翠撲山來。晚涼鼓角三吹罷﹐夕照江天萬里開。」前詩以情致勝﹐此詩以气格勝﹐皆唐人佳境﹐漁洋遺之何也﹖予又考文潛所詣﹐在北宋當屬大家﹐無論非少遊﹑無咎所能﹐卽山谷﹑後山﹐亦當放出一頭地。蓋勁於少遊﹐婉於山谷﹐腴於後山﹐精於無咎﹐蘇公以爲超逸絕羣﹐山谷以爲「筆端可以回萬牛」﹐誠非虛譽。其《離黃州》七古﹐酷摹老杜﹐洪容齋賞之﹐然猶非其至者。予最愛其《昭陵六馬》五古﹑《孫彥古畫風雨山水歌》七古﹐眞得老杜神理。其《輸麥行》《牧牛兒》兩詩﹐摹寫情態﹐質而愈文﹐𨿽使文昌﹑仲初爲之﹐寧復過此﹖佳句如「星低春野路﹐月淡夜淮風」﹐「江城過風雨﹐花木近淸明」﹐「風江客帆疾﹐晴野雁行遲」﹐「露窗前日﹐秋明樹外天」﹐「淺山寒帶水﹐旱日白吹風」﹐「川平雙槳上﹐天闊一帆西」﹐「春藏澤國﹐夜雨嘯山城」﹐「溪田雨足禾先熟﹐海樹風髙葉易秋」﹐「愁如明月長隨客﹐身似飛鴻不記家」﹐是皆中唐以上風格﹐不墮晚唐門徑。卽其下者﹐如「幽花冠曉露﹐髙柳旆和風」﹐「花須嬌帶粉﹐樹角老封苔」﹐「澗泉分代井﹐山葉掃供廚」﹐「蝶衣曬粉花枝午﹐蛛网牽絲星角晴」﹐「幽花避日房房斂﹐翠樹含風葉葉涼」﹐「柳色漸經秋雨暗﹐荷香時爲好風來」﹐「綠野染成延晝永﹐亂紅吹盡放春歸」﹐猶堪與趙倚樓爭席矣。歷代以來﹐推崇稱述﹐不止一人﹐然以爲出山谷﹑少遊之右者無之﹐蓋均爲成見所蒙﹐大名所壓耳。

或問六言詩法﹐予曰﹕王右丞「花落家童未掃﹐鳥鳴山客猶眠」﹐康伯可「啼鳥一聲村晚﹐落花滿地人歸」﹐此六言之式也。必如此自在諧協方妙﹐若稍有安排﹐只是減字七言絕耳﹐不如無作也。

●卷六

徐仲車先生《寄陳瑩中》詩﹕「湘江之竹可爲箭﹐吳江之水可淬劍。箭斫讒夫面。讒夫心𨿽破﹐胸中膽猶大。讒夫面𨿽破﹐口中舌猶在。生能爲人患﹐死能爲鬼害。」數語雄快痛切﹐與《小雅巷伯》同風﹐昌黎《利劍》詩劇有勁骨﹐猶當遜此。此正治心直養气之效也﹐豈怪放之謂哉﹖句如「醉臥不知到枕﹐吟行惟許鶴隨身」﹐「隴上耕隨殘月去﹐日邊帆帶落霞收」﹐「小艇醉眠寒夜雨﹐短帆掛夕陽風」﹐皆淡然自胸腹中流出﹐不假工力雕鑿﹐此卽安定教以勿安排者歟﹖其《贈山谷》云「不見故人彌有情﹐一見故人心眼明。忘問君船住處﹐夜來淸夢繞西城。」寥寥短章﹐而質實深厚之意﹐溢於楮墨。先生嘗示學者曰「爲文字無學纖麗﹐須是渾渾有古气。」此章近之矣。《宋人千首絕句》選之﹐有旨哉﹗

李西涯《花將軍歌》﹐縱橫激壯﹐音節入神﹐眞得歌行之奧。尢妙後幅「帝呼花兒﹐風骨如花。手摩膝置泣復嘆﹐汝不死猶兒存。兒年十五官萬戶﹐九原再拜君王恩」。數句瀠洄峭健﹐面面懇到﹐眞有《史記》《漢書》筆力﹐所作論史樂府﹐轉不逮此。論史諸樂府﹐予只取《安石工》後數句云「匹夫憤泣天爲悲﹐黃門夜半來毀碑。碑可毀﹐亦可健。蓋棺事﹐久乃見。不見姦黨碑﹐但見姦臣傳。」筆筆轉側有鋒﹐論斷神境﹐然終與古樂府不類。陳元孝謂可自爲一格﹐平允之論。尢西堂專訪此格﹐爲《明史樂府》﹐愈不逮西涯之簡勁矣。西涯七古﹐大气流行﹐亦欠簡勁﹐然音節無不可愛。此翁於音節最畱神﹐且其振起衰靡﹐吐納眾流﹐實聲詩一大宗。王元美以爲西涯之於李﹑何﹐如陳涉之於漢髙﹐不無抑揚失當。愚謂崆峒如淮陰侯雄略蓋代﹐大復如張子房英气內聳﹐而西涯則蕭相國之包含羣策也﹐可漫爲軒輊哉﹖

吾鄕詩人﹐入古人堂奧者﹐前推宛丘﹐後則虞山。「南樓楚雨三更遠﹐春水吳江一夜生」﹐《漁洋詩話》錄之﹐而《感舊集》則「生」攺作「增」﹐殊無意緒。然《古調堂集》本作「增」﹐閻再彭《送虞山之江南》詩﹕「濤聲二月不知冷﹐花气三山到處增。」正用此韻﹐漁洋從其原本刻耳。集中佳什累累﹐「南樓楚雨」一聯﹐尙非至者。歸愚《別裁》選五律二首﹑七律一首﹐亦未盡其美也。如《雞鳴行》云「天上飛星似飛箭﹐荒雞喔喔鳴村店。夢裏心驚是惡聲﹐挑燈直視牀頭劍。開門星散喜重明﹐躍馬披衣共北徵。丈夫暗昧那能處﹐會向靑天白日行。」悲壯可接髙常侍。《花朝泊廣陵》云「東風三百里﹐一日下雷塘。春水波微綠﹐江天柳乍黃。」居然謫仙風度。《出洋》云「客愁深似海﹐到海轉無愁。萬念同歸盡﹐孤帆已莫收。」「一气歸何所﹐茫茫不可知。只疑無水處﹐便是到天時。」邁往淸雄﹐中唐以下﹐不屑措意也。句如「沙老磯橫出﹐灘髙水亂流」﹐「螢光依燭暗﹐語逼人淸」﹐「岸筱低欹翠﹐巖花濕倒紅」﹐「雨過峯羣出﹐天淸鳥自歸」﹐「人迷黃葉渡﹐馬縮白橋霜」﹐「稻花蒸日晚﹐瓠葉動風涼」﹐「樹喧山雨過﹐燈暗艸飛」﹐「秋泥三尺雨﹐古樹萬重山」﹐「樹垂官岸老﹐山壓縣樓低」﹐「煙光一鳥白﹐秋色萬山明」﹐「枕殘孤棹月﹐山瘦五更霜」﹐「魚窺人影散﹐鴉抱夕陽歸」﹐「署臨黑水邊暗﹐歌動《梁州》漢月髙」﹐「髙樹寒煙孤鳥過﹐大湖涼雨一天收」﹐「磬寂鳥聲喧佛座﹐簾開花气入詩龕」﹐「詩客暮邛竹杖﹐美人秋水木蘭舟」﹐「萬里瘡痍增客淚﹐千山烽火動邊聲」﹐「風吹鐵甲鳴駝背﹐捲牙旗斷雁行」﹐足使表聖失步﹐仲晦變色。歸愚操選柄﹐不能表章英彥﹐殊可惜也。然歸愚所選七律云「左顧潮陽右贛州﹐新羅髙處萬山頭。翻徭接地蟠關隘﹐烽火連天起戍樓。日夜鄕心皆北向﹐古今汀水獨南流。可憐滿眼崎嶇路﹐惟有淸猿伴客愁。」淸蒼深重﹐直接少陵﹐一勺水亦可知大海味矣。

吾鄕石石丈論詩云「今之作者﹐不附於瑯琊﹑北地﹐則附於公安﹑竟陵。詩以位置性情﹐攘取他人之性情而私爲己有﹐尙得謂之有廉恥乎﹗」此論快絕。昔鍾嶸﹑司空圖皆作詩品﹐二字都排向外面去﹐石丈說到無廉恥上﹐方足爲《詩品》的解耳。其《弔潘若稚明府舞陽殉節》詩云「舌斷常山白日斜﹐空教明月冷齋衙。燕臺六月猶飛雪﹐春到河陽不敢花。」蓋石丈以明季一諸生﹐闖賊入京﹐北向痛哭﹐鬱鬱遂卒﹐宜其吐詞激烈如此。又《立秋前一日飲黃君擬邸中》詩云「檐鈴風響亂松聲﹐涼月吹人襟袖明。冷燭畫屏紅粉意﹐澹河漢故人情。潯陽舊淚弦中落﹐楚客新愁笛裏生。一夜淸歌催木葉﹐明朝秋色滿江城」。與錢﹑郎何異﹖又《讀曲歌》云「人皆樂歡笑﹐郎獨無言語。非郎無言語﹐窺儂眉未許。」「儂坐鸚鵡旁﹐郎坐靑梅下。嫌梅子酸﹐只將鸚鵡打。」神似齊﹑梁人﹐斷非依傍瑯琊﹑北地﹑公安﹑竟陵者。又《湖居》云「暮色湖上來﹐遠天束漸小。一榻坐林中﹐停目數歸鳥。」造意幽秀入神﹐淺薄者無從問渡﹐其﹛研手﹜摩亦深矣。

唐六如詩﹕「靑山白髮老癡頑﹐筆硯生涯苦食艱。湖上水田人不要﹐誰來買我畫中山﹖」淸狂道人郭詡詩雲「雨腳風聲滿樹頭﹐隨身蓑笠勝羊裘。柴門猶道牛歸晚﹐江上風波未泊舟。」此等詩看似淺薄﹐實有無窮之味﹐自王﹑李﹑鍾﹑譚作﹐此等遂成《廣陵散》矣。六如又一絕云「烏衣深巷閉門居﹐滿榻淸風臥讀書。藉問十年可所守﹖炊煙不斷腹長虛。」六如負才拓落﹐而淸苦如此﹐其品殊不可及。郭詡𨿽一畫師﹐而中官蕭敬以錦衣世官﹐力之﹔宸濠數召與語﹐辭謝遠遁﹐求之弗得。二人之胸次極淸曠﹐故脫口能有佳詩﹐非倉卒可襲也。

元末羣盜縱橫﹐時事不堪言矣。詩家慷慨陳詞﹐多衰颯無餘地。獨愛張光弼《感事》一律雲「雨過湖樓作晚寒﹐此心時暫酒邊寬。杞人惟恐靑天墜﹐精衛難期碧海漧。鴻雁信從天上過﹐山河影在月中看。洛陽橋上聞鵑處﹐誰識當時獨倚欄﹖」悲淒婉篤﹐尋諷不厭。五句痛使命之梗﹐六句嘆金甌之破﹐尢爲寄托入微。竹謂其派出西昆﹐以「萬斛春光金盞酒﹐百年心事玉人箏」﹐「燒殘蠟燭渾成淚﹐折斷蓮莖是絲」﹐「牡丹開後春無力﹐燕子歸來事可憐」盡之﹐殊不然。其「未添白髮三千丈﹐又見銅駝五百年」﹐「長空孤鳥望中沒﹐落日數峯煙外靑」﹐「揚州城郭髙低樹﹐瓜步帆檣上下風」﹐雄爽可愛﹐西昆無此吐屬也。

謝茂秦五律﹐堅整如城﹐宛然唐調﹐然終以有心爲之﹐非其至也。明初詩人郭子章者﹐名不甚著﹐而五律獨得唐人法外之意。如《送孫良玉》云「送君江上去﹐山路雨初晴。落日平淮樹﹐春潮帶皖城。酒因今日醉﹐人是故鄕情。莫說王孫怨﹐芳洲綠樹生。」《歲暮》云「寒月出在戶﹐江城雁獨飛。愁人不能寐﹐鄕淚忽沾衣。丘隴十年別﹐星霜兩鬢稀。爲言叢桂老﹐歲暮忄詹忘歸。」《寄陳檢校》云「遙想紫薇省﹐郎官直禁樓。瓊花天上去﹐淸夜憶揚州。二十四橋月﹐玉簫吹兩頭。秋風掛帆席﹐幾度大梁遊。」此三詩句句字字無非唐人聲息﹐而又不從刻意摹仿而來﹐書之以爲五律之楷。

予讀陳后山集﹐而嘆杜之未易學﹐而不可以不學也。杜詩沈而雄﹐郁而透﹐後山得其沈鬱﹐而雄力透空處﹐不能得之﹐故彌望皆晦亻塞之气。然使假以大年﹐功力至到﹐則鋒鎩洞穿﹐其所造必在山谷上。後山詩「人言我語勝黃語」﹐當信有之也。如《送外舅郭大夫西川提荊》云「丈人東南來﹐復作西南去。連年萬里別﹐更覺貧賤苦。王事有期程﹐親年當喜懼。畏與妻子別﹐已復迫曛暮。何者最可憐﹐兒生未知父。盜賊非人情﹐蠻夷正狼顧。功名何用多﹐莫作分外慮。萬里早歸來﹐九折愼馳騖。嫁女不離家﹐生男已當戶。曲逆老不侯﹐知人公豈誤﹗」《別三子》云「夫婦死同穴﹐父子貧賤離。天下寧有此﹐昔聞今見之。母前三子後﹐熟視不得追。嗟乎胡不仁﹐使我至於斯﹗有女初束髮﹐已知生離悲。枕我不肯起﹐畏我從此辭。大兒學語言﹐拜揖未勝衣。喚爺我欲去﹐此語那可思﹗小兒𦇤褓間﹐抱負有母慈。汝哭猶在耳﹐我懷人得知﹗」《示三子》云「去遠卽相忘﹐歸近不可忍。兒女已在眼﹐眉目略不省。喜極不得語﹐淚盡方一哂。了知不是夢﹐忽忽心未穩。」此數詩沛然至性中流出﹐而筆力沈摯﹐又足以副之﹐𨿽使老杜復生不能過﹐而山谷但稱其《溫公挽詞》「時方隨日化﹐身已要人扶」﹐絕可怪也。然其累句﹐如《觀六一堂圖書》云「誰爲第一手﹐未有百世公。」謂公論也﹐韻似歇腳。又云「平生一瓣香﹐敬爲曾南丰。世𨿽嫡孫行﹐名在惡子中。」謂曾爲六一門人﹐己又師曾﹐如子之子爲孫也。稱謂殊太過﹐以「惡子」自謙尢不論﹐門戶之見深﹐不自知其言之卑矣。他如「畫樓著燕春風裏﹐楊柳藏鴉白下東」﹐平添一「東」字。「大府禮容寬嫩慢﹐故家文物尙嫖姚」﹐以「嫖姚」當《漢》志注「飛揚」字用。「可堪親老須三釜﹐又著儒冠忍一羞」﹐以「一羞」當《左傳》「一慚」字用。以及《次韻坡公》《次韻朱智叔》﹐爭奇鬥押﹐皆非少陵所謂波瀾老成者。然終以用力於杜者久﹐故下筆深重﹐爲一代作家而有餘。故曰杜不易學而亦不可不學也。若見後山之晦亻塞﹐而遂以學杜爲戒﹐始求輕利﹐繼入佻淫﹐不亦謬歟﹗

元末之詩宗楊鐵崖﹐乃入於妖﹔明末之詩宗鍾伯敬﹑譚友夏﹐乃流於鬼。王彥泓《疑雨》一集﹐以淫靡之思﹐刻劃入骨﹐使人心流气蕩﹐覺鐵崖徒炫其貌﹐惑人伎倆﹐猶有未盡致者﹐彥泓乃足爲妖中之妖耳。句如「含毫愛學簪花格﹐展畫慚看出浴圖」﹐「翻成繡譜傳人畫﹐會得琴心允客挑」﹐「窗下有時思夢笑﹐燈前長不卸頭眠」﹐「陳王著眼先羅襪﹐溫尉關心到錦鞋」﹐「體自生香防姊覺﹐眉能爲語任郎參」﹐「素質乍看疑是月﹐淸歡何暇想爲」﹐能以佻冶不堪之事﹐寫到通微入玄處﹐此卽朱竹《靜志居琴趣》所本。然在詞家﹐亦爲下乘﹐況以之玷污風雅哉﹗古之燕女溺志﹐恐亦未臻此境也。竹斥劉欽謨﹑瞿宗吉﹑楊君謙﹑張君玉之艷詩如膩污人﹐而獨謂彥泓追李軼韓﹐深得唐人遺意﹐旣無定志﹐且誤後學。他如選魏忠節公長子學氵伊詩數首﹐幽光勁气﹐發乎忠孝﹐令人起敬﹐而復選其弟學濂詩二首。夫學濂乞降闖賊﹐乃父兄之罪人﹐縱有佳詩﹐亦不當錄﹔而況所錄之詩﹐乃「帳鉤觸柱人初起﹐奩粉吹香撲未收」﹐「開箔先籠金約臂﹐插花仍露玉搔頭」﹐與王彥泓相類者乎﹖竹之志亦荒矣﹗

詠子陵釣臺者﹐或云「經過百世見淸風﹐爭羨羊裘一釣翁﹗不有臺諸將力﹐釣臺亦在戰爭中。」或云「一著羊裘便有心﹐虛名傳誦到如今。當時若著蓑衣去﹐煙水茫茫何處尋。」自以爲獨開生面﹐而不知其刻繩無味也。以嚴先生之髙節﹐而猶不免詆訁其﹐何不樂成人之美如此﹖晚唐王貞白詩「山色四時碧﹐溪光七里淸。嚴陵愛此景﹐下視漢公卿」。不著議論而行以古直之气﹐最屬髙格。惜其下接云「垂釣月初上﹐放歌風正輕。」局振不起﹐晚唐通病。末云「應憐渭濱叟﹐匡國論兵。」欲揚子陵﹐遂抑太公﹐何無識乃爾﹗此亦如溫飛卿《溪》詩﹕「橋上一通名利迹﹐至今沙鳥背人飛。」同一揶揄古聖﹐犯大不韙也。方密之《釣臺》詩云「先生無行事﹐先生不著書﹐但能不肯爲人臣。今人不能棄富貴﹐乃以藏拙譏古人。」兀傲不羣﹐深中時人隱痼之疾。如「不有臺諸將力」﹐「當時若著蓑衣去」二詩﹐皆不能棄富貴而以藏拙譏古人者也﹐徒見其輕薄可哂而已矣。

孟子學孔子﹐其文絕不與孔子類﹔韓子學司馬公﹐其文絕不與司馬公類。吾讀李空同樂府﹐五古學漢﹑魏﹑三謝﹐眞似漢﹑魏﹑三謝也﹔七古七律學老杜﹐眞似老杜也﹔七絕學太白﹑龍標﹐眞似太白﹑龍標也。何大復摹古之心稍淡於李﹐而古貌未能脫化﹐則似古者亦多。夫似古則如古人復出﹐故必令人喜﹐令人敬﹔似古則與古人相復﹐亦必令人疑﹐令人厭。吾惜二子以蓋代之姿稟﹐而蹈此愚惘之窠臼。蓋生於詩教不振之時﹐但能揀取最髙之境而追摹之﹐卽可以弋大名而有餘。而李又秦人﹐倔彊不能服善﹔何又短折﹐學問不能大成。遂致守其故智﹐以終一生﹐爲當世之襟冕﹐來萬世之吹求﹐亦可悲矣﹗使二子者本無好名之念﹐專以陶寫爲詩﹐天賦卓絕﹐加以學力﹐斷然匹休古人﹐何必爲古人所役﹐一至此哉﹗王州評空同詩「金翅擘天﹐神龍戲海」﹐評大復詩「朝霞點水﹐芙蕖試風」﹐一謂其奇變﹐一謂其鮮新。不知皆古人之奇變鮮新也﹐於二子何與﹗𨿽然近之不師古者多矣﹐如二子之英姿髙韻﹐雄視四海﹐而猶以返古爲事﹐不敢自作主張﹐是又今人之韋弦﹐不可不知者也。

靑丘《送沈左司從汪參政分省陜西》云「重臣分陜去臺端﹐賓從威儀盡漢官。四塞河山歸版籍﹐百年父老見衣冠。函關月落聽雞度﹐華嶽開立馬看。知爾西行定回首﹐如今江左是長安。」同時吳尙書友《送李侍郎宣諭陜西》云「侍郎將命出金鑾﹐道路傳呼遠近歡。關內官曹迎使節﹐秦中父老見衣冠。開太華三峯秀﹐水繞黃河九曲寒。寄語渭川千畝竹﹐西風還解報平安。」嘉靖間﹐姚光虞《送周國雍守順慶》云「使君千騎擁朱幡﹐此去誰云蜀道難。列郡分府虞嶽牧﹐前驅負弩漢衣冠。湓城月色揚ぎ渡﹐巫峽濤聲倚劍看。行矣外臺今不薄﹐循良卿相滿長安。」吳詩形似季迪﹐而聲情气骨﹐去之甚遠﹐竹譏其土木形骸是也。然姚詩亦屬優孟﹐顧選之而不加議論何也﹖大抵詩家偸意偸調甚多﹐李端詩「盤雙鷺下﹐隔水一蟬鳴」﹐東坡詩「白水滿時雙鷺下﹐綠槐髙處一蟬吟」。吳僧詩「到江吳地盡﹐隔岸越山多」﹐薩天錫詩「出江吳水盡﹐接岸楚山稠。」陳子昂詩「雁山橫代北﹐狐塞接中」﹐王漁洋詩「萬山橫代北﹐匹馬入中」。岑嘉州詩「尋河愁地盡﹐過磧覺天低」﹐趙秋谷詩「馬足蹙時疑地盡﹐溪多處覺天低」。明王欽佩《柳枝詞》﹕「渭水西爲萬里遙﹐行人歸去水迢迢。垂楊不系離情住﹐只送飛花過渭橋。」王漁洋詩﹕「太華終南萬里遙﹐西來無處不魂消。閨中若問金錢卜﹐秋雨秋風過灞橋。」李空同詩「雷畫壁丹靑壯﹐神鬼虛堂世代遙」﹐朱竹詩「陰洞蛟龍晴有气﹐虛堂神鬼晝無聲」。名手相襲﹐竟成恆事。

劉靑田《二鬼詩》﹐或云擬昌黎《二鳥》而作﹐或云在盧仝﹑馬異間﹐或云直破劉叉之膽。然吾不責其好作奇語爲不經﹐而恨其多參俚語爲不雅也。如雲﹕「急詔飛天神王﹐捉此兩鬼拘囚之。飛天神王得天帝詔﹐立召五百夜叉﹐帶金繩﹐將鐵网﹐尋蹤逐迹﹐莫放兩鬼走逸入。五百夜叉个个口吐火﹐搜天刮地走不疲。搜到九萬九千九百九十九仞幽谷底﹐捉住兩鬼眼睛光活如琉璃。」語意太俚率任情﹐盧仝﹑馬異﹑劉叉尙不肯出此﹐況昌黎哉﹗一槪褒許﹐詩不兒戲﹐卽成惡道。

徐文長《陰風吹火篇》﹕「有身無首知是誰﹐寒風莫射刀傷處。」沈嘉則《凱歌》﹕「狹巷短兵相接處﹐殺人如艸不聞聲。」偏才耳。文長詩「八月廣陵濤﹐一葉渡殘照」﹐嘉則詩「馬蹄明日天涯路﹐誰是燈前昨夜人」﹐此方有唐人意。

明之前後七子﹐遙相賡續。王﹑李命意﹐原以李﹑何自居。然州宏富有餘﹐精渾豈如獻吉﹖滄溟修整自喜﹐風神那及信陽﹖況獻吉之病﹐已在摹擬太過﹐歷下效之而又甚焉。漁洋云「滄溟﹑州皆萬人敵﹐惟蹊徑稍多﹐古調寢失﹐故不逮弘﹑正作者。」是仍以州之不甚摹擬﹐滄溟𨿽摹擬而不似李﹑何之專篤爲病也﹐誤人不亦甚歟﹗

靑田《旅興》《感懷》﹐靑丘《擬古》《寓感》諸五古﹐气格逼似唐人﹐然皆非如李﹑何等刻意摹畫之也。王敬美謂「季迪生弘﹑正李﹑何之間﹐未知鹿死誰手」。似以靑田爲不逮李﹑何﹐而季迪第可與李﹑何匹也。不知李﹑何痕迹未融﹐劉﹑髙天機自轉﹐髙之秀偉﹐劉之深重﹐豈惟開國之巨擘﹐實亦一代之宗工。陳黃門謂「文成終傷婉弱﹐季迪不中和鸞」﹔而推李爲「籠罩羣俊﹐各體見長」﹐推何爲「徽音芳訊﹐瑤臺嬋娟」﹐於二子悉無貶詞﹐其亦疏於持論矣。

靑田「人生無百歲﹐百歲復如何﹖古來英雄士﹐各已歸山阿」。靑丘「徵塗﹐人乏馬饑。富老不如貧少﹐美遊不如惡歸。浮隨空﹐零落四野。仰天悲歌﹐泣數行下」。此二詩殆不知有魏﹑晉﹐無論宋﹑齊以下﹐彼其胸中﹐豈復有摹似仿佛之念滓之哉﹗李﹑何傑作不少﹐如二詩則無矣。此卽優劣之分也。予又就靑田﹑靑丘二子衡之﹐則靑田之雄渾博大﹐又非靑丘之所能及。蓋靑丘猶詩人之詩﹐而靑田則士君子言志之詩也。豈惟明一代之開山﹐實可跨宋﹑元上矣。予之論靑田﹑靑丘優劣如此﹐此尢王敬美﹑陳黃門所不敢言者。

老杜「朝廷衮職𨿽多預﹐天下軍儲不自供」﹐言外藩預政而不貢也。空同《謁陵》云「明衮職𨿽多預﹐備物祠官豈盡供﹖」語意支雜不貫矣。老杜「卽從巴峽穿巫峽﹐便下襄陽向洛陽」﹐襄陽在巫峽之東北﹐故云「下」。空同《別徐子》云「新從北極看南極﹐便自吳江下楚江。」吳居楚之下游﹐「下」字可通乎﹖老杜「江天漠漠鳥雙去﹐風雨時時龍一吟」﹐疊字悲壯﹐正以意蘊深遠。空同《朱遷鎭》云「有時風雨一龍吟。」淺直無義。老杜「回首可憐歌舞地﹐秦中自古帝王州」﹐念前此之繁華﹐以嘆今之不然。空同《秋懷》云「回首可憐鼙鼓急﹐幾時重起郭將軍﹗」旣思名將﹐可知寇賊滿眼﹐「回首可憐」是往事矣﹐與「幾時重起」意﹐那復相攝﹖然則空同之於老杜﹐卽杜詩所謂「天吳及紫鳳﹐顚倒在衤豆褐」者﹐徒斥其摹襲之獘﹐猶未盡審。

何大復《畫魚》詩﹕「靑天萬里拂絹素。」《畫馬歌》﹕「萬里精神開絹素。」《江山圖歌》﹕「萬里靑天動海嶽。」《飛泉圖歌》﹕「萬里誰論到海心﹖」猶沿襲己作﹐況前人哉﹖如《畫馬》二篇﹐全摹少陵體格。鄭平子謂「仲默《畫馬》二篇﹐比之杜陵﹐雄偉少遜﹐而逸宕有餘」。然則靑出藍而勝藍耶﹖過矣﹗

元《西湖竹枝詞》﹐竹以爲沈自誠作第一。其詞云「儂住西湖日日愁﹐郎船隻在東江頭。憑誰移得湖山去﹐湖水江波一處流。」然釋道元詩云「湖西日腳欲沒山﹐湖東月出牙梳彎。南峯北峯船上看﹐恰似阿儂雙髻鬟。」措語質朴﹐而奇雋可喜﹐此眞《竹枝》也。若沈作亦絕佳﹐然猶可移入七絕中看。

何大復《得獻吉江西書》云「近得潯陽江上書﹐遙思李白更愁予。天邊魑魅愁人過﹐日暮黿鼉傍客居。鼓舵襄江應未得﹐買田陽羨定何如﹖他年淮水能相訪﹐桐柏山中共結廬。」徐昌《贈別獻吉》云「爾放金雞別帝鄕﹐何如李白在潯陽﹖日暮經過燕市客﹐解裘同醉酒鑪旁。徘徊桂樹涼飈發﹐仰視明河秋夜長。此去梁園逢雨雪﹐知予遙度赤城梁。」二詩風姿映蔚千古﹐可云雙璧﹐昌尢有六朝風致﹐皆七律中之古調也。予見時彥七律甚多﹐不見此種﹐書之以諗來者。

鄭少谷《寄太白山人》云「爲問山人孫太初﹐交情歲晚莫教疏。孤山梅萼春相惱﹐滿地松苓日自鋤。江夏肯容禰處士﹐茂陵初臥馬相如。知君不廢苕溪釣﹐書帛能無寄鯉魚﹖」此詩與所錄大復﹑昌二律﹐形質相似﹐情韻則不能逮。然細讀少谷全集﹐古厚郁嗇﹐在七子外別成一隊﹐轉是眞詩。觀其律絕近體﹐皆入古音﹐非大復﹑昌修飾音姿者比﹔朴拙處𨿽專師老杜﹐亦不似空同之偸竊意調﹐望之可憎也。予意欲存風教﹐七子當首推繼之﹐庶幾詩有實用。然震於何﹑李之名者﹐固不知此還淳反朴之功耳。

竹《明詩綜》﹐可謂矣。選詩不盡可人意﹐猶未敢盡議之。乃致有編輯之誤﹐人人共見者﹐如六十八卷顧俊彥詩﹕「病臥經旬滿面埃﹐梅花落盡杏花開。畫梁無數空巢在﹐社雨蕭蕭燕未回。」七十卷黃翼聖《村居雜興三首》﹐其第一首直襲顧詩﹐惟首句換作「廿四番風取次來」耳。四十七卷王世懋詩﹕「歸來雙鬢兩蕭然﹐見畫猶能記昔年。風雨一船曾泊處﹐借人燈火艸堂前。」九十一卷僧徳祥《題春江聽雨圖》﹐直此一詩﹐惟「兩」字換作「各」字耳。三十八卷文徵明《夏日同次明履仁治平寺納涼》詩﹕「竹根雨過石苔斑﹐鐘梵蕭然畫掩關。坐愛微涼生碧殿﹐忽看飛雨失靑山。分暝色來天外﹐風捲湖聲落樹間。最是晚晴堪眺詠﹐夕陽橫抹蓼花灣。」五十卷陸治《治平寺納涼》﹐直此一詩﹐惟「堪詠」字換作「宜聽」字耳。又陳淳《聞鳥》詩﹕「重重煙樹鎖招提﹐野客來尋路不迷。才過板橋塵路隔﹐落花無數鳥爭啼。」此詩亦文徵仲題畫之作﹐見張泰階《寶繪錄》﹐絕非陳淳詩也。按陸治師陳淳﹐陳淳師徵仲﹐故徵仲詩可誤入兩家集中。若顧俊彥﹑黃翼聖﹑王敬美﹑僧徳祥﹐果何以誤入耶﹖要之有因之誤﹐無因之誤﹐選者悉當訂也。尢足異者﹐四十二卷錄吳瓊《送方際明之金陵》《旅邸除夕》《歲暮書事》五律三首﹐五十卷又錄吳瓊《歲暮書事》《旅邸除夕》五律二首﹐一人編二次﹐一詩采二次﹐而忘之何耶﹖四十二卷瓊小傳云「瓊字邦彥﹐婺源人。嘉靖乙未進士。」五十卷瓊小傳云「瓊字邦彥﹐休寧人。有《紫芝社稿》。」又微示其異何耶﹖且目錄書吳瓊二次﹐居然本系二人﹐然詩無異同何耶﹖凡此皆著述之小過﹐不害大體﹐以《明詩綜》之雅﹐豈以此等累﹖然亦可知選輯之未具苦心矣。

李於鱗「尊中十日平原酒﹐袖裏三年薊北書」﹐上句平添「尊中」二字﹐下句平添「薊北」二字﹐句法支撐不稱。「宛馬如開漢苑﹐秦兵二月走胡沙」﹐句法稍健﹐「如」﹑「二月」﹐此對又意耶﹖「一時藝苑人無恙﹐千載蘭亭事可求」﹐並句法之健亦無之。州於此等﹐亦將云「商舶明珠貴堪敵國」乎﹖州琢煉似遜於鱗﹐然气力較閎大﹐運掉較變化﹐如《當廬江小吏》作﹐激昂渾浩﹐於鱗萬萬不能爲也。

何大復《短歌行》﹕「冉冉秋序﹐肅肅霜露。蓄我旨酒﹐召我親故。鳥歡同林﹐水歡同源。矧我同鄕﹐胡能弗惇﹖耀靈西藏﹐明燈在室。更長夜闌﹐可以繼日。園有藝菊﹐庭可樹蘭。秋芳是悅﹐春芳曷觀﹖髙陵可升﹐海水可測。出門異路﹐安知南北﹗生年幾何﹐去日苦多。子不我樂﹐聽我短歌。」歐楨伯《短歌行》﹕「樂樂自生﹐人窮反本。生世幾何﹐倏忽已晚。去者日疏﹐來者日親。水流同源﹐本生同根。父母兄弟﹐豈伊異人。況有旨酒﹐云胡弗歡﹖白日冉冉﹐明膏繼夕。調軫鼓絲﹐樂我親戚。春有催耕﹐秋有促織。歲事方勤﹐及此遊息。今日同堂﹐明日異鄕。聽我短歌﹐心如之何﹖」大復愛襲古調﹐楨柏此詩又竊大復緒餘﹐展轉相仍﹐伊於胡底﹗吾嘗謂《文選》詩溫雅可觀﹐然易爲僞名士藏身之地。人多不信。觀大復﹑楨伯兩家前後相襲﹐而此案遂發露矣。

●卷七

唐人詩「長貧惟要健﹐漸老不禁愁」﹐「乍見翻疑夢﹐相悲各問年」﹐「少孤爲客早﹐多難識君遲」﹐「長因送人處﹐憶得別家時」﹐「問姓驚初見﹐稱名憶舊容」﹐「客淚題書落﹐鄕愁對酒寬」﹐「旅望因髙盡﹐鄕心遇物悲」﹐「道直身還在﹐恩深命轉輕」﹐「乍見翻無語﹐別來長獨愁」﹐皆字字從肺肝中流露﹐寫情到此﹐乃爲入骨﹐𨿽是律體﹐實《三百篇》﹑漢﹑魏之苗裔也。初學欲以淺率之筆襲之﹐多見其不知量。

大歷十才子﹐盧綸第一﹐吾鄕吉侍郎中孚第二。盧詩淸髙﹐可以與劉文房匹﹐不愧稱首。吉嘗薦盧於朝﹐盧集憶吉詩甚多﹐兩人蓋尢相契也。盧稱吉「新詩滿帝鄕」﹐又云「侍郎文章宗﹐傑出淮楚靈」﹐定非虛譽。然吉詩傳於今者﹐惟《送歸中丞使新羅》一首。其詩云「官稱漢獨坐﹐身是魯諸生。絕域通王制﹐窮天問水程。島中分萬象﹐日處轉雙旌。气積魚龍窟﹐濤翻水浪聲。路長經歲去﹐海盡向山行。復道殊方禮﹐人瞻漢使榮。」此詩起四句﹐劇有气岸﹐「島中」二語﹐尢雄傑稱題。第「日處」二字﹐未知所本。「濤翻水浪聲」﹐一句中水凡三見﹐未免復沓﹐或「水浪」二字有訛。要其通幅气體宏闊﹐與盛唐鉅手相似﹐無中晚疲ぃ態也。又侍郎棄黃冠而返儒服﹐非有識力者不能﹐而李端轉作詩以譏之曰「還鄕見鷗鳥﹐應愧背船飛」。此等議論﹐似髙實繆。卽此以衡端﹐同在十才子中﹐而識力不逮多矣。

吾鄕龔聖予題趙子昂《雪中髙士圖》云「雪气侵入臥欲僵﹐勞勞明府到藜牀。主賓問答皆情話﹐何用名入薦章﹗」諷刺之意﹐在於言外﹐不獨品髙﹐詩亦深遠。譏子昂者多矣﹐不逮此也。龔又有《題山水》詩云「谷口長松澗底藤﹐石橋山路遠登登。囊琴鬥酒來何暮﹐空負寒齋昨夜燈。」風味直似倪髙士。

同裏丁儉卿﹐考證宏富﹐偶以秋谷《聲調譜》平仄之一定者爲疑。作書以答之曰﹕按譜中所注古詩字音平仄一定者﹐如於鵠「年年山下人」句﹐趙氏注曰「下句是律﹐上句第五字必平。」愚按不獨平韻五古﹐卽仄韻五古亦然。如襄陽「天邊樹若薺﹐江畔洲如月」﹐「薺」字必用仄聲者﹐以下句是律也。蓋不如此﹐恐與律詩混耳﹐此無可疑者也。「靜聞水淙淙」句﹐趙氏注「聞」字曰「此字不平則爲律。」蓋亦恐與律詩混耳﹐亦無可疑者也。東坡「扁舟渡江吳越」句﹐趙氏注「越」字曰「此字不可輕用平聲。」蓋仄韻七古上句尾可仄﹐平韻七古上句尾若用平聲則不諧﹐杜公「昔隨劉氏定長安」﹐「問之不肯道姓名」﹐究竟變格非法﹐亦無可疑者也。李賀「衰蕙愁空園」句﹐趙氏注曰「第三字不平﹐則律句矣。」蓋李賀此詩參用齊﹑梁﹐不盡合調﹐惟此句得法﹐故趙氏特注此句以明之﹐亦無可疑者也。太白「驚起而長嗟﹐失向來之煙霞」句﹐趙氏注曰「此四句皆六言﹐若非下句用三平則失調。」蓋不惟恐與賦類﹐仍爲音節較響耳﹐亦無可疑者也。杜詩「屢貌尋常行路人」﹐趙氏注「行」字云「平最要緊」。蓋七古第七字平﹐第五字必平﹐乃爲正調﹐而「屢貌」句又必得「行」字平聲﹐乃非律句﹐故云「最要緊」也﹐亦無可疑者也。李義山「相與ピ赫流淳熙」句﹐趙氏注「赫」字曰「此字必仄」。蓋下面三平﹐此處亦平﹐則音不諧。如「封狼生ァァ生羆」七字平聲﹐轉覺其諧﹐而一「赫」字易平聲則不諧者﹐以字之平仄相雜故也。韓詩「快劍斫斷生蛟鼉」﹐「杲杲寒日生於東」﹐皆用此義﹐不可枚舉。獨《陸渾山火》詩﹕「風怒不休何軒軒」﹑「命黑螭偵焚其元」﹑「溺厥邑囚之昆倉」不然﹐故趙氏謂止可用於《柏梁》體﹐尋常七古斷不可用。蓋《柏梁句句用韻﹐自相諧應﹐他詩不爾﹐慮不諧矣﹐亦無可疑者也。趙氏謂「平平平平仄平平句﹐於轉韻中不宜」。蓋轉韻最喜流美﹐此等非古非律之句﹐殊覺聱牙﹐故不合用﹐亦無可疑都也。以上八則﹐趙氏所謂古詩一定之平仄﹐義例皆確不可易。僭疏其意如此﹐亦未知當否也。若其不必一定者﹐趙氏旣未特下重筆﹐此在後人之變通﹐以合天然之節奏爾。然趙氏亦有可疑者﹐如東坡「四方水陸無不便」句﹐趙氏注云「第五字平﹐第六字仄﹐便非律句。」愚按此句「不」字﹐必易平聲方諧﹐若「不」字不攺﹐則「陸」字必易平聲方諧。趙氏止以非律句注之﹐未盡音節之妙也。「紫金百餅費萬錢」﹐愚按此句誠非律矣﹐究不如「水腳一綫爭誰先」﹑「一半已入姜鹽煎」爲不轉韻七古之正調也。趙氏注云「卽六字仄﹐獨令末一字平亦可。」是其啞更甚於坡句﹐彌不入調也。若謂七古專用正調﹐恐不能變化參錯﹐相生相應﹐得「四方水陸」﹑「紫金百餅」等一二句間之﹐更見挺動。卽如此說﹐趙氏亦當注明﹐不得如所注云云也。右丞「我心素已」﹐襄陽「北山白裏」﹐趙氏注云「皆天然古句。」愚按「北山白裏」﹐誠天然入古﹕「我心素已」﹐不律則有之﹐若謂其爲天然之古﹐則必「我素心已」而後可也。此皆僕之所疑於趙氏者也。近歙人吳蘇泉紹氵粲《聲調譜說》﹐較趙氏爲益詳﹐其言一定之平仄﹐亦均不誤。惟注老杜「徵衣颯飄」「颯」字下云「此字用仄妙。」愚按上句「連笮動裊娜」已四仄矣﹐此處卽易「颯」字爲平聲﹐亦未見其不妙也。又注「髙通荊門路」「荊」字云「必平。」愚按「荊」字卽易仄聲﹐亦是古句﹐今云「必平」﹐是必宜用四平聲也。五古得四平三平句誠佳﹐然亦何其滯也﹗總之此事不可不嚴﹐不可太滯。吳氏謂「不屑章句者﹐姦聲訁皮律﹐盡裂閒檢﹐墨守者又形橫肖而生气少」﹐眞篤論也。僕嘗謂漁洋不肯以此譜示人﹐不如秋谷之有遠見。秋谷云「不知此者﹐固未爲能詩﹔僅無失調而已﹐謂之能詩可乎﹖故輒以語人無隱。」此三四語﹐較之吳氏尢曲而盡也。然漁洋答劉大勤云「無論古律正體拗體﹐皆有天然音節。唐﹑宋﹑元諸大家﹐無字不諧﹐明何﹑李﹑邊﹑徐﹑王﹑李亦然﹐袁中郎之流﹐便不了了矣。」又云「七言古凡一韻到底者﹐其法度悉同。惟仄韻詩單句末一字﹐可平仄相間用﹐平韻詩單句末一字﹐忌用平聲﹐若換韻者則當別論。」是漁洋亦未嘗不以聲調示人也﹐特不如趙氏之備耳。凡趙氏所致譏於漁洋者甚多﹐其詞气憤懣﹐非盡由論詩之相失﹐恐自以蹉跌不振﹐由漁洋門下所擠故耶﹖抑以婦舅之親﹐不能出气力相拔故耶﹖要之《聲調》一譜﹐則趙氏之功爲大﹐殆歷劫不敝者也。

張文寫安道《題漢髙廟》詩﹕「縱酒疏狂不治生﹐中陽有土不歸耕。偶因亂世成功業﹐更向翁前與仲爭。」議論極有關系﹐但「治」字誤讀去聲。然徐騎省《觀習水師》詩﹕「元帥樓船出治兵」﹐「治」字已讀去聲矣。按《說文》﹐治本水名﹐出東萊曲城陽丘山﹐南入海。從水﹐臺聲﹐直之切。是「治」字本平聲。陸氏《釋文》﹐於諸經中平聲者﹐並無音去聲者﹐乃音直吏反﹐蓋借用乃爲去聲也。今騎省亦誤讀「治」字﹐豈校定《說文》者所宜出耶﹖然昌黎《諱辧》﹕「諱呂后名雉爲野雞﹐不聞又諱治天下之治爲某字也。」則「治」字誤讀﹐又不始於騎省。第騎省佳詩甚希﹐且以南唐大臣復仕於宋﹐選者必以其詩殿唐人之後﹐何所取哉﹗

晏元獻《詠上竿伎》云「百尺竿頭裊裊身﹐足騰跟掛駭旁人。漢陰有叟君知否﹖抱甕區區亦未貧」。比擬𨿽不倫﹐然不害爲守正之士也。而荊公題其後云「賜也能言未識眞﹐誤將心許漢陰人。桔橰俯仰何妨事﹐抱甕區區老此身。」此直以隨俗爲通方﹐守道爲迂士﹐不經之論﹐無過於此。荊公亦非通方之人﹐總欲翻前人成案耳。二詩均不佳﹐特拈出以爲好翻成說而有害心術者之戒。荊公同時有王介甫﹐以荊公屢召不起﹐至熙寧初﹐聞翰林學士之命遂出﹐寄詩云「艸廬三顧動幽蟄﹐蕙帳一空生曉寒」。蓋諷之也。荊公作詩云「丈夫出處非無意﹐猿鶴從來自不知。」實爲介發。然荊公之出處﹐果何意哉﹗小官則辭﹐要官則受而已矣。此可使漢陰丈人見乎﹖「桔橰俯仰」之術﹐至此遂發露而無餘矣。

郭功甫在王荊公座﹐和太白《鳳皇臺》云「髙臺不見鳳皇遊﹐浩浩長江入海流。舞罷靑蛾同去國﹐戰殘白骨尙盈丘。風搖落日吹行棹﹐潮擁新沙換故洲。結綺臨春無處覓﹐年年荒艸向人愁。」一座盡傾。然實不中與太白作僕﹐蓋大家絕作﹐本不應和也。就中惟「潮擁新沙換故洲」句﹐稍研練耳。功甫《金山》詩﹕「鳥飛不盡暮天碧﹐漁歌忽斷蘆花風。」幾有太白意境﹐又從太白「鳥飛不到吳天長」句化出﹐非眞實獨造本領﹐梅聖兪遂許爲太白後身﹐何哉﹖

「馬思邊艸拳毛動﹐雕眄靑睡眼開」﹐「城臨戰壘黃晚﹐馬渡寒沙夕照微」﹐皆趙倚樓集中名句。或以「馬思邊艸」一詩爲劉夢得作﹐以「城臨戰壘」一詩爲李羣玉作﹐非也。倚樓七律﹐佳語甚多﹐如「武帝未能忘塞北﹐董生才足使膠西」﹐「竹戶半開鐘未絕﹐松枝晚霽鶴初還」﹐「聲中寒食酒﹐芙蓉花外夕陽樓」﹐「髙鳥過時秋色動﹐徵帆落處暮平」﹐「兩見梨花歸不得﹐每逢寒食一潸然」﹐「樹色老依宮捨晚﹐溪聲涼傍客衣秋」﹐「故園何處風吹柳﹐新雁南來雪滿衣」﹐「花外鳥歸殘雨暮﹐竹邊人語夕陽」﹐較之許丁卯﹐尢覺生動有姿態。其對句不稱而出句甚佳者﹐如「月觀靜依春色邊」﹐不能如「江帆自落鳥飛外」﹔「隨步花枝欲礙山」﹐不能如「映鞭柳色微遮水」。然名章秀句﹐亦絡繹不絕矣。獨其分詠薛道衡《昔昔鹽》詩﹐逐句爲五律一章﹐體如試帖﹐詞亦卑陋﹐殊爲全集之瑕耳。然其五律气體勝於七律者尢多﹐如「巖空秋色動﹐水闊夕陽多」﹐「傳家有天爵﹐主祭用儒衣」﹐「風雨落花夜﹐山川驅馬人」﹐「斷崖時避馬﹐芳樹欲畱人」﹐「野橋連寺月﹐髙竹半樓風」﹐「風消滎澤凍﹐雨淨圃田沙」﹐「馬嘶芳艸渡﹐門掩百花塘」﹐「殘花春浪闊﹐小酒故人稀」﹐「月影緣山盡﹐鐘聲隔浦微」﹐「此夜雁初至﹐空山雨獨聞」等詩﹐無論全局緊於七律﹐卽以句法論﹐用意極深﹐措詞極靜﹐亦非七律之好以緣情綺靡勝者。七絕多於五絕﹐然亦在五律下。蓋倚樓五律髙處﹐往往似大歷十子﹐其佳在骨韻間﹐不可以言語摸索而得﹐而在當時轉以七律得名﹐此晚唐之所以卑也。

葉石林《詩話》頗多可采﹐其最誤人者﹐好取荊公詩句以教人﹐而實皆庸下。如「新霜浦漵綿綿白﹐薄晚林巒往往靑」﹐「自喜田園安五柳﹐但嫌屍祝擾庚桑」﹐皆絕無深趣者。「天下蒼生待霖雨﹐不知龍向此中蟠」﹐「濃綠萬枝紅一點﹐動人春色不須多」﹐「平治險穢非無力﹐潤澤焦枯是有才」﹐石林亦以爲非其至者。至晚年乃盡深婉不迫之趣﹐而石林所取晚年作﹐亦不過「含風鴨綠鱗起﹐弄日鵝黃裊裊垂」﹐「名譽子眞矜谷口﹐事功新息困壺頭」等語。「含風」二句﹐余前已議之。若「谷口」﹑「壺頭」巧對﹐又豈詩家所尙哉﹗石林爲蔡元長黨﹐宜誦說荊公不置耳。

石林以老杜「波漂菇米沈黑﹐露冷蓮房墜粉紅」爲函蓋乾坤句﹔以「落花遊絲白日靜﹐鳴鳩乳燕靑春深」爲隨波逐流句﹔以「百年地僻柴門迥﹐五月江深艸閣寒」爲截斷眾流句﹐皆未免武斷之失﹐此亦陷入釋皎然之魔障者也。皎然所列《偸語詩例》《偸勢詩例》《偸意詩例》﹔《跌宕格二品》﹐曰《越俗》﹐曰《駭俗》﹔《氵屈沒格一品》﹐曰《淡俗》﹔《調笑格一品》﹐曰《戲俗》﹕有一語不見笑於大方之家耶﹖

晁君誠「小雨人不寐﹐臥聽羸馬殘芻」﹐山谷吟賞不已﹐遂摹其句云「馬枯萁喧午夢﹐誤驚風雨浪翻江。」自以爲工﹐而不知其气味去之甚遠。石林取之﹐無鑑別也。歐公被酒時語其子云「吾詩《廬山髙》﹐今人莫能爲﹐惟太白能之。《明妃曲》後篇﹐太白不能爲﹐惟杜子美爲之﹔前篇則子美亦不能爲﹐惟吾爲之。」歐公三詩具在﹐猶是宋人駕气勢﹑行議論詩耳﹐遽云李﹑杜所不到﹐此眞被酒時言語。石林津津述之﹐亦無鑑別也。坡公「水底笙簧蛙兩部」﹐石林云「以『笙簧』易『鼓吹』﹐不礙其意同。」不知蛙聲擬以「鼓吹」可﹐擬以「笙簧」則不可。歐公《聚星堂》詩禁體物語﹐石林云「能者出入縱橫﹐有何拘礙﹖蘇子瞻『凍合玉樓寒起粟﹐光搖銀海眩生花』﹐超然飛動﹐何害其言銀與玉也﹗」論誠通脫。然「凍合玉樓」二語﹐字生新﹐句工整﹐則有之矣﹐「超然飛動」之妙﹐吾亦無從得之。此自由石林眼低耳﹐鑑別未精﹐遽欲持論抑揚﹐可乎﹖

歐公極許梅聖兪﹑蘇子美詩﹐而謂聖兪「寒魚猶著底﹐白鷺已飛前」﹐「絮暖魚繁﹐豉添蒓菜紫」﹐晏元獻之稱賞爲不知人。然《六一詩話》所載聖兪《河豚》《春雪》二詩﹐皆非至者。公許河豚詩爲絕唱﹐惟首二語「春洲生荻芽﹐春岸飛楊花」﹐差可無忝﹐余則有韻之文耳﹔許子美《新橋對月詩「頭灩灩開金餅﹐水面沈沈臥彩虹」﹐爲雄偉稱題﹐尢不可解。且二公佳詩甚多﹐略而不錄﹐而所賞在此﹐萬萬非淺學所能諭矣。

帝王作詩﹐工拙皆不足計。然《庚溪詩話》極尊《大風歌》爲英王气槪﹐謂「武帝《秋風辭》﹐言固雄偉﹐終有感慨之語。魏武帝父子詩𨿽悲壯﹐仍乏帝王之度。六朝以後人主﹐言非不工﹐而纖麗不逞﹐無足述者」。亦未爲無識也。乃獨取唐文皇「昔乘匹馬去﹐今驅萬乘來」﹐「新丰停翠輦﹐譙邑駐鳴笳。一朝辭此去﹐四海遂成海」﹐詞气壯偉﹐足與功烈相副。未免太過。如此六句﹐乃陳﹑隋人气格﹐特多塡帝王門面字耳。較之魏武﹐猶有愧色﹐況漢髙哉﹗文皇詩大率未脫文士气﹐此亦風會使然﹐不必苛繩者﹐而謂其髙出魏﹑晉﹐則非矣。

賈島詩「寫畱行道影﹐焚坐禪身」﹐歐陽公笑之。然謂「『步隨靑山影﹐坐學白塔骨』﹐『獨行潭底影﹐數息樹邊身』﹐亦島詩﹐何精粗頓異」。「步隨靑山」數語﹐果謂之「精」乎﹖吾第見其幽怪酸澀而已。

《庚溪詩話》以宋元憲「漢臯佩冷臨江失﹐金穀樓危到地香﹐宋景文將飛更作回風舞﹐已落猶成半面妝」﹐爲落花佳句﹔又謂余襄公「金穀已空新步障﹐馬嵬徒見舊香囊」﹐不減二宋。落花詩最難髙雅﹐宋﹑餘皆格之卑卑者﹐以此爲佳﹐風雅安在﹖就中衡之﹐景文詩猶屬翹楚﹐若大宋﹑余公﹐琢句用事﹐拙滯極矣。並列而同譽之﹐迷塗未指﹐況門墻堂奧乎﹖

用前人成句入詩詞者極多﹐然必另有意象以點化之﹐不能用入排偶或直寫偶句也。如歐公長短句云「平山欄檻倚晴空﹐山色有無中」。此實別有意象。故坡公復作長短句云「認得醉翁語﹐山色有無中。」以王摩詰語專歸之歐﹐轉見別致。若韋蘇州「綠陰生晝寂﹐孤花表春餘」﹐而王荊公直襲「綠陰」全句﹐又對之曰「幽艸弄秋妍」﹐此可云意象點化乎﹖葉石林猶附和之曰「大抵荊公閱唐詩最多﹐其去取之間﹐用意尢精。」貢諛亦至矣。石林又云「頃見晁無咎舉魯直『人家圍橘柚﹐秋色老梧桐』﹐自以爲莫能及。」吾不解黃魯直﹑晁無咎﹑葉石林皆博雅之流﹐竟不讀李太白詩耶﹗太白「人煙寒橘柚﹐秋色老梧桐」﹐千古名句﹐兒童皆能拾誦﹐而魯直乃襲之﹐又故易二字耶﹖抑果由暗合耶﹖劉貢父云「諷古人詩多﹐則往往爲己得。」吾謂後人作詩﹐無論立志太卑﹐有意襲古﹐與讀詩太多無意合古者﹐要當精心洗滌﹐斯免詬笑。特書此以存鑑焉。

劉貢父愛閩僧可朋詩「虹收千嶂雨﹐潮展半江天」﹐「詩因試客分題僻﹐棋爲饒人下之低」。貢父亦忘「虹收靑嶂雨﹐鳥沒夕陽天」爲義山詩耶﹖此亦葉石林所誇「人家圍橘柚」之類也。「詩因試客」二語﹐格調卑俗﹐更無足道。

楊蟠《金山》詩﹕「天末樓臺橫北固﹐夜深燈火見揚州。」吳僧《錢塘白塔院》詩﹕「到江吳地盡﹐隔岸越山多。」皆雅健精切﹐不可磨滅者。王平甫以楊詩爲「莊宅牙人語」﹐陳后山以僧詩爲「分界堠子語」﹐有意訾﹛敖口﹜﹐不中肯綮。矮人觀場﹐當駭吾此論也。

黃魯直謂樂天「笙歌歸院落﹐燈火下樓臺」﹐不如子美「落花遊絲白日靜﹐鳴鳩乳燕靑春深」﹐誠然。然謂襄陽「气蒸夢澤﹐波撼嶽陽城」﹐不如九僧「間下蔡邑﹐林際春申君」﹐則語意茫昧﹐令人百思不能得也。後山采入詩話﹐過矣﹗後山於杜詩極深﹐然謂「摩詰『九天閶闔開宮殿﹐萬國衣冠拜冕旒』﹐子美取作五字﹐曰『閶闔開黃道﹐衣冠拜紫宸』﹐而語益工」。此則阿其所好。杜勝王處甚多﹐此處獨王勝杜﹐未可以五言勝七言也。又謂「鮑照之詩﹐華而不弱﹔陶淵明之詩﹐切於事情﹐但不文耳」。論陶之語﹐實有三病﹔陶詩之美﹐不止於「切事情」﹐一也﹔陶詩未嘗「不文」﹐其文並勝後山之詩﹐二也﹔陶之平淡入神﹐卽「不文」﹐並不足以爲陶病﹐三也。其論鮑亦未盡。鮑詩純以骨勝﹐奚啻「華而不弱」哉﹖又魯直《乞貓》詩云「秋來鼠輩欺貓死﹐窺甕翻盆攪夜眠。聞道奴將數子﹐買魚穿柳聘銜蟬。」此等瑣俗之詩何足錄﹖而後山則贊之曰「千載而下﹐讀者如新。」吾不解其寄托何在矣﹗然魯直﹑後山論詩﹐亦有極精者﹐謹書於左﹐玩之以自求進焉。魯直曰「二十年來﹐學士大夫有功於翰墨﹐不爲不多﹐卓爾名家者則少。蓋嘗深求其故﹐病在欲速成耳」。又曰「近世少年﹐多不肯治經術﹐及精讀史﹐乃縱以助詩﹐故致遠則泥。」又「古之能爲文章者﹐眞能陶冶萬物﹐𨿽取古人之陳言入於翰墨﹐如靈丹一粒﹐點鐵成金也。文章最爲儒者末事﹐然旣學之﹐又不可不知其曲折。」後山云「詩欲其好﹐則不能好矣。王介甫以工﹐蘇子瞻以新﹐黃魯直以奇﹐而子美之詩﹐奇﹑常﹐工﹑易﹐新﹑陳﹐莫不好也。」又曰「詩非力學可致﹐正須胸中度世耳。」

自李﹑杜後﹐詩遂無大句。元裕之崛起四百年後﹐有志追而復之。如「開門望吳楚﹐鳥去天無窮」﹐「斜陽半天赤﹐飛鳥大江遠」﹐「長鯨駕空海波立﹐老鶴叫月蒼煙愁」﹐「太行元气老不死﹐上與左界分山河」﹐「管涔汾源大車輪﹐平泉丈八玻璃盆」﹐豪情勝槪﹐壯色沈聲﹐直欲跨蘇﹑黃﹑攀﹑李﹑杜矣。

劉裕爲宋公﹐遊戲馬臺﹐命僚佐賦詩﹐謝瞻所作﹐一時以爲冠。予讀之﹐未見冠時之妙﹐惟「輕冠秋日」五字佳耳。靈運一作﹐尢無情緒。且裕未卽眞﹐而瞻寺云「聖心眷佳節。」靈運詩云「良辰感聖心。」何其無恥而無忌也﹖此皆詩中之罪人耳。

王漁洋謂小杜「至竟息亡緣底事﹐可憐金穀墜樓人」﹐不如摩詰「看花滿眼淚﹐不共楚王言」﹐不著議論之髙。愚謂摩詰平日詩品﹐原在牧之上。然此題自以有關風教爲主﹐杜大義責之﹐詞色凜凜﹐眞西山謂牧之《息嬀》作﹐能訂千古是非﹐信然。余尢愛其掉尾一波﹐生气遠出﹐絕無酸腐態也。王𨿽不著議論﹐究無深味可耐咀含﹐鄙意轉捨盛唐而取晚唐矣。明人有《題二喬觀兵書》者﹕「香肩並倚讀兵書﹐韜略原非中饋圖。千古《周南》風化本﹐晚涼何不誦《關雎》﹖」此則純是酸腐態﹐理𨿽正而詞不佳。蓋皮毛之理﹐非由解悟而得者也。題卽不雅﹐詩可知矣。

四言如潘安仁《關中詩》﹐陸士衡《皇太子宴玄圃》詩﹐陸士龍《大將軍宴會》詩﹐應吉甫《華林園集詩》﹐顏延年《應詔宴曲水》詩﹑《皇太子釋奠》詩﹐體制聲色﹐都如一轍。顏𨿽琢鏤較甚﹐然亦無甚髙下。蓋皆《雅》《頌》之皮毛﹐阿諛之圭臬﹐而四言之奴隸也。漢﹑魏以來﹐四言自以韋孟《諷諫》爲第一﹐魏武帝《短歌行》《觀滄海》《龜𨿽壽》﹐曹子建《應詔》《責躬》《朔風》等詩次之﹐皆在晉﹑宋人上。然晉人如淵明《停》《時運》等作﹐又不可以風會論。其次如束《補亡》﹐古朴不足﹐安雅有餘﹐同時大手亦無出其右者﹐況後人哉﹗朱竹乃謂「嘉靖時鄭世子載育所著《補亡詩》廿余首﹐隱括古訓﹐比之束﹐似爲過之」。予觀之直似集經語時文耳﹐何足當晉人一盼也﹗

束《南陔》詩「彼居之子」﹐卽彼其之子也。「何居」﹑「何其」古通用。李善注﹕「居﹐未仕者。」泥矣﹗《白華》詩「鮮侔晨葩」四字﹐的是晉人好言語。然如「蕩蕩夷庚﹐物則由之。蠢蠢庶類﹐王亦柔之。道之旣由﹐化之旣柔。木以秋零﹐艸以春抽。獸在於原﹐魚躍順流」。筆墨到此﹐直欲化去﹐《三百篇》气味亦約略去人不遠﹐此豈潘﹑陸諸公所能動一筆者﹗

曹子建《上責躬應詔詩表》﹕「伏惟陛下﹐徳象天地﹐恩隆父母。」又曰「七子均養者﹐鳩之仁也。矜愚愛能者﹐玆父之恩也。」皆不合理。何則﹖子建與子桓爲親兄弟﹐尊之爲君﹐禮也﹐稱之爲父﹐非禮也。其詩曰「逝慚陵墓﹐生愧闕庭。」是念其父也。念其父而又以父尊兄可乎﹖此卑而入於謬者也。

《公宴》詩以子建爲首﹐無卑乞狀也。如王仲宣﹑劉公﹐皆弱而無气者。應徳璉物自諭﹐稍有變動﹐而气終不甚軒舉。仲宣云「不醉且無歸」﹐徳璉云「不醉其無歸」﹐各增《毛詩》一字﹐未見其妙﹐形其弱﹐气屈則言自無情也。

●卷八

朱竹指摘陸放翁復句﹐累累盈紙。近趙甌北又取元遺山復句而悉數之。然愚以爲趙之所舉猶未盡也。今除趙所已舉者﹐如「百錢卜肆成都市﹐萬古詩壇子美家」﹐已見於《寄辛老子》詩﹐又見於《過三鄕望女幾村追懷辛敬之》詩。「撐腸正有五千卷﹐下筆須論二百年」﹐已見於《贈郝經伯常》詩﹔「讀書略破五千卷﹐下筆須論二百年」﹐又見於《贈徐威卿》詩﹔「書破三千牘﹐詩論二百年」﹐又見於《答李唐佐》詩。「泰山北斗千年在﹐和气春風四座傾」﹐已見於《別王使君丈從之》詩﹔「東南人物未零﹐和气春風四座傾」﹐又見於《徐威卿相過》詩。「藤垂絕壁添潤﹐澗落哀湍雪共流」﹐已見於《望嵩少》詩﹔「藤垂石磴添潤﹐泉漱山根玉有聲」﹐又見於《挈家遊龍泉》詩。「酒船早晚東行辦﹐共舉一杯持兩螯」﹐已見於《寄希顏》詩﹔「西風先有龍門約﹐共舉一杯持兩螯」﹐又見於《曹壽之平水之行》詩。「見說常山好歸隱﹐從公未覺十年遲」﹐已見於《贈馮內翰》詩﹔「萬壑松聲一壺酒﹐從公未覺去年遲」﹐又見於《贈李文伯》詩。至句字相類者更多﹐如「雷霆萬萬古」﹐「斷鰲立極萬萬古」﹐「宇宙有此水﹐萬古萬萬古」﹐「此山行人萬萬古」﹐「醉鄕日月萬萬古」。「潁水嵩山又一年」﹐「潁水嵩山去住心」。「綠水紅蓮慚大府」﹐「綠水紅蓮見杲之」。「春風和气隨詩到」﹐「和气春風在眼中」﹐「春風和气見眉宇」。「王后盧前盡故人」﹐「王后盧前舊往還」。「秋霜烈日凜如生」﹑「烈日秋霜今更新」。「靈椿丹桂偶相值」﹐「靈椿丹桂知難老」﹐「靈椿丹桂詩將應」。「玉潤冰淸徳有鄰」﹐「知水仁山徳有鄰」。「平地煙霄副公等」﹐「文章正脈須公等」。「老雁叫羣江渚深」﹐「老雁叫羣秋更哀」。何其太不檢也﹖若以「了」字煞句尾者更多﹐如「人間只怨天公了」﹐「因君錯怨天公了」﹐「一瓶一缽平生了」﹐「丹房藥鏡平生了」﹐「兩椽茅屋平生了」﹐「一杯盡吸東風了」﹐「一龜早晚扌耆牀了」﹐「一拳秀碧煙霞了」﹐「瓦盆一醉糊塗了」﹐「只知大事因緣了」﹐「只愁更作浮萍了」﹐「人問只說乘風了」﹐「劉郎著手乾坤了」﹐「莫把靑春等了」﹐「栽花種柳明年了」﹐「生子但持門戶了」﹐「山林鍾鼎無心了」﹐「心地待渠明白了」﹐「學似玉山樵客了」﹐「故山定已移文了」﹐「從今弟失通家了」﹐「書來且只平安了」﹐「但教殺鼠如丘了」﹐「不因脫兔投林了」﹐「枉教棄擲泥塗了」。有意爲此﹐其法亦不甚新奇﹔無意爲此﹐則又不應槪行忘也。放翁一生詩近萬首﹐或者不易檢尋﹐遺山未及十之二﹐而亦復沓如此﹐則斷不可解矣。

遺山詩雄偉蒼秀﹐實一大家。然其字句不協人意﹐似誤後人﹐不可不一拈出。如「人皆傳已死﹐吾亦厭餘生」﹐直寫蘇長公四六。七絕「人生只合梁州死﹐金水河頭好墓田」﹐直襲張祜句調。七律「忽驚龍跳九天門」﹐「跳」讀去聲﹔「長阪安行气已王」﹐「王」讀平聲。七律中聯「多病所需惟藥物﹐一錢不值是儒冠」﹐「風流豈落正始後﹐詩卷長畱天地間」﹐「東閣官梅動詩興﹐洞庭春色入新ド」﹐以杜句對己句。「天公不禁人間酒﹐崔瑗虛畱座右銘」﹐以「天公」對「崔瑗」。「冀北已空天下馬﹐江東全倚謝家安」﹐以馬對古之名臣。「郎君未省曾開ト﹐王翰何緣得買鄰」﹐以「郎君」對「王翰」。「臥無時不住﹐樓居何處不超然」﹐以「不」字對「不」字。「黃耳定從秋後到﹐白頭新自夜來王」﹐發可言生﹐頭不可言生。此等皆不老成也。又如「三十餘年老兄弟﹐此回情話獨難忘」﹐「因風寄謝劉夫子﹐極口推稱恐太髙」﹐「舐痔歸來位望尊﹐雷李入平吞」﹐「無端恨煞商山老﹐剛出山來管是非」﹐「造物若畱殘喘在﹐我儂試舞你儂看」﹐「低昂自看水中影﹐好个山間林下人」﹐「可道海棠羞欲死﹐能紅能白更能香」﹐「問愁何怨復何仇﹐直要靑春到白頭」﹐「知君聖處工夫到﹐且道心盲作麼醫」﹐粗浮淺率﹐不類作家﹐後生所不當奉爲師範者也。

趙甌北謂元遺山自創一種拗體七律﹐拗在五六字。如「來時珥筆誇健訟﹐去日攀車余淚痕」﹐「市聲浩浩如欲沸﹐世路悠悠殊未涯」﹐「東門太傅多祖道﹐北闕詩人休上書」之類﹐不一而足。予按此體亦不始於遺山﹐蘇詩「扁舟去後花絮亂﹐五馬來時賓從非」﹐南宋初四明劉良佐應時詩「靑山空解供眼界﹐濁酒不能澆別愁」是也﹐特不能如遺山之多耳。然遺山七律亦有自成一體﹐而用之太多﹐則成褒衣大衤召﹑廓落無當之調者﹐好用平對四實字裝之句首也。如「神功聖徳三千牘﹐大定明昌五十年」﹐「皇統貞元見題字﹐良辰美景記平」﹐「金初宋季聞遺事﹐艸靡波流見古儒」﹐「虞卿仲子死不朽﹐石父晏嬰今豈無」﹐「淵明太白醉復醉﹐季主唐生鳴自鳴」﹐「長江大浪欲橫潰﹐厚地髙天如合圍」﹐「來鴻去燕三年別﹐深谷髙陵百事非」﹐「林影池煙設淸供﹐物華天寶借餘光」﹐「遺編墜簡文章爛﹐糲食粗衣歲月長」﹐「陳馬風檣見豪舉﹐《雪車冰柱》得眞傳」﹐「狗盜雞鳴皆有用﹐鶴長鳧短果如何」﹐「禪房道院畱連夜﹐酒詩囊浩蕩春」﹐「賣劍買牛眞得計﹐腰金騎鶴恐非才」﹐「異縣他鄕千里夢﹐連枝同气百年心」﹐「秋風古道將誰語﹐殘月長庚更可憐」﹐「淸泉白石言猶在﹐赤日紅塵夢已空」﹐「霽日光風開白晝﹐瓊林珠樹照靑春」﹐「流星澹月魚龍夜﹐老木淸霜鴻雁秋」﹐「荒畦斷壠新霜後﹐瘦蝶寒づ晚景前」﹐「斷霞落日天無盡﹐老樹遺臺秋更悲」﹐「槐火石泉寒食後﹐鬢絲禪榻落花前」﹐「水碧金膏步兵酒﹐天香國色洛陽花」﹐「離合興亡竟如此﹐淒迷零落欲安之」﹐「窗霧閣有今夕﹐寶靨羅裙無此聲」﹐「輕舟矮馬追隨遠﹐翠幕靑旗笑語嘩」﹐「販婦傭兒識名姓﹐故鄕遺族見衣冠」。更有用之起句者﹐如「薄晴日爛烘春﹐髙柳淸風便可人」﹐「露菊霜華薦枕囊﹐石泉崖蜜破松房」﹐「遠水寒煙接戍樓﹐黃花白酒浣羈愁」。更有前六句全用者﹐「南楊北李中老﹐樂丈張兄病且貧。叔夜呂安誰命駕﹐牧童田父實爲鄰。功名富貴知何物﹐風雨塵埃惜此身」。按七律此體﹐𨿽始於老杜﹐如「小院回廊春寂寂﹐浴鳧飛鷺晚悠悠」﹐「淸江錦石傷心麗﹐嫩蕊濃花滿目斑」﹐「書簽藥裏封蛛网﹐野店山橋送馬蹄」﹐「落花遊絲白日靜﹐鳴鳩乳燕靑春深」﹐「珠簾繡柱圍黃鵠﹐錦纜牙檣起白鷗」﹐「臥龍躍馬終黃土﹐人事音書漫寂寥」﹐「楚江巫峽半雨﹐淸簟疏簾看弈棋」﹐未嘗不疊見﹐而豈至如遺山無十首不一見耶﹖是必平日專取應用字面﹐寫之一紙﹐以待分撥﹐故往往才見於此﹐又見於彼。持此摹杜﹐愈近愈遠﹐貌卽宏偉﹐何關妙詣哉﹗

遺山詩七古最健﹐五古次之﹐故能長雄北方﹐爲蘇﹑黃之後勁。然如《平湖曲》﹕「越女顏如花﹐吳兒潔於玉。天教並墻居﹐不著同被宿。」此等成何言語﹖《前芳華怨》云「金穀樓臺悄無主﹐燕子不來花著雨」。詩也近於詞矣。《後芳華怨》云「白玉搔頭綠發﹐玫瑰面脂透肉滑。春風著人無气力﹐不必相思解銷骨。」皆褻狎太甚﹐又蘇﹑黃所不肯爲也。此外歌行放恣新奇處﹐亦時以蘇﹑黃爲粉本﹐大體則學杜耳。五律平衍處多﹐變化處少。如「老樹髙畱葉﹐寒藤細作花」﹐「風雪貂裘暗﹐關山馬骨髙」﹐「地古村墟迥﹐川回縣郭斜」﹐「古木凍欲折﹐斷崖行復通」﹐「風霜侵晚節﹐天地入歸心」﹐眞少陵苗裔﹐然不多見也。五絕惟學少陵四句全對者﹐致有波峭。七絕佳者𨿽多﹐而率者亦多﹐此體亦非其所擅場也。總之遺山全賴不仕新朝﹐足挽救崔立碑文之過。而李冶仁卿作其集序云「主上向居藩邸﹐挹君盛名。神聖禦天﹐文治胃興﹐使遺山不死﹐則登鑾坡﹐掌綸誥﹐稱內相久矣。際昌辰而身往﹐非遺恨耶﹖」夫遺山正以不仕元爲完人﹐而仁卿轉引爲恨事﹐蓋仁卿乃金臣而仕元者﹐宜有此鄙論耳。予嘗仿遺山《論詩絕句》論遺山詩云「評論正體齊梁上﹐慷慨歌謠字字遵。新態無端學坡谷﹐未須滄海說橫流」。「气挾幽並格老蒼﹐中原旗鼓孰相當﹖如何兩曲《芳華怨》﹐塗抹妖紅作晚唐。」遺山詩云「先儒骨已腐﹐百罵不汝酬。胡爲文字間﹐刮垢搜瘢疣﹗吾道非申韓﹐哀哉涉其流﹗」予不幾涉申﹑韓刻之流哉﹖非也。遺山詩在金﹑元間無敵手﹐其髙者﹐卽南宋誠齋﹑至能﹑放翁諸名家﹐均非其敵。愛之愈深﹐則求之愈細﹐一例推崇﹐恐仿其疵處耳。不然﹐予何獨多求於遺山﹖

遺山詩有不用意而直入古人堂室者﹐如「寒波淡淡起﹐白鳥悠悠下」是也。若《黃金行贈王飛伯》云「君詩只有《貧女謠》﹐何曾夢見《金縷衣》。外家翁媼日有語﹐嫁女書生徒爾爲﹗」此下忽接云「昆陽城下三更酒﹐醉膽輪插星斗。一夕詩腸老蛟吼﹐十丈長人隨車走。」此又以用意變動而得之﹐眞七古之丹訣也。其《論文》云「工文與工詩﹐大似國手棋。國手𨿽漫應﹐一著存一機。文須字字作﹐亦要字字讀。咀嚼有餘味﹐百過良未足。今人誦文字﹐十行誇一目。毫不相照﹐覿面楚與蜀。」眞道盡作文覽文者利病﹐後生所不可不知也。

李冶仁卿與遺山爲友﹐其考訂之學﹐迥出遺山上﹐著《古今︻》凡四十卷﹐今存十之四五。所辧載籍疑義﹐劇有功於後學。如論子建﹑仲宣﹑孟陽《七哀》﹐去呂向「痛而哀﹐義而哀﹐感而哀﹐怨而哀﹐耳目聞見而哀﹐口嘆而哀」之陋說﹐謂「人之七情﹐有喜﹑怒﹑哀﹑樂﹑愛﹑惡﹑欲之殊﹐今而哀戚太甚﹐喜﹑怒﹑愛﹑惡等悉皆無有﹐情之所系﹐惟有一哀而已﹐故謂之《七哀》」也。疏解明確。蓄疑久矣﹐得此爲之一快。又如東坡詩「計拙集枯梧」﹐「柰有中郎解摸金」﹐「絕勝倉公飲上池」﹐「到處賣刀收繭栗」﹐「得我新詩喜折屐」﹐「罔罔可憐眞喪狗」﹐「鍾乳金釵十二行」﹐「赤髯碧眼老鮮卑﹐回策如縈獨善騎」等句用事下字未安處﹐皆確鑿不刊。獨其譏彈退之「業已抵排異端﹐不應與浮屠之徒相親﹐又作爲歌詩語言以光大之。而《與孟尙書書》﹐則若與人訟於有司﹐別白是非﹐過自緣飾。以是觀之﹐何特荀﹑揚之小疵而已」。此蓋未審退之之心者。夫退之之心﹐所憎者佛也﹐非僧也。佛﹐立教者也﹐故可憎。僧﹐或無生理而爲之﹐或無知識而爲之﹐可憫而不可憎也。觀退之《送惠師》云「惠師浮屠者﹐乃是不羈人。」言其𨿽爲浮屠﹐而人則不爲彼教所束﹐故用「乃」字見意。《送澄觀》云「皆言澄觀𨿽僧徒﹐公才吏用當今無。」是欲其歸正而用其才能﹐不以僧徒異視﹐故用「𨿽」字見意。《送靈師》云「飲酒盡百錢﹐嘲諧思逾鮮。」「飲酒」﹑「嘲諧」皆戒律所禁﹐靈師能爾﹐轉用以譽之﹐亦愛僧辟佛之意也。退之曷嘗光大其教哉﹖若《送文暢序》﹐直斥其「悅乎故不能卽乎新」爲弱。《送髙序》﹐直斥其「潰敗不可收拾」﹐並艸書亦不能工。退之之素志亦未嘗撓也。惟與大顚三書﹐綢繆款洽﹐然亦退之所云「乃人之情﹐非求福田利益者」。且考皇甫有《送簡師序》云「韓侍郎貶潮州﹐浮圖之士﹐歡快以忭。師獨憤起潮﹐不顧萬里之毒﹐若將朝得進拜而夕死者。」是僧徒感服退之之言者﹐亦不乏人矣。退之旣許大顚識道理﹐殆亦簡師之流耳﹐烏得轉以爲退之攺操哉﹖其《與孟尙書書》﹐正論疊出﹐磊落光明﹐乃退之文章大節目處。仁卿謂其「若與人訟」﹐是亦疑孟子爲好辯者之流也。孟子專辟楊﹑朱﹑墨翟﹐而於楊﹑墨之徒﹐不欲爲入﹛艸立﹜之招﹐亦退之意。愚愛仁卿考証之精﹐說詩亦有風旨﹐惜乎論退之而不明其心也﹐故正之以告後之讀退之詩者。

郭景純《遊仙詩》﹐與顏延年《五君詠》同一命意﹐皆憤激之詞耳。延年云「途窮能無慟」﹐「龍性誰能馴」﹐「一麾乃出守」﹐非詠五君﹐沈約已言之。景純《遊仙詩》七首首四句云「京華遊俠窟﹐山林隱Т棲。朱門何足榮﹐未若蓬萊。」末章收四句云「王孫列八珍﹐安期煉五石。長揖當途人﹐去來山林客。」起結處命意分明﹐又豈眞欲遊仙哉﹖譏彼時朝貴擾擾膠膠﹐身握權要﹐皆蜉蝣耳。故一則曰「借問蜉蝣輩﹐寧知龜鶴年﹖」再則曰「榮不終朝﹐蜉蝣豈見夕﹖」揮斥不容餘力﹐而以遊仙爲詞﹐所以妙也。江文通擬景純詩﹐專以遊仙爲題﹐昭明又廁景純詩於何敬宗《遊仙詩》後﹐標爲遊仙一門﹐均非懸解。至曹唐鋪陳詭誕﹐《大小遊仙》等作﹐累幅不休﹐癡人前政不得說夢。偶一覽之﹐輒笑不能仰也。

陳無己《小放歌行》云「春風永巷閉娉婷﹐長使靑樓誤得名。不惜捲簾通一顧﹐怕君著眼未分明。」「當年不嫁惜娉婷﹐傅白施朱作後生。說與旁人須早計﹐隨宜梳洗莫傾城。」山谷曰「無己平日詩極髙古﹐此則顧影徘徊﹐耀太甚。」愚謂無己兩詩﹐亦顏延年《五君詠》之流也﹐豈自哉﹗憤世疾俗之調耳。第一首惡幸得名位之人﹐必欲知我者眞一著眼。第二首明獨居自愛之懷﹐不似隨時者工於早計。品甚超﹐詞甚激﹐正是好髙志古﹑不浪結納者口吻﹐何爲不「髙古」哉﹖無己安貧守道﹐窮厄以死﹐豈肯爲顧影賣弄之詞﹖吾恨山谷久與之交﹐而不能因其詞而察其心也。無己又有《芍藥》詩云「九十風光次第分﹐天憐獨得殿殘春。一枝欲簪雙髻﹐未有人間第一人。」此眞眼空一世﹐無人之見者存也。耀干進者﹐胸次有此等語耶﹗

殷《河嶽英靈集》選王灣《江南意》云「南國多新意﹐東行伺早天。潮平兩岸失﹐風正一帆懸。海日生殘夜﹐江春入舊年。從來觀气象﹐惟向此中偏。」芮挺章《國秀集》選王灣《次北固山下》云「客路靑山外﹐行舟綠水前。潮平兩岸闊﹐風正一帆懸。海日生殘夜﹐江春入舊年。鄕書何處達﹖歸雁洛陽邊。」殷﹑芮皆唐人﹐何所傳各異如此﹖愚按「兩岸闊」「闊」字﹐不如「失」字之雋﹐而首尾四句﹐當以芮選爲正﹐殷選首尾詞意﹐殊欠老成。沈歸愚《別裁》亦主芮氏﹐而「失」字獨從殷氏﹐未免任意取攜。王新城刪纂殷﹑芮選本﹐不加考訂﹔至《三昧集》﹐乃從芮氏﹐但注曰「一本作《江南意》」云云而已。

唐張萬頃詩云「洛陽城東伊水西﹐千花萬竹使人迷。臺上柳枝臨岸低﹐門前荷葉與橋齊。日暮待君君不見﹐長風吹雨過前溪。」此詩風調之美﹐直逼齊﹑梁﹐後人鮮用其格者。

常建「松際露微月﹐淸光猶爲君」﹐劉虛「松色空照水﹐經聲時有人」﹐陶翰「夜來猿鳥靜﹐鐘梵寒中」﹐李頎「行客暮帆遠﹐主人庭樹秋」﹐岑參「不見林中僧﹐微雨潭上來」﹐綦毋潛「晚風吹行舟﹐花路入溪口」﹐王昌齡「遠山落日在﹐空波微煙收」﹐崔曙「空色不映水﹐秋聲多在山」﹐李嶷「月色徧秋露﹐竹聲兼夜泉」﹐萬楚「野犬時吠﹐日暮牛自歸」﹐皆曲盡幽之趣﹐每一誦味﹐煩襟頓滌。乃知盛唐諸公﹐古詩深造如此﹐不必儲﹑王﹑孟﹑韋﹐而後盡物外之妙也。

元次山《補樂歌》﹐皮襲美《補九夏》﹐皆可已而不已者也。如元補伏羲《网罟歌》爲首章﹐其詞云「吾人苦兮﹐水深深。网罟設兮﹐水不深。」「吾人苦兮﹐山幽幽。网罟設兮﹐山不幽。」𨿽戛然而止﹐而有一點淳古气否﹖皮《補九夏》爲末章﹐其詞云「桓桓其﹐衮衮其衣。出作二伯﹐天子是毗。」「桓桓其﹐衮衮其服。入作三孤﹐國人是福。」反覆有何義蘊﹖唐人畢竟是韓﹑柳得古《雅》《頌》深處﹐如《琴操》十章﹐《平淮夷雅》二篇﹐𨿽謂其脫出於周人之口可也。元平日𨿽有古奧之筆﹐到此亦成僞體﹔皮平日佳構已希﹐此作更屬不量力矣。

王新城謂姚氏《唐文粹》別裁具眼﹐其書頗貴重於世﹐猶惜其雅俗雜糅﹐未盡刊削﹐因加刪定﹐自稱千載一快。然如牧之《杜秋娘詩》﹕「聯裾見天子﹐盼眄獨依依」﹐「低鬟認新寵﹐窈窕復融怡。」夫秋娘本李之妾﹐籍之入宮﹐憲宗寵之﹐實累盛徳。牧之旣不爲先帝諱﹐又作此褻狎語耶﹖中間比以夏姬﹑西施﹑薄后﹑蕭后﹐尢爲失倫。後幅「地盡有何物﹖天髙復何之﹖指何爲而捉﹖足何爲而馳﹖耳何爲而聽﹖目何爲而窺。」此等於題何義﹖於詩何法﹖累累五六百言﹐不如廢紙。姚於《英華》千卷中選之﹐已可怪﹔新城知姚氏之雜而猶選此﹐尢可怪也。又如賀蘭進明《古意》二首﹐亦在選中。進明乃小人之尢﹐大忠之賊﹐千載而下恨不食肉寢皮者﹐彼徒習古人之言語﹐又何爲哉﹗且此詩漁洋已采於殷《河嶽英靈集》中﹐又采於《唐文粹》中﹐是眞以其詩爲不可廢也。今觀其二詩云「秦庭初指鹿﹐羣盜滿山東。忤意皆誅死﹐所言誰肯忠﹖武關猶未啟﹐兵入望夷宮。爲祟非涇水﹐人君道自窮。」「崇蘭生澗底﹐香气滿幽林。采采欲爲贈﹐何人是同心﹖日暮徒盈把﹐徘徊幽思深。慨然紉雜佩﹐重奏丘中琴。」𨿽無舛戾﹐亦少風神﹐徒以詩論﹐棄之亦不足惜。何爲錄此凶人之詩﹐以其纂輯哉﹖

《篋中集》王季友《寄韋子春》詩﹕「出山秋曙﹐山木已再春。食我山中藥﹐不憶山中人。山中誰余密﹖白髮惟相親。雀鼠晝夜無﹐知我廚廩貧。依依北捨松﹐不厭吾南鄰。有情盡棄捐﹐土石爲同身。」而《河嶽英靈集》王季友《山中贈十四祕書兄》云「出山祕蕓署﹐山木已再春。食我山中藥﹐不憶山中人。山中誰余密﹖白髮日相親。雀鼠晝夜無﹐知我廚廩貧。有情盡捐棄﹐土石爲同身。依依捨北松﹐不厭吾南鄰。夫子質千尋﹐天澤枝葉新。余以不材壽﹐非智免斧斤。」字句互異﹐又多二韻。愚謂當以《篋中集》爲正﹐蓋季友本次山之友﹐故次山錄之《篋中》﹐殷本不足據也。漁洋兩詩並選﹐絕不一加論斷。沈確士轉據殷本選入《別裁》﹐非是。又按季友詩最沈奧有古骨﹐然如《觀於舍人壁畫山水》詩云「獨坐長松是阿誰﹐再三招手起來遲。於公大笑向予說﹐小弟丹靑能爾爲。」未免質而有俚气﹐靈而有稚气。《英靈集》及《文粹》皆選之﹐漁洋又選之。又按《才調集》顧況《悲歌》四首﹐與《文粹》顧況《悲歌》三首﹐章句多少互異。愚謂當以《文粹》本爲正﹐蓋《文粹》本前有顧況自序﹐似爲詳。且《文粹》本第二首云「新系靑絲百尺繩﹐心在君家轆轤上。我心皎潔君不知﹐轆轤一轉一惆悵。何處春風吹曉幕﹐江南淥水通朱閣。美人二公顏如花﹐泣向春風畏花落。臨春風﹐聽春鳥。別時多﹐見時少。愁人一夜不得眠﹐瑤井玉繩相對曉。」首尾宛轉關生﹐完整一片﹐較之《才調》本以「新系靑絲百尺繩」四句爲一首﹐「何處春風驚曉幕」四句爲一首﹐而又無「臨春風」以下六句者﹐格韻實屬過之。漁洋亦第云章句不同而已﹐未加論斷也。又按令狐楚《禦覽詩集》梁《美人春怨》詩﹕「妾家巫峽陽﹐羅帳寢銀牀。曉日臨窗久﹐春風引夢長。落釵猶鬢﹐微汗欲銷黃。縱使朦朧覺﹐魂猶逐楚王。」《國秀集》則作《觀美人臥》題爲正。然以《觀美人臥》四字命題﹐太欠雅馴﹐而詩亦委靡不振﹐𨿽入《國秀》《禦覽》兩集﹐漁洋究可不選﹐況又選入《三昧集》中﹐用意果何取耶﹖

自來詠雷電詩﹐皆壯偉有餘﹐輕婉不足﹐未免猙獰可畏。惟陶公「仲春遘時雨﹐始雷發東隅」﹐杜審言「日气含殘雨﹐陰送晚雷」﹐李義山「颯颯東風細雨來﹐芙蓉塘外有輕雷」﹐最耐諷玩。電詩則可玩者絕少﹐如太白之「三時大笑開電光」﹐劉夢得之「輕電閃紅綃」﹐東坡之「電光時掣紫金蛇」﹐均非雋句。憶八年前﹐曾與故友郭蘧蘧閉關賞雨﹐各得詠電數聯。如郭之「野水亂飛電﹐晚山齊納」﹐「綠窗深處電斜入﹐畫上遠山時一明」﹐殊有淸思。後讀盛唐崔曙「外飛電明﹐夜來前山雨」句﹐予深嘆其超妙不可及。乃知古人落筆﹐別有意象在﹐無意於詩而自得之也。後又讀金源趙詩云「倚蘭遙認天邊電﹐何處行人帶雨歸」﹐「行過斷橋沙路黑﹐忽從電影得前村」﹐「夜深古殿無燈燭﹐畫壁時因掣電明」﹐皆爲詠電輕婉之句。然持較崔曙﹐則不如其渾成矣。而蘧蘧運意偶與暗合﹐亦一奇也。

唐詩極含古意者﹐當以曲江《感遇》﹑靑蓮《古風》爲第一﹐必欲以「極玄」﹑「又玄」﹑「三昧」題集者﹐當選此等詩。姚合﹑韋莊﹑漁洋皆名流也﹐而竟汶汶於此。若盧照鄰《詠史四首》﹐李華《詠史十一首》﹐吳筠《覽古十四首》﹐鋪排陳言﹐閱之欲臥﹐《唐文粹》與曲江﹑靑蓮等古詩一槪選入﹐美玉﹐混混而不辧也。

右丞﹑東川﹑常侍﹑嘉州七古七律﹐往往以雄渾悲郁﹐鏗鏘壯麗擅長﹐漁洋選入《三昧集》﹐十居其四五﹐與其初意主於鏡花水月﹐羚羊掛角﹐妙在酸鹹之外者﹐絕不相合。此等詩如明珠美玉﹐千人皆見﹐誠不可以無選﹔顧旣專拈興象﹐諭禪悅﹐似不得以此自亂其例。漁洋爲一代宗工﹐所選五七古旣傷於繁﹐猶曰與宋牧仲共之﹔《唐詩十種選》多遺絕作﹐猶曰元本則然﹔若《三昧集》﹐則其一生之宗旨﹐隻眼之冥搜也﹐而又參差不整如此。此皆由好標名目﹐以張壇坫﹐而千古傳誦之作﹐又愛不忍割﹐故進退無所據﹐而彊以附之耳。今人競漁洋選詩神韻爲宗﹐未窺實際﹐詎知所選者固非專標神韻也。請得而斷之曰﹕《三昧集》之詩不可廢﹐《三昧集》之名可不從。

宋人詩話﹐《滄浪》及《歲寒堂》兩種外﹐足以鼎立者﹐殆惟《白石詩說》乎﹖其說極簡極精﹐極平極遠﹐此道中金繩寶筏也。獨謂「詩有四種髙妙﹕一曰理髙妙﹐二曰意髙妙﹐三曰想髙妙﹐四曰自然髙妙」。夫「理」卽「意」之始﹐「想」卽「意」之別名﹐旣曰「髙妙」﹐不「自然」者何以能之﹖吾惜其名目之瑣而復也﹐𨿽自爲疏解﹐庸可訓乎﹖

白石云「句意欲深﹑欲遠﹐句調欲淸﹑欲古﹑欲和﹐是爲作者。」予觀儲太祝古詩﹐「深」﹑「遠」﹑「淸」﹑「古」則有之矣﹐獨於「和」字有缺。彼𨿽自有一種沈奧音節﹐然終不似陶﹑韋﹑王﹑孟之諧入人心者﹐殆由彊探力索而爲之﹐非其本心所欲出歟﹖其詩云「爲已存實際﹐忘形同化初」﹐又曰「松柏生深山﹐無心自貞直」﹐可謂極有見地者﹐而何以失節於祿山也﹖其非本心安之﹐亦可知矣。白石云「思有窒礙﹐涵養未至也﹐當益以學。」又曰「吟詠情性﹐如印印泥﹔止乎禮義﹐貴涵養也。」此可爲彊作髙古語者良藥﹐𨿽以之當論學之書也可。

嚴滄浪云「孟襄陽學力下韓退之遠甚﹐而其詩獨出退之之上者﹐一味妙悟故也。」然則盛唐惟孟襄陽﹐乃可以一味妙悟目之。然襄陽詩如「東旭早光芒﹐浦翁已驚聒。臥聞漁浦口﹐橈聲暗相撥。日出气象分﹐始知江湖闊」。「太虛生月暈﹐舟子知天風。掛席候明發﹐渺漫平湖中。中流見匡阜﹐勢壓九江雄。香鑪初上日﹐瀑布噴成虹」。精力渾健﹐俯視一切﹐正不可徒以淸言目之。則謂襄陽詩都屬悟到﹐不關學力﹐亦微誤耳。

嚴滄浪謂崔郎中《黃鶴樓》詩爲唐人七律第一﹐何仲默﹑薛君采則謂沈卿「盧家少婦」詩爲第一。人決之楊升庵﹐升庵兩可之。愚謂沈詩純是樂府﹐崔詩特參古調﹐皆非律詩之正。必取壓捲﹐惟老杜「風急天髙」一篇﹐气體渾雄﹐翦裁老到﹐此爲弁冕無疑耳。王元美謂沈末句方是齊﹑梁樂府﹐「風急天髙」篇結亦微弱。旣不解沈詩起轉風情﹐又不識杜詩煞筆深重﹐皆非確論。至沈﹑崔二詩﹐必求其最﹐則沈詩可以追摹﹐崔詩萬難嗣響。崔詩之妙﹐殷所謂「神來气來情來」者也。升庵不置優劣﹐由其好六朝﹑初唐之意多耳。尢西堂乃謂崔詩佳處止五六一聯﹐猶恨以「悠悠」﹑「歷歷」﹑「萋萋」三疊爲病﹔太白不長於律﹐故賞之﹐若愚之美﹐恐遭小兒之呵。嘻﹗亦太妄矣﹗

●卷九

李於鱗選唐詩﹐五古不取老杜《北徵》﹐七古不取太白《蜀道難》《遠別離》﹐知其於此事所見甚左。然於鱗七律﹐當代首推﹐而所選七律﹐於老杜《諸將》《詠懷古迹》等作﹐亦一槪不錄﹔若初唐人應制諸篇﹐則累累選之﹐不知有何意緒﹖於鱗七律﹐自是規無右丞﹑東川處多﹐非從初唐入手﹐何爲濫收如許﹖然於鱗選右丞﹑東川七律﹐亦不盡如人意。如右丞「欲笑周文歌宴鎬﹐還輕漢武樂橫汾。豈知玉殿生三秀﹐詎有銅池出五﹖陌上堯尊傾北斗﹐樓前舜樂動南薰。共歡天意同人意﹐萬歲千秋奉聖君」。東川「物在人亡無見期﹐庭系馬不勝悲。窗前綠竹生空地﹐門外靑山似舊時。悵望靑天鳴墜葉﹐Лヴ枯柳宿寒鴟。憶君淚落東流水﹐歲歲花開知爲誰。」調平意復﹐豈獨非絕作而已﹐而於鱗皆選之。然則於鱗之於右丞﹑東川﹐猶未窺其精要也。

於鱗於嘉州「到來函谷愁中月﹐歸去溪夢裏山」﹐注云「是三昧語﹐最要頓悟。」是卽漁洋《三昧集》之開山也。愚按嘉州此聯﹐宛轉入情﹐虛實相副﹐妙處正在目前﹐詮以「三昧」﹐轉覺鑿之使深﹐令人難諭。漁洋祖襲此論﹐亦好髙之獘也。

李於鱗論唐人七絕﹐以王龍標「秦時明月」爲第一﹐人多不服。王敬美云「於鱗擊節『秦時明月』四字耳。」按於鱗雅好字句爲奇﹐故敬美用此刺之。然敬美首選「黃河遠上」﹑「蒲萄美酒」二詩﹐究之調髙議正﹐仍以「秦時明月」一篇爲最﹐不得緣於鱗好奇﹐而抑此名構也。

王敬美曰「作詩者初命一題﹐神情不屬﹐便有一種供給應付之語﹐畏難怯思﹐卽以充役﹐故每不得佳。能破此一關﹐沈思忽至﹐種種眞相見矣。」此一段眞文章不二法門﹐不獨論詩宜爾。予每欲書之席端﹐以爲行文準的。又曰「今世五尺之童﹐才拈聲律﹐便能薄棄晚唐。然取法固當上宗﹐論詩亦勿輕道。詩必自運﹐而後可以辧體﹔詩必成家﹐而後可以言格。」又曰「不惟情性之求﹐而但以新聲取異﹐安知今日不輕人道語﹐不爲異日陳陳之粟乎﹖」此皆能爲末學膚受輩進苦口之藥石﹐鍼害身之膏肓也。徐昌《談藝錄》極求簡奧﹐其實膚庸﹐無此切中痼疾之言﹔作詩工於敬美﹐論詩遜之甚遠。漁洋極尊《談藝》﹐於《藝圃擷余》則忽之﹐偏矣。

崔郎中《黃鶴樓》詩﹐李太白《鳳皇臺》詩﹐髙著眼者自不應彊分優劣。瞿宗吉謂「太白結語﹐懷君戀闕﹐意較閎遠」﹐予前已駁之。王敬美乃謂「崔之『使人愁』﹐『煙波』使之愁也。『長安不見』﹐逐客自應愁﹐寧須使之﹖是太白爲不當」。不知兩詩皆以十四字成句﹐崔之愁生於「日暮煙波」﹐李之愁生於「浮蔽日」﹐或興或比﹐皆愁所繇結耳。个中旨趣﹐豈有軒輊﹖敬美就末七字索意﹐遂覺不敵﹐是敬美自誤﹐非太白誤也。予笑太白此詩﹐人人習誦﹐而評者都不甚允。範徳機云「登臨詩首尾好﹐結更悲壯。」謂登臨詩首尾不易全好﹐而此獨完整耶﹖抑非登臨詩﹐首尾便可以不全好耶﹖旣曰「首尾好」﹐何云「結更悲壯」耶﹖「結」之悲易見﹐「壯」則安所指耶﹖劉會孟云「若無後兩句﹐亦不必作﹐出於崔顥而特勝之以此。」然則太白所以作此詩者﹐專爲末二句另翻一意﹐求勝於崔﹐而後爲之耶﹖然前六句較遜於末聯﹐末聯之較勝於崔﹐會孟何又不能明言﹐而作啞語不了語以示人耶﹖王元美云「太折《鸚鵡洲》一篇﹐效顰《黃鶴》可厭﹔『吳宮』﹑『晉代』二句﹐亦非作手。律無全盛者﹐惟得兩語耳﹕『總爲浮能蔽日﹐長安不見使人愁』﹐『借問欲棲珠樹鶴﹐何年向帝城飛﹖』」夫作詩各有意到﹐何況供奉天才﹐豈難自立﹖《鳳皇臺》人疑學步﹐《鸚鵡洲》又說效顰﹐太白非崔郎中﹐將不作七律耶﹖「吳宮」二語﹐接甚緊﹐婉接甚遒﹐正古气流行變動處﹐所謂「非作手」者﹐將不能矜張字句以求工耶﹖「三山半落靑天外﹐二水中分白鷺洲」﹐「瑤臺含霧星辰滿﹐仙嶠浮空島嶼微」﹐豈塵凡下士步伐思議所及者﹖獨以兩結爲美﹐將此超玄入天之句亦遺之耶﹖合數子以求之﹐孰爲當可之論﹖元美﹑敬美同气聯鑣﹐論太白詩﹐忽相違反﹐又何耶﹖《世說》云「非但能言人不得﹐並索解人亦不得。」茫茫古今﹐足爲三嘆。

沈存中云「鸛雀樓前瞻中條﹐下瞰大河﹐唐人畱詩多矣﹐惟王之渙﹑暢當﹑李益三詩能狀其景。」按之渙「白日依山盡」一絕﹐市井兒童﹐皆知誦之﹐而至今斬然如新。暢當詩「迥臨飛鳥上﹐髙出世塵間。天勢圍平野﹐河流入斷山」。興之深遠﹐不逮之渙作﹐而體亦峻拔﹐可以相亞。若益詩云「鸛雀樓西百尺檣﹐汀洲樹共茫茫。漢家簫鼓空流水﹐魏國山河半夕陽。事去千年猶恨速﹐愁來一日卽爲長。風煙並起思鄕望﹐遠目非春亦自傷。」較之吳融《鸛雀樓》詩「鳥在林梢腳底看﹐夕陽無際戍煙殘」諸句﹐稍有詩局。然前半平落套﹐後半粗率任情﹐去王﹑暢二詩﹐終不可以道裏計。存中並舉之﹐過矣﹗大抵益詩深於七絕﹐律體乃其所短﹐卽《飲馬泉》一律﹐於鱗﹑歸愚等皆選之﹐佳處果安在乎﹖

《容齋隨筆》引《溫公詩話》云「唐之中葉﹐文章特盛﹐其姓名湮沒不傳於世者甚眾。如河中府鸛雀樓﹐有王之奐﹑暢諸二詩﹐二人皆當時所不數﹐而後人擅詩名者﹐豈能及之哉﹗」按「奐」字必系「渙」字之訛﹐「諸」字必系「當」字之訛。王之渙與王昌齡﹑髙齊名﹐暢當與韋蘇州屢有唱和﹐本屬勝流﹐故其《鸛雀樓》詩﹐卓絕時輩如此。歷考他本﹐皆無作王之奐﹑暢諸者﹐溫公所見﹐不知何據﹖容齋未加訂正﹐亦不可曉。

《中州集》以黨竹溪與趙並列大家。亦謂「堂堂竹溪翁﹐如天有五星。篆籀深漢魏﹐文章仿《六經》」。愚按黨非趙匹也。黨詩淸脫有餘﹐雄渾不足。七古如《吳江新霽圖》《春出谷圖》﹐跌宕處頗得坡公遺意﹐惜不多見。傑句如「地傾濰水北﹐山斷穆陵東」﹐「潮吞淮澤小﹐抱楚天低」﹐亦不多見也。則气體閎大﹐健筆縱橫﹐名篇鉅制﹐不可悉數﹐金源之國手﹐遺山之先師﹐信無愧色。如《遊華山寄元裕之》七古﹐𨿽使裕之執筆不能過。乃裕之選者﹐數十首﹐所遺佳什甚夥﹐均待我朝補訂而後傳。其於義分不薄﹐何不竭輯之苦心耶﹖

亦有率句開裕之派者﹐如《上方》云「貪看歸鳥過林隙﹐不覺奇峯墮眼前。」沿襲長公句法。《光武廟》云「灑落君臣契﹐艱危廟社圖。」《侯公溪圖》云「滄海未全歸《禹貢》﹐山東且願變齊民。」徑以杜句對己句﹐均非詩法﹐而裕之亦時復犯此。又如「一證萬萬古」﹐「洪荒萬萬古」﹐則尢裕之所習見之調也。

趙﹑元裕之詩﹐脫口便有勁气﹐此豈幽﹑燕之風土爲之﹐抑寢饋於古大家者深耶﹖予欲專取二家詩﹐擇而鈔之﹐醫娜罷軟之陋習﹐未嘗非一助也。然裕之澹遠之作甚希﹐而則多有之﹐集中和韋諸作﹐當其合處﹐頗有焚香掃地之趣。如「岸幘送歸鳥﹐隱幾見遙岑」﹐「不下溪頭路﹐坐看檐際山」﹐「蒸坐禪石﹐露濕行道徑」﹐「宿不歸山﹐野水自成塘」﹐「呼兒問牛飽﹐又向山田耕」﹐「近樹僉暝色﹐遠山猶夕暉」﹐未必卽左司﹐而塵土之气﹐洗煉殆盡。惟和陶則率筆多耳。

「工部百世祖﹐涪翁一燈傳」﹐「老杜詩家初祖﹐涪翁句法曹溪。尙論淵源師友﹐他時派衍江西」﹐皆曾茶山詩也。夫祖工部可也﹐竟以涪翁爲杜之法嗣可乎﹖此自茶山之見耳。茶山五言時有淸迥之格﹐如「卷書坐東軒﹐有竹甚魁偉。淸風過其中﹐戛戛鳴不已。寫之以素琴﹐音節淡如水。不惜爲人彈﹐臨流須洗耳」。「叢蘆受風低﹐積潦得霜淺。沙勻洲渚淨﹐水澹鳧鴨遠。禪扉掩晝夜﹐短紙開秋晚。欲問此間詩﹐半山呼不返」。趙仲白所謂「淸於月白初三夜﹐淡似湯烹第一泉」﹐當指此種言之。他作則多筆率气羸﹐𨿽嘗受法於韓子蒼﹐在江西宗派中﹐然與涪翁之崛聿﹐已絕不似﹐況老杜哉﹗所以得盛名者﹐或由劍南爲其髙足耳。評者謂其「全集風骨髙騫﹐蘊含深遠﹐居涪翁﹑劍南間﹐未爲蜂腰」﹐非篤論也。

暢當《河中鸛雀樓》詩﹐《容齋隨筆》以爲暢諸﹐予前已正之矣。或謂暢諸乃暢當之弟﹐皆河東人﹐皆有詩句﹐則此作屬之於諸﹐亦似可通者。然考諸詩﹐今存《早春》一首云「獻歲春猶淺﹐園林未盡開。雪和新雨落﹐風帶舊寒來。聽鳥聞歸雁﹐看花識早梅。生涯知幾日﹐更被一年催。」才气甚卑﹐不類「迥臨飛鳥上」一絕風格。若當詩則如「夜殿若山橫﹐深松如澗涼」﹐「陽崖全帶日﹐寬嶂偶通耕」﹐「酒渴愛江淸﹐餘酣漱晚汀」。又如蒲州絕句﹕「蒼蒼中條山﹐厥形極奇鬼。我欲涉其崖﹐濯足黃河水。」皆極超拔﹐與《鸛雀樓》詩相類﹐則此作不得屬之於諸也決矣。

太白詩「我志在刪述﹐垂輝映千春」。昌黎詩「先王遺文章﹐綴緝實在余」。此皆髙著眼孔﹐有囊括百世之意﹐然後吐气奮筆﹐足爲一代宗匠。學者徒於聲律字句間﹐鞭心低首﹐反覆攻苦﹐求爲傳人﹐而終與秋艸並腐﹑煙等滅者﹐非不幸也。其樹立使然也。

「垠崖劃崩豁﹐韓坤擺雷良」﹐「刺手拔鯨牙﹐舉瓢斟天漿。」「文章自娛戲﹐金石日擊撞。龍文百斛鼎﹐筆力可獨扛」﹐自是昌黎詩法得手處。然昌黎不又云「狂詞肆滂葩﹐低昂見舒慘。姦窮怪變得﹐往往造平澹」乎﹖公詩有「滂葩」而無「平澹」﹐終非詩教之本指也。如《月蝕詩》𨿽刪攺盧仝作﹐終苦怪僻﹐《譴瘧鬼》《嘲鼾睡》尢遊戲不經。至如《雙鳥詩》﹕「雷公告天公﹐百物須膏油。不停兩鳥鳴﹐百物皆生愁。不停兩鳥鳴﹐自此無春秋。不停兩鳥鳴﹐日月難旋。不停兩鳥鳴﹐大法失九疇。周公不爲公﹐孔丘不爲丘。天公怪兩鳥﹐各捉一處囚。朝食千頭龍﹐暮食千頭牛。」此等詩由怪僻而入詭誕﹐頗於詩教有害﹐殊非遊於《詩》《書》之源者之吐屬也。唐人謂元和之風尙怪﹐殆指公此等詩而言之歟﹖抑公亦爲風气所移歟﹖要之「滂葩」﹑「平澹」間﹐學者酌而用之﹐斯善學昌黎矣。

昌黎《贈東野》云「文字覷天巧。」此「巧」字講得最精﹐蓋作人之道﹐貴拙不貴巧﹐作文亦然。然至於「天巧」﹐則大巧若拙﹐非後世之所謂巧也。孟子曰「能與人規矩﹐不能使人巧。」巧從心悟﹐非洞澈天機者不足語此。若以安排而得﹐則昌黎所云「規摹𨿽巧何足誇﹐景趣不遠眞可惜」也。

王建《上昌黎》詩云「重登太學領儒流﹐學浪詞鋒壓九州。不以雄名疏野賤﹐惟將直气折公侯。」頗能得昌黎一生佳處。然建詩惟樂府可貴﹐《宮詞》已浮冗﹐律詩尢淺俚不入格。如《答寄芙蓉冠子》云「𨿽經小兒手﹐不稱老夫頭。」《新居》云「自掃一間房﹐惟鋪獨臥牀。」《題禪院僧》云「不剃頭多日﹐禪來白髮長。」《題金家竹溪》云「山頭鹿下長驚犬﹐池面魚行不怕人。」《官舍》云「眇身多病惟親藥﹐空院無錢不要關。」《贈田將軍》云「大小獨當三百陣﹐縱橫用五千兵。」《送唐大夫》云「旄節抱歸官路上﹐公卿送到國門前。」《贈索暹將軍》云「渾身著箭瘢猶在﹐萬槊千刀總過來。」《贈王屋道士》云「法成不怕刀槍利﹐髓實常欺石榻寒。」《贈王處士》云「鼠來案上常偸水﹐鶴在牀前亦看棋」。其淺俚多類此。佳句如「一院落花無客醉﹐五更殘月有鶯啼」﹐則溫飛卿詩﹐「斜月照牀新睡覺﹐西峯夜半鶴來聲」﹐則姚武功詩﹐誤入建集耳。自云「煉精詩句一頭霜。」吾未見其精也。然以樂府得與張文昌齊名﹐學詩者信以古體爲先務矣。

趙詩多效古人﹐除擬和陶﹑韋數十首外﹐又有《雜擬》十首﹐《仿摩詰獨坐幽篁裏》一首﹐《仿嚴武臨邊》一首﹐《仿太白登覽》一首﹐《仿李長吉擊球行》一首﹐《仿張志和西塞》二首﹐《仿玉川子爲呂唐卿作》一首﹐《仿樂天新宅》一首﹐《仿郎士元寶刀塞下兒》一首﹐《擬東坡謫居三》三首﹐《仿梅聖兪月出斷崖口》二首﹐何其好摹古人﹐一至於此﹖姜白石云「一家之語﹐自有一家之風味。模仿者語𨿽似之﹐韻亦無矣。」誠哉是言也。且無論趙輩﹐卽如《文選雜擬》上﹑《雜擬》下﹐凡六十首﹐惟陶公「日暮天無」一首﹐得自然之趣﹐然亦渾言擬古﹐故能自盡所懷。若陸士衡專取一題而擬之﹐共十二首﹐謝康樂﹑江文通專取一人而擬之﹐謝共八首﹐江共三十首﹐捨自己之性情﹐肖他人之笑貌﹐連篇累牘﹐夫何取哉﹗然則渾言擬古﹑效古﹐猶之太白之《古風》﹐誠作者所不廢。若專效一題一人之作﹐惟全集中偶見一二﹐可爲排悶遣日具﹐多至數十首﹐斷非通達詩本者也。嚴滄浪謂「擬古惟江文通最長﹐擬淵明似淵明﹐擬康樂似康樂﹐擬左思似左思﹐擬郭璞擬郭璞﹐獨擬李都尉一首﹐不似西漢」。吾取江詩﹐反覆細讀﹐如《擬左記室》詩﹐只是數史中典故﹐《擬郭弘農》詩﹐只是砌道書景物﹐《擬謝臨川》詩﹐只是狀山水奇奧﹐此爲神似﹐吾亦能之﹐何必五色筆也﹖若《擬陶徵君》詩﹐气味去之亦遠﹐惟刺取陶集「東臯舒嘯」﹑「稚子候門」﹑「或巾柴車」﹑「種豆南山下」﹑「帶月荷鋤歸」﹑「濁酒聊自持」﹑「但道桑麻長」﹑「聞多素心人」諸字句﹐能爲貌似而已﹐豈獨不似李都尉哉﹖文通一世雋才﹐何不自抒懷抱﹐乃爲贗古之作﹐以供後人嗤點。滄浪回護﹐仍是爲古人大名所壓。如謂「謝靈運詩﹐無一首不佳」。無論靈運他詩﹐蕪冗實多﹐卽《擬鄴中集》詩﹐豈非索索無眞气者﹖摘其累句﹐如「忝此欽賢性﹐由來常懷仁」﹐「旣作長夜飲﹐豈顧乘日養」﹐「哀哇動梁埃﹐急觴蕩幽默」﹐「淸論事究萬﹐美話信非一」﹐「朝遊牛羊下﹐暮坐括揭鳴」﹐「求涼弱水湄﹐違寒長沙渚」﹐「自從食來﹐惟見今日美」﹐「良遊非晝夜﹐豈云晚與早」﹐用事抒詞﹐湊補支絀﹐乃兒童裝字爲詩者耳。以此爲美﹐直是怪事。《滄浪詩話》吾所最喜﹐然大體精切﹐微疵所在﹐亦誤後人﹐不可不與抉出﹐匪敢云好而知其惡也。

洪容齋考訂他書極詳﹐於唐﹑宋詩證據亦核﹔獨其所錄同時人詩﹐不盡得風旨。如以蔡天任《漆塘村》四絕﹑劉彥衝《遊絲書》七古﹐爲題詠絕唱。予讀之﹐但見其多議論耳。又錄童敏徳《題顏魯公祠》七古﹑葉晦叔《和容齋》七古﹐《送客齋別》二七律﹐皆贊之不容口。然多用虛字折轉﹐筋骨盡露﹐沿西江派之末流﹐而自云得老杜之祕要者也。又錄郭明復《琵琶亭》詩云「賈胡老婦兒女語﹐淚濕靑衫如著雨。」此妓自言其夫浮梁爲商﹐未嘗云「賈胡」也。惟錄僧圓復二絕云「燒燈過了客思家﹐獨立衡門數暝鴉。燕子未歸梅落盡﹐小窗明月屬梨花。」「灘聲嘈嘈雜雨聲﹐捨北捨南春水平。拄杖穿花出門去﹐五湖風浪白鷗輕。」眞可耐人咀嚼。然此僧《竹軒》七古﹑《和韓子蒼三馬圖》七古﹐又平率不必錄。他如陳簡齋《池上避暑》詩﹕「長安車轍邊﹐有此萬荷柄。談餘日亭午﹐樹影一時正。淸風不負客﹐意重百金贈。微波喜搖人﹐小立待其定。」詞意新峭可喜﹐𨿽西江風格﹐而能藥俗﹐錄之可也。若其《水墨梅》詩云「粲粲江南萬玉妃﹐別來幾度見春歸。相逢京洛渾依舊﹐惟見緇塵染素衣。」猝乍閱之﹐幾不省爲何題﹐而亦喜而錄之﹐此殆由宋詩習气蒸染至深耳。

權文公《嚴子陵釣臺》詩﹕「潛驅東漢風﹐日使薄者醇。焉用佐天下﹐持此報故人。則知大賢心﹐不獨私其身。柰何淸風後﹐擾擾論屈伸。交情同世道﹐利欲相紛綸。人世自今古﹐淸輝照無垠。」此詩議論風格俱到﹐當爲釣臺詩壓捲﹐卽範文正《嚴先生祠堂記》所本也。容齋謂文正本作「先生之徳﹐山髙水長」﹐李泰伯攺「徳」字作「風」字﹐文正殆欲下拜。不知此字亦權文公詩句所及也。

坡詩「中郎解摸金」﹐「倉公飲上池」﹐於李冶﹐先於嚴有翼﹐此皆無可辭之責備。而容齋以爲「坡詩抉漢﹐分天章﹐萬斛泉源﹐不擇在而出。如用五十本蔥爲薤五十本﹐鄭餘慶蒸胡蘆爲盧懷愼﹐及倉公﹑中郎等﹐皆不失爲名語。有翼《藝苑雌黃》歷詆坡公用事之誤﹐意見甚淺。」余謂未免左袒太過也。容齋論坡公《二疏贊》云「作議論文字﹐須考引事實無差忒﹐乃可傳信。」今詩句之失﹐原非文比﹐然必一一文飾之﹐恐亦非坡公意。如玉川子《月蝕詩》之董秦﹐自是李忠臣耳﹐坡公以忠臣爲非無功而食祿者﹐見於嚴有翼﹐而容齋又以爲不然。後來李冶所﹐較之有翼尢詳﹐則容齋之曲護非也。且容齋以董秦爲董賢﹑秦宮﹐無論賢﹑宮自古未嘗並稱﹐卽可以類及﹐而玉川子詩「歲星主福徳﹐官爵奉董秦」﹐賢爲大司馬矣﹐宮第爲梁冀夫婦所寵﹐其宮爵未顯奕也﹐何能與董賢並哉﹗又坡公《有美堂》詩「天外黑風吹海立」﹐用杜公《三大禮賦》「四海之水皆立」可也。若和陶《停》詩「雪立三江」﹐容齋又以爲用此賦﹐此恐系蘇公自造字句﹐容齋臆斷用杜可乎﹖又《唐書》載李密從楊玄感起兵被獲﹐以計得脫﹐變姓名教授諸生自給﹐鬱鬱不得志﹐哀吟泣下。而劉仁軌《行年河洛記》載密往來諸賊帥間﹐說以舉大計﹐莫肯從者﹐因作詩言志曰「金風蕩初節﹐玉露垂晚林」云云﹐諸將見詩漸敬之。容齋曰「吾意此詩正其哀吟中所作也。」愚按《隋書李密傳》明云「密詣淮陽﹐捨於村中﹐變姓名聚徒教授﹐鬱鬱不得志﹐爲五言詩云云﹐因泣下數行。時人有怪之者﹐以告太守捕之﹐密乃亡去。」容齋不引《隋書》而徒以意斷之何耶﹖信乎論古之難也。

容齋極尊坡公而曲護之。然坡公以徐凝「一條界破靑山色」爲惡詩﹐容齋曰「家藏凝集﹐觀其餘詩﹐亦有佳處。」因錄數絕雲「水色簾前流玉霜﹐趙家飛燕侍昭陽。掌中舞罷簫聲絕﹐三十六宮秋夜長。」「蕭娘臉下難勝淚﹐桃葉眉頭易得愁。天下三分明月夜﹐二分無賴是揚州。」「遊客遠遊新過嶺﹐每逢芳樹問芳名。長林徧是相思樹﹐爭遣愁人獨自行﹖」「一樹梨花春向暮﹐雪枝殘處怨風來。明朝漸校無多去﹐看到黃昏不欲回。」「一生所遇惟元白﹐天下無人重布衣。欲別朱門淚先盡﹐白頭遊子白身歸。」予反覆讀之﹐究不省其佳處。惟「天下三分」二句﹐至今傳誦﹐然「明月夜」何以「三分」﹐創意造語﹐奇而未確。至「遊客遠遊」﹑「一樹梨花」兩首﹐直是學究常言。「明朝漸校無多去」﹐彌拙滯不成文也。「一生所遇」一首﹐誇鄙可笑﹐「白身歸」三字尢俗。惟「水色簾前」一首﹐略有淸機﹐然末二句以飛燕之寵形後宮之寂﹐則「簫聲絕」「絕」字尙不甚工致耳。容齋云「皆有情致﹐宜其見知於微之﹑樂天。」意與坡反﹐殆又爲元﹑白所誤。容齋嘗謂「薛能詩格調不能髙﹐而妄自尊大」﹐何於徐凝則曲恕之哉﹗

餘二十餘歲時﹐嘗作《重陽坐雨述懷》詩﹐押盡十一軫一韻﹐自以爲前此未有。後觀《容齋隨筆》謂「向作《汪莊敏銘》詩八十句﹐惟蕭敏中讀之曰﹕『押盡二腫一韻。』今考之﹐猶有十字越用一董內韻」。按此皆好奇﹐非詩法也。詩尙不可﹐況銘也哉﹖容齋取張文潛愛誦杜公「溪回松風長」五古﹐坡公「梨花淡白柳深靑」七絕﹐以爲美談。二詩何嘗有一字求奇﹐何嘗有一字不奇﹖僕少年不學﹐鹵莽於詩﹐不謂容齋鉅手﹐久已爲此。必知容齋述文潛之意﹐方於詩學有少分相應耳。予又考坡公七絕甚多﹐而合作頗少。其髙才博學﹐縱橫馳驟﹐自難爲弦外音。「梨花淡白」一章﹐允屬傑出﹐文潛所賞﹐足稱隻眼。然坡之七絕髙唱﹐猶有數章﹐漫識於此﹐供愛者之諷誦焉。「江東賈客木綿裘﹐會散金山月滿樓。夜半潮來風又熟﹐臥吹簫管到揚州。」「靑山斷處塔層層﹐隔岸人家喚欲應。江上秋風晚來急﹐爲傳鐘鼓到西興。」「黑翻墨未遮山﹐白雨跳珠亂入船。捲地風來忽吹散﹐望湖樓下水如天。」「野水參差落漲痕﹐疏林欹倒出霜根。扁舟一棹歸何處﹐家在江南黃葉村。」「溶溶晴港漾春暉﹐蘆┺生時柳絮飛。還有江南風物否﹖桃花流水﹛此魚﹜魚肥。」「竹外桃花三兩枝﹐春江水暖鴨先知。蔞蒿滿地蘆芽短﹐正是河豚欲上時。」

張文潛愛誦坡公「梨花淡白柳深靑」一絕﹐而放翁譏之曰「杜牧之有句云﹕『砌下梨花一堆雪﹐明年誰此憑闌干﹖』東坡固非竊人詩者﹐然竟是前人已道之句﹐何文潛愛之深也﹖豈別有所謂乎﹖」愚按坡公此詩之妙﹐自在气韻﹐不謂句意無人道及也。且玩其句意﹐正是從小杜詩脫化而出﹐又拓開境地﹐各有妙處﹐不能相掩﹐放翁所見亦拘矣。

範至能《春晚》二絕云「陰陰垂柳閉朱門﹐一曲闌干一斷魂。手把靑梅春已去﹐滿城風雨怕黃昏。」「夕陽槐影上簾鉤﹐一枕淸風夢昔遊﹐夢見錢塘春盡處﹐碧桃花謝水西流。」聲情婉轉﹐微嫌近於詞耳。其《四時田園雜興六十首》﹐予獨愛其一首云「梅子金黃杏子肥﹐麥花雪白菜花稀。日長籬落無人過﹐惟有蜻蜓蛺蝶飛。」可與坡公「溶溶晴港」一絕相配也。若其《州橋》詩云「州橋南北是天街﹐父老年年等駕回。忍淚失聲詢使者﹐幾時眞有六軍來﹖」沈痛不可多讀。此則七絕至髙之境﹐超大蘇而配老杜者矣。

崔玨以賦《鴛鴦》三詩得名﹐其詩實庸下。羅鄴有《鴛鴦》詩云「一種鳥憐名字好﹐緣人恨別離來。」風致淸脫﹐勝崔作多矣﹐而人顧莫之傳也。然鄴末二句云「相對若教秦女見﹐便須攜向鳳皇臺。」亦粗鄙不成言語。何此題之難得佳詩耶﹖玨詩如「煙分頂上三層綠﹐劍截眸中一寸光。𨿽然不似王孫女﹐解愛臨邛賣賦郎」﹐「心迷曉夢窗猶暗﹐粉落香肌汗未乾。兩臉夭桃從鏡發﹐一眸春水照人寒」諸句﹐粗鄙之態至矣。寫美人如此﹐亦屬文章一厄。而近之選唐詩者﹐猶謂崔玨詩極旖旎﹐惜不多見﹐人之好惡不同乃至是﹗

元微之《贈嚴童子詩》自注﹕「童子十歲能賦詩﹐詩題有成人風。」此注最有見。今人詩固不逮古人﹐卽詩題已不堪入目矣。然微之詩﹐如《以州宅誇於樂天》《初除浙東妻有沮色因以四韻曉之》之類﹐其制題猶未甚髙雅簡淨也。

予論唐詩﹐小與人異。東野《獨愁》詩云「前日遠別離﹐昨日生白髮。欲知萬里情﹐曉臥半牀月。常恐百鳴﹐使我芳艸歇。」《洛橋晚望》云「天津橋下冰初結﹐洛陽陌上行人絕。楡柳蕭疏樓閣﹐月明直見嵩山雪。」筆力髙簡至此﹐同時除退之之奧﹐子厚之淡﹐文昌之雅﹐可與匹者誰乎﹖而人猶以退之傾倒不置爲疑。陸魯望古風律體﹐不散漫則湊帖﹐佳詩甚寥寥﹔每覽其詩﹐倉卒惟恐不盡。然有三絕句可喜﹐皮襲美不能爲也。「陵陽佳地昔年遊﹐謝靑山李白樓。惟有日斜溪上思﹐酒旗風影落春流。」「且將絲糸乍系蘭舟﹐醉下煙汀減去愁。江上有樓君莫上﹐落花隨水正東流。」「素﹝B20C﹞多蒙別艷欺﹐此花端合住瑤池。無情有恨何人見﹖月曉風淸欲墮時。」而人以皮﹑陸爲晚唐髙手﹐且謂皮﹑陸爲唱和勁敵。杜牧《題宣州開元寺》云「南朝謝城﹐東吳最深處。亡國去如鴻﹐遺寺藏煙塢。樓飛九十尺﹐廊環四百柱。髙髙下下中﹐風繞松桂樹。靑苔照朱閣﹐白鳥兩相語。溪聲入僧夢﹐月色輝粉堵。閱景無旦夕﹐憑欄有今古。畱我酒一尊﹐前山看春雨。」牧之雄直如此﹐而人第以艷麗盡之。

●卷十

陶公詩𨿽天機和暢﹐靜气流溢﹐而其中曲折激蕩處﹐實有憂憤沈鬱﹑不可一世之槪。不獨於易代之際﹐奮欲圖報﹐如《擬古》之「枝條始欲茂﹐忽值山河攺。本不植髙原﹐今日復何悔」﹐《詠荊軻》之「雄發指危冠﹐猛气沖長纓。其人𨿽已歿﹐千載有餘情」﹐《讀山海經》之「精衛銜微木﹐將以塡滄海。刑天舞干戚﹐猛志故常在。徒設在昔心﹐良晨詎可待」也。卽平居酬酢間﹐憂憤亦多矣﹐不爲拈出﹐何以論其世﹑察其心乎﹖如「醒醉還相笑﹐發言各不領」﹐「是非苟相形﹐雷同共譽毀」﹐「賜也徒能辯﹐乃不見予心」﹐「擺落悠悠談﹐請從予所之。知音苟不存﹐已矣何所悲」﹐「孰若當世士﹐冰炭滿懷抱」﹐「不怨道里長﹐但畏人我欺」﹐「多謝諸少年﹐相知不忠厚」﹐「迂轡誠可學﹐違己詎非迷」﹐「我心固非石﹐君情定何如」﹐「不見相知人﹐惟見古時丘。此士雄再得﹐吾行欲何求」。蓋所學任天﹐自與俗異﹐同時必有貌爲推尊﹑內實非薄者﹐必又有多方訕笑﹑交訌其側者﹐非具定識定力﹐何以能不爲之動而卒成所學也。故端居自勵﹐亦深以懷疑攺轍爲警﹐曰「當年詎有幾﹐縱心復何疑」﹐曰「達人解其會﹐逝將不復疑」﹐曰「一往便當已﹐何爲復狐疑」。然則和暢流溢﹐學成之候也﹔憤激沈鬱﹐刻苦之功也。先有絕俗之特操﹐後乃有天然之眞境。彼一味平和而下能屏絕俗學者﹐特鄕原之流﹐豈風雅之詣乎﹖

漁洋以陶詩「傾耳無希聲」二語爲吟雪絕境﹐不知陶詩於風雷日月﹐雨露煙﹐吟興偶到﹐無非絕境也。「平疇交遠風」﹐「冷風送余善」﹐「涼風起將夕﹐夜景湛虛明」﹐「幽蘭生前庭﹐含薰待淸風」﹐「微雨從東來﹐好風與之俱」﹐「靈淵寫時雨﹐晨色奏景風」﹐「微雨洗髙林﹐淸飆矯翮」﹐「藹藹停﹐時雨」﹐「重蔽白日﹐雨紛微微」﹐「仲春遘時雨﹐始雷發東隅」﹐「飄飄西爲風﹐悠悠東去」﹐「日暮天無﹐春風扇微和」﹐「山气日夕佳﹐飛鳥相與還」﹐「春秋多佳日﹐登髙賦新詩」﹐「白日淪西阿﹐素月出東嶺。遙遙萬里輝﹐蕩蕩空中景」﹐「晨興理荒穢﹐帶月荷鋤歸。道狹艸木長﹐夕露沾我衣」﹐「露凝無遊氛﹐天髙風景澈」﹐「山中饒霜露﹐風气亦先寒」﹐「曖曖遠人村﹐依依墟裏煙」﹐體物之妙﹐疇非以化工兼畫工者﹗六代以後﹐積案盈箱﹐不出風月露﹐徒爭勝於一字一句之間﹐自詫奇特﹐而不知其陋之甚。胸有實得者﹐無意於詩﹐而觸物肖形﹐都成絕境﹐其根柢使然也。愚嘗謂陶公之詩﹐三達徳具備﹕衝澹虛明﹐智也﹔溫良和厚﹐仁也﹔堅貞剛介﹐勇也。蓋夷﹑惠之間﹐曾﹑原思之流﹐右丞﹑左司尙不能盡其閫奧所在﹐況餘子哉﹖徐仲車「瀲瀲灩灩天盡頭﹐見孤帆不見舟。斜陽欲落未落處﹐盡是人間今古愁。」風神何限。東坡謂其詩文怪放如玉川子﹐亦不盡爾。後人心眼﹐勿爲古事往說印定。予笑晚宋諭汝楫《徵夫》詩﹕「殘陽欲落未落處﹐照見行人今古愁」﹐直襲仲車二句﹐「盡是」攺爲「照見」﹐尢覺鄙拙。豈眞以仲車文字怪放﹐人不愛讀其集耶﹖

近人論詩﹐多以蜂腰爲病。然如楊盈川「天將下三宮﹐星門列五戎。坐謀資廟略﹐飛檄佇文雄」。駱義烏「晚風連朔气﹐新月照邊秋。竈火通軍壁﹐烽煙上戍樓」。明皇帝「火龍明鳥道﹐鐵騎繞羊腸。白霧埋陰壑﹐丹霞助曉光。澗泉含宿凍﹐山木帶餘霜」。張曲江「寵錫從仙禁﹐光華出漢京。山川勤遠略﹐原隰軫皇情」。錢仲文「苦調淒金石﹐淸音入杳冥。蒼梧來怨慕﹐白芷動芳馨。流水傳湘浦﹐悲風過洞庭」。皆歷世相傳之名作﹐而亦犯此病﹐並不累其气體﹐何也﹖乃知此病﹐在詩爲至小﹐而徒去此病﹐亦不足以爲佳詩耳。

宋人詩話﹐予向以嚴羽﹑張戒﹑姜夔爲佳﹐然皆就詩論詩﹐若黃徹之《溪詩話》﹐更能知詩外有事在﹐尢可敬也。其書論杜詩者十居其七﹐頗有發明。予向謂杜詩或似孟子﹐徹已先言之。其論岑參「聖朝無闕事﹐自覺諫書稀」﹐韓昌黎「年少得途未要忙﹐時淸諫疏尢宜罕」﹐皆謬從荀卿「有聽從﹐無諫爭」語﹐遂使阿諛姦佞﹐用以藉口。極爲嚴悚不苟。而以老杜「致君堯舜付公等﹐早據要路思捐軀」﹐「歲時髙議排君門﹐各使蒼生有環堵」﹐「惜哉俗態好蒙蔽﹐亦如小臣媚至尊」﹐爲蓄積之厚﹐自比稷﹑契不爲過。徹之識議﹐過人遠矣。

溪謂老杜「不眠憂戰伐﹐無力正乾坤」﹐「安得壯士挽天河﹐淨洗甲兵常不用」﹐卽《孟子》「善戰陣爲大罪﹐戰必克爲民賊」意。「一朝自罪己﹐萬里車書通」﹐卽《無逸》《旅獒》意。「明朝有封事﹐數問夜如何」﹐卽「幸而得之﹐坐以待旦」意。「避人焚諫艸﹐騎馬欲雞棲」﹐卽「嘉謀嘉猷﹐入告於內﹐順之於外﹐曰斯謀斯猷﹐惟我後之徳」意。皆眞見此老心曲﹐非阿所好者。詩必如老杜作﹐方有益於人﹔詩必如溪讀﹐方有益於己。嘗謂經術不通﹐不可以作詩﹐觀溪之言﹐經術不通﹐亦不可以讀詩也。

宋詩送人洪州云「幹鬥气沈龍已化﹐置芻人去榻猶懸。」送人襄陽云「四葉表閭唐尹氏﹐一門逃世漢龐公。」送人鄂州云「黃鶴晨霞傍樓起﹐頭陀秋艸繞碑荒。」溪許爲善使事﹐𨿽鄰封密邇﹐不可移易。此則溪之蔽也。送人與詠古迹不同﹐何取搜羅地誌﹖不抒別情﹐而積故實﹐安取此送爲哉﹖且卽憑弔古迹﹐亦當經以情思﹐緯以議論﹐若但取此地之人之事而數之﹐隊仗𨿽工﹐終同木偶。自來憑弔諸作﹐晚唐人失之空﹐宋人又失之實﹐皆不可爲訓也。

詩積故實﹐固是一病﹐矯之者則又曰詩本性情。予究其所謂性情者﹐最髙不過嘲風雪﹑弄花艸耳﹐其下則嘆老嗟窮﹐志向齷齪。其尢悖理﹐則荒淫狎之語﹐皆以入詩﹐非獨不引爲恥﹐且曰此吾言情之什﹐古之所不禁也。於﹗此豈性情也哉﹖吾所謂性情者﹐於《三百篇》取一言﹐曰「柔惠且直」而已。此不畏︹禦﹐不侮鰥寡之本原也。老杜云「公若登臺輔﹐臨危莫愛身」﹐直也﹔「窮年憂黎元﹐嘆息腸內熱」﹐柔惠也。樂天云「況多剛狷性﹐難與世同塵」﹐直也﹔「不辭爲俗吏﹐且欲活疲民」﹐柔惠也。兩公此類詩句﹐開卷卽是﹐得古詩人之性情矣。捨此而言性情﹐詩之螟也。「性情」二字﹐頗不易言﹐更勿誤認。

王荊公詩「求田此山下﹐終欲忤陳登」﹐又云「無人語與劉玄徳﹐問捨求田意最髙」﹐力翻成案﹐人不甚以爲然。然此案惟荊公不可翻﹐以其人品舛也。若專論此案﹐翻之亦非無說。李二曲先生云「志在世道人心﹐又能躬親稼圃﹐不願乎外﹐上也。志在世道人心﹐而稼圃不以關懷﹐次也。若志不在世道人心﹐又不從事稼圃﹐此其人爲何如人﹖與其奔走他營﹐何如取給稼圃之爲得。故在樊遲則不可徒稼徒圃﹐在吾人則不可不稼不圃。肯稼肯圃﹐斯安分全節﹐無求於人也。」此段議論﹐實可爲荊公詩下注腳﹐但荊公非其人耳。

唐諭鳧以詩謁杜牧之不遇﹐曰「我詩無綺羅鉛粉﹐安得售﹖」然牧之非徒以「綺羅鉛粉」擅長者﹐史稱其剛直有大節﹐余觀其詩﹐亦伉爽有逸气﹐實出李義山﹑溫飛卿﹑許丁卯諸公上。如﹕「樓倚霜樹外﹐鏡天無一毫。南山與秋色﹐气勢兩相髙。」「長空碧杳杳﹐萬古一飛鳥。生前酒伴間﹐愁醉多少﹖煙深隋家寺﹐殷葉暗相照。獨佩一壺遊﹐秋毫泰山小。」「寒空動髙吹﹐月色滿淸砧。殘夢夜魂斷﹐美人邊思深。孤鴻秋出塞﹐一葉暗辭林。又寄徵衣去﹐迢迢天外心。」「長空澹澹孤鳥沒﹐萬古銷沈向此中。看取漢家何事業﹐五陵無樹起秋風。」皆竟體超拔﹐俯視一切。又如《雪中書懷》云「北虜壞亭鄣﹐聞屯千里師。牽連久不解﹐他盜恐旁窺。臣實有長策﹐彼可徐鞭笞。如蒙一召議﹐食肉寢其皮。」骨深气勁﹐頗欲追步少陵。牧之與趙倚樓詩云「少陵鯨海闊﹐太白鶴天寒。」是其志气可想也。烏可以「玉箸凝時紅粉和」﹐「滿街含笑綺羅春」等句﹐盡其生平耶﹖諭鳧今存詩六十三首﹐誠無綺羅鉛粉語﹐然皆近體﹐無古風。其近體格頗不髙﹐警句亦罕﹐惟「鐘沈殘月烏﹐鳥去夕陽村」﹐「雁天霞腳雨﹐漁夜葦條風」﹐「風雪坐夜﹐鄕關來舊心」﹐兩三聯可喜耳﹐欲以此傲牧之﹐未可得也。人可不量己力﹐妄持論薄人哉﹖

東坡云「辧才詩﹐如風吹水﹐自成文理﹐吾輩與參寥﹐如巧婦織錦耳。」愚謂千古詩如風水成文者﹐止淵明一人﹐辧才詩何遽語此﹗參寥詩佳句﹐如「隔林仿佛聞機杼﹐知有人家住翠微」﹐「數聲柔櫓蒼茫外﹐何處江村人夜歸」﹐「五月臨平山下路﹐藕花無數滿汀洲」﹐措意淸微﹐亦似與「巧織」無涉。至坡詩之美﹐又不止於「錦」。其七古豪縱處﹐他日自謂「文如萬斛泉水﹐不擇地湧出」是也。此與淵明境地不同﹐而不可以偏廢。其七律以和韻弄巧﹐直一機上婦﹐若錦不錦﹐猶未可定也。

坡詩「何須更待飛鳶墮﹐方念平生馬少遊」﹐「不須更說知幾早﹐直爲鱸魚也自賢」﹐此固詩家翻弄之小術﹐然詞旨淸迥﹐可箴俗慮﹐吾每愛誦之。劉夢得詩「去來皆是道﹐此別不銷魂」﹐吾每於客邸無聊賴時亦誦之。然夢得自是送僧詩﹐非吾之所謂道也。

予嘗謂常讀詩者﹐旣長識力﹐亦養性情﹔常作詩者﹐旣妨正業﹐亦蹈浮滑。古來詩之脫口而成者﹐當無逾靖節先生﹐然觀其田舍詩題紀年﹐一年只一首﹐合之他作﹐一生不過一百十餘首耳。今人好作詩﹐一年可抵淵明一生﹐自以爲求益﹐不知不苟作乃有益﹐常作轉有損也。世之好作者多﹐必不得已﹐余請進一策焉﹕只取詠古迹及詠史兩種題目爲之﹐此非讀書而有識力者不敢操管﹐卽成亦不敢輕易示人﹐如此𨿽日作一詩﹐亦能爲學識助。捨此而常爲之﹐必爲气體累也。然此惟學子則可﹐一行作吏﹐卽足覘學識之詩﹐亦可不作。退之詩云「吏人休報事﹐公作送春詩。」究屬戲論耳。

宋張建論詩云「作詩不論長篇短韻﹐須要詞理具足﹐不欠不余。如荷上灑水﹐散爲露珠﹐大者如豆﹐小者如粟﹐細者如塵﹐一一看之﹐無不員成﹐方爲盡善。」此論乍閱甚佳﹐然細衡之似太髙﹐又似太卑。蓋觸手成形﹐一一具足﹐此造物之妙也。《三百篇》中猶不盡能之﹐況其下乎﹖若徒取圓成而已﹐則臺閣舊體﹐平無奇﹐而體格字句﹐頗無虧欠﹐何關風雅妙詣乎﹖又宋髙復古論詩云「胸中無千百家書﹐乃欲爲詩﹐如賈人無貲﹐終不能致奇貨。」亦乍閱似佳﹐然細衡之似太苛﹐又似太易。胸中無書﹐誠不可以爲詩﹐必謂致千百家之多﹐乃有佳詩﹐亦苛矣。然第能涉獵千古家之多者﹐卽能爲詩﹐詩之爲教﹐又不如是之易也。又宋周子充論詩云「文章有天分﹑有人力﹐而詩爲甚﹐蓋才髙者語新﹐气和者韻勝。」亦乍閱似佳﹐然細衡之「天分」﹑「人力」乃陳言「詩爲甚」句﹐理殊不足。詩卽文也﹐以爲有二事者﹐乃後人之詩﹐非古義也。「才髙者語新」﹐當易云「才髙者語闊﹐思尖者語新」。「气和者韻勝」﹐當易云「气和者理周﹐神者韻勝」。綜上三則觀之﹐作詩難﹐說詩亦難。

宋宣和間﹐教坊大使袁礻應制詩﹕「金瓶芍藥三千朵﹐玉軸琵琶四百弦。」此眞教坊使語也。今之詩人﹐好寫富貴家景色者﹐亦教坊詩耳。然如魏華父先生《墨梅》詩﹕「素王本自難緇涅﹐墨者胡爲亂等差﹖玄裏只知楊子白﹐皓中謾見聖人。」以理學經術入詠物小詩﹐不獨寡情韻﹐並覺褻聖經。此又矯風華而爲方正之過﹐皆於詩格爲最下也。

宋人張無盡《題武昌靈竹寺》云「孟宗泣竹┺冬生﹐豈是靑靑竹有情。影響主張非別物﹐人心但莫負幽明。」理何嘗不是﹐而詞有迂腐直率之病﹐此宋派也。或謂宋詩少興象﹐類不長於絕句﹐亦不然。予於《宋人千首絕句》外﹐前已略數宋之名絕句矣。今又得思致淸婉﹐足供誦玩﹐而不甚著名者數首﹐錄於此﹕「少年公子出皇都﹐勒馬途中倒玉壺。問路帝耕稼者﹐夜來風雨損花無﹖」「遲明騎馬傍朱門﹐安得梅花入夢魂﹖慚愧髙人眠正熟﹐一生知不受人恩。」「集賢仙客問生涯﹐買得漁舟度歲華。案有《黃庭》尊有酒﹐無風波處卽爲家。」「紛紛紅紫已成塵﹐布聲中夏令新。夾路桑麻行不盡﹐始知身是太平人。」「欲掛衣冠神武門﹐先尋水竹渭南村。將舊斬樓蘭劍﹐買到黃牛教子孫。」

詩話之簡而當者﹐莫如明末方密之《通雅詩話》二十餘則﹐極有契會。如謂「法嫻辭贍﹐無復懷抱﹐使人興感﹐是平熟之土偶。仿唐溯漢﹐作相似語﹐是優孟之衣冠」。「古人奇懷突兀﹐躍而騎日月之上﹐憤而投潢之中﹐不可以莊語﹐故以奇語寫之。奇者多創。創﹐創於不自知﹐俗人效步邯鄲﹐則杜撰難免矣」。「《周易》爲大譬諭﹐盡古今皆譬諭也﹐盡古今皆比興也﹐盡古今皆詩也。存乎其人﹐乃爲妙葉」。「人不能反覆於《三百》《楚辭》﹑漢魏樂府﹐烏有能蘊藉溫雅者乎」。「六朝組練明麗﹐別爲《選》體﹐佳者不數篇﹐仿之者似乎遒郁﹐實拙滯耳」。「宋以山谷爲杜之宗子﹐號曰江西詩派。嚴羽辟之﹐專宗盛唐。然今以平熟膚襲爲盛唐﹐又何取乎」。「一句之致易曉﹐通章之致難論。詩未嘗不可析理﹐析理之詩﹐非詩之勝境也」。以上七則﹐皆極中末世詩家之病。然亦有而未醇處﹐如以中邊論詩﹐和聲合拍爲邊﹐蘊藉造意爲中﹐必爲中邊皆甜之蜜而後可。夫中邊皆甜﹐禪語也。禪味之宜甜不宜甜﹐吾不得而知﹐若詩味則惡甜而喜苦。密之云「俗之爲病﹐至難免矣」。甜不入於俗乎﹖又謂「太白得古詩之奇放﹐專效之者﹐久則索然」。不知太白七古﹑樂府﹐時入奇放﹐若五古則一代雅音﹐幾復漢﹑魏﹐後人萬不可以不學﹐卽專學之亦無害也。可以「奇放」槪之乎﹖此等於詩家關鍵﹐猶未盡開通也。

密之之後能以簡勝者﹐近又有仁和宋大樽《茗香詩論》﹐其論尢爲精澈不刊。如謂「漱六藝之芳潤﹐非本也﹔約《六經》之旨﹐乃爲本。若不本之《六經》﹐𨿽復『熟精《文選》理』﹐有是非頗謬者矣。𨿽然﹐楊子非聖哲之書不好﹐何爲乎《劇秦美新》﹖蓋本之中又有本焉」。「詩以寄興也。有意爲詩﹐復有意爲他人之詩﹐修辭不立其誠﹐蓋競利而非詩賦之正也」。「嚴君平依蓍龜爲言﹐與人子言依於孝﹐與人臣言依於臣。然則詩之益人﹐何間於窮達哉﹖知此庶乎其道尊」。「近體有止境﹐古體無止境﹐君子之於學也﹐爲其難者」。「遊山水無本﹐𨿽橫山範水﹐道不存焉。謝康樂襲晉封爵﹐宋代復仕﹐不免見法﹐與陶並稱﹐幸矣」。「《雅》之變﹐有憫時疾俗者。然旣出於是非之公﹐又其忠厚惻怛﹐𨿽蒙其訕譏者﹐猶感激焉。不則失所養﹐亦喪詩品﹐其嬰累悔生﹐抑後矣」。「齊﹑梁﹑陳﹑隋詩格之降而愈下也﹐由於詩人多仕二姓者﹐廉恥道喪久矣。若簡文宮體﹐後主男女唱和﹐煬帝江都宮掖諸作﹐好色而淫﹐則無廉恥。無廉恥﹐安得有气節哉﹗誦其詩不知其人﹐斤斤焉斥其詩格之卑﹐何異向名倡而責之曰﹕『曷不綴道論以自娛乎﹖』」以上七則﹐皆正色昌言﹐根極道要。近之詩人﹐爭名好奇﹐胸次未嘗有此﹐鄙之爲頭巾气。僕之性﹐固不以彼易此。且風化如水﹐易下難挽﹐士君子無論升沈﹐皆有世道之責﹐必揚其波而助之東乎﹗

茗香謂「孔氏之門如用詩﹐則漢之古歌辭升堂﹐《十九首》入室﹐廊廡之間從陶﹑杜」。此說較之「公升堂﹐思王入室﹐景陽﹑潘﹑陸可坐於廊廡之間」自勝矣﹐然亦未盡允也。三代以後詩﹐或一代﹐或一集﹐全無入《三百篇》之室者﹐以聖賢相傳「詩言志」﹑「思無邪」之旨﹐或不得之﹐或得之而未醇也﹐然其中可擇而取焉。漢之樂府古歌辭及《十九首》﹐气體古質淡泊﹐皆與《三百篇》爲近﹐則皆升堂者﹐不能調《十九首》獨入室也。陶之髙逸﹐杜之沈厚﹐气體𨿽不盡與漢同﹐亦皆升堂者也。使陶﹑杜猶坐廊廡﹐則王﹑孟﹑韓﹑白等將安置乎﹖然漢之樂府古歌辭﹑《十九首》與陶﹑杜集﹐其中有精而又精者﹐實足以動天地而感鬼神﹐是又時入《三百篇》之室者也。茗香髙視《十九首》而卑樂府﹐髙視漢而卑陶﹑杜﹐此第以气體論詩﹐非知詩之本教者。

茗香又謂「漢詩之於《二南》﹐猶春秋時之魯﹔魏詩猶齊﹔陶詩猶漢之文帝﹐𨿽不用成周禮樂﹐猶時時有其遺意」。亦不然。漢詩比《國風》﹐時或相似﹐然揚厲處多﹐以爲似春秋時之魯﹐則太弱矣。魏世髙手如仲宣﹑公等﹐皆不足於古澹﹐去漢已遠﹐去周更遠﹐何能似春秋時之齊也﹖若子建直逼漢詩﹐陶公亦《三百》之苗裔﹐予故曰升堂也。今槪言魏不及漢﹐已不足服子建之心﹐謂陶更降於魏﹐豈通論乎﹖大抵論詩有三要﹕一曰心術﹐二曰气體﹐三曰時運。心術無古今﹐而气體不能無古今﹐則時運爲之﹐不可貶也。或曰﹕气體可不講乎﹖曰﹕否。如晉之潘﹑陸以逮梁﹑陳之徐﹑庾﹐唐之沈﹑宋以逮晚唐之溫﹑李﹐宋之蘇﹑黃以逮南宋之四靈﹐逞妍斗博﹐尙气弄巧﹐皆不能不爲詩累﹐𨿽一時稱巨手﹐然皆今人之詩也。气體烏可忽哉﹖𨿽然﹐气體當爲今之古﹐不必爲古之古。爲古之古﹐則仿效形迹而爲古之皮毛﹔爲今之古﹐則獨靈源而爲古之苗裔。曹﹑陶气體﹐𨿽遜《三百》﹐然足爲今之古。爲今之古﹐則爲時運轉而不爲時運累﹐卽可許其復古。昔孟子挺亞聖之才﹐其文不能脫戰國風气﹐而究非《戰國策》也﹐能謂其文與孔子異乎﹖故作文以心術爲主﹐气體爲輔﹔論文則心術﹑气體﹑時運三者兼焉。近人論詩﹐不知心術﹑气體﹐固屬卑下﹐茗香不審時運﹐而徒以气體分升降﹐亦非通達而無滯者也。

宋景濂《答章秀才書》﹐於詩人源流甚詳﹐而詞多不精。如謂「陸士衡兄弟仿子建﹐顏延之祖士衡﹐陶元亮出於太衝﹑景陽﹐盧之﹑王子安欲跨三謝﹐韋蘇州祖襲靈運﹐錢﹑郎遠師沈﹑宋﹐韓昌黎初效建安﹐張文昌過於浮麗﹐劉夢得步驟少陵﹐孟東野陰祖沈﹑謝」。殆皆仿鍾嶸而失之者。詞多故不及辧。其所論詩人﹐各集具在﹐亦不必辧也。要之景濂長於文而不長於詩﹐故致此蔽耳。然明初髙漫士廷禮著《唐詩品匯序》﹐彼固列於閩中五詩人者也。於沈﹑宋第曰「新聲」﹐於王右丞第曰「精致」﹐於韓昌黎第曰「博大」﹐於李義山第曰「隱僻」﹐於許丁卯第曰「偶對」﹐其品藻又可解乎﹖無論文人詩人﹐凡持論皆非易事﹐君子於其言﹐無所苟而已矣。

顧華玉謂「詩當要諸後世﹐不可苟悅於目前」﹐名論也。然謂「杜宗《雅》《頌》而實其實﹐其蔽也朴﹐韓昌黎是也﹔李宗《國風》而虛其虛﹐其蔽也浮﹐溫庭筠是也。盛唐王﹑岑諸公﹐依稀《風》《雅》而以魏﹑晉爲歸﹐衝夷有餘韻矣﹐其蔽也俚而易﹐王建﹑白樂天是也」。是皆不免武斷。三代以後﹐學《風》《雅》者稀矣﹐學《頌》者尢稀﹐杜詩仰追《風》《雅》﹐亦未及《頌》也。謂其詩無不實﹐亦非也。彼其運意深微屈曲﹐得風人之虛婉者多矣﹐華玉未之審耳。太白宗《國風》﹐又兼《離騷》﹐其樂府古詩﹐往往有沈著入微處﹐謂其純蹈虛﹐則窺太白亦淺矣。王﹑岑諸公﹐造詣淵源﹐不可輕議﹐大略以晉爲始耳﹐謂其宗魏﹐吾不敢知﹐其「依稀《風》《雅》」者安在﹖若「朴」乃詩之佳境﹐不可言「蔽」﹐昌黎亦未可言「朴」。溫庭筠非因宗太白而「浮」。王建與樂天不相似﹐又未必宗王﹑岑也。種種失當﹐實誤後人。詞場名士﹐聲譽旣樹﹐任意雌黃﹐吾見亦多矣。華玉詩與空同﹑大復﹑昌來﹐猶蹈此失乎﹖然華玉謂「空同气雄﹐大復才逸﹐昌情深﹐醇駁優劣﹐可略而言」﹐則所謂「朴」與「浮」與「俚而易」者﹐殆指此三家之受蔽而言歟﹖要之空同之蔽﹐在粗而不在「朴」也。華玉又謂「論詩者言《風》《雅》則妄﹐上漢﹑魏﹐次李﹑杜﹑王岑諸賢﹐詞林之規矩在是」。夫以宗漢﹑魏祧《風》《雅》爲不妄﹐而不知其爲無頭腦學問﹐乃妄之尢者也。且旣不知《風》《雅》﹐又何以宗漢﹑魏﹑李﹑杜哉﹗恐其所謂宗漢﹑魏﹑李﹑杜者﹐亦姑飾其體貌以服人﹐而非中心所實好也。

空同﹑大復貽書相箴﹐此良友之誼﹐而其意則主於尙气好勝﹐君子無取焉。其詞則各中所短﹐如大復謂空同爲「艱佶晦亻塞﹐野俚輳積」﹔空同以大復爲「太咄易﹐寡音節。七言翦得上二字﹐言何必七」﹐是也。惜哉﹗二子以之相訾而不以之相救耳。然大復自言「欲通古今﹐攝眾妙﹐虛其竅不假聲﹐實其質不假色」﹐與古人「不相沿襲﹐而相發明」﹐而其詩終不免摹擬古人﹐不能擬議以成變化也。蓋空同之失﹐大復亦革之而未盡﹐而空同轉謂其「搏巨蛇﹐駕風螭﹐步驟不足訓」﹐何哉﹖至大復謂「古文之法亡於韓﹐詩弱於陶」﹐尢爲誕謾。前人多駁正之者﹐予不復論。

明人論詩多大言﹐不獨大復譏陶﹑謝也。王子衡云「《風》《騷》包韞本體﹐標顯色相。若子美《北徵》之篇﹐昌黎《南山》之作﹐玉川《月蝕》之詞﹐微之《陽城》之什﹐漫敷繁敍﹐塡事委實﹐言多趁帖﹐情出附輳。」嗚呼﹗何其誕也﹖《北徵》一篇﹐原本忠愛﹐發以史筆﹐根柢深﹐關系宏遠﹐乃杜集之鉅制﹐與《風》《雅》相出入者﹐比以昌黎《南山詩》﹐已覺不倫﹐況儕諸盧仝﹑元稹輩哉﹖彼蓋知意在詞表爲《三百》﹑爲《離騷》﹐而不知《風》《騷》之暢敍己懷﹐鋪陳亂始﹐直詆匪人者﹐固指不勝屈也。大抵詩知賦而不知比興﹐則切直而乏味﹐知比興而不知賦﹐則婉曲而無骨﹐三緯所以不可缺一。子衡崇比興而廢賦﹐直知一而不知二矣。

楊升庵援《張集序》﹐謂「晚唐詩止兩派﹐一派學張籍﹐一派學賈島」﹐持論已不堅致。至謂「晚唐惟韓﹑柳爲大家﹐元﹑白各自成家﹐溫庭筠﹑權徳輿學六朝﹐馬戴﹑李益不墜盛唐風格」﹐尢不可解。初盛中晚﹐原屬後人拘執之見﹐然沿之者多﹐亦可惜覘時代風會。今以權徳輿﹑李益及韓﹑柳﹑元﹑白爲晚唐﹐則中唐又屬何等人乎﹖況以溫庭筠置權徳輿上﹐以馬戴置李益上﹐先後倒置甚矣﹐豈博雅者所宜出乎﹖此𨿽於詩教所關者細﹐然頌詩則宜論世﹐未可率爾弄筆也。

白詩𨿽時傷淺率﹐而其中實有得於古人作詩之本旨﹐足以扶人識力﹐養人性天﹐不可不分別擇出以求益焉。如《古劍》詩﹕「可使寸寸折﹐不能繞指柔。」《孤桐》詩﹕「四面無附枝﹐中心有通理。」《京兆府新載蓮》詩﹕「托根非其所﹐不如遭棄捐。」《贈元稹詩》﹕「無波古井水﹐有節秋竹竿。」《送王處士》詩﹕「寧歸白外﹐飲水臥空谷。不能隨眾人﹐僉手低眉目。」《文柏牀》詩﹕「刮削露節目﹐拂拭生輝光。𨿽充悅目玩﹐終乏周身防。華采誠可愛﹐生理苦已傷。」《效陶》詩﹕「形委有事牽﹐心與無事期。中臆一以曠﹐外累都若遺。但對松與竹﹐如在山中時」。《答友問》詩﹕「置鐵在洪鑪﹐鐵消易如雪。良玉同其中﹐三日燒不熱。君疑才與徳﹐詠此知優劣。」《感鶴》詩﹕「鶴有不羣者﹐飛飛在野田。饑不啄腐鼠﹐渴不飲益泉。一興嗜欲念﹐遂爲繳牽。委質小池內﹐爭食羣雞前。不惟懷稻粱﹐兼亦競鮏羴。不惟戀主人﹐兼亦狎烏鳶。物心不可知﹐天性有時遷。一飽尙如此﹐況乘大夫軒﹗」綜而觀之﹐心甚淡﹐節甚峻﹐識甚遠﹐信有道者之言。詩可以興﹐此類是也。若《重賦》詩﹕「奪我身上暖﹐買爾眼前恩。」《傷友》詩﹕「𨿽云志气髙﹐豈免顏色低。」《不致仕》詩﹕「朝露貪名利﹐夕陽憂子孫。」《買花》詩﹕「一叢深色花﹐十戶中人賦。」勁直沈痛。詩到此境﹐方不徒作。若槪以淺率目之﹐則謬矣。

香山詩「數峯太白雪﹐一卷淵明詩」。東野詩「一卷冰雪文﹐避俗常自攜」。常以此等句在心頭轉運﹐落筆當有異人處。又少陵詩「文章一小技﹐於道未爲尊」。昌黎詩「可憐無益費精神﹐有似黃金擲虛牝」。永叔詩「文章無用等畫虎﹐名譽過耳如飛蠅。」東坡詩「新詩綺語亦安用﹐相與變滅隨東風」。作詩文者胸中必具此等見地﹐方有入處。若驅逐聲華﹐自誇壇坫﹐縱多傑構﹐終未得門。

香山《讀張籍古樂府》云「爲詩意如何﹐六義互鋪陳。《風雅》比興外﹐未嘗著空文。上可裨教化﹐舒之濟萬民。下可理情性﹐捲之善一身。言者志之苗﹐行者文之根。所以讀君詩﹐亦知君爲人」。數語可作詩學圭臬。予欲取之以爲歷代詩人總序﹐合乎此則爲詩﹐不合乎此﹐則𨿽思致精刻﹐詞語雋妙﹐采色陸離﹐聲調和美﹐均不足以爲詩也。學者可以知所從事矣。

