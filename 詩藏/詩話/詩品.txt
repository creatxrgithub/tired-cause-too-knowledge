詩品梁鐘嶸

气之動物﹐物之感人﹐故搖蕩性情﹐行諸舞詠。照燭三才﹐暉麗萬有﹐靈祇待之以致饗﹐幽微藉之以昭告﹐動天地﹐感鬼神﹐莫近於詩。昔《南風》之詞﹐《卿云》之頌﹐厥義夐矣。夏歌曰「陶乎予心。」謠曰「名予曰正則。」𨿽詩體未全﹐然是五言之濫觴也。逮漢李陵﹐始著五言之目矣。古詩眇邈﹐人世難詳﹐推其文體﹐固是炎漢之制﹐非衰周之倡也。自王﹑揚﹑枚﹑馬之徒﹐詞賦競爽﹐而吟詠靡聞。從李都尉迄班婕妤﹐將百年間﹐有婦人焉﹐一人而已。詩人之風﹐頓已缺喪。東京二百載中﹐惟有班固《詠史》﹐質木無文。降及建安﹐曹公父子篤好斯文﹐平原兄弟郁爲文棟﹐劉楨﹑王粲爲其羽翼。次有攀龍托鳳﹐自致於屬車者﹐蓋將百計。彬彬之盛﹐大備於時矣。爾後陵遲衰微﹐迄於有晉。太康中﹐三張﹑二陸﹑兩潘﹑一左﹐勃爾復興﹐踵武前王﹐風流未沫﹐亦文章之中興也。永嘉時﹐貴黃﹑老﹐稍尙虛談。於時篇什﹐理過其辭﹐澹乎寡味。爰及江表﹐微波尙傳﹐孫綽﹑許詢﹑桓﹑庾諸公詩﹐皆平典似《道徳論》﹐建安風力盡矣。先是郭景純用俊上之才﹐變創其體。劉越石仗淸剛之气﹐贊成厥美。然彼眾我寡﹐未能動俗。逮義熙中﹐謝益壽斐然繼作。元嘉中﹐有謝靈運﹐才髙詞盛﹐富艷難蹤﹐固已含跨劉﹑郭﹐陵轢潘﹑左。故知陳思爲建安之傑﹐公幹﹑仲宣爲輔。陸機爲太康之英﹐安仁﹑景陽爲輔。謝客爲元嘉之雄﹐顏延年爲輔。斯皆五言之冠冕﹐文詞之命世也。夫四言﹐文約意廣﹐取效《風》《騷》﹐便可多得。每苦文繁而意少﹐故世罕習焉。五言居文詞之要﹐是眾作之有滋味者也﹐故云會於流俗。豈不以指事造形﹐窮情寫物﹐最爲詳切者耶﹖故詩有三義焉﹕一曰興﹐二曰比﹐三曰賦。文已盡而意有餘﹐興也﹔因物諭志﹐比也﹔直書其事﹐寓言寫物﹐賦也。宏斯三義﹐酌而用之﹐幹之以風力﹐潤之以丹彩﹐使味之者無極﹐聞之者動心﹐是詩之至也。若專用比興﹐患在意深﹐意深則詞躓。若但用賦體﹐患在意浮﹐意浮則文散﹐嬉成流移﹐文無止泊﹐有蕪漫之累矣。若乃春風春鳥﹐秋月秋蟬﹐夏雲暑雨﹐冬月祁寒﹐斯四候之感諸詩者也。嘉會寄詩以親﹐離羣託詩以怨。至於楚臣去境﹐漢妾辭宮﹔或骨橫朔野﹐或魂逐飛蓬﹔或負戈外戍﹐殺气雄邊﹔塞客衣單﹐孀閨淚盡﹔或士有解佩出朝﹐一去忘返﹔女有揚蛾入寵﹐再盼傾國。凡斯種種﹐感蕩心靈﹐非陳詩何以展其義﹔非長歌何以騁其情﹖故曰「《詩》可以羣﹐可以怨。」使窮賤易安﹐幽居靡悶﹐莫尙於詩矣。故詞人作者﹐罔不愛好。今之士俗﹐斯風熾矣。才能勝衣﹐甫就小學﹐必甘心而馳騖焉。於是庸音雜體﹐人各爲容。至使膏腴子弟﹐恥文不逮﹐終朝點綴﹐分夜呻吟。獨觀謂爲警策﹐眾睹終淪平鈍。次有輕薄之徒﹐笑曹﹑劉爲古拙﹐謂鮑照羲皇上人﹐謝朓今古獨步。而師鮑照終不及「日中市朝滿」﹐學謝朓劣得「黃鳥度靑枝」。徒自棄於髙明﹐無涉於文流矣。觀王公縉紳之士﹐每博論之餘﹐何嘗不以詩爲口實。隨其嗜欲﹐商搉不同﹐淄﹑澠並泛﹐朱紫相奪﹐喧議競起﹐準的無依。近彭城劉士章﹐俊賞之士﹐疾其淆亂﹐欲爲當世詩品﹐口陳標榜。其文未遂感而作焉。昔九品論人﹐《七略》裁士﹐校以貴實﹐誠多未值。至若詩之爲技﹐較爾可知。以類推之﹐殆均博弈。方今皇帝﹐資生知之上才﹐體沈鬱之幽思﹐文麗日月﹐賞究天人。昔在貴遊﹐已爲稱首。況八紘旣奄風靡云蒸﹐抱玉者聯肩﹐握珠者踵武。以瞰漢﹑魏而不顧﹐吞晉﹑宋於胸中。諒非農歌轅議﹐敢致流別。嶸之今錄﹐庶周旋於閭裏﹐均之於談笑耳。

一品之中﹐略以世代爲先後﹐不以優劣爲詮次。又其人旣往﹐其文克定。今所寓言﹐不錄存者。夫屬詞比事﹐乃爲通談。若乃經國文符﹐應資博古﹐撰徳駁奏。宜窮往烈。至乎吟詠情性﹐亦何貴於用事﹖「思君如流水」﹐旣是卽目。「髙臺多悲風」﹐亦惟所見。「淸晨登隴首」﹐羌無故實。「明月照積雪」﹐詎出經史。觀古今勝語﹐多非補假﹐皆由直尋。顏延﹑謝莊﹐尢爲繁密﹐於時化之。故大明﹑泰始中﹐文章殆同書抄近任昉﹑王元長等﹐詞不貴奇﹐競須新事﹐爾來作者﹐浸以成俗。遂乃句無虛語﹐語無虛字﹐拘攣補衲﹐蠹文已甚。但自然英旨﹐罕值其人。詞旣失髙﹐則宜加事義。𨿽謝天才﹐且表學問﹐亦一理乎﹗陸機《文賦》通而無貶﹔李充《翰林》﹐疏而不切﹔王微《鴻寶》﹐密而無裁﹔顏延論文﹐精而難曉﹔摯虞《文志》詳而博贍﹐頗曰知言﹕觀斯數家﹐皆就談文體﹐而不顯優劣。至於謝客集詩﹐逢詩輒取﹔張騭《文士》﹐逢文卽書﹕諸英志錄﹐並義在文﹐曾無品第。嶸今所錄﹐止乎五言。𨿽然﹐网羅今古﹐詞文殆集。輕欲辧彰淸濁﹐掎摭病利﹐凡百二十人。預此宗流者﹐便稱才子。至斯三品升降﹐差非定制﹐方申變裁﹐請寄知者爾。

昔曹﹑劉殆文章之聖﹐陸﹑謝爲體貳之才﹐銳精研思﹐千百年中﹐而不聞宮商之辧﹐四聲之論。或謂前達偶然不見﹐豈其然乎﹖嘗試言之﹐古曰詩頌﹐皆被之金竹﹐故非調五音﹐無以諧會。若「置酒髙堂上」﹑「明月照髙樓」﹐爲韻之首。故三祖之詞﹐文或不工﹐而韻入歌唱﹐此重音韻之義也﹐與世之言宮商異矣。今旣不被管糸玄﹐亦何取於聲律邪﹖齊有王元長者﹐嘗謂余云「宮商與二儀俱生﹐自古詞人不知之。惟顏憲子乃云『律呂音調』﹐而其實大謬。惟見範曄﹑謝莊頗識之耳。嘗欲進《知音論》﹐未就。」王元長創其首謝﹑沈約揚其波。三賢或貴公子孫﹐幼有文辯﹐於是士流景慕﹐務爲精密。襞積細微﹐專相淩架。故使文多拘忌﹐傷其眞美。余謂文制本須諷讀﹐不可蹇礙﹐但令淸濁通流﹐口吻調利﹐斯爲足矣。至平上去入﹐則余病未能﹔蜂腰﹑鶴膝﹐閭裏已具。陳思贈弟﹐仲宣《七哀》﹐公幹思友﹐阮籍《詠懷》﹐子卿「雙鳧」﹐叔夜「雙鸞」﹐茂先寒夕﹐平叔衣單﹐安仁倦暑﹐景陽苦雨﹐靈運《郲中》﹐士衡《擬古》﹐越石感亂﹐景純詠仙﹐王微風月﹐謝客山泉﹐叔源離宴﹐鮑照戍邊﹐太衝《詠史》﹐顏延入洛﹐陶公詠貧之制﹐惠連《搗衣》之作﹐斯皆五言之警策者也。所以謂篇章之珠澤﹐文彩之鄧林。

◎卷上

◇古詩

其體源出於《國風》。陸機所擬十四首﹐文溫以麗﹐意悲而遠﹐驚心動魄﹐可謂幾乎一字千金﹗其外「去者日以疏」四十五首﹐𨿽多哀怨﹐頗爲總雜。舊疑是建安中曹氾王所制。「客從遠方來」﹑「橘柚垂華實」﹐亦爲驚絕矣﹗人代冥滅﹐而淸音獨遠﹐悲夫﹗

◇漢都尉李陵

其源出於《楚辭》。文多淒愴﹐怨者之流。陵﹐名家子﹐有殊才﹐生命不諧﹐聲頹身喪。使陵不遭辛苦﹐其文亦何能至此﹗

◇漢婕妤班姬

其源出於李陵。《團扇》短章﹐詞旨淸捷﹐怨深文綺﹐得匹婦之致。侏儒一節﹐可以知其工矣﹗

◇魏陳思王植

其源出於《國風》。骨气奇髙﹐詞采華茂﹐情兼雅怨﹐體被文質﹐粲溢今古﹐卓爾不羣。嗟乎﹗陳思之於文章也﹐譬人倫之有周﹑孔﹐鱗羽之有龍鳳﹐音樂之有琴笙﹐女工之有黼黻。俾爾懷鉛吮墨者﹐抱篇章而景慕﹐映餘暉以自燭。故孔氏之門如用詩﹐則公幹升堂﹐思王入室﹐景陽﹑潘﹑陸﹐自可坐於廊廡之間矣。

◇魏文學劉楨

其源出於《古詩》。仗气愛奇﹐動多振絕。眞骨淩霜﹐髙風跨俗。但气過其文﹐雕潤恨少。然自陳思已下﹐楨稱獨步。

◇魏侍中王粲

其源出於李陵。發愀愴之詞﹐文秀而質羸。在曹﹑劉間﹐別構一體。方陳思不足﹐比魏文有餘。

◇晉步兵阮籍

其源出於《小雅》。無雕虫之功。而《詠懷》之作﹐可以陶性靈﹐發幽思。言在耳目之內﹐情寄八荒之表。洋洋乎會於《風》《雅》﹐使人忘其鄙近﹐自致遠大﹐頗多感慨之詞。厥旨淵放﹐歸趣難求。顏延年注解﹐怯言其志。

◇晉平原相陸機

其源出於陳思。才髙詞贍﹐舉體華美。气少於公幹﹐文劣於仲宣。尙規矩﹐不貴綺錯﹐有傷直致之奇。然其咀嚼英華﹐厭飫膏澤﹐文章之淵泉也。張公嘆其大才﹐信矣﹗

◇晉黃門郎潘嶽

其源出於仲宣。《翰林》嘆其翩翩然如翔禽之有羽毛﹐衣服之有綃縠﹐猶淺於陸機。謝混云「潘詩爛若舒錦﹐無處不佳﹐陸文如披沙簡金﹐往往見寶。」嶸謂益壽輕華﹐故以潘爲勝﹔《翰林》篤論﹐故嘆陸爲深。余常言陸才如海﹐潘才如江。

◇晉黃門郎張協

其源出於王粲。文體華淨﹐少病累。又巧構形似之言﹐雄於潘嶽﹐靡於太仲。風流調達﹐實曠代之髙手。調采蔥菁﹐音韻鏗鏘﹐使人味之亹亹不倦。

◇晉記室左思

其源出於公幹。文典以怨﹐頗爲精切﹐得諷諭之致。𨿽野於陸機﹐而深於潘嶽。謝康樂嘗言「左太衝詩﹐潘安仁詩﹐古今難比。」

◇宋臨川太守謝靈運

其源出於陳思﹐雜有景陽之體。故尙巧似﹐而逸蕩過之﹐頗以繁蕪爲累。嶸謂若人興多才髙﹐寓目輒書﹐內無乏思﹐外無遺物﹐其繁富宜哉﹗然名章迥句﹐處處間起﹔麗典新聲﹐絡繹奔會。譬猶靑松之拔灌木﹐白玉之映塵沙﹐未足貶其髙潔也。初﹐錢塘杜明師夜夢東南有人來入其館﹐是夕﹐卽靈運生於會稽。旬日﹐而謝玄亡。其家以子孫難得﹐送靈運於杜治養之。十五方還都﹐故名「客兒」。

◎卷中

◇漢上計秦嘉嘉妻徐淑

夫妻事旣可傷﹐文亦淒怨。爲五言者﹐不過數家﹐而婦人居二。徐淑敍別之作﹐亞於《團扇》矣。

◇魏文帝

其源出於李陵﹐頗有仲宣之體。則所計百許篇﹐率皆鄙質如偶語。惟「西北有浮雲」十餘首﹐殊美贍可玩﹐始見其工矣。不然﹐何以釒全衡羣彥﹐對揚厥弟者邪﹖

◇晉中散嵇康

頗似魏文。過爲峻切﹐訐直露才﹐傷淵雅之致。然託諭淸遠﹐良有鑑裁﹐亦未失髙流矣。

◇晉司空張華

其源出於王粲。其體華艷﹐興託不奇﹐巧用文字﹐務爲妍冶。𨿽名髙曩代﹐而疏亮之士﹐猶恨其兒女情多﹐風雲气少。謝康樂云「張公𨿽復千篇﹐猶一體耳。」今置之中品疑弱﹐處之下科恨少﹐在季﹑孟之間矣。

◇魏尙書何晏晉馮翊守孫楚

晉著作王贊晉司徒掾張翰晉中書令潘尼

平叔鴻鵠之篇﹐風規見矣。子荊零雨之外﹐正長朔風之後﹐𨿽有累札﹐良亦無聞。季鷹黃華之唱﹐正叔綠之章﹐𨿽不具美﹐而文彩髙麗﹐並得虯龍片甲﹐鳳凰一毛。事同駁聖﹐宜居中品。

◇魏侍中應璩

祖襲魏文。善爲古語﹐指事殷勤﹐雅意深篤﹐得詩人激刺之旨。至於「濟濟今日所」﹐華靡可諷味焉。

◇晉淸河守陸云晉侍中石崇

晉襄城太守曹攄晉朗陵公何劭

淸河之方平原﹐殆如陳思之匹白馬。於其哲昆﹐故稱二陸。季倫﹑顏遠﹐並有英篇。篤而論之﹐朗陵爲最。

◇晉太尉劉琨晉中郎盧諶

其源出於王粲。善爲淒戾之詞﹐自有淸拔之气。琨旣體良才﹐又罹厄運﹐故善敍喪亂﹐多感恨之詞。中郎仰之﹐微不逮者矣。

◇晉弘農太守郭璞

憲章潘嶽﹐文體相輝﹐彪炳可玩。始變永嘉平淡之體﹐故稱中興第一。《翰林》以爲詩首。但《遊仙》之作﹐詞多慷慨﹐乖遠玄宗。而云「柰何虎豹姿。」又云「戢翼棲榛梗。」乃是坎壈詠懷﹐非列仙之趣也。

◇晉吏部郎袁宏

彥伯《詠史》﹐𨿽文體未遒﹐而鮮明緊健﹐去凡俗遠矣。

◇晉處士郭泰機晉常侍顧愷之

宋謝世基宋參軍顧邁宋參軍戴凱

泰機寒女之制﹐孤怨宜恨。長康能以二韻答四首之美。世基橫海﹐顧邁鴻飛。戴凱人實貧羸﹐而才章富健。觀此五子﹐文𨿽不多﹐气調警拔﹐吾許其進﹐則鮑照﹑江淹未足逮止。越居中品﹐僉曰宜哉。

◇宋徵士陶潛

其源出於應璩﹐又協左思風力。文體省淨﹐殆無長語。篤意眞古﹐辭興婉愜。每觀其文﹐想其人徳。世嘆其質直。至如「懽言醉春酒」﹑「日暮天無雲」﹐風華淸靡﹐豈直爲田家語邪﹖古今隱逸詩人之宗也。

◇宋光祿大夫顏延之

其源出於陸機。尙巧似。體裁綺密﹐情諭淵深﹐動無虛散﹐一句一字﹐皆致意焉。又喜用古事﹐彌見拘束﹐𨿽乖秀逸﹐是經綸文雅才。雅才減若人﹐則蹈於困躓矣。湯惠休曰「謝詩如芙蓉出水﹐顏如錯彩鏤金。」顏終身病之。

◇宋豫章太守謝瞻宋僕射謝混

宋太尉袁淑宋徵君王微宋徵虜將軍王僧達

其源出於張華。才力苦弱﹐故務其淸淺﹐殊得風流媚趣。課其實錄﹐則豫章僕射﹐宜分庭抗禮。徵君﹑太尉﹐可託乘後車。徵虜卓卓﹐殆欲度驊驑前。

◇宋法曹參軍謝惠連

小謝才思富捷﹐恨其蘭玉夙凋﹐故長轡未騁。《秋懷》《搗衣》之作﹐𨿽復靈運銳思﹐亦何以加焉。又工爲綺麗歌謠﹐風人第一。《謝氏家錄》云「康樂每對惠連﹐輒得佳語。後在永嘉西堂﹐霞詩竟日不就。寤寐間忽見惠連﹐卽成『池塘生春艸』。故嘗云﹕『此語有神助﹐非吾語也。』」

◇宋參軍鮑照

其源出於二張﹐善制形狀寫物之詞﹐得景陽之諔詭﹐含茂先之靡嫚。骨節彊於謝混﹐驅邁疾於顏延。總四家而擅美﹐跨兩代而孤出。嗟其才秀人微﹐故取湮當代。然貴尙巧似﹐不避危仄﹐頗傷淸雅之調。故言險俗者﹐多以附照。

◇齊吏部謝朓

其源出於謝混﹐微傷細密﹐頗在不倫。一章之中﹐自有玉石﹐然奇章秀句﹐往往警遒﹐足使叔源失步﹐明遠變色。善自發詩端﹐而末篇多躓﹐此意銳而才弱也﹐至爲後進士子之所嗟慕。朓極與餘論詩﹐感激頓挫過其文。

◇齊光祿江淹

文通詩體總雜﹐善於摹擬﹐筋力於王微﹐成就於謝朓。初﹐淹罷宣城郡﹐遂宿冶亭﹐夢一美丈夫﹐自稱郭璞﹐謂淹曰「我有筆在卿處多年矣﹐可以見還。」淹探懷中﹐得五色筆以授之。爾後爲詩﹐不復成語﹐故世傳江淹才盡。

◇梁衛將軍範云梁中書郎邱遲

範詩淸便宛轉﹐如流風回雪。邱詩點綴映媚﹐似落花依艸。故當淺於江淹﹐而秀於任昉。

◇梁太常任昉

彥昇少年爲詩不工﹐故世稱沈詩任筆﹐昉深恨之。晚節愛好旣篤﹐文亦遒變。善銓事理﹐拓體淵雅﹐得國士之風﹐故擢居中品。但昉旣博物﹐動輒用事﹐所以詩不得奇。少年士子﹐效其如此﹐獘矣。

◇梁左光祿沈約

觀休文眾制﹐五言最優。詳其文體﹐察其餘論﹐固知憲章鮑明遠也。所以不閒於經綸﹐而長於淸怨。永明相王愛文﹐王元長等皆宗附之。約於時謝朓未遒﹐江淹才盡﹐範云名級故微﹐故約稱獨步。𨿽文不至其工麗﹐亦一時之選也。見重閭裏﹐誦詠成音。嶸謂約所著旣多﹐今翦除淫雜﹐收其精要﹐允爲中品之第矣。故當詞密於範﹐意淺於江也。

◎卷下

◇漢令史班固漢孝廉酈炎

漢上計趙壹

孟堅才流﹐而老於掌故。觀其《詠史》﹐有感嘆之詞。文勝託詠靈芝﹐懷寄不淺。元叔散憤蘭蕙﹐指斥囊錢。苦言切句﹐良亦勤矣。斯人也﹐而有斯困﹐悲夫﹗

◇魏武帝魏明帝

曹公古直﹐甚有悲涼之句。叡不如丕﹐亦稱三祖。

◇魏白馬王彪魏文學徐幹

白馬與陳思答贈﹐偉長與公幹往復﹐𨿽曰「以莛叩鐘」﹐亦能閒雅矣。

◇魏倉曹屬阮瑀晉頓邱太守歐陽建

晉文學應璩晉中書令嵇含晉河南太守阮偘晉侍中嵇紹晉黃門棗據

元瑜﹑堅石七君詩﹐並平典﹐不失古體。大檢似﹐而二嵇微優矣。

◇晉中書張載晉司隸傅玄

晉太僕傅咸晉侍中繆襲晉散騎常侍夏侯湛

孟陽詩﹐乃遠慚厥弟﹐而近超兩傅。長﹑虞父子﹐繁富可嘉。孝衝𨿽曰後進﹐見重安仁。熙伯《挽歌》﹐惟以造哀爾。

◇晉驃騎王濟晉徵南將軍杜預

晉廷尉孫綽晉徵士許詢

永嘉以來﹐淸虛在俗。王武子輩詩﹐貴道家之言。爰洎江表﹐玄風尙備。眞長﹑仲祖﹑桓﹑庾諸公猶相襲。世稱孫﹑許﹐彌善恬淡之詞。

◇晉徵士戴逵晉東陽太守殷仲文

安道詩𨿽嫩弱﹐有淸上之句﹐裁長補短﹐袁彥伯之亞乎﹖逵子顒﹐亦有一時之譽。晉﹑宋之際﹐殆無詩乎﹗義熙中﹐以謝益壽﹑殷仲文爲華綺之冠﹐殷不競矣。

◇宋尙書令傅亮

季友文﹐余常忽而不察。今沈特進撰詩﹐載其數首﹐亦復平美。

◇宋記室何長瑜羊曜璠宋詹事範曄

才難﹐信矣﹗以康樂與羊﹑何若此﹐而�令辭﹐殆不足奇。乃不稱其才﹐亦爲鮮舉矣。

◇宋孝武帝宋南平王鑠宋建平王宏

孝武詩﹐雕文織綵﹐過爲精密﹐爲二藩希慕﹐見稱輕巧矣。

◇宋光祿謝莊

希逸詩﹐气候淸雅﹐不逮於範﹑袁。然興屬閒長﹐良無鄙促也。

◇宋禦史蘇寶生宋中書令史陵修之

宋典祠令任曇緒宋越騎戴興

蘇﹑陵﹑任﹑戴﹐並著篇章﹐亦爲搢紳之所嗟詠。人非文才是愈﹐甚可嘉焉。

◇宋監典事區惠恭

惠恭本胡人﹐爲顏師伯幹。顏爲詩筆﹐輒偸定之。後造《獨樂賦》﹐語侵給主﹐被斥。及大將軍修北第﹐差充作長。時謝惠連兼記室參軍﹐惠恭時往共安陵嘲調。末作《雙枕詩》以示謝。謝曰「君誠能﹐恐人未重。且可以爲謝法曹造。」遺大將軍。見之賞嘆﹐以錦二端賜謝。謝辭曰「此詩﹐公作長所制﹐請以錦賜之。」

◇齊惠休上人齊道猷上人齊釋寶月

惠休淫靡﹐情過其才。世遂匹之鮑照﹐恐商﹑周矣。羊曜璠云「是顏公忌照之文﹐故立休﹑鮑之論。」庾﹑帛二胡﹐亦有淸句。《行路難》是東陽柴廓所造。寶月嘗憩其家﹐會廓亡﹐因竊而有之。廓子賚手本出都﹐欲訟此事﹐乃厚賂止之。

◇齊髙帝齊徵北將軍張永

齊太尉王文憲

齊髙帝詩﹐詞藻意深﹐無所云少。張景云𨿽謝文體﹐頗有古意。至如王師文憲﹐旣經國圖遠﹐或忽是雕虫。

◇齊黃門謝超宗齊潯陽太守丘靈鞠

齊給事中郎劉祥齊司徒長史檀超齊正員郎鍾憲齊

◇諸曁令顏則齊秀才顧則心

檀氾謝七君﹐並祖襲顏延﹐欣欣不倦﹐得士大夫之雅致乎﹗余從祖正員嘗云「大明﹑泰始中﹐鮑﹑休美文﹐殊已動俗﹐惟此諸人﹐傅顏氾陸體。用固執不移﹐顏諸曁最荷家聲。」

◇齊參軍毛伯成齊朝請吳邁遠

齊朝請許瑤之

伯成文不全佳﹐亦多惆悵。吳善於風人答贈。許長於短句詠物。湯休謂遠云「我詩可爲汝詩父。」以訪謝光祿﹐云「不然爾﹐湯可爲庶兄。」

◇齊鮑令暉齊韓蘭英

令暉歌詩﹐往往斷絕淸巧﹐擬古尢勝﹐惟百原淫矣。照嘗答孝武云「臣妹才自亞於左芬﹐臣才不及太衝爾。」蘭英綺密﹐甚有名篇。又善談笑﹐齊武謂韓云「借使二媛生於上葉﹐則玉階之賦﹐紈素之辭﹐未詎多也。」

◇齊司徒長史張融齊詹事孔稚珪

思光紆緩誕放﹐縱有乖文體﹐然亦捷疾丰饒﹐差不局促。徳璋生於封溪﹐而文爲雕飾﹐靑於藍矣。

◇齊寧朔將軍王融齊中庶子劉繪

元長﹑士章﹐並有盛才。詞美英淨﹐至於五言之作﹐幾乎尺有所短。譬應變將略﹐非武侯所長﹐未足以貶臥龍。

◇齊僕射江祏

詩猗猗淸潤﹐弟祀明靡可懷。

◇齊記室王巾齊綏遠太守卞彬

齊端溪令卞錄

王巾﹑二卞詩﹐並愛奇嶄絕。慕袁彥伯之風。𨿽不宏綽﹐而文體剿淨﹐去平美遠矣。

◇齊諸曁令袁嘏

嘏詩平平耳﹐多自謂能。嘗語徐太尉云「我詩有生气﹐須人捉著。不爾﹐便飛去。」

◇齊雍州刺史張欣泰梁中書郎範縝

欣泰﹑子眞﹐並希古勝文﹐鄙薄俗制﹐賞心流亮﹐不失雅宗。

◇梁秀才陸厥

觀厥文緯﹐具識丈夫之情狀。自制未優﹐非言之失也。

◇梁常侍虞羲梁建陽令江洪

子陽詩奇句淸拔﹐謝朓常嗟頌之。洪𨿽無多﹐亦能自迥出。

◇梁步兵鮑行卿梁晉陵令孫察

行卿少年﹐甚擅風謠之美。察最幽微﹐而感賞至到耳。

