余仿司空表聖作《詩品》二十四則﹐伯夔見而笑曰「此四言詩也。」因掇而登之集中﹐以備一體。

古淡如時之春﹐如日之晨。東風徐來﹐不驚一塵。太虛爲徒﹐懷葛比鄰。惟意所適﹐陶然天眞。不琢不雕﹐匪緇匪燐。金玉爾車﹐始於椎輪。蘊藉矯矯不俗﹐超超出羣。幽花初開﹐名香始燻。望之邈然﹐卽之氤氳。髙會如雲﹐翩翩屐裙。中有佳士﹐談笑解紛。啟口一言﹐齒頰流芬。雄渾秋水時至﹐百川灌河。泛彼中流﹐掀然大波。足踏蛟鯨﹐手鞭黿鼉。砥柱碣石﹐羣山嵯峨。白日欲沒﹐壯士揮戈。前有千古﹐孰知其佗。淸麗遠水澹碧﹐遙峯孤靑。一葉扁舟﹐瀟湘洞庭。幽蘭被崖﹐芳艸滿汀。欲采而佩﹐千花娉婷。騷人不來﹐山鬼隱形。只有水瑟﹐彷佛可聽。哀怨今夕何夕﹐明河在天。西北髙樓﹐疏花隱煙。美人嬋娟﹐手彈玉弦。如有幽恨﹐欲傳不傳。錦瑟齊年﹐韶華自憐。一繩新雁﹐致君纏綿。激烈客子獨宿﹐悵然心兵。小屋如舟﹐波濤夜驚。撥劍起舞﹐叱吒不平。水爲西流﹐月爲倒行。壯志未酬﹐華發漸生。仰視北斗﹐大橫庚庚。奧折支頤看山﹐蒼翠在目。下有微行﹐窅窅空曲。幽尋不窮﹐心賞未足。飛泉樹杪﹐若斷若續。惇彜出土﹐苔色古綠。上有篆文﹐了不可讀。華貴五音繁會﹐中有笙簧。凡鳥百族﹐中有鳳凰。木蘭作室﹐靑芝爲房。有美一人﹐錦衣繡裳。珊瑚海色﹐明珠夜光。采之貝闕﹐貢之玉堂。疏散幽人閉關﹐貧不買山。迹托巢許﹐心樂孔顏。心迹淸閒﹐盤桓其間。無贈無答﹐若往若還。野水無鷗﹐淺碧一灣。風篁成韻﹐瘦不可刪。超逸水光泠泠﹐沙路侹侹。山月飛來﹐忽見人影。碧天無際﹐心與不盡。舉世哺糟﹐之子獨醒。古寺煙中﹐流出淸磬。眾禽竹裏﹐一鶴松頂。閒適秋社將至﹐往招良朋。何以享之﹐美醞十升。桑影滿屋﹐稻香一塍。依依楊柳﹐隔煙魚罾。駕言出遊﹐犢車可乘。側耳遠聽﹐築場登登。奇艷海日未出﹐水色溶溶。海山低微﹐遙見數峯。須臾變見﹐蜃气百重。飛樓縹渺﹐光浮靑紅。西陵松柏﹐南苑芙蓉。俯視下界﹐花霧迷蒙。淒婉別君隔年﹐思君暮春。春艸始碧﹐春水生粼。池上獨酌﹐愁對靑樽。朱弦誰理﹐瑤瑟橫陳。瑟旣不調﹐酒復不醇。疏疏簾幕﹐落花如塵。飛動靈气往來﹐求之無端。秀色在目﹐如有可餐。藕絲爲裳﹐蓮花制冠。玉骨輕舉﹐若生羽翰。風露髙寒﹐碧城闌干。憑虛禦風﹐豈乘飛鸞。感慨歲月消磨﹐流光逝波。浮生若夢﹐惆悵山阿。朝露易晞﹐晨星幾多。俯仰疇昔﹐頻喚柰何。絕塞干戈﹐深宮綺羅。夕陽衰艸﹐銅狄摩挲。雋雅風雪滿天﹐獨客尋詩。意態橫出﹐古梅一枝。髙樓月上﹐短笛斜吹。環佩珊珊﹐美人來遲。鮫人織綃﹐園客絡絲。自有標格﹐不塗鉛脂。髙潔空山寥寥﹐無人采樵。策杖獨往﹐葛衣飄搖。古術葉蛻﹐森森枯條。自有天籟﹐如風過簫。幽人結廬﹐左簞右瓢。欲與晤語﹐往哉遙遙。精煉如劍冶鐵﹐如鏡爍銅。出自鑪韝﹐妙入化工。光皎冰玉﹐气爲星虹。湅水燒云﹐碧色補空。初震石鼓﹐漸調金鏞。聲滿天地﹐隱隱隆隆。峭拔神工運斤﹐巧匠代斵。奇峯特起﹐不附五嶽。去天一握﹐孤云兩角。虯松倒垂﹐下有飛鸐。超軼絕塵﹐若孔之卓。精詣所板﹐殆不可學。悲壯天气始肅﹐鴻雁髙飛。艸木隕黃﹐霜華稀微。易水蕭蕭﹐送君白衣。歌聲變徵﹐曲終歔欷。一樽魯酒﹐式飲庶幾。顧視年少﹐翩翩輕肥。明秀小雨初晴﹐涼意潛送。曲澗泠泠﹐瀉入潭洞。故人遠別﹐千里情重。惠我瓊章﹐返覆吟誦。木葉已稀﹐秋水未凍。半牀明月﹐良夜無夢。豪邁驊驑騁步﹐駑馬不前。鷹隼脫鞲﹐凡鳥莫先。壯士遲暮﹐气淩幽燕。髙冠切云﹐長劍倚天。沒石飲羽﹐射虎藍田。視彼程蔡﹐未知孰賢。眞摯依依戀母﹐嬰兒始孩。殷殷敍別﹐久客乍回。山花滿籬﹐淥酒滿杯。諸父昆弟﹐念我沓來。肝腸九回﹐笑口暫開。聊樂一日﹐以慰永懷。渾脫微風爲柁﹐元气爲舟。伊誰與期﹐采眞以遊。長嘯丹邱﹐髙枕碧流。睠彼獨宿﹐白雲巖幽。人間何世﹐海外九州。陋此塵劫﹐蟪蛄春秋。

